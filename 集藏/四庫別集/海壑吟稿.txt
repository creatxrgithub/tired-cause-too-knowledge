

欽定四庫全書

集部六

海壑吟稿

別集類五

明

提要

臣等謹案海壑吟稿十一卷明趙完璧撰完璧字全卿號云壑晚號海壑膠州人由歲貢生官至鞏昌府通判是集詩六卷文五卷王三錫序其詩集謂嘉靖間筮宦司城抗直忤權姦與楊椒山公同厄按集中北司獄中七言律二首序云嘉靖甲寅秋秋曹檄捕豪校某因獲罪東湖翁劾執坐死賴元老科臺之力僅復瓦全云云東湖者陸炳別號也時炳爲錦衣衛都督與嚴嵩表裏爲姦其勢張甚完璧以指揮末秩能與之抗其獄中與楊繼盛倡和諸詩有辛苦不妨淹日月援書喜有漢良臣等句繼盛死西市完璧作楊烈婦詞以哀之有小雅怨悱之遺可謂志節之士其詩多觸事起興吐屬天然絕無叫囂怒張之態亦與有明末造矯激取名者有殊徒以名位未髙史不立傳遂幾於湮沒不彰僅賴此集之存猶得略見其始末亦足見正直之气有不得而銷蝕者矣

乾隆四十六年九月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●海壑吟稿序

海壑趙先生今年八十餘矣吟稿其平生所肆力且以自偸快者也蓋先生位不償才故以其未盡用之志寄之於詩久而成家積之成帙云先生之子爲今大名守淸廓君於余弟輔爲寮長而與余侄坤同進士也則余於先生有世好之誼焉一日弟輔受是稿於淸廓君旣付之梓已又偕大名倅韓君等致書於余索餘言以弁其端余取而閱之因得以見先生於詩詳先生之始末則益嗟嘆歆慕之矣昔太史氏有云詩三百篇大抵聖賢發憤之所爲作也迄至盛唐如李翰林杜工部二大家古今稱卓爾者亦皆意有所鬱結不得通其道耳先生幼負才气謂功名可指取已而數不偶從歲薦就秩都下而先生業已著詩自娛無他慍居無何績效懋著聲籍籍於縉紳間人謂先生脫頴之才已試囊中矣然先生一意危行不爲媕妸媚世竟以被中逮系方其時人皆爲先生震怖顧先生特屹不爲動適椒山楊公同時在獄與之吟詠酬答以道義相得甚驩於利害之臨泊如也故余讀是集中至獨知心上原無累與授書喜有漢良臣之句則輒變色動容亟服之焉最後謝天水之郡判以歸世方彈指咄吒以未能究先生之用爲惜而先生內沾沾自喜以長有天地之日而竟其適於詩爲幸蓋自其立朝時已嘗自命云何時謝朝組隨意踏莓苔由是以觀則先生者尢泥塗軒冕浮游塵埃之外古之所謂達者也先生旣歸徜徉林壑觸趣成聲或幽蹤雅致廣蕭散之懷或精裁婉托寓無聊之感憫時廸志談理訓眞則翛然方之內含和茹泊悟玄超凡則悠然方之外其所咨嗟詠嘆實時或自鳴其鬱結不平而絕不爲叫噪怒張以恣其臆蓋先生之發憤於詩垂數十年而不爲儻來之物以滑其內而奪其功故振之以雄麗而出之以優遊卓絕一時有如斯者語曰用志不分乃凝於神豈謂是與假令先生以其直節壯猷托景靑雲系籍華懋表樹嵓廊之上馳騖萬里之途其勲烈可勝道哉乃其所歷宦蹤僅僅止此遂捲之於泉石巖谷之間非其當矣然先生志不郁道不窮其發爲詩章必不能自力以致必傳於世如今𨿽使先生究所施舊勲烈於一時吾不知先生肯以此易彼否也𨿽然吾又聞先生年已逾耄而神猶屹屹不衰其文思不少減於壯歲矧今太守君抱猷宏峻且偉然有公輔之望由玆以往先生之未艾者年未巳者詩而未可量者後人之勲業也則先生於不朽之事可謂兼之矣余復讀先生詩至庭下伊臯之語歷古詩家詎能有之乎■﹝口荖﹞嗟先生固足以自偸快矣哉濟郡見峯王之垣頓首拜撰

●欽定四庫全書

海壑吟稿卷一

﹝明﹞趙完璧撰

○五言古詩

感興

淳風不可挽大道成微茫椒蘭不自保惡榝以充囊自愛瓊佩姿期以揚淸芳美人攺中路徒此明月光

聞愼修兩臺交薦

顧我寡昧子庸庸何所長祇有一寸心可以昭夜光藏息良有由持贈美人傍念此蹇修理愛惜以崇芳

籠鳥嘆

山鳥胡不幸罹此樊籠中啄不獲野田棲不及深叢梳翎背旭日垂翅當寒風徒抱曠逸懷側目雲霄鴻祇緣笙簧音乃滯幽囚窮嗟嗟耳目娛盍以物我通

冬夜書懷

新月衘寒山北風下檐楹羈人夜秉燭孤坐遠含情渺渺海山曲依依鳳凰城祿薄十口饑官卑一身輕印綬鉗鐵堅風塵魂夢驚枳棘忍自棲鹽車向誰鳴舞劍尙餘輝彈琴不成聲賴有杯中物嘯歌仰太淸

月林遺酒西臺感賦

故人遺我酒我悲故人心故人不可見使我愁思深畫地誰能違刻木威難禁煙霜夜淒淒鴻鴈秋沈沈衣葛當北風餐荼絕衷腸怨艾去禍胎今古歸福堂把酒且自飲淋洗欝寃傷嗟嗟同心人翦燭今何方

冬夜感懷

髙齋夜獨坐寂寂銀蟾生疎檐素影下閒階秋水明冷光侵我體淸輝怡我情獨酌不成醉幽吟無與賡坐久靜不寐松風落寒聲悠悠東山下歲晚沈髙名拔劍自撫拭咄唶空悲驚

飲馬長城窟行

飲馬長城窟馬渴飲不巳馬飲良易足我懷當何止疇昔離故鄕淹淫幾萬里明月缺復圎邊聲日充耳精魂遶天涯日夜邈伊邇仰天不可呼歸鴻背我起燕然勒幾時大刀難自揆一身寄他人未保生與死橫頤斷腸淚墮落長城水長城水不竭離情不終歇

棄婦辭

棄婦出蘭房長辭薄幸郎憶昔授綏曰合巹雙鴛鴦相爲琴瑟歡宜室期餘光自君蕩春心嬖愛章臺倡冶容盲爾明荊布成惡裳嬌歌褫爾魄沈黙非巢簧銷神復索家顧謂邂逅良劬勞敬克室反目卒爲殃子爲邪孽迷妾爲君子傷賤妾不足惜古道孤肝腸淚出身亦出請試倡短長

代鶴言

山人遺鶴蓄久而馴擾彌甚家人斁焉羈諸柙無令縱恣嘖嘖晨暮不休余聞而嘆乃代言

元化泄靈淑產此神異姿皓潔煥冰彩不雜塵埃緇啄慊四海云九霄惟所之忘機天壤間何意虞羅欺鎩我紫氛羽劇我靑田思垂翅雞鶩羣矯首燕雀嗤良玉污塗泥仙格奴隸司昔爲靑雲器今爲糞壤遺鬱鬱寥廓抱依依知者誰開此含丹睛迹滯無異窺胡爲作近翫養翮以前期

靜寧曉發

曉出靜寧郭山川郁蒼蒼初日韜玄霞淒風下崇岡鉛花肅寒色嵐气昏朝光山木涵煙古雲泉嗽石涼我車亦何之髙誼圖忠良日短不遑食暮夜成倉皇空谷越營魂冷候嗟薄裳遙途力應躓修阪馬玄黃鴻鴈聲嗷嗷望之思渺茫飄颻迥不見橫涕知幾行

漁父詞

世道久交喪人心不如水蕭然一釣舟滄波吾老矣棹去鏡中天歸來蘆葉裏魚鳥作比鄰風月還知巳江山萬古情煙雨平生喜云靜捲釣絲得失何心爾雪中無羊裘日長回獵士坐看驚濤帆戒險知誰是而無名利懷禍患胡罹此買得孤村醪醉中冥甲子悠然快一眠化契靑蓑底覺後作長吟橫竹雜流徵浩然天地間無復逾樂只誰能質姓名鼓枻不相俟

樵父詞

太古不可挽空山潛幽人世務無縶縛樵蘇不爲辛遊日曠煙靄騁懷極嶙峋咄惜聳壑材聊斧臃腫薪空翠冷入骨殘霞每在身溪谷適跫然鹿豕夙所親朗唱振林木長嘯超風塵寓興雲與石逃名秋復春巢由慕狂蹤堯舜非所欽豈云負叔敖含笑棄買臣此中有眞趣物外曾憂貧丹崖一千丈不願圗麒麟夕陽二三束重負嗤丘民頹然臥明月身外安足論

○七言古詩

古道傍

古道傍雙垂楊長風颯颯聲欲狂行人巳去寂渺茫黃塵一陣空斷腸

禽言

水兒者小水鳥也天將雨飛鳴曰水兒水兒俗爲雨占鹽城久雨爲災猶聞此怏怏以賦

水兒水兒穿雲呼雨今何之連天秋水苖巳稀汝慰何多民何其

寒食吟

芳春苦扃朱戶疎簾幾點寂寥雨醇酒何能刷我懷朗吟豈盡幽情吐平湖春艸緑如煙安得杖藜緩步桃花阡

春夜曲

烏夜啼月欲西沈沈院落春云低玉漏無聲夜將半金盤有酒人欲迷桃花扇底苦夜短千金一刻催鄰雞

淮村八景【爲安丘黃甥作】

淮川晚渡

淮水浩以廣滔滔下滄溟長風吹落日煙雨時冥冥行人欲渡不可行灘頭且莫相喧爭方舟自有濟川術不比無人盡日橫

朱寺曉鐘

山僧睡欲足攜鯨戲蒲牢疎星帶殘月殷殷來曙號驚風吹落仙臺髙雲際裊裊回林臯大千種種塵夢勞虛空一破無秋毫

浯水澄淸

奫泫何淸澄上徹太虛明纎云不敢翳萬古誰能並惟有孤貞契心骨波瀾不爲生倐忽如何獨漉水中泥水深月暗行人沒

蓋峯聳翠

嵚崟不可仰縹渺通天衢翠色照終古正气永不渝斜陽斷靄濃未釋過雨晴嵐藹欲滴對爾亭亭一正色彷爾巍巍千仞壁

書帶餘香

斷簡那可覿秀帶畱餘芳乾坤假私息雨露滋春長王孫一去不復返牛羊歸來日應滿野火空將化刼灰斯文根蒂終難斷

囊沙報雨

夙仰淮陰名不識淮陰陳囊沙今尙存報雨無從信虫沙之化自可猜千秋殺气神與偕多多益辦眞雄才軍聲十萬風雨來

搭嶺連云

碧嶺何崔巍行雲日縈回相看不相厭怡爾重徘徊衣裳炫爛資爾補蛟龍早晚憑爾雨秋風吹動桂花香跨騰直抵淸虛府

松池印月

皎皎松上月湛湛松下池水月本無意相逢如有期微波不興擬鏡淨一片琉璃迥相映靈機悟取眞境中萬海千江同一性

海屋添籌二首壽尹金峯侍禦太翁

涼飆西下吹洪濤秋空怒捲雲山髙紫霞緑霧從逰遨金銀臺畔追仙曹醉指三山看海屋此中籌算原於穆瀛海仙來九天手挽白鹿秋風前童顏鶴髮不知年五云奇覯欣何緣滄溟會見歸神籌相尋今古良有由籌同運人同休天同久地同悠

夏日小莊卽景

細柳孤村白日長柴門流水芰荷香幽軒獨撫翠巖光閒庭芳艸晴煙薄南燻細細餘花落虞弦靜抱憑誰作夢回修竹聽啼鶯百鳥叢中囀玉笙如何迥不近蓬瀛

八龍濟美行贈劉春臺太守

丈夫合作人中龍生子擬與荀氏同荀龍之名不可核轉看八子迎春翁翠濤紅雨奮頭角江門霹靂斡春工八荒鴻潤暢枯槁九天一息袪氛雺姬周達騧直蝘蜓髙辛才子俱蠛蠓老龍種種赤帝宗要亦海若瑞錫乎天東

楊烈婦辭【楊子椒山因同難西臺相知乙卯冬被刑避時禁托烈婦辭以傷之】

楊烈婦情可傷生平雅操冰與霜小姑作逆誠無良眾人黙黙將誰匡直言爲姑陳丹心照中堂不惜一人生大義或可揚何意觸姑怒靑蠅白璧反無光抱我寸心曲終始誰能詳死以天下事辱爲小姑償彼蒼不墮淚萬古摧肝腸

西山

行西山行苦難去去愁無端盤盤朝還暮登頓凋朱顏孤云巉巖不可攀羊腸詰曲天漫漫車輪摧盡馬蹄缺頹年病骨傷心酸風霾暗黃日妖鳥哀林巒豺虎晝縱橫行人恣饑飡艱哉此行良可嘆拊膺摧折心與肝滄溟何在生羽翰白雲石上垂綸竿

春溪行送鹽城蘇二尹擢判壽州

春溪柳黃君祖行煙開錦浪桃花明瓊■﹝奭斗﹞醲凸暖風軟彩舟望絕仙雲程芳聲楚天闊斜日滄波悠孺子縆宓弦寵駕遄西州曠此山水音乖彼蘭蕙儔靑陽無定所碧樹生涼秋短髮蕭蕭春欲歇故鄕未去故人別送君天衢努力答明王蓬山迆邐余休烈

懶起

懶起懶起六十餘齡閒懶巳癖布被昏明僅庇身竹窻風雨無侵耳農耕不思商利莫齒紛華冰炭權勢巳矣山海悠悠春復秋風花擾擾從人喜醒復成眼覺曾開視輾轉無期非午辰巳枕畔安眠蓬島仙不知牀外有書琴在裏香暖從容一欠伸笑他橫足帝腹何心爾爾

鹽城獲雙鶴

淮南偶得雙仙禽野人慰我髙云心昔閱滄涯彷佛盡凡格適爾華亭淸絕誇靈音雪衣六月開煩襟霞顚一夕來遙岑昂昂煙華猶在翮皎皎塵點胡相侵天風吹酡顏海月鳴瓊琴爾志九霄逺我懷千古深世無知己沈幽潯日斜逢君猶斷金萬里終當作遐舉徘徊暫爾狎靑林

淸宵篇送孫小渠

故人子荊何處來淸宵紅燭心眼開燕山一別二十載停雲望斷空徘徊淮南小邑桃李香靑藜白髮從翺翔春來幾日風雨狂閒庭岑寂古蘚蒼錦帆一夕飛滄江相持夢寐驚華堂話來往事歡復傷人生離合參與商顧我幾多殘歲月君行咫尺登云闕神虯靈鳳又何期淸漏玉杯君莫歇

己丑開都城有妬妻斮其妾之雙足者妻就刑夫逋焉感而賦

靑娥倐隕雙秋蓮玉魂淒斷千里緣纎弓射反伏未覩淩波履險知誰憐入室之妬莫可測他人所慕吾所捐前魚淚落後魚船飛燕褫魄班姬姸天涯弱質胡相及仇讎乃在香塵邊翦忌不遑圖掩鼻甘心共棄滄浪天昔以要寵今殺身膏蘭自取焚與煎薄命速辜闔室延一朝三褫尢物愆猩猩之履猶在前

晚春西原

衰翁三月不出城春深早已過淸明西原偶爾踏芳艸且幸春光猶未老桃花半笑如有情新柳垂靑度妖鳥溪聲送客去潺潺村落迎人來渺渺步入翠紅徑松煙逸髙興墮紫惜年華緑陰怡日靜嗟我塵埃人幽境罕相並不如野鴉明月巢林隈空憐海鶴來往啄蒼苔喜來悲晚從徘徊斜日寒山又欲頹

曉帆歌送溫玉齋

玉翁張帆淩曉風飄飄飛向魯王宮涼雲淒雨不忍別把觴挹袂嗟相逢人生落葉全無據我胡來斯君胡去天涯渺渺無前期若更相逢是何處和風煦我春無涯朗月依人秋正華錯刀欲報媿瓊玖明珠割分懷逺遐汀艸萋萋湖水緑煙波斷送人如玉丹蕖十里如有情君胡不醉陽闗曲碧山斜日餘幾多夢魂失道如君何紅顏擬有靑眼時白髮惟看鴻鴈過

代鰲山王西渟大尹送周古栢先生擢教天城鎭邊

嵚崟牢落滄溟東絳綃靑眼濓溪翁雲飛巫臺碾寒魄雨餘金穀流淸風瑤艸珠簾曉涵翠夭桃瓊圃春搖紅圖丹繪碧耿交誼靑燈細雨調絲桐芝蘭充庭舊食徳琬琰懿質今誰礱靑鸞寵錫塞垣迥白首悵慕蓬瀛空鄒魯文旌逹荒裔奎壁瑞采流琱弓風樹銷魂苦蕭颯煙山送目淒冥蒙金石荒亭一動色萍蹤何處重相逢碧峯落日夢初斷靑天杳杳涼秋鴻

雙節辭

宻人有兄弟相繼而亡者其姒娣各尋死之鄕人義而表雙節焉余因感賦

山雲野水春漫漫我欲弔此雙節空含酸淳風死去不可挽聲華千載頹狂瀾烈哉二淑女冰雪凜腸肝誰令逓沈鴈各惜孤鳴鸞痛絕異時殞淚盡同日歡貞心逐幽渺落蕋隨風湍金石何期抱一節淵泉偶爾尋相安春艸空畱翠羅綺秋風零落金瑯玕紛華濁俗猥瑣觀珠聮靑海星斗寒君不見須眉文夫盡楚楚胡爲偸生反面視此曾無難

南極歌癸酉壽辰【時年七十四也】

南極秋轉靑雲岑西風早下靈璈音飄颻老鶴過溟海滄州縹渺遙相尋獨上金銀臺祥煙四望開天空日月老海嶽心悠哉瑤觴曉吸霞入口玉笻晚拖龍在手偕老金堂古亦稀重頒紫誥今何有蘭桂兒孫赫鳳儀樓臺簫鼓驚鼉吼未須更問彩雲人如何不醉華筵酒大兒武庫超擢頻小兒文場聲價新燕山濟水亦千里方寸喜來靑眼眞唐虞化日樂不禁蓬瀛玄算要千春祗恐無述底衰老天恩帝力空懷抱芳庭盡熱鷓鴣班後昌圖報精禋禱

鹽城送侄懷愼逰杭州

壯夫慷慨吳楚逰飛虹浩气湖天浮我欲從之滯衰骨風流美事輸先籌束書腰劍觴髙樓北風日夜吹蘭舟片帆望迷殘雪浦孤鴻聲斷滄煙洲寒梅三弄出淮水黃鶴一跨輕揚州得魚沽酒風月闊閒雲逺水情思悠丈夫宏圖豈鹿豕乾坤勝槪開雄眸雪濤澎湃江千里芙蓉秀削峯巒起海頭怒激子胥潮橋邊苔老黃公履江山人物盡繁華黃金紫玉何足誇收來圖畫寸心曲賦擬班張五色葩剡溪盡興一返艇錦城𨿽樂終還家椒盤遲爾起頌花華燈焰焰醺紫霞春宵客夢驚天涯懸河慰我臥逰賖

行路難懷愼侄自鹽邑將浙逰不狎乘舟眩暈病歸戲作

吳山迢迢幾千里北人不狎南中水孤舟一葉浪吞天風帆激雪雲中起殘魂零落波心裏洄流俯瞰頭目旋山移岸轉何時巳昏然混沌之九天頹然沈迷於九淵仲子哇出心與肝莊舄長吟夜不眠甘息風塵機慰我方寸地履險不如夷未必江湖利石尢風急棹空回興盡何須苦復催三日淹淫一日來盧醫一笑非其災孤城半夜驚魚鑰嚴牙燈火吹殘角昨日逺逰今日歸偶爾沈痾倐爾豁古來聲利山水間鑿空萬里將何堪豈圖坎坷還平湍舉足世路俱間闗行路難良可嘆

頹室嘆【並序】

嘉靖丙辰秋餘擢判鞏昌攜愼修兒以行過寓濟陽官署適風雨連朝次夜分乃巳輾轉不能寐芒刺隠然凡一再起如或翼之移裝間亦莫知所謂俄而所寢之一楹遂塴幾致覆壓而幸免也亦神矣哉時維七月之二十有七日也悵悒以行是爲嘆

倥傯七月來濟陽隴西遄駕秋山長狂風吹雨行不得瀟瀟二日云茫茫中宵乍歇天兵休奔泉汩汩庭際流郵亭寥落少人遊我胡偶寄令嗟愁呼僮秉燭滅復明一夕再起莫我由束裝三鼓爲誰速歘然頹室非人謀飛我天涯魂顧我仙桂子一榻粉塵泥二命驚且喜始以宦走榮詎知患且幷幾爲立巖人幸免刑谷生揮淚忽盈把微名灰且輕樵雲釣滄水安知此阨傾人生修短良自命神禹風波終亦慶白頭老我豈摧殘靑春騰踏知何竟尼父從天亦泰然豪雄不變山隤前壯懷落落胡相牽前途有酒還如泉

送陳肖玉長教擢教楚藩

胡爲孤奇姿覯此靑海曲玄簡如有情綱常僻邑鵠朱絲返淳元彩筆振頹俗霢霂膏幽蘭剞劂試良玉炫日夭桃崇紫霞淩風瑤筍超貞華楚淮弦誦春無涯龍門蟾窟文澤賖歘有紫泥書仰翥丹霄鳳瀟湘杳靈翰琬琰破塵夢悵惘湖水春索寞山陽弄挹之不可畱瀕溪薄相送靑靑楊柳搖碧波孤帆萬里情如何醁■﹝酉靈﹞一酌彊君酡靑萍三尺爲君磨江空歲晚目力短霜寒秋老鴈無多荒城銀燭坐風雨春暉紫府迷笙歌陳琳負偉才仲舒抱俊策銀紀湘東豪仙集淮南客梁園授簡空陳編巫臺夢思俱雲煙風流儒雅懷千年壯圖此日輝前賢

題張平山古山春色圖

張生雅抱柰爾塵世何走筆驅此一段太古之嵯峨辟開天地不可紀杳絕人寰知幾多靑壁嶄巖以直上幽谷窈窕而莫窺云澹澹兮空寂气蒼蒼而陸離隠乎淸颸浙瀝於窮壑藹兮幽芬逸泛於危巇林莽淒曠悄乎無人一鳥不鳴暗泉燐燐苔老麋鹿迹煙涵艸樹春巢由祕髙蹤車馬違驚塵中有金仙之寶剎浮圖隠隠重霄拔髙僧姓字不可聞鐘磬沈沈隔斷雲閒情獨撫悲氤氳一生腸斷在人羣我忖張子懷景中情亦偕龍鐘老夷門霞想終難諧聊復快寫幽曠心使我亦得展慰揮千金

題張平山溟海曦陽圖

訝此尺素中滄波擬萬頃是誰爲此圖蕩漾元無定此非摹我東溟無際之洪濤胡爲一輪初日停朱影三山巓在何處長煙野霧茫茫去金光煥射紫霞飛晴飆歘掃靑天曙不聞天雞鳴無復魚龍驚但見火輪簸蕩下不可測潮頭絳雪如山傾煙波迥撼赤城明扶桑灼爍金鴉輕一鳥飛百鳥歸一水耀萬水輝幽荒寒門開夕霏長江大河相依稀虞淵終古不相值妙造精光隨手揮張公圖山復圖水卷首疇昔如豫此晚年別號偶相符海慚薄劣山維爾君負大造資我非補造才巍巍君名何可摧滄波猶笑能塵埃

【憶作畫時張號茅溪予號云壑別來六十餘年間張更平山予更海壑當時卷首二圖殆彷佛後來之二號若豫爲之者故末見其意云】

湯卽墨太翁南還過膠墨人追送之

華軒怱遽膠水東三子速我玉缽詩無工仙翁夙仰天上客彩毫漫爾隨春風一枝仙桂來墨陽相從懿訓稱龔黃滄海枯萊被時雨華胥仙夢交扶桑興髙引斾下蓬闕春帆縹渺吳山月恩沾有自可能忘挽轡空教心力竭柳依依雨霏霏桃花亂點春衫稀子規啼歇暮山紫淸樽酒盡滄雲歸望君擬南極雪顚方瞳瑞王國待君遊東瀛玉笙瓊佩飛天聲勞峯鳴鳳一時舉朱衣廌繡黃鶴輕山髙而海淸澤濊而永名赤子慕不輟靑桂當重榮丹霄有道在平地皇靈厥艾還分明顧我迂疏老林水煙絲云斧何如情長短有句長短亭聊爾爲墨人之誠逺人之徵

次韻元遺山送李參軍赴塞上

嘗讀遺山塞上篇悲愁慘憤極邊塞之苦詞亦工矣但丈夫之气何太靡耶想當時於參軍必有爲而發也余非敢以文詞相雄長特欲反其意以壯之耳

慷慨出門去擊楫渡桑幹丈夫處世非鹿豕闗山談笑驅漫漫不策絕世勲虛生天壤間義气摩靑冥肯教別淚澘惜哉折阪王孝子奉身廢義回間闗更有吳江竊一隅偸安忍恥忘寄環要知西域奇功照靑史要知燕然偉績垂毫端岐路情懷總兒女風雲六翮乘時摶身歸斧鉞命祿遺椿萱盤一朝樹功名家國同慶歡便教風雷烈烈肅沙漠直須名王授首霜刃赭花斑衝風單於庭踏雪賀蘭山孤臣夙中熱不知鐵衣單王靈振無極何卹凋朱顏雄飛本自猛將志丘園徒老冥與頑君不見陶太守時憂過爾耽優閒移甓寄深意揚名合自甘辛酸一杯萬里與君訣無前戎捷期君還

春風篇

春深暮夜春風號滄溟吹轉涼月髙修篁歷亂不成影長松滚滚翻江濤斷雲流空光慘慘歸鴻失侶聲嗷嗷迢逓瑯璫下綺閣破窻耿坐燒蘭膏臺城柳條今又碧金穀花枝向誰赤一番艸緑長楊基千載春光樂遊陌西陵無復望銅臺北邙一夜摧松栢春來春去柰人何古人今人春幾多嘆息風前一杯酒亦曽笑把昔人手今古情懷不相值祗合冥會浮生意翩翩白馬金鞍光晴川渺渺桃李香東山華容莫相棄蘭陵美醞何可量梨花皜夜夜不寐秦箏金鴈飛髙堂春風日日吹我袂春酒時時淋我觴但於芳春羨風物不向春風空斷腸吹頹瓊嶽了不覺落來烏帽從數數百年幻夢瞬息爾莫令來者悲齷齪吁嗟太昊封姨兮難久依亦能布春兮送春歸今日淸樽惜沈醉明日蒼苔紅雪飛

海壑吟稿卷一

●欽定四庫全書

海壑吟稿卷二

﹝明﹞趙完璧撰

○五言律詩

昌平道中

蒙蒙寒食雨翦翦暮春風醉眼開新緑徵衣點落紅山光憐靄靄王事苦匆匆空復尋芳意淒其望海東

安寧寨曉發

微雨曉初霽揚帆亦快哉輕風疎柳下晴景斷崖開簾影靑山過潮聲雪浪回憑虛來浩渺頓覺出煩埃

徳州

畫舫來天上黃昏泊徳州滄波千里迥殘月片帆收吾境欣初入他鄕嘆逺遊雲山開曉色早晚步瀛洲

阻雨安寧寨

小雨阻孤村千山雲霧昏方舟系枯柳落日傍柴門颯颯蒹葭冷悠悠蟋蟀頻疎燈照秋夜欹枕自驚魂

癸酉新秋二首

玄運不自巳淸秋暗迫來金風軋煩暑爽气溢樓臺世事全如夢韶華半不回餘光更幾許相賞莫相猜

又

幽賞莫相猜蟬聲故復催煩襟涼似洗塵慮暗須裁月轉髙天朗花隨淡日開淸風樽酒在千古幾人回

再賦新秋

淸曉一登樓新涼報早秋風輕梧葉響露重竹光流山意淡靑眼波澄瑩白頭老懷憐暮景瀟灑作閒遊

冬日靖虜曉發

初冬發靖虜殘雪照山頭冽气凝靑嶂寒光迫翠裘孤臣愁絕塞萬里望中州擾擾無東計淒淒欲歲遒

寄黃海野天曹郎謫歸

不見黃生久塵襟耿未忘玉堂周禮樂彩筆漢文章碧樹虛秋思黃花負晚香擬爲滄海慰不久滯懷王

登閱江亭【亭在鎭江江南岸簡閱舟師者】

獨上江亭望長江豁壯眸風帆隨霧捲雪浪拍空浮天塹中原迥王靈百世悠酒酣千里客聊爾一優遊

新中驛夜雨

卽次昏黃雨瀟瀟夜未停孤燈燒欲暗宿酒醉初醒輾轉那能寐淋淫不忍聽何如飛夢去遶我故山亭

房山道中

曉日房山道行看亦自幽空山鳴野鶴小水立閒鷗斷靄迷村樹晴雲結海樓東風吹欵段倦客重回頭

送範惠泉地曹南守滸闗【都城作】

別送滄江渺憐分靑海情楚天春艸合吳水暮煙平蘿月淸無寐絲桐祕不聲闗山勞望迥報績計仙程

都城西望湖亭

云外下長阪湖南過小亭寒泉冷石竇細艸暗沙汀駭鷺開靑靄遊魚破翠萍釣磯來暫息波影俗懷醒

縱舟張家灣

早解云邊纜初歸海上賓雙鳬衝翠靄孤鶴出紅塵回首燕臺月離情漢苑春雨昏畱別浦沽酒暫相斟

晚泊長蘆

晚泊長蘆月涼生瀛海風雲川淒暮笛岸葦泣寒蛩酒盡空明裏詩成欵乃中天涯浮桂棹星畔老槎翁

月夜飲靜寧劉陵沙太守

涼月飛寒巘淸宵遇故人共將遼海思相慰塞垣春把酒黃塵倦論文淸興新挑燈放襟抱海內爲誰眞

贈許空石解元刺史貴南

荊識今何幸萍蹤亦可憐聲光齊魯外俊逸漢唐前塞日孤城暮蠻煙萬里天何當一朝寵相慰五云邊

廣濟寺

迢遞驅山徑倥傯入梵宮長廊喧燕雀古殿郁杉松采藥神僧去霏香禪榻空淸魂欲延佇俗役未從容

寄丘月林給事

曠望天低樹孤吟月滿林斷雲春寂寂落日晚沈沈靑瑣欽懷玉滄溟擬斷金封書將別恨迢遞過西岑

月林見枉遙踐琴約西還賦送

故人歡有隕永夜問何其釂飲酬良覿調絲慰夙期霜寒紅蠟短水冷玉龍遲竹裏淸風起連牀無寐時

晚行溪畔

翠蓋斜陽外雕輿緑水邊淸風吹細葛微雨散遙天沙鳥盟何在溪魚樂自牽好來垂釣處只是近人煙

初秋暑退晚坐

蟋蟀鳴階下涼風動檻前露華侵袂濕月魄綴檐翩酷暑知何去淸宵自不眠幽吟對修竹相與鬥■﹝女便﹞娟

對雪限韻

錯落明垂地岑寥冷閉闗寒庭花滿樹靑海玉連山作賦才難企髙眠迹可攀懷人淸興發孤棹夜中還

夏夜獨坐

獨坐芳庭晚遙依銀浦淸竹風披溽暑山月靜荒城有酒閒仍醉無官負自輕年年滄海上髙興此平生

雨中

冥雨朝還暮淒風夏作秋竹光聮榻潤苔色上衣浮古木驚濤轉飛甍瀑布流淸軒人獨倚盡日看浮漚

官衙夜雨

淸館鳴寒雨離人寄逺天髙風歲欲暮孤燭夜如年妻病沈雙鯉兒官苦獨賢羈愁千里外魚目五更前

鹽城聞促織

忽聞鳴促織應自感淸秋花底來何暮風前聽未休異鄕人不寐故里思難酬骨肉經年別湖天回白頭

八月四日官署晚坐

海邑消煩暑星河坐晚涼淸風來獨樹新月掛危墻水气生寒早蛩聲向夜忙客懷秋漸老官邸漏初長

鹽城八月十五夜二首

飛鏡當庭靜銜杯向夜深淸光霜滿地寒色水侵襟不覺銀河落偏宜玉漏沈暫將江國景聊慰海瀛心

八月鹽城客孤吟桂魄秋閱時常惜老對月欲銷愁把酒添淸興酣歌慰白頭郎官今不斁猶慊此同遊

淮陰冬夜

羈客當寒夜驚魂自不眠風簾淸寂寂霜月冷娟娟衰鬢淮陰道歸心歲暮天敝裘擁獨坐譙鼓暗云川

弔黃海野早發

殘月策行驂靑娥戒曉嚴徵衣鳴落葉宿鴈起寒湍煙迥蒼茫外曦明紫翠間北風吹老淚淒惻度林巒

歸宿柴溝

余映沈岡疾悲風捲地寒煙中度淮水月下扣柴闗半醉霜猶冷孤眠燈欲殘可憐今夜夢腸斷野雲間

十二月立春日簡欒侍禦二首

臘日逢春日新年入舊年野梅殘雪後江鴈暖風前老眼園林霧閒身湖海天朱顏那可再偸向醉中還

鼓角春初報陽和物自私冰溪澌欲緑岸柳媚將絲云壑堪乘興霜臺好賦詩相知無異地相賞莫相違

秋日出西直門

秋日遊晴曠西風被面涼徵袍紅葉滿羸馬白沙長曲水驚閒鷺荒池度野芳碧峯千萬點一望慰愁腸

秋日興教寺

古寺靑林外輕車白日斜秋懷開野色午茗愜僧家山鳥淸吟興雲松靜物嘩禪闗醒俗夢坐晚意猶賖

都城送欒岱滄進士尹溧水

相逢忽復別羈客不勝情衰柳髙秋晚寒山淡日明歌殘春酒盡帆逺暮潮生何慰潘郎夢芳聲達鳳城

都城冬日公出同楊東川寅丈宿僧捨二首

冬夜宿僧房萍蹤覯帝鄕松風韻騷屑窓月照蒼涼不寐淸宵短論文雅誼長誰憐沈伯起相與慰壺觴

僧寺淸無極羈臣愁未涯月明寒吠犬風靜夜啼鴉心苦仍依國魂飛不到家悲歌逢義士彈鋏和京華

朝回望西山

初日早朝回金天秀色開彩雲連巘崿翠靄接城隈幽逺牽髙興奔趨笑俗埃何時謝朝組隨意踏莓苔

獄中不寐

身老名何在歲殘人未歸烏紗成晚祟白髮悟前非十口知誰托千山隔鴈飛淚痕揮不盡暮雨北風微

落日

落日崦嵫外新蟾粉蝶邊嚴扉棲暮靄悲角調霜天倦點燈前易徐調膝上弦酒醒無限恨頭白梵鐘前

代送人二尹聞喜

闌暑金風早離觴野館西闗河秋杳杳雲雨晚淒淒良吏新承寵殊方久望霓卽看今日業擬與古人齊

次韻山行卽事

白雲幽石古靑壁瀑湍鳴空翠侵衣濕山花照眼明啼鶯寒谷靜落絮晚風輕何處彌徵蓋松門一慰情

次韻宿弘恩寺

殘陽投古寺乘月訪髙僧佛土風塵淨禪心池水明玄闗欣妙悟白首絆浮名半榻三生幸千緣一芥輕

東歸過鄒平山下

昔去冰霜歲今歸五六年靑山如舊約赤日自堪憐兩鬢空成雪孤忠負所天偸閒過海畔故舊半蕭然

硤石

昔聞硤石崄此日度應難煙洞深無極云梯不可幹人從天上落樹向井中看空翠茫茫裏徵衣暗浥寒

張茅道中

世路應愁絕胡爲來此哉崄巇崖畔度窈窕壑中回仰面靑天小低頭黃霧來艱危向衰老不覺此心灰

郭城驛道中

塞鴈驚斜日邊沙捲北風敝輿山霧裏冷飯驛亭中黃艸連云暗靑巒帶雪叢壯懷元不老猶慕伏波翁

塞垣曉行

野寺疎鐘盡寒山殘月斜冰溪驚鴈陣石徑破霜花杯酒全無力邊風不可遮孤臣一萬里腸斷塞垣笳

次韻夜過六盤山

初月上銀盤登髙夜倍寒谷風肌粟栗山露鬢珠團身爲微名苦心應老病酸秦程良不易蜀道浪驚難

次韻夜過分水嶺

素娥迎暮嶺靑女伴寒空龍劍明搖雪貂褕薄透風徵車長入夜王事久忘躬穏羨山翁睡獨慚西復東

靜寧道中用韻寄淩沙太守

霜气曉仍肅煙花迥未銷龍冰千尺遶烏景一鐺髙同气靑天逺孤徵紫塞遙行行不自己翻恨我車膏

舟中夜雨

細雨江風晚蕭條落小舟一身千里外百慮五更頭水遶還鄕夢云凝去國愁沈沈不知曉一鴈叫寒洲

聞蛩

疎簾玉露冷深院候蛩鳴切切寒如訴悠悠夜幾更半窻山月白一榻竹風淸秋色竟何意愁人自有情

楊花

點點過樓臺因風何處來庭空雪歷亂簾靜日徘徊漢苑春仍老吳宮寂可哀飄颻度江水腸斷幾時回

春日西疇

春日踏西疇東風陽焰浮暖云屯隴畔活水浸溪頭百畝周王業一犁莘野謀此身同鹿豕此樂豈人侔

次韻除夕

燈前辭臘盡漏底易年華撥火圍靑夜傾醪泛紫霞淸香流栢葉懿頌起椒花學道侵衰暮經年愧聚沙

彈琴

彈琴有佳音對竹彈且吟淸風來幾席俗慮滌胸襟靑峯對終日緑酒沽千金太古慕髙調冥冥獨此心

春日過涼臺寺

野寺風塵靜乘春一暫遊參禪違俗世駐履傍林丘貝葉僧窻寂金沙聖迹畱殷懃訪學地隨意卻聞愁

碧溝戰場

微雨曉初歇陰煙過戰場悲風翻野蔓流水咽荒塘枯骨生新蘚殘魂斷故鄕誰輸全勝策幹舞念虞皇

月下聞鐘

鴉影風前定鐘聲月下聞髙僧閒暮靄古寺隔河濆冷度千門雪淸分雙樹云夙懷超靜土終愧戀塵氛

茨菇花

忽訝秋風玉由來冰雪姿孤光明緑葦獨秀出污池寵謝華堂翦閒依野釣絲淸芬煙水外不受一塵欺

送姜省吾少參駐撫商州

人去三秦地花飛四月天離魂銷別浦斷靄暗前川美政酬明主芳聲茂昔賢商山兼吏隠淸暇抱琴眠

晚發萊城

羸馬策新秋淸光自可遊殘霞依古木野水艤孤舟人迹新沙潤蟬聲落日遒徵鞍何處息沽酒便淹畱

次韻南莊

一心無俗物滿眼是春光楊柳孤村靜煙花曲徑芳看山同野鹿藉艸當胡牀回首紅塵裏無如此地狂

重陽

佳節際重陽西風野日黃鳴鴻云外度細菊目前香遣興詩從拙衝愁酒放狂獨醒還獨醉塵俗黙低昂

次韻雪聲

片片落來輕幽聽細細鳴撲紗燈影靜瀉竹夜深淸夢破黃蘆鴈愁添紫塞兵何堪撃鵝鶩蔡下不分明

次韻雪色

窮陰凝皓潔靑女未依稀越犬風前吠梁園月下歸疎梅迷玉魄孤鶴失仙衣粹質誰能奪緇塵迥自違

野鶴

野鶴集沙渚悠悠向曉陽長鳴寒野闊振翼海天茫仙格違塵俗閒身足稻粱好隨王子去已與衛軒忘

無題

秦箏聲瑯瑯越女歌遶梁響劇傾眾耳曲終斷人腸髙情五陵客醲賞一朝償古音豈不雅寂然貯錦囊

冬月感懷

窓月明如練松風輕入檐不成淸夜寐相對燭花殘往事翻新恨凋年損故顏餘齡春酒在何必問還丹

招蜂

何處黃蜂集招來野叟家鑿苔仍歲計掇蕋閱年華努力知誰利依人正爾嗟君臣負明識何事戀塵嘩

乙丑正月二日愼修北赴禮闈十一日大雪懷思

兒作燕山別親畱溟海情北風吹大雪何處駐行旌春入瓊林早雲開玉殿明望遙天漸邇計日慰佳聲

用韻寄答萊城張南溪老長府舊友

相思分異地相應自同聲各抱懸懸意頻看字字情餘年知幾許何日續重盟南北應天限離鴻怨弟兄

○五言排律

曉霽【五仄五平】

細雨夜漸歇侵朝云初晴竹檻宿靄散松階餘寒淸旭日野鶴奮輕煙林鴈鳴逺巘潤畫碧新榮鮮圖猩亂蘚疊紫翠平池搖空明啟牖爽气溢開簾微風生俯仰盡勝覽徘徊多髙情作賦謝妙思橫琴鳴佳聲撫翫興未巳蕭然偕誰賡

煎茶【都城作】

斧冰寒泉下粉玉石瓶中鳳團沈夜寂獸炭燒春紅霜淸上桂魄人靜騷松風芳香渙瑞靄靈味湍華鐘孤坐寒不寐一飲淸無窮枯腸潤仙液輕汗回春融興逸昆侖外神爽桃源叢可以發淸詠兼之韻枯桐長嘯仰蒼昊矯首聽髙鴻壯心逐云翮奮翼來天東

西莊晚歸十韻

褰帷一東望溟海正蒼然浪激潮頭雪山涵浦外煙蓬瀛迷落日蛟蜃幻長川孤鳥飛還沒歸云暗欲連偶來逸淸興勝覽脫塵緣景入仙源晚神逰霞際天短柯情自在一葦夢相牽慨古超塵外嗟今老目前不成黃鶴客深愧彩毫篇片片輕鷗下悠悠祗對眠

中秋對月小飲十韻

寂寂蒼虛闊明明皓魄來淸風下黃葉白露濕靑苔聽竹幽懷靜掃花逸興開霜前驚雁度歲暮感蛩哀桐影侵瑤席鐘聲度玉臺賞心仍獨坐對影暫相陪把酒吞星冷浮生怯電催髙歌謝塵慮淸詠愧非才老矣休林際瀟然醉海隈百年寡知已蚌守竟凡埃

代髙時齋節推賀平渡李兩山太守八袠有三二十韻

渺渺雲龍裔悠悠蓬島春精英集海岱劍舄出風塵襟抱乾坤外風流泗水濵淳還髙邃古玄養裕天眞芝采今來漢桃花久避秦朝廷須鶴髮俎豆瀆鴻賓晉楚聲光迥山川雨露均功成從絕粒冠掛學全身幽谷虛千載長林覯一人雲霞韜古洞麋鹿老比鄰丹鼎追瑤兔淸波跨紫鱗再周新甲子七守舊庚申耄協姜侯返齡超籛老倫滄洲娯蔗境靑鳥迓芳辰道气通無極家聲演至仁芳流丹桂逺秀吐玉蘭新秋錦誇三捷春雷奮一伸優閒一國老模範四朝臣竊幸紫闗客會依靑海津擬將冥造破遙祝老人頻

悼世皇三十韻

聖帝今何在皇恩不可酬康平叨四紀徳業慰千秋刑賞天王政姦諛遐邇休神功昭絕域靈瑞輯中州尺土一心澤秋毫萬里眸唐虞軼髙志秦漢眇凡儔千古英雄主羣生際會優一朝三世祿兩誥五云浮羅織曾生死權豪已破謀晉慚天日末歸乞隴雲遊白面新承寵金門早見收天波春溢海晚眷雪盈頭終自懷芹曝無由報馬牛夙期天保祝不爲鼎湖畱龍劍空陳迹烏號遺世憂天風悲海嶽雲日慘旌斿山色淒還變江聲咽不流麻衣飛暮雪杜宇劇春愁賓旅辭華館弦歌靜玉樓鳳膏寒貝闕孔蓋杳瀛洲仙骨一區木神龍數尺丘忠肝淒欲裂苦節竟何求夏啟歸賢嗣周成佐故侯兒曹貞信義王業勉伊周壯士應崇孝殘軀不解籌徒將庭教意不盡此生謀力竭懷終古哀余抱寸幽龍顏瞻失覩天闕負無由悵望蒼梧老啼痕湘水侔山川兩不滅此恨共悠悠

海壑吟稿卷二

●欽定四庫全書

海壑吟稿卷三

﹝明﹞趙完璧撰

○七言律詩【上】

曉眠

枕畔鳴雞是幾回不關禁鼓塞笳催【曽宦遊都城隴西故云】陶然人集彤庭後嗒爾日髙滄海隈門掩松階昨夜雪濤翻茶竈午時雷朱簾不捲沈淸影莫放閒雲擾夢來

壬申夏日赴西莊

南薫吹醒市塵愁冉冉新涼六月秋夾岸緑楊蟬不息連村靑靄雨初收巾車迆邐蒼葭渚藜杖逍遙白鷺洲一片野心何所系野花啼鳥共優遊

鹽城官舍暮雨感懷

暮雨霏霏動客懷宿云靄靄伴空齋無端冷气生虛壁不盡寒聲下緑槐故識夢中揮玉塵舞衣海上澑金釵淸風自笑無飛翼滿眼煙波柰楚淮

嘉靖丙寅八月十日祝萬壽

聖主仙齡甲子周西風吹喜溢中州赤天星彩光宸極瓊島煙波度海籌萬國衣冠朝紫府五云幽冀仰丹丘軒黃身世全無補天保髙歌舞未休

卽景

八月淮海客孤城髙齋暮景何如情孤鴻落日天邊去雙杵秋風月下鳴滿地花飛紅雪冷一庭竹合翠云平禁他離思沈酣睡柰爾寒蛩日夜聲

鹽署不寐

樓頭鶴鼓四更撾枕上蝶飛不到家風透紫綃涼若水露濃催織靜生嘩詩因苦思聽殘漏燈爲無眠數落花夜夜竹窗緣底事碧雲看盡楚天涯

懷月林

坐杳音塵是幾年思荃心事自懸懸天涯鴻鴈秋將老江上靑山日對眠夢斷故人蓬海月杯停新恨菊花天淮南久負白雲約去住幽情各黯然

丁卯鹽城元日

喜收雨雪自經旬侵曉晴光逐歲新大造有知開景象萬方無地不陽春日長詩酒淸淮客風暖弦歌太古民垂老唐虞何以報年年庭教漢良臣

鹽署憑髙晚望

北望滄茫眼欲迷碧峯斜日晚淒淒煙光度鳥白還沒水色連天靑更低千里秋顏吾已老萬山雲樹思堪題曽耽曲蘗滄江外不醉闌干玉署西

小僮綴磁盤代檐鐡風中瑯然可聽

畫檐飛度玉丁東雜佩仙人緩步空黯黯楚臺隨暮雨迢迢銀浦下秋風無情苦爲多情擾動處生憎靜處逢一夜不成千里夢轉看殘月向朦朧

送溫玉齋三尹擢典魯藩

一杖淸秋且未歸錦帆先送楚雲飛髙風曠世驚靑眼落日遙岑隔翠微江國有情人去後客懷無計鴈來稀王門久負云和曲此日淮南正可依

秋日署閒卽事

玉署髙風鎭日淸開簾滿院緑苔明慿軒聽鶴鳴晴圃倚杖看云過古城翠徑幽花畱晚色粉墻修竹撼秋聲居閒不染塵埃迹同調山翁匿姓名

鹽署聞丘月林擢赴南太常舟過寶應遣送

聞道飛帆楚水秋碧雲深署柰羈愁參差鴻鴈違靑眼咫尺煙波滯白頭八月仙槎天上客十年情思海邊樓靑燈莫慰江湖夜新墨淋漓送彩舟

次韻鹽城月下聞笛

羌管誰家弄月明晚風淸度隔云聲悠悠夜館渾無賴裊裊江天別有情楊栁淒涼鄕夢斷梅花零落鬢絲盈闌干十二醒殘酒憔悴年年客楚城

次韻水中花影

穠花瀕淥興悠哉晴滸佳期心眼開帝子彩雲歸極浦影娥明月下瑤臺綺羅錦水經秋澣紅翠靑銅向曉回自是馮夷宮裏勝玉欄長倚碧煙隈

鹽城秋夜覺後聽雨

分明魂夢到家來卻被閒窻細雨催栩栩千山隨意去匆匆一榻故飛回懸泉不澣羇愁惡長夜難將曙色開心火不隨鑪燼滅倚聽寒鼓下樓臺

鹽城歸遷舊居登樓偶成

白髮朱欄快一憑珠山南跨枕滄溟煙中浩漫連天浸雲際崢嶸括地靑千古畫圖詩興闊四時風月醉魂醒蓬瀛不用飛翰去坐嘯靑雲送暮齡

春遊回文

忙裏閒情娛景華度溪尋壑驀晴沙長原翠漾云浮艸暖徑紅飛燕落花狂詠客亭春把酒憩畱僧寺晚烹茶香生陌霧飄風軟蒼莽踏來遊路遐

夏日回文

紅橊石畔海光晴寂寂閒階曉翫淸風靜栁亭凝靄細日曛荷沼映霞明桐靑坐暇休炎暑艸碧眠慵廢讀耕空院小吟長晝靜同誰興飲聽啼鶯

秋懷回文

寒煙淡點亂山靑眺逺傷懷老渤溟湍急落聲風拂樹鴈飛涵影淥開萍幹侵冷月宵吟苦壁訴哀蛩暮酒醒殘調古琴橫竹石蘭芳嘆寂佇孤亭

冬曉回文

紅日初醒睡起遲捲簾朱戶暖煙披鴻飛目斷雲山逺鶴伴人閒曉枕欹松雪覆階淸入畫竹風鳴院靜吟詩東窻爛影移霞彩蓬髮短歌酣酒巵

漫興

弄罷素琴看鶴舞歌殘空谷聽鶯啼蒼苔細數閒花落白晝淸眠春艸萋云去云來滄海上日生日落翠屏西悠悠野鹿乾坤老垂白無心更釣溪

冬夜

撥火靑宵聽煮茶蘭燈燒落玉虫花月明當戶淸如晝霜气凝庭靜不嘩凍折冰弦驚睡鶴寒生風樹起啼鴉幽人不盡松窻興坐送淸陰下碧紗

煮茶聲

石鼎春茸靜自烹寒泉暖焰戰分明山蟬泣露秋仍細松葉吟風晚更淸不雜塵嘩隨斷靄偶醒殘酒傍孤檠芳聲不爲朱門沸獨聽幽軒慰野情

霜月

玉魄鉛花晚逐飛素娥靑女夜忘歸窺簾暗迫肌生粟到地明看星射輝竊藥路茫蟬鬢老拊膺人去蚌珠依龍墀如水瑤階滑爭似煙光臥掩扉

送劉春臺太守朝京

朝天旌節海邊來殘雪荒亭送玉杯風樹有情弦管外鶯花如夢水雲隈翠麟煙靄瞻堯日丹扆勲名陋漢才鵰鶚不堪林石思旋將霖雨過蓬萊

壬戌秋夜聞雨不寐憶亡弟介泉

枯竹窻前雨未闌離鴻聲斷夜生寒哀蛩切切金鑪燼銀燭淒淒玉漏殘風樹不休人不寐池塘無夢恨無端聨牀更作來生約慚愧鶺鴒淚暗彈

芍藥

一枝紅藥紫峯前半出靑叢露未幹脂粉不緣妝鏡曉塵凡適偶玉臺寒芳姿苦惜忘斑鬢淸賞長將倚畫欄錦瑟無聲終日醉黃昏猶約來年看

次韻玉泉

驚飛神錫翠巖開瀉出瓊珠渙不回風帶潮聲千澗落雪翻寒色一時來淸流人逸娛髙枕渟影龍歸撼上臺一脈九天輸萬古滄波未必更塵埃

檐前鳴玉

碧雲初斂畫檐空何處飛瓊向晚風破靄聲疎寒寂寂步虛人邇夜匆匆燒殘銀燭寐不得滴盡銅壺興未窮淸影依稀珠箔外二三竿竹月明中

曉鐘

曉鐘不異夜來鳴昏曉相催合自驚曙色微茫分宿靄年光斷送向殘更長鯨殷起風塵思短髮徐添雪刺明老懶無妨停午臥匆匆莫悞鳯樓聲

代人送同年推刑泉州

風雲萬里覯仙才何事春深白鷁開瀛沼鳯鸞今在簡炎荒雀鼠會看摧馬蹄曉送黃梅雨羊角秋生翠栢臺官栁斜暉無可贈民情此日正堪哀

冬日過雙塔僧寺

漠漠風霾白日黃浮屠系馬慕淸光畫廊煙靜魚聲歇寶塔雲中鐡韻長雙鬢塵凝憐俗狀滿懷機擾斷愁腸衰年苦爲微官縛白社風流詎可忘

都城冬夜不寐感懷

雪霽淸宵迥未明宮城漏結斷寒更鳴風窻紙驚殘夢如水衾稠冷宦情三徑已荒人未去尺書久滯鴈無聲衰年猶自甘勤動升斗如何不解輕

都城西香山寺

獨宿香山正寂寥慿誰詩酒縱良宵檻前山色千年畫枕上泉聲半夜潮風雨滿天劇愁思乾坤無地作逍遙翠微夢破紅塵去淸景曽教負聖朝

乙卯九月七日西城聞愼修秋捷

齊川秋捷迅燕山靑妙功名慰鬢斑何益父書標錦奪早繩祖武桂香攀五云喜溢蓬瀛外一日光生海岱間聖代世恩深雨露馬牛無補汗衰顏

咸陽懷古

悲風淅淅古咸陽百代遺蹤自可傷王气有歸弓劍沒寢園無祀野雲涼蒿萊滿眼英雄去翁仲含情歲月長索寞秋原那可問碧峯斜日向蒼蒼

會寜縣旅夜簡吳檜臯太守堂翁

薄衾寒夜臥如弓萬種羇愁輾轉中有慰月輪來海上無書鴻鴈過天東百年身計老仍拙萬里歸程夢轉空落葉滿窻人不寐坐令銷瘦愧無功

南山曉歸

苦愛雲山風景幽百年心事幾曽休是誰於此長相絕顧我而今不自由翠巘有情遙送客蒼煙驅馬重回頭塵羅卒抱崆峒恨多少浮榮多少愁

丁酉省試畢曉歸東省

飋飋西風已老秋海東歸騎曉悠悠荒亭落木蕭蕭下古渡寒煙冉冉收董賈萬言珍楚璞燕齊三戰逞吳鉤壯圖早晚靑雲上折取天香慰白頭

瀕溪曉行

玉驄策曉傍寒流水自悠悠春又秋矗岸颯風翻木葉蒼葭棲靄暗汀洲波間魚逐眞相樂沙上鷗眠不解愁漁艇釣磯無限恨塵勞何事不相謀

夏日同張蒓江太守海遊得海字卽席偶成

桂棹蘭橈泛滄海微薫晴日萃僚寀澄波萬里碧泓瀜遙山幾點靑■﹝山上畾下﹞嵬笙簫嚦嚦醉醁■﹝酉靈﹞煙靄迢迢聽欵乃回首風塵萬事忘臨江橫槊今安在

再過金山未得登覽舟中望而有作

兩過金山登未得風塵空復抱髙情乾坤勝槪還千古詩酒無緣負此生心逐白雲環巘崿棹隨流水趣江程營魂未慰緣何事掛帶山門愧昔盟

春日淮安道中

春日遲遲古道賒東風遊子倦塵沙方塘水暖鴛鴦睡平浦煙消鴻鴈斜滿眼靑山非故國一鞭羸馬去誰家賦詩飲酒天涯興莫遣離愁老歲華

哭水南翁

吁嗟冥漠太夢夢喪我通家鶴髮翁髙世才華先子畏忘年交誼古人風他鄕風雨愁相慰故里觴詩老更同渺渺斷魂何所仰淒涼淚落水雲東

妓者失明

合惜秋波不可醫芳心不滅欲何爲綺窻曉日迷靑鏡金穀春風謝紫巵絕望逺山空舊恨傳情無地罷新知琵琶記得從前譜一曲嬌歌淚暗垂

謝呂幹齋僉憲故人見過

蒼唐艸樹慘髙秋海上民風殊可憂赤縣恩光宣魏闕碧煙旌斾達瀛洲九霄鸞鳯欣靑眼十載江山盡白頭豈有芳聲駐車馬故人雅意自綢繆

木魚聲

僧魚聲度晚煙靑索寞松廊徙倚聽緩急自隨仙梵落迢遙已覺睡魔醒風前暗點愁城破月下從教欲海惺淸味空門今不厭禪關何處好傳經

九月庭下杏花

寒露淒淒肅曉旻嗟渠何事再榮新西風化擬東風早落葉枝同未葉春歸燕尙懷寒食約黃花曠值晚秋晨當陽慶際重華聖合有調元此細論

上程碧溪太守【守名世鵬廣東人】

萬里雄圖仰徳光扶搖東徙慰窮荒精忠翊聖風雲迥枯槁回春雨露香一變曠聞周禮教千年喜覩漢循良淸時赤子今何幸白髮丹心世未忘

已酉下第

靑門淚落海雲飛靑紫曽看拾芥微五十文章猶錦字三千勝負有玄機朱衣棄我孤豚細翠岱嗤人匹馬歸卻喜諸郎盡英妙巍科應復慰重輝

次韻顧文昱公白鴈

紫塞翛翛素作儀關城寒早帶霜飛湖天曠失雲中影漢水長迷月下輝瑞葉九天曽拂羽荻花何處旋爲衣上林玉訝回陽侶擬自蘓卿雪裏歸

李亨庵見枉因示佳制用韻感賦

小洞傳呼啟碧蘿逢迎無柰竹婆娑山樽有興花爲妓檀板無聲鳥作歌宦海冠裳萍梗迹浮生日月玉人梭冦公此日眞難借白首相酬莫厭多

送李亨庵太守擢貳河間二首

赤夏辭東何處遊五云直北是瀛洲華胥夢破孤城月玄朔情違一葉舟白雪俄驚調滄海彩毫無計侍淸秋幽巖莫逆佳期在早晚霜臺慰別愁

翠靄銀塘紅蓼花玉人靑鏡送仙槎山光悵別孤雲暮帆影關情落照斜五馬春歸漳水際孤鴻秋斷海天涯何郎無柰瓜期早坐遣淸風去思賒

王冠峯見招觀蓮阻雨簡復

正憶仙芝艷艷開報書忽下紫鸞催才驅羸馬西溪度旋逐狂風北雨來絕代妍華勞逺夢片時歡賞阻英才橫塘十里煙雲冷自昔佳人不易諧

次韻賞蓮

芳姿裊裊出晴波煙破虛明照影娥紫艷生香風自逺紅酣吐暈日偏多盈盈帝子來湘浦脈脈天孫隔絳河莫謂無情情亦在休教解語動淸歌

秋夜聽雨小飲二首

坐聽微雨夜如何小飲秋堂樂意多臉上酡顏忘白髮杯中燈影晃金波髙臺魏女空揮淚片石羊公久自磨今古滔滔春浪湧一回長嘆一髙歌

莫教煩惱心常累曽悟空門水不波萬古此生眞可惜百杯良夜豈爲多逐臣自笑山林僻幽室還宜風雨過縱酒放歌今不樂寒蛩昏曉欲如何

沙川東望

小橋東畔過沙洲一望淸光雨乍收云矗山腰橫玉帶水環屋角遶蒼虯磯邊楊栁堪垂釣天外滄浪好放舟鄕土有情風景勝白頭心事共誰籌

詠孤鴈

曳曳孤飛何處來嗷嗷四顧不勝哀虞羅駭失遙難合煙浦冥迷渙不回故侶有情天逺大斷雲無賴日徘徊長鳴帶月秋江上影落寒波秪獨猜

送愼修兒還任兵曹

好去神京奉聖王休隨兒女戀髙堂雙藜斜日猶彊健百畝終年足稻梁有寵自天皆雨露無能報國祗純良兵權繆與期前美老擬營丘樂未央

送江龍所通府署州西還

荒城歲晚事多違無柰悲風送客歸鴻鴈數聲畱逺思海山千里尙餘輝春觴漫酌聊相贈冬日遄飛不可依霖雨無私更何地東人空有淚沾衣

次韻壬申元日大雪

才看靑鳥啟芳辰滕六飛花爛目新帶雨無聲潛入夜裁冰不解暗生春年登南畝知誰卜日醉東風樂更眞十四飛鴻促銀燭不知斗柄轉髙旻

趙烈婦

趙董生妻也董早沒趙隨自經以殉鄕人哀之餘亦感賦

玉委鴻毛何太輕天常蚤已獨分明破來蛺蝶人間夢合去鴛鴦地下情斑雨恨遺湘竹淚紫簫淒斷鳯臺聲誰將銀筆淸風下不爲衰頹著令名

癸酉膺

封萬曆新主覃恩老夫婦以愼修兒備員夏郎叨與殊典鄕人稱慶乃以不肖當年七十有四老妻六十有九而於先朝又曽各沾一命白有司匾雙壽重封以榮之因而喜賦

蠢愚翁媼眷淸朝秪以兒曹媿冒叨鶴髮雙逢千載慶龍章重下五云髙虛生豈有涓埃補小子曽輸犬馬勞末路寸衷無地報肯教庭下背伊臯

夏夜

落日逍遙向晚涼芳庭孤坐興何長碧虛露下塵寰靜銀浦云消仙路茫兩腋風生飛海嶠一天星動蕩滄浪通宵無寐超人境祗恐曦明墮舊鄕

暮春雨霽感懷

風柔雨霽暮春天可恨塵寰不了緣栁色不知城郭外鳥聲巳亂市囂前桃花野徑雲中騎弦管湖天鏡裏船多少風流賞心事白頭擾擾是何年

冬夜聞逢迎鼓角

寒夜三更鼓角鳴遙知下吏苦逢迎冰霜透骨微名縛軒冕淩人四體輕枯栁門閒無限趣紫芝山靜有餘淸衡茅眞自髙風在榾柮煨鑪睡到明

次韻秋日書懷二首簡紀湛泉

機頭鼷鼠靳千鈞芰制曽教污紫塵掇得籬英輕斗粟步來溪壑謝蒲輪不才白髮違明主多病滄浪縱逐臣忙裏琴書醒後酒秋風瀟灑自由身

嘆老驚秋倚畫屏摶沙功業竟何成心勞刻葉終無補技擅屠龍豈令名撫劍停杯不自醉橫琴弔古爲誰鳴兒曹別有巖廊業林壑淸風且讀耕

詠漁

萬頃滄波恣所如水雲淸曠豈忘渠長煙鷗鷺情偏洽細雨蒹葭興有餘幾日醉來村捨酒一生飽足釣船魚湖天縹渺無相識一笛幽襟月下紓

詠樵

翠巘千尋斧白雲髙風杳不染塵氛襟裾毎帶煙光潤毛骨常從蘭气薫松下看棋迷甲子夜中煮石待燒焚山深歲老韜名姓一笑那知麋鹿羣

詠耕

一犁沈迹野雲邊百畝蕭然桑柘煙慊意杏花春雨後浩歌金石晚風前飯抄云子終年厭酒盡霞觴對月眠鼓腹豈云非帝力明良應慰老林泉

詠牧

野趣閒情一跨牛煙蓑雨笠此生謀掛書旭日桃花塢叩角秋風蘆荻洲笛裏關山今古恨笑中榛莽貴豪休斜陽古道頻回首多少英雄名利愁

用韻寄答東萊張南溪老長府舊友

二十餘年久別來丘林衰老愧仙才觴詩卽景心猶壯松菊怡情手自栽靑眼故人常在夢白頭心事已成灰詩來慰我情如結舊恨新愁不易裁

鹽城初夏官舍獨坐

幽軒晴晝上瓊鉤長夏淸光寂寞儔竹影恣狂風裊裊楊花隨意日悠悠短墻蝴蝶移春去獨樹黃鸝只暫畱惟有海云推不散欺人白日到牀頭

夷齊廟

二賢千載尙餘休古廟荒涼過客畱秋圃空聞寒鴈度棠梨惟見野蜂遊拾薇溪壑孤忠老棄國煙霞百世謀一掃寒蕪倍惆悵可堪聾瞽更遺羞

春日旅中

春日融融雪漸消客懷鬱鬱思無聊虛庭風細松聲落薄海雲開鴈影遙書劍可堪淹歲月樓臺何處厭笙簫朱簾不動鑪煙細一曲絲桐慰寂寥

次韻春日匡氏西堂二首

沙暄遲日慕山堂拽杖東風踏莽蒼野鳥隔林淸弄咮桃花流水暗生香閒依修竹頻攜酒靜愛孤云獨據牀潦倒揮毫渾漫興髙名眞自媿王楊

野塘鷗鷺靜比鄰何用藏犀此避塵芳艸緩尋違俗物落花沈醉作閒人溪頭緑浪無歸日栁外晴絲不系春白眼寰中誰是伴靑山海上一佳賓

海壑吟稿卷三

●欽定四庫全書

海壑吟稿卷四

﹝明﹞趙完璧撰

○七言律詩【中】

西莊晚歸

嶺頭旋斾已斜陽十里山城緩不忙酒向晚風消未得詩從野色興偏長川橫白鳥煙光暮潮擁滄波海气涼鴻鴈冥冥誰得慕朝來暮去水雲鄕

春日得二翟進士書兼枉佳篇

日邊雙鯉海邊來愁絕惺惺塵抱開忽發仙函驚對面更依藻思苦憐才鶯花異地春仍暮雲樹經年老共催懷袖字應終不滅斷魂芳艸向髙臺

次韻楊契玄秋日閒居

風淸疏栁咽寒蟬拽杖芳庭自快然蔌蔌落花飛晚徑依依閒鷺睡秋蓮蘋溪何意三千釣竹塢忘情五十弦終日看云無一事不知霜鬢向殘年

虹

逸勢翩翩掛海頭神光燁燁炫人眸長橋朗跨蓬瀛迥美錦誰纒醉舞休銀釜云平從痛飲玉人煙際暫淹畱斜陽相送天涯暮擬破巫陽一夜愁

六月二十九日過小莊

丘壑﨑嶇偶一經暄炎適得片時淸主人十里春來少桃李千株子已成欲去未能窺晚照乍醒還醉聽啼鶯年來何事城中久書閣畱人不放行

次韻冬日小雨

海國寒云鎖晝晴北風旋作雨絲輕疎梅冷浸嬌含玉黃竹低垂暗有聲室藹芳蘭耽逸靜門閒枯栁謝將迎楚騷歌徹虞弦雅環堵何妨近市城

夜坐用韻

滄溟無夢遶秦關日絕塵勞夜更閒雲吐月來看不厭風吹雪散酒初闌殘更詩思碧窻靜半夜琴聲絳蠟寒布被茅堂從坐臥浪無羈束漫成歡

喜晴

疾雨飛雲慘淡收淸風蕭颯曉涼浮石橊浥潤紅妝膩水藕淩寒紫艷羞四野憑欄詩裏畫八窻欹枕夢中秋日長細栁柴門靜一曲玄蟬竟夕幽

入夜大雨不絕

黒云冥冥來海東翻盆急雨吹狂風驚雷走電晝還夜傾墻頹屋家幾空峻湍崔巍捲平地陰煙上下俄鴻蒙更深誰爲乞鄰火坐聽瀑布心忡忡

庚申秋苦雨

海國窮陰雨散絲秋風不見霽開時千峯秀色知何處一刻淸光費夢思石燕歡騰洲渚外荳花零落水雲涯泉聲不盡蛙聲劇攪夜無眠漏更遲

秋日雨霽病況蕭然庭下閒適

雨後新涼不自持枯藤搘去遶寒籬龍鐘老鶴秋風勁寂寞閒庭落日遲把酒頹齡心易醉看花滿眼鬢成絲夢中日月籠中鳥猶自蹉跎訪藥期

送王冠峯分敎舒城

魯鐸聲殘馬帳開淮南生色向春雷匡時禮樂從周典復古文章陋漢才丹桂天涯尋舊約碧桃雨後試新栽龍泉晚效秋江捷得意淸聨玉筍回

寄舒城孫小渠

長憶匡廬孫子荊燕山契雅豈忘情雪中詩酒淹瓊漏月下笙歌遶鳯城萍梗天涯嗟宦迹桂香秋晚慕才名江湖雙鯉開春淥珍重緘書達海瀛

辛酉寒食同春泉兄小飲【用韻】

暝掃春云宴小堂孤城海月正蒼蒼淸風拂夜侵簾冷紅雨飄煙入戶香人靜竹窻猶共語酒酣花萼好同牀良宵且莫拋春夢曽向寒原聽白楊

商林曉行

云暖煙消欲曙天行人驅馬杏花前故園桃李春如錦客路風塵日似年山水倦人休未得功名老我少無緣蓬瀛苒苒東來近早晚華堂萊彩翩

次韻中秋獨酌感懷

鼓絕山城夜正幽雅懷對酒更何愁功名勘破浮生夢風月淸余海國秋一醉良宵情泄泄孤吟殘漏思悠悠徘徊未遣嫦娥別遮莫雞人五報籌

沭陽早發

山城撾鼓四更時官道蕭蕭馬正嘶霜重敝貂寒透骨月明啼鴈迥生思長風遊子驅千里喬木微禽羨一枝坐損紅顏成底事吳山楚水轉相嗤

送張蒓江太守擢貳南安

風正滄溟白鷁輕東山翻仰大江名紫泥有寵慿誰借赤子無緣空復情身世百年揖雋傑口碑千古自分明靑錢那復期君一爲祝髙門覬後生

早春雪後獨坐

東風吹雪劇春寒幽室孤居對碧山簾外凍雲靑不散檐前新月冷初彎十年宦迹驚殘夢一息塵機慰老閒竹裏酒杯冥日夜流年休問鏡中顏

雪中思梅

憶向東風雪幾畨小庭寥落玉欄幹暗香何處淩寒度疎影誰家徹夜看獨弄虞弦春晝靜空餘羌管月明殘金樽彩筆孤淸賞惆悵江云興未闌

用韻春閒二首

白髮恬居滄海濱蘭裾不涴屬車塵風前聽竹衝牙細雨後看山翠黛新香惹梵煙蓮社叟醉沈花塢葛天民不教拾得芳菲恨數把金樽挽卻春

秦關東下罷徵驂久客燕山此日南萬里秋塵孤鳥倦五湖春水寸心涵淸樽夜夜情何極碧樹年年人豈堪飛翰謝無風雨駛缽催客次毎教三

次韻秋興二首

一葉銀牀早報秋天聲濤卷下西樓翠篁逸興開三徑黃菊淸光專一丘千古英雄翻浪雪一身天地笑蜉蝣年來嘆息風塵事潮落潮生靑海頭

窮海幽潛傍鶴田優遊淸境不知年松陰月落收窓外山色雲開到案前渡晚紅迷霞際水汲晨靑破石龕煙閒閒敢自忘斯世秋釀醺人日酩然

雨中桃花

驚風疎雨度新枝曉裛紅妝半不支含淚有情胡塞別沐芳無力華淸時胭脂冷濕靑煙合絳雪香沈碧蘚滋簾捲幽軒看不厭漫漫春浸武陵涯

閒坐

幽人無事坐虛堂小院風淸日正長芳圃雨晴翻紫藥短墻云靜倚修篁紅塵車馬迷淸晝金穀笙歌共夕陽多少欲閒閒未得一般深味滿詩腸

小珠山秀倚城南咫尺嵚崟老未登覽聞其勝而慕之用楊公可久韻謾賦寄懷

白頭伊邇未躋攀聞道奇觀絕宇寰送盡歸云殘照裏興髙終日翠微間緱山鶴去塵緣渺天姥魂飛月下還竟欲晚尋麋鹿迹俗羈爭得片時閒

次韻仇太守背兒山

山風颯颯向淸秋古屋探幽一暫畱飛瀑訇雷靑壁下弱雲如水翠巖流閒中日月拋雙鳥靜裏煙霞笑五侯何用紅塵空白首全身是處卽丹丘

次韻滴水庵

靈源莫測此歸渟千古摩尼下翠屏環佩有聲寒出谷蛟龍沈碧夜吞星淸開塵眼還侵骨靜照禪心不役形擬訪眞如來物外冥冥白首坐煙靑

次韻歲寒亭

絕壁荒亭歲月深長松鬱鬱蔭寒林曽教炎暑來酷吏誰向淸風會賞音冰雪有情偕暮節乾坤無地表貞心寂寥盡日啼幽鳥何事遊人未解襟

次韻張蒓江太守過松山

古幹蟠云老翠虯淸風騷屑暫來休半天晴影蒼崖畔一泒新涼碧海陬秋色故余還似水濤聲欲瀉未成流煩襟久已無從滌此日經過許散愁

北窻

北窻一枕寄髙情久息塵機心獨淸臥看閒雲來自變靜聽啼鳥暗遺聲蒼筠冷浸華胥夢赤夏涼生白玉京老去日休無一恙不須藥物更身輕

古城

古城矗矗碧雲茫往迹經過感喪亡流水有聲號暮靄逺山無語送斜陽豪華恨逐何時盡野艸愁余故國長風景蕭然徒極目平沙渺渺鴈行行

唁月林謫歸道中喜見羣山

終日紛紛俗務中出門喜見翠螺峯幽情久抱空斑鬢勝槪長孤秪醉翁擬采紫芝休晚歲便從白鹿仰髙風同心欲拉丹丘子又恐春雷起臥龍

獨居

獨居獨坐獨閒行豈有比鄰慰此生翠岱向人原不語緑溪遶我去無情焦桐古調慿誰奏彩筆新詩秪自賡一片野鷗蒼海上好風良月共魂淸

都城冬夜醉眠

霜滿珠簾月滿天鳯城撾鼓夜悠然風塵宦況淡於水山海歸心急似弦一醉淸宵冥世態五更銀燭攬愁眠蓼虫合是忘辛物白首衰頹恨未前

曉過紀省吾靈濟宮次捨

曙色蒼蒼駐繡鞍銀臺仙子夢初殘晴霞玉闕韜秋日靑靄朱門瑣曉寒病骨可能依睡鶴旅魂常自遶吟壇西風合笑塵羈久鬱鬱慿誰說肺肝

送管勵山進士尹六合

夷吾秋晚之江左鮑叔情深■﹝糹眷﹞水頭百里蒼生明主意萬山靑靄故人愁彈琴更有昔人興鳴鳯終看盛世休衰栁西風一杯酒好將忠赤答旁求

小雪初晴夜坐有懷倪若谷中捨

小雪初晴永夜寒挑燈長憶老倪寛襟涵淵海探非易調入陽春和更難云冷鴈聲人不寐窻虛月轉漏將殘小橋猶自限南北孤負良宵興未闌

北司獄中用蘇長公韻二首

嘉靖甲寅秋秋曹檄捕豪校某因獲罪東湖翁劾執坐死賴元老科臺之力僅復瓦全垂死中時泄幽悃

直從枯槁探陽春翻作冥投卻殞身地下不慚今日鬼天涯望絕故鄕人獨知心上原無累豈信人間更有神松菊海邊千里恨殘魂零落更何因

金吾肅穆晚風淒玉漏遲遲銀漢低何意微軀投猛虎秪緣薄祿混羣雞如弦速患思先哲繞指全身負拙妻或覬一生瀕萬死漁樵雲水任東西

西臺獄中簡楊椒山

北風沈漏夜如年輾轉愁人獨不眠頹壁濃霜寒冽冽破窻殘月冷娟娟故鄕有夢人千里病骨誰憐雪滿顚垂老自嗟還自笑飛鴻誰復慕江天

次韻酬楊椒山四首

夙挹風流效折巾低頭此日愧山人出門有礙應懷古學道無成合累身筋力日衰猶蹈險風霜夜寂更傷神拂衣未遂江湖意補衮終慚社稷臣

蓬瀛回首欲沾巾勢入艱危托故人褊性由來難避俗迂儒垂老拙謀身赭衣相值仇秦越彩筆誰看泣鬼神辛苦不妨淹日月授書喜有漢良臣

海上長思鳥角巾樊籠愁殺宦遊人空隨秋鴈頻回首安得晨風一奮身古柏淩風常淅瀝老梅含雪更精神賦詩共荷天王聖取罪還知自小臣

曽向王公浪脫巾英豪跌宕邁稠人乾坤老我凋雙鬢風月慿誰伴一身事變蒼黃堪墮淚天髙視聽豈無神窮陰急景催年暮引領金雞釋罪臣

大名野水舟中

野渡茫茫接曉煙艱難世路復登船蒹葭聲裏風驚雨楊栁叢中水拍天釣艇日閒誰是主蘋洲秋老自應憐天涯宦況澹如許一望東溟一慨然

淇縣道中望西山有感

海天回首思茫茫入眼靑山欲斷腸縹渺煙蕪秦塞迥飄零霜樹楚云涼逢人把酒酣淸夜髙興題詩付錦囊自嘆路難難未巳此行眞自媿王陽

閿鄕道中

六十頹齡獨可嘆五千餘里一微官河臨斷岸魂應斷徑入寒巖膽亦寒白鴈關心秋杳杳黃塵吹面日漫漫籬英爛漫情如失嶺樹迢遙興欲闌

淸丰道中逢雲南戴玉園推府

漫漫長路可堪愁何幸英雄際盛遊落木晚山人似約短亭濁酒意無休陽春雅調曽誰和雪夜髙情此日酬萍梗秋風仍萬里隴雲滇水思悠悠

觀諸陵有感

人間富貴只如斯地下英魂莫自癡兩漢風流秋寂寂二秦功業艸離離丘陵何用千年計指點空令萬古悲西餓匹夫今不見髙名竟與首陽夷

幹溝驛道中

迢逓秦川合斷腸病軀白髮日倉皇黃雲渺渺望不極紫塞茫茫情自傷淅瀝髙風初作凜朣朧冷月尙含光山城半夜無燈火調盡霜笳漏正長

宿靑家驛

古驛蕭條獨宿時悲風吹動故鄕思疏燈半夜窻前暗殘漏孤城月下遲人爲浮名來絕塞書因遙阻到無期夢魂忽忽驚寒榻唱徹雞聲又路岐

靑家驛曉發

肩輿淸曉出山城塞上風煙愴客情日畔旌旗微有色霜中鼙鼓暗無聲凝寒割面重裘薄晚節忘身一羽輕多病不堪勞逺役羞將藥裹伴微名

次韻落花

蔌蔌飄零絳雪光合煙蒼蘚不成妝蝶蜂幾日憐春色風雨連宵妬異香浮去澷隨無意水拾來長憶有情郎玉階不掃黃昏月檀板金樽坐晚涼

雞冠花

亭亭斜倚玉欄秋緩帶仙妝塵外幽對日欲酣紅暈臉舞風如意錦纒頭奪炎自惜班姬扇妬夜還生靑女愁誰把芳姿擬驍健爭妍鬭寵一生羞

野人鬻鶴

何事臯禽縶野狂雲霄仙格墮塵鄕兒童白日駭心眼肉食黃金議豕羊雪羽投人混雞鶩靑泉得意笑林塘瑤池萬里嗟殘夢靈囿千年空斷腸

南山曉行

石徑無媒野艸靑悠悠驅馬曉煙橫霞分曙色浮蒼莽云冷秋空倚翠屏麛鹿閒眠駭徵轡山花開口笑行旌西風捲地迥蕭索獨叩龍泉吁紫冥

過蘇州

云錦乘風吳水頭繁華滿眼過蘇州靑樓簾箔煙花暖畫舫笙簫瀲灩浮薄霧山鐘驚市晚斜陽漁笛使人愁孤舟對酒不成醉明月胥門坐未休

宿望江

北風雲暗雨如絲曖曖孤村欲暝時野港系舟聊寓宿寒宵沽酒獨吟詩乾坤曠蕩渾無用湖海淹淫未有期一點靑燈千里夢江山歲晚結幽思

落葉

霜冷風淸緑已休紛紛黃紫總驚秋僧廊淩亂無人掃江國蕭條劇客愁山麓一空天際闊紗窻終夕雨聲悠靑娥豈是無情物剝復眞機不自由

晚春小齋卽事

小庭人靜愜春長珠箔微風度暗香雨過檻花開錦繡日髙樊鳥咔笙簧修篁鬱鬱云依石晴絮霏霏雪滿廊一曲焦桐一榻夢不知身世在羲皇

秋夜

秋色愁人夜不眠鳴蛩四壁意蕭然小窻影落松檐月虛室寒生竹戶煙巧僞向人今有靦文章憎命古無緣平生合恨謀生拙坐遣白頭媿少年

道見饑民掃拾艸子

渺渺荒原雪欲殘窮民無計掃凝寒置錐無地周田壊潦水滔天舜帝難囷簏已空猶菜色簸揚何日足饑餐散金不解書生策徒向陳紅髮浩嘆

諸城道中

孤村酒盡促徵鞍急景凋年道路難四野荒煙迷客望半山殘雪迫人寒孤依玄鶴林間唳百中靑骹艸際餐冉冉危岡下余暎馬啼何處說辛酸

春夜懷馬珠巖

春夜沈沈春月明春光不與故人並星河庭院何時曙煙靄溪橋無限情滄海交遊齊鮑叔玉堂文藻漢張衡迢遙畫角吹殘夢寥落梅花負短檠

已酉除夕

五十今宵除已盡明朝五十一相依年逾尼父未知命老過蘧翁曽悟非世事無慿慚我拙文章何益壯心違酒杯且莫浮椒栢辛苦平生豈細微

賀吳司訓榮膺臺奬

妙簡蓬瀛適可親風流儒雅更無論玄機祕啟靑藜夜大造潛回絳帳春桃李門前新雨足弦歌海上古風淳明時豈負旌賢寵會見霜臺答紫宸

夏日久雨簡髙介亭三首

淫雨淒淒久不收煙雲迢逓暗滄洲畫檐泉落消煩暑疎竹涼生歘早秋靑眼誰爲心上友蒼筠夢遶滸南樓芭蕉聲裏無窮思獨倚閒窻聽未休

對雨髙齋興未收幽居淸曠亦仙洲云來云去朝還暮花落花開春又秋已遣亂蛙喧鼓吹不成雌霓掛岑樓巫陽合自仙衣濕何事霏霏不肯休

溪頭雨暗釣綸收蒻笠才歸蘆荻洲逸興喚來西捨酒淸風臥向北窻秋梧階滴破江湘夢煙景題堪海嶽樓日夜瀟瀟渾不已老懷佳趣亦無休

用韻喜晴二首

幾日愁霖一夕收晴薫吹緑滿蘋洲山光浥潤濃如畫水气生寒忽作秋竹塢煙銷頻駐履海天云盡一登樓啼鶯恐負芳時飲花外催人故不休

雲雨從前夢一場園林轉覺倍生芳靑靑楊栁聽齊女裊裊芙蓉慰楚裳別沼旋添三尺淥小窻新透百花香光風拂面吟懷爽緩步靑蕪到夕陽

春夜對瓶中杏花獨酌

紅明團雪水晶中對酌幽軒入暝淸絳蠟光涵香玉瑩緑觴影動錦波生瑤臺十二春何在粉黛三千意獨輕叵耐芳妍終夜醉不須歌舞自多情

用翟樓村進士原韻寄乃兄雩泉進士

一生襟抱二難知金石論心豈易移夢裏禁鐘猶勸酒腸回僧宇共題詩秋鴻十載南飛日老鶴孤云北望時春艸才名空悵恨一行寥落對殘巵

用韻喜侄懷愼至鹽城二首

玄子南遊白鷺洲謝安久客慰賡酬良宵有興頻燒燭急景酣歌不下樓靑眼天涯春幾許白頭鄕思日三秋重嗟筋力江天闊擬伴靑藜返故州

月明寒暎荻花洲骨肉相逢重與酬酒美他鄕拋駿馬話殘淸漏向朱樓孤兒不滅終天恨老夢翻驚斷鴈秋吳楚壯遊尋勝迹伍員英烈尙中州

鹽城殘臘久雪

窮陰晦朔雪■﹝毛參﹞■﹝毛參﹞殘臘嚴凝冷不堪萬里楊花飛漠北千峯玉筍換江南畫檐瓊筯淸聨閣古硯玄冰暗透函羔袖龍鐘無那老月明長夜酒杯酣

寄弔丘月林喪塜器肖林進士

紫綬靑春玉帝歸哀君腸斷旅魂飛緑芳早爲靑娥妬白髮翻驚丹桂違郗老情深損眠食山翁淚落濕裳衣題詩春鴈遙相慰珍重瑯玕待紫微

丁卯鹽城再逢初度時愼修公出南都

秋風颯颯鬢蕭蕭從宦殘年思尙饒江上徵帆迷逺樹瀛西歌管隔重霄久違親故虛風月暫狎兒童慰寂寥明逐翥鸞歸去後還人景色倍逍遙

隆慶丁夘八月九日感懷二首

八月九日天气淸同文四海試羣英蟾宮媿我昔年志蠶食看人此際聲江左朱衣非是夢【謂愼修與簾事戒也】海邊丹鳯擬先鳴【謂愼幾與試事勉也】白頭已誤靑袍拙奕世科名覬後生

壯圖曽此淚沾衣老向人間混是非得失功名春夢斷古今榮利露華晞身歸大塊茫茫眇心向空門種種稀莫說風檐爭寸晷且將杯酒送斜暉

丁卯鹽城中秋感懷【有序】

是秋愼修分簾南都愼幾應試東省老妻攜愼動兒膠東衰叟從銀鶯孫鹽瀆固皆一時美事然值此良宵而能無感漫賦用紀客懷云

中秋云盡月華涼骨肉良宵寄四方一鳯南飛奎耀彩三郎西赴月探香荊簪攜幼滄溟曲藜杖弄孫淮水傍共向一輪淸影下離情各自抱衷腸

次韻吹笛牧兒

短笛山童學跨牛英音不著利名愁雨昏楊柳堪腸斷月冷關山合淚流三弄緩歸荒落晚數聲吹老緑蕪秋太平有象淸風外飄落梅花徧海陬

已巳元夕二首

考鼓搥鐘夜正賒暢懷春事老煙霞樓臺月暎蓬山色歌管風淸仙子家綺席有情催刻漏山城無事共諠嘩黃柑緑酒堪乘興一醉相忘兩鬢華

新逢三五興初賖玉漏遲遲進紫霞明月翫來知幾醉華燈看去說誰家祠開太乙春方劇禁弛金吾夜正嘩七袠放歌歡故里十年羇客笑京華

登樓晴眺

宿云收盡曉初晴獨倚樓臺寓目淸亂水拖藍遙接海千峯凝翠藹連城興髙平楚朱欄外酒送飛花小院輕塵點不侵寥廓靜超然身世在蓬瀛

夏日雨後閒居簡秦餘臺太守

夏木陰陰雨乍過幽人獨適向山阿啼鶯隔岸笙簧細古蘚侵階翡翠多竹杖緩移蒼靄徑釣絲偶動碧雲波巢由樂有明良在枕上華胥醉後歌

髙時齋節推署膠事春日簡上

九霄旌斾拂春煙遐域蒼生慰所天關隴豪華輝海岱伊周聲聞達幽燕靑陽化協窮陰后玉樹淸依暖吹前林壑熙熙歡不已佇看鳴鳯五云邊

次韻唐人劉阮五首

劉阮遊天臺

翠微深入興方新卻笑浮生誤紫塵絕壁恍開他日夢片雲擬老此生身眞機有悟元非晚淸景無涯別是春采徧紫芝從浩漫綺園猶笑漢羇人

劉阮洞中遇諸仙子

洞遶寒溪古木蒼偶窮雲際出微茫不知天上歸蟾窟疑有人間奏鳯簧靑眼夢中心未穩瑤池春邇興初長匆匆卻訝相逢好自是相逢悞二郎

仙子送劉阮出洞

名山髙峙倚三臺何事郎歸何事來紫帳儵驚靑鳥別翠岑遙送彩雲開楊花決絕應難致溪水悠長可易回洞口歌殘千古恨蕭條風雨老莓苔

仙子洞中有懷劉阮

臥憐薄幸損霓裳古洞生寒思正長芳艸不歸春寂寞斜陽凝望晚蒼茫鶴飛滄海云初斷人逺瑤臺花自香風樹蕭蕭月炯炯晤郎彷佛復羞郎

劉阮再到天臺不復見諸仙子

歡合從前記尙眞不堪重問杳音塵玉簫金粉遺新恨紅樹靑山失舊鄰野鳥喚回花底夢水雲淒斷洞中春故鄕落寞故人去空對斜暉愁殺人

次韻懶出門酬水南

柴門反閉動經旬竹石琴書是所親半榻淸風成獨坐一瓢春酒共誰斟浮雲有變歸冥黙世務無慿混僞眞卻笑生平多滯礙出門何處可容身

逆前韻

出門何處可容身夢裏乾坤莫認眞晉楚豪華渾不見阮劉寂寞更能斟在天富貴應難必到手壺觴自可親月夕花朝從我好合期共醉百餘旬

癸卯中秋

酒滿金樽月滿天淸秋兒女笑星前喬松空自傳千古金石誰同固萬年三百淸銅直土苴沈酣良夜擬神仙人生莫遣佳時負豈有江河西復還

次韻胡虛白公蘇武牧羊圖

羝乳何年仗節旄中原君相久忘勞珊鉤歌擊秋風細金屋沈酣夜月髙多病茂陵歸駟馬詼諧方朔已緋袍中郎老迓歸來寵獨把靑銅嘆鬢毛

癸酉秋苦雨

帶雨閒雲西復東朝昏巫女意匆匆蓬瀛望絕連天霧湖海波翻驀地風臨水花涵靑鏡裏看苔人在翠帷中炊珠爨桂秋將晚秪有題詩興未窮

又

天空石破偶驚猜逗漏鴻泉海國來長晝翻盆迷白日連宵注瀑鬭狂雷三旬水潦無餘地八十年來未見災老揷漁竿閒臥處中原點檢濟川才

小樓晚興

獨倚闌干眺夕暉山城秋色正依稀蟬聲不定風枝裊虹影初殘雨意微看去墨云雙鳥沒聽來紫塞一鴻歸悠然淸興不可冩明月滿庭梧葉飛

春曉枕上偶成

語燕匆匆傍曙歸幽人慵起閉柴扉夢回花塢啼春鳥人靜松窻鎖曉霏城市意閒靑嶂在交遊情澹紫塵違衰殘無事冥搜苦淸對琴牀臥翠微

蛩聲

淸秋何事此悲蛩散入塵寰恨不同舊國荒榛寒雨裏古陵衰艸夕陽中沈沈庭院殘更月寂寂樓臺落木風無柰年年苦相值是誰沈醉在笙鏞

春日樓上琴余小飲

長晝如何愜好懷琴樽淸暇畫樓開朱弦久爲王門絕白雪新傳郢客來駿馬五花能換酒浮生一夢可銜杯醉中更有慿闌興滿目山川媿匪才

鹽城新秋卽事

涼風吹人七月前淸秋爽气開新鮮狂雨旣過亂蘚濕逺山欲瘦孤云連黃葉萎庭自作舞靑虫吐絲相對懸稻花飛香海署靜何處老翁來醉眠

海壑吟稿卷四

●欽定四庫全書

海壑吟稿卷五

﹝明﹞趙完璧撰

○七言律詩【下】

庚戍京邸除夕

的的寒燈照寂寥淒淒鄕國望迢遙樽前欲醉腸應斷客裏逢春冷未消雪暗歸鴻書不至云迷孤鶴思無聊衰年合笑燕山客獨對東風慕聖朝

再次韻孫小渠除夕

一年將盡寄金臺千里蕭條獨舉杯臘候無聊燈下別春光有頃暗中來身羈異境添霜鬢心逐薫鑪化刼灰鄕國好憑飛夢去數聲寒角故吹回

白川

萬頃長川入望平煙開渺渺澹虛淸翔鷗飛鷺茫如失落絮遊絲迥未明極目晴光霜練淨迫人寒色玉塵輕悠然太素還千古一幅齊紈畫未成

春夜飲王吉庵兄弟宅醉歸賦簡

春夜沈沈漏未終畫堂銀燭暖揺紅鍾期古調塵氛外逸少家風談笑中紫陌醉迷靑海月蒼苔健倒白頭翁天涯何幸逢知己聊慰羈愁日夜東

京邸淸明

遙憶芳菲故里春長安憐作一羈人松楸望斷靑山外花鳥淸孤滄海濵黃霧樓臺相識盡玉壺醽醁爲誰斟寂寥獨倚東風醉簾幕黃昏燕子新

次韻送張省幾司城歸休

鏌幹繁劇試多年報主衰顱惕皓然回首不堪孤鶴怨拂衣曽爲一絲牽斜陽晚浦憐樽酒歸鴈春風慰海天滿目紅塵陶令去羈人淚落五云邊

艾山晚歸

斜日亭亭石徑歸秋風颯颯捲徵衣林聲度晚醒殘酒山气生寒下翠微黃菊暫畱烏帽去落霞遙逐斷鴻飛蒼茫猶自餘淸興新月依人弄夕暉

癸丑寒食

無限花開無限情此身那得一閒行銀鞍栁外誰家子玉笛風前何處聲俗務絆人春已老淸光猶夢醉難成賞心久負浮生意鷗鷺爭如早締盟

春暮感懷

春色初闌杏雪飛惱人情思暗依依風塵滿目誰相慰觴詠無心久自違云斷逺山虛淑景簾垂淸晝送斜暉天眞欲寫仍羈旅白首淹遲未拂衣

九日集飲邊樂亭工所二首

不見黃花兩度秋西風此日共優遊靑山入望飛難近俗事侵人卻未休佳節祗今憐白髮賞心思昔對金甌徵鴻落葉無吟興暫把茱萸一破愁

燕山風物向髙秋稅駕塵機合暫遊寒日晚籬黃欲破淡煙晴野緑初休官衙竊祿慚金闕人事傷懷到玉甌山水幽閒何日遂蓬瀛回首浪生愁

晚秋過城西廣通寺用韻

颯颯秋風靜法堂幽吟無與共酣觴疏疏寶樹垂淸影冉冉天花散異香落照催歸山郭寺漁舟看弄水雲鄕遲畱合慰偸門意俗擾從來抱恨長

次韻李東岡關山

逢人是處說關山巖險眞成百二關空谷陰寒催白髮崇巒顚頓損朱顏才輸周召應知止老入氐羌卻憶閒落日啼猿腸欲斷可堪徵袖淚痕斑

流曲河

流曲河邊促曉行桃源乍喜赴仙程溪聲雪激寒潮吼山色屏開翠黛明楊栁石磯白晝靜桑麻村落碧煙輕倥傯不慰徘徊意風送黃塵無限情

早春用韻

東風策策拂餘寒靜掩柴扉戴鶡冠晷影漸舒閒裏度梅紅初上醉中看燒蘭暖合芳庭靄煮茗淸分活水湍衰謝卻宜春色早韶華眞與意相安

次黃海野韻寄李翁明齋

壯心飛向白雲頭桂窟蓬瀛擬漫遊勲業不堪靑鏡老璠玙早爲碧山畱孤蹤悵望韶華暮雙眼迢遙煙樹稠風月滿天春寂寂相違相憶兩無休

雨後夜坐

赤日煎沙苦未休墨雲拖雨倐然收中天霽魄三更晝一夕新涼六月秋深院無人風細細古槐垂露夜悠悠坐斜星漢淸無寐酒醒芳庭獨自謳

次韻登艾山

風塵夢想故山遊白髮投簪向急流世路不堪驚險絕幽懷自合老林丘放歌邈逸靑冥鵠把酒茫然滄海洲黃綺一歸紫芝老白雲此日慰鄕愁

次韻刈麥

宦海風波已倦遊東山生計老春秋杜鵑啼歇桑重緑梅雨晴初麥乍收餅餌香風新足慰流移此日故還稠巢由何與唐虞事自是江湖魏闕憂

庭下新鑿二小泉

小泉新甃碧泓渟混沌鑿開雙眼明入夜淪光動銀漢浮空霽色接滄溟孤居適意寒江破一片閒心秋影澄不敢濯纓蕩萍翠魚龍時作雨雲冥

七月苦熱

才喜新秋不自勝豈期煩暑轉相仍微風小動鑪中出虛閣髙淩甑裏蒸汗浹徒勞白羽扇肺幹空想玉壺冰翛然欲奮淩風翼汗漫淸虛去未能

贈江龍所別駕署膠

風流文藻挹英賢彩筆通靈有異傳冀北羣空還自負漢南獨步更誰先滄溟治績曽無右靑史勲名不道前垂老會逢今日盛相忘夔契醉堯天

曹文村晚歸

斜日荒山返斾旌野煙迢遞暗孤城路迷春艸連雲碧水遶寒川隔岸明細雨不禁花外冷驚風可柰樹邊聲芳菲有興催歸急每苦登臨不稱情

癸酉夏日赴西莊

翠栁千條拂曉風亂山如迓擁晴空閒情緩轡蟬聲裏幽興題詩煙靄中野艸連天望迢遞人家隔水正冥蒙靑松短壑遙相慰一入白雲暑自窮

癸酉七夕

雨霽風淸佳夕閒從人遙指絳河間鵲橋誕妄今何在牛女虛無歲往還秪以盈盈一水隔卻疑脈脈兩情關人間底事仍相乞夢向顚迷話更艱

癸酉秋閱愼幾應試曉發感書

癸酉秋七月之望愼幾曉赴省闈宵雨甫霽曉曦蒼涼淸吹激於虛襟煙光染於迢遞撫淸爽之凝眸而早歲壯懷怵然又動且慨老無成貽譏薄子良可莞恨但二郎己叨甲第三郎又覬秋捷亦海曲之熒光僅爲末齡薄慰耳漫爾此賦

一畨淸爽雨初晴正是英才折桂行雲路秋風香颯颯海山曉色翠盈盈壯懷有激仍昔日大笑無成柰後生白髮關情還作喜幾家麟鳯疊芳聲

贈王碧溪太守

晉魯勲名夙所欽朱幡適慰海之濱蒼生曠被岐風舊白首重看漢吏新妙簡無私遭聖主催科有政屬能臣虎牢晚托重關險犬吠生釐擬誦頻【謂崇墉有績】

聞試滄海遺珠感賦

精英夙自結驪龍明月淸光重海東擬破幽昏當暮夜合增輝彩向瓊宮沈泥滄浦知誰惜按劍朱門總未逢安得髙風來象罔便應長價到隋公

淸明

春入淸明自可遊竊將樂事脫閒愁落花煙裏從春酌細栁風前縱野謳去歲隴添今歲墓千年人悞百年謀六龍不爲人間駐莫遣風塵空白頭

殘臘小雪晚晴

小雪隨風旋復晴晚曛獨眺自分明雲歸海浦寒空淨煙迥川原冷玉輕頃刻作花非積素顚狂爲瑞竟虛名冬深不協蒼生望徒遣微陰蔽太淸

書能仁寺上人壁間

十二回廊月正明菩提相見悟三生法云眞際醒塵眼寶樹淸陰慰客情一壑泉鳴驚卓錫半天風下質飛旌金繩夢想開迷境此日相從憩化城

五夜不寐

修篁移影月初沈靑女侵窓夜不禁星下繁機猶在眼海邊歸夢尙關心啼殘沙鴈燕云冷開徧籬英塞日深輾轉寒更渾不寐媿羈升斗未抽簮

旅夜

霜淸月白酒初醒嗚咽悲笳調鳯城紗靜老梅橫瘦影庭空疏竹送寒聲羈愁多病頭應白王事關心夢不淸輾轉殘更眠未得宦情爭似故鄕情

次韻秋園晚興

殘照離離帶逺林秋園晚色豁塵襟玉欄風細梧桐落石竇煙涵蟋蟀唫題句恨無堪刻竹歸巢喜有倦飛禽金錢滿地知誰惜醉臥蒼苔興獨深

喜月林奉使回京師

他鄕大喜故人回塵抱相從一暫開芝宇三秋孤館夢萍蹤萬里五云偕北風興逸燕山酒皎月歌殘郭隗臺宦海由來無定所老懷可柰濟川才

海屋添籌壽尹金峯侍禦太翁

關河迢遞思無窮落照蒼茫望未通金闕日淹周柱史碧山云老漢芝翁煙開靑鳥揖金母籌徙滄溟禮木公天澤年來更優渥紫泥黃閣下淸風

將旦鹽城作

窓外驚風颯五更敝衾時覺冽寒生乍回旅夢聞殘鼓倦寫新詞向短檠斜月半窓余紙淡疏鐘幾杵帶霜淸十年不爲朝雞擾今聽兒衙報曉聲

夏日西莊

炎赫西來耽野芳古槐疏栁蔭茅堂破窓不阻南薫細深院常涵宿霧涼茵枕淸眠移白日柴門幽啟對滄浪杖藜散步平沙晚淒送鶺鴒淚萬行【時春泉兄新逝】

南窓晝臥

石牀偃仰趂南風窓落閒雲雪倚空一枕淸涼三伏外片時仙夢十洲中淩歊歌舞雲飛盡結綺繁華水自東七尺微軀滄海上悠然情興老崆峒

感蝗

六月飛蝗過目頻奇災何事苦斯民天空不斷回風雪隴際還驚蔽日塵倐作靑娥摧緑野旋看赤土泣蒼旻誰將無食悲生計秪有催租愁殺人

次韻喜雨

阿香驅車海上來白雨跳波云暗隤靈澤千峯潤枯槁洪泉一息消氛埃荷喧戰劇明珠碎竹淨涼生寒玉堆何幸蒼生迓天錫從開一噱一銜杯

明川

晴碧橫開灩灩春封姨乍息湛天眞靑冥聚散孤云影白鳥微茫落日津煙破不知鎔鑑客月臨擬有弄珠人淸光不借銀河色瑩徹靈襟覺日新

曉過章臺

曉霜驅馬過章臺弱栁依依門半開夢破巫山云未散香銷鴛被日初回竹低護犬垂朱箔花落無人掃緑苔滿眼煙花無限恨獨輸劉阮到天臺

簡吳興謝生

康樂淸風費夢思敢題凡鳥到門時瑤華日仰今何暮玉樹云停迥未期半夜絲桐還自貯平生塵榻爲誰私碧窓看盡滄溟月寥落燕山濁酒巵

雪中趨公

半夜紅燈踏雪行北風凜凜玉珂鳴貂裘被體故仍薄羔酒衝寒力己輕千里辛勞成底事一官衰老笑微名海邊茅屋何時返金鉔融融睡到明

春夜不寐

金柝聲殘夜已深鴨鑪香灺擁寒衾松根余雪侵窓冷竹杪頑云接地陰坐久虛堂春悄悄夢回瑣闥夜沈沈無眠不盡山城漏暗送啼鴻過北岑

春曉水邊感興

曉策花驄傍水涯淸光何限竟誰知平湖雨霽兼葭緑曲岸風柔楊栁垂煙渚鷗閒開逸興滄洲春晚負佳期塵埃滿目空奔走衰倦應慚歸去遲

次韻李南川覽趙氏山泉

啼歇鶯聲午閉關捲簾長晝看春山洞門花落憐風雨石窟泉鳴訝佩環幽景不知辭組去紅塵空自羨人閒相過聊對芳菲醉合釋羈懷頃刻間

喜晴

封姨夜半驅黒云羲和海上推朱輪氛埃淨洗碧天闊物色淸開玄圃新光景無涯輸老眼觴詩有興屬何人迂疏夙媿抽簮末白首紅塵悞此身

秋晚

孤城秋老欲黃昏扶杖閒階踏蘚痕芳咀落英來砌畔吟聽促織傍籬根微風病葉先投地斜日寒煙半在門詩景滿庭人獨倚飛鴻送盡水南村

寄酬陽信董光祿二首

燕山鴻鴈惜離羣二十餘年杳未聞緑野可能惇夙好鳯城長憶醉宵分滄溟迢遞勞春夢嶺樹蒼茫送暮云白髮巳衰空桂結瓊枝何以慰淸芬

碧筒銜鳯翠屏巖【勞山巖名】靑眼披云白雪篇風雅曠聞金石韻輝容宛覩玉堂仙東山久亦從疏放西子那能鬥媚妍醉裏揮毫何以報不成金錯意茫然

送丘月林制闋還京

故人北上黃金臺煙花春暖滄溟隈荒山人逺不相送仙塵望絕空徘徊十載朝廷慰如渴九天雨露欣重回巖廊擬翼明聖績煙波一竿何快哉

聞喜五詠

嘉靖乙丑二月念九日愼修春捷來喜慰存沒因遙第其榮恩而五詠之用識艸茅之溢慶雲

飛報捷音

癡兒謬附黃金榜阿祖今酬素日心六紀桂香承杏苑十年雲路到瓊林禹門雷吼蛟龍化魏闕風飛海岱音垂老不知天地報壯懷記取愼淸勤

臨軒策試

太平天子肅臨軒廣輯英賢愼采言金殿日明春晝永翠簾煙捲禦香翻鳯鸞際運鳴時盛豚犬傾愚答聖恩野叟媿無今日訓早期董賈此回論

臚傳丹陛

瑞騰煙靄溢彤庭仙禦旌幢拂曙星千載龍飛雲雨合九宵綍下姓名馨黃金臺上天恩渥玄錫人間曉夢醒濟濟鳯麟輝日月兒曹忝竊慶周寧

宴賜瓊林

瓊林賜宴平生慕粲子何知此日榮玉斚碧桃窮日醉宮花緑鬢裊煙輕恩光滄海三千里人在瑤臺十二城遙想逢山歸路晚新郎簫鼔競相迎

榮釋褐衣

褐衣本自艸萊衣聖主登崇革賤微野水煙裾迥佩玉雲山芝袖謝牙緋春風文炳於莬變化日儀瞻彩鳯飛一介寵光何所報仲山衮補勉歸依

十月初寒圍鑪小飲

一壺春酒對紅鑪十月初寒慰老夫云影滿窓松影亂雪花點地栁花鋪弄孫淸夜歌唐句教子彤庭效禹謨一枕遊仙歡賞後樓臺深處擬蓬壺

掖邑張南溪老友以趙見亭侍禦詩扇見遺用韻寄答二首

日攀危磴俯回溪遊賞淸樽迥自攜花气喜涵香靄榭潮聲驚落矗云堤修篁對酌風前舞好鳥窺人林外啼醉裏狂歌閒裏臥簮裳回首是沙泥

衰翁無復志磻溪山海逍遙一杖攜尋話野僧春日寺聽蟬髙栁夕陽堤閒情不遣花空落淸賞曽教鳥自啼遙向舊知揮醉筆休教翰苑鄙塵泥【趙侍禦以翰苑擢也】

桐陰

瑤臺鬱鬱緑生寒淨掃莓苔坐自看日下平鋪金翡翠月明齊上玉欄幹來儀擬集丹山瑞戲翦休教紫禁殘老我琴書孤樾下不知冠蓋滿長安

栁色

翻風弄日翠依依逐歲春妍故不違映渚不隨流水去臨岐常送玉騘歸臺城堤上無興廢陶令門前有是非莫向笛聲怨憔悴好隨煙叟上魚磯

竹韻

幽響蕭蕭隔座回秋聲遙送楚湘來驚風滿院淸如許度靄閒窻靜可猜瓊佩人歸明月下緑琴調合碧雲隈髙齋剰有銜杯趣七子襟懷曠古開

蕉聲

繁諠庭下卒難收風雨畨畨可自由朱箔不堪云悄悄緑窻無柰夜悠悠綺羅萃蔡驚初度金石琤鏘聽未休獨倚珊瑚向殘漏不成蝴蝶惱荘周

次韻髙雙泉翁登樓寫懷

雨霽煙蘿故故涼悠然塵外豈皇皇垂綸適慰依滄海紲馬曽教度太行畫閣捲簾舒逺眺淸泉煮茗潤枯腸山人本自無多事酬倡新詩靜裏忙

愼修以夏曹郎出守維揚經年懷想間書來鬢漸生白因而感賦

庭教原來輔聖明十年燕闕又江城嗟予斜日靑山暮聞爾秋霜緑鬢生南鴈怪遲滄海信北堂莫慰彩衣情遙知謇謇難爲孝不遣書題老淚傾

用韻丁丑除夕

衰老頭顱盡巳絲挑燈又送臘歸時心慵萬事慚予拙骨隠余酸秪自知倐去年華憐栢酒幾回春色向花期玄修巳與靈龜合詎向人間一朶頥

用韻書懷三首

紅塵回首笑牽絲正爾煙霞放浪時碧水靑山如有待好風良月屬相知侯封姜望今非望壽擬安期那可期陶意琴尊從白首不將熊鳥作顚頥

髙節桐江慕一絲壯心苦惜暮年時隨珠夜擲多相訝楚璞煙涵幾見知碧栁自栽棲靖節朱弦欲奏失鍾期危樓惟有滄溟月弄向淸風一解頥

冥搜太苦繹蛛絲得意酣歌向暮時花鳥閒情惟我適松篁雅操更誰知名虛蝴蝶湏臾夢身寄蜉蝣浩漫期事變古今堪大笑悲絲何必淚交頥

哭內弟髙介亭二首

介亭負俊才尹畿邑之丰潤以覲事殂京邸聞訃哭之

一宿中宵隕帝京悲風飛訃過逢瀛傷心迢遞還疑夢淚眼潺湲且未晴英采何歸空抱恨逺書猶在可堪情芙蓉別館塵凡杳腸斷朱弦夜夜聲

英才何事委窮塵痛絕淸時失鳯麟分桂有情憐帝子種花遺惠哭丘民道旁說易期何夕地下修文是幾春獨倚東風一相弔知予滄海更何人

戊寅新正四日雪中用唐韻一首

粉蝶驚春下短墻楊花早點鬢邊霜月明迥徹淸虛府帝澤先沾緑野堂穠李駭看初歲艷枯槎猶借一時妝園林是處生春色愁殺窮荒仗節郎

已夘新正年登八袠家宴偶成

靑眼明時八十春白頭竊擬渭濵人靑藜不用扶衰骨絳雪何須健老身凰鳯雙偕桃洞久桂蘭疊見武陵新神仙猶恐虛無迹歡會蓬瀛此更眞

次韻登城樓

苦悲塵市上髙樓老眼遙開天際頭弦管雲霄窮晝夜海山今古幾風流汪洋萬里樽前興紫翠千重分外幽一縱豪吟來勝槪雅懷曽計末齡遒

金井

小鋪金井碧粼粼瓊玉參差照眼新花落淸防俗客至苔生喜趂緑錢勻月明細浪聲沈夜雨霽如篩淨脫塵醉向晚風從健倒摩挲驚汝莫相嗔

七月十二夜

幾日煩襟暑不淸天街此夕慰涼生翩翩華月隨潮上靄靄靑煙抱樹輕露下寒蛩淒四壁風前淸漏杳孤城秋堂欲問如何夜竹影依稀石徑橫

春山

學彎新月兩分明春靄連山淡欲盈入室纎蛾曽見嫉隔墻橫翠重關情王書不至雙規損黛色初勻八字輕宛度淸揚桃扇底怕教心捧更傾城

秋波

翠湖初落熨晴波明媚秋生柰爾何金鴈月輝珠未穏玉臺雲散鏡初磨霜紅宻意盈盈度銀浦幽情脈脈多幾許淸光無限恨姑蘇一瞬罷吳歌

哭黃海野妹丈三首

可惜仙才黃海翁秋風星隕海山東驚人彩筆原無敵直已淸朝本至公湘水不歸蘭蕙老長沙弔去古今同蒼生莫慰當年望橫涕滂沱哭上穹

逆前韻

有懷無路訴蒼穹泉下人間渺不同何日化歸華表鶴千年腸斷石城公靑山南臥心猶北白髮西沈我尙東終日憶君君我棄空餘殘夢哭山翁

錯前韻

暮景衰殘爾我同斷雲落日已辭公傷懷問疾虛靑簡無計招魂向碧穹遼海燕山總春夢惠音良晤失佳翁痛君灑盡平生淚淮水無情日夜東

自傷二首

幻身千古盡凋殘是幾登仙幾湼盤迷境難開千眼相衰顏誰駐九還丹晚來歲月驚如擲老去情懷澹自酸冥造不須愁裏誤酒杯端合彊追歡

同遊漸損逝川波病體支離柰老何甲子已周仍有幾春秋過盛亦無多仙凡枘鑿終難合海嶽沈迷豈易磨學道未成雙鬢雪悠悠人事日蹉跎

雪中偶書

瑤霙萬里逐風回漠漠窮陰冷不開野水冰連龍甲去海山碧浸玉壺來八荒旋作殘年瑞三尺仍余浩刼灰獨倚老松醒醉眼平原不辧楚王臺

人日觀雪

靑靈乍喜布陽和滕六侵權恣意過漠漠彤雲昏日月皚皚白晝失山河東風欲拂全無力宿莽初萌且柰何老眼仰天開一粲翻飛看作撲燈蛾

雪中潘邊二老見枉夜歸有懷

黯黯山城暮雪天幽軒解榻集英賢蓬云寒度潘邠老竹靄淸延邊孝先暖玉醲醺醒紫茗博山香散拂朱弦情瀾未竭仙舟放無影月中人不眠

首夏雨後曉起

列缺奔云裂海山夜闌雨歇曉開關修篁睡鶴寒煙紫小院無人細艸斑啼鳥不來詩興寂落花飛盡酒杯閒蒼苔滿地抱孤悶獨眺滄溟縹渺間

和穆少春前賜詩扇二首

疏狂取笑艸鳴虫豈爲幽蘭播遠風曽媿鯉庭無異教悞將鼠璞試良工玉堂彩筆馳聲久丹桂靑雲奕世雄池上鳯毛今不爽海人休說郢人同

書翰忘辛擬蓼虫酒酣隨意灑淸風脂鉛不識慚愚婦剞劂無能媿拙工孫廏飛黃來藻鑑薛函結緑際豪雄玄珠未必遺滄海此日何堪象罔同

和穆少春後賜詩扇二首

翰墨齊紈謝鮑才龍門迢遞恨難裁銀盤爛自滄溟吐錦綺新從蜀水來白髮可能承玉唾淸風猶慊滌煩埃神交徒爾侵衰暮卻幸兒曹侍酒杯

抱甕忘機老漢陰詩從鳯沼忽驚心孤髙莫和陽春曲千載俄聞大雅音武庫乍開寒凜凜文虹遙射影沈沈詩豪適快明時覩悔爇猩毫自不禁

海壑吟稿卷五

●欽定四庫全書

海壑吟稿卷六

﹝明﹞趙完璧撰

○三言

五雜組

五雜組宮姝色往復還歌換拍不得已東方白

五雜組便佞口往復還豺虎走不得已中散酒

○四言

翟家嘴道中

髙山嶄巖冰溪沍結北風凜如同雲雨雪太荒陰煙飛鳥欲絕僕夫怳然徵車未輟前途何依想望天闕愴彼東溟我心已折

過西巖寺山

陟彼東巘寒云蒼蒼驅我軒車險阻且長猿猴我戲虎豹我當冰雪蔽途顧望斜陽左攀雙輈右慫幹將奮然萬里以趨康荘

○五言絕句

髙玉翁左史見枉用韻賦簡五首

夜堂酣若下春豆薦王余酒興珊珊後乘龍過太虛

其二

孤云棄朱祓五栁謝金魚蕭散風塵外相將慰索居

其三

山鳥避人飛丘林遁自肥不緣黃鶴度盡日鎖煙扉

其四

春殘兼暮景志協怨離居處處堪乘興時時有報書

其五

南極星飛彩東溟月漸西靑藜扶去晚伴影度雲溪

感物二首

欲系日沈彩欲障水湍流東西不我與耿耿心獨憂

嗟嗟三閭子不復得懷王早以蕙蘭悞豈虞蕭艾香

春閒四首

曦射窓煙破風飄花露寒鶯聲淸夢覺春色獨憑欄

其二

鶯囀玉笙細苔涵碧錦滋楊花春欲暮睡起和陶詩

其三

寂寂閒庭靜離離春艸生朱簾白日永空復落花情

其四

春陰山館閒雲靜松花老玉琴寂不調淸觴爲誰倒

早春有感

東風吹老鬢衰槁漸成銀不及閒庭艸年年緑意新

艸露

漙漙艸上露珠璣明日華豈不照靑眼湏臾良可嗟

鹽城獨坐

獨坐淮南邑經年不可禁囊琴望秋浦對曰又西沈

感朝雨

昨夜眾星列今朝雨不絕天時無定期人情那可說

有感

早有看花興煙雲竟不開每當花時節腸斷幾千回

鬢上偶見一白

鬢上一莖雪眼中一點血萬事竟蹉跎難教心似鐵

寶應湖漁舟

湖天一葉舟舉网此生謀幾許風波惡艱危不自由

小箑芙蓉圖

幽石結靈根繁華不相識仙姿媚晚秋金屋無顏色

○六言

秋夜

涼月叫殘蟋蟀西風落盡梧桐滿耳秋聲不寐寂寥延佇庭中

春日

微雨洗明苔色暖風吹破桃花竹裏酒醒無事徘徊春日西斜

宿靜寧州

疏竹半窓橫影濃霜滿院飛花夢破燒殘紅蠟更闌冷墜金蟆

晚遊溫玉齋官邸亭臺

幽境亭虛緑蔭良宵花落靑燈殘月蒼蒼人去斷雲夢寐武陵

醒眼楚臺煙月推襟晉代風流中夜燒殘絳蠟孤城唱徹銀籌

○七言

雨曉看菊

向曉疏籬看菊黃夜來微雨沐新妝西風好待吹雲霽合送淸香到玉堂

對菊小飲

小徑黃花艷艷開晚風時有異香來長楊紅粉知多少爭似年年照酒杯

靑州道中觀古塜

荒塜累累春艸靑行人指點未分明英雄寂寞前朝迹落日東風恨未平

道遇寒食憶宋之問馬上逢寒食句五詠其韻

秋千女兒桃李下栁外行人駐徵馬驕馬嘶風桃李香愁人落日云平野

東風浩浩吹平曠紅淚紛紛號冢上滿地梨花春又來松楸海上淒行況

荒村寒食雨蒙蒙栁拂嬌靑桃欲紅山館畱連聊把酒佳時塵世苦難逢

云外烏衣怯曉寒花間杜宇泣春殘冷風疏雨行不得南陌淸光自可嘆

小雨淸明煙火熄寒茶冷酒彊飲食云冥家遠野艸靑盡日相逢不相識

山猿竊桃圖

佳實祗應酬國士緑香翻爲野猿探不緣便捷先偸眼自是山翁午夢酣

觀泉圖

懸泉髙挹九天回雪瀑虹飛塵抱開合笑狥名徒洗耳灑然何似洗心來

琵琶寫怨圖

紅顏共策息金戈淚落哀弦柰若何昨夜單於氈帳底分明猶說漢山河

紅葉題情圖

潺潺禦水出重關空復題紅信不還薄命誰云秋葉似爭如隨水到人間

夜聞琵琶

何處琵琶向月明粉墻低度晚風淸夜深多少王嬙怨寥落江州恨未平

次韻野居

滄溪遶屋野人家風靜門閒鳥篆沙淸夢乍回春晝永黃鸝啼上碧桃花

次韻春日感懷

朱箔微風燕子斜江山紅緑總春華酒酣偶作懵騰睡夢醒飄零幾樹花

次韻答張當軒節判

白晝樓臺空對酒朱簾煙雨獨看花瑤華慰我惟平子祗恐春深早及瓜

一枝春色自應憐羞向東風鬭媚妍可恨少陵寥落久無人驅馬過寒川

秋閨思

西風淒淒木葉下涼月皎皎抱君思思君見君一相慰夢回不如無夢時

次韻宮詞五首

宮栁垂垂露欲黃西風吹冷妾衣裳妾身宮栁難相似咫尺東風入建章

昭陽殿裏醉陽春歌管風來夜夜新錯向臺前怨顏色施恩承寵不由人

疏鐘夜半過長楊歌舞爭能得帝王書卷筆牀何所益當年悔不事宮商

聞道仙幢下九垓是誰巧引羯車回殷懃學挿朱扉竹又恐君王緩步來

中使開扄曉一通云車傳駐上陽宮黃鶯喚醒殘春夢獨對東風惜落紅

塞下曲

萬里胡天一寶刀霜風透骨不知勞壯心豈爲封侯賞不遣旄頭傍夜髙

次韻古城

陳迹興懷空野芳賢愚千載總亡羊牧兒不解丘墟恨橫竹秋風弄夕陽

攜琴小圖

滿天秋色月明中散步石梁趂晚風是處寒蛩縱繁響乾坤無地理絲桐

次韻趙松雪胡馬圖

俊逸風流帝室人素衣無計染燕塵畫來胡馬千年在遺恨中原要認眞

次韻王嬙出塞圖

昨夜燈前舊守宮朝來零落向胡風無緣紅粉違明主錯恨黃金買畫工

冬日過崔侍郎墓

殘麟蕭索半梅開潮咽悲風萬古哀金盌玉魚猶地下行人誰謁侍郎來

次韻雪夜

侯門燈火尙遲眠酒美歌樓別是天卻有鐵衣三十萬誰憐徹骨冷屯邊

風流太守

風流太守飲西家才自東家日已斜樂意未央夜未曙不知門外雪飛花

讀朱淑貞弔林和靖二絕因用韻偶成

婺女躔分處士星楚波宋焰有餘淸何緣紅粉孤山弔技癢千名豈令名

十二欄幹腸斷時鸞凰失意卻緣詩不將化石心應老猶向詩人弔古祠

用韻京邸春夜感懷

寂寂松涼月斜客身何事滯京華靑燈落盡愁無盡酒美燕山不是家

坐對楊花

何處楊花小院輕捲簾孤坐午風淸一春寥落江南夢腸斷吳姬勸客情

都城聞西郊閱武

金郊月落促戰鼔壯士喊聲怒如虎將臺百尺髙入云北風寒透將軍股

月夜會寧縣道中

半天玄靄浮沙漠萬里荒山接艸萊千古嬋娟恆此度不堪人自海邊來

次韻鴿山晚釣

一片閒心系野藤羈人紫翠遶千層孤云小艇迷春夢月滿寒灘未起罾

感懷

六十餘齡羈海頭山川遠興恨難酬龍鐘鶴髮心猶壯日逐白雲天際遊

春夜

深院秋千兒女情桃花香暖月華淸碧窓夢破啼鴉散楊栁風前笑語聲

鹽城初夏雨中誦不知春去幾多時紗窓幾點黃梅雨之句用賦十四首

雨中紅瘦空肥緑彊把餘香畱寸曲酒酣陡覺壯前春爲問來春還勝不

寂寥粉署少相知微雨霏霏織暮絲惆悵故山飛客夢不堪楊栁喚鶯兒

芳菲零落已殘春可惜韶華客邸身淸吏戒嚴孺子事旋將狂叟作羈人

紅芳夢裏謝春歸白髮天涯仍醉去瞢騰幾日未開簾莓苔緑徧閒吟處

齷齪之畏何首尾七十餘齡知有幾賞心莫問春去來秉燭風流自英偉

雨落殘紅曉更多畱春不住柰春何春來莫遣傷春後幾度春歸兩鬢皤

正是桑楡陶寫時客中絲竹媿羲之淮南四月風和雨盡日垂簾獨賦詩

異鄕紅紫老春華故國芳時不在家柰爾靑靑數竿竹天涯風雨伴窓紗

連朝風雨度滄江接地煙雲暗海邦王事沈郎仙棹迥白頭半夜倚寒窓

疏雨冷風暮復朝翠林紅萼知餘幾十二闌干無限情錦囊淸晝閒焦尾

兒役王程我拘檢官衙雨漬重門掩渺圍湖水緑千重不見蓬山靑一點

別將鼔吹慰詩腸鬥酒芳柑傍海棠調得玉笙無覓處靑煙低度小■﹝利上黑下﹞黃

楚天四月熟黃梅雲雨年年會早來日夜不堪江上客寂寥惟有掌中杯

酒醒蕭索桃花塢云冷玉屏詩思苦楊栁風淸燕子低幽軒簾捲黃昏雨

古意

飛夢依郎不可招郎音杳杳妾寥寥思郎不見郎帆在日日門前送暮潮

鶴林玉露紀王荊公晚歸鐘山放魚詩或因刺一絕余亦效次

相業當年負讀書一畨新法太迂疏蒼生望絕公孫恵何事終山學放魚

七月十四日觀虹

半天雲雨半天晴雌蜺連蜷斜照明莫自巫陽歸意倦晚拖腰帶背人橫

曉起小雨落花滿地感賦

小雨亷纎曉意寒捲簾秋色落花殘無情一夜風吹盡可柰多情滿地看

丁夘鹽城九日

江峯迢遞獨登臺滿眼黃花暫舉杯兩度重陽歸未得秋風千里望鄕來

問僮

碧紗離離淸影開靑僮掃花來玉階隔窓朝朝數相問陰晴一夕不易猜

春殘漫書

啼殘野鳥春歸去開徧好花人不知向曉髙堂對靑鏡蕭騷惟見鬢邊絲

翫庭前風竹戲書

■﹝女便﹞娟細竹玉玲瓏裊裊纎腰不耐風誰遣楚宮如意舞婆娑對酒日西東

次韻李亨庵辛夷花

惆悵春殘盡日中新詞欲寫倦柔風珠璣不逐猩毫落意匠悠悠鑄未工

閱來承寵若爲容倦寫蛾眉獨倚風滿目楊花心緒亂彷他桃李不言中

鹽城官署對葵

偉幹穠妍冒雨華粉墻搖曳晚風斜黃昏小院無人見孤負年芳獨自嗟

雨夜

城頭落日云重重倦吏閉門睡正濃雷雨滿天來半夜定知海上起蟠龍

翟家嘴感懷

老妻海上腸應斷弱子河西淚滿襟獨向關山對明月離懷三處總傷心

春日卽事四首

滿庭芳意緑茸茸獨向瑤臺步晚風一片殘紅飛翠蘚可憐春色寂寥中

一聲兩聲山鳥啼三日五日春雨淒柴門暗鎖栁花碧閒館無人醉似泥

松筱隨風如意舞石牀雜蘚五色組悠然醉臥了不關一夢落盡桃花雨

修竹■﹝女便﹞娟塵外幽蒼苔滿地落花浮靑藜散步東風軟無个軒乘無个愁

睡起

寂寂淸軒老病身閒情無賴寫無因日長翻爲琴書累恰度華胥意興新

劉春臺太守州治有大觀天日近雄勝海山連之聫因十詠其韻簡上

夔契唐虞值良會熈熈四海春無外酒酣欲作太平歌吷然劍首乾坤大

海國熊軺一縱觀凋殘此日際劉寛東風到處蘇春槁紅樹啼鶯物色歡

聖明側席苦遴賢卓老東來慰所天籬落不驚明夜月桑麻無事鎖春煙

焦枯潤溥商家霖凝沍欣宜盾之日岐陽曠矣三千秋靑荒赤子今寧一

天地爾我元相近四知今古欽髙韻何物猶煩暮夜辭私門爭似無人問

風流儒雅慕豪雄勲業文章海岱空天地無私人似約仲舒端合到天東

臒自從肥窺戰勝淸操冰玉呈孤瑩負義封侯自烈然塵埃詎爲如鉤應

廬陵太守來東海政和化美春常在慣尋山水積英賢朱弦欲奏朱顏攺

龔黃芳譽重如山可慕當年不可攀銀筆恨無今日傳循良猶在口碑間

散逸雲林彷恵連佐時全仗廟廊賢閉門不解當時務只合教兒讀諌篇

次韻髙侍郎鵓鴿山

百年幽癖向煙霞海嶽茫茫日已斜開老蘋花秋浦靜野鷗來往水邊沙

次韻東山樵徑

謝組樵雲白髮余閱來塵世合幽居蕭然一徑林巒外未必人心似坦如

栢闌將軍廟

俗傳將軍戰韓信敗死廟於此

將軍身自舊周來大義還當仔細裁禦漢秪知今日死帝秦已遣後人哀

落日二首

碧簟涼生愜日斜胭脂飛滿玉階花幽閒簾捲汀煙紫遙送輕鷗過海涯

古木陰陰獨據牀微風颯颯暗生涼餘酣淸眺暮云盡萬點碧山秋興長

金身範蠡

報國忠良義自深幾微早已見君心金身卻恨功成去不去終難保似金

雪

朔吹飄飄雪滿城瓊飛月瑩眼中明君看千古興亡迹謝館袁門一樣平

久雨新晴小步

雲雨連朝不下堂新晴小步翫庭芳莓苔爲我開淸興是處氤氳翡翠光

瓶中花

淸秋紅翠浸冰壺浪遣人誇絕世無壯志肯教摧寸艸長松古栢擬身圖

閱閻鐸斮脛河之作用韻感賦

當年斮脛劇相看股栗行人阻曉湍莫笑行人行不得不知天步已艱難

獨酌

緑酒金樽花正開閒庭白日好風來樽中酒盡還沽得花落明朝可易回

正月九日夢與春泉先兄憑欄看花賦詩覺來記首二句續補一絕

日暖風淸花正開雕欄雙倚共徘徊春窓夢破夜沈寂浙瀝寒聲竹裏來

癸酉次韻新春試筆十首酬友人

彩筆冰消試早春墨花香暖暗薫人媿無珠玉篇篇瑩卻有龍蛇字字眞

玉函暖透碧泓春猩頴鸞箋更可人掃去忽驚風雨落右軍瀟灑自淸眞

揮毫不敢和陽春逸少休論北面人但使醉中常作客有神詞賦卻怡眞

蕭蕭短髮又經春萬事崢嶸屬後人惟有中書不終老漫憑哦句寫天眞

七十髙齡又始春衰延愧過魯儒人一生詞翰空成拙曽悟玄關三昧眞

筆陣珍傳幾百春杜家詩法要驚人年來漫興揮毫處艸艸花箋不用眞

大夢悠悠幾許春浮生不悟古今人酣觴髙詠暫須樂蕉鹿從來認未眞

風軟晴開碧海春日長暖愜白頭人風流對客揮毫處何用蓬山漫訪眞

紫極恩光萬里春觴詩歡賞百年人木公金母知何許雙壽重逢此樂眞【時叨膺寵命鄕人有雙壽重封之慶故云】

揮灑憑誰共好春靑雲何幸挹詩人十分佳句凝淸聽大歷風流亦迫眞

聞蟬

淸響疏桐向夕流年年一度使人愁白頭已盡驚如雪又被催人鼓缶遊

海壑吟稿卷六

●欽定四庫全書

海壑吟稿卷七

﹝明﹞趙完璧撰

○賦

寒宵賦

海壑子讀書冬夜長宵沈沈凝寒凜如撫此窮陰悵然不寐是用有作辭曰顓頊司禦兮移玄貞黒帝渙號兮趣朱明悲泉沈暉兮野靄冥駟宿耿耿兮流長空素蟾碾碧兮寒光淸靑娥肅徵兮鴛瓦冰蒼旻迥而星垂枯梢號而聲悲大河伏濤兮凝璐連輝溫泉封凍兮瑤華瑩璀萬動闃寂兮淸廟進假其何諠廣莫揚吹兮轅門號令之戒嚴寒云冥冥兮鴻鴈哀而流連黃竹蕭蕭兮玄鶴警而鳴旋松杉隕兮欄檻冷而淒然皜梅粲兮掩寒紗而晚姢悵銅龍之煞絕兮銀籌淹息霜堞之笳奏兮魚柝杳以聲殘軒楯沈菽兮朱箔翩重扉幽扃兮疏房寒獸火無光兮噓之不燃蘭燈冷靑兮素膏凝盤抱雲和兮繩絕攬冰紈兮綿折龍涎熄兮芬滅鳳團委兮煙歇紅絲冰兮玄結猩頴彊兮摧缺悲暮節之隆嚴嗟眾處之曠別乃有貴奢兮構羅綺於雲霄暄蒸融融兮護絕域之重貂沈檀耀庭兮郁攸而香飄龍燭熒煌兮星分而紅揺翠雉明兮襲錦袍據熊虎兮崇且髙烹胎胹膰兮肥甘充庖醇醪茢美兮紫霞春饒素霓回旋兮舞纎腰貝齒聲瑯兮遏云遙瓊嶽頹兮紫綃金鈿落兮娥媌鴛被浮蘭兮恍巫陽之魂交金鉔暖薫兮惕永漏之易消淫約懸絕兮竟罔知此寒宵悲風發兮情自如而陶陶若彼塞戎之宵徵兮慘邊聲而泗流關山迥絕兮望故土於中州負濃霜之重鎧兮寒徹骨而驅遒衝朔漠之驚沙兮月黯淡而云愁孤臣萬里兮海天沈沈鳳城云逺兮銀漢無垠時易逝而歲晚兮憂忡如焚愴遐荒之逆斥兮耿長夜而慮深愁思婦於云屏兮心已摧冰珊瑚之絳漬兮腸終夕而九回幽思沈以繚紆兮逰蛛絲於天隈合歡餘寒以輾轉兮金壺如海而鍾哀逰子未返兮天涯淪落羈館岑寥兮悵戍煙之殘角孤燈落而愁絕兮蝶悠揚而逺脫載夙興以行邁兮抱離懷之忉怛驅渺茫兮寂雞聲之咿喔陟崇巓兮俯荒原而曠闊霜風凜其被面兮嗟敝裘之涼薄冰溪皓膠以迷途兮情惻楚其如割煢獨無眠兮哀生寒廬鑪無宿燼兮惡裳無■﹝糹如﹞一飽無時兮凜切饑臒妻孥坐對兮相泣以吁冀今夕之昧旦兮傷來夕之何殊胡爲終此歲寒兮仰蒼穹其疇蘇皇天運化兮無私於好惡四時平分兮豈以斯人而輟其凝沍推有生之厚薄兮允玄機之攸賦感逆順之相遭兮憂樂安於所寓貴不可以擬賤兮貧與富之有數神祇無以辭其憾兮博濟爲聖賢所懼但造命惟人兮我心皇皇仰燮理之任重兮惕此寒涼辟寢門而假寐兮趨火城之煌煌立雙闕之殘月兮霏裳履之滿霜啟九重以匡不逮兮吐瑤墀之雞香格君於仁聖兮沛天徳以懷萬邦裘帽釋兮三軍挾纊而相忘雪宮同樂兮胥肉帛而有常夫無外曠兮內無怨女之彷徨彼四方之人兮孰不期溫飽而我望苦凍餒之無聞兮靄和气而洋洋寒暑有代謝兮春暉煦而悠長固君相之能事兮又安危關運化之否昌坐喟嘆而漫漫兮其誰待旦汲汲於廟廊顧玆寒微兮何以弘被抱此區區兮暢回春之溥及淑气敷以遐徵兮罄寰宇而俱立偕物我而悠然兮慰是夜之悒悒

○帳詞

爲儒學師生送童貞庵太守入覲帳詞【並引】

伏以圖靈啟祕冥陶瑞世之賢方夏崇勲昭仰禦天之睿故荒陬無久否會際貞良而善治有奇馨協欽隆渥恭惟【某】官炎鄕鴻筆羅渚仙才逸韻松颷衝懷桐月抱千古江山之秀擅一時文藻之宗錦捷秋風回首龍超萬蟻桂探寒窟揚眉虹貫九霄靑錢遴愼於玉堂鶚翻易水赤邑寄専於墨綬驥展湘云三禩政成江城花暖一遷福賚海國星髙楚去而見思夢澤艸長迷望齊來而嗟暮蓬瀛雨足騰歡徳化洽於渤匯豚魚畢信恩光流於原野艸木均輝王風返而恬熙醉慊村煙桑柘文澤深而汪濊光生璧水桃花吾道孤旌金章企慕斯文正印玉筍聯翩幸傾圮之經營逺鑑麥葵揺蕩荷淸寒之矜卹曽聞苜蓿闌干秋鳳獨翔已慰吹噓天上春龍旅應還期輔翼江濆五馬騁而恪詣宸楓三鱣違而嬋媛岐柳簾霏雞舌禦屏題漢循良佩轉螭頭帝室延周篤棐沐無涯之天寵喜溢滄溟睽不世之邦侯情含翠岱晚山殘雪寒侵緑蟻芳樽古道酸風吹斷驪駒淸詠冠裳鬱鬱弦管嘈嘈長憶天東短歌水右

詞曰

山館翠云寒曉色新霽古木含風捲濤細川長煙渺情思啼鴻聲裏文翁金闕去畱無計孤鶴霜明七弦錦祕五袴淸歌溢流徵玻璃紅凸相送紫霄淩厲鳳池調舜鼎匡明世

右調感皇恩

爲膠庠師生贈髙時齋節推署州代還帳詞

伏以奇器奮乎風雲畱思徵淑庶情昭於日月協美揚焆道直天機淳元未泯聲芳人紀悠邈奚涯恭惟【某官】髙風周甸雅望秦川華峙英靈渭波精秀瑞岐陽之鳳鳥產自名家窮太后之龍圖紹由先世橋昂碧落未當世而擬後逹人桂占靑雲訝鳴時而輝前繼美蚤圖九萬簸擊南溟晚慰黔黎銓榮上國明弼宸極緬尋鳥喙之芳使伴寒星遙徙爽鳩之域慶烏巢於春樹沈鬼哭於夜臺刑訖於措刑淸息庭前鼓吹訟服於無訟赤違水面波濤忽吏渙膠西黃章生緑幸旌移掖北腐艸回春寒谷恩光良慊自天之隕窮檐膏澤式占時雨之私栩春夢於華胥鶯花暢化悲晚來於靑壤溝壑騰歡消鼠狗之妖蹤朗月淸澄墟落屏豺狼之姦迹震霆烈赫山川赤子如傷豈云靑眼丹心似水莫探玄淵洞寸照於水晶靑焰炯玉荷之影涵萬機於藻鑑明湖流桂魄之光貞操垂晚節霜筠義槪凜平生冰蘗宦海波而砥柱恥系商帆世道混而日新諱言阿堵風流儒雅攸欽璧水詞宗夷易溫恭悚企窮陬道範靑衿挹采宛在春風白面承休坐醺醇醴雨露忘情於桃李雲霄垂意於蓬茅有代及瓜旌斾遙遙天上含情折柳稱觴悚悚溪邊復歲月之幾何五云髙翥慨煙花之縹緲萬井疇依艸凝望以連靑不盡矗云離恨桃無言而含紫聊將落日歌喉回首巖霏縈撁別緒斷魂鶯語屬和遺音

詞曰

郵亭沈月正杜宇送春時節淡靄連山柔風捲陌滿目楊花飛雪人渡溪橋晴淥斾裊碧山遼絕無可柰借野花啼鳥畱觴英烈傷別難忘處三月彌旌恵政人人恱弦誦春長桑麻雨足方信海波恬滅何意孤城甫慰尋逺三秦豪傑便指日向烏臺靑瑣傅霖望切

右調喜遷鶯

爲鄕耆賀戈雨溪榮膺嘉奨帳詞【並引】

伏以靈鳳徵祥羲馭光華海岱應龍神化丰隆靉叇山川故英雄奮明聖之期幸世道際亨嘉之運恭惟【某官】燕冀休靈古今俊彥深沈令徳慷慨髙風逸韻稟自天陶沖气含於特秀襟懷璞玉唾嗽明珠蚤捷蜚聲載耀龍光於云漢重輝接武旁昭瑞彩於虹霓鐘鼎之業合羨夫家傳儒雅之風爭誇乎世繼忽宣綸於北極式贈馬於東州旌斾揚休枯槁樂陽和之候閭閻動色顚連仰怙恃之秋邇淸光而巖電奪睛探幽格而松風遺響抗鴻鵠之志擬迹循良潔冰雪之操乃心民社淸才實學君子攸欽純化義風匹夫胥慶禁姦不遺於毫髮馭黠果震夫豺貍仁恩與造化爭流靈威共雷霆齊軌邇遐春盎政教云行海國日長乍識華胥懿景村扃夕靜頓回太古醇風溫溫乎丰歲瑛淸時可愛粲粲然荒年谷赤子所天亷班胡氏父子以天語流光勲繼董生南北之鄕評有在偉績茂昭於海域芳聲丕著於霜臺春日生輝驟蒙嘉奨秋風播譽竟復重褒甫期年而治效垂成未半載而恩榮薦至某等揖英賢之令範已踰白頭接錫命之寵光倐經靑眼不勝歡躍競笳鼔以相迎奚啻聲音聊謳歌以敬壽心慚芹曝調謝宮商

詞曰

霜樹蜚紅煙峯凝翠云齊秋晚揺落羣芳操持暮節方見籬英艷西風遙逐陽鴻徵曉報到天恩重衍慶仁聲薄海窮山共欣夙懷今展琰譽播靑珣名馳兗空自芳傳殘簡垂老躬逢淸朝良吏無負虞湯選彩鸞枳棘飛黃庭際應是不堪狹淺行看取秉鈞異寵沛霖溥演

右調永遇樂

爲千戶所賀楊子承千兵完戎朝奨帳詞【並引】

竊以眀聖神機旌淑恆先於厲世豪雄效節臨戎豈憚於捐身恭惟【某官】將軍冑子閥室俊人魁梧殊標端凝令範耿靑年之義槪正气自天矢赤日之貞操壯心畫地八陣窮勞夢寐六韜紹邃宮庭申渙號之嚴兒戲豈沿陋迹本知權之善父書不滯陳言表海嶽之瑞靈慶風雲之猛士掄精夏府開基之華典重輝鎭肅遐陬禠魄之威聲四達建牙吹角寂不聞諠拔劍登壇彊無與敵茂瀛壖之春艸曾教戎馬長嘶澄淮海之滄波坐致鯨鯢永滅錦袍翻細柳康堵編氓鏐帶緩生花傾心儒雅佐政播霜臺之譽攝屯貽寒士之恩兩簡提兵躍然千里十年就煉惕爾萬全際國家悠久之隆飾部伍凋殘之獘推心置腹勞思自過吮含協苦分甘布恵頻空儲蓄貔貅爭奮思兼報帥以報君葵藿紓忱誠非愛身以愛國指龍沙而禦侮迥熄狼烽旋鳳闕以趨勞靈成雀賀旌麾攸向績用倐登歲月𨿽淹人咸恐後閱師而稱耗方殷當國憂虞離次者無聞獨美元戎紀律累黃金之腆賚莫稱丹衷慰紫極之溫綸式驚靑眼玄朔遙而飛檄靑海渺以騰歡瓊醞充罍銀漢潤分恩渥天機遺錦彩雲蔚映仙葩沸金鼓之喧闐暢融梅雪萃人文之炳朗喜合春陽末忝葭莩曠見乘龍異寵秪承豪彥慚無躍虎英詞一闋淸歌千鐘釂飲聊傾肝膈不解宮商

詞曰

翠巖碧海春初麗忽下彩鸞煙際玉闕布天恩鳳閣褒忠義生色煥山城芳譽飛迢遞總只爲赤心丹陛況早遇英主明世家散萬金身餘一劍喜有戮力三軍鋭寵擬玉關封看取金章系

右調憶帝京

○表

擬上元觀燈賜宴輔臣謝表

某年某月某日臣等蒙賜觀燈與宴稱謝者桂魄騰光薄海仰初春之象華燈煥彩九天瞻聯璧之輝旣醉太平何勝感荷臣等歡忭歡忭頓首頓首竊以天地交泰一元轉造化之機君相協和萬古慶明良之遇故貳室謙光乎唐帝而金臺賢譽乎燕昭火戲驪山奚取深閨之笑酒通淇水終貽烈焰之災南國臨春永嗟沈湎西風汾水徒自悲歌乃者候運靑宮大地浹陽和之气旣而影盈玉闕鈞天昭皎潔之晶祈太乙於初元一燈破暗演炎劉之故事幾夜揺紅煙雲斂而明月逐人簫鼓沸而暗塵隨馬宮城焜耀閭巷謳歌六鰲駕海上之山樂偕百姓雙鳳扶雲中之輦淸暇萬機炬爛仙臺何幸微臣縱目風傳天樂渥蒙禦宴稱觴允賢聖之髙情實康平之樂事寒酸至願今古難逢玆遇皇帝陛下徳擬乾元明侔離照恩澤及物炳朗燭姦暢仁風而遐邇皆春被光華而隠顯畢逹三冬陋巷蚤蒙分暖杏林十載短檠頓致揚輝奎閣春臺謝調元之善玉燭負屯膏之愆甫奮幽微欲竭平生糟粕晉觀燈火輒施不世幾筵佩轉彤庭眼開蓬島香飄桂宇夢入華胥誰家對月能閒而叨與鳯城之寵何處聞燈不看而曠瞻龍燭之奇紫府星輝藜影駭翻仙界絳臺風靜蓮光幻逸神工月闕奪睛琉璃炳瑩瑤池髙會龍虎優遊煥■﹝酉靈﹞醁於霞觴明及肝肺照珍奇於玉案暖入腹心簮笏燦銀缸冠纓豈遺纎手綺羅飛寶鏡瑛盤追笑含桃分黃柑於九霄罄白獸於一夕相遭道合期於不醉無歸從事軍嚴志在有懷必吐九重春色共翚仙桃永夜漏聲晚催銀箭飽飫皇仁而益足沈酣聖化以何知兢兢周誥之中泄泄堯天之下融查滓於親炙奚啻秋陽蕩邪穢於相酬豈云江漢東風吹酒旋看銀海初醒涼月伴人淸到玉堂不寐身歸天上而常自光明夢想樽前而乃心曲蘗臣等昏昧不足以圖報稱潦倒曾可以效勤勞徒抱區區有懷耿耿伏願有象太平偕此春而永泰無疆福壽並斯月而恆盈演膏澤於幽陰煥文章於昭灼養賢以圖天下用繼權輿渙居以賚國中不獨盤樂則聖治淸明而夜戶不閉民心和暢而鳬鷖可歌矣臣等無任瞻天仰聖激切屏營之至謹奉表稱謝以聞

擬夏日賜扇羣臣謝表

某年某月某日蒙賜臣等以扇者湘筠破玉黃封隕自九天蜀繭浮香墨迹題當五月艸茅增气閭巷生光巽命猥頒賁恩仰荷臣等惶恐惶恐頓首頓首竊以八風吹噓匪鼓舞無以育羣品一元槖鑰非涼冷罔以濟至仁故廓寰宇之妖氛回颷動地而除酷炎之溽暑淸商滿林此吾人仰披拂而豁如因大造以呼吸而咸若也乃者日貞曜於鶉首律遷度於林鍾祝融鞭赤云之龍羲和典陽烏之馭溫風翕以辰至星火燦以昏中處涼臺而有鬱蒸之煩浴寒水而嗟爍爛之慘聖王體好生之徳歌薫五弦哲人妙制器之宜來風一扇以形軋气黙契玄機用上禮賢風髙前古蓋始爲者固有莫旣之恵況分布者尢爲不世之恩銅柱逼人慨殘酷於萬古雄風適已恨誇誕於一時夜色撲畫屏之螢宮闈褻用秋光致素紈之詠篋笥深藏歌徹桃花醉裏不知炎灼舞殘白羽閒中獨翫飄揚緇塵染素於九衢淸風安在束帶髮狂於庶府明月何歸曾無蘇下以輕颸豈有假人以便箑王風因之而掃地■﹝火虐﹞焰於是爲薫天何幸微臣驟蒙珍賜百工至願千載奇逢玆蓋伏遇皇帝陛下古直徳健質素性成妙開闔之天機四方風動神屈伸之物感百世揚休鑑前王揺亂之鄙心蕩淑世刻薄之陋習出仙工於天上輔造化於陰初織女機絲霄漢乍流夜月石鯨鱗甲池塘蚤已秋風移寒色於瀟湘散淸光於巴蜀絕塵凡之奇巧如璧如輪袪窮巷之煩寃非冰非雪捧持在手感荷生心發迹寒微沾恩稠疊開緘日下黃金輝暎蓬瀛回首雲中仙桂香遺靑紫輕涼拂羅袂何須風蹬云端溽暑散窮檐不向茅堂江麓酷吏去矣身寓靑蘋故人來斯神逰空谷障朱明之燥烈蔭庇實多驅靑蠅於暄炎肅淸益至置懷袖而鄭重入依孔雀徐開愼把握以無忘出爲貔貅指示舉動而毛髮灑淅揮揚而股肱戰兢臣等熱中未已恆思汗出沾衣寒心方殷竊恐情乖中道伏願嚴操縱之威權輕勿授人以柄善弛張之治道重惟持已以淸作法於涼而罔貪守約施博而不亂推心及冷地痛懲炙手之徒示法向薄夫用戒趨炎之軰荷蒙遮蔽無爲庾塵所污不異寒溫莫致班詩共嘆則仁風擬大塊而同徳餘光昭汗簡以不磨四海播揚萬年快慰矣臣等無任瞻天仰聖激切屏營之至謹奉表稱謝以聞

擬宋論翊戴功加石守信等官爵謝表【建隆元年】

某年某月某日伏蒙聖恩加賜臣等官爵者臣守信等惶懼惶懼頓首頓首竊惟亂極思治實皇天泰復之機歷數歸仁正英主丰亨之運故神謨廟算克當乎天心而治定功成不由乎人力武功誠武丁之獨斷翊戴何論文徳允文王之寡儔加封實忝曾不以能而自負普施天地之恩何敢以功而是居仰荷生成之徳稽晉文於返國功髙有不賞之嗟考漢祖於承家事集致當誅之禍狗兔數語奇功萬古以酸心龍蛇一章偉績千年而墮淚是皆刻薄之主頓忘勲舊之人臣等退思有愧犬馬何勞進補無能蟩蛩未報仰自天之隕實切愚衷慰好爵之懷眞逾望外玆遇皇帝陛下乾坤至徳日月休明馭眾以恩雨露溥施春澤臨下有赫雷霆丕振秋毫徳威不爽於賞刑處制允超乎今古念八姓之僣竊君弱臣彊傷五代之昏庸兵煩民敝黃袍被體𨿽天命而眾義無忘赤徳開基錄軍功而大封不棄龍旌縹緲萬國生輝鳳詔光華九天流渥進有差之隆爵再焰寒灰沾並領之寵光重榮春槁轅門甲冑際風雲而髙入靑霄汗馬刀弓出塗泥而近趨丹陛人無不足恥龍泉擊柱之爭勞無不酬絕虎士分桃之怨各叨一命較才程力以何思悉竭寸衷瀝膽披肝而圖報若都揮若點檢山河帶礪無疆或虞候或右廂日月貞明不替雲臺異眷越百世而同符煙閣奇褒曠千年而合轍侍龍顏之密邇共將紓悃一朝仗虎符之靈威誰復橫行四國慶明時於無事不聞劍戟扶危樂長夜於未央合聽笙歌聒醉托勲名之暴著詎致沈淪際君臣之交通永無猜忌臣等終延樂土大造無可言之仁蚤沐恩波滄海乏可述之潤起死人而肉白骨結莽無因忘何日而藏中心銜金未卽伏願五位昌隆太平有象一徳貞固終始不移保誓命於萬全君臣一體綿本支於百世上下同休舅犯無棄席之憂恩信日固叔敖息負薪之慮徳恵彌深阿衡榮而商道致逺營丘永而周漢流長萬古無虞九泉不朽臣等無任瞻天望聖激切感戴之至謹奉表稱謝以聞

海壑吟稿卷七

●欽定四庫全書

海壑吟稿卷八

﹝明﹞趙完璧撰

○序

海若效靈序

春臺君三年守膠政徹滄涯民協靑壤和气蒸蒸溢於遐邇嵚崟者繁息潤澤者涵育桑麻郁而風雲暢谷菜熟而康乂徵黃虞之治而華胥之風也父老子弟伏臘熙熙舉觴相慶且復精吁蒼漠其以斯民之生也治亂關於弘運休戚系於相遭殘虐者流赤增波貪饕者地利惟盡我民何幸際我侯登我治耶往者天保之祝無亦感休慶而艾君以心也千古純誠殊無乖異此爲三代直道而行者也是以不能無祝願於侯也南山之貞擬君之躬永君之躬不盡所願也松栢之茂擬君之操承君之操不盡所願也至情篤意殆超乎天保之外迓錫仰禧將望於君身之餘也如蘭之錫如麟之托昌厥後裕厥昆充厥公閭焉已矣天惟民聽而克享之篤生英秀實惟戊午之始秋君子卜其知本穹昊靈其效於溟水允矣且東溟闊匯百川長爲委輸瀦秀二儀浡潏元綱嘉珍異寶獻瑞呈祥萬品類育千古可考也故夫木難明月尢補奇絕蓋涵於天一受於朏魄蚌之不知其獲於天珠之不知其成於蚌也造化之鍾於海者無窮而珠之產於蚌者曽無老少之異蚌之珠非海之靈耶君之子不猶蚌之珠耶於穆以無心福仁者而至仁亦不知所以承天休其時其地所適所遭皆莫可臆究今君侯年幾彊仕宜蚤育江鄕而佳气顧騰於海域宜多男於窮居而弧矢甫系於朱旛其澤及生民而後天徳之乎其涵濡滄津覽濤波之吐吞沐蛟龍之煙雨漸其秀而化於靈亦得以蓄結玄妙是皆未可知也但民情所寓人言所及依理符迹吾不得而遺論也烏可不謂之海靈耶況英物韡韡啼聲瑯瑯猶鴻鵠𨿽未羽而拂霄之勢可逆覩矣幻逸天池淸瑩蟾彩異時光朝廷輝四海聲夷貊重古今玆公之慶也民之望也海之靈所以協於天也

代贈劉氏樂壽堂序

劉氏子者風神逸爽偉然三齊俊人襲先聲累業雄於珠右拓故第而新之大構霄崢川原動色且廣締四方豪彥一時儒紳率雅愛之甲子冬予將北探江春戒行在卽忽有欲爲畱行者倥傯冰雪間切諭劉子景懷今願竊導騰虯披珠云移旌而南光乃鼎室遺乃珠璣以垂慶於無極惴惴然將不慰艸茅覬私耶予解莞唯唯用扁樂壽以贈主人揖而前敬觴爲壽或曰智者樂仁者壽智仁之道亦大矣哲如顏樊猶待問焉劉氏其智仁矣乎奚扁爲予曰不然人心之天不終澌泯塗珠璞玉礱澣彌光匪情而揚誣也機萌而沮棄也皆非也軻命世英儒曽不知戰國風習顧以仁義爭論於時可謂智乎無亦以彼昏不愛仁義而利之出乎仁義者將不愛耶故梁恵好臺沼而進之聖齊宣好雪宮而推諸王齊梁不關民隠然齊聖興王諒足悚動方寸劉君爲斯堂將自娛而永焉者吾不以樂壽開之堂胡爲哉況望其知仁乎吾今冀其樂而壽焉融融斯泄泄斯伏臘斯子孫斯劉君其自得矣𨿽不告以仁知將不繹其所以而求諸浚源植本要有餘師因樂以崇知由壽以惇仁樂樂而逹於君底豫而逹於親塤箎而逹於兄弟琴瑟而逹於妻子笙簧而逹於賓友周流活潑莫非樂地罔惑於聲色罔誘於貨賄罔奪於威力安固永貞無戕所天樂示而智進壽啟而仁弘緣此獲彼魚网鴻罹誰則知之劉君將不爲明理以終樂貞守以介壽者乎況東望滄溟西顧長河鯨波潮而虯帶環陽侯河伯君之適也大勞在瞻二珠伊邇靑蒼藹而鴻龎基林林央央君之契也此又非樂壽出於堂之外而智仁之雅懷幽致會得於天者乎使君而淫於樂於智則昏焉已無述於壽於仁則悖焉已昏且悖其奚處於斯堂或曰博矣哉君子之言非淺夫所窺也僉勉劉君其愼審於樂壽

勞山仙迹序

勞爲墨陽靈峙枕滄溟而峻迥東南秀於靑聲於天下逸物外者咸玆樂慕逢冠掛而斯東安期老焉胥有取也世傳丘劉王馬軰舉此仙焉信耶渺茫之故適非靑眼妄耶史籍攸徵殆難極詆嵇生之論存乎養久而仙或由玆也長春諸翁見超寰宇越嵚崟履奇峭奚啻千億秪惟勞焉依依無謂耶海嶽之吐吞云物之舒捲冥化之往來必有奇趣入乎其心而契焉而陶焉者虛牝抱元精錬致極而還虛破造要所必至蓋亦自不知其喬松之趨也混古今於天地弄風月於川岑神遊意適罔非豫所寸靈之祕泄於英詞悟塵之幾托於幽石霞棲雪飱紫封碧蔭鳥窺而樵遊焉耳詠我思者誰歟嘉靖甲子載值君陽湯公尹墨宓弦之暇慰適宦況勞無餘區尋幽興懷撫迹增慨虛玄茫昧者空復夢思而垂悠寄逺者宛在貞堅猶可彷誦刳翳掃煙靡隠弗底獲詩詞古體五十餘篇玄珠之慶良慊夙私竊惟海內之嶙峋層見奇迹恆尠乃有髙林石之興而欲一騁歷覽之懷率皆滯於時牽於勢塵拘艱解悼種種予毛卒未之酬者指可勝屈耶𨿽予亦密邇海涯才百里耳覩﨑峭於目前聆勝絕於夙昔寸心如飛猶越萬里攀躋之志恆切而仍歲無諧況其逺者乎君陽公以其迹諸勞者移諸梓邈歷迨玆曠逢懿舉俾無踁珠玉儵徧中原勝徵而情慰無勞而可勞間有微辭奧旨妙悟神會者得無樂際矣乎君陽之於道玄關幽鍵仰不可窺卽仙迹攸崇無乃慕之篤飬之深臭味之相入賞音於善歌者歟於野之利何其博哉矧蒞墨以來軒黃之化而旌陽之政迹之寓乎墨者皆以銘諸心不但寓乎勞者存諸石焉耳噫演勞迹者君陽也昭墨迹者玉堂在今銀筆在後不知其當爲誰也塵埃鄙人雕龍匪技詎敢爲諸仙序聊復對君陽之命述其略兼章君陽之美意云

贈儲少梅將軍掄典戎政序

膠爲遼右窮壤南北界萊靈二戍間徹三百餘里滄溟浩望曠然潮汐之區倭夷伺逞靡常撫圖籌釁者乃不顧玆陬凜森耶沿涘連兵以膠衝雄鎭崇墉以昭巖駐戎以張威選將厲才倡勇明政用宣聖武遐荒也始惇任七侯率由殊簡二百年中繼美揚聲海上者今莫仰矣儲氏少梅將軍將門英冑涵淹儒術毅然剛介中有雍容文雅之懿藝精力彊才優識朗古名將風烈銜命以來文武屬心殆以安危輕重系將軍也嘉靖辛酉春侍史檄執戎政遴選愼名實核協人望哉少梅將軍震惶罔自勝感一飯於思酬慚世祿於未補顧不幡然悟奮然興惕然求免厥艱耶中外熙熙卬首維新令而風霆威而霜雪介而金石操而冰檗樽爼可以折衝帷幄可以禦侮虎豹雄踞長城逶迆鯨鯢之波其幾息矣乎蛇豕之毒其或靖矣乎弦誦興耕耘無事太平之樂乃不賴將軍以有終矣乎冠裳相慶且從而祝之難副惟聲難克惟終細或不矜其罔有不傾將於上下負匪淺也尙自厲焉拊髀惟時築拜有期垂黃秉鉞萬里之封豈直區區一隅之顯已哉謹日夕以仰

代姜省吾侍禦送劉春臺太守考績序

歲辛酉揺光樹虛危寒颸凜如玉塵炯炯春臺侯敝車羸馬遄徵之色溢於道亭庶黎超駭莫慰攀延熙洽中不知崇年效績檄速稽核將以旌淑徳昭陟典也猝奪吾良柰若何省吾子榮其行君子也幾何人哉聖皇三五紹庥渇篤世英四紀相尋以躋嘉靖之治無他考核鼓舞爾也侯六載溟陬一貞永矢𨿽有橫陳漠然也楊稱四知弗來胡畏劉才一選弗贈胡辭侯曽未聞來且贈也殆奫淵方寸波瀾寂絕要難以漫窺焉者無蕩天機庶理懇至公斯也明斯也威而斷斯也本植而績庶凝焉孤魄停瀛淸飆逸岱夫或得而禦且揜諸玆不稽焉攸勸今天下籍名寵以騁盡錙銖而利實有蓬心蠧乃紀經胡能侯擬繼侯而後皆侯耶匪侯耶種種予懷無或諼焉若帝臣罔蔽萬里有明寵眷茂殊寄任出入以徳諸郡者徳諸天下此又人心無旣之覬也省吾子煢煢南山之廬松楸外不狎塵機侯行念玆揆有言任媿無言徵制於時泥於迹卽不能以侯圖報尙宣言臺垣庸罄忠赤行將采焉以聞慰夙私也姑以虛江公甫來奇侯之器不遑悉侯之澤樂聞而誦之趣張水石嬋媛增楚金石震而玉觴釂旍斿揚而五云茫驪駒不忍聞執予言以贈

海屋添籌序壽年家楊參峯太翁

添籌事邈不可知然造化之運甲子循環其或司冥紀者理亦有之近恆摹繪奇迹以相贈遺無亦援仙靈以擬長年非斯人之至情己乎此其圖者何壽洛之楊昆翁也其壽楊昆翁者何惇年家懿也吾郎愼修膠致乙丑春第適與賢嗣同之參峯君爲昆岡片玉洛才俊逸也視海山牧豎奚啻倍蓰實竊蠅附及分令鹽瀆而又同宷淮陰洽情楚水且幾三禩郎嘗拜昆翁淮邸而衰質亦曽幸挹參峯通家之契良亦深矣戊辰春旅覲燕都王事竟參峯君怵然記翁當七袠稀古春秋喜溢顏色將汲汲便經故洛以觴初度郎聞而嘉之欲偕往不果遙致已心許焉歸而語諸庭余曰諾佳哉是不可無慶慶以神祉吾海人室廬潮汐間仙迹茫茫習聞已久𨿽不躬覿其異古史籍亮不厚誣添籌海屋玆用圖焉今復指三山之晻藹睇十洲於微茫銀臺金闕所寓紫鸞黃鶴所歸海之屋殆可究可言籌之添亦何終何始水淺蓬萊塵揚澥渤籠鳥之辰云誰數計而太虛浩劫要難紀極歲易籌偕人依化運昆山翁其將優遊穹壤而不自知其壽擬玄昊也雪刺方曈烏紗玉杖飡霞咀芝云臥天遊悠然伊洛中奚俟玄圃瑤池耶況桂林鬱鬱蘭茁森森而賢嗣參峯飛鳬之履甫過金門旌揚之聲上逹天闕行復大擢玉堂調鼎鼐以壽皇圖則黃虞斯世眞不負所以義涵也龍章鳳采紫誥重褒自天之澤如海斯深此又添籌外無涯之福籌亦所不能盡算焉者矣小子乞予言以信友篤敬也參峯事君不忘其親崇孝也昆山翁茂無疆之壽徵仁也敬則善交孝則不匱仁則與天地萬物爲一體宏裕而可親焉者也余於翁神交久矣況今蠢延亦已六十有九晚齡同躋喜聞而樂誦之欲同慶華堂仙云縹渺莫慰逖忱忝同盟之好假仙籌以獻同天之祝云

代愼修送溫玉齋三尹榮擢魯藩司寶序

余素耽淸曠家世海山狎於心目出必登臨舒寫入則園林沼榭會心自娛同志者蓋寡焉乙丑夏謬領鹽寄違猿鶴而南勉蒞陬僻日夕塵勞頹乎俗吏回首云阿夢寐渺然乃有少尹溫玉翁者風流醞藉曠古髙人雍容官署中峻結幽軒小築亭臺佳木蔥鬱琴鶴蕭然偸閒機務而山林餘事隨其所適蓋超然不累於喧囂之煩而灑然特逸於簮紱之外也余然後知其爲仕而隠焉者況乃堅持凜凜不爲苟污豈特居處之淸而髙節更自嶄然可謂心迹兼得其養而孤奇塵表寡儔也余每喜其煙霞幽趣宛在咫尺簿書之暇假之遊衍資之諮諏相與上下數千載間古之是非得失以及今之賢不肖可否飛屑沨沨如燭斯照蔡斯卜也吁有是哉翁之可嘉樂也其裨於拙薄良不淺矣究極師友淵源翁汝人毓汝秀而邇南陽山川之靈其亦有得伏龍鳳雛之遺風者不然胡髙雅乃爾竊慶方殷忽有東藩之擢聖天子篤金玉之親重鳳鸞之輔去鹽就魯親親賢賢之義兼得之矣但江海之畱思未艾鴻鴈之興懷無已也翁行矣魯周公舊國宣尼所生禮樂遺風千古不終澌泯翁覽龜蒙洙泗之勝撫浴沂風詠之迹回琴點瑟人逺而眞樂猶有可尋翁臭味惟同慨慕依俙磨之歲月當必有進於平生者翁愼厥司欽厥寶增輝滄岱以迓天休此其常業耳恪職之外更以寶之胸中者爲國華焉則輝光日新淸越以長綱常植彜倫昭主徳惇教化隆亦幾乎變而至道矣魯將不遺其所常寶者而寶翁耶況懿徳之好有生恆性竊恐魯不私其寶而揚於帝庭以爲天下共寶之是又所日望而惓惓者翁其無自髙以棄天下

贈景節推重均膠役序

斯民慕三代之風而千古無忘者何哉孟子曰三代之得天下以仁仁也者亦惟得其民心焉耳夫民情不一物理自然夫孰得而遂之乎是以傳大學者謂君子有絜矩之道亦莫非王道支流三代遺意也然明王圖治惟艱曽不以得人爲要務乎哉肆我今上法祖弘恩求賢如渇親民宣化尢莫急於守令龔黃卓魯期其人三代之治覬其盛也且令非也而守正之守失也而府抑之此又設官之美意而行仁之令典也吾膠僻在海涯尢爲獘郡土瘠民貧役繁賦重號稱難治久矣𨿽有循良之政猶不能速效於更生況舞文弄法者之相仍而姦僞萌生耶民焉攸賴國家例以三載一均民役隆慶庚午冬適當其期亨庵守以覲事匆匆未暇竟妥東方嗷嗷哀鴻之聲溢於海隅撫臺憂之思得風裁夙著者一爲撫綏而我公當時已蚤爲黙卜矣公適以賀歲聞命戴星而東秪惟負托是懼入膠來愴獘悲窮補偏剔蠧卹瘡痍如已子慰寒酸猶故知好所好惡所惡一狥民便而罔參已私眞猶父母之愛其子也無矜容無厲色春風和气中人未嘗不畏刑威痛懲下人未嘗不服斟酌得調停之善而會計無錙銖之差上不滯恵澤於當道下不致隅泣於窮檐一時膏雨宛蘇海壖白首絕荒自謂終於頹風已也何意驟覩善人之治曠瞻三代之澤不猶醉而醒瘖而鳴僕而起耶公靑年甲第夐然燕云雋才小試魯郡天假恵臨初挹其輝采侍其珠唾已識其逸絕風塵矣況復躬蒙徳教而舉措閒雅規度弘裕逆占所就更當何如噫宰肉細事也且以徵相今此休休之心優優之政章章人之心目時復金甌之卜捨公其誰士類歡慕之餘挽之固不可畱望之又不忍去聊托衰殘以相贈誦然東野之鄙言諒不足爲鴻筆齒艸次揄揚一以爲君子美一以爲俗吏風焉

張平山畫冊序

張平山者大梁祥符張路也字天馳初號茅蹊子先大夫正徳辛未間判開封予因識之時張遊府庠計其年可三十前也體質短小器識溫雅胸次灑有奇趣不多飲酒賦詩鳴琴志役物外而其筆造之妙初無所受於人天畀之巧𨿽心手亦不可得而知一落頴靡不駭訝時譽藉然每畱連於豪商大賈妖艷珍奇羈縻百種以是士大夫慰其意者蓋寡矣而窘焉者恆有難色先大夫略常格曲意招之張感焉及晤談契合遂傾意相將而交好日惇始愛予丱總知琴曽作髙興圖爲忘年贈其相與之情伯仲中於予尢篤也燈宵手語時復連牀抵今有惻乘興揮灑甚多曽覩有象簮刻張路字盡妙處卽識之倉卒之圖多而不暇且漫然有待遂因循終致不果丙子秋先大夫有武昌之命分袂來迥不相聞後訪其貢之太學珍於公卿名動京師先不知更號何年而天下莫不膾稱張平山也有得片紙尺素之遺者寶藏珍愛琬琰木難無以易之皆不知吾家之所蓄者多且久焉愛𨿽鍾於平日名復重於末年其進於後來者竟無一獲是爲悵爾𨿽然但要其得意處𨿽少年猶老筆嘗聞昔之詩人有年未壯而風格亦已夙成者卓識異才豈論蚤暮張之筆妙殆亦無聲詩也何老少云良亦足珍迨今五十餘年間散之昆季而獨存者無幾張曽謂蓄畫莫如作冊吾因而役志焉玆用永之以方付愼修愼祕以藏值嘉靖乙丑舉進士出宰鹽城余亦當隴西歸暇從容借遊攜取以資翫弄適覯溫栗翁三尹汝人也得平山之履歷甚悉始知壽以云殂也深爲悼悒將追刻平山小印於諸所遺皆爲補識庶不混眞以衍厥聲又欲各勉題詠哀思之餘以終朋好之誼且恐才不逮志詞不能摹先生之精也夫姑曲爲敍述以章諸首云

賀張恂翁七袠序

古今人恆多慕仙其慕仙者何謂長生也曠逸塵表也神變化於莫測意萌而罔不慰也其孰能破造化外五行與天地並日月侔哉借有勞心苦形如鑽盤閱壁負井揖枯精煉致極而至於吹笙跨鶴鳴簫乘鳳駕赤鯉於淸波驅彩輿於碧落以相羊乎兩間者要皆理之所不可知也蠱惑之深𨿽帝王亦不能自己荒哉燕昭周穆秦皇漢武之爲心也張翁寓於稠人之中而特異乎尋常之外產古卽墨去鄒魯甚近陶然醉孔孟之風於數千載之下純乎其中而朴乎其外共徳在家謙光在鄕庭教孜孜篤求善類以爲師友之資乃爾賢嗣文伯秋云效捷赫然揚海岱之光行復登瀛選膺臺寵爲時霖雨舟楫不賢而致是乎若夫役志茫以自沈溺於怪神誕妄皆所弗屑也然徳本諸身靜而恆焉不期其壽自爾永年出入煙霞優遊山海閱世故於虛舟撫日月於籠鳥忽不知其瞳爾紺背爾鮐發爾種種矣邈乎壽之不可及已然嘗冠切云於暇日拽靈壽於淸風褒衣芝馥闊帶蘭馨酣春醁而謳商山蕭然太勞峯下爲帝懸解安期之儔歟偓佺之儔歟昆侖蓬島奚以踰玆芝顏玉彩快覩斯人其於生翰白日而淸虛莫可彷佛者何如耶桂嗣蘭孫繩繩森立其於名存仙籍而苗裔莫可究極者何如耶況帝賚之榮莫逆其後天錫之齡未究其終翁之仙於人間而出乎天仙之上者蓋幾許矣福祉非常墨云胥慶膠之縉紳能無景徳而希光已乎且托予言以贈顧拙薄弗克誦述秪惟吾郎愼修嘗內交文伯舊有通家之雅乃勉於揚搉陳辭爲諸公代壽

贈鏡湖王司巡三載考績序

夫觀政者聞其譽不若覿其人覿其人不若核其績績徵而慰覩焉宜其譽之不泯也鏡湖子淮陽美士楚藩淑僚擢巡逄猛司銓者拔英揚俊遙托荒陬謂其雄鎭要害而分寄山海也方其揚旌而來勵精應物雍雍楚楚溫然連城之輝毅然百煉之彩人咸謂玆貞良之質也予聞之可哉容未必然旣而士相與禮愛之無尢焉民相與敬畏之無厭焉有司悉從而付托之無惑焉人咸謂玆才能吏也予聞之可哉譽未必然洋洋藉藉殆擬芳秋蘭比翼翔鴻矣君子要不得而盡信也某衰謝巖壑瞥然塵務冠裳車馬邈不相及吾於鏡湖子饑渇有情云覯未繇空復勞止乙丑春適泥書在庭塡門有慶鏡湖子牽羊負彩以臨挹其光沖如也聆其音秩如也把袂惓惓好爾忘倦吁嗟人言其不謬哉及察膠南曠數百里靈鰲之衝而靑徐之走集也變亂無常恆爲當道憂乃者防禦有方馘俘屢效東南僻域殆坐靖耳曽不聞夷窺於溟寇恣於野也且催科有道不妨公不病民寸衷無累而匹夫不怨得人若此亦難矣哉期當考績而去人咸思慕之君其勉諸方今用賢無方超陟不次君之晉未可指數切無懈淸操弛壯圖乖古道負明時以自隳嘉譽而頹偉績也戒行晚秋庶情悒悒追而送之云之涯酌我醴竭我忱臨風以贈君胡來東山孔懷君胡去五云維翥君之心惟石與金矢彼石金君子攸欽

送樓念竹太守入覲序

古諸侯朝禮孔子列之九經以啟魯哀孟軻氏本之述職以悟齊宣振王綱以垂後法厥意豈其微哉我聖祖開基撫有華夏酌古準今制爲三載一入覲天下有司莫不應期以從事是舉也立法之精又有超乎前代者寓焉考核由玆也旌別由玆也黜陟由玆也勸懲由玆也玉帛之萃有以光神禹之隆英俊之輯足以協虞庭之美乃不盛歟況今聖主虛已好賢孳孳圖治往年躬宣睿旨以勞逺臣宴賜之榮恩禮之篤懷忠良而有激者孰不精乃心竭乃力效乃職耶是使天下罔不臣政罔不舉民罔不順且治也熙洽之世何幸躬逢萬曆丁丑春又當其期我膠侯念翁將行膠人始仰而樂其進禦宸極又不忍暫睽而忘情於翁也翁胡爲乎來哉翁江山瑞靈簪裳淑裔早登甲第而首試以推鞫西江彊禦不畏摧抑權姦者法無少貸聽斷惟明平反曖昧者眾罔不服勁節髙風悚動上下維時內詔殷懃秋曹暫署朝埜方慶其弼教得人天下可以無寃民也何間乃萋菲生焉濟水別駕以行其亦黯而淮陽舒而江都焉者其誰不爲之憤惋耶公忠勤自若漠然無動鞅掌塵埃中聲聞藹然當道以膠難其人遴擬我翁而疏遷之禦命東下海人其更生時也五馬蕭蕭朱旛鬱鬱蓬瀛生色艸木增輝不半載而田埜辟餘糧棲畝也人民治華胥易境也訟獄均雀鼠相安也盜賊息犬吠不驚也較藝奎垣朱衣不違於靑夜平徭窮壤蒼生溥被於春陽籬落鶯花山城弦誦豺狼屏迹鴻鴈無哀依俙太古之風儵以挽也吁嗟乎昔何時也今何時也而何其來之暮耶且今之慕古者以鄰境言之不過曰渤之龔遂密之卓茂伯起之介潔蓋公之淸靜芳名𨿽茂而實恵澌泯語之人人亦罔焉耳乃者循名核實交相副焉靑眼康乂間當漢之循良者其誰歟翁之過於古人不其逺乎方今明通萬里簡在無私斯行也甫邇天顏則晉接殊隆超踰非次騰翥當其時而久於膠不克終畱也仁人之失可不爲深慮乎迂叟沐岐陽之澤藏之乃心徒將不朽耳適辱諸縉紳以言徵竊媿頹齡昏耄謝頴楮久矣上無以悉眾善下無以盡羣情聊述鄙懷以僣達諸道左且祝之曰其人如玉挹公之光兮其徳如春值古之良兮天子維明兮式谷之彰兮海人有懷兮亟矯首於帝鄕兮

海壑吟稿卷八

●欽定四庫全書

海壑吟稿卷九

﹝明﹞趙完璧撰

髙八姐傳

髙八姐者膠東鴻臚南泉翁季媛早孤鞠於匡慈匡出憲長公淑源有自孀閨風節蒸以性成古列史種種黙識溫然良璞在韞也及適密也礪山進士之仲子管二元者閫儀雅慰堂室戒二元緝學勵行光休維奕及二元遊虎闈省鄢陵而東值余屙未殄嚴霙野飆長徵遄勞黧然頹然幾不獲稅駕故密八姐一睇震惶神爽飛越卽趣赴膠幸圖餌砭盧扁察而謝焉八姐審不可爲飛悉宦所阿姑星戴以還二元劇且慰薄請金遺別八姐不忍迕泣懷之無何罄珥飾曁二元堂授備以札歸姑前一號投頓彌日乃蘓諸莫諳故二元尋就含八姐掩罔知潛自密經眾亟索釋之二元少蘇聞故求閱嗟痛久之遂幽約會合越日棄客八姐自二元報革卽不甘食至是憊餒彌甚伺間三死未果五日哭不輟泣盡音竭待斃而已或以寡姊之生例解焉乃懊憤曰吾方寸事已定爲常識拂擾憐我者媿我深矣天云墜不徒作未亡人若阿姊撫有𦇤孤用延綫緒是可無死管無遺育其誰與圖存荀氏之緩已爲下策爲身防者吾衷且叵窺焉遂絕水飲僵臥不起凡六日母姑泣勸直一沾潄卽吐曰起若兒吾可食矣五內蒸灼舌燥以槁齒漸以脫骨立容毀母憐之曲爲調攝覬少延焉八姐矉謂逆已兒以死慰以生忌也匪石之心徒爾勞益我苦耳再逾日厥息寖微暢然曰今果貞初志媿貳懷也一節有終從容爲諸骨肉訣無憾矣乃歿時嘉靖辛酉閏五月之廿一日越二元之殂其浹辰也八姐以廿一巹合甫三禩萃渙靡常恩愛幾何管之宦裕可以溫飽髙之雄宗科名儒俊可以終賴矧古今奪志之權抑亦不尠八姐衝年弱質乃能精識茂見就死不易靑女炎烏超氛埃而特烈美丈夫弗迨也英皇之死有商均焉死而過也叔姬存紀無裔緒焉過而生也徇義蔑生邈焉其罕嫓矣夫海壑子棲遑溟曲厭衰頹久矣駭聞而槪紀之用彰聖化表堅貞勵靡風也異時備良史薄采

張老傳

張老者不知山左何許人亦不悉其名字但東人率以老張稱之性惇朴鄙嗇鮮以賄交人多與其厚而賤其吝也適有惡少往訪之堅拒不應索之亟力拉於庭瞬息格殺而出至門驚惶莫措踟躕而言曰我將焉往觸其門者再俄亦僕斃少焉張漸蘇以生惡少竟以死矣候徼特聲惡少之死絕不允張先見殺惡少因以自殘也聴者卒以相毆鞫煆抵死𨿽屢錄未決其誰能輕脫之噫始以無故之死而人自償我繼以不死之故而我顧償人寃哉𨿽然惡少之死其究也貪而忿無足罪者張之死而生生而死得非蓄祟其身嗇囮其累耶

蠨蛸傳

蠨蛸構羅牖側大才若杯局狹而縷微僅以困蠛蠓蚊蚋卽爲巨充曷敢橫異圖哉伏匿羅際用需來者會有飛蠅卒悞觸之窘鳴間蠨蛸震慰望表速前以承天隕旣而所以爲具與力尋集私揆忽復卻目伺之罔措中殆幸以一獲蠅鼓翼奮躍極力蹵踏小羅旋空而脫蠨蛸亦隨蕩越相失海壑子嗢噱嘆曰微質也本不足以制宏幸覬也竟顧以滅家小而謀大曷可不程懵以幸免者其戒諸

古妝鏡記

先大夫收春翁博洽好古正徳間宦遊開封曽購獲一古妝鏡背銀黧而寖玄朱翠斑駁銘字宛然余竊愛慕先大夫因以畀之餘敬承良用珠櫝未暇考究嘉靖乙酉之十月曝日短檐漫閱菊坡叢話適有宋景徳間軍人楊起於鳳州遁赤山郭家崖下洞穴中入見有石鏡臺一座鏡圓五寸背鑄水族回環有三十二字云煉形神冶瑩質良工當眉寫翠對臉傅紅如珠出匣似月停空綺窓繡幌俱涵影中方取鏡聞後有風雨聲旣出洞則鏡存而匣爛矣詳是妝鏡不知何代文義甚佳惜不見於文集而獨見於郡誌故傳錄之以補欵識之一云注出學齋占畢也閱旣掩而嘆曰有是哉相遇之奇也其所述規迹文字相質無舛但中二聨與鏡文差越前後想亦當時紀錄誤耳及再考博古圖形制有大小之異文字有多寡之殊皆云自漢不可證據大抵世久傳悞誠難得眞卽今存者是則庶可以徵諸傳非也謂爲漢制亦宜噫器物之在天地間如金石類者歷古今遭常變寓隠顯如絮流風如萍渙水惡知其有定在耶要不可以意圖而力致乃者傳之古汴者越千里而歸於吾室藏之先人者於諸昆而遺之不肖況入洞以前楊起以後歷年幾世傳經幾手𨿽紀於學齋時亦不識此鏡攸寓纂於菊翁時亦徒慕此鏡芳聲耳今宛在玆物𨿽微理數存焉不亦良可幸矣乎乙丑秋愼修兒舉進士出令鹽瀆以便省歸余會倦於家政悉付諸郎而是鏡特授之愼修以方民社攸歸觀人觀已之間足爲明法厥意滋深豈徒傅紅寫翠已哉其繹之其世守之海壑翁識

書諸子侄自社引

我列祖諸丘壠皆在南山下去城百里時祀維艱自先大夫欲遷之不果而逝以是先大夫卜葬城南之二里許諸兄弟相繼而亡序昭從之子孫之拜掃者始便於時又趨赴各異萃合無常情𨿽同而禮不一甚非所以睦下而事上也隆慶辛未冬會愼修兒以兵曹郎送婦喪歸懷愼侄相與議其事以質於余適符吾志因可其言遂集諸子侄世恩堂而教之曰奉先惟孝不以禮非孝也孔子曰生事之以禮死葬之以禮祭之以禮吾於爾生事葬祭無容喙矣而祭祀之儀得無諭焉已乎構祠未竟況晦翁家禮已有成式亦將待時舉行姑以墳祀論之昔我尼甫亦不以爲非春秋已爲埜祭而東漢初遂成俗焉繼今不可不遵古奉先以立吾家之準也月爲三會會有常品因人以序齒無越酌家以出資有差掌握一人每歲時致祀預委一二幼而才者置之於吾父爲尊祖之義特一具𨿽丰而不爲奢於爾等親爲追慕之均𨿽殺而亦必成禮禮竟而合享之著爲定式似於逝者粗有常制而生者又不可無常訓焉每會畢除宦遊者不遑考問官守徐圖寄勉其餘士農商賈必詢其課某業作某田居行某貨學業進而家道亨及安常生理者則誘掖之誦美之其有頹惰不才驕橫非禮者勸戒之再三不率將必痛懲之期爾善斯安矣倘終不悛恐非吾門子弟也然又或別有處焉是會也遵行無怠孝思可謂有永而義訓不爲無方泉臺慰血食之休子弟樂中才之養淑厥家而風厥俗不亦善乎噫吾兄弟五人長兄南泉享年四十有一遺孟煥次兄春泉享年七十有五遺之藺之蘇之範之蔡之琴四弟介泉享年五十有一遺懷愼懷貞懷禮懷明懷逺五弟垂璧享年四十有二遺懷中予今年七十有二子三人愼修愼幾愼動俱已成立但吾之內外同胞零落已盡而龍鐘衰老頹然獨存幸年齡之過望顧骨肉之不相及可勝悼哉所冀吾兒當喜懼之年宜愛日以承歡諸子向無天之期惇猶父以悲慶趨耄之論恐不足以悚淸狂然垂老之年亦或可以繋骨肉也其恪循之尙期不替

代撰明威將軍匡公墓志銘

隆慶庚午夏五月十九日詔進階明威將軍署指揮僉事匡公卒越年冬餘將還任京師其孤受爵衰絰踵門捧同年公弟兵科給事匡君松野所狀行實匄余志銘余不忍辭按狀公諱天倫伯仁字北田號也仰遡遙宗故魯匡卜勾須後初寓海州及七世祖以兵徙贛楡之赤澗裏祖福者值元末之亂志奮廓淸卻僞吳元帥之授歸翊我太祖髙皇帝茂樹奇績累封東萊副千戶子徳移鎭膠州尋以功擢正秩遂世守玆郡徳生濟濟生英英生勲勲生允中弗嗣允道以次弟承之實生公焉公賦性頴異器度豁如敬修厥職忠勇之略不忝先世參涉書史古儒將風烈也屯田海上利裕軍需提旅京師勤勞屢效分甘卹苦士卒樂附伈伈有禮以遇鄕人惇睦宗族惠愛優渥其有負諐自暴者則務規於善嘗歷圖先像纂制譜牒奕世英風宛然在目豈徒光美前烈而照激後昆之意殊爲深切憫伯父之女於孤貧𨿽及其嗣而弗怠全伯母之侄於荒歉終始賙卹恆情所難普濟於無私垂恩於罔報仁人君子之心推而無所不至者殆不可以縷數也公生於正徳丁卯九月初一日距奄棄之期享年六十有四配吳氏贈宜人繼李氏封宜人男三人長受爵正千戶三薦武闈一占鄕解總戎卽墨赫然有聲時亦有上之帝廷者竚膺異寵次受業補弟子員次受誥尙幼女二長適本所正千戶汪士弘次適士人髙一夔孫五人曰持曰極甫成童進學未艾曰揚曰擇曰拱尙幼孫女八長適本州士人紀國瑞次適國子生郭景完次聘庠生劉漢嗣宋一魁次聘千戶應襲劉肇基次聘楊時春餘幼在室辛未冬十一月二十有六日甲申塟於州之郊南髙卓山銘曰

桓桓神武輝昭厥祖仁勇性生帝臣維虎維世之英維國之楨於朝有紀於鄕有評長眠南畝佳城不朽大樹蕭蕭攸欽彌久巓如相望白雲渺茫海山休逸萬古無疆

髙麗硯銘

英英紫玉渺渺滄波貞歸華夏契結賢科龍光香靄澤潤江河登瀛奇選百戰良多補天髙節五色靡過水旌厥信無胥緇磨

宣和硯銘

眞確懿質漸磨惟良文林奇品世寶彌光來自宣和其獲也有隕究自禦用其歸也靡常

又硯銘

貞而固也不燐溫而潤也近仁依之朝夕翰墨崇勲磨之歲月輝光日新允斯文之良友其子孫之世珍也夫

收春先大夫曁先母恭人髙氏行狀

先君諱從龍子云其字收春其別號也世家膠西生而穎異有奇識鄕人奇之以爲先大父未揚之報先大父諱本字宗源績學種徳純雅君子弘治間有司貢禮曹輒厭奔趨歸頥天和因授先君以易學先君甫弱冠義理精深文詞俊逸金陵沈公鍾督學海上一試大奇之極加題品才識迥超塵俗稟賦優出倫儕殆鳳毛出色者也取冠膠庠先叔亦列上第兄弟一日隠然名動齊魯先大父一喜而殞沈爲之震悼命有司禮葬東人恆爲美談我先君居喪哀毀弗勝哭嘗嘔血塟之日先是祖塋去膠南百里先君狹之迆南百餘步別創新域沙水特秀遂攺遷我髙祖以我先大父合敍於穆北遷之舉𨿽有志焉未敢卒議至弘治戊午先君領鄕薦凡五謁南宮不遇辛未以太母夫人就衰乃卽銓曹簡判開封水任是寄先君阻絕姦貪大革獘政行所無事水政修焉始塞荊隆再完銅瓦繼而羅卜張口之患尋已焉凡三大工皆前哲歷歲所難而先君以初仕次第就緒且復堤防疏導民安而運利數十年間皆先君子之力也專職之外且多造官舫以便度廣修廨署以便公慨包老之祠歲久卑隤一新煥美神妥而人安之斷獄則公無私托法無寃民𨿽異境疑獄莫不懇請當道以趨速理凶頑無知釋讎息忿皆棄利惇徳有藏我先君之主而報祀者彌久不衰也正徳壬申大河南北流賊猖獗當道殷憂乃於先君倚任不貳兵馬大政一時偕歸早夜憂遑用圖報稱大購駿馬廣募驍雄旬日之間軍聲大振且調遣有方輸餉不匱是用剿絕鯨鯢以濟平定之功又嘗行寓屬邑賊勢突至方經殘破城無完堵先君通夕率理達旦俱興居民賴全河北渠魁裴昆者諸帥攻之久而不下我先君外張兵以窘其勢內遣使以詟其衷不血一刃元凶授首河非以寧撫臣鄧公璋歷試諸勛旣偕眾以聨揚復特章而超薦其略曰轉輸效勞督調有策才力旣贍勤苦亦多而中丞劉公承華禦史陸公鰲李公元皆以賢能交薦六年之間凡五疏焉丙子春擢貳武昌士林歌誦以華其行曰導水疏壅曰作舟利涉曰平分寃獄曰增壘禦防曰募勇得人曰智獲渠魁曰轉輸效勞曰督調紆策今猶未泯也度江而南當道嘉其廉能吏民懷其威徳三月之間聲動江漢丁丑春先以不狎媚恱中傷萋菲拂衣而東士民嗟泣上下挽不可畱侍禦王公度有捨斯人其孰與理之嘆行之日方舟琴書殊無長物來歸海上蕭然灑然黃犢在畝靑衿在塾偕三五同志髙年酣觴賦詩陶寫林壑以終天年嘗喜詠未老得閒眞是閒及回看官爵是泥沙之句謂古人良不我誣也隠念宗族之流離貧困者招輯而慰恱之老弱有養壯者有給一身蔭庇靡所不至蓋恆以祖宗爲心平仲文正爲法也嘗置一宅第故主悲愴不能捨去輒畱之不令遽徙撫諭之久仍益金帛以悅其意有揚州士人自東海來者病瘡窮途垂死蕭寺賙卹生全輿馬遣歸南北美之嘉靖乙酉東方大疫叔父分訓潞庠子病於家不至殞絕者特一息耳先君日夜憫撫哀禱之曰我先君育我兩人吾子有五而弟惟玆一焉吾老矣復何爲願以身代以永弟傳以慰先人於地下鄕人嘆服叔父之子尋愈是秋先君亦漸不豫遂臥屙不支鬼神之理𨿽不可知而先君之疾會逢其適嗚呼痛哉先君知不可爲言念先大父夙愛萬無一酬泣下交頥顧諸兒曰某初欲構甲第建先祠修古蒸嘗以報先徳傳之子孫再欲恪卜佳城移請先骸哀疇昔之薄塟易今日之美完棄遐就邇以時祀掃實抱區區也更將妥老母於幽宮盡人子之終事豈意垂白者爾康而我顧先零也惟此春秋窀穸之事兩無一得送死莫大之故竟莫能及皇天有終此恨不朽玆不有俟諸爾曹焉矣乎嗚呼嗚呼夫復何言越明年五月二日子時忽謂吾母曰適有人衣我仙衣指示之曰是何鮮美也停午卒於正寢先君體幹秀偉丰神英爽天性仁孝才識通敏理義充然襟度豁如慷慨有古人風而康濟之志老而不倦博通書史多識物理文章雅健詩律淸古善楷書行艸圖畫其騎射百工技藝之事亦莫不諳曉好音律而不暇於琴命子學之以適古懷不多飲酒常愛醺然談論有章聲音朗徹衣裳有度進退可儀篤愛賓友情如同胞四方知名之士罔不悅契接物則務謙退奉身則欲畱有餘勤以持躬儉以垂訓不喜逢迎鄙視齷齪制行之美每爲鄕人取則耿介之標絕非塵俗可班也生於成化己丑十二月四日戌時距終之期享年五十有八仕至奉政大夫嘉靖戊子冬權厝介城之北俟先母別議攺葬先母姓髙氏膠西處士浩之女也維性貞慧維質淑雅勤以奉我先大父母愼以侍我先大夫先大父早卒先大母孀居嚴肅我先母朝夕溫慰委曲周旋未食不敢先未臥不敢休恆恐炎涼之不攝於時而贍養之不適其宜也凡我先子所不能躬致者舉一身悉之而不遺或謂母曰太夫人早嘗苦汝畱怨乎母曰夫苦我者乃以進婦徳以勞阿母罪也今復以怠敬尢罪也吾不圖家世學禮可以懟親乎甚非所以垂訓表風也日愼一日四十餘年終始惟一大母臨終之日亦以賢婦歸之從我先君蓬茅中燈火辛勞久而不倦十餘年相取鄕第二十年從仕梁楚報國卹民之心未嘗無助早見之明處制之宜堅貞之操潔素之行先子每有取焉淑子女以禮義貞諸婦以典法勤儉有恆虔恭茂著家聲有赫於鄕邦懿徳不忝於前烈也嘉靖丙午秋兒完壁應省試白璧較庠首母戒曰各勉旃以紹汝先志以慰我餘齡各勉旃旣而門下有膺薦者吾兄弟俱未捷母嗟兒之不利而悼已之益衰因不懌宿疾增劇凡六越月而逝生於成化己丑三月之八日寅時卒於嘉靖丁未三月九日戌時享年七十有九制封宜人生子四長良璧讀書未仕先我母卒娶蕭氏繼娶崔氏孫男一孟煥女孫一適雅士楊憲次廷璧無爲州同知娶李氏生孫男一之藺次完璧國子生娶髙氏生孫男三愼修愼幾愼動女孫二長適千戶楊世芳次適尙寶司丞毛照次白璧庠生娶欒氏生孫男二懷愼懷貞女孫一生女二長適髙密儀宸國子生次適安丘黃禎吏部文選郎側室姜氏生子一垂璧女一適諸城庠生張西銘今將遷先君柩合先母葬於城南完璧不敏不能詳悉先行艸述槪略以俟采風者志之

故鄕進士直隸和州知州進階奉直大夫行齋毛公行狀

公諱盤字世用別號行齋世居東萊掖邑之東裏髙祖考諱伯全曾祖考諱福英祖考諱敏由鄕貢士任杭州府學教授俱贈光祿大夫柱國少保兼太子太保戶部尙書武英殿大學士考諱紀號礪庵晚號海翁早擢省元舉進士累官光祿大夫柱國少保兼太子太保吏部尙書謹身殿大學士致仕贈太保謚文簡髙祖妣丁氏曾祖妣王氏祖妣趙氏劉氏俱贈一品夫人妣官氏累封一品夫人兄棻癸酉舉人順天府推官槪乙未進士戶部員外郎弟渠亦以省元登丙戌進士任太僕卿業治儒術未第俱先公卒集官生都勻府知府公天性嗜學弘治丁巳甫六歲卽欲從兄治業文簡以衝靳竟弗已比長慨然欲盡友天下士徳業日益茂正徳庚子以儒生應試補員府庠及弱冠文簡愛攜宦邸學易於汪東麓太史領其微奧發爲文詞彌無尙焉嘉靖壬午大中丞浚川公督東士閱其文以偉士奇之是秋領鄕薦凡六不偶於春官辛丑春文簡書諭有命且又致爾年我暮之警及是亦顯揚之道公得書志以命制遂謁天曹授守泰倉編氓當海寇初平流移未定公推誠興發曲爲招來復安如昔州東境舊築堤數里用虞潮汐厥利維深歲久駸夷玆爲民患公毅然增修不擾而矗崒宛然士林贊永賴焉壬寅文簡公壽登八袠聖天子篤念元老馳遣撫按官及門存問公荷主懷親守官云望將圖海岱長春之慶維時文衡山朱玉峯太宰洎吳下縉紳且繪且文以從歡祝遣延照子恪致遙壽張天恩慰庭怡誠一時忠誼仁孝之盛癸卯侍史周公南疏薦略云純誠篤愼練達老成除姦獘而事克有濟理海虞而民利無窮遂調知和州蓋移簡就劇彰徳辧才也行之日迓以來蘇畱以去思道路相屬得民若玆亦鮮矣及視和城闉故存雉堞樓櫓已就凋敝公曰預備不修何以待暴非政也殫心力懲苟且不再踰月頹者興敝者煥矣和人慰維新之仰初文簡蓄文稿二十六卷歸田集識二卷聖朝存問錄二卷久未傳播𨿽文簡不欲彰人而人未嘗無探珠之志也公勻序於徐崦西少宰捐俸梓之文簡手書與其顯親繼志之一端甲辰公入覲傾境遮畱相與歌誦不盡懷私侍禦舒公汀疏薦略云性資老練事務精詳眞實心以愛民堪任重而致逺復攺西陜之幹州蓋掄才試用倚效邊籌也居無何公以塞程巇崄耄親杳隔髙志詘於盛時孝誠違於西日輒解組浩然以東慕乎幹者亦猶慕乎和與泰也琴鶴以隨尠聞長物會太僕都勻二弟咸以省還金紫相慶鄕人以古萬石榮之越明年乙巳夏文簡翁不起公獲侍屬纊咸自盡焉公可謂有感有見也尋與二弟謀請卹典悉獲如制戊申建祠寢東遵禮奉祀公彷徨祠墓間永慕弗替冡子延照以恩授尙寶司丞考績進公奉直大夫制詞有世家宿學科目流英仕罔玷於官箴居克惇乎鄕行之褒公稟受靈淑𨿽抵暮气鮮失平庚申夏偶攖微屙卽不就砭藥至五月二十有七日寅刻處正寢神閒气定無亂無惕從容以還元化公生弘治壬子十月二十有七日時距終期享年六十有九配雷氏贈宜人萊州衛指揮勲之女也前二十有一年卒繼王氏封宜人廣西南寧府通判廷臣之女側室姜氏子男三長延照尙寶司丞次延慧次延炯俱府庠生女五長適萊州衛指揮張棟次適平度州國子生崔旦余幼孫男三長引增次引塤次引來俱庠生女孫三長聘萊州衛指揮王道男梓余幼曾孫男一鈇曾孫女四公孝友夙成事親曲盡其道𨿽宦遊異土時獻不爽約以自奉享祀致涓篤愛宗親終始不衰晚年與季弟集偕休林壑觴詠陶寫琴瑟好合王謝髙風非塵庸所知垂訓以善繼居官以淸愼恭無諂和無驕人咸慕之守有先廬扁堂裕慶郭田百畝他無厚蓄淸白世紹無攺焉每春秋掃祀躬率諸子若孫禮成齒序文會盡歡而返居暇則坐一室圖書前後日夕潛泳隨筆詞章不事雕飾渙理可愛著有行齋手稿數卷藏於家善行書有晉風公鴻筆懿行嫓美前修不幸制詘禮闈擬古則過人逺矣況位刺史壽古稀蕭散溪壑歷久完名無異議公亦人所難矣哉某舊以通家兼忝葭莩其世系事業粗得考聞今塟且有期始掇其槪略僭爲狀托立言君子圖不朽焉

海壑吟稿卷九

●欽定四庫全書

海壑吟稿卷十

﹝明﹞趙完璧撰

祭毛行齋親家太守文

公輔之冑賢聖之徒社稷楨幹宗廟璉瑚淸才通朗輝映天衢武繼三世芳聨五株三守名邦琴鶴與俱白雲興思玄髮來趨抗章解組林石江湖桑楡承慶塤箎偕娛一觴一詠蕭灑從吾盈虛伸縮造化一途髙標逸韻超然萬夫嶠南鄙叟乃敢趨隅喬絲不棄慚與葭莩篤我懇至慷慨交孚情瀾不旣玉魄陽烏送我魏闕識我區區秦隴懷君同味秋鱸江山十載胥視凋枯哉舟未剡君豎回盧君垂夙愛我抱今辜悲心忽折淚下嗚嗚臨哭未卽窀穸罔圖支離莫慰幽鑑不誣遙托哀誠以薦芳酤渺不可測天潯愁予邇不可招奏鼓吹竽瞻望咨嗟何射何虞

代祭匡環溪文

閥閱之裔雄於海鄕淸俊之才沈於林塘陶眞觴詠娛情文章竹林逸韻蓮社淸光一經垂訓四國斯揚桂窟秋擢桃水春芳慚予不肖謬附翺翔昔分南邑慶過華堂今還北覲嗟慕沾裳悼彼電露胡存胡亡公不我畱我爲公傷仰公一哭誰云非福五十餘齡不稱殀速身棄國榮子崇君祿忠良有聲公遺之谷紫誥濊澤黃壚永沐澤溢松楸芳流山谷顧此殯宮梨雪春風淑嗣有情王程倥傯不遑素車結此丹衷聊爾薄奠以表無窮

代祭劉石渠給事文

君負雋才迥茂佳名君崇令徳宜壽此生胡方階於靑瑣儵謝塵於玄冥小試秦關甫兆大行蒼生不幸奪我豪英仰昭昭之禍善窺渺渺而未明追憶淮南慰聚風萍瞻望悴顏恍爾惕驚送君南渡煙水闗情聞君北歸鴻鴈稀徵擬雲閒於海山冀日休於蓬瀛胡爲乎盧扁無功哀此同盟江鄕杳香幽襟痛盈乃今過便一弔孤檠酹觴在手不覺失聲

代彭麟野祭丘母夫人文

嗚呼母有順徳藹如慈祥母有令範則於家邦佐宜君子閫閾用彰肅有懿訓薫蘭叢芳秋捷春榮滄岱輝煌耳目魏闕勾陳孔陽國崇英俊賢哉厥昌峻惟作艾煥錫寵光龍飛鳳翥猗歟靑鄕垂白珠錦鳩杖華堂邈禧優優旣壽且康理數之極今古之常頃復莞含九地何傷幽明一情樂意洋洋業慚菲陋瑞鷟相將春霆桃水偕我翺翔微蘿罔棄寄托千章久揖堂下沐徳何疆聞母之訃惕母之亡紛我涕泗絕我衷腸適我先慈三載未忘還侍天陛執紼不遑道出瑯琊展我心藏愧無生芻忝有勺漿秋風蕭蕭愁雲茫茫靑眼同袍靡恃雪裳離魂飛越靈鑑我傍

祭宋南亭舉人文

別君久矣莫挹夫咫尺望君邈矣徒仰夫空碧君之文章散爲雲霞君之徽音寂夫泉石君之芳聲早已達於云漢君之奇才猶未試夫霹靂惜哉逝而沈珠毀璧哭君以彩筆言盡而思深弔君以朱絲琴破而恨積曠萬古其何期適星霜之兩易撫九原其誰招冀椒蘭於一格忝君婭戚痛君夙昔淚淒淒以衝襟風梢梢而過柏

代春泉兄率諸弟祭東溟翁太叔文

昔我先大父畎畝髙人樹徳績學志存廓淸屯淹未揚產我先君及叔父舉有奇資時以達人致望其誰曰不然弘治戊午秋我先君膺薦叔父失利先君嘗憾其不得爲蘇氏同榮且曰我弟負雋才必魁東人終當不隕厥聞芳聲嘉譽震灼海隅莫不逆知其非塵埃中人詎意木難殊珍竟遺澥渤可若何孔子曰賢不肖才也遇不遇時也叔父亦久諳斯言安於所寓又焉怨嘉靖癸未有司貢於朝分教西潞文澤汪濊上下恱之庚寅春奔我先大母喪越明年叔父以疾終於戲於戲何痛如之我先君宦遊七載倦還叔父甫出先君臥疾鴻絕離傷兄弟不獲一訣而逝及叔父來歸我諸孤咸庸劣失怙仰其撫我佑我義訓我等動定其又或雨夕風辰春亭秋圃娛情觴詠彷阮謝淸風所深願也不圖皇天罔弔爰棄我老成宗親蘭蓀其摧矣琬琰其碎矣迸淚失聲潺湲其如霰也吾弟楚珍負梧篁秀姿抱鴻鵠逺圖信叔父所未信者擬在斯人叔父其又何憂廷璧不肖粗通書史忝廁下捨無足言我母弟完璧淬礪不墮亦欲罔忝先世而白璧又進學未艾所可哀者我母兄良璧殂於去年之七月而不得同哭於柩前是爲泣盡而心死也幽冥如知覯我先君曁我兄妹骨肉相將顧念故鄕事何如楚惻家勢殊昔書生亦悉有令圖叔父其又以是爲先君慰焉爾者楚珍弟卜於容成筮於巫咸曰維庚申是爲佳辰將厝之王村之陽以安窀穸廷璧等致薄奠臨哭之嗚呼蘄我享

代同鄕諸朝紳祭杜太翁文【卽墨杜介庵進士太翁也】

福莫大於壽也而公惟遐齡壽恆本於徳也而賢嗣足徵瞻滄溟而緬懷逸韻邇玉麟而遙挹芳聲徳教如春公之器度太虛也茫然莫測義訓名世公之文章龍蛇也變化可驚康濟之學曽無少試於一匕幽潛之徳竟亦淑伴夫寒星鴻鵠髙翔於碧落蕙蘭獨秀於中陵陶意海濱弄濤聲而金紫長辭於煙駕放懷詩酒翫云影而利害不怵乎天精公所不得於人者得之天龎眉鳩杖迥出風塵之外公所未信於身者信之後鳳毛虎變垂光虹霓之明公其無知耶其有知耶黃腸𨿽沒於窮塵而玄壚殆開夫一噱公其果逝耶其未逝耶雪羽驚翻於華表而金身或脫於五行蘭香系屬蓋邈乎其難彷蓬山密邇信蕭然其先登但悲莫悲兮銀燭淒淒父不得易簀於其子慟莫慟兮金臺渺渺子不得招魂於其庭抱黃泉之恨者鳳闕華封玆莫待以膺夫榮寵慕昊天之徳者龍章美贈終猶可以慰乎衷情春風蕩而梨花飛回首英魂之莫卽曉煙開而山水緑墮淚頹波之益增某等哀哲人兮天潯冥冥送孤帆兮楊柳靑靑靈不返兮芳艸蘋蘋杯不幹兮憂心忡忡

代祭同年丘肖林太守墓文

仰君桂芳妙齡騰光渴依輝采百里渺茫甫丑之春挹袂易陽彼蒼莫違合並孔良慰斯蘭臭江曲徜徉忝君尺木比翼翺翔媿我萑葦伊邇琳瑯看花春永翦燭宵長膠漆異境風雨連牀豈無同袍誰其範張豈無相知兩世相將我志子心子無我忘歘焉而渙波駭雨散南北相違天涯目斷淮水悠悠塞云漫漫懷子沈屙冀子鶴算五馬方來胡遺一旦並訃江飛爽越意亂天乎斯尢奪我良儔摧此玉樹華乃瓊樓春紅雹碎夏緑霜休九霄子期夕景子遒予獨何心而不淒愁淚盡千里抱痛曷已弔不及哀祖云邈矣夢魂勞思寸心負此緑琴悲鳴原艸靑靑一死一生何如爲情擾擾逾時豈易生平遙馳一觴敬酹幽旌劍意猶存不罄逺誠

祭逸庵丘翁文

公雄豪之气英敏之才制荷結蕙鏟迹海涯不以顯慕不以隠憂殆古之有道君子今天下之不可望焉者也然盛徳無當世之榮於穆有丰後之報月林仲嗣琬琰淑姿鳳麟嘉瑞非由庭教曾不信然乃爾早擅科名顯崇樞要天下想望風采罔不有太平之慶公之意於是乎殆慰矣乙卯冬歘然來京曾不知凝沍之嚴馳驅之艱其君臣之義父子之仁蓋兩懷之也諄諄詳切輔郎所未及而勉旃以淸忠髙節此眞愛主上無已而因以愛子有道欲凝其志使無分焉公其賢矣哉旣而浩然東還吾黨諸賢弗克爲遲畱之計祖侍道左瞻望芝顏不惟知仁者之必壽而且逆識矍鑠翁之終迓天錫也玆聞逝矣精爽飛越五內痛傷夙有葭莩之好今不得彷其形聲素有山斗之仰今不復揖其輝彩老成云亡吾道其可哀也夫嗚呼我心有惻天道不誣七十餘齡不爲夭矣賢士登庸不爲窮矣子孫繩繩幾於昌後矣異時龍章煥九原之光不以死而亡矣公於幽冥不亦慊乎哉但髙堂云斷於海天孤兒魂飛於蓬闕生者倐而歿萃者忽而離造化無常人事靡定變若浮雲運同逝水此不肖所爲交痛於相知對泣於羇旅也吁嚱其戚也何涯其靈也何招姑一酹惟鑑之

祭妹丈黃海野文部郎文

嗟乎公逝矣於公何言哉公靈鍾海嶽貞超塵埃落落胸襟淺鄙莫測徳誼評於鄕閭文章品於翰苑政在朝廷名在天下何假煩言但三十餘年締結親情有莫能忘焉者如春如醪溫然藹然同胞之愛出自純誠骨肉之好久於初竟發我覆蒙達我幽曲𨿽同乎相接殆異乎相遇也方公小試夏郎予亦叨業成均值偶燕亭聊足相慰者幾再易寒暑復無妄適災於奄忽風萍各渙於天涯可樂者無幾可悲者尋至矣相續來歸違越百里煙艸芊眠塵機縈滯情𨿽親而迹益疎𨿽公之再起再歸日月逝而會晤稀靑眼寥寥白髮種種矣況乃牽絲冀北解組闗西中間相去又幾十年鴻魚固不相棄而畱想亦自遙然也仰過公閭扣門秉燭把袂披心悲歡交切覽容鬢之凋然慨精爽之殊昔且驚衰老而猶喜有香山之約也指屈海峯遙期勝槪拽藜云石帆錦煙溟掃殘紅於春醉采落英於秋風擬襟抱一時之豁如式爾我崦嵫之奇遇也何意宿隕山摧老成云逝冥漠其不弔矣哉聞訃震惶魂越而淚血悼離合之靡常傷歲月之莫待公其如遺我生其無意矣夫腸斷遙天扳舁罔遂托愛子執絮酒一表厥衷嗚呼公不以生樂不以死哀蕭然於造化中與元气相徘徊今古誰能不死公何戀於塵埃墓門寂寂雨雪皚皚白楊含風玄泉生苔生人之情曷旣逝者之往詎追三甥在傍英爽若來九原冥冥使我心摧公其風雲而浮耶水之在地而沈耶精爽攸寓將無感於斯哉

祭亡壻毛尙寶文

嗚呼子之心胸涵千古而莫測子之才華豈近代之易得聆子之唾嗽瓊珠綺粲之恱心依子之光儀玉樹淸標之動色詩禮浸涵自五馬之庭金紫承傳本三公之徳北超鳳闕匪懈之義履霜月於娟娟東慕鶴巓無忘之誠睇云溟而惻惻播芳聲於畿輔以得禦爲榮仰芝采於依稀以封侯未亟忽鳳臺而失侶屑膠水以求皇荊布不鄙幽燕相將海人衰晚爰資淸光豈意帝簡金城一方忝與葭莩朝夕相忘久子之處也飲醇醪而罔覺其醉美子之度也探淵海而莫可或量把酒論文落靑燈於殘月鳴琴逸興共淸風於偉篁蓋冀其同遊百載尙虞其各宦一方何意一疾之奄歘竟致百醫之莫良仁者必壽兮子何爲天天何迂闊兮善有可疑要自有數兮今不能移而尙亦有報兮胡可度思秋風淅淅兮使我心悲燕臺淒淒兮老鶴如癡惟酒兮在罌惟痛兮有情魂來歸兮鑑此誠淚不斷兮吞此聲

代京師王次庵舉人兄弟祭亡妹文

嗚呼淑人復能覿閒雅之貌耶復能寧故里以慰骨肉之情耶翳其長逝而不可復追矣夫神飛越而震惶气塡胸而淚漬尙忍言之夫以柔順之徳謂其可以衍後也而椒聊摧焉堅貞之質謂其可以永世也而昆岡火焉得非冥冥迂闊昧以難明天道有足憾而人情有不能堪者耶然靑鸞杳而瑤池寒顧氛濁其莫攖霓裳邇而瓊樓迥何世俗之足戀淑人諒其有歸矣柰離腸斷而骨驚方寸死而魂銷其招之何據挽之何由也哉覽春花其在目挹寒松之可哀淸冰凝而畱想素月流而恍驚淑人之去若不可得而知兄弟之情抑豈可得而或盡耶況髙堂人散於斜陽南浦鴻分於夜雨謂存於少者可延而後於悲者相慶矣今復若玆殆出於意之所弗及而事之難以逆焉者矣亦復何如其痛撫焦須其若割慨睿謀以何偕曹闥虛而影滅秦臺寂而聲沈蘭燻充堂醁香泛斚同胞之酸恨無窮異路之芳魂莫卽嗚呼嗚呼其來歸

祭濰邑通家翁文

嗚呼徳蓄諸躬幽巖沈而未揚善燻諸逺頹風易而淳龎不以其銷然者悶然於懷乃以其充然者暢然於鄕井裏之璞含光短褐空谷之蘭斂艷羣芳衣薜蘿兮以歌以觴老歲月兮惟瀛與滄淑後之義要有本於嚴詁達人之報亦何爽於玄蒼奮迹靑雲大魁天下徵昌白首晚慊斜陽廊廟之猷其庭除之蘊奎章之煥協褒錫之良韋布珍於萬乘波澤演於無疆囂然宇內而何憂何歉陶然冥漠而匪存匪亡通家之誼情每闗於哀惻執紼之違迹有間於渺茫匍匐後期望松楸而絮奠愧慚無旣掃泉臺於蕪荒靈兮來兮我依我將

祭內叔髙翁文

公跌宕於山海間垂老猶有英气八十餘齡酣歌陶陶不役聲利終始克家之操共徳無忘平生力善之心早夜不寘純孝之誠老而且慕垂訓之良義方無替諸郎滚滚冠裳躍馬季子昻昻風雲展驥昌於後者垂黃曳紫九地華榮光於前者飛龍舞鳳九天寵異悠悠冥漠中玄鶴昆侖靑鸞蓬島則又何事嬋媛於塵世然而燻斯芳也酹斯漿也南氏之於尼翁豈無揮淚

代祭年家孫翁文

哲人逝兮江之水湯湯靈莫擬所之兮雲飛大荒純徳何依兮蓬瀛景望英聞不朽兮淸風以長淑嗣不偶兮玄報未疆追琢有自兮美哉珪璋忝附驥末兮竊淑餘芳遙藉慶祉兮云衢聨揚惇同袍兮抱寸心而夙降延世好兮趨杖屨之未遑山川兮雲雨異方蒼苔兮日夜以黃二豎幻兮侍藥罔將石城郁兮夢魂渺茫切哀感於區區負遙懷於未彰兩媿幽明一罪滄洋顧秋巓以遊神托霜鴻以致傷楸梧悲而西風淅淅寒花萎而宿莽蒼蒼灑涓滴於云隈達誠欵於海鄕逺兮邇兮我心有藏靈揚揚兮慰我以回翔

祭丘母夫人文

嗚呼母之謝塵寰而去也曾莫掩乎云旌母之歷淸虛而遊也伊何慕乎遙徵蓬瀛歸而波淺瑤池返而花明偕萼緑於鳳馭追杜蘭之云軿揮珠璣而弗屑委錦綺以何輕蔑泥封於宸極鏘佩玉於太淸超氛埃其如遺陟仙界於渺冥有範在庭有訓在經有子維楨有孫惟繩福壽巋乎兼美生死允乎兩榮早內交於賢嗣將以淑孟母之芳聲越山川而百里竟不慰範子之幽情違晨昏於海曲忽飛訃而震驚愁霖冥而秋䢐北風發而寒凝某也歷墟莽登丘隴而西來於以敬祖乎佳城和薤露以銜哀俯金扃以致誠三酹瑤漿一哭玄靈

代諸僚友祭邊太夫人文

嗚呼母之逝也良可哀傷母之生也曷掩其光產自名閨春松茂淸標於煙雨歸於巨室夭桃成淑教於家邦屬旣絕之哀弦辛苦無違戒雞鳴而弗怠拂先遺之弱鷟劬勞莫卹懲葭絮以何忘旣而秦臺鳳失只冷孤楊鄭館蘭摧一存兩亡天地永而堅百年之苦節冰霜冽而繋萬古之綱常分熊檗於寒宵勉學小子刃機絲於暇日激紹先良不欲墜厥緒者母之貞志必欲昌厥後者母之遺芳果而挺桂林之仙枝香浮蟾窟出芙蕖於緑沼秀絕帝鄕玉闕生輝賦羔羊以裨盛世金郊播譽屏豺虎以衛明王萍蹤倐而相值蘭馨契而相將令範表淸朝而勲茂醇徳醉素交以心降光於君上者母之懿訓益著風於僚末者母之餘澤尢長將覬協斯人之願也攸而彌久厚彼蒼之艾也壽而且康慶泰嶽之崔巍遙遞孟魚於故里沐恩波之渙演終慰萊彩於髙堂君以子賢賚遺有隕子以君祿仁孝未央何意桑楡暮而悲泉沈景望舒缺而婺宿韜芒珠沒瀛川地下抱倚閭之痛恨烏啼燕樹天涯憶杖魚以彷徨報乎我者無盡撫乎我者何殃嗚呼母謝塵界也山川還秀母遺賢俊也金玉其相孔雀堂深乘龍美靑錢之選鈞天日邇石麟榮紫誥之章黃泉之幽母其容與靑冥之表母其翺翔揚鳳旍兮吾不知其遊瑤池與瓊圃縱鸞馭兮吾不知其偕蕚緑與蘭香某等感風雲而洽骨肉於一旦哀鴻雁而橫涕泗於萬行忽匍匐以驚骨載夷猶以斷腸北風蕭蕭兮寒山蒼蒼朔雪霏霏兮陰煙茫茫陳絮酒兮靈於何望送冰塗兮子於何方吾於靈慕兮訣絕太荒靈於我感兮依稀在傍

代髙氏兄弟祭管子曁貞妹文

嗚呼桂林芳枝昆山美瓊何靑妙之未揚膺玄召於太淸而淑人之相從以殞且莫窺其衷誠生同欲也靈胡捐而自輕死同惡也靈胡愛而獨成毅然有以彰天地之大經卒焉無以爲骨肉之至情父兮懷汝九原未暝母兮篤汝雙璧斯迎同胞雅愛鸞鳳飛鳴胡隕爾天胡累爾生視塵寰也若凂趨冥漠也若榮何苟生之不可何苦節以用貞果於自沈不以一勺或慕忍於自毀不以一息易名超然之識出於凡陋烈然之操冠於豪英謂蓋壤之博也嘗以一節而獨吒謂古昔之曠也每於列傳而曽驚邇者金玉之質產於同气冰霜之烈赫於家聲詩書表垂世之澤山川還儲毓之精白髮哭靑春於芳艸紅淚弔淑女於佳城且不知其死可哀耶行可尙耶聨旌辭祖舉將茫然於蓬瀛

送疥文

海壑老人七十有三齡病疥痛癢搔楚不勝覬望無痊三年於玆聞昔人有病窮而懟於鬼送之以文余因意其玆或有祟焉者戲效以送曽聞以邾婁取諭者謂患不及於腹心乃有賦楚臣好色者擬穢惡之益深始焉肌膚隠隠芒刺陰侵繼而突顆累累珠璣浸滛嗟痛癢之無時悲日夜而難禁搔之而素雪零蠡深無內頃焉而紅露漬熾燎在臨當賓祭而蚤虱潛伏處燕閒而爪甲相尋據不安於綺席僵不妥於錦衾踏月尋階而如慓倚風搘杖以曷任牙籖在案卷舒惟倦停披晴窓忘情文苑屈伸愁予囊弦索如宮徵不調鸞鶴云疎國手從敵而未瘳虎穴得子以何由猩毫艱於健握驪珠滯於探求綸竿暫歇何意埀鉤斧斤且息無事樵遊徒袖手以窺雲谷聊微步以倚煙樓掩鏡扃扉焦心不愜蓬首垢面殘軀如怯自冬䢐春擬除舊而更新繼秋復冬轉纒綿以相因胡寒暑之屢易但生滅而仍頻𨿽康齡其莫支矧頹年而苦辛覬冥逃於壺觴尋復增劇欲效靈於藥石累見無眞良平無以售其智盧扁莫以善其身計無所出籌何所施心煩意亂志倦體疲黙仰圓靈潛祝方祈大而四時之運神有所屍小而一人之身鬼或所司如遊光之肆癘疫方良之恣陰私三彭傾人於不善二豎爲災於出奇或擾於內而沈痼莫及或凶於外而反復顚危適來之咎乃不滋疑渺然衰叟何以罹斯其或不能奪人錦攀天香持毛槊戰文場振修翮於云漢奮獨步於驌驦負家邦之覬望銷海岱之聲光降罰手足乃若此耶抑或不能獻策金門紓誠帝闕揮翰玉堂分閫鐵鉞勤奉主於鳴琚急親賢於握髮甘貧賤於淸時徒懷安於滄渤厚懲手足又若此耶思之思之若將有知甫自成童功名念玆紅顏白髮得意無時不鑪不扇手無釋卷暑濕風寒晚齡末見原積漸而身災更崇愆而神厭或不事犁鋤專尙淸虛錦衣華堂寒熱媒且彼幽斯瞰患曷可除伊戚本於自貽蹊田過於見奪被其毒者甚於水火主其柄者欲其轉斡以富可戀歟世宦淸廉而自若家聲琴鶴以相承汝將窮奢而極欲我非金穀與銅陵以貴可附歟投簪二十餘年結蕙海山雲暮汝將炙手而趨炎我非權門與要路反復長意憤惋不直學道平生四體罔失撝謙敬恭素履坦易薄冰恐陷琬琰如執蹈舞何知樂玆樂實爾稱爲鬼號曰通靈胡滯於一胡混於冥指摘萬類用裨紀經徳惟錫祉惡用不寧乃有倍孔子之四達道蹈孟云之五不孝翻覆雲雨貪殘虎豹鉆緣相髙奔趨胥效撓亂綱常蠧壊禮教爾宜橫其祟充其類變而通咎而備使之癢屙以反其躬自其疾痛以殺其恣於逆黨死而後已𨿽偸生少焉知忌不愈於無妄以肆災亦足爲乖气以致異盍知往而察來盍異趨而斯避便須遄駕速宜縱轡蘭燻椒醑之莫陳桃弧棘矢之將累若其慷慨遂行是謂有知且明如復夷猶濡滯乃謂無識而盲尋畢除而無悔其戒滿而惡盈嗚呼別矣式將訣兮天下之情動之惟誠黯然銷魂者原於意气之相傾願爲比翼者激於交好之莫並爾於我乎何榮吾於爾乎何矜伺行李之將戒覺微躬之方瘥爲歌今日之驪駒效贈昔人以不拜

海壑吟稿卷十

●欽定四庫全書

海壑吟稿卷十一

﹝明﹞趙完璧撰

與丘月林給事書

前軒車東來未暇一言而返久許勞思不慰片時欵教悵恨何如聞卽吉坐失趨候衰病窮居艱於動履惟賜體亮想北行不日此別仰陟鈞衡慰瞻盛世而丘林野老日趨凋朽再圖良晤河淸之俟更幾何哉玆遣候情抱無涯書莫能悉臨楮悵然知復云何惟知己鑑原

答毛行齋太守親家書

牛馬走蠢愚無似苟延五紀何益明時消損天日負媿良多豈期謬辱盛使惠我好音眷我珍品捧慰登嘉感佩寧有旣耶尙容遣候使還暫此伸謝

又

數月來家務瑣冗未遑馳候適聞道體違和鄙懷切切徒抱趨侍悃私奮飛安得想斯文之系匪輕吉人之佑有在擬復妥然倍常矣況君家孝子慈孫自善調攝無憂也謹專人賫小牘奉問惟避俗淸心重加玉愛以永仙齡以慰天南寸慕不備

又

前令孫回已具啟謝近聞海屋初度在卽擬將趨瑤臺執霞觴以效蓬山慶誠柰塵冗衰屙不果初志且若之何北望迢迢耿懷無已敬遣蒼奴持罌醐籠果少將逖忱其爲我頥揮萬萬

與舒城孫生書

疇昔邂逅京邸垂我欵私示我肝膈揆照涼薄何緣雅遇胡十餘年來去畱異迹離合靡常風塵中令人常抱惘思曽不得把臂朝夕以惇舊好情如之何卯科仰冀魁名蕡屈旣䢐午年傾候垂光轉加落寞是何不遇之數耶而倫絕見忌耶抑亦晚成而大器有需耶玆者酉宿天開文光照於廬嶽想休徵端在子矣秋風發而桂馡春江波而花暖得意驊驑長安之勝一朝徧矣不識通家兒曹獲蠅繋否不肖苟祿西城五年餘叨擢鞏昌出監靖虜邈在邊陲荒山紫艸殊絕中原𨿽上下之情每有相宜而風土之薄良無所賴甫半載而來琴鶴蕭然海山恬若科名眊矂於少年勲業衰頹於靑鏡閱來世務賢否之乖宜淸濁之異遇物理顚倒幽獨祗黙於邑耳然又嘗竊彷達人之觀乃不順適所天也耶棲遑林壑庇以先廬給以山田詩酒琴書此焉自足鶯花風月知己無多惟此老焉竟何足齒適捨親分教來始以彼之獲依於執事爲甚幸而繼以不肖之得通於門下爲尢幸也艸此聊陳久曠懷私瑣瑣無倫惟髙明賜亮

與任丘邊通府書

別來久許不奉顏色悵惘彌深聞候京師不識擢補何城想暫復而大遷矣美質淸才眞明時利器他日寵榮曷可量哉何似不肖迂疎方稜動見觸迕滋謗賈禍竟所不免委棄山野適分之宜粗有敝廬薄田優遊海上與林壑居與雲霞侶鳴桐酣醴散帙詠歌瓊林桂闕付之三郎秋月春翹陶於百歲淸狂野叟何足爲朝紳齒耶但夙蒙雅愛會晤無繇而音塵曠絕不敢不以私悃相寄也前所托海天泉壤二冊近曾注意否倘不見遺萬一獲協初志沒齒曷忘千里惓惓不勝遙懇之至

又

違教六載忽焉逮玆海山修迥光景迅逝柰老懷何哉林谷岑寂偶辱華札兼蒙珍惠自天之隕感媿何如捧讀間旣諗大擢曷勝欣忭及再聞尊閫謝棄之變震悼不任想鸞續已久探珠消息近不識幾許也此亦不肖爲兄宿懷焉者然瓜瓞末丰理數必至敬候佳音足爲遐慰蘇鸞回敬此奉謝仰恕不恭切切

與濟南王羅溪通府書

別來數載夢想光顏無由爲慰每念疇昔叨侍京師稠人中俯辱髙情方寸懷私刻鏤何能冺沒適聞榮擢東藩佳聲騰播溥延海岱君侯奇績南北之間亦偉矣哉大拜明時畫期可待不肖西隴來歸棲遲海上劚山漁水聊復終老惡足云小兒愼幾以省試來謹玆候問惟臺鑑不悉

與王冠峯書

再辱翰札謝謝別忽半載淮海悠悠何如爲情撫良時抱長憶耳聞舒之士風純雅土俗竂寀兼際一時之盛慰慰惠來漁歌奇譜小試頗佳但訛謬太甚煩暑中不暇密審姑候涼秋徐按之以副遙愛使旋暫復祈賜照

鹽城答王冠峯書

昨淮上人歸得手教知浩然髙舉撫掌嘆賞急流之勇當時孰有逾於君者煙溟云嶠恣意徘徊況壯年彊健天趣無涯不肖又輸君一頭地𨿽然滄浪潦倒中且猶勉爾競爲風月主方日夜竢東攜取枯桐古音以相陶寫於雲水之陽每欲奮一揚翰蓬煙杳如楚天莫慰且若之何悵懷悵懷羽便率爾奉候涼秋蕭條瞻慕不能爲情擬幽人會此區區是仰鹽城

與姜石澤封憲老親家書

別來不親教範奄歘逾年桑楡契侶頓致杳違淮海浩渺中時復令人回首俟期而旋何如慕渴吾兄頥養滄溟陶意種種天禧無涯而相業有托景羨景羨不肖從兒曺小宦邸扃鑰閴寂不任結束仰東山杖屨徒五內燥熱焉耳便中小致問私余再候

鹽城答黃海洲書

仰間忽承手札兼再辱寵貺謝謝吾兄晦養云需會心魚鳥於勢分莫攖淸曠之娛迥自翹企不肖凝寒中逐孱弱書生閴羈粉邸顧淮海煙雲不任惆悵冀春來旋斾以慰夙況且復伺通猿鶴或有期也兒曹株守小吏久忝素延祇貽遙莞爾來教已悉想閥閱遺聲賢徳休光自足感人於無旣自分卑微揆不爲人重輕也勉令轉爲裁候聊致葭莩至意以自盡耳敢遽圖君家補益云乎媿媿鴻返此復希原照

謝平度崔生

疇昔京邸辱枉未遑從容聆唾音抱歉未旣邇年來兒曹往返取戾門下良多鄙懷耿耿忽復瓊函有隕珍品猥頒捧誦拜嘉頓令慚汘豚犬兒謬附末第曾無足齒道沾被寵錫若此怖感曷勝久仰跌宕雅懷曠逸髙致海山風月中良儔也何白首衰殘經年百里竟不獲一挹芝采探玄機淑道妙川逝悠悠俟復何時此爲悵恨使還倉卒敬此附謝

與卽墨湯君陽大尹

邇聞寵陟鸞音別榮熊駕林壑慰然可謂無負賢勞矣似於俊才偉績少有不協殆明世登良要有漸次隆崇之典仍合旦夕期也然體國仁賢應自有後獲深識鄙窺何如何如但墨水蒼生無復冦借膠湄黃髮靡從斗瞻玆焉悵爾早圖參謁之行適爲良晤何意井坐塵闠尊駕稅於王而不知尋候於姜而弗遇再要於匡而星軺長往矣縱橫顚越仙迹杳然徒令望塵愧恨負罪庸何可言敬玆遣謝兼附鄙稿用塵淸閱佛頭之穢誠無足云亦聊以竟嚴命爾統惟原照

鹽城謝劉雪溪太守書

僕衰殘朽質沈迹溪壑方過眷西伯頓暌南服周悉髙情備辱臨岐殆偕日俱新也邇忽秋暮春回海山如失淸顏曠別夢想何依竊念瀕溟枯槁罔不慰被靑陽顧區區末路邈越楚云可能侍粲花於淸颸剪芳蘭於良夕叨恩如昔耶白首馳神靑冥鎩羽俟時而東惡知其九霄靈鳳千里神虯亦焉攸寓嘉樂淑人竟我心惻柰我翁何哉風便小裁敬致遙悃岑寂中不盡惘懷仰冀徳涵萬一

答紀鑑塘司徒郎

忽教音猥及髙情欵悉走衰朽林丘曷堪屑惠無乃徳之至愛之深不我終棄爾耳足下淸才朗識巍陟徒卿進依英主退協仙僚優遊鵷省中議政論文自是靑雲奇趣昔人謂向長安西笑企慕何如時復大擢柱輔擬樹無前偉績於昌期走之所遙欽而仰羨者指可勝屈耶且不替兒曺舊好澤益有歸感念殊切逖謝幽忱良莫能極潦倒巖阿彊勉報候苐恐煙霞鄙悖唐突風雲取罪萬萬淸秋爽颯塞气髙涼懇冀玉息以將天休臨書悵惘無旣

答福山郭嗣翁尙書

瞻企間忽仙翰俯臨兼天機有隕發函媿感仰謝仰謝頃在淮咫尺無聞坐失良晤令人惘恨不肖自南歸俗務纒牽殊乏淸興新聲舊譜兩負夙心向亦無得今且幾忘矣聞山居吟得之桐庵者想亦造妙而陽春樵歌曽記於邊邸譜贈或亦不可棄也數曲之雅眞足以快適東山矣又奚以多爲哉然嘗緬惟髙致風月邊空復劬勞每有東勞之思海市之想俄慰此行擬當一候門墻然白首桑楡知復將來何似亦聊云此一胡盧耳黨人之變諸子侄元妄被災苦何可言幸昭然余不足憾矣辱蒙言念感感別啟來教已聞命今亦未敢輕擬其人俟從容馳報

與安丘黃甥茂才書

久曠情疎殊切懷念向聞春試優選欣慰不勝旣而秋鏖失利更增悵悒然妙齡靑紫時復當芥拾也雲霄天馬何患於暫蹶耶但淬礪無輟以速嗣前武丁寧耳吾庠吳冠老俊逸髙雅人也今擢貴庠教長將渠泮生輝春風轉徙也子其善事之渠修吾膠志創稿未半遽有此行將攜彼處終之及思我先君墓志乃若翁海野筆也今原稿已遺想賢甥家藏者猶存可檢出錄致以備風采蓋首欲不泯英才鴻筆而先人實行亦賴以不墜吾與子不偕慊於心乎子其念之臨書不罄懇私惟孝子仁人鑑察之

答章丘胡湖山三尹

適辱教翰切慰渴懷幸接玉郎再諗吾兄二十餘年履歷動定深恨璠玙重器不獲大揚明時轗軻■﹝山兒﹞屼竟致山野遺逸自君子觀之不無倒植之嘆乃聞諸郎若孫桂蘭叢茂秋來當自有效奇捷者不將以信兄所未信耶亦姑陶適煙霞從容迓玄錫耳竊爲黙慶之再憶疇昔都城一覿英風而豪人意气便投肝膈亦傾蓋猶夙契焉者未幾儵別悞觸權豪猶賴故人夙愛致蒙元老科臺俯爲垂手公論不泯而瀕萬死者僅得一生何幸如之偸生苟祿忝擢鞏昌塞垣淒寞良非衰老所堪六越月而歸乃酬素願棲遑海嶽間犁鋤編簡傳家舊矣誨諸郎以是老焉已也何意二郎愼修濫叨甲第蠢子迂翁實出望外及謬尹鹽瀆亦嘗俯逐琴鶴聊適晚懷於淮海也三載還兒復忝附郎署曽何勞績近補維揚令人慚悚不肖衰齡適今七十又七老荊少五歲而相偕豚犬兒三愼幾亦叨廩愼動附庠末小孫四而儆當志學略知文字亦可粗繼書種供桑楡玩弄也且拾先人之餘材完小子之新第琴書餘暇松竹盤桓癡延崦嵫余暎朝夕所不可知者亦一付之冥造耳吾兄果有東山髙興秋風春日引首西岑正慊百年志願何如慕何如慕恃愛瑣瀆忘陋取罪仰惟老知已情鑑

謝維揚嚴紹峯貳守

久企芳聞不階瞻挹瓊采拱聆珠唾以雪灑衰朽塵抱空復馳神江淮耳竊幸兒曹忝廁左右辱益良多琬琰華英不棄葭倚是爲逺荷昨兒書來啟函得善冊一帙倉皇再閱乃知鄙稿也又復捧誦首尾佳篇乃知二公賜愛也本海壖野語暫藏之敝笥終當覆瓿焉耳曷意塵之名家而且梓焉刻制端整裝繕雅麗自揆鄙俚豈宜過蒙稱譽重勞增美若是耶無乃陶瓦賤質朽株棄材悞飾之金玉章之靑黃耳愛之深寧不使媿之益深乎又聞垂念賤辰猥惠錦制珠光玉瑩頓令南極增輝東瀛生色身膺垂老之慶家傳不世之珍也刻感更當何如便此統伸謝私衰眸病骨艸次不恭臨風莫罄鄙懷邈越天南勞望靡旣祈惟臺照惓惓

徐瞽道募緣疏

竊以太玄溥化妙無外以何仁品彚肖形私有生以成性洪纎各足終始相忘稟賦惟均得喪或異椿齡芝秀艸木且復歸根龜息鶴胎禽獸亦知有養是以智超苦海者不同腐於塵緣見爽眞機者欲髙飛於仙界鼎湖龍去金華貽萬古之思函闗牛歸紫气協千年之瑞然道不可以易致必假修爲況神每限於難通豈宜鹵莽金丹妙煉惟須靜定還虛玄闗微機曾傍紛華入聖子晉長辭魏闕而笙鶴微茫希夷髙臥華峯而雲霞縹緲故奮淩霄之志者寧久滯於樊籠竭慕貞之誠者不暫依夫燕雀哀人身之一失萬刼惟難戀世法於七情九賊何滅徐子崇輝自九齡而波冥銀海返觀紫府淸虛悟百歲而電滅靈山長往白雲閒寂早依禪室苦空金粟如來日奉沙門護持貝葉般若竹槎曾卓錫蓬云十載潤袈裟鐵橛再開山池影幾年淸智慧志上人力行妙道非不根徒誦狂言欲了眞如可期後世柰仙緣之猶在赤松黃石每神交矧芳名之猶存玉室丹臺曾黙識迷途猛省脫拋身入身之煩急流挽舟會用鉛棄鉛之妙違雪峯而趨玉極殷懃窺潭底日輪捨龍缽而就鶴衣蕭散翫山頭月片修性而遺命何如性命之兼修得陰而失陽奚似陰陽之兩得江湖曠蕩荏苒曽遇髙眞吳越徘徊繁華可能幽僻池亭水榭總爲歌舞之區野寺山房盡是遊觀之所北人南悞空嗟萬里之勞紅霧白頭慨失半生之計利名場覷破罕得披沙見金聲色闗打開誰識被褐懷玉幡然故國何假蘧廬吾黨多情仙鄊少遇秦皇漢武尙厪蓬島之懷龎萌海蟾且逸勞峯之興挾淸風而載返還思滄海揚塵跨雪羽以言旋重嘆城郭如故眞人所至從之者云仍妙道攸存宗之者日盛望靑蒼而髙蹈欲慰平生躋危崄以幽居用償夙願翠屏巖畔怡三生舊日精魂華樓宮巓接萬里紫霄煙靄罔辭塵陌他年之蟬蛻何期小結蓬茅此日之龍珠堪養金鑪玉鼎顧佳地以何妨水虎火龍還先天而有藉然身歸靜域自應削迹於闠闤道慕玄門詎合縈魂於世俗若無外戶豈得內修世財罔施仙緣難遇窮鄕孤坐初難气滿而忘食多侶寡儲終當壁立以待哺伏望四方聖眾一切善流弘開惠愛之門大建慈悲之業負夙徳者定圖後效於來生崇陰功者必致善果於旋踵施恩於不報乃所以廣種福田力善於無聞亦將以終歸樂土黃金緑鏹借天地以迎恩尺布斗糧托鬼神以降鑑善緣速結須知天道好還惡報難明宜察人壽有幾請爲推心以利物豈謂假天以欺人庶大道可借以有成而小補聊資於托始陽谷之晷斯繼於燧鉆飛亷之功獲濟於揮翮勢以微而裨著事以瑣而助洪功同八百之中行合三千之內給孤長者事有明徵元始天尊照無私漏諸天傾耳一體回心蹉失善緣幽沈難悔

海壑吟稿卷十一

