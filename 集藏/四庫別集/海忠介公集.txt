

海忠介公集

﹝明﹞海瑞撰

丘海二公合集

●目錄

序

槁引

海忠介公傳

卷之一

奏疏

卷之二

策訓諭參評申文稟帖告示條例

卷之三

序一

卷之四

序二

卷之五

記志銘贊

書簡議論

卷之六

論

●序

序

瓊海爲東粵僻壤自漢武始置郡而反側無常賈捐之猶有棄珠崖之議是秦漢以前風化所不及文運所未開也迨宋崔淸獻提刑來郡獎廉劾貪興利除害著海土澄淸錄由是漸知禮化蘇文忠謫居儋耳黎子云輩執經問道姜君弼遠道從遊轍迹所至過化存神士風因之丕變至若環海奔流五峯聳峙則又得山川之奇鍾毓秀數千百年始篤生文莊丘公忠介海公爲一代大儒千秋名世迄今考其行讀其書莫不心儀神往匪粵東一隅爲然也文莊著有瓊臺類稿及世史世綱諸書忠介則平黎治河諸封事及奏議章疏正言讜論不一而足大抵皆本天地之正气嶽瀆之靈根發爲道徳文章炳若日星垂諸史冊以繼往而開來者也予分巡雷瓊獲登二公之祠宇訪其著作之富得之簡編者妄加校訂去繁就要以資後學觀型書成聞太守賈公亦畱心玆選過而質之其鑑賞同品次同去取亦無不同始嘆予二人仕同地學同道好古有同心而纂述有同志也及公陟鹺使赴任五羊言別海濱予曰公之守瓊與予之巡瓊無異轍也公選二公之文與予選二公之文無異尙也公今去瓊則合集之刻非予之任也乎遂取公選並予選者參校之非敢以後人之筆妄爲刪訂也譬之珠玉然合浦所得者皆珠也不必有魚目之混而必以照乘者爲寶昆山所產者皆玉也不必有碔砆之辧而必以璠玙者爲珍若此者何也精而益取其精也況曠世相感文字神交者耶噫淸獻文忠宦瓊於二公之先爲二公所取法賈公與予宦瓊於二公之後而取法於二公私淑之懷亦竊比古人遺意則合二公之集壽之梨棗公之同好期無負咎於昔賢貽譏於後哲以表予二人宦瓊之迹曁平生景慕之私云爾至於兩集原板字句剝落及遺失篇次者未敢謬以巳見增補入選不無滄海遺珠之嘆姑闕疑以俟後之君子

旹

康熙四十七年歲次戊子新秋分巡雷瓊道按察使司副使加三級關中焦映漢謹序

序

嶺南人物自唐宋迄今後先蔚起中間相業之盛首推曲江張文獻九齡南海梁文康儲瓊山丘文莊浚文質炳著余相弗若也至其淸風髙節正言直諫之藎臣如增城崔淸獻與之番禺陳給諫諤瓊山海忠介瑞均有矯矯之操赫赫之名後之讀其書思其人者流風餘韻庶幾見之予生也晚見聞弗廣張梁崔陳諸公皆有表見垂諸國史載在志乘者僅於千秋金鑑封藩詔艸劍閣題詞大聲奏事恍惚一斑管窺止此矣至若丘海二公生平著述如瓊臺匯稿世史世綱平黎治河章奏封事日久簡編蠧蝕有如汲家周書不可句讀者𨿽全豹猶一斑也曩者歲在戊寅予奉命守瓊下車問俗謁二公祠像徵求遺逸廣詢博采闕疑存信刪繁輯要合爲一書鈔訂成帙緘諸篋中俟有道者正焉閱七載乙酉觀察焦公分守玆土撫綏之暇讀書懷古手不釋卷取二公遺文編而次之出以見示中間刪補詳略與予前鈔若合符節相視而笑莫逆於心次年丁亥予移視鹺政將赴廣州焦公送之郊握手言曰丘海二公海外文獻也作者觀者旁參而互訂者均有同心焉心同則理同理同則事同剞劂之役當共荷之予惟而別至廣州乃鳩工焉廣工工而材善也焦公寄俸使專任之三月而竣嗟夫二公生不同時事不同主遇不同勢其勛業之隆气節之髙文章風雅之盛光於日星章於云漢亙古迄今互相輝映無不同也方諸前賢相業淸風並垂不朽焉有不同焉者哉是役也焦公倡之予隨而和之兢兢然惟亥豕魚魯之是愼恐有負於二公者負焦公也將無同

康熙四十七年戊子季秋兩廣運使甘陵後學賈棠拜書於鹺署之退思堂

原序

世稱文章爲經國大業經國之文其大者莫過於周官蓋姬公身爲宰相手自擘畫見諸行事筆之於書以爲一代不刊之典然其間亦多繁瑣冗雜用之或苦按而行之必不能久遠而不廢故說者以爲出於漢儒之僞筆此𨿽未必然乃後世之摹仿周官者無一不敗固其人非哉要亦時勢難沿卽姬公之於三王巳有不合而待仰思者矣況其下乎三代以後以經國之業爲文者寥寥罕見而相臣以文經國者尢不多得至昭代而有丘文莊公所著大學衍義補於治國平天下之道纖悉畢具皆參酌前代折衷時宜人主行其說可以萬世而無獘公又遭逢柄用當熙洽之朝言𨿽不必盡行然而黼座之經綸諸曹之展設率不能出公所條列蓋犁然炳然眞爲經國之文善得周官之遺意者矣而其時又去國初未久習尙渾朴文取明白曉暢不爲雕鏤剽竊以見奇間取公他所爲詩文讀之率舂容恬適意盡辭止根本盛而枝葉衰事情多而鞶帨少近擬金華烏傷遠追廬陵南丰卽邇來以著作自命雄視詞場者或以臺閣體目公而要之於修辭立誠言近指遠竟未能逾勝公也自公後而臺閣之文浸明浸昌長沙內江華亭新鄭江陵接踵繼起近則吳門太倉東阿晉江南北兩山陰皆斐然成一家言遂令文章操柄不在韋布不在他曹而在綸扉尺地爲千載政事堂生色而要之於博古綜今明體適用亦未能逾勝公也蓋公起孤貧力學旣選居中祕復博極羣書經史百家旁及醫卜老釋無不覽觀嘗匯朱子微言仿論語作學的稽世運升降治亂大端與國統偏全作世史正綱皆有裨於學問經濟與衍義補相表裏至輔政日又疏陳時政十餘萬言論天變可畏修省所宜先皆鑿鑿中窽孝陵十八年之治平實自公啟之經國大業捨公將誰歸哉公嘗論我朝相業於三楊多不滿謂當其時南交叛逆軒龍易位敕使西洋權歸常侍釀成土木之變誰實爲之然則公之自負實深惟是衰暮登庸設施未究經濟之志徒托之著述而功業不無少讓此余之所以爲公惜巳公詩文有曾孫■﹝宗阝﹞槪男效光巳刻行於世至玄孫爾谷爾懿重編合刻來乞余序余濫叨政地於公不勝髙山景行之仰其爲文取明白曉暢意頗與公同至於博綜有用則遠不及公乃得以姓名附公牘末亦云厚幸鄭端簡稱公好議論上下千古尢熟國家典故政事可否反復與大臣言官爭是非其風槪如此今政歸六曹權操臺省輔臣緘默充位而巳不能出半語然則余之愧公不獨文矣不獨文矣賜進士出身光祿大夫柱國少師兼太子太師吏部尙書建極殿大學士知經筵日講制誥實錄玉牒總裁官後學福淸葉向髙撰

●槁引

許文正嘗語人有書也須焚一遭之說夫坑儒焚書秦之所以爲暴無道也而文正之言若秦之與文正非與秦也自炎漢以迄於元紀錄之繁文籍之盛汗牛充棟災木費紙不足咎也其聲實不中乖違正道爲古先聖賢累爲六經語孟蠹誠若莠之亂苗鄭聲之亂雅樂鄕願之亂徳君子不容不深惡之自元迄今殆有甚焉使文正見之又不知當何如其爲言也然文正與秦至文正之身則又有魯齋文集行於世夫文正之與秦不得巳也文正之不免於爲文亦文正之不得巳也瑞平昔妄有所作濫稱文章者欲效近代唐山人置瓢棄之江流之中以還造化而又私念以爲出之吾心本諸性命造化賦予於我而我爲泄之或於六經語孟有輔翼焉且今時俗議論自以爲是牢不可攺亦或有以破之暴秦有作不居可焚之列夫吾人有言莫非造化置江流以還造化不可謂無見也然天下之人賦予稟受出之造化猶之我也或惑焉而踐之有未盡或反焉而行之有不中操造化之予於我者相與覺焉且同志之士得有所執凡我言之未當議之未詳取爲我規焉我也人也互相砥切均得以還夫賦予稟受之故較之唐山人所爲有大焉不猶爲可耶近時文人有作必求名人君子一言置簡首謂蠅附驥尾亦一日千里而借其言以信之天下後世也夫使吾言無當𨿽聖人吾與焉天下之人其心其性原之造化是非有公不能餙也使吾言於道亦有合焉聖人不吾與天下後世不吾與吾心具一造化自有的見不可轉也夫人有言亦求之吾心質之先聖以參考焉而巳矣不信之人心而信之人言非信也用是不自嫌忌取平昔所作自編敍自爲一語識之以告同志嘉靖壬戌仲夏朔日瓊山海瑞國開甫書

●海忠介公傳

同郡梁雲龍譔

海公諱瑞字汝賢一字國開其上世未詳在國初以軍功世廣州衛指揮某者隸籍番禺洪武十六年答兒從軍海南著姓瓊山不數傳族氏蕃衍有諱寬者領鄕薦知閩中縣事卽公大父寬子廩生諱瀚卽公父也公生而秀挺稍知識直欲學做聖賢以聖賢教人千言萬語只是欲人識其眞心率其眞而必爲聖賢不爲鄕原力破夫無害從俗之說居室間人所易忽公獨謂此正君子造端之道位內位外飭巳刑家一切男女僕役至老死不踰閫閾相往來處伯仲婣婭肅肅雝雝坐立跪拜惟禮是閒從子鵬與公年埒同鉛槧同上春官言必名事必稟毋稍假司徒郎二溪楊公鄕先達年最長於公爲侄壻公才弱冠必持叔丈禮不以長故貴故少貶在郡庠郡博且嚴敬之其論文則曰不過如畵師之寫神耳窮一生讀書作文於家國身心毫無補益何異宋人所謂可惜一生心用在五字上乎故公之用心匪特恥爲聲詩卽古今文詞要以闡發性靈而止不稟古則而自成一家大率如其人云嘉靖丙午督學林公刮目公文廉其行誼大加獎賞適出婦某訟公且誣裝資林公詰問以出妻令其可嫁對至所誣裝俱不辯惟貸償而巳林公益重之己酉督學蔡公試題有不曰白乎之句手公捲珍翫移時因詢公隱事嘆曰玆所謂涅而不緇者耶壬子舉孝廉會試不第卽毅然曰士君子由科目奮迹皆得行志奚必甲第遂就教而瓊方平剿黎岐未定公始舉於鄕所對平黎策有開道立縣之議得者巳才公經濟至是伏闕上書復申前說聞者韙之下兵部議覆獻圖說計便宜燦若指掌而議竟寢授南平學教諭首揭朱子白鹿洞五規輔漢卿會粹六條並摘鄕原忠信廉潔之似孟子不見諸侯之守孔子申棖剛者之辧反復啟迪以發眞心諸生講讀升散必宿號捨家有冠婚諸事稟請循禮而行甚而減年微細亦曰卽此陷於不誠更學何事相見拜揖外不許更持一貨物進參謁禮儀斷斷執會典憲綱力以其身爲標幟明倫堂不跪道傍不跪迎送國門不出上官至一見後不復同有司作三日揖郡守諸大夫視學升堂教官謁左右跪公居中挺立諸大夫色艴語侵曰安所得山字筆架來蓋指公也公志在行道謂區區禮節不見諒此闕陷世界何能有濟遂告休郡丞某恚公甚欲聽去太守某獨媿悔曰彼所執是吾誤也時大司空朱鎭山公爲閩學憲聞之再三慰畱聘赴正學書院修書按院至率諸生候郭門有分守道某先進見公長揖不跪吐舌曰世有若教官耶會典憲綱故事久廢獨創舉於公更相嘆服抗顏南平四年如一日守相臺察咸交稱之閩中驛傳不命有司獨檄公酌議公謂驛遞千瘡百孔盡由近年關文冒濫所致當一切裁其不合法例者復國初五馬三驢之法此爲上策若因職級崇卑應付多寡而借關不行中策也禁止迎送勞擾就中稍爲調停節減下策也蓋中策下策公巳謂非國初之舊而公之由縣令至巡撫則從上策矣戊午擢知淳安縣事履境睹痛苦萬狀嘆曰天下事都被秀才官做壞了豈直不才貪殘剝充囊橐者卽賢者亦鄕原正道交戰胸中用是申飭所行事宜由縣而丞而尉而師儒而裏老而生員而吏胥著爲令曰淳安政事相與執守之其自奉也俸薪外絲毫不侵家僮下令樵采庭甚淸閒吏書無事聽其從農從商里甲故用銀每丁至四五兩公只徵二錢有奇百凡用度取足於是上官檄縣取金饋舊多委曲應之公惟於贖鍰內辦有則送無則巳撫按出例陰遺其吏書無則禍至公獨曰充軍死罪寧甘受安可爲此穿窬舉動外官入京有交際謂要做官不得不如是公獨曰盡天下而不爲上官之賂豈盡不遷又盡天下而惟上官之賂豈盡不黜安可身居下流也淳故多淫祠社學獨缺公毀祠宇爲社學振興士子以道義不以勢利時都禦史鄢氏挾權相總制八省鹺政威焰赫甚其子過淳安索夫馬不與怒捉輿臺非理淩虐公不顧密執鄢關防詐僞中所云申文得鄢批悉捕按如法先是鄢憲令巡歷所至務爲節省而其實不然大率有司皆窮極淫靡事之動費千百計程當一日至嚴嚴守相戒盛供具以待公獨上稟曰傳聞所至與憲牌異欲從憲牌懼招尢欲從傳聞恐違憲下邑疲敝未知所從鄢接稟怒甚然素聞其彊項亦斂威去嚴守知公具稟故慮禍且不測迨鄢事竣嚴諸官故無害太守謝曰好了淳安百姓難爲汝難爲汝然鄢𨿽陽屈公陰嗾私人袁巡鹺曰不驅海彊項何以持風憲體袁旣受頤使按淳又見公迎送不遠供應不隆有所鈞付不唯唯應誶曰汝卽欲學府官樣還未還未巳而公給由申呈駁云方呈給由巳爲升任狀不準考竟論公然公無事可摘尋有通判嘉興命又以袁論故仍以原職攺調公聽調赴部朱鎭山公貳銓曹矣隆冬盛寒公見猶服絲布且敝朱公曰卽貧不能制一宮服耶公始易一黃石絹朱公爲言公淸望於冢宰嚴公其鄰邑興國適缺令遂攺公補之公抵任察地瘠民貧歲徵不滿什之伍獘在浮糧乃條八事上南贛都禦史吳堯山公次第請行獨急淸丈淸丈甫畢升戶部主事蓋鎭山公力也公以太恭人怯北寒發王恭人攜二男隨歸輕身北上旣視事見肅皇帝一意玄修綱紀廢弛慷慨上陳責皇上以父子君臣夫婦之薄土木醮修服食桃藥之妄散爵祿耗精神君道不正臣職不明之失批鱗逆耳侃侃數千言疏始入訪同鄕庶吉士王公於玉堂公署自分必死所遺後事惟白金二十兩曰死於爾乎殯還我首丘足矣對酒論文談古今治亂興衰甚悉語及士大夫立身行巳惟以事事認眞集義養气爲主徐曰今之醫國者只一味甘艸處世者只兩字鄕原正道何由而復語畢從容赴朝房席槁待罪鼎鑊自甘絕無纖微可憐之色乙丑季冬疏入逾年丙寅數月不下時有廠衛人在公左右偵探公終日孑孑無所顧畏一日忽下公獄論死中外失色聞公疏入時上創覽怒甚抵其章於地巳復取置禦案日再三讀感動太息稱有比干之忠又密諭輔臣云他說的都是理但言過激爾遽加刑戮恐後無此人了讞獄𨿽上竟畱中莊皇踐祚首奉遺詔出公於獄復原職尋攺兵部主事丁卯晉丞尙寶旋丞大理右七月轉左適有波羅之役奉使回省公遵令甲行出使禮三司諸公率以鄕官忽之而公自處甚峻十一月升南京右通政復迎太恭人就養己巳春正月攺通政司右通通政提督謄黃六月升右僉都禦史總督糧儲巡撫應天撫故與按並彈壓一方欲有規畫必衡騭後行公則謂撫按各有專責不得相侵獨以昔所爲教南平令淳安興國者潤色擴允爲督撫憲約意蓋主於黜貪墨搏豪彊矯革浮淫釐正宿獘令旣布郡邑吏凜凜競飭賕者望風解印綬權豪勢宦斂手屏息至移他省避之有顯者赭其門第以居聞公明日至一夜遂易而黝監造中貴某素驕橫出入肩輿八人一見公卽貶損肩輿人遂減半吳故有淞江匯震澤入海瀕江田畝灌漑弘多被潮嚙淤爲陸議浚者屢迄無就民有謠惟海龍王始開得耳至是公議開實應民謠按院某者素惡公壓巳故爲相左且欲按劍尋其後公毅然任之措處公羨召募丁作乘輕舸往來江上督畚鍤不旬月報竣役成而民不勞按院某驚嘆曰萬世功被他成了至今吳民徳之江以南貧富相傾弱者率投獻田地豪家以爲姦利而仳離瘠苦之狀接於目侵占壓奪之訟聚於庭公令受獻者悉退還或許贖恩厚如華亭相公家亦義勸其退田不巳蓋公嘗論欲天下太平惟行井田井田壞而不復惟有亟奪富民田一法至不得巳而限田而均稅下下策矣然猶井田遺意故兩宰疲邑皆用淸丈玆又令獻鬻還贖意亦仁哉顧勢豪沿襲腹誹唇稽竟以奪富民田中公而舒戴給事章交至解撫事專督南京糧儲方巡撫候代而糧儲裁革實以計去公也公以庚午四月回籍閉門卻掃爲終焉計自始仕至此十八年祿入僅買居第一區祖田十畝外無益惟治太恭人葬事兵憲陳公助賻金始置墓田數畝耳居恆不給交際所入輒周戚裏貧乏邦大夫造廬諮民瘼問行政得失必纚纚正言之恥面諛亦罔及其私曾有吏書算田畝陰爲公減一畝八分公淸出不謂其厚巳而正之山水諸癖一無好惟喜讀書所著述如泰伯等論多破除俗謬尢樂引進後學家居十餘年日爲課萟論說經義不輟平生有用世志嘗讀嚴子陵傳至足加帝腹嘆曰吾人一身備萬物之理當以萬物一體爲巳任有君如此安忍負之歸未幾薦者踵至都諫雒涇坡等會薦有忠貫日月望重華夷之語兩奉上命遇淸散員缺起用嗣是禦史若詹若襲若梅若王都禦史若郭給事若王各具疏薦甲申冬鄧按院純吾報命如會薦然乙酉正月起僉南臺禦史未至以爲南吏部右侍郎海內聞公起莫不舉手加額公是時年巳七十有二矣聞命束裝就道自瓊至蜆岡家僕皆徒步有一小僮亦祇攜附前輿不與馬又自五羊至上新惟坐一小船寂無知者五月履任冢宰丘月林公未到公署部事見兵馬司票取辦公燕百物又見該坊送各衙門取應票共三百餘紙嘆曰以五城當一京千百官出入用度之擾誠難而苦矣吏部長六曹安可不念先百姓遂張示禁革故辦事官吏有輸銀公費新任賀禮一切革除並疏治安要機謂欲安百姓先守令欲督守令先司道欲督司道先撫按而致望於閣部諸大臣歸本於君身治安之要誠無易此顧獨憤貪殘滿載論劾不止者蓋起於攺枉法贓八十責絞律從雜犯準徒許贖非重刑決不能懲以故援霍文敏請復枉法律疏因及國初尙有剝皮囊艸特以明其言必可信觀者不察遂謂欲剝皮令焉且歷舉今政以責難於君曰願皇上以茅茨土階之心居九重金闕持智者行所無事之術禦一日萬幾見堯舜毋見天子言眞語切而近於戇卽帝心亦且難之甲申二月疏上則有南右都禦史命矣公用世極銳上用公亦極銳浹歲三遷咸屬睿眷自此疏出忌信參焉梅房禦史遂憑借雌黃大使詆擊惟彭君遵古諸君壽賢顧君允成三疏乃足昭正气植善人耳公𨿽拜命履都禦史任而歸志巳決屢疏乞骸骨第國是未淆主眷未衰火甲夫差題議未定時且大計愛憎叢煩是非難一公獨與冢宰李公秉公持正毋縱毋苛眾咸服之至火甲止爲地方防守原無雜差今一京千百其官率於玆焉取用𨿽節經題革亦竟廢公乃一正之使官不侵民民不病官總之爲簡可照煩一冊上以稽下以應畱都民若弛重負出湯火矣比夫議旣定歸志益決六乞骸骨不允丁亥冬卒於畱都前三日兵部送柴薪多耗七錢猶扣回病不藥臨危男僕猶不入內無一語及身後事撿篋內僅祿金一十餘兩綾紬葛各一子姓兄弟無一在側二媵四僕又愚弱不任便衣沐浴含斂悉都禦史王公與諸禦史左右襄治噫公何以得此於諸公哉南都諸縉紳相顧悼曰天不佑善俾正人气奪百姓悲號若喪慈母上聞之咨嗟纏惻申命秩宗考典禮祭八壇水衡致金錢庀窀穸遣行人治葬贈太子少保謚忠介

●海忠介公集卷之一

瓊山海瑞國開甫著

新安王贄獻甫閱

關中焦映漢雯濤選定

男世爵紹庵

瀛海賈棠靑南編次

男際熙庶咸校

奏疏

平黎疏

治安疏

乞正赦款疏

辧黨邪疏

攺折祿米倉糧疏

開吳淞江疏

開白茆河疏

處補練兵銀疏

革募兵疏

乞終養疏

被論自陳不職疏

告養病疏

○平黎疏

廣東舉人臣海瑞謹奏爲區處兵後地方以絕後患圖久安事臣竊見瓊州一府顓顓獨居海中其地綿亙一千餘里黎岐中盤州縣濱海旋於外譬之人黎岐心腹州縣四肢黎岐爲寇是心腹之疾也心腹之疾不除將必浸淫四潰而爲四肢之患州縣無久安之理古先聖王之治遠方寇亂徵討去不窮追蓋施之要荒之外與吾中國有所限隔之地若瓊則內之黎岐與外州縣百姓雞犬相聞魚鹽米貨相通其間𨿽多峻嶺叢林彼之出入往來自有坦夷道路自國初以至今日除戍守軍民兵截殺並整飭兵備道督兵鵰剿不計外兩廣巡撫都禦史上請弘治十四年徵儋州昌化縣黎嘉靖二十年徵陵水縣崖州黎嘉靖二十九年徵感恩縣崖州黎凡三大舉矣每舉調兩廣官兵十餘萬費銀數十萬兩前後屯兵防守騷害居民或三年或四年後止然竟不能使黎寇詟服迄今刼村殺人無歲月無有臣生長於瓊飫聞黎患痛瓊民歲月卹害虛費陛下兵糧迄無一臣爲地方長久計以紓陛下南顧之憂者請爲陛下言之夫瓊地瓊山縣處其北崖州處其南萬州處其東昌化縣處其西自瓊山縣轉西曆澄邁縣臨髙縣儋州昌化縣感恩縣至崖州計程一千一百里自崖州轉東歷陵水縣萬州樂會縣會同鄕文昌縣復之瓊山縣計程九百四十里是瓊州府自南䢐北自東䢐西以圍三徑一計之大約七百里程也臣嘗博訪附黎居慣行黎村人氏近日大徵踏路官兵皆稱自崖州羅活峝抵瓊山縣大坡頭營三日可至是黎岐盤踞地不過方四百里而已區區方四百里地自國初以至今日殘害國家赤子若此之毒而無已調用國家官兵若此之眾費用國家錢糧若此之多兩廣有巡撫都禦史總其權瓊州有兵備副使專其事嘉靖十九年以來又有守備參將之設迄不能一施剿無安輯吾民何故武臣憚難畏寇文臣養望待遷圖目前苟安不爲地方永久謀慮黎小寇害則隱匿不申黎大寇害調兵又苟且奏功姑以應事塞責瓊郡誌書歷載識者開道立邑之議又載弘治十四年大徵議及此而未行爲深憾彼非不明知之也而莫或行焉間有志立功業者亦慮事掣肘難行邀功起釁之說我隨可懼欲舉而止無一人竭材力盡忠實心爲瓊遠計爲陛下擔當事者黎寇稔知之習竊卑笑之是以大兵一退卽旋轉耕其田處其地數年生長積聚仍前爲州縣寇害不少衰止若使兵威震疊不日此亦可以奏功蒙顯賞擢從而計久長開通十字道路設縣所城池中峙參將府兵備道則立犄角之形成蠶食之勢矣日磨月化今日寧復有黎乎夫得黎無益於地方處黎或周於計劃謂不足州縣置之可也黎人居處皆寬廣峝場耕作皆膏腴田地非得地不可耕而食文昌縣斬腳峝等黎瓊山縣南岐峝等黎今悉輸賦聽役與吾治地百姓無異儋州七方峝今亦習書句能正語以此例之非得人不可畜而使黎固方四百里地也凡我兵徵討無一次不搗巢穴無一次不收成功故臣嘗以爲弘治十四年開道立縣可無嘉靖二十年大徵嘉靖二十年開道立縣可無二十九年大徵大徵後開道立縣可無歲歲鵰剿年年守戌諉之曰地土險惡勞師無功借口聖王不治遠人之說者皆庸人苟祿偸安不肯身爲地方當事托詞也往不可諫矣今距大徵僅三歲兵威之震懾於黎人尙有遺黎之生聚猶寡開道立縣今日可及爲也不然數年後必一大變一大變必用兵十餘萬必費銀數十萬兩必殘破地方必毒痛赤子功虧一簣坐失事機陛下將奚取哉臣𨿽未嘗手操矢刄地方變故區處事宜則習聞知矣倘得專任其事馳驅兵革之間俾黎土盡爲治地黎岐動變盡爲良民臣亦能之事如不效請甘服上刑以謝欺罔虛費兵糧之罪苐臣平昔濡染翰墨之人一旦言及軍旅似可駭聽夫瓊固有兵備副使之設矣於此不爲是謂虛位伏乞陛下明敕羣臣中知識事機力可大任不貪富貴志在立功者以之充兵備副使以專治黎之任瓊去京師萬里當事請裁或致遲誤設縣立所限其大槪乘機審勢聽其便宜凡一切招民置軍設裏建學遷創縣所屯田巡司驛逓諸事宜許撫按臣等從中節制年年借用許其調用西土兵廣東漢達官軍打手約四千人值變故許其調用約萬人量撥一次大徵銀糧之半以充其費陛下三年考其成立之功七年稽其變化之效必得專任之柄寬其行事而又功少不完不遷其官事少不效必重其罪欲不盡心力而爲之不可得也永絕禍根遺安萬代省國家無已之費紓陛下拊髀之憂可計日見矣經略瓊州計無有過於此者諸臣無有一爲陛下言之一爲陛下任之臣每痛焉伏望皇上采納臣言敕兵部咨行兩廣撫鎭衙門會同巡按守巡各官從長計處則地方幸甚生靈幸甚

○治安疏

戶部雲南淸吏司主事臣海瑞謹奏爲直言天下第一事以正君道明臣職求萬世治安事君者天下臣民萬物之主也惟其爲天下臣民萬物之主責任至重凡民生利瘼一有所不聞將一有所不得知而行其任爲不稱是故事君之道宜無不備而以其責寄臣工使盡言焉臣工盡言而君道斯稱矣昔之務爲容悅諛順曲從致使實禍蔽塞主不上聞焉無足言矣過爲計者則又曰君子危明主憂治世夫世則治矣以不治憂之主則明矣以不明危之毋乃使之反求眩瞀失趨捨矣乎非通論也臣受國恩厚矣請執有犯無隱之義美曰美不一毫虛美過曰過不一毫諱過不爲悅不過計披肝膽爲陛下言之漢賈誼陳政事於文帝曰進言者皆曰天下巳安巳治矣臣獨以爲未也曰安且治者非愚則諛夫文帝漢賢君也賈誼非苛責備也文帝性仁類柔慈恕恭儉𨿽有近民之美優遊退遜尙多怠廢之政不究其獘所不免槪以安且治當之愚也不究其才所不能槪以安且治頌之諛也陛下自視於漢文帝何如陛下天質英斷睿識絕人可爲堯舜可爲禹湯文武下之如漢宣帝之勵精光武之大度唐太宗之英武無敵憲宗之志平僭亂宋仁宗之仁恕舉一節可取者陛下優爲之卽位初年剗除積獘煥然與天下更始舉其略如箴敬一以養心定冠履以辯分除聖賢土木之像奪宦官內外之權元世祖毀不與祀祀孔子推及所生天下忻忻然以大有作爲仰之識者謂輔相得人太平指日可期也非虛語也髙漢文帝遠甚然文帝能充其仁順之性節用愛人呂祖謙稱其能盡人之才力誠是也一時天下𨿽未可盡以治安予之而貫朽粟陳民少康阜三代下稱賢君焉陛下則銳精未久妄念牽之而去矣反剛明而錯用之謂遙興可得而一意玄修富有四海不曰民之脂膏在是也而侈興土木二十餘年不視朝綱紀弛矣數行推廣事例名爵濫矣二王不相見人以爲薄以父子以猜疑誹謗戮辱臣下人以爲薄於君臣樂西苑而不返宮人以爲薄於夫婦天下吏貪將弱民不聊生水旱靡時盜賊滋熾自陛下登極初年亦有之而未甚也今賦役增常萬方則效陛下破產禮佛日甚室如懸磬十餘年來極矣天下因卽陛下攺元之號而億之曰嘉靖者言家家皆淨而無財用也邇者嚴嵩罷黜世蕃極刑差快人意一時稱淸時焉然嚴嵩罷相之後猶之嚴嵩未相之先而巳非大淸明世界也不及漢文帝遠甚天下之人不直陛下久矣內外臣工之所知也知之不可謂愚詩云衮職有闕惟仲山甫補之今日所賴以弼棐匡救格非而歸之正諸臣責也夫以聖人而絕無過舉哉古昔設官亮采惠疇足矣不必責之以諫保氏掌諫王惡不必設也木繩金礪聖賢不必言之也乃醮修相率進香天桃天藥相率表賀興宮室工部極力經營取香覓寶戶部差求四出陛下誤舉諸臣誤順無一人爲陛下一正言焉都兪吁咈之風陳善閉邪之義邈無聞矣諛之甚也然愧心餒气退有後言以從陛下昧沒本心以歌頌陛下欺君之罪何如夫天下者陛下之家也人未有不顧其家者內外臣工其官守其言責皆所以獎陛下之家而盤石之也一意玄修是陛下心之惑也過於苛斷是陛下情之偏也而謂陛下不顧其家人情乎諸臣顧身念重得一官多以欺敗贓敗不事事敗有不足以當陛下之心者其不然者君心臣心偶不相值也遂謂陛下爲賤薄臣工諸臣正心之學微所言或不免已私或失詳審誠如胡寅撓亂政事之說有不足以當陛下之心者其不然者君意臣言偶不相值也遂謂陛下爲是已拒諫執陛下一二事不當之形迹億陛下千百事之盡然陷陛下誤終不復諸臣欺君之罪大矣記曰上人疑則百姓惑下難知則君長勞今日之謂也爲身家心與懼心合臣職不明臣一二事形迹說旣爲諸臣解之矣求長生心與惑心合有辭於臣君道不正臣請再爲陛下開之陛下之誤多矣大端在修醮修醮所以求長生也自古聖賢止說修身立命止說順受其正蓋天地賦予於人而爲性命者此盡之矣堯舜禹湯文武之君聖之盛也未能久世不終下之亦未見方外士漢唐宋存至今日使陛下得以訪其術者陶仲文陛下以師呼之仲文則旣死矣仲文不能長生而陛下獨何求之至謂天賜僊桃藥丸怪妄尢甚昔伏羲氏王天下龍馬出河因則其文以畫八卦禹治水時神龜負文而列於背因而第之以成九疇河圖洛書實有此瑞物泄此萬古不傳之祕天不愛道而顯之聖人藉聖人以開示天下猶之日月星辰之布列而歷數成焉非虛妄事也宋眞宗獲天書於幹佑山孫奭進曰天何言哉豈有書也桃言采而得藥人工搗合以成者也無因而至桃藥有足行耶天賜之者有手執而付之耶陛下玄修多年矣一無所得至今日左右姦人逆陛下懸思妄念區區桃藥中之長生理之所無而玄修之無益可知矣陛下又將謂懸刑賞以督率臣下分理有人天下無不可治而玄修無害矣乎夫人幼而學無致君澤民異事之學壯而行亦無致君澤民殊用之心太甲曰有言逆於汝心必求諸道有言遜於汝志必求諸非道言順者之未必爲道也卽近事觀嚴嵩有一不順陛下者乎昔爲貪竊今爲逆本梁材守官守道陛下以爲逆者也歷任有聲官戶部者至今首稱之𨿽近日嚴嵩抄沒百官有惕心焉無用於積賄求遷稍自洗滌然嚴嵩罷相之後猶嚴嵩未相之先而巳諸臣爲嚴嵩之順不爲梁材之執今甚者貪求未甚者挨日見稱於人者亦廊廟山林交戰熱中鶻突依違苟舉故事潔已格物任天下重使社稷靈長終必賴之者未見其人焉得非有所牽掣其心未能純然精白使然乎陛下欲諸臣惟予行而莫逆也而責之效忠付之以翼爲明聽也又欲其順吾玄修土木之誤是股肱耳目不爲腹心衛也而自爲視聽持行之用有臣如儀衍焉可以成得志與民由之之業乎無是理也陛下誠知玄修無益臣之攺行民之效尢天下之不安不治由之翻然悔悟日視正朝與宰輔九卿侍從言官講求天下利害洗數十年君道之誤置其身於堯舜禹湯文武之上使其臣亦得洗數十年阿君之恥置身與臯夔伊傳相後先明良喜起都兪吁咈內之宦官宮妾外之光祿寺廚役錦衣衛恩蔭諸衙門帶俸舉凡無事而官亦多矣上之內倉內庫下之戶工部光祿寺諸廠藏叚絹糧料珠寶器用木材諸物多而積於無用用之非所宜用亦多矣諸臣必有爲陛下言者諸臣言之陛下行之此則在陛下一節省間而巳京師之一金田野之百金也一節省而國有餘用民有蓋藏不知其幾也而陛下何不爲之官有職掌先年職守之正職守之全而未之行今日職守之廢職守之苟且因循不認眞不盡法而自以爲是惇本行以端士習止上納以淸仕途久任吏將以責成功練選軍士以免召募驅緇黃遊食使歸四民責府州縣兼舉富教使成禮俗復屯鹽本色以裕邊儲均田賦丁差以蘓困敝舉天下官之侵漁將之怯懦吏之爲姦刑之無少姑息焉必世之仁慱厚髙明悠遠之業諸臣必有爲陛下言者諸臣言之陛下行之此則在陛下一振作間而已一振作而百廢具舉百獘剗絕唐虞三代之治粲然復興矣而陛下何不爲之節省之振作之又非有所勞於陛下也九卿總其綱百職分其緒撫按科道紏率肅淸於其間陛下持大綱稽治要而責成焉勞於求賢逸於任用如天運於上而四時六气各得其序恭巳無爲之道也天地萬物爲一體固有之性也民物熙浹燻爲太和而陛下性分中有眞樂矣可以贊天地之化育則可以與天地參道與天通命由我立而陛下性分中有眞壽矣此理之所有可旋至而立有效者也若夫服食不終之藥遙興輕舉理之所無者也理所無而切切然散爵祿竦精神玄修求之懸思鑿想系風捕影終其身如斯而已矣求之其可得乎君道不正臣職不明此天下第一事也於此不言更復何言大臣持祿而外爲諛小臣畏罪而面爲順陛下誠有不得知而攺之行之者臣每恨焉是以昧死竭捲捲爲陛下一言之一反情易向之間而天下之治與不治民物之安與不安於焉決焉伏惟陛下畱神宗社幸甚天下幸甚

○乞正赦款疏

尙寶司司丞臣海瑞謹奏爲懇乞敕諭各部條正赦款以廣天恩以全民命事臣向自僭言朝廷重務干冒先帝威顏罪在莫贖法在不赦臣萬死不辭矣當是之時卽蒙陛下念臣一點赤忱𨿽冒出位妄言之罪實存忠君報國之心特命左右侍臣傳諭刑部及錦衣衛官毋加重刑畱臣後用以至微軀得全殘生幸免是萬死之中得一生也此時先帝旣崩陛下登位他務未遑庶政未舉獨先赦臣復臣爵位是臣今日之生皆旣死之年而陛下之所特賜者也賜之以旣死之年則報之以免死之事固臣之所甘心而樂爲也況當今日政治淸明之際臣亦安敢自棄其生不思有以圖報乎古人求養其身以有待今臣之所以當死而不卽死者正養其身以有待之謂也然臣有當死之罪而陛下獨生之臣犯不赦之法而陛下獨宥之在臣一人固萬萬幸矣然天下有罪之人皆陛下之赤子也𨿽其一時無知而犯罪猶赤子無知而入井陛下今日攺元建極上法堯舜之仁以建唐虞之業將決天下之民一洗而更新之則凡各府州縣監禁有罪之人皆倒懸望解久矣何不以赦臣之赦赦天下而獨赦臣之厚乎先帝在位四十五年惟初年頒赦二次續後數年又赦一次至今已二十餘年不見赦於天下有罪之人所仰望於陛下者何啻如饑之望食渴之望飲者乎屢年天雨不調寒暑不均皆積獄積怨之所致也臣罪犯在不赦尙蒙曠世厚恩視在監有罪之人中間另有拖犯受冤者獨不蒙陛下一視之仁乎臣向在獄中每見獄中稱冤者臣卽有冒死上陳之念而時不可行正有待於今日也蓋臣所見者在京一處監耳在京如此天下可知也一處如此處處可知也邇者二三大臣𨿽奉聖諭議陳赦款殊未仰承聖意善體聖心致陛下洪恩厚澤阻抑而不遠施狹隘而不得遠布也詔開十惡及彊盜重罪不赦可也至於左道逆富貪酷枉法指稱誆騙者犯罪甚輕者盈於十惡彊盜均之不赦乎且此等俱系在京之事與在外府州縣有何預亦混頒於天下乎此責在刑部之官宜敕之條正者也詔開侵匿漕運京庫錢糧不赦可也盈於在外小民侵收錢糧入官給主者皆可宥之贓至列於漕運之不赦乎且此等皆撫按官所當量行曲處者何不盡宥之以蘓民困乎此責在戶部之官宜敕之條正者也吏部有當官吏宜量免其數宥其罪愆禮部有完室之犯罪者除謀反外悉宜赦宥工部有無益置造之者除婚祭外盡宜罷免皆當敕之條正者也蓋陛下有愛民無窮之念而二三大臣無仰承善體之忠不惟不能施恩澤於民而且不能盡革故鼎新之美使臣又默而不言則陛下之寬仁厚澤又何以自達於天下哉詔內開款又皆狐疑不決句多兩可之說不盡出言之詞近自遠方來京者皆雲府州縣貪暴苛克之官每每堅執詔內開款凡一切在監有罪之人少有幹於條內皆不釋放甚至一府州縣不得開一二十人者良可惜也臣𨿽自體陛下獨厚之仁以宥免而不能使天下之人皆如臣之宥免以體陛下之仁亦何以一日安寧於朝廷之上乎使天下後世稱陛下有洪恩於臣而不能廣施恩於萬民豈非一二大臣之罪哉臣亦預有責也一四月前刑部尙書黃到監審錄罪人等免一二釋放皆大聲號哭死罪不赦遂有哭泣之詞重罪不赦遽興怨恨之嘆所以然者祗由前詔開款未明抑且狹窄不寬故也願陛下總臣所奏卽賜敕諭各部預陳條款逐一開明使天下之民得以盡宥大開悔過遷善之門則臣亦安受陛下再生之恩矣而天下之民皆得如臣之宥免而仰荷陛下千萬世無窮之恩矣

○辧黨邪疏

大理寺右寺丞臣海瑞謹奏爲懇乞聖明賜幹斷重治黨邪言官以定國是以正人心以扶宗社事古昔聖王謂天子君臨天下一巳聞見不能及遠以其責寄之臺諫之臣故臺諫之臣爲天子耳目夫人一身必目而後能視必耳而後能聽官名耳目重任也切任也臺諫膺此重任切任是以苟有論列必隨天下公議公議所是臺諫亦是之非天下之公是不敢是也公議所非臺諫亦非之非天下之公非不敢非也廣東道試監察禦史齊康正皇上耳目所寄也其論輔臣徐階備載貪穢實迹中外傳聞人人駭異夫徐階輔弼先帝十五年無能攺於先帝神仙土木之誤律之大臣以道事君之義階誠歉然矣然階與惡嵩同相十一年嵩以其貪階以其廉嵩以其邪階以其正惡嵩父子迄不加害罷黜惡嵩以來階爲首相天下駸駸然有向治之漸謂非徐階翼贊之力不可也今以老臣復相陛下陛下信而任之其才與徳諒亦昭然莫逃於聖鑑下矣孟子第人臣品類謂有事是君則爲容悅者有安社稷臣者以安社稷爲悅者也徐階心在社稷是𨿽畏威保位間不免於容悅順從而隨事調和足小補於天下且其不招權不納賄素所親厚事在當斥而不爲之容素所怨惡事在可取而不爲斥逐古之所謂休休有容克伐怨欲不行焉階亦有之有臣如階者天民大人品題不及謂非一時之選社稷之衛也哉臣之所言中外公議徐階一大公斷案也齊康身爲禦史任陛下耳目之寄乃敢不顧公是公非捏架無影虛詞污辱宰輔次相李春芳淸勤愼守保惜名節均之可必其爲善不爲惡人也康奏連及焉善人君子齊康一网打之矣康將以其狡且凶如髙拱者謂有才力而遺之以輔陛下禍天下乎盜賊資性凶彊刀矢慣熟故殺人劫財無所不至小人非才不能動人小人非才不能亂國今天下動極而疲正宜崇惇大養和平續一綫之脈以躋之生全之區其汲汲也復付凶醫再施毒劑識者知其不可康乃以是爲非以非爲是欲陛下斥階而用拱焉臣不知康之心何心也惡如髙拱誠不可一日使居輔弼以當鈞軸備在南北科道十三疏中中外共知臣不必贅論所可恨者齊康甘爲鷹犬受髙拱指使搏噬善類顧一已爵祿不顧天下安危罪浮於拱矣宋惕甲試邑有聲部使者以不降意誣劾之時有貓噬鸚鵡罪無可恕之說康職爲禦史不咋如鼠髙拱反噬鸚鵡徐階情可恕乎伏望皇上細加體察如果臣言不謬速賜幹斷罷斥髙拱將齊康重加刑治以爲人臣黨邪不忠之戒庶階春芳得以安位行志朝無小人君子道長天下幸甚宗社幸甚

○攺折祿米倉糧疏

欽差總理糧儲提督軍務兼巡撫應天等處地方都察院右僉都禦史臣海瑞謹題爲懇乞皇恩賜攺折以蘓節被災傷地方事臣奉命巡撫江南各州縣被災所在甚多分數應題請者臣照例題請已蒙皇上覃敷洪恩賜之攺折賜之蠲免小民歡忻鼓舞感恩無窮極矣臣復何言但今年水災實是異常往年霪雨爲害霜降後水漸消涸今大不然江南地气濕熱冬至後不能播麥種播亦不生今距冬至九日耳常年播麥之地尙十有五六渰深水中來夏麥秋頓絕望於今日矣且災止一方猶有轉輸可望今則北之淮揚徐邳南而浙東西西而應天太平廣徳等府州莫非水災之地旁郡無可轉輸本地無可借貸查得嘉靖四十年水災先皇帝準將五府六部等衙門米悉與攺折止論水災則嘉靖四十年稍甚若論近冬至水不消涸來年二麥缺收則比嘉靖四十年之災又過之今除內府白熟米系上用所需臣不敢言矣其祿米倉諸臣隨朝米並吏役監生樂舞生天文生醫生儒士月米伏乞皇上軫念江南今歲之窮比照嘉靖四十年例敕下該部復議盡與攺折其折銀卽部運官同白熟米齊解畱米以濟江南之饑折銀以濟諸員役之用況祿米倉每歲約該米五萬九千石上下大約每歲支放五萬四千餘五千嘉靖四十四年總督倉場侍郎張守直題奉欽依照漕糧一尖一平收兩平放又加耗米三升爲七升除去三升腳米尙有四升祿米隨收隨放與漕糧久貯有消耗不同以羨余之積合支銷之存計今五年矣約可再足一年支放皇上𨿽與盡折一年舊米將盡新米又登又非缺然無米可兼支也事無窒礙可行民切饑苦當卹緣系懇乞皇恩賜攺折以蘇節被災傷地方事理未敢擅便爲此具本專差承差賫捧謹題

○開吳淞江疏

題爲修復水利以濟廹切饑民事禹貢稱三江旣入震澤底定三吳水利當浚之使入於海從古而然也婁江東江系是入海小道惟吳淞江盡泄太湖之水由黃浦入海事起近年以來水利臣曠職不修撫按亦不畱心惟此督責日至潮泥日有積累日月繼嗣通道塡淤𨿽曰水勢就下而無下可爲就矣時遭久潦震蕩太湖因之奔湧四溢勢所必至爲害之大渰浥禾畝如嘉靖四十年今隆慶三年是也而小爲渰沒漂浥之患亦時有之是吳淞江一水國計所需民生攸賴修之舉之不可一日緩也臣於舊歲十二月巡歷上海縣親行相視旋委上海縣知縣張嵿率領沿江住居父老按行故道量得淤塞當浚地長該一萬四千三百三十七丈三尺原江面闊三十丈今議開十五丈計該用工銀七萬六千一百二兩二錢九分今以水荒缺秋收兼之二麥未布時方春正月之初米每石價銀已捌錢伍分矣饑民動以千百告求賑濟臣已計將節年導河夫銀臣本衙門贓罰銀兩各倉儲米谷並溧陽縣鄕官太僕寺少卿史際義出賑濟谷貳萬石率此告濟饑民按工給與銀米於今正月初二日按江故道興工挑浚委松江府同知黃成樂督率上海縣知縣張嵿嘉定縣知縣邵一本分理興工之中兼行賑濟千萬饑民稍安戢矣但工程浩大銀兩不敷饑饉頻仍變故叵測官儲民積計至二月間盡矣江南四面皆荒湖廣江西有收成府縣又執行閉糴無從取米伏望皇上軫念民饑當卹吳淞江水道國計所關敕下該部酌議量畱蘇松常三府漕糧二十萬石準照前旨銀數攺折凡應天等十一府州縣庫貯不拘各院道諸臣項下無礙贓罰銀兩聽臣調用浙江杭嘉湖三府與蘓松常三府共此太湖之水吳松江開則六府均蒙其利塞則六府同受其害其庫藏銀亦如應天等府一例取用彼處饑民亦聽上工就食吳淞借饑民之力而故道可通民借銀米之需而荒歉有濟一舉兩利地方不勝幸甚

○開白茆河疏

題爲再浚常熟縣入海河道兼行賑濟饑民事臣於正月初三日開挑吳淞江已經題請外臣於二十七日巡歷常熟縣地方父老鄕官舉監生員人等紛紛告稱本縣白茆河道𨿽經隆慶二年開挑止是一綫之路是以隆慶三年水患不能流泄三吳靠北一帶縣分均受其害常熟去吳淞江尙有四日之桯饑民之能赴工於吳淞者十之一二而已若是興工之中兼行賑濟一舉兩利當開白茆臣旋於二十八日親行相視丈驗闊者不過四丈水深不過四尺狹者不及二丈水深不及三尺果然淺狹考之三吳水利禹貢稱三江旣入震澤底定今三吳入海之道南止吳淞江北止白茆河劉家河居其中三處而已劉家河原通達無滯若止開吳淞而不開挑白茆誠爲缺事難免水患臣又酌計臣先所題請吳淞江工銀尙有餘剩可充他用吳淞江河因饑民雲集計在二月二十日前後告成決矣靑黃不接饑民尙苦無處趁食官發銀米賑濟勢之所必然也臣思與其空行濟饑而無益於後不若仍照吳淞江事例興工之中兼行賑濟旣有利於目前之饑民河道開通且有望今秋之成熟臣已責令署縣事常州府通判姜國華丈量約長該五千七丈七尺因舊河道廣狹淺深不一通融牽搭計該用人夫一百六十四萬九千五百三十六工計該用工銀四萬一千二百三十八兩四錢一照吳淞江例不取之民不捐之官止以倉庫之積給之尙可成此一河道也饑民告濟不散不止臣已行令縣丞夏佐典史鍾應亨各分工專督通判姜國華總行稽察於二月初九日興工矣伏望皇上軫念饑民當賑水利當興敕下該部復議俯賜兪允地方不勝幸甚

○處補練兵銀疏

題爲河工告成乞賜處補錢糧兼圖後效事臣於舊歲十二月巡歷上海縣勘得吳淞江淤爲平地約有八十餘里三吳水利此爲第一各縣民告饑甚急臣思昔人興工救荒旋於今正月初三日破土起工實自初八日以後人工方集二月二十日後漸收工二十九日告成臣親行相視量得開深該一丈六尺面闊十五丈下闊七丈五尺前估計題請該工食銀七萬六千一百二兩止用過銀六萬八千三百九十七兩東西二埧未開並近埧一里內再議開深三尺以受埧外渾泥並管工犒賞開埧造橋等項共再用一千餘金可完事工成之速工費銀不盡用其估計之數人夫以饑趨事連月不雨有天幸也又勘得內出之水系淸流外入之潮湧帶泥土若內水急流則足以衝蕩潮泥免於淤塞父老皆稱太湖水道節有攔壅計有嘉定縣夏家口吳江縣長橋長洲縣寶帶橋吳縣胥�等處行委同知黃成樂吳宗吉踏勘凡可通流入吳淞江去處逐爲疏浚畢後方行開埧又臣於正月二十七日巡歷常熟縣勘得白茆一河果是淺狹亦於二月初九日興工估計該工銀四萬一千二百三十八兩該縣於三月初報完工陸分計至二十以後亦可漸次收工完工不過月盡矣其吳淞江工候旨未下臣權宜借發松江府蘇州府練兵銀各一萬兩鎭江府銀二萬兩白茆河借發常州府練兵銀一萬兩蘇州府銀四千兩先因各方水災臣令徧修圩岸塘浦支河堰埧賑濟原查導河贓罰銀兩聽各該府縣充用是以解至吳淞江白茆者其數不多今松江府銀一萬兩補足餘四萬四千兩未補伏望皇上將臣二次題請俯賜兪允借發未補銀兩容接任撫臣如數調取補足白茆河未完工並夏家口長橋寶帶等處及四府圩岸塘浦支河等項巡鹽禦史吳從憲見在巡率約至三月盡可成功矣大事貴善始尢當善終若使先年時加修浚吳淞白茆豈至淤塞自臣到任之後查得水利官皆分管別事別差委問之水利茫然無知水利之事與已若不關涉上司不以爲曠官本官不以爲失職水利不興其所由來久矣伏望皇上敕下該部凡河道圩岸塘浦等處著令時加修理撫按以此殿最府縣部院以此殿最撫按庶乎旱澇有備年谷丰登民獲秋收之利而國計亦有攸賴矣

○革募兵疏

題爲復兵制以省冗費安地方事自古聖賢論兵止是言教之坐作進退之方教之親上死長之義自此之外無他道也以故寓兵於農田獵講武我祖宗初設旗軍繼後復設民壯卽古遺意爲之不知起自何時流獘至今專行召募夫本地兵今人呼爲主兵自他召募呼客兵亦旣明知其有主客之別矣而爲主人未有不顧其家者賓客忽然來忽然去視今所主之家固傳捨也其長其上其將領部率傳捨中主人也一朝一夕可以使之親之於平時可以使之死之於有事乎出力以養軍出力以養民壯加之餉兵今告病矣賦斂於民日增日重害在百姓之身未足言也二三十年以來閩廣浙直之變大抵生自募兵召之則爲兵散兵則爲賊再有召募又不過卽此前日之賊應之往往來來外援內間當事諸臣亦非盡暗其莫可測度�心不之知也爲是小民偸逸成習一僉爲兵載塗怨讟驅之守戰事有難爲之者轉之召募苟應目前不講之祖宗之初不設爲今日之法則誠誤矣處中秉鈞軸者亦不以其所爲之爲誤此一誤也關系地方非小誤也臣奉命巡撫江南披閱冊籍募兵千千萬萬不可謂無禦侮人矣然不求之本家之主而資之他方之客二心之人入我堂室有兵之憂過於無兵臣已行各行省發厚給路費回籍一應關要原把守地方僉軍旗民壯頂補家自爲守人自爲戰責之彼地居民保甲保長夫平時無養兵之用則一時所費犒賞行糧無多事也倉谷可給紙贖銀可支其先年蘇松常鎭軍餉及應天等府恊濟銀每年計該銀一十八萬九千四百二十八兩有奇並徽州府恊濟近給本地方用充兵費計每人一萬一千六百一十八兩有奇民以爲厲有損於民而無絲毫補益者合無候命下之日自隆慶三年起一並停免永不徵派剪絕禍亂之萌一紓餉兵之困此民之幸一方之利亦國家之利也然臣所言者系是江南事勢通之天下事當攺行今亦如是臣籍瓊山縣親見兩廣兵事年四十入官歷福建浙江江西南直隸等處正當寇亂時節聞之識者聽之道路未有不稱募兵貽害地方亦未有不稱養兵之費有損無益者人心同然祖制當復伏望皇上敕下該部凡臣所言及其它地方事體類臣所言一並復議速與施行若謂俟我兵練成然後漸去召募二十年前曾有此議迄今未見練成一兵未見去一應募一言截斷而事定矣事定而祖宗之制千載一日矣支吾之說臣不敢爲皇上道亦不願該部復作此等議論也

○乞終養疏

尙寶司司丞臣海瑞謹奏爲懇乞天恩容令終養事臣原廣東海南衛籍番禺縣人甫四歲父瀚不幸早世時母謝氏年二十八誓自礪守勉鍼黹紡績資之育臣教臣至有今日原父止生臣一人別無以次兄弟母念父嗣如綫愛臣尢篤臣嘉靖二十八年舉人三十二年閏三月內授南平縣儒學教諭三十七年五月內升淳安縣知縣四十一年十二月內調興國縣知縣三任十一年母皆隨祿就養母之待臣𨿽年當彊仕日夕相依不殊𦇤褓後因寒嗽成衰自憂不堪北地寒苦是以四十三年十月內臣當朝覲升戶部主事臣母涕泣別臣回鄕調疾四十四年十月內臣以建言值先帝震怒臣母風聞臣罪必誅痛臣念臣前病轉劇後法司擬臣罪取決招請先帝畱中不下旋於四十五年十二月十五日遣詔復職此出臣母望外以爲必死而今日復得生之想也先帝厚恩出臣望外伏讀蓋愆成美端仗後賢之詔則今日亮采獻納捐軀圖報於陛下以爲先帝報猶恐萬分之一未有濟也陛下新服厥政之初正勵精求助之日遂欲求去可言之乎忍言之乎但臣所值有甚不得巳者臣母今年七十八矣臣年五十有四正李密盡臣節之日長報劉之日短之謂長者可以補酬短者不容於多得況臣家瓊山縣去京師九千四百九十里旁無兄弟以調母疾下無男嗣以紓母懷止是一母一子而母思子懸心天涯之北子思母懸心天涯之南憂思衰病百端攻心老人風前燭也气血幾何可堪此苦我祖宗以孝治天下大明令凡官員父母年七十果無以次人丁自願離職就養者聽伏望皇上憐臣母子孤苦之情察臣今日不得不歸之故敕下該部照例放臣回籍奉侍老母俟母養獲終臣照舊赴部供職則臣母子未死之年皆陛下所賜也臣感恩益深圖報益切致身捐命所甘心矣臣心懇切干冒天威無任惶恐戰栗之至

○被論自陳不職疏

奏爲自陳不職懇乞天恩亟賜罪斥別選賢能以當重任事臣於今三月初二日見邸報該吏科給事中戴鳳翔論臣沽名亂政大乖憲體臣卽所計開逐一思省無一字是臣本心無一事是臣所行事迹言官誣妄臣請爲皇上陳之蘓松常鎭四府路當衝要府縣官日以迎送過客爲事小民冤抑𨿽有欲爲分理之心而日無暇時往往棄置不理事涉鄕官舉監又憚勢豪寢閣不行臣聞之久矣臣到任之後所準狀果是比前任撫臣爲多通民隱抑彊橫也江南民風刁僞每放告日狀動以三四千計臣所準行二十分中之一而已循舊規月以初二十六二日放告非無日期也惟人命彊盜貪官不拘日抱牌訴然三五日約止準一二狀盡批府縣情重解審非臣自問自十一月以後則告人減前所準極少惟巡歷所至縣分準多如前謂越訴不笞有之誣告未嘗不加重刑駁允招捲歷可查考種肥田不如告瘦狀蘓松常鎭有此民謠久矣府縣官招呈往往兩可調停誣告擬罪輒曰姑念貧民愚民攺輕擬詰之各官則曰一向如此江南民刁姦勝非此不能解爭而息臣披先年招捲果若所言謂非法也曾援肥田瘦狀之說刊告示以禁之臣援先日民謠以禁府縣鳳翔乃捏謂民爲臣興謠臣列爲告示乃自彰其過使鳳翔今日得爲借口耶五年田土祖宗之制謂實有斷賣文契也蘓松四府鄕官賢者固多其人厲民致富者誠不爲少爲富不仁爲仁不富自然之理也果有實賣文契耶臣於他府縣告系白奪之狀問行一二惟華亭縣告鄕官狀所準頗多蓋華亭鄕官田宅之多奴僕之眾小民詈怨而恨兩京十二省無有也臣於十二月內巡歷松江告鄕官奪產者幾萬人向府縣官問故羣舉而告曰夫民今而後得反之也向諸生員問故則又羣聲而曰民今而後得反之也鄕官之賢者亦對臣言曰二十年以來府縣官偏聽鄕官舉監囑事民產漸消鄕官漸富再後狀不受理民亦畏不告訴日積月累致有今日事可恨嘆先年士風不如是也爲富不仁人心同憤乃鳳翔系嘉興府人嘉湖與蘓松接壤婚姻交際如一府一縣之人然鄕官富橫則旣知之素矣鳳翔果有爲民爲國之心不私親故舉而聞之皇上無不可也今本內隱下鄕官不說止說壯民隱下實賣契書不說止說五年巧爲言說爲鄕官立一赤幟不爲小民伸理多年莫訴冤抑可以爲言官哉鄕官自行淸退田宅松江府申報數冊到臣見在天理人心不容泯滅鳳翔獨無是心耶鳳翔不考其初據今日論謂民爲虎鄕官爲肉不知鄕官二十餘年爲虎小民二十餘年爲肉今日鄕官之肉乃小民原有之肉先奪之今還之原非鄕官之肉況先奪其十百今償其一所償無幾情見乎詞臣竊恐鳳翔居鄕亦是此等鄕官也祖宗設有軍士民壯今日別行召募成法之壞久矣臣於到任之後與各該管兵官計議計其不可驟散亦計其系是汛畢時分除去土兵福浙兵數不多聚論則多而散守十餘處地方分數則少散之不難水行者送至定海關陸行者送至杭州方給路費娶妻置產者原議不散謂其與土著無異也選練軍捨以充把守又革去供過客吹手護送並拘解犯人脆弱不堪敵寇民壯以存兵補之原議如此案卷具在賴各官計議停妥是以散兵𨿽多了無言說聞報之日排入都院賴湯兵備權宜救解不知鳳翔何聞何據也原練兵銀十一府州歲共二十萬兩奉旨畱五萬兩每十兩內計免其三徵其一十一府州俱如此派奉旨如是非各府置不理也十一府州一體而行何謂偏累止照旨共派五萬兩何謂兵糧仍派如有加派徵之民輸之官臣必行文府縣必有案卷臣能隱之耶鳳翔捏無作有不知何故連結倭寇攻陷城池誓血爲盟劫庫斬關行旅不通煙火斷絕事干地方非小小也臣欲自爲遮蓋巡按禦史張問明巡鹽禦史吳從憲巡江禦史李紹先時常巡歷蘓松四府與有責焉縱重任在臣若彼不言爲罪不小肯爲臣遮蓋耶鳳翔欲陷臣而捏爲危言以欺皇上鳳翔之罪大矣蘓松四府水荒爲甚是以臣議開吳淞江白茆楊家濱等河各州縣徧修圩岸塘浦支河興工賑濟江北之荒比蘓松尢甚劫掠之多其經奏聞屢矣謂亦募兵所致耶建徳縣原無驛逓非正路也二十年來行者憚江西驛傅道九江兵備道二衙門掛號裁革其路始通臣聞之久矣臣初到任卽行池州府查議並移文江西九江道申復相同彼不愛彼江西之民而反欲臣行之耶府縣官稟說今年水災富家欲照往例取利佃戶稱無收拖賴臣令之酌量災數二家均認哿矣富人哀此煢獨又當再酌口說如此未有禁示先年糧長往往於收糧時先除還自已平日私債後算官數富家亦乘出米之時同逼償債公私並舉錢糧難完臣告示禁革謂待完糧後方私下取償非禁不許還債也臣官南通政日妾死於七月十三夜系自縊妻病死於二十四夜妾死於十一日之先妻死於十一日之後無妻先妾後妾毆妻一日致死之事錦繡參謁臣昔爲部屬見堂官皆然未聞人謂堂官爲僭居尊之分也臣未嘗差人越境拏人討船之辱臣所未諭皂隸說事少者五十金多者百金出金何人禍且立至何人被害狎慢士夫何官爵何名姓其它事端臣不敢一一煩瑣以瀆天聽鳳翔論臣捏有指實謂臣自徳州而下用夫一百名則驛逓有循環簿謂臣柴獨取足本鄕有司則番南二縣有用度數欺天玩聖臣查所準狀並問之府縣絕無此語招案皆在升任同知李世藩被皂隸索二十金李世藩見任南戶部員外王司業被皂隸索三十金放免王錫爵見轉北司業擡轎直入二司中道致害入皂拏責三十臣當時所遇二司今熊汝達張尙夫周舜嶽羅元禎見官廣西雲南廣東人口可問者臣不能箝其口使不言文卷在官者臣不能滅其迹使無徵驗臣所以謂無一字是臣本心無一事是臣所行事迹臣誠查省之久非敢上欺聖明彊爲辯說也皇上敕下該部逐一查勘可以知鳳翔之妄矣然鳳翔論臣每言其小愚臣負國其罪實大夫總理提督皇上畀臣重權行無不可而足以有爲矣賢能當之二三月而治化攺觀無難事也蘓松常鎭賦役不均是第一事臣任九个月矣而賦役未見均平次是軍務而軍兵未聞彊壯禁誣告而刁訟未息禁浮靡而侈僭如初謂扶弱被侵奪而貧者自貧謂抑彊肆侵奪而富者自富有臣如此負國之罪可勝言哉可勝言哉鳳翔論臣誣捏其小遺忘其大是非不明則政事惑亂近日科道諸臣奉公建言者固有其人其不公者往往逞巳邪思點污善類不爲鷹鸇以報國過爲蠅口以行私營營止樊人增懼憚閣部臣明知其非亦兩可議覆而曰畏其口之繼也窩蜂難犯不得不然臣竊謂畏其口之公則可畏其口之不公則不可是非淆亂則國家之理亂因之三四年來公私並行議論騰沸賢否莫辧人無定趨有識者曰詩人之訿訿潝潝也臣願質虛實以明國是兩可敗正死不願聞伏望皇上亟奪臣官別選英賢以代其任而又大舒幹斷別白是非微臣負國鳳翔欺君兩不寬貸詩云君子如怒亂庶遄沮宗社幸甚臣不勝幸甚

○告養病疏

奏爲衰病不能供職懇恩兩賜歸田以延殘喘事科臣戴鳳翔論臣沽名亂政大乖憲體臣近見邸報皇上不加罪責著臣以原官總督糧儲皇恩廣大無可報矣臣復何言臣嘗謂今諸臣全犯一因循苟且之病皇上𨿽有銳然望治之心羣臣絕無毅然當事之念互爲掣肘互爲排獎而又動自諉曰時勢則然哲人通變人無奮志治功不興國俗民風日就頹敝臣二經論劾眾口呶呶臣尙執已爲是臣實見得是也孔子謂施於有政是亦爲政總督巡撫惟行之大小不同而施於有政事功則一臣尙欲以身爲障回旣倒之狂瀾以身爲標開復古之門路蘓軾有言曰破庸人之論開功名之門而後天下可爲臣日夕念之職任所到執臣而行補報吾皇或可萬分一二也但任事在君臣孚契猶在年力精彊臣气體原弱從來疾病相仍古人稱五十始衰臣今年五十七去六十僅三年耳天道一周人身亦一變新春增年又覺衰憊目今痰气交作血气益虛每一動發昏迷半日勉彊視事不知臣者謂臣未衰臣之自視外彊中憊衰弱爲甚況臣母今年八十一一向隨任視事之餘得以左右侍養而老人樂所自生日念鄕井臣報君事母交戰胸中論臣衰年義當奉母伏望皇上察臣苦情臣前自陳俯伏俟罪萬一皇上寬恩不加罪譴賜臣回籍永終田裏臣廣東瓊山縣人瓊山萬里京師微臣忠悃無日可達臣再有一言焉臣叨任巡撫凡所施爲竭盡心力一皆采訪民言考求成法民利與興民害與除不可易也伏願皇上仍敕新任撫臣勿以臣受謗而輕攺臣事忠信之事蠻貊可行勿謂鄕官過客口大難犯不可不厚小民口小口碑不得上聞而不卹小民仍敕閣部大小臣工不得如前虛應故事不得如前挨日待遷必求仰副皇上求治之心母負平生學古之志不求合俗事必認眞九分之眞一分放過不謂之眞況半眞半假者乎閣部臣之志定而言官之是非公矣閣部臣如不以臣言爲然自以狥人爲是是庸臣也是不以堯舜之道事皇上者也宰相奉行臺諫風旨多議論少成功遂階宋室不競之禍我皇上何賴焉胡銓之諫孝宗曰詩云勿聽婦人之言今舉朝之士皆婦人也皇上勿聽之可也宗社幸甚愚臣幸甚

海忠介公集卷之一

●海忠介公集卷之二

瓊山海瑞國開甫著

新安王贄獻甫閱

關中焦映漢雯濤選定

男世爵紹庵

瀛海賈棠靑南編次

男際熙庶咸校

策

訓諭

參評

申文

稟帖

告示

條例

◆策◆

治黎策

○治黎策

天下之事圖之固貴於有其法而尢在於得其人何謂法經畫而條理之卓有成緒可考者法之謂也何謂人所以經畫而條理之卓以成績自許者人之謂也得其人而不得其法則事必不能行得其法而不得其人則法必不能濟人法兼資而天下之治成則夫今之瓊黎其處置之法固所當講而以身任事之人又非瓊人之所深望者乎夫執事之問革心宣化之圖山川夷險之勢叛服得失之由愚生固曰得其人之爲貴何也誠見夫蠢玆有眾可以一鼓而擒而直爲是廩廩者亦曰地險不可以馳驅兵彊不可以禦敵不知自古及今之寇未嘗不據險以爲彊自古及今之師亦未嘗畏險而長寇苟我不弱天下無彊兵苟我術周天下無險地瓊崖衛所之兵自丘文莊奏不許徵調以來今日已如驕子其不足以應敵也明矣故前郎溫之敗皆未戰怯聞千里臨敵先期於敗爲之也先哨去而後哨攺彼欲進而此欲退爲之也今日之禍𨿽有以激之使然然猖獗二年崖民死徙將盡未有能剿絕而安輯之者尙得謂之有人乎今王命赫然舉兵誅之夫以萬全之力視此直狐兔耳其束身系頸計日可待也然愚生之所憂者元至元屯田立學復起文河之憂毛伏羗提師壓境不開十字之道欲爲目前苟安之圖不思萬世無窮之利根株之不拔則未必後日之不如今也夫瓊黎中處環海州縣譬之人則心腹之疾也失今不治後將浸淫四潰而爲四肢之患皇甫規所謂虺蛇入室不可一日安焉者也故愚生以爲今日之計不過堅持開十字道之心固執立州縣之計而已自此之外𨿽議之之盡其方處之之盡其術皆下策也何者昔之議者謂盡殺黎類爲忍而究其所以爲說不過曰禁商人之貿易則黎無以爲矢刄之資夫利之所在人共趨之𨿽死有所不顧而況於鐵首其戎者乎是姦商𨿽不可不禁而有不容於盡禁者矣不過曰禁軍民之逃亡則黎無以深劫奪之毒夫猺役不擾俯仰是資固有樂之者況於州縣復爲之驅乎是逃亡𨿽不可不禁而有不容於終禁者矣不過曰治土酋之刻削則黎無以爲變亂之激夫讀書知禮義者浚剝良民𨿽廉恥有所不顧而況於土酋之無知者乎是貪酋𨿽不可不懲而有不容盡懲者矣始終悞宋者在一和字姑爲一時撫綏之計不可以策黎也革心宣化效且遲於百年官吏之遷陟不常人性之貪暴不一以一人之身而思以一徳化之不可以策黎也所宜乘今日大軍之勢首惡旣平之後開通十字大路州縣所之可移者移之屯田之可徙者徙之遷良民之無田者佃其中其不宜剿滅者徙之於外夫然後爲百年之計而瓊民享無窮之福矣不然今日赫然之舉復如前日收兵之速剿除𨿽盡於小民無所益也又安知後日之不如今而復爲民害乎又不然而徒曰革心宣化云者吾未見州縣之不立十道之未通而可以革心宣化也嗚呼此所以得其人之爲難而非得其法之爲難也愚生之所憂者如此而已矣而其所以策於執事者亦不過如此而已若夫山川夷險之勢叛服得失之由瓊志歷歷如照愚生欲語而未暇焉狂瞽之見惟執事進而教之

◆訓諭◆

訓諸子

○訓諸子

二三子之從遊於吾者何爲哉天之生此人也而百責萃焉古之人所謂通天地人曰儒大學之八條目知所先後其事也人非生而知之者孰能了此無惑故從其先得者而問焉其不免日程課於文藝者蓋有司須此以責士發揮而涵泳之於此與有力也其售不售不與焉今之從事於學有以聖賢自許者乎而決狀元進士於科第者人恆壯之此學奚自而來哉瑞於諸子有一日之雅於經授或未盡焉而飭躬勵行人之模範敢侈然自謂足以當之而無歉者然學求以復其良而已操心治心此不師而師之嚴切者諸子謂無以過我而師焉或可稽之經傳質之子史反之淸夜瑩靈之气固徒曰吾惟師之從要亦蔽焉而已聖賢以識眞誨人其說備在方冊踴躍於諷詠而不能以自已昂昂然張膽明目直欲毫髮終行之此日新之地也行之而牽於俗不免有怯心焉則志立而气不充也仲由不恥縕袍之立孟軻藐大人伯夷之敢於非聖人而不顧時舉而服之心胸之間往來不置或者充養之有機乎不然徒綴酸文識陳語爲後日富貴故鄕之計視百責於我何如縱其一舉而進立於卿相之列吾爲二三子丑之矣夫求富貴利達而妻妾之羞泣從焉眞心也施施而驕其妻妾失其初焉者也孔子得子路而有惡聲不入於耳之幸事師無犯無隱究其所以至於若此乎君子之無恥色忿而詞忤焉聖人不計也二三子何以復我

◆參評◆

知縣參評

縣丞參評

主簿參評

典史參評

教官參評

陰陽官參評

醫官參評

老人參評

里長參評

生員參評

吏書參評

○知縣參評

知縣知一縣之事一夫不獲誰辜一民失所予咎所以入單父之野而見棄魚之俗則知子賤之政矣履中牟之境而見雉馴之休則知魯恭之政矣爲政不同而要不外乎敬天勤民之念且安異上則減膳撤樂譴告上則蠲租求言凡膺斯民之責者體上天之意而噢咻之煢獨必哀饑寒必卹不骫一法不私一錢肺石下無梧丘鬼覆盆中鮮鵠亭冤爲民開必得之門明必死之路而鴈聲不哀鼠牙無訟則政簡而刑淸矣此豈家有治縣之譜哉良由萬物一體之懷而誠求之也乃今則異是矣一旦綰半通得一邑遂沾沾然色喜埋沒眞心不惜廉恥多方掊克以充囊橐朘生民之膏塡溪壑之欲甚至有鍾乳三千胡椒八百之誚而不顧者嗚呼縣則右矣官能淸乎槐根瘠矣馬骨髙乎貪酷若此殊不知上而朝廷吾父母中而撫按藩臬僚屬過客鄕士夫吾長兄弟下而吏書裏老百姓人等吾子姓遇之各有正道若謂止可潔已不可潔人潔人生謗謂所行不可認眞認眞生怨取禍不顧朝廷之背否以鄕願之道待其身以鄕願之道待吾子吾長兄弟浮沈取名竊取官爵非知縣也本縣初意直欲以聖賢之所已言者據守行之自謂效可還至迄今四載中夜返思日日催徵小民賣妻鬻子未有完事之日時時聽訟小民爭鬭趨利未有息訟之期感孚之道薄而民不化燭姦之智淺而獘猶存徒有其心未行其事徒有其事未見其功誦法孔孟幼學之壯行之期月而可三年有成有深愧焉俗吏非所以語我若曰稱知縣職則全未也

○縣丞參評

官以縣丞名蓋謂一縣事宜與知縣和衷恊濟承流而宣化之也誠靖共爾位無忝厥職好官自我爲之安知不與鳴琴而治者大展雷封之略哉是縣丞之事亦知縣之事知縣之責亦縣丞之責也如未入官門先營家計爵祿賄賂奪魄動心國病民冤如聾如啞縣丞之謂耶瑞自下車日竊心鄙之詎我寮列備官而未之講耶每見時可共言爲之捲舌事可獨任爲之卻步有如韓退之所謂涉筆占位署惟謹惟長官之聽漫不可否事治縣之績無一足紀是上人子惠元元之意不能承而宣之也非縣丞也

○主簿參評

主簿者掌一縣簿書之事也𨿽位有崇卑職有詳要夫人莫不有眞性率眞而行之卽古所謂僅得一官亦可小試苟不盡分稱職金玉其外而敗絮其內也卽陟巍科登膴仕徒玷官常耳余無容覼縷如錢谷一書宜出入明允無悖孔子會計當之說苟勾稽錯亂追乎朦朧有錢則寬徵無錢則急比且計糧數之多寡而繭絲之有大封小封以爲常規之入焉是憑家兄爲驅使了不能以自主徒老死於簿書間也又何異於王恂輩唯唯諾諾僅供公之喜怒也哉非主簿也

○典史參評

典史掌巡捕民間盜賊爭鬭微事盡屬之所當小心翼翼晝夜惟勤棲僅一枝飲惟滿腹而已若位卑而言髙祿微而謀大黑白出於唇吻曲直任其心胸指良爲盜爲已驅利欺肺石之無言棘林之哭置不卹焉何以爲民長上哉況屈一夫冤一婦天之霜旱隨之爲民上者可不緣此爲兢兢歟且又偏聽衙蠹相助朘削盜賊分其贓爭鬭罰之紙不幾乎祥符之五鬼乎非典史也

○教官參評

教官掌一邑之教一邑之臃腫薄質俱賴其陶成況門下皆俊傑之秀乎所事事比俗吏簿書詞訟不同𨿽不能如尼父設教洙泗人三千王通演教河汾士八百卽淳邑簪纓濟濟不爲少矣掌學教者謂可安閒以自曠乎應將經書性鑑子史諸集與羣弟子朝夕講習月日會課切磋琢磨使之義理明而心性醇異日登之仕路文章由道徳發出事功從學問做來有禆於國家有濟於生民亦以見學優則仕之明驗也瑞仕淳邑一載有奇矣見諸生唱飲呼盧逐膻蠅營則有之所謂經義治事齋忠臣孝子錄懵然罔聞也是誰之過與若寄空名於諸士子之上典籍無傳模範不端虛糜歲月爲身謀爲家計初入學則索其贄見之儀旣入學則需其送節之禮於諸士子無毫末補焉亦何以克稱廣文之職也哉非教官也

○陰陽官參評

陰陽官測日晷星候別昏曉雨暘早晚气節以占一邑之機祥而決趨避焉故有平子之推算而後渾天之說行有蘓子容激水轉輪之智而後知星辰之躔次故陽徳主遂陰徳主閉調而燮之無愆陰無伏陽人無災厲物無夭札此陰陽所爲福國也若今則不然矣古有男巫掌望祀望衍授號巫女掌歲時袚除釁浴春官司厥政焉近因周禮久廢今陰陽官納銀充之希圖罔利每於朔望月蝕大旱舞雩時而需索夫巫氏焉問以陰陽之理懵如也不幾與古陰陽之設大徑庭哉以是而稱陰陽是假陰陽不測之術而行籠絡巫氏之計也非陰陽也

○醫官參評

醫者業軒岐之業心天地之心察病癥脈理識藥性以利一邑之病故起太子於暴蹷之頃識豎子於膏盲之際以之醫國可醫人可醫龍鱗醫虎口有何不可乃今之所謂醫者不識標本不諳經絡取人之病而妄治之幸遇病魔稍退舍則揚然自誇曰眞不龜手也迨久之病竊發請復之或弦洪或沈濇懵然無下手而鼯鼠之技窮矣更爲之詭其計曰備諸籠中得之無不效但皆值龍宮物因而索價之髙也而病如故也大失爲醫者之心夫醫可無恆哉以是醫人是以旣死之心醫未死之人也然則夫人之夭札反不如南陽甘谷中之老歟非醫官也

○老人參評

古者虎溪三老香山九老此老而無與於民也聖制老人之設一鄕之事皆老人之事也於民最親於耳目最近誰善誰惡洞悉之矣尢擇一醇謹端亮者爲之以年則老識則老而諳練時務則又老因構一亭書之曰申明亭朔望登之以從事焉是不計仇非不避親毋任口雌黃不憑臆曲直善則旌之惡則簡之此亦轉移風俗之大機括而鄕落無夜舞之鰍鱔矣乃今老人以錢神爲使鬼希圖差勘瞞官作獘以肥私囊間有投訴此行酒食曰吾飽吾腹矣彼私賄賂曰吾丰吾袖矣至兩詞俱備狐疑莫決彷徨四顧不能出一語以相正焉嗣是公道不昭貞邪莫辧嗟夫人也以位則居老之名而智則反落孱口齠齔下也非老人也

○里長參評

古有五家爲軌十軌爲裏裏中有長此里長與比長酇長五等之長並建登之版籍以供賦稅之入也我朝規制立一都圖卽有十老裏戶而甲戶幫之裏之甲有甘苦與共之情焉有臂指相使之勢焉誰貧誰富誰困苦誰逃流誰人錢糧多寡誰人丁口消長彼盡知之諸凡差役一總其數於里長而爲之徵輸焉若果不好錢不刻剝無私向有天理心裏旣無索瘢洗垢之苛甲自無醫瘡剜肉之慘甲內之老稚皆得本老之裏而長養之矣好縣官孰能如之者乎則里長之設當如周之裏宰黨正體國奉公者爲之可也倘憑勢作威當大役而有壯丁之重派應卯酉而有連累之誅求或混扶甲首以顯售其姦詭之謀或妄開甲幹以陰行其賄賂之術有錢者徧爲回護善柔者不行扶持事兼利已則同甲首作獘以欺府縣事止利已則假府縣名色而剝甲首百計取錢無心撫卹致使村野蕭條甲首流離剝其子以厚其身竭澤而漁明年尙有魚乎非里長也

○生員參評

我國家羣士黌宮導之師儒優之廩祿復其身及其宗族待之不爲不厚矣至求士之可以潤澤生民還報天子者則鮮其人焉何上之人意在得賢而士之所希在榮利也夫天地所以生一物卽所以生萬物之理故一人之身而萬物之理備焉萬物之理備於一人故萬物之責亦萃於一人君子之仕也彼萬物之責身有之故身求以盡之如饑之必食渴之必飲有負而必求其酬有約而必求其踐不得已而然也今人不以行義視君子之仕以榮身及親當之意向一差是以百端施用無一而可昔人謂士非不修之家也至應舉入官耽利祿慕榮途患得患失靡所不至不能不壞焉夫如柳子河間傳則士修之始壞之終間亦有之然大槪不美之士不必獻身天子之庭然後人可得而知之講之不明守之不固窮居之所以自修自養有彰彰然著者試舉一二今上人之皷舞諸士子者盡聲勢也細推論之多不恊義士子遂羣然而曰是能作興我輩人也是待士之厚人也然則入官之後其聲勢更有大焉將無慕之乎上而朝廷待士之恩下而有司義起之典如補增廩如優免如途費非士子所宜與也今越分而求且紛紛焉比之墦間之乞相去何如然則入官之後其爲利更有大焉將無乞之乎謂義則與眾與之助之成事可也而今凡事有與於秀才者不論是非可否輒羣起而曰護我類焉習戰國背公死黨之風更不知孔門不比不同之義小人學道則易使秀才學道今人顧以惟難管目之然則入官之後其狥私其植黨更有利焉將無胥朋比以壞國事乎施於有政是亦爲政今士子之施於家者敍倫理洽恩義若之何也議者比秀才爲閨女孟子人有不爲後可有爲意也今之秀才不爲處女而爲淫婦亦多矣以若所爲求若所欲負天地生人之義孤朝廷作養之恩非生員也

○吏書參評

昔人謂一介之士苟存心於利物於人必有所濟吏書主書寫文移掌簿籍預縣事古稱庶人之在官者果有美意則及人之惠比之一介之士遠矣何今之爲吏者每以得利爲誇惟以得利爲誇故百端作獘無所不至時以狗吏呼之賤之也一爲吏而天之所以生人仁義禮智之道同於聖賢者喪之盡矣非吏書也

◆申文◆

申海南道陳雙山文

○申海南道陳雙山文

福建延平府南平縣儒學爲區處兵後地方以絕後患圖久安事緣本職會試未第曾具奏蒙兵部奉聖旨行撫按守巡道從公計議後授今職母老在堂便道歸省且冀得一至臺奏所未盡並不可先言者一一誦之事或可成也時臺下往雷州府候淸軍察院旋瓊與本職起日相值不得已更日求見柰門者拒之咫尺間候二日不得一接思憑過期始渡海北上中途每思及此深用憮然今已至任未得言者請爲臺下言之夫瓊州府州縣外旋黎岐中處正皇甫規所謂虺蛇入室焉者臺下試思天下有此等心腹疾而能一日安者耶無黎則三州十縣可寧謐去二三萬黎人安五六十萬百姓加五七年功成千萬年逸臺下試思天下有此等用力少獲利多事而可捨不爲者耶黎潰則三州十縣舉受禍然以三州十縣制黎則又千溪萬徑皆可施功五裂四分柄執在我臺下試思天下有此等反掌易事而可曰不可能者耶然自國初至今日竟無一人擔當此者何其故有四全無志者不必論大約今人官居類傳捨至任未久遷擢競心影響間見黎岐難處遂終以難視慕榮途之速心蔽遲難之一見先入爲主一也詢訪未的妄信人言謂黎岐地方闊山嶺峻林木茂密通之爲難妄信人言謂黎人彊眾出沒千百爲輩敵之爲難英雄豪傑當爲而不爲二也平素攻舉子業未嘗畱心經略民事區處猶難況兵戈危險不知其易妄意其難思及存亡呼吸心膽喪矣不復爲謀三也其有思得其方誌立功業者又慮黎平我去後萬一事出不虞邀功起釁人將置我何地目前成功後當顯禍四也自國初以至今日言者屢矣迄無能取信上人者何其故有三雷同平黎之說懵然不識地利險阻致上人以白面書生笑之一也津津然說平黎易究竟所以見其一不見其二說東遺了西說南差了北上人因其二盡疑其一二也誌書歷載諸人議論然其人亦有可爲地言之不行毋乃議事易處事難致上人以紙上空談視之三也二者皆非矣臺下誠能以必爲爲志於本職奏疏上兵部圖說治黎策一道少致意焉且於不可信之三求其必執此說之故於不擔當之四深求眾不擔當之由彼此參互不用其三借三以壯吾膽鄙笑其四借四以深吾謀將見反掌事烱然臺下目中矣夫一時之爵孰與千萬世功名一世之榮孰與千萬年廟食臺下欲不爲之得耶本職言盡矣然尙疑臺下有憚心焉寧非謂提督府不與我以他方兵糧乎夫本職云調廣西土兵廣東漢達官軍量撥一次大徵銀糧之半此據人皆可行言耳若臺下兵備之權則不然蓋瓊民遊蕩並無衣食棄爲盜賊者甚多練集五六月可成精兵借州縣民壯工食權宜區處給其始資黎地米山貨木價給其終兵行糧隨殊無難事又寧無謂兵事一舉存亡呼吸誰則料之乎夫本職云用兵良亦以勢不在我或生姦人玩侮之念大約此舉先易後難隨機皷舞止用一撫字自可了事本職思之日久歷之日深問之日多事決可成成無後患臺下請壯膽行之本職初官遽不得上人意這等世界究竟做成甚事業母老在堂歸期指日中有言未盡者俟到臺日悉焉

◆稟帖◆

稟鄢都揭帖

○稟鄢都揭帖

嚴州府淳安縣知縣海瑞謹稟伏讀臺下札付云凡有益於鹽政者我三司並府運州縣等官具帖詳報又云素性簡朴不喜承迎凡飲食供帳俱宜儉朴爲尙毋得過爲華侈靡費里甲又云方今民窮財盡寬一分則民受一分之賜務宜體亮諄諄然不一而止仰知臺下爲民爲國言出由中非虛設也苐今時風俗喜諛惡直今時居官人利害得喪動其心因一人疑千百人樂於爲諛不樂於爲直臺下奉命南下浙之前路探聽者皆云各處皆有酒席每席費銀三四百兩金花金叚一道湯一進下程則山禽野獸人不能致者備焉供帳極華麗𨿽溺器亦銀爲之與臺下頒行條約大悖戾夫都院出理鹽政我祖宗以來未之有亦希闊事也事出希闊則疾苦者望車駕而赴訴貪酷者望車駕而攺心百姓得希闊之遇焉可也乃今府縣恐以不周致罪極意買辦裏田憚於出財怨口嗷嗷百姓不沾希闊之恩反苦希闊之費是毋乃官屬承奉臺下樂爲諛不樂爲直誤認臺下之心歟卑職先任福建南平縣教諭時阮軍門道經南平供奉過盛﹖﹖﹖峯駭之鄕官進禮敬軍門之說﹖﹖﹖峯答云此極是害我爾鹽法通滯卑職知其端未知其悉不敢妄爲之說獨此一事耳聞目見嘗私謂縱使臺下日後一不收受然物旣買辦必有花消里甲咨怨誰則當之官屬以今時俗例度臺下竊恐臺下又者官屬利貢諛不利執守禮法事不反知而悔無及也害有甚於鹽法之滯者是以敢竭區區爲臺下誦之爲此具稟

◆告示◆

勸賑貸告示

禁革積獘告示

示府縣嚴治刁訟

示府縣狀不受理

禁印書籍

保甲告示

保甲灋再示

招撫逃民告示

○勸賑貸告示

賑貸之事古行之矣吳有申叔儀之請魯有臧孫氏之告無非急病意也故周民之急者如救焚溺焉揖讓救焚徐行救溺無及矣今本縣細訪得各都圖富積谷粟之家每每幸荒歲勒索貧民質物典當倍約利息其貧甚慮無可償者𨿽倍約亦固吝不與夫當凶歲小民菜色羸形妻啼子號甚者顚僕路衢輾轉溝壑少有人心者見之有不能爲情者爾輩獨無惻隱之心至是耶貧民富民均一天地所生之民也一偶而富一不偶而貧假使以爾等處貧者之地貧者處爾等地步亦如爾等坐視待汝略不加卹爾等無從取食亦將怨之否耶恨之否耶人皆有不忍人之心爾輩偶以利心蔽眞心故令裏老人等將本縣言意勸諭爾等量將所積谷粟借貸貧民不許取利積厚徳以遺爾子孫其有念人之急不取其利亦不取其本而直與之者本縣以尙義名日書扁皷樂獎之列名縣誌如仍前略無惻隱倍稱取利許貧民指告以憑重治夫積財而不能散者昔人以守財奴鄙之爾等將爲尙義之美抑將爲守財奴之陋財積無用徳積慶及子孫爾等念之

○禁革積獘告示

吏部侍郎海爲禁革積獘事據通政司送到西營街人陸武告狀審之初執票六張后西營崇禮長安三街人等又送出票兵馬司自行八十九張爲各衙門行者二百二十張曰此偶未繳送兵馬司者是其先日繳還者尙不知其幾何幾何也以五城之人當千百官大小事用度之害侵用里甲朝廷歷歷明禁今兵馬司官也小做了一个狼之貪虎之猛以小民膏血奉迎合干上官又做了一个過送贓私的積年此與侵用里甲何異何異合行禁革兵部夫役事宜有刻本各衙門自有官定皂隸等役又加之此非也然猶一說可通姑聽之今後如有部議之外仍前票擾者𨿽小費一分一文不及先日萬分之一亦不姑恕三考役滿辦事想祖宗初亦進士觀政舉監生歷事之類流今日而上銀於官曰罰班曰納辦一部之官上而下正用私用妄用在焉出何典故出何年律令自今以後俱停止不許收已收者自五月初一日及今給還在四月內不給蓋巳費用給各人役領不可追也其本衙家火諸件除上手流傳下之外出此銀辦者退出必用不可無者一一以本俸薪銀給還一如原辦價分文不短是𨿽價直之多罷官之日賣可送人可畱後人用作巳小惠可又不然一船之便載借用前途不足換米換柴賣充路費可爲官人不貧況至侍郎本不至是有激而憤戲談之其伺候諸人原領此銀充工食聽其自散必用而不可無者一如家火對像以已銀給冡宰統百官豈有吏部不能令行一兵馬司聽之借口科道各街人如若仍前被害可自放膽來告做百姓不可做刁頑不聽法度的百姓亦不可做軟弱聽人打聽人殺而不言的百姓不言自苦苦何日止或欄街或叫門不禁狀上必明說通政司畏忌若干次告不準送字樣上下有體豈有堂官不能出令一司屬官乎北吏部此等銀年有三千餘兩之多輦轂之下不禁我不知也執事官吏今後爲有司所廹不出此銀而禍隨之許登堂叫訴又本職上任先後日各衙門諸公往往贈有禮物曰交際先日規也夫今日做了朝廷官便與家居之私不同嘗謂孟子之寬大不如萬章之嚴小獵較猶可況受其賜孟子亦誤說也彼酬此答殊是虛繁卻之不爲已甚合行告止前二件後附一件共三件皆朝廷法度中事今非違道以干百姓之譽非借此訐人之短赤子如在水火深熱中如將入井部事本尙書主侍郎輔候丘尙書日久不至居一日官盡一日職故不自嫌疑突此嚴示

○示府縣嚴治刁訟

撫院海示照得江南刁訟太甚本院已約府縣官無憚煩瑣不爲姑息正欲變刁訟之風爲淳睦之俗也近見各府縣申到招詞往往兩可調停含糊姑息本院不能備言大抵狀詞準行則便得利俗有種肥田不如告瘦狀之說誠哉言也乃知刁訟盛行皆府縣官號而召之至論民情土俗則又以健訟爲說何故爲此仰各府縣官曉諭各百姓今後告狀須從實致詞不得一語架空自取重罪其各官今後斷訟除非已自訟事廹不得已陷不知者與之量情議罪並吏書作害告及官府乃官府不能鈐束之過鄕官安靜族人家人作害其實皆是倚靠鄕官名色不可執以誣告論之外此絕無相干生端波及一一執律擬罪如仍前兩可姑息如狀求追銀則曰念彼貧難姑量追人命不曾下手亦招量給埋葬之類者定以故出入人參論不恕

○示府縣狀不受理

撫院海示照得刁訟惟江南爲甚略無上事百端架誣蓋不啻十狀而九也本院已諭令各府縣官始無憚煩終無姑息痛之使畏庶乎事可衰止迄今反坐招詳尙有姑念貧民愚民之說各官徒知一念之差情可矜卹不知矜此一人壞千萬人不能治一人之誣必召千萬人之訟其間身有穢迹畏彼刁訐餙之曰姑念貧民愚民亦有之刁訟日盛非府縣官召之而使之來也耶又告狀人往往稱府縣官告不受理軍民赤子府州縣官父母也凡爭鬭戶婚𨿽是小節當爲剖分衣食等項當爲處理若先億其誣捏十狀九誣棄九人之誣而一人之實亦與其中矣況十人中或不止一人之實十人中一人爲冤千萬人積之冤以百以十計矣不能執我嚴法使誣者懼之不來乃並實者棄之使含冤之人不得伸雪可以爲民父母哉惰者不肯受理懦者不能執法其事均不可通爲此再行曉諭今後凡民間小訟州縣官俱要一一與之問理若果無情盡辭𨿽小必治甚則監之枷之百端苦之如有仍前寬縱復爲姑念之說與不受理者一並治罪若曰多之不可勝理也夫人有痛之而不知畏者乎始不免於多終當享其逸若置之不理年年月月止是如此多而已矣民怨且詈防民之口甚於防川府縣能一日逸於民上耶始無憚煩終無姑息本院的見得民情官法恰是如此各官信之行之毋自貽悔

○禁印書籍

撫院海示訪得各撫院按院臨將復命往往牌行府縣印刷書籍爲入京封帕用費以數十兩計至數百兩亦有之合各府縣算不啻數百兩矣有假稱動支本院贓罰有不動贓罰借稱無礙官銀者此等皆是府縣剝民充之縱是贓罰原無可作此用之理朝廷原無許作此用之法憲司官犯法法當參究念是俗套相沿辦送在外使之辦而送之者致之在內私人私事其來已久爲此票仰某府官吏卽行各州縣官但有各院道刷印書籍並取送鄕官長夫禮物等項卽抄本院前後禁約將原取牌面申繳其有一意阿奉不卹民艱不顧國法者定行究治此等事在內謂之禮在外執律論之便是贓府州縣官識之

○保甲告示

察院近行保甲之灋止論居止人戶年至十五以上盡行開報爲保爲甲不論原管都圖冊籍蓋原該管都圖人戶今有遷徙又有他方來此爲工爲商雇工流寓之人故又立爲保甲之灋以訐姦細聯渙散使爾等出入相友急難相救亦卽古者井鄰里邑比閭族黨之意也爾等可照發去式樣照依居止次序編甲若街道狹窄去處則編東一戶爲第一西一戶爲第二又東一戶爲第三西一戶爲第四若居止星散參差難以齊一者各隨其居相近者爲一甲多或十餘戶少或不及十戶但取守望之便不必分拆割補拘定數目多者接紙再塡四五戶於十戶之後遇有寺觀去處卽盡其寺觀內之人爲一戶甲內有新來人戶增入新去人戶開除旬日雇工人止覺察來歷不書論年月雇工人書入去則除之各戶人丁年貌有冊牌上止書花名一甲擇一有行止才力爲人信服之人爲甲長三甲或四五甲擇有行止才力爲人信服之人爲保長目輪一人領牌覺察各戶動靜遇有面生可疑之人蹤迹可疑之事卽便舉覺一戶每三丁出一人巡夜戶有二丁亦出一人巡夜戶止一丁者免領牌巡夜之人於是日是夜外出則輪及別人其人回日行補一戶每三丁出一壯丁爲鄕兵餘人才力稍劣𨿽時常習武不充鄕兵如止一丁二丁願爲兵弁本縣自行選僉該圖自行保薦者不在此限每人隨便各備好堅利器械甚至貧不能備者亦備堅好木棍遇有警各甲或鳴梆或擊鑼每三丁出一壯丁救援追捕戶止一二人者止於自戶門首聲援莫遠出其巡夜領牌之人各裏逓總甲自於格眼下算一月三十日某戶該某日塡寫卽是一戶一人一日一戶二人三人一夜也保甲之灋大略如此其間或有本縣思慮不及窒礙不可行者則在承委人自爲通融惟安常懶惰不僉報不舉行則不合式若實心舉行甲有聯絡戶有利兵領牌有人巡夜有人酌量多寡人無不均之願則無有不合式矣裏逓保長人等仍於稍暇召各人戶各鄕兵習學武藝本縣到圖試有武藝志肯向前者給賞去縣不及三里者調到縣同在市鄕兵操習凡到縣操試者日給米一升日中給果餅充午飯實有武藝志肯向前者給賞再念保甲之法令爾等互相親愛互相保守身家聯屬渙散惇行禮義甚美意也爾等如或冥頑不聽曉諭不依約束惟欲目下偸安不體諒上司爲爾計圖長久有隱瞞一人不報官登冊裏逓總甲並所隱人員編甲之後有警不出救援並保甲長不率領救援者各治重罪爾等試思無自外保障自貽罪悔

○保甲灋再示

保甲之灋令爾等相親愛相保守身家甚美意也不差遣不煩擾於爾等一無不利聞爾眾多不樂爲一僉爲兵輒難色怨言爾眾果冥頑不靈如是耶爾意豈不以一編爲甲則有覺察有巡夜不得如舊閒逸近六都一圖三十一都三圖被礦徒刼掠爲鑑不遠若先事防禦豈至如是二里之人悔之無及爾眾又不鑑之爾眾冥頑不靈惟圖目前不思遠大此其一也又豈不以一僉鄕兵則有患必我爲敵如倭寇如礦徒皆捨死之人也我則欲生焉能敵之夫倭寇礦徒爲衣食計而來也爲圖生計何云捨死惟我兵望風先奔彼得直行衝突勢若不顧生死而前者若我气壯直前彼必退避易地則皆然直前則彼死我生退避則彼生我死此必然之勢平時不願僉兵臨寇望風奔潰爾眾冥頑不靈惟圖目前不思遠大此又其一也其間向敵亦致死者正因保甲之法不行故單身被害若果互相救援則擊首尾應擊尾首應擊其中首尾俱應誰能我傷不幸而死上爲朝廷保地方忠臣也下爲鄕鄰救難義士也死無愧心遠有芳譽視之懦夫怯士愧色彊辭苟生人世者相去何如自古皆有死民無信不立知惜死不知取義爾眾冥頑不靈圖眼前不圖遠大此又其一也姑以一事譬之淳俗喜訟好爭其來久矣至今毫髮爭忿服毒自縊比比有之小亦犯刑憲破家業而不悔忿爭閒气比之禦侮出之禮義之勇者何如乃礦徒臨門束手伏死倭奴經縣遠近逃竄爭訟气何其壯遇寇气何其餒反而用之功業過人遠矣由今不變甘爲無名枉死甘爲健訟刁民本職嘗試思爾等訟爭之壯气逃賊之懦气倒行可怪逆施可惜爾眾冥頑不靈圖目前不顧遠大此又其一也正謂爾等偸安日久蔽痼不明故再以禮義諭再以遠大之計爲爾辯說若仍前不聽報甲隱下壯丁僉兵臨危退縮必以法律從事前日礦徒窮民計圖衣食情猶可恕今刼村殺人罪不容誅矣爾等可一心力防捕拒捕者隨卽殺之不死於敵必死於法死敵爲忠義士死法爲愚頑民爾等試思毋貽罪悔

議者謂王陽明行保甲法至宸濠之變又徵募客兵當之謂此只可立爲之法不可驗之行事利於自守不利遠攻夫良法遲久而後驗習俗偸生苟安巳非一朝一夕之故矣浹肌膚淪骨髓歲月焉能驟變我法未成他患適至勢急不得不別計應之同井之制已矣乎不可復見矣取其稍近古意還淳朴修爲和睦便益禦侮法莫有良於是者必若以迂闊視之則客兵之害甚於盜賊者何時而已王道之所謂出入相友守望相助疾病相扶持者何時而成耶是不可見其末遂不深探其本計目前之功不思尙有遠大之利而謂保甲之法爲不足行也

謂保甲法於禦侮有大益者蓋此法行則人各有親愛鄰里之心知進退攻擊之法平時相親愛臨難必相救援假使倭寇至一縣則一縣足以禦之至一圖則一圖足以禦之至一村則一村之人又足以禦之矣家自爲守人自爲戰何事客兵無饋餉之煩費無過兵之騷害韓退之謂徵兵滿萬不若召募數千法誠莫有良焉者但人情偸安日久不能責效於三五年間耳若謂此法是不可行則古昔居爲比閭黨族州鄕出爲伍兩卒旅

師軍者亦迂闊事耶同井法驗於前保甲法亦無不驗於後之理也

○招撫逃民告示

淳安縣知縣海示諭各都圖逃流他方人等知悉爾等割捨鄕土遠離了平日所聚會的親戚交遊遠離了平日遇時節所摽掛的祖宗丘塜者非獨無天性不忍之心與人殊也蓋因不能賠貱錢糧些小產業賤賣與富家者再無可賣或本身或男女寫作奴婢於富家者再無可寫衣食不充錢糧何出妻啼子號苦惱萬端而裏逓多科尙未巳官府刑徵猶不息致小民不願有鬥酒﹖﹖垁凡﹖肩之賜惟願無催稅打門之聲不願有連篇累牘之詔惟願無放黃催白之文柰人願不從吁天無路所以忍割天性之愛含淚逃流他方以求衣食以避繁刑非事稍可已而爾等爲之也𨿽然竊爲爾等籌之泣碩鼠而適樂國爰得我直矣萬一不測賦枤杜者呼昆弟而不見卹歌采葍者依婚姻而不見收空擲百年夜室致使樵童躑躅其上此時懸想故都寧無脊令之嘆乎歲時伏臘寧無故舊之思乎迨至回首山陽荒煙野蔓走燐飛螢種種淒其寧無廬墓之悲乎𨿽云人心去漢孔明扶之不足若本縣與爾百姓不啻子父視之也我實爲父而使他人之子吾子吾無忍矣我實有子而向他人之父爲父爾百姓寧忍之乎言念及此遄歸之志應有不遑脂車者矣今本縣丈量田山必有一畝收成者方與一畝差稅無則除豁自此以後無賠貱無虛錢糧爾等可回還原籍赴縣告查迷占產業取贖男女無業者本縣將荒田給助工力與爾開墾區處住屋牛種與爾安生不能耕作者照鄕例日給銀貳分或用充答應使客夫役或用充修理夫役各隨所能使用凡爾所回之人給與執照符三年之後生理充足然後科派爾等本身身後多方區處如是則室家相保上下相安此亦淳安再造之天日也爾宜體之諒之毋疑遲貽悔

◆條例◆

鄕飲酒禮

杜絕送迎

聽訟

開礦

○鄕飲酒禮

堯舜之道孝弟而已鄕飲酒禮尊重年徳正爲政首事也縱與席之人未必的然徳行有可師法亦當愛禮存羊買死馬骨致千里馬以隆聖治可也今當事之人每每忽略於是禮非不行而意念所隆不在是焉民不興行風俗不美由不知堯舜之道故也又生員多系年少後生邈然不知讓道眇視髙年長者以故事視鄕飲凡進酒供湯饌禮貌衰慢夫鄕老𨿽愚拙父兄也生員凡民之秀縱狀元進士唾手可得亦子弟也隨行侍食禮所當然聖賢開口便說孝弟推其極如唐虞事功亦以孝弟當之精神命脈實相關涉非迂說也世俗浮薄不知此趣蓋不特鄕飲禮幾成虛設而當事諸人傲慢一念去堯舜之道遠矣居家出仕無一而可亦奚怪哉

○杜絕送迎

聞之閩人魏立峯【名一恭】見任布政便道往返皆自雇人夫民船不馳驛今居官有若人焉當事者欲獻殷懃情何所施粵人譚次川【名大初】任江西驛傳道凡使客過往痛加裁抑江右以此省費今當事有若人焉過客縱欲需求毒何所用二者得其一焉過往有一峯可動當事執法之思當事有次川可動使客守法之念民疾或少瘳也而二者均之不可得也此民之所以日就困憊與死爲鄰哉

○聽訟

各衙門日日聽訟迄不能止訟者何失其本也考之龔黃卓魯專以徳禮勸諭魯父子訟者而孔子系之三月豈以孔子而不能別其情哉求其心也虞芮爭田文王決之鼠牙雀角召伯辯之聖賢未嘗不聽訟也其轉移化導之機則別有所在而不在於是今上司每以未完責下下屬惟求完事以避責感化之意微了事之情切獄訟日繁而不可止不有由哉今時風俗健訟若聖賢當於其間當必有止訟之方而不徒聽訟之爲尙也

○開礦

按礦乃天地自然之利官開以應朝廷諸用軍門不得巳之費減省吾民一二利之所在人必趍之且免盜掘接濟之害不亦可乎說者謂官開則必立官設衙門取掘礦夫役種種費用十倍礦利礦利盡日且必並其賦於吾民寧受盜開之害不可受官開無窮之苦瑞瓊人也遡思采珠之苦誠若議者之言年年戍守珠池防盜采臨采照丁照畝起珠夫起供給官府諸費大約民間每珠銀一兩可買者計采珠並進珠交珠之費有二十餘兩之數官開誠不可也寶產於地反不得取之以濟國用少紓吾民天地自然之利反生刼奪接濟重爲民害私開爲盜盜開爲害官開爲正正開亦爲害廊廟上當事諸公不知何一無所建明一無所處置至棄此天地自然之利使民不蒙其利反受其害也

海忠介公集卷之二

●海忠介公集卷之三

瓊山海瑞國開甫著

新安王贄獻甫閱

關中焦映漢雯濤選定

男世爵紹庵

瀛海賈棠靑南編次

男際熙庶咸校

序一

壽南瀛吳公八十一序

壽王堯山六十一序

壽顧母何氏八十三序

賀兵憲見庵陳公榮膺三朝錫命序

賀衛趙侯軍政視篆兼督屯序

賀大尹趙三山榮獎序

賀二守陳后溪榮獎序

賀李東城榮獎序

賀景竹王千兵榮膺軍政序

賀屈元禮生子序

贈廖錦臺膺首薦序

贈髙將軍升指揮使序

贈東梧馬侯榮獎序

贈趙三山徳政序

贈顧肖坡榮獎序

贈鍾從吾晉灌陽掌教序

贈參戎以吾晏公攺西海序

贈定安愽莫君署澄邑事膺保薦序

贈顧弘宇榮獎序

贈丁敬宇父封君壽誕序

贈郡侯肖野郭公膺保薦序

贈郡節推大東劉侯膺榮獎序

贈吳頤庵二尹句容序

○壽南瀛吳公八十一序

南瀛先生吳公家郭南自幼以忠信之美聞於黨裏𨿽溺於世俗華靡之中不安於世俗華靡之習谷神不死謂天地根莊老發之世之言養生者宗焉公得天之美不期近似已而業郡庠賓上國交及天下貌古心實識者器之藏其虛寂之體而不能顯其因應之用師莊老而失焉世有之矣嬰兒未孩玄與完固然區區內守無補於人無禆於天下國家君子無取焉弱志彊骨莊老非爲養生計也養生之祕率不外是存養立命言其功還虛久視推其效無二說也公壯年學問本原於孔孟發揮充拓執古爲貞宅禦今爲應塵實之莊老歷仕歸田中道若性瑞嘗掇其始末秀才事業無傳於人不必言矣世宗皇帝銳然有爲初年志趣超三邁五𨿽土木一役亦罕有以是當簡在者公晉甲科郎署工部適承其會鮮我方將經營四方進四品畱用駸駸然世宗之視公大用指日矣念彼共人取途權要公上答天子下揖相公凝神抱一執此而往泊如也以此罷歸亦竟以此自信𨿽享有田園之奉而胸次悠然實超然於富貴之表怡怡閭裏將若終身且日規日勸謀與鄕人同歸於道事之苟陷不明則亦已矣一有明焉子姓至親法不爲諱失之於前復之於後與先日逆覩嚴氏今日誅亡守一不阿無異張公藝以九世聞無能攺於武后之非而重髙宗隱忍之過君子尢焉公不爲無忍不爲百忍白日靑天其心其事大率如此用能滌除玄覽開闔天門斂藏於專气致柔之淵迅通於衝用不窮之會惟公得天惟天壽公不偶然矣瑞公門弟子所願百歲師公今癸酉二月八日公八十一誕辰也鄕父老子弟謂予知公徵一言爲公頌先得我心樂共此舉鄕人之言又曰公父復庵唐尙書諱賢秀爲瓊始祖公繩祖武發祥有在復其見天地之心乎天下之道蔽於是矣凝神立命無越於此復庵獨觀於復惟公以復得天源蓄流長父作子述詩云樂只君子胡不黃耈樂只君子保艾爾後公父子以之並書以頌予傷公之未究厥用也載營魄抱一言公言其心也榮公之壽本於復庵原其自也道其實也唐尙書公世遠事湮言可略云

○壽王堯山六十一序

堯山自幼與予同師友爲學業其神气之靈諸童稚中識者異之予亦歉然於予謂得天之美不堯山若稍長業舉子文論文宗諸大家盛有稱許淸逸之气不混塵俗而別爲一局其文類之以故不能俯就時調決科第科第之文非堯山所不能攻堯山所不與事也經世論今事不平之憤有發焉亦古人好靜無爲上一層意也隆慶庚午予罷官歸別堯山念年矣場屋中堯山終不得一捷晚充挨食廩日歲貢生又棄去不就家居萬山之中卽此采山釣水還以物與人風浴詠歸隨地而樂夫一歲貢生亦庠序士途窮而不得不安於小希之不可得者堯山棄之惟我所願我則行之古之人在混茫之中與一世而得淡漠焉傍花隨柳鳶飛魚躍堯山有焉說販屠羊每聞人說及堯山萬山中木石居鹿豕遊翛然有脫去世故淩雲气遊天地間意唐人之詠懷有曰方同戰勝者去剪北山薇予去堯山居三百里許夢想神交方醉堯山之樂意堯山載營魄抱其一靜之徐淸形可長生也今丁丑九月十有一日爲堯山再甲子誕辰且室人同生一堂偕老宗黨戚裏爭持酒幣走賀謂冀缺梁鴻龐鹿門天作之合於今罕有因問頌言於予予惟堯山先年下帷經史百家其學愽作爲文章包羅萬象其气豪談今不平疾苦其志憤經略人間世曲暢旁通其識精今時命大謬反之身而謀之神者回視前日之所有事者又若無有焉專气致柔與魚鳥花木忘其形於天壤之內古之得道術者蓋如此心與天遊天爲培之夫豈曰不知其雄守其雌聚埃積塊之守豈曰以期年耆而無經緯本末無以先人也哉夫婦值今六十又一平格伊始而眾心戴焉詩云令終有俶公屍嘉告用是不辭其懇備及堯山自幼而今天眷之隆不偶然也

○壽顧母何氏八十三序

天地間和气致祥乖气爲異此理之必然也然和气孰爲大曰孝於親爲大人能孝弟則其心和順卽此和順之心洞然八荒皆在我闥一和之所感召而天下之能事畢矣嘗以弘宇顧君家庭事觀之其和气之大萃於一門者乎弘宇母何氏相夫事姑克盡婦道先自益和於身矣天地間和气之祥固有事適其幸心迹並之其不然則惟心之和而迹不與焉何也心可以言和心不必於其迹迹亦可以言和而不能以兼乎其心也韓昌黎謂歐陽詹生捨朝夕之養而來京師其心將以有得於是爲父母榮𨿽其父母之心亦然詹在側𨿽無離憂其心不樂也詹在京師𨿽有離憂其心樂也太孺人始就建安之養母和於上子和於下不必言矣先官浙庠今澄邑令子宦遊數千里外母畱安成乖違若無甚於此矣然太孺人願子道濟四方不願子爲兒女溫淸膝下母剝民毋利已上無負君下無負學毋以老婦爲念之訓顧君朝朝夕夕周旋以之視無形聽無聲恍若母氏日臨在上已身日臨母氏之旁若是慈訓和順興焉用爲澄民一邑之利有子如此母心誠不能無快於是也古稱父母俱存俯仰不愧爲君子三樂之要心契心感融融泄泄𨿽隔千萬里外如日見之矣天下之和有大於是者乎澄邑士民僚屬謂弘宇君爲祥於玆有自來矣萬曆甲戌春正九日太孺人八十三誕辰也先期乞予言以紀一時之盛予母太恭人今八十四一則以喜一則以懼聞言不覺色動平治天下捨我其誰孟子之志未能或之先矣所養所發不過守先生之道出弟入孝以待後之學者親親長長而天下平道無越於是矣予日侍老母與顧君同衰病林泉無復爲天下念風自火出容保無疆舉於顧君屬之

○賀兵憲見庵陳公榮膺三朝錫命序

先王有至徳要道以順天下所敬者寡所悅者眾我祖宗曰之萬曆初天子率祖攸行加惠宇內爰命內外臣工得封父母如已官而及其配先時黜陟幽明大計羣吏其無功徳忝官常不遂其媾者不與也見庵陳公至是蓋榮膺三朝之命矣公世閩長樂人封君太夫人久奉璽書峩豸曳繡族戚稱觴以慶國人遙爲見庵公榮之衛指揮某某日以其事爲予誦祈言以賀予惟士君子立身天地間孰不欲其親偕老一時金章紫綬荷天寵光也哉顧徳不足以使媚於天子因之我不足以悅於其親裕後昭先孝子不匱已則然也公由進士服官所至有聞於人嘗閱李三州初稿所爲贈公之文公平生行業恍如見之公能於其官不待今日之贅矣令終有俶其亮功熙載休揚於世以顯父母有可爲公言者東坡氏謂才滿於天下而事不立天下之所少者非才也气也气之所加無大無小無往不濟玆公兵備我瓊入境之初正寇酋肆行之際恃撫而驕禍機叵測人眾以此觀公然尙以秀才官虛文無膽千人一律疑公也公叱吒間羣豪喪膽俯首約束置洶洶水火之人而措之袵席之上公何以得此稱異於人哉人徒以其見畏寇如虎公以才以其气已大物小不見其爲虎也天下而無大事也天下而有大事非其气之過人者誰則辦之詩云孝徳引翼四方爲則然則公之所以荷總百祿顯揚二親以承王休率此措之內則慊心外無掩襲其所及寧可涯哉國人數其事而稱之如革僉壯丁官當驛傳丁糧民壯反初日之不均者與民均之民之利也予獨區區於海酋之一言志其大也率海之濱衛所布列寇無畏焉气不足以守其才坐是爲累若公所爲鮮不爲則矣用是書之以爲賀

○賀衛趙侯軍政視篆兼督屯序

軍政例五年一推萬曆三年冬忽報衛趙侯思梅如前軍政軍餘人色喜欣欣舉賀侯之文請予爲問夫事無系於君國無系於州若縣地方不之言可也祖宗列土而官無能舉於其職有甚於今日之武人者乎弧矢之利以威天下無武難乎其國矣請言之黑子孤懸內黎外海窺釁有人四面敵而諸不遑矣文政何施燕雀處堂中無倚賴有甚於此三千里地十一所而衛者乎請言之由瓊而北十三布政京師濟濟布列有難言矣特於思梅一武人言之言之何如時也流獘也文武衣冠誠自別於祖宗之舊矣不有天之與我三代直道求自得師在人者乎今天下事由書生矣書生自黨特無有天理人心振古可恃其大者又無有天之與我聖則聖賢則賢在我而已可死可辱彼書生無得而奪之者乎戰國爭雄孟子有二者天也之說師文王大五小七有斡而旋之矣一王法度衛使司其品三所其品五俯首聽命有扁斯石典章律例曾有之乎前無所聞尙當自我知能如百艸結實吐華酬生造化日前人不有淸水王我輩武人立之標焉可以望而趨之者乎瑞平生仰止一人而已師王而行惟恐不及名宦鄕賢�人無出淸水之右其襲職署印在武宗皇帝初年武人未至今日之衰而衰之始也淸水能之於先曾幾何時今日乃不可能之於後孟子謂挾太山以超北海是誠不能淸水行義峻絕風采無一時俗气矣要之只是一塵不染一私無容聞其政暇便觀書史絕不爲今武人酒食嬉羣之習詩文無一傳示於人善讀書者也無搜摘章句之勞坦然自得其性情之正謂之非人能也可乎哉一時屯政軍行無一不當人心之舉一人倡率十一所肅如也𨿽以之天下無不可者詩云𨿽無徳與女式歌且舞由前信後思梅之惠人歌舞之矣予之所取於侯者則願侯如淸水收盛美之功不願侯於無義戰中存煦煦之徳侯固握篆而總十一所事矣勢不得捨侯他屬況侯沈靜優閒質美可上由淸水而入聖捨侯無可以爲望者乎用是勉之以爲賀人有元气下陷立死亡矣苟非烏附毒劑無以達之今者希闊之言類是烏附實則和扁參苓延年久視非烏附也天下事亦爲之而已思梅勿以爲訝

○賀大尹趙三山榮獎序

有仕於此承上交下動見尢怨諉之曰時勢之不可宜者非也夫士患無萬物一體之心爾萬物一體之心人皆有之以我之心將無不恊之心眾人之母解衣推食無逆於人不必言矣大而刑罪之加小而阿譴之及風雨霜露莫非同人於道意也同人於道有不得於人者乎孟子曰以善服人未有能服人者也以善養人然後能服天下三山趙君令瓊今日月計三季代巡楊燕山公不及章薦馳檄獎之三尹張子奉文行事揖予乞一言以張其美先無是例而張子心欲之二百年來無今尹言之不可以巳也夫三尹與丞同稱佐貳韓退之所云漫不可否事爲長官之惟聽今日體貌大都然也三山縣百務一以家有長兄無二上自與宜乎同寅恊恭之意微噂沓背憎之風熾也乃三尹惓惓然道三山美不啻口出蓋三山誓不貪泉攺心帝命三十六字養之旣有素矣志在厚民生民服化從義日辭訟中哀哀赤子呼冤案前不忍捨之而曰別爲一教道也因彼競爭諭之禮義由慰日勤罔不勤或戒且農桑風化日諄諄焉實心實政細大兼舉俗吏視迂闊事三山直前爲之此何心哉萬物一體之仁不得而巳也百蠹攸除百廢與興見之日行莫非萬物一體之仁蓋由蓄之中藏莫非萬物一體之義不獲乎上竟之上之人與其共不獲乎下竟之下之人仰其澤僚友同歸於道以弟稱不俗道厚士隆士於義不於私諸士子喁喁以愷弟頌張尹大道爲公淵源有自家聲見於是矣實則三山心感心使之也而謀象恭不如之也然則曰難乎免於今之世矣不已之求而人之責其得爲論心之當也哉𨿽然三山政尙節气言沖和尙減分數天地萬物吾一體有得於光明正大之功無得於和融渾純之用大之似矣而未始融之也入人心則如此矣又此而上其爲感將如之何三山勉之哉天地萬物爲一體仁道也成巳治人道無上於是矣書之復張三尹意爲三山賀勉

○賀二守陳后溪榮獎序

國家建官正佐僚屬一取虞廷寅恊和衷之義惟其人亦惟其備流獘至今下謟上抗長官稍得專行其志二佐僚屬則唐人所云漫不可否事余不負丞而丞負余府之二縣之丞無以異也撫按藩臬顓制於上二佐旣與府正員惟命是聽同之而二佐又復制於其守士生斯世不幸而不得爲長欲行其志難矣神而通之存乎其人其爲功其取效又反有出於正員之上者後溪陳侯二瓊郡計今七載𨿽未嘗以同寅恊恭之道過望於人亦未嘗以靖共爾位之義自廢於已握篆視事七載中數居其半侯亦惟盡其在我而已矣民情多爭喜訟府縣事大槪互聽功居他事十之九侯非訖於威惟訖於富惟明惟斷民好民惡曲中其情爭於野者望訟於侯丁口猺賦諸出納令出而施事至而酌惟侯所定民則安之其它不然侯何以得此於民哉侯有淡泊養心之功是以得之爲明通公溥之用侯昔與予官浙同爲令繼晉建水州太守侍禦劉紫山至今以年例不及章薦爲恨建水廉平有聲視永康無異侯旣明且平侯之介實爲之且侯之節又非可以易時易事鮮克有終俟之者瓊去京師萬里而遙珠厓虛名至今爲梗卽侯所代亦旣以得利置富雄閭裏矣有風聲气習而侯不染民之來者不能拒侯聽訟多於他人百鍰之八若可利矣大者月報上聞事情可恕其小者與民有之不爲公斂怨不於巳充囊七載一日惟介惟明惟公惟徳於民之中侯之政則然也獄訟者不之他而之侯謳歌者不謳歌他而謳歌侯夫豈一時一事違道幹譽偶然之故哉侯兼理海防事有主之至今迄無成績然卽其不已於行之心小有警聞興言出宿而民已信其爲禦災捍患之大矣何也民之信於侯者深也詩云肆不殄厥慍亦不隕厥問我侯以之其事功其取效先後正員有過於侯哉代巡燕山楊公復命有日大計粵東羣吏之治馳檄獎侯其語曰器宇沖和才猷練達海上堤防惟謹郡中惠愛尢多歷仕已經六年操持有如一日視士民輿議予所聞知無異一時州縣屬教範於侯循例乞言以張其美予懇辭不得次第言之諸君曰惟廉惟明惟公惟斷勤愼兼之居官之道無越於此矣侯課應得章薦不然而人無憾焉公道尙有明也諸君信予不爲佞予亦信諸君不我欺遂書以賀

○賀李東城榮獎序

今世官於其地者治下人往往粉餙詞說借貴人爲文架無爲有增細以巨裂彩書其然進之諛風行而天下無公議矣事之可以已其一也然亦有出於人心之公情不容已者出於公則不出於諛或徳在人心遠邇同及或饑食渴飲臨深爲髙目前之功身後千百■﹝礻冀﹞之澤大小不同徳之不忘於人一也且頌徳之中監戒存焉益於其人因以益於其民情在是義又有大焉予於東城李君見之言之不可以已東城隆慶六年冬任臨髙縣代巡楊燕山信東城初政循例獎之時未及期月也耆老王廷器吳應第等造予徵言爲賀其言曰臨稱富饒邑先後令以富饒利之今日之臨又一臨而非昔日矣我國家官民財法有界限官自爲官俸祿柴馬民自爲民蓋藏衣粟柴馬俸祿外毫髮屬民枉法不枉法其爲贓一也贓在官者法無赦今也不然我民日就朘削見促生不見蘇息盡由於此郡有守邑有令聖天子以牧養寄之如保赤子義也設官分職不爲不多有以其子視其民者乎見尹而戚天下然也而臨遠方爲甚東城李侯百有爲爲民爲之惟猺賦惟出納聽斷視若切已事一有不恊痌瘝在身一旦夕不能安也燕山之獎侯曰督攢造冊籍爲之一淸增城垣捍禦爲之永賴侯心無不盡之心事無不宜於民之事燕山之所未及知者事視城冊大率相等埒民頌其才去冬計今期月日矣暮夜入衙未之有聞也審冊不言常例聽訟不入鍰金民予其節居官之道淸愼勤三者東城兼而有之邑人有樂利之歡念東城爲樂利之徳然則是贈也得非情不可已出於公不爲諛者乎二老又卽先後尹比方今日曰其人往矣政聲穢迹播人心口若今日事侯與先賢列難其人而今有之解倒懸就衽席民之不能忘也癉其惡而章其善二老之言凜凜然監戒存焉常目在之如臨師保禆於其人因以禆於其民誠在是矣情在是義又有大焉詩云髙朗令終令終有淑用是予其請書之彩以爲賀

○賀景竹王千兵榮膺軍政序

聖天子分天下職下都司衛而立之所焉所與州縣錯峙蓋五品秩也兵以千一百計餘人倍蓰之所管轄有戎務有屯糧訟獄是其以衛封圉翼我聖明之治實兼牧養允釐系焉行道遂志視州縣有大者今守令下民莫敢仰視人視之不勝其崇且榮所則不然其故起於秩襲父祖不由問學於官守義懵無所識且其無理徳以和心气也動輒猛悍殘厲以淩剝其下撫按藩臬用是從而抑之抑之誠是也沿以成習遂致厚相黨與者牢以坐受爵冕致斥顯顯然中秩之崇反出文雜流下居之者恆亦愀然不樂曰此奴隸冠裳爾其間志有所尙者竟亦以莫可柰何付之莫知所以致此之由去此之道夫人之參其身於天地中者豈必人之榮我而後能立哉執義以往天下有莫能禦者況五品之秩森然明也吾得執國制以爲倚公理之在人心未嘗泯也勢之亟重有甚焉者吾得以執人心之公而反之理可以張屈抑之勢制足以振品爵之崇故愚嘗以爲今日之武受抑於文者十一我之莫能自立十九也且其所取以自範者繆戾尢甚旣以威莫如州縣諉嘆矣乃日剝媚之行州縣固名文士也我何人斯而獨不然撫按藩臬之我督者固偉然名進士齗齗然天下望也彼亦州縣之爲爾我何人斯而獨不然效殖貨利以求容媚方以爲庶或可申一二不然甚矣計之良也孟子曰小國師大國而恥受命焉是猶弟子而恥受命於先師也然則武秩之邈乎其卑而謂盡由於文士之抑者其然乎其不然乎如恥之莫若師文王爲今之策亦曰執制以自守據義以行制而已毅然不諉於莫如之微斬然不牽於剝媚之習則吾固參天地人也彼之並且上乎我者將唾穢而奴視之矣吁獨與之角也與哉獨求不我抑也與哉千兵景竹亦有志而付嘆者撫按請於廷而軍政及焉反此而遂有由矣愚懼其莫知所執也因軍士之請用是書之以賀天下事亦爲之而已矣景竹尙勉之

○賀屈元禮生子序

屈子年三十餘矣仲秋之夕得嘉夢覺而生子眾咸欣欣於餘慶之說相率徵予言以賀焉予曰人生而無以嗣於其身者能幾言之抑可以巳也或者教以成子之貴乎然今之教者於聖賢之道則戾蓋自門左之懸久廢馬援之遺王昶柳玭之誡特書於司馬氏者與鄕習之願符節遂膾炙焉夫天地四方之事舉而屬之男丁之身矣其負荷若之何也顧沈默之名而精若義者能堪之乎是故孟子善養浩然之气正以爲天地四方之射也漢人因有生男如虎猶恐其鼠之說予非敢以漢人爲適中見也苐中人之性振其气而挽之中也易抑其气而企之中則難中行不唯唯過中之狂士屬心焉仲尼之所以善於造就也矧今所取當於天下之教者何如哉愛其子而深爲之計顧以守雌之道進焉以水濟水血肉𨿽可保永於世而徳義之有於身者去賢聖或邈矣謂之能成其子也然乎哉疏少傅不以財遺自謂爲子孫念尢奕史冊矣而犯者慶焉矧道之見頌於君實而世又率以爲是者誰則挽之諸友聳然曰元禮少學禮知此義者也予亦欣欣然賡餘慶焉幸天地四方事於此子乎攸寄也用是次之以爲賀

○贈廖錦臺膺首薦序

天下事如斯而已謂今無經學士大有爲於天下哉國朝以經術造士士非此無以進其身迨得官則又有今時應官之道經術之在聖人芻狗矣有儒官焉薄收而薄出之人無望焉而奔走奉迎故事虛文視熱衙門無異人之所以責官人之所以責士判然兩途矣然天下有稱善讀書者又不如是吾省新會錦臺廖先生富有經學文翰擅名於時卽彼小試瓊山而言丁丑落第乙榜而瓊非今人爲貧之仕借此自暇逸者乎舉人教官又今以一過路譬之上下所不深責者錦臺自做秀才攻墳典而舉人日矣比今仕有職掌寒暑燈窓無殊先日非干幹惕若中有實趣者不能課士子不廢文論爲時制也孝弟禮義尢所課中諄切之急道有本末教有後先譽髦士於鳶魚得所之中一不見其崖岸自居嚴師尊道必人爲敬學之日旱麓之三章心有天遊之聖也錦臺會之矣然卽此而論不過卽事論事得錦臺之小尙無得於內蘊之多所以爲他日設施之大嘗自督府淩洋山公之薦言之錦臺蓋繭絲牛毛之學天髙海闊之心矣簡編之在今日蓋前百千萬年事也前百千萬年事莫不有於方寸之中舉此而措今日之應酬莫非已往之成效措之而有不當焉者乎夫士子讀經爲文又經史正道中出乃入仕則背而馳若戴聖祝欽明之流謂其初不過假此以爲階祿之地眞心本不如此錦臺不變寒於今日之官矣不變於旣閒且逸人不深責之官變之於遺艱投大人所屬心之日乎又不然若荊公以一執拗得之始敗之終錦臺溫如玉不然也然則錦臺非如心之經學有用之文華也乎洋山意欲廊廟上大用錦臺使得盡展底蘊不負初學言其大略其小蓋經學文章其精神心術之蘊今日舉行教事其精神心術中小小之餘也老子謂朴散而爲若故大制不割今日與其言錦臺於一官一事之中孰若論之於不出戶知天下之上洋山之見有大焉者矣因言之內之廊廟百執事以外撫按薦章爲據外有薦章之美大行其志機會也庠弟子欣欣有此相與問言於余余養屙閒人事有聞見不盡有聞見衍而文章因人言也若其當不當則非余之所及矣書爲贈

○贈髙將軍升指揮使序

指揮同知髙前江死於儋之神尖三載矣死以王事天子卹焉加其子一級指揮使世襲衛僚屬某某謂天恩所及生死光榮也問言於余爲今肇南君贈余惟神尖之役前江廹於兵巡道不得已而非其本心子加之級何將在外君命有所不受史方齋不知有此陷前江爲不知彼已之死前江冤矣然兵發有期方齋至儋前江不至前江得當而後進非畏死也方齋不諒其心然方齋滅此後食之心其急如火初非有讎於前江前江知之小不勝大而以二小舟突二十七舟前江不愛其死至此欲以平生不顧身家心事爲後人計白之史方齋也死於廹不死於義贈其子以其父之義何以贈衛指揮及軍余先後前江日寇未到股栗先之不能前發一矢者比比萬一不然亦大抵顧有身家之心無死綏封疆之念𨿽盧和髙手飲之烏附數百未易起其陷下气也前江度越此等百千萬倍餘嘗謂使方翁若能少諒其心謀勇兼資前江非徒死者無神尖事得不死將不爲虎豹在山之壯乎外海內黎方齋之功尢大前江原領兵前進方齋廹不爲無因君命不受將終執之於義或可今日始知獄吏之貴乎不可爲也有此二難前江受廹卽死之輕志無異先日慮勝死綏之愼心卒之李賊破膽俯首聽招一死而地方之受益多矣前江之勇於是可見時以其事上聞隱此不及其實前江白日靑天心當厚典無歉夫厚旣死之身可子可否其父未見也何以父之天下有有其父子不如其父者乎一血脈之親而又气習風聲之近子不其父千百之一從古而然以目所見言千戶崇升能無懼而已驍雄之將也今其子名維績者他何觀法气槪大抵近之今髙將軍夫苟無能如績近似其父夫獨非前江之子耶古稱父作子述子不其父人以不肖子呼之今髙將軍得階一級聖天子亦以有其父有其子也得天之榮當思所以保有其榮孟子曰事親若曾子則可謂能養其志保榮之道也市井人一時之忿有甘以其身償人之死不顧者職分內事不盡國法鄕評柰之何獨無忿心猛烈而死之人气之壯者也其精爽英靈常存天地間一气子孫冥有依附昔人自責何面目見先人於地下髙將軍苟無識朝廷加今官之意能見前江於依附之間也哉家有祠堂郊有墟墓隨入隨出可愴可感父倡子和天機有必然者僚屬贈言之乞有聞者莫不興起況於親炙之之趣焉故不辭而爲之說言長矣一言以蔽之曰肇南今將軍是則前江之子而已書爲贈

○贈東梧馬侯榮獎序

聖天子曰爲天下求才官惟其備矣事不立於天下者才之不足於天下哉古人言才於徳今人捨去本心別自爲才以不才言才應天子還治其人之身不於其人之道天下坐是爲害甚矣哉世習之謬道術爲裂而中流之砥難乎其人矣隆慶三年秋予自北歸海上鄕人日有東梧侯之譽謂侯秋毫無染鉤巨操切機事可用而侯不爲與侯之徳又若不滿於侯之才予心異之然猶未卜侯中心之願何如也今旣四載於玆矣所得於侯月旦評侯得聞之者日詳日益有驗乃知侯獨見本心不狃於俗立異於一時求名於一事非所以言侯也明心見性今天下士動辟佛老日流於機械變詐而莫之反純白不備神生不定又佛老之所羞稱陋之而不爲者侯先立其大獨認本心與俗見迥異人誤以無用於世認之侯蒞事臨民應於其心有規爲有揮霍講信修睦息民爭而不示之僞則佛老之心而吾儒家法也內藏其渾純眞一之體而外不失其因應變化之用至誠臨下潔已格物古先聖王合內通外紀綱造化經理人物有其心不背於用侯庶幾焉居今之世有人如侯者其可以易而得之也哉天地萬物性分足焉舉此措之天下之事畢矣詩云誰將西歸懷之好音予嘗欲侯擴充分量以盡其才持侯本眞破天下僞應天子求才意歸老山林奬侯而進之未能也燕山楊公奉命旌侯知侯之才未盡於侯之徳用因學師生請微顯闡幽爲侯贈且以堅侯復古之念云

○贈趙三山徳政序

天下官於民稱父母自縣令始其切近於民稱官則一邑之人春溫不稱官則一邑之人秋殺亦自縣令今天下令何以哉下民易虐取脂膏而囊橐之盜跖四知口𨿽不明其然心實視之天下同風爲當然事其不然者狃於世俗行已淸濁間於今爲利之說執而行之上司過客鄕士夫有私厚焉秀才一介儒生無勢而有低昂口舌厚學校士又今人謂居官第一事也上下渾成一團私意心與口居之不疑又視爲當然而行之矣貪者此其彌縫不盡然者此爲要譽遷擢完全之計私厚用財物財物民之脂膏充之私厚聽鄕豪武斷貸於此冤抑於彼今之仕也爲巳曾有念及吾民不暇及其它者乎我太祖視民如傷執周書如保赤子之義毫髮侵漁者加慘刑數十年民得安生樂業千載一時之盛也今也不然變而雜犯其視之爲當然已非一朝一夕之害矣況瓊去京師萬里貪泉易心毀譽淆雜予方悲豪傑之士無所待於人而興者無其人也萬曆天子登極之秋三山趙君以奉化邑愽任瓊令旬日間一邑欣欣向榮百凡攺人視聽父老謂世道一新二百年來無此縣官也瓊今日得有機會饑食渴飲徳教流行交會之間說者之言有所感發而然非虛美也三山政績見紀瓊治錄刻本其未詳者諄諄然禮義忠信桑綿麻豆日爲小民諭勸相質爲奴之俗用柳柳州方計移之里甲絕其費用紙贖捐之與民隨事而應無非民教民養先聖賢有行之法三山直方豈弟實政實心待小民溫然可掬赤子慈母不是過矣僚屬吏胥豪家姦黨先日借之爲虛譽視爲當然三山一以朝廷明罰勑法行之一時人快其峻目之曰趙禦史愛三山者持不獲乎上民不可得而治矣之說三山曰獲乎上有道捨誠明而得之上吾不知之也吾不爲之也三山气剛行峻知有民不知其它大率如此用能脫小民於水火之中而不免置姦豪於夏日秋霜人所不堪之地謗言朋與願公之去良有自矣昔人不以得民難爲子產病無得於勢豪敗類世俗之見曾足以爲三山累乎學校有知識士無私計者忿然不平司訓馮先生率之乞一言爲贈以釋且曰請有規焉士習以贈文市利予方病之今日不得其平而鳴視舊例遷獎則舉有大焉言之不可以已也爲是不辭其請車攻之六章曰不失其馳捨矢如破並歌之應師生意若曰大剛則折不講於太和元气區區郁火彊陽是務去焉庸醫也持鄕願易血气予不敢爲三山願之矣

○贈顧肖坡榮獎序

昔李平廖立諸葛武侯論法廢之終身垂念武侯沒世如在素有恩貸及巳者不至是也武侯何以得此於人哉習鑿齒謂武侯冰鑑無私觀武侯者蓋不必求之恢復之心開濟之業卽武侯之不忘於人者而武侯王佐之才盡之矣天下凡章程號令或可以聲音笑貌爲於一時以心感心不待吾言而自能曉吾意者不可彊也肖坡顧君以隆慶六年冬尹文昌閱月卽有興工築城之役張生世望以別丁糧爭不得於尹上策二月完工一時撫按司道以城工信肖坡初政交獎之人心同然張生一旦將郡邑士夫意乞片言爲贈夫三代而下人心私憾攻訐愛憎毀譽有言而不足爲言之信久矣張生曰肖坡毫髮於民無染百應迎刄而解庖丁新發於硎不是過也惟性气髙急興築事用法惟峻民不可與慮始如是耳過此則慈祥愷弟沛然如初政矣庭無畱事民享深仁貌肖坡心之不一而足大都不出廉明果斷三者與予所聞知及諸士夫意無異成陽君窮處於齊秦太后爲弟魏冉計收窮翕心王聽之卒之五國之成賴以不廢七雄時事務成功尙權變不足道也肖坡气剛守定土築豪弱無異淸攺南溪買犢飛詭百凡抑彊扶弱豪家羣然撓之不卹也彊項破柱則有素矣寧曰一介儒生能持口舌短長遷擢利不利因之破吏岸捭闔謬恭敬得其心耶肖坡不然也張君讀書爲儒不然也大抵肖坡之得此於生有本焉武侯有淡泊寧靜之學是以有李平廖立之感李平廖立之感於其心不於其事也以心感心是以能終武侯終其身不忘其徳生之誦尹必曰秋毫無犯秋毫無犯然則肖坡之心服於生謂不有由哉乾陽坎水相背而行遂有天淵之隔肖坡需有孚張生復卽命安貞其大則顧君之仁一邑之人有永賴焉言之不可以已用是書其事以爲贈

○贈鍾從吾晉灌陽掌教序

長汀鍾君從吾文昌邑司訓也官四年得晉今之灌陽掌教門下士某某謀所以贈其行者謂非文不可詣予徵言予懇辭之諸門下復曰鍾師必欲得子之文慕子者也予辭之不得因言之記稱仕而優則學學而優則仕仕學融會孔門未嘗廢仕亦未嘗專言學胡安定有得於是經義治事並舉之爲蘓湖之教夫古之經典今之人事索之經典天下之事具於是矣而別於治事之中求之蓋經典言事中之理而未能一一盡及事中之變事中之變百千萬端君子之應如之譬之醫者隨癥用藥而又因其一時之所傳變攺方因革損益本末先後輕重緩急淺深長短廣狹盈縮有劑量焉毫釐之差千里爲謬苟不知其變之所以然而應之以其理之所當然於以用之其不至敗乃公事鮮矣傳稱執一理貫天下之事人非生知之聖平日無講明融會之功則所謂寂然不動之中而萬象森然已具之體昏如矣抑何通之故予嘗謂聖天子爲天下擇官地無缺官天下不見官爲天下利獨見官爲天下擾大端在不曉於官民義利之辧先無以洗其心身家在念貪取毒焉下及其日應之政則又先事而講明之未有得也夫從事經典而日求之紙上之文事之義理而已若夫有其事而又有其事之變則必於經典所及之內加深求焉於經典所不及之外加深求焉而後可以盡其故蘓湖教法至今稱之正以其門下人用之而效者以其能預講之未用之先而其所以講之者盡變也我國家設有府縣藩臬百司庶府士得此謂之仕內國學外府縣庠官亦謂之仕國學府縣庠謂之仕仕焉而兼乎其學者也鍾君司訓文昌經義治事兼有之矣署定安縣事一年再署文昌縣事計七月庠序治事之後又得以履於其事而爲之夫引而伸觸類而長之天下之事畢矣天下事豈能一一身親見之哉然身親之所備嘗與口耳之所談說意趣各別以躬行之所自見之於事示之於人眞切有味爲從爲悅必然矣鍾君之於二邑不徒遐邇仰其獨淸之髙而且隨在有從事獨賢之頌身教言教灌陽士子今而後特無多幸乎哉教成十人爲國家造十方之福教成百人爲國家造百方之福諸門下以鍾師且無得於府縣之秩爲銓司不知人不滿庸詎知以人事君鍾君所得多矣乎況今天子在上求賢若饑渴而銓司又能上體聖心教官顯陟邸報選選有之又安知公道之不可掩不有如印以賄得由賄固介如石如吾從吾亦有以得之乎由小而之大由閒散而之權要予於鍾君拭目俟之矣昔人謂錙錙而較之至石必差寸寸而度之至丈必溢石稱丈量徑而寡失陸象山謂此可爲觀人之法言大節可以兼乎其小也予於鍾君則錙錙寸寸且從而得之矣何疑乎書爲贈

○贈參戎以吾晏公攺西海序

瓊獨居一海中外通閩廣接諸番諸不逞之徒便風帆一息輒抵州縣城下鹵民業加毒之民倉卒不及爲計萬曆攺元參戎以吾晏公奉命書督其事專區保護隨變便宜瓊人幸之無幾惠潮寇徙巢而出不安於東圖復起事於西洋洋風濤倭艟如舊依倚聲援勢必然也督府石汀殷公計度身堪多故望洋而勇其人上請天子兪之洋海以西付公調度海南衛指揮某某千戶某等念惟北駐陽江不免於歲月之間也乞言爲贈予惟諸君之意言之曰夫自倭夷之爲梗也我中國不逞之徒因之蓋自嘉靖中嘗試臺寧突如其來志滿气得三十年矣天子之靈中國之大迄無一人立功爲庸揚氛海上其故起於戀官踵俗中外同風內無許國不二之忠臨變應兵又不曉於司馬孫吳虛實避趨之法死生利鈍吾有命焉自諉於武人而莫之講也瓦合結私冒權借譽外此未之有聞矣三年來予接以吾之貌聽以吾之言矣將欲以有爲也大方報國每一爲兵牽肘熱中迄無如願枕席過師繼嗣斬獲計自今亦旣功於前人矣然非公稱心作用不足爲公言之也先者從事浙中督府趙劍門溫張侍禦惟公屬意聞之上曰敬愼謀略沈毅才猷事實心以求濟務要全勝之謀敵果敢以爭先不爲觀望之計素諳夷情熟閒水戰忠信足以動人恩威而能得士吁參錯於數公之言觀之而見其媺於公矣詩云匪直也人秉心淵塞然則殄滅妖祥敉寧海岱指今日之危而注意焉匪公屬誰屬哉人苟不以死生利鈍入心刓方納私冒功罔上昔見其可今視爲妄悔無用之心澄气勁義集而天下無不可爲矣人患有其外無其內質有其內事從其欺知之而不與行之乎公必不然告之而不以實嫌諱誇毗薄之也用是書此以爲贈極諸衛所官意

○贈定安愽莫君署澄邑事膺保薦序

澄邑去郡城陸拾裏瓊萬里京師三州十邑同一荒遠僻地澄土瘠民貧好爭喜訟尢稱難治貪泉易心尹難其人而士民亦鮮有以尹之賢而聲稱之者萬曆三年缺尹以定安縣教諭莫君署其事士民翕然與之代巡柳坡馬公兼政教事薦君於上謂君異才當不次用恊士民意相率徵予一言以贈予問其所以則又同聲而曰自莫君握篆之後詞訟淸而村落無追拘之擾催科緩而事事存撫卹之恩事無稽畱人無緣獘里甲省約一邑晏然究君之心蓋仁人長者之心其不爲貪暴苛刻之爲終身之遠亦可以占之一日之近夫澄訟事獨多於他方無實之詞最小民之情所難平者今首以淸訟頌莫君且莫君於澄暫署其事耳今人凡暫署官府之事稱權官百凡姑應先日之爲隨人之後初非創立規則垂久遠也乃上得撫按藩臬之稱下不失撫綏之譽數月之間當疲敝難爲之時惟士惟民聲稱如一君何以得此於人哉蓋君有立巳講學之功體立用行是以出之自能爲宜士宜民之政先自定安學諭督府石汀殷公首薦之矣政與孔門弟子言偃出武城而有弦歌之效子賤不下堂而單父稱治道相近似然則今士子一入官遽以簿書禮節苛暴因循各就其資之近而自許已蹶其本矣天下只此人心天理而曰某方之民易治某方之民難治可信也哉早麓之詩云豈弟君子遐不作人莫君之教定邑以之泂酌之詩云豈弟君子民之父母莫君之署事於澄以之莫君無愧二詩用是賡之復士民請若夫前途事業方興未艾此特其發軔之初耳大都於此可見未詳及云

○贈顧弘宇榮獎序

曾子謂君子愛人以徳細人之愛人以姑息華晥之簀有取於大夫之言無取於且易之說石猶生我疢之美者其毒滋多君子之愛人君子之自愛道蓋如此弘宇顧君以鄕薦繼攺令澄邑僅期代巡燕山楊公馳檄獎之謂弘宇能於其官也耆民某某等循例乞言以贈仁養義教所以稱說弘宇君不一而足澄民有言弘宇君則誠無愧於今日之令矣宋儒謂伊呂之道得一縣亦可小試言君曰父母天下守令父母一區大小不同其責一也一人有罪我陷之一人饑寒我饑寒之是其可以易稱也哉況今天下士捨其行道行志之義幸應舉爲家圖慶得官爲已利曰要做官則不得不隨此俗套聖賢入官之道卽一日也做不得以借口事之無害於義從俗可也吁今之所謂從俗寧古之所謂從俗哉士而入官舉止語默動與民關舉止語默動爲民累其事其心蓋不止於未仕之前失已而已而於人無與焉者也柴馬俸祿外以一毫充已用以一毫市已私不免卽此一毫爲親民殃門皂胥吏外以一人充已役以一人市已私不免卽此一人爲部民害僅一人一毫已非居官之正仁民之道矣況日積一毫積一毫成千百毫積一人成千萬人哉文王視民如傷望道而未之見治岐之政天下無有也古今無有也且以如傷爲視下視岐政不及一二者視之又當何如聖賢之道因人自考方人有言居吾身自方之半今也是非倒置其間自以爲是而不可以入堯舜之道借六藝文姦言亂正失眞何可勝紀聽之使人眩瞀出入反不若信吾本心之眞信我聖賢之道之爲得也荊公執拗謂人言不足卹居今之世當有取焉弘宇君志出伊呂之上小試澄邑方以行志爲幸予亦幸聖賢之道率是有明於今也文王視民望道公旦遜碩膚而不居弘宇君具法焉東萊請狼瞫之烈豈僕僕乞憐而求人之譽者哉予於顧君亦云用是澄民之言未據及也君子愛人以徳特書其可規者以爲贈焉

○贈丁敬宇父封君壽誕序

夫天下有親如父子者乎一气脈而流傳之形𨿽二而不可以二言父子也況日夕家庭又有風聲气習之近蘓氏謂稱人之善必本其父兄師友夫豈以子弟故爲父兄隱如直在其中之爲厚也哉子不如父人以不肖子呼之謂子必其父也子必如其父乃其父先如其子爲之矣其不盡然萬一不至瞽瞍丹朱言動易入大人能格君心之非天下有不陷親爲不義之子天下有陷身不義之父乎百端言之未有子賢父不賢者今封君七十有一之老敬宇丁君之父也余於封君一無聞焉於敬宇子則嘗聞之敬宇之於句容何如哉大抵百度具舉滿腔子盡是惻隱政又足以發越之而無遺其才也一塵不染六年一日其節也目見耳聞一時循良聲稱天下未有若此尹者然人之賢不賢亦有自來余意度之苟非先有封君然後得有敬宇則必敬宇有執而行父子情親封君順之二端之中苟處一焉君子曰父之能賢也猶有可言者今之時何時哉子得一官之榮又望子滿爲足家之計財帛世界見可欲而心無止足焉又富家習气也若曾子則可謂能養志亦未有棄口體不爲父母計者敬宇六年之中人一不見其有內累於家意气吁非封君之能賢敬宇能若是乎余於敬宇完美於六年之中見封君近有義方之大封君於是乎大非時俗人物矣時禮於人父母有生之辰一則以喜同其子而慶之今己卯孟秋日封君七十初度之辰也夫亦誠可爲敬宇慶矣然一人有向隅之泣滿堂燕笑不能爲心況居官則有民責明有百姓之非幽則有吾心無能於職之愧封君父子能爲敬宇一日安之乎不安於是日用三牲之養不能樂矣得子敬宇人人頌尹之賢六年之久甘雨和風邑無異議是今日斑斕之衣莫非一邑歡娛之色持觴慶祿百拜稽首子爲之亦一邑之人爲之也天地和气萃於一門吁盛矣文林封誥錫之天子七十有一之壽平格自天夫豈偶然之故哉人間樂事無越於此用是不辭其僚屬師生請書所以可慶之實爲之贈

○贈郡侯肖野郭公膺保薦序

君子之於天下立已治人而已矣立已治人孰爲之心爲之心爲之心自知之得若失心自致之𨿽天下之理無微不彰而人之視我終不若我之自視無遁形者之爲的不取信於我所自知之眞取決於人不盡我知之迹失之矣肖野郭公登壬戌進士守瓊代巡柳坡馬公剡薦於上聽銓司不次之用光及寮寀三府趙侯四府劉侯因希予言以贈將舉柳坡之言發明肖野平生之素夫肖野平生之素俟於柳坡始發明之耶肖野修已學業俟於人言之及乃致其力人不我與撤而不復前耶性分無待於外有待於外而爲之非性分也肖野公之心吾嘗有以得之郡百凡迎刄而解言一知府無難事矣而日夕皇皇常若不給今人有未能而事與之共同官之義尙當獎而進之況在肖野望治之勤日之升川之至西土怙冒文王視若有傷光武中興兩漢中賢主也以百姓怨气滿腹誰欺誰責彼予一人處心如是言今日事三州十邑能處之無不如其則環海而爲民能使之無不被聖明之澤矣乎一之爲累承流宣化之職缺如矣肖野能安之乎我無安於是人譽我於是譽我於形骸之外孰與我自謗我於肯綮之中君子戒自欺求自慊二侯今日相與聚會精神一堂之上共而爲之眞機實際猶恐無能自攺於其故民巳家國猶間然也又況分之以毀譽得喪之私瀆於耳目以滑於內內無純心安得外有純政夫吾心則有定若乃毀譽得喪則亦何常之有禦史持憲爲天下公柳坡言之矣今日言肖野之心今日成肖野之美姑置之所願二侯上體肖野寅恭之心同寅恊恭爲已責自體呂祖謙請狼瞫之烈豈僕僕乞憐而求人之譽者哉予於肖野公亦云區區眞有以見公以傷視民之心於靑天白日之下而無間知必不以予之言非美盛徳之頌也夢中呼其人之名人則應之呼他人之名則不應以其眞也二侯曰然書爲贈

○贈郡節推大東劉侯膺榮獎序

今之入官而仕者庠序學古之人也然往往不滿於識者之意天下之人不見官人之利特見官人之擾者豈其人之初盡不賢則然哉未仕學古旣仕則參之今日仕人之論平生之學不盡用之今人之論正今人居官之利是故其說易以溺人始有今古之岐終入從今之謬大抵以正入者以邪出矣萬曆三年二月大東劉侯自邑愽擢推吾郡視事之初抗然有執已守法不混於俗之意是𨿽未能事事中則由其事逆其心胸中若有特操有俗指爲薄侯行之者有俗指爲膠固侯行之者道在是也今人誤認爲膠爲薄於此有特見焉我自行之出入於風靡波蕩之中欲自比於矻立中流之柱侯能久安於是矣乎秀才初官移其心而左移其心而右未可知也詩云誰將西歸懷之好音常欲小申已說勉侯未至堅侯已然一旦代巡柳坡馬公檄旌所屬意有大者侯與焉僚屬師弟子因以贈侯之言爲問予欲有進於侯未及行而意不爲頌諸君子有愛人之徳存於中是以今日有贈言之舉於外夫感我而厚必有受其薄者矣受其薄者怨之矣有慫慂我之爲通莫爲膠者矣通大抵在財貨禮貌今日出之自巳亦先日取之自民變通圓活官有時譽民之不當其害無有也聖天子爲民設官今人入官於可以爲干名進階之助則庸心焉爲民之心置之計毀譽得喪之外失之矣然則欲侯節推佐郡舉於其職寧復有過於薄爲厚膠爲通勉所未至堅所已然擴充之以盡其大無自盡於發見之初者乎失職分則失道矣失道失心矣無一可者用是備書先日之意復諸君請持上爲贈侯根本在是擴充終始之而節目無不周矣柳坡旌侯止於節目不詳及云

○贈吳頤庵二尹句容序

頤庵吳子二尹句容三年矣其親友人某某自京行別以至於今日有思慕思慕何謂意气不時人物也入官有年不失初意又敬宇丁進士爲之長官賢而知賢可有顯�乞余遙致一言以見其愛頤庵於余親故時有會晤曾以一二言一二事髙之謁進將行巡崖邂逅托馬鞍於余回舟之上日久不復詳其時酬答所以大槪指今官而有得醜狀戲之供一笑也頤庵變聲色而曰公人品髙矣乃允賢矣則不然有友同行曰��戲談回言如是友人亦雷同余許之而終以爲愚戇犯執滯之病不可官吁非也言念頤庵地芥靑紫自幼而志有大焉不遂有日一旦曠典恩貢人意必頤庵之得果然然候選天官所授不過縣尹事有堂長主之而爲其貳南都上下京師瓊人必由且止之地也句容去之不遠鄕人一接頤庵而歸曰衙中空空如也柴馬俸錢外無從有毫釐之入事自堂付之彼盡心如法而行不貪不酷不自乃諛不自爲惰無殊先日秀才之气時事二尹於今罕有人有同言余信之有不盡然於余心者頤庵句容而今三啟於余矣大抵卑抑無聊之情囚之有懷鄕掛冠之想夫吾平日有取於頤庵取於气之直也直气卽孟子知言養气之气行則慊心之功乃其有事勿忘之驗气之所加無大無小無不榮無不逸乘田委吏孔孟無一日爲歸與之興行道之气充如不服爲心也頤庵三書於余向家如切大抵見小官之亦有榮又見還鄕之反爲適不能遂不能退旋以三思蘓氏發明慊心之驗曰卒然遇之王公失其貴王公失所貴之常心服於吾可見之气心服其所本然之理也今由歲貢而出之人偶授知縣府判推猶有向前气槪降此而下自視小矣其言曰如此官階所由如是侍之諸進士大官之下譬之云泥縱使出於其才誰則我與泰山壓卵因而頹廢頤庵歸心或亦然矣夫人豈其盡無仁義之良哉吾能不見官之爲小養成此气由中發外而天下之人肯之矣謂世無不好諛之人諛幸少安夫豈其不然然而自謂熟是人情上官又有其說曰一爲資格所限見可侵漁不爲侵漁之計無有也鞭策不前十人而十餘以爲二說皆是做成今天下有其事無立事之人天下靡靡國家無賴人不能重已以致無人有之已不能自重致人輕已有之在彼在此均當分任其咎使吾職掌無缺不愛一文其心好諛之人彼亦人爾絕無一服義心哉不然矣句容堂長丁敬宇之賢也有知於頤庵必不以堂長崖岸繩頤庵不繩之必能揚之至此而頤庵無不可爲之丞矣𨿽然吾人浩然之气不因物而亡有不依形而立吾執其是彼峻其權鸛鵲蚊虻相過乎前也浩然於天地之間其大無外聖賢論在我不論在人道又如此頤庵素有方直之气入仕途不免動其心於榮辱得喪之來轉步移身余憂之君子愛人防所未見書爲贈世尙圓活圓活私意之所自起也敗盡天下頤庵能如先日之執滯而天下無不可爲矣願庵勉之

海忠介公集卷之三

●海忠介公集卷之四

瓊山海瑞國開甫著

新安王贄獻甫閱

關中焦映漢雯濤選定

男世爵紹庵

瀛海賈棠靑南編次

男際熙庶咸校

序二

贈大尹吳秋塘徳政序

贈恆所劉侯膺榮獎序

贈養齋蔡太守撫黎序

贈總督府凝齋劉公平八寨序

贈羅近云代丈定安田序

贈文昌大尹羅近云入覲序

贈李太守母七十壽誕序

贈霜栢陳先生得獎勸序

贈黃村趙先生升靖安大尹序

贈林東臯考績序

贈諭邃川得撫按獎勸序

贈毛帶江升天臺大尹序

贈陳侯丈畝成功序

贈諭邃川獎勸序

贈蒙生徳範還遺金序

贈史方齋升浙藩大參序﹝爲鄕士夫作﹞

黃廣臺思親百詠序

贈王朋江升寧波府太守序

贈史方齋升浙藩大參序﹝爲兩學師生作﹞

贈陳元山任古田司訓序

贈顧懷東晉京兆丞序

贈黃體齋升南京國子監助教序

贈周柳塘入覲序

崖州太守蔡養齋致仕序

汴水尋源捲序

注唐詩鼓吹序

○贈大尹吳秋塘徳政序

學爲已仕爲人其義不講久矣以故天下之人坐受仕人之害瓊州號爲嶺南百粵益南之遠陵地連崖州山海貨比郡治下爲勝其地又居郡城之盡有仕於此爲貪爲肆寶爲已百方文餙傳爲人又毒於郡治中人矣自非介石之守豪傑自命未有不以地變者浮梁秋塘吳侯由恩貢國子生授萬州判判爲州守之貳韓昌黎謂漫不可否事者無得自見之懷𨿽有識者亦無不曰其有不爲有制之爾三載考績得晉其州屬陵水尹言陵則無有出尹之上矣其貪其作用有制之而不得逞乎乃侯履任又二載奇矣無意於香仔無索於海泊里甲紙贖徵收火耗有事於官而爲暮夜之入其非已所有不爲巳入不必言矣𨿽出村至府飯食供需前人無不求辦於里甲中者侯亦不然其淸節有過人者以言其才則昔日漫不可否今則可者可否者否有猷有爲毅然身獨當之勤事厲精吏胥無能爲獘行鄕約辧爭訟百凡有爲民則便之利無不興獘無不革曾不得巳捐俸二十金充蛋戶額課𨿽謂之滿腔子惻隱之心可也然皆未足爲異事也白面書生出人意料牛嶺劫奪非百年來前尹以爲無如何事哉招撫勸諭誠信有以服其心營堡屯戍先入而險又有以屈其力小則深田歸心大則萬州龍吟峝二十餘村雄桀不受控馭亦惟侯所指無不如意洋賊林道幹楊帆擄掠非犯則無敵者哉防禦有方士气百倍打水六七人先試而侯眾突擒其一道幹反以畏途視陵轉洋他去侯蓋不特牧民有政才課士子有文事內黎外海四百里內民蛋仗侯武事而安亦先年諸尹之上人也大抵天下人內有涵養然後外有施設侯仕能爲人侯學能爲巳爲之若侯者其可以今日仕途中人物視之哉予杜門謝事如前所云大抵多出一時耳聞予歷世故多於人情亦熟嘗謂人心不古毀譽難信然酌量於彼此公私之間參之以尙書聽詞於差之法百與而百無失矣況今巡道錫崖舒公日時廉訪尢加之意者府州縣正官也激濁揚淸於侯許與民牧若侯也而又何疑乎𨿽然州縣親民瑣屑曖昧日雜然尹前府及守巡撫按千百端其難爲亦府州縣艸創十室之邑自昔難之侯果能曲當於應學優外無歉然不滿吾當官之懷哉反吾歉而求之分盡於所求之中矣用是因士民圖侯撫黎事並徳政大端乞言以彰其美據所說附巳意書爲贈焉

○贈恆所劉侯膺榮獎序

天子在上舉天下無一物無不欲其入我生全之中按撫藩憲海內外統之旣有其人矣郡爲守邑爲令有其人必有其人之選者以任其生人之責經野設官用爲民極日久法縱而入官之人計身家言利矣我瓊萬里京師天子生生下流之恩壅滯尢甚據劉侯入境之初一周年矣言念劉侯溫其如玉識者易心以消厄運無負天子生遠民意由一日至期年節用愛人果如識者之料督府石汀殷公采民風獎之曰安詳處事平易近民聽斷無冤催科亦善品藻如見弟子員幸焉詣予徵言以贈夫諸弟子治於侯皆其所以望生全於侯者也望侯以爲生者深責侯以爲生者必備一有不及而生全之道缺如矣請言之朱晦翁謂具此生理自然便有惻怛慈愛之意人於人無不愛矣況又有今日治人之責愛人其職者乎然官於人得喪毀譽機在人動心於人則我之心不我作主固有惟上之聽惟人之狥百姓不欲於我之所爲而爲之矣無問大小顯微如一果能如父母之於子以其滿腔子盡是惻隱納交要譽無之也而施之者乎今有暮夜受人之金人指而疵之矣柴馬俸錢過此皆法之所不宥也常例里甲上下相安何所據而行之聖賢義利之辧士子一入官而昏心焉俗論也官一郡者以一郡事爲任官一縣者以一縣事爲任初無大小難易之別今人曰不明之罪有之而無不公子太叔問政於子產子產曰政如農功日夜以思之思其始而圖其終如農之有畔如之何無能明之不公不明其罪不大相遠職在是罪亦在是甚矣小之爲害也況又有積小成大甚矣一之爲害也況又有失於一害不止於其一者乎昔人得官而仕於縣令獨有取焉言親民也吳臨川謂禹稷伊尹之志得縣可試公孤守令大小別焉仁道在中事行則一捨伊傳言縣官一縣之人有一不被堯舜之澤皆苟道也劉侯志安天下發軔瓊山內重而見外之爲輕捨侯無足與有爲者學師弟子愛侯以徳詩云庶幾夙夜以永終譽今之謂矣用是推言之用爲贈

○贈養齋蔡太守撫黎序

國初至今言官瓊者必以治黎人爲一急事然卒未有以得黎人之治者孟子曰至誠而不動未之有也龔遂得之以安渤海張綱得之以說張嬰卒之有以服其心而戢其禍況在黎岐質文機變吾中國不知其幾更易也自有天地至今尙存太古風致然諾信義死而不移天性之眞獨有存焉者乎動以弓刄相向自昔記之蓋以弓刄爲雪讎之具不能自至守令之庭曲曲直直勢使之然無他意也苟有以開導其心剖其不平彼無不聽予嘗謂恃有人心小則息爭大則開通十地道爲郡邑人入版圖百千萬年無不可者所恨知此道者之難其人也而又賦役繁難官吏刻削彼自爲誠我自爲詐有以灰其心而格其至至誠之爲難乎其爲動矣微啟其端謂可見之行事者吾於養齋蔡侯見之嘗迹蔡侯澄海先聲崖州初政大抵事從其眞由其質有其內學於誠而欲求其至比之俗吏矯餙外貎學於詐而務爲名髙者不類也有是涵養有是作用方抱宥四村讎殺旁村效尢禍變事機浸浸滋蔓正侯蒞任未久之日也單車往諭侯信侯之心士民未之有許者乃侯爲之近不曰叵測之爲凶遠不曰嵐瘴之爲毒心何心哉曲曲而直直之不過數語卒有以得其心平其夙忿解怨爲歡村村如故事與張綱龔遂後先無異然則不曰已之無誠也誠不足爲動也而曰獷悍之不可爲馴古昔則然可信也哉卽小推大則州縣中苟有以遂彼之願無礙其生版籍而郡縣之無難事也予嘗以爲黎人之不我向也乃我之無以致其向其爲亂則始事於州縣之民長養成就於無良之吏黎勢固不能以至州縣言曲直者無以剖別其不平之端而僅欲使之不爲不得其平則鳴之舉嘉靖間二勤王師予未敢曰師出之爲名也此則太守不能處分之罪非其人之過也嘗欲執侯今日之功破先後黎議之謬爲開道郡邑之漸一日崖士民以贈言問予曰吾意也𨿽未爲千萬世之功而心情啟達向化可爲兆於是矣中孚豚魚吉九二之象曰其子和之中心願也信在言前不言而信變詐之世而得有如侯者黎人得以舒發本眞士民寧適其可以易而得之也哉苟朝廷之上薄賦輕猺承宣之吏還淳返朴舉蔡侯而爲之無不可矣單車之諭侯得爲而爲之矣權不在侯而侯俟之勢也劉安之諫伐閩越曰以十萬之師爲一使之任蔡侯以一使之任當十萬之師回視庚子己酉大師兩及荊棘生焉崖至今生气未完復也何如哉何如哉曲突徙薪之功誠能動物之道侯胥得之用是不辭而爲之序

○贈總督府凝齋劉公平八寨序

蕭望之謂民莫不有仁義欲利之心𨿽桀在上不能去民好義之心道之不可不愼粵東西萬山中生聚之眾倚險作寄其人習气亦如其山之險然同函陰陽之气得生天地非他類也遠人不服夫子以修文徳以來之爲策夫亦無以來之而巳祖宗兼設文武重臣控制其眾後又革去徵蠻將軍之任總其事於都禦史一人吾夫子意也列聖奉運二百年餘矣不見文徳之修日尋用兵之害何故大自其不盡王化恃有山以自雄誠橫矣然北仰九重曰天朝知有天子如天之尊謂督府天朝選擇而來天下人也視如神明望爲標凖羈縻去畱大抵督府之命惟聽威畏朝廷威畏及督府先後坐開府而一其人何如督府日有政令仁義之言不絕人耳可謂曰賢然言在仁義者十之一事不在仁義在利欲者十之九軍門得以便宜行事天下謂握權重故宦囊特多兩廣貪泉其多又居天下之一夫止此柴馬止此俸錢出此之外一文一分贓證也經曰懷惡而討𨿽死不服軍門罪我刼掠軍門刼掠猶我山中人之言也非瑞經行蒼梧等處數十年前耳飫聞者乎流至今日其言尙存標凖之地先自壞之欲持之以服山中之人難言之矣臣子之權有重於軍門者乎榮身及親一時稱最答恩報主當亦無過於軍門濟濟在列時事至今回首天朝言之可爲愧口湖湘凝齋劉公當風靡波蕩之中超然千人一律之外百事如新姑卽其切近之小持言之督府兼有巡撫兵事其急故曰軍門決勝千里大抵身不親行藉總參而下將領於外運用晚唐債帥宋南渡而下殖私財以自結於私人今日踵之行焉自痿痺其手足之用余不知其所謂公下車初政突然反之賄門不開將領生气所在有李光弼八營調發間精采百倍之象八寨之舉瑞時以先事之端倪占後事之成就師不愆期果爾捷奏天顏有喜遠近歡聲先公而行如公之舉有之而紙筆間功級不同也先事一方用兵百方枯骨府縣民牧不得安於其牧矣一將功成瓊州府知府唐可封同知楊繼文通判黎九臯懇一言以志今日之喜夫天下有淸其心不能以淸於事者乎天下有養成此气不能以駕馭一時遊其刄於天下者乎萬古人必又有𨿽之蠻貊無能行之者乎不圖今日復見威儀

○贈羅近云代丈定安田序

東坡蘇子有言古之所謂從眾者非從其眾多之口從其所同然之心古今有不曰井田之爲美法者乎漢初限民名田今日廊廟有人徧舉均糧新例是𨿽貧無立錐猶自先日而可以已一時飛詭之痛千百而取其一是亦井田之遺也發令之初家之田連阡陌亦曰此一均平美事貧富心口同然余喜之謂事行可立見也遲而今日則大不然部題有曰以國初流水魚鱗冊爲主名曰流水魚鱗蓋有其義今不講此而別臆爲之開端旣差末流之獘莫可禁止東扶西傾朝更暮攺百病之所由生獨臨髙會同文昌人以彼善於此分之文昌者近云先生今晉欽州太守舊治也文昌丈事方畢上官知美才復付爲定安之丈近云不辭委於始不昏懈於終大抵事本易簡古稱治亂絲有法有田則丈顯顯條緒非亂絲也近云坐得易簡之道是以得之定安之事余未之有聞也然觀其彼善於文昌可以卜於定安亦必有善心力不能以兩見任人爲而理其緒聞其後一得間親行核姦匿不丈之家二十有一準之攺補完報𨿽曰安知其無尙有出於二十一家之外而近云精明果毅之才亦可見矣近云才大過人愛人之仁一介之操又足以鎭之排難解棼乃其餘緒道有出於丈田之上不可以其一盡者是宜乎朱尹忠齋神服而樂與之也忠齋必餘言爲近云贈秦穆之誓曰人之有技若已有之忠齋有焉均之義不得辭書之贈

○贈文昌大尹羅近云入覲序

易冒天下之道圖從中起中起言心也天下未有一物一事出心之外者心何以得曰得之寡欲聖天子思得寡欲之才與天下共宵旰尢切文昌地濱海獨稱磽瘠貢役之繁反甚其它州縣碩鼠食苗天子需才才不我顧亦惟文昌爲劇以今時事言之蓋非大過人之才不足以爲大過棟橈之濟也自昔宦遊瓊土惟江右人士民則宜之然資稟近民求如丰城伯輔之塗天下堅無不可破深無不可入又不可得近云羅君來自宜黃一時邂逅余猶妄意君一江右之才而巳矣任事無幾絕無之中得僅有之見邑人遠邇不約同頌究其所以則曰當年里甲逐辰罪鍰及一切非縣官所可有時呼常例前人未有不特秋毫無犯之者侯獨不然質之天日無愧心無赧色羅侯也彼闋生自塵盡鑑空見之行事不足以稱其心之所存天下無有文昌非人窮而詐百年來鼠穴不可詰不可止者乎君懲一儆百之餘意气所加一朝如洗大抵惟民之利君無不見亦無不興惟民之孽君無不見亦無不革乃畱更僕未可悉數君何以得此於民哉君之心爲之也集義所生是非義襲而取以故可大可小可常可變一里之城切近淸瀾抱變等方剽寇往來之藪非前人付之無可柰何急則抱印而村者乎君無所不盡之心戰守得地林道幹所向無敵視之若無有焉遠近恃爲無恐一邑安堵大抵近云侯一人之力民苦衣食轉徙他資空存籍版名戶亦旣有年歲矣識微君子不能無日後孑遺之慮非過慮也前人亦非不曰當務爲急招來有文復業無一近而三年之內告歸於故者源源可計久當何如天下事心感心應者有原有機毫髮掩襲之而不可得鴻鴈於飛集於中澤言尹如君吁賢矣哉君趨庚辰王正之覲以己卯八月去任急王事也邑人不能朝夕去君邑庠教諭某訓導某生員某將其意懇一言爲贈述職者述所職也守令六事對揚上休君無愧矣𨿽然無非事者而今視爲故事矣反以書帕之禮用爲入京之急內京謂之禮外京謂之贓君行之乎書爲贈用爲君省

○贈李太守母七十壽誕序

天下有親如子於父母者乎念其子念及父母情之不得而已也通之天下皆然淸江檢齋李先生起官桐盧己卯夏奉命晉任萬州太守月日無幾一州一縣是𨿽山谷以爲居者亦無不有徳守之心焉人無異心守何以得此於人哉徳守之深日夕思所以爲守報庚辰王正二十又七其母七十初度之辰運周而始人子一則以喜之日也庠士某某將郡士夫師生意乞言望淸江之滸拜云端以致其孝報守也報守而止於世類之系言之誇張而不當其實母子一气有待而成事言必其事請爲諸人士言之今聖天子代天理物設有百官官必其備無一而非爲斯民地也士讀書文入式而後授之以官謂言如是行不然哉初不然終則大謬有然大抵牽於外持之不堅不免變於中也牽外變中孟子以三可已不已當之此在已可父母之際難母又難之難者閨門人見俗尙如是謂義理恰是如是子之愛親命也不可解於心李侯亦當乎難而難矣萬以香藤板葛梹榔海舶利爲小民衣食之資耕蠶不足以供不得已而賴之者也他方之人一官此方不知其方愁苦十人九人滿載而北惟侯今日蓋不止曰於事應事自惻隱中發之見徳於人已也退食委蛇羔羊之皮又一州一縣之人老老少少談不絕口有從容自得之美無牽掣難心之態非先得其母脫然於財帛之中能得有脫然無累之子出世俗外吳隱之之心其心也哉詩有不遑將母四牡之使父母何嘗羽鴇之臣一時裏仁爲美家庭之中不止一陟岵之母不卹其緯之婺可以想見然春秋而上人物無足異也今此何時桑柔之篇曰其何能淑載胥及溺有母如此吁不賢而能之乎先有母氏之賢然後從子之後頌母之美有言不爲虛涉言之可矣猶有進於是者養生家謂怡恬爲保元和上壽之自家不入民怨之錢歐陽詹生𨿽有離憂親心樂也母和於淸江之原矣民怨錢不以養母朱晦庵謂日用三牲不足以爲孝子心樂也子和於今日牧民之堂矣聚州縣之歡聲將望云之喜意孟子曰父母俱存俯仰不愧二者之樂李氏一門以之爲此春酒以介眉壽酒之可以爲介也和气也天地和气萃於一人吁盛矣用是不辭人士之請書之以爲贈若夫行道揚名召伯甘棠勿剪伐拜孝大而遠俟他日與侯記之不先及云

○贈霜栢陳先生得獎勸序

士子入官曰教官人則卑之何卑吏部亦一資格而巳這資格格了許多賢者使不上遷格了計多不賢者亦有進步人心排下進上資格限焉而气因之孔門在得之戒爲戒無有也禦史懷川龔公百年波蕩之後屹然執焉曰教職有初周元公朝廷正天下治之言教官之所自來也非誣也正名正義關系不小三諭之文行於一十七條之外諭教官較府縣特詳責教官較府縣獨切責之詳人之應之或不及至乃歲貢出三仕不脫於儒吾郡霜栢先生上肩鄕科之士獎薦亦有與焉諸弟子謂此希闊遇也乞一言爲先生慶吾觀霜栢於未得獎薦之先究霜栢於旣得獎薦之後大抵卽霜栢之言貌可以得霜栢之心胸古人指閃倏狡獪之輩不可方物曰小人霜栢內𨿽文理有別外則寬易舒夷口不伐功行如其口苟非養素之正定靜之衷當不及此諸弟子之言曰事師三年二經幫補入學矣不一見有計利言色先後進生自行束脩以上均此誨心待之不滿懷翁充類之望固也輕重厚薄聽之人我無與其間其心淸矣內有淸心外自有淸應教官無府縣吏事之繁習讀考課外無幾也霜栢之素行之而有不至乎人各有師霜栢初謂不可攖人就我來不拒不來不追錫崖舒公條約旣行之後一槪取必若與巳異而霜栢奉行之謹不啻已出已不誇名是以人亦不見其有事之迹今士人日有成就錫崖振刷之功抑亦霜栢奉行之力也不見物我之分霜栢之賢於是爲大餘故曰苟非其養素之至亦必其生質之美夫師取模範弟子巳矣道不在於言語文字之粗在於身心性情之際古人有先之者兀者王■﹝馬合﹞溫伯雪子是也霜栢如之虛而往實而歸模範有過之者乎𨿽然一先生事都人士賴之矣其它何有不脫吏部資格之外積次程功霜栢可一縣尹劉方未有他異吏民同聲謂之不煩霜栢事也過此以往得志以鳴國家之盛未敢言矣何也吏部有三途並用之言終實不然僅此復弟子愛師之意借之贈

○贈黃村趙先生升靖安大尹序

黃村趙先生楚之棗陽人也以己未歲中乙榜署淳學教事始至進謁於予視其貌忠信溫裕若有道然頃接言議又欣然若以是官爲幸者夫教官則呵從不足祿入不丰徒寄空名於諸士子之上一切紀綱程約不克自樹立且嚴戢時俗薄之師嚴道尊之實義善人多朝廷正天下治之實功世不知有此久矣先生獨欣欣然若加榮焉自非心有獨是其行之也將舉百餘年旣廢之緒而直任之也能之乎心竊異之閱數月見其模範端嚴程約整戢道徳爲師文課不廢凡一言一動足爲士子楷法士習稍稍丕變計至壬戌二歲有奇矣先生之教無怠於始弟子服先生之化不岐於初教用有成卒如予所料人心同然先後巡按際巖周公羅巖袁公春洲崔公均以志向髙潔模範嚴整獎之蓋先生忠信淳一則行之外必能如其中先生以此職爲榮則知此職之不小其行之也必能盡此職之爲大師道立而善人多於淳有成效矣正朝廷治天下方日望焉先生歸自會試銓部以績最薦進靖安縣令天子兪之夫令控有一邑祿入稍裕呵從塞途經百凡出納苟效鼠狗計行之可以厚囊橐誇耀閭裏卽所當事巧便史書習於計簿欺謾苛暴勇猛操切百姓違道干名雷同上下上府每每右之將有顯擢故凡職列於教者人恆以不可以府縣以藩臬以風紀幾務短之蓋謂所司之繁簡異事所理之巧直異功有司事在巧迎善伺時沈而沈時浮而浮與司教者之迂然禮義抱守區區相懸也時俗之薄於教君榮之矣有司過峻厲誇聲勢父母斯民之道幼學壯行之守邈乎未之有聞也世俗榮焉君知反而爲之乎孔子之蒲以恭敬以信忠信而寬明察以斷爲子路頌夫治蒲三善非俗人所以榮令者聖賢每加意焉先生忠信淳一溫裕不苛卽所肅諸士子推之則其見效於不偸不擾者特餘事耳見禮知政時俗所榮先生弗爲之必矣𨿽然道一而巳矣道行於教者道之分量淺淺在於能充君子之守亦一而已守貞於教者守之分量小小貴於能執令萃有百責大抵刑教十之一理財十之九百職惟令臨財惟瑣惟多民之黠者訟訟必求勝窺釁隙以投所好靡攸弗至先生能持於始能無變於終乎今日而上而下而旁交百凡垂涎於令小不如意輒怪言怒色墜淵之計行焉得喪利害李少卿謂腸一日而九回有之先生無恐於一二能恐於十百千萬其人乎眞西山大儒也劉平國謂與余景瞻並用必有可觀縣事簿書山積獄訟叢委姦人倚以變化爲利鼠穴其間窒於此則通於彼市狡挾公符以暴於鄕豪橫胥朋比以威剝於良善一不加意民有不得伸吁而死者先生能勤察於幽且險剛斷其禍福於民者與其可禍福於已乎擴充未至則道之分量有不盡執持未堅則守之分量有不充世俗之所薄所榮終將出入於其間矣吁道云乎哉吁守云乎哉予於先生宦遊於淳見善相示聞過相告舊矣故於諸弟子之需一言以爲先生贈也竊效顏由二子之相與贈處也備述縣教難易以爲先生誦

○贈林東臯考績序

予於東臯先生均業儒友也然東臯令瓊山計七年於此矣實有丈夫義焉古之人有曰君子居是邦不非其大夫自斯言之出也故凡有蒞於人者𨿽心晳淑慝紀事執春秋筆焉其顯誦於人裂采而贈之者必淹咎爲美增細以巨𨿽以龔黃召杜顯顯然擬之者實反出嚴來下用是善惡詆冒莫可憑倚君子習見其然故凡采而書之揚歌而休頌之者皆將曰此不非其大夫義也𨿽歷歷可按者莫之聽焉夫以善惡之相冒若此聲乃底實莫能白之君子之心又若此今欲侈言以爲東臯贈也亦奚益哉是故東臯惠澤著於人心政聲播於行日績業畱於郡邑之志瑞不必多爲之贅然東臯此以奏績行也行將擢而之他郡陟而之科之道其統賴有大於瓊山者統賴大則其績之所奏隨之東臯以其迎刄而解之才乘迎刄可解之力隨職業之所到執平日之所學者毅然行之罔狥身以忘國毋私已而棄民小之瓊山大之天下則聞譽達於遐邇功烈著於不刊循良憲諍映耀今古予得以從而鼓舞於其後矣吁豈不盛哉豈不快哉昔子路去魯謂顏淵曰何以贈我曰吾聞之也去國則哭於墓而後行反其國不哭展墓而入謂子路曰何以處我子路曰吾聞之也過墓則式過祀則下儒有見善以相示者東臯先生何以復我

○贈諭邃川得撫按獎勸序

聖天子作天下君師勢所不及外設府州縣官共而理之府州縣於民曰父母官天子之君道天下也於凡民之俊秀則不曰父母攺稱提調別之言提調者立之標焉禮義廉恥日提撕而調度之如人之愛其子必思勞其子期之遠大進之聖賢天子之師道天下也師天下與君天下徒衣食之聽之由不彊使知不同今府縣官有顧父母提調之名而思其義者乎模不模範不範言提調失官則百來年視父母爲甚起於厚學校之爲私謬於借士譽之爲累事之牢不可破其大也禦史有賢學校三諭特嚴之出巡條約之外而今學校之中聖人之經賢人之傳也二年之中不見有一堪能懷川之應余以爲終焉已矣天下以虛器視學校天下之提調爲之壬午春初忽一日澄士揖余而曰今有賢尹梅劉二公不約同獎願言爲今獲上有道之贈先是老幼亦同此請而餘言之矣邃川新政大槪具舉學校儀未詳得也諸人士之言姚師之狀則曰今縣與先年有異鄕先生投剌之難非公事未嘗至於偃之室也此子羽之自守則然今有欲至之而不能先日囑托之風今日消絕夫曰投剌曰出入請托非人所蔕芥人士有口不爲逆而聽之者乎履任之初正其要譽之棘觀之蔣公政訓時好尙可見邃川特自爲執無期會也上與懷川之諭符合如一提撕調度握大綱而夫子教我正矣陸九淵謂丈度石量徑而寡失可爲論人之法然則有賢邃川待士執之矣其它之小而不能執乎仁父母不能爲提調之嚴有之提調稱官不能父母之仁無有𨿽然執之是也道有出於有執之上不得不足以執耆老未及人士能道其詳請再言之夫瓊事出十年之近人稱破家亡身莫得伸吁非彊盜扳扯事乎蓋官司以得盜爲功奇貨可居富戶也邃川初任特忿然曰盜人何心有自扳其黨乎置不問上人先日風旨不顧也未幾別得實有贓物眞犯十人脫然無累蘓子瞻謂孫君介夫剛者也不仁而能以一言脫十二人於必死乎余於邃川亦云夫執今人所不執過此而往何所不執明今時人所不明過此而往何所不明先之明成就其執後之執完美其明父母提調人何間言且事若薄士而士反歸之曰厚大夫士能相與以有成也皆可書也用是不辭其請書之贈

○贈毛帶江升天臺大尹序

古之君子急欲得君而仕之廣土眾民中定天下孟軻氏之言君子意也夫天下有聲色臭味焉無屑欲也必此而後欲之天下有聲色臭味焉無屑樂也必此而後樂之今之君子急得君與古同意所自來則古異今出身之途三言舉人無促於下第後教官例矣今之將仕者顧曰歷事後亦有例縱使卑之不失減縣正官之數如之何去終身之熱就一世之冷蘓東坡出守河東其詩有酒肉淋漓渾捨喜之句此正冷熱之別也士君子性分內事何事初登仕路便孜孜然此念橫耶帶江毛先生近古風味吾取焉帶江長於文學豈科甲躓步人哉落名丁丑遂忻如於樂會之就四年冷官安之一日周元公師道之立會之心矣分巡道舒公問以割雞小可試之俗稱權官如刼沈香皮水之舊帶江不與刼也感恩七里之民素不習爲官府逢迎之事不遠千里之難而有今日保畱之再君子之善覘人物者石量丈度之而亦有以盡帶江之槪矣萬曆辛巳之秋吏部特以帶江擬長天臺之缺天語兪允先導有感恩今日之天臺熟路也世有談天臺山水其幽邃淸絕之勝者言之如畵人人有淩空欲去之意謀野則獲帶江坐而得之士子問餘一言爲今日之行賀信若四年履歷之狀遙指他日山光水色之胸情𨿽列之竹帛而非誇言矣然余有僅見古心之許不盡什然一信千百之定諸葛孔明之言曰學以廣才二邑天下之小也可以廣言之乎人之相去若九牛毛先儒以天地江海鍾鼎斗筲別之象山不取天臺大於二邑天臺而上十百千萬有大於天臺人有攺行而非其先日者許郡每月更爲題品名之曰月旦評一人之身後先異議無負熱冷之初心學與日新廓是二邑之小試余於帶江日有望焉若火之始然泉之始達感恩樂會縣往事也苟能充之不能充之天臺今日而上後事也用是略諸弟子之詳詳他日望中不及見事書之贈

○贈陳侯丈畝成功序

萬曆八年部札天下有司徹田爲糧再舉洪武三年令典也天子有均平之旨天下同然誠擇公正書算於未事之先畫裏界田埇於將事之際約日起手冊日一報流水魚鱗縣官秉有公廉勤愼四道行之一里公正書算之人了一里歸號歸糧之數至簡而亦至詳初無難事計之𨿽久不出三月四月外之功而今也三年行之行之三年百姓以爲三年之害獨臨髙一縣稱許不然蓋有治法先須治人臨髙一縣不然有由然也夫曰公𨿽鄕士夫亦不敢幹之謂夫曰廉富人亦不能賄之謂勤時時田裏之中愼一字不入吏書手目也他州縣曾有之乎而振源陳侯自入臨而來則巳然矣今謂丈田爲國家之重典民事之急務四道之有於身日益加篤一縣之人得有千百年均平之美有其田方有其糧舉賴於侯刻骨之感忽一日耆老吳應朝士子林士直謝尙賓輩將合縣意求言贈余辭焉辭之者謂衰老之年而文又素非所能也旣而又自思曰聖天子宵旰之初付之州縣不得覩有成功有甚於今者乎自初官迄丈田事視國如家民若子髙論獎勸之謂也焉能爲有亡哉師弟子遽欲援之爲賀夫亦大非陳侯素所期待而小視侯矣余辭焉師弟子曰瓊去君門萬里毀譽淆惑陳侯期月得之自今亦可以爲陳侯行道之兆夫謂之兆而有待於外也哉士君子受天地之中以生動作禮義威儀之則以定命大行不能爲我加窮居不能爲我損也天下國家舉賴於君子一人之身道無待而有待於外一恆人譽之自以爲喜一恆人毀之自以爲不足失之矣失之者縱使得官亦大失已之謂楊龜山云假饒外邊立得功與業與聖賢作用處終是天地懸絕人有天地之身堯舜同性懸絕聖賢功業何用今日之所以願於侯者萬物一體之義養之深矣望其益深中流砥柱之心守之固矣望其益固兆足以行伊傳周召我自任之兆足以行矣而又不行公伯寮愬子路嬖人有臧倉者沮君自我安之其任之者任我之不能加其安之者安已之不可損人亦有言非陳侯其人乎漢司馬遷歷覽天下之勝說者謂史筆之奇山川爲助龔黃卓魯彼其四逸致聲亦此得之好是彛徳之心不可謂獨太史公當有也匪風之詩曰誰將西歸懷之好音陳侯之在今日能西歸矣於此不言他尙何言用是攺辭復爲求言之口者復獨云臨髙一縣不然他州縣奚爲我後之望也良工心獨苦此獨非宇宙事乎贈侯並爲侯問

○贈諭邃川獎勸序

言有出於一人之私可信爲天下之公者澄邁大尹邃川諭先生任甫五月按院凝初公有獎耆老洪以讓雷一誠辛巳季冬之朔揖予而曰我尹二以不獲上有今日今得之矣得上有道先自得民而來造福於澄當不至如富陽建安年月不多指屈也願得一言將闔縣人意志其喜言若止於二人之私矣澄去瓊山不遠余簡出亦有所聞姑詰之曰縣官日與百姓親古稱此之謂民之父母子之於父母寒求衣饑求食苟有不得求致子於不得其所之地父母之責缺如矣二老之言曰徭差之均當聽斷之公明稱收先後之獘無有也先時吏胥作姦今玆無有待民接士法不廢而以仁禮濟之蓋無一不當人心之舉有尹如諭可以無愧牧堂之上而吾民福矣舉澄邁事言語錯亂而說尹之賢終不離口且曰有大焉人曰暮夜無知我尹楊伯起四知也其賄賂不行不必言稱收不爲火耗之借名紙罪不爲深文之充囊先後尹不及二老謂將一縣人意非出於自爲私而借之口矣漢人謂處士純盜虛聲夫處士無事可見名則可盜縣官日與民親日與民酬應乃其本職有一事則有及一人之恩有千百事則有及千百人之恩亦有一事而千百人受恩者安得以一人之言掩一縣人之見二老之言皆邃川日日行事之的正蘓老泉某也賢以某事知其賢某也能以某事知其能之謂蓋不得一縣人意言實不實卽一一行事之據可信其爲一縣人意而非私矣二老欲縣官念此之故此後刮目非一縣人之公也安知縣官不謂衙門出入之積籠絡之爲術也刮目之乎以其時與事考之信二老之言不妄洪武三十一年定八十貫贓絞罪之律我太祖愛民之深與初年皮場設廟無異同一處死姑以其峻厲之形攺從和緩之象蓋亦使人士覩典刑而有憚心嚴之於先全之於後刑期無刑也自托欽定事例攺雜犯失初意而刑法繁矣民不蒙惠瑞自出仕至今往返所到大抵唐人寇來尙可尹來殺我之怨禍此瓊爲甚澄邁治不附郭又甚寇來言刼財也邃川能不爲刼財之政當祖法廢弛之後且不遠遺特非無待猶興之傑與莊生謂嗜欲深天機淺邃川無今仕爲已之心淸本源而心在民矣天下未有貪鄙之心能假爲在民之事亦未有心在民由中可見之迹民不宜之正本而萬事出焉余於是益信二老之言爲一縣之公言而非妄言矣𨿽然君子之徳必本於父兄師友余巡撫應天十一府州俗之美朴近古惟太平晴江公自歷官而巡撫南贑政聲在人過庭詩禮風聲气習宜邃川之有今日也政宜民而一縣人宜之其妄乎一二人之言可信爲天下之公是可書也書之

○贈蒙生徳範還遺金序

今天下何世哉予筮仕得遊中都歷天下旣歸鄕閭嘆世君子每有財帛世界今不如昔之說予始聞而疑之以爲此特市井小人自爲風俗性中只有个仁義禮知我輩讀書知禮義辯別素明天光煥發當不如此已而交與益眾更歷旣多乃知我輩出沒於聲色貨利之場不得不已奔走於富貴利達之際老死不休蟻之附鮏羴蛾之投爝火無以異也視市井輩反爲過之古昔公道大同利無彼已下此小康下此人漸澆漓叔世季世利趨便奪發塜詩書詩云曾是掊克曾是在位此直叔季之下者耳講明於讀書窮理之時不自欺心於暗室屋漏之際難乎其人又不必言矣攘攘利往天下皆然也而誰與易之予之誦此言久矣一旦鄕龍岐父老抵予捨揖而言曰村蒙生端字徳範縣庠弟子員也素有行義問厥所以則曰先辛未三月海寇犯村舉村挈家奔散家用百凡無暇爲顧余達妻特持包袱裹銀肆拾兩及餘物匆匆失之生後至左右前後無有見焉生亦不知得之者遠近間人物也數日得失主人氏當官眾完璧歸之包袱內藏纖芥無失先是張氏訟官疑似扳指官追爲急乃生心事白日靑天有是舉也不徒決疑獄於一朝而因得以脫周隆張衡鬭爭不已之患不爲利已不爲禍人分金酬復生視之若將凂焉余達之懇求村眾之慫慂生原非我有原無此義之言又若義利之辧有以豫明於先取捨之分不待今日慮之而後得之者吁賢矣生居家以禮孝友無間姑勿悉只今財帛世界居財帛世界之中獨能自脫於財帛世界之外義利之辧別不爽屋漏之昭監如見有之乎不復有斯人也而今或有之詩云誰將西歸懷之好音因鄕父老請不辭而爲之序府縣獎生諭義學憲王公進生廩膳生加優禮上人之所自爲可矣生志趣遠大舉此措之何所不可區區見與於人生之初心不如是也不詳及云

○贈史方齋升浙藩大參序【爲鄕士夫作】

瓊去京師萬里而遙國初以憲臣遙制至憲宗純皇帝始令分巡道兼飭兵坐按識者以權重勢專補按軺之所不及民之幸也然賢者藉是權以安民不肖者則藉是權便已甚者不必言矣賢者不免大抵雜雅俗半眞假行巳淸濁有養望待遷之心而無毅然有爲之念官則利矣民無利焉至今我生不辰田裏嗟怨人思國初之安不見今日之利敕諭事理天顏咫尺瑞未之有聞也閩晉江史公以嘉靖乙丑守瓊旋晉兵備今七載不貪一節已出士民望外矣其政事則又井井條理胥吏不得援爲姦蠹省徭費淸符牒詳訟獄寬捶楚三州十邑之人前所不便及所願欲而不得宜天下並宜於璚者公先後皆罷行之大者文詳小者立變瓊內黎外海寇亂頻仍民自視無一日寧矣當事者動以閉城退守爲策殘野飽食去來聽之平時無保障之功際變無禦敵之勇幾不知兵備道爲何職矣今昔異位公獨毅然以身迎敵爲士眾先昔之驕子兒戲盡法律之與守瓊日持法不阿無異𨿽經敗衄不易初心士之不以成敗論人者知公認眞之心而奉行敕諭庶幾矣士論謂周殿山之方正方松崖之才守胡嵿泉之峭直胡南山之和易公節有之勤訓練似顧洞陽志平寇亂似塗伯輔今晉秩參浙藩政願得一言以贈夫公昔以宜天下者宜瓊矣以宜瓊者行之𨿽天下可也何有於浙昭昭政績具在口碑不爲悉焉可也所願於公者無替克修之功益廣涵弘之度無私黨矣行之有未至率直道矣擴之有未周皆性分中不滿分也詩云如彼飛虫時亦弋獲用書以贈

○黃廣臺思親百詠序

孟子以善養浩然之气自許集義慊心以入則孝出則弟守先王之道以待後之學者自任修此孝弟養成此浩然泰山巖巖塞於天地孟子之所以充滿於其身者不徒然矣斯道也堯舜開之史臣約之曰惟精惟一允執厥中舜以徽典繼堯孟子以養气上接堯舜無以異也然二典隱而不發知言養气憤激人心源無異也而孟子益爲之擴其流焉韓愈氏嘗推尊孟氏以爲功不在禹下以此而已自是而上後之人無斁譽髦斯士每以士气言之鼓舞誘掖言气不言義配道與義而義存乎其中矣義气節气之說大抵宗旨孟子以浩然之气養士以繼往開來之責道徳性命之微屬之士也聖君賢相百爾有作得士爲功而今之士下應上求則有大謬不然者誦孟子養气之言不知求之入則孝出則弟之義職在庠序朝廷官之曰弟子師弟子師云者無能可否於諸士子之間建空名於諸士子之上弟子行之師和之去孟子粹然仁義道徳之言別爲一種無謙遜無長上競利鬭狠世俗之气唐代肅而下大學生醜行無賴今日如之商賈之心屠儈之行乃畱更僕未可言也是舉也是義也至大至剛配義與道有之乎其最髙焉者決狀元進士於科第之榮而亦不出於貪饕富貴之念有秀才之名無士气之實顒昂蹇驕較之孟子𨿽若毫釐之差義利邪正較之孟子不啻千里之謬過大學之門而不敢局顧尙何能仰視其學徒者哉濟濟多士瑞嘗目擊一方反之天下思及天下驗之一方同流合轍爲我國家二百年養士痛而曰浩然之气將絕響於今日也安得孝弟之人語之以師長之職一旦廣臺黃先生執思親詠刻示予更祈櫽括以爲弁曰將執之令諸弟子見其端知其悉循循善誘有依據也先生教長沙長陵水名人士皆有端範貞教之頌先聲有在非苟祿建空名於諸士子上人也身言兼之回道術於旣倒返士气之方頹師道立善人多朝廷正而天下治有望矣用是不辭而爲之序詩云孝子不匱永錫爾類廣臺錫之眞正大英雄卻於戰戰兢兢臨深履薄得之晦庵之說得統孟子諸士子愼毋以予言爲不然云

○贈王朋江升寧波府太守序

自秦而下天子奉天撫有天下內公卿外守令殷輔參陪官惟備矣君子謂惟守令爲重蓋先王以其不能獨理者付之諸侯今以其不能獨理者付之守令今之守令古之諸侯也我祖宗待守令加隆繩守令之法亦加嚴悉日久法玩皇上禦宇吏治一新銓部諸臣拳拳然守令爲念然迄無如孔門由偃漢世卓魯龔黃應上求者起於官爲傳捨不如私土子人之專入仕之初有異心矣而又聖賢之言不足以破世俗好官之諭患得失爲初心善承迎爲完計理不勝欲而卒之民之於守漠然不相關矣論者欲爲核實之方久任之法久之誠是也此自國法爲良言之耳法有所不及君子一體萬物不以時而加損率性而行不因人爲作輟是故立本於田宅樹畜之先和心於庠序孝弟之後文爲經綸武以保障仁興利明詰姦隨事而應應於其方莫非爲民計也亦莫非自性而來也彼居然世俗之論無忤於撫按無忤於鄕士大夫而又欲無拂於民簿書催科儀文獄訟富與教無聞焉性中曾有是來乎傳曰心誠求之𨿽不中不遠矣言保民也保民而分所保之念於幹譽之人此時此心爲誠爲僞心誠求之自性而求之也性無是來君子率性是故上欲官之執此以往同所性於人上不欲官之執此以歸守所性於已聖賢之道也道自聖賢參於天地故愚嘗以爲據孔孟之說而行之官之善也別爲一種巧宦之說圓變自今不自古昔不善官者也而未易與俗人言也隆慶三年春寧波守缺銓部以朋江請天子兪之朋江能於性者也乃浙溺女貪詐之風淫靡遊食之俗今得以攺於其舊一人標凖而世俗之論破矣用是因同鄕輩欲爲贈忻然書之若夫縣令之政禦史之眞君子曰靑蘿先生爲不亡者古人愛人不以頌而以規言可略也

○贈史方齋升浙藩大參序【爲兩學師生作】

瓊古珠崖郡今敝區矣貨饒之名尙在人耳有吏於此後視今今視昔未涉鯨波先營囊橐甚者蓄貨積實如餓豺狼上率下法貪濟貪而民日居割剝吞噬中矣且地去京師萬里按軺不及毀譽易淆甚哉賢者之難也莫能久於其位而貪者酷者焉能有無者比比巧彌縫蒙私庇無利於民有悅於上謝令去不亟上官不我亟也中人值此幹譽動心百計逢迎無卹人已暮夜無知瓜子海物不可得而言矣奪諸彼以予此且惟藉譽口則申媚之士子鄕官之奉一需之民而民愈難乎其爲生矣遐陬肆意貪泉負心嗟嗟遠民蘓息何日閩方齋吏公來自晉江守瓊旋晉兵備七載一日如節省民費嚴敕史胥謂民冤之所及也珠瓊之名人所忻得公習覩之矣饋遺先例公無犯焉土貨民財不入胸次脫於其俗愜人心矣燕喜課士訓先仁禮得一善惓惓然獎而納之惟法所至則又小民同公不士故異愛民愛士有權衡焉先例貨若士而遺民不與行也持法不持私後先政事大率如此書曰罔違道以干百姓之譽罔咈百姓以從已之欲公其有焉以此益民民得蘓息先時兒戲論兵公身先士卒寇來迎敵退躡蹤士驕將慢不奉上命舊矣公一以法律之事有誅之不可勝誅者不得已存化行以漸之心而實執孫武宮嬪之法屢經敗衄益厲初心士之不以成敗論人者反公重焉知公也志紀黎亂屬之塗棐之才與志十字郡邑公日夕未忘也外寇方殷業未暇及可謂其有志矣士論上周柳塘殿山次及公言兵則謂公發揮之可塗上下今晉參浙政乞言以頌夫公奉職不卹身執法不爲黨淡泊養心不見貨利是道也普之天下可也何有於浙士心鏡善惡無系於私可念也用是不辭其請且使後公者知有士論公普及有日亦思爲璚計云儒有髙不臨深言無忌也今日私恩明日公法漢人行之母替發揚之功益廣兼包之度一體萬物蕩蕩平平又諸士終惟厥初之望頌不忘規意也並書以贈

○贈陳元山任古田司訓序

聖天子壽考作人付其事於國子學在外付之府州縣庠成周九兩系民師用賢儒用道我朝因之重選也近年以來學校官無可爲諸弟子範者諸弟子自爲就師特營舉業希科第執簿呼名一吏足矣三五員費民祿食共而爲之銓司視是空名無補輕之不與權顯遷次士子得此因亦自薄一官終身素餐爲事見今日之非不求之先日之是借口爲貧而仕習非不可破也而祖宗設官初意無可言矣元山陳先生幼負大志一旦以資年應貢授古田學訓拜命天庭充然無卑貶其官之意口語人曰君子性定於天官爵不與胡安定教授蘇湖今如見也特非人爲之耶吳沈諸賢相繼卿相我朝有初志剛气邁予聞而嘉之願一言爲元山助元山之所巳知者不必言之矣夫君子講道於讀書窮理之時而不能不移易於外與物交之際是則世俗之論天下皆迷牽之而巳浩然之气原自天與惟孟子發之後世因之有士气之論夫士威武不能屈富貴貧賤不能移任以天下誠非復養浩然長河東注百折而不回焉不足與有爲也以气養士無遺說矣然孟子義慊以生今人爭克助之長一切利則趨勢則競無長上無謙遜莫能由孟子之浩然會堯舜之精一小人而無忌憚也皆以士气言之俗謂秀才爲難管言气之無有於道也學校官不能止其用气之邪反或和其用邪之爲當相率爲謬周惇頤曰師道立則善人多善人多則朝廷正而天下治矣其能之乎差若毫釐謬以千里是無惑乎聖天子臣無克艱之思心膂恆難其寄之嘆皇皇當寧若無一臣可爲倚賴也朱晦翁告陳同父曰眞正大英雄卻於戰戰兢兢臨深履薄得之若气血粗豪一點使不著也與孟子浩然之气正相發元山正气人也予慮其或牽於世俗之說也用是卽士气之直養無害配道義者以爲贈元山之所已知者少有過焉吾气正而相說以解矣不必言也

○贈顧懷東晉京兆丞序

天子奉天子民我祖宗臨禦在外以其事付之府州縣布政使統之兩京二十府直隸六部順天應天不以自隸稱秩三品體貌與部寺一根本重地天子所寄以奉若天道父母吾民尹若丞其選也王化首被四方瞻仰故凡爵位服命望司府特崇重焉列聖率由未之有攺至今晉秩往往六卿之亞布政使無及焉人榮且崇之亦未之有攺問職分事庶富教無聞焉素祿曠官視外司府爲甚彼其人之自視初不曰食浮所事人也銓部亦初不曰職業不修人也其獘起於仰望待遷之說謂官列九卿不應復爾細務又畿甸法工部理街渠禦史分五城巡察廠衛廉姦犯近侍董國威拱衛宮闕奠一人府縣事無侵及也今也不然有侵而爲之者四者權力與府尹丞忼彼侵之從而與之事可自行者謂體貌隆重不當爲侵有於人者謂先例於是不能反祖制無是也而今自失之順應之民休戚於尹丞不相關涉尹若丞今日人猶榮且崇之吾誠不知所以爲崇不知其所以爲榮矣懷東先生壬辰登進士第任給事疏大禮大獄諸臣恩宥與先皇帝爭是非忠心義膽爭光日月三十年危且賤安心處之無幾微見顏面誠知吾職所至而義與之俱未有守道而失官者毫髮詭隨不爲也志气旣起塞於天地舉而措之無不可也今春以銀臺參陟丞京兆詩云商邑翼翼四方之極聖天子化行先於懷東乎屬之矣北上有日執贈處義懇卽气節稽事功占小於大忻然書此以復非爲佞也若夫昧虞廷恊恭之義漫不可否事占筆涉位署惟謹如韓退之所譏者又不必爲懷東言之矣

○贈黃體齋升南京國子監助教序

感恩掌學事黃生仁甫別號禮齋余署教南平之日門下人也自幼苦心文學而行已亦自謹飭不風气自苟余素謂是亦科第人數也顧屢試無幸挨貢得分新淦之教後三年晉掌瓊之感恩三州十邑之中感恩邑之至小者也弟子員數計亦諸州邑之後鄕薦寥寥百年不一人與若不足爲人師中畱意者仁甫以丁丑年夏任特憤憤而起曰孔子不誣十室也存乎其人焉耳𨿽小有大諸凡庠序規件祖宗先年之定日尋綱目提數十生耳而新之不責貨於歲時拜見之間意實志懇師道無愧焉一時禦史有賢曰懷川先生巴蜀內江之傑也三諭詳婉復之巡約通行之外千載一時聲倡於上仁甫亦克千載一時和之然諸人聯翩有年月日而仁甫助教之請則今壬午五年後事也士之素重仁甫者曰吏部三途借口之言今見行事之實色喜徵文言贈夫士苟無會於錫崖之爲髙贈之誠是也夫亦知京師之所爲美觀而四方極乎兩京天子之耿光今流之獘名利風生而詭隨因循之病叢如矣馮道胡廣之區蘓味道婁師徳之地崔亮裴光庭一切輩會而合之之鄕井家室也首善人耳到此則染京師人人出得口京師人人出得頭茫茫乎天下之是也達可行於天下後行之到此無望𨿽今振作有人進之寸而退尺祖宗逓升積分之法及格方許出身且曰未也未也無乃途轍亦不免岐惑歟往北京而南行終身無到北京之日新淦感恩初脫井中之見錯之科甲濟濟之間十手指摘發言盈庭愛仁甫者爲仁甫喜吁能執之乎無能執之乎有師道朝廷有治乎篤其實而藝者書之天下之達道如是書曰矧曰其有能稽謀自天請誦之爲行色之壯立已於大請自舒錫崖官至今無一帳文治

○贈周柳塘入覲序

善言仁者莫如伊川伊川之言曰仁者以天地萬物爲一體天地萬物爲人性所必有天地萬物爲人道所當行仁人性也少有不盡之分而生人之道缺矣我祖宗設官分布寰宇待守令至隆律守令亦急而峻夫其特於守令加之意者蓋天地萬物之性於守令也體之專天地萬物之性於守令也行之切廣土眾民君子欲之欲我性也是故寒爲之衣饑爲之食爭奪焉與之息有倫理焉講明使之知所趨事爲之制曲爲之防猶之吾身言身則屙癢呼吸之必調言道則起居食息之惟愼是故守率守之職令率令之職而性道行乎其間矣慨自性學不明國法日久弛玩謀家利巳之念勝彼萬物一體之初不曰官所以行吾性也而曰資之以榮吾家也操筆而儒者操戈而盜蘇老泉未若遠之可憂萬里京師之瓊實當之閭閻疾苦之情顦顇之狀生靈之命懸於守令不懸於天子尢有難乎其爲言者矣柳塘周公今三月蒞璚一以聖賢中正之道行之卽所行政若宴僚屬淸符牒懲惡勸善節用愛人和平之中嚴毅濟之宛然顏賜由宓諸人矩度下車之日百利隨興百獘隨革無所不罄其心矣諄諄焉教化先之舉斯民同歸於善公用道學飭吏治龔黃卓魯不足爲公言矣不徒從事於簿書獄訟之間而直探斯民心心相感之妙用聖賢凖矱收聖賢治功窮谷深山莫不翕然有去惡惟公是從之心莫不忻然以前無有也爲公頌若不屬已自與已不相干前後之守則然也公認得爲已何所不至二百年來民情今日始泄二百年來民心今日始安秋八月藩司擬公入覲遵王制也瓊民幸公之來悲公入覲於公又不免一歲之隔赤子慈母可朝夕離乎士大夫之情與民同之徵予一言爲公贈予嗟吏治不貪則俗古君子不可復見於世也於柳塘見之忻然書此以贈且以促公覲事畢而來歸速慰民望焉

○崖州太守蔡養齋致仕序

蔡養齋知崖州事二年矣一旦有旨勒令致仕出崖州士民意慮之外庠弟子員不遠千里懇府道畱之不獲詣予言曰瓊去京師萬里崖在府南千里之外爲中國盡地昔稱荒險山艸州縣大兵兩及之後海寇蹂之只一太守孤臣孽子小得生意而猶欲奪之耶詩云昊天不傭降此鞠凶乞一言以爲之吁先生圖之餘惟蔡侯擢自澄海而來時萬曆二年十一月也崖老少逃亡十百先日二十年矣今寇�小戢然一面黎三面海屯兵千百又未可曰來則備之保障在��無憂也事未有定復業爲難煦育招徠侯無所不竭其焦勞之思而亦無所不極其綜理之計無耕田之人存先日之稅侯緩其二用其一事之不得自由者應公卹下百凡調停類多如此百姓倚仗而安施云霓於大旱之後民之悅之非偶然也其尢偉者四村仇激徑自抵其巢而諭之曲突徙薪一州寧適庚子己酉大師十萬有其功而亦有其害未足爲侯言之矣一時嵐瘴之憂駕爲疾不堪事之痼以此爲民以此得謗君子信讒何冤如之民士憤不得其平而言然民士念自爲生之苦剝牀以膚激發於侯宋蘓洵衡論重遠一篇衡之刻也曰遠方之民𨿽使盜跖爲之郡守檮杌饕餮爲之縣令而上不之覺然則今有龔黃魯卓民聲稱之能覺之乎勢使然也不幸生爲遠方之民自不幸陷於生長無計出脫遠方之勢黜陟之典無得於黜陟之當太守佐屬以黜故去州先年事諸庠士則亦多爲不平矣繼自今復有如蔡侯之冤如蔡侯之冤而甚可勝憤乎爲蔡侯憤不能使日後受如蔡侯之澤小人剝廬憤之何益小弁之詩曰君子不惠不舒究之巧言之詩曰君子如怒亂庶遄沮出位狂談嘗以爲官於人而人不之賢者縱使眾口交攻亦當視彼賢能同久任以觀其定曰無容播惡朝聞而夕斥焉是不講於毀譽愛憎之變而又不曉於一警百之道也我太祖得天下起自側微末受天命以儆官邪三十一年之中重典峻法正巧言沮亂之方而君子之怒也人有畏心天下安乂狐疑驟急於始姑息優容於後而今坐是爲累用小弁之舒行國初之法上握審勢之權下有吏習而民安之益遠方憔悴聖天子瞻言百里之中潤澤而出脫之矣此在廊廟諸君子加之意因蔡太守有深感焉僣以美及之

○汴水尋源捲序

汴梁■﹝木巳﹞邑之屈蓋自始祖讓至今凡十有二世矣無慮數百人汴稱瓜瓞巨族𨿽親盡戚單而崇古修睦伏臘祭祀婚喪酒食以時會焉一本之情未之有攺也夫人情聚則樂樂則心系之四海之內一旦而聚於道途之間初非先日之親歲月論交之故也燕談笑傲有樂之者況在同宗之系自厥初至今一體骨肉有以聯而屬之者乎詩云燕笑語兮是以有譽處兮情也而亦勢也屈自襄垣公洪武中謪戌於瓊■﹝木巳﹞邑之屈至是分而爲二蘇老泉自敍其宗之譜曰服盡則親盡親盡則情盡途人也吾所以相視如途人者其初兄弟也兄弟其初一人之身也夫以眉山一地之聚長公有勢無如何之嘆矣況事殊勢別分而爲二而又隔之以萬里之途難乎其爲情者哉𨿽然天下所得而間之者事也心則曠百世而相通所得而別之者迹也气則跨百里而相合屈勿軒以庠序之英心篤禮義生長於瓊妻孥俱焉子姓有人而汴水之北■﹝木巳﹞夏之墟切切在念其心其气祖先宗戚則旣無間然矣一旦作而思曰神交夢與者之爲固不若見形聽聲者之爲切吾心所存吾气所發尙恨無以爲依據之地也念玆厥初匆匆行色祀先合族今日得以不徒爲想象之托有期日矣士友輩相與義之遂歌矢詩海門爲別因問弁首之言於予予之心亦士友輩之心也孔子云君子篤於親則民興於仁勿軒昔日之同於宗也以心今日之同於宗也又得以不悖於其迹事有依據其道光矣本斯行也而孝弟之心有不油然而生者乎時例宗人從戎其不從戎者置軍莊焉往返行囊須此爲贈厚道也而利在焉勿軒孝弟充於中發於外不在是也用是不辭而爲之說且以爲■﹝木巳﹞人告焉

○注唐詩鼓吹序

古先王成就人才由今考之大抵六經並行詩教爲首夫教以言行詩亦言爾何以益人而先之若是蓋人稟天地之精言語文字之間天地精神之發也約而爲詩不多言而內見蘊藉外著風韻天地精神以詩而騁騁則襲物感人變化因之禮稱人聲在上長嘯中宵敵騎因之而北有矣詩能興人往往而是遊藝之道百世以俟聖人不可易也錦臺廖先生有得於是丁丑會試中乙榜來署瓊山學事課弟子員因出所注唐詩鼓吹八卷示之夫宋一代掄士用時義論策我朝因之先宋而唐則以詩賦錦臺日課生徒遵時制也乃以先日於鼓吹中有見並之前人之注鼓吹多矣章什句解究其事之所自來探其意之所含議較錦臺不及爲甚余謂同一文章取士如以其文而已兼唐及宋爲得我朝之闕亦宋人之闕也使之文不爲使之詩文且可以爲全乎哉錦臺造精學博得我心之然矣𨿽然錦堂新會人昔公甫陳先生講學白沙天下企仰其品題以前詩人曰子美詩之聖堯夫有別傳向來稱作者二妙罕能兼唐而下學詩匪杜人卑其詩未有許可及康節者乃公甫又若於康節獨推焉少陵愛君憂國兼之於野之獲發之視彼流連光景漫無邑居爲據誠一人矣吟哦浩歌胸中造化一動一靜之間天地人之妙也少陵能之乎蓋不特文彩動君之誇隨塵冷灰不用爲愧一二不足道拳拳君國之念堯夫亦奴僕而命之矣宋進士許洞詩會九僧約以山水風雲竹石花艸雪霜禽日星鳥無犯其一九僧閣筆夫天光物色抑亦一時之觸爾本眞在我因觸而悅故亦因觸而詩假若周朱張程有洞之約性眞之悅出之矣無待於外能困之乎子美除卻君國諸作一時曳白料必九僧同之可聖取哉嚴滄浪說詩方之妙悟禪道曰詩有別材非關書也詩有別趣非關理也羚羊掛角萬履庵鄙焉夫水月鏡像言若荒誕水誠有不可執著之月鏡誠有不可執著之象而非誕也文泥矣以詩之曲暢旁通隨樂而興濟之文之妙也履庵直據文理或則古詩人同物之趣無深會乎伊川程子指穿花點水之句閒言無用惜工部一生之心自少而老止有二詩絕句是亦履庵之見也余嘗謂唐宋詩人均爾一知半解之悟孰爲唐髙孰爲宋下欲定說於滄浪履庵之間彷佛二妙合去取焉而未之及荊川唐子履庵之師也履庵嘗以其意附劉因於卲子之後謂天資學力若未足然已爲莊陳權輿矣吁禮義無窮人心有覺況賡歌風雅頌詩法在焉自是而後又安知無有兼莊陳靜修出且入二妙而上之者乎余時以注白沙古叩之錦臺錦臺謙曰無得也夫錦臺生長新會時去白沙無幾有得於白沙權輿後學有在矣權輿於白沙鼓吹又不必言矣透徹之悟錦臺其尙求之

海忠介公集卷之四

●海忠介公集卷之五

瓊山海瑞國開甫著

新安王贄獻甫閱

關中焦映漢雯濤選定

男世爵紹庵

瀛海賈棠靑南編次

男際熙庶咸校

記

志銘

贊

書簡

議論

◆記◆

修學宮記

樂耕亭記

○修學宮記

宮室一手一足之力也哉民日從事於官府造作之中傷其力不能不傷其財其害孰要於是俗有與人不睦勸人蓋屋之說受天子之民而牧之外者顧其智不俗人若哉目謂供遊觀之麗也心謂不爲出巳之財也南華之經有曰大林丘山之善於人也亦神者不勝余意欲持上古茅茨土階之道不失赤子之心化今人心然天下事亦有必不可巳𨿽大舜生今之世不能巳之者取譬近事以例其餘府學之爲官五瓊山三一官一捨僅有其一人間世有不同之人情乎出納盈縮之權今非有司官不能官舍美不美不同未見其一人不得居止之安六訓導獨無所有祖宗九經治天下體羣臣則士之報禮重初不如此不可一日安之事二三十年人安之太守敬亭唐公蒞任之次年書院中有危閣攺公館而日封鎖之何補也轉之府學後山之麓事非創新爲之通風日於文莊石室之中板其周圍上下尊經貯從古經史石室貯文莊公著述世史正綱學的遺稿會稿墨板猶有存焉貯其板啟聖祠地址湫隘更之前右爽塏之所合訓導宇而時一新之材力不至於此創成其一其五期漸啚之堪輿家有白虎昂頭之忌復門欞星之左見龍於東敵西方之口前南城麓坡陀艸昧之象也辟而廣之城壁立而廓然文明矣士子前瞻雁塔後眺尊經風光物麗不可謂非身心性情一助也省牲置之所儲祭品別之庫有合於制先有今墜先人未有行之者今則爲之後先錯舉皆萬曆七年八年月日之事其修徑栽植一瓦一木補葺罅陋亦事之不可巳而非其大者不計一心在民亦未嘗不一日一心在士其功如此士類感徳之深向余毋吝一言紀事之盛夫今日可以茅茨土階言之乎非其時也勢有不行因之士有天下國家之志不能待舜聖人之時毋失舜聖人之心庶可小補之爾敬亭公太守當日之事愛民必其俗之攺愛士必其習之正不覺聲色之峻俗士言不便矣不以今之所謂厚悅其口傷民財力悅其目乎日舉興作之中不忘與民休息之意造士之功於是尢見其大貳守賓湖楊侯別駕鶴峯黎侯以調去任刑廳大東劉侯與有贊成之力於義得書𨿽然古人謂文人紙費梓文曰災木今災石矣茅茨土階是亦不可以巳乎並之爲記

○樂耕亭記

始予未接西埜先生意一豢養之人云爾獲交數歲見其誦砥行廉隅之士欣欣然羨焉若有企望弗及之意嗚呼休哉玆世祿之難也交益久見其聞仁篤檢約之行欣欣然羨焉行且欽崇敕厥躬詩禮訓厥子敗度維欲敗禮維縱將深愧弗爲焉嗚呼休哉玆世祿之尢難也嘉靖甲辰之歲於瞻玉堂遺址之西墨客村構樂耕亭於上將以統率僕佃之耕非徒取名於此也一旦以其事爲予誦予訝且喜曰賢哉先生樂耕之意乎而尢之者則曰不此之葺而顧彼營焉裕祖之蠱非孝也予意不然賈子稱一夫不耕或受之饑一女不織或受之寒今之爲民者五曰士農工商軍士以明道軍以衛國農以生九谷工以利器用商賈通焉而資於天下身不居一於此謂之遊惰之民遊惰之民君子之所不齒也世咸以異端遊手目之而不知儒生貴族特甚先生以文莊嫡裔居寶丞之榮俾自棄於遊惰之域以逞無疆之欲則凡可侈可淫之物罔一不備其爲園夫紅女之蠹可勝痛哉視異端遊手之害十百矣維亭有作爲耕也且以樂名推此意也必不忍腴若飲食爲谷粟之靡必不忍睆若衣服爲布帛之蠹又必不忍厚若聲色之娛妄若貨賄之聚爲厥生傷年彌邵徳彌崇舉凡淫侈小物爲世祿子所有者咸芟夷蘊崇之澌盡矣嗚呼不賢而能之乎仁篤儉約親覩之行義節之羨行且於反官之日可期矣亭扁樂耕豈曰小補哉若夫流連光景假此亭爲遊聚之地瞻玉堂有述亦殃也烏乎孝始而士今而農不爲五民之蠹詩曰孝子不匱永錫爾類其先生之謂乎嗚呼賢矣哉先生曰玆吾志也敬持以爲記

◆志銘◆

黃恭人林氏墓志銘

龍南令雁峯吳公墓志銘

梁端懿先生墓志銘

○黃恭人林氏墓志銘

余與暾江公共籍瓊山居址去不十里許恭人林氏之賢聞之矣而門內朝夕事不及言共細日月有時將葬其嗣燕石君以狀付余乞從先人故事爲志予辭不獲據狀敍之感今稽昔按恭人暾江公同東岸裏居髙士林翁女也燕石祖主事豹島公與林交莫逆一日出暾江公見翁奇之口言恭人矢與爲配意與其母馮氏不合蓋馮不欲以巳富家之女女貧士旦夕進有泛言乃翁執初不易毋論丰約恭人逆知父意之有大也言歸黃門之後𨿽處貧則難未嘗以毫末缺爲夫君向學內岐其心之累脫富而貧有亡黽勉蓋自入門來而婦人從夫之義無歉然矣萱堂有姑峭厲其性而恭人朝朝夕夕反得吳太安人之心啜菽飲水饑仍之歲有之太安人見婦有色笑焉蓋恭人婦禮無失深愛之下又婉愉而有感動也暾江得有恭人之後不徒外有親師取友之資抑且內無髙堂奉養之缺年二十五領鄕薦歷六科第進士蓋又十有九年彼一時也士風俗嗇無異其先黌中之日也而恭人安之第進士又四年乃授西曹主事西曹無外差京城衣食難於給而恭人安之安之於不得之日易安之於妻妾之奉攺心他啚得之矣之日難我入自外室人交徧謫我恭人不爲也暾江不變塞於舉人進士之初豫養澹泊之心爲他日有爲之地恭人成之其尢可言者暾江以嘉靖二十九年部郎資及得推臨汝刺史二千石一遷銜而諸不同矣恭人方且不自爲逸隨官僕蔬藝績紡有不堪尢之曰秀才小家照舊如是不自逸於太守恭人之日反逸於其它焉乎恭人惟儉惟勤初終一心𨿽百十年之久可以占知於知府一官之日何也俗言得官喜其享有一官之入享入而盛內外員不親民知府若也暾江不幸嘉靖癸丑歲內艱服闋則赴部例也法也而恭人意獨不然枕席之言若於古人知足知止先幾而退有默得之今士誇功名大指又在富貴鐘鳴漏盡行猶不休多之矣日無見聞閨守之女反有出於日有見聞士人者之上有之乎宦海波濤暾江補池陽晉憲副望荊襄而戒心焉上疏請歸田恭人不行一著爲先導也歸田之後夫婦如賓若加先日恭人之爲暾江公敬有自來矣吁賢矣哉大抵暾江性達曠恭人性深沈達曠矣而非得深沈者加之收肅終不免於水以濟水琴瑟專一之失黃氏厥子若孫於瓊稱盛經史精微暾江之力而朝夕檢約自童孩以至今日弗使納邪而由之正恭人之助居其多也言念恭人妻道婦道母道無不可紀奉先筵賓酒漿應對內外宜之家下人不失恩顧事事訓討則小不遺葭莩之中有急則周少或漸染流俗不以一失不勤飭諭暾江晚年益自疏放恭人又自嚴整過前持其家及身內外斬斬微無不謹可否相成以一婦人而天資近道有如此燕石謂家有嚴君父母之謂並暾江公而稱之誠得恭人之所爲恭人矣恭人生於弘治癸亥十二月二十二日卒於萬曆乙亥九月十二日享年七十有三先嘉靖甲辰以夫貴封安人後嘉靖甲辰以子貴封恭人以丁丑年十二月十七日合葬於金雞嶺暾江公塋之左恭人有是全徳天與全福銘曰

亦有先幾之見又不止於爲婦女之仁翼夫廸子奉姑及身小無不及惟大有倫利牝馬之貞往元亨也齊驅士人振聲今日正家而定蓋自有因禦窮持富莫與之臻鮐年命服羽螽趾麟勿替而引命自天申金雞之兆卜者曰气固而悠益久益伸百千萬年倚歟恭人式徳如新

○龍南令雁峯吳公墓志銘

龍南令吳公之捐館捨星霜屢易矣其鄕所撰行狀則鄱陽令王子汝爲也公之季嗣覺以志銘久未有屬爲缺典乃持狀詣予泫然願有以請也予爲公晚輩蓋素辱公教雅者不敢以不文辭謹按狀識之公諱誠字明卿雁峯其別號也南湖之西有峯名雁塔公居瀕之因號焉其先閩之延平人世居永安之貢川大父諱本字淵泉娶羅氏生子二長大用次繼祖以避景泰癸酉兵亂攜繼祖入瓊續娶滕氏生女榮姐滕氏卒本擬歸閩以繼祖與榮姐畱瓊畢其婚嫁而歸更繼祖名俊字子賢娶周氏有賢行生公公幼穎悟過人稍長嗜學不倦年十五遊邑庠踰年考妣先後繼喪公哀毀如不欲生葬祭盡禮姑氏榮先適李舉人明年二十四而孀無子矢志不二歸吳撫公如巳子爲之聘娶教戒諄切公獲勵志舉子業無內顧之憂正徳丁丑姑辭世公哀慟如喪厥妣殫力葬服喪三年鄕人義之具請於郡旌焉時桐鄕王公佐西洲唐公冑會修郡誌載之孝義傳附錄諸名公詩章以美之庸以風世也己卯公領鄕薦嘉靖癸未試禮闈弗第遂就諭柳城時按院謝公督學唐公雅重公文學檄統八桂書院五經師事尋委修柳州誌咸以成績蒙旌丁亥擢掌教贛州督府唐公復命修都臺志凡諸諫艸詩文多屬焉其以才識見推於上如此公在柳時唐公密遺缺膳百金公固辭至再唐公爲之愧服在贛有指揮某罹法當刑以公受知督府密遺三百金求免公揮而郤之唐公聞知深加嘆賞其以廉介見重於上如此乙未擢令龍南首釐宿獘四十餘條嚴禁令絕苞苴獎善化惡植弱鋤彊民賴以安有龍南書生馮堯者以彊盜株連系獄公力辧其冤釋之遠近稱明縣與龍川和平接壤流賊肆劫難制初督府陽明王公剿三浰招二酋謝鉞李鑑者給以冠帶使戢羣賊至是縱黨爲殃公乃建議當險置舍巡守緝捕遂持軍門檄入賊巢相地二酋恐誅出迎公廉得其情因設議以賊滅賊密遣武士檄二酋期日擒斬諸賊解功行賞如期無功先加滅戮二酋悚息受命會沙頭賊徐守沐等僣號倡亂鉞鑑伏兵擒捕上功軍門悉平餘黨境內晏然其以勤能效勞於上如此縣中巨猾陳攸徐杲輩素黨羣賊以賊破尢公適小民詣縣告攸並占田土公明正其罪攸怨益深遂與杲賄囑泰和刁犯蕭福捏詞誣公公直之當道得其狀寘之獄公復視事因浩然嘆曰道不可行矣遂懇乞休致丁酉冬解組南歸闔邑士民攀畱無計臥轍挽舟者斥江路有遠送至數百里者咸戀戀不忍別蓋公能愛民如子故民愛之不啻慈母然歸則寓樂煙霞絕迹城市靜坐一室左右啚書布衣蔬食晏如也公古貌古心孝友篤至蚤失怙恃每遇春秋誕忌日輒興風木之悲姊年八十無依迎養不怠沒則以雁塔地葬焉性尢好義樂施有稱貸者罄囊與之不計其償課子講學從者雲集教人以立心無妄爲本樂道人善口不言人過鄕人咸信而慕之凡有私鬭皆就質平因參酌藍田鄕約朔望會眾舉行期以反淳惇薄至今賴焉晚養靜湖南疏闊世事當道有司每延訪加重時有廖安者以人命誣訟公兵憲巓泉胡公詰之曰此非郡誌所載孝義者乎立置訟者於法明晨命車就拜對語移時因四顧垣屋嘆曰眞淸白吏家風也小洛何公按部至聞公名造其廬而禮焉郡推徐侯邦佐以鄕飲累請公不至躬率諸生詣門惇請始一爲之出其恬靜足以激貪懦大率類此生平觸景興懷動必形諸吟詠所著有雁峯集詩晚年日錄共文集凡若干捲藏於家塾歲戊午泊庚申寢疾者三年絕粒歷四餘旬而精明不眩乃屬其二子曰汝曹知遡本源乎予大父淵泉翁豁達溫雅常以琴書自適至瓊以賈爲業有市絹遺金者旣去候其還而返之予父純和府君端恪謙遜與人無競鄰有屋垣侵其址僕輩直之輒戒止曰彼所侵咫尺耳何以較爲尢輕財好古有債負則焚劵示之吾所以有今日者祖父積徳不可忘也公享年八十有二可謂以徳致壽者矣公卒於嘉靖庚申年卜葬於白水塘那壇之原寅山申向蓋鬱鬱佳城也復爲之銘曰

於惟吳葉延浦發祥生此哲人褒然瓊陽吏隱南湖旣壽而臧斧屋之封精靈永藏有谷以貽奕世其昌令名不朽湖山蒼蒼

○梁端懿先生墓志銘

番禺梁端懿先生宋大夫也當南渡時不因官爵而變學守惟以道徳而範鄕邦世皆以先生稱之瑞亦番禺人也隸籍瓊南追憶昔年旋裏過沙茭問舊故經葛麻岡獲禮先生墓讀前學士黃公諫志其墓甚詳後與先生裔孫建柱臣輩同學省城禺山書院其院乃先生講學舊址祀先生其中瞻仰徳徽親依靈爽非一日矣玆庚申夏建等重修先墳遣使遠至淳安具狀乞餘一言志墓予辱交賢裔夙慕髙風敢以不文辭按狀先生諱百揆字宗盛其先閩之晉江人贈太師越國公格之後大父文領翁由雄州入廣居桂林鄕父諱仲欽博究羣書尢邃性命之學以眞知實踐爲事眞西山稱爲純儒丘文莊追表其墓先生少謹厚苦志力學登嘉泰甲子省元嘉定丁丑進士初授太學錄晉符璽郎歷奉議大夫立朝侃侃𨿽職非言路而屢疏條議國政直諫有聲後值廢立抱病休歸隱處禺山辟異端明正誼有功名教學者稱爲端懿先生生卒詳載譜乘娶沙灣何氏封宜人子四靖厚智彪厥後分居南順多以文章徳業顯予謂宋室當憂疑之日使先生得行其道言正言行正行維挽安全綱舉目張百獘剗絕天下共享升平之福豈不甚善不知先生斯時不爾也常聞人臣以道格君而化之上也以徳匡君而輔之次也以是諫非而痛之下也夫人臣亦何樂居其下以諫得名哉然國家誤用小人顚倒是非綱常倫紀蕩掃於靑天白日之下舉朝皆貪位保祿巧媚諂佞之徒而於直言敢諫之士排誹怨謗有不殺其身不止嗟嗟時不我爲勢不我與端懿先生所以抱病休歸退隱禺山明道見志也先生沒今三百餘年矣而先生直聲亮節百世不朽也景仰先生當何如哉因爲之銘

時而可行批鱗逆耳時而可止明道正誼珍藏葛山名垂國史奕世流徽徳音罔巳宜爾後人介以繁祉

◆贊◆

贊蕭氏一門二節

○贊蕭氏一門二節

予讀東洲李太僕所爲雙節傳觀二母寡於華年依孫子爲命歷三四紀而念夫之心迄如其始矢心天日苦志絲枲未嘗不壯其競於守而可爲頑懦者寓激勸也嗟夫人之自立於天地間能以其身爲天地萬物之依者其道有五焉五教貫三才而爲一君子重之然聖王制世禦俗所急而且先者惟臣之良婦之節崇顯褒異拳拳然持此以爲天下勵者是則何故蓋以義合者而能不悖其心可以攺醮而他從者顧終守於一志一行類無往非其自立之地焉矣況夫遇有常變君子覘人恆於久近間求之昔人謂慷慨殺身易從容就義難久近之謂也是故夫亡則無所爲矣無所爲而一從不移𨿽金石之堅未能遠過彼夫存之備婦順而家理寧未足爲難矣士之從事於上多者計三四十歲少者亦不下十餘歲承於顯或悖於幽毅然誓不以所職負吾君者競於始或渝於後歷年所而心一焉彼殉君於日月未足爲難矣藩宣不悖可以見臣義之終孀守克堅足以辯婦行之備故君子論人廷之效忠閨之著節無軒輊焉而厲世振俗獨於此拳拳焉者亦以其久且大者則難中行不得惟過中之狂士屬心焉仲尼之所以善於造就也矧今所取當於天下之教者何如哉愛其子而深爲之計顧以守雌之道進焉以水濟水血肉𨿽可保永於世而徳義之有於身者去賢聖或邈矣謂之能成其子也然乎於多士講學之際二貞並萃獨非君子之所欲揚而不容自巳者乎孟子曰百世之下聞者莫不興起也況於親炙之者竊慨臣義之衰節操之壞有如三才所藉以立者而僅於二婦焉寄之則夫祇念母氏不攺之心奮臣子不悖之義侍禦公之造福南粵有必然矣予粵人也鼓舞之懷不能自巳用是書之以頌

◆書簡◆

啟劉石圃誠意伯

啟譚次川侍郎

復郭夢菊

復史雁峯大僕少卿

啟史方齋瓊知府

復葉立齋陳熙齋諸年丈

復熊鏡湖軍門

啟熊鏡湖軍門

復周柳塘瓊州知府

復趙大洲閣老

再啟閣部髙中玄諸公

復淳安大尹鄭﹝諱應齡﹞

復侯星吾潮州知府

復史方齋瓊分巡道

復徐繼齋尙寶少卿

啟譚次川侍郎

啟劉帶川兩廣軍門

啟殷石汀兩廣軍門

復胡■﹝木巳﹞泉都掌科

復歐陽栢庵掌科

奉二守陳南川書

與瓊鄕諸先生書

復巡按龔懷川

復總督淩洋山

與博白大尹林仲和

復分守道王用吾

○啟劉石圃誠意伯

承教多矣以冗事未能奉復種種事須汛畢日往巡歷應天面及之平生愛公念公非有所忘也散兵頗多寂無轉盜之事無俟再收或有浮言置之不聞可也吳中刁訟略無分毫事情而駕爲天大之說誠可駭畏生亦未嘗不重處也除發府縣外衙門前嘗不絕七八人枷號又先痛打夾苦之候月滿發驛充徒曾有解審二三起俱原告中途脫逃解人告稱聞此重處聲也生心喜之謂可以消息刁訟矣公訪問可知其故楮末所諭曾無萌孽公畱念及此感感容別日更有相煩也人回謹此奉復惟臺鑑

○啟譚次川侍郎

聞公日有歸念誠意伯人至復領求退不獲之說漢張楷之謂樊英曰以子之出能輔是君也濟是民也公負重望而起人之許公公之自許何如也如斯而巳而遂歸耶北來人詢及倉事公勵精過人殊爲欣慰戶部錯認做个錢糧收頭猶之工部錯認做个木匠頭公今所事錢糧收頭外戶口樹畜有進步耶等而上之大臣以道事君疏通民情成就君徳薦引人賢無不可者如此而歸公於初心有慊然耶心有不慊必以初出爲悔以初出爲悔何不卽此一出行之俾我心慊老成典刑外公無可望者天地萬物原君子本身上事見難而退自附於知止知足之說曰旣明且哲以保其身誤矣公今日只欲如漢二疏而巳耶賢哉二大夫俗論也謬說也不敢爲公願也

○復郭夢菊

旋衢歸田之日承尊意矣卒然不報遂至今日豈無便人閉門少有交接有行人而生又不知也然其心之勤未必若書之怠分守道王用吾有言官階四品十外年宦途而歸日租屋淸操可知是也是也有賢如兄況是鄕年之雅握手平生心胸如見可一日而不仰思之乎所恨鄕井同而有一千里之遙回念京都月日之會反不可得不與一時相從刻薄致有今日然數年間日所發揮亦得區區見平生之素矣此心何尢山林人又有山林作用碩人之寬料不至求田問舍而巳矣如月旦之爲計也前十年能守後十年變節不能願惟髙明堅之遙望飛鴻附永矢爲門下進小刻五冊呈覽便中亦有可教不吝金玉願也幸也不宣

○復史雁峯大僕少卿

禮以積財能散爲賢者中行之行生二十年前會試經南都聞翁名稱誠哉居廊廟濟天下處鄕黨濟及一方仁之爲道無施不可也近望沙公備及與今昔耳聞不謬正欲達之左右望翁成終成始施於有政適華札下及使歸特此申候致私念仁道不大行而加不小施而損惟畱意感公嘉惠段絹槪不敢領酒果拜賜矣並附謝

○啟史方齋瓊知府

三月間聞舟次上新河口令人探之則己發帆數日矣咫尺間不得一瞻顏範可恨可恨仰惟我公守巳冰蘗視民若傷誠百年內未有太守也環海感戴何可言盡南來人因問而說云自公一身言公無可議矣然貪酷未免肆行吏胥如舊爲害里甲用度猺平加徵未見其大有攺革過前日也纖微曲折照察不及終爲不滿之分此則在公加之意而巳水淸無魚治去太甚別是一道盡以爲據而施之政事焉不可也生自入仕至今未南歸俸金所入僅僅足用余無分文可債可貨田業止祖遺糧一石二斗外未增一畝一升有以二事呼瑞銜進狀者皆詐僞也乞臺下一查治之勿少假貸上碧崖下縣屬並乞轉此相諭人便特此申候兼致願私萬惟畱意瑞南望滄溟惓惓無任

○復葉立齋陳熙齋諸年丈

貴府事生習聞之矣與今華翰種種說無一參謬爲虺弗摧釀至今日以千萬人之命論之前人之罪不勝誅矣今日坐視之人能逃責乎天假賢守才足堪謀足濟直前擔當直出數十年郡守之上生爲諸年丈地方慶幸久矣而當事者嘖嘖有言焉可怪也凡百事可以盡心得以竭力無不爲諸年丈少效一二以期無負但核兵克糧言執法可矣論情則處之亦未盡是用其力而不滿其食亦人心之所以不服也虛數虛糧事非一朝一夕特非情所不便而不可行者歟將相和調則士豫附成天下之事而以乖戾之气行之彼我文武區以別焉不可也侯守不久大用始終造福於潮諸公罄所聞見左右贊襄侯守益勵初心宜通而通宜執而執則區區至願耳諸事不及盡者付回人口數年殊缺候問不便也統惟臺鑑

○復熊鏡湖軍門

王道長至拜領華翰諄諄然地方爲念仰知海濱有賴十年巨寇一掃而平不難矣從前軍門每每不能立有實功實業其病有二第一是怕自巳死第二是怕士卒敗憧憧二念而其所謂勇往直前者索然餒矣能有濟乎廣中用兵見敵便敗全坐士不用命一句譚二華前後迄無能執孫子斬宮嬪法尉繚子半殺士卒行之正以兒戲將官驕子士卒故非一日萬一約束加焉激而他變成敗觀人百謗隨之是亦畏敗之類也今日之事果能不蹈前轍矣乎士卒必用吾命執事能了了然信之乎如其不然良法勝算無所用之魯仲連論田單所以破燕曰將軍有死之心士卒無生之气夫古人豈欲其死與敗哉道如是也機如是也萬惟畱意今日之事惟此爲急若其設伏用間伐謀擊虛目下船所宜造兵所宜募地利寇情事之不可遙度者此則先立乎其大之後一經綸之而巳無難事也朝廷公念桑梓私懷瑞臨楮不勝惓惓

○啟熊鏡湖軍門

君子成天下事類皆虛巳樂聽爲之生非其人感公虛巳下問且自念他山之石可以攻玉王道長捧華札據愚見隨付莫員外奉復矣料公自有成算刻日見功不必更爲贅論醫道多端急則治其標緩急皆當固其本廣寇大都起於民窮民窮之故多端大抵官不得其人爲第一之害掃平之後願惟別加之意使元陽得有底定之所焉斯爲可耳瑞嘗謂興利莫如久任除害莫如募兵自以爲切中今事區區致望於公此而巳不然止絕於今禍將復起於後我兵中大半賊人𨿽一掃而盡宴樂太平生不敢以功頌也生叨轉謄黃老母年八十矣不堪奔走不得巳止上荊婦柩歸狐死丘首道途多故欲乞一鈞牌以保無虞若於事體無妨惟公惠之夫馬廩給妨百姓煩驛逓不敢求也

○復周柳塘瓊州知府

生於公原未有聞識也舊歲入京會虞坡問及坡翁稱正爲海外求此人物時不勝喜忭窮荒僻壤得此大賢爲之困者蘇疲者息矣何幸何幸下問地方事及居官矩度此等具人心布方冊舉而行之而巳本無俟於人言況在執事髙明之見尢不俟人有言遵而行之者耶今人每謂做官人有套子比做秀才不同不可苦依死本俗人俗見謬妄之甚區區惟願明公執我經書死本行之而巳如此不執𨿽熟人情老世故百凡通融失巳失人全無用處士夫如通判廖平庵年髙識邃生自幼業師也可就問餘事散見奉去數帙中玆不備悉明公寄三千里之命誠不可艸艸爲之昔人謂伊周之道得一縣亦可小試況一府耶瑞不勝惓惓

○復趙大洲閣老

政府新命聞之忻忭百倍公任以天下爲天下蒼生不覺過喜幸也今旣數月矣施爲次第在公自有劑量伊周事業具人心布方冊寧待請之人而後知也哉今人事權在手每每不滿人意病在借口時勢難行因循遷就公勿以此自安斯髙出人人之上而天下與有幸矣承諭散兵事巳處之停妥矣人之訛言勿聽之可也荒歲無從得米事機甚是可慮議浚吳淞江兼行賑濟乞畱米二十萬石亦計無所出不得巳而懇之君父之前也惟公力爲主張使得成事條約二冊呈覽更祈加意詳教

○再啟閣部髙中玄諸公

區區竭盡心力正欲爲江南立千百年基業酬主恩報知巳也紛紛口舌何自而起且如散兵一節此豈小事瑞亦日夕拳拳私訪公問科本先後事絕無影響可怪可怪此事從古有之不平之恨一笑而散矣但生百疾舉發是實不能再當官事林下何曾見一人日夕念之家鄕萬里老母年八十一能將之而去又能將之而來耶是以一向不敢言疾今則萬萬不得巳矣懇之君父惟明公少加贊成人情世態天下事亦止是如此而巳矣能有成乎母子天性熙熙山林捨此不爲而日與羣小較量是非萬求一濟何益何益生去意巳決惟公成就本內別有餘說諸事垂成中止不得其平而言非悻悻見顏面也惟公物以爲訝不宣

○復淳安大尹鄭【諱應齡】

使至承惠髙篇遡流窮源曲盡今日利病令人仰服展省館書疏義气凜凜如見乃知淵源有自非偶然也伊周之道得一縣亦可小試亦淳安人今日之幸矣江西錢糧俱入一條鞭法小民旣知一定之數官亦得通融緩急應解兩便尊議獨少此耳餘皆至當無疵駁捧誦再三因知拙刻濫稱政事舊令尹之政必以告新令尹者尙缺然未備也時事近稍淸明人尙苦節交際之禮指爲賄賂比之先年賄賂之私借名交際不同自今期與公髙下議論有見輒盡意附便相示彼此有益若儀物分毫不必見賜亦彼此心安也恨與公相得晚特此惓惓致私願並候興居心誠求之𨿽不中不遠矣諸不及者惟臺鑑

○復侯星吾潮州知府

生性苦直率好賢如渴見一善必曲爲回護加意申獎汲汲然恐其不得貫通顯明達之天下也況在執事人中尢不易得神交气合先有一日之雅者耶中心藏之何日忘之非浪說也生前歲以人言歸入境訪問得不徵錢糧違道幹譽之說又得鋪逓保狀借名於人出執事筆之說此皆上人口語若士民則頌徳如一較在南都日無異聞矣夫士君子立巳行政寧必人之我譽哉邦家無怨不過因人自考道之一端爾非以無怨之言盡人之道也推其極不如鄕人之善者好之不善者惡之亦曰視皆好皆惡則不如於此爾亦非曰善者好惡者惡自考之道盡於是也守巳方人孔門自有成法卹人言亦不卹人言君子盡其在我人言不足入吾心爲輕重意矣但今士大夫皆奔走仕途人物洗心不淸百凡舉止顧毀譽計得喪間雜私意論徳理日月至焉而巳矣官則尊矣身心何益況假不勝眞終必爲累執事朗朗烈烈人也此不足爲執事言之矣詩云他山之石可以攻玉借人所言反觀省察勉其未周防其或誤又非壘土師保進徳養心之一助也耶恩平王邑博瓊會同人也僕人賫華札及厚貺旋馬謹此附謝並致願私惟臺鑑

○復史方齋瓊分巡道

執事造福於瓊計七載矣一旦言別人情之常𨿽不容無戀戀不滿之意士君子期在啟發成徳濟天下事不在是也贈文二首承命爲之不足以揄揚美政則旣知之矣誦公將來之病未竟之憂系畱旣去之語不覺大加感嘆夫士君子職分所到萬物一體之義俱之若必傳捨職掌秦越天下去則過矣而不畱焉有仁人之心者忍之乎人之知巳莫若巳之自知人之責我莫若我之自責克去任性之偏大加涵泳之力充所未周勉所未及廣業崇功潤澤天下萬物一體之下瓊人與焉則又在公發揚之而巳推廣之而巳瓊海萬里京師較之中土地方情態爲別尊駕渡海之後吏治民情駭人觀聽系畱於旣去之後又第一義也何以計之乎處之乎區區言別不敢更爲寒暄誇毗說也謹復

○復徐繼齋尙寶少卿

紀綱法度今被此老壞盡其說蓋謂織造查盤自攺元日之詔宦官溫旨今日作俑爲之不能執禮處巳不能執禮處人也此等處大是差步人人不滿小人欲行私意必卽公議爲之今日歸曲直靑意𨿽不善其所指則正義嚴辭不可破也黨與卽此抑揚遂有用無用之說所幸遺詔功深寡不敵眾彼爲姦橫識者不之與耳易六五童蒙吉正其時也無故驚疑自稱沮抑然則必俟君爲堯舜然後可以行吾志耶竊意投幾之會當卽出視事一則身爲障蔽得以回狂勢於方倒之初一則反爲擔當得以善補過於方壞之始得君則有時首事則有權人心歸向扶者尙眾功烈一入焉一出焉孟子云不爲也非不能也今之謂矣首權在我我乃避人獨非怯乎畏首畏尾自動中官之懼獨非惑乎事由中發尊翁動以調停國手自許然調停處得之者少調停處失之者多人情好諛憚不爲直況在首相門下耶諛人滿前不分所長別所短伊傳周召動而譽之內自生疑不能執外不聞過無由攺有由然矣今日姦人得有借口吾與之借復何咎哉復何咎哉區區憤懣不平言語竭盡乞一一達之有別說母吝封示尢幸

○啟譚次川侍郎

生得北通政自謂職掌閒寂無多事旦晚得趨門下領教益也如願未幾睽違繼之新命外補樂於啚報然失良師友遠誨益未始不悵然恨焉事之不能兩全類如此曾懇祿米諸用不知公信而革之否生今日巡撫江南言涉有爲第掀掃爬斗籮篩不收板席量減歇家腳子通關諸費節爲裁革乃生管倉日所行非今日也𨿽板榜初定熙齋筆峯不見允行然生亦未嘗不委曲區處從省減焉江南糧長十人而九人破家仁人君子之所隱也如榜所行置之無用之地及官攢侵用之需何益何益尢不可通者舊例小米用細席以其漏也大米用方席細席比方席價增五倍祿米亦大米也乃用細席漕糧歇家壹兩貳錢祿米乃壹兩五錢祿米加籮與篩皆工價髙者漕糧半折色半本色廒無磚鋪本色足用祿米全用本色寬一分民受一分之賜生先日巳略行之非今日官於其地而始私之也惟公諒之外餘同麓封誥文未就統祈畱意

○啟劉帶川兩廣軍門

魯仲連論田單所以破燕曰將軍有死之心士卒無生之气兵法又云人皆欲將勇不知將勇特兵法中千百之一言相反而實相通皆是也兩廣韓襄毅王陽明外獨推二華二華不能親戎馬冒矢石公騎射絕人直前倡士先浙後閩倭焰熾天身自當之經難多慮患熟是公又髙出二華之上十餘年巨寇一掃而平無難事矣地方何幸地方何幸撥亂世而反之正誠非公無能也但君子論事在探其本君子行事在養其原昔人謂元气一虛百邪襲之今日之寇百邪中之一若不調攝元陽壯基固本外邪今日去明日又來今日一邪去明日別有一邪又至去邪用發散劑每發散元气不免少隨發散而動發散之功日多眞元之气日薄醫經稱急則治其標然治標之時未嘗不參一二味固本之劑縱陽气下陷立可死亡烏頭附子全治標矣气蘇後又未嘗不汲汲日用和平丸散解酷毒鎭元陽也今日果可蕩平土著吾兵土著吾民嚴貪吏法起倡率風除害安民急事也竊謂疾急治標疾緩疾急皆當固本用兵安民並行不悖如其不然今年曰急以治標明年亦曰急以治標日日發散其冷眞元之气何如哉騎射絕人直前倡士撥亂世而反之正瑞不敢爲公許之矣範云忽感寒疾恐不預九錫之慶徐文伯診視不得巳如雲言治之翌日果瘳云喜甚文伯曰不足喜也政恐後不復起耳越二年果卒區區意願公爲地方立千百年業不願公爲一時赫赫功聖人復起固本還元不可易也

○啟殷石汀兩廣軍門

瓊一十年來至今接有海寇之患百姓苦之心訟口詈巳謂官司不能抵民一保障矣然害止瀕海地方日甚一日年甚一年今正月突有船先後分入攻圍臨髙定安萬州等城破文昌樂會治尢據於中來來往往殺掠村市無人之境任彼所爲其慘其害從前以來無有也平時養兵迄與不養之時無異晏遊擊來援亦旣月餘矣如斯而巳矣賊夥數𨿽多各夥人數則寡繼後至者將何以禦之耶昔人稱爲匹夫匹婦復讎今日之讎屢矣大矣復之不可巳矣明公身當復讎之任苟尙因仍兒戲瓊民如水益深如火益熱惴恐日夕謂府縣城池尙未可保我民當盡魚肉於賊似此景象言非過億明公念及前後一加意焉權足爲才足濟無所施而不可矣瓊民延頸需援不能一日若止前之爲焉有兵以萬無益也縱有小濟兵退而寇又復來矣急則治其標今日所言所望標中之標事也標中之標且不能矣他尙何望史方齋號稱膽不怯賊事期必行日者海旁失事咫尺間耳巳受欺諼法復寬縱賊知虛實官兵效尢況明公坐鎭蒼梧遠瓊二千里地耶縱寇驕兵萬方一轍一誅賞之餘而起而人自不行耳作用不同取效自異不可一槪諉也緩則治其本古法遺意家自爲守人自爲戰道有在焉本中之本休養生息又在守令明公控制二省艱虞殘破非一地也時人之論必曰難爲顧彼顧此不免急東則緩西矣宰相鹽梅舟楫應四面初非身歷其地爲之普天下之下有行之者況廣之東廣之西區區耶詩云依其在京侵自阮疆惟別畱念地方不勝幸甚

○復胡■﹝木巳﹞泉都掌科

罪罟中屢承垂念鄙人自揣何以克當周急有義郤爲不恭是以未敢踽踽然闕尊意也拜辱之餘感徳何巳今日之事大抵無至誠惻怛之心不知忠告善道之義罪在巳不在君若果巽法兼濟不激不疏言當其事而不爲招訐患指所必至而不爲遠言推巳及君切中情事而又同心同道多其人焉天理人情安知其無濟於事耶委之曰吾皇之不我受言之損而無益是亦借口而巳矣此在諸公深思亟啚之也安否關宗社利害在生民與道可姑待事在得巳者不同若以並死無益一語蓋之進退兩無所據瑞不敢以諸公之言爲然矣承愛甚致私念附謝髙明以爲何如

○復歐陽栢庵掌科

承諭聖人無近功速化今日行之明日見效皆伯者詐術之私而巳此說似矣實非孔子言必世後仁至三十年遲矣然爲魯司寇男女別途豚羔不飾價子貢謂立之斯立道之斯行綏之斯來動之斯和又未有若此速者是則何爲聖人卽此道法卽此至誠惻怛之心爲之可以見效於數十年之後亦可以收效於俄頃之前必世後仁之中自有綏來動和之妙不言其速而自無不速猶之男耕女織數月而後得衣食遲矣然自此以後陳陳相因有餘粟有餘布無遠無邇而不得此以其初言法制未備聖人亦必有以處之非坐死待至數月也縱商賈傭功場圃夫腳嗣往興來莫非王道亦莫非孔門事業今人每鄙書生迂腐無用正以書生知王道之遲不知王道之速也假如於今賊臨城臨村破滅呼吸乃曰候我去做務農講武之法來其可乎醫家急則治其標治標亦醫家正道而非旁門邪術也治標與綏來動和作用不同姑就速化一端言之富國彊兵陋爲伯術儒者不屑聖人不富國彊兵耶什一而徹田獵講武富國彊兵天下之於聖人莫是過也謂聖人言義不言利兵非得巳天下寧有這等癡聖人死地聖人耶自謂我爲天徳爲王道一謀畫一施行大大小小求之而不可得說爲矣而又不見其出手爲之苟且因循日挨一日止是以一件有待不可速做借口答人此天下所以厭儒人迂腐無用而尊孫吳管晏也伯以速道誤天下儒以遲道誤天下其害一而巳矣伯術猶可支持目前腐儒目前日久俱無用之世主樂就功利厭仁義之談厭腐儒也無所倚仗不得不然也今日有眞聖人出焉速過孫吳千百世主無不樂之樂之非眞知徳義可尊而貴也樂其遠在孫吳之上富國彊兵見目前也許魯齋謂學以養生爲本或者以不知道譏之借口養生爲富積計則謬矣朝聞道夕死可矣天下之人死矣亡矣而後可以爲人乎賜不受命貨殖顏子庶乎屢空未聞顏子聽其餓死不爲生道計也儒者迂遠而闊於事情無所用之有賊臨城一籌不展抱守忠義俯首就戮者聖人原無此等道理原無此等忠義也呂祖謙謂莫速於聖人莫遲於申韓莫利於聖人莫鈍於申韓此道此意知道君子自可得之於其速不於其遲伯道也爲其遲亦爲其速王道也天徳也公區區說不免毫釐之差謬以千里敬布所見求正非敢爲辯也

○奉二守陳南川書

邇者海寇猖獗中外惴恐未嘗頃刻寧息厚祿官軍無分毫用處無許承宣二百餘兵城池倉庫舉以授賊矣糧餉之薄所以無怨心怠志者料素稱愛民練事如執事者歸府之日有厚賜也牛酒之出市井欣欣咸謂黎兵敵愾當百倍前日然鄕兵打手黎兵人多物少而奉行左右又失執事美意無勞者攜肉歸城而黎兵所得有名無實二腿之肉聞其眾嗷嗷口語非徒無益反生怨心宋以羊羹喪師衛以使鶴辱國此何等時節而猶吝嗇壅蔽若斯耶財者上之所輕命者民之所重惜所輕而欲民捨所重衛我焉不可得也卹死勵生正今日用人之訣黎兵死於澄邁之戰身享殮祭妻子厚賜周縣丞良有見矣生員鄭徳賁之死非可盡以輕生例之也居民皆若人焉海寇寧能揚揚入村落窺城市乎志士不忘在溝壑勇士不忘喪其元孔子取焉官軍間能彊戈向賊皆徳賁罵詈所致曾射傷海寇脫軍士數人正所謂一介之士苟存心於利物於人必有所濟也執事不聞有哀卹之意將何以勵死難之士哉執事運籌於中兪虛江介冑於外諒有大爲瓊民保障者兵聚白沙而他所多缺我師遲久無爲賊眾猖熾益甚中外疑焉似此二事尢爲不當人心可以坐生呼吸之變者伏惟執事執爲匹夫匹婦復仇之心周詳謀畫毋以一郡生靈付武人身任其勞勿以緊急事體委庸吏再調黎兵以布要區廣募勇士以乘戰勢毋稽遲以失事幾毋疑畏以餒士气則總戎之能與愛民之政並著於時而瓊民感功報徳於億萬斯年矣瑞不勝幸甚幸甚

○與瓊鄕諸先生書

瑞頓首再拜敬質之諸老先生大人執事竊惟婦人處人世其大不幸者夫亡勢不得與夫偕亡而抱守區區孀處也故婦人之喪其夫而寡者古以未亡人稱之然至朝廷旌慶官司榮獎誦書知禮道苟以世教爲身荷者褒賞之傳列之舉呈而進之有司冀達於上惓惓汲汲則必孀守之婦加焉何故蓋忠臣烈士貞婦孝子上植天地之紀中揭人道之大下立世道之標均處人道之難而彼婦人無師友開明之功匪名義驅役之故獨絕情感哀念夫子於數十年之後心堅金石行信四時處心積行所關系感發尢非淺小故也瑞甫四歲喪父時母謝氏年二十八承父志勵節確守經今三十有四春秋矣一終之行無毫釐玷穢古稱陶嬰共姜輩直可以相上下而無愧焉者蓋母幼麤識書史語瑞少學口授孝經學庸等篇質稟近剛一父性警敏不羈不事家人生業相勵護持能使內外不致乏絕先後苦鍼裁營衣食節費資督瑞學至今𨿽衰疾相仍不能一息少暇女事爲疾憂計日夜同瑞寢處訪詢戚近惓惓然舉而托之嚴明之師以琢以磨兼有父道瑞今日稍知禮義勉自愼飭若非衝年背父者盡母氏諄諄開我力也持家有紀法教子有義方律身以正義喪父之日有所親以日者推算進母舉焚之誓不再醮如日者語執之今日不變夫豈偶然夫士君子行善取快於心非徒取華於其名婦人潔飭乃身凡以畢天之與我而巳是安足置齒牙間者假而上獲旌閭之榮下獲紀述之美於節行亦何所增加也瑞顧區區舉而頌之人者是是非非之公本無擇於途人父母而綱常之義守貞爲重昔子厚遊岐邠間必廣詢秀實逸事狀色爲韓太史上矧瑞荷恩罔極知之實眞見之實詳且辯者顧乃掩匿而不公之乎世有言及族戚君子恆不以子信承之者蓋謬執諱親之私其習久固經曰其先祖無美而稱之誣親也孔子直父子之隱孟軻直周公之過垂訓之文不少矣於父母祖先獨略焉寧揚善特於親親避哉然則聖賢不以褒貶之權假其親蓋可見矣又其淺固有誣揚親行竊寵榮稱孝者遂致人得以詰所揚而反疵之言議紛紛不巳誣親之善顯親之惡也亦多矣而瑞獨何以用心獨念吾瓊先輩師法如曾白潭亦其彰彰著者徒以莫爲之名經久不與鄕祀其它著卓行而負屈稱加美名於敗類時不少焉況中閨事迹罕可得而著聞者獨非君子之所宜盡心乎公議不行俗將無以爲勸桐江一節漢鼎賴之瑞非嚚瘖之身有不能自巳者故縷縷爲諸賢者誦若夫行之可褒與其言之可信與否則惟下執事以所聞見參之事在淸議非敢以一毫私意爲母辱圖也瑞不勝屏切頓首再拜

○復巡按龔懷川

廬陵邂逅至今神采器度猶如見之以過可化以綏可來區區東粵下及禽魚艸木有沾被矣地方何幸地方何幸天下惟患無其志有志如翁其人又以代天巡守之權濟而行之尙有不盡之分無能滿慰一方之望有之耶十府云霓可預爲賀古人有博訪之說又有五聽之法五聽所以爲博訪詳也先民有言詢於蒭蕘訪之而其人止是屬官止托查盤官訪之詳而非博然此特明照中不及分數十而有一不足爲翁言者筆至姑及之瑞平生有濟世之念而人不與庚午告歸展布萬分無能及一此非怨天尢人之念終巳一生止此還天不能不自爲歉也區區泉石有夢不在周公忽覩云章魄營猶動孟子謂廣土眾民君子欲之中定四海君子之樂有此施爲之本懷以故有此樂欲之情色天下惟俗見久之能遮蔽人本然之明俗說紛紜立有根腳者亦或牽之而去苟其不然性分天地感之而應決江河矣事有俟人言而後可行有不俟人言行而無不當者今何人哉唐以聲詩取士三百年之中杜審言天下之狂也反席未安之前尙有不見代人之恨今請以臺翁當之瑞臨楮惓惓無任

○復總督淩洋山

羅旁爲門庭之寇二百年矣開府至公乃能使之入我版啚一鼓而擒永絕其害詩云方叔元老克壯其猷蓋必如此而後可云猷之壯也日者灣中竊有大億於公自今言之可謂能中愚者一得所悵學疏才窘有司賀文惟公運用之妙揄揚萬分無得其一爲歉爲歉誤蒙垂惠稽首升受慚感並之差官回謹致謝私附轉上瓊人不幸三次大舉不遇如公其人尺寸無得正尊疏中捐其險以與賊之謂賊今日亦殺之矣報盡未盡之賊兵退而歸大徵何用夫黎岐中處而州縣環之天下事有易於瓊州事者乎部議及丘文莊要將五指山開十字路廊廟之上亦有心公之心者矣今日得如先年塗兵備名棐者其人不請一兵指日指月版啚黎岐初非難事何也威之也化之也蠶食之也可縣可所卽縣之所之如今日羅旁事也天下事不可無故發難端亦不可當幾自失其會瑞桑梓切情並附告

○與博白大尹林仲和

北都一面未幾時而泉石安吾身矣知子博白之行乃黃生來任感恩之日先夜升刑曹主事入夢吾無心也何以來之回思子平日節槪癡人說夢尙是鴻漸於幹而巳無足爲異有此人事有此天機夫豈偶然之故哉日月之間料必有驗今吏部止是一个資格這資格格了許多賢者不得出頭格了許多不賢者使不退步誠如極地之說然吾人出處之小系國家气運之大有握其幾不必在念所恨山修海阻不得朝夕仲和視是今日割雞之功可否伊呂小試之道君子曰軒冕者物之儻來也寄也今人以寄爲累毀譽得喪官階所系我心隨之做官累心做官何用仲和試驗之念頭如動是何景象比之不動此念時分何若自知之矣聖賢無問時之達不達盡其在我自有無限受用此正莊子寄在樂不爲荒寄去未嘗不樂之謂何大小髙下遷不遷足言哉區區所望仲和不過如此而巳祖宗初原無資格吏部無端作俑而行不知遵何訓令沿襲不攺歲貢五遷六遷之官乃進士出門卑而不授之職進寸進尺借之口曰今日三途並用矣吏部局人也我亦隨吏部之鄙而鄙吾心耶不可也不可也子官七品尙非與爾鄰里時節遠來絹段不得已受之矣余未開封付回人返璧新刻奉覽並照入

○復分守道王用吾

泉石間報有貴人書便空谷足音誠有不勝跫然之喜者�何幸何幸再及開緘捧讀誦之玩之則又百姓地方拳拳在念有眞切之情有眞切之辭此其今時交接中所易得有者乎喜復何如今天下了矣不特不蒙做官人之福而又反當做官人之害正以徒有其言鸚鵡從人有其言未必有其心也卽言見心有如翁其人者生可無一言以爲復乎今時視做官爲戲場事口曰認眞而心實不然昧沒本心此其一也其中似是之非襲古之謬又且日羣羣然見矣居之不疑妨民病國可不扼腕而嘆者又非可以一言盡也敬以先刻八冊居官職分大槪散見於其中者呈覽瑜矣或亦不免於瑕有之乎髙明幸自擇之續集完刻日容再致使人回謹此附意諸所不及者祈臺鑑統旁及之

◆議論◆

嚴師教戒

○嚴師教戒

嘗讀至論謂尊崇正學在君師紹明絕學在宗師至發蒙後學而提督之又有教師職焉此歐陽永叔祖韓昌黎之嚴謹而宗風之者師固足重也若人能攻我之病我又能受人之攻非義友耶故尼父以善爲芝蘭臧孫以惡爲藥石君子能降師親父則霧掃空澄纖毫不苟浩然之气塞乎蒼冥果何至是得力於師友者良多也夫人外無師友之益而欲所行之協於道亦難矣瑞爲此懼一旦召神立腔子下誨之曰瑞女知女之得生於天地之間者乎有此生必求無忝此生而後可無忝者聖人我師一一放而行之非今所競躋巍科陟膴仕之謂也女今亦小寓於其間矣入府縣而得錢易易焉宮室妻妾無寧一動其心於此乎昔有所操今或爲忷忷者一易之乎財帛世界無能屹中流之砥乎將言者而不能行抑行則愧影寢則愧衾徒對人口語以自雄乎質冕裳而有媚心焉無能以義自亢乎參之衣狐貉而有恥心焉忘我之爲重乎或疚中而气餒焉不能長江大河若浩然而莫禦矣乎小有得則矜能在人而忌前有利達不能無競心乎諱巳之疾凡百所事不免於私巳乎窮天地亙古今而不顧者終亦不然乎夫人非無賄之患而無令徳之難於此有一焉下虧爾影上辱爾先矣天以完節付女而女不能以全體將之亦奚顏以立於天地間耶俯首索气縱其一舉而終巳於卿相之列天下爲之奔趨焉無足齒也嗚呼瑞有一於此不如此死三復斯言凜若嚴師丁寧夏楚之督爾上紛如直友箴規啐詈之諍爾旁

海忠介公集卷之五

●海忠介公集卷之六

瓊山海瑞國開甫著

新安王贄獻甫閱

關中焦映漢雯濤選定

男世爵紹庵

瀛海賈棠靑南編次

男際熙庶咸校

論

出處

嚴光

朱陸

太伯論上

泰伯論下

孟子爲貧而仕議

周公使管叔監殷

使畢戰問井地

孟子道性善

鄕願亂徳

其嗟也可去

○出處

君子處世昔人皆以不仕則隱出處二道對待言之謂不得於君則當處而隱逸性分之樂一彼一此皆是也其說定於孔子邦有道則仕邦無道則隱之辧然孔子有是言孔子終身事業謂之隱謂之仕春秋之時是亦無道而極者矣齊魯蔡宋之郊流行轍環日不捨置其時以時而隱若丈人若荷簣長沮桀溺微生畝至以果哉末難潔巳亂倫罪之夫子之道則又何在夫人生天地有是耳目口鼻之形付之以天地萬物之性天地以生物爲心生人之理盡生意也天地間盡此生意是故君子出而仕人不負天與性在是道在是人皆可爲堯舜亦在於是丈人荷簣耳目口鼻之形而不知萬物一體之義葆眞抱一饑則食渴則飲保之何益見孺子將入於井而無怵惕惻隱之心非人矣余嘗仰之賦與卽之孔子終身之事其云有道之仕有定仕也其云無道之隱無定隱也意有所在截然對待之辭不可因之遂謂爲截然對待之道出處二字不可並論去就二字亦不可並論就者君子仕人之正去不得巳爲之出者君子立身之正處不得巳爲之天下只是一道捨此則失道失道失性矣是以所就三所去三君子𨿽計較於毫釐禮節之間而萬物一體天之與我則不以一時而輟天地間生生不息眞機活潑自不得而巳之也曾子云仁以爲巳任死而後巳解者以一息尙存此志不容少懈言之仁卽天地生物之仁志卽孟子得志與民由之不得志獨行其道之志宋儒謂人君聯屬天下以成其身自有位之顯言之耳自天子至於庶人徳性賦予其得之天一也當理而無私一身一心曾子巳任之仁如斯而巳耶孔子無道則隱其隱也皇皇然有道則見之心孔子捨之則藏其藏也惓惓然用之則行之念𨿽有用捨行藏之判而捨之則藏卽具於用之則行之中有定出無定處非二道也只一萬物一體之仁故亦只一出而仕人之義說者又謂聖人則可在賢人則不可其說尢不可曉堯讓天下於許由而有道小人爭半錢之利九牛毛之諭誠有之矣實則人生之後人自逆天人自爲異謂靡不有初而又謂有可不可於後有之哉子路執無道而隱之言何必公山氏之說夫子曉之曰吾豈匏瓜也哉焉能系而不食孔子之身門弟子之法也聖賢君子之別大抵只是安利困勉判如於其間如孔子答哀公爲政之問及其成功一也而巳矣春秋之時武城弦歌夫子喜之漆雕開斯之未信夫子使之仕謂有可不可聖賢之別耶然天下一君四海一國不得於一將無可入之二矣若之何孟子曰予然後浩然有歸志𨿽然王如用予伊尹欲速其功五就湯五就桀一人之身一念一事今日明日別有悔悟君子得志與民由之不得志獨行其道得不得時也志念如一志與時旋時其人不可而去時其人之可而聖賢之志又轉之矣此正是有定仕無定隱之道大中至正通天下合人巳孔子不遇終其身六經垂憲七篇仁義孟子自許取法後王春秋戰國之身尙欲置之爲後千萬世之仕身當其時恬然隱處秦越天下爲一身不爲天下計孔孟不爲之矣曰出處去就截然對待之道君子思不出其位捨性命言時勢宇宙無窮誰當負荷言長沮桀溺不言孔孟吾不信也

○嚴光

橫足加帝腹天下視爲奇事桐江一絲以古而今亦無不爲子陵髙而賢之矣然髙則髙矣髙而不實奇則奇矣奇而不中人生天地間只是一性分是所固有見之日用只是一職分惟所當爲捨性分言髙奇未見其能髙能奇矣性分何在天地萬物本同一體自天子以至途人一也性在是職分在是自天子以至途人作用一也故天地萬物舉而屬之我一人之身舉而任之爲我一人日用常行之道人不我用然後退而守之𨿽退而守之而萬物一體之心則未嘗一日息也從古聖賢道蓋如此孟子曰中天下而立定四海之民君子樂之子陵果如光武相助爲理之念則光武之所立而定明良相逢治具畢張是卽子陵之所立而定也眞機實際子陵何故不樂爲之孔子生於春秋流行轍環日不捨置荷簣丈人知不可而不爲之矣夫子罪之相對累日因共偃仰由古而來疊爲賓主二女九男情分無間未之過也可以謂之不可爲不爲之耶孔子於荷簣責其果於微生責其固於丈人責其潔身亂倫就子陵言之其爲果而固有甚之矣有君無臣吾悲其爲君苟有天下國家之志光武之時不爲孔子孟軻之出可勝悲乎一時後世獨於子陵賢之祠祭詠揚不一而足是所謂髙而奇也三代而下蟬蛻污穢之中以浮游塵埃之外權位名利若敝屣也誰其人哉進其人哉苟可得之無所不至有扁斯石宦官宮妾甘其心而履之矣況天子之尊故人之厚彼自求之不與得之獨非人間世一希闊事千仭之上翔之者乎甚矣人之好怪也又況足橫帝腹古無有也今無有也天下後世無有也駭人聞聽然君子之於天下求盡其在我而巳不必其髙不必其不髙不髙而得我所性乃所以爲髙無裨於性髙之何益寒不可衣饑不可食爲珠玉寶器不爲布帛菽粟子陵之髙之謂矣且子陵不得於髙卑而言之於此亦自可見蘇東坡謂魏晉梁得之文王而終身不得皆吾之所輕者也大舜袗衣鼓琴若固有之君子內重而見外爲輕蓋如此有諸內形諸外不能飾也子陵苟有所得將富貴貧賤視之一也故人而故人之矣天子卿相浮雲景色何所爲而髙下視之昔日故人則就之今日天子則不之就耶見王侯卿士而媚之俗心也見王侯卿士而輕之亦俗心也淸濁不同見在人不見在巳內輕而見外之爲重則一光武稱狂奴故態無乃子陵只是一味薄天子而不爲之狂出此之外更無他長耶君子得志與民由之不得志獨行其道不得志之志卽得志之志苟有其志故人如光武不與行之未之有也子陵無其志是以無其具無其具是以只就平日之狂成一个是後之詠釣臺者出脫子陵云侯霸朱浮僅免歸韓歆戴涉終見殺云胡君房畱不住無乃平日窺其微夫有是臣則有是君自建武中三十年論之中興事業止此而巳尙不如子陵順眞抱一不爲之髙百姓怨气滿腹羊裘懶散江湖無能優劣固也然子陵實有伊傅周召之器不能輔成光武天下得有禹湯文武之澤耶事屬後日如果言不聽諫之不從如不我得於先亦不我力於後故人有其名無其實從而去之未晚也謹厚如光武中興如光武柰之何預逆其不可先自絕之伊尹之於湯傅說之於髙宗傾蓋如故子陵之於光武貴賤易交白頭而新言一人之交二人同心如蘭斷金未可言也輔世而長天下之民可言之乎老子謂修之身其徳乃眞修之天下其徳乃普身心天下徳之在我爲之區區然桐江煙水富春風月有一節之偏缺全體之正可以言徳之眞也哉範文正謂子陵之風山髙水長山則髙矣無艸木水則長矣不能水气上興雲雨無取焉狂奴故態子陵之論定於是矣而天下之人獨於子陵稱賢是則好髙好奇之過絕無之中僅有其一醒人耳目也

○朱陸

朱陸之論定久矣何自而辧之辧之以吾之心而巳維天之命其在人則爲性而具於心古今共之聖愚同之得此而先堯舜禹有危微精一允執厥中之傳得此而後孟子有求放心先立乎其大之論未有捨去本心別求之外而曰聖人之道者軻之死不得其傳而人心之天則在也孟子曰大人者不失其赤子之心者也恃有赤子之心故𨿽出之千百載之前其事千百載之下可以一言而定陸子門人問陸子學以何進曰得之孟子則精一執中之旨陸子得之矣乃朱子其學則異於是大學致知在格物借之爲誠意正心之用也猶之惟精乃惟一之功明善乃誠身之功功在格致道在誠正朱子篤信大學平生欲讀盡天下之書議盡天下之事引而伸之觸類而長之天下之事畢矣天下之書可得而盡讀之乎事可得而盡議之乎韓退之原道言誠正不及格致朱子指爲無頭學問是以格物致知爲大學頭一事矣入門一差是以終身只做得大學先之之功不盡得大學後之之益無得於心所知反限王陽明謂晦翁气魄極大合下便要繼往開來少年巳著了許多書然則此非其誤認之故毫釐之差而爲千里之謬者乎夫顏子曾有一著述乎聖人以其躬行心得之餘出之於威儀文辭之末富於中見於外不可彊而亦不得而飾也心齋坐忘不遷不貳顏子之著述大矣捨去本心日從事於古本冊子章章句句之好勝之私心好名之爲累據此發念之初巳不可以入堯舜之道矣聖人不廢學以爲涵養是以中庸有尊徳性而道問學之說賢人而下不廢學以求復初是以孟子有學問之道求其放心之說子思孟子傳自堯舜陸子識之然陸子不免應舉子業卽其語錄文集年譜可見餘力學文尙不如是也自傳心之法視之猶俗學也朱子反謂其專務踐履盡廢講學論對五札言涵心性乃自其所心知者出之如孔子答哀公修道誠身孟子告齊宣仁義孝弟亦推本之論也朱子答之書而戲之云這些子恐是蔥嶺帶得來天下之人只一性命而事物在焉朱子只要人讀書講說研究於外予不知朱子之所謂矣儒學禪宗其判不啻千里而要其初只是毫忽儒道寂守其心中涵事物有天下國家之用禪宗廢棄百應徒爲空虛寂滅之養朱子指陸爲禪然則將不講其心就外爲天下國家之用呻吟其呫嗶而曰某章某句如此某章某句如彼然後爲能學歟顏子終日不違如愚夫子以道統寄之生於朱子之時言論相及不知其如之何而爲禪之詆矣陸子不免少溺於俗然心知其然平日拳拳以求放心先立其大爲教聞彼也自聞而已見彼也自見而巳猶有得之朱子則楚辭陰符參同契韓文皆其年年月月訓詁之冊不知此一訓詁何日而巳也末年之悔謂令此心全體都奔在冊子上若有得矣而先入之深讀書爲主而待其餘未見其眞能脫去舊習收功一原也危疾一日前猶解誠意章在溺於誦說沒身不復聖人六經躬行心得之餘爲之養盛之充因著其用朱子則先意於此讀書爲先求心反爲後繭絲牛毛識者以集大成歸之謂擇諸家之訓什而纂其長則亦可矣謂道在是則周元公或可而朱不然矣說者又謂朱子羽翼六經嘉惠後學其功不淺夫朱子自少至老無一日不在經書子史間平生精力盡於訓詁而其所訓又多聖人之經賢人之傳也夫豈得無功於後聖眞以此破碎道一由此支離又不能不爲後人之誤功過並之而使人繁於枝葉昧厥本原其過爲大三代而後學之陷溺如朱者比比然也朱子欲以其學爲天下宗天下亦以此信宗於朱子故予不及其它獨指朱子爲過陸子謂此老平生志向不汨於利祿當今誠難其匹夫朱子豈不知心之爲大而求之心哉誤認格致爲入門指著述爲功業途轍旣乖所得隨之韓退之因文以見道而非明道以爲文日月至焉而巳矣無乃朱子過歟欲往京師心識國都之所在行遠自邇計日可到懵於定向執途之人而訊之岐路之中又有岐焉訊之所不及失之矣大抵天下得意忘言區區於文義講說之間眞趣薄矣深造自得者當見之顏子默契道體孔子予欲無言天淵禪學而其致虛之篤一而巳矣然則朱子無乃得言而自薄於其意歟自得之則有居之安資之深之益日從事於故紙堆中外彊中漧呂東萊謂銖銖而折之寸寸而較之無復有詩矣朱子之謂矣朱子平生誤在認格物爲入門而不知大學之道誠正乃其實地以故一意解書其解書其論人心術見焉謂司馬溫公只恁行將去無致知一段朱子日日經史其不滿於實心實事無私無黨有餘力而後學文之君實無足怪矣大凡人言語文字皆心爲之陽明致良知其什經不取朱子之說者多說在心性上朱子什經全說在多學而識上陽明鶻突其說誠有之然猶不失爲本原之養也猶第一義也朱子則落而下之離而去之矣道問學之功爲�尊徳性而設正與孟子學問求放心同義朱子解之曰非存心無以致知而存心者又不可以不致知崇禮中庸行也以屬之知姑勿論所云致知非程子進學則在致知根心著巳之知亦姑勿論乃其意則全重致知矣細玩尊徳性而道問學曾有此口气乎存疑錄謂朱子平生所得在是所失亦在是見非於陸子靜亦在是得之矣其訓中庸分章分句分爲相屬明費隱天道人道小徳大徳分中分和道不可離此言素位此言不願太極通書此言陽之動此言陰之靜支離爲甚默而識之識言知之於心平聲字朱子作去聲解音志謂記之於心不以聖賢說聖賢以巳之所誤說之能說之耶得人之得適人之適難言之矣自得其得自適其適天機之觀不言之諭將能之也哉然又非止言語文字之間鵝湖白鹿往返議論之差而巳荊公祠記千百年大公案也學問偏枯識見昏昧之故其詆之不遺餘力與初之指爲禪會無異今世之儒士自謂得正心誠意之學者皆風痺不知痛癢之人也舉一世安於君父之大仇而方且揚眉拱手以談性命不知何者謂之性命乎正諸儒人膏肓之病也使在周邵聞之喜過而樂與之矣孝弟忠信常不足以應天下之變而才術辧智常不足以定天下之經亦此意也朱子遺婺人書乃謂諸君子聚頭磕額理會何事乃致有此等怪論少見朱唐交惡錄齊則失矣楚亦未爲得也光風霽月灑落襟懷有如周元公邵康節其人者寧有此言說舉措耶情見乎辭行如其心涵養未融克伐爲崇晦庵不能無大不滿於後學之意矣後人爲朱陸之議聶雙江以黨同伐異挾勝崇私言之然當其時門弟子則巳然矣豈非朱子身自作則一時門下習气而又因以貽之後乎自宋至今五百餘年是朱非陸所在羣如也正雙江黨伐挾崇之謂陽明之所稱今之尊信晦翁無異於戰國之尊信楊墨也抑何從而辧之乎孟子曰是非之心人皆有之請以是爲朱陸之辧

○太伯論上

太王剪商之志金仁山胡雙湖辯之詳矣愚竊謂太王實有是志太伯去之夫子亦不當以至徳許夫太王當祖甲之時去髙宗中興未遠後一百有餘年殷始亡則當太王時乃商家盛彊之末衰弱之始其天命人心尙完固未動所謂剪商亦言乎其志焉耳非爰整其旅如觀兵孟津陳師牧野之爲也泰伯無荊蠻之逃則國屬之泰伯矣屬之泰伯而泰伯以不取爲心則翦商之志蓄於太王者息之泰伯季歷不得位日後無武王事紂無滅亡之理此其以天下讓商更爲何如太王欲傳位季歷則翦商之志季歷從之矣太王啟於先季歷從於後父作子述事必有可成無難者君臣之義泰伯不以此身維持其間而抵於采藥之去我𨿽不殺伯仁伯仁由我而死充類至義之盡泰伯其得爲有君也哉且弒君天下大惡也幸而成之公議凜於斧鉞不幸不成大則身首異處破壞家門小則貶削投荒流離終世王述之子坦之欲以女與桓溫述怒排坦之曰汝眞癡耶乃欲以女與兵坦之是以不與桓溫之禍竊以爲泰伯之愛太王不如述之愛其子矣聖賢之論曰君有過三諫而不聽則逃之父有過三諫而不聽則號泣而隨之夫子臣異道非止謂其天合人合義當如此也子之於父一體而生比之異姓君臣情分有別以光明正大之義投一气相通之親婉順號泣至三至再無不可以感通而挽回焉者父有諍子則身不陷於不義無君一念此其事爲何如可逆料其不可反而遂逃之耶仁傑周旋於則天之朝雙陸不勝之兆姑侄子母之言且能動之俾天下復爲唐有太王固非昏暗之武后也仁傑能行於異姓之婦人伯不能行於至親之父子且朱子之論伯曰徳足以朝諸侯而有天下夫足以朝諸侯有天下而不能以大義回父心吾不信之矣以子事父情有可爲而不爲身爲世子權有可爲而不爲以事父言則不孝以事商言則不忠啟天下無君之禍貽家門弒逆之羞皆荊蠻一逃爲之也夫子旁通事物之變酌見義理之原而顧以至徳稱之哉

○泰伯論下

果如翦商說則泰伯潔身而去僅得與申生之恭爲類質美未學謂之徳且不可矣況可謂之至乎蓋采藥一去使太王果成翦商之事則商家天下不得於太王當得於季歷是泰伯不取商家之天下而任父與弟取之也春秋書趙盾弒其君任父與弟取之不以此身維持其間繩以春秋法泰伯罪不可逃矣仁傑周旋於女主之朝君子取焉蓋君子期於成天下之事而不必於明巳之志苟謂惟求無愧直遂徑行可以維持左右使不至於成其逆者皆不爲之泰伯不得爲多賢矣朱子以遂成吳國事料太伯於商周之際足以朝諸侯有天下太王邑於岐山之下從如歸市不能以有天下乎太王可有天下而泰伯潔身去之謂讓天下於商可乎且朝諸侯有天下之說尢不可曉說者謂周之頑民爲商忠臣觀多方多士訓殷民者詳矣必三紀而後風俗移易牧野之師𨿽殷民有倒戈之志然猶有前途交戰之人孟子曰其故家遺俗流風善政猶有存者是以難也泰伯𨿽盛徳當不過於文王文王值罪惡貫盈之紂不能爲之泰伯當祖甲世去髙宗中興未遠又焉能朝諸侯有天下易易耶三分有二以服事殷說者謂九州島所以不遽叛者皆小心翼翼延焉夫紂猶有可延之勢以泰伯不從之徳當祖甲盛時爲天下倡率民可知方商室太山而四維之矣朝諸侯有天下此必無之事也孟子曰繼世而有天下者天之所廢必若桀紂故益伊尹周公不有天下適聖賢六七作之後而天遽棄之耶以徳言泰伯無取天下之理以時言泰伯無取天下之幾徒見夫遂成吳國之迹謂可以朝諸侯有天下夫歸泰伯之人正邠人從太王之人也其心知有君臣之義故見夫可君者翕然歸之又躋我於天下一君之上恐知有仁人之人不如是也歸市之太王不能卽遂翦商之心遂成吳國之泰伯能朝諸侯有天下乎且推巳之物以與人謂之讓指商家未敗之天下爲泰伯當得而不取之恩是何以異於盜賊指所未劫之家其所積爲巳有而姑讓與積財者所用耶大禹太甲成王之天下不可謂爲益伊尹周公旦所讓商之天下不可謂爲泰伯所讓尢可知矣夫子之言當不如是朱子憑史記之語而想象推之於太王泰伯心事皆不得其實而其時其事並夫子稱許之言有相悖戻不可彊通者不若止以讓國季歷說武王終有天下故以讓天下推許之爲得也

○孟子爲貧而仕議

人生天地間曰士曰農曰工曰商皆男子事也其事𨿽一然士在行道天地間惟道最大故士居四民首士當斯世旣貧而無養矣曰農曰工曰商無非資身策也此其事之在我者一仕於人則制於人制於人則不得以自由制於人而望於人者惟祿焉且云非出處之正吁非其正者而可以謂之出乎以不正之出懸望祿之思此其心何如也君子之仕所以行其義臣子之義分無彼此而以言髙行道自諉夫君子出仕義矣天地間無可以生此身者爲之也捨農工商之養自巳出區區於抱關擊柝之祿由人制者焉大賢君子之所爲寧若此哉孔子平日進以禮難於進也退以義易於退也乘田委吏安然受之而不辭蓋亦順其舉授者而無容心焉亦且行道之端所系耳事君敬其事而後其食爲貧以進寧復能後其食耶孟子平日執不見諸侯之義分庭抗禮直若壁立萬仞之不可卽者莫非剛且大者爲之斯言一出吾恐气體亦有所不充集義所生者或不能長江大河浩浩然而來矣

○周公使管叔監殷

周公之處管蔡諸家皆以爲不忍逆探其兄之惡而棄之愚竊謂不然舜之處象𨿽云封之有庳而天子之吏實理所以然者正以全吾親愛之心又使之不得少肆其惡其爲家國臣民之計詳而密矣人必有惻隱之心惻隱之心於親切人必有是非之心是非之心於親眞謂之眞者非獨詳於此也旦夕周旋心術之善否見事之明暗才調之大與小莫不畢照於我而非若他人之日月一至見其一二而未見其千萬也古稱知子莫若父知弟子莫若師羣居終日而以知友稱亦以親比不離之故也謂蔽於愛兄之心然則舜何以不蔽四端必有隨感異應舉天下皆然而周公獨何以得此失彼大學稱莫知其子之惡責溺愛者之不明也古稱諍子爲賢子教以義方爲賢父胤子朱啟明臣民稱焉堯且以嚚訟棄之見有眞否之別也將謂過惡未著而其志其才有可取者知人則哲維帝其艱四凶不去於堯而去於舜人心之藏不可測度𨿽明聖亦有未能先爲之別者奚必兄弟間而後然哉立亡國之子而求所以監之此其關系若何當何如以計之者監以親親之兄周公慮事之詳亦可想矣若夫日後之事則所謂維帝之艱聖人之不幸也而其初之必使焉者正其才志之可觀兄弟之眞見今觀金縢之冊公之愛武王何若恩斯勤斯之詠公之愛成王何若孩提之童無不知愛其兄在彼猶在此者附仇人以背懿親管所爲有出於天理人情之外者而公安得逆知之竊以爲監殷之舉公必自慶以爲得安國之計矣而寧意其後之至此耶周公弟也管叔兄也周公之過不亦宜乎孟子意或如此無取我子鬻子之閔斯之言哀而切所謂垂涕泣而道之也敗露之後其親愛之情尙如此鬩墻禦侮之親而使之監我仇人焉獨非聖人之至計也乎天理人情周公之所不能不過也若謂蔽於愛兄以至今日稽之古今反之人心不能以彊通矣

○使畢戰問井地

不井田而能致天下之治者無是理也何也人必衣食有所資然後爲善之心以生日夕有所事然後淫侈之念不作井田者衣食之資日夕之事返朴還淳之道去盜絕訟之原舉賴於此故嘗以爲一井田而天下之事畢矣然自三代而下垂數千載而莫之行者何井田所以爲民而亦兼以足國自秦漢而下其心於爲民者能幾人哉間有欲爲民隱之卹久遠之計者又苦於考究之不詳變通之無法彼見夫天下若此其大奪富民之田以畀貧者紛紛籍籍無從下手其講學之臣多詞章記誦之士議及井田懵然不知所以行之之故或見其莫巳利也因不舉之以爲君誦者亦有舉之世相安於因循之習竟無經久之計望治之思膠柱鼓瑟宜乎其卒不可行也考之後之稱稽古博識者莫如端臨馬氏其爲井田之議謂後之君子每慨嘆世主不能復三代之法以利其民使豪彊坐擅兼並之利其說固正矣至於斟酌古今究竟利病則莫老泉水心二公之論最爲確實其出二公之外而爲之議者必能備知閭裏之利病詳悉然後授受可以無獘然則自周而下吏於民者舉不欲知其利病也耶不知民間之利病用民之脂膏以奉之何用設官分職旁午而縱橫之者何爲守令之遷除其歲月有限獨不可舉而久任之乎污吏黠胥能舞文以亂簿書田裏之一一可覩丈尺可憑或不可亂還授之姦敝無窮今則然矣井田旣行之後而民猶有無窮之獘耶商君決裂井田廢壞阡陌以靜百姓之業而一其志果若斯言則三代之貢助徹法將不靜而一乎不反其靜一之故而見夫末流之獘遂舉而棄之不端其本而齊於末端臨於是爲失言矣我朝丘文莊有取於蘇葉之論而其言曰可於國初人寡之時爲之承平日久生齒日繁之後終歸於隳廢程子謂天地間決無人多地少之理今之縻費五穀計當數倍吾民日夕之食而猶可以取給事可知矣隨時制宜而不失先王之制歷舉貢助以爲滕文誦孟子之所云潤澤不如是也丁田相配取效於數百年之後井田以漸爲之而俟其成獨不可舉而行之乎謂張載處之有術之言惜其要妙隱而未發吁三代行之其爲日若此其久也地裏舉目可見量度反掌而行寧能隱之耶文莊之見亦端臨之見也誤之者蘇葉而二公之言尢自可笑周禮遂人凡治野夫間有遂遂上有徑十夫有溝溝上有畛百夫有洫洫上有塗千夫有澮澮上有道萬夫有川川上有路以達於畿鄭康成謂此鄕遂用溝洫之法也用之近郊鄕遂匠人九夫爲井井間廣四尺深四尺謂之溝方十里爲成成間廣八尺深八尺謂之洫方百里爲同同間廣二尋深二仞謂之塗專達於川康成以爲此都鄙用井田之法也用之野外縣都此蓋以平原曠野之地行助法以山林陵麓之地行貢法然非貢助一定於此而不易也昔朱子論建國謂必依山川形勢無截然可方之理孟子若夫潤澤正此意也必若塞溪壑平澗谷夷丘陵破墳墓壞廬舍徙城郭易疆隴而後可爲聖王之井田將塞之平之夷之壞之易之而後爲之也耶爲髙必因丘陵爲下必因川澤謂聖人也而所行之事寧若此愚癡不通耶必九百畝而後井必方百里而後同不足於九夫之地百里之同而可耕可植者將棄之乎隨田之廣狹而爲多少之授可井則井不可井則一夫二夫當之可同則同不可同則百夫千夫當之助不必野而行賦不必國中而行此聖人之法也二氏以不通之見而議古法難乎其爲古矣所見之舛若此則其謂井田成而民之死其骨巳朽驅天下之人竭天下之糧窮數百年專力於此不治他事宜乎其然矣井田者井田之名也人必有田而不必於井者井田之實也觀野行助法國中十一自賦聖人變通之權可想見矣爲今之計不必訪求故堰遺陂之巳廢者按今日之土田隨地區畫舉周禮大司徒所謂不易之地家有畝小司徒上地家七人與夫大宰九職任萬民者而酌用之守宰縣令一以井田爲事其纖悉又屬之一里之長不以今日紛紛之病而沮其必行之心必委曲以力行而求爲久遠之計旣定之後舉簿書以驗田土度地不足則吏胥之姦獘可稽正不必慈祥如龔黃精明如張趙而亦可以濟斯世於虞周之盛區斯民於樂樂利利之中矣橫渠曰世之病難行者未始不以亟奪富人之田爲辭蓋謂其或以召亂也然天下富人多乎貧人多乎田井而貧者得免奴佃富家之苦吾知其欲從必矣王者固有滅人之族沒人之產而束手聽者取其有餘之田而不奪其上下之養彼亦安得而違之竊以爲井田之決可復於後世者諒夫有同然之心而不必卹其眾多之口反復曉諭委曲變通必無召亂之事也然則數世之後而其子孫眾多不可以死徙無出鄕之法行之者若何曰物之不齊物之情也自夏后以至八百年之周其間獨無若此者乎然要在必有田宅而不失所養化裁變通之而巳要之不能以一一如意而較之田不井授一遇災旱而民之輾轉溝壑白骨徧野平時則姦僞朋興有故則羣橫寇盜其相去萬萬矣愚故以爲斷然必在可行而無疑也古今論井田之難者惟彊奪民田以召怨讟一語爲稍近似舉今日吏胥無窮之獘守宰遷徙不常之由乃不揣其本而齊其末之論若夫執溝洫井同之法而謂今日之地非古昔平原之區者以膠柱鼓瑟而論聖人不通之甚者也夫人貧富不相耀以和其心而後天下之治可定今日太平之業必世後仁之化舉須於此彼夫心所同然而口之怨讟固不必卹也力而行之而民可與樂成矣然封建所以維持井田者也田欲井授亦將舉封建而行之乎曰久守宰之任而一里之長長子孫於其中者復爲之維持焉井田之可行也必矣制度一定則心志一習俗成其所維持之者不難矣然則奚必封建爲哉

人皆以井田爲聖王之養庠序爲聖王之教養民於先教民於後有養而後教行焉若井田自爲養庠序自爲教不相涉矣然易履卦君子象之以辯上下定民志上下辯民志定教之成也一夫百畝之田百畝外不能加毫末五畝之宅五畝外不能加毫末上下四旁長短廣狹彼此如一而無不方民志之定何如程伊川傳履嘆後世自士庶至於公卿日誌於尊榮農工商賈日誌於富侈億兆之心交騖於利天下紛然如之何其可一也欲其不亂難矣降至今日較伊川言殆有甚焉所稱名人賢士口談道義者皆不能絕去爲富不仁之心小民持此爲觀法借此爲口實用是風俗日流莫知紀極法不能止大抵皆厚田宅丰衣食美妻妾一念使之有此一念又皆田宅無分界人人得以自買自賣致焉井田行則民貧富不相耀而心和矣生長所習見而志定矣漢人以富人觀欲天下爲悲止此田宅更何欲可觀漢人以彼民情見美則悅爲嘆止此田宅更何美可悅富者欲過貧者欲企𨿽有其心而蓋無其由也無其由而過企之心滅矣井田未嘗教民而域民於教教道之妙有若此嘗謂井田立而先王之教斯過半矣天下之治井田爲之學校不過輔翼之先王之教井田教於始學校不過成教於終一井田而天下之事畢矣後世紛紛然交騖於利彼身當教化之責者亦惟利是馳制度非不詳教戒非不切也以言相禁實則別以惠相傳夫曰教之夫曰教之云者是亦空言而巳天下如之何其能治耶井田盡天下之事與其竭力爲庠序爲教約百端鼓舞民志不定迄無成功不若竭力爲一井田以復唐虞三代之治不可以王莽三田增紛擾借口也

○孟子道性善

孔子論性曰性相近習相遠𨿽未一一剖析而天命气質實兼於中程子所謂二之則不是相近一言盡之矣論性不論气無以見其生稟之異論气不論性無以見夫義理之同言性不可不析而爲二無气則此理無處安頓曰理曰气無離合無後先性卽在气質中非二物也言性又不可不合而爲一合之而未嘗不分渾然之中燦然者著焉聖人之言妙矣孟子論性區區然執一性善之說夫人之所以信服於人服其心也服其心者彼亦有所驗之於心証之天下也程張生於戰國一言而告子服矣告子不爲孟子服者實孟子言之執於一辯之不能詳使之非告子諸人故屢變以求勝也說者謂孟子時當戰國人欲橫流不得不執性善之說矯焉春秋時俗較去戰國不遠孔子稱性相近繼之曰惟上智與下愚不移周流不捨孔子救世之心亦均切矣將不欲矯正之耶不正言以屈其諄諄然不一而止無非爲性善謀也孟子之功大矣然理气不相離而離之知爲性善謀不能使人信吾性善之說是則孟子之過也

○鄕願亂徳

從古未有言及養气者而孟子言之古有詭隨上容之說卽鄕願意也亦無有若孟子之論剴切痛快者蓋鄕願餒其浩然之气以從俗浩然之气孟子身有之見鄕願若爲身害故言之詳惡之痛今天下惟鄕願之教入人最深凡處巳心欲反言而矯其失不可得而矯矣告子所謂仁內義外乃不知仁義二字字義所謂非知仁義二字義固欲反之孟子不曰心之徳愛之理論之仁心之制事之宜謂之義區區執敬酌湯水之說辯之不詳亦徒多言而無益也

孟子有命也有性焉君子不謂命之說於气質之性旣知之矣答告子諸人獨不一言及之蓋孟子意欲伸此抑彼如說夜气欲人知涵養此性說四端說擴充欲人知體認此性充廣此性待人事上治下一以鄕願道行之世俗羣然稱僻性稱所行大過者多是中行之士謂如此然後得中道善處世則必鄕願之爲而巳所稱賢士大夫不免正道鄕願調停行之鄕願去大姦惡不甚遠今人不爲大惡必爲鄕願事在一時毒流後世鄕願之害如此說者謂孟子擴前聖所未發指養气言也孟子之功不在禹下當以惡鄕願爲第一

○其嗟也可去

天下孰爲重徳義爲重徳義孰有之君子之身有之合仁與人謂之道有此身然後有此徳義是人身爲重非人身之爲重徳義身有之之爲重非徳之徳非義之義自視此身之爲輕是不知有此身而後有此徳義身之爲重孔子曰自古皆有死民無信不立身有輕焉者矣孟子曰取食之重與禮之輕者而比之奚翅食重身有重焉者矣去身言徳義徳義當酌之去徳義言身身當酌之天下一徳義而巳曰酌之酌之云者言當用中而行不可見一偏執爲徳義不顧其有甚焉者身之爲重也饑者不食嗟來之食黔敖從而謝焉終不食而死曾子曰微與微言小節細故得之矣至謂嗟可去謝可食則又不然夫人一身宇宙內事其分儒行言愛其死以有待養其身以有爲饑者之身何身獨非天地之性人爲貴宇宙分內事之身耶身有重焉者矣嗟來從謝區區間於我何與孟子云與禮之輕禮非有輕觀會通以行之之謂禮非徳非義而俗執之禮之爲輕曾可得而與我天地之身一較量哉誠不啻食之爲重也毫釐之差千里之謬此等處天淵懸遠誠不可以其小加之大者之上也饑者之死姑就其近易曉者言之饑者獨無父母妻孥吾非斯人之徒而誰與者哉一不食死則死矣亡矣不復見矣嗟不嗟謝不謝何所於系自安溝壑何心哉何心哉饑者父則不念子不慈之父饑者子則不念父不孝之子饑者爲夫則不念其妻不義之夫此亦宇宙分中之事謂之近淺姑就常人孺子皆有不忍之心言之常人孺子皆向爲身死不受之一端又會有奚翅食重之大體變而通之與時宜之輕其輕重其重嗟來食頭風過耳從而謝浮雲觸目其謝我不感之以爲恩其嗟我不藏之以爲怨時適凶荒不食則死出此入彼我之身有大焉豈計其它禋祀有日偶失於防牛羊抵觸可以攺卜牛羊無知可以廢祭乎哉仲尼之徒無道桓文之事者管仲曾西之所不爲也如其仁如其仁夫子與之豈若匹夫匹婦之諒一匡天下民到於今受其賜之爲大也夫子取其功有不忍之心饑者獨無大戕天地近戕一身饑者之操無可言矣易曰苦節貞凶其道窮也聖人無取焉此惟陳仲子井李三咽柴子羔不竇入於室尙全其生可以當之孔子謂子羔爲愚饑者以愚而死不得其貞窮而凶之道也一父母天地之身生生不息艸木同仁忍棄之耶其故起於講之不明知有一事之義而不知有一身一心天地與立之全諳於其大是以徒執於其小苟有見焉會有略其陋是一道也造化生乎身之身父母妻孥所仰望而終身也七尺之軀可忽乎哉責人與責巳不同管仲無足取者爲酌量大小之說借明之疾固也予無取於饑者之操無攺於謝則亦不食而死矣曾子謝也可食之言無取焉𨿽然人有不爲篤信之美然後可以望他日有爲恢宏之大饑者則誤矣志趣胸曲行一不義殺一不辜而得天下不爲人物也得聖人依歸之此其最髙者歟後之乞墦嘗糞奔趨勢利日無休息生不如死毋以饑者爲口實

海忠介公集卷之六

