欽定四庫全書

集部五

檜亭集

別集類四

元

提要

﹝臣﹞等謹案檜亭集九卷元丁復撰復字仲容天臺人延佑初被薦不就放情詩酒浪迹江淮間遂家金陵平生所作不下數千篇脫槁卽棄去故散佚不少其婿饒介之及門人李謹之先後搜輯介之所編稱前集謹之所編稱續集其合爲九卷刋之集慶學宮者則至正十年南臺監察禦史張惟逺也復詩不事雕琢自然超邁中山李桓稱其詩初類太白後乃漸變將自爲一家所論頗得其實特其才气噴薄揮灑輙數千百言在往雋語驛駱應接不暇而率易之病卽在於斯讀者但賞其俊逸焉可矣至偶桓乾坤淸气集所錄復詩甚多以此本相校並合惟五言長律中餞趙公子詩前纛仍踰隴句乾坤淸气集隴作蜀又五言近體中送王伯庸詩縣僻冷於官句乾坤淸气集縣作地髙吟寄碧瀾句乾坤淸气集寄作倚郭生生子詩折簡便堪呼句乾坤淸气集堪作當俱不免小有出入疑所傳之本或異以其無闗大旨故各仍其舊錄之焉

乾隆四十六年五月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●檜亭集原序

天臺丁君仲容之詩曰檜亭槁者因其所居而目之也君三徙居寓於金陵之城北地旣深僻有園亭之勝古檜列植左右蒼茂若云客至欵坐亭上日翛然以爲樂饒氏介之方集君詩得若干首爲一編故題其槁檜亭云君博學才敏爲詩精麗奇偉格超而趣遠自近世以集行及余所見四方之士及所聞以能詩自名者皆莫與爲比所造益髙傑出於一時而視古人深入其閫奧予嘗評君有三異於他文未嘗不善而獨爲詩詩未嘗刻意而語輙過人人未嘗不服以爲止而一不有所衒平生倡和題詠與夫言志感興而作無慮數千篇性坦率不自貴重愛惜篇成輙棄槁不復畱故𨿽傳誦於人而散逸彌甚介之始爲之裒輯自四五七言古律絕句諸體粗備彚分而臚列之隨其所得而附之左方才十之一二昔昌黎之文妙天下非李漢敍列之勤殆不能無冺沒使是詩也得傳於後世介之之功豈下於李漢哉余識君於二十年之前當是時君之詩酷類太白雜而置之集中見者不復能辧今其體稍變將自爲一家惜乎介之不早登其門而盡錄也至元五年歲次己夘季冬廿有八日中山李桓書

論詩至於宋南幾於無詩迨其末年士之避世居永嘉臨海二州乃始復爲詩力追古人其閭裏子弟狎熟長老先生謠詠呻唫之遺習皆善屬和國初以來臨海爲詩數十家其什曰閬風樗園山南天逸素心聖泉其後又有張子先陳剛中楊景羲皆自樹一家足以名世閬風詩最夥至滿千什然皆以位卑莫傳予頃家居有持瀛海篇視我顯暢明白反復讀之令人欲飛余曰必臨海之產也果然後至建業見仲容仲容已五十餘觀其詩皆已絕去生獰操蹙精悍猶之宛馬不踶不嚙不覂而日行千里眾馬𨿽十駕不能超也仲容拓落不耦莫爲知己獨鳴之聲詩以自陶寫其菀結之气夷睨世之學士後生蹴踏翰墨之場縮手袖間而去之時時危坐而飲酒沃涑愁思吐咳新語數少出其奇不復修治一讀而棄地其子婿饒介頗爲藏弆浸以成什他日請曰鄕聞長老先生用位卑詩弗傳徒令世惋惜介且爲刻之願一論次余行四方見詩人之恥爲陳言而務力爲奇者有自好之意至臨海閭裏子弟造次出之曾不見其困而吾仲容又其梟也齊部世刺繡恆女無不能狎耳目哉仲容旣老買宅建業之城北南戶故有兩檜樹醉倚樹而咿唔因自名其什曰雙檜亭詩云至元六年歲在庚辰十月辛丑永嘉李孝光季和甫在建業城東靑溪觀題

夫才足以適天下之用而或不遇於時時不能用則不足以盡其才有志之士寧湮沒艸萊不見知於當世而不悔也天臺丁君仲容父少負逸才去遊京師薦者以君與楊仲弘範徳機皆可爲太史氏當此之時天下寧謐休息兵革而仁宗方尊尙儒學化成風俗本朝極盛之時然當國者思陰廢楚產之士君察其機不俟報可翩然去之乃絕黃河憇梁楚過云夢窺沅湘陟廬阜浮大江而下遂家金陵於是三十年君之文雄而趣髙可以制作誥命宣天子仁惠元元之意於四方萬里而乃使淹回羇旅浮湛里巷駸駸乎老矣玆其可惜也夫君安於所遇胸次夷曠逢山僧逸民得酒輙飲醉則作爲歌詩引筆卽就髙情藻思間見橫發君旣以此寓其所樂久之散落無復収拾其婿饒君介之稡而成編以余辱君爲忘年之交俾序識之嗟乎此其才足以適天下之用而不遇於時者君子有以悲其志矣至正四年四月戊寅臨川危素序於錢塘驛舍

檜亭先生丁君仲容父生平有隠君子之徳而以詩著名晚歲盤桓於冶城龍河之間灌園自樂四方之士日載酒從之遊而求其爲詩故詩必因酒而作引觴揮毫若不經意而語率髙絕飲至半酣詩愈益奇一飲或詩累數章詩成而先生亦頺然醉矣然往往卽書卷上未嘗起艸故詩𨿽至多而槁皆不存自其壯時亦已若此其婿饒君介之稍稍爲之訪求得百餘篇而猶遺落太甚從之遊者李君謹之深以爲惜益加搜羅旁及隠逺久之凡得若干篇皆饒集之所未嘗有者噫亦廑矣先生之詩其僅完於此乎向非謹之好之篤而求之至安能若是之僅完哉噫予向嘗與先生論詩先生初不甚自矜炫予顧心敬先生詩今見其完能不爲之喜耶昔王介甫在鄞得杜工部詩舊集所遺落者自洗兵馬以下二百餘篇爲之序曰甫之詩其完見於今者自予得之觀其喜爲何如然則余於謹之所集蓋不能以不喜也今先生之詩將刻而傳之予謂謹之或爲後編或附饒集無不可者幸先生之詩完見於今足矣𨿽然謹之之廑予則不可以不書使後之觀檜亭集者庻以知謹之之於是而能用其情也至正十年歲在庚寅秋八月朔旦上元楊翮序

●欽定四庫全書

檜亭集卷一

﹝元﹞丁復撰

○古體【四言】

有鳥【前集】

有鳥有鳥鳴聲嘐嘐自東有居則西於巢有翩者翼載戢載翹害往害否中心搖搖有鳥有鳥鳴聲孔悲生此東隅息彼西枝有翩者翼逝將奮飛我行遲遲莫知所依惟東有山嶺路其岐惟西有江湍流其支伊此之懷復彼之思莫知所之我心孔哀昔我來思狐裘披披今我何爲絺綌有淒譬彼行驥有縶其馳言提其玦載泣歔欷相彼鳴琴匪弦伊絲哀於途人宜莫我知聖或弗濟伊命也而命也如玆我行其隨

眾羽送劉士幹知事赴湖廣省掾【續集】

眾羽之差差彼翰而鴟眾趾之離離我獨於夔夫乘而往我徒於追波濤洶洶則匪於江彼陸康莊則捨而杭我聞瞶瞶我視於盲爾牽於驅愛馽其駒爾行徐徐於余焉居我有旨酒聊樂與娛

維山送章子端調浙東奏差

維山其砠維水沮洳孰來吾蘇使君之車岨則有阪使車無反沮洳有衍伊澤斯逺維澤伊何孔碩洋洋我攸樂康使車彭彭惟驂在隅弗疾其驅彼華紆徐維章子之裾維山斯岵維水有滸章裾楚楚寔獲我所楚楚者衣肅肅者儀亦永其依我逸以敖娭

原存爲葉博士作

道一而二闔辟周還孰職爲之有極玆先繼善成性吾斯以立作息出入若主有室洞靈湛虛吾斯其居物備用周靡完弗初或窒於牖或狂弗守物物之糅斯曠斯有若隙之多其明晰晰由擴而充無逺弗曁如鏡之塵不遂於拭如泉之蒙不疏以力杲杲出日曀曀其陰何有何亡於劇用淫交萬吾前窮日有積廓然太淸上下森植勿欺以慊曰誠其意心身家國正修齊治曷維其功吾欺有存戒愼恐懼於弗睹聞何幾之術載省於獨屋漏弗愧矧照於伏恆焉存存曷出匪門性焉反焉孰爲先民

題墨蘭

鳯凰可羅麒麟可羈我紉我佩我心傷悲

檜亭集卷一

●欽定四庫全書

檜亭集卷二

﹝元﹞丁復撰

○古體【五言】

瀛海篇贈呂錬師【前集】

我本瀛海人瓠落九州島土三山不得歸六鰲竟何所凝精耿宵寐往往呼安期跂予紫霞想感此白日馳客有金陵仙玉霄住雲月近從爵溪來霜紈捲溟渤搴衣拂天姥跣踞靑芙蓉羲和擢僵指夜寒笞六龍金烏飛上天露艸忽已晞柰何祕靈境忍使人民非朝搴四明霞夕渉會稽道鄭弘招不來賀監亦已老胥濤吼奔雷逆折生回風鸞乘仙子府鶴語梅花宮淸湖自歌舞顏髮凋靑紅壺丹碧光瀉劍影洞庭水霜落山橘寒還過吳王裏吳王湎不醒館娃骨已冰乃爾憶張果亦復尋茅盈玊妃發春哂手折雙瓊花寄贈兩女兄相逢學丹砂翩然不肯畱浪迹金陵市長歌六帝秋裊裊開夢耳靑裾曳明月問我丹井南揮手緑云表語別愁何堪往年去天臺藥艸徑香滿彼之溪上人泣向西風斷瓊臺天上遙銀橋霧中沒葛陂一丈竹鱗鬛生倐忽颷車劃雷逝輪轅不相將尺地不可縮況玆道路長故人衡湖居舊約赤城下緣厓履靈迹弄瀑潄淸瀉今聞綰漢綬好作常州牧興公賦金聲名山阻髙躅東行卽相討自稱回道人橊皮醉香墨曉過東林春海圖愼勿視但恐馳其神

甘雨昨日足

甘雨昨日足今日豈不遊文漪散淸沼緑樹未驚秋步出西郭門浩浩江漢流危檣隘川浦乃有逺人舟江浪赴海潮驚沙無定漚號呼走羣吏肉食懷鄙謀及時不歸耕卒歲何用周悄悄緑髮子還家多白頭爲農極凋瘁猶用苦誅求

東海有蟠桃

東海有蟠桃結根何歲年花開不闗春霜露不系天仙種詫靈異未知樹所緣我欲往問之代無絕世賢適來王母至遂奉武皇筵驕主好自誕後來信謂然愚者諒多惑知者當不傳

題小兒髙馬圖

緑衫良家子文鱗宛國駒神宇擢秀彩駿骨蓄英腴妙齡從玆啟遐陟邇云初迅發逞窮邈若視無寰區嬰之尺鞅禦加以寸箠驅百年𨿽瞬息萬里亦湏臾朝晞若木津夕秣昆崘虛往駕諒可追至者吾其徒勿云視華翫市裏周盤娯時去壯齒謝日暮我馬瘏終慚作圖意攬此徒永吁

送趙有章教諭滿還郎步

昔在秋浦還我行淩浩渺尋君郎川宅相逢武林道君顏日方滋我髮初未皓及玆淩陽見顏髮非昔好故心無淺交論詩有深造良意正云云逺別何艸艸長恐重見日復此同衰老相知在久要各用豁中抱中抱何以豁志士懷其衷文興諒斯際道在詎無庸雍雍麟虞化泱泱鄒魯風菁莪歌樂育芹采有遺功持玆從所際誰謂行未通我生胡不遇亦云適其逢顏稷千載人趨異心乃同朂哉戒修徳庶言玉爾躬

竹山

離離鳯食乾綿互亙修巒君子懷靜儀虛貞媚蒼寒靈厓發潛頴崇苞閟幽盤筮鄰從蔣詡永結羊裘歡

同縣尹張志道徵士黃觀復陰秀才燕集六縣校官葉仲庸池上分韻已而互相爲和

分得碧字

江水秋未淸林暉午能碧相忘散亂坐幸老談笑劇以君久寒氈且爾暫暖席同心勿辭飲況有陶彭澤

次韻殿字

堂堂瓊林客籍籍金鑾殿一官巖州最再調淮縣見【謂張也張以丙科授黃巖州判再授淮東六合縣尹】人生逐日老世事浮雲變亦有古宮臺淒涼入荒甸

次韻下字

王日不注官從天得長假年衰豈能髙老坐不許下新秋席爲展欲夕尊未罷誰揮魯陽戈請駐羲和駕

次韻秋字

白簡剡霜雪黃郎富春秋【時黃以茂才受羣禦史薦】奇才不世用髙韻失時流卞璞一就琢荊臺安得畱應懷鷗鷺侶猶憶鳯凰樓

次韻陰字

喜把手中酒醉捫頭上簮題詩共五客擊節得諸陰【謂陰秀也】綺席紫霞散銀缾黃玉斟相看十年面應見故交心

小集江東精舍�園遂劇飲至醉明日次韻呈晉仲教授子�蕃逺二學正

良會靡云屢芳辰歘如流餘英謝丹敷新柯揚緑柔吾儕阻飛騫此復同淹畱書期命求羊更序迨融收羅墉閟堂邃繡鐍啟園幽矩甃循方折壺構憇��陰曀蕩遐薄皓景舒明修酌秩亂前次談緒繹中�缾虛綴斷獻爵徧反初酬壇雉感時伏城烏瞻暝投今歡不可永後集重爲謀天地苟有盡樂爾竟何愁

次韻鄭復初錄事秋夜三首

漫漫秋夜長時虫號四壁出視天宇髙仰見河漢白在世亦有道胡乃自偪側寸心寧中居萬物絡我役雞鳴夣茫茫不知誰舜跖

涼涼秋夜深白露沾重衣志士不在飽詎復懷饉饑啼蛄怨衰藂煥景淒以微屈父從遺則宋玊有餘悲馴致諒以道爾亦安爾爲

寥寥秋夜髙時物得其心榮華無終玩衰悴逓相尋微月流西極東暝足幽陰客爲哀商奏弦促憂思深揮置各就寐已亡人與琴

董貞婦

靈鳯懷逺音梧枝傷早枯孤鳯棲故林哀鳴哺其雛妾身固有死豈不有舅姑朝采陌上桑暮辟閨中纑蠶繅雜絲纊紡織充裙襦家尊足纎溫妾衣自粗疎怡問審寒燠敬進備鱻腴生事一以盡塟祭無違踰桓桓樹董宗黽黽鞠子劬諄諄賢者從臻臻聖人徒不幸妾有身不幸妾有夫有夫不終老有身徒區區所幸妾有子不願表門閭膏沐不爲施素髮今被�妾身亦有死妾今知免夫

送蒙古學正朱伯新

國朝右字學海字同書文渙渙播綸綍皇皇樹典墳玊堂列髙署金閨集名羣炳蔚出豹霧雜沓從龍云駸駸隮上爵班班著奇勲朱君海邦彥貳教秦淮濆訛刋盡榘矱譯辧劇毫分民務每��使軺亦屢勤將命在不辱治絲貴無棼馳驅易險逺剸割輕紛紜寘之州郡間詎能案牘殷況近風紀崇兼有霜雪聞長兄已騰譽次公亦揚芬雁行在霄漢鶴髮感楡枌倚門念切切謁府語云云戍瓜已過期行李不待曛爲友諒玆久飲醇方自醺執手遽將別中心第如焚醑我金陵酒采彼靑渚芹彼芹旣芳潔我酒復氤氳與子共斟酌用爾達殷勤予生同裏閈獨學愧河汾少小彊解事動輙期致君道源窮夕汲藝圃肆朝耘應將延郭隗不願學終軍累累一韋布混混眾膻軍區區阻墀闥汨汨走埃氛禦史才見舉相臣勢方薫不視禁內艸空愧篋中蕓況復正端委奄忽就鋸釿玄紞須在冠黃縑不爲裙翩然轉云夣謝彼雨雪雰萍浮乃楚實桃夭遂周蕡潦倒歲玆履垢穢日自帉秋蒲感衰質凍梨悲積紋戰兢懷俯仰黽勉踐穹垠鄕評抱素譽塵拜望朱幩不知飾簠簋方期聘玄纁哀號疲鴻雁噆食毒蝱蟁膚及且竟髓宵念毎達昕永願來麟鳯長當友糜麕

贈危觀

凍雨洗余雪值別龍河上借酒操公房持觴竟蔬餉龍河水南注西逐秦淮流海潮卻南上送客有行舟向來撫州門永懷臨川彥大兄金陵遊市西忽相見聞名未識面各復十五年爲歡兩何如緑髮漸華顚前年水門餞金臺煩寄詩遙希九成奏長憶五彩儀周旋子長志浩蕩太史筆召對會有時歸來定何日令弟惠連行客食曹公魚旣領臺官薦還持府掾書時年不相持日夕輙屢過政如見阿兄每得慰老我庭樹長年靑池艸亦春碧自可緩羈悰胡然動離色在古有貧仕居卑且娯親不聞刀筆起竟是廟堂人徇道獨所期徇時眾不可老夫終荷鋤下車灌園左

題洪範圖【續集】

洪範世逾逺混沌日以鑿皇天若有憂聖人玆乃作貽訓本無言靈物惟所托龍馬旣出河神龜復於洛天道諒繇布人文遂斯灼羲圖辟深閟禹書啟重鑰八卦木維條九疇緑在絡彛倫攸秩序後繼實矩矱殷後有衰徳箕父且狂奴朝歌一倒戈鎬京已旋車宗噐效微子祀事綿宗都而此系者天顧可冺然歟是以洪範陳固與正義俱■﹝矢攵﹞懷皇極建永爲萬世圖亦於仁之行曷敢議其餘吳興念先軌亳社愾新墟秪今翰墨珎豈止觀覽娯惟應玩意表政在援毫初

贈縫人

九官各讓徳不聞陶虞時稼穡命后稷典樂客伯夔掌教固在契職工乃爲垂益使掌山澤讓朱虎熊羆咎繇愼卹刑所以佐治之禹獨明五服采色在彰施山龍七政繪藻火粉米絺由之自軒轅制用易卉皮窮亙億兆歲所以資禮儀衮旒正斧扆垂拱安無爲天下盛觀感於變風乃丕周官備縫人至意良在玆玄紞與紘綖王后夫人宜自命婦以下朝祭逓參差後夫以藝專而乃冠賤卑國初具六官百工相師師金玉𨿽異局禦秩並三司子孫世其官庭階足蘭芝彬彬臺省中頗愧老書詩書詩豈不好錯置行與知我知爾不能爾行我乃奇嗟哉聖人學而肆巧與欺士行苟蔑裂我且謂士蚩士蚩工乃慧曷敢賤視其早信逺珪幣孰忍棄弓箕客冠不勝簮我髮短於絲

送索都事調浙東僉憲

老客浙東民喜聞浙東使浙東山海區七郡疏星置石田墾磽確積疊登棧庋編屋困貧瘠頗復崇禮義然松夜讀書賣薪給朝饋婦女供蠶績租稅庶用備衣裳太麄疎顏色甚憔悴淡食鬻溪泉匏卜足滋味兒童知畏官長老怕逢吏養兒充門戶生女早捐棄辛苦力田農不必了生事縣令無魯恭郡守非龔遂犁鉏遭賤辱刀筆致贏利況從官賣鹽十室九空匱彊黠騁嘩嚚寡弱甘殽胾噬嚙罄遺骼椎剝方縱恣每年八九月傒我使者至望望焦釜沃往往烈火熾伏地靡號訴仰天但悲喟明公稟至仁夙負經濟志淵源鄒魯學肺腑唐虞治彤庭二三策至言答天意瓊林預髙宴玊堂資小試股肱將邇延耳目先逺曁往年冠堯豸江山發新麗冰霜含春陽嫗煦畜淩厲漸階繡斧持仍專紀綱地果然新詔下趣整東南騎白髮海濆生喜語連夢寐亦知吾父兄迆及弟子類遂痊瘡痍膚頓伸湮鬰气排閽出幽閉郤枕起痿痺歡聲召太和福物下祥瑞英才不徒生生則必名世由來文儒用豈但黼黻謂匪幸一道私四海悉漸被微羽慕靈鳯蹇足羨良驥棲身市巷陋揣分天壤異𨿽後門屏謁自識廊廟器新詩猥垂錄知己毎懷愧蕪辭莫殫陳包荒尙無薙

快翁上人還吳中將歷遊粵甌閩南

秋江夕雨霽微涼生綌衣云滅靑宇空北鴻眾已飛鴻飛向南去而我獨不歸我歸復何所長蛟臥寒浦將擾東海龍且騎南山虎南山虎白額具區濤可驀題詩悼夫差具禮謁太伯麋鹿猶故臺艸靑霜未白亦知舊鄕好柰何懷�適佛國煙霞深錢塘早晚到靈鷲天竺來虛壤閣飛嶠藤樹各無根窈入蒼厓竅白猿宅幽深秪許胡僧叫馮君唁許由楮策北峯頭月中下桂子腳底天香浮忽然望淩霄余杭第幾橋休尋大滌洞九鎖舞翠蛟神仙固荒芴婦女太嬌嬈松嶺行得得抵掌俱胝石天霄佛殿髙霧雨僧廊黒曇芳蔣山去法住甚願力長堂粥飯爛大杓喚人喫含暉五鳯前綿云尢可惜卻到天目峯有徑近能通著市據師子開山自妙公本也亦奇士說法如建水長恨不見渠白髮客如此衣具■﹝土答﹞拜骨崕棲翔老鶻向來經行處菅艸復已沒灊山千頃潭古剎臨﨑嵌長魚一丈五吐气濕成嵐東蹋靑浪堆江流萬折回湏興大禹問無爲句踐哀西施浣紗處行行過日鑄茶生如榖芽細摘爲之住山庵老布衲解道喫茶去樗蒲與黃沙溪山轉復嘉天開四明洞頗多蓮社家大士翁爲姓齋饋盡禮敬釋包天姥云結履采藥徑蒼顚卽仰上滕■﹝也﹞築頷項朝彩發春好春香擢浩蕩徑二三五宿直萬八千丈劉阮桃如瓜溪飯熟胡麻石橋羅漢菓晨供退靈蛇金地況不遙定光搖手招最上是華頂夜半見海潮海潮何由見日浴金幢見日中雞一鳴天下聽雞聲人間何萬眾昏夢一齊驚屠販雜輿馬同是起交徵山髙夏重褐山半蛭綴蠛不如山下人徵繇啼餓殺迆■﹝辶裏﹞下赤城倉茫丹鳯鳴昔年騎虎人饒舌說兩生至今閭丘守合掌跽巖扄鳴巖聲在足寒巖石爲屋古縣古�丹石鐘巢宿蝠神僧踞蛇口野媼脫魚腹水落空石灘��猶在陸桃花入百步且過仙人渡張公一匊水黥去面如故天臺仙佛窟鄕夢何超忽白玊未歸人黃金果何物嘔血賦長詩搔頭惜斷絲還知雁蕩去重有龍河期東甌地接連南閩道逶蛇古師雪峯老請客木丸兒萬里倘可遣題書慰相思

鳯瑞送楊筦勾赴西臺禦史

鳯瑞下平世豈必一樹棲朝鳴江梧東夕語隴竹西伶倫奉軒後截管相與齊和音諧鈞天眾聲次昻低黃鐘肇大律四序乃不迷天地一以凖造物窺先倪丹山久寂寥楚狂歌徳衰寧知仲尼後百世聞喈喈��千仭姿翽翽五采儀羣羽相從之效職各參差��因農勸鉤輈緣客悲風俗或有間道路相是非�君闗西冑淸白振前遺官居掃一室蔬茹備晨炊��交蓬堵捫虱親布衣布衣無所言淸時願有爲新春刷驄馬況今當逺違揮策長江澨振轡淸渭湄載歌周雅篇復詠召南詩

題馬圖

羣馬共一槽一馬獨不食騏驎在羈束萬里未盡力豈不念一飽俛首悲向櫪奚官倚修栁面目好顏色瑤池定何許天髙莫云碧

題鏡開亭

方池開淨境湛水涵虛像空光納朝陽承塵淡淸漾豈以感物故至靜含動狀還將觀物心宴坐池亭上

題蜂雀圖巖釣隠所畫

我觀蜂雀圖蓋取封爵諭雀噤據髙枝蜂閒緩飛去矧玆風日佳忽若歲年莫搖落漸復稀榮華豈如故所以嚴灘人千載保淸素

次韻鐂伯善康克正新春遊冶城謁卞壼墓

靑陽啟初歲朱旭煥微暄緬懷東晉國漸及西州門宮庭今始敞林墓古所存新萌集朝露古樹酣春云乃瞻傑棟起恍若髙羽翻忠精諒斯在族緒尙滋蕃獨慚數友陪再拜千載墳自從司馬帝誰似卞將軍寧辭下屈膝且欲歌招魂皇皇晉南渡往往齊東昏蕃維毎輕視叛亂不可言朝臣徒偃武隠士且移文國事旣擾擾兵書謾紜紜位忘天寶定勢欲云夣吞謀謨失上策板蕩幾中原云黒垂天鵬濤白橫海鯤星妖未隕夕日馭將及曛地軸換坱圠天柱撐昆侖孤臣衛兼霍二子育與賁早知盡忠事亦懷罔極恩將貽百世勸豈念一朝勲當時遽爾否此道定諸坤手足衛心腹柯葉蔭本根脫生愧人世寧死萬鬼鄰少小史書見始終父老聞情至劇造次物變恆糾紛幾萌一毫間差逺千里分可憐甘瓦礫直欲譏玙璠食蘗乃知苦食桂乃知辛遐哉志士心可與俗夫論

贈耕民樊秀才

溪南得新雨微萌浮緑埛晨及聊負耒初旭破髙冥慈■﹝牜孛﹞遲鳴犢小策揮柔靑角端帯春泥亦復掛一經回緣卽竟畆取讀輙爲停池塘稻白芽感時含帝靈嘉種在良播樊生安得寧苖長重耘耨況恐生蟊螟

送張志可侍父之奉化幙官二十首用杜少陵萬壑樹聲滿千崖秋气髙浮舟出郡郭別酒寄江濤爲韻

張生抱天秀少小從親宦夙慕東魯生歷事南邦彥暇力旣昏晨讀書忘夜旦茫茫天壤間碌碌兒子萬

涼日在原野西風動林壑州城界溟渤崦漵互參錯良牧徵自今窮俗慮非昨采采老萊衣婉婉芙蓉幙

靈飆散餘暑夕气澹空素徵車戒初晨行道畏多露英英紫驑駒矯矯靑雲步往哲良可期修名庶玆樹

燈火近在水樓臺髙出城人家文作俗官府政加淸靜晝下山气寒空浮海聲長裾曳戶限日日見諸生

遐邦榑桑澨往往仙所館海近天易寒山多日如短度巷靑霧深開軒白雲滿故家富積書往借手自纂

新州涉湖江所歷道裏千綠樹被山路白華生鹵田鹽徒盜兵器竈戶苦笞鞭鐂濞始專利而今甚可憐

山中士有道置屋上縣崖坐嘯鍾竽合行隨鹿豕偕葺衣牽葛藟煮飯拾松釵見說幕官好問郎時出街

逺郭人煙曉寒江魚蟹秋黃柑金个重白稻玊精流輟誦臨虛市親調進膳羞亦知官幙府有子復何憂

髙月滿席光多露襲裳气采船蓮葉芳赤纜栁根曁起爲淸夜吟逺有太古意南飛雙白翎沙頭故無睡

羣公集淸滸出祖發江艘碧色瀉空宇望來秋气髙爲子諒有道在世豈徒勞尊親況未艾微霜瞻二毛

生人俱幬載舉世異沈浮客厭翟公第妻憎季子裘割席有髙義多金無鄙謀如逢魯連子一笑璧空投

亦聞東海上登望見瀛洲雲開逺仙宅風卻近人舟珠樹夜色滿藥山春薌畱倘値徐生輩爲訪始皇遊

涯底而沮洳瀕路轉磽■﹝石屈﹞巖精徹夜語海怪有時出塗人相如鬼天使香禮佛陶公五十畝便可盡種秫

四明古名區天臺接旁郡幽居無俗家靈苗長仙菌海底日見浴峯頭天可問有方卽請遊山輿窄如畚

溪橋長入村海舶不到郭山菌香滿籠江蜬脆堪斫朝登白玉盤莫獻黃金杓取釀石中寒水甘酒不惡

山中官久居水上子當別固欲船少淹數遣酒更熱去裏顏如脂還家頭滿雪還過賢父子我行亦惙惙

仙翁日采山長生視能久松根茯有神蜂盤蜜如酒仙人來海上寶訣綴肘後老君拔宅上墮地徒井臼

平生江海徧及老乃玆寄灌畦給蔬食養子昧書義親交如里人見客不忍棄攜家甬東州或久甘海味

民厚靜開戶官淸深見江酒行山客幾花發野鶯雙冷署霜生座髙眠月滿窗而翁在城府自謂鹿門龎

雲樓朝吐蜃雪屋夜翻濤蕩薄淵人怒憑陵海客豪盛時瞻北闕往事感東曹喜有鱸魚鱠朝朝出网艚

題句容趙氏松磵堂

愛客趙公子春登松磵堂展席翳長蔭臨流進餘觴陽漪動五色天聲散幽篁無謂山笛詠此樂殊未央

題秋江晚渡圖

白雲在靑山紅葉爛無數亦有冬靑枝長松共如故茅堂當樹間江光澹凝素扁舟不可呼誰令汝來暮

同永嘉李季和【孝光】望鐘山聨句

鐘山日在望匏系未成往我本忘世人【孝光】誰能久塵鞅窮猨苟擇木【復】冥鴻不離网蕞爾升斗縻【孝光】乃此尋尺枉川江互迢遞【復】天地一莽■﹝宀良﹞霸气遂終陳【孝光】山名猶姓蔣策羸結幽躋【復】拔茹傾勝賞蜷林萬虯伏【孝光】獰石羣獸仰雨晴虹霓裂【復】云熱鸛鶴響靈骨瘞浮屠【孝光】臒趺踞方丈陟閣鷹巢危【復】窺戶蜂房敞禪林舊稱一【孝光】梵剎新闡兩苾芻化城諭【復】獬豸嚴駕上一人■﹝奭斗﹞小月【孝光】七佛築峻壤狻猊睥玉除【復】蝌斗罥銀牓庸超謝膻葷【孝光】媚禱懷肸蠁俗子空卑棲【復】至人廓遐想相期訪龍蟠【孝光】何如遊雁蕩窻明誦楞嚴【復】林昏過魍魎終然千仭巓【孝光】極彼九州島廣圓龕坐覓心【復】方具跪合掌攬秀目顒顒【孝光】討幽心養養沈綿阻客遊【復】爽塏聆人奬境虛云壓闌【孝光】江逺浪浮槳揮淸宜麈尾【復】翳靜便鶴氅城分三國鼎【孝光】淮湊百川輞喜彈靑綺冠【復】倦曳綠玉杖朝晴竟﨑嵚【孝光】夜夢猶髴髣祝酒遣詩魔【復】搜句搔技癢深推眾壑宗【孝光】雄據諸峯長眼碧覽益逺【復】髥白聯苦彊地籟息箕簸【孝光】天絲遺女紡金聲調危鐸【復】石華繡卑磉騎驢約玆後【孝光】驚猿記疇曩貲罄怨支離【復】腹果歸莽蒼間休��席【孝光】敏奪雲門棒竹露曉衾濕【復】松飆秋髮爽玉樹異風標【孝光】珠林�星朗躡屐去後齒【復】早炊囊宿滰弔古重追尋【孝光】披荒增慨慷【復】

檜亭集卷二

●欽定四庫全書

檜亭集卷三

﹝元﹞丁復撰

○古體【七言】

送周士徳還北【前集】

東風吹花繞白門南人送客開緑尊緑尊空盡客當發白門惜別花無言周郎挾書南州讀濯髮春江水加緑功名早年一唾手鄕裏老人皆刮目巍巍廊廟急需材明日辟書天上來鳯凰翩翩下千仞羽翼五彩江南臺南竹有實梧有樹歸飛卽向岡頭去霜風一肅天地春欝作云雷散霖雨老夫借屋鄰僧房門前蓬蒿十丈長目力苦短耳力彊喜聞斯世登虞唐

題畫馬爲玄逺上人賦

上人超世資脫然了無爲猶有愛馬癖或比道林支天馬由來出天池西大宛國乃有之房星寫神孕龍漦雄志倜儻精權奇飛行滅沒電莫追空塵畱煙不得窺月氐之子那敢騎漢武逺慕穆天子欲隮昆侖遊具茨遣使先開玊闗道鳳頸虎翼初就羈王良造父死已久當時不知馭者誰唐人爲馬置馬監奚官果是何物兒況復教之作馬舞拜跪起伏取笑唉伏仗能鳴輙引去俯首低摧靑絡絲欲從駑駘服轅下局促動遭箠策施非徒喪志失天性病骨痩柴如宛錐所以韓幹爲畫肉不忍神駿成雕羸大漠茫茫天作涯饑齕飽臥驕且馳蒲捎肅颯輕風度苜蓿參差新雨滋胡爲束縛對廝養長嘶無聲情內悲我豈伯樂知馬者意與馬類傷馬時自從眼前見此卷把軸起坐斂更披上人之意無乃爾笑絕長題畫馬詩

醉歌贈云心子陸華之

云心子陸農師之子孫老來賣卜錢唐門捜玄抉微擘混淪進退五緯扶兩輪皥父及芒兒束手就律呂不敢差毫分前身定是張博望老樹倒上騎昆侖投杼機上女飲牛河畔人與之細說天地根卻來人世三千歲君平朽骨呼不聞功名冨貴無足云秖談禍福開盲昏得錢沽酒和天吞赤城有狂客十年江海看浪翻歸來黃塵中拭目驚見君抵掌一長笑各拂頭上巾別時緑發滴可染秖今雪繭繅吳盆少者忽已老老者不復存政須日日醉倒湖邊尊尊已倒還再沽不愁黃金盡但恐淸旦無舉手招羲和低頭喚天吳勸爾勿東逝止爾毋西䢐西䢐不可止東逝無窮已囑付酒家兒明當復來此

寶林丈室所藏子昻飲馬圖

奚官小臣職奚爲馬饑則秣渇飲之龍媒八尺千里姿雪花披身云陸離往往異種來天池乘輿重惜閒驅馳河淸海晏無盤嬉壯志老死不得騎禦栁春深白日遲寒甃淨汲水花漪目光注電吻沫脂振迅欲掣靑絡絲奚官小臣謹厥司猶恐若後訶譴施不必前身作馬通馬語人心物性在善推嗚呼奚官小臣身賤卑馬不如人愚亦知柰何爲人牧重爵厚祿不卹民渇饑剜刮膏血刻肉肥坐令溝壑轉老羸今之龔黃卓魯誰云棷藂社時所師爲出馬圖陳馬詩

題百馬圖爲南郭誠之作

一馬百馬等馬爾百馬一馬勢態異龍眠老李意脫神代北宛西無不至樓蘭失國龜玆墟玊門無闗但空址蒲萄逐月入中華苜蓿如雲覆平地始皇長城一萬里漠雨平添窟中水將軍昔有李貳師尺箠長驅萬騏驥當時無乃或爾遺齕艸翻沙縱眠戲就中驍黠嚙與踶或示仁柔奔且逝循坡屹立意度閒下首當膺若多智昻頭振鬛彼最雄似恐世間無猛士輪臺詔下不更求蕃使往來知禮義不徒嫁女事烏孫秪以金繒相贈遺茫然圉牧不知誰牝牡驪黃交乳字世有伯樂不願逢禦若王良空善技汗血韝珠胡爾爲無能安並駑駘視唐家太平有天子開元天寶周四紀是時天下政無事深宮每欲妃子喜教之舞數政如此漁陽鼙鼓動地起祿兒見慣亦有以可憐零落四十匹後來值得田承嗣

送孟久夫遷內臺掾

陽烏本是日中物下來古栢棲冰霜南枝不如北枝好北枝近日揚淸光揚淸光散朝彩鳴鳯髙岡久相待天涯亦有鴻鵠羣莫使冥飛向雲海

次韻酬項可立

王侯之門無固蔕天下紛紛望桃李前年已聞罷鹿鳴盛時未見歌麟趾我亦江湖一散人倒著扁舟來甫裏平生項君喜見面日以詩書相砥礪支持大廈在梁棟人間遺此梓與杞姑蘇臺上弔夫差滄浪亭前悲子羙靑春寥落一杯酒白日蕭條二三子人生有時遇不遇孔子猶然嘆雌雉髙齋幸不廢吟哦自嚼宮商含羽徵羮魚可有松江鱸苜蓿闌干充二簋紙帳宵酣竹外風銅缾曉泣花根水有人攜妓或東山爲客開樽誰北海長腰白米自可炊斷股靑虀仍雜旅客中一飽亦分外稍自損之令近裏屠牛沽酒趨下俗頺然誰能爲之起肉食者謀不及此我亦任之而已耳南國花開爛如綺酒光照日生雲母爲君痛飲爲君醉自古濁醪有妙理

送方伯華巡檢還池州

我昔作賓余禮部君正讀易秋浦城水車一嶺身不到芙蓉九子眼同明古學應時時不捨翰林承旨徵書下金陵僦屋坐五窮郡史乘軺勞數過十年逺作信息稀司徵司警馬騑騑十三灣頭客樓上把手驚見長須揮買酒沽魚各歡喜玉堂況有餘公子春中相別秋更見紅燭金屏照新�之宅前雙燕飛我畱吳中猶未歸江村舊識有父老口說將軍政不遺往有豪客住村捨白日把弓騎大馬酗酒叫嘷鄰社怕將軍捉之不勞把弓兵積年彊肆欺索民秋榖夏麥絲舊官脇持新不知將軍舉籍箠黜之將軍所蒞大江滸晝犬不吠夜開戶將軍所巡亂山深雞自伏雛彘自�小鎭有官官無廬署牀著廟當香鑪將軍來玆一長吁曰眾汝來營其初府有�塗樂乞地將軍出俸眾諾曁作門作廡作廳事廳事居官廡居吏邏宿囚拘皆有置黝堊丹�無不致�架弓檠鉦鼓備昔重以難今易易報政到府卽我居舉用叩之皆喟如咍然起爲攬其須君能如此良起予尙書門下如列株自今視之櫟與樗若君之材不負餘四年始代且上趨治縣佐州府路俱手將赤牒來中書願君努力爲良圖愼厥終始當不渝肴菓在豆酒在壺酌君酌我日欲晡浦口好風吹舳艫去去勿復久踟躕亦復勿論異日馬行與笠車我固安之命則殊

寶鴨曲

銅池織風翠波躍睡足暖煙饑不唼重簾未厭水雲姿華屋淸深寄間絕生殊剝花紅錦翅枯咽半濕薔薇水寶燈夜縣琉璃光恍若淡在滄浪裏華筵慢舞得嬌嬈指痕膩染羅紋細就中恐有絕纓人誤識韓郎衣上气古聞舄化之言豈虛語願學飛仙作雙去

題鐂堯甫觀瀑圖

劉侯校書天祿罷向人輙作山水畫長巒老樹翠�欹轉瀑崩崖練花瀉玄冠白袍問子誰濠梁漆園遐世者京都塵起碧於云炎州瘴來疾如射揮毫定億龍河上挾颿久眤匡廬下

送銛仲剛之吳中兼柬柯敬仲博士

奎章僉書博士丹丘生七年不作官歸來東吳隠其名東吳日夜大官過姑蘇古臺髙作層百花洲春紅錦城二八女兒歌好聲皇皇四牡東南徵厭馬坐船貪浪鳴贏夫一日走百里愛說此是蘓州城蘇州城中亂如蟻總管以下皆步迎此時惟有博士閉門叫不應白玉未破荊山瑛卞和識之遭刖刑頗聞有田作里正五品朝士儕編氓有田服役信不免有官免役冝有程陶潛作令不愛五斗米種秫五十畆當時官稅如何徵當門又種五楊柳長條拂地如馬纓春來飛花散林埛一點入水成靑萍靑松黃菊更三徑把酒長醉不願醒試從柴桑栗裏較逺近不知幾十里到先生南山之上京朝耕肆微勤夕息憇紫荊檐下一斗酒或與鄰父傾九日無錢悶自冩循籬滿摘黃金英白衣送酒自逺至江州刺史有王弘銛公日本異王府靑瑤瓊寶光不讓星斗明寅年在金陵老復在逺不得見卯年臨川來虞公作文更令子弟賦詩歸送扶桑國政如一日連十星我聞之大道如日毎圓滿小徳或者隨月生虧盈天固以此視人世吾人何以與世相與爲變更銛公爾來一日卽索我詩三百首爾不來祗復索我白髮何千莖

王將軍歌送瑞卿之荔浦巡檢

靑天白日散五云酒酣起別王將軍荔浦南原五千里君恩如天無逺邇百丈牽船上湘水蒼梧九疑云旖旖荔浦更在雲南頭砦中小官君莫愁生猺亦是天所產賦予五性爲人儔渠豈不知官好惡怒則猖狂喜還樂近日大官虎噉嚼骨肉可羮髓可酪等以選荒視宛洛我官我彊民爾弱鄙夫魚蠶肆椎鑿是故不堪凶乃作前年道州殺人去太守萬戶走無路賦去官歸歡聚醑彼亦那知有其故將軍舊是廣東使屬州被患往相視此迹彼情知久矣今官況是猺之方山砦廹小官無房未足展仁化但用勤備防出入買賣無相妨往來見之等尋常殷勤趨庭使下拜諭以天子仁聖臣忠良詔書下天子恩被大汪洋爾亦具人性不謂殊遐荒順之則爾養逆之則爾戕爾豈無父子爾豈無爺娘爾如彼之賊彼豈不爾償彼此相賊之於爾亦何臧憲府選淸介提挈正紀綱帥府示威武斧鉞爲弛張我爲小官勿我小能對大官說爾之肺腹應令猺子感眼眥迸垂漿將軍我三十年之弟兄贈別臨行無所將用此無我忘

网魚苖圖爲戈伯敬題

江波溔漭瀁林木欎森爽藋葺蘆櫓舫雙榜犬吠雞鳴自姻黨中有小船逓還往大婦蹋機女緝紡小婦抱乳姑負𦇤男兒曵罾翁守网篷底橫吹亦寥亮桐華落盡春水長鍼大魚苖暖方上山中之人師陶朱門前有客歌無魚通泉鑿池瀦凹洿崇垣疏鑯泄其餘斷壺如萍事腹腴健夫小幘造逺圖布襦短袴淩﨑嶇籠肩袂接歡來趨大公冠襟坐沙墟石量籌數較分銖乃知貧者義所於危觸巓傾贈滿杅斂固所有無空虛五十九翁老白須蚤歲山林老江湖往往論世從樵漁降日以下道用殊家有百萬儲同室不得通有無甚至父子間相與爲秦胡不獨一斗粟謡之漢西都不獨紫荊樹乃爲田眞枯我聞天地賦予同厥初邈然千里始一膚判而若是胡爲乎吁嗟乎不敢賤此下丈夫吁嗟乎不敢賤此下丈夫

祖孝子行【祖生名浩然字養吾】

海上干戈初定亂建安小醜黃華叛畬豪斬滅如摧薪官軍虜掠無平民浦江近縣祖家婦小兒六歲啼思母烏翔野樹心欲飛花發階萱淚如雨多情最是城頭月夜夜空堂照離苦惶惶二十八年秋長溪未斷雙淚流若有神人說消息汝母落在河南州河南州府名無數陳汝許潁在何處泣辭嚴君拜庭下歷徧江淮逺尋去險逾絕嶺下大湖康郎彭蠡大小孤題書還家紙痕濕焚香禱空心力劬舒州官司船盡拘揮汗困走赤日途棠梨館中風雨惡北陜闗頭虎夜呼廬州馬監人姓胡重憐客苦借蹇驢汝州魯山亦易到道中有客還閒無阿兒念母復念父五月二十兩初度壽觴漫對天涯舉母在誰家兒在路夷陵店主稱快捷方式少減路程還到潁家兄官滿夢中歸小弟棄官非爲冷東門上蔡絕晨炊西平枝官千糴詩四旬作客長驅日半夜懷人獨坐時鴉路山前聞笛處牛歸莊上梧相與崔橋得信喜何如況有神人月圓語中元唐州別蓋鄕母子相逢淚幾行兒方童穉齒今壯母過中年髮已蒼淚盡喜色始滿眼百拜燈前進壽觥人情半月暫畱連奉母卻上唐州船家人日久占烏雀客捨秋深聞杜鵑習家池傍一尊酒淸秋更上船中壽姮娥不放月照人澀雨酸風一何久江村社鼓樂枌楡爲母就船買鯉魚漢川風冷星搖動病中先有還家夢江州饒州又信州奔湍逆折歸始休登髙聊送望鄕目曉日板輿初就陸赤腳莊婦夾路迎白頭鄰嫗牽衣哭母有孝子歸鄕闗我有夫兒生不還笑貌未攺語音是較比去時差老顏門閭盛有詩書族賀辭爭擬朱康叔千年相去獨何人惟有浩然繼其躅養吾攜歸無弟妹壽昌當年無父在卽如吟詠發性情絕勝血經求懴悔朝臣喜聞祖孝子敍事贈言書滿紙何不聞之聖明主爲述亂離付靑史我聞皇元之烈祖應天順人示神武潢池盜弄赤子耳胡乃官軍甘殺擄阿蒙覆鎧斬鄕人小國之吳民安堵

石門之奇送王達善山長【續集】

石門之奇天所治兮天不有以爲居神龍本爲魚變化鱗鬛擢拔頭角轉浴山巓之凹渠倐忽作雲雨倒覆玉��萬尺洗此污濁淤水湧不得出橫厓作�疉雉如捲然一掉尾劃霍中開樞兩幹馮夷不敢停爲瀦耕樵幸得疊往還樹竹亦復交扶疎何哉爾爲學仙者謂築瓊臺樹銀闕大淸之都玆所廬白玉琢成星斗佩黃金貼��霞裾山猿晝啼有天性土後夕啟回地輿星中況是�微次天上何來使者車■﹝口答﹞然下者�齒屐前身謝公將匪予相從隲降雜穉�但值憩坐談詩書由來所性本其實不學爾腹無乃虛隠君卽起七民氏作宮因爲多士儲何其藏修�夫勝而乃荒穢久弗除學官有廩爭獵漁學官無�方拮據今君此行亦良苦千里奉母甘旨於臺官�舉爲才俊固見卓犖非紆余采山有蕨斵地有藷仕亦有階子姑徐徐髙云五色開閶闔北上焰光非子歟

送李光大之海北憲司書吏

我聞之徽之黃山秀之聚三十六峯比如敔大而散去不可數周環紆余蛟鳯舞瘠之爲石天所斧眞宰重惜保其故仙者不得開洞府李君乃生貌淸古殷彛周鼎冰雪貯而有錦繡之肺腑丈夫用世當不負他年抱策上京去蓬萊宮深隔煙霧弱水三萬不可度祭酒先生才見取忼慨登樓念鄕土奉檄南歸大江滸古木陰陰覆韋布禦史殷勤再三顧叩之使言見平素小卻黃堂掌書簿混混泥塗塞中路白璧自持終不污前年妖蟇月更吐天下秋風吹桂樹炳豹文章墮羣瞽八月錢塘潮亦怒竟無慍色向人前但道命耶多謬誤行臺二十四松廳眾更奇之交愛護百鳥啾啾徒下處一鶚空中肆髙舉憲司十道虞有罟紀綱庶政祛殘蠧三在炎荒鼎而柱五羊八桂窮險阻棊分南北海爲部民黎雜居性豺虎俗嗜相殘躶負弩濵水而采名蜑戶一從孟嘗去合浦珠不更還逺無賈臺官擇人如善估以君政似王夷甫長幹置家坐空寠遣佐繡衣蘓病苦君今此行人共許還珠奚翅瞻三語夷齊有心當勿阻君其朂諸報明主道命之行澤施溥萬鍾之賜安厥予

送黃學錄歸番陽

有番之山嵳峩而嵚﨑連峯結絡如旛旗或爲��夫容枝或如長人善須眉髙冠大服佩委蛇或如蒼虯奮角鬐下赴巨浪長云披彭蠡繞其側波濤��相蕩擊溔渺而綿彌斷嶼如落星鞋脫處女兒�碧落影倒垂深爲宮府居馮夷壯帆硬櫓橫絕之行人裹糧備爨炊片時竟月不可期旁有城郭通灣碕曾甍復棟相蔽虧晨鐘一聲步騎追何者不爲利所移山中美茹多紫芝山中之人歌自怡子弟秀發�前墀朝供耕耘夜書詩松檐四繞坐靈吹靑蠻��笙聲隨藤牀坐聽笑攬頾先生之樂樂莫支何��馬驕且馳皇皇求賢心渇饑斯人不起將何爲先生之徳眾所推錢榖幾何吾欲縻彊之使居不得�爲魯委吏法聖尼會計之當明銖錙有司報政褒��薇垣下札涇縣師先生弗就奉母慈蕭蕭風樹驚苦悲援琴惻惻制如斯秦鑿宛入江漣漪番山北下�海湄金陵學子袂成帷先生來糾無頗欹芹老秋�香滿地翔鳥古栢啼朝曦二郎且復分臯比先生��穟已垂地實粒充前庭西成本自力庻受一已馨�奉君子養妻孥得餘零柰何吏詬呼晨夜扣門扃�雞飽秋啄濯濯五色翎詎辭烹鬻勤尙懼笞箠刑所幸縣官賢牛刀新發硎承宣推惠化不敢負明廷昨日新酒熟喚婦開大瓶鄰父相與要歡言坐疏�一酌誇好年再酌頌髙齡齒壯漸亦老情眞那可�大兒了婚娶小兒任使令卿士本惟月庻人本惟星不見遊宦塗萬里勞輜軿寧聚若居蟻無散如流螢囂囂莘野中商聘不足榮

燕郭氏池亭以杜詩荷淨納涼時分韻得淨納二字

空光皜虛明水色緑以淨短栁煙未深弱荷風不定華觴勸行數綺席肴俎盛故人禮意殊衰暮懷感並臨虛結亭構曠景爭獻納�禽故時�上下相命答﹝闕﹞

【題闕】

���月來金滿花酒光蕩月天無涯杯痕倒瀉月入腹月興惱人淸不足杯空仰天月照目顧影翻憐月孤獨夜深月冷霜雨天勸月不飲月乃賢置杯愧月坐月前月謂汝飲天之緣呼童就月卽更酌月故憐人月不落月在憂永無處著但恐尊空月相卻我不知曹老瞞明月可掇憂無端豈不聞嚴家灘漢月不滿�裘寒飛熊辭月就西伯夜夜渭川空月白未如��灣頭客釣月取魚賒酒喫忽自笑把酒問月者何如古人今人月在諸金尊照月長不虛胡爲捉月騎鯨魚靑溪好月連江湖回環九曲月若鋪我今亦願爲月灣釣者徒磯頭展席爲月沽酒後耳熱醉舞明月歌嗚嗚

題息齋竹爲袁仲芳賦

息齋老仙不可呼封君千戶渭川都緑云旌纛翡翠跗眼中萬个森相扶澄波縣影倒玉壺飛煙淡拂�如無當時可人商徳符仁皇邸西作浮圖不喜神駿遊八極復愛勝絕羅寰區素壁不得畫神鬼亦不得用金朱塗但令水墨冩河嶽蒼松赤檜盤根株此君政爾在所娯臣衎筆妙生須臾往往袖手立商側口𨿽不語心胡盧商也蓄機致李劬積疊壑谷空其餘一朝淸風吹鸜車電繞左右龍徐趨指點謂此何所須古來丰鎬王者居渭水東來是爲墟羣流如輞土膏腴地產冝竹連沮洳衎應補之臣弗如一時京都傳盛事走方年少宗爲迂空塵成云下步驅明明柯幹照鬢須緑色不愧竹與俱老客江南搔雪顱見此秪復增長吁何當喚起二大夫

題稚川山水

江光如空山在天好風佳日散晴煙緑陰成蓋崖樹連野橋楊柳亦娟娟擔簦之子何促速況有荷杖當我前茅堂獨坐豈待客或者傲兀忘流年又疑浣花溪上叟索句未得掩兩肘對樹不語胡爲然將非得詩不得酒好客不來兩何有耐可有酒有客無詩篇出門諒不可天地烏用我乃不使之老爲農耕種南山田陶公秫熟五十畆往往爲酒愁無錢不如兩漁翁靜釣春江船有時掣得十尺魚紫鱗耀日錦色鮮賣魚買酒自可醉仰歌明月披蓑眠金陵美酒斗十千老客把甕雙檜邊長日渇吻流無涎六代江山眼中好六帝池臺沒荒艸五錦驄嘶滿道歸來輒向蓬萊島蓬萊島海上仙凝波倒影發正玄百年未信人能老大笑長呼羅稚川

贈送擇中記室東遊

東道佳勝方蓬萊不獨四明與天臺一從錢塘判吳越好山無數東南來政如飆風作海气水湧巨濤黏風髙作堆鰲掀鱷舉聚鱗甲龍君擁節驅羣能眾子各各起頭角振迅爪鬛爭從陪老蜃長噓作宮宇自獻所寶刳其胎鰍鯢戲斗觸乃怒健撞勁額破厥�鰕蟹不得寧須臾�■﹝下敖上骨﹞競奔推天公不復令水處置諸平陸居乎哉所以巖巒洞穴互參錯從以培塿尊崔嵬銳者若劍戟峻者爲樓臺方布卽平嶂員斷乃珠瑰邃成永巷入劃作天門開缺月連象曜崇云裔崩雷華蓋覆玄極臣垣播周回文昌序六階外屏環杓魁諸侯匝藩衛四夷乃賓徠仙佛𨿽殊流聖賢玆乃胚請從會稽鎭五云鬰徘徊好在若耶師還應具尊罍明日曹娥渡平潮浮小桮摩挲色絲碑殆恐生莓苔梁州榜平曲姚江舟下堆頗聞蔡邕墓緑艸生荒培何妨片時駐爲致千載哀鄞江州所治城郭擬雙隈過橋訪程叔艸徑豈無媒治術竟蕭瑟此心無乃灰丹丘我鄕裏白髮身未回靈溪尋藥艸自可細沿洄應逢石橋瓜露熟含丹腮稽首別尊者遙瞻雪毰毸傳語諾詎羅獨宿胡彼惇因之遊鴈宕海舶帆髙桅﨑嶇水簾谷輿筍勞山擡玉女婉相待窅若聞微咍忽憶金華人乳慕啼初孩應將仰北斗愼勿問南陔初平牧羊處白石臥霜荄臨髙發淸哦寧知念虺尵蘭溪柁伊軋嚴瀬水喧豗羊裘傲萬乘鴻名騰九垓攝衣願爲作合掌坐笑軒冕空塵埃■﹝氏鳥﹞夷浮江怒行汐寒音吼雪牙欸欸歸來一笑鳯凰下孤山正發林逋梅先馳一枝寄河上幽窻逺答然龍媒香聞似非自然者不語各以手承頦西鄰短褐將兩肘檜下恰灌幹■﹝場﹐田代土﹞栽相期更復藉落葉是去是住忘疑猜

贈杜一元

廬陵奇勝獨未識夣去夜踏霞五色仙人手掉金芙蓉到向西州笑相擲秦淮水上天影低水底喔喔啼天雞明朝怪事卽走覓劉郎捉手水門西眉間黃气浹面耳稱好不休談杜子梁鴻孟光病不理抱枕十年今日起淸晨把鏡整�鬟自道更作�人間巾箱黃雀毛羽健爲我快致雙玉環杜子胸中置六籍江日如年閒禹稷傳家況有軒岐閟展手活人非我職六一先生空有文平園緑艸秋紛紛文山頭血久寒碧舉目但送春空云詩聲往往脫祖骨霜气橫空飄俊鶻並州健兒快馬駄握槊沙場縱驅突韓休市隠聊復嬉下馬毎受臺官知得錢買酒喚明月相與飲者同襟期不作東風吹杏樹秪有春香滿行路遼東老鶴未歸家乞藥時須桂傍兔劉郎喜事良可書苦吟倚徹兩檜株庭前采采三鳯雛陰徳信有玆其符

題煙波雲樹圖爲楊元淸賦

江鄕自是多煙雲緑波靑樹渺不分小檐大棟隔兩濆黒犍如蟻人如蟁布帆西來飽風色寒聲動地秋紛紛黃蘆白藋搖斷渚坐客回頭聽急雨孤篷搖搖半鍼許健刺沙灣送風去亦知家在前村住百年卽合老爲農六十江湖禿鬢翁而今借宅六帝宮眼花霧落天蒙蒙夢魂不到潯陽浦爲人愁水更愁風

題錢舜舉靑馬圖

靑馬自是天麒麟奚官引出羈絡新垂頭緩行意態馴緑髮不動空無塵聖人不肯事東巡千里一日誌莫信賴有吳興爲寫眞

題昭君圖

曲逆老失計婁敬因自侯深宮如花人逺嫁龍沙頭龍沙萬里遠逺嫁不復反長思漢宮中怨淚日在眼淚眼不可止嬌姿看轉美琵琶寄深怨繁聲紛在指�����向空駿騎妥袖育蟠龍視����窈窕漢�信有沙地少�旗捲風吹馬疾琵琶無聲長掩泣駱駝銅嬰寒�滿雪花湧注玻瓈椀單於跪進苦勸人穹廬夜永氍毹暖千年世運天所移聲教所被窮海涯男盡爲臣女盡妾琵琶處處民熈熈

次韻過無錫

水入歸墟長不枯穩臥一葉淩蒼虛靑年漫浪老白髮歲久無柰安之乎只今起動金陵滯臺章日日提英乂蚤期抱策當濟時豈謂能詩謾驚世東家有人作金塢西家有妾歌玉樹相如也有子虛賦襄陽自愛不才句喜來二子足徜徉春申港頭秋雨傍長河可傍海可航好著靑錢乞三老我亦挈家還我鄕

題王弘正白描唐十八學士登瀛洲圖

天策將軍龍鳯姿十八人者皆英奇乾坤旋轉豈無意風雲會合固有時唐虞盛際九官爾而此乃復一倍之神物在淵眾鱗集五彩下徳百羽隨後來可惜貴才俊秪遣上古歌雍熈河汾夫子講孔道弟子僅以功名期當時房杜亦可喜管仲噐小寧無譏儒冠一著道士服豈謂老氏論無爲頴達祖漢疏經義宜於聖奧初未知歐虞楮薛尙筆翰一戈何足窮毫釐魏徵王珪差解事亦足以格君心非玄武門前起倉卒手足之血親淋漓此時此獠可撲殺敓婚僕碑竟何其斗米三錢戶不閉小康不補大義虧瀛洲一登老生願丈夫湏作眞男兒護龍河頭生紫气鬱鬱蔥蔥天宇彌金陵豈無此學士醫官酒保登天墀奎章開閣亦太甚天歷詔書無乃危布衣無能坐長夜獨搔短髮頻歔欷老妻笑人小女起走把淸鏡臨須眉西家好酒賒來喫無用勞煩閻畵師

秋江晚渡圖

長江西來合巴漢老客經行幾一半黃牛峽底回雙篙白鷺洲傍見二髦林間不得一屋住徽之種竹■﹝冉阝﹞�處累日難爲市口賖常時毎�沙頭渡豈不聞萬八千丈之天臺蔓靑溪上二女子山桃已熟紅如腮當時少年不能去髮白秪漫思歸來石橋飛流轉蒼翠也是東行入滄海蓬萊方丈望見之瑤艸叢生久相待䢐鶴猶然未寄書還家千年玆在諸且從劉伶赴一石明日五斗君其儲

送笪縣尹之官蒼梧

蒼梧之山古九疑蒼梧之郡漢置之劍藏尉佗火山是魚如武昌丙穴冝武昌江邊趙佗石石出江波三四尺隔江卽有禹王祠老栢舊栽皮盡赤人言王气�此分正北一枝團碧雲向來南枝亦蒼翠物隨世�竟憔悴樹木猶知歷數然萬方一軌趨爭先中原出載駝馬雜重譯來貢犀象連奇珍怪見動人意往往官人外存義或者因之並亦無髓鑿筋剜剔膏胔�官上吏皆可訶蒼梧縣尹當如何前人生猺寇海北殺人不異雞與鵝蒼梧有民民上古十洞連鄰姓盤瓠令尹先惠十洞人教重弦歌令威武兒知讀書父識官縣尹有歌民樂安笙歌教樂虞皇廟猶似音聲京洛好阿侯莫作北鄙音霜气不來云色

峭檜亭集卷三

●欽定四庫全書

檜亭集卷四

﹝元﹞丁復撰

○近體【五言長律】

金陵奉餞趙公子去疾理問侍平章魯公世平入蜀歸秦次韻龍翔太中二十韻【前集】

平章向三峽公子奉雙親祖帳聨裾盛官船發棹新屋墩誰較謝宮井自余陳劍閣當西極刀州逺北辰魯公加上爵趙氏洊名臣死節褒賢嗣生榮溢老身朝廷懷蹇蹇韋布佩諄諄及��違後其�接見頻渚風開鷁尾江日湧龍鱗夾■﹝山厈﹞觀如堵中流望若神埋金陵樹逺濯錦水花勻前纛仍踰隴先墳宛在秦布颿知到日繡斧拜新春亦有羅貔虎無非聚鳯麟川將天作限山入海爲濱從騎遙思棧安車緩度輪晨調珍翠釡夕侍妥文茵雛弄娯依坐雞鳴服伺鄰所期長壽考莫或後嘉賓倘有星回使惟應日問人

次夏允中禁體雪詩六十韻【續集】

衾夜生孤擁樓更死屢撾墨云常黯淡絲雨先鬖髿半醒身何所全迷意罔涯露眠當莽蒼風泊在兼葭�起平行地訛聽亂撒沙羣憨搖始覺眾怪語��幔捲爭成片裳沾秪見些尺深良可待寸測卽頻�熾炭肌還木張燈眼暈花闖明和月淡學舞逐風斜在臘時能應祈年歲必嘉競投牕外隙密糝砌旁窪尾亞攢鎗竹肪分破刃瓜恍疑行朔幕只訝失胡笳剩有開罌貯渾無樹屏遮廊飄黏畫翠庖焮泣吹赮靜凝檐頭髓淸垂瓦口牙回溝塡小曲側巷積微衺夕气幹牛斗酆城瘞鏌鎁暖融團腐艸晴綴嵌空沙易化行人路偏多隠者家池心堅暮日山脊晃晨霞馬齒沈虛屐羊腸阻峻車荒藂喧餓雀垂蔓抱僵蛇縮頸牛如蝟拳毛馬盡騧自湏�潔淨誰敢訾疵瑕公子添重錦夫人儗副珈聚��簇雁作隊野屯鴉鬂縷搔驚似髯珠貫暫訝淵宮裁斷織閨服帽初髽晉女吟稱謝唐人賦憶乂大田將有榖沃壤早宜麻久睨隈墻色寧論在土芽舞娥臨月桂才士縱天葩朽壓傷頺架長支惜偃笆梅封新蓓蕾薪爨濕杈枒京洛多豪富長安有狹邪掃開交擁篲戲聚互推爬帯沍張魚笱淩晨沒兔罝臥來窮就捉跳出捷從杈籺食何煎廹萍虀漫咄嗟跣趨哀■﹝敝﹞■﹝薛﹞志肆咲矜誇數戰肩踰竦頻呵指更挼唇呼吟蟋蟀足趺伏蝦蟆懶出從嘲鱉甘貧任處蝸市舂窮也糴鄰酤薄猶賖﹝闕頁﹞

罍貳守何能爾明公特異哉蜚聲驚大府報最達重臺政洽邦千里心淸水一杯威名動艸木頌語出��儒術行中道文光炳上臺菁莪思樂育徵粟可遲回飛檄如星急連檣駕浪來輪囷登廩庾精潔粲珠�炊爨迷深竹摳趨失故苔馨香通肸蠁勲業此胚胎統宇弘無際顚厓政可哀箕疇先食貨商鼎賴塩梅峻陛髙班入彤庭紫詔裁咨詢周逺迹答問徹��盛徳乾坤報危言山嶽摧田疇無失業府庫孰非財燮理陰陽事消沈水旱菑虞謨恆贊贊漢网願恢恢澤沛弘羊雨霾空野馬埃常令見白日終老北山隈

檜亭集卷四

●欽定四庫全書

檜亭集卷五

﹝元﹞丁復撰

○近體【五言律詩】

送秦元之赴太禧同僉【前集】

君家好兄弟聖主自知之周爵推秦仲虞官舉伯夷萬方天浩蕩五彩鳯威蕤宣室虛前席蒼生屬論思

金陵送人還武昌

相送白鷺洲因思黃鶴樓遙觀禹王迹重起禰生愁西上不可得東闗曽獨畱江吞趙佗石歲月但空流

題程先生西行集後【程年七十餘歸蜀攺塟父母】

峽東水如箭巴行船上天亂離槁塟後衰老秭歸【地名】邊手把西行集心追北上年東風故山淚落日灑江煙【大徳丙午旱明年浙東饑僕因北上玆有感焉】

登髙分得疊嶂

逺近不可數淡濃渾自成人煙諸崦隔鳥道半空橫日夕黃微暎江寒碧倒生慿髙共流眺憶得在宣城

次韻宋太守燻烈避居湯水寺作贈其孫【灝】

江上休爲郡淮邊入戰場徑來悲棹短避去恐謀�夾道松行直臨池蘚甃方蕭然忘執熱宴坐有淸涼

松髮淨於沐石牙寒作稜放行憂世者請浴下廊僧落日誰能系浮雲不可慿佛前應墮淚不滅有長燈

送李禦史

南臺鐵冠舊西府繡衣新史部冰霜曉皇家雨露春三苖蠻作俗八桂嶺爲鄰虞帝猶祠廟殷勤薦渚蘋

萬玊亭

修竹萬玊立虛亭六月寒靈風聽不足長日坐來殘葉色深冝�鞭芽潔可盤故令憐老客轉欲厭時官

送楊友直赴刑部主事

少昊煩司幕先生自此升九重趨玉陛一騎發金陵邊靜龍堆月河淸馬頰冰徒慚太平日江海老無能

送郭經歷之淮西憲幙

淝水緑逶迆淝山靑陸■﹝禹隹﹞江天淸共遠沙鳥白相宜百錬精金在孤忠聖主知幕蓮非久地臺栢有髙枝

送王禦史赴浙省都事

白簡畱烏府紅蓮映紫薇新春回桞色舊日避霜威海分諸州列江區萬室依硯冰題曉署辛苦解年饑

寄劉安道【號白雲巢】

遁世托巢處故鄕多白雲自期終不出相憶竟難分翠壑秋情逺靑精曉饌芬何當謝玆去長是坐君�

送賈西伯

西風苜蓿花南客又移家此道寧無用吾生未有涯峯靑宜霧日潮白逆江沙猶憶南樓夜吹簫度歲華

挽許覃峯【號松云】

失訪松云隠哀吟薤露歌前朝諸老盡浮世百年過山水髙情足詩書逺澤多何曾入城府秦鑿自寒波

送張克讓

秋花白露芹鄕郡萬山云官冷難爲滿囊空政喜聞灘船牽月上嶺路入閩分有客來書辟靑霄記雁羣

送王伯庸赴石埭校官

先生官已冷縣僻冷於官坐席嵐歸潤琴壇月過寒奇峯花作朶幽瀬玉爲湍所喜無迎送髙吟寄碧瀾

賦孺子亭送心上人還洪

東漢久無國南州猶有亭虛楹過日白老樹入湖靑歲晚送僧去天寒行獨經搔頭雙檜側余髮故星星

春雪

江上亦春雪气隨王化南平鋪方渾渾細落更毿毿桞棹渾無定花開恐不堪檐牙縣宿澑直擬老夫簪

送李景初試吏淮陽便養

讀書初試吏捧檄且娯親當代推經濟何人獨隠淪河兼淮海逺雪滿渚城春裏捨多凋瘵周旋及撫循

送客

馬帳朋方集麟經講未殘幡然懷故里誰與障狂瀾黃卷秋檠短靑氈夜榻寒好將池艸句題與惠連看

送蓋禦史

士取登科貴官推禦史賢已聞南紀正仍重北臺遷霜勁孤鷹起天髙萬象懸遙知夜前席淸問及遐偏

對酒次韻

諸公句如綺獨我鬂如絲平生雲霄志等閒霜雪髭遲日且雲暮餘春能幾時還聽鳯凰語莫憶鷓鴣辭

郭生生子

歌愛誇頭玉憐應過掌珠河東眞小鳯兾北定名駒英物湏啼看先生要醉扶老夫無重大折簡便堪呼

題山莊晚霽圖爲楊元淸賦【續集】

野居豈不好況是晚晴初艸閣村村樹溪船个个漁�松應宿鳥行李尙騎驢老托西園灌鄕愁賴酒除

次韻曉發

天未半殘兔水村千屋雞櫓聲將夢逺溪語近人低岸口轉復出野心終不迷重衣起晨餉猶是眾山西

送人省親

子仕親亦喜子歸親更歡江湖片帆逺風雨一氈寒沙鳥行秋渚江豚拜午湍莫看松桂色容易厭時官

送翟彥敬升中臺察院書吏

名彥登烏府淸門可雀羅辟書催北上行李及南訛天闊涼云積江明暑雨過東門羣掾集更起續離歌

檜亭集卷五

●欽定四庫全書

檜亭集卷六

﹝元﹞丁復撰

○近體【五言絕句】

題李息齋枯木竹圖

霜柯洞庭寒露葉渭川冷幽人羙淸夜獨寫秋燈影

題牧牛圖

邈爾三尺童禦此兩觳觫春風笠底回前村燒痕緑

與韓成之飲【分韻得多字】

壯髮颯衰素故山郁嵯峨鄕書千里發客淚一時多

送單道明常州迎婦

單郎晉陵去絕似向秦臺後夜簫聲發雙騎彩鳯來

題宣和畫卷

澹意芙蓉外閒情翡翠邊波翻太液水分送向南船

送僧還洪

颿開建業水人上豫章臺許令蛟腥起滕王雨色來

飲酒

北闕諸公貴東門幾客還瞥來缸面酒攜坐屋頭山

贈孟通

孟通朔方彥領薦過升州花發瓊林苑題詩向上頭

題畵

靑山多白雲佳樹雜芳植伊人不可招闗路日已夕

送吳景賢赴廣東二首

秋浦同爲客金陵祗得君天風復戲我吹作嶺南云

隠之千載後共喜逺孫來爲酌亷泉水殷勤寄鳯臺

紅白千葉梅

作白歲已晚能紅春未深天地固�������

黃蜀葵

憔悴宮人額離披道士身舉頭長見日艸莽老爲臣

桃花

春色總可惜最憐紅未開畱花能解事郎去待歸來

題花宿鴈圖二首

修程倦霄漢淸夢熟江湖夜久水煙寂月明闗塞孤

江漢月中白冰霜天上寒扁舟夜深夢猶自上長安

賦山上松送常上人

松生在山上垂柯蔭其下人生苦別離念此歲寒者

題周濟川墨竹

東窻亦旣白疎竹淡搖影新梢未成實夜髙饑鳯醒

題黃晉卿寄用堂枯木竹圖【用堂嘗寄蘭與黃公公時喪母】

太史悲蘐樹幽人贈佩蘭故揮風木淚持答翠瑯玕

檜亭集卷六

●欽定四庫全書

檜亭集卷七

﹝元﹞丁復撰

○近體【七言長律】

送楊文質侍父之西臺

禦史乘驄西入闗郎君曉服擁斕斒東風桞色寒猶淺南國桃花春未殷後騎送官過白下前驅衛士負黃間州城獬豸峩冠度里社雞豚衣繡還問膳早朝河畔驛舉鞭遙識陜中山道途來往爭加額父老邀迎各解顏渭水東流連二漢蜀都南去帯諸蠻秦中兵饉仍凋瘵劍外人風更阻艱勤讀古書探要眇與論時政及餘閒他年先後聽周魯送拜螭頭最上班

送鐂堯甫之楡次縣尹

南臺執法仰前人天祿然藜見後身從事衫明韶石曉參軍髯暎曲江春堯風自足惇殊俗舜樂時聞感至神瘴雨何能侵正士朶云只著振疲民食塩增額終然去耕野愁眉自此伸遺愛郡山猶姓越歸看淮水未慚秦松廳禦史淸霜曉楡次郎官列宿新後日乘驄湏北路新年泛鷁始南津舞斑取水辭慈閫衣繡還鄕照比鄰撫字不妨催課拙平安卽遣報書頻�官起吏多爲酷縣令於民實最親上國舄鳬行入覲中牟童雉會應馴故人總喜飛騰上老客仍甘寂寞濱臨別酌君浮蟻數相思何處早雞晨

送僧希道迎母之宣州

憲郎早是諸侯客宅相湏興內氏家徙捨曽聞習爼豆行臺今見重才華名門已道從張掖逸足端知產渥窪繡斧喜來初奉檄板輿迎去欲看花深冰自躍供江鯉常日仍思致海鮭禁臠羮辭璚面獸貢余湯獻錦文瓜怡聲卽有平安報按部寧令造次差豸角剡霜書載續雀牙行路俗休嘩固應反哺冝棲栢亦復承恩擬泛槎會著瑤池親賜宴玊桃三熟壽無涯

壽龍翔長老欣笑隠

玄雨髙秋集九龍東天震旦主諸峯靑蜺座踞黃金築紫鳯書銜白玉封賜到履鳴官寺鼓召歸兼聽禦樓鐘雄文獨步專三氏大法全提正五宗筵擁方來無數眾倉分鄰住有餘春詩畱杜甫頻茶椀社許陶潛更酒鍾涼夜熟眠貪夣蝶淸朝枯思困吟蛩曇華世界慚吾晚桂子天香喜气濃住世幾何論小刼陳詩再拜謝疎慵隨班作客應長席歸醉捉兒且小笻

檜亭集卷七

●欽定四庫全書

檜亭集卷八

﹝元﹞丁復撰

○近體【七言律詩】

新寺和張仲舉兼次韻【前集】

天宮兜率下崔嵬綺結交疏面面開地勢周圍龍虎國鐘聲疎應鳯凰臺鼎湖仙去秋遺劍笠澤僧歸夜渡杯千騎巡街羣樂動五云深處夜香來

天壽節龍翔寺習儀次韻銛上人

彤扉笳鼓羣公集烏府冠裳百辟儀金甲繞纒龍擁座彩章掀舞鳯交旗九天空闊蒼云杳四海升平白日遲皓首南邦無變化何由一息向天池

鴈門送楊仲弘侄士耕歸龍泉

伯也未入玉堂日我亦忝薦金閨名三千里外嗟淪落二十年餘異死生猶子初從鴈門見故鄕能作龍泉行腸斷東門別小阮索詩相送若爲情

趙君澤母一百七歲

南康校官致仕日北堂夫人長壽身一百歲後有七歲千萬人中無幾人王母娥眉曾不老諸孫鶴髮但重新桐川之水東到海海上桃花樹樹春

送陳子英縣尹之崇仁

江回彭蠡天與碧路入臨川山復蒼令尹先爲武進縣弦歌況逢君子鄕黃禽雙啼白日靜緑艸自動春風香巾車數問虞夫子未慚元亮在柴桑

越州景徳寺鏡淸方丈題醉先【宋僧名】嶽麓園

鏡淸方丈見嶽麓堂虛咫尺行江潭樹木連云厓影濕樓臺隔日水气酣皇英雙騎龍上下蒼梧九點天東南道人得我千古意復遣老夣登嶇■﹝山甘欠﹞

送唐長卿赴常州教授

三茅斷作湖嶼碧常州升州猶比鄰山君化鶴去問客水鳥銜魚來獻人釀酒未嫌官舍冷開倉常恐士家貧絕嗟一槪鳴琴地杏花閉門消卻春

送美上人歸臨川

白雲不生華蓋峯靑天淨倚碧芙蓉上船不計日多少到寺更行山幾重木客試人騎出虎淵靈求法脫爲龍莫貪石室跏趺穩徧長松門薜荔封

送黃民尙入京

自甘白髮投南老相送黃郎賦北遊十月肅霜淸廣道五云佳日照髙樓儒生合在賢能舉宰相方深吐握求明日風颿如疾馬有時煙渚惜眠鷗

題觀海圖爲張晉賢作

自古十洲三島勝幾時一釣六鰲連千年王母蟠桃實五百童兒采藥船日出早看金柱湧天空只擬玉壺縣乘槎欲接張公子直到牽牛織女邊

贈張晉賢侍夏眞人慶吳大宗師七十

玉皇香案仙臣老金母瑤池鳥使來五色雲霞宮裏錦九天沆瀣掌中杯朝廷禮數恩波洽海宇歡榮壽域開張果子孫商嶺皓此時相與醉蓬萊

題方壺子天臺圖送曹士安河親還上淸

仙人飆車竟獨往我家天臺不得還六十江上老爲客半夜夢中無數山雲飛舍下兩白髮桃熟溪頭雙緑鬟更煩爾祖方壺子寫我與君劉阮間

次韻銛上人龍河月夜謾興二首

臺殿總依丹鳯闕江山或擬白龍堆潛籓地重雄南服執法星明近上臺天際飛塵君使到日頭出處客僧來翻經夜月旃檀室滿座香風薝卜開

秦淮水流落日西瑤階不受翠煙迷絕憐明月眞堪摘卻是靑天不可梯電掣海光龍出弄雪翻林影鶴驚棲榑桑若木同根葉莫謂殊方動慘淒

送馮履道之西澗書院山長

洛陽年少吳公薦絳灌當時老不如流涕痛哭出長策措世治安良有餘南臺禦史書初下西澗先生席正虛爾祖郎官白首嘆諸孫卿相黒頭居

餞鍾南山茂才北上

南山蚤在十年見北闕今逢萬里遊紫府星辰疊差次黃塵日月漫淹畱天子八萬一千歲玉京五城十二樓髙臺黃金得駿馬錦衣白晝照閒漚

送亷公子北歸

策勲際盛皇元世賜姓爲亷舊相家江上行逢瑤圃樹天邊歸泛玊河槎黃封臘水人人酒白下春風處處花誰謂王孫慰離別踟躕芳艸獨興嗟

次韻答惠長老

棄爲狂士幸相容敢向明時嘆不逢明月近人閒傍水白雲邀客更登峯百年耳厭咸陽火千載神交劍浦龍車馬滿街門映燭夢魂初熟蔣陵鍾

九月一日遊昭亭

山色江光帯近郊道傍楊桞舞寒條半生九日黃花酒多在西風白下橋千里客遊仍暮景異鄕人事又今朝老來未遣登臨懶盡醉東家緑玉瓢

寄謝子木

秦贅誰徵夢午年漢官倉氏豈淹賢荒涼秋浦時時酒在宣州彷佛番江夜夜船湖海客身皆莫齒家山兒蕨已春拳何時與和歸來賦白沙【謝住家】黃沙【丁住家】未有田

送王治書赴刑部尙書

秋官髙向霜臺選驛使逺從天府催周爵班行連九棘晉公勲業在三槐曉凝曳履星光動春逐持囊日影回自是咎繇先徳讓四郊時報鳯凰來

次韻介之雙檜亭作

小圃新年偶然得靈禽淸曉卽同聽短髭故喜吾能白老眼今憐汝爲靑周官或自譽卿月漢史何人�客星樓臺宰相曾無地貧賤諸生況有亭

寄題道吾山聞襌師竹院

道吾竹院芙蓉下老子藤牀翡翠深過雨雷霆龍擁闥滿天風露鶴當林此君靜對了不厭諸老淸談亦許尋他山祭酒聞還出何人載歌金玉音

楊隠君竹所

沙西處士萬修竹渭南封君千戶侯滿院雨聲風入座擁階寒色日如秋江空毎恐蛟龍化月出或看鸞鳯遊帯經先生已賓客【其客兒原】開徑取友更羊求

五日書懷

五月五日客不樂三十三年人未歸搔頭白髮千莖短出樹黃鸝一个飛衰者秪應親緑醑故人不必問丹闈也知開士情緣重但道慈親消息稀

送僧遊廬山

十八社人五老邊香鑪紫煙誰爲然山光水影江行日風靜浪平船在天故里今逢霞外客孤蓬曾坐月中襌淸吟一爲浣塵土宛對三梁看瀑泉

送笪子敬之蒼梧縣尹

重瞳天子巡遊地黒髮郎官出宰時魚羙也能如鄂渚鵬摶猶是息天池虞階干羽三苖國京洛笙簫二女祠滿縣東風花處處板輿雙奉但娯娭

送圓侍者還平江承天寺

承天寺裏圓侍者特地河邊別故人掛席風生海門樹換船日出揚子津西山負郭連靑朶南浦行歌采白蘋好在玉堂柯博士老夫同郡髮如銀

贈齊生侍大父僉憲海南

爲臨江浦折芙蓉更約郎君此地逢上水先經十二鬥過山眞是百千重畱錢网戶供朝膳挾筞儒宮候曉鐘驄馬繡衣繩祖武最看蚤歲逺相從

贈賢上人

賢公江上五年別先帝宮前八月逢石榻護襌神役虎山堂聞法客爲龍相攜久坐聊班艸自愛能臒已稱松癡似廣陵張處士白頭也欲叩心宗

題獨峯圖次虞閣老韻爲髙禪師作

虛空樓閣開金布下界云雷護寶藏萬仭側遮天半碧五更先見日初光牀敷峻極羣龍繞音樂交加百鳥翔自是飛來五天竺靈根種種妙生香

送僧還徑山

天下徑山髙在天兩到長憐弱冠年半嶺晴雲堆繭色上方朝雨雜龍涎生來底用無淸業老去如今已白顚八十四翁安穩在阿師親證石頭禪

黃氏拂云堂

臨川爲家黃隠君種竹繞堂靑拂雲長竿毎許分漁者結實深期下鳯羣歲晚幽懷將雪對風來淸語足秋聞寥寥千載吳夫子講道歸來遣贈文

送周良臣赴湖州知事

何顒靑山碧苕上庾儉緑水紅蓮中風景與人殊自稱公餘攜客許誰同題詩醉歸帯夕鳥篆字小作蟠秋虹他時自是冰雪掾致身未愧水晶宮

送公子帖穆入京

龍沙公子五云思鶯語皇州二月時苜蓿土融鞭節上蓬萊春近佩聲移承恩賜坐黃金褥獻壽親擎白玉巵馬上偶看鴻雁過簫中吹與鳯凰知

曹文貞公挽辭

九天日月臨中土四面星辰願上臺漢祖功臣髙甲第碭間佳气久徘徊繡衣光彩東西道白簡威名內外臺聖代儀型勞夣想海云淸徹見蓬萊

送人入京兼柬危太僕

五月毒熱中人甚一雨生涼送客遊千載風雲逢聖代九天日月麗神州飛龍夣熟松聲夜倚馬吟生劍气秋故人爲報危徵士老客年來轉白頭

送張筦�遷西臺

東都早自去豺狼西去爭先覩鳳凰已報入闗迎紫气亦知詣闕覲淸光周秦不謂殽函固吳楚遙連江漢長揚子津頭候驄馬老夫還足賦羔羊

宜達樓

天光徹夜看龍出海气作秋如雨來水檻尋常羣客在洞庭七十二峯開慿將日月回雙轂攬取乾坤注一杯況是神仙好居此珊珊飛佩下蓬萊

次韻用堂上人見懷【續集】

短日還如昨日流老年可似壯年遊小輿樵徑山山晚落木人家處處秋夜黑丹光如月出天淸溪響帯霜幽題詩乃復勞人憶置酒多因好客畱

送嶽彥臯湖北省親

繡衣持節照靑春彩服趨庭遡緑津門吏共迎鸚鵡近邦人爭看鳯雛新瞻烏渚屋沈吟久駐馬郊扉下問頻出入只教都不識毎將民瘼細敷陳

送南臺掾史劉孟琛陪治書順昌朝賀

上帝南郊法駕親憲臣北道傳車新冰霜隨路闗河曉雨露垂天海嶽春千里渥窪從驥子九重閶闔候雞人冕旒再拜山呼日玉帛交橫萬國賓

送楊文舉赴江浙省宣使

元年春及王正月半夜天回使者星五鳯文章能並世伯魚詩禮久趨庭云邊宮闕時時到馬上河山處處經政徳猶如太史令玉堂郁鬰舊氈靑

送萬容長老歸故山

長記題詩送萬容喜看飛錫下諸峯笙吹緱嶺仍騎鶴劍出丰城又化龍山气含霜飄夕磬溪聲和月瀉寒舂何如官寺聽車馬空半黃塵起斷鐘

用堂上人見過西園次韻張仲舉

僦宅何緣得近僧曉光金气接觚稜詩成未必如千偈老去還堪續一燈鹿苑卽聞無上覺羊車自是最初乘北山且作相隨去幾个麒麟擁壞陵

送僧歸番陽

護龍客賦紫芝歌飯牛翁如白石何山頭桃熟不歸去秋深葉落忽已多舟行夾■﹝山厈﹞將靑嶂風定滿湖皆白波記得康郎洲下住月明如海看漁蓑

雲松隠者在梅山江上寄饒杜二君屬意老人輙用元韻兼謝所寄蒼耳酒

老病無心搗鹿茸寄將蒼耳喜新濃淸尊便酌當犧象大藥俄驚會虎龍野客好懷多感感故人嘉意毎重重北來更愧諸侯禮酳饋循循擬辟雍

送由上人遊金華兼柬信上人

金華東日掛淸曉玉樹西風吹晚秋王郎羊化靑山石帝子龍飛白下洲二阮同居蕃佛寺雙溪獨坐�人舟茶余倘問西園檜翠色依然映白頭

送季潭北遊兼柬張仲舉二首

天上宮庭切玉繩霜前舟楫起金陵云明鴻雁寒相迓風穏■﹝魚畺﹞魚晝不興丹罽導前參石佛黃襕從上賜江僧闗山南國將歸日河水東風已解冰

師尊已赴五天逺弟子寧辭萬里遙麟鳯效靈當盛世夔龍讓徳列淸朝歐陽外友交潛子華下封人祝聖堯好在玉堂張太史菲言應亦采芻蕘

寄題金鵝泉石軒

金鵝泉石有深趣黃鶴仙人曾獨來崖雨澑雲靑玉瀉海天澄日碧蓮開山翁晏坐秋簾重野客倦逰溪棹回幽徑依然生藥艸他年從此入天臺

題王元章梅

三年不見王徵士一見梅花如見人風致山陰頻夣夜雪晴江上又逢春毫端只作尋常寫意度眞同造化神聞道耶溪新買宅想栽千樹作比鄰

送檜上人遊浙

檜公作別雙檜下竺士去遊三竺間東州西州夜歌發南山北山春意閒五湖月色客蕩楫九里松聲人掩闗還向峯頭望天姥雲中古佛各開顏

送馮侍禦調燕南亷使

繡衣髙把使君節白晝寒生王母山三世爲郎今特異百司聞命自銷姦官兵護送黃河道父老遮畱白下闗丹咮銜書仍北下紫薇執法更南還

送僧之臨江

白雲自愛靑山好靑春秪添白髮新檜能老翠堪畱客栁恰初黃逺送人淸江流日下到海合皂挿天無與鄰葛洪丹熟還勾漏可道年髙鬢也銀

次韻黃雲翼登雨華臺

城郭江山秪舊時野園村巷總新詩衣冠昔日繁華地錦繡春風婀娜枝忼慨莫歌周室黍升平方報漢房芝願聞聖主賢臣頌最是王褒鬢未絲

再用韻呈云翼

同生千載不逢時自出一家頻見詩月殿斧寒金粟樹河宮機爛錦花枝魏侯毎過段幹木杜老固知元紫芝欲引微詞常綴緝苦心抽盡不成絲

題森碧軒捲

鳯語雙調碧玉笙羽裳羣擁翠霓旌四時景物足蕭爽六月晝寒如太淸丁令回歸應發興項斯標格況知名過門下馬豈無謂行酒賦詩殊有情

送王云翼之西臺【分韻得西字】

方栢蕭森獨馬嘶故園迢逓早鶯啼九重湛露天方北一个文星夜向西繡斧任賢交薦鶚衣裳候寢問鳴雞鯉魚自出捨旁井鳯鳥已銜門上泥

陳先生挽辭

西子湖邊眼獨靑西州城下淚雙零先生致仕能彊健太尉諸孫尙典刑江海未歸曾暮景東南長望且晨星眞從處士徵霄霣久對郎君把墓銘

奉酬李謹之見懷韻時予客三茅

讀書不逢萬乘君垂老願依千鶴羣澗底客身和月去雲中仙樂有時聞珠懸露樹明堪摘玉長霜田�不耘道士若知人世事笑慿殿檻說朱云

送淸涼寺友上人歸永嘉

江心舊作野客宿石頭今逢開士歸半夜落潮隨棹發十年殘夢逐雲飛相逢接手話鄕裏獨老忍淚沾裳衣新春亦有還家願會過石室推煙扉

送麟天岸歸裏

河上先皇新作寺山中遊子獨思家孤藤得得千巖日廣袖翩翩五色霞耐可題詩畱槲葉莫因采藥見桃花向來也怪諸尊宿長遣神蛇護木瓜

寄題余幹西雲樓

古洲琵琶江水濆藏山闌檻貯西雲歸霞偶作錦繡色落日或成鸞鵠文宿鶴夜飛天錯莫秋龍涼掛曉絪縕道人心境空無際謾道半間相與分

次韻噩無夢楩用堂吳中倡和佳什

二客當時共泊舟何人淸夜獨垂鉤劉郎爵土方諸將嚴子生涯老一裘萬里闗河空悵望百年江海盡嬉遊而今豈但忘機甚也得頭顱似白鷗

寄題張伯壽煮石窩

隠君不愛卞氏璞過客或酬雍伯漿色比天王黃竹賦食同仙子赤松方晝聲雨雜秋濤急夕气煙凝曉露涼此日郡齋淸味冷野居長是憶韋郎

送張禦史赴湖南僉憲

祝融峯髙靑入天洞庭水闊淨無煙使星夜度五千里老客夢長三十年一統乾坤分繡斧三苖風俗尙戈鋋埋輪舊日都門道會見徵還席屢前

次韻具庵送湛淵上人永嘉省師

早年爲客曾遊處今日題詩卻送僧珠箔濺崖看雪瀑寶窻緣■﹝土答﹞見天燈金仙爛漫開銀界玉女嬋娟倚翠層禮罷阿師窮勝討諸峯歷歷漸攀登

送答彥修禦史調西臺

泰華雲開仙掌明闗門樹冷早霜淸九天丹鳯銜書下六月靑驄擁轡行南國江山吟總徧西州人士喜爭迎鷹鸇鵰鶚髙風外麟趾騶虞美化成

覽勝樓

二水三山帯逺洲五臺雙闕起髙秋齊梁宮苑依城在江漢波濤入海流金剎曉開龍虎國玉笙宵下鳯凰丘一天灝气淸無際況及此時長倚樓

挽欣笑隠

親對先皇講法筵人間獨住十三年將同鳴鳯瑞下世恰道飛龍招上天長立寶階瞻寶樹亦知金像捧金蓮梵王此日生歡喜黒雨翻空浴九泉

冰須次楊士輝韻

倚馬寒過塞上城气浮丰頰碎崢嶸髙枝帯雪垂松翠斷縷含霜折藕莖蕭帝�邊惟有白參軍幕下秪增淸郎官未似馮唐老還就君王覓愛卿

題飛龍亭

昔聞飛龍登紫闗龍飛上天竟不還上天下天皆帝所千古萬古空人間晴雲藹藹城頭樹春水迢迢江上山惟有神仙自騎鶴玉笙吹度月中閒

錢徳謙父母同八十

昆侖度索兩名仙已熟蟠桃幾歲年人世總誇同八十渠家秪道數三千錦機紫霧天孫織玉臼玄霜月姊傳恰是持將稱壽日秋風桂子集瓊筵

奉柬浙東索士嵓僉憲二首

天上星辰落世間少微婺女故相闗覆盆光照家家屋持節春行處處山部屬頗聞時有旱父兄亦道食無艱大夫自是烏能好客老徒憐鶴未還

少微婺女接髙冥長立寒宵望使星支郡問民秋弭節泮宮延士曉談經云深仙石羣羣白天外神山个个靑不獨豺狼走荒絕亦聞蛟蜃落滄溟

近仁臺郎見示樊左司在南臺時憶昨五首柯博士蘓徵君旣爲和之天臺丁復僑居金陵艸莽之臣也不能悉細奎章故事欽覩�皇潛飛之盛猶能記之僣用元韻以寓鼎湖之思云爾

猶記飛龍北上時從臣鞌馬雁差差鳯凰自是巢髙閣螻蟻何因集下墀翠輦看花臨禦苑彩毫摛藻綴文漪太平不願論封禪自擬元和聖徳詩

猶記金陵觀稼遊翠霄深處想瓊樓縱橫未艸三千字縹緲如瞻十二旒秪爾丹心馳魏闕依然白髮老滄洲翠華不復南巡幸歲歲空來鴻雁秋

猶記禦牀金織幃初成寶剎彷丹墀人間漫道風雲會天上俄聞日月遲北闕秪今無賜物南臺憶昔有題詩舊臣總抱烏號泣丰石還如峴首碑

猶記奎章擁紫薇五云流彩日揚輝已頒玉果開春宴亦賜金蓮送夜歸俊逸詩篇臨鮑照風流人物動崔徽還憐杜牧秋娘賦色綫寧堪補舜衣

猶記華亭駕緑渠市人還許與歡虞後來盡備公交車選前識皆知帝者圖相府帯圍從病沈酒家祠部屬狂兪鄰僧有髮惟須醉夜立霜畦望北樞

題鴈圖爲李元中賦

萬里蒼茫南國秋黃蘆紫荻野蕭�天涯兄弟將羣�月�樓臺動客愁肅肅夜寒霜滿羽駸駸年老��頭目��送江花發幾向東風憶故州

送馬彥翚進士赴江西省筦勾二首

紅杏春風天上園看花走馬乍承恩紫薇曉日江南省擊水飛鵬早入垣鏡裏斷峯靑兕伏船頭回浪白鯢奔二孤洲畔多明月恰過東溟苐一門

行分幙府鳯凰池竊擬瑤階獬豸儀在職況當無事日讀書應似未官時客荒南國慚丹桂老灌西園長緑葵賢甚交承王博士滕王閣上酒歡持

檜亭集卷八

●欽定四庫全書

檜亭集卷九

﹝元﹞丁復撰

○近體【七言絕句】

常熟道中

阿郎問人常熟路北風打船寒日昬水樹含霜一个个野婦抱子自村村

湖水如銀月欲低納糧船發五更雞當河小婦怨相��璧乳兒寒自啼

傅可用廬墓

黃�嶺頭曾置屋白頭江上不成家明月東去攜妻子掃食松陰十畆花

題茅山彭道士畫梅花仙子

緑燕棲寒夜不飛洞天霜淨月流輝夜深彷佛梅邊臥起摋靑霞染素衣

淸溪與平起莘飲述舊有作

溪頭楊栁女兒髮緑光細妥春油油金陵當日一樽酒何如相見在池州

次韻李方叔

逺樹葉初嵐色淡曲塘雨足水痕肥何人春盡不飲酒野老年饑猶典衣

次韻元宵雨雪

銀燭春光玉雪霄翠簾歌館思寥寥羅浮洞裏花如織誰立寒香背小橋

題江村小景

野蓬忘世寒罾下沙筥牽兒早餉遲有客封侯玊門道緑閨春恨繞花枝

題疊山捲

江山老骨歸元亮今古何心兩伯夷半夜寒增霜院裏一編孤憤雪樓辭

題春山曉行

短棹衝煙釣碧沙疎鐘開曙散羣鴉早年曾是匡廬道下馬春厓問酒家

夢遊仙

春風捲席蒼鰲近夜月笙簫紫鳯鳴童女三千髮如黛碧桃花下笑相迎

馬徳昭席上賦

江上重逄鄒大娘桃花紅嫩染纎裳蔓靑溪上曾相見猶記胡麻飯顆香

次韻江南

斗酒十千卽可賖斜窻短籬誰爲遮大婦相迎問買酒十五小姑方主家

東山斷雨拂靑龍江飲倒垂千丈虹忽地北風狂作惡小波髙湧白銀宮

長幹城南越王臺長幹橋下客船來橋邊有人問書信羅裙小步踏靑苔

和山行兼次韻

山鵲翅翻紅兩兩野花香並翠雙雙倦行有客春傷酒笑索無題晝倚窻

因鐂思績過江寄�誠之

澤國無官寄老�淮方有客借寒驢早知到死難幹祿何用平生苦讀書

次韻泐上人

薝卜花時風雨急苾芻叢裏脊令寒丹沙自古有方術白日今誰生羽翰

白髮蕭騷日夜生玄云消盡雪霜明新栽花木可憐長舊著衣裳不忍更

賦蕙花次韻嶽上人

香滿松房夜月虛紫蕤懸露泣方諸湘魂故惱維摩定起和離騷掃壁書

題錢舜舉畫馬

玉禾久飫出天閒引看時常占舞班四十年來太平日屬車無數劍中山

二十年前燕市客黃塵蔽天相逐來中有出頭先一丈山中彷佛憶龍媒

題李遵道山水

層峯髙出雲樹外飛澑直下天河懸江南老客膓空斷舊宅不歸三十年

題雪水茶卷子

驛舍情孤蘭自花貂冠骨相袖中麻黨家婢子陶家妾學士方慚雪水茶

偶題

一事不能方近古六經何用更知新唐虞時世君臣會李杜文章宰相嗔

酒間贈賈西白

思入東風白雨邊莫云春樹兩茫然不因絳灌輕新進未必長沙識少年

題唐馬圖

鳯膺龍脊渥窪姿正是奚官得意時野老步行身自穏詔書新下不教騎

題子昻竹石圖爲趙叔敬作

大雅堂前第一峯亷纎小雨養新濃前年醉把湖州酒坐對蕭蕭日下舂

題壁上山水

老年歸思不堪行苦憶江城萬里程須冩緑醅三百醆恐添白髮數千莖

題美人捲

玉山橫管淚痕光繡縟雙回彩鳯凰百巧心情題不得九疑云冷隔三湘

題李遵道

仙客鯨魚沒海濤緑梢淸夜月還髙或傳騎去招丹鳯想見歸來掣六鰲

絕句

沙逺晴波淺漾金魚苖初上小如鍼將船載酒江頭飲水桞千株滿岸陰

自愛江頭著雨蓑山光倒染鴨頭波蠻商卽似天上下打鼓向人帆側過

江蘺初長杜若新紫蕙紅蘭洲渚春楚天正逺欲有遺江上獨行逢故人

桞下杯盤野老過�������緑波南浦傷心別黃犬東門柰爾何

楊桞風輕欲午涼蘼蕪沙暖足春香水鄕父老茅堂酒不信王孫道路長

北闕靑雲車馬多南山白石飯牛歌霜淸水屋釀春酒雨足野田収晚禾

兩岸東風吹桞花小江新水帯春霞長林日出烏自乳買酒上船人到家

茅屋雞聲接近鄰短裳巾幗莫歸頻江鄕禮俗淳風在煙樹深深數拜人

熟麥収空云斾斾新秧蒔徧雨沈沈誰嫌卑賤閒無事老願太平渾有心

贈唐徳輝

翠栢蕭森烏已啼白門涼月萬村雞山中獨識河東鳯五彩翩翩舞影齊

題息齋竹爲袁弘甫賦

鳯凰西去不可還一竿淸意自蕭閒袁郎門外三尺雪卻爲晴光晝啟闗

題江鄕秋曉捲爲李明逺賦

滿地寒霜水气昏亂鴉啼起向前村沙頭白鷺機還動未似熟眠深閉門

贈武生

六龍浴海吐長霞飛上遙空作火鴉十日相看當�竹二更深雨坐燈花

題汪伯髙梅

兔臼寒霜染雪毫緑煙微散月初髙野人醉醒羅浮夣長憶仙娥玉色醪

寒響蕭蕭已滿枝冷香不放小船移總宜酒散笙歌歇睡徹玉樓人未知

贈劉子靜

括蒼山色翠如蔥瀑下天門拖玉虹底事少微星一點金陵江上愛西風

過溧陽錢氏祖墓

汾陽軍中淚如瀉長陵一壞寧有孫千章喬木髙�起倚柱凍雲斷客魂

次韻西湖竹枝詞

上塘楊桞下塘陰阿郎愛人不愛金塘水西流東入海水深不似阿儂深

柳葉如眉枝似腰贈郎輙挽最長條條長卽與儂心逺不是爲儂春態嬌

錢唐潮來兩岸平錢唐潮去江月明錢塘女子新樓閣夜半吹簫鸞鳯鳴

郎愛捕魚儂織蓑勸郎不必要登科一家賣魚得食少一官懸魚憂患多

題楚江淸曉圖

海色澄明霞欲生白煙樓閣靜崢嶸靑楓江上船已發苦竹嶺頭人未行

題山水爲劉子益賦

古寺煙雲置碧巖獨僧隨徑入松杉故鄕忽動金陵客便欲海門歸掛帆

贈李明逺

金陵龍眠見三李【震伯晉仲子才兄弟三人齊名】瓊林鵷鶵哦二松【子才登己巳進士第爲番陽縣丞】名駒墮地亦千里騰鳯衝霄須九重

送渭淸逺上人謁虞學士求墓志

白玉似人蒲室老黃金如價艸堂文筆濡華蓋山前月光動石頭城上云

九重閶闔向來人五色芙蓉已後身一代文章來絕世千年道徳在堅瑉

水鳥羣隨南上篷江豚自拜北來風二姑直作片時過五老秪如前日同

平生太史未相親秪托新詩附逺人自是星虛接牛斗誰教天漢隔參辰

山中气候冬春近江上帆檣早晚回曽艸詞章扶日馭肯將文字說天臺

題柯敬仲竹木

靑山白日野中看南國佳人翠袖寒老樹不堪承雨露龍孫春滿錦闌千

題危太朴雲林圖【六言】

天臺萬八千丈雲林三十六峯幾載山中獨憶今朝江上相逢

檜亭集卷九

右檜亭集天臺丁先生詩也先生名復字仲容壯遊京師公卿薦之館閣不就而去放情詩酒終老江湖之上今所類諸體詩凢三百一十五首分爲九卷合爲一帙前集則其婿饒介之所錄續集則其門人李謹之所搜輯也南臺監察禦史張君惟逺見而愛之惜不大傳於時移文有司鋟梓集慶學官教授查信卿實董其事惟先生之才足以追配古作而鳴國家之盛乃弗見諸用以沒觀其命詞托興髙逺閒適夐然無塵俗意�����能盡識則是編之行豈不有補於風教乎至正十年冬友生江夏諭敬志

