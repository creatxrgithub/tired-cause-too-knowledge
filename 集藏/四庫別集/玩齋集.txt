

欽定四庫全書

集部五

玩齋集

別集類四【元】

提要

【臣】等謹案玩齋集十卷拾遺一卷元貢師泰撰師泰字泰甫宣城人以國子生中江浙鄕試除泰和州判官薦充應奉翰林文字出爲紹興府推官復入翰林遷宣文閣授經郎至正十四年擢吏部侍郎除浙江都水庸田使尋拜禮部尙書調平江路總管張士誠據吳避之海上江浙行省城相承制授防知政事二十年攺戶部尙書命督海運二十二年召爲祕書卿道卒事迹具元史本傳明嘉靖中李黙作是集跋云予在宣州諸生貢安國者爲言其先世禮部公流寓海寧時自名其裏曰小桃源元命旣革宋學士景濓嘗過之公爲置酒飲夜分乃起就臥仰藥而斃顧嗣立元百家詩選則據其門人朱鐩所作紀年錄及掲汯所作墓志載至正十六年正月張士誠陷平江公抱印隠居吳淞江上主釣臺山長吳景文家易姓名爲端木氏號戾契子喌喌翁二十六年卒於海寧寓舎證黙跋所紀之誣案明史宋濓傳濓乞假歸省在至元二十五年乙巳師泰沒於至元二十二年壬辰其時濓無由至海寧且太祖稱吳王在至正二十四年甲辰稱吳王年在二十七年丁未元順帝北趨上都在二十八年戊申七月是爲洪武元年師泰旣沒於壬寅尙在元亡前六年何以稱元命旣革此其後人之飾詞欲附於王蠋之節殊非事實嗣立疑之當矣師泰所著有友迂集余闕序之玩齋集黃溍序之東軒集程文序之又有奊集閩南集見於李國鳯之序其門人謝肅劉欽類爲一編總名曰玩齋集今未之見明天順間寧國守防稽沈性重加搜輯得詩文六百五十三首釐爲十卷又補遺一卷其年譜之類別爲一卷附之是爲今本師泰本以政事傳而少承其父奎家學又從吳澄受業復與虞集揭傒斯防故文章亦具有原本其在元末足以淩厲一時詩格尢爲髙雅虞楊範揭之後可謂挺然晚秀矣集中題陶淵明五桞圖絕句明詩別裁集以爲燕王篡位之後建文舊臣江右袁敬所作並記敬所本末甚詳今考明孫原禮所撰元音成於洪武甲子張中達爲之刋板在建文辛巳均在遜國以前而收入是詩題爲師泰所作則爲師泰之詩誤附防於敬所非敬所之詩誤竄入師泰集中明矣乾隆四十一年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

集部五

玩齋集目錄

別集類四【元】

卷一

賦

五言古詩

卷二

七言古詩

卷三

五言律詩

卷四

七言律詩

卷五

五言絕句

七言絕句

五言排律

卷六

序

卷七

記

卷八

傳

說

問

戒

銘

贊

題跋

偈

祭文

卷九

碑

卷十

墓志銘

墓表

拾遺

絕句

附錄

年譜

紀年錄

玩齋集原序

宣城貢泰甫先生玩齋集十有二卷爲詩賦序記傳說箴銘贊頌問辧題跋碑銘志表雜者共六百五十三首又有序文年譜別自爲一卷編輯旣成爲之序曰先生名師泰字泰甫玩齋其別號也仕元爲禮部尙書尋攺戶部先生之父文靖侯在皇慶延祐間以文學遭際與虞揭袁馬諸公頡頏上下先生夙承家學而又嘗親炙諸公且及遊艸廬先生之門故其學淵源深而培植厚塗轍正而條理明其見之著述气味肖諸賢言語妙天下黝黝乎其幽悠悠乎其長煜煜乎其光有虞之宏而雄健不減於馬有揭之瑩而淸俊則類於袁其於理趣尢儼然吳氏之屍祝也故當時評先生之文者列之於六大家之次序其詩者亦謂可與道園學古錄並觀皆非虛語矣惜乎遭值叔世𨿽仕至前官特出於行省之所版授且徘徊吳越甌閩之區而未嘗大顯於朝故其文章之行世弗克如虞揭袁馬諸公之盛又其後也流寓海寧以歿未幾而元運亦攺所在兵燹遺稿所存亦無幾矣念予幼時仰承庭訓家君裕庵嘗手抄先生友迂集一編教之曰此人文之精者也小子熟之其有得乎比壯出從豫章羅孟維先生遊又得所謂東軒集者每展誦而防繹之則心暢神怡快然如有所得而尢以不獲覩其大全爲恨也天順初元蒙恩假守寧國而屬邑宣城寔先生桑梓之邦到官之初首訪文獻先生之諸孫武欽以其所藏玩齋稿並年譜來上首尾脫落僅得詩文若干首余無存者於是博求之大家世族卷軸之所題識名山勝地碑版之所傳刻又得詩文若干首合前二集彚而萃之各以類從列爲十有二卷總題之曰貢禮部玩齋集序而刻之學宮嗟夫先生之文美矣至矣是𨿽昆明刼火之後仙官六丁下取之餘殘編遺墨尙幸巋然如魯靈光猶有存者其傳世行後無疑也一時門人髙弟謝肅塗穎劉中輩奊閩南等集編次之舊旣已不可復見而武威余公山東李公金華黃公吾郡楊公諸名賢所爲序文則猶具在走也何人敢贅一語於其間哉第以斯文失得之由區區搜輯之意與夫刋刻之嵗月皆不可以無述故不揆蕪陋而竊書之觀是集者尙矜其用心而略其僣逾之罪則又幸矣沈性謹序

先輩論詩謂必窮者而後工蓋本韓子語以窮者有專攻之技精治之力其極諸思慮者不工不止如老杜所謂癖耽佳句語必驚人者是也然三百篇豈皆得於窮者哉當時公卿大夫士下及閭夫鄙隸發言成詩不待雕琢而大工出焉者何也情性之天至世教之積習風謡音裁之自然也然則以窮論詩道之去古也逺矣我朝古文殊未邁韓栁歐曾蘇玉而詩則過之郝元初變未拔於宋範楊再變未幾於唐至延祐泰定之際虞揭馬宋諸公者作然後極其所摯下顧大歷與元祐上逾六朝而薄風雅吁亦盛矣繼馬宋而起者世惟稱陳李二張而宛陵貢公則又馳騁虞揭馬宋諸公之間未知孰軒而孰輊也公以余爲通家弟兄每令評其所著如東南有佳人嶰谷有美竹深得比興日入栁風息芙蓉生緑水逺詣選體厚倫理如風樹春暉樹風操如葛烈女段節婦李貞母陳堯妻感古如蒼梧滕閣紀變如河決蘇臺論人物如耕莘蹈海遊方之外如子虛道人楊白花吳中曲有古樂府遺音國子黃河可補本朝缺制其他所作固未可一二數此豈效世之畸人窮士專攻精治而後得哉蓋自其先公文靖侯以古文鼔吹延祐間公由冑學出入省臺其風儀色澤雍容暇豫不異古之公卿大夫遊於盛明故其詩也得於自然有不待雕琢而大工出焉者此也公年尙未莫气尙未衰而尢嗜問學不止今爲天子出使萬里外他日紀錄爲風爲騷入爲朝廷道盛徳告成功爲雅爲頌又當有待於公者豈止今日所見而已編是集者爲其髙弟子謝肅劉中及朱鐩也別又爲公年譜云公字泰甫號玩齋學者稱爲玩齋先生楊維楨序

玩齋貢先生昔授經宣文閣下僕時始至京師以諸生禮見得執筆墨承事左右凡先生之著作無不飫觀而熟味焉門人豫章塗穎會稽何升嘗爲輯錄成編列卷數十侍講金華黃公宣慰武威余公禦史臨川危公皆爲之序其後先生以使節廉問閩海僕適從以來南暇日輙竊錄其歌詩數百篇藏諸篋笥門生乃穆泰陽綗桂郁鄭貫等請刻梓以傳嗚呼詩道至宋之季髙風雅調淪亡泯滅殆無復遺國朝大徳中始漸還於古然終莫能方駕前代者何哉大率模擬之迹尙多而自得之趣恆少也閒嘗觀諸二三大家之作猶時或病之況其他乎先生之詩雄渾而峻拔精致而典則不屑屑於師古而動中乎軌度不矯矯於違俗而自逺於塵滓才情周備聲律諧和斯蓋所謂自成一家之言者也胡可掩哉若夫朝廷之制作金石之紀載則具有全集在焉趙防序

玩齋詩集者中書戶部尙書宣城貢先生之所作而其門人謝肅朱鐩所彚而萃之者也先生蚤侍先文靖公遊京師入冑監而聲華赫然爲六館諸生之冠當是時文靖方在朝而諸先生若艸廬吳公松雪趙公四明袁公巴西鄧公淸河元公雍虞公石田馬公豫章揭公廬陵歐陽公先後以道徳文章鳴海內而先生遨遊其間講明論議涵濡漸漬所得者深所蓄者大其學該博而閎衍其識髙明而超卓其才瑰奇而雄偉其气剛大而振發故其於詩也得乎性情之正止乎禮義之中博而不宂約而不嗇直而不倨切而不泥舒而不緩奇而不險深而不晦優柔而不迫和平而不躁雄放傑出而不蕩以肆如江河蕩潏而莫測其涯也如風霆變化而莫見其迹也如雲霞捲舒出沒晻靄千態萬狀而莫可名言也誠所謂一代文章之宗匠者歟用壬曩嵗辱在翰林先生時爲兵部侍郎間出平生所爲詩文亡慮數千百篇謹受而讀之欲爲次其簡編以成一家之言而亦得托名於不朽則先生以都庸使者持節南邁而不果矣其後用壬以使事還江東遭時孔艱流離顚沛聲迹之邈不相聞者且數年今年春先生將漕閩廣粟道出海昌值海上有警而遂畱居焉用壬日陪杖履散步林臯從容進曰先生昔所示文若詩敢請以畢前志先生喟然嘆曰自喪亂以來圖書散失吾文藳之所存者十亡一二今吾老矣追思盛年之所作殆不可復已然吾胸中之耿耿者猶在𨿽孤客逺寓而感時撫事未嘗不形之詠歌也因發篋中所藏前後得四百餘篇披閱數四於是知先生之學益至而識益逺才益廣而气益充非仁義道徳之素積於中歷困窮患難而不動其心者安能若是也哉亟欲類之成帙適有校藝江浙之行又不果旣歸則其門人謝肅已序次之矣惜乎用壬不能輯錄於未散失之前而肅也乃能掇拾於已遺落之後非惟有愧於先生而亦有愧於肅矣然而肅是編之成獨非用壬之志之所乎用敢序於篇端錢用壬謹序

至正五年春宣城貢先生以翰林供奉出爲紹興推官而文聲政譽赫然傾動乎東南東南之民旣徳之士而志於學者亦皆爭出門下惟恐在後於時肅年尙少沈伏下裏𨿽不獲仰承緒風餘論往往聞大夫士有誦先生詩若文者則必錄而識之以自致其忻慕之心焉又六年肅始就學郡庠則先生已去郡值朝廷修黜陟之法而大臣有薦先生在紹興治理爲兩浙第一者遂以召復入史館矣自是防贊經筵司業國子以敭歷於省臺之間而治聲大振播於人人聞於朝廷朝廷之倚任日益以重而海內之人識與不識咸望先生之大用於時也如肅者旣抱其忻慕之心至是則重自嘆曰先生今天下人豪也肅安得一受指教以足平生之志願哉又八年春肅以遊學來杭適先生退自政府始得謁拜於吳山捨館先生受而不拒列於弟子員後使十餘年欣慕之心一旦傾冩庸非幸歟未幾朝廷詔先生以戶部尙書總漕閩廣道出海昌值海上有警因畱居於州之北門凡七閱月而先生起居食息之頃肅未嘗不在侍也說經之暇間授肅以作文賦詩之法肅旣籍記之復退取先生詩文之藳而讀焉見其名友迂者則武威余公序之名玩齋者則金華黃公序之名東軒者則新安程公序之其論夫行於今而傳於後者何其詳且備耶然考其卷帙則錯亂無幾問之先生則知皆殘缺遺亡於流離患難之餘矣亟與新安胡彥舉錢唐劉中海昌朱鐩力加搜訪或索之記憶或求之捲冊或錄之金石得古賦歌詩論辧書啟記序表狀碑志贊頌雜著凡若干捲而學者猶以未之快覩爲慊焉於是先取詩歌大小三百餘篇繕寫成帙題曰玩齋詩集且復於同志曰先生之詩本之以精博之學發之以雄偉之才資之以髙明之識備是三者而不苟於作故作則沛乎其莫禦方其意之運也如老將赴敵某執弓矢某執干戈某執旗鼓俾各從其所令合以正而勝以奇奇正相因循環莫測而節制斬然不亂及其辭之措也如大匠作屋鳩眾工而聚羣材某爲梁某爲棟某爲椽桷俾各精於所事迨夫屋之落而環視之則門廡堂室秩乎其序黝堊丹漆煥乎其文而莫有見其攻琢之痕繪畫之迹者惟其運意措詞各極其妙故𨿽縱橫上下出入馳騁而萬變不窮也凡其宦轍所歷若皇都上京大河以北長江以南九州萬里之外其趨朝扈駕則有際遇之深恩錫之重其出使反命則有諮諏之勤靡及之嘆其孤客逺寓則有遊從之適登臨之勝是以文物禮樂之光華民風俗尙之美惡名都重地之壯觀與夫忠臣烈士之節槪蠻夷下國慕義而來王者一切可以形之詠歌則莫不卽時而紀事托物而引興與從官大臣文儒逸士相爲倡和而其音節體裁舉皆淸俊奇古雄渾雅健有典而有則固非風容色澤流連光景者可同日而語也蓋自風雅以來能集詩家之大成者惟唐杜文貞一人而已繼文貞而興者亦惟我朝雍虞公一人而已試以道園所錄合先生是編而並觀之則未知其孰先而孰後也𨿽然卽其詩又烏足以知先生哉先生說經必極聖賢之指要使學者深領其意而後止爲文章必出於已而無愧於古作者在官政必欲上盡其道而下懷其徳𨿽古循吏有不及至於出處大節俯仰無愧每謂禹稷顧回同道而孔明之煩未嘗不與淵明同其靜此則先生素所自養而窮達一致者也故或掃石焚香抱膝危坐而終日不動或露晨月夕宇宙軒豁則散防海上逍遙聞曠而黙識夫造化之妙以自適其天下之樂則浩然之在胸中者爲何如而視功名文學直其末事爾功名文學猶視爲末事矧所謂詩歌者耶而肅等汲汲於此則固弟子之宜爲然先生所作率多黼黻國家太平之美乃今編肄於干戈危急之秋毋亦思治之義也歟遂書以爲序門人謝肅謹序

夫人之生則有聲聲通乎心其宣諸口者謂之言言中於理倫比之而有章者謂之文則文乃言之尢其可傳而不泯者又文之尢也蓋言以宣意文以立言可傳而不泯者以其中理而載夫道也道也者貫古今而不可易則文之用可得而泯乎三代而上文與理具六經之文是也三代而下文自文理自理言之不能措諸文者有之矣文之而戾乎理者亦有之矣道何自而明乎間有作者刮其浮習欲舉一世而甄陶之𨿽鼓舞奮迅於一時終亦轇轕於故常而不克大有所振者可勝嘆哉至於我朝元禎延祐之間天下乂安人材輩出其見於文者𨿽一言之微亦本於理累辭之繁必明夫道有溫醇忠厚之懿無脆薄蹇淺之失其流風遺韻漸涵沫濡蓋將澤百世而未艾嗚呼文章之盛其斯時歟自世故日變而士气不揚故老凋謝而師承無法辭之儷乎古者不多見也況其可傳而不泯者哉及來閩中始得今戶部尙書宣城貢先生之文而讀之其言簡而明曲而當法度嚴整而意態舂容所謂不多見者非虛言也其先翰林在延祐時以文名則先生之得於家學者有素矣人徒知其文之古而不知其本於理也人徒善其詞之工而不知欲以明夫道也可傳而不泯者其可誣乎𨿽然是猶論其文也若夫立朝之節臨民之政與夫理財之方一皆見之行事之實而非空言之無證者可傳而不泯者不獨文而已先生之門人劉中鄭桓以其平日所著曰友迂曰玩齋曰奊曰東軒曰閩南等集類而成編來求余序因並及之先生名師泰字泰父與余爲世契李國鳯序

國朝統一海宇气運混合鴻生碩儒先後輩出文章之作實有以昭一代之治化蓋自西漢以下莫於斯爲盛矣當至元大徳間有若陵川郝文忠公柳城姚文公東平閻文康公豫章程文憲公吳興趙文敏公皆以前代遺老值國家之興運其文龎蔚質奧最爲近古延祐以後則有臨川吳文正公巴西鄧文肅公淸河元文敏公四明袁文淸公浚儀馬文貞公侍講蜀郡虞公尙書襄陰王公其文典雅富潤益肆以宏而其時則承平寖久丰亨豫大極盛之際也今天子元統以來致治爲尢盛而文學之士至於今則遂以日繼淪謝而幾於寥寥矣如廣陽宋正獻公豫章揭文安公待制東陽栁公承防濟南張公參政趙郡蘇公皆不可復作而承防廬陵歐陽公諭徳東明李公侍講金華黃公𨿽巋然猶存而亦旣老矣其方向任用而擅文章之名者惟吾宣城貢公乎公之先君文靖公在延祐中與諸公齊名公克承家學又蚤遊上庠受業諸公間故其學問培植深厚見於文章者气充而能暢辭嚴而有體講道學則精而不鑿陳政理則辧而不誇誠足以成一家之言而繼前人之緒矣後之欲知一代治化之盛者此其有不足徵者乎𨿽然公之所表見不特文章而已其於政事尢長也其爲理官治行最列郡其爲禦史所論列皆天下之大務居夏官則奉詔覈驛戶於北境司水衡則朝廷復以中原餫饟之事倚之凡其所至輒有偉績不可遽數也大抵政事文章本一揆也達事情而號令明執法度而賞罰允此政事也而文章豈外是乎嗚呼兩漢逺矣考之唐宋論文章則韓文公歐陽文忠公論政事則陸宣公範文正公而已公之文章實追韓歐之法其於政事不猶陸範之志哉抑非韓歐不施於政事而陸範不著於文章也就其所長合而求之斯爲善論公者矣夫讀其文必也論其人求其人必也論其世故禕序公之集因得以具述焉公名師泰字泰甫起家國子學生累遷官兩入翰林爲應奉遷宣文閣授經郎陞翰林待制除國子司業遂爲吏部郎中拜監察禦史尋陞侍郎復入吏部俄遷兵部侍郎出爲都水庸田使今遷福建閩海道肅政防訪使云王禕序

余天性素迂常力矯治之然終不能入繩墨矯治或甚則遂病不能勝因思以爲迂者亦聖賢以爲美徳遂任之一切從其所樂常行四方必迂者然後心愛之而與之合凡揵機變者𨿽彊與之然心終不樂也故暫合而輒去京師天下聲利之區也迂非所宜有嘗陰以求之士大夫之間得一人焉曰貢泰甫泰甫故學士仲章君之子能詩文少遊太學有時名因自貴重不妄爲進取有所不可交者亦不妄與交故吾二人者驩然相得若魚之泳於江獸之走於林也時泰甫爲應奉翰林文字固多暇者卽與聚盍有蔬一品魚一盤飲酒三行或五行卽相與賦詩論文凡經史詞章古今上下治亂賢否圖書彜器無不言者意少適卽聮鑣過市據鞍談謔信其所如而止及暮無所止則與問曰將何之皆曰無所之也乃各防馬還自古曁今在公貴人能求賢常少然自至元初姦回執政乃大惡儒者因說當國者罷科舉擯儒士其後公卿相師皆以爲常然而小夫賤亦皆以儒爲嗤詆當是時士大夫有欲進取立功名者皆彊顏色昏旦往候於門媚說以妾婢始得尺寸此正迂者之所不能爲也因翺翔自放無所求於人已而皆無所遇予旣歸淮南泰甫亦以親嫌辭官歸除紹興推官不相見者爲最久去年太原賀君爲丞相搜羅天下人才之有政譽者而泰甫之治爲浙東西第一乃得復召爲應奉余適入朝爲待制相見益歡計其別十年矣吾年少於泰甫須髮皆白而泰甫鋭然面紅白如�出其別後所爲詩文甚富且大進益知泰甫眞豪士也夫以士之賢無所遇而淹於下僚宜其悲憤無聊而不能盡也顧乃自樹卓卓以其餘力而致勤於文學且其貎充然非其中有所負蓋不能爾然則吾泰甫之迂又過我逺矣夫古之賢士多不兼於文藝文藝𨿽卑而世亦貴而傳之者愛其人故也不賢者之於文藝𨿽極其精人猶將賤之亦何以爲也泰甫忠孝人也其功名事業當不待文與詩而傳而況於兼有之耶余昔與之別今見其文如此今又當別去計相見時其文又必有過此矣於其行也序而識之餘闕序

方今士大夫號稱文章家多推宣城貢氏而泰甫其尢秀出者也蓋幼聞先翰林公過庭之訓早受業太學博士在朝又得與虞揭歐馬諸名賢遊爵位通顯故其文章爛然宏博靡麗卓邁儁偉髙者可以追配古人非當時流輩所及也蓋嘗有友迂集余左丞廷心公序之又有玩齋集黃太史晉卿公序之美矣詳矣今又有東軒集焉徵序於余夫以先生之文當時所推重將不賴二公之序以傳二公之文章固髙一世猶不賴以傳況如余之昧昧者乎是以低徊畏避而不敢也𨿽然先生脫吳門之難棲遲海上者三年益得肆其學問之功及丞相迫起之不得已爲西浙運使才志又不得以大展則抑遏隱忍以就筆硯之末載其道於書故其陳義之髙屬辭之宻深厚爾雅又非前日友迂玩齋之比矣是不可以不知也太史之禰虞卿韓昌黎之論柳子東坡海外之文少陵夔州以後之詩彼皆有所激而進也余於東軒亦云東軒在杭之校蓋所寓也余非敢序東軒之文也因東軒之文而有感焉故書之云爾程文序

玩齋集原序

欽定四庫全書

玩齋集卷一

元貢師泰撰賦

小篔簹賦

謂木非喬謂艸非繇不蔓而夭不葩而條閒庭翳翳宻室翛翛名小篔簹有扁之昭或曰子眞以篔簹爲小耶則僊標出塵直干淩囂聲諧鳴鳯影挾翔蛟灑淸風之葉葉弄明月之梢梢𨿽並戶而當軒實拂云而騰霄子以植數少爲小耶則兩三四一徑五六緗實標黃錦苞凝緑或開樽而射金或援琴而擊玉𨿽無千頃之多聊可數竿而足然則小篔簹果何在乎主人曰肩髙於墻斗大於室門可旋車居僅容膝修及尋丈廣貿咫尺以漑以種充我余隙匪谷斯盈匪川斯溢減晉林之七賢少唐溪之六逸異蔣詡之三徑慕子猷之一日況城西幽迥堂北愉�平安之報維昕與晚遺形尙存先徳不逺則又此心之所以思慕而憂懣也篔簹𨿽小其義實大謹葺謹培式萌孝愛或曰唯唯子誠是在虛心有容直節無懈庶其茂之勿翦勿敗

五言古詩

古意二首

功名果何爲輕重天下士得之入雲霄不得墮泥滓朝列三公行莫與匹夫比榮辱旣由人富貴非在己胡爲竟迷途白首憂不止縱有蓋世勲僅遺一紙史往者尙如斯後來亦徒爾乃知巢許流髙蹈良有以

又

黃金本何物舉世相紛爭賤者可以貴死者可以生旣解平城圍亦散六國衡神用信莫測萬寶孰敢嬰亦有髙世士唾視瓦礫輕寧爲凍餓殍不受污辱名斯人儻可見吾將與同盟嗟哉首陽薇千載有餘淸

擬古三首

東南有佳人逺在水一方綺疏粲飛樓曲防圍洞房意態閒且靚气若蘭蕙芳纎阿裼姣服雜佩懸明璫流風回晧雪明月舒其光白面誰家子錦鞍靑絲韁翩然一見之下馬立中堂可望不可卽五采盛文章

又

嶰溪有美竹挺挺霜雪中何人斷兩節制爲十二筩宮商自相應鳯鳥鳴雌雄一鳴垂衣裳再鳴致時雍從此去不返治道竟少隆鄙哉叔孫氏綿蕝變王風寥寥數千載伊誰啟冥蒙後皇如有作聲教垂無窮

又

采藥鏈神丹鏈久丹自成丹成出寶鼎旭日紅霞明服之不終朝身若一羽輕騎龍跨八極翩然淩太淸太淸邈金闕玉女羅云軿飄蕭白霓裳參差紫鸞笙元气在呼吸因之薄蓬瀛下視寰宇內人事徒蠅營

遣懷二首

日入栁風息月上花露多東軒頗幽敞夜靜時一過鳥散庭中樹虫鳴階下莎北斗何低昂疎星沒橫河獨賞誰晤語感慨成悲歌懷哉巖桂臺邈在姑山阿

又

城東數椽屋墻壁半摧傾驅童旋泥補聊以潛吾生門前一隙地短畦亦縱橫布種才幾日雜蔬盡勾萌夜來涼雨後靑靑盛滋榮采掇且勿過吾將俟其成

感興五首

陰結層空白晝慘不開鴻鴈失其羣鳴聲亦何哀嗷嗷在江渚欲下復徘徊遊子獨何之感慨激中懷緘書將寄逺霜露白皚皚

又

芙蓉生緑水水緑花更好采花當及時莫待顏色老美人久不見華發忽已皓因之遺芳馨聊以慰懷抱失意且勿嗟令名當共保

又

悲風從西來海樹何蕭瑟薄寒中人肌毛髮爲慘栗疏林動鳷鵲壞壁鳴蟋蟀出門忽四顧愴恍若有失仰面對靑天靑天行白日

又

客有雙寶劍紫气射牛斗年少乍得之日夜不去手豈知靈異物佩服終難久一朝騰波去化作蒼龍吼何時復歸來爲國殄羣醜

又

道傍有枯桑中空上無枝豈惟八蠶厄亦受羣蟻萎雨露忽以濡依然發華滋𨿽非梁棟材猶堪琴瑟絲子能愼封植成功當有時

赴京別親友

崇堤衛芳塘塘上種楊柳楊柳年年靑慈親未白首送我不忍別出門復攜手親友陟髙岡立馬望良久離懷急欲醉盡此樽中酒

姑孰道中

朝發慈姥山莫宿吳公橋日入气猶溽淸懷厭煩囂隔江風雨至緑樹涼蕭蕭鄰舟頗相好有酒忽見招明發波浪濶相望一何遙

和吳子彥髙齋雨坐韻

髙城莫色重空齋秋思多蕭條響林籜的皪集池荷開門望靑山但見白鳥過獨坐領幽趣悠然發浩歌此意誰與共餘暉在巖阿

雨坐有感簡胡仲明劉太初並寄酈隠梅鏈師

茂林延鮮飇空庭灑飛雨眾物欣以榮緑苔自淸暑蜻蜓飛水上蜉蝣亦生羽感玆晤牝翛然契眞母紛紛泥淖間變化無恆處

又

晨气含餘淸夏雨欣眾緑閉門郁佳興開軒縱遐矚稚菊齊庭葵新篁出林木徘徊感物化生意一何速念此涵毓功終焉愧寒曝

湖上納涼有懷吳子彥

天風吹海樹瑟瑟秋气涼河漢西北流眾星耿防光昔我同袍友逺在水一方相思不得見展轉淸夜長遙聞鳴笳發攬衣月蒼蒼

題何氏永思亭

上山山有巓涉水水有涯父母恩罔極孝心無盡時風吹庭前樹鳴聲一何悲白日墮靑天零露委華滋死者不可作逺者亦可追哀哀蓼莪詩以永千載思

送潘仲金赴徳興教諭

山中思偃息盡日掩重扉方慙素交寡況與知已違春江雨新漲楊柳緑依依攀條未忍別孤帆已如飛芹宮盛衿佩日夕候光輝尊罍雜籩豆笙鏞間弦徽教成毋久淹倚門望東歸

嵗莫別陳華仲

翩翩五色翰結巢在丹山朝飛白玉池莫宿靑雲闗偶然落漪上文采何斕斒嵗晚天苦寒況此風雪孱髙梧不結實啄食良獨難瑤臺十二層羣僊列佩環奮身一飛去邈矣難追攀

次陶公美韻並簡劉景初

我行自天北君居在江南南北各相望有如商與參嵗月亦已逺寤寐懷好音黙黙無所寄時復理橫琴昨日得緘書甚慰契濶心書云各努力隙駒易駸駸履道貴平易爲文去艱深感子意良厚所愧力不任姑山竹可支姑溪梅可尋梅竹耐嵗寒相期更自今

贈蒼梧縣尹

朝觀扶桑日莫望蒼梧云重華去已逺神气猶絪緼遺黎在山下飲食而耕耘懷哉賢大夫彈琴詠南薰胡爲不我卽使我心殷殷秋風洞庭波緑竹愁湘君

春日同達兼善祕卿燕蘭亭分韻得工字

靑山在城西白日在城東車馬出門去光彩何曈曈宻樹被暘谷疏華表陰峯迢遞諧雅防委蛇盛儀容席蔭空靄緑杯流渚霞紅秉簡滌煩想舞雩繼遺風俛仰宇宙間修短均化工誰是廣成子長年住崆峒

題王維輞川圖

開圖縱奇觀江山郁相繆兩垞矗岧岧重湖渺滺滺邃宇抗疏嶺危亭俯圓流春塢辛夷發夏陌髙槐稠竹館翠陰晚萸沜紅實秋逺墅漆未割近園椒欲收驚鳥避溪泉野鹿逐巖幽日莫川上歸涼飈蕩孤舟靄靄雲气合漠漠煙光浮顧思天寶初綱紀壞不修霓裳按妖拍鼙鼓起姦謀豈無匡濟術乃爲間曠畱菱歌自來往葩辭更倡酬遂令摹寫間意度猶可求乾坤多變態江海生暮愁白鷗飛不去千載空悠悠

河決

去年黃河決髙陸爲平川今年黃河決長堤沒深淵濁浪近翻雪洪濤逺舂天滔滔渾疆界浩浩襄市防初疑滄海變久若銀漢連怒聲砰磕悍气仍洄漩毒霧飽魚腹腥風噴龍涎黿鼉出衮衮鴈鳬下翩翩人哭菇蒲裏舟行桑柘巓豈惟屋廬毀所傷墳墓穿丁男望北走老稚向南遷縣官出巡防小吏爭弄權社長夜打門里正朝率錢鳩工具畚鍤排戶加笞鞭分程杵登登防聚鼓闐闐𨿽云免覆溺誰復解倒懸彌漫勢稍降膏血日已朘流離望安集荒原走疲瘨孤還尙零丁旅至才屬聫園池非故態鄰里多可憐貧家租舊地富室買新田頽垣吠黃犬破屋鳴烏犍秋耕且未得夏麥何由全泥冷窺風竈土濕生煙傾筐摘余穗小艇收枯蓮賣嫌雞鴨瘦食厭魚蝦鮮楡膏緑皮滑蒓葅紫芽圓乍見情多感久任心少便金堤塞已潰淇園竹爲楗玉璧沈白馬冠蓋相後先舜禹事疏鑿漢唐勞委塡瓠子空作歌寶鼎徒紀年昨聞山東饑斗米直十千卽今江南旱骨肉皆棄捐倉廩豈不實賑貸猶迍邅恐是廊廟逺不聞道路傳恐是天聽髙致使雨露偏小臣思覆載百念倍憂煎躊躕慘莫發憤結何由宣作詩備采擇孰敢希陶甄平成諒有在更獻河淸篇

上劉承防二首

大魚但溟海防禽變淮波我生亦何爲感物常悲歌念玆秋蘭華含榮在山阿孤貞固自信采掇將誰過安得紉佩服襲此芳馨和

又

泰山不辭壤河海不擇流所以經世者賢才務旁搜我願爲黍稷得植君田疇我願爲罍洗得奉君獻酬愼莫令棄置被褐居林丘

送子通編修代祀泰岱二首

我昔聞泰山其上有神木髙標聳幹端深根絞坤軸大枝蛟龍盤小枝鸞鳯宿磅礡數千載居然在空谷風雨不可動況受斧斤辱子今試往觀防當駭心目

又

我昔聞泰山其下有瑤艸秀色貫四時不死亦不老日月孕至和風露長浩浩僊人爲我言服之顏色好濁世苦多欲誰能事幽討子今試往求何煩涉蓬島

采菱女

落日照淮甸中流蕩回光窈窕誰家女采菱在橫塘風吹荷葉低忽見紅粉妝紅妝背人去驚起雙鴛鴦鴛鴦去復來煙水空茫茫

貧婦嘆和成誼叔應奉韻一首

結髮事夫子相期首俱皓如何割歡愛長年在逺道井臼甘勤勞衣食無完好妾身徒區區妾心實杲杲鳥飛尙投林魚遊亦依藻君非魯秋胡貞心諒同保

題王濟川風樹堂

淒風被林木雜遝無寧柯欲養親弗待嵗月同流波昔人感終極子今傷如何有哺烏在林有祭獺在河白華與南陔悲思徒增多

題潘叔寛望云圖

日入無返照云出有歸期雲歸在山阿親死獨何之思親不可見亦有墓與祠朝望怡我目夕望慰我思風吹白楊樹露滴靑松枝翩翩華亭鶴鳴聲一何悲不有望云作孰繼南陔詩

題張子英閒止齋

薄宦非夙志況復多艱難力辭乃得去羈紲庶少寛僦屋西溪上聊以掛余冠住久鄰里狎杯酒亦盡歡開軒望逺岫時見孤云還人生徒擾擾意適心自安君亦何爲者而能早休官

題蕭山包氏棣萼軒

棠棣花花萼盛敷榮下承上以覆白日光輝生物性且如此況我弟與兄飲酒坐花底怡然恩義並胡爲輕薄兒骨肉成戈兵鴻鴈在中野脊令亦飛鳴一詠包家詩怛然感衷情

姑蘇半塘別王季野諸友

壯志頗磊落別意何綢繆相送屢回顧欲行還暫畱花紅隔崇堤艸緑徧芳洲所期各努力令徳比前修

餞張懷玉赴廬州治中

淸時重世冑寵數超常秩公子玉雪袍笏照白日近辭中禁榮逺爲淮南出冠蓋餞東門悵然若有失別酒起驪歌秋風動蕭瑟淝水淸漣漪楚山髙崒嵂別駕非常流治郡良有術白馬行翩翩嘉聲已洋溢廟堂多深知賜環當在卽

賦成誼叔積素齋

飛雪委階下顥采滿中堂明月更被之戶流輝光夜深時起望星斗低以昂庭樹度疏影林花散防香忽若白玉臺眾羽紛頡頏涼飈颯然至坐覺激肝腸徘徊復徘徊衣露白如霜

題吳中陸氏菊逸軒

疏條鳴疾風落葉紛以觸端居節序移忽焉見佳菊芳苞澹秋黃短叢深雨緑時時一瓢酒亦足慰幽獨飲中有眞趣孰識榮與辱嵗晏霜露多白駒在空谷

題舒經歷澹齋

髙人坐堂上靑艸滿階生鉤簾知雨過拄笏見云行幽鳥忽飛來餘花落前榮靜觀宇宙間超然忘世情

詠琴

【闕】

末四座慘無色羇雌動疏林候虫在空壁攜來京國彈一彈三太息豈傷時序遷知音難再得

畫蘭

光風吹碧艸零露被芳畹美人秉幽貞獨立嵗云晚杳杳楚山深悠悠湘水逺何當結瓊佩寄此情繾綣

縉雲縣和余廷心韻

薄宦阻佳會暫歸諧夙心夜宿劉山上朝發縉雲陰霜淸逺林薄日暮寒潭深相思成白髮誰復理橫琴

題方氏敬齋

山齋頗幽迥花落更沈沈風來白日靜月出淸夜陰坐久眾慮息稍覺諧衝襟悠悠發淸悟起步自防吟及此平旦气見我天地心

研幾齋

齋居白日靜肅恭儼端委二气自往來六虛互終始內觀亦何爲善惡分自此亳芒精識察昕夕愼操履諄諄四勿戒惓惓三省防君子澹無營超然悟理

重九日國學燕集分韻得口字

傑構鄰象緯飛題薄箕斗雅防集諸生淸談接良友商飈振庭柯旭景耀林莽逶迆滄海濵窈窕居庸口憑虛俯流光慷慨送杯酒

遊西山次周伯溫韻

嚴鐘啟城鑰百辟聫佩紳斜漢在昴畢搖光正當寅華車出廣陌光采生熙春陰崖凍猶結陽谷景已新雲林白洶湧石磴靑嶙峋先皇昔遊幸顧瞻愴玆辰恍若鐵馬起空畱玉衣陳鼎湖去𨿽逺元化同其神憑危俯髙樹歷覽窮荒榛梵宇抗疏嶺飛閣騰遐津虛庭潛飈起白日無纎塵長楊十二衢甲第連居民淸時治玆久天地涵深仁矧玆風气完且復俗習淳耦耕雜畝獨釣當漪淪髙僊去窈邈瑞气畱氤氳於焉契嘉晤頓覺煩抱伸蹇予敬亭下淸池翳修筠時時一瓢酒獨酌不計巡對此重歸思江海愁畸人

興州道中

畿縣出西北山川何雄深況玆气候殊巖壑更嵚崟落葉委空谷疏松表髙林徵馬度前阪浮雲落防陰風吹髮蕭蕭日莫思沈沈豈不厭馳驅嚴程有官箴敬亭邈天際行當契衝襟

題滕王閣圖

雄城控華甸傑閣臨芳洲飛甍起千仭曲防圍四周丹碧何輝煌文采射鬥牛帝子去不返頫仰經幾秋江黑簾雨捲山靑棟云收孤舟天際來揚帆在中流狂飈薄莫起坐覺增煩憂何當掃重翳白日耀神州開圖發長嘆天地一浮漚

題疊嶂防云亭寄老士安監憲

層城極髙爽傑構峙崢嶸疊嶂散霞綺雙溪迥以明旌節一戾止登覽羣彥並明月懸委佩華星粲長纓涼軒四面敞坐看卿靄生神功儵舒捲變態周八紘終當溥甘澍從龍遊太淸

涇縣石壁道中

萬山從西來中斷忽如劈攢峯阻重闗兩崖立堅壁絕壑濆飛流觸石勢逾激神龍宅其下白晝飛霹靂涉險恐羸驂淩髙快健翮須臾得僊館頗覺契幽寂入竹敞涼軒掃花吹鐵笛坐久竟忘疲塵襟忽如滌翻思﨑嶇間使我心戚戚

過僊霞嶺

連山界甌閩玆嶺亦峻極傑觀奠方陲髙標麗圜則淋漓割元气黯澹帶古色綿亙姑蔑墟蒼翠欲四塞僊霞髙燭天五采絢赫赩萬仭聳崢嶸百里見孤特稜角露毫芒縷脈界縫緎我行任綱紀逾月來自北道途多艱虞況乃事登陟初緣榎磴危漸轉重闗側攢峯與疊巘盡日走崱屴連岡躡衙衙絕壑瞰冒冒逺岫忽已違近隴復相逼躋攀苦分寸跬步輒止疑砉然造曾顚軒豁始有得或列若屏幛或限若戶閾或偃若覆釜或俯若鼎鉞或恭若執圭或竦若憑軾或尊若受朝或卑若就職或若孤鶴駕或若萬馬勒或若華蓋張或若芙蓉植或淨若新沐或靚若初飾或爭先若馳或嚴整若飭或若進而拱或若退而劾或傴若將趨或顚若將踣或堅若長城或錯若列國或聫若串珠或牽若徽纒或摶若熊羆或射若虺蜮或冕若華旒或屨若赤繶或顒顒若昂或踽踽若抑或軒軒若舉或悄悄若黙或欣欣若喜或慊慊若戚或騃若蠢愚或穎若岐嶷或窮若龜曝或直若隼革或差若頡頏或比若稫稜或倚若弓劍或羅若罟罭或鋭若戈矛或卓若橜杙或渥焉若丹或黝焉若墨或離焉若愁或俛焉若防或儼焉若思或慘焉若憶或谽谺若噬或鑱削若克﨑嶇歷萬狀意態轉惶惑矯首勞脛脰舉膝撐胸臆僕夫盡劬瘁負擔屢蒲伏健駭猿猱勢快羨飛鳥翼長風度林薄艸樹紛偃仄雲歸窽竇昏潤滴嵌巖泐涓流半逶迆懸澑竟湢防豫章間楩楠榛莽翳柞棫野艸績山果瑣碎多不識爛熳錦機翻離披翠羽織竹籟笙鳯鳴藤雨淵珠滴濃淡各異態不丰亦不嗇根露獸鬭敧株朽人直立幽谷嘷怪禽坳塘落鸂古柴蔓艸荒廢井苔蘚蝕茒屋列二三亂石羅萬億水耕雜秔稌火種饒黍稷寒泉浸蹲鴟饑食同稼穡憑髙謾徘徊得廕暫休息掬水滌煩襟坐愛淸湜湜仰看髙空靑俯視深潭黒其上浩無際其下深莫測豈惟龍蛇都實乃虎豹域前瞻已出險後顧猶未卽我行旣已逺我志敢不力倉皇問前途日掛半巖昃峻阪注迢迢憂心動惻惻自從黃巢亂近復多盜賊敗屋𨿽僅存居者間逃匿牖旋遮護几案忙拂拭頽然就牀枕彊起具蔬食新醅薦芋栗晚飯飣蘆菔豈不念馳驅王事亦孔棘江東戰未已閩南病尢亟所當效防忠孰敢息晷刻吾道豈無補憲度亦有式民風轉移間要在盡悃愊豈徒慰凋疲庶將別淑慝追蹤古聞人上以報皇徳

謝吳景文送菊

寒雨鳴枯林蕭條數間屋何人喚開門送我一枝菊從知主意深逺慰客懷獨修莖挺數尺大花著五六鵝毛髮氄黃翠羽攢生緑忽見隱士頓洗凡子俗縹甆傍几案徹夜散幽馥我家東籬邊短藂自如簇金錢雜瑣碎采之動盈掬𨿽非人力巧亦異眾眼肉於今不得見寒暑再往復感慨成悲歌徘徊寄遐矚安得吳江水盡變作醽醁醉酣把長劍天地一粟

雜體八首

臥病荒江上憂心何忡忡親友久不見況此風雨中沙艸生滿路庭菊亦成叢荏苒芳春節棲遲孤客蹤有酒且盡醉吾道豈終窮

又

種蔬屋西頭露葉日已深葉深自可摘愼勿傷其心傷心且當愼況乃眾暴侵豈不念君子憔悴將安任葵藿傾太陽蕙蘭托中林此物𨿽至防庶可嫓徳音

又

防月當防缺月缺終須圓賞花莫待開花開落還先靜觀萬物理可以全吾天東鄰侈漫舞西家沸繁弦歡燕猶未終飄忽如浮煙宣尼陳蔡間伯夷首陽巓斯人𨿽已矣淸風萬古傳

又

道傍百艸芽春至生漸繁采之多可茹亦足供盤飱豈無粱肉饋野性非所存陶令晚辭秩袁安深閉門古道眞可尙薄俗難與論

又

千金不爲恩一語終感徳所以古來士慷慨重相得睠玆義利間誰能有眞識張儀漫連衡酈生空伏軾魯連不帝秦髙論抗六國遂令千載下撫捲長太息

又

知黑故守白乃爲白所污棄利將求名反爲名所誤是非旣不眞榮辱安所遇顧玆朝暮間何異狙公賦達人本大觀世事皆細故饑餐松下苓渴飲花上露且從海翁遊忘機有鷗鷺

又

疏林收霽靄方池涵宻陰坐深淸晝冷餘花散鳴禽緘情何所寄撫我緑綺琴世無鐘子期誰復能知音曲終一長嘆悠悠千載心

又

偃息北下好風從南來開延好風懷抱忽爲開人生如逆旅造物同嬰孩小知鬭蝸角營營眞可哀是非何足論客至且銜杯

天臺林氏山齋四詠

南山有白石石爛春遲遲驅牛上山去牛飽隨所之耕種賴爾力牧養須及時短衣不掩骭吾生竟何爲唐虞世云逺安得還雍熙

右飯牛山房

天臺赤城山平地起千尺出海爛紅雲垂天立蒼壁神光燭宇宙晃朗晝相射僊人居其上塵世邈難識與子試往觀防使身生翼

右百丈巖

飛龍上靑天忽聽山石裂怒驅萬壑雷散作半空雪脫巾弄潺湲展席映澄澈毛髮爲森立盡洗人間熱浩歌下山去日莫風烈烈

右瀑布泉

何人吹鳯凰驚起萬竿玉長風自天來湘波蕩晴淥停杯狎閒鷗倚杖招黃鵠俯仰宇宙間滄海渺一粟振衣聆鳯吹冉冉秋云綠

右瑯玕谷

送劉子還江右

晨飈起庭柯落葉當階積流光儵云變感此逺行客逺行歸無期況與親友隔潛魚無縱鱗倦鳥思斂翼物理且如此人事徒役役徘徊激中腸衣上霜露白

秋夜和韓與玉

齋居在城西庭戶頗幽敞涼風起髙樹落葉時時響境靜人少來理悟心自賞方忻結同盟愼勿成獨往

偕酈蕭梅竹行

山居屬多暇數友樂幽尋積雨弄新霽浮雲澹微陰靑松架絕壑蕭然灑塵襟論心忘逺道竚目渺寒林行行擷秋芳濁酒時復斟明發重分攜茆山白雲深

題朱澤民所作段吉父應奉別業圖

逺山何盤桓近壠亦連屬潛飈薄陰崖鮮云蕩陽谷飛樓表層顚石梁跨縣瀑參差眾樹丹夭矯雙松緑誰與契佳賔雅防諧所欲臨流引霞觴拂石羅野防開圖對華軒聊以慰貞獨

春日宴蘭亭分韻得王字

陰雲翳巖谷野水漫池塘倐焉變新霽百物生輝光散防栁風媚浣衣蘭渚薌嘉防侈華簪列坐催流觴鳴禽亦有意睍睆如笙簧悠悠千載間孰繼謝與王光陰亦何速聚散安可常及時不歡樂白髮徒慨忼

劉平川盤谷圖

崇邱上岧嶤絕壑下深曲繄誰發天巧水墨冩盤谷荒蹊繞層巓修薄翳空麓息陰動淸興憑危引遐矚鮮飈度長林冉冉云相逐晨樵入薈蔚夕釣得漣緑方春薇蕨生及秋禾黍熟低回情乍舒展玩景逾縟我思古人心雅曠良所欲終期駕鴻蒙萬里一黃鵠

天門山爲楊梓人待制賦

天門十六峯气勢淩祝融玉壺晝飛雪丹穴夏生風壁轉六龍影闗當九虎雄還應叫閶闔白日照精忠

蘭臯雅集

弭節蘭江渚散防嘉樹林良儔亦以集式慰離索心列坐引疏酌蹔歡契衝襟風淸暑气薄日落潭水深髙蔭多鳴蜩時時曳餘音豈無繾綣意淹畱畏官箴煙塵庶可息吾將遂投簪

爛柯山分韻得之字

嚴城啟晨鑰夙駕踐所之華日動光彩冠蓋盛威儀揚鑣度廣野緩防緣淸池長林帶崇岡宻樹何參差逶迆石梁起夭矯崖洞垂靑霞結懸虹白日生涼吹僊人杳莫攀殘棋委臺基坐看星斗出斂襟遂忘疲

趙敬徳聚星樓

連山峙華鄂芳州亦回翔雄城直須女流止下相當曾構逼緯象仰視何低昂濟濟列僊儒冠蓋紛頡頏左曳飛霞裾右佩明月璫瑤席蕩神采綺疏動芳薌周旋中規矩顧盼生輝光良儔豈偶集允爲時所望

王中甫桃花鸂圖

朱桃春晝妍緑竹晚色淨雙禽落淸池愛羽時弄影伊誰誤天巧麗采賦姝靚開圖對華尊式慰今夕永

玩齋集卷一

欽定四庫全書

玩齋集卷二

元貢師泰撰七言古詩

題伊尹耕莘圖

碧海晝沸白日淪禹鼎欲徙湯网仁長繩短箠行蹩驅牛獨耕莘野雪有時仰面一長吁靑天漫漫風烈烈身居畎畆堯舜心忍看民生墮昏沈乾坤闔辟系出處幡然起作商家霖先農有詩亦有譜後世南陽詠梁父

段節婦吟

河可塞山可移志不可奪義不可虧妾爲段家婦年紀方及笄上堂奉翁姑入室擕兩兒兒死夫亦死此生將何爲昔如雙鴛鴦今日爲孤雌昔如三春花今日成枯枝寒風吹短發明月照空帷百年在世能幾時父兮母兮不我知靑天在上將誰欺

金谿縣葛烈女廟

金谿廟前艸離離金谿廟中兩女兒靑山猶似舊時色流水不盡行人悲翠翹珠珥垂孔雀廟門深鎖藤華落靈風蕭颯半空來髣髴音容啟珠箔憶昔裏中初賦銀銀賦日急家日貧父身搒掠痛欲絕女心憤結何由伸鬼狐夜號天漆黒大冶騰騰火光烈可憐踴躍雙蛾眉變作兼金白如雪君不見緹縈上書更肉刑木蘭逺赴可汗兵固知才略過男子不如孝女英烈能捐生又不見湘妃江邊淚斑竹韓憑冢上連理木固知精誠可相召不如孝女感化獨神速赤龍並駕參嬋姢萬古日月懸中天人生𨿽死名不死吁嗟丈夫應愧爾

送國子張教授

九烏彈羽鰲斷足六龍飛光晝相逐何人造書泄機巧夜夜天陰聞鬼哭岐山鳯逺科鬥空弋鳥殳虫漸湮伏太史方垂鼎足金丞相已變釵頭玉下邽拘囚死復生三千晚奏云陽獄自從毛錐擅楷法今古紛紛踵遺躅天生眞人起北方吏遣浮圖出身毒六書垂世盡諧聲八體彌文貴句曲黃鐘大呂徒恊和鉄畫銀鉤謾摹錄大音直與造化同陰翕陽舒驗防數先生典教元非輕直使昌言被殊俗歸來系馬在堂堦莫厭微官就羈束人生得志亦有時萬里晴天竚黃鵠

黃河行

黃河水水闊無邊深無底其來不知幾萬里或云昆侖之山出西紀元气融結自玆始地維崩兮天柱折於是橫奔逆激日夜流不已九功歌成四載止黃熊化作蒼龍尾雙防鑿斷海門開兩鄂嶄嶄尙中峙盤渦蕩激回湍衝射懸崕飛沙斷崕決石瞬息而爭靡洪濤巨浪相喧豗怒聲不住從天來初如兩軍戰方合飛礟忽下堅壁摧又如丰隆起行雨鞭笞鉄騎驅奔雷半空澎湃落銀屋勢連渤澥吞淮瀆天吳九首兮魌魋獨足潛潭雨過老蛟吟明月夜照鮹人哭扁舟側掛防一幅滿耳蕭蕭鳥飛速徐邳千里半日程轉盼靑山小如粟吁嗟雄哉其水一石其泥數斗滔滔汨汨兮同宇宙之悠久泛中流以擊楫兮召羣僊而揮手好風兮東來酹河伯兮杯酒

題髙麗李眾甫員外稼

三韓山前春艸緑柘枝連村桑滿谷大牛飯罷濈雙角小犢跳梁野如鹿夜來東原雨新足九扈向人催布谷畫省郎官朱兩轂歸佐明王理藩服土膏初起如雪沃淺種深耕貴勻熟豈獨勤身化殊俗要使扶餘皆菽粟新亭翼翼滄海濵手持酒肉親撫循鳴箏擊鼓更吹豳大田多黍髙過人車載輦負聲轔轔甌婁汗邪錯雜陳露處有積居有囷郁金煮酒煮已醇葵羮香飯調酸辛句驪唱歌田畯神我有炰炙供嘉賔醉來欹帽更疊舞韓娥拍手山月吐

爲郭宗道祭酒題韓滉移居圖

田夫生長田間住辛苦移家向何處老牛帶犢驢引駒婦姑騎過前村去牽衣裹兒囊在肩瓠壺瓦缶縣蒲韉一童鬅鬙隨左右兩髯傴僂相後先新來茆屋徒四壁東鄰西鄰不相識種田未了主家租又恐官司著差役唐朝宰相韓晉公念爾流離多困窮當時落筆豈無意正欲廊廟知民風願得轉徙安居室周公亦曾作無逸分題得蕪湖月送宋顯夫赴山南僉憲

蕪湖月碧天無風江似雪與君迢逓行相隨一似都門別時節揚州覓得賣鹽船夜來泊向蟂磯邊磯邊潮平人語靜但見一鏡當空懸君心明白有如此光照荊州幾千里郡曹隔岸俟新官識得繡衣前禦史山南父老來勸酒前日淸光還在手

分題得姑蘇臺送吳元振赴江浙省左丞

姑蘇城外江水緑姑蘇臺是吳王築吳王燕罷越王來館娃夜冷宮門開落花飛去春無迹江邊卻起姑蘇驛馬頭旌節何皇皇候吏傳呼謁道旁孤山梅白堤栁黃相君入坐中書堂

爲紹興虎兒治中題畫魚

大魚跳波長數尺三十六鱗如列防江湖澹蕩起煙雲宇宙蒼茫變朝夕子英方騎一角蒼琴髙忽跨雙尾赤中堂展玩風驟起猶恐神光化空碧

雪後會飲瑞應宮

蓬萊僊人厭煩熱掃盡炎埃爲玉屑乾坤滉瀁寂無聲宇宙糢糊气方結初裁六出學春嬌漸疊重花妬霜烈陰風忽起勢欲攪冷日全遮凍才徹千門落絮亂棲鴉萬樹梨花噤啼鴂穿簾入幕自纎妍積戶堆防更澄澈時從壁隙印尖斜還向庭隅補虧缺篆文一一寄鵝羣縞帶雙雙繞車轍重湖翻捲浪崔嵬曠野平堆山嵲髙屋風吹盡日寒中堂月照通宵潔瑚色變琪樹開瑯玕光射瓊芽茁薄如鋪簟厚如茵圜者爲環斷者玦亭臺蝶化亂翩翻巗洞獅成爭噬囓黨家金帳謾麄豪王子扁舟正奇絕始疑瑤池會王母羽蓋云軿擁旌節又疑廣寒會羣姝徧舞霓裳樂將闋幕中武君眞可人載酒滿船邀我別東蒙道士號疏放頭戴七星衣似鉄昨朝呼我山上飲錯認梅花醉中折今晨又請出西門有似生駒脫羈紲龍團旋試坐盤桓鶴氅輕披行蹩須臾燭龍飛太空萬家冰柱懸玲瓏願將和气先貧窮爲歌豳雅祈年丰

寄聶髙空隠居

旴江之水深且淸朝流莫流繞旴城城頭多靑山羅列如旗旌髙空先生澹無營有園數畆屋數楹前當闤闠後林麓不種桃花種松竹竹髙十丈松百圍還來照我軒窓緑先生黒發今白頭坐閱七十春與秋架上書可觀牀頭酒可篘或巾車兮逺邁或散防兮近遊麻姑壇前蓮變色華子岡頭月如玦朝來兩僊人爲我畱祕訣石室探靑霞砂牀拾紅雪長生大道無他求要知富貴如雲浮千鐘粟萬戶侯飄忽眞成水上漚鳯凰不來黃鶴舉只今誰與先生侶旴江江上一釣絲好共閒鷗作賔主

題山水圖

前山後山云亂起山腳入溪淸見底溪南更有山外山散如浮塵聚如米老楓枯櫟葉紛紛下有人家深閉門釣絲欲収風浪急卻回雙艇來籬根老翁曳杖行傴僂一童負樵一童斧筆端意度盡神妙捲裏衣冠自淳古商周寂寞經幾秦後來莘渭寧無人茫茫耕釣去不已武陵竟隔桃花春

題江陰丘文中山水圖

老龍渴飲池中墨飛上半天成崱屴雲煙著地凝不開白晝神驅太陰黒筆端巧奪造化功咫尺峯巒千萬重長林似灑楓葉雨虛亭不動松花風隔江更有山無數江上扁舟才半渡他年白髮許重來爲君別寫容城賦

題太醫宋居仁萬竹軒

文江江上萬竿竹日莫天寒森似玉僊人竹間結茅屋窻戶蕭蕭護深緑天風忽捲篔簹谷坐防瑯玕怒相觸蒼龍起舞靑鸞宿髣髴雲霄度僊曲山中伊誰伴幽獨此君何人眞不俗杖策東林復西麓千載風流一時足黃金鼎煉丹砂熟白玉壺懸湛瓊醁野鹿銜芝虎収谷長松吹花落棋局便當乞取長生籙月下吹簫弄�淥

子虛道人歌

吾聞涉海有蓬萊登陸有天臺攢峯與絕壁萬仭髙崔嵬翠屏白石掛飛瀑赤城丹霞駐空穀子虛道人位其麓流水桃花繞茅屋問之不笑亦不言卻向靑雲借黃鵠黃鵠兮無迹靑雲兮何極崇眞宮中晝日寒一瓢作宇僅容膝吁嗟兮子虛抱道兮不居呼牛應牛馬應馬謂僊非僊儒非儒不騎任公之碧驢不跨東海之生駒不學汝南市上懸一壺又不學葉令朔望飛雙鳬紫丸入口百病蘇邯鄲枉記石室書邇來年六十頭髮防漆黒形輕類飊舉骨瘦如鶴立腰纒一百錢卽去買酒喫醉醒撐目忽大叫海天漫漫山月碧許由巢父呼不得江南春水白鷗飛六幅新蒲向日歸

書河上成安驛

扁舟落日成安驛驛前危檣宻如簣防髙浪急不得前爭先進寸復退尺須臾纜定心稍安獨據胡牀坐深夕水邊燈影正晶熒陌上鈴聲還絡繹才聴打鼓接官船又見驅車送行客攬衣近前試問誰往來一日多數百中原徵需苦繁劇江南轉輸嚴督責況今使者類狼貪水陸鮮肥隨口索致令編戶疲差役生計蕭條徒四壁已將弱女納官錢更遣中男補丁額曩時河上幾人家今日飄零竟無迹請君置此勿復言言罷空令愁思積幾防殘星散空碧船頭別我東芴白

題太師贈長學士墨竹

墨池飛出雙鳯凰靑霞碧雲搖日光九重阿閣幾千尺如聴羽節飛鏘鏘集賢學士瀛洲客朝回拾得連城璧便思手把釣魚竿萬里江南秋水碧

題陳仲明所藏雙松圖

六丁驅雷山石裂乖龍角鬭雙屈鉄太陰忽閃鱗中開墨池翻濺吳江雪阿誰挽之茅屋東萬里不斷笙竽風天臺石橋俱謾爾坐中別有蓬萊宮

次赤城驛

老夫辭家今一月馬上行行過各節山空野曠風栗烈木皮三尺吹欲裂貂帽狐裘冷如鉄癡云作雪還未雪自是天公念駑劣上髙下髙隨小驖褁轡哦詩亦淸絕人生何苦事羈紲候吏來迎稍羅列入門登堂火微爇須臾凍解通身熱

過浦城

浦城三百六十灘灘灘巨石鳴飛湍四山欲雨風亂起霆驅雪迸駑晝寒靑竹縛篷白木榜側坐敧眠任搖蕩潭深墨黒蟠蛟螭壯士猶然懾精爽老夫平生疏且愚安得涉險同坦途形如健鶻膽如虎此心只與靑天孚騰波寶劍今在不夜夜光芒燭牛斗

題楊元初理問送行詩卷

玉堂學士關西楊當時長策動四方九鼎一筆絲綸光星斗錯落成文章白首作史誇三長書成石室金匱藏翩然拂袖辭帝旁十年歸臥衡與湘妖狐黠鼠爭陸梁芒角煌煌橫攙槍阿昔日焚香囊只今馬上能挽彊虎皮裁鞍騎驌驦龍泉之劍百寶裝萬夫披靡同驅羊旣佐大將平武昌鏖殺袁賊走潯陽旌旗蔽日浮艅艎大江東下孰敢當耀兵桐汭勢愈張吳興嘉禾稍聚糧短衣一噪還錢唐軍門捷書報天子遼海雲帆日千里宮墻馳道平似砥披圖畫奏天顏喜左轄之功近無比賜以裘馬及弓矢錦袍文犀靸珠履涼州葡萄甘且美幕中元初名最韙黃金橫帶官作理海若率職波不起百艘南還疾如駛吳山越山靑靡靡大開中書聴宣防十萬甲兵齊拜跪樵牛作炙膾頳鯉一時光耀盛百禮玉堂僊人元不死吁嗟畫圖何所似麟閣雲臺有如此

題二馬圖

鐡喙騧連錢驄何年墜影江水中蒲梢西來八尺龍天閒十二爲爾空五花云錦吹東風

楊白花

楊白花無定止昨日宮中飛今朝渡江水江水茫茫千萬里綿輕雪薄春旖旎把臂踏歌歌未已石頭城邊風亂起楊白花無定止

題上虞謝元公春暉堂

東海有母母有兒萬口一出稱孝慈兒在𦇤褓寒且饑母𨿽不言心自知兒大讀書又讀詩贈以長劍逺從師十年走客江水湄气吞云夢八九之星斗錯落文章奇神駒如龍來月支眞珠作轡金作羈追風掣電不受騎便欲一蹴超天池天池瑤艸淨如拭移得靈根種堂北阿母升堂日五色照見舞衣華翠織寸心有限恩無極浩蕩春暉誰報得玉桃上壽兒侍側兒當作官五鼎食白髮如斯應載黒此時方知教兒力文昌星髙輝南國

學圃吟

江邊乞地學種蔬周遭步量弓百餘十日去耕十日鋤耕鋤未畢僕已痡東家倩人不受呼西家倩人納官租菜苗虫食且半枯昨朝許有今朝無出門抱甕空躊躇南鄰老圃笑我迂共倚大樹立須臾手把一卷神農書口稱此事焉可誣治土貴熟甕貴腴三犂兩耜工力俱燥濕得所避亢淤由不辟確堅已觕深畦淺壠畫成區四分井字旁通渠瀏瀏野水翻渴烏然後種藝皆榮敷寒暑按節順弗逾風和日媚雨露濡水菘山芥菠防苽韭黃薤白防蔱蘇緑葵靑藿華覩姝藻荇芹茒蘋蘩蕪瓞茭藕苔筍蒲蔓菁蘆菔連根株牡丹芍藥萼重趺茄房豆莢懸瓠壺紫姜紅蓼郁雕胡玉延蹲防巧相扶皮毛脫迸明月珠長頸短脰膩理膚冰漿雪液如凝酥翠鱗銀甲虯髯須魁首肥顏施丹朱瑯玕琥珀鉤瑚鑱劚摘掇視宻疏多盈筐箱少盈裾削剝淹漬役膳奴甘膬鱻微薌味殊主奠翼翼賔於於熟可羮芼生可咀適口絕勝羞僊防子欲學圃不早圖只今後時將何如列鼎肉食稱鄙夫炰膾日厭葷與魚請子置之勿次且褒衣博帶歸爾儒吾計子食當晨晡家園自足供所需余嗤翁言亦何愚翁實勤苦少暇娯白須黒面形瘠臒暵卽胼胝汗轆轤澇卽腰脛沒垢污矧玆惡�與苦荼加以臭蒜雜穢荽邪蒿濁莧兼滑楡多食嘔泄神志瘉得失往往如瑕瑜西伯愛歜垂聖謨太官專服國以墟曽晢嗜棗宣尼徒亦有請學譏樊須孤竹采薇終餓殂屈到好芰竟離居元亮隠菊多令譽諸葛元修名豈虛陶家虀甕庾家葅黃金不聘蘇東湖是非榮辱理不渝世間萬物皆乘除翁言固辧亦過諛鄰家有酒且共沽醉酣仰面一長吁忽見黃鵠翔天衢

當塗李伯羽母夫人貞節詩

碧天夜落星如雪甲士長弓射孤月孤月照孤城千鈞懸一發娉婷女兒方及笄誓將死節愧當時頸血不污春花枝夫家桑梓靑陰垂生子伯仲好羽儀防山之名天下知誰其作銘吳太史蛟龍筆底煙雲紫古來賢母有如此

秦郵露筋廟

飛蚊撇天連白艸落日荒原泣姑嫂嫂畱旁捨姑獨行花顏夜委長淮道亂聲皷趐腹正饑利觜膚血方飽妾行豈不念辛苦死重如山生似羽欲識當年一寸心廟前老樹啼春雨

吳中曲送楊伯幾南遊

鯉魚風起波紋緑枯葭折蘤啼寒玉榜聲催曉渡江心驀聴吳娃舊時曲楊郎年少輕別離三尺光芒練帶垂虎邱山頭候月出靈巖洞口看雲飛梅花雪防身上衣慈母倚門聴馬歸

送左祥卿之香山縣尹

九星排玉雙門開抱旗石皷靑嵬嵬帝子城頭跨龍去僊人海上騎羊來禺南燕北天萬里五月河邊靑雀起鸊鵜膏暖射晴虹海月光寒烱明水宓子琴中化易成吟得新詩字字淸馬立階前待衙退刺桐花裏鷓鴣鳴

送王士鳯之龍泉縣北鄕巡檢

豹囊弢弓鳴鏑懸白玉爲玦鉤重雙魚倒勒躍如電山人爭識將軍面將軍傳令出白斜桴皷無聲眾不嘩前村艸長黃犢飽四封寂寂多桑麻三年最書還北向當日賢侯在天上腰間寶劍重提攜新恩卻賜龍泉歸

送刁萬戶奏事回蜀

肉鬃驕馬來靑城朱英畫防擁朝京溪子二石霜月盈魚腸三尺秋水橫九門洞開論五兵卻賜龍章歸栁營雄威才發貔虎騰猛气已使豺狼驚杏花春雨別行旌兩玉舟深猩血盛太白連云萬里程夕陽到處聴鵑聲

送涇王府蒲司馬西還

重弓滿引鳴鏑和翻身躍馬渡長河日髙射獵王半醉軍中司馬功最多白狼西來獻天子腰間玉龍鱗甲紫寶書緘奏動宸京黃封禦酒貺邊庭蒲汭鞠幾千里芳艸萋萋春似水鳥聲山色不勝情枚生作賦才【闕】比

送鄭伴讀歸省山東

緑煙曉發扶光遲畫橋鳴鴉度低枝郎君恰恰燕山歸僊人笑迎兒女隨手攜松杖髙過眉雙舟滿江堂上巵五色戲著囊中衣香雪飄飄吐盤螭風吹雨腳沸朱絲黃花醉飲秋正宜況今太平天子時

送張介臣伴讀歸省濟南

白天迷蒙日腳消雪花散亂風飄蕭重裘著體如壓鉄呼酒不來寒正驕東風疋馬去千里仰視王屋當雲霄到家方慰母心喜入門更聴兒啼嬌華燈夜照舞衣熱髣髴鳴鳯和笙簫暗黃著栁垂長條虎闈春信趣還鏕一林遲子城南橋

友人赴陜西作縣

角聲吹起滿城雪北風蕭蕭嘶小驖銀瓶細澑蒲萄熱三疊歌殘人欲別長安西去山嵯峨野曠春濃詩思多縣深花拂琴絲和小吏呼籌衙又過莫忘都門送時節楊栁枝寒不堪折

挽陳堯

艸廬吳先生門人也有俊才卒年十八其妻亦痛哭而絕

垂舟沃酒魚口熱小袖萊衣雙鳯結春歸白玉不禁寒雪兔西沈半山缺望夫化去孤石烈死與韓憑誓同穴鬼狐寒食上新邱陰風自掃梨花雪

上元送別

越王城中燈火明郎君早發越王城春酒一壺歌一曲楊栁風吹波面緑

闗山月送殷文學還浙西

白波洶湧風初起緑煙漸墮冰壺裏林鳥沙鷗寒不棲萬頃玻瓈浮如水攬衣推戶仰視天一寸鄕心幾千里僕夫在門嚴戒程宵人呼籌催罷更街頭蕭蕭馬初過城中商角雞亂鳴嗟哉我亦天涯客握手欲別難爲情遙憐後夜相思處楓葉滄江一舡輕

歸彥溫赴河西亷使

賀蘭山前河水西金沙路平香艸齊綉衣玉節往問俗驄馬顧影時驕嘶當年長身多意气拔劍歌呼人半醉只今太平七十年盡把英豪化仁義甘州枸杞紅玉重涼州葡萄醬滿甕九重有詔趣還朝莫惜駞囊少分送

玩齋集卷二

欽定四庫全書

玩齋集卷三

元貢師泰撰五言律詩

冬至

子月先三正初陽動六虛气從溫室候云向曉臺書自許心猶壯誰嗤髮已疎乾坤萬里客何計樂樵漁

太平三山值風

天塹東南地長江日夜流大風吹水立驟雨挾山浮浩蕩掀黃鵠欹傾舞白鷗莫憐舟似葉此亦壯哉遊

蕪湖

昨日何處別今朝此地畱靑山逼防起白水滿江流雨隠巡鹽皷風腥掛网舟何時歌欵乃同買緑簔遊

遊麻姑萬松庵

秋日訪招提云深處處迷殿門松影直庭檻藥苗齊接竹通流水編籬防野畦道人偏愛客畱得樹頭梨

又

積雨變秋思淸遊愜道心過橋分履迹問寺逐鐘音紅墮鳥爭果緑深魚占陰何當脫塵鞅重此契幽尋

贈方外閒人

白日靑天外壺中別有春江湖萬里客宇宙一閒人采藥雲歸袖防花月滿身何時重防面醉拂布袍塵

遊江陰君山

孤嶂臨滄海千山湧大江逺帆歸市獨髙塔倒波雙鷗鷺爭洲漵蛟龍怒石矼壯遊心未已飛雨灑樓窻

遊滸墅龍華寺

偶到龍華寺因同半日畱禪林將結夏客路尙如秋眾樹緑偏靜一花紅更幽最憐髙防栁容易系行舟

遊虎邱

海上地偏勝吳中山更奇畫圖云洶湧冠佩石參差花落談經坐苔封試劍池倚防煙水闊千載一防夷

聴雨堂爲周叔量賦

聴雨髙堂上君家好弟兄樹深催暮色竹宻助秋聲列坐情方適連牀夢屢驚卻憐江海闊鴻鴈每孤徵

題韓與玉所藏春山行旅圖

乾坤春浩蕩江海日舒徐孤客千山騎雙童一篋書桃花溪口渡松葉嶺頭居何日西湖上從君晚結廬

臺州寄楊子秀

路轉千峯合溪通一帶斜飯炊黃渡雪酒染赤城霞未訪僊人宅先尋博士家近聞歸隠處盡種碧桃花

興化湄洲島祠天妃還

淸朝嚴典禮宣閣遣詞臣衣帶天邊雪花逢海上春稍能更祀事亦足慰疲民萬里行方逺朝來更問津

又

夜宿吳山上朝行莆海東地偏元少雪天闊自多風不見波濤險寧知造化功百年神女廟長防海霞紅

題程以文竹雨山房

山人愛種竹竹髙上云端屋近瑯玕潤林深翡翠寒好栽鳴鳯管莫截釣魚竿白髮相鄰處時時一問安

又

天上春雷起山中夜雨過林聲遙帶瀑池影淨生波對坐此君獨迎門稚子多何時深翠裏擊節共長哦

梁山濼

涼雨忽飛過濕云猶湧來渚花紅陣陣汀樹緑堆堆一鶴搏空起雙鳬觸浪開梁山非舊俗禾黍滿髙臺

東昌次孟景章韻

溪滑魚苔淺沙柔馬藺長一鷗當水浴雙燕背人翔客路頻防月徵帆尙帶霜灣灣見花栁回首重思鄕

送陳子敬赴南昌尉

送君南作尉黃綬去翩翩縣倚邊江郡花迎上水船自憐官主印人喜吏如僊定見雙鸂飛來禦史前

送國子伴讀張徳貞歸湖南

薊北湖南路孤舟萬里程晴天黃鵠健春水白鷗輕芳艸歸時恨閒花別後情定知袍笏貴不似防衣榮

南城監試和同院張進逺韻

淸朝隆禮治僊館榮賢良冠冕山河大文章日月光九闗嚴虎豹千仞下鸞凰此日橋門盛何論漢與唐

送李盤野

秋水芙蓉防孤帆天上歸靑山四面起白雁數行飛裏父供新釀家人澣舊衣封侯定何事且理釣魚磯

題劉子明西云亭

野樹偏宜晚江花欲變秋幌明霞散綺簾暗月沈鉤解補靑山闕還生白髮愁何時作霖雨卻共水東流

送國子生哲徳明歸淮西覲省

落日靑山外西風白雁邊幾人同飲酒一客自開船江蟹經霜美淮魚出水鮮遙知到家日白髮語燈前

送華以愚南歸

禁城秋雨後柰此薄寒何江上書來少吳中客去多莫帆依橘柚晨爨就蒲荷遙想歸榮處鄕人日醉過分題得獲麟堆送李伯貞亷使往山東

正朔周王紀春秋魯國書瑞圖齊鳯鳥麟趾應關雎絕筆懷西狩揚鑣過舊墟泰山靑萬古相對一躊躇

送偰元魯應奉代祠海嶽

天子臨丹扆祠官侍玉除香從中禁出祝遣北門書海若通方貢山靈候使車靑春隨處好六轡且徐徐

送蒙古彭教授往髙州

萬里髙州路憐君此日行藤陰頻駐馬榕葉亂啼鸎人到烏蠻異官同博士淸定知江海上殊俗盡諧聲

居庸闗觀新寺

渡水復渡水上山重上山黃金鑄菩薩白玉凍潺湲數騎朝還驛千夫夜守關帝城行欲近喜色動衰顏

將幹嶺

絕頂低髙斗重關壯北門隴云浮地白谷水帶泥渾宇宙神功大山河帝業尊小臣叨載筆華髮感深恩

赤城

山近云連驛沙虛雪擁村瓠壺縣谷種土銼爨柴根凍雀來依幔晨雞立傍門客中甘澹泊不必問盤飱

題黃觀瀾捲

碧天防不盡滄海去無邊气湧風雷動光涵日月縣奇文方浩瀚余景尙漪漣好種瑚樹他年系釣船

送趙宗吉赴河間太守

闕下聲名舊河間治化新一麾方到日五馬已行春報最寛明主緘書慰老親何時鳯池上重與掌絲綸

題雪軒

白天陰欲合冷日景微遮風勁將飄絮春嬌且弄花照窻冰柱直印幾玉文斜試聴吾伊處山南有幾家

圓修寺雨後書懷三首

長風動髙樹疏雨落空庭傍幾香煙白開簾樹色靑病軀便倚杖老眼倦繙經爲問新來雁何時過敬亭

又

晨起坐堂上白髮亂如絲野鼠銜梨果山禽繞竹枝寸心甘自許多病竟誰知賴有溪南友時時慰渇饑

又

開窻對修竹日莫更深寒感慨情偏極棲遲淚不干酒醒驚絡繹衣薄怯防幹烽火何時息餘生得少安

和前韻

病多疏白墮心靜熟黃庭日莫藤蘿暗天寒橘柚靑蝸涎緣畫壁蛛网綴函經睡起成長嘆浮生一艸亭

又

眼花風瑟瑟心緒雨絲絲狡兔成三窟鷦鷯寄一枝靑雲慚故友白髮感新知最好南山石相防可樂饑

又

日移棋局晚山落酒杯寒欄蝶穿花濕窻禽飲硯幹夢魂空宛句音問阻長幹多病文園客秋來彊自安

春晚書懷

東吳喪亂後消息竟何如日望平安信空傳報捷書壯心徒感激老淚獨欷歔坐對垂楊晚行人江上疎

又

江黒雨將至水髙潮正來花隨兩防別鷗逐片帆開世治逢多難吾生愧不才飄零添白髮見者莫驚猜

寄靜庵上人

細雨桐花晚微風麥气秋王符偏好學宋玉不勝愁世事同蕉鹿人心類棘猴何時虎溪上還共逺公遊

憶侄景

相望亦何逺夣中頻見之干戈連數歲書問動經時寂寞揚雄賦飄零杜甫詩江東春樹綠偏重阿咸思

又

自汝南臺去棲遲兩見春皷鼙江上月烽火海邊塵衰病全非昔傳聞總不眞近知更大將旗幟一時新

憶吳防艸堂芭蕉寄汪仲恭

別後芭蕉樹靑靑定長成月移窻上影雨送枕邊聲愛惜煩吾友飄零愧此生更需花實大同飲露華淸

和馬仲臯立秋韻

酒盡靑山莫書從白雁過長風斷疎雨缺月掛明河故國逢人少新秋到客多不知滄海上何日罷干戈

又

一向城東住荒涼客少過疾雷時送雨陋巷忽成河自許丹心在誰嗤白髮多平生二三防可是勝橫戈

題朱質夫東埜艸堂

幽人海昌住艸屋向村墟擊竹頻呼鶴分泉謾種魚梨花春巷冷楡葉夜窻虛細雨篝燈火匡牀正讀書

題奧屯秋江墨迹

滄江何許歳晚正愁予宻諌囊無槀閒吟捲有書靑天來鸑鷟秋水照芙蕖風致今誰似令人憶使車

贈李可度

當年丞相掾孤劍泊天涯白日懸心事靑春老鬢華定憐鴻有路終愧燕無家志士須聞道人情付落花

赴京道中

風雨新河口孤舟此日行送多親友義別見弟兄情路識春山熟洲迷雪水生臨岐重回首一雁起江城

茅市簡友人

顧我行方逺憐君意倍親雪篷依渡口雨笠待河濵酒熟還畱飲詩成不厭貧相期重下馬花栁隔年春

贈張士方

昔年東海上曾共綉衣行小吏銜寃久分司用法平江沙淸可數海月晦還生陰徳今誰似於公有令名

以拄杖贈程以文先生

海上桄榔樹殷勤舉一枝功能扶正直力可濟顚危文玉膚生潤犀質換奇何時同野服江海逺相期

茂上人古木圖

老龍起聴法蛻骨在空山云迥靑天濶風來白日閒曲身𨿽偃蹇直气自孱顏株坐誰偏似禪歸晝掩關

雕窩驛

雕鶚入云去空巖遺舊窩冷煙迎日少晴雪背陰多擾擾羣烏集蕭蕭數騎過此時孤館客歸思竟何如

洪棧驛

萬壑從東下羣峯向北圍牛車絙水去驢防負薪歸隙日斜窺戶尖風直透衣羇懷正無賴一鶚向南飛

王元吉蘿月山房

每愛城南宅空庭坐夜分陰垂靑裊裊光漏白紛紛捲幔飄花雪開尊度碧雲何時搴薜荔猿鶴與同羣

毅上人蒲室

上人蒲作室絕似睦州禪父母今誰養弟兄惟汝賢齋房連紫竹佛座擁紅蓮明日長蘆去春江正拍天

許光逺先世讀書樓

髙樓當海上有客正防書門對千峯暝防回萬象虛榜聲飛宿鳥燈影避潛魚畱得題詩在諸孫更卜居

防稽韓道士滄洲

風雨四山至空江生早寒白鷗秋水上黃鵠暮云端杜若人移棹蓬萊客倚防何時分一曲同把釣魚竿

玩齋集卷三

欽定四庫全書

玩齋集卷四

元貢師泰撰七言律詩

和石田馬學士殿試後韻

丁夘歳學士與先君同爲讀卷官在院倡和甚多此則放榜後所作韻也

春風馳道入宮墻靑鎖深沈引夕郎艸染緑波生太液花扶紅日上披香聲名已重千金璧恩寵方隆七寶牀治世斯文今極盛九天星斗自成章

送賈有恆赴潞城縣令

上黨人參五葉齊郎君今日馬行西滿溪藍水魚初上繞縣靑山鸎亂啼小吏報籌衙欲退長官封印手還題洛陽自古多才思好賦新詩寫赫蹏

送陳太祝使江浙収禮器樂書二首

天子齊明奉宗廟容臺只飭備儀章云雷出地雕彞鼎日月懸天畫衮裳驛騎晝停山木防船窻風度水花涼過家莫醉紅樓月上國回鸞欲禘嘗

六月樓船泛禦河太平樂譜自編摩鳯鳴嶰谷曽吹律馬出蒲梢更作歌古尺要將諸部定新聲還用四淸和器成早入神庭奏人頌明時瑞應多

壽庫庫子山學士

上林春滿樹蒼蒼別殿新頒外國香龍虎風雲依日馭鬥牛河漢列天章瀛洲勅賜黃金榜學士名髙白玉堂千載太平今有在文昌髙映紫微光

崇眞宮醮罷勅畫吳宗師像

海日曈曨照九衢靈旌霞斾擁髙居尙方勅畫僊官像中使傳宣學士書劍气朝寒垂白練丹光夜暖出紅蕖石壇醮罷淸如水猶聴松陰起步虛

贈盧醫

豫章盧斌好逺遊落魄燕臺今白頭酒家不識灤都尉女子乃知韓伯休天茄結實庭戶晚山藥作花籬落秋投老欲歸尋舊隠忽騎孤鶴過揚州

畫馬

漢家旌節渡流沙奪得戎王鐡啄騧天上白魚秋弄影月中兔夜生花九圖妙入將軍筆八駿神空阿母家獨控奚官更超絕長楸錦隊謾如霞

送黎兵胡萬戶南還

將軍仗策去安邊詔下東南萬里天雲海旌麾趨玉帳春江皷角載樓船黎人滿澑防榔水蜑戶齊分牡蠣田遙想軍中無一事坐驅千騎獵平川

送陶翁歸豫章

秋雨初晴防防香蟹紅魚白憶江鄕十年客枕雞聲月千里歸帆雁背霜入室親朋羅酒饌上堂兒女挽衣裳逢人莫說京華事漢署今無白髮郎

費秀才進所著春秋歸

云滿靑山雪滿頭一生辛苦著春秋抱書不向公車獻遣使須煩謁者求翁子行年當富貴虞卿終老豈窮愁玉杯繁露應非舊更請先生爲校讐

送壽毅應奉赴興國路經歷

院門深鎖落松花東接蓬萊小海斜絳蠟夜深催視艸紫泥春早聴宣麻鳯凰池上人辭直鴻雁江南客過家幕府秋來淸似水吟詩應對白鷗沙

次泗安光上人韻是日聞有供奉之除

水气朝寒生白煙寺前楊栁系吳船佛燈紅映流蘓座僧榻靑裁海艾氊書報誤叨金馬召防空應愧木魚懸定知別後相思處楓葉蘆花宛句邊

天壽節日大明宮朝罷口占柬張約中博士

金門珠箔轉回廊文武分班有舊章花露重沾腰佩濕松風輕度鬢絲涼仗隨騏驥通朝貢杯進防龍祝壽康最喜太常張博士淸標如雪照鵷行

江浙獻嘉禾賀丞相朶公

玉燭金穰屬化釣九農和气洽深仁靈根獨占山河秀顆粒先回宇宙春天上畫圖方入貢江南簫鼓正迎神作書願紀成周治慚愧無才備史臣

南城試院和張仲舉博士

紅燭搖光坐夜分學宮魚鑰鎖重門歸心已逐南湖雁壯志空慚北海鯤傍幾香添霜漸冷隔簾燈過月微昏校文歸向西曹日防送防龍謁至尊

送林希元應奉赴上虞縣尹

居庸雪消河水深南行賴有買舟金相如多病因能賦東野長貧爲苦吟已許姓名辭鳯闕更傳聲價到雞林白頭作縣臨東海誰識先生去住心

送余廷季赴海東僉憲

緑發相從白髮生都門握手倍多情論交豈少新朋友對酒何如老弟兄玉節綉衣江上騎苑花宮栁日邊鸎使星一夜移東海定遣文章到兩京

試院和周伯溫待制韻

羣僊盛集瀛洲館丹鼎芙蓉徹夜開斗下璿魁聮外府坐間珠唾落中臺黃封酒醉賔筵散綘蠟紗籠佩馬回禮樂光華當此日九重側席正需才

送蘇伯修侍郎赴淮東亷使

黃金臺上受新恩還向長楊謁至尊行殿曉寒頒王節驛亭春暖簇朱轓靑蒲葉短煙波濶黃栁枝長雪水渾別後新詩好相寄廣陵冠蓋接都門

送吏部郎中王可表出守棣州

別殿春深奏選歸雙旌新賜出王畿齊東山水開船近天上星辰聴履稀竹馬總來迎使節金魚猶似掛朝衣遙知防政還車日定艸封章謁紫微

題張眞人父一間堂

眞人騎鶴下蓬萊詔許諸孫次第來玉佩春隨黃道轉緑章夜並紫雲開香分別殿傳中使書賜名山映上臺還向僊都拜家慶碧桃千樹擁霞杯

送周舍人赴山南宣慰司照磨

紫衣袖窄金圍重花底傳呼出殿遲欲向新年開幕府還思舊日進朝儀雪寒淮水魚方出歳晚江陵橘尙垂料得中朝盡知已重來應是不多時

送篤敬夫赴南臺禦史

禦街初日栁梢紅廌角新冠出禁中天上使華恩詔宻江南民瘼奏書通九霄風送孤飛鶚萬里云隨一駒驄欲把眞心酬聖主靑松多種石臺東

題四川張萬戶夫人貞節捲

白帝樓前巷陌深將軍旌斾正沈沈玉簫聲斷孤鸞曲緑綺弦空別鶴吟豈是人生輕一羽要知妾死重千金春風冢上連枝樹只有韓憑防此心

贈僊居散人

靑山四面玉嵯峨中有山人隠薜蘿細雨閒門芳艸滿微風深澗落花多童窺丹竈時驚鶴客寫黃庭欲換鵝我亦平生愛疏散春來應許謝朝珂

送道士王仲逺還江州妙觀就柬李子威太守

羽節參差佩陸離蓬萊坊裏日偏遲花邊奏簡雙鸞至松下攜琴一鶴隨白日常過燕市飯靑春忽動庾樓思江州太守吾知己爲說年來鬢已絲

送大都路陳學錄使往江浙造祭器雅樂

世祖投戈事籩豆素王宮殿在南城百年禮樂當今日一代文華寄此行潞水朝寒初過雁浙江春晚尙啼鸎還鄕莫爲蒓鱸遲祀典由來重兩京

送呂師賢赴山北憲使

白月微沈曙色紅憐君書劍別匆匆臺髙日望羣烏北海濶云隨一鶴東俗古尙遺箕子教官淸還慕伯夷風遙知六轡巡行處馬上防山日日同

送東流葉縣尹

江流東下縣南遷一簇人煙野防邊荻筍洲靑鷗鳥狎楊花浪白鱭魚鮮印來聚吏排衙皷社到隨民出俸錢應是綉衣行部處攔街齊頌長官賢

壽吳宗師

帝遣眞僊位上卿五城迢逓接蓬瀛云浮紫气旌幢潤日射紅光劍佩明池館晝閒教鶴舞江湖歳晚結鷗盟軒轅曾訪長生術應信崆峒有廣成

贈毛李祥還江南

白面書生江漢客幾年琴劍落京華聞雞曾度居庸雪立馬還防上苑花楊栁枝長方去國蘼蕪葉短已還家遙知防袖娯親處酒暈微生兩臉霞

送臺典張子誠辟山北憲史

芙蓉幕府淸如水愛子新來意气多天近烏臺依執法風淸黃閣聴鳴珂燕山北望千峯盡遼海東回一騎過刀筆曾爲漢丞相起家應不愧蕭何

送安南使者黎括省之

四海光華明主徳萬方奔走逺臣心來依北斗朝閶闔歸逐南流過郁林防子酒酣歌蹋蹋刺桐花落馬駸駸遙知下國郊迎日首啟金函播玉音

送舒亦誠南歸

芳艸生庭履迹稀裳梨花落燕交飛題詩忽報客將去出戶卻知春已歸天上雲開黃鵠健江南水長白魚肥人生最是閒中樂早晚相從賦式微

送黃子中南還

雪風吹寒春尙遲暗黃恰上楊栁枝東門立馬旋沽酒南浦停舟還賦詩去路間闗須約伴到家歡喜總忘疲相如自是多才思未必閒居兩鬢絲

廣微天師祈雪有應詩以美之

九枝鐙照碧壇空龍虎旗髙滿殿風緑簡夜深朝玉陛素幢春淺拂珠宮一天凍色星河合萬里冰華陸海同明日內家應錫宴防符爭取綴釵虫

送王彬叔赴淮西憲史

黃金築臺髙嵯峨抱犢憐君日日過丹鳯銜書辭冀闕白魚供酒過淮河京華逺去交遊少幙府新來贊畫多料得聲名從此起分司行處聴民歌

送連子奇歸隠贑州

薊門風冷白鵝來萬里孤舟一日開去路定過彭澤縣到家重上郁孤臺煮茶林下収黃葉佩釣磯邊掃緑苔太史明朝占處士少微依舊傍三臺

送馬叔敬赴江西醫學提舉

栁花飛盡緑陰多萬里歸船發禦河自嘆官閒無客到卻憐君去有誰過丹成海上収瑤艸酒熟江南醉碧荷何日定將醫國手爲民談笑起沈屙

送黃季亨赴永嘉松山巡檢

萬里船開直到門江南楊栁雪紛紛馬前士卒爭誇武坐上將軍喜論文夜月村深宜紡績春風海熟稱耕耘舊時逸少曽遊處緑水靑山帶夕曛

題河間榮溥孝義堂溥嘗事哈克繖丞相旣被罪眾皆散溥獨収屍以後又白其寃得復封爵今溥官亦至四品云

丞相門前客如市一落陷阱煙塵空解衣哭屍壯士志吞炭報主前人風气摧靑山作平地精貫白日成長虹當時富貴不復見惟有節義垂無窮

上都咱瑪大燕

紫雲扶日上璇題萬騎來朝隊仗齊織翠轡長攢孔雀鏤金鞍重嵌文犀行迎禦輦爭先避立近天墀不敢嘶十二街頭人聚防傳言丞相過沙堤

防閭別殿擁僊曹寶蓋沈沈禦座髙丹鳯銜珠裝騕褭玉龍蟠甕注葡萄百年典禮威儀盛一代衣冠意气豪中使傳宣捲珠箔日華偏照郁金袍

卿云弄彩日重暉一色金沙接翠微野韮露肥黃鼠出地椒風軟白翎飛水精殿上開珠扇雲母屏中見衮衣走馬何人偏醉甚錦鞲賜得海靑歸

簫韶九奏南風起沙燕髙低撲繡簾醽緑酒多杯疊進鷓鴣香少火重添舊分宮錦緣衣襵新賜奩珠簇帽檐日午大官供異味金盤更換水晶鹽

淸涼上國勝瑤池四海梯航燕一時豈謂朝廷誇盛大要同民物樂雍熈當筵受幾存周禮拔劍論功識漢儀此日從官多獻賦何人爲誦武公詩

過栁河

野曠山寒露易霜短楡疎栁路茫茫雨來黃潦聚成海風過白沙堆作岡驛館到時逢數騎馳車宿處錯羣羊客懷政爾無聊賴忽見南飛雁一行

將幹嶺

病體朝來正苦寒驛程又報度將幹出門莫怪山谿險到嶺不知天地寛鶴背旋風欺客帽馬頭飛雪防徵鞍此中自是神仙境何用吹笙駕玉鸞

楡林有感

老夫白髮已如許山後馳驅動數年正爲貧民均馬政何嫌富戶倍車錢人生要在心無愧物論難齊理自然欲盡微忠報明主簡書深夜手重編

送上都吳學錄歸河東就試

驅車直渡灤河水千里靑山半月程自信文章當世用人言書劍到家榮上林久已稱司馬宣室終須召賈生料得鳯池春色滿栁陰立馬共聴鸎

上京和周伯溫禦史韻

漢室論功誰最多封侯第一是蕭何從知將相元無種卻笑神仙亦有魔映月蠧魚成脈望倚風飛燕避淘河憑防欲說行藏事萬里長空碧似磨

挽李千戶

灤陽艸色易黃昏忽報將軍號令新落日靑山移石壘因風白野動邊塵雙弓直挫三千士一劍長先五百人太史已書忠孝節佇防髙冢臥麒麟

楡林道中

兩行官栁夾長隄縷縷靑絲拂面齊馬上睡來渾似醉客中詩就卻忘題一天煩暑都成雨百里平沙不作泥自笑微臣頻扈從年年載筆度山溪

興安道中

萬重山後人行路五百年前古戰場落日枌楡接雞犬秋風禾黍沒牛羊自逢治化躋堯舜誰論封疆過漢唐慚愧小臣無補報淸時白髮許徜徉

寄王魯川推官

公庭艸緑訟聲稀時見雙雙蛺蝶飛曹吏盡隨衙皷散理官獨抱獄書歸曾同太守行紅斾更與髙僧別翠微近報兩臺多辟薦殿前早晚賜朝衣

送胡斯文辟南臺掾

鳯凰臺下水東流潮去潮來白石頭細雨一帆人到防淸風兩袖客登樓幕開江上紅蓮日書寄山中碧樹秋珍重此行多意气繡衣玉節定重遊

送倪秀才從學維揚

日日南風吹水立掛帆捶皷下艂艭靑山落酒驀到防明月照書還倚窻文章少年誰第一才華近日子無雙防衣在篋須頻著歳晚還時鶴過江

送孟景章赴廬州判官

先帝初開太禧院一時郎吏盡瓌奇名髙闕下心如鐡官到淮南鬢已絲月照寒庭空視牘雲開秋興偶成詩舊遊天上多相憶早折梅花寄所思

送友人還錢唐

海門飛雪湧潮頭萬里乘風起壯遊隔防爭呼楊栁渡到家先買浙江樓才髙班馬非無賦世治蘇張似少謀賴有玉堂知已在人生何必定封侯

送宋仁甫赴池州陰陽教授

北風吹雪路漫漫萬里荊門客正寒自愛靑山同博士也勝白髮老長安城南欵段此時別江上芙蓉到日防我亦春來買舟去九華絕頂望揚瀾

贈日者範竹友

溪流繞屋緑如苔个个瑯玕手自栽勁節久宜君子號淸懷近爲故人開夜窻風雨驚龍起秋谷煙霞待鶴來誰似丹陽袁太守時時車騎一裵回

送吳師禮赴池州直學

大江西下九華東古殿重扉鎖學宮載酒滿船歌白薴題詩送客憶靑楓蒲蓮歳熟倉箱實鹿豕秋肥爼豆丰遙想郡齋多暇日壺觴時在翠微中

題括蒼潘照磨具慶堂

十年孤客三尺劍七袠雙親萬里家江上離歌催疊雪山中壽酒酌流霞登堂白髮同鳩杖繞徑紅顏共鹿車莫羨飛丹似霜雪括蒼巖畔有松花

送徐復初辟掾南臺

闔閭城外望金陵千里江流一帶靑桃葉風生催客渡杏花雨過別郵亭黃金臺上書方到采石磯邊酒卻醒應是紀綱多暇日緑陰淸晝坐閒庭

芝庭爲吳中靈子文賦

斜防曲檻防春晴五色金花照眼明南極尾低凝瑞采東吳云近結華英封書欲跨靑鸞奏上壽還隨白鹿行謝氏諸郎才總俊惟應防度最知名

送醫士王安重

滿天風露气蒼蒼十二臺髙桂子香白兔夜寒分玉白紅蓮春暖長沙牀上醫名就肱三折大藥功成視一方海上謾傳五色長生元不逺昌陽

贈寫神鏡塘上人歸京口

鶴翎風動碧天涼寶月新凝百鏈霜水面散成千種影波心元只一輪光玉簮道士來空室金粟維摩現十方此去要觀眞法相卻収畫本過維揚

別周鏈師雲臺眞館

二十八將已僊去眞館有臺名偶同白鶴千年來故國靑山萬疊起神宮有時采藥幽澗底無事種花深谷中昨夜曽攜龍虎出一壇明月滿旗風

送周希元髙士歸廬山

萬里江湖第一闗波濤洶湧接廬山九華云度靑天闊五老峯回白日間鏈藥房中猿候火散花壇上鶴隨班何時倚棹淸溪曲一笑相從覓大還

送韓執中還錢唐

萬里長江風浪多拂衣長別意如何獻書賈誼非無術決策揚雄自有科羽檄定逢河上捷畫船還聴越中歌何時乞取閒身去共倚湖亭醉碧荷

題廬山楊宗鄕思永樓

危樓百尺倚匡廬西蜀衣冠幾世居對客毎傾桑落酒傳家猶有艸書天寒倚柱招黃鶴日莫憑防數白魚萬里岷峨歸未得亂雲飛處正愁予

新蝶

杏樹生香蠧化成向人飛下不勝情寒辭薄趐猶粘粉暖溢柔須始弄晴燕舞盤中嫌露重鸎歌扇底避風輕春閨未解南華夢乞與滕王爲寫生

月舫爲裳鏈師賦

老龍吹浪滿江湖雪兔西飛碧落孤太乙方乘蓮一葉蘂僊還倚樹三珠開窻白露沾瓊佩對酒寒光射玉壺萬頃秋波防不盡卻攜靈藥上都

送成誼叔應奉分院上京並呈謝敬徳學士

太平天子重時巡首詔詞林擢侍臣書載駝車隨劍佩射從熊館代絲綸片雲忽送摩姑雨五月方開芍藥春想得班揚才最贍龍山立馬賦詩頻

柬呂仲實左丞

十五年前舊供奉一官畱滯越王城不因左轄輸公道誰向南州進老生史學是非從筆削人才輕重在權衡甘泉奏對歸來晚猶艸封章獻治平

送趙國瑞舍人赴澤州同知

太行雲起亂山靑馬上風吹別酒醒試論文章惟晉國還思典禮在虞廷賣刀民化耕春雨佐印官淸戴曉星回首晴霄十萬里大鵬終見徙南溟

送明原道赴南丰判官

日華西轉萬年枝記得甘泉奏賦歸佩馬新迎州倅節緋魚舊賜從臣衣詩成江驛梅花瘦酒醒山城蕨菜肥爲謝南丰舊詩友白鷗春夢繞苔磯

送江西傅與礪赴廣州教授

買得吳船便欲東更騎羸馬別諸公文聲久許江西盛詩律因歸海外工人羨義陽封介子客從泰畤薦揚雄五羊城下南風起茉莉花香荔子紅

彭叔輿赴尼山書院長

少年才學動儀曹旋賜朝衣換鵠袍萬水東歸滄海濶千厓北拱岱山髙杏花壇近蒸紅雪楷木林深漲碧濤珍重此行多令譽古來齊魯出英豪

寄郡士陶公美

問君生事竟何如亂石溪邊小卜居止酒久知揮白墮論詩今喜到黃初天寒門外數株栁歳晚山東一束書賴得西莊頗相近蒼頭時遣寄雙魚

天寒落葉滿庭臯此夕思君正郁陶百里靑山來欵段一庭明月舞豪曹賈生未遇才因大王粲𨿽窮气自髙何事相逢久相別且燒紅蠟醉春醪

挽侯敬文秀才

客裏靑燈二十年手書細字動成編扁舟觸熱方辭館孤劍橫秋已夢僊山下數椽仍舊屋溪南半頃足新田可憐鉅鹿侯芭去誰與揚雄論太

采石和劉顯仁卽事韻

下水春生巴蜀雪上江人駕武昌船晚風天外三弄笛落日淮南一簇煙斷防淺莎行獨鶴危磯倒樹立雙鳶防霞義報明朝霽瑟瑟紅光萬縷懸

徐州

白雲天際散如衣四面靑山落水涯鑿石空遺唐將廟連峯猶豎漢臣旗魚龍浪挾黃樓動牛斗星隨碧漢垂醉倚船窻問河伯濁流何日是淸時

冠州

萬里闗山鬢已華冠州橋下禦河斜千門煙冷分楡火三月春寒見杏花新水聚船人趂市順風吹斾客還家莫憐書劍頻漂泊擬學東陵老種瓜

送江生還江南

漕河冰泮水溶溶百尺帆開五兩風戲防歸人從海上倚門慈母問遼東漁罾荻筍灣灣緑酒斾桃花處處紅莫向江南久畱滯龍山還有北來鴻

送賈舍人赴廣東宣慰司照磨

五月南風起舳艫番禺曽是趙王居貔貅萬竈新趨幕虎豹千門舊直廬茉莉編籬香旖旎蔞藤接屋影扶疎故人畫諾如流水報政還應得最書

代祝還呈太師

丞相傳宣出紫宸鶯花萬里浙江春捷書近已擒豺虎瑞紀還先慶鳯麟宇宙經綸歸聖主山河帶礪屬元臣幾回凝睇雲霄上夜夜三臺拱北宸

年來供奉屢遷官聖主恩同宇宙寛左部正慚疎吏牘西曹仍許進儒冠淸時有道遭逢易白髮無才補報難卻上船頭望江月天風吹露不勝寒

新州寄馮養素彥明二都水丞

天子時巡猶北駐詞臣將命許南行逺聞都水來新濟到說分司在鄆城玉節遙知連海潤金函近見報河淸丈夫莫爲離愁惜要把文章佐太平

朱仲文編修還江西諸公分題賦詩爲餞予適同載南歸約至揚子橋分別因爲賦此

州渡口山如浪揚子橋頭水似云夾防芙蕖紅旖旎滿江楊栁緑紛紜一杯酒向今朝別萬里船從此處分他日重來須艤棹莫教驚散白鷗羣

邳州和劉顯臣韻

吳船蕩漾一毫輕楚客飄零萬里情驟雨挾雲行斷防亂山湧浪入孤城黃河風起鷗無侶紫塞春深雁有程莫怪仲宣多感慨朝來白髮鏡中生

晚泊邳州

一帶黃河百折灣下邳城外更潺湲煙迷兩防疑無地日落中原喜有山法重鹽租嚴犯界官多魚稅倍徵闗白頭父老相逢處猶似圯橋授履還

彭城懷古

戲馬臺前擁斾旌三齊才破到彭城項王帳底猶虞舞漢祖軍中盡楚聲百二山河功自棄八千弟子勢都傾丹明閒卻烏江渡長使英雄恨不平

崔鎭喜邵少監至

使君五月渡黃河白髮依然壯志多且喜掛帆來舊約何妨釃酒起髙歌船頭北斗五更落柁尾南風連夜過自笑驅馳成底事漪湖間卻釣魚蓑

髙郵夜泊

薄莫秦郵聚客船孤城三面接冰田戍樓月映髙低雪墟市星搖上下天千里緑蕪分曙色萬家紅粟起炊煙南風忽起舟人便幅幅蒲帆盡北懸

揚州別韓克莊僉憲

紅日東生緑霧収海風吹客到揚州露分僊掌金盤冷香動瓊花玉樹秋使者乘驄開大府僊人騎鶴醉髙樓朝來別我垂楊防珂佩如雲簇水頭

婁家港祠神回寄元臣僉憲子約監郡

焚香海上祠神罷獨駕樓船夜半回萬里長風催掛帆一天明月阻登臺綉衣人仰邦侯至玉節官分水部來咫尺相望不相見白蘋洲渚重徘徊

江陰君山次陸子方韻

畫橋垂栁傍官壕夾防靑山擁雪濤楚相邱墟遺石馬吳王宮殿壓金鰲天迷鴻雁江流濶風撼魚龍海气髙此日登臨無限意古今消盡幾英豪

挽汪尙書妻譙國夫人

尙書謝政江南去特許夫人大國封春日上堂尊酒共歳時環坐防衣重離鸞忽奏雲中瑟別鶴還歸隴上松白髮夫君正愁絕空江何處采芙蓉

挽王君佐秀才

十里靑山宅一區平生甘分隠樵漁新詩自寫因求序故篋常隨爲教書杖屨在門人去逺壺觴掛壁客來疏白雲滿地松陰冷孤鶴時時守墓廬

和楊徳章監憲詠物詩

僊子初裁蜀錦裳玉壺淸映內家妝一百五日花尙好三十六宮春正長新緑漸生應帶露舊紅微褪爲經霜自從深院畱題後一任東風上下狂【右瓶中百日海棠】

僊標厭入錦云鄕卻傲冰霜取次芳銀燭髙燒遊太液紫綿初拂侍明光春攙杏帶微生暈暖漏梅梢欲試妝不是東君偏耐冷要將風韻入詩囊【右冬日海棠】

送蜀士史道章訪蕃昌張縣尹

上江船裏枕書防雪浪千堆寄一翰太白山人元蜀學蕃昌縣令只儒冠渚花對酒公庭晚沙艸憐衣客路寒攜得瑯玕滿歸袖謝公堂在碧雲端

送赴試春官

水落沙痕寄防齊冬深無雪薺生泥遙知上馬徐州北且防開船句水西待詔門開金騕褭榮恩燕賜玉偏提若將文字追時好萬里雲霄自有梯

送內官棄職買書歸蜀立三賢祠

內官買書三十萬從此聲名天下知正爲身輕歸印早不妨船重到家遲客非杜甫依嚴日人是文翁化蜀時愧我無由能載酒敲門頻問子云奇

挽陳公輔縣尹

短衣垂脛寄遺孤自立聲名重裏閭座上鼎彞前代器篋中經史外家書縣花春老初封印庭藥秋慵久廢鋤惆悵冰壺淸絕處露寒應是泣蟾蜍

峨眉山

霧作衣裳云作屏玻璃萬頃著娉婷望夫石上偏多雨織女河邊欲隕星防蝀夏涼収淺絳蟾蜍秋冷抹長靑可憐天際微顰處六代興亡一夢醒

詠姚氏瑞蓮

雨洗瑤池六月涼侍兒初試錦云囊花開雙鳯迷歌扇子綴羣蜂背蜜房波淨忽成溪女匹露寒卻笑月娥孀合歡帳底鴛鴦夢臂枕猶聨玉雪香

題丁元善鏈師陽明樓

賀老家西百尺樓好山多處稱僊遊丹光散作霞千縷劍气吹成月一鉤窻外鶴歸遼海暮袖中龍起鑑湖秋道人久直黃金殿可使歸來雪滿頭

謝季衡上人惠松花湯餅

雲門寺裏靑松樹五月南風花正香膜粉輕披魚子白藥珠重綴蜜胖黃餅和甘露曽分送湯合僊霞更共嘗慚愧老僧多意气一杯毛骨盡淸涼

送國子掌儀魏居仁還山東

京國相逢二十年當時緑發盡華顚升堂獻贄吾居後立館司儀子在先夜雨溪聲連客枕夕陽山色滿歸船古來齊魯多奇士側耳聲名起日邊

贈淵上人住涇縣延壽寺

半生辛苦住城西修竹滿園蔬滿畦正愛閒雲依疊嶂忽隨流水度三溪藤花院靜禪初定槲葉村深路欲迷此去莫憐知已少靑山到處好畱題

登防稽寶林寺塔

百尺浮圖東海上晴天目力見秋毫莫愁風露衣裳薄且喜雲霄步武髙屋角長松來鶴背城頭荒艸落鴻毛防幹倚徧心猶壯更待持杯酹雪濤

送山陰賈縣尹

公吏呼籌催坐衙朝朝下馬事如麻三年作官惟飲水萬里還朝先過家賈傅席前因獻策潘郎縣裏只栽花江船明日西與渡兩防靑山白雁斜

和王繼學憲使玉泉觀魚韻

一方寒玉浸泠泠天上雲開影倒靑卓錫黃龍曽聴法撫防頳鯉亦通靈明珠碎逐涼風散濕翠空圍月露零此日使君行樂處一時民俗自淸寧

陪偰少監海修撰飲西湖

十年不到西湖上此日重來意倍親尊酒暫陪天上使畫船猶待水邊人題詩香漬箋花舊度曲聲傳玉樹新歸醉小樓明月曙開元鐘鼓正朝眞

送外兄李學父

鵓鳩涼雨睡偏宜正是敲門下馬時萬里風塵從戍早十年江海到家遲書將使節眞行錦春上萊衣欲繡絲且買樓船醉雙玉紅蓮白蒻滿西池

送醫士張景逺歸太平之黃池

秋塘雨白水平堤有客撐船系屋西司馬賦多方病渴葛洪丹熟尙封泥滿階花落惟金鳯開戶香來是木犀昨夜月明天似水櫓聲不覺過龍谿

劉山驛

開窻坐防千峯頂對酒還思萬里程飛雨逺隨松子落濕云近向樹頭生正愁絕壁烏鳶背忽聴半空雞犬聲安得身騎遼海鶴徧遊八極醉吹笙

出大橫道中

朝來數騎嶺頭過忽見靑山障白波候吏報來先擊鼓販鮮船至盡吹螺南邊泊久煙塵少天上思深雨露多料得祝釐還報日春風楊栁滿官河

武夷道中

蒼龍飛起崖中斷九曲溪流直上天駕壑舟船遺故物幔亭簫管防眞僊大王巖上云初散玉女門前月正圓醉裏櫂歌聲未已忽防孤鶴下翩翩

贈漳南巡檢許以衷

將軍早獻安邊策手挽彊弓起七閩正爲功名輕萬里已知勇略冠千人風鳴皷角山村曉日射旌旗海戍春匹馬何時渡江水笑談爲國掃妖氛

懷安縣別莊嘉監憲

荔支食罷龍眼熟此日閩南使者過得俸莫嫌三月少買舟已覺一時多盟鷗狎舞迎歸櫂別騎驕嘶動佩珂酒醒靑天明月上思君迢逓柰愁何

建寧得宣州家書

江上干戈猶未息此身何處可偸安居民戰死終無援主將逃生竟被殘已報老妻來太末尙憐孤侄壽長幹扁舟十日閩溪上恨不身生兩羽翰

題樂逸軒

山下長溪溪上村溪山如畫正當門遣懷詩就題蕉葉理釣船歸系栁根問姓不教通郡縣買書只許遺兒孫相望只是柴桑裏何日從君酒一尊

題宋仁甫樂山亭

當陽城外碧嵯峨獨構危亭意若何嵐气漸來檐角少水聲偏向石稜多靑雲鶴慣荊州舞白雪人傳郢上歌何事近來眞得趣新松十萬在巖阿

建徳城西寺

山門東轉步廊深長日禪房占緑陰松逕雨晴添虎迹竹潭風冷聴龍吟上林久說相如賦故里徒誇季子金獨坐胡牀防明月不知涼露濕衣襟

蘭溪胡仁中家喜雨

赤日行空勢似焚老龍一起雨翻盆芙蕖趂水紅侵防防防盈疇緑繞門自是風雲當盛防從知天地有深恩朝來熟睡南窻醒卻憶灤陽從至尊

龍公夜捲天河水散作虛空風雨聲豈獨榮華霑潤澤要令枯槁遂生成藥欄雙蝶淩晨舞艸防羣蛙徹夜鳴造化功神竟無迹披衣黙黙坐前榮

江山縣

萬山深處開孤縣下馬入門風滿庭雨腳逺垂松澗白雲陰低覆稻田靑已知賣劍人歸野還憶彈琴客在亭安得寰區皆卓魯最書時復報虞廷

臺州畱別林希元

三年直閣常懷士萬里乘槎許問津滄海日華中夜曉赤城霞气四時春謝公髙臥元非隠陶令歸來豈爲貧白髮淸心自多壽更從何處覓僊人

贈天臺李鏈師

赤蛟靑鳯下晴空家住天臺第幾重歳久松脂成琥珀夜深丹气出芙蓉僊童奏簡騎文虎太乙縣旗起毒龍昨夜從師到天上故山還著白雲封

題天臺方氏山亭

赤城霞气燭天起四面窻開碧樹涼山鳥晝啼深竹裏溪魚晚近落花旁茯苓酒共僊人飲蛤蜊盤分野老嘗何日投簮東海去秋風同制芰荷香

過雁山

王事驅馳敢厭勞秋風白髮气猶豪八千餘里行正逺四十九盤山更髙石壁連云愁鳥道海門飛雪壯鯨濤同遊賴有孫公子時遺新詩浣郁陶

建寧道中

雙玉山前溪水流朝來風雨暗灘頭舟穿亂石方停棹驛傍空巖更近樓江海十年飛野鶴乾坤萬里蕩沙鷗七閩見說多凋獘莫爲蒓鱸動客愁

延平

樓閣近依山上下市橋橫接防東西四時雲气浮孤堞萬泉流防一溪道學已同濓洛盛劍光猶與鬥牛齊延平祠下歸來晚獨對寒燈待曉雞

蒜嶺道中

溪云帖帖雨沈沈頓覺新寒薄暮侵待渡人歸榕葉防過山驛候荔支林淸遊暫作還鄕客白髮難忘報國心莫哄行囊輕似羽一錢元自重千金

泉州驛別太守偰世玉

老夫欲起猶便睡候吏頻催卻治行萬里煙雲隨驥足五更風雨雜雞聲乾坤笑我應無補江海逢君倍有情且解金魚沽別酒洛陽橋下正潮平

賦韶州王太守養老園

手種滿園桃李樹東風披拂爛如霞歌催金縷停鳩杖酒注銀瓶載鹿車白日靑春閒衛防碧溪流水防僊家使君自是吹簫侶不記菖蒲幾度華

漳州

漳南五縣半溪洞狂獠恃險時縱橫巨蛇吞象出當道猛虎搏人行近城如何百年漸禮化尙爾兩度煩天兵頑愚無知固可悼承宣亦合思亷平

玉泉爲宜春黃子中賦

銀河迸落靑天上盡作山中風雨聲溪防碧桃千歳在石田瑤艸四時生云流空洞潛蛟舞月湧潺湲睡鶴驚幾度秋髙環佩冷瓊僊吹笛過蓬瀛

風涇舟中

白髮飄蕭寄短篷春深杯酒憶曽同落花洲渚鷗迎雨芳艸池塘燕避風烽火此時連海上音書何日到山中故人別後遙相望夜夜空隨斗柄東

送汪仲恭往千山

白月團團星斗稀夜深船去疾如飛聲傳海角來鴻雁光湧潮頭出貝璣歳晚正當還漢節天寒誰爲寄蘇衣芙蓉絕頂鑱天祿何日相從跨鶴歸

和千山孫元寔韻

霜落梧桐葉上銀秋來白髮似相親詩工不讓唐人律政拙空慚漢吏循誰謂度遼能下士自因逢掖學驚人吳淞江上芙蓉老還憶南山佩可紉

和潘叔寛所寄詩韻

一笑行藏似賁須誰知白髮事皆殊蒼龍欲化平津劍老蚌應還合浦珠蔡女書傳猶四百山公學在未全孤秋來江海非無志柰此兵塵滿道途

風雨吳江秋漸過別來身世轉蹉跎滿階金鳯落將少傍水樹雞生尙多且對淸尊歌慷慨莫嫌白髮舞婆娑欲將功業標銅柱誰是當年馬伏波

感春

防稽東望隔兵塵消息傳來總不眞楊栁傍人靑眼舊梅花笑我白頭新一愁風雨三更夢萬里乾坤二月春寂寞心期誰防得獨支笻竹立江濵

吳景文居庭牡丹盛開飲後有感

韶光天遣屬君家猶是東京第一花金鼎夜寒團絳雪錦機春暖簇紅霞倚風忽作纒頭舞避日還將便面遮薄莫防幹同醉倚卻憐孤客鬢先華

題朱教授送行詩卷

至正十八年冬餘自省府退歸西湖之上郡博士朱君斗瑞來謁出示京師送行詩一卷讀之則揭學士巙丞防吳大宗師王尙書沂潘司業迪陳監丞旅胡應奉助劉博士聞馮助教三奇凡九人去今才二十年皆已凋謝無存者爲之撫捲嘆息因系之詩曰

中朝諸老凋零盡一讀遺詩感慨多萬里還家猶俎豆十年爲客尙干戈秋風東海雲帆舉春水西湖畫舫過此去太平應有象杏花深處聴弦歌

用謝元功韻贈劉生庸道還錢唐

緑陰門巷燕遲歸白日防書見客稀自是病多便野服豈因性僻解朝衣諸生載酒臨滄海獨子開船背落暉有約重來莫相逺好將編簡究精微

送方舟上人往靈鷲

靈鷲之山出東海小朶飛來不記年佛國夜光珠作闕龍宮春冷玉爲泉浮雲不礙遊人履流水還隨釣客船試問禪師去何處夜來騎虎上西天

巴陵女子韓希孟貞節

尙書子婦魏王孫淸白傳家節更文諸將已捐南渡主孤身猶抗北來軍血書夜灑巴陵月烈气秋橫鄂渚云欲弔忠魂無覓處惟應瑤席從湘君

寄謝丞相康裏公

海雲飛盡天如水夜夜遙瞻北斗髙正愧無才叨末座忽聞有命轉東曹鵬搏已借扶搖力鯨背終成轉運勞白髮儒生何以報惟應執筆從防臯

送胡孟然還錢唐並柬周伯溫程以文宇文子貞

老夫多家東海上愛子相從又一春官爲閒多知性僻客因住久見情親諫章行曳尙書履漉酒誰同處士巾此去故人如問訊一槎將泛越江津

送有亨侄還錢唐

嗣宗諸侄仲容賢客路飄零雪滿顚曽爲頌椒畱子美卻思戲蠟愛僧防十年江海三杯酒百里溪山一釣船何日兵戈得休息敬亭春雨共歸田

錢唐壯觀天下奇昔日繁華曾見之夜月管弦惟皷角春風羅綺盡旌旗湖山謾想遊人樂城郭徒增志士悲今日別離東海上一飄村酒鬢如絲

題劉生庸道竹林書室圖

劉生讀書竹林下滿耳金石聲瑯瑯翠陰碎落日當戶緗帙亂翻風滿牀中夜蛟龍神變化淸時鸞鳯瑞文章此君標致誰能寫一幅雲煙墨數行

送朱道夫赴廣西巡檢

將軍慷慨出幽燕又佩刀弓過海邊桂嶺秋回南去雁潯江夜泊北來船正憐主印官無事更喜迎親祿有田萬里若逢天上使好將詩句寄蠻牋

題蘆花被圖

秋深江上白蒙茸野客分來一色同酒醒孤篷臥明月帳寒老屋不禁風羽毛乍聚空鶴蹤迹眞成踏雪鴻夜半何人吹鐡笛夢魂疑在楚江東

次韻李淸叔元夕

絳燭燒煙散滿城九衢車馬似潮聲山河影轉琉璃薄陸海光浮菡萏平蝶睡誤翻歌扇暖鵲驚疑報畫檐晴夜防人靜天如水依舊殘星數防明

玩齋集卷四

欽定四庫全書

玩齋集卷五

元貢師泰撰五言絕句

越城馬上

積雨變新緑微風落殘紅醉騎段馬日莫越城中

孟浩然畫像

白日何茫茫靑春方浩浩驢背天風來吹我烏紗帽

蘇子瞻畫像

老龍起深夜來聴洞簫聲酒盡客亦醉滿江空月明

無題

隔樓理絲竹切切動人情飲酒且莫散坐待新月生

墨竹

敧枕夢江濤瀟湘生晚緑二妃邈何許千里一黃鵠

右風

雙鳯浴瑤池毛羽空翠滴僊人騎上天但見遼海碧

右雨

蒼龍在海上千載蛻神窟忽然淩空飛鱗甲耀白日

右老

文苞解晴日纎粉落輕飊靑鸞忽飛起窓戶自瀟瀟

右嫩

張伯雨丹房偶題

翠禽立紅桃白鶴步靑艸與子半日閒方見靜中好

寶應舟中見月

天風吹防落忽見月如記得開船夜閶門一鏡懸

題海棠鳴禽圖

孤禽立花上似爲不平鳴天地無窮意何人解寫生

龍虎山十詠

巨靈劈山石飛出黃金雞至今山下人猶聴雲中啼

右金雞山

長溪走蛇蜒怪石露贔屭孰識背上文世無神禹氏

右石渡

載玉出白域獻琛自南溟僊人一叱之化作靑崚嶒

右象山

寶劍落深潭時時見光怪鱗甲飛上天白晝風雨快

右龍井

僊子出海上凝冰作肌膚手持靑霞佩身坐白玉壼

右藐姑山

天星二十八下作漢廷將功成歸帝傍精彩射石上

右靈臺山

兩龍出行雨下吸幽澗泉噴沬著艸樹明珠爛淸圓

右雙瀑澗

大道如流泉三才本一气誰人鑿呂梁畱險在天地

右三石洪

鑄鐵在厓石仰視何嵌空明月照不到白雲出其中

右靑石巖

濕翠外盤盤寒玉中浩浩不與舅氏同乃有眞人號

右白水磜

讀範文正集和黃山谷韻

憂思同禹稷致事期勲華四海無二帝六合當一家我田宗人田我屋宗人屋百年何所有祠前幾株木英風凜遺直絕識動樞機旣有韓招討當使我公歸朝議方多異西師猶未班公心如鐡石要在取橫山

七言絕句

龍駒圖

八尺龍駒未被鞍一人牽過萬人看自從夢入將軍筆靑艸落花主莫寒

畫松

蒼龍蛻骨東海上太陰黯澹垂髙空六丁驅起夜行雨萬里不斷蓬萊風

明仁殿進講五首

春日君王出殿遲千官簾外立多時觚稜雪轉寒無柰先許儒臣到講帷

黃綾寫本奏經筵正是虞書第二篇

聖主從容聴講罷許教畱在禦牀邊

殿前冠佩儼成行玉椀金瓶進早湯自愧平生飯藜藿朝來得食太官羊

黃金爲帶玉爲防劍防如林衛紫髯也愛儒臣勤講讀向前輕掲虎皮簾

奏對歸來日已西獨騎瘦馬踏春泥行從海子橋邊過猶望宮城栁色齊

送人歸廬州

淮水春深緑似苔故人天上恰歸來扁舟系在門前樹猶記行時手自栽

題淵明小像

烏帽靑鞋白鹿裘山中甲子自春秋呼童檢防門前栁莫放飛花過石頭

送陳玉樵著書還江西

相如奏賦宜春館子云待詔承明廬先生有書不蚤獻白髮如此來公車

去年有詔行馬政一日買驢三百錢莫笑江南客徒步獻書曽到玉除前

湓城雨過枇杷熟緑水新生杜若花畫船多載采石酒醉眼看山直到家

和馬伯庸學士擬古宮詞七首

城上鴉啼曙色催五門三殿一時開玉皇不許羣僊見隱隱車聲天上來

緑池香水出芙蓉十二釵寒妬玉虫只恐禁園今夜雨華淸明日又西風

寶扇微開萬樂從紫衣扶輦出行宮近臣侍罷櫻桃宴更遣黃門送兩籠

紫雲扶日上盤盤花气薰衣露始干行處不禁春色惱回身卻倚玉防千

睡思厭厭易入眉繡簾低下燕歸遲黛鬟不整雙梁軃滿院楊花夢覺時

殿頭昨夜報春殘盡放宮人賞牡丹獨有沈香亭北畔一枝偏許八姨看

云影微開日腳垂杏花深院落遊絲不知誰動秋千索驚起黃鸝過別枝

雙鷹圖

靑松之下白石上身對立意沈沈妖狐狡兔莫漫喜落日一呼煙艸深

八月霜風吹羽毛何人爲汝解金絳雙翎如劍劈云去宇宙蒼茫秋气髙

雪羽初來東海頭西風萬里白鵝秋漢家不校長楊獵因得將軍脫錦鞲

題出塞圖

君恩如海春如水一入長門見面稀靑艸琵琶沙上路淚痕空濕嫁時衣

沙磧微驚數騎塵漢廷便欲議和親當時衞霍兵猶在未必君王棄妾身

題樵漁圖

長松如蓋復如輪袒腹支頥倚樹身誰謂樵夫避辛苦乾坤許我一閒人

一株煙雨一竿風江海茫茫望眼空不是渭陽曽遇獵世間誰復識漁翁

和胡士恭灤陽納鉢卽事韻

紫駝峯掛葡萄酒白馬鬃懸芍藥花綉帽宮人傳防出黃門伴送內臣家

野濶天垂風露多白翎飛處艸如波髯奴醉起傾渾脫馬湩香甜柰樂何

蕎麥花深野韭肥烏桓城下客行稀健兒掘地得黃鼠日莫騎羊齊唱歸

新教生駒不受騎小紅車裏簇歸時鉤簾醉臥毺月不省人間有別離

野館吹燈夜未央薄寒偏透越羅裳出門不記人行路馬首惟占北斗光

至正十一年秋七月巡按松州虎賁分司時山谷寒甚公事絕少明日卽還爲賦此

秋風摵摵衣綿薄夜雨蕭蕭燭焰低萬里江南才夢覺此身元自客遼西

云葉繽紛雪弄花小營近午卻排衙分司禦史渾無事又鞚靑騘踏白沙

詠塵

春城花露欲生泥十二街頭漫漫飛落絮遊絲共無賴半粘香汗半羅衣

題鮮於墨迹

墨花香潤紫毫圓寫徧湖山忽夢僊十二樓髙明月夜玉笙吹鳳下秋天

題吳宗師看雲樓

四面開縹緲間無心飛去又飛還晚來盡捲西郊雨卻伴長松老鶴閒

寶應待邵少監不至舟遂先行

亂帆如馬出髙城百里平湖半日程自是南風送南客何妨同約不同行

朝發采石莫泊儀眞舟中望月

萬里滄波一席平猛風忽變又潮生今宵共看淮南月卻憶江東昨夜明

赴京畱別裏中劉李二生

白沙渡口數行酒采石江頭萬里船別後相逢定何處一車行李五門前

發通州

日日思歸未有期及歸翻恨數年遲開船聴得吳歌起絕似閶門送別時

贈呂梁老兵

二十年前福建軍髩絲垂領眼俱昏一瓢乞食黃河防猶遣兒孫應戶門

舟泊黃河有牧竪籠稚兔以嬉因買而釋之遂作是詩

目晴圓轉褐衣涼分得山河大地光今日開籠放生處桑陰麥穗正茫茫

送王元伯遊金陵並柬樊時中都事王徳常管勾

山頭老屋一尺雪江上片帆千里風笑呼鬥酒來濯足誰識書生逆旅中

閉門十日九風雨熟睡不知春水生樹上啼烏忽驚覺故人只在石頭城

次成誼叔趙大本二臺都事肅章門聚散詩韻

銀鞍白馬錦障泥立仗時多出駕稀別有天閒眞汗血春秋長從六龍飛

題畫

樓閣參差煙水村涼風槲葉下紛紛何人理釣秋江上驚起新來白鴈羣

漁父

一輪明月一絲風吳水西頭楚防東日日城中賣魚去卻教鷗鷺守孤篷

灤河曲

椎髻使來交趾國槖駞車宿李陵臺遙聞徹夜鈴聲過知進六宮瓜果回

白沙岡頭齊下馬爲拾閼支八寶鞭忽見艸間長十八眾人分插帽檐前

水僊

太液池邊雪始幹曉妝初試佩簾鉤欲下東風細猶夢珠宮扇影寒

十二瑤臺風露寒銀河澹澹月團團龍宮自與塵凡隔別有銖衣白玉冠

畫蘭

西望沅湘不盡流紅芽緑葉自生愁王孫去後無消息風雨山中日日秋

題錢舜舉折枝海棠

玉環睡起嬌無力膩粉微勻酒暈生不是開元寫遺恨世間那得見傾城

題山水圖

孤峯直出靑天上亂瀑斜飛白石間老我江湖歸未得何人解寫敬亭山

重過丹陽寄錢成夫

髙荷矗矗荇田田數騎來迎野水邊只爲一春頻往復縣人識得侍郎船

靑山西去水東流兩防飛花送客舟何事閶門行一月不能三日到宣州

過滸墅廣福寺畱題

幾人飲散閶門外落日蒲帆獨自開偶向龍華寺前泊一株髙栁記曽來

龍華寺贈栢庭上人

辛夷花落滿閒庭藥徑斜依翠栢屏白日山門無客到老僧自誦法華經

姑蘇臺

當時何事太情多不悟危機出薴蘿一夜月明天似水吳王臺上越王歌

余過吳中得畫一幅孤峯拔起有類鴈蕩僊都者因題贈宋居仁

鴈蕩秋深玉柱寒老夫曽此駐徵鞍開圖一見靑山色猶似當時馬上看

題怪木圖

千年老樹化靑牛風雨空山不盡愁一日爭迎作神主踏歌槌鼓水西頭

秋日與陶唐佐遊麻姑萬松庵

萬疊靑山一徑開寺門秋雨長莓苔莫憐此處行人少還有僧從外國來

遊裏中麻姑西觀三首

道人鉤簾坐堂上盡日好山相對靑藥苗當戶渾不理手持一卷黃庭經

樓閤參差煙樹間石橋橫截水潺潺我來欲覓燒丹處蒼術黃精正滿山

石上菖蒲水上蓮一天涼月露涓涓碧壇夜半燈如雪猶自朝眞北斗前

題妙觀嵇月庭所藏鐘離像

槲葉爲衣艸爲履鬅鬙雙髻任風吹浮雲捲盡靑天濶正是神光夜出時

題番昜劉伯方靜觀齋二首

夜來風雨過前村百尺深溪到底渾惟有道人心鏡淨水流花落不開門

巷陌深深白日長春來只有燕飛忙滿階落絮無人掃銷盡鑪中百炷香

野浦歸舟圖

天柱雲門倚半峯樹林靑處見丹楓扁舟獨釣秋江雪猶似閒身在越中

書扇勉錢道夫

桑蠶作繭麥生蛾瓠牽藤緑漸多白日軒窓淨如水不妨臨帖更吟哦

西湖竹枝詞四首

栁州寺前湖水平阿誰湖上唱歌聲畫船買得十樣錦行近荷花須盡聴

紅裙女兒坐船頭朝朝莫莫白蘋洲近來學得新行令爲郎把酒一澆愁

芙蓉葉底雙鴛鴦飛來飛去在橫塘人生多少不如意水逺山長難見郎

葛嶺西邊師相宅潭潭府第欲連云別買樓船過湖去可曽看見嶽王墳

贈錢塘琴士

畫船載酒西湖上一日笙歌幾萬錢獨抱孤桐向何處夜深彈月上靑天

過桐江

雨後滄江一鏡平靑山缺處掛漁罾漢家多少雲臺將千古淸風屬子陵

釣臺

嚴陵釣臺詩古今作者甚多或髙其隱或議其果二者皆不爲無見予故並存焉觀者應爲一莞也

江流浩蕩石防岏千里來尋一日間慚愧白頭奔走客題詩也到富春山

百戰關河血未幹漢家宗社要重安當時盡著羊裘去誰向雲臺畫裏看

靑山如馬復如龍滄海東來第幾重不是狂奴輕萬乘世間誰不受牢籠

江山縣道中

石腳插溪淸見底白木縛橋斜跨水水流一似橋上人橋上人行家萬里

興化道中

紫蔗白頭金橘坡荔支龍眼總婆娑驟暄情思如中酒喜得淸陰馬上過

題楊徳章監憲賀蘭山圖

太陰爲峯雪爲瀑萬里西來一方玉使君坐對賀蘭圖不數江南眾山緑

處州弋溪驛

四面靑山風雨多石稜轉處掛漁蓑推篷不記來時路只見雙雙白鳥過

流水一灣山四圍靑林黃葉雨霏霏竹雞啼罷人行少忽有釣船溪上歸

袁莊贈化東庵王道人

夢覺流鶯花外聲一簾疎雨稱幽情披衣步向山門立靑艸萋萋筍亂生

曲岸西頭屋數椽緑陰深處好移船姓名正恐人知道忽有野僧來近前

吳淞江上謾興

亂虫撲面蝙蝠飛木槲飄蕭半掩扉老僧看潮回寺晚林下惟逢一犬歸

白月滿天江水平銀河垂地寂無聲披衣獨坐過夜半撥刺跳魚時一鳴

門外梧桐髙百尺月華依約弄淸陰夜深移在窓紗上不隔思家一寸心

露冷艸根鳴蟋蟀雨晴花影轉蠨蛸一家四散知何在獨對林間喜鵲巢

書扇餞徐大章往黃灣

海村四月橘花香日莫牽船出下塘別後莫教音問少蒼頭時遣送文章

書扇餞潘濟民往黃岡

黃岡只在海東頭野水連天蕩白鷗昨日相逢今日別藕花深處謾停舟

題朱肅畫

芙蓉零落渚宮秋翠蓋紅衣漫不收猶有雪鴣來上立夕陽無限逺人愁

書扇餞潘徳全往彭坡

潘家兄弟多相識白面書生气更豪一見便還東海去健帆如馬入云髙

題劉生庸道五莊艸堂圖

南北兩峯相對靑萬竿修竹一茅亭何時共坐西湖雨白髮籌燈講六經

題朱生質夫所藏梅花圖

水晶簾幙瑚鉤萬玉花間一鏡秋睡起瀟湘寒凜烈卻疑飛雪在羅浮

夜深瑤女出寒江分得南枝雨一窓可是貞姿共淸絕神僊肌骨更無雙

五言排律

上京大宴和樊時中侍禦

一元開大統四海防時髦畿甸包幽薊天門啟應臯羣黎皆屬望百辟盡勤勞蕃國來琛獻邊陲絕繹騷劍韜龍尾匣弓屬虎皮櫜列聖尊皇極元臣異節旄宗盟存帶礪世冑出英豪歲駕嚴先蹕居人望左纛平沙班詐馬別殿燕椶毛鳯簇珍珠帽龍盤錦繡袍扇分雲母薄屏晃水晶髙馬湩浮犀椀駝峯落寶刀暖茵攢芍藥涼甕酌葡萄舞轉星河影歌騰陸海濤齊聲才起和頓足復分曹急管催瑤席繁弦壓紫槽明良眞曠遇熙洽喜重遭化類工成冶聲同士赴鼛隆防𨿽款洽醉舞敢呼號拜命榮三錫論功恥二桃重華躋舜禹盛業繼夔臯燕饗存寅畏遊畋戒逸遨乾坤春拍拍宇宙樂陶陶爭獻公車頌光榮勝衮褒

挽馬伯庸中丞

世祖投戈日先公出守初邦人懷禮樂家學贍詩書一舉登金榜頻年步玉除星移供奉燭風動使臣車忠諫陳無逸雄文賦子虛羣公推雅量多士服淸譽太史仍兼制春官總傅儲槐云衣纚纚華日佩舒舒長樂方調膳中臺旋賜輿尊嚴深翠栢淸潤照紅蕖徳業眞無比恩光孰可如休官唐殿李知止漢廷疏野曠秋呼鴈江淸晚釣魚石田霜後稻沙圃雨中蔬正爾安民望胡爲夢帝居大星離次舎白璧翳邱墟惟有新詩在千年起嘆歔

剪燈聨句

元夕同吳子彥劉子淸侯敬文防飲水陽陳善甫家用剪燈聨句云

夜暖拈香繭春寒落剪刀勞心連鬱結【貢】綺思出長繰防綴輕蟬翼【吳】裝粘細鳯毛風花凝瑣碎【貢】云葉護周遭影爍金垂燼【侯】光融玉作膏舞裀圍落絮【劉】歌扇逐飛桃帶轉銀幡小【貢】輪回寶蓋髙蜘蛛圍露网【吳】顧兔墮秋毫鶯擲翻紅雪【侯】魚跳起碧濤春陽噓蛺蝶【劉】秋冷蛻虭蟧翠薄荷分鈿絲柔栁散條靑童來降節玉女翳纎翿碎訝珠胎迸尖愁燕尾翺防茫縈錯落斜隙漏葡萄飴釡空燒蠟棚山謾結鰲浮塵籠漠漠流水滔滔纂綺難爲宻裁綃祗自勞嬋娟妬淸夜蝶蝀落晴臯制異宮人綬縈懷學士綯未曽分寶炬先許照襴袍劇賞尊頻倒窮搜筆屢操盍簮嘶騕防奮袖舞豪曹酒足華筵散詩慚白戰鏖時平無夜禁繁弱且歸

玩齋集卷五

欽定四庫全書

玩齋集卷六

元貢師泰撰序

洪範定正序

伏羲觀馬圖而畫卦神禹因書而敍疇至吾夫子系易乃謂河出圖洛出書聖人則之則圖書似皆爲畫卦出而敍疇若無與焉此千歲之下辧議紛紜𨿽更周邵程朱諸大儒之論猶莫知所適從也玩九疇之傳錯出乎五皇極之下蔡氏著書竟莫之正是學者不能無惑焉防稽胡君一中深有得於王吳二先生之說摭其所長而訂正之分經別傳以傳附經自成一書名之曰定正洪範然後義理明白脈絡貫通而神禹敍疇之義燦然如指諸掌夫書馬圖自周程朱子固未嘗易置其名今胡君直以圓九爲圖方十爲書而畫卦者兼取之以分先後天其亦卓然有見者哉𨿽然神聖有作動與天合使龍不出於河洛則卦固畫疇固敍也感麟而作春秋觀兔而知易象變通交互理無不在非深於道者其孰能與於斯

易象圖序

淸江張理仲純讀易而有得焉於朱子本義所列九圖之外復推演爲圖一十有二以明陰陽剛柔奇偶之象然後動靜闔辟往來交互變易縱衡上下坦然明著矣或者謂易之爲道幽而鬼神明而禮樂凡天地間事物小大終始進退得失吉防存亡之故靡不兼該而具備今欲一切約之於圖其果足以盡天下無窮之變乎嗚呼君子居則觀其象而玩其辭動則觀其變而玩其占夫辭精微而難究象顯著而易明由辭以達象因象以命辭則辭易先後亦較然可見矣況易之畫取諸天地易之名取諸日月彖取諸豕象取諸象象固未始離乎易也然則斯圖之作非深有得乎易者其足以知之哉昔江陵項氏著玩辭以發明程子之易猶恐有西河疑汝之嘆斯圖之於朱子其亦類是也夫

牧民忠告序

牧民忠告者濱國張文忠公所著書也公以道徳政事名於天下其爲學則卓乎有所見而不雜於權術其操行則確乎有所守而不奪於勢利凡見諸論議施諸動靜蓋無一不本於仁義之心也故自爲縣令爲禦史爲參議中書爲中丞西臺皆卽其所行著之簡策有曰風憲忠告曰廟堂忠告而牧民忠告則爲令時著也間嘗盡得而讀之廢書而嘆曰是何忠厚之至哉因記弱冠時先子文靖府君語師泰曰我昔在朝當皇慶延祐間人物最盛一時相知固不少然求其俧同道同者莫淸河元復初濟南張希孟若也二人嘗聯鑣過我慷慨論議日昃不忍舎去且相顧曰世豈復有相得如吾三人者乎吾三人孰先死則後死者當銘諸墓使子孫世世無相忘也後三十年師泰承乏閩海憲使而公之子引亦僉司事間語其故則相對淒愴不已遂請此書刻諸學宮以規夫牧民者嗚呼數年以來州郡多故黎民瘡痍每思一賢守令以安靖吾民而不可得乃知忠告之有補於世教也深矣使天下之爲守令者家藏一書遵而行之𨿽單父武城之化不外是矣奚漢循吏之足論哉

黃學士文集序

翰林侍講學士金華黃先生文集總四十三卷其初槁三卷則未第時作監察禦史臨川危素所編次續槁四十卷則皆登第後作門人王褘宋濓所編次也先生之文章刮劘澡雪如明珠白璧借之繅綺讀者但見其光瑩而含蓄華縟而粹溫令人愛玩嘆息之不已而不知其致力用心之苦也故其見諸朝廷簡冊之記載山林泉石之詠歌無不各得其體而極其趣以自成一家言余嘗論之文章與世運同爲盛衰或百年或數十年輒一見先生當科目久廢之餘文治復興之日得大肆力於學以擅名於海內𨿽其超見卓識有以異於人其亦值世運之盛也譬諸山川之風气艸木之花實息者必復悴者必榮蓋亦理勢之必然夫豈偶然而已哉先生領延祐甲寅鄕薦先文靖公實爲考官於師泰有契家之好其後同居史館又同侍經筵交誼尢篤比亷問閩南過金華得先生之集於王褘故敍而授之三山學官俾刻梓以惠來學先生登進士第授將仕郎臺州寧海縣丞歷石堰塲監運諸曁州判官浮沈州縣幾二十年始入翰林應奉文字尋丁外艱服除攺國子博士居六年以太夫人春秋髙乞外補遂提舉江浙儒學年六十有四竟辭祿歸養以中順大夫祕書少監致仕及復召入翰林侍經筵數告老不許久乃得謝去今年七十有九猶康彊善飲啖援筆馳騁如壯歲云

羽庭詩集序

赤城黃嵓之境有山曰委羽有士曰劉徳隱居自放不求聞於人獨喜爲歌詩情有所感輒形於言嘗讀孫綽天臺山賦至羽人丹丘福庭不死之句欣然慕之若將有所遇焉遂名其槁曰羽庭及領鄕薦就辟部使者累官省署以安東諸侯則其遊歷益廣造詣益深而羽庭之積益富往往傳誦江海士人之口政譽詩名卓然並髙予間得一二讀之已知其志之不凡矣今年冬以使過姚江則徳適來治兵江上一見握手懽甚始盡示其所爲槁誦數過爲之嘆曰信乎徳之可與言詩也夫學詩如學僊僊不遇不能成僊詩不悟不足論詩蟬蛻污濁之中神遊太空之表非超然眞悟者能之乎徳不忘乎委羽之山羽人之庭其眞有得哉𨿽然鉛汞之爊支爲玉樹黃金出鼎輕若浮塵其得於僊者豈無大小耶得有小大則悟於詩者又豈無淺深耶不明於徼不入於道何足以語此或曰李白詩之僊賀詩之鬼然則果有小大淺深矣他日相見於天臺流水間尙當與徳論之

陳君從詩集序

世之學詩者必曰杜少陵學詩而不學少陵猶爲方圓而不以規矩也予獨以爲不然少陵詩固髙出一代然學之者句求其似字擬其工其不類於習書之模仿度曲之塡腔者幾希夫詩之原創見於賡歌刪定於三百篇漢魏以來𨿽有作者不能去此而他求今近舎漢魏逺棄三百篇惟杜之宗是猶讀經者舎正文而事傳注也蓋三百篇之作有經有緯秩然不紊學詩者於此而有得焉則漢魏諸作自可齊驅而並駕況少陵乎此予之所以久存於中而未敢以告人者也天臺陳君從別十年矣間來三山以所爲詩一卷求序其端讀之其聲淸以和其律嚴以正備眾作而不拘一體其庶乎有見於經緯之旨者君從於予舊故敢以未嘗告人者告焉君從苟以爲然則向之所謂方圓規矩在三百篇而不在杜矣遂序而歸之

鵲華集序

鵲華集者集賢直學士隴西侯李公所著歌詩也公居濟南山有華不注水有鵲湖皆天下奇勝處今其詩多作於四方宦遊地而獨以鵲華名不忘所自也公由中書掾歷官知濟州復彭村孔子廟罷虞城塞河役禱雨祝蝗皆有奇應麥秀四岐谷生五穗專務以徳化民終更老幼遮畱以千數後人思之爲立二碑頌徳一在州治前一在太白樓上轉太史院經歷僉山南亷訪司事辧滑州民父子寃逺近稱神明攺僉浙東燕南入拜監察禦史出爲福建亷訪副使以疾畱任城乞致仕進中順大夫禮部侍郎卒年六寸九以推恩贈今官公以文學敭歷中外淑茂而闓鬯縝宻而精明凡其見諸事業者皆卓然有古君子風所謂歌詩特其餘事耳平生所著無慮千數百篇因離亂蕩失所遺無幾然觀其澹而能華質而能文直而不倨簡而不嗇斂而不拘優柔而有容深潛而有光如卿云乍舒祥飈至而甘雨隨之也如鏘金戛玉孤鶚舉而鳴鳳諧也如老將治兵不煩號令而士卒進退動合紀律也如龎儒碩彥禮行終日而降升揖讓自不違乎規矩之間也是蓋本之以道徳發之以仁義不待雕琢剞劂而其聲音體裁有畸人寒士苦心竭力所不能至者夫言者心之聲詩又言之工者也不明乎理則龎雜而無敍不充乎气則歉然而無章理明气充言𨿽不期工將不容於不工矣嗚呼公之詩其有得於斯矣乎不然何其溫醇雅正各極其趣之妙也師泰昔在成均嘗與公之伯子監察禦史國犀同業旣又辱交於季子治書侍禦史國鳳而治書寔受詔經略江南師泰亦以戶部尙書權漕閩海朝夕幸得從事間出公集俾爲之序顧惟荒陋何敢承命姑書其槪於首簡

鄭彥昭詩集序

閩海僉憲鄭君彥昭間集其歌詩爲二卷題曰行役槁攬轡槁攜以示予予讀之而有以知其心之所存作之不苟也彥昭長身疎髯負气尙義讀書芙蓉五嶺之下足迹未嘗一入城府及出則渡浙江上防稽涉彭蠡泛洞庭望匡廬九疑之云登祝融逾嶺嶠以客於南海然後北走曹衛齊魯燕趙之墟以官於京師凡其髙深遐逺怪奇壯麗之觀旣有以資夫超見絕識而出入禁近校書儲宮峩冠珥筆以淸百辟以綱紀天下乘風雲依日月凡其卓犖奇偉剛方峻特之行又足以徵諸事業故彥昭之爲詩於行役於攬轡隨其所得莫不各極夫趣之逺體之正聲之和焉然則彥昭豈苟作者哉觀其詩可以得其心之所存矣今彥昭方佩使者印按行八郡亷車所至奇衺屏息識宜日進業宜日廣他日播之聲歌以鳴國家之治者又不止是而已予𨿽老聾尙當爲彥昭擊節和之

武經總要序

昔黃帝以兵戰涿鹿湯武以師克暴亂然皆本之以道徳行之以仁義非若後世出奇設伏以變詐相傾覆而已自春秋戰國干戈相尋孫武吳起之流始各以知謀相角勝以暴橫相吞噬迨至秦漢以來撰述愈多其所爲書見稱於東方朔者已二十二萬言載之西漢藝文志者至八百餘卷況歷世漸逺其詭異龎雜假托附防固不可究極矣然握機握符韜略包桑之著亦未嘗不以仁義道徳爲辭也宋皇祐間始大集羣書擇其可用者作武經總要前後二集分門別類更爲圖譜以相訂證然後營陳攻守之法水火器械之制莫不具載國家承平百年是書久廢不用比年四方多故始下令徵求則江都之梓刻成均之掌故皆已訛缺而民間遺籍又往往閟不可見有志之士每竊憾焉髙昌鐡君淸溪博洽有才以經濟自負其家維揚舊有善本因兵亂失之數購求不得戊戌之冬以經略行軍司馬宣詔括蒼方假錄於石抹申之防調兵不果明年秋道龍泉得之胡氏鈔未竟而去又明年春至延平郡守周叔量出示其所藏傳寫幾半值城陷並周本失之及夏至三山乃得憲使騰泰亨本始爲之正訛考謬繕寫成帙凡諸圖志悉加彩繪於是斯書遂爲諸本之最𨿽然我世祖皇帝以神武不殺定天下深恩厚澤洽於民心𨿽古帝王之師不能過也今南徵北伐兵猶未戢必欲銷天下姦萌扶天下善類廓淸海宇丕變時雍則仁義道徳之化固所當先而斡樞機神變通者此書其可少乎

重刋石屏先生詩序

詩不讀三百篇不足以言詩然多雜出於里巷男女歌謡之辭未必皆詩人作也詩不盡作於詩人而天下後世舎三百篇則無以爲法者宜必有其故哉詩一降而爲楚爲漢再降而爲魏爲晉宋下至陳隋則气象萎苶辭語靡麗風雅之變於是乎極矣至唐杜子美獨能防眾作以繼三百篇遺意自是以來作者不能過焉宋三百年以詩名家者豈無其人然果有能入少陵之室者乎當宋季世有戴石屏先生者嘅遺音之不作惡蠅聲之蠱聴力學以追古人而成一家言先生生於黃巖之南塘負奇尙气慷慨不羈南遊甌閩北窺吳越上防稽絕重江浮彭蠡泛洞庭望匡廬五老九疑諸峯然後放於淮泗以歸老委羽之下游歷旣廣聞見益多學益髙深而奧宻故其爲詩如逝波之魚走壙之獸摶風之鵬其機括妙運殆不可以言諭者其大要悉本於杜而未嘗有一辭蹈襲之嗚呼此其所以爲善學乎至於音韻格律之升降則與時爲盛衰有非人力所能爲矣今其詩傳世已久而又有八君子爲之論著先生諸孫文璝校舊本以圖新刻可謂能世其家者予過天臺文璝間以序來謁遂不敢以後學辭而書之首簡先生諱復古字式之石屏其自號云

江淛分省陳都事城海寧詩序

海寜故鹽官縣入國朝以戶眾升爲州其後又以潮決南防州治將盡入於海民吏驚懼捍以數郡之力而決猶不止朝廷遣使沈璧殺馬而祝祭之幸得寧遂攺今名大抵境內地下淖沮洳髙者又皆沙土故城址漫無存者至正十九年春江淛分省以四郊多警檄左右司都事陳君元禮相其地勢而興築焉君至則集長吏父老議眾持不可且謂役非時君曰諸君言固當然城爲民防非徒勞也在我處之耳明日乃下令聴民自定力之下上以均其徭有不實輒治之並以坐吏於是姦豪懾服貧懦感慰小大相勸萬手並作不數月而堅壁髙壘屹然爲東南保障矣城旣落州之寓公及其大夫士咸歌詩以美之而屬予序其首簡夫重門擊柝設險守固𨿽古昔盛世不能無者然其所以爲固也在得人心而已矣得其心則卽墨用之而有餘失其心則函谷守之而不足是故城可以力爲而心不可以力致苟得其心則城有不固者乎今海寜城則固矣盍亦思所以守之哉元禮以予言爲何如

盧氏紀言序

予以戶部尙書使過錢唐客有髙唐盧升執書一編題曰盧氏紀言再拜請序其首簡予發而視之則知是書所紀皆其先世譜牒碑銘墓志並所得歌詩雜著也蓋盧氏自太公望諸孫徯食采於盧以國爲氏及秦博士敖望於範陽魏靑州刺史度世生四子號四房盧氏其後子孫散居四方至唐而盛爲宰相尙書禦史節度者幾數百人歷五季宋金衣冠不絕我朝有三盧氏其在髙唐而顯者則諱顒字仲傑由臺省掾敭歷中外累官茶都轉運使贈嘉議大夫保定路總管範陽郡侯諡莊惠卽升之大父也莊惠當至元元貞之間治行風操卓冠時輩故其生而與交者若永平王公鹿庵雲中李公雪庵東平李公野齋閻公靜軒王公瓠山徐公容齋申屠公忍齋張公寓軒天臺趙公芳塘洺水劉公惟齋旣皆極一時人物之盛及其死而爲之紀事若東平陳公公望蜀郡虞公伯生宛平曹公克明關西楊友直河東張仲舉新安程以文天臺林希元又皆當世文章之士凡所以褒贈顯揚可謂詳且美矣兵興以來海內騷動學士大夫流離轉徙其鄕閭墳墓猶且蕩廢而不能守況所謂圖史文籍也哉若升者固善爲其後矣然天於莊惠必有以黙相之者予於是重有感焉

謝氏家訓序

天臺有著姓曰謝氏自其先上蔡先生以洛黨出居是州子孫散處三童古竹間幾三百年再遷小澧則宣城校官克家君也君嘗受知於素履鄧先生生五子曰瑾理珪玨璋理以武功累官行樞宻院都事總制余姚予使過其地理迎謁甚謹且告予曰理弟兄五人從鄕先生周本道學甚幸不墜先緒今內外人百餘指合居共爨凡冠昏喪祭悉遵紫陽家禮而飲食起居之節則又取之浦江鄭氏焉尙慮行之不逮守之不固也理弟珪嘗著爲訓請一言以垂永久竊聞之奔馬之逸禦之以銜飈輪之馳止之以柅家範之放正之以身蓋身猶器也家猶水也器圓則水圓器方則水方子能正其身家其有不正乎然正身亦有道矣持之以敬行之以義示之以亷守之以信而又處之以均平撫之以寛厚則如水之在器𨿽欲不爲圓方得乎夫操尺寸之度以絜長短而天下之物不能逃者有其道也昔之人若河東栁公綽東平張公藝九江陳褒滁州李昉皆治其家使久而不廢亦知此道而已矣今子能正其身以及其家是猶圓方之在器長短之有度𨿽欲逺而去之其可得哉吾知謝氏福澤之未艾也理字玉成負才气所至多善政云

中山世家序

中山世家者福建行省平章逹魯特柰曼兼善公族譜之名也公五世祖丞相忠宣王始封中山故稱中山世家云忠宣從太宗皇帝定河北有功傳至於今蓋六世矣子孫日益蕃衍凡爲丞相爲平章爲禦史大夫爲樞宻爲將帥爲部使者爲監爲守者踵相接其丰功偉績固已載之史冊書之旂常赫然流耀於當世然而家乘紀錄猶或有未備焉則世家之作可後乎公以軍政民事膠轕之際乃能纂輯遺文參互防繹著爲此編其亦眞知尊祖敬宗之道矣師泰竊惟國家右族起自朔方風气渾厚習俗簡朴其先世系官行事往往放失不存𨿽以淮安忠武王之丕烈且不能無遺忘者況其他乎至正中嘗詔天下上諸功臣遺事令下逾年卒不可得師泰時在史館謬當執筆每竊病之今公之作是書也紀逺者可信錄近者不繁使百年之澤五世之懿一覽而盡見何其明白詳盡也公間以書示師泰命爲之序師泰因記前三十年公諸父江西平章公爲江浙右丞時獲以屬掾從覲京師繼仕於朝復得數侍公之先大夫中齋公其於中山王之世旣嘗聞其槪矣及遊公之伯仲間則得其事尢悉夫姓氏之別漢魏以來代有其書迨隋唐而大備自中州至於代北自一字至於五字凡因官因國因字因名因諡之類莫不具究其源旣家藏譜系復官置簿狀私書或濫則糾之公籍公籍有闕則稽之私書貴賤等威截然不紊用此道也五代以來玆法漸廢至於我朝奄有海防姓氏之蕃方之隋唐奚翅十倍且勲宗徳閥類皆不以氏稱其名諱又多復出非假譜牒圖籍則一代之文獻將何所徵哉師泰昔有志於斯而以膚文僻學不敢輒專撰述今於中山世家豈惟幸見王門之多賢庶幾公卿大夫子孫有所矜式云爾

朱氏族譜序

丹陽朱君文瑛譜其家自中奉公而下凡八世以示師泰曰朱氏本春秋邾子之裔子孫失國遂去邑爲朱其後散處沛國永城丹陽吳郡錢唐義陽河南諸郡漢唐之時尢爲顯著今文瑛族出於河南而系於丹陽者以吾曽祖仕於鎭江歿而葬焉故也甚幸先生賜之一言使吾族他日有徵焉予乃作而嘆曰古者國有牒家有譜姓氏之紀最爲詳宻故貴賤有等士庶有敍歷世𨿽久而不紊近代譜牒殘廢𨿽大家貴族猶茫然不知所從出致有拜汾陽之墳稱子騫之後貽笑當時而況閭閻阡陌之人乎今朱氏譜不妄引於已逺不忽遺於己疏支分派別原委粲然其用心忠厚矣使子孫能世守而不失則孝弟雍穆移風而易俗豈徒行之一家而已哉文瑛字子中歷亷訪宣慰兩司掾授鎭江路知事泉州惠安縣尹以紹興余姚知州致仕云

董母孝節詩集序

至正十二年秋詔太師右丞相道濟公總師南徵僉樞宻董鑰仲開寔將侍衛諸軍以從旣禡於門入辭太夫人跪受教太夫人執酒命之曰董氏世受國恩功在史冊女當竭知盡忠以集大勛光其前行矣無怠及師次彭城復以書戒曰女能盡忠卽盡孝矣愼亡憂老身爲也時同列有以夫人語白太師者比凱還太師以聞上爲之嘉嘆旌其門曰孝節仍賜上尊金幣三宮寵賚有差大夫士咸歌詩爲太夫人壽而承防歐陽公爲之序後八年仲開亷問廣東道出三山館於郡守喬侯家侯於仲開有鄕裏之好平徐之役又以萬夫長在行聞其事甚悉因請孝節詩刻諸學官間過予求序其始末予於仲開世爲契家而交誼又厚當太夫人受恩之日旣不得歌詩以繼諸公及歿又不得升堂一奠以盡禮今乃獲見斯文於萬里之外能無惻然昔王大司馬將三千人在湓城時年已過四十其母魏夫人教之甚嚴或少忤意卽加箠辱故其後勲業遂大過人今仲開統諸衛軍固不啻於湓城而太夫人手書忠誠激烈尢有嚴於魏者然則仲開勲業其止於王大司馬已乎刻詩學官豈徒爲母教之勸庶幾爲臣爲子者有所法云

張子固功迹詩序

國家用兵十數年海內騷動迨今生民未休息者實由議政之臣首以勦捕而失人心終以招降而緩天討故也蓋必於勦捕則脇從者無以自新委於招降則怙終者無所警懼無以自新故人畏罪而志益堅無所警懼故人玩法而惡益肆比年以來朝廷𨿽已察緩治之非而更令招捕矣然而兵連禍結猶未盡戢者招其所當捕捕其所當招是非混淆懲勸失實所以毒流天下如火燎原愈撲而愈熾如水決下愈塞而愈橫也況七閩去王畿益逺暴將貪兵毒甚狼虎其魚爛而禽狝者未必皆所當捕姦民黠胥乘間負險張旗鼓以脇取爵位據租稅者未必皆所當招是以藩屏之任恆難其人而幕府之職亦不易其選也都事張君子固之分幕建安也外危於彊寇四面之圍內窘於將帥叵測之患且城中兵寡食盡變在旦夕而子固周旋委曲勸奬餉賚使二參政能一心諸將校無異志且招且捕莫不各當其情卒致累卵之城安如磐石而七閩郡縣亦賴以無虞者謂非幕府之賢可乎𨿽然專斧鉞而柄殺生者其功易定籌策而權可否者其事難子固以一人之知而行於千萬人之中以一人之謀而出於千萬人之上不賢而能之乎子固贊佐之功大夫士旣詩以詠歌之吾友掲伯防葛元喆又皆爲之序矣予姑卽招捕之失書於左方

燕集滄浪亭詩序

至正辛丑秋八月八日三山書院山長朱堂來告曰明日丁亥將舎奠於先聖廟請以是日昧爽行禮諸生有進而前者曰書院在城西門外春秋祀日有司率不共事儀文簡略弗中令式先生國子師又以尙書使南方當祗謁郡學不宜拜書院予謂學院皆所以崇報也惟敬之存卽神所在顧何擇哉且司校者方束帶趨事上官苟免訶詈又何暇知文事重輕耶於是廣信程伯來濮陽吳維淸宜陽夏鼎諸生劉中鄭桓邊定相率謁拜於燕居之庭比至則建安江晃睢陽趙宗澤上饒張裴郡士周旭與執事者已儒服序立聴位及入就拜升降進退酌灌興伏莫不肅恭竣事乃退坐滄浪亭上壺觴旣陳籩豆維旅賓主獻酬小大秩然凡山云吞吐水波蕩漾淵魚沙鳥之飛潛樵唱漁歌之互答皆若有以助予之樂者諸生復欣然舉酒曰昔者守吏徒委事山長山長分防又無以任使令者故儀文遂簡略今人人旣得各共乃職矣且郡學日出後大府方列庭下拜卽起坐廟門內及有司行三獻禮畢則已辰巳故往往弗中令式今又得以時卽事矣先生所以惠教諸生者抑何厚哉況當干戈搶攘之際辱有觴豆優遊之樂詠歌涼風庶幾舞雩其可無一言以紀今日之防乎予曰甚幸遂合在坐之士凡廿人以韋應物齋舎無餘物陶器與單衾諸生時列坐共愛風滿林之句分韻各賦五言古詩一首而予得滿字云

春日沙寺小集序

至正二十一年春正月廿六日宣政院使亷公公亮崇酒載肴同治書李公景儀翰林經歷答祿君道夫行軍司馬海君淸溪遊沙且邀予於城西之香嚴寺是日也气和景舒生物鬯遂花明艸縟禽鳥下上予因緩轡田間轉入林塢裵回吟詠不忍遽行及至則四君子已坐久飲酣移席於見山之堂矣旣見則皆執酒歡迎互相酬酢亷公數起舞放浪諧謔李公援筆賦詩佳句捷出時亦有盤薄推敲之狀道夫設險語操越音問禪於藏石師師拱黙卒無所答淸溪𨿽莊重自持聞道夫言輒大笑予素不善飲至此亦不覺傾敧傲兀爲之抵掌頓足焉日莫將散乃執盞斂容而相告曰方今寛詔屢下四方凶頑猶未率服且七閩之境警報時至而吾輩數人果何暇於杯勺間哉蓋或召或遷或以使畢將歸治法徵謀無所事事故得從容以相追逐以遣其羇旅怫郁之懷然而謝太之於東山王右軍之於蘭亭非眞欲縱情邱壑泉石而已也夫示閒暇於搶攘之際寓逸豫於艱難之時其於人心世道亦豈無潛孚而黙感者乎他日當有以解吾人之意者矣乃相率以杜工部心淸聞妙香之句分韻各賦五言詩一首而予爲之序

晨起夜坐詩後序

予所居香嚴寺當山門外有古樟盤踞道傍大可百圍相傳爲隋唐間物其根魁然突出者若磐石平布可列坐十許人樹南有小石橋橋傍兩防衡廣亦可坐五六人昕夕輒與諸生出坐樹下客有程伯來吳志夫張仲純亦時來相與憇息焉樹𨿽甚大而輪囷擁腫中空液滿不中繩墨其枝柯亦卷曲禿缺摧朽無所用獨其旉枿條達旁出蒼翠蓊郁陰翳猶可蔽百餘步遇風從山下回注蕩激則蹄股交戰鼻口怒號喁然於然與橋下水聲相觸湱湱然若云詭波譎而蛟龍神之也予嘗賦晨起夜坐二詩以寫其幽深瑰奇之遇矣伯來間顧予曰是若無所用者子何得焉而愛之甚也予笑曰樹在官道傍得不辱於斧斤以幸全其天者非以其材之無所用耶以其無所用而人因得以防以息且耳其聲以爲笙竽然則果爲無用與果爲有用與今吾數人者盤薄偃蹇以自鳴其鳴又果異於是與伯來曰有是哉其於地則不輾於人則木雞於才則橜株裾是名杜徳機徳機爲道樞道樞爲天下谷谷則神矣非無欲者不能觀其妙請書以爲序

送謝元功東歸序

至正十九年春正月予自政府退坐吳山之仰髙亭客有竹冠芒屩衣不掩骭直前長揖而問曰遊先生之門者亦嘗有瑰偉倜儻拔出之士乎予愕未答而心固已奇之矣旣坐意气軒軒然愈若自得問之則上虞人謝姓肅名而字元功也居亡何予奉詔漕閩廣粟當泛舟入瀛海予笑語元功尙能從吾遊乎曰大丈夫觸蛟龍犯風濤如行袵席上況南颿踔順一息萬里哉遂同載至海昌屬海上多警因畱居州之北郊且六閱月矣元功日執經問難上手低面匑匑無違禮凡一詩之出一文之就與之折論議必當於理乃已有不當則赤面汗背若抱大恧遑遑焉廢寢與食一日從予步出東海上元功執策而跪進之予謝不可則拱立道左執弟子禮益恭夫元功方軒軒負气一旦斂退若此於是知元功果奇士也少間慨然曰肅始辭吾母而西遊自謂一見丞相白事可以休兵息民以安東諸侯今不遇猶望歲大比一薦於有司因之待詔金馬條策大廷揚英吐奇爲國大利又不遇比𨿽幸察薦於禦史執政者皆非吾之志也不意得拜先生依光道徳刮劘掐擢以爲文章自顧其中之所得充乎其有餘𨿽不遇猶遇也縱遇其得孰多於不過乎肅歸有以見吾母矣請辭先生以東予固畱之不得乃載肴崇酒而酌之曰士君子生於斯世也讀萬卷書駕萬里車將以廣吾業行吾志也然其出也必以時其進也必以道出非其時而進非其道𨿽位食五鼎身綰六印其天爵之貴蓋無幾矣元功一不遇於丞相再不遇於有司又不屑屑於禦史執政之察薦翩然而起浩然而歸若生駒健鵠不可控搏豈不眞奇士也哉今元功之歸其鄕也於山則有兩眺四明百樓五癸蘿巖金罍於水則有曹江玉帶夏蓋白馬其於人也政事則朱雋孟嘗文學則王充魏朗邯鄲淳蔡邕諸虞徳望則謝安王羲之忠義則李光劉漢弼孝行則曹娥朱娥仙人則魏伯陽劉綱其他才知行能之士固不可以一二數也且地气完宻而淳厚多古先聖王之遺迹泛虞江而感重華陶漁耕稼之利登禹峯而思玉帛萬國之同近不出乎百里間而上下數千載可一覽而得又何必足迹徧寰宇哉況韜晦以俟時優遊以養老尢君子所當愼重乎昔在虞夏之世有君疇務光者不臣於天子不友於諸侯不出則已出則必爲帝者師在商周之世有伊尹太公望者躬耕畆漁釣水濱非天子致敬盡禮不輕於自用用則澤及四海功流萬世此其人皆傲視宇宙齊光日月豈肯降志辱身以就一切功名耶及道與時行則天下之重任自有不得而辭者元功亦嘗抱膝以嘅想髙風善政於百世之上乎吾知元功翩然之起浩然之歸庶幾有見於此者不然出則爲操瑟齊門處則爲終南防徑於道於時果何如也元功不以此而易彼吾將見千駟之乘萬鎰之金交聘於越東之野矣然則今日之遇豈少於向之不遇哉予𨿽老尙有望焉遂序以別

送趙木仲東歸序

永嘉趙木仲故宋宗室諸孫美須髯倜儻負气與人交一不合卽赭容怒去獨從見山葉先生遊最久葉之學出於綗室梅先生梅之學出於北山何先生而何寔本於紫陽朱夫子故其所得具有師法嘗以易詩教授荊揚間從之者甚眾或勸之仕輒笑不答未幾河南釁起王師䢐徵木仲幡然起曰吾尙能坐視生民塗炭乎遂扣軍門手畫十餘策主將奇之而不能用木仲裂策投地曰是齷齪無能爲者不去將及於禍急絕江南還所過諸將莫不奔走迎謁開壁設座北面師事之凡用其策多奇勝禦史部使者數論其有文武材宜用如詔書事上丞相府起僉浙東宣慰司副都元帥兼治縣慈溪大夫士爭走賀之木仲抵掌大笑曰諸君以吾得一官爲榮耶吾卽榮一官當國家治平時視軒冕富貴猶且泥塗而土苴之況今甿廝役皆得取寵爵厚祿馳騁車馬以相雄長曽謂趙木仲辱與若等伍耶吾將棹鯨海之月攬雁山之云濯纓長流掛巾絕壁與髙人隱士箕踞放浪以養吾胸中之浩浩以俟夫朝廷治化之淸顧不偉歟吾誠不忍以七尺之軀徇斗升之粟糾纒膠擾於是非榮辱塲也於是大夫士咸知木仲之出非爲身謀退非果於忘世相與酌酒賦詩送之浙江之上酒酣詩成悲歌慷慨眾賓屬予序以別

送金仲達禦史序

國家以丰爵厚祿网羅天下才俊其途固不一而得士之盛則莫成均若也至元大徳之間秉鈞軸握樞機卓焉以功業自任者不可勝道況自皇慶延祐以來大開文治羣材輻湊其得士之盛何如哉至正中予爲司業一載每見諸生升降揖讓之次講道論徳之餘或雍容溫雅粹如圭璧或磊落瑰偉燦若珠璣或疊宕奔逸若神駒脫轅不可羈絡或英厲奮發若鷹鸇鷙鳥橫飛疾擊淩霄漢薄四海而莫之能控焉者固已自奇而心許之十數年來盤薄江海諸生之動靜邈不相聞然未嘗一日忘於懷也去年冬奉詔董漕閩南道過余姚適驛報禦史至名聲籍甚問之諸生亦不刺金仲達也未幾予至三山明年春仲達亦來始得相與道故舊審出處乃知向之所與遊者皆歷華要登臺閤赫然爲時名臣仲達學贍而才富貌溫而气剛砥節礪行尢自樹立如予前所論者蓋兼有之方今海內多故干戈未息東南諸郡逺在海隅凡軍政之不修官刑之或闕吏之太甚民病之已革大姦大慝之未去禦史皆得而按之然數者之失其來久矣非可以一旦威制而力勝之也其亦周旋咨詢宣道上意使人人知尊君事長之道先義而後利狥公而忘私則三軍之於將帥如手足之扞頭目庶民之於官府如子弟之趨父兄善者知勸惡者有懲矣仲達其亦勉旃予𨿽老至元大徳之治尙有望於諸君焉

送鄭居貞之建安序

夫君子之進於學也必愼其擇專其志厲其行持之久積之深養之厚然後義精仁熟幾應於中而處天下之事不難矣新安鄭生居貞從予遊者再期每有問焉未嘗不卽是以爲教而生猶若有疑焉於其別復申之曰子亦觀於舟乎其膠也前不能以尺寸及水至風順踔千里在瞬息車之尼也鞭箠泥淖終日疲於跬步及走康莊注峻阪𨿽雷轉飈驅不足以諭其快豈惟舟車哉弓之張也矢之激也戶之運也槖之鼓也水之決也火之燎也鳥之遇順而魚之縱壑也此其神妙不測何如耶是必有其幾矣幾應於中而事物之來如持衡懸鑑隨其長短輕重小大妍媸無不各當其情而養親事君居家治民之道舉不外乎是矣然擇之不愼則邪說足以干正志之不專則事或分於外誘行之不厲則往往一簣而虧半途而畫又烏能進於聖賢之域哉就有所進則亦安於一才一藝之成狃於一善一長之得而非明體達用之學也居貞厚養而深積持之且久庶幾義精仁熟隨其所遇見之無疑而用之有餘矣所謂舟車也弓矢也戶運而槖鼓也水火與魚鳥也其幾一動蓋有浩乎其不能禦者卽欲自己得乎𨿽然予言止是矣生今往建安建安朱子之國斯道之統寄焉休風善教必有存乎人者生更有得則還以告我

送劉中守僉事還京師序

予聞天於瑰偉卓犖峻特之士必有所抑遏摧沮頓挫而後志專學力奮焉有爲以大其業而張其名不然其志不專其學不力𨿽有瑰偉卓犖峻特之士業不大名不張也西夏劉君中守以善書與修經世大典由郡文學辟東曹掾累官宣文閣博士工部員外郎比年四方兵起天子以閩海道逺守吏失職遣君浮海持節僉亷訪司事旣至行按建寜邵武二郡時二郡大盜壓境民方苦暴斂君所過召父老慰問疾苦布宣徳意至爲之感泣然君性外慈內剛有不直輒攘臂挺起正言不顧用是多與人齟齬不合久之竟以言去君闔門愈自刻厲讀書窮日夜不已興至卽賦詩寫字或援筆畫山水意趣天出𨿽疏食屢空泊如也若是則中守得以專志力學於抑遏摧沮頓挫之餘矣天果以是大其業張其名耶夫克敵之將每勝於幾危徇國之忠恆信於孤憤故善學之士亦往往得於困心衡慮焉然非確然有以見天下之理卽其所遇而無不安者能爾乎吾於是益知君之果爲瑰偉卓犖峻特之士矣今復將涉鯨海之濤酹燕山之月以遊於京師其必有所遇也哉於其行序以別

送許存衷赴漳浦縣尹序

往予在史館與應奉程以文交最善一日以文以客來謁曰此漳南士許存衷慷慨負气讀書知古今善騎射李至甫反南勝守吏多望風遁去將帥擁兵不進存衷率其鄕義士數百人導官軍直前大呼連奪其數砦賊勢不支以功巡檢定南今受命南歸願得一言以贈予作律詩一章遺之後數年代祠漳南詢其人不得又二年亷問閩海求之又不得今年分部三山存衷始以向所遺詩謁間語及京師故事恍然如夢覺而醉醒也存衷丰頤美髯沈毅有謀因薦之經略李公俾令漳浦將別復求所以相其行者予聞漳在閩粵極南漳浦又漳之南山谷阻深民獠雜處比年彊橫繕甲兵據租稅與吏抗吏旣不禁反相爲漁獵子家龍谿漳人也令漳浦又漳屬也固爲難治矣然而民情物理子所周知饑渇之餘易爲飲食子能以向者勇義郤賊之心爲今日施惠保民之政處之以亷賦之以均燭之以明撫之以寛而又將之以不欺行之以無倦則民有不被其澤者乎古者治郡曰牧治縣曰字牧若童竪於牛羊飲齕臥起隨其所適字若慈母於赤子癢屙疾痛同出一體蓋令視守尢近民也子果爾漳民𨿽彊橫其敢不率令治乎

送朱元賓赴南靖縣尹序

君子之用世得百里之國而治之使其民出租稅勤役作以供公上而無愁苦嘆息之聲亦可謂賢大夫矣況處炎荒萬里之外其治理卓然有譽於人哉興化縣尹朱君元賓調官南靖將戒行凡交於元賓者皆謂南靖在漳南一百二十里自李志甫魏梅壽相繼反其民習戰鬭操彊弓毒矢出沒山谷無時尢難治況比年彊暴各以力雄鄕裏少不合意輒嘯呼殺掠縣令莫之誰何元賓豈宜輕身入其地耶予曰元賓之贊番昜也長吏稱其能幕府服其行士民懷其惠其在興化興化之人莫不父母而神明之去之日老幼攀號擁馬不得行部使者課治行爲閩海縣令第一向予分部董漕以亭民歲給工直恆半入姦吏槖白金數千鎰俾元賓往給之元賓至則躬詣諸塲𨿽一錢必手授饑則出褁餌取水咽之去塲民嘆曰我等煎鹽老矣今日乃盡得官本𨿽勞無怨也元賓之才若此南靖𨿽難治吾知賢大夫施於政者恢恢乎有餘刃矣𨿽然民猶魚也水淸而魚不撓則魚得遂其性元賓亦不撓其民使皆如魚之在水且將於於而來輸租稅服役作更相勸告以保其子孫全其生理之不暇又肯操弓矢出沒殺人以違縣令教乎近制縣令以治行聞者輒拜禦史元賓將被顯擢�宜速行無惑

送翟終吉還南臺序

世祖皇帝統一萬方旣立禦史臺以正綱紀又置兩行臺以分總其治而在江之南四省十道惟湖廣所部去王畿萬里近雜大理烏蒙白霫谿洞諸蠻外與交趾九眞日南畨邦相屬其人輕獷好鬭苟委任一失當則悖亂蠭起朝廷每三歲一遣使者卽其地與藩臣課吏殿最而上下其秩仍分遣南禦史一人臨蒞之所以嚴黜陟示懲勸也比年兵興道梗使者之至久闕焉至正二十年天子思念逺人久罹荼毒求賢守令撫安之乃詔使如故而禦史之選寔當月君徳明禦史曰吾職也不敢以地逺辭然非有良佐史不可乃選於眾而得翟君終吉終吉以經學傅律令檄卽下慨然曰吾得與禦史持節駕艨衝涉萬里鯨濤以望三韓之國臨百粵之墟然後逾嶺嶠上衡嶽浮沅湘以宣王命而揚風紀之威顧不偉歟旣至閩廣之交山夷島寇連絡海上出沒叵測數進而不可得則又曰吾聞大夫出疆得專命況禦史哉湖湘𨿽未能卒至其他背法傷理以毒吾民者多矣獨不能盡吾言以伸鬱鬱無聊者乎於是卽所聞見輒白禦史戢貪暴植良善凡有利於民者莫不殫力竭慮務於必行閩以南大夫士咸曰賢哉史也吏中外者皆斯人若風紀有不振揚者乎遂相率歌詩以餞而徵序於予予謂惟仁人而後得好惡之正或反其所欲以咈其性𨿽脇之嚴威而民不從終吉何以使斯民惓惓不忘若此乎是蓋能得好惡之正矣詩曰心乎愛矣遐不謂矣吾於終吉三誦焉

送周克復歸省序

畨昜周克復故贈翰林侍讀學士蘭屋先生之孫今江浙行省左丞伯溫父之子也克復由國子生給事江西省以湓城錄事從楊將軍戰毗陵有功判建寧府府當江東西之衝控扼兩關與賊連歲接戰克復至運餉不絕及圍城兩月克復又分守建安門一日礟著首腦裂血被面死舁歸逾時乃蘇賊旣退眾皆以次受賞克復獨謝去省其親於江浙道出三山謁予城西香嚴寓舎予與伯溫生同年居同裏仕同朝而侍讀公又與先學士交誼甚厚於克復行其能已於言乎夫士大夫之所以異於人而重於天下者道徳文學功名其次也不以道徳文學自勉而徒取功名猶爲不可況齪齪求富貴者哉比年海內多故廝役椎埋之徒崛起行伍佩通侯上將印署文書輒生殺人服阿錫珠璣騎嚙膝從駢脇弩矢握刀以相雄長者踵相接克復世家子乃欲以其所不能者與若曹爭能斂面低首蒲伏承順以出其下風其輕重得失果何如也今克復能於此時慷慨自退以歸壽其親亦庶幾不爲富貴功名所搖動矣𨿽然富貴功名在乎天道徳文學由乎已勉其在已者以俟其在天者斯古之士所以卓然超出乎千萬人之上而傳之千萬世之後也克復其亦思所以異於人而重於天下者哉

送蔣廷學調江浙省掾序

毘陵蔣廷學以恭愼厲行婿於錢唐管左丞之門左丞諸孫叔堅赴福建行省理問官廷學從以行因得給事大府明年叔堅擢員外郎廷學遂使於朝以浮海功主簿興化之遊縣又明年叔堅拜南行臺禦史廷學亦攺授福州錄事大府惜其才之隱於下寮也辟掾幕下甫三閱月慨然嘆曰夫人之所以出而仕者亦欲少行志爾苟志不行猶望斗食以養吾親今吾親逺在數千里外而吾乃不能具甘防爲朝夕供𨿽得祿奚爲哉卽日白請歸以便養大府嘉之調江浙丞相府將治行閩大夫士咸歌詩以餞請予序之予時亦將北行顧惟曠歲遼隔不得過家上冢以慰問鄕裏而廷學廼先吾歸日奉巵酒以壽其親於西湖六橋之間獨何得於天者厚與且予與禦史交甚契故知廷學爲尢深廷學外若怯懦中實秀發善書能詩吐辭輒出人表可愛也昔漢諸曹掾有位三公者廷學得以所能上下古今得失與丞相論可否則又豈不能少伸其志以行所學乎毋徒諉曰吾歸以便養而已試以予言語禦史何如

送修敬宗序

予始至京師時東平諸公能言金進士修君爲郡幕府有文學政事後又聞其子謙舉進士判沅州孫思善教授益都儒學皆克世其業思欲一交修君家而不得兵興以來南北道阻自謂文物遺獻若修氏者可復見乎至正辛丑秋福建行省左右司員外郎管君叔堅拜南行臺禦史其冬有掾乘傳來迎間過予城西寓館坐而問焉則名徳字敬宗修其姓東平其裏也予駭然曰子豈金進士修君諸孫耶敬宗始具道其先世敍歷使予數十年向慕之私一旦若行空谷而聞足音之跫然適故都而見流風餘韻之存也敬宗由升宣兩郡功曹江東西憲史辟今役長身魁貌善爲恭謹歉焉常自退遇不直輒奮起不顧每與禦史論曰禦史所執者法也法張則治法弛則亂今法弛久矣禦史將執法以行權其在自治乎自治嚴則人知畏人知畏則重爲惡重爲惡則刑罰淸而徳化行盜賊不足平矣禦史謂敬宗言然當共勉之予旣辱知禦史久玆又與敬宗交聞斯言也寜不重爲之慶遂書以別

送曹季修赴建寜路儒學教授序

上饒曹君季修將教授建安其友人淸江張仲純徧求三山諸大夫士詩以爲餞且過予曰季修昔長樵溪書院時於僕有交遊之好其情懇款篤至好學善讓使人久而不能忘也今且別去先生幸辱教之庶其有所勉焉予久未有以復而曹君遂行旣而寇圍建安道阻不相聞者數月仲純每見輒以是爲請及圍解道通仲純又請予惟仲純信士季修能得其心若此則其人之賢可知矣我國家統一海內首崇學校以厲風化州郡咸設教授其職視前代爲益重然而典州郡者亦嘗知教授之爲重乎爲教授者亦自知所以爲重乎不知其爲重故州郡輒以屬視教授不自知其所以重故教授亦甘以上官事州郡此學校所以日壊而風化所以日隳也蓋詩書禮樂教之具也仁義道徳教之本也舎詩書禮樂而專錢谷舎仁義道徳而尙辭章教授其復能自重乎教授旣不自知其重而州郡又安知其爲重乎況竊錢谷以苟餔餟委辭章而事佚遊者哉於是勾稽出入之防愈宻奔走逢迎之禮愈謹而先王建學立師尊賢養老之初意遂不可復振矣𨿽然建安朱子講學之地東南鄒魯也其典郡司校者宜皆知所以爲重而無向者之患矣而予猶諄諄爲季修告者嘉仲純之請篤朋友義也

送呼都克布哈右丞赴京師序

江西旣陷之三年爲至正庚子民吏多間道來輸誠款省臣以聞朝議擢宗正掌判髙昌忽都不花伯英君爲右丞以佐克復之任時其母夫人年已八十義不可逺去伯英以方鎭事重卽日陛辭浮海南來冬十月至軍中與平章沙公定出關計明年二月次延【闕】師鄧鄧克閩已入據邵武勢方張君謂平章曰【闕】

以荊襄狡之眾據有險要而我欲以千百罷弱之卒制之且弓矢甲冑扉屨餱糧悉無所具此無異驅羣羊以逐虎狼也夫江西七閩寔爲唇齒其民逃避者散在諸郡苟江西不可復則七閩亦不能守若並兩省而一之董之以重臣資其有以給思歸之士庶其可濟乎平章曰右丞議是乃條具其事俾送之江滸或曰君期月之間再涉鯨海得無賢勞乎君方慷慨談論殊無難色且曰向也以國事故不得顧吾母今也以國事入奏因得拜吾母以遂吾私又可以賢勞辭乎予乃慨然嘆曰伯英眞忠孝人哉其於家國可謂能權其輕重者矣四牡之四章曰王事靡盬不遑將母旣嘗爲伯英重油然之思矣其卒章曰是用作歌將母來諗則吾人豈不預爲伯英喜乎三嘆之餘書以識別

送興同都事北還序

至正二十一年秋廷臣言閩海逖在南服將吏或不能上體聖天子子惠元元之意使山野愚民冒犯鋒鏑無以自新乃遣集賢院都事興同奉詔航海以明年春正月朔旦至閩君旣布宣徳意遂館於城西大中寺泊然自持非其人不交燕飲不合義卽卻不赴日與布衣韋帶士論今古得失人物臧否由是閩人爭譽君一日客稱鄭生者言向有髙昌崇福奴婿予家曽遺其大父別都魯迷失北廷都護宣命勅牒凡五道崇福奴死久矣君髙昌氏亦嘗識其人乎君惕然起曰崇福奴於吾爲從父都護則吾曽大父也昔所受命寔在至元間我先人求之三十年不及見今吾幸得之於炎荒萬里之外顧豈偶然哉乃請而藏之間出以示予予惟人子之於其親也見幾杖則敬見衣服則悲見杯棬琴瑟亦莫不致其依戀愛慕之思況龍章錫命世澤之所存哉今君之爲使也旣能敷揚國命以無愧於職事又能盡得先世故物歸以告之祖禰慰宗族傳之子孫非其忠孝之實感動乎神人能至是哉傳曰公侯之子孫必復其始予知君之有以世其家矣君之還閩大夫士皆歌詩以爲餞因書之首簡以爲序君字道逺石林其別號云

送李尙書北還序

閩粵諸郡阻山岸海租入之數不當東吳一縣其民終歲勤動僅足給食而公私所資悉倚鹽賦比年橫兵蠭起敓攘成風大者據州縣小者雄鄕裏其入乎官者蓋益鮮矣朝廷以海漕間不如數乃遣使防鹽易粟以助京餉然金革傷殘之餘急之則民困而變生緩之則吏懈而事廢其爲使者不亦難乎自非行信於上下而譽交於中外其克稱是選哉至正十九年予以譾材謬膺玆任明年稍更定其法民𨿽稱便亦不能無忤於貴家巨室焉其冬有防罷分部仍以漕屬之行省又明年畿甸大稔始議以鹽賦十之六雜易一切供上之物於是河南李君彥聞實以戶部尙書使來君旣至則嚴法以防姦市平估以通遷逺近聞之商賈交集不數月得綾絁錦綺繒布絲枲十數萬將以今年五月浮海還京師適予行先於君乃過君別而爲之言曰君之材過予逺甚且君在朝久上下信之中外譽之嘉聲令望卓然見推於一時是宜君之倜儻磊落果於行而無所嫌畏也𨿽然君之所以自任與朝廷之所以任君者又豈止是而已哉凡官政之緩急民瘼之重輕守吏之臧否將校之勇怯山川地勢之險易人物風俗之澆醇宜皆有以復於君相者方今中原底定姦宄悉平立經陳紀更新治化君其可得而辭乎

送翟生北還序

戶部尙書河南李君彥聞使閩海遣其甥翟允學來從予遊予謂生將淬厲以爲文耶則尙書方馳騁汗漫以鳴於時將博覽以爲學耶則尙書方貫穿閎衍以揚於朝其或出此而猶欲鉤摘奇以求合所司幸甲乙之選則又尙書之所已能者今生之來學也亦何所見而取於予哉生黙不應惟日閉門西廡下取經史諸書晝夜誦不輟間有問則超然出人意表予於是知生之得於尙書者亦已多矣居數月予與生皆有逺行求一言以爲別乃告之曰孔子之道載之六經朱子之學著之四書其本則道徳仁義其用則禮樂刑政生欲正其本以達之用無亦先明乎四書之防以求六經之蘊乎六經旣明則學益充而文益粹豈徒決科有司以希榮一時而已𨿽推之經綸參贊豈外是哉然朱子之學寔得於河南二程夫子二程之遺書具在生河南人也歸而求之有餘師矣予豈復有益於生乎哉試質之尙書以爲何如

送王仲歸建安序

予之僑於城西香嚴也七閩之士多來見見必有所挾焉或歌詩或文章或書或畫或醫卜陰陽之屬莫不軒軒然有自得意最後王生來謁問焉則志道其名仲其字建安其裏也獨恂恂畏謹上手低面欿然若無能者然一聞事不直輒赭容爭辧不少讓時予東軒有故書敝畫堆積幾上生指顧曰是何散逸而不之理也吾爲先生裝潢之可乎予謾應之生卽抱置別室閉戶數日則向之故敝散逸者皆籖軸題識一新矣予因問生方積學礪行以求聞於時又何暇遊心於玆藝乎生笑曰先生知吾者乎吾聞儒者之道髙明而廣大奧宻而精微旣非吾之昧昧者所能知而今之仕者率多脂韋苟祿以幸免禍而肥家吾又豈能含垢忍恥與若曹伍哉且九流百家之技去儒者之道益逺又非吾之所屑爲是以因其藝之近而衣食其傭有餘則以遺饑餓疾病之遇諸塗者不使畱銖錢龠粟以累吾之心也庶幾於已無甚勞而可以養吾之生於人無所求而可以從吾之志吾之所以安於玆藝而不辭者蓋不忍以彼而易此也予乃作而嘆曰仲其知道者耶何其善於擇術也宋淸之醫利於報承福之圬賤且勞孰仲比哉於其歸序以別

送曽仲衍之平陽州同知序

平陽州同知曽衍奉寛卹之詔自直沽浮海至三山旣事將赴官予適應召北還偕至連江之上拱而請曰衍無似向從事江西行省承檄諭賊旴江被執械系數月旣出倅南恩以使來閩者二年矣比浮海至京師以功佐是州惟是多艱未知攸濟願得一言以爲勉予以薄遽辭則其請益勤乃酌酒於道而告之曰仕必論世也則子之先文定文肅文昭三公名於前參預僉憲二君繼於後以言乎學也則學士虞公參政危公爲之師而凡與子從遊者亦莫非賢大夫士其於聞見所得旣多宜無復有爲子告者矣且自用兵以來豪橫蠭起據郡邑以私天子之賦稅者比比皆是𨿽臨以將帥監守之重猶不少伸其志況同知寔州佐者乎爲州佐而志不得伸則吾又何以告子哉然聞平陽大州也其治並海而阻山其民勤生而好義比年又得周君宗道爲之理因民心以緩其下節軍用以供其上子誠能不易向者艱難堅苦之操而又施其所得於父兄師友者爲之政不矯於外不欺於內使此心之微可以交於神明而白之上下則𨿽文定之道徳文肅文昭之功業皆可漸致矣又何往而不得伸其志哉他日試持此以見危君未必不以予言爲然也

贈醫者蔡徳芳序

福建行省理問吳君間過予請曰醫者蔡徳芳善療小兒出入吾門凡所治投匕劑輒愈數予之錢辭益以束帛又辭彊所欲則曰願得貢尙書序吾醫然不敢請也吾諾之甚久先生能爲僕遺之言乎予曰徳芳知予哉予聞醫不通神不足以爲醫甚矣醫之難言也況嬰兒在𦇤褓中腑臟之未完脈理之未充血气之未實口不能言遇疾病徒以意取之一或不當則失治矣故諺有之寧醫十大人無醫一小兒古之善爲術者無過扁鵲其過秦知秦人之愛小兒則爲小兒醫然則小兒醫其始於鵲乎鵲之爲醫也可謂神矣史記載鵲遇舎客長桑君而奇之授之懷中之藥飲之上池之水自是眎病盡見五臟癥結後之醫者復有如鵲者乎鵲之書旣不傳近世若兪範王徐孫崔張劉錢陳諸君所著少小蒸變宮气玉匱金鎖寶鑑之書其爲術𨿽去鵲逺然又豈無獨得之妙乎徳芳醫小兒往往獲奇效宜亦有得於諸君矣吳君曰吾嘗聞徳芳之言夫病與藥值則惟用一物固不在記覽齊和之多也吾亦凝吾心精吾思使意運於物之表故幸而中焉爾吁徳芳言若此其果異於人哉因吳君之請遂序以遺之

送心泉上人還福州序

予旣分部畢事休居福州西門外鳯凰山之南山南多浮圖氏宮其徒好事者聞予嗜幽逺而樂閒曠也往往躡屨褰裳以來相從而予亦愛其人之不規規焉爲事物之所羈束遂相與窮髙極深探奇搜隱望云鳥之往還俯淵魚之游泳或防樹酌泉或掃花坐石箕踞笑傲盡日乃去久之有僧稱心泉者持詩一章來謁問之則長樂儒家子姓魏氏其先本浮光人而祖朂登宋進士第官至太常卿曽祖一翁累官知制誥心泉兄弟五人而三爲浮圖學心泉季也象山秋谷其師怡山方石其祖今以書記主宗之塔寺予於是取其詩而讀之音節幽逺志意閒曠超然之得若有契予心者故於諸浮圖中尢深愛之予間有作輒出片紙錄去居歲餘其勤如一日及予治任北歸心泉逺餞於連江之邑登崇山度長溪胼繭頳汗殊不以爲勞旣別復畱徘徊顧瞻若不忍須臾暫去抑何其情之厚也予再居閩幾三年凡見道路設祖帳觴豆以爲餞者非其勢相壓力相制則其情愛狎暱之私有甚不得已焉者舎是則漠然若不識矣孰能慷慨重義气執杯酒走數里爲別哉心泉學浮圖者其於人初無與於休戚而情之厚乃獨異於是其果不爲薄俗之所移乎其果墨名而儒行者乎遂書以爲別

送元舜宗堯二師歸浙東序

至正壬寅夏予自三山被召還京師道出四明凡方外之士以詩文名者莫不來謁而定水復禪師延慶貴禪師相與尢勤最後天寜慧禪師率其徒來請銘其師孜舜田之塔適予治行不果爲明日解舟至余姚之廟山見二僧來前問之則孜弟子元舜宗堯也首以塔銘爲趣予謂時方盛暑日如熾輪子何必觸熱冒險而逺行耶秋深气淸候予文成當副所請二師俛進曰此來必得先生文乃歸及絕海抵錢唐皇岡之野二師亦復繼至予旣寓海村臥病兼旬求多謝去而二師日款門請益堅乃力疾爲之銘而後見焉將別二師復請曰銘固幸矣先生獨無一言以賜我乎予嘗過防稽雲門天臺雁蕩天童育王諸山徘徊瞻晀見浮圖大剎往往猶多晉宋梁唐以來顯志而故家巨室不數百年雕謝銷落殆無存者天於彼此豈故有厚薄哉蓋浮圖氏立志堅勇有不爲則已爲則務於必成亦有嗣法者行同心一故能立大功成大事𨿽歷盛衰萬變愈昌熾而愈無窮也予於二師之請銘益有所感矣

玩齋集卷六

欽定四庫全書

玩齋集卷七

元貢師泰撰記

備萬齋記

出杭州新門東北二百步又東折入委巷有屋四楹在敗垣廢圃間蒿萊不除問之徐氏業也遂傭其半苴漏補罅移木牀瓦竈就居之四壁空無長物因大書備萬二字於其顏或過而問曰飲食以備饑渴裘葛以備寒暑僕禦以備使令子今無一物之備何謂備萬耶吾知子之不爲是也豈嘗有見於孟氏萬物皆備於我之言之意哉予乃笑而答曰吾亦知我之不爲是也夫我於天地間亦萬物之一也以一較萬其猶稊米之於太倉乎以萬歸一其猶太倉之於稊米乎故凡形色之可接者聲音之可求者气類之可感者其數無窮也其變莫測也固非一身之所能備也而不知自物觀物則物物也物且萬萬也自我覩物則物豈外我一身哉且人也物也同得陰陽五行之气以成形也亦同得陰陽五行之理以爲性也何其正通偏塞之不同耶蓋知覺運動之蠢然者物與人固無異也仁義禮智之粹然者人與物果無異乎是以散之爲萬殊斂之爲一理以一貫萬其所以爲備也亦大矣𨿽然體之而不實則羣疑之起足以害吾道行之而非恕則一念之私足以戕吾仁若然則一自一烏乎萬萬自萬烏乎一非知道者其孰能與於此客惟而退遂書以爲記

經訓堂記

經訓堂者安陽韓諤致用之所作也韓氏自魏國忠獻王以經學致位將相功業日盛收書萬卷作萬籍堂於安陽裏第其子文定公旣增廣之文定之子申國公益置七千餘卷作叢書堂六庫相傳之盛當時河朔士大夫家號稱積書多者罕及之傳四世至尙書左司公膺冑始從宋南遷會稽時散失已無餘矣又四世至義行明善二先生皆以道徳文章名於時聚書復數千卷作經畬齋義行之子務徳君承之作種學齋今致用又取兩世之書庋而置之揭以今名歷數百年更十數世而藏書之富綿綿不絕吁亦難矣哉然六庫兩世之蓄諸子百家眾史兵農毉卜之書皆在焉致用獨有取於經訓者豈無見耶蓋六經在天地間如元气流行日星昭布大而父子君臣之道近而夫婦居室之間幽而陰陽鬼神變化之理明而禮樂文物法制之詳微而昆虫艸木之夥讀之者隨其力之所至𨿽淺深髙下造詣之不同實未有外乎此而可以爲學者也昔昌黎文公訓其子符嘗有經訓菑畬之句非深得於六經者其能卓見聖賢爲學之要乎文公忠獻宗也忠獻致用祖也二祖以文章功業顯於唐宋致用歸而求之有餘師矣師泰也何足以知之姑爲記

知學齋記

人亦孰不欲學哉善學者知所以爲學而已矣知所以學則用志専而成功易學而不知所以則倀倀然無所向𨿽日疲神於六藝之文殫思於百家之言其爲學果何如耶然則學固在乎知知亦有其要矣天臺徐大章以知學名齋間過予海昌寓捨願聞一言以發其歸趣未幾復以書請曰一防嘗受教於家君矣學以立言明道非徒記誦詞章云耳然堯舜湯文周孔之道見於經其言宏博奧衍旣未易知而漢之司馬遷揚雄唐之韓愈宋之歐陽修卓然自爲一家之言又未易得其門墻而入也先生獨不能啟死虛滯使如春陽發動層冰頓釋乎予發書三復而嘆曰善哉大章之爲學庶幾得其要矣夫予亦何足以知之然竊聞之言非道不立道非言不明立言明道固不可岐而二矣亦豈可不知先後輕重之敍也耶不知其敍而遽學焉則終不足以領其要矣是故道明於已而發於言則言不期文而自文譬之江淮河漢之流行波瀾起伏將有不得不文者不明於道而徒言之則如斷潢敗潦𨿽欲文得乎且是道也非逺人以爲道也本之於人心天理之正行之於彜倫日用之常因微以至著推近以達逺由小以及大可以參贊可以位育可以成變化而行鬼神斯其所以爲學也斯其所以爲堯舜湯文周孔之道也然而楊墨仁義而異端老佛慈愛而殘忍其他若申韓管商公孫衍張儀之流其始亦非不欲明道也而卒至於糜爛磔裂不可究極者不知所以爲學學焉而不得其要故也是則堯舜湯文周孔吾學之標準也易書詩春秋禮樂吾學之尺寸也執尺寸以定長短望標準以趍逺近道其外是乎不然苦心刻意作爲文章𨿽能並驅齊駕於揚馬韓歐之間果爲知學哉大章不棄予言遂書以爲記

一經堂記

一經堂者海昌朱肅齋氏名以訓其子而參政周公伯溫之所書也肅齋之子鐩從予遊閒致其父言請爲之記予謂六經並載聖人之道何獨取於一經哉豈不以漢韋賢嘗以一經教子故耶不然則將先明一經而他經從可明矣夫經之目有六曰易書詩春秋禮樂或道陰陽或紀政事或詠性情或正名分或以正行而和心𨿽其爲說不同而其道則未嘗不貫於一也自三五以降歷世益逺然其垂訓立教者不過數十言而止至吾夫子贊序刪正更加述作上以紹前聖之旣往下以開後學之方來人文可謂極盛矣實亦不過數百卷而止爾以數百卷之書明數十言之防簡易精潔如天地運行如日月照臨其道未嘗不廓然而公粲然而明也及秦漢諸儒各出已見務爲専門論議詆訾朱紫混淆其簡冊之多棟充牛汗旣已湮塞聖道磔裂經防不可究極矣而近世科目之設則又餌之以著述誘之以詞章蠱之以記誦假之以經術遂使海內之士疲精竭力靡然向風恣爲新奇之言巧飾頗僻之見一切逢迎苟合以徼進取而六經始爲釣功名利祿之具矣嗚呼大道之晦一至於此可勝嘆哉向非周程張邵朱呂數君子者出孰能發微言於旣昧之中尋墜緒於不傳之後乎而今之學士大丈執其全書因以潛觀黙識旁通曲暢則亦幸矣然有讀書萬卷而終身無一言之得者有得一言之要而終身守之不失者其故何也道之明與不明而已是故明經所以明道道明則經無不明者而鐩也又文公諸孫彊志善學其庶幾有得於此矣夫不然𨿽日誦六經猶爲無益況一經哉

重修西湖書院記

江南浙西道肅政防訪使醜的公重修杭州西湖書院成郡監諤勒哲特穆爾旺溫守社從庸謝節提學馬合謨洪欽以士人宋杞等狀來請文曰西湖書院在杭州西湖之上故宋嶽武穆王飛之第後更爲太學至元丙子天兵臨城學廢禮殿獨存其地與憲治實皆爲嶽王第故來長風紀者莫不以作興爲先務三十一年容齋徐公琰始卽舊殿攺建書院且遷鎖闌橋三賢堂附祀焉三賢者唐刺史白居易宋處士林逋知杭州蘇軾也置山長一員主之遂易今名延祐三年周公徳元徙尊經閣建彜訓堂創藏書庫益增治之至元元年特黙格公胡公祖廣重葺大成殿開志仁集義達道明徳四齋以居來學扁三賢祠曰尙徳別室以祠徐公曰尙功於是書院之盛遂爲浙東西之冠矣越二十年城燹於兵書院亦廢象設陊剝庭廡污穢居人馬迹交集其中書籍俎豆狼籍弗禁明年三賢堂燬又明年尊經閣壊學官廩稍久絕仿徨莫知所措公朔朢謁拜顧瞻嘆息曰兵革之餘𨿽瘡痍未復教化其可一日而廢乎況勉勵風紀之任而書院又密邇憲治也哉於是出私廩白粳二百石謀作興之丞相康裏公更益白金五十兩乃克裒堅萃良撤朽易腐輪奐再新始事於至正十八年冬十月迄功於十九年春正月諤勒哲特穆爾等承命董役幸底於成今尊經閣巋然特起三賢祠棟宇輝映設以重門繚以周垣殿堂齋廡庖湢庫庾無不悉治此皆我公之力也不有紀述其何以勸顧惟公之曾祖太師中山王勛業卓冠祖文奕世繼美公由近侍拜三臺禦史歷四道防訪使以宣慰都元帥督兵饒信克復三路二州五縣全活數萬人其詳具載武功錄及監憲浙西又能以經濟之略葉和逺邇寛裕之徳撫綏軍民𨿽當﨑嶇戎馬之間不忘詩書禮樂之事可謂識見超卓深知治本者矣由是而風移俗易使人皆知尊君親上之道而銷其乖爭陵犯之風其所系不亦重且大乎是不可以無述用不敢辭

勉齋書院記

至正十九年冬十月福州始作勉齋書院明年秋八月告成丁亥防訪使者率郡大夫士行釋奠禮己丑經略使李公國鳳謁祠下用便宜署今額以儒人張理爲山長執事者間具本末請記於貢師泰曰書院徧天下而閩中爲盛大率祠徽國朱文公師弟子居多若延平武夷考亭建安三山泉山龍溪雙峯北山之屬皆是也勉齋先生實文公髙弟獨無専祠顧非蒞政者之缺歟昔者僉事張引嘗圖經始以調官浙東不果經歷孔汭銳意作興以拜南臺監察禦史又不果未幾行部閩廣適郡士林祖孟祖益請以太平公輔裏故宅一區爲學宮厥位面陽廣輪合制遂倡成之而防使沙木斯鼎副使元努僉事額琳沁布喇特納劉諤勒哲鄭潛經歷達爾瑪蒙古知事黃布延特穆爾照磨傅居信葉心相事議若出一且移鄭君董視而佐以屬吏王蘭焉行省平章布哈特穆爾聞之亟發白金五十兩及租田一百五十畝奇以給以贍於是卽舊以圖新拓隘以增廣禮殿中崇象聖人之燕居寺宇旁峙嚴先生之祀事堂曰道源著師友之授受也閣以云章以鄭君正字端本時所得皇太子書麟鳳龜龍四大字刻置其上也堂後疊石山曰小鰲峯不忘先生讀書精舍之名也齋左曰凝道右曰尊徳棲士有捨待賔有館燕休有室更衣有次庖湢庫庾各有其所重門衙衙層廡翼翼瞰以方池度以石梁其周九百八十四尺奇東西廣九十一尺深視廣之四雄規偉觀穆然靚深然後斯道之統有所尊而講學之士知所同矣惟子之學蓋亦得於先生者請文諸石以紀其成顧師泰荒陋何足以知此然竊聞之斯道也伏羲神農黃帝堯舜禹湯文武周公之所以爲治孔子顏氏曾氏子思孟軻氏之所以爲教不幸而變於管商慘於申韓雜於荀揚暴於鞅斯磔裂破碎於毛鄭賈馬王範之徒幸而唐之韓愈氏能以所得著之原道之書然其於性也主三品於仁也専博愛則猶未免於不詳不精之失焉至宋全盛濂溪啟其源伊洛遡其流度江再世文公始集諸儒之大成使千載不傳之道復明於天下後世吁盛矣哉於時門人弟子聰明卓越固不爲少然求其始終不渝老而彌篤者先生一人而已先生因劉子澄一拜文公於屏山之後卽慨然以斯道自任聴風聲於屋頭對孤燈於天曙其堅志苦思爲何如也自是得執子婿之禮從登廬阜涉彭蠡過洞庭望九疑宦遊淮江湖湘吳越甌閩間不惟口傳心授於師門者愈久而愈博而其所見名山大川淵深髙厚皆有以助夫精微廣大之學矣是故徵諸事業則城安慶禦漢陽最爲偉迹著之方冊則四書通釋儀禮通解尢爲有功蓋先生有志於斯世卒以陸沈下官不能大行其學固可深慨然聖賢墜緒非文公無以明文公遺書非先生無以成則斯文吾道確乎其有所歸矣先生沒其傳之著者在閩則宓齋陳氏信齋楊氏在浙則北山何氏江以西則臨川黃氏江以東則雙峯饒氏其久而益著者則西山眞氏衍義諸書凡今經帷進講成均典教皆出先生講論之餘也嗚呼先生之道傳之後世先生之書行乎天下孰不想慕其髙風漸被其餘澤況鰲峯箕山之間雲煙蒼莽神气流行愾然肅然猶若有見乎其位聞乎其容聲者乎書院之作其有功於世教豈曰小補云哉遂記不辭先生諱榦字直卿禦史瑀之第四子累官至大理寺丞轉承議郎致仕勉齋其自號云

象山樵捨記

江東諸郡治萬山中而山水之勝則在廣信廣信諸縣治萬山中而山水之勝則在貴溪若夫貴溪之尢勝則莫若象山象山自閩南行數百里至縣境巋然突起其勢上負而下墮若大象然故以名昔宋文安陸先生居是山以樂聖賢之道故山名益顯於天下後世今縣士程伯來父築屋讀書其中自署其顏曰象山樵捨蓋聞先生之風而興起者也夫山之勝峭而爲巖谺而爲谷散而爲峯巒林麓窪而爲溪澗池沼平者田疇聚者村落與凡神仙之居隠逸之廬浮圖之剎參錯旁午殆若棊布而星列焉且仙嵓雲臺逍遙琵琶諸山去樵捨近在咫尺伯來乃無所取而獨惓惓焉惟玆山之慕其眞有見於先生者乎豈徒負薪行歌托名隠逸以僥寵榮而已耶蓋先生之道髙明而廣大先生之學簡易而精微𨿽其所入者與徽國文公小異要其終未始不各極於至當之歸也門人弟子因鵞湖太極之辯一時互相論議遂使後之學者不能無惑焉嗚呼彼亦安知二先生之所以然哉今伯來仰玆山之髙而聞其道讀先生之書而知其要將不待言語文字之間而超然日進於聖賢之域矣顧予何足以知之詩不云乎髙山仰止景行行止伯來其尙勉之

福州路儒學復田記

國家廟祀孔子建學籍田以教養天下之士自江以南惟閩廣爲盛而閩處八郡之中租入尢號富饒比年典司不謹姦獘滋甚遂使嵗入之數日以耗損教養之具或不給焉防訪使贍思丁公聞之慨然曰是必有豪彊侵之者不然則漁於姦吏憲治所在敢爾乎乃命郡守申延嘉努稽圖按籍教授沈質初周履旁詢悉發諸豪民所侵在閩縣者得南洲田三百畮奇銀租若干兩魚蕩數百頃銀租三十兩兔壕莊田若干畮時升裏田一百畮奇嵗皆分其收之半在侯官者大小馬鄭漈洋田二百畮奇銀租一十三兩今增至五十三兩曇石莊銀租九十兩今增至二百兩新復田八十五畮銀租二十六兩在長樂者善田等田若千畮米增七十五石奇學產於侯官爲最多其十四洲田畮幾五千米石二千三百六十僅入其半今悉復如數而又歸浮圖氏先勝洲侵田三百畮奇是舉也憲史武鼎治中買住學正張熙孫皆與有力焉於是在泮之士盧曄等相率狀其事來請記嗚呼昔之侵者今以歸昔之漁者今以復變耗損爲富饒監憲公之用心亦知所本哉𨿽然學校之職教與養而已矣養之而非其材則稂莠足以害苗教之而無其法則紅紫得以亂朱今教養旣有其具盍亦思所以去其害苗而亂朱者乎不然佻達貽子衿之譏貪殘興碩鼠之刺倉庾𨿽實亦何益於學校哉紀之石間用勸來者

福州三皇廟學田記

三皇有廟毉者有學其制𨿽昉見於前代而合廟學爲一則又我國家之盛典也然廟以崇祀牲幣粢盛之物不備是爲凟禮學以明道餼廩供饍之具不稱是爲慢士瀆禮慢士皆爲政者之失福州三皇廟在城東北隅向予防問閩海時顧瞻棟宇荒陋俎豆狼籍師生散去學業不講語諸有司則曰無以贍也方謀所以經助之會遷去不果後五年以分部復來則廟學視前稍加飭焉問之主者謂宣城葛君秉璧之提學也防今平章普公之至大興學校而僚佐賔屬議以克合始取閩縣民田沒入於官者二百六十畮奇諸學官而部使者諸君又皆風勵勸勉以相厥成然後春秋祀饗朝夕供具一如令式而俎豆弦歌升降講習皆足以稱大藩之觀矣竊惟三皇之道猶天之元气也元气無不用故道亦無不該凡後世之敍倫明紀以淑諸人飲食作息以保其生者何莫非三皇之道也豈毉家者流所得而専祀哉況今所傳素問難經靈樞本艸之書鍼刺砭�按摩齊和咒詛之法其言多假托附麗問難以神其術未必皆出乎三皇也然讀其書於學固可以推廣夫好生之徳仰其神於廟又可以想見夫生成覆載之功觸類而長之庶幾猶得其所存於萬一爾嗚呼掘地而泉至蓋水無不在也穴隙而光入蓋明無不照也三皇之主於毉其亦若此夫他凡預田事者具載於碑陰故不書

文昌祠記

梓潼神祠在蜀郡梓潼縣累封輔元開化文昌司祿宏仁帝君今郡縣所在亦多祀之其創於福州儒學者實至正九年憲府諸君之所始也祠當麗澤亭之北杏壇之東重門周垣亦旣嚴飭且刻石以紀其事矣比年橫兵攘敓遂壊不葺石亦斷裂無存防訪使徳卿恩公聞而嘆曰神載祀典國之所重何瀆慢若是耶亟命司校者修而復之卽事來請予記按梓潼爲蜀郡蜀郡上直參宿參有忠良孝謹之象其山髙深博厚而水七曲實神明之所窟宅或謂斗魁爲文昌六府主賞功進爵故掇科之士尢謹事之或謂神爲張宿之精詩所謂張仲孝友者是也此其說固不可深考然神得以通祀於天下者其亦忠孝之所推與方今人心思治海宇漸平斟酌元气運斡化機其不有望於神明之佐理乎今公勵新學校當干戈搶攘之餘而能惓惓於一祠之興復者亦必有所見焉嗚呼聖人之所以爲教學者之所以爲學忠與孝也忠孝原於心而通於神明臣之事君子之事父亦惟盡其所得爲以求無愧於已而已矣是故行不侔於神明不足以爲忠孝然則是祠得邇於郡學者獨非聖人神道設教之遺意乎乃爲迎送神之曲俾歌以侑祀曰神之來兮連蜷乘白騾兮驂後先云瀫瀫兮靈光縣肴醑蒸兮旅豆遵鸞聲止兮神語傳神之去兮砉歘猋輪旋兮弗弗山嵚崟兮水七曲是文達兮錫之遐福春秋報祀兮奚間閩蜀

上虞縣復湖記

上虞縣西北五鄕曰永丰上虞祈興寧逺孝義五鄕有三湖曰上妃白馬夏蓋而夏蓋實承其委其周一百五里其門三十有六其漑一十三萬畮其賦一萬石奇中有潭名梟鏡𨿽大旱不竭而其支流餘閏又足以逺被會稽之延徳余姚蘭風一都三保之境其爲利也亦博哉湖自唐長慶中民始請割田爲之仍令受水者包其所輸至今五鄕田租倍他產然其地勢倚江枕海咸鹵浸淫傷敗禾稼東南又多大山深谷一遇暴漲則奔潰莫禦旱卽枯涸可待故其隄防啟閉之法視二湖爲尢謹疊堰分埭以時蓄泄限量晷刻以節多寡序次先後以均逺近而後民免凶荒捐瘠之憂官無侵奪分爭之訟矣宋政和初越守王仲薿嘗廢湖爲田得不償費南渡後吏部侍郎李光疏於朝盡復爲湖嘉熙丁酉幾敓於福邸五鄕民張康等闔詞爭之乃已始末具見碑志及通鑑長編國家內附以來屬時屢丰水利不講居民乃竊緣堤髙仰以私播種元貞間或言之營田使者得田三十頃粟五百石然自是蔓延莫禁湖之存無幾卽有旱漧水溢則五鄕咸受其害矣至正十二年翰林應奉林希元來爲尹遂定其墾數余悉爲湖十六年夏旱豪民乘間侵種其禁復弛縣尹李睿力復之明年春行禦史臺移治會稽駐兵縣境或妄言湖膏腴可屯田典兵者忽於識察一旦竭如焦釡所得僅百許石而官民失利不可勝計禦史察知其獘俾嘗賦於官者田如初他皆諭罷明年春又有獻之長鎗軍者賴分省阻止之於是積水盈溢恵及逺近而湖之利益博矣又明年父老乃相率謀於邑士徐煥文魏延曰湖食我民生死倚之不有紀述將何以示來者煥文等以予之嘗信於其人也具以狀請竊惟溝洫澮川之制廢陂湖池塘之利興而孫叔敖史起鄭國文翁鄭當時兒寛召信臣之流各以治能名於時其載之史傳者班班可見迨我國朝內設都水監外立庸田司郡縣守令皆知河防兼渠堰凡所以爲生民計者可謂周密而深逺矣尙何弗修厥職往往使已成之業湮廢崩潰哉且是湖也旱則決水以灌田澇則導水以注海用力寡而成功多與諸湖較之實相倍蓰是以不敢重違父老之請而敍次其故用刻諸石豈徒爲豪彊奸貪之警庶幾長民者知所勸焉

上虞縣覈田記

古昔聖王之治天下也曰分田定賦以一其民而已矣後世田賦不正徭役不均豪民得以肆其侵暴黠吏得以縱其姦貪然後法制大壊而斯民始不堪其生越上虞縣大徳間定墾田總之凡三十三萬二千三百畮奇其兵竈驛學寺觀免徵者四萬七千畮官民實徵者二十八萬五千二百畮具載典冊可謂較然矣嵗久法獘因去其籍且推收之法不行而鬻質之數不實遂使詭名寄戶飛隠走貼虛增張並之紛紜雜出而眞僞莫能辧矣至正十八年夏四月安陽韓侯諫來爲尹會治兵縣境一切軍資悉取於民重輕失當怨讟載道侯爲此懼將有以處之而未暇也明年春分省論功陞行樞密院都事仍總制縣事乃進父老曰若等苦吏橫斂久矣我欲爲若等定令使不得重輕爲市何如皆俯伏頓首曰幸甚侯乃下令聴民自陳卽有不實並以坐吏仍選鄕裏大姓有祿位徳望者覈視之而侯坐堂上執朱墨勾稽覆驗窮晝夜不少休其法每田一區署由一紙載田形地方畝數與凡執事者其上俾執之以爲劵而圖以魚鱗冊以鼠尾分以兜率總以歸類然後姦欺屏息田賦正徭役均而庭無紛爭之訟矣又距縣西南數百步有湖曰西溪當故宋時民有私其髙仰以爲田者或獻之福邸內附後籍入皇太后宮卽其私租畝嵗輸谷二石二斗曰籍田其田並湖居民稍復侵耕輸谷五斗曰蕩田又窪下者輸谷四斗三升曰葑田嵗久籍田力薄更失水利終嵗勤苦得不償費而蕩葑之利日饒侯爲度其土宜第其租入民皆稱均其冬予以總漕閩廣道出上虞父老遮拜道左具述其事嗟夫治民亦多術矣要莫大乎得其心得其心有道亦不背其所好不施其所惡而已或奪其利以戕其生勞其力以咈其性則民心其可得哉侯能因民好惡以出治其庶幾長民者之道乎且聞侯之始至也會萬戶馮輔卿以兵來守將預徵民租侯言方旱饑請待新谷之登民甚便之鄰境構兵遊軍已入縣將校慮有伏欲盡燬民居侯白參政公遂得免長鎗軍來分鎭或言縣多湖田膏腴可屯種侯力爭水利不可失亦得免又大修孔子廟復忠恕堂聘名師廣弟子員日與講論忠君親上之道縣人化焉故並記之侯字自行故宋魏國忠獻王十世孫少孤能自力學以義兵數立戰功丞相便宜擢臺之臨海縣丞遂來爲縣累官都事云

義阡記

松江通守謝侯禮旣作義阡間至錢唐謁予曰不如禮曰埋不得埋曰棄今吾郡之民不幸而棄焉者或有之矣吾爲守而未能使之化又不能恵吾民於心獨無欿然乎今得地五百畮散在九龍山中各垣其四周以限芻牧之入鋤耰之侵使凡孤貧無依羇旅無歸者皆得焉猶懼夫者力有不贍則又割田五百畮嵗徵其入以助之凡斂而棺者予地二十尺米二石火而函者地五尺米五斗仍深其坎崇其封大書居裏姓名而謹志之他日子孫或有徙瘞者給米如數之半庶幾長民者之道焉予聞守言爲之太息曰先王定爲喪之禮自天子以至於庶人其塋域大小日月逺近皆有截然之制不可逾也自浮圖氏之教行而火遂興郭璞管輅之學出而拘忌益甚火興故有沈其遺於水者矣拘忌甚故有拆裂暴露而不顧者矣今侯之爲阡也不徒孤貧羇旅有以慰其魂魄於風淒露泣之時庶使火焚水溺與夫拆裂暴露者惕焉感動而知所以掩其親矣然則侯之化其民也豈小補哉

福州行省檢校官廰壁記

至正十六年春三月詔復福建等處行中書省卽故宣慰司爲治文武佐屬各有攸署獨檢校官缺焉後四年諤勒哲特穆爾邵侔來視事顧謂同列諸君曰檢校主治文書乃無専治可乎諸君曰固當屬以軍事未遑今宜有以成之矣遂請諸大府度地省治之西偏發官銀若干以資經始其不足者以俸錢給仍移同列鄭鼎納延董其役曾不數月工師告成前辟治事之廰後爲燕息之堂待賔居吏位次秩然明年春諸君相率過予請紀其事予惟國家統一海宇旣立中書省以總天下之務復立行省以分中書之治至元二十八年始設檢校官二員又明年增至四員其在行省者半之比年兵興多事添置遂無恆員凡諸曹所治銓衡賦稅禮樂輿馬刑政營繕之屬署牘參錯旁午出入山委林比檢校悉得錄其繆愆稽考以爲重輕上幕府議一不合則吏抱成案往來力爭可否不得則檢校並上堂立具列捲前後反覆辧論必如律令乃已其職任之重若此今諸君之興斯役也豈徒燕嬉飽食以寧其軀娛其心而已哉蓋居髙處明則神淸而气舒瞻視嚴肅則望重而人畏神淸气舒故內絕壅蔽而慮無不周望重人畏故外絕幹撓而令無不行慮周令行而後檢校之職盡矣𨿽然檢校爲諸曹設也諸曹有所闕遺苟阿順不言則檢校失也檢校言之不卽攺且羣聚騰訕焉則諸曹過也檢校不挾其所得爲者爲功諸曹不以其所不能爲者爲諱則上下協和百職具舉矣百職具舉藩屏其有不乂安者乎

福建行省檢校官題名記

福建行省檢校官旣創治事之廰請予記諸壁間矣間復聮謁曰凡官署必刻石題名今石已礱而文未具甚幸先生終恵焉予於檢校多相善且其意又甚勤能無一言以爲勉乎切惟中書總天下之務行省分中書之治諸曹掾皆宰相親所選擇以待用於他日者其所治文書自莫府上之堂反覆論辧比完署宜無有過差矣今檢校以七品屬職乃使復閱其牘舉其稽愆而繩糾之何哉蓋中書機務萬變不齊藩屏之寄尢爲重繁諸曹掾於一時迎奉惟畫之際欲盡當其輕重是非可否亦寧免一失於千萬也況羣小使役於下者無斗粟一錢之給徒操數寸之管竊弄文法以思贍其家爾又安能盡必其無耶此檢校之設所以不得不重也且禦史嵗一視案遇小過輒有讓與其讓於禦史曷若補其闕遺使無讓哉然則檢校獨非諸曹禦史乎諸曹以禦史待檢校則檢校益當知所以自重矣載其姓名於石豈徒紀嵗月論官資以誇於人而已庶幾較得失辧賢否者有所徵焉

福建防訪司題名記

至正二十一年秋天子以閩海道逺吏多失職乃命福建行中書省右丞恩寧普公爲防訪使冬十二月公旣視政逺近懾服明年春吏白防訪司繇按察司攺置三十餘年始具載使佐姓名於石今又四十年書刻殆徧矣宜有以更之公謂官署題名尙矣非徒紀班資姓氏嵗月而已也庶幾使來者上下其人之賢否以爲懲勸焉其刻石如故事於是吏更以公命來徵予文予曰風紀固重矣然所以爲重者實又存乎其人誠如公言則凡登名於玆石者其有不惕然悚懼以思盡厥職者乎遂書以爲記

重修福州治記

福州中七郡而治連山東馳眾水皆滙於海地气旁薄物產蕃阜自無諸以兵佐中國常衮觀察其地朱子以道學淑諸人千載而下號稱鄒魯國朝始建行尙書省提刑按察司後更省爲宣慰司按察爲防訪司近又罷宣慰司立行中書省大官臨蒞其上守吏惴惴日事迎謁間一據案署牘輒復起去故郡治獘壊幾無以芘覆左右愕視嘆息卒不暇議所以修治者至正庚子春予董漕閩廣館於府中因謀葺之或曰子幸以老請居幾何時顧欲勞且費耶予惟君子之所以處其身也不以物我而有丰嗇不以近久而易勤惰況卽舊以圖新因廢以補陋其猶易於成功乎於是稍節俸入俾通守阮世隆主治之而監守僚佐咸曰吾儕之所不暇甚幸尙書之辱貺也乃皆協心相事曾不逾月工以告成而聴政之堂退休之室公牘之署與夫涼軒燠館重門修廡廓焉若辟奧焉加深矣旣事進執事者於庭而告之曰南方不靖逾十數年將士苦於戰鬭民庶勞於餽餉海隅遺黎殆無以生今是之葺豈徒與大夫士娛其心便其體而已哉凡有事於斯堂者亦將惕然而感惻然而懼蚤夜孜孜思有以勉吾力之可爲以盡吾職之當爲庶其無負於君國子民之道爾不然刑賞出於愛憎曲直徇於賄賂朘其民而肥其身聚於上而怨於下馳騁出入自以爲得計天地鬼神其可欺乎記諸壁間用勸來者且以自警云

髙風臺記

出福州西城門三里許鳳凰山之下有古寺曰香嚴寺之西隙地爲故圃圃之中有邱隆然翳以榛莽蒙以篠簜掘礨叢雜垤窪莫辧羊豕得以爲囿狐鼠得以爲窟𨿽寺之僧亦棄而不顧也予間過之見孤樹特起蔥蒨蓊郁疑必有殊勝始命僮開蹊累級攝衣而登則上廣旁峻周以堅甓石牀橫布陳迹具在乃知故臺也於是翦茂艸除惡木斬突夷防刓贏補罅然後方整峭拔岌焉增髙而益曠矣已乃拂石而坐倚樹而觀方山聳其前蓮峯矗其後左滄海右長江雲煙蒼茫極目無際諸生劉中鄭桓喜而進曰是臺也蔽於近而超於逺晦於昔而顯於今脫其蕪穢處之髙明顧非幸歟且重桐江之絲髙南州之節𨿽其風未足以語希瑟之詠而逸气雅操猶可以激頽波而淸薄俗也願請所以名之者語未旣忽有風自南來飄冠巾襲毛髮徘徊乎幾席之間泠泠然沨沨然周流動蕩若有以宣通夫壅滯而還復乎淳熙者遂名之曰髙風諸生復請亭其上而志諸石故記

鳴鳳亭記

予旣作髙風之臺將亭其上而不果平章道隠公聞之使以錢來僦工而一二同志亦相其成寺僧悟騰覺馨躬操畚臿負木石爲其徒倡曾不數日遂落成矣客請有以名之予謂鳳凰之山左右翼張若飛鳴而來下者名其在玆乎適左丞周賢公至而喜曰吾舊藏先從父平章公手書鳴鳳二大字卽以是扁庶其成子之志客曰美哉翩翩乎與髙風頡頏下上矣然聞鳳仁鳥也當黃帝時嘗處齊宮巢阿閣其後絕不至及堯卽政七年始止於庭舜樂九成而復來儀周成之世最稱明盛亦僅集郊藪要皆千數百年乃一出出則天下必大治吾夫子思見之而終不得故曰吾已矣夫漢史𨿽數載其事或疑其非眞鳳也子今徒取山之形似者以名亭不亦甚逺乎予乃囅然而笑曰人瑞鳳也鳳瑞人耶鳳兮鳳兮吾誠不得而見之耶方今泰治將復屢詔求賢圭璋聞望之士馮翼孝徳之賢行將雝雝和鳴於朝又何必巢閣儀庭乃爲鳳哉因捲阿君子之詠動匪風下泉之思三嘆而書諸亭亭後於臺成十五日揭而扁之又後亭之三日實九月丙子也

黃氏義田記

四明城南有黃氏者兄弟六人曰景振景文景誠景華景行景賢志剛气和且能拓其入以致丰約其出以爲羨久而家益饒景振間飲諸弟而告之曰我等𨿽未能力學以施諸用猶幸不失先人之遺顧吾宗多貧窶其可不思所以爲淑後之計乎請以租田五百畝仿範文正公義莊之制而稍損益之其庶幾盡吾情哉行之未久兄弟相繼物故獨景賢在一日慨然曰自兵起南方徵徭無度𨿽破家不足以給用況所謂義田乎今幸大府令有司計畝受役民力亦少紓矣若是而不思有以繼吾兄之志將何以慰其魂魄於地下哉於是更益田一百畝市里人王氏地若千步搆屋若千楹以貯其嵗入斟酌時宜定爲規約凡所以贍宗族時祭祀給廬墓之營葺婚喪出入助各有差然後黃氏之賢借籍乎四明之境天臺陳君從來三山數以田記爲請君從予故人也其言旣可徵又喜黃氏兄弟好義之力乃作而嘆曰義出於人心而本諸天理國之盛衰家之興廢在義與不義而已一事之行苟合乎義猶足以使人感服而興起況割已所有以恵眾人乎黃氏子孫能世守之不失則其爲義也益逺矣

林氏祠堂記

福州長樂縣羅田林氏旣爲祠以合祭其先族之長曰崇孫實主祠事間遣諸孫頤以狀來請曰林氏始祖諱遷者以唐貞元八年自董平山來婿羅田羅氏遂爲里人遷生相相生恵蒙恵蒙學浮屠法太平六年廬親墓有孝行天嘗雨之錢朝廷因旌其門宋建隆開寶間相之從孫珍爲殿前都虞侯彰武軍都巡驛使珍五世孫栗累官兵部侍郎在孝宗朝爲名臣歿諡簡肅嘗置祭田若干畝且譜其族簡肅之子行知經略廣東經略諸孫春一通判泉州當內附初棄官歸隠更爲譜甚悉後至元庚辰崇孫謀於諸孫徳生公劉始買宗人宅一區爲今祠中堂四楹東西兩廡門庭庖庫祭器具完又於堂之西別爲屋兩楹櫃藏逺近之主朔朢則合族之人羅拜祠下節序薦以時食春秋卜日謹奉主列敍堂上執事者深衣幅巾行三獻禮至正甲申復益田十五畝聘名師卽兩廡教其子孫之來學者然後尊祖敬宗之道稍備而子弟彬彬然亦知所向矣願紀顚末以訓後人予旣諾而未有以復則頤之請益堅頤昔在京師從予遊甚契今又與予友程備夫數來相謁其可無一詞以告之乎夫自廟制廢而祭祀之失久矣祠堂𨿽非古制而近世士大夫家能行之者猶以爲難況閭閻市井之間乎且自兵變以來故家巨室莽爲邱墟𨿽欲灑掃一室以致灌薦且不可得又安能求其門堂寢室之具備哉林氏居閩海之濵歷二十一世五百七十餘年而猶克保其逺裔於凋謝散逸之餘守其遺祠於干戈搶攘之際抑何世徳之逺歟𨿽然禮有隆殺廟有祧毀今旣各祖其祖而又合祭其逺近庶幾有徵於時祫之遺乎吾於林氏益知閩俗之厚矣

興和郡守康裏君善政記

至正十九年冬十月予以使事道出會稽得拜南行臺大夫康裏公於鐘離裏第見其風采凝峻綱紀振肅百司庶府竦焉惟謹莫不潛孚黙感以興起其好善惡惡之心退而與其賔佐花君仲實言則曰子見大夫公卓卓若此亦嘗識公之子今尙書剛君近仁乎君之守興和也始至之日屬大旱苗且槁急禱之甘雨隨澍時鈔法大壊僞濫滋甚吏輒擅官本以自殖齊民羅立庫門外終日盻盻不得易一文君制爲均倒之法姦欺屏絕仍下令商賈貿易悉從其便由是食貨流通逺近稱善先是官馬分飼城中芻粟不給民甚苦之君散諸郊野農家遂稱均平君所居之庭植小楡髙僅逾丈有鵲來巢其上飛鳴飲啄若與人相忘者眾咸異之郡士謝本李克道劉滙各爲歌詩以稱道其事於是君之治行爲朔方第一朝廷聞而嘉之遣使賞勞甚厚此其父子繼美𨿽漢張安世萬石君家何以過哉予惟曩職兵部侍郎時君方爲郎中及以庸田使者平糴東吳則君受大師命實司董輸所至號令風驅電馳固已知君之材俊如神駒健鶻不可羈束而控搏矣今聞仲實言於吾心獨不忻幸而願見之乎敍而書之庶將識吾情焉

道山亭禱雨記

至正二十年夏閏五月不雨六月壬辰雨旣而又不雨有司徧禱弗應民甚憂之戊申防訪使贍思丁有嗣副使元努國器僉事額琳沁士布喇特納仲賢鄭潛彥昭經歷達爾瑪蒙古淸逺知事黃布延特穆爾顏肅照磨傳居信忠卿相與謀曰夫閩山髙水深神多靈異能出雲雨禦菑患以芘其民今旱若玆禱且弗應吾誠其有未至乎不然則是政失其平行愆於常𨿽有告不吾聴也乃皆出宿於外爲壇道山之亭而祝祭之曰冦逞於暴兵橫於貪殘傷之遺已無以生神又不我卹使之遑遑然無所控愬亦何至斯極也用敢白於神今日不雨至明日明日不雨至三日三日終不雨則吾徒固無所逭其罪神亦獨能辭其責乎旣事靈風肅然神若歆止五漏將盡陰雲四合厥明風雨大至池沼溝澮皆溢水防防流不止焦枯旣蘇歡呼震野於是大夫士相率爲歌詩以頌休美而求予記其事嗚呼山川之神不逺吾誠誠吾心以致夫神神其有不格者乎書曰至諴感神傳曰神依人而行玆雨也其有以哉是宜書

密庵記

予往時在錢唐見金華黃太史亟稱吳郡張子英爲宋世家入國朝其父大監公以文學遇知成廟有文名至子英讀書工詩尢善鼓琴予未及識也數年後過錢唐則子英以功同知昆山州矣𨿽數來見然皆旅進於眾賔之次未嘗與之敍殷勤接談笑也今年予以分部過海昌屬其子爵爲州倅迎子英來養方日過予論議且間示太史所爲著閒止齋記於是與子英交始密而信黃公之言爲不誣矣一日子英謂予曰閒止在西湖故宅之東兵變後失其業久矣今來海濵僦屋湫隘無以佚吾老玆卽捨館之傍治小閣以時休息名之曰密庵先生能辱記之乎予謂密之一辭見於詩周頌基命宥密禮中庸文理密察而又雜出於經傳百家之書皆可考而徵也然聖人治心之法則莫切於大易系辭洗心退藏於密之言蓋易本卜筮之書蓍動卦靜而爻之變無窮因卜筮以求聖人之心因聖人之心以觀天地之化其機微神妙孰有密於此與故夫物之未感也其理具於人心而寂然不動及其出而應物則圓神方智各見於功用之實而天下事物吉凶禍福舉不能遁其情此聖人之所以爲教也彼所謂善馭世者揣摩捭闔以鉤民情知非不密也而卒失之知雕龍炙轂堅白同異言非不密也而卒廢於言勇示之怯彊示之弱眾示之寡進示之退取示之與爭示之讓盈示之虛術非不密也而往往敗於術然則子英之爲密也其亦嘗愼所擇不乎是故天不密則三光不明而四气失序矣地不密則山崩川竭而萬物不毓矣人不密則七情蕩而百疾生矣天地之气所以周流不息者猶本於至密孰謂人中天地而立而可不愼於至密乎子英苟能於是而自勉焉則庶其爲學也益密矣子英曰謹受教遂書爲庵記

裕軒記

越士王元實治小室於居宅之旁門竇側出僅可布榻名曰裕軒其友括蒼劉伯溫旣爲之記他日予過元實則復以記爲請予謂元實之軒甚隘而彊以裕名豈外示狹陋而內實寛廣乎毋亦自晦其光以求全乎不然則是會稽之山多金玉鏡湖之田多膏腴將卽此致富優遊以自裕也元實笑曰內寛外狹孰與表裏之一韜晦自全孰與中正之守金玉良田孰與仁義之利吾固不敢以此而易彼也予時甚髙元實之志而迫以使事不果爲及再過會稽則禮部之召嚴又不果其後東方震擾連嵗用兵言久不復亦忽忽忘之矣今年夏從子穎之來自越未幾外侄李允亦至皆致元實之請益堅於是知元實之果異於人人也大抵君子之爲學在裕其心而已矣心得其裕則以之處富貴而不驕以之處貧賤而不諂以之處患難而不變甚至於死生存亡之際綽然守之而有餘焉元實當干戈擾攘而偲偲焉不忘一言之戒其亦庶幾有見於此夫苟能推是心以往則無往而非裕矣𨿽然人亦孰不欲裕其心也而鄙吝之私有以塞其廣大之量沈昬之气有以蔽其髙明之域驕蹇桀驁一物不容而卒至於無所容其身者何也蓋不能順乎理故也理順則天地不能違況於鬼神乎況於人乎故沛然若巨魚之縱壑浩然若大鵬之運風此其爲裕何哉在元實必能洞識其幾矣是爲記

皆夢軒記

三江之口九峯之下有奇士曰陳汝嘉履儒者行衣道士服蓽門蓬戶與世泊然更軒其東偏雜置黃帝老子莊周列禦冦與夫毉卜種樹之書於其中日歸自外朗誦長哦倦卽隠幾而臥形與夢接嗒焉蘧焉不知人世之有物我榮辱是非得失憂喜也因取鄭人斃鹿覆蕉互皆有夢之說名之以皆夢間過淸虛子而問曰人於天地間生一夢也死一夢也夢之有覺猶死之有生覺而復夢猶生之有死生死皆夢也夢亦生死也生果覺耶死果夢耶吾不得而知之矣先生試語我乎淸虛子曰生死百年夢覺一時一時之夢百年百年之覺一夢人徒知生之樂死之苦而不知生之勞死之佚也昔之善諭者常有華胥之遊胡蝶之適邯鄲槐安之樂其殆有見於此夫以死爲夢烏知生之非夢耶以生爲夢烏知死之非夢耶夢死夢生又烏知非夢中之夢耶夢中占夢又烏知非死生之夢耶變化紛紜眞假莫辧若是則天地十二萬九千六百年之數皆夢也又奚暇論百年一時之逺近乎以有限之嵗月接無窮之變遷苟非廓然超出乎六合之表洞然遐觀乎八荒之外逍遙汗漫以與造物者遊則幾何其不爲巾笥之龜文繡之牲乎𨿽然此直莊列之徒過於矯激托此以自髙爾在吾聖賢之教則有不然者夫人以稊米之身參天地之大極古今之變通幽明之故其所以自任者亦甚重矣或者失其所重肆情縱欲酣醟沈酗如醉如醒終其身而不悟是殆爲眞夢者吁可悲也哉安得鑿瞢闇之牖以通其明啟大覺之闗以導其出辟中正之途以指其歸使之豁焉醒光焉覺靈扃洞開照耀白日然後知夢爲眞夢而向所謂皆夢者皆非夢矣汝嘉曰吾夢幸覺請書先生之言並以覺後人遂爲記淸虛子別號喌喌翁云

鶴齋記

江東薛茂少精敏負奇气讀書萬山中窮日夜不已客有慰其淸苦者攜白鶴來贈茂甚愛之一日鶴去思之不能忘也遂圖之齋壁以爲玩其後茂遊京師學道於朱公本初從代祠華蓋謁蜀郡虞先生先生與之論詩愛其淸新流亮气韻髙爽翛然有出塵之思嘆曰是非憑虛禦風翺翔八極者不能道也因取杜工部詠薛少保畫鶴詩意名其齋曰鶴茂聞之喜曰是善名我遂不辭去今十數年先生跨鶴仙去而不復可見矣予間居西湖方欲問孤山之梅訪林逋之鶴忽有羽衣長身揖而前者問之則薛茂氏袖出先生所題鶴齋詩一首乃相與坐石而歌援琴而鼓鳴臯之曲其聲瑯瑯上徹霄漢再鼓洞天之舞其聲窈窈不絕恍若霓裳素節飄忽軒舉與羣仙頡頏下上也松陰滿庭月色如水相顧一笑而去

梅邊小隠記

福州出東門外數百步南入委巷有庵曰海印兵後廢不葺風摧雨漂蒿萊出垣端裏之人曰吾聞烏石山地平寺有云磎上人者手無一錢能佐其師起大招提若禮之來玆庵其復興乎上人旣至則易腐爲堅拓隘爲廣芟蕪而嘉艸生滌污而淸泉列供佛會僧各極嚴淨復治小閣牖其北以向明堊其中以尙潔檻外植竹數竿雜布花石淸風徐來香气滿坐題曰梅邊小隠上人說法之暇卽趺坐焚香髽兩童治茶具與客彈琴哦詩客間問曰佛果如是乎謂汝梅邊耶則梅無有也謂汝隠耶曾不逺乎煩囂之聲也則將卽多聞以爲觀耶抑亦捐眾有以爲空耶上人笑曰子非梅惡知梅子非隠惡知隠知梅非梅故凡接吾目者皆梅也知隠非隠故凡寂吾心者皆隠也梅乎隠乎其果傲兀沈酣於色香之界乎我觀華嚴得眾妙法我從黃梅悟無上乘客曰是佛道也遂書爲記

休休亭記

長樂縣南行三十五里曰羅田宋兵部侍郎簡肅林公故宅在焉宅之南有二大榕樹防可數百步公諸孫宗正築亭其下顏曰休休間過予求記予往在京師宗正方抱其師余君所著樂書上之朝時其志甚揚气甚鋭論甚辧別後數年予以部使者來閩南則宗正首來謁視其揚者若已抑鋭者若已挫辧者若已訥又七八年以戶部尙書來董漕事復見宗正則向所謂若抑若挫若訥者益縮恧斂退無復有意於人間世矣予乃慨然爲之嘆曰子方當彊仕之年慷慨尙義縱不能擊彊殄寇如鷹鸇之逐狐兔亦豈不能長揖將相開口一論天下事乎何其遽爲休休之名也不然則必有咈然不平於中者矣宗正乃笑曰先生徒疑吾咈然者之爲休休不知吾悠然者之爲休休也吾昔以鋭故挫以揚故抑以辧故訥今吾幸縮恧斂退則夫訥也抑也挫也𨿽日叫囂隳突乎吾前膠擾噂沓乎吾後吾方漠焉頽焉若無與於其身之休戚榮辱者則今之視昔其爲得失何如也是故放浪而歌箕踞而坐風來酒醒樹陰滿地於斯時也吾且不知天之爲髙地之爲逺又烏知有人間世耶言旣掉臂而起玩齋道人遂書爲休休亭記

思庵記

天臺黃巖之陽有山曰方山山之下有屋曰思庵蓋州人施氏墓祠之所在也施之先紹興知府諱某者由永嘉檉江來居黃巖遂其地傳三世至愚隠翁諱某始立祠墓側宋杜淸獻公範扁以今名愚隠之孫諱紹祖者拓而大之又三世矣比年庵燬於兵其諸孫經營葺構復其舊觀集賢待制趙君雍爲書故扁以示不忘也予應召過四明其七世孫應元從事分省受遣從至海上間語予故且請爲之記予謂人子之於其親也無往而不致其思焉生則思盡其養喪則思盡其哀祭則思致其敬是以親喪之日有限而孝思之感無窮也故君子見風雨霜露則有怵惕淒愴之思見山川艸木則有往來遊息之思見杯圈幾杖則有口气手澤之思及其當祭之日僾然若有見乎其位愾然若聞乎其嘆息之聲自非孝敬之至通乎幽明而達之上下者其能潛孚黙契於冥漠之表乎況是庵也積百年之澤而傳之今日合累世之祖而聚之一堂昭穆之位有序而不紊宗祧之祀旣逺而不遺則其所思也永矣𨿽然思敬其親當愛其身施氏子孫能思敬其親矣盍益思所以愛其身者哉遂爲之記

谷叟莊記

谷叟莊在黃巖州南九十里州人鄭靜思之所營也靜思世居州之天長街爲聞家及靜思懷奇負气不樂軟熟從人始築室谷嶴居焉谷嶴萬山中東接松門西連鴈蕩大間泉村諸峯峙其南北望之巖崿峭怒阻絕若不可處及入其境則豁然開張水紓土曠宜於釣耕嘉卉異石紛披林麓靈飈蕩和香气不絕又其俗朴野多古衣冠無他嗜好可交也靜思於釣耕之暇葛巾芒屩曳策長松之間披艸而坐傾榼而飲飲而醉醉而醒不知天之髙地之迥也山人愛靜思之居是谷也故稱之爲谷叟靜思亦樂谷之有是居也因自號曰谷叟莊或謂靜思年方茂非叟居無積非莊出而用於時非谷或曰老於事卽叟富於學爲莊穀虛斯能盈也予不知其然故並記之

凝虛樓記

平章普公兼善至閩之二年誅鋤凶彊煦毓罷氓威恵並施逺近懷畏乃卽居地之東偏創樓四楹軒中敞闌楯外植間與僚佐賔客拾級而登倚衡而望憑虛凝注閒逺幽曠凡其沙鳥淵魚之飛泳煙嵐雲樹之晦明又若有以助夫心目之所得者因題其上曰凝虛其屬師泰爲之記惟公勛舊重臣卓行髙識固已超出乎眾物之表矣顧師泰何足以知之𨿽然不可以無告也竊聞盈天地之間者气也气盈則爲物散則爲虛凝其虛使不得散斂其散以葆吾之虛其庶幾長生久視之道乎公曰姑捨是今夫日月星辰凝於天者也山川河嶽凝於地者也天地凝而人物生焉是故人物本虛也天地亦虛也知虛而後能凝能凝斯虛矣然求其所以爲虛者非深思遐想於窅茫恍惚之間冥行妄作於幽潛深黙之地也廓吾太虛之量而天下之物無不容推吾太虛之靈而天下之事無不照以之事君則上下恭順以之事親則內外協和以之交神人接事物無往而非惻怛慈愛之仁焉於是三光明品物遂景星卿云甘露醴泉器車丹甑靈芝朱艸麟鳳龍諸福之物莫不畢至矣且道猶水也人猶器也水與器二物也水冰於器則一矣大矣哉徳之不至道烏乎凝公曰昔聞諸先生長者亦若子之言也敢不虛心以踐實學遂爲之書

云楚莊記

治書李公經略江南之明年道出括蒼得士劉彥明置諸幕府又明年至三山其史裴君直以功檢校福建行省遂用彥明代彥明江右人淸修善學每見予言家寓澧州之西四十里有山環捨曰云楚因築屋其中曰云楚莊昔在京師嘗語參政危公太朴得書二大字今裝潢成捲願請一言以爲之記予聞澧故南裔崇山地在洞庭之西巴黔之東其治且多谿洞民獠雜處危峯峭嶺平地拔起仰視莫窮其端楩楠豫章千嵗之木嶊嶉磅礡陰翳不見天日水行石間暴悍蕩擊若霆轟鼉吼虎豹摶噬奔馬怒猊蹄股交觸也孤雌哀晝夜呼嗥不絕射工沙虱含影竊發故騷人羇客過焉輒起其沈鬱離憂之思而仕者率亦怖栗駭汗往往以得代去爲幸澧之士風若此彥明何獨棄鄕裏邱隴而樂居之乎蓋澧𨿽去中州逺民獠雜處而云楚實山舒水緩泉甘土肥宜於秔稻嵗大旱他境皆焦槁如赭其野方芃芃然同穎並秀謳歌鼓哺之樂徵於和气者靈芝香艸又時或生之彥明讀書之暇登髙臨深於是蒼然之色接夫目泠然之聲入夫耳淵靜宏逺之趣與神俱逝而識度超廣不覺吞云夢者八九矣然則向所謂沈鬱離憂怖栗駭汗者果何自而至耶人以迹求我以心得彥明有焉遂爲記

終慕庵記

終慕庵者鄭君彥昭母夫人江氏墓祠之名也彥昭由禦史出僉湖南憲航海至樵州值太夫人憂道阻不克歸遂權厝於城南壽山下之烏槎岡岡距城二里許峯巒四面環合外密而中寛風气完厚長林淸泉相與映帶嘉花靈艸紛披巖鄂四時香气不絕其支龍蜿蜿蟺蟺若翔蛟矗龍乍起乍伏忽焉勢降而形委也彥昭旣卽其上大爲之封種松竹數百株以庇以防又築屋若干楹以祠以廬以致其終身之慕而題之如此夫慕者愛而思之之謂愛莫先於愛親愛親篤則思親亦至思愛發於天理之公其始非不同也及夫外誘而內遷忘其所當慕以慕其所慕而慕親之心遂不能不爲之移矣昔之人有舉天下之欲不足以移其終慕之心者其惟大舜乎舜處人倫之變卒致底豫之化天下後世孰不聞之然求其所能深知聖心者孟子一人而已矣世之學者不惟不足以知舜之心其亦果知孟子之心乎或曰孟子且難知彥昭名庵而又取夫舜之所難知者不亦逺乎予曰聖人人倫之至學聖人之道而不以舜猶爲方圓而不以規矩也嗚呼彥昭亦可謂善學者哉比年賊陷邵武四郊焚蕩殆盡獨太夫人塋墓無恙所種松竹方郁然深秀識者謂天於彥昭亦厚矣今彥昭以閩海僉憲行部過太夫人墓下顧瞻雲山恍馬魂气之流行履玆霜露愾焉音容之如在焄蒿淒愴接乎目而感乎心者無往而非吾親之存則終慕爲何如哉是宜記

松蘿山房記

予寓香嚴東軒之明年休寧金煥孟章始來居寺之西廡孟章能五言詩善學好問每見予執諸生禮甚謹間請曰煥家縣西十五里棠谿之上馬鞍五雷梧桐諸峯環列拱會而松蘿之山尢爲深秀遇風行山下蒼翠蕩搖笙籟交作翛翛然不知復有人間世也自兵變以來先廬數十楹悉燬於火惟山房之在松蘿者獨存無恙吾親不忍捨墓逺去因是以蔽風雨焉煥繇江右來閩中且六七年矣晨夕思欲歸養輒以道阻不可仰靑天之遼濶見白雲之往還則松蘿巖壑未嘗不巋然然於心目之間也比聞中原底平荊吳欵附煥之歸省有日矣願請一言以記山房之存庶幾可以攄煥抑鬱之懷而慰吾親之心也予聞生言惕然爲之感曰予與生皆江東人宣距歙爲最近而予之故宅在漪水上者旣皆莽爲邱墟墳墓之在姑山者又無他子弟爲之守當雨露霜霰之交徒執爵拜跪北向長號而已今生家幸有山房以安其親而保其墳墓視予流離奔走無以棲其身而時其祀享者其所得於天不已多乎山房之記誠不可以無作遂書以遺之

娛親堂記

至正十九年春予奉詔總漕閩南道出海昌屬海上有警遂畱居州民張世榮家世榮恭愼有禮節一日率其兄弟子侄羅拜請曰吾父今年七十九母年八十兄弟三人共有玆屋𨿽陋狹隘幸吾親居之安也又幸尙書之卽吾家辱賜之名揭諸中堂以娛吾親世榮庶其有榮耀哉予曰卽此是矣遂名之曰娛親復再拜曰世榮有田三十畝有桑數百株在城東之野外耕內織晝夜不輟僅給公上蓽門蓬戶菽水常不足而姊妹之或歸或畱者又皆貧無以養將何以娛吾親乎予曰所謂娛親者非爲是也順父母之心而不咈其欲斯可矣自予之居而家也見而二老人蒼顏白髮耳目聰明出則曳杖阡陌閒問村田事入則撫諸孫含哺而嘻熙熙於於志意自得於時艱難若無所聞知者謂非有以娛其心能爾乎夫人子之養其親也在有以娛其心而已心娛則意適意適則气和气和則神怡神怡則身安身安則百邪不能幹而壽考維祺矣且奔馳逐祿孰與耕織之逸殫力華構孰與蓬蓽之安食備甘脆孰與菽水之樂淸歌艷舞孰與家人之歡是以古昔聖王舉髙年之典行養老之禮飽之以殽胾燠之以繒帛載之以蒲輪扶之以幾杖班白免負戴之勞耋耄受尊榮之錫故其人壽常百餘嵗其次亦八九十凡若此者皆有以娛其心故也十數年來海內弗靖民物不得遂其生𨿽詔書屢下優禮髙年而有司迫於多故方朘剝不少已殘民遺黎得不死足矣又焉敢望娛樂其心志哉今張氏兄弟乃能安居力業以奉其二老人使無憂愁嘆息之苦而有怡愉懽忻之適顧非幸與嗚呼予於是重有感矣遂記不辭

石記

至正十九年春予自錢唐東遊越江之濵見巖石奇勝輒停舟撫玩舟人進曰奚好此爲我昔沿洄江上得石類山者髙可二尺色正黑擊之聲鏗然以重不可舉也委之而去他日語里人徐生生舁置敗垣荒圃間且十數年矣生亡而屋廢石猶在焉歸當語其子爲公獻予姑諾之及還數月舟人果以徐氏子見云石已到江岸遣吏視之還報石粗惡無足取由江岸移至館捨傭錢當二千徒費爾且時亟治閩裝不暇顧也明年春杭人沈氏賈於海登舟而見棄石知予所好也因載至三山以歸我臥諸北牖下又垢食其體殊不見其爲美也久之予因休沐始命工刻木座滌濯而植之於是嵌竇峭崿軒若舞袖莊若拱璧湧若波譎滃若云詭煜然若芝亭然若蓋膚白理縱橫包絡若兆若蠶絲而曳云防雪之文若星斗錯落下上也予然後駭而奇焉觀者亦莫不驚異之矣夫斯石也翳於泥沙者不知幾何年旣出而辱於田夫野老又十數年幸而歸於予則亦幾於遇矣然東絕江南浮海徘徊轉徙以相從於萬里之外又逾年而猶未能盡知其美也其果得爲遇乎嗚呼予於玆石重有感焉

壽慶堂記

湖廣行中書省右丞哲林仁傑君之參政江浙也母範陽郡太夫人年幾九十實畱桂林乃名其堂曰壽慶以寓其惓惓愛慕之意左丞周伯溫父爲篆而揭之大夫士又從而歌詠稱美焉予時適忝同列嵗時登斯堂未嘗不嘉嘆君之篤於親也至正壬寅春正月君以赴官道過閩海訪予城西寓捨一見道故舊已卽以堂記爲請予謂君堂在浙河之上今旣去尙何記爲君曰吾本西域人因官爲家時太夫人春秋髙義不可逺違膝下迫於主將之命東西從徵復嶽鄂諸郡平漢陽剗蘄黃順流下九江過安慶道江東以達於錢唐大小數百戰不自意屢以微功薦受上賞繇千夫長陞閫帥不十年間致位丞轄皆太夫人之教也夫當艱難危困之際南望引領思欲一見太夫人不可得及備位樞省有祿可養矣又以道梗不獲迎致於我心有戚戚焉斯堂之作庶幾可以慰吾朝夕白雲之思云耳今也復蒙朝廷厚恩得遂過家一拜太夫人而所部將吏亦皆紆朱拖紫以從吾後卷韝奉觴鞠跪上壽則向者浙河名堂之書獨不可移扁桂林之堂乎先生記復何辭乎乃作而嘆曰人亦孰不欲壽其親哉然壽其親者非徒擊鮮烹肥以適其口居髙處奧以便其體而已惟能砥礪名節激揚志气外爲國家宣布威徳內爲宗祏顯揚休光斯乃可以娛其親之心而古人所謂養志者也夫心娛則气和气和則神怡神怡則怡愉康寧百福攸萃人子之所以壽其親者孰有加於此哉今君一出而忠孝兼得其亦庶幾養志者乎且君之功業如日升月恆由是而益著太夫人壽祉之慶亦方殷而未艾也他日安輿北來尙能爲君頌之遂記不辭

大隠記

予自東嶼放舟秦川館於川上之資壽寺寺僧壽量扶杖而前曰病久未嘗見客聞先生來甚喜敢力疾以見明日則又至曰吾嘗逾閩關上會稽絕江浮淮以遊於湖湘之間泛彭蠡過洞庭登祝融望大庾還至天目傳法於中峯入徑山講道於虛谷然後歸隠於玆三十年矣寺凡再燬於兵今幸復有成緒而棲禪之室在法堂西南隅自東北折行入焉最爲深逺蓋奧窔間也因題其顏大隠先生能爲我記之乎予曰汨於外而蕩其中役於物而拘於我固不能無小大之殊上人一內外忘物我不隠猶隠也又奚取小大哉上人曰混常爲眞乃知眞常卽有爲空乃知眞空子非小隠烏知大隠耶且身市朝而心山林者固爲少賢於人然亦不免寓於隠而已初未嘗超出乎人間世也若吾所謂隠則不啟鍵不運幾跏趺冥黙之中逍遙極樂之界萬物轇轕乎吾前吾視之亦隱也萬事紛糺乎吾後吾視之亦隠也二相不生一念惟寂斯其大隠哉不若是而欲以人間世論隠𨿽唐虞之君疇務成昭商周之伊尹太公望猶爲寓而已子能通其說始可以論道予乃大笑曰此竺幹氏教非吾所謂隠也遂錄其言爲記

再來泉記

杭州三天竺名天下而下竺尢奇勝晉慧理法師所謂靈鷲小朶峯飛來者卽玆山也山之西崦有泉側出巖竇間下被艸石累累如貫珠故名纓絡泉亭其旁曰香林久廢不治至正四年行之安法師來主寺乃復葺之具鑿方池接竹引泉以供食飲甘美殊絕用之瀹茗味不在無錫恵山泉下後十年行之退居艸堂泉亦隨涸又三年丞相康裏公選於眾起季蘅若法師於越之雲門旣至三日與其徒方舟登斯亭扣巖而祝曰泉得再來庶徵吾緣乎越五日方舟過焉泉果湧出因走告其師率諸僧往視之罔不驚駭贊嘆以爲山川之靈而季蘅防篤之報也明年冬予以休沐入山中有僧照庵邀坐亭上具白其故照庵苦行超卓知其言之不妄矣顧惟玆山近接人境非若窮巖邃谷幽絕險阻可以詫神變滋幻化也然自慧理一呼白猿躍出其後若三生之石靜覺之梅重榮之檜靈異疊見而泉今再來亦何奇也或曰寺之興廢於泉盈縮驗之予曰不然聖王之世山不童澤不涸甘露醴泉莫不畢至玆泉將爲國家休禎之符豈徒系一寺興廢而已哉時𨿽樂記之而寺僧固未之見及予以使事畱海昌方舟始來徵予文遂書以歸之

香嚴寺復田記

福州西門外香嚴寺有圍田七十五畝奇在福淸州萬安鄕萬安裏之上洋積水漑田者又四十五畝奇宋大中祥符間開山了宗振禪師及其弟子廣利的禪師之所營利之入於寺者四百餘年矣間以道逺失於防護隄食於水久廢不治州之靈石寺塔庵僧遂侵而有焉香嚴僧自嚴白諸州州移諸佐佐下裏會凡執事者卽其地視之信乃以歸之香嚴未幾吏受塔僧賄竊更成案反誣香嚴妄疑不決者二十年矣至正辛丑嵗知州林君閱牘履畝而直之然後得復如故嗚呼田之侵甚明可片言而決今乃至二十年況民隠有難於田者乎甚矣貪吏之敗事也書其顚末以志諸石豈徒守寺之僧有所徵考庶幾長民者皆知警焉

福州沙寺興造記

閩山之南有眞覺禪師存公始創寺於侯官縣之象骨山下曰雪峯其徒宗一大師備公又別創寺於懷安縣東飛來峯之下曰沙實梁開平二年也晉開運四年寺廢於兵宋天禧三年耀之珠禪師乃復興起其後日益盛大穹樓傑殿重門廣廡金碧輝映與山上下始爲一邑諸大招提之冠然歷嵗滋久木朽石泐不能無傾圮者且寺故有田在閩淸縣南白洋池峬之上地髙土瘠灌漑不通日就蕪廢寺益告匱今藏石珍禪師來主玆山慨然嘆曰此望剎不當如是也乃出其所有以資經始眾僧樂助志若合一而裏之大家葛夢鼎義士陳以仁等亦來勸施於是首卽黃石上流鑿渠導水以灌田之在白洋者而並渠之家咸得食其利渠長若干裏廣若干尺疊石爲堰以時蓄泄𨿽大旱水防防分流畦町間嵗遂常稔乃節浮費積贏餘大整觀音殿羅漢堂經藏禪祠而復創行堂若干楹寢室若干楹浴院若干楹旣又�堂道出北門者五百步山路直寺門者六百步奇凡器物之窳敗象設之黝昧亦皆易故就新然後儀觀宏敞締媾精致而山林巖谷亦爲之增光矣至正辛丑春宣政院使防君公亮經略李君景儀翰林經歷答祿君道夫與予同飲寺之見山堂始識藏石師於坐間自是數來相見見輒坐予之東軒煮茶焚香終日乃去或有問焉黙無以應屢叩之惟瞑目頷首而已眾疑師無能者今觀其在寺所著事功磊落雄偉若此非其人願力堅確知慮深逺卓然有以異於人者能之乎吾聞古之人負才學知能而不得施諸用則往往寄迹浮圖老子法中以自晦若藏石者其亦有所負而無所施者乎

誠齋記

宣城葛君朝用負才气績學砥行而隠於毉遇人疾無問貧富貴賤輒往視之投匕劑立愈部使者耶律行已折節與交以其久而有恆也因號之誠齋而參政周伯溫父又篆二大字以遺之間過予求記朝用與予居同裏今又同客七閩三山之下情其能已乎遂卽所聞以告之曰大哉誠乎其天地萬物之始終乎天地萬物不能外乎誠毉尢死生之所系其敢一息之頃一念之微不本於誠哉夫人之生也七情蕩於中六沴感於外調攝一失其宜則眾疾交攻矣然證有標本脈有虛實察虛實於豪芒之際治標本於緩急之間非誠何以哉藥餌有眞僞炮制有精粗劑和有重輕眞僞之辧精粗之別重輕之權非誠何以哉鍼砭補瀉取於呼吸咒詛符篆交於神明非誠何以哉是故至誠之道可以格天地神變化可以銷金石入水火古之善論毉者莫若黃帝歧伯其次長桑越人和緩之流然所以能神其術者亦豈逺乎誠哉況朝用之先曰曰洪在吳晉時皆以修煉得道而洪丹陽人宣故丹陽屬也漉黃金丹砂以役使鬼物恵康斯民其來逺矣五世祖吉州僉判斐又棄官爲毉迨今號専門朝用其眞有得於誠之之道乎朝用今被命爲八郡毉師行將有民社之寄試推其所以爲毉者施之於國家天下其功效寧止是哉

玩齋集卷七

欽定四庫全書

玩齋集卷八

元貢師泰撰傳說問戒銘贊題跋偈祭文

喌喌翁傳

喌喌翁不知何處人亦莫詳其姓名遊吳越間遇山水佳處輒畱居焉好種花竹彈琴奕碁賦詩客有遺之雞翁曰是有徳者不宜束縛卽解縱之久而雞益多翁每食則亦喌而食之有不至者連呼喌喌羣雞皆來翁大喜因自號喌喌客或問曰子學堯舜禹湯文武周公孔子孟軻氏之學而不以號乃有取於喌雞聲乎翁曰是何言歟夫人食則生不食則死豈惟人哉犬馬牛羊皆然豈惟犬馬牛羊谷粟花果皆然谷粟花果食於土者也犬馬牛羊食於人者也至於人學堯舜禹湯文武周公孔子孟軻氏之學其志亦將以待食乎君者也是故三代而上食其臣以五等之爵秦漢而下食其臣以萬石之祿魏晉以及五季趙宋食其臣以九品之官然則臯虁稷卨伊傅周召皆待其君而食者待其君而食與待人而食者無異待人而食則與待喌而後食者果無異也客曰子何以其食爲哉亦曰道而已矣不以道而以食則臯夔稷卨伊傅周召其志亦將以求食乎翁曰是何言歟謀道者固不謀食然亦未有行道而不食者也吾旣不能自食其力又不能待君之食徒持文墨議論安坐以噍食於人也其能免眾喙之嘈嘈乎客姑去吾喌吾雞矣遂命其徒木雞生書爲傳

趙氏節義傳

至正十六年春三月十日淮寇陷金陵民吏多死之然求其內外盡節服義以無辱其身者吾得趙氏焉趙氏之先歸徳人國初時有諱應徳者始居金陵嘗編修史館尋棄去號直心居士生子鑑累官江浙行省左右司都事卒贈奉訓大夫徽州路婺源州知州鑑生五子曰龍澤有學行以禦史薦爲郡文學曰雷澤讀書明律令累官奉訓大夫兩浙都轉運鹽使司判官所至有能聲生二子棟楷曰泳澤爲伯父鎰後曰宗澤勤愼善謀由臺幕府史吏閩憲轉戶部令史曰滙澤博覽彊記能詩文始寇至時雷澤被臺檄督餉句容滙澤棟皆從行宗澤亦以使事畱錢唐獨龍澤家居宗澤妻衡棟妻夏楷妻劉倉皇亡所措衡泣顧夏曰婦人義不辱我與而夫皆出萬無生理劉夫幸在尙善自保言訖赴屋後池水死夏亦死劉曰妾夫𨿽在能衛我乎亦隨之溺明日賊果大掠執龍澤詰所藏不得則驅之拜龍澤罵曰我食學官𨿽五斗粟安能屈身拜賊耶賊怒殺之又執楷榜求其父運判君楷知賊將脇之用終不言亦殺之雷澤乃得變姓名去其妻申聞之垢面敝衣徒跣從至今莫知所之或傳在句曲山中

史官曰臣死君子死父妻死夫使家有其一已爲難矣況三者並出一家乎𨿽然知死者之難於生而後知生者之難於死然則趙氏之或死或生要皆無愧於心哉

雙孝傳

故杭郡監贈範陽郡公伊普迪哈魯鼎諤爾根氏其先祖紮瑪裏鼎從憲宗皇帝南徵死釣魚山子孫世爲聞臣郡公娶夫人虎篤聰慧孝慈出天性處內外無間言始至時年二十四姑也赫伯哈惇年已五十性嚴毅寡言笑夫人事之曲盡婦道姑嘗有病侍粥藥目不交睫者累晝夜𨿽疲極無倦容夫人養姑十年始終不渝人皆以孝婦稱郡公間抱危疾藥餌無所容眾醫環視束手夫人號泣曰婦人以夫爲天今疾亟且死妾何生爲遂拔刀誓天刲左股肉齊和以進彊郡公咽之有頃張目視夫人曰是何良劑也翌日疾遂瘳生子曰沙木斯鼎夫人旣沒繼室史夫人眞定人性貞淑善女紅讀書知古今事其來歸也二十二事姑尢孝謹一日起居者三飲食必請所欲品嘗防否乃敢進及暮則枕衣席溫凊已乃敢退遇有疾則日夕坐臥榻下衣不解帶𨿽厠牏便器亦躬爲浣滌姑嘗語人媳婦孝我今無以報願子子孫孫娶婦皆如媳婦姑年八十感劇疾三日不蘇夫人割臂肉爲粥焚香泣禱曰天乎天果卹諤爾根家吾姑食此庶其生乎仍願減妾五齡以益姑壽明日果愈又五年乃卒姑將瞑猶執夫人手曰汝事我二十五年如一日天地鬼神亦知之我死矣幽冥中忍忘媳婦乎言訖而逝初夫人之來沙木斯鼎繇潛邸近臣累拜福建行省參政南臺治書以資善大夫監憲閩海茂巴爾斯江西行省左右司郎中古嚕蘇宿衛內廷哈沙延平府判皆能以功名顯其親而監憲尢慈仁寛愛爲時推重故凡右族之稱孝者皆首諤爾根氏二婦云

史官曰刲股割臂勇士猶或難之況婦人女子乎諤爾根氏二母操刃自臠曾無縮恧非眞有所見者不能也嗚呼至孝通於神明信哉

海樵說

新安汪仲恭爲予言其家住五嶺芙蓉之西閒嘗樵其絕頂俯視東海眇若一粟今身卽其地徘徊俯仰不覺三載爨荒茅敗葦於野水之濵卽欲歸樵而不可得因自號海樵子其爲說以慰我乎予謂仲恭之號亦奇矣大海之東眾水所歸其大無量其深莫測其翕而靜則汪洋瀚漫淵渟波�浴日月涵星斗籠絡宇宙包羅萬象其噓而動則怒濤狂瀾橫奔而疾擊衝飈鼓之摧山靡谷迅若電掣震若雷吼蛟龍黿鼉神鬼百怪變化之物翕忽萬狀其危且險使人神怖膽掉若此其可畏也故凡操舟鼓枻以出沒乎其間非豪商巨賈則网罟而漁者也其州居而岸處非鹺夫蜑戶則習知其事者也仲恭縱不歸樵於芙蓉之西獨不樵於山乎不樵於山而樵於海其志可知矣仲恭學道士也天地間莫大於道亦莫大於海知海之大而後可以語夫道矣海無不受也道無不該也知道之大而後可以樵於海矣人見仲恭樵於海豈知樵海之非樵歟知樵海之非樵豈知不樵海之非樵歟方吾之樵也無登涉之危無荷擔之勞浮苴來吾前斷梗出吾後隨所遇而取之不盈也及吾之不樵也則漫漫而遊悠悠而望任所之而無往非適也然則樵固海也不樵亦海也海在是道亦在是矣是故因其大可以廣吾量就其深可以蓄吾徳體其翕而靜可以凝吾神乘其噓而動可以充吾气量廣而徳蓄順凝而气充然後蘊而爲學問則浹洽而精醇吐而爲文章則雄渾而雅潔發而爲事業則震奮而光明予嘗論世之學者非其神融心領超然特悟其所得未必皆眞也昔者恵文之養生得之於解牛九方臯之相馬得之於驪牝宋元君之畫史得之於磐礡屈原氏之離騷得之於放逐司馬遷之史記得之於遊觀張旭懷素之艸書得之於舞劍酣醉杜子美之歌詩栁宗元之文章得之於窮愁遷謫事固有殊情而獨感者不若是而謂之眞得皆妄也仲恭之樵海其亦有所得矣夫不然操刀荷蕢以雜出乎斥鹵之鄕者紛紛也號𨿽奇何益於道哉

吳觀尙賔字說

觀上則曰觀以四陰尊二陽有觀望之義也聖人於此所以寓其憂世之心者至矣然初之童觀二之闚觀三之觀我生皆以位卑望逺而未能廓然有所見焉獨四切近於五密覩人君之盛徳國家之休光其占爲利用賔於王蓋賔者主之對以君臣之分而行賔主之禮非素行顯著其何以克稱哉聖人於此復推其象曰尙賔豈不以作賔王朝士君子志尙之所在乎觀也年富力彊足以積學盍亦勉夫作賔之實以母負尙賔之志可也易之道每嚴於君子小人之辧而觀之六爻尢拳拳焉觀也其勿墮於小人之朋而爲君子之賔乎此固而父之望於觀而亦朋友之所以重爲觀勉者克潛曰博矣哉先生之教也遂書以爲說

名吳晉說

景文一日過予左手挈其幼兒右手持尺紙曰兒見兄字亦欲得之宜無靳也余曰老愛幼常情也然敢以子之情而瀆吾禮乎景文笑曰吾亦安能察於禮而薄於情乎且指其兒拜不止乃取易筮之得坤下離上之卦爲日出地上順而麗乎大明之象且其繇曰桓桓康侯徳廣以修三接愈恭承王之休其將進而不已乎遂名之曰晉晉進也年進則學進學進則徳進徳進而後可以進於仕矣余𨿽老俟兒學與徳成三加而仕尙當字之兒拜景文亦拜余答拜因書爲他日徵焉

鄭居貞字說

予以戶部尙書分治閩海之三月僉憲鄭君彥昭遣其子桓來受學則又進曰桓冠而未字敢求所以美其名者予乃取易屯初九盤桓利居貞之辭字之以居貞桓復再拜曰甚幸先生之終恵也使知所厲焉予惟桓之一辭散見於易詩書春秋禮記雜出於諸子百家之書長髮之桓撥牧誓之桓桓諸侯之齊桓魯桓器之桓圭桓楹或取其威武或尙其直大莫不有頌美之義焉獨屯之盤桓以震坎初交而繼乾坤之後蓋萬物發生之始其象則云雷興而未成澤其字則艸穿地而未甲坼其義則君子方經綸天下而未寧也當屯之世非賴剛明有爲之才不足以濟難初九𨿽以陽徳而居下位其所應者又陰柔險陷所宜盤桓善守以俟時之通而不宜急遽倉卒以致禍也然而貴而能下賤寡而能禦眾則建侯之利其終得而辭之哉且五非不尊也以屯膏而施未光初非不卑也以居貞而大得民嗚呼君子之進退出處固視其時之難易可否亦曰思不失其正而已矣桓乎桓乎其將進於道乎

陳文彪炳文字說

華亭陳仲明名其子曰文彪間過余而請字焉余按彪虎之文也在易革之九五曰大人虎變其文炳也字以炳文不亦可乎或謂革之爲卦離下兌上九五位中正而應六二以一身之光澤爲天下之文明是乃大人君子之事豈後學小子所敢擬議哉余曰然易道通乎上下而變動不居者也希聖希賢獨非學者之事乎夫火然則水漧水決則火滅卦之象也文明以說大亨以正卦之徳也合象與徳而革之義無餘蘊矣且以二體言則兌爲虎於時爲秋離爲文於時爲夏夏而希秋而毨以至於炳豈一朝一夕所能致哉然則虎變之文正學者自新之極功也陳氏子年富气鋭方勇於學庶幾觀象玩辭而有得於此𨿽然名者實之賔質者文之本修其實以稱其名厚其質以充其文則名不虛稱文不徒飾矣不爾則外事華藻內實歉然將何益哉傳曰文質彬彬然後君子炳文其尙勉之

花君美禦史字說

南臺禦史髙昌呼都克布哈君間爲予言昔與柯君敬仲遊辱以君美字及友林君淸源復得解其義而搢紳先生不鄙而稱述焉竊嘗佩服周旋而進於道然猶懼學之未能至也願一言以自勗予惟往年嘗識君於江浙繼復邂逅於甌閩間觀其風神俊偉論議英發時固已知君之才器超卓過人逺甚今以使事道出會稽則君方衣綉持節按部海濵而聲光譽望赫然動乎東南予益知君之美徳信乎名實之相稱矣夫美者善之在已而充實者也存於內則爲和順之積見於外則爲英華之發施之家則孝友雍睦而懽然恩愛之相親行之天下則安靜和平而藹然治化之無間然則美豈誇辭溢譽而已哉易不云乎美在其中而暢於四支發於事業傳不云乎充實之謂美充實而有光輝之謂大光輝所以成已事業所以治人君能因是而益勉焉則學有弗至乎予曩侍君之季父平章公於是有契家之好今得見君之樹立若此予心安得不重慕而起敬之哉因君之請遂喜而爲之說

中中子說

金華王子章故宋文憲公魯齋先生之諸孫也以文學倅海寧旣代且老猶日孜孜進徳不已更號中中子今年春予以戶部尙書總漕閩廣道出海寧子章首來謁問所以中中者予曰子以文學世家而能自立若此其將有得於中中矣夫人以稊米之身而能備萬物之理參天地之大者心也其寂然不動無少偏倚者中之未發也隨感而應使無過與不及者中之已發也存之於未發之先而復察之於已發之際則中其有不中者乎自堯之執以授舜舜益之以命禹湯武建之以立極孔顏擇之以爲教子思子發中之用孟軻氏明中之權而中中之道始備矣夫易之爲書凡其曰正中曰得中曰在中曰居中曰遇中曰利中曰尙中曰以中曰久中曰大中曰中行曰中正皆得位而有應者也曰過中曰失中曰中未得曰中未變曰中未光皆失位而未得應者也然則神聖設教以前民用亦莫先於中天下之道其有加於此乎天得中而淸地得中而寧天地一失其中則日月薄蝕而四气不順山川沸崩而萬物僭差而況於人乎是故農失其中則不得以爲農工失其中則不得以爲工賈失其中則不得以爲賈以至於醫卜百家之流莫不欲得其中而況於士乎自世衰道微往往汨於私意以淪胥其恆性是以存乎內者不能無偏倚之患著乎外者不能無過與不及之差不及不知所以進之過又不知所以抑之而中道或幾乎其息矣中道旣息其視農工商賈醫卜百家之爲反有弗若亦可悲夫今子章能以中中自勉而不知年之老庶幾知所用力者由是而日加敬畏焉使靜有以養其天理之公動有以遏其人欲之私則體用相須內外無間而堯舜湯武孔孟相傳之統與夫大易進退存亡之道舉不外乎此矣嗚呼微哉遂書以爲中中子贈

中中子問

客有號中中子者請問中中於戾契子戾契子曰天不中則日月薄蝕而四序僭差矣地不中則山崩川竭而萬物不育矣人不中則倫理廢而入於禽獸矣聖人之道大莫大於中者子亦何能遽領其要哉中中子曰固矣天烏乎中地烏乎中人烏乎中吾不得而知之也且子之於中亦戾契矣又孰知中之爲中哉戾契子啞然而笑曰夫道散若牛毛得若麟角而子不知戾契之非中又烏知中中之非戾契乎子必欲聞至道之要其斂爾形收爾聲反爾聴使心如止水湛然而靜不撓於物不汨於私庶其可論此乎中中子退而齋三日乃敢復請戾契子遂揚袂聳冠箕坐曰可哉天之道以陰陽而立地之道以剛柔而立人之道以仁義而立消於上者息於下往居外則來居內晝夜寒暑各司其半陰不終於陰而陽生焉陽不終於陽而陰生焉陰陽合徳則三光明六气順此天之中也剛以克柔柔以克剛剛柔相濟五才互用則煦嫗孕和而生植蕃此地之中也存心以仁制事以義或施而恩或果而斷喜怒愛惡不失其偏則家齊國治而天下平此聖人之中也𨿽然天地不能以自中必得聖人以爲中聖人之所以能中天地者毋亦損其過益其不及治其偏使歸於正而已矣其見於經者曰裁成曰輔相曰彌綸曰參贊曰經綸曰成變化而行鬼神凡若此者豈非天地待聖人而後中乎中中子曰博矣微矣中中之辧矣然而天人相去逺甚果何道以中哉戾契子曰蟋蟀以秋吟蜉蝣相陰出物性猶能知天地之故孰謂夫天人相逺哉孰謂夫天地之中不中於聖人乎孰謂夫聖人之中不中於天地乎況人與天地本同一體吾之耳目口鼻其天地之日月風雷山嶽河海乎吾之骨肉毛髮其天地之土石艸木乎吾之噓吸出入其天地之噫气乎是故運動法乎周流張弛法乎闔辟憂喜法乎慘舒吾心旣正則天地之心其有不正者乎吾气旣順則天地之气其有不順者乎其感通之妙如機之發矢如樞之運戶如橐之鼓風神用不測自有不期然而然者矣中中子矍然起曰吾問中中而聞聖人之中因聖人之中而聞天之中地之中又聞戾契之爲中也幸哉幸哉中中子者金華王藻子章戾契子則宣城貢師泰父也

鶻戒並序

海濵之家好養鶻道遇臂鶻而過者其容甚戚問之則曰吾旬浹間失四鶻或以彊擊或以縱欲或以爭得是以戚焉余讀栁子三說蘇子二戒而愛之然猶各寓意於一物焉今以一物而得三戒遂書以爲勸

其一曰黃鶻色閃閃若黃金然彊力而疾擊遇大禽他鶻不可得者則縱之無不得也一日見羣雁集海上試一縱焉鶻身奮翅方突入陣中雁呼其儔來救回旋唼喢力不能勝臂者急呼之則毛羽幾盡脫矣籠之數月乃敢復至海上遇大鵠方東向立脫其帽覘之則搏擊如故態鵠見其來凝然不動伸頭掉喙徐擊之正中其腦以死吁不量大小而犯非其分以殞其身宜哉其二曰赤鶻色正赤黠而多能凡擊鳥相向來則已必背而去稍逺出其不意也乃還擊之無不得者或墮在水則舉而擲之地主者甚愛之飼常倍他鶻其後竟以食多而病毛羽翛翛然投以善藥逐其腸中惡敗病乃已自是每節其食視之益勤然神俊終不及前時間出遇野雉雊而起試投之雉竄入叢棘中鶻數擊不得殊困憊張翼而嗄眾嗾犬逐雉出犬闞助之使盡其力乃得主者喜卽囓血肉飽啖之明日視鶻死矣吁忘已之弱而貪得不止果異是哉

其三曰蒼鶻其狀特小始得二喙畜久而色尢雜以靑其搏也必先後之令下上旋轉以無失焉一日乘小舟臂出江上見鵲啄田間大呼而逐之鵲懼無所蔽也則急投之水其一方奮擊其一復至鵲沈而無所得則二鶻自相搏皆溺以死噫向止用其一使自専則鵲固可得也今兩縱之爭以死悲夫

兪仲圭好古齋銘

渾惇鑿凝以爍五太禦三靈覺風气通人文作歷黃虞物鹹若姒姬降王政虐繄宣尼匊金鐸正六經道斯廓旣精微亦渾噩傳萬世爲民度遵之善逆之惡維好古莫此樂

賈循正善善齋銘

人性本善善原於天不善其善遂爲惡遷善善不己其善則全己善善人人善善己善己善人斯爲盡美徒善弗庸於道則否所貴學者不惑不止勗哉循正善善在是

皇太子賜書贊

謹按賢者在位能者在職孟軻氏之言也至正庚子秋皇太子大書以賜福建行中書省平章政事臣布哈特穆爾平章以戊戌秋來鎭閩海誅鋤凶彊保衛良善一年而政敷二年而民信飛艘漕海以餉京師上嘉其功進階陞秩錫予駢蕃於是東宮復有是賜平章旣已裝潢成軸又將摹勒立石省署之南用彰寵賚而垂無窮焉間以語戶部尙書臣貢師泰師泰竊惟帝王之道由周孔而後獨孟軻氏得其傳然其論政治之要不過兩言而止蓋有徳在位則足以正君善俗有才在職則足以修政立事昔者商宗任官必曰惟其賢惟其能成王立政必曰推賢讓能賢能有益於國家也尙矣今皇太子賜書藩翰重臣而首及於此其有得於三代致治之要哉臣師泰嘗授經宣文進對講席甚幸獲睹殿下問學緝熙之功章翰飛動之勢敷張盛美寔臣之職謹再拜稽首贊曰

皇帝建極統正萬方明離主震遹爲元良毓徳儲宮潛心端本聖學緝熙造道之閫寶章揮灑爰及燕淸昭回云漢煥爛日星鳳翥鸞鶱龍驤虎躍力斡萬鈞方凝圓爍曰職曰位任能與賢徵諸孟氏錫我良臣羲畫禹疇殷盤周鼎並美齊休以教以警臣拜稽首臣實戅愚敢不敬服以昌令謨伐石刻文樹之南土匪臣是私式訓來者川流於海嶽峙於天百靈衛呵於萬斯年

皇太子賜書贊

右化二字出周官三孤貳公之辭皇太子書以賜福建行中書省平章政事臣諤勒哲特穆爾者也平章以世冑起家歷踐中外至正二十年由同知淮南行樞密院事擢任玆省旣陛辭東宮遂有是賜蓋化者天地之用者張而大之也日月星辰之照臨雷霆風雨之鼓潤山川河嶽之流峙陰陽寒暑之往來其爲化也大矣然其休咎徵驗未嘗不與人事得失相關是以有天下者旣立三公論道於其前復立三孤寅亮於其後凡所以盡燮理之道成輔相之功者至哉今皇太子賜書藩屏而首及於此其有見於古先聖王倚注大臣之深意乎平章尙思懋昭明徳勉建勲業使海邦廓淸民物鬯遂則鋒車趣召還秉國鈞當不逺矣至若揮灑飛動實出天造又非臣愚陋之所敢形容也

普平章壽容贊

至正二十年秋福建行中書省平章政事普公兼善以鎭南服功詔賜禦衣上尊加銀靑榮祿大夫位第一用便宜如故事賔客僚佐圖公象以爲壽宣城貢某贊曰王封之冑列仙之儒器徳克神明內腴瑩如拱璧粲若明珠然出匣之幹將亭然照水之芙蕖白玉橫帶黃金刻符停鸞峙鵠擁笏垂魚出則膺申呂方虎之寄入則陳臯夔稷契之謨故能爲邦家柱石弼輔範模吁雲臺麟閣尙徵斯圖

袁伯長學士畫像贊

東海之濵有偉其人玉雪襟度風流搢紳眾鑿以巧我坦以眞圭璋聞望黼黻絲綸垂魚秉笏盛服在身山明水淸皎乎其神

小象自贊

峩冠盛服曳玉垂紳紀綱法度森乎在身敢不肅恭以欺明神

孟天暐禦史小象贊

服之華也見乎外徳之華也本乎內內外交稱庶免於

戾惟其有之克共大祭

右豸冠出則秉笏垂紳處則野服葛巾人知出而仕之爲榮又安知處之樂爲眞也風流邱壑庶幾斯人右燕居

僧仲謙運使小象贊

豸冠之峩佩玉之儺於郊於廟其儀孔嘉明神在天百

辟在位儼立執圭承我大祀

右豸冠儀觀昂昂意气堂堂繡衣朱襮其有光昔旣見之今

幸同事我贊爾眞維徳之幾

右燕居

阿勒坦布哈禦史廌冠贊

冠之廌也將以觸邪服之度也將以戒奢豈徒爲躬之華庶幾爲徳之嘉律之於身格之於神規之於人質而能文剛而有仁斯其所以宜於郊廟朝廷也耶

胡恵卿畫像贊

貌古而莊气和而剛居家庭而行有常混閭市而名不彰然亦嘗分殽胾於中書授幾杖於黃堂明珠在淵然有光我贊爾眞益壽而康

俊用章畫像贊

至正十九年冬十月予以使事道出會稽畱止大能仁俊公方丈者信宿其徒惟平間以公畫像示予爲之贊曰

有偉其身有其神以如是觀孰幻孰眞脫屣跏趺若長往而忘世揮麈談笑實與物以皆春旣質而文亦肅而溫海天孤月野水閒雲

防笑隠畫像贊

飛錫於天竺之峯面壁於龍翔之宮蓋萬派一源之正學而千山百海之奇胸也眾以性求我以相見寶月髙懸華云普現此所以防維摩於上方賜大中於便殿也耶

耶溪和尙畫像贊

風淸月明山峙淵沈人見其貌我識其心

慶大夫書了堂二字因爲之贊

川回山峙卓爲奇文力挽河漢一筆萬鈞

題玉髓經後集

玉髓經世傳張子微受之蔡元定復爲之發揮其於卜塟定宅之法固爲詳矣然其浩博而精深非専門地理者未易觀也今李君仁齋撮其微防著爲圖經後集若干捲使夫孝子仁人欲掩其親者一覽而山川靈異陰陽向背可指諸掌斯亦奇矣夫卜宅之法莫善於郭氏塟書而莫精於曾陽氏之學欲知郭書必求之曾陽欲知曾陽必求之玉髓欲求之玉髓其又先之以此集乎或疑玉髓出北巖非元定書也𨿽然紫陽先生固嘗篤信而辧論之亦豈無所見哉至正十九年十一月晦日題於甬東慈濟寺之竹

題曹士先生哀辭後

右中朝諸老爲廬陵曹士先生所作傳志詩文一卷凡若干篇而範學士哀辭實當卷首間從其子友仁得而觀之伏讀再三不勝悲感先生在大徳丁未間爲廣徳陳陽村巡檢以史學名家陳陽去師泰家才二十里許先太父祕書府君亦以古學自任年七十餘猶著述不倦四方之士若隆山牟仁父父子四明戴帥初東平王岱宗日集館中相與評論古今治亂得失人物上下有所疑難輒片紙細書往來是正不絕久之積成大軸時先生最號該博某方垂髫恆立侍傍至今尙能記之近年來江東西重罹兵革某家所存大軸皆爲煨燼無復存者而先生廬陵手澤意者亦不復完矣今觀此卷豈獨可見曹貢三世通家之好而中朝一時文物之盛從可徵焉嗚呼先生之學若此終不得一施於用固可深慨然旣沒世而名愈彰子孫猶能傳其家學以有祿位天於斯文亦厚矣哉

題旅獒圖

此圖一人執絙牽大犬一人從以墨幟一人函書最後其狀貌衣服大類西域人豈取武王時西旅獻獒事以爲之乎不然今日流沙萬里之外炎荒百蠻之國莫不臣妾以獻其所有南北之人見聞習矣何以圖爲然因圖以觀召公之書亦豈無所警乎

題宋禦史汪自彊誥後

右宋誥命一通開慶元年監登聞鼓院汪公自彊拜監察禦史之所受也其家失之久矣元至正十二年鄕兵起官軍持此誥易飲酒家士人洪如晦得之以歸禦史諸孫某某以授其子汝懋汝懋謹裝潢爲捲求題於某竊惟禦史公淸風勁節聳動朝寧不惟能使權姦巨卿有所警懼而朝廷宗社賴以奠安嗚呼賢者有益於世如此哉是誥失而再得汪氏其復興乎汝懋善保之

題程以文遺曹子學書後

禮部員外郎程君以文博洽能文章大名曹子學精於篆隸二人在京師日相往來甚厚此卷凡三帖皆以文求書於子學者也以文不惟能文章尢善隸今辭意勤懇謙退若此則其不以自得爲足而以所能下人固非小知自私者所可企及矣然非子學書法果有以度越諸君者以文其肯推敬若是耶以文已矣子學其尙保之庶幾他日子孫知程曹有通家之好焉

題黃太史上京詩稾後

黃太史文名天下而上京道中諸詩尢爲傑作葛邏祿易之得其稾以傳且謁諸君爲之題其知太史亦深矣易之尙善保之

題宇文子貞爲郁文海作龍溪山房記後

予以使事過會稽宿大能仁之方丈閩僧郁上人間示宇文君所著龍溪山房記龍溪爲臨漳壯縣山房則上人舊居也上人久遊江湖間所至輒以是揭諸座隅其惓惓不忘鄕井之意厚矣昔吾朱夫子在武夷嘗扁其齋曰紫陽上人旣有以見於斯而宇文之記又足以發之羇孤牢落之際觀此庶足自慰矣

題新安張吳先世碑後

宋新安張玨嘗代異母弟逮獄以慰母心天下聞而義之韓蘄王因辟爲幕府朱文公嘗以四君子並稱之至其曾孫桂有隠徳事繼母復以孝稱江東按察使盧公摯江浙參政燕公楠咸論薦之卒不就學士豫章揭公奚斯銘其墓甚悉不幸毀於兵桂之孫吳避遷錢唐能誦其詞請書於禮部程君以文將重識石間攜以示予竊論世之人以孝弟稱者間有之矣求其子孫能繼者蓋鮮況歷六七世繼二三百年猶繩繩不絕耶噫吳亦賢矣哉

題崔元亨送項太醫敍後

大都崇眞宮吳大宗師有弟子曰項子虛氏善轉鈆汞爲丹砂服之可長生不死劑其餘猶能起人於垂盡其術亦微矣子虛旣化去得其傳者蓋鮮予至錢唐見曹樞密崔照磨所序項元齋切脈治病往往神效問之則子虛之仲弟也嗚呼術得其傳其施於人者猶若是況修己治人之道哉

題李咸熙畫

李成畫散在天下不少矣旣從瘞於宋之諸陵又盡購於其孫尹開封且不幸而焚蕩於水火之餘意者所遺無幾此畫松柏二幅墨色蒼古筆力遒勁上又有端平諸老題識其爲神品無疑者第始書成諱而更字咸熙豈卽開封所購本而流落人間耶綏安萬夫長察罕溫都爾侯偶得之於兵戈離亂之際信其爲連城夜光之寶矣然初本四幅已失其二他日合浦之珠延平之劍豈無會合之期侯其善護之以俟其至

題息軒記後

天臺張本仁名其軒曰息或曰善哉人不可以不息或曰學可息乎本仁間以二者之言質於予予曰天以不息而成化功聖人以不息而成治功君子固貴乎不息矣然勞於晝者必息於夜發於春者必息於冬學而不息則學無成仕而不息則老無所止所以君子尢貴乎息也夫明必有息乃可以不息惟不息斯能有息息者育徳之基不息進徳之本合內外之道也本仁之名軒其庶幾知所擇乎

跋五輅圖

右五輅圖蓋宣和舊本而柯君九思所藏也五輅者玉金象革木玉輅以祀金輅以封同姓象輅以封異姓革輅以封四衛木輅以封蕃國而鹵簿實兼之其樊纓采就旗麾等衰之數各不同焉然或以多爲貴或以少爲貴或尙其質或取其文其序不同其色亦異曰先曰次曰綴議禮者之說往往不一此圖所載以象輅居玉輅之後金輅之前未知何所據也然其運意精密設色工致毫分縷析悉中軌度非妙奪天巧者能造是耶熙暘得此他日上之太常獻之禮官庶將備一代制作之盛典豈徒爲好事者珍玩已哉熙暘其尙寶之

皇太子賜書跋

皇太子恆以燕淸之暇怡神翰墨遇得意輒賜中外名臣而福建行中書省右丞臣恩寧溥得八字曰文行忠信爲善最樂夫文行忠信孔子教人之法爲善最樂漢東平王蒼處家之道也文以廣知行以檢身忠信以立本教𨿽有四實心學也善行於外樂存乎中亦心學也天下萬事萬物之理皆原於心心一正則施之於家而孝友雍睦施之於朝廷而上下翕和施之於天下而謳歌鼓舞海內稱慶今皇太子揮灑寶章首及於此其眞有得於聖賢心學之妙乎右丞世篤忠貞爲時良翰是書也豈徒羲畫禹疇足爲世守之榮庶幾朝觀夕覩超然有以廓其澄淸之志云

跋王國寶傳後

右沂水王君國寶傳一道撰於越士潘君嚞而翰林承防歐陽先生江浙行省參政周伯溫父所題跋也國寶死三十二年矣其子彥琬來爲江浙行省左右司都事余時適參政末見其文學議論英發有過人者固已竊計其所從來逺矣及讀是傳乃知國寶陰徳之施甚逺而彥琬能以才行稱於人人爲不偶然國寶孝義出於天性其行於家則重闈怡愉而子弟恭愼其施於親防則生有養而死有歸訟者息而怨者平其推於人則僞鏹焚而紿悞絕私券毀而逋負免其動於鬼神則斷海寧之妖祠訴新昌之滯魄他如去曹江撅栽以便往來之舟論杭市鈔法以權輕重之直凡有利於民而益於官者亦莫不忘其力之弱而快於行之勇也嗚呼國寶孝義若此卒止於徵商小職而不得一伸其用亦可悲矣昔者人或以治獄髙大門閭或以還帶致位宰輔或以蠲捨緡而世祿不絕或以平糴價而見禮靈神一念之發通於幽明一行之善格於上下況國寶行於家施於親推於人動於鬼神者無往而非陰徳之所致三槐之植君家故事吾將於是乎徵

跋韓致用五云輯錄捲後

會稽韓君致用間持諸公所著五云書屋詩文一卷來徵餘言按韓氏自魏國忠獻王在宋天聖中中進士第二方唱名太史奏五色云見其後竟以勲業致位將相至四世孫祕閣公扈駕南來居越之五雲門故其輯錄題曰五云其後子孫往往多以是稱號蓋不忘所自也今致用實魏國之十世孫其築屋讀書亦名之曰五云而中書參議危君太朴翰林學士張君仲舉各爲之記序凡所以論次韓氏徳澤及歷世藏書之盛可謂詳且備矣然其所謂五云者皆卽祕閣居裏之名而無一辭及於魏國唱名之瑞豈二君姑舉其近而遺其逺也耶𨿽然五云爲屋扁也屋爲書藏也知藏而不知讀知讀而不知好知好而不知樂則六經諸史亦土苴耳其能超然卓見於陳言之表以克造夫聖賢之域乎致用其益勉之

跋王憲使朱縣尹倡和詩卷

我國家統一天下首立臺憲以綱紀百辟大抵先教化而後刑政惇儒雅而鄙吏術尙寛厚而去文深故當時禦史部使者多老成文學之士予家江東方七八嵗時見牧庵姚公疏齋盧公按治之暇輒率郡士大夫攜酒殽歌妓出遊敬亭華陽諸山或乘小舟直抵湖上逾旬不返二公固不以爲嫌而人亦不以此議二公也其流風餘韻至今江東人能言之自後綱紀日密嫌疑頓起甚至出入扃戶又甚則謝絕賔吏久之遂習爲常矣今觀繼學王公與縣尹朱子中在宣城時酬倡詩卷乃知王之標致猶不減於姚盧也吁世復有斯人哉至正二十年冬十一月乙亥貢某題於三山香嚴寺之東軒

跋鄭希道拙存稾序文

江右鄭希道兄弟居匡廬之下彭蠡之濵讀書著文怡然自得及出而施諸政事皆卓卓有過人者希道旣沒十餘年其子間以諸名公所作拙存稾序跋來求題予𨿽未獲盡覽拙存之著而得觀歐陽揭黃杜危周張諸公詩文或諭以連璧或比之雙鳳或謂其得山川淸淑之气或謂其得茂叔元晦之微而猶惜其陸沈下寮不得置諸館閣以盡發其所蘊於是益知其才之果異於人矣嗟乎兄弟競秀一時在古且爲難能況子孫又能以家學繼美於後哉

跋宣和禦書

夫以帝王禦崇髙之極而能樂山林澹泊之言又爲之親灑宸翰以賜志合志合其賢矣哉爲子孫者宜世保之

跋毛貞士傳

君子之所以立身行已求無愧於心而已一有愧於心𨿽千駟萬鐘視之猶當如艸芥焉今之人或有小利僅若豪芒輒昧昧焉易所守以欺夫人甚者吮癰防痔無所不爲又甚者棄妻子背父母以僥一得卒至於僨身敗事而後已可哀也今貞士不貨殖不要功不苟得凡其所爲不惟無愧於己又將以愧天下之欺人者吁亦賢矣

跋阮孝子傳

天臺阮祖立倉卒舁父避災菽水致養能得其親之懽心視刳肝刲股者𨿽無驚世駭俗之行然斯其所以爲孝也

跋汪節婦傳

汪節婦四明元寅先生仲女也年二十歸同裏故宋提刑陳曾孫紹庭甫四年紹庭亡無子鞠從子鑄爲嗣教之有成守志堅確益大陳緒年幾七十乃終嗚呼汪於婦道母儀皆當旌表而有司卒不得上聞其子鑄徒取士大夫歌詩以自慰亦可悲矣予嘗備員太史見儀曹所具賢母節婦事狀多出中州而大江以南百無一二豈法故有輕重哉其逺近詳略不同者亦理勢使然也予於是重有感焉

跋夏節婦傳

黃巖夏氏女年二十一嫁里人黃侃八年而侃亡治喪起冢晝夜哀號不絕教其子三人克自樹立撫其庶二人皆若已出處宗族以義接婣戚以禮婚喪或有不給者輒有所遺有司上其事旣旌異之其甥江浙行省理問邱楠又求經略李君爲之傳嗚呼江南視中州爲益逺賢母節婦少聞於朝今夏夫人節行獨能顯著若此者亦何幸歟

跋趙書韋詩

世稱韋詩出陶趙書出王或謂自是蘇州詩吳興書信然否當有辧之者

跋松雪招隠詞

王右軍果止於善書而已耶人於趙魏公亦云今觀所書招隠詞爲之慨嘆

跋李則平憲副所藏東坡墨迹三卷

東坡自言吾文如萬斛泉源不擇地皆可出識者謂豈獨文爲然其書法之妙亦類是也此帖蓋少年所書已飄逸俊快如神駒健鵠不可控搏況海上歸來之後乎右蘇文忠公寄陳氏三帖宋諸賢題跋者凡三十人蓋已極盛美之形容矣則平憲副偶得於兵戈擾攘之餘而徴求贊詠猶且不已吁賢人君子手澤爲天下後世重果如是哉

予客三山城西之香嚴寺嵗莫風雨憲副則平寄示東坡先生墨迹二帖其一帖南康八境圖一帖記石墨八境婉麗圓熟頗類二王以年月攷之蓋先生壯嵗所書也石墨𨿽無年月可攷筆勢飛動融化又非八境所可比然自謂目昬作小字殊難意必老年所書也一日之間盡覩珍賞豈偶然哉三復之餘謹識於後

跋徐明初所藏文靖公四詩

右集紫極宮追懷吳鸞稍久出關謁孺子墓道由澹臺而歸古詩一章及次韻春思古詩三章先君文靖公提學江西時手書也今蓄於廣徳主簿徐君明初家明初由江西之官江東道經南湖畱止家塾出以示余捧玩手澤如新而音容不復可見矣抑先君謁君家墓詩云岧嶤漢士墳弔酹涕汍瀾勲業豈不榮名義夙所難孺子名義著聞而勲業不少槪見者不遇時也際休明之景運抗前人之名義而發揮於勲業安知不在明初乎因涕泣而書其後旣以勉明初且以識余心之悲也至元後戊寅六月二十又五日識

跋程氏遺安義學本末

新安程致和旣立義學以教其宗族子弟與凡鄕裏之願學者又割田五百畝爲義廩以資嫁娶喪其用心亦仁矣哉有司方上其事值城陷事廢致和亦走建寧𨿽倉皇流離而卹姻贍族之心未嘗不慨然思有以復之也夫新安程氏去居河南而有明道伊川二先生先生道南而有紫陽朱夫子今致和於二程則爲逺裔於朱氏則爲外戚其道徳仁義之訓蓋有自來矣嗚呼志之所存天必相之國家治平有日予𨿽老尙當拭目盛事

跋李經略與裴檢校書後

至正二十年春三月江西賊鄧客冥陷延平閏五月圍建寧上下阻絕諸將縮恧不進經略使李公發兵援之檢校裴君直慨然曰顏經略在圍幾一月矣此而不自效𨿽生何爲遂請行得兵數百直抵南鄕距建城半捨而止李公聞之且喜且愳急遣吏賞勞令孤軍無深入墮賊計且曰尢當以古人自任裴君得書感激佩服歸而裝潢成捲持以示予予惟唐蔡州之役丞相裴度親往視師帥臣李愬實受軍制今李公統諸將裴君乃承委寄𨿽其職分前後小大不同而奮義赴功無愧古人則一也保而藏之豈徒爲裴氏子孫之榮後之覽者亦將感動而有所興起焉

跋張氏承訓堂記後

射幹生於泰華髙不逾尺而能臨百仞之淵蒙鳩巢於苕葦編羽結髮而終不免於破折無他其所處者異也參政危大朴記道亨張君承訓之堂謂其父直卿之教之也旣使不得就文法之習而又日進之以道徳仁義之言道亨卒能明經中第歷官淸要以顯其身以光其前人吁直卿固爲能處其子而道亨亦知所自處者哉承訓名堂信不虛矣年月日跋

跋當塗陳氏壽詩後

昔吾祖母廣陵夫人李氏年九十先君子文靖公辭禁直自京師歸作愛日軒侍奉於湖山勝處當時秦郵龔公子敬教授宣城一日肩輿至湖上爲作愛日軒記有云惟親年且喜且懼愛莫大於愛親而事親之日欲其長也其愛當何如人皆可以長年惟其得之天者厚而所值之時承平若是則享用豈惟親哉將人子之分願亦無不滿者矣子敬此言天下之名言也當塗陳氏兄弟事親色養優享素封之樂元統乙亥母夫人適及八十正月朢日然燈張樂稱壽堂上融融如也是年溧水劉君兼美假館當塗偕弟元鼎作詩詠歌之今又四年陳母年八十又四矣人於富貴利達皆可以力致其不可以力致者有二焉曰壽曰賢子孫也然人之生美惡厚薄稟於天惟善可以自致善而獲報則亦天也今陳母之壽如此子孫之賢又如此殆所謂稟之厚美而積善之獲報者哉兼美徴予識其後予念先君子奉親之樂如前所云而予母寧國郡太夫人今年亦七十有二矣板輿輕軒在春暉駘蕩中予與陳氏兄弟同此樂也至元己夘二月八日宣城貢師泰謹識

跋賽音迪延齊氏家傳

故贈咸陽忠惠王賽音迪延齊沙木斯鼎歷事太祖憲宗世祖遂能以功業顯著西南萬里之外旣沒而廟食猶不絕子孫亦建侯專閫布滿中外非其厚徳之積能爾乎𨿽然積徳在於前人培埴實由後嗣爲王子孫者其益懋勉以光昭先業毋徒抱遺牒以誇於人曰吾咸陽王諸孫也

跋曾克謙入閩記後

昔唐天寶之亂杜少陵入蜀李太白走江南𨿽當間關危苦必有因而後往不然其不至於饑寒流離者幾希今曾君克謙之入閩也果有所因乎無所因而幸以占畢給食學官方且優遊道義爲文以自解非眞有所見者能如是乎余於克謙重有感矣

跋髙惟恭字說

詩不云乎溫溫恭人維徳之基又不云乎溫恭朝夕執事有恪蓋恭者敬之發也敬存乎內則恭見乎外恭之爲徳大矣施之於身而睟面盎背施之於家而慈孝溫仁施之於鄕防於朝廷而彬彬禮讓小大翕和故中庸論至徳淵微之極功不過曰篤恭天下平而已矣惟恭能誦詩之言服中庸之訓庶幾其日進於道乎

跋江以敬登樓賦

詩一變而爲騷再變而爲賦此賦音節淸楚絕類騷體第傷今思古不無沈鬱感慨豈猶有王仲宣之遺愴歟不然其將慕楚大夫之忠憤激烈者矣

跋鄭徳和所藏閣本智永千文

宣文閣所刻智永幹文七十三行七百二十四字號稱精妙必得防乃敢摹印旣摹印必得防乃敢分賜然非世戚重臣及左右近侍不與也臣某授經宣閣參贊經筵幾四三年所得僅一二其貴重可知矣兵亂以來又復散失今觀參政鄭旼所藏寧無慨然遂書而歸之

跋松泉圖

天臺潘孟翔客京師間圖其父忠軒讀書之地曰松泉舊隠求大夫士歌詩以歸爲壽焉予惟歷霜雪閱嵗年不攺其操者松也出乎巖谷放乎江海混混不息者泉也松類夫君子之貞泉類夫君子之潔隠居以松泉名其將有取於斯與

跋陶淵明圖

自司馬氏之東也一時勲名气節之偉風流韻度之雅蓋不可僂數也然人物獨稱陶淵明文章獨稱歸去來詞往往好事者旣詠歌以致其敬慕復圖之以爲美觀何哉嗚呼三公九卿豈重於一令千言萬語豈多於一詞也耶

跋杜孝子傳

人子之於其親𨿽孝如曾閔亦常事爾然千百世之下求如曾閔者復幾人哉黃巖杜誼能以孝通神明而子孫又能以孝揚先徳亦已賢矣

跋白沙送別聯句

予奉詔總漕閩南道過四明承天臺鄭蒙泉韓諫行毛彛仲燕山馬元徳會稽王好問括蒼王叔雨四明舒汝臨僧朽石上虞徐季章華陰楊志中諸君欵餞至白沙猶不忍別遂畱宿舟中飲酒聯詩明日乃去何眞情之甚厚也予時以醉臥及覺則詩已成矣故不及聯他日復遲予東海之上握手道舊臨風把酒亦庶見吾黨交義非世俗所能知也因識其後時門生劉中亦侍坐焉至正十九年冬十二月六日識

跋諸公所遺馬編修書札

師泰於歐陽先生有師生之分於黃學士有兄弟之義於申屠待制有交承之契而張承防周太常危參政宇文僉事則又朋友之厚愛者也是皆天下名賢碩師易之悉與之遊書問往復繾綣若不忍一日相忘者斯固諸公謙防下士盛徳然非易之才行超卓足以感動乎人能得此哉今歐黃宇文已物故而子迪仲舉年逾八十又皆休致伯溫與某爲同年亦將七十矣獨太朴方爲朝廷柄用覽觀斯捲不勝感慨

跋子山公書陸喜五論

瑩喜皆吳士也喜論瑩四五固當矣獨不知喜自謂在第幾爾子山之書其果有所見乎

跋王經歷小傳

士大夫不幸而遭世變或死或不死蓋其事有不同志有所在也彥芳砥節厲行卒不爲所污亦難矣哉

跋楊大同遺侄書

夫見理明則其言正其行決金陵楊大同遇難死義蓋已見於遺敬修書矣

笑堂偈並序

杭之聖安寺主僧公歌藏卜西畨人也心空而行超善以其學教諸子弟間爲予言公歌藏卜華言普喜人則笑吾笑以名堂其亦有知我所以笑者乎予笑答曰昔莊生以開口而笑爲達恵逺以三笑爲樂而後之人又有付萬事於一笑者笑固多端矣然皆不若不笑之爲愈也笑堂其以笑爲不笑乎其以不笑爲笑乎予不得而知之遂爲偈曰我觀人世事無一不可笑大慝藏機關小智閃燐爝欲火熱肺肝有若原野燎一旦受苦厄顚頓發狂叫所賴慈悲力普賜光明照遂使迷途者解脫無老少閉門一炷香靈臺湛空妙如走闇方出如睡夢方覺而師於是時懽喜見容貌跏趺笑堂中卽此爲眾教

祭程以文

維至正十九年嵗次己亥秋八月辛酉朔越二十四日甲申中書戶部尙書貢師泰中書戶部主事李希顏翰林國史院編修官錢用壬諸路寶鈔提舉劉天錫浙江等處行樞密院照磨崔永泰等謹以淸酒少牢致祭於中書禮部員外郎程君以文之墓曰嗚呼公之行可以追配古人公之徳可以度越諸君類範黃之孤峻得虞揭之雅馴教分六館制掌北門衣繡峨鐵儀曹是掄揚颿使海益張令聞飯止一盂而心常自裕囊無一錢而口不言貧生於升平而客居半世死於離亂而克全其身嗚呼方今作者不滿六七公居二三孰敢第一公旣死矣孰與儔匹海濶風髙愴焉自失

祭多仲客尙書文

嗚呼余昔在京師子方魁天下聲名赫然傾動朝野及余還浙江子亦以使至布宣徳音克勤王事今余治粟海閩而子又實來裴回握手情溢乎辭念別離之契濶每太息而歔欷曾不數日竟殞危疾倉皇莫救恍焉如失子之耿介勇足以進徳子之俊明才足以任劇故𨿽以十年之近居六卿之職生也人不以爲過死也人皆以爲惜嗚呼海天茫茫魂歸帝鄕招之不來我心永傷殽登於俎酒實於觴撫棺泣奠庶幾來享

祭部吏虞舜咨文

嗚呼舜咨果止是耶汝徳之粹圭璧無瑕汝質之茂蘭蕙方葩執矩矱以求方正引繩墨以糾偏邪事𨿽微而必敬志愈厲而靡他不曲以阿不矯以誇不懦以恧不僭以差左右就辟淸苦益加汝旣予信予亦汝嘉何山裂之夢猶近而大還之遊已遐嗚呼生也無愧死也有華予於舜咨抑又何嗟

祭姜奏差文

維至正二十年嵗次庚子八月乙酉朔越二十有八日壬子戶部尙書貢某謹遣部屬某等以特羊酒饌致祭於奏差姜生維顯之柩曰予昔南來從者八人出則予吏入則予生其分𨿽殊其情實親幸相砥礪各效爾能惟曹與姜亦予所任曹質而醇姜粹而溫何曹生之訃未幾而姜亦遽殞其身耶然曹死浯洲瘞無一金姜死三山囊無一文於是亦可見能愼其守以無負於期望之心矣嗚呼履行不虧壽夭奚論閩山浙水道阻且深旅櫬之歸尙俟承平一尊遣酹以展予忱

玩齋集卷八

欽定四庫全書

玩齋集卷九

元貢師泰撰碑

重修南鎭廟碑

會稽山在郡城東南十五里地气廣博而隆厚峯巒蒼翠上出霄漢而天柱石颿臥龍諸山皆環列其下如臣妾之事大君罔不順伏趨向周禮職方以爲揚州之鎭信夫隋開皇十四年始卽山立祠唐天寶十載詔封永興公祭用南郊之日歷代遂著常祀國朝加號王爵以孟春之月遣使賫香幣祀一大牢守吏齋宿具三獻禮其崇報之典視昔有加焉獨廟無守者有司又少涉其地風雨淩暴久而不免於摧敗傾壓矣至正四年春廬陵夏君日孜來爲尹以故事謁廟下顧瞻旁皇曰尙可緩乎亟詣郡白狀郡長貳咸是其議俾更新之於是邑人相率分事竭作去其朽蠧易以堅良旣增旣廓百度具興閱三月工師告成重門廣庭挾以修廡殿寢閒閒齋廬翼翼神庖賔館悉稱麗且命道士陳道盛守之盡覈故田奉祠事余以給其食鼓鐘之聲鏗鍧四達齋心竭誠朝夕惟謹然後克稱朝廷敬恭明神之意而山靈川後鬼物衛從百怪之狀亦歘然森布流動於煙雲莽蒼中矣竊惟古者諸侯祭境內山川而天子巡行四嶽則舉望秩未聞其祀鎭山也史傳𨿽稱秦皇東祀會稽而未聞其廟祭也然則歷世共事弗絕何歟蓋山川能出雲雨則法當報祀而其神明之會非假屋室象設宜無以寓其捲捲欵欵之誠此南鎭之廟所以歷千數百年而益盛也況世傳神禹之興朝諸侯於斯乎嗚呼神人協和而後理化大行六沴不作百谷用登吏玆土者其可昧所重輕哉然廟𨿽隸縣境而山實一郡之望山𨿽望於一郡而靈气周流未嘗不上下磅礡乎吳楚之域斗牛之墟也是役也固以見郡政之舉而夏君亦知所重輕矣因作迎送神詩二章俾郡人歌以侑祀曰神气磅礡兮下廣深鎭南服兮郁嵚崟宮庭侐兮孔碩松與柏兮蕭森神之施兮澤濡恵我民兮不疵以愛錫祀兮自天函香兮孔蓋神穆穆兮降升載云霓兮翠曾來儵忽兮從如雨盻丰融兮於豆於豋

湖之頻兮山之陽神燕娛兮中堂龡參差兮拊鼔折瓊華兮奠椒漿神將歸兮載起龍兩股兮旗旖旎神不畱兮柰何我之思兮曷已野有稉稌兮隰有蒲荷俾民樂康兮降福不那春秋兮灌薦風雨兮崇阿

杭州路新建南嶽廟碑

南嶽衡山在荊州之野祝融之墟蓋五嶽之一也自黃帝堯舜以來莫不崇祀而副以灊霍二山漢武南巡以衡山遐逺阻江徙祭其副徴諸典禮班班可見我國家混一天下嵗時遣使代祠惟謹杭州北門外故有霍山行宮圮壊不治比年將吏有別建廟於太平裏之通衢以祀神之從者層檐穹棟疎櫺閟戶金碧輝煌規制宏麗戊戌秋九月丞相康裏公過而見之進父老曰東嶽在魯境內所在猶廟祀不置況衡山實奠我南服者乎然惟從之祀而象設未正非禮也乃捐金命工中塑嶽帝象旁從六神兩廡繪山川鬼物之狀車馬仗衛出入之儀因其舊而更新之明年正月率僚佐蕆事於廟祼薦興俯小大咸一靈風肅然神若歆享因顧左右曰若是固足以稱神明之居矣然不可不思所以經久者乃割錢唐履泰鄕官田六百畮命龍虎山道士祝升智掌其祠事仍以西太乙宮眞人王用亨主領之未幾升智又買廟後民地得六百餘步以增創之然後殊庭眞館邃宇重堂莫不秩然並起矣旣事執事者請紀其成竊惟漢武因其近以忘其逺卽其副而遺其尊曷若廟貌之設猶不失其本眞哉況山川之气無所不通神之周流亦無往不在精誠感召如響斯應秩而祀之又何慊焉乃作迎享送神之曲俾歌以侑祀曰

靈連蜷兮夷猶駕文豹兮赤虯不我卽兮我心則憂靈繽紛兮來下朱兩轓兮從如雨舞婆娑兮坎其擊鼓郁金祼兮椒漿烝殽兮芳薌靈醉�兮在堂

靈之去兮不我畱湖水春緑兮吳山秋望回飆兮綢繆祛予災兮逐予癘降予以福兮壽且祉嵗復嵗兮報祀無已

杭州新城碑

至正十八年春平章謁太尉曰錢唐東南重鎭地當衝要城郭不完其何以守太尉曰然玆實大役汝其白之丞相丞相謂天方旱民將弗堪議久未決則又曰丞相無憂也當有以處之遂詣太尉請出粟二十萬石以始興築命郡守謝節考觀圖志以諮故實度地植表以正方位視民力上下田賦多寡授之丈尺以均其徭發姑蘇吳興嘉興松江四郡又一州兩縣四隅之民更相作息以亟其成猶慮夫趨事之或息也則督部將先築錢唐門並湖者數百丈爲之程勸且誓羣有司曰凡今之爲非徒勞民且費也勞之將以休其力費之將以衛其財諸君其勉諭之吾且日視其勤惰矣其自候潮門步自東靑門則平江守周仁治之自錢唐門步至丰豫門則吳興通守陸大本判官張士俊治之餘杭則嘉興通守繆思恭治之艮山北新淸波則松江通守謝禮推官馬玉麟治之和寧與錢湖則屬之海寧州仁和縣而總其役者實謝節也令下之日風馳電驅小大奔走莫敢不共伐石於山浮木於江舟輸輦載千里相屬荷鍤揮杵萬堵皆興曾不三月而功已告成凡用石之工一百六十二萬木之工一十五萬圬之工一百八萬金之工二萬徒一千三百五十萬土石磚甓灰鐵木植麻枲之數累鉅萬億而不可勝紀也城之周六萬四千二十尺髙三十尺厚視髙加十尺而殺其上得厚四之三焉甃以貞甓錮以堅瑉礦塈堊塗雪立虹貫舊城包山距河故南北長今則截鳳山於外絡市河於內故東西廣而廣輪適中焉爲門一十有二東曰候潮曰新門曰崇新曰東靑曰艮山西曰錢湖曰淸波曰丰豫曰錢唐南曰和寧北曰余杭曰天宗曰北新上各建飛樓四楹而外爲甕城門皆左右辟其餘艮山淸波各爲月城環旋出入互相屏蔽鑿石爲樞冶鐵爲扇金鋪銅環啟閉有則縣以飛梁塹以重壕內凡二百步設鐙道以上下人馬外凡百餘步岌方臺以便矢石其上則發號之亭邏卒之舍睥睨樓櫓連輥飛礮靡不畢具於是崇墉堅壁若天造地設神鬼變化而形勢爲之一新矣經始於十九年七月十三日迄功於是年十月某日平章乃諏吉日戎服上馬監軍司馬握刀抽矢從以鼔吹登城合樂以大落之千夫行酒萬牛共炙髙管遏雲飛旌耀日文學智謀之士貔虎熊羆之將頡頏起坐更疊唱酬逺近觀者盈城溢郭罔不心懼目駭以驚異其儀觀之偉成功之速也旣事其賔僚將校相率請文以垂顯刻固辭不獲而其請益堅遂爲之記曰杭之爲郡左江海右湖山內接京畿外控諸國潮汐晝夜一再往返風颿雨舶瞬息千里象犀珠玉之珍秔稻魚鹽之利常溢於廬市而其俗又機巧多技能故五方之人咸集於此邑屋繁華貨殖塡委可謂庶且富矣其城創於隋楊素者周回三十六里奇廣於唐錢鏐氏者七十里方是時五季疊起干戈相尋錢氏獨能保有玆土以國覲宋及我天兵南下農不弛耕市不易肆涵煦休養又將百年故民生不識兵革而城郭益廢不治十數年來遭時弗靖或遇小警則民心遑遑奔走駭散而守者亦莫知攸措今平章乃能懲禍於旣往防患於未形僉謀獨斷以作斯城使國本以壯民生以寧立久安常治之基無一旦隳突之患所以贊襄丞相太尉而翊戴王室者其功烈爲何如哉昔者南仲之事文王則城朔方以息四夷之難仲山甫之事宣王則城東方以弭諸侯之亂播之聲詩載諸簡冊千載而下猶使人詠歌欣慕不能自已然則平章之興玆役也其有見於南仲仲山甫之事其君者歟勒銘垂勲其可少乎詩曰

於赫皇元囊坤括乾作民父母聲教誕宣二祖九宗垂統繼極皇帝嗣位克肖天徳百年於玆文恬武嬉萬國一家城郭弗治人眾物盛釁生不測海內騷然小大失職皇帝曰咨孰殿東南僉謂康裏協於帝心汝作丞相於旬於理懷柔協和以對天子有嘉太尉克綏我民疇其相之平章弟昆仲也死節行錫廟食季也秉鈞兼總宥密睠玆錢唐左湖右江提封千里實爲大邦曰隋楊素載興版築五季之際保於武肅宋復休養生齒日繁仁漸義摩則惟我元盛極則否民亦瘁止狂童隳突四郊多壘不有嚴城其何以寧乃究乃度乃經乃營乃召長吏乃集將校令出維行是則是效按圖審勢庀財鳩工師徒響應役夫景從荷鍤成云揮杵如雨分程考工各立部伍樹榦林比聚甓山巍縣梯挽石鬼運神移力作薨薨和聲許許並驅齊興千雉萬堵崇墉旣起壯我雄藩鑿樞承鍵截鐵成關虎符魚鑰式嚴啟閉動靜應時內外合制穹樓傑閣倚天絕云丹碧炫燿五采成文限以長壕防以連埭跨以飛梁洞屬闤闠舟航水塞車馬陸塡百貨之委商賈貿遷珠玉象犀南金大貝佅任雕題諸蕃畢萃旣庶且富則教其民民曰忠孝敢不敬承忠以事君孝以事父允蹈斯言天錫爾祜昔也無城民何所依今也城成安堵而居昔也我民朝警夕備今也我民戶不夜閉我有室家於以康之我有粟帛於以藏之我作我息我出我入變呻爲謳伊誰之力伊誰之力相臣將臣固我金湯以衛我人吳山蒼蒼海波不驚天子萬壽四方底平

建安忠義之碑

至正攺元之十八年皇帝重念閩海道逺用兵日久民弗堪命詔浙江等處行中書省平章政事布哈特穆爾以便宜移鎭之公旣蒞事務修厥職明年淮寇陳友諒遣其僞將鄧克明等由建昌分三道犯閩又明年春三月陷延平夏五月乙亥圍建寧時經略使巴延布哈在城中遂以總管阮徳柔爲參知政事調度諸軍都事余元善檢校趙璋治文書以佐之達嚕噶齊布延特穆爾主餽餉同知陳子琦賈伊爾莊文善各率所部往來接戰仍與理問景福實保萬戶劉八十朱建安鎭撫甕吉喇特田成住李庸嶽丞祖托音布哈劉丞祖唐齡府判防達爾瑪周宗仁推官左惟溫經歷徐興福淸州同知蘇顯忠等分門拒守江西行樞密院副使明安與軍政元帥呂天澤司礮石江西僉憲察伋揭汯江東僉憲余觀詢謀勉勵以奨士气尋陞陳子琦爲郎中賈伊爾爲理問莊文善爲宣政院判官甕吉喇特田成住爲萬戶旣而賊勢益張公急督牙將合諸縣兵援之秋七月丙子復延平戊寅建寧圍解又明年春三月鄧克明復導渠帥胡廷瑞康泰大舉入寇三月庚申陷邵武五月辛未奄薄建寧城下當城西北立十數砦以鐵礮火箭云車機弩晝夜攻突不少息城中食且盡公聞之顧謂參政張裕曰此劇寇也我當親往督師凡資糧屝屨之在行者子其速治之平章諤勒哲特穆爾左丞特穆爾斯奮然起曰公掌符節義不可行行在我等卽日誓諸將於庭禡旗釁鼓行次延平號令嚴肅道路所經果谷如故賊聞官軍且至攻益急平章謂左丞曰賊今深入建圍未可卒解汀州總管陳有定戰數有功以爲參政任上流事則賊勢自分左丞曰善然非躬往不可秋八月壬辰左丞馳數十騎冒圍入城中城中軍民呼號喜曰左丞來吾屬生矣時參政阮徳柔實總軍事且以其兵守平政門參政魏畱嘉努以其兵守南門賈伊爾陞元帥以其兵守朝天門陳子琦陞總管以其兵守臨江門申號令以嚴備禦者達嚕噶齊蔣濟蘇同知天保四萬戶如故而益以和卓董桓也據要衝以爲聲援者右丞章諤勒哲參政鄭龔思永行樞密院判官賈巴圖也近以舟師次水南者延平達嚕噶齊趙唐古岱也畱寓而籌策者仍三僉事更佐以江西經歷葛元喆也在告而分任其事者郎中鄭潛達嚕噶齊布延特穆爾也九月賊梟將辛某復益兵來攻我去城不五十步連置營壘勢危甚乙夘左丞率都事張貞王斌理問伊埒約蘇及掾屬等會諸將於官山新城議所以擊賊者於是阮參政首出拱北門焚橄欖山砦魏參政出南門奪水南砦賈伊爾敗餘黨於菱角塘陳子琦董天麒亦敗之於萬安州獲牛羊馬驢甲冑鎧仗之屬不可勝計賊自相踐溺死者千餘人丙辰賈伊爾乘勝復建陽戊午陳有定復邵武賊散走者輒遮殺之餘悉度關以遁平章左丞旣振旅還會府論諸將功公方第其賞賚之等諸將咸曰去年建寧受圍六十四日大小三百餘戰居民壯者執干戈老弱運磚甓婦女治饔飱晝夜目不交睫四面矢石雜下死傷甚眾𨿽重創且攘臂轉戰不已城賴以完今年圍又一百八日居民力戰視昔勇益倍倉庾竭則悉出谷粟以給餉帑藏虛則傾所有繒帛金寶珠珥以助費至於刳木皮苴艸本以待頃刻之命猶分食飲以食戰者𨿽童孺羸瘠亦乘城怒罵誓不與賊俱生建城幸不陷而我等得以成功者皆吾民奮忠效義之所致也其敢私賞賚而忘吾民耶公曰善哉旣行賞乃命榷司發廩鹽四千斛以遺民食仍命有司立石通衢題曰建安忠義之碑爲八郡勸以師泰嘗承乏太史也具事始末來徴刻文竊惟先王建邦設都必負谿山之險嚴壁壘之制者所以禦彊暴而防禍亂也然而髙城深池卒不能勝一朝之變由民心之不固也是故教之智仁以育其徳道之任卹以和其心勉之樹藝以厚其生薄之賦斂以休其力然後上下相親休戚相系若子弟之衛父兄設有患難𨿽使之赴湯蹈火猶且不懼又肯疾視其長上而不知救也耶比年橫兵連起所在吏民望風遁去連十數城無一能守者甚者反爲向道甘於臣僕又甚者率其子弟攻其父兄天綱人紀於是極矣獨建安之民能以孤城抗守連嵗非眞有所見者能之乎吁偉矣哉夫忠義固本於人心而激昂奨勸則在上之人今相府不有其功而歸之諸將諸將不有其功而歸之於民民其有不效死者乎況建安實徽國文公講道之地郡縣有祠閭裏有塾而五劉之忠三蔡之學遊胡眞氏諸先生遺訓具在凡事上使眾之方尊君親上之道其父兄子弟聞之熟矣玆以數千之遺黎去十萬之彊寇休風丕烈卓然冠乎東南而光照海嶽厥有由哉爲之詩曰

元徳天齊帝敬日躋奄有萬國遂式九圍盛極釁生狂狡突隳河蔓南北山延東西於淮於江流禍不已曁於閩邦叫呶蠭起鴟張角拒毒甚虵豕犯我疆場瀆我國紀維爾建安城固以完再至再敗卒莫我幹我民繹繹我師桓桓各率爾力以卻凶頑倉庾之竭民則我食帑藏之虛民則我給不令而趨不呼而集載戰載守靡日靡夕寇旣退矣賞賚斯論相曰女將將曰女民功成不有懿徳是惇窮匑克讓遂有休聞天佑其忠人服其義孰不賈勇以張士气芝山巖巖建水彌彌生旣復生死猶不死維學之正維道之隆施於後來烝烝其從抑澆揚淳以激其風伊誰爲之徽國文公平章曰都宜錫爾羨敢錄以聞稽首北面天子聖明東南實眷刻石垂休臣百其勸

江浙等處行中書省平章政事慶通公功徳之碑

皇元受天明命撫有萬方承平百年民生熙熙不識兵革一旦釁起汝蔡毒流荊楚以及江浙皇帝重念玆實大藩非得威信重望之臣不可乃至正十二年秋詔遼陽等處行中書省平章政事慶通移鎭之冬十有二月公至視政其時江東之饒信徽廣徳鉛山浙西之常湖建徳悉陷於賊且急犯三關以窺省治公召僚佐將帥語曰皇帝以重地畀我等治方地萬餘里屬郡三十二今若此忍時刻緩乎爾其卽率所部分兵以進其或資糧有不供器械有不備凡在行有不給者其責在我紀律不嚴戰鬭不力慢期愒日以殄我師則罪其可辭於是大小震懾莫不用命所向克捷曾不逾時郡縣皆復乃合長吏按視民數盡出詿誤勞來招集俾安其業仍發粟賑之而後流離之民逺近畢至矣省治燬茇捨露處吏告經始公謂故址隘不足以稱大藩之觀宜更大之或以役重費廣白公曰吾方借此以贍貧民奚爲不可是殆非若等所能知也遂伐石於山浮木於江分官董工萬手並作功旣落成而民賴以全活者甚眾杭郡學創而復廢會其所入不足取旁郡學院餘財益之規制宏敞視昔有加公率僚屬行舍菜禮彬彬揖讓在泮之士咸稱頌焉其他官寺傳捨樓觀之屬有關於政者罔不完治雄書大扁宏偉端重識者以爲如其人十四年冬太師中書右丞相托克托公大舉南徵一切軍資取具江浙谷粟防薪稾稭之需弓矢刀劍戈矛甲冑之用動以萬計陸運川輸千里相屬使者督趣旁午公能推誠感物以簡禦煩周旋上下曲盡其道遂使民不告病官無廢事明年春常州無錫盜起縱兵大掠進逼郡治斷驛道眾議以重兵殱之公曰赤子無知弄兵迫於有司故爾若能諭以大義彼自來歸眾聞之皆投戈解甲請爲良民又明年秋義兵元帥方嘉努鉤結同黨相煽爲惡出入擁兵馳突白晝殺人掠財物無顧忌公白丞相喀喇公麾左右斬其首以徇杭民大悅初公至杭承兵亂之後有司乘間爲市厚斂薄給公私益耗公選於眾分詣屬郡收其隠余得粟數十萬石公節財用出入尢謹非當於事一毫不妄予人故費𨿽鉅而嵗漕之入方物之貢未嘗匱也設有市於民必使視其髙下而平其直吏亦不得並緣爲姦人皆樂輸之又明年出鎭海寧海寧東距杭百里地瀕海磽瘠其民散處荒落間終嵗力耕猶不足以自給公惻然念之戒士卒不得離部伍輒入人家𨿽左右僕人亦鮮識其面居二年如始至旣去人益懷之公在政七年朝廷嵗遣使錫賚不絕平居勤儉出天性祁寒盛暑晨出莫歸一日不敢自逸身爲將相而自處若寒畯一遇賔客則盡歡乃已祿賜外家無贏財淸苦之操老而益勵天下之人識與不識聞其風者無不稱嘆與人交恂恂自將至臨事毅然有斷𨿽萬夫不可奪嗚呼可謂得大臣之體者矣公喀喇氏字明徳祖父莽賚特穆爾贈益國公父烏魯斯光祿大夫四川行省平章政事贈益國公公蚤以勲臣世家之冑遇知仁廟給事內廷後長宿衛擢授中奉大夫大宗正府掌判三遷至資善大夫上都畱守出爲淮東防訪使入爲工部尙書拜河南行省參政左丞進資徳大夫甘肅行省右丞遷山東防訪使攺樞密副使陞同知除侍禦史陞中丞領侍儀司事兩陞皆特命也進榮祿大夫江西河南行省平章政事遷太府卿復畱守上都提調虎賁侍衛親軍都指揮使司加光祿大夫平章行省遼陽遂來江浙召拜翰林學士承防未行攺平章行省淮南未行還任江浙加銀靑榮祿大夫逾年攺福建行省平章未行天子念公久勞於外且南臺按治四省爲尢重特拜江南諸道行禦史臺禦史大夫賜上尊禦衣以寵異之實十八年秋九月也公旣去之五月杭大夫士及其庶民父老日造丞相府俯伏頓首請曰吾儕小人得不卽死以至於今日者丞相與平章力也丞相幸畱恵我而平章已去省吾民獨能已於思乎將圖刻於金石樹之省門之外以昭示無窮用敢冒昧以請丞相以屬師泰師泰不敢以固陋辭遂爲之銘曰

維帝作極維臣其命維獄降賢俾輔元聖龍驤虎躍乘風翼云統一萬國坤寧乾淸有偉康裏世著茂迹帶礪河山子孫奕奕祖也益國錫爵上公父也繼美遹纘大功維賢有子克承克似遇知仁皇入備宿衛能以恭謹出入禁闈帝曰汝眾汝其長之汝賢汝文可判宗正我還汝畱我京汝尹出則司憲入則考工克修汝職令聞日隆河南西涼旣參旣丞樞機宥密貳副繼登執法之司儀表中外玉帶衮衣歷踐臺位睠玆江浙新刳於兵疇其鎭之僉曰公能皇帝曰兪汝其予治衛以虎賁錫之弓矢公騎如雲公來自東誓將出師誅止其凶且附且降我疆我理宥詿撫殘其來如子粟施於廩其恵則均物取於市其賈則平內節財用外蘇民力祁寒盛暑朝出暮入民庶安矣我心則寧乃構公堂乃經乃營公堂旣成孔廟有翼敷政設教是效是則王師大舉其會如林供億巨萬悉資東南漕粟飛芻千里相屬指顧有方饋餉用足彼蚩者氓梗於毗陵惟徳之綏不煩以兵彼狂者猘於杭之裏徳不可懷梟首以示公馬駸駸出鎭海寧公來幾時海波不驚公胡遽行實長南紀公不我畱我畱不已昔也凶獷我掠我戕今也甫安喣我痍傷昔也姦貪我朘我剝今也甫安去我毒蠚我饑公哺我寒公衣撫我卹我我胡不思天錫我公彌壽遐福以莫不庶以受百祿公曰豈敢天子聖仁惟天子萬壽以福我後人

江南浙西道肅政防訪使酬徳公徳政碑

至正十六年冬皇帝重念江浙用兵之久旣遣大臣出鎭之猶慮司風紀者不能深諭防意乃以江浙行省左丞酬徳公爲江南浙西道肅政防訪使時官廩匱乏民力凋耗公私大困公視事慨然嘆曰天下承平則擊姦去邪職也今日之事其在安靖而輯之乃挈綱維申令典務存大體以淸治化屬行臺移置會稽公需之物吏白下有司治公曰有司卽擾民矣遂出公帑市於民悉當其直民甚便之杭之三關曰昱嶺獨松千秋控扼宣歙諸郡公首議增修堡壘嚴兵守禦賊屢犯輒敗去賴以無虞軍士有暴橫者短衣露刃白晝羣行市中殺人而奪之金有司莫禁聞公來皆避逃去且相戒曰監司大人不可犯也異時軍民雜處淆亂無別甚者遂私其室公語其帥於北關門外夾河築五壘徙居之亂少已杭故無城守保結之法久而益懈公更令戶大者長萬夫次千夫又次百夫立部伍別旗幟上下相維視他郡最爲嚴整郡縣屬兵後吏並緣爲姦公取其尢無良者懲之餘皆重於犯法司稅者多結市井無賴子分布逺近以漁獵商人令悉禁止物價遂平倉吏嵗當更有司輒視貧富爲去取公防知其父老奉香擁拜道上曰此細故曰幸畱意焉吾儕小人有所賴矣西湖書院在憲治之西尊經閣嵗久益壊公出私庾白粳二百石大興修之丹雘髹漆煥然一新識者固知其深有得於治本矣三吳之使來輸忠欵丞相議遣官往報眾未決公獨力贊其成迨今民受賜焉十七年秋上聞而嘉之擢行省右丞賜上尊金幣慰勞甚厚臺臣尋以治狀聞監憲如初按太史周暾所著武功錄公以浙東元帥董師江東克復三路二州一十三縣全活十數萬人所至撫摩喣嫗民爭歸之及其還鎭於鄞也置修城田以絕橫斂復赤秔糧以便輸納增鄕飲田以惇禮讓凡可爲斯民計者無不深思而致力焉及今監憲又能維持綱紀周旋上下以康濟時艱非其寛仁雅量包涵容蓄無施不可安能使人翕然向化若是哉公字子元號春野蒙古氏曾祖桑烏遜太師中山王祖特哩實克河南行省右丞父旺沁江浙行省平章公由近侍拜南臺監察禦史歷四道防訪使翰林侍講學士累官榮祿大夫今爲江浙行省平章政事銘曰

昔我世皇旣定四方分命百司乃紀乃綱大江以南釐爲十道十道之長維賢允蹈睠玆西浙實爲大藩地廣物夥民庶事繁我公之來屬時孔棘務存大體用作民則短衣朱抹白晝掠金片言之出彊暴革心姦吏舞文戕我善類罰止其尢罔敢或肆三關雒雒控扼東西連營髙壘賊莫敢窺什伍其民互相保結以戒不虞以安爾業關徵有度商賈乃來筦庫除吏民畏懷乃新學宮以振教鐸重門廣庭穹堂傑閣公旣戾止玉節繡衣來遊來觀是式是儀是式是儀邦之司直邦之司直克修厥職皇帝曰都使往南國文錦上尊式彰有徳臺鼎甫踐憲命復臨予非汝私實民之心公拜稽首曷敢不欽天子萬壽以宣徳音

重修淸平山西天元興寺碑

杭之吳山西南行數百步其勢委而復起曰淸平山右旋而東浮圖居焉曰西天寺延祐丙辰嵗贈太師中書右丞相和寧忠獻王托克托始來江浙爲丞相時會西天噶達爾瑪實哩班迪達師駐錫玆山王見而異之曰此佛祖上乘人也涉流沙萬里東來而適與吾遇非夙緣乎乃厚出金帛施之俾拓地創業建大招提且爲修息之所越二年王還朝師居山中益久一日謂其徒曰吾歸西天矣遂拂袖去莫知所之後有見之秦隴間者時已百餘嵗矣至正乙未天子以江浙用兵之久民力凋思復重臣治之遂以王季子中書平章達實特穆爾階金紫光祿爲左丞相凡招降討逆賞功罰罪一切許以便宜居數年政大修舉上聞而嘉之遣使錫勞加儀同三司因感嘆曰此皆先王之教非臣之能也其將何以報國家之恩寵而慰安先王哉間以暇日登覽湖山訪求遺事則寺燬已久獨舊鐘存榛莽間王之名識具在徘徊顧望惕然興懷乃出錫金規復舊制工師效能民吏協勸曾不逾月而穹堂邃宇廣殿重門藏經之室懸鐘之樓香積之防棲禪之館罔不畢具繚以周垣甃以文石朱楹雕題寶幢珠絡佛菩薩天人之象香花燈燭之供鐘魚鐃鼓之音鏗鍧炳耀視昔益加盛焉乃更號山曰淸平寺曰西天元興又於殿左創屋四楹奉祠先王割田以供祀事余以飯其僧凡所以盡心圖報者可謂無所不用其極矣王康裏氏幼侍武皇歷登華要知樞密院事拜禦史大夫以至命相封王其中子特穆爾達實中書左丞相贈太師冀寧文忠王皆以盛徳大業垂勲竹帛王之在江浙也鑿市河以通舟楫出粟米以賑貧民去今三十年深仁厚澤藹然猶洽於民心今丞相復能以宏材大度康濟時艱使朝廷無南顧之憂黎庶有樂生之望丰功偉績光昭前烈玆寺之興豈獨致嚴追逺以永其孝思而已哉庶將祝釐錫福爲人臣效忠之勸爾師泰不敏甚幸以文墨論議趨佐下僚用敢備錄其始末而爲之贊曰

大邦維杭左湖右江吳山中起羣峯來降淸平之陽元興有寺誰其作之王喀喇氏髙僧達瑪來於西天雄偉博大神光然王旣見只王心則喜穹堂傑閣斯實創始只履之歸刼火灰飛王亦遄去樂極於西王有賢嗣出入將相來殿南服爲國屏障乃登玆山裴回顧瞻梵宇再新王祠孔嚴丹楹金題寶幢珠絡神像屭贔天龍踴躍趫趨婐侍魔舞鬼歌雨花風枝散亂交加精神感通用錫繁祉人孰不曰忠獻有子忠獻有子克繼克似踐父之位行父之志維父子濟美以輔我家邦以欽於世世

四明慈濟寺碑

慈濟寺在明城之東鄞江之上故泉州徳化縣尹揚侯秀爲乾符觀主太虛容法師創建者也侯郡人仕宋爲監舶官入國朝嘗使暹人以其主來朝當涉海時風猛濤怒舟幾覆侯於恍惚中若有見觀音大士者因得無害歸而圖所以報祠焉聞容公東南碩師遂往謀之師曰明之山東玉几峯爲阿育王舍利之藏又東補袒洛伽山爲觀音示現之地朝廷嵗遣使禮祠兩山而王公僧俗川浮陸走以禱以禳者常肩摩而踵接侯果能卽其地之衝創寺以爲延接之所則報無逾此者侯曰信然非師不可乃買地度材用創玆寺前建大殿後辟方丈三門兩廡丹雘輝映而正觀之堂棲禪之室庖湢庫庾亦莫不次第興舉矣至大二年上之朝始被今頟賜璽書加防仍號師淨妙慈行眞辧圓悟法師俾其徒甲乙爲之主於是四方禮祠兩山者有所歸焉初寺之興也地瀕舄鹵食飲苦之一日行寺之東偏曰此宜有伏流購其地鑿之果得泉甘美𨿽大旱不竭他日又將卽泉之北創歸寂之塔眾謂泉南大樟能出光怪里人方神之懼興作有犯師笑曰吾已示之矣其夕天童云外岫公泊舟樹下夢老人求詩謝去明年師壽七十召其徒法言可貴曰我佛世尊教從聞中入流亡所遂得空滅我何以卽解脫乎復執可貴手曰汝父儒者生女時夢兩老禪至老禪宗門魁碩也汝今爲我弟子豈偶然哉凡我所未了者其在汝乎言已趺坐而逝眾旣奉師全身歸諸泉北之塔而傳其業於言言居十年賴以不墜及貴繼之焦心勞思務承師志間顧謂其徒曰昔者寺址甚隘畮不逾七今以眾檀那力已倍之矣昔者田入之數僅二百畝而象山塗田又輒壊於水今幸成堤亦已倍之矣獨莊嚴象設未備桃花渡新庵欲創而未能其何以卒吾業廣吾施乎未幾有弟子普光者歸自江淮得設色雕塑之藝延卽大殿立觀世音大士象塗以黃金絡以眾寶旛幢華蓋亦旣完好會宣慰使李公允中諤勒哲圖公來視政首謁玆山曰吾聞貴上人將創庵海濵以廣延接此其人行甚髙宜有以助之乃相率捐金力倡其成且名其庵普濟然後規制恢拓棟宇宏麗鐘魚鐃鼔之音香花燈燭之供與東南諸大招提頡頏上下而其所謂發菩提心入三摩地者邦人士益知所禮矣至正戊戌冬予以分部董漕閩廣使過甬東止宿寺之方丈上人欵予甚厚將別執書一卷若有所請而不言問之則狀其寺之始末以求記於予也予旣序次其事而復爲之嘆曰揚侯以孤身逺涉能致暹臣之朝容公以碩徳峻行能起揚侯之敬而言也貴也又能卽空捐有以獲殊勝上爲天子祝釐下爲民庶錫福使愈久而愈大亦何其教之盛而信之篤耶予於是重有感矣銘曰

大海渤潏蛟龍窟穴狂飇鼔之顚倒日月揚侯使暹摧檣折颿被髮一呼風平浪恬惟大悲力是名菩薩圓通出現有難斯脫歸謀容公慈濟作宮白衣金色鄞江之東王侯士民其來什伯天子曰都錫爾今額有隆其棟有覺其楹寶幢珠翣鐘鼓鏗鍧曰言曰貴惟容之繼且報且祈庶廣慈濟慈我之寓濟我之航以二者心普施十方補袒洛伽玉几阿育神光咫尺卽我身毒卽我身毒永祜南服永祜南服爲天子祝何千萬年無量壽福

重修定水教忠報徳禪寺之碑

距慈溪縣四十五里鳴鶴山之陽槖駞峯之東有寺曰定水教忠報徳禪寺左山右湖奇勝爲一縣之冠靑松夾道緑竹沿澗逶迆曲折行十餘里乃至山門始建於唐乾元間相傳爲大梅常禪師開化之地有泉出山東麓甘冽盛夏不竭注之飲𨿽久不腐故名淸泉其所藏大藏經乃唐人書吏部侍郎京兆韓耔材爲之記嵗久寺壊宋嘉熙間太師越國公袁韶遂大新之奏賜今額蓋寶葉源禪師所營度也我朝至元甲午東州永禪師來更創大殿去今六十餘年又復傾圮其他屋宇堂室亦廩焉若不可居寺之耆宿與大夫士皆曰此非有大作爲不足以成此十七年春見心復禪師應選實來師堅慤而任事辧博而識微旣至顧瞻徬徨晨夜勤悴將圖興作會東南兵動徭役繁興寺之力益困一日陞堂白於眾曰吾徒逸居安食惟佛是依今𨿽財力殫竭獨無一人與我共圖之乎尋有耆舊仁英捐錢五千緡爲之倡未幾施者踵至曾不逾年大殿告成又有僧大用勸集眾力於殿壁後塑觀音及諸天龍鬼神之象金碧塗塈五彩輝煥而鐘樓經藏三門兩廡庖湢庫庾以次完葺比其翠幢孔蓋寶函珠笈羽翣華燈瑚瑪瑙一切供養之具靡不周備寺舊有兩大桂茂甚宋盧陵麟公住山日嘗制其花爲香以遺誠齋楊公公答以五詩有天香來月窟之句師因扁其坐禪之室曰天香正月八日終其徒宗元等旣塔於城南雲峯又二年戶部尙書貢師泰以祕書卿召過浙水之東其弟子天寧恵禪師天童良禪師相率謁予於捨館執進士趙友藺所爲狀請銘乃節次其狀曰師諱明孜字舜田族張氏州之黃巖人初母周嘗事佛好施予出見饑疾者輒傾囊濟之當娠時夢異僧入室乃生師師幼穎悟日記千餘言於浮圖書一過目輒意解年十七辭父母出家畱之不可遂往仙居三學寺禮雪山曇和尙落髮受具旣而聞天童坦禪師倡道東南卽詣之一見問曰達摩不東來二祖不西往其意云何師應聲曰金不博金水不洗水坦曰此子機鋒敏捷宗門令器也自是徧參碩師聞人若古林茂公竺原道公東州永公元叟端公東嶼海公尢器重之時日溪泳禪師居天寧請師掌三藏相與激揚宗防聲譽益著會仙居慈安法席久虛眾推師主之已而三學諸宿曰此吾師受經地其可使爲他山重乎遂力挽以歸泰定初行宣政院於江浙丞相脫歡公實領院事首檄師住天臺之淨恵寺至順三年移主仙居紫籜山廣度寺至元六年宣政院使納麟髙公選住處之連山尋隠鴈山師方登髙臨深超然自樂而丞相伯勒奇爾布哈公領院事復起師主天寧師辭不獲乃笑曰出處隨緣爾遂行先是寺毀於火師至升堂集眾揚翇曰吾徒赤手尙能有所建立況玆寺力猶可爲乎於是眾志堅一施財以資經始曾不逾年而邃殿穹堂重門修廡與凡樓閣庫藏之制靡不雄偉壯麗內外秩然旣事會南行臺侍禦史左公江浙行省左丞特穆爾公以使過臺見而偉之爲請於朝錫師金襴袈裟加今號久之平章榮祿方公同知樞密院事資徳公參政正奉公分省院於浙東咸崇信其道爲作佛菩薩羅漢諸天龍神像雕金塗砂眾寶羅絡光彩照耀一復舊觀赫然爲東南諸剎之冠矣一日召其徒曰世尊臨終示眾有言汝等當觀吾紫摩金色之身今日則有明日則無其爲我了徹斯防哉語已復請謝別樞密公公至師曰老僧去矣佛法非國王大臣爲之外防不可也敢以後事爲屬明日沐浴更衣淨發跏趺而化時天大雪艸木縞素學徒悲號震動林谷之日以及民士罔不來會天日澄朗道無遊塵旣窆大雨隨注眾嗟異之始師家居之南有巨樟竦拔霄漢蜀僧過而指之曰玆樹西偃當有鳴道法者出矣及生時樹果西偃師相貌雄偉言論辧博恢擴眞詮開覺迷罔後學烝烝來從如渴得啜凡度弟子若干人得其法者曰藪曰惑曰瑞曰正曰嶽曰恩曰保曰印曰圭曰大曰空曰慧角立名剎咸能蹈道闡法借借有聲師喜爲詩文𨿽片言隻字亦出人意表嘗卽巾峯下辟軒以居自號鶴松主人每朝夕煮茶欵客引鶴起舞顧影蹁躚翛然自得外慮不入於心也去年秋鶴斃賦詩悼之詞極淒婉聞者悲之不逾年而師亦厭世矣嗚呼師生赤城黃巖之野赫然名動乎東南生能被恩寵於朝廷死能使公卿貴人奔走訃贈非其卓行髙識有以異於人者其何以致是哉銘曰

竺幹之學禪爲宗有極其奧斯覺雄並包萬有混一空六識皆寂眾妙融嘻師揮翇揚宗風三軍朝气當機鋒卽眞破妄明抉蒙度羣弟子道彌崇出其緒餘著事功飛甍傑構連曾穹城霞海日光曈曨菩薩羅漢諸天龍黃金作相巍當中襴袍錫號黃帕封奔走士庶傾王公譽聲流布龎以鴻師今化矣超蹤靈塔永閟臺雲峯勒銘貞石垂無窮

玩齋集卷九

欽定四庫全書

玩齋集卷十

元貢師泰撰墓志銘

奉訓大夫紹興路余姚州知州劉君墓志銘

君諱輝字文大本太原人世以武勇顯曽大父宏祖襲爵爲金山西四路都萬戶國家旣平河東詔徙太原十大家於河南始爲汴人大父祐峻直不阿哈喇洪劉侯嘗請防謀其軍事每指語僚屬曰此山西將家子不可犯也世祖皇帝在藩邸以南徵還過汴因得上謁將大用俄遇疾卒父汝舟讀書通周易嘗遇異人授以皇極數學遂決意不仕自號夷門老人以君官余姚贈文林郎南陽府內鄕縣尹妣羅氏孔氏皆贈宜人君丰儀美髯論議慷慨自幼端重不戲父喪能哭泣躃踴如成人他日昆弟以分財致訟君獨置不取奉太夫人孔氏別居棗林之南莊且日就其兄文振與姊婿陳子中學焉久而家益貧念無以爲養因教授其鄕終日危坐顏色毅然諸生進退悉就規矩時人已謂夷門有子矣河南亷訪司聞之交辟爲吏適廣西檄先至君曰此必有知我者遂就辟防中使至宣詔百官跪拜聴讀畢復出帝師防令具如儀君曰此人臣事主上禮不可使者拂然怒去人皆悚懼已而聞湖南北皆如君言臺臣嘉之遣酒饌慰勞部使者部使者首舉酒釂君曰防文大防辱我君嘗以邊事馳白禦史臺大夫阿爾斯蘭少許可一見特稱異之未防轉湖南宣慰司令史復調廣西賊犯臨桂義寧従副元帥結喇實策出師討捕審察形勢綜理兵政大捷以還因手書徵徭事宜一編上之明年賊復至君以疾不得行兵遂敗主將皆被殺眾益賢君才辟掾湖廣行中書省尋掾江南行禦史臺及格除文林郎紹興路同知余姚州事君至則東西道凃七十餘里橋梁數十里皆治使完整夷好時州民朱氏子以分地奪於彊宗僧善能以侵疆壓於豪民皆數十年不能決者君一旦決之由是他縣獄有疑郡輒移君讞山陰陳壽二私鹽事覺殺其幼子以詆官兵嵊縣屠禮二妻爲外家誘賣而蔽於富人新昌夏子興愳罪自毒誣有司掠死案牘參錯嵗久無驗君片言之間莫不引伏郡中號稱神明禮部侍郎泰不華來守越首正經界請君計事君曰寛容愼宻民必輸情而盡實嚴急苛暴人將畏罪而生姦守大喜曰得之矣遂以州委君君領檄卽出宿官廨執事者持文書環左右常千餘人日惟一起居太夫人還坐夜分猶報朱墨稽勾不絕疲精竭神須髮皆白旣代二年而後成爲田五十五萬三千七百畆田一區印署盈尺紙以給田主謂之烏由凡四十六萬三千有奇畫之爲流水冊次之爲魚鱗圖類之爲兜率簿第其髙下而差徭之謂之防尾冊又總凡六千二百五十詭名自陳而得實者六千七百餘畮站戶旣迷商得復者一萬一千二百二十畆因而息訟者七十餘家綱舉目張秩然不紊行之數年亷訪使董公用其法頒之屬郡於是浙以東人無大小頌劉侯不絕口矣始君之承命於守也貧民大恱富者咸戚戚不樂覬罷其事君卜之神不吉曰吾知卹民而已焉得聴命於神乃移植小栢於治事之庭祝曰事成否當於栢榮悴占之屬時亢旱而栢郁然以茂後人愛之如甘棠遂名其堂爲瑞栢學士大夫多詠歌以頌美之行省行禦史臺謂君才當被顯擢累上其功不報久之以選授儒林郎松江府上海縣尹縣在東海之濵其民多豪彊輕於犯法所謂三甲五甲嘗再挺爲亂尢號難治嵗輸粟三十萬石而宋季公田曹氏湖舊額重租耗民多閉償中產之家嵗一當徭卽破蕩無防姦吏乘之後灋大壊君始至嘆曰何以使吾民至此極也因出藍田呂氏鄕約朔望率父老子弟防坐學宮講行之升降揖拜彬彬禮讓皆樂生自愛交相勸戒莫違君令而君亦知其民之可使也乃令自議其力而定其役之下上初役田四十八萬餘畆後逸其半不數月悉復其舊且長人髙昌二鄕土宜豆麥而使輸秔稻民甚苦焉前丞鄧某力言之𨿽幸攺科而江淮財賦猶徴不已君具白大府得如請而向之所謂重困吾民者亦防詔免於是民始無愁苦嗟嘆之聲矣他如學校課講勸懲之篤常平義倉斂散之宜捨館津梁斥候之治賔燕禱祠迎送之謹凡其職分之當爲者莫不盡心而效力焉居嵗余有太夫人之喪號慟防絕縣人爲之罷市兩甲民嘗以頑獷被罪者亦拜哭來祭卻之則更哭曰我小人幸教我得爲良民今見拒甚是終絕我也君察其誠進之復叩頭謝去君欲奉柩歸河南遇道梗不果邦人士遂相率入錢買地畱於千山壽安寺之東岡復祠君象於肇嘉浜之普濟寺逾年除奉訓大夫戶部主事不赴禦史臺以江淮盜起且遣使請君問計亦不赴終喪攺知紹興路余姚州事命下之日州民喜相告曰我侯復來矣老幼扶攜絕江迎謁者相屬於道旣視事得末疾民之禱祠候問者日數百人病久不差遂投牒致其仕將歸休太夫人之墓廬州人士流涕持不可逾旬病革且瞑猶瞪目曰吾志未嘗不在余姚今若此吾其負吾民矣言訖奄然而逝至正十二年九月二十有四日也享年六十一明年夏六月廿六日附於太夫人墓左娶汜水陳氏封宜人有淑徳子三人長俊民博學能文章次天民次靖民皆修謹善學女三人長適衢州路江山縣尹濟南魏邦凱次適湖北亷訪司書吏許州左孟防次適燕人孫鎭兩淮轉運鹽使司副使守謙之子也君平居服食儉素而賔客造謁必盡醉極歡乃已出入戶庭不失尺寸之度少暇卽屏居黙坐意度深逺莫窺其際每語學者曰朱子小學一書魯齋教人心法也人能熟讀自足循序而進不爾𨿽讀萬卷書亦奚益哉君所至務以徳教化民轉譬曲諭不施鞭撲而人自畏服設有呼召具掲姓名門屏間皆至如期與同列論政不直輒赭容力爭如仇事已則匑匑和好不啻兄弟骨肉然間出在外書問太夫人無恙外未嘗及家事嗚呼君歷掾臺省不爲不遇所至公卿大臣爭相推挽禦史部使者章薦累數十人不爲無相知者然卒不能盡君之用以展君之才使回翔州縣陸沈下僚以死獨非命哉昔者某之爲紹興理官甚幸與君同事及校文江浙則君職受卷故相好爲厚比來吳中又得太常博士危君素所撰余姚經界圖記翰林應奉張君翥上海徳政記讀之知君行事爲甚信因俊民之請銘用不復辭銘曰

墨杘選輭秩何超也魁壘卓犖汨下僚也眾皆踽踽獨儦儦也劘忠砥孝玉雪標也規仁矩義化旋焱也往者作則來者教也亷用弗張聞孔昭也匪嗇其醻裔之紹也琢石刻文示不恌也

福建道都元帥府奏差潘積中墓志銘

華亭潘叔寛間攜其孫立本泣拜請曰洪止一子世英爲福建道都元帥府奏差不幸死於盜此其孤也先生辱賜之銘則世英爲不死矣余鄕使過吳聞吳人多稱望云翁讀書有隠徳又數見其歌詩及是乃知望云爲叔寛遂不復辭按狀君字積中幼機敏姆抱侍父側聞人議論輒解意少長彊力學問尢喜讀史或遇悖逆不平則切齒怒罵如身當其時叔寛治家嚴𨿽一子顏色不少借君亦朝夕應接無子弟過或勸爲吏曰吏治文書刻深不可爲儒官則又曰有師道焉非吾職也久之始用禦史薦隨牒至閩南防旱方雨副帥巴延令賦喜雨詩操筆立就僉憲馬本初聞之亦試以鏡中梅花詞意淸婉尢稱賞之遂得補用君喜曰是役𨿽防將命往來庶可行吾志乎閩去大府逺驛傳尢苦使者暴橫食饜猶榜吏必愜所需乃去君數往來一無所取他日中使至驛驛吏具白故獨無君名府中咸稱之故凡有遣必先君汀寇林頑防官道蹂鹽場煽毒齊民君悉釋其詿誤復業者一千三十戶興化賊陳君信起僊遊鉤結洞獠大掠遂陷城邑帥府分遣經歷髙本道督捕選君従行初官軍以斬首差次論賞致有戮平民以爲功者君力爭曰賊彊民苦脇従非本心也且多殺徒堅賊心請往諭之髙君問従兵當用防何君曰吾行布宣天子威命在徳不在力也卽單騎直抵賊壘反覆慰諭皆感泣縛其渠魁以降復業者一千五百戶父老鄭天錫儒生洪希文率眾上書請畱爲令蒲田縣民董安亦以君行境無擾請如僊遊郡監佐爭詣大府白狀畱贊郡事帥府錄其功上之中書省憲府覈其實上禦史臺且移浙東僉憲王公復驗事旣顯白久皆不報或謂功多賞後無以示激勸君曰小臣盡職人不知固當初江淮賊起分兵守闗君實董之左丞老老鎭江東遣使起闗上兵使者露刃引弓以威脇君君曰吾受命守闗兵一轉足則閩危矣且軍中知有元帥令不知左丞檄也使者厲聲曰汝不畏死耶君張髯引頸曰誠不畏頭可與兵不可與使者還白左丞嘆異久之海寇作諸郡分募海舟興化戶居多君比行吏私縦豪家巨艦匿海島悉以小漁船應命君立賞使首實得大舶二百艘余盡免放泉舊有水門議者慮爲寇利遣軍督塞之商船貪於私稅姦黨相和咸言不便且宻賂君求免君曰水門塞誠非若等利不塞寇由此入焚室廬掠婦女寶貨若等獨得安乎門塞泉果無虞湖兵戍泉者以糧絕致變郡吏多被賊辱望見君曰潘奏差在僊遊嘗善遇我不汝害也城福州更私官錢輒取人墓石莫敢孰何君行視城見石刻某氏者問吏具服盡以石歸之民益感恱君行事寛厚大率類此福寧州餘寇未平復至同安募義兵航海防捕有報安溪賊已咋縣境君益治兵弗爲動後五日賊突入縣廨君坐不起手刃罵賊不絕口遂遇害至正甲午六月三日也年三十三後若干月以其遺歸祔於幹山望雲臺先墓之側娶瞿氏先十年卒再娶王氏子一人卽立本瞿出也端謹善學克世其家余聞爵不稱徳者其後必大若其不在玆乎銘曰

死也爲君生也爲親死安於生寧殺其身嗚呼小臣而克成仁墓祠遹新昭玆刻文

義士周光逺墓志銘

周君諱顯字光逺世居華亭之幹山曽祖楫祖恕父文仲皆不仕君少負奇气美風度涉獵經史間喜神仙道士之學遊龍虎山禮天師因給事其府久之慨然曰吾以孤身逺去父母將誰養乎遂謝歸逾年而丁父憂哀毀骨立祭有禮三年不與燕樂鄕裏咸稱周氏有子矣君旣終喪益自樹立養母孫氏尢謹君所居裏嵗輸官租四萬石其民困於重斂前多負逋慢期君具爲約遂無敢後者縣令柴君詣府白事張侯顧問曰汝何以使民皆信従耶令曰此縣民周光逺教我也防大水侯愳吏雜署災狀無所徴驗宻語君具報盡得虛實部使者復驗信侯益賢之其秋民大饑君盡出積粟賑其鄕人活數千人法當補官竟辭不就兩浙鹽運司更定各場鹽戶運使張士瞻至府聞君名召至幕下與計事差次下上無不合意延祐初詔遣平章章閭經理江浙田土令行急趣使者悉召諸有田家詣庭下盛气臨之人人皆駭懼失色莫敢仰視君徐進曰明公不欺孰敢欺公願少假辭色使得自盡則民信田無不實矣使者𨿽悍暴亦嘖嘖稱善不已江南創行包銀法省檄已下府君謂銀非土產一受命則民困極矣率父老擁使者泣拜使者感動爲白相府防詔罷而止朝廷購銅爲佛像府將分科吏並緣爲市君復率市民力爭之亦得免吳淞江故道塞水溢諸郡詔所司開浚禦史臺分官督視僉事範君素知君才請問方略君取方尺紙爲圖指畫形勢甚悉畢事禦史舉酒勞曰是役也爾與有力焉先是府監守性緩急不同少忤卽推案上馬去防宣撫使行郡有姦民投間各爲紿狀訴二侯受賄不法事下嘉興守杜侯覆治君曰父母有過子當力諫今侯以論政不合使姦民迎合詆誣而吾徒坐視不顧設不幸中計柰何遂趣二侯備論所以皆感悟痛自責相好如初杜侯聞之亦抵姦民罪君平居如無能者及聞義則奮不顧事長姊恂恂惟謹弟昌先君十三年卒撫其孤如己子交朋友接婣族禦奴內外各愜其意鄕裏子弟有失學者則聘名師教之故人皆彬彬興於禮譲或有小過更相勸曰周君聞之得無不我直乎於是義聲日起而上下翕然稱譽不絕口矣君嘗以捕蝗跣涉得軟腳病往往而劇泰定二年十二月廿一日竟以是疾卒享年四十八明年某月日於所居山之北麓娶同郡張氏有淑徳子二人瑾皆績學踵行克世其家孫三人同生徳生道生至正甲午餘以使過吳防時君卒已廿九年而瑾死亦四年矣走謁泣拜以郡人王澤狀請銘乃略其文而銘之曰

聞義而勇不謀於人好仁而公不私其身江流旣淸原田旣均惸惸匹夫與有令聞孰食其報在子與孫

元故朱君拱之墓志銘

君諱柯字拱之朱文公四世孫也曽大父某始自建寧徙居華亭君幼穎悟姆抱侍父側聞人語卽解意與羣兒嬉戲嘗莊坐如成人旣冠益勇於學日取論語孟子大學中庸詩禮記各誦數百過遇有疑輒従先生長者質問辯析必得其義乃已夜則徧閱諸史百家之書至忘寢食饑渇君外甚樂易而內實嚴正𨿽終日歡洽未嘗有違禮故居家庭接賔友處鄕黨遇婣族無大小疏戚皆畏而愛之裏中事有不直悉詣君取決君出片言折之無不各當其意間有歉於心者卽退自省曰某等不才愼勿令朱君知也君家無餘財而好周人之急甚者罄所與無吝色君嘗謂士不通經不足爲學故其家子弟皆明經篤行循循有禮節君性雅曠嗜閒靜晚益治圃於居之西鑿池疊石築堂其上曰時春搆亭左右周以花竹風晨月夕則巾車畫舫飲酒賦詩或緩歌長吟或投壺彈棊解衣岸幘諧笑終日仰天長吁人莫窺其際也至正三年冬十月感防疾飲食臥起如平時十二月五日召其所親愛者語至夜半曰吾與君等別矣遂翛然而逝年四十有七娶孫氏子男三人長靈次熈次雙驢女二人孫男一人回孫以是月廿四日辛酉於白嶺之原旣十有五年矣其子熈以鄕先生沈存狀來請銘銘曰

紫陽蒼蒼道久彌光葉大枝蕃散於四方華亭之裔遹當四世潛徳弗庸蔚有奇气如彼楩柟弗棟弗梁如彼椅桐弗徽弗張天賦之秀宜畀之厚胡嗇其祿復褫其壽子孫詵詵戩谷爾臻我銘有徴視此刻文

貞素先生墓志銘

至正十五年春二月五日壬戌貞素先生曹氏卒逾月己酉於修竹鄕千山之原従子慶孫狀先生世系行實來請曰慶孫甚幸承教叔父叔父死墓未得銘敢以其孫於菟請師泰遊吳楚間久髙先生之行遂不復辭按狀先生諱知白字又號云西先世有諱靄者在唐中葉自閩之霍童山徙居溫之許峯沒而爲神有驅厲捍患之功祀久不絕其族益蕃衍若文肅公叔逺文恭公豳皆其後也宋宣和中十八世孫景修始遷華亭長谷之西景修生某某生従龍従仕郎監行在省倉従龍生潤之承信郎幹辦平江府糧料院潤之生徳逺徳逺生先生先生生於咸淳壬申三月廿八日丙戌蚤孤鞠於母謝氏教之成人則従祖教授君澤之也先生身長七尺美須髯性機悟善識事至元甲午詔遣中書左丞某公鑿吳淞江先生以筞従行功居多大徳戊戌庸田使柳公行水復獻塡閼成隄之法公甚徳之己亥丁母艱哀毀盡禮服除以大府薦教諭昆山意甚不樂遂辭去嘗遊京師王侯鉅公多折節與之交章辟屢上先生悉辭謝曰吾聞燕趙多奇士庶防見之豈齪齪求官者比耶卽日南歸長谷中隠居讀易終日不出庭戶尢喜黃老氏之學扁其居曰常淸淨曰窪盈曰厚堂曰古齊蓋於是超然有所得矣晚益治圃種花竹日與賔客故人以詩酒相娯樂醉卽漫歌江左諸賢詩詞或放筆爲圖畫掀髯長嘯人莫窺其際也四方士大夫聞其風者爭內屨願交平居於婣族鄕黨賙卹惟恐後尢篤於友義若文士許應元李衝劉世賢詩僧崇古生則飲食之死則爲治喪塟罔不曲盡其情焉學者尊之曰貞素先生有歌詩凡若干捲浦城楊公仲爲之序先生外和內剛寡嗜欲年八十有四風日淸美猶杖屨閭裏間鄕人士愛敬之皆迎謁環擁欣欣有喜色牟公成甫嘗稱其志尙淸素有司馬子長之風侍書學士虞公記厚堂亦謂其尙气義樂閒退皆足以知先生矣夫人河內李氏宋觀文殿大學士贈少保諱曽伯之曽孫先二十年卒子南永柳州路馬平縣都博鎭巡檢女五人長適上海瞿天祐早卒繼室以季女次適嘉定髙巴延次適常徳路達嚕噶齊哈喇哈達封大興縣君次適同裏陸泳孫男三人長騶虞早世次於菟幼彪曽孫二人俱幼銘曰

振鐸之封氏別爲宗曰閩曰甌自南䢐東有偉先生凜焉髙風遐觀闊步館儒宮旣介而通亦嗇而丰不倚於立不詭於従翼翼其心衝衝其容采山薇蕨涉水芙蓉菱歌忽防五湖三江有次其蔵琢石穹窿諡私而公靖節文中

元故處士夏君墓志銘

華亭夏處士諱濬字景深其先自彬以上居湖州之長興彬生杞與椿始占籍爲邑人至元丙子天兵南下游軍徇郡邑急擊華亭杞能率眾內附以功署其邑宰而椿遂不復仕居家治生產以志行自髙急人之難如扞頭目創義塾敎鄕人子弟出見津梁道路有不治輒治之嵗庚寅丙午之饑出粟活人甚眾事聞旌其門曰義士義士生兩浙都轉運鹽使司玉泉場監運世澤涉獵經史倜儻負才初爲嘉興瞰浦稅使徴商有法轉杭州獄丞多平反處士實監運子也處士始生之夕監運夢僧持錫鉢坐堂上狀貌甚偉心異之覺而得處士幼機悟異常兒稍長讀書通大義不事章句居常慨然曰士生天壤間能行已恵人足矣亦何必居官爲政哉於是深自刻厲課童樹桑種果力耕作謹儲蓄久而家益饒衣止大帛食無兼味朝作暮息未嘗一日侈然自放見粒米寸帛棄道上輒防額不樂遇防梗浮苴卽親持以歸鴨雞羊豕之畜非賔祭不妄殺其存心愛物如此而好善樂施𨿽累千金弗靳也至正丙戌郡城火延所居宅處士抱神主祭器去因輒嘆先祖以義名門今將營居室顧裏中累累露處於情獨能已乎乃亟發廩以濟災者復曰義塾先志所存尢不可後也更卽故址大作新之殿堂門廡宏麗邃嚴中像燕居旁列配従尊壘爵洗之器皆範金而爲之聘名師設敎如初逺方貧而來者給筆札衣食朔望率諸生行舍菜禮彬彬揖譲視昔加盛焉立義莊以贍父母妻三族月給米鈔嵗給布帛冠婚喪祭助各有差人有病者施以善藥死無斂者槥而歸之郡環水皆橋梁多處士創大者費鉅萬若渠堰道路宮寺與凡役於公上者亦無不力先之東嶽祠嵗久就圮間過而見之曰吾施於人或庶防矣神其可緩乎乃建大殿堂廡辟東西門中甃露臺周繚以垣像繪之設穆穆乎其有容民吏禱禳者始有所向矣處士天性孝友執親之喪哀毀盡禮嵗時祭祀設父母遺像奠哭如始喪時兄某卒撫其子若孫猶已出奉幼姑甚謹厚奩槖以嫁之居家嚴遇子孫不少假顏色與人交無妄言久而益敬晚頗好浮屠學創萬竹山房居禪衲爲方外交又築堂於屋舍西偏曰愛閒蓄古法書名畫周彛漢鼎其中日従賔朋觴詠以相娯樂乙未冬十月朔某日語家人曰今年六十有三吾當歸老萬竹矣乙巳疾作命子孫治後事正坐翛然而逝容貌三日不變處士生之年爲至元癸巳月爲丁酉日爲壬子以卒之年十二月庚午塟於縣西集賢鄕集賢涇先塋之側夫人呂氏有淑行子男三人長文舉次文彥忠翊校尉紹興路同知余姚州事次文徳孫男五人頥防益大有中孚女三人孟貞適兪竹臺安貞適陸鑄皆仕族居貞幼旣塟之四年其孤某以士人陳亨道狀泣拜請曰昔曽大父之歿巴西鄧先生爲之銘今我先人卒塟已久宜銘者非先生乎銘曰

維富與義孰克取而比維處與出不可揉而一發於身不靳於人晦於時不慊於施維墓有刻式昭爾徳

湖州路儒學正潘君墓志銘

潘君諱著字澤民其先大梁人防世祖權官至某處提刑扈宋南來生子振仕通判累贈朝請大夫始占籍嘉興焉振生行恕以父澤入官後知寧國縣行恕生誨入國朝以選教授郡儒學誨生逵嘗長幕涇縣逵生四子長應同韶州路經歷次應定饒州路儒學教授次亨衢次卽君也君八嵗失父鞠於經歷君旣長使習吏事曰吾家世業儒吏非吾習也遂従仲兄偕受易書於竹岡葉先生先生歿再従吳朝陽氏授春秋中鄕試備榜補吳郡甫裏書院直學已而嘆曰是果足以發吾志邪遂北走京師遊於公卿論議英發聞者莫不聳敬時大臣有羅致館下者其勢熖燻灼不喜人忤意獨直君言數引薦之久而益驕縦亡顧籍君曰太橫弗去將及於祻遂拂衣歸翰林學士黃溍卿禮部尙書王師魯國子監丞陳眾仲及在朝諸名臣相率爲歌詩以壯其行旣至杭丞相府以常選俾錄廣徳儒學三年士論歸之攺諭銅陵銅陵阻山帶江地僻陋學校久廢不治君至則葺宇捨築垣墻創彌髙亭延名師碩儒以教子弟逾年以內艱去居喪悉遵朱子家禮屏浮屠不用郡人賢之服除調烏程始學田不滿百而饍士常數十不給則往往貸諸人君曰玆大縣不當爾乃率好義者益買田二百畆建尊經閣大作新之平章三旦八公董師吳興察君材署郡幕府力辭因畱正郡學其講道設教悉取法安定胡先生學者翕然向風是嵗貢春官者四人一時得士之盛東南諸郡莫之先也旣代辟浙東元帥府史君辭不獲至則歷陳軍政得失時𨿽不能盡用而用輒便於民凡遣兵餽糧防數十萬亡敢慢期者於是府中諸史皆嘆服潘君爲不可及君間使海寧行禦史臺方畱爲掾檄至而君已病暑暴卒矣君學有源委善歌詩屬文有聖筆全經一編發明春秋防防甚悉事母舒氏周氏克盡孝其兄經歷死養嫂氏撫諸侄曲盡其道處宗姻以睦遇僮僕以恩性不嗜飲而客至必盡歡乃已平居恂恂若不能言遇事則奮然不顧嗚呼君負才气倜儻若此自謂功名可以立談取乃今回翔偃蹇沈滯下寮終不得一展其志亦可悲矣𨿽然孝友行於家忠信施於人以布衣而傲睨王侯之間生有令聞死克善終又何憾耶君生於至大元年十月二十八日卒於至正十八年六月一日夫人石氏有賢行先君兩月卒其年八月二十四日合塟於海寧州彭坡之原子男三人長興仁次興宗次興祖女一人尙幼予以總漕閩南道出海上興仁數過予泣拜求志其父墓及還至杭則猶請不已遂爲銘曰

君才黼黻標玉雪孰儷其華疇比潔履斯爲順施可烈圭以璋合環以玦翼角之全齒足缺超光越景困羈紲彭湖渤潏山嶻嶭墓門鑱瑉堅嫓鐵吁嗟潘君名不滅

孫元實墓志銘

千山之陽泖水之濵有隠君子曰孫元實諱華號果育齋其先出吳長沙桓王富春人也十世祖徳修唐季爲侍禦史遭亂避地永嘉始爲永嘉人曽祖防宋郡馬娶趙氏父處仁娶朱氏來松江生三子又爲松江人君生之夕母夫人夢一道士丰儀美髯長揖而進曰欲得托身夫人家可乎覺而得君頷下猶有髯在君幼穎悟異常兒授之書隨口成誦年十三肄業郡庠時翰林學士張周卿方出爲守朔旦課諸生春陰詩君操筆立就其結句云柳花只在斜陽外不肯分明過小橋守大稱賞之及長通經考史於百家諸子無不考覽尢好岐黃氏之學嘗畜善藥遇人疾病𨿽小家亦往治之巨室貴人禮一不謹𨿽餽以千金終不肯一顧三薦爲醫學教授皆不赴未防有防待詔尙方以母老力辭江浙左丞張公某論君才行卓異不當流爲醫請署吏庸田又不就與母同弟居內外無間言旣死撫其二子皆使有成君好修潔戴折角巾衣鶴氅衣望山臨水步趨翛然或著紫紽袍束帶佩玉騎馬行市中人爭隨觀之年防八十而肌膚猶若冰雪其所爲詩歌流麗淸逺意出天巧絕類王維孟浩然所居辟小閣中列古彛鼎法書名畫焚香靜坐終日書非佳墨熟紙不作飲饌非精潔不食士非賢不與之交也君生於某年某月某日卒於至正十八年六月一日將以明年十二月十二日塟於縣之修竹鄕居裏之旁娶林氏生三子長程廣徳路建平縣儒學教諭先卒次穆次女三人其長二人未行次適華亭周孫男二女四至正丙申秋予客華亭一見如平生歡間握手語予曰不意離亂中得與公遇我死公能銘我墓乎明年秋予將使閩廣衰絰走錢塘泣拜請曰先君死將瞑猶顧言銘我者非貢公不可君言若此銘其可辭銘曰

珠玉𨿽珍不掩乎水碧空靑鸞鳯𨿽靈不嫌乎鷗鷺潔淸吾於華亭得見斯人

宣慰副使僉都元帥府事上騎都尉河南郡伯邱君墓志銘

至正十八年秋詔遣使經略江南明年春論次東藩之有功者上之朝於是江浙行省理問官邱楠進階朝列大夫父世榮贈奉政大夫湖廣等處行中書理問官樂淸縣男再贈中順大夫浙東道宣慰副使僉都元帥府事上騎都尉河南郡伯母黃氏項氏並河南郡君旣受命適予使過海上楠以福建行省都事某狀來乞銘按狀宣慰君字仁裏其先福州人五代末因避亂徙居永嘉平陽州之儒立裏曾祖某祖某故不仕父慶祖承務郎漳州路總管府判官君儀觀奇偉性倜儻少孤能自樹立讀書涉大義事母吳夫人孝二弟如山富孫皆幼君善撫教之及長慨然曰世多以分財傷骨肉義吾不忍爲也盡以先人田宅遺二弟別築室以奉吳夫人夫人有母馮年老養不給心甚憂之君察其意卽迎奉以終其身嫁四妹皆得所歸每傷幼喪其父觸事輒愴然興感因卽近裏剏寺曰報恩立祠其中買田度僧以共祠事君好善樂施𨿽傾財無所靳急人難忘其身之危也人或有鬭者出片言折之亡不解故鄕鄰事少不直輒相告曰吾何爭質之邱君足矣君平居絕口不言人過人有一善則嘖嘖稱道不已君生於至元某月某日卒於元統甲戌八月十五日享年五十有七後三年爲至元七年九月廿三日塟於前倉嶺薦鄕淸華山之原子男二人長杞早卒次楠由工部奏差従軍有功累遷至今官能謹身持法以贊藩服人多賢之女一人適溫州錄事判官鄭先孫男二人聰生元童女一人幼銘曰

於淑郵施孔周嗇其酬嗣玆顯被防典羨則衍淸華封坎其宮昭令終

福建等處鹽運使司判官張君墓志銘

浙東宣慰司都事舒荘狀其友張君元禮世次履歷謁予於甬東慈濟寺之舍館曰荘與張君居同郡學同師而又情相好而不幸死且塟矣墓未有銘敢以其子椿請按狀君字仲和竹居其別號也世爲越州人宋寶祐間六世祖某徙明之奉化再遷而城居曽大父大父均父文勝俱隠不仕君幼而敏悟長好讀書従鄕先生許山心授尙書累薦不第因授徒昌國之翁洲書院至順初陜西饑令民有能入粟者以次受賞君聞之慨然曰古之人嘗有入粟致位公卿者矣吾何嫌顧吾行何如耳遂傾所貯入之官得蘆花場鹽司管勾旣視事知豪亭專務掊尅貸私錢不數月輒沒入人工本而場官又用大量收民鹽取其羨抵大家租小戶殊不聊生君嚴爲令禁止之課嘗最於諸場嘗遇旱有司禱不應君齋潔祀神海上雨立至秩滿調江西萬安縣灘頭巡檢先是寨兵豪猾不用令稍忤卽相率爲紿狀排去之君居數嵗帖然化服大獠蕭八反畨禺君以調従徵多克捷大府上其功未報會有遣解馬赴京師當大暑行數千里無一死損歸代授進義副尉大嵩場鹽司丞君至則政益修民用悅服乃出錢建嵩江書院聘名師訓其里人朔望捨菜後升堂防諸生講論道徳士民至今思之歷兩考授保義副尉江浙省富藏庫使處心亷平其課自裕至正己丑春丁母夫人範氏憂居喪三年未嘗出門戶晚築別墅於月湖之濵未防攺惇武校尉溫州路都稅課司大使不赴嵗癸巳以昭信校尉福建等處都轉運鹽使司判官致其仕一日顧諸子孫曰吾仕𨿽不顯幸無大過今老矣將辟義塾以教鄕人子弟創義廩以食宗族之貧者汝能成吾志則庶其無憾矣明年甲午正月十五日以疾卒又明年正月甲申塟於鄞縣陽堂鄕宮之原君生於某年某月某日至是壽七十三矣君天性孝輕財好施居鄕黨恂恂有禮於諸子百家書無不博覽尢精於管郭氏之學塟地其生時所自營也娶髙氏繼姚氏子男二人長卽椿次桂先卒女二人長舜英適郡人髙傳次舜華適上虞縣儒學教諭朱矩孫男四人熈慶元路儒學錄次黨次薦次勲爲桂後嗚呼君子懷抱才器猥居下寮不得一展所學以終其身而無怨言固已難矣況能黽勉力行以求無愧於其職哉若張君者謂之不賢可乎是宜銘銘曰

績學砥行維士選也陸沈委吏亦何傎也不愧其心職之踐也𨿽嗇而丰嗣方衍也築宮於嵩文教闡也慶流蠭湧昭厥善也徵詞垂休視斯瑑也

贈承直郎國子監丞鄭君墓志銘

至正十九年冬予以總漕閩廣使過余姚江浙行省郎中劉君仁本張君啟原理問邱君楠皆乞銘其先墓余旣辭不獲及至四明則員外郎鄭君文寶復以福建行省都事髙明狀來請其父贈國子監丞君銘余方愧前所著文猝猝不暇擇今已治行其暇爲之乎明日遣其弟守仁來請又明日監察禦史周君亷亦以書來趣乃節其狀而敍之曰君諱應先字復古其先爲閩著姓五代時以朱文進之亂始來天臺三世至承務郎維明遂築居黃巖之天長街傳八世至琳有孝行通尙書登宋進士第於君爲曽大父琳生世仁修職郎淮東制置司幹辦公事於君爲大父世仁生希欽博學能文章郴州桂陽縣主簿累官宣義郎則君父也宣義年五十生君君生十四年而宣義卒母陳氏亦相繼沒君居喪能哀毀盡禮塟卽廬墓讀書益刻志自樹然性好施有所積輒以予人凡宗戚昏喪分財給助惟恐後嵗丙午丁未大祲君與夫人杜氏謀曰鄕裏饑餓若此我輩不委溝壑足矣其能坐視弗救乎乃傾粟以濟之未防官行賑助法吏知君力已竭將議免君曰前者私恩耳今法也其何辭遂鬻資產以應令自是家日益廢所遺者書數千卷爾然客至猶治酒殽燕飲無虛日重幣聘名師以教諸子嘗曰汝等能力學不失爲儒者貧庸何傷君平居行事務盡其心而已故𨿽不必人知而人亦未嘗不知君也君生於元貞己卯十二月十六日卒於元統甲戌三月十三日享年五十有七以其年十二月三日塟於方山壕麓祖塋之側塟二十年以文寶貴贈今官階承直郎杜氏贈恭人子男五人長天祐次卽文寶次天偉次守仁遊京師有詩名次文定女二人孫男十三人女五人鄭氏凡十一世皆塟於州之方山其庵曰奉思則扁於宋丞相謝深甫其井曰孝義則杜淸獻公範之所題也文寶復能以聰敏剛介贊襄藩省以有防恩何其世澤之甚逺耶銘曰

方山如矩有堂有斧傳十一世維君之宇閟其幽光令徳攸緒命自天錫爰作石語

黃詢饒墓志銘

黃詢饒名寛福寧州翁潭里人也家世仕族有故譜載春申君歇至其大父汝慈凡三十餘世歷歷可考父芝生二子長容次詢饒也詢饒性耿介少知自重不妄與人交寡言力學累薦不第益刮劘爲古文家無儋石之儲而能怡其親友其兄故一州人皆髙詢饒行自以爲不及壬辰兵亂詢饒避遷他所及歸盡失其故業又連遭父母兄嫂之喪貧不克塟遂憂感以卒實至正辛丑十二月某日也詢饒年四十四不娶無後州人袁防政聞而悲之曰吾州賴有黃先生不幸絕矣我不爲之斂將何以慰其死而勸賢者乎乃買地治塟於石輦之陽以明年六月甲申遷詢饒柩並其四喪而合塟之於是州人士嘖嘖益賢詢饒而義袁君之爲也宣城貢師泰過其州詢饒友人陳興祖張浩來求銘銘曰

命孰使之窮身孰使之凶孰丰其行而嗇其逢孰茂其初而遏其終謂天夢夢孰義其封

東陽曽君墓志銘

連江縣東行五十里爲鑪峯又東十里至於海髙者防崿唅呀低者斥鹵沮洳民尙耕漁最號窮僻予被命北還道過其地見四人者素冠麻衣拱立道左問之則東陽儒澤裏曽氏子也旣止客捨則復拜曰勝等不肖不幸先君死且塟矣惟是隠徳下裏名弗克彰願得大人君子賜之銘庶歿存有榮耀焉謹以里人林元亨狀請予哀其言之戚也乃爲次第其狀曰曽氏之先浮光人自唐末避亂來居於是子孫世業儒因名裏儒澤君諱賢字希聖曽祖諱若晦宋儒林郎祖諱同父諱壽君生九嵗喪父能自樹立事母以孝稱久而家益裕君長身修髯儀狀魁偉讀書修行居家庭有禮節遇宗族有恩義好施予恥言人之過設鄕校以教子弟之來學者鄰里事或不直得君片言卽謝去故一邑之人皆稱曽君曽君云君先娶黃氏生二子長卽勝次曰廣再娶姚氏亦生二子曰回曰忠旣皆婚娶悉以田宅僮奴分遺之退居半山之間日登髙臨深賦詩飲酒以爲樂因自號半山君生於至元戊戌六月十二日卒於至正辛丑八月十一日春秋六十有四卒之日顧謂諸子曰吾生承平晚遭離亂今得正而斃焉幸矣汝等其愼自勉其冬十一月庚申勝等奉柩合塟於裏南防山之原嗚呼海濵窮僻之地君以善行拔出乎流俗而諸子又能不沒其父名是宜銘銘曰

連江之濵東陽之涘有儒者族曽世其美曽君希聖克紹其先馴行恭謹恂恂不愆俎豆其鄕歌其裏眾口一辭善譽玆起我行將北道止海隅君𨿽死矣實見諸孤倉皇畱銘爲來者勸匪曽之私亦邑之憲

故中奉大夫江南諸道行禦史臺治書侍禦史劉公壙志銘

公諱貞字廷榦號晦叟本彭城人其五世祖諫諫生昕皆以明經教授鄕裏曽大父諱賢佐金末舉進士監支桃園屯戍軍馬糧艸使始居益都遂爲益都人妣張氏大父諱份萊州判官贈嘉議大夫禮部尙書上輕車都尉彭城郡侯妣丁氏贈彭城郡夫人父諱克誠累官南臺監察禦史贈申奉大夫河南江北等處行中書省防知政事防軍彭城郡公以奇節聞天下妣侯氏贈彭城郡夫人公魁碩負气博覽經史善書明律試江西浙東西三道亷訪司書吏更防補都大庸田司知事掾江浙行省除兩浙運司知事辟南防令史歷江浙行省檢校官平江路推官江西行省左右司都事擢南臺監察禦史陞都事入拜監察禦史攺宣徽院判官出爲嘉興路總管海道都漕運萬戶浙東亷訪使時年防七十數上書乞致仕不報拜江浙行中書省防知政事尋遷江南諸道行禦史臺治書侍禦史公慨然曰吾辛苦四十年受國厚恩值時多艱報效職也顧老病若此其敢屍祿以曠官哉至正戊戌秋始決意辭去更號知止翁東絕江南逾嶺止居武夷山中明年盜犯閩闗乃走建寧又明年下延平沿流至閩縣之歸善裏未逾月病革出手書以後事囑家人翛然而逝三日神色不變公由將仕郎累官中奉大夫平生勵操淸苦所至政譽旁溢中外稱良禦史賢太守者必曰劉君劉君云公生於前至元己丑正月二十九日卒於至正辛丑六月十六日享年七十有三是年七月十日權厝於雙溪裏延祐寺之東原娶唐括氏繼丁氏先公卒俱贈彭城郡夫人唐括夫人生子一人曰時敏蚤卒以侄憲後女一人贅兩浙運司鮑郎場管勾能梓外孫男二人曰文煥江浙行宣政院照磨曰文炤幼女一人適江浙行省照磨嶽師訥嗚呼公生也無愧死也無恨𨿽當流離轉徙之餘克保爵壽以終其得於天者亦已厚矣書其槪納諸壙中且爲銘曰

山之東閩之中吁始終名無窮

臨淸禦河運糧萬戶府經歷鄧君墓志銘

至正十九年十月十五日封惇武校尉臨淸禦河運糧萬戶府經歷南昌鄧君死於賊二十一年三月里人車允徳間走至閩其子僉江西徵行都元帥孔哲孫南臺監察禦史仁傑始聞訃發喪呼號痛絕大夫士咸赴弔明日師泰亦往焉孔哲等若有所請而悲不能言也又明日遣允徳來致其辭曰先君不幸遭罹患孔哲等抱痛終天不敢以衰絰見先生幸哀而賜之銘師泰聞江右人久髙鄧君行義今又辱與禦史交遂不復辭按狀君諱徳明字正甫別號梓林本安松裏熊隠之仲子其母蕭夫人有女弟事三磚鄧子美無嗣因鞠爲子君旣後鄧氏益治生產通有無更大其第宅聘名師教二庶弟旣婚娶悉以鄧氏田園歸之每嵗暮必分遣子弟出粟以貸貧人及期無以償亦不較也四方賔客至者皆厚爲之禮不給輒資之無不各慰其情鄕鄰有鬭者得君一言卽解去或有所覬則宻出私財予之事已終不言江淮饑流民羣聚率數百人橫行鄕村掠財物無顧忌居民往往逃避君爲飲食善導之出境故君所居裏獨無擾郡有武陽渡距城一捨江岸闊逺使者至遇風雨無所止息君白有司置傳江上且請身率先之未防軍興他驛皆防絕獨武陽不廢君之力也十四年汝潁賊犯豫章進逼城下民吏多奔潰君召孔哲及孫漢傑語之曰省治所在萬一失守江右其可保乎汝曹尙戮力盡忠以共王事於是急募兵得萬餘人分列東西兩岸以遏賊鋒逾月賊退復移兵佐防政托迪克復撫州建昌功上大司徒平章旌其門曰耆徳忠義之門仍授孔哲惇武校尉義兵百戶漢傑忠翊校尉同知婺源州事君以孔哲階上品封今官十八年四月淮冦乘暴漲復犯豫章翼日城陷省印失所在君力求得之卽遣孫漢臣従馮防政驥走撫州歸諸大司徒先是仁傑以誅詹天麒功爲漳州推官尋擢江西行省都事奉詔諭豫章賊賊聞仁傑且至疑君爲間盡徙鄧氏一百五十餘口山南之潛江君曰自兵興來吾家起義八年三世受恩今吾年九十四矣尙忍不義而生乎遂不食死舟中君性沈毅不妄言笑平居無所好獨喜畜良馬觀池魚識者固已知其所負矣娶胡氏先十七年卒塟所居之南梅溪山子男六人曰用章曰用文曰用中曰用和以子仁傑官封儒林郎江西等處行中書省左右司員外郎曰用平曰孔哲卽僉都元帥官武略將軍孫男一十六人曰漢傑卽婺源州同知曰仁傑卽禦史官奉議大夫曰漢英進義副尉龍興路進賢縣主簿曰漢臣曰顯進義校尉南康路建昌州判官曰漢忠忠顯校尉同知萍鄕州事曰漢興漢廣並行省宣使曰漢臣樞宻院宣使曰漢皓吉安路白鷺州書院山長曰漢鼎曰漢輔曰漢霖曰漢東曰漢佐曽孫男一十一人孫男五人孔哲等將以某年月日遷君柩與胡夫人合塟焉爲之銘曰

百年其身五世其仁禦逸吾神漁樂吾眞生徳吾鄰死名吾賔義魄忠防江月山云

袁隠君墓志銘

長溪之西東山之下有隠君子曰袁順卿父質而有文介而能通治身居鄕優遊而有餘死且十二年矣予被召北還道過長溪方入舍館客有戎服來謁者北士握刀列防擁左右旣升階卽鞠跪帖帖謙若下士乃知爲江西防政袁君天祿而隠君之第四子也明日至則禮益恭拱而前曰先君早棄諸孤塟𨿽久居大山長谷間未得名士鉅卿爲之銘惟先生是望予謂子防義立功遂有顯爵而諸兄又皆出爲世用推恩襃防當不逺矣姑俟之銘未晚也又明日復至執里人黃寛狀俯伏再拜曰惟玆海濵幸辱過臨銘其不獲則重不孝矣予嘉防政之能篤於其親也用不復辭按狀隠君諱邦寧世居柘陽裏曽祖某祖世南歷官順昌縣尹初母於夫人無子聞洪源林氏先塋松上開花大如牡丹已而生三子眾異之夫人乃鞠其季爲繼及長果倜儻有气節當至正丙子初能守其鄕邦雄貲埒封君生子曰陽臻則隠君父也隠君年少遭家不造出贅柳營陶氏克自樹立內治生產以約爲丰外爬羅鉅細事無不解由是順昌遺業復大振矣隠君事婦姑如事其母鄕鄰貧者必出粟以周之賢士來者必倒屣以迎之凡喪有不舉者悉爲營塟焉屬時多艱牢盆失利姦民扇爲私販因行剽掠莫之誰何隠君居當經行處間顧族閭曰是不可以無備因使鄕人子弟習爲兵得二千餘人寇至輒敗去人咸稱隠君假令不死其才豈止排難解紛而已耶隠君生於至元壬寅二月十四日卒於至正辛卯三月十一日春秋五十以明年十一月某日塟眉洋之原陶氏端靜自衞理家教子井井有敍今有司旌其門曰貞節袁母陶氏云子男五人長洋福寧州尹次深文武徳將軍海道僉都元帥次安文昭信校尉同知興化路事蚤卒次卽天祿官中奉大夫次達文西白巡檢死於兵女一人適林受曽嗚呼隠君負才與行用不於其身而於其後之人可銘矣銘曰

器堅而良且潛其光水涯山顚時之杌行之戻契乃全其天欲防而張將弱而彊爲圖族先惟後用顯行賁防典我銘匪愆

故承直郎福建道宣慰使司都元帥府經歷髙君墓志銘

福建都元帥府經歷髙君諱本祖字本祖世饒州安仁縣儒家曽祖元素祖起宗父君嚞宋待補太學生母易氏君幼學於牧心楊先生穎悟有詩名言吶吶若不能出諸口而行義推於鄕裏蚤受知於疎齋盧公澹齋張公以禦史薦將辟海北憲史廣東部使者知君賢羅致之君不忍逺違其親遂奉以行已而丁外艱扶柩歸塟哀毀跋涉防不能生服除遷廣西従使者按行諸郡獄多平反防八桂科斂臺覺諸史率以贓敗君獨無有憲使詰訴者曰何以無髙書吏耶訴者頓首謝曰髙書吏亷不敢以私囑囑之則敗吾事由是臺憲益賢之旣書考巡檢荔浦縣之南源砦辟帥府令史以嫌去調恭城縣之西嶺砦巡檢復以疾免攺將仕佐郎常徳路照磨常徳多官湖自監守以下各私其一謂之分例湖照磨所得當錢六千緡君不受悉以歸諸官日坐幕府閱故牘刮劘宿獘豪猾爲之屏迹行省遂辟君掾未防又辭歸創樓以奉母夫人蜀郡虞公題之曰春暉君有二寡姊皆別築室居之且割田以資其養延師以教其子易夫人朝夕往來杯酒上壽怡怡愉愉醉卽擁輿而還後除漳州路知事階將仕郎君以漳逺不欲去太夫人曰汝母以我故重違君命也且二姊在足慰我心矣君旣至凡事之不如令者悉更正之比及考攺延平路知事未行丁內艱服除進承事郎天富南監場司令病不及行朝議以君嘗有徳於漳也擢君爲經歷士民聞之喜曰髙君來吾屬安矣君爲政一切務従寛簡防有詔減民租三分君以龍巖被兵久力請盡蠲今年租賦李志甫反南勝縣士蕭景茂罵賊死陳端才妻蔡不受污自沈於河君悉上其事以旌異之海寇朱八任有仁出沒漳潮間潮吏來捕得之郡遣龍溪主簿方吉夫爲衞北行君以事出郡監典住受賄縦賊反誣潮吏君嘆曰受賄縦賊何異賊耶白大府復械賊送潮人歌之防廷選守令擢文林郎汀州路淸流縣尹時蓮城賊魏梅壽聚眾剽掠勢方張君單騎直抵其壘賊聞髙縣尹且至開門迎拜君反覆慰諭賊皆感泣不數日縣境帖然以功陞承直郎帥府經歷君執直不阿人莫敢幹以私汀州賊何源林頑爲亂君率兵萬餘人覆其巢穴乃大修壁壘屯田積谷以實邊餉寛民徵毗陵華玉以罪流上杭重賂權貴將求內徙陰持百金來見君叱絕之及君還汀州遮道請畱不果爲刻石頌之賊陳君信起僊遊君復統兵往捕距賊不數里遙見賊方渡溪軍吏曰賊勢盛不可迫擊君怒罵曰汝欲挫吾士气邪躍馬疾馳士卒大呼隨之賊皆披靡追至半捨擒其先鋒一百餘人得所掠財物婦女悉給其主翰林待制林泉生爲撰平寇碑甚詳凱還部使者率僚佐詣門勸酒勞君已而又出諭汀延復大歷戶七千二十六口二萬八千四百一君在軍久感瘴癘還至延平疾革或勸之歸君曰吾死於行吾事畢矣遂卒實至正十二年九月十九日也享年六十有七別號本齋娶江氏生女四人長適戴鏞次適李某余蚤卒以従子善繼爲後君之未沒也嘗謂善繼曰我死必歸塟先塋側今死十年矣善繼間泣拜請曰屬時艱塟𨿽未克如志幸得先生銘以俟他日庶防先君爲不亡矣遂銘不辭銘曰

行之隆而位不崇才之丰而壽不充澤止於躬嗣繼其従有祿有功克保令終匪天夢夢視君之逢

故朝散大夫僉海北海南道肅政亷訪司事楊君墓志銘

君諱傑字子俊姓楊氏冀寧人曽祖某祖蚤卒贈奉議大夫冀寧路治中妣李氏贈正平縣君以守節旌其門父鉉江西亷訪司經歷年六十二以奉議大夫禮部郎中致其事以君官贈朝散大夫同僉中政院事騎都尉農郡伯母龎氏農郡君君有孝行侍父母不忍一日捨去年四十始出仕以儒貢閩憲史辟南臺察院書吏出官爲福建元帥府照磨擢海北亷訪司知事丁外艱服闋攺湖北陞山南經歷調廣西拜西臺監察禦史遂僉海北憲君爲吏卽有譽與同列李廷佐齊名其辟南臺従禦史按行宣政院官吏贓鎭江萬戶某不法人咸稱之在福建時以鞫獄有聲及任海北守法不阿照磨劉某徇私干政君沮之劉恚數譖毀君及劉掾中臺君六年不調遂辭歸金陵以父母兄嫂喪俱在江南不得歸冀寧乃卜城南地敍塟之日課僮奴蒔竹種松若將終身焉旣而禦史劾劉髒污復起君任湖北防朝廷遣勅使行天下湖南北之司憲者多被罪君逺迓見之勅使雅知君慰勞甚至及在山南憲監苛暴自恣好用大杖擊人君曰此不法非風憲體也始甚難之旣則欽服一年而紀綱大振比遷廣西吏民擁道涕泣不忍君去廣西猺獠相扇爲變逼圍靜江城危甚君督師將出戰賊遂遁後以禦史將赴西臺值靈川興安賊梗咸勸君無遽行君曰吾無愧於心行復何疑賊果追之知爲君也皆散去旣視事出按四川四川平章和尙與憲監某有隙互相詆誣連逮百餘人君取搆釁者置之法余悉釋之二公赧服所至贓吏望風去聞海北命下遂上禦史印就道之官一年嘅然嘆曰吾父兄官止五品今傑出素望矣且年將七十其可不知止足哉遂謝政去比還湖湘則賊已陷武昌由宜陽至臨江則豫章圍又急乃道寧都入閩居閩中十年乃終嗚呼君亦知防者哉君平生淸苦尙气節歷官皆在風紀門無私謁少頗嗜酒母夫人臨終執其手囑之曰汝名未立宜以酒爲戒自是不飲酒者三十年娶白氏累贈農郡君子二人長忠松溪縣主簿辟福建行省掾吏次徳湖廣行省宣使君之兄二人長黙防湖州錄事判官次熈累官禦史臺都事無子君以徳後之孫八人曽孫一人君以十九年十二月六日卒於善化裏之寓館享年七十有八以某年月日權厝於侯官縣五里山之原又四年宣城貢師泰爲之銘曰

侃侃楊君邦之司直有則有儀不矯不激執我矩矱以贊紀綱艾耆益防維憲之望縣車雷陽散防海嶼振振孫子左挈右顧天佑醇徳克保令終我貽爾銘以志幽宮

安仁縣太君蔡氏權厝志

浙東道宣慰司副使僉都元帥畨昜朱文選母夫人蔡氏以至正十八年四月十六日卒於浦江之舍館越十日權厝於縣西之福泉山明年夏五餘客海昌文選介其友紹興儒學錄李允以狀來請曰文選甚愚戅早喪吾父承夫人之訓遊學南方至順三年因得以儒服事今上皇帝於桂林潛邸明年皇帝禦極入見於明仁殿賜襲衣上尊恩寵甚渥後五年授忠顯校尉泰州萬戶府千戶戍歙未防吾父諱可傳亦贈武徳將軍泰州萬戶府千戶追封驍騎尉安仁縣子母封安仁縣太君顧惟先父嘗得銘於武威余公今吾母死且期未有一辭以刻不肖孤罪莫大焉日夜將走見先生以請而又迫於軍旅之事出則甲冑馳驅入則衰絰號泣以是無須防間先生甚幸不棄則吾母爲不死而文選庶其有光耀矣按狀夫人諱貞節世居樂平之麟頭裏宋虞官文煥曽孫女也大父叔廣以貲產雄鄕裏父祥甫宋太學上捨釋褐母彭氏畨昜縣丞伯臯孫女無子鐘愛夫人有求婚者輒沮之曰吾兒不以與庸眾人獨賢武徳君而許妻之武徳業儒家故貧父母又年老及夫人之歸悉屏華飾練衣布裳身任勤苦晝夜益治絲枲紡織用資不給遂使衣有餘帛食有餘肉而孝養之供賔祭之設靡不完好鮮潔克盡其禮矣武徳卒夫人教諸子愈嚴凡有行非得請不敢專及文選在官而夫人之訓猶不置遇食飲稍丰卽止之曰獨不思汝父貧時乎汝不負吾言卽老身安矣至正十二年春正月江東弗靖行省調兵鎭姑孰眾懼不敢行夫人舉酒酌之曰戮力圖報正在今日文選遂行越三月歙陷夫人攜諸婦孫走匿山谷中數濵於死明年始迎養鎭所又明年行禦史臺中丞總兵江淮分遣擊賊於裕溪之更樓口逾月捷聞夫人喜曰果不負吾言矣又明年還歙冬十有二月城再陷夫人避遷錢唐將解舟文選追至溪滸夫人望見曰汝幸不死尙欲顧家耶文選感泣還收散卒得二百七十人銜枚夜進大破賊眾十七年城又陷文選殊死戰不利率孤兵退駐建徳以待援明年夏四月禦史臺以婺州寇急調鎭浦江夫人以憂思成疾每進藥輒揮去曰吾年老遭世如此得善終足矣奚以藥爲遂卒夫人生於宋咸淳壬申六月二十三日壽八十有七子男三人長文載金竹府儒學正先夫人十年卒次卽文選次文遂女亦巽適番昜劉聲逺孫男必明必彊女徳嬀適樂平蔡烜孫夫人従孫也銘曰

有碩蔡宗番裏之雄乃生夫人婉婉徳容旣歸朱門益順以恭縞衣綦巾易約爲丰相夫以孝訓子以忠忠孝之食是封大邑象服魚軒命自天錫白髮迎養逢時孔棘眉壽令終墓則有刻嫓彼彤管永作母則

故張母夫人權厝志

至正丁酉夏六月十日甲辰宜州張公亮母夫人卒於杭州之新莊橋裏旣槁殯於西湖雷峯之下二年矣公亮一日走予海寧寓捨泣拜請曰不肖孤賴先人之訓以文學教授蘇之常熟因吏浙西憲府苟薄祿以爲養及迎吾母至三月而宣州陷又一年而杭受兵憂惶驚懼遂以成疾而卒日夜思念四郊多壘而雷峯之殯且不安將以今年秋八月某日權厝於慈南嶺之安福山先生幸哀而志焉惟某先太夫人爲公亮従姑公亮則予弟也志其敢辭乎夫人本姓魏氏諱徳嬡宋參政敏肅公良臣之七世孫父諱願國初爲軍資庫使母史氏升大族庫使與郡人寧國縣尹胡君君用同爲庫職夫人方五嵗胡夫人鄭氏見而愛之養爲己女遂姓胡氏及笄縣尹君謂夫人令徳宜得賢配時郡士張君允恭有俊譽遂歸之張氏世居河東自武徳大夫立扈宋來居宣城之經武裏其子澤之仕至觀察使君其五世孫也夫人貌端而溫言簡而文性靜而通喜讀書目數過卽不忘而於織絍組紃之事尢極工巧家有長姑早寡夫人遇之甚謹事無大小悉聴處置終其身無間言張氏族貧有散居城西墓廬者遇陰雨風雪夫人輒防額不樂顧婢子曰某當寒某當饑柰何卽遣蒼頭致繒絮糗需其返問無恙始怡然食飲由是宗黨多徳之夫人生於貴族長於富室而聘於儒家無毫髮吝驕气婦道母儀雍雍如也今𨿽不幸不得卽塟先壠猶幸得免鄕閭之禍以妥靈於湖山間豈非天於善人固有以相之歟夫人生於至元癸未二月二十八日壽七十有五子二人長卽公亮娶同郡湯氏繼畨昜余氏江浙儒學提舉諱謙之女次相生蚤卒女二人長淑英適溧水史疇次道瑩庶生愛之如己出適南陵秦偲早卒孫男五人林某某某某女一人正適予兄江陰州尹次子本之銘曰

吁嗟夫人敏肅之孫柔靜且恵克配徳門旣宜其家遂及諸昆卹我宗戚亦莫不均在母則慈在婦則孝曰賔而筵曰祭而芼中壼之懿小大是效書之琬琰可作母教子婦孫女白髮來迎眉壽令終於杭之城慈云權厝式昭玆銘尙俟底平以歸先塋

朱夫人韓氏墓志銘

夫人姓韓氏諱妙靜故宋魏國忠獻王四世孫膺冑始扈蹕南來居於越子孫散處城邑其在山陰柘林者族尢盛夫人之所出也曽大父巨源江西提刑大父友諒漕試解元父淵三江鹽司管勾夫人生有淑質性專靜不樂華靡善事父母遇有疾湯藥必親嘗乃進處兄弟十數人中各盡禮意父母尢鐘愛之裏中朱氏亦令族有子善學負俊材謹於擇配夫人歸之卽今福建等處行中書省左右司郎中居仁也夫人年甫十九舅姑皆已早卒獨生母王氏在夫人晨夕侍養不少懈補紉澣濯皆身爲之而王母於夫人篤愛亦至焉夫人以不及養舅姑每春秋祭祀必哭泣灌奠盡哀乃已或饋之蔬菓時饌亦先薦進然後敢食王母沒夫人治家益勤於親族婚喪慶弔禮行甚謹然未嘗輒自往嘗従郎中官錢唐姑蘇親戚或載酒饌請遊湖山間夫人終不一出曰遊觀非婦人事也平居好施遇陰雨風雪鄰里有不給者卽遣蒼頭束薪負米往遺之孤嫗無歸者養之終其身夫人嫁時得分田二十畆其後韓氏貧悉以歸其兄弟晨起坐堂上誦佛書數過飯止蔬筍日中間一肉食其於利泊如也郎中嘗笑語夫人吾仕久益貧柰何夫人正色曰商賈趨利以求富君子學道以立身君能潔己治人貧庸何傷郎中感其言所至行益力名益著夫人蓋不爲無助矣郎中多仕逺方夫人教諸子甚嚴𨿽隆暑不冠帶不許見聘名師程課之蚤莫不少休宗族內外二百餘人斬斬有序一不率教則眾讓之故無少長皆敬憚夫人至正丁亥秋感憂疾久不差鄰里亦爲禱明年正月疾革顧諸子曰吾爲朱門婦三十餘年𨿽不能大興而家幸不累而父淸白我死矣爲我謝而父尙善保之語畢而逝實十有三日也夫人生於大徳四年七月三日享年四十有九子男六人克恭克寛克信克恵夫人出也庶二人克敏燕京奴孫男三人童童觀童畿孫訃至京師郎中於時従事中書省適使南方大臣聞其喪出錢千緡爲賵明年郎中以工部八作司提舉始贈宜人且謂夫人有徳於我家塟必得善地我親視其竁乃可窆十八年秋克信以國子生爲朝官奉詔祠神海上執事與其兄克恭謀曰吾父長幕府閩省事重歸未有期又亂離若此其可使吾母久於槁殯乎乃卜地濠洲之濵璜山之麓將請命郎中以今年冬十二月某日塟焉前期來乞銘克信肄業成均予爲司業而郎中又予契也銘其可辭銘曰

有碩韓宗維相之別世著令徳遂望於越夫人之生有徳有儀歸於朱門君子是宜溫溫其恭翼翼其敬爲父則式爲母則訓孝於王母養不及姑哀號灌奠始終弗渝澹泊之甘華飾之屏遊觀絕迹防範維謹睦婣卹族賑急周貧施於內外其心孔仁教子有方相夫有道東海之濵爾則爾效爾則爾效錫之寵光況其後人孰敢與京璜山萃止濠水匯止勒銘墓門永千百祀

徐母葉氏墓志銘

平江路儒學正上虞徐昭文喪其父松江府判官諱有傳之五年爲至正乙酉月在戊寅日直壬子生母葉氏卒又明年九月壬寅塟於縣之永丰鄕河墩之原旣塟十有三年矣以予使過其裏泣拜請曰吾母越州人生於至元丁亥正月朔日事吾父四十年恭愼勤儉將事而敏處眾而和庶其無愧矣先生其幸銘焉予嘗與松江君同掾江浙行中書省又交昭文久知其言行之可信也故不辭爲之銘銘曰

母以子顯子以母賢生未酬也死有待焉嗚呼其然不爽不愆將永其傳

贈天臺郡君王氏墓志銘

至正十七年春二月七日今江浙行中書省左右司郎中天臺劉仁本母夫人王氏以疾卒旣卒之明年冬十一月丙申塟於居裏委羽山之原又明年仁本請於朝得封父孠奉訓大夫中書禮部郎中母王氏贈天臺郡君其冬師泰奉詔轉漕閩廣道過舜江仁本伏謁泣請曰仁本不肖幸選於鄕吏於部使者累遷行省幙府以承卹典皆夫人教訓之及也先生世掌太史能不少畱爲吾母銘乎仁本言若此其復何辭夫人諱可道世爲天臺人祖某故不仕父撡昌國州都目夫人生有淑質善事父母年二十六嬪於禮部君君本居郭正肅公再従孫因出爲舅氏樂淸劉長卿後遂居縣之大球裏夫人來時禮部君父母皆沒獨大父朝請公在年過九十治家嚴甚夫人痛傷不及養舅姑晨昏奉朝請尢謹庖爨浣濯皆躬爲之每侍食左右食已乃退一日居裏災夫人倉惶掖朝請避遷別業別業去居第數百步夫人日往來看不少懈朝請公嘗曰新婦孝順我我無以報願新婦生賢子如孝我足矣朝請死夫人哀毀盡禮服除禮部君辟吏黃巖持法平州人愛之而君亦愛州之山水深秀始築室居焉及尹累調衢處轉攢浦鹽司典史夫人獨畱家治壼事日夕課諸子讀書率羣婢紡績至夜分猶不已身衣練素諸子旣長猶不得服華靡仁本吏閩時嘗積俸錢歸遺夫人夫人卽以予宗族鄰里之貧者其勤儉好施蓋出天性云夫人嚴而有容靜而有識事上使下咸得其情故鄕裏賢夫人如出一口至正間州數被兵時夫人居山谷中子婦俱従怡愉色養若罔聞知及事平出居新第竟以壽終嗚呼天於夫人亦已厚矣夫人生於至元二十一年六月二十四日春秋七十有四子男四人長卽仁本次桀溫州路永嘉縣丞次斌臺州路儒學教授次章處州路松陽縣尉孫男六人鼎慶元路儒學正槱臨海縣儒學教諭常方舉茂才炘熯尙幼女九人煥如適王公寛溫如適林公存皆士族余未行銘曰

坎之容封之隆爲夫人之宮表有式訓有則爲夫人之徳不僭不忒委羽冒冒請視銘刻

李夫人茅氏墓志銘

浙以東著姓在慈溪曰茅省元家在余姚曰李提刑家省元諸孫僖生女淨貞笄聞提刑九世孫今翰林應奉庚孫冠而賢遂以歸焉旣歸而孝於舅姑順於夫子睦於宗族宜於家人及舅姑歿能哭泣盡哀塟祭盡禮益相其夫以有名聲教其子以克樹立而諸女之嫁又稱其家不使習於華靡故內外無小大皆曰賢夫人賢夫人云寛而有制靜而有常綜理家政秩然就序應奉雅好客夫人治共饋無倦容其遇妾媵未嘗見疾聲暴气而人自畏愛之至於織絍組繡亦無不精致父母家距居室防六十里日遣子弟奉甘防起居以終其身夫人爲女爲婦居兩大家咸盡其道故鄕裏言閨門者皆取法焉夫人生之年戊戌五月十日卒之年癸巳十月廿四日也春秋五十有六子一人伯顏以武功同知奉化州事女四人長季恆適茅俌次季和適茅偁蚤世次季祥適茅儁皆夫人族次文琰出爲朱氏女亦夫人姊家也孫五人明徳慈溪縣尉明誠舉茂才份僮倌皆幼女一人伯顏將以某年月日遷夫人柩塟於縣之石臺鄕黃防山之原顧惟祿不及養抱痛終天聞予過四明謹遣其子明徳執友人乃賢狀來請銘予讀之有足徵者遂不辭而爲之銘曰

徳之恆兮儀之章兮族則昌兮嫓則良兮嗣彌光兮坎其蔵兮死不亡兮

婺源程夫人墓碣銘

婺源程夫人李氏生七十六年而卒卒二年而塟於裏之鑪源魚墩塟二十二年爲至正辛丑嵗其孫致和避地建寧聞予以使畱三山乘小舟西下執其鄕先生胡初翁所爲狀來請曰致和祖母故宋潭州通判樂平果堂先生之季女內附後先生隠不仕嘗過吾裏見先祖旅捨中與之論學而知其造詣也許以夫人事焉先祖諱良全字玉淵夫人旣歸養舅姑以孝遇姻族以禮處內外以和相夫教子克勤以順年三十生二子四女長卽先君先君諱萬警甫十三嵗而吾祖沒諸孤防然在髫稚中門戶單薄賴夫人以克樹立使程氏子孫有田可耕有屋可廬知誦詩讀書以不變於他業者皆夫人賜也夫人晚年尢好施予見鄰里饑餓廢疾者輒戚戚不樂必思有以濟之乃已嵗旱父老徧禱不應眾請具夫人姓名祝告之果大雨今吾裏不幸陷於賊而致和又流散至此不得以時展省墳墓顧思吾祖母恩徳實痛於心願先生志而銘之俟時淸寧將歸刻諸墓焉致和善學而惇行予與其従父禮部員外郎以文爲通家友而江東所值患難又相同聞斯言也能不愓然爲之興感乎遂銘不辭銘曰

番李季女子程之従於母有儀於婦有容副笄童童執奠於宗盛年而婺眉壽而終維爾孫子孝思無窮旣坎旣封亦拱其松刻銘墓道庶永休風

甌寧縣太君彭氏墓志銘

福建行中書省左右司郎中周浩母甌寧縣太君彭氏旣沒之七年爲至正壬寅其春三月浩自南劍來之官謁予城西寓館泣拜請曰浩無似幸以推擇爲冀國公府掾轉禦史臺出官照磨檢校中書待罪禦史遂來僉閩憲獲以恩封吾父江西理問知事爲奉議大夫宣徽院判官驍騎尉甌寧縣子母宜人進封甌寧縣太君命將下而太君以疾卒於豫章之官舍今吾父康彊壽考得迎以就養而祿乃不逮吾母每抱痛長號五內爲之摧裂仁人君子聞之宜必惻然有以動乎其中者矣惟是墓石未刻先生幸辱賜之銘則豈徒吾母淑徳懿範不遂泯滅而浩不孝之罪亦庶其少逭乎按狀太君諱妙壽廬陵安成望族其先有以節孝旌門者至今裏中稱旌表彭氏父諱某有隠徳母易氏生二女一男太君最長性愉婉貞靜善女工彭君嘗曰吾女當得佳婿不以妻凡子或稱同郡周君恆才行之美彭君謂然遂歸周氏時姑劉宜人孀居已三十年太君事之克盡婦道晨夕起居不少怠飲饌必親調乃進尢善承顏色以順適其意宜人長子毅旣仕有祿食數遣子弟來迎宜人安太君卒不果往後以壽終太君哀痛過甚得疾防不能生故鄕裏謂太君猶有彭節孝遺風焉太君平居待宗族姻黨以禮遇僕隸媵妾以恩親疎輕重各適其當故內外爲之譽若出一口初彭隠君沒家甚貧弟妹咸仰給太君及易氏卒喪塟悉不資諸弟中年喜佛書意若有所領悟遂長齋屏魚肉太君年三十卽苦心疾徧餌善藥不效每發輒劇然卒未嘗就枕尢善書計居家治生井井有條緒及寇陷其鄕太君倉卒逃避必與孫模俱常謂婦歐昜氏曰承周氏祀者在此孫死不可相棄也後二年浩來閩中亟往迎太君太君曰吾老矣且聞閩南山險灘峻道復多梗今病若此其能逺涉乎未防太君果卒太君生於大徳丁酉某月日卒於至正丁酉某月日享年六十有一以某年月日塟某山之原子男四人曰浩曰澄太君出也曰潤曰灋佑庶出也太君撫之一如己出女二長適劉奎次適尹武授孫二人曰模曰某曽孫女一人予向在京師與浩居相邇故交甚宻至正中承乏禦史則浩方掾臺府故相知爲特深於其請義不得辭銘曰

猰防狂奔楚氛黒閭裏稚耋顚以踣夫君相裏邦之式有子司憲正南國令儀娩婉閨壼則甌封啟土自天錫魚軒企望朝靡夕黼翣胡爲照窀穸匡山可摧石可泐子孫繩繩食世徳謂予不信視玆刻

龍泉縣君潘氏墓志銘

故中順大夫新州知州林君之配龍泉縣君潘氏諱妙眞處之麗水人也曽祖恕宋平江府吳江縣丞祖應發宋鄕貢進士父弼將仕郎廣東亷訪司照磨母何氏縣君幼專靜能誦小學四書詩禮記及諸女史年十六歸於新州新州諱定老字君則故仕族與潘世爲姻家入國朝中防潘氏獨富盛新州防然孤立克自力於學照磨君深器之欲以縣君妻焉姻黨咸言縣君生富家習華麗恐不能安其貧及歸林氏卽屏紈綺服練素躬治絲枲麻布事大姑周夫人姑徐夫人朝夕執饋饍惟謹二姑並愛重之徐夫人晚苦足疾每起居必親抱持殆病革縣君焚香黙禱刲股作肉糜以進翌日遂愈及徐夫人卒事周夫人尢篤夫人性嚴毅縣君左右承順無不曲盡其意夫人嘗語人曰林氏家衰久矣得新婦賢又多男子林氏其將復興乎鄕裏親戚聞潘氏名亦往往指爲閨門灋周夫人年八十二終將塟縣君夢神人示之兆卜果吉其禮親舊無間貧富撫僕務盡恩信諸子侍前每援引古今人物髙下教以立身大節少有過立責不貸尢通醫書家人遇小疾輒自劑善藥療之平居極儉薄每得珎菓嘉饍必以祭徧分家人然後食治家嚴而有法新州得専志學問無內顧憂者實縣君相之也新州登辛酉進士第同知奉化州以恩封宜人再授興化府判以階五品得今封後官新州階四品當進郡封防新州卒不果請其在蒲陽時媼有售珥珠者家人請市之縣君曰此珠直當府判數月俸家本儒素惡用此爲且非所以示子孫也新州歿後子誠祖以防補彬祖以進士舉先後入官咸迎縣君養遇飲食過丰輒不樂常戒之曰汝能勵志淸苦𨿽蔬食飲水吾樂也至正十一年正月左體忽患末疾六月二十三日遂不起縣君生於至元壬午正月十二日至是享年七十子男四人瑞早卒次誠祖従仕郎建寧路松溪縣尹次彬祖従仕郎池州路靑陽縣尹次似祖鄕貢進士第一人以恩授處州路儒學正卒孫男十一人公慶鄕貢進士浙東亷訪司書吏次公興公溍公繹公庠公質公亷公綬公異公贊公實女八人曽孫男五人文昭文暉文溫文照文昌女四人誠祖等以某年八月庚子奉縣君柩合塟於麗水縣元和鄕大杉茭洋新州君之墓旣塟之十一年彬祖至閩以新州門人行樞宻院經歷劉基狀來謁銘師泰惟新州領甲寅鄕薦時先文靖公實爲考官及彬祖之舉師泰又忝列校文於林氏有再世之契且劉君之言信而可徵是宜銘銘曰

括蒼之望曰林與潘潘有淑女其徳孔閒來歸於林克順克恵克孝於姑克昌厥裔相其夫子以有令名擢第錫爵卒守専城龍泉疏封實爲大縣被服之華式光主奠有子鼎峙各獻爾能父澤是繼世科是承魚軒就養防服先後白髮希年遹介眉壽鄕鄰之訓閨壼之模母儀婦道綽有令譽大杉之麓封若堂斧茂爾松栢以永千古

贈奉訓大夫中書兵部郎中飛騎尉天臺縣男張君墓表

至正十九年冬江浙等處行中書省左右司郎中張啟原父贈湖省都事徳亨加贈奉訓大夫中書兵部郎飛騎尉天臺縣男母宜人黃氏加封天臺縣君啟原以予之過鄞也迎謁泣請曰昔先君之卒嘗得銘於江浙行省防政周公伯琦時未有贈今以啟原官再被光寵於不肖孤榮幸極矣惟墓有表實先生是望君字伯通臺之黃巖安寧里人本陳姓以父命爲張申甫公後母徐氏君幼聰敏動止異常兒教之書卽能解意時鄕先生棲筠鄭公教授馬氏義塾君従之遊益自力學及試爲吏持法平未防卽棄去先公性嚴毅少不合意輒瞑目不語君惴惴立左右候少解進食已乃敢食母夫人疾晝夜侍粥藥衣垢生蟣虱不解帶日課僮奴治產業久而家漸饒厚遺二妹無所靳遇寡姊尢謹其子女旣長皆爲之嫁娶焉宗戚鄰里有貧者輒周之婚塟不給者輒助之急人難𨿽蹈水火不顧距城東二十里飛鳬鄕有山曰西山溪谷深秀水泉甘美嘉花香艸紛披崕崿君過而愛之及先公先夫人沒遂卜塟於其下且別竁其傍晚更築室居之教諸孫讀書漑田治圃優遊自適足迹不入城府者十年至正十五年十有二月初七日以疾卒越十有四日壬申卽其竁祔焉君生於大徳五年閏十二月二十日春秋五十有九子二人長卽啟原負材善謀方以功名顯次啟完臺州路儒學錄女一人許嫁黃巖州儒學正余誾孫二人公侃山陰縣儒學教諭公倜幼女一人嗚呼君子之施徳於人也不報於其身則在其子孫今兵部君生𨿽不耀而以子官獲承休命豈偶然也樹表墓門以張厥美宜哉

玩齋集卷十

欽定四庫全書

玩齋集拾遺

元貢師泰撰

絕句

庭前雙荔支細花開滿樹隔墻胡蝶來擾擾飛不去

題銘古鼎小像

是身本無想忽幻生綃裏一心自空明秋月照寒水

五云詩

神龍蟄水底噓气如丹霞鱗鱗動光耀散作金蓮花

右雲溪

靑煙一緒起白石凝不流輕鷗傍人過落日上簾鉤

右云居

朝隨漁樵來莫逐漁樵去天門十二重黃鵠在何處

右雲路

漂漂荷葉風濯濯菱花雨五采散霞機中有耶溪女

右云渚

六丁駕蒼虯蛻骨東海上靈飈一鼓之半天起波浪

右雲松

題延平圖

兩山夾長溪巨石如浮鵠中有雙蟠龍光射萬家屋

偶成

空庭橄欖樹直榦上防天時時風撼動靑子落堦前

題虞先生遊山詩後

九轉丹成骨已僊珠璣滿幅尙淸圓偶然飄落人間世猶有神光夜燭天

題天臺隠士小像

鹿靑衣兩髻髽飛流光爛赤城霞靜中悟得先天訣手按丹經看落花

題白頭鳥

太湖浮玉晝生陰翠蔓紅梢取次深無限白頭人不管野禽何事訴春心

喜雨

赤龍吐火金石流漫膚燻灼汗不收雷公忽捲天河水洗出人間一色秋

電光閃閃太陰黒須臾驟雨隨轟霆江流易長亦易退只有南山依舊靑

寄贈圓修鐘道人

寶塔今成第防層浮雲不隔石碐磳誰知庾嶺傳衣後元是當年有發僧

同唐佐堯尊師遊麻姑萬松庵謁石佛祠將登絕頂尋丹鑪劍匣故迹山髙日莫悵然空歸因賦三絕句

雙廟西頭十數家門前秋色老蒹葭野田湖水猶相接時有遊魚唼稻花

華姑山下華姑廟千尺長松在屋西可是丹靑易凋落梁間猶有百年題

客來魯記十年前防防西風滿石田近日山前頗蕪沒耕牛賣去納官錢

偶成

司馬年來多病渇小樓涼雨趂髙眠無端一樹櫻桃熟句引鶯聲到枕邊

安石橊花隔女墻髙枝一半過西房我來急借蒲團睡猶自貪看半倚牀

題段吉甫應奉所臨十七帖後

碧桃紅杏倚池邊花露如珠顆顆圓一夜淸寒歸醉墨蘭亭空費打碑錢

海歌十首

黒面小郎棹三板載取官人來大船日正中時先轉柁一時舉手拜神天

出得蛟門才是海虎蹲山下待平潮敲防轉艙齊著力不見前船正過焦

大星煌煌天欲明黃旗上寫總漕名願得順風三四日早催春運到燕京

只嶼山前放大洋霧气昏昏海上黃聴得柁樓人笑道半天紅日掛防檣

四山合處一門開雪浪掀天不盡來船過此間都賀喜明朝便可到南臺

千戶火長好家主事事辛苦不辭難明年載糧直沽去便著緑袌歸作官

大工駕柁如駕馬數人左右拽長牽萬鈞气力在我手任渠雪浪來滔天

碇手在船功最多一人唱聲百人和何事淺深偏記得慣魯海上看風波

亞班輕捷如猿猱手把長繩飛上髙你毎道險我不險只要竿頭著腳牢

上篷起柂气力彊花布纒頭袴兩襠說與眾人莫相笑喫酒著衣還阿郎

書扇送張天爵

海昌城頭築城散堂帖忽催簾外官且向文場了淸事四郊烽火正平安

和謝太守二首

老夫看月三茅山風露髙寒兩鬢斑早起偶隨雲水出不知珂佩到柴闗

翠竹靑梧倚屋山秋寒日影下苔斑道人白晝心如水只有淸風爲掩闗

題細魚圖

誰剪胥江一尺濤尙分波面防銀刀細鱗可是非神物風雨還隨蜃气髙

鄭靜思小像

靑山緑水是江南鶴翩翩發一簪萬疊璚臺看不厭卻來海上望晴嵐

題張師夔春江聴雨圖

云擁亂山山擁屋天浮野水水浮天江頭見說多風雨蓬底髙人自在眠

寄顏經略羊酥

三山五月尙淸寒新滴羊酥凍玉柈何物風流可相稱兔豪花瀹水龍圖

題倪中凱春山訪隠

海上靑山面何人爲寫眞日華僊掌曉雲气舞衣春竹墅人疑晉桃源世尙秦兵塵方滿目莫惜往來頻

禱雨聖泉畱題二首

數騎朝來出逺林靑山可解隔氛祲靈泉久卓穿雲錫近寺猶遺布地金古殿鼪鼯窺荔子空庭鳷鵲下榕陰坐間煩暑都消盡更倚長松一解襟

蔞郍盛開紅滿庭四圍山色晚偏靑齋分香積松花飯坐對珠函貝葉經刼火不焚唐刻在聖泉偏爲福州靈何當灑作天瓢雨頓使朝來老眼醒

秋日城南有懷張師夔令尹

閶闔風來東海頭釣龍山下萬家秋荒祠槲葉飛黃雀野水荷花浸白鷗對酒謾慚犀首飲移家渾似馬人畱舊遊忽憶張公子吹笛雙溪月滿舟

卽事次李景儀治書韻

楊僕船歸百越平捷書今喜出甌寧秋髙劍气沖南斗天近綸音動北溟萬里聲名雙鬂白百年文物一氊靑珠璣忽向三山落誰復歌詩繼魯坰

贈相裏山人

七閩山色曉防天萬里東洋海水連欲借長風騎鶴背卻來平地看牛眠鋤云已種三株樹駕壑空遺九曲船誰謂蓬瀛相去逺卷中還有玉堂僊

題子固所蔵鮮於墨迹

一自昭陵蔵墨本書名誰復更超羣忽傳河朔専行艸不譲吳興變分黃鵠夜深隨落月白鵝秋冷化孤云風流賴有張公子雪繭封題比右軍

防飲香嚴寺次李治書韻三首

當門老樹髙百尺分得禪房一段淸坐上且歌鸚鵡賦尊前莫聴鷓鵠聲正慚欲隠元非隠卻笑逃名誤得名萬里乾坤望霖雨未容莘野臥阿衡

先生坐對梅花樹標致元同一色淸僊使已傳靑鳥信吳姬空唱防簫聲詩豪太白眞無敵老懶知章浪得名試聴髙吟誰得似一時淸興屬鈞衡

越王城西莫山紫螺女磯頭江水淸笑飲未窮尊俎興醉歸猶駐佩珂聲自緣鷗鷺知心事因許漁樵識姓名吟得新詩還袖去解頥今復見匡衡

燕潛春樓次亷院使韻

海上三山靑不防小樓分得半閒雲樹深庭桂同碁晚花落瓶梅爲酒燻岸幘謾稱人習懶問奇還許客來勤明朝只恐乘槎去撇卻芝田野鶴羣

晚歸香嚴寺二首

烏石山前白石堤獨騎羸馬入招提天寒古屋來松鼠日莫空庭叫竹雞樹老根穿墻壁畫苔荒墨落棟梁題倚闌不覺成深黒隠約孤鐙過殿西

身閒暫住城西寺到處靑山佀故鄕把酒漫懷年少樂題詩還笑老來狂海風船候防榔信溪雨茶煎橄欖香聖主需賢方有詔未應白髮老馮唐

城西晚步

桃花杏花爛漫紅半巖斜日滿林風靑雲客子歌三疊白髮僊人酒一中道路干戈思故國江湖書劍感飄蓬不才已分成樗櫟且把長鑱碧海東

遊沙馬上偶成

十里靑山馬上看東風拂面尙防寒偶隨芳艸來僧寺卻咲飛花防客鞍東野先生方載酒西都博士亦彈冠莫憐白髮江湖逺且爲諸公一盡歡

秋日移居永源寺者逾月臨別贈浩無涯和尙

塵世茫茫浩如海無涯觀海亦奇哉赤龍湧日水底出白馬駕潮天上來北風吹作雨鬢雪平地震動千山雷鳯凰池邊花爛漫玻瓈盆裏靑崔巍

挽朱郎中夫人

江上西風吹白雪山頭衰艸怨黃昏朱儲盡說陶家母韓姞原來魏國孫緑綺弦空愁海鸐紫簫聲防散文鴛它年太史書彤管更有恩封大裏門

題仲穆山水

翡翠爲崖金作坡白雲重疊防曽阿背琴童子松間坐束帶仙人馬上過髙閣半天開寶月飛流千尺寫銀河王孫已老丹靑在轉覺風流意气多

荊門閘

長堤迢遞石嵯峨兩耳波濤枕上多半夜鳴鉦風滿樹五更提板雪生河上灘船重千牛力下水防輕一鳥過欲識漕輸誰畫策馬侯祠宇枕坡陀

李都事榮壽堂

繡衣初拜幕中賔詔許疏封及二親鳩杖禦前頒白玉魚軒花下従朱輪郡君得請賢康靖司馬增官說舍人何似一門全壽祉白頭同謝寵章新

試院夜坐

滿地松陰翠欲流嬋娟偏解妬淸幽樺燈照夜官分署葦幙窺寒客擁裘院裏支更鈴語細門前待曉履聲稠紫煙吹散蓬萊近誰得僊壺第一籌

縉雲道中【時孫网之同行王子充期未至】

五門宮闕擁官曹詔許乘風看海濤擲地每慚孫綽賦登樓還意仲宣豪梯田稻蔟黃龍甲閣道松森翠鳯毛莫咲江南行客逺舉頭偏見日華髙

泉州道中

千山落日丹霞北萬里孤城白水南玉椀霜寒凝紫蔗金丸露暖熟黃柑海商到岸才封舶蕃國朝天亦賜驂滿市珠璣醉歌舞防人爲爾竟沈酣

題張平章凝香閣

嚴城控東南列防衛華搆日照洞房深芳璘永淸晝窈窕帶鎖幃逶迆拂羅袖還因疎雨駐忽逐防風澑燕坐飲衝襟卽此介純茂開門湖水緑一一來逺岫飛鴻不可攀灝气橫宇宙

寄題谷叟莊

連山起東南薄海勢逾迥丹霞峙華鄂靈籟挾光景絕壑蔓煙蘿白晝何深冷若人在空谷逶迆逺凡境浮雲謝軒冕雅志尙箕潁意適神逾超理悟心自省日莫梁父吟白髮還一整

題倪元鎭小景

髙松半爲槎細竹亂如棘峯巒逺近見慘澹帶古色幽居在林下可望不可卽

贈貫朽石

我身如朽石石朽身不朽雨灑龍文斑風吹獅子吼涼生玉几香花落金罍酒跏趺黙相對因之葆眉壽

風雨送別張道亨僉憲

空山自寥閴況此連日雨淸晨起開門隨意立東廡風吹橄欖樹靑子落當戶濕薪就齋廚早飯已及午飯來美虀盤初非厭雕俎相知屬嵗晚落落還可數君去不可畱云防在南浦

石歌次彥昭僉憲韻

女蝸手煉五色石龍角鬭人不識泗濵風捲入英韶九奏功成萬夫力淸標一染越江塵嵗月蹉跎竟誰拭秋莖露冷蝕生銅天柱云收倚蒼壁何人爲爾出妖緇萬里遂得相追隨無諸試劍謾屴崱螺女學舞空差池嵌嵓泄雨下墨黒霹靂忽起孤蟠螭夜深星斗散如雪曉日未掛扶桑枝世間頑礦滔滔是艸根零落何足記瓦礫不混瓊瑤珍宗廟別有璠璵器使君知已爲作歌雕鶚橫飛見髙志靑天五嶺秀芙蓉且向三山看空翠

和李經略寄亷院使韻

今晨欲別還復畱兵塵澒洞何時休海天萬里風浪闊卻思防馬登崇邱白頭寧復希世用髙門大宅蜂衙閧虞江𨿽少橘千頭陶家尙有虀百甕羨君慷慨多眞情一絲似重九鼎輕明朝沽酒再相約共坐西樓聴雨聲

和達道夫寄李經略韻

銀鞍白馬江南使散作五花云滿地當門下馬看吹簫掀髯別有飛騰志海波漫漫髙山耳白日湘妃爲君起黃龍負米去朝天百萬都人盡懽喜老夫雪發目眵昏作事戾契人見瞠阿誰顧我意最眞沙頭一舸鷗鷺親

和李治書遊沙寺

建山北起靑巃嵸晴天直下雙蛟龍玉刻肺腑煙重重自是身毒飛來峯黃金布地貝闕崇萬年之枝千嵗松亦有野客如茅容寶劍出匣光芙蓉上方笙磬下方鐘桃花流水春溶溶日髙驄馬來相従星斗錯落錦繡胸愧予江海萍梗蹤

題牧牛渡水圖

兒騎牛兒騎牛雨牛渡水當中流一牛帶犢臨沙洲沙洲泥深沒牛足中流浪髙拍牛腹長繩墜手衣裹身前者起顧後俯伏牛背敧傾不自由誰云穏比萬斛舟待兒出險走平地畫圖忽落東海頭東海頭飯牛之子魯封侯

吳水謡

吳之水兮有魴有鯉𨿽有魴鯉食之弗美豈曰弗美不如我漪湖淸且駛吳之陂兮有蒲有荷𨿽有蒲荷食之弗嘉不如我漪湖安無波吳之野兮多黍與稌𨿽多黍稌食之無補豈曰無補不如我漪水寛且膴漪水之陽兮姑山之陰亦復澒洞兮更阻深寒雨颼颼兮白日云零零我望不見兮實勞我心

北堂詩序

北堂者外兄李庭玉奉親之堂而余先人名之鄧公善之書之龔公子敬又爲之記也李涇望族世變中防庭玉父南翔甫娶於貢余姑也有淑行善居積相與左右家復振乃謀徙居宣城之西未防南翔沒庭玉益樹立室廬園池務極崇麗而北堂爲尢勝晨昏定省婦順子孝以供食膳必於斯堂而嵗時上壽少長咸集防衣襴斒觴豆交錯亦必於斯堂余以子侄之禮數得列拜堂下防飲堂上時宣城稱故家文物之盛皆推先焉後六七年餘遊京師歸則庭玉已物故又一年先姑亦去世及登斯堂而哭之視其書則鄧公逝矣讀其記則龔公逝矣想余姑之形容思余父之名扁此心之感慨淒愴當何如哉一旦庭玉之子嶽攜詩一卷而請曰人非事變斯堂尙存朝出暮歸不勝其悲幸加完葺以存先澤先生能彊記之乎嗚呼渭陽之送見舅如母北堂之名想姑如父杯圈不棄猶思手澤而況於斯堂乎且世之子不能守其業者多矣今子不惟能守而又加葺焉是不可以無記且非獨爲子之慰實以慰餘思也

陸氏世系表序

江東憲史陸仲賢甫示余族譜一通其昭穆次第取法史遷年表綱舉目張親疎畢錄逺近備見蓋至於是六十有二世矣余旣閱已未嘗不嘆其世徳之逺也先王制禮以服繋親至五世而止非欲人以路人視同姓也不過爲之中制耳中世以降而五世外遂至於吉不慶凶不弔視同姓與路人無異於是去先王之意逺矣當是時也使族譜誠具爲之後者按而求之某也某所自出某也某所自出將必惕然自省曰吾今千萬人之身其始一人之身也孝弟之心將油然生矣而昧者不知也今仲賢甫汲汲以修譜爲事其知此者乎譜稱陸氏在吳郡者出自漢太中大夫賈唐末之亂或有舉族居杭者錢氏欲用之遂徙家山陰而居四明者又山陰出也聞人代出若吳大將軍遜大司馬抗平原內史機淸河內史云唐國子博士徳明丞相兗國文貞公象宣城公贄吳郡公扆宋尙書左丞楚國公佃文安公九淵待制國史湄南國伯遊文學事業照暎前後吾仲甫之譜之作也非獨有以繋凡氏陸者孝弟之心蓋必有繩其祖武而興起者矣語有之曰盛徳必百世祀吾於陸氏有徴焉

送宗人貢宜仲歸丹陽序

至正二年春二月宗人宜仲自溧上執其譜來謁曰將訂吾所自出而收其未續者師泰敬受而合觀之則先世出於大名之滿城其南徙曲阿之栁墅與宣城之南湖其世次行第又甚相契於是合族之人而敍其故明日乃謁我始祖武徳公之墓以及我魯大父侍郎府君大父大監府君先考集賢府君而祭告焉旣畢事請序以別師泰聞之凢天下之受姓命氏未有不本於聖賢之後而族屬之疏且逺未有不原於一人之身也故君子欲訂其出收其續必知姓而後可考氏知氏而後可論族苟戾乎是則宗庶不明昭穆失次𨿽日諰諰以求其合必如防潢絕港其何由達其流而究其源哉然姓與氏族之訛自姬周之末已不能免況歷世寖逺因官因賜因邑因其所能因其所乘因字文之省因聲音之近紛紛錯繆其獘不可勝言乎烏敢據其近似者矯之以爲同也惟我貢氏得之黎陽公之字而漢禦史大夫禹尢加著稱千有七百年來固未嘗有若向之所謂錯繆者且柳墅南湖之先由大名而渡江也於宜仲於師泰皆爲七世祖而二祖之行第相契嗚呼不妄援於已逺而遺於己荒使人皆有以動其不敢忘祖之念其庶防乎宜仲之心重有所取也宣城貢師泰序

雲溪庵記

吳淞江之上三涇之口有髙上人者芟茆架木以棲其身扁曰雲溪門無藩垣室不墁甃引潮爲池周以竹樹池上治圃以植蔬果其外平田廣野嘉谷彌望橋其東南用渡來者去卽徹之上人旦暮食息其中土牀木榻若將終焉余自千山泛舟江上因友人吳景文過雲溪上人曰吾始受學禪林逰方之外甚幸承教於碩師聞人今年七十九而玆屋之成且四十年矣顧惟我佛眞佛又何必膠膠然以求佛也我且拂石而棊坐樹而飲棊罷飲酣則於於而步陶陶而歌休休而臥不知天之髙地之迥日月之往來寒暑之代謝也客亦能同我樂乎余時憂患多病莫知所對久乃彊起坐溪西南石上防有大魚數十尾浮游松竹枇杷之陰授以果饌則波翻沬噴飛濺幾席間心甚樂之而不足以知上人之樂也乃相與一笑而退

遊千山記

余來機山逾月居恆鬱鬱𨿽率意而行僑目而眎其髙深幽曠不暇窮也一旦乘小舟緣溪東二里許見連岡矗矗直走飲溪復昻而拱神祠佛宇繡綺上下有浮圖冠其顚者問之千山也山上四望則全吳之勝殆無遺覽里人周彥英居其麓聞余到遣子従行又東三數里少折而西止宿圓修寺寺外大竹數萬竿乍入委巷寒翠落人衣防凜不可畱其後穹堂層軒阻以嵌崖帶以崇林雜樹蒙宻蘿蔓聯綴每風従山下回注叢薄則鱗羽森動隙光參差鸞鵠舉而蛟龍驤也鳥多鷓鵲鴶鵴竊脂又有異禽類鴉正黒而小終日飛鳴窻戶間若與人相樂者時余病熱多悸亦爲之灑然寺故曹宣慰創宣慰入粟萬石得官而家廢子孫因歸之郡人姚氏云

歸隠庵記

雲間處士吳崇謙世居支縣之蘆城由蘆城徙郡城之南久君怫然不樂者更徙三涇之口自號小村且二十年矣一日由涇北二里許顧瞻艸樹叢茂旁多間田將復遷焉道見黃鼠人立而拱明日出如之明日又如之處士曰是若迎我者豈偶然哉吾其終隠於此矣屋後益樹花果阻以重溪溪之外數十步有沙阜穹窿若曝龜然大竹多至萬竿森立如緑玉處士每過輒盡日乃去間見雉雊竹間相向而馴未防雙兔踴躍伏於前因慨然曰始定宅而鼠拱我今雉兔復見天其告我矣乎夫雉死不變士節之徴也兔穴而蔵菟裘之兆也遂築屋四楹扁曰歸隠語其子野曰我壽當四百七十甲子明年我將死死必塟是至期處士死野謹卜日而蔵焉後十二年餘客吳淞江上野間泣請曰野之先世自大梁扈従來永嘉四傳而至忠訓來蘆城又三傳而至我先君先君凡四遷而終於此歸隠之扁手澤也先生其能賜一言乎余聞吳氏之先出姬姓自泰伯譲國來吳遂以國氏至延陵季子而復修譲徳天下後世聞其風者猶且超然有遺世絕俗之意況爲其子孫者哉處士倜儻負气好周人之急嘗言鑿江引潮漑田數萬頃邑人甚徳之今貽其後者能使食有柔秔香稻甘防芋嘉蔬珍果之饌居有崇堂邃宇涼軒燠館紋筦漪簟之適書有六經諸史浮圖老子醫卜眾技百家之言又有鴈鳬兔雉魚鱉防鱣以供其弋釣其志亦欲使後之人自食其力而無媕妸脂韋従人以辱吾隠徳也野字景文慷慨尙義自嚴陵歸卽不樂於仕豈將慕季子之髙風而繼先君之志乎𨿽然隠非君子之得已也不得已而隠則可不當隠而隠則人其以我爲矯矣昔之人有二隠者一處北海之濵一處東海之濵其出處窮達不同而爲世敎重則無不同者景文去東海不逺他日或有駕四馬之乘載千金之璧卽其廬而聘焉者亦當視其時而進退之毋徒諉曰吾歸隠而已庶防可爲繼志之大者並書以爲勸

尙賢齋記

余客吳淞江之上獲交於吳君景文景文之子克潛顧余尢厚荒村野水之濵卽有不樂則杖防來往父子間所以慰其窮愁羇苦者久矣一日克潛請曰甚幸奉親有堂燕處有室而禮賔之次在西偏獨弗稱也將辟屋之南向以通其明塞北向以寧其隩又疏其東西以宜蚤莫之適扁其顏曰尙賢庶防賢者之至於斯也有以寓吾崇敬尊奉之意而樂告吾以善道也先生能辱記之乎余曰凡事之請皆其所已知者余復何言哉然亦豈無一得爲子問學之助乎竊聞之尙賢之辭嘗載見於易之傳矣其立言取義𨿽不同其尊徳崇善則無不同者在大有之上九曰履信思乎順又以尙賢也夫處崇髙富有之極而能降従有位之賢固可見上九之謙退不居矣然不知所以致之者實由六五虛中而信順也在大畜之六五曰剛上而尙賢能止健大正也夫以篤實光輝之徳而能外尊無位之賢固可見六五之資人以爲善矣而不知其所以然者實由上九剛健而能止也虛中信順故従人之賢而賢者之助日益眾剛健能止故不矜己之賢而在己之賢日加修非深於易者其孰能之乎𨿽然世之人或有尙賢者矣而賢者卒不可得何哉豈甘鱻之味不適於口與靡曼之色不悅於目與窈眇之音不入於耳與宮室輿馬之奉不足以便其體而快其心與賢者固不爲是也賢者不爲是則凡所以崇敬尊奉之者亦必有其道矣詩曰緇衣之宜兮敝子又攺爲兮又曰中心蔵之何日忘之好賢必若此而後可以稱尙賢之實也否則外𨿽詡詡相徴逐而內實戾契不相合人亦孰肯樂告以善道哉克潛歸而復諸景文遂刻之楣間以爲尙賢齋記

記河豚

河豚出江海之濵方春時伏游水底盛气善怒遇物觸之圓張如鼓漁者伺知其處沈鐵防木捶下就之卽仰浮波面因网取之以爲羮味絕美用作鱠作鱐皆可或雲暮春柳花飛魚始大肥蓋不然出咸水者肥早此雲淡水魚爾然魚狀甚惡蝟皮駢齒忿腹短尾又性毒能殺人故人𨿽愛之而輒疑畏不敢食往年餘客江陰見魚出時居人爭買取無問肝卵膓胃雜食之且更相餽遺不已比來松江甚嗜之如江陰二州人最爲善治河豚及問之則間亦有死於是者矣大抵此魚有三種大者名靑郎君小者名班兒皆可食獨河豚載之傳記河豚又有三色淺黒無雜文者最佳褐色黒班者次之文如防朱者有大毒其目睛脊血能立殺人必剜去之乙腴白如脂俗號西施乳肝大類鳬鴈者亦有毒然鱻肥在此去之則肉無味矣將食當披薄浸以新水使血淨如浮玉乃入釡或熬取油和肉而棄其滓卵細類粟以酒沃之經宿大可比彈丸能脹人腹至死食者皆棄之獨江陰人飽啖無難色問之無它法在熟煮而已世傳荻筍蒿芽菘菜可去毒故庖者先鋪菜釡底次鋪肝次鋪肉復以菜芼其上和姜桂五味熟烹之或生食則層胡椒釅醯如常鱠絡非良法也昔者養生君子以其爲害也往往作爲詩文以相告戒而後之人若罔聞知因食以傷生者猶踵相接嗚呼口腹之欲惑人如是哉余今備錄之者非以醟滋味也顧惟駞峯熊掌猩唇燕髀之奇一失其時猶且屏而不食況玆鯹穢毒人之物乎君子能愼於彼而或不能忍於此至有命直一死之說亦可悲矣因記以爲戒

三眞觀碑

三眞觀在長興州四安鎭石磵山之麓西北二里許穹林深池左右連屬里人周貴謙與弟進元善信實始創焉中殿像眞武神及神之父曰明眞母曰瓊眞祠祭之法甚謹且備嗣漢天師聞而嘉之以神與父母爲三而事神者兄弟亦三遂題觀以今額號貴謙曰通眞明悟守道法師進元曰淸眞守素明道法師善信曰凝眞守一崇道法師師先世在宋嘗數舉進士第至師寖防因竊力田治生家用復充已而曰何爲是囂囂以勞吾形歟乃盡捐其家以爲觀衣艸食木絕去五味與仙人隠士相羊棲息乎其中而其徒之來日亦眾師�委蛻明逺淸逸宏敎法師敎門髙士陳君守中實嗣之於是益拓其疆址增其土田崇其門牖廣其屋廬復於殿之左廡起如殿者四楹以祠東嶽右廡亦如之以祠三官祠繪象天神地祗物伏衛婐寺魚龍飛走百怪之狀撞鐘撃鼓笙磬互答簪星帔霞環佩瑲鳴祈禳奔走神人翕和而邦域之內益少水旱疾癘之苦矣余聞眞武者北方黒靈防之神也其星虛危其象龜蛇危上髙旁下如蓋故類龜虛上下如連珠故類蛇合二者之名曰武武七宿實主過行罰增年延徳列於四司載於六宗自昔祠官方士往往先焉宋避祖諱易爲眞而後眞武之號行今並以神有父母曰眞豈世傳襲之久道書又傳襲之耶然函三爲一太極之眞也自一而三人性之眞也能不漓其眞斯不亦長生久視之道乎若是則觀之名三眞亦奚疑況我皇元肇基朔漠水徳之符厥有攸緒其主祠北方武之神又豈無所本哉元統甲戌嵗余以江浙相府掾驛過吳興間謁陳君山中見其神完气和論議灑然已竊異之及見其徒費惟正潘元徳張君自成李君致堅與諸弟子揖譲進退各共其職夫然後知陳君之賢果能有以服其人也明日眾皆前曰觀始創於至元庚寅被防優防於延祐戊午迄今凡四十有五年而規制儀文庶克少備獨始未未記敢請以垂久逺余時𨿽固辭而心則已許之矣別去十年南北之望愈逺而陳君之請愈勤至正甲申夏將理刑防稽道出鎭上陳迎笑上手曰礱石待子文久矣余赧焉無以應退卽舟中爲書其故且貽詩三章俾歌以媚神曰神之徠兮連蜷修與熈兮後先容穆穆兮離帝前閱光景兮俾民無愆神之駐兮斾墨墨云黭黭兮沍圜則披髮仗劍兮威以力享庶防兮籩豆有式神之返兮斾差差肹饗孚兮�諧樂將徹兮烝顧懷烈騰上下兮降福孔皆

余編玩齋集旣已卒業貢生欽搜諸敝篋又得先生遺稿數紙雜詩若文共八十一首一日持來予讀之愛而不能捨也仍爲校定刻附捲後外有幽懷賦一首詞意頗不類歸之欽俾自錄入家集云蓋欽與武俱郡庠生従余受詩經武已登壬午鄕薦欽俟後舉貢氏世不乏人矣嵗甲申良月日性又識

玩齋集拾遺

欽定四庫全書

玩齋集附錄

年譜

大徳二年戊戌時成宗在位公以是年五月二十一日生於宣城之南湖

大徳三年己亥

大徳四年庚子

大徳五年辛丑

大徳六年壬寅

大徳七年癸夘

大徳八年甲辰

大徳九年乙巳

大徳十年丙午

大徳十一年丁未公十嵗

至大元年戊申

至大二年己酉

至大三年庚戌

至大四年辛亥

皇慶元年壬子武宗卽位

皇慶二年癸丑侍父提學江西防艸廬吳先生堂試中第一

延祐元年甲寅仁宗卽位

延祐二年乙卯

延祐三年丙辰娶寧國路總管之女張氏

延祐四年丁巳公二十嵗

延祐五年戊午入太學自宣入京

延祐六年己未

延祐七年庚申

至治元年辛酉英宗卽位

至治二年壬戌

至治三年癸亥

泰定元年甲子晉邸中江浙鄕試

泰定二年乙丑

泰定三年丙寅

泰定四年丁夘公三十嵗

天歷元年戊辰明宗卽位公攺治詩經中國子選太和州判官未赴自京歸宣

天歷二年己巳丁外艱

至順元年庚午寜宗卽位

至順二年辛未除歙縣丞未赴

至順三年壬申辟江浙省掾

元統元年癸酉托歡皇帝卽位

元統二年甲戌棄官以中書檄行省不得用部下士爲掾以江南三省對調公不從上書丞相辭去不仕

至元元年乙亥

至元二年丙子

至元三年丁丑除翰林應奉文字同知制誥兼國史院編修官以兄來官翰林辭避南還養母公年四十嵗

至元四年戊寅葺愛日亭

至元五年己夘丁內艱

至元六年庚辰

至正元年卒巳爲蚓竅鷃適粟中春等所以圖宴息至正二年壬午

至正三年癸未

至正四年甲申除紹興推官旣任考文江淅

至正五年乙酉

至正六年丙戌

至正七年丁亥召爲翰林應奉奉防編纂遼金宋史公年五十嵗

至正八年戊子遷授經郎兼經筵譯文官

至正九年己丑遷翰林待制奉防兼防贊經筵官進講經筵明君子小人之辧上喜錫賚甚厚

至正十年庚寅攺國子司業割司業俸並節行供浮費積貲廣學捨六十間以及諸生宿處

至正十一年辛夘四月奉制不拘南士擢吏部郎中三日後拜監察禦史分巡東道

至正十二年壬辰奉制再除吏部侍郎

至正十三年癸巳冬調兵部侍郎以兵部侍郎差次口北十三站豪貴懾服貧民蘇息擁拜遮道作楡林有感詩

至正十四年甲午八月除庸田使和糴二百萬以供軍至正十五年乙未正月除江西廉副未任陞福建廉使六月任十月除禮部尙書道出建寧十一月除平江路總管十二月二十八日任

至正十六年丙申正月三十日城陷於張氏公抱印求死不獲作幽懷賦以自見隱居吳淞江上主釣臺山長吳景文易姓名爲端木氏號戾契子喌喌翁

至正十七年丁酉八月扈印納於浙省十月丞相達公九成以便宜除兩浙轉運使隱居杭之西山公年六十嵗

至正十八年戊戌八月陞江浙防政居杭州作備萬齋至正十九年己亥正月除戶部尙書奉詔漕閩粟皇太子書務本二字賜之赴閩道梗二月遷居海寧之北郭時鐩得列弟子員後八月自海寧航海達閩而眷序僑寓如故冬值兵入境鐩具舟迎夫人眷序過家畱居東野艸堂

至正二十年庚子九月除祕書監卿還京師公寓閩中香嚴寺作髙風臺

至正二十一年辛丑公寓閩中

至正二十二年壬寅公年六十五七月七日自閩中歸舊寓命其地曰小桃源冬十月十日歿於寓所

至正二十三年癸夘是年春鐩割地以葬實閏三月三日也閩士因廣髙風臺攺先生祠以綿祭祀

紀年錄

公姓貢諱師泰字泰甫號玩齋寧國路宣城縣人也先世居大名開州長垣縣之蒲城七世祖宋武徳大夫都總軍將使諱文顯扈蹕南渡因居秣陵遷宣城卜居南湖六世祖賢尙書省評事五世祖諱之琳承信郎四世祖諱大用朝奉大夫曾祖諱應霆前元贈中順大夫禮部侍郎祖士濬累贈太中大夫僉太常禮儀院事先以其子奎集賢學士官贈大監奉勅命儒臣程公雪樓爲之文奎字仲章號雲林先生歷官至翰林學士奉勅葬於宣之生田裏諡文靖侯卒年六十一伯庸馬公常銘之生二子長師謙次師泰卽公也延祐間雲林公待制翰林以公從學國冑時雪樓程公艸廬吳公於翚魯公伯生虞公元功歐陽公相繼爲監官公遊諸公間涵濡漸漬所得者深泰定初中江浙鄕試天歷間釋褐除太和州判官未上丁外艱制終授歙縣丞未上辟江浙省掾至元中應奉翰林文字同知制誥兼國史院編修官丁內艱至正四年任紹興路推官凡所詳讞多致平反豪猾斂手朝廷大臣有薦公治理爲江浙第一者復召入朝爲翰林應奉自是防贊經筵司業國子轉吏部郎十三日拜監察禦史南士入風憲自公始尋除吏部侍郎十三年攺兵部侍郎差次北口十三站其地多豪貴往往挾勢抑貧民公至之日務平馬政權要謗議騰沸執政欲左遷其官公處之泰然作楡林有感詩以道其志而驛戶送拜遮道執政察知之擢都庸使者持節江浙和糴二百萬石事集而民不擾十五年春除江西廉副未任調福建廉使十月擢禮部尙書攺平江路總管上任逾月張士誠以髙郵兵至城陷官屬潰散公獨抱印隱居吳淞江主釣臺山長吳景文家易姓名爲端木氏作幽懷賦以自見十六年八月浙省丞相達公九成起之曰君之守平江也在官未三十日人心未孚且握兵捍患自有省臣在非君之過也卽以便宜版授公爲兩浙運使旣任商賈慶於市亭民賀於野姦貪懾服鹽法通流由是丞相益加敬焉明年陞江浙防政十九年正月朝廷除戶部尙書奉詔漕閩廣粟海上有警畱居海寧與諸生謝肅劉中朱鐩等講明道義露晨月夕時援琴賦詩以釋憂憤八月自海寧航海達閩轉漕京師而眷序仍畱舊寓冬值兵入境鐩具舟迎夫人眷序過家卒底於安二十年九月朝廷以祕書監卿召還道梗公寓居香嚴寺與經略李公景儀倡酬歌詠以遣興作髙風臺以娛情二十二年夏五月自閩浮海歸於海寧舊寓命其裏曰小桃源方杖防優遊畱情溪壑而瘴癘作楚卒以不起享年六十有五娶寧國路總管之女張氏封廣陵郡夫人子男三人長昱行樞宻院掾史次晟旻皆早世女一人耆軒適海寧州判官張肅孫男四人宗堯宗禹慶童定童尙幼女靚中公病旣篤呼弟子謝肅朱鐩語之曰余平生苦志勵行期於無媿於心耳非托於文字則當世立言之君子無所取徵爾尙摭其梗槪以副吾志鐩旣遵治命以葬瘞日薄遂不果肅方宦遊東齊未暇及也惟鐩跧伏田野得親近公之子昱故能詳其本末然公之功名事業著於人人姑敍其事以俟太史氏采擇焉門人朱鐩撰

玩齋集附錄

