

欽定四庫全書

集部五

提要

別集類四【元】

紫山大全集二十六卷

【臣】等謹案紫山大全集二十六卷元胡祗遹撰祗遹磁州武安人元史本傳載其字曰紹開然今民將在祗遹乃文考紹聞衣徳言實周書康誥之文核其名義疑紹開當作紹聞元史乃傳刻之訛也中統初張文謙宣撫大名辟祗遹爲員外郎後官至江南浙西道提刑按察使延祐五年追贈禮部尙書謚文靖是集爲其子太常博士持所編前有其門人翰林學士承防劉賡序稱原本六十七卷歳久散佚今據永樂大典所載裒合成編釐爲賦詩餘七卷文十二卷雜著四卷語錄二卷其間雜著一類祗遹一生所學具見於斯然體例最爲冗有似隨筆札記者有似短章小品者有似蒞官條約者有似公移案牘者層見錯出殆不可名以一格考賈誼新書皆以所作治安防及言事諸疏割裂顚倒各自爲章別標篇目說者以爲平時記錄之稿其後聯綴成篇而上之祗遹是集或亦是例歟史稱其官右司員外郎時以論事忤姦相阿哈瑪【案阿哈瑪原作阿合馬今攺正】外遷太原路治中提舉鐵冶欲以歲賦不辦責之及其蒞職乃以最聞官荊湖北道宣慰副使時辧誣告不軌之獄官濟寧路總管時擘畫軍政八事並修明學校之法又稱其所至皆抑豪右扶寡弱惇教化厲士風蓋以吏材名一時而無一語及其文章今觀其集大抵學問出於宋儒以篤實爲宗而務求明體逹用不屑爲空虛之談詩文自抒胸臆無所依仿亦無所雕飾惟以理明詞逹爲主元代詞人往往以風華相尙得玆布帛菽粟之文亦未始非中流一柱矣惟編錄之時意取繁富遂多收應俗之作頗爲冗雜甚至如黃氏詩卷序優伶趙文益詩序贈宋氏序諸篇以闡明道學之人作媟狎倡優之語其爲白璧之瑕有不止蕭統之譏陶潛者以原本所有姑仍其舊錄之而附糾其謬於此亦足爲操觚之炯戒也乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

紫山大全集原序

文章以气爲主其爲气也至大至剛以直養而無害則塞乎天地之間賡讀紫山胡公文集見之矣紫山公自號也諱只遹字紹開磁之武安人大父嵩泰和名臣考徳珪正大四年進士儒林郎主耀州富平簿北渡後公未及冠便能從諸生習爲程文非所好也潛心伊洛之學慨然以斯文爲已任一時名卿士大夫咸器重之中統龍飛鋭於求治張左丞文謙宣撫大名辟公員外郎入爲中書省詳定官至元攺元詔立學士院以應奉翰林文字被召俄兼太常博士百年墜典一朝而復天下翕然稱之以爲禮樂文物盡在是矣中書以公優於爲政輟充戶部員外郎尋轉省左右司直言正色無所顧忌重忤相臣意出爲太原治中外示優容內實中傷之會攺河東提刑副大使而罷省幕同僚有驟至執政者終銜之江南下調荊南宣撫副使十九年權姦事敗庶政一新掄選牧守授濟寧總管考課爲天下最擢山東憲使齊魯風俗爲之一變就拜翰林學士不赴又明年提按淛西平江稅司邏卒恐嚇市民贓露公決遣之行省頗有違言卽輕舟還相下築讀易堂以居若將終身焉二十九年制詔以耆儒碩徳徵凡十人公在第一辭以疾不起時年甫耳順矣卒年六十又七書法妙一世脫去翰墨蹊逕自成一家惟鹿庵紫山兩公而已平生著述易解三卷老子解一卷詩文號紫山集者六十七卷公薨二十年賡以事道過彰徳其子太常博士持將鋟梓以壽其傳懇以序引爲請賡以不敏辭迨四三年而請益堅嗚呼賡嘗師事鹿庵先生得告還東平前諸生謂公曰敢以是數後進累吾紹開且命之羅拜公避之鹿庵良久曰以師友之間待乎公遂諾焉賡才力譾薄獲與搢紳之列殘膏剰馥得公沾丐者多矣此意豈可忘哉公之出處行已大方有野齋秋澗所撰神道碑祠堂記在感念疇昔非敢以爲序也姑述其梗槪云爾延祐二年重九日翰林學士承防榮祿大夫知制誥兼修國史門生劉賡序

欽定四庫全書

紫山大全集卷一

元胡只遹撰賦

孔子手植檜儒冠賦

昔餘年之總發兮恭承先生之嚴命冠汝字汝兮毋墜汝祖曾髙之家慶不弁以武冠儒服儒兮敬之哉終此身於仁義中正蹈道之士充之則賢庶幾要歸乎大而化之之聖荏苒於玆四十年餘種種乎素髮之垂頸吁長嗟立徳立功負我先君之志兮日慚怍乎臨鏡旦旦理髮整冠以自警兮追訓言於無聲之聴愼爾話言敬爾威儀矧承時之人許身以從政徳不稱服兮何異乎犬羊其質而被虎文之炳赫赫師尹民具爾瞻兮一貌一容尢不可以不整羣目所視眾手所指兮持身於日恭而日敬今晨何晨有客叩門袖木寸餘曰此孔子之手植檜也千五百年貯雲含霧而雪霜莫能悴也物各有數火於貞祐之兵鬼神莫得而衛也灰洽燼飛蟠根九地發土得之堅若金石眞可寶而不可棄也嗅聖手之澤香潤襲人斷而爲冠是可戴而不忍佩也一簪華發萬古淸風殷之弁周之冕邈乎其不可類也貂蟬恵文進賢白編卒然遇之恐退縮而失其貴也三沐三薫潔我衰鬢悚乎若聖手之遺也希聖之徳辱神之恵振塵而增嘆喟焉亂曰首可餙兮發可理兮心難乎其無愧兮勿徒矜莊扵外而廢弛扵內兮毋狀類古人而黽勉以隨世兮毋盜跖其躬而掩宣尼之袂兮岌岌峩峩髙自標置爲欲所驅而沁沁俔俔低頭服膺卑屈扵利兮冠不汝誤汝無爲冠之累兮

五言古詩

擬古

矯矯千里龍舉足踏空濶脫人扵險艱四海不難越安能陪駑駘從人求莝秣墮地爲丈夫造物不吾薄安忍自暴棄黽勉同瑣屑隨世覓溫飽呵手懼冰雪百年何足榮萬古名不滅

古意

俗儒束名教促縮如寒奚知樂道趣彊勉軒須眉短褐不掩脛破甑不療饑朝誦夷齊言暮取顏氏師妻子𨿽嗷嗷敢履非義機不見竊國侯壽考厭輕肥

懷古

一受其成形便爲气數拘冬龍與夜螢潛飛時自殊小智昧安命談賢愚三仁值殷衰一身不自濡漢興貴公卿胥吏雜屠沽後世看成敗美譽歸亨衢嘖嘖史臣語烈烈雄丈夫萬事盡偶耳百慮良區區春和散膏澤賤艸皆敷腴秋芳結寒霜幽蘭例雕枯適來勿軒軒適去毋吁吁皇皇東魯聖嵗晚賦歸歟

前題

蛟龍布雷雨蚊蚋競鮏羴君子與小人志趣天壤懸苟無東魯聖孰識簞瓢賢智者憂其貧愚者嗤不前豈知回也心不在爵祿邊誠欲富且貴執禦仍執鞭枉尋而尺直未冠乘華軒舜飯糗茹艸若將終身焉不遇陶唐君佳哉歷山田前聖與後聖百世同一天曽防豈狂者詠歸忘華顚

讀書有感

古人不可畱遺言在糟粕誦言欲求心遐想亦綿邈注釋萬千蹊適從欲疇托十行誇一目對捲已紛錯孜孜一書奴記誦務該博眾來諮至理有舌莫捫防書生亦良苦深念墮冥漠頭白眼昏花亷隅伴寒薄壯哉班定逺投筆開寥廓西域四萬里俊功超衛霍笳鼔歸京師弔死殊不惡

讀易掩卷靜坐有感

狂陽气漸衰利欲心已釋閉闗得靜坐怡然有餘適眼眀觀萬變气機不少息智愚賢不肖孰得竟孰失气數苟未盡善惡紛鬭敵蟻穴劉項兵蝸角蠻觸國風霜十月交萬動入防寂人生百年間如白駒過隙窮通互有命安用相劍防胡椒豈須多厚積八百石

讀書有感

餘生墮習气老眼尙愛書開卷初明了久視成糢糊下欲窮至今上欲窺唐虞下上數千年治亂牛毛如孰是與孰非錯亂雜紫朱欲辧誰與語撫捲增長吁讀書求悅心自笑乃爾愚請觀大地形脈絡各異區中原多平田要荒因﨑嶇匹夫耔百畆四海多荒蕪

讀書有感二首

人誰不看書看書多不細看書誰不細了不得滋味旣讀聖賢書當見聖賢意凡聖本同心气稟或明昧讀書旣開悟勿爲人欲蔽旣習而又習致力復致力初不無勉彊久久自順遂欲罷反不能於何勞智慧

朝野有新言例自比豨狗斯言固卑猥情實不誑口啜訶何足羞防侮不知醜見食還復來捶撻暫趨走人生至於斯百惡無不有斯人亦居官政法誰與守

讀論語自警

人心本無病致病皆人爲私欲生百疾聖人乃良醫用藥各對證疾去心融怡君卿大夫士周綱斷維持奢僣至傾奪習熟不爲非禮樂存虛文虛文亦崩隳刑政遺余迹余迹亦陵夷一時爲學人良心防昏迷受業七十子气稟各不齊聖眼如日月照見毛髮疵隨問隨答應滿意飽載歸論語書一編我將類町畦各人言行下病藥兩相隨一一反自省有無此欠虧一言卽一藥服之有餘師

讀汲黯衛靑傳有感而作

整冠見汲黯踞厠呼衛靑敬侮固云泥用捨誰重輕一死淮陽守一握百萬兵起塜象祁連至今與云平嚴憚日疏逺玩狎日尊榮所以皁流長作貴公卿世無魯仲連世無嚴子陵天壤一蠅蟻萬古爭羶腥

題恵崇蘆鴈圖

六翼已水濱孤鴻下寒云念羣與得侶伸頸聲相聞禽鳥有此樂賢者防以文我無如川酒滿堂會嘉賓我無及人徳孤陋常寡鄰卷中題詩客十九餘交親宦逰各分散不得偕晨昏何時一聚首拂拭襟裾塵道義共講劘文詞同細論燦若徳星聚謨謀奉嚴宸

題王晉卿扇

舉世附炎熱此心獨虛涼隔離云日赤障盡泥沙黃得手方進用避色能退藏淸風萬萬古愈久得彌彰

漁樵圖

何代無巢許混迹樵漁間君臣非唐虞明照不容姦公論一脫口萬古埀不刋吁嗟肉食人例以愚夫看眞僞若白黒潛隠良爲難所以戒愼獨機心卽天闗畫師豈無意庶幾消凶頑無聲董狐筆見者宜汗顏

題韓氏異花記後

居室出善言千里卽相應擴推惻隠心艸木被仁政神鑑良昭昭聨翩生瑞慶天葩出鳯雛五彩相輝映苟非積實徳此福何來並恨無瓊瑰辭洋洋入歌詠刻石大伾山千載去思頌

讀莊子

防莊談自然未必皆背道靜中見天機安肯同世好紛紛知與才私欲助貪躁九敗博一成暗墮山鬼笑區區是非言萬蟬同一噪禍福定誰司一一冀酬報寓言豈無情但恐傷名教

至元癸未秋八月二十有一日書陶詩數首至羲農去我久一篇寄懷於言

人皆嘆衰老我老起歡心自從嗜欲淺頗覺天機深抱我天爵貴浮榮不能滛瑯瑯聖言外羣虫費秋吟百年難處事一朝失嵚岑耳目願遲衰中和盈我襟少倦卽掩卷有酒時自斟

衰老少睡眠未晨卽坐起僮僕誠多倦我心私自喜壯年嗜欲昏日出夢方美回思昔日歡一一盡堪恥立徳與立言重任失行已亦隨市井兒車馬紅塵裏醉生或夢死趨向何庸鄙己往不可追來者猶可悔五十七年非今許能一洗

讀陶詩因以自戒

東坡晚流寓始喜讀陶詩使君未失志陶亦田父辭趣向苟乖隔好惡等棼絲在公猶未免何訝輕薄兒冥心味前言勿易生瑕疵

公退靜坐讀陶詩有感而作

仕宦二十年翛然一寒士公退飽蔬食琴書伴幽思軒軒同學友笑我懦無志富貴豈無心得失良有自流芳與遺臭二者非吾事已愧抱闗人吏部知名字

冬二十七日翰苑東齋讀韋蘇州詩有感而作

賦分嗜讀書己與淸苦鄰況復學吟詠安能登要津終嵗文字間矻矻勞君心幽懷只自知究竟誰見聞西風嵗雲暮白髮日益新寸心不自降尙負知經綸沍寒鬻絺綌東轅日求秦片言獲金印英哉當路人

郭西種稻

種稻逾千區鋤薙亦艸艸今年大有年穂實頗堅好僮僕笑有言蔬食長不飽黃腴含玉粒慰我色枯槁安知乃翁心朝饑何足道得米可十斛急送酒家保

題劉永年臥虎圖

視想得虎神以神寫虎眞臥虎不盈尺雄威來逼人盤伏若有待怒虎屈不伸爪鐵剛裂石目電光射云含嘯風已烈炳炳五色文熊兕莫敢越麏麞逺崩奔萬弩不可恐一飽奚足論惟獸亦多類天獨厚汝身弱肉恣彊食猛暴無四鄰可憐書生癡毎羨麟趾仁奮鬛振庸懦立髮衝冠巾想象劉永年厭處菜食貧宣化愛玆畫藏作禦府珍弗慮如虎變委靡花月塵坐擁百萬師囚死遼海濱我言亦已竟觸物感嘆新萬乘失其威化作艸莽臣

息軒畫馬圖

息軒髙妙人寫馬入神駿世豈無畫師下筆落駑鈍始知人品凡百業不易進前後三靑驄連錢玉花潤卓然見天骨千里煩一瞬行行二奚官丰姿脫塵坌淸曉出天廐人馬兩閒順息軒名士夫早嵗馳令聞淸時了功名防戱發奇蘊嗣孫今復賢羣處見淸峻風流慕前修英气能自振愛畫豈徒爲洗眼看飛奮

觀書旣久目力稍弱作詩以自礪

讀書悅我心旣久卽傷目惜目廢觀書靈源復防固損益互相攻取捨無定路閉帙儼若思勇斷旋自悞司命人孰無視物隔塵霧嬀虞成聖業豈以重瞳故不爲五色盲閱理非所慮古人見天道安在窺牖戶撥去非禮視三冬文史冨心目自雙淸寒月洗秋露

至元五年五月望積雨新霽涼月初上玉堂獨步

久雨忽開霽莫涼如新秋靑天出佳月淸光欲馳流翛然坐空庭恍若昆閬防淸風散華髮欲寐還少畱人生貴適意此外將何求世味吾豈無但恐貽心憂一觴聊自娛安用百尺樓

五月十五日夜半急雨喜而不寐

人爲口體累念慮千萬端秋陰懼霖潦春陽憂旱漧此生百年內日日不遑安風雨得調順造物何常慳吾聞名教言和爲邪所幹毎毎致災沴天心豈凶殘今春久未雨風霾凝陰寒一雨忽連夜霢霂聲未防豈惟農裏喜市井皆歡顏我無澤物功愧赧兼憂患米價日騰湧逋民何當還一雨靜羣氛麥浪雲濤翻丰嵗信可必谷帛如丘山

處暑【丁亥暑酷倍常年首尾五十日戊子復然】

六气順當受炎蒸大苛苦端如遇酷吏誣罔恣淩侮無罪心欝煩無慚汗如雨織羅不可逃憤悶誰與語今晨復何晨西風過庭宇洗眼視曆書殘暑當退處周興來俊臣貶竄穴火防四海一歡慶淸涼按環堵羣蠅與蚊蚋斂翼埋糞土六合共澄淸西成積場圃

酷暑不可禁因有此作

南維無秋冬祝融復當政炎炎赫其威火官悉奔命金石欲流鑠艸木難遂性飛走藏陰崖萬生如坐甑酷惡讞獄吏薫灼百毒並鏖我赤壁兵沸江焉敢湞日車何遲遲盼午不得正四時各有序不代蓐收令扇揺腕將脫防颸終不競恨無淸風手一掃火雲淨喘汗何時蘇持心以靜勝

酷暑懷趙禹卿

今年暑气盛殘庚尙炎溽簿書坐官府汗髮若新沐申未方退食浹背濕裳服歸來僦捨底鄰混連炊突開軒厭臭穢閉戶困蒸燠燕山得秋早嵗律異昔宿司天屬相火朱明助餘毒東郊有髙士世网不可束深林防幽居淸飈散疏竹匏食滿籬落禾黍過墻屋披襟遐觀臺曵杖淸池曲秋水了一篇負手行詠讀肯雜奔競兒靑泥淤馬腹人生眠食爾勞苦不自足相招許相過斯言防當復借君北臺風翛然醒毛骨

雨霽客至

暑雨逾三日曉霽猶蒸濕有客自外來泥濘沒馬迹羨我居優輕虛堂對書帙王事有期程誰能免行役我喜笑不答粗得稽古力帝祐得丰年勞逸俱莫卹農家築場圃禾黍如山積

後六月晦旬休雨中不出

立功旣不遂立言誰汝嗔飽食嗜晝寢甘爲蓬蒿人西家學苦空願與冥鬼鄰東家學長生奄忽散飛塵人生苟齟齬當作艸莽臣著書垂後世名與日月新安能隨俗吏黽勉擁朝紳

題史右丞瑞鶴圖

四朝社稷臣開府忠武公將相五十年民無能名功嗣侯光前業天稟何貞忠平南笳鼓歸退然房刀弓君恩無可報盥濯居齋宮聖壽祝萬年不懈玆益恭孰謂九天髙至誠能感通雙鶴何許來下壇舞翻風如受香火供如示介祉容回翔久乃去白日流晴空明朝日將午羣鶴踵前蹤三日還復來享答醮事終萬目快前覩嘉慶四海同忠孝獲異應福祿宜丰隆恨無瑰瑋辭揄揚付歌工激勵臣子心一一懷丹畫圖刻貞石永永傳無窮

立秋後八日夜雨

秋風撼庭樹秋雨滴寒更繁音雜淸響百種虫鳴少時喜良夜惟恐東方明老懷縈客思望望日東升淸霜已滿鏡何地容復生衰老亦常理百志良未成攬衣坐無寐長歌發商聲

八月二十秋旱民憂麥晚至汶上得雨沾足終日達夜

時防八月雨種麥倍常年謬當勸農責踴躍喜不眠年來米麥價絕食廚無煙三年九年蓄此事誰復言卒嵗脫餓殍不勝謝旻天山東百餘城徳澤我承宣一雨觧民憂執綏愧華軒

苦雨嘆【時八月二十五日雨至二十九日未霽】

不雨夏無麥久雨傷秋禾六气良難調水旱何恆多霖霪五晝夜陸地成江河早谷未登場穂黑芽成科晚稼僅秀實坐視飽魚鼉九月迫霜寒麥地犁未過民生食爲命艱苦百禍羅無術驅風伯開云變晴和收拾腐敗粒起殍免札瘥又念官倉空無輸將柰何

至元五年九月五日曉步翰苑蔬圃感懷而作

人生百年間短景一彈指不能爲名臣便當作髙士胡爲逐流俗汲汲懼寒餒我年未半百白髮已垂耳怙恃久已失捧檄爲誰喜諸子俟成立素食實中恥何當遂野逸杖履求園綺

慶蓋元甫生子

元甫生子西溪相公命名立說辭防詳盡不可以贅不肖以老友歡慶之情不能已謹以數韻賀

此身來何遙開物以爲宗相續幾何年得父母遺躬上以承無算下以傳無窮繼繼永不絕直與天地終宗廟鬼不餒門防藹春風人道莫此重萬金等蒿蓬所以慶門瑞喜見蘭玉叢今日復何日歡聲動晨鐘親友塞閭巷羔酒纒新紅蓋侯年半百蓬矢懸桑弓我喜不能寐奚啻他人同作詩代贊祝載酒壽媼翁善人自有後一彪勝羣熊啼聲气吞牛壽福溢兩瞳明年學言立指揮走諸公再觀叢堂上瑞气如彩虹買書須五車升戶上髙崇

應命趙畫索詩

丹靑𨿽細藝能者皆髙人請防宣和譜品分能妙神風雲湖海士廟堂名節臣胸次同造化慘淡入經營天地生萬物我筆能奪眞凜凜冰雪冬熈熈花栁春嘗觀蓮社圖眞宰差凡塵世無王黃華淸論不復聞銅臺趙濟之索言期世珍筆迹我未見詩卷何輪囷許與多名士定如詩什新古人家數中當與誰等倫鄙俚敢靳惜酬報當殷勤寄我數十幅黃華我比鄰

秋夜孤坐

露冷寒虫號熒熒燈未灺心淸坐不眠耿耿獨長夜牕月如見憐徘徊巧相射我豈枯寂人孤衾一寒舍庸駑固何爲壯志未凋謝荏苒文字中虛語非所借豈無匡君術誰復吟荼蔗所喜遭淸時上箸不可借

晚涼登北城據胡牀孤坐而作

臥病復困暑扶杖登荒城素月流淸光木末涼風生陂塘水正滿稻秧挿靑靑田家暮來歸籬落煙光明牛犁雜雞犬兒女歡呼聲人生眠食耳何苦厭藜羮列鼎不復得有道不能行去家二千里南來困炎蒸依依東北望飛去故園情

防狐突山

望望狐突山防絕峯巒起思賢欲一到踴躍忘委靡土人尙緣襲有廟荒山裏升堂出云端下深墮地底有馬不可乘便穏資杖履數步一止歇吁喘不能已松風散煙霧淸眺亦可喜畏塗臨絕壁困怯汗如洗防行乃爾勞防渉胡可擬書生例孱懦炕坐翻故紙緬懷班定逺暫舶西海水

薛稷鶴賈參議家藏

野鶴視眾禽昻昻髙閒姿薛公得趣深落筆形似之飄蕭散疏林喜受涼風吹雙雙窺魚鷺淡然立朝饑人生雜雞鶩一食良凡卑安得挾扶去越海求安期

屏圍畫花鳥美麗助奢滛髙堂何深防獨寫九臯禽昻藏防孤潔相對開英襟十二白羽翮九萬靑雲心想當市購時不惜傾千金秖應涼月夕落枕聞淸音

薛公工畫鶴精巧無纎瑕細染頂腦朱掌中調丹砂疏分羽絲雪膠粉洗復加防心成老鶴肝腑蒸煙霞胡爲功名際靜躁云泥差

常喜黃居宷妙絕寫雕鶚狐貍偶相值伏竄愁擊搏我時亦少年不覺指拳握誓當踏靑雲當路洗姦惡邇來不自堅壯志隨年薄毎登萊衣堂睠睠霜縑鶴

衛懿公好鶴華寵使乘軒鶴慘不爲樂戰士生怨言賈侯蓄畫鶴持捲求佳篇詩流喜題詠不盡主人賢所好良一爾是非何其偏所養非所用國君豈宜然賈侯偶閒適雅興在林泉一見物寓意寜爲物所牽新詩與佳畫過眼皆蹄筌

題陶令歸來圖

富貴豈不榮憂勞亦多端賤貧固枯槁閒適有餘歡誰能悅口體不令心思安田園日成趣廬舍亦粗完天爵足自貴奚必趙孟官盤餐有肴簌兒女復團欒得酒覓鄰叟眞率無欺謾徑醉任去畱有時遺巾冠笑傲日月長俯仰天地寛畫師契余心掩卷重開觀他時營別業但愧雙鬢皤

五月十九日過嶺

燕城望居庸絕壁靑挿天行行上北口平田失危顚燕郊入地底俯見蒼蒼煙北轅天際山髙髙與云連行行復行行旣至乃坦原一川復一山南望肖深淵登陟六百里形勢一如前盤盤阨孤嶺峭折一巍然陰陽限南北祝融淡無權我來屬朱夏衣薄思絮綿上黨天下脊始知非公言秦中據上流管見乃爾偏北辰天柱髙寒風送攀緣茫茫瞰中夏窈黒墮九泉牛羊散山腰細艸靑芊芊艸淨下馬憩香軟勝罽氊陰崖萬古冰凍老何頑堅風土變雄勁童稚能控土俗入四月竈釡火不燃鐘乳滿巵卮長飲鯨吸川民淳靜無事金革業所専上馬視千里迅速能周旋女人善勤勞車服手自全食淡復功苦何者爲妖妍嬰兒柰寒餒有母不求憐家法永傳守不爲風俗遷彊猛自天稟搏擊同鷹鸇緬懷防河戰事往將百年金兵四十萬敗甲遺河壖寒沙埋戰骨永爲蔓艸纒區區江漢人孱懦何拳拳退然弗勝衣坐馬不敢鞭徙死無出鄕出鄊憂食眠憑誰語宋人毋誇能戍邊王事有期程顧覽難遲延穹廬見張燈牧兒聲呼傳投宿撫州驛驛轡何翩翩

題文湖州墨竹

此君固娟靜變動亦多神蕭然文湖州相對淸無塵開軒罷琴書寫此含風眞苦節傲冰雪不受煙雨昏靜香妬幽獨恥與凡卉鄰東坡愼許可屢見詩與文此幅良得意書名遺後人葉葉如有聲勢欲淩秋旻時無好事者悅目桃李春斯人不再得縑素何足珍佳哉兩橫枝影落蒼梧云

宿兗州廨

方城二十里居民不十家荒涼無肆市何者謂喧嘩斷碑荊棘中欹傾見州衙白晝走狐兔牕戶灌莽遮循例聚父老勸諭勤桑麻俯首聴誨言口從力不加民時苟不奪學稼寜有差種樹郭槖駝笑我辭浮誇眾散日已夕庭槐鬧寒鴉

題閴然子劉大用艸虫圖

艸虫固防物思態紛不同劉侯乘戱墨寫生善形容依依敗荷枝蕭蕭霜菊藂拳聫寒鷺雨飄揺秋蝶風物物適其適熈熈生意濃翻嗤造物拙神禦匪専攻一一欲題詠但恐辭源窮可憐畫家手虛費摹勒功絕藝固可嘉纎巧非神雄何時風雨筆雲海隨飛龍

題徐熈艸虫圖

枯枝露蜂房气脈元通閉嘗觀蜂作室煦煦吐元气連房含化育眾懸一蔕行人不敢傍毒螫須急避螻蛄生糞壌欲雨暫遊詣皇皇卽求穴失土失依庇修角兩紛爭角抵如猛厲元甲不自振時爲羣蟻斃螽斯色尙黃靑衣亦同類寡儔不能災辦作兒女戱蜻蜓何輕浮防水起還墜時於枯棘尖立張兩翅秋蟬罷防丸脫殻鳴得意寒露一朝重閉吻僵僕地雙雙金粉蝶乘風誇秀麗花陰困午陽賦分亦柔脆烏紅名鬼蝶忽去忽復至不立醸蜜功竊食羣芳味朱蜓衣朱衣漫不知稱謂追逐蜻蜓飛眾同矜獨異山蜂容聲惡黃巾曵元袂時將良馬逐彊暴凴觜利徐熈本工畫觀物得情致我言非佳詩詠物豈無爲擾擾區中人一一自標置姦黠侮庸愚賤貧慙顯貴奄忽百年身經營望千嵗甘爲造物弄抗顏勞知慧出言言濟時立功功蓋世升髙不能廻危機不知畏萬物一芻狗掩卷增嘆喟

題盧仁美友敬堂

以身視四支支痛身不安四支各相視彼痛我何闗有物毒一支左右互防攔而云不相親此語何凶頑萬類本一气況在同胞間詩人詠脊令兄弟當急難風俗日薄惡手足相摧殘父母宛在堂離析何厚顏不意衰習余友敬見一斑誰當發薦章旌表光門防

省掾王直卿雙親皆八十

天下爲子心皆願親壽長怙恃兩無恙孝哉藤州王晨午具甘防夏冬問炎涼深愛見婉容養志恐有傷父母同八十步履偕康彊四海知名士輻輳投慶章親心日悅豫千載未易量十年一拜賀新詩塞髙堂徧刻東山石百世垂淸光親壽當幾何東海生麻桑

題謝才卿母八十詩卷

養子望成立三鳳皆靑雲事親祈壽考八十健且神慈孝志兩遂庭艸亦歡忻蔬水不戚戚況復鼎食珍剪髮有餘樂兒輩今搢紳藹藹一堂上和气蒸四鄰贊嘆可生福斯言最眞淳淸議豈易得看取題詩人

題張夢符亷訪臨淡防三友圖應劉淸叔之索詩也

淸叔抱髙節嵗寒梅竹松何人解幽意蕭然寓軒翁汗簡索評題意謂臭味同適當雨雪天姑射挾兩龍淸艶入神畫定非桃李容何時逢二妙醉歌松雪中作詩弔林逋字字梅花風

題趙大年小景

髙堂畫巨壁塗抹費靑紅麤惡映疎濶刺眼增凡庸趙侯善涵蓄六合盤心胸合權峙雄嶽毫髮分林叢相去不寸許雲山千萬重夢覺屏倚枕放眼瀛海空正如米芥粒潛納橫天龍俗筆漫張大客气誰爲雄

宿東平府廨廨近庫藏巡鈴徹曉夢回枕上有感而賦

衰老苦夜長臥久不成寐鈴鐸響終宵巡警足嚴偹重門仍擊析今古不能廢嗟嗟盜賊心刑威了不畏人生本定分溫飽豈易遂腸有藜藿充體獲毛褐蔽此外復何求甘死於不義何當富而教各各安所值無問公與私外戶皆不閉

宿漁棠

魯南三百里小邑名漁棠緬懷臧哀伯忠諌有耿光理到誠懇至萬世箴禽荒大字當書紳佩服不可防惜哉魯隠公諱疾甘膏肓文過稱略地不知過彌彰先是穆天子轍迹徧八荒不聞一直言懷古令人傷到今二千載玆道空茫茫

宿潭口驛

蓬蒿荊棘中茅茨十餘屋驛人敬官長邀迎畱止宿酒薄不堪飲夜暗薪代燭借問少人煙無人來卜築亦匪逃移多國初殄兵毒休養生息恩百年不易復側耳聞斯言無寐到天旭

登燕城南憶田園有感

臨髙瞰流俗擾擾困奔競貴賤𨿽殊途究竟均害性蟻穴蜂衙邊大窟豨牢並我本澹蕩人壯齒愜閒靜一官偶拘防黽勉雜紛哄鄊夢繞林泉南望徒引頸松篁映牕戶蘭蓀夾堦徑山田卒嵗寒教子了家政世事不投耳心逸身寡病有酒隨量飲作詩以情稱適意於百年俯仰一從命玆意何當遂霜雪忽滿鏡悠悠下城顚又墮黃塵穽

郭西卜宅聞嗣子以鄰墻未定有感而作

匹夫爭畆宮羣雄爭四海萬古同一爭奚較細與大聖人中天立所性良不在樂哉顏子心安有身口害

登歷下文廟郁文堂

科舉誠陋學在我猶餼羊去道固云逺尙有談文章邇來並是廢人心悉倀倀學校𨿽粗設虛楹照空廊朔望香火冷老雨淋欹墻教官窘生理日求糊口糧後學豈不繁儒名行工商小慧落胥吏愚鄙趨耕桑大黠巧幹祿庸懦老村庠衰風不自振例爲饑寒忙天恩本優渥差稅徴未嘗所乏在勸激遂使賢愚龎人材日淩替聖學何微茫我豈私同儕所系爲時傷州縣四三員字不辧張王判署尙未聞牧民豈知方養賢道旣廢選官路宜荒共治二千石何處求賢良弦誦杳無聞嗟防郁文堂

客荊南三年出入惟一馬近以病死戱作此語

齊景馬千駟愛駒心未盈山谷量牛馬亦有爾朱榮胡子官南方一馬何零丁今晨以病殂家僮走嗟驚呼童前致辭爾心宜少寜莝秣不苦勞廢眠起寒更望我官職髙裘馬頗肥輕結駟復連騎揚鸞應和鈴我豈無是心義命難稱情杕防謁軍門雲臺儼圖形騎驢三十載以詩了平生賦分有厚薄造物持權衡畜馬與畜徳各求千載名徐步以當車吾亦不徒行

哭挽左丞張公

聖賢不易合千載一相逢中統開至治皇皇仰羣公都兪吁咈間稷契映防龍相君當是時雅量得中庸獻替恊聖意寤寐懷貞忠薦賢若不及汲引言路通中外杞梓材盡出培植功養民務速富建防司大農惜無龔黃守善政莫我從出貳栢臺政庸懦凜生風所用多亷直簠簋皆飭容晚節佐樞府軍實自披窮年耆志未衰白髮照丹聖情日虛佇嫵媚恩益隆豈期不愸遺遽爾夢奠凶相君去無憾哀榮全始終一時登龍客忍見門巷空我非感私恵哀與士民同不獲執紼謚不與褒崇碑墓與志幽有言漫塡胸千里聞訃音老我涙橫縱夢中時通道哭奠若堂封

哭亷相平章

間气何所寓感之生異人卓越趨向髙舉足踏靑雲汪洋器宇濶滄海無涯津一命領方伯再命當大鈞許身不輕淺要接伊傅鄰心爲知己盡仰答堯舜君讀書知聖學不染章句塵執政履王道功利奚足云志不在一時樹業垂千春愛士愼許可門滿王佐賔譽望星斗重飲食寒士貧屢空常晏如所念憂饑民深嚴後樂堂寤寐思經綸濟海橫巨航蘇旱霏甘霖禮樂統刑政咳唾期一新奮乎百世下再復唐虞淳二防何許來醫和術無神沈綿竟不起天意誰能詢生之豈無故奪去良有因九原不可作慟我淚沾巾我車匪徒出沙路日荊榛

欽定四庫全書

紫山大全集卷二

元胡只遹撰五言古詩

歌風臺

呂政毒四海弔伐良有人斯髙蠱胡亥匹夫可亡秦咸思岀湯火誰能捨寛仁所幸遇項籍恃勇私一身三傑屈羣策五星聚昌辰人天苦兵亂一劍淨風塵歸來過故家冠蓋雜鄕鄰酒酣唱髙歌天日爲一新除凶信英偉惜哉多因循猛士守四方以是了經綸挾書豈佳律速去誰汝嗔覆車宜攺轍羸政胡可遵直紹夏商周建極明人倫長陵土未亁子死牝雞晨苟非天祚漢國步卒艱辛不循湯武軌不新唐虞民自是一再降晉武與隋文受命創業主處心當憂勤上以答天眷下以翼子孫勿謂功苟就佚豫撫嚴宸

防眞率防圖

古人重交防文防以輔仁徳業日修進分義日情親臨死生貴賤不攺金石眞一舉稱管鮑再舉稱朱陳今人有勢利性行本不倫朝爲膠與漆暮爲行路人美哉眞率防可使風俗淳鄭國昭溫公徳星聚天津藹藹十一人儀鳯暎祥麟口吐堯舜語衣振周孔塵雍雍庭戶間四時一陽春洛人何多幸朝暮同鄕鄰想象此一時市井無頑嚚佳防不可見再拜畫中神

登鳴琴堂故基

吏以身化民民自樂循理善誘無惡言風俗日淳美春風和气中周旋樂與禮不大聲以色弦歌而已矣宜乎聖師言許與稱君子我慙領郡符學道不修已區區終日間喋喋費唇齒民有不若徳未免以鞭捶一時𨿽面革中心頑無恥循吏未可攀聖域安敢跂再拜登玆堂沾衣汗如洗

哀第四子於濟寜官舍

有樂卽有哀無哀乃無樂人生非木石憂喜互纒防所以漆園翁要使情愛割吾知固勉彊此理亦不惡老牛防犢慈天性不可削子夏防其明乃爾自殘虐五十不知毀父母豈爲薄聖教意良深此味宜細嚼我生失子哀累累不可脫人爲與天命疑難誰判鑿要當自消釋中懷漸空闊

老懷已索寞憂患何相陳十年失三子新婦偕逝傾百端自解釋不覺淚縱橫聚散固不免數理吾頗明餘生命何薄明滅如風燈得孫近十人夭殞皆孩嬰二女亦成立相繼歸幽冥婢僕十五人飽暖壯且獰得疾卽不救嵗嵗無安寜小術陰陽家空亡運使令若云禍有緣罪惡何貫盈報應不可曉哀怨何時平恐此皆偶然幻化難倚慿跖壽與顏夭一一誰秤停防亡莫悲苦生聚毋過榮老涙不多得任運勿傷生

慶王晉卿僉事母八十

成子賴賢母敭歷貴公卿悅親得純孝坐享五鼎榮母子本一气慈孝通神明有感獲明應壽母臻八齡起居亦彊健儀訓尢嘉貞盛事耀閭裏美譽飛天廷錫類化天下簡冊有名馨母執卽吾母拜慶舒中情但愧才品凡偉節難贊銘薦章豈無人史傳當自成母壽益延永子業益飛騰裏門儻旌表願以慈孝名

題雪堂和尙雅集圖

主人學苦空虛左天下士衣冠固不同气味本相似大道原於天至性寜有二小智徒自私汝非而我是短白映長紅萬象皆春气甘苦齊結實總待西風至髙情悟玆理四海皆兄弟佳客實滿門亦起専酒食性理談天人防戱到文字三生白蓮社千載修禊事公案又一新淸詩掛名氏不知幾千年而復有玆防所欠龍眠畫風采發英粹詩像同刻石傳芳流百世方駕晉名流我言不阿比

租無田

井田不能復限田亦不舉富家連阡陌貧人無畎畆地稅隨推收控告亦無所賣者嵗不除買者積倉庾農人惜寸田吝惜過兒女忍淚立賣書誰憐此情苦防人耕且獲鋤耰倚環堵裏胥徴秋糧催喚急風雨此寃誰辯明申部部不許訴天天何髙泣地地無語舉家欲奔竄饑殍因難阻茫茫天壤間何地爲樂土

七月望霖雨感懷

客懷本悒欝更值秋雨滛逹旦復連夜出門泥淖深目倦掩書坐檐澑聲浪淋稚子來隨仕孤悶不可禁伴我如枯禪相對靜沈沈千里故園路一掬他鄕心今晨七月望佳節世所欽麻谷薦新祭兒女連袂襟遙遙應相憶念我嵗寒侵秋衣尙未寄婦姑勤暮砧豈知長安客宦情雪盈簮男女願家室獨我如商參積陰天易暝四壁秋虫音

石硯屏【有序】

至元十一年客太原得石硯屏髙不咫廣不尺粗見文秀如山形樹影以謂不足珍玩置之篋笥又七年家居無事整緝編簡之散落者復得是石於其中反復把玩若可愛者然而未敢必其天成人僞也滌去塵垢平以礪光澤以砥拭而視之涸陰沍寒中雪山明滅山下老樹根榦而枝樹外山根土阪逺近髙下濃淡位置姿色元气淋漓溪光掩黯若爲寒雲宿霧防幕者文華無面背石皆表裏洞徹噫造物之巧無不有無不在人見其外而不見其內見其發而不見其含蓄感而爲之詩

蟠塞天壤間名山幾千億神化興雲雨秀潤藏金璧奇獸雜珍木聖哲不盡識玆石一何異髙廣不盈尺天地與海嶽納影無遺迹孕秀幾萬年元气尙蒸濕乃知造物巧神妙不可測問道何所在糞壤及瓦礫無小大美惡孰能少隔絕人出萬物表胡爲自戕賊發我云漢章眀我天地徳我心無不有無徒玩玆石

題飛狐王國寶南塘圖楊郎中徴詩故也

人生行樂耳毎恨不可必紛紛守錢虜蹙縮死寒乞披圖翫南塘奚啻千金值華屋麗飛甍溪亭疊危石名花雜珍木蔥靑光照席舉杯桃李陰春晴鶯嚦嚦放舟芰荷香涼月不虛夕婆娑溪上影醉袖天地窄我知主人心黙悟駒過隙子孫幸能家樂此自恬適愧無良題評璀璨悅佳客千里來徴詩鄙語不容惜白日戰黃塵翛然脫羈靮悠悠想丰姿雲山阻平昔我詩非奇詩風期得情實屬君磨南山大書復深刻異時過君門洗耳溪流碧

題閔子祠碑陰

聖門七十子入道何殊形善誘亦善學各因其所明柴愚與參魯一惟豈徒譍賢哉子閔子以孝趨聖庭直差顏子肩竟以徳見稱孟氏具體賢至論豈阿情區區季氏宰何物來纒縈餘光千萬載炳炳垂日星我來拜祠下丰碑刻新銘烏王二賢侯爲政知重輕坐令此邦人務本羞徑行大哉堯舜道始於事父兄

前題

古人嚴事神報效勲與徳叔世僥幸心妄爲禍福惑祀典久衰訛滛祠委叢立詭怪雜凶妖巫覡增蠁肸西鄕簫鼓喧東社羊豕集有司不知禁敬奉翻踧踖坐視賢聖祠風雨摧破壁我登閔子堂拜抃三嘆息歷人知敬公於公定何乞悠然汶上行不忍污僣賊親疏無間言至行貽世則二善能效公厚福非神錫在公何虧增齊俗粗有識南山細如礪尙作麗牲石

安氏孝義詩卷

孝弟本良能教衰俗乃惡周秦均此民厚薄何寥廓父子𨿽同居井竈異防鑿於斯有人焉內則無愧怍羣雞正爭食蕭然見孤鶴門閭獲旌表詩詠滿囊槖攜捲來乞言與善敢他托欲知義利分子孫愼所學庶幾孝義心永永不衰薄

防宋徽宗自畫詩意圖展捲執筆防吟深思

作詩本言志而況於大君一日總萬幾安可同騷人識慮不深逺憂禍從厥身瑯瑯勑天歌萬古宜書紳

題王侍郎子字說詩卷並序

近世父名子師名弟多誇美而少戒勵以致子弟驕矜自得不知其職遇長者父執則昻然與之並行事官長則侵忽陵犯此固稟賦气質之偏亦爲父爲師者姑息許與太過耳今觀提刑王公爲侍郎王公之子命名立氏之說其髙於流俗逺矣蓋亦熟知其父教以義方所以求名之意云

成子良有道取友宜愼明爲善與爲惡皆是朋從生庭訓固諄切出門孰偕行一暴而十寒良苖豈能榮王侯作字說照見叔世情要助義方教反覆何丁寜我詩贈元益此語宜服膺謝絕奢滛子結交皆老成日見所未見日聆所未聆才學念增廣器業自堅凝幸爲名父子有善易飛聲世冑門第髙舉足趨天庭不爲賢牧守定作貴公卿

題田經歷夢諸葛武侯詩卷

一心生萬慮善惡影響從瑯瑯夜气說萬世同禹功人爲气血役百年昏寐中夢中復說夢自盲還自聾殷中夢傅說孔子夢周公吉人常夢吉凶人多夢凶吉凶果孰召此理詎難窮田子晚知學有惡能自攻一念或少差中慙靣生紅出口擇邪言立事逺邪縱心誠得正夢若與神仙通顚沛不由徑要與正人同

題義商詩卷

爲富多不仁況復市井身天資苟超邁薄俗不能塵利者義之和憂道不憂貧人能踐斯言萬金同一緡張許二商隠气宇髙絕倫臨財能乃爾汗背讀書人

防孫尹逐山魈詩卷

五祖治卽墨下車逐妖狐縣人以爲神祠碑照城隅一正慴萬邪此理不可誣孫尹亦良吏小魈逺逃逋想象宰邑日政與常人殊嗟今守土官心術何﨑嶇坐爲姦吏謾黽勉同髒污人妖不易治陰邪豈能除判筆孰傳神幾度鬼揶揄

題理宗書

晉武唐太宗健筆如飛龍一傳至孫子蠕蠢食葉虫乃知气盛衰云泥迥不同宋自宣政初宸扆人已空南渡百餘年苟延蟄坯封不聞嘗膽苦尙求書翰工痿弱如病女防筆無慚容一時阿諛子裝背錦纒防惜無栁公權拳拳納深忠

祖宗盡神武定亂甲躬擐後嗣何懦孱把筆气消散蛙坎吳山宮魚蝦海腥爛北顧豈無事區區學書翰精妙到鐘王能救將肉袒所得僅如此不滿一發嘆我知帝王書天章燦云漢隻字落人間神鬼亦嚴憚豈同閒適人揮灑一銷飯

題解州鹽池詩

人生須五味口體乃充悅甘辛與酸苦不備非所屑惟玆咸鹺供有口不可闕我行濱滄野煮海力疲絕中原腹心地有此大寶澤毎當三庚暑風火戰凝結溶溶鴨頭緑倐忽百里雪聚積千銀山投集不再月瀚海分一杯歳繙億兆舌隨取復隨平萬古永不竭我謀夫誰從一二迂濶防黃流通百水一一具舟楫太行開坦途夜黒見車轍所及無畔限工價隨例撤圜池樹帑藏山立得金帛

防栁公權帖

文章卽情性骨勁栁誠懸心正筆乃正百世歆名言婉順避顯諌不取訐直愆此幅出居憂哀感心拳拳奚暇工防畫觀者無求全

讀易堂偶題

大气舉大地升降三萬里气出則地落气入則地起地落白晝長地起永夜晷呼暖吸生寒气機自能爾聖人畫八卦知者世有幾洞見神明徳悟悅變化理一陰復一陽其勢不容已五行而萬物一源分萬委陰處二陽下巽伏而風靡陽居二陰下雷震安可止陰居二陽上兌澤不勝喜陽居二陰上止畜不移徙二陽包一陰附麗火終始二陰藏一陽從盛而爲水陰陽互爲根中乃其根柢三陰與三陽父母未生子八卦再交錯萬類無窮矣

後樂堂爲亷相題

憂樂人孰無小大各殊職野夫憂百畆嵗宴有餘適皇皇萬乘相憂虞何時畢禮尊庶僚絕祿厚萬鐘食入朝覲天光宸扆賜顏色出朝坐廟堂百司呼叱崇榮旣無倫重負胡可釋四海系安危九朝資柱石所以賢者心了不事安逸報君寜有身盡瘁猶汲汲一夫不獲所深夜時自責廷爭宜有言惟恨無百舌惡能同括囊得計樂緘黙大政宜力爲朝行不容夕奚爲持兩端首尾生畏戚不憂防詬傷所卹公論直不求百年安萬世恥慙徳視財惟恐多安忍復丰殖澹然李文靖欄折不加葺視權惟恐危安忍矜自得儼恪王文正恩不由己出挺挺一範公立志寡儔匹慨以天下任百姦潛屏息䢐徠良知言直擬防與稷至今勲業光烜赫奪星日一片憂國心照耀雲水白我朝賢相君奕世扶王室英姿百鏈鋼雅量云夢澤經學造精防義利分白黒宴居蕭然士漠不見豪習翻翻書滿幾燦燦琴在壁客來談古今義理窮得失上虞衮職闕下憂萬民瘠虛堂名後樂舉目成感激範公心可師異世幸親炙範公才可學烈烈踵髙迹匪同好名人門楣取華飾大勲豈易量髮如漆致君唐虞上有志不難必三年登公堂拱黙慙侍席謹掇士論余作詩聊紀實

冀正甫需軒詩

人挾剛健才見險不能止暴虎而慿河夭橫不知悔季路升堂人竟不得其死昭昭需卦象少忍須臾爾八月輿梁成亨途日千里

誠悅堂

父母愛其子常憂過與疾孝子知此心栗栗恐失徳承意先志外持身日嚴勑言行兩相顧至善以爲職晨昏問起居親顏有愉色居官服難事父母不戚戚登降誠悅堂庶幾心自得

題鄆城湯鼎臣汲古齋

人心隨俗移趨向竟污下一聞談古昔愕睨雜譏罵恨恨不下達鬼域日欺詐知利不知恥犬豕同椸枷倡優所不愛百辱百淩跨有客攜客來從容聴言話喜與端人交俗語口不掛母壽近百齡溫淸日冬夏結茅號汲古法書映名畫再拜求詩文與潔喜不暇古人誰復言古轅誰復駕市井得斯人失聲發悲吒

厭气堂

望气不經見此理誠有疑日月與爝火小大異光輝大人虎文炳君子著威儀焄蒿與昭明亦各從興衰四百年炎漢禎祥豈細防人而欲勝天巧詐眞兒嬉周徳亦已滅寜與呂不韋積惡如丘山殺人血成池此身得苟免僥幸不自知荒臺如廢堞千載未平夷詬罵貽萬世駐馬一吁嘻

聖人有天下此心了不與天位惡能私萬世獨我防王气誰使然乃不畏天怒呂與羸何親天已開漢祚滛刑血四海尙可踐天步借問壓勝臺何如羑里庫王者不可殺徒爲速眾怒七廟寒無光獨夫尙驕固子戮國亦亡何暇自哀悟我詩貽後人永監秦車覆

題鹿庵書

書法立气韻防畫乃輿一將誠鷹揚萬卒自精鋭後人學顏書區區較形似問渠胸臆中有此忠義气假屍以反魂體同神已異鹿庵气髙邁心畫能勁利追蹤瘞鶴銘安肯求妍媚世無涪江翁誰人作儕輩已來四十年書學坐衰廢惟公振英風進道仍進技方防提耳訓防鴻忽飛逝千里遙相望撫捲增嘆喟

安邑尹申子防山圖

申生閥閱子宰邑頗幹局公孫喜閒談不爲聲色欲樂哉防山圖盤礡膝橫竹丈夫當妙齡經濟志宜篤懷才值明時秋風送飛鵠胡爲慕村叟煙霞友麋鹿汝心吾再思要享知止福凡人居富貴貧賤使可復終勝無恥人龍鐘竊官粟

題張和卿舒嘯亭

人生作卑官屏气不敢息趨迎事官長吶吶伺顏色所以靖節公拂袖辭祿食曵杖東臯上舒嘯天地窄寥寥千載後何人踵前迹螺山依云深汶水照天碧詩成一長唫涼月送佳夕南呼公孫和一杯可用吸

防風引和聲杳渺穿雲逕疏篁揺輕煙醉夢亦蘇醒月明河漢傾空山有人聴

閏五月朔移居遣興

歷徧人間事見徹天地心動靜互摩軋萬物何林林巨細隨賦稟善惡從陽陰一受其成形有我古到今六合一傳捨生滅萬浮沈人生百年物行路日駸駸貴賤與壽夭彼此不相侵分限前我定人心自邪滛彊健升平日有酒當自斟

八日旬休端居

簿書雜詞訟紛擾無緒端剖決乏明敏昏倦生憂患皇恩憫疲憊旬日一休閒翛然掩闗坐元气徐生還官事豈易了旨哉意外言

治郡甫半嵗吏民未相信忽驚除書來攺拜憲使印憲司主擊彈不才慙魯鈍貪污在在同寃抑積成坌我無片言敏一一費窮問非道固難欺巧詐不易訊無私自生明羣邪莫逃遁我心如止水妍醜何勞認我心若權衡輕重自退進毀譽非所知攺過吾不吝

艸堂獨坐

飛飛出林鳥曵曵還山云鳥出固求食雲歸定何心往還不暫息萬古以至今勞生三十年歸來雪盈簮靜坐觀萬變造物何長勤

辛巳九日艸堂獨坐

佳節豈不多賢者愛玆晨我思古人心發興良有因孤芳止幽菊陽鳥來自賓過此屬孟冬肅殺非陽春豈徒䢐年悲白髮日益新有酒不暢飲奄忽同一塵千載諸我友悠悠柴桑人

郭西艸堂獨坐

古人事道徳今人憂賤貧富貴一朝得患失不顧身身名兩俱辱種種同一塵餘生千載後風期與誰親所幸愚且拙不獲乘要津緬思淵明賢投紱事耕耘秋獲𨿽不足掩闗樂天眞移竹出髙筍種蔬日芳新披襟北窻風天逺無纎云悠然一長嘯孰爲羲皇人

因反還鄕僦捨以居面南山獨坐而作

京塵二十年耳目厭紛競今年遂歸來山城樂深靜十室九親舊情好足成敬往還無將迎語話絕諛佞舉足皆坦途不復憂機穽但知平易歡孰羨才華盛人生粗溫飽安用聞時政緬懷居防官心體交相病窻涵倚天山門掩緑蘿徑好鳥鳴樹巓似與吟和應心從無事來西日覺遲瞑讀書旣少通奚必逺求正一琴靜無弦無意求人聴移文不湏來玆心久已定白髮還故鄕亦豈要時聘一杯對南山滿引時自慶

王經歷恆齋詩

易經雷風恆象義甚精究六爻五凶羞聖訓豈誣謬恆徳何鮮能不恆自貽咎髙齋掲玆名命意亦深厚朝由仁義行夕惕惟恐後終食不違仁月將而日就常懼名過實一失不可救靡靡衰薄中得此防華秀所以天下士贈詩如輻輳我言何輕重謹譲羣英右乍作而遽息毎毎防玆疚見賢思與齊援筆不自陋

艸亭隠幾詩

發土築垣墉坎深作蓮池種蔬平凹疊因髙爲亭基親友笑荒陋童僕不告疲防觀與棲息我心愜所宜淸風送佳月細水生漣漪茅檐不尋丈坐與浮雲齊

題朱晦庵周易橫圖

伏羲畫八卦萬象已圓明文王八其八注觧己丁寜又恐人不悟系辭仍定名周公何殷勤毎爻言庶徴孔子繼三聖披閱極精誠細防作十翼廩倒而囊傾所恨王輔嗣四聖爲一經讀之使人迷不見賓主情賢哉子朱子復還舊畦町探原冩橫圖始終一筆成一陰復一陽七級得全形首尾皆自然安用口舌爭

退食自責

憂世復憂身無病欲成疾舉杯不歡飲對案不甘食人皆日忻忻我獨常戚戚感激一飯恵圖報等深徳意气一然諾履信不可失十年受國恩舉家不耕織有生俱皇皇闔門享安佚澤民昔自負不聞一言直論兵嘗自賢開邊黙無防書生例空言素學當再習

公退有感

黎明入官府問米鹽細務簿書堆几案過午仍判署王事有程課日月敢遲悞但恐致疏虞困憊奚足慮退食例申未有時沾薄暮觧巾僦捨底塵顏髮垂素飯餘推枕臥夜短天易曙妻子隔千里八年苦孤寓祿食豈不榮弱質困馳騖仰慚經濟才萬鈞不勞負談笑天步淸謦欬民室富勲名紀太常軒蓋沙堤路華屋艶神仙八珍不下筯賜予快恩賞誅鋤酬怨怒才命各有分無爲生怨慕

退食靜坐

看書才識弱濟世權分卑人生未中年飽食將何爲嵗糜太倉米報效無毫釐偸安固自便謗責將誰歸趨朝署紙尾公退掩柴扉有舌戒莫捫有心廢深思流光何足惜永嘆傷明時

四月十一日靜坐

人皆厭閒寂閒寂豈容得散步旣少倦澄心坐自息眞气忽我從心境一融適深扃隔囂紛良貴無儔匹開卷晤賢聖鄙吝悉冰釋𨿽非羲皇人聊爾免羈靮孰能踏紅塵蜂蟻同汲汲

偶然感懷

士無憂世心何異燕巢幕突熾幕旣焚不救巢離墮嫠不卹其緯所以懼此禍可憐賈長沙痛哭不安臥公卿盡庸流百口紛沮挫卻令主父偃爛額延上座

靜坐有感

人生本無事營營復區區朝爲利所誘暮爲名所驅畏途冒馳騁權門妄奔趨惡貧憂不足求富豈有餘天爵不自貴甘作外物奴所防如丘山所得無錙銖下成妻子禍上連祖宗污奴顏復婢膝赧汗沾襟裾殘杯與冷炙何異餔糟豬天地生萬物厚薄暗乘除與齒卽去角二美不可俱付我以忠信飽我以詩書授受亦已厚粗不乏所須同胞億兆人凍餒無綀徵戍百萬卒不如首丘狐餘生負何徳潭潭府中居有口若瘖瘂有目如盲夫負罪不知愧尙忍貪膏腴有屋庇風雨尙忍求髙閭有馬不徒行尙忍思駟車息心安命分萬慮俱晏如宸恩同雨露四海皆霑濡諸子粗成立復我田廬

題姜節婦傳【京父之妹商相作也】

羞惡志莫奪貞節以死守此心人孰無可暫不可久失夫失其天冰蘗成白首婦道得所安不爲名不朽重令馮瀛王泚顙凝妻手

閱物

人生一何愚精魄常外馳入門嘆貧窶出門慕輕肥神爲事物耗夢逐聲利飛朝遂僥幸志暮愧顚覆悲百事欲佳美一身不自持此身如捨屋主者當日治此心同主者有物當依歸屋空主不在屋壊主不知主人定何適狂醉寢街泥未醒輙復飲老死甘昏迷捨主兩傾散妖怪相追隨我心非苦空我言豈侏作詩聊自警神志常融怡

題張公佐畫寒江圖

黯慘發凝沍雪壓長江船崇山界天白僵木無春妍萬物歸閉藏地裂縮愈堅二老何許來醉歸傲冰天公佐亦奇士徑拍範史肩筆挽冥威毛骨生凜然防當六月火海沸石吐煙燔爍不可觧展捲時在前

題顧大夫詩卷

醫工顧良輔持捲來求詩我欲相告教醫非我所知我欲相稱譽不知難爲詞漠然還卷軸佳意不可違農皇去已久夭枉誰傷悲術訛殺天下人命如塵泥豈惟醫藥子牧民亦如玆我言非詬世顧生宜深思不經三折肱惡可爲良醫

王仲略之子持捲求詩

仲希能尙友遺山善忘年艸聖新樂章子孫宜世傳邇來風俗薄情以勢利遷漠然見父執手澤隨棄捐仲略吾世契有子乃爾賢迄今四十年墨光猶烱然秋澗題訓辭廣文贈佳篇不鄙賤衰朽千里來乞言乃伯辭理盡援筆還自憐願言通家好世世金石堅

寓懷

掩闗誦醫方無疾不可治出門值防恙羣方坐虛費藥品非不佳術業亦深防主人信且誠標本吻相對竟無一效功斂手黙辭退天命固難明人事本不昧君子貴反身愀然還自愧

自釋

天地亦云大傾缺不平滿可能螻蟻軀一一必所願挑燈悲夜長攬鏡驚嵗晚古來大名下素志浩千萬未絕獲麟傷又起思鳯嘆經世愧無能著書復才短身安子孫賢賤貧從懶散

書生慕黃卷愛玩倦復披蠅頭錄細字兩眼成昏眵苦心入冥搜緑髮成霜絲塊坐尺椽下握縮同寒冬暖兒號寒年登妻啼饑尙云有眞樂老死不爲疲立言發新論聖道是耶非肺肝良苦心僅得招謗譏壯哉班定逺奮厲投毛錐生前志已酬身後名益馳一篇西域傳萬古功巍巍我豈牕下人久墮故紙癡立術當愼始旣久不可移利百方易業此語誠良規萬事莫非命愼勿羞前爲

效李屏山狂童怪語

釋老圖冥獄僅能駭庸愚六經語名教才得籠世儒一有不羈事蹴踏如土苴豈惟禍未及厚福集其軀天心驕若人鬼神將何如

有感

聖人善眀理理有不可必聖人善知變愈變愈無極古今壽且貴一一誠大徳古今賤且貧一一皆鄙質成敗亦若是附防論得失萬事盡偶耳蓍昧前識區區賈長沙徒爾長太息祖父躋余蹤卻享五鼎食

前題

馬援因炎瘴還憶少防辭東坡貶海南始愛淵明詩二賢人中英豈爲聲利迷長才良有餘前途忘險猛虎墮防穽飛龍困沙泥回首靑雲鶴不落网罟機載瞻九霄鳯翺翔覽徳輝緬懷四賢心誰是又誰非未就武成功寜食首陽薇

前題

气機始一動宇宙不自寜一生復一殺舒慘爲枯榮巨運已不齊萬類何能平未滿五千嵗已自差中星日月屢昏蝕河山亦枯傾乾坤時振裂星妖幾崢嶸較以句月間七晦而三晴大變不可數細異奚足驚所以人世間治少而多兵正气未少蘇陰邪已慿陵端人杳粟芥憸惡同陵京弱肉彊者食屈直誰汝明均爲風化羽燕雀茹雕鷹均爲水中物魚蝦飽長鯨始知气運機萬古一紛爭區區名教言呶呶誰爾聴

天道良好還一一相乘除始焉若太偏了不爭錙銖身居萬鐘富子孫乏簮襦暮爲新丰客朝曵朝堂裾慶者甫臨門弔者已在閭莫喜無故福禍亦與之俱此身幸苟免後嗣將何如萬事明對待有目何昏愚自甘造物戱哀樂良區區就捨不失義禍福非所虞不見有道翁气數不可拘不見輕世士語黙樂有餘不爲外物屈無往不安舒蛟龍一有嗜豢人能醢葅虫蛾爾何物宜以燭焚軀

題楊氏家藏山水橫幅

畫師貴細宻格俗失髙趣士夫尙簡潔云逺生意具天際得歸舟防茫見煙樹重嵓映幽居雲水自朝暮細路繞寒山還家人獨去吾鄕富此景未遂風煙屨題詩一噓嘻把翫洗塵慮

題四皓圖

漢髙或罵儒所遇非英偉前星一蕩揺良軰不能止邂逅園綺徒羽翼已成矣始知髙皇心未嘗不重士紛紛屑材一罵已污齒事定復還山世塵豈能凂彼哉魯兩生固陋竟不起遂令朝廷上永絕二代禮

防山谷書槁

修辭立其誠下筆無艸艸尺牘亦細事謹宻猶起槁後人何荒唐萬言一揮掃侈心誇敏防自謂足妍好閒窻明眼人咀嚼細論討萬山無寸玉棄擲復誰寶開卷愧前賢得名何太早

自適

作詩匪求名言情代吟嘯作字非悅人形冩胸中妙辭筆偶從心美惡忘譏謂人生各有嗜一一豈同調孰無功名心應時發輝耀自非瑚璉噐惡得升廊廟幸玆謬通籍祿養離屠釣鈆槧老年華自憐還自笑

無人靜掩闗日永如嵗年不著牀下履凝然肖枯禪羣鳥何許來相呼鳴樹顚書帙盈几案閱卷時一眠欠伸還坐起簾影日西偏安得騎鯨客細詠坐忘篇

題耕讀軒沁州韓君錫之所居也乃子來請詩遺山諸公先有此作

有田能力食恥學官倉防著書澤後世不願隨人語長松北窻風疏竹南楹雨枕上羲皇人外物皆糞土

自遣

賜也不受命貨殖亦已丰回也樂安分簞瓢恆屢空齊在聖門下學術已不同莫訝叔世士隨俗論窮通年來墮防宦年去風轉篷桂薪米玉地兩見燕雪冬旅進狂斐辭喞喞吟砌蛩坐看封侯人吐气翻長虹我豈無口耳抱膝如瘖聾恥窺端木墻願躡顏氏蹤熱中不可作長嘯來淸風

防徽宗所書千字文

書翰乃心畫因外以知內羲皇畫八卦天地萬象備人文化天下聖功非進技晉武唐太宗猶足見英气吁嗟宣和殿顧影求妍媚日與童蔡流瘦硬誇新制他日韓州行擲筆始知愧

題恵崇瀟湘煙水圖

恵崇煙霞人蕭散江湖身心與雲水一禽鳥亦相親物我共閒適萬象同陽春愛畫非畫師模冩造化仁獐猿兩癡黠相戲復相馴鵝鴨雜鴻鴈防泳全天眞汀花迷岸艸茂林連修筠風蒲霜葦外紅蓼欹白蘋物物自榮悴不知憂斧斤冩生得生意一洗俗筆塵我生亦良苦公廨困冠巾民訟千萬端吏罪如魚鱗訓諭不能息笞箠慘傷人對畫空自慙何時風俗淳萬類各得所同作太古民魚鳥亦咸若艸木含芳新

偶成

人材應時須用捨奚在已所以掩鼻笑正恐不免耳生與噲等伍背汗增愧恥螻蟻旣墮地未見寒餓死可憐奔競徒賤辱無不至蹴爾而與之乞人且不視

無題

此心本虛明百欲日昏蔽譬如鏡積塵不復加磨礪愈逺愈防反與馬牛無異旣無賢父兄學校久亦廢耳目所見聞倀鬼雜魑魅習熟爲當然寜復知慙愧天道如循環亂極應還治英哉賈長沙太息更流涕可憐漢孝文苟且承秦玆時去古近三代良可繼失時而不爲令人增嘆喟

气質苟不髙百爲皆瑣屑趨向日污下逐逐聲利轍年來省前非攺圖當勇決堯舜至周孔八聖吾慕悅立徳與立言汲汲追前烈求心卽師友自語自磋切必待文王興庸懦非英傑松柏一出土便與蓬蒿別已見千尺姿從渠嵗寒雪

五十無所聞固爲聖人棄矧余已六旬耳目漸昏憒𨿽逢庸鄙人謂我不足畏壯年不可追知悔當自勵倒行而逆施斯言何自棄莊敬可日彊憤悱通必邃壽考吾不知力進王良轡

夜行固云差失道苦不逺天明得正途歡喜忘呀喘我車頗堅完我馬亦彊健白日𨿽過年僕禦皆再飯周道直如矢良辰未晡晚聖域望九闗觀光得吾願

拘以形气防與天不相似我心卽天心人天本無二凡天之所有我無一不備克去形气私量包天地外知化且窮神述事而繼志彌綸復裁成了卻大人事

衛靑霍去病起身自滛奴所知勤皂何者爲孫吳一朝當帝意總節持兵符出塞三十萬入塞三萬餘無人問二子方略果何如李廣飛將軍受制於庸愚敗死不封侯數奇良悲夫

賈誼眞英才王道乃素學孝文好無事欲爲還齷齪公卿盡庸愚厭已忌超卓鵩鳥亦知天飛飛入帷幙不遇庸何傷王道惜冥漠

朝誦論孟辭暮誦六經言臨事毛髮比一一皆差愆此病果何在不識我之天我天殊不逺性理卽眞源眞源一淵靜動止合自然澄百錬鏡流行派萬川

去月呼使君今月呼參卿而我竟爲誰側耳隨呼譍貴賤不自持甘爲世枯榮譬如畫家筆污潔幾紅靑又如築夫幹從人恣沈升人生豈物耳終老無定稱夢寐驚寵辱俯仰徇虛名

稟受作猛虎一飽肉百斤脫殻爲秋蟬饜飫風露晨二虫各有適不知天地仁人出萬物表反自防其眞旣羨晉楚富復傷顏氏貧物生本不齊安能同一均奪彼以與此怨尢徒悲辛

顏淵問爲邦樊須請學稼同在聖門中人品自髙下執一不知人玉石俱同價所以三閭翁寜死不廽駕胸中富義理肆口能成文區區旣問學漫費綴緝勤餘生過中年讀書頗有聞物外不惑少覺徳性尊聖域固云逺循序亦能臻

瞑坐惜眼力絕慮靜靈源四十無所聞安用贍空言毋貪文字名正坐蠧塵昏呫呫誰汝聞何異蚊雷喧書生太癡絕甘愛古語謾坐防靑雲士龍馬乘髙轅秋風墮木葉蕭蕭走前軒嵗序與流水冉冉相馳奔

好事得入手急行能幾多況復墮閒散萬慮成蹉跎惟餘誰作祟搜抉傷天和擾擾靈府間起落如翻波以玆銷年光寃哉雙鬢皤

近喜蔬食故效淵明形影神相贈之什

木借土爲天人以食爲壽精粗苟無毒隨遇宜卽受鼻竅矜小慧愛惡辯馨臭舌本亦多事咀吮分薄厚交爲心主累梗塞不下脰鼻舌誇忠勤百味不易售枯腸殷雷鳴怨謗生訾詬四體隨怨尢臒瘁如在疚榮衛日枯澁毛髮復萎瘦心君不自安久乃悟昏謬坐爲二子欺我思一何繆人生各有分萬鐘而一豆庾郎三韭貧何曽萬錢富夷齊首陽薇漢武上林狩丰約貴安命可知不可究以爾婦寺忠適足爲吾垢

才答命

鐵利成名劍銅良作明鏡受才苟不佳莫致千金聘𨿽爲愚瞽售究竟乃僥幸識者一過目捉擲糞壤並見棄誠當然寶藏諒非正顧我才不才何故爲定命

戱問正平求卜有感而作

筮問前期前期豈難知只取已去日前期卽如玆天壤一枵瓠百蠧分膏肥萬事亂無緒今古一棼絲小知良苦辛得失分銖錙豈知咸偶然才術將何爲天公設權衡低昻竟誰特理有不可窮愈窮心愈迷去日何了了前途復何疑前非較今是了不爭毫釐髙哉靖節公把菊醉東籬

君復卿契失明作此寄慰

前嵗聞吾兄目疾旣而又聞日漸昏眊不意竟至幽障以吾兄平日仁靜淡薄不宜致此亦宜順受其正寄呈鄙語情見乎辭

子夏晚防明羣友走慰哭不意我良友亦復遭此毒初聞驚痛心憂疑日三卜傳者審不悞老淚寫幽獨作書將拜問書成不忍讀恐傷吾友心置書塵滿幅愚計云蔽日不久明當復誰謂嵗月深神光不容贖壯志宜自寛內視炳如燭髙情素深靜萬事不掛目鏡心自淸昭受順耆年福

送王文琬北行

騏驥萬里足芻豆非所急志士百年心不在升鬥食賈誼政事書王通太平防忠悃三愛君惻楚重憂國所懼非饑寒此志竟誰識此生何多幸乞言辱前席良玉宜三獻兩足不可惜去去持素學靑雲展長翮勿爲圖一官巡門不寒乞

腹疾自警

胃廩良有限口貪欲多有多欲無所容養生反招咎邇來得腹疾諸藥莫愈救自思致疾源禍腹以悅口口悅媚斯須腹疾系夭壽美味如佞人急拒已喜受所以神禹心覆杯惡防酒養小以失大玆言銘不朽

五月十四日晨起自警

壯年懶讀書志與聖人逺炎炎競功利安佚事防衍老來頗知味精力警衰晚五十三年非自愧足徒踐覆轍旣知攺白雪鏡未滿我心固非石堅定不可轉晚節得聞道往罪庶當免老懷期益壯滄海一蠡淺

雨過路滑蹉跌傷右手自訟自怨而作

老大气血衰保防不充續胡爲致蹉跌顚僕損筋骨腫痛色靑紫百療苦餘毒呻吟三十日面垢廢盥沐緬懷樂子春下堂忽傷足自怨復自艾不孝那可贖行父母遺體防敬自貽辱我今得此罪嘉言才三復從今一言動敬愼仍約束抑抑衛武公愈老行愈篤弗畏卽入畏聖訓惜虛讀

欽定四庫全書

紫山大全集卷三

元胡只遹撰五言古詩

寄平章相公

正夫苟立志自負期有成矧曰廊廟材所系良非輕可憐子房公微屙屢纒縈服食日節愼竟不傷和平志壯气不衰終能保遐齡勲業千世後光與日月爭乃知命世才造物豈虛生黃金到百鏈然後見堅精我能卻厚味誰與生五兵我能薄嗜欲何者爲傾城讀書有餘力或可窮醫經爲國當自愛鄙言出眞誠

寄張平章

鼎不可拄車馬不可守廬所用違所長事廢身受污牧民豈閒職擇人頗荒蕪屈伏不爲恥將身辦奔趨奴顏映婢膝自謂與世符偸竊供賄賂甘與貪吏俱喧爭肖羣雞錯雜同亂鳬中置一老鶴矯亢形影孤飲啄旣相異飛鳴不相如未免生忌疾天稟不可誣豈無淸溪水充饑足菇蒲豈無淸山云曵曵澹相娯塵网防可脫此志老不渝誰憐孟公綽黽勉滕大夫

贈答王子淵

防年气血滑得枕卽成睡邇來一何衰旣寤不復寐寒齋夜迢迢展轉擁衾被所喜得佳友對榻話相慰上論古先哲下議及當世訂定到數返朗豁發防蔽余談及文辭歷歷舉凡例人生豈無友晝接暮分袂豈如吾二人親戚同比翼不因抱官囚此志何由遂已失羈旅懷愛悅那有旣譬彼瘖瘂人食蜜自知味三益不可忘況復辱佳制他年再相逢一笑成故事至元四年冬迆邐及春季作詩匪誇言聊以紀時嵗

馬仲驤持紙索詩書此以贈

平生無嘉言所作不畱槁年來志已衰漫與尢艸艸應物隨遺忘寧堪掛懷抱長笑嗜詩人肺肝百搜攪區區好名心雕斵求媚好得句如得官窮苦甘衰老此心幸無事何勞慕郊島我幸脫此疾捫腹喜安飽可憐梅聖兪思澁費探討仲驤持紙來求詩大堅禱恨無艸堂筆快意一揮掃書此自解嘲相對爲絕倒

贈霍秀才賢父子

舉世趨近利晨樹午求陰例將賢子侄置身惡木林朝伴豹虎攫暮逐鴟梟吟結習熟貪鄙何者爲良心所獲毛髮比所喪江海深英哉霍氏子好古不同今學爲孔孟學俗儒非所欽優防天爵貴不希帶橫金一言我相朂正學久消沈虛文愼勿作聖道日搜尋胸次富義理咳唾錦漓淋洙泗路非遙千載有遺音蘇旱或可遂滿袖傳云霖

贈劉道濟

自聞道濟名於今逾十年不識道濟面懸想心茫然今朝忽相見久渴逢淸泉何勞話平昔聲迹稔相傳苦學得深趣性理自一天辯論千古事水鑑臨蚩妍恥與俗士伍奮拔希前賢自負良不淺但恨天公偏喪偶二十載枯淡成臒仙父子夜讀書晨防寒無煙四壁倚甔石壯心窮益堅題詩窮勝槪忘歸縱畱連名僧及幽士倒屐歡招延人皆見委順是未知君全志大惜未遂孤影成華顚嘗觀造物理否泰無定専物將亨於後未免空於前大器貴晚成不與細物肩皇皇聖天子選士窮八埏只今數時彥定讓先蕢先長才了經濟五馬乘華軒粉白間黛緑一一要君憐富貴忽相逼勿忘余知言

贈張經歷

丈夫貴剛勇應物宜中節義理與血气善惡不同迹剛勇不好學狂亂交相賊失善而入惡背吉成凶徳潛心聖門學體認何細宻惡不遜爲勇惡訐以爲直惡居下訕上惡果敢而窒惡勇而無禮惡以剛成愎剛勇豈如是聖訓甚明白攺過毋少吝見善如不及利欲莫能動威武不能屈大勇與至剛坦途豈難識捨彼而取此黽勉趨聖域

寄王子勉侍郎

劉生投京師意欲求薦章位卑人望輕安能助揄揚朝廷念知識孰信朴直腸騏驥奮鬛鳴顧我非王良呶呶百稱譽防何不爲狂我言一脫口反恐生雌黃仕途亦多岐有之皆騰驤譬如徑寸珠炯炯照夜光人皆知可寶安忍道路傍臺閣富才彥舉能秩所當去去振羽翮一舉誰能量

答張經歷乞言

友道廢已久謟媚相逢迎意气少乖忤蓄怨生怒憎三益與三損取捨誰復明接際若膠漆機穽伏戈兵嗤愚鄙不肖妬賢而病能無先後貴賤把持復侵陵常使我負人百僞不一誠厚薄無定在勢利爲枯榮習俗日薄惡鬼蜮紛縱橫經歷淸河公刮目求良朋徵解索告戒庶作座右銘我師馬伏波格言常服膺朋友有過惡如聞父母名閉口不可道勿妄生譏評寧使人負我有犯忘較爭宗族稱孝弟忠順事公卿徳如金玉溫气若芝蘭馨所聞止於此淸聴恕狂鳴

寄子裕參議

大賢不叢生大器不早成才學兩超絕防人遇休明壯年復防何倐忽如流星古來豪傑士賫志埋幽防我輩何多幸筮仕逢升平有口得盡言有學不畱行海嶽無可補祿秩春陽升共兜𨿽雜進奚損防臯名元惡防顯戮端人整朝纓近來到京闕臺閣列羣英選材極精粹大廈安無傾天眷日益厚西北漸休兵元勲踵賢王無恙朝天庭聞說京師人喜劇黙無聲聖賢復相合艸木含芳馨人生值玆時菜食亦已榮致懇諸時彥壯心勿凋零

寄張郎中可與頥貞

髙齋號頥貞斂袵難爲銘不識主人面因名見幽情舉世愛春華何人樂秋成此心失正鵠無異波上萍客來話髙義事事喜且驚汪洋萬頃陂誰能測沈防洪濤觸砥柱困憊自東傾貞者事之幹學易良精明眞積力已久气以集義生正當服官政非君孰澄淸豈同口舌儒文筆了生平何時遂願見再拜咨易經

答洹溪見贈

先生挾雄才早以文字名古文學西漢立志不自輕天步忽攺玉潮落閒長鯨棲遲鎭州幕探討益深精丰碑每旌紀有客來求銘得文蔡中郎死生兩爲榮胸中金石列輕重持權衡十年總雄藩理劇筆不停篇章偶防戲擲地皆金聲金鑾選羣彥拜詔升帝庭九制付一掃腕健秋風生人生獨何幸談鋒得時聆三年侍幾研神膏洗昏盲狂斐不自量惡語瀆門屏豈期辱裁答愧汗沾塵膺新詩一何似練練秋江淸變律出新意暗覺無劉應閒得首肯安用四壁驚世無謝暉玆言欲誰評俯慙舞籬鷃仰空望云鵬我廩亦已倒君囊未云傾願賜起予念得與詩壇盟定應勞薫沐踏月扣深扄

贈畫師張潤之

造物生異人妙處不自知畫師奪天巧徑欲形似之以神貫彼人滿紙見丰姿朱粉一融化如以印印泥我心適有在示汝橫气機勿作眞寔相此理誰窮推必欲得吾眞刮目深窺窺

寄李二衎甫友舊

緫角愼擇友似君能防人君心淵以黙我懷粹以春外若不易合中情藹相親聮句風雪夜並轡花栁晨相離復相覓敬慕日益新君慕我無僞我敬君無塵有失須告教接納從具陳有美不口譽暗若獲嘉珍古人不可到已脫雞鶩鄰相逢百慮消何者爲賤貧年來成逺隔欲防良無因君思我應切我夢君亦頻千里共明月出門望通津尺書何寥濶亦豈少鴻鱗寒溫諒無益懶散任情眞君閒日無事田園坐荒榛我官久不調進退兩邅迍相思復相笑有愧半百身萬事盡乃爾一心恆苦辛何當謝手板復我洹水濵舉网得嘉魚杯羮雜薇蒓再遂林下約困羽時一伸踏雲共攜杖對月同岸巾有子辧溫飽世作無懷民安知靑雲表髙閣聳麒麟

寄李裕卿友愛

憶昔少年日不識分擕愁朝爲閭裏嬉莫爲閭裏防憙如同隊魚相失卽相求江山爲我妍日月爲我畱古今共掊擊詩文相唱酬艤舟南塘夏戲馬廬山秋入門父子歡出門朋侶稠笑談俯仰間宇宙一蚍蝣朱顏映緑髮一官非所憂自期學業成舉翮超昆丘得失道復行絕足追伊周坐信古人書嵗序闇如流龍飛啟昌運仕籍粗見收隨廢復隨起急雨水連漚朝應列宿光暮與編民儔我趨東州幕君登省郎輖我曵辭林裾君轅復西州相望五千里萍梗兩悠悠相憶不相見塊若鷹坐鞲碌碌逐人後不異羣飛鷗反爲流俗嗤誰復信良籌夜爲一無賴晨封千戶侯舉國疾有口一拜防廟謀人生各有命敢欲誰怨尢念君得稅駕桑梓復優遊吟登舒嘯臺醉下飲酒樓讀書復觀物萬象愁搜笑我宦遊惡相如今白頭進退良有道用捨隨沈浮已慙三徑艸更愧五湖舟

薦士一章呈子方郎中飛卿侍禦子裕尙書受益侍郎

鷙鳥𨿽類百一鶚不易求大廈萃羣木梓人慮何周選賢尙公舉四海無朋儔同已不敢親異已不敢仇爲國而得人此心何休休羣彥入臺閣有口皆謌謳下滿萬民望上解吾君憂我作薦士詩未審垂聽不人生無全才用捨隨所優洹水誠淺澁固有萬斛舟一二濟川手試用當急流馬驤字希驥實學無虛浮論事到通方有唱而輙醻修鱗縱大壑俊鶻橫淸秋亦有張仲豪气壓元龍樓明敏不疎放縝宻無停畱耿介崔子衝縣治何優防五年官炎方還家去時裘三人者如此鄙言非暗投儻遂處囊錐脫頴非悠悠

寄宋齊彥

丰度嘗暫違令人生鄙吝一別十七年杳不接音問孤陋寡交遊庸懦不自振看書未開卷衰思巳昏悶異時或相逢老醜勞細認闒焉成坐睡妄想俱忘盡覺來問童僕又欲黃昏近廟堂咨故老謨議發硎刄秉筆白玉堂羣賢仰淸峻人來話起居徳業日升進詩文肆口成艸聖電雷迅老耳聞斯言夢寐見神俊斯文天未喪付托當自信大賢不虛生晚節宜重愼

寄答王仲謀

心交義已重世契情尢親結髮相追隨嵗年偕七旬所學與踐履言行頗同倫俯慙太疎懶仰慕能精勤文章妙天下更欲名千春讀書老益壯立言日求新客來辱佳什字字希世珍日長正昏睡拜誦整冠巾勤厚思報復握筆不能文南望徒引領靑山生暮云

寄伯祿繼先子裕伯宣

泉源出山巓潤下能及逺居官處廟堂長才庶可展恩澤霑四海竹帛燦華顯豈同州郡職碌碌互流轉傳聞得榮拜淸議稱妙選何煩責望深自期良不淺老懷喜不寐芥蔕日消遣貪爲中外賀鄙語失裁剸

答子昭贈筆

子昭喜法書能知筆工拙霜煮防須得藝到精絕纎圓見倫理遒勁傲盤折起伏應提案頓挫愈健防筆疵良多端試爲一論列鋒危多困弱過促亦驁桀中虛易渙散太寔傷擁結而能四者間求全得心訣學書運筆耳十筆九凡劣就能到神禦終亦因防畫筆人例塵俗定謂何妄說子昭非賤工英气溢眉睫輪扁老斵輪進道時自悅老防貢霜毫湘筠效奇節弄侮管城侯冠巾髮如雪老我初學書筆塜擬山疊每恨毛頴公違忤不相恊自玆可適意買紙整囊篋但恐求書人笑我閾無鐡

送祝仲容都事之任湖北

朝廷求治切仕途故平寛一言與片善暮進朝拜官況以吾弟才防刄豈多艱處囊今始得脫頴驚眾觀鄂嶽湖北道事務固殷繁民情大可見饑者易爲飡徳政一流行歡聲海波翻閒登嶽陽樓塊視湖南山先賢文正公立志當追攀幕官非久畱引領望歸鞍

寄贈河南監司

不識相公面仰聽相公名何時拜淸光老眼昏復明近世爲學人志在求祿榮所學非所用眞狗苟蠅營滛辭徼寵利前學已忘情以言較行實奚啻炭與冰悖逺聖賢域絕口不談經懦爲胥吏弄彊逐姦邪行甘混涇流濁厭惡渭波淸竊名實嗜利犯義仍犯刑儒學乃如此莫怨人賤輕用若輩臨政何事得平寧相公出貴種世爲貴公卿力學君子儒直造東魯庭正已而物正淸心照邪橫事業期伊尹與世爲權衡我𨿽老腐儒不流爲流萍狂言凂淸聽終當拜嚴扄

邇來復齋洹齋二學士屢以五言相唱酬不鄙愚庸每成章卽亦垂示賞嘆誦詠贅作六章時至元四年七月也

致力師前言每墮詞語陳冥心效前意興寄不得新辭理捨前哲孰洗胸中塵寥寥入深心作气時自振博學以廣才一引思百伸斂彼言外意養我筆底春要當靑出藍終恥隨效顰英哉杜少陵作語期驚人

太白固豪放不受義理拘誦詩想其人飛龍叫天衢萬籟不敢鳴雷霆隨叱呼海江共一唾防吸四溟枯霈瀉時雨餘霏散璣珠甘潤著萬象英華散春腴王風久不振要接大雅裾俯視建安人委靡防嬰姝

沈沈杜少陵坐笑太白豪作詩每持贈時亦示譏嘲後人定優劣洶湧如風濤二賢豈難辧口舌徒呶呶文章貴適用美惡不可逃政教苟無補辭雄亦徒勞

發興如湧泉愈汲味愈淸安用啜糟粕虛無剽竊名百物來扣心肆口卽成聲了不見牽合精粗聊稱情采菊東籬下何時值淵明

開口論時政位卑罪言髙開口談今古是非九牛毛開口說物理理防足譏嘲開口議文章聴者厭呶呶百慮無營爲心味詩騷木落恐艸稀云淸金气豪得句時自娛長吟行樂郊

大哉風雅頌用之亦非輕至情爲物激哀樂卽成聲民心見向背國政知瑕貞薦享拜郊廟昭假歆百靈聴聰吳季札審樂知庶徴所以孔聖訓諄諄於過庭可憐千載後秖以寫閒情貴達無一言窮窘恆咿嚶不爲怨怒語卽爲寒乞鳴遂令當路人聴之等蛙蠅雅樂不復作鐘鼓徒彭鏗

贈孔子五十四世孫曲阜令

人爲名父子尙恐寡肖似受身於聖人惡可不尙志聖徳若唐虞一傳苦無嗣洋哉聖師澤無代無名士徳與天地並報享窮天地東望竊有感噓嚱隨涕泗漢唐傳至今崇敬到極至襲封衍聖公賔禮貴無二百家林廟戶灑掃防千祀譬彼江與河萬古流不廢不意便斬絕茅茨暗堦陛玆事世共知廟算非失計人苟不自侮云誰敢相戲嗣聖旣無人勿怨虛其位敢告曲阜令聖學當自致皇皇建極功安忍輕暴棄國家崇聖心日夜求英裔

懷康兄國材

君材若雕鶚海運羞寧居胡爲斂長翮郊野葺園廬無乃厭官卑祿薄不腴軀請爲君解嘲匪我相佞諛丈夫期濟世豈以寒餒驅萬鐘不義受傲晲如芥珠朝爲麤官怒暮聴俗吏呼一善未能行百辱相縻污人生異雞狗衣食何足圖負郭五頃田有奴代耕鋤放水不勞力種藕春滿湖循墻及園圃木奴養千株素候日髙起甘防從妻孥容爲巢許鄰聖世超唐虞

寄復齋洹齋二學士

辭多亦奚爲字字合精深辭理兩俱勝粹若百鏈金口稱竟何榮要使愜予心太羮無遺味大樂無遺音我師少陵語詩罷自長吟

送彥才參政西行

翩翩海東鶻舉翮數千里整毛萬仭山得食靑防裏棲棲場圃雞尋丈不能起一飽不異營啄啄尋螻蟻君才班定逺洗劍西海水老我馬少遊將迎心已矣舉杯送君行玆行誠可喜長才當大用豈徒封爵美我朝際天覆車書一文軌沙磧吾近郊誰能作邊鄙以君經略材須君勞尺箠邏列拜馬前防垢不煩洗西寧金气穰三錢輸斗米

寄崔中丞

大臣思報國所急惟薦賢得人政乃舉無人法空懸我家大忠厚輕重略衡權邪正旣混雜是非亦紛然賢愚豈難辧試功不以言國人皆曰貪未嘗私一錢國人皆曰亷門闌如市毀譽求善惡聴納寧不偏執事主臺政選賢少安眠聴言復觀徳取長不求全爲國得一士引挽恐不前因士得一語力行不畱連執事持此心烱烱金石堅聖鑑照此心聴納如轉圜廟堂富梁棟臺閣足龍鸞庶政無廢事太平日如年歸功更誰往國史靑長編

送王錄事秩滿北上

能吏多健羨於道未爲貴秪得上官憐非爲細民利賢哉王錄事深恥矜小慧百冗繁劇間有餘求月計𨿽無驩忻譽亦無猛虎畏三年安陽民夜犬不聞吠叩門來告別秩滿當隨例愧無薦鶚書臨岐但揮涕吏部淸鑑明終難久沈滯

贈送劉濟甫之大都

淸議廢已久士價一毫輕可憐薦士詩喞喞寒虫鳴人如孔文舉虛文尙誰聴況我老腐儒素與才無名愛汝有用姿送行豈無情一言亦不惜系汝何枯榮丈夫當自奮去去投帝京作文謝浮辭論事令世驚仕途太平寛自薦鳴不平壯志已棄繻長才宜請纓望望追電足萬里不畱行

送僉事淸甫應都省勾請

天下一大廈完宻資羣材巨細各識職永永無傾摧古來知人難明哲愼鑑裁拔萃豈易得灌莽雜蒿萊百圍梁棟資寒暑防往回良匠失時遇偃蹇倚巖隈大臣佐明時求賢不忘懷遴選得一士拔擢超資階都省總大政諭議須全才徴書照齊魯攬轡勿徘徊

寄王樞府

一嵗凡三遷臺院爭薦舉通才切時用豈與噲等伍疾邪發奇章談兵示英武正言滿烏臺婉畫鳴樞府長翮得雄風摩云日騫翥紛紛庸俗子黽勉困規矩老眼見奇特衰懦成鼔舞今春餞君行有言未能吐魯鈍畱至今負罪那可補鄙俚聊謝賀粗代寒溫語

贈送安郎中仲容還吏部

古今世祿家例爲豪習誤富貴可坐得奇偶不知數翩翩安公子拔萃能頴悟學語知好學誓不勤師傅裘馬如土芥取受脂粉污詩文字畫余精敏識時務一片經濟心耿耿無寐寤天官乏中郎元豹難隱霧筆端山谷啟軒豁快呈露乃見仁者心善惡公好惡願君持此志絕足得長路功名正黑頭努力未遲暮

寄杜提學

前年得君詩似亦怨枯槁作詩欲裁答恐君嗤艸艸念君瓌瑋志奚啻圖溫飽致身靑雲上舉措伸斯道諫章爛云錦萬類遂安好奇勲映佳名曉日同杲杲人誰無是心衡門坐空老古今懷材人立身苦不早宣尼果何心俯黙蘊天藻甘防陽貨譏迷邦獨懷寶一食魯倉粟安危不自保車轍滿天下皇皇傷潦倒豈知千載後世變益紛擾一正敵萬姦能爲不傾撓我懷素餐憂我言非佞巧有子幸克家心閒世緣了著書貽後人什襲珍遺槁俯視論功人滄海一行潦寄詩命安齋熱中應一掃

贈孔子五十七代孫曲阜尹

身爲聖人後責任良非輕朱均固自污亦匪堯舜榮聖人不可階賢堂宜力升一編中庸後代代多名卿淺深固有間咳唾循典刑金塵與玉屑賦稟異精英衍聖人絕襲夢寐當憂驚百餘香火戶近亦編氓此誠姦吏計奚傷日月明奉先思盡孝寧可同凡情身先篤爲善英譽升天庭誠敬率諸生行修益明經作成三數子張主斯文盟洙泗續遺響師表佐升平

送趙季明赴召北上

气質萬不同聖凡系所受天稟何髙邁得造物神秀日記數千言一覽不勞又胸中九經笥字字無遺漏前言與往行知識若親舊以玆窮義理何事不詳究以玆吐文章筆落風雨驟譬如日月光天地河山透又如春風生川谷成錦繡聖訓多見聞所恨窘愚陋回也其庶防哀哉夭不壽所以嘆才能懼乏斯民救異人豈易生聖賢千載遘天生瑞聖世奚欲專句讀朝夕備顧問置之宜左右上談唐虞盛下及五季後所問無不知所知日敷奏防詔令疾趨玉殿開淸晝一封政事書四海防深厚嗟嗟老病身不及詩擕袖側耳聴佳音扶杖起衰謬

欽定四庫全書

紫山大全集卷四

元胡只遹撰七言古詩

昊天觀羣鶴圖歌【並序】

晉祠之北五里山曰龍山山巓有觀曰昊天殿閣金碧松檜陰森行人望之如在半空翠嵐晴潤白雲晚閒鐘磬步虛之聲散落人間實爲國祈天永命之福地也竊嘗思之敬鬼神事天地齋潔嚴肅誠一防恭之心人皆有之然不擇其地雜於闤闠市井之間雞犬聲迹之外明神鑑之亦莫之臨若昊天觀之地靈境勝髙爽幽寂超出塵表宜乎百靈之降集羣仙之遊歷也至元十三年淸明後三日羣鶴自西南來翔舞於壇墠飛鳴於殿墀前後頡頑各有行列移時方相率衝云表入碧虛由東北而去河東士大夫賦詩成巨軸道士以爲瑞應繪圖請序其端仍隨例韻語以歌之

龍山昊天萬壽宮棟宇直欲摩蒼穹塵世殿閣非所同豈徒目誇靑紅寶香牕戶含天風檐牙朝暮白雲封霧迷松逕不可通仙境豈許人力窮人間時得聞磬鐘祥霏瑞靄常蒙蒙乘鸞翥鳯度碧空仙軿神駕相迎逢召公近奏平南功萬方賀表如山崇神人咸和喜時雍羣仙集慶忻相從萬鶴翔舞空明中法宮嘉宴不怱怱移時云影廻仙蹤吾皇萬壽居九重四海爲家金四墉仙翮嵗嵗來朝宗

又題六鶴圖

心非靑泉白石姿掌上丹砂亦徒施髙情愈逺愈難寫世無薛稷誰瑕疵常觀庸筆寫眞李太白塵顏俗狀軒昂眉目何異醉飽屠沽兒九臯淸唳勞我思觚哉觚哉鳯兮鳯兮奚止於是堪嗟咨

農器嘆寄呈左丞公

夜宿田家耿無寐窻外主人長嘆喟嘆聲未絕還獨言言切音哀復歔欷國家惇本知愛農特設大司專保惠分司勸諭立課程朝送農官暮迎吏誡言諄諄不敢忘榜示門墻加勉勵小民衣食在田畆孰願饑寒仍負罪火雲赤日汗流土月落參橫手扶耒趂時投種惜雨幹泥淖耘苗恐荒穢繭絲租調僅供辦眾口嗷嗷憂卒歳火燒炕暖代衾裯藜藿何嘗識鹽味農家辛苦感國恩農具依前俱勿稅木根損鏵石損犂取與鄕鄰不難置行商到門問有無粟麥絲麻相換易有時負價卒莫償累月經年不嗔恚農人種田爭寸陰農器易求無止滯年來貨賣拘入官苦窳偸浮價增倍賣物得鈔鈔買鏵又憂官局遲開閉入城最近百餘里數日遲畱功漫費耕時不幸屢破損往返勞勞凡防軰往來勞苦不憚煩一刻千金惜虛廢欲於農隙多置買粟帛無餘百無計農官農官助我耕何異奪薪催釡沸一鏵廢奪十農功辦與官家多少利勞形餒腹死甘心最苦官拘賣農器

捕蝗行【並序】

至元六年北自幽薊南抵淮漢右太行左東海皆蝗朝廷遣使四出掩捕僕奉命來濟南前後凡百日而絕故作是詩

老農蹙額相告語不憚捕蝗受辛苦但恐妖虫入田中緑云秋禾一掃空敢言數口懸饑腸無秋何以實官倉奚待裏胥來督廹長壕百里半夜撅村村溝塹互相接重圍曲防仍橫截女看席障男荷鍤如敵彊賊須盡殺鼓聲摧撲聲不絕暍死豈容時暫歇枯腸無水煙生舌赤日燒空火雲裂汗土成泥塵滿睫上下杵聲如搗帛一母百子何滋繁聚如羣蟻行驚湍嘉谷一葉忽中毒芃芃枝榦皆枯漧無乃民勞吏無徳可能百郡俱貪殘廟堂調燮亦有道胡爲凶來相干聖躬愛民夜坐起遣使日馳三百里太宗吞蝗那可比願隨時雨俱爲水誰憐粒食誠艱食螟螣蟊賊口中得土戰勤勞血戰憂田家一飽豈易求今冬斗粟直三錢力廻防嵗成丰年公私倉廩兩充盈大車小車輸邊兵

後捕蝗行

飛蝗撲絕子復生脫卵出土頑且靈有如巨賊提羣朋羣止卽止行則行過坎渉水不少停若奔期防趨逺程開林越山忘險平倍道夜走寂無聲累累禾穂近秋成利吻一過畱枯莖生機殺機誰控衡彊梁捕取理亦明深塹百里中有坑投軀一落不可升億萬鍤杵敵汝勍肝腦塗地如邱陵行人兩月增臭腥咄哉妖虫竟何能火雲赤日勞羣氓

徵戍嘆

吁嗟兵制胡不均富室益富貧益貧百丁萬畆不介冑重以髙爵榮其身鞭笞卒伍等徒配暴橫刮刻誰爲嗔兩椽茅屋一孤影妻子寒餓常酸辛終年應役欲誰代窮邊刁鬥昏復晨樞府哀憐立新法三家兩家爲一門終竟富不與貧偶扶持支助徒虛文困弱相依日詞訟祗與案牘供錢緡病亡逃代姦百出勘防保結何紛紛一兵徵行一夫送徵人甘分嗟農民長途往返少違限追呼撻箠連比鄰積年逋竄不可復官吏負罪眉亦顰我無長防拯斯獘執筆判署空憂勤

趙仲器冶古齋

古人制器藏妙趣立法取象非徒爲精堅宻致乃餘事象以形著義理隨斵耜揉耒取諸益网罟生自明兩離刳舟剡楫風水渙弧鏃矢火澤暌器成借力百工手其原聖哲勞深思嘗觀博古圖至理誰復推夏金鑄禹鼎萬怪不可欺湯盤及周惇形模亦多儀文章照欵識一一垂誡辭備物薦郊廟格天神地祗寶藏遺後嗣百世咸宗師唐王踐祚受冊命東房西序何輝輝秦漢而下不遵古詭形怪狀逐意移浮華苦窳求悅目工不信度隨我宜朝嗟觚不觚暮嘆匜非匜幹將鏌鋣聽呼索翻以古人爲拙癡下不順物性上不循天時淫巧互淩跨小智爭自私隨成復隨敗所費恆不貲周官考工篇迂濶何足規嗚呼百噐尙如此禮樂刑政良可知鐘鏞誰復辯惉懘擊石拊石從髙卑偶因制器傷世變書作冶古齋中詩

和婁參議詩韻

困趨迎厭奔走對鏡茫然慙皓首正爾無物洗惡懷百韻新詩得元九薔薇佳酒淸滿壺珍重相邀一開口下榻拂凝塵卻掃降敝帚人生防合難多奇而少偶我思見君莫逆交君亦期予嵗寒友風期相合不易得一笑一談寧肯負把臂細論文舉白豪吸酒忘形到爾汝苛禮不煩守玉纎瓊甲送觴來籌合新歡閒袖手鱗錦駞酥厭八珍肴防雜陳集山藪余馨剰馥飽僮僕白飯靑蒭及馬狗兀然一醉百念銷人間萬事無所有晉賢誠逹人飲不論石斗豈不自貴重誰與辧禾莠潘嶽一縣花陶令五株栁趣向旣已定百欲不可誘胸次自涇渭口不出臧否花梢紅日上東軒竹影淸風來北牖山鳥山花吾友於鶴唳猿吟和呼吼家奴種黍供糟牀取足何須論百畝拘囚笑謝國中人放曠願同林下叟靑田飛白鷺了不受塵垢肆志輕世懷肯以事掣肘嵗穰嵗凶盡百年不貪寅卯憂申酉雨足竹生孫霜餘芋依母舉觴酹先酒稷爲百谷後遣興羞爲李賀詩搯擢腎腸心欲嘔笑傲得此生乘化從老朽自知乍可爲雞先附尾那能作牛後琴書及妻子擕抱從左右欲眠卽過午思起何礙醜漁竿與耕鋤自視等艸綬柴闗晝掩無俗客雞犬依依成牝牡貧賤如磐誠自樂富貴浮雲非我厚坐憐門外趨迎者婢膝奴顏競妍醜道亦非吾道气亦非吾耦多君髙志出冥鴻駟馬千金還弗受歸來暇日理田園菽粟丰穰積山阜牀頭時自釀佳醪笑防賔朋享期壽未患莫知心匪石嵗寒後知松栢久

送張子政

君不見蕭何乘時起刀筆漢室開基功第一長才變化蛇作龍安敢區區較前迹身名勲業合俱髙滿眼黃金同瓦礫古人居官長子孫後人防下如防賊三年轉官復轉吏誰議姦生由法出法益精嚴情益偸治罪何如先養徳丈夫此身當自重悖得到頭如順失誡君亷愼繼公勤邪正邇來分白黑松植蓬蒿易出羣木從繩墨何勞直簿書奚足老英雄舉首鳯池何咫尺

送孫伯淵

衰老無事門長扄扶杖起應敲門聲續孫二子來告別往應吏部三呼徵人才自古應世出山公啟事今公平不才廢黜能者進細木爲桷大爲杗妍醜詎可逃明鏡重輕未易欺權衡不患無位患難立二子素有亷幹稱但秉赤心思報國何憂不作貴公卿

贈劉講師

靈臺山下虛極觀主人劉姓字子眞年登八十益彊健道气盎塞煙露身鄰家井深二百尺鑿井得水如有神志形絕學鏈精魄千年要作羲皇人松牕夢起笑人世蚍蜉擾擾爭紅塵有時隨俗入城市落花飛絮長安春嗟予本非聲利士常懷漉酒淵明巾急流勇退防當遂杖履徑謁淸渭濵

贈黙庵邢仙翁

黙庵仙翁吾不識趙佞作傳求詩什仙翁髙年今防何童齒黃冠今八十無事經年不到城有脇平生不沾席養虛寥寥入至虛調息綿綿作胎息黃精肥甘松子香腐臭人間煙火食厭聞世上海飛塵飽見巖前松化石每將螻蟻等王侯直以春秋比朝夕廻頭俯視長安城哀死榮生防歌泣

題所翁雙龍戱珠圖

黑雲湧海雷破山兩龍出沒煙波間不思崇朝雨天下一珠爲戱何癡頑所翁何處得此態三生海賈知妖姦澤能及物尙乃爾蛇蠍豺狼虎豹磨牙吮血口舌宜瀾翻

詛桑葉虫

有虫局行名步屈有虫夜飛名黑蛛二虫有吻食桑葉緑云一掃成枯株朝才掩撲暮復盛感化生殖乃爾殊嗚呼天將祐凶物繁衍不許人力除宻云摶空不爲雨爍爍旱火燒八區蠶生無食滿筐筥農人倚杖空咨吁公家蠒絲不易辦奚憂夜臘砭肌膚裏胥臨門急星火天网何地能逃逋蓬蒿荊棘不一食何獨玆木多甘腴我行聞是言舉手招田夫語汝造物理咒詛良疏迂桃將槁斃出桃虱當爛熟生虫蛆麥米到陳腐變化虫百軀人生元气衰九虫來乘虛國家紀綱壞肘腋生姦諛有感那相應起伏隨機樞愼勿增怨嘆二虫素冥愚崔玨戳猛虎昌黎驅鱷魚異政能防人熱中徒憂虞聖代新來下恩詔已賜今歳疲民蘇

寄何中丞馬侍禦

取人以言已非法言亦見廢將何從正如茂林集烏鳥紛紛誰辯雌與雄於今憲臺議最公鏡明妍醜難爲容一職得人百城治湯火息熖冰雪風

田師孟寄紙索鄙俚以此寄贈

河魚腹疾今兩冬閉門罕與人相從寄紙千里索鄙俚中心慙恧成衰慵往時馮婦善搏虎邇來袖手哀龍鐘重遺雅意覓塵槁醬瓿一覆無遺蹤古人立言至不苟要與天地傳無終徳厚才雄出新意格言字字開盲聾正如造物气坱圠吹噓萬物紛靑紅豈同世儒尙剽竊抽籬徙壁西補東老來細嚼羣聖言愈覺造語難爲工好名苦心續六經至今識者非王通昌黎老筆不作史自視難與春秋同今人下筆千萬字屋下架屋何重重有心作文已差謬聖門正學殊無功誠身治人兩無用道聽途說誇辭鋒不知中表自矛盾著書滿屋將何庸偶臨細事毛髮比汗顏血指招災凶斯文掃地何乃爾千載誰復悲麟窮

至元壬午秋旱米湧貴人絕食禁糜黍作酒因以除酒課焉喜爲之賦詩

漢武窮兵酒酤糜谷漸多非法古後王踵習以爲常借酒丰財成典故嵗增月辦程式嚴億兆門門爲酒戶賢愚中酒得愆尢論法從輕歸過誤居官嗜酒日醺酣田畝銜杯廢農務竹林七賢稱逹士開元八仙爭效慕士風放曠亦如是四海巫風了晨暮一篇酒誥誰復讀子醉父前從噦吐今年秋旱人絕糧酒禁申明嚴律度外方郡縣內京畿不見靑簾蔽街路殷周善政今復行萬事防防有天數臣鄰士庶總醒醒禮法從今敢移步

和王誠甫村居韻

桑柘陰連桃李樹人在翠微山下住水光林影讀書堂夢裏相尋時一去瘠磽莫厭山田荒不隨蟻穴蜂衙忙丈夫出處豈徒爾鄰野何慙緑野堂

糊窻感懷

六月開軒驅溽暑八月糊窻障風露暑寒相承一何速過眼春冬如旦暮人生得嵗數十周直與無窮鬭馳騖焉知气數不可逃以力勝天矜智慮每將得失較賢愚一片驚心亂無緒藏金郿屋未厭多八百胡椒更貪慕我生天稟鈍且愚紛哄羣雄事貴富偶爲饑寒驅入官情味翛然一儒素有子已課學力農不才恐被功名悞四年京師觀物變造物戲人今乃悟安得心閒日月長桑麻雞犬江村路

徐熙桃花牡丹圖

武陵溪頭千樹花和風麗日蒸朝霞洛陽花品成譜帙魏紫色香居第一徐熈僣竊東君職曉日未晞風露濕融融谷雨三月天愛花得花長眼前錦囊玉軸莫漫開恐引舞蝶遊蜂來

跋石曼卿古檜詩卷

辭希少陵古柏行字畫逺過歐率更玉鸞未返芙蓉城气豪得酒河漢傾蚍蜉擾擾京塵腥世門兒女宜多驚後人有口能題評神遊八表君有靈拊掌一笑蒼蠅鳴

中統季春二十八日雨

亢陽不雨陽絕陰雨而不止名曰霪五日之禾十日麥過時而雨非甘霖始知天地至和之气一乖戾咎徵凶嵗隨相尋古之哲王賢輔洞究造物理是以財成輔相調爕贊助蚤暮承天心六气少差繆責已憂思深政平訟理無失徳嵗丰時和神亦歆此道昧已久上帝誰汝臨旱漧水溢竟誰卹可憐閭裏空呻吟皇帝二載春夏交期雨而雨無差滛出聞田野語防滴勝萬金書生習气馳寓說賡歌髙和農人舌蠶蠒成絲有餘業萬里黃雲食新麥

題古木寒鵲圖

鵲能傳喜誠鄙俚每聞鵲聲亦傾耳不知飛從何處來吉鳥依人良可喜畫工下筆能悅人羣鵲集林驚不起飛鳴行啄各有態烏衣縞袂晨光裏已宜怪石倚髙樹更著修篁照寒水荒寒雅淡眞幽趣洗眼明牕仍靜幾不羨豪家錦翠屏金鳯碧梧誇綺美看到子孫能有防天寧寺雨【七月九日申時雨作終夜不止十日又未止至午方息】

周嵗雨澤有定數春少秋多相倍償今年春夏極漧旱滋養妖孽成螟蝗中使捕蝗星火急一日便欲除災殃入秋以來大宜雨片雲尺澤何淋浪壠畝透防不可入晚禾坐視成蕪荒深溝巨壑水溢滿官路白浪流湯湯嘗聞驟雨不終日胡爲此雨特異常飄風驅云九州晦雷霆霹靂飛電光須臾庭階水三尺檐澑射日垂銀槍連宵繼晝尙未止時聞砰轟摧壊墻妖蝗得雨愈不死躍躍似欲忻新涼役夫無術可撲滅四體雨立塵沾裳安得西風斂雲霽死與蝗鬭無憾傷

題未央宮瓦硯【歷下趙明叔家藏】

阿房三月火才滅未央淩霄聳雙闕漢開賢相一鄼侯反踵亡秦遵覆轍且令後世無以加飛駟可能追逝舌中興積甲熊耳齊不救觚稜成毀裂風吹片瓦落人間俯伴墨卿磨嵗月鉛華百鏈煙若新璧團團疑積鐵憶初創物心而豈爲此設要同藻井覆冕旒孰向寒牕映方冊昔隨金碧生五云今奉松煤入淄湼椒壁承香夢一空癡聽臒儒坐嗚咽不幸而幸應自知卻閱繁華幾銷歇千年不墮刼火灰更要堅剛全晚節人生百年未死前貴賤升沈幾窮達爲馬爲牛盡世呼躍冶索名徒自孽偶因感物數興亡漫與成詩忘鄙拙

挽北山先生平浩然

曉書無若韓昌黎髙閒一序豈我欺古今評書當盡廢就有作者皆蕪辭少時誦讀亦少味年來到眼不忍離勞心防畫何土苴效顰學步眞奴隨法𨿽不足意自得何害平直連傾欹文章更使似人面億萬不類尢新奇古人學書欲自適妍醜初不求人知千金一字不苟售碑榜掛名何足爲有時酣醺興寄發酒墻茶壁皆淋漓顚張醉素兩寂寞千載誰復同襟期北山先生得書法卷軸屏幛生光輝早與閒閒幕賔列他人諾諾了不增毫釐

題濟寧張仲祥家藏李龍眠賀蘭仙人圖

賀蘭仙人玉爲骨畫工如山畫不出乘風禦气來人間擾擾雞羣立霜鵠龍眠居士亦天人謫墜瓊林厭凡俗晴窻弄筆一寫眞八表神遊落長幅手持金籛悟羣愚長笛筠籃跣雙足鬢髮飄蕭海气涼麻衣色染三山緑斯人有無世莫知何時邂逅相追逐月明淸夜玉堂空談屑珠璣三萬斛

題亷宣仲古栢寒泉圖【醫學樊教授家藏】

千年偃蹇冰雪姿坐與泉石劘嵗時嵗寒不雕春不滋百艸雨露惡能私深巖窮谷世莫知九楹重任無所施幽人靜觀費夢思盤根九地不可移閒窻弄筆摹寫之但恐軟美沒嚴儀龍蹲防脊虎奮髭半夜山鬼聲哫訾趙昌徐熙乃嬰兒斂袵縮手不敢窺寫眞唾我瓊瑰辭

題王黃華所畫江山逺意圖

揚休山立眞天人西來觀光作王賔俯招一第若拾芥文詞爛漫瓊瑰新玉堂東觀本固有自任之重初不專虛文愛君直欲到堯舜言切豈慮攖逆鱗謫官拜官總麼麼但恨所學無所伸太行首尾八千里黃華一山雄且深【按大典內此句下有脫文今無別本可校謹仍其舊】淸潤中表無纎塵與山作主寄深隠結茅南臥西山云十年不入相州市蜂衙蟻穴從紛紛山光慰眼無以報醉墨聊與山寫眞千巖萬壑不可盡形狀數峯逺意生雲林艸鞋脫卻臨水坐隔溪籬落巢由鄰當時所遇亦不惡壯年胡爲甘隠淪由來志士本爲濟時出斯道一屈區區文繡安足纒其身觀金工婁振之小銅盒十八學士夜宴圖

吾鄕異人婁振之金工絕藝冠一時大錢圍徑方寸許十八學士軒須睂軒楹僕馬映花竹層見疊出紛芒絲不徒纎微具形體三生夢破龍眠師專門神巧思一見落手把翫堪嗟咨畫師筆力不到處神鑱鬼刻全天姿斯人胸次老禪伯一芥端可藏須彌寓言蝸角隠蠻觸按圖卻恐非虛辭人生大抵好誇誕內不自足求人知畫蛇信手不自笑先師老眼寛百圍卻因謹細悟爲學放言大筆皆癡兒

防蘇黃米三賢帖

宋朝字學蘇黃米鼎峙誰能加譽毀精意揮毫各不同伯夷伊尹栁下恵後人愛憎從所好直以剛彊勝妍媚我於三賢之所長不學庸工專一藝或眞或行或奔趨喜怒悲歡隨興寄人心秀發寧有限一气敷分生萬異洪纎髙下總成文正似前賢爲墨戲

題赤壁圖

雪堂胸中十萬兵西戎東遼何足平用違所長計已失黃州一貶良無情才長定爲眾所忌直詞更敢相譏評霜寒木落江水淸茫然萬頃江月明扣舷釃酒不一醉感激俊气懷羣英千嵗一合豈易得老鶴孰與雞爭鳴不須遙想周公瑾只合移文酹賈生

送王僉事之任宿州

有面不作貧賤顏有淚不灑離別間百年無入不自得口耳未省聞長嘆此別不免數日惡不爲衰老傷肺肝嗟君壯志不苟就胸次萬仞崔嵬山辭尊居卑作吏隠丈夫所懼非饑寒州郡之勞困奔走風塵車馬同癡頑人生才術非一致心能平易無危難只今疲民困貪暴我能亷靜民自安上官見憐寛指嗾三年臥治容優閒上計考功天下最別有大拜催歸鞍

有感

髙堂銀燭明如晝半醉玉山扶翠袖生來不讀一行書閥閱遙遙出華冑畫樓笙簫秋月明美人促席嫌張燈主家愛客欲達旦歡呼戲狎皆絕纓書生賦分何良苦寒夜風聲虛飛舞鑪灰火滅無膏油不才胡可幹明主道行道塞皆在天賤非愚魯貴非賢勿因偶遇由力學車武匡衡更可憐

登車行贈送陳按察

古人疾惡如疾讎攖鱗辯折不自謀今人附勢忘怨仇合迎媚嫵觀者羞頽隳委靡潰不收玆時孰與分薰蕕乾坤正气豈絕休張綱範滂今有儔慨然再挾千年輈英气攬轡橫淸秋一洗豺虎消百憂畏首畏尾繞指柔浹背赧汗沾衣流姦邪富貴到白頭何如剛直臥巖丘登車行去悠悠排邪獲罪非所愁卵翼山東四百州

題顏太師墨迹

太師魯公忠義筆石刻重摹尙珍惜太師蓋棺六百年淸節照人如昨日平生想象望風采生不並時那可得今晨異事非偶然盥手焚香拜眞迹拜君心畫憶前事掩卷罷觀三嘆息河北名郡二十四逺識誰知復城壁當時豈無匡時言太平天子方驕佚兩京流血蜀道難僥幸中興豈人力老臣如公能幾人凜節四朝持一徳杞賊姦邪四海知戲謾庸主排忠直自古如弦死道邊不覺歌詩淚沾臆

至歷下憶子勉運使

故人防鞭來東方五年千里遙相望今年以事走歷下又與故人成參商吁嗟不覩故人面惟有碑榜畱文章心聲心畫得一見恍如把臂臨淸光人生能消防廻別再防各憐鬢滿霜始知宦遊情味惡半生萍梗何奔忙誰能彊健得告老杖屨鄕裏閒徜徉

趙禹卿匏齋詩

君不見玉杯瓊斚黃金瓶玳甌象筯烏銀甖翠屏鈿兒奪眼明如意醉擊瑚莖一朝奴輩利財貨所寶適爲他人營又不見昨日見逐今客卿髙檐危棟連飛甍方花古礎排七楹門楣大榜書佳稱繡衣絲履雜簮纓寶鞍朱鬛光照庭夜半大厲瞰門扃黃犬追嘆嗟虛鳴污宮瀦室竟何有但見腐艸飛流螢羨君閱世能自寧急飛勇退鞲脫鷹紛華美麗鴻毛輕髙齋命以匏名巵匜隨形各天成枵然酒盡壺自傾不將不迎來佳朋醉者自醉醒者醒去城十里上馬到蕭然逺隔塵泥腥盤谷圖序書座右歸去來辭爲東銘春課兒孫多種木秋催童僕更深耕一瓢陶然時自適髙秋擊壤樂升平西山罨畫雲間橫

題醫者王庭訓素軒詩

素軒與予少平昔李侯【徳常】擕紙來徵詩端人取友愼許可敢以不敏三致辭一篇黃帝書萬世醫者師素軒世醫業研究心孜孜尙友啟元子毎恨不同時要當論難立新說一字廢睡終夜思學醫到如此人命誠所司乾坤造物或失中力與六气調安危病來聞問識源委器使百藥如家兒古今方論充棟宇曲蹊方徑非所知當年有無上池水徒駭視聽誇神奇人生寧可食無肉不可一日無良醫節食服藥最我老來事安得移家相近朝暮相追隨

哀饑民

天災流行孰可禦水災何如旱災苦秋旱十日已成災自夏窮秋天不雨細民安敢厭藜藿谷菜無苗盡焦土誰能一日不再食火濕寒泉釡空煮義倉虛名固無用所費不貲無寸補天下常平幾萬間公廩空厫走饑防千家一室粗儲畜亦豈有餘供貸舉山家入山收橡實不避林深遇熊虎平野村村食楡槐寒滑那能辭腫吐樹求葉實艸尋根男執斧斤婦筐筥不憂湧貴憂無糴俗吏區區定時估一年凶荒遽如此再嵗何方逃死所牧民誰作父母官尙惜一言申省府前催和糴後催糧流殍遺民今幾戶邇來馬牛皆半價芻豆俱無難作主何時斗米復三錢山積陳陳到紅腐

息軒畫馬圖

息軒筆端生萬象羣馬一幅尢神奇初疑天寶汧隴地無乃漢家金粟堆騰驤飲嚙各異態矯矯虎脊追龍媒雲煙慘淡水淸淺渥窪髣髴臨天池天然閒適發神駿不比伏櫪困銜羈牧兒乘髙喜蕃息長風剪剪吹貂旗先生房夢奪宿魄曹覇韓幹安足希秋山春水從天仗慣賦宣王考牧詩書生駑鈍例衰懶一馬欵叚仍疲羸開圖愛玩不忍捨壯心感激將飛馳西極南荒未治化自憐黽勉持毛錐豈知吾謀適不用棘門覇上眞兒嬉安得此馬二十萬立縛兩主趨丹墀

因巡按至長淸縣聞事自警

中年以前月生光中年以後月光缺年登五十無所聞聖教難施宜見絕我生倐忽壽六秩悔悟前非生內熱气血𨿽衰志不衰鏈事精炎心似鐵所求得路耳順成人十能之我千百正如行人能渉獵省悟迷途攺前轍去非從是易爲功聲入心通自澄澈

貞婦救夫殺虎圖

生民之天君父夫不幸搆難當捐軀壯哉野婦非知書救夫剛膽鐡不如正气吞虎如貍狐精誠動天虎伏誅劍光怒發衝云衢英烈一日聲八區夫喜復讐三日蘇義士擊節成畫圖世復租稅光門閭照映史冊激懦愚死節忠愛羞遲徐我朝人倫厚有餘殺身成仁匪幹譽當熊馮媛無時無四門穆穆云日舒祥麟瑞鳯生郊墟吏無苛政傷惸孤

題右軍書扇圖

中興有才無不許英气橫空無著處防稽山水足閒曠萬竹靑靑照庭戶東山謝公亦髙人一起未易湔塵土蘭亭佳序寫幽懷殷浩何人知肺腑閒牕弄筆作遊戲虎躍龍騰走風雨髙情已自過鐘張戲以百錢驚老姥當時墨妙墮渺茫畫圖想象開襟宇字字精嚴豈偶然至今池水元云吐長才偉器百未施直以書名垂萬古

題杜君復家藏王黃華雪梅圖

玉堂仙人飽玉食倚風咳唾成珠璧散花天女不敢前瓊室瑤階眾香國卻嫌太素苦淸寒試手春風開玉粒欲書不書持醉筆抹畫冰綃三萬匹月明蓬萊水淸淺偃亞寒梢幾千尺退席驚奇特揮斥冰花防玉質羅浮窻戶愧庸俗江妃籬落羞寒乞趙昌徐熙塵土人辦與凡花逞顏色仙人飛升今幾秋髙气淸香尙蒸濕人間寶墨有如此錦囊玉軸加珍惜幽人不見林西湖誰有新詩能破得九原喚起花光僧茗椀分香照濃碧展捲相看洗塵臆

題婁參議詩樹

得名詩樹有二說爲君注解在所擇作詩要使主意明根榦枝梢到花葉意明辭精興寄髙一樹瓊瑤萬花發漫無命脈百千韻敗葉飄零誰總攝正如富人號錢樹亂落分飛空瑣屑半山老人選唐詩一集百篇存一絕詩律貴工不貴多無使黃金雜銅鐵一聨一詠堪諷詠傳世誰能捫眾舌我言相敬不相欺深叩艸堂當得法

過王彥章墓【墓在汶上城西】

虎臣剛中膽如鐵臨敵誓天甘死節梁室存亡系此身鐵鎗可折心不折朱溫父子自梟獍可憐力盡忠貞血五季君臣眞傳郵假威視勢懷攘竊癡頑無恥馮瀛王更夫易主同娼妾汶陽城西一丘土起予凜凜衝冠發豹死畱皮皮可朽人死畱名名不滅威武那能屈壯懷至死名呼邈佶烈

寄馬徳昌

遺安堂深有餘慶瑞世皇皇生五鳯文章官業兩崢嶸庸懦聞風亦飛動丈夫墮地豈偶然白璧黃金宜自重南風過雁得新詩字字鏗鏘堪詠諷想當談笑了官事髙齋坐受雲山供一時交友盡豪傑萬象無聲自嘲弄一江風月酒滿船世無謫仙誰與共大鵬扶揺九萬里斥鷃蓬蒿莫攀奉人生難忘父母邦何時定作還鄕夢

題楊祕監畫裴晉公探梅圖

晉公貌不逾中人有唐輕重系一身四朝顧命二十載千瘡萬孔俱彌綸功成不有若無事別業徜徉洛水濵四夷致問民戴慕祝公遐壽逾千春一遊一宴入傳詠到今陳迹猶如新息軒尙友志不淺思公恨不同朝紳探梅故事作橫幅堂開緑野延佳賔招之不來白少傅歸舟觸碎波心云美人淸唱梅花曲雪寒四座廻春溫淮蔡誅夷太平後此樂未足酬公勲畫圖宜爲什襲珍望之威重不敢親儼儼元和社稷臣

鹿庵所藏防枝峯詩

鹿庵幾石名防枝金碧熖熖騰光輝前峯巖巖東魯聖楊休玉立冠峩巍後峯具體顏氏子拱手接武相追隨元气純全入涵蓄詎如髙士軒須眉世人愛山徒悅目千巖萬竅誇新奇何如玆山不纎巧气象直與恆華齊奇章甲乙固多品以志徇物何足防先生玩理不玩物岱山同此石一窺筠窻書幾靜相對聳出物表無凡姿雲煙朝暮從萬變怡然坐對忘朝饑

題儲天章菊軒詩

揚州紅藥扶桑日香滿人間照天赤洛陽瓊英萬蝴蝶舞破霓裳羽衣白金盤一本直萬錢貴戚走馬爭後先珠簾玉堦春晝長不煩纎手送瑤觴噴吐奇麗難再得弗念傾城與傾國奚須明眸映皓齒花妖醉人乃如此花中愛菊能幾人悠然公去無後身一杯坐對南山意直到儲侯知此味

題田禦史集瑞堂

髙明之家鬼瞰室瀟然一堂羣瑞集無情艸木寧有知和气薰蒸昭令徳散滿云窻月戶香一日嘉聲徹京國古人視履考貞祥誰謂前途黑如漆一篇嗟哉董生行不愧昌黎五色筆南鄰金珠塞華屋北裏朱輪照金防無徳而祿殃必酬火臍韈口嗟何及後人勿廢前人光子孫世世其逢吉

挽許左丞魯齋

憶昔朝廷求直言奇謨偉畫爭後先對病之藥不易得大防與眾殊相懸不從事事論得失淸流莫若先澄源曰心曰性開聖學敷陳詳悉登經筵惟先格王正厥事此心一片金石堅當年羣儒那解此迂濶譏議何綿綿陶鈞髙士惜未遂沁南養疾桑麻田聖情虛佇待可起臺星頓減淸光圓從今大政向誰問賴有遺槁畱長編

慶嗣能得雄

嗣能茂異鬢欲絲著書五車需一兒今年釋褐作教官得雄佳應相追隨故人侍禦送詩賀勸勿過愛宜寒饑友朋相愛恐衰暮仁必有後何憂遲鳯雛驥子自有種英气已見浮修眉要於激怒聽聲響欲乳不與令號啼傳家嗣續豈細事奚止翁媼相娛嬉詵詵繩繩自玆始桑孤蓬矢嵗嵗懸門楣

過平原

天寶之政何淫昏卵翼蛇虺無遺恩逆情已露穢已聞寵錫兵柄開防門兩京流血塗帝閽二十四郡同潰奔孤城獨有顏平原鐵腸不撓樓櫓存人心倚公不披紛池深如海城切云羯羶惡念終日焚酸辛西來迎兩君老波一瀉長河翻四朝苦節徳益尊賊臣姦舌孰可捫假手防逆誅耆勲太師恩禮何虛文九江不洗忠血痕到今節士哀聲吞靑天白日照忠魂雉堞是非余短垣野煙村樹如荒村一廟血食誰與論扁題髙義張吾軍一洗萬古鴟梟羣

題三蘇翰墨

眉山巖巖挾雙峯西南陋邦豈能容地軸左轉來向東直與太華爭尊雄英偉驚倒六一翁京師多士爲一空望塵羅拜趨下風姓名卽日徹帝聰談屑散作香霧蒙文章爛漫如長虹帝堯堂下添防龍聖賢千載一相逢三更送歸蓮燭紅當時相業𨿽未終辯姦諸論萬世公遺墨一字摧羣凶

過䢐徠山

謫仙乘龍去不還白雲空鎖䢐徠山當年咳唾落巖壑至今澗艸如幽蘭玉堂金鑾不伸肘醉遊萬里天風寒古風六十配風雅一唱一嘆淸肺肝傳芳再得石守道正气髙壓靑雲端慶曆一詩無敢作表章忠正誅妖姦玆山自從得二賢拄天萬仞靑瑯玕書生朽骨億萬萬名與秋艸隨霜殘乾坤淸气我不與坐長白髮凋朱顏一言蓋世不能辧自笑生死文字間王事有程前路永西風落日催歸鞍讀書堂基杳何許濯纓山下溪潺潺

題石曼卿艸聖

烈風急雨驚四溟雷轟電掣神鬼驚萬字一息筆不停九天銀漢爲一傾醉呼張旭不敢譍防詞傑句江海聲腳蹴俗紮慕蘭亭劉潛佐酒飛巨觥百尺樓髙北斗橫人傳二仙臨帝京百年厭世還靑冥白雲何處芙蓉城

燕城中秋

白露橫空洗秋碧淸輝溢地升飛壁滿襟沆瀣消塵臆入地水光寒不濕孤客天涯有今夕惜無玉筍橫長笛百年好月不易得忍使流光駒過隙謫仙百杯盈一息庾樓去天不盈尺二賢髙逺能自適西風回首成陳迹前我好月嵗千億後我有月無終極人生此身非金石一刻千金良可惜古人誰得今誰失後人視今今視昔毋言酒石金幾直熖熖東天海波赤

贈按察慶甫陳侯

昔聞東原號殷庶五十四城桑柘土一朝被檄入城闉見與所聞何謬誤街衢十室九茅茨雨夜霜晨悲破露入云髙第十餘區金碧崔嵬鎖煙霧野人君子同有分奉養相懸太逾度勢如豪貴三數人丐餓百千爲從禦玆時四海總同風急斂暴徵那計數淫荒防酗恣我爲愛憎生殺夫誰懼天將悔禍良不難煌煌曉日開雲路貪者廢削彊者誅立與貧寃除巨蠧陳侯按察來東方攬轡澄淸酬所負豺狼辟易肝膽寒狐貍奔竄愁僵僕覃府髙懸一鏡明市獄何須求細故州縣追胥不下村荒逺農家無外戶坐令懸罄積囷倉齊紈魯縞如山阜三年諸道細論功籍籍何能脫朝譽攀轅臥轍恐難畱竚看催徵廟堂去

欽定四庫全書

紫山大全集卷五

元胡只遹撰五言律詩

寄李參政

屢辱哀憐語情親意有餘但知深刻骨非敢吝裁書委順仍何怨奔趨誓不居愧非雕鶚翼風力費吹噓自憐疎且戅與世每差池敢起連茹念空勞薦鶚辭材凡慚祿厚徳薄稱官卑碌碌隨人後衰髯盡欲絲三載陪淸論論愚復訂頑云泥隔霄壤胸臆塞茅菅寒阻塗陽雁塵昏薊北山憑髙一舒眺望眼不能還定交十稔久省幕二年同從政多迷路推誠賴發防蘭蓀正輝映萍梗忽西東此別何多感心交不易逢四海皆交友心期定孰親佞柔恆接踵直諒杳無人勢利偶相合戈矛暗自新從玆送君去此道向誰陳郎中辭省幕大尹拜河中渡晚鐵牛壯樓無鸛鵲雄士封猶晉鄙民俗挾秦風表裏河山地雍容見詔功世祿名家後千門不一存箕裘那復繼豺虎共趨奔奮袂塵囂外持身道義尊漢朝楊太尉千載有賢孫送客都門道傷離不忍歌無端成逺別更覺愴春和匪我私心重憐君正气多從今淸苦影獨立障狂波府尹固當選朝官豈易求苟循銓調法翻失重輕憂去去知民瘼寥寥乏廟謀卻教刀筆吏啟沃贊皇猷我豈兒孫淚已別復牽衣重爲朝廷惜還傷徒侶稀勁彊工媚合瘦軟學依違所感良由此行軒去似飛

寄李參政【並序】

時禁廢絕書呈負罪負罪然傾向思見之情與夫郁抑欲訴之懷不得施於語言文字日增愧悶伻來敬審鈞履安佳且辱念問索鄙言感慰何極不肖平日凡作俚語以其自滿意得紙起艸過則隨手棄去無復紀錄尙何足記憶實無以奉君命感念閣下過愛之厚得鄙詩七章奉爲違逺三年千里一粲

過愛何懃厚伻來索鄙言書呈慙闊略問念到寒暄公退衡門晚旬休人事繁庸駑脫塵鞅無力逞騰騫叨從地官列承接有餘歡鵬鷃分飛後云泥防合難非才宜速謗違眾豈容安防有登龍日淸燈語夜闌名位非難得風期恨寡同交情誠欵宻官事付雍容社促南飛燕霜催北去鴻如何巧相避相背不相從時事無堪說羈懷欲訴難不才勞憶問鈞履喜平安誠意如金石情言出肺肝人回無報祝爲國老加餐日月嗟逾邁西風又再秋鴈橫寒水磧人倚夕陽樓塵坌埋佳況河山阻勝逰傳聞好賓主雅集日相酬四海經綸手胡爲宰一方帝心良有在物議不須忙蕭相初當國曹參未治裝終當復臺鼎談笑濟時康著述慙先廢勲功竟不前持身誰見信顧影自空憐華髮老逾壯苦心窮益堅辱防時寄問千里慰淒然

慶李侍郎母七十壽【並序】

天地人通爲一气順之則吉而莫徵於孝感冠百行基萬善充之則可以爲堯舜而徳莫大於孝禮部侍郎眞定李侯敬甫事太夫人以孝聞至元辛巳慈闈壽七十視明聽聰福履康彊自翰林臺閣京師賢大夫外及諸郡一時名筆鉅公咸作歌詩以慶不肖與敬甫三十年之交以逺處側陋旣不獲升堂拜賀而能無一言謹同彰徳諸儒士攄誠吐辭別爲一軸仰祝千嵗以申嘏頌之意云爾武安胡某頓首再拜

貴賤誰無母慈賢貴一時徳馨浮鼎食壽域啟庭闈九族傳家範諸姑慕壺儀宜能服羣彥逺近送歌詩慈孝天垂報萱春七秩開壽杯承桂玉子執萃賢才市飯嗟陶母斑衣笑老萊至誠能錫類相戒詠南陔富貴誠難得多貽父母憂守身無愧怍養志樂優遊意廣常丹頰眉龎尙黒頭滿庭和气裏日月爲遲畱甲剪金猊暖銀臺蠟炬紅歡聲動閭裏瑞靄上簾櫳先志求多喜承顏恐失一杯千嵗酒此樂更何窮仙李蟠根大孫枝慶有餘稱觴堂下拜神錫掌中珠【敬甫四十七無子太夫人明日慶七旬夜得孫】孝感來奇福史官當特書十年開八秩鴈鴈防懸弧

捧檄情何切陳情志亦髙前人固麟鳳獨我豈蓬蒿頃刻違甘防中心積郁陶慈顏常悅豫萬事等秋毫髙年何最喜七十得飴孫旣足延遐算終當大慶門錦防珠絡慶慈語喜顏溫人子除玆樂浮雲何足論春滿百花堂人知孝義坊途歌知詠徳裏語解成章薄俗皆歸厚詩人發興長佳名等滹水千古並汪洋老我無詩思因君重起予堪歌徳如玉恨不唾成珠禮闕升堂拜情隨贊美舒何年旌宅裏疏請在宏儒

趙慱州九十壽

忽忽浮生裏誰能九十身風雲惟有夢部曲總無人麟閣圖形舊農書到手頻翛然坐終日萬象與同春

壽姚相

六載持鈞轄經綸百慮新退公恆過午假寐欠方晨眷注尊耆徳諮諏屬老臣年年黃閣外長見駐朱輪蕭爽江湖質忠貞社稷臣一言能及物萬象暖回春宋璟文逾媚曹參酒更醇太平勲業盛嵗嵗賀玆晨異政疑難決須公出片言問牛能及馬見委巳知源量雅能持重才雄不厭繁誰知淸鏡雪黽勉爲宸恩廣平巨族劉彥深三弟曰彥平彥元彥淸事母孝至元壬午壽八十自府主以次皆作歌詩以慶武安在廣平爲屬縣有此盛事鄙懷不勝歡忭謹作五言四韻並序數語以冠其端

大孝天垂報萱堂八十春笑談追往事步履恥隨人四子華筵盛羣英慶語新髙門何最喜賢母出忠臣

上司馬父八十壽

誰人無壽席玆席冠淸時尊斚京師酒弦歌翰苑詩孝心榮樂養丹頰拜顏慈坐閱三槐影晴雲百畝垂閱世日云幾六龍三萬周無儔思往事燕處憶前修益壯推耆徳通尊埒素侯守神能獨立嵗月任遲畱養老明時事逢時有幾人入朝容把杖賜膳得常珍右學尊殊位深衣穏稱身竚防行是典何計謝蒲輪髙年時亦有晚景少康彊聰聽聲傳谷司明漆防光花時能散步月夜喜持觴福履何勞卜前途萬里長純孝心何在多端務悅親平居恆上壽況復值玆晨厚列千壺酒思招萬里賓喜隨名筆後例作上詩人閱徧人間世虛心保歲年掛冠連棄譜掩卷坐忘筌酒勸髙晨起茶醒過午眠怡然天爵貴不作渭濱畋怪與常人異由來間气生年齡入髙邁神識愈淸明安處中和奧那知寵辱驚生飴甘防奉幾杖瑞升平慶門論第一王父福何完三嗣朱聨紫羣孫玉映蘭天倫叢順徳庭宇足眞歡綿算隨心思汪洋萬里寛鄕飲誰多豆先生五福尊有方畱白日無夢上靑雲謙抑將迎防雍容笑語溫憶常圖畫見龜鶴繞鑪薰內稟鐘仁靜靈臺壽域防本基先自異寒暑不能催執友邀黃髮斑衣進老萊閒情舒孝養甲子防重回

寄耿壽之

每每思交友時時屢上心俊才熊虎受衰鬢雪霜侵烜赫馳聲逺經綸蓄思深朝賢如有問腰沈不勝金

寄李敬甫劉漢卿陳取新

歷歷思羣彥才如照夜珠走盤光不定鑑物燭難逾碧海三秋翼靑雲萬里途故人汾水上白髮一臒儒

寄樂用之

別後常相憶秋風又防然人來三致問歲半兩榮遷共望山公啟羣推文舉賢只今世契分禮合重同年

寄子初

拜狀慙疎闊懷思未少忘旣能同好尙寧有異行藏老喜心懷靜閒知日月長气和消百疾此藥最爲良

寄韓通甫君美昆仲曁禹卿參卿

僻處西南逺音書久不通去春傷作別今歲又將終矯矯皇都彥棲棲白髮翁東郊復南陌杖履幾時同別離驚歲一日未嘗忘毎每將情達匆匆以事妨簡書防抵律韻語不成章千里幽並月流光共一觴事塵埋猥賤展轉憶髙人家在京師裏身如江海濱幽園隨意廣佳酒逐時新猶有塵緣在時污席上珍

寄子勉

儒術餙吏事精粗不相妨卻笑料生拙翻爲案牘忙豈知拋土苴巳足致平康坐使刑名子喧闐政事堂

寄贈耿壽之【從韓廣道之索也】

傾蓋猶如故同朝十載余邇來聞福履重喜拜佳除庶類勞經濟通才防捲舒去人韓廣道幕客李尙書【幕客一作倒屐】

寄髙聖舉劉漢卿

外補求淸簡那知益賤繁省評甘指嗾部介亦趨奔百務如星火千憂入夢魂塵顏將俗狀卑辱不堪論

寄王經界彥才

齒髮臨衰境參商又七年思君常耿耿念我計懸懸老覺親朋寡閒驚歲月遷從今相慰意莫厭尺書傳

寄齊彥

俸止凡四月囊空無一錢淸霜寒似水老屋夜如年臥睡翻書冊迎暄坐馬韉何時辱相過一粲賦蕭然

趙氏冰凝雙井茶

香新出羣品題來名亦淸玉纎兮鳳餅檀頰襲蘭英幽潔澄詩律髙嚴挫酒兵席中相對語佳思愈難名咽臆厭膏粱何人薦此香玉池方潤溢心思已淸涼句嚼澄江練懷忘飽睡鄕野哉盧老子七碗攪枯腸

慶楊飛卿母八十

母賢兒立業兒孝母長年有感那無應相成定不偏三千難擅美百行孰爭先一代題詩什名應萬古傳

夢巖祖母八十

苦節幹夫蠱慈顏備母儀行無纎芥愧壽合百年期鳳啄鑪煙細萱堦晝晷遲淸歡那有極庭樹亦熙熙純孝傳家逺髙年壽北堂拜斟瓊液滑起舞防衣香醉頰蒸霞潤雙瞳防漆光異時旌善詔防走繡衣郎厚福人多備誰如孝養榮簮纓連綺席蘭玉照堦庭徹請曽參酒恩分頴叔羮無煩歌上壽剰有八千齡景邵還家作詩以送道過平陽有懷總管烏侯故篇終及焉

綘帳傳經久慈闈入夢頻誨人誠可樂愛日更情親才藻千夫俊聲華四海新軒車過平水定作李膺賓至元五年春始平禦史臺起宣慰張公於鎭公援引舊典條示同列以老得告還家諸公作詩以餞之

臺閣推元老何人右我公行藏隨用捨持守見剛中晚節尢堪惜前途坦不窮太平方立法珍從防兼隆

寄陳君詳經歷

一別歲三換相望路五千君思漢風土我憶蜀山川料敵生奇計論功惜壯年遙知刁鬥夜健筆正籌邊

歸云堂

出岫非無意還山豈偶然空賫蘇旱志俯就潤身權俗客來無路閒情益自賢杖頭扶不起何害日髙眠

寄答衎甫

書問識疏懶交情豈少乖久離生逆詐過愛反多猜我巳無官況君應厭旅懷何時故鄕月攜手共徘徊世契情親定那因貴賤移平生愛君厚此意只天知薦士非無語連茹正爾思詩來再三讀千里一吁噓陶鑄權誰執區區亦備員淟顏隨眾後負責在人先秩以苞苴進人因口舌賢無窮惆悵事一簡不能傳造請違時好孤髙不自伸固宜招謗訕反累及交親飄泊猶千里淹畱已十春還家近慰意妻子愈能貧

答子勉

半生不家食無物擾剛腸冉冉逾中歲時時念故鄕气衰多感慨才拙懶飛揚卻羨農家夕團圞語話長羈懷何處冩時上仲宣樓落日千山碧長江萬里流煙波迷去鳥天際得歸舟欲詠登樓日翻成一笑休君衣還鄕錦餘歌謫楚詞流年如逝水握手定何時舉白千鐘酒難靑雨鬢絲長江寫孤憤滚滚得新詩誰憐異方客一紙故人書懃懇防還讀情親捲復舒有時重把翫孤悶暫消除霜雁來何晚無由問起居南遷二千里風土異吾鄕十月猶蚊蚋三飡盡桂姜河魚能洞泄瘧鬼擅炎涼所行無玆苦勝於卻老方

得衎甫書因以寄復

一別再逾年音聲墮杳然書來防眷眷心喜失懸懸事業紅塵裏情懷白髮邊何時洹水上杖屨兩蹁躚魚鴈音何闊參商路愈賖百年能幾別千里動長嗟月滿羈懷共山髙望眼遮所同惟直道勢利不能斜寒歲緣何物驅人復此來胸懷固冰雪顏狀足塵埃好友恆相逺歡悰不可開得書置衣袖字字若瓊瑰河東風土勁歷下意幽居花栁春常早江山畫不如荷心薦佳酒泉眼出新魚著白兩髙士無嫌下澤車【仲山衎甫二良友奇才髙節一沈下僚一隠於市故篇中及焉】

客懷正蕭索風送古人書翹渇誠多慰寒暄愧久疎異方嗟老矣寡友念歸歟富貴何時是先人有敝廬【衎甫書中有不能勇退之語甚有愜於余心者】

答周正平郎中韻

一別忽逾歲時思得好音新詩將厚意隻字抵千金不作南陽臥慙爲梁父吟京華塵土夢更比向來深憶昔承先訓於今耳受音勿爲三獻玉愼畏四知金異俗嗟隨俗長吟復短吟一官蠅驥尾念慮一何深淸唱誰人和行歌自賞音居官良有愧遺後喜無金已失邯鄲步難從澤畔吟異時公議底謗責與天深

題解州官廨淸安堂壁

到今將七紀吾祖此分符細問當時事猶存舊僕夫【止存一走卒姓裴名寶年八十三矣】故基承踐履老樹記傳呼瞻仰生悲感神逰防此都

課家僮織席

簟簀𨿽防物安身用最親乘霜得秋葦變法起新紋斜側初無謂端方卒有倫賈生千載遇前問夜將分象牀誠穏宻托體借湘筠人字憎麤俗波紋促細粼溫涼宜熟寐瑩滑淨無塵所恨淸霜重乘時讓錦茵縷組湘江竹含風八尺漪紗幃輕穏稱玉枕淨相宜固適炎蒸用毋爲晝寢迷淸涼無俗夢夜气有箴規再拜丹書訓深嚴著席銘安舒恆業業反側亦兢兢放弛非遐福恭莊得永寧臨終猶易簀百世可師曽

孫子笻杖

笻杖非尢物詩人喜孝心扶持良有感衰謝莫相侵坐奉慈顏順行隨愛敬深更防承福履玉樹照瓊林

送行人

三百餘年宋長江一葦航不知何境域更敢恃金湯威烈雷霆震仁明日月光安南吾內附使節愈皇皇

送韓寶之

更業行儒術何人識此心方膺七品授亷苦十年深我恨塵理玉誰持石試金莫辭山縣小判府有佳音韓子來辭別裁詩問起居吏風差異否民俗復何如不恨才無術翻愁智有餘好將彈擊手摩撫防舒徐

送韓茂卿

昔汝從余學於今入仕途寧爲淸節吏毋作小人儒細逕𨿽云防通衢本不迂我言誠繆拙榮貴保無虞

題髙唐李侯詩卷

佐命開基勇除殘去暴仁安榮三世將壽考百年身屈指排耆徳如公有幾人防幵毋小便長防應時新

贈答鄧州劉教授和鄕先輩

先生愼取友所友必端人細數鈞臺舊惟瞻下榻賓再三防手誨欵曲荷情親儻遂趨承問甘從夜達辰父執幾人在先生是故交論心惟有鮑聨句每同郊夢破邯鄲黍枝分月夜巢何時從杖履吟詠防推敲聖言仁者壽八十慶髙年飲酒能終席歌詩動數篇借居文廟屋不種郭西田和气春風裏行窩任醉眠先君康健日軒蓋忽來過亂後相逢少燈前語舊多篇章成錦織論義發天和隅立靑衿子於今雙鬢皤有子傳身了無官處世輕數杯消永日四海仰髙名應物聊隨俗成章爲寫情惜無龎處士有酒可同傾

題醉經堂

名教廢已久異端千萬途淫辭溺浩蕩正路日荒蕪旣以涇爲濁寧分紫亂朱有人能獨立閉戶閱詩書

流憩園

耘軒坐來久幽念到荒園信手拈斑杖呼童啟棘門收除松落子檢防竹生孫只欠陶元亮閒情與細論流憩園中樂無人解起予甘飡勝食肉徐步當乘車不起彈冠念何妨與世疎家童知興倦歸路且籃輿人生適意爾勇退脫官囚明月九霄鶴淸江萬里鷗何勞求飲啄正欲任沈浮笑我黃塵裏棲棲向白頭

退食自警

居閒嗟獘政官守可忘心惡艸不剪去嘉禾安得深察情三獻玉律巳四知金千載弦歌政無人繼絕音學優方入仕俯愧少知書臨事羞才困通方覺智迂一誠吾自守百詭彼何如敢薄淮陽守吁嗟霜白須

送柴尙書雲南開府三首

海外來威徳王封拜寵光何人堪防送公議得忠良使節風雷迅皇恩雨露涼從今不毛地三萬里農桑煌煌都防府安定海南夷寛猛存吾法忠勤任俗宜農商皆皥皥雞犬亦熙熙聖鑑明於日毋言莫我知炎方幾萬里軒蓋幾來回海若驚忠節江神識俊材奇勲能獨立大閫欲誰開竹帛垂名了人生亦快哉

投宿洪贊

父母懸弧慶生兒願四方豈期無逺到浪走只空忙僕厭私裝重馬疲官路長慷投曽宿驛白首尙爲郎

宿雕窠

道旅喜相迎胡爲復此行壯心今遂否華髮可憐生欲答還無語含羞自愴情本非經濟術難望貴公卿

送人之官

常令材勝職仕業日增光王業詩苦民時農事忙戶儲三歲粟家植萬株桑何必居臺鼎甘招謗議傷農人雕瘵久邑宰實非材念念宸心切皇皇賢路開姦贓無地入雨露自天回去去推恩澤昭蘇及艸萊牧民如種樹摩撫不須繁獄市能無擾柴荊已自安桑麻深雨露雞犬散田園它日桐鄕廟丰碑定細刋

趙氏東臯八題匏亭

趙氏園池裏玆亭太出奇尊罍厭金玉匏瓠作巵匜阮籍紫椰榼淵明白接防誰能呼一起同與醉淋漓

宿無極縣

土壤瀕瀛海風煙自一方气交才處暑夜寂便生涼老水易蒸雨積陰常勝陽妖蝗奪農力晚稼半成荒幽靑衝要地荒寂似邊城廬舍渾無幾丘墟葺未平屠沽常廢市雞犬僅聞聲縣廨尢蕭索空庭艸滿生周錫齊桓履玆城乃壯疆邑名仍宿昔封吏幾更張地接天光迥風傳海气涼因髙求故迹瓦礫照殘陽

過陽信縣

荊榛雜桑柘塊爾一荒城市井增新屋田疇起廢耕北兵知畏法南畝始聊生似喜貧無擾熙熙里巷情

再過居庸

滚滚隨行旅遑遑愧此身無名垂竹帛有足走風塵路省靑山舊人傷白髮新回頭望南土又賞故園春再過居庸口悠悠今十年歲華何速官業卻迍邅關吏幾經換山家亦變遷惟餘嵓下水隨馬響涓涓失題【案原本系無題但詩內稱忠宣謚法不得謂之無題無他本可校姑以失題系之以俟考謹識】

佐命惟勲舊忠淸三十年赤心思報國白髮要寧邊夢破烏江月神迷瘴海煙忠宣拜嘉謚未讓伏波賢得死公無恨思賢民自哀方期當柱石奚想便泉臺廟貌祭如在銘旌哭逺來從今調鼎手誰繼作鹽梅

畱別趙講師

擾擾黃冠底飄飄獨此身絕飡煙火食終帯海山云愛我同鄕舊乘風入市塵仙凡嗟異路攜手又輕分學貫天人際同塵誦老莊我知心志逺人喜舌鋒剛兩袖飄仙馭雙瞳隠電光中條山色裏誰識呂純陽相見鄕情重相逢數日畱丹砂元有術白髮莫盈頭未遂歸休計難同汗漫逰何時兩茅屋髙臥白雲秋久聞隰吉路今日細經過危徑盤蚯蚓層田疊抱螺縱橫千尺澗上下百尋坡防雨成泥滑行人柰若何

寄子勉

憲府𨿽云久門深蔓艸荒檐前喧鳥雀墻外走豺貇百怪羣妖集千鈞我弩彊勝殘何日是亦復可憐傷下馬鞍未解寃民如堵墻訟更十守令文積百筐箱逗𨖻行移宻紛紜論議長我來片言決喜劇淚沾裳衰世已多感重重憂患深淒迷異鄕夢騷屑故園心獘久姦尢宻才疎力不任願揮宗匠手垂教示佳音

寄伯宣尙書

霍家書畫後每每見新詩展玩同良語吟哦慰逺思慕君心似玉嗟我髮如絲健筆多佳作求聞絕妙詞近聞薦賢狀羣彥悉無遺心廣非私愛人皆舉所知楩楠支大廈麟鳳瑞明時勿爲賢臣頌無人後措辭

寄李受益應奉

溪堂分袂後轉首十三年動靜時知悉從防久隔懸髙軒才去暑倦客復離燕社燕秋鴻恨相望重惘然玉堂膺妙選人恨十年遲四海知名早中年得位卑升騰多援引沈滯乏階資自有連城價端凝是所宜

寄子裕府尹

一別忽逾歲思君未少忘浪分萍梗散路隔海山長蹤迹頗相似情懷亦可量不堪塵芥裏迎送日奔忙

杜榮季北行詩寄侍禦飛卿

身爲明時起人誰無此情豈徒要富貴政欲樹勲名閒竟開東閣爭先識賈生翩翩杜才子好謁漢公卿

應步知事求詩

淸議淸聲久皇恩禁网寛姦邪恃容養掊克肆貪殘蹇諤忘生死忠貞出肺肝從今豺虎輩凜凜膽常寒

東臯

倚郭多農裏東臯迥不凡池臺面塲圃花木作籬藩雞犬知迎客軒車屢擁門防防城市井易號管寧村

送柴尙書輩西南行

萬里西南道諸夷望撫劘賢王開幕府多士助春和農裏行還業邊兵坐倚戈從今炎海水風軟不興波

寄郭都運員從善

一別五年久相逢未有涯豪英才益展衰朽鬢空華富國甘勞力無心爲起家附書心計士鼓枻望仙槎

有感

貴賤𨿽殊體勞生共一塗紛紛彊暴弱擾擾知欺愚徼福誰當禍無乘豈有除白頭州郡職轉欲賦歸歟

幸齋詩

屋漏元無愧胡爲此幸名百年閒日月一芥貴公卿新酒東菑黍香羮北圃菁南軒一寄傲此樂有誰爭

遊受卿北上詩寄賢侄杜孝先臺郎

南北人如織時時得好音亨衢才俊偉老我日侵尋莫攺冰霜操常堅玉雪心丈夫期逺到富貴豈能滛

耘軒詩

僮僕知人意來耘窓外禾芟夷除冗長培植防婆娑晚練煙光潤晨珠露气和公倉及私廩露積反愁多

濟寧涖任後卽事

老不任繁劇荒城愜所宜民淳詞訟少路僻送迎稀恩澤租庸減農桑風雨時心余靜無事日夕掩柴扉

有感

辭賤來逰宦遑遑已十年爲郎今白首潤屋只靑氊戾契誠何敢依違甚可憐揚揚車蓋裏趨走避時賢

過龍門

不斷龍門豁滔滔一水來只能流歲月不解絕塵埃行客身奔走長途幾往逥倚歌橋下柱富貴豈凡材

夜雨【並序】

荊南每苦秋雨徹數日不止至元十五年雨暘時若秋九月十二日夜雨十三日雨一晝夜而止十四日天宇晴霽气淸日明行旅農人不勝慶幸得五言八句

餘生亦多幸所向值丰年百谷成時雨平疇少廢田市聲傳萬口斗米欲三錢來歲仍無慮通宵喜不眠【客燕十年客太原三年粟麥如糞土今歲湧貴十倍故篇首及焉】

曹南冬至

今日陽生節羣陰自此消晝光行曵曵夜漏莫迢迢卦畫名來復黃鐘樂舞韶老年安化國白髮任蕭蕭

夜雨有感

衰年少眠睡秋雨滴寒更淅淅林梢響泠泠檐澑聲靑燈靜相照白鬢豈重生念念還桑梓今宵故里情

至元十五年江陵重九

荊南兩重九猶未見歸期有恨詩難寫無歡杯倦持遙憐故園菊開徹水東籬卻恨江城鴈無書謾送悲

寄吏部侍郎夾谷士常

銓調無多法惟慿信與公儻皆從請托未免屢西東降黜因虛榜褒升匪實功傳聞山吏部一啟服羣雄

宿濟陽縣廨

亂余公廨廢獨此頗安全防壁仍存記庭槐似有年河壖成市井城腹少人煙共爲求鹽利移家就旅船

寄彥良都事

舉刺無恩怨惟君意最公豸冠重倚柱臺栢凜生風白日妖氛靜靑雲賢路通更當思報國洗眼薦才雄

省幕秋雨

雨腳懸麻黑檐流注瓦喧端居蘭幕靜少逺市聲繁髙稼知丰歲幽荒憶故園自憐林野質無計謝華軒

總管國祥秩滿北上

歲月急飛矢一瞬又三年衝要雜繁劇崇髙待俊賢加飡心益壯臨政目能前老病交情重臨風惜別筵

五言排律

送信縣令樂平任滿東還

縣尹誠卑職煩勞責最先條條論國政一一自民編秋斂徵輸稅春耕勸力田張燈昏理訟應限夜催錢但恐成逋欠安能問瘠捐頑嚚哀健訟水旱慮凶年賜半恩慈溥蠲徵雨露偏府人同震電州介若鷹鸇星火憂違命衾幃未省眠愛民誠慘怛守職更愁煎貧窶衣鶉結逃亡室罄懸搒笞心不忍勸諭語空憐黽勉饑寒下銷磨戰伐前蠒絲蠶不箔商課竈無煙墻外無餘地生平僅一防有腸攻苦淡無夢到葷羶壯健他鄕外惸孤若个邊婦嫠何寄倚叟獨更顚連身只名猶在家亡賦尙全力疲催種植體廢被幹鋋不疾長三嘆無尢帶百愆千憂恆積慮萬事一呼天坐視羣黎苦慙持百里權去思那有頌遺愛若爲篇賴有桐鄕令依稀似昔賢憲臺傳防召河東山西道提刑按察使劉侯還朝同列諸公作詩張宴祖道武安胡某作詩以爲諸公倡

時政將多問宸衷憶舊臣天威顏咫尺風節照臣鄰分豈同新進言當及大鈞從容論急務迆邐到疲民北顧金山表南封瘴海垠初平愼懷撫未附細經綸久兵能少息四海不全貧地闊仁和國風淸戰伐塵聖賢千載合文軌八荒均法盡無刋美人逢不世辰禹湯難並武堯舜亦推仁有類皆從願無生不獲伸雍雍三善樂穆穆四門賓臺諫得何舌謀猷不妄陳廟蒸怡聖祖郊祀格天神百谷穰風雨羣祥集鳳麟玆行期致此肯作備員人

欽定四庫全書

紫山大全集卷六

元胡只遹撰七言律詩

聖瑞【並序】

至元九年天壽節大名路得白兔一同表來獻用之都事作詩以紀聖瑞要僕繼作敢以不敏辭勉賦八章

縞服毶毶雪不如畫籠眀穏稱趺居忻忻知幸辭田畆望望承恩拜玉除修鬛素垂雲母髮雙瞳紅防水晶珠淩雲一賦嗟何在辛苦昌黎似少迂

兔因潔白作禎祥逺貢來瞻日月光卻笑人生自卑辱忍將天爵陷污贓迎逢涇渭淸爲濁顚倒裳衣緑作黃感物傷時不成夢玉壺天地月波涼

月窟髙寒桂樹林元精孕秀得純陰金烏影外自昏曉玉杵聲中無古今體魄神魂防寒暑須毛皮骨盡瓊琳守株癡子母相待瑤艸秋風禁苑深

五色無如白最良仁柔孰與卯君當不勞虞吏施罝网要並嘉禾應吉祥荷外緑來矚目花邊孔雀喜生光玉鸚飛下瓊華殿巧語先呼萬嵗觴

天生仁獸出眀時愧乏瓊瑰爛漫辭身帶桂香餘逺韻光如尺璧絕纎疵難依野菊棲霜棘合向瑤階食玉芝更看皇朝多上瑞百僚淸白吏無私

桂香宮闕玉階除搗盡霜日未晡偶被天風吹俗夢戱來人世曵瓊裾逺離徒侶忘奔競愛惜丰姿恐易污一著裳作毛頴也教人道不中書

紫鳯蒼麟瑞應頻老防釋褐雪衣新幸同服色生來巧要被恩光性自馴霜冷蟾宮迷去路雨晴靈囿淨無塵可憐狂狡謀三穴甘與妖狐野防鄰

眀眎僊還嗣子多孫墮地鬢霜皤匿光使物名空在入月乘蟾術己訛羣類尙迷圃艸千年竊食玉山禾眾同獨異呈祥瑞婏防柰爾何

慶王直卿父母壽九十

由義居仁善守身八珍五鼎事雙親錦囊玉軸詩千首鶴髮朱顏壽九旬慈孝一門宜異應安榮五福萃佳晨更看萬里前途逺定作忠良柱石臣

和許叔海仁兄壽席

徳修業廣玉無疵五十餘年句讀師慰眼囊無阿堵物起家天與寜馨兒魯侯不遇庸何害劉向傳經自有時願縱林泉閒杖屨風煙如畫鬢如絲

慶昭文夫人壽九十

母儀婦徳兩能全猶有塵寰未了緣共喜春新開九秩豈知天上小千年西王母防終當赴北斗城歡定再圓且飲大椿椿下酒笑看東海變桑田

宋總管太夫人九十壽

金鳯花開白玉堂慈闈九十愈康彊喜生兩臉丹砂潤明發雙曈防漆光祿養侯封純孝志恩頒畫防舊門墻古今賢女知多少不似髙門福祚長

慶趙總管八十壽【三首】

挾槊彎弧勇萬夫燕居冠帶一閒儒處身儉素貴如賤學道謙恭有若無鐘鼎淸名出偸輩鄕閭遺愛及樵蘇漫將八十爲公壽矍鑠飛鞍不用扶

乘時騰逹上靑雲致政歸來有防人畫防朱門誠貴寵裏筵鄕社更情親戰攻摩撫多奇計壽考康寜得此身門巷緑陰松竹底坐觀桃李鬭鮮新

壯嵗亨途易著鞭晚年名節例難全不因念念子孫計卽爲區區妻妾妍貪俗足爲廉士恥髙風誰在使君先從今受用休官樂徳齒尊榮四十年

寄雷彥正

才藝如君豈久閒可能髙潔掩云關行當冀北千羣選莫厭終南一帶山壯嵗功名從造物防衣蔬食恱慈顏西南望眼三千里夢裏芳蹤不可攀

寄趙輔之

荒詩前月下樊川想象開緘一莞然以我夢君常耿耿知君念我亦懸懸鄙言儻惜馳千里何物相思破積年好在王雷三益樂月臺風榭往來篇

寄朱誠甫

人來聴說拜嘉除夜久無眠喜有餘徳立不勞求防徑仕優仍好更觀書調弦固合張還弛納衲當知急與徐吾弟天資素溫雅人間何處不安居

寄王景伯

江陵一見偶相逢別後相思似夢中嵗月白駒飛過隙人生社燕避秋鴻愛君磊落靑雲气笑我蹉跎白髮翁樽酒論文定何日恨隨流水到江東

寄李裕卿

五載分飛一寄書年來更甚信音疏𨿽無尺牘傳聲迹賴有人來話起居委巷常思淹絕足俊才久合拜嘉除廟堂勿謂無知己漏网橫江百尺魚

寄杜緱山

拜君嵗久敬君深別後憐君更苦吟衰柳寒煙迷徙倚廢城春水防登臨都將丰嵗中年夢換卻荒雞半夜心種竹買田鄰舍約自慚無計卽相尋

詩成政恐無人讀食足難爲作計疎百畆未供陶令酒一區先得子云居坐聞裏士來傳業榮勝王門彊曳裾鄕社雞豚重相訪不妨騎馬到階除

寄謝隴西翁

打門問客自西來未語凡襟覺少開走卒趨傳有鈞命歡悰端似上春臺只因眷眷防多問愈自兢兢愧不才邂逅何時接淸論一江春水濯心埃

寄王子初

東南西北千餘里相憶相懸五六年俗狀塵顏時自笑急流勇退羨君先卽時亦有一杯酒負郭誰無二頃田夢裏共防溪上路藕花風露並吟鞭

寄張周卿

社燕秋鴻十五年祗爭靑鬢與華顚雄才宜作橫秋鶚老境惟便負郭田千里關山空目斷何時風雨對牀眠年來夜夜還鄕夢接袂聨裾滏水邊

寄陳濟民

霍家書畫見君詩心畫淸雄絕妙辭南北十年成久別關河無日不相思夢中見面髯如漆鏡裏嗟余鬢己絲白髮多來故人少笑談握手定何時

寄西巖諸公文甫士能文舉仲宣

年來長路苦奔馳卻羨書窻靜掩扉坐守冷官如旅泊出逢髙蓋炫輕肥塵生南浦閒遊履苔滿西溪舊釣磯屈指防人麟閣像春風好在故山薇

宦情元薄似春冰況復重經寵辱驚敢自持才求好爵誰能努力趂虛名黃雞空負秋成約白髮潛隨夜雨生寄語山靈休見笑艸堂無恙得歸耕

寄王秋澗

前嵗同舟曉渡江歸來相繼月餘彊平生進退常相似老去功名有底忙喜見童孫能灑掃厭逢新進問行藏求田負郭方今遂春暖安排手植桑

客至誰嗔少送迎鄕鄰子侄要傳經望前失後嗟昏耄數墨尋行甚典型執捲眞成村學究隔窓羞見夜飛螢休言稽古全無力不負當年汗簡靑

錦繡文章下筆成甚無一字落柴荊靑春得意新桃李白髮相看老弟兄一世愛君心不淺百年見我眼偏明從今酧唱無虛日一字當畱萬古名

衰老無能得退休有時往事上心頭居官合盡人臣禮過慮常無天下憂習气不除還自笑多思無補竟何求髙情四海王秋澗幽谷鳴琴防獨遊

寄王立甫

短檐寒日箭逃弦夢裏淸談又一年白髮衣冠俱老矣黃塵鞍馬兩茫然句無可詠詩難寄文不成章書懶傳惟有中天一明月照人相憶共嬋娟

寄吳蔓慶

經史詩文力有餘晴窓遊戱八分書三徵不起非求價一適無邊足自如按譜覓花人逺送和煙種竹手親鋤料應安樂窩中夢不與辛毗共引裾

寄髙道之陳介甫

不接淸光逾十年無情日月若流川經綸汗漫隨人用銓調匆忙逐嵗遷一事未成宜老矣百年何處樂終焉春風吹破黃粱夢擬買西山二頃田

寄傅士開

三十年前分袂時玉鞭驕馬怯丰姿今年燈下忽聚首須髮雲間似欲絲對語尙疑殘夜夢一杯難慰積年思雨中驛馬催人去防防傷離恨別時

岱嶽觀柏【土人以爲漢柏一人抱匝者二株餘二株逓小六分之一】

托身得地岱宗前元气先同金石堅生死便期三萬嵗暑寒休數二千年上參碧落超羣木下插深根徹九泉不是挾才將傲世卻因難用得天全

何嵗何年得此身避秦歷漢到玆晨剛中不許雪霜苦短景防看桃李春時有壽山來悅目世無良匠敢揮斤天教畱在存深意梁棟眀堂負萬鈞

壽哉玆木得遐齡日月於今防晦明最小孫枝橫偃蹇長生香葉不枯榮龍臚虎脊鑲形質霆迅雷轟助嘯鳴賦分無人詢造物朝菌夜合可憐生

木中原有不凡材直幹排云力未摧一嵗半絲增廣袤三人連抱始周回窮冬大雪陰逾翠六月無風寒自來坐笑園林紅與紫背陰憔悴向陽開

岱宗餘潤發淸雄雷雨批崖起柏龍不放飛騰歸瀚海故畱夭矯防神峯影揺禦路昭羣望翠鎖天門閉九重應笑老松虧晚節帡幪雨雹寵秦封

杞梓楩楠無限多防畨生植防消劘駸駸盡放流年度挺挺其如勁節何己約山靈常健在永同月影共婆娑泰山如礪海如帶才見云礽碧玉柯

恨我詩才乏湧泉愛君髙節碧參天月眀風細唳霜鶴日暖雨晴生紫煙碁局子聲時破靜石牀淸防樂髙眠蒼苔滿地無塵迹一榻誰能養暮年

魯兩先生去不回無人來此共徘徊要乘眀月龍蛇影醉倒淸樽文字杯深翠掛冠吹白髮長根作枕臥蒼苔醒來坐倚還三匝矯首淩雲萬丈材

都省以諸路事有未集選官督問彥博郎中奉命南來事畢北還以律詩二章贈送兼謝佳制見貺

見君眉宇得君心辭簡容莊志趣深傾蓋冩誠何落落催人歸轡恨駸駸難忘淸話燈深夜拜辱新詩字萬金寒鴈迎霜來未盡倚樓翹首望佳音

每因臨事愧無才爲國儲賢路未開耆徳髙年傷老死後生隨俗走塵埃豈期滿眼蓬蒿裏忽見淩雲杞梓材去去此身當自重等閒聲利不能回

寄王彥材郎中

去年秋晚過金臺一醉連朝洗惡懷嵗律忽周思往事羈愁無緒坐空齋荒庭艸合迷深徑積雨苔凝漬古槐連檄羨君徵不起曉眠花影上檐階

暑退秋遙鴈過遲尺書無計寄相思長令好客時中酒猶勝空庭獨詠詩晝靜狼山樓醉倚暮涼雞水棹輕移安居每念羈棲苦音問寥寥恐未宜

揚歷淸朝仕業昌豈容袖手防人忙江山久負時聨轡風雨何當夜對牀一曲浩歌消滯思百壺淸酒涴離腸那知月旦評中語公論年來話更長

有客南來問起居知君無日不安舒香浮玉蟻尊盈酒聲散牙籖案有書鐶犬韝鷹閒戱馬月舷風网靜觀魚人生適意忌多取但恐徵書下玉除

十年飛散水中魚底事年來防合疎但得淸安時到耳最憐寥闊久無書不才暗愧虛叨祿壯嵗遙歆早遂初本是爲貧歸未得延恩新例許懸車

龍鐘疲軟列朝班卻著英遊袖手閒若水英風元勇退馮瀛老境更癡頑恥隨竊位同招謗徑要投林靜掩關史筆因君定名節一時黃髮合慚顏

老人星

蔥蔥佳气徹南訛日月風雲喜共和催起外臣華髮老拜瞻丹陛聖顏酡西王母至蟠桃熟北斗城髙彩鳯過風送山呼聲未闋地祗庭下獻嘉禾

寄答徐尙書【並序】

拜違鈞誨倐忽十餘年思見之誠𨿽切而拜問之禮久廢負罪何言濟寜東平相去不逺初來方欲貢狀敬問起居又先辱詩什且以鄙言見索愈增惶愧謹繼髙韻呈復兼謝某頓首再拜尙書尊叔侍史

阻陪鈞履十三年望斷西風鴈影偏屈指燈前同父執於今海內兩耆賢聲容親接逾三捨禮義風流共一天珍重佳章先見貺敢稽裁答往來篇

玉堂淸樂記當年每辱髙眀愛我偏論事直須求至理立言恨不到前賢隔籬送酒日生枕剪燭吟詩雨滿天一自羣英分散後十年今日拜佳篇

覽鏡長歌惜壯年生平賦秉自知偏不因蜚鴈己求去只爲鱸魚亦自賢日上檐花梳白髮云收鏡面防靑天北山今嵗移文至可老狂吟廢防篇

相君耆徳養髙年不逐時人步履偏肆口成文非漫興百年元气更誰賢和顏雅量婁師徳旨酒歡悰白樂天佳客滿門無俗事定應日月有新篇

貴髙能賤富能貧肯著驕淫污此身晚寐夙興思獻納端居深念爲經綸堅持耿耿忠貞志要作堂堂社稷臣保守此心如鐵石紀功書徳豈無人

戊辰冬至

云物疇能辧吉祥葭灰誰復新陽厭憑客枕寒宵永喜見書窓暖日長撥去是非閒掩卷洗開淸觀靜焚香旅懷值節方寥索阿永來前進壽觴

偶成

退食委蛇百慮新漫誇事業在經綸乘時偶作登龍客無術慙爲入幕賔莫喜肥甘潤枯質曽無恩澤到斯民馬前走卒休嗔吒公議潛歸市井人

每恨平居不我知問渠今日竟何施因人碌碌漫成事舉世庸庸與易誰委順漸如隨侶鴈剛稜自笑脫囊錐一杯飽食黃粱飯睡足槐庭畏日遲

命安齋主寄詩來把翫歌吟捲復開似厭羲皇閒日月要同俗吏走塵埃只知芻豆塡牲腹不識靑黃是木災試向碧天淸夜望惡雲妖霧鎖三臺

七年四月上旬閉門卽事時移入新居五月矣

九日勤劬一日閒宿陰雲重雨澘澘寄身京國家千里僦捨民居屋兩間僅有陳編遮老眼惜無家酒洗塵顏卻如三日惓惓婦癡坐無言晝掩關

日月髙峯防急流功名逆水阻風舟未能瑞世如麟鳯只辦隨人作馬牛千里暮云曕去雁一江春水夢雙鷗驅人寒餒無情甚直要京塵坐白頭

有母晨昏闕起居有兒失教廢觀書爲貧來仕庸何害抗志違時計己疏屐齒不投言偃室官銜難掛巨源書從教一鶚無人薦袖裏新書亦自如

湫隘喧囂雜四鄰門扄蝸室擁朝紳敢辭凡鄙噲爲伍要便奔趨夜向晨一日淸閒聊適意明朝傴僂又隨人捫心尙喜京官貴猶免郊迎驛馬塵

送伯祿都司之官潞州

幕畫河東記昔年恩威公案到今傳三年籌筆都司劇五馬分符刺史權故吏老農趨道左過家上塜正春妍從今臥治堂前艸更比鄰郊雨露偏

可惜牛刀落彘肩內勞外逸逓推遷孝心正喜趨庭便仕版何妨得路偏暖日兒童迎竹馬春風庭宇倚蒲鞭隨車雨足無餘事軒蓋農郊諭力田

河山表裏天下脊民俗淳儉唐遺風太守淸心能省事東郊何地不勤農丰年易覺徵租足無盜奚煩報獄空上計書名二千石考功上上防今冬

寄侯都司伯祿並簡崔郎中周學士

燕南六月暑如湯卻憶都城立晚涼塞艸梳風煙作縷野芳承露錦生香朝知禮讓邊烽敉民樂升平晝晷長遙羨英遊日無事新詩佳翰滿書箱

退食從容日未斜讀書談道更淸嘉論量往事蛇添足嘆美前賢玉絕瑕每恨鐘聲不畱客奚知林影照歸鴉嗟予十畆空庭裏隠幾搘頥度嵗華

寄子勉侍郎

手板持來舉首稀一杯燕酒又分飛西風老屋寒無客涼月空庭靜掩扉館閣豈能辭淡薄鐵鹽元自得輕肥大明湖上人如玉防度蓮香露滿衣

夢裏同君月夜遊碧蓮香鎖木蘭舟相防喜敍三年別一醉從教萬事休麝墨香濃揮艸聖宮羅扇軟聴名謳覺來書幾靑燈畔老木蕭蕭客捨秋

十頃腴田千本桑防時不踏利名場曽拋世路風波惡細嚼農家興味長落日牛羊來逺近接天禾黍半靑黃只知丰嵗無餘事睡足筠窓暮雨涼

攬鏡翛然懶散身枉教塵土涴丰神未能勲業赤如日何苦髭須白似銀牢落棲遲長作客囁嚅傴僂每隨人醉魂虛負扁舟夢萬頃風煙一幅巾

布褐溫涼錦綺同一瓢飲足了千鐘初無精細爲心累何貴行藏不我從此日朝衣陪後列異時藜杖伴春農生平義命安來慣不墮人間三禠凶

身居太史論功地性喜東家種樹書直以虛名叨厚祿愧無健筆作宏儒偶陪辭客登天祿忝與經生列石渠黼黻皇猷非我事晝眠歸夢繞江湖

田園卜築藹相望久負聨裾踏晚涼手植柔桑髙作樹蹊分弱柳宻成行錢流鞭算猶堪喜墨抹朱塗有底芒聞說村翁時見笑甕頭新蟻防浮香

夕冷朝炎勢利交故人久別夢徒勞倚樓長望天空濶擁鼻防吟思欝陶脫迹雲林逺巢許無媒廊廟續防臯一官千里遙相憶不爲西風己二毛

羨君隨寓卽安舒顧我多思不自如幸卽爲貧來入仕卻因嚼蠟每懷居四年京國三間捨萬里功名一篋書莫吝音辭數相問順流時有北來魚

不爲呶呶欲作詩假辭成詠冩相思秋鴻社燕長相避飛絮流萍無定時故紙虛銷天上日淸霜偏照鏡中絲防時不著離愁管鵝鴨相喧隔翠籬

謝答張夢符畫梅竹扇

十載無從謁下風偶因便面揖淸雄橫斜籬落經過熟與可溪湖興寄同淸影故人來萬里熱中無夢拜三公惡塵揮斥元規逺嵗晚當爲鄰捨翁

送趙良卿問事畢還燕

老繆歡忻不自持靑雲人物出眀時王褒己獻賢臣頌慶曆誰歌聖徳詩谷帛價隨時雨減金珠市比去年遲太平十二匡時防從此河汾不費辭

好語先從市上來繡衣直指使君回問民疾苦宸恩重去吏姦貪賢路開喜見靑天懸日月願將白髮老蒿萊吾家貧窶無釵釧盡典琴書餞一杯

生來不識采時官今嵗何年拭目防鰥寡從玆無失職老癃扶杖喜衝冠鄰家貸粟能充飽嵗晚單衣亦不寒執手送行無所贈一天和气滿歸鞍

常時酌別總傷情此別歡忻不自勝四海蒼生思雨露一時使者盡才能只知與眾除寃苦不惜浮辭起愛憎更好都堂堂上說太平有路直如繩

陶鈞萬物本無私桃李春風又一時再拜京師賜租詔髙歌田野感恩詞久陰忽霽誠堪喜野鳥爲鸞尙可疑羨汝英姿似雕鶚疾邪奮翼逐梟防

送宣撫輔之奉使日本

恥署隨人紙尾名要陵絕險得英聲精誠天日孤帆健談笑風濤萬里行海外尉佗𨿽倔彊漢庭陸賈更忠貞片言要領來威表一使勝於十萬兵

休矜積水怒連空利病分明合我從恃險防能延世祚畏天長得保藩封九夷余種難爲勇三脊包茅亦易供己勑先驅東海若掛帆風順靜魚龍

米鹽細務簿書叢安得驚人蓋世功直抵有名無路險招呼歷世不臣雄徳音曉入太宰府降舶晚出扶桑宮卻笑張騫無伎倆久持漢節老西戎

送王僉事赴臺

文武全材正气生天教發越贊升平栢臺蘭省爭推引馬走牛童識姓名外內端人增感激貪污姦黨死憂驚至寜朝野誠無事更賴嘉謨溢頌聲

寄世昌僉事

私托繁來書禁嚴郁陶千里共厭厭參商易地終相合李無心也避嫌花結淸燈空好暈喜鳴晨鵲漫虛占祿防歡奉慈闈壽別有髙軒待孝防

送陳按察僉西省事

辛苦臯防翊廟謀雨風時若百無憂全材妙選臨西極開府先封定逺侯天馬蒲萄成嵗貢雪山靑海入邊籌細旃廣廈唐虞論未信諸得久畱

河西五郡實雄藩爲地求人古亦難左顧北陲連壁壘右臨南服控夷蠻防年天下無雙士今日軍中有一韓何待三霜詞異政先聲飛越賀蘭山

自慚傴僂簿書叢喜見英材建絕功遭際眞成千載遇瑰奇誰識萬夫雄霜鬐橫海吹髙浪云翼垂天駕逺風一舉爲人勲業了黒頭何害作三公

不悲分手逺暌離器識如君更有誰文爲經綸自溫雅詩無雕琢亦新奇疾邪奮發千鈞弩力學期爲百世師明夜賀蘭山上月三千里外照相思

寄耶律監司

不聞正論逾三月夢想淸光若隔年老去自知多謬誤人來毋惜示融圓暑寒尙不能同气花蜜如何得兩全眞是眞非誰與辯俯慚枉矢偶當弦

愛君晉字與唐詩客捨寒更入夢思春艸池塘冰泮後防云河漢雨餘時揮毫痛快沈雄手滿臆淸新絕妙辭咫尺玉環泉下水濯纓歌罷浣離巵

送禦史誠甫之任

姦邪屏息膽常寒霜簡朱衣鐵豸冠榮拜方將辭闕下英聲先己過江幹三吳疲敝何多幸兩浙貪污罄一彈此去豺狼莫當路栢臺翹首障狂瀾

又寄康谷才禦史

邇來粗辦買山錢去作東鄰漸有緣必竟功名何日了懶陪桃李媚時妍不才無分封侯印生事終須負郭田月下敲門成夜話告閒何必待來年

又寄康禦史

聞說溪亭構己成未能輕易贈佳名才移藕種開花並新下魚兒作隊行玉立晚山供逺目鏡光秋水照閒情卜鄰未得東偏地自笑年來塵土攖

又寄王立夫侍禦

一別淸光又防年相逢應訝兩華顚騫騫奮舉君堪慕碌碌無成我自憐激濁揚淸隨落筆復逃扶困勸耕田各從所遇身彊健但恨西風鴈影偏

送張教授還職

坐掩齋堂再閱春寥寥後學閴無人空翻著述書盈幾不啟緘封印滿塵志士百年良有道先師遺訓豈憂貧功名富貴宜從眾奚必眀經及搢紳

送張肯堂教授廣平

後生賢俊豈無人滿眼師傳恐少眞莫訝進修多碌碌皆因訓誘失循循升騰髙邁藤依栢中正方圓泥在鈞吾友誨人能不倦廣平桃李一番新

寄答許叔海教授二首

不見髙吟二十年一時驚墮客窓前都將去國思鄕夢並在乘風下水船固喜松楸重拜掃只愁妻子苦畱連因君喚起還家念北望荊山一慨然

朔南萬里一車書何處田園不可居莫笑紇幹山上雀正同淮泗水中魚季鷹不爲蒓鱸羙江捴焉知鬢髮疏老去不同年少客年來吾亦夢吾廬

順流東下立飛帆仕己那知三復三江水未能消客恨荊山只解聳晴嵐君爲楚鳯翻來北我本燕鴻復在南四海爲家有今日不應遲久隔淸談

歸潛洞

嚼破人間世味甜終南佳處得歸潛緑蘿陰合云封戶翠篠香生月滿簾酒甕四時常有醖火天三伏不知炎才名蓋代陶景未信淸朝許退謙

盤盤石磴夾松陰中有幽居避世深南牖陽和生磵艸西軒秋气靜雲林貴交廢務來投轄野鳥停聲解聴琴防徑移文俱有誚好名索價兩無心

答仲謀見贈

打門人寄故人詩瀟灑髙情絕妙辭荏苒三年成久別慇懃千里慰相思淸朝未遂同升願絕世能無奮迅時門外寒泉籬下水莫教生滿鏡中絲

捲懷長防樂田園山擁垣籬水繞村茅屋倚云詩獨詠楓林月落鳥爭喧器閒圭璧人皆惜敬起鄕閭道愈尊祥覧相防好兄弟可能遲久掩柴門

寄答王仲謀

大器天畱欲晚成斯須齟齬不須驚雄風未振排云翅健筆先馳後世名俗狀塵顏人北騖閒窓髙枕日東生何時淇水西邊路杖屨相從話此情

答李昌道

別來相望不相忘累辱雲煙金玉章虛薄豈任多奨借情親不覺過深長有稽拜覆增惶愧無計趨承話肺腸惟有靑天一眀月淸光千里照相望

四海文章第一流朝朝翹首望東州深巖老卻千年栢枝指人修五鳯樓冠履從來多倒置薰蕕不辧更何求飯蔬飲水慈闈樂一笑比鄰爲我憂

贈答洛陽楊子中

人生誰得洛陽田養志仍傳嗣子賢詩酒樂陪賔半醉鶯花喜共日髙眠韋編九絕猶窮易醤瓿三糊細艸聞道孔林門弟子至今思慕日懸懸

寄西巖張參議

三年相別一相逢萍逐波流絮逐風得句倚樓空獨詠舉杯臨水防時同自憐遊玩成何事常防歸心趂去鴻料得嵗寒亭下菊久思佳客防芳叢

寄張參議

一飯相辭便北來西山無計暫徘徊逡巡半百頭如雪奔走十年心似灰兒女婚姻何日了短僮良馬永相陪人生眠食無多事虛負生前有限杯

題婁參議詩樹

敏詩誰復似參卿百韻長詩一唾成格穏律嚴無長句句圓字巧有奇聲爛如時雨開新萼紛若秋風散落英笑殺推敲驢背客去畱一字廢權衡

武伯威持紙求鄙俚書此以贈

爲儒便合學眞儒鄙俗先當力掃除閒似孔顏傳道徳用如禹稷佐唐虞權謀功利戕心賊訓詁詞章覆轍車畱取壯年長日月細從語孟下工夫

贈張子素

聖學汪洋滄海深志哉顏子獨潛心斵殘萬石須求玉淘盡羣沙始得金細與琢磨成羙器更加鎔錬惜分陰誰知洛下楊夫子應手鏗鏘起絕音

贈杜止軒

胸中涇渭自淸渾舌頰春風笑語溫防破大方無畔岸恥居小節作籬藩百年放適詩千首四海交遊酒一尊醉眼天風吹不醒倒騎箕尾閱乾坤

題新修州學壁

守成天子擴雄圖郡縣巖廊半老儒己聴叔孫修禮樂更從陸賈問詩書歌裏詠無殊俗黨序鄕庠徧八區亂後吾鄕有今日春風回首賦歸與

送康禦史謝病南歸

共將口舌取輕肥獨捲談風謝病歸當路無由去豺虎駐車誰欲問狐貍暫回沙路靑騘馬髙臥雲山白版扉畱在胸中治安防靑雲萬里豈無期

翼翼爭飛喙喙鳴誰能無意貴公卿仕途自有熈熈業眾忌何須赫赫名借問鐵冠朱服夢爭如筠杖碧山情倚天長劍那閒得暫向西溪防晚耕

納涼

赤日燒空萬里晴人間何處避炎蒸玉湖逺水波無際髙柳淸風陰萬層靜境洗心無用扇新泉潄齒不思冰短童亦作槐根夢鼻息如雷喚不譍

送防政西庵公總管覃懷

柱礎眀堂足十年眞心耿耿老逾堅引年不允三章請建節榮居百辟先士論民謡中外一天恩臣業始終全沁園春早東風軟花在籃輿醉夢前

楊防政生朝

濟爲舟楫旱爲霖四海蒼生倚望深六載中臺殘夜夢一簪華髮濟時心芬芳異政畱靑簡洋溢餘光照士林朝野太平無事日樽前難惜二疏金

一身四海系安危消患將萌世豈知守正弗廻心似鐵愛君憂國鬢成絲浮言莫謗三緘口雅量宜爲百世師千載風流謝安石佳名只合擅當時

十月七日南檐負暄

十月朝陽暖似春朔荒嵗晚得玆晨骨毛漸覺俱融浹幾杖全拋一欠伸直以蕭條淹壯志卻應和洽屬閒身徘徊顧影茆檐下猶勝權門炙手人

八月二十日夜半夢廻

夢裏辭家復到家夢廻欹枕上天涯空庭老樹號風葉滿耳驚濤撼客槎祿食不醫家四壁旅情徒染鬢雙華只羞夢與妻孥語示我行堦帶殻蝸

客窓夢廻

睡才成夢便還鄕夢斷翻愁秋夜長圓月故臨羈枕白西風偏向客窓涼一官報國無多補十載離家有底忙不是風雲英气少米鹽塵冗鬢成霜

鄕先生樂禦史八十索詩爲慶

汝水波翻沛水微老臣朝士晚星稀夢廻故國驚南渡目舉新亭又北歸谷變陸遷有今日鶴長鳬短總忘機誰思更入非熊兆里社黃雞啄黍肥

慶王狀元八十

堅辭不允老而傳幾杖恩光又十年勇折桓文匡故獘力扶周孔上經筵功成腳底非無地嵗晚壺中別有天丹竈河車俱棄物心空胎息自綿綿

塞破乾坤享重名玉堂東觀又尊榮還家風采頭方黒開府詞章老更成因事納言全晚節引年謝爵見髙情香山如礪瀘淸帶才與斯文作主盟

慶馬云漢七十

葛巾藤杖曵長裾擾擾雞羣老鶴孤神貫陽精宜炯粹骨無陰滓更淸臞白衣蒼狗從渠變茗椀棊枰足自娛兆入非熊十年事休將金鑷洗霜須

古臺

何處聊堪洗欝懷東風吹袂落荒臺四年北寓人驚老萬里南賔雁又回故國溪山夢花柳異鄕鞍馬厭風埃黃金臺下如川酒自爲蒼顏一笑開

趙樊川詩

不見英才杜紫薇樊川久矣失光輝江山秀潤豈終極人物風流莫厭希恨不同時成並駕卻教異代得傳衣到今五百年來數竹裏重開趙氏扉

气味俱髙出處分勿因名實不同論誰知海底紅瑤露渾似南蠻荔子云此日樊川趙宣撫前身唐室杜司勲談兵數論無人續正要瑰奇爲發源

長淸晨起

朝日行天又一周滿庭詞訟己啁啾十年濁亂成凝積一日澄淸豈易酬當路豺狼𨿽暫息倚墻蛇蠍未全收登車攬轡平生志奚避姦貪笑白頭

寄張左丞相公

書呈禮廢三年久悚息心爲百愧生鑑照愚誠無變易寛容疏濶賴髙明險夷純一人爭羨進退雍容世益驚中統大臣今有防好將餘論贊升平

張右丞生朝同諸學士賦

夷險紛更志不渝英襟霜凜抗姦諛恩非己出怨何有議以公行私自無海外春和均煦育席前夜半防都兪等閒莫作求身計才入升平萬里途

贈方奉禦彥通

雲龍風虎防昌辰聖子神孫結懿親智若湧泉能愼宻徳如良玉更溫淳左經右史公餘晚假寐朝衣夜未晨一片丹心赤於日淩煙圖像恐難眞

滿耳英名二十年欲相親接念何緣豈期附鳯攀龍貴偶到荒城野水邊不鄙腐儒垂欵曲恨無長防久畱連天庭若問人間事萬里農桑願力田

送丁郎中致仕南歸

貧困多因血气衰先生抗志獨辭歸急流勇退非今少未老甘閒自古稀祖道杯盤從落寞懸車門戶盡光輝叔孫禮樂蕭何律孰與朝廷證是非

安車起就連三聘致仕堅持罄一辭建白更張多有法始終進退兩無疵一時故老存公論七字新詩匪我私十月南方木揺落東籬正及傲霜枝

滿面車輪馬足塵龍鐘傴僂擁朝紳誰知苟祿屍餐日卻有辭官抗節臣賢路不慚妨絕足囊金盡可待嘉賔後來縱有懸車請終是淸朝第一人

田訟有感

井田旣廢開阡陌萬古交爭啟訟門朝盛暮衰頻易主吏姦文冗不勝寃務開務閉冬連夏人是人非祖到孫塞破縣衙重足立艸深耒耜倚荒原

戶差有感

租庸調外事紛紜版籍胡爲故不眞貧重富輕猶黽勉彼逃我代實酸辛身亡戶絕鬼應役婦寡夫鰥名累身篤疾髙年休赴訴無窮寃抑向誰申

適安堂

霜滿朝衣塵滿纓防人坐享素侯榮起居隨意無朝暮寵辱忘懷任醉醒翠幕蘭蓀柚杼織碧梧雛鳯讀書聲題詩自笑謀身拙俯仰隨人又七齡

虎符銀印照門防夢裏驚惶膽自寒眀斷急流能勇退此心無日不淸安喜同李願來歸早暗笑韓非苦說難前日智囊髙閣起團圞兒女勸加餐

命安齋睡起詩

洹水秋風一艸亭先聲塞破大都城直宜矯矯勞三辟未要區區效一鳴士賤堪羞拘薄宦人間難得是髙名年來久動還思靜俗狀塵顏己半生

十月十六日移居新都

僑寓移居第四遷慣移無地不怡然依依不捨閒書史戀戀相隨舊席氊連雜市防成擾聒奔趨官府便呼傳掃除蛛网安牀榻畱在蝸牛帶殻涎

侯門甲第屢更張賃捨那能計久長今旦國忠籠馬廐昨朝李靖孝思堂幸從民屋容黔突猶勝僧牕彊借牀莫道十年無所得家書收貯滿囊箱【一作家具須當借車載十年安信滿囊箱】

趵突泉

積厚源深伏洑洄何年擇地擘山開石根怒激亭亭立海气寒催滚滚來正喜茶湔玉雪只愁風雨湧雲雷塵纓汗服初公退野友來臨共一杯

走天河漢繞天周一脈分差此逆流比借浮雲未成雨要令天地便行舟六陰積气噴無盡萬里溟源不可求巨浸稽天行潦水朝盈夕涸亦堪羞

何處伏流防萬里擇地於此再發源借口臥龍噴雨雪開關寶藏泄瑤琨髙能潤下洪濤逝陽可兼陰沸浪喧流澤不煩天漢水洗兵蘇旱淨塵昏

送樞參婁公行【並序】

僕赴官太原前樞參婁公杜門鄕居以詩酒自娛累以佳篇見貽每篇大者百餘韻小者不下五七十韻二年於玆過數百篇自愧魯鈍略無一字相報謝今玆奮然有京師之行不免搯擢腎腸得五十六字以餞行軒以答積年懃厚之萬一云

辱貺佳詩數百篇逺行寜忍淡忘言人非至聖誰無過事屬明時獨感恩每誓眞心終報國竚防老鶴再乘軒朝廷親友如林在十手連茹百手援

送子卿都事之官單州

妙齡得路便靑雲脫頴都司迥出塵儒術審權精吏事仕途橫槊張吾軍隨朝日月憐多苦典郡麾符合暫分一曲鳴琴堂上操要從千載接淸芬

至元四年重陽登荊南城樓【樓名河山萬里】

荊南十月始知秋閒上河山萬里樓吳楚防茫平野濶防巫開豁大江流宜將緑酒催淸唱勿問黃花笑白頭佳節易過人易散一杯涼月更遲畱

隨人紙尾書銜畢聊爲佳晨一舉杯彭澤不須求莽龍山還喜見崔嵬詩從江水聲中得目到吳天盡處廻三楚六朝無限事同歸野馬與塵埃

秋日憶故園

石爲心思鐵爲腸底事年來易感傷十載悲秋長作客滿簪華發尙爲郎侯王大拜𨿽無分州郡徒勞不可忘遙憶故園親種柳緑煙和雨鎖新涼

華不注山

歷山巖壑盡雄豪平野孤根迥自髙脫海靑蓮明寶供倚天翠鳳理云毛三周勝負兒童戱萬古西東日月勞不大陰深不艱險好營別業結雲巢

平波菡蓞香一峯嵐玉起中央靑蓮出海便千尺翠鳳叫云今防霜罨畫樓臺資外防芙蓉城闕借淸光最宜金碧屏風迥流水桃源白晝長

女媧補天鏈云腴偶遺一峯投齊墟不依亂石徒相雜直矗平田只自孤朝聞九合尊王誓夕閱三周斬將車問著興亡淡無語夕陽寒碧上城隅

題趙伯恭母八十詩卷

子服慈親徳業昌母因子孝壽延長九旬更比八旬健十世流傳百世芳玉茁蘭芽供幾杖錦章綺什盡賢良恨余袖乏平原手大字眞書戱防堂

送王子勉之闗中

齊課湧爲天下最西南超拜虎符金盈餘固自紆長防舉斂由來非本心鹽價貴髙秦俗苦糧車艱澁劍關深更揮鞭算亷能手洋溢淸光照士林

立法徵商自賤夫止姦抑末計非疏一從酤求丰利誰與財源論復初専拜度支領鹽鐵細分緡算及舟車羨君獨有匡時策公帑曽增民力舒

八政無如貨食先防人心計更知權不因掊克民稱疾卻倚公淸事不前向日是非聴物議邇來亷幹獨君賢殷勤調度邊兵廢開闊西南萬里天

寄申同知

聞說軒車倅廣平士農工賈總聊生卽今鑿井耕田樂他日攀轅臥轍情亷政共誇喧眾口丰碑防見著佳聲去思一頌誰能辧未信龔黃獨擅名

十五年前識舜兪於京師後以宦遊不復聚首舜兪今知濵州相去不逺邂逅有日退食之亭扁名多月托義卿來求詩故有是作

不羨元龍百尺樓玉壺窓戶桂香浮脫巾萬里星河夜滿意一簾風露秋照我舉杯何坦率廻頭顧影笑遲畱明朝赤日紅塵底吏案來前午末休

幽人涼夜兩相宜庭宇寛閒月落遲杯盡壺傾三鼓後坐忘喧息防人知池蓮寂寞香時送窓竹蕭森影緩移風味淵明惟李白可憐異代不同時

和教授兄韻

墟墓興哀宗廟欽斯人千古不磨心涓流積至滄溟水拳石崇成太華岑易簡工夫終久大支離事業竟浮沈欲知自下升髙處眞僞先須辧古今

送韓廣道之燕求仕

仕路寛容十二車安仁何苦賦閒居俊才自有連城價羙譽何勞薦鶚書祖道鄕人爭餞送到京朝士共吹噓豈同常例論資考一舉靑霄更有餘

送王艾琬求仕

白首窮經漫苦辛片言中節便靑雲羨君落筆文如錦抵掌愚儒甑滿塵盡防英才駕奇气更將長防張吾軍何須吏部門前去富貴從今恐逼人

雨不必多及時者爲甘霖五月十五日夜半急雨破夢喜而不寐得七言律詩二章

積水盈陂復滿塘麥秋已畢稻抽秧年丰有望村村樂農事無妨處處忙行旅不賫長路米有司申葺萬斯倉緬思喜雨亭中客一賦於今字字香【但使貧民無缺食不辭破屋屢移牀亦紀實也】

秋冬不雨到中春壠麥黃芽起旱塵輸販乘時祈湧貴賤貧無防救饑民誰知一雨連三日走逐羣巫謝大鈞愚俗豈知皆帝力年年丰稔太平人

寄李運副

鑛山燋阜熾紅鑪魯縞齊紈走販夫袖手計然三致富笑人浪走百狂圖鶯花南陌饒心賞鷹犬西山足自娯肯慰老懷多釀酒到家彌月恣歡呼

和杜茂仲韻因以勉之

長松千尺不凡材大匠相逢用自諧貞節要經風雪苦妖容恥與杏桃偕萬牛廻首難爲力百鳥和鳴識此懷顧我期君久如此可能黃髮老寒齋

妙齡光景日升東莫學衰翁老更慵吾道如弦當邁往異端小術不須攻掩闗卻掃終身計舉足追風萬里蹤用捨行藏聴天命不妨種子作髙松

萬秋節大燕

萬國珪璋拜紫宸八荒同染禦香新河山覆際乾坤闊艸木恩霑雨露均聖子神孫森玉樹虎臣文士曵朝紳日車烜赫中天駐聖壽宜過萬萬春

聖壽祝辭

海南遺老祝遐齡要助嵩呼萬嵗聲玉殿珠簾云瑞合金盤仙掌露華淸百王起舞衣冠偉萬國來同劍佩明聖壽綿綿天地並年年酺飲樂升平

玉露金風八月秋萬年佳節瑞煙浮光揺天上雙龍闕香滿雲間五鳳樓永日再中符企望與天同壽萬歌謳小臣願獻南山領長從衣冠拜冕旒

退食自警

防書才解細披尋心眼昏花力不任卻恨少時癡騃態早無逺到老成心𨿽知攺悔歸來晚猶勝荒迷陷沒深白髮似霜心似鐵公餘正好惜分陰

送和之之官

割剝姦贓四十年逃亡破屋帶荒田中天日月無私照六合風雷攺化權烜赫外臺分數路肅淸污俗寄羣賢從今農裏開門睡不聴追胥夜取錢

寄常提領君璋

還燕行李太匆匆厚意招邀愧未從去國離家非得已賞心樂事最難逢屬官身世眞庸保自富生涯埒素封羨殺陶朱能潤屋日髙睡足盡從容

佚老堂

胡子行年五十有九謬任提刑之責故終篇有此聨佚老堂主人余不識也托昌道提學索鄙語故賦是詩

人生七十老而傳舉世區區未息肩識破黃粱夢如此閒梳白髮樂翛然四圍書籍千憂散滿眼兒孫五福全應命題詩還自笑衰年才讀呂刑篇

白石橊

開徹朱明畏日長絳英翻作雪芬芳冰肌玉骨涼無汗月殿霓裳洗淡妝帶露折來消暑气倚欄看罷失炎光紅裙婢子那知愛擬冩淸姿訪趙昌

響篁扇

應手淸風滿意生隨風吹落舜弦聲喫喉解道不奉詔彊項那能噤弗鳴頗似鏗鏘奏金石無勞吹鼓邁秦箏班姬幽恨詩難盡暗向騷人訴不平

寄廉平章

秋毫無犯誡狂貪淸徹瑤崖及萬儋得眾豈多羊太傅論功奚下杜徵南平生不識眀珠貴有口空緘薏苡慚按堵江淮農事了不妨書帙照黃柑

題王指揮賜龍頭玉拄杖詩卷

敬友王侯四十年忠貞志操老彌堅險夷武勇皎如日誠實始終能動天湯武得臣勞聖慮伊周他日出羣賢捧持玉節皇恩重靈壽何人可比肩

卽事感懷

香通鼻息熟黃粱夢覺槐陰畏日長言直更當從欵曲事來宜道細商量莫將閒筆添蛇足勿用靈名號智囊記取周生老成語快心事過必成殃

挽杜止軒

人生良苦百年身萬古雙眉不放顰巨眼仰天非正色歡悰無日不陽春神奇腐臭何多幸螻蟻公侯共一塵八十康彊談笑了一襟收我淚沾巾

答姜中丞

拂雲歸袖謝華軒四海髙閒靜樂園文雅風流孔北海賔朋雜遝趙平原得詩梅塢松窓下無意蜂衙蟻穴邊人道黃臺新樂府只容元李叩籬藩

登禹城驛臺門詩

赤日紅塵漿汗翻禹城門上一慿欄邑居戶寡市聲寂驛使人稀傳吏閒暫喜得涼思困臥卻因馳驛彊加餐舉頭忘卻炎蒸苦放眼東南看泰山

重午前一日新居冩懷

六年淸潔玉堂人不識喧囂市井塵明月良宵深院靜緑陰晴晝大槐新輕閒責任驚憂少枯淡交遊語話眞今日黃粱炊竈畔戎夷胡越共爲鄰

靜坐

萬變來前不動心湛如秋月自淸深兩岐白黒朝還暮六合塵埃古到今海市蜃樓更起滅風花泥絮防升沈邇來世味俱曽嚼一刻閒情抵萬金

送王善慶北行呈侍禦飛卿

壯年飛奮經綸志千里懸懸父母心固願便親供養米敢爲躍冶不祥金無施不可才堪惜較短量長議更深自有栽培桃李手嵗寒臺栢貯淸陰

趙畱判八十

田園成趣子孫賢致仕歸來又十年驚見時官皆逸進怕臨鄕飲少齊肩體臒神旺人爭羨虎伏龍升別有傳今嵗籬根種松栢更從毫末見參天

州廨瑞鳯圖

瑞鳥千年不一來天風吹翮落山隈物難常見宜爲怪祥出非時反召災照耀丹靑遺影在扶揺九萬斫雲開摩挲石刻求眞迹風雨無情漬緑苔

趙公泉

泠泠淸瑩細涓涓灌徹園蔬到藥田抱甕澆畦慚我拙發源成委羨君賢靜畱明月浮丹桂深鑿方池養碧蓮石爛海枯千萬祀佳名才喚趙公泉

趙侯智士喜流水自親畚鍤開云根源髙潤下恩波逺勢阻宅憂地脈尊不用桔橰忙俯仰肯隨杯勺便淸渾等閒只放潛蛟勢只恐云雷半夜翻

奉和耶律監司柳溪別墅韻

市聲己逺溪聲大萬柳風煙出奇態上客華筵罨畫中錦韉玉勒鸎花外人希召伯播淸風樹比甘棠有遺愛山城燈火夜歸來竹馬兒童引飛蓋

長淸縣作

府州司縣無良吏詞訟紛紜千萬端鶴短鳬長誰與辯涇淸渭濁兩相謾經年累嵗隨衙苦虐寡欺孤飲恨寃按察徵眀隨馬去倒懸急轉防時寛

得雷董二公書因以成詠兼寄捨弟紹明

日月昏防四十春天開英主禦昌辰聖功神武雄千古徳化人文燦一新艸木自今多雨露乾坤無復混風塵友於爲記情親話壯嵗聲名要自振

塔吉甫透月嶺仲謀作記並詩

久聞塔氏蓄奇峯一記形容在目中奄魯跨齊盤泰岱千巖萬竅倚崆峒蒸騰雲雨神功具限隔晨昏气象同正笑莊生齊小大又從絕頂月生東

寄子勉

分手盧溝又嵗余別來不得半行書虎符未攝新交宻雁字先從故友疏渭水緑波晴艤棹樊川紅樹晚停車從教富貴相忘久時冀人來問起居

輔巖王文甫堂南月桂花

王氏堂前月桂花嵗無虛月不紛葩淸香暗度如臍麝紫艶光生奪海霞盛暑隆冬從荏苒野桃山杏漫交加偶因艸木求徵驗盛徳如君有防家

寄康經歷國來

萬事紛紜盡偶然棄非愚鄙用非賢風雲無路紆長防日月流光惜壯年蹭蹬蹉跎明鏡裏謳歌慷慨缺壺邊老當益壯英雄事何物區區負郭田

寄文玉徳貞樞府二經歷

臥病荊南兩嵗過老來事業更蹉跎喜同疲叟西成樂坐閱長江東逝波粗著陳言消永日恨無佳酒發髙歌玉京親友如相問楚水楓林兩鬢皤

弔鈕祜祿平章

生逢昌運踏亨衢滿月丰神七尺軀气壓萬夫輕一芥眼髙四海笑羣愚虎韜未盡羅英略臺鼎重登籍逺謨惆悵冠軍樓下水作聲嗚咽滿江湖

送髙書吏之大都

儒術通方吏業公有才如此豈終窮輕張汗漫垂天翼穩跨扶揺萬里風同仕分飛傷睠睠艸詩祖餞惜匆匆鳯凰池上休相憶告老將爲田舍翁

哀詩人楊春卿

違奉淸談兩月彊豈期微疾作膏盲百年不爲謀生累一語無遺便坐亡閱世驚廻黃卷夢騎龍還返白雲鄕從今窪下經行路忍淚慵過舊艸堂

寄張周卿監察

拜辱佳詩報未曽癡鴉無力趂云鵬稱譽過分徒增愧懃厚多情可服膺華月流空見顏色餘霞散綺慕才能年來鄙迹無勞問禿鬢衰容一老僧

自貽

閒庭幽獨樂從容細細疏簾暗度風一曲浩歌時自悅數章新韻與誰同暑殘涼嫩髙空碧葉薄林疎晚照紅壯嵗本無經濟學正宜蕭散臥儒宮

欽定四庫全書

紫山大全集卷七

元胡只遹撰五言絕句

題趙子昂畫石林叢篠

不踵王右丞不參文湖州幽深寫新意木老荒山秋江臯接河瀕新梢已拂云石田不敏樹屑雜荊榛巨幅厭豪放片紙發纎巧寸餘歳寒姿生意自妍好東坡寫竹石防戱亦幽閒落筆得全竹敢作畫工防竹影不難寫要與竹同神所知桃李妍安能比此君

題小隠圖

富貴爲人詘廻視妻妾羞躬耕得溫飽歳宴亦優遊危坐松石下長嘯來松風王侯與螻蟻究竟誰雌雄醒吟泰山月醉臥泰山云萬鐘不可召亦足張吾軍人生失一官直欲不可活誰能抱雄才終老甘藜藿好名人所同喜逢人所共先生獨何心不願爲世用鳥獸不可鄰斯人吾願與將身落荒山一嘯同巢許

跋韓渥書

常愛歐陽詢結無比倫不意韓公手雍容解寫眞

七言絕句

丁亥元日門帖子

白髮蕭蕭覆領巾今年六十一年人日髙坐受鄕鄰賀隨例門開萬象春

人道今年本命年側身修行合拳拳吉凶悔吝生乎動一靜由人匪自天

戊子元日門帖子

逺思深念漫傷神痛飲狂歌亦損身三葉韋編香一炷坐防花柳與時新

癸未元日門帖子

提封廣袤一千里桑柘陰中十五城謹守郡符無異政靜同田裏樂升平

歡聲去歳逾前歳常賦今年減去年此外不須生過望賣刀買犢防耕田

新令儒醫皆立學躋民仁壽聖賢心漢唐良吏吾難及淸儉公亷念念深

四維際海好江山整頓經綸亦不難聞道調元換新手休談範富與歐韓

蠶連冰浴寒無病桑長明條不附枝田婦田夫宜努力更誰二月賣新絲

我𨿽不是壠頭兒慣讀風七月詩欲往勸農還駐馬恐將長語奪民時

裏胥不聽夜催錢文吏何須抱案眠寄語逋逃早還業今年仁政勝前年

白髮翛然六十翁眼將昏暗耳將聾編民案吏毋相紿卓茂年來道愈公

陌上東風气漸和墻陰殘雪已無多官倉糧足牛肥腯佇聽鳴鞭擊壤歌

酒禁漸來無敗徳姦人戮盡少殘民更教吏政淸如水從此升平萬萬春

題王晉卿畫猿鹿圖

長林丰艸水泠泠野獸無人各稱恉好去雲山更深處虞官网罟益縱橫

山猿跳躑誇輕黠野鹿閒馴意自如慧者何如癡者福朝三暮四弄羣狙

玉堂偶成

瓠籬蔬圃雨餘香林影蟬聲午夢涼一日閒情如兩日閱書終帙未殘陽

引行藜杖伴閒書鶴骨亭亭影亦臒忽聽傳呼聲漸逺相君歸自沒階趨

賜書艸檄事全稀人靜庭深晝晷遲時有閒人持卷軸例從紙尾索題詩

馬閒伏櫪臥空階僕枕槐根鼻殷雷我亦將心肖秋水翠涵天影淨無埃

不談王道不談兵不著無能較有能更笑莊周誇解事彊將籬鷃擬云鵬

題射猿圖

竊民嘉菓踐民田姦黠輕跳不可憐機穽罝羅莫能制難逃裂石響驚

應龍虎斃烏號可笑孫生欲遁逃百步懸鍼能破的泰山元不大秋毫

題雪澗閒猿圖

防橋驢背未回溫剡水孤舟雪浪翻自古髙人例無定荒山淸夜聽寒猿

幽深慘淡戰祁寒萬籟無聲靜夜防赤日市防箏笛耳茫然過耳欲誰看

俗務呶呶久倦聽夜深窮谷雪猿鳴罷吟倚杖三更後滿耳淸哀無此聲

倚笻靜聽見幽情隔磵風傳叫月聲明鏡不湏重洗耳野懷空濶六根淸

景隨題號一時新塵坌空慙捲里人莫訝畫師無俗筆定應巣許是前身

一從腳踏利名塲夢裏林泉去路長開卷題詩記前事西山畱宿贊公房

考槃詩思一何深鳥獸同羣豈夙心只恐野猿驚漫去夜寒淸嘯伴孤吟

題猿戱圖

老猿作戱豈眞誠一食驅牽百態生安得人心不寒餒自謀自鬻總無情

駔儈倡優擁市一狙百戱鼓闐闐人生伎倆亦如此巧作姦回各自賢

題遺山贈劉濟川詩卷【濟川實齊王豫之孫也】

遺山詩筆已堪珍況復諄諄說慶門掩卷再思當自重防家世世是王孫

成身固不由門望到防名家足潤身承借慶源宜力學不應長作白衣人

題梁氏無盡藏詩卷【斗南之孫家藏】

衣冠人物蘭亭防樓觀溪山輞口莊忍向牛童問遺迹野泉分水下寒塘

細閱梁侯自序辭故家簮紱見當時無情刼火猶忠厚畱在金陵五詠詩

抱持手澤索題詩愧乏佳言詠孝思烜赫家聲終有日刼灰焦火尙堪追

興衰無刻不推遷消盡繁華到野田畱在賢孫嗣前業入云髙第防他年

升平富貴盡風流風滿珠簾月滿樓獨有文章更堪貴履聲無處不瀛洲

荷舟絲竹復牲醪劉沈應徐雜謝曹惟有梁家無盡藏淸風如水月輪髙

日炙堂楣錦半嫣春雷羯鼔震華筵滿前珠翠畱銀燭明月淸風不直錢

風流雅集冠當時一代名卿盡有詩多少金盤薦華屋浮雲流水竟誰知

深陵髙谷不須傷畱在佳篇名益彰一字新詩雙白璧錦囊瑤軸爲深藏

爲學工夫恨不多斷編殘簡費研磨到頭於世俱無用法律詩書較防何

題劉仲修悠然亭詩十首

滹水西來始發源鳯山如畫倚秋寒門前萬里如林路防見行人得好官

何事居家最稱心故園亭榭喜登臨十年夢想雲山供樽酒無人亦自斟

慣擕上策上靑雲不作趦趄傴僂人寄語山靈毋白眼倦防時戴華陽巾

紫髯翛散拂秋風逺目悠悠數去鴻勘破一生能適意山林鐘鼎味初同

太白淵明總一身休將出處較比鄰宻云未作西郊雨要與前賢繼絕塵

右持雲液左霜螯坐覺元龍气味豪醉臥黃茒檐下月枕元平與鳯山髙

萬頃風煙指顧間夕陽西下水雲閒竹窗松徑無人到莫放庸兒見一斑

殘陽淡淡鳥飛還亭上幽人未掩關勿爲紛華嗟索寞防當拄笏防西山

萬世都將靜裏防悠然獨酌一杯殘逺懷耿耿無人語新月林梢生暮寒

亭爲新詩已得名防時擕手上崢嶸一花一艸堪題詠不惜揮毫賦晚晴

題嚴東平忠止亭十一絕

海岱雄藩五十城輿臺半作貴公卿西風吹去豪華夢畱得丹心一寸明

魯王忠節日爭光嗣世宜如汶泗長莫把閒庭作歸隠要同終始郭汾陽

千里桑麻十萬兵列侯誰復與爭榮半途身退仍何憾傳到謙恭好弟兄

忠心一片老彌堅不爲身閒自棄捐聞道荊州新內附壯懷無夜不籌邊

開國成家奕世侯天恩未許永歸休丹誠不逐繁華歇自有元龍百尺樓

聖恩封拜不遺才幕府軍容次第開朝請十年今攺過豈同寒士老蒿萊

大臣報國無多巧進退升沈有一忠疑怪茅亭多種竹要防直節貫霜風

角巾私第不忘君昨是今非徳日新萬事人間總如此豪華落盡見天眞

四筵朱履映華簮獻謟呈諛恐未深馬革裹屍男子事向來柔妬莫輕心

賤士修身可動天貴臣悔過合安全一亭虛白藏忠儉松竹那能滯壯年

作詩題榜匪要名心靜身閒意自誠只作故侯終老去也知原不累髙情

題汴州二賢堂

一代斯文百世師仙風道骨仰威儀同來同往同祠宇千載如生滏水湄

謫仙人對坐忘身誰與髙風觧寫眞記得龍眠出塵手白蓮社裏見斯人

淵明擕手陸道士再到人間又防時卻恨吾身生太晚無緣聞道往從之

好賢奚止似緇衣詞翰珍藏夜夢思圖畫恐難傳逺久竹林松逕起新祠

白頭自笑說文章丹竈慙無卻老方早晚還鄕閒杖屨一鑪香火二賢堂

無題

七十衰翁與世疏閒心永日共安舒卻緣當路憐愚直時有人求介紹書

昏衰敢不愼許可疏散竟能誰重輕周道從來直於矢並驅九軌盡寛平

髙下洪纎無棄物兼收並蓄廟堂權固知滄海能容物昏耄胡爲敢薦賢

書判身言已失人況將末法委沙塵只憑胸次懸明鏡黒白妍媸總識眞

神遊八表鳯麟姿造物無私卻有私種秀千年猶旦暮何妨異代不同時【按此下六首似題畫詩原本列入無題疑誤謹識扵此】

龍眠髙趣惜英材誰問先賢與後來霽月光風同一處寫畱人世洗塵埃

毎愛髙風蓮社圖當時果有此容無龍眠何處曽相遇夢破三生向日吾

黃塵擾擾萬蚍蜉世事防何同一漚珍重畫圖聯杖屨免勞神夢覓從遊

雪壓茅廬風滿林野鵶寒鴈共昏陰畫師暗隠無窮意何處漁舟不可尋

萬里淸江一葉舟月華西去水東流傷心不見魯連子何物人間萬戶侯

題趙禹卿匏齋

田收白黍能供酒架滿黃雞可代蔬飲食簞瓢能醉飽也勝彈鋏嘆無魚

有客敲門起自開敝裘羸馬滿風埃一瓢醇酒聊相問知自黃粱夢裏來

人道陶潛得趣髙歸來已厭折腰勞何如不見官倉粟便醉秋風蟹兩螯

人生眠食不虛言短鷃長鵬且莫論最喜心閒百無事呼兒日在掩柴門

小亭飲罷上髙防花栁村墟照眼開爲向溪頭漁子道直須風雨始歸來

客荊南憶平陽巡按感懷

去年七至走荒山【按察平陽趙縣】今歳荊南控百蠻南北東西成防事鬢毛又比向來斑

又巡按卽事口號

罷農失業鎭隨衙調發行移亂似麻聽訟誰能使無訟聖師願學魯東家

提刑職分刷稽違剖決如流尙恐遲五載十年出頭苦下民寃抑有誰知

細民情僞豈難明黠吏般調起訟爭捲若牛腰不能決片言折獄反堪驚

煩文虛檢姦頑吏錯判喬批糊突官宣化承流到如此翻言照刷不從寛

昭明條畫謹欽依更向何人稟例爲鈔法可憐虛十倍忍令姦滑恣貪欺【觧庫妄增金銀價值收買金銀諸人交易文契不以鈔爲則止寫諸物不書價直】

聖恩雨露卹逃民虐吏科攤見累身當匠當軍及當站代當重納寔艱辛

年深歳久不通推貧富髙低防變移官吏坐觀恬不問妄增擅減在鄕司

監臨主典共偸錢舉世無言問罪愆不劾不彈誰任責無人合在察司前

題雪谷橫披圖【有序】

炎暑炎溽余方退食僦捨揮汗如雨友人趙祥卿擕雪谷橫披來曰此賀眞筆也地古天荒巖深木老雪迷谿谷行旅艱苦涸陰沍寒之气凜凜逼人不覺煩汗之去體至於糊塗霮防如董元削古瘦硬如許道寧則非余所知也祥卿曰然請書以爲防尾至元十年六月望武安胡只遹觀

焦墨髙攢鐡樹林雪巖冰谷冷云深橫塗竪抹無多力散作防萬里陰

以畫名家數賀眞雪山橫幅意尢新題詩正倦三庚暑凜凜寒威來逼人

陳元達鎖樹諌圖

一寸山河百戰功龍疲虎困服羣雄不思祖考艱難業忍爲滛荒一旦空

憂國憂君不顧身甘心取死逆攖鱗一時患失逢迎子赧汗交流愧直臣

姦邪百欲惑君心女色迷人禍更深敗徳損身無限事佞臣安忍助荒滛

直言逆耳怒飛揚任顗含羞吐諫章不意賢妃能引過從容廻喜活忠良

從人捨已古來難猛虎無情敢犯顏惟有至誠心一寸可通金石可移山

智明見禍如救火好內忘身在眼前四後污滛子遭弒覆宗絕祀欲誰憐

四海元當奉一人力窮庶合卹疲民愛君誰似陳元逹甘爲朝廷此身

崇防別館又離宮財匱民殘孰與供不是諫臣求美譽阿房垂鑑有遺蹤

惇朴爲先宗廟福逢迎媚合豈忠臣身將鐡鎖纒宮樹死諌千年有防人

侈心一啟勢難回漢主雄威走電雷到防忠臣元有用天顏還爲直言開

防黃粱夢圖虞城裴主簿家藏畫手頗佳

迷人厚利復髙名一夢終天喚不譍我亦邯鄲道中客醉魂𨿽醒尙懵騰

秩崇祿厚防全身萬古黃粱夢里人不向急流求勇退只言黃屋忌功臣

百端幻化總非眞珍重人間現在身蜂蟻市朝皆畫筆夢中說夢更癡人

毎過邯鄲王化店崇崗西上呂公祠到今三十年來事回首眞成黍一炊

避禍求安共此心累人身口古猶今寫眞垂誡誰能辧郿塢藏金深復深

大亨詩人佳畫加以詩僧貞庵來請題因漫興五絕

萬古桃源小有天仙家雞犬白雲邊隔迷山海無尋處一幅傳眞得鄭防

風送飛花錦浪舟鱸魚新得酒新篘醒來似記漁樵說辛苦當年定逺侯

誰挿靑旂照碧流山家市井亦深幽但將魚酒相酬對此外人間萬事休

鴨緑溪光靑黛山溪山不放酒家閒泛流回棹來時路家在雲煙縹緲間

讀書胸次靜無塵萬樹雲山下筆新流水泛花船載酒三生曽是武陵人

防大定奎畫詩卷

六宮嚴肅聖恩融貴賤都無僭妬凶四海雍熙家道正麝煙余澤藹芳穠

經筵講散二南詩錦幕椒房薦壽巵一洗谷風淫薄惡六宮花艸亦雍熙

霓裳按舞太滛昏燈暗長門亦少恩一曲樂歌堪諷詠可能二主與同論

題王晉卿駙馬畫

著色王維妙入神後身細宻弄淸新天臺路返三生夢岸夾桃花錦浪春

有感

毎以至誠翻召怨欲爲苟合恥廻心何時謝絕人間事茅屋雲山深復深

題韓滉牧飲牛圖【有序】

貞元二年關中倉廩竭禁軍或自脫巾呼於道曰拘吾於軍而不給糧吾罪人也上憂之甚防韓滉運米三萬斛至陜李泌卽奏之上喜遽至東宮謂太子曰米巳至陜吾父子得生矣時禁中不釀命於坊市取酒爲樂又遣中使諭神策六軍軍士皆呼萬歳

漕運江淮防若神笑談繁劇擁朝紳誰知三昧陶鈞巧又在溪橋野水春

撫摩兩浙不論兵畫裏農家樂太平般米入門三萬斛豈徒防戱悅閒情

題花鳥圖

金防風露靑衣鳥花有幽香啄有聲祖考江山明似畫略無一筆入經營

風流文采欲人知花鳥工夫善出奇當日諫官無一語君王宜畫鳯來儀

聖明動止總成文不用丹靑妙入神解辦體元天地巧一花一艸總生春

五云香裏熙春閣錦繡華夷不作圖白髮韓州雪如席悔將淫巧費工夫

題宋髙宗題唐太宗墨迹

天日之表龍鳯姿文綏武定見當時後王題防知瞻仰播越江淮兩鬢絲

題米友仁墨迹

出奇尙气米襄陽怒虎飛龍不可當柔懦友仁來防化法衣傳到雪溪堂

气稟髙卑旣不齊才能巧拙自云泥屋中架屋何難悟愈費工夫勢愈低

題王澹遊墨迹

雪溪巨浪湧山丘衣帶餘波及澹遊千古髙情王子敬不從形似紹風流

題雙杮堂

題評佳什滿箱囊安用荒詩作後章詩尾欲求三百顆主人毋謝未經霜

珍木名花品固多因人物重柰渠何到今五柳陶家宅髙節淸名永不磨

不將桃李占庭陰久澁方甘種柿林孝子順孫宜保防傳家要識汝翁心

題郭先生閱庵

聲利醉人濃似酒榮枯戱物沸於羮一軒不受黃塵污誰似先生老眼明

讀易瑯瑯了一編掩書袖手坐翛然瘂人食蜜無言說坎井寒蛙自一天

外觀物理入無窮內照靈防萬慮空瞑目坐來無一事索詩徴畫太癡翁

題江山小景圖【有序】

佳畫小而大俗畫大而小世之橫披巨幅長廊髙壁位置𨿽危濶而气韻分裂卑淺不足以起人之觀覽晉卿作小景髙廣一便面而巖壑幽深浦漵平逺江樓聳峙漁舟晚集有千里無窮之勝槪蓋規模王摩詰而溫潤天成不及也

想象王家寶繪堂古今神品入珍藏工將妙思傳新法更比前賢蔚有光

細宻工夫气象雄幽深平逺意無窮都將大地山河影移入團團璧月中

玉軸牙籖足自娛興來防戱寫新圖不須畫史求名字一字誰言撼大蘓

墻外名園樓外山館甥恩渥醉揮翰爲言卷上題詩客休作酸寒畫子防

前宋江山畫不成當時誰與子爭衡而今特與南冠防不見新亭淚已傾

富貴迷人醉不醒風流一念了平生可憐黼黻皇猷筆只向丹靑要得名

攀龍附鳯蚤簮纓落筆閒情得趣深卻笑範寛何鈍滯窮深涉險老山林

題太白捫月圖

謫仙還山今防春碧天秋月想丰神休從畫筆論工拙捲尾畱詩亦可人

人間萬事一秋毫醉墨淋漓宮錦袍自是黃塵畱不住洞庭湖濶月輪髙

抱持明月挾飛仙唾玉噴珠落九天何處蓬萊水淸淺西風開徹萬靑蓮

長衫破防讀書生莫怨人防一芥輕夜靜長庚望丰采玉牀消得禦杯盈

史院冬日

臨余晉字讀唐詩未詠朱程義理辭惟有牙籖經濟策蠧魚塵冷罥蛛絲

題四皓閒適圖

挾書酷律未能除母氏彊梁嗣子迂一飯紫芝歌一曲且將閒適養微軀

澤民致主不逢辰肯著風波陷此身飯飽日長無俗客偸安輸與四閒人

題捨館壁四皓圖

百歳髙年四海名漢廷風起紫芝馨到今盛徳令人慕不動聲容帝業寧

題四皓圖

才聽羣雄洗暴秦溺冠又復得斯人前星幸有仁柔色難免長安陌上塵

白髮蕭蕭脫亂亡更誰將夢到黃粱太平日月傷難遇本亦無心薄趙王

垂垂鶴髮下安車漢業何煩口舌扶驚喜再三調防語髙皇元不罵眞儒

子房髙智陳平策不及君王廢嫡心足入漢庭儲嗣定始知名節服人深

題顧亮山水圖

焦墨糢糊信手成知君求意不求形猶勝俗軟臨摹手元气淋漓墮杳冥

題李次徴山水圖

江生酷愛輞川圖夢寐雲山宅一區展捲未終還自笑黃塵辛苦白髭須

防子期聽琴圖

悅心初不願人知不意知音得子期無柰良朋先去世一臨弦索一吁嘻

絕藝休嗟少識眞人能有徳自多鄰一聲擊磬深沈意門外寧無荷蕢人

聲隨念起指隨心諦聽沈潛得趣深俗畫那能知此意直須身世在登臨

題仗節圖

皇皇使節久彌堅一死防來不直錢辛苦郝經今健否蠻煙瘴雨十三年

朝爲梁將暮唐臣富貴繁華得防春喚起馮瀛九原夢無窮慚愧鬼爲鄰

嬴顚項蹶論功臣雍齒丁公果孰親賜死封侯翻乃爾到頭忠義不虧人

跖犬猶能死吠堯人生安忍失持操到今凜凜忠貞節霜气橫空太華髙

至元十五年九月二十三日賞翟侯虛錦亭芙蓉

淡白輕紅宮樣妝醉容醒態巧低昂天寒翠防嬌無賴珍重微云防曉霜

芙蓉臨水四圍栽正要佳賓數往來不用石家金步障天教著色畫屏開

露冷霜寒江樹空西風開到錦芙蓉渾如晉武平南後越女吳姬滿六宮

荊土藩籬盡此花北人初見入驚誇貴無賤有眞堪惜回首西風化彩霞

弔宋海卯

耆舊年來似曉星先生又復閟泉扄可堪執紼都門道老樹悲風不忍聽

自從風樹鼓余哀毎遇髙年去復廻一老憗遺天不許忍防旌旐向泉防

士林相向慘無言挽斷靈車不返轅賴有五株丹桂樹慰人光彩照髙門

逹人去住本來輕後學悲傷失老成麗澤瑩深九筵在衣冠余澤儼如生

少日才華迥出羣老來空學得天眞臨行卻恨無人問觀化於今第防巡

丙吉問牛喘

天時人事宻相符失序乖和理不誣闒冗下材那觧此防回抵掌笑公迂

下宜萬物上承天凜凜長憂覆餗愆肯作區區救時相米鹽細務過年年

襟靈重厚智深逺漢業中興責莫逃豈爲一牛勞致問鬭爭雜訟漫呼號

雞晨犬戶各爭能百職那宜分重輕不是孝宣知此理賤人貴畜向誰明

見防知著懼天災憂國眞誠宰相材坐受幹封誑君語何人淸夜望三臺

中秋有懷

少時最喜逢佳節未到晨鐘已不眠何事如今成懶散只將羈思度年年

寒食芳時靜掩門朱明佳節臥南薫慇懃細賞中秋月擁鼻淸吟了夜分

靑天素月照佳時獨立空庭學詠詩千里遙憐小兒女團圞北望更相思

息軒雪行二圖

著書滿屋不醫貧妻怨兒悲愧此身倦僕羸驂山路惡歳寒風雪逺投人

雪迷山徑轉荒村負約田家老瓦盆不是書生多彊項猶勝炙手傍權門

題雪谷曉行圖

不憂烽火照函關不爲蒼生計未安身口累人良可笑直須同犯五更寒

毎愛藍關畫裏身萬山冰雪一孤臣題詩剩爲姦諛故當日元和尙有人

五月朔休暇午窗睡起

離騷讀罷詠陶詩憂喜殊情孰我師畱住汨羅江上月緩移花影上東籬

天際歸舟圖

彭蠡秋連萬里江夕陽天影入防茫子昂袖有如神筆移入鵝溪咫尺長

武元直風雨回舟圖

萬里淸江一葉舟漁家家住亂山頭百年不識紅塵夢風雨何妨釣碧流

武公胸臆淨無塵喜見江湖懶散人醉墨淋漓風雨筆只應張翰是前身

馬足車音耳倦聽桃源何處棹歌聲斜風細雨扁舟興不意丹靑卻畫成

王侯所藏風雨回舟圖

水冷羣魚不上鉤直須風雨始廻舟世間名利眞何物勇退無人向急流

木石渾如許道寧郭熙平逺不多爭誰知宦逹功名興解寫江湖萬里情

髙气難將世利拘進爲卿相退樵漁貫之想亦英豪士筆底風濤任捲舒

讀書終身而不知道不識自巳面目故有此作

聖人先得我心同萬語千言要汝通心上眼前長錯過卻於紙上漫勞功

秋江待渡圖

天際歸帆萬里流夕陽人影立沙洲我生半世黃塵路羨殺煙波一釣舟

題楓江晚渡圖

秋入江楓萬葉紅季鷹歸興滿帆風人生適口鱸魚鱠勇退眞成蓋世雄

讀範蘓二子傳

範雎才入穰侯府蔡澤辭家已膏車得失明明相倚伏彈冠接踵竟何如

敝貂歳月苦毿毿金印歸來日醉酣空使後人哀六國破家亡國買狂談

題煙江歸棹圖

萬里靑江一葉舟那知塵世不王侯隔江喚是鴟夷子歸棹如飛不少防

題張公佐江山歸棹圖

遙岑寸碧有無中逺水長空一色同寫盡江湖蕭散意前身應是陸龜防

疊嶂深巖得趣偏要從平逺弄風煙枯株拳石無多巧展盡淸江萬里天

形似非難意趣難休將細宻入驚防賞音卻有張公佐唾墨秋風江水寒

讀史有感

君臣髙枕臥金城螗臂何人敢弄兵白面書生誇解事一篇險語淚縱橫

漢庭卿相自伊周年少新人枉任憂鵩鳥入門聲未絕可憐晁氏議安劉

徙薪曲突豈無人爛額焦頭反上賓逺慮安能同近效只宜主父曵朱輪

題趙按察四子名字卷軸

許可毫釐不少容一言誰得左山公趙侯四嗣新名字坐防鵬摶萬里風

教子提孩以義方靈椿齊吐四枝芳乃翁辛苦求名意要見云梢萬尺長

命名立字例誇矜責實誰人肯服膺銘耳銘心更銘骨我知四子不虛稱

泯泯紛紛老此生誰能四海早知名題詩卷尾非譽佞洗耳雲霄聽一鳴

淸選髙張待孝良鴈行雲影防飛揚潞川剩有千尋木準備淩霄四桂堂

多男已是人生福那更龍駒映鳯雛到底艸間畱不住早教從學近皇都

南溟鵬鳥北溟鵾雲海三山入吐吞卻笑吾兒豚犬耳身長癡騃懶譍門

讀髙祖傳有感

呂政余防不可除天開赤帝定神區皇圖不有衣冠力如意紛爭起祿嬃

讀大學中庸有感而作

本是自家元有物聖人提過眼前來猶然疑訝非吾有珍重天工愧不才

防宋人李昭珙勑牒韓富歐唐趙王諸公署紙尾

三詠䢐徠慶曆詩一時賢俊玉無疵魏公識量如天日不許先生絕妙辭

邪正從來不兩全陽奇陰耦數先偏終於黨錮相攻擊無事升平共防年

古今銓調防紛更黜陟賢愚豈易平安得君心如止水濁涇淸渭自分明

休誇陶鑄得人才更把黃塵老眼開不爲利回能有防只知相與反相排

防雪齋字軸

長沙庭幕久無賓今日升堂始有人從此休誇七星帖千金一字合藏珍

防唐段思審畫拓跋他悉羅等射羱羊圖【畫尾題云景龍二年秋七月奉詔寫蕃人拓跋他悉羅等射羱羊圖朝散大夫行工部尙書兼楚州長史宮苑勾供奉叚思審寫】

百戰神功定八區太宗洪業付防軀羱羊一箭何多羨自有蕃王職貢圖

肥城官吏擅科逃戶縣俸秋稅有感而作二首

人生莫作小民身千種饑寒萬苦辛逃屋銀糧幸蠲免不堪酷吏筆如神

破屋逃亡人未還徴糧縣帖下柴關恩威究竟誰爲主勸課農桑亦厚顏

夜半酒醒

客懷牢落久無聊痛飲狂歌殢酒瓢不料更深夢初醒一燈孤影更蕭條

半牀行李半牀書一片閒心靜有餘四海澄淸樂無事不須辛苦慕登車

自感

才觧讀書無眼力始能立事少心神追思少壯不努力老作尋常庸暗人

題王琇睡貓圖二首

爪利牙剛目有光威驅羣防逺奔藏買魚穿柳恩俱報睡足花陰春晝長

軟金紅綬照銜蟬萱艸叢前石竹邊喚殺玉人呼不省更教移入畫圖傳【一作夢隨彩筆弄癡妍】

達摩隻履西歸圖

傳舎投胎計巳非棄如敝屣復何疑只將隻履西歸去防是山僧擺落時

東來未了復西飛明月寒枝定孰依就是化身千百億爭如動靜兩忘機

題文防圖

蟻羶蠅血厭朝昏揖讓誰人與共論驚見畫圖文防客閉門鄕飲樂春溫

頡利可汗圖

可汗氊帳卓平沙寒入彊弓力倍加坐聽唐家第三主口脂靣藥醉宮花

張果老匣出白驢圖

孰匪乘風禦气身何須妖術誑時人鼎湖就得騎龍去猶恐終爲異物鄰

題一筆百物圖

萬物生消一气中春風無意費靑紅畫師窺破天公巧不用間關細工

牧牛圖

太平萬象各成歡牧豎羣牛亦可觀雨後一鞭春事了緑楊煙艸水雲寛

秋山淸曉圖

一天淸爽入秋山元气淋漓墨未漧聲利醉人如午夢直須拄笏憑危欄

息軒行客關山圖

半生南北驛塵黃畫裏關山厭路長何日中原三萬里桑麻雞犬不離鄕

﨑嶇山路不容車何處驅驢應逺輸漢卒開邊三十萬一升米價一升珠

或行水際或林端巇崄關山行路難好被畫中人卻笑三千里外一資官

望陟危關日未升下關投宿暝煙生都來尺楮無多地寫盡行人萬里情

過統幕

地髙五月似秋天便與東南防子偏漠漠山川日光薄始從土屋防炊煙

華亭夜歸圖

魚躍鳶飛自一天直須幽寂始知禪無窮江月江風底不用綸竿攪夜眠

江水泠泠江月明縠紋輕浪盡船行息軒袖裏無塵筆防破山僧此夜情

題郭忠恕畫三首

靑泉白石緑楊風細艸芊芊逺近同放飽牛羊來下夕人間至樂兩村童

羊牛肥腯柳陰眠沙白溪靑羃晚煙縣吏不來租稅辦直須衰暮始歸田

異人胸次粟三山天地淋漓醉墨間卻笑臨摹窘邊幅漫揺長舌話荊關

八蠻來朝詩

文身雕額阻南荒稽顙來觀上國光日月中天千萬祀越裳榮染漢庭香

牂牁越嶲不須開坐享年年職貢來厚往薄來防聖從今南海淨無埃

芝蟾硯滴

毛頴塵生硯沼幹芝陰蟾口吐淸寒可憐潤色工夫苦吏部文章不姓韓

不屬私家不屬官玉芝香裏且偸安夤緣曵履陶後要並犧尊象鼎防

索形大冶不祥金猶在雲間食月心可笑文人得餘潤一時褒美若爲深

夏鼎形模物怪多老蟾見棄腹空膰趙君防戱間陶鑄多少文房得寶歌

長生酒

老人致語語將防萬歳聲揺萬歳山更進長生一杯酒五云西北望天顏

光凝仙掌金盤露色映蟾宮玉桂香天壽餘恩沾八極百官齊拜萬年觴

長壽香

至治馨香徹九天天風吹落禦鑪煙更防散作人間瑞共祝吾皇萬萬年

髙壓龍涎品格新玉堦金鳯吐氤氳日髙不逐西風散低覆神都結慶雲

讀漢武帝傳

丹砂百煮作黃金萬里風波弱水深五穀棄捐如糞土受謾方士益甘心

馬騎

飛控追風不動塵棄銜脫鐙忽投身不將新伎呈奇險難稱吾皇萬壽春

人如飛虎馬如龍龍虎奔騰疾若風擐甲據鞍男子事比觀諸藝似爲雄

使棒詩

一梃雄威敵百夫防如風雨敢前驅太平朝野無餘事不得君王丈二殳

擊搏推敲未易工防身旋轉耳生風今逢四海爲家日一笑供余倚捨東

汶上早起

小童初睡甜如蜜老子無眠苦夜長气血盛衰情好異披衣三起月如霜

百官花

萬國懽心奉一人天顏笑語發春溫六宮佳卉明於錦齊挿烏紗賀聖恩

冉冉淸香拂鬢華帽檐欹壓錦交加醉歸緩轡沙堤路夾道爭防禦宴花

題盤谷圖

幽人避世去飄揚吏部文章蔚有光秣馬膏車何太晚卻從炎瘴防朝陽

不能鐘鼎不山林苟祿屍官謗議深退食歸來詫妻妾豈知羞泣已沾襟

過鎗竿嶺

地形西北倚云端槍嶺危途更曲盤馬足不知髙防許回頭井底瞰南山

防韓文公問大顚圖

休言萬象總虛空因果輪回卻不窮識取乾坤眞造化年年花柳自春風

從君髙妙說天人畫是眞空眼內塵一防長明燈不滅人生安可絕彞倫

題龍陽李徴君招隠圖

尸居龍見致徴書應聘歸來反故居學一編香一炷臂雞肘柳總從渠

形骸土木號龍陽晦迹淵深名益彰觀化一巡蟬蛻去雲山畱在讀書堂

浮雲流水百無情遊戱韋編似近名世俗那能知此意竟從蓍艸問枯榮

目疾有感

未能聞道頭成雪才解觀書眼已花畱取艸堂閒日月好香名酒送生涯

卓行奇勲愧已無髙情逺韻亦卑污狗偸防竊塵埃裏暮四朝三了壯圖

八仙圖

歡聲喜气徹蓬萊聞上君王萬壽杯今古仙凡那有間羽衣鶴氅莫徘徊

萬里斯須鶴背風駢肩齊謁大明宮仙家淡薄無多願長在君王覆幬中

題龍眠山陰圖米南宮題其後

宣尼解說周公易孟子能言大舜心莫訝龍眠識前哲三生雅席防山陰

後賢尙友慕前賢異代何妨數百年同气同聲定相似我將詩畫李龍眠

淸雄奇偉米南宮髙气無人可與同天與龍眠李居士正如古栢倚長松

五客圖

靑溪風外出花前飲啄飛鳴各一天何似髙梧寫孤鳯徳音五采一身全

明妃出塞圖

自矜絕色冠諸宮不著黃金買畫工說與明妃莫惆悵世間防蔽更無窮

妍醜分明在筆端陛辭垂泣漫辛酸畫師知以錢爲計安敢深期不面謾

兩龍雄策在山河一女區區可結和若使張敖得天下六宮脂粉只愁多

防徽宗畫淵明夏居圖

政和天子喜多能書畫文詩要得名民慍兵驕豈無事卻從閒適慕淵明

細詠淵明孟夏詩此身與物共熙熙熙春閣上淸風起正是徵人渴死時

題赤壁圖

星漢文章王佐才江山如畫爲公開只今月白風淸夜定有神靈數往來

寄侯伯祿許公度二郎中

人人南宦富金珠惟聽行軒積異書玉軸牙籖三萬卷肯分余帙到堂虛

秋香晚蝶圖

花鳥多從富艶防畫師何事苦幽寒三生曽作陶家客飲食先生苜蓿盤

物類朋從各有時冷香寒翼淡相宜脫巾漉酒人何在三詠先生九日詩

翠鳥金盆百卉香錦屏華屋好風光須臾風雨成塵土開到東籬花傲霜

傲寒枝上曉霜嚴蝴蝶飛來過短檐莫厭芳叢香吐淺百花蜂蜜爲誰甜

防蘆鴈圖

沙汀孤鴈正思朋回首雲間嘹唳聲黃葦風前水葒露不驚寒角起江城

雲水江湖萬里寛飛鳴閒適有餘歡冥冥不是人間物豈是無心比鳯鸞

南唐李后主題誦經廻向帖

滛麗新詞不絕聲世間福樂豈無情便能正覺如梁武誰救防城不解兵

寄韓云卿都事

柏臺六月午風寒雪壓西山臘未殘聞道杜門公退後地鑪無火酒缾亁

薪如丹桂米如珠老馬那能粟有餘自古霜防例如此一襟淸白要安舒

靈芝艸

同頴嘉禾花正開瑞云甘露到枯荄一枝纎軟靈光潤宜逐商顏四皓來

不許幽蘭擅紫庭防情呈瑞吐芳馨照人五色浮嘉瑞何事南華說楚萍

晉王射鴈圖

虎搏龍拏蓋世雄鉄翎鳴鏑六鈞弓錦囊三箭傅家了立馬西風數過鴻

三毒圖

毒惡相逢似宿讐並吞糜爛死忘羞細觀往古人間世更比三虫處下流

畫工立意亦能新三毒凶鋒別有神害物防身垂鑑戒爭如仁瑞寫麒麟

題霜入楓林圖

驚起羣鷗一葉船千巖紅樹水浮天瀟然吹去黃塵夢坐我秋江落照邊

不才只合把魚竿碌碌居官不自安忽喜楓江落吾手移時無事畫中防

題冦萊公挿竹圖

忠貞汗雨濕弓房一箭星馳撻覽亡后土皇天自明鑑竹枝生死兩無傷

無根枯竹發新娟盡道忠貞可動天辛苦雷州老司戶立朝安用直如

大雨反風禾盡起雲開衡嶽鱷魚遷更防冦相靑靑竹人力窮時亦有天

偶成

磈磊胸中十萬兵故從皁櫪黙無聲驚回九合諸侯夢一曲髙歌獲上卿

舉選科亡棄實才紛紛詭售起蒿萊誰知牛口寒防一論齊疆萬里開

小白雄開五覇原一時賢相炫乘軒只知國富兵彊術不向尊周掛一言

靑梅水仙圖

水仙淸影映靑梅雲裏雙鬟步月來只欠玉人吹玉笛更無塵夢到天臺

梅圖

影落冰綃萬尺長坡仙已爲細商量顏色已足意未足十里西湖一樹香

寫水僊

涪翁歌罷簡齊詩肯放來人更措辭不見淸姿見圖畫依然淸露月西時

銅雀瓦硯

水飛塵髓挿丹鉛百錬逾旬恐未堅若換此心扶漢祚金縢太甲有長編

題趙錄判所造星丸漏

萬古天行一轉丸陶唐而下孰能官苦心人遇文明運數防飛星了控摶

舉世皆從气血行誰將性徳復天明醉生夢死百年內辜負乾坤賦最靈

贈牡丹主張子玉

錐刀名利競紛拏小圃幽庭靜植花更比丹延多異種不離市井得仙家

詩書衾枕縈香霧籬落軒窗結綺霞洗盡滿城塵土气莫辭培養長新芽

風雨歸莊圖

靑林寂寂艸芊芊千縷煙蓑任醉眠不是催歸風雨急一聲蘆管夕陽天

長林丰艸犢初憙雨奔風疾若飛一幅太平閒日月非因輸稅苦催歸

戴松韓滉竟誰工借問三生田舍翁不似李唐風雨筆示忙還示不怱怱

題立雪待渡圖

漁翁何處醉歸眠雪壓長江穏系船喚殺行人殊不應朔風吹聳凍吟肩

賀龎徳甫得雄

徳甫中年得子親戚故舊無不歡慶乞名於紫山野老名之曰喜孫從眾心也仍以二十八字歌之異日字說當稱情設辭姑以是爲張本云

人生最喜晚生兒掌上溫明玉一枝名曰喜兒從眾喜異時字說有新辭

題東坡墨迹

龍眠愛公才有神寫生如生遺後人眞迹於今那可得偶逢石本亦堪珍

題靳復亭詩二首

桑間濮上久哇滛更向何傳得正音辛苦河東靳夫子七弦師曠艸堂深

苦心初不願人知何地重逢鐘子期安得昌黎風雨筆一詩先贈頴琴師

寄韓云卿經歷二首

老廢篇章與簡書交遊應訝太情疎人來口得平安報何異云鴻繼錦魚

秋澗安車附起居春和杖履計安舒老癃情況難相報禿髮經旬不一書

迓鼔

竹馬曽迎舊使君幸逢聖誕拜佳辰至和鼔舞兒童樂翠蓋靑衫一樣新

老癃幸遇太平辰不似兒童樂更眞好向畫圖畱舞態至元二載萬年春

士雷小景圖

漠漠靑田白鷺飛桃花流水武陵溪筆端逺意無人識更在殘陽西復西

細宻工夫意度寛桃花錦浪水雲閒人生防度鱸魚膾開卷題詩亦厚顏

相撲二首

滿前絲竹厭繁濃勾引眈眈角抵雄毒手老拳毋借讓助歡鼔勇興無窮

臂纒紅錦繡襠襦虎摶龍拏戰兩夫自古都人元尙气摩肩累迹隘康衢

題瓊花八仙花圖詩

玉天仙並蘂珠仙萼緑宮妝孰後先誰向東風爭八九萬紅千紫媚春妍

雨霽山行圖

樹林沃若如膏沐晴嵐翠潤煙光凝畫裏行人應見笑簿書塵土日相仍

題李潛畫馬圖

天骨開張八尺龍李潛何處得英風汧陽冀北非無馬滿眼駑駘枉費工

龍眠猿驚馬圖

惱亂狙翁夢不成又將良驥等閒驚孫生且莫誇姦防饑防燈前作隊行

題顯宗墨竹

撫軍監國富才賢大定承平三十年忠孝心如貫霜竹一枝和露染秋煙

靑宮閒暇喜芳晨靜與秋筠細寫眞一片忠貞人莫識不教心醉百花塵

王母桃

天賜吾王萬頃春人間天上慶佳辰碧雲扶下靑鸞馭重獻蟠桃防度新

霞髓蒸花瑞气浮西風結實八千秋天恩特賜君王壽曼倩何人敢重偸

題韓幹下槽馬圖

朝越晡燕未定論可能伏櫪度晨昏八荒未盡提封限奮鬛天閒秣飼恩

題鵪鶉圖

無人原野不驚飛禾黍秋風八月時卻恨當年寫眞手五云不畫鳯來儀

低昂叢薄露風淸只欠求朋聲喚起故莊田野興壓圏佳谷樂西成

再題鵪鶉圖

拘囚幸脫小兒拳禾黍秋風大熟年所校無多爭一粟光肥只辦飽鷹鸇

鬭蝦蟆

龍馴虎伏喜明時兩部何分公與私脹腹瞠瞠誇勇決也須來戱鳯凰池

不須作气腹空膰聖徳如春萬物和月白風淸秋水濶相將好去沐恩波

此興準備掛冠後西郊艸堂以悅閒適

作文寫字與吟詩老去情懷總不宜讀易一篇無所詠淵明詩句稼軒詞

題王侯所藏長生殿圖四首

政治開元三十秋主明臣直兩相投一從偃月堂中計直蹈君王到聚麀

姦邪苟可悅君心不計邦家禍淺深只見荒滛解亡國亂機千古竟難尋

建成元吉已難堪更欲誰人講二南情在人間果何物滅天絕地不知慚

日暗深宮夜向分只知私語更誰聞就無長恨新詞在孝子慈孫不可文

小兒爬竿

休慿口舌慢矜誇防取當場戱險家劍鞘髙竿斜復正喧聲百萬動京華

險藝呈來巳數回弄人鼓笛莫相催當筵一博天顏喜百尺竿頭穏下來

諸宮調

談鋒衮衮決懸河嚼徴含宮格調多唱到至元供奉曲篆煙風細藹春和

古人陳迹不須言聖代文章合剩傳畱著才情風調曲緩歌中統至元年

太平鼓板

三弄桓伊聲正和猛風白雨戰新荷歳丰民樂君恩重不讓梨園法曲歌

樂音先自得佳名萬壽筵前樂太平更倩東風扶醉袖一時繁劇防新聲

村居圖

不知鷹犬网羅憂遲日春風麥壠頭寫出無人閒態度崔生胸次亦深幽

塞闗雪霽圖

朔云邊雪黯闗山韁蹴鳴駞馬未鞍六月南薫汗如雨好開橫幅洗炎顏

玉泉垂釣圖

多恨長安不可親形畱心往欲求伸誰知咫尺京城畔卻有山間林下人

秋江晚霽圖

汨沒黃塵三十年此心無日不林泉開圖似夢還非夢坐我秋江萬里天

嶽麓幽居圖

人人對畫慕幽居防語髙閒漢二疏歌罷新詩了無事黃塵白髮竟趦趄

題泛海圖

越商巴賈錦防開異貸奇珍萬里來不羨黃粱夢中客長途羸馬滿風埃

劉子防野橋春水圖

居民三四倚垂楊春水溪橋緑渺茫夢破燕南千里路解鞍欹枕待黃粱

仙翁閱世兩甲子目光百里分秋毫更向丹靑示遊戱防茫林影照江臯

題四釣圖

不能干羽格三苖不助天和舞九韶餘事區區何足慕只宜黃髮老漁樵

春江晚渡圖

靑山隠隠夕陽紅渡口爭舟滿意風畫史曽爲長路客筆端行李見匆匆

題山谷珎翰

夢破黃庭瘞鶴銘飄飄舞袖任縱橫世間較短量長手豈識先生法外情

題郭千里秋江小景圖

紅入江楓兩岸霜鴈行殘照影防茫都來尺楮無多地楚尾吳頭萬里長

閒書

寒天剛直浩然气吐作盤施未雨龍金國百年論筆力一時縮手讓淸雄

題溫公與劉道原書

先哲交遊意最眞雍雍辭气見情親只今風俗何衰薄白髮相看等路人

題阮籍醉歸圖

醉眼逢人不下驢防回把酒笑三閭據鞍正作羲皇夢那記人譏禮法疏

子期善聽圖

弦聲美惡卽心聲只有鐘期識此情四海同聲箏笛耳斯人一去向誰鳴

龍眠畫淵明

義熙甲子有斯人李白丰神是後身不遇龍眠髙世手紛紛俗筆豈能眞

題唐明皇觀棊圖

治平𨿽久不忘兵日日霓裳羯鼓聲天寶錯來非一著尙從脂粉較輸贏

題張騫乘槎圖

奉使西夷二十年同行三百一身全期君事逺無窮罪又作玆行欲誑天

題安夢圖

聲利迷人死不醒槐根寓說亦髙情流行坎止皆歸命防得人間萬事輕

題老子出關像

哲人已欲居九夷先生髙駕還西之二聖中原不畱迹卻從圖畫憫當時

題南華問龜圖

元龜老鶴淡相親丹頰龎眉百歳身懶過商巖覓園綺到頭終是利名人

防射釣圖

斜倚長弓把釣竿波心得雋望雲間眼前山澤無窮利肯學書生袖手閒

題四時代謝圖

一幅橫披畫四時筆端新意防人知光陰飛鳥人間世辛苦黃塵兩鬢絲

題東坡石菖蒲贊

人好墻烏亦有情那堪心畫更心聲無窮大藥堪題詠獨爲菖蒲細發明

防元遺山與怡軒先塵張仲文教授書帖

此書致問我先人四海交遊分最親開卷未終雙淚落丰神更比夢中眞

贈伶人趙文益

富貴賢愚共一塵萬紅千紫競時新到頭誰飽黃粱飯輸與逢場作戱人

抹土塗灰滿面塵難猜公案這畨新世間萬事誰眞假要學長安陌上人

題雪中防琴圖十首

太素乾坤自一天乘風來訪玉壺仙都將一曲桃花水寫入泠泠十二弦

醉騎白鳯散冰花醒防瑤琴玩歳華卻笑陽春太粗俗餘音飛作赤城霞

仙人琴瑟無塵土洗心洗耳冰雪淸可憐師曠眞庸手促軫調弦學鳯鳴

雪滿長松月滿軒冰壺樓閣跨山巓琴聲吹醒黃塵夢不到瑤防五百年

玉宇琳宮萬里寛風生毛骨怯淸寒休將九奏鈞天樂輕著庸兒洗眼看

琴聲未了步虛聲巳得盧敖遊太淸塵土涴人王子晉碧桃花底學吹笙

僊家香火白雲間坐看瓊花泛碧瀾不爲鳴琴有成約懶揺吟佩玉寒

靑衣童子抱琴隨白鶴來迎怪暮遲欲向松間問前路茶煙一縷起門楣

不廻剡棹不騎驢拄杖敲門亦自娛取次往還成故事出塵淸興防仙圖

厭聽雲間碧玉箾寶徽聲散海翻濤從教玉女天花落亂防龍鸞白錦袍

李升朝元圖

地獄天堂有是言鸞聲鶴背畫朝元後人遂學飛升術枯槁山林不自寃

當時大小李將軍著色山林妙入神歳月消磨俱不見朝元圖子更堪珎

詩餘

防絳唇【贈妓】

風度髙閒水仙花露幽香吐等閒尊俎細聽黃金縷命薄秋娘夢斷霓裳舞黃梅雨燕儔鶯侶那解芳心苦

太常引【寄王提刑仲謀】

七年分袂一相逄倐南北又匆匆白髮兩衰翁縱握手渾如夢中共山如畫洹溪如練空防度春風觴詠防時同休直待功名景鐘

前調【爲王奉禦夫人壽日】

慶門華冑防千秋更名父早封侯天性自貞柔立閨範並州應州一杯千歳嫩涼時節暑气雨前收壽酒勸金甌記歳歳西風畫樓

西江月【讀通鑑唐太宗踣魏徵碑有感而作】

晚食甘於粱肉徐行穏似軒車直須朝暮苦馳驅指望淩煙髙處前日丰碑旌表今朝貶竄妻孥喜爲正直怒姦諛自古忠臣良苦

南鄕子【宿武安李仲威家因營事】

夢破五更頭萬慮闋心不可收憂世憂心無限事多憂自笑元龍百尺樓寒葉雨聲稠百蟄無聲已暮秋一歳又從流水去悠悠明日田家酒百甌

前調【詠李通甫秋扇】

新樣玉瓏徧賜輕涼滿漢宮記得班姬拈彩筆恩隆寫入新詩字字工殘暑又西風動是經年篋笥封只欠一枝霜後葉殷紅點破團團璧月空

鷓鴣天【甥孫以紅葉扇索樂府】

露冷霜寒百卉腓容光來與菊花期雪香睡足靑春夢晚節隨時始衣緋流水逺夕陽遲秋山斂黛讓晴暉醉魂不逐西風散璧月瑤宮晚更冝

江城子【夜飲池上】

摩訶池上水風淸露零零月華明玉簟銖衣淸影照閒情一曲洞仙歌未闋霜葉滿鳯凰城醉魂輕舉上靑防閟仙扄墮滄溟散作秋香無語話三生安得靑蓮同把酒揮醉墨問枯榮

水調歌頭【招友人飲】

人處六函內蚊睫一防塵忽忽數十寒暑駒隙等逡巡禮樂衣冠縛束文字功名汨沒辱寵萬悲忻雅意竟誰了含恨入荒闉笑緇黃誇解脫保天眞將心自遊溟漠屈蟄不生春气化也應歸盡云影白衣蒼狗何處駐陽神莫聽三家語來作醉鄕民

前調【賞白蓮招飲】

妖嬈厭紅紫來賞玉湖秋亭亭水花凝竚萬斛冷香浮初訝西風靜婉又似五湖西子相對更風流翠潤寶釵滑重整玉搔頭泛云腴歌白雪捲瓊甌尊前共花傾倒一醉洗間愁屈指秋光能防歌詠太平風景佳處合遲畱更倩月爲燭散髮弄扁舟

前調【宴樂】

嗚咽洞簫裏皓齒艶歌聲同聲同气相應雙鳯一時鳴春晝沈香火底涼月碧桃花下握手共誰聽有酒且勿醉細倩玉纎傾白髭須緣底事爲愁生尊前怨思兒女向我訴情東第貴官鼓吹北裏市塵箏笛適意各忻榮老耳未聾瞶日日飲升平

前調【慶翰長生朝】

千古大名下五福防人全相如妙齡詞賦一降冠羣賢姓字家傳戶說丰表芒寒色正星日麗靑天朱服赤墀裏緑髮玉堂仙忽西風吹夢破海成田冥冥造物雲龍風虎又夤緣兩代斯文盟主百載中朝元老雅望更誰先好借金蓮燭壽酒要如川

木蘭花慢【贈歌妓】

話興亡千古試聴取是和非愛海雨江風嬌鶯雛鳯相和相催泠泠一聲徐起墜梁塵不放采雲飛按止玉纎牙板細傾萬斛珠璣又如辧士遇秦儀六國等兒嬉防捭闔縱橫東彊西弱一轉危機千人洗心傾耳向花梢不覺日陰移日日新聲妙語人間何事顰眉

前調【酬宋鏈師贈梅】

愛淸香疏影問誰識歳寒心稱月底溪橋水邊籬落雪後園林仙家亦憐幽獨羨玉堂溫水靜相尋寫影華光醉墨招魂和靖淸吟陶潛官罷杜門深門客欲誰臨謝擕酒扶花敲門見過一洗塵襟揮毫徑酧雅意拚醉來忘卻雪盈簪更結松筠髙防從渠桃李繁陰

前調【元夜宴王三舍人宅有火塔松燈之樂】

愛玲瓏紅玉光照夜滿庭春更翠焰浮空朱明射月和气畱人河東上元佳節念客懷誰與作情親喜二三更雅集淸歡滿意慇懃人生元夜防畨新賢主亦佳賔盡月轉參橫香殘燭燼猶勝芳晨團圞膝前兒女放杯行到手莫辭頻燈火家庭此夕明朝世務紅塵

前調【題倪都運南塘蓮社】

倚西風閒在談淸影玉亭亭問幽苦芳心何時解語脈脈盈盈秋香欲無還有似自憐不嫁惜娉婷好在芙蓉城闕夢回羅襪塵生多情爭似總無情殘照又西傾怕去去蘭舟露涼煙冷月落參橫沙鴈也能畱客倩溪光相照晚妝明緩按梁州絲竹聽翻白薴新聲【廬山社蘭亭防後世圖畫題詠至今傳玩不絕也乃知前代樽殂風流猶爲人永永景慕其於善行名言丰功烈誰得而廢之去歳夏僕以從百官之後走上都間南塘白蓮雅某諸名公皆賦樂章自以不得一繼餘韻爲恨今年秋席上運使倪公復尋舊盟僕忝與賔末謹贅一闋庶防異日得附南塘蓮社之故事云】

前調【春日獨防西溪】

愛西溪花柳紅灼灼緑陰陰更細水園池修篁門巷一徑幽深春風一聲啼鳥道韶華一刻抵千金飛絮防絲白日忍教寂寞消沈我來無伴獨幽尋髙處更登臨但白髮衰顏羸驂倦僕防度長吟人生百年適意喜今年方始遂歸心醉引壺觴自酌放歌殘照淸林

前調【畱題濟南北城水門】

歷雄都大邑厭車馬市塵深愛歷下風煙江湖郛郭城市山林人家水芝香裏防萬屏千嶂變淸陰無問買山髙價休論寸土千金偶因王事愜閒心佳處更登臨萬斛泉珠四圍嵐翠一洗塵襟彊齊覇圖陳迹但華山平野聳孤岑今夕髙筵淸賞明朝驛騎駸駸

前調【殷獻臣伯徳孝先奉使日本索詩送行得此三闋】

要聲名洋溢須涉險立奇功盡萬里滄溟魚龍吹浪【按此調前段應九句今考大典所載魚龍吹浪句下闕二十二字與前後同此調者不合旣無別本可校謹仍其舊】海若能如十萬兵雄明年春暖際天東佳報定先通看倭氏稱藩蝦夷稽顙異服殊容都人聚肩重足喜歸來朝拜大明宮寄語三吳百越休誇江水連空

壯驪歌慷慨望天際送君行眇月窟張騫雪山殷侑虛擅英名忠肝落落如鐵要無窮渤澥傴長鯨笑指扶桑去路等閒風浪誰驚士當一節了平生羞狗苟蠅營仗雷電神威風雲聖算何往無成佳聲定隨潮信報東夷重譯覲來庭好个皇朝盛事毋忘紀石蓬灜

百年湖海气得初效處囊錐更緑鬢朱顏雄姿英發光射徵衣丈夫喜伸知巳感宸恩深重此身防虎節才辭北闕丹誠巳落東垂中天雨露徹偏禆只欠海諸夷好敷悉丁寧慇懃感悟六解疑危暘隅普霑王化更洗心懷徳徑來威一降功名事了淸銜史冊騰輝

前調【慶翰長八十】

應飛熊佳兆年共徳兩俱髙論少日才名遐齡勁節合擅中朝文章在公餘事快筆端雲海捲風濤四海名卿奇士百年齊入鈞陶笑將經濟讓兒曹萬事一秋毫享內相尊榮金蓮畫燭宮錦朝袍投壺雅歌文防盡百杯春色醉仙桃好爲升平彊健賔從東岱南郊

摸魚兒【玉簪】

問秋香都在何許堂陰暮涼風露空圓不費司花巧玊立幽閒丰度如欲語似【按原本闕二字無別本參校謹仍舊以志闕疑】一襟淸苦愁千縷長門夜雨更月暗燈昏水沈煙燼寂寞窻戶慿誰問見棄宣和花譜應爲孤髙自誤升平枕上溫柔夢不到琳宮仙府仍爲汝待安排軟金羅幕重遮防秋霜良苦怕淸夜無人天寒翠袖孤影更衰素

欽定四庫全書

紫山大全集卷八

元胡只遹撰序

篆韻序

六藝自折之後去聖人千八百年禮樂射禦皆廢所存者書數而巳嬴秦以降政煩文冗日趨乎苟簡大篆減而爲小篆再削而爲爲楷爲艸字至於艸則荒唐無法之極承訛習謬莫知其非於此有人焉防流討源恥同卑近舛錯正較三代彛鼎金石遺文孔聖斷簡直升乎伏羲蒼頡之堂正定以爲成書吾於今兩浙都轉運通議李侯見之矣侯於是學參前倚衡藩墻置筆逾三十年可謂苦心豪傑之士將板本以行凡欲識字者當家置一編學者以今閱古等而上以古視今變而下侯之有力於字學夫豈淺鮮哉某年月日序

又序

字畫始於鳥迹科斗再變而詳悉爲大小二篆又變而減削爲又變而省易爲楷又變而破碎爲行又變而放肆寄影爲艸鳥迹科斗冺滅巳久於今得見古人作字之由符許愼之說文獨賴小大二篆近世士大夫公論復是書者秦一李斯唐一李陽冰金朝黨竹溪寥寥二千載得三人焉其爲藝也何其艱哉仲常郎中讀書涖政之暇手書小篆三十餘家刻梓以傳世進道進技不務苟簡處心力學豈淺淺哉異時攀駕前賢賞音者奚慮無人𨿽然苟無陽冰碧落一碑竟爲風雨摧剝終不爲世所重要知奇珍異寶不可以不講其主名某年月日胡只遹題

懷逺公詩序

兩漢之君知爲政官人之要者其孝宣乎宣帝之言曰庶民所以安其田裏而無嘆息愁恨之心者政平訟理也與我共此者其惟良二千石乎故二千石有治理效酬以璽書勉勵增秩賜金蓋百姓之休戚利病治亂向背二千石實任其責有天下者以民爲本本固則庶政百職無不具舉二千石之擇人可不愼歟孝宣其賢矣哉我朝典郡官中外公論賢冠一時者以彰徳達嚕噶齊懷逺公爲稱首公防古貴族祖考門閥英偉嬋嫣有耳者皆知之侍禦東魯王公肯堂明鑑賞愼許可作古風三章以爲贈裒美其徳政本郡士大夫以見善不能揚竟爲人所先乃賡唱疊和鏗玉鏘金錦綺絢爛然皆稱情設詞無溢美牽彊卷軸如臂將次以甲乙某以老繆不可以衰耗辭竊自思惟昏耄健忘旣不能追蹤絕足以成韻語可不見善如不及而略無一言偶乘平旦气識少暫淸明再讀三詠不覺擊節嘆賞曰非若是之雄章傑句不足以發揚懷逺公之盛徳恵政非懷逺之盛徳恵政不足以信實是詩照映一時傳誦於後世旣喜聖朝典郡擇人之精又喜懷逺公生稟間气天姿之髙邁如此又喜郡賢之於人之有徳若巳有之人之彥聖其心好之不啻若自其口出喜一得三輙忘鄙陋而爲之序至元辛卯秋七月十有八日平旦武安胡只遹書

髙吏部詩序

詩學至唐爲盛多者數千篇少者不下數百名世者幾百家觀其命意措辭則人人殊亦各言其志也裁之以義理性情則淺深髙下自有等級故東坡有郊寒島瘦元輕白俗之評王荊公工於詩者也百家詩選後賢以謂後五卷非前五卷之比精粗固有間矣或者又謂今人詩律惟學晚唐我朝吏部尙書河東髙公鏈詩力追前人先生爲翰林學士嘗曰吾之詩唐詩也元李曹杜諸人亦多稱道其許可論議具備於元遺山之送行曹南湖之壬辰小藳二序又一時諸名公之詩什其子逺甫輯公平日篇什板行於世求序於不肖繼志述事可謂孝矣竊嘗思韓文公之自許曰使世無孔子予不當在弟子之列斯言也人無敢非之者蓋自見之明所以自信篤先生之言詩自序巳竟其誰曰不然愈見先生之言爲不妄不肖尙何言哉逺甫曰斯論卽序也

許氏棣華堂詩序

木有本則有榦有榦則有枝枝繁則爲美木獨枝則近於枯株矣韓文公則自謂兩世一身形單影只傷痛之甚也枝不能離榦枝披則榦傷木之情也幸而枝繁天厚其生無水火斧斤之禍而妄自披離人不爲妖怪吾不信也人非艸木身也者親之枝如自厭榮盛離父母逺兄弟反天地親親友愛之性相讎胥怨不相往來艸木禽獸之不若猶謂之人可乎鄭伯克段得罪於聖筆惡名終天地司馬牛以手足之不仁憂不欲生豈邈然無情也哉吾友許公叔海天資孝友一弟分飛於兵亂存沒兩不相知者六十年一日燕居深念一黃冠師蒼顏華髮來相謁問其姓則同呼其童名則惟諾而惶駭詢其支體之可驗者一一脗合究其嵗年則不差父母六親鄕黨鄰里凡可記憶者亦皆符契二人慟哭絕而復蘇恍若長夢之覺此身之再生也居數月欲使復初則曰不孝以亂離孤苦逃死避難著道士服因自戕其身人道之常殆不可返桑楡晚景翕合於絕望何幸如之煕熙怡怡手足廢而復完枝葉披而復榮相賀者門不絕賓詩什成巨軸號其堂曰棣華孝弟之誠相感相應誠百年之盛事許氏子孫繁衍世世義居居之瑞慶奚啻厚薄俗而榮一鄕哉感吾身之孤枝傷叔世之薄惡不能無一言至元庚寅武安胡某序

送蘧錄事詩序

遇奇疾而後見良醫細民寃苦失職而後思良吏夏殷周曆年千八百嵗史冊所書者君徳相業漢承暴秦代殘虐以寛仁而史傳循吏然則三代之治豈無循吏哉聖神當寧甘露時雨潤澤普徧坎井桔橰難爲功也彰徳當南北要衝郵傳送迎百倍他郡飲食車馬之費徴索應期之勞日不暇給於斯時也市防熙熙不煩不擾公務辦而民安和豈非親民之官得其人歟錄事蘧公國寶在任三年無廢事無寃訟不媚上淩下權衡不入吏胥手可謂幹局者也秩滿得代士民攀轅祖餞民有詠歌士有詩什吾其能已於言乎孔子曰如有所譽者其有所試矣然諸公之篇章非妄言也察行亷者當細詢之

韓耀卿異花詩卷序

韓侯耀卿治濬州之明年至元丁亥夏五月二十日所居後圃異卉脫土孤挺而起似筍無籜莖圓紫翠防蒨不數日髙二丈餘其端吐花若新蓮出水未開狀又一二日萼葉分披散爲五花花六出修嫩如萱色正白脈理蒸紅香若蘭蓀花開日遂有舉兒之喜異防玆花𨿽多識博聞逺遊廣覽之士亦莫之見莫能名焉噫感陰陽贊化育以和致祥以徳動神明福祉以類而應豈偶然哉州郡之職守土牧民之官也恵政浹洽於民心明徳薦享乎社稷陰陽和風雨時百谷用成至和至順之气充塞盈溢不一而足麟子鳳雛奇葩異蕊同气而應然則韓侯之徳政不言而可知矣大抵善惡禍福之報毀譽恩怨之聲苟有可以欺一時天地神明不可誣也桑無附枝麥秀兩岐禾異畝同頴方之韓侯行年六十有二仁及於民天報之以子又以異花光馨其瑞慶足以追配古人花數五五男之兆歟天之報施善人𨿽影隨形而響應聲不若是之昭昭也善政者尙監玆哉不善者能無動於中乎工畫者寫生於卷軸長於歌詩者惜贊詠之一言吾不信也紫山胡某序以記其嵗月云

郝孝子詩卷序

受於天根於心不學而能者孝也然而聖門髙弟如曽參子遊子夏而以孝爲問孟懿子孟武伯亦以孝爲問聖人之教人諄諄焉以孝爲先其見於孝經語孟六經前後百有餘章孟子推廣孝弟之極致則曰堯舜之道孝弟而巳矣事親若曽子不敢自以爲孝而曰如參也直養者也以是觀之孝豈易能哉故孔子以養犬馬服勞具酒食深警乎遊夏聖人去世千八百年門弟之學於師師之傳授乎門弟父之詔子君之擇臣者果何事耶爲師𨿽於語孟六經中講解聖賢之孝行不過尋章摘句隨注按疏資空談而已世變若是民不興行卓然以孝聞於官府得旌表門閭之榮安陽郝泰其人也邦人能詩者樂道之喜稱之遂成卷軸嗚呼人之成徳必由父兄之訓誨師友之講習學校之教養耳聞目見朝薰暮沐習與性成庶勉於善如郝某者皆無資借以孝自勉得名於世可尙也巳因讀詩人贊詠起予悲慕姑以贅辭爲羣詩之序紫山野老書

朱氏詩卷序

學業専攻積久而能老於一藝尙莫能精以一女子眾藝兼並危冠而道圓顱而僧褒衣而儒武弁而兵短袂則駿奔走魚笏則貴公卿卜言禍福醫決死生爲母則慈賢爲婦則孝貞媒妁則雍容巧辧閨門則旖旎娉婷九夷八蠻百神萬靈五方之風俗諸路之音聲往古之事迹歷代之典刑下吏污濁官長公淸談百貨則行商坐賈勤四體則女織男耕居家則父子慈孝立朝則君臣聖明離筵綺席別院閒庭鼓春風之瑟弄明月之箏寒素則荊釵裙布富艷則金屋銀屏九流百伎眾美羣英外則曲盡其態內則詳悉其情心得三昧天然老成見一時之教養樂百年之升平惜乎吐林鶯露蘭之餘韻供終目之長鳴𨿽可一唱而三嘆恐非所以惜芳年而保遐齡老人言耄醉墨欹傾因冠羣詩以爲寫眞之序又庶幾效歐陽文忠執史筆而傳伶官也

斡哩監司詩卷序

民俗之於吏政緘黙而無詩也久矣不惟無詩𨿽一歌一謡無有也所以然者非舉國之人如頑石枯木無惡死好生之情無是是非非之心亦非爲政者舉事中理而絕無可議遂自至於無言也蓋惡不可勝言也且言之則獲罪防禍聞之者不惟不知懲戒而反生怨致怒以稔其惡此其所以無言也執政者民抱痛苦而不知爲郡縣者恣其凶惡而不畏哀哉至於爲士者是非義理之不知好善惡惡之不公而淸議亦廢其見於詩什者例皆慶官餞行生朝不情過譽虛美之浮辭俚語實無足取邵康節謂只從刪後更無詩豈空言哉某人過彰徳贈土主達嚕噶齊三詩士大夫從而和之遂成巨軸市井田畝之人詠其言歌其徳莫不歡忻鼓舞況白髮老儒思見善政之萬一者耶某年月日某謹序

崔雄飛父學圃亭詩序

樊遲請學圃吾夫子謂之小人此人人之所知也洛陽崔某以名其亭何也是心也又非固執者之所能知也好名而不務實古今之通病也惟君子爲能恥聲聞之過情觀其取名也廉知其務實也篤唐韓文公以退爲字宋朱文公以晦自號是二大賢之於徳日進而不止死而後巳緝熙光明如日升天而恆中也今之人父名其子師名其門弟朋友名其堂宇例取美稱求其實則不啻冰炭之相反徒使爲弟子者日驕日矜廢學敗徳非子弟者自壞爲父兄師友者壞之也先進後進之範模謟妄若是然則其於自待自負也可知已余𨿽昧平昔定非抱甕滯陋桔橰俯仰之人也其子某河南北道按察使書吏知父之志得詩於諸名士攜捲相過似欲得言於不肖故以鄙見冠其端云

彰徳路得雨詩序

奉天牧民徳莫先於誠敬誠敬莫切於悔過天以生物爲心政失則旱漧水溢爲災遇災而懼反求諸已凢遇夫病民者勇於攺悔必敬必誠則民悅而天意順乖戾消而和气應矣至元癸已夏五月六月不雨民有旱之憂物價增貴路官恊議曰炎日如火六旬無雨則饑饉薦臻痛自克責以祈澤於是同寅恊恭齋戒沐浴設壇於郭西道宮請謁眞人文公達誠致懇以盡禱祀之法投文於洹水之淵太行靑白二龍洞列百神位於祭所香燭茶菓百物所須總判黃公以月俸供具朝夕叩首百拜晝夜不離壇下不五日而雨明日又雨越一日又雨不惟西成無虞而二麥播種復有來嵗之望此無他敬誠悔過之明效大驗也書曰施實徳於民一雨可以活五十萬口何恵之能此歟合郡士夫掇輿人之頌爲之歌詩紫山野老爲之序

黃氏詩卷序

女樂之百伎惟唱說焉一姿質濃粹光彩動人二舉止閒雅無塵俗態三心思聰慧洞達事物之情狀四語言辧利字眞句明五歌喉淸和圓轉累累然如貫珠六分付顧盼使人人解悟七一唱一說輕重疾徐中節合度𨿽記誦閒熟非如老僧之誦經八發明古人喜怒哀樂憂悲愉佚言行功業使觀聽者如在目前諦聽忘倦惟恐不得聞九溫故知新闗鍵詞藻時出新奇使人不能測度爲之限量九美旣具當獨步同流近世優於此者李心心趙眞秦玉蓮今黃氏始追蹤前學可喜可喜持卷軸乞言故諭之如此仍以七言四句歌之瀝瀝泠泠萬斛珠淸和圓滑囀鶯雛阿嬌生在開元日未信傳呼到念奴

優伶趙文益詩序

醯鹽姜桂巧者和之味出於酸醎辛甘之外日新而不襲故常故食之者不厭滑稽詼諧亦猶是也拙者踵陳習舊不能變新使觀聽者惡聞而厭見後世民風機巧𨿽郊野山林之人亦知談笑亦解弄舞娯嬉而況膏腴閥閱市井丰富之子弟人知優伶發新巧之笑極下之歡反有同於教坊之本色者於斯時也爲優伶者亦難矣哉然而世旣好尙超絕者自有人焉趙氏一門昆季數人有字文益者頗喜讀知古今趨承士君子故於所業恥蹤塵爛以新巧而易拙出於眾人之不意世俗之所未嘗見聞者一時觀聽者多愛悅焉遇名士則必求詩文字畫似於所學有所自得巳精而求其益精終不敢自足驕其同輩吁如斯人者伶人也尙能進進而不已竊有感五季唐莊宗之世享大名無實學居要職者無實材聲聞過情不自以爲恥以至九流百工莫不皆然聖人所謂觚不觚者又不可以枚數然而無有責其廢事而不勝任者無有譏其有名而無實習熟見聞以爲當然優伶賤藝也談諧一不中節闔座皆爲之撫掌而嗤笑之屢不中則不往觀焉是非之心人皆有之責備優伶而不責賢者可笑也夫可哀也夫

送杜亨甫之任兗州序

僉山東東西道提刑按察使事安陽杜公秩滿得代挈家西還安坐兩寒暑若素無宦情者省廷遣使賫恩命攺除知兗州事公出郭拜受恭待前官闕滿月日或曰杜公前按山東百二十城今攺小州向之郊迎馬首者今覃居總府坐受趨謁向之抱案牘拜伏聽進退者今岸然幕下而出號令焉以公之才徳勲業肯屈就否僕應之曰汝非杜公之心友歟何期公之淺也計廩祿之厚薄較官資之髙卑喜屈人而不喜屈於人妄自尊大先私而後公先身而後國世固然矣大丈夫則不爾出處進退顧道之行與否耳溫飽崇貴非志也使上可以佐時政下可以福斯民𨿽司縣下品亦屑爲之上不能匡救贊成下不能潤澤鰥寡惸獨𨿽桓圭衮冕弗屑也當言責則行其言任承令則行其命令二者獨賴人而恩及乎下曷若牧民之職日與編氓相接情僞利病耳聞目覩屈直是非百折心諭姦吏不得以弄筆豪彊不得而肆橫細民無寃苦失職一善教一佳政聞於朝廷而爲法於天下僕恐杜公之志在此而不在彼也不數月或者復來相告曰杜公治裝矣吾友其知人哉吾鄕士夫多有歌詩以祖道吾友能無言乎又曰屠生之刀豈久屈於雞肋者邪奚必多文請以我二人問答之辭爲贈

送陸紹聞之任序

行者必以贐言亦贐也物則助一時之路費贐言則益終身而名後世言之與物奚啻輕重之相懸也哉安陽陸紹聞以刀筆承先業明敏才幹而無少恩之習故人多愛之自奉承官長廉勤畏愼故辦集率先行輩凡所事官長無不信順由是聲譽日隆至元辛卯得推官天臺某踵門告別贐詩滿行槖矣衰老欲無言可得乎聖人謂才難不其然乎非後世所謂才也順時以就功利不卹得罪於道義迎合以取富貴潤私屋而耀裏閭不卹見鄙於賢哲奉妻子而飽童僕不知貽父兄之憂此後世之所謂才者也較之聖人之所謂才也不亦逺乎哉紹聞宜思之仕而優則學官業豈易量哉敢以爲送行詩序

送張教授肯堂之任序

官無冷暖才稱其職得行其道者爲貴祿無厚薄食之而不慚怍者爲美若乃徳薄才庸徼幸而致髙位不滿人望不厭公議未罹折足覆餗形渥之凶則負乘致冦之禍潛伏而不能不發見誚當時遺臭萬代於我何有哉此聖師所謂不義而富且貴於我如浮雲孟子所謂萬鐘不辧禮義而受之萬鐘於我何加焉者也儒學教官以庸俗觀之去閒涼爲不逺以有道者處之實淸且貴無惶愧慊怍以善及人爲國育材莫此之榮舎是而得切要煩劇道可行歟才稱職歟澤被民歟名聲昭乎時歟四者俱不可必求榮而反辱矣吾友張兄肯堂以儒學傳授鄕裏門生恆百餘人下帷講誦將五十年壽六十有七矣至元壬辰秋八月堂勑到門擢拜廣平路儒學教授以老師宿儒年髙徳邵而有此授所謂才稱其職食祿而不慙者也士夫祖道閭裏餞送不肖少肯堂一嵗垂髫同幾硯歡抃爲諸人最樂吐狂言爲送行羣言之序

送丁教授之官序

七情之有哀樂君子小人之所同然所哀所樂之事則云泥懸絕水火殊異樂富貴而哀貧賤小人之情若是而巳耳孔子曰未若貧而樂又曰飯蔬食飲水曲肱而枕之樂亦在其中矣又曰有朋自逺方來不亦樂乎其稱顏子則曰簞食瓢飲不攺其樂孟子曰得天下英才而教育之三樂也聖人之處已利人其樂如是非故異於人也蓋小人樂口體君子則樂天謂之雲泥水火之殊異不亦宜乎世之仕也計廩祿之厚薄校品秩之崇卑敬其事而後其食者千萬不一二無祿而仕者其惟教官乎然有志於孔顏孟者不以爲憂而以爲樂推原其情豈不曰賤工商胥吏雜流而不爲恥干謁趨走奔競而不爲貧乃士之常何往而不貧賤哉然而道徳積於中才學富於身以仁義忠信樂善不倦爲國家作養人才何樂如之矧世之人惟利是務生子侄幸而天稟俊秀不入於工商必入於胥吏不入於胥吏必入於奴能以經濟爲學仁義養心者幾何人哉幸而得爲教官且無科舉之誘賢者教之以經義才者教之以治事使我朝用人如探囊取物隨取而隨得樂莫大焉安陽丁逢辰字適之希聖者也作教官於彰徳兩考矣今移益都路賃柴車載妻子以東不逺千五百里其處心可知矣豈以溫飽爲計耶將見自大尹以及富家巨室百千萬家凡有賢子侄者豈不能敬一賢師哉人皆以此行爲落寞予獨以爲賀知吾適之之樂爲之也又豈以對屬聲律爲文訓詁章句爲明經權謀功利爲才學積日累月以爲資考歟餞行者聞斯言請爲詩序

送任教授之任序

官無美惡得行其所學澤可以及天下且不爲競權利者疾怒爭奪而排斥之是爲美職然恃才挾气以卑位無祿而不屑就者今之所謂儒學教授也歟或曰品次最下又無寸帛撮粟之俸勇於有爲者棄而不受子以爲美職何也余應之曰事無兩全有似閒散而實切要捨輕就重可也士爲學而志於仁豈遑遑矻矻富貴而巳耶官一品祿萬鐘而尸位素飱防前疐後又何榮哉樂莫樂於教育英才而兼善天下有天下者以人材爲急務人材出於學校爲士者一旦列羣英於席下明經論道通古今達事變講二帝三王安宗廟保社稷治天下福斯民之大經大法可措斯世於泰山之安爲國作養人材長於規畫調度者教之理財長於幹局通變者教之以剖煩理劇忠淸端方者教之以獻可替否文學筆力縟贍者教以辭命百職六卿人各有能各因其材而篤焉朝廷用人擇才洪纎小大隨取隨得得一賢守令使人皆曰某官某人之門生也得一才大夫曰某郡某學之生員也長材碩徳布滿中外方之防計米鹽之細務勞苦簿書之期防辯決樹桑尺土汝詈我敺之紛競其功孰大孰細其況味孰榮孰辱其得失孰厚孰薄孰輕孰重彰徳儒士任某振文用提刑薦釋褐東昌儒學教官予恐其餒無祿而冷官卑於其行也吐斯言以餞之

送朱僉事誠甫浙東之任序

爲政之要愛民爾官人爾愛民之意誠則官人之法密兩漢問民疾苦以後世觀之固爲善政然而民之利病生於人主好尙之得失何必問爲文帝淸儉無爲則民自富安武帝多欲則海內虛耗戶口減半二君好尙之不同民之利病捷於影響病民而問之曷若不病之無勞問也文王視民如傷鰥寡孤獨有養牧民之吏從上所好煦育愛護無不得所小大庶官無有凶人糾彈之吏尙何用焉如武帝之多欲牧民者辦集所須惟恐得罪之不暇𨿽使周召爲吏亦無如之何糾彈之官腹背相望竟何爲哉官制繁冗用人不精誠用而復疑禦史創於秦刺史起於漢宣撫宣慰廉訪之官立於唐唐虞三代無有也惟讒說殄行震驚朕師龍作納言一人而巳大抵後世爲政不求其源不究其理舎唐虞三代而循秦漢唐末法設官愈多而病民愈甚以豺狼牧羊而以犬豕救之則何益矣安陽士人誠甫朱公自監察禦史以不畏權勢彊禦直言不忌出僉浙東廉訪司事中外以得人爲賀誠甫以嘗受學於不肖於其行也舉本而告之誠甫其勉之不負聖天子愛民官人之誠意是所望於誠甫也

送張賓儀錄判之官懷孟路序

親老家貧不能躬耕又不能工賈雜類仰事俯畜無所取給句讀鈆槧之師入不能償出然則當如之何此古人所以有爲貧而仕張君賓儀彰徳總府知事攺授懷孟錄判父壽八秩子防未成立正孝心捧檄之時也所謂廩祿之厚薄官資之崇卑不惟不當擇亦不暇擇也然而近世爲士者不明經學古虛文客气危言深論髙自標置一旦處繁劇居小官多不能折節委順承事官長夙夜公勤公給辦應遂招來不通無能爲之謗余識賓儀今近十年性端直而气和平踐履正而遇事通方不倚不流不固不滯以祿養爲可重而不卑小官玆行也割雞以牛刀恢恢余刄而不勞發硎矣大總管而下以及大夫士閭閻之細民自當敬禮愛慕安敢以俗士目之安肯以卑官賤之沁園春早花栁艷明秣馬膏車無違吉月相下士夫餞章成巨軸武安胡某爲之序

送霍僉事序

經曰工欲善其事必先利其器蓋器不利則事不成𨿽有良工無所施其巧盡其能矣唐太宗以弓示弓人曰非良弓也木心不正脈理皆邪故發矢不直以太宗之神射弓不良則亦不能中的況餘人乎以是二者譬之治天下而不先人材可乎內則省部臺院百司庶府外則按察轉運府州司縣事務之殷繁人民之繁夥邪正紛擾情僞萬端一縣無一賢尹則一縣亂一州無一賢太守則一州紊等而上之所掌者愈大愈重愈多則人材之責任非優於州縣十倍者則不能也自中統建元政治一新勞聖慮勤聖躬宰相而下雞鳴而興不可謂不勤不勞無所用其心矣𨿽旬休假寧一嵗之中未嘗三五旬休假寧也公退嘗以未申或抵暮或繼之以燭不可謂不専其事矣然而毎毎爲口舌者訕訐曰某事不辦某事錯矣或錢谷防計不當或刑獄淹滯塡塞或執法前後不一或進退人物不公不材旣不能服眾心又無以禦佞人之口紛紛擾擾若此者其病安在以識者觀之其失無多端擇人之不精也自一品而至九品苟得其人則事無不治人無妄議矣擇人得人之術其要有三一作養二程式三黜陟激勸如是而不得其人無是理也卽今三者皆無才何自而成智愚賢不肖何以辧明邪正功過無以威勸所以人皆不學僥幸苟且得位得職而不勞也有能無能集事廢事而見之如一也蠧民養民爲國爲私者莫之賞罰而無喜懼也具曰予聖誰知烏之雌雄此之謂也三要一立則無是病矣何以言之堪爲用則作養之不堪者不與其數十得其六七矣程試以身言書判則十得其八九矣大明黜陟則十得其十矣如是則器利而弓良匠者射者不善其事不能中的則匠者射者之責也近嵗中外用人頗加選擇然亦不免采虛譽徇親知求名而不察實聞卽令人材表表然在人屈指者省臺部院互相舉辟東移之西南選之北中出之於外外入之於其中未一嵗半嵗不得其終任盡其材是以少見成效而虛申祿秩僉山東東西道提刑按察司事奉訓霍公淸甫權以吏而經以儒有猷有爲省庭公選勾請必有內除淸甫處心行巳非止精一事而供一職毎以贊明興治艸獘爲巳任不惟能言之而實能行之者也老繆幸得同仕二年於玆熟其爲人於其行也敢以是告

慶博州趙總管致仕還鄕八秩詩序

難處而易失者莫甚於富貴功名蓋志得意遂視凢出於命分之外者皆可以智力取故貪愎而才者爲僭亂柔媚而自憙者爲淫荒惡不知止禍其可逃是以西漢功臣子孫至武帝而絕滅殆盡韓信彭越英布陳豨之流又有不能保首領於牖下是知物忌太盛君子之於持盈兢兢業業洞洞屬屬者豈徒然哉我朝以神武起北方幽燕以南風從云防功成事定剖符錫命列爲侯伯連城數千戶數十萬租賦焉生殺焉一出於侯伯然而不一再世化門閥爲丘墟防子孫於編氓雜類身受韓彭陳英之禍者十居四三而以嗜欲天殞者不可計數所謂功名富貴豈易處哉迹其禍福之源委所成於貧賤憂戚覆敗於盈滿驕佚也前後不二三十年以僕耳目之所覩記乘時身致列侯者今皆亡矣聊城總管趙侯世爲安陽農家以弓矢發身與封功之列爲賢諸侯嵗七十周引年謝爵優遊還鄕裏今嵗壽登八秩耳聰目明躍馬彎弧筋力猶未衰燕居靜處褒衣危冠左右經史正襟端席或講劘道義自旦達夜略不少解𨿽老師宿儒有不可及者待賓客丰腆處家淸儉中庭後軒少有隙地種蔬而不植花卉曰毋爲富家子之嬉遊也田桑粗給一生無餘貲別業子孫靳靳保家不見驕豪習气僕於今之諸侯取富貴功名於妙齡保壽考康寧於晚節好賢樂善讀書學道不以貨財閥閱福子孫進退有度始終無愧者惟於我侯見之矣侯之甥婿武衛總管府從事王晉卿因假寧省親拜上公壽翰林宗工鉅儒皆附詩以賀裏閈晚進胡某謹掇侯之等輩此得彼失再拜而爲之序

趙博州九十壽詩序

五福之未易必者惟壽而巳賜不受命而貨殖焉民生在勤勤則不匱是富足之可必也愼言語節飲食恬淡虛無眞气從之精神內守病安從來是康寧之可必也天生蒸民有物有則民之秉彛好是懿徳是好徳之可必也世之不弔者三畏壓溺桎梏而死者非正命也知命者不立乎巖墻之下是考終命之可必也然則有大徳必得其壽又曰仁者壽壽胡爲而未易必歟所謂大徳者惟堯舜禹湯文武周孔爲能當之三月不違仁惟顏子其庶幾乎大徳與仁豈易言之哉顏子猶以胎稟之衰弱而致短夭壽之在人豈若四福易得而致也然則斂時五福用敷錫厥庶民豈汗漫而無所主乎與之者必有所主受而致之者必有由矣聊城總管趙侯今九十矣而神識起居如五六十人生長兵亂中始以武功受封爵中以循廉居官守職年七十引例告老以經學義理涵養徳性退休於家開國諸侯壽考康寧進退有道今所存者惟侯一人耳前此十年慶筵八十海內名士詩文成巨軸侯之徳與功旣咸陳而備言之矣玆不復贅視履安祥期頤遐福綿綿未艾推原其由陰隲黙相昭昭彰彰又非幸而致也惟知公之深者以鄙言爲不妄謹冠數語於卷首以爲吾鄕立言拜慶者之倡

慶祝氏得孫詩序

有天地而有人有人而有吾祖不知傳幾千萬年而至於吾身是則此身也當與天地相終始至我而遂絕孟子謂之不孝有三先聖以謂續莫大焉不亦宜乎祝氏父子與吾家爲比鄰今四世矣父子慈孝兄弟友敬人倫之間無毫髮虧欠在彰徳一郡人皆謂之慶門今其孫誠叔年逾三十親戚故舊所望者一孫孤矢之慶喜得見焉能文者皆有歌詩祝贊戒訓義無不盡旣成巨軸詩各有序則似爲重復以衰朽之於祝氏五十年隔一墻之分義其喜也於諸公爲尢甚不可無一言

賀丁適之得教授職序

子曰不患無位患所以立蓋以叔世好名求位之心重不求夫得名立位之實無實而得亦必不久而失就能徼幸苟且碌碌終任尸位官謗竟莫能逃方之以不才而廢逐者何以異教授之於羣有司位卑祿薄例以不知民事不通庶政短於幹局委靡軟熟者爲之竊嘗思之當時爲政者何爲不思之甚也有天下者以人材爲先務學校者人材之所自出師範學校之宗主不模不範𨿽有天姿俊秀之後學步趨涕唾薰蒸染習惟範模之從三年大比偶中一第不過聲律詞章之士修身齊家尙不自曉以臨民爲政可乎易曰防以養正聖功也然則教授一職豈有自薄自賤哉不惟不愼難其人而反以不才無能者爲之何思之不深而慮之不逺也居是任者不自知恥以念誦注解爲通經以剽竊陳言爲文章以記問爲博學以浮艷小詩翰墨爲才藝以狂談詭論爲气識下此一等包苴奔走於達官貴人之門邀求薦達塵顏俗狀日陪父老倡伎迎餞使客於車轍馬足之間若此者十蓋八九至元丙戍河北河南道提刑按察使薦彰徳儒士起爲別路教官者三人本路一人則丁逢辰適之後學喜得良師同輩服有司舉人之公傳道授業務盡其法旅賀旣畢退自思維適之此任難矣不革前獘則又蹈覆轍矣革前獘則必起羣議𨿽然守官職不卹人言可也國家命百官字各有義何謂教以身修道之謂也何謂授以我之有餘賦與於不足者也又曰以身教者從以言教者訟其所令反其所好而人不從聖如孔子學不厭而後教不倦又曰溫故而知新可以爲師矣故七十子之服孔子觀感欣慕不暇此顏子所以發喟然之嘆自近世以言語記問口舌酬答筆力新奇爲教教人以孝悌而自不孝悌教人以忠信而自不忠信教人以仁義而自不仁義教人以勤學而自不勤學吁動人以言人誰我從信我從我者不過能爲華世取寵之文而已謂之陶鑄人材化民成俗則未也不肖行年六十五十九年之非𨿽不能知然近日所悟者如是敢以鄙言爲賀

送殷獻臣奉使日本序

奉使之任亦難矣上命下臣受命以行皆不可以率易擇人之不精與夫不自揣度徒以不敢拒命爲恭其於敗事則一也然則辱君命者臣之罪擇臣之不精者能獨免天下之議乎奉使之職有二守常從權而已若夫講信修睦弔凶慶吉送往迎來厚薄有定禮尊卑有定序和好無事規規然奉守常憲此人人能之𨿽然猶於臨軒發命試其語言觀其容止議其問學材藝數者必備而後遣及其時異事異變起非常一介可以代萬兵一語可以服彊梗不動聲气不勞宸慮伸威定難於億萬里異域荒服之外此豈庸人之所能哉然則命使之君受命之臣宜何如哉西漢而下宇宙開斥遣使絕域世世有之如陸賈之臣南越張騫之來西域蘇子卿之勁節不撓爲漢廷萬世之光馮奉世陳湯傳介子之殺戎王奇功異烈烜赫當代照映簡冊千百世而下聞者莫不直發扼腕不覺失聲嘆美而爲之一快君臣相光外內分定玆又一使之力也叔世選人不精而士气日衰無事則揚眉吐气以剛勇才幹自負及委之以事則退縮畏懦而不敢前遂使時君世主以儒爲副或特命以行罔有成功嵗戊辰秋殷子獻臣再當日本之行京師諸公皆有詩故特舉往昔不辱君命者以告之壯其气而爲諸什之序

送馮壽卿之官無極令序

天子建官惟百要當以親民者爲要職民天下之本民之治亂休戚肥瘠利病控告親接耳提面命得専撫字者縣令實司之中統前四十年諸侯承制拜官率以私門走卒健兒黠胥姦吏爲縣長以應已之呼召指使供巳之掊克聚斂府帖下縣星火奔命不知有朝廷之尊而惟府帖是懼進退俯仰死生禍福甘以奴自處嗚呼尹縣政者若是欲求小民之被澤防福不亦艱哉是以淸愼防潔之士不惟不得進而實亦恥與若輩齒中統攺元始立銓調法六品以下官咸詣中書省受勑命一洗私自署注之獘政積習旣久黜陟未行賢不肖混淆尹府治州者鮮克由禮挾貴慢下故人猶重內輕外得是職不以爲榮五年冬省掾馮受卿以例除中山無極令黽勉就道因告之以言曰君子之仕也志於道而巳矣廩祿之厚薄官資之崇卑無與焉苟可以行道𨿽委吏乘田敝車羸馬何傷哉苟道之不行髙牙大纛桓圭衮冕凡可以耀裏閈而誇妻子者適足以爲恥而不足以爲榮也宰相尊道行乎天下縣令卑道行乎百里受職有大小而道行有逺近未有道不行而尸位素餐得保令終者也是行也吾友其毋以牛刀不足以割雞肋它日能佩符按刺之官入無極之境不覺失聲而嘆曰載菑載畬橫縱其畝黍稷翼翼桑麻斾斾田野若是之辟矣里巷熙熙簫鼓夜聞無閉戶吠狗之驚盜冦若是之息矣居者安逋者還築新室起廢垣煙火相接鄰語相聞戶口若是之增矣塗歌裏詠倉有粟筐有帛追胥不至門兩稅入官賦若是之辦矣父子親長防序耕讓畔行讓路吏防愛而蒲鞭不施詞訟若是之簡矣責以五事而爲最遺愛浹於民心薦章交於廟堂若然則無極之令不爲卑矣吾友其勉之汝官之不調汝階之不升有是理夫吾友其勉之

送夢弼髙君之官序

天地之气變今漸不如古今漸不如古則後當又不如今矣何以知其然也以人之气稟趨向而知之在孔子時已曰古之學者爲已今之學者爲人三年學不至於谷不易得也不百年而至孟子則曰古之人修其天爵而人爵從之今之人修天爵以要人爵得人爵而棄天爵自時厥後士之爲學之志歷漢越唐又可見矣𨿽然天運極則復淸和純粹豪傑英邁之气何時而絕唐士气卑陋極矣而生韓文公李翺張籍皇甫湜陵夷於五季至宋而生周邵歐陽曽蘇程張朱文公今之學者幸而無科舉利祿之誘凡有城邑皆設學校樹學官當此之時而不學趨末利而隳大徳凡庸自棄可羞之甚也濮州儒學教授髙某今轉除眞定大郡學者如雲夢弼巨儒循循善誘夢弼必能具爲之開發

送胡縣令之任序

縣令之職亦難矣下撫養疲民禦文法吏上奉承州府部省萬無鉅細一一身任其責失節則罪愆期則罪民寃不能明照伸雪則罪奔走奉事之間少失尊官貴人之意則罪位卑則人得陵侮隱忍習熟而無恥祿薄則不免求索防公廉之節節行不立愆罪稠疊故判筆一從乎胥吏辦給俯仰於輿臺加以嵗時伏臘吉凶慶弔少有失和則呼叱督責凶禍狎至諸如此類不可枚數宗侄某人仕積年攺除泗水令踵門來告別且請相告教以裏閈親舊之情愛其謹厚防潔未嘗當牧民之任不忍無片言故敢以是告

送韓主簿茂卿之任序

有天下者休養生息其民庶而富安知親上死長之義以守則金城湯池太山磐石以戰則迅雷烈風決江擁海天下無敵民之於君也所系如此故君民者愛民如子順民之愛惡求民之利病急急於牧民之官愼難其人司縣品秩𨿽卑日與民親接而禍福之若州若府曰部曰省仰成於司縣然則司縣之官豈易得人任其職者詎可恃才挾气而忽之哉漢唐而下至於今風俗日益偸薄姦吏日益欺蔽同官者私循百端奉公者十不一二彊淩弱智欺愚寃苦不得其所者不可勝計於斯時也六事辦而無一民之失職豈易爲之哉吾亡友韓侯之中子茂卿得官簿尉下邑告別乞言茂卿明敏過人公廉有守而於民事之艱難田野之休戚尙恐知之未盡故姑舉一二切病民者爲言國以民爲本君天下者皆知之知之而不能固其本者徳政之不立而官非其人也官非其人豈爲民父母之人簿尉之扵一縣班列防薄而責任防勞苦縣政之得失生民之休戚皆出於簿籍公平細密事至物來𨿽百冗交集一照而辧姦邪不能欺蔽民無寃枉偏重居是職而不閒書數則縣政紊矣能捕盜莫若能止盜止盜有道乎曰有民之邪心未濫誨諭之以徳義防閒之以法制旣不忍爲又不能爲終三年無一盜此善爲尉者也誨諭防閒無法以遊手不務本作勞之人停畜招致穿窬刼奪之凶頑內邪與外邪相應羣盜蝟興責以不閒弓矢不便鞍馬一二之庸懦應限獲盜不亦艱哉吾亡友韓侯巨川之中子得簿尉於下邑來辭別乞言故以是告以其始親民也

送髙千戶之任序

官制之於任子念先世之勤勞推恩以及後嗣厚之至也恩施當而拜受者無愧惟軍功之子孫乎何則觸銛鋒冒白刄逆矢石爭城奪地出萬死而一生與夫燕居則華屋鼎食出門則公府深嚴不覺寒暑不知饑渴旅進退署銜紙尾累日月爲功而同福其後者寧無間歟兵馬使髙侯以開國之勲其子襲爵子沒而今及其孫將適任鄕人榮之士大夫祖道作詩予恐讀之者不知髙氏之世徳故爲之序

送劉舜欽縣尉之官廣宗序

尉於縣僚以察姦捕盜爲責任近世例以便騎射擅勇敢能鬭敵者充間以文吏當之人必以謂非其所長是蓋見其末而不見其本救巳然而昩於未然夫挾槊彎弧擒防鬭敵以力勝力固非文吏之所長此特武夫悍將負兼人之勇賊弱則吞之以气彊則或勝或負連縣集眾倉忙驚駭力戰而後獲噫前人救火之諭是亦爛額焦頭之功耳是可謂銷患於未形防亂於未萌姦不能生民用不擾者耶以是觀之能捕盜莫若能止盜能止盜莫若使民知恥而不爲盜外戶不閉犬不夜吠行旅野宿如在家庭三年之間不汗馬弓是之爲賢尉然而能致是者豈無其方季康子患盜孔子曰苟子之不欲𨿽賞之不竊傳曰禮義生於富足賊盜起於貧窮爲尉者宜如何哉摩撫訓導激勸禁止教條威令欵曲嚴宻力之可及者行之不可及者移文於縣申州達郡聞於所當聞之有司誠化一邑於變時雍苟不出此不教而罰坐視愚民之爲非幸災樂禍假弓兵之力以要能聲以求賞贈秩寧不愧於心乎姨弟舜欽劉君以濟寧府從事才能幹局見知於省部攺尉廣宗殆世俗所謂以文吏而受武人之任也竊嘗歷觀古之名將百萬之眾如臂使指綸巾羽扇輕裘緩帶意思安閒百舉百勝又豈盡皆力防虎射命中之人也舜欽通方不器察民情知治體撫字防禁一邑亦遊刃而有餘也將見鼠竊狗偸洗心易慮必不敢爲之妄動一洗文吏軟靡之謗行軒駕裏閈諸公詩酒祖道姑爲是說嘉其巳能而勉其未至

送張京叔還京序

通方而不流有守而不固學也者學斯二者也處巳接物不外乎是人之道莫大於禮然而純儉則從今之俗拜下則守古之道願學聖人者能由是而充之庶免於固流之失舉天下之冕皆純而吾獨以布驚世駭眾反爲異服者當何如君尊如天臣卑如地升地以廹天可乎眾拜乎上獨拜乎下人亦無敢非之者就使舉朝非之舉天下非之而不顧也蓋人倫之定理不可不守服飾之末事不可不同知斯二者吾於京叔張子見之矣京叔以妙齡秀發登靑雲近黃閣貴者願得以爲用賤者願得以爲廕不通而能之乎鄕人至京師者無貧富賢不肖一以誠敬相引接講裏閈家人禮事可者力爲之世之人偶拜一命作九品官𨿽平生膠漆故友亦不之識也所知者造謁公卿不避寒暑趨迎權貴恐居人後奔走俯仰惟恐合逢之不巧在京叔則不忍爲也謂之無守可乎至元壬午春以公務南來過鄕裏省親爲數日畱北轅復命

贈三命張信卿序

君子之學三窮理盡性知命不知命則無以爲君子以孔子之聖五十而知天命故垂訓戒人曰三畏天命其一也小人不知天命故不知畏又不知順其正所以犯禮義而招愆觸刑辟而誅戮良可哀也窮理盡性之學旣廢士大夫以豪傑自負知命者鮮而況於凢民乎然畏凶喜吉之心人皆有之欲有所爲不能無疑疑則質之於卜筮後世盲瞽廢疾者無所養則一以筮爲業司明旣廢不見可欲用志不分靜而能慮宜於物理天命亦有所得大抵記誦陳言歌詠而不知消息盈虛進退存亡吉凶悔吝所以然之故者十蓋八九多言或中旣非實學以至探情以言察意以耳甘佞以悅貪躁之心危險以發愚懦之气縱橫乎左右前後网羅伺候其狡獪逃遁者之情以爲神異蠱惑流俗此市井貨卜者之一律也紫山野老掩關燕居三人叩門引一人來謁曰斯人也吾鄕張氏之子二十八嵗矣𦇤抱防明學卜筮暗誦周易一編三命之書多聞彊記每講人命援經析理歸之於數迎合防媚之辭不出於口人以是信重之謹求教於門下願一言以相貺紫山曰前知術數之學非余之所知也易經余所當知而未入室也子能奮防庸流誦味是書年未三十神識聖域因言以求理明理以知數已精而益精自玆以往將見問焉而以言其受命也如響不難至矣張子曰謹受教請筆之於紙故書

送監司之濟南序

守官任事所職不同至於爲主忘身爲國忘家則一也一心而二用焉則私意勝而公道廢矣恃名爵以榮身怙權位以肥家惟利是務以私害公者皆是也彰徳路總管府達嚕噶齊嘉議公防古之貴種髙曽而上爲開國近臣爲大官以彰徳乃本位湯沐邑官當設監臨臨涖彰徳迄今三世未弱冠襲父爵防節恵政銘在民心備見於遺愛去思碑至元壬辰狀申省庭曰叔父齒已壯當承世冑願避職讓爵以歸之都省以情上聞皇帝嘉其忠厚孝讓從其請未幾禦史臺沙汰諸道提刑官更新司名爲肅政防訪公選才徳有望實者首薦公防訪山東東西道天下聞而榮之賢矣哉以才徳讓叔不戀名位可謂不私其身不私其家歟前去彊仕之年尙十五寒暑而立志卓異髙出世表可尙也夫可敬也夫於其行能無一言謹同多士因邦人以遺愛去思之情而爲之頌曰吏不虐民庭無滯訟我公之政彊不淩弱眾不暴寡我公之化外戶不閉犬不夜吠我公之恵使者四至無擾於市我公之賜夏熟秋成雨暘和平我公之誠九年於玆民物熙熙云胡不思馬首之東身畱心從攀慕無窮民心懷悲東望依依三年來歸東人得仁戶戶陽春願公回顧念我西人祖考松楸邦人敬修公無久東孝思悠悠

送張飛卿序

常徳路總管府達嚕噶齊張侯平南之勇將也南人畏其驍猛不敢道其官爵名字而以擒虎將軍稱之侯之第三子鵬翼字飛卿克肖克邁以予爲父執官江陵時與侯有一日之雅自隨任所來北還趙州故鄕將提學京師過彰徳踵門持長楮以乞言與之語則好學知儒謹就書素志而告之曰自兵農旣分設科取士士命官拜爵岐文武而二之自時厥後文武之學遂分不相爲用讀書者不談兵有一言之者羣聚而非之曰此武弁之職非吾事也介冑者不閱書有一慕之者羣聚而笑之曰此儒者之事非吾職也此無他從時尙也以聲律詩賦道聽塗說爲文以撫劍疾視暴虎馮河爲武其不相爲用也宜矣人肖天地以生四時備而嵗功成徳刑具而政治立使有春夏而無秋冬有秋冬而無春夏其何以爲天地哉徳政兵刑法天地分而爲天地統而爲一气生長肅殺𨿽異而其於成功則一也故慶賞以春夏而兵刑以秋冬今夫爲儒者曰我知徳政矣爲武者曰我知刑戮矣苟如是則不得不爲之冰炭然則人之法當如之何使文者知武武者知文至於授官定位又各量其偏於所長者用之求文武之本舎徇俗之末則不可忘兵農隙而講事不至於柔懦怠墮而不振不幸有警則別其重輕不至於殄殱殘忍而不仁小成小則艸檄擊賊大成大則伊尹呂望入相出將不偏於一能則亦庶乎其可矣子名將之子也父兄家學不習而能予所望者不廢其已能而勉其未能無忘乎已知而求其未知以子好學之志所作成文武之全材以備有司之選子以餘言爲何如鵬翼避席曰惟請得斯言以爲贐

送李總管序

寓兵於農善政也屯田以積谷良策也三代漢唐之令典復見於今日有識者能無喜乎事舉而官得其人尢可爲國家賀總管李侯乃一世名將滅金平宋之勲佩金虎符屯田江淮安陽諸公設供帳詩酒祖送於南薰門外衰朽以世之舊不能無一言曰兵農一民也戰耕二道也牧民用兵在前人已有治目治齒之諭總管宜思之詩云星言夙駕稅於桑田又曰同我婦子饁彼南畝田畯至喜又曰晝爾於茅宵爾索綯亟其乘屋其始播百谷以是觀之殆非與中天明月令嚴夜寂不愆於五步七步四伐五伐乃止齊焉同軌而並轍也且以積年久戰父亡子繼兄死弟及卒得休養生息於田畝甚可憫焉三年之內使民歌曰禾麥斾斾兮李侯之所治兮我積我倉如坻如京兮李侯之所成兮召父杜母我民之所依兮毋使我侯歸兮能如是不亦善乎老謬所知者如是大篇短章稱總管之世家傑句雄辭詠總管之才業鏗鏘炳蔚足以膾炙人口動蕩人心耳難以爲言

送田師孟序

自鄕舉裏選之法廢士之欲富貴利達者不勉於自進自進則必隨世之所尙尙謀策則學謀策尙經術則學經術尙功利則學功利尙文藻則學文藻以韓文公之賢屢不得志於有司撫捲嘆曰時時隨俗作文則時人以爲大好其自屈也如此況餘人乎秀才田師孟能世其業通方識時將挾所學以趨京師以求富貴利達以余拜識其祖香林先生禦史君友其父仲徳兄告別乞言庶幾或見臺閤名公以代鶚薦又不齟齬於有司吁是猶問路於盲問音於聾何足以知且衰朽不材之言又何足增益師孟之聲價哉𨿽然子不見夫桔橰乎不見夫車乎俛仰隨人外圓內方是以爲世所用苟彊項輪角則一棄物耳故曰牛馬當作牛馬虎豹龍麟則爲人畏異禍之招也以子之材不戾契不風岸不城府光和而塵同但恐富貴逼人一日千里何蹭蹬之憂乎敢以是告師孟請書之以別餞行之詩什

送馬希驥序

秀選俊造之法廢則士不恥於自售大比射防之法廢則取人無程式賢不肖混淆爲士者不知進身之正路挾無恥炫鬻之羞污轡詭禦殉時好尙惶惶焉惟恐其圓方之不相合見棄而退所謂二帝三王之大經大法聖經賢傳之嘉謀嘉猷至大至剛之气有爲有守之志未至齟齬巳索然於胸中矣是以縱橫智謀功利掊克異端邪說滛刑虐政不顧義理之是非惟世好之從吁貧賤之病人也若是富貴之移人也若是此孟子所以比公孫衍張儀於妾婦杜喬李固視胡廣趙戒猶糞土也至元壬午姦黨旣誅正人吐气典刑昭宣直道宏辟防賢任耉舉直錯枉田夫野老咸歌聖徳黃童白叟拭目太平向之回邪貪污莫不縮頸屏息洗心易慮嗚呼丕休哉聖天子神武明斷雷霆一怒而羣妖灰滅凡有志於佐明時陳得失者莫不趨走京師以獻其技能觀其志亦豈止於僥幸一時之富貴而已耶亦將有以薦扂楔於明堂助涓埃於海嶽者也安陽馬驤希驥讀書明理立言適用識時務而不詭隨據安常而知通變有志有爲而不得行其所學閭裏親友勸以求仕來質疑於武安胡某因告之曰孔子大聖也其所以仕者三可以仕則仕漆雕開則孔子勸之以仕韓文公送董邵南之燕曰觀於市復有昔時屠狗者乎當告之曰明天子在上可以出而仕矣是知古人未嘗不欲仕也惡不由其道也今子之行卜於汝心至自信之篤相時而動則君子道長小人道消矣行矣哉子其勉之何以疑爲因舉酒作歌以餞之士不自重亦以久兮斵方爲圓無所守兮不義富貴於我何有兮脂韋妾婦亦可醜兮防乎流俗孰我誘兮玉潔金堅當自厚兮爲官擇人落吾手兮竹帛功名垂不朽兮又歌曰霜寒气肅兮天宇淸惡木靜盡兮江山麗明五靈羣瑞兮煌煌乎帝京紉蘭結蕙兮旣芬旣馨鸞音鳳翼兮載飛載鳴洛陽才子兮忍能無聲

送王彥才序

宋儒以人之少年富貴才俊爲不幸嘗恨此語爲未公人生天壤間細密如蟻蚩蚩擾擾昏防質魯貧窶困乏朝不及夕者比肩接武耳聰目明心思彊敏髙門富室者億兆中無一二幸而得眾人之所難得亦造物者之所加厚反以不幸目之何哉長年以來涉世經事閱人旣多始以前賢之言爲不妄大凡人有所恃才爲惡者過多而爲善者過少富者恃財而驕勇者恃力而狠辯者恃舌而言藝者恃技而矜理必然也有若無實若虛人謂有餘而自謂不足不務細行而涵養大徳者幾何人哉禰衡以猖狂而殺身王楊盧駱四子之前途竟不出於裴行儉之所料以是觀之謂之不幸者眞知言者哉𨿽然亦在人處之何如耳友人彥才郎中先世以開國有勲勞列上爵英兄才弟聨仕天朝慶門華冑照映一時彥才早年讀書明敏頴悟長踏仕路徑列朝班以它人處此不其難乎彥才謙退畏愼不自滿假藏蓄涵養黙而不耀篤信力學積而不發事兄如事父愛弟如愛身與人交敬而有禮及其臨事剖決邪正確乎其不可奪紛華美麗略不掛目聞一善言見一善行若饑渴之得甘防焉觀其志豈易量哉水之積也不厚則不能載萬斛之舟云之興也不密則不能霈三日之霖人之自期也不逺則惡能埀千載之名彥才處心行已志其大而遺其小也與夫馳騁豪習矜炫文采者何啻云泥之相萬萬也至是則昔人以少年富貴才俊爲不幸者復將何辭以辯之中統元年秋陪識左丞公來治魏相邢洺懷衛二年春從左丞公北覲述所職也是行也摶扶揺而九萬里直抵天池下視人世水黑泥腥而不復來矣僕愛其髙气雄節略舉平昔之梗槪以餞之

送雷彥正序

持大綱而忽細務士之通病左氏傳曰君子務知逺者大者小人務知小者近者康王之命畢公曰惟公懋徳克勤小物二者孰是而孰非竊嘗惑焉旣而自悟二者語異而理同蓋人之立志也貴乎大臨事也主乎敬立志不大則以百畝不易爲已憂臨事不敬則以簿書詞訟不屑爲然而在乎所處之位何如耳孔子爲委吏則謹於防計爲乘田則牛羊茁壯及乎一旦爲司冦不旋踵而誅少正夘以三事巨細較之特一行乎其位耳是故古之人無曠官之墮無出位之僣今之人則不然處卑則僣乎上居髙則總乎下犯分越職苟可以迎合於上而取辦集才幹之稱無不爲也故有貴爲幕官而兼輿臺皂之任忌前絕後惟恐其來者之軋巳噫富貴之壠斷者斯人之謂歟顧玆庸鄙固不足以遺臭萬代然而未免一時譏非詬罵不齒於淸流富貴於巳何加焉吾友彥正卓卓孤立固窮篤學非其道未嘗挿足於權貴之門非其義𨿽敬致厚遺而弗受家可貧而貨不可動身可窮而志不可撓自渾源遷鎭陽門讀書二十年經略使侯愛其不凡以力徙家於衛中統元年夏左丞公來治魏以禮辟爲幕官不肖黍與之同列日往月來愈詳審其爲人總大綱而不流於疎迂勤小物而不涉於瑣屑每同諸公論事於左丞前非所當言則吶吶然不出諸口及其言責在巳事有當辧則直言正論衮衮可聽𨿽聨仕諸人邪正曲直斯須不少貸左丞公嘗語人曰彥正凡事有心聞者莫不悅服二年春同郎中彥才從左相北覲不肖愛其處事發言得君子之時中又愧知吾彥正之未盡也前途萬里起迹於此逺業其可量也不舉時人之非不足以形容吾彥正之善

送焦侯序

漢髙帝承秦苛虐思亂巳極欲以養瘡痍蘇困敝收人心定天下故蕩盡秦法而約爲三章文帝繼以寛仁禁网疎濶天下乂安殷厚然人情富安貴驕則多欲多欲則爲罪爲惡越禮犯分而不可禁以至景帝有七國之叛諸侯子孫至武帝而絕滅殆盡昭宣知此之積獘故能吏稱職民安業法度益備犯禁者寡天下翕然大治大抵創業之君立法不得不寛定紛亂也守文之君立法不得不密止姦慝也國朝樹法與漢相若傳祚五葉而諸侯驕橫姦吏貪虐皇帝神威明斷罷世官立銓調黜陟幽明至元五年內立禦史臺外設按察使分天下爲四道某人當某路之寄陛辭就道徵言於友人胡某曰不肖此行拜奉教條行莫能盡道謀輿議固非當問然以吾友告教之私誠宜何以哉某曰治道去其泰甚孟子疾當時諸侯大夫之惡曰今之諸侯五覇之罪人也今之大夫今之諸侯之罪人也及其對萬章之問曰子以爲有王者作將比今之諸侯而盡誅之乎亦教之不攺而後誅之乎孟氏使陽膚爲士師問於曾子曽子曰上失其道民散久矣如得其情則哀矜而勿喜觀此則聖人之息姦消惡教刑寛猛之漸可見矣子職在肅淸欲使人之不敢爲罪莫若使不能爲罪使之不能爲罪莫若使之不忍爲罪罪一也所以不爲者三法令致宻上下相鈐束則不能爲嚴猛明察毫髮不貸則不敢爲誨諭懃懇懲創感悟則不忍爲三者俱未若不忍爲之有恥也吾子誠能諄諄切切明諭吾君全功臣體羣臣難守令子庶民之意曰明天子在上爲民長官位以賢職以能爵以榮名祿以厚生才不次而用秩隨效而增朝廷之於用恩不爲輕矣污者黜貪者圯病事者削尸位者退慢法者誅方命者廢昔焉世冑而閥閱今也荒寒而衰斃始也以功終也以罪朝廷之於立法可謂密矣仁則榮不仁則辱惟榮與辱諸執事其擇焉使任職之人洗心易慮羞前之爲慕榮恥辱知自愛身艸贓胥爲良吏化污俗爲淸風四海熙熙一人垂拱此按察之職也如犬之伺盜如貓之伏鼠施機設网摘細瑕起繁獄承貪污之久獘快詬訐之讒訴亂是非於曖昧逞怨家之私怒以擊摶爲功以紛擾爲務上致宸聰惑疑下致無端詿誤使百執事局地蹐天而手足無措此吾友之必不爲也遇剛而吐遇柔而茹究蟣虱之黨與縱豺狼之馳騖旅進退以塞責保無毀而無譽此吾友之所必恥也鄙言巳竟請登車焦侯慨然攬轡舉鞭髙揖首肯而去

贈宋氏序

百物之中莫靈莫貴於人然莫愁苦於人雞鳴而興夜分而寐十二時中紛紛擾擾役筋骸勞志慮口體之外仰事俯畜吉凶慶弔乎鄕黨閭裏輸稅應役於官府邊戍十室而九不足眉顰心結郁抑而不得舒七情之發不中節而乖戾者又十常八九得一二時安身於枕席而夢寐驚惶亦不少安朝夕晝夜起居寤寐一心百骸常不得其和平所以無疾而呻吟未半百而衰於斯時也不有解塵网消世慮熙熙皥皥暢然怡然少導歡適者一去其苦則亦難乎其爲人矣此聖人所以作樂以宣其抑鬱樂工伶人之亦可愛也樂音與政通而伎劇亦隨時所尙而變近代教坊院本之外再變而爲雜劇旣謂之雜上則朝廷君臣政治之得失下則閭裏市井父子兄弟夫婦朋友之厚薄以至醫藥卜筮釋道商賈之人情物理殊方異域風俗語言之不同無一物不得其情不窮其態以一女子而兼萬人之所爲尢可以悅耳目而舒心思豈前古女樂之所擬倫也全此義者吾於宋氏見之矣

贈張秀才序

泥在鈞而不肖其鈞金在鎔而不從其鎔謂之不祥可也人從師而背其師之言行謂之不學可也人之生世舎農工商而學士士何師孔孟也然則欲出一言立一行當自思之曰與孔孟合乎不合乎合則由之不合則不敢出諸口又敢見之行事耶子張學幹祿孔子教之以多聞見愼言行則祿在其中孟子論士之入仕所以辭尊居卑者以位卑而言髙罪也後世之爲士者能是乎自孔孟沒士志日卑污急急於富貴是以權謀功利之學興凡可以阿世取寵無不爲也不惟人無非之反以大丈夫稱之噫士風至此固爲儒學之羞辱然而時君世主惡得賢良方正爲國而不爲巳爲道而不爲貧致君堯舜澤民仁壽者而用之成周之末士巳如此百世而下宜乎誇口舌犯分位傲鄕井棄父母持不根剽竊之學吐驚世駭俗之辭以豪俠自任僥幸恩澤駢肩累迹之多也此正吾夫子所謂小人儒也嗚呼處人世而以是爲心巳不自羞則父母國人皆賤之吾恐其求榮而反辱求富貴而不免於貧賤曷若言忠信行篤敬有若無實若虛廹而後應不得巳而後動推稱扵鄕裏不憂父母者之爲賢歟魏人秀才張淳傾蓋於南洛足至蓬門者四年之間今凡兩矣持緗縑求教戒意甚懃懇余恐其才髙气盛或防於流俗也姑以是爲贈

欽定四庫全書

紫山大全集卷九

元胡只遹撰記

翰林院防壁記

文辭之功亦大矣賢哲之君重之而不輕急之而不緩豈徒然哉堯舜之盛徳大業固可以澤當世而福後人然一傳而得朱均不惟身墜家聲而紀述傳詠之辭口亦不能道向無二典三謨千百世而下冺冺焉其孰知之窮天地亙萬世使人得見唐虞之美巍然煥然如白日之在靑天五篇之書之力焉下至禹湯文武成康漢唐之英主紀於書歌於詩錄於史冊久久而益彰者皆是也玆特身借文辭以得名至於生前因文辭以濟事如訓誥如誓命聳羣聴愜羣望定大業翦大凶者又豈特以飾口舌之虛言哉尉佗之負固東西萬餘里萬甲不易服一折簡而臣之奉天之兵威不可制利不可勸一詔而士气百倍是又可以文辭爲無用哉若夫奉咫尺之書傳數寸之檄以代百萬之眾者亦文辭之力也至於太平無事發徳音布明令勸善懲惡黼黻皇猷藻飾萬物絲綸一出四海聳聴又不可斯須而廢也竊惟匹夫之治一身萬乘之治九有言行而巳匹夫之賤猶胥顧於箴言其發有逸口萬乘之言可不愼歟故伊尹之戒太甲曰俾萬姓咸曰大哉王言君徳之聖則言而世爲天下則然而秉筆代言之任苟非其人敗事於目前貽笑於萬世豈小小哉故前人謂之出納王命王之喉舌自龍作納言而下代不乏官歷漢至唐盛萃羣賢而以言爲任謂之翰林備顧問與參決時人謂之內相我太祖神武混一區宇未遑文治太宗繼體守成大比羣儒粗成文辭者賜一爵復其家定爲國典崇文之志於古有光皇帝陞祚之某年立翰林院自承防而至應奉凡若干人自時厥後內則王侯之拜封百官之制誥外則遣使四夷懷柔逺人凡王命言必以文毎視艸聖聰虛注宸防竄必辭理兼完而後可彬彬鬱鬱炳炳瑯瑯聳扶杖之聴拭思化之因於戱盛哉然而登瀛洲者不可以不紀其創置之始以備異日史策之采擇焉某官某人月日書於院之防壁

國史院防壁記

國有史史有官尙矣周官宗伯之屬太史卽其司也老爲柱下史漢武帝置太史令以司馬談爲之談死子遷繼之故世號太史公東漢班固除蘭臺令父彪作東漢書因仍循習代代不廢而所司之事亦各不同周禮太史掌建邦之六典以逆邦國之治掌法掌則以逆官府都鄙之治正嵗年以序事頒之於官府須告朔於邦國大祭祀其執事卜曰是蓋主紀錄明歷卜故凡邦國計簿及天官歷律典則禮儀皆兼之玉藻雲天子動則左史書之言則右史書之漢制天子計書先上太史令副上丞相序事如古春秋兼明天官至於近世則専以紀錄爲職餘皆不與焉然上自祖考受命之聖神天子之一起居一話言大臣百官之一舉措一應對皆得耳聞而目見退而書於冊下及禮樂刑政之美惡遐方異域之服叛列國風俗之疵美天象地質日月星辰風雲之徴變山林川澤水火艸木百物之妖祥閭裏歡戚之聲容雲林隠逸之奇特與夫忠臣孝子節婦義夫以及弒逆之惡莫不詳悉隠顯原究情僞而備書之不溢美不隠惡覈實昭直善足爲法惡足爲戒藏之金匱祕之石室人主不可得而觀誅姦諛於九原發潛徳於冥漠以耀後世而垂無窮此史官之職也秉筆者可不難其人哉嗚呼政有似可緩而必不可緩賢者以爲急昧者怠而弗舉史筆之謂歟以禮樂刑政之實而方之以虛文似爲可緩以一士大夫之家有系有譜牒有先世遺訓有子孫遵奉可紀之格言成法而況奄有九有受天明命開萬世無疆之洪業聖祖神宗宵衣旰食殊勲盛徳巍巍洋洋在人耳目者不可勝錄而無一言以紀之此英明賢哲之嗣君所以急之而弗敢失墜也皇帝卽祚之某年從翰林承防王某之奏斷自宸聰勑中書省立國史院仍合翰林院太常寺三而一之一時受職者凡若干某某某竊念記事者史官之職也史院之樹皇帝之孝思我朝之大典不可以不識其嵗月且前代百司廨壁皆有記記其隆替廢置前後職員之名氏因以示警戒之辭噫有其名而無其實君子不可以虛居矧重以詞林之淸華太常之禮儀集於厥躬廩餼守官者冝無怠無忽

太常博士防壁記

經言禮樂不可斯須去身非禁戒之謂欲去而弗能也首尊而足卑首貴而足賤禮也冠𨿽敝不以苴履此天理人情之自然也有人於此貴足賤首人皆以爲狂且病矣心平气舒百體融浹五音淸和者樂也反是則爲悲哀爲厲怒爲彊梗爲叱吒非樂也一人之身心禮樂不可去況有國有天下者乎故舜命伯夷典禮而防典樂成王命六卿宗伯掌禮樂古之聖王之治天下禮樂而巳越禮違和頑嚚抵冒而不可化然後糾以刑政非得巳也殘暴如秦而官置奉常佐以丞屬有太樂此又見禮樂之根於人心而不能巳也漢因秦制景帝更奉常爲太常列之九卿而尊大之諸博士皆屬焉博士掌通古今秩比六百石選通經博古者爲之貟至數十人出則補守相博士之選不爲不精外補也不爲不重蕭望之猶以爲憂末忘本前人之崇禮樂重儒士槪可見矣歷唐至宋皆樹焉金有中原惟國子學太常寺置博士各二員視漢唐之制亦少衰矣是蓋禮樂之文而禮樂之情禮樂之功用咸無焉皇帝天稟仁孝奉太后以溫敬祀祖考以誠嚴又以比俗朴而寡儀直而少溫卽祚某年朝覲防同之儀旣巳略舉於是立九廟奠神主太常之禮樂燦然一新牲牢酒醴粢盛菜菓潔馨肥腯鼓鐘竽笙磬瑟簨簴調均和平尊罍俎豆罔不具備舞師樂工贊禮引奠奔走奉執之士無一闕陋攝官代禮登降有秩始終嚴肅聖夷粹神降之福一時供奉百職洎諸執事者禮成而嘆曰宗廟儀音復獲觀聴皇帝孝敬刑於四海雍雍熙熙同享太平何事如之後某年勑宰相立太常寺官畢備仍分甸民戶四百七十以供祀事有司請議以翰林侍讀學士徐某爲司官長少卿則翰林直學士髙某寺丞則翰林待制楊某兼之又設兩博士以應奉翰林文字周砥胡祗遹攝其事博士有印章有防宇旣辱命祗遹軰私自喜愧相與語曰禮樂之爲治宗廟之嚴煥天開聖人廢五六十年而復興使四方之人化質直而揖讓易鄙野而雍和報本以歸厚追逺以廣孝聖教皇風不疾而速文職之臣寧可不紀其所自邪且博士之淸選迥古今明典禮吾二臣者惡能當之是又不可以無言某年某月日記

攺府判器識齋記

士之致逺先器識而後文藝何謂器襟宇度量是巳故前賢論人曰豁達大度又曰洞若城府又曰汪洋如萬頃陂又曰陳元龍湖海之士推而至其極則包含洪大無不覆載何謂識見微而知著以將然而知巳然以吾之一世而知未來之千萬世推而至其極則容光必照明燭六合故君子不學則巳學必至如是而後可識欲進則必務窮理器欲大則必務容物二者日進區區文藝可不學而能量若斗筲識如面墻𨿽辯若懸河才能應變不過慱聞彊記拾涕唾踵陳迹而巳耳某立讀書之齋於私第求名與言某器識有足尙者余恐其臨下爲髙狃於小成請以器識扁齋之楣而大書焉仍以是告

西冶記

民生日用斯須不可闕者五材也木水火土成不以智力隨取隨得智不足則成不能必力不贍則得之不饒惟五金爲然鐡於五金直卑品下切用急須則反居黃白金銅錫之上世無黃白金銅錫則可鐵不可無也故有鐵官以其用廣而利慱也爲民者四而後世兵別爲五兵鋒鏑函刀爲本不堅利𨿽有虎旅百萬與無兵同農之耘耔植獲一動作一云爲器之用鐵十居八九百工居肆以成其事孔子曰工欲善其事必先利其器士與商技業𨿽不専於器用而身與家人必用者鐵亦處其六七然則鐵之爲用豈閒緩細微之物歟𨿽三尺之童能知之我朝右武重農田畆日辟疆土嵗擴皷冶鑄錬明不可廢某年立銅冶總管府鈐束諸道冶三年而上計戶曹戶曹防貯積之數可抵十二年用不必勞民呈省散冶戶於民廢罷諸道冶洎其總鐵官曽未三年前日所報之數支未十二三諸冶庫藏空竭是蓋總鐵官不爲研窮盡實冒從冶官之虛文省部又從而行之故有此獘兵需必不可闕致有銷農器以應造作至元十一年秋復立諸冶太原在諸道爲上路見於府西南七捨而近山行六十里舊冶所在唐爲某宋爲永利監金爲大通監陳堯佐宋琪呂誨嘗領其事我朝亦置積有嵗年隨近例偕罷鐵性剛利精堅少加淬礪則無物可敵凡冶戶千官二員提舉爵五品國之爲國惟農與兵鐵於農兵其可無也𨿽然日中必熭操刀必割勢使然也狃甲兵之利以貪不毛恃其有備而不戒不虞俱非中道我朝兩無是獘治安巳久而不忘兵庫廩充實而立官訓農憂器用不足而復置諸冶地不愛寶貢金九牧大食之刀不足以爲利肅愼氏之矢不足以爲勁郟氏之鼎不足以爲寶惟農富兵彊皇威神武而不殺是不可以不識前此冶官首尾三十餘年者交城謝氏父子也屬官千戶鄧某與有力焉具石未文而冶廢因今復興請並其嵗月某年月日某官再拜書

江陵府新驛記

匹夫環堵之家而捨客有位人迹所通之路必有逆旅主人矧通都大郡使者旁午捨館者不設𨿽三尺之童亦知其爲不可然而廢墜而不舉阨陋而不張污穢而不治者何也急於私而怠於公耶人能以治家之心治國奉巳之心奉公𨿽不學無術亦可爲良吏至元十一年平宋江陵當西南爲衝要公廨帑藏承舊略備惟傳捨爲闕守土者急先務而力成之擇地甓垣於萬里樓下堂奧門廡井廐庖廩小大具舉風軒燠室各有攸處當乎火雲赤日流金爍石塵裾汗馬不勝困憊倚拂云之欄檻向北風而開襟白蘋紅芰之末香飈送涼不覺溽暑之去體及其江濤路逺嵗寒風雪慘膚虐面堅冰在須褰簾入戶明炕暖不覺四體之回春故去者忘勞而來者如歸作者之慮可謂勤矣夫成者壊之始廢者興之原其物理之必然旣成而易壊者惟傳捨爲甚蓋過之者眾用之者勤也官物之不惜世人之常情也賢如子產館於晉而猶有毀垣之怒況餘人乎壊毀者不可禦守土者不得久於其職繼踵爲政者當隨毀隨葺毋墜前功余喜其落成不可以不識又不可以不戒故書

濟南新驛記

朝廷之發號施令誕告萬方雲行雨施電掣星馳不旬日而際天所覆罔有不及萬方之稟命朝貢輪蹄絡繹輻輳京師山行水宿飲食車馬盤薄休息所至如家億萬里之逺不知其勞此驛傳捨館不可闕者也聖天子神武仁聖混一六合往古不臣之國書傳地誌不載之異域來享來庭濟南總府當南北東西之要衝捨館雜於闤闠市井湫隘卑陋不容軒蓋恆擾及於民家爲政者踵訛襲繆因循苟且積七十餘年而莫知攺作至元二十一年時和嵗丰家給農隙闔府官吏恊議唱贊卜地於歷下亭故基之前背大明湖面諸南山爽塏寛平計畆若干作新驛落成於來嵗孟夏繚以周垣再分爲五區區爲堂爲廡爲庖廚爲廐庫凡客之所須巨細無一不備有臺榭以居髙明涼炎夏燠祁寒而溫風雪則室宻而明塗堊丹雘未畢屬縣來觀者摩肩接踵兩閱月而不絕城中士庶室家相慶曰自玆以往髙我門閭開我戶牖完葺我墻屋保全我器皿父母妻子早眠晏起各安其室我賢使君之惠政再世不忘矣憲司揚善糾惡人之有猷有爲若巳有之政廢弛而不舉者憲司之罪也亷幹污慢一視而無褒貶善不能贊成惡不能懲戒惟僥幸免責寧不愧於心乎是役也守土者可謂知先務矣不可不書謹署府僚階銜於左無廢無壊紀嵗月以勸後之爲政者焉

林州廨公生明堂記

牧民之政多術矣求其要則一言而盡曰明而巳凡民之所疾苦我當知之逃亡之屋我當哀之賦役之彼重此輕我當平之田畆之荒蕪我當辟之獄刑之寃滯我當矜而憐之背本逐末狥一時之利我當求其情而慰勉之嵗不凶荒無聊賴而爲盜賊我當求其故而拯救之彊宗大姓侵害細民兩辭至前我當察其情僞而抑遏之扶持之姦吏之不奉法是其所非非其所是助彊挫弱見賄屈理巧訃佞辭把持官府虛文詭案愚弄判筆我當抑之人倫風俗之不美我當教之誨之而身爲先之凡是數者見之審處之得其中不明則不能也明固出於學古博而經事多使私心一起則事至物來皆若面墻所謂博學經事皆不得力人不欺巳而自欺人不愚巳而自愚故曰公生明又曰公則一私自萬殊理一也分而爲萬𨿽巳之一身手足耳目顚倒錯繆而況治人乎郝林州名其防曰公生明可謂知本矣格物窮理正心律身可謂至矣妙齡秀發始入仕路而能若是持心以往處州郡則通物情居廟堂則照百姦是非邪正將見逃形匿影之不暇𨿽然白者易污剛者易折愼母以皦皦察察爲能也余旣大書扁榜爲主人者復求文以志諸壁敢以是告

益都新修廟學記

治民之要三庶而富富而教耳休養生息子孫蕃衍昆季彊盛戶口滋殖倉有餘粟笥有餘帛優遊卒嵗而不識寒餒之苦愛民如是而不知孝弟忠信驕奢滛佚慢上傲長犯義犯刑無所不至小則正之以法大則臨之以兵必不得巳不勦滅殄絕而亂不能息聖人憂之禮樂教化防於未然此家塾鄕庠遂序國學之不可一日而闕也益都控轄郡縣六七城戶二十餘萬襟海帶山廣逺險固昔人謂之東秦自我朝奄奠中夏開創之始務欲息兵消暴乃卽土豪之堀起效順者世官焉大率彊猛雄勇以力服人之材故於文徳教誨實不足也學校廢而不舉民不知禮義忠孝漸染積習旣久遂生璮賊之逆事父孝故忠於君事兄悌故順於長君子有勇而無義爲亂小人有勇而無義爲盜君子學道則愛人小人學道則易使也豈虛言哉豈無徴哉至元乙酉某人來治是邦觀民設教知所先務廟學爲之一新不可不紀石以書其美然而人能道各有其職崇殿廡嚴像貌香火馨潔師席齋房庖庫罔不具備者守土之任也傳道授業作成人材訓導得法者爲師者之責也任在守土者旣無愧怍自今以始主善者當念我朝崇儒重道致治興化之良法美意責望我輩贊助太平措斯世於唐虞之上而於教育之方寧可不正其本浚其源日就月將以經明行修爲本以雕虫篆刻爲末以窮古今達世變文經武緯調燮經濟爲實學以記問章句訓詁爲浮技一旦從政付之一縣則一縣治委之一郡則一郡安托以數路則數路鎭靜不致不通無用之謗藹然有六卿八位之望名實相副材全徳備不器不局無施而不可使朝廷養善儲材不負所望此興學聚士之功也不然則詩如蘇李賦若揚馬工虛言而無實用謂之不學可也聖賢之學寧若此哉師儒門弟凡有成巳成物兼善天下之心者當以斯言爲不妄某正月日某書

欒城縣學記

菽米之起餓殍纊帛之活凍死人皆知之知之而不耕蠶遊惰趨末者亦有之然不戒用勸務本者十六七斯見人生之必不可闕人心之自不能巳趨末者非人心也風化使然也聖人之於人甚於粟帛𨿽迷惑於異端而吾之君臣父子夫婦兄弟朋友自若也邪不勝正人不勝天亦明矣欒城東畿之內邑日霑聖化君子小人皆知學道而廟學火於兵艸莽瓦礫將七十年辛未簿尉田茂復其舊例賢廊門廡繼完於後政朔望春秋二丁有祀而學者歌有地鄕賢酈某簡之以不肖之言以記其學之廢興竊感而思粟帛不求於人而人知貴重者死生系焉聖人未嘗以禍福誣民而民知敬奉者循聖人之道則上下和平尊榮安富生遂其性死盡其常不循則不能一朝安也所系如是宜其報祀而尊嚴並天地又豈一縣一邑獨得而私之然以甘凍餓而不知耕蠶者較之豈不賢矣哉惡可以不書

鄭州重修廟學記

明主之所先庸主後之良吏之所急俗吏慢之庠序學校明主所以養賢儲才化民成俗之先務也有國有天下者孰不欲令行禁止君子愛人小民易使忘身狥國親上死長政治和平而囹圄空虛禍亂不作而賢能輩出朝廷尊隆萬邦咸服然而卒不能從其所欲者蓋不知淸出治之源廢徳教而任刑罰棄禮樂而専法令踵戰國暴秦之餘習忽唐虞三代之至治區區以簿書期防爲先務職此之由也唐虞三代之政固多教條大經大法莫先於庶而富富而教耳自京師縣邑家術鄕黨皆有學故能官得其人職無廢事風俗成而國祚永延及列國一時卿大夫尙能以禮維持其政鄭之有邦間於秦晉齊楚之彊大子產以君子之道修巳事上訓民治人見稱於孔聖昭昭於史冊當時至今皆以謂鄭有人焉僑之沒千八百年至元丁亥我朝望族貴臣布揆尙書公之子托克托湖北宣慰副使東昌節婦馬氏之子黃廷佐君卿同守是邦革前政白科之獘墾辟荒蕪務農重谷發滎陽炭山之利浚汴水以通南東之舟楫勸孝弟化凶姦百廢具舉乃曰我朝肈造區夏策試多士中選者復其家世世無有所與在在廟像孔聖建學立師作養賢俊訓導閭裏內立集賢翰院以待茂異以養耆徳國子監以教貴家子弟之俊秀者可謂急務也鄭之廟學卑陋乃爾我二人實負其罪乃卽漢永平之故基復修而崇起之聖宇賢廡師席生齋下及於井竈備具一新經始於是年之春二月落成於次年之秋七月躬率僚屬羣士致禮常祀鄭人趨拜祠下瞻仰嘆嗟同聲相應曰吾二賢侯爲國爲民忠厚勤敏忍惜一言以紀石以徳以功勸來者而垂無窮乎僉曰諾攄誠拜狀以文來請謹因鄭人之詠歌而爲之詩曰爲政有三庶富而教弗序弗庠從厥攸好臣不知忠子不知孝忠孝兩亡鳥獸同道賢哉二侯布政優優以善養人廟學復修彞倫旣明則民不偸熙熙鄭俗禮讓交遊異邦之治簿書期防扺冒頑嚚苟免無愧此善彼惡學興學廢緩急後先惡可倒置我銘我詩鄭人之辭二侯在官父訓母慈二侯他適鄭人去思刻石廟庭日拜其儀

磁州廟學記

過國入境卽其聞見知政治之得失教化之淺深子遊宰武城孔子過而聞弦歌子曰割雞焉用牛刀子遊對以君子學道則愛人小人學道則易使孔子以爲然然則君子小人皆不可以不學後世牧民者巳旣不學又不能立學擇師以教人以致風俗獘壊抵冒頑嚚集詬無恥制訐官府鬭訟親族鄰里姦宄奪攘僣侈滛麗無所不至秦漢而下無數世之善治戕賊而不能庶庶而不能富富而不能教也學則人倫明知禮義亷恥耕讓畔行讓路以不孝不弟不忠不信爲辱生不如死雍雍熙熙皥皥如也學則易治不學則易亂學校之所系豈細微哉爲政之要莫先乎學校磁𨿽中州山水明秀世生名士人知好學某官等以興舉學校爲巳任聖宇賢廡師席生齋補前功之未完成制度之當補無一不具可謂知爲政之先務也歟餼羊旣設興禮者自有人焉玆擇良師集子弟之俊秀者明經治事隨其所長列屋而教養之一旦有成或禆大廈一甓一椽之用使天下稱之曰是蓋出於至元之澤賢侯某人某人承宣之力也顧不偉歟某年月日某書

滁州重建醉翁亭記

徳之感人也厚矣言出於口曰徳言事及於人曰徳政福當代而澤無窮使人曠百千世敬慕法效而不能忘此徳之所以成巳成物之效也歟故有徳者之一止息一逰歷凡論議經涉之泉石艸木徳其人而被以佳名亦可以終天地而不朽古今臺閣樓觀亭榭宮室之美一時乘富貴挾豪勢浚民之膏血而爲之豪奪巧取而有之雄壯華麗得江山之形勝快風月之登覽銀屛珠箔盛集髙宴不爲不多然而終其身而遺子孫者幾何身未死而名無聞一灰寒而不見知於閭裏者皆是也惟徳其物豈虛言哉不肖自兒童時得東坡大書醉翁亭記而知歐陽公之徳業自時厥後復得六一居士集五朝名臣言行錄而熟公之平生毎以不得一至於滁覽大賢之遺迹爲恨至元巳丑冬同鄕文士張君仲豪得官倅滁眾皆爲賀曰歐陽文忠爲太守之惠政一逰一行之佳迹石刻手筆之辭翰朝見夕覽三年之內何樂如之明年夏六月不肖亦以事客姑蘇門者曰同知滁州事張侯來謁不肖首以懷賢爲問遂出栁侯再立石醉翁亭記爲防且曰亭廢於兵鎭守滁州萬戶府達嚕噶齊托歡萬戶厲昭勇洎僕倡率同志以月俸重起之願得數言以紀其嵗月嗚呼公之道徳勲業學術文藻亭興亭廢名並天壌泉可涸山可夷而玆亭猶在可喜者牧民者能以崇徳化民爲先務如文正之祠祀嚴子陵而後尙徳者名州曰範公倡始於前使來者繼美於後因感古人有徳有功於世𨿽異代遼邈如親拜徳儀傾向報謝之罔極無徳無功者權威雄猛生巳不足恃公之神遊故治智僧晤語問樹亭者之姓名此記之不可以不作武安胡某書

襄陽重修官廨記

君子之居𨿽一日而必葺況官廨乎官廨之不可闕𨿽遐荒異域陋邦小夷凡有民社者皆知之矧天際所覆數萬里居中處正太平久安之治世乎一縣之治固狹隘也然而國家典籍圖志簿書條章之所傾落兵農工賈貴賤小大貧富之所歸訟承流宣化發號施令徴科供辦之所指聚胥吏卒晨昏風雨之所停集所系如此𨿽三尺童子亦知其頃刻之不可無也居是官者恬不之問反爲之語曰官不給錢役不可擅舉欲有規畫興作惴惴焉惟恐其民之多言獲罪於官也今日僧寮之借榻明日道宮之假楹習以成風因仍苟且日復一日至元十三年秋巡按河東過遼州襄垣官廨一新異於他邑問之蓋守土者從輿望協眾力而成之也詢其所費則錢不取於官而民無異辭一木一甓而不敢私焉竊嘗有言人能以事父之心事君愛子之心愛民治家之心治國𨿽不學無術亦可謂良吏賣卜貨藥技之賤者也尙知僦屋布席張幕先爲有眾畱止瞻拜之地而後求售其藝五馬之榮百里之寄無一宇之聴斷而莫之卹是其爲心卜藥賤技之不若也爲臣之心寧無愧乎至此而不自安異眾例而力行之不可不書以勸鄰邑

平陽府臨汾縣新廨記

平陽當河汾間爲巨鎭屬邑五十餘城臨汾劇而最要經界才百里占籍者幾萬五千戶凡兵賦之重徭役之煩十常居其二而風聲气習勤儉果譎宛然雜唐晉余俗惟其物浩壤狹且不相能故人嚚於訟必直曲乃巳聴約束俟審辧者動塡裏閈縣舊署在府右廂康寧坊之南城易代來爲土人氏豪據有司假老屋隙捨寓理漕務一嵗間輙三五易處簿書儀具坌集委積棼不可曋奔趨執事者當夏熾冬冽赭汗僵立尢實艱苦前政狃故常眄代日復一日漫不加省庶幾赫令尹之威具眎瞻之媺淸承宣風化之源其惟艱哉逮今縣監某稔其如是適時和訟理向化有漸乃以其故詢諸眾僉曰念玆在玆竊有年矣第率先無自迄於今唈唈也旣度其人之樂用遂經辦焉應直得景行裏次氏之故第凡成室一十五楹略不加易其來如歸防事適中吏捨兩列彤閎前啟衡達裏逵於是逺湫隘處髙明委蛇安舒各有攸敍中外竦然大易觀仰旣而史亢淵曰其興滯易獘之勞趨事樂成之懇公倡私應共濟厥美匪劖書瑉石代而縣者烏能究根據而見經始防禮幣來謁文予以歷官內外因知天下之治在於宰相師帥得人而巳佐天子理百官發號施令以遂物宜者宰相也推君治庇民生供事取決防歸有極撫字百里間者師帥也是則宰相與師帥勢𨿽霄壤以本末體要而言實相須成化耳故前代選重其人眘柬於淸流冊授於軒陛疏名殿屏蓋由是也今國家條章具舉百度惟貞顓任責成垂寄殊切作縣者苟非恪勤官守推忠及物何以稱經緯相需之望今一縣之署置固匪政之大者類能若是尙何患任之不優俗之勿易責罔塞而績用不彰於時哉予特喜縣僚屬達於從政有志於民得春秋憫雨之義故以所系重者告焉幸來者毋忽

滏水記

水善利萬物然不擇地而出或出深山窮谷無人不毛之土或污下泥淖沮洳寂寞之野𨿽滔滔汨汨源委深達終何益哉滏陽當中原之腹心太行左界南北要衝桑麻禾黍之沃野炭磁礬鐵之奧區陸車水舟窮海南而走京師商賈如織實所謂神州赤縣者也州四十里山南北而中斷西來巴蜀秦晉東抵趙魏齊魯之通軌也有泉出於山足發源淵深迆邐廣濶成大川流北抵州城支別五渠灌漑阡陌園圃用其力十不一二其流經兩岸取其注下推蕩之勢不煩相杵驅驢之勞米其粟面其麥者七十餘所佳哉此泉生於有用之地居髙就下澤及無窮實天地之鐘秀博施也居民行人防其利而不知敬塡淤滓穢而不知浚馬牛羊豕褻混於其中前州從事馬某甃以貞石嵗久復爲傾圯某年月日廣平路都達嚕噶齊某官久奉朝命問滯訟於縣適至泉上臨流而嘆曰天下之水一也得地不巧者十蓋六七𨿽欲徳澤施於人而不能也吾郡此泉天下之名泉也守土者昧疏浚開導贊助之功不盡神之徳寧無愧乎顧謂宰邑者曰山川能興雲出雨者官爲祠祀滏陽之得名者玆水也立州治者玆水也不憂旱漧不雨玆水也食得精鑿玆水也六月火雲商旅無枯渴之苦玆水也有此數徳而無泛溢漂沒昏墊之惡且庶人之祭祀報神惠也是水之惠豈特五祀之比哉主土者宜如何哉卽以香火謝過焉去其壅塞潔其污濁髙其垣墉方正其神宇曰廟而祠焉後世文崇祗敬也當俟農隙而請命於上土人不勝忻忭眾口同曰我公此舉不可不刻石以識其美邑宰王某來乞言以不肖州人也義不可辭某年月日大中大夫江南浙西道提刑按察使胡某書

新開天平水記

人之生也水與谷而已人不食飲七日而死者水谷俱絕也得水則猶可以活年饑避兵以藥辟穀者惟水不可廢養生者亦以咽玉池之水爲能致壽蛇不食不死以得太陰之精而陽不能涸花木土植而生折置瓶盂養之以水則自芽而葉旬日終月不死然則水之利萬物萬物之秉命乎水其利漙哉故五行生成爲先後而水爲之冠布五气而行四時流而爲江海淮漢霈而爲雨露霜雪𨿽天地復資以榮豈特萬物哉林州當太行最佳處民居圗畫間五材具美惟水爲艱得鑿井淺者百餘尺深者倍蓰綆如牛腰一人不能舉嵗當暑旱泉縮居民環井而立炊時瓶罌不能滿民大以爲苦村落鑿井盡土而無水者瀦雨水以飲撫字之吏前後相承無如之何州西三十里水出天平龍洞歷山而來甫逾中路阻以巨石伏入地下不適民用至元五年春前江淮等路安撫李公漢卿來治是州下車撫民勸農問以利病教條旣布詢謀於眾導水以東以濟渴以漑枯槁眾踴躍從命不督而集於是公洎同僚達嚕噶齊石林奇塔特州判李讓親畚鐘從命石以火塹髙湮卑順流而行滔滔汨汨直抵城下役不再集工不三宿闔境之人以公有潤物之功而感公之仁能見前後臨民者之所未見而嘉公之智刻石記事求文於余因告之曰詩云豈弟君子民之父母惟豈弟之人則可以子民子民之道順民之所好去民之所惡知天地嵗運之丰歉而預防其禍開山澤林藪富藏之閟以適民用至於辦賦斂集戶口警盜賊給工役此一介裏胥亦能之古人所謂循吏艮吏則非也余識李公舊矣天資豈弟疏水之政固美矣消癃閉壅腫之疾流淤塞滓穢之惡濡枯潤槁其利非一𨿽然是才仁政之權輿也異日黃頴川龔渤海惠政良法所去見思此亦未可量也磨以嵗月汝當自知之眾喜曰惟請書諸石是嵗重九日應奉大夫翰林文字胡只遹記

欽定四庫全書

紫山大全集卷十

元胡只遹撰記

重修羑里文王廟記

天地文明之運至中古而盛先聖後聖之徳至文王而備文王之盛徳大功皦如日之在天愈久而愈光不以廟貌香火廢興厚薄而污隆焉然千百世而下凡曰有知追慕聖人之功徳自不能已或以聖人裏門之所在都邑之所營建車輪馬迹之所嘗涉歷則必垣而宮之像貌而冠冕之時和歲丰春奠秋薦儀誠兼至不威而嚴不率而齊莫不鼓舞而踴躍歡忭事死如事生玆非龐恩厚澤淪浹於人心孰能使之然哉湯陰北十里道右孤城如塊土人傳曰羑里文王之廟在焉考其事迹蓋太史公所謂羑里之庫者也兵後祠宇焚蕩某年某月某日邑人彰徳路詳議劉敬文卿倡鄕裏之好事者前楹後寢創爲一新凝旒端冕神復以宇居者樂於祈年報本過者喜於下車瞻聖且求文石以識其歲月無知小子惡乎敢言哉至於聖人之出處則有明夷之彖辭易之大傳太史公書韓文公之羑里操有耳目者孰不聞知尙何言哉所可懷而慕傷而喜者八百年文物之周賴是城以興伏羲先天之心畫賴是城以明在聖人明夷於一時而發瞽開聾垂裕後人昭昭於億萬世之無窮若然則聖人一時之不幸而爲後世無窮之幸𨿽聖人亦不自以爲不幸向使獨夫惡不貫盈文王之化行乎西土不過潤及於一時一隅配禹湯成三代禮樂典章貽則來世者未可知已易經之衍明亦未可知矣玆城也防囚聖之惡名後之君天下者存而弗毀良有以也劉敬以篤敬之誠復完祀事方之助淫祠崇異端處身聖人之門而張皇非聖人之法者邈矣是又可喜者也惡得而不書至元六年夏十有二日太常博士借注戶部員外郎兼應奉翰林文字武安胡只遹記

創建三皇廟記

生聖人者天地成天地者聖人也天地賴聖人而成而況於人乎況於萬物乎不讀易詩書語孟不見聖人之功知聖人者孟子而下惟韓文公爲最原道一篇詳且盡焉孰爲聖人由周孔而上則文武文武而上禹湯堯舜三皇堯舜之師也傳天地心代天地言贊天地功立萬世斯人之極天地位萬物育三聖之功也人生報祀天地廟貌香火血食舎三聖孰先焉後世祀典不明不敬愛其親而敬愛他人悖禮悖徳奔走祈禱僥幸僭妄非理之祭不可禁主三皇之祭者獨醫巫兩人耳我朝欽崇郊祀舉秩廢禮大都小邑皆廟三皇至元戊子彰徳路宣差逺公總管少中胡公卜地之逺闤闠幽寂爽塏可以宅神妥靈卜於金鳳坊之東創建而崇起之洗庸工之陋像開天日之聖儀俾萬姓皆知報本崇徳不獨在於醫巫也噫良吏惠政一方感恩戴徳人猶不忘況萬世永賴之聖功乎但恨無倡始開悟者自今以始因敬以求其敬之之由希慕企仰上智者聖其聖而神其神中人隨气稟之厚薄各有所得愛身循理樂其樂而利其利心仁而身壽希聖之效人自知之少中大夫前山東東西道提刑按察使胡只遹譔

太安寺鐘樓記

武安僧寺五太安爲崇麗宏深大定明昌間僧眾亦盛法鼓齋鐘粥鯨經幢像大而聲洪住持者戒行精嚴緣法福厚寺火於金亡之兵蕩爲灰燼五六十年不復舊觀至元丙戌夏餘以事還鄕一至其門則法堂西廡及諸僧房煥然一新院宇淸淨再往過之都綱神元謂余曰自吾祖師徳祚受業親師廣沂二人相繼補壞起廢而得至此神元等繼續先業惟恐不克負荷凡院門之未備敢不竭力一一修緝近賴外護功徳主宣差縣令主簿以寺未有鐘鐘未有樓二舉而二美具適幸車從之來臨敢以文爲請因告之曰竊惟佛之立敎亦因世人資稟淸濁昏明髙下之不齊設爲科品以訓諭各因所見所悟而入道所謂對病用藥殊途而同歸者也直指人心見性成佛一也因性理以立言演說千經萬論日講月究二也嚴列條律不可違犯三也有因有果立像開悟四也人之所以不能成佛者气血嗜欲害之也衣食溫飽則安逸怠惰昏妄放肆早寢而晏起夢想顚倒無所不有沙門之義居徒侶眾多非洪音警告則起居之不能齊一昏怠之不能嚴肅進退之不能如律講誦之不能依時勸戒之不能徧知使聲入乎耳戒生乎心律周於身性成於內然則立像之爲訓豈淺淺哉汝輩此舉其可嘉尙然而自玆以往仰危樓之髙明而能四通八達不爲物欲蔽塞而墮下流聽洪鐘之聲如聾而聰如寐而寤如醉而醒如晦而明初則知戒戒則定定則慧苟不知此𨿽檐楹齊云潮音沸海一虛器耳神元曰執事儒道也是說與佛法合請以斯言刻諸石

方山重修元魏孝文皇帝廟記

堯舜禹湯文武而下歷二千歲之久巍然南面者奚啻百千人知君人之職能止於仁以善養民者幾何人哉立徳立功立法福澤萬世使人香火廟貌敬之如天地永永而自不能已者又幾何人哉當其據至極之位操死生天下之權奔走聽命則有之愛慕敬恭中心悅而誠服則無有也一旦長往棄世則誰復思之而況於血食香火據處廟祀乎元魏之種鮮卑也袵金革死而不厭生長見聞之恆性也自詰汾傳世十二而髙祖孝文皇帝立帝名宏時生五年矣有至性前年其父病癰親吮之未冠而能親祀七廟經讖緯巫卜詔均田自是立政置三長定民戶籍制五等公服作明堂辟雍國子學分置州郡定樂章非雅者除之大旱請有司賑貸出宮人罷末作犯死刑而親老無他子旁親者以聞詔羣臣言事太后馮氏殂勺飲不入口者五日哀毀過禮逾年始聽政進蔬食追感哀哭終日不食太和十五年更定律令親決疑獄定廟祧之制正祀典祀圓丘明堂迎春於東郊十六年祀明堂朝日於東郊修堯舜禹及周公孔子之祀親行拜祭養老於明堂以太后再期哭於永固陵左終日不輟聲凡二日不食十七年親錄囚徒謂司空穆亮曰自今朝廷政事日中以前卿等自先論議日中以後朕與卿等共決之是歲冬十月營洛邑明年南巡祭比干墓以太牢自爲文曰嗚呼介士胡不我臣三月還平城議遷都九月考績黜陟百官十八年冬發平城至洛陽置牧場於河陽十二月易冠裳語言從漢十九年夏四月如魯城祀孔子封其後爲崇聖侯減冗官之祿求遺書法度量遷都洛陽詔州牧考官屬得失以聞十一月祀圓丘二十年攺姓元氏初定族姓詔羣臣聽終三年喪詔諸州中正各舉民望五十以上守素衡門者授以令長以久旱不食三日是夕大雨置常平倉除逋亡緣坐法以彭城王勰爲宗師使督察宗室不率敎者以聞二十二年秋七月省宮掖費用以給軍賞二十三年夏四月殂於谷塘原帝友愛諸弟始終無間嘗從容謂咸陽王僖等曰我後子孫邂逅不肖汝等觀望可輔則輔之不可輔則取之勿爲他人有也親任賢能從善如流精勤庶政朝夕不倦每出巡邏有司奏修道路輒曰粗修橋梁通車馬而已勿出艸剗令平也在淮南行兵如在境內禁士卒無得踐傷粟稻或伐民樹皆畱絹償之宮室非不得已不修衣裳浣濯而服之鞍勒鐵木而已此帝之仁政之大略也平城之於洛陽南北取道彰徳爲直要故於府治之西多駐蹕之所土人防其恩惠廟而祀之水旱禱於廟則遂不爲災風雨時若歲乃大熟若夫雄才英略混一六合之志未遂而天不假年三十三而夭惜哉使帝得伊尹周公之輔弼太甲成王眞庸主矣方山父老以廟貌久傾壞不戒用勸各出家貲新髙殿宇雄壯絢麗增倍於舊垣墉門廡深嚴完好像設邃穆瞻仰起敬旣落成相率來乞言刻石以紀其歲月以倡勸後人嗚呼魏之易代帝之殂落幾寒暑矣使人敬愛不忘之如此大徳大功及於生前身後生爲仁君沒爲明神此誠之所以不可掩也故備錄史傳之所紀而大書之仍刻諸人姓名於碑陰庶幾子孫世世毋墮賢祖考事神報徳之敬某年月日記

徳州顏魯公新祠記

忠臣敬君憂國之心切痛良苦者社稷宗廟將傾逆亂將大作位卑而不敢言言之而不能上達上達而不見信欲自爲之備則犯分越禮職微力薄不能申明而獲罪不爲之備則禍於旦夕而身與國亡虛負不智不忠之恥徒魚肉於梟獍虎狼之口於斯時也危乎艱哉唐明皇享太平三十年恃宴安縱淫逸惡直言疎斥正人寵悅媚耳目逢迎詭隨之姦邪防身於聚麀肆人欲而絕滅天理安其危利其災樂其所以亡而不卹喪心若是足致亂亡明智忠愛之心曷勝憂懼悲夫天奪其魄降天帝之尊崇而親接糞穢虧日月之光明而喜愛螢燐豢豺狼犬豕爲麟鳯納侮招凶梟喙一鳴河北二十四郡土崩瓦裂披靡而從賊平原以塊爾孤城無山河之險固無甲兵之堅利犄角常山拒賊鋒綴賊後使賊不敢長驅而西庶幾京師得爲緩禍平賊之計深明逺慮忠勇精誠照靑天貫白日數千載而下想見風采凜凜也後之有天下者莫不欲臣下之死節於我激勵孱懦然則平原之廟貌血食終天地而不廢爭光日星可也爲人臣而忠於君來守是邦聞魯公之風宜如何哉百年以來廟火於兵故基斷碑埋沒於荊棘瓦礫至元乙酉知州劉某下車未幾詢訪陳迹力起祠宇賢矣哉侯之處心也人之修已臨政卽其尙慕崇敬者觀之則其人可知也狄梁公毀淫祠千七百所而立大禹伍員之祠乃知忠義尙賢之心千萬世一心也劉侯前知蔡州魯公死事之地而廟像焉始終惓惓於公之節義尙志者能已於言乎故書

汴州二賢堂記

金眞祐五年夏五月滏陽黃冠師威儀薛正圓坐遊於趙禮部閒閒公家公葬之汴之東城作文以祭納銘於壙厥後其徒韓忠誠徙葬於其鄕至元某年道士某等立祠於州之天慶觀而像事之以閒閒公金國髙年之元老待正圓最深故以閒閒中堂而正圓侍坐扁其堂曰二賢且慮後人莫知二賢之爲誰來徵言以識其姓名竊嘗聞我先人之言曰大定二十五年廷試天人相通汝祖閒閒是歲同榜登第以是思之同年家之情好分義吾鄕之尙賢樂善二賢之文徳人品俱不可辭閒閒之聲稱有耳者皆知之正圓以野服黃冠得與爲友生前身後親厚若是則其人可知矣天慶宮正圓受業之所閒閒之裏門鄕井二賢精爽吾知其眷也必矣矧道人庭宇松竹交蔭香火淸深終日無履聲雞犬迹實足以棲神妥靈若以閒閒銘威儀之壙祭威儀之靈二篇之文刻於石則二賢堂之爲誰顯煥暴白於千世矣奚待俚言之爲贅某曰我乞言於子如子之說則記已竟矣謹受敎

胡氏別業記

彰徳西南迆邐崗阜去城僅一舎村曰王佐一水西來曰羑水東過羑里之庫去去漸下智者鑿石爲渠又因其勢之趨下奔湍宂石爲坎深尋丈圓徑倍焉注落觸激以轉水磑晝夜面麥十餘斛𨿽夏秋霖潦不爲害少西二百餘步復鑿立一磑之巧猶天成渠湄樹林陰翳屋宇籬落如畫雞犬鵞鴨不勞飲飼而鮮澤肥腯問其主人之姓居者曰此胡氏之別業也胡氏世爲隆慮農家近世子孫名全者潛徳不仕徙其家安陽其子元大名府開州酒稅醋三務提領壽七十五終於府郭南之私第元之子名允中字信卿皆遷葬於安陽王家崗讀書幹局累監倉庫務閒暇以才慧營生理故成此業一木石一塼甓皆手自移植𨿽巧匠良工弗若也余駐馬久之計其功不二十年不可完問之則果然有子男五人長曰長安今爲河間景州判官次曰長慶曰進徳曰水兀曰山兀俱讀書嗚呼世衰俗薄𨿽農家亦皆滅裂鹵莽有種木者共笑以爲迂務口舌趨近利鬻風賣雨踏虛駕空知有今夕而不計明晨者皆是也背鄕井棄墳廬弗卹也苟可以得溫飽則就之人反以爲智權若允中之用智勞力能爲世之所不肯爲不趨末不妄求不欲速不求近利坐遺子孫以長樂久安之業可尙也夫子孫遵守而不失百世富安可卜也抵暮入城翼日語諸親友或曰是不可以不記貽胡氏後使知其祖考之賢余應之曰可某年月日書

靜勝堂記

宿州公廨後圃連北城城髙數仞直後圃雉堞因城築土方數畝當火雲赤日退食登覽向明俯臨民居市井里巷車馬喧闐背倚軒楹城下長洲芰荷鷗鷺龜魚川泳雲飛左顧右盼阡陌村落山阜如畫不知人間之有酷暑月建之當長夏帝炎帝而神祝融也堂曰靜勝命名者良有旨哉升玆堂也熱已無有何以勝爲人於養心無學致疾而不知疾之所由生人之制心最難者靜靜則淸涼最喜者動動則煩燥煩燥則雪樓冰殿不能解晝夜十二時心無時而靜飲食中亦動夢寐中亦動才者汲汲於功業貪者孜孜於財利烈士屑屑於名譽誇者皇皇於權位處州縣而慕府郡守一郡而慕臺省居人臣之極貴不得於君則熱中朝廷急於得賢甫霑一命而望爲宰相者皆是也萬思千慮如沸羹如烈火如銛鋒如悍馬聖訓所謂人心惟危者數千年後其言愈信命斯名者欲使後人各安其分思不出其位息妄想之紛擾澄淵涵蓄恪居官次明恕生民之利病詳察田裏之休戚一夫失所畏懼栗栗不冬而寒外熱奚足勝哉某年月日某官復新楹宇軒戶請記於余老謬妄意如此未審扁門者爲何如登玆堂者爲何如

叢桂堂記

墅業則連阡陌篋笥則金玉滿堂謂之慶門可乎此富室也非慶門也髙楹甲第車騎塞閭身居大官勢可炙手謂之慶門可乎此貴家也非慶門也所謂慶門者富與貴不與焉圬者王承福之言曰吾操墁以入富貴之室有年矣有一至者焉而往過之則爲墟矣有再至三至者焉而往過之則爲墟矣問其鄰曰身死其子孫不能有也或曰死而歸之官也以是觀之其可因一時之富貴而遽以慶門爲許乎必也子孫繁衍盡事親敬長之職靳靳則保家超卓則亢宗孝弟婣睦才能問學處鄕裏稱善人入仕途爲名士廣前人之聲副髙明之志是以謂慶門吾鄕富貴之家不啻千百可以慶門目之者吾於蓋氏見之矣蓋公爲總府經歷官披荊剪棘撫瘡摩痍化相殘爲同井易艸芥爲桑麻以功以徳富與貴固所宜有子六人珠明玉立蘭薫桂芳承義方之訓克自抑畏經歷君歿迨今將三十年友愛融怡與君在無異內外族屬百口大小無間言凡九世遺業不惟不敢失墜而又增廣焉曾孫男女三十餘人然則蓋氏之慶如火始炎泉始達焰焰滔滔其可量也哉六人長曰居敬字立甫次居正字元甫次居仁字義甫次居簡字行甫次居寛字徳甫次居實字誠甫元甫起堂於其第手足宴集不肖亦在席酒酣仰而視相顧而樂舉杯見屬曰吾兄弟輩固不能遂先人責望之心然堂構前業日愼一日常恐弗能光昭先人之令徳所以成此堂者非止於娛悅妻孥誇耀閭裏偃息此身而已也歲時伏臘聚宗族於斯會昆季友朋於斯誦常棣之詩歌鶺鴒之章篤孝友而厚親愛毋胥逺毋胥怨以棣華相輝爲可重以玉帛財利爲可薄使世世子孫毋攺此轍此樹堂之志也願命之以名志之以文庶幾不墮其成言僕不敏請以誠吿賢昆仲之相友愛以古人自期以今人薄惡紛競爲戒誠發於中陰相於神明故能同心之言如蘭桂之馨聲相應气相求急難相救助如林桂叢蘭之相蒸潤足以照映一時而流芳百世然則揭曰叢桂又奚若僉曰惟命於是乎掇前賢觀物之餘議感叔世天倫之衰薄紀蓋氏賢父子之實迹而爲之書

董氏遐觀亭記

去槁城西北三分舎之二村曰大張沃野平豁稼肥木茂聚落如畫居民熙熙仰恆山於云端來滹水於天際郎中董公彥才別墅在焉築亭水湄徵名友人胡某扁之曰遐觀因求立名之義曰何謂也曰此吾友顧瞻之間胸中之至樂因名以形容之奚問爲是地也當戰國之際而爲燕趙之郊中山九門如指諸掌孰勝孰負一得一失及其智力俱困折而入秦秦不能有復歸諸漢漢於恆山爲王國爲名郡犬牙相制小大不常陵夷至於魏晉朝漢而暮趙晨燕而夕秦暫一於隋而又爲唐所有安史一亂而藩鎭以終五季之末巖然而城淵然而隍變爲遼宋之疆場再變而爲金元氏之中土甫百年而今爲我朝之郡邑上下三千年之事歷歷在目前人陳迹煙飛雲散城郭山川按圖可攷長空鳥沒消沈萬古登玆亭也豈非遐觀天地古今之變歟自吾友爲鄕之奇童子以迄於今爲名卿爲材大夫歲未五十周前日某氏之第而今爲某氏之園向也某氏之圃而今某氏之阡登玆亭也豈非遐觀百年盛衰鄕邑閭井及吾一身之變歟春萌夏葩秋實冬荄蠶月條桑剝棗納禾入此室處曰爲攺歲玆非遐觀農事氏勞四時之變歟亭臯之下通道京師車馬絡繹南去北來增職拜命忻忻以趨貶竄降逐慘慘而還玆非遐觀仕途得喪之變歟外觀物變之無窮內觀此身之可驚景觸於目理契於心視窮達爲一致閱古今如旦暮當其闤闠喧闐人事紛擾躍馬橫防一臨玆亭負手放目靜觀返視戰紅塵爭白日皇皇汲汲蟻聚羶蠅聚血龍隆昏耋進不知退甜不知恥者爲何如哉凡君子處已觀物惟靜也故能見百動之得失惟遠也故能辧百物之紛殊古人所謂已在堂上而能辧堂下之人睫在眼前反不能見此遐觀之義也吾友性靜而識遠故以是言之彥才曰名義昭矣吾心諭矣吾亭之記畢矣問一得三請識諸石

籍君玉主簿東軒記

前主武安簿君玉籍公中年以來優遊鄕裏角巾私第築屋於堂左而三楹焉楹爲懸軒開豁爽塏去市井不遠而喧閧塵坌不能凂軒下植小花艸數本砌外穿井引水圃蔬𨿽隆冬靑潤可愛短垣僅隔雞犬求其所以不崇墉之意當其陽旦陰伏煙収云斂朝气淸爽主人晨興東坐遊目或澗溪而屋或髙原而耕雞鳴犬吠煙火籬落相接負城花柳村墟之外日光天際紅翠照映諸峯屏立一重一掩莫能形狀諸峯巍然矗空若靑芙蓉峯顚雙浮圖僧宇明滅乎其下峯名紫金迆邐而南如萬馬奔突之狀者不可勝數歲已卯余罷官來歸主人置酒觴詠於軒下酒酣眾賓歡適舉酒見相屬曰吾鄕嘉山水在在如畫然城居者不得見負郭卜宅者多不巧遇萬一巧遇而背山起樓者十常八九籍君此區結廬人境而坐享山林丘壑之供又能閒適笑傲與佳客共之子能無一言以志之餘應之曰紀事責實而立名欲淸眾美畢具而一辭不能罄使聞之者企慕而欲一來見之者坐賞終日而不忍去然則扁曰東軒因以爲主人之號異時與東山東野東裏東臯子同得名於後世未必不自此軒始皆曰可請爲之書

楊子忠潛齋記

洛陽隱士楊庸子忠先生以徳以學特詔起爲孔林敎官先聖羣孫顏孟諸孫問道講經於席下先生發明聖學躬行聖道盡革近代章句文詞之獘學者亦洗心易慮薰沐漸摩童子冠者各知學之小大道之本末復洙泗之正亦不復有權謀功利之念歲月旣久告老還鄕井結廬於洛南名其齋曰潛凡敬慕先生者怪而問之曰潛之爲言在易在詩其義昭昭先生之盛徳升聞大名滿天下江湖流而日星垂𨿽欲潛得乎先生曰非是之謂也吾欲潛心於聖學者也難者又曰先生之謙退不足不知老之將至則可若夫先生之於學自總角而至於今七十年矣無書不讀必探其原無義不究必洞乎底炫爛乎春華成結乎秋實目擊道存聲入心通無事於潛紫山野老聞而嘆曰學者之知先生先生之自處兩盡其美然睿聖武公作抑之詩於年九十有五聖賢之於學死而後已天斯須而不行則不天地斯須而不生則不地修已以安百姓堯舜其猶病諸徳不修學不講孔子以爲憂韋編三絕尙有假我數年卒以學易之嘆先生可爲斯世之師也歟剽竊涉獵欺世盜名聞先生之言過先生之齋必將有所興起有所慚愧而自失焉者毋以先生之言爲過自抑畏夫人才有自足之心則不進而日退曾子易簀曰啟予足啟予手吾今而後知免夫故前賢乃有蓋棺事乃定之說行百里者半九十里之諭吾將以先生爲法先生以書來求言敢以鄙辭復

泗水縣重建廟學記

天下之治亂系乎人材之賢不肖人材之賢不肖系乎學校之廢興學校之廢興內則系乎京尹外則系乎守令故曰守令賢則主徳宣子遊之治武城使君子小人皆知學故君子知愛人小人則從化而易使在位者愛民市井田畝雍煕而從化非太平而何太平則天地位萬物育所以植遺腹朝委裘而天下不亂然則學校之所系豈細事歟中統建元遐荒異域奉表上章皆成文理朝廷始重儒學列位雜以儒者荒域小邑皆立孔子廟興舉學校尊師重道人材輩出泗水縣去曲阜不兩舎洙泗遺風人易從化廟學荒廢至元癸未縣令李某前令喬某同心協力卽其故基剪荊棘拾瓦礫聖宇講堂前後具備邑人僉曰二賢宰化民成俗之意不可不刻石以書其美憲司提舉學校故來徵言不敢以不敏辭因勗之曰經不云乎𨿽有嘉肴不食不知其味也𨿽有至道不學不知其旨也學旣立矣主善者可無人焉鄕人子弟之俊秀者惡可使之止於胥史而已耶卽今內外要職之人材半出於東原府學之生徒豈非明效大驗歟某曰惟謹受敎不敢失墜請文諸石

亢宗堂記

古之立徳立功非仁無爲非禮無行一於修身而無愧一以冀子孫之賢明爲子孫者能以父母之心爲心其於繼志述事宜如何哉不能立身行道光顯祖考大門閭自視此身若無所容於天地間是之謂大孝彰徳總府知事魏憲作新私第北堂落成聚親友而宴飲酒歡適舉杯來前曰戶牖固卑陋門楣名扁以識記以戒誨願先生一言乃書曰亢宗酒數行復爲之請曰先生光寵蓬蓽何幸如之不敢以煩瀆逃罪願文其名義書於屋壁朝夕起居以爲座銘惟先生可否之餘應之曰以足下卓然自立不輕賤其身不辱其親不負前人髙門之望又有以光大之旣能庇宗又能亢宗故以云𨿽然古人有言曰興衰慶弔相倚伏足下旣能榮其祖宗當思所以成就之不易居仁由義恆以行百里者半九十里警戒無虞徳垂後裔不聞圬者王承福之嘆此明名堂之義也某曰謹受敎某年月日書

韓氏遵誨堂記

題遵誨之堂者記銘箴贊序說詩什盡文體之變韓氏賢父子昆仲之言行嘉美者揚譽具備舉陳言往行惡爲戒善爲法比類發興橫竪立說周折詳盡至於辭藻之情實華麗簡潔丰贍奇澁平易疊見層出可以光史防而寶家藏者無一不有殿眾美而爲言者不以艱哉修前轍則贅出新意則鑿不贅不鑿請爲諸作者之辯大率諸人稱韓氏之孝循文解字致辭於遵之一言夫依循奉行之謂遵父母之命依循奉行謹勅之士皆能之又舉不孝之惡行以證明之何期韓氏昆仲之淺也不孝之惡行尙忍言之哉孟子稱虞舜曾子之孝何嘗舉凶人以爲諭也通甫昆仲謙以自牧以行顧言名堂以遵誨可謂取名也廉矣視彼以孝自負大書門楣曰榮親曰萊衣者爲何如哉孟子曰舜由仁義行非行仁義也父母之垂訓也其辭有限而人子之行已所遇之時所處之地萬變而無窮有是訓則遵之無是言則恣我而爲之朝守暮畔一是一非吾觀韓氏昆仲之履踐不若是之區區也平城府君吾不得而見之矣通甫君美行平城君之遺體性情气質如以燈傳燈不誨而同不遵而行奚必以是而爲多哉二賢知孝之時中離之而不爲畔合之而不爲守知孝之權在虞舜則爲虞舜之孝在曾子則爲曾子之孝在我則有我當爲之孝然則名堂之義豈非思親自謙之一誡辭耶所以爲諸公之辯者若是未卜諸公洎二賢之心又以爲何如也不然古人事親之陳迹經傳孝弟之緒言二賢飽聞而熟見之又何待我輩之復舉

鄭千戶棣花堂記

甚矣風俗世變之移人斲喪其良知良能之善性而不知愧悔也孩提之童莫不敬其兄愛其弟此不學而知不習而能者也僕自攺職戶曹天下詞訟郡縣不能剖決者聚至乎部因以聽斷而觀四方之風大抵析家貲而昆仲相怨仇相詆訾辱及其先世而不可道者十居八九諸侯之家爲尢甚更甚者父母俱無恙昆季求析居父母不以爲怪六親不以爲非守土有司不以爲罪抵官健訟連月蔓歲達部及省公斷弗服必至唐突而後已吁於斯時也不爲風俗移而能怡怡同處者良可尙已元州鄭氏在本土爲巨族我朝革命元帥公諱某者以雄武起鄕裏歸命後鄕民賴以全活者不勝計以功以徳子孫得世其爵元帥公生子某某今爲某官某官小大骨肉凡數百口同居四世中外無間言侍衞親軍千戶職當扈從起第於京師思其同气各以從仕而不能相合名其堂曰棣花蓋其友愛之篤懼其迹逺而情疎歲久而或忘庶幾起居坐臥見其參前而隨於後也使手足間之敬愛日厚沒身而不衰焉是以鄭氏篤行純至上達宸聰時人榮之千戶之友侍衞萬戶府從事王某晉卿同僕來登是堂謂僕曰交友之義惡則諫止之遷攺之善則贊成之揚譽之惡弗能諫善弗能揚奚以友爲子何惜數語不以識之使起堂之意不揚且無以遺訓後人僕應之曰聖人人倫之至也堯舜之道孝弟而已矣傳曰事兄悌故順可移於長又曰孝弟之至通於神明光於四海無所不通鄭氏慶門賢昆季都元帥爲國死事友愛復如是宜其虎符恩諭登壇典郡一門十餘人子孫繁衍彰祖業實旣立矣何以文爲𨿽然古人謂靡不有初鮮克有終又於幾杖盤盂皆有銘恐其爲善之志有時而或替也堂之有記因以自警惡得而廢之哉誠能以聖賢友愛之行日注乎心見於行事世變風移之惡不接乎耳目以鄭之先世家法余澤傳及其身及其子孫及其無窮世世守之而不變化鄕邑而及天下通神明而光四海安知不自此堂始主人起謝曰記文已竟請刻諸石而銘諸心焉

欽定四庫全書

紫山大全集卷十一

元胡只遹撰記

韓氏南園逺風臺記

物之美惡非能感人而人自感於物人自感於物耳目之日見聞者與艸木之無情者適與意防則可喜可樂之情油然而生焉故金石絲簧之和而不能生遷客逐臣之樂蛩吟蚓嘯淒涼秋雨之悲而不能動富貴得意之悲通甫總管韓侯與其弟君美禦史子孫族屬近數百指友愛同居壯年才美不急急於權利怡然藹然以道義相娛恱築別業於丰宜門之南五里而蓮池竹塢菊欄松徑防息之所略備又以蓮池所出之土起臺於池南袤延二尋髙則過之南對平崗微阜野寺浮圖映帶隠見於林梢煙際北顧郛郭居民半市半野東望去城近郊蔬者漁者樵者園者圃者一重一掩村落田廬畫不如也西南馬鞍大房棲隠玉泉五華平坡香山層巒疊巘深巖巨壑千態萬變不可名狀左右前後貢臥覽而供坐遊者亦可謂多景矣一掀髯一舉目無物不可以適意至元十年夏六月以觀稼爲雞黍之防酒酣客有歌淵明之詩曰平疇交逺風良苗亦懷新歌未闋通甫舉酒屬客曰昆仲登降是臺十稔於玆四時朝暮陰晴風雨之變長吟舒嘯凝望之樂固亦無窮矣然未若此詩之愜吾心者深是臺誠陋請以逺風名之客應曰可同席武安胡某曰喜新奇而厭故常樂富艷而苦淡薄古今之常情也禾之受風有此天地卽有此二物且無馨香姿艷之美田夫野老從事而不厭者愛其秋實之成糊口之利而已豈知天地造物生意之美機心一絕與物閒適之樂達官貴人日以薌澤紛華美麗炫其目沈浸醲郁於髙堂華屋名卉珍木之境一至田疇恐爲艸木泥土之所污蹙然爲之不樂古今幽人隠士澗阿巖谷躬耕妻織不爲不多亦未嘗形容是樂於謌詩由此觀之自有天地以來至於今之久知是樂之極至而又能聲於文者獨晉處士陶淵明一人而已後之知陶淵明之深者獨一蘓雪堂而已𨿽知之而不能同之再廢再辱卒貶死於海南然而是樂也豈區區鄙夫俗士降志辱身於污世汨沒老死於畏途者所能知所能言哉通甫昆仲樂此以名臺推是心以往其肯汗顏無恥拜路塵之下風者耶其肯趨勢附炎不自貴重隨俗波靡者耶壽數十寒暑生前有限身後無窮不能居仁由義蟻羶蠅血防身非類肥甘寒暖於一時鬼誅人殃禍不旋踵貽譏遺臭於無窮窮天地亙萬世而惡名不滅可謂知乎韓侯之志可尙也夫不可以不志座客同應曰惟故樂爲之書激衰俗以紀此臺得名之自

趙侯朂齋記

通義大夫戶部尙書攺除山東東路都轉運鹽鐵使趙侯名某燕居之齋曰朂友人武安胡某問其取名之義曰是名也十六年於玆矣至元八年僕自知歸徳府事攺知南陽是時朝廷經略江淮謀定南服集兵襄楚南陽迫近漢沔北當諸路衝要供給運送百冗坌來急於星火修戰艦積屯田馬芻粟人廩食程限辦集若是者首尾三周嵗適以守土實任其責夜分乃寐雞初鳴而起立志自朂扁於齋不遑寧處幸終秩無敗闕十二年叨升懷逺大將軍金虎符益都路緫管兼府尹此區區爲國服勞不敢自暇自逸名齋之由也大字深刻其額參政左山商公之書也吾友其亦有說歟對曰壯者立志忠貞名之可言而行之不怠也自予識執事於弱冠襲先大夫之爵長邢州安國軍節都事便能挺特自立勤苦節約嘉節升聞陞邢州爲順徳緫府歷十七寒暑以勲政知河南府歸徳府遂有南陽益都之拜山東東西道江南浙西道兩任提刑按察使三任山東東路都轉運使增課萬七百四十餘錠揚歷中外將四十年自朂之力也余何言哉𨿽然書不云乎靡不有初鮮克有終終始惟一馬伏波亦曰老當益壯蓋人之气血過中年則衰心志剛彊則年彌髙而徳彌邵利欲淨盡而義理精明仁爲己任終身而後已矧茂異之材造物不易生國家作養不易成晚路末節尢當自愛愼自堅定自振勵勲舊富貴之子孫能世其家增光前烈如君者百不一二朝廷急急圖任舊人共政六卿之選已膺拜榮以才徳以嵗月以門閥以治績以成效協淸議而服公望不能逃任大責重之寄者非子而誰吾子其勉之鄙言已竟請書諸齋壁

題王氏樂賢堂記

父母俱存兄弟無故天理人倫之至樂也中也養不中才也養不才至樂之中又有不可得而名者仁壽之世父母之具慶人皆有之義方之家不易得也父止於慈愛而不知其惡慈或至於敗子子止於孝敬而不敢違命孝或至於陷父子敗於邪父陷於不義負過避罪之下委曲營防憂戚紛擾至是而樂安在哉原其愛子敬父之初心寧故爲之敗陷閨門之中以恩掩義賦受之厚不知所以裁之而失其中也父慈而訓子孝而箴兄弟怡怡相勸以義是之謂慶門故人樂有賢父兄也或爲貧苦迫之身役戶差之擾東南西北糊其口於四方嵗時伏臘定省溫凊欲樂其樂而不得者又十常八九上黨王氏翁媼康寧富而知義子四人賢而好禮無寒餒離析身役戶差之所苦築堂以事親孝養以致樂爲父母者樂四子之賢心安而享壽正合孟子二樂之義長子某求名其堂名之曰樂賢鄕人皆曰可楣榜已竟請志諸石某年月日書

郁文堂記

文之爲言淵乎煥乎聖人屢言之矣柰何后世學者不求文之所以爲文有本文不在玆乎天之將防斯文也後死者不得與於斯文也天之未防斯文也匡人其如予何又曰君子以文防友以友輔仁又曰燦然有文以相接文之爲文於斯可見又曰周監於二代鬱鬱乎文哉又曰夏尙忠殷尙敬周尙文忠也敬也文也分之則三合之則一誠篤乎中心形於威儀則嚴恭寅畏嚴恭寅畏則語言揖讓登降進退起居莫不有自然之節次輕重疾徐貴賤長幼先後之次敍是之謂文周視夏殷文武君乎上周召臣乎下內則宗廟朝廷百司庻府外則方伯連帥鄕邑閭裏朝覲防同冠昏防祭忠敬實乎心文華郁乎體方之夏殷燦然具備天理昭著人倫煥明夫婦別父子親君臣義長幼序朋友信本旣立矣貴則玉帛贄答賤則榛栗贈遺賔主之間莫不成文此吾夫子美周之文也周之末世忠敬澆漓文存實亡故聖人爲之嘆曰禮云禮云玉帛云乎哉陵夷至於叔世君父師長不自知其職不學古明經不窮理盡性不修身齊家不知建極明倫之爲己任化民成俗之爲已責軒軒然以地位年齒驕蹇於上間有好學者不過乎執經問難爲章句儒措辭爲淫麗新奇語吁人之以是爲文波流風靡詩降而爲律字畫流而爲行艸散文變而爲四六歌詠轉爲市聲裏曲父師之責子弟時君世主之進退臣下以是爲才不才文至於此何以爲之文哉易曰觀乎天文以察時變觀乎人文以化成天下又曰君子豹變其文蔚也大人虎變其文炳也文之訓詁昭昭矣然則爲人子爲人弟入孝出弟謹信泛愛親仁而力有餘從事於文者更深思之某年月日朔禮於先聖先師旣畢而登講學之堂扁曰郁文西溪王公之書也予恐後學專以辭章字畫威儀之爲文故掇聖師之言以爲徴

淸愼堂記

寓兵於農王政也居重禦輕君天下之大權也漢有南北軍唐立十六衞用此道也兵不寓於農政而二之百萬之眾仰食於農飛芻挽粟數千里饋餉師不宿飽居者行者交相爲病不能供給不寧惟是聖王之處內外臨治亂謀深慮逺農卽兵也兵卽農也兵自農出賦居借焉農本而兵末本理則末治井田定而三代千餘嵗泰廢井田二世而亡臣民之於君長如手足之衞腹心不如是則渙然不相親鄕田同井朝夕起居相親睦相守望相救助相扶持气相同心相愛靣相熟聲相應同事則行伍親愛則昆季手足相援親上死長之義明坐作進退之法齊農時田畆農隙則搜苗狝狩治兵振武從講武事安不忘危治不忘亂金城湯池聖算神術足食足兵上下相信聖師之訓豈虛言哉我朝家法與帝王同制兵民一也無事則畜牧種植有事則丁男皆兵自太祖皇帝奄奠九有歷五世而聖主臨禦承聖祖神考之訓而兵制益完備外以元戎總攝諸萬戶府鎭撫四夷內立諸衞屯田閱武使芻粟山積人知義勇加以任將得人法制嚴宻某官某人以祖考開國佐命之元勲積勤累功蒙眷顧至某官教養士卒一一有法樹堂於京南東之中營扁曰淸愼推原命名之意潔已以禦眾可謂賢乎惟淸明在躬故可以正帥眾謹戒不怠則可以有備無患聖人之所愼王公能之唐太宗嘗謂侍臣曰吾行山路巇崄謹於禦轡則未嘗蹉跌及其坦途平易此心一放反致顚蹷檢身禦下可不愼歟心不能淸𨿽愼何益淸心愼行爲熊虎將帥百世之師兵法曰善守者藏於九地之下又曰行如戰愼之至也又曰以約失之者鮮矣易曰師出以律英哉王公無衣帛之妾無食粟之馬小心翼翼克自抑畏訓練程式素所服習又在程不識之右也耶奉訓大夫知宿州事王濯纓以某年月日過堂下畱宿於別館者累月觀其數年實辧等列習威儀眞一時之良將也語不肖立言以紀其實且以不肖王公之老友也故不辭而書

襄垣李氏秋蟬堂記

蟬之爲物蛻乎濘穢之中嘯吟風露之外得虫介之淸秋之爲气霜肅天髙日晶月潔濁暑屏迹麗金用事得四時之淸以蟬鳴秋气同聲諧楚吟湘怨蕭散閒雅豈春鶯夏燕宵蚓寒蛩之所能擬倫也襄垣李某潔身遁世喜鼓琴得趣深名燕居之堂曰秋蟬卽名以求心是豈囁嚅淟涊進瑟於好竽之徒歟恥素餐之粟而不食如秋蟬飲風露惡鄭聲之淫而不聽鼔一再行如秋蟬之作淸音罷彈橫膝悠然自得樂之於身而不厭回視揮之復來斥之不去若廚蠅之戀羶葷者將望望然去之又忍與之語哉某今【原夲訣】年間人堂毀於兵人亦云止孫男某思慕乃祖之髙節名不可滅載堂載構終當有成乞言於余曰異日戶檐楹復還舊觀大書深刻傳子傳孫世世不忘使君之惠也敢再拜以請至元十三年秋八月書

遺安堂記

欲子孫之貴富安榮天下之人之同心也然而欲貴富而反得乎貧賤欲安榮而反得乎危禍者皆是也是蓋溺於所愛以恩掩義不究其理不窮其情故也夫物之榮悴通塞人才之賢不肖成敗蓋有由矣人徒見春夏之發生長養萬物各遂其性而不知收斂閉藏欝抑含蓄外若挫折而內實培植以成發生長養之功者乃秋冬之力也人與萬物一也故孟子曰天之將降大任於是人也必先苦其心志勞其筋骨餓其體膚空乏其身是以動心忍性增益其所不能然後知生於憂患而死於安樂也獨孤臣孽子其操心也危其慮患也深故達詩曰宴安鴆毒不可懷也前賢亦曰富貴生不仁韓文公亦曰不見三公後寒饑出無驢不見卿與相起身自犂鋤理固然耳然而知之者鮮矣憂子孫之賤而以賄賂迎合曲邀橫結求大官憂子孫之貧營田宅殖貨財藏金於郿塢積胡椒八百石憂子孫之不才俊而使之乘肥衣輕結豪俠通權貴臂鷹走狗賔客滿門以求聲譽以是數者而觀之𨿽曰愛之其實害之𨿽曰憂之其實讎之使爲子孫者天質粹美必至於驕矜怠肆志得意滿善不進而惡日趨使其愚不肖其禍不旋踵而至然則爲人父母其於生誨死遺可不愼歟可不明理而逺思逺慮歟世之人於其所甚愛而錯謬如此於其所不愛而曰能盡其道吾不信也吾鄕提舉馬公彥舉置居第以傳子孫名其堂曰遺安其亦二疏龎徳公李文靖公之心乎棄世二十餘年於玆矣易簀時子孫尙幼於今表表卓卓內處臺閣外列郡縣有良吏之稱晦徳不仕者鄕裏稱善人當時與公同仕並世今其子孫雕落廢絕者固不必數其詵詵繩繩成身立業爲何如哉聖賢之言馬公之志豈非明效大驗而不誣也耶至元十七年燕南河北道按察司從事名曙字徳昭公之長子也再新門扁求書於武安胡只遹並乞言以志其歳月故爲之說以書其左

兼善堂記

太師國王以神武不殺之仁而贊成開國之勲當是時幕賔郎中石丈謀議爲多未及上太平守成之防而去世吏民思慕以謂榮不酬徳至今以爲恨冡嗣宣慰使祥甫克肖其徳光大先業孝思追逺致敬竭防於家廟尙以廢墜家聲爲慙恧自勉自朂起堂於私第牓曰兼善其志蓋可見矣紫山野老一日過公之門旣書其門楣不可無一言以志其壁竊嘗思之男子之生世窮達有命貴賤在天不倚乎命不歸諸天求其在我者尙志而已髙志一立鬼神莫之奪所謂髙志者富貴不與焉天之生斯民也固欲人人育萬物而參天地然而淸明純粹剛健命世之气𨿽造物之巧亦百千年不一全備所以感之者大抵碌碌於齊民宣慰公之名堂伊尹之志也伊尹之志匹夫匹婦不得其所如已推而納之溝中故其言曰與我處畎畝之中以樂堯舜之道豈若吾身親見之哉豈若吾君爲堯舜之君吾民爲堯舜之民哉此孟子所謂達則兼善天下之防歟百年之間兆民之眾有此气而無此志有此志而無此才有此才而無此徳有此才徳而不偶明時者又十常八九宣慰公於斯四者獨備而兼全將見措斯世於唐虞之上何逺之有故樂爲之書

容齋記

堂齋亭軒之命名幾杖槃盂之有銘非所以張虛譽而取口稱實欲朝夕靣對抑有餘而彊不足無斯須而不自戒飭警懼也大中提刑公以容名齋其好善克已之情槪可見矣書曰有容徳乃大容之爲義非止於寛而已凡人之量固多狹隘在伯夷猶不免故子思子曰浩浩其天言人之量當與天同自非聖人安能希天故漢人稱黃叔度汪洋如千頃陂澄不能淸撓不能濁然亦有似是而實非者不辧白黒淸渾舉無不可似容非容也亦愚人耳惟其胸中涇渭未至於當言則口不臧否又若滄溟自有天地以米萬水歸之不捨晝夜不知何時止而不盈甘若污濁之不齊沙泥糞壤虫魚鱗介生之受之而不拒淸者以助已之大爲已有之有潤已之徳濁者隨而爲渣滓以爲善徳之資所以能爲百谷王也此其於容也有益而無損故其徳日大若夫溝港池沼多水之來則不能受少頃則爲之枯涸正如斗筲之人吝驕相仍不能容物反爲人所容可嘆夫容齋主人天稟聰明防通克自抑懼其接物太察又欲於日月之間萬事之來前兼收並蓄勝已者取以爲法不若已者忠告而善道之以是處心其徳豈不大哉其勲業可量也哉宜乎一飛而親日月之光出而典郡治績最諸路三陞而總外臺之淸要賢於讀書半世不自知其所短者逺矣

孔正已詩禮堂記

孔子五十三世孫曲阜尹權祀事名治字正已作堂於私第扁曰詩禮異哉正已之大孝也歟聖人去世千八百年嗣孫傳家希聖特立繩武接踵然能色不忘乎目聲不絕乎耳者亦不多得因名以原其心正已律身之志起居語黙皆自貴重必曰是身也非我之所得私也是身也賢於堯舜萬世帝師至聖之遺體也行至聖之遺體當如何哉言至聖之言行至聖之行一毫無似非孝也不孝則罪孰大焉任大責重寤寐語黙不可斯須忘乎心然而何修何飾而可以學乎聖吾之所居之室聖祖之所處也手口之澤至今尙存爲子孫者其可忽諸吾蚤作夜寐神明照臨入戶則如拜申申夭夭之儀趨庭則聽不學靣墻之訓庻幾溫柔惇厚而思無邪嚴恭寅畏而毋不敬升降俯仰燕居處獨尙可不愧不忝正已之志殆如是乎否則𨿽名詩禮而不誦詩禮之一辭熟其辭而不踐詩禮之一迹耳思乎無以言無以立諄諄之慈愛三百五篇之防曲禮三百威儀三千𨿽日詠月習不過作毛鄭箋之注腳大戴小戴之訓詁學究耳是堂是名非正已獨得而私凡吾夫子之嗣孫當家立是堂堂掲是名皆以正已之心爲心履往聖之絕蹤快天下之公望立爲人子爲人孫追逺奉先行父母遺體之成法偉歟英哉不肖何幸拜登斯堂見善道不能無一言以識其末某年月日某書

寧晉王氏本支圗記

萬物本乎天人本乎祖人道親親也親親故尊祖尊祖故敬宗敬宗故收族生則大宗小宗百千世而嫡庻有別昭穆不亂死則祔祭於廟祔於先塋服𨿽窮親睦不衰此三代聖王設教立法所以厚人倫也是道也廢之已久而習俗日衰父母在而昆季析居再世而不相往來甚則手足化爲仇讎視猶子如路人有人於此能以人道自任起廢禮於舉世久不能行者豈非天資孝友超然特逹之士歟寧晉王氏巨族也金亡兵荒中世譜不存嗣子某旣爲先君節使元帥公序銘神道之碑髙曽而下曁伯叔祖父譜忘事業不及見聞莫能論撰無文以旌紀哀慕罔及故細列世系刻之碑陰使爲子爲孫者有所考焉歳時伏臘聚親族於其下封墳拜壠尊卑長幼各知其序本支源委有條不紊功烈徳澤追孝於前人庇宗亢宗感激其來世繼繼承承亙萬世窮天地而玆祀不絕孝友睦婣不勸而化各虛其次以爲嗣續鐫名之位噫若椅者天資孝友者也聽聲可以知其器觀委可以知其源視履可以考其祥今王氏嗣孫男已近百人達者髙爵厚祿衮衮而文武顯官未仕者孝弟力行不失爲鄕裏善人然則髙曽而上其器其源知其宏且深矣視子孫之所履以卜來世王氏之遐福方興而未艾也父作之於前子述之於後孝子者善繼人之志善述人之事者也後來者毋廢成美此椅之刻石之心也武安胡某旣狀其節使公之行業而又志其壙矣於玆圖也不可以不書

郭彥髙招討野齋記

好誇人之同情篤厚者鄙之好名亦人之同情力實者去之夫名者實之賔也賔勝主猶且不可無主而多賔奚可哉大名之下不可久處聲聞過情君子以爲恥亦畏夫招物議而得天殃也是故謹飭之士檢身若不及其取名也亷唐韓文公以退爲字宋朱文公以晦自號況餘人乎吾友郭公彥髙築齋於私第名之以野孔子曰質勝文則野又曰先進於禮樂野人也又曰野哉由也然則野之爲義非佳稱也明矣彥髙亷矣哉蓋惡夫好誇好名而無實者也自後者人先之自卑者人髙之逺物議而逃天殃是也又豈野人而能然乎將見學問日增賢而有文不得志則不爲捲懷退蔵林逋魏野之流得志則道濟天下急流勇退紹聞鄰野緑野二堂之後吾亦以此望彥髙也彥髙去席曰𨿽不敏不敢不自勉請書之以爲誡因以爲識

效忠堂記

立非常之功者享非常之福天理昭昭不可誣也往古來今未有無功而蒙福積惡而不防者也無功而福君子懼之少中大夫同知福建路宣慰司事安陽李子振文以戶入兵籍壯年從軍鋒刄矢石攻城野戰飽經而備嘗之矣至元五年我師圍襄樊振文身擐甲冑手親簿書者一千八百日襄樊下從元戎二丞相渡長江攻堅城破彊賊降大敵無一不與其謀不親其事卒至壓宋都受宋太后少帝降表得府三十二州百廿三郡三十四縣六百九十八兵卒百萬戶千一百七十四萬六千資糧貨寶不可勝計驛奏天階錫宴受賞增秩可不謂立非常之功者享非常之福歟偉哉英哉自古至今指揮渡江一舉而統一南北者能幾家以魏文帝之英明才勇而天以長江限南北之轡苻堅以百萬之師敗衂奔潰而不可止我朝奮起朔方受天眷命並諸彊聚落滅完顏金下回紇臣髙麗平吐蕃河西畏烏諸別種惟經略江淮歷四朝五十年而後武功告成實出於皇帝陛下聖算神防威明獨斷所任將帥得人二大丞相忠武勇知精誠折衝故所向無前卒成大業耀當代而垂無窮振文於是時名位未崇而謀畫實多豈碌碌隨人者也宜乎自行中書省鎭撫陞省掾再命行中書省都事撫州路總管府治中未幾佩金虎符陞臨江路總管府達嚕噶齊吉州路達嚕噶齊再陞同知福建路宣慰司事朝廷重惜名器不妄與人而振文之效忠宣力榮貴隨之其任臨江也發權吏積年蠧國賊民之姦徵贓黃白金萬九千餘両鈔七千兩復發主典欺隠官錢鈔三千緡銀一千九百兩稅額月增倍三十嵗霪雨民饑開倉活五千餘戶土人立生祠刻石頌徳移鎭吉州招復逃戶二萬家貪吏屏息彊橫帖然至元二十五年福建宣慰秩滿得代還鄕裏親戚故舊滿門以前宇阨狹不能容簮纓作堂而髙大之振文之志榮聖防之優渥內以光祖考外以娛佳客以謂不可妄自菲薄沾淸儉之名此堂之所以立也至於誇裏閭驕妻子歌兒舞女快樂乎一身則非其志也梁之舉行臺禦史濯纓翁王可與晉卿雄文以序之歌詩以贊詠之曲盡其平昔堂之落成親朋咸集客有舉杯而言曰堂之名可得聞乎主人曰無有稱情命名惟眾言是從客曰堂之一甓一木聖上雨露之澤也拜恩受福臣子效忠之力也然則名曰效忠可乎主人曰非下走之所敢當也爲人臣而效忠死生患難之不避亦職分之所宜惡可以自負哉客曰非自負也效也者進進不已惟恐其忠之不盡自玆以往願吾子立則見其忠於前在輿則見其忠於衡前志不衰老節益壯惟力是視不務宴安書之門楣昭示子孫使知斯堂非門閥廕庇而興非僥幸詭遇而得尙不敢以自足苟安而處使爲子爲孫者趨而過庭問起居而升階瞻門額而見扁榜顧壁石而誦記詞退而私相語曰此吾父吾祖起堂得名之由也忠孝之於人其效如此虧一木損一甓非孝也不能繼志述事踵前人之英武非忠也我輩尢當兢兢業業毋敢失墜然則玆堂也日固日安豈不爲李氏百世之光命名之防其在玆乎主人曰謹受教請書之

時雨堂記

栁宗元非國語以天人不相干可謂無義無命矣箕子作洪範五行五紀稽疑庶徵五福六極九疇之中天人相應者六後人推廣其徵驗至於五事三徳八政亦未有人天之不相感者天地非人無以奠位理物人非天地不生活上中下通一气耳子孫之賢不肖爲父母者漠然無情父母之喜怒哀樂爲子孫者恬不之動有是理歟如宗元之說則孔子作春秋天變不足紀矣吾友明叔趙侯治長淸作堂於私第時方旱堂成而雨命之曰時雨亟乞言以記之明叔之心不敢自欺自負以推誠潤物得甘澍之應姑取東坡喜雨亭之餘意固足喜尙僕以友朋相勉之道殆亦有說匹夫匹婦銜寃飲恨飛霜不雨不諂不貳郎官出宰百里上應列宿以明叔之才志揚歷中外名冠多士今倅大郡一言之善不善足以禍福十餘萬之生靈濡枯津涸抑彊橫扶困弱惠給細民者奚啻一言一事而巳耶矧明叔之才智詎甘老於州郡者歟閒居鄕裏開吾後學已若時雨之化百糓得處廟堂潤萬物而澤四海若傅說甘霖之蘇大旱然則堂成而雨安知不爲異日之先兆明叔頷之曰若聖與仁則吾豈敢抑爲之不厭請書之

恆齋記爲醫者宋和之作

恆之爲徳難矣哉乍作而遽息非恆也日月至焉非恆也中道而畫者非恆也行百里而半九十里非恆也此無他智及之而仁不能守也不能守者知之未至故也知之未至則信之不篤信之不篤則守之不固守之不固則以私欲奪天理出入有無之不常晚節末路勿全矣誠知之至則必曰徳一則吉二三則防捨吉而從防豈人情哉至元壬戍余來官濟寧俗厚事少訪儒醫於郡人眾以恆齋宋某對巳而與之邂逅深靜重厚辭簡而理足自是日往月來兩易寒暑視傾蓋時不少異不敢以無爲有以虛爲盈以約爲泰聽其言察其行慥慥相顧信乎其能恆者也竊嘗觀天地健順恆久而不息包萬有成萬物不在乎飄風驟雨在乎無聲無臭不在乎迅雷掣電在乎絪緼中和人肖天地以生然而動輙悖徳悖徳則且不能悠久者意必固我以賊之揠苗助長以害之異常出奇以擾之惟寧靜沖淡不務外不矜誇中道而行其庻幾焉孔子之於欲見聖人君子善人而俱不可得得見有恆者斯可矣恆去聖固爲懸絕然入聖自恆始今之貴賤賢不肖皆無恆心惟利是趨朝顏而暮跖朝仁而暮盜趨向無定變化不測紛紛擾擾中得見務常而恆𨿽聖人不免擊節嘆賞吾其能已於言乎勉之哉持此志也終身後已可也主人曰惟請書之

府學儲書記

建學校而儲書籍知務本矣人不知不學學於古訓乃有獲多識前言往行以蓄其徳前聖後聖豈欺世哉彰徳總管胡公下車以興學養士爲務嘗與祕書監侯公議儲書以待學者達嚕噶齊晏質謹公聞而恱之首出百卷不數月收書萬二千卷櫝之府且懼歳久散失特以書籍總目助書人姓字俾刻諸石教授丁君來言曰公之仁心逺慮可謂勤矣子宜以言記其實竊惟顏子之稱孔子曰博我以文約我以禮其告子張曰多聞闕疑愼言其餘多見闕殆愼行其餘子思傳之孟子亦曰博學而詳說之將以反說約也蓋學不博則不能求於約寡聞少見則無以致廣大盡精微而防其有極師道廢久後學無所質問所賴者往聖前賢之格言善行布在方防而不冺者耳窮居寒士無錢買書𨿽欲矻矻於朝經暮史晝子夜集何從而得之胡公此舉使學者隨取而隨得如饑得食如渇得飲免乞假之勞無抄錄之費成就後學惠莫大焉徳莫厚焉學者無以易得觀覽過目而不銘諸心能言而不篤於行務博而不求諸約貪多而不精於去取典郡主書者勿以善不出於已而不加愛防月銷歳減於巧偸豪奪之手不惟負公之徳朔望致祭寧不愧於斯石

榮煉師信齋記

人之於道見之明則信篤信之篤則守固守之固則行之力行之力則恆久而不已終身而不變若是而人不信曰有道之士未之有也或近泉而棄井或半途而自畫或朝勤而夕惰或出入而無常是皆見道之不明巳不自信人孰信之故曰誠者物之終始不誠無物故至誠不息可以貫金石通神明對越天地而況於鄕黨鄰里乎女冠榮煉師自髫齓而離母母禮師得道者服笄歳而爲黃冠師今六十歳矣淸淨謹嚴猶一日也可謂見道明而信道篤也受業者旣眾寢息之所隘窄而不能容起一齋於本觀之隙地掃地焚香垂簾扄戶道徒誦讀畢虛心絕學見素抱朴親戚鄰里不妄往來容齋提刑幼防摩撫長知敬奉一日同過新齋曰古人不云愛及屋上烏人好烏亦好齋不可以無名扁曰信可乎在坐者皆曰可請書門楣又請爲之銘銘曰

天有四時萬古不愆以是而觀信孰大焉人有誠徳法效乎天純亦不巳始終百年我守我信人無間言我非求名惟徳之全見素抱朴心廣體胖表裏澄淸玉壺眞仙

欽定四庫全書

紫山大全集卷十二

元胡只遹撰書

上執政書

竊嘗誦孟子之言曰晉楚之富不可及也彼以其富我以吾仁彼以其爵我以吾義吾何慊乎哉又曰萬鐘不辧禮義而受之萬鐘於我何加焉見以凜凜英气殆似諸侯不得友而天子不得臣者也及觀三宿出晝對門人之辭曰吾豈若是小丈夫然哉諫於其君而不受則怒悻悻然見於其靣去則窮日之力而後宿哉然後見聖賢之心未嘗一日忘天下也未嘗妄自尊大而傲軒冕亦未嘗違道屑就枉尺直尋而攺前之爲也故孔子謂顏子曰用之則行舍之則藏惟我與爾有是夫又許令尹子文三仕無喜色三已無慍色聖人之心以謂用舎在君行藏在我何喜慍之有一有喜慍加於其間是以貴賤貧富得失爲懷而不以道自任也不然則是恃才挾徳喜其知已而慍其見棄也二者有一焉皆不合於聖人者也且喜慍交攻未有不變其所守者也閣下居臺鼎六年於玆近以謗議而在旅進旅退之間不能不罷罷未逾月防萃而復用閣下處用捨之間夷然防然而毫忽喜怒不形於容色旣用而忠貞之气愈倍於向來可謂得聖人之道知爲臣之分矣竊惟大臣之道有六曰气曰量曰識曰才曰節曰學剛大以直充塞乎天地洞貫乎金石勢不可沮威不可挫夷險一致視死如生者气也見善不喜見惡不怒不萬全不動不中的不發汪洋萬頃澄不能淸而撓不能濁者量也萬事之來見微而知著察其幾而銷患於未萌者識也百冗紛至萬鈞壓手雍雍容容不動聲气泛應曲當者才也淡然無欲儼然不動致身守道死而無二者節也天資𨿽美不自滿假飫以古今臨大事決大疑眾議紛紜而莫知所爲我乃援引經史發舉凡例以折姦防以定浮議者學也叔世大臣於是六者或得其一二或得其三四知能及之而仁之不能守者十常八九朝廷淸明聖顏悅豫一都一兪進退可觀一旦小變卒起天威稍嚴論難之間一有沮挫則神色防失手板倒持魂魄動蕩而便溺俱下是謂之有气乎知有已而不知有人毫髮有過切齒以疾之纎芥之美極口以稱之責人惟恐不切出言惟恐不先毛舉細事否則偸生苟安以黙黙爲寛狷狷小明是足謂之量乎昧於逺大而察於近細興小利而不圖大患髙自標置拒絕防蔽間間沾沾小智自私是足謂之識乎搜胥吏簿書之過務米鹽細務之勤王體失而不知謀國論差而弗知斷處常而好生事遇變而莫知所裁是足謂之才乎靡靡焉多欲容容焉自污煦煦焉取下於人以爲和斵方就圓不立崖岸以爲無過惟利是趨淟然亡恥是足謂之節乎詠綺麗之詩誦浮靡之文務口談而驚四筵揮手筆以駭流俗以經濟王道爲迂闊以聖經心學爲朴魯臨事決疑俛首而問胥吏是足謂之學乎閣下則異於是不茹柔不吐剛篤於自信威不能屈恥於無斷勇於有爲閣下之气也尊賢容眾不責備於一人不錄人之過而錄人之功不見人之短而見人之長分謗斂過推功讓能閣下之量也事務當前是非成敗若辧黒白君子小人之情僞似是而非之欺蔽舉莫能逃閣下之識也拙於小工於大事有疑難眾莫敢負委曲周至剖決如流閣下之才也不營田宅不問有無視貨財如糞壤處富貴如儻來門無私謁凜然有守閣下之節也沈浸乎六經優柔乎語孟不讀非聖書不作無用語期吾君於堯舜禹湯文武成康之爲君慕臯防稷契伊尹傅說周召之爲臣閣下之學也大臣之六事賢者得其二三閣下獨擅而兼全之是亦無瑕之可指無謀之可進尙何言哉書曰靡不有初鮮克有終此人之常情施之於平夷坦途無少沮礙始勤終怠尙且若是竊見今之大臣如閣下之气量才識者間亦有之自再起再廢以來畏懦痿懾吶吶然言不能出諸口惴惴焉局天踳地不自容身富貴一念實未忘情而向之沈雄英偉以經濟自負之气已沮防而無餘矣是蓋見之不明養之不厚執之不信之不篤守之不固行之不熟向之依據憑藉潤身修徳成已以成物者一旦因事少梗如棄外物盡非我有良可惜哉噫求治之君不世出如聖天子可謂求治之君矣柱石之臣不易得如閣下之才之美可謂柱石之臣矣姦邪憸利小人何世無之如驩兜共工之徒在唐虞之廷不能無有然而未聞臯防禹稷以小人間厠而攺前之爲也願閣下以禹稷臯防自處挺然不移其操日月有明霾曀惡可蔽閣下今日之起天鑑昭然邪正之辧不言而諭前日功業燦然具在後圖綿綿福不可量誠能不爲風俗所變而恥效全身逺害廢退怯懦者之所爲期吾君於唐虞而以道自任則天下幸甚

上張左丞書

某頓首再拜致書於左丞相公閤下某學陋材凡誤防收置門下毎退食竊自惟慮一介寒士見知於大臣又且不以茸闒散閒見授而使從陪時彥參與幕議愛之不爲不厚責之不爲不專而欲旅進旅退黙黙循循保祿尸位不務報效能無自愧於心乎𨿽然在閤下之含光大觸物知來而又輔以經事之老成識時務之俊傑處決謀謨廢者舉敝者補害者削利者行官無廢職政無廢事議無遺慮在不肖者又何言焉然食芹炙背之愚誠終不能以自止適遇閤下賀平西而覲天光凡郡縣細務略而不論謹舉其二三有系於國家之大政者唐突髙明封建之制出於勢之不能已前賢論之備矣以今觀之其勢蓋有似非而實同者明天子光嗣先業固出於承太祖之嫡傳聖徳神功天眷人歸然而扶持贊襄謀謨定冊諸王之力不爲少矣踐阼未幾而防墻之釁生上賴太祖廟祏之靈行不義者當斃固不足以爲社稷之憂而皇輿親兵西邊被擾亦可謂幹正气而傷至和矣曽未數月執俘獻馘投甲拜叩朝廷無西顧之憂四海愜至寜之望大駕東還坐享宴安者是亦諸王股肱之所助也聖上天資友愛又況竭忠效順建功立事如是之大豈無欲貴欲富之心哉是必有以處之也使聖上居親親報功之恩臣下佩感仁戴徳之慶懷徳惟寜宗子惟城此實社稷宗廟之福也閤下當建白之太子者天下之本也社稷安危之所系四海向背之屬望立之不可不早教之不可不愼太祖以神武定天下艸創之際而典制未立是以因循不暇及太宗而下率皆出於宗室之推戴彊近貴戚之公議與奪廢興了無顧命之一辭不惟有愧於古其於宗祏之所負托聖子神孫之所依歸天下億兆之所披庇實亦未盡乎善者也推讓之美聖人豈不欲哉惟懼其與奪之不能盡公行之不能永久其獘也必至於忿爭而力助是故以嫡不以庶以長不以有功定大本而塞亂源也當準先哲之遺則酌祖宗之謀訓立以嫡長教之以義方立賢師傅以格其非心廣擇郡國諸侯之賢子弟而與之遊使庶務洞究聲譽日隆神器有托而杜絕覬覦爲大臣捨此而不言孰有大於此者閤下亮之兵者防器也聖人以之平暴亂削彊梗不獲已而後用也國朝開創數十年於玆矣中夏旣定而土宇日廣遐方異域罔有不庭獨東南海隅擒縱在我然而寢兵之議愈不見涯涘天子仁聖內難已平信使如宋者行當北還宋旣平則江淮之間可擇良將如羊叔子者分兵以戍之京畿之內森立諸衞實以北軍居重以馭輕中原郡縣散設諸府布以漢兵三時務農一時講武發號使令一如唐制單符呼召如手足之捍頭目莫不畢至如是則無尾大之憂享金城之固國家殷富而兵甲日彊則三代漢唐之盛可比隆矣惟閤下建白之君之養兵如人之養身身久勞則欲佚久勞而不得佚則倦且墮困且疲矣惟民亦然是故古之英君哲王開國承家暴亂旣平首下明詔必以偃兵息民爲先務是以民樂其生旣庶而富皥皥熙熙而無憔悴愁嘆之音國用饒足而基祚永固蓋知所以飬之也國朝撫定諸夏曆數十年而戶口不加多田野不加辟稅賦不加廣倉庫不加殷阜者何也其於養民之政蓋闕如也誠哉孟子之言曰苟得其養無物不長苟失其養無物不消此之謂也聖上昔居靑邸養民之心見諸行事卽阼之日首布恩詔四海傾聴賀太平擊壤謳歌思有恆產方今內釁旣平在耳之言可舉而行使久勞之民少獲蘓息凡包銀繭絲稅粟課減而從輕奔竄流亡能自復業者悉蠲賦役如饑者易食渴者易飲徳之流行速於置郵而傳命成康之治可立而待也惟閤下輔導之竊惟网在綱則不紊輻輳於轂則行逺而負重人君者天下之綱轂也土地人民𨿽當與宗室元勲共之而發號施令不可使之紊亂而分裂也唐韓愈有言曰古之爲民者四今之爲民者六佛老雜之也以今觀之又豈止於六而已惟親王貴戚崇勲大宰所有之民奉承祖宗之成法與而勿奪外凡佛老醫儒鷹房打捕百工技藝繁名雜目皆可散入民編各歸於守土之有司一而不雜靜而不擾權利歸於上而無科徴橫斂擅賞濫罰之禍天下幸甚惟閤下當舉之人君之用人如梓人之用木焉視其巨細髙下而位置之當大而小當髙而下不惟不勝其任而上棟下宇之工若之何而成耶人受於天賢不肖之不齊百官庶政責成之各殊可不精選而審處之乎知人則哲堯舜以爲難至於命九官處十二牧辧邪量能詳悉明審故古今稱至治用人之效者惟唐虞爲盛漢之宣帝亦曰與我共治者其惟良二千石乎是亦知用人之不可易人才之不易得也國朝取人之制勲舊之外莫之能進授事責效倒置逆施大政大法廢而不舉所急者右武丰財而已耳聖上知此之獘徴賢選能恩禮偕至知者竭其謀勇者效其力隠者進屈者伸賢者在位能者在職廟堂之上老師宿儒談經論道臺省之內賢相碩臣調爕匡輔得賢之美可謂盛矣然而養賢之方選舉之法尙未備舉是猶淸其流而不濬其源飬其末而不植其本得其一而遺其二也閤下當言之自古革天受命甫定暴亂必首定官制官制定則百務具舉若夫增損繁簡𨿽有不同未有不相因革而甚相逺者大抵建官設職隨時措之冝古人事簡故官亦簡後人事煩故官亦煩官得其制職獲其人則事舉而治官失其制職非其人則事廢而亂不易之理也國朝奄奠四海武功神略跨視千古疆理土宇窮極四表然而有民人而不知所以教養之有土田而不知所以耕樹之有貨財而不知所以丰殖之綱紀制度萬不一舉禮樂刑政一無定制上無道揆而下無法守者官制未定故也方今庶官之先者當內立省部以總其樞機外立司農司以厚其食貨次立轉都運輸粟帛於京師以彊其根本至於百司庶府郡縣守令一選舉之法立而後定百官以治萬幾具舉責成刻效各有所司君逸於上而臣勞於下小大職司咸得其人而天下不治者未之有也閤下其裁之

上李尙書書

竊惟爲政之要莫先乎得人一縣得人則一縣治一郡得人則一郡安廟堂得人則萬方無虞宸扆穆治故曰得賢則爲邦家立太平之基又曰不信仁賢則國空虛又曰不用賢則亡漢宣帝亦曰與我共治者其爲良二千石乎是以古者有教養之方有儲蓄之地有舉選升陟之漸有歷試考校之制有廢黜降罰之責其用人也徳爲上【錄徳定位賢者在位】才次之【量能授官能者在職】言爲下【不以言舉人】自飾僞要爵之風成而上不信下鄕論之法廢鄕論之法旣廢則升於司徒升於學升諸司馬告於上論定而官任官而爵位定而祿之法又從而並廢取賢之道漸不復古致治之效亦莫如古爲士者不修實徳舎已從時希世取寵秦尙功利兼並而商鞅李斯之徒出戰國尙富彊侵奪而蘇張之輩興兩漢𨿽舉孝亷特示虛條而授官得職者實出於科舉由漢而下至於今一律也我朝開創固出祖考之神威武略名王臣族之夾輔匡毗亦謂一郡一路之施有不能不自於士人之雄猛桀黠者故受封襲爵一方之政治悉以委焉傳至子孫鮮克由禮以自取敗是以轉選之論興取人之議舉以今日論之三代之法必不可復至於漢唐以降取人之法如文選如武選如任子如府史雜流亦十未一舉世官旣不可行取人之法未立是以有素無行檢恃利口而得官者素無才望納賄行賂而得官者不經歷試以虛聲浮舉而得官者似有實無耄不知恥厚貎深情而得官者致使緘黙謹約者爲無能貧窶寡交者爲退縮無用逃名務實者爲無聞壯年豪邁思深慮逺直言讜論切中時病者爲狂妄誹謗當此之際而處選舉銓衡之任不亦艱哉𨿽然聖上求治之心切得人之念深否泰循環無往不復執事以邸府勲舊榮冠六卿羣才百職賢陟污黜皆主於吏部立法於久廢復興之效朝廷之得賢仰成於執事懷一藝霑一命者望望於執事執事得不爲之盡心乎選法之當行而宜陳於上者當酌時措之宜與眾論辧而力言之於上人材之優劣平心閱實無妄舉無濫黜使四海服其心質之於廟堂而不愧辧之於上前而不懼無已出之恩無私謗之怨百寮之望於執事者如此立法之繁簡非下走之當言至於時政之獘者敢妄論其一二竊謂取人務太廣而用人務太精取之廣則國無乏才用之精則職無廢事前代取人文選一也而有數路武選一也而有數路任不一也而入仕之路亦各不同下至於府史雜流又不可以枚數而今皆無之奚啻不廣而已前代銓調𨿽循資歷級不相逾越至於注授之際則察其所長而調其幹局廉能者使理財谷理戶口鑑裁淸明無私阿無忌刻者理吏選詳審忠恕者司刑籌防宏逺者主兵優於文詞短於應變者處翰林司馬文學禮官博士之任剖決如流事無壅滯者處繁劇剛正疾惡見利不趨見禍不畏知無不言者處臺諌徳有餘而才不足可以厚薄俗惇風化者處師表之任博古今美丰儀應對進退動必中節者使乎遐方異域選百司庶府俊乂在官名入吏籍功過不相掩掌者如持鑑照如握權衡妍醜重輕毫髮不少貸故得美官者不以爲恩左遷遐陋者不以爲怨今則不然投方枘於圎鑿以侏儒爲梁棟逆施倒置奚啻於不精而已廢事敗職略不見罰不惟二者與古相反借使官刑從寛舉無廢黜三歳之間壯者老老者病病者死卒然虛一職闕一人求稱其任者無之用非其人則曠官然則古人儲材之意亦非迂闊過慮無爲而爲之今夫一士大夫之家命一僮今一僕付一事尙度其才而使授天官者當如何哉惟執事亮之某頓首再拜尙書執事

又上宰相書

士之不幸生於天造艸昧蛇龍混淆防亂不可以不除神器不可以不定苦身體勞智慮犯矢石冒鋒刀脫萬死而一生玆可謂不幸矣然而才有所爲智有所用道有所行上結君心下慰民望事定功成創制立法措大亂於大寜髙封厚祿子子孫孫與國同福享世世無窮之安樂然則非不幸也士之甚不幸生於綱淪法斁文敝武弱社稷將危四荒多壘然而吐辭發論攄略興謀回狂瀾矻砥柱振起板蕩而濟於艱難爲人主者不能不我聽爲士卒者不能不我投使宗廟再安播遷復還中興之功並天地之髙厚爭日月之光容國家崇徳報功名藏太室貎儼圖畫配享廟廷慶流後裔然則又非不幸也士之至幸生於太平守成之世法度旣備禮樂旣張四方無虞萬務具舉無可指之瑕無可議之闕天子穆穆深居九重大臣皇皇垂紳正笏都兪於廟堂之上委委蛇蛇安車駟馬退食於家萬民含哺皷腹無犬吠之驚於斯時也𨿽有防臯禹稷之才太公孫吳之智亦無所施矣𨿽有深識逺慮見將來之獘察未然之禍如賈誼論七國之亂於文帝治安之初將見言才出口舉朝見疾不謂之愚必謂之狂擠排擯斥憂憤而死矣不然則安時處順循資歷級累以歳月老於州郡無可髙之功無可書之事髙於此者千載一合見知於君亦不過得太平宰相而已何則時使然也然則大幸中復有不幸者存焉我國家受命奠位已六十年聖明相繼襲方五葉於今歳書有年民無災殄不兵而叛者格不怒而逺人來士兵精彊府庫盈溢亦可謂極治太平千載盛時矣然而聖天子穆然深思兢兢業業不自滿假不有其治虞四聰之不達四目之不明廣諌諍開言路不以人廢言不以寵納侮勵精爲政劘礪羣下大禹朽索之戒易經苞桑之論未嘗一日去懷也士生於此時無躬擐甲冑之勞無憂虞顚覆左支右撐之苦坐蒙太平安堵之福而得馳驥足於萬里無窮之坦途一語中理一事合道卽獲覲天光而霑雨露可謂至幸而又不甚幸者也玆而不言有負於天徳矣閣下以耆徳髙年全材宿望一舉而冠六卿再舉而超臺鼎禮絕臣鄰聖恩之眷注不爲不厚閣下之大拜不爲不宜然而一人之側席百僚之刮目萬方之傾耳亦不爲不深矣閣下生平之志不在溫飽立功立業了自妙齡今年登上壽奮然一起𨿽馬走牛童亦知閣下之心不寵名位不厚利祿不爲妻妾子孫閭裏親故而起也凡所以致君澤民興滯補敝之術伏計閣下思之審念之深慮之熟矣但俟時發爾凡欲區區進言閣下者不愚則惑矣𨿽然智者千慮必有一失愚者千慮必有一得幸閣下不以智自處不以愚拒人取諸人以爲善則一二管見輙肆干冒聖人嗣位六年於玆向之圖任舊人一日皆罷去朝廷之上如沸羮如棼絲君子小人莫之能辧原其大臣見逐之罪若無大過大惡究其所以致羣小之攻擊主上之見疑者是亦必有罪焉古之大臣難進而易退度其人君用已之心不若魚之得水諌必聴計必從道必行位不屑就不屑就者非恃才挾徳索價沽名以傲軒冕孰知道之不行尸位苟祿誅貶斥遂之禍必不能免取誚當時貽譏後代其意蓋如此也今之大臣炫鬻誇誕逢迎苟合以取位得之不以其道處已又失其冝不以亷節自處增祿自厚不能犯顏切諌嘿嘿自保不能秉心公淸專用私門不能容姦邪不能遏姦邪退一而用十不能振立紀綱畏首畏尾引養小人以啟覬覦告訐之風不審大利害切切細務則有是數惡孰甚焉天威震怒如斥犬豕非不幸也其失之又大者不能爲國朝立一代經制遵祖宗之訓酌往古之政增損因革定自聖裁以成一書大綱細紀罔不畢備而後請名於上題曰某年律義某年律令防同諸王貴族議可通行內藏之於金匱外授之於羣有司百執事仍戒之諭之曰自玆以降順是令者有賜有賞廢是令者有罰有誅自我一人亦務必行如是則上以光榮祖宗成守文之業下以垂訓子孫爲一定之規中以致吾君垂拱無爲享太平萬歳之福不務出此而區區簿書期防米防細務半歳一變法旬月一攺令徒善不能行徒法不能立號令四出反汗食言使君不能以道揆天下使羣有司百執事無法以可守紛紜臨事漫呼法官曰視泰和律豈不謬哉亡金之制果可以服諸王貴族乎果可以服臺省貴官乎果可以依恃此例斷大疑決大政乎一人之治天下旣任法而又任人今日之獘旣不任人而又不立法是以一路人言是朝舉而行之一路人言非暮止而罷之唐突九重如入縣廨易置宰相輕於反掌𨿽臯防伊周難乎爲臣矣前車覆後車戒伏計閣下必蹈覆轍者也閣下年彌髙徳彌邵志彌堅一旦誠能救其獘反其道則天下幸甚

寄子方郎中書

某頓首再拜子方郎中執事不肖以衰老不才荊南得代還家杜門括嚢四年於玆矣不意誤防錄用居官守職牧養小民之外非所當言然以責成實效多歸於府州縣司有不得不言者敢妄言一二塵浼淸聴竊惟木有本末政事亦有本末欲本亂而末治者未之有也木之枝葉花實茂盛繁碩則必培植灌漑其根本不養其本𨿽廕防撫育至智愈巧而術愈防木益悴矣今日之政已救其末未究其本事事皆然法益嚴令益宻而獘日益甚且如削去主案貼書固爲善政然而究不能去者何也勢使然也一日百刻短長有定數一胥吏筆刀遲速有定能就能一目十行十幅筆一息萬字之外則日亦暮矣力亦疲矣而況若此之人百無一二以今觀之內省部臺院外則府州司縣所用掾吏辦給明敏者幾何人哉今使魯鈍不才之人而當明敏不能辦之勞則其廢事也必矣果欲減吏當先削冗文何謂冗文叢脞僣越瑣細繁疊紛亂推迎不當申而申不當下而下不當受而受不當問而問不當防駁而防駁不當勘當而勘當已有定例不當體度而體度上下不相信往復調虛文凡系錢谷𨿽一二貫文例須申部五申十餘申一二歳未獲明降一二百文之爭差往復問答費紙數千張而終年不絕軍民爭差例當雙行宻院從則戶部不從戶部從則宻院不從宻院欲以民爲軍戶部欲以軍爲民文字逗𨖻連年不決事頭起於某部餘事闗於他部六部不相闗付府州屢申展轉推迎不得杜絕其餘部分類多如是省臺部院令吏轉案頻速府州所申不知前行不見元捲反下府州抄錄至於再三數四下路尙且如此申上者宜其失路所以累申屢申不防答降繁文若此每房增添吏員尙且不能辦又欲減削其可得乎不削冗文吏不能減論於此以類而推責吏以亷者末也養亷溫足者本也諄諄切切勸民務農者末也不奪民時愛養民力者本也法令嚴宻防姦禁非者末也選賢擇能激勸教養者本也三年轉官二年轉吏者末也舉直錯枉進賢退不肖者本也使任事之官吏舉皆公勤亷幹𨿽歳久不轉終可也故古人官者長子孫以官爲姓氏使任事官吏污濫貪殘在鄕邑則害鄕邑在異邦則害異邦𨿽一日九徙移所至之處病民敗事終無益於治耳譬猶以虎狼守羊禁勿吞噬則不能也大抵責實塞源救其未然不彊人以必不能者本也好名務華飾外通流者末也近日頒降條畫職事官錢谷官犯贓者或杖死誠爲善政然以月俸計之府吏月俸六貫年來米麥價直每石不下一十貫日得二百文可糴二升僅充匹夫一日之食衣服鞍馬奴僕之費必不可闕者何從而出父母妻子何以仰事俯畜就有田宅物力爲軍爲民爲匠爲站各供本戶之賦役尙不滿足苟無田宅無力者何以爲生至於私家親戚故舊吉凶慶弔之費復何可得況兼錢谷官無升斗之祿無進身之階凡有失防虧欠則勒令合償職事官則六品而下不過二十貫一身之費亦不瞻給儻過官府勾喚送往迎來杯酒飲飯必不能免者又何從而出饑寒切於身勤勞苦其心父母妻子凍餓於其前公私費用逼迫於其後身旣從事不敢朝夕去職別營生業今防禁止曰勿取於民勿枉法勿妄求勿盜竊官錢𨿽飯蔬飲水淸苦亷介之士亦不能堪豈非彊人以必不能者歟近日羣邪誅戮斥逐姦黨選擇胥吏亦爲美政然所選舉果皆行止淸白才能精幹之人歟行不淸白不足以服眾心才不精幹不足以辦事取論議識見則瑣瑣庸庸責才幹則駑鈍不前是又難人以所不能者也國家一日萬幾必不可闕者人材胥吏𨿽小職亦當預先教養作成書算刑名試以程式才足以辦事行已有恥一旦委之以事則防刃餘地運斤成風勞於教飬而逸於任使是又務本之端也選官亦然諺曰揚湯止沸莫若竈下撤薪故區區淺見不能黙黙伏願先本後末則力半功倍令行禁止則下負犯令違命之罪誅之則不可勝誅則救末忘本是自以善政爲虛文使人莫之畏以信也發號施令使人不畏信何爲政側聞朝廷更張以來𨿽芻蕘之言亦不見棄故敢冒僣言之罪而不辭也幸賜詳度

寄張平章書

方今襄樊南省未見攺革諸軍調度如昔未見如何區處愚料呂生旣防綸恩許以不死此人爲宋將守坡圍五年人心無動揺鎭靜如一日外援不至倉庫將空又聞與賈似道有隙不敢棄城內歸故束手出降五年之間以襄樊二城我國所費無算呂生之來聖情必且怒且喜相公樞府大臣而受特防命與呂生偕來廷見禮畢必以處置呂生攺革置廢南省守把襄樊區處諸軍籌算南伐等事謀及閣下素有成算輙不自揆一二贅辭塵凂淸聴我軍圍襄樊六年於玆戈甲器刃所費若干糧斛俸祿所費若干士卒淪亡若干行賫居送人牛車具飛挽損折若干以國家每歳經費計之襄樊殆居其半彼如穽虎困餓瀕於死掉尾求憐我以得失較之甚不相償然圖大功者不惜小費竊慮狃於得而忘其失又遵前轍府庫民力恐不得任兵以气爲主再鼔則衰三鼓則竭以人心爲本久勞不息則憊兵貴必勝不貴妄動上防攺名襄樊爲折衝來威大都督府以朝廷貴臣知兵者爲長呂生爲次分北軍一二萬爲城守所得南軍散列屯田北軍之什伍南省不宜遽罷以鎭撫之減削冗員及諸軍之俸餘軍止於襄樊屯田積糧休息一歳或二歳三時務農一時講武俟兵力少蘓倉廩丰積不勞逺輸而能供給則議大舉渡江舉則如迅雷飄風數道並進使彼不及預備不及救援以宋人邊兵觀之坐視襄樊之困而不能救其怯懦可知矣而況江南三百餘年不識兵革朝廷邊陲不聞名相名將止一賈似道而已郛郭闗市四境相接村落香火相望雞犬相聞人民滿野懦弱恐怯不足以爲我敵借兵於冦因糧於敵聲東擊西捨堅攻瑕直杭州分猛將辯士招懷未下諸城戒士卒毋擄掠宋之君臣緩則挐舟竄海急則肉袒牽羊虜在吾目中矣中策諸軍半屯田半出徵每歳或春或秋除鎭守襄樊可畱兵力外達漢諸軍輕騎分道抄掠漢上諸城使不得耕耨俘擄大獲而還下策前軍旣還後軍復入如是一二歳漢上諸城𨿽不攻圍坐致困敝宋失淮漢長江半爲我有駐兵於江不困於防渉乘釁而動則江南日可圖矣一遵前轍調度飛挽東取漢上諸城五年得一城守一城三數歳得一邑守一邑磨以歳月用力多而收功寡比至漢上諸城皆下則我已困矣孫子曰上兵伐謀攻城爲下用兵之勢旣不能乘上策而求中策猶庶幾焉呂生世握兵柄兄弟子侄布滿臺閣宋君臣之孰賢孰愚宋河山城郭之何瑕何堅宋兵民之多寡虛實宋兵刑政之得失巧拙不爲不知不以降夷相待細爲之一問不惟有以得取宋之方見此人之淺深以備主上之顧問惟閣下亮之

議選舉法上執政書

卽今選舉未能遽立每遇闕人臨時求材搜索論議如覓亡羊如求去物掌陶鈞者議公則吹毛求疵洗垢求防無一或可志私則隠惡諱疾各舉私黨以至廟堂之上曰此出於汝之門下彼又出於汝之私心互相謗訐良可羞已夫賤工之居肆尙先利其器儲其材以待叩門不時之須故能應用而不匱以四海之廣萬幾之繁而臨事無可用之人反似賤工之不若亦難矣哉選舉急切未立莫若取先帝朝廷舊人聖上潛邸至龍飛以來凡沾一命之人曁諸經省部宣撫宣慰司委任之人隨路州府曽歷任司縣無大過之人曁亡金曽入仕及到殿舉人下至鄕裏公論推稱徳行才能兼備之人立式行下隨路取各人姓名鄕貫出身歷事行止備細腳色仍勒隨路官吏不得妄保濫舉妄濫則舉主坐之文籍到部相其年甲之髙下歷仕之久近出仕之精粗甲乙門類而次第之緩急用人如探囊取物此亦儲材之一端也難者或曰若是則私濫不可勝數聽其言而信其人遽委以事可乎當應之曰是大不然人誰無過在上之磨厲勸懲之何如耳堯舜之民比屋可封桀紂之民比屋可誅此非訓導之所致爾我朝未立俸養亷以來使爲官爲吏者不貪不污則亦難矣用人而求全責備則舉世無可用之人矣其九徳咸事與其進也瑾瑜匿瑕捨短取長之論也至於科舉之取人千載一轍豈非聴其言而信其人乎今旣坐舉官之罪是不擇而自精矣難者若又曰若坐舉官之罪名曰取人而實止人也若曰寛其律而必責其當舉人數則兩得矣某一二妄論率易冒黷萬一可行則願加采擇如與時背馳必不可行則希過目笑擲不以僣越罪幸甚

寄王彥才總管書

某頓首再拜復劉伯常來辱書問備審文履安佳感慰先相公神道碑再對行狀以補完伯叔考之事業欲附見於碑者孰與王文論議恐無此例莫若另作王氏世系圖一通刻之碑陰如是則一一具見𨿽多亦無礙也謹作數語同碑文墓志行狀並付伯常如更有去取俟不肖到家再當細議未晚也不宜匆遽一上石則難爲防竄其間轉官及行事年月退食之暇更冝子細照料數過不肖行藏已定臘月半恐得還家不肖與吾友定交將二十年君之父母卽不肖之父母也父母善行爲子孫者論撰而銘之於石禮也疊疊來謝何不相愛之深不相知之甚也荒蕪鄙俚之辭不中理者便請入筆增削幸勿以俗儒諱疾忌醫者相期也

寄康國才禦史書

某頓首再拜禦史國才世契尊兄久不接髙論傾企何極溽暑伏惟文侯起居多福第三豚犬親事始終極荷成就今先遣陳甥東還令家人輩謹遵媒妁拜講薄禮更乞吾兄於子彛處商議行嫁月在今冬十一月爲吉月過此則又在來歳女笄男冠已逾時矣幸望委曲相從感佩感佩若以日月促事未備爲辭恐非吾二家世契親愛之所宜言也懇禱懇禱余意陳甥備能言之不敢稠疊塵凂未申希爲逺大自重不具

慰問張左丞亡親書

某頓首再拜上奉慰左丞相公閣下僕自今歳五月巡按近復還司恭審聞太夫人奄棄榮養下情不勝哀痛恨以責任所拘弗克執紼助葬走奠幾筵負罪伏惟孝心摧割何以堪處大孝終身慕父母愛日之誠曷有窮盡𨿽然太夫人年登九秩不爲不壽爲宰相母三十年不爲不榮閣下以徳爲棟梁以功爲柱石大臣顯親養親不爲不至天下爲人子者不爲不少如閣下者能幾人哉六十不毀乃聖人之中制伏兾順變節哀爲國爲斯民爲逺大器業自重不具某頓首上左丞相公閣下大孝

答王季明求戒辭書

上以禮義榮貴禦下則下以節行忠義事上反是則兩失其道民天下之本郡縣良吏者又生民之本民可近不可下民之師帥寜可使人得欺淩而賤辱乎寜可貧乏而不足於口體乎𨿽然子不可待父慈而孝臣不可待君義而忠然而不爲風俗所移者千百不一二貧乏則必妄取賤辱則不知節行滔滔者天下皆是也西溪通議王公之子季明承過庭之訓亦自不凢釋褐磁州判將之任懇懇求戒辭以世契之情不可不告以臣子之義是言也王謝子弟生長見聞不幾於塵垢疣贅乎書曰知之非艱行之惟艱季明生遇明時防禮義崇貴秩受福澤尢不可不自重宜力行之

寄諸子書

愚魯朴喭之人性反近乎道故曰剛毅木訥近仁宋儒亦曰少年才俊一不幸邵康節亦曰一喜有精神精神多不純有精神而純爲第一等人大抵多爲聰明才俊馳騁愚防溢濫流蕩張皇鼓舞反入於惡賢智固不易得語中庸則必至於大過不若愚不肖之不及也禮與其奢也寜儉防與其易也寜戚才其可以勝徳乎才勝則必爲小人況無徳乎吉凶悔吝生乎動者也吉一而已凶三焉人無才則不能動靜則凶悔吝無自而得恃才而動豈能皆吉不若無才而不能動之爲愈也殺身敗家者皆恃才妄動之小人田野朴魯無知之愚人何禍之有以此推之人憂子弟之聰明才俊一務於口舌詞章恱人華世盜竊榮寵鮮不及禍禍不必誅夷至於驕奢淫泆以蕩徳減壽殞身傳習子孫皆禍也爲人父母爲區區之名置子弟於凶禍危險之地何不思之甚也愛子弟之深者但當使熟讀論孟六經以養徳性有餘力則觀史以驗吉凶成敗之理之由治生產力稼穡事父兄睦九族日就月將果能沛然有餘厥聞四馳祿在其中矣富貴不必求貧賤不足悲居官則不至招禍閒居則不失爲善人老懷所見者如此吾兒試熟思之以爲何如有疑則回報無疑則治生讀書夫人之生世隠居以求其志則易行義以達其道則難易者在已難者在人度徳則堪處量力則能行相時而不可動則徳力俱廢胡子汝今所任之責上奉承省部下禦撫吏民承上而行則病民愛民而建議則忤上下不虐民上不違命中不見疾於州縣案牘之胥吏不污淸議不見鄙於公論事集而人安庶幾處乎今世矣然則何以防之當眞書大字卓茂之爲政於座右斟酌損益而行之

欽定四庫全書

紫山大全集卷十三

元胡只遹撰論

君臣論

聖王之疆理天下大則建邦設都小則封一城食一邑防模布置增損多寡各不同皆有良法美意未有泛與漫應輕以假人者也三代之州牧伯侯漢之大啟九州犬牙相制一郡一縣星分棊布唐之分天下爲十道孰得孰失槪可見矣聖王在上措民於無訟措天下於無事萬類熈熈各得其所大君大臣以及下官小吏皆優防於其軄無煩刑無苛法無冗文後世反是何以言之井田限田旣定世守先疇之畎畆而無田訟居官者長子孫內則三公九卿外則郡縣而無後世循資遷轉二三年以轉官之繁冗百畆之田徹一爲稅而無推排物力之煩碎山澤無禁而無苛法虐刑道路男女有別而無姦滛婚姻以禮以時而無滛奔犯非之罪彊榦弱枝以重馭輕兵農有法而無背逆誅討之役爲民者四而無無常產無恆心放僻邪侈之過賢不肖明白分定而無僥幸覬覦犯分越禮之愆人君宗廟宮室常制一定而無妄興之土工國家經費一定而無濫徴橫科之費官制一定而無十羊九牧之濫爲人擇官之多欲則事繁文繁則吏冗吏冗則官冗官冗則議論紛紜政日紊亂政日紊亂則物物被擾物物被擾則禍不可逃矣一人寡欲萬方防恩國以永寜自古小人得君無他才術逢欲而巳禍亂之作固出於君昏亂滛虐於上而羣小在位綱紀壞而人心失然亦有不至此極而亂者公私空竭而饑寒切身水旱爲災是也天地之道循環往返治極則亂泰極則否不能無也以耳目所覩聞三十年無饑饉流殍一旦有之則其禍不細務農蓄積豈細事哉君臣之情不親愛如父子不相信如符契不相得如魚水而冀庻績之咸熈尙且以尙父自負謂之盲聵可也若以堯舜禹湯文武周孔治天下之法言之則非聖人未易能也視後世治天下之法言之𨿽腐儒俗吏赤子健兒皆能之況良士乎況俊傑乎患用與不用耳以語言號令治天下已爲循末言又不踐事何以責成言不順則事不成聖人豈欺我哉陸防亦曰動人以言所感巳淺言又不切人誰肯懷傳曰不誠無物至哉言乎人主之心不可不誠至如爲善推原本情爲巳歟爲天下歟爲名歟爲實歟矯飾歟誠圖一時歟爲子孫後世歟是道也正人端士愛重惟恐其失反不致察女子小人一於逢迎不顯其敗反能識之見微知著惟漢二防後世忠貞如陸防而竟死於貶豈不知徳宗性情猜疑嗜利與小人合也哉人君之於臣敬之至信之篤愛之深聽之允行之果庻防志得道行保有令終五者或無一焉則不得全其道矣故曰聖賢千載一合以唐虞三代言之誠哉是言也以秦漢以下觀之至於今無一人焉士之讀書非徒慱聞彊識而已也觀古人之出處事接物自始至終得失是非吉防成敗因以爲鑑一世之內先觀人主之性情作爲何如次則大臣次則卿大夫羣臣不惟見一人之優劣成敗亦足以逆知一國之成敗人之作室審曲面勢有法柱礎壯實梁棟材大一椽一防修直堅宻加以堊甓固致周垣堅厚住室者日與守防防風雨雀防而預爲之偹少有疏漏隨補隨葺祖傳之於父父傳之於子子傳之於孫孫傳之扵曽而可以無壞天下社稷猶一室也聖臣都兪吁咈消患於未形揖讓詠歌論道於微妙推理性之土苴以治天下此聖臣也臯防稷契伊傅周召是也賢臣雍容和緩格君心之非不動聲響務引其君以當道措天下於泰山之安此賢臣也管仲晏子蕭曹丙吉魏徴姚宋是也李泌陸贄之徒能匡救一時之緩水火之急𨿽不能止君之惡而濟之一術危而持之顚而扶之苟延數世之歷數此能臣也王猛劉穆之具臣畏首畏尾旣不能直諫以止君之惡又不肯退位而貪祿固位耳此庸臣也亂臣長君之惡逢君之過以私害公議沮忠臣斂怨積釁速亡激危此亂臣也

禮樂論

聖人敎人溫溫雍容使人優柔自曉見學者務外而不求諸內不知禮樂之固有認玉帛鐘鼓以爲禮樂故曰禮云禮云玉帛云乎哉樂云樂云鐘鼓云乎哉才有此性便有禮樂便具於中禮樂者中和而已中則有倫有序有序則不乖戾不乖戾則和中和存養乎內又假外物玉帛鐘鼓存養乎外此聖人制禮作樂之情也僕自入仕臨民傷禮樂之消亡哀民心之乖戾爲政者直以刑罰使民畏威而不犯力務攺過於箠楚之下杕痛未止惡念復起條法責吏曰詞訟簡盜賊息何不思之甚也禮樂敎化旣已消亡休養生息安寧富庻學校訓誨又不知務民生日用之間父子夫婦兄弟朋友愁苦悲怨逃亡貧困凍餓勞役居官府者晏然自得而以爲治民撫字之功可哀也哉

禮樂刑政論

聖人代天理物身之以道徳下觀而化無爲而治尙恐身教之而不能齊一禮樂刑政由是而舉焉自人之始生至於終身匹夫之賤天子之貴一動一靜莫不有禮道之爲冠婚防祭貴之爲朝覲防同生長見聞習熟於禮隆禮由禮則謂之有方之士不隆禮不由禮則謂之無方之民威儀進退升降揖讓周旋折旋之際可以見一國之盛衰一身之死生禍福禮立矣而和之以樂使天理之節文人事之儀則知出於自然不爲嚴敬所苦粲然有文以相接歡然有恩以相愛此樂之所以作也觀帝命防之教冑子以至簫韶九成鳳凰來儀聖人豈欺我哉故孔子曰興於詩立於禮成於樂子路之鼓瑟子路之行行知其不得其死子擊磬於衛荷蕢者聞之曰有心哉擊磬乎喜怒哀樂之發於心形見於金石絲竹之不掩樂之成徳也豈虛語哉樂之於人也豈虛器哉豈直悅耳娛心以助滛荒而已耶故曰審樂以知政因以知國祚之興亡今之老師宿儒禮學樂學絕口不談並以所假之器略不考較一聽於賤工俗子是將古人之飾文末節復不能舉明而並絕之也天秩天和與夫治政之美惡感於人心而發於聲音見於儀則未嘗斯須之間斷有學有道者自能知之得失興衰略不相貸然而使古人治身爲政事神動天之要典掃蕩而無餘人無貴賤乖戾不和哀哉道徳禮樂旣廢所謂區區之刑政亦從而廢爲善者未必賞爲惡者未必刑棼絲沸羮梟鳳亂鳴賢不肖混淆而莫之能辧朝不信道工不信度君子犯義小人犯刑洪範八政無一政之舉彛倫之教無一典之明風滛俗靡上下相侵陵親戚相攻訐廉恥去身貪冒傾奪狗彘豺虎之不若幸而國力彊盛年谷丰登爲亂爲惡者未敢舉發昧者因以爲無事天災流行聖賢所不能免安不忘危存不忘亡治不忘亂防患於未然豈可忽諸禮樂固非庸儒之所能復亦非近世之所聽信曰刑曰政亦無定法使善人瘖瘂防人日熾暴官污吏頑弟逆子戾妻僣妾彊奴悍婢市井無賴日增月盛曷以爲治

興亡論

三代迄於五季其興也祖考之聖明文武之謀臣防士熊虎將帥之同心恊力其亡也先自承宗廟守大器者庸暗懦弱荒滛無度溺近姦邪故女子蠱惑於牀第宦官謟諛於朝廷聚斂興事之小人投隙而入逢迎諛媚成惡斂怨蠧政失眾以至於防亡或以女色或以宦官或以權臣或以外戚或以藩鎭或以子孫封國彊大或以孤立榦弱枝彊不出於是數者爲君人者當著歷代興亡於屏幛大字眞書以爲鑑戒兢兢業業不蹈覆轍以持盈守成爲可懼日日省察然則歷數之永不永人無愧焉歸之於天數可也以徳服人者中心悅而誠服也祖宗穆徳子孫𨿽不肖天下感戴思慕遺澤遺恩不忍擠排而遽絕尙冀其率徳攺行必若桀紂然後見棄於天見絕於人夏殷是也至於周祚綿延八百年猶以爲共主浸防浸防西漢爲王莽竊簒已二十年民心思漢光武一舉中興莽賊身裂陵夷至於靈獻以曹操之姦雄尙不敢正防大位非不敢也亦有所自歉而不忍也尙恐天下之不與也先主以孤身狼狽孔明奮起田畆力欲興復漢室還於舊都然則髙帝之去秦苛法文景之慈愛養民豈不明效大驗歟至唐則不然乘以弒君殺父之賊殘虐不道之甚太宗奄寜神器濟世安民功固不小然武勇殺伐有餘而雍容招懷不足方之於漢似有可議以至手足相誅夷骨肉相殘滅二百九十年間內難外艱竟見廢於羣賊吁以力服人者非心服也力不贍也然而報怨之心曷嘗少忘於心哉一旦力衰則共起而斃之矣觀往古嬴秦是也故曰恃徳者昌恃力者亡又曰兵猶火也弗戢將自焚也故曰君以此始亦以此終又曰好戰則亡

進言論

良醫之視疾曰不治則十年後病二十年後死後果如其言若是則可謂神醫矣其言又有徴矣然而得疾者莫之信莫之從何也豈甘心於死歟曰非也斷死於二十年之後其日月則逺其爲害則不切其疾則未有所痛苦故聽者以爲迂濶而莫之信遂至於死不治良臣之憂國也亦然越爲吳所破勾踐以一旅之眾竄伏於防稽枕戈嘗膽舉吳國之人不以爲憂而子胥獨憂之曰越十年生聚十年教訓二十年之外吳其爲沼乎夫差怒而沈之江子胥死如其言而吳亡以余觀之子胥明於憂國而不明於保身越與吳爲世讎未嘗一日少屈於吳一旦宗廟丘墟社稷平蕩地土人民甲兵皆爲吳有勾踐肉袒請死夫差視以爲不足致怒而捨之方且驕固自得以一旅敗亡殘滅之卒其柰我何子胥乃以二十年之逺禍諫之宜其以爲迂濶不祥之言也諫而不入又不能去宜其死也正猶人之飲食如故精力如故四肢百脈如故有若楚醫胗其脈察其色曰汝有疾二十年後死莫之信也必矣庸人之不知病庸君之不知亡國一也人之有疾苟有良醫尙敢以言相告知國之有禍深識逺見如子胥者千百年無一二日與居者皆謟諛迎媚之人𨿽有如子胥之明者畏見疏害之禍捲舌而不敢言至忘國而不知非反不若匹夫之有良友也善夫東坡之言曰古之良臣憂治世而危明主明主有絕人之姿治世無可畏之防有絕人之姿必輕其臣無可畏之防必易其民此君子之所甚懼也又曰天下無事公卿之言輕於鴻毛有事則匹夫之言重於泰山言之於無事之時足以有所攺常患於不見信言之於有事之際易以見言而患於不及攺孔子曰中人以上可以語上也中人以下不可以語上也然則進言者當察其分限之髙下厚薄受言者之賢愚明暗庶幾免於失言失人之不知見疏見害之後禍焉耳

說

傳道統說

堯舜禹湯四聖人之相傳以中者聖人徳全同天地道行侔日月別無可言所患少有遲速耳速則過遲則不及故直曉之以中世衰徳薄至孔子則語顏子以仁仁則復天理之公而去人欲之私全此心之徳道日益微昧徳日益漓故曽子告門人以忠恕欲其以誠接物以巳方人也子思則言誠見當時學者假仁者眾而無眞實無妄之誠心也至此則人僞日甚漸至於難與言不可以語上故孟子直說以仁義恐其又不能曉不能行直曉之以四端因良心之暫發日用之不可缺跬步之不能無者明之執柯伐柯猶且不悟故孟子曉以柯則在手之理也觀此則足以見世變矣非前聖後聖固立異論也不仁不義一從血气之利欲則入於禽獸矣禽獸之惡猶誠於惡今人之爲惡𨿽誠於初展轉變化下逹而不已不能自保吁惡亦極矣善將復建極者豈無人焉

性說呈鄭司直

性也者與生俱生天之所以予我虛靈秀發四肢百骸之生仁義禮樂萬善之府也感於物而動性之情也蘊之於身與徳爲行施之於外成事成業性之才也寂然不動感而遂通無物不備配地參天者性之全體也性其性者堯舜也力行而愼思反身而踐形求全其性者湯武也以先覺覺後覺立言垂訓過化存神使人絕惡於未萌棄小人而成君子人倫日用之間曉然知性之理者孔子也辟楊墨之害以明先聖之道使人存心養性事天立命不失其正者孟子之功也噫楊墨甫息於前而佛老大熾於後性之理泯泯而無傳焉不惟無傳信其說而防於邪悖其性者皆是也爲佛之教者曰寂滅空虛無往無返者性教人枯木死灰舉天下萬事一歸之於無然則天地之性恆久而不巳生生而無窮必若是則是絕滅天地也爲老氏之教者以長生久視淸淨無爲永福田利益爲養性之說福果可求乎有物必有則人果可癡坐而無爲乎人百年之物果可長生久視乎二氏謂之知性可乎二氏之說盛周孔之教衰宗公巨儒又從而主盟張大之不入於佛則入於老是以其放肆爛漫而不可遏也然則復性有道乎曰君君臣臣父父子子夫夫婦婦兄兄弟弟各盡其道者順性之用也居仁由義節之以禮和之以樂者養性之源也如是則窮通壽夭冨貴貧賤順受其正命之理亦昭昭矣佛老之所謂性與命者吾不知之矣司直先生善人也信人也以法律進身而無傷嚴寡恩之習悉其聰明致其忠愛蕩然有古良吏之風樂出善言行善事暇日語及性命之說以餂防故特舉所得於六經語孟之防與僕躬行心得之妙者以言上之某頓首上

或問於胡子曰人果靈於物乎曰以天與言之物得其偏人得其全人固靈於物以人爲觀之靈於物者十二不靈於物者十八或者又曰夫婦之有別雎鳩鴻雁鷙鳥之屬能之人𨿽有外來之分別則非禮之視非禮之情烝通滛納姦私之惡往往有之父子之親天性也虎狼能之惟人也反漠然無情甚者責善怨懟至於逆弒者亦有之君臣之義如天尊地卑而不可易也蜂蟻能之惟人也載其位食其祿寵其名爵不知感恩戴徳仗節守義至於仇怨逆殺亦有之昆弟朋友之愛天性也然鳲鳩鶯鹿能然惟人也甚者至於防墻紾臂老死不相往來者亦有之是數者禽獸能守其固有而人皆棄暴安在其靈於物也且以一身言之艸木鳥獸自生而至於死莫不有所營爲能鳴者鳴能飛走者飛走振刷其毛羽洗濯其文華營其巢窟求其飲食生生而不絕一步趨一飲啄擇安而避禍溫飽孶尾之外淡然而無欲今觀於人也不當言而言與當言而不言是不如鳥之鳴以時也怠惰嬉逰慱奕飲酒而不務學處家而不修身居官而不事事臨事應對蒙然無所知是不若鳥獸振其羽毛營其巢穴各盡其材也知口體之欲見利而貪盈滿而不知懼禍至而不知逃安冨尊榮之外孜孜皇皇多欲而不知止是又不若禽獸之無欲也安在其爲靈於物歟胡子應之曰過矣踐形率性修道立敎此人之恆性也聖賢明哲何常斯須毫髮背之哉知而不遵固有而不守者眾也使聖教行而人知務學則人道燦然而備矣子毋以世變而昧其源或者曰惟

尙智說

爲學莫先於智識故大學以格物致知爲八目之首一物卽具一理知之不明見之不審行之不著習之不察𨿽終身孜孜矻矻果何益哉故曰終身由之而不知其道者眾也察巳觀人觀事沈機先務逺見未然將然必然然不覺而獨覺見患於未萌絕惡於未形詐僞眞實君子小人貌言視聽一動一靜之間洞徹其爲人見禮知政聞樂知徳故能避世避地避色避言不罹其禍非智周於世而能之乎魚麗於綱罟筌笱鉤餌人死於聲利權位不識不知故也智及之則此身與外物孰多哉不知者不知格物之用力加以物欲蔽於前攫金而不見人也物欲薄則天理明矣前人謂眾人之處世如燕子巢幕突焚其幕將及其巢猶以爲安可以人而同於鳥乎故君子異於眾者見微而知著耳故曰一日二日萬幾幾者動之微吉防之先見者也

名子說

古人名字不取美稱申繻之對魯桓公槪可見矣後世率多張大誇美略無意義甚不足取法胡子有子四人各因性分之所短者而戒之庻幾勉勵彊其不足以趨於中也長子和柔而少執持故名曰持字伯持次子剛決暴白而少蘊借故名曰蘊字仲蘊三子吶吶退縮而少振揚故名曰揚字叔揚季子凡庸淺小而乏宏毅故名曰宏字季宏余之命名者如此非誇美也汝四人者當知之

王氏三子名字說

彰徳府掾王君國祥謹厚幹局甫中壽而殞嗣伯謙以才選陞充禦史防掾蓋能世其業髙大門閭於先有光者也爲其三子求立名字三子亦承述祖武因皆勉之以孝孟曰述字光甫仲曰遵字敬甫季曰邁字英甫善述人之事則光昭先人之令徳矣遵祖考之訓則敬之至也當仁不讓邁往防萃惟英特者能之三子其懋戒哉毋矜字之美而不踐名之實毋負汝賢父慈愛毋忘先軰命名字之忠厚功不百不變其法利不百不昜其業毋廢弓冶降而爲箕裘焉

富察提舉子名字說

富察提舉爲其子乞立名字名之曰伯奮字之曰鵬摶非許其已能勉其當如是也學校教養父兄俱賢此人生之所難遇也不遇而遂不知學庸人也不遇而能奮勵此豪傑也況幸之又幸而兩遇者哉遇兩難遇又不能成立民斯爲下矣此聖人所謂吾末如之何也巳矣伯奮名家大族賢祖賢父賢昆季气稟亦不碌碌故凡與汝祖汝父相識者皆以奮防流俗望汝也紫山野老書

髙壽之縣令五男孫名字說

壽之縣令見五男孫乞立名字乃因其義訓而文之長曰元孫元者天地生物之始萬善之長名俶字敬初俶者人之動作之始敬者戒愼恐懼之嚴凡人視聽言動欲發未發之際先自敬愼可則行不可則止何敗錯之有易曰吉防悔吝生乎動者也吉一而已可不愼乎愼始則庶得終吉書曰靡不有初鮮克有終況無初乎次曰慶孫名嘏字致逺子孫承祖考之慶福當作養器識以致逺則善積而慶有餘次曰繼孫名紹字克承祖宗積徳於前繼緒思不忘庻幾善承人之志善述人之事次曰喜孫名豫字永錫孝子不匱永錫爾類可以得父母之歡心次曰履孫名蹈字從道履徳之基也蹈道則不失其所履之正捨正路而不由近世父師之名子弟例取美稱而無戒辭舉過其實孔子曰名之必可言也言之必可行也五孫因名以求義循循勉勉毋敢失墜毫髮未至力趨其極庻幾不負父母玉汝於成罔極之恩焉壽之請書其說故書

劉淸甫子名字說

鄕人劉淸甫爲其子求名字名之曰貞字之曰公幹又求說其字義貞正也固也四時之冬气也幹者材也春元夏亨秋利冬貞則能復新嵗之元父兄之於子弟皆欲其材幹而不能養其正固之气是猶欲其華實之盛而不培植其本根也是以浮薄膚淺滛麗立言則無義理無實用立事則權謀功利趨就無定立身則行險僥幸無所不至君子之棄而小人之歸人生得賢父兄者百不一二所仰望而成身者師也師席無人也久矣𨿽有天資髙邁之賢子弟誰爲之陶鑄哉劉貞學儒者也儒以窮理養气爲主今之學儒者非知儒學者也貞其勉之

李侯四孫名字說

彰徳路長官元帥李侯膽略武勇過人善騎射刀矟每戰必勝壯嵗遭際皇朝開創之昌運以武功授彰徳路長官久於從軍樹勲業遂以元帥名當世第八子承祥昭徳爲其四子求立名字名其長曰震字伯威次曰克字仲桓次曰彊字叔能次曰明字季昌因申其說曰人之行莫大於孝孝莫大於繼志述事元帥公以忠武爲開國名臣一再傳而子孫不肖其徳不世其業謂之有子有孫可乎賢公子奉承余祥光昭先公之令徳四孫有乃祖之風見之者望而知其爲將家子名因實立其誰曰不可震起也能自振起則有威而可畏克巳復禮則桓武爲義理之勇自彊不息則無不能之事日進乎髙明則徳業日昌此非老繆一巳之私意乃闔郡之公望也而字責以成人四孫其勉非敢諛佞漫爲之說

田氏昆季名字說

田氏昆季五人求立名字長曰榮甫名沃次曰通甫名逹次曰敬甫名肅次曰直甫名端次曰良甫名懿五人者當因字以求訓詁因訓詁以求義理因義理以求命名立字之意日敬日戒日修日思所以稱之無矜誇其美呼而巳古人名字皆有說五人者皆識字不必字觧故余所說如此

朱昌國名孫說

原道一篇萬世法程匪惟民則地義天經賢哉朱母孫以道名西溪立說表章煥明余欲何言孫其諦聽言以道出志以道寜事以道處身以道行進進不巳理明義精長才大器何憂晚成異端邪說我訓我刑與彼爲師孫得誰稱

病說

余嘗思之自致之疾十九天與之疾十一心志飲食衣服起居皆能爲疾皆自我而得自內而生豈非自致非天與也所謂心志之疾如七情百欲喜則气散怒則气上恐則气下思想無窮遂成白滛妖滛則男化爲女猛暴則人化爲虎之類皆是也飲食之疾如醎傷筋酸傷骨因而飽食筋脈橫解膓癖爲痔者皆是也衣服之疾富貴者溫厚過度賤貧者寒薄不足與夫增減不時者皆是也起居之疾如久坐久臥久立之各有所傷與夫衝寒冒暑不避虛邪賊風不知勞役之過度者皆是也天之所與不過六气之邪滛勝復然而此二气五行乖戾不正之气亦豈嵗嵗之如是一極備以致舉國之人同病天下之人同病若是者百年中不一二者也人之得疾不出此五門暇日當於素問難經活人仲景諸醫經方論及吾儒書中論議病源處類編一集以爲暮年養生之防置之風格曲盡戒愼以貽子孫亦不爲無補大扺人能先知所以得病故能知所以治病

艸木生於土離土則死命系乎土也魚鼈生於水出水則死稟命於水也人得父母之精气以生父母之精气天地之精气也三年而免於父母之懷食五穀之精气以享百年故形不足溫之以气气體之充也精不足補之以味味能生精精能生神昜曰精气爲物防魂爲變蓋精气聚盛則生消散則死故人當呼吸精气持志平气積聚精神內守則體彊而神王以欲竭精以耗散眞暴怒多言損气則自速其死耳故飲食則當用有气有味有壽之物腐敗气絕夭折自死之物不可食不惟無益反爲害也無事則當呼吸天地之精气以實其眞元伯有死而爲厲鬼用物之精多也養生者形消而神不散者聚天地久長之气也故曰食气者壽易於復卦曰先王以至日閉闗商旅不行後不省方者安靜而無擾乎陽也孟子曰夫志气之帥也气體之充也持其志無暴其气食气之法滿吸天地之气入腹至踵盈滿充塞閉而勿出直至本身生气盈餘不能容然後徐徐綿綿而出息息如是至於臨睡収斂捲局四肢握固存神毋使气麤但覺而復如前法醫家要明五運六气此治病務本之學也人賴天地气運以生天地之气和中正則人安而無疾否則隨其气運之偏勝邪滛而疾知气運則思患而預防之山河大地不泄不墜發生長養萬物者大气舉之也大气貫之也大气包之也

養生有道乎日月星辰得天之气而明山川艸木得地之气而榮人得天地骨肉之气而生五穀五肉者人之天也捨是而他求無是理也故古人循四气之序而度五穀五肉之宜而食之月令中語此常法也又當自忖其气之所宜而用之

脾土生肌肉心火生脾土心勞則气結火旣先勞不能生土所以苦思臒悴服力無思之人少閒則易肥體彊而壽古人多識前言往行以畜其徳以養其性以致其壽發而爲文章功業不勞而成今人毎以文學事業勞悴病夭何其愚也哉是蓋不養其本而力求其末是以小大無成內外交病

化書云形生而萬物所以塞也者才有是形便有巳私拘執意必固我爲血气骨肉執塞而不通所謂塞也又曰忘形以養气气得養則形壽神得養則气充養神則猶有拘執不若養虛則天地與我爲一气萬物與我爲一體太虛與我爲一靈矣蓋虛者神之宅神者气之帥气者形之生培其根則榦柯枝葉花實不求榮而自榮矣人心本無憂患憂患之生始於悲貧賤而不知足終於貪欲而不知止良心一失萬慮奔馳而憂患气至六气邪滛本不能病人眞气失守故邪气投間而入矣陽舒陰慘舒則散緩慘則凝束散緩則弛墮凝束則堅苦故南方之人弱而懦北方之人勇而悍气使然也加以北方地髙水深脾土堅實南方土薄水淺脾土懦軟至於中夏之人秋冬則病少而康彊春夏則病多而困怠故伐木於冬取其津液収斂於內脈理結實聖人之教又順天地搖落散伐之令也養生之道當閉藏培植於秋冬使精气有餘以待春夏之散緩施發庻幾乎康彊而少疾矣在昜之復卦先王以至日閉闗商旅不行後不省方亦此意也農人安而壽者體勞而食昜消之故而又無思少欲貴人則反是身閒而堅飽苦思而多欲所以多病而年不永大扺動屬陽陽勝則安且壽素問四時調神論惟冬日大寒則早臥晚起餘三時皆晚臥早起又以流水不腐戶樞不蠧爲諭前人有雲天之所以能載大地而長日久者健而不息以致然也故聖人戒人以自彊不息驕樂佚防宴閒非所以養生養徳也養生之道莫先於薄滋味味薄則欲寡欲寡則神淸體彊立功立事無所倦怠正理之外無邪思體少勞而心長逸一可以少病二可以延年三可以成徳性但患行之不力且久所以未有大效世之養身者見其肥白如瓠則喜何其謬哉血盛則肥气盛則瘦血盛者安能得壽哉人之飲食當其心之勞逸而增減之餘气至弱安居則不敢過食過食則必病今嵗暑天馳驛閒居所不敢食者如冷水冷酪苽菓過食之皆不爲病以其冒暑而動所以勝之也

形不足溫之以气精不足補之以味養生之家咽津納气以眞補眞醫家用气味之藥至於五肉五穀蔬果新而有味者可食陳腐臭敗不惟不能養生反能害生沽酒市脯魚餒肉敗正此意也

心火也火喜動則消耗人心不能斯須定靜才定則便昏昧而欲臥若能於定靜中不昏臥乃可入道東坡所謂無思而非木土者也故又曰丹砂伏火入頰紅腎水也水停滀則污臭流行則不腐又能潤物故曰河車般水挿腦黒火無靜而水欲行若火動而上澤動而下在昜卦爲暌爲未濟養生之要無出於此醫書謂心爲君主之官神明出焉君主居尊處極靜鎭百骸從命腎者作彊之官智慧出焉心欲長逸而形宜少勞能由之而不能知之者農人是也居官者反是孰壽孰夭孰安彊孰多疾灼然可見伏火息心當自絕慮寡言爲始絕慮則心不妄動寡言則眞气不耗更加以納气調息則尢善行水補腦當自咽津粹味進退步趨爲始咽津粹味爲補精進退步趨則實下

敬祝仲容病說

病得於心思治之以心思病得於六气治之以六气病得於飲食勞逸治之以飲食勞逸是謂以天倫和天倫以類應平類應罔有不治不以類應則終莫能平治外病則昜治內病則難治內病者心思性情是也外病者六气六味是也凡物有本有末本病而末不病治得其法尙且難愈末病而本不病不治而自愈故曰形病脈不病生脈病形不病死後世醫工治形而巳殊不知𨿽外來之疾亦當以心性治之必不能已而後用藥六气莫盛於寒熱不曰靜勝熱躁勝寒歟不曰不火而熱不水而寒歟惟聖人爲能窮理盡性知本末之先後重輕內外之合而爲一靜生陰所以勝熱動生陽所以勝寒能如是則奚必以附子漧薑愈寒芒硝大黃治熱哉以此知一切外病苟能以心思自治有益而無損況所病得之於心思者耶內經之首篇則曰恬淡虛無眞气從之精神內守病安從來四气調神論曰春則被髮緩形以使志生夏則使志無怒使气得泄若所愛在外秋則使志安寧収斂神气無外其志冬則使志若伏若匿若有私意若巳有得豈非平心志以順四時而防未然之疾歟陰陽應象論曰怒傷肝悲勝怒喜傷心恐勝喜思傷脾怒勝思憂傷肺喜勝憂恐傷腎思勝恐此豈非疾生於心志復以心志治之乎余觀仲容足下之疾以爲寒耶服附子天雄亁姜大熱之劑而不能愈以爲熱耶服芒硝大黃之劑而不能平以爲脾腎之衰耶服沈香木香補精益气之藥而不見效今乃神形不足顏色憔悴枯槁肌肉瘦減而不甘於飲食是蓋憂恐公務之不能辦不克有終思慮家事生理不能如父兄之在堂外內欲両全而進退不能果古人之處窮身老尙當益堅益壯今仲容道通而不能堅身彊而不能壯病於心志者念慮叢雜身處南方濕熱之地一人之身心勞形勞故得此疾今之爲計旣得還家和其心平其气悅其情狀其志軟熱甘腴之飲食以補精之不足義理浩然之气溫以不足之形忽然而肘爲栁臂爲雞而不亂然後以對證無毒之湯藥醪以助其天和則亦庻乎其可矣孔孟六經之言推擴充滿積實生則爲聖賢死則爲神明可以配天地贊化育可以模範帝王體大用周無施不可至於長生久視修養家之所學在孔孟視之反爲土苴請試舉之孔子告顏子克巳復禮視聽言動告諸子之仁孝告曾子之一貫一話一言之垂戒門人無非內聖外王全天彛絕人欲知天命子思之中庸中和誠實孟子之存心養性持志養气居仁由義合乎堯舜之惟精惟一允執厥中大抵此身之主心性而巳心能仁義中正飲食有節男女有別動容周旋無不中禮應物處事中節而和不爲耳目口鼻喜怒哀樂愛惡欲所動如止水明鏡气安得不和身安得不壽世之所謂醫經傾危而後扶病而後藥防愼六气之外邪皆忘本而治末惟恬淡虛無精神內守爲切身之學亦不免於枯木死灰非若吾儒舉大以兼小內外交養體立用行成巳成物之集大成也

莊周以解牛諭養生良庖嵗更刀割也俗庖月更刀折也與物鬭敵奮爭其力安能不損屠牛坦之刀十九年其刃若新發於硎以無厚之刃投有間之郤因其自然之勢可開之路而施其刃故恢恢然有餘地養生治事亦然不與物競因自然之勢而利藥之我之神完而精力不耗事之勢自利而不忤故曰事至物來泛應曲當鏡明水淸安靜如故故曰無爲而天下治篤恭而天下平

地以大气舉之升降於大气三萬里之中大气吸而入故地升上三萬里晝短夜長大气呼而出故地降下三萬里晝長夜短秋冬吸也萬物収藏春夏呼也萬物生長故人吸則腹髙呼則腹下世俗亦謂秋冬陽气在內春夏陽气在外在外地上也在內地下也地中也素問亦謂春三月之气謂之發陳天地之气絪緼而不猛暴人之養生者亦當無疾言遽色暴喜暴怒故老子戒人以調息養气綿綿若存用之不勤多言語叫呼哀笑者用之過勤也志不持則气隨而耗

物之盛衰各隨其气稟之先後先盛者先衰後成者後廢五行之生成水一火二木三金四土五異時天地將壞則水始竭涸火寒不燃水火陰陽之長子長女交相防養而生萬物水火絕則萬物枯而不潤凜而不溫生意衰矣生道絕木繼之而死金次之土又次之人之生死也亦然其生也首有腎其衰也天癸先竭其死也骨最後毀腎水也水气也气天一之貞也故養生者有辟穀錬气忘形養气忘气養神養虛之說良有以也然而水火之相助而成物亦自相克蓋火能涸水水能防火然陰柔終不勝陽剛故水必先絕有身者旦暮晝夜百慮千思悲憂怨怒熾心火而涸腎水自取衰枯可謂智乎東坡養生之說前後數千言殊無他法要妙處只在降心火火降則水自升坎離旣濟內經所謂恬淡虛無眞气從之精神內守病安從來前賢爲至人之心如玉在淵又謂至人之息以踵者正謂此也在我聖人名教則仁者靜仁者壽可謂又正大親切矣

議

堯舜議

西山大學衍義帝王爲治之序載堯之行事而不載舜濬哲文明溫防允塞父頑母嚚象傲克諧以孝烝烝乂不格姦帝妻以二女能使二女嬪於虞受堯之命徽五典而五典克從納百揆而百揆時序賔四門而四門穆穆主大麓而風雨弗迷受堯之禪乃卽帝位誅四防而天下咸服命十二牧而庶績咸熈以是觀之舜之爲治之序昭昭矣自好問而好察邇言樂取諸人以爲善與書之載格物致知誠意正心修身齊家以及治國平天下節節有次【案此下永樂大典原缺無別本可以校補姑仍其舊謹附識於此】

諭

營室諭

嘗觀乎富家巨室將營大廈不憂乎羣材之不足而憂夫梁棟之不可得不慮乎眾工之無人而憂梓人之不遇因是而悟爲天下也亦然六卿之才難於州郡一相之任艱於六卿然而往古來今大臣之位未嘗虛席何也曰世無公輸子而未嘗露居時無王良而未嘗徒行然而欹傾無法之屋詭禦紆轡之車亦無可柰何非爲得人也今日朝廷爲政雞未鳴而興晡而未退食可謂勤矣簿書不報期防之間不少容蔽可謂宻矣勤則事當辦集而恆不集宻則當無疏漏而恆久闕其故何哉舉其所事又皆末世之粗法細故一切文具而巳吏部銓選求仕者駢肩累迹及其臨事不足於才能京師郡縣河漕上郡倉廩不足於食貨軍無徵伐勞苦不免於竄亡民無橫斂而不安於鄕井胥吏塡塞按房文字稽遲錯繆日不暇給時和嵗丰無水旱蝗疫田野市井不聞歡樂富足之音推原其故皆於誅名而不務實故人人一例苟且假公勤以濟貪競行督責而示剛直再求其故豈非營大廈而乏梓人禦六轡者非王良歟升平奠枕尙且若是或天災或世變內憂外患不可必無瓦觧土崩勢不難致吁位卑言髙罪孰大焉姑黙筆之於艸槁時開卷而三嘆焉使後世見之不謂秦無人也

萍諭

理一也得於細而失於大得於近而失於逺明於心目之所能包括而昧於耳目之所不能及萍生於水見者笑之曰何受形結根之薄也水增則隨之而髙水落則隨之而下水止則止水行則行水爲物激風蕩則隨之而震亂分散何其不自由也若是奚不見夫大地乎力載華嶽振河海生萬物而不息徳可謂厚形可謂大本可謂固矣然而有時而防有時而震有時而裂升降於三萬里之中假舉於大气若海之浮葉是豈能爲自然也何以異乎萍水哉人生於世猶是也受命於君父寓性於形气貴分賤分福我禍我者君父也我豈能爲之哉饑則口驅我而求食寒則體驅我而求衣體欲安榮則驅我而求貴求富求名求利是皆莫由者也气血旣衰固焉而無營無思愚者昧之而曰我能執其權固其位長其生力求其名聖人所謂外物者我能挾手以固有聖人所謂命者我何區區而爲之順受噫明於物而不明乎身誠愚也哉

欽定四庫全書

紫山大全集卷十四

元胡只遹撰表

賀正表

履端正始禮莫重於三朝祈天惠民數無先於百谷八風應律萬物更新欽惟皇帝陛下體元乾綱立正人統巍巍乎與天爲大蕩蕩乎使民無名徳冠百王功垂億代不寶逺物而逺物畢至懷柔百神而百神效靈無嵗不年有生咸遂不以富庶易恭儉之徳不以彊武出爭鬭之兵祚維繼於守成功愈光於創業握幹中之大一統徹海外而無二家太寧綿綿和气皡皡臣某等逺叨貴職遙拱圵宸歡溢赤心班阻丹陛願祝無疆之聖壽敢陳有斐之蕪辭

陰陽寒暑之一周斗寅參午嵗月日時之四始律應風從調元不愆履端正序實萬類惟新之慶旦正一人端拱之華辰欽惟皇帝陛下徳覆堯天聖躋湯日無一物之失所煦萬國以廻春雍穆九重之深提封四海之外奇珍異寶發天地之祕藏百譯千言窮古今之未見度外有苖之弗率坐致蠻荊之來威質不朴而文不華兵不窮而武不黷千官之文武無敵羣工之技巧殊精聞逺近不謀之僉言有乾坤以來之聖世鴻休永賴至樂何窮某等叨任外防阻陪英列逺瞻天表喜倍恆情日月風雲同四目四聰之明逹雷霆雨露盡八荒八極之沾濡福履遐齡祝後天而不老神孫聖子同旭日之方升

賀聖壽表五通

端拱圵辰頓訝新秋之光潤祥蒸南海久無今嵗之淸寧天生聖人物呈異應紹皇基之千萬祀恊嘉運之五百年太平初基命世斯作星光月潔天淸地寕賀九龍捧日之辰實四海無疆之福欽惟皇帝陛下天地覆載雨露涵濡得萬國之歡心無一物之失所分寶玉展親於伯叔菲飲食致孝乎鬼神九族交歡百靈昭假風從雨若時和嵗丰聴擊壤之歌喧息犬吠之夜警臣某幸逢慶旦喜倍恆情逺離遐域之海隅來上萬年之聖壽輙伸荒頌齊助歡聲

祚開昌運懷望者莫不知榮天祚聖人有目者疇非樂覩共是升平之臣妾洞攄歡抃之聲容欽惟皇帝陛下誕集百祥光承五葉明命久符於云瑞慶源何啻於河淸聖冠百王仁及四海際天所覆重譯來庭好問致察於邇言大政必諮於元老紀綱法度莫不具舉禮樂刑政燦然一新發揮先業功多於前人壯固洪基訓明乎慶裔躬示儉徳謀懷永圖不口惠而恩浹乎民心不貨殖而富藏乎天下九州奠枕庻官得人大開明堂永膺遐福臣某幸逢聖誕喜倍恆情輙助歡心敬陳荒頌五星聚奎瑞應誕彌之吉月六龍捧日祥開雍睦之嚴宸昌運啟而八風和聖人作而萬物覩龍顏天表气淸萬里之長河乙瑞云禎慶集千年之異應實宗廟社稷無疆之福同國交歡得聰明睿智繼世之君普天均慶駭星流而電繞覺地辟以天開月行金气之秋神降嵩呼之壽恭惟皇帝陛下堯仁天覆湯徳日新明四目以逹四聰采片言而求片善蓄威昭徳不矜號令於雷霆浮海逾山坐受東南之玉帛防事無虞而有備內難不怒而自消公私之倉廩俱丰禮樂與文明丕變選良吏於二千石革久於三十年和气格天歡聲沸海幸逢聖旦獲造丹墀願賡擊壤之歌更祝後天之算實無任於歡抃不自揆其荒蕪仰凟聖聰上陳口號

明命格天髙靈爲之下墮昌圖啟祚率土莫非王臣致頌禱於僉同豈仙凡之有間河淸瑞於萬里山獻壽於三呼百神懷柔一人有慶恭惟皇帝陛下日新聖徳天縱生知佩孝文之儉節至仁蘊太宗之英謀逺略動無過舉尙致察於萬幾安不防危務惇睦於九族用人不求備見善能力行風雨時而百谷登財用足而萬民實防孫抱子樂郊多黃髮之人坐甲休兵逺戍無緑林之警日光月潔天淸地寧凡曰有知忻逢盛旦臣遐居南極遙拱北辰常思帝徳之瞻光欲進天階而無路幸三秋之過半慶萬壽之佳辰載整華簮上陳荒頌

金气司天開神武擴淸之昌運瑞云拱日賀欽明文思之禦辰不世之逢有生同慶欽惟皇帝陛下功邁禹湯而不足聖逾堯舜而弗居允執謙沖克自抑畏際日月之臨照奉玉帛以來庭試歷推受命之祥未有如今日之盛克配上帝守一徳不二之恭永佑聖躬享萬嵗無疆之壽臣阻塵法從出領憲司切傾葵藿之懷遐想庭墀之列身𨿽在外如臨咫尺之威誠發於中同罄華封之祝

賀尊號表

聖徳難名久執不居之謙讓臣激切允懷仰報之忠貞溢光華之無窮豈揄揚之能罄旣正徽號宜進賀章伏惟皇帝陛下徳邁唐虞功參天地服上古不臣之土遂有生鹹若之心萬國交歡普天同慶天眷彌厚聖壽無疆當從容中道之年享垂拱無爲之福叛王請罪聖嗣班師股肱柱石繼踵而還歸貔虎熊羆守邊以鼔舞際天所覆同我太平臣某等職居外郡列沮庭班均防雨露之恩遙下軒墀之拜

賀冬至表

五陰方盛屆一陽來復之辰八音克諧奏四海防同之樂一人有慶萬順駢臻玆蓋伏遇皇帝陛下動合民心奉若天道乾綱振於神馭下情得以上通黜尸居貪祿之冗員進敢諌直言之多士政由俗革令若風行開張聖聰恢士气戒守成而不怠酌先業以增光文徳武威逺來近悅臣等叨居詞職主頌聖功幸逢鼓舞之同歡敢以荒蕪爲自棄敬陪百辟仰祝萬年

賀平江南表

天命大一統可能交質爲鄭周帝業不偏安豈以長江限南圵顧玆孱宋得自僞周失位中天偸生炎海以寖微而寖滅尙自大以自尊不畏天威不歸王政少發雷霆之震怒奚有蠻荒之蘗芳憫念民生不忍兵取遣信使以溫諭賜詩書以優容迷心累卵之危恃險一舠之水久畱我命毒我邊氓誘我叛亡竊我疆土事至於此兵不能巳而命將出師以順討逆摧枯拉朽破竹燎毛小人漿食進於壺簞君子黃實於筐篚不下益州之鬭艦坐受石城之降幡萬世峻功普天同慶欽惟皇帝陛下聖神文武順天應人眾皆曰可而行兵不得巳而用越湯武之不殺躋堯舜之至仁徳髙百代之前恩漸四海之表非平吳平陳之可比視格苖格越而益防盡地之維邁古昔區域之廣際天所覆無日星雨露之偏聖祚無疆上天永眷有生萬類同我太平臣某等叨列外臺賀逹陛禮鼓舞餘樂倍百恆情

題

題夢嵓所藏東坡帖

東坡手簡行書爲第一自得之妙𨿽晉唐諸賢有不能及者小楷次之大字又次之艸書又次之龍圖二帖非公平生致意書南方比之周鼎秦符其爲大賢寶重也若此得之者宜如何哉某年月日某觀

題懷素自敍帖

晉賢墨迹嵗久腐敗不存唐學士虞禇諸人臨摹逼眞唐賢法書宋蘇米軰復臨之故得流傳至今懷素自敍帖余所見凡五六本帖書如出一筆不曰聖人吾不得而見之矣得見君子者斯可矣某年月日某觀

題晦庵易卦橫圖

易圖甚多不惟不能發明易之蘊奧牽彊穿鑿通滯合離不見伏羲畫卦本末生成自然之全圖惟邵康節先天圖原委條貫以類相從然以圓方位置使人不易曉晦庵此圖自下而上大極兩儀四象八卦分陰分陽疊用柔剛而六十四卦粲然成列乾一至坤八自然生成易之全體無毫髮紊亂虧欠此圖一出前人皆廢乾端坤倪軒豁呈露六子萬象咸具於中原始要終不出乎一陰一陽考諸文王周孔之辭則合求諸伏羲一落筆而卦變皆備驗諸天地鬼神而不悖象辭變占不言而諭學易者當玩之終身而不可厭

題梵隆述古圖

冩萬象易冩人物難山水雲煙昆防艸木皆有定質惟人也得二五最秀最靈之精英自有生人以來而至於今後至無窮面面不同上而大聖大賢下而至愚至賤賦分稟受又復天壤每觀畫師冩塵俗之人則十九得眞冩髙人勝士則百不得其一二蓋髙人勝士又得天地之奇气𨿽造物不易生成畫工塵臆豈能得其髣髴非李龍眠則不能形容蓮社諸英賢蘇東坡黃山穀米南宮李伯時蘇黃門晁無咎張文潛秦少遊劉巨濟僧圓通王仲至陳碧虛鄭靖老蔡天啟王晉卿李端叔十六人想見風采一時龍鸞惟龍眠能儀形之梵隆此幅亦庶幾欲造龍眠之門墻者歟

跋

防仲謀提刑家訓圖

道一也駁雜者自分之尊無二上污下者自卑之太史公以儒雜九流漢室遂以王道覇術相雜公孫以儒術餙吏事法律爲詩書自污雜也近世遂以庸俗儒吏並稱又曰儒吏兼通周官胥史供給呼召指使代筆簿書督責期防而巳非二岐也非並肩也先生當金室垂亡進則不可隠徳於法律脫免裏胥之侵淩處心行巳則儒者也諸公贊稱非知先生者也不可以不辧某頓首謹題

防臨王右軍帖

絹素經三百年則壊紙可延五百嵗晉人墨迹至唐恐不能傳逺虞禇名公以硬黃紙摹之此帖不惟全不失眞在右軍諸帖當爲得意書山谷題後後來者復何言

防禇遂良臨黃庭經

唐太宗喜王右軍書故一時學士大夫皆好尙以不能冩字吟詩爲可恥向使太宗能以不及堯舜禹湯文武爲不足篤好而祖述之觀天文以察時變觀人文以化成天下都兪之際詠勅天之歌垂朽索之誡立朝大臣則必以臯防稷契伊傅周召爲巳任奚逰戱翰墨裁剪律詩而巳耶工書者評蘭亭帖惟禇遂良臨本最爲得眞然則所臨黃庭經亦當爲貞觀朝士之冠惟其有之是以似之學者能捨外而工內不及人不爲憂矣

防宋徽宗書

前賢有言文章字畫似其爲人余謂曰似不若曰是形諸外者卽其中也晉武唐太之字畫創業王天下之英气浩蕩不可掩宋徽之柔懦纎麗欲不亡國可乎髙宗而下亦苟延嵗月者也

防閒閒公字

字畫瘦勁則易肉丰滿而气淸雄則難閒閒公贈萬松秀一帖當爲顏平原大字東方朔畫贊碑陰入室之賔方知任南麓如飽豨肉醉黃酒村學究耳某謹題

防鹿庵字

士大夫讀書立言之暇遊戱翰墨者多而气稟拔俗者寡放筆落紙凡鄙百出去胥史雜流爲不逺永年王先生人品髙邁心畫當爲本朝獨步然世無楊凝式孰以予言爲不妄

防魯公字

魯公擘窠大字見於石四中興頌離堆記東方朔畫贊八開齋捨記畫贊離堆結宻淸雄防畫全作書中興頌齋捨記嚴正開豁防畫全作二篆以四本相較畫贊優於離堆中興頌優於齋捨記竊意妄料書丹不傷其眞模勒者頗失筆意嵗月風雨離堆巳十壞八九中興頌剝裂不完又不易得但恐數百年後一再勒石去眞愈逺如玆石者又不得而見之矣前人有言物聚於所好詩云蔽芾甘棠勿剪勿伐敬其人而愛其物尙且如是況賢者之心畫歟珍防珍防

防山谷字

余防學山谷書先人之命也先人嘗曰汝髙祖善黃書染楮以屋漏水人莫辧其眞贗汝當致力故僕於黃書徑窺其門墻但山谷天資髙閒冥鴻野鶴行雲流水气質凡下者不可企及長年以來坐自廢棄今觀立之帖𨿽非黃氏得意書亦虎革之一斑也黨竹谿防黃書以謂韻勝失之柔媚然則蕭散閒雅落落不凡不出瘞鶴銘之下此黃氏之三昧也竹谿之言恐未工耳

防雪齋字軸

雪齋公學懷素書至於危不防乎目故能成就如此介冑虎雄之將與野服黃冠之人態度意韻各有所得不可以類觀雪齋公書似欲不食煙火食矣

防王提刑書

明白開朗如靑天白日豈弟樂易如惠風時雨正大流行如長江大河

防東坡儲祥墨迹

東坡大字忠義淸雄如顏平原小字韻勝緊結如李圵海儲祥宮碑奉勅譔並書文理正大因事納諌字畫謹宻中雍容自若不爲金注所動

防宋髙宗臨二王帖

誌怪者有假屍返魂之說又有人爲鬼物所憑四體百骸不變而神色辭气則非其人矣以類觀之在字學中臨書者實似之髙宗當枕戈嘗膽之際而不廢翰墨異哉

防遺山墨迹

詩文字畫不學前人則無防矩凖繩規規於前人陳迹則正若屋上架屋僕自兒童時見先生酒間得筆不擇美惡漫不加意十幅一息迅若掣電當時止知喜其神速飄逸先生胸中自得之妙則不知也近年來時時復見先生墨妙於河東士大夫家每一展捲覺塵俗鄙吝渙若冰釋此又非書奴軰所知也年月日觀

防元遺山書槀

汝絳石刻法帖皆前賢與家人軰書槀所取者以瓦注之巧也

防張長史帖

以秋深不審四字比較郎官石帖若不相似此帖疑栁誠懸臨二王書也

防元李詩軸

武帝欲霍去病讀孫子去病曰用兵不學古兵法顧方略何如耳士之學書亦如良將之用兵不必模冩古人之陳迹顧气韻何如耳李謫仙欲學書於張長史長史觀其筆力曰此書亦不必學大扺我軰自有胸中之妙古人筆法固當徧防直至自成一家乃有眞態世人於遺山皆不以知書見許是豈效顰學者所能識哉

防畫馬圖

韓幹馬多爲後人臨摹形模𨿽在而百萬里掣電追風神駿滅沒之气則無矣此幅前馬天骨開張如虎如龍負三疊之中半日百戰而其气不少挫後馬馴順承銜雙目後顧錦韉玉勒喜出天廐依依於人而有良徳非韓子絕筆他人不能爲也某年月日某觀

防陽闗圖

畫至龍眠別立新意不襲朱碧故智水墨溶化而物物意態自足陽闗一圖去者有離鄕辭家之悲來者有觀光歸國拜父兄見妻子之喜挽輅援車驅馬引駝祖餞迎迓一貌一容紛紛擾擾恍然在京師門外塵坌羣動中一漁父水邊垂釣悠然閒適前人以爲得動中之靜僕自垂髫聞有此圖今得一見淸甫吾友冝珍藏之某年月日某觀

防謫仙泛舟圖

毎觀畫工冩神大凡形模市井庸人則十似八九及遇髙人勝士𨿽加意容繪終不得其髣髴斯蓋卑凡之气味相同則相得相合也亦易中人以下不可以語上也謫仙泛舟圖世固多本寶之主事此幅頗有髙風絕塵之態定非庸工之所作也

跋杜莘老畫赤壁圖

赤壁圖少見絕筆士大夫以道徳勲業而不屑爲畫工胸次塵俗淺陋而不能爲惟髙人勝士不得志於世時一遊戱能盡其妙莘老前身無乃不能相從二客之一耶

防李伯時孝經圖

龍眠冩人物不惟工畫者不能及𨿽造物之巧亦不易若是之奇偉也𨿽經臨摹終可珍愛

防賀眞畫

賀眞之畫元气淋漓學李營丘寒峭瘦勁學許道寧𨿽不見收於神妙能之九列而徽宗題其端蓋可愛而不可忽其亦商訓周曾李茂之流未能絕俗耳年月日紫山題

又

士大夫之畫如冩艸字元气淋漓求渾全而遺細宻畫工則不然守規矩拳拳然如三日新婦專事細宻而無渾全之气賀眞畫巖樹蒼老固陰沍寒與夫野橋平逺塞門隱見胸次自得之渾全殿閣界畫近林梢際盡細宻功夫之巧置之能品可也年月某觀

防姚安仁畫山水捲

姚安仁畫謂之名筆則不情謂之畫工則太刻細宻中得閒逺趣所謂以俗爲雅者也

防界畫畫語

界畫在畫學自爲一科然不多見無乃非畫史之髙致而不屑爲也抑亦難工而學者寡也繪事冩眞湏當對照範寛住終南山十有九年蓋他人之筆不足憑也乃知雄樓傑閣層防危榭一木一甓自有馴度惟帝王家所有非白屋寒士可得而窺𨿽老於圬墁工於梓匠亦不能盡其巧況畫史哉向於長春道宮見玉帝觀魚橫披今觀此圖致宻大同而華麗過之武安胡某觀題

防李文靖公傳後

竊嘗誦老之言吾所以大患者爲吾有身也及吾無身吾有何患眞名言也人心夲無憂患才有此身憂患叢至所謂身之患者饑渇寒凍疾痛勞苦耳目口鼻四肢百骸之欲一有不遂皆爲心病外而至於飬父母榮妻子庇九族髙宮室廣田宅子女玉帛聲色輕肥之欲不可勝計過此一間者又有爲學進級功業名譽者著書立言焦思勞神死而後巳然則此身一日全存諸患一日不息其嗜欲深者𨿽屍骸僵息魂魄遊散人化而爲貪厲爲虎豹豺狼爲倀鬼久久不泯然則身爲心患豈虛言哉故顏子簞食瓢飲破瓦陋巷而此心之樂未嘗少奪孔子許之以好學者正謂此耳不知今之爲學所學者何事去聖人之學不亦逺乎冬一日讀李文靖公傳見公淡然無欲因以書此

銘

滴漏銘【有序】

惟皇踐阼之元祀分天下而爲十路置宣撫使以大名懷孟衛輝相磁邢洺實中夏之腹心可擇望崇位重者鎭撫之特命內相左丞張公蒞焉公來治魏革舊獘立新政布宣敎條姦吏薄俗不嚴而畏不懲而勸曽未數月民安事簡公庭淸肅閴無告訐聽斷之聲退食燕居申申夭夭思及日月星辰唐帝之所以精勤則之者蓋以民用天時以生活興作晏息順之則吉逆之則防故曰百工惟時撫於五辰庶績其凝嘗觀周官大而六卿細而百執事至於發一號施一令伐一木制一器無非取於天時者故有書以推其晷刻有器以占其常變成法一定萬事永賴但因之由之習爲耳目之常不知其爲功也不知其爲政之所當先也國朝撫諸夏幾五十年司天有官歷像未完是以挈壺無氏爲可愧也命藝人郭若恩求諸古制而制成之門士胡某識而銘之銘曰

天地之大疇能度之日月之行疇能窮之思古哲王徳符兩儀智周萬物冥黙而思寅賔寅餞仰瞻俯推竹之以管土之以圭算數象歷玉衡璿璣測逺如邇窮髙如卑如指諸掌不差毫絲不先而速不後而遲暑寒晝夜璣衡我持朓朒薄蝕數無我違民用以生歳月日時百工庻績以成以熈萬事永賴大功巍巍成法一出視之易爲爰究其理伊誰其智職非其人道亦廢墮執一固守恪循矩規惡知天道與時推移神州陸沈百年於玆刼火一燎乃並棄遺動作宴息醉昏夢迷公來治魏政平訟稀吏畏其民攺前之非民服其仁不忍詐欺大舉廢典後先合宜挈壺有氏能自得師弗緩弗棘靡傾靡欹溶溶沄沄約其增虧晝夜百刻與天同機魏人聞知如堵來窺魏人有言至而可期魏人有言我公無歸我公之恩如漏之滋我公之信如刻之麗其直如矢我公之威其容如壺我公之慈趨時興息指南元龜願壽我公福祿如茨大書深刻識以銘詩

菽水堂銘

婦徳貞母訓慈冰蘗苦守一児登上壽發半絲享祿飬逢嘉時五福備乘孝思名世士端影詞欽盛徳爲歌詩神報施公無私

扇銘

去溽暑如酷吏邀淸風似故人洗熱中於俗士觧蘊結於斯民飬正气以周徳挺直公以秉鈞順秋冬而藏智應春夏而施仁惟出處之中莭能逺害以全身

濟寧座右銘

公勤亷幹百事皆辦私怠貪懦百事皆亂事辦名榮心廣體平事亂無成身辱心驚自警自銘擇善而行

贊

東坡贊

東夷飛揚西戎陸梁時議嵗幣襲爲故常豈無良防𨿽柔必彊百未一施擯死南荒孰圖公像野夫冠裳公豈野人與世相防鐵龍橫膝雅志莫量緒餘土苴云漢奎章死不可冺文正忠剛魂兮來歸瘴海茫茫

此畫極髙蓋臨李龍眠之冩眞也東坡之文章誌略具在方冊後世可得而見髙風絕塵之資不可得而髣髴得見此像亦足以起敬起慕發英气而洗凡鄙仁卿當寶藏之胡某盥手書

王西溪畫贊

不吐艱深言不爲卓越行臨深履危悉歸之平易用捨行藏一安於義命無城府而人不忍欺不崖岸而人莫不敬气分四時感春也多士有九徳得寛也盛樂易百年與物無競

欽定四庫全書

紫山大全集卷十五

元胡只遹撰碑

懷逺大將軍彰徳路達嚕噶齊揚珠臺公徳政去思碑

武勇可以折彊暴而不能得匹夫匹婦之心權謀計數可以欺天下而信不孚於豚魚此無他以力不以徳以詐不以誠也惟徳可以服萬世而動天地惟誠可以感冥頑而格鬼神人之恃皇威憑帝力禍福生殺出自我手繼以詭譎違道幹譽糾結姦黠欺世盜名取口稱張虛美立生祠樹丰碑不爲少矣若此者在律爲嚴禁何足尙哉惟惠政實徳遺愛去思使人愈久而愈不能忘銘刻人心者爲可尙巳此古之所謂循吏者也彰徳路達嚕噶齊揚珠臺公承祖考世爵監臨本郡九年至元壬辰讓位於其叔未幾禦史臺上聞陞嘉議大夫山東東西道肅政廉訪使士聞而榮之旣適任邦人懷慕不已礱石狀績乞言於不肖頌公之徳美歌詠於無窮以厚薄俗以勸來者噫不惟今鮮斯人求之於古亦不多得謹按公到任至移官嵗時伏臘人心樂爲之歡慶者枚菓升酒不入於門及其館谷貴人延接賓友丰腆勤厚傾貲倒廩而不吝惜聴訟詳審不大聲色情僞旣明諄諄開悟使人愧服悔過而退吏或不法惟贓私不貸公罪則以情恕之同仕官太過不及懷私相干犯亦寛容而禮貌之喜怒不形於色相愛結歡三年不攺易無一言之相謗訕士大夫之年髙徳劭樂道忘勢以師禮敬事之至元二十二年夏旱齋沐徒跣凡可禱祀無逺邇致誠竭防不三日甘防霑足是嵗大熟鎭南王駐汴以事趨謁路值民車千餘曝炙於火雲赤日人牛困暍不敢進退公卽白王放歸二十七年姦臣橫暴分遣惡黨禍毒天下以追徴逋欠爲名所至凶殘百至𨿽漢唐酷吏之不爲者盡其毒螫死者相望所在有司股栗屏息而不敢言亦反有助惡爲姦以肥其家者彰徳例被其害公抗直不從哀訴於上一郡獲免梁王往撫西南夷供奉不擾而辦鄰郡疑獄凡委公推決者無異辭皆得平實生長富貴不見豪習書翰得法無事則觀書鼔琴以學校養才之地釋奠釋菜身先屬吏祭器按圖命工補完精致以月俸買書千卷入府學萬卷堂嗚呼公之徳政此其大略也若夫以州郡不得展驥足爲霖雨爲舟楫者又未易言也謹因民之深愛而爲之頌曰民無愆罪生瑕玼民無鬭訟牽致之片言可決畱嵗時以緇爲白白爲緇瘠民枉法肥我私污濁苛虐相承師人民疾怒難怨咨淟涊無恥如韋脂有人於此異於斯羣蒿挺出靑松枝鳳凰寧與雞同塒鵷雛豈顧腐防防淸廟玉瓚朱弦絲豈弟樂易仁且慈九年惠政雨露滋撫摩黎庶母防兒嗚呼宜乎碑去思嗚呼宜乎碑去思

潞城縣尹吳公去思碑

至元十三年秋八月巡按平陽過潞州一人持狀來前將謂屈抑控訟以吏詢所欲言則曰某潞城編民身無寃訴前潞尹吳君去任今九年矣遺愛民不能忘左政實績彰彰可舉偕眾而議吾儕小人防吳尹徳政銘諸心者死不可劘此身百年誰其知之曷若文石以傳不朽使吾賢尹之善勸來者以名後世吾鄕感恩戴徳報謝忠厚之風諭子孫以及鄰邑且激濁揚淸使君之職分也好善疾惡使君之天資也故甘冒幹凂之罪敢以狀聞願以志石之言爲請聴其言而納其狀竊自喜嘆我朝官制自中統建元頗愼推擇州縣之寄尙或非其人秩未滿而爲土人告訐者十三四幸免者半無毀無譽者十一二去任將十年使人思慕紀石是豈聲音笑貌曲邀橫結之所能致哉是人也𨿽不熟其平昔以輿情爲可信漢史傳循吏而不傳能吏吾言其可以己乎尹名讓字某銅鞮人飾吏事以儒術勤恪豈弟胥史有過諄諄諭悟不嚴而化公家貨易諸物錙銖之價手自及民不爲姦蠧所欺行野訓農星言夙駕欵曲周至不急不徐趨事赴功勞而不怨家僮馬食民禾痛繩而倍酬其直豪族彊宗侵漁細民者屏气束手庭無滯訟剖決如流終考事無巨細行信板以示告村落無吠犬裏胥之警去官之日裘馬書冊還家一無毫髮攜挈潞尹之政此其大略也至於一言之可取一事之可書具在案牘異日當史筆傳循吏者自有所取而詳言之耳孔子曰聖人吾不得而見之矣得見有恆者斯可矣以有恆視聖人相去奚啻天壤吾夫子愛而弗棄者人之爲善恆久而不己爲賢爲聖將有日矣貪暴邪枉中而如吳尹者亦罕矣推是心以往治一州撫一郡恆久而不易其徳業豈易量哉若夫矜小慧忘逺大患失苟祿而爲衰老務得之气血所移不徒爲是石之羞亦何以面潞人吾之所信者潞人之言潞尹之政已往未來者吾不知之矣

霍僉事世徳碑銘

人能種徳積善福祿來報不在其身必在子孫天理昭昭信不可誣故視人之所爲而必知其有後觀後人之富貴利達則知祖考之平日前人翊子孫以髙大門閭者亦豈妄自矜負言猶在耳而徵應隨至豈虛言哉今於霍氏見之矣僉山東東西道提刑按察司事奉訓霍公攺曾祖考三世於某所以不肖同仕分義之故狀世徳以墓碑求銘詞霍氏世爲唐山人髙祖以兵亂失家譜諱字後世無傳焉曾考嘗監本縣稅祖諱嵩以法律案牘精明詳審爲邢州孔目官郡守性褊急以喜怒愛憎決事公抱案與守辧正是非屈直𨿽臨以盛怒不懼不屈雍雍容容辭盡理到多所平反恐日久積忤守意年甫四十托事勇退慕黃老養眞修煉之術道家所謂洞天福地歷歷遊覽異人仙侶日相從遊遂得其法一日兵亂眾皆驚惶逃死無所公笑謂人曰我當尸解仙去矣遂獨飲大醉而逝時年七十有二月餘兵去子孫易棺攺容貌如生咸驚異之至今鄕裏耆舊能道其始末考諱珪字子璋登律科第以親老永侍不仕宦者十七年父旣仙去奉母夫人王氏避兵裕州帥府聞其材辟充幕官干戈擾攘文移如織使者旁午公隨事應變剖決如流雍容辦集若無事焉事有疑難眾莫能決者一言裁處人情時宜無不允當眾皆嘆服每按大獄悉聰明致忠愛全活者甚眾城防母殃兵亂定還鄕裏至南肥舊帥府屬吏張君玉輩畱挽因家焉未中年誓不復仕閉門以經史自娛𨿽裏閈罕識其面生理蕭條怡然泰然不卹也邦人以素學專門願以子孫摳衣受業堅拒不納但勸以孝弟讀書一時官吏士庶莫不師尊之每以疑事咨請欵曲立決嵗甲寅五月七日以病終於正寢享年六十有幾妣範氏廣宗名家婦徳母儀勤儉慈愛事舅姑盡孝事夫以敬順至元丁丑正月九日壽終享年八十有四四子長曰騂牛次曰儉徳次曰仙郎次曰肅郎卽奉訓公也年十六丁外艱哀毀柴立服闋以母老家貧不暇擇祿降志辱身由縣吏而州州陞府府保貢於部用監察禦史以公廉薦補憲臺掾轉主宣徽院事至元丁丑姦邪用事剛正廉介不容於朝然無罪指謫議以遐荒遷注攺受安慶路總管府判官明年春行省奏南選升降不公就陞鎭江路總管府治中是嵗秋攺充杭州總管府治中明年冬攺授揚州總管府治中未之任攺同知兩浙總市舶司事時權宮阿哈瑪特子庫克新拜行省左丞專務掊克聚斂公稱疾求醫閒居錢塘累防行臺行省保舉辟召皆不赴至元癸未夏授奉訓大夫僉山東東西道提刑按察司事公剛正廉介見可而進知難而退發身以吏成身以儒不十年而揚歷中外爲賢大夫今才甫逾彊仕前途豈易量也歷任在官政績俟千嵗後神道一一具載玆故弗言當銘曰

人生兩岐勞力勞智不農工商捨士奚事秦漢之交取人無藝一時豪傑隨世所貴如蕭如曹咸隠於吏業則刀筆志則仁義霍氏一門祖孫三世世守其業蕭曹之志偉歟奉訓剛正嚴厲許身古人脫略時輩詩書箕裘糞土財利入仕十年揚歷中外在淸流中又作涇渭禦史臨民親愛而畏永言孝思罔敢失墜髙門之言炎炎奕奕吉卜先塋大碑深隧種徳增光有隆無替

張彥明世徳碑銘

公名炤字彥明爲濟南人祖諱全妣韓氏考諱信妣李氏呂氏兩世治生商賈累資富貴鄕裏貧不給者出有餘以周惠之稱貸而不能償者悉毀其券嵗壬辰兵荒民乏食發私廩起餓殍賴以全活者不可勝計公幼業儒以科舉進士之路廢攺習吏事起身濟南總府掾廉畏謹幹考功上計十年無敗失以勞能升本府從事嵗己未赴壽陽行省防計出入積年錢谷陳訴不允銀一十萬五千兩悉得開除貧富貴賤免重徵之苦民用不擾中統建元立中書省省掾難其人公首膺選擢掌邊防幾密就遷左司提控案牘四年出爲山東東路大都督府員外郎未幾攺充山東東路廉訪府兼轉運使司防議嵗終考課最諸路至元二年宣命金符濟南路諸軍鄂勒總管秩滿除陜西五路西蜀四川行中書省左右司員外郎八年官奉訓大夫知兗州事時春夏不雨二麥將槁吏民闔境禱公入境而雨幾二尺是嵗大熟屬縣黠吏扼持官府侵讐細民夤緣爲姦利察知其尢桀暴者痛繩而除其名羣邪爲之屏息二吏赴提刑司訴寃耆老七百人繼狀申明知州公明防爲民除害此二人誣飾虛妄不可聴願將若輩投諸水火無憾也二人者逃匿不知所在瓜代兗人刻石頌徳十一年四月攺授淮西等路行中書省左右司郎中方大兵渡江攻瓜州鎭江守困揚州師百餘萬比炎方悉平凡再閱嵗調度糧運供給器械有備無闕婉畫奇計爲多十三年揚州主將李庭芝棄城遁去餘眾據城未下公不避矢石直抵隍池諭以廢興眾寡彊弱形勢奏諮議者四人出城從公詣軍門定約降期三日朱制置以城降乘勢艸檄傳布淮東未下諸郡髙郵眞通滁相繼欵服江南平丞相奏羣臣之功防旌賞錦衣鞍勒宣命金虎符官加大中大夫揚州路總管府達嚕噶齊商議行中書省事炎方甫定人心反側未安揚州立省府又當南北津要公以彊明精幹謹愼小心部大繁劇安集新附官府復治閭裏以安十六年攺授鎭江路總管府達嚕噶齊未半嵗以疾辭得請還家買書八萬卷以歸以萬卷送濟南府學以作養學者居閒五年怡然自得若將終身焉二十二年起受東昌路總管年始六十矣老於爲政吏民畏信愛慕不大聲色而優遊臥治朝廷行且圖任舊人共政比秩滿邦人𨿽欲借冦恐不得矣夫人某氏某氏子男若干某某女若干某某適某人二弟曰煥將仕佐郎膠鹽司副使曰耀將仕郎河南等路提舉規措所事猶子四人曰時中從仕郎泰州鹽使司同提舉煥之子也曰執中嘉祥簿兼尉耀之子也余幼業儒至元丙戍春正月七日以狀來曰先塋旌紀世徳前二十年濟南路提舉學校官髙翊序銘於石矣敢援古人第二碑之例爲請庶幾吾子吾孫知吾家積徳之漸以有今日恪愼克孝光紹先業而不敢失墜也謹因來狀序而銘之銘曰

苦寒微兮甘富貴古到今兮情一致才不進兮時不利老凍餓兮賤無位偉張侯兮材拔萃孝父母兮友昆季不師友兮能自勵奮靑雲兮起平地日千里兮進無退名日隆兮志日遂光祖考兮福來裔起懦夫兮發奇气參大政兮決大議坐廟朝兮歷中外耆指使兮如壯鋭總大郡兮但臥治起孝思兮封墓隧銘兩碑兮傳永世示後人兮毋失墜

成安鄭氏世徳之碑

奉議大夫知磁州事兼知本州鄂勒事鄭公以書來曰先人棄諸孤十年於玆矣每以封樹未隆旌紀不石追慕哀痛得罪於天地鬼神夫復何言謹卜以至元十七年春二月二十有五日祔塟於成安縣歸義鄕郭孟裏之先塋誠得吾友譔著生平之事業刻之貞石昭示來裔庶幾少舒積年愧怍之恨謹按來狀序而銘之鄭氏自奉議公之祖考始居成安遂占籍爲縣人考諱璧字君章幼孤養於姊夫張氏爲兒不好弄成童有立志以儒爲可學業進士舉克自勤苦寒不鑪暑不扇深夜而寢雞未鳴而起若是者有年業成將射防於有司貞祐河朔兵亂不能成其志金主去燕走梁以魏相爲邊陲元帥完顏惟宏握兵開府於林慮固巖邑以自守招徠流竄府州邑之可立者立之才能有用者擢用之成安令薛公文卿久知公才名推擇爲縣功曹未幾薛陞元帥府軍民都彈壓薦公廉愼幹局攺充元帥府掾史旣而帥府以孤軍不能立府事廢而官吏散亡公以天時人事推度其彊弱廢興以定去就不可復南挺身還鄕裏依元帥郭侯智說以收合成安十餘縣戶數萬口數十萬投欵內屬是時土冦紛挐妄自尊大奪攘防劉互相勝負莫可適從公佐郭侯曉以天命示以逆順彊弱諭以禍福成敗彊暴爲之受約束教條棄兵力農熙熙爲樂郊公之力也有以乘時從風當自奮拔取髙爵食厚祿而問公者公曰人生富貴功名在致力於壯年豈終嵗後人所宜爲也以儒術飾吏事豈余素心哉車下澤而馬欵叚不爲鄕裏所疾惡斯亦足矣乃角巾私第不入官府以耆徳年髙浮沈鄕社鄕人尊敬問學如父師愛慕如春雨冬日享年八十有三以至元七年冬十月二十有八日無疾而逝娶張氏有賢行母儀婦常中表爲法慈順婣睦外內無間言子男三人長曰愈字希賢卽奉議公也中統建元以徳行才能選爲中書省掾秩未滿以隨朝辛苦之勞出爲某州某官四五轉而至某官遺愛善政在在去思功業日隆方興而未艾次曰願泰州提舉司知事次曰恕林州三務提領孫男九人榮祖顯祖光祖紹祖繼祖慶祖敬祖孝祖安祖先民有言曰人之積徳積惡固不同其以福禍報施不在其身必在子孫則一也公有徳不耀有才不盡展年登上壽子孫昌盛而篤生奉議公髙門之慶豈非明效大驗歟爲子爲孫者追孝於前人於光有耀又奚止如斯而已耶宜爲銘以歌之銘曰

無脛而馳無翼而飛有進無退翕受敷施以公之材詎無可爲委吏乘田能者恥之賢於堯舜黽勉卑微嗟嗟此心庸人莫知公之處己聖人是師棲鸞於棘蟠螭於泥不騫不翥自晦自怡屈久而伸三鳳飛輝孝哉奉議徳業日躋敭歷中外晝錦來歸松楸有光鬼神其依封樹旌紀髙冢丰碑百世不燐勒以銘詩

大元故懷逺大將軍彰徳路達嚕噶齊揚珠臺公神道碑銘

公名納琳居準祖曰圖薩博多考曰圖爾哈徹爾巴圖爾相承爲太祖太宗圖爾哈飲水扵班珠爾納蘇圖開創同艱苦事定酬勲因其所居之山川防賜氏曰揚珠臺圖爾哈徹爾侍太上皇晝從射獵夜謹宿衛其族弟博囉罕叛入太醜軍太上皇疑其有異志指天而誓曰臣以死無二心遂奮不顧身殊死以戰大敗太醜軍滅博囉罕上皇喜其忠貞許以土地人民辭不敢受曰俱非臣所欲也臣宗族散落願托天威聚集之得四百餘家復爲大族太上皇四子以公錫喇大王位下西徵畱公領本位諸局繼受令防充本位下逹嚕噶齊先帝龍飛金符授彰徳路達嚕噶齊以本位湯沐邑也未幾佩虎符職如故誥詞曰以爾王室舊臣常著勤勣仍賜狐白裘隨拜王命賜七寶大帯曰惟此可以佩金符是後繡鞍珠服織錦海靑鳥恩光稠疊照映外內公以丁巳嵗夏四月到郡時適旱解鞍而雨郡當南北衝要使者旁午前政以送迎館谷多被譏謗督責公以累聖知識位望隆重過此走謁而去市井無一錢之擾彊冦數輩大奴婢小奴婢者刼民財殺捕盜官而去人畏其凶彊莫敢詰捕公嚴責有司立獲於衛州市申部下報公知其黨與連結恐不測起獄爲民害戮首從七人民心遂安由是經嵗外戶不閉無犬吠之警先帝南徵詔所經官路限一里爲營盤牧地嵗己未今上六師南下公迎拜行營奏曰奪耕田而爲營牧南方土壤易荒但長蒿蓬荊棘無美艸莫若使民樹藝五穀師行則牧馬振旅棄余則令民收獲軍民兩便上喜從之民復舊業得地萬五千頃庚申建元上卽位諸王議事於金帳惟公得與上欲用公於廟堂以病辭諸路積年逋欠皆令見在戶代償民不勝困乏奏防蠲免鄰郡亦賴以復我朝語言精密典故極多惟公能盡其說曉其凡例𨿽居外郡以時備顧問故多在京師凡大宴莫不與焉在郡十有二年不置田宅戊辰得疾上遣醫賜藥不絕上一日宴百官於萬嵗山歡甚樂奏北事未寧公奏曰願陛下安不忘危聲樂烏可以弭邊患上喜諭羣臣曰舊人故多無如此人出嘉言者明年還郡是嵗十一月初二日薨於私第之正寢享年六十有三實至元六年也公忠淸廉介論事雍容悉理撫民寛仁不苛暴夫人蘇爾圖展氏多爾沁氏子男五人長曰額哷充中書省斷事官次曰雅圖噶侍從賢王立功西域次曰阿固岱剛毅沈雄未及仕皆先公卒次曰伊爾圖仁厚重靜襲爵彰徳路逹嚕噶齊授懷逺大將軍有惠政民到今思之次曰伊爾布哈恭敬謙和以侍從勤恪授直省舍人遷南京治中至元二十九年以侄嘉議公讓職復承先業中順大夫彰徳路大達嚕噶齊孫男二人長曰超臺剛烈有父風次曰斡裏襲爵九年讓歸於叔陞嘉議大夫山東東西道肅政防訪使去任民懷思之刻石頌徳曾孫男一人幼未名銘曰

北冥王气開聖神鯤鵬際防乘風雲黑河飲水股肱臣錫土命氏酬元勲揚珠臺氏門望尊丰功茂烈多異人英哉我公難等倫三朝眷顧防殊恩珠袍錦帶萬金珍繡鞍海鶻白狐溫忠貞謹恪益檢身有隆無替光寵新臨民惠政多寛仁安陽父老拜馬塵祝公調鼎宜千春英靈一夕還星辰邦人追慕良悲辛壽爵不滿公忠勤天報有子仍有孫孝讓髙節薄夫惇才兼文武知經綸萬里駿足今始伸州郡小試非要津爲霖蘇旱活饑民慶元千世長沄沄

大元故懷逺大將軍懷孟路達嚕噶齊兼諸軍鄂勒防古公神道碑

太祖皇帝受天命臣萬方太宗皇帝繼體守文一新官制簡而不繁統之有宗內則一相宅百揆贊萬防外立郡縣以承上接下郡縣之守令例以歸義效順者就爲之仍選防古人一員鈐壓其上謂之達嚕噶齊守令以次咸聴命焉生民之休戚政治之美惡實系於達嚕噶齊之賢不肖彰徳居十路之一又當南北之要衝朝廷以公爲能自呼圖克帳下紮薩克齊擢拜彰徳路達嚕噶齊嵗丙申之四月也時金亡才三年民始脫兵瘡痍者未起逃竄者未復居者猶未安禁网疏闊兵卒恃功不能無侵陵攘奪之暴𨿽城郭井市之間外戶或晝閉而不敢啟敞公解鞍涖政知民以是爲苦卽下令曰敢虐民者當以法繩之工賈居肆者各成其市門戶開朗安生樂業無驚疑恐懼爲農者各安畎畝趨時力田無苟且荒怠苦汝者吾能訓導禁治之令下彊暴者柔馴而莫敢犯野耕途行坦坦煕熙始知有生之樂嵗戊戍春二月懷州守臣王榮叛太師國王命公討平之且有殄殱之訓公對曰王師討逆脇從者猶當宥況無辜乎國王嘉其言而從之王榮伏誅而闔境得免郡人壺漿香火攀送號泣而不忍去後四十年攺治河內百姓聞而喜曰是全活我父母妻子親族姻婭舊使君也嵗己亥相衛蝗野無靑艸民乏食公訴告於執政大臣呼圖克分軍儲糧五千石以起餓者用是民無流殍嵗庚子至癸卯四年大舉南伐所過官吏告病公以忠勤預備供給不匱而民用不擾嵗丁未淮漢諸城隨下隨叛民無所依者南北奔竄邊將土官爭掠以爲功公以恩信招諭萬餘戶悉以爲民三尺之童不遺也間嵗比不登賦役督逼屋空十三四公命官四出告諭還業者復三年是嵗招來萬七千戶嵗戊申春正月輝州賊人朱葛結黨逆亂兵官乘釁欲夤緣縱濫公曰國家貴我富我委兵柄於我寄一郡之命於我將以我平寇耶以我爲寇耶不用汝輩妄自張皇賊不獲亂不平吾任其責卽率麾下以往獲賊三十八人於黑鹿山郡人安堵如故秋毫無所犯嵗己酉春三月賊人薛志全亂如前防而平元戎察罕知公防明寛仁每遇諸路解送死囚卽委公審問推情據法寃伸罪減前後不可計安陽農家得罪於貴人責斷處女六名寄畱而去至是將十年公申明於貴官阿勒楚爾悉嫁爲良庚戌夏旱公齋戒祈禱甘防沾足中統三年春李璮叛遣姦黨僞馹逺圖不軌東西經數路官府莫能辧公發詰而服姦謀爲之破散四年旱禱雨而雨是年攺授明威將軍中山府達嚕噶齊至元七年遷河中府達嚕噶齊十一年春以勲舊老臣仁政防節所去見思佩金虎符超拜懷逺大將軍懷孟路達嚕噶齊兼諸軍鄂勒二月二十有九日以疾薨於私第之正寢享年七十有一公防古人小字防古巴爾父錫巴爾母稜拉夫人六額齊濟徹辰伊蘇塔海趙氏防古展子男七人淖海嘉議大夫淮東道肅政亷訪使博囉武略將軍嵩州達嚕噶齊自筮仕知子民之方所至政聲藹然去則民不能忘齊諾舒庫爾齊能以恭勤自律紮瑪哈特穆爾奇塔特未仕和拉推勒早世女六人諤都岱適大丞相忠武公之子右丞史侯阿什克適王宣差博囉展適濟凖提舉伊勒謹適黃頭百戶噶嚕廸適仝宣差小女兒適肖宣差男旣葬之七年其子淖海等狀公之徳政以神道碑來請銘嗚呼歷觀古今之爲政者貪者必殘而防者必仁如形聲影響之必然蓋貪則不足不足則凡可以力取者𨿽以一已害天下不顧也防則不苟得不苟得則𨿽一介之輕不義則不取也又安肯害物以益己哉公治彰徳近四十年所居之室所食之田庇風雨取溫飽而已薨之日遺子孫者無別業餘財故能形而爲政一以富安全活愛人利物爲務方之漢唐防吏循吏亦可以無愧若夫不學而不能爲風俗移是之謂尢難在一時牧民之官當爲第一流人銘曰元武間气篤生異人發彊剛毅淵靖沈恂大藩名邦來經來綸解鞍涖政無非至仁民始脫兵瘡痍吟呻煦摩愛養時雨陽春悍將驕功侵陵賤貧徳威惟畏悔過自新市野雍煕彊暴柔馴裏詠途歌歡騰四鄰鄰人有言孰匪我民惟彼相衛樂耕樂耘我無父母恩胡不均凶逆好和貪殘鼓軍渠魁伏誅脇從獲伸律兵而還不囊一緡吏感其防咸知愛身民懷其惠如子慕親遺愛百世豈惟玆晨宜其有子繼擁朝紳宜荷聖念錫名忠臣邦人追思日見丰神墮淚而碑不在斯文

欽定四庫全書

紫山大全集卷十六

元胡只遹撰碑

舒穆嚕氏神道碑

天將以神武睿聖之君開基革命則必錫以智勇雄偉之材爲之將相成湯得阿衡而革夏武王獲尙父而翦商秦得蒙恬白起漢得子房韓信視取萬方奠九有如捲席破竹摧枯拉朽不勞力而定自是以降迄於今一廢一興修短治亂𨿽不同而君臣際防股肱心膂莫不皆然我太祖皇帝起朔方入中夏不數嵗而奄奠萬國攻堅平險伐謀破詭固出於神武睿知之獨斷而其陽開陰闔鼓雷霆之先聲虎搏鷹揚震風雲之餘勇者豈無人焉河山左界東際於海北首燕雲南抵淮漢摧鋒挫鍔聲實相應順則撫之逆則折之一戎衣而爲我有者實太師穆呼裏國王忠武之功也太師之貳將曰鎭國上將軍禦史大夫舒穆嚕公公薨五十有五年公之嫡曾孫良輔狀公之平生以神道之石來徵言謹序而銘之公姓舒穆嚕氏小字額森其先特爾格人仕遼世爲大官兵亂譜牒廢世次莫能考公防頴悟未冠雄勇過人以將家子弓槊鞍馬不習而能及長精通吏事契丹女直兩朝語言風俗政治典故耳目習熟仕金爲譯事未幾以明辧廉幹遷西北路招討使幕官繼以軍功拜萬夫長公請讓職於族兄章達納願以副貳自處金帝嘉其遜悌友愛而從之今自道陵崩逆臣擅命乾綱解弛宗室貴戚素無威柄重以宴安佚樂升平日久平居無事口脂靣藥軟媚如婦人女子一旦內亂遽起惶駭憂懼莫知所爲我太祖提兵南下所過城邑從風而靡公嘆曰天時人事上下相應金徳衰矣事可知矣中擾而外潰吾以窮身孤軍其將疇依天命其在北乎逆天者不祥遂同族兄率所部之眾而歸太祖皇帝帝以公太師穆呼裏國王帳下王適欲取東京兵駐臨潢髙州以公爲前鋒覘其虛實圖攻防之策公倍道兼行距城甚邇道值新官畱守來之任公襲殺之獲其章服誥命遣吏紿報城守者曰新官至矣守城吏出迎卽入公廨中聽事謬謂僚佐曰城樹以兵何也吏以邊聲對公曰吾新自朝廷來他郡寂無此音且俱不設備毋妄苦士民下令撒兵安以溫語老防爲之帖然濳遣使以告太師太師兵至不血刃而得一大郡口數十萬公之用兵可謂仁且智矣太祖南伐太師奏公知兵承制以爲托和倫塞勒弼之副將軍事一決於公敵城之堅瑕人情之向背目中所得莫能逃其算遂自北京幽薊益都大名皆下之以功嵗乙亥五月特恩錫虎符拜鎭國上將軍以禦史大夫提控諸路元帥府事是嵗十月詔同左監軍王守玉偕來至闕勅自灤水東遼水西土地郡邑一聽公約束嵗丁丑六師復南公帥諸將攻蠡州親執桴鼓爲諸軍先以死報效殞於矢石之下時年四十有一嗚呼以公之才方之古良將不爲過惟其忠於爲國不有其躬置身於死地而不自惜竟以勇斃惜哉公天資廉潔身後家無餘貲訓兵持賞罰甚平不以親戚而屈法不以仇怨而沮功夫人三長曰防古氏次肖氏耶律氏四子長曰察喇次曰轄克錫次曰博囉次曰琨察喇轄克錫博囉防古氏所出也察喇剛直有父風發矢無不中嘗一日射飛雉三十嵗戊寅襲父貴從太師西徵取平陽太原隰吉岢嵐諸城嵗丁亥從博囉國王攻益都堅守不下力窮出降諸將以久拒命欲屠之察喇切諫以殺降不吉國王從之闔城得以免死嵗辛丑太宗皇帝以察喇功臣子能繼立戰功授眞定路達嚕噶齊兼北京路達嚕噶齊嵗癸卯享年四十有四卒扵柳城轄克錫不仕博囉志大而早世琨耶律氏所出勇力兼人善射嘗知興中府後隠居不仕一女曰壽仙適遼王子孫二人長曰庫嚕黙气質超邁剛正善弓矢承父職兼尹興中府中統二年皇帝思念先朝舊臣有勲於我家授黒軍總管三年平李璮亂以疾卒於漁陽享年四十有三次曰彥文純厚孝友興中諸軍鄂勒長曾孫三十餘人某某孫若干人良輔庫嚕黙子也世父官銘曰志士有言馬革裹屍不材擁腫壽考奚爲維公天稟得熊虎姿風際云防貳我太師兵不師古有正有奇智信仁勇左右具宜廓淸防縣檄可期猛不懼險忠以忘危失我名將孰云不悲公乃夷然視殞如歸英名天壤豹死畱皮宜其有後若若累累世握兵柄益光前輝遼陽之野灤水之湄大書深刻有丰者碑千秋萬古不劘不隳過者斂袵如拜生儀死事一傳孰措其辭忠武一諡子孫孝思太常太史視此銘詩

李隠者墓碑

中大夫同知福建道宣慰司事李侯狀其考妣之行踵懇謁曰先人隠徳百年不求聞逹不肖自膝下受教至粗見成立承意先志溫凊甘防之養百未一遂風樹之憾竟棄藐諸孤於今二十有一年矣先妣前此二載亦以疾棄世以吉卜巳得同窆惟是表封者無有石已礱矣敢百拜以請謹按君諱聚世爲安陽人謹厚有襟宇完顏金未亡之二年嵗次壬辰河南北兵荒人不地著東平嚴侯檄君招集流散而撫安之居者寧竄移他鄕者有所依賴不妄遷徙是時新獲生於兵隴畝關市外內蕭然足食者十不二三君能出囊篋以周給眾皆感戴略無徳色不責報償眾皆恱服長於生財不三數年益致富有君與乃兄防失怙恃兄以多疾父母憐之凡可以娛恱其心者縱使爲之因是不事家人生產毬鞠博奕靡不精絕長年絕以遊戲爲樂君委曲承順怡然泰然課童僕負錢幣以供具兄稟賦躁急少不如意輙怒形於辭色甚則及於笞詈君敬畏卑遜承以和气婉容必致其允若歡欣而後巳兄後得風疾飲食湯藥必親嘗之首尾十年猶一日也配謝氏蘄黃元帥謝公之女也亦能恭順孝友敬夫事長如嚴舅姑性儉素不喜錦繡纂組惟以緝絍爲務慈愛僮僕如子侄𨿽有大過諄諄而教口無惡言鄕黨鄰里事上教子必舉李氏夫婦以爲法君享年八十至元六年十二月日以疾卒於正寢夫人享年八十有三見其子同知福建道宣慰司事以壽終至元戊子九月日同祔葬於安陽郭村之先塋一子名才郞少中公也子妻王氏婦徳毋儀一如姑徳少中公之勲業見於某州去思碑效忠堂記玆不復云孫男若干女若干銘曰

裏仁而我亦仁未足多異民鮮而我獨能庶幾髙致嗚呼噫嘻教衰道微兄弟爲讎相怨相尢父母俱存離析乖分玆時玆辰而得斯人事兄如父敬嫂如母逄彼之怒有順無忤孝弟之誠通於神明天報其徳乃生賢息懋建殊勲致身靑雲晦久而彰宗族生光松檟千章丰碑深藏繩繩繼繼百世其昌

故磁州安撫使李公神道碑銘

公諱平字平甫世爲邯鄲人祖考皆隠於農公體貎魁偉旣冠喜交結豪俠輕財尙義气貞祐兵亂金自燕走汴河北不能有以隆慮險固可守命宗室惟爲河北宣撫使置司事擢公爲磁州判官未幾陞本州刺史懷逺大將軍嵗庚辰宣撫司事廢無所依恃帥材勇三千人眾五萬口詣軍投身我朝太師國王承制授公輔上將軍源軍節度使行元帥府事佩金虎符雄鎭河朔壬辰春太師奇爾濟蘓奏奉朝命以公移潼關軍民千餘口於磁撫綏之前職如故庚子秋公以勲舊攺本州安撫使逋逃復業者踵踵不絕是嵗民乏食發倉粟千斛以給饑殍臨政正已率下不可幹以私嵗辛亥例罷宣撫司公髙臥不起丙辰正月十日以疾卒於私第享年六十有五祔葬於縣南文莊裏先塋配許氏趙氏申氏丁氏康氏子男五長曰天祐襲爵再除磁州勸農使次曰天瑞滏陽行軍百戶次曰天祿鄂勒百戶次曰裕曰祚磁州稅使猶子徳滏陽尉女二人長適行軍千戶王玉次適管匠達嚕噶齊安祚孫男八長詢大都鈔庫副使次誼郁欽欽行軍百戶次成溫讓義公自致政燕居奉養丰腆賔客恆滿門秋冬攜子弟遊獵春夏課童僕種藝鄕裏榮之後三十有六年天祿求文士杜琪狀公之徳業持狀以墓碑來求銘敝邑武安磁之屬縣義不可辭銘曰

世冑所起丈夫所恥不墜門閥一舉千里風虎雲龍神授天啟將兵子民徳威可紀赤舄虎符煌煌煒煒英嗣賢孫世濟其美開國承家似公能幾遺愛流芳百世不已太行巖巖泉彌彌銘碑永年夷山涸水

王晉卿父王隠士神道碑

奉訓大夫僉江東建康道提刑按察司事王可與奉監察禦史張之翰之手狀曰此先君生平之大略願吾子銘其墓碑敢再拜以請旣惟命誦其辭玩其事而知其人然後知古今天稟髙邁力於爲善者世不乏人特以子孫之不肖友朋之不能文有國者不尙賢是以不得褒美稱揚使後世泯沒無聞爲可傷悼不寧惟是又因以知爲善則一而得名於後者多挾權處勢髙明之徒而不獲見稱者類皆無勢位側陋隠微之士於是而得一賢子孫繼志述事不滅前人光廣其聲增其大業請文於朋友請傳於國史得諡於太常刻之金石播之無窮可尙也夫公諱政世爲上黨人靖康之亂徙相之臨漳祖庭父元皆濳徳不耀妣李氏貞祐中金遷汴奉父母居陳之項城時眾以避兵失鄕井例不聊生公買田千頃因以致富仰食役力親依者如父母嵗久不忍相舎去金亡北渡流離頓挫之際罄囊橐以濟貧乏親戚鄕裏老防困病難於徒步者車載以歸旣復桑梓時移世變田園廬舎已爲豪彊之所有因余貲以通有無再致丰厚父年髙洊經防亂以公之賢足以付托故不事家人生產日招親友飲食歡笑道舊公能承意先志以致其樂事繼母李氏尢孝謹母亦盡其慈愛𨿽鄕井姻戚不知其爲非所出也晚嵗貨殖充足樂復於農耕田鑿井相依者成市鄕人目之曰王氏井嘗戒其子可與曰吾不幸生長亂離不得讀書以儒學起宗又不獲務本力田晨昬具甘防夏秋供賦役以循天吾不忍復置汝於壠斷之間汝當力學以成吾志故於求師取友必端必愼卒成其子爲名士材大夫享年七十有一至元七年五月二十有七日以疾卒於正寢娶呂氏婦徳母儀兩盡其道子一人卽可與也孫男四人長曰黙侍禦親軍都指揮使司令史余防未名至元甲戍二月日袝葬於安陽成村之先塋禮也銘曰

積而能散以財發身所居成市以徳致鄰無社無民而有循吏之仁孝能養志慈能成子敬以擇師誠以接士不經不史而得學道之防究其端倪天姿粹美動靜語黙適義循理隆墓丰碑銘其可已百世千秋過者讀之猶足以激浮薄而愧貪鄙

衞輝提領長官蕭公神道碑

公諱璘字文玉姓蕭氏其先祖圖薩拉世遼之貴族贈奉國上將軍四世祖阿薩爾仕遼爲羣牧使正隆中子孫以屯戍遷淸平之杏園營遂爲淸平人髙祖奇拉爾贈鎭國上將軍上騎都尉河南縣開國子妣耶律氏河南縣太君曽祖栢徳本贈輔國上將軍輕車都尉河南縣開國伯妣耶律氏河南郡太君考徳亨奉國上將軍知彰徳路總管府兼行軍總帥府事公警頴辧利玉色揚休勇力騎射絕人能以禮自將不敢以富貴才美驕人嵗壬寅公年未弱冠奉國君異其不凡命提領本路司縣事臨政明敏𨿽老姦巨猾亦不敢欺剖決如流事無畱滯奉國君知其可用未幾攺授權知彰徳路總管府事南北要衝使者旁午事務殷繁代父兄之勞應期防簿書之劇𨿽老於吏事者不能堪公處之裕如也遷授新舊衞輝三州提領長官振領大綱簡而有要誠以禦下三州之內屬吏效忠民用不擾期嵗後賦稅增而獄訟簡上計於郡爲他州最時江表未下糧餉切急民力不能支公輙立已劵稱貸於富室以供其兵役故事得辦集而民不告病嵗戊申南伐以材陞千夫長佩金符主將奇其軍功錫以名馬纁錦綺各有差用是知名諸軍上乎大理以扈從忠勤蒙寶劍之賜師還敍勞定功人將以爲有不次之用以是年月違疾卒時年三十有二聞者莫不哀悼嗚呼公生而爲貴公子略無驕奢滛佚之習挺身立事早能有成其賢於一時閥閱子弟逺矣大勲異業其可量也哉惜乎天不假年遂以夭殞悲夫然而方諸恃財挾勢以墮志不自樹立不成一事荒湛於裘馬酒色之娛𨿽康寧無事而獲上壽何足貴哉夫人滿紮氏幽閒貞靜端莊雅重失儷以來能以禮自防膏沐容飾屏絕不事子男一人名世傑有父風釋褐唐州判官自防孤以至成立皆母夫人教之之力也以至元七年某月日安厝於塾西北原丰安裏又八年以公之神道碑來請銘銘曰

魯莊之威儀技藝智伯之陵人五賢才則髙矣徳無有焉偉歟蕭公才兼二子以徳將之世濟其美鵬翼垂天一舉萬里豈其一疾而竟不起壯士聞之有淚如洗我思蕭公虎視鷹揚劍鋒一揮前驅莫當宜其佩金符之榮耀蒙寶刀之寵光一世之夭萬世之長骨朽名存公爲不亡

徳興燕京太原人匠達嚕噶齊王公神道碑

公諱徳眞字濟凖世爲渾源人大父始遷隆興之丰利考諱資榮妣史氏公生九嵗而孤太祖皇帝提兵南下敗金軍於野狐嶺得公喜其頭顱不凡命宮掖撫養之三年通蒙古語言譯說辯利太祖出入提攜之丁丑冬太祖巡狩於圖拉河匠官史大使帥羣工懇訴於公曰吾儕小人以絕食而殍者已十七八存者亦將垂死微公其誰救之公卽言於上凡所獲獵獸盡以給餓者繼賜以牛羊又弛塔拉布哈松實之禁得采食用是困者起瘠者肥免扵溝壑者不知其幾嵗乙酉會同扵布哈綽克察太祖以官制未備凡當職分者稱集賽以公漢人定名爲奉禦實與伊蘇巴爾塔布岱紮固喇臺同列三人者貴官勲臣也軍國重事悉委任焉公知無不言竭忠盡瘁事關利病有犯無隠或至夜分敷陳於禦榻下太祖喜其忠直多允其奏又命公兼掌二皇后宮政後撫之如子嘗謂所親曰此吾之奇淩扣也丁亥春正月太祖徵西夏嚴李王誅之怒其負固不服欲屠其城羣臣莫敢言公諫曰犯順效逆者旣已就戮民各爲其主百萬之罪宜活陛下同仁一視子憐萬國非敵百姓也幸寛天誅太祖恱悟遂赦之上欲伐鞏公曰西夏已平鞏不足防不必勞師用眾臣請諭之禍福遂持節以往鞏開門出降嵗庚寅太宗皇帝以公先朝舊臣服勞王家不欲勞以煩劇賜公金符授徳興燕京人匠達嚕噶齊嵗壬辰蘇布特圍南京城守崔立遣使納欵情僞未可知公與來使同往立出降時有詔命公集諸匠一日應募者數千適嵗饑人相食公出已財糧以食之脫死者不可計率諸匠北來至太原較其伎藝率多畏死冒充而實不能者公亦不之罪諭以溫語示以程法積以日月後皆爲良工嵗丁酉後除徳興燕京太原人匠達嚕噶齊中書耶律公從容謂公曰公啟運勲舊宜侯牧一路不然公且畱中相與同心協力匡輔聖政公力辭曰僕防蒙國恩撫養禁掖出入行陣粗有嵗年大政髙位實非敢居中書君知不可畱乃止六皇后攝政執政者擬公爲西京等路廉訪使先帝南徵大臣又奏公可爲平陽太原等路廉訪使皆以疾辭一日召諸子曰余以垂髫野竪被日月之光沾雨露之澤歷仕五朝而無纎芥之補今老矣不可厚積官謗遂上章告老朝廷憐公耆舊俾其子孫襲爵旣得請燕居於太原之私第往來別業山水間讀書學養生十有餘年嫁妾三人放驅二十人焚毀諸人負錢劵二百餘張至元九年八月甲午以壽終於正寢享年七十有一夫人四李氏張氏劉氏呼嚕氏子男六人什喇哈斯張出也次曰納延次曰居實劉出也次曰曩嘉特次曰居廉居安女四人某適某次曰某適某人孫男八人某以某年月日葬於某里銘曰

得君已久畏怯莫前諫聽計從顧忌弗言太祖天威百王凜然公之遭際未閱幾年活百萬命忠懇回天扈從兩朝雨雪戈鋋武成告廟定功後先三土五爵烜赫聨翩何力之有願處卑偏緝熙百工曲盡精専優遊常職百務棄捐晚年知書聞善拳拳恬淡虛靜吐納希仙壽七十一正寢歸全生平手奏格言成編世𨿽莫聞後當有傳考始要終玉潤金堅汾水之湄東社之原喬木丰碑髙塜新阡陵移谷變不崩不穿

舒穆嚕某神道碑

侯諱某字某姓舒穆嚕氏其先遼貴族家於遼碣間髙祖阿薩爾仕爲羣牧使正隆中子孫以屯戍遷淸平之杏園營遂占籍焉曾祖奇拉爾妣耶律氏祖栢徳本妣耶律氏父圖薩拉妣耶律氏嵗丙午行省太師統諸道兵破大名侯遂帳下拜館陶招撫使俄遷東平大名招撫使元帥左監軍畱事東平行臺嚴公以取磁州功遂兼知州事復以取林州功遷同知彰徳府總管事丁亥四月收復彰徳陞林州彰徳府事某年月日以事死於燕邦人悲之年五十有八夫人若干人子男若干人女若干人孫男若干人女若干人某年月日卜葬於某所某原銘曰

金亡河朔兵塵紅天威張皇開四封网羅豪俊圖巨功割疆自立從羣雄趙南衞北實要衝十室九罄糜銛鋒失侯得將如萍蓬以暴易暴承僨蹤維侯孤騫逆長風提攜猛將來羆熊撫摩痍瘵濡疲癃翦夷棘莽成桑農黃金臺髙心益恭幕賔濟濟人中龍嵗時朝覲或防同髙壓羣牧聲隆隆蒲鞭仁慈出天公私倉廩俱阜丰誘民以善民易從一緘幽恨埋閟宮英魂夜半號蒼穹吁嗟大福濳大防髙鳥旣盡藏良弓太行西峙漳水東邦人思侯哀無窮

故鎭國上將軍總管炮水手軍匠元帥府淸州張侯神道碑銘

天運人事否極則防亂極則治理固然爾然而開防定亂洗妖氛服羣雄千戰千勝一淸四海乘時佐命立萬世太平之基苟非勇可以敵萬人智可以伐羣謀矯矯烈烈出羣命世之大才則不能也淸河元帥炮手張侯當我朝開創智名勇功是諸大將之一也侯世爲淸州人諱榮體貎雄偉智勇超邁金主走汴嵗次甲戍侯以武勇選守戍燕都太祖皇帝整師南下侯揆以天時人事率眾同明安大保詣軍門請受命太祖皇帝壯其材志錫虎符授懷逺大將軍元帥左監軍侯感荷殊遇誓效死爲國立功業每戰身先將校同勞苦士卒亦樂爲之用戰勝攻取所向無敵首平河間下大名繼收東平濟南益都江郡聲日益振太祖皇帝徵回鶻六師至莫蘭河流澌湍急眾莫能前侯立防戰艦百艘全師畢渡直抵城下未合圍侯列樹危竿飛石石下如雨城不能堅回鶻請降由是忻都欽察諸國接踵納欵西戎遂平論功最諸軍未幾扈從取河西河西負固堅守侯如前攻城破眾潰以功陞鎭國上將軍總管炮水手軍匠元帥防關右五路攻鳯翔勇不顧身炮傷髀近侍尙醫勞問調防腹背相望疾愈嵗辛卯從太上皇由金昌取均州諸城明年壬辰以王事終於軍子忠仁襲爵勇略如父從濶出太子進討兩淮經略江漢取川蜀嵗不家食戊午先皇帝西徵師次釣魚以將家子仍舊職防爲上將冒險先驅所過戰功居多聖上卽祚志在平南選將居邊被命戍守均房領漢軍萬戶丁夘二月以疾卒於大都之行館孫男君佐承職散官如前仍兼利津海道糧運管軍萬戶用兵臨政同符祖考君佐以某年某月某日遷葬於鎭定縣之某村從吉卜也旣葬以神道碑來請銘銘曰

乾坤艸昧昌運開乘時佐命須雄才龍拏虎摶嶽麓摧除防翦暴如蒿萊喑嗚叱吒生風雷廓淸四海無纎埃戰功稠疊寵渥偕虎符錦綬光昭回忠武壯節髙崔嵬遺恩餘慶貽後來將門出將眞將才子孫襲爵皆英哉鐡槍可埋名不埋丰碑髙塜西山隈彤弓家廟齊雲臺大元故元帥左都監曲周縣令杜公神道碑銘

公諱泉其先潞人髙祖而上徙居廣平之曲梁祖榮善植生產年逾七十優遊以壽終考貴承先業增崇生息遂以財雄鄕裏積而不居推以濟不足人多徳之交遊豪貴日滿門頗樂鷹犬中壽而殞公資稟俊偉防異凡兒宗族有識者曰此子必亢吾宗旣長讀書略通大義遇事力行卓卓自持嵗庚辰我師南下公帥眾詣軍門降太祖皇帝侄王承制封拜嘉其義勇卽署行軍提控以大將索和爾平山東下東平舎利等諸柵前鋒殿後勇冠諸軍辛巳秋七月徵河東破靑龍石家等堡越河中收撫關右定西夏招懷攻擊所向無敵公之力爲多壬午三月還師秋從索和爾北拜王於行帳優蒙賞慰佩金符充曲周丞兼管軍民畏威慕徳不嚴而化甲申夏五月東山艸冦奄至城下所過燒毀室廬驅掠人畜公奮身衞眾手殺數十人賊退門吏白令防金符爲賊盜去帥猛士百人邀其歸路殄殱而還由是姦宄破膽不復侵軼戊子春二月王懋成績復賜令防金符光寵之升爵昭勇大將軍官曲周元帥監左都縣職如故辛夘冬徵河南克鈞州平汴差次戰功諸將擢焉嵗乙未武成大定皇帝受羣臣朝割茅土以賜勲親邢洺等四州右壁萬戶公任職如舊嵗庚子總府薦公勲舊升曲周令立市勸耕賑乏問疾不四三年視諸邑爲樂土癸卯秋八月朔遘疾越三日終於私第之正寢春秋五十有四總府賵金以葬邑人路祭巷哭夫人王氏出衣冠盛族女則母儀內外慕效再娶趙氏侯氏俱名家淑靖懿恭子男六人海源淵珪演季曰毅海襲爵治大縣所在有聲去則民思之今任廣平路總管府判官源邢洺路鄂勒提領淵忠顯校尉出軍總把兼萬戶府都鎭撫軍功將略能世其家孫男十二人世傑世英國用國才君輔云甫余防未名公歿後四十年至元壬午春正月十二日安厝於新安鄕鄭晏裏之新塋從吉卜也公生長兵革鞍馬間不資教養而踐履篤至事二兄極友愛樂赴人之急難惟義所在禍患不卹也嘗積粟數千嵗凶則借貸不責償初壬辰平河南回俘以百餘口父子兄弟夫婦去就聚散之可哀憫者多縱遣之仍爲經紀其生理握兵臨陣不妄誅戮一旦臨民専務撫養齊家教子不積貨財此人之所尢難者洺水簿林慮徐異狀公之平生也如是總判公奉狀以神道碑來請銘銘曰

勇不嗜殺息亂底寧惠而知政煦煦無聲惜也局驥足於百里匣鏌鎁於發硎壽不稱徳歿有餘馨用不盡才志其可平天其或者流於旣濫之餘發於持柄之末積厚報於賢嗣享安富而居髙榮出總大府子爲名卿蘭芽玉屑繼繼繩繩孝思起塜如崗如陵孝思刻石旣堅旣貞使過者拜手拊碑而嘆曰有是父而有是子父種徳於子子揚名於父斯言也足爲千秋百世之銘

同知石州事髙公神道碑

公諱岡字陟夫姓髙氏石州寧鄕三聖里人世世孝弟力農以徳以勤遂以土田緡錢雄鄕裏考諱順妣郭氏謹厚勞苦增廣前業以公天資不凡不類農家兒夫婦相與謀曰教子訓孫固當不易世然是子終不可以服田畝卽今治平無事國家以儒學官人苟使之從師讀書必能光大吾聞出幽谷而遷喬木不愈於以畎畝之不易爲憂乎故公八嵗入小學十六而知爲學之方自是日藏月修六經外傳及羣書釋老二書一一渉獵連射策於有司不合時好不中第泰和八年入粟補官監寧鄕酒稅事我朝兵南公帥眾降太師國王承制授寧鄕尉外戶不閉累嵗無犬吠之警嵗戊子縣陞爲州就陞軍判嵗庚申中統建元太原總管府申河東道宣撫司薦攺授同知石州事公自等級積官知民情識時務老於吏事三年之內優遊臥治不嚴而政舉五年二月四日以壽終於私第之正寢享年六十有九聞者莫不流涕夫人李氏生子男三人孟曰鳯仲曰彥英皆早卒季曰彥萃襲爵今累官承務郞同知磁州事一女適平陽太原路巡監視運官陳政再娶馮氏無子再娶楊氏生二女長適張暉次適郭邦寧孫男四瓚璲琬僧奴瓚主家事璲監本州酒稅琬本州孔目官僧奴尙防孫女四人曽孫一十五人以某年某月某日祔葬於三聖裏之先塋彥萃狀公之生平請銘其墓碑銘曰

學言有知爲兒不嬉卓然秉彜晨昬趨庭自持自矜暮史朝經積而不居克諧時須起身亨衢殷墟麥秋挺身歸周邦人咸庥州縣翺翔春露秋霜白首馮唐中統飛龍選實論功榮拜新封載飛載揚桑梓有光死生故鄕子孫繩繩繡衣珠瓔克廣家聲故園故山松栢芄蘭神靈妥安丰碑嵳峩我銘可歌百世不劘

王忠武墓碑銘

朝列大夫尙書戶部侍郎王桓桓母弟奉政大夫淮東道提刑按察司副使構同狀西來曰我先人忠義事君棄藐諸孤八年於玆墓木已拱而經紀寂寥敢以再拜墓銘爲請謹按張澤狀公之徳業曰公諱公淵字潤甫其先秦將翦之苗裔也世爲濰之北海人七世祖徙居東平考鐸官忠顯校尉妣杜氏大父瑀正隆五年登進士第官奉訓大夫今妣範氏及其內皆文正公之後曽大父尙智金初登進士第官朝散大夫妣崔氏髙氏範氏興家五年東平內屬三兄避兵南遷公以死守宗祀嚴武惠承制授公忠武校尉從事戎幕十有餘年亂定得歸田裏自號鳯山逸叟日課僮僕力田教子讀書每戒之曰自汝逺祖令公儒素超宗登仕版者代不乏人箕裘之業不可廢也三子遵之竟得成立至元十七年嵗庚辰以次子桓構共爲朝官就祿養焉明年夏六月丁卯夫人薛氏以疾終命桓等歸葬於東平北乘丘山陽之先塋將行戒之曰封樹畢卽俱來是嵗冬十月乙未與長子楨還家卒於行館辛亥祔葬焉享年八十有四公天資誠敬純善重厚寡言飲食不問美惡貧居晏如亦未嘗有不足之念犯而不校曰柔能勝剛僮僕不率教者諭以溫言終不加訶責與人交愈久愈敬平生無狎友性喜讀書尢嗜古文篆遂極其趣夫人亦士族爲婦爲母順姑敬夫慈子中表可法壽七十有四三男楨桓構楨爲山東濵鹽司勾判官女二人長適商福次適蔣起男孫二人士煥士爚女孫六人先世舊徳備於三老堂永錫堂記玆不復云銘曰

危檣巨舟勇回急流世繼其美不忮不求積而不廢雙鶚橫秋敭歷中外有爲有猷扶揺天風一日九州雲路方始朱顏黑頭未見其止邈焉寡儔乘丘蒼蒼泉水悠悠王氏塋域羊虎松楸若堂之封累累塜丘五百年中大夫公侯表碣碑銘珠貝金璆我何人斯荒辭贅疣竊助孝思嵗時薦羞

大元故順天路總管府權府事王公神道碑

治亂廢興之气機隠伏於冥冥而發見於昭昭惟明者見之才者因之或出或處與時偕行金主紹承世宗章宗五十年太平之緒優遊踐祚而識者憂之知其無人君之度非南靣之器也未幾遇弒我太祖皇帝一舉而金祚不守是時屈伏艸莽者齊舉並起雲防響應順天蔡國公羣豪之一也而權府王公實贊成之公名沂字振文童幼頴悟過人比冠通方識務金主走汴燕薊騷然順天迫於燕公揆以人情天意知帝王之有眞天命之在北處身亂離中與人豈弟樂易不樹風岸人多愛慕願與之交遇事明敏謀議處決動合眾意時𨿽板蕩凶殘儕輩或語訟紛競必諄諄切切勸以徳義戒以法律使人和解而服罪以是人爭歸之所居成聚蔡國張公起閭裏相帥歸命我太祖皇帝謨畫軍事多從公出順天旣內附蔡國公承制辟公錄事判官兼規措大使不再期流竄者還僉辭以干局稱輿議請命攺充本路總管府判官是時四方猶未平例以長官主徵伐民政悉聽於倅貳公均租庸謹調度扶弱推彊風雨寒暑不敢告勞屬郡鄜州號爲難治加以蝗旱相仍流散未集以公廉能陞知鄜州事惇本抑末篤教緩刑吏不嚴而畏民不戒而勸未幾擢權順天府事同僚優遊仰成府治當南北要衝郵傳如織而民不知擾退食雍容讀書學道煮茗賦詩延接賔友晚年詩益工以老致政一日寢疾遺訓諸子曰我白衣至此本無他能平日所守者報國以忠接物以誠而已言絕笑談而逝享年七十有三夫人艾氏婦徳母儀中表可法壽七十有八四子仲仁仲義仲禮仲智仲仁卽同僉公也以書自東川來諭其子宏曰吾父子兄弟蒙國家福澤旣優旣渥誓以死報惟光昭先人之令徳無片石以旌紀負罪何言汝當承吾之志乞文以圖不朽使吾後嗣有以知祖考積徳累功之漸子孫蒙慶之自汝爲我力成之宏旣承命持侍衞親軍萬戶府從事安陽王可與之狀來以神道碑請銘銘曰

虎頥未須遭時艱虞枕戈講學弁武心儒眾不可失藏疾納污識眞歸命振袂亨衢良二千石聲流八區引年致仕左詩右書富貴壽考徳業聲譽人或不足公獨有餘孰謂渭釣而無逺圖孰謂莘耕老死犂鉏處不失義出應時須同我太平武略文謨子孫繩繩玉佩瓊裾勒銘丰石光照幽墟百世不燐過者下車

欽定四庫全書

紫山大全集卷十七

元胡只遹撰碑

大元故明威將軍同簽書東川行樞宻院事王公神道碑銘

人才之巨細門第之興衰福澤之可久不可久惟於易代之際觀之則見之明斷之審大率英雄豪傑起身亢宗有待而發四方無虞百揆時敍貴賤享宴安之樂而無奇勲偉績之可爲𨿽材智絕人旣無所施無惑乎終老於庸流就能名一藝占一業三年一資五年一級而於大勲業大封拜則不可得矣時移世變崇極而圯天厭舊邦羣雄競起艸昧之間王侯將相公卿大夫士之才立見於奮迹之始天下旣定新天子崇徳報功大則分茅土割方郡小則受一城封一邑治安之福與羣才共之然而或一再世而消削絕滅或三數世或與國祚同終始是豈偶然哉福澤之久者其徳厚其功大其家法備一再傳而絕滅者其徳薄其功微其家法無足取此如火之熱如冰之寒不可誣也今請以同簽書行樞宻院事王公爲徴焉公之曾大父世爲順天人適當金季隱晦不仕兵亂家譜亡失名字不可考父沂字振文官至順天路總管府權府事別有碑公諱仲仁起身蔡國公帳下以才勇拜百夫長再受銀符鎭撫諸軍事歲戊午分今開府儀同三司史公部曲扈從憲宗皇帝平西南夷爲上前驅數戰數勝首拔定元諸嵒柵六軍遂得深入繼拔禮義長寧大懷苦竹釣魚四砦以功寵賜黃金鞍勒憲宗皇帝曰爲汝他日戰功之驗證未幾宋將曹太尉李路分下嘉陵白水馬湖來拒敵奉防總率戰艦五戰五防手刃二將於陣前宋兵溺死者無慮數千憲宗皇帝喜賜黃白金二十斤今上嗣裏宣命金符充都鎭府行軍千戶無何攺授武衛軍幹戶璮賊搆逆東方失寧佐經略董公撫諭靑齊所至導揚聖慈使民曉知逆順反側遂定使還佩海靑金符入巴蜀按視邊事事廻入對西南山川城郭民物風俗險易虛實歷歷詳說如在目前上嘉嘆曰得人如此何事不濟特恩陞山東路統軍副使兼總管造船事未畢宣命虎符充眉州管軍萬戶眉入南徼尢深險前官不克負荷連章乞謝職新進徼幸邀功欲得是任者交相稱薦眾議紛紜久不決特防教錫喇做者錫喇蓋云黃色指公而言也鎭眉凡四年訓練精嚴戰守有法兵需精備小大二十餘戰皆以出奇取勝聲聞於上賜白金重錦以榮其功就佩以降虎符攺充東川副統軍使宋賊冦成都入其郛焚毀大掠而去公提兵直趨嘉定半途與賊遇一戰賊北五十里死傷相枕藉奪其俘而還朝廷聞而壯之至元十年以功授明威將軍同簽書東川行樞宻院事虎符如故明年總兵攻重慶與士卒同甘苦衝冒瘴毒卒於軍中公臨敵決勝智勇揚溢燕居無事則仁言嚴重不露圭角弟仲義武衛官鄂勒千戶仲禮百夫長兼亳州兵馬仲智滿城諸軍鄂勒官子男五人長曰宏毅勇而文至元三年襲爵充武衛千戶八年攺右衛親軍千戶九年以淮南軍功陞昭信校尉職如故十一年以渡江功再陞宣武將軍管軍總管行三衛親軍都指揮使司事攻潭州城下十三年授明威將軍中衛親軍副都指揮使十七年陞昭勇大將軍東路防古漢軍副都元帥次曰寧起官昭信校尉右衛親軍千戶再陞宣武將軍管軍總管余防若侄若孫詵詵繩繩玉茁蘭芽不可具紀嗚呼西漢功臣子孫至武帝而絕滅殆盡豈非髙明之下難以久處王氏慶門自權府公乘聖朝開運拜爵受封傳子傳孫揚歷五朝封爵日隆家聲益振繼繼承承益熾而昌厚澤遐福方興而未艾然則由人品巨細而知門第之興衰視履考祥而知福澤可久不可久以王氏一門觀之豈非明效大驗歟某年某月某日袝塟於先塋神道有碑子宏以狀來請銘銘曰起身有道文武二途雜流邦官志士病諸惟同簽公勇廢萬夫忠肝義膽與生死俱出奇決勝暗合孫吳長寧大懷白水馬湖古今天險勇困智愚不有其躬爲上前驅統兵東川蠻逺江漁益州被冦直入其郛繼以大攻驅掠前趨設伏以擊奪還其俘賊駭奔竄棄甲焚艫益人於今感泣歡呼東西二川狀固有餘付托得人百蠻可圖大邦爲讐報豈宜徐矯矯仡仡壯志靡渝聖意簡在超付兵樞論功受賞弓矢彤玈竭力報效歲時不虛南夷未平中道薨殂蓋棺馬革賫志兵墟忠臣有子益昌門閭繼志述事金虎章符贈謚有日墓碑可無銘以紀實三嘆而書

蕭千戶神道碑銘

國朝命官襲爵旣優旣渥子孫非有大過惡繼繼承承而不廢絕世祿已久日黯前人光是亦貴富之所養中才庸品之常情無足怪者不荒侈於鷹犬裘馬不滛蕩於聲色甘肥不驕矜於父兄閥閱不陵人以威儀技藝吾於蕭公千戶見之矣千戶姓蕭諱世昌其先遼貴族五世祖阿薩爾仕遼爲羣牧使四世祖奇拉爾贈鎭國上將軍上騎都尉河南縣開國子髙祖栢徳本贈輔國上將軍輕車都尉河南縣開國伯曾祖圖薩拉贈奉國上將軍河南郡開國伯祖徳亨朝廷以開國歸義之勲爵奉國上將軍官彰徳路總管兼行軍總帥府事考某徵南行軍千戶公數歲而孤入小學讀書不勤師友不偕羣兒戱防視聴動止端重淵靜如老成人學對屬卽知聲律物象奇辭英气精宻雄偉常勝其偶九歲襲爵受萬戶府札充鄂勒千戶十二歲體貎壯麗魁然一奇男子拜命金符管軍正千戶嵗已未扈從渡江中統建元再拜恩命千戶如故三年壬戍討平叛賊李璮復立宿州並縣西城至元六年春南徵五河口臨敵手馘四十餘人獲戰艦二軍實不計以功爲山東路統軍司薦申行中書省省擬上聞遷陞不幸以明歲正月十有六日感風疾而歿年二十有六聞者莫不哀悼夫人叚氏嚴東平魯王之外甥千戶君亡時年二十有四卽自貶損膏腴貴習不禦華飾守節教子成夫之志今其子亦襲爵有年矣以某年月日將塟於某所遣其子某奉狀以公之墓碑來請銘余接見蕭氏祖考子孫凡四世矣千戶軍不惟有出藍良最之譽在一時世官子孫少見其比吁使天假以壽奇勲偉績其可量也哉今旣惜其才器而又哀其短天不能不爲之銘銘曰

嗟嗟造物實艱實難萬愚一賢保全或慳蕭氏之子百艸之蘭紫庭未升風霜夜寒蕭氏之子羣鳥之鸞一飛未舒瘡痍羽翰嗟嗟造物知誰控摶與之不易奪之匪艱三世將門豈非其端我知斯人不尙忍殘彼蒼者天呼號莫攀龍韜虎略鐵衣石棺風水沄沄松柏丸丸壽短名永神其妥安

承直郎江西等處茶都轉運司副使李公神道碑

公姓李氏諱瑞字君祥世恩州人父郁徙居鄆城遂占籍焉祖珪仕至大名府檢法曽祖玉河南府判官公防失慈侍居憂哀毀羸瘠以孝聞鄕裏年十七出贅於邑人續氏時明經射防貢舉進身之法皆廢又不能治生農工處市井中遂商賈爲業知人棄我取人取我與之機且防以信視列肆貪刻者人多歸之因以致富累貨巨萬公嘆曰不過爲守錢虜富家翁耳矧商居四民之下不足以污吾身於是立志讀書涉獵經史東平總管府經歷司知公气宇不凡辟爲書記習熟吏事至元五年本司保舉充鄂囉濟駙馬位下人匠局知事七年制國用使司選擢通防知錢谷者以公充濟寧府鄆城縣行用交鈔庫副使終任之間會計無偏失鈔法流行居民行旅皆以防平稱十年中書吏部符遷授平陽路收差庫監支納十二年除恩州酒稅醋三務大使削苛細務寛平課額增羨而民說誦無怨謗江南平定朝廷以戶口繁庶鹽法不可不謹宣命金符從仕郎提舉浙西鹽使司事置司於平江府鹽法設竈戶給工本煮鹽入官照引出發前政丞炎方初下新制未定夤緣苟且爲欺蔽尅削竈戶工本寒餒瘠乏官鹽不足原額私煎不能禁公私俱擾公到官立革宿家給人足布宣教條令行禁止歲課日增十六年陞承直郎宣授江西等處茶都轉運副使比署事同眾公議給遽采造罷巡禁之擾驗實出賣歲終課額倍增秩滿得代二十年行中書省以公亷幹特委會計杭州酒課二十一年後五月二十有九日不幸以疾卒年甫五十矣夫人續氏之弟徳新同夫人梁氏防柩還鄕裏是年十一月二十有二日祔塟於鄆城宜邱之先塋公天資頴悟器宇深心計鞭算不大聲色而辦吏事尢精敏義於周急視貨財如糞土好賢樂善與人交竭誠以敬嗚呼公剖煩理劇有猷有爲之才百無一施惜乎天不假年可哀也哉𨿽然韓文公銘李充實之墓曰生而不淑孰謂之壽死而不朽孰謂之天若公者生淑而死不朽者也徳新持里人杜亮紀公生平之狀以神道碑銘並序來徴言謹序而銘之銘曰

智周於利志諭於義積而不居通而不器以財發身以徳禦气長鯨海濤大鵬風翼進也無難退也何易數耶命耶所期力致材耶學耶有用不旣中壽而殞半途而廢勒銘墓碑以俟貞謚

故大名路徴收課稅所長官耶律公神道碑

公姓耶律氏諱澤民字濟之其本出自遼太祖族號大橫帳曾祖赫嚕金正隆間官輔國上將軍同知北京畱守事致仕卜居大興之西安縣故子孫占籍焉祖烏達噶潛徳不仕祖妣蕭氏考克酬巴爾字閏之謹厚明敏善騎射知漢文章明昌六年以門資補官桓州酒監我朝兵萬餘掩至城下率眾力敵我兵引退有司以戰功聞陞髙陽尉考終無犬吠之警縣人刻石頌徳遷定徳遷定興令以防幹稱太祖皇帝提兵南下力窮出降授翰林待制歲戊寅賜佩金虎符行諸路便宜事乙酉扈從西徵病卒妣蕭氏封河南郡夫人公防頴悟灑落不羈以任子襲爵年三十壬辰南伐佩虎符提防軍前橋梁芻粟事所下城邑問有士大夫被俘執者卽以私財購出之全活者眾士林於今稱之已亥以從軍之勞授大名路徴收課稅所長官丁未北覲六月十有七日遘疾甍於西京之傳捨享年五十夫人劉氏蕭氏子男二人長曰泰亨襲公爵後用河南等路經略使薦提領陜虢二州事中統攺元復長大名路課稅所事至元十年攺授單州尹次曰賁亨孫男一人曰庭傑公尙气義輕貨財交防日滿門𨿽傾囊倒廩一供宴享之樂而不卹逺鄕寒士受公之惠者不可計與人交樂易開豁略無貴豪習气初南徵廻一時將帥車馬囊槖實以子女玉帛公之所得法書名畫異文祕典寶琴佳硯而巳餘一無所取也公甍之某年旣塟神道有石防亨紀公事業來求銘銘曰

世祿後昆鮮能處仁驕奢淫佚辱宗敗身惟公貴冑世裏支親光耀先哲超逾等倫尙气以義潤身以文好客投轄恵窮指囷逹不放曠狎不囂紛艾服官政壯志方伸半途而殞埋恨昌辰防生賢嗣益大其門

大元故奉訓大夫知宿州事張公神道碑銘

公諱裕字仲容滏陽人曾祖諱鎭完顏金管軍千戶祖諱黨敏不仕考諱演仕我朝主滏陽簿妣李氏公起身刀筆補磁州州吏歲庚戍陞本州從事以防幹中統建元宣撫司薦陞滏陽令再除成安令至元二年攺授沙河令縣南門臨沙河沙積城平每南風塵沙飛激居民不能飯公身教士人樹髙栁三匝近南萬株栁茂宻沙塵不能入炎夏行人困渇休息於綠陰芳艸解鞍停輪移時不忍去所剝繁枝充公私薪爨不數年巨材足以充梁棟一舉而四美具公平生材智類如此四年充邢臺令廨宇倉庫爲之一新十年受承事郎武淸縣尹遞運江南寶貨身至上都無毫髮損失都堂嘆賞籍記陞遷十六年攺承務郎同知淸州事二十三年陞承直郎西京總管府判官省部摘委應辦禦史防保呈二十八年陞奉訓大夫知宿州事是年十月十有二日以疾卒享年六十有九配扈氏先公卒再娶李氏子男一曰防古岱管軍百戶女二銘曰

智如流水隨物賦形仁如時雨潤物無聲龔黃召杜四美難並大官貴客交口稱能紛擾繁劇無滯無凝目中尺度意外權衡人艱以澁我和而平老當益壯奄忽佳城勒銘墓碑以永鴻名

守貞靜散人女冠左鏈師墓碑

鏈師姓左氏世爲安陽陵嶽人故孝弟力田業進士左某之女彰徳路權府事兼安陽縣令王信之妻安陽縣丞王鐸之母奉訓大夫荊湖北道宣慰副使武安胡只遹之妻母孝慈勤儉十九歲而適王氏時貞祐後河朔兵亂彰徳當四通八逹之要衝日防干戈貴賤無寧居師幹夫之蠱𨿽流離頓挫顚沛急遽之際善自保防未與夫一日相失也其夫自農裏立軍功仕至縣令外府僚內助之力爲多甫三十九而寡卽以不再醮爲誓居防三年未嘗見齒服除脂粉色服屏棄不再禦蕭然寄心於淸淨寂滅時子鐸未冠師曰爲人之母不成其子他日何面見所天於九原遂力與二三女奴紡績織絍訓諸僮以力田教子以讀書習騎射不數年而竟襲父爵次女旣笄曰吾必擇讀書知道義家子弟而歸之一時權貴媒妁慇懃問聘終莫之許遂適武安胡氏男女成立田園增其舊一日防親戚閭裏曰人生爲男子功成名遂身退天之道也況予一婦人乎自玆以往兒女軰勿復以家事相闗白乃於後庭隙地築環堵室禮天慶宮李眞人受業野服黃冠賜名守寛以道自居後數歲築庵於王氏別業梁固村之幹隅手親畚鍤建老君殿西廡東庖丈室齋堂俱爲之備以道行淸眞嘉號於長春宮曰守眞淨散人壽逾八十視聴筋力不衰體臒而神王晨暮香火經函益自嚴謹𨿽大風雨寒暑不廢某年月日享年八十有八無疾而逝一子卽鐸也娶劉氏封縣君三女長適龎氏次適胡氏次適馬氏孫男三人長以軍功拜百夫長次亦以軍功拜千夫長次早卒孫女三人曾孫男三人孫女七人銘曰

貞幹而良慈順而剛母儀婦常徳將禮防終焉允臧男知義方仕路騰驤女從姑嫜蘭玉芬芳學仙徜徉雲扃霧窓麻衣野裳瑯函寶章心閒歲長萬慮俱忘觀化四方飛空蛻囊貞骨深藏虛靈不亡我銘孔彰

集眞觀碑

人無貴賤家無巨細承先世之業增崇而光大者易不階尺土片瓦以身起宗又能傳守得人者難此乃四民雞鳴而起孜孜爲利者尙且若是而況以淸淨無爲閒寂淡泊爲學者歟卽今老氏之流男女三十萬其人之才不才千萬不同有握拳衣毛褐囊無一錢不數歲之間而能建立宮觀危樓傑閣大殿長廊數百楹者有借榻乞席棲棲朝夕老死而無蓋頭茅一把者有呼吸咳唾而聚徒百千眾者亦有隻身孤影而不能得一僮僕者亦有承先師富盛之業日漸寥索徒侶散亡而門闌蕭條者以是觀之內能成身外能成物𨿽剛健有爲之男子千萬中不十百矧女子之柔懦乎彰徳衙城外堧西康樂坊道宮一區曰集眞寔女冠楊守和之創始也守和年四十有一夫李義死誓不再醮攜一女受道服後得弟子曰守眞同師天慶宮重眞人爲黃冠黙抱璞不將迎不妄求取誠實積久人益信服爭願割財以施與買地以宇殿堂齋廚像設具備鐘磬香火晨暮嚴肅歲癸丑受道號於眞常眞人曰純素散人庵曰集眞觀享年七十有二日集門弟謂曰守眞寛和謹厚道業日進吾有後矣龎守正宜佐之明日吾遺世矣翌旦盥櫛冠服怡然而逝守眞旣主嗣事克紹光烈亦受無爲散人之號於誠明眞人守眞仙去守正繼之守正自七歲服道衣於今將中年信道篤戒行愈嚴純素散人之夫家父母家皆無後守正感慕師徳二家墳壠歲時伏臘封樹祭祀不廢手植墓木合抱成列鄕人嘉之至元丙戍冬吾同捨友儒醫單濟民踵門而言曰守正吾甥也願乞文於子發揚師友之徳紀錄集眞觀卜築之勤劬使後人繼繼不絕大書深刻諸石惟髙明進退之濟民端人也言必不妄讀其所持之狀聴其言而信其人若守和者可謂以身起宗能爲剛健壯夫之所不能爲守眞守正能世其業不辱守和傳守得人之明敢以朴辭較其同流之優劣而紀其實

磁州嘉福寺賢公講主碑

僧以經明行修爲本僧學佛者也佛去世久不獲親炙誦講佛言遵履佛行則亦庶乎其佛矣未有不讀佛言不踐佛法而能佛者也不苦學不精鏈者固爲誕妄然馳騁乎記念辧博乎抄疏終身文字而實無所了悟自得者亦非善學佛者也磁州嘉福寺賢公講主終於至元之十六年冬十有一月十日又八年門弟文慶狀公之平生請銘其碑公姓武磁之武安人世業農生九年師叔父恵公和尙受僧服於嘉福得名道賢口授法華經背誦不脫一辭自是誦經讀書卷帙不去手年十有八四方遊學過曲陽講習於源惟識席下年三十聞槁城觀音寺濶惟識僧中之龍象趨走聴受學遂精明年髙徳劭主壇開講惟識大論繼無虛歲歲丙申復還嘉福歲丁未傳法潤和尙戒於大名百師會下緣法日盛建立武安固鎭名剎八區前後賜法傳戒講主三十有八門弟五十人至元二年同僧統洎諸名公入內殿祝聖壽九年聖防集諸路僧受戒僧司薦公召入萬壽大殿贊頌稱防防賜法衣一襲受戒於國師加號吉祥十五年作水陸大會立浮圖其師恵公像金佛於左域崇福寺公比長逝前三日聚門弟囑以殯防祭儀及親族防禮輕重一一適宜付法衣一襲於本州僧錄才公遂瞑目焉其明了如此銘曰

口誦佛言心傳佛印童受僧服不退而進徳懋年髙聲聞天朝賜衣榮歸光照雲霄報本像佛建塔師是身了了不掛一絲自無有來復無有去擺手便行何戀何慕公無世愛人不公忘丰碑嘉福愈久彌光

齊聖廣祐王廟碑

人之誠敬油然而自不能已者昭著於禱祠祭祀不待教訓刑政懇切齊一費貨財苦筋骨快樂而不爲疲倦原其情則生於報徳酬功不能忘本是故天子祭天地諸侯祭境內名山大川庶人則祭其祖禰非所以徼求諸利而苟免禍患也聖人因人情而定禮凡有功徳於生民天地六宗以降聖帝明王聖師大賢忠臣良吏載在祀典春秋香火血食永永不絕唐滏陽令崔府君以聰明正直誠一之徳形於政治除暴虎祛妖狐雨旱捍水恵澤一方至於幽防靈異福祐後人者又不爲不厚宋景祐元符宣和紹興嘉定增封爵前賢紀言昭著詳悉金國以宋祀未絕江淮未庭奉神代享衡山之祭至元十五年中書省奏先是南嶽阻於長江不獲致禮以崔府君攝享金殘宋滅南北五嶽通祀府君封號難襲故常聖防增封齊聖廣祐王勑守土偹禮告廟仍大書深刻門額州民李某等竭防致敬踵門而言曰自神靈之在祀典宋金兩朝𨿽加崇敬而貴不過公侯未若我朝巍然封以王爵是可不紀石以歌頌皇帝之神功聖徳混一六合五嶽之气不分裂隔限於南北於府君封爵極其崇髙廣祐我國家敢以文爲請竊惟鄙賤世居武安在磁爲屬邑實處神靈廕庥之下謹再拜齋沐而獻頌曰

皇帝仁聖克享天心際天所覆柔撫照臨類禋柴望無文咸秩神之封爵宜致其極神之齊聖徳符於謚神之威靈民愛而畏洋洋在上浩浩無外豈惟是州神獨所在天錫皇祚與天同壽享我明薦神助其祐

太淸宮碑

人生而靜性也天也一受其成形而反爲形气之所累智巧利欲交戰於中美麗紛華百誘於外心死於臭腐形敝於塵滓然則所謂首出庶物虛靈洞徹配天地而爲三才果安在哉人自失之賢者能勿防耳勿防有道乎傳曰養心莫善於寡欲又曰無爲而治者其舜也歟後之爲臣者亦有省事淸心之諫洗心而不著一物理繁而不勞有爲靜而與陰同徳動而與陽同波不離世法不著世法鏡瑩水淵萬變去來了無畱迹此古之衍博大眞人內聖外王無臭無聲者也所以老莊氏談淸淨無爲恬淡自然一死生齊彭殤塵垢此生腐防軒冕豈無爲而言之耶迷而不返執而不通者苟有少悟如刑人之脫桎梏疾人之去沈屙其功豈淺淺哉自性理道徳仁義之教廢魚肉於功利鋒鏑於詭譎糜爛湯火於得失紛競聾瞽於聲譽文采無故而病無病而死無災而夭夭殃鬼誅人禍紛紛籍籍而莫之救有人於此而能薄口腹外形體塵視車馬銖視金玉粃糠名爵觀化樂道忘神養虛置身於蜂蟻蝸蠅之外𨿽未至於內聖外王其賢於人也不亦逺乎吾於黃冠管志通見之矣志通字和叔門宗主髙其年行賜號壽齡子世爲稷山人年二十四棄家著道士服於今七十有一形臒神王目光如巖下電步風袖飄舉性朴直胸次開朗明白貎若嚴古無崖岸接物則豈弟樂易言直而溫意誠以慈道業餘暇喜以神膏異藥療瘍愈疾由是人益愛慕尊敬之過市則以不得畱飯請教爲歉恨河東土風雄實民俗誠厚駐舄旣久得地於郛南臥龍街袤廣畆六有奇囊無一錢不文疏乞貸報本事神之誠孚格有眾巍然煥然神宇屹立法象昭嚴三淸五祖前後相承東西廡寮捨庖廩井廐園圃無不序備落成揭額曰太淸踵門來言曰子爲我文諸石以勸來者無荒無怠非求名之爲也旣諾其請以謂太淸之取義言教之污隆人皆知之不言而彰斯人也信道篤得趣深報本誠是宜銘銘曰

紛萬有總一無等浮雲通太虛嗟人生趨迷途心形役如老奴一念起百垢污化靈府爲穢區死醉夢永不蘓偉斯人智若愚祕此身同傳車志有在天爲徒脫塵网欽聖謨思報本非要譽未厭世香火俱辟朱門開綺疏列瑯函藏天書鐘磬聲穿雲衢觀萬化泡影如閱春艸靑階除

欽定四庫全書

紫山大全集卷十八

元胡只遹撰墓志銘

耶律氏墓銘

遼太祖之別族號大橫帳生赫嚕金正隆間累官輔國上將軍同知北京畱守事赫嚕生烏達噶潛徳不耀烏達噶生克酬巴爾佩金符行諸路便宜事實公之皇考也公以任子得官生三十嵗壬辰我師平汴佩金虎符提防軍前橋梁芻粟得一城下一邑俘奴中聞有士人卽以私財購出之巳亥以軍功授大名路徴收課稅所長官丁未北覲以病卒於官享年五十娶劉氏封淶水彭城郡君再娶蕭氏子男二人泰亨甫冠襲爵授大名路徴收課稅所長官佩金符嵗癸丑攺授提領陜虢二州事中統二年復任前職至元十年攺授單州尹越四年授同知安丰路總管府事十六年同知蘄州總管府事次曰賁亨孫男一人曰庭傑早卒重孫男郝驢尙防公生長於閥閱不淩人以賢驕人以貴輕財好施尊賢重士海內名士納交求識者日滿門居顯位二十年而家無餘貲至元十八年十二月五日卜塟於安陽髙穴村賁亨狀公之生平請銘其墓銘曰

生長閥閱豪習罔聞甫冠襲爵力排靑雲居官三年寵命日新提本戎行時雨春陽解釋囚俘不責報償驥足甫展鐵弩方張天不假年中道云亡賢哉後裔益增前光刻石埋名孝思不忘

正議大夫兩浙都運轉使李公墓志銘

公諱秉彛字仲常世爲通州潞陽人嵗癸丑遷居於相故又爲相人焉曾祖貴妣尹氏祖濟妣張氏考瑀贈懷逺大將軍泃州鎭撫軍民兼三河令妣某氏公幼頴悟以兵亂廢學旣長自知讀書涉獵經史工書翰篆尢得法考正前人謬誤作韻譜一編起身從仕平章鈕祜祿公一見器重之承制授行省都事從平章公南徵破唐鄧下襄陽古郢婉畫爲多嵗巳未六師渡江諸將爭趨玉帛子女公槖經傳子史文集以歸丁外艱中統建元除太原等路宣撫司員外郎奉官長和同列司政最諸路二年攺西京等路宣撫司郎中三年遷中興等路行中書省左右司郎中士夫南冠爲奴者甚眾公言於省官聞奏爲良立學給田以食之四年轉陜西五路四川行中書省左右司郎中值姦人費正寅之誣告申明被譖者之寃抑朝廷多之至元元年除戶部員外郎三年佩金符官大中陞彰徳路轉運使以課額增七年授中議大夫尙書戶部侍郎八年授中書戶部侍郎兼提防漕糧增運萬二千三百石九年陞奉政大夫都提舉漕運司事官吏坐耗損被桎梏者百人公訴之省廷咸蒙釋免水災民乏食開倉廩貸絕食以起餓殍十二年拜大中大夫西蜀按察副使兼勸農事理寃獄築水堰漑田萬頃土人刻石頌徳丁內艱十三年以墨絰起佩金虎符陞嘉議大夫江州路總管兼府尹適嵗旱下車禱雨而兩部民妄以謀反相告言同僚卽欲臨之以兵公疑其誣罔同時大族朱陳二氏屈爲同族以謀反告公欵曲審諦實無反狀活萬一千人九江文廟火公創爲一新學田萬頃爲權勢侵奪力復其舊十五年除湖州路總管徳化浹洽闔境大治以疾寓京口十八年起爲常徳路總管築隄防以捍水災減租稅以寛民力發粟以賑貧乏未防朝廷以理財擇人拜兩浙都轉運使郡人遮道攀送去思不巳紀徳於石題曰李公恵愛碑兩浙鹽額不周嵗增萬一千二百錠擢授中書工部尙書在官未三月兩浙官曠復授前職不幸感疾退居京口至元二十四年四月十八日薨於寓居之正寢享年六十有五夫人孔氏車氏孔夫人婦徳母儀中表可法子男五人楨棫梓楩棣楨楩早世梓池州建徳縣令女二人是嵗某月某日祔塟於臨漳彰隆村之先塋公臥疾有詩云鄕闗落日蒼煙外樽酒寒花寂寞中以公之明逹殆知命之言歟棫等持狀以壙志來求銘銘曰气和而醇言簡而溫臨政論斷有經有綸雍容愼宻應機若神鞭算心計太山一塵𨿽曰用知必依於仁艸檄談兵蒲鞭撫民不猛以寛義訓諄諄哀矜忠愛寃苦獲伸公退嗜學琴書詩文時議人望阿衡秉鈞事繁食少斂翼靑雲賫志以歿嗚呼斯人

怡軒先生胡徳珪墓銘

孝友慈祥豈弟樂易不倚不流匪凝匪滯繼志述事力擢髙第可智可愚允協厥世不貪之富自得之貴六十八年俯仰無愧祔塟幽深永蔽天地泣血書石孤子只遹

姜氏墓銘

寡不再醮惟貞惟剛世衰教防冶容夫防惟此姜氏三十而孀孝養舅姑益謹於常姑憐欲嫁守節愈彊不盥不櫛坐以待亡姑寜怒笞義其可忘一女得壻歸保楡桑壻事如母逾三十霜壽六十七卒塟夫傍詩栢舟於惟共姜假以作銘以志深藏

緱山先生杜君墓志銘

先生諱瑛字文玉姓杜氏世居霸州信安人曽祖信祖植妣張氏考時升字進之塲屋有聲金走汴先生扶奉渡河寓緱山養親讀書金亡徙寄絳州洛陽取友溪南詩老辛敬之李欽止楊紫陽涵肆六經百家書兵余典籍灰燼每假一書手自抄錄由是羲農唐虞以迄於今聖賢之謨訓功業歷代之治亂得失歷歷成誦中書鈕祜祿公開府招聘爲幕賓遂家彰徳傳經授業後學滿門中統建元立十道宣撫司左丞張公首奏先生提舉大名六郡學校事傳道餘暇著皇極疑事皇極引用極學等書春秋地理源委二卷經子說一卷律曆律呂禮樂雜誌七卷典故三卷史說一卷語孟旁通二卷晚年知道之不行凡詠物寫懷一寓於詩毎對花臨水持杯自適曰風俗教化至此吾欲何爲耶獨詩集行於世余書未脫槁至元十年某月日以壽終享年七十塟安陽王裕村夫人孫氏謹約端靜先生閒居終身奉養不失節後先生九年歿享年七十有八子男三人長曰處思警頴才學未冠元遺山賞其詩文許以大器不幸年十有八而夭次處立能世其業今以文學爲鄕校師季處願濟寜總管府經歷官女娥適李氏孫男三人曰堅早卒曰愚曰齊奴皆幼先生將終命二子曰吾槨中置杜詩一部余無所用書封石曰緱山杜處士墓先生儀觀秀偉身長七尺美須髯望之如神人於書無所不讀不精老釋醫藥亦皆洞究二十九年秋處立乞監察禦史祝慥狀先生徳業以墓銘來請且以不肖拜識先生裏閈往來近四十年知先生爲深故也嗚呼唐孟東野老於軍防謀宋蘇老泉僅得一文安簿天爵人爵造物者固不並耶抑天理固然而不能全耶人乖天耶天悖人耶以先生之才學老於衡門不得掌帝制潤皇猷謀王體斷國論賫志以歿窮理者不能無惑銘曰

於穆先生命世髙志樂道唐虞洗心洙泗仲舒下帷子云識字天降大任不勞以事明道傳經福澤千祀閒適從容逰戲文字短詠長章逺懷遐視擾擾羣愚暮三朝四百年髙風淸明純粹若堂新封有銘有志表墓貞瑉揭立昭示過者下車緱山貞士

武略將軍彰徳錄事朱公墓志銘

人生所苦莫慘於兵亂耄倪柔弱固不能免武勇彊悍亦百不存一二當此之際識彊弱興衰之勢知順逆向背之情去暗就明捨危從安天命人事涇渭於胸中附托得人乘風雲取富貴苟非才勇仁智邁往防萃則不能也僉海西遼東道提刑按察司事朱承務手狀其先君武略將軍彰徳錄事行業求銘墓表武略諱泉館陶人考進常仕金朝嵗庚辰天兵南下公以材武智恵眾心推服義立爲萬夫長遂帥眾詣太師國王軍門請命國王義其效順以公屬魯公嚴東平麾下自是先後捍禦左右周旋下名城略逺疆日平月定旋以共誅彭義斌功陞忠武校尉割札總領出入行陣歷十寒暑嵗壬辰冬超拜武略將軍彰徳錄事當南北衝要兵余市井蕭條官府艸創躬自率下披荊榛拾瓦礫撫瘡痍集市肆不四三年旣庻而富四境鄰邑政治莫能及以防幹稱累兼提防本路倉庫酒稅嵗加增羨邦人喜公之恵政惟恐速除又以久不得調爲恨不幸以乙巳嵗春二月二十有一日遘疾而殞年甫五十有一官長朋友編民莫不哀悼嗚呼公防孤而能自挺植處兵亂而能服羣豪天造艸昧攺代革命而能去暗附明杖策軍門而能建功立業天下旣定立政撫民而能以循廉見稱惜乎天不假年爲可傷也配趙氏胡氏先公卒再娶張氏子男二人長曰秀行軍總把次曰思誠卽承務君也女二人孫男二女七至元十年冬十月十有三日塟於安陽農安之西原銘曰

天開神武除懦孱見機而作人所難拂衣奮起羣雄間軍門投策驚彭韓攻城略地多苦艱枕戈衣鐵霜夜寒功成事定四海安撫摩瘡痍披榛菅門館無私白晝閒熙熙市井民歌歡政譽有餘壽乃慳徳遺賢嗣髙門防堅貞墓石如西山

顯武將軍安陽縣令兼輔嵓縣令李公墓志銘

公諱玉世爲林慮人父寶孝弟力田世其業戶冠鄕裏曾大父大父兵亂世系遺失諱字不可記公生十八嵗金主走汴河朔爲藩障干戈擾攘不能安畎畆卽自奮防投身懷孟等路招撫使杜公帳下以驍勇智略受謀克未防拜千夫長兼提控爵顯武將軍遙受汲縣尉天厭金徳杜公以讒謗引退天兵日熾金土日削嵗丁亥公挺身內屬職彰徳路總帥府換授總領佩符嵗戊子東平行尙書省承制以公捨逆從順帥眾來歸授武略將軍充總領嵗丙申攺授林慮防山都巡檢使兼輔嵓都巡檢嵗丁酉兼充林慮主簿嵗壬寅陞充輔嵓縣令嵗壬寅兼充安陽縣令旣而帥府以林慮闕官不妨本職兼充林慮縣令後以本職兼銅冶申村兩冶鐵塲使庚申攺元中書左丞兼大名等路宣撫使司激濁揚淸一時久任州縣者舉經沙汰獨公以防幹如故重新恩命以寵之中統二年自以祿仕四十餘年功成名遂不得勇退爲恨力以病辭旣得請治生教子三致丰阜鼓鐵煮礬所居城市凡能傭力而無恆產者魚聚水而鳥投林相率來歸寒者得衣饑者得食窮殍者得生活卵翼子孫累世不忍相捨去頥指气使優防素封二十餘年享年八十有一神識精力如五六十嵗人一日傳家政於其子曰自玆事無巨細勿復相闗白吾將以閒適終天年矣私第之東卽縣學公倡始以建至是以外戶未立身親工力以成之子孫請代其勞曰吾非彊勉要譽但心自慕樂不知其老憊時至元十七年八月也九月十二日以食少壽隆遺訓明悉薨於正寢夫人五張氏景氏呂氏趙氏蔡氏子男六人長曰濟部札輔嵓商酒監次彬襄鄧萬戶府徵南百夫長不幸二十三嵗而夭其妻鄭氏以少艾孀寡苦節莫奪時人以貞節稱之次湜以軍功爵武略將軍金符千夫長兼造作提舉次天一銀符彰徳路鐵冶同提舉次溫次裕以養親未仕女四人長適張氏次適陳氏早卒次適陳氏次適秦氏孫男一十四人楫杠咬兒千壽壽山海壽同壽福山定安長壽伯奴安壽定童玉奴孫女五人迎春適鄭氏賽春適賈氏梅哥適鄭氏定哥桂哥未笄曾孫男四人長孫曾孫遇僧翁惜公起身田裏兵荒廢讀書又出入行陣一旦當牧民繁劇之任吏畏其明民懷其恵勸課字諭之暇剖決疑獄動合於古或告布縷爲某人盜去公佯不爲理而斥去之黙命其人詬詈所疑者盜者果以誣罵來反告不片言而伏其辜一婦抵訴頭釵爲某人所盜公反以告者爲誣三問而遣之以旅進旅退之間而察其情狀卽以退先進後者爲眞盜不詰而請受罪農人牛舌爲怨家暗夜截去公命同裏近墅悉聚於庭俾人歷祝之殆徧一夫若退縮而不肯前旣前牛觳觫退曵驚奔而不能挽公謂其人曰汝不仁若是夫復何言卽叩首慙謝輸情吐實以法當之圃者告引蔓而將實忽爲人鋤剪殆盡公命聚羣鋤使人防而嘗之坐其刃之苦者喜受其杖而不以爲寃公之臨政明斷敏防類是者甚眾至於度田畆之多寡不引尋丈策馬徐步若不經意𨿽地形髙下之不同圓方曲直之不一往返之間先曰若干頃畆掌數者布算推之不跬步之差𨿽不知書老吏抱案來前聽讀一過是是非非詳悉明辧不敢欺蔽其明敏過人又如此先世塋域皆在畱馬村子孫以溪澗丘壑不能增廣今卜葬於前輔嵓縣南某原以十二月十四日窆諸子狀公之行以志公之墓請銘銘曰

污白爲緇持坎作離輕重髙下文深險巇此姦吏之所素習𨿽明經學古逹權通變者有時而陷其蒙紿之機持狀按訊了不能欺摩揣不露鉤距不施情見勢屈不得盡其辭在公而言是之謂不學而知心計鞭算勞思苦情鹽鐵貨食泉布流行得算勝負逋欠餘贏此周於利者之不敢必材智者困於慮而弗勝目擊計得如響應聲可緩可急有權有衡財貨丰殖義全利並積而能散隨減隨增在公而言是之謂不學而能奮身農裏卓爲能吏富貴安榮蘭玉叢萃壽八十一精健明粹老而能傳韜捲余智易簀之言可遵可誨盥潄虛心奄然而逝此養生理性者之未易能公防刃而有餘地使公少有所學長有所養趙廣漢之禦吏臨民劉士安之生財省費衛武公之年髙徳劭亦不難至刻石埋銘固安深防徴文責實永永無愧

邢洺路都總管府從事解君墓碣銘

君諱晏字彥明廣宗人世業田勤苦節儉逢年積谷因以致富水旱嵗不登則推有餘以施及鄰里鄕黨之貧乏者謹厚而恵洺滋間爲稱首曽祖考某祖考某考某繼繼無怠純徳積久而生從事從事防頴悟耕養讀書值兵亂科舉取士之法廢土冦縱橫彊暴淩孤弱善人不能自存遂隠身縣吏托官府全性命而庇宗族焉未防陞補帥府令史後帥府並於總管府辟充總府掾是時政治艸創案牘無法大亂後人不知學用防謹才敏超擢府從事兼提領匠局官長曁僚屬上下愛重議承制陞遷以父母壽逾六旬力辭求侍總府知其志莫能奪曲全孝養不敢復以煩細相干凂必深重難疑而咨請焉謝事後日以溫凊甘防爲務時年逾三十矣承意先志竭力盡歡父享年九十有四母八十有五孝養三十餘年如一日也非親戚鄰里有大故則未嘗頃刻離庭闈女兄二十而寡誓不再醮友敬奉養終其身年亦七十有八公天性樂善亦不迎媚取容聞人喜慶歡悅若在巳胸次涇渭甚明口不言人過惡治家訓子皆有禮節配石氏廣平名家內則嚴整子男二人長曰時次曰牧時以儒吏貢部轉補禦史臺掾亷能有聲考滿出職辭以親老孝養遵家法丁父憂哀毀如禮服闋今爲懷孟路總管府經歷官女四人長適防知政事何榮祖次適遷山東東西道按察司事霍肅二公功名術業藹然爲名卿材大夫次適中書省掾趙勵亦自卓越三人皆早孤公見其器質不凡後有逺到極力提誨故以子妻之今皆顯逹其深識先見又如此次適郭某孫男若干人享年八十有防年月日祔葬於肥鄕某所銘曰孝弟力田徳莫厚兮生長見聞能世守兮是亦爲政惟孝友兮先意承歡登上壽兮至哉之樂神所佑兮富貴利逹孰可誘兮吁嗟斯人世無有兮世衰道防徳可醜兮昆季爲讎憂父母兮孝子順孫公有後兮我銘墓石傳不朽兮

唐僉事先徳墓志銘

奉訓大夫僉福建閩海道提刑按察司事唐珪之父享年七十有八以至元壬辰淸明前二日晨起盥潄衣冠祭祖考禮畢孫滿前酒數行徧諭家人曰吾醉矣諸子扶奉得枕而逝以明年正月二十七日扶柩歸祔於鶴壁房子山下先塋翰林學士通議大夫江南江西道肅政防訪使髙唐閆復序銘其墓碑以志壙不可以不銘奉訓昆季踵門來請銘謹按碑序君諱聚世爲湯陰鶴山人年十二而孤至性有爲葬父及母霍氏繼母華氏於南澗之先壠旣冠出贅於張氏婦翁六十無子君爲娶妾生子名成八月而父亡數嵗而其母亦卒君爲撫字至冠昏悉以其業歸之一介不取也配張氏先君卒子男三人奉訓其長也讀書飾吏事渡江服勞金符釋褐杭州浙江渡提舉歷中書省左右司員外郎陞奉訓大夫同知泉州路總管府事禦史臺選僉福建閩海道提刑按察司事仲曰璋興化鹽司副提舉季曰瑗承事郎建寜路浦城縣尹女一人適建寜稅使張信男孫九人居仁居吉居安余防未名女孫九人長適王鼎臣次適王茂次適黃源余在室銘曰

人能自致必也親防送終大事孤童克當見得思義誠一不二繼絕婦翁仁及來裔八十髙年率履不愆衣冠就枕蟬蛻飛仙編民市塵而有斯人養生學道愧汗霑巾鶴山崔嵬髙塜丰碑志壙埋銘松楸百圍孝義消亡公行允臧澤彌子孫百世其昌

奉直大夫僉江西湖東道肅政廉訪司事杜公墓志銘

公諱伯元字亨甫姓杜氏世爲覃懷人曽祖諱延祖諱彥能仕金朝官至惇武校尉祖妣趙氏父諱杲字明之避兵北至彰徳遂占籍焉府主承制釋褐判彰徳錄事司俄陞軍民都鎭撫權彰徳府事好賢樂善一時名公大老如元遺山杜止軒主於家動爲數月畱歳辛亥以壽終妣胡氏勤儉惇朴公生二十五年丁卯憂服闋襲爵判本府錄事司事中統建元攺充錄事秩未滿除臨漳縣丞隨授提領縣事至元二年選陞內黃縣尹省部以東平大郡民訟繁劇不得明敏才幹者不能任其事以公錄司事稱職授開封府錄事禦史臺擇人銀符從仕郎拜河東山西道提刑按察司經歷官未防拜監察禦史考滿陞承直郎僉山東東西道提刑按察司事尋除奉訓大夫知兗州事考績遷奉直大夫僉江西湖東道肅政廉訪司事不幸得疾以至元壬辰某月日卒於吉州分司之行館享年五十有九第四子扶柩北還以明年某月日卜塟於安陽司空村夫人柳氏一遵姑徳子男六人長曰受益字防謙次曰恵益字福謙次曰孚益字守謙次曰得益字鳴謙次曰願益字好謙次曰顯益字光謙俱才俊知讀書女四人長適夏邑主簿韓茂卿次適王秋澗之猶子次適崔氏次防在室孫男三人女孫一人皆防公揚歷中外所在有聲臨民不幹譽風憲不存諌艸人莫得而稱焉姑以天稟一斑謌於銘辭銘曰

善無近名惡無近刑中節而發識時權衡俗吏脂韋腐儒堅冰陽開陰闔公則炎蒸天不假年中壽泉扄四海英防吞聲涕零爲時惜才失一名卿至元流品人中之英生旣不愧沒胡不寜司空髙原埋勒新銘

隠士髙君墓志銘

君諱嗣榮字顯之女眞人姓鈕祐祿氏譯曰髙世居蓋州金有中原徙彊宗巨族分鎭州郡遂處沃州之寜晉曾祖諱鴻哈從金太祖滅遼逐宋官輔國上將軍祖諱索囉同知澤州事考諱某南京左警巡院使金亡以先嘗任壽春防判恩澤在人移家於壽春嵗庚子北轅至彰徳樂其風土遂定居焉警使公自以亡國之大夫晦迹不仕以壽終公性至孝警使公捐館以刀刺額血面弔者哀嘆亦韜光市井識者重之不敢以流俗待課諸子讀書年甫五十誡其子勿以家事相闗旬日與名士棊博笑談輕財好施人服其義姻親孤獨者衣食之死無所歸者葬埋之春秋六十有四以疾卒配任氏亳州忠翊校尉任遵之女也貞順慈孝中表儀則事舅奉姑從夫訓子四徳咸備子男三人長曰說濮州儒學教授次曰殷曰霖俱經明行修女二人長適某次適某孫男四人以至元戊子月日祔葬於安陽淸流北原銘曰遼宋昏庸金源啟隆惟輔國公附鳯攀龍鞭弭櫜鞬告成武功爲時名卿髙朗令終有子克肖祖武是蹈倅貳州政民服其教乃生賢孫徳文潤身部繁理劇鉤距經綸天步攺玉雜身隠淪子成父志心儒迹市慈孝貞歡各極其至不求盈餘教子以書過庭詩禮爲世鉅儒源深流長壙銘固蔵風水貞順松檟有光曰髙氏墳百世允臧

李伯宗墓志銘

復堂先生李公伯宗甫吾先君子須溪先生自入小學則與之防從志相好也晚歸城時時問客之至自城北者伯宗何如伯宗長我十又三嵗尙健否顏貌勝我否已而郡學禮羅之爲賓又寄聲必來久廼來握手談四十年前相與爲歡然不可得彊畱歸逾年死唶唶惋惜問其子當何時葬旣得地否於是者八年而先君子卽世復堂之子希周與其侄自長安歸者來泣且言曰痛哉吾父之遺言也謂吾弟客萬里外必十年乃葬使見柩如見我孤也惟葬有期而後敢請銘也柰何乎先生棄之天乎吾父誰當知者吾子旣有聞於侍側也其著之銘亦先志也孤也不以望之他人拜又泣且慟某重拜而哭曰信先友也𨿽非其任儻免防不死無所辭日希周復來曰卜旣吉碑謹具敢請有從季父士元所譔行實在則受言志之廬陵之北曰福唐李氏唐西平忠武王后自江西觀察使憲節度廣東子觀業爲袁州刺史迎葬於袁家焉自袁徙福唐及公巳十三世族大多儒五世祖時通貢崇寜乙酉髙祖覺民貢大觀戊子曾祖茂實貢紹興乙夘以書繇是公爲書世家少試塲屋卽有英聲門人弟子以其餘義貢於鄕者六升太學第太常者又各一然不自貢僅庚子一試成均又以病不克行天性篤實讀書窮理不特聰明資涉獵朱墨紛紜標注字如蟻旁通天文地理道釋醫藥之書穴穿一貫廓然同歸先雞而起丙夜未休如是書牕者皓首焉事大父母父母養志盡歡同祖弟三視之等同气中年防一兄三弟撫其孤如子必成人不負其意筆耕紙田小腆則以班族姻之貧者或勸以稍事生產作業笑曰一經不足以遺子求益耶鄰有急周之不問償否或有劵書聞官可責入喟然曰是區區者而以失鄰好非初意也聽之卒不償亦不言平生應聘擇然後許時僚巨室惟恐不能致授業身通轉相授者相望旣屢試屢絀殆若受命庻防孝子慰吾意每誦三槐王氏語不自恨而科舉者負之巳矣至元丙子二月城旣降又五日湖南飛騎橫衝自宜春來道擄掠季子道翔執焉五月至延安今陜西右丞夾谷公爲大尹見其不羣問焉則書生也釋縛以賓師禮之明年攺尹京兆妻以湘潭良家汪氏又明年道翔安書從過鴈來咸謂公盛徳所致公曰祖宗之澤也書告道翔曰京兆西平王所從起也爾以逺孫數百年後復家焉愼哉其謹確類此鷺州曹山長奇教授劉國正夢薦避賓席以待舉髙年有徳不求聞逹公論謂然吾家先生亦稱爲古所謂山林樂道之士每謂少小相從惟伯宗不欺惟伯宗澹然無求議論反覆必心所安乃止不妄疑不億信最服善嗚呼猶及公典刑今之古人古之君子也公名士甲學者稱復堂先生云生嘉定巳卯九月十一日夘時歿於至元庚寅十一月初四日午時臨終未嘗甚病語不亂惟季子不一見爲憾祝十年勿葬以俟之至大徳巳亥十年矣以十二月甲子葬廬陵延福鄕東原祖起邳父宏臯母胡氏儒林郎平陽丞逢寅之女娶羅氏子男三某某女一適某孫男五某某孫女八巳嫁者五某某壻曽孫男四某某曽孫女一嗚呼公所欠者一第耳然稱明經者宗焉論靜退者尙焉數耆舊者首焉生七十餘年修身寡過孝友睦婣任防於人生大節無愧回視金張陶猗之倫豈不赫赫一時而今何如哉竟何爲哉予觀希周以諸生習吏周旋省闥交其賢英而道翔甫流落遇知巳以儒稱闗中希周之子逺雍容和暢儒吏具宜前防訪僉事趙公道淸嚴聞南北一見之安成庭中擢試之稱道之不置惟其有以得此於人也一門競爽防公之教不及此則公之不遇者天念之矣昔東漢李固以材學奮前軰謂其父隠徳之報公其苖裔耶吾銘公墓以待銘曰

松耶栢耶霜雪其命蒼然嵗寒旣獨也正衣冠巳逺孫子逾盛不在其身在後之慶

爾佳隠士墓志銘

君諱秉直字叔剛姓爾佳氏女眞人也金得中原論功開國君之先得土於滑州白馬縣牛李村世爵千夫長祖諱石倫累次戰功升大元帥考諱敢合襲世爵君防孤鞠育於從母家金亡閒居於彰徳買田安陽借田村課童僕力穡兵後惟一姊在奉養如母君自以失故家僅存此身隠徳不仕賓客來置酒盡歡鄰里鄕黨或以事相辯訟求直於公公欵曲開釋孰是孰非皆悅服拜謝而去年髙徳劭親疎長防愛敬之府主蕭侯月餽廩粟漕長耶律公起公監大名稅皆不受夫人李氏汴梁巨室李仲寶之女能從公志安恬於隠處公享年六十有四至元壬辰夏五月以壽終於正寢夫人享男昉之祿養十五年至元癸巳六月一日壽七十有八終於男昉之任所子男一人卽昉也起身吏部掾轉補禦史臺掾考滿例得七品欲便母養願降髙從卑授從事郎燕南河北道提刑按察知事至元二十八年攺陞徴事郎河北河南道肅政防訪司知事孫男二人長曰晟今更名承次曰昱早卒以夫人捐館之年秋七月十九日卜塟於借田之西北原銘曰

金源王气天東北滅遼走宋傳飛檄同姓封王異姓侯子孫世世相承襲門戶靑雲森畫防百年天厭東周徳識破衰榮無定在葛巾藜杖田碧風流慷慨過殘年酒鑪香潤茶煙濕妻借鄰機兒讀書誰與雞虫論得失安時處順樂終天墓銘不愧西山石

從仕郎眞定阜平縣尹蔡君墓志銘

君諱玠字庭玉安陽曲溝里人曽祖順妣趙氏祖琛妣李氏考祺妣馬氏君防孤母氏辛苦教之讀書長能挺特起身彰徳府掾吏業精敏府主愛重之外幕府從事中統建元首辟中書省掾以干局稱未防以得疾家食病愈起爲本路運司經歷官至元十一年攺濬州判官任滿除眞定阜平縣尹年六十有八終於私第時十九年正月六日也縣君馮氏次室劉氏子男五人曰鉉主洧川縣簿曰鐸北京宣慰司奏差曰鈞開黃宣慰司奏差女二人長適趙思文次適馬思忠孫男九人長曰世昌余防女七人長適栗氏次適袁氏余防以二十四年十二月四日祔塟於先塋銘曰

孤失天母徳賢愼所習裏三遷服慈訓成飛騫幕府賓如經權應時須瑞建元嗟驥足病纒綿州復縣空自憐命也歟誰能全祔先塋土厚堅體魄安千萬年

奉訓大夫知泗州事王伯潛墓志銘

伯潛諱希賢正議大夫禦史中丞王博文子勉之長子太夫人申氏伯潛從父學淵源正大旣冠恥以任子得官學道日篤朝士以名父賢子同辭交薦釋褐翰林擢編修官以干局轉充大司農司令史不逾年攺授應奉翰林文字爵從仕郎兼防同館副使接伴使至元十七年除承事郎太常博士明年陞奉訓大夫陜西行中書省左右司員外郎二十年陞充知泗州事泗當東西要衝使者旁午伯潛處之裕如也而治政有聲秩滿省親於揚州二十五年五月二十有七日不幸得疾卒享年四十有三是嵗十月十有八日祔塟於中丞公之墓左配胡氏少中大夫山東東西道提刑按察使胡紫山之女子男三人皆不育女五人長適滏陽侍禦馬中順之子二早卒二防銘曰

唐李元賓宋王子立才學有餘年志弗遂見知韓蘇姓名不墜我於伯潛舅甥之義壽不稱才聞者墮涙吞聲銘墓以慰幽閟

魏處士墓碣銘

公諱仲字仲寜世爲武陟人曽祖諱禎字伯祥仕金朝官至定逺大將軍同知徐州事祖諱昭字克明昭武大將軍汝州千戶考諱璧字伯玉昭信校尉河陰渡禁門萬戶公體貎雄偉襟宇大少直皇朝兵南被驅執北行得放釋歸故鄕以獲嘉鄰鄕井遂占籍焉娶畢氏公以累世仕宦國亡家破獲免俘囚乃嘆曰消長盈虛衰榮廢興彼此更共安有定在我亦豈不欲貴富君子之澤亦有衰歇至於不失徳於裏閈使一鄕稱善人斯亦足矣遂潛晦不仕以義方教子孫曰不止不行不伏不流汝軰勉力爲學當大吾門享年七十有六以壽終於正寢四子長曰憲次曰宗次曰榮次曰髙明憲以辯給直諒善書數至元甲戌釋褐中書戶部典吏明年防省札隨路分防阿爾布哈駙馬下戶口又明年以亷幹授彰徳路酒使至元戊寅攺除嶺北湖南道提刑按察司左房書吏嵗巳夘移充江西行中書省掾例罷充通政院令史嵗乙酉充中書省掾是嵗六月只授勅牒彰徳路知事彰徳北趨京師南逹海外又當天下東西之中使者旁午朝貢者腹背相望驛傳車馬人不勝其煩勞而能處之裕如指顧辦集其才幹槪可見矣朔望必至文廟勸諭儒醫二學成就後進自起身入仕見知於提刑鈕祜祿公公薨不忘其顧遇輔導二子成立曲盡懃懇宗孝弟保家荊門安平市巡檢兼水旱站提領髙明泗州稅使孫男四人曰轄哩曰錫布曰哈濟曰安和至元戊子冬十二月十有九日卜新塋於張俱村厚葬其考妣乃狀其先世之徳業願得銘辭而刻石焉銘曰

願子孫之昌榮察化機之變更身富貴兮逾分日隆午而月盈此天道之固然何貪冒之昏防嗟魏侯之獨賢甘混迹於編氓潛盛徳而不耀恐無實而有聲竟終老於衡門得隠者之佳稱萃蘭玉於一庭從事公之最良晦旣久而啟明巳爲世之名卿蘊孝思兮追逺樹貞石而勒銘百千世而不燐表鬱鬱之佳城何有子兮若此豈積悳之無徴

什達爾夫人墓碣銘

夫人回紇國王哈里沙之女皇太弟位下管領內外徹辰扣蘇珠克臺之妻也父母鐘愛命名曰什達爾中統建元奉王命送公主東嫁布達駙馬以路梗不能西繼聞夫亡特防命夫人廩祿庖肉春秋裳衣於大王所封之食邑遂家彰徳勤儉淸愼享年四十有九以疾卒於至元二十五年冬十月二十有六日一女名托克托倫適懷逺大將軍彰徳路達嚕噶齊兼諸軍鄂勒達嚕噶齊兼管內勸農事某卜葬於彰徳郭西刻石埋志墓不可以無碣銘曰

父王封夫近臣富與貴終其身謹蠶麻采蘩蘋徳如玉心無塵女克孝壻得人墓有碣銘千春

雄辧大師塔銘

師號徳淸族出安陽王氏生七年伏犀挿腦頰顴隆起眉目淸峻不凡龍巖寺僧深公見而異之乞師於其親其親亦以語言動作非諸兒童比終爲塵网縛遂割愛以從其請棄家爲釋子授僧服學佛經日誦千言旣長談法持論辯若懸河諸經正言疑義闇誦講解臨眾升座食頃數萬言並無隻字遺訛理順義明滚滚不窮大堂廣防圍坐數千人師一發聲傾耳屏息聞然無辯語竟無敢能繼者平水壇主素愼與可賜師爲講主嵗庚戌春靈山壇主燦公付師以海云頂血所書金字大乘菩薩三聚淨戒本龍文僧迦黎衣賜號妙嚴宣明大師中統二年冬昌童大王遣僧詮來錫恩命至元八年春皇帝賜衣一襲上都新宮成詔集天下名僧作資戒防以落落陞師爲都壇主賜號妙嚴宣明雄辯大師師登席演法甚愜上意靣命升禦榻賜白金五十星玉龍首手杖一枝一時僧俗咸以爲榮師荷聖恩優渥卽以賜金印大方廣佛華嚴普賢行願經疏四十餘部流通開演仰祝聖壽至元十六年三月二十有五日聲鐘集眾傳付信具於後人湯沐更衣登座曰眾僧西向立爲我誦彌陀佛號少頃曲肱脇席西首加僧服而逝師住三十八年僧臈七十三弟子澄照澄志滿等爲師築浮圖於龍巖寺先師燦公之墓側礱石巳竟狀師之徳業來請銘師與子爲方外交亦有年矣律巳淸嚴奉教篤信毎晚濟生爲業行之終身無一日廢輟接物諭人以和聰明過人逺甚而退然若不足以釋學無不洞究不叩則不鳴不以記問爲所長余之所見者如此銘曰日誦千言不泥文字戒律精嚴安若無事萬葛千藤筌蹄講肆象設鐘魚冥寂聽視世眼識公爲談法士名僧推公得大乘志兩覲天光優禮殊賜傾動一時云披川駛曲肱長往不昧不二髙標倚云銘石以志凝神塔宮何千萬祀

大聖山孝思禪院廣公和尙塔銘

公號子廣出寶定李氏少孤惸大父母鞠養成立貞祐避兵徙河南祖亡棄吏業師事南陽縣彌陀院瑍首座授僧服篤志好學敬信不懈國朝平河南北度歷邢洺磁講席受華嚴法戒觀圓覺金剛等經深入理窟頴悟性天再防問於冠山徽公徽法中龍象也公以眞積力久之學又得賢師爲之依歸言下頓悟目擊道存不數嵗特嗣庵主隆慮純禪師住持三陽大聖山洪濟院日月旣久求承嗣而乏人聞公道眼明白戒行精嚴命駕邀於魏與之偕來純卽退休公住持三年門風孤峻行巳髙潔亦就辭謝前鈞州刺史權沁南軍節度使兼懷州招撫使正奉康公隠居西山以其先塋之故買田八百畆水磑一剏立孝思禪院於大聖山南疏禮邀公團蒲容膝三十餘年鼓磬鐘魚香火經律猶一日也薫沐後學入室者六人升堂者二十有三人授戒者三百餘人至元十年三月五日付院事於徳堅將淵黙以終身山寶嚴寺文疏惇請不能辭是嵗五月二十有六日集眾齋畢而言曰人之生死數莫能逃我今辭汝輩去世矣聲絕而逝壽六十有七僧臘四十茶毗日僧行白衣五百餘人舉火而雨火亦不滅獲舍利數粒豆如也門人於寶嚴孝思兩立浮圖焉公枯淡儉約衣不絮帛紙布以禦寒熱夜暗不火其能外形骸也如此則於外物可知矣銘曰

眼耳鼻舌有竅弗開鏡明水止湛然靈臺長逝非往閱世非來萬有一空孰爲形骸六十七年不掛纎埃以公爲生槁木枯荄以公爲死烈風迅雷生莫能喜死莫能哀門人思公塔宮崔嵬入滅出見乃優乃俳刻名丰石百世不摧

行狀

龍虎衛上將軍安武軍節度使兼行深冀二州元帥府事王公行狀

公祖諱載字徳厚不仕祖母張氏父諱淸字正甫束鹿縣竇家莊酒監母張氏公諱義字宜之世爲寜晉人純厚沈黙寡言襟量淵廣喜慍不形諸容讀書求意義不泥章句訓詁金衛紹王遇殺天兵南下宣宗失燕走汴河北郡縣𨿽開設守令而政治威令解弛沮防土冦四起力不能治弱肉彊食互相殘賊奔竄莫知所依縣人羣聚相謂曰王公素寛仁材智足以保眾成事吾儕小人智力寡弱紛擾無所歸不有主者則將無噍類矣一唱百和同聲相應遂推公爲萬夫長攝行縣事尋號爲都統嵗癸酉冬太師穆呼裏國王提兵至城下公率眾歸命太祖皇帝嘉其效順寵錫寶鞍名馬二授寧晉令兼趙州等處招撫使時兵荒嵗饑人相食縣東大澤周匝數百里中有城曰瀝城公曰瀝小而完水多魚藕足以起餓殍禦衝突以麾下李直守寜晉身率眾東徙全活者甚眾他境白骨滿野獨公所治無易子析骸之禍邑人垂白之老猶能記其事至今道舊笑樂感慕爲之泣下乙亥秋金將李伯祥稱太守據趙州太師國王促公伐之防夜大風雨公命眾負攻具去城二里而止下令軍中曰先登者賞後者殺以徇夜鼓四環城飛登守陴者皆熟寐城潰伯祥孤身走天壇砦軍士無敢剽掠州民安堵焉太師國王表公之功授趙州太守兼趙冀二州招撫使丙子秋南取鉅鹿洺州南宮三城是嵗冬十有二月還軍至唐陽西九門遇金將訥爾錦戰率冀州節度使柴茂等將兵萬餘北復郡邑公伏兵桑林先以百騎犯之訥爾錦棄輜重來薄戰伏起金軍駭亂奔北獲訥爾錦弟萬戶濟呼戊寅拔束鹿進攻深州太守張公以城降順天都元帥張柔多公之能軍表奏授深州節度使兼深冀趙三州招撫使秋八月金恆山公武仙擁眾四萬攻束鹿公烽火謹斥堠逺比至而預備仙諭眾士曰束鹿兵少而糧不繼且無樓櫓池隍一鼓必拔仙於城外盡攻擊之術公城中守禦有餘隨機拒應首尾二十餘日大小百戰每戰必防一日公集軍士議曰外無援兵芻粟內絕曠日持久非我之利盍若突圍一決勝負安能坐困爲人防執也眾曰善願惟命遂令老弱乘城問以艸人多立旗幟夜五更未盡率死士三千辟闗直搗仙營人人殊死戰仙軍亂誅殺殆盡獲軍資器械無算仙率麾下百餘騎走眞定公乘勝追奔逐北大防而還太師國王聞之遣使賫銀符十寵公及榮耀有功者庚辰秋拔冀州獲節度使茂械送王府城中市不易肆張帥復稱表上功授公龍虎衛上將軍安武軍節度使行深冀二州元帥府事佩金虎符由是鄰境諸城畏愛公之威徳悉來服屬亂稍定招集逋亡教之耕作深冀之間首爲樂郊辛巳夏五月恆山公仙辱束鹿之敗以禆將治中盧秀防太守李伯祥南取趙州公知之提兵西援比至趙瀝二城皆陷新河王主簿十餘人以妻子被執皆叛歸仙秋七月公具舟楫紀家莊盧李戰艦數百沿流而下公曰彼兵𨿽眾水戰非素習也以我之長擊彼之短實我軍之時也乃以繩貫舟橫截下流敵至先之以矢石戰閧斬繩公舟翼而擊之我軍勇奪彼舟殺千餘人生擒治中盧秀洎軍士五十七人伯祥走瀝進攻之不下還屯滿家泊冬十月復攻瀝瀝之女墻束葦爲之夜灌以水乘寒爲冰城環列戰艦晝夜流行不令水凍以拒守公捉士卒挽舟於冰絕渡而攻伯祥西走二子死焉敗卒爭舟溺死者十六七獲伯祥之防子山兒士卒欲殺之公曰伯祥𨿽吾敵絕人之後不祥教養如巳子復獲叛吏王主簿軰左右爭刃之公曰人各爲父兄妻子非背我也皆釋之壬午秋太師國王南徵伯祥降歸其子及家人十餘軰伯祥再拜號泣而謝曰白刃戰敵之前存活此兒使吾父子復相見李氏之鬼血食不絕公之徳歿身不能報壬午秋攻拔澤潞二州及山砦數十不妄戮一人獲生口數十皆遣還之或父子離散爲人執掠者必購贖使之團聚每戰勝軍中金帛堆積一毫不取也公攝帥府金經李佛兒以妖術惑眾謀亂有司連系十餘家公白主者曰首惡者當誅愚繆不識義理爲人蠱惑而不知爲罪者可以情恕全活者萬餘人癸巳秋邢州土賊僞號趙大王聚眾數千人據任縣固城水寨眞定五路萬戶史公集諸道兵攻之逾年不下公一鼓拔之獲趙大王侯縣令數十人公白史公曰脇從者非賊也宜免死卽釋歸鄕閭一境遂安歳在甲午以病退還鄕裏常戒諸子曰我起身農畆汝軰當力田讀書毋妄求名利巳酉夏四月二十有五日薨於束鹿縣回生村私第之正寢享年六十有九某年月日祔葬於寜晉縣唐城鄕北孟莊之先塋四方之來防葬者數萬人冀人懷公之恩作黃籙大醮三晝夜追薦之迎神主至其境拜人塞路迓祭曰是活我父母妻子者失聲痛哭道路過者亦爲之吁嘻到今嵗時上塜不期而來者動以千數公夫人三張氏李氏李氏子男七人曰植字茂才趙州節度判官曰松字國才不仕曰檜字公才歷贊皇沙河二縣令曰楨字叔才不仕曰楫字季才不仕曰椅字彥才釋褐王府掾歷中書省左右司員外郎大名等路宣撫司郎中左三部郎中大名等七路宣慰司郎中戶部郎中奉政大夫同僉徽政院事兼領太府監奉議大夫同知順天路轉運司事佩金符少中大夫順天路轉運使中議大夫吏部侍郎中書省給事中少中大夫彰徳路總管兼鄂勒佩金虎符曰棟字子才眞定鄂勒千戶女六人曰茶哥適山東道勸農事董文用曰翠哥適寜晉縣鄂勒千戶李天祿曰娃哥適大名府董總管男若水曰仙兒適寜晉寜縣主簿杜彥曰秀仙適完州酒稅使石徳潤曰旺哥未笄而卒孫男一十八人女一十九人只遹於椅定交近二十年知王氏父子爲頗詳故錄公平生大節爲行狀至元十年四月朔武安胡只遹謹狀

欽定四庫全書

紫山大全集卷十九

元胡只遹撰祭文

祭伏羲氏文四篇

仰天俯地畫卦造書徳通百神情類庶物發天人之奧妙開耳目於蒙聾百獸率馴羣生咸遂修燔炮以代血毛之食從簡朴以服皮羽之衣聖冠百王功垂萬世敬因秋祀式薦明禋

代天而言作民之極誠孚徳覆獸伏鳥馴法乾效坤開物成務前王無配後聖是師玆率舊章載嚴秋祀生民之初標枝野鹿不生大聖聾瞽孰開火化旣修人倫旣序有綱者政有璀者文獸不爲災人貴於物爲民立極惟皇之徳

神龍負圖人文斯定絡馬鼻牛以前民用燧火熟腥以濟民病倥侗顓蒙是彞是訓穴居豕遊有倫有政盛徳大功孰非元聖

祭神農文四篇

斷耜揉耒教民務農饑而食寒而衣疾而醫病而藥五穀盈廩百艸圖經通天下之財成日中之市天縱將聖福我後人澤流無窮禮宜通祀式因常報敬薦秋成火瑞格天太昊齊聖五穀旣藝百藥備嘗克當天心以壽民命萬世永賴神功益彰稷黍西成敬陳常薦艸食而毒鮮食則艱黎民阻饑皇則食之耒耜旣陳黍稷藝之艸木金石等差愈疾旣飽而嬉旣壽而安追本推原惟皇之恩

襏襫耞耒教民粒食別味嘗藥人無夭疾化國樂郊虎豹逺迹居居於於民朴俗一教行化成莫知刑辟火瑞火紀萬世仰徳

祭黃帝文三篇

鑄兵除暴垂衣禦宸備百物以濟民生登九天而成聖業冕服有制禮樂用彰貽百篇蘊奧之內經開萬世無窮之壽域恪遵祀典仰答神休玆因西成敬陳常薦云瑞受命神化宜民中立兩儀正名百物力牧作相岐伯作師立政立言仁壽萬世爰因常祀敬薦庶羞聰明旣開姦僞滋起惟皇作君威以弧矢垂衣而治禮樂亦明飽食逸居百疾交攻惟皇隠憂作爲醫經扶危而安起死而生著書垂訓民無夭札後之爲君仰玆成法宮室車輿裳衣軒冕百物咸備以濟時變定歷作樂談醫論道躋民仁壽旣富而教創制立法畢具無缺後聖後臣無損無越

祭五臺山神文

某官某謹遣某致祭於五臺山神方今聖天子在上百神受職嶽瀆之外名山大川在一方者望秩禮畢守土官歲時致祭未嘗廢祀聖天子恐土人之不誠潔黍稷之非馨時遣名僧作佛事以祭國家敬恭明神匪懈匪怠惟神歆受明禋不可不垂報祐興雲霈雨潤枯蘓旱神之職也雨澤愆期年谷不登災及於民豈神之欲也至於獄寃滯而不理吏曠恣而弄法賦稅不均政治不舉寃憤充塞干犯和气此土官之罪非民之罪也降災致罰請加諸身比歲秋旱太原一方之膏澤神實主之聖天子禱祀之誠惟神其鑑之深山大澤實生龍蛇旣能生之必能役之起蟄龍飛瀚海一洗魃虐此神之賜也某等之望也尙饗

祭汶水神文

維大元歲次癸未四月乙酉朔越四日戊子某官某謹致祭昭告於汶水之神聖天子臨禦二十五年於玆矣五行循序庶徴惟和聖算睿思以謂水由地中行猶血脈之榮一身大經緜絡一有溢滯則身爲之失和所以敷平導決地平天成萬世永賴夏禹以爲巳任八年於外而不辭也惟神載在經傳實爲名水惟其開導修潔之不至障塞壅蔽曲爲隄防不惟不盡神用而爲民害是用命某等敬順神徳轉失爲功乘水潤下直走京師遐方異域月輸歲貢如山如阜不復告勞神之力也伏願祈寒不能凝其行秋潦不能鼓其勇載泛載浮有恆無替四時牲酒肥腯馨香著之祀典與國無疆尙饗

祭泗水神文

維大元歲次癸未四月乙酉朔越四日戊子某謹致祭昭告於泗水之神皇帝事天勤民神人咸喜六合之內名山大川能興雲致雨者罔不望秩禋祀海瀆受職川澤效靈九夷八蠻通道致貢陸行山宿輪蹄困憊浮重致逺無若水運是以按圖命官疏導穿決舟楫所通逺邇咸集惟神源髙委長徹達南服來威來庭萬里取便某等拜受廷命開除壅蔽疏導堙淤贊神功而舒民勞達方物而饒國用伏願旱不淺澁霖不濫溢溶溶漾漾不捨晝夜祥飈送颿櫂歌奏功與國無窮廟貎血食尙饗

西冶祭金火神文

某年月日某官某謹致祭於火金之神惟神祝融正號蓐收表功炎熾而威從革而利成熟庶物剸裁萬堅列五材以養民分四時而成歲神功相協國用以饒方今我國家外修武偹內惇農桑欲成其功先利其器兵則戈矛劍防農則耒耜鋤耰有備無虞闕一不可分命厥官大典諸冶某等董工就事備物具材有炬旣明有槖斯舉謹占吉旦敬告明神伏願炭熾而堅礦銷而利出埽江河之決積金山嶽之髙恪遵彛儀式陳明薦尙饗

皇城啟土祀神文

奠安神鼎巳成萬雉之崇墉拱衛皇居宜亙重圍之禁宇土功率舉坤靈實司再獻明禋用符卜吉遵自周之宅洛肆於郊以用牲𨿽楨幹畚鍤之暫勞庶外內闕廷之咸偹邦基永固神庥是扶

彰徳路祈雨文

闕潤民之實恵怨語升聞忤造物之至和亢陽示譴貪污失徳黎庶何辜黍稷吐穂而中幹麻豆成陰而半槁工商憂谷價之增貴田野懼嵗凶之死饑小大焦勞賢愚愁嘆某等任守土之切責先祈年之隠憂悔罪懷慙痛心疾首仰幹慈造屈賜哀矜勅名山而詔大川起癡龍而誅旱魃曷勝慶幸無任恐惶

祭杜元伯文

菌耳無日蟪蛄無年人莫之卹各盡其天長松千尺可駕萬椽源泉混混可別萬川夭閼淤塞拔本塞源生也何厚廢也何偏天生蒸民衮衮同類愚蒙駑庸萬不一慧白玉樓成鵩鳥投墜與也何難奪也何易嗟嗟元伯百未一施玉冠而溫山立而儀童稚讀書警頴不疑一日千里迅不可追弄筆措辭汪洋陸離先覺有言杜氏有子過庭之訓曰詩曰禮業之後先學之源委業日益廣行日益成洗眼一飛傾耳一鳴一入京師四海知名孰謂一疾奄忽泉扄嗚呼造物各相乘除富貴壽考多歸魯愚才名一鐘命則不腴此何不足彼何有餘誰司權衡校錙量銖父兮爾思母兮爾哀過君之門愴余之懷人之有死如旦之暮死而無憾而謂之數獨於吾友怨激無訴有淚何窮一防君墓嗚呼哀哉尙饗

祭趙繼先墓文

某年月日某謹以淸酌之奠祭於亡友繼先之墓君始自魏來相扶老攜防謁我先人先人指君呼余而言曰斯人也陵川趙防元公定先生之子也母李氏河中李金吾之孫欽止欽叔之妹欽若欽用之姊也爾祖治觧欽止爲縣屬公定爲門客姻好締交爾祖實成之也三世通家親若同姓宜善交之故繼先稱我先人以舅不肖於君之母敬以姑禮拜之子侄軰歲時伏臘往來慶賀自時厥後僦捨同裏气相噓沫相濡若此者將十年吾友以世爲西人還家之念日往來於心不肖軰懇不能畱奉母氏挈妻子復歸故鄕後三祀以西州地僻土瘠生理艱苦舉家復東來行李囊槖敝廢無幾所可喜者母壽而康子孝而壯不肖一二友人謀曰繼先純誠仁厚執守有餘而變通不足蹉跎蹭蹬窮乏困苦我軰不得不任其責且善人信人人不知卹天必祐之玆議未幹而不肖應召東方私自喜曰拔茅連茹一二友舊亦庶幾脫窮苦矣如繼先者又窮苦之甚者也至則當立引之時異事異齟齬梗塞願莫之遂繼而聞吾友有防偶之憂驚悼感嗟念君之老母在堂子女未婚嫁家四壁而中饋乏主計何以爲懷也今未逾月吾友亦謝世嗚呼天乎報施善人誰其司之如無有司之者吾之哀鳴伸訴則亦已矣如其有之則生殺禍福之理何乖謬若是哉不然推窮斯人致疾之由取怨之故意無得而言乎嗚呼天地鬼神不可以忿激怨咎善人不壽求之人爲則又無所愧憾焉然則哭友之哀何時而已耶霜風一肅千艸萬木適足收藏之气充然而誠實者幸也或花或蕾方向生榮隨時而枯落者不幸也然則生殺之於艸木亦欲以善惡求之哉嗚呼吾友阨窮而死沈沈九原當自安之人之取友生不分財惠以相周死不知卹其家非友也問而老母撫而諸孤義也吾友之疾不知相扶持吾友之亡不得相付托𨿽然在不肖軰敢忘於心哉神靈其鑑之嗚呼哀哉尙饗

祭王中丞子勉文

我年十七君冠而防君來自東識我先人命我以兄事君如神我於是時總角未巾𨿽曰爲學罔有見聞觀君落筆湍水飛雲觀君立言天葩奇芬從君切磋脈理始分從君琢磨精粗有倫如醉而醒如夜而晨日往月來越十冬春秦王開府招賢禮賔明年渡江智勇獲伸君以才學拜首綸恩中統龍飛官制一新勲徳譽望立朝名臣揚歷中外應瑞昌辰官三十年雍雍申申優遊耆舊詔掌絲綸豈其一疾絕筆獲麟四海知君莫如我眞羣賢愛君莫如我親百犯不校量海無垠萬事無心性天安仁不加不損貴富賤貧與君交遊如酒飲醇將期暮年林下水濵一觴一詠不厭煩頻談天人學精義入神觀萬物變辟人易門言不虛立聖經翼輪行無妄動髙風絕塵嗚呼天乎奪我鎔鈞酹地呼天哀怨終身英靈在天聽我斯文

祭宋海卯文

不爵而貴其貴益尊世嗣宦達賢而有文先生閒居家人嚴君不祿而富其富愈足風亭水軒夏淸冬燠法書名畫牙籖寶軸先生燕居羲皇遐域八十康彊孰謂不壽名卿才士半師半友譽望一時孰謂不偶天錫五福或薄或偏先生之身獨擅兼全先生觀化造物兒童海卯一防萬象皆空天上人間去住我從談笑易簀無喪無得嗟嗟後學失所矜式敬置幾筵有淚沾臆

哀辭

李仲常哀辭

觀林林之兆民兮紛如禾麻竭智盡力兮不能溫飽乎其家豈其忠之不欲兮蓋才能之靡加細民之愚拙固不必言兮又常觀夫在位之多士自矜自負兮謂舉世之不我似才足以王佐道足以命世及其食厚祿處大位兮曽不辧乎一事𨿽僥幸於一世兮而不知佩無窮之愧恥豈其情之樂然兮亦秉賦之不美天地生萬物而人爲最靈兮何每每之若是無乃造化元气迆邐而衰薄兮故生民之庸鄙不然何防臯稷契伊傅周召無於此而萃於彼嗟人材之不生知兮學校教養之法安忍亦從而廢吾友仲常幹而亷才而知兮而又得乎展驥足之地方將與韓滉劉晏並驅而爭轡兮惜哉天不假年甫半塗而殞墜噫吁嚱才難之嘆方興兮又見斯人之長逝九原旣不可起豈惟理滅乎成算心計之忠而已攺使公帑私藏不得速覩夫錢流於地之治忍哭吞聲寫余之哀挽兮不覺霑臆從橫之老淚

欽定四庫全書

紫山大全集卷二十

元胡只遹撰雜著

原心

世之人於外物事事皆能著力或名或利以死守之惟於心不知著力隨物屈撓遇威武則便屈遇富貴則便驕淫遇貧賤則便戚戚卑諂有餘不足隨時毀譽身不知所以立己不知所以行譬猶於水隨物賦形孔子言三十而立此心此身挺然不移也世之人以气血爲心性一隨气血气血所欲者惟恐不得旣得則惟恐去矣凢可以不去失之方無不爲己無所不至至此則豈有心乎形則人心則犬彘豺狼牛馬也五常萬善之性靈於萬物之才配天地而三之尊爵天與之而不能有可哀也哉

原教

文武周孔顏孟而下爲君父師者不知其職不澄源不端本不知正身以化天下區區以法令刑罰督責而已爲臣子爲門弟者仰觀君父師之所爲與所出之語言號令冰炭矛盾故不從其言而從其徳法令愈嚴密而民不興行放僻邪侈姦僞爛漫而不可遏刑罰愈苛凶惡頑嚚滋熾而不可止蓋不知教之源教之本教之表所自出也源淸則流淸本直則末直表端則影正教也者正身而已矣奚事於喋喋之口舌哉成湯作誥曰惟皇上帝降衷於下民若有恆性克綏厥猷惟後子思子曰修道之謂教孟子曰古者易子而教夫子教我以正夫子未出於正也以父之尊而不能正其子不能以身先之也又曰身不行道不行於妻子而況外人乎而況天下乎今之爲師者不知率性修己以爲教爲門弟者不知主善觀感以爲學入學之日揖讓步趨坐作進退周旋應對口何如而言耳何如而聽目何如而視手足何如而措事父母兄長則當何如見鄕黨官長先輩則當何如與等輩交遊則當何如一切防以養正趨後聖之功爲父師者非不欲教而先自不模不範讀書寫字細事也亦不知法誦書則音聲不正句讀不絕章段不明寫字則不知如何把筆如何立筆如何執筆如何而爲八法麤迹尙且不明微奧之防何以知之幼孺童子胸中一書不讀一事不曉便教以對句吟詩課賦作文捨大學論孟不講便說春秋易象求媚於其父母兄長取虛譽於鄕黨裏閭以致後進性識才俊靈明者無實徳昩人倫挾口論之末學傲兄長驕鄕裏反爲無理無義之人然則師也者成人歟敗人歟三代之學皆所以明人倫也以今較之其差也不亦逺乎自七八嵗入學誦孝經論語孟子詩書以至壯年才名揚於四方及其臨事無一事與聖經相合者下筆數千萬言皆掇拾前人涕唾無一語出自肺肝者居家則多弟子之過處鄕黨則得罪於鄕黨入仕敗事病民立朝廷則以政事戕賊天下後世皆原於無良師而不善學也然則傳道立教者可不知教之所由生乎故作原教以示曹南之鄕校

雜言

天地之大以二言之天地气質幹之大始坤之成物以一言之气無質則無所依恃無所包宇畱蓄無所出入往來質無气則枯槁壞爛磨滅而不能永久不能生植神化由是而言天依乎地地附乎天闕一不可二則舉乎體體藏乎气一之則體立而用行𨿽爲一物可也陰陽以二言之陽剛陰柔陽舒陰慘陽溫陰寒陽生長陰收藏以一言之靜極不能不動動極則不能不靜動則生長溫舒極則復靜靜則收藏寒慘然則靜爲動之始動爲靜之根故周子曰互爲其根𨿽曰一气可也何以言之亦只是始終消長聚散而已人以動靜寒暑而言故曰陰陽四之則爲四時有四時則又分而爲二十四气七十二候三百六十六日四千三百二十時四十三萬二千刻此蓋聖人作歷度陰陽气候之遲速愈細密則愈精微矣是猶太極兩儀四象八卦八之十六十六之三十二三十二之六十四引而伸之無有窮已物無兩大地非能配天地體有根天體無窮地包天內如雞卵黃以天之內更無大於地者故曰天地如父子君臣夫婦之並稱豈敢與之敵體哉使地無天不惟不能生萬物載華嶽振江海其本體亦不能以自舉地動地震如人肌肉蠕動肌肉所以蠕動气使之然也凡地之變皆天使之然也故春生夏長秋收冬藏皆天也人之四體不仁者气不充也故曰气傷痛形傷腫故聖人之於易以陽爲大而陰爲小天尊而地卑故孟子浩然之气充塞乎天地形軀則六七尺耳

陰陽只是太極一气之動靜耳動則便溫動極則熱熱極則火靜則便涼涼極則寒寒極則水木金乃火水之徵耳凡物气屬陽質爲陰氤氳而爲气气積盛而急則爲風積盛而急鬱結而不伸爲陰所乘激烈成聲而爲雷陽光在雷之前排突而掣則電陽極則爲火陰極則爲水爲雨露霜雪江淮河漢海澤陰之至凝結而爲土爲山石金鐵陰未極而柔則爲木在天成像者陽气也陽光也在地成形者陰質也雪自天雷雨自地出旣分天地則陽歸於天陰歸於地在天地則各有气質也陰陽者一气之動靜也靜極則不能不動動極則不能不靜靜則涼靜極則寒動則溫動極則熱動靜絪緼化生五行五行推蕩化生萬物溫生木熱生火涼生金寒生水土者溫涼中和之气萬物𨿽多不出五行各從其類也五行萬物之父母也動靜五行之父母也太極動靜之父母也四時晝夜天動之五行也木火土金水地動之五行也在天則成像在地則成形气輕淸則爲日月星辰風雲雷電雨露霜雪聲響光耀潤澤气濃厚結實則爲人物艸木土石江河飛走鱗介形質剛柔香臭動靜不偏則二气和平二气和平則其爲物也不苦窳不夭折不乖戾惟人也得精气於父母父母交感之際精气中和盛厚則其爲子也仁壽否則不仁不壽曰然則丹朱商均受形於堯舜其所感爲何如曰此非常理善惡至於極至之變也天地和平之極則乖戾從而生焉旣極則不能不反常也是故盛極則衰聚極則散治極則亂樂極則哀生極則消是又不出於靜極而動動極而靜故也易曰日往則月來寒往則暑來其勢不得不爾也人爲气數所拘得失聚散貧富壽夭非人之所能爲然則悲喜哀樂愛惡百感紛亂徒自苦也如是果何益哉天地之小終始四時成嵗也故一嵗十二月三百六十日四千三百二十時擴而充之極其始終之大則一元十二防三百六十運四千三百二十世每世三十年計十二萬九千六百年是爲一元之數以一嵗觀之陽開而陰闔陽生而陰殺陽和而陰慘四分之則气有生長收藏而時爲春夏秋冬四時一陰陽也陰陽止一气也春乃陽之微夏乃陽之盛秋乃陰之微冬乃陰之盛豈非四時亦陰陽乎一气不能長動而無靜長靜而無動動則溫溫則暑故名之曰陽動極則漸靜靜則涼涼則寒故名之曰陰豈非陰陽乃一气之動靜乎天地之大亦囿於形气當其暑不能不爍石流金其寒也不能不坼地凝海形气之使然也旣囿於形气不能永盛而無衰不能永恆而無變以小觀之積十二時爲一日積五日爲一候气至與物類己不同矣積三候爲一气气至與物類又不同矣積四時而爲一嵗气至物類始而終爲之一周矣是知形气之稟賦長短𨿽不同而變化盛衰則一也稟之厚者其變遲稟之薄者其變速蚊蚋朝菌得一日之气數者生成衰死在乎一日之間也天地之數豈非在一元之間乎故康節中分之前六萬四千八百年爲開物後六萬四千八百年爲閉物故以大觀之積十二世爲一運積三十運爲一會積十二會爲一元而中間气至之變物類之化豈能恆久而若一哉日月之蝕𨿽天地不能易水旱之厄𨿽聖人莫能逃莫非數也然則恐懼修省之教知不可免而彊爲之誣民也曰非也天地萬物之父母也父母之怒父母之疾厄爲子者漠然安處不自責不哀禱一歸之於數可乎此聖人垂訓之意也故陰勝則水陽勝則旱陽勝則多暑陰勝則多寒陽勝則聖人生君子多而治平安舒陰勝則暴君作小人熾戈兵鬭亂一气之使然也細分之則木運生發慈仁土運鎭靜安泰金運剛勁殺戮火運猛烈焚蕩水運飄泊尙智多事𨿽然亦不出陰陽之一气也五行之生也其先後之次第則水火木金土其衰廢也亦然旣廢則復生矣以身觀之四十已後肌膚方長而腎气衰心力已衰矣

莊子曰易以道陰陽此一句可謂詞約而用博知易之深者也市井諺語曰萬事不離陰陽此言𨿽鄙直是有理萬物一陰陽也靜觀之則物物象數皆在其中陽春夏晝君子男動吉長進一三五七九剛開少

壯神伸直

陰秋冬夜小人女靜防消退二四六八十柔闔老

死鬼屈枉

陽顯成正徳仁禮出生喜舒先倡行有變往陰悔敗邪刑義智入殺悲慘後和隨無化來陽泰復賢生明巧榮始奇淸气善得行存盛聚陰否剝愚死幽拙悴終偶濁質惡失止亡衰散陽白治明振揚神奇五福精英寤

陰黑亂暗隱伏腐臭六極查滓寐

論道

道者理也路也天爲自然之理在人爲日用之間當行之路徳者得也得於天之五常萬善也

以語孟六經說道會爲一處比較老莊之談道見老莊不親切明白細密語孟六經則致廣大而盡精微極髙明而道中庸

道一也曰王道曰二帝三王之道曰聖人之道曰君子之道所稱各不同何也曰能由是路用此理者二帝三王聖人君子耳背是理捨正路而妄行者五霸小人也聖人在上則曰天下有道又曰國有道天位無聖明則曰天下無道國無道人能道無聖明則天理不明達道廢塞矣

聖人制字便有理義中心爲忠如心爲恕人之爲善能自中心流出不外鑠假借苟且自欺是之謂忠未能便如此必推窮反求諸己已欲立而立人已欲達而達人已所不欲勿施於人如大學所謂絜矩以己方人推而及之是之謂恕故曰忠爲一貫恕爲萬殊忠卽體恕卽用忠者天道恕者所以行乎忠也忠卽大本恕卽達道物物之生死壽夭各有數乎曰有可逃乎曰不可但知命者順受其正耳大而天而地細而一艸一木昆虫皆有數人日見之而不察耳曆書七十二候一艸一木一昆虫之死生應期而不差毫釐孰爲此者天地此卽天地之數也四時之序功成數盈則去𨿽天地亦不能違其數也間有愆陽伏陰則謂之邪气姦正然數也一六爲水二七爲火三八爲木四九爲金五十爲土此五行所受之數也四千三百二十時三百六十日十二月四時而周天此天地一嵗所受之數也邵氏曰有萬嵗之物千嵗之物百嵗之物十嵗之物一嵗一時一月一日之物所稟之气數豈能逃之哉若气數能逃則學長生者得之而顏子不夭矣聖人所以不屑言數者恐人爲惡而不爲善一歸之於數耳曰然則聖人曷曰仁者壽曰天地所賦之壽惟仁能充滿而不戕不仁者於天與之數亦不能充足他人遇顏子之气稟𨿽三十之壽亦不能至矣此陳圖南謂穆伯長君不娶可得中壽娶則戕伐天年也果如其言醫書言人女子不過七七男子不過八八天癸竭地道不通一節節而詳言之此人生所受之常數而不可逃者中間短長彊弱不齊者亦胎稟之不一人爲之百殊以致然也非常數也至於人之天資爲善爲惡亦气稟之偏而不可移故曰惟上智與下愚不移五行之气木仁火禮金義水智土信得此气之正純粹淸明而不偏者聖人也大賢也偏駁乖戾則爲下愚爲凶人有教無類可與爲惡中人之气稟也得健順五行之气而爲人或仁或不仁豈非气數乎堯舜在上則民仁壽桀紂在上則民鄙夭未有君仁民不仁君不仁而民仁者此天之气數生大君而上以風化下天地豈欲立不仁者之爲君哉亦气數適然也堯九年之水湯七年之旱豈人爲之所致也然爲學知命者當盡人道以立而俟天命耳

天地有數故萬物莫不有數何謂之數一嵗四時二十四气十二月七十二候晝夜十二時百刻豈不昭昭然毫髮之不可差越日月之蝕尢爲著明五行之生成衰旺亦無僣忒聖人見之明審之準推之詳度之定故邵康節觀物篇曰有一時一月一日一嵗十嵗百嵗千嵗萬嵗十萬嵗百萬嵗之物蓋其气稟一定短長之量不可增損於其間也惟人也得天地之秀而最靈聖人定之以仁義中正立人極焉順受其正得終天年保安天祿能吉其凶不桎梏巖墻若壓溺戕伐而死是又數之所不能拘也邵康節每嵗便作四段看以天地觀物也天有四時故每物不出四節蓋爲气數所囿不能逃生長收藏之數也物無再盛盛於春盛於夏盛於秋於冬各有其時人百年之物舉盈數則百年皆不能滿當以八十嵗爲四段弱冠春也年四十以前夏也至六十則秋八十則冬聖人故戒之色戒之鬭戒之得蓋人之血气卽天地生長收藏血气之使然也必不能免故不可不戒

一气之生消巨而大家細而一物稟受已有定數當其生也曰聚曰盛曰興在人則爲才智賢明爲貴爲富爲子孫繁衍百物百須皆廣積丰厚及其消也曰散曰衰曰減爲愚不肖爲賤爲貧乏爲子孫削弱百物百須皆從而夭折消耗故明哲之人至於富貴髙滿則恐懼修省蓋見其危溢之禍將至矣故曰慶者在門弔者在閭一气倚伏必不可免此自然之數不可逃者也然則胡爲而設教曰積善之家必有餘慶又曰大徳必得其壽無乃誑誕姑務誘人欲使畏戒而不爲惡耳聖人豈爲誑誕哉人自不察耳譬如一气之水置之熱風炎日之前易涸置之陰靜固密之室則難幹一拳之火灰養之則遲燼風飄薄則易消人之盛哀亦猶是也積善之家當富貴之在躬省嗜欲薄滋味逺聲色務勤儉疏貨財抑驕矜兢兢業業一事一言常恐太過是志也是气也以修己養身之餘型而爲家法流而爲子孫其進也不鋭故其退也不速順受充滿稟受之定數小人則反是不能充滿所受之數而促之秦二世周八百年蓋可見矣顏子何爲而夭夭者气數之定也防水星火是也𨿽聖人亦無如之何矣無顏子之聖徳三十之年亦不得而至矣盜跖之壽蓋已自促之矣非元壽之數也大而天地細而萬物消息盈虛進退存亡無一不同但气稟長短或異耳所以然者一气之聚散分合也故無斯須而或停無斯須而不變易聖人觀物得始終於盛衰審吉防於異同逆順故闔爲辟基貞爲元本敗爲成首成爲敗基恩生於害害生於恩吉防悔吝互相倚伏故聖人見此而能進退存亡不失其正庸人見己然哲人見將然明理故也理本易明人自不察日中則是月盈則虧寒往則暑來壯極而衰豈難知哉不知者貪而不學也所以知得而不知喪古人料事無一不中以理而言也所以見微而知著以往而知來因明以知晦卽盛以知衰太極不能不動動極不能不靜動生陽靜生陰陽生木火陰生金水理勢然也故萬物萬事無不對待倚伏故曰慶者在門弔者在閭有無故之福必有無故之禍易成必易敗進鋭必退速輕諾必寡信面防必背非君子小人每每相反至於萬物升沈用捨貴賤多寡無一不然

聖人觀物窮理自源而委自榦而枝反之則復至於源榦故能自太極而至於庶物自一而推至萬萬無窮反之則復歸於一統之有宗會之有原通神明之徳類萬物之情本末表裏小大精粗莫不畢備是之謂神聖觀聖賢傳道之言可以見人品而觀變堯舜禹之授受以中者以聖授聖不在費辭但於天性人心天理人倫之善或少有過不及耳孔顏之授受以仁開明其性命之原也子思之中庸明性道以歸至誠孟子之言仁義見時君世與一時之大夫士不仁不義漸失天性滅天理壞人倫惡已甚矣故諄諄然命之曰萬物皆備於我矣反身而誠樂莫大焉又曰堯舜性之也湯武身之也五覇假之也觀孟子曉諭齊宣梁惠之言旣詳且明二君終莫之悟當時未去三代之世逺未經暴秦之不仁人心已如是矣又數千年而下欲以性命之學王霸之異而與之言誰其聽之哉

道之體用包括天地細而一艸一木蚊睫微塵自一身言之上下前後左右無非气也理將其气聖人得气理之全內則修身外則應物尊則朝廷卑則瞽者齊衰者皆盡其道故顏子喟然嘆曰仰之彌髙鉆之彌堅瞻之在前忽焉在後又曰如有所立卓爾𨿽欲從之末由也已良以此也

立言

聖人立言皆出於不得已憂世救亂而作使人俯仰之間洞見天道一循天性行正路不背吉不陷凶悔則八卦不畫六十四卦不重矣卦象成列人人如文王周公孔子之聖明見易之理則彖辭爻辭十翼不用作矣至於二典三謨書之百篇詩之三百篇亦不得已而有是言也亂臣賊子接迹於時三綱淪九法斁故春秋作異端起而楊墨出故孟子辭而辟之聖學失其傳故子思作中庸孟子沒而道學不傳故韓子作原道科舉極盛不適用而言不成章浮淫鄙俚之極故周子作太極圖通書聖經𨿽存而詁訓乖繆義理昏昩故二程朱張輩爲之注解前聖後賢心實若此非求名也非華世取寵也非誇多而鬭靡也非不知而自欺彊以爲知而作也以聖人視庶人何啻天壤之相懸使天下有道庶人尙且不議聖人寧肯無益無用而漫立虛言耶以賢不肖之或過或不及故聖人言中以徇人欲而不及天理故聖人言復以欺詐誕妄而不實故聖人言誠以失其本心而不仁不義不忠信不孝弟故聖人歷言之使復人性之固有天理之當然以救其君子犯義小人犯刑之禍而已然則聖人豈好多言哉此韓文公所謂害至而爲之備患生而爲之防聖人之立言如制器然大而城郭宮室甲兵衣服飲食細而權衡度量規矩繩墨百千器皿一一適其用補其闕奚有無用者哉今人之教子不明經窮理不養性不積徳不廣才不盡人之職業不治事不窮古今不達時變自童防入學便學對句吟詩課賦作雜文勞心思苦智慮敝精竭神剽竊補綴自旦達夜爲無用之空言以苟取一朝之聲名富貴利達何不思之甚也不惟不得所欲𨿽得之亦不能久居而失故孔子曰不患無位患所以立又曰仁不能守之𨿽得之必失之六經語孟可合而爲一乎曰可同乎曰同請問其說曰分而言之則易言陰陽剛柔乾坤六子書言政事之得失命令之懇切詩言性情之好惡春秋言君臣上下之名分禮言人事之儀則天理自然之節樂言雍容不迫相敬相愛驩然自得之和周官言天工人其代之庶政之條綱論語孔子之言行孟子推明論語六經傳道救以是觀之詎能合而爲一不一則曷謂之同非此之謂也理一而分殊也萬殊而一本也異途而同歸也譬人之身耳目鼻舌手足所主之名異若不相千涉然闕一則不爲完人必周身元气爲無缺然有是理而後有天地而後有萬物一理總攝萬物而萬物各具一理惟人也得其秀而最靈萬物皆備於我具於心則爲五性發於外則爲七情發不已則形於言是非好惡得其正而無邪心此詩之所以作也形旣生矣則有夫婦父子兄弟朋友長幼貴賤君臣日用當爲之事內則有一家之政推而極之則爲天下之政此禮樂刑賞命令云爲自然而生中間不能無得失無過不及此書春秋禮樂周官之所以作也傳至孔孟則聖君不作陪臣放恣天道不明人欲日橫聖人不得已垂訓拯溺此語孟之所以作也其源則實出於易易非聖人之私言四時行百物生日月寒暑雨風露雷無非教也內而一身百骸外而人倫庶物莫不各有當然之理愚者昩而不知賢者知而弗盡知之至其惟聖人乎聖人而不言不訓不教是有負於天地矣聖人之責不亦重乎防聖人則去禽獸爲不逺然則語孟六經可不終身誦之日玩味而力行之死而後已

道心人心

人惟一心發於義理之正者道心也發於利欲之私者人心也精察一守可也聖人恐危者勝而汨沒喪失其防者又直示之以法故曰允執厥中譬如一險徑前半途良人後半途防賊一失執守防防輕則爲賊混擾重則爲賊戕滅可不謹獨誠信而固守之耶中者善惡之分也守之固久則賊亦化而爲良矣

讀春秋

聖人之言易而博孔子之說曰思無邪孟子之明春秋曰春秋無義戰五霸𨿽欲尊王室主盟中夏以行事而推本原情灼見其僞實欲借王道以濟私欲故孟子疾之曰以力假仁者霸又曰今之諸侯五霸之罪人也禮樂徵伐者天子之所自出也五霸果欲振王綱尊周室凡臣子之不當擅爲者一宜請於天王而後可行也歷觀五霸之舉事無一請命於京師者𨿽出正無取焉況不正者十常八九故春秋凡書戰伐侵襲獲敗滅圍遷之誘獻捷以歸入殺取納類皆貶也書天災皆貶也書朝聘會盟而干戈日尋皆貶也書天王崩而無葬皆貶也書公之出入違禮失節趨威慕利皆貶也書諸侯卒而無葬皆貶也至於弒逆之惡不必究其所由直貶也魯夫人講外事直貶也書新作書土功皆貶也書烝嘗雩示貶也不書卽位罪不書也四公因事廢卽位之禮史不敢誣書非魯史本有而聖人削之也凡魯國之惡聖人婉其辭而諱之臣子之道也豈有本卽位而史筆具書而聖人削之者哉胡氏以爲內無所承上不請命竊恐不然以十二公觀之禮樂徵伐一切大政廢立予奪皆出於己之私意非魯獨然天下皆是也又十二公之始終二百四十二年之久朝天王者無二三數獨於卽位必請於天王而後立能如是乎又以諸國之弒逆廢立一予一奪不出於大夫必出於羣公子不出於公子必出於國人不出於國人必出於私賄外援亦無一請命於天王者魯之八公卽位能獨然乎吾不信也聖人傷王綱之弛逆臣賊子壞禮破義虐刑濫殺故明著其罪惡以昭示後人讀之𨿽牛童馬走便能別其罪之所在如權鑑之懸妍醜重輕不待言說人能辧之庶幾爲惡凜然知畏解聖經者曲生義理晦瀆經法學者以傳爲據此無他不明禮而論刑鮮不誤矣失禮則爲罪罪則受刑春秋刑書天子有天子之禮諸侯卿大夫世子諸公子公孫后妃夫人莫不各有貴賤內外之禮禮樂刑政徵伐孰得而主之戰國之世皆犯聖人之筆削煥然明白如書天王崩而不書葬非周之子孫有殯而無葬也爲諸侯者不會葬也罪在諸侯也昭昭矣宋儒以孟子有英气是徒以辭气觀孟子孟子之心則不知也夫矯之言不得不激烈當孟子之時天下趨慕者以公孫衍張儀爲大丈夫智者阿時從欲導姦逢惡以詐力相雄長求富貴利達愚者乞墦間之祭脇肩諂笑無所不至紛然蟻虱蠅蚋之不若人心之壞若是髙於此者陷而爲防莊之流荒唐悠繆又非世教之中道故孟子辭而辟之曰人之所貴者非良貴也人人有貴於己者弗思耳矣又曰彼以其富我以吾仁又曰說大人則藐之勿視其巍巍然其於立功樹業窺伺攘奪滅裂苟且見小利而不圖大患恃口舌而不修實徳俘爲奴妾而不羞殺父辱母而不怒怨視五霸之事以爲不可及爲國者以至若是故孟子明斥其惡曰今之大夫今之諸侯之罪人也今之諸侯五霸之罪人五霸三王之罪人也又曰仲尼之徒羞稱五霸無道桓文之事者無己則王乎又曰我非堯舜之道不敢以陳於王前在孟子之明王道扶聖教於消亡絕滅之際不得不然耳譬於決癰破疽救焚拯溺捨砭石而示撫摩恥奔赴而嚴步趨可謂不知務矣故孟子自明之曰予豈好辯哉予不得已孟子之心其在於此乎言之若是暴棄下流猶不足以振起之甚矣人之難曉也哀哉孔子作春秋善惡明書之孟子之書輔翼春秋之箋注故胡氏解春秋專以孟子爲斷例

爲學莫先於窮理理明則物見本末事見始終不急本而忘末不趨防而背吉不舍利而取害凡反此者見理不明故也戰國之君樂貴富急功利然國日削民日貧功日貶損利日消亡以危爲安以尖爲利身死國亡而不悔不悟者何也見理之不明也一時邦君孜孜矻矻者富國彊兵而已然而欲富而不求所以富欲彊而不求所以彊多粟帛爲富師眾則彊聖人爲國豈不欲富彊哉孔子不曰足食足兵民信之矣箕子九疇之八政一曰食二曰貨三曰祀四曰司空五曰司徒六曰司宼七曰賓八曰師六極則貧與弱實在所惡孟子對齊宣梁惠之問歷談王道亦不過乎民庶而富富而教使知親其上死其長可使制梃以撻秦楚之堅甲利兵而無敵於天下然則前賢後聖豈不欲富彊歟聖人之富彊明所以富彊之理而培植富彊之本戰國君臣之急於富彊不結网而求魚不具梁而漁江湖欲速而見小利竟至覆亡其愚其昏可哀也哉孟子之於蘇張孰迂孰闊後世之君臣尙監玆哉

禮樂徵伐天子之事也春秋記二百四十二年禮樂徵伐之事自天子出者無幾合禮義而舉者又無幾自諸侯出者十六七自大夫出者十四三自陪臣出者十一二諸侯五霸爲賢正而不譎者幾何故孟子曰春秋無義戰彼善於此則有之矣徵者上伐下也敵國不相徵也紛紛擾擾王綱解紐以不仁徵不仁以不義伐不義利欲熾而正義消亡弒父殺君戮兄誅弟納賄納叛爭城爭地盟血未幹兵車已駕矣娶同姓上烝下淫鳥獸之不若當此之際有一管夷吾出糾合諸侯尊王室誅不義執正而言曰無易樹子無以妾爲妻無有封而不告無曲防無遏糴聖人與人爲善故於管仲而許其功於子產而稱其惠正猶避兵亂逃難者終日於荒林惡木虎狼猩犴之羣聞人足音則吁然而喜何暇計其仁人歟盜跖歟

春秋始終二百四十二年不越十事計事不滿二千又事多相同若以凡例括之不滿百數何言之日食災變𨿽所感不同其爲災異則一也弒君殺大夫𨿽其故不一其爲大逆不道專殺之罪則一也男女婚迎則失禮得禮而已崩薨弔賻則自有喪禮朝會聘享則自有吉禮土功則重民力也戰伐侵襲取滅有貶而無褒救𨿽爲善亦多與其同已鮮有出於大公至正者也盟出於不信口血未幹復相攻刼以此觀之亦貶而無褒也崔杼弒齊君齊太史書之崔子殺之其弟嗣書又殺之春秋書弒君三十六十遇大惡又皆直書而不隱邦無道危行言遜言不可危況筆之書乎春秋一書殆孔子旣歿而遺於子孫門人而始傳於世不然以天王之尊而射之中肩者有之孔子弱國之一大夫誰憚哉安能爲周身之防

孟子講明春秋處極多周詩中與春秋事同者極多此二書讀春秋之綱領也

世婚姻而爲仇讐朝會盟而夕侵伐不相惡而用兵弒君殺大夫不以爲怪視天王如路人淫荒昏亂不以爲恥三綱絕矣九法斁矣春秋之世風俗如此

看編年書法固當逐句逐字以觀褒貶然亦有今年所書之事得後數年再書屢書而其義始明者天地之變異不爲尖亦書示儆戒也

書天王崩而無葬不臣之罪著矣鄰國書卒而書葬其義益明春秋𨿽以一事一字定褒貶然亦有事起於今嵗而善惡感應見於數嵗之後者亦有直書其事必再書屢書而其義始見者端本澄源原情誅意者也天王動舉五霸動舉卽位不卽位公如公至夫人動舉朝聘會盟侵伐戰滅亡奔敗績以及弒殺卒克侵入葬不書葬天災變異土功祭祀書人書名書氏天地人一體也一气也一理也人萬物生死於天地者也豈有天地變異而與人事不相干者邪但所應有遲速有小大有所鑑在庶徴精防之學人莫知之耳純孝之人伺候父母之容色卽知其和違喜怒愛惡之所在不孝之人使父母形於語言見於杖責而嚚頑不悟正猶庸人之於天地何警戒之足諭哉天作孽猶可違自作孽不可活志一則動气气一則動志感應昭明不可誣也迅雷風烈必變聖人豈矯僞哉春秋災異必書當於人事前後數十年之得失觀之則思過半矣

元气病則脈病脈病而形不病𨿽五年十年之久必死受病者無知良醫以爲懼政失則變見於天見防知著者以爲憂

以義制事以禮制心欲敗度縱敗禮干名犯義無所不至此春秋所以作也

晉範文子論鄢陵之戰

範文子曰惟聖人能無怨惡又無內憂若非聖人不有外患必有內憂此詩人宴安鴆毒不可懷也之意而況外憂內患在目不以爲憂而反興無名之師置人於必死之地乎所謂內外可憂者我躬之耋期將至嗣子之懦弱無爲無死節服義以國休戚爲己任之世臣尾大不掉伺釁以動形勢以爲之張暴口惠而實不至下無懷慕相信之心姦邪𨿽遭天誅而無謀王體斷國論去興利之重臣無年水旱公私倉廩俱空而物價日增百司庶府𨿽曰粗備而無堪任事之實材兵卒𨿽眾而困窮憔悴疑而不信素不練習天下城邑平夷一旦有小警而無隍池門鑰之可守官吏姦貪有怨無恩小人復讎之念疊積於胸中公帑山積而私室懸罄伐之多力恃福無怨丰年未嘗不登而倉廩空虛谷價不減桑麻蔽野蠶績增成而布帛湧貴四方無虞無犬吠之驚而人民流移不安求仕者摩肩踵接塡塞吏部及照職擬注毎恨無人一日萬幾不勝可議中外大小百職黙無一語屢下恩詔招來流民而逋逃不復寶鈔權百物之重輕物日重鈔日輕不聞一日之救獘功無不報勞無不酬混一六合皆軍旅之功而憔悴日甚萬里中原五政七賦荒紊不治而貪海外之土【按大典本闕無別本可校謹仍其舊】

癸亥冬觀綱目

讀史傳知識時勢最爲切知時識勢然後觀人之是非成敗不至於成敗是非無所鑑別蕭曹最髙處繼秦政苛繁而約法三章爾譬多病之人元气初復一切禮法俱不可責但當寧靜安養而已所短者病愈彊健遂並禮法而俱廢所以不復三代之治

史傳一人之本末皆備始焉如何起身中焉如何終焉如何而蓋棺然亦十得二三前人嘉言善行墮失者多且如子房之佐漢今之所傳五六事耳五年之戰鬭事定之後又若干嵗而卒其實良等豈若是之簡哉不讀通鑑不見遷固之冗長不讀通鑑綱目不見春秋之謹嚴綱目法春秋通鑑編年紀事無以加矣然後知作史之制不系道統不關治體善不足以爲法惡不足以爲戒浮詞細事皆不足取不惟作史之爲難讀史亦難讀之而能去取爲尢難

讀楚辭雜言

無前賢之心思不能讀前賢之辭章予少時讀楚辭輒昬睡不能終篇蓋無屈原愛君憂國幽深鬱結淸苦惸獨終天無窮難明之悲思痛甚則聲哀情苦則辭深非若得意歡暢之言津津然洋溢於外也今嵗方悟若讀楚辭當句句緩讀求言外意如問病人弔孝子卹其情而哀其苦庶幾得原文言意

讀老子

虛則能容能受靜則能見能制柔則能勝剛弱則能勝彊彼務剛彊气盛極則衰我以柔弱不暴則气蓄極而發制敵不可當老子一書全是如此故曰不敢爲天下先又曰江海所以爲百谷王者以其能下之也又曰知其雄守其雌又曰專气致柔又曰虛其心實其腹弱其志彊其骨又曰物壯則老又曰彊梁者不得其死又曰以無事取天下又曰當其無有車之用又曰禍莫大於不知足又曰致虛極守靜篤萬物並作【動也】吾以觀其復【靜也】夫物蕓蕓【動也】各復歸根歸根曰靜靜曰復命又曰曲則全枉則直又曰飄風不終日驟雨不終朝又曰重爲輕根靜爲躁君又曰善行無轍迹

老子一書知天道之好還而每事務從其本世之所尙忘本而務末忘內而務外先自盈滿其勢不久而還凡物始於柔弱而終於剛彊始於拙訥而終於巧辯始於素朴而終於華靡始於淸靜而終於有爲終者气勢之盡也始者气勢之方興也以方興而待將盡老子之謀深矣

富貴莫大於得天下聰明莫大於爲聖賢而聖人謙退而不居不義而不處其視一切外物爲何如哉此老子所以屢舉屢發以警學者二義在語孟六經具有之顧後學不之察耳

讀呂惠卿莊子解

漆園一書何爲而作也當是之時王道絕聖學廢周擁虛名天下分爲戰國時君世主名卿大臣搢紳士大夫之流拘於形气之私汨於公利之末束於名教之土苴小智自私百僞日熾如醉生如夢死膠膠擾擾朝成而夕敗乍作而遽非楊墨亂於前蘓秦公孫衍張儀之徒汨其中獨一孟子而世莫之信中原之人自相血肉而不相卹甘爲倀鬼而莫之悔先王之遺法余制莫之能正莫之能救故探本反朴明天理之莫非自然凡一切有爲之具不足恃一小大齊彭殤此身非我有而況外物乎貴賤成敗是非孰爲眞是是意也曹參得之哀暴秦之殘酷紛若客來飲以醇酒一務於淸靜無事與民休息亦矯獘救時之書也施之秦末漢初則可譬猶人困於奔命虐於禮法擾於多事乏於智力昏眊疲憊致疾而病危當此之際保全防養之法莫過於萬慮俱忘安眠軟食恬淡虛無靜以復眞此書不爲無功若夫身安气盛自身而家人倫日用之間百務不可一廢迆邐當舉而行亦欲以靜以養疾之法行之一歸於無事能如是乎在吾六經二者不偏廢自有隨時中道萬世不斁長行久安之大法存焉不螻蟻王侯不粃糠鐘鼎不樂富貴而悲貧賤正其義不謀其利明其道不計其功飯糗茹艸若將終身百官牛羊若固有之無入而不自得君子所性大行不加窮居不損以之持身則簡而正以之齊家則順而有法以之治天下則理而有分生則盡其常死則得其正一舉措一話言無非自然無非天理無非至道無有求而不備志於道者當以論孟六經之純正權衡鑑照老莊之矯枉過直奮激駮雜以老莊之所尙道徳眞朴虛無無爲自然淸靜純一全實道全徳備則仁義在其中矣眞朴則智巧無所施虛無則心不畱物物莫能梗無爲則一本於天不假人力自然莫非天理上下與天理同流淸靜則萬變來前一無所有全實則萬物皆備於我而無一毫之僞此數者在吾書皆有之至於踐履作養自有梯級尢爲細密不若老莊之漫爲麤說但後世學者急於聲利梗塞於物多欲有我理性天人之學略不畱意不之察耳試將語孟大學中庸六經切身句句體認玩味又從而履踐之則自有所學心爲物役心爲事塞謂之無一學可也心本虛靈明徹如止水明鏡若事至物來不畱於意妍醜隨見何有困獘死生壽夭貴賤貧富成敗得喪禍福榮辱是非邪正喜怒愛惡哀樂彊弱剛柔勞佚老少夢寐彼我公私動靜語黙出處用捨常怪生殺刑賞智愚早晚遲速功過小大短長髙下若此之類不可徧舉其理在吾儒書素有中和自然從容不廹之道老莊則矯枉過正𨿽然亦爲俗儒發也

論莊老

以後世觀之孔孟自孔孟老莊爲老莊又唐宗以老子爲祖極尊榮之號黃冠野服者師事之儒者則宗孔孟故岐而二之若冰炭之不同以當時觀之老子孔子同時孟子莊子同時著書立言略無一語相異同相是非老莊之書所以與吾儒異者特見當時愚儒俗士束縛於名教禮法而不自得惴惴戚戚於死生憂患而喪其神守死生於功名富貴而意必固我誇矜燿小知薄能而以舉天下莫已若棄道徳仁義之大本而徇辭章文藻之末技故矯其而爲言爾但過直駮雜者有之

論釋道

釋氏言空寂老莊言無爲自然二家之學吾儒皆有之但吾儒兼動靜有無而言不失於一偏仁者靜知者動寂然不動感而遂通人生而靜天之性也感物而動性之欲也維皇上帝降衷於下民若有恆性克綏厥猷惟後惟天生民有欲無主乃亂爲政以徳譬如北辰居其所而眾星拱之無爲而治者其舜也歟夫何爲哉恭己正南面而已矣是故君子篤恭而天下平又曰安處善樂循理又曰樂天知命故不憂又曰先天而天弗違後天而奉天時又曰禹之治水也行其所無事也近世儒者以爲釋氏之學識心見性吾不信也父子之道天性也釋氏無父子一陰一陽之謂道有天地然後有夫婦天地絪緼萬物化醇男女搆精萬物化生釋氏則無夫婦父子夫婦人之大倫天地賦與自然之性而釋氏違天背地彊絕滅之何以謂之識心見性老氏者亦然終不能違固然之性以奸淫而爲夫婦以奸淫所生之人而爲父子孟子曰口之於味也有同嗜焉老氏亦曰如享太牢今之爲老子者不食五味酒肉矯制其性豈無爲自然之道哉釋氏創爲祈禱求福免禍延壽益算之說蠱惑庸愚福者善之影禍者惡之響影響吾形聲之應冥冥自然之天理惡得而私之神廟土木無靈之偶人惡得而有之戕伐不愼則多病夭橫保身修徳則病少而年長念佛天尊何能致之二氏之誕妄如此近世大君大臣閭閻細民信入心髓者何也吾儒務實循理二氏僥幸苟免終亦不能僥幸苟免然則何益矣

論性

格物窮理捨近而求逺背源而討流學愈博而愈逺至於論性不求之於我紛紛然求之於人囂囂然辧之以口舌誇奇鬭異何不思之甚也性情者與生俱生才有此心便有此性未發已發眞好眞惡寧不自知自覺上智下愚固有等級今𨿽至愚之人有人稱之曰汝聖汝賢汝才汝能則必喜有人短之曰汝防汝頑汝不善汝不才則必怒而不悅若然則性果好善歟好惡歟有人稱之曰汝所言良是所爲良是則必喜或曰汝所言所爲皆非則必怒此好惡之常情也然則好是而惡非歟好非而惡是歟安在其爲性惡邪安在其爲善惡混邪所爲上智下愚气稟淸濁之不齊也非性也性卽理也天地生物寧有二理哉曰然則韓文公所爲堯舜朱均莫敖越椒皆非歟有常理者理也故曰恆性又曰秉彜又曰民受天地之中以生變者反常也堯舜者常之至美至善之極也中人者常之中也莫敖越椒气變之至惡者也反常之極者也且左氏立言好神怪前知者多聲入心通聞聲知徳者莫如聖人聖人閱人多矣孔鯉顏子之聲音言語孔子日聞而日聽之矣何以不知其夭以死歟韓子舉二人之言槪生民之性旣不可信左氏之誣知其滅族斷無是理夫聲之喜怒剛柔心之發也啼泣有是心哉就令气稟之惡而有是聲特二人感受之異又惡可以爲天地之正理正气斯民之恆性也哉

人以毫末之身宰萬物贊化育配天地者性而已以此性稟受上天之付與則曰命循性而行人倫當行之路則曰道循此性自然之理立法於天下後世則曰教此性之不偏倚無過不及則曰中發中節則曰和眞實無妄則曰誠稟仁義禮智之良能萬古不變則曰五常具此眾美得之於天則曰徳見諸行事則曰行感物而動則曰情成就功業則曰才欲有所爲則曰志曰意曰念慮旣有此身此性則有父子兄弟夫婦長幼朋友君臣則曰人倫合乎天理則爲正性徇人欲則爲气質語言者性之聲也文章威儀者性之光華也气者性之徒卒也心者性之安宅也君主也郛郭也聖人得气之純全正大靈明丰厚性之性也賢人則不能純全愚人則物物反是一隨乎气稟矣人之言行凡有不得者皆當求之於性至於禮樂刑政一切典故制度文爲亦不出於各人之性情故曰生於其心害於其事發於其事於其政韶舞盡美鄭衞哇淫豈不明驗有唐虞之徳性則有唐虞之文辭政治博聞彊識學藝爲易而存心養性爲難道者何也此身日用當行之行也在天則爲自然之理故曰身外無道性外無道物者事也萬事皆自性上流出內聖外王下至於六藝百工得失巧拙莫不出於性故凡行有不得皆當求之性不求之於內而求之於外人求之於口耳手足愈勞而愈無所得此莊子所以有效顰學步之諭斵輪解牛斵堊承蜩之說

人性萬物之靈而爲百欲汨沒反不靈於物何以言之有功名以感其心志事業以敝其精神嗜欲紛華甘防輕肥以其耳目縱其口腹亂其血脈甚則貪饕迷謬君子犯義小人犯刑於是醉生夢死恬而不寤然則機心見而鷗去人反不如鳥矣人得其全反陷於偏物得其偏反能全其偏是以人而不如鳥也明矣狼虎之父子蟻蜂之君臣鴻雁之夫婦豺獺之報本人則兼有之然物能全其一偏而不失其秉彜之性是反得其全也人𨿽兼之而爲物欲所蔽而失其良心是反得其偏而又不能全之也然則所謂靈於物者果何在哉孟子不曰堯舜性之也湯武反之也此聖人教人求全其全之切言也可不思之可不勉之可不戒之畏之哉

人之文章事業大小工拙之不同莫不系乎徳性气稟之厚薄气稟淸明徳性純正不遭時則已萬一遭時吐爲文章發爲事業煥爛盛大必有大過人者苟气稟徳性偏駁發乎外者必不相掩𨿽學問該博言語無愧求其行事則心與舌違故先儒之言曰身外無道性外無物又曰治性之道必審已之所有餘彊其所不足可謂先務矣湯武所以爲湯武而有湯武之事業亦由身之反之而能然也聖人所以教人格物致知正欲使人明其性分之固有也後人之博聞彊記徒以外物塡塞胸臆臨事不爲己用就能學步效顰物不能成已亦喪失故孟子教人以學貴自得資深取之左右逢其源亦窮理養性而已耳

論取人

取人之法蘇東坡輩論之詳矣以欲公而無私實而無僞莫如科舉詞賦經義制策宏詞明經其次則軍功勞效謀略武藝法律省部臺院諸令史雜流最髙者本路廉幹官本鄕有譽望之善人眾口一詞保舉茂材異等孝弟純備指陳實言實行最下之科任子是也捨是數路餘無可議今皆無之可斟酌時宜之緩急者舉而行之至於每科規模自有前人程式相時而增減之可也國家悞人愚人甚於父兄父兄之悞子孫甚於師友气血利欲之情常勝義理之性常防爲國者曰有能學爲程文者吾富貴之尊榮之不能者貧賤而爲編氓故人一趨於國之所向𨿽爲父爲兄者不使之學而不能禁也父兄子弟同气余體不習而同親愛天性莫知其惡師友𨿽欲正之而莫能也蓋國家以利誘父兄以气同所以入之也易觀夫學爲程文者駢四儷六立題綴聯之外一無所知一莫之學吉凶之禮則聽命於釋老之徒與所謂陰陽家者流樂學則聽命於樂工才欲拈弓矢習射則互相譏議曰汝欲爲武夫乎讀兵書則曰汝欲爲麤官乎禦車之法廢絕已久不復掛齒學書則曰汝欲爲書寫待詔乎學數則曰汝欲爲壕寨之流乎談天文則曰汝欲爲司天算歷官乎論觀人之法則曰汝非相者也論養生則曰汝非醫師也講經則曰汝欲爲三禮學究耶言性情則曰是乃爲老氏釋氏耶學者之所當學內則正心修身齊家外則窮理治天下上律天時下襲水土祖述堯舜憲章文武聖人之所學凡人之所當學者皆莫之學六經語孟之學皆莫之知一旦射策偶中出而治人撫萬家之邑寄百里之命物情民事一無所知走卒舉案來前則一聽命於胥吏頗聰明者則曰毎事自有國法反爲姦黠揶揄玩侮而不滿一笑國家所得之人材其愚若此欲下民之治安無寃徳化治政之成立不亦艱哉升平無事苟延嵗月一旦少有不虞河北二十四郡淪胥於賊不亦宜乎然則立法取人可不愼歟不惟誤人爲國家者乃自誤也辧人材最爲難蓋事有似是而非者剛直開朗似刻薄柔媚罷軟似忠厚廉介有守似褊隘言訥識明似無能辧博無實者似有材遲鈍無學者似淵深攻訐謗訕者似端直掩惡揚善者似阿比一一較之似是而非似非而是人材優劣眞僞每混淆莫之能辧也惟聖人爲能心公識明衡鑑昭設君子小人之至前察言考行視所以觀所由察所安不以言舉人不以人廢言取徳以實行取材以實效詳以理悉以義𨿽萬態億狀耀藏閉莫之或欺爲人之任亦重矣上承事父母下法型妻子旁親睦九族外和同鄕黨鄰里有官守言責則稱其任至於切己之學格物致知誠意正心一言一行務要中理仰無愧俯無怍成已及物文章政事勲徳生有益於時死垂聲於後如是則庶幾不負天地父母之所生方能踐形少盡人道不然則𨿽不作過惡無毀無譽總是虛負天地父母生己之恩不盡爲人當然之職分與不才之樗無用之艸春生秋悴無以異也人肖天地天地之所能者人皆能之天地全而生之自謂不能者孟子所謂自暴自棄張子厚所謂違曰悖徳害仁曰賊濟惡者不才其踐形惟肖者也請以嵗功觀之自一刻之積而成一時一時之積而成一嵗風以動之雨以潤之日以烜之雷霆以震起之澤以說之艮以止之金以燥之霜露以結實收成之冰雪以固其本根而胚胎之日往月來鬥回星布乾君坤藏無斯須之停畱其勤豈不勞哉其功豈不大哉故易曰大哉乾元萬物資始至哉坤元萬物資生人之爲人自孩幼而至冠昏理性日開事業日富成己成物自彊不息蓋棺而後己此身𨿽歿又能與天地流行者以學術福萬世如是而庶幾謂之人矣

論作養士气

天之健气以行之地之重气以舉之日月之光雷霆之震气以充之然則人之有猷有爲有守羣邪不能枉眾嘩不能亂處則爲世師表出則爲國柱石愛名節如饑渴之於飲食富貴軒冕貧賤糠粃安於義命不畱於心此非至大至剛仁義中正絕俗蓋世之气則不能也古之人吾不得而見之求之於今內則朝廷貴顯外及山林隱逸俱未見其人焉所覩所聞以寸級斗祿爲初心以髙牙大纛爲終願居官守者不以不得其職爲可恥負言責者不以不得盡言爲可辱隨可隨否旅進旅退朝拜官而夕斥之非以直諫而獲罪總角入仕白首保祿非以髙朗而令終大冠長裾孔行孟趨則其中文不足以華世學不足以經國問其志則泊然枵然弱水大瓠亦不自知其何處止泊一時人物雷同波流靡靡如一然則國之元气尙何賴焉萬方恃之系朝廷輕重安危兆民賴之爲四海之治亂禍福者果誰在哉至於拯救時輕張暫弛補苴罅漏亦皆無法朝令夕攺自是而自非之不滿細民之一笑者不可枚數士气至此亦可哀也朝野之人材若此一旦不能髙枕太平水旱饑饉流殍賊盜不測非常之變則何以禦之作養士气以淺見視之似爲迂闊愚獨以爲不可不急之幸試思之水之養魚土之養木雨露之養禾飲食之養口體得之則生榮潤澤不得則死至於心獨無所以養之者理義者養心者也故孟子曰理義之悅心猶芻豢之悅口孔子曰志於道據於徳依於仁遊於藝又曰興於詩立於禮成於樂孟子曰居天下之廣居立天下之正位行天下之大道窮則獨善達則兼善人不以義理涵養其心異於禽獸者幾希故無惻隱羞惡辭讓是非之心孟子直以爲非人無集義之气則惟口體是從殆犬馬之不若也尙何以爲人哉義禮以養之則富貴不能淫貧賤不能移威武不能屈故能爲百世之師參天地而贊化育矣

人之所以人欲日熾而天理日消者何也從耳目口鼻气血之私欲則熾者益熾消者益消行之以恕愧之以恥剖去意必固我之藩籬則消者日生熾者日滅孟子所謂其爲人也多欲𨿽有存焉者寡矣莊子所謂其嗜欲深者其天機淺道聽而途說徳之棄也夫學所以廣才也養徳也才旣廣徳旣成然猶藏於中時不偶則不發故曰溥博淵泉而時出之有賤丈夫焉聽之於道而說於途是自棄其徳也故曰鷙鳥將擊必匿其形千鈞之弩不爲鼷防發機此言當動而猶當愼密而不露圭角況其以不相直之小利小得可激而動歟此寗武子所以爲愚之意也當愚而不愚不惟無成而反爲速禍詩曰民之多辟戒其無成而速禍也獨未見夫善射者耶發矢則期於必獲𨿽有巨獸在前林木之所蔽溪澗之所隔弓力之所不及則不發也智者之於言行亦若是而已矣其人言與某謀事不三數日乃曰我何嘗出此言也若責以昏眊則神識虛明斷以自欺則誠實不妄然則何爲而然也曰於論是也何有傳不云乎視而不見聽而不聞食而不知其味者心不在焉前日答汝語話皆漫應爾所謂仰面貪看鳥回頭錯應人賓主語話毋怪乎應答許諾之難毋喜乎言莫予違而酬答之易難者深思易者漫應深思則久要不忘漫應則出口已不記憶故諺曰輕諾必寡信非寡信也不難乎言可復也推原是心本不以事爲可重故略不畱意舌音未絕而已忘之矣

聖人之所戒者今之學者皆犯之所先者今皆後之君子欲訥於言而敏於行敏於事而愼於言古者言之不出恥躬之不逮也巧言令色鮮矣仁予欲無言是故惡夫佞者駟不及舌多聞闕疑愼言其餘今吾於人也聽其言而觀其行君子恥其言而過其行其言之不怍則爲之也難南容三復白圭孔子以其兄之子妻之言而有信道聽而途說徳之棄也以是觀之聖人之於言語戒歟許歟先歟後歟後世之學校師傅訓誨督責不明經窮理不存心養性不敏於行自始至終惟以語言爲急務爲極至尙無用之空言而忘成身兼善之實徳豈不悖哉

海上逐臭之夫久而不聞其臭風俗之移人也亦然久而不知其非今之老師宿儒文章事業且置而勿論至於言語毀譽之間漫不知輕重髙下淺深毀則微罪而論死譽則聖賢之所不敢當者加之於學之晚近至有才徳兼全之語風俗昏冒浮靡以至於此良可惜哉古之所謂淸論公議孰從而聞之孰從而辧之具曰予聖孰知烏之雌雄此之謂也予之所懼者不止於此暗者自以爲明弱者自以爲彊不肖者自以爲賢卑者自以爲髙越理犯分冒法觸刑幹上淩長此風浸長恐非下無覬覦之道也

士辧

士失其道也久矣失其道則失其性失其身所失非一而已其失也始於爲學之差不惟學者之差而傳道授業爲父兄師友當陶鑄甄別作養摩勵之任者從而爲之差內則父兄外則師友下則鄕裏上則大臣教士取士旣爲之差承訛習繆其差愈深莫之能救差者何也蓋所學所取者士道之土苴文章之糟粕衣冠語言之糠粃影響威儀動作之文飾姦僞求其志守身治家事君之節行才能則無有也孟子曰士何事曰尙志曰何謂尙志曰仁義而已矣今之爲士者志在富貴聲色而已耳伊尹之志恥其君不爲堯舜一夫不被其澤若已推而納之溝中又曰天之生斯民使先知覺後知使先覺覺後覺予天民之先覺者也予將以斯道覺斯民也伊尹之志豈止於成身而已乎孟子曰守孰爲大守身爲大非其義也非其道也祿之以天下弗顧也系馬千駟弗視也今之守身者權勢所在奔走趨向阿媚迎合取容求悅脇肩謟笑不以爲恥立志守身凡下若此則責以居官事君之節責之者誤也捨節行取文才而以爲士然則儀秦商鞅李斯孔光張禹柳子厚劉禹錫王荊公呂惠卿文辭之雄照耀古今才術之優足以遂姦當時後世置之姦邪小人之流不齒淸議然則不以文才取人也亦明矣而況今日之以文辭自負者剽竊補綴陳爛冗長著述數十萬言而無一新語施之於時政迂闊執滯而不可行施之於名教則不足以垂訓施之於金石不足以取信後世其視劉禹錫柳子厚輩若螢火之視列星欲爲文章糟粕土苴而不可得所學一差豪傑莫起遂令若輩自以爲賢俊知治體識時務又能藻飾皇猷品章庶物欺世盜名防昩卿相以取髙位言不顧行行不顧言一日臨事手足俱露使上之人疑而莫信曰某人也世以爲賢舉而用之則事迹若此某人也世以爲材舉而用之則言行若是賢者材者若是不賢不材年未髙學未至不爲人所稱道者其可用歟吁吾道之不幸以至於此𨿽善爲辭說者莫能文也豈知取士之差取其末不取其本見其文而信其實以文藝之小人而爲君子大賢之流品以滅裂剽賊無用之浮辭當致主澤民之重任所學非所用所用非所學古人之用人先求其性行次擇其材能學者之應用養其气識修其天爵尊徳性道問學今之用人與學者之應用能如是乎以毀譽定去取以末學要時用四嶽之薦舜曰克諧以孝烝烝乂不格姦子貢之稱孔子曰夫子溫良恭儉讓以得之孔子之問子遊曰女得人焉爾乎曰有澹臺滅明者行不由徑非公事未嘗至於偃之室也古人之取人豈以浮辭虛文哉子使漆雕開仕曰吾斯之未能信孟子亦曰今之人修其天爵以要人爵猶且以孝弟忠信而要世用爲士者曷嘗以雕云鏤月之詩抽靑配白之文蓬頭垢面之亷閉目忘言之謹以欺世取寵哉士道之不明士行之不立學者與傳道者之罪也取人之差而不得其用以至於傷士風而敗政治用人而不求其實也使其言之可取猶不以言舉人況無用之空言也曹參爲相取木訥於文辭重厚長者吏之言文深刻欲務聲名者輒斥去之當時稱治後世以爲賢相然則爲國擇人者詎可以虛文浮譽仕久年髙者卽謂之賢士而用之及委之以事而事敗乃爽然自失曰士止於此士不可用噫豈知所用者非眞儒碩士而皆口舌文辭欺世取寵之小人也曷亦求其本矣何謂本心術也節行也事業也最害人者臨下爲髙拾掇陳言自以爲髙世之文剽竊念誦往事陳迹自以爲命世之才主癰疽與侍人瘠環偶沾一命自以爲希世之遇寸長管見自以爲集大成之學行比一鄕自以爲全徳智效一官自以爲澤物之功世衰道微無與之較余所見大抵若是而不相逺世稱以爲元老大儒已亦自負而不恥可哀也哉孟子曰均是人也或爲大人或爲小人養其小體爲小人養其大體爲大人气稟旣差性情亦異性情識見旣異則事業之大小亦從而不同竊嘗觀於市井田野之氓雞鳴而起孜孜汲汲營求一飽而不得遂其心者有競朝夕錐刀之利者有爲妻子田宅計者有殖貨財潤門第者有財貨旣足曲邀橫結求一級半資叨竊名位而欲以榮身者至於寒文士春禮樂而冬詩書亦不過以雄文大筆華世取寵沽名弔譽以求富貴利達者就其志之髙者而論之又不過委順迎合媚勢迎君假權營私爲一時富國彊兵功利之謀又其大者粗知王道霸術之異救時矯獘然內無實學無大過人之材無厭世之徳無鐵石之心無視死生富貴壽夭貧賤禍福之來一處之以義者總是數者論之其志趣小大𨿽不同其歸於私己苟利則一也若夫命世之材豪傑之士隱則可以處鄕裏爲天下之師出則可致君澤民爲帝王之佐成至治之功著書垂訓可以繼往聖而開來學若是之人𨿽百世無一焉數百嵗之間間有一二困苦不遇又終老於巖穴時君世主𨿽或聞知敬慕而不能舉舉而不能用用而不能盡其才盡其才而不終始如一尊敬若師弟親信如父子終必爲小人之所間絕而使前功盡廢吁天下之才之難也如此才之不遇之難也又如此欲求治世不亦難乎今之爲士者問有一二議時政之得失憂天下之安危必叢聚而笑又從而譏之曰不狂則迂也噫燕之巢幕回飛數日察視詳審一有欹傾墊危則翻然捨之而去必其棟宇堅密主人慈祥而巢安是鳥之心必以爲主人不慈祥棟宇不堅密則巢不安巢不安則身與眾雛何所依乎人之處天下可以不如鳥乎天下不安則一國不安國不安則家不寧家苟不寧身與子孫安焉否也是以古人在其位任其責則竭力效死而扶持之不在位不任其責見其後禍之幾而知其無可柰何而不終日安處奮然有避世之舉旣明且哲以保其身其是之謂乎然則爲士者身修家齊之外天下安危之勢𨿽窮居陋巷不可一日而忘諸心也以伊尹太公子房孔明之志爲心則可矣

顏子問仁孔子告之以克己復禮善學孔子者莫如孟子著書三萬言或告時君論爲政論與人交莫不本於克己故曰行有不得皆反求諸己竊嘗思之求諸己則心廣體胖遷善攺過所守者至約而所施者至博不求諸已則怨天尢人於悒憤恨無所不至君子小人之分在此二者之間耳人之讀書存心養性克己復禮之功苟不能進終無自立地位忽臨毫毛利害所學皆不爲用𨿽或一二中節亦偶然耳

邵康節云風化物之飛露化物之艸百艸之死生嵗各不同今嵗此地生蓬蓼明嵗變而爲蒿茅後嵗化而爲莧苔又後嵗復化而爲蒲蘆有種者不必生無種者化之而滋殖豈知百艸之生息在於所感本原之何如殊不系乎種粒至於世之治亂人材之美惡亦猶艸之於露耳蓋天地泰日月昌時則聖智賢哲才能美傑應類而生發而爲事業則文物升明萬善畢舉乾坤夷而萬物各得其所及其天地否日月不明气運舛逆則明主姦臣醜類惡物亦從類而生則事事物物顚倒錯繆而天下大亂是理也莫非天也然求其弛張之幾時出乎气數流轉之當然𨿽天亦無如之何耳區區薄學欲以人勝天辧之以口舌禦之以權謀可謂陋矣苟能觀易之防得聖賢處否之道則庶幾儉徳避難遁世無悶危行言遜而無毀無譽矣不然則鮮有不陷於禍者也竊嘗誦孟子之言曰晉楚之富不可及也彼以其富我以吾仁彼以其爵我以吾義又曰萬鐘不辧禮義而受之萬鐘於我何加焉見其凜凜英气殆似諸侯不得友而天子不得臣矣觀三宿出晝之辭曰吾豈若是小丈夫然哉諫於其君而不受則怒悻悻然見於其面去則窮日之力而後宿哉然後見聖人之心未嘗一日忘天下未嘗苟且自尊大而傲軒冕亦未嘗違道屑就枉尋直尺而變其所守也故孔子以用則行舍則藏許顏子而以三仕無喜三已無慍賢令尹子文聖人之心以謂用捨在君而行藏在我何喜慍之有一加喜怒於其間則是以身之窮達爲懷而不以道自任也不然則是恃材挾徳喜其知已而慍其見棄也二者皆非聖人之道且喜慍交攻未有不變其所守者也

莊周以此身非我有而肯以外物憂心哉未能如莊周之外形骸但能於此身必有之外淡然無欲者賢於人亦逺矣世之人勞苦其心思賤辱其軀骸丰積乎無用之長物無論不能得𨿽得之而不能久爲我有又適用以禍身何其愚也吾嘗燕居靜思口體之累宮室衣食器皿必不可闕者已不勝其煩況欲區區於不適實用之外眞愚人也不好勝則不能成過人之事業才好勝則不免於矜誇禹之所以不矜不伐者只是見得自身當此之時合成造化等事業何敢矜伐不成此功反得罪在天此伊尹自任所以覺斯民也今之俗儒粗有剽竊之文筆不可以及人利物驕矜自克見於顏面形於語言其去聖人奚啻天壤哉自伯夷叔齊長沮桀溺接輿荷蕢之後四皓之避秦管寧之蹈海滄海橫流以及東晉中間鄙夷國步隱逸之士不爲不多千載而下獨推淵明何也誦其詩讀其書見其爲人不得不爲之稱道觀淵明之詠貧士諸詩曁羲農去我久東方有一士先師有遺訓淸晨聞叩門辭家夙嚴駕少時壯且勵諸章則淵明之所學所以自任者豈徒嗜酒傲世賞花栁醉盡江山而已耶後人之知淵明者目爲閒適放曠長於作詩而已豈眞知淵明者哉

陸宣公之學有倫有要聖經之權衡古今之治亂得失一一精究故能視天下如指掌鑑時務如家政當時君臣如父子昆弟故設謀立論用法處方如和扁之治病無不對證如羿基之善射發必破的學贍才優余每讀奏議恐篇章之盡

悲士風

士之自待也不淺非徒髙自標置虛立崖岸使人不可攀躋而已也蓋爲此身所系不獨上以光祖考下以成子孫居鄕裏則化居州郡則爲民具瞻處朝廷則福澤天下以及後世而垂無窮聖人所謂任重而道逺者正在此耳今之士大夫居閒處獨怨天尢人曰不吾知也及其居髙位食厚祿怙寵患失依阿緘黙荷眷顧防寵渥始終二十餘年之久而未嘗建白一言開陳一事樹立一政皇皇汲汲日夜營辦者廣田宅多妻妾殖貨財美車馬聚玩好媚權貴援私黨來賄賂衮職有闕而弗補綱紀壞獘而弗救人民塗炭而弗卹方且偃然自得以爲通方達變輕暖肥甘夭淫艷質自娛之外而又欺世盜名翻經閱史鼔琴焚香吟詩寫字以爲髙雅以示閒暇使一時後學無執守者欽仰踵效而恨不能及唇吻攘奪者得以爲謗訕沮毀名教之口實潔身特立之士語塞而不敢辧吁眞萬世之罪人也人殃鬼誅不在其身不在子孫吾不信也

士以器識爲本器欲宏大識欲深逺器不宏大則不能容物識不深逺則不能見微而知著士大夫平居無事自負不淺忽臨毛髮事則莫能承載揺唇鼓舌援引往昔動輒千萬言道是非如辧白黑目前之事則不知也何以言之切身之事莫切於進退切時之事莫切於論政治之得失人材之優劣一進一退俱不中節可亦進不可亦進利亦趨害亦趨不察得喪不問義利譬如餓虎饑烏見食而不能見穽見食而不能見网罟切身之災貪昧若此政治人材烏能辧明苟得其位阿時而行顚倒訛繆一莫之問又從而文飾之褒美之苟得其所依托迹於非類逢迎媚合惟恐不收錄於門喪身敗家之禍不旋踵而至終亦莫之悔悟生陷身於惡流死誅名於淸論所得無銖錙所喪如丘山遺患於妻孥播惡於無窮自以爲明且知可悲也夫余毎見俗儒技癢獻言投策輒內省以爲深戒原其意髙者不過欲行其所學卑者止於技之見售以爲取富貴之媒而已貪得誘於前念慮感於中殊不知是人也可以與之言歟有可爲之材歟操可致之權歟懷有爲之心歟四者俱無冒昩以前不猶鼓音於聾色於盲者耶求有所得不亦愚乎而況以背馳紕繆之鄙言泥古迂闊之陳術旣不足以動揺當途之權貴又不能流芳於簡冊徒使世人指摘若輩皆以爲士夫之流我輩例從而受謗寃哉言欲訒量欲事欲密然何術而能然也曰是不難能知愧怍之過終身不敢言不敢復犯自恕自隱則三者不勞而能矣

論陰陽家

星命家以年月日時胎爲命又以吉凶貴賤貧富系乎所遇之運命巧不如運巧此說亦似有理譬如千花百卉春則皆生冬則皆枯此羣木之大數也至於開花結實時各不同有春而花實者有夏而花實者有秋冬而花實者時不至則不得花實人命之於運亦猶是也命𨿽巧終身不得佳運正猶名木未至花實之時而先爲霜雪風雨雹雷霆牛羊斤斧所夭折亦不能遂其材矣故曰苗而不秀者有矣夫秀而不實者有矣夫亦此理也

世所謂陰陽家以十干十二支推算人命貴賤壽夭貧富賢愚問亦能中定立門戶不下千百推究其理專論五行之休囚旺相相生相尅消息盈虛輕重彊弱得位失位有气無气偏駁純粹有應無應展轉推窮無有窮盡然而天壤間一日之內生生無算不過十二時所生之人止分爲十二等當時豈無與聖人同時生者豈無與帝王子孫同時生者何其下愚貧賤相去若此其逺也論至於此則其術窮矣

欽定四庫全書

紫山大全集卷二十一

元胡只遹撰雜著

論治道

古人立言定名一字不苟不謂之百事而曰百揆不謂之萬事而曰萬幾不謂之庶事而曰庶政又曰庶績因事明理因理垂戒揆度也不致度則苟而已幾微也小有不善則激觸起發盛大而不救政正也身正則萬事正績功也不盡美盡善則何以成功不能成功則傾覆敗亂矣今之從政者不師古不度理不愼微致逺而慮不及逺不正其身而以督逼急切責人以必不能行肆口從欲而行不圖其成敗其於前人所謂功不百不變法利不百不易業功利之效尙不信從尙不加意其於正義明道無所望矣

韓子曰古之爲民者四今之爲民者六若之何民不窮且盜也以今觀之所多者奚啻佛老氏而已佛一也師異道人異徒支分別不勝其繁悖逆本宗莫之有禁老氏亦然大抵世治則車同軌書同文行同倫世亂則反是惟民生厚因物有遷生民有欲無主乃亂又曰一人元良萬邦以貞又曰君子之徳風小人之徳艸艸上之風必偃又曰惟皇上帝降於下民克綏厥猷惟後爲人君者民可以不禁身可以不修乎又曰天下有道國無幸民凡今身不在四民之列僥幸以蠧國者反以才俊有道有徳待之欲求天下之治豈不悖哉

士之論治者如庸醫之治病不問病之虛實寒熱各隨其性之所好而用藥已性優柔𨿽大實大滿大熱之證而不敢寒以下浚以削消導和解而已已性峻決𨿽至虛至羸寒弱不足之證又投以酷烈病本不死醫殺之也天下之勢亦然爲治去其泰甚救其偏而不起之處防其將然未著之患寛猛剛柔簡易具備一相其時之可否如良醫之對病用藥後世論治者不相其時之可否君臣之能否一隨性情之好尙好有爲者専振起好鎭靜者専苟且寛者一主於含容猛者一主於摶擊正如庸醫實實虛虛損不足而益有餘若此之流𨿽不能得其中要之胸中有主不務隨人降及近代専務逢迎揣摩惟恐其不工間有出一直言也則必羣聚而沮毀之多方以傾防之必使之見怒於上見惡於眾不謂之誹謗必謂之妖訛不致廢退獲罪不已是以五年十年之久內外小大之臣略無一言之論治豈爲國之福歟兩漢去三代不逺爲政者終能窮理盡性治民之道𨿽不能以躬行心得之餘推以及人無爲而治然亦知本而示之以好惡故刑罰淸而風俗美所行者不煩今年詔曰孝弟力田者復其身明年亦然又明年亦然髙惠文景而下以至於凶國莫不皆然人倫不過內外內能事父母孝而友兄弟外而事君長則必順交朋友則必信必讓不犯上不作亂不廢惰先業放辟邪侈民心至此則囹圄空虛刑措不用史書爲實錄豈虛言哉以後世觀之愈見愈信兩漢之知本末不勸激以孝弟力田已爲不知急務而又縱子訟父弟訴兄妻妾言夫婢僕訐主雕文刻鏤刺繡纂組嘉美而榮寵之民俗從風而靡歳歳丰穰不免凍餒糓帛收成價愈湧貴近年以來民日流移或不幸歳一不熟以不孝不弟無禮無義背本趨末之凶人而處乎困約吾恐笞杖不能禁獄犴不能容豈止於犯上作亂而已耶智者防患於將然不救患於已然區區以簿書期防不報爲大務者不以我爲迂必以我爲狂誣妄是古非今好生事端一腐儒耳西漢言治之事不諱君惡不隠民瘼昭言天譴思患預防以秦爲戒以三代爲法以道徳仁義禮樂教化爲君徳政幾之先務以孝弟忠信修身惇本爲臣民之事業以簿書期防問刑讞獄爲可鄙爲俗吏以後觀之俗吏亦不可得鄙事亦不能辦子曰齊一變至於魯魯一變至於道後世之政去齊太逺不知何時而可望乎魯爲君者以聖智自居爲臣者以僮僕自處言何可能行此孔子所以辭尊居卑也耶又曰邦無道富且貴焉恥也爲政之要大體則因依前代救滯補獘則或損或益欲輕之於唐虞三代則爲貊越欲重之於唐虞三代則爲桀紂爲政大臣不通經學古不知後世之虐政殊不出於堯舜禹湯文武皆出於漢唐好大喜功誇侈奢滛立官無法取民無藝檢身齊家臨下禦眾無制捨三代不遵而遵秦西漢乃萬世之罪人武帝之罪甚於秦始皇始皇之未嘗行者武帝創行之後習熟見聞以爲當然不以爲虐踵踵不廢有增無損若之何民不貧且病也若之何政不紊且亂也官冗則事繁欲多則財傷政紊則民病吏不循良則禍速通典一書三代之所無者十蓋八九非三代之君立政立事不智不才不能如後世之詳備凡後世之所有三代之所無者皆病國病民不可行之政也不可常行何以爲之典哉

論治法

法者人君之大權天下之公器法立則人君之權重法不立則人君之權去矣何以言之國之立法曰殺人者當某刑傷人及盜者當某刑使爲惡者畏法而不敢犯犯之則必當以法𨿽有姦臣老吏不能髙下其手防罪舉法或失之輕或失之重則官吏抵罪是以善人有法可倚良吏有法可守姦惡有法可恐可怖可殺小大貴賤惟法之是視而不敢幹越不怒而威死而不怨玆非人君之大權天下之公器歟法不立則權移於臣下小則一縣一邑大則一州一郡無法可守選官擇吏旣不精粹多非公淸循防之人民有犯罪漫無定法或性情寛猛之偏或好惡不公之獘或惑於請謁或殉於賄賂或牽於親戚故舊之情或逼於權勢或爲姦吏之執持恐逼舞智弄文或爲佞言之說誘欺詐曖昩之間固不勝其屈抑公明之下亦鮮有不失其平者也今旣無法邑異政縣異法州異文郡異案六曹異議三省異論寃枉之情無所控訴生殺禍福一出於文深之吏比獲叩九重而申明則枉死者已十九矣民知畏吏而不知畏法知有縣邑而不知有朝廷故曰法不立則權移於下吏而人君之權去矣余所謂法者非止刑法而已也百度百法皆是也故正人喜其法立姦人樂其無法有法則權在君無法則權在巳權在君則奉而行之畏而遵之權在已則輕重髙下以是爲非以非爲是放肆縱恣惟我所欲爲而莫之禁使民惟我畏在一邑則勢傾一邑在朝廷則勢傾天下其原蓋出於無法而以法授人也梓匠輪輿不以防矩不能成方圓君天下而不立法使臣下人自爲之誠未見其可也後世法令刑政繁多細宻於古百倍而於天性人倫略不加意孝友睦婣任卹美徳也反是則國有常刑今之薄俗皆犯此六惡執政者恬不知問有所厚者薄則何以爲人人失本心則虎狼之不若何以爲治

又曰法可恃乎無法則上下無所守防恃法則久無不獘獘則姦生故古人爲治無無法之政無不變之法一弛一張相時救獘使姦不能生法不致獘使賢者創物不肖者守法此聖人明義達權法以情立亦以情廢慮逺議公人存政舉兩盡其美也今日之獘法所以不能立者其原有五慮之不逺見之不明論之不公信之不篤用之不重議法者徇末而不知本泥古而不相時自以爲是一人沮之則捲舌而莫之能辯豈非慮之不逺見之不明乎一念私起創置一法趨利避害鬻恩媚勢自相矛盾爲人據摭莫之敢言以爵塞謗補苴罅漏譬若破釡壞舟彌縫固塞左完而右裂前止而後泄愈救之而愈壞豈非論不以公曲盡私意人得而攻之者乎遂令上之人疑惑失恃曰汝等建議立法何不堅定也若是人斥其瑕而不能辯自叛其說而伏其罪朕之任卿也未嘗不誠卿等負朕也動必以僞朕誰適從矣卿等旣不可倚我自有以處之是用求之於道謀無稽之言弗詢之謀自售自鬻者踵踵而來前以致春令而秋攺夏命而冬廢豈非信之不篤用之不重乎所以致此者議法者之罪也而猶不悟不能擴示大公一洗曲獘俛從眾論又刀筆俗吏小智自喜之人沾沾筆削將見窺間伺隙攻瑕好訐利口長舌數倍於前日矣吁法果何時而定乎

法之不立其原在於南不能從北北不能從南然則何時而定乎莫若南自南而北自北則法自立矣以南從北則不可以北從南則尢不可南方事防事防則法防北方事簡事簡則法簡以防從簡則不能爲治以簡從防則人厭苦之設或南北相闗者各從其重者定假若婚姻男重而女輕男主而女賔有事則各從其夫家之法論北人尙續親南人尙歸宗之類是也

論時事

時獘則難救法獘則易革法獘者一政一事或至訛壞故易革也時獘者貴賤內外綱紀風俗皆壞也故難救儒生俗士所見淺近所守執滯救時與救法混而爲一不能分別又不度徳量力獘不能革而禍已至身識時務者在乎俊傑時者一時務者時內之一政一事自有小大不可不別時者綱也事者紀也綱壞而區區修紀不惟無成成則亦不能爲用此賢者避世藏器待時者也

孔子曰血气旣衰戒之在得凡人血气將至而貪得之心愈甚𨿽貴爲一人何求而不得富有四海何物而非我有如唐徳宗置瓊林大盈二庫於殿側惟恐我之不能有競爲泚賊輩白晝而攘奪之鹿臺之財巨橋之粟亦有是也財散則民聚財聚則民散豈不信哉

晉武帝之平吳隋文帝之平陳趙太祖之平唐皆以興國初王之气人主英明謀臣策士眾多加以良將精卒非不多也兵甲非不堅利也天時非不得也然而王猛臨死諄諄然勿以南伐爲諌君臣之間所敢言者正以晉尙有人天未厭晉二事而已所不敢言者可勝計哉苻堅之謀猷苻堅之將士豈能逃王猛之鑑哉蓋以堅非混一六合之英主一時將士又非智謀雄勇料敵應變之材所恃者徒有百萬烏合之眾耳兵法所忌者莫難於用眾以漢髙帝之駕馭羣雄韓信許以止可將十萬況苻堅乎用眾而不得其道只益敗亂耳吳子謂能使五萬人爲一死賊可以無敵於天下師克不在眾亦明矣勝敵之道無他知已知彼而已彼以弱昧我以彊明彼以眾叛親離我以風集云防彼以不足我以有餘彼以某人爲謀臣爲將帥我以此人爲謀臣爲將帥彼之甲士若干我之甲士若干彼所恃者何物我所恃者何物彼所畏者何事我所畏者何事事事物物幄謀廟算如國手碁持子不下熟計多籌萬勝萬全然後下子如是而不勝者未之有也大抵用兵之道闕一不可者也一人情國勢二君王三將帥四徒卒五戈甲器刃六倉庫供應七天時地形七事皆盡其美鮮有不勝者以孔明之材糧運不繼六出祁山而無功王翦之勇非六十萬眾不可以伐楚兵甲不堅利是以卒與敵也士卒不精練是以將與敵也將不智勇是以國與敵也君不能馭將是以宗廟社稷與敵也然則國君之於用兵可不愼歟以數十年之蓄積涵養角勝負於一舉苻堅之失足爲明鑑可不愼歟

孔子對門人問爲政者二一曰足兵兵所以平暴亂防不虞重朝廷鎭四海𨿽九有無警亦不可一日而無兵兵不可一日而無法無事則養育訓練恩威具舉有事則發縱指示緩急得宜多寡悉稱處事故能閒暇則不至於驕惰徵伐則不至於困憊糜爛一入其籍死生有數什什伍伍等而上之至於百夫長千夫長萬夫長官無冗員卒無虛數節制盡善以一當十此養兵用兵之大略也

嘗聞一聴訟者見負罪者當笞當杖必發忿怒疾惡之心固不可無發爲忿怒則過矣有罪則有法也者懲戒報償之心也忿怒者好惡血气之私也此心一怒不惟有傷天和旣怒則心爲气動輕重失宜以官府言之則謂之法法非聖人之所敢私也天理之至公聖人代天理物一死一生一禍一福順理而已誅四凶殺管蔡人自取之也非我心之得私也然則忿怒者不亦過矣乎

論臣道

前車取覆之由不以亷節自守增祿自厚一也不能犯顏直諌嘿嘿自保二也不能秉心公正専用私門三也不能振立紀綱畏首畏尾不克恊心一力引養小人以啟告訐四也不審大利病切切細務五也大臣之道先能正已徳足以服天下才足以燭萬幾救亂於未萌致治於未亂不動聲色懷忠貞盡瘁之節然後以義理雍容不迫格君心之非養君心之良徳將順匡救以道事君必知其不可輔以義而去見幾而作此爲臣始終之義也若夫旣不能正已又不能養君之徳成事而說遂事而諌旣往而咎知其不可而彊爲身名俱辱事亦無成𨿽言有可采亦不足貴近世居大臣之位者不量已不知君無徳行無才學依人而進人君之視已如路人不相識漠然如貊越之不相信有無不系毫末之重輕緘黙備員竊祿事敗禍至四海稱快斯人也又何責焉君天下者用人如此哀哉

前代大臣事業有看似平易而後人不能企及者蕭規曹隨是也當秦之末法煩刑峻民若鼎魚繼以髙帝項羽連年之兵困憊糜爛歳無定月月無寜日慘毒之气愁苦之聲上徹九天下入九泉求死而不可得一旦豺虎屏迹炎祚旣定漢政之所急所先應天順人者惟在寜靜簡易寛仁而已𨿽有三代禮樂文明之政皆無所施矣譬如久患痼疾瘡毒之人一日病少瘳痛少定所欠者安眠粥食耳若蕭曹者可謂知先務矣起身刀筆吏而智識有守也如是玆蓋天姿髙逺不爲學術風俗所奪者也後世爲臣者喜於有爲而昩於用靜一秉國鈞而求智名勇功是以紛紛擾擾求治而愈亂求利而生害上無定政而下無寜心直至於亂亡而後已若夫蕭曹之法不惟宜施之秦亡漢興之初𨿽萬世守之可也大凡自古敗家之子弟亡國之君臣皆非靳靳無能之愚人而悉壊於才俊騖馳之輩玆可見矣

古今大臣得君者其道有二君子之得君進以道合以義感以忠誠語以仁義如臯防稷契伊尹周公傅說是也小人之得君揣知其意向逢其欲迎其志導其所欲爲而未能逞盡其心者必過其所期而後已籠以權術曲邀固結如哲婦妬女巧謀鉗其悟先哀誓鍵於寵初若戰國之蘓張秦之李斯趙髙漢之恭石顯唐之盧杞宋之王安石是也然歷觀往古君子之得君者寡小人之得君者眾君子之得君也難小人之得君也易蓋君子言不用道不合則納履而去小人則不恥自售枉曲求合一履君門如油之投面膠之投漆牢不可觧宻不可間始於趨利固權終於防身敗家失國而後止噫朝廷之有小人如陽之有陰晝之有夜倚伏對待何時無之窺伺人君一念之萌巧投其所欲如防之俟夜應時而發爲人君者好惡取人之際可不愼歟然而爲小人之所禍敗者載在史冊歷歷可見後來者又蹈覆轍終莫之悟者何哉吁君云者龍命律者呂則各從其類也

窮理治事而不造其精微受命居官而越職幹分不惟紛龎紊亂將見心愈勞而事益不集故唐虞聖君賢相之相戒歌曰元首叢脞哉股肱惰哉萬事墮哉莊周亦曰庖人𨿽不治庖屍祝不越尊爼而代之矣前人亦有以治家諭治國雞司晨犬司戶奴職耕婢軄防主人提綱振領於其上治天下亦猶是也天子擇一相一相擇內外百官故王臣公公臣大夫大夫臣士士臣皂皂臣輿輿臣臣僚僚臣僕僕臣臺以尊統卑以卑承上各有攸司卑官專軄尊官總持專職者所掌不雜故辦事服勞尊官領其勤惰察其眾務故不親小勞宰相似逸而實煩勞所司者眾也卑官似勞而實省力所掌者一事也政如梓人大廈之百材成功之制度皆當照料而又使之代斤者斤代斧者斧代鋸者鋸代繩墨者繩墨然則一宮之規模百執事之孰工孰拙孰先孰後孰從而聴之都省者梓人也六部者羣匠之各工一能也百司庶府郡縣者羣工之執役者也賊臣阿哈瑪特違道幹譽媚上惑眾以至接受司縣軄分所掌之辭狀親米鹽之細務今日防倉明日防庫外示公勤內畜姦貪失大臣之體辱朝廷之尊防倉庫則倉庫空竭而私室盈溢親細務受詞狀則徒爲煩擾民病增劇小大庶務百不一舉徒使斷政者難自辧明不敢告勞上以風化下遂致六部臺院諸司百局虛文百倍欺上罔下利己虐人网羅督責姦吏因之而壊法羣小橫恣以樹威朝政更新以來玆獘猶存𨿽輿臺皂所當爲之事部符下州郡州郡下司縣必曰委正官一員親身監視夫正官有限公務無窮小縣三員大縣四員州府亦然然而不三四事則無人可委矣倦勞避事者幸有所委府州司縣公廨爲之一空以至簿書堆積獄犴塡滿民訟寃滯百務紛擾者軄此之由胥吏抱案無人判署又懼提刑司照刷稽遲不免倒提月日虛押催檢以塞杖責然則何益於治欺紿益工姦僞益盛考文卷則無瑕可指責成效則廢滯不前俗吏督責罔上之以至於此故六案自相戱調曰火速火速今畨火速不比前畨火速近年吏風又於文背批寫曰不入逓今日四海升平內外無慮何苦如此郡官例階三品掌戶數十萬朝廷略不相信每事復委斷事官宣使奏差腹背相望驛塵相屬使典郡者送迎只待之不暇又何政事之暇問焉兼所委吏皆貪污荒淫下鞍則震怒嗔喝取招罵詈仗朝廷之威以爲一已酒色聲伎賄賂之資【按大典本闕謹仍其舊】

論按察失職

不薦善不彈惡不振勵風俗不因外以知內書史書吏奏差擇人不精欲精則必當程式【看原本釣捲】照刷非良法避形勢而威微賤省部政委曲隨從【如體覆之類一切細碎煩文一二年轉吏】府州司縣反爲省部沮抑者不肯申明諸衙門司吏必當程試諸官吏才有善有惡不能人人周知不察民情之利病【軍力不均民差發不均】水旱之災傷【旣報雨澤水旱月申隨卽合行檢路】不察獄訟之稽遲【刑名月申漫爲虛文不加詰問】提舉學校有名而無實【按大典內此句下注疑有闕文四字今無從攷訂謹仍其舊】

仁義禮樂治之本也法令刑罰輔治者也人而不仁不義不循理不平和爲惡而日不足鞭撻刀鋸竟何爲哉抵冒頑嚚不可救藥風俗至此使善人復起而治之不百年三世之久不可以勝殘去殺亡宋南渡刑罰苛刻吏人犯法往往黥靣何不仁不智之甚也人之欲動情勝不能無過苟諄諄而教養以防恥開自新之路亦庶幾攺悟而恥爲惡人靣一經黥湼𨿽欲自新人終莫之敬信攬鏡一照不若速死之爲愈旣不能死則亦無所不至矣何不思古人先爲庠序學校以教養士則鄕舉裏選胥史必推擇而得爲又有官爵以尊榮之廩祿以溫飽之𨿽於用人若此之精宻尙有幽明之不齊三載之久而一黜一陟故官得其人民被其澤此道一廢取人以言不求其素行但使居民上以口舌得官放焉自肆何者爲律己何者爲訓民苛刻嚴酷貪饕污濫包苴賄賂奔走於權門巧辧姦欺脇肩謟笑結爲朋黨一唱百和於斯時也府州司縣上下如一而欲以一二似是而非者爲監臨彈紏之官以正攻邪尙不能勝以邪攻邪不滿羣邪之一笑竟何爲哉

論除三冗

文冗則吏冗吏冗則事冗不削冗文則不能減冗吏不減冗吏則不能除冗事三冗欲除大臣之中必得識時務通儒明斷不煩有爲之材爲之綱領定立規模精選六部左右司官吏事有條不紊自上及下自內及外各有攸司遵法奉行無叢脞無推遞怠墮違越必罰不貸文有典冊有案牘舉首見尾問無不知受授相承有行無滯人材精政要舉文案明三冗不除未之有也人材不精則政要不舉政要不舉則文案日煩紛然沸羮日甚一日何以爲治竊惟爲政之方綱領節目固非一端不敢妄言至於不稽遲無違錯亦非難事我朝官制內立省部臺院外立府州司縣髙下𨿽殊元气宜一如人之身心思耳目手足莫不相應乃爲安康之完人少有凝滯卽疾痛害事省部臺院者人之心思也府州司縣者手足十指也一指之不可屈伸卽非完人心思之不神明不君主四體百骸孰從而孰聴之卽今府司之案例當申部有十年不裁決者有申至數十次而不防明降者有屢申僅得一言曰不見原行文卷或曰仰申覆若干部分或曰如何才方申覆或曰仰仔細照勘再行申來或曰不見前申事理或已申備申累申而取招問罪不絕或體覆已完而再行體覆或倒逓月日三四十日才方到路者或今日到路明日便要到大都者諸如此類不可悉數依例之事尙且若是少有疑難莫望一言此往來申報文案之獘若夫獄犴塡滿不防處決司縣人員無人主事不防塡補錢谷不得準除軍民戶籍交參不獲開收田畆不得推稅州縣官或污濫或疲軟不勝任或老病不能治事不加退罷似此稽遲違錯罪當誰歸伏乞巡按官毎次照刷有此違錯開欵申臺呈省問罪懲科施行

政事

國信使郝經爲宋畱滯當大舉臨江問罪索使勒和大理叛逆以左手諸兵討平撫定國朝經制不定下無法守【如律義律令是也】王言一出不宜反汗度其未能行不宜輕發名器當靳惜不可輕授人宣命虎符今大泛濫宜以法收集居重馭輕聖王逺謀當增選精兵宿衛固本開禦河立漕運丰實京師倉廩罷逺倉以紓民力南陲甲兵當務屯田農隙乘釁則南伐三時務農以富實兵力軍戶貧富不均宜以物力分數納錢入官招募健卒以濟實用以紓疲乏無省部宻院元帥府統軍司應付飲食艸料文字不得於農家求取農家亦不得應付不造作不急用工匠及一切雜戶打勘見數與民一體當差穀賤貨貴當重農抑末百貨當以工本價相半而已立禦史臺兼按察司紏察污濫防舉公能以勸善懲惡以消告訐

倉場庫務官令各處上三戶入貲得爵增籌進秩無使利歸於轉運司上自省部官下至州縣倉庫同爲臣子廩祿不可不均救獘如治病去其泰甚最爲先務漢髙帝入闗約法三章知民之所最苦者秦之苛虐耳後世陋儒不識時務徒舉陳言不切之事亂人耳目言治於無事之世則其言簡而易當言治於多故之際則其議繁而難工僧道伎樂不可濫賞今之世動爲賈防貪冒譎詐之欺天子明照四海總天下戶口止抵金朝河南二十一餘縣一辟舉守令足以干其事府州名實不相副冗官可減百工諸府可罷百工所貴之技過於買價百工之力虛於所掌之吏伎樂頭目尢可罷不可以聚斂貢獻爲忠勤爵祿者人主之權衡以待賢者能者使之趨事赴功而樂爲吾用是故古之明智之君設爲諸科不惟使人難得而貴慕之抑不使不才無能之人各安其分而杜絕覬覦今日之病失於取人無法輕以賜與故得之者不以爲恩而失之者足以興怨一人之身始以勤約武勇而成事終以侈靡安逸而敗功況嗣守之人乎自古得天下莫不以祖考英武勤約而得莫不由子孫宴安逸樂怠惰而衰故兵不可不蓄養精練本不可不大末不可不小爲子孫者不可忘祖考得天下之由必欲息天下之欺明萬防之防駕禦百寮防公畏罪如事神明莫若自冡嗣以降下及諸王之子孫皆知務學知爲政知民事知吏情俗儒事實門類不切時務陳言贅語無補扵治者不足以亂視聽丰本細末重內輕外莫若推恩分力扵各王之諸子諸孫諸冑子從冡嗣防學則久久敬愛畏服一旦命令則無不畏從諸宰職𨿽無功亦無大過語其權無笞人之威語其貪污無百金之賄縱有之不及贓吏十百之一方今無豪傑英偉可負萬鈞之才莫若養以防隅推以赤心使其親舊猶勝扵無行恃口之小人用一小人不惟啟覬覦之心來防侮之口惑淸明之視聽抑使方外輕笑朝廷有用非其人之誚作事而不立法事終不能成治漢人必以漢法治北人必以北法擇其可使而兩用之參用之亦可也未有無法而能立事者也官制之立後世有繁而無省何則恃權貪利天下之心一也苟可以得之安知所謂蠧國生事禍及其身者耶國家主持名器相事之煩簡人之賢否而授之今使貪利竊權之小人自售自鬻曰我可爲某官我願爲某職不惟不責其實罪其妄又從而信用之一人得之千人舉而謀之萬人跂而冀之然則官制何時而定乎又安得而省之哉

古者明四目達四聰不偏聽不妄信不輕疑使端慤之人采民謡聽公論國人曰賢而後用國人曰罪而後誅今則不然無稽之言弗詢之謀皆得而陳之究其情則本非爲國除姦一納其言則便欲居官而食祿是以紛紛籍籍或采之防戲指以爲罪甚無謂也

大府大州民物繁夥足以爲政亦足以享崇髙之貴與其令輿臺皂掌一方之政令處祿食名爵之尊榮曷若從其所屬分諸王之子孫弟侄慈仁愛物者主之一則習知爲政之要二則防國家推恩之福三則卒有命令易使而無邪心四則親臨所有之士所有之民其霑體塗足之勞祁寒暑雨之苦各知愛防久自富貴趨利希寵之小人粗見上意明察善惡乘時競進不過訕訐飛謗舊過小疵殊無大利害今後指稱實事言不虛謬賞可賞罰可罰則言無不實刑不濫及

天下𨿽無事不可無兵備近年以來京師奉衞之兵止知服役戰陣擊刺之法則不知也邊陲之兵富厚者本官得錢而放散窮乏者爲本官服土木之勞亦不習戰一旦有警皆不爲用向來蕭縣宿州之敗豈非明效大驗歟當時差官防集精練所主非其人則易之

北方彊勁所恃者馬力近歳馬極衰耗比之十五年前十去八九國家宜兩平收買制官擇地而蓄牧之庶復滋息以備一朝之急用

西南之釁不可不虞何則恩榮太重勢鈞力敵不相從命彊梁者宜置內地漸易以他職使莫知覺疲軟者冝漸振其權毋致滋養姑息以消東南此消患未萌之良圖也

倉廩儲蓄不可不廣乘其丰歳包銀中宜度分數收粟三之一隨逺近貯積母致壊爛以備有用

官事在前必不得已而言者當裁減浮辭長語不惟養气亦少口過心如止水鑑物則明發言中節辭寡服眾由我者當力行【修身】不由我者任自然【外事】人皆欲行善積福無權位則亦莫能也胡子爾今總治百城凡害眾之事無問小大悉除去之國家旣無定制當見一事行一法無厭繁也

提刑之職一官吏二風俗三獄訟四農桑五學校六文案七人才

俗儒論事不探其原不求其情用計用數矯枉救民犯罪則峻以嚴刑民違令則繩以急法民澆薄則防以网罟防穽殊不知法令愈宻姦惡日滋上失其道民散久矣惟聖人爲能以正名爲先務懼夫必至於民無所措手足也典故不可不知典故莫先於禮樂刑政然孔子乃曰人而不仁如禮何人而不仁如樂何仁則此心循序而和故禮樂爲用不仁則玉帛戔戔鐘鼓鏗轟文具而巳文具實亡何以得萬國之歡心祖考來格鳯凰來儀神人咸和百福並至者哉人之趨利如鷙鳥之求食鷙鳥之食惟食是視不知力之彊弱人之趨利惟利是視不知義之當否究其原則出於人之導誘何如耳然則爲人上者一喜怒一刑賞一好惡可不愼歟故曰示之以好惡而民知禁

銓調

銓之爲義衡也量也次也度也調之爲義因其各人之功過依法凖律宣之以言移徙也防擢也貶降也知二字之義則銓調之法思過半矣後世用人懼其賢不肖之混淆也則有移問慮其曠官棄職日月詐冒則有觧由又恐其出身入仕之欺罔姦僞則有對憑又恐其老疾不勝任假人替代因體貎應對以詳其眞僞優劣又察其才能宜任某職宜任某官則有引驗四者旣得其情然後銓次量度如衡之平而遷注升降之以歳月之累而待無功無過之庸才以升擢不次待茂才異等以左遷逺貶待有罪者非特止於南移之於北東徙之於西治州者復換授以州尹縣者復對授以縣如是則百職得人庶官無曠此銓調之任也今之主銓調者能如是乎能則當謹守而勿失不能則當盡其道外防移調月日𨿽曰舊例以今觀之似爲太速宜增縣尹一任五十月州尹六十月散府七十月總府八十月何以言之一省送舊迎新之勞費二省銓調之虛文求仕者道途往返到部遲滯半年一歳之日月三則新官舊吏歳久不敢欺蔽政成訟理民受其賜四職官知其責辦之久不敢苟且保祿勵精其職

銓詞

一求仕者到部比得新除近則三月逺則半歳中間胥吏弄法調辭防駁甚則畱滯經年或至再歳京師薪桂米玉加以往返二三千里道途之困敝往往至於貨馬典衣一考之俸糜費無幾不惟沮仕者之心使壯歳精力虛度日月國家用人求治亦非便利此不可不革宜令到部隨卽發放不中格者卽丁寜明白省諭還家永不受理復有妄投詞狀告不以實者以誣誑抵罪如是則僥幸覬覦者不妄進流品任事者咸樂爲用一卽今調選立法似嚴而實無定法是以吏因緣而爲姦僥幸無資給者有時而得遷注循資歷級以亷恥自律者齟齬而不得進至於引驗有名無實中間有廢疾篤疾癃老昏耄百問而百不知如此之輩有司亦不詰問選人不精已至於此不可不革

一徇名而不責實拘法而不求情有歷仕流內職二三十年選法未立以前本路及宣撫宣慰得以注官而末後偶居流外職者卽今選法一以無例不行遷注復有素無勲業中統三年偶掛名仕版者不詰賢不肖便行遷注流內流外之廢立國家之制也其名𨿽殊而其居官任事負利害歷勤苦則一也法之廢革在乎國家其人惡可而廢也均爲人臣因革流外之名而並廢其人豈理也哉

一用人與取人相須而行不可偏廢前代以數路取人內外猶有闕員故與時推移三年比士多寡而取捨今取人之法未立而用人之法太拘見在職任者日老月病年衰歳死有空闕之員無可用之人是猶塞源而望其流之長無是理矣愚謂取人之法不可不立未立之間選法宜少寛凡嘗經本路及宣撫宣慰委任歷職者當取其籍姓名見數以備闕員

一行充守試之法古人所以救滯補獘也員多闕少則守闕多員少則或行或兼是以人無廢才而官無曠職假若縣尹闕員數多而以縣丞者權行之給丞俸權尹之任丞闕則主簿權之簿闕則尉權之若州若府凖此之例國無費財下無滯賢職無廢事官無濫受一舉而四得之何苦不爲而令久闕其員虛滯其人而注守官何膠柱鼔瑟之甚也

一循資格而無黜陟東移之於西南徙之於北功過無別賢不肖混淆若是則使一吏主之亦可以辦然則尙書侍郎諸郎官何爲而設也有銓調而無黜陟英偉之才老死下僚庸庸之徒不失其資級卽今司縣或三員或四員而有俱不識一字者一縣之政欲求不出於胥吏之手亦難矣憲臺旣立宜令監察輩分路紏察守令功過吏部得以憑黜陟庶幾絕素餐尸位之僥幸一牧養小民培植根本縣令之任也卽今縣令率皆庸流又貴賤相遇之禮未有定制州尹府尹本路總管得以喜怒詈辱捶撲之故有志有爲之士皆賤之而不欲得前代省掾外除復注縣令今皆恥爲之良以此也此不可不革宜有定禮士之進身與古殊異三代興學養士鄕舉裏選未聞鬻技售能以求仕也士不求仕則其自待也重不苟就不詭隨不以富貴易其守有國有天下者惟恐賢才之不我卽國無仁賢則國如空虛吾誰與守故有就見者焉有幣聘者焉論其位則君尊語其徳借其才則士重自射防決科之法行士求食於上而自輕爲上者不以得士失士爲重輕持貴人富人之權而奔走羣才曰我不汝賴汝必吾依上之輕士也日驕士之媚上也日卑日屈日謟惟恐不善逢迎以致乎齟齬而不能入爲士者曰苟能富我貴我惟君欲之隨枉尋而不直尺庸何傷哉是以治少亂多身名俱辱今日爲吏部者亦難矣徳行才能勲勞歳月四者皆不以守何以爲吏部哉前人有言銓調之法止以日月而移徙之一胥吏足以辦之今並廢是𨿽有臯陶九徳知人之明將安用之以似有實無不自信不自守之薄法而進退遷除巧宦曲結怙寵恃勢貪欲無厭之小人惟斂怨聚謗辧短論長較是證非之不暇又安能爲國得人哉

官吏稽遲情

稽遲害民甚於違錯若詞訟到官立便決斷案牘之間𨿽欲文過飾非錯失自見小民銜寃隨卽別有赴訴司縣違錯州府辧明攺正州府違錯按察司辧明攺正小民無淹滯枉屈之寃官吏當違背錯失之罪近年姦貪官吏恐負罪責事事不爲斷決至於兩詞屈直顯然明白故爲稽遲輕則數月甚則一年二年以至本官任終本司吏更換數人而不決斷元告被論兩家公共賄賂又不決斷歳月旣久隨衙困苦破家壊產廢失農務歳計不免商和商和之心本非得已皆出於姦吏掯勒延遲之計兩家賄賂錢多者勝以屈爲直以直爲屈不勝偏倍條畫𨿽定大小中三事限次終無明白罪責擬合照依違限條畫初犯職官罰俸一月兩犯罰俸兩月三犯的決罷職吏人初犯的決再犯決罷因稽遲而掯勒商和者尢不可準罪責加稽遲一等伏乞申臺呈省如防俯允乞賜徧示天下將此情斷例省諭府州司縣大字眞書於各衙防壁以示懲誡

又稽遲違錯之

違錯之姦易見稽違之姦難明格例𨿽立小事中事大事之限府州司縣上至按察司皆不舉行縱有依格欲舉行者多不通吏事姦吏倒提月日補貼虛檢行移調發文飾揑合彌縫完備應對支吾恣爲欺謾苦虐軍民小民所爭不過土田房舍婚姻良賤錢債而已是數者皆非難問難斷可疑之大事有爭田一二畆而稽遲不斷受賂枉法巧文佞說直至三月務革十月務開又復如前動經一年二年不決按察之於司縣釣捲求姦不亦疏乎所爭之物不直數貫隨衙經年累歳一家起訟連累數家妨廢生理農功破家壊產寃抑百端然則稽遲之禍民豈爲細過有司恬然不問縱遇鞫問明白者不過笞縣吏一二十下不滿姦頑之一笑𨿽立按察司與無何異又且動經二年不行照刷虎狼蛇虺何所畏懼朝廷仁愛問民疾苦使訴陳官吏姦每人每月毎年須上陳若干欵項及斷訖情由牒司申臺呈省

又責吏不責官之

聴訟決事之稽遲違錯爲總府爲憲司者僅能粗責吏人不問判署之官不惟責罰偏重不能服人將見司縣政日弛紊何則稽遲違錯之罪不専在吏吏請倒提日月枉法決事判署官從之則其罪惟均故前人立政責罰判署官吏今罪吏而不罪官正中姦吏濫官之計𨿽日杖吏百政亦不舉何則不恥詈罵不苦杖楚苟得賄賂甘心鞭撲者縣吏之素習也頗惜防隅避責罰者司縣之官也今捨司縣官而責吏𨿽將違錯攺正察司總府旣不親民安得事事詰問之今後稽遲違錯罪專在吏者責吏在判署者責判署官罪均者均責之吏則受杖官則罰俸降等追官解見任庶幾令行而禁止

又司吏遷轉之

人之所以爲惡害人以利己者或賦秉貪饕或生理門戶所逼二者交攻寒餒切身而能晏然安貧不務苟得二千年中惟顏子能之以顏子之行而責庸人何不恕之甚也今之縣吏日俸二百一身不能飬活況父母妻子奴婢乎所賴者不離鄕井特借田園產業以身在官門減薄本戶差發庶能粗遣今令二年一轉挈家移徙他邑賃房糴糧創置一切什物器用柴薪芻豆沿路車腳搬載腳錢一棄一置所費不輕諺語所謂無折匙良以此也窮廹如此欲不取於人其可得乎又兼二年光景三轉案則年限已滿以致案牘紊亂亡失前後承繼不能通知不相接續𨿽有明敏剛斷官長非吏不行中間情百端且如爭田競土一切詞訟公務姦吏黙計轉遷之限二三務革則稽遲之罪不在己一切違錯不在己接捲承行者日月淺近罪歸前吏則罪亦不在已矣爲官長欲窮詰前吏則已遷別縣問目今承行司吏則日月不該遷轉吏人之以至於此執政者尙以爲良法何不思之甚也不務選擇人才專恃遷轉庶不爲惡不思本欲止惡反爲助惡使本人賢良𨿽終身不遷亦不害政害民使本人貪污頑鈍無恥一日九遷所至爲惡譬如松柏之剛直藤蘿之委曲賦性一定𨿽移之萬里之外豈能變易其性哉舊例省掾部掾百二十月方許出職蓋爲主典案牘不可不久於其事數變易則不能周知親民之吏周知一縣官政民情前後文案轉遷如此之速實爲不便反致姦黠因之爲惡蠧政害民以此論之轉遷莫若擇人擇人主於門第淸白產業富實不貪污愼行止之人日月深久定以出身

又小民詞訟姦吏因以作

條畫四欵事闗投下約防不至者從本土官斷決姦吏反借約防虛調闗文累年不決諸交闗典賣文契自有公據問賬正契然後赴務投稅契本契尾印押方爲完備中間猶有欺詐姦僞近見司縣斷案憑文契定屈直所立文契無公防無問賬縱有正契無房親鄰佑田畆則無條叚尺寸四五經稅則無契本契末印押多使木印篆文難辧明見詐僞司縣官吏便爲凴據實爲欺枉諸詞訟文契元無鄰佑姦吏欲行欺誑教令訴訟人虛指鄰佑幹證引領作見人揑合虛詞彊行指證潤飾文案以爲屈直分明𨿽使明敏公直者照刷亦以爲處決允當無瑕可指

論遷轉太速

古之用人論定而官任官而爵位定而祿旣不苟進亦不苟退才堪某職者或終身不移徙子孫能世其業者襲爵不絕故子孫以官爲氏曰倉氏曰庫氏司馬氏太史氏羲氏和氏其才可大任者起畎畆版築魚鹽市井屠釣而爲輔弼故小材𨿽累歳不離於小官大才𨿽未久不害爲輔佐自銓調遷除之法行止以日月爲功不考賢能爲上庸庸碌碌汨泥揚波者反得升遷防愼公幹不交權貴者沈滯降落是區區之日月又不能守專以銓調爲巧宦僥幸之階梯貪競奔走旣不守道又不守官今日得七品明日望六品五品今日除五品便望升三品二品名器有限貪欲無厭躁進易得故使人位極人臣而不以爲恩官至三品者連裾接踵七品八品者十餘年不得代天下司縣闕員掌吏部者非不銓調白衣者不能遷得品官在官者陞遷太速不十年而至三品二品牧民急闕無人可注貴官疊積中外百人爭塡一闕銓調太速其獘至此可不更定其法

論體覆之

功必賞罪必罰責任專一則下以忠信事上事實而不文卽今庶政賞不必罰不信責任不專下以巧僞報上事遲惰而文具者殆非一端最不實者體覆是也或出入錢谷或軍民告貧乏或出入戶籍或地畆爭差或官吏薦舉才能或水旱災傷或和雇和買或一切造作或給散義糧例皆體覆起迹於司縣申觧於州府府下別管司縣體覆體覆相同復申觧至府府牒呈按察司按察司以本府官未曽體覆覆牒總府總府行移同僚曰請體覆某事同僚官體覆相同移闗總府總府再牒呈察司體覆察司移牒本司同僚官一員體覆同僚官體覆相同移牒本司按察司回牒總府曰體覆相同總府才方申部部呈省省復下部準擬施行少有疑難則反復六降而至於縣再六轉申而至於省又三降而才至於府每事略無凝滯凢十六往返而始得結絕一有疑難防駁則倍之噫若之何文不繁而吏不冗哉吏冗文繁費時亂日事久不決置而無論敢問省廷果取信者何司果責任者何人果可疑者何司何人自察司以至縣司每事無不雷同安用其爲體覆哉是無不可信之有司也無不可委任之人也舉皆可信可任然則必須往返曲折果孰疑而孰責之哉推原此法是蓋出於執政者外示公愼詳宻不敢苟且一旦事或不完上位見責明其罪之不在已也究其罪則有所歸若歸其罪則自上而下皆能脫免互相推逓必至於至賤至微之人而後己何以言之事闗兵農則罪在於田夫野父事闗錢帛則罪在於市井商賈行舗戶牙人天下庻事有司不任其責而罪歸於細民此姦邪胥吏之末技省部遵而行之寜有愧於心乎然則體覆之無用更請以實事明之且如官買諸物已赴大都送納了畢支用盡絕體覆之文尙未至半體覆之人不見元物之形狀髙下好弱漫爲應答曰體覆相同非虛文而何舉此一事類皆如此𨿽欲不同不可得矣自縣司而至察司皆爲虛文爲政者不信仁賢而信虛文於國何益矣難者若曰如此闗防尙有欺蔽更不闗防姦僞日甚是蓋不知爲政之要在信賞在必罰在責任之專在擇人之精又能誠賞遇下則自無此蔽不然則法愈宻而姦愈巧矣以此參詳體覆虛文卽宜革罷如虛妄不實姦僞欺謾者坐罪於起發事頭親臨之官吏防能不欺者褒美之作姦造蔽者罪之職當紏察而失舉覺者罪之如此則虛文可削冗吏可減舞文弄法之日消下以情實忠信事上事辦集而無凝滯政治淸明百揆時序大凢政以類而推皆當如是故姑舉體覆之一端以明庶政之無不如是之漫應虛答伏乞酌斟可否而裁決之

論沙汰

沙汰二字外若刻薄內實利益食不厭精去糠粃也鏡不厭磨去塵垢也金不厭鏈去賊銅也當今政治失於疎濶混淆而略不程式防擇失於繁冗紊亂而略不整齊裁削何謂繁冗繁文繁政冗官冗吏是也諭如造車一轂九輞十八輻減之則闕增之則贅闕與贅俱不可行任人何以異此又如牧羊千羊一牧則太寡十羊九牧則太多不寡不多則人力得中羊亦安肥今日政治文案設官置吏選才不精署員太多不精則十不如一臨事又卻不得用太多則互相倚靠耽悞政事文案叢雜前後不一議論紛紜是非無定用兵亦然古之人以二三萬之兵而破百萬之眾精與不精故也奚在乎多與寡設官置吏斟酌人民政事之多寡而增減焉今之一州一郡不若往昔之一大縣官吏無不具備而又加焉孟子曰無君子莫治野人今日府州司縣爲官吏者果皆成徳多材藝可以治民之人乎不材者十蓋六七貪污害民者十蓋七八以賢治愚尙不能辦以愚治愚烏乎治除達嚕噶齊縣尉外牧民者皆嘗試之以身言書判而沙汰之吏民則試之以刑名算數

欽定四庫全書

紫山大全集卷二十二

元胡只遹撰雜著

寶鈔法

凡物貴生於不足賤生於有餘不足人實爲之近年五糓布帛諸貨百物湧貴者物不足也鈔法日虛者鈔有餘也有餘則作法以斂之不足則作法以增之方今之民以饑饉奔竄地著務農者日減日消先疇畎畆拋棄荒蕪灌莽荊棘何暇開辟中原膏腴之地不耕者十三四種植者例以無力又皆滅裂鹵莽五糓布帛民生日用急切之物丰年已不足少至水旱十室九空物安得爲之不貴趨末利學異端奢侈滛靡衣不以蠶食不以耕遊惰僥幸之人與農相半生之者寡食之者眾物安得而有餘哉由是觀之五糓衣帛常苦於不足不足則不得不貴失胎無母之鈔十巳六七加以川流海溢泛濫四出巳苦於有餘有餘則安得不賤爲今之計可斂者鈔而無法以斂可增者農而無法以增饑寒日用之物日益不足權信之楮幣日益有餘貴者益貴賤者益賤𨿽使桑羊劉士安之徒復出亦無以爲計矣爲機變之巧者必曰有是哉子言之迂子智之拙也農不可一日而成鈔不可一日而闕今之鈔卽古之錢行錢之法民患輕則作重幣以行謂之毋權子若不堪重則多作輕而行之謂之子權母重者行其貴輕者行其賤鈔法亦然曷若攺印新鈔一當舊五期年之內舊鈔自廢鈔與百物適平愚難之曰是恐不然鈔代百物之交易所恃者信而巳一失其信民莫之從新舊均爲之鈔何優何劣非若五金之精粗鼔冶求索之難易也難者必曰鈔者國之大權大法一輕一重出自一言何不可之有是又不然漢武帝以白鹿皮幣直四十萬錢果可行乎以新換舊徒失其信積鈔之家不勝其損破家壞產粟帛之家不肯從賤或至閉糴愚恐農工兩受其禍無益於國上防莫若務農務農則地無遺利粟麥布帛如水火斗米三錢其祥自至務農之要莫先於抑末何謂抑末奇技滛巧不鬻於市冠昏喪祭吉凶慶弔之禮飲食衣服車馬宮室上自公侯下及黎庶各有等差定爲令式越禮逾制者有罪務從惇朴純儉凡有力役不奪農時悉以遊手不農者當之去不急之有司減冗官削冗吏沙汰僧道醫儒僧道醫儒其名而商賈小人其行者皆入編戶願爲農者五年無役爲農者眾布帛五糓丰足百物之價不勞估計均平而日自減賤不妄費賞賜支發兼以銀兩粟帛則鈔價日實方今工農交易鈔𨿽虛物𨿽實而民不甚苦者百物工價彼此稱量相敵而若不相虧惟省部隨朝官吏與外路無公田者曰費不足若減去冗文則冗員可削其半所謂月俸貫石相半春羅秋綾斟酌給降足以養廉有公田者不在此限前人有言無以小害大又曰功不百不變法愼不可以一二不便者輕變成法以愚觀之向之耗壞鈔法之如立總回易庫諸路行錢以鈔貴買諸物買金換銀良馬美女奇珍異貨之賄賂貢獻今皆革去但能節用務農戒奢侈去浮冗抑遊惰只此數條不惟實鈔一舉而數得實天下無窮之福古人用錢後世易而爲鈔止欲便交易賫使流通糓帛均百貨之價而巳非欲求利也非不欲也勢不敢也何爲而不敢夫物之寒可以爲衣饑可以爲食者貿易之際略不相信猶棄擲而不爲用況無用之物乎此不難諭正如北方刻木交質以易馬羊牛一失其信則刻木其足恃乎故行鈔之法鈔爲子而百貨爲母母子相守內外相應貨重而鈔輕則斂鈔鈔重而貨輕則收貨一弛一張權以取中母子旣以信相應鈔貨價平而不偏如此則𨿽行之於萬世而無獘捨此之外一有營利之心則其法自壞方今鈔太重而物太輕比之初年一貴一賤或至加五或至減半主權衡者利其鈔價之髙多發而易行不卹傷農不知務權細民所有者布帛官司所收者寶鈔賫布帛赴庫換鈔司鈔者懼其割之難托以無鈔而不售布帛之價日損日減近年市價絲一斤直鈔九錢官司限定百姓毎著絲一斤折納鈔一貫伍百鈔價日增絲價日賤復壅滯而不售民甚苦之姦貪乘利之人市井之間又立擇鈔硬鈔之目愈髙其價是使國家流通均平百貨之寶化而爲傷農刻價壅滯諸物之一虐法耳主之者不知民情所苦之爲可懼不務均平其法又將隨路諸庫鈔母輦至京師以備不測之用何不思甚也積厭苦虐法之情又示之不信儻市井唱呼曰鈔無母多失吾苦虐法也久矣又以吾民寄庫金銀一旦詐一片紙而巧取之所存者無用之敗楮耳寶貨之法民不信矣至此則𨿽有心計若羊鞭算如劉晏亦無如之何矣防判送講究行用銅錢事銅錢交鈔寒不可以衣饑不可以食均之二物皆非切身實用之貨聖人以其絲絹綿布之不可以零分粟麥百糓之不可以逺賫假二物守之以信以便交易而巳以優劣較之則交鈔優於銅錢請以今日之事言之元寶貫鈔行之十有餘年鈔法愈實通利如流水者以其母行在貫鈔獨行無他貨以相雜也一有他貨以相雜便有優劣輕重銅錢與鈔並行是以他貨相雜也卽今前代舊錢銷費無幾縱有當立法一新亦不可用銅器亦糜費無多必當設官置吏卽山冶銅方得鑄造工本亦不爲輕至於懷挾賫擎逺近交易不若貫鈔之便利兼鈔法通利錢法必不能相勝少鑄則不能徧及天下多鑄則虛費工本堆積而無用徒雜亂鈔法貨立二價漸不爲便亡金風俗積錢而不積鈔是以鈔法屢變而屢壞蓋以錢鈔相雜錢重鈔輕又不能守之以信故也今披詳通典所載天寶中鑄錢一貫工本亦相近一貫廢本勞力並無利息目今毎歳印鈔八萬餘錠蓋以絲綫包銀宣課官爲收鈔所以流傳通行略無凝滯今旣鑄新錢布散民間絲綫包銀宣課必當依貫鈔例收錢不收則法不行假若收錢一萬錠減貫鈔一萬錠收錢二萬錠減貫鈔二萬錠則鈔法不減而自減不澁而自澁積錢旣多毎遇大支發如襄陽用兵一歳不下支鑄二三萬錠若全支發鈔則不惟鈔數不敷亦致銅錢積滯而不行必須錢鈔兼支且如支銅錢一萬錠毎小錢一貫重七斤五十貫重三百五十斤五百貫用車一輛計用大車一千輛豈止虛費腳力實亦失誤急速支持至於西蜀四川之賞河西諸路之應辦開元遼東等路之調度上都等路之和糴又不下數萬餘錠必須錢鈔相兼似此斤重恐失措置難者若曰逺方則用鈔京師近裏城邑則用錢兩不相妨何必搬運是大不然錢鈔中停尙有偏枯有無不均必生偏若欲就彼鎔鑄錢法初行民未取信數處分鑄鮮不爲姦若爲鑄錢工本深重儻別立錢價則鈔法隨卽虛壞鈔虛而錢不適用兩者俱失尢爲不可竊恐萬一徒以廢工難用之錢沮亂其易造流通之鈔上阻國用下惑民心鑄錢之議似爲未便謹具錄通典天寶鑄錢科例在前洪範三八政一曰食二曰貨蓋食者民之天民者邦之本國無民則君誰與守民一日不再食則饑又饑屢饑則死然則國無三年之食國非其國豈虛言哉饑寒切於身𨿽慈父不能保其子君安能以有其民哉貨泉貨本之輕重流通所以平百物而信萬民一失其本一虧其信則百物之貴賤無凖或壅滯而棄如糞土或翔湧而重於金或物輕錢重或錢輕物重傷農傷工皆受其禍信旣少虧眾莫憑據古人之於貨泉豈敢斯須而不爲之權衡哉又鈔法平百物貴賤之失中便萬民交易之難準故立帛布交鈔之法上下相信信以濟事非欲以不可食不可衣無用之紙而易下民汗血所致有用之糓帛也爲國家者度量百物交鈔之孰多孰寡而散斂弛張之物重則鈔輕鈔輕則作法以斂之鈔重則物輕鈔重則作法以出之是物價與鈔法兩得其中農工不傷子母相借國不求利而利益大中統建元鈔法初立公私貴賤愛之如重寶行之如流水交鈔一貫買絹一匹鈔五六十文買絲一兩米石鈔六七伯文麥石鈔五六伯文布一端鈔四五伯文近年以來價增六七倍漸至十倍以至諸物及傭工之價直亦莫不然反覆思之時和嵗丰無旱漧水溢之災米粟非不多也布帛非不廣也戶丁滋壯商旅絡繹百物出積然而物價日增日貴者鈔虛故也鈔多則物自重執政者當知其而拯救之今略舉致之由陳其救之術伏乞詳酌施行

一天下戶口若干商旅賣買收稅若干茶鹽課程若干包銀絲綿若干和買和雇造作用鈔若干百官俸若干總計已上諸名項及該載未盡錢物每嵗公庫收發私家消用計可用鈔若干昏爛燒燬鈔若干計其數度其出入多寡而印造之如此則庶有成法權衡在我不致多印妄費鈔虛而物貴不致少印鈔寡而物賤卽今略不防計止知多行印造更於支發供給是以鈔日益虛

一盜臣私家盜印姦貪無厭車載船裝徧行諸路回易物貨假如米麥每石時估本直一貫行鈔者利於得物自添價數倍如此則鈔安得不虛物安得不貴以致無胎之鈔徧滿天下若不作法以斂之物價終不防賤鈔法終不能實斂收之法無多大凡爲盜臣印錢無問多寡悉皆官鈔究問見數卽日仰所在官司盡數拘收入官別議支發行用

一盜臣置立總庫舉放利息無賴狂貪買官之人一言片紙動輒數千萬貫卽今本利落空賣官者得鈔復增價以易諸物自盜臣覆敗總庫𨿽罷打算徵收未見立行亦合一一推驗本息盡數徵收入官別議區處一鈔法每鈔二貫文當白銀一兩鈔一十四貫八百文當黃金一兩盜臣自壊其法徵金於辦課官金一兩收鈔百兩南省官賣官鬻獄止要黃金金一兩賣至鈔百五六十貫回易於官庫則官庫無金是使人明犯私買私賣之罪金價日增鈔法日虛自盜臣傾覆金銀𨿽自減價然禁人於官庫不得倒換金銀此尙存宜速攺正

一盜臣嗜利賄賂公行所取者良金大珠美女名馬奇珍異貨求官枉法者不得此貨不防得官故視鈔如糞土近年京師官吏筵防飲食淡薄者費鈔十餘錠甚者倍之此風不可不禁苞苴交往嚴行治罪酒筵奢侈勿循前愆衣服裘馬務從儉素此亦寶鈔之一端也

一諸路官鈔庫近年並不闗諸上司抑勒不放支發爲無倒換官吏攢典閉門閒坐虛食月俸因緣移易借貸多有失防官吏旣無倒換民間私自回易富者乘時以邀利貧者甘心於損折鈔權重輕孰主張是今欲鈔法流行諸路鈔庫防勘見數無失防者卽委本官赴戶部呈省闗支失防者勒令倍償別委新官交代倒換流行毋致澁滯

一近年零鈔銷磨盡絕至於百文者亦絕無而僅有所以元直十文五文之防增價數倍交易之間不防割絕以致卽當寄畱欺謾澁滯如諸路鈔庫闗請十分爲率百文以下零鈔當發七八分以救積以便市易兼交鈔所以便於交易者以其比之絲絹麻布金銀縀匹防分防零也且小民日生旅求升合者十蓋六七圖錙銖之利者十蓋七八若無零鈔何以爲生何以爲成市寶鈔法除印造諸路倒換昏鈔外無多印造賞賜諸人當給見在諸物無給寶鈔民間昏嫁四季衣服各一套氊被首飾外不得多索財錢妄費越分紛華美麗無官之家不得衣金錦插珠翠居第衣服車馬筵宴當立貴賤定制物不妄費則百物有餘百物有餘則價錢日減百物價賤則鈔法日實矣

又鈔法虛之

一風俗奢淫於下妄費谷帛谷帛妄費則實用之物不足不足則物價日增物價增則鈔日益虛婚姻防祭吉慶田宅車馬衣服飲食之類略無貴賤等級

一支發妄費於上則散布日廣鈔廣物儉買物者眾生物者寡鈔有餘而物不足不足者貴有餘者賤安得不虛

論聚斂

傳曰與其有聚斂之臣寧有盜臣然則爲大臣而務聚斂見棄於聖人見疾於天下見絕於後世直比以爲盜聚斂之惡其可爲也哉以今觀之欲爲聚斂而材不能濟其惡智不能遂其姦負盜臣之名而實非穿窬之傑何則古之聚斂之臣財聚於上民怨於下猶能使國富兵彊帑藏充實而施爲遂意如秦之商鞅尙功趨利漢之桑羊唐之劉晏籠絡鹽鐵使富商大賈不得其利農民不被其害宋王荊公立新法靑苖助役又劉晏之罪人尙以巧取暗奪日削月消使民陷於貧瘠罪戾而不自知聚斂之惡至此可爲極矣今之聚斂則不然不規畫不防計不知生財之道取財之方不量民力之重輕田力之厚薄水旱疾疫殍餓流亡舉不知之直挾朝廷之威而督責號令白取於民今歳賦稅百萬緡石來歳加倍來歳又加倍正如竭澤而漁於我何有牛山之木旦旦而伐使天地生息之仁不能相繼尙不知懼自以爲忠勤吁悲夫照勘近年費用日廣絲銀宣課稅糧民力困敝不敢增加常遇丰年蠶麥大熟盡力辦集尙有逋欠量入爲出之法旣不敢裁減審天下之大計者宜如何哉將坐視帑藏之空乏而加徵巳困之民歟抑當立法以救歟竊見開塲之利不爲無補夫天地之生物南北異宜懋遷有無堯舜之所必行當時偶有以停罷聞奏者辭勝於理無有面折廷爭之人聖防權依停罷今日大臣誠能款曲陳說以爲當行之事公私兩便解前日之惑理到言盡聖意未必不從但數年以來無人再言所以停止不復舉行卽今南貨銷鎔盡絕價增數倍我家中原所出之貨毎歳虛隨土壤棄擲腐朽而不爲用謂土產之藥物人參防風甘艸等物輦之而南則爲寶貨積之於本土則爲棄物農人無地耕獲不能爲他藝者旬月之勞防艸藥三百斤可賣錢十餘貫終歳差發可辦商賈之有財本者以千貫之物往返半歳之間化爲數千貫何憚乎生理之不厚科差之不供貨旣流通轉相貿易舟車流行店鋪和煦居者行者有智有力者皆得養生之利自罷場巳來坐賈無所獲行商無所往舟車畱停道路蕭條以我所有易得致富之貨廢棄而爲無用我之所無必用之物湧貴無所致得計失計於斯灼然倘防聖衷允許開場之法當攺前轍公選品官中通錢糓廉幹者數員充場官官賫寶鈔我之商旅諸貨至場估計元本及路費腳錢外更給加五利息給付寶鈔令客旅還家買到諸貨北場官與南官官爲貿易仍於許州南京置局停積見數驗戶口多寡分散諸路平凖庫及鈔庫依市價官爲貨賣得到本息徑赴中都萬億庫送納以供經費如此歳爲定法場官非其人則換易別差物價隨時髙下愼毋致商旅之無利能使舟車如流諸貨輻湊此亦錢流之一端也

論司農司

樊遲請學稼子曰吾不如老農蓋學業有専攻苟以不通無用之虛言亂人耳目則不若不論之爲愈也老子亦曰我無事而民自富唐栁子厚見當時勸農之獘反致勞民廢奪農務故以種樹爲諭而作郭槖駝傳誠萬世不刋之名言也誠使外無兵事內無土功租賦輕薄官吏省事蠶而得一絲爲農者曰此吾篋笥中物也耕而獲一粟則曰此吾囷倉中物也如此則父詔其子兄勗其弟姑訓其婦惟恐耕蠶之後時菑獲繅織之不盡善何待勸諭而後勉焉今之爲農者賣新絲於二月糶新糓於五月所得不償所費就令丰積亦非巳有加之事役逼迫略無虛日屋宇損壞不暇修補貧苦憂戚遑遑相仍若然則𨿽以甘辭巧語百端訓諭亦徒應命而莫之能行矣勸之以樹桑畏避一時捶撻則植以枯枝封以虛土勸之以開田東畆熟而西畆荒南畆治而北畆蕪就有務實者從法而行成一事而廢一務必不能兼全何則力不足故也農官按治司縣供報簿集數目似爲有功核實農人篋笥倉廩一無實效他日以富實之虛聲達於上姦臣乘隙而言可增租稅矣可大有爲矣使民因虛名而受實禍未必不自勸農始而況中間教條有不能行者三之二勸以親睦而鬭訟並興諭以力勤而僞惰百出至此則非無知小民之罪教之者致其罪也古人一夫受田百畆余夫二十五畆田畆與民力相應今欲使一夫效兩人之力一日成二日之功斷無是理方今之務莫若惇本抑末古人孝弟力田者別加旌表今之最苦者農民而遊手好閒以口舌趨末利商賈之徒挾輕貲而無定居不占籍不應租稅者甚眾倡優雜類茶酒店戶飲食衣服華麗於仕宦之家而國家莫知禁遏反得納交於王公貴人之門纎巧滛技全免差役傳曰示之以好惡而民知禁以此較之今日所好所貴者何人而所惡所賤者何類也好惡相反如是而欲爲農者勸不亦難乎古語曰功不百不變法利不百不易業故於變常攺作之際論議思慮周折詳盡詢謀僉同眾心樂爲然後舉而行之近聞司農司陳兩省議分立諸路水利官某僣冒位卑言髙之罪妄議以爲不可者方今四道勸農號令聚集呼召教諭一夫百畆常力常業之外督責種木區田等事義社義倉民巳困於煩擾請以目今實事証之均爲一水其性各不同有薄田傷禾者有肥田益苖者懷州丹沁二水相去不逺丹水利農沁水反爲害百餘年之桑棗梨柿茂林巨木沁水一過皆浸漬而死禾稼亦不榮茂以此言之利歟害歟似此一水不惟不可開當塞之使復故道以除農害此水姓之當審不可遽開一也荊楚吳越之用水激而使之在山此蓋地窄人稠無田可耕與其饑殍而死故勤劬百端費功百倍以求其食我中原平野沃壤桑麻萬里雨風時若一歳收成得三歳之食荒閒之田不蠶之桑尙十之四但能不奪農時足以丰富何苦區區勞民反奪農時一開不經驗之水求不可必之微利乎此二不可也前年在京以水上下不數里小民雇工有費鈔數貫過於一歳所有絲銀之數竟壅遏不能行何況越山逾嶺動輒數百里其費毎戶豈止鈔數貫其功豈能必成有天地以來歷數千萬年之久經千萬有智之士其事旣不舉行足見其不可爲用此三不可也且如滏水漳水李河等水河道岸深不能便得爲用必於水源開鑿不寛百餘步不能容水勢霖雨泛溢尙且爲害又長數百里未得灌漑之利所鑿之路先奪農田數千頃此四不可也十年以來諸處水源淺澁禦河之源尢淺澁假諸水之助重船上不能過唐莊下不能過楊村儻又分眾水以灌田毎年五六百萬石之糧運數千隻之鹽船必不可行此五不可也四道勸農巳爲擾民又立諸道水利官吏土功並興紛紛擾擾不知何時而止費俸害眾此六不可也愚繆所見如此伏乞詳酌施行

論農桑水利

一論人無餘力而貪畎畆之多詩曰無田甫田惟莠驕驕古者一夫受田百畆步百爲畆比之二百四十步爲畆不及其半耳地非不足而儉於百畆大扺一夫之力終歳勤動無懈無怠百畆之田猶不能辦後世貪多而不量力一夫而兼三四人之勞加以公私事故廢奪其時使不得深耕易耨不順天時不盡地力膏腴之地人力不至十種而九不收良以此也

二論牛力疲乏寡弱而服兼並之勞地以深耕熟及時則肥能如是者牛力耳古者三牛耕今田之四十畆牛之芻豆飽足不妄服勞壯實肥腯地所以熟今以不芻不豆羸老困乏之牛而犂地二百餘畆不病卽死矣就令不病不死耕豈能深而豈能熟歟時過而耕犂入地不一二寸荒蔓野艸不能除去根本如是而望畆收及於古人不亦艱哉

三論有司奪農時而使不得任南畆農以時爲先過時而耕植力𨿽能辦亦必不獲況力不足耶今日府州司縣官吏姦無訟而起訟片言尺紙入官一言可決者逗𨖻遷延半年數月以至累年而不決兩人爭訟牽連不幹礙人四鄰親戚鄕老主首大戶見知人數十家廢業隨衙時當耕田而不得耕當種植而不得種植當耘耨而不得耘耨當收獲而不得收獲掲錢舉債以供姦貪之乞取乞取無厭不得寧家所以田畆荒蕪歳無所入良可哀痛𨿽設巡按察司略不究問縱恣虎狼白晝食人誰其憐之

四論種植以鹵莽防裂而望丰穰土不加糞耕不以時不破塊種毎後期糓麥種子不精粹成熟不鋤不耘𨿽地力膏腴畆可收兩石者亦不得四之一儻不幸雨澤不時所得不償所費

五論不遵古法怠惰不敏暵地社種麥皆團科種一粒可生五莖地不殺暵天寒下種子一粒止得一莖所獲懸絕如此糓宜早種二月尢佳糓生兩葉如馬耳便鋤旣徧卽再鋤鋤至三四次不惟倍收毎粟一鬥得米八升毎斗斤重比常米加五今日農家人力弱貪多種糓苗髙三四寸才撮苗苗爲野艸荒蕪不能滋旺叢茂毎科獨莖小穗勤者再鋤怠惰者遂廢所收畆不三五斗毎鬥得米五升半爲糠粃

六論勸民務農而不使民知爲農之樂古人之勸農春省耕則補不足秋省斂則助不給問民之所疾苦而哀憫子育之愚不能者則欵曲細宻教道之以法非不量其力之所不及而督迫鞭撲之一夫之力而責以當數人之任聚集期防而反廢時日官吏雜沓使民供給酒食之不暇水旱風霜虫蝗之災不卹不憐歳不登家闕食而賦稅如故虐下欺上徒取文具官不得富實之利私不能免凍餒之苦棄本逐末賣田賣牛流離奔竄皇皇然無定居產業丁口眾多不能移徙者代當逃戶差役日就困苦貧乏寃苦失職不可枚數此其略也七論農家隨俗亦皆奢侈過度而妄費糓帛匹夫匹婦終歳勤動歳終所獲除納官奉公之外不能供半歳之口體今日男婚女嫁吉凶慶弔不稱各家之有無不問門第之貴賤例以奢侈華麗相尙飲食衣服擬於王侯賤賣有用之糓帛貴買無用之浮滛破家壞產負債終身不復故業不償稱貸農室旣空轉徙逃避農業亦廢有司略不禁治豈不可嘆

論逃戶

漢人鑿井而飲耕田而食蠶績而衣凡所以養生者不地著則不得也故安先世之田宅服先疇之畎畆守前人之世業十世百世非兵革易代擄掠驅逐則族墳墓戀鄕井不忍移徙此漢人之恆性漢人之生理古今不易者也今也背鄕井棄世業拋擲百器逺離親戚姻婭轉徙東西南北而無定居寄食於異鄕異域一去而不復返此豈人之性也哉是有不得巳焉耳矣勞筋苦骨終歳勤動丰年不免於凍餒稱貸無所得裏胥鄕吏蚤督暮逼絲銀之未足兩稅之懸欠課程之未納和雇和買造作之未辦百色橫斂急於星火糠粃藜藿百結而不能自防仰瞻父母俯顧妻子而謀曰今日尙矣明日將如何矣吾血肉不堪以充賦稅吾老幼不足以供賃傭與其閉口而死曷若苟延歳月以逃於是逺徙他所廢主戶爲客戶分耘人田托棲檐隙皇皇焉惴惴焉惟懼刷逃竄責逋欠者之相尋也人生至此可哀之甚也今之牧民者恬不矜卹一念申呈上司之不準再念戶口消耗之責巳三念照刷之劬勞四念乘人之危困乘時政之失反可因緣而爲姦利今歳某鄕某村逃訖某戶卽將本戶拋下屋宇若干田畆若干其他產業若干防計其直督令鄰里及本土主首或典或賣以充本戶合該差發有餘則官分其半吏分其半來歳如有典賣不盡者一遵前例田宅旣盡披散逃戶分數於見在戶繼有逃戶則亦然假如某村某年元抄十戶累歳逃訖六戶七戶八戶見在三戶二戶抵當十戶差發以至應當不前竟亦逼迫逃去遂成空村復將空村拋下分數普散於一縣以近年見在戶所當差發較之初定元額豈止十倍而巳耶下民無所控告以至於此司縣官三年一轉官得解事而去復得美除以虐民之罪爲進階之功侵漁僥幸普天同風吁貪殘無厭上行下效刑之則不可勝刑然則如之何其可也當立格限自某年爲始巳逃竄者官爲贖買元棄田宅以招來之撫安之免三年之租稅而溫厚之見在者除去代當他人分數以安全之有產業而三年不復者不在贖買之限無產業而願安他所者聴從民便今後再有逃戶不卽申報所屬者罷官治罪又踵前非擅賣民業者重行治罪

論復逃戶

三尺之童皆知有天下者以民爲本不可使之不安然而去鄕井捨恆產東西南北就口食而逃賦役可謂安乎爲政者首以招集逃戶爲亟務明示黜陟勸懲府州司縣牧民之官廣推恩惠復業者一年租庸調皆免二年徵其半勞心畫防可謂勤矣以愚觀之似救其末而不救其本口惠甘美而實徳未洽以此爲計正猶以無枝之木來眾鳥潢污行潦聚羣魚不爲不集集則何以爲巢爲穴乎民之去業也出於不得巳也貧苦不能自存田產物業典賣質當十去其半今日出門明日上戶鄰佑坊正曰吏曰官者公明典賣卽今濟寧一路逃戶八千而有土田官司知數者無十數戶是果無所遺乎足見公私蒙蔽質典貨賣無餘矣然則招來復業而無業可復木之無枝尙不能集鳥水之行潦尙不能聚魚而況童山涸轍乎愚熟思之逃民之不能還業其難有十無拋下事產來無所居欠少錢債來不能償一也他處得生理二也元籍非本鄕已得還鄕漂流已久地理窵逺無力提挈移徙四也流移逺方爲商賈爲工匠五也元拋產業已爲他人所有六也夫亡妻適他人七也父母已老死子孫不知原籍八也子孫作贅於人九也因流寓而戶絕十也復業則有此十難而況無業可復就令還家便得所遺事產捨屋推倒垣墉無有反若異鄕兼一年之內能作何活來歳又復當差租稅從何而出論至於此無惑乎逃竄之不復自壬子籍戶到今三十餘年上防莫若再籍以籍爲定中防莫若勒令守土官鄰佑人供責逃戶元拋土田事產官爲見數招人種佃所得子粒官爲收貯復業者連產業與所收子粒並給之三年全免差役下防信從虛文今年招到復業戶若干明年卻報逃竄公私無益虛費紙筆爲姦吏所弄

論積貯

俚語曰丰年積谷太史公食貨志曰賤取如珠玉人恃食以生故視五糓爲貴重以天地之視五糓亦百艸之一艸耳僕自垂髫記毎歳百艸之榮枯品類大率不同土惟舊壤艸與歳新今歳爲蓬藋來歳爲蓬蒿義來歳爲茨棘又來歳爲菇蒲又來歳爲藜藿爲枲耳是蓋風露發生之气不同故百艸隨其气而榮瘁亦不一邵康節明造物之理曰露化物之艸其說信有徵矣五糓亦率若是農裏之言曰寅夘多種田隄防申酉年蓋謂丰歉相仍如畫之有夜水旱相逐如環之循轉百菓今歳之實繁來歳必爲之減少大熟之歳五糓丰碩塲圃囷倉如京如阜盛極而衰實甚而耗气數物理定不可逃於此不取狼戾棄擲是居髙明處大位素以人材自負者反不若農裏之先見一旦歳或不登使四海之人流離餓殍倉廩空虛無食以濟爲卿相者則曰我未甞負國家非予之罪也寧無愧於心歟常平倉旣立卽今空無一粟宜因今歳夏秋俱大熟粟麥如糞土萬億庫絲帛堆積陳腐可支常課織造及一切經費至元八年絲銀聴從民便照依時估折納粟麥以實常平倉使農無以粟易鈔賤糶之損官無髙價和糴坐爲姦人之飛耗一歳積蓄得三年之儲設遇凶歳可以紓憂軍不缺食民無流餓斂有餘賤棄之滯貨補一旦急闕之實用一舉而獲數利當途者宜思之糓帛者人之天糓帛有餘則人無凍餒飽暖易得百物皆賤人無貴賤賢不肖雞鳴而起徳業技藝𨿽各不同所以區區勞心勞力者養生養口體而已所以養口體者糓帛而已糓帛湧貴則百物安得而賤百物出於人力百工所以貿易谷帛耳終日勤動而不能營一飽終歳勤動而不能營一暖是以百物亦從而增價求脫凍餒耳中統建元以來三十年間無大旱大水虫蝗之災厄近年以來糓帛愈貴者何也田蠶者日寡不田蠶而衣食者日眾所以公私倉廩篋笥皆無蓄積剩餘丰稔則不能支歳用若遇堯湯之水旱則人相食矣故曰饑寒切於身則慈父不能保其子君安能有其民哉韓文公曰農之家一而食粟之家六若之何民不貧且盜也以今觀之農者日消日減食粟者日增日廣略具不農品類於左

儒釋

道醫

巫工

匠弓手曳刺祗候走解冗吏冗員冗衙門優伶一切坐賈行商倡伎貧乞軍站茶房酒肆店賣藥賣卦唱詞貨郎陰陽二宅善

友五戒急腳廟官雜類鹽竈戶鷹房戶打捕戶一切造作夫役淘金戶一切不農雜戶豪族巨姓主人奴僕

右諸人每丁所費十農夫不能供給何則膏粱醪醴養體則絺綌羅縐綿綺裘馬宮室金玉珠翠加之禁网疎闊無貴賤等級冠婚喪祭吉凶慶弔窮奢極侈而無忌憚費有用爲無用裏諺曰髙樓一席酒貧家半月糧以今較之一席所費有至千貫者匹夫匹婦日米二升又奚啻終身一世之糧價矣爲政者舎此而不卹不慮曰以聚斂爲務百姓不足君孰與足何不思之甚也聖人之治天下庶富而教政舉兵彊泰山金城百千世而上下相安豈以此也

時政

諸倉糧腐爛【官非其人收受不精倉厫不整曝晾不時】

諸局織造雜作【或妨奪工役或本官侵欺造作不時】

一嵗會計無量入爲出之數【當立籍冊每嵗奏聞】

農司水利有名無實有害無益宜速革罷【或並入按察司】按察司今已三四嵗不過翻閱故紙鞭撲一二小吏細過而已不聞舉動邪正勸激勤惰

吏部所舉取人入仕之法止有嵗貢一科所舉例皆不公兼不經程試縱非無賴小人卽此無學新進又況卽令六部待闕承權者已近百人一二年後不能補正歳貢可且停罷

吏人出身太速才離府州司縣卽入省部才入省部不滿一考卽爲府州司縣官

任子一科非取人之良法前代止以爲監當官未聞便使臨民爲職官者如不可罷亦止可以爲監當官籌增歳久防幹有稱則方議出職

鈔法以信爲本不可侵使以致虛無信止則鈔法卽壊武衞軍三萬當作土功以代雇夫之費

襄陽軍可減半屯田以省餽餉之費

童男斷沒人歸順人可令習百工免致摘撥當差富戶一土功造作長川不絕兼工役日廣府庫毎歳所得有限支持常用尙恐不敷若更加橫支比至歳終消費無餘已借過錢本數萬錠今後夫工不冝雇覓當用武衞軍謂鹽糧應役兼所撥武衛軍俱於軍戶中選到富彊之家假令止於軍前應役或親身出軍或雇人代當毎歳不下費鈔一百貫今撥充武衞無鋒鏑矢石之苦無飛芻挽粟之勞安坐無事又食鹽糧比之軍前出軍之人勞逸奚啻百倍出軍之人歳費鈔百貫又與國爭城奪地出生入死無一毫犒賞武衞軍不費鈔一文又請鹽糧安坐無事一有造作土功又令日支公價彼太勞此太逸實爲偏重兼旣比出軍軍人省鈔百貫是已賜鈔百貫矣今後日工不宜支價

卽今獘政

一大臣當決大政不可煩勞困以細事

一事有定例者當各歸之六部與各屬有司

一省部臺院者百司郡縣之本源綱領法度所從出者也政無小大新舊久近皆當知其本末卽今毎事皆無簿籍文冊自開國至累朝條例亦無纂集備細毎遇一事如戶口銓選軍站工匠錢糓地土城邑等事反取問於司縣不惟取天下譏笑侮玩倉卒率多悞事

一立功責效爲官擇人未聞爲人擇官者也故書曰任官惟賢才左右惟其人官不及私暱惟其能爵罔及惡徳惟其賢又曰賢者在位能者在職又曰無曠庶官天工人其代之卽今注官不問其才之可否一聴求仕者之所欲有平生不執弓矢而爲縣尉捕捉之職者有未具如前四字不能觧說而爲首領官吏員者有孝經論語不知篇目而爲學士者有眾星不能辧次而主天文者何乖謬之若是也推原其人皆知之而不能革者何也請托得行而無敗官責成之罰耳市井細民欲營一室欲造一器亦必問其匠之工拙未有求金工於木工之門責陶埴於織紝之手者職官則問其材之能否吏員則試以案牘然後委任一俚諺曰車無餘材輻二輞一則不少不多輞一輻三則何所安頓豈惟輿輅至於衣服宮室一切百物亦莫不然何獨至於設官分職而十羊九牧哉卽今冗官冗職冗吏冗員多合減削一案牘者紀事代言立政而已闕則廢事多則紛擾頻怒則不威責人不以理則言不行卽今無用之冗文十去其七則吏簡政淸下不煩勞矣

一立功立事積以歳月庶有成效孔子曰如有王者必世而後仁又曰善人爲邦百年亦可以勝殘去殺矣又曰如有用我三年而後有成況庸人乎故古人三考黜陟幽明卽今官吏未期月而遷徙數四矣安得不爲苟且僥幸哉歳月未滿不宜攺遷至於內外掾吏一歳之間五七轉按合任歳月不三之一已行遷注是以舉事不知首尾責以稽遲違錯則無所詰問無所歸著一生財有大道生之者眾食之者寡爲之者疾用之者舒則財恆足矣力田者眾無遊手浮技者冗官冗吏十減其半則生之者眾食之者寡矣不奪農時人牛有餘力則爲之者疾矣罷不急之工役革奢侈之妄費則用之者舒矣若田野開辟粟眾如土商賈絡繹貨財如山毎歳合入官者不見增羨此爲政者不得其術坐視姦盜之侵欺而不知鈐束也卽令鈐束掌錢糓官不過添增額辦耳官課增一分則下民受一分之病五糓布帛百物日貴而鈔法日虛矣國家收鈔𨿽多寔利則不及上年十分之一何以言之上年收鈔一貫可買防一匹絲二十両粟三石麥二石今日收鈔十貫不能買上諸物百物皆然然則課額𨿽增果何益哉人生一日不再食則饑終歳不制衣則寒國家所用切急之物糓與帛耳糓帛不足而鈔積如山不數年之後壞毀肩輿而不能博升斗之米粟尺寸之布帛矣

論定法律

卽今上自省部下至司縣皆立法官而無法可檢泰和舊律不敢憑倚防古祖宗家法漢人不能盡知亦無頒降明文未能遵依施行去歳風聞省部取泰和律伺聖上燕閒擬定奏讀愚料聖人萬防豈能同書生老儒縷縷聴聞若復泛而不切聞之必致倦怠一與上意不合爲臣子者不敢塵瀆不能早定愚者不自揆竊謂宜先選必不可廢急切者一二百條比附祖宗成法情意似同者注以防古字防古語解釋粗明庶可進讀庶幾時定上有道揆下有法守則天下幸甚

革昏田獘榜文

一升平無事民安地著逋逃者還業五糓增價土田毎畆價值比數年前踴添百倍所以典賣之間不無詐冒昏賴以致詞訟紛紜連年不絕府司今議得毎一社議令社長集眾公議推保公平官牙人一名能書寫知體例不枉屈寫契人一名本縣籍記姓名凡遇本社買賣租典土田及一切房屋事產人口頭匹交易合立文契者止令官牙人作牙官立定書寫人寫契違法成交者此工人當罪到官毀交不經此二人成交者毀交治買主賣主罪文契分明庶革前

一省部明文諸交易文契𨿽以諸物成交止合價錢並以貫鈔並不得書寫金銀絲絹綿布諸雜物貨府司照得濟寧一路諸雜交易多寫絲貨絲價或增或減市色不定以致詞訟不絕府司遵依上司格例今後諸交易交契並不得書寫雜貨上寫貫鈔若干違者先罪牙人冩契人買主賣主同罪

一昏田屋宇因事到官縣司両平斷定各無詞訟不半年一歳吏人與姦人作滅毀訖元斷文卷再令翻告新官新吏不知始末根因見解處心公私不同以致欺罔百端反復無定府司擬定今後凡經官斷定土田房舍事業等事隨卽當官出結合同公據執照令各人收執如有翻告者後官以爲凴據斷決公平依法者不可攺防偏曲不平者或欲攺防備開前防錯失亦依前出結公據執給庶幾杜塞紛競及官吏作姦之獘

一昏田相爭事關農務故有務開務停之限濫官污吏不肯公心及早剖決反執格限以爲姦是以累年不決府司擬定凡遇此事比三月務停不決者照依格例稽遲日期嚴行防罪

一作姦造僞之人務開之月不行告官直至正月盡二月初將過務停興辭到官𨿽遇明敏公平官吏往復移關勘防亦不能處決府司擬定十月初爲頭至正月上半月興詞赴官官爲受理二月初興詞者官司不須受理是月占據爭奪人土田者坐昏賴之罪

昏姻聘財𨿽有定例立格之日民已不從蓋緣後有自願者聴之一言故也又兼立格之年絹一匹直鈔一貫今卽絹一匹直八貫他物類皆長價八九倍十倍𨿽嚴加罪責勿諭定例民亦不從百貫寶鈔能買幾多縀匹裏絹金銀頭面不若再立上中下三等嫁財定立上戶嫁財縀子裏絹各幾匹金銀頭面各錢兩非品官之家不得衣金衣服中下戶近減一等永爲定例逾越者各杖七十下

軍政

本朝最偏重者無若軍政最紛亂者無若軍政貧富彊弱百倍相懸非偏重而何大無綱統細無紀目非紛亂而何自有事江淮以來分頻碎源委隔絕棼絲沸羮互相爭奪內立樞府兵部無簿籍之可尋外設行省統軍萬戶府無一定之行伍出入進退更代逃亡無法鈐制貧苦病疾事故無法憫卹作姦造罪防閒管軍官鄂勒官文字往復略無凖則憑據試以一歳較之逃亡事故應役放還殆無虛日起遣勘當保結開申吏不停筆官吏走卒監送逓遣腹背相望失期過限呻吟捶楚之聲月不空旬自開國至於今執此之政日甚一日七十餘年矣夫物之剛健者無大於天地生長於春夏而收藏於秋冬昭朗羣動於白晝而防黙安息於暮夜飄風驟雨雷轟電掣於斯須而和煦霢霂於永久天地之動靜尙且若是安有祖考子孫繼繼於勞苦徵伐死亡殺戮無息肩之涯涘而不憊且困哉一時之戰气彊於一鼓再鼓而衰三鼓而竭物力之必然𨿽烏獲賁育兼人之勇亦不能久而況常人乎武克商歸馬放牛亂寧而與民休息好殺無道莫過於秦六國旣平猶銷鋒鏑漢之滅秦約法淸靜與民寧一一亂一治不得不爾古人有言曰貴爲一人富有四海疆理天下至於四海則至矣極矣盡矣無以加矣海不可越猶天之不可階而升洪海之內𨿽有一二島夷鳥言獸形得之不可以爲臣妾服食器皿皆不足用山川土地不防立斥堠而城郭之不防牧牛馬而田獵之不惟不可取抑亦不足取今南方已定六合混一天意人心皆以太平安堵爲可樂天下𨿽安兵不可忘內立諸衛外於要害設置折衝府三五十府冗員亂卒俱合省並三時務農一時講武毋使軍官憔悴而苦虐之凡困窮老弱不堪服力者一切放罷爲農十去三四亦不爲少苟防休養生息十年之內力可數倍捨此不務縱恣貪暴好生事之小人略不知止非所以爲宗廟社禝之福

又一重役一重差之苦狀

軍政本無重役重差之始於展轉分擬屬別管頻繁細碎各無籍帳元屬老役或占吞而不發或朦朧收系新管官司驗名追勾鄂勒官兩依來文起發督逼抑勒無所控告有父子二人兩處應當兄弟三人三處應役鄂勒官吏千百中間有一二肯爲分解淹延逗𨖻申院呈省文字往復疏駁南北迢逓二三千里一問一答動逾半年或遇籍貫姓名元役今役少有爭差奄忽一年二年不得替罷歸一似此重並寃苦一家之內並起二軍三軍寔可哀憐又有軍已爲民已當絲銀差發軍身不得放罷又有民簽爲軍已當軍役民籍不得除差又有元系正軍後爲消乏貧難各並於他人戶下已爲貼戶猶當正軍身役以此極多申院申部十餘年不得結絕

前件愚見古人軍政至精至明甚易知甚易見不當若是之重並何以言之自伍人爲伍十人爲十累至百戶千戶萬戶元帥𨿽所統千萬人其法不出一人所管者九人耳是以疾病死亡逃竄卽時周知其數坐作進退出入起居無片時相離悉知其狀無所隠伏故軍前明有軍籍鄂勒官有鄂勒籍軍前發還鄂勒官卽知其來家鄂勒官起發應役把軍官卽知其在軍替換有時交代有法死亡患難有所存卹詐僞逃竄有所拘執防閒何爲若是之紛紛也惟是數者舉皆無法官吏因緣而爲姦果使置籍明白歸身無二屬處心公正不相侵紊立法周宻無所隠伏三者旣備此自除民自不寃

又二軍前身死在逃之狀

吳起之用兵與士卒同甘苦士病疽則親爲吮古人之愛民也如是故得人之死力安忍有違背棄絕不相親附者哉今之管軍官視軍如艸芥如糞土少有技藝者日程月課不得休息不許人替代無技藝者種田種菜打墻蓋屋打捕牧放風雨寒暑不勝困憊十日半月一防集一出令責其所無之物令於己家貴買軍無盤費不許於諸人處借貸須於己家取債不百日半年而出利過倍所以勞苦憔悴困餓愁戚疾病逃竄死亡無所不有管軍官恐負逃軍之罪責皆以死夭申報復來鄂勒起發補數本家執狀申訴曰我家某人累有家書見於某所當役不曽身故亦有貪財喜功用兵無法軍以敗亡不敢以實報復申曰在逃本家執狀申訴曰苟若在逃經今數年本人有家有子卽今又無外國何不還家鄂勒亦無可驗明作姦之人乘此不誠相欺務爲欺謾不貧難而告貧難不殘疾而訴殘疾不身死而告身死孔子曰上好信則民莫敢不用情豈虛言哉

前愚見當戒諭軍官愛士卒如子侄無得以私事困苦私怨捶撻有病者善爲醫藥必不防救而死者當明注年月日身死病證牌子頭姓名身故人司縣村荘籍貫姓名埋瘞處所如在逃者先罪責牌子頭五十戶有失闗防及移文鄂勒詰問本人何故在逃治罪起發無有欺謾不敢重並庶防不致逃竄

又三貧難消乏之狀

匹夫之身不三數年之中有疾病旺衰數口之家或子侄兄弟衰旺或家業興衰旱漧水溢年嵗丰凶之無定運命吉凶人爲巧拙勤惰之不一旣不防長富亦不防長貧此造物消長之理故前人之爲政三年一大比造戶籍上計帳每造凡三本一畱縣一送州府一申省部覆實無僞驗其力之增減而輕重其賦役黠吏姦民不防詭僞一富一貧不待申訴如指諸掌故下無妄訟官無繁文無廢事良以此也我朝之於軍民一籍之後近則五七年逺者三四十年略不再籍孰富彊孰貧弱孰丁口增加孰丁口消亡皆不防知臨事賦役一出於姦吏之手一聴姦民之妄訴中間亦有實是消乏獨夫寡妻孤子無產業者亦不能辧明近年徒行虛文每遇或告貧難勒官吏依出軍例保結從州府定擬富彊者執苞苴行賄賂反以爲貧乏而坐家作活貧乏者持空拳無杯酒之禮反以爲富實而督勒出軍彊者愈彊弱者愈弱若此寃抑何以能明

前件愚見自開國簽軍累至近年宜驗各簽年分辟舉亷幹官吏分路排門防卽目實在丁口事產物力符同給戶帖造籍冊仍細注元簽起時屬何屬再撥屬何屬目今見屬何屬當役因而將民籍站籍匠籍諸一切戶籍細細目覩手抄造籍各三本以爲定例自此之後三年一籍經手官吏冒僞不實者若干戶杖罪若干戶處死經此一籍逃亡事故不勞招誘一一自見貧難富彊不必推排一一明白難者必曰似爲揺動騷擾經曰以佚道使民𨿽勞不怨以生道殺民𨿽死不怨殺者又曰不患寡而患不均不患貧而患不安一經著籍旣均且安民何怨之有姑息之言恐不可聴富彊奸僞隠伏狡獪者多不愛此舉朝廷苟從愚計臨時細立程法以防姦蔽

又四勾起正身之

簽軍與起軍法自不同簽軍之時不取丁多富彊之家則不能持久應役起軍之際不選踏弩挽弓負甲執殳視死如歸勇健彊猛之人則無以取勝破敵用兵之意不過如此初不限以正身戶頭貼戶雇身照得累簽軍戶除農人服勞者正身堪以應役於內亦有老幼懦弱疾病正身必不堪充者又兼索居市井商賈工匠刀筆醫藥諸雜一切不曽服力之人一旦使之負重挽彊搴旗斬將登城陷陣不惟徒棄人命又何以開疆勝賊取威定亂管軍官吏豈不知此而每起必勾正身不容雇覓而正身未甞應役者豈忠誠爲國之心哉不過恃權斂賄而已耳昔南方未平猶可托曰正身則戀妻子不投逆雇覓則何所顧借或叛或逃決不得用今日四海爲一家何以借口前愚見正身之肥軍官之私門削弱軍人之气力不可不丁寜誡約明示責罰除自願正身出軍者聴毋得抑勒勾追聴従軍便或雇覓或親戚或奴僕取其堪充軍當役者出軍

又五印書之

立法防姦而不能欺者良法也可欺則不惟不能防姦而因以生姦卽今軍前公文起軍曰在逃曰身死本家赴鄂勒官申訴曰我家某人見於某處應不身死不在逃官司不信視此近日印書鄂勒官憑準合申無印章白書則不準且如兩家俱該起軍一行正系乎有印無印耳卽今軍官自鎭撫總把百戶千戶萬戶帥府招討諸司百局大小貴賤有印章者不可勝數印章出自吏手計不難得所刻字畫孰辧眞僞近年省印部印尙有詐冒而況卑官小職江山遙逺安敢必其無僞又安知主鄂勒案牘之吏中間不假借以要利助姦人而爲地不詐造以取賂乎兼近日起軍官卻不凖印書須要起遣

前愚見私書使公印不可爲法𨿽有印亦不可憑防請移文軍前有司毋印私書有事則公文往來不敢欺謾實爲允當

又六保結之

軍無簿籍富實貧難無實可照一憑司縣依刷保結由是觀之是出軍不出軍權不出於朝廷一出於司縣之手今日司縣官吏果皆亷明公幹之人歟私徇貪污十蓋六七習以成風死且不懼保結一言何難脫口按察司官吏𨿽往來如織略不紏察舉劾以富爲貧以彊爲弱將焉是懼總府官理難一一家至戶到親身詢問上司徒取文具放富差貧不勝情前件愚見軍無簿籍一聴貪污者髙下其手將防蔽日深眞僞日亂造籍劾實庶革此

又七軍官有名無實之

國家駕禦羣才激勸軍功曰名曰實耳何爲名百夫長千夫長萬戶元帥等官是也何爲實應所名之官而寔有百夫千夫萬夫三五萬夫之呼召指使旗旄弓矢導前擁後賞功刑罪殄冦樹勲者是也自江淮用兵人立戰功國家不吝名噐隨卽酬答昨日散軍今日陞爲百戶再一陞而爲千戶又一陞而爲總管又一陞而爲萬戶一門之內父子兄弟俱爲勲官錫爵旣多實不副名名爲萬戶麾下無百餘人千戶則不滿二三十人總把百戶則無一二走卒之役使負榮貴之名而無榮貴之實佩品官章服而與小夫賤無異安在其爲報功也

前件愚見以功而貴無降黜之罪祿之可也授之以實權可也今欲足其軍卒之數則無兵可與久勞者宜享其逸照依本等換除民官何爲而不可不猶愈於輿臺胥史末技雜流叨居列位濫玷搢紳者乎

又八合並偏重之

古人兵農不分一夫受田百畆方裏而井井九百畆八家同力公田之百畆而官入其租一井之賦兵車甲士卒均有定數三時務農一時講武無事則爲農有事則爲兵自井田廢阡陌開受田無法取民無制矣受田無法則貧富不均取民無制則文案爲姦彊益彊弱益弱矣漢魏而下猶立限田近世以來限田亦廢兼並削弱自不能已然而猶推物力以定賦役無物力者無賦役國制兵自兵而農自農肥瘠不相救助每次簽軍貧富彊弱自已不同自壬子至至元十一年前後五次簽軍例取上戶富彊丁多有力之家且如某村計一十戶從上簽軍防尾至第五次五戶與第一戶一例當軍彊弱分撥相懸奚啻數倍宻院知其偏重近年分揀軍戶遂爲貼並官吏因法受賄富與富並則气力有餘貧與貧並主客皆弱以致破家壊產舉家逃竄請以各年簽訖軍人籍帳推排考校丁產彊弱自見地數十頃親驅數十丁又有門面營運當軍一名單丁寡婦無產業當軍一名如此不均寔爲寃枉

前件愚見兵貴精而不貴多在彊而不在眾果能如虎如貔如熊如羆力扛鼎射命中古人已有以五千之卒戰敵三十萬以三萬之眾禦百萬之師者方今四方厎平鰥寡孤獨疲癃殘疾無產業單丁者皆宜放罷爲民除去軍籍此數者在仁政之所當養濟𨿽合並十戶爲一戶二三十戶爲一戶亦不爲用徒費文墨今年勾追明年刷勘後年起遺保結勘當止與吏人供酒食之貲苞苴之費而已其次年壯有妻室子孫田畆及頃者四丁並爲一戶輪畨周嵗當年或身故而子孫未成丁或凶年食不足官爲賑濟不得貨賣土田孶畜消折气力

欽定四庫全書

紫山大全集卷二十三

元胡只遹撰雜著

縣政要式

置軍民站匠諸色戶計各鄕保村莊丁口產業鼠尾簿一扇各戶畱空紙一面於後凡丁口死亡或成丁或產業孳畜增添消乏社長隨卽報官於各戶下令掌簿吏人卽便標注凡遇差髮絲銀稅糧夫役車牛造作起發當軍檢防簿籍照各家卽目增損气力分數科攤不偏枯不重並使姦吏不能欺謾至於土田婚姻驅良頭匹債負一切詞訟一一憑籍照勘此籍如一縣之大圓明鏡物來卽應妍醜莫逃續有分房析居復業還俗於驅爲良等戶亦依上標附又置交參分外來寄居別投下諸雜戶計簿一扇以備互相爭訟二簿一一從實無得漏落包套鄰佑主首社長互相保結不實者罪之各村荒閒官地及牧馬營盤亦仰於各村下標注此籍旣定別寫一扇申州申府頓放互相照勘事君敬其事而後其食此人臣之常分也主爾忘身公爾忘私國爾忘家志在於立功樹名富貴不萌於心此人臣之常職也卽今觀之上自執政下及州縣以掊克聚斂爲通才以苞苴邀結爲得計不究已之才不才甫霑一命卽望臺司金玉滿堂愈懷貪冒出憂國之一言眾指以爲妖訛舉愛民之一事咸疾以爲狂妄虛文具於督責實效墮於杳茫敗事者無罪成算者無功廉公謹敇者反謂之好名髒污賊蠧者反謂之才幹駔儈曵靑紫倡優佩章印奪攘矯防布滿中外長舌利口變是爲非婢膝奴顏進階增秩甚至鬻女而貨妻奚啻吮癰而防痔言語煦煦相取下而戈防伏於中心同仕數年再相遇則白眼若不相識小人同惡相濟結爲朋黨此千古之常情也今則不然相誓指天日非誠也刺血爲盟言非誠也握手出肺肝非誠也出妻見子非誠也升堂拜父母非誠也通才納賄非誠也面譽而背非朝諾而夕畔𨿽蛇蠍虎狼不食其類乃甘心而忍爲𨿽鬼蜮優倡不欺其徒乃面謾而無恥詭譎不測變詐無窮人心之惡一至於此內外同風不以爲怪不惟僚屬友朋之若是子焉而訐其父弟焉而訴其兄妻妾訟夫主奴隸誣長上天道人倫悖逆斵喪彌漫壞爛一至於此於所厚者薄有此理歟有識者坐視而不可救固當緘口結舌亦安得不爲之寒心哉聖人知民生之有欲不可不爲之防故因其性之固有使仁且壽禮樂教化之功也聖人身行正人倫亦正恐逺方遐域不能見聞立五服公侯伯子男設庠序學校以訓誨教養之薫陶以詩書禮樂以成徳焉教而不從董之以威刑政是也刑者救惡於已然兵亦刑也誅其長惡不悛者也後世救時宰相謀不及此事至而不爲之備患生而不爲之防不能積九年之蓄而爲救荒開廩勸糶之法不能使比屋可封故嚴立不孝不悌不睦之刑不能使風俗朴素樂於務本故有抑遊惰重商稅賤倡優雜類之政不能定立田制一夫百畝故有限公私田之制不能使民不爲非故有警夜巡捕之禁不能使死徙無出鄕重祖先邱隴故有招誘捕捉殃及親戚鄰里之刑陵夷至於近世苟且獘政又不能行事至物來專以刻薄督責爲言逼迫威虐爲務示己之才陷人於罪歸功於己嫁禍於人欺天罔上具文無實交結權貴增秩遷官諂媚士夫沽名釣譽民困瘁而不卹憂私財之不足致紊亂而反喜得縱恣而爲姦加之常憲寛弛惡不必罰善不必褒以不公之毀譽定人才之黜陟以風聞之是非爲功過之實迹苟且滅裂貪污日甚一日具曰予聖孰知烏之雌雄正謂今日移牒本司徧行所屬照條畫節文百姓不得越訴諸衙門各有分限不得受越訴推原立法本意司縣者親民之官日與小民相親情僞易見不能欺蔽責任不可不專不專則怠惰推遞紛亂繁冗久不能決故罪有五十七十以下司縣決之小民所爭訟不過婚姻債負良賤土田房舎牛畜鬭毆而已所犯若無重罪司縣皆當取決不合申州申府申總府申提刑司卽今司縣官吏貪邪每遇上項本職合斷事理於元告人被論人處兩下受訖賄賂或瞻徇囑托或畏避形勢欲從正歸結則恐倒錢告訐欲從邪處斷則恐提刑司照刷兼負寃者不肯準服所以申州申府一解釋怨謗二洗雪已過嫁是非於州府爲州府得此復效司縣所爲嫁是非於總府總府復效州縣貪求厭足調發於州縣以致或爭地一畝價錢不直數貫上下前後官吏行求費鈔數百貫逗𨖻七年十年不能杜絕中間兩家隨衙諸幹連人隨衙妨廢農功生業不可計數隨衙之間呼喚不著小吏獄卒百端淩辱小心畏法者以致饑飽勞役輕則因而成疾重則致命者往往有之家有疾病死亡之憂而不敢離衙門者有之如此怨苦皆原於妄申妄受當決不決擬合徧下照依條畫司縣當決而不決妄行作疑申州申府者初犯品官罰俸司吏杖罷再犯三犯則品官解任州府總府妄申妄受者亦如之合行移牒請照驗申臺照詳乞賜明降遵依施行

精選縣令

辦事愛民莫親於縣令縣令得人則事辦而民安舉非其人則事不辦而民失業卽今縣令多非其材省部不務精選兼品秩卑下州府驅委呼召殊無禮貌英俊才气之人視不屑爲十分爲率大半不識文墨不通案牘署銜書名題日落筆一出於文吏之手事至物來是非緩急閉口不能裁斷袖手不能指畫顚倒錯繆莫知其非𨿽有縣令與虛位同今後擬注縣令省部試以身言書判問以治民之方年六十已上精神才力昏眊者不可擬注身言書判不兼全者不注省防州府不得差委賤辱

論並州縣

州縣何爲而並也戶口寡而官吏繁民力不足以供掊克十羊不足以容九牧也並州縣則其便有三減祿食舒民力一也每縣胥吏鄕司里正之徒五六十人並祗候弓手足解不下百餘人每家嵗用衣食鈔百貫舉取足於民今皆廢罷而民免蠶食之苦二也每縣又得五六十家務本趨農昔爲蠧民之害而今爲納差之戶三也其不便者三縣並則辭訟賦稅遙逺一也巡盜賊尉司勞苦二也二者不難治平解紛糾警察冦盜則委商酒務主之無致生發無令起訟賦稅遙逺則仰本縣當絲銀徵納之際各就本土置官收受無令百姓勞苦如此則省並州縣實爲善政不必多論俟其戶口增息政繁事冗則量宜復置外戶口鮮少不宜立總管府者亦當合並衛輝等處是也宜立總管府者復當合而爲一東平是也難者必曰並之則頭項有言是大不然土地城邑仍舊戶口差撥仍舊各頭項所設達嚕噶齊仍舊官制禮儀旣定爲總府者不敢無故呼召淩辱州縣然則何苦而不願也兼自天恩列土以來眾統寡大臨小行之到今五六十年而無一言何獨至於今日而有言哉其實一縣也一州也彊名之爲一路是防虛名而受實費也難者必曰並之則總府權重是又不然往日諸侯世官擅生殺禍福取斂封植之權故一方愚民不知有朝廷之尊而知有諸侯也今之總管府有如是之權歟常賦之外不敢擅一錢流罪以上之刑一一申部五十月而遷徙何重權之有何過慮之甚也難者必曰鄕民之情升縣爲州則喜降州爲縣則慘然不樂是又不然民可使由之不可使知之得虛美而受實禍小民之言何足卹哉難者必曰往年辯者以減並州縣促削封疆恐爲外人所笑是何理之言也夫所謂之促削者千里之地爲他人得其九今也爲百里百里之地爲他人得其五今爲五十里毀千雉之城爲百雉是所爲促削也土地如舊城郭如舊何謂促削哉使田野不辟戶口不增𨿽升縣爲郡升州爲京張誇名而無實用然則何益矣不知反爲後人之大笑也此皆一時防昧便佞之空言今已不辯而自明亦不足卹

論府州縣官

府州縣官不合一例俱年老或年幼俱識字或不識字每補一人宜照已任者何人宜老幼文武間有不合勿止問此人合作刺史止有某州刺史闕便令補上不問見任諸員何人又用此人爲同僚無乃偏枯否按察司最急當舉府州縣定功過朝廷旣有五責辦集者不辦集者俱一律遷轉何以懲有過勸有功而合周官六計獘吏之防哉

民間疾苦狀

一逃戶不能復業【今日離業明日官司將拋下物業便行典賣訖】

一見在戶替代逃戶差發【假令元抄十戶逃訖五六戶見在戶包當】

一稅屋間架【古今並無此例木植苞灰丁綫已行稅訖今又稅屋甚爲重並】

一稅羊重並【旣於每羣內不計多少抽分訖羊口又行收毛收皮納稅每遇造作復於民間取要】一本場皮貨山查河泊冗事合行革罷並入稅務一稅物不問時估止由防頭合干人等髙下價直以憑取稅

一婚嫁之物旣非買賣營利不宜收稅

一站戶旣當馬匹又當祗應酒食委實重並困獘一一切和雇和買造作並不得錢近年親管官吏擅行和買虧價十九

一社長並不益民止助貪污官府鳩斂錢物侵剝細民合行罷去

一府州司縣每遇祗待使客自裀褥牀榻油鹽菜蔬酒肉椀碟匙筯柴炭等物一切科斂於民使客旣去諸物爲之一空並不還主

一徭民甚多正當差戶極少當議減革

一自立竹監並巡行官以來不勝煩擾民竹十廢八九官竹十損六七當罷竹監及巡行官民間許令種竹依價收稅官竹委付土官一員掌管發賣

一巡鹽官不得擅自擾民事發之家當土官鞫問一鹽法頗壞斤兩不足當依舊法滿足民間食鹽聽從商旅兩平貨賣官司不得樁配

一白著無名錢宜許赴按察司陳告

一凡遇和雇和買夫役不問多寡卽行徧科宜嚴加禁治

一親臨官和買和賣借補宜行禁斷政獘

一冗司當罷【省部臺院外酌古則無有準今則繁冗者皆當削去】

一冗員當減天無二日民無二王尊無二上人無二首故設官分職省部以降崇卑𨿽不同爲長之官止合一員佐貳僚屬視事之繁簡則或倍蓰焉長官一員則裁決歸一而不紛競僚佐倍之則常務煩多足以代勞卽今六部尙書八九員侍郎郎中員外郎及一二宣慰使七八員同知副使各一人正如人二身八首而一足貽笑千載舉此一二他可類推【最不適用虐下生事虛廢俸錢鋪馬祗待者宣司奏差等官宜十減八九】

一冗吏當減

一冗文當革冗文不革則冗吏不能減何爲冗文無妄受無越訴無疏駁不法無申呈無度如是則冗文十去其七八

一信賞必罰則功多而過少今皆不行公勤者未必賞污怠者未必罰按察司並不察舉害民貪污者反爲良吏奉公亷潔者反爲庸駑

一賄賂公行則百務紊亂民寃無訴宜禁治嚴切欲斷賄賂莫若賞亷罪貪

一鈔法已壞當行拯救拯救之法無他推其致壞之由而攺之

一倉廩不實合行覈實

一取人入仕無法合行講究【卽今冗員旣減十之四五有罪者罷無罪者聽除亦可經數選而不闕】

一江南重地難得易失所任非人合行精選【仰按察司體察罪重者去輕者降畱無功過者依例有功過者分別】

一濫官𨿽罷私贓富厚宜許諸人陳吿復還本主彼此俱罪者入官

一諸路庫藏倉厫有名無實當從實防勘

一公家與民爭利衙門宜有革罷

一錢谷官不宜貨賣宜於隨朝服勞人子弟侄選用一不經省部銓注職名如本路奏差提領驗數官知數河泊官之類宜盡行罷去

一官吏斷事無法可守當議頒降條法不致罪一而刑異姦吏因緣髙下其手

一諸路戶計東移西竄南徙北遷消乏者不減差興盛者不增賦宜委本路公舉廉愼官同按察使官一員從宜抄數仍具戊戍壬子兩次何處附籍仍具本家見在物力除爲淸冊以憑從實定奪差賦

一江南平定通爲一家南民卽我民南兵卽我兵也旣有券軍使令北軍宜少休息每嵗輪畨一半南戍一半還家作活資養軍力

一不因才能勞效門閥以錢得官者宜盡行退罷卽以才能勞效門閥之人代之

一宣使奏差一切使臣不問土官有無罪犯下馬便行取招重行打發輕則土物斂及於民宜行禁斷差帖上亦不得妄寫惡言徒使朝廷失大體而不威官吏無恥而苟免

一某自起身至據臺鼎專以賄賂左右迎合上意爲務故能使受賂者投間抵隙交口薦譽迎合偵伺無不如意自斯人顚覆以來受惠者一無所得思慕之心追懷曷已相繼爲政者循覆轍則不可新易途則招謗謗言日多不惟不能施爲𨿽欲身安其位庸可得乎當自侍禦僕從有出身有賜賚以代私恩不使怨怒不惟立酬勞報功之令典亦庶幾杜絕苞苴賄賂私相恩讐之罪念

一江南民心未甚結固不可屢失自收附以來兵官嗜殺利其反側叛亂已得從其擄掠貨財子女則入於軍官壯士巨族則殄殲於鋒刃一縣叛則一縣蕩爲灰燼一州叛則一州莽爲邱墟然則於國何益矣申院申省反以爲功朝廷不究詰所以反叛之由而慣賞其將卒定亂之勇人情孰不欲安屋粟火食夫耕婦織賦役之外養老慈幼樂享太平此億兆之一心也今也棄此遐福去生就死甘爲肝腦塗地父母妻子駢首受戮者是何心哉是蓋牧民者有以激之使然前省所選人員例以賄賂得官屠沽駔儈市井無賴羣不逞之徒十居七八詩云愷悌君子民之父母使若輩之民欲民之安則不可得矣淫奪人妻子彊取人財產田宅馬牛羊畜聽訟之間恣情枉法以是爲非以非爲是百計千方務在得錢民之寃抑無所控告司縣州府上下一律哀聲怨气郁積而不能發所以冒死而不顧國家自平金以來有事於宋五六十年而後混一豈不艱哉良將精卒經營戰鬭於數世一旦以濫官污吏恣其貪殘而壞之惜哉

一江南陳米經嵗旣久皆不可食今已水旱腳力運漕於委曲萬餘里之外何不思之甚也以致沈船破車奪民時廢民力死損牛畜虛損盤費官吏不能交割多自經逃竄所運米石堆積水邊上雨下濕腐朽敗爛積今四五年間問根起發斛數若干今到某所某倉若干已十損其七八矣所存者又皆爲糞土若此繆算卽合停罷

一禦史臺按察司彈糾貪污申明寃滯實省部儲司之藥石也省不知與己爲助反視之如仇讐百端沮抑是以近年以來當是任者全身逺禍閉口不言爲書吏書史者委靡貪污與州縣吏無異甚者反與之文過飾非隱比其罪惡滋長其貪冒自今以往當激勵振作碌碌無稱者退罷少犯髒污視州縣官吏加一等治罪終身不復敍用

一倉場庫務諸錢谷官𨿽非所以處淸流待英才之地亦無以市井細民賂以貨財而可得者上以財賂賣之下以貨賄得之上下交徵利又無出身欲戒人以不盜何不恕之甚也卽今髒污之獘莫甚於此愚謂宜準往代舊例以待有功之子孫有月給有增秩拜官盜錢得罪之科如是則國無賣官之羞人絕僥幸之念錢谷入官而不入於私家人矜廉潔而有光於祖考玆事非難當革前獘凡隨駕日久如集賽臺等子侄弟兄戶選一名補注不願者聴責成於漢人以防古人領其事而不課其殿最

一前省官私心本欲貴其子孫恐人有言故每職多設冗員如六部宣慰司之類是也或以貨賂或以請托不論人材不遵銓調昨日一布衣今日受三品命服日月不深資品卑下而遽陞二品宰相者股肱之寄往往皆帶相銜遂使僥幸之徒視名器如拾芥卑小官而恥爲曰某人尙得某官我何爲而居下列曰某人尙拜某爵我何爲而受斯命輕易名器以至於此當議攺格一遞送造作必不能無獘姦吏因緣害眾合著夫匠十名乃科百名以至數多則徧科今後省部立式符下各土主者置立簿集鼠尾人民及工匠花名遇有遞送造作輪次應當周而復始仍令通文墨廉愼官吏封掌凡有遞送前路文字及宣使奏差到路輒不得便集人夫先差人於前路探伺到來的實月日然後集眾若恐耽悞旣承文字卽於簿集上照勘某人今次該差計幾名公文先報得知管得在家聴候續聴指揮某日須要到來應役如此則公務亦辦不致稽畱農工妄奪民力盜養姦吏

一拘刷牛皮之虐農人牛死舉家哀號不經申官不敢開剝筋角皮革略有損壞又復壞錢或時值暑月入城遙逺往復之間肉已腐爛近日復有濫官下村親行拘刷或翻挑舊事或每活牛一頭攤鈔五百一貫似此虐政卽合罷去合用牛皮新納包銀不勞而足

一軍人應役還家一往一來之獘軍自分撥以來紛擾重並民不勝其困獘吏橫恣其姦欺何以知之假如一戶軍戶某人系某縣某村元籍某年爲始簽作軍戶根腳系隸某官帳下應役到今不曽攺撥如此則或有軍前因事因病身故或避役在逃交替不至或貧難疾病單丁不能應役或元籍戶頭身故子孫更攺官名及一切事故管軍官照驗各人鄕貫姓名移文本管鄂勒官勾追補發若网在綱有條而不紊自一經分撥別隸他人所管行伍不相識官吏無籍冊可照一憑本人稱呼中間不無欺詐不惟如是或又於某年再經分撥或又於某年某嵗累經分撥遇有前項事故展轉推求不見根腳出軍吏人亦非經手舊吏是以妄行移文勾追鄂勒吏人照得與元籍姓名防畫少差卻行回文審問一問一答往復經嵗軍前旣承回文不無自疑遂於他路勾喚似此紛亂純實謹畏者恐遭罪責或已行親當又復雇覓或兩處重當不能辧明不得交代以至壞產破家無處申訴不畏官法敢爲姦欺者賄賂鄂勒官吏通同作獘或在家而云已行應役去訖或富實而妄言貧難或身在而言身故或有餘丁而云戶絕或妄以鄕貫村莊姓名爭差爲問逗𨖻嵗月似此欺蔽不止一端究其受病之源皆出於分撥奇零隸屬無定卽今南方無事管軍官員數太多名爲萬戶軍不滿千千戶軍不滿百降至鎭撫百戶有止管二三人者是所謂十羊九牧者也照得管軍官員亦非皆出於累世將家勲舊武弁以一時軍功得官今乃袖手癡坐無髙爵之可邀無厚祿之可得無精兵鋭卒之可管意亦顒望國家優卹莫若檢照各官如根腳尙日淺年老無子侄可代者與一優便差除祿以養廉軍官旣減則散軍可並散軍可並則可復無籍可並可復則選擇良將善撫馭者於要害重鎭屯戍以之鎭守則威重而姦亂不生緩急有用則精鋭成師而得力往復交代及一切事故則不能致肥吏而瘠民欺官而悞事

一鈔虛之由有自來矣盜臣私印添價以買諸物一也置立總庫總局舉放出息輕付於無賴狂貪買官之人動輒千萬錠二也鈔法無定鈔十四兩八錢當金一兩卽今官買金每金一兩該鈔一百五十貫自壞其法三也賄賂公行執權者止要良金美女俊馬奇珍百倍其價物重則鈔輕四也盜臣得以私印諸路官庫反不支發民間無以倒換五也近年以零鈔消磨盡絕上司並不印發零鈔不行物價自重六也能除六獘鈔法自實一前省官自謂於國盡忠靳惜財物不敢妄支虛費遂於諸投下五戶絲銀嵗賜曁諸犒賜等物不肯依時應副巧計開除不滿合得元數所與之物金銀匹段亦皆低歹不堪使用衣著今次事發爲人首告假銀足爲明驗實失諸王心怨歸於上何足以爲忠古人親親之義分寶玉於伯叔之國時庸展親恐不當如是

一碩布哷齊每戶要訖鈔半兩或一兩二兩

一燒經排門取訖鈔五錢僧道每路不下五十錠一今次貪人所積贓物不啻數萬錠其實皆出於生民之膏血惟數宜與民休息免絲銀或三年或二年統體受痛不立法不選人無賞罰貪貨財土地取兵取民無制度禦臣下法寛而不禮重易進易退百官苟且趨利無貴賤等級職員太冗俸給不足員冗則論議紛紜而事不集俸薄則生理不給而生貪污以今觀之每一司分莫若減員之半而倍其俸

一卽今銓調之法名存而實亡近年以來賄賂公行所謂緒餘土苴並自廢壞錢多者其職切要其祿厚其官髙其日月經久而不遷轉所用之人無行檢無才能無門閥無勲勞無智識不責王事之辦集廢墮而不卹部民之寃苦失職提刑司恬不彈舉無錢者𨿽負徳行才能門閥勲舊或任滿而再不選敍或蒞任未半嵗一嵗無罪而替罷亦不錄用惟僻逺荒邑職不切要者或七八年十年無人交代然則吏部官可不精選公平廉幹者躬親考校簿書內外司分計若干孰賢孰否孰功孰過孰年老疲軟不勝任孰年壯精力才幹人人見來歷人人如素知識某司某分當用幾人文資武資宜幾人某人因某功而陞遷某人因某罪而降黜使陞遷者知非徼幸廢罷者不敢怨言如此則趨事赴功得賢日廣一府州縣司吏所以遷轉者本恐年深作獘自遷轉以來其獘愈深其誤事愈甚何以言之人之所趨惟名與利照得府州縣司俸薄不足以利家辛苦年深不得入流品無利無名復何顧借不貪污不枉曲何以度日兼吏人之職專主簿書案牘之首尾公勤才幹者聴從本官及上司呼召指使之不暇安能經理上項所當知之事哉是以問東而不知西問首而不知尾一聴於主案貼書之所可否而況貪賄賂殖貨財奉官民避彊淩弱庇富虐貧非主案貼書則不能也以此論之反不若不遷之爲愈也居父母之邦麤有田宅產業賴公門庇廕足以養廉人情物理彼此不能相欺謾不親卽故人非豺狼遇事豈不相憫卹案牘出於其手不勞苦而嫻熟知首知尾其涖於其職每事不敢苟且恐後不能離手豈惟吏人至於職官自循末世避貫遷轉之法亦不免此獘不務擇人止務遷轉甚非良法使爲官爲吏者性果廉平𨿽居鄕黨亦廉平性果貪曲𨿽處異鄕亦貪曲避貫如以狼守羊何往而不殘食之也罷遷轉務擇人使鄕裏公共推擇俸足以養廉公平嵗久則得入流品庶幾簡易而得人不撓法不害民不誤事

一某前任河東按察副使在任別無他能惟不妄拘錢入官吏人有罪杖而不罷一事頗異於同僚錢至彼此俱罪者入官拘收濫官污吏以形勢知術而彊取民財今復入官是何異於濫官污吏之所爲哉後𨿽有欲訴者則曰我所以不避官吏之宿怨含怒控告於上司者庶幾得吾之財耳今復官爲拘管徒取怨官吏反貽後患曷若不申告之爲愈也吏罪不罷者縣吏革罷而陞州府州府吏革而陞於省部臺院與其害天下多曷若害一縣之寡害一縣而得罪猶有巡按官之杖責害天下之大孰問而孰責之哉

一里正輩不催差抑勒上戶一弓手擅拷掠作威福政令有一言而事舉者不必費辭費力當一一舉行一日不能書字一萬者不補貼書不能裝捲試案式者不補諸吏不識文字者不補縣令但犯髒污者品官落職永不敍用不能騎射者不補縣尉人驗嵗月宜有出身親親以惠與民休息立法擇人射占納租開艸地恩詔罷土功立法租庸調閱實戶口物力開荒免五年減免租稅不任軍役辟舉守令五年一遷江南立王府革罷諸省宣尉司等不急諸衙門推排軍力一百戶爲十甲驗力均當買賣土田當立定制革罷中原不急諸衙門如淘金之類金玉人匠禁斷奢侈淫麗定立等級聘財喪薨屋宇衣服筵宴程試僧道儒醫及一切入仕官吏抽分羊馬拘刷牛皮筋角抽分私家竹貨之類皆宜罷去

吏治雜條

一身正無私門無雜人

一詞訟省減【推擇謹朴老吏給印冩狀毋受越訴經司縣斷而不服者釣捲詳度縣斷依法則反坐妄告人違法則坐官吏】

一不投下好尙

一獄無滯囚【獄囚起數置一牌面日在几案斷訖則勾抹新添則標錄未斷者細標注緣故日日省問審斷此法】

一六房朱銷【日日省問觀監斷決增添日銷日附】

一鈐束吏人非事故白晝不得出離各房卯酉歷嚴謹如私事公務妨奪明白標附

一承受鑿發委審愼公勤者主之與朱銷簿時復相對以賞罰勤惰

一差撥辦集推唱均平勸率怠惰務農者務農雜業者雜業精勤專一

一遊手好閒者鄰社舉彈宣限不可不遵毋遲毋速遲則違限太速則二月賣絲五月賣谷矣

一盜賊息無不業之人無外來浮腳之戶無不識姓名客寄不成戶單丁之人謹愼勤苦不幸疾病死亡或凶嵗不給者官爲扶持或律助口糧或減免差發毋致無賴

一田野辟開荒者五年勿役仍減免雜役

一復逃亡到任便取實在並逃訖數目申部復業者免三年差發無事產官給荒閒地土元拋產業或爲他人所有官爲贖付

一館舎修整具備器皿全酒食美肉菜米麵精致鋪馬肥壯館人勤謹毋揑名項

一倉庫完固防愼火燭巡防嚴密

一橋梁以時修葺須要五月一日拆八月一日撘一詞狀置簿卽日便行毋落吏手

一街衢巷陌潔淨無穢

一牢禁嚴固潔淨溫涼

一更漏分明依時夜巡如法

一弓兵有職分里正人毋得侵占

一公門人無故不得下村

一風俗淳儉冠婚喪祭一一從儉祈禱義社卽皆住罷到任省諭

一彊宗大姓侵淩細民體察禁治

一減主案貼書主案一貼書二三餘並削去

一循分毋顧忌毋妄申毋妄下當行者卽行部符不便於民者當折申卽申毋便行下州縣

一印章朱語正貼無朱語者不得題判判署官或有照料不及𨿽更題判若無朱語者職印不得使印

一不倒題日月不押虛催無益於事徒使吏人欺怠一本命刑禁日當直吏人明書於小銀牌面置在几案曰今日某事某事

一和好鄰境凡有急速使臣或不測事情差坐馬人預相報知

一六房吏當周知其情毋爲所賣鋪兵有人應役頻勾正身本是鋪兵守把城池別無巡哨攻戰管軍官爲本人防手藝不放交代甚爲良苦近年以來軍人分撥奇零輾轉別隸部伍新管官並無簿籍或有逃亡事故不知鄕貫及戶頭官名公文追勾不無差錯以致吏人受賄作姦文字來往逗𨖻不發亦有軍人小心謹愼避怕罪累重並應役此段前說備細言之合申省部宻院詳察

一問獄以情箠楚之下何求不得弓手及尉司官吏畏避逾限罰責又本性麤暴殘忍率多執平人妄恣捶撻苦楚揑合指示虛令招認獄問初情如此難以推究今後尉司獲賊毋得監禁稽畱擅自箠楚便當縣令以次公防羣問得實止於縣司牢禁申解所屬有司推問之法止問今次所犯使首尾情實若犯人因推問其間情辭別有可疑說出它事者亦合鞫問如無此情節不得曲加淩虐轉生餘事

一工本管諸色當明置簿籍紀錄戶丁標注應役不應役遇有造作輪番斟酌勾喚毋使吏人徧行騷擾作姦受賄虛奪工力

一戶差發夫役不均在家申逃每於逃戶處斂訖差發卻於見在戶科攤

折獄雜條

體認所爭者何事人命盜

姦錢債婚姻良賤鬭毆明察詳審元訴人辭理與事情有無相應如不相應且放從說過俾再三復說或差或否理短者折之情隱者鉤之語言便利者勿便以爲是蹇訥者勿便以爲非膚受之訴世俗所謂情理切害者勿遽先入於心察言觀色詳情慮事不出乎理理明則情不能逃引問被論人明告以被論之事令一一縷細抵對時曲直眞僞自見一鉤一距必窮盡其情而後己大抵元告被論辭固無有不差因所差處互相詳察亦自辧明每事皆有根厎旁證來歷情由當從實處一一推究幹證勸和人最爲切君子善人畏避官司中間別無偏向者其辭簡直明白或闗親戚或圖錢物酒食或挾讐怨或避形勢或受囑托有一於此不無偏向辭理逆順輕重不可不察與元告事飾辭增減者有之與被論人辭理或排或助者有之聴訟者若便止憑幹證不無寃枉不憑幹證無所依據凡引幹證人便先窮問與元告被論人有無親戚故舊錢物交往因何兩家指爲幹證則情過半矣幹證情實見則事可立決

仲弓問政子曰先有司不先有司則不惟越訴事繁吏人因緣爲姦抑實有不可隔越而問者又曰無情者不得盡其辭若無情之辭便爲受理𨿽有明斷之材衙門必不能淸簡二者當從古人凡人告狀官人當先熟讀其文有理無理寫狀人中間有無潤飾亦可見其過半當先引原告人當防口說所告事理一一與狀文相對同則憑狀鞫問不同則便引寫狀人與告狀人對辭若有與口辭增減便決寫狀人亦減止無情妄告之一端耳

上失其道民散久矣如得其情則哀矜而勿喜民情與政通先知時政然後知民情夏尙忠殷尙質周尙文至於後世政治𨿽不及古豈無所尙乎所尙者民亦尙之究其源之失知其流之差不可誣也無或偏聴於獄之兩辭

五聽之法當熟知言察情明理鏈事四者胸中了然且無一偏之喜怒𨿽百冗坌集於前皆可談笑而決何必疲精勞神怒罵揮斥搒掠捶楚然後爲得也若夫情見勢屈而不聽命先之以正言申之以感悟無不從者柔能勝剛弱能勝彊溫言可以化人理到之辭不得不詘聽獄之法靜則明明則百姦不能逃其形切忌躁急躁急則己心先亂譬如撓水搖鏡焉能鑑物哉細民之所爭若無異事不過婚姻良賤錢債土田戶口鬭毆姦盜而已此皆縣令之職令賢則必不至於上告至府至府而又不能決決不能服人良可恥也素餐之誚孰大於是

當置狀簿辭一冊便給縫印府官押訖每日新狀當直司吏隨卽當防附籍便令承發司布散合該人吏旣畢隨手朱書吏人姓名於隨狀條下次日便令覆說無理者便退與原告人有理者施行但凡州縣可決者隨卽批送必不可決者狀尾批令自勾此亦減吏權而除寃滯也府官五日十日一銷照

十月一日務開三月一日務停首尾一百五十日每月先除訖刑禁假日四日計二十日又除訖冬節年節前後各一日計六日兩月一小盡除訖三日立春節除訖一日進年節表一日乙亥日三日若遇二月淸明節又除訖三日計二十七日中間或遇同仕上官下任吉凶慶弔迎送上司使客大約又除訖十餘日總計五十日餘外斷決詞訟者止有一百日或遇兩衙門約防相闗或幹證不圓或勘防不至或吏人事故【轉按疾病上司勾追刷案之類】經兩吏人手又虛訖十餘日中間止有八九十日理問辭訟又以監視造作勸農防送遞運府州追勾按察司差委得問民訟多不過五六十日聰明防通公勤廉幹者能決幾事若賦性愚鈍稟心私徇反爲姦吏愚弄文字逗𨖻倏忽之間又復務停所以有十年八九年不決之事此蓋爲十月一日興辭到官者言也若或正月二月才方告狀務停三限更甚迫促推原務停之政本恐妨農不知正墮姦吏倚法舞文之巧計以此觀之不若不立務停之限止取稽遲不公之罪必不敢至於數年之不決今後品官得代計在任月日經手事久不決者降黜責罰得代之日按無不決之事者陞遷褒美

不遇無法而亂不見聖人之治功不值叔世之苟且而徒法不知聖人之防患而慮逺姑以田制言之三代經野有法不惟務本地著而民和至於一切紛亂詞訟皆無自而起自經野無法田不隸官豪彊者得以兼並遊手者得自貨賣是以離鄕輕家無父母之邦無墳廬之戀日且一日千年田換八百主交易若是之煩因地推收稅石之冗官吏姦蔽出入挑攪獄訟萬端繁文僞案動若牛腰一語抵官十年不絕兩家爭田連村受禍廢奪農時破壞產業視骨肉爲仇讐化鄰里爲盜賊飲恨銜寃死莫能解一鄕一縣𨿽素號淳厚者亦皆變爲姦欺詭譎頑嚚健訟詐造契劵硬作佐證府州司縣惟利是視以曲爲直以非爲是上至臺省濁亂尢甚吁人之積怨含怒與日俱深良可寒心官府風俗敗壞至此刀筆賤吏猶以刻剝徵求斂聚貨殖爲忠勤簿書期防爲急務爲明敏此乃田訟之一端至於科差之不均軍旅驛站之偏枯見在戶代當逃戶差發之寃抑酒醋稅課程之增額利歸於姦貪之手禍及於無告之小民刑獄之淹滯略不詢問赦恩之頻數縱放凶殘內外百官賢不肖混淆幹局廉潔者招謗惹禍貪污委靡者嵗得美除出條欵則虛文嚴密責實效則百不一舉軍籍民籍防竄攺抹略不可憑錢谷出入漫不照算官不知法吏不識字身爲軍卒而不識弓矢名隸工匠而無一器具僧道則有妻有妾飲酒食肉趨利無厭醫藥者不知方論素無學術狠忍殺人中選儒人不經不史不文不詩不修身齊家淟涊無恥冒虛名而求美官尙口舌而無實學標置自髙致行同市井上下無正法是非無公議妍醜無明鏡重輕無權衡曲直無繩墨棼絲沸羮莫之分辧具曰予聖孰知烏之雌防惟此時爲然

論有司不立常平權衡髙下一出於編民

物有餘則賤不足則貴固物之情也然而乘時徼利賤入而貴出亦市井之薄俗近嵗農民亦爲壠斷之態寧取倍息之稱而買穀麥欲乘其雨不時降新不接舊物價爲之湧貴而售也是以今晨物價若干日夕物價若干朝貴暮賤朝賤暮貴若翻覆手乘其逐末者日求升合而素無蓄積耳有司略不介意坐視其紛紛無定偸薄姦獘日甚一日然則古人常平權衡可不設歟

丁糧地糧詳文

近爲民戶張忠買到軍戶王贇地二頃五十畝又令張忠重納地稅事申部除豁不惟不準五致符下本路問罪今來若不再行申呈地一也而曰軍地民地稅糧一也而曰丁糧地糧是蓋因人以立名因名以責實因人以推收義例甚明當丁稅者不納地稅當地稅者不納丁稅自立此格例以來未有並當重當者也近年以來破壞格例旣納丁糧因買得地稅之地而並當地稅或地稅之家買得丁糧之地而並納丁糧如此重並府司屢申終不開除反致取招問罪不惟案牘繁亂名實混淆軍民重並使國家號令不一前後失信省部見小利而不究大體以瑣屑俗吏之言爲可聴俗吏不惟不知理義且如一話一言先自差失何以言之所以名曰丁糧地糧者地隨人變非人隨地變也今曰隨地推收先自失言合曰丁糧地糧隨人推收則不待解說而事自明白政自歸一民賣與軍地除四頃之外納地稅軍賣與民地不問多寛止納丁糧豈不簡易正大不費辭說若中間作姦造獘僞不以實嚴立罪責各有所歸則自無詐冒伏乞照詳

論倉糧

每嵗稅石無問年嵗丰歉務要應期而足鼠耗分例之外計石二三可納一石谷精細幹圓然後入倉加之逺倉人功車牛往返月餘所費不淺下之供上不爲不勞所謂剝口體之脂膏而應國家之急用竊見河倉曁京師倉並無敖房皆作露囷不一二夏舉皆陳腐臭敗以致馬牛不食復借之於民石得八斗又以農忙無力搬取賤取其本而棄之如糞土秋成徵還加倍不能償是國家常稅本該一石新舊並徵計以加耗而並納三石矣其餘爲官倉船戶失陷者不可勝數事發到官枷紐連嵗無追徵者省部明見此獘略不置議愚謂倉官各選品官廉愼幹局者充增余失防明立賞罰以每嵗所著錢或減租稅之半折納交鈔以二項錢偏置敖房實爲便當

匹夫嵗費

父母妻子身計家五口人日食米一升是周嵗食粟三十餘石布帛各人嵗二端計十端絮二斤計十斤鹽醢醯油一切雜費略與食粟相當百畝之田所出僅不能贍又輸官者絲絹包銀稅糧酒醋課俸鈔之類農家別無所出皆出於百畝所收之子粒好收則七八十石薄收則不及其半欲無凍餒得乎又爲以上三四十家不耕而食者取之所以公私倉廩皆無餘蓄矣

試典史策問

卽今司縣司吏起身寒微素無祖考遺畱產業貲財本身不防士農工商止仰月俸養廉然而食則粱肉衣則羅紈鞍馬奴僕與品官無異妻妾首飾金珠衣服金錦文繡與命妻富室無異所居之室髙堂華屋不知所得從何而來假有編民遊手好閒頻飲酒食肉必爲鄰人弓手里正所疑此人不務實作活每日如此受用伺候刺探得錢因由必得其姦司縣司吏奢華如此略無一人窮究詰問反致當路權要保舉廉愼未委虛的仰一一答問

古今設官置吏選取人才爲官者必須通曉政事長於判斷推勘刑名詞訟使民無寃抑推排差役賦稅貧富均平六事皆辦百務具舉斯爲稱職爲吏者案牘明敏刑名嫻熟無稽遲無違錯斯爲稱職不稱職則自有彈舉之有司不才者合退罷則退罷今皆不然取勘歷任月日動皆二三十年試以才能則百問而百不知豈有身爲吏人不識字不解書算不通刑名案牘止以勾當年深縣升之州州升之府府升之部部升之臺院都省出職爲品官當要職外任則承流宣化內則參決大政綱領郡縣取人如此是邪非邪爲官爲吏不自慚懼猶懷悵怨職小官卑以爲虧已事當何如仰一一答問

欽定四庫全書

紫山大全集卷二十四

元胡只遹撰語錄

中庸一編子思子爲人之不知所以爲人不自貴重而作也天生萬物人爲最靈得天之全能循其天之命我全其性之良能明善正心修身非法不言非道不行夫婦別父子親兄弟睦長幼序朋友信自天子至於庶人盡其職分之所當爲不少闕不逾越貧富貴賤順受其正如是而已偏爲气稟偏駁而不純全昬濁而不淸明或過或不及而失中故聖人以身敎之又擇其能全天徳者爲之師至於一家之內則父爲子師夫爲婦師兄爲弟師長爲幼師此自然之職分也以其間有頑父嚚母不能爲子弟之師故使之家有塾以至國有學使人人孝悌忠信循序而和則天地位萬物育所以刑措而不用四海猶一家篤恭而天下平矣

始言天以全徳付人萬物皆備於我不可不存養省察中言聖人法天建功立事終言聖功神化卒肖天地而後己天命性道教中和庸忠恕鬼神孝知仁勇誠明聰明睿知寛裕溫柔發彊剛毅齋莊中正文理宻察溥博淵泉敬明勸威不大聲色無聲無臭

中庸一書中爲大本和爲萬殊萬殊所以行其中也無所乖戾發而中節曰和中節者時中也中節則和和者中之功效也庸者平常不易也惟中則能如是一有偏倚過不及𨿽欲暫而不可況今日如是明日如是久久平常而不易者也庸者中之立也久也誠者實其中也明者中之鑑也人能中立則上下四方是非邪正情僞賢不肖莫能逃其鑑照推而至於參天地贊化育如堯舜文武周公孔子此中之聖功神化之極致皇極之全體也故孔子曰不得中行而與之孟子從而解之孔子豈不欲中道哉不可必得故思其次也

中庸一篇天人爲一本非二物以天理統人事明天理聖人則合乎天也大賢君子則克己復禮求同乎天也小人則不知而背乎天也天能賦與而不能言聖人代天理物心得躬行以立教垂訓使天下之人皆合乎天得自然之性行當然之道實固有之徳亦若生知安行成己成物擴充推極養而無害聖功神化以至無聲無臭與天地同徳而後巳

天以大中至正停停當當無餘無欠無妄僞無乍作息無過不及無惡無凶無昏蔽無私無我無固滯不通無不仁不義無禮無智無乖戾不和周圓具備之理付與於人人反其天不能全其天而入於邪惡故子思明善消惡欲人人之復其天也

中庸一篇只篇首三句命性道教四字該括已盡已後三十三章乃四字之發明子思子恐後學之不擴充以至其極故不免實之以前聖嘉言善行完備四字之體用耳至於伏羲文王周孔之於易諄諄切切丁寧反復縷陳數說恐後人之不能明了耳至於大學語孟詩書春秋亦此意也

中庸綱領命性道敎中庸和知仁勇忠恕鬼神孝郊社禘嘗誠聰明睿知【臨】寛裕溫柔【容】發彊剛毅【執】齋莊中正【敬】文理密察【別】溥博淵泉尊徳性道問學致廣大盡精微極髙明道中庸溫故知新惇厚崇禮肫肫其仁淵淵其淵浩浩其天

人之學道貴知原委貴得體用貴切已貴識權知是四者由博以求約萬而一一而萬有綱有目本末不紊則可以達道入徳孔子沒周道陵夷民不興行賢智者失之太過愚不肖者失之不及不知道之大原出於天備於性成於我以口耳爲學以計術爲智才能爲賢子思作爲此篇首言命性道教皆出於天人肖天地以生當肖天地而成己成物毋墜天之降寶命聖人則不惟如是而已𨿽天地萬物賴聖人以位以育所以能如是者不在乎他循其性之自然適乎中而已性之所有者五接於人倫則爲五典非知足以知仁足以守勇足以行誠足以成則不能全其天復其性矣故以舜之智顏子之仁子路之勇實之繼以舜文王武王周公受天之大命全天之至性行天之大道代天而立教四聖人者功及於一時故終之以孔子𨿽不得天位而立徳立言垂教立功及於萬世集四聖爲大成又有賢於四聖聖功神化天地造化之所不可及者孔子爲之輔相裁成無聲無臭與天同徳然則子思之言豈不昭昭矣乎天人果爲二乎人之學道果能出於此乎

靜能不偏不倚而大本立大本立則天地位故動能中節而達道行達道行則萬物育立之正謂之大本行之通謂之達道

道也者不可須臾離也子曰誰能出不由戶何莫由斯道也人無貴賤賢愚萬古一日萬人一人出必由戶戶卽當出入之正路也人倫自有正路自有門戶人而不由道出不由戶也教衰俗惡可哀也哉

戒愼乎其所不睹恐懼乎其所不聞耳目之所及不過百步已不詳審寡聞淺見日用當行者不著不察況耳目之所不見不聞者乎道之體用大包天地細入微塵無所不在可不戒愼恐懼乎視於無形聴於無聲賢者尙爾矧庸人乎此則當知道之無外廣見聞而逺視聴愼獨則當知道之無內一毫私邪不萌於心也

暗室屋漏謂之隱念慮萌動之初謂之微孟子曰作於其心害於其事作於其事害於其政邵康節曰思慮一起鬼神已知此子思所以愼其獨也

民鮮能久矣何也惟皇上帝降衷於下民𨿽於五常萬善反身而誠其气質之偏賢者知者常失之過愚不肖者常失於不及或乍作而遽息日月至焉不能恆久而不易是所以民鮮久矣譬如飲食之美惡人皆知之亦有各嗜一味之偏不知酸苦甘辛鹹淡得中之正味況道之中庸乎故子思著中庸一書使人知道之體中而已道之用庸而已庸者平常恆久而不可易和在其中矣中之一字大矣廣矣天地萬物莫不在是一寒一暑中也一陰一陽中也日往則月來月往則日來中也五行相生相勝中也一晝一夜中也是所以謂之不偏也不倚也無過也無不及也大本之所以立也今日如是明日如是今月今歲如是至於萬萬歲恆久不攺易而如是是所以謂之庸也逹道之所以行也所謂不易之定理也非中則不能庸非庸則中不立是謂大道之體用相生而相助也在天下則京師爲中帝王爲中在一人則心爲中在一艸木則榦爲中帝王中天下而立定四海之民建中和之極心爲人身之中建立萬事酬酢萬變榦爲一艸木之中則下植根本上達枝葉故一中立而萬殊生過者不及者偏者倚者東西南北上下亷隅皆歸極焉皆會極焉是以能無窮而不易

五常萬善或過或不及或不能平常是所謂不合乎中庸然則孔子之時周道𨿽衰一時風俗民行恆性良徳未盡斵防但失於過不及不常之差耳未若後世不孝不悌不仁不義不忠不信全失其良心者也觀聖人嘆辭可以見世變

子曰人皆曰予知【至】而莫之知避也存心養性接物處事或過或不及或不恆久已悖物忤違錯乖戾內而此心外而庶類不位不育小則起爭訟大則犯義犯刑然則不能中庸者非罟擭防阱而何故曰致中和天地位焉萬物育焉或失或不能盡則反是遂至放辟邪侈無不爲己防罪而受刑法不可宥此司徒職天敍有典所以不得不惇也世教旣衰民不興行故曰如得其情則哀矜而勿喜

道不逺人者身外無道身卽道之體道卽身之用也有耳目口鼻之體便有視聴言動之用視聴言動之則視聴言動之理旣有此身便有父子兄弟夫婦長幼朋友君臣之倫類便各有自然之理當爲之職分當行之路我身所具之理人亦具之物亦具之本不相逺人所以去道之逺者害於有我形气之私不忠不恕故違道日逺已所欲者人亦欲之己所惡者人亦惡之知人與己同忠以盡已恕以及人則近道矣下文君子之道四以責人之心責已則盡道也

徳性之自然何逺之有以其不循自然有爲之之心故愈爲而愈逺故曰道者自然之理不可以爲逺

以人治人攺而止攺訓移移手中所執之柯之則於所伐之柯則能事畢矣旣未能如堯舜之性之則當如湯武之身之反之人能以人之固有之善而治其不善則亦移而已矣故曰以人治人攺而止

聖人以髙逺自負觀此謙退之辭意深警學者捨切近而慕髙逺躐等淩節便欲升髙陟遐而不知自下自邇之不可越也

無憂者其惟文王乎舜以不順於頑父嚚母不信於傲弟貴爲天子富有四海而不足以解憂文王處賢父之下居賢嗣之上故無憂

思修身【至】不可以不知天孟子曰不得乎親不可以爲人不順乎親不可以爲子人之所以爲人受形於父母受性命於天

勸賢勸親親勸大臣勸士勸百姓勸百工勸之爲義非諄諄喋喋家訓戶曉蓋使人感恩戴徳奮激勉勵各盡其職也冰炭不同處防謟之小人夭淫之美女其志在於淫縱自恣所疾惡者有徳之士投間扺隙獲明夷之心爲正人之害人君誠能斥去防人疏逺女色不貴奇珍異貨以徳爲貴則天下之士皆悅而願仕於朝矣來百工來者日省視其勞苦月考驗其巧拙餼廩溫厚與所作之事相稱感結人心使人人慕悅傾心竭力爭呈效其技能是之謂來近世以來疲困乏而不知所省工者不賞拙者不罰凍餒其妻子不逃遁逺去則咨嗟怨望欺詐托疾矣

自誠明謂之性自明誠謂之敎誠則明矣明則誠矣聖人生知安行便能實見實知實有其天徳故自誠而明大賢己下不能齊聖必當推致委曲以盡其誠委曲有矯揉勉彊克勝之謂也一念一言一行凡有不誠者淺則推致之深則委曲矯揉之自怨自艾自懲自創久則亦能誠矣感悟之深力變之篤遂有形著明動變化之效聖賢同歸矣

上章天下至誠者聖人也不勉而中不思而得自然誠實降聖人一等不能性之必當擴充推致矯揉曲折凡有不誠者力反乎誠必至無一念一事之不誠固執凝定矣如自然故能發見乎外驗之行事誠不可揜顯著昭明矣中人所稟不能渾全從其性善之一偏推而致之觸類而長漸可以至於純顏子所偏者仁故由仁而成徳造道以至於聖曾子由孝而入子路由勇而入皆致曲也

尊徳性而道問學天地之性人爲貴夫仁天之尊爵也人人有貴於已者弗思耳矣爲人而不自貴重自暴自棄自污自賤悖徳賊仁不才不肖是負天地之厚我也旣知我有如是之徳性可不自貴自重恭敬奉持惟恐失墜乎然而當求如何行善而有得於心如何作爲行事而有得於身如何可以全此心之徳而不至於不仁不智無禮無義行有不得先反求諸心後請教於父兄師友不知者敬問之不能者博學之孔子曰我非生而知之者好古敏以求之者也欲尊徳性必先從事於問學不問不學則不知不能𨿽曰尊徳性亦妄自尊大妄自貴重徒爲一驕傲木偶人耳二者修徳凝道之大端致廣大【存心】而盡精微【致知】廣大配天地然必自精微細密積日累功擴而充之推而極之而後能之故曰切問而近思又曰守約而施博

極髙明【存心】而道中庸【致知】與日月合其明求能如是必當從事於不偏不倚無過不及恆久平常而不易其操守言顧行行顧言然後庶幾極乎髙明

惇厚【存心】以崇禮【致知】人生性質本厚因物有遷知自厚而著力以厚然質勝文則朴野庸鄙故博學於禮文以增崇其厚徳文質彬彬然後君子

天以善與我我得之而勿失故謂之徳天以善生我我生生而不絕不悖故謂之性徳性者物莫能全而人受之是之謂良貴尊爵當自貴重故曰尊徳性然人非聖不能生知必從學問而後知故當道問學人配天地而三徳如天地之廣大則可溥博如天淵泉如淵天行健君子以自彊不息純亦不已地勢坤君子以厚徳載物法效天地日復一日推而至其極故曰致廣大廣大者精微之極故曰盡精微懸象髙明無逾乎日月然其行也無過不及今歲如是千萬歲如是可不謂中歟常歟故曰極髙明而道中庸故歲已去新歲復來故當溫故以知新體立用行質完文具故當惇厚以崇禮

知天地之化育夫焉有所倚如知縣知州知府知事之知以配天助化育爲己任功用在我何有倚賴中天下而立定四海之民正謂此也

行有餘力則以學文詩書六藝之所載亦不外是數者但先能力行或過或不及躬行𨿽篤而中有未悟然後學文以爲鑑凖繩以適其中而已不力行而先學文徒能騰口說而已

民徳歸厚矣子之於父母厚之至者不學而能者也於所厚者薄無所不薄也然則後世人君以日易月化行於上俗成於下天下之人視君長何有哉

不學則心身茫然不知所立自十五志學念念不厭習熟仿效前賢之言行又十五年之久所學有諸己挺然植立而不遷徙立心有恆處身有道矣

溫故而知新【涵泳乎其所已知理義則日知其未知】旣得之而時習之月無忘其所已能未得者不可不知故日知其所無尋繹舊聞毎有新得勿謂已能而不溫一事未知心爲未盡知爲未致故君子恥之故新不可不知

道者理也路也一事自有一理一事自有當行之路不合正理不由當行之路是謂之畔然則何由而不至於畔經事多窮理明有要約以持守則自合乎道故當博文約禮二者廢一不可博而不守約則無綱領守約而不博如無一錢可穿何以知道欲知父子君臣夫婦昆弟朋友之道則博觀古人人倫嘉言善行之文而揆之以禮則合遵而行之不至於畔

以博施濟眾言之非惟堯舜病其不足𨿽天地亦不能足旱漧水溢疾病災疫山崩水涸皆是也

庸人以口體爲重心性爲輕蔬水苦口體富貴悅口體故樂富貴而悲貧賤苟得富貴不義不卹也得之旣不義其能安且久乎心性庸得乎養其大體爲大人而況聖人乎子曰飯蔬食飲水曲肱而枕之樂亦在其中矣不義而富且貴於我如浮雲顏子一簞食一瓢飲在陋巷人不堪其憂回也不攺其樂子曰賢哉回也孔顏之所樂於此槪可見矣世之人樂富貴而悲貧賤所樂者口體之樂耳孟子曰禮義之悅我心猶芻豢之悅我口又曰仰不愧於天俯不怍於人二樂也又曰舜之飯臭茹艸也若將終身焉及其爲天子也被紾衣鼔琴二女果若固有之君子所性𨿽大行不加窮居不損焉分定故也子思子曰素貧賤行乎貧賤故君子無入而不自得焉口體之樂肥甘輕暖二者而已心思之樂所樂豈有旣哉濓溪毎令門人尋孔顏所樂者何事以愚觀之顏子之所樂者欲罷不能也孔子之所樂者天生徳於予也無往而不樂也豈止三事乎

遊於藝遊由同用藝當作義藝乃傳寫之誤以藝義音相近故也孟子曰居仁由義大人之事偹矣子曰吾不試故藝君子多乎哉不多也藝非聖人之所貴又非可以配乎道徳仁也子曰立人之道曰仁與義道徳仁義四者不可相離故韓文公曰仁與義爲定名道與徳爲虛位心一身之主志又心之主用也不志於道則有是物而不知則也何以率性心無所主不知心之所以爲心之理與木石何異焉惟能先明心之所以爲心之理自然當行之路率性而行而得於心是之謂徳理爲我有腳踐實地有所憑據執守故曰志於道據於徳然而仁義者又道徳之實居仁由義則不悖徳不畔道矣志道據徳依仁遊藝志道則循理得路心無邪慝據徳則心有所得身有憑藉止其所矣依仁則至公無私無非天理之流行矣遊藝則卽藝明理小大交相養矣子於是日哭則不歌親戚朋友之死防輕重厚薄固爲有間其於遭變故則一也我以親戚朋友而哭之是日之內宜何如哉禮曰鄰有防舂不相里有殯不巷歌方哭而遽有歡心豈性情之正也哉

孔子之愛顏子愛其語之而不惰者於吾言無所不說顏子之愛敬聖人感佩其循循善誘使人欲罷而不能在他人則便不能然識其小而不識其大見其淺粗而不見其精微或喜聖人之博或慕聖人之言辭文章譬諸防天地生成之恩而止知其覆載受日月之照臨而止荷其光明聖人憫其狃於見聞之得而不求其充塞光輝自得大成之趣故曰予欲無言以感悟子貢若於顏子不必言此子貢果不悟而髮小子何述之對聖人恐其學者以子貢之言爲然學止於言語文辭而已故直指明示而告之曰天何言哉四時行百物生非聖人不能如此訓人惜乎子貢之終不悟也聖人之學同天也如是故曰雨風露雷無非教也聖人動靜語黙無非至訓無非可法如學者窺伺體認奚必以口舌爲哉子曰可與共學未可與適道可與適道未可與立可與立未可與權適道悟說自得也道卽理也𨿽能悟說其理未敢必其挺然持守不背畔也故曰未可與立𨿽能挺然卓立多固執而不通不能隨時而取中故曰未可與權人有志於學可與之共然其智識才能不逮其志亦不能與之得路而進執徳不信道不篤中道而畫半途而背畔是未可與卓然立而不變就能堅定不變又多固執而不通方故未可與權然則學道豈易能哉孔子於齊衰冕衣裳失明之人禮貎若是惟顏子目擊道存見微知著見聖人之心徳發於威儀動作不覺失聲而嘆曰敬而仰之則崇髙宏大包天地而無外致力研求其底裏其小無內堅確而莫能破窮其首則已在吾之前不見其首究其尾則忽在吾之後不盡見其尾夫子之盛徳如是哉及其施敎俯隨人才之小大髙下先傳示之以前言往行禮樂刑政與夫天文地理一物一事之光華昭著者使我因外以求內因用以求體因流以討源因末以尋本又恐我不能知萬殊之一本故要約我以天理之自然使知不能不如是之理必至一貫而後己聖人於我恩徳懃懇如是我勉勵努力追逐企及而恨其力之微才欲少止則味濃厚而不能捨故不惜我之心力竭盡無餘得我意少生而後進見其卓然峻絕而不可攀躋此顏子已至於大而求化之歟道無不存無適非道費而隠語大天下莫能載語小天下莫能破鳶飛戾天魚躍於淵言其上下察也顏子見道如此故發此嘆因言夫子善誘我先博我以文使我卽物窮理而致吾之知後約我以禮使我收功守約克去己私復全天理學道至此自得居安資深欲罷而自不已盡我之力仰而視之巍巍乎無有邊際峻極於天不可以階升無由得從此顏子百尺竿頭更進一步之勇也必至於大而化聖而不可知而後己

今之琴瑟古之鄭衞此樂音之與政通也由之瑟奚爲於丘之門此气志之形於物也故古之君子燕居養徳假物之善鳴者以宣道純粹和平之气今之君子隨俗進技以嫵媚哇淫之欲快耳而稱口噫其於樂以成徳也不亦逺乎

子張問士何如斯可謂之達矣【至】在家必達言行中節合理不違忤於物所向皆通無有滯礙是之謂達子張以虛譽聞通於逺近爲達聖人知其情故爲之問果以聞對子曰言忠信行篤敬𨿽蠻貊之邦行矣言不忠信行不篤敬𨿽州裏行乎哉

樊遲請學稼圃聖人以好禮義信答之富哉言乎上好禮使臣以禮禦眾以禮以貴下賤大得民心上和下睦人非禽犢安得不以敬愛報上上好義舉措合宜小大無過舉允愜眾望安得不悅服上好信上下貴賤誠實交孚信如天地四時下安得不以情實事上四海之民敬愛如父母悅服如神明孚信如天地將見如獸走壙如蟻慕羶如魚聚淵如鳥歸林有人此有土有土此有財倉廩府庫充實富藏天子尊居民上咸知禮義而王道大人之事備矣何必區區以百畆不易爲憂哉仕而優則學此句當在學而優則仕之後書曰學古入官政乃不迷又曰念終始典於學以此觀之學也者學爲仕也故孔子以子路有民人有社稷何必讀書然後爲學爲佞世人要好文章不過效學前人陳言工字琢句鋪敍排布首尾腹心成章而已要優於政事不過廣覽前人陳迹效顰而已韓子曰不得其心而逐其迹吾未見其能旭也眞知言哉朱文公亦謂後人學騷譬如無疾而呻吟正謂此也

湯之於伊尹學焉而後臣之故不勞而王古之王者之於大臣有師事之禮文王之於呂尙命曰太公亦此意也下至齊桓之於管仲漢明帝之於桓榮師禮有在二君之徳業方之殷周固不足言方之近世君人者求爲齊桓漢明之罪人不可得也中庸之九經曰敬大臣體羣臣也漢髙帝慢而侮人猶曰吾不如子房吾不如蕭何吾不如韓信推誠嘆服字子房而不名失蕭何如左右手拜韓信以壇轂使髙帝若知學又豈止此而已乎厥後賈誼以漢於功臣少恩禮正救明辧大以爲非宜以武帝之彊雄嚴威整冠汲黯豈非知君臣之禮之不可失也聖如陶虞以君爲元首臣爲股肱耳目孜孜求助如恐不及者理勢然也降及叔世君尊如天視臣如地君以郎主自處呼臣爲奴婢爲大臣者淟涊亡恥處己以臺僕犬馬而不羞也嗚呼朝廷風俗之本禮樂教化之原今也至於上驕怠而自聖下頑鈍而無恥欲求夫庶事康百工熈親若同躬義若父子不亦難乎甚可畏也余讀商書見髙宗之於傅說待之如砥礪舟楫霖雨麯蘗鹽梅譬如百工之於利器斯須而不可捨也親之如股肱耳目必仰以成身也敬之如師保惟恐其棄已而不言也傅說之於髙宗只若對揚告之以法天謹言愼行賞罰用人之明事事之備逺小人儉祭祀終之以遜志敏學道積於身徳修罔覺君益聖臣益恭至嗣成湯而不祧踵伊尹而配饗不亦宜乎而又載之於書列二典三謨湯誓湯誥之後流芳萬世永久無窮使後世君臣取法之不暇慕君之士百讀而不能已然則聖人定書之防豈其微哉

萬善在我知之非艱擴充爲艱能暫而不能久見近而不能逺舉小以遺大窮明以昧幽是皆不能擴充故也展引推托之謂擴盈滿塞實之謂充故孟子以人能充無穿窬之心而義不可勝用人能充無欲害人之心而仁不可勝用所以不能擴充者天理才明卽爲人欲間斷山徑茅塞之諭豈不昭然易曉哉九層之臺一簣之積也千里之路一步之積也合抱之木毫萌之積也然則大者小之積逺者近之積幽者明之反死者生之復惡者善之悖消長對待一而二二而一故君子貴乎積學積徳積行尙志尙友故孟子曰可欲之謂善有諸已之謂信充實之謂美充實而有光輝之謂大大而化之之謂聖聖而不可知之之謂神

孟子七篇皆於人之良心發見處開導引掖若火始然而發之使明若泉始達而決之使行欲人自不能己推擴充滿以至於爲堯舜深得孔子循循善誘之法若使學者苟能循序而進推救赤子入井惻隱之心事事如此而仁不可勝用矣如好色好貨好勇一出於義禮之正而不防於人欲血气之私存養夜气培植朝聴晝訪之功以集義之直養浩然之气必至於充塞天地而後己知舜跖之分只在義利之間而已知人性之本善不染乎人欲之惡知堯舜性之之眞五伯假之之僞眞則公僞則私知伯夷隘柳下惠不恭折衷於孔子之時知天爵之良貴居廣居立正位行大道晉楚趙孟失其富貴知正己以正人窮則獨行達則兼善凡孟子一話一言皆與論語詩書易春秋相合互相發明如是則安有學之不進者歟

朱震泥象數盡易之變見伏互體世應至於再至於三反覆展轉變易究竟有不能通不相符者至如乾卦六爻周公爻辭各各分明各說一爻之義朱震取象不合揉亂錯雜而取故混雜交互而說反與爻辭相背戾且如說恆大象旣以恆自震三變九三立而不易於爻辭初六復曰初本泰之六四成防九出六入有陰陽相求之象不知恆卦果自何卦而來觀震之解易因辭以求象卦辭大象辭爻辭旣不一故展轉取象而亦不一

易曰君子居其室出其言善則千里之外應之出其言不善則千里之外違之況其邇者乎以理觀之以一气通之奚啻千里哉放四海際六合窮天地而凖故機心發而鷗逺至誠可以貫金石不可誣也簫韶作而鳳儀春秋成而麟至豈不昭昭矣乎外物之來趨同气也外賔之來從主人之命也故曰和气致祥乖气致異以類而應也

天體周匝三百六十五度四分度之一天行健日匝過一度故三百六十日爲一歲以六日之零與日月防毎二十九日過半相會又餘六日計一十二日爲閏故三歲一閏五歲則再閏以五歲總而計之是一歲三百六十六日矣气機周流無斯須之或息亦無斯須之不變故無斯須之同以大率分之則爲春夏秋冬溫熱涼寒生長收藏更以大率言之則陰陽二气耳更以大總言之則一气之升降往來耳進退闔辟耳細分之則晝夜十二時百刻絪緼蒸化積而成歲故五日爲一候三候爲一气六气爲一時四時爲一歲故養生者於調气呼吸起居寤寐一動一靜不敢過偏焉呼多吸少言語叫笑過多則气耗散而衰損吸多呼少則气壅滯而不流行動靜視聴亦然至於醫書所說五運六气六味和平則生人淫邪則病物是又不可不知也

一陰一陽理之自然無少偏勝气之常也气之反常則爲淫邪勝復或以十年一紀甲子一周大數較之終亦均停竟不偏勝故曰其進鋭者其退速甚愛必大費深蔵必厚亡气數之不能不爾也凡民所見淺近旣不觀物又不明理見得而不見失欲速而不務久知進而不知退故曰欲速則不達見小利則大事不成貨悖而入者亦悖而出言悖而出者亦悖而入又曰原始反終故知死生之說

易中何故以陽爲君子陰爲小人幹陽物也乾道成男坤陰物也坤道成女此二气之良能晝爲陽夜爲陰春夏爲陽秋冬爲陰晝明而夜暗春夏發生長養秋冬斂縮峭刻春夏爲仁禮秋冬爲義刑小人女子稟受晦暗峭刻得陰气多不能不爾故二气分爲五行人稟二五之精故三命家以年月日時之支幹演五行之性情甲乙木多者仁丙丁火多者禮戊己土多者信庚辛金多者義壬癸水多者智亦易之義也

萬物一五行也五行一陰陽也陰陽一動靜也所謂靜者非謂气機止息而如死灰槁木也動者升也靜者降也動者發生也靜者收斂也春夏屬陽動也秋冬屬陰靜也正如人之呼爲春夏吸爲秋冬吸則陽在腹內呼則散之於外秋冬气收斂於地中春夏气發生於地表孔子語常而不語怪者以爲不足怪也怪者常之偏勝反悖之气也人能知常則萬怪變生於前而不爲皇惑皆知其有原也請於說卦通神明之徳類萬物之情而觀之旣曰生生而變化無窮何所不有而仁義禮智信五常也盡其常則義理無窮反其常則變怪亦無窮然一一皆有其原也

乾坤三爻純陰純陽二气不相雜外六子不過一陰二陽一陽二陰兩端而已天地奇偶之數五十五至於揲蓍則止用五十者何也蓋參天兩地而五十者天地之正數也衍而得之者餘數也尊其正數而不敢用故用其衍數也五十之中又尊一爲太極而不用故用四十九也

用九用六只是訓爲處剛處柔也處剛則戒其無首處柔則戒其永貞亦抑其太過而彊其不足也發此例於乾坤當於六十四卦爻中觀之然後見聖人用九六之道

謂太極生兩儀亦可謂太極分兩儀則亦可一生二二生四四生八一分爲二二分爲四四分爲八以天地觀之則生以卦畫觀之則分𨿽然言生不言分則不明言分不言生則不備一分爲二【一奇一偶】二分爲四【太陰太陽少陰少陽】旣分則爲四則毎爻上又生一奇一偶四分爲八亦然一分一加爲十六十六爲三十二三十二爲六十四只是一分一加耳此聖人畫卦得生成之自然故曰分陰分陽疊用柔剛故易六位而成章詩書語孟之命意措詞不一體而足千變萬化觀之者當以意逆志況易乎有直陳其事直言其理者易見言在此而意在彼或比或類或嘆詠或奇或常或幽深或平易或警悟或戒勑然則聖人作意於文辭歟曰非也譬如雷霆雨露江漢河海潤澤聲響小大之不同顧所遇之地所遇之時何如耳

論卦象而不系於義理之得失不關於實用之取捨者反對是也如朱震曰豫謙之反謙九三反而之四爲豫何系於義理用捨哉以二卦論之謙何系於豫豫何系於謙哉朱震所以必從謙說者只欲就九三則互體上坤中坎坤中有水師之象耳師動而往行師也三公位反之則四四侯位有建侯之象坤伏乾天地也坎伏離日月也取象如是則與彖辭相合聖人之於易固觀象而系辭然則必如是之牽合附會細碎曲折恐非聖人之本心也非義之正大也

大而堯舜之授受湯武之徵伐九年之水七年之旱細而一政一事之得失一艸一木之生死皆孰使之然哉造物也孰爲造物二气也易以道陰陽之小大無遺變化無窮可以知未來內則修身外則治天下大則贊化育得天地之心類萬物之情君子可不朝夕洗心死而後己耶

六十四卦卦辭毎戒以利貞何也孝弟忠信吉徳也仁義禮智恆性也當其理爲正不當其理則邪枉偏陂則反爲吉徳恆性之害況外物歟故聖人於毎卦之下必戒之以貞貞者無毫髮之偏倚四方望之以爲表極至子思則名之曰中故曰人之生也直罔之生也幸而免直其正也貞者端正無偏倚無過不及而又常永堅固久之而如是是以無所不亨無所不利也

先儒論卦變亦有太繁細而不切於實用求其所由來恐非聖人之本意亦無義理如雲某卦自某卦來某卦復自某卦來難爲確論一陰五陽一陽五陰二陰五陽二陽五陰何往何變而不可必曰某卦自某卦來求之義理則無定義較之實用則無所用本之聖人畫卦之始則繁碎而無統紀又不能加八而八之變而爲六十四之有原有委有綱有目整齊窮盡不亂不滯也此無他因以易變易之書偶有所見移東易西拆南補北遂以爲知易之變易曰變通莫大乎四時此聖人恐人妄以紛擾錯雜爲變故揭此語以垂示使人觀四時之變則六十四卦之變天於四時而又繼之以通變而不能通非知天地四時之變者也故又曰易窮則變不窮則不變此天地物理之常也所以謂窮者無他陽極而陰陰極而陽本乎一气之聚散生消而已故又言幹以易知坤以簡能何嘗細碎紛擾朝更暮攺好變之不常也

朱震以晉卦自臨來蹇之變又曰蹇六三之柔進而與君君同徳故曰順布麗乎大明柔進而上行朱震卦變反復展轉止欲附會柔進上行之一言若自觀卦中來六四升於五九五降於四亦通謂自臨蹇中來於晉卦義理亦無關系謂自觀卦中來無矛盾然則卦變之說果何用哉蹇變而爲臨也無義理臨反而成觀變愈多而義愈逺牽彊太甚卦變之說類如此然則晉彖所謂柔進而上行者何也天尊地卑乾髙坤下剛上柔下此正理也坤陰上交於乾爲離乾陽下交於坤爲坎又晉卦六五一爻當尊位故曰柔進而上行

諸儒見卦之變或云此卦自某卦來所說𨿽不同以愚觀之似皆不求其原譬如論水不討其源隨其分派旣多則曰此水自某所來此水又自某所來此水復自某所來殊不知萬派總出於一流一流出於一源以諸爻彖辭觀之六十四卦之變似皆出於乾坤二卦何以言之彖辭所論卦才卦徳不過乎剛柔如曰柔來而文剛分剛上而文柔又曰剛上而柔下剛中正又曰內陰而外陽內陽而外陰剛柔旣交則爲健動止陰說伏麗明八物之性情爲萬事之吉凶

六十四卦之名固出於聖人之口然理以象著象以理實數以理定理以數顯易本於象數以聖人觀之不待言語文字則天地萬物之消長人事之進退存亡昭布森列而無一不備此邵子所謂若論先天一字無止有六十四卦而已聖人憂後人之不知不能推廣而至於變化之無窮故系之以辭以爲易之注腳故曰後天方始見功夫

蕩蕩上帝下民之辟言天之廣大覆育乃下民之君也今人之爲惡不惟不爲天之弔卹反見疾惡見威怒於上帝故其命亦多邪僻而不正天命本可信今日似爲不可信何則人受天命以生凡事皆有初而無終狂悖不恆不可救藥此亦詩無所歸咎而歸之於天也下七章假文王嘆紂之詞以譏厲王二章言用人之道當使賢者在位能者在職曷嘗以彊梁暴虐急斂之人在位任事莫非天降此慆慢之人以之害民歟無乃汝爲君者以力助之歟三章嗟嘆殷紂曰汝執所見以爲善人者不知皆彊暴之人徒增多民之怨懟使下民流言以爲對冦攘之惡用於內使下民興起詛祝無所不至而無有窮極四章嗟紂嚴猛爲能舉怨爲徳紂不自明其明徳賢者退而窮處故曰與防謟靣諛之人居𨿽有左右前後侍禦僕從之人而如無人也五章譏湎酒作狂所從所用皆不合於義舉止旣愆不分晝夜而號呼歌舞白晝朋淫而無忌憚以晝爲夜矣六章言小人乘是肆志口口爭鳴如蜩如螗紛亂辧競如沸如羮矣大臣小臣日趨於敗正人相尙從而行之此風內熾於中國而延及鬼方七章言旣不用善人不遵先憲大命以之傾覆八章嘆其禍未及於四逺而宗國顚覆矣爲殷之監豈逺哉胡不以夏桀之事觀之

威儀抑抑敬愼也如書所謂克自抑畏嚴恭寅畏者也有諸內形諸外嚴於外所以養其中也徳誠於中威儀嚴愼見乎外未有心不重愼而威儀之可畏可象者也旣誠於中又謹於外交相涵養以爲驗故曰惟徳之隅靡哲不愚靡哲者不敢以明哲自居也不敢以明哲自居則窮理養性惟日不足故能不愚庶人之愚者其職分稟賦宜有此疾哲人而亦愚則反常矣肉食者鄙亦靡哲不愚之謂也蓋譏居髙明者皆愚也亦通

無競惟人競彊也不恃其力之彊大惟務於得人【得人者得人心得賢人眾多】故四方取以爲訓有覺徳行【覺徳行以先覺覺後覺之意】上之人徳行𨿽備於身又能以善及人養人使人皆覺悟遷善逺罪而不自知所謂以徳服人中心悅服故四國順之訏謨定命訏者嘆嗟論難也謨謀議也一訏一謨莫不中理定爲命令發號施令告於四方使人入耳銘心而不能忘𨿽隔歲年之逺猶若今辰之告言猶在耳銘豈忘心之謂也譬如書之誥訓誓命使萬世之下讀之聴之尙能竦動人心況當時之人乎唐徳宗奉天一詔至今猶能感人然則王言之發豈可不誠不愼哉敬愼威儀維民之則以身敎者自天子至於庶人皆以修身爲本也二者言而世爲天下法行而世爲天下則之意也此二章旣泛論在人上者不可不如是之修省三章乃言今日之失曰興迷亂於政興者相翼相助相尙相長之謂也政正也旣昏迷紊亂不能自正又迷亂先王之政典以至顚覆其徳而不修整荒湛於酒而縱恣沈湎汝軰惟耽樂是從不念承繼先業之重不能徧求先王之成憲其能執守其明法歟栽者培之傾者覆之人自防徳天亦不能加護而厭棄之故曰肆皇天弗尙使女如泉之流下而不反無乃淪防相與以危亡自今已往夙興夜寐當嚴肅靖恭於朝廷之上立萬民之表章以至於修車馬備器械預戒戎兵之興作逺慮於蠻夷之遐荒五章六章復以敬身謹言爲戒七章敬愼之功益密專以愼獨爲戒八章言行修而人法之九章言聴之非艱行之維艱十章戒警勿以癡騃自處當以老成自警十一章言天明可畏我之所以不樂者觀爾所爲夢夢然略不省悟是以我心憂慘𨿽前後誨爾諄諄而聴我則藐藐忽略不以我心爲教反以我爲相虐借曰年幼不知而今亦已耄矣十二章不勝嗟嘆而言曰告爾誨爾久矣汝若聴我用之謀議庶無大悔天運方入於艱危將防亡其國我之取諭夫豈逺哉昊天之明命亦無差忒汝若回僻其徳而不攺使民大急於汝夫民今而後得反之也

欽定四庫全書

紫山大全集卷二十五

元胡只遹撰語錄

聖人孰師乎曰天何以見之以言行而知之巍巍乎惟天爲大惟堯則之惟天之命於穆不已文王之徳之純亦不已北辰居而眾星拱之無爲而治者其舜也歟仲尼上律天時下襲水土子思之著中庸論至誠無息則與天地參孔子之系易大象之辭皆法天而行至於聖人之制禮作樂號令刑賞設官分職一云爲一政事大小隠顯無不順天以立法但庸人所見以爲出於聖人之私意豈知道之大原散而爲萬事無一不出於天哉天能生之成之而不能訓之教之此天之所以生聖人也故曰惟辟奉天又曰事父孝故事天明事母孝故事地察天地明察神明彰矣又曰致中和天地位焉萬物育焉

聖人如天地散而爲萬化小成小而大成大雷厲而風蜚云蒸而雨霈巨而江河之流淵海之瀦山嶽之峙細而虫鳥之飛走艸木之榮悴文秀無窮體貌殊異生生化化罔有窮盡然而天地萬古自若無一毫之損益常人之學聖人者千岐萬徑東西南北徧歷周覽然後至於京師而防其有極歸其有極

人之爲學初則沿流以討源因枝以求本中則並羣流而爲大流舎繁枝而合大枝終則得源得本挈領以穿衣提綱而張网一本萬殊有綂而不紊矣聖人則不必如是便得源本提挈乎萬殊萬變故變而不困見凡民之不能生者不能有始便有卒故博之以文俟其功夫旣到然後約之以禮故小學者大學之枝流余裔大學者本源綱綂以收小學之成功故孟子曰堯舜之道孝弟而已蓋由孝弟而後可以至堯舜欲爲堯舜而不從孝弟是猶適楚而北行所謂本源枝流者甚不難辯天命本源也二气五行是也人受天命而爲性率循天與之性而行是謂之道以其夫婦父子兄弟長幼朋友君臣人倫之分莫不各有自然之理當行之路所行之路𨿽殊性與命則一也隨其職分而盡夫五常之性也以殊觀之是謂枝流譬如大江豈有二源千流萬派各各不同不謂之江可乎一心身也而有五臓六腑眼耳鼻舌四肢百體皮膚毛髮不屬乎心身可乎愛一肢而惡一肢𨿽虎狼無是心也故曰無尺寸之膚不愛焉則無尺寸之膚不養也此心天下之心也此道天下之道也非我一已之獨得私也人惟有我故有彼此之間私一已而昧大公所以不仁不仁則無禮無義無信原其受病不知故也不學則不知故大學以格物爲八目之首聖人生知以身先之以開瞽聾以警昏昧故聖人爲萬世之師是謂之教

人之觀物不過源委榦枝一本萬殊萬殊一本同歸殊塗一致百慮由愽以求約自約以求愽一綱萬目萬目一綱同而異異而同如是而已所以不明者自有此身日日目覩而不致思耳但以一木觀之根幹者太極也一也甲坼枝分者兩儀也兩枝各生兩孫枝者四象也四孫枝又各生兩枝八卦也復加生三倍則六十四卦也兩兩而加至於百千萬億之無窮者萬象萬物萬事萬慮此非一本而生萬殊萬殊而綂於一本者與若能如是而觀不惟一木萬物皆然人之身心尢爲分明故曰天下一家也萬民一民也億萬心一心也人能盡已之性推而盡人物之性亦舉而措之也故曰不知足而爲屨我知其不爲蕢也是天下之足同一已之足也心胡不然故曰理一而分殊後世爲學者不能如是而觀物如是而處事兼愛則至於無父爲我則至於無君讀書爲學則愽而不知其要泛泛外求外馳而不知萬物備於我不知心爲太極心爲君主心爲萬理之源心爲萬室之城郭安宅四海𨿽廣兆民𨿽眾百千萬世前我後我𨿽逺𨿽遙不出我一心

天地卽聖人也聖人卽我我卽聖人故曰思曰睿睿作聖聖則天矣堯舜禹湯文武周公知天也凡民不知天不率性也從气稟之偏有我之私而不知其非者也至於象數一者十之始十者一之終十者一之積一者十之本始全體也十百千萬一之衍也一之用也萬象一象也故曰萬物一五行也五行一陰陽也陰陽一太極也才有太極萬象已具於其中散而爲萬物物各具一太極而綂萬殊也小大洪纎物莫不然何謂才有太極而萬理已具請以雞卵觀之其初一气耳气化爲水水凝而皮肉毛骨四肢百體咸備以生成觀之似有先後次第以理觀之豈非已具於一理二气交感之初歟

萬國一國也萬家萬身一家一身也億萬嵗一嵗也一嵗一日也故萬事一理旣分而爲萬不得不謂之萬殊其實一之分也一之積也

聖人之言簡非簡也理巳備矣後人不能通曉而擴充之耳凡讀聖經便當展轉推擴千回咀嚼義理盡無窮矣聖人觀天地便能知萬物故曰見其禮而知其政聞其樂而知其徳天地尙不能違而況於人乎觸一理而萬理具見值一事而萬變莫逃見其物理事情得必如是不學無識之人無理之言亦能搖惑伏羲之畫八卦非簡也文王周公孔子之衍易憂後人而爲之注解也孟子曰誦其詩讀其書不知其人可乎言心聲也有徳者必有言有言者不必有徳又曰論篤是與君子者乎色莊者乎又曰始吾於人也聽其言而信其行今吾於人也聽其言而觀其行孟子曰我知言詖辭知其所蔽淫辭知其所防邪辭知其所離遁辭知其所窮易曰吉人之辭寡躁人之辭多誣善之人其辭遊失其守者其辭屈孔孟前後因言觀人所合如此所不同者又如此學者亦有說乎孔子之論心徳本也言辭末也舉輕重而言也要之影隨形響形聲不可誣也陽虎曰爲仁不富矣爲富不仁矣亦偶中而巳平生善言止此二語若每言皆如是則非陽虎矣故曰不以人廢言有言者不必有徳宰我長於言語間有血气所勝不能副其言故孔子深警之曰於予與攺是若以一二善言取人則非也若觀著書立言如荀揚之徒則其心不能掩矣旣不能與前同時不因言以求其心如之何則可

欲見聖人賢人各各气稟當於論語聖賢問答一一體認各各自見聖人化人如天地鉅細生成照人如日月妍醜呈露知人如鬼神蓍龜吉凶禍福無有不應凡門人來問先見徹本人气稟短長就所問之事所受之病引導開發感悟而鍼藥之故病去而平復試於問仁問孝問崇徳問徙義問爲邦問政問患盜問使民敬忠以勸問禮樂問前知問鬼神問生死問爲學一切無窮小大不一之問外人視之若泛應若該博不一以聖人化物之功觀之切應而切當不一而一非若後人記問口耳以爲師本艸內檢藥方冊內求方而治病比也惟聖人能兼所養養性情養口體本末兼備不以小害大不以大忽防喜怒哀樂發而中節以養情性非禮不視聽言動以養徳節飲食省嗜欲愼起居出處以養口體讀書學道以養才能此身之中無一物不得其養不動聲色觀感而化內以穀子孫外以及天下後世然則踐形之任豈容易哉聖人所以戰戰兢兢日愼一日任重而道逺良以此也人惟不自省察故不知不是仰不知愧俯不知怍縱情極欲喪徳殺身死而不悟哀哉曽子所以一日三省豈虛言哉至於庸人當一時而三省一出言一云爲而三省庶幾可以成人能自知非尙不能攺況自是而不知其非者耶

出則事公卿入則事父兄喪事則不敢不勉不爲酒困徳之不修學之不講聞義不能徙不善不能攺是吾憂也我非生而知之者好古敏以求之者也十室之邑必有忠信如丘者焉不如丘之好學也若聖與仁則吾豈敢抑爲之不厭誨人不倦發憤忘食樂以忘憂吾嘗終日不食終夜不寢以思無益不如學也吾十有五而志於學三十而立四十而不惑五十而知天命六十而耳順七十而從心所欲不逾矩吾少也賤故多能鄙事凡聖人之一語黙一起居一飲食衣服或燕居居鄕黨在朝廷宗廟遇人接物無非率性循理與天同徳者語孟六經中稱聖人者皆當一一附此條下今未詳備略舉此數端以備遺忘

窮理則盡性盡性則知命易也者知命之書也命不止於死生壽夭貴賤貧富吉凶得失在天則爲命人受之則爲性事物得之則爲理人之修身處事而得其宜則爲義知義理之精防不失其宜則謂之知命然則舎義理得失而言命非知命者也今之問卜者是也

莫非命也惟聖人爲能順受故取其天之與我者而不取其天之不與我者五福萬善天豈靳靳哉气數之偶合而定或厚薄或偏全物旣得之天亦不能移之人惡得而好惡取舎於其間哉以孔子之聖𨿽執鞭之賤知不可求而有從吾所好之欲苟少自負曰以吾之徳之才中天下而立定四海之民吾亦能之吾當之若是則非聖人矣然而皇皇四方者求道之行非求富貴也道之行與廢有數存焉聖人亦巳知之但不可以知其不能行而坐視焚溺漠然而忘情也𨿽然聖人豈嘗孜孜矻矻而固必哉聖人之所急者取天之所與修徳垂訓開羣賢治後世澤不施於一時而道濟於無窮此聖人之知命也故君子不可以不知命則天之與我不與我者先自防昧不知取舎失其固有而彊求其必不可得立徳立功立言三者俱不克就生無所立死無所聞悲夫

富貴者人之所大欲也明乎富貴之爲物與夫得失之理則安泰而不惑使爲惡而得富貴惡不可爲也使爲善而不得富貴吾之不得是爲善之不至也善固我之所當爲豈爲富貴而爲之貧賤而不爲哉使富與貴俱不出於爲善爲惡然則亦偶然儻來而系乎命爾系乎命則才智作爲無與焉人以材智勝天而不安於命是亦妄人而已矣或曰父母老家貧則如之何曰與其不義富貴貽父母之憂曷若啜蔬飲水而盡其歡

人之貴賤貧富賢愚壽夭所系者不一貴賤則系乎地位亦系乎時運繼世而有天下天之所廢必若桀紂故仲尼伊尹周公不有天下此地位之所系秦以無道失天下漢興髙祖以匹夫諸臣亦皆屠沽給裘蹶張之流此時運之所系賢愚則系乎气稟之淸濁壽夭則系乎气稟之厚薄此二者以常理言之若遇變則又在遇之重者

爲學莫先乎窮理理明義精則智及之仁守之性情中正和平發而爲言語則成章措之於事業則中節而事治無所處不當窮理者明辧其是非成敗邪正之所以然事事物物莫不各有自然之理人自不察耳選擇前人文字亦窮理之一也呂東萊文鑑甚不滿朱文公意去取不當故也且如梅聖兪河豚詩歐陽公始爲稱賞曰只爲頭四句河豚在吾目中朱文公以謂此詩乃似上人門戶罵人祖罵人父不見好處蓋謂少溫柔中和之气只見一片怒罵之气耳東坡豆粥詩元遺山斷以爲非坡語乃律賦歌括耳亦選入文鑑宋朝一代文章只爲頭一篇五鳯樓賦巳不足道朱文公亦曰當時爲別防不得且教壓捲本欲光國適足以辱國至於文選之首兩都文粹之首含元殿亦何足以取法踵佻襲陋在鉅儒猶不免況餘人乎漢唐之追紹三代君徳相業聲明文物豈在城郭宮室遊獵富庶而巳耶孔子之稱唐虞後賢之稱三王奚在遊辭誇詫若是之淫靡耶易曰知幾其神乎幾者動之防吉凶之先見者也余謂幾也者始也一事必有始始必有善有惡善則福伏之惡則禍伏之禍福之應或頃刻日月或數嵗或一世數世𨿽遲速之不同而事幾巳伏於其始矣故曰始其幾也蓋安者危之機治者亂之機在人之注措何如耳若夫天變气運之數請置而勿論且以人事明之秦自孝公用商鞅急功利繼以雄暴殺戮一天下而又守之以不仁殊不知天道好還物壯則老所謂人心壞風俗敝羣聚相應屠割分裂滅宗絕祀之幾已伏於其身特發於三十六年之後耳漢有天下廣封宗子賜地千邑濶略古制殊不知末大必振尾大不掉七國謀叛之防巳伏於其中矣故聖人之悉理明度世審立一政行一事利有所不謀功有所不計不敢苟且恐形迹一立如粟種之在地幾應時而發矣故見履霜則有堅冰之戒觀垢卦之初爻則曰羸豕孚蹢躅系於金柅知其幾之不可萌也善夫先儒之言曰明主處廟堂之上獨觀萬化之原銷患於未萌也虞書聖賢之相戒曰一日二日萬幾可不愼哉可不戒哉聖人精宻物理气機之學老師宿儒尙不能知況於他人乎爲人臣者務一時之俊快雷厲風飛殊不知禍福之幾展轉激發有不可禦者矣爲人君爲人臣不可以不學正爲此也然則古人格物致知彰往察來視於無形聽於無聲之學豈虛言哉學不出於窮理窮理莫難於見幾見幾莫難於勇決讀書而不窮理窮理而不見幾見幾而不勇決直情徑行犯機觸禍學能增智反以愚人學何罪焉不善學耳世之讀易者以前知爲先務易固前知之書也顧學之者何如也京房學易則知人而不能知已謂之知易可乎易曰履霜堅冰至羸豕孚蹢躅系於金柅至於八月有凶先甲三日後甲三日先庚三日後庚三日其亡其亡系於苞桑負且乘致寇至三百八十四爻無非前知聖人何能若是耶窮理見幾而巳窮理有道乎曰有睫在眼前人自不察耳萬物萬理一言以蔽之陰陽消長而巳一消一長吉凶已著君子見防知著振衣不俟終日審於去就惟二疏爲能之論至於斯二疏知易京房不知易然則殺身成仁徒虛語歟不然任比干之責無可去之理不敢計其功全吾心而不愧殺身可也比干豈不知幾哉義理之不可免也二疏比干易地則皆然看書者格物致知之要道也中間萬理無窮最當先格者在乎識人學也者效古人之所爲耳不識古人好處則不知已之所短不見已之不是識人最爲難事莫親於父子夫婦兄弟師友君臣試爲之問曰汝父如何人汝子如何人爲父者不知其子爲子者不識其父以至於夫婦昆仲君臣師友皆然日相親炙尙不能識千載而下气稟凡庸聞見習俗衰薄淺陋一身不能自曉自律格物之學廢切問近思略不用功而曰我識伏羲神農黃帝堯舜禹湯臯防稷契文武成康伊傅周召孔孟不亦難哉明敏者不過誦其遺言觀其行事務筆舌而資談鋒耳然則何以能識曰莫若求已之所短知已之所短則知古人之所長堯舜禹湯文武周公能如是我不能如是從人之是舎已之非凡我所好所樂比方古人與我同乎曰不同我之所能所不能者比方古人與我同乎曰不同不同則我之好樂者不言而知其非我之不能者不言而知其是且如讀堯舜二典堯能欽明文思安安允恭克讓光被四表格於上下克明俊徳於變時雍舜能濬哲文明溫恭允塞徳升聞諸艱底績孔子溫良恭儉讓綏斯來動斯和我皆不能豈不自知勉勉焉努力而學之日就月將譬如行路期於必到所指之地有進而無退死而不巳持此志也以往所謂勉彊而行之𨿽未能遽至則日亦近矣

致知必當格物格物莫若讀書讀書莫若近思何謂近思近莫近於吾身天地聖人萬物之所有者吾身皆有之故曰萬物皆備於我矣千萬人之心身一人之心身也千萬家之人倫家道一人之人倫家道也物之心性不異於人人之心性不異於物故曰盡其心者知其性也知其性則知天矣又曰能盡已之性則能盡人之性能盡人之性則能盡物之性能盡物之性則可以與天地參矣故曰了得一萬事畢一者我也自近以及逺自內以及外自下以及髙自本以及末理之必然者也故曰君子多乎哉不多也此聖人戒人騖外以忘內舎已以求人蓋不知身外無道性外無物世之人讀書萬卷辯若懸河自謂無不知無不明解經談道說古論今無不通曉一一效其言行鑑裁中節者十不二三所中者皆偶然耳以此觀之謂之博學則可謂之自得則未也聖人見象以明理所謂目擊道存也蓋有象則有是理必然之道也象與理一也非二也象顯於外者也理蔵於內者也孔子曰若由也不得其死然孟子曰死矣盆成括蓋有是理而後有是象一以行行以一小有才是气是志蘊於胸中發見於四體見於四體者象也蘊於胸中者理也故曰中和積中而英華發外未有有諸內而不形諸外者也此聖人觀象以明理見吉凶禍福於未來豈若妄猜奇耦流於術數之學也哉故曰至誠之道可以前知亦皆窮理盡性積學之所致也

天地之變易【消息盈虛盛衰消長皆在其中】亦甚明顯以示人人自不察耳日月出沒南北流轉雨露霜雪之生殺艸木鳥獸之榮枯孕育四時之元亨利貞飛走動植之性情彊弱善惡四夷中國人民之嗜好不同五方風土之異宜六气之不及太過聖賢愚不肖之不齊君子小人之相反是孰使之然哉此二气之良能鬼神之功用學者格物能自近而及逺積小以至大取此以諭彼積日累月則理無不明義無不精矣自吾一身一家而推之天下此自近而及逺也自一晝一夜積而爲嵗𨿽前吾太古後吾無窮亦可得而知此自小而至大也人惟不知切問近思之功好髙慕逺鑿虛駕空學博而無成終身由之而不知道

致知力行非是二事知所當行行所已知如鳥之兩翼不可偏廢格物而致吾之知便合力行譬如讀書將古人爲子爲臣爲弟爲友之理之義見之明知之盡卽隨所職便要孝悌忠信孝之節目深愛愉色婉容承意先志幾諫諭父母於道嚴威儼恪不敢見於容辭冬溫夏凊昏定晨省侍膳問安養則致樂病則致憂喪則致哀祭則致嚴以至於持身立徳將爲善思貽父母令名必果將爲不善思貽父母惡名必不果一出言一舉足不敢忘父母父母全而生之子全而歸之凡虞舜曽參聖賢爲子之道一一企及不至則怨艾懲創直至無欠餘終身而慕斯可矣爲臣爲弟爲友亦當如是庶幾謂之爲學

爲學要識體用體用分明則內外不差工夫有序而日進五性萬善天理人倫萬類庶事大小洪纎皆有體用仁者體也事親敬兄事長事君仁民愛物用也戒愼乎其所不睹恐懼乎其所不聞愼獨而省察者求仁之工夫也致中和致者工夫也天地位萬物育工夫到而得其效也

在物爲理處物爲義此義理之學也天賦爲命人受爲性此性命之學也下學人事上達天理此天人之學也正其義不謀其利明其道不計其功此經濟之學也觀乎天文以察時變觀乎人文以化成天下此禮樂文章之學也

古人爲學辧事知所先後本末自內及外自近及逺自小及大自易及難如起墻如行路如登髙先根基卑近然後能及髙逺故始於學問窮究理物古今聖賢已成之迹愚不肖致敗之由一切事物之變得之於心推盡此心之智然後守之以正行之以經權身修家齊無惑無而後移之扵鄕黨推之扵國扵天下無所處而不精當皆自實學中來今之人自身不能曉不能治付之以宰相天下之任而不知畏懼愧恥泰然自得曰是不難以我之才而當是任優遊有餘矣受任之後施爲注措舉皆無法以道聽之一二聞知恣無忌憚之淺見私意舉网而不綱挈裘而不領萬幾之事百司庶府小大短長之人材爲宰相者智不能周於四方之表學不能究於四者之變才不能權衡四者之成敗重輕量不能包含四者之外徳不能爲之師範气不能吞四者之頤指气使就使國家諫行言聽一委於汝汝自忖度智學才量徳气有無寧不自知奚待他人之汗顏寒心哉以今觀之不惟爲宰相者如是百執事之人舉皆若是曰然則事何爲而舉民何爲而寧哉譬若二人同生同盡百年一人夙興夜寐飲食起居衣服一一中節可爲世法一人顚倒紛擾旁觀者以爲不能一朝居而自恃以爲可終身之安旁人以爲有折足覆餗之敗而自以爲可負萬鈞之重癡愚狂妄固不足責然而命相者胡不詳觀而宻察小試而歷驗見何光明而委以如是之重任殊不知天下四海之廣億兆黎民之眾一日二日頭蓬面垢敗絮破屋謂之同生孰曰不然一生美惡固有間矣

後人之學先其所後而後其所先全與古人相反亦時世之使然耳曷爲先後之蓋古人以明理養性養气積徳力行爲先言語政事技能才術爲後今之人反是曷爲時世使然古之人修其天爵而人爵從之漢唐以來取士之法蒙富貴而被恩寵者果與三代同乎旣無豪傑之才鮮有不爲風俗所移者

省察操存體認履踐天理人欲天性人心天理人倫吾道源流異端邪術王道霸術凡物有體有用有本末有先後有始終有內外有厚薄有情僞公私有爲無爲有首尾綱領節目爲學工夫功效气質之性人心道心健順五常萬善理一分殊窮究推致擴充成已成物命性道教中庸中和復成大本達道全體大用質文費隠淺深小大巳上萬善𨿽出於語孟六經直至宋儒掇拾出說得分明

聖人之言近而逺小而大簡而富但患學者不能涵泳玩味擴而充之用未能盡若只解字說過有何意味故爲學在體認不在念

聖人先得我心之所同然大學中庸語孟詩書易春秋三禮皆吾固有才讀了一句便認是吾家故物再不迷失如是不枉讀書

每事無不對待互相勝負必不兩立內重則外輕天理勝則人欲消正勝則邪去剛多則柔少心君元良則七賊屏息人之爲學先將語孟六經中稱舉聖賢之良心善性卓行俊徳嘉言字字計較且如堯之欽明文思安安允恭克讓光被四表格於上下自克明俊徳而至黎民時雍以至舜禹成湯文武周公孔子之徳性言行我當一一自省聖人先得我心之所同然聖人能如是我不能如是何哉志不彊邪智不明邪才不茂邪功不至邪气血之私蔽於前邪所稟凡下不能進邪凡聖人之一善吾必有一惡害之不然則均是也我去聖人地位若是相懸天壤歟聖人生知安行不勉而中不思而得我當困知彊行百勉千思必中而後巳日用之間一語黙一起居律身接物如聖人在上提耳諄諄受教而力行毫髮不貸自怨自艾如是而積日累久習慣勇往自有所得矣

天地萬物無不對待人爲物欲蔽誘自不察耳是以知成而不知敗知進而不知退知存而不知亡知得而不知喪知福而不知禍知吉而不知凶知有我而不知有人知盛而不知衰以至處巳察人觀物皆得其一而遺其二不明對待之理故也聖人作易見天地萬物屈信消長之機成敗吉凶之由理明義精斷之以辭逆知未來不差毫末後之不明理者以爲神聖術數之妙不可端倪是以不務明理専力於數附防牽合愈不能合殊不知聖人之學卽物以觀理明理以得數攷旣往以推來故云𨿽百世可知也蓋聖人能見防而知著見始而知終見源而知委故曰原始要終故知死生之說知人則知鬼矣以有推無以形推影以性情推行事以平日推朝廷好施者必奪易喜者多悲輕諾者寡信面譽者背非進銳者退速多蔵者厚亡好勝者必遇敵彊梁者必不得死理必然也聖人學之愽觀物審舉近以明逺舉輕以知重得體以知用見順以知逆一而二二而一一對之則二二返之則一如是而巳耳後之學者學不博理不明已之性情不自知其剛柔已之語言不自知其煩簡已之出處不自知其重輕已之气血精神不自知其彊弱已之問學才藻不自知其賢愚多寡醉生夢死終身爲血气所使有餘不知克不足不知補平居則昏昏臨事則惶惑錯繆恃其剽竊記問之學曰我知人我知天我能立天下之大本經綸天下之大經可哀也哉

古人爲學窮理力行今人爲學不過記誦辭章蹈襲陳言貪多務博不知治擇至於語孟六經猶有精防深逺必當致思亦有平易明白不必致思者一章之精防在乎一句一句之精防在乎一字故讀書貴乎得其要所謂切要人最難識故曰吾道一以貫之又曰君子多乎哉不多也

古人之爲學本末不遺精麤舉足自灑掃應對居家庭爲子弟處鄕黨接朋友涵養培植立而知權一旦出仕視天下如指掌遇萬變如尋常何爲其然也學之久習之素見之明信之篤子思所謂言前定事前定者也且所學務本而切用一言一事無非實理一論難一云爲無非至道細而六藝大而天性人心物理世變無不洞究至於辭章不習而能非若叔世専於滅裂不成言話之虛文

孔子曰切問而近思又曰舜好問而好察邇言孟子曰道在邇而求諸逺事在易而求諸難今之爲學者好髙慕逺竟無所得竟無所用君子之道譬如登髙必自卑譬如行逺必自邇君子之言也不下帶而道存焉每事不本諸身心不從目前腳底體認思慮一步步行將去便欲入室便欲得一貫之妙寧有是理哉旣不能下學人事安能上達天理不知形而下者之器安知形而上者之道且如世人目瞽者爲陰陽人遂以陰陽爲賤藝爲小數爲淺近不足學但見黃冠師曰道士道人遂爲虛言不足致力是蓋因人以廢事並其深邃無窮之大道妙理亦不知問吾所謂陰陽人者古有四人而巳伏羲文王周公孔子也知一陰一陽之故盡一陰一陽之變窮一陰一陽之用近世周濓溪邵堯夫能得斯防吾所謂道人者卽韓文公原道篇中相傳之諸人也漢唐宋諸儒得斯道者不爲不多不可輕易定議至於秀才二字今之所謂秀才者何足道哉求其得二字之原當充滿之

伐柯伐柯其則不逺執柯以伐柯睨而視之猶以爲逺此不智之甚也是以後之學者舎近以求逺愈逺則愈差也故孟子曰君子之言也不下帶而道存焉君子之道篤恭而天下平不下帶者不離乎心身也篤恭而天下平亦不出乎正心修身也此身者何也讀書爲學者代之也代之也者修治而成其柯也故聖人之教人以其固有之徳舉以覺悟還治其人人能攺其不善而復其善止於是而巳矣故曰以人治人攺而止故曰克已復禮爲仁故曰率性之謂道今之爲學者學自學而身心自身心學人語言了不干己事接物臨事殊不得用不知爲已故也至如古人之遊藝藝卽道也藝進則道進道進則成已莊子固謂寓言然斵輪解牛承蜩斵堊實明至理杜子美作詩詠物實比興也學不幹已則禮樂刑政典章制度皆爲外物皆爲玩物喪志切已則吾之所固有不可不知不可不得也人之爲學能盡已之性人之性物之性則至於參天地而贊化育殆非難事其視語言文字則肆口而得矣

人固靈於萬物然而甚不智莫人若也人之讀書爲士本乎聰明成身辦事希聖賢參天地也士有勞苦終身終不能入賢者之門墻學愈博而心愈晦才愈廣而用愈拙者何也不務本以逐末不務內以求外升髙而不自下陟遐而不自邇其源之差蓋出於此今之爲士者舎窮理養性存心修身而専力於造作言語馳騁才智不知語言才智從何而來水之爲物源深則流長木之爲物本彊則末茂人之爲物徳盛則語言才智不求工而自工未有物理未明而智識增長心身不知所主而言語威儀動作施爲而能中節是蓋懵然不知中和積中而英華發外之理也爲父兄爲師傅爲君主者亦自不知而専以務外逐末爲訓教今日入學明日教之寫字對句吟詩課賦以古人涵養徳性窮理致知爲僞學以多識前言往行供口給華筆端揮毫落紙百千萬言了無一字自得之趣皆掇拾涕唾剽竊裳衣狡獪者移東墻作西壁攺南房作北室以愚詐愚欺已欺人此非至愚之甚也歟就能華世取寵果何益哉生爲譎詐不寔之人死爲昏愚不靈明之鬼立言而無一言之垂後立事而無一事之可法艸木同生腐可哀也哉

今之學者通古今與古人異古人之通古今窮理盡性適用也今人之通古今廣記聞資文辭也讀堯舜二典背誦則能之效其作辭則能之使其事實則能之或問之曰堯舜之徳性躬行何如事父母禦妻子和兄弟睦九族齊家之要何如爲臣爲君力學取友之道何如則茫然自失曰吾不知之以至誦六經讀兩漢而下十七代之史與讀二典之法不異此今之所謂通古今者也古之學也約而愽今之學也繁而蔽何爲其然也自源而流則約而能愽從流而不求其源則繁而蔽何謂窮理盡性適用也

人能時時自省則學無不進所謂自省者出言有章口無擇言我能如是歟曰不能不能則擇其蕪穢潤飾其不成章者一話一言謀於心度於義詳於理而後出威儀棣棣不可選也我能如是歟曰未能也未能則敬愼威儀無不中節而後巳所求乎子以事父弟以事兄夫以禦妻在下位而事官長臣以事君朋友以先施我皆能歟曰不能不能則學之行之孔子曰徳之不修學之不講聞義不能徙不善不能攺是吾憂也四者我能乎哉曰不能聖人尙以是爲憂我何不憂孟子曰舜爲法於天下可傳於後世我猶未免爲鄕人是則可憂也憂之如何如舜而巳矣又曰乃所願則學孔子也孟子之志如此不至如舜如孔子則死而不已我能如是歟曰不能則自暴自棄而不爲歟抑亦旣竭而不已耶將自畫而不進耶學記曰學然後知不足汝於性情義理事業文藝果能足歟曰不足不足則求其足而後已所謂任重道逺者聖人豈欺我哉汝上不思古人臨下爲髙自以爲是昻然自足不恥不怍竊祿尸位旣不能成已又安能以澤天下名不揚於一時又安能流芳百世聖人六十而耳順汝今每事面墻往者不可追來者當自勉𨿽駑鈍不才猶愈於不自知者

爲人而不自省察𨿽有嚴父兄嚴師友不過革面而巳四者俱無則莫知忌憚自以爲是終身莫知其非故曰人不幸不聞過大不幸無恥理性而不自體認則不足者不加勉過之者不知抑𨿽日夜苦學略不切已學自學我自我然則何益矣

學不至於自得性理上無功𨿽天資髙明問學該博或修辭或處事縱能偶中皆非已有掇拾記問學步效顰細碎支離終無資借文章如揚雄相如功業如五霸浮華虛僞一讀而無餘味屢盟而人愈疑始欲欺人終以自欺然則何益矣

志欲大者無見小利無狃小成識欲明者事至物來原始究終無瑕處求瑕不疑處有疑目前則若是久逺亦若是設或遇某事亦若是如此念慮則識自明逺故曰愈細宻愈髙明愈誠確愈廣大格物旣多經事旣廣成敗旣熟則耳順從心亦庶幾可到然未有不自眞積力久而能聲入心通不勉而中者也

春秋教以禮樂冬夏教以詩書此成周造士之法禮樂巳廢不可防繹詩書猶在當沈潛焉詠歌國風雅頌便當見一國天下之治亂國君大臣之賢不肖禮樂政刑之修墜得失人情之向背愛惡讀二典三謨便當見堯舜禹之所以爲聖君臯防稷契之所以爲賢臣商書周書亦然至於觀史亦不出此法孟子曰誦其詩讀其書不知其人可乎世之讀經者不過記誦辭章拈舉事實而巳於學道何與焉

讀書學道於自己心身無悟無得聖言自聖言而我自我𨿽博記句解百千家略不幹巳澹乎無味視若外物虛費精神气血精神少衰亦都忘卻不忘卻亦止是記誦詞章施之心性無所樂臨事全不得用

顏子於孔子之言無所不悅聞一知十如諺語所謂道頭知尾故能服膺力行欲罷不能仰觀孔子言理上徹天表深入地底無物可隔可礙不惟得之於目前而又見徹於終天之後惟其見得如此洞徹分明故孔子以好學庶幾稱之

言以足志文以足言孔子曰辭達而巳矣孟子曰言近而防逺者善言也韓文公亦曰丰而不餘一言約而不失一辭後人措辭不惟辭多理寡貪文以昧其言誇言以隠其志不肖自中年後頗防讀前人詩文蓋因文以求言因言以求志舎浮華而窮本實遵依孟子讀詩法以意逆志後賢亦云當味言外意言盡而意無窮者也看前賢字畫亦然因防畫以見髙情逺韻防讀孟子者當開悟人心處致思擴而充之皆可以爲堯舜不忍孺子之入井不忍穿窬不受爾汝此心不待思慮勉彊人皆有之旣於穿窬之不忍以類而推凡取非其有者皆穿窬也但輕重小大之間耳

見防而知著者聖人以降莫如列國之良大夫於言語威儀觀見人之禍福成敗無一不驗學博而理明故也學博則更事多理明則論事審威儀言語心神之發見於外也心一身之君主身家國萬方之君主無主乃亂理之必然敬愼者此心之君主心無主則萬事廢何以長

今之爲學者藝也志不在乎道也何謂道理也義也路也本原也道與藝異乎曰非異也一也一則何謂藝進而道不進也不探其原不究其理也禮樂射禦書數此聖門之六藝也至於洪範之九疇中庸治天下國家之九經周官之法度以形迹觀之亦藝也世之學者豈不能之所能者聖人之糟粕所不能者聖人之精防故學禮者威儀進退升降揖讓而巳矣學樂者聲容節奏蹈舞鏗鏘而巳矣學射者中的而巳矣學禦者詭遇而巳矣學書者防畫整齊姸麗而巳矣問之以理則不能也且如聖人有文事者必有武備又曰我戰則勝祭則受福聖人非不學兵也所謂武備戰勝亦必有道矣今之學者直以孫吳坐作進退擊刺而爲知兵是以爭地則殺人盈野爭城則殺人盈城𨿽如孫吳不戰而屈人之兵上兵伐謀之說亦以爲迂濶而不學而於聖人制兵之理無惑乎天壤之逺也學愈博藝愈進去道愈逺徳器勲業麤不成立皆不中道而不克終也

讀前人之言辭玩前人之字畫便當見各人之心性才藻剛柔邪正廣狹髙下彼能如是我不能如是取其可學舎其不可學以前人之髙逺鎔化我之卑凡以前人之工巧方圓我之拙魯以前人之文思潤飾我之鄙俚以前人之通明開豁我之固陋開卷受益如饑渇之得甘防如塵垢之遇浣濯未開卷而不能一開卷而便能鈍刀而得淬勵昏鏡而獲磨拭此謂之學古不然則費目力勞心思與不學者無以異

學不知爲已則無眞儒無善治𨿽學過人不過技藝功利而巳耳

學之差也久矣自孔子時已曰古之學者爲已今之學者爲人又曰女爲君子儒無爲小人儒孟子亦曰古之人修其天爵而人爵從之今之人修其天爵以要人爵旣得人爵而棄其天爵終亦必亡而巳矣以是觀之是未得公卿大夫之位則爲仁義忠信樂善不倦之人一旦得富貴則反廢棄前日之所學反爲不仁不義不忠不信不樂善之人有天下國家者以正道取人及其臨事決政詖淫偏頗反側無所不至而莫之問也千載而下推究當日失徳之原是蓋王教消亡五霸譎詐欺僞假仁借義以爲名而實欲以濟其私耳上行下效不以爲怪六國以詭詐權謀傾奪攘竊取士暴秦則尢甚焉漢以文字語言進退人才實徳實行略之不問自玆以降而至於今國家所取語言文章較之董仲舒賈誼公孫賈山匡衡司馬遷班固又奚啻糞穢瓦礫與黃金白璧之可比哉使若是之才而臨民治事謀議防決大政無惑乎天下之不治綱紀之紊亂下民之不被膏澤君子小人雜揉不分是非邪正淆混不明也然則三代之學可復乎不可復乎曰是不難患在君父師行與不行耳使爲子爲弟者居家入學未冠以前日習乎灑掃應對進退升降揖讓事父兄事師長如弟子職內則曲禮諸篇凡子弟之當爲當行者責之以篤行與夫禮樂射禦書數之六藝日課月試其勤怠精麤而進退之旣冠之後責以成人之禮凡窮理論事講明道義修已治人之方禦妻子齊家政之實迹一一務盡其道使天下後進成徳性於父兄師友成材藝於庠序學校如孔子稱門人徳行言語政事文學備具習熟於身心宗族鄕黨有美譽而無惡聲曰秀曰選曰進曰造皆中程式然後論定而官任官而爵位定而祿如是則玉石分僥幸冒爲不才不學之人自無所容於內外旣仕之後明列功過黜陟幽明十年之內才不逮古政治不逮古天下治安不及古人民風俗不及古吾不信也

欽定四庫全書

紫山大全集卷二十六

元胡只遹撰語錄

不勉而中不思而得従容中道聖人也必勉而中必思而得力行以中道大賢也勉而或中或不中思而或得或不得勉彊以求道中人也不知所以勉所以思如盲人夜行坑塹溪谷荊棘豺虎足蹈身死而不悟者下愚也天之造物聖人不易生大賢不易得中人十三四下愚十七八人生幸免下愚然則體認省察執守涵養踐履擴充之功可不務乎故當彊勉自彊人一已百人十已千不如是則亦卒歸於下愚矣

有是理而後有是气有是物有是言故曰形而上者謂之道形而下者謂之器又曰忘言以觀道妙聖人天地合徳目擊道存庸人覩象而不知其理故聖人立言以明理百端開悟曉諭終不知此心卽太極萬物皆備於我天性人心之善天理人欲之分以記誦爲才能以學人語言爲事業心鏡不磨日加塵垢著書滿屋無一言適用亦非徳言如此看書終身目昏頭白精神識見日耗日昩有何所樂有何所得而欲參天地贊化育致君澤民命世垂後不亦逺乎推原受病蓋以學爲學而我自我入耳出口而已終身說仁孝而不仁不孝終身說忠義而不忠不義心身旣不仁孝忠義口之所言者皆他人之辭非心聲也謂之無學可也故孔子曰予欲無言又曰黙而識之

𨿽有嘉肴不食不知其味也𨿽有至道不學不知其防也故孟子亦曰君子深造之以道欲其自得之也學不至於自得不能爲有爲無也人生當爲之事不爲則已旣爲則必用其極必思其周必至於達可也致廣大盡精微可也余嘗觀養生之士凡可養生者無不爲也內而心志血气外而起居衣服細而一言語一咳唾無妄費大而順四時法陰陽和術數毫髮頃刻未嘗置念庶幾焉少疾延年順受其正而已矣一思慮之害生不爲也一語言之害生不爲也一起居之害生不爲也凡有毫髮之害生者避之如冦賊水火畏之如鬼神雷霆疾之如仇讎怨懟朝夕思忖錙計銖較精爽之昏明必先知之血气之彊弱必先知之功夫之勤惰必先知之養生未至者則加勉害生當除者則速去必臻其極而後已昩於養生者則反是縦情極欲晝與物接夢逐欲馳自幼至老小大事業無一物之不害生者飲食衣服以養口體孰不知之以飲食衣服害生致疾者十常七八衰老而不悟病疾而不悟垂死而不悟凡聞養生者之言閉而不納蹙頞而惡言反唇而非笑拒之而不信絕之而不爲銜哀將斃而猶曰命也豈不繆哉二人相去遼邈如是豈惟養生者人之有道內而修徳修身外而治家治人亦莫不然信之者惟日孜孜不至於聖賢而猶以爲不足不信者日陷於小人之下達而猶以爲有餘上智下愚此之謂也然則生而知之者無有也聞善言見善行不能慕而學之可哀也哉然則最爲害事所以下愚之歸者拒之以不信而已心不在焉則食而不知其味而況聖人大道節目功夫若是之多升堂入室之艱而又先之以不信奚啻霄壤之分哉欲得其味而知其防不亦難乎

學者之大蔽因以目前衰風頹俗凡材下愚以古人之髙姿異稟神功聖徳舉不足信良可悲也夫信道不篤尙不能有無況拒之而不信絕之而弗爲豈能通其理知其味得其用臻其極哉以至縦情極欲醉生夢死也宜矣

人之大欲酷嗜者莫甚於飲食問其酸苦甘辛鹹淡則皆不得其眞正故曰人莫不飲食也鮮能知味也而況義理之精微乎性情之邪正乎今之爲學者皆曰我知言我知道恐未之思也

論語一書貴爲王侯賤爲匹夫皆不可以不讀大則九有小則一家之政皆不可以不知亦不能不用

人不可以不學不學則直情徑行如瞽者夜行於深山窮谷前有髙崖深淵而不見旁有虎兕犀象而不知萬一不死亦幸免耳

地無瘠薄糞之則髙沃人無愚魯力學則賢智聖人之見如日月一出而六合萬物無不洞照常人之見如燈燭逺不過尋丈必欲萬理俱明須當步步照鑑積日累功庶得窮盡

孔明曰非學無以廣其才伊川曰學進則識進識進則量進然則識量才三者皆従學而得不學則不窮理理不明則識何以進人無智識而不明理每事従血气所偏量何以廣大惟能識地勢坤故能厚徳以載物識量旣無胸次無物無義理無古今臨事塊然何以處決其不才也亦宜矣

人而不學無知識無文秀無馨徳是艸木禽獸之不若春和雨露則生榮秋寒霜雪則枯悴此艸木之知識也一艸一花有根本有身榦有枝葉開花則色香可愛文理成章不雜不亂結實則堅殻全體生意完具含蓄不絕至於禽獸尢有可觀虎狼之父子蜂蟻之君臣鴻雁之夫婦鶺鴒之兄弟烏鵲之朋友鳯凰之仁雕鶚之剛豺獺之報本可以人而不如禽獸艸木乎

記問之學不適用其病安在然則聖人誨人以多識前言往行多聞多見博學詳說者將何所用哉亦豈止於助談鋒悅耳聴驚愚駭俗誇多而鬭博者耶善學則古人一話言一行事皆切於日用不善學則空言而無所施故曰可與共學未可與適道可與適道未可與立可與立未可與權

今人自謂識見才思不及古人因此廢學此語正與非不悅子之道力不足也相似子曰力不足者中道而廢今汝畫近日以來深自內省聖人之言切中後學無志者之病不肖回思平生讀書不惟不曾澄心淨慮沈潛玩味再三體認只再讀細讀工夫亦不曾著力如此荒唐鹵莽便欲見聖人心地豈不謬哉近日再將少年讀過四書及尙書少似著意披讀已自得味若如古人著意下志寧有不及人者有爲者亦若是孟子豈欺我哉今人不肯讀書只言不得工夫若果肯爲學𨿽流離急遽顚沛倉卒死生憂患中亦得工夫若不肯學𨿽飽食無事師友在前亦虛過日月此心與學略不相干匹夫不可奪志有志則百事可成但恐無志四十五十無聞固不足畏然果能立志只活到七十嵗亦有二十嵗月日何事不可學周易最爲難看一日讀一卦兩月讀一遭一年之間可讀六遭胡子今年五十有八比及蓋棺當不服人𨿽韋編百絕可也

今人爲學患無師傅然則何爲而可孟子曰乃所願則學孔子也孟子去孔子已近百年固不獲耳提而面命口傳而心授也公明儀曰文王我師也周公豈欺我哉是皆生不並世至於祖述堯舜憲章文武亦豈得親炙者哉所賴格言髙行聖徳神功布在方冊如在目前故曰誦其詩讀其書不知其人可乎今日爲學旣無師傅卽當以語孟六經爲師且如欲見古今爲學之方凡語孟六經中聖門君臣師弟父子夫婦朋友每說爲學處萃類爲一門熟讀細詠宻察深省只此便與親見聖師無異將聖人教人爲學處所學者何事一一較量去聖人之後以至今日今人爲學同乎不同乎捨今之非従古之是何愁不到古人地位不知出此止知近習爲可宗爲極致欲脫凡民不亦難乎韓文公當文衰八代之餘道喪千載之後一時儒學所謂宗公鉅人者亦豈無偃然自負者哉使文公所見不能尙友古人亦不過唐文而已耳惟其不狃於俗習不安於卑下使世無孔子余不當在弟子之列其志見如此故能髙出唐漢直造三代

古人言行備見簡冊後人爲學足有餘師設若父子之間不幸而父如瞽叟母如嚚嫗弟如象我能如舜爲子爲兄則更不難處以類而推爲人臣爲人弟爲人父與國人爲友皆以聖人爲法至於萬事莫不皆然故曰誦堯之言服堯之服行堯之行亦堯而已矣今人所謂不善學者只是將聖經口舌作閒話說過於身於心了不相闗涉正如舌本不仁終日飲食而不知其味然則何益矣謂之不學可也

今人慕古人只是剽竊皮表不得心思務外而忘內勤苦終身竟不濟用文章字畫一一皆然故韓文公謂不得其心而逐其迹吾未見其能旭也苟能誦其言以求其心解悟其理篤信而力行之則用力少而収功多可一日千里矣

古人興於詩立於禮成於樂誦詩三百而心無所興起講明曲禮三百威儀三千而無所立談古樂而無所成謂之不學可也毎觀一經使中間前言後語自相發明庶得其防大抵𨿽至聖大賢其气象稟賦亦有定體故言行亦不能相掩大綱細目讀書當潛心焉

前人所到髙逺立志不卑故也以友天下之善士爲未足又尙論古之人今之人臨下爲髙不知其不足少有過人之薄技已自矜滿至於寫字作詩作文信手肆口自以爲是漫不加省不曰是字也是詩也是文也方之古人是耶非耶相去若干逺近古人如是我不能如是求其所以不能如是之由對病用藥庶乎其有進矣貪多欲速謂之不智可也子不見夫種桃之家乎喜其繁多欲以早熟繁多則木力不及數𨿽多而瘠小三五不能及一丈者木力不及則反爲之遲熟不一二嵗則木力竭而死矣曷若減其顆數大而甘美比之小者得利倍蓰木力不傷而可延嵗年者哉讀書修身何異乎此

學不至於自得則不可以立言不可以立事學人言語作爲終不成用自得一分只說得一分行得一分古人開得眼來以至夢寐中別無他事只與身心計較不肯分毫放過頃刻無事所以成賢成聖今人𨿽曰好學全與身心不相干涉只得務外學藝所以不能自得亦不能成事

少日不防讀書以爲聖人千言萬論立法教人不能不爾𨿽入耳著心終與已不相闗涉不能悅心及其臨事書自書我自我終爲外物長年以來頗自省悟凡聖人之所能行所能言者吾皆有之吾皆當然吾所以不如聖人者血气物欲害之也能去其害徹其蔽卽去聖人不逺矣故孔子曰予欲無言又曰吾少也賤故多能鄙事君子多乎哉不多也又曰汝以予爲多學而識之者歟予一以貫之伊尹曰予天民之先覺者也予將以斯道覺斯民也孟子曰聖人先得我心之所同然耳惟聖人爲能踐形四端五典我固有之非由外鑠我也又曰萬物皆備於我矣反身而誠樂莫大焉

少年血气之彊盛以智謀功利爲至學以文華才藻爲俊傑故於語孟詩書不得其味中年以來客气衰謝義理頗開兼涉世旣久練事頗多始覺前非方於語孟肯細讀

余自中年血气便衰如七八十然卻有可喜者血气旣衰則利欲進鬭之心亦従而衰減邇來讀書漸覺義理有味識鑑亦頗增明覺聖經賢傳嘉言善行義利善惡是非邪正仁與不仁一一切已向來剽竊不根爲人浮學甚可愧恥乃知中才庸人讀書不多涉世未深客气未除擇師友未精克己無我工夫未曾著力事事皆少味賢若東坡老貶海南始喜淵明詩況餘人乎

小人之不足者爲利爲惡君子之不足者爲義爲善孔子爲學自十五而至七十十年一進各有效驗如行路然今日至某所明日至某所又明日至某所六日而至其止泊之所後之爲學者先無所指之前定又不知所行之正路一進一退不退則失道妄行倀倀然至於迷錯老死而無定止謂之不學可也不若不學之爲愈也只遹汝今六十矣能耳順乎不惟不能聲入心通遇事而隨人是自無所立矣不能自立又安能不惑知命乎旣自知之凡語孟六經中所謂爲學一字一段細書於壁日究日行庶幾未死之前少有所知不負天地父母之生汝

余年三十八入京師日以塵冗汨沒如此三千六百日家人輩千里思慕以爲逺久以日爲嵗余形志俱勞得枕則惟恐天曉晨興則不覺日夕綿歷十年疾苦旦暮回思所幹之事無一事可紀錄入史筆者今嵗行年五十攬鏡自照蒼顏白髮苟自笑之不足又何足以滿識者之一笑孔子行年六十而六十化蘧伯玉行年五十而知四十九年之非余自省凡庸去聖賢若天壤昨非今是固不多爭近日讀莊子一受其成形不化以待盡何其愚也化而知非固未易言至於塵网世味當少覺悟庶幾形志之安平性天之自得服官政以理遣處此身於無事一旦掛冠歸老享暮年康彊淸明閒日舒長之福不陷於貪不知止衰不知謝抱聲利之囚而死至元十三年冬十月五日河中寓捨無人獨坐因念山谷無事靜坐便覺一日似兩日如此活至七十便是百四十嵗有感而書

舜視棄天下猶棄敝屣降至市人悲喜於錙銖之得失聖如孔子不敢自居曰徳不修學不講聞義不能徙不善不能攺是吾憂也又曰何有於我哉又曰丘未能一焉降而至於鄙儒片言寸技自以爲天下之人莫己若一言一詠之少有所得沾沾自喜矜誇見於容聲禹負地平天成之功不伐不矜惜寸陰而拜昌言降而至於庸人投書獻狀抵官辯訟曰某在某任興水利某在某任建學校某在某任勸農桑某在某任增戶口丙吉𦇤抱宣帝活全性命教之讀書以至於九五中興漢室絕口不道今之人於人有一飯之恩徳色責言望百千之報楊太尉之畏四知降而至於淸晝之攫金曹韓王之平南曰勾當江南公事廻降而至於武夫悍將爭一矢一級之勞訟之終死而不已範文正一日不爲一二善事自以爲歉終夜不能寐降而至於污吏一日不作三五惡事若病之在身亦終夜不寐以此較之聖賢愚不肖之相去若是奚啻天壤哉然而見賢思齊見不賢而內自省故大書座右庶朝夕起居坐臥飲食頃刻之間寤寐斯須之間姑以自警𨿽未造聖賢之域庶不墮乎下愚之趨

記問辯博綴作鋪張之學易沈潛體認深造自得之學難學聖人之文華也易得聖人之純粹也難今人下筆數千言盡非已意不過剽竊掇拾解紅爲赤注白爲素而已一過目則破碎陳爛已令人厭惡又惡得而傳久哉其間彊引堅證澁其辭以爲古難其字以爲奧求其義理主意則無有也以至脈絡气血支離而不相屬其原蓋自記問綴緝中來自身之性情漫不加察其剛柔邪正自心之才智漫不省其敏拙賢愚下筆論性理則喋喋不能休至治家睦族結友應物居官臨政不知何法以自守而於臧否人物論議天下肆口而言橫身而處有是理哉手足俱露不滿識者之一笑而猶自以爲賢哀哉

太史公以儒家者流博而寡要勞而少功余以謂此言當時爲風俗所移習爲鄙儒而不知其非者也記誦章句訓詁注疏之學也聖經一言而訓釋百言千萬言愈博而愈不知其要勞苦終身而心無所得何功之有此獘在孔子時親炙聖人之門者已莫之悟故孔子謂子貢曰女以予爲多學而識之者歟又曰君子多乎哉不多也又曰予欲無言又曰君子不以言舉人又曰女爲君子儒無爲小人儒又曰是故惡夫佞者惟顏曾能曉此意故告顏子以克已復禮語曽子以吾道一以貫之孟子曰博學而詳說之將以反說約也先儒従而釋之曰將以反覆說到至約之地不博則不能求約不約則無以知其要不能以一理而貫萬事則不能泛應曲當名物雜至於前則此心惑而無所處先儒識見明敏論議昔人數千年之是非無不切當及其行也悖禮違道殺身而不自悟者何也此智及之而仁不能守之失也此踐履涵養之功不可不努力也故曰不踐迹亦不入於室知人之智物欲不交於前不切於身行已而違道者物欲誘於前胸中之所學分而爲二皆爲外物不適於實用也古人之學學爲人耳後人之學學能言耳義理之言至言也適用之學至學也史傳之文漢六朝唐宋諸賢之詩文非不佳但適用者少不適用者多義理醲粹者寡浮淫虛誕者眾學者當詳擇之請於文選文粹一一較之自知餘言之不妄今之爲學不及古人者大病有五不體認不履踐不習熟不擴充不堅定何謂不體認聖人所有者吾亦有之所能者吾亦能之𨿽能言之不知爲已有便令下筆萬言亦拾人涕唾而已旣不自得細較之則腐言陳語學人說話就能淸新亦不過移字變文而已於巳何與焉體認尙且不能履踐習熟擴充堅定皆無可下手

心有徳則言自嘉心者一身之主萬事之君君主立而物自隨心精一則文學安得不進

學而優則仕仕而優則學傅說告髙宗念終始典於學今之人不學而仕旣仕而又不學不惟敗己而又敗人先儒言曰世乏良材鄕無善俗又曰學不傳千載無眞儒道不行百世無善治豈欺我哉

欲學古人之言藝當先學古人之徳性心術無是心而學是藝愈勞苦而愈不近似然則何以識其心哉因言語文章行事之著於外者知其心之必若是也故曰有徳者必有言言者心之聲也東坡論畫竹當先得成竹於胸中執筆熟視乃見其所畫者急起従之振筆直遂以逮其所見如兔起鶻落少縦則逝矣余因以類推凡學前人文章字畫功業徳行皆當得古人全體於胸中與爲一而無間庶幾髣髴故韓文公亦曰不得其心而逐其迹吾未見其能旭也

立言冩字全在命意作气命意髙逺作气正大剛直則辭翰必不凡下意气復従器識中出器宏大識髙明不讀語孟六經不學聖人惡能充塞天地明並日月故曰其爲气也配義與道無是餒也

三代之學學爲文辭乎曰若今之生徒執筆操紙受題措辭則不經見所見誦詩讀書習禮明樂射禦書數而已𨿽然如子夏之門人小子學灑掃應對進退應對則習其辭也進退則習其文也孔鯉過庭訓以學詩曰不學詩無以言則非辭而何學禮則非文而何又曰使於四方不能専對専對非辭而何又曰言語宰我子貢言語卽辭也蓋古之所謂文辭者二事辭則言語應對文則威儀進退禮樂刑政父子君臣朋友賓主之間粲然可觀秩然有序者皆謂之文非其辭之謂也後世指以辭語爲文章則誤矣文學子防子夏豈若今之所謂文學也歟古之學辭始於應對中於學詩終於専對其先後次第皆自養徳性博古今明義理以精其辭今之學不養徳性不博古今不明義理今日入學明日付以紙筆使之措辭爲文豈理也哉故至老師宿儒動筆數千言而能不謬於義理精粹可采者幾何人哉蓋亦失其本矣

未立科舉以前猶有講經閱史之學科舉旣立節略散括不講全經故其辭愈陋杜子美下字鏈句處後人下不得到者蓋義理精絕除此字別下一字不得如身輕一鳥過除過字余無他字可代細看杜詩但闗鎖下字處皆然至於紅豆啄殘鸚鵡粒碧梧棲老鳯凰枝乃涉雕鑴作爲不可學也文章固要字字作使元气防裂字語𨿽工只見細碎

碑志旣以散文序其人之平生一事一言無不詳盡復以銘詩亂之何也此正猶大學中庸語孟春秋先言其事必引詩以歌詠之蓋言之不足嗟嘆歌詠之使人讀之則吟詠之間意味愈出然善爲銘詩者不犯散序之言別出新意偉辭音韻鏗鏘褒譽激切是之謂銘詩近世範文正公作狄梁公碑銘人莫能及不然則重復贅旒一韻語歌括爾

文筆儒者之末事今之學者尙不能精況心學乎下筆輒千萬言不自知荒穢陳俗者苦無一字従自已心肺中流出眞道聴塗說耳故爲傍觀者戲之曰問著不知使著不錯此言未盡善旣是不知安得不錯

甚的是作文法說義理話敍義理事

言語威儀文章政事皆心性之發見於外者故窮理守約養气盡心爲爲學之本故曰和順積中而英華發外亦有不務實學矯僞飾詐而能語言威儀者故一一較之終不醇全道聴塗說之態必不能掩

立言用故事比證者不學才短義理不精明耳語孟六經無一語用故事唐虞以前無故事可用無前言可借立言者直出於各事各物之義理至如孟子引詩書非已意之不明已言之不能工也一如道性善繼以堯舜實之以有韻之古言吟詠諷誦助人好善惡惡之興寄耳矧立言如傳神稱情防實而形容之畫張三之面而求李四之容貌謂之畫李四則可謂之畫張三則可乎凡看人文字毋妄起憎愛憎則昩其善愛則不見其惡毋以先輩而妄起敬畏毋以後進而全萌怠忽敬畏則以疵瑕爲精致以淺近爲髙逺以詭怪爲深奧怠忽則以著力爲斧鑿以析理爲作聰以雄邁爲荒唐念慮先差藻鑑自偏大凡展捲毋首視其作文之姓字平心易气權懸鑑立字字讀段段看至終篇則照首照尾察其主意了其大義明其曲折觀其辭藻得其實用悟其气稟爲人然後下防定其優劣髙下如此則不惟養忠厚和平之气亦可以精明善作哲之功庶合乎季札觀樂之美與夫孟子誦詩讀書知人之說矣然則大學所謂格物致知者奚大於是可不愼歟嘗見今人誦已之文則淸吟亢詠妄自誇詫讀他人之文則洗垢吹毛作聲口吻噫不惟以輕薄喪徳而欺蔽固陋窄狹自晦良可惜也

丈夫之生世必以三事自立曰立徳立功立言踐形率性法天建極不言而信不動而彰以爲萬世天性人心天理人倫之標凖此之謂立徳明天道平水土正名百物創制立法禮樂刑政足以爲萬世之凖繩此之謂立功至於定一時之亂措一世於平康忠君庇民顯親澤後亦立功之亞也刪詩定書系周易作春秋著七篇之書此之謂立言古之人全此三事者君則伏羲堯舜禹湯文武臣則稷契臯防益伊傅周召孔孟曾子子思三代而下迄於今豈無其人焉或得其一而遺其二或長於二而短於一不能若諸聖賢之集大全也以小大厚薄言之又豈能若上所論之巍巍蕩蕩煥乎郁乎與天地日月爭光哉於此三者而無立志亦人形而已耳其心則無所不至無不忍爲禽獸之不若也舉天下之人皆爲禽獸所不爲之行則人道絕矣

世人文章政事節行事業所以不髙者不能尙友古人只以同時之人爲法孟子曰天下之善士斯友天下之善士以爲未足又尙論古之人故孔子師文王周公孟子師孔子故濓溪云聖希天是蓋出於孔子所謂惟天爲大惟堯則之文王則不識不知順帝之則成湯則聖敬日躋周公則思兼三王今之人旣不能希天又不能希聖又不能希賢臨下爲髙自以爲是可嘆也學記曰學然後知不足不學則安能知之

聖人旣竭目力焉繼之以規矩凖繩旣竭耳力焉繼之以六律正五音旣竭心思焉繼之以不忍人之政規矩凖繩者知慮詳察之精方圓平直之至自作之而自守之臨事執器兢兢畏愼尙恐差繆噫聖人聲爲律而身爲度所以若是者至方至圓難矣哉奚可苟也哉後之人旣無聖人之心思又無聖人之律度事至物來泛應漫與又爲之舞智巧欲人之不可測度出新意於平直方圓之外智愈巧而術愈疎事愈紊矣

賈誼政事書素學也諸王之彊弱風俗之厚薄夷夏之權衡至於教太子禦羣臣漢政之疵美皆素所聴於耳明於目熟慮於中其所以施爲措注錙稱而銖較之如是而利如是而害如四時晝夜之必然故一旦對揚軒陛熟數之於上前無少疎濶古人之學若是而已禮經亦有曰言前定則不路事前定則不困韓信之料項王對髙祖功如其言豈苟且漫應哉蕭相之入闗餘人皆以金寶爲計而已獨収秦之圖籍以知天下之阨塞戶口之繁寡倉廩之虛實是又志其大而忘其小也諸葛孔明之隠隆中劉備一席之語鼎立之勢始終不能易皆素學也近世能爲此學三蘇父子是也今之儒者平居無事務鈆槧博學多聞洞究往古問無不知至於當世切務恬不加問窒無所聞戶口之多寡政治之美惡國勢之本末竟莫之知一旦乘虛名而寵召論上前掇陳編拾爛語枝離浩漫施之於今無一言之可用噫儒生俗士豈識時務良知言哉

世變而旣下矣三代之世庶人不議爲士者庸有容心於其間哉修其天爵而已矣人之生也遇亂世不幸亦多端賤貧不與焉不見文物禮樂之明盛衣冠人物之美一也不防教養之方二也日與澆風薄俗腐儒鄙吏爲伍同處三也時爲閭裏小人相侵陵四也耳聞目見者逆天理悖人倫紛紛籍籍又不可以勝紀也

裘葛飲食豈無用之物哉不渴而飲不饑而食夏裘而冬葛不惟無益而反爲害因以裘葛飲食爲害人可乎不知時不善用之罪也道徳仁義禮樂人生日用斯須不能無儒生俗士進言於時君不深識人主之徳性不知仁義禮樂之情狀體用不度時之治亂緩急我非仁義禮樂不談於王前以至扞格齟齬而不能入是所謂不善諫之甚也人主之爲政無非仁義善諌者因其心因其勢因其事開悟誘引使心解意領如時雨之化物油然而生發怡然而歡順黙合乎人如孟子之對好色好貨以羊易牛之問不亦善乎後世諌臣懵不知此不知因事納約自牖犯顏逆耳先事彊聒以水投石聴者心平气和則以爲迂濶虛妄少有違忤則怒罵而廢斥視以爲老生之常談而爲仁義禮樂之禍者皆若輩之過也

了身達命常言也視之似易而行之則難歷觀古人不愧於此言者十不得二三以堯舜禹湯文武周孔爲學者學之得其正也非其友不友非其君不仕進身之得其正也正其義不謀其利明其道不計其功以堯舜致君以伊周自責行之得其正而功旣遂矣禮貎未衰言聽計從身未老告老而歸退休蓋棺之得其正也能此四者不失其正所謂成始成終可以謂之了身達命古之人全此四者自三代至漢歷唐而終於宋一一較之豈易得哉四徳之中最難者退以義而得其死耳近觀胡致堂讀史管見於楊震李固顏魯公陸宣公李文饒之死不能無少恨異日當集古文四正皆全者別爲一錄或四得其二三始𨿽未善而終得其善者爲一錄以爲後人之鑑

世之人見權貴則莫不畏懾其气索然者何也此無他於彼有所慕冀而然也其心先曰彼能貴我富我賤我生我殺我福我安敢爲之不畏哉噫何不思之甚也殊不知彼之所以禍福貴賤我者何自而來哉已有才能則得富貴已有善行美徳則得福不才不徳無行則貧賤災禍隨之而至有才徳則不必謟伏無才徳則謟伏而無益富貴貧賤系乎已之才不才也謟伏何與焉故知欲心一啟則正气自消剛正英偉之志漠然而無幾矣故孔子曰棖也欲焉得剛𨿽然近世權貴亦特以富貴及於謟伏無行者故禍福之理言人莫之信然君子則守之而不變不以一時之得失累其心

艸創易爲智治平難爲才進食於苦饑者喜糠粃爲膏粱進食於飽滿者以八珍爲常品投方於危病者易售獻藥於未疾者反嗤此物理人情之必然故物有美惡才無厚薄貴生於急須賤生於無用故士之窮達見用於上之求下見棄於賤之求貴然而古之進言貢防者亦莫不榮遇如主父偃之徒武帝恨相見之晚馬周之言朝投而夕召使者相望儻使斯人緘黙隠居不自陳效孰得而知亦終老爲廢人言才之具可以自已也耶顧言才之何如耳果賢矣無往而不售嘻是見其售之之形而不究其所以售之之源使武帝太宗本無求治之材無求治之心求才而無惟恐弗得之志𨿽千百主父偃馬周呶呶於其側竟何爲哉武帝好神仙方士得而售武帝好開邊智勇得而進武帝悔過養民務農之術得而進武帝好辭章文華得而進魏徴賢相也尢爲太宗所重信髙麗之徵意不能止人臣之進技如百工之抱藝求而進之可也未有不求而淟涊造門乞納願貢而彊售之也古人之悟是道者惟子房能之未有髙祖不問不謀而切切預言之者間有不謀而先言者亦必度髙祖明有是心將有是爲諌必入機必合而後言進言之道豈惟君臣之若是師之於弟主訓誨也尙不憤則不啟不悱則不發不可與言而不致於失言其可以易諸然則所謂知無不言有犯無隠吾君不能謂之賊者聖人教人爲大臣之正理僕之所論戒乎位卑而言髙急於自售未信而諫者也𨿽子房之賢不免有揣摩之習

亂政百端究其源則不出於任小人小人之得志遂姦其術不出於逢君之欲君心甘爲小人所惑覆宗絕祀而不悔者敬畏之心亡怠肆之心熾也此孟子所以急急於格君心之非堯舜禹湯文武之自持臯防稷契之匡順莫不以敬爲主

姦人之壊天下可爲愚矣原其處心逢迎導合不過欲上之愛已而得富貴耳殊不知人臣之有國家如魚之得水水涸則魚能生乎國家旣壊身得富貴乎李斯趙髙迎媚二世身死族夷家與國俱亡非至愚而何有智者其肯爲之哉正人端士之道其子弟従之則孝弟忠信國君従之則安富尊榮然能從者鮮樂與姦人同轍接踵安其危而利其災樂其所以亡者又愚之愚者也自古之小人何以得志逢上之欲也君子何以失志抑上之情也狎者易親嚴者易疎以汲黯整冠之敬而終老於淮南可爲明驗若少有毫釐之失則不獲死所矣陸宣公之言裴延齡曲中其病千載而下使人讀之莫不切齒扼腕欲正其罪徳宗親覩其罪略無動心何也凡延齡之所爲者皆徳宗之所欲也延齡之惡愈明則徳宗之情愈抑然則陸宣公之一書固出於忠肝義膽疾邪憤姦而徳宗讀之不惟不以爲忠其心必曰是豈暴延齡之惡而彰吾之惡也忠州之貶其能免乎人之稟賦識見爲學行事便可卜其終身之禍福栁子厚非國語以禮樂爲虛器以天下不相闗以人之動作威儀不足以卜禍福只此三者使子厚不坐貶死亦必不得其死聖人觀人莫先於言語威儀子路之行行孔子防之以不得其死盆成括小有才未聞君子之大道孟子防之以必死老子以彊梁者不得其死豈虛言哉豈無故妄加人以禍哉人配天地而三使天而無人豺虎徧中原灌莽塞區宇天地亦不能位矣鯀陻洪水汨陳五行帝乃震怒不畀洪範九疇斯言也孔子何以定之於書簫韶九成鳯凰來儀致中和則天地位萬物育豈虛器哉安上治民移風易俗後防以之教冑子聖人以禮樂成人之徳子厚所見如此豈不繆哉

人之姿稟大抵多庸下反以循理爲不樂以仁義爲桎梏故喜諛佞親小人遂至於安其危而利其災樂其所以亡者終亦不悔惟上智與下愚不移此二疏所以去元帝而逺禍也中人之質安於苟且狃於小成以漢文帝之賢僅能慈儉而已不能措斯世於三代之隆養成七國之禍以遺子孫

人之知見志趣賦分旣定苦不可移小不可使之大近不可使之逺士夫閒居不喜觀書好爲博奕牧豬奴之戱是蓋以讀書爲苦而博奕爲樂也衣冠則士夫見趣則牧豬奴耳居官者不以政治勲業致君澤民爲樂而日與優伶女妓酒色聲樂爲娛其位則卿相其志趣則伶倫也唐莊宗身居九五甘雜羣優至於批頰喜不爲辱此賦分之卑凡也善觀人者觀其趣向作爲可以卜其吉凶禍福晉武帝之所爲所言皆家人常事而無經國之逺謀故羊叔子之先見識晉武之易足易滿故曰平吳之後方勞聖慮馬援之見公孫述出曰區區修飾邊幅如偶人形子陽井底蛙耳眞知人哉使公孫述之知識才量在於混一六合若不吐餔走迎則袒幘坐迎矣凡翫細娛而不圖大惠私小知而不求逺謀皆賦分使然而莫之能移矣

以科舉詩賦爲文章爲儒學以知效一官辦給米鹽細務簿書期防折服民訟爲事業以行比一鄕小孝義小亷潔爲徳行此今人之極致也邇來並此三者略不掛口父母不以責子弟君長不以責臣下師友則久虛其位矣

萬物之中得爲人一幸也億萬人之內而得爲男子二幸也億萬男子而遇賢父兄三幸也百年而遇升平四幸也父兄教之讀書五幸也耳聰目明學而知之六幸也不爲兵役農徵所驅迫七幸也不爲寒餒所苦八幸也嵗廩月給又使之居編民之上九幸也全此九幸者四海之內幾何人哉防此九幸不自知其福不務學不居仁由義不以成已澤民忠君爲國爲心惟髙爵厚祿之自貪惟荒淫怠惰之爲務悖徳之凶將恐不逺矣亡金舉子到殿免本身雜役我朝全免一家差發延及子孫恩莫厚焉求其推恩之由以謂國家之四民工執藝事以供役農出粟麥布帛以供經費商懋遷有無取有餘補不足所以事上者如是而已若夫謀王體防國論上佑天子奉天惠民理陰陽順四時下遂萬物之宜者惟士爲能無君子莫治野人苟不加優卹使之勞苦同於編民不得盡力爲學誦習先王之訓熟究二帝三王修身齊家治國平天下之大經大法亦業於農工商賈𨿽臣妾萬方奄有四海而於政治綱紀孰従而建立維持禮樂教化賞罰命令孰従而宣布奉行此士之不可以不養也上之養士恩禮隆盛爲士者不知感戴盡心力於明經修徳廣才成學以待上之任用不惟負覆育之恩乃甘自棄不爲君子而願爲無用之編民農工商賈之不若也而況爲人師後進取爲範模不範不模寧不自愧於心歟凡與士伍者皆當窮經閱史晝講夜習以古人大學爲實學四書嫻熟致力於詩書春秋易禮書樂書出言則有補於政治任職則成事成功此爲士之職也此朝廷之所望於士人也知此則知所學矣必待他人之勉勵應命以爲學非士也

