

欽定四庫全書

集部六

仰節堂集

別集類五

明

提要

臣等謹案仰節堂集十四卷明曹於汴撰凡文十一卷詩三卷前有髙攀龍馮從吾序於汴嘗從二人講學故也攀龍序謂其文足以定羣囂明學術詩足以暢天機流性蘊從吾序謂其非沾沾以文章名家而撡觚自豪之士無不退避三舍於汴亦嘗爲從吾作理學文鵠序曰闗中少墟馮先生輯諸大家舉子藝百數十首以式多士命曰理學文鵠不命以舉業而命曰理學何也見理學舉業之非二也云云故於汴之詩文亦在理學舉業之間或似語錄或似八比蓋平生制行髙潔立朝風節凜然震耀一世逺者大者志固有在原不以筆札見長從吾序所謂非沾沾以文章名家者爲得其實觀是集者謂之文以人重可矣集初刻於首善書院甲申板毀於兵康熙癸卯其外孫景望蘧購得殘本其門人呂崇烈鳩鄕人醵金重刋卽此本也

乾隆四十六年七月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●仰節堂集原序

夫學性而已矣夫性善而已矣何以證性善也今人欽欽焉目明耳聰手恭足重心空空而無適於斯時也徹內外非天乎天非性乎性非善乎以其爲人之本色無纎毫欠缺無纎毫污染而謂之善也循是而動不違其則之謂道故學莫難於見其本色見本色斯見性矣程子以學者須先識仁而謂不須防檢不須窮索夫學豈可廢防檢窮索欲人識防檢窮索之非本色辧其非本色者則知其本色知其本色則防檢窮索皆本色也吾見曹眞予先生於長安中終日欽欽目明耳聰手恭足重叩其中空空而無適也可以證性矣夫性空言之則無朕也實證則有象也先生非其象乎故先生居鄕孚鄕立朝孚朝告君者足以定羣囂明國是告友者足以明學術闡道奧見於詠歌者足以暢天機流性蘊所謂循是而動不違其則之道也此之謂性此之謂善知先生者知斯集知斯集者知先生根本枝葉無二物也時天啟四年六月二十六日錫山友弟髙攀龍頓首拜撰

昔明道先生作字甚敬曰非是要字好卽此是學余以爲作文亦然非是要文好卽此是學若作文甚敬行必顧言吾得之眞予曹先生云先生全集梓成余讀之喜甚鄒魯嫡傳濂洛正脈其在斯乎言言有理言言不苟而又言言有作意它不具論卽如題南臯先生教言數語雜之秦漢古文辭中亦不多得寸山起霧勺水興波賞心哉觀止矣蔑以加矣先生以千古絕學自任固非沾沾以文章家名者而作文又甚敬乃爾卽世所稱操觚自豪之士寧不避三舍退哉先生𨿽諄諄講學而非其人不輕發一語卽得其人亦不輕發一語易云擬之而後言議之而後動擬議以成其變化先生以之故其著作𨿽間有應酬而譽必有試獨爲余文似又輕譽余竊愧之而或謂善信如樂正子孟子進之以美大聖神夫美大聖神而可易言乎哉其期望不得不如此子惟勉之可耳焉用愧猶記前歲少宰缺廟堂誤起余而借重先生陪先生特膺簡在余方爲銓衡得人喜而先生再三力辭竟不稅冕行夫銓衡重任也少宰美秩也他人爭之若騖而先生棄之若凂此其髙風峻節卽古之人寧數數見哉先生之學以躬行二字爲宗而辭少宰一節尢爲躬行之大者讀先生集當因言而求於言之外不然而徒艷羨其文辭浮慕其理致出口入耳忘厥躬行卽先生所謂沒齒務學終屬半塗終日亹亹猶漫道者也豈惟負先生亦且自負或曰薛文淸公與先生皆晉產也文淸終身學問只是一敬字先生學問淵源蓋有所自余曰然靑出於藍而靑於藍冰出於水而寒於水自古記之矣天啟乙丑七月旣望關中馮從吾撰

●重刻仰節堂文集序

余師眞予曹先生仰節堂文集行世已久余曽得一部朝夕諷誦不能釋手且當時家藏戶珍者不鮮甲申之後十失八九己丑兵燹運城極厄無論片墨不存並其原板不可問矣柰何一日先生之外孫景君字望蘧者忽遇此集於安邑市上蓋幾與敗絮殘楮相爲沒滅耳景君急購之若驚若喜見余而道其繇來余乃仰天謝曰先生之靈不泯天地鬼神爲之呵護也歟於是聚而謀諸弘運書院之友諸友曰碩果之存危哉相與鳩金而爲重刻以圖不朽刻成諸友屬余序余曰比鄰夏有司馬溫公集河津有薛文淸公集合仰節堂集可謂三大文章矣自此汾洓重淸條霍更翠其關風化人心詎淺微哉然而重刻之友亦與咸休太史公謂蒼蠅附驥而行千里餘於斯亦雲門人呂崇烈頓首題於弘運書院中時康熈二年歲在癸卯六月吉

●欽定四庫全書

仰節堂集卷一

﹝明﹞曹於汴撰

○序

江西鄕試錄後序

臣不敏副江西典試之役旣告竣當有言夫玆地習譚聖學而諸以比士來者亦大槪以作聖之功三致意焉臣安能更端以告士士不聖人之學而誰學乎學聖人者心其心行其行言其言舉子制藝亦言其言者也方其湛重淵之思抉九天之祕魯鄒覿面莘岐傾懷里巷屑越之語烏能有此不謂聖人口吻可乎哉第孔孟伊周啟口容聲罔非是物而諸士匪臨場羔鴈鮮不爲里巷屑越之語者要在充其類耳詎寧惟言士亦嘗心聖人之心矣行聖人之行矣尋常食息大聖如斯𨿽在梏亡猶涵至性忽愴臆於顚連忽赧顏於爾汝忽莊容於賓祭忽灼知於著揜其於聖心聖行隙露全露乍合乍離者皆是方其離時一毛萬山當其合時百世同室亦在充其類耳充之者言有常也行有常也心有常也夫一臠知五鼎跬步知千里業有其言何不常其言業有其行何不常其行業有其心何不常其心言之實者其言常行之實者其行常心之實者其心常其心實無有不實其心常無有不常無不實者至誠也無不常者不息也充類者致其曲而誠也夫滄浪之詠充之綦隆臻居室之能充之天地察孩提之愛充之仁義達豈以士也而熒熒隨熄涓涓自封弗克充滿優入聖域哉夫觀天者以昭昭察地者以撮土學聖者以一隅故棘內可信棘外一緒可窺全體非過也士誠有此倪也然而由聖倪躋聖極則亦有辧矣臣北產也旣壯而渡江北之所聞恪守實蹈尺步繩趨居多焉渡江所聞頓解根宗圓通開廣居多焉或相背而各往或相疑而交辯頓解者曰何爲瑣瑣滯滯拘攣格式眼瞳不瞭足趾竟隘恪守者曰何爲艶悟忘修駕大棄細以名節不足檢以疏縱爲無礙臣竊謂二者之言可相濟也俱不可廢也夫恪守之士斤斤於門外者也頓解之士揚揚於門內者也門內之論終不能勝顧烏得決去藩籬便其情態躬爲嚆矢遺人口實道之闇也殆與有責焉夫障緣愈添本眞益昧爾先達之重戒者戒之良是賄賂干請任情執見爾先達之明糾者糾之亦良是爾多士兩存之一切謹嚴一切脫化三百三千何思何慮九經九徳無臭無聲以此爲心以此爲行以此爲言淵源孔孟證可伊周豈不偉與不然膠於師說岐於門戶其爲辭也詖詖辭不足辱玆錄而況生於其心發於其行害且更烈何聖學之足云豈所望於多士哉

崇賢錄序

盱山士紳以宋劉剛烈父子及李博士應列祀典狀建議於邑侯許君得諾先是三公顯靈於漕直指蘇公樹壇於直指董公玆議乃興建祠以祀就祀爲會用闡聖學感三公而思濟美匪直報之俎豆已爾爰述其經制始卒之詳成錄問序於余夫宋距今歷年累百英爽猶存追崇不諠今人之性不隔於古人故不諠也古人之性不隔於天地故猶存也然則天人一而已矣東西南北之人古人今人一而已矣而人或自封一局者何歟不達鬼神之情狀付之曰烏有亦自封也則何不可自封者門其門戶其戶名其名利其利步武幾許胡不藩之剖而家之大乎吁嗟此君子之所不爲也劉氏父子身其身乎宋與我何有而自糜於鋒刃李氏而身其身皇皇於聖學之翼也何爲直指邑侯而身其身何有於亡人何有於盱而舉之祠祀盱士紳而身其身翕然不忘於昔賢何爲而又何會講之殷殷也是皆根於性也不可得而隔也故不容已也彼自封一局者亦何嘗隔而以爲若有畛焉若有域焉是幻見也如夢中之畫界倐然而醒畫界安在諸君子仰止於斯知其無幻見矣幻見於講互有辯幻見於行互有規幻見於幽隠之衷三公在上不笑且怒幾希吁嗟謂三公不笑且怒是以爲無神也奚以祀以爲有神也尙念旃哉

馮少墟先生集序

夫道生人失其所以爲道則失其所以爲人矣誰甘於失其人而每失其道弗思耳道貫於血气之質弗相離也離道而抱空質焉與土梗何殊乎是道也其大無外或狹而小之其宻無間或輟而斷之其粹無滓或點而蔑之是故學爲急焉學也者恢廓而使之大綿聨而使之宻滌蕩而使之粹也道不待學而有而非學無以保其有非學無以復其有非共學無以公其有故孔子蚤歲志學沒齒不厭也然學亦難言矣性天之奧本中有本胡以徹之知見之紛岐中有岐胡以析之習情之錮忽醒忽迷胡以覺之是用連朋講究互參證以求至當相夾持而防墮落故孔子以不講爲憂也夫道需學學需講有不啻饑之食寒之衣者而講學顧罹世訾非盡世之尢也不學之士患在不講講學之士患在不副或亦艶爲美稱儋簦聊聚朝朝問路歲歲不越閾譬露背而談九容揮玉塵而稱儉素於我乎何有故孔門之訓無行不與夫惟相與以行則學爲眞講而萬世宗之無斁也少墟馮先生沈潛聖學踐履篤至問業之士如雲而先生惟有教以闡揚剴實衛道謹嚴蓋亦以行爲講以行爲學者也道不在玆哉昔有問楚侗先生以天命之性者先生方欲訓解其人曰意公自言其性耳先生爲之矍然慕岡先生會友於白下凝然相對或曰馮公何無講座上曰此人渾身是講其亦旨於論講矣於汴不肖仰先生之行有年玆誦其講道之集若而捲而窺君子之慥慥也敬綴數語志向往

理言什一序

夫人之所以爲人理而已矣里巷庸眾對談之語未嘗不謂理云理云然究其精微則峩冠而皓首或不識爲何物亦可詫也古先聖賢以理爲行亦以理爲言言爲後人設也而究心者寡安望有窺於理而能齊其行乎知一張先生有味於先正闡理之言摘而錄之時時研討問發以所見遂至成帙命之曰理言什一嗟乎風會之下也士之所趨者流俗污世競利逐時之習而已卽沈涵典籍之中窮年兀兀藉其可禆進取已耳又不然左史英華晉唐膏馥輝潤筆毫畱連光景已耳聞所謂理言者如奏古樂不終場思睡矣亦有口誦注腳漫謂了了實則錮蔽此又訑訑之見耳先生之志大矣哉其造理之邃制行之卓宜也得其所以爲人者矣人之徹內徹外動容啟喙孰能外此譬彼魚然能爲順水能爲逆水而不能外於水人亦何爲不理之順也乎𨿽然什一云者以言言之也理無所謂什者一而已矣亦無所謂一嗚呼微哉微哉非究心於理何足以語此

質言序

徹天徹地亙古亙今一理而已矣人得理以生惻隠羞惡恭敬是非眞誠其質也以此見之行則爲質行宣之言則爲質言其爲殘忍無恥傲慢昏憒虛詐之行與言者非其質矣故曰人之生也直直其質也故曰君子質直海陵心齋先生崛起末俗之中獨完其質而流遺風以啟後人靈臺唐君私淑先生之教興學祠內惇行愼言躋八旬無倦鄕裏薫之縉紳褒之曰不失其質者也彼有遜聖哲爲夐絕甘沈染於習气者反以習气爲質者乎辟之人面有本來色相乃至抹墨塗朱盤舞劇戲久假不歸不知眞面掩朱墨之內也然一洗刷眞者立露又豈借面於人哉人心之質亦若是予不類少失其質時稍覺其非是顧與賢人君子相講劘其質輙露幾希或涉世味恣嗜縱情則質復隠而反以非是者爲質蓋至今倀倀也辟如劇戲之人登場逐隊樂事方濃若以其抹塗之面爲固然不復知醜場終意盡對眾鑑形則有啞然自笑而洗刷不遑耳紀生常新陳生魁類輩受業於唐君而彚梓其質言欲因言以求質者則必日親師友相切相磋守其惻隠羞惡恭敬是非眞誠之質必不至抹塗其面而以非是者爲質矣不類他日遊海陵走祠下將以鑑吾之所質當有以洗刷我

讀易夢覺序

秦蓮勺先生史公學易有年沛然徹悟錄其所得成編爲捲者九命曰夢覺何覺乎覺我之爲易也何錄乎將覺世以共覺也殷阿衡云予天民之先覺者也予將以斯道覺斯民也夫易六十四卦括於幹之一卦三百八十四爻括於幹之一爻廣大無垠森羅悉備我命如是我性如是我心如是我身如是萬邦億姓遐陬僻隅昆虫艸木共是不知我之如是是睡夢方沈不可言覺業覺其如是我固幹也遐陬僻隅昆虫艸木連貫相關矧夫切而近焉者乎而不欲其共覺乎此夢覺之所由編也讀是編者謂公逢時不偶歸田研究立言覺世棲山林者當如是然阿衡覺民乃在三聘幡然之後何也大行窮居寄迹殊象自覺覺人心念惟一心齋先生不云乎唐虞君臣只是講學執中十六字莫非呼人之寐也世見孔夫子周流未遇歸而刪述乃謂達則道行窮則道明或遂以內聖外王分別爲兩寧知其周流十二國時未嘗不爲明計也故曰欲明明徳於天下卽如公曩覺世以讜言今覺世以讀易寧有異耶泰運復亨徵車且至大覺斯民譬天光之煥幽陬盡朗彖稱乾元大明不在玆乎余蓋有深望焉

四書說意序

聖賢之書聖賢之言也聖賢之言發於聖賢之意聖賢之意動於聖賢之心有其心則知其意有其意則知其言知其言則能說之說之者說其意也說其意者以意逆之也不以意逆而徒揣摩其言而已終不可肖今天下士人其於四書蓋童而習之矣然至白首或不達其意吾無其意安窺其意吾無其心意從何來李放桃花其可得乎稷竹東任先生著四書說意說孔孟曽思之意洞然詳盡何以臻此余未睹其人而聞其行淸貞端謹年且望九而不倦於勤跬步必繩諸義可以識其心矣不失其無意之初也不失其同聖賢之初也以聖賢之心說聖賢之意與自說其意何殊烏得不了了讀是說者勿徒以說視之亦以意逆之吾之意與先生之意投乃與聖賢之意投而先生說聖賢之意者吾亦可了了然在能有其心有其心斯能有其意李放桃花之謂乎心水也意波也江海波池沼波洪纎懸異有同然者吁嗟心學可不講哉正心盡心養心存心四書顧不諄諄哉

四書疑問序

或有問於余曰吾讀蓮勺史先生之疑問而竊疑焉夫先生積學功邃神遊於孔曽思孟之間黙契道眞何疑之有吁此未知疑之不可無也孔夫子自述云四十而不惑是其四十之前何嘗自謂無惑儒者四十之後尙未可當夫子四十之前動云吾旣知之矣居之不疑如何其可也善哉乎先生以疑自居而長安諸君子復有未能信未能疑眞疑眞信之惓惓也疑則問問則成其學學則信然則旣信矣當無復疑乎是匪可易言也虞帝之聖奚啻於信而問察之好不置夫豈自處了了而姑爲是咨詢也夫子不惑矣而假年以學蘄免過之大者又豈自信無過而漫求免也世人謂惟聖無過此殊不然到得聖過轉多耳譬百里之侯不任咎於封外天下之宰詎委責於遐荒故彼能是是亦足爲一長之士也聖人而有足時乎不足則不敢駕言信烏得不問且學也是故讀四書者疑焉而已讀疑問者轉疑焉而已伯玉未五十時幾不覺四十九年之非儻亦嘗自疑也而罔歇於問也乃克自覺乎夫學難於有睹而有睹非可盡學也疑以生問問以成信轉信轉問沒齒焉而已矣則玆編之所開者宏也余不敏叢疑如織當圖航大河之津陟華嶽之嶺摳衣請問矣

銀臺政紀序

竊嘗謂當官致治之要有二尊令甲修職掌而已矣國家建一官則有一官之成憲幾經籌量而後布爲章程者鑑於成憲而精神畢注於此罔敢頺廢斯於職不溺一職不溺則一官之事理顧或蔑棄典故惰窳職守世之不治無惑也安節先生歷官中外有年所至輙講求舊章設誠而行之鴻猷駿業炳焉比自畱卿奏滿甫入都門天子簡之銀臺則首詢掌故而掾史無以應先生曰奚而持循以修職業於是廣搜旁采要例科條燦然悉具某事也訓典之當舉莫或湮之某事也訓典之所禁莫或循之政乃大飭汴不敏睹先生之爲納言而知奉職者當如是也睹政紀而知先生之盡職有所據也職巨職細諸百執事疇不有成法在疇不有官守在卽古稱名臣傑士躋世綦隆亦無他奇第各不虧其職分以無戻於憲典足矣𨿽然方策昭垂由心制之先生編纂而躬行由心運之脫無是心乎卽令條教盈案將藐焉背之以馳世之不治自若耳然則當官致治又自有本也歟蓋信哉其有本也

馮慕岡先生語錄序

昔有士人十數相遇於崆峒之陽衣冠甚都吐辭雋永主人肅之各授采箋冀承淸論須臾俱就錄而成編覽者珍襲何異程朱比肩哉居頃之敍及生平或曰吾鞅掌日久崇膴不我及柰何或曰時情未可拂將造貴人之門或曰田無妨求捨無妨問不者何以遺子孫主人驚汗吐舌是與錄中之語殊不類人與言可相背而馳耶因思前代以詩賦取人未免靡麗之習國朝定以經義周情孔思淋漓筆穎制非不善迨其後也僅借梯榮下不必顧行爲文上不聞因文問行若謂舉子業固應爾爾大人先生乃登壇講道彚語爲錄評駁古先抉剔造化非法言不言宜亦非法行不行是以髙賢大良罕不從事躬修今若此將令異日觀語錄者亦若觀舉子藝乎是可嘆也於是新安戴生以所輯慕岡語錄視余余交公知公揚言於眾曰是固非憑耳入流之於肺肝非僅口出履之以實踐其通籍二十餘載茅茨猶故秉憲於楚兢兢奉職百務俱興直觸橫璫脫全楚於水火禁詔獄累年講晰益邃玆錄所載獄中爲多蓋以自砥亦將覺人塵態光華無所覬覦其亦可尙也乎主人乃逌然而喜因敍次所談弁之簡首

馮慕岡先生年譜序

昔在孔門無不從事學問及語好學僅推顏氏之子好學誠難言矣何況叔世知學爲艱安問好哉然弗好則可作可輟可信可疑學之無成者多矣慕岡馮子孜孜於學以好自許嘗語余云吾好學如好好色蓋自覺其深嗜不可解者其家亦云公曽對捲研思大雨水入戶及座下不動家人驚呼之方出詎不有眞好哉何以徵之徵於其學之進也余初會於都門再會於盱三會於淮泗又會於都門五通問於圜室度度非復阿蒙年有進焉非好何以致此譬饑之好食終果腹也寒之好衣終蔽體也好故有成也故夫子思顏子亦曰吾見其進士將學顏子學何不好其好馮子殫精於好可謂善學顏子向令天假之年不知所進何似然亦不虛其年矣其年可譜譜之足爲學士模其門下士戴君任當馮子逝後門戶荒涼交遊星散之日搜羅讎較爲之著譜裹糗重趼間關累千里問序於余此亦好學之報也聊綴數言闡揚其好以俟尙論者知其生平窽要云

重刻我眞語略序

絳郡公笪我眞大夫甫蒞堂皇輙以興學維風爲第一義進多士而誘掖之觀其語略蓋其初爲鉛山侯以教鉛士而鉛士刻之者也多士以傳寫爲艱重付梨棗問序於余余與大夫同遊久此語亦習閱其人恂謹其學有本原故其語精切而醒人其歷官行政裒然有成績仕絳未半期口碑業徧四境多士若其化乃崇其語耳第未知多士之梓之也將誦其語乎抑語其語乎踐其語乎語其語者大夫曰仁亦非仁無談大夫曰義亦非義無談宛然有道口頰也盛矣踐其語者業共談仁非仁無由業共談義非義無行儼然有道步武也尢盛矣顧余所望在此不在彼蓋嘗聞海濵一先生出所著語錄示諸人士人士爭捐貲鋟之梓最後一人以貲來主者弗納其人恚甚柰何拒我主者曰爾旣應試列名矣烏用此先生聞之嘆曰將令我不暇給耶士林傳爲笑柄吾晉士風推魯罕從事於講講則矩蹈而繩約之弗敢越軼寧失之方不至失之圓玆之剞劂語略者固非公不至室者也子大夫其忻允

理學文鵠序

關中少墟馮先生輯諸大家舉子藝百數十首以式多士命曰理學文鵠不命以舉業而曰理學何也見理學舉業之非二也皇制羅俊秀之士於庠序俾其研究理奧心繹而躬廸之期於湊泊融貫可通於世用顧上之人無由知也則令攄所學於文藝其文肖其所學乃因文而知其人擢以科第簡以官秩而收治平天下之效舉業之制豈不善哉習之敝也學不必理文亦不必理帖括剿襲糚點色澤以博進取回視所爲文眞成敝帚無一字可濟於世此舉業之贗也淸修之士從而厭薄之講聚闡理自謂理學或遂謝舉子藝以爲髙誦法孔子而甘蹈其所謂果失則均焉玆集出而舉業在是理學亦在是舉業而不本之理學𨿽極工巧而識者亦窺其微庸人之腹終不能仿聖人之口亦未有理學徹而文不精者孔孟周程之文不在玆乎固可睹已彼不達於理而覬成章譬酰缶而欲瀉酒味固不似也吁嗟不達於理而文之飾滔滔皆是厭薄而不屑爲者宜其髙矣此理學之所以不明也

鯤伯詩選序

夫世之治也士大夫惟公室之卹迨其念不越身計不逾家漠然不知有國而世乃衰風之醇也無不尙朴者鑿醇而漓則縟麗穠纎以相矜尙而已士大夫不能報國而至衰其國不能維風而至敝其風亦足忸矣顧非所論於藩潢家也彼其離腹墮地所睹宮殿之巍錦繡之爛祿豢終其齒惟絲竹之爲娯裘馬之爲豪已爾而又格於功令無當官從政之責治不任績亂不任咎烏能約其躬而國之慮也王孫鯤伯有異焉足未嘗過城闉而聞廟堂有善政不啻欲躍者抑或民有隠天有災亂有萌不啻額之蹙者居恆自奉殊簡𨿽座上時有客而不類徵逐燕飲競水陸而侈繒彩無鬭侯鯖誇趙舞之態其精神固有所注也若人而爲貴戚卿乎安有惟田之求捨之問金玉之輦爲不可知之子孫計而治理日圯民生日困外訌日熾內釁日積而金甌無闕之天下且有懷問鼎之思厪方蹶之憂者乎竊謂鯤伯足尙也或曰若晤其人乎曰否何以知之以詩知之其詩慷慨激烈殷殷國是忠義之肝膽流於吟諷如將天問而云排焉而蕭寂淸約之致時時宣露經云詩言志又云詩可以觀公之志形於篇什吾因篇什而觀其人知其關於治亂醇漓之大也乃三嘆而書其集之首以爲序

孔廟禮樂考序

夫髙下未判有自然之中陰陽未蕩有自然之和天地之禮樂本於玆矣人得之爲性則亦有自然之中焉有自然之和焉中固未有不秩如者和固未有不雍如者聖人若是途人亦若是第中和之性不能無所蔽其不形而爲乖戾者寡矣故聖人以性之中制爲禮俾人人遵其禮而各復其性之中以性之和制爲樂俾人人遵其樂而各復其性之和辟之於水制之者由源而發爲流也遵之者緣流而得其源也得其源者得其性也得其性則中和合一禮樂匪二後世不究其源安問其流孔子禮樂之宗也其廟祀之典尙不免於舛廢況其它乎夫磬折式裏自鮮愆動鳴鑾鏘玉當無躁心袒背而歌濮上必納於邪禮樂豈細故可忽漫言哉楚儒瞿睿夫氏慨然欲以興之乃推廣觀察周淑遠氏之意爲孔廟禮樂考稽引宏遠核訂精嚴闡發幽奧皎然不啻列眉意若曰諸誦法孔子遊其門觀其禮聞其樂肌膚固邪穢滌矣又若曰請自玆始舉廟廊閭巷承訛襲陋敝禮淫樂一反之隆古合諸天地世教其興民性其復矣故禮行而民志定樂作而神人格夫論禮而不遺民也論樂而不遺人也則聖人之制禮樂瞿氏之考禮樂意固可想是書成而陳令尹鋟梓以永之與瞿周之意又何殊焉

七克序

昔者魯鄒之立訓知天知人之說蓋屢言之學莫要於知天矣知天斯知人知人者知其性也共戴一天共秉一命共具一性可知也泰西距中華八萬里逖矣龎君順陽者七克各一卷中華之士諷其精語爲之解頥此何以故其性同也傲妬慳忿迷食色惰善七者情之所流吾性所無率其性焉未有肯任其流者中華泰西之所不能異也謂傲妬之可長慳忿之可持食色之可迷善之可惰豈天之降性爾殊哉平旦而憬然見君子而厭然聞善言而快然其憬然厭然快然者性爲政情順聽矣性如堂皇僕隸之所不得擾也性不爲主雜情熾堂皇無主僕隸登矣性靈一覺雜情濯濯堂主一升羣僕寂寂故知人之性者化其情者也化人之情者自盡其性而已矣自盡其性者自化其情者也化其情者知天而已矣上天之載聲臭且無知天之人纎欲俱絕詎令七者之潛伏流溢也乎哉而克之其烏容已於時龎君梓其編及半索序於余漫書此以復之

滕縣救荒事宜序

余治農渠陽之塢幹所趙公以救荒事宜四卷示余蓋其二十年前尹滕時起溝中瘠而生全之旣試之猷也久而未嘗示人顧烏可不傳之宇內俾司牧者有所型範而贍養元元之眾乎余受而卒業則見其規畫詳盡構思肫懇於神於人於上於下凡可爲民請命靡不舉也以粟以粥以金錢以蔬果以藥餌凡可拯民於阨靡不備也逺近有程給散有法普徧而不淆綜核而不漏委任而無宄拮據巡省而忘瘁直令餓者餐憊者起賣者贖流去者歸流來者如家病死者有葬嗷嗷者寧洶洶者戢而又制器墾蕪興農積粟已往爲鑑將來有儲想其據堂皇撫黔赤軫饑困切痌瘝寸心欲嘔雙鬢欲皓潸涙不知幾揮蓋其視民生若鵠而精神畢注於斯也洵民之父母哉是以滕民頌之久而不忘朝論韙之晉陟銓部夫公之殫其職也如是則必以是望人矣顧簿書習熾愛養意疏人未必如是之殫職也則未免信口繩之而怨謗乃至然公則無愧於職矣且士人秋春二闈藝文各十九首而國家賁弓旌之典錫靑紫之榮何愛此十九首者而隆重若此爲其績學已素必能代主養民也而民之隸其下者未至而望焉旣至而迓焉稽首階墀莫敢仰視鞭朴詬誶無敢反唇出入乘於民之肩竭蹷供養無敢違者𨿽耄孺婦女聞宰官之過其裏企足引領冀一窺見顏色焉又何愛於異鄕之書生而尊榮若此爲其必能養我也顧或秦越相視痛苦不相關平時旣不爲之備荒年坐視其死亡豈非負民並負國也哉若公者可謂兩無負矣憶曩歲宦於淮北有語餘者曰經遊滕縣相隔半尺許便自迥異余心識之繼被徵北上入其疆田頭皆樹樹外爲墻墻外又樹樹外爲坦道出境而止其田無不墾谷無不碩無艸莠之雜楚楚若一姓者然不覺心折公之孳孳民事蓋不遺餘力也無何公亦離任越數年東省告荒或謂余曰滕縣以樹木之利民得濟於饑此則公救荒於行後而公亦不知玆捲亦所不載余記所覩聞乃爾遂題於簡端

讀史斷章序

夫理斷事之衡也心燭理之鏡也欲掩心之障也欲深心昏心昏理隠遇事當前蒼素無以別非事之難斷也旣失其衡曷憑而度之況乎千百世之前史編所載其人杳如也其事之端委茫如也摛辭之筆或至眩眞評議之口遂爲成說冀以剖斷不爽不更難乎孝廉姚君仲美天成修潔濯濯塵表曩在壯齡緣侍養北堂不晷刻離遂謝公交車累科不赴荏苒皓首竟絕仕進撫臺金溪吳公疏薦未報而君恬處■﹝畝犬﹞畝數椽容膝無榱棟之羨裋褐蔽躬無文繡之願藜藿充腹無鼎烹之嗜此於世味捐除蓋盡心靈安得不露理奧安得不徹居常閴戶讀史神遊掌指考得失之原察心曲之幽策成敗之數獨抒心見不襲人吻積久成帙一日鹺臺上谷劉公晉接間詢其近功出斯編以視劉公頥解題曰讀史斷章檄刻以傳且命爲序分運烏程史公忻然授梓匪具精瑩曷來賞識余辱交於君知其屏除欲染非旦夕矣心瑩理洞斷事炳炳有固然者乃弁數語俾讀玆編者知其根因而讀史者知所準則焉

三臺奏議序

昔子輿子尙論古人以伊尹爲聖之任後世易視此任每謂有所不足其髙視尹者又謂其任不可幾及近儒剖之曰任以所遇而言蓋聖賢當事未有不任而淸和自存其中藉令夷惠阿衡其任亦同大抵名臣良相彪炳史冊者罔有不任國制士人筮仕曰任某職其之官曰赴任遷轉曰離任豈異人任而一日當官烏可一日不副其任然而天下不治則以任事者之鮮也簡命頒之當寧職掌載之典章而或以利害怵心當任不任義當言而捲舌理當前而縮趾職務烏得不隳禍亂烏得不作也以予窺於今日司馬拱陽孫公所稱任事之臣哉公曩以治行髙等任南臺侍禦時柄臣用事力能墜人於淵公抗疏糾彈風裁聞天下其畱都豪貴行行且止獨畏公一人迨後攺任北臺正色輦轂間值羣陰方熾戈戟攢攻公八面應之直气執言終無所懾遭其齮齕無悔頃歲泰運復亨帝庸舊碩公秉鉞西秦藩府巨蠧憑依城社梗憲虐眾公毅然繩之法藩王百計熒奏卒不能撓公若曰此皆吾任吾不任而誰任豈其姑依違退避博人之歡保已之祿而已諸疏具在他疏可類按也儻人人如公無論職巨職細事到思任安有唯唯畫諾悠悠玩愒視責任若弁髦叢脞庶務流毒邦家也公今知遇日隆晉貳樞卿則夫東西烽燧方棘中原萑苻潛窺玆任匪眇而公必有所自任矣將士淑慝兵機興釐明目張膽議之朝堂瀝誠竭智告之君上情面怨訕安能撼公蓋封疆公之家垣兵政公之家政勁骨直節固饒任之而海宇盤石在其仔肩耳豈不並駕古先哲人而阿衡之業佇當屬之矣

贈運庠廣文景嶽康君育才館造士序

或有問於余曰鹺直指李君緝敬集三藩雋士於育才館而督課之復時聚於傳是堂專爲科第計乎余曰否其惇聘廣文康君景嶽司教事專爲訓以文辭乎余曰否世之盛也舉業理學合於一師以是教弟子以是學上以是登之科第而任之職乃能廉於躬忠於主慈於民而天下以治迨其衰也忘其初制師之教弟子之學主司之掄選總不越於文辭曰以是梯靑紫而已終身唔咿不知理學爲何物間聞理學之譚從而非笑之以爲作僞以爲好名吁亦但爲其眞者耳爲其實者耳然不講則眞安在實安在貿貿何之亦不得之數矣縱博一第躋膴仕而世味薫人如舟無柁安望廉忠慈愛保世之不亂乎直指生理學之鄕灼見於此乃綣綣於鑄士俾其文行雙修直徹本體庶由體適用而世終藉也而又以據臯坐者非僅僅文辭之士所能型範知康君自關中來從少墟先生講學久以黃甲之英恬居芹序可以爲人師遂藉之主教而君以天成朴茂沈酣理域洞燭玄微繩趨矩蹈罔有越踰望之識其爲端人就之坦易可挹扣之而無隠不剔也士乃蒸蒸若於化競自澡濯向於聖學同志有錄可按也會直指驄馬南諸士解館以歸乃質餘言爲廣文贈余惟人生而明徳具焉昭昭如也其於義利善惡得失禍福之介無不了然者比其染於風習迷於欲念乃不知義之爲崇利之爲卑不知從善之足樂從惡之足憂道充徳富本得也而嗤其失墮實損名本失也而侈爲得奢躬陵物禍之媒也而罔知逺守身善世福之聚也而罔知趨是非眩焉從違乖焉病其身而病天下所謂載胥及溺也揆厥所由以不知理學而僅沒沒於文辭之藻繢也學則明不學則闇以理則爲聖學不以理則爲俗學俗學之昏人終無開眼出頭日此廣文之所以無負直指有造士類也乃書此以贈廣文且以朂多士

育才館同志錄序

昔有友人會余於都下譚志甚悉首辧志次立志次持志終以成志辧若問岐立若樹表持若執玉志乃竟成而總不越於孟子輿之尙志於仁志居於義志由必也志學志期於矩從心不踰之謂成按鹺李直指本晦羅三藩髦士於育才館立科條厪教育館祀堯舜禹率之對越館距城數里而逺復於城內孔廟之東創弘運書院傳是堂時挈諸生遊其中闡明聖學士蒸蒸奮若謂明師在上良朋在列所不辧志以至成志者非夫爰彚其姓名字貫爲同志錄同志居仁同志由義自同志於學也粵稽堯舜以志成帝禹以志成王臯夔稷契益以志成贊襄孔孟以志成開繼或同志一堂或同志千古爾多士同其志卽謂同諸聖喆之志可也以斯締交亦以斯久要蓋直指之志如斯爾多士不相渝斯爲不負余嘉其志更嘉其同乃題數語拭目以觀其成

傳是堂合編序

夫道以學明亦或以學之偏焉而不明故學必有分非以一登壇講論僅優於不事學者便可謂明道也學不足以明道矻矻亹亹何爲故子思薄賢知而道中庸孟子捨夷惠而學孔子學固有正傳也大江之右有南臯鄒先生學孔子之學徹悟立本弘大無邊而仁體盎然蓋初誦其書繼會其人而知之洵所謂傳之正者柱史李本晦氏與同裏而從遊久蚤得其傳按歷三藩所至興會闡學竟日不倦會錄其所語語成卷帙余得而卒業大槪南臯之學也卽孔子所傳之學也亦卽唐虞以來相傳之學也比付之剞劂而奏議序紀書答文告胥萃命以傳是堂合編若曰皆是物也從昔名世碩人對君戒眾序述書問何者不本於學不本於學者巵言耳奚以格上諭下孚友而垂逺壁經所載陳謨布告尙矣端木東裏以辭命安邦而杏壇所紀固撰著之衡也故學以入道何不貫道以應用何不臧謂編中諸項皆柱史之學可矣余歸自京師方抱屙杜門亟赴會於是堂官師紳士耆民俱集問難互發無微不抉窺其直露本根不規規邊隅以自域其視人無不可親藹藹沁入羣心故曰南臯之學也斯爲正學而道由以明明斯傳矣士君子之學原爲道計其於道爲明計明道爲傳計將令千聖如存萬年永揭實式賴之學不當如是哉乃識數語以告夫共學者知辧宗云

贈鹺臺侍禦緝敬李公祖育才傳是序

李侍禦緝敬奉命來按鹺約躬貞度百務俱興尢嘉惠風教軺車所至輙興會明學羅所得三藩之雋士於城北育才館昕夕課訓復念城中無聚講所創傳是堂而時時攜之遊闡千聖之祕期百世之業其一段謙沖慈藹之度浹入眾心士無不若於化者會瓜期且屆而侍禦兼有歸志諸士將祖帳東門而難於別謂余盍爲言余惟古昔多治學明也叔季多亂學不明也士狃於帖括工於鞶帨僅借爲靑紫之梯終身讀聖書不知聖學爲何物如是者不明或從事講學矣而泥於畛域錮於意見曲而不全局而不徹如是者亦不明由前之說將染於流俗勢利之陋固足以殃民而蠧世由後之說𨿽其斤斤自好優於儔伍然亦未能充滿分量颣潛而不自覺亦以學爲世病學可不辧哉吾鄕先正文淸生平篤學直至性天之通文成倡道南昌直指良知廓淸障礙其門下二王輩剔發無遺而鄒氏則前有文莊今有南臯俱得其傳蓋江右多君子法堂相望環聽如雲譬則五都之市必有佳珍而終歲刮磨精光乃露冝其然也侍禦產於其鄕甫離𦇤褓卽立父師友朋之側眾美躍如聖眞卓爾耳於斯目於斯若呼茶呼飯以爲常是以入之深而得之正也竊謂侍禦於吾邦厥功甚巨廸多士以入道眾著於聖人之學矣蓋皇朝育士士人業舉原是如斯而囿於辭章溺於名利非其初也玆之啟聵發蒙躋諸聖域是功在士類猶之乎學也而千里之差起於毫釐孔孟之學自有滴泒正傳旣揭周行乃顯是功在斯道然在道亦在士也爲士亦爲世也士旣得未曽有其可忘乎夜光在野耰人揮鋤弗顧不知寶也或拾之歸未能什襲旋亦遺忘猶之不知寶也余望諸士終侍禦之訓勿曰流俗可安勿曰小成可限期盡其才務傳其是將文淸文成以下比肩何有馬首𨿽南不殊函丈之聚遂書此以朂多士以別侍禦

仰節堂集卷一

●欽定四庫全書

仰節堂集卷二

﹝明﹞曹於汴撰

○序

安邑縣誌序

昔者竊聞之一家之政六曹具焉家必任用人吏也必有經費戶也必有四禮文事禮也必防冦盜戢外侮兵也必有束禁夏楚刑也必有田廬器用工也六者一有弗飭不謂善齊積家成邑積邑成郡積郡成藩積藩成天下六者一有弗飭不謂善治平地域有廣狹幾務有繁省而政無兩岐是故百里之長協寮帥屬吏事修明天曹之邦治戶有蓄貯室無離析地曹之邦教崇祀優賢一道同俗春曹之邦禮詰戎除械有備無虞夏曹之邦政刑期無刑姦豪不逞秋曹之邦禁城髙池深封洫服捨有章冬曹之邦事豈不關系重巨建樹顯奕哉鳥得而忽諸然古昔經世宰物莫不設有方策載其典制而周官一書獨爲明備上揆下守前憲後鑑由來遐矣繄我皇朝廟廊有會典諸司有職掌有條例史局有史而郡邑志乘權輿於斯焉邑志𨿽藐諸項俱該不可缺也余邑於余省稱劇二百數十餘年乃獨缺志前侯汝陽吳公臨淸邢公嘗欲著之而未竟今侯上谷耿公明作庶政宣上意愜羣情肇未曽有頃督學呂公行部諭及爰命不佞從司馬先生之後及諸文學開局編纂考紀載於羣書訪遺蹤於耉老聽評駁於輿論踰百日而志成爲捲者十大端不越六事懼不核也亦懼不詳也第若不公而胸臆之憑不直而愛憎之比徳意云何洵所未敢夫一畝之宅百十指之眾誰不按籍據譜思爲之理安有籍四境譜庶姓肯屑越也者侯之斯舉視邑如家窺其一斑異日推治行髙等簡之津要宰天下如此邑矣道固非遠術固無多也

刻禦邊集序

夫用兵者驅千萬人效死乃能制勝千萬人之心至不齊死人之所甚惡也非精誠貫結豈克臻此乎自使貪使詐之說出而介冑之士或不知有仲尼夫貪未有人不怨者詐未有人不疑者縱令殱巨寇樹勛名要亦雜霸之習得不償失吳起諸人可鑑也況其下者僅成危敗天下國家何賴焉李子明晦研窮理學有年其修身應世期不愧屋漏邇者感東倭之橫有深慮於衷凡中外之情形防禦之勝算搜羅聞見彚而爲集不佞讀之竟篇雅重其志念夫用兵呼吸變化莫可端倪誠不謂此集遂盡將略而將略亦不盡明晦然可得其槪矣因付之梓亦懷安攘之思者所樂觀也明晦呈芬字集凡四卷

春秋房四書同門稿序

竊嘗謂古者學而後仕後世不學而仕興治之難易所由分也然後世豈果未學哉失其所以學耳孔曽思孟之書童而習之經幾講授經幾研究摛而爲文亦詣深趣夫至摛爲文詣深趣也庶幾覿當年之面遊聖神之天矣措之於治何有顧以此爲登進之階梯云爾綰綬臨民鮮回視燈窗之業者若謂當官涉世別有術焉有仍爲孔曽思孟之談目以迂遠而不切於事情其術彌工悖初學彌甚而治乃彌不古若國家肇立甲令以經學訓士以經學取士豈僅欲耗精神於土苴哉弗思耳趙韓王非知學者稍稍能用論語亦足興王定治況挈其根宗明體達用其建樹豈尋常可埒辟之於醫窮軒岐之奧妙著爲方論固將起屙壽人也主家惇請玄纁旣陳砭鍼且施指其笥中藏捲曰玆不過羔鴈今者之恙操何術以治之人有不胡盧者乎頃謬從校士之役得士若而人各出其四書義稿選彚梓之餘讀之喜諸士業已學矣積有良方矣系之肘後往治天下焉𨿽與三代比隆可也

春秋房同門經稿序

昔仲尼論君子所懷曰徳曰刑夫懷徳足矣而刑何爲乎徳辟周行刑辟巖險以約之有不得不履周行者先正云春秋聖人律令也又云春秋夫子之刑書士宜何如懷焉況業是稱專門構爲文義如按律例成爰書撫捲悚悚烏容已乎全經不具論論首數段元年之述戒不仁也卽位之削戒不忠孝也盟蔑之惡戒不誠也克段之貶戒不愛也吾而仁乎忠孝乎誠且愛乎讀之坦坦不然則夫子之筆若爲我設敢不懷哉余不敏先爲理官日檢律例治爰書書成未嘗不心惕也坐堂皇之上奮筆讞牒某坐不仁某坐不忠某坐不孝某坐不誠某坐不愛夫安知吾之仁忠孝誠愛何如也古先哲王立法垂憲以有形警之亦以無形警之或法及而人見或法及而我見法及而警焉者細人法未及而警焉者君子懷以言乎其隠微也邇從愷陽先生後以春秋薦揚多士士按聖經爲文矣其用懷若何行且筮仕治民按律例爲爰辭其用懷又將若何嗟乎箕子未囚也比干未戮也三桓未貴也通乎是可與論懷可與論刑可與論徳矣

劉公宰邢給由錄序

夫人生於親用於君事於民觀法於後人親胡以不忝君與民胡以不負後胡以佑且啟也光前者以裕後者也治民者以獲上者也民之不治君將不可獲何以徼光寵於親而作法於後然則民可忽哉匪治民無以報君無論前後矣友兄豫吾筮仕邢臺政成民悅旣三載考上上天子勑嘉之貤封其親乃裒紀始末錄而存之曰聊以示後人錄成授其友曹子卒業適冡子本唐捷鄕書偕計南宮是又將繼志理民者曹子乃以重民之說爲友兄朂其子語有之仁者人也舉天下之人言不能一天下之人仁之歉也顧不得馭人之權則仁之用不廣孔子所以棲棲皇皇願得君以治民也以究其仁以成其爲一人而已矣豫吾之仕邢也邢之四封之眾計日而冀其至其得覲其丰采者相述相告有喜容不者亦詢諸人曰是何容貌齒籍殆將生養我儕者眞如手足爪髮通气於心腹矣豫吾登其堂蒞其民民之弗食若其枵腹民之弗衣若其露肘境之左一人疾若左臂之木也境之右一人疾若右臂之痛也日調攝休養粱肉藥石靡不具舉又若心腹之气貫於肢體蓋以四境爲一人豈私肥甘以饜三寸之喉聚綺羅以華七尺之軀自小其人者哉今且晉西臺薦陟鼎鉉又將一四海之人矣故曰有大人之事其仁大則其人大也然則徼榮於君非幸也我弗二於民君乃弗二於我而並弗二於吾親究其仁而成其爲一人也本唐爲其後人將何以承之亦豈徒以得君爲顯親哉顧在其仁民如何耳

養心錄序

養心錄者復元辛子以其學道所得錄之成書者也堅貞之力精詣之語不可枚述其大者在以聖人必可爲夫丈夫何畏有爲若是聖人同類從昔談之近世名賢每謂滿街皆聖人世人髙於視聖卑於視已望之而心已震焉其學聖人之學者未嘗不慷慨思齊以爲舜何人也予何人也有爲者亦若是至論及不思而得不勉而中亦未免遜於聖焉夫果聖人不思而眾人不能不思聖人不勉而眾人不能不勉相距何啻徑庭焉安在其滿街皆聖人乎解之者曰患不知思耳思之熟可至不思患不知勉耳勉之熟可至不勉果爾何不云滿街皆可至聖人而直以爲皆聖人目之也不觀之孩提乎其知愛親也不思不勉也不觀之稍長乎其知敬長也不思不勉也不觀之乍見孺子入井乎其怵惕惻隠也不思不勉也滿街之人非孩提則稍長非壯者則老者孩提稍長旣不思不勉而愛敬壯而老者又不思不勉而惻隠於孺子之入井是以曰滿街皆聖人也顧乍見惻隠譬發一葉於枝榦亦以知愛知敬原含眞性於本根耳理本相因機無二致故曰非由外鑠也或又曰聖人不思不勉事事如斯若眾人者偶觸而得之烏得比而同之哉譬諸匹夫懷抱良璧𨿽其迷懵不自知而連城在握謂不可與富人同語不可也然則不思而得不勉而中人之本然也同然也養心者還其本然同然而已矣是爲聖人也已矣

泰西水法序

惟上帝好生旣生人則爲之生食食出於地藝於人人有遺能地乃有遺利食乃不足其不足恆以旱乾天澤旣不可徼則渠塘漑灌急焉顧亦罕所講究而西北之鄕尢未閒習土髙泉寡井有淺深甘鹻大段不得水之用卽有用之者工力繁浩不償所費然大禹疏治溝洫必於冀州建都之域不至獨遺今胡以一望岡鹵豈阡陌開後因仍墮廢遂謂水泉之利若靳於此方田家終歲懸懸占雲盼雨雨愆其期立視苖稿猥雲天實爲之人力無可柰何枵腹菜面輾轉爲溝中之瘠而已矣太史玄扈徐公軫念民隠於凡人事之可興靡不采羅閱泰西水器及水車之法精巧奇絕譯爲書而傳之規制具陳分秒有度江河之水井泉之水雨雪之水無不可資爲用用力約而收效廣蓋肇議於利君西泰其同儕共終厥志而器成於熊君有綱中華之有此法自今始粵稽曩昔盛世首重民食而田器亦有司存周禮稻人掌稼蓄水止水蕩水均水捨水瀉水俱有經畫今也牧民之宰簿書不遑過隴畝問桑麻亦未多睹他何論哉𨿽前人樹藝之方載於月令諸編上不倡下不諳也食胡以足竊意冬曹當以此書頒之直省而方嶽之長宜宣告郡邑仿而行觸類而長尙何患粒食之難乎夫士人談及參贊遜爲聖神若無敢望涯涘者不知此類事卽贊化育井田壞而經界湮𨿽猝不能言復然崇重農功固王道之先也不圖於是而欲睎蹤隆古之治必弗可覬已且安有尊處民上坐享民膏不爲民生熟計忍令其饑以死此豈天之意也哉

治本書序

夫井田行廢古今之關也隆古之時家均以田人食其力樂苦不至懸異風尙因之不漓後世反此安望至治然非但田之不井也野多曠土土有遺利公私乏蓋藏之積凶荒無拯濟之具饑寒之苦在民危亂之禍在國有由來矣今之牧民者相向嘆惋未嘗不曰風俗日偸徵納日逋然富之教之有先後焉爲之用之亦有先後焉胡不思也戴肩吾有感於是采古今農桑樹畜之言彚而成書四十餘卷命曰治本牧民者得是書而推行之可以興民之利矣夫文王岐周之治要亦於農蠶雞彘時加意焉不此之務而區區於簿書之間抑末也其或率作補助之無方僅一傳宣聊示文具卽云民不我從則過也又或奪其時傾其業斯民也奔走繁擾之不遑而曰爾胡不勤農亦過也噫古之人當官一日多人蒙福今之人當官一日多人蒙擾欲興利於斯民者其始於不擾哉

九族類鑑序

族而曰九析之也乎不如是則尊卑疏近不分奚而施其恩義九而曰族仍合之也不論尊卑疏近而恩義藹然貫也一身之中四其肢五其官五六其臟腑十二其經絡百其骸何啻云九然而疾痾痛癢無不相關不相關者木人也九族之痛癢相關亦然而相關者鮮茫茫大眾大槪木而已矣仁人視之不勝其憐焉此九族類鑑之所由著也著之者誰師文周君也君蓋慨末俗之日漓嘆同气之不輯以家爲型陶冶六宇援古證今法戒咸備而類鑑成焉爲綱者六爲目者五十有八首曰立宗壼閾以內秩如矣次曰睦族凡此同支肫如矣次曰教子聖功浚於蒙泉次曰事親百行肇於一本次曰訓內防其厲之階也次曰治生殖其谷之原也其義精其辭剴其指陳人情物理婉以盡玩之令人色動而頥解心悅而情勃有不覺其木之蘇而仁之浹者竊謂此書可置之座右人人爲箴焉一家之九族睦則爲齊萬家之九族睦則爲治天下家家九族睦則爲平道有二乎哉君之所造逖矣乃題數語於簡端且將告於吾家之九族俾共遵奉而各告其九族則願諸天下之家家

賀馮少墟先生六袠序【丙辰嘉平月】

人人有眞體浩浩乎無涯悠悠乎無盡與天地同其大與天地同其久一身處兩儀之中譬一指聨四體之內有精流神貫之渾融無一毫半息之睽隔不待智者可知也然或自生結礙乃與天地之大不相肖而其可大者自在或自生斷息乃與天地之久不相肖而其可久者自在夫其可大者可久豈不天地同壽哉無柰結礙斷息者眾也則以塵情障於內習見錮於外耳而壽乃獨歸之仁者仁者無結礙無斷息之謂也故以天地爲一體萬古之前萬古之後天地之體如是仁者之體亦如是顧不壽哉古之聖賢或六十而順或六十而化順則無逆化則無窒無逆無窒故浩浩悠悠同流於天地少墟先生壽屆六旬門下士不遠千里質餘言爲賀以祝無疆夫先生肩任斯文躬行粹徳研入聖神之微動爲士林之鵠出則赤衷讜議揭國是而肅官常處則繼往開來立天心而植民命大道昭宣風行海宇自無結自無斷自抵於順自抵於化自大自久自符於天地之壽寧俟祝乎諸人士戴履於霄壤之間步趨於幾杖之次先生陶其情鎔其習誰不剖其結緝其斷先生不貳於天地多士不貳於先生共無涯共無盡體仁之化何其宏壽域何其廣也抑人亦有言不負此日方爲得此日彼靜恬自適之夫且詡日長似歲況有道之儒日躋而天遊月異歲不同乎故日月不至仁則日月成虛三月不違仁而三月非曠志學從心一息通於今古垂憲萬世尼山之聖常存先生齠年敏學以逮今日窺其功力蓋瞬息之有養衡其造詣偕六甲以俱崇夫是之謂六旬哉由斯而耆耋耄期頤至於無疆年且彌髙徳將彌卲夫是之謂耆之謂耋之謂耄之謂期頤之謂無疆哉完其眞體乃爲其壽豈僅僅與尋常校年論齒已耶是則可賀也謹西向再拜而言賀

楊氏七孝芳聲序

淮陰楊氏通參公爲其封母董孺人病篤惶迫莫可爲計禱於天刲股爲羮食之得愈公之子博士君憶沿同配謝孺人復因公病刲股公之孫把總於庠亦爲父憶沿刲股於邦亦公之孫於郊妻許公之孫婦適陸率履者公之孫女一爲母潘一爲祖母某姓一爲父憶木皆刲股乃謝孺人爲處女十四歲時業爲母於及旣嫁又爲博士君各刲股矣而博士君爲諸生時已有孝子之稱於是縉紳戚友交美之或旌以扁或贈以詩文曰同心純孝曰奕世忠孝曰徳行文學曰孝子名士曰孝順之門亦有未及旌揚者蓋有待也諸生於升亦公之孫而博士君之子也將梓其詩文以傳而求序於不佞時不佞且北行徒行送百二十里示懇也余以其刲股者七命曰七孝芳聲云因七人而槪楊氏之門因刲股而槪七人之孝耳借謂其孝止於刲股則通參公之淸修崇望出處有聲果何物乎而其餘可推矣又謂孝止於七人則於升之奔走不遑求顯其先果何物乎而其餘又可推矣洪惟我太祖以孝治天下而刲股一事不在旌表之列非薄之也不欲以難事爲民倡且慮其毀傷滅性重違親意也顧孝子當親之疾凡可救療不憚爲之斯時也不知有旌而遑知有不旌夫民心積染或至路人其親區區財利校量爾我一語不相能或至反唇彼其白刃自殘視膚肉若瓦礫瀕死無顧豈可易及哉善乎盧子守恭之言曰以身療親身猶親自治自夫惟以身爲親身故能刲股故能竭力故無以有已故不失身以辱親通參公可作或以餘言爲不謬矣

送修吾李先生巡撫江北序

江北爲畱京門戶二陵所居實國家重地狼山直當日本東海衝釡山頃緣東方用武頻歲戒嚴顧濱海延袤二千里大港可出入者無慮數十而兵不滿二萬犀利之器無儲何以爲禦然通泰鹽徒擁蓋建旄而僭稱號潁亳桀盜鳴鼓露刃而詬有司捕鹽緝盜之役陽食於官而陰以賊爲利而諸豪猾不逞者時出飛語謂某且梗運河而剽漕粟某且潰諸堤而灌城市於是當事者蒿目深惟爲一切增兵足餉計然兵餉取諸民者也而其民何如哉田沈於水一望成巨匯其一二髙原之鄕亦遂鞠爲茂艸郊野之民委身爲駔儈日求米升許以餬口中人之產無五日之粟而重以河工之疊興大木之鱗集班軍漕卒之奔命榷使鹽璫之驛騷有司者惟催科箕會是急求免目前民以爲不見徳也不相親而相讎脫有緩急何恃焉故議者欲風勵羣僚崇重民事力溝洫以治水而轉害爲利巡行補助易蒿萊爲膏壤於凡蠧政妨民之習一力更始使野土無曠家有蓋藏不擾於公而暇於私然後計裏爲倉因倉爲學因學明約因約練武以通上下之情若元气之流盎內治外威於斯焉在他日南方有事吾將批其吭北方有事吾將擊其尾左提右挈據重勢而奠國家盤石之安顧不庥乎然此惟撫臺可爲之而今撫臺修吾李先生則其人也竊謂天下無難爲之地無難爲之事無難爲之時亦無不能爲之人其人之不爲者則以我心據其中而失其所以爲者也李先生欲無我者知其大有爲耳公起家地曹時執政握重權立能生殺人將寘言者於危法公抗章申論遭左謫不悔豈計得失利害者哉旣觀察三省揚歷兩京爲今大理大都無以豪貴骫法者無以私暱幸福者無以盤錯卼臲眾所縮手而兩可依回者故政成人服所在垂永利其視營營顯膴問田舍急妻子不啻羞之方督學晉中一旦念其親輒棄官歸無異脫遺當在齊魯值荒疫匹馬走餓病萬夫中飯藥之殆不知有身每見其推轂忠義之士然其言曰忠義以自盡耳而矜已詡人何爲嗟乎此足觀公矣不有其利且不有其名殆庶幾無我也持此治天下無難而於一方何有蓋嘗論之州縣之吏以百里爲我者也一郡之守以州縣爲我者也司道之長以列郡爲我者也撫臺之尊合道郡州縣爲我者也故邑無循令則郡有慚徳府事修和而後憲司無忝撫臺之精神包羅流貫於上下其政方舉有一閼隔皆爲未充公其以無我者師帥江北俾道府州縣皆忘其我而共成一我政其興哉民其康哉國家藉玆地爲重又何疑焉

送許繩齋公祖入賀萬壽序

繩齋許公湛心若冰植躬成矱蚤歲刺吾晉之澤郡一窺其丰采稔聞政教業弁冕仕籍旣揚歷金紫飄飄巖棲者若而年諸簪紳過其廬無不式者當寧采庭臣議起憲晉寧公再三辭不獲允乃西視事宿竇故俗爲之一滌吏未有不灑然者事未有不釐然者民未有不帖然者世之爲政以簿書公之爲政以身也今歲春大計羣寮銓臣疏舉廉異吏以風有位海內不數數公褎然其間是秋屆聖天子萬壽之辰公將賫表入賀郡大夫祖帳郊關質餘言爲贈夫聖節告期萬國執玉冠蓋相望若公者眞入賀人哉旅馳旅見拜舞嵩呼賀之文也忠誠懇惻如愛親年賀之實也於以究其實公誰遜焉夫壽君者壽國君所禦也壽國者壽民國所由立也壽民者好生者也好生者盡其性者也盡其性者無所以閡之閡之者其出有系其處有牽居榮若艶遇膏若沾性本虛而實之性本達而隔之君民何有乎公之挺然有執脫然無營處榮如蠟視膏如凂澄澄乎滓之汰也恢恢乎籬之剖也此性體之初也與眾通者也性與眾通之生乃與眾共之奚而不好故視民若子立其命焉視國若家永其脈焉對一夫而不敢忘君行一令而不敢忘君此之謂視君如元首世之元首乎君也以分公之元首乎君也以性以分則不敢廢其文以性則不容遏其實嗟乎天之不得不髙地之不得不下理也人生於天地而斯理咸具𨿽在童孺遇長則肅故曰義之於君臣有性焉眞性露則愛君篤矣是行也天顏日邇赤念愈殷稽首闕前凝精帝座天子萬年而後喜可知也縟節云乎哉維天之鑑聖壽與齊介景福焉踰岡陵焉艸野逺臣罔效華封之祝竊忻虎拜之虔敬爲吾君慶

賀於虹蛟公祖兩臺交薦序

虹蛟於公以東堂握篆綱振紀張三尺山嶷四壁冰凜不佞側觀風采喟然興嘆曰時哉鹺政由此舉乎旣而鹽臺曽公按臺汪公相繼報命僉登薦剡不佞疊窺淸評輒復嘉喜曰時哉百城此其鵠乎盍觀諸天焉臘深沍極陽律飛葭乃气淑而彚暢長夏番庶商音應候則霜嚴而眾結假令有春無秋大造亦幾窮矣邇時鹺地何如哉地固近寶閭左通神如風斯靡人未能自制其情也煦煦咻燠之輒不無修其睚眥梗令次且嗟乎一人禦宇萬里傾懷惟是法度聨絡智無庸謀勇無庸角也有其弛之莫或張之奚所恃亦奚所不至哉於公以勁气直節挺挺明作不怨之辭不恩之樹不繞指之習不唯唯諾諾之拘骫法踰格令甲存焉商民始而駴中而服終乃定陽鱎固可阻也白額固可戮也烏足異者吏奉刀筆如刻木靡所施其黠至於願休閒行其庭迹稀喧絕顧不偉歟故斯時不可無公蓋天道也不可無兩臺之薦亦天道也匪公則法且湮匪薦則羣工無所嚆矢而法亦湮公之禆益玆土詎尋常效官奉職已耶迹厥注措適中其會者也故曰時也時者聖神所不違也夏之不得不忠也商之不得不質也周之不得不丈也仲尼當周之季不得不文勝之厭也時焉而已矣唐之藩鎭宋之邊患始以因循竟成壅潰不識時者也故動陽於六杪運陰於九極易之爲道不越乎時以濟窮而成不匱者也鹺之廣文諸士質言贈公夫縫掖之談治法出焉治能外於時乎乃以此爲復而並以爲公贈

贈吳中麓父母入覲序

往歲中麓吳父母補選吾邑當事者若以爲難地焉而公慨然易之餘窺其言論丰采私爲吾邑稱慶旣則及中途而玩胥畏威甫入境而閭閻飲和上下不由掾喙運之獨斷徭賦不必往案要之便民讞牒不恣雀角歸之式憲藹然進赤子於幾杖而休息均調之民於是帖席窮鄕僻陬垂白之叟謂及其未斃而出之於壑余親聞之而鄰封遙逖之人企足引首思睹其顏色每一行部至於擁道此其地之難易何如也然其故難言之矣且民情之善良者無論卽有一二故染亦大都外憍虛而中柔脆張之則張伏之則伏轢之則憊綏之則蘇法易行也恩易入也公得其機矣玆以修覲屆候先期戒途而簪紳孺耄之謠頌者繾綣者難其往而盼其還者巷若沸而心如結而公之介幕若譚君邊君封君茹厥徳意受厥成績莫不采謠頌而揄揚焉其僚采之間耳目最眞精神最邇有不容已爾夫謠頌也繾綣也若沸而如結也气所通也气也者一體也一體也者父母也請陳父母之說先儒云乾稱父坤稱母而人秉天地之性則父母之道誰人不具顧所用如何爾或用之一家或用之百里或用之千里或用之天下性一而已隨處而顯施非易地而增減故漢讚循吏詩戒具瞻無異術也若乃胡越分岐痛癢罔與是荊棘生膝下而同室反唇也公嘗向余語曰吾行實事者嗟乎實哉實哉幹得實以父坤得實以母人得實以備乾坤之性實則通文則隔古昔之治以實叔季之治以文循吏也具瞻也實焉足矣公非久處百里天下之大且利藉焉是行也銓鑑之司當最其父母之績以報當寧余故推本其性而謂由於實三君其以爲然乎

送潘子孟深貳刺膠州序

天爲民立君君爲民立百司庶僚職巨職細不同總之各盡其職以安民而成治譬之目視耳聽手持足行以成此一身而已矣乃或以內外正佐風憲有司之異而厭薄其官濡延歲月以爲弗獲建樹而職以內曽不克盡是目不能視而顧憾其弗得聽足不能行而以不獲持爲歉也豈不惑哉潘子孟深爲中丞熙臺先生之孫少承家學攻儒業入太學博洽善詩辭不難一第而竟不偶選授膠之貳刺或者以不盡其長惜之夫長亦何地不可酬哉會計當而委吏非虛茁壯長而乘田無負惟其如是故爲司寇而魯大治今人但知薄委吏不爲而不知其無孔子會計之當卽委吏亦且溺職縱授之司冦亦何以治焉夫一州之中有刺史主之而其僚屬或司捕司農司戎司教化不一而足借令捕者戢民之寇盜農者丰民之蓄積戎者使民知兵教化者使民仁且讓不亦一郡至理乎若捕者不省關農者不履畝則非官之不能盡其人而人之不能盡其官也孟深第盡其所司爲良貳刺而已他非當計

賀邑貳尹定宇賈父母擢尹餘慶序

夫世之治不治由民之安不安民之安不安由仕之職不職仕之職不職由學之明不明古者學而後仕是以其職舉民賴以安而措世於上理晚世之仕者罕由於學非無學也帖括辭章以爲工課利祿華膴以爲期許非古之所謂學也一登仕版鮮有軫民之隠者豈啻不軫其隠且朘其脂膏焉輦金載玉自不之醜親戚鄰右亦鮮爲之醜也其資微位下者尢甚前途近而掊克若不遑也元元奚藉焉邇值四裔之警旱荒之災有識者且謂揭竿斬木之變若在眉睫焉吁嗟朝廷之設官豈期至於此乎關西馮仲好先生倡學造士厥意良逺定宇賈君實出其門以明經來丞吾邑催徵其職也初至掾史以羨金進麾之不納邑人以爲詫柰何有視金若凂之丞也繼從事直指之臺職司捕有訟者具緡錢爲爰書費亦麾之邑人尢以爲詫柰何有視金若凂之捕官也於是聲藉藉起署邑篆又署臨汾篆猗氏篆廉靖加毖垂白老人私議於閭諺有之署官如刼柰何有視金如凂之署官也予聞而重之然不以爲異彼其講學關西之日澄澈其心靈堅定其操守久矣知愛其身而不肯淪於可醜矣固將軒軒磊磊答億兆報朝廷維斯世千秋不朽寧肯令此膩垢者點其皎皎乎哉君不阿上官之左右初時不見知顧茂實奚掩竟知之旣而直指薦於朝主爵者擢餘慶令尹吾邑之慶將移於餘慶餘慶之慶也夫主爵乃得人若是主爵之慶也夫海內聞風淸吏且蒸起海內之慶也夫初時忽有訛傳謂升信不的眾乃嘩是將致汶汶者揶揄矣夫夫亦僅至此乎已而升信確交相慶者倍於前索文於予以賀故事爲賀文者須糚點媺事其衷不鬯予則深知君握管一揮而就甚慊也此亦予之慶也夫

贈張蓮汀寅丈南歸序

世有砥躬修行之士不知者曰此跖也可以謂之跖乎彼固不自跖也世有貪榮嗜利之夫不知者曰此夷也可以謂之夷乎彼亦不自夷也眞夷眞跖在人之自知外之毀譽不與焉寅丈張蓮汀氏以保定賢能薦調淮安董治河事比初至予迓之舟中見其繪河圖爲屏心敬其賢必謹於職業者也及理大工綜核有方略曽半夜遇大風雨席廬盡圮萬夫大嘩幾僨事一言定之往歲運道水涸舟不能寸移主司者束手君倡議塞義安口而四百萬漕粟盡北矣其才識勛勞大約類此然從事理學其講談多心見此其立身出政之本也君宮保之子澹素若出韋布其家學有自此又其本也毎向餘言世路多崎嶇圖歸田以教子孫予曰君才當用世且當事者憐才安能遂君之圖乃主議者以不理之口投閒乎君夫君之所圖果遂矣顧其遂君之圖者非所以爲名也然君亦有眞徜徉泉石之間遊酣詩書之府明學範俗佑啟後人此乃多才多勛求歸田之蓮汀也非主議者聽不理之口投閒之蓮汀也君亦自知何如耳何卹乎人言

送劉生本唐西還序

劉生將還之前一日曹子過焉問所學對曰方從事忍字乃翁豫吾年兄亦首肯謂其言果不誣也善乎哉劉生之篤於學也夫色之於目聲之於耳味之於口臭之於鼻安佚之於四肢環向而相餌而我之欲心競心嗔心矜心習心方且沸如湯飛如蓬躁如技癢忍何容易故一時不忍或貽百歲之羞一念不忍或起滔天之禍故君子忍小以就大忍妄以就眞忍童心俗气以就聖躅賢軌蓋終身以之也夫眾人之不忍何也懦也懦則物彊而我弱君子之能忍何也勇也勇則我大而物小故天行健君子自彊勇之謂也然勇可習乎夫媿懷內生赤髮於面斯時也其气揚故兩軍對壘𨿽有羸夫辱之則奮故曰知恥近勇夫言恥而知先之恥生於知也亦有褎衣聚談甘辭仁義不知暴棄之可嗤流俗相仍駕言從眾不知塵情之可鄙故學先於求知而知何以求焉水之照以淸心之靈以虛知生於內者也對鑑而知我之妍醜對聖哲之範師友之良而知我之善惡知藉於外者也知則恥矣恥則勇矣勇則忍矣夫虞帝殷相古之大聖也則亦動之忍之增益之於未降大任之先而克勝其任矣動則知之謂也恥之謂也動則忍矣動忍則增益矣劉生將求增益以待大任烏得不動忍之兢兢

賀張碩人烏臺旌節序

碩人景氏餘年友奉常公之女十六齡時爲天部張公之子婦公子素抱羸恙不數日別室靜攝荏苒三月而捐世去人謂碩人於公子卽眉目亦未稔也然而矢志從一旣不獲身殉則寂守閴閣玉遜瑩冰遜潔石遜堅迨今三十餘載嗣子有室嗣女有家門閥不墜埒天部他公子若光大者萬口嘖嘖謂公子有妻天部有婦奉常公有女宗親頌於庭鄰里讚於閭於是鹺直指念山張公采羣議而旌焉隆以鏹幣額其門曰苦節可風雲粵稽易之坤彖曰利貞又曰安貞吉又曰利永貞不貞何以爲坤徳貞而不安非貞也貞而不永亦非貞也伊其勁節如斯可不謂貞乎確然無二可不謂安乎垂老節成可不謂永乎貞而安安而永坤元不在玆乎洵可以風矣凡厥有生誰無貞性惟無所風貿貿不識所之故春風過而眾物榮秋風起而萬彚肅風之所關詎不大哉玆者碩人爲風四國爲艸諸凡閨闥之媛瞻望感嘆方知翠鈿羅綺非華也刺繡挑描非巧也惟是貞節堅凝乃爲兩間之正气一代之完人而步武芳蹤當亦不乏孰非風之所鼓抑聞道肇居室化先閨範詩首二南書崇潙汭豈徒爲壼內人哉有婦之貞以風爲子則不貳於親以風爲臣則不貳於君以風爲弟則不貳於兄以風爲朋則不貳於友若曰彼女也且松筠其節我士也豈萎薾其行故曰男兒負剛气莫愧女郎身然則碩人之所風廣矣苦在一身而風化被於千萬人苦在百年而令名流於千百世是以蚤謝鉛華不辭落寞固守之定亦識之卓也𨿽然苦節之云旁人睨之耳碩人奚苦焉彼其寧心一醮之不忘坦然成性異日見夫於地下香骨如銀其視無貞之婦方且興憐興慨曰斯人也不人而禽何苦乃爾蓋視失節極大以節爲甘故曰苦節之云旁觀之說耳昔聞公子蚤負異才未弱冠入黌序輒擅詞壇之牛耳天假之年必當巍科膴仕封妻光顯彼一時也碩人冠帔鏗鏘裏婦企踵而誇羨脇肩而尊奉然無以顯其貞亦無以樹之風政不出於閾外名不聞於四方但赫然榮耀已耳以今校彼孰大孰小蓋亦有天意焉天若謂世態之靡如瀾之倒不有以風究將何極障大河者必堅土護名花者豈朽木風斯世者非若人之儔與而誰與是以寧奪其榮而置之苦藉其節而用以風耳然則直指之褒旌固奉若天意也宗親鄰里之旅賀亦動於天也碩人以節風直指觀風仍以碩人風天以碩人及直指風余不敏以不文之辭揚其風且厚望吾裏之人勿負此風

辛母陶夫人七旬壽言序

陶夫人者贈尙書一閒公六世孫女裔出於晉靖節先生蚤稱孝女適辛稱賢孝婦生子爲慈母子復元篤於聖學乃曩者夫人能忍貧俾竟儒業乏膏繼晷令爇香以照致有今日當路交旌焉勉之曰勿自滿峩冠者罕此識也秋仲初壽七旬辛子門下士樂辛子之有壽母相與歌頌之辛子樂其母壽樂門人之歌頌其母而母以歌頌而益樂且益壽也俱天理人情之至也諸士質餘言爲引辛子亦以簡來昔者趙冡宰吉亭公語余於京師士大夫之家多壽母歷數之信然茂樹繇生坤气必厚抑以貴事志適气固理有然乎然猶以勢分論也況生子而賢且以賢事又當何如玆夫人之所以壽也古之論大孝者曰徳爲聖人生子而聖且以聖事更當何如固亦盡人之子盡人之母也諸士頌夫人之壽必述其徳亦必及其子之徳述其徳則徳其徳矣各徳其徳各事其事子各事其事親各壽其壽洋洋金石之頌交相應也洵樂乎哉此亦夫人所欲也

寧公異政序

天壤間目之可睹耳之可聞足之可至謂之明目所不可睹耳所不可聞足所不可至謂之幽明有盡幽無盡通於明不通於幽猶局曲之見也古之君子不媿屋漏惟是環吾前後昭布森列莫非鬼神無時無地無敢不敬故不至有媿而學士家或以厭世人徼福之陋漫云何鬼神之有孔夫子盛徳之訓何以說焉幾何不縱肆於屋漏也胡不觀明軒寧公公爲髙宻侯禱雨雨至憂雹雹止憂蝗蝗去夫非鬼神之所爲歟一念潛孚捷於桴鼓鬼神之顯如是公蓋無不敬者無不敬則吾心之神凝以吾心之神通鬼神故隨感隨應也凡人以形用者有及有不及以神用者無不入以形用者聲音笑貌不能信孺子以神用者六通四辟用之於明格豚魚用之於幽動天地彼以隠微之中莫予視指邪辟暗滋不知鬼神在旁歷歷洞悉吁其亦可愧也夫其亦可懼也夫

仰節堂集卷二

●欽定四庫全書

仰節堂集卷三

﹝明﹞曹於汴撰

○引

張時庵先生八十壽冊引

歲庚申春仲念六時庵先生張公壽屆八旬復元辛君摛辭成冊走書質言俾弁之首顧余不敏其奚以壽公請談壽乎世人以气爲身不以理爲身不知身者也乃以身之所歷爲年不以理之所貫爲年夫所貫何極是壽之說也如以所歷而已公之宰容也五六年所耳然公之樹勛於容及容人之思公迨今未艾也五六年已乎其守滄也六七年所耳然公之樹勛於滄及滄人之思公亦迨今未艾也六七年已乎其司南計部二千石秦蜀十四年所耳然南人秦人蜀人之思公迨今未艾也十四年已乎比歸林麓不爲世俗縟麗態明學講道淑世維風夫道何極之有哉可以窺公之年矣客有難予者曰果爾則人人在道中人人皆壽何以必得其壽獨歸有聖徳者余曰此覺不覺之異耳復元云乎哉愚夫愚婦各具聖人體段一覺悟焉如醉夢得醒自爾手舞足蹈然則人人皆聖所乏者覺覺之則聖人人皆壽亦所乏者覺覺之則壽覺此身從無極二五中來有不與無極二五共不艾哉不則不可言覺公固覺之先者哉請以是爲公壽

仙掖貤封詩引

春曹介泉衛君之前主上黨教事也化行績茂銓司以翰林待詔遷之蓋久懸不除者致旨嚴勘然終以君雅稱此遷而準授不爲例越三歲則竟以是遷移贈其大人徐川翁如其官於是閭裏歡動謂造物者殆若有意存焉夫久懸之缺介泉豈覬得之主爵者於應除應否靡不了了而何爲除所不除天子業知爲曠典不難奪之而特恩眷注不啻榮介泉而卒至榮徐川翁始終湊合若此則翁之砥躬績學以謹厚沒齒而介泉承其世範益醇修宜於邇遐天將昌其閥而揚其光銓司𨿽欲不以是官授之而天子𨿽欲靳之有不可得者然種徳者食報厚積者巨發天𨿽欲不以是佑其父子亦不可得也乃世或謂通顯可力致而圖之以術是與天抗也又或不求諸已而求諸天甚且咎天之不我福是仇天也則胡不以翁觀焉翁之贈也諸達人先生歌誦以詩成捲題曰仙掖貤封而不佞引於首蓋深感於天人之際見翁之得此非偶爾也

○題跋

題文公朱先生經濟文衡

朱先生之學繭絲牛毛而未嘗不廓大遠搜旁稽而未嘗不簡要履繩蹈尺而未嘗不透悟世之外於先生者曰何其不廓大也不簡要也不透悟也是不諳其所到而枉之者其歸於先生者曰先生繭絲牛毛已也逺搜旁稽履繩蹈尺已也是割其所到而枉之者由前之人猶可言也猶後之人不可言也故舎朱從陸與辟陸從朱總之不知先生蓋儒賢之從事於學入門不必同及抵堂奧未嘗或異儻未窺其堂奧第望門而評隲焉烏足以盡餘年友張華東氏尊信先生寶其文衡昕夕披玩楮敝墨渝重加裝演不忍釋手其嗜之若此蓋亦遊先生之堂奧者矣可不謂千載知己乎哉

題南臯先生教言

嘗聞鄒先生之論學矣曰行路曰到家曰開眼曰未開眼夫旣未到家則𨿽沒齒務學終屬半途旣未開眼則𨿽終日亹亹猶漫道也余曩誦先生之書邇聆先生之講大抵髙坐堂室雙眸朗朗之談意其閱歷之久艱苦之嘗參究體驗積有功力乃臻於是乎士人無其功力驟而聞之未必見信縱或信之亦僅爲幽玄妙論聞未曽有足以悅耳而解頤非眞能信也果其聽受而出仿效而履質之飭躬禦物一一相肖方爲眞信耳詎易得哉浙堇父王君錄先生之言成帙余受而卒業謬題數語期與學者共信焉然則當如何亦曰第行行不已求開不已會有到時

題貞裕堂集

貞裕堂集集吳母太恭人之褒揚於上下自誥勑以及傳志記序詩詠文辭貞言其節裕言其子若孫之彬彬賢且貴貞以啟裕裕以起貞玆集也以章母懿亦以風世教母之子安節先生爲汴師寄示汴命以言謹拜手卒業有槪於衷夫猶子未繼先十年而矢節已堅是洵貞也撫𦇤褓之子徳成爵顯繩繩未央是洵裕也第當其直志從一艱苦不二之日貞在是裕亦在是貞於母身可覩裕若有待而見焉耳善乎塘南先生之言節義根於性也夫天下有裕於性者哉世或以險夷樂苦自撼之自怵之乃不無隘焉吳母於境之可撼可怵掃若祛霧蕩若焚毛亭亭無倚浩浩無礙孰貞於母亦孰裕於母詎待先生登第甫稱裕乎竊怪夫士之不知貞者不知裕也夫本包六合羅萬象而營營於數十畝之宮競富鬭麗謂裕於居本髙無上貴無偶而屑屑焉夜睨臺曜晝傍侯門謂裕於貴本前無始後無終而斤斤於百年之內玩流光奉口體幸而皓首謂裕於壽裕其非裕不裕其可裕不貞者如是故君子亦貞而已貞則裕矣太恭人貞於家先生貞於國家國迹也貞不囿於迹不囿於迹之謂裕故貞無所待裕亦無所待然孝子不忘其先則吳氏之後固待太恭人而裕裕無所囿則後之裕皆其裕玆貞裕堂所以有集也

題劉孺人苦貞錄

江右直指以劉孺人賴氏孀節奏於天子欽命旌之士大夫形諸歌頌其子伸集爲帙曰苦貞錄夫孺人苦哉苦於形而不苦於心者也以不貞爲苦以貞爲不苦者也世不能辧苦何以辧貞然劉子念其母艱辛拮據狀其苦之也則宜余亦蚤孤共余母守貧貧未若劉氏之甚而亦艱於甘旨余或食於富貴之家或舉箸躊躇不能入口旣登仕版無他長獨不敢輕費人錢安知其不似吾一錢之難彼以一錢爲母子命豈其不如我也劉子仕矣不忘母子之苦當亦知民間母子之苦孺人以貞而成其子之貞劉子以貞而顯其母之貞俾其先君子有妻有子端在是乎嗟夫孺人艱於初貴於終劉子之懷可抒而其先君子又艱於年安得起九原而祿養之則劉子之不能舉箸入口當有時時動者抑亦沒齒而已矣此又余與劉子同者也揮筆至此淚潸潸不可遏遂止

題抑齋盧公夫婦傳

余嘗言天下多淸有司而鮮窮鄕官夫旣輦載而富則所云冰澄玉潔如薦剡及口譽者何爲乎故淸之眞者難也咎在不知俸廩之外不宜更有所取不知朝廷之祿原以供其在任之用非並其任後身後俱有贍也平生聞山東曹楚石談及此守及此曽晤一客自嘆其祿薄謂到家何所用竊不然之理淮日過諸生盧守恭之廬其廬社學也蕭然四壁因思其父抑齋翁揚歷二十餘載致位中丞所遺後人如此可不謂淸之眞者哉旣讀翁夫婦傳則翁夙承家學澹素稜峻不知有權相奚知有其官一裘不凂歿於國事而江夫人閨閣丈夫叱明珠簮珥之遺眞抑齋妻也彼固謂食君之食事君之事事一日事食一日食子孫何勞焉而以君之官爲其囊篋乎我朝諸僚俸祿載在典制𨿽善節省亦難多餘苟無妄取卽公卿無大富薛文淸宰相回籍中途而窘羅一峯狀元及第客至無米不爲異也世以薛羅爲奇絕則盧公可易覩哉然使守恭不甘於貧窶而行告於通家世籍故吏門生宜當有所獲而不之爲也亦眞抑齋子也約其躬而揚其先者也不然予何以知盧公之淸之眞哉翁夫婦懿美備於傳中淸特其一節予感於此而聊題之乃爾

題張綠汀年兄主教華陰捲

孟子曰聖人與我同類者夫人亦在乎爲之而已人之所以異於禽獸者幾希其視聖人甚近視禽獸亦甚近無兩可住足之處世人俗眼則視聖人甚逺視禽獸亦甚遠究則聖人之遠者果遠矣而彼𨿽欲遠禽獸不知其日近也明眼者知其兩近故汲汲皇皇祈以異於禽獸而齊於聖人其視人亦皆兩近故汲汲皇皇悲人之窮而共立共達也余不肖每念及此未嘗不生懼焉夫聖人者不失赤子之心者也赤子之心人人皆有則人人皆聖戕伐之後人人有平旦則人人可聖第令旦晝如平旦不致梏亡何至與禽獸近哉自爲者保平旦之气爲人者共保平旦之气其斯而已矣夫平旦之气以息而生以夜而息則其故可想矣故聖人主靜靜也者不以時不以地不以枯寂心之體也赤子之初也旦晝之梏不靜耳不靜而胡以禦動禽獸不遠無惑矣年友張綠汀氏自爲爲人期之乎聖人主教華陰以人之聖不聖責諸己以己之聖不聖自責也同心之友題卷贈別余無能爲言則以孟子之言衍而書諸卷書旣凜凜轉自懼矣

題孫生廬墓克孝冊

孫生昔爲其祖母廬墓邇復廬其嫡母墓三年畢士紳艶稱之制歌成冊問序於曹子曹子曰將頌諸乎抑祝之也行者啟於途匪若居者止於室是故必有祝俾及其所期孫生竟廬墓之孝將居於斯耶抑自此啟行耶語云孝弟也者其爲仁之本與謂行仁自孝弟始夫曰本則有榦有枝有花有實曰始則有終榦枝花實之無終而曰吾從事於始矣而可乎行道者未有縈縈其旣行之武者有期而至者在也孫生廬墓之孝固其旣舉之武當亦忘之必有所期必有所終必有所止以居矣乃題數語以祝焉

題譚生十略

譚生同節篤志聖學考訂仲尼年譜正諸家之訛皆據所見發明之爲洙泗考略居常開卷藉以尙友志顧不遠哉旣又以生平所讀之書各加纂編自李耼釋迦天文地理古今政事文藝方術皆爲略以淑其身心而宏其應用余得以逐一涉獵嘉其窺覽之博思致之邃也或謂其言有與孔子不合者𨿽然予嘗有云善學者𨿽巷語野謳亦切實際不善學者𨿽三墳二典徒益支撐顧同節之學如何耳士人童而讀學庸論孟言言聖訓然思以是博富貴虐取窮民誰予違者淩傲鄕鄰誰予抗者予讀書得第人也嗟乎吾夫子乃令人如是耶則𨿽日誦夫子書何益乃王文成公遇市人鬥詈亦謂之講學士誠好學無往非益也且人不聞雞鳴乎彼以唱曉爲事者也不聞犬吠乎彼以守夜爲事者也雞犬之聲非以有爲而發故主人善飼之亦然訶打之亦然是之謂率性然則聞其聲得其益不淺也同節意若斯乎其語之會中諸生當知所以求益矣

題海陽別意捲

繄我皇明眞儒輩出講明聖學而大江以西尢稱盛焉不佞遊其地晤其人聆其談讀其書未嘗不咨嗟三嘆曰文在玆乎惺魯胡君南昌名士所從學皆巨公碩儒講貫有年北遊河洛踰中條駐轡郇封吾黨之士執經請質函丈之間常滿不佞間詢之云若從胡先生講學乎曰否吾輩第從講書耳嘻講學講書有二乎伊其據案橫冊第一云大學之道尙不謂之講學乎講一而已以學聽之學在是矣以書聽之書焉己耳聽之以學則將契諸心體諸身詞組只言可達神化聽之以書或且入於耳出於口時習二字亦屬想象其勞劬同其費月日同身心之講聖賢爲伍一息成千載之業口耳之學皓首矻矻所造不越里巷士宜何所擇焉胡君馬首欲南多士綣綣制捲爲別聊題其端乃爾夫胡君所講未諠也其勿僅付口耳昕夕修證如獲珍饌吾飽吾腹方爲我有俾江右碩儒聞之曰吾道北矣不亦可乎

題胡君遺愛冊

夫共世而居者共气而生交相愛而已或以愛施或以愛報各不容己顧其責在施者有其施有其報未有有其施無其報者也應暘胡將軍愛軍士軍士愛將軍生而歌頌之歿而俎豆之士紳艶稱焉厥子敬明彚之爲冊以視余余想其當年之交相愛也形骸化而精神貫上不曰我可飽爾可饑我可暖爾可寒我可甘爾可苦愛之則願共飽共暖共甘也下不曰我可飽可暖可甘爾可忘愛之則不忘之而歌頌之俎豆之也斯何其翕如雍如協气徧滿乎余讀遺冊恍挹淑美而嘉愛不遑況共閫而交愛一何鬯哉敬明世父之官欲繼父志則亦繼其愛耳夫愛不靳於禽魚艸木況同類而爲人愛不遺於千百世況生同時愛不嗇於山隅海陬掉臂不相識之人況相臨而事使何弗愛焉我愛彼彼何弗愛我焉上下交相愛天下事何弗可爲哉然亦知有施而已勿計其報無其報者必無其施者勿疑

蕓窗紀愚跋

昔人云言之不文行之不遠奚取於文而行之文以載道文行則道行也如以文而已矣𨿽行之遠奚禆汴素不能文其讀諸家所爲文亦多不能卒捲然獨有慕乎督撫禇公之文抒寫胸臆根極至理其贈人不忘箴規其論事則經綸如指諸掌讀之可知其人必樹勲流聲卓犖朝野者也得其一二而自淑焉可以無過然則道固在是匪文焉已也公以紀愚自命蓋不欲以文自居也聖門惟顏子如愚愚故空空故近道彼機智百出其衷空焉否乎其於道何啻千里卽文工鞶帨君子不欲觀之矣

公餘漫興跋

夫意動而爲言言成聲而爲詩詩以抒性靈泄積臆也故曰詩可以觀乃有標新鬭異抽黃對白俯仰流光荏苒情竇敲推幾失常度性情因而成苦是亦不可以已耶汴素承乏淮陰其於督撫禇公爲屬吏讀公所爲詩及詞若干首大都忠愛孝節之念隨感而發於以匡時動眾其意油如也公之性情可觀矣夫詩家若以沈約杜甫爲孔子逐聲咻響銖兩而較之曰此爲詩此非詩其論當自有在乃所願學不在此謂作詩若公之忠愛孝節可以法己夫論詩若聽言其言端方而醇愨此其人何如也其言綺麗而浮靡其人又何如也故立言者蘄於不失其爲人聽言者蘄於得其人通乎是可以論公詩矣

玉笥山房集跋

浙衝倩劉子至予館奉其翁電仲先生玉笥山房集示余余受而恭玩卓契實詣見乎辭矣則海門周先生題其端謂先生少業舉子藝窮年不倦忽夜半聞鶴鳴憮然有感隨棄其所業而業此其聽鶴之偈亦載集中大要於有聲無聲三致意焉時余座上二三友人因共相辧剖鶴之鳴也爲有聲乎爲無聲乎將謂其無則其聲至今存也東海西海南海北海俱聞之十世百世千世萬世俱聞之而何況當時吳山之上戞然而嘹嚦乎將謂其有則鶴喉空空如人耳空空如吳山空空如當時寂寂而何況今日安所執捉然則有而未嘗有乎無而未嘗無乎是眞有也是眞無也有爲眞有則東海西海南海北海十世百世千世萬世無間於此聲吾安得間之而此聲之中有林林森森者何間於我我烏得不同捲同舒同動同靜喜同喜憂同憂理同理亂同亂也無爲眞無吾安得滯之爲柴柵泥之爲渣滓而不洗之退之藏之宻之也夫耳惟無聲乃能受聲惟其洗之退之藏之宻之而後能與林林森森者同捲同舒同動同靜喜同喜憂同憂理同理亂同亂借令捲舒動靜憂喜理亂之不同吾方柴柵之塞渣滓之錮也掃除蕩滌之不遑鶴與我何與焉而何必其聲之有無之辧剖之嘵嘵也遂書之簡末付衝倩以質於先生或以其當日之所聞俾我共聞矣

劉世子夏卿傳跋

余讀劉夏卿傳未嘗不掩卷太息有逖思焉世冑之家生而崇膴不競華鬭縟足爲美談夏卿具孝友忠信之行志古人徹易理是不可嘉羨乎其薄桓文不行王道罪季孫阻孔子之行王道尢非三代以下可多得也世之齷齪淟涊者無論借令布置周宻動有作用有不以爲才乎穎識風生揣摩無遺有不以爲智乎挺肩張膽一意摧彊有不以爲力乎處處流惠人人見徳有不羣然而推賢乎然大段霸術之餘耳事功固集元气實斵誰能純衷直行無機無械至正大公無偏無黨神運而人不知功成而身不宰斯之謂王道蓋亦未見其人也學術不明匪朝伊夕世故多艱罅漏千百孟氏以驩虞爲小補今以小補爲大奇則以貿貿汶汶不求禆補者眾也噫九原不作吾誰與歸

楊明宇都尉榮壤集跋

蓋余讀都尉公伏闕諸疏淚未嘗不潸潸下也嗟乎臣事君子事親不當如是耶子有不可致之親而臣有不可得之君耶世以楊封翁子尙帝女爲艶稱然不以貴戚故妨廢子職徼異數之兪旨徒跣扶葬衣衰食糲三年則昔今戚畹一人而已不則黃金繞身何如父子相對之貧哉諸孫玉立帝女出者業已五允徵隆盛而可欽者在肅雝損貴榮饋食之禮此都尉以克閒致而實翁以貽谷臻也夫翁之得孝於子也都尉之得順於帝女也聖天子兪都尉之孝願也皆以性通者也性淪渾無間前不以後隔上不以下隔外不以內隔故父子志同男女道合君臣情洽然而世每暌焉則不以性聨而以形閼也形則七尺之外若山川若秦越烏能通乎盡斯人之性詎有不孝者哉水共一池故東搖而西動人共一性故此感而彼應封翁孝而都尉纉其孝都尉孝而聖帝帝女遂其孝或發以性之所有故眞或符以性之所有故速日之遠也珠對之而火生月之遠也鑑向之而水起不知其所以然而其所以然者固已了了可目視而耳聽也夫性綂天下孝綂百行然則人人可通事事可通盡民盡物奚之而有間者乃綴數言於末簡以旌仰止之思

薛文淸公行實錄纂跋

文淸夫子吾明之大儒也產於吾鄕若此其甚近也然論其世而師友之者則亦鮮矣夫子學聖人而未嘗不欲人之共學不學夫子是自外於聖人之學也聖人人也自外於聖是自外於人也而可乎稷竹東任公纂著夫子之行實成錄將授剞劂氏公之人人欲人人學夫子也學夫子者學聖人也學聖人者人其人也志顧不偉哉吁嗟玆錄出而吾鄕之文淸夫子接踵矣是公之大造吾鄕以迨天下後世也

讀李如眞先生集

夫聖學之不明也遜聖人而不敢居也諺有之眾人是聖人何遜焉甘爲眾人者無論其自好者則曰將爲賢人焉非不硜硜非不翩翩而眞儒每難於睹善治每難於臻世所號爲賢人者或至爲世病非盡名浮於質也賢人以知見用事而聖人無知見以知見用事或見己而遺人或舉一而廢百見一隅而遺其全見一時而遺萬世甚且名根利蔕滋其中執態褊行橫其外無知見則內不見己外不見人如天之覆如地之載如日月代明四時錯行孟子達此故曰聖人與我同類者聖人先得我心之同然者耳乃所願則學孔子蓋嘗瀏覽今古事功不同者學術不同也學術不同者學聖學賢不同也如眞李先生教人曰寧學聖人毋寧學賢人有味乎其言之哉其臨終訓子弟曰人不可以知見用事嗟乎玆其學聖人之要也夫亦其學聖有得也夫余讀其集有深契焉乃題於末俟學者辧之

書江汝修夢蓮捲

人與蓮花無問安得不愛蓮人與元公更無間安得元公獨愛蓮舉世何人不賞花皆是不容自己與當年意思無別徒艶髙蹤於千古自不著察自不充滿耳元公常存蓮香不斷若謂隔越數百年不可面晤或謂可以寤對不可寐接抑謂夢中乍聚醒後如失俱有間之見也故曰孔子夢周是其眞處總之無間無間之體因欲而掩欲盡乃露中旣無梗相痛相憐江漢秋陽推而遜之不得皜皜前無歇地孔子大聖江漢濯秋陽暴吾儕末學大海滌塵烈焰鍜滓可也欲根欲蔓庶其可蕩用愛宏尙友遠寤寐通矣汝修夢蓮南臯先生題以無欲眞宗且以江漢秋陽爲孔門心法謬付數語請質焉大槪寤時誰不分明於寐時想汝修不但夢奇也

書知非語

絳李子命其所著曰知非語伯玉五十知非淵明亦曰覺今是而昨非顧是非何常之有由賜之所是顏閔之所非由賜之所非顏閔之所是夷惠之所是孔子之所非夷惠之所非孔子之所是君子孜孜進學月有異焉月之是非異也歲不同焉歲之是非不同也日新者日知其非也日日新者日日知非也日日知非者日日知也譬鏡之照未磨時一妍媸旣磨時一妍媸磨之又磨又一妍媸

書劉衝倩飲水攜云捲

水泠泠可飲云靄靄可攜此意人多不識顧或水未當前云未出岫而望望焉庶幾遇之是雲水之牽吾也水旣飲水且逝矣云旣攜云亦散矣猶依依口頰襟袖間是吾之牽雲水也𨿽然劉生所飲水今爲畫中水所攜云今爲畫中云妙乃是畫中原來著不得

書存陰說

浙劉生昔著問世狂言欲存陽也玆復爲存陰說不欲抑陰之極也持以觀余余曰陽擬君子陰擬小人固有是言然一陰一陽總之天道不聞貴晝而賤夜何至軒陽而輊陰夫非盡人之徒與而陰之耶而小人之耶而姑存之而已耶均是人也同生於乾道則同爲陽純陽無論昨非而今是則昨陰而今陽是非半則陰陽半縱百非一是亦五陰一陽可喜之復也誰其可菲聖主當陽羣賢夾日午天之下向榮足快抑陰豈其時乎且二气絪縕洋洋無間日出而萬方俱晝日入而萬方俱夜若曰某地多陰某地多陽尢達天者之所不道然則𨿽無此說亦奚不存也

書權書止觀

語云權非聖人不能用而聖人亦不輕以權許人卽學人可與立猶未遽與以權也何也水止成照學無止奚以觀無觀則冥冥奚以權是以難也昔賢以春秋爲仲尼之權書權生於觀觀生於止通乎是可以誦此書矣潘生曽縉世業春秋錄其所得命曰權書止觀其知用心於止也乎止則觀觀則可與權𨿽然余嘗有言賢有止聖無止聖無觀故無止學未至於無止猶然未可與權也

題薛文淸公像

文淸先生臨終題詩云七十六年無一事此心惟覺性天通通字未完而絕先生學問所得在此生平讀書爲此尙論先生之學者以此學先生者當如此

書治病要語

余曩閱絳藩東壁公所自撰墓志銘服其達於生死賦小詩贊之比觀辛復元氏所爲公傳更悉諸懿行復元向餘言公晚年孳孳於學公之孫誠一奉公命從辛子遊能忘其貴而篤於道一气鍾耶庭訓耶俱可窺矣誠一手公所著治病要語示余以仁義禮智信五字爲基臚列十要而參以素問本艸及諸家方訣爲卷十二蓋壽天下之書也誠一曰吾祖初著此書計卷四十繼減爲二十又繼減爲十二此亦先正所稱目減而近於放下之旨矣世人能捐伎倆埒此者亦鮮卽此是學卽此是道冝其達於生死況以下區區世味烏能動乎吁嗟睎公者且從生死以下勿動

書濟世靈樞

宗侯東壁公旣以醫聲於時全活無量厥孫誠一復纉其傳有抱屙望拯者晰如洞垣余及家人輩或失調攝延之治療刻期奏效以所著濟世靈樞觀余悉醫道肯綮將以公之世躋萬方壽域也念不忘世世期於濟此學道有得匪僅僅攻醫術者比蓋其學直探大本是以宇宙同視也學局皮膚者𨿽亦斤斤而潛伏冷念不自覺知學徹神髓藩籬乃破疾痛相關矣又嘗纂前人旣效之方成帙曰肘後祕方旣以公世何以云祕前人之之鄭重而祕藏者也何祕乎遇則傳不遇則不傳也遇而傳言言濟世之資不遇而傳輕則耳畔之飄風甚則明珠之投暗矣吁此所以遇合之難而世之罕覩其濟也

書自渡語

自渡語誠一自題其語也渡曰自非人之所能與也未渡而望洋自望也不克渡而溺自溺也旣渡而登岸自登也師不能得之徒父不能得之子天亦不能得之人或不知在溺甚且安其溺長年憐之大聲疾呼聽之漠然甚且怫然將如之何故渡者自渡也𨿽然未渡之先一自而已旣渡之後無非自者無不渡故禹急已溺之思伊切內溝之恥完其自渡而已矣

仰節堂集卷三

●欽定四庫全書

仰節堂集卷四

﹝明﹞曹於汴撰

○記

婺源朱氏蔵書樓記

宋朱文公故有樓蔵書自爲碑記旣罹兵火夷爲民居勝國時建婺源學宮適卜其地今仍之皇朝崇重文公之學其經書傳注等書家傳戶誦屢厪天語勑禁違悖載在令甲然公遺書猶眾學士或未全睹茂才崇沐公之十三世孫也深慮散逸將至學脈湮蕪乃盡搜遺書爲部若干爲捲若干傾囊剞劂之髙義儒紳朱光祿吾弼汪憲副國楠吳中翰養春輩助貲竣業繼復建樓以貯厥地亢爽厥制壯麗典守之寄模印之費俱有經畫匪家學是章實關世教遠抵都門質餘言爲記余聞昔有士人千里從師師悉出經史期在盡授初講一語其人稽首請退浹月不至師問之對云向所聆躬行未徹敢炫多乎當世稱其善學何必載籍之種種𨿽然聖賢覺世之心至無窮也如國醫好生蓄材聚方惟患不備文公不云乎恐人未悟故如此言又如彼言此處旣言彼處又言其諄諄者其惓惓者耳試閱諸編近循食息之常逺窮天地之祕上遡洪荒之始下曁世代之變總括根宗之會細分枝節之詳費昭名物之賾隱超聲臭之表尺尺寸寸自是渾融本本原原不踰跬步第令學者各隨才力藉爲津筏至於道焉而已可不謂廣大悉具精微無滲者乎而士或徒矜充棟目不及窺或記誦𨿽勤身心無得譬則珠玉盈前懵爲乞丐之子亦有身不升堂雌黃堂上逐聲起障未行詆途譬則海陸錯陳妄言無可下箸也之兩人者校之初聆一語矻矻躬行奚翅星淵豈文公著書之意抑豈賢胤蔵書之意

淮北堤工記

出淮郡新城迆北抵安東河淮之所經行歳苦淹漫先是萬曆九年義官歙人鮑越捐資塡路建亭造橋樹柳穿井行路之人稱便府縣義之其得爲義官以此迨十九年水更泛濫前路日就圯越勸民築堤捍水願輸米千斛以助工時無應者事遂寢然從此室廬田園沈沒於水眾不聊生貿貿焉思逃徙矣越乃告諸山陽令尹何君申築堤之議何君愷悌愛民者也躬督視而勸相之越則日夜拮挶計田授工其力不能具饔餐者資助之不克竣其功者爲竣之堤計廣二丈至五丈髙五尺至丈餘各隨其地宜計長一萬三千七百餘丈越所代竣二百五十餘丈所資助百六十餘金經始於二十五年正月至次年四月告成堤形如環眾乃安處其中所墾田千餘頃二麥大獲稱樂土矣眾謂非越則此工無由舉非令尹則越無以行其議而民不免於流亡遂樹坊曰何公堤云夫堤之未築眾罹其害堤之旣築眾享其利此於建堤者何與乃汲汲皇皇若斯乎用是知天下之人本同一气其甘苦悲愉無不相關譬如十指𨿽分而同爲一體故睹顚連之狀而拯救之者勃乎不容已由是充之卽聖賢大公無我之道豈有他哉竊怪夫閭左賈豎崇奉錢神者校利害於銖兩等人已於冰炭利之所集匪惟不以及人而且瘠人以自肥凡可以術籠力陷無不爲也亦有處丰養侈之人刺甘衣輕一費萬錢而煢獨無告之眾枵腹露肘曾不得其一盼甚者深蔵厚殖若將爲千年之計而父母不得利其有兄弟不得沾其惠族戚鄰里不得望其餘此其心之迷惑譬如麻木之人養其一指忘其九指而不知也麻木者有時而愈其十指之病無不痛楚迷惑者有時而悟其四海之內有困苦不得所者將悲悼救濟之不遑矣然則斯役也固足爲迷惑者勸哉令尹洛陽人餘同年進士名際可聞百姓爲樹坊命撤去蓋欲辭其名耳然業已人人口碑詎能辭乎

學易堂記

皇朝號曰大明豈不誠然乎哉夫道世所由立也道在今時不啻中天之日矣粵稽三五之世及三代之盛以迨魯鄒傳授之際原原本本枝枝葉葉炳炳烺烺可按也漢儒承煨燼之餘搜羅訓詁功不可磨間亦莫達其奧旨有宋諸儒闡發昭朗可謂無遺而或割損全體亦有之焉髙皇帝天縱聖神凝道立極而當日儒臣尙鮮能奉揚休美嗣後名儒軰出論著宏富如入五都之市萬寶畢陳嚴於步武之細徹於聲臭之先博而有要大而有統周行之坦咸宜云漢之倬髙掲成見習聞之表眞脈呈焉馬勃敗皷之遺尊生藉焉是爲淵淵是爲浩浩率循無斁不流於茫蕩不局於邊隅有從心無違心有盡性無抝性不以尊聖者悖聖不以法天者乖天不以維世者禍世千載一時不在玆乎夫道載於六經而會之於易析枝葉則三百八十有四疊互流轉至於無窮探原本則無辭有畫無畫有易杳乎微矣道明則經明經明而道益明也有孚丁子能世其先人之學讀易文園余毎逰其園登其堂或令筆錄或令口談櫽括儒先之撰業已有歲𨿽余衰昧猶未能研窺測而彷佛大都眞成明備乃爲書學易堂三字仍爲之記而序述如斯蓋自幸得生於明盛之時云

平陸縣創鑿興文渠碑記

參知政事詹公巡方河東植綱振紀飭吏庇民靡不具舉其大者揚勵風敎興起譽髦更用綣綣按部虞城登髙遙覽挹傅說諸賢聖之髙蹤神與逰焉已而慨前修之不作願多士之彚徵徘徊瞻顧意者山河淑气聚散不恆歟抑何今昔人不相及也乃命邑令魏君引澗析渠環遶城邑暢厥地靈魏君良尹明作於治者遂廣謀詳度庀材鳩工鑿渠導澗髙者穿洞卑者築堤由城北流入縣治徧及公署泮宮通衢委巷疏通足以破窒聨絡蔚乎有章旋出城外灌田三百畆許復於邑之艮方甃磚石爲崇臺上豎樓閣嚴祀漢關將軍有鎭定之象聳拔之義其資民耕飲愜人逰眺固無俟論經始於萬曆甲辰七月之望越月工竣夫取河役之餘基取古道之隙費不靡民無擾頓成勝迹魏君以興文命渠而屬余爲記夫豪傑之興天所篤哉地所鍾哉人所奮哉天道萬古不變者也人心三代永直者也或陵谷不能無遷則地气有時而乖乎公率作僚吏牖士之天樹人之軌而猶不忘懷於風气蓋亦嘉惠文教罔所弗用焉耳然天如是其不變也人如是其常直也而地復如是其稱勝也虞之人士有不嫓休先哲道崇業茂其曷以對此徳意夫傅說負上聖之質不難版築以約其躬艸野之中何與天下事而舟楫鹽梅輒復儲諸豫誰能恬之於守不以米鹽脂潤撼其膺誰能身任天下不以參兩位育遺之逺斯傅說比肩矣善乎關將軍之言曰心在人日在天誰能俾吾之心如天之日昭朗精融不雜微滓洋溢貫徹不間一髮斯恬於守矣斯不忘天下矣斯動天遇主勛猷彪炳光被山川矣請因令尹以質諸公而爲虞之人士效區區焉詹公名思虞庚辰進士常山人魏君名學徵乙酉鄕進士咸陽人

安定祠碑記

安定胡先生子孫散逸江淮凡八支淮陰一支則自洪武二年名子英者先生八世孫也占籍山陽世守譜像隆慶元年間庠士王汝舟輩請於郡守黃公議以聯城明徳書院攺爲安定書院以祀先生迨萬曆二十四年正月餘署府篆張生東周輩以舊祠荒圯請移於府城西北隅積薪庵蓋前郡守倪公所建空閒可用隨請於督撫愛所褚公得允乃令倉大使胡九江修葺之未幾堂君藍田張公至命竣前工迨五月告完移先生像於其中扁曰崇正祀樹坊曰安定祠祠正堂三間寢堂三間門一間是年冬十二月餘復攝府越明春偕寅僚忠所蔡君曁山陽尹何君修祀事於祠下因行文何尹議定春秋二祀歳以爲常命工勒石記其始末仍遷舊祠碑於此不忘前人好徳之雅云嗚呼仲尼云見賢思齊入是祠者尙亦惕然思哉

節孝祠碑記

宋節孝徐先生及其考妣墓在淮城東三里許舊有祠有司歳時祀之今歳淸明前余命中軍官宋承祖增髙其墓而展祭焉承祖曰山陽縣治之左爲先生故里不可無祠復相與嘆息謂先生之後無人誰主蒸嘗者次日承祖率諸生熊志中輩請建祠且請以義民官鮑越董其事余乃處金若干發承祖令興工踰數日來曰偶得先生石像又數日來曰得山陽縣民徐有益者先生之十九代孫也余遂請於直指懷云陳公心銘周公給有益衣巾充奉祀生而命置先生之像於祠議立會祭享凡爲孝子者得入會夫先生徳行文章具有眾美而其究歸於節孝故以節孝稱然節亦所以成孝也則一孝足以盡先生矣顧孩提之童無不知愛其親而獨先生以孝顯何哉則以失其本心者眾也嗟乎凡人之溺妻子耽貨利敗名檢甘邪僻無亦私此血肉之軀耳然亦知此軀所自來乎父兮生我母兮鞠我拊我畜我長我育我顧我復我出入腹我𨿽大聖至孝無能酬親恩而無歉者柰何忍遷於物而忘之過先生之裏而猛自省焉必將愴然其不寜矣祠計堂三楹大門二門各一楹得二石獅於民間乃宋時先生之宅故物置之門下

孟烈孝祠碑記

蒲之傭民孟端妻邵氏思蚤寡不欲奪其志抱幼女亥隕於井八歳女熙墜從之旣出屍母猶抱亥熙抱母閭巷悲感年友綠汀張君輝其里人也爲之傳誦諸王公卿大夫士共揄揚之薦達天朝旌其門且爲建祠樹坊遷墓手錄各檄牒傳詠授余而以祠記屬焉余披玩愴然灑泣曰異哉圭竇婦嬰乃至此乎然妻不負夫子不負母適得其正此常也非異也世有背夫之妻忘親之子則爲異耳末俗以異爲常得不以常爲異哉夫重淵百尺赴之如歸激湍絕命固結不解是孰爲之气也卽理也循其性之自然之謂道也斯時也精靈粹湛羅貫乾元所謂夫婦知能可以埓聖赤子未失斯爲大人或有岐言理气析列聖凡髙談性命薄視庸常蓋亦未之思己夫大道渾淪人人具足日用皆是第不知耳顧惟不知乃爲眞用也何也知見起於校量校量乃生蹊徑假令邵知死夫之爲烈而後死之熙知死母之爲孝而後從之亦何能直截凝一毫無顧望夾雜也而章縫士人幾席跬步或棄大道而不用奚取於載籍極博或用之而猶知之亦不免利蔕名根其視烈孝何如乎故學無他亦於忠孝廉節日用不知斯已矣故不識不知爲順則不學不慮爲仁義嗚呼詎易言哉祠建景虞門下計堂四楹中阿居邵熙亥左右侍大門一楹建坊額貞烈祠二門一楹外東西小屋二居良嫗一以司涓除啟閉東隅井一便自食創於郡刺史川南郭公元柱成於鄴郡孫公好古歷萬曆戊戌庚子方竣云

孔節婦祠碑記

節婦姓謝氏大河衛軍捨雩之女嫁山陽民孔椿一載而孀撫遺腹子金以居有杜言者謀娶之不從彊之節婦投溺於河屍逆流烈女祠旁時已越旬餘面顏如生金號泣鳴其寃於上困苦不爲阻言竟坐斬死於獄觀風諸部院屢旌節婦之墓與門堂君藍田張公以鄕賢祠左隙地給金建祠祀其母不佞重節婦而多金之不忘母也褒以匾授金冠帶列於鄕飲之席嗟乎生子者報曰男則其喜倍男固優於女也丈夫而猥瑣則妾婦之婦人而才智則丈夫之丈夫固嘉名也乃節婦不背夫而士或背親背君背兄弟背友嗜榮畏窮偸生忍辱以爲得計由節婦觀之不亦羞乎遂三嘆而書諸石以告夫進此祠者

趙烈婦祠碑記

烈婦姓侯氏安邑李店村侯良宰女蚤孤育於伯父轉育於所親年十四爲馮村趙良進妻貧爲人傭越兩月而良進病侍養甚謹又三月而良進卒其母輩將令別適烈婦自縊以死時萬曆甲午歳之仲夏明經葵南張君表其閭孝廉化域王君表其墓銓部朴庵劉君題以辭鹽臺侍禦璇石曾公誄以詩移檄鹺司發鍰建祠一所堂四楹大門二楹植木主而祀鄕甿謂可忽玩或寢住其中余結茅其鄰瞻拜感嘆恐其久而湮廢爲之塑像以肅觀者夫貧家幼婦非有保姆之敎習見之素五月之夫彊半在疚未嘗享其饜飽而一醮不忘甘死如飴與其敗節而偸生寕一死以全節視攺節爲甚恥視保恥爲甚急生且可捐況區區末利豈與廉恥校重輕哉乃有圖利欲之便安厭禮義之拘檢喪恥不顧聞烈婦之風當亦忸焉泚其背矣爰述芳蹤勒之貞瑉藉以維世云

增建觀音廟碑記

或有問於余曰觀音救苦有諸曰有之然救其可救者耳救難有諸曰有之亦救其可救者耳有人於此惇孝克弟循理守義不幸而罹於苦難神將急救之抑或舉動𨿽愆出於失誤不系有心苦難及焉神亦救之亦或顯有罪過似在弗宥悔心未冺尙可更新苦難之遭神亦救之神明好生眾生可憫用是拯濟倘有良心斵滅甘從邪枉逞暴戾爲得計懷譎詐而罔人怙慝不悛省攺無日天网昭昭賞善罰惡有常理焉斯人之苦天苦之也斯人之患天患之也觀音固慈不與天左烏得而救諸吁嗟彊家騙室未嘗不奉神像甚且攫金而還刲羊報祭神方怒笑彼昏不知尙冀免禍而幸福其可得乎哉秪見其愚而已矣吾巷觀音廟肇自國初屢經重修碑志詳載邇歳圯漏殆甚裏耆輩捐貲募眾庀材集工增建巍煥先時神殿一間香亭三間大門一間今則神殿三間捲棚三間通過一間大門三間大都別樹非故卽俱謂創建可也廟後又創殿一間以祀地蔵是役也首事十人勤愼不遑而郭君某尢爲拮據故甫逾時而工竣謀伐貞瑉以識始末問記於余余乃述觀音之所救與否以告焚拜於此者願栗栗共洗心云

一樂堂記

河東龍泉董公篤行之士蒲阪綠汀張先生從其仲子振祖之請題公之堂曰一樂蓋取孟夫子之語公夫妻康壽五子森立雍雍一堂之上洵可樂也夫孟夫子第言俱存耳無故耳未嘗計其賢與否豈以家庭之間恩常掩義俱存足樂矣無故足樂矣何敢必其皆賢然公之夫妻諸子則皆賢者公孜孜砥行偶有誤輒內訟不寜期於澡滌而後己里人故有博奕風訓而化之積習頓革仲子潛志聖眞問學四方其弟徒步從之其兄徒步省之俱人之所難可不謂皆賢哉藉令孟夫子談及此又當以爲何如樂也王天下勢分之極且不與天倫之樂況區區田疇之廣宮室之美囊篋之富官爵之榮豈足掛公橋梓之齒頰乎惟其賢乃共樂其樂而不羨世俗之樂然則賢者而後樂此故不必計其賢與否而賢可知也不然雙親垂白兄弟鴈行者豈少哉而世味薫心不以爲樂可若何此或孟夫子意也或亦張先生意也

修社學記

萬曆丁酉春餘署淮安府事盧生守恭以所居社學傾圯請修乃爲處數金修葺之未幾告竣盧生請爲記夫是區區之役烏足記者𨿽然余有言往歳李櫧山先生逰淮浦宋正吾丈見其子求爲之師櫧山憮然曰予固不若渠胡以訓之謂赤子方純朴而漸長者漸琢其眞何所禆益赤子此櫧山自治之嚴也亦可以知訓蒙之方矣第令保其初而已耳夫童蒙譬立通衢靡所向往有人焉引之周行則周行矣引之羊腸則羊腸矣聖人之學周行也勢利之學羊腸也盧生何以敎童蒙當自能辧之

仰節堂記

先大人以萬曆四年之春構書捨一區命曰云津書捨爲間者三前敞以會講後分爲靜室慕陶靖節邵康節二先生髙致題曰仰節堂俾不肖輩學習其中慈訓殷矣迨六年春大人厭世去不肖不能治生產渭弟長成猶未授室遂廢此捨爲之完娶事時則十五年冬及十九年不肖叨舉於鄕次年成進士毎懷仍建以不冺先緒未能也第於三十六年冬以刑科右給諫奉差過裏制堂捨二匾掲於住屋以見未忘而已今歲始庀材建造彷佛當年規制移匾懸之私衷方少寜帖嗟乎先人創業燕翼良逺不肖捐廢之日俄頃數語間耳比欲再構則宦逰二十餘載僅克復焉興廢難易之辧豈不章章可鏡哉爰識數語以告後人且使知此畨工役所由起念也萬曆四十四年丙辰二月十八日

遊西山記

余寄京二載且半毎聞談西山之勝不能一往拱陽年丈屢約同逰余屢攺期及今月三日乃行自廣寜門出迆邐而西艸樹蔥蘢塵襟漸爽流盼顏解鞍馬無勞一行三十餘里抵南禪古寺大緣和尙出迎寺殿閣門宇俱損漏其新葺僅殿三楹廊六楹然寛敞豁人心目北有小齋暫憩出寺後登山踞坐榖黍一望如油因思天地生生之徳其大矣乎又念后稷播種之功感感不已山後有山森樹煙靄遠眺堪嘉良久乃下經觀音閣睹大像三首六臂相與嘆訝夫此以像寓意亦四目四聰之說耳繼而歷諸果園蔬圃井邊樹下淸幽可人僧持戒不設酒拱陽諷之得白酒一壺共酌迨晚歸寢室時大緣之檀越唐邀遊金山約以明晨中夜聞雨聲灑灑遂髙臥晏起及起則山色經雨靑翠大異前夕忻然稱賞乃跨馬緣山北行見羣剎或據山麓或山半或山頭朱墻碧樹掩映縹緲大緣指云某寺某寺然不能徧登也抵一庵曰靜妙石墻永巷將入門門者大擊云板主人肅客顧瞻殿宇及殿後大璫之冡俱壯麗延入廊房以爲止此廊耳入則更有大宅連楹列棟頗興民膏之思一茶而起行亂石中狹若山窮驀然徑出旋繞至香山寺寺前大木連抱水聲淙淙蟬語淸越不似城市所聞殿宇俱依山勢層疊攀援而上經數殿轉入方丈進一軒題曰來靑軒今皇禦筆也主者談駕幸之詳甚悉軒前髙峯右峙層巒左衍此山之勝或未踰此主僧護守艸木繁茂無寸不靑復思世人愚冥得罪天地者亦自不鮮而天地生養不厭蓋信乎生生之徳大也大緣攜有果盒拱陽預命僕夫備酒盤桓少時出門猶徙倚石橋玩水觀魚方行赴寺曰碧雲者主僧以訟他出其頭陀啟殿遲遲乃由左廊直入觀所謂卓錫泉者殊淸漪匯爲小池泉邊古栁一株池內有荷池外修竹數百琳瑯可愛僕夫仍酌前酒二三啜由中而出覽沼中金玳魚活潑甚夥乃赴金山之約至則唐越及主僧夔江在彼遲予輩之來也寺右有小軒團坐之日且西馳此一日之行其朱墻碧樹掩映縹緲不能徧登者無不似初出南禪時也軒臨淸澗逺瞻平野左有羣峯遶左而行窮水源至一石洞亦幽致過洞抵一樓據髙逺覽逸興益劇見逰人兩兩山僧獨步當無機心出樓後緣山步進山徑才二尺許抵華巖寺寺不大然有小洞三二俱幽邃倚檻回首見石壁在屋後綠赤垂垂下寺抵一池其形如壺土人呼爲揑缽湖水淸甚就地坐垂足池內去水不盈尺秋髙不可濯第襲其淸气耳日已沈冥主人進巨觥醺然而歸時見燈光出樹間忽聞各梵鐘皷之音不覺擊節抵寺仍坐前軒夜色蒼欝漏深乃寢迨曉主人相畱固辭而回經功徳寺殿宇俱廢第唐越建一小宅養花其中少坐緣河堤行大柳千章西湖之蓮可十里其花已凋謝悔不早來忽覩一二朶亦足酬此一行旣而過萬壽寺門今上祝釐之處也大緣謂內有奇石請入觀之予不敢天威不違顏咫尺諒哉第入鄰寺延慶觀布袋和尙畫像不爲六賊所動頗有所得大緣別而西唐越東予與拱陽東南漸覺喧鬧逼耳塵土撲面至寓殊困倦隔日不能蘇豈方逰時筋力勞憊彼時不覺而此時方覺耶抑塵喧敗人佳趣陡爾成憊耶抑塵遊山遊亦俱勞事不可差視耶然方在山也則二年之塵若隔世今仍在塵也則三日之山亦若隔世信不可大差別矣復憶生長晉中故多山河少年偕計走霍山三日方可出乘髙四望萬壑千峯汾流激岸雷轟霆震彼時不以爲奇也西山暫往乃戀戀至是倦塵氛之擾而後知幽棲之樂耳嗚呼天下事多如此辛丑八月七日書

遊龍門記

裏居一載聴客談龍門之勝爲之馳想是月旬有一日偕一峯李君並轡北遊薄暮抵弘芝棲遲田野蕭寺摩撫古碑業覺灑然十三登孤山東偏之栢林甫及山麓見怪石縱橫若蹲獅若伏象若欹鼎若倚案萬栢森欝柯交根走狀若龍螭與獅象狎臥因而小憩疑在世外矣仰顧山巓有樓突兀如在霄漢由西徑步上爲風伯雨師之廟殿前有亭亭前爲門橫以欄楯則先所仰顧以爲樓者也憑欄南眺百里目前萬頃平疇紅綠相間廟中人謂余曰今猶霧靄耳其晴日禹都鹺海歷歷可指然已大恢廓矣李君聞宗室守正者耕耨其下下山訪之回視余以爲仙也無何守正遣人邀余余辭焉至再乃赴其社有泉雙注頗植花卉白牡丹成叢亦足嘉賞北望山巖又若大虎抝項伸爪將飲甘泉之象李君浮白余亦忻釂迨晚回山皎月東升六宇浮朗林隙露白樹杪平鋪幽色可人鳥聲淸婉余於此時興不淺李君豪劇醉叫幾忘其險淩晨而起月尙掛空蒼林若洗愈覺妙好暢然而北日中至文淸公墓下再拜瞻眺感嘆典刑旣出祠門將倚坊上馬大風忽起悚然屏息步走十丈許是風之來不可知然謂先生風之亦可也十五拜子夏子祠其裔孫殊貧時余饑甚渠不能具一熟水胡無周之者逮晚至神前村去龍門尙三二里或謂且歇於此余志方銳策馬趨之傍山東南鑿石爲磴其缺處聨以棧道盤曲而上拜於神禹殿前見其兩山斷峙大河北來緬懷疏鑿之功古栢森立雉堞回環右有危峯橫揷中流上淩碧落甃磚石爲樓所謂吞吐云雷者峯下架木若橋覆之以屋懸浮水面去水可百尺扁曰飛閣以暮未遽登也慿堞流盼月光射波若冶金泛湧舟人欵乃聲動山谷徘徊漏深方就臥次早乃陟云雷樓身在空中但目力所及誰障之者大觀哉不知山下之人仰視此樓中人又何如仙也下此遶入飛閣容膝之外四顧洪波𨿽謂水擊三千何不可焉閣前刳板爲竇懸以轆轤余爲木朽地峻不欲窺之猶存巖墻之戒乎經西亭出廟後度小橋更成幽寂巉巖壁削怪石離列石隙童樹點靑綴綠北祀后土右有大石龕懸泉滴滴榜曰鳴玉貴在萬古不息滴滴自奇也龕中寒肅不可久畱瀕河小亭共坐地逺喧稀坦懷淵舒動固不若靜耶入山已靜猶羨乎此靜趣固無窮耶巖頭羣鴿爲巢繒繳不及嘉其知止循東廊入東亭遊人詞翰俱集拂拭讀之又東復髙峻有亭南向亦堪覽勝北皆巨石好事者鐫大字於其上仍入廟中得文淸公之記於碑其陰爲湛甘泉先生之筆更不虛此逰也過午大風作激濤怒號飛沙彌漫石巖撼震想漢壽汾陽誅伐冦虜之日揮戈大戰萬騎奮呼當亦肖是輙又神曠動固不異靜耶抑動中自寓靜耶旣晚爲主司者所知騶從羣擁爲我走村人備餼廩意固甚嘉然余盂菽足飽安用勞人爲次晨遂還立馬峨嵋猶舉鞭指顧挹攬煙雲也方遊時以未獲涇野先生之記爲憾北溪路翁授余以稿可以爲慊遂呼筆識之時萬曆甲辰三月二十日

合陽縣興復阿衡書院記

合陽爲古有莘國傳志所載甚核伊尹耕於其野故邑之學宮南百步許有阿衡書院一區不知創自何時萬曆間縣令王邦才更爲常平倉書院之名遂湮客歳代篆蘇按檢銳意復之扁其堂曰志尹未幾吳令尹來按檢行其事未竣邑紳康國學時爲運庠掌教乃請於鹺臺李直指移檄竟興復之舉萃諸人士講學其中曠典一新闡揚聖道洵盛事哉夫書院以阿衡名固欲諸人士逰於斯者志尹之志也尹志云何志在覺民故曰以先知覺後知以先覺覺後覺一夫不被其覺若已推而內之溝中尹爲聖之任而其任固在此斯其爲學之準也然則據臯鳴鼓簪佩俱集問答互發遂可謂之覺民矣曰未也夫亦先自覺耳故尹曰予天民之先覺者也非予覺之而誰也不則我不昭昭胡以使民昭昭然則見非不髙也解非不晰也聞見非不博且富也遂可先覺自命眾亦從而先覺之矣曰亦未也蓋有印證焉伊尹樂堯舜之道非其義也非其道也祿之以天下弗顧也系馬千駟弗視也一介不以與人一介不以取諸人尹之覺不可窺測不可模擬然必有瑩然內湛覺其不可顧不可視不可取予者乃如是之嚴也故覺民者使之於辭受取予覺其有不可而勿欲勿爲而任先覺者必於辭受取予之不可覺之尢蚤持之尢堅焉尹所以爲眞覺而阿衡事業由此出也非僅僅曰予旣知之而實行不必符之謂也斯固古之先正創建書院而今之諸君子又從而恢復之意乎會講其中者亦當知所從事矣書院西向大門一間二門三間兩角門各一間正堂三間旁號捨各五間後堂三間旁廂捨各三間門外有池數十畆湍匯澄泓可以種蓮稱勝覽云李君名日宣江西吉水人進士蘇君名州俊山西曲沃人舉人吳君名霖直隸蠡縣人舉人康君名姬鼎進士

重修志道書院置田供贍碑記

昔在壬辰余筮仕淮之司理尋攝府篆建書院一所於郡學之東時督漕爲禇愛所先生允余之議且捐百金未幾工竣余議二名以請曰志道曰學孔先生命題志道書院而顏其堂曰學孔堂余乃共諸人士明學其中距今三十餘載矣先是郡大夫劉彬予氏詹見吾氏亦有增葺而歲月旣深日就傾圯頃年山陽孫侯振生以東魯大方師牧玆地於凡保障安戢維風剔蠧靡不釐飭而尢加意文事處金四百餘更新煥美爰萃譽髦課文講業旣著成績剞有課藝約說諸編而仍慮膏火無資恐致間輟復處金百五十餘置田五十頃零召佃取租歲得金百四十餘給子衿之肄於斯者供會之需區畫俱有條理士類忻忻奮躍余聞之亦逌然喜也余方得告在籍賴鹺巡李緝敬侍禦建弘運書院於吾裏亦買田取租供贍會事余時時聨朋聚講而山陽之舉一時符合豪傑所見果爾相同余不敏枌社之鄕舊逰之處學會並起南北應求詎不可愉快哉夫道不離人可離非道離道非人志道烏容緩道會於孔子士不學孔何名志道淮之多士尙無負侯至念哉侯山東莘縣人壬戌進士名肇興

侍禦緝敬李公生祠記

先是侍禦李緝敬氏奉命按鹺事且竣循例疏請避其尊族少司馬得代以去紳士商民思之不置醵金庀材議建祠屍祝焉謀已定則告之餘余曰是必勝地而後可恆念鹺池之勝海內稱奇但以地隸公家懸有厲禁匪尋常可以逰衍乃於城之南池之北卜充爽之區向離剏祠甃以崇樓海條一帶攬諸幾席以奉侍禦訂期對越因而聚會靑林翠巘環列爲屏池光如鏡一碧萬頃春雲秋雨朝旭晚霞虞庭解阜之歌洋洋宛在固無俟交參互答而恍侍禦在坐暢千仞之髙風濯靈襟以絕滓不亦愉快乎哉竊嘗謂世無善治由士不學道不學道則不愛人不愛上乃負上不愛下乃負下滔滔波逝何所底止侍禦纘承家學師範名儒日有孳孳故其持斧而來也內絕私營外無貴態不啻畱人之蓄而且捐已之有藩籬剖而藹藹肺腑輸之人人席不暇暖周爰蚤徧三藩事至忘疲前箸毎勤五夜蠧弗任其久習不難一旦之滌屙議不嫌於肇興直欲百年之永振用是商謳於闤闠旅頌於津梁王人息慿社之姦暴客懾幹城之武其大者軺車所至輒明學以作人而玆地建書院以弘運啟三聖之扃鑰開士類之蔀蒙廩養世世科條章章其風無窮則其澤無窮其澤無窮則其思無窮玆祠之建固所以寓思也地勝而祠與之俱勝祠勝而地因之增勝然畢竟以人勝也撫今追往仁賢所寄遂成名迹奕世不磨亦有華棟猶新鞠爲茂艸牧豎之所躑躅行道之所揶揄如玆之洵可祠也祠將永而弗替也不亦鮮其埓哉乃爲之記以劵之異日祠計大門三間二門三間正樓三間捲棚三間廂廚六間外房二間以居灑掃者侍禦名日宣江西人進士維時同運鄧公全悌廣西人鄕進士判運史公名躬盛浙江人進士趙公名九眞直隸人鄕進士共襄盛舉而史公以署篆董事樂趨盡士民而喬縣尹國棟肩理克成俱應載之石

萬泉侯懷洙範公去思碑記

於都哉此萬泉士甿思其侯範公而樹之碑也何以碑寄其思也碑存侯存思亦存也碑可磨思不可磨也去思碑寰中不乏鮮此比此眞思亦眞可思也思侯者萬人碑侯者萬口奚取數尺之碑爲無碑亦思有碑勝無碑是以碑之樹也父老垂白者謂從髫到今所聞覩福我邑者罕此侯渉歷他疆域者亦謂罕埓其侯也余之所耳而目者亦如是憶曩時閱薦牘或偶無公姓名咨嗟爲不平夫旁觀之咨嗟較當局之許可孰遜玆擢郡丞而大司馬王新城公薦侯監大軍東徵又孰與此足鵠仕籍矣昔公初下車時值旱蝗爲祟憂色可掬單騎行村塢誰饒於種勸假無種者種種而稔眾不至餒貧而仕者給以俸曰可鬻炭爲俯仰資婦女亦給俸俾織紝自給其衙捨則蕭然訟者例輸紙榖盡蠲之愛養爲例是若何例也徵賦如數輒止耗羨若將凂焉審編徭役酌虛盈汰除絕戶丁錢故二百七十減百五省厥繁累不優於罔劑量而第額云額云者乎嘉恵衿士興起文學賢書祥開相映劫冦屯聚練兵搶攘藉以寜敉邊事告棘受令募兵若馬他地里甲繹騷獨帖然而事集馬首之東知可了兵事無難也蓋其潛心大道行誼自凜尙慈緩刑入人肌膚人烏能已於思余素慕侯未獲識荊瀕行顧我衡宇言動鬯爽授所著史纂二帙僅其一斑然經世有譜矣侯名文源直隸定興人選貢士余旣從士甿之請爲之記以闡眾思仍系以詩俾大眾時歌焉介山峩峩兮不爲髙匪山不髙侯不可望兮我心實勞檻流浩浩兮不爲深匪流不深維侯有澤兮實沁我心

○說

睦族善俗說

昨張生以睦族善俗爲問俱切問也夫鄕黨與我日相親近家人尢爲骨肉至戚也此何難於睦且善者今之不睦於族不善於俗者特以見人不是不見己不是耳已有小善則徳色而人之厚恩或揜於小眚人有小失則切齒而已之大過則飾以偏見此之謂不平我不平而人豈能平之所以家鄕之間多成嗔恨職此故也昔有仕者其兄落魄日喧競周之數十金仍不悛彼乃咎其兄里人亦咎其兄而直其弟然予以爲非其兄之尢也胡不以其富與兄共而朝夕敬事之如其兄猶不悛乃始可直其弟耳又有厚價以拓其產者其鄰欲售之者輒再倍其直於是售之者若不及而彼猶恐非其人之願也則詳慰而後成易然其鄰猶有與之爭鬥者人皆咎其鄰而直其人然予以爲非其鄰之尢也胡不以其富周其鄰人相聚相愛如其鄰猶相忤乃始可咎其鄰耳由斯以推施人者𨿽厚必忘施於人者𨿽薄勿忘也忤於人者𨿽大勿校忤人者𨿽小必咎也故主人勿咎盜咎我之致盜況其它乎故曰天下國家無皆非之理聖賢不怨不尢惟反己自修而已故在邦無怨在家無怨和气在宇宙間無嗔恨也不見不是在人也

共學說

童子張三光能爲文家貧不能延師余爲備贄求熊子師之無以爲居給之官房命事其父其父應聘亦諸生也來致謝曰幸有所棲止兼得聚訓生徒求示之言余遜辭夫余官於淮淮之人有教之之責若子不知學與余躬不學同推之淮人莫不皆然吾自畢其責之不遑豈知爲若子而厚之耶夫余與若子有間者形耳乃其气無間推之天下人莫不皆然人自不睹耳故士不知學賊其身者也學不知共亦賊其身者也故不仁爲痿痺張生以爲然乎其聚訓生徒亦必有道矣

質學說

釋心體者曰虛靈虛故靈也靈則無惡也亦無善也有一焉則塞矣無外也亦無內也寄於一焉則滯矣譚子同節曰數年以前日記其善而善未眞繼復日記其過而過未寡卽斯語也若以爲未得者夫記之者有之也不塞焉足矣同節又曰邇年以來一念未起斂神丹元一念初起毎懷濟物過處稍細善處稍眞卽斯語也殆有得焉者蓋校之規規善惡業有操柄抑亦忘其內忘其外忘其丹元忘其斂致其虛而極焉乎夫物之濟也如饑之食胃虛則能食心虛則能濟物第求虛而已矣同節又曰名利之根未斬也以奔苦京塵博廣文之官侘傺踟躕卜之曹月川以學職爲理學之冠曾不再覩今之廣文率爲虛位上之人亦率以虛位視之胡以自見僅以升斗牽耳繹斯語也又若不得於衷者夫學不在赴選亦不在逃選月川之學不以爲教職而顯亦不以不爲教職而不顯不系於上人之知不知亦不系於志之行不行而自見與否食祿與否不與焉此皆其外迹耳攝行相事魯國大治而後爲孔子非孔子矣聖孔子者曰攝相事魯國治非知孔子矣君百里而王天下世以此證聖耳非聖所在也遁世不見知不悔世亦以此證聖耳亦非聖所在也夫譚子虛其衷以逰世選而喜不可選而怒不可不選而怒不可不選而喜不可間關千里猶踰閾也選不選知不知見不見食祿不食祿舉箸落箸也而要之必爲月川選亦有濟不選亦有濟知則以不負爲濟不知則以不悔爲濟三十輻圓轉逓前何與我也安所睹名利而校之何也無所有故無所不有虛故靈靈故無往不通也故無所有之謂聖然譚子之學歳有進益不以自局而問於我所謂虛矣而余費辭如此將無渉於有也乎哉聊識之更竢他日共相考也

貧富說

鮑子君傑曩有厚貲性喜施予逢人之乏輒周之諸可修建堤路橋亭之類以便利人以捍衛人以資益人傾囊無靳數十年如一日也有客至京曹子詢其起居客曰鮑子貧矣然上下欽其徳義聲動遐邇邑裏有不平咸請就質無不心輸者曹子嘆曰夫君傑今方富哉世有蓄財逺地者有蓄財內府者孰爲富曰內府者富近於我而有濟也然鏹貸盈屋田園連陌猶在此身之外惟積徳充義則貫串身心之內是眞我之有也千人交口而誦未易罄也顧不富歟庫蔵之中千箱萬槖吏胥主之而不敢言富以其未得用耳世之富人盈腹罩體之外𨿽有贏財何所用之及其限窮气散粒米寸帛毫金顆珠亦不能用夫惟徳義則百年之內用之以不忝千載之後用之以不朽是眞我之有也嗟乎齊景千駟秋艸同萎夷齊饑死萬古不磨誰富誰貧哉鮑子昔饒於財今饒於徳夫徳鬼神所敬聖哲所宗財烏能等之散財而成徳可謂識所重矣彼孔方者吾奴耳善用之乃成吾徳不善用之而奴爲政乃俾我縮項齷齷喪心詭昧校牙籌而忘疲夢糞穢而色喜自少至老無一善狀達人君子視而憐憫焉夫夫也乞丐之子乎乃無一長也是則眞貧也已余殊念君傑而隔於逺乃爲貧富說以寄之如面談云

矢神說

淮孝亷李子霖雨於丁未之孟夏朔日寓都門齋心發願誓告於神其略曰血誠悔罪吁天鑑照一順親心凡母意念所加或黙相拂母教訓所及或明相違者神罰之一報君寵凡異日徇已便不軫民艱飾虛文不務實政者神罰之一酬師恩凡在言行不以君子自處負師玉成至意者神罰之一體人情凡家庭之間妻子無心相左一意苛求置以冷落者神罰之一宏雅量凡渉世偶受不平不能含容時露躁心浮气者神罰之曹子聞而斂袵曰善哉進修懇切一至此乎昔修徳之君子或曰可與人言或曰可與天知世兩髙之而儒者曰可與天知其至矣乎天則無可掩也無可眩也無可阿也故曰天眼極明天耳極聰天算極周天网極宻人有機變天有乘除天有誅罰人無躱閃故古之聖人惟天之畏也故曰上帝臨女母貳爾心夫世人溺情恣習罔知畏天神怒而不知鬼笑而不悟彼固忘天天未嘗忘彼也則亦時鑑之而行罰焉孰與矢罰於天蹈正戒邪其於罰也免矣夫隆師取友以嚴憚我以夾持我然師有時而不在其上友有時而不在其側天則無刻無地無內無外不與我俱其嚴憚夾持顧不宻哉時時對越惕若凜若非僻之念何自而萌邪穢之行何自而作眞性湛然無往不宜玆上聖之至徳也於是李子問徳之所由入曹子曰夫是足矣奚言哉𨿽然仲尼論獲上治民信友悅親歸之誠身歸之明善明者常覺誠者常一斯爲合天矣遂筆以示勿忘而並以告淮之同志云爾

仰節堂集卷四

●欽定四庫全書

仰節堂集卷五

﹝明﹞曹於汴撰

○墓志銘

顯考累贈徵仕郎刑科右給事中云津曹府君顯前妣贈孺人喬氏顯妣封太孺人張氏合葬墓志銘

余祖之家安邑厥初不可考西郊有塜累累約歷代甚逺莫詳諱位自勝國時七世祖諱天祥方有可稽六世祖諱本道髙祖諱端曾祖諱玘祖諱司民配祖妣孺人賀氏外曾祖諱袖女生三子一女考居長諱希舜字伯孝別號云津初配前妣孺人喬氏外祖諱蘋女蚤卒繼配妣太孺人張氏外祖諱健甫女考卒於萬曆之六年敬庵張先生志生歿行實於墓慕岡馮先生記神道之碑迨四十有二年十月六日戌時妣卒距生嘉靖十有四年八月十日午時壽八十歲卜以次年十有一月十有二日啟考之壙合二妣祔葬焉謹再礱石並藏諸幽考之孝友瑰節文章邃詣有二先生臚列在不敢復贅惟是憶不肖幼時見余考爲諸門下士講授案無帙冊亹亹如注聞昔受學於祖考每夜滅燭背誦盡一冊以爲常所遺閱過經書點攛之迹甚恭評注纚纚率出人意表未冠爲博士弟子輒不爲幹有司之事或慫惥祖考俾彊之祖考亦不彊也常見當路折節過廬舍考野服出迓淸茗共談浩如也或托之文字當路誤以爲訛令更之亦竟不更然與人極衝藹少年輩至迂道以避憚其謙敬內恧也而至今紳佩中軫世懷昔之感蓋又種種云彼時不肖騃未能窺測祕奧然瀕屬纊時爲不肖論生死之故若論他人然旣不能語猶回首有所示豈以死生搖念者況貨賄丰嗇勢位崇卑何足掛吾考齒頰哉余妣出望族相余考矻矻壼內政事上撫下不毫毛自暇逸不肖及見其事我祖妣未嘗不適厥意而外祖妣萬終九十七齡之壽其安享何異於出丈夫子考逝後不肖輩孱然莫能自樹四女俱在室季子季女且僅數歲而稚妣殫力茹苦門戶體貌賴之不隕喜施予贍親戚傾篋洗囊不靳外祖妣性毅諸女饋食若以巾帕包裹則不納從母有適李者外祖家憐其扃閴乘墻餉之輙擲還妣凝重眞有此風固有所鍾孕亦男子所難也比不肖通仕籍迎至淮陰者一至京都者再所教以毖飭內外言言金石蚤歲處妯娌以貧見睥睨旣貴則報之極厚每食與共周旋其存歿曲盡嗚呼考妣之徳若此乃致不肖叨抵今日天固借此豎子以博主榮耳初以不肖理官之滿徼恩勑命贈考文林郎直隸淮安府推官封妣太孺人繼以不肖給事吏垣值冊立東朝贈考徵仕郎吏科給事中贈前妣孺人仍封妣太孺人繼又以不肖右給事刑垣值上聖母徽號贈考徵仕郎刑科右給事中前妣仍贈孺人妣仍封太孺人嗚呼不肖最庸闇何能以寸長尺伐得之君加之親蒼蒼之意固不欲余考以績學砥行余妣以秉淑勵貞僅終於黌捨夫婦故曰借此豎子以博主榮而已顧不肖子職多乖慈恩罔報靦眉宇於寰中抱愆尢而莫遣余考當年旣未供一菽一水余妣處孀闈幾四十載亦未能代憂代瘁及當暮景復多曠違前歲補牘數十乞謝吏科而歸過蒙聖主晉少常卿予歸省覲實稱異遇方圖侍聚遽罹永捐睠玆黃壤掩我親形噫不肖之肉寧堪充爼也耶前妣無出妣生子三長卽於汴娶封孺人侯氏次於淮邑庠生繼叔考諱希禹之嗣娶路氏次於渭儒士冠帶娶馬氏女四長適周安止次適庠生楊可畏次適舉人劉定民次適董正學孫男三汴出者曰良聘楊氏淮出者曰吉運庠生初娶喬氏繼娶梁氏曰泰儒士娶薛氏孫女七汴出者長適庠生景永徽次聘於李必元淮出者長適庠生張仕祿次適庠生姚懿徳渭出者長適張覲辰次適庠生馬爾循次尙幼曾孫男三吉出者惺泰出者吶愼渭及長女及渭出適張之孫女劉壻景孫壻俱先母而卒銘曰修林環互余考妣之墓皇命昭宣地靈呵護維靜以幽旣安且固竣封兮還步裂心兮還顧步復顧兮可柰何淚流不到重泉路

處士知一先生張公墓志銘

知一先生姓張氏諱九霞字淩漢知一其號又號云巓山人世籍平陽之蒲阪居首陽之東譚郭裏五世祖諱敬以洪武初遷居大澗乃號澗張氏而籍仍譚郭髙祖諱寛曾祖諱鄰祖諱輅父太公諱尙質兩娶皆嚴氏前嚴爲潮之女生公是爲太孺人公之長嗣輝余與同辛夘鄕書雅慕公髙致屢欲登見未果而聞訃矍然傷悼旣而年友梁用修以其所爲狀致長君之囑俾余爲銘置諸幽因相與道公之素初年好丹鼎鉛汞之術比覽太極圖讀其說及讀西銘正蒙二程紫陽文淸各語錄憬然動於中遂破竈焚方書散諸言黃白之士日夜孳孳潛心孔孟之學有得則拈筆錄焉槪見於理言什一山居雜記其句云至有看他未有時又云了塵須是要同塵嗟乎大道之晦不著不察久矣或亦據席髙談意見紛起崇有與耽無角立同塵與遺世分馳有者拘攣無者枯滅同者淄染遺者捐棄孰能合已發於未發卽經世爲出世實孔門之正印巨儒所艱窺而公以兩言道盡可不謂邁人之學識哉蓋公少負頴質沈重寡言笑澹於世味十三解聲詩十五不爲末俗之談是後值太公遭家難拮據左右遂停誦習而太公竟弗寧宇去適於蜀公以煢煢孱弱外捍里人之淩轢者俾不得逞內操作水薪奉母以養祖母劉至傭書裏冊以襄祖母葬事諸艱備經始能受室生子不圮其門然如太公無耗何一日太孺人泫然曰汝父客蜀十有五載冉冉桑楡之景矣不則已枯之骨委於異土乎扶掖而來幸已不則輿櫬歸丘隴惟汝圖之公伏泣不能仰視曰痛父良苦向不敢奔呼逺覓者非不念之第以母之膝下僅此只孑之軀耳今婦能事母又延一綫之續此身可置於長途上問皇天下窮后土不得吾父兒弗歸矣泣拜徒步以西挈貲不盈百錢而往甚毅道遇一士宋姓者感其孝贈之金授之治生術公乃陟秦嶺穿子午道直抵於瀘不可得越滇南歷撒蒙中慶澄江大理諸路三易寒暑跋涉五萬里又不可得惶急吁天願瀕死一見貿貿反瀘復遇宋於道爲占曰會卽見太公因就旅次日將晡一叟從外入雪鬢丹顏向客語生平似蒲中人熟聽則太公也持之而號觀者嘆訝遂迎以歸夫形容變易跬步誰何茫茫大地安所訊詰而相繼入次父吐生平兒得聆之何奇也兩遇宋士又何奇也其懷親之念直徹蒼旻神鬼冥冥驅排合湊而父子一體若逆若赴譬之血奔而肝動气激而肺舉理有固然無足怪者公旣聚太公太孺人於一堂乃令長君就外傅以竟未就之業日稽其所課或月夕躬爲抄經作其勤勵太孺人及見其孫列學宮而太公享鹿鳴之賀公之振家而養志也太公還裏之後垂四十載壽躋九旬公以七十餘齡之人榮養哀葬十八年暌違之日父之所厄兒之所愛似有假之以酬焉者而前是喪母成疾喪繼母如母孝不匱也公締交不遺貧賤富顯所在恥爲磬折卽被徵請亦罕往焉而聲名益重兢兢畏法非矩矱不敢蹈人或有微瑕亦不敢令公知一日遇解某橫加詬詈則笑而受之不與計直曲曰若喪心將自斃吾方彼憐也明日解死其量其明復如是嘗面數一少年之非甚厲迨暮而私爲慮衣食輒至淚下方其面折時亦以用愛耳其贖人己鬻之癡女及聞鬻啞女者覓市三日多其直買而畜焉恐他人苦之不遂其生也釋兔捨魚犬馬之死葬以槁焉往而不愛買啞女俾仲嗣養之勿厭薄亦所以寓教也晚歲怡情山水吟弄翩翩無事閉戶焚香正襟危坐冥心古典客至摘蔬供具共話桑麻或散步靑野優遊自適忽構劇疾無兒女身家之語整衣冠且逝猶爲長君辯理先气後之說爲非是嗚呼是守正而終矣夫目觸鼻吸皆气也無臭者安往一點胎凝形性並至胡先胡後固可察也學捨相望縫衣如雲而校勘宗旨乃當年束書之人亦足明學之鵠矣想其親親日久精專神一而又履囂用靜涉邇探遐大愼細矜煉情見性秋宇澄而月鑑皎臘沍極而春風回所謂自得之也非人之所能爲也借令汨沒於利欲之中血气憒憒方在痿木且不能通之親安能通之道通於道者通於天矣公生嘉靖己丑冬十有一月二十有二日卒萬曆癸夘秋九月七日年七十有五以壽膺官非其所願者潛處而行修可謂曰士故以處士題也配孺人範氏鄕耆景山女生男二長卽輝娶史氏壽官熞女繼韓氏庠士廷佐女次熿娶王氏處士楠女女一適洪業先公卒孫男四昶初聘孟進士希孔女暹初聘孟庠士一願女旭初晟初俱幼孫女六一適王鄕進士三欽子浚元一適馬儒士曉子騰驤一字楊時薦子庠士升三幼輝率諸子孫葬公於澗之東南太公墓之昭其期爲萬曆三十三年夏四月十一日銘曰人生原諸親也生生道爲根也不遺不畔根原惇也寧於玆丘而可焉者君也

湖廣按察司僉事慕岡馮公墓志銘

蓋余之得交於慕岡馮公也在壬辰同第之後云公端凝沈靜言若擬動若議窺其意向必爲聖人而後己聞有闡揚聖學及志行端良者竭蹷師友之終歲講究如不及然絕不爲口耳炫露之習曾會學淮浦累月其同事謂余曰吾未嘗聞慕岡之有言也又會學京師累年其同事謂余曰吾未嘗聞慕岡之有言也余以間質公所學公曰吾日日有領略焉蓋心研躬體期之乎自得以故月異而歲不同己亥年謂余曰吾其正月之冰乎固自覺將泮而大進乃在幽獄時曲暢旁通未嘗有所窒礙比出獄將遊歷四方盡交天下士參驗取益忽以病終悲哉其門下士戴子任跋渉來都下以志銘屬余嗟乎卽無戴子至余自不容己於言公諱應京字可大慕岡其號先世自開封遷廣州有永祥者洪武間從戎南都隸籍泗州衛定居盱眙凡三傳曰方寶寶生暠暠生贈承徳郎兵部主事昆岡公世登是爲公父官順徳訓導祀名宦祠盱眙以鄕賢祀者也配贈安人陳氏生公京邸甫八歲而贈公卒於官伶仃還裏逾年始就小學路拾遺錢持以告母曰當詢其主還諸年十四讀宋儒程子遺書忻然有會志聖道自此始十五充博士弟子十八升增廣生繼乃廩於公督學直指至必旌其行眾口食貧竭力旨甘以娛母嘗居泗一夕忽心動曰母必有疾亟歸果然藥之愈六試省闈辛夘登賢書壬辰成二甲進士觀吏部政輙辭坊金不以煩裏閈時哱冦方熾守臣多求去公上疏請降資爲邊方尹尉練兵戡亂未許是秋以老母假歸次年安人卒哀毀幾絕苫塊蔬食不入內捨者三年丙申除戶部主事督餉薊邊窮險隘究興替諮方略創戶部職掌及經武考諸編丁酉東倭不靖轉兵部主事虞患殫謀倒囊延士以資當事大都公食衣不厭麄菲而日夜皇皇爲天下慮非以接欵豪傑則考訂典籍毎自外歸必呼筆識其所得之人與所聞善言行以爲常己亥秋滿奉勑授階褒贈二尊人馳書祭告乃分田二區業陳劉二甥贍其兩姊夫世之貴人自貴耳誰復念先人遺血如公者且父事其師而周其師之子與父執之子俾皆有室有業焉是年擢副職方卽庚子擢僉憲湖廣備兵武漢黃旣下車亟行部延見吏士問利獘一以厚民生興教化爲務首舉鄕約保甲社倉三事其崇賢奬節息訟弭盜懲淫斥異繕城葺祠除道疏川利農通商諸徳政槪見於蓄艾編中先是楚苦稅監陳奉之荼毒者二年公入境其焰頗戢已復狂逞辛丑春公乃上疏劾其不法九大罪而稅監誣蔑之疏亦至詔降公官尋削籍尋逮系公初聞降報卽解組登舟士民閧然哭聲震原野葦舸攀追夾岸號呼者信宿不絕爭繪像屍祝之建生祠若干所及在途聞逮系報遣妻子東還而單騎赴中都龍興寺候逮衝襟愉色談道不斁黎明卽起誦髙皇帝禦制文集或詢楚事曰盡臣職耳非有意爲之也械入金吾署中稅監亦見撤於是楚民不啻更生而公且罹刑鞫禁詔獄薄海之內咸謂公以一身易全楚之命烈日爭光而全楚世世感之刺骨顧公於楚事偶然耳儒者以無事爲本體以有事爲應迹而世人能觀人於有事不能觀人於無事假令以楚事槪公則謂公爲楚事揜亦可也公在圜室倡諸同系儒紳紬繹孔聖心宗討論皇朝典故或閉關靜存者幾三月餘時有契悟忘憂躍喜而經世實用編成大抵尊崇聖祖備體用之全歸信紫陽析儒禪之異平生精力多見於此甲辰奉詔釋還杜門簡出足不涉公府率族眾舉祖先之祀田夫舉鄕社之約而祖祠義田剏焉邑之倉學壇壝興焉蕭然蓬戶之中纂述不輟暇則課少年歌詩習禮習射一日忽謂門人曰吾夜夢聞二語云其流行者光輝而其所以流行者散也我將去矣越旬日腹疾作謂親友曰百年頃刻耳宇宙卽吾家萬物吾同气所謂我身是私身也生死公於天吾何得私宰之病三日劇宻存不發一語丙夜恭坐漏下五更而逝面色如生天地晦冥者十許日逺近悲悼是爲萬曆三十四年丙午正月二十日距生嘉靖三十四年乙夘五月二十一日年僅五十有二楚以名宦祀而盱眙祀鄕賢祠夫世之仕者非無可紀之績然於道無窺不隘則雜其或從事學問馳心曠逺遺落世事亦焉用此若公者其學有用其政有根操履粹白精神流盎學當如是也已配張氏封安人備有令徳人以此觀公之家政子二長霆公以兄之子爲子者娶陳氏繼楊氏次霦側室李氏出娶霍丘選貢周允升女霦之生也公曰吾有嗣可致身於國矣及能讀書公曰令讀五經俟年十五觀其志果端人也則授以舉子業爲國用不則否嗟乎此之爲心事豈尋常可埒哉孫男四堯徵堯�堯�皆霆出堯會霦出孫女一霆出堯徵娶庠生亢時雨女餘皆幼墓在邑西之靈山葬以癸丑年十月廿有�日銘曰眾視聖若驚而思與之頏思與之頡眾談學若艷而如饑之哺如渴之啜厥學有成是謂正學可宗爲轍嗚呼公固自信吾亦信公以傳信於來哲

劉介達先生墓志銘

余嘗誦電仲劉公山房集聽鶴十二偈知其深於道者爲之序其歾也厥嗣余弟子塙偕其弟述公行實告於京邸余爲志而銘之劉氏漢長沙定王后代有顯人宋咸淳進士諱漢臣子諱廷玉以明經辟揚州別駕孫諱文質以才幹辟山陰幕樂其山水乃占籍文質孫諱子華徵爲大興同知孫諱諤登洪武丁丑進士第三人三傳諱某某生龍洤公諱棖醇厚好濟人急難數千金產盡傾焉初配姚氏太守諱世儒女繼配韓氏方伯諱陽女孫諱某女生公諱焀字電仲別號玉笥蚤慧勤習於學文成驚四座顧無錄入鄕校者時以蕭索故客遊四方韓母勉之詩雲家貧無柰子分行獨倚柴門計返程勿戀洛陽些个富越王橋畔暮云生世有如是母其子不雋偉乎旣而龍洤公累於族之戶役幾罹遣則刺股攻苦至嘔血謂匪是無以免其父竟首錄於當路而出龍洤公於阨然不以貧故履當路之庭況囁嚅富人前竭力養二親且贍二弟教之婚之寧令其子後余聞古人云兄弟親之子也孝弟一而已二乎哉癸酉秋闈業爲分試鑑拔首薦之與主者左乃曰畱解下科母小就遂七試不售命也左者畱者造物爲政公從是畢精課子題聫云今古乾坤皆是友父兄子弟自相師世有如是父家學不光大乎橋梓聚一竹屋耳提口授延朋論文不問宵晝王孺人典鏡典絮以佐之著視舌編集最三千餘篇及兒訓上下卷考天體星歷輿地之紀十議郊廟宗藩史諫兵律之條亦十策河運禦敵三論禍福同異倫誼十二辯國風刺惡春秋書法七題太極皇極律呂洪範十三經衍義諸子傳史二十二又著野史十二卷理路縱橫八卷持忍說貞女戒事核當世之務理抉千古之祕淵乎宏矣伯子入國學次舉於鄕季廩於庠未央也然渉世得一忍字衛生得一節字齊家得一儉字由博反約數字不啻足矣故取予必謹然諾不負與人無纎芥之隙而不隨俗左右委婉果勇胥合焉世有胸貯千卷不得一字之用奚益其教子以名節爲藩以噉名隕實爲戒季幼稍抗禮先達輙督責荊請匪僅僅誨以帖括云爾晚年絕意仕進督學使者優之冠帶不受遨遊諸名勝登峻臨流訪交弔古栽花種樹稱觴酬節多出世之詠出世之行動云假合蓋亦志於眞也方嘉尙有用道學而謂無用者爲假爲僞豈以假合遺落者乎又欲創義塜別賢愚立義學分親疎甓裏衢置祭田厥志未竟然欲立欲達欲仁得仁念起足褒矣其捐田葬姊之適王者並葬其舅姑而遺稿有大宗譜母族韓譜祖母族徐譜及祭儀奠章亦證其志願非虛歿日之晨猶手書宗約致之族長旣而欵賓方罷坐中堂呼諸孫輩糚燈爲樂目上視遂逝族戚友人私謚介達督鹺直指扁以理學精傳生前海內交知贈言贊頌集視與編存笥公稟賦爽敏有入道之基而進機有二閱歷艱苦動忍備至譬金百煉精光斯發一也好規不好頌自題云年過知非乞言自勵必期洗瘢摘瑕直刺吾骨而後快人以詞組相及終夜詰責不能帖席曰何因有是學人未入眞空地未必杖擊虛空自恕者日墜自責者日崇二也文成祠諸儒聚講時赴探討奧趣其會道亦有二嘗謂櫧山遺世士吾師其能用海門用世士吾師其能闇是知道無偏也李周二先生無偏也而公之學亦無偏也所以超超塵俗之表卓然爲髙士也生嘉靖乙巳四月二十一日午時歿萬曆庚戌正月十九日巳時年六十有六配王氏某女子三長國子生塙更名在庭娶庠生吳一麟女次舉人埁更名永基丙辰進士娶禮部儒士胡世傑女次廩生垸己酉貢士娶散官何鎭女孫男五錫恩垸出聘樂安余尹倫女孫錫齡錫蕃埁出錫蕃嗣塙錫朋錫履俱塙出孫女四錫順塙出字余尹倫孫某錫淑埁出字王龍溪先生曾孫庠生僑錫懿字庠生王彰之子某錫惠俱垸出葬之期爲某年月日墓在某處銘曰芰衣爲窮彩衣爲通世眼何蒙吾自有人人自有眞至大至尊碩儒襟期妙道淵窺得數不奇勒石幽宮敬藉芳蹤百世以風

張文學見羲公墓志銘

夫天不可以人移而可以理度以理度天是以理度理其機爲順以人移天其機逆而數不敵也故天不受移焉天心賦爲人心人心所凝天心所凝也人心所運天心所運也天心不受欺人心亦不受欺不受欺故不可欺以人欺人隔以形體且云不可其神通也況吾之神明朗朗內燭詎能欺諸蓋進士張子翼明以若翁見羲公行狀觀余俾爲志余誦之感焉公績學博雅蜚聲藝苑累試於鄕不偶分校者奇其捲爲圖決售於中庸墨義中增潤數句力薦之直指直指輒於增處塗之曰殊覺多此僅畀乙榜玆非天不可以人移耶方其增句時有揶揄於旁者耶若曰之人也數不應爾何爲者乎直指之塗有佐之者耶若相弄抑相醒耶公嘗以次子啟明嗣其叔某之子大原遵父命爲叔仁義著其鄕族不可令無後旣而或齮齕之乃曰焉有仁義者而天斬其祀乎聞大原妾有娠必產子遂召啟明還無何大原歿而遺腹果舉子視所料不毫髮爽非所謂天可理度者耶公訓誨諸子動云心不可欺夫心烏乎可欺哉不欺心者不欺天也不欺天乃通於天而何不可度之不欺心則萬事有本亦烏乎不善公固孝於親對賓客侍立終日無倦色毎旦問寢問畢方赴館治業父病禱天祈代因攻醫術而精之居喪哀毀骨立竟以悲郁甫釋服而卒友於諸弟父語以析產輙潸然垂泣不獲已則寡取焉睦於族於戚於鄕叔珩產蕩盡乃謀諸父父曰與之粟對曰男有負郭田三百畞可使沾足且以贍其子孫出劵與之父喜訓族之子賑族之饑姻媾之貧老者養之如吳如華若而人喪葬之窘乏者賻之如曹如白若而人婚娶之逾期者助之如西如秦若而人囊篋蕭索而有入隨以周人急誰謂貧窮濟人難不啻易易耳公偉貌美髯磊磊流輩中人有過毎面折之而中實無他膓遊覽山川稱觴賦嘯寄興淵逺其視塵世榮華浮漚流影之無異鄕曲婦女亦知其人可不謂人傑也乎公諱易世爲中都宿州人祖諱某治田泡澮間父諱某稍加開廣因籍永城公遂爲永庠諸生母某氏以嘉靖辛亥六月生公距卒萬曆癸夘八月壽僅五十有三歲以河患故艱於得地越七年庚戌厥子成進士卜地某處以是年某月日移葬焉天所以報公固當在是曩者之圖一第也蚤矣配吳氏子男四長卽進士翼明任湖廣麻城縣尹娶指揮閆純女次啟明蚤卒娶貢士成大器女次箴明娶庠生髙等女次際明亦蚤卒女二長適指揮呂某之子戴渭次適鄕進士郭某之子昌明孫男四京尹京麟翼明出京封啟明出京元箴明出銘曰我通我塞天爲政不醜不榮人爲政人以符天心爲政修士達此備媺行余銘厥幽爲世鏡

定陶縣尹大墅賈公墓志銘

憶昔歲遇大墅賈公於都下其人惇愨而夷鬯邇有膾炙公之詩者爲余誦之輒又想見其人不可得尋聞公遘病其長嗣方理眞定棄官奔省僅一面遂成永訣悲哉無何長君以狀來俾余爲志藏諸墓余弗忍讀其狀況忍爲志邪然不可辭公諱贈字士言別號大墅世爲陽城福民里人髙大父諱旺曾大父諱璘大父諱志儒以行義載縣誌中父諱緩亦節烈好義母潘孺人生五男子公其季幼頴慧讀書目過不忘十五爲邑庠士慷慨負逺志益肆宏覽好古文詩歌嘗戲筆爲淇山午夢諸小傳太宰王公閱而驚異俾其移精舉子藝則博大深奧奇气溢出毎試爲諸生冠當路辟西席髦士藉講授者不遑也在古艷稱三鳯更艷白睂時則以當公伯仲且以當公云七舉不偶迨辛夘貢士之期首貢丁制公以次貢應貢然不能爲懷欲以貢讓不獲則賻以貢金之半督學者修吾李先生不輕許可天下士顧抗手褒稱厚徳卜其嗣之昌茂蓋時長君登鄕書矣後果成進士今進秩司空部人謂公之食報先生之言若左劵然公曩聞南宮之捷則盈滿自勑遇物益遜及筮仕司理手書政訓千餘言迪以平恕淸勤之道或隔屏聽問斷刑勿得稍苛比聞擢部復移書戒勿過望第恐人負官則公固有佑啟後人袤其福者乎先是丙申謁選訓太原徵文之檄踵至一夕艸十三啟寅僚推其精敏夫士操觚能爲麗語鮮不沾沾气得瑣飾聲容而公以眞素洽士士親之如父兄先後邑令無不飲醇欽義時就談詠兩臺交薦於朝遷郿縣宰歸裏爲太翁壽窺其稍衰乃戀戀躊躕不忍行居三月太翁果長逝假令聽從勸駕者違親而往此恨曷其有極哉然猶三年悲慟遇髙年輙動於中淒其推食若弗獲復食其父然吁孝矣癸夘服闋補定陶單車之任陶故瘠邑更水災爲沴眾方艱食防亂莫如弭盜則重緝捕止盜莫如緩徵則停催科贖鍰關何急事矧斯際耶則令息訟畚鍤繁興勞費焉支則議蠲河夫至二千然匪賑而餒者終弗可蘇則亟請之上得請則置裏老諸人於異處命各報貧而復核無漏仍匹馬躬飯之全活萬有餘人若是可以興教矣則鄕有約孝弟力田有諭摛辭諄布俗用丕變任甫浹季而厝施乃至此竟以督賑時勞瘁衝寒荏苒不起等死耳死於民事不愈於死婦子之側者哉公澹約自奉長君於治所爲制一羊裘而紬其緣則怒大寒在途終不加諸體顧才有贏羨卽以助戚友婚喪不給者弗靳也與人交藹藹披肺腑或有邪動復面嫉無隱鄕閭有競咸就質輙據直爲之平解長幼僉服而愛焉堂室之壁揭所得格語嘉事固以示諸子而寓其嚴訓抑可覘其崇尙匪徒頡華掇腴藻其筆者也著子史摘抄舜澤叢談等書及文稿百餘首生嘉靖二十有一年十有一月二十有九日卒萬曆三十有二年五月七日年僅六十有三初配樂氏生女一適楊元繼張氏以長嗣貴封孺人生男三之鳯卽長嗣工部主事娶張氏儀賓鵠女之龍生員娶徐氏省祭官朝寵女之鵬儒士聘張贇女女一適生員陳炣孫男二益黙益亷俱龍出墓在祖塋北陽髙泉之原葬之期爲卒之年十有一月八日聞公赴定陶時長君謂公坦懷不逆而難末俗之多欺跽而陳世態反復狀公曰逆詐是先自詐也吾惟率吾素以誠結之而已究且士氓吏隸靡不信其衷者夫世之簪紳或稱明智大都以能逆爲覺耳人之徑寸如人之眸毫芒入焉則闇安所容逆機乎機心一萌色澤已異彼且從而﨑嶇我我何說之辭又安所平其情哉公平生士行五載人師三月良尹固本於此非偶而已也銘曰洞厥中直厥躬言何蔚徳何丰奄以去峩以封百千■﹝礻冀﹞仰髙風

王龍田先生墓志銘

先生頴異磊落不可羈束事有不當意輙侃侃以大義裁之或遇一可矜又眷眷不勝情殊不類其激昻善詩辭第要於泄其胸臆不規規格律𨿽事舉子業顧亦未之求工蓋寧瑟母竽也性不能較贏縮而喜施好賓用是家計日蕭索至饘粥弗繼然倜儻不減於初猶時時延知友傾罌相款蘄一日之噱笑也或者曰負其儁才而不以博靑紫耗其積而貧是甘抑何謀之拙也余竊謂人生榮悴造物者潛握其機縱先生回其眞性而齷齪淟涊以逐時尙亦未必遽享丰美且方其負朝暄飽藜藿景物佳天地闊獲句而自賞大叫而狂歌卽處甚丰美亦烏能加此樂哉今已矣將與膏粱紈繒含珠玉而殂者同化爲飄風而朽爲土壤乃其旅寄之日能翩翩自適而不令此形骸心志縛縶蕩漾於名利之場中夜而彷徨晨興而四顧也獨爲得勝算矣噫嘻此先生之髙世而余所以深痛其亡也銘曰有行有歸四野累累兮月詠風哦所獲旣多兮華表崇崇作我羣蒙兮

孝義張仲子北溪曁配李氏合葬墓志銘

仲子者余之內弟張光射也惟思其字別號北溪孝義若斯人乃無忝於男子之稱故謚以孝義而子之張氏爲安邑望族國初諱仲榮者自猗氏移籍於此再傳諱從三傳諱斌錦衣衛千戶四傳諱佑贈南京太常寺卿五傳諱琎進士禦史六傳諱■﹝艸洍﹞解元二府七傳諱健甫是爲餘外祖初配王孺人生子二次子壽官諱極是爲余舅繼配萬孺人生子一女五先封母爲次女舅配傅孺人生子三女一次子爲光射蓋余不惟戚之而實賢之時時與之遊其歿也殊傷慟不啻連城璧碎不可再得云仲子孝於二親余舅遊歷之處預授金於主人曰吾父到則具食飲舅挈友以至如家焉稍稍逺行必具饍以從慮所市弗潔愛敬於昆弟歡洽顧瞻不私其有值二親之喪獨力董葬事餘外祖母之喪亦然其伯母與其嫂之喪代其兄及從兄棺殮禮窆尢人所難也鄕族戚友有所需輒給之亦或相負終不校偸兒攫其金所司將窮治恐波及無辜止勿究未嘗研博士家業而挾策稽古渙然有解其謹飭恬雅無競無忤之度儒生且遜家之人曰吾族一北溪邦之人曰吾鄕一北溪邑侯吳公旌其門曰孝友可風督學周公旌以惇倫尙義直指劉公旌以孝友端良或欲請給冠帶則力謝辭仲子良貴乃爾奚賴峩冠爲余方爲圖表揚將覬自輦轂下檄以風世而仲子已矣悲哉生無間言歿有同悼此亦傑然殊絕之人矣初配李氏耆士琎女先仲子卒余曾述仲子之行有曰其內子化之毎食與妯娌共蓋實錄焉李氏得翁姑之悅而雍和於壼內仲子之成厥徳亦其克相之力也繼配王氏庠生廷寵女仲子生嘉靖戊午九月五日酉時卒萬曆壬子十有一月二十有九日亥時年五十有五李氏生嘉靖辛酉三月二十有四日未時卒萬曆己酉六月六日亥時年五十子三長君聘蚤卒次君選娶郭氏次君愛娶馬氏女二長聘於馬爾從次聘於王嗣眞俱李出以乙夘十有一月十有八日合葬於北郊之祖塋余方襄先封母大事艸土憒憒非搦筆時而誼不能自己輙爲敍其梗槪昔人謂志銘爲諛墓中人若仲子者乃字字無愧而余亦竊比於撰郭有道之碑之不愧矣銘曰吁嗟仲子洵孝洵義聽輿人言稱情而謚比屋如鱗鮮窺其二泣勒玆銘以告萬世

劉孺人曹氏墓志銘

孺人曹氏者河南僉憲劉公諱得寛子孝亷諱定民之配余之三妹也孝亷先卒旣葬壙有志矣今歲天啟壬戌正月二十一日子時孺人亦卒孤子際皥將以是冬�月�日奉孺人柩並孝亷之初配李氏繼配馬氏合袝於壙而余爲之志先贈君諱希舜配先封母張生男三女四二弟俱亡妹之亡者二餘以長兄灑泣揮毫志弟志妹斯不亦乾坤慘怛事哉憶贈君見背余與諸弟妹煢煢孤苦三妹方在稚弱比余交於劉共筆研之席時劉猶爲茂才來委禽焉余遂主令歸之劉君治家嚴明妹年甫十四蓋初猶易之繼乃稱終乃極隆重妹於壼政有調度扃鑰毖飭罔所滲漏絲頭韋屑必儲校劉前時歲費減三之二然饌飲精絕饋遺丰腆劉君好嘉客坐上時時談詠猝有賓至未嘗無珍具亦不知其如何撙節所用器具恆若新視之則數十年前物也劉君諸弟之母之子孝愛無斁罔不忻洽以爲賢旣而劉君感恙痀瘻不能屈伸承事搊扶漏初下抵二鼓方得一轉身如是者頻歲未嘗有倦色劉君閨闥間無不慊其意藉之以頥養更不關心家務得不廢其學迨稍稍能下榻移步遂登庚子鄕書計偕入都門泣謂余曰君妹於我有再造之恩累科不第黯然長往往時遺句云相報再生圖重可知也惜其未通仕籍徼一尺之綸以報孺人耳此後孺人居孀寡課子撫孫不墜其門閥其體健厚無恙忽報病腹滿竟至不起悲哉孺人聰慧識大體孝於封母左右維護一果必供推及六親無不周至可謂女中丈夫矣余因是知婦徳之關於家者大也無制之家一日之費有制之家足供累日有制之家一日之腆無制之家累日未睹費約而常若有餘費奢而常若不足則主內政者不同耳若孺人者可以式矣世衰俗漓女子不聞訓語比爲人婦驕侈惰敖烏識理家僅能安靜無華膏沐整潔輙嘖嘖稱良矣敢望其它乎吁嗟此非細事也距生隆慶己巳十一月二日亥時年僅五十有四子男一卽際皥運庠生娶路氏二尹君常女女一適郡幕郭君民衛子庠生世墉先卒孫男一重光聘孝亷路君行義女孫女四一適司訓路君康孫庠生應元子庠生連步一聘於庠生喬國標子某二尙幼婚嫁俱名門云銘曰欷歔妹氏從爾夫子安女止令聞不已百千億■﹝礻冀﹞其永寧只

茂才張子叔艮墓志銘

嗚呼此叔艮張子之墓餘年友郡丞輝世稱淥汀先生者之子從學於余而夭且夭於奇禍余安忍把筆爲之志也乎余竊嗜學道有年毎慨士人沾沾於帖括藻繢以徼名利世風之滔滔也思得志道之士相與闡述先聖之統苦難獲其人幸而有叔艮及稷山陳子國賢皆可維正學而皆死張子之年尢少而死最慘安能已於慟憶昔歲遊蒲訪餘年友則以叔艮見時甫四歲耳舉止若老成應對如流聞其告人曰聖人不難學余心奇之年十二充博士弟子有聲庠序中嫻文辭工書翰孝二尊人值嫂誕辰衣冠趨拜有命免入猶拱肅門外他可推也隨郡丞抵都下乃師事余比余還裏則時侍余於別墅嘗問爲學之要余語以四字一曰任二曰奮三曰恆四曰成若有當於其心也者而甚喜余曾因事斥呵之次日拜謝曰感吾師之斥呵我也旣別去以書來曰無以報師惟從事任字余深慰自忖曰吾今可以死嗚呼豈期叔艮先死且死於盜乎距其捨數里許偕同儕會文暮歸遇盜叔艮死於刃郡丞驚怛成病𨿽罪人有獲然至今不知的因不得大舒其憤奚望病之蚤瘳嗚呼可恨哉不但爲其死恨爲學恨也然亦無如之何也已叔艮諱旭初生某年某月某日卒之日爲某年某月某日年僅若干初聘楊氏未婚而卒今從葬繼娶郭氏以兄子某爲子郭之節可終叔艮亦可目瞑矣葬之期某年某月某日銘曰亙古才難千里一士士不長年道將誰恃昔在聖門且慟未止今日何日晨星爾爾吁嗟生乎何遽罹此漠漠荒丘寒流泚泚吁嗟生乎何遽瘞此

李母贈孺人羅氏累贈孺人曹氏合葬墓志銘

蓋曠戎部聲和氏爲李侍禦羅曹二母狀自述執筆時淚潸心裂作而復輟比侍禦屬余以志而畀是狀餘一讀亦輙隕泣不可爲懷置狀於案越日取閱復隕泣不能已仍置狀狀中載慈孝綣懇態自足動盡人之子而最愴人者則捨女存前孤之事也羅孺人遺二孤次曰日新曹母初舉一女女與新同患疹俱厲醫者謂是不能兩全僅可存一問所欲孺人云烏能爲已出捐前人之孤乃移女別簀手抱新不置盡解簪珥救免得不死而女競殤中夜相顧懸淚在睫不敢失聲恐驚抱中兒噫嘻遐想此時何啻萬刃攢心而爲前孤割所痛此古人所鮮何論今人丈夫所難何論婦人余所以悲之深也按唐西平忠武王之裔爲江右吉水李氏世有顯人迨博士贈君祀四學敬吾先生諱�初配羅孺人諱�裏之泉溪人文恭公族女父諱溢娶母劉氏而生貞靜寡言笑習姆訓父鐘愛甚聞敬吾先生秀頴嫻文事乃許字及笄歸焉翁東臯公持家嚴重然以得孺人喜其子之得內助病且革以善事其子囑孺人賞鑑乃爾而孺人果於壼政靡不飭居恆無疾言遽色旣慈且介宜於長少賢之者交口佐先生事其尊人養生喪死無憾當罹喪初或揶揄先生之牖若謂將不振先生與孺人對泣而矢期於勵學孺人操作隨之屆督學試遂首諸生有有道之品題逺近師迎自此始羅翁客楚劉媼遘篤疾屬纊時以槖中金付孺人乃偕先生曰外族封貯俟翁翁歸還之女不染母之有宇內豈有兩也顧不永於年曹孺人繼之爲政諱出廬陵唐東望族武惠王五十二世孫父東湖公諱本母郭氏亦汾陽王裔也孺人蚤慧莊毅不埒常女稍長勤女紅東湖公毎惜其不爲男男則亢宗矣期遇快壻甫許配會先生失羅孺人有富室婺以厚貲相啖兾得侍巾櫛先生據義不可東湖公聞之曰是眞吾女匹也遂允伉儷驟自溫膴爲貧儒婦不懟也躬操饋紡有提甕出汲風先生得不輟其缺學逺遊設絳帳而孺人肩數口之家撙什伍之入弗致乏絕不牽先生內盼難矣卽異時先生屢戹於棘院謝館谷閴處岑寂有加其子且束贄從師結社締友皆孺人拮據支撐以機杼對吾伊又難矣堂有繼姑有病叔事養無間迨繼姑捐世值先生旅寓都門而典衣襄大事更難矣死事羅孺人每飯必炷香供之曰我爲其後何敢忘亦難矣遺孤有室遺女有家內之食指眾外之應用繁曾遇歉歲糧粃粟野芝婉飼諸孤艱辛備嘗然𨿽甚窘不言貸而人有急則忘其口而周之尢難矣其嫁遺女之日乃生侍禦之三日從艸坐起治奩不就枕先生相勞苦不斁也曰慮人以無母女易吾女也竟以頭岑嗽喀終其齒憊焉不愈難哉先生以明經謁選訓臨汝繼諭上髙蕭然蓿盤孺人督僮僕藝蔬茹淡如常時先生故亷稱之爲徳友士或具瓜果輙云我爲秀才婦未嘗杯水薦官師今得無愧蓋猶若泰焉者世之食厚祿忘其初較是何如侍禦舉於鄕則勸先生致政偕歸焉歸而子婦森立能於其家蓋至此似甫肩息顏解云素不喜榜笞人亦不忍聞其聲壼以內和藹可知也旣而彊侍禦再赴南宮及歸舟阻小孤怔怔心動彷徨望禱有乞一帆風願捐數歲語薄暮風果作二日抵章門則有病報踉蹡奔險又三日抵捨猶得母子抱首彊起啜粥曰兒積念所致越一日而瞑悲哉蓋嘗反復考論二母懿行後先劵合𨿽以閱世久近不無詳簡而足耀千秋無二其曹母之與先生則又多同符者先生深於道訓子以忠孝寡欲以畏天認已而母訓子六字曰正直忠厚勤儉初之臨汝手紡軸授諸婦戒以勿忘侍禦登第先生聞捷髙臥曰莫卜所成而先是母聞鄕書之報亦不色喜先生之庭偶有踞虎先生行吟而入虎突逸而出不爲害土屋雨圮傅於枕不傷而孺人中夜隨月獨紡人謂其地多祟而無怖室一梁蠧似有呼而起者而梁折適當坐處其爲鬼神呵護亦同斯亦奇矣侍禦滿中捨考貤恩考妣後遇覃恩兩母俱贈食報於天又同也日者謂曹母不宜子而先生於其捨女存前孤之日決其有子果不爽則天固有可必耳羅孺人生嘉靖某年月日卒隆慶某年月日年僅若干曹孺人生嘉靖某年月日卒萬曆某年月日壽若干子三長日升娶周氏繼娶亦周次日新娶周氏俱冠帶儒士羅孺人出次日宣卽侍禦曹孺人出娶周氏封孺人副龔氏曹氏女一適郭生文華羅孺人出孫男五長垓次埏俱某出次坤某出次某次某日宣出孫女一日升出兩母合葬之吉爲某年月日兆居某處某山某向銘曰浩浩長江淑气龎厚賢喆如林纘前開後西平武惠文恭之家厥男厥女茂實芳華或幹之健或坤之貞宜爾閨闥肅肅雍雍或先篝燈志學成始或繼鳴雞克終登仕皭然義利豈睇囊金沾沾阿堵愧彼惏心慈愛所鍾何分人我屬毛可捐天應淚墮慶深且逖大澤龍生旣承家學亦贊國成遡流知源敬銘母氏誰銘先生俟子鄒子我辭不斐好徳則同億萬斯載仰止髙風

湖廣鄖陽府同知淥汀張公墓志銘

淥汀張公爲諸生時與餘同硯席復同登辛夘鄕書曾同官於都下卽有暌違亦互訪於廬互問以郵筒莫逆之交至於沒齒公以天啟三年十二月二十七日卒其壻楊生手爲狀請志銘於余余豈忍搦筆耶蓋久而勉成之公之先世爲蒲州潭郭里人國初諱敬者徙居大澗裏遂爲澗張氏曾祖諱某祖九十翁諱某父知一先生諱某配母某氏生子二公其長體貌偉厚而莊窺覽宏博嫻於文事甫入郡庠輙執牛耳著四書臆見讀書日記聞見隨錄衿子從之如雲師道嚴重視世之向弟子稱名稱生及字號弟子所絕無者遐邇紳佩求詩文書翰者踵相接比登科令聞益懋然孳孳檢躬有攺過彰善二語實允蹈之其教人以居敬窮理爲要性至孝昕夕侍大父及父之室歡笑雍雍漏下二三鼓方就寢大父捐館捨號踴慟甚大母亟諭慰猶屏伏飲泣州人稱張氏有孫事大母如大父父過其牖拱立以俟度父就坐方就坐父病焚香吁天有增父壽十年願減一紀之禱丁父艱余赴弔時且小祥見其猶寢苫柩次蓋茹素不入內者終三年其事母承顏聚順不命之退不敢退冬寒立侍不移至於瘃愛弟如手足撫二侄如己子父存日曾以食指眾令析爨垂涕不忍從弟被誣於長安星馳而往必出獄而始慰蒲俗侈則著四禮約約從儉躬自倡之有烈婦邵孝女熈亥力爲揄揚建祠樹坊著烈孝集以風世而劉氏惇子道婦道亦爲闡之或遊廟宇非其鬼不拜同行者拜之挺不爲動或值當拜眾拜於上獨趨而拜於下家固無厚蓄遇貧人求濟者必曲周之不居間當路而里人薛罹大辟之枉竟爲暴白鄰人尋隙詬噪不與較且加禮焉其人化而易行六上春官不售念母年髙乃謁選華陰諭板輿迎養子侄從行一時孝感致學使存問饋遺督通省士於正學書院仍議建太華書院著四知會約及士戒與馮司空少墟先生講明聖學著語錄秦之士民屍祝頂禮晉擢成均升鄖陽貳守尋署府篆署竹山縣篆蘇憊剔宄興學明約而行戶官價等項俱革有欵十二有辯十如招撫流移修舉廢墜釐正風俗緝獲叛亡驅逐衙姦革除常例奉行保甲辯理寃枉及貪肆之辯酷暴之辯狡僞之辯惰慢之辯耗蠧之辯昏庸之辯木痺之辯要皆鑿鑿經世吁謨也以故還竹山日軍民攀號之聲徹滿山谷獨署府則有異焉王百戶以軍餉百金寄府庫當事者以爲未寄百戶惶迫無之將自裁公代之補完然竟不悅於當事坐以老疾致政歸蕭然懸罄不能具饘粥三院延主河中書院教事而公亦病矣貧與病合其病且苦不無揶揄者而肖子茂才死於盜愈病愈貧諸艱備經荏苒數載終不起竊嘗謂人情多岐天道有定公之在官在田不諧於世固宜其爾顧福善如天何爲畀以苦病復畀以奇禍考其生平無一足以致此胡爲乎來哉天之有定安在抑天本不可測亦付之不可測而已矣悲夫距生嘉靖三十六年十一月三日壽六十有七娶史氏某女繼韓氏某女子三昶初史出娶孟氏繼楊氏旭初州庠生聘楊氏黽初未聘俱韓出女五一適儒士王浚元一適儒士馬騰驤一適州庠生楊升俱史出一適儒士賈允醇一未字俱韓出孫男二魯幟鄒幟俱某出而某繼某嗣葬之期天啟五年某月某日其窀穸居大澗祖塋之次銘曰銘公之學旣博且藻初工文蓻繼研聖道銘公之行洵厚且醇厥履無咎厥衷綦眞銘公之政所至成烈造士士興牧民民悅嗚呼素襟千古黃壤一封滔滔斯世賴有流風明髙宻侯

明軒寧公配孺人王氏合葬墓志銘

明軒寧公卒於萬曆三十有五年閏六月二十有三日葬矣迨四十有一年七月二十有三日而配王孺人亦卒厥嗣獻可輩以次年三月十有八日啟公之壙而奉孺人合窆焉先是公之葬也直指史公爲之志貳府張公表其墓業纚纚詳之顧孺人之淑行何可不聞於後厥嗣手狀觀餘幾於一字一淚余至不忍讀何得辭以不文蓋昔宋莊敏公直指吾晉時奇公之才爲之選婚邑士大夫以王應遂得孺人爲配至今閭裏艷稱之公下帷治舉子藝家徒四壁立孺人匪第無怨言能節縮自將斡旋補綴諸可代其拮據佐其勤苦靡不竭殫不煩公內顧且當公指公得以肆力於學什九外遊聫朋講貫友至有緇衣剪髮風人人得歡而公亦業日精聲日茂家計藉之漸饒創起屋宇而又能周人之急不以無爲解報人之施不以久而遺忘公領鄕書之秋孺人先嘗出粟如幹石助耕捷音至而鄕人喜可知也公筮仕宰百里風以子民言毎問所平反公歿而右目以泣喪明其惇婦誼乃爾孺人慧頴而方嚴言色無疾遽蚤有女徳於嬰童時比爲新婦壼內政立辦事太夫人孝雞鳴起盥沐治具以養病則不離於側不假手左右其養祖夫人亦然無不能之賢之以女若孫女歡視之其母遘恙晨興步候忘其女之痘也處妯娌獨肩其勞無齟齬語能以遜忍待誶言者得其和割所有以周王氏之兄弟生養死葬且卹其子遇婢僕以恩戒家人勿得虐無不感而力於役亦無敢欺者其自奉則縞衣蔬食爲常惇朴而服勤不置私槖卽公間有所授仍儲而還之不則以給甥壻輩遇子女綦慈而教則嚴口授以詩書居恆曰天理曰陰隲曰平等曰忠厚誠實不絕於口噫嘻玆孺人禔躬之本也亦所以佐夫子及訓子有成之本也世無論男女第於數言中得一二誦而維之足以無忝於生而孺人通達若此顧不可風哉寧之家世詳於公志孺人之父諱孟達鄕人推爲長者母髙氏以嘉靖三十年九月十有八日生孺人壽僅六十有二卒之日族黨戚識無不揮泣也子二俱庠士獻可娶杜獻誠娶薛女四適髙寯張之翰薛士最聶蘭馨孫男綿祚維祚紹祚諸亦詳於公志惟是綋祚誠出者二孫女可誠各出者前志未及玆當並載云銘曰有刑於家有相於室維徳之儷兮宜於而鄕顯於而國昌而之裔兮生也齊芬歿也聨玉敬銘以鍥兮

明義官小川呂公墓志銘

呂氏世居安邑運城裏仁坊國初因亂有徙蒲阪者有徙臨晉者萬曆間臨晉族來認宗以家乘未詳尋寢蒲竟未相聞城之南郊有二大塋一爲孝子塋卽邑志所載孝子諱完者迆西一塋最上爲公曾祖諱失傳次右爲公祖諱徳配許氏生子四長卽公父諱萬里配張氏生子二長諱國禎次公諱國祚字云永號小川以捐助邊餉兩臺給以義官生而質直無飾言貌如其心九歲被塾師醉夏楚傷股遂廢讀旣壯勤力南畆厚糞其田不以旱澇有間商遊唐鄧羣商多以貲托曰某善守而有信居家毎有所寄曾有人寄金聞其人病持金至則不能言但目座旁一親公度其意在此親隨以金予毎有舉動輒證以大明律念母蚤亡年七旬言及猶流涕痛兄之卒幾於自隕訓兒讀書夜闌及晨起必坐以督之尢諄諄告以立身揚名爲孝遣兒師事余毎歸必令述所聞攺容靜聽謬謙以私淑徵志向矣因長女守節常誡以古道躬劬勞以適其意生平苦胥吏追呼示兒曰儻獲半職其愼念此晚年絕迹商賈甘意淸儉日遊娛田園人羨其髙致其天眞自得處人猶罕能窺之屬纊時令婦女逺執兒手言訣蓋嘗迹公之素履其足述者有二其一脫去闤闠怡志園林其一遣子學道期之繼往夫世人役役騖於名利卽號爲冠紳之士未嘗不薄其見處之位望望前途有如不及揚歷所至毎云苦海致位公卿猶謂茶苦曾有身居揆府自謂窮民無歸他可知也嗜進貪榮至於老死𨿽有臺池僅窺圖畫不辱不殆一丘一壑脫然無累亦良鮮焉而況經商之侶晝夜執牙籌矻矻不足安有捐去刀錐徜徉泉石豈非豪傑之見歟俗之教子取科第而已博得華膴厚其囊槖大我門庭侈我車馬雄於裏閈詎不大快其有從事道學不以爲冷寂則以爲忤時訕詈且加誰肯從臾然浮榮有盡轉盼成虛慷慨系之腐艸埒之此何異以掌上之珠置諸塗炭孰與教以好修之流光逺哉昔余爲淮吏春秋仲月循其舊典致祭於孝子徐仲車先生其父之墓相距數十武相禮者導余至其前致恭而後去玆亦教子之報已而況不但爲仲車者乎呂子勉旃公生於嘉靖三十八年七月二十日酉時卒於崇禎三年六月十九日午時壽七十二歲以五年十一月初二日葬於祖塋之右元配郭氏從禮配節婦周氏女子男一卽崇烈恩選天啟元年貢士娶馬氏運庠生之傑女女三長適朱廷試卽守節者直指有旌次適廣文李英才先卒三系側室賀氏出適李中明賀後公一年卒葬於祖塋之西孫女六長字湖廣嶽州府同知南公拱極之孫邑學生之彥子大亨次字陜西鞏昌府同知李公圭之孫舉人貞倓子■﹝羽各﹞三未字四蚤逝五字巡撫延綏都察院右僉都禦史胡公志夔之孫舉人承裕子遂封六字兩浙運使蘇公養蒙之孫廣西慶逺府推官希轍子九埏銘曰公之存翩翩然適也公之去當亦翩翩然適也而子學道余度其有成九原可慰是以知其適也

仰節堂集卷五

●欽定四庫全書

仰節堂集卷六

﹝明﹞曹於汴撰

○祭文

祭王心齋先生文

於惟先生崛起海濵剛果眞切必爲聖人竟纘斯文卓哉先覺不揣愚蒙謬懷聖學風靡習積乍開乍昬趨蹌祠下仰止芳芬虔具牲醴再拜陳辭於惟先生牖之翼之

祭慕岡年兄文

萬曆三十四年五月五日慕岡先生馮兄旣病故百餘日矣安邑年弟曹於汴銜哀瀝臆自京寄奠曰嗚呼往歲餘裏居猶相聞問譚我出處今春自家入都私念當有詢請每條畫於衷云三月初忽聞凶耗其言詫異至謂被戕嘻豈其妄耶亟思訪其的然囁嚅不欲啟口業不可以柰何遲一日入余之耳余猶一日可遣也間於坐次聞客談則云謂戕者妄其物故眞嘻妄則俱可妄耳亦置不聽旣而談者多且其人自泗來余心覺其眞然竟是傳語庶幾其猶妄乎無何西太至曰朱一鳯以書來訃嘻豈不果眞也哉五內如搗懸其像伏而欷歔尋且時坐其傍以爲未死嗚呼兄與餘同年同門余宦兄之鄰郡間過兄之艸廬未嘗不質疑炙範至移晷不能去近離逺別亦未嘗不緘言開我其奧妙余未能臻然砭余病痛則沒齒不諠焉兄之向道極蚤求道極切研道極沈見道極眞體道極實志躋聖域慮周天下月有得而歲有進其仕於楚以一身博萬人之命恬處囹圄殫思著述精闡聖祖晰剖儒禪乃更大進滿其造詣何古之哲人不可鴈行者余得浴化承誨或亦寡過而毫芒自效何捐我而去乎誰與掖我之靡呼我之瞶濯我之垢乎此余所以哭也嗚呼生也衛道豈死而遺明也憂世豈幽而忘不遺不忘猶有牖余之衷者矣明晦北來相與咨嗟追悼於其旋也附以瓣香哽咽陳辭告諸柩下兄其鑑饗

祭劉朴庵兄文

惟表裏之河山何崚嶒而澄澈獨於公乎鍾粹凜終身之介節甫弱冠已躋賢科校繩樞之貧士而無別迨五旬登第於南宮仍跨蹇西還而終養髙堂之華髮繼典錢榖皭不受涅再入天曹筐篚謝絕不矯矯以自彰而寒冰美玉俱讓其潔又喜施與故恆匱竭辭主爵之榮如脫遺蕭然回故里而秋毫無蔑布袍步隴畆之間疏爲餔而水爲啜野老不識其爲貴人天下望之如泰山嶻嶭忽罹脾疾荏苒期月乃自制數金之棺牀頭陳列及屬纊猶莞爾微笑遂成永訣篋內惟敝衣數事蘘底無金銀之屑且遺命勿焚楮鏹蓋不惟淸於人間而亦將淸於九天之闕嗚呼立懦廉頑之師旣逺誰踵其轍若公者豈非超然振世之豪傑至孝天植至友軼倫包羅今古揮灑辭林兼精武事可蕩羣氛義有可往奮不顧身倘竟其用當有赫奕建樹而胡遽沈淪餘悲鄕邦之失良友慨廟堂之殞賢臣相與聚嘆雪涕繽紛若乃門戶荒涼二孤在抱室幼女孀而甑且生塵則又念公之私而不能不咨嗟愴神

祭知一張先生年伯文

嗟大道之久闇紛曲徑之多岐或眞性之不冺亦日用而罔知聖不講以爲憂眾居之而不疑於齊民乎焉異愧抱筴而吾伊旣成名而拋捲程與朱其爲誰文淸之■﹝屍外立內﹞伊邇艸封法座而疇依惟先生之崛起仰前修以爲師或授余以格語聞空谷之音而歔欷匪若人之徒與世道毀而誰持矧有子以述繼文炯炯而在玆挹髙風以一奠神洋洋乎鑑斯

祭宋正吾公祖文

維萬曆四十三年歲次乙卯夏六月之十日安邑曹於汴方伏苫塊聞參藩正吾先生宋老公祖之訃爲位而奠揮泣陳辭曰昔歲公起自田間憲我晉陽余聞而深用慶焉非謂金紫之榮足以榮公也非謂世好之誼足依日月之光也惟是以世乏眞儒乃無善治學道一脈關系匪淺而俗鮮志學恬不爲念則日覬問學君子易士人之耳目心志挽之濂洛泗洙其庶幾化行俗美天地之心生民之命可立三五盛時可復睹也昔宦淮陰奉公謦欬其嗜道甚篤一別幾二十年而公之孜孜不厭有如一日都門再晤凝然端定淵然沈毅洵足以鵠士人而翼聖眞是以爲吾晉得公賀也公巾車抵署輒與同志當路以興起斯文爲任將一世利藉豈直吾晉之一方爲幸哉公亷於律躬精於修政臒然抱恙則時以將休致示余而余每殷殷請畱往歲以賫捧行僉謂公將不來而猶竊望其來也邇時詢北來音耗或謂行當還任則甚慰忽報使者及門意公必有書到匆匆啟函則公子弟訃書也嗚呼悲哉夫闡揚聖學作新人士蒼蒼者天豈有不願而何爲奪公之速殆不可解常謂人之大不幸在不知學而貧賤饑寒不與焉公去而不復呼瞶不復發蒙不幸者何眾豈直餘一人之不幸哉居憂抱病荏苒委頓僅存喘息慘慘乾坤能復堪聞此變耶公生平無愧去亦何憾遺孤𨿽幼能世其學天必有以報公矣河山遙阻慿棺未能無次之辭聊以寫哀公其鑑之

祭鮑中素先生文

嗚呼弟之得交於公也二十餘年所每窺公峻潔之操勁挺之力髙明之識淹博之學溫藹之衷竊依依歸向暌違旬月輒慮鄙吝之萌也或寓邸促膝或勝地話心從無一字計官爵升沈榮祿得失及互有私囑惟以維國是培善類修職業之兢兢相朂而已矣迨壬子冬弟以無當於世而求去公亦以人之不容之也而求去猶於蕭寺送弟行尋亦南矣此後天各一方鱗羽且稀況望一對顏色乎當是時世网甚固林園亦甚適蓋皆若將終焉公曾寄弟字云相思之極安知無相見時比庚申時局復更弟叨備起數次年公亦起私念固可如約不則亦可通問蓋弟猶次且裏中未果於行乃移書洪桂渚先生托致意於公趣公之出久而乏回音則桂渚長去矣旣聞公入朝乃致書於公述托洪轉致之意亦久而乏回音則公亦長去矣嗚呼痛哉相繼云亡如我邦國何如弟愚昧何今歲四月十日弟方入都門聞公靈柩尙在旅捨出於望表自念十二日見朝畢當赴幾筵一哭及朝罷僕夫告余云靈柩於十一日行矣驚怛無措豈死後隔棺一拜亦不可幾幸耶嗚呼痛哉公造詣精深勛猷宏巨聲聞流播卹贈優隆所謂可死者耶公昔與陳赤石先生同遺弟書公去後不三月赤石亦去弟竟未獲一面總令人淒楚九原相聚想如平生睠今外患內憂景象如斯豈以已成別世遂漠然乎抑亦念我不世出之聖主亦一慨乎抑豈無所以啟弟之愚者乎嗚呼痛哉弟從諸冠紳後致束芻矣悲衷如縷不能自遏聊陳不文之誄再效漬雞之奠若謂此遂足以寫哀則猶未也公其鑑焉

祭鄒南臯先生文

天啟壬戌晤總憲南臯先生於帝城是年餘忝佐憲未到任而先生奉旨歸次年餘亦得告還裏問訊不絕尋聞先生之訃愴然驚惻乃瀝誠爲誄寄大江之西而奠之曰惟去聖之遼邈嗟正學之荒蓁不學者固甘厭廢其學者或意見之斤斤辟畫地以自隘遜神妙而逡巡誤天下亦毎出於君子誰知學術系理亂之根如有會聖學者斯萬類之洪鈞以愚窺於先生洵度越於等倫秉聰明之夐絕艱難歷而體驗眞直徹於未發之祕日用悉徳性之循安排絀而任天以動藩籬剖而肫肫其仁愚曩僅誦其書頃年乃幸炙之親辱先生不我棄若謂可與深論顧酬應之鞅掌尙有蓄而未遑盡詢倐南北之分袂猶賴郵筒而問聞俄長去之訃至頓淒切而愴神嗚呼悲哉先生之著述滿世而髙足者能繼其芬文在玆而未喪知浩然以還蒼旻遙寄誄而一奠擬微悃之藉申安能揄揚乎髙美聊以見吾學之有遵

祭張生旭初文

維年月日師曹某致祭於賢年侄旭初茂才之靈曰痛哉爾之去也苦哉余聞爾之去也前月卄一日聞爾大變驚惻不知攸措然猶不敢信走使詢訪瞪目而望其爲訛也頃之有的耗痛哉苦哉爾生善人之家何乃夭死況死於盜乎爾恂謹無可招怨貧乏無可誨盜何爲死於盜之刃乎余不自揣每懷得友以明此學蒿目而求者若而年明頴沈靜如爾者指不多屈近者爾以書寄余欲從事任之一字私心慰藉不可言諭今已矣夫是余之徳薄福薄匪特爾一身之厄也夫求任道之人於今世極難耳未任誰任旣任而復畔者有之昔余求友而或未得曾有句雲天意未終厭會當愜所思或旣得之則云吾今可以死今日之禍天厭余也夫吾豈可以死乎哉痛哉爾之去也苦哉余遭爾之去也豈气運衰薄不克毓賢俊辟彼土力之瘠不能成嘉榖也乎爾父年髙爾祖母年又髙爾常切切在膺者將如之何吁嗟此爾一家之厄而厄豈止此乎余哀爾而不知當何以哀也餘恨戕爾者而不知當何以恨也餘瀝余衷而不知當何以瀝也痛哉苦哉復何言哉

仰節堂集卷六

●欽定四庫全書

仰節堂集卷七

﹝明﹞曹於汴撰

○議

防倭議

爲東封報竣倭撤無期乞嚴飭海防以戒不虞事近蒙憲牌會議防倭事宜職素淺闇非其人也𨿽然沿海道裏之險夷兵卒船馬之多寡業嘗畫圖貼說各營將領之才品投揭具呈矣其將之可恃者冀任之不然者調停之將得其人則扼險練兵造船制器戰守機宜俱當聴之豈不愈於操觚而空談哉惟是兵寡當增而增兵又艱於餉則有司者宜有所處然江北民力竭矣增之閭閻勢不可支增之商稅商憊已極近查得廟灣稅銀歲可得五七千可養兵五百及議畱贓罰歳可得萬金可養兵一千此外無有也夫增兵千五所增幾何況倭訌境土商旅絕黎庶困二項之銀可隨取隨足乎則選鄕兵練壯勇畱班軍淸屯衛誠計之得者也而說者猶慮其擾民未必可用矣然則增兵亦誠難哉且淮城之眾計日而糴無半月之積城守不通潰將自內所憂乏餉豈獨披堅荷戈者乎今日之計誠無完策矣職書生也幼讀孔孟之書謂聖賢之道必可行古人之事必可法七年蓄艾未爲遲也亡羊補牢不爲晚也夫古者兵民不分有事隸伍無事歸農卽此人也後世民苦於徵役不能仍爲兵則兵與民爲二竭民財以養兵故民困財盡不勝其供故兵亦困乃今日又有異者兵之中又分爲二則衛所之軍與招募之兵是已何今之爲民者三也倭醜狂謀邊陲告警皇皇無可爲備逮戎馬逼臨勢必調客兵以禦之倭一敵也客兵又一敵也幸而成功死亡過半矣幅■﹝巾員﹞千里比屋百萬似不患無兵而竟無兵似不患無餉而竟無餉其失有三官失其職也民失其所也政失其實也何謂官失其職國家設官亦甚備矣姑不枚舉辟如官以治農者所當行阡陌治溝洫課耕獲議牛種墾荒蕪教積貯此外非其職也官以巡捕者所當日練兵壯夜走通衢重關擊柝譏察姦宄緝防盜賊此外非其職也尹縣者以縣爲家者也守郡者以郡爲家者也佐貳之職皆其職也職之內盡與不盡賞罰行焉職之外則否今則農官不知農捕官不知捕或賢而賞之不以其能農能捕也或不肖而罰之不以其不農不捕也推之各職莫不皆然彼但役役於奔走簿書溺其職矣夫官不必同無不職在安民者官失其職民將焉賴柰之何不窮且困也何謂民失其所夫今之民亦大苦矣積敝相沿不但苦之者以爲當然而被苦者亦以爲固然有苦而知其苦者有苦而不知其苦者追徵敲撲明顯易知者不暇殫述樵漁之微無不隸名於上糞穢之賤無不抽稅於官有知一筆一墨之有倚墻以伺者乎有知一紙一薪之有杜門以竄者乎有知寸許箸僉之累及畫工乎有知指許楮花之苦及花匠乎環向而執役者誠知其勞而此人之衣若履若噐具亦知其累及數家乎一署之內一日之間廢生業而愁苦者不知其幾況乎四境之遠蔀屋之眾亦有臨食而思其饑舉衣而念其寒者乎嗟乎此其間難言矣天下多急於獲上而緩於卹下天下淸有司常多而窮鄕官不多柰之何不窮且困也何謂政失其實夫冉求之志止於足民實能足民者也季路之志在於足兵實能足兵者也今則不然上之責有司與有司之自許似乎無所不能而究則由求之賢不多見焉則政務鋪張而鮮實效也辟如保民一冊豈非循良首務哉今日曰開荒若干明日曰招撫若干今日曰修社學幾處明日曰講鄕約幾次果開耶招耶修與講耶則田野何以不辟而教化何以不興無乃飾目前之文具費一畨之公移乎上以督責行下以依準應下不以虛飾爲媿上不以相欺爲尢推之年終諸冊大抵類是上下相蒙澤不下究柰之何不窮且困也夫民方救生不遑疾視長上安所徵餉而又安得藉之爲兵兵食不足職是之故夫古者天子巡狩亦於土地田野之間省耕省斂耳臺臺代天巡行謂宜風勵各官存卹億姓斬削繁苛一意休養一事而益於民則舉勿以善小而不爲一事而損於民則革勿以惡小而爲之大約以孟子之田裏樹畜庠序孝弟爲主而參以時宜因乎土俗修政以實辧官以職必令家給人足上下相悅乃以見行保甲寓以選兵略仿四時講武教之戎事未有不勇且知方者何慮兵不足哉夫居今而言古渉於迂矣惟以胞與之風微故官民秦越功名之習熾故眞意不流也請乞臺臺闡明聖人之學以倡有位之士道在人心原自未冺在有所鼓之耳夫急則治標緩則治本今當事急之秋而卑職爲此緩辭惟以諸所條議業皆臚列而陳故敢以本之說進否則因仍敝陋日深一日會睹此生靈之塗炭矣

結民心薦奇才議

爲感時激衷懇乞申飭有司固結民心以防不虞並薦奇才以備折衝事職方患瘧困臥閱邸報見朝殿火災爲臣子者只得以天心仁愛爲言顧一火再火宮闕爲墟若以不必然之兆揆之良可深慮𨿽甚不忍言而亦安得晏然已乎邇者礦役大興名山深谷發掘殆徧占以洪範主有旱漧之災旱則盜起其禍固不但倭患而已夫淮陰南北之咽喉運道京師之命脈無論江南江北有弄兵潢池者必不能忘情玆土且也潁壽之積盜通泰之海賊睥睨而思逞豈不可危哉夫於無事之時爲有事之備則事舉及其有事而後圖之亦已晚矣夫有司受君之榮食民之奉脫一旦有變此身焉往又豈容束手待斃誤天下事貽萬世笑乎其途有二提兵剿賊反亂爲治上也堅城死守張許爭烈次也二者非民何賴焉乃今之有司之於民何如也只如近行鄕兵一節豈不甚善乃多廢閣不行非不可行也所以奉行不實耳夫善變法者法變而民不知善得民者令出而民不違儻其捐損威重躬歷閭閻曉以禍福約日刻期以示信捨輿就馬以示勞挈糗飲水以示不擾民有不忻然從者乎此其一端耳治民者感化在平時撫養在積久投醪可以得士挾纊可以動眾問疾弔死可以興越滅吳理勢固然有不爽者今之有司以文移簿書爲急務以催徵搏擊爲風裁秦越其民民亦秦越之家無蓋蔵饑勞不息風教不行情意乖忤非旦夕矣脫有緩急此必不濟之數也伏願臺臺特行申飭俾其大破積習加意撫字解其繁苛課其農桑勸以蓄貯作其忠義倡以勇敢練其武藝四境之內孰饑孰寒何害何利夜而思之晝而圖之若養赤子若治家業不必聲聞惟求實益夫父母愛子豈諄諄然告之耶而子未有不知者其精通也有司愛民如子民焉有不附者由是比屋皆兵民財皆餉守則有不拔之威戰則有直前之勇所謂常勝在我計無出於此者蓋百姓之轉移視有司而有司之轉移又視臺臺也然此責守令耳用師之要先於擇將得一良將愈於十萬師顧非常之賢不可以資格拘古有築壇拜將而驚三軍者誠知其人可任重也今有潁州武生李呈芬者力能舉重射能決拾智能審機然此猶武弁所易能者乃其忠信節義非禮不行雅慕聖賢竭赤軍國聞江西有道學裹糧求之得李櫧山而師之篤行不怠此亦今時所僅見者也夫使貪使詐不獲已耳若其不貪不詐而且勇可不謂豪傑之士哉伏願臺臺召而試之若其可用委以一面必當有所樹立地方幸甚

開荒議

前蒙委查州縣開荒事宜繼閱邸報則業蒙具題設専官增鹽引以墾荒蕪行見赤地盡成膏腴災黎盡成殷富誠地方無窮之福也惟當拱候經理樂觀厥成然職奉委行州縣查報荒田良久無報者近有一二來報殊無多田問之則上之人原欲查無主之田招人開種而収其獲以充公家之急本處荒田皆有主不便報也此蓋有司不達本指故此疑慮然亦不可不申明也夫江北荒田爲欵不同有人戶見在而荒者有人戶逃移而荒者其內又各不同其見在之戶或欲耕而不能則貧農也或能耕而不爲則惰農也其逃移之戶或久無蹤迹或猶在近處或裏逓族鄰種其田而佃其糧銀或佃其糧銀而未耕田或無人可佃而其糧銀全逋又或有昔沈於水而今出今沈於水而可望復露或與河灘湖岸相連而莫辧或鞠爲茂艸而鬻薪以爲營或匯爲池塘而取魚以自活且不但民田有荒而屯田竈田亦然諸如此類其綿亙誠甚廣者若夫無主之田官可自耕而自獲者則海濵所淤湖波所退髙岡沙鹵等處固當淸丈募開而収其入然亦有數不可拘於此也今旣奏請皇恩大行開辟必當一槪經畫興起農事賑助之鼓舞之招徠之稽察之掌印治農等官減去騶從挈帶餱糧巡行於阡陌之間集其父老相其地宜給牛給種爲塘爲堰稻麥隨宜糧差緩科務令有利無害使無業者有業不耕者勤耕居者丰足逃者樂歸歸者得所因而建樹社倉卽倉以爲社學卽學以明鄕約卽約而寓講武且其溝洫經界之中不特可藉禦侮而亦可兼治河一事而數善備焉豈非根本之上計乎若但求無主之田官耕官獲而已則官與民隔矣行之而善倉廩可得丰盈豈云無補行之不善則官戶侵陵小民失業皆基於此宋之公田豈非明鑑夫足食以足兵從古言之然所謂足食者豈僅僅令荷戈之士飽食而已乎伏惟臺臺爲久遠之計造生民之命必有成畫伏乞於頒布章程之時明示羣寮以足民之意將見閭閻樂業親上急公皇圖鞏固矣

仰節堂集卷七

●欽定四庫全書

仰節堂集卷八

﹝明﹞曹於汴撰

○尺牘

與鄒南臯先生

今之學人何多岐也分析門戶回避字樣昔辧朱陸業旣無謂今別薛王亦似不必提起空無等字不論是非輒云此禪此禪禪者曰我不儒安用禪爲儒者曰我不禪儒若斯已乎邇言至善何必吹疵妙論市童吾師安可彈駁先賢見門戶見知解亦必見我而不覺也遂令同世同生有許多不欲見之人不欲見之事不欲見之書不欲窮之理未免狹而不廣偏而不全滯而不透支而不根是以畛域多情懷淡戈矛起同室且爾況能彼人吾人禽命吾命艸生吾生乎哉然不能彼人吾人禽命吾命艸生吾生必不能同室相愛非不愛也不能滿也我塞乎中其餘能幾於今不攘且安乎彼人吾人而愛吾人者無所不用其極矣攘之安之亦無所不用其極矣辟彼流水原頭之浚支泒之防必有分四海之放必有由也可僅曰彼猖狂自恣決去藩籬吾但固我藩籬而已安問藩籬外事然吾儒藩籬不與天同大哉何可懲噎而廢食也某於道無窺私心竊疑敢質之老先生乞明顯開示仍示進學入道之方可勝冒昧引望之至

答李贊宇

楊止庵之疏厭士人之宗羅近溪而深辟佛老以維吾儒甚嘉意也近溪之學亦有所得而不無壙洋其徒宗其所得足矣而並譽其所失以爲是則誤矣止庵摘其失而不錄其得則其徒將不服大抵理一而已矣而異者異之老異於佛佛異於老佛老異於儒而儒之中有蒼素云泥不同者惟善學則視市井小兒之言與孔子合符何論二氏第有詫異其行泥滯其辭談無相而反有其相甚至削髮面壁合掌者謂色卽空而又欲離一切色甚至絕棄名教離父母親戚者其流多獘則彼固自異矣亦安得不異之夫反之心而然推之千萬人之心而同然不問其出於何氏無不可爲訓者反之心而不然推之千萬人之心而不然亦不問其出於何氏無可爲訓者若絕棄名教無禮樂綱常此則吾之心不然人之心亦不然空於渣滓邪穢而不空於綱常倫理此必人己之心皆然者學者可知所從事矣疏內尙行尙言之分及謂不當任情執見賄賂干請黨同伐異則確然之論世教所賴不淺使者催報卒卒答附以復惟年兄髙見邃詣自有定論幸乞指教

又答李贊字

夫道無之非是無人弗足講學以明道也士農工賈皆學道之人漁牧耕讀皆學道之事隆古無講學之名其人皆學故無名也國家以文學取士天下學校無慮千百章縫之士無慮萬億蓋令其日講所謂時習所謂孝弟所謂性命仁義而以淑其身待天下之用也乃人心不古遂有口耳活套掇拾粉飾以爲出身之媒師以是教上以是取恬不爲異非其質矣而於立身行政毫無干涉於是君子厭薄其所爲而聚徒講道人遂以道學目之若以爲另是一種豈不惑哉然講學之中亦或有言然而行不然而藉是以干貴人捷仕徑者而其名爲道學也是有口耳活套之實而更美其名人誰能甘之則羣起而相攻而講者益寡道益晦矣大抵所學出於實則必闇然自修不論大節細行一一不肻放過𨿽力量不同未必盡無疵而不自文以誤人也所學出於名則有張大其門面而於其生平未純處亦曲爲言說而謂其爲道夫夷之隘不害其淸惠之不恭不害其和然亦何必曰此隘此不恭正道之所在而陋孔子於下風乎羅近溪逢人問道透徹心體豈不可尙而闊略處亦誠其病乃學者得其闊略以爲可便其私也而或多不覊誠有如止庵疏所謂賄賂干請任情執見等說是其坐女子於懷而亂之而猶侈然薄魯男子不爲也而可乎但今因止庵之疏而遂禁其講是因噎廢食夫此學乃乾坤所由不毀何可一日廢也似更當推廣而俾千百學校億萬章縫無不講以及農工商賈無不講才是而其機則自上鼓之若得復辟召之典羅致四方道學仿程子學校之議布之天下以主道教於一切鄕學社學之眾漸次開發而申飭有位之士以興學明道爲先圖其學則以躬行實踐爲主隨其人之根基引之入道或直與天通或以人合天或直臻悟境或以修求悟夫天人合一修悟非二捨天而言人捨悟而言修則淺矣近時學者知皆及此然言天矣而人尙未盡言悟矣而修且未能世豈有能致中而不能致和能正心而不能修身者哉則不可不戒也大抵果能合天則必益盡其人事果能眞悟則必益盡其眞修堯舜文王孔子何人也而兢兢業業望道未見徙義攺過蓋沒齒以之也弟淺陋不能窺道毫毛其於所謂人所謂修百孔千瘡故謬陳如此蓋就弟根基云爾非所論大識見大造詣者也惟年兄辱教之萬幸萬幸

答盧生守恭

遠承手教深感相念不忘也細讀佳詩更窺研究之力恨不得會聚商之生慮淺昧無以相發明乃以原札致諸馮慕岡年兄蒙其往復訂正今俱錄奉閱幸與同志裁思仍牖我之愚也祝祝慕岡第一書並詩云讀盧生三教詩有感而賦曾向三家徧問津一源分泒若燕秦到頭誰復論同異發軔先須識主賓好爲商王嗟故國何妨周室數頑民千花共樹慿君賞李放桃枝豈是眞盧生諸什具見雅志但三家宗同教異學者自孔門入則經世有用自仙釋入恐未得其精先得其脫略故當辧之佛書云桃樹上不開李花安有混爲一之理然誦帖括學幹祿孔氏之異端也又不若二氏近理矣學孔惟明明徳於天下自有終身不能盡者今俗學未見孔面無惑乎雜二氏也二氏好處乃孔家明徳半面耳但識主賓不妨博采惟老公祖教之不類答書云細玩主賓之說足爲指南不致眩他岐矣但此當逺寄盧生尙有可剖析者桃樹不開李花是矣然由老之虛由佛之無不可經世乎夫惟其爲桃故不能李吾不爲桃爲李何花不開孔子者非桃非李者也楊子爲我故不兼愛墨子兼愛故不爲我豈知能愛者方爲爲我能爲我方爲眞愛彼其有所舉有所廢耳俗學未見孔面信然信然顧崇梵修以儌福利藉淸空以排俗情侈髙逺以便疏縱此豈見佛面老面者耶破鏡非鏡明徳有半面乎文成公曰三教所差毫髮耳毫髮則千里也其差安在惟年兄指示弟與盧生共賴發蒙不盡慕岡第二書云辱教甚深殊用惕然思省昨詩及啟殊艸艸不暢謹述近日意見臺臺細斧正之或問老佛虛無與吾儒同異王龍溪曰文成公有言老氏說到虛聖人豈得於虛上加得一毫實佛氏說到無聖人豈能於無上加得一毫有老氏從養生上來佛氏從出離生死上來卻在本體上加了些子意思便不是他虛無的本色吾人今日未用屑屑在二氏身分上辧別同異先須理會吾儒本宗明白二氏毫釐始可得而辧耳京思從養生來者乃老氏恐人不向道始借長生引人卽道家規中指南序亦曰示人回光返照一法耳出離輪回亦佛引人向道之意至虛無本色老佛卻得之深原未嘗加了些子意思此與孔子原自無別卽陽明此段議論猶是救學者非出本心祕語語因人變化各有當也陽明所得全自六祖來彼看到源頭處原無毫釐之差然如此說者爲學佛老而念頭少差者言非正指厥教主而言也如此則京可無說於盧生矣京所爭者不在三家之心宗而在三家之教門呂東萊曰吾儒未嘗言空而空行乎其中空行乎其中乃心宗之同也未嘗言空乃教門之異也孔子曰中人以上可以語上以下則不可佛老専語上者也孔子不爲也天下惟中人最多中人之學毎毎不得其精微先得其形似且就中人所得之形似較之學佛老者先謝事逺塵矣學孔子者先謹九容明五倫矣謝事遠塵之人君親不得其奔走之力而九容謹五倫明卽次賢拘格式下士假名義猶有勞於君親有利於民物也惟上智之士或由一而貫萬或自博而趨約千溪萬徑皆可適國不見孔教之爲獨優二氏之爲獨偏然上智世不一二卽王龍溪在陽明弟子中最稱利根受圓通之教之益而不無圓通之害向使束於孔教致謹乎禮所成就當不止此而後學觀化當不至侈髙逺以便疎縱如今日諸士所爲也自佛入中國有竹林諸賢以蕩晉室有梁武宋徽諸君以蕩列朝五帝三王制禮作樂以範圍天下之法一切解脫至於今禮壊樂崩古禮不復古樂不作其害不可勝嘆佛氏有三千威儀八萬細行豈其不才如此惟彼西畨原無中國文物學者一入其教不覺與之俱化假有童子於此教之曰手容恭足容重目容端頭容直彼立乎吾前儼然正人矣教之曰冬溫夏凊昏定晨省彼承事親側藹然孝子矣孔子之教豈不萬萬賢於佛老哉京所爭者入門之塗而已且如今乾坤何等時哉其下者瘠百姓以肥已是三教之罪人矣其賢者或拘孔子格式則夙夜在公履繩蹈矩省察克治此禪家不以爲上乘而實社稷之柱石也或入佛老窠臼則通晝夜而惺惺齊人我而平等非不光明廣大然問之以朝廷之典章多所未諳問之以將吏之臧否多所未究隨波逐流認爲無礙愛國勤民認爲有著卽千歲不化於國何益哉此皆從末流受敝之輕重以較最初立教之優劣寕爲孔不爲二氏也莊子笑孔子取已陳芻狗教天下此正孔子苦心立教處故曰民可使由之不可使知之不可者非不能也早使之知恐彼猖狂自恣矣子夏教人灑掃應對正下學上達法門種桃而桃種李而李不爲桃不爲李而無所不可爲所謂有始有卒者其惟聖人乎聖人則忘言匪直不言同異矣望老公祖批駁數次開京恍惚之見示之至當之論幸甚不類答書云承教詳論三氏宗同教異並二氏流獘及儒教之益自是確論但教生於宗者也宗同矣而教何以異文成謂毫髮之差固爲學者然旣謂之差亦豈無說夫孔子根枝全樹而二氏據其根者也孔子出世以經世而二氏出世者也枝不在根之外經世不在出世之外安得謂之差然根也而無枝出世也而無經世安得無差三教之說不知起自何人夫道語其異不啻千萬故孔子之門自分四科何止於三語其同亦一而已矣故途人之言無異孔子何得有三教而至於三也吾儒之罪也譬彼文武原非兩途兩途之分也文官之罪也又譬之漢髙禦宇一統中華昭烈偏安乃成鼎足夫論語二十篇言言仁命而記者曰罕言此言出而根與枝出世與經世始分矣夫道家長生而吾儒豈愛速死佛家出生死而吾儒豈宜沾滯避禪者如主翁私財自棄各房之物不敢道一空字溺禪者又若蕩子出逃仇視故土不肯道一實字俱執一之害也子夏教門人灑掃應對本自不差但下學上達孔子一口全道而小子聖人商費分別子遊能不疑乎竊謂眞老眞佛生於今日果行其教自當不外於吾儒彼不可以可道可名自偏以空而不色自偏也眞孔子生於今日必謹容明倫亦必一切解脫所謂大莫載小莫破庸徳庸行無聲無臭一以貫之也以此爲宗以此爲教何如夫宗二氏者其心何心也合三教者其心亦何心也不可不察也夷之合墨儒而孟子亦不許則三教可易言合哉此尙望年兄細教以裨益生與盧生也慕岡第三書云來教云眞老眞佛生於今日果行其教自當不外於吾儒眞孔子生於今日必謹容明倫亦必一切解脫教而至於三也吾儒之罪也斯至言矣無容復贅敬謝教惟日體認之而已不類答書云昨侈口而談覬年兄砭正之也承諭甚媿夫論上見上容易墮落人故實體之爲難體認二字敬佩謝並望督誨不一

與譚生大禮等兩會

惟天下治亂系之風俗風俗美惡系之教化風俗不教不善教化不講不行故不佞每懷教士民而不能也幸多賢之識明足以明此教志定足以永此教心仁足以廣此教乃得興起雅會一講先聖之學而就中啟發不佞者實多且巨能不感乎仍望終相匡扶俾不隕墜則厚幸矣前時承同節手翰謂致書梁盛陽辯共發編語呵呵陽明之良知甘泉之體認大君子之言世之辯者尙未息喙我軰區區曾不出先賢之唾棄乃至相辯耶令大方聞之當絕倒矣再勿乃爾又致疑於看喜怒哀樂未發气象謂看未發之气象於已發此以事證心之意所見亦是然所謂看未發者原非分爲兩截事第令人考其源頭耳得其源頭豈與支流爲二乎卽如未發本無喜本無怒而有所喜怒也何爲故有所非和卽非中也無心爲中乃爲和也心不可以有無言則未發已發自非兩气象但求之已發不如求之於未發爲得其要領也且其語气原自明顯曰未發之謂中看未發作何气象欲人識得中而已矣近不佞對李松廳座師論靜書語頗類此今錄商之李座師來書云學問落腳工夫自止靜中得之先儒所謂看未發時气象與靜中養出端倪者似落第二義不佞報書云夫靜者萬化之根也終日視而目常靜終日言而口常靜干行不息而天常靜酬酢萬變而心常靜是卽中庸所謂中孔子所以無意必固我孟子所以不動心率是物也周子得之故曰聖人主靜靜之一語豈啻落腳工夫究竟當不越此延平白沙所謂靜中則以時言非靜根之靜也然所謂觀未發气象者亦謂中之體靜本無喜怒本無哀樂故𨿽終日喜怒哀樂而不以我是謂動不離靜和不離中則未發已發豈二气象哉所謂養出端倪者亦謂収攝精神靜根萌見乃可以披露全體復還大始顧端倪全體自非兩截也二儒之說似因擾擾塵喧者心常紛亂故令其靜中體認本眞耳云云同節尙與諸賢裁思當有以教我會中近時人數及有無進益俱寄字以慰懸望諸友一一道意並致秦州王子不盡

復賈泰巖

前承老年丈大教俱近裏著已之談年來僅聞此耳謹拜謝弟竊睹講學者研注腳之纎毫辯門戶之同異髙入無際深入無極語竟日不了及對景實行又大謬不然者竊惑之噤不敢發聲承老年丈教言乃知道學自有在也弟亦竊謂學不在髙遠卽若論語中自頭一句起但行得一句生平之事畢矣又不然俱任心以行心所羞恥者不爲生平之事畢矣老年丈以爲然否弟爲有司日貿貿風塵中尙有可羞可恥之事或忍心爲之假若查盤處或據人虛文以了前件又或奉上司命令那移日月實憧憧不寕不知老年丈當此作何如處將徑情直行毫不假借耶抑委曲遷就以爲此小節不足拘泥耶夫枉尺直尋亦委曲之流獘耳一字不實將不謂之枉其心乎幸惟老年丈賜教顧年兄過淮命弟致書老年丈附言請教惟垂示不一

復馮慕岡

湖廣用武之地西連蜀畨多土司北連河陜多遊民東並江西有陳友諒之遺孽有鄱陽湖之羣盜中原有事此亦喫緊處也年兄分巡則當逐地巡行考察官吏上城操練與按臺一體江北惟帶溪曲公如此弟以爲得體然必奬率府州縣實心爲民事事修舉僅巡行以考其成而已則學校倉庾阡陌孤貧鄕約無不在所巡之中然跟隨官吏人食二雞子百姓亦將椎骨故省事之爲急也嘗謂古人省事今人多事古天子巡狩今按臺不能徧巡則亦民之苦繁苛也弟愚不能裨益遵原札登答於後外具興革錄二冊奉覽此有司事與風憲不同然有司一切収放買辦掛搭濫稅殘害之獘略載一二亦所當知而類推也諸容面悉

事上有依阿者有徑情者依阿者固不足論其徑情亦無以濟事必也正而和直而敬其庶乎

接下有崖岸者情意不通有扶同者法紀不肅有辭怨辭難而俾下官任之者有炎涼其態而俾鄕貢奪气者有囁嚅含糊而俾人揣摩者俱積習之害也則正大光明方嚴眞懇而已矣其吏快各役則最難以息其姦聞其良則亦不假以權不慿其言文書經目事干陵人賣法者必罪已耳

練兵兵無實數士無實藝操無實益非旦夕矣必以漸整刷之設法點查間取比試弟曾於操畢収營之際人給一帖遂查出空名數百又嘗於過堂之時忽試數人遂得其不能之實又嘗欲令眾兵出城百十里演埋伏及丘陵水澤之陣若常如此庶可一變然激勵將官則其本也隆其體貌不折辱之嚴其法令不姑息之

制器修城制噐價多則委官克落少則噐不精然𨿽少亦克修城亦然俱委官大利益也嘗見費銀萬千毫不足藉則亦不躬不親不如其家事可恨之甚儻貶其威重親臨省試當不至此至於収蔵弓矢堆積濕地刀銃鐵蝕不加揩磨累沙泥以增濠沙墜而濠復平城垣小壊不修久乃大估十金買馬忽稱老瘦變價不及一二金有實政者自不如是

弭盜民饑寒乃爲盜此不俟論然使縣捕官巡其一縣府捕官總巡之盜何從生今則捕官不出庭戶兵壯髙臥其家盜之縱橫何怪其然江北河下弟曾具哨船設兵巡邏鼓炮相聞惜乎其無實行也保甲之法甚善然非良有司行之亦祗增一畨擾耳至於囹圄近亦弛玩不可不謹也

息訟刁民之誣告也明知其不能直特欲牽害耳若被告不至於害彼何利而爲之其被告之害則追呼之擾也婦女之出也歲月之延也貪污之取也其良有司自不至此弟常不問人罪人亦少告狀久則狀辭不文問之其訟師行矣誣告必反坐此正條也然準狀旣多則不勝其反故少準之爲優也大抵教行則訟夫媿爲人上之責也

賢否賢否最不易知勢必假於人此人非賢者不肯言其言亦不實則識拔賢者開誠以問之可也大抵有司之才能一露於言動再露於辭詳吾再或背審告狀等人以探之詢於有行之鄕紳參諸各官之評掲亦自有難揜者然知之不若教之其教之法則善言勉諭設法查考使之不肯爲惡不敢爲惡可也楮愛老以辭詳觀有司劉晉老𨿽小官必與言俱可法也

復蘇弼垣

承命開赴任太守事宜謹據見聞謬列上呈惟年丈裁奪

一同僚差人下書迎接發回書有禮則収之

一州縣差人迎接送禮其禮發回不収或發一回帖加副啟或以無大封筒但發批若有順人發一票免接免送禮更便其舊規應用夫馬不在此論

一接到人夫酌量畱者畱先發者先發命吏房開一切見上接下待士夫各儀注仍須審問慮其或不確也

一入境卽系屬縣亦不行香講書以未到任也其縣官旣見過免其赴府參謁

一凡將見境內一切院道部將領等衙門俱細問舊規

一到任畢卽命逺來州縣回免其伺候行香仍分付勵精相成省約相諒之意或仍令候行香亦可

一開示門牌查取舊案參以意見及曉諭屬官吏書及下民等告示斟酌行之其馬票另刻

一一切賀禮不収其同僚公下程収之其贄禮酌換答之

一初政寜緩勿急寜細勿疎

一遇左右以嚴肅爲主

一淸查未完以後時時畱意總置一簿

一投上司公文必過目𨿽下程等項亦間一視

一待同僚屬吏不論科貢俱一律

一革獘以漸

一淸免一切繁事勿以事小而忽之辟如投結狀之類何益

一衙門令嚴靜其倉庫牢獄養濟院等有關系者俱一閱

一士夫投書囑托勿曲狥勿峻絕

一非甚緊急不差人下州縣

一優禮過客

一一切以便民爲主初到必多勸化懇惻言語亦間行威嚴

一一切以速爲貴其匆忙旁午之中畱心防欺

一屬官於言動得其近似公移得其大槪宻訪民情當無逃者

一屬官賀節預免

一各縣政事不必一律在合時宜

一上下之間情法兼盡

一天平法馬等秤各門鎖鑰間一看驗

一鄕裏可見者方見不則辭之

一但遇士夫有識者及民間父老卽問民疾苦求所以蘇之

上劉晉川先生

前承臺臺大教歸而體究惛懵無進祇覺多過耳今開欵請教惟乞垂示可勝傾仰之至

一研究道理費一畨思索或稍露端緒而此夜夢寐反不安果思索非乎亦所露僅成見解終非知體耳如何而可

一是非毀譽到前毎凝定以處之以冀不動然兩腋傍兩耳根津津气上則气自動矣此時欲収攝已成彊制矣如何而可

一行取報到不作張皇喜態然思之非也賢才向用何分人已因取我而作漠然之狀是有我也何不以人視我則其態出於做作非中節之情矣如何而可

一嘗見途次搢紳以夾板運書籍示人以非貨也斯不流於好名乎若徑以箱籠運之連綿多摃慿人謂是金是玉恐隱微之間亦不能勝也如何而可

簡劉朴庵

馬少軒兄天分夐絕生平無誑言無愁色無機心其五內坦坦外露少有志伊傅周召之業復欲窮濓洛關閩之學其下者亦欲追韓範富歐藉令得聖人爲之依歸所就當不可量乃弟先其一科登榜君易衣同其弟入宴觀盛事忘其我矣旣與諸弟析爨少所取則筮仕廣文爲祿仕計弟子員遇汴於京邸嘖嘖嘆服不容口教化可知矣旣成進士偶以假寐候其座主獨遲同事者教以托辭則笑而謝之竟直述假寐狀座主異之居常慨然思有所建樹於世天不假年何哉至今搢紳有問汴之良友必屈指少軒不能以旣死而忘之誠重之也憶數年前談海內髙士者晉中少軒朴庵山東李惟靑今少軒惟靑乃俱去傷哉然則銘少軒之墓者非朴庵其誰焉

復瞿慕川

於汴最庸陋然聞海內髙賢則精神歸往不能遏止或不蒙棄斥立之宇下得承一二謦欬則喜躍以爲不世之遭也向者江右之役李櫧山先生顧我於棘院繼謁張斗津先生朱守約先生於其廬已而陟匡廬讀陽明先生遺詠逰白鹿洞想朱陸二先生之髙致旣過大江肅謁先生而閽者不我拒而道駕復枉顧於寓邸纚纚深談細入無垠博極無際於汴數年傾仰一旦躬逢顧不快哉別後拜闕裏廟墓登泰岱萬山撮土耳觀日之出奇狀難諭昔人云死生猶晝夜世人未知深信儻於日觀峯頭指點便自親切以上俱玆役所獲奉告以自慶雲尊諭當大興教化誠然誠然世道非教化何所不至哉張方伯夙聞其人陳令尹幸一晤接史直指雅重先生固當爾爾敬義堂扁向者鄒茂才相約渠至南都徑求善書者書之卽列敝銜寄上何渠猶未就也禮樂考序當托周郇野寄奉請教尊體旣違和馮兄之弔可緩勞困跋涉亦非馮兄意也陳君回任正值計客紛集匆冗之際艸率報候伏望垂鑑

仰節堂集卷八

●欽定四庫全書

仰節堂集卷九

﹝明﹞曹於汴撰

○尺牘

復馮慕岡

承手教示以知人之方及州縣賢者敬謝指示河淮大工人力已用什七八淮口靑黃頓分壽伍之間無水亦明效也乃貴鄕猶有遺議至畫積水圖以動觀者謂祖陵之水未消髙堰猶然爲梗也此其見稍偏淮揚之人折之曰彼援祖陵爲辭耳此其見亦偏泗人不以祖陵爲言誰問泗者淮揚之言不信於盱泗疑其偏也盱泗之言不信於淮揚亦疑其偏也故君子大公無我泗人淮人何異焉然則髙堰可拆乎曰拆則不利於淮揚亦不利於盱泗不拆則遺害於盱泗亦遺害於淮揚何也巨浸茫茫一旦決之淮揚且爲壑淮水南行失其故道淸口將爲陵運道中隔入海入江無途則壅緩如故豈有加於淸口之宣泄哉此所謂拆之兩不利也堰障而水聚泗盱實受其禍川壅而潰淮禍更慘此所謂不拆兩遺害也爲今之計則有料理黃壩新河加堤防決俾不壅淤永成順流歲辟淸口盡此積沙而後已去年辟七十丈矣多多益善他日淮水將不及髙堰之下焉能爲有亡哉大抵淮黃至此俱稱尾閭而顧此顧彼關系重大誠難爲力當事者當無忘今之大工不則無以勵人心而集羣力諸有司當不以爲勞而益用劻勷若治其家積水然則事濟矣其相機相地營度事宜在主者爲之又新河下流有數決口聞所決籍家河深闊可以成渠下海不妨因而順之但期於水之有歸在此猶在彼耳他如蕭丰之上黃水出黃堌者十之六七徐呂之間淺且膠舟儻一旦全徙運道不通且逼近祖陵肘腋不可不慮此亦一喫緊事也弟今寓徐老年丈何日可至容一晤請益也

復馮憲卿

泰州爲心齋先生之裏遺風未央唐先生闡其教王生繩其武以門下之英頴逰其地與諸賢相切劘千古事業端在此矣近得同節書舉門下所謂無天無人自在之說相質正夫此實太虛夲體顧實際何如耳得今翰乃知有爲而發門下固求實際者非茫茫空蕩者比矣根心之說亦是此意誠得學問頭腦孟子曰根於心施於四體四體不諭心於何有故曰一正百正百正一正一亦心也百亦心也門下與同節探討精進其謂之何承教髙趙葉丁梁潘王等及令弟諸友力學可喜可羨世教當終賴之惟一一致意並致意唐先生及王生不佞孤陋荒廢幸相扶持不盡

簡晉栢陽

春闈後讀老年丈佳捲謂當九萬圖南也不意仍遲一科天所以厚其詣大其發也然在兄在弟亦何殊異哉朝廷用士將以勞之辟如一大擔長兄先荷之弟且就逸然終有一勞耳聞年丈發憤益力更卜逺到但不知所學者博一進士而已耶士爲秀才則忘其爲童生不知秀才之榮也爲春元則忘其爲秀才不知春元之榮也爲進士亦然科名到手便成見在種種責任方費料理君王如天兆民如嬰國事如毛小人如鬼眾口如酷吏靑史如地獄丰績宏聲言何容易不爲之奚取爾也弟爲窮秀才食粗醉濁殊無苦一行作吏卑卑無樹居常點檢汗顏欲淚髮髭爲白則不學無術不預之過也年丈燈窓多暇早備爲妙弟辱知愛乃瑣談若是然亦知年丈他日不至如弟之不預也諸惟鑑照二兄四兄致意不一

復潘生以忠

韓侯解入刻足慰千古乃不佞荒言亦附不朽幸甚媿甚門下主張會事條理精詳更用羨藉士君子達則行道濟時處則明學善俗莫非政也書曰敬敷五教在寛寛則涵之以養需之以漸造之以器無大無小使其樂爲之日遷善而不自知然有身教有言教身教者樹之以表先之以勞使其觀感而自化言教者呼其瞶發其蒙警其怠鼓其奮彼方鋭於善不妨以直彼若苦於教不妨以婉諱其過使其可攺揚其善使其更進大要於事親從兄親戚朋友飲食衣服耕讀交易行坐言笑之間不背天理而止矣語云教亦多術又曰成物以智孟子好貨好色之對最善成物者也孔子以無違告樊遲以鳴鼓而攻命小子成物不倦者也諸惟類推不佞拭目以觀化成之美矣會中不暇一一惟徧致意爲望

簡譚同節

元友到得手札欲卜諸夢寐夢而不夢及欲念念通人以驗息息在道俱髙邃之思也然不佞竊謂夢可卜也可俟也不可爲也工夫自在夢前耳念念通人亦可卜也可俟也不可爲也修道如決淤淤盡而萬川匯一不淤之決而欲通眾流此海若之所咲也故曰剖破藩籬卽大家工夫在爲大家之前耳才覺通人便屬爾我此豈可措手哉冒謬之談無足采錄但不可虛遠問乃爾不佞不學作詩然或自病自呻遂成小語無足觀也洙泗考略轉致一儒者其言亦有異同然人各有見亦未爲礙候全刻再與之議惟鑑

復鮑君傑

賢友以上乘相問甚嘉意也一向布施濟人而上乘卽在此中不在此外但自思量其一切布施有望報之心否要人知而稱譽之否其或人不知人不感亦懊悔否行此善事亦頗自負否及見人有徳色否有一於此𨿽罄產濟人亦落最下若無此等心便是最上乘也又施財亦須分辧有厚薄有緩急其中當施不當施當多當寡俱有天然之則若合於此𨿽不施亦爲上乘若不合於此𨿽罄產與人亦落最下惟君傑講求體認之新堤建閘極妙得會簿見會會有人不佞喜不自勝此諸賢維持之力也不盡

復譚同節

逺辱佳詩又相質疑幸感幸感不佞慮紕謬之見無以相發也乃以來翰求馮年兄慕岡答之今具於後馮兄之意大抵謂近時學問非以舉業規名利則習禪圖自在二者俱非也學者惟從事五經六藝實體實用乃爲聖學惟同節共諸友畱心體貼可也共發語向承梁子晉及李明晦俱有批竄待從容商量削正前囑勿傳布者正謂此耳貴鄕少雨可慮會中不皇一一惟致意來問云葉中興言性體常定不因怒遷不因過貳梁兆明言怒卽是性過卽是性云云慕岡曰怒能觀理故不遷過能復善故不貳過卽性謬矣不因過貳亦無必復於無過之意習禪說談夲體與好學不相應來問云大禮兩會梁兆明於祠下明曰昨會子似色喜今似色慍何也禮曰窺及當下卽了不覺喜恐終身不了不覺慍云云慕岡曰終身無日無當下了當下盡之矣或喜或慍乃所值不同當下順應應之得宜乃謂之了空蕩非了手來問云馮世明自泰回謂予近月以來只覺自在無天無人無有爲而爲無無爲而爲大禮曰名利心不可有爲國爲民心不可無不可有要做聖人之心須做此不要聖人之心云云慕岡曰喜自在便是禪病常戒愼方是聖學一日十二時中宜動則動宜止則止宜語則語宜黙則黙皆出乎自然如賊至則剿除之賊不至相安無事有無兩字皆下不得要不要皆說不得來問云江凖言性無生死能生死一切大禮曰性何生何死何是非成敗而世有以此對待者人爲之也識神所蘊而性體初無之也云云慕岡曰性渾然自有條理對待非人爲也識神卽性不可看體用爲兩來問云趙有年謂人之學晝觀妻子夜卜夢寐大禮曰夢乃識神非性眞也夲性眞體無夢也禮毎悚惕於此旦必告天冀上天之天開聰明之天云云慕岡曰動靜云爲只循天理則妻子自化夢寐自靈必欲分別識與性卻是癡人說夢扇搖則有風扇大則風大風非扇有乎知扇則知性何必苦苦求上天要了生死卽是妄想妄想陋識也來問云鮑越謂我一生作功徳事聞此外有上乘工夫大禮曰根在性命則爲上乘世人剽古人塵言寶而含之空有大言反不如實布云云慕岡曰有餘則推之無人徳我之望此卽上乘惡古人塵言恐爲餓夫須因言得意推以布施來問云先生翰示曰更得如張三光軰童生十數人教以五經正義以延道脈云云慕岡曰五經之學破今世之獘習夲生前面爲禪說牽纒縱說得天花亂墜止做得一和尙後條宗五經之教厭科舉之習乃透乎道矣五經體認得透則禪說不攻自破馮兄諸說俱系實地工夫非空蕩者比大抵古人近思今人逺思古人勉不足今人盡有餘中庸不可能所由忽跬步而騖千里也孔顏傳心在四勿惟諸友熟思之

復趙幹所

承教以一念不起爲安身立命自是至言亦自是究竟弟向爲鼓噪諸生而發亦第謂其不知扵道理著腳耳但於名利營營耳危其身棄其命而已矣然淺言之則多行不義固非安身立命深言之則行一不義而得天下遁世不見知而悔亦非安身立命也身爲何物也七尺云乎哉命爲何物三寸气在云乎哉知身則能安身知命則能安命故進學在致知人何嘗無知蔽之者暗鏡何嘗不明垢之者昏致知者復其知而已矣有競十間門面者夜不能寤晝不能食忽而知有廣居天樣大也粲然一笑遺其所爭如糠粃今世士子錮於習染了不知有至大者在而謂功名富貴可以置身其間至榮至艷豈非置夜光之珠於塵穢哉何啻鏡之蒙垢何得不昏諸醜不覺至於鼓噪視若極得意事矣可怪也一念不起者止也常止則常知常知則常止止者黙乎知者識乎黙者直向內而已謬談如斯惟老年丈髙明裁正焉幸甚

復婺源趙大尹靑石

恭承翰教亹亹眞切仰窺深造來諭眞心不鑿智故不設便自反無愧誠哉是言古聖人亦奚加此但士人或以非心爲心以不眞爲眞故或以負心爲不負耳夫果眞心不鑿以迹而晦何妨亦不云以仁得過矣非不得過不見其以仁得過而惟見我之未仁也故視世路常坦不見夫有羊腸也者又安見有崄巇之甚者乎是以君子戒愼恐懼俾眞心之不鑿眞心在我如安輿如巨艦渡山浮海如履平地奚崄焉夫不見世之崄也庻其仁乎不佞與門下無半面之晤輒敢喋喋如此惟是荘誦教言非尋常竿牘之語不覺傾吐其愚冀獲砭正開我蓬塞

復李肖溪

札談諄亹良慰私懷齒及荒序更令人愧𨿽然所雲月異歲不同道無盡也孔子十五固已頓異豈俟十年一異哉其曰一日克復又甚直截如此不佞迂闇之質當此衰暮之年於世無當自忖未能有爲謬叨起數已走力賫疏叩閽告休尙未得報辱奨借逾涯非所能荷又來翰謂因論水之淸濁而或者謂水性不同且謂人性不同竊謂水之性一而已人之性亦一而已水經鹵而咸經硫而溫鹵硫不同水未嘗不同也頗似人身衣錦則暖衣蘆則寒豈原有寒暖之身乎性非气質不載人人有气質人人有性气質雜揉於五行不可勝算而性無有異以气質之性義理之性雙提並論似有不必執气質而疑性尢屬不可如金在礦砂砂有重輕金有隱現而金奚殊焉又頗如夜光之珠函於紗縠之中則气質淸者類是函於布楮之中則气質濁者類是而珠何不同之有孔子曰性相近相近二字對相逺而言亦聖人口气之婉也非謂有不同也今只論有無而已向行道之人語之曰聖人有性眾人無性定不以爲然旣已有矣一粒卽全丹也一隙卽全明也一息卽千古也烏能以爲有不同乎吁性之不明盡性者寡也儻不之求盡乎卽喋喋於同異吾輩亦漫談耳鄙見未知是否

○贊

孔子手書贊

道泄先天羲皇一畫累牘連篇靡軼於閾尼山六籍萬載章程矧遺手筆不寶如璜士也撡觚欽其手法士也希聖遵其心法心法伊何罔越於正昔賢有言心正筆正

孔子手植檜贊

尼聖植教萬古常存尼聖植檜亦萬古常存教之興替世運攸系檜之榮枯亦世運攸系教系於世是或可知也檜系於世是不可知也聖不可知之謂神惟不可知斯爲聖神

陳楚英先生像贊

壁立修容電翕雙瞳寒鐵生風望之心折對之僂躬是忠烈孫公乎忠節許公乎抑忠湣楊公乎或告我曰貌未必同貌不同而浩气同不畏彊禦同不怖死同不死同扶持國法如山同憲百世而起萎薾同嗚呼三公其公公其三公

古人云死生大矣然則得失升沈其小者也先生執法忤權之死不怵不搖於大何論其小世人且勿搖於小耳浮名細利輒憧憧而曰我可以死其然乎余旣贊先生因三嘆附此

慕岡先生像贊

形魄有往丹靑冩神眾皆曰玆殊未肖而余視之若眞憂時之色可掬凝道之思猶存倐栗栗以如秋倐藹藹以如春豈先生之精隨余之目以聚余將見於羮墻況其峩冠而垂紳謂先生爲旣歿余之失此友也則亦淺之乎其論斯人

自題小像

畫成自顧爲之莞爾吾不期汝髯龎亦爾將艸木同腐耶不當其爾

四旬七又題小像

玆其爲爾也乎其非爾也乎爾若斯已乎其不若斯已乎爾不旣皓然乎爾不睹乎

○銘

素帳銘長至前題

采帳過華餘厭其靡靑帳近闇簡帙艱窺乃素其帳蕓窓是宜旭日相蕩洞若玻璃端居艸榻黃卷任披捜羅彚品宜契軒羲闇則爲陰明爲陽相陽徳光明君子所尙表裏瑩然無人我障纎私匪匿八荒同曠似啟重門千目慿望有坦然心無厭然狀適玆在玆余省余衷儻有微翳蕩以勁風晶晶朗朗如彼太空乾元用九是欽是崇惟幹之九肇於潛龍浮情憍气敢不磨礱幹幹惕若明示要功聖言如蔡萬古開蒙履長期屆一陽遄通復兮防剝維陽是洪乃敬銘此用借檢躬

仰節堂集卷九

●欽定四庫全書

仰節堂集卷十

﹝明﹞曹於汴撰

○表策

擬史臣欽承上命重錄太祖髙皇帝禦制文集進呈表【萬曆三十四年江西程】

嘉靖二十四年某月日具官臣某等欽奉上命重錄太祖髙皇帝禦制文集恭進者伏以貽謀鳯藻揭道統於穹霄繩武鴻編印眞傳於正脈幸寓管中之目竊窺言外之心丕顯其文大成之集臣等誠歡誠忭稽首頓首竊惟道之大原出於天聖以斯文立之極天則涵於渾沌而耀之玄黃聖則卦肇羲圖而中傳堯命或道在而位亦在四代揚其芬或言行而道亦行六經振其響自絕續罕聞於宸扆而微言僅守於儒紳𨿽江河之逝如斯然蹊徑之紛亦眩大晦之後必有大明聖統之垂自歸聖祖方規恢於機務輒揮灑之淋漓頃刻煙雲詞組羣工誰贊縱橫球璧十行萬里皆驚不知者謂講藝投戈猶嫻文墨其知者謂乘時禦籙合奉章程孰識其包乾元坤始於胸中運月窟天根於筆下三五代以前之作者二千年未有之聖人七曜森羅固難於殫述一毛絢彩請舉其大都如雲以神役心以心役神而辧繭絲者非細如雲軀以神修神以軀使而戒狼疾者遜精如雲非心不道道夲無心而世猥判之爲兩如雲以學爲夲以操爲輔而眾胡漫爾無分如雲體之無上守之無爲而求道求覺近在眉睫如雲相之非相體之非體而執有執無逺隔丘山彼叔季之君豈乏耽文鮮登津筏故辭章之富𨿽堪折軸不類分毫眞萬泒之昆侖爲羣言之溟渤當年學士以周鼎諭古喬嶽諭髙頌天者殆不可名惟我文皇謂天地之心帝王之度知父者果莫如子恭惟皇帝陛下離照重華賁文成化聖作物覩決諸河瀆之淸業繼統承揆以庭幃之孝敬與一挈其綱領直擬商盤箴有五剖厥精微洞開孔室曩者訓錄告成鰲禁而絲綸復下鸞坡由列廟之典章迄昔人之經史鉛槧仍分乎秦頴牙籖再貯之奎垣蓋取鑑於前徽亦式昭乎家法臣等首誦髙皇之制足徵大道之彰恍瞻初日之光乍醒半生之夢千年緑字爛爛於今萬古玄珠的的在是因思廟廊之上奚羨酉巖汲冢成憲遵而有餘簪佩之中何須堅白異同聖學由來自炳法其徳則道凝師其人乃政舉如履冰以饗帝則百神用歆戴星而臨朝則庶事靡脞賞功官徳則屍素之風銷赤子蒼生則陳紅之積裕三條興教不殊雨化之育英五事從戎安用雲飛而思猛仁以執法則貫宿斂芒制罔飾華則夏宮並儉信乎大事小事由之而美存不愆不忘率之而過寡謹用辧其魚豕一宵頓映藜輝襲以縹緗五位儼陳蓍卜詎但蔵之中祕周室永念儀刑抑將見諸躬行漢家自有制度伏願懋始終之典學謹陟降以紹庭■﹝施﹐冉代也﹞廈經筵爲韋爲弦命朝朝進講章縫學子歸極會極令在在闡揚道坦坦而周行寧諠祖徳統綿綿而世衍永奠皇圖臣等【云云】以聞

薦舉策【丙午江西程】

夫創業之主閱歷久而至理瑩操慮深而廣智出其意不可湮也其制不可闕也然或存其制失其意制存若外塗意去若中蠧天下乃病其制而其意晦又或制有所偏存有所偏廢存者遜於眾志而未必可獨因廢者逆於眾志而未必可獨革天下乃不識其制而意更晦願治者思其初意還其初制轉衰而盛之善物也繄我皇朝制度宏備學宮屋比衿韋之士不可勝計若曰三代之學以明倫也君子之學以致道也初意如是官聨棊布簪笏之臣亦不可勝計若曰君之立官以爲民也君子之仕以行義也初意如是第今之從學從政者可惑焉總角之子甫入鄕塾授以孝經似當講惟諾疾徐之節矣然其家謂此子業儒門戶攸資其父負戴於路子可不問其師誘之勤習動稱華膴蒙泉不亦濁乎是入小學之日卽亂小學之日也旣進膠庠對越尼父所宜辧明新之工夫別義利之輕重躬學躬習躬悅躬樂試則敷其所得於文仕則達其所文於政耳顧廣求帖括日工雕繪袒裼而玩齊明之句離親而誦逺逰之章書自書人自人曽不思國家何賴於我而窮年作養且薪槱之錄也是入大學之日卽亂大學之日也及其致身科名邑裏交慶而或乃謂棟楹宜拓食奉宜華址並鄕鄰利吞都市猙獰僕從囁嚅公庭賀者在閭詛者盈衢渠方誇詡謂兀兀積學竟抵於成夫學之成也謂道明徳立豈以溫飽豪侈謂之成乎是學成之日卽學敗之日也昔人學古將以入官學如敝帚仕將焉藉乎自非抱明頴之資保渾朴之稟操刀而輒善割居今而思企古用能巍樹匡時之勛光映名臣之錄稍不檢飭風靡波蕩蓋亦不鮮矣毎見初通仕籍問土地之肥瘠訪彌縫之世套罕有感主恩之難報懼民隱之難瘳者而又吏胥逢以故習家人憎其獨潔則謂汶汶之榮享也桓桓之逞臆也容容之固位也炫炫之博稱也閃閃之趂時也詎以四境爲家而不廣其百年難保之家以萬姓爲子而不私其滿籯不守之子丑莫丑於厚獲悔莫悔於負時其乖謬逺矣有良牧焉聽斷明訟讞息催科善逋負充酬應周逺邇悅賢聲勃起何於家給人足禮備樂和仁漸義摩遜之爲未遑闕焉若異任豈簿書期會遽爲盡職是似近而猶逺也其或阨於下僚沈於冷署長日咄咄罔可事事第抱關亦有常業乘田要在茁長果可僅擁虛器鎖局養時則居卑而闇其體也卑者以一身爲亷而尊者以眾亷爲亷卑者以一署爲理而尊者以眾理爲理若不問其職細職巨職綱職紀職近職逺自亷自理而已則居尊而闇其體也諸如此類治胡以興豈皇祖之初意哉蓋建學者制也而意不在春華之飾任官者制也而意不在虛文之蒙然采春華者掇科而責秋實於素日必不得之數也拔虛文以登雋而試實政於他年亦必不得之數也我皇祖立法創制殫竭睿思豈其慮不及此嗟乎皇祖籌之審矣誠知制科掄文非可專恃而薦舉辟召章章可鏡也龍興艸昧之初宏張羅网豹隱蒿萊之彥俱荷玄黃則有孝弟力田賢良方正聰明正直才識兼人諸科其所重者薦而徵之不欲其試而媒之也旁求之使四出勸駕之章日至禮賢之館濟濟髦儒金馬之門彬彬耆碩繼𨿽制科頒式而乍行乍輟𨿽三途並進而薦舉居先由癸丑以及癸酉猶綸音之屢播焉大抵鄭重端良之英菲薄辭章之士故大儒接踵名世比肩淳龎熈皡之治盛於洪武之間迨後科舉漸重旣明示以右文科獨重甲更右文之大過薦舉乃止眾乃不尙徳而深計之臣不忘建白或曠時一舉則海內以爲美談士林以爲芳韻四方無論試論江右逺歳無論試論近年則薦徵之典吳臨川而後猶及於新城之鄧安福之劉南昌之章四君子者學足明先王之道才可裕應世之猷或詣深爲粹品或調髙多偉行𨿽雌黃之口善善不長不免厚責副於盛名窮索瘢於洗垢獨計其志存於道乎亦庻幾得學之所在而不僅以獵榮爲學矣向使顯用其身展抒其抱隨其根器不必於建樹之皆同宜將有所自效裨補於天下非聊且於充位徒以逐世而已矣但世方竽之好誰復瑟之問故令其鴻冥之逺飄然鷺序之外耳儻申明典制俾內外當事之人博詢推薦或馳使徵聘或有司惇遣與制科之士相兼並任有數善焉上之所好靡不象指上好以文乃極風雲之變態上好以行寧無澡滌之深功響應必捷善良必眾其善一鞶帨之工原不益成敗之數故朝登仕版暮可弁髦業以行收烏容捐棄棄則立露其短其善二與其糊名易書以下求上孰若懷瑾握瑜以上求下旣無枉已之風可致正人之效其善三先資在藻麗則拾人之瀋燦於筆楮間足矣月旦在眞修而可竊人之行爲已之行乎縱令其行然而心不然猶愈於無其行者其善四父母無不愛子者操觚足以梯榮故驅之攻苦以冀通顯修身可以儋爵誰肯不教之孝義於家甘令惰窳尢足基化也其善五吾伊業舉者方組其言道徳禔躬者則繕其性一實一浮如蓬在麻孰無夲心不趨於實其善六文士逢時多恣睢之狀端人在列必矩矱之遵凖則植焉淸議明焉黜陟行焉可以丕變其善七其藝校之司衡其政計之銓吏不相蒙也𨿽有不肖主者借口薦其行而行不副何說之辭嚴行連坐之條誰敢不愼其舉其善八士非科目不進而朴茂不華者終成淪落薦舉旣行杞梓皮革之良廣捜並畜野無遺賢其善九行之旣久人有君子之行戶有可封之俗可以一復成周三物之舊其善十此非肇爲之說也祖制所垂也祖意所重也百年之錮習一新四海之人心俱挽居學校則明經修行何但文爲服官僚則濟世安民原有實詣一舉而三舉一媺而三媺者也不然望士學之正日考校焉祗精其技耳求吏治之興日督過焉祗理其末耳𨿽家置一鐸歲一大計胡可得哉

仁體策【丙午江西程】

仁人之用仁舉諸我以加諸彼乎曰非然也有彼我則有封域有封域則有急緩有急緩則有校量其卑者易入於納交聲譽之僞其髙者亦回而不直滓而不粹暫而不恆虧而不滿夫湛然而仁具油然而仁興奚暇校量哉昔先哲之談仁也曰仁心之徳也而泥之者乃於心之內更求徳焉非徳不足以見仁也者不知心矣不知心焉知仁故曰仁人心也言心而不言徳而泥之者乃於仁之內更求心焉非心不足以見仁也者不知人矣不知人焉知仁故曰仁者人也言仁而不言心嘻至矣若理若气若形若性若身若心貫通矣渾合矣吾以七尺之軀四體五官成其爲人而仁固卽此而在烏能使不仁加之顧所謂人者七尺而已耶四體而已耶五官而已耶一膜之外何與我哉非孔子之所謂人也故曰中國一人率土而居皆人也皆一人也辟如毛髮繽繽紛紛聨爲一身然則圓首象天者方趾象地者同七尺者同四體者同五官者固一人也莫髙莫深有知無知奇形異狀曽可謂一人哉亦非孔子之所謂人也故曰仁者以天地萬物爲一體嘻詳矣天若彼其穹窿不可極也吾之體亦穹窿不可極地若彼其遼杳不可竟也吾之體亦遼杳不可竟萬物若彼其纎巨不可紀也吾之體亦纎巨不可紀天不二於地地不二於天天地不二於萬物天地萬物不二於我試諭之惟兄與弟共胞而生誰不謂一體乎天之生亦有自地之生亦有自萬物之生亦有自生天者誰生地者誰生萬物者誰豈其有生天者有生地者有生萬有不齊之物者若是乎尸之者之眾必不然矣天也地也萬有不齊之物也我也其生之所自一也鴻蒙未辟之始有合而無分形象旣判之後似分而實合不覩夫一气氤氳亙於六字天運於是地處於是物生於是萬相呼也萬相吸也萬相屈也萬相伸也萬相捲也萬相舒也有其吸也必有來也來於何所有其呼也必有往也往於何所謂我之一呼一吸不與天地萬物之气相來往而與穹窿遼杳纎巨不可紀之處有毫芒之間可乎哉故靈明各具天不獨丰人不獨嗇人不獨得物不獨闕其中通也一陰乍動一陽來復倐忽彌漫周於天地貫於萬物亦其中通也疾痾痛癢相連相關不但父母兄弟推之一切莫不皆然亦以其中通也而或者乃曰母嚙子痛則常聞之焉有物痛而亦痛嗟乎母嚙子痛世未必皆其人也然則父母非一體耶此其體之木也木則無不木也不木則無所木也入其室父母兄弟環向而處不知其暱也出而遊闤闠之中遇其父母兄弟則暱之之郡城焉遇其邑之人則暱之之會城焉遇其郡之人則暱之之都城焉遇其省之人則暱之之海外異邦焉遇中國之人則暱之之壙洋之野木石鹿豕之爲叢遇似人者而暱之矣方其未暱也木也及其旣暱也不木也且光風霽月何與於我而忻狂■﹝風貝﹞陰霾何與於我而慘水光山色何與於我而喜荒原頹壁何與於我而淒花芳卉榮何與於我而賞紅瘁緑凋何與於我而惜鳥鳴魚泳何與於我而樂鴻斷鵑啼何與於我而嘆則風月水石花卉禽魚固有通於我者我乃忻之慘之喜之淒之賞之惜之樂之嘆之耳柰何日日周遊時時茂對人忻亦忻人慘亦慘以目爲賞以目爲惜語云我乃行之不得我心不自察耳察則不木不察則木故窺以道眼則他山之圯可通於鐘烏得逺視之無情之艸可飛爲螢烏得頑視之而何況同類欲不灑罪人之泣而潸然不寧欲不恥溝中之納而恫然悼念欲不憫一民之饑溺而愴然剝膚障以塵情則父子可異庾蔵兄弟可分甘苦而何況疏逖號呼之聲鼓吹之供也血髓之竭囊篋之充也水陸之捜朶頥之抉也顧中外之界限人物之差等仁人未嘗無別此以別之者體之也中得其所外亦得其所也盡人之理亦盡物之理也分殊者脈絡之分理一者公溥之量故蛇龍歸菹聖王之愛物而庸眾不解但謂祛民之害仕元明學魯齋之大用而世儒過貶則以遇主之非然徵伐可廢乎刑誅可弛乎仁人未嘗不嚴此以嚴之者體之也仁與不仁辧之以心不辧之以迹除莠剔蠧以殺機爲生織花鎩鶴以生機爲殺故砭灼不廢於肌膚夏楚不靳於愛子虞庭四罪魯國肆眚周王一怒宋公不阨孰一體孰非一體必有分矣夫以天地萬物爲體則體大以四體爲體則體小以天地萬物之體爲人則人大以四體之體爲人則人小大體者能捲爲放流衍於眾小體之中而眾小體不能隔也四體之木則知療之天地萬物之體之木則不知療弗思故也夫千萬世之上此天地也有萬物焉千萬世之下此天地也有萬物焉天道無窮地道無窮物生無窮吾心亦無窮往聖之絕學未輟於念而萬世之太平輒營於中仲尼之生千古不夜堯舜之心至今猶存卽其體存也故曰會人物於一身通古今於一息區區補葺於百年之間君子以爲猶木也顧所謂天地萬物者蒼然已乎隤然已乎賾然已乎精與之注也神與之浹也可見者不可見者可聞者不可聞者瑩徹無礙六通四辟契於至微合於無眹握造化之機緘達鬼神之情狀體物之至仁也故曰建諸天地而不悖質諸鬼神而不疑區區補葺於耳目之及君子以爲猶木也天地之參猶三之也萬物之靈猶二之也合之爲一大何以加焉天地未位萬物未育吾體之木未療耳自木自療自位自育我爲誰彼爲誰胡可遏哉有所委焉而仁之弗居自棄其身者也有所損焉而自私以利割左股而益右股者也有所隘焉而愛之未廣養其一肢而忘其眾肢者也盍法諸天地無遺覆也無遺載也不以天地爲一體者必不以萬物爲一體不以萬物爲一體者必不以一物爲一體故不憐窗艸便可興戎生理隔髮乾坤可毀何也體一而已人一而已故仁以爲己任古之成仁者如此

仰節堂集卷十

●欽定四庫全書

仰節堂集卷十一

﹝明﹞曹於汴撰

○約言

明學會約

世之不治道之不明也道之不明學之不明也謂學止於誦讀者非謂學外於誦讀者非謂峩冠博袖便是學人非學何可不明哉學明則道明人之所以爲人世之所以爲世也曾之於徳思之於善俱先於明可繹也余不敏藉諸友興會明學冀匡不逮而爲之儀注毎月初四十九辰刻赴會所候齊至先師像前四拜一躬分班對揖端坐澄心隨意質論或道域若何登進或習疚若何懲艾或聖賢某語覺體驗未能符合或日用某事覺處置未能停當諸如此類互問互剖總不越於自身若所講未投气平意藹且待熟思需以異日或沈黙半晌或雅歌鳴琴涵養靈明漸収長益會畢仍向先師一揖

一躬揖讓而別爰列數條用期共守

一尙實天道人道不踰一誠徒侈講學之名不務躬行之實欺人乎欺已乎欺天乎焉用羣居枉勞唇■﹝勿上口下﹞其必實踐闇修徙義攺過期言行之相顧勿假僞之遺羞

一立夲士君子有弗學學則直透根宗了徹心性若水之由源而沛流若木之由夲而達枝不爲補湊之計而爲樞軸之運悠然順適詎不輕快唐虞執中孔致中當是斯意其亟圖之

一廣量爲天所生便當肖天爲聖之徒便當法聖小成小就大人弗爲故孟氏不由夷惠直承洙泗辟之於射必有正鵠射不望鵠藝何由精是在立志何如耳然聖實非髙勿同俗眼學久自知

一謹庸道不在逺家常茶飯皆是也依庸爲聖盡倫爲至胡可忽諸尙於子臣弟友冠婚喪祭取子約樂語黙進退範之規矩若尋常倫物漫不毖飭而談髙說妙如腹無盂餐口誦珍錯何關饑飽

一虛受虛爲夲體一物不著奚所不茹文望未見孔云何有何況承學成心成見掃蕩勿畱眾善因而外來天光亦且內啟若堅持邊辭分別門戶躱避字樣總之障蔽是謂自封非進機也

一主靜靜非靜地靜時之謂靜地靜時易於求靜固所須也然必應時習存動中習定終日紛紜酬接而凝然者不動則我常禦物物不撓我焉往不宜

一適用孔門弟子頻頻問政故論士則不辱君命而不達於政者無取誦詩近世名賢亦曰做秀才時以天下爲己任今時制科亦有策論經世之具胡可不講稽古籌今豫圖於知爾之前斯體用合一之學也

一有成農夫耕作覬於収獲耕而無獲何取胼胝業旣有初猛力精進綿宻不斷期學之成倘或進鋭退速或間作間輟遷於異物廢於半塗校諸未學之人更是可惜彼原未有所獲此則幾獲重寶而失之也其愼旃哉

志道書院約言

不佞司理淮陰叨署府篆請於督撫褚公愛所先生建書院一所於府學之東以居諸士而肄之業公批允且發百金爲工助比成擬二名以請曰學孔曰志道公命用志道遂題以志道書院而顏其堂曰學孔堂後堂曰愼獨號捨十區爲明新格致誠正修齊治平右有方池池中有亭曰日新左爲射圃右坊曰興文由亭以達者左坊曰觀徳以達射圃者夫志道者志大學之道也大學之道明徳新民格致誠正修齊治平之道也斯道也孔子之道也士何可無此志志斯學矣其要只在愼獨夫志道據徳依仁遊藝一時俱在道藝匪二何況徳仁當下卽是沒齒無容斁孔子十五志學七十不厭故曰發憤不知老故君子持其志終身焉弗畔於道乃述命名之意以爲記卽以與諸士約科條具是矣

敍安定祠會約

不佞旣爲祠祀安定胡先生因商諸譚生大禮馮生世明集諸生於其中歸依大儒以講聖人之學命大禮爲會約而不佞申言於首夫諸生講學之會立自今日然則未會之先諸生果不在聖學中而不佞反黒爲白變石爲玉前後頓異乎曰非然也諸生日日行聖學日日習聖學會之有講特欲其著且察耳諸生當淸明之時無心應事其和平公正與孔子分量不減分毫第其蹔吐萌芽隨被摧折遂不能參天合抱矣然謂參天合抱爲木而萌芽非木則非也今日之會所以養萌芽而參天完其爲木而已矣顧培壅灌漑種木者可以用力乃其中盎然生意𨿽甚工巧者安能益之故學問之道惟諸生深造以自得之非人之所能爲也嗟乎風流波蕩人懷我心貪名嗜利之習膠固而不可解有能割難捨之欲任聖道之大使民命永存乾坤不毀非天下之大勇將誰望焉諸生勉之

節孝祠會約序

徐仲車先生以孝子顯於宋迨今數百餘年其風不冺淮之人士多以孝子稱者不佞建先生祠於其裏諸孝子徘徊祠下益蒸蒸思奮焉惟其有之是以親切若此也乃命盧生守恭鮑生越輩立會定約聚諸人士講孝而爲之序曰人子之身生於父母如艸木之枝業生於根夲愛其枝葉而傷其根夲則枝葉枯矣尙得爲愛乎故人苟愛其身則必愛其親矣然自頂至踵皆父母精血所遺也故子身卽親身而愛其親者則必愛其身矣昔之言孝者曰身體髮膚受之父母不敢毀傷曽子有疾啟手啟足以免於毀傷爲幸然所謂毀傷者非止於殘壊之謂一舉手而悖於理傷其所受之手矣一舉足而悖於理傷其所受之足矣由斯以推目視非禮之色傷所受之目矣耳聽非禮之聲傷所受之耳矣口出非禮之言傷所受之口矣心懷非禮之念傷所受之心矣故曰戰戰兢兢如臨深淵如履薄冰言守身若斯之難也故曰不失其身而能事其親者有矣未有失其身而能事其親者也故曰舜其大孝也與徳爲聖人然則無聖人之徳者其爲孝也小矣故三皇以孝皇五帝以孝帝三王以孝王伊尹周公以孝相孔子以孝師君子以孝別於小人人類以孝別於禽獸可漫視乎哉或曰論孝及於聖人孝之至矣會中多市廛之民豈易能乎是不然聖人之孝特赤子之孝耳赤子孕於母腹母呼亦呼母吸亦吸愛之始也出胎未有不啼者其愛違也得母未有不安者其愛得也是故匪愛以言匪愛以知精所注也气所貫也神所凝也不可得而名也是造化之靈機也沖融而無參雜圓滿而無滲漏故曰仁也仁者艸木之子種也子種有仁則千花萬葉千荄萬株生生不窮人心有仁則盡人盡物盡天盡地亦生生不窮故曰大人者不失其赤子之心者也大舜五十而慕不失其赤子之慕而已矣爾諸士民會講之時潛心黙思誰不嘗爲赤子誰不原有愛父母之眞心昔何以愛今何以不愛昔何以愛之眞今何以不眞無乃知識開血气動應接繁視聽亂妻情子念膠其中流俗滛朋薫其外遂至失其故態耳由是憬然悟躍然興銷其邪心還其眞心守其身以愛其親如赤子之初而止斯爲至孝矣斯善學聖人者矣

文昌閣會約序

舉業之制初場試以經書義二場三場試以論策等篇令士子研究經書體驗於身心誦明徳則自明誦時習則自習誦仁義則自仁自義誦易則幹幹誦詩則無邪誦書則執中誦春秋則正心誦禮記則母不敬由是發之於文以聖賢之肺肝效聖賢之口■﹝勿上口下﹞必親切而有味而又觀其後場論事論理條答判斷可以窺學識之優深世務之練習卽如策守令則必如何淸如何愼如何勤如何生養如何教化考古證今確有成算授之以政舉而措之耳一切欵項莫不皆然玆顧不可得士哉無柰假舉業之多也口堯而心跖記套以干時科名滿世界善治不多睹而理學之士遂厭舉業則以假者之取厭非舉業之尢也嗟乎鄕學太學尙非理學之所乎講孔講孟尙非講學之事乎業舉而不知理學是秉耒畎畆而謂農家別有一流也惑之甚矣夫野逸不知學僅遺議於鄕裏衿士不知學將流禍於邦家何也典制旣不可廢薦徵又難常得他日析圭從政終在渠輩若不回心向道世事何所底止生靈何所依賴故君子於此尢殷殷屬望焉董生偕其諸友會文於文昌閣有約有序大槪明舉業理學之一貫余爲申之若此語不云乎以文會友以友輔仁仁者仁其身以仁天下也誠知輔仁會文何礙不知輔仁會文何用文與仁有二乎哉

講書約言

余不佞占畢垂老於道罔窺諸賢不以爲暗昧而相與闡孔孟諸聖賢之旨若將代諸聖賢泄其胸臆者心口擬議之間或庻一睹其藩藉書藉講自開自印睠三益之在列覬大業之堪臻古人久約不忘今可覿面無語聊著數條於左卑之無甚髙論亦不多及貴在實行耳一遇會日各宜早赴揖讓序長幼而坐或持論前次所講或隨便商確徳誼肅候人齊開講相剖相長以求至當講完仍揖讓序長幼而散荘敬雍藹卽此是學校之聽講更爲得力

一記誦剿襲非不燃燈午夜汲汲窮年然身心無所享用精力徒成耗憊何如實研理趣直探夲根開我靈明劃然透悟發爲文藝眞切痛快自是出人頭地至於時務邊防河道農桑學校之類或稽簡籍或詢前輩確有成算可裨寔用異日經世舉而措之力省益宏豈不得哉舉業初制原是如此乃或謂舉業與理學爲二其說悞矣但舉業自有眞耳眞者逸假者勞眞者樂假者苦眞者大假者小眞者樹立偉假者樹立卑眞者百發百中縱不得中亦不湮沒假者有中有不中若不中便將冺冺

一燕居獨處斂气歸寂凝神學止務令寧一不致浮游此存養入門第一義上下古今步趨賢聖摹古人之气象以範我之气象想古人之心事以檢我心事聖性人人具足雲開天逺玅道不離目前至淺至奧志堅气鼓一日千秋塵世榮枯不足當其一瞬柰之何終此身而可不一嘗味也

一聖賢垂訓如路之有程率而行之方能逺到束身入道大端有四一曰孝孝爲百行之首愛木者誰不培根愛身者豈可忘夲劬勞恩重捐軀難酬急圖順事勿貽後悔二曰義義爲根躬之矩取與行止節操凜然勿逐營營致有點污三曰儉服食用度寧朴勿華華則童心朴則髙雅保徳保福胥由之是四曰讓人世百年電光石火小忿小利讓彼何妨君子不爭所就者大以上數欵倘不佞有所違悖願諸賢不吝直言俾得省攺仍望互相規勸一道同風良會難逢惟無辜負

鷹揚會約

竊睹倭警漸棘戎事方殷必將得其人而後兵可精而將品寥寥識者憂之淮城指揮千百戶武舉武生應襲不下百人其中多矯健而有力者聰頴而有才智者端良而有行者特以積習相沿或役於奔走或甘於紈袴其不讀韜略不諳弓馬者蓋亦多矣乃請於督撫褚公興起武會備幣張筵請在籍都閫周君尺爲會主以見任坐營都司及內中軍等爲會賓仍設會紀會贊會掌羣官生於韓淮陰祠爲會所訂期習武量行資給稽核奨薦冀人人賈勇幹城有賴爰議科條如左

一定志語云心堅石亦穿故志之所至气必至焉古之名將豈有種乎亦爲之而已矣方今邊海多事廟堂之上拊髀思賢機不可失願諸官生立定志向有始有終勿爲虛應勿事委靡但稍稍自謂不能是自棄也

一虛心語云謙受益故海納百川斯成其大凡一人有一人智識若合十百人之智識於一巳豈不大智乎願諸官生恭以事師和以處友勿諱已短勿忌人長凡所論議黙存勿忘智慧自生臨事無窒矣

一砥行夫文武二途原自不逺而今將權似落事多掣肘或亦有所致之也願諸官生惇尙端亷愛惜名節勿泥積習勿貪小利務令靑天白日上下相信夫上信我則可以展布無牽制矣下信我則號令行無違抗矣功業不成者未之有也

一勤業夫業精於勤故曰惟勤有功夫博奕可度時光而騎射亦可度時光閒談亦談而談兵亦談究其成就不啻天淵願諸官生鼔動精神從事夲業不但功成名立爲奇男子且匡輔國家是忠也光及祖宗是孝也何憚而不爲乎

一省心嘗觀南塘論將先於心術蓋凡人之邪謬敗度由於情欲溺之習俗染之失其夲心也若於淸夜之際常加點檢必有悚然不自安者乘是一念因而奮發便知此身爲頂天履地之身必不甘於荒淫頹廢事事合於道義乃爲豪傑之士矣

一相成夫兩澤相依其水不涸故良友相資不至於敗今大眾同集此豈偶然所賴規勸切磋共致逺大良非眇小願諸官生同心同徳若有怠玩不法婉辭以導之有負气不協盡心以解之有小嫌則容之庻此會其永永乎夫大將者聨千萬人爲一人方可以制勝若一會之中而不相成就何取於會乎

仰節堂集卷十一

●欽定四庫全書

仰節堂集卷十二

﹝明﹞曹於汴撰

○五言古詩

題徐翼所年伯素履圖說十二首

人以官拓產伊產以官落何能卑小官而不淸獻若世情難與偕所貴在空橐貽謀亦有良一經不爲薄

右庭闈受業

曩未采芹日蕓窓現鬼魑移居免覆壓人謀詎及斯毋乃人四旁有鬼相依隨愼旃滌厥衷誰云可射思

右泮宮發軔

昔人羨一鶚況乃雙桂芳賀者交於閭若爲共榮光或亦怙其貴鄰里轉彷徨徐翁仍往役吾以酬吾鄕

右兄弟聯登

天逺不咫尺宮闕髙嶙峋徘徊聳瞻視玆地致吾身致身未爲報丁寜啟後人而勿忘此日應更念吾君

右率子瞻天

曾聞南方彊情與北方異吾不虐其人渠亦不爲祟貪將故生釁馘殺自网利一札平畨書千里免兵燹

右持節平番

千章出萬壑躬先不畏苦神爲畫良籌夢裏頻開剖人恐遺之累輸金不啻土神人不可格何不於斯睹

右奉詔掄材

從昔論事主以人爲上臣一人曾無幾安得百千人若得人千百便是百千身守蜀蜀人化玆意良獨眞

右持衡校士

余聞古聖人出入劍爲佩柰何懸蓬矢懾志黃雲塞揮毫睨武夫武夫殱巨憝揚戈滄海中不比齪齪態

右靖海揚戈

從昔有事使從昔有君臣不聞君負臣惟聞臣負君試覩龍章錫皇恩被兩親負曝還自暄何以報王春

右奕世承恩

余誦聞臚說林泉見一人有子朝通籍若翁暮乞身不緣寄寸赤豈釋負千鈞侃侃囑報國吾亦怵吾神

右待漏聞臚

昆弟俱白首蘭桂何翩翩讀罷七訓語霞觴欣流傳親親共長長風世以家先莫道賦歸去經綸更燦然

右歸田課孫

輿人皆曰賢躋諸鹿鳴席先生曰予眊檢身轉惕惕惟其檢厥身玆筵得上客知非不爲非伯玉映今昔

右賓筵介壽

和馮慕岡年兄五詩

臣工壅主澤萬姓苦如焚怨气干天怒重罰奪良臣譬如家有譴賢子應邅迍有士頸如雪一朝系黒組一組活萬人巨璫亦去楚木械更不惡木械眞有靈能令三湘眾滂沱涕泗橫能令夏畦子忸怩顏可憎能令忠烈士芳名齊岱恆亦或唁其忠亦或賀其禍烈士意如何脈脈不可揣引袂時揜飾吾君那械我

右械系吟

昔聞頭象天無乃非骨肉我生髮未燥鄭重忻修沐鄭重固鄭重小帽如冠玉烏紗貴且榮乃至忘初服我首生於天可黝亦可華我冠制於君可帽可烏紗皇恩自浩闊髠鉗不漢家易冠以小帽不殊純易麻帽下頭顱直一舉戴旻蒼上士薄斯語不冠憂惶惶中士契斯語不冠樂洋洋下士嗤斯語不冠胡涼涼相契不相薄毋寜幸相嗤賢人解其冠天下無寜時

右易帽吟

縲紲南來若有得語音充朗貌顏和蕭寺候逮四十日禦制披觀三兩過方窺大道萃皇祖果覺殷憂增慧多百步衡門亦可入爲彰法紀答恩波

右龍興寺候逮

十椽艸屋破生塵戶外時聞索債人有妾抱子俱稚齒阿兄賴嫂絕微顰千里緘衣不墮淚九秋披葛已忘身珍重鍼縷莫輕視病妻憑我且懸鶉

右寄衣

昔聞堯階指佞艸想是今時珥筆人慢道艸多佞全歇當應佞夥艸不神果如讞獄系臯士何獨悲囚痛夏君安得無佞亦無艸堯皇臯佐樂長春

右祭臯陶

題首善書院

維皇建有極日月麗霄漢借問極云何至善誰容畔此善來自天大寶逾瓊瓘主之爲師模闡之爲性案爲之聖者徒積之慶可斷帝京天下首千方支體貫坦坦王路遵蒸蒸登於岸明善善以明洵其樂且衎先覺覺斯民構館斆學半將期實行修寜啻縟文烜登其門崔嵬升其堂輪奐入其室深幽敬止何敢玩不學善乃湮不善世乃亂誰兮匪天民勿作如是觀

感懷

喜夷怒則跖人跖我則夷肉糜吾胡飽羮藜爾豈饑甘可使爲苦妍可使爲媸味不主於口色非目所司有物盤其間彊橫踰窮奇變化若牛鬼播弄如兒嬉突起千尋障何論目如離能幻舌如馬食蜜胡甘之吾生患此物敬奏主君知明燈照奧窔峭壁捍邊陲剛刃晃似雪誅翦靡孑遺口目賀且泣從前何太癡夷跖自有眞饑飽莫相岐

雜詩二十二首

周道榛莽交憑誰詢濟渡勞勞古人心蔬水澹啜餔赤日掲中霄六宇撤其錮我行不可求殷勤悲日暮二豎勿相淩會當振其步

其二

昊天制厥命萬類共相竢命之貴綰組命之賤秉耜命之厭膏粱命之乏糠粃命之健超乘命之憊牀笫命之爲彭叟命之爲殤子命之彛鼎垂命之秋艸萎智人達其竅素位坦如砥愚蒙罔有窺營營良苦耳

其三

栢幹何挺挺藤枝一何柔傲霜秋賞菊傾陽夏譽橊有賞應有咎毀譽總堪休誰能代之喜誰能代之愁曠懷觀物理觸景聊優遊

其四

桃花殊綽約舉俗艶其芳彌空連錦幄落地紛紅糚譽口若市沸戀賞奔如狂孤竹生澗畔掉臂一何涼爲語澗畔竹韶麗堪相將飛霜千仞壁聊此共嵐光

其五

好鳥鳴髙枝聲如管弦流池水尺有咫魚躍何悠悠人生欲無涯忽忽起蜃樓不見靑春子兩鬢倐成秋呼酒酬今日勿爲明朝憂

其六

少年種多疚中歲相侵尋病久更惜日觀時感慨深感慨千里外杳杳懷同心奮袂欲策蹇乘風淩髙岑望望不可卽潸然涕沾襟

其七

艸根共木皮藉以延歲年疢疾應由我修短固在天便欲禦風去其如至情牽畱往總不易寒風淒枕邊韋編苦難讀平生愧眾愆且乘尙健日問膳髙堂前

其八

缾罌罕儲粟謬懷揮千金蓬門有貧客原田乏澍霖帯鉤固無幾解以酬知音秋气正蕭瑟勿厭桮中斟

其九

秋日猶溽暑秋風亦已涼披襟南軒下無語嘆流光暑餘豈遽謝涼至時則當時乎天弗違人生胡彷徨螗蟬當此日深樹噪夕陽

其十

中宵忘在病披衣睇月輝錚錚匣中鐵寒光交靑幃鯨鯢百丈彊盍往奮一揮否否且寜臥意廣百年微

其十一

昨晨一齒落今晨目茫茫兩體似共期衰歲行相將胡不當壯盛勉學如不遑此君否大嚼落齒應未妨目茫阻誦讀何以覩虞唐世態多變幻﨑嶇繁眥眶便可昬昬然且免窺雌黃

其十二

有斐誰氏子楚楚靑春姿藐藐予云聖施施我旣知日入坐嘆息支言良自嗤世季匪旦暮皇皇乎何爲三秋月中桂一芥塵上枝生民天未厭會當愜所思

其十三

追日斃於渇說難亦已淪事有不可爲三閭悴江濵善哉陶靖節漉酒以葛巾茅檐坐捫澄懷賴昔人達士臨川上流坎良循循

其十四

黃金辭暮夜關西畏四知淸節勵嚴霜芳名千古垂家人共冰蘗歡訶今莫知亦聞薛夫子出都杖其兒二家秉峻徳遐風念在玆

其十五

蘇卿處漠北突厥爲比鄰氈雪爲食飲不忘君親倫晨起整衣冠仁禮向具陳初陳嬉以訝再陳怒以嗔侏■﹝亻離﹞生相習華言褎不聞吁爾焉用道物生固難均

其十六

骨骸植丘山對面燕楚異赤心赤逾日誰剖誰以視縱令枯其舌如簧應不翅所以抱心人幽懷付掬淚吾師固有言當是誠未至

其十七

孔方何醜類昔人譽爲兄或亦名之奴差似稱厥情仍爲奴中賊殘狡恣縱橫渠能離至戚因之失良朋渠去凋人顏渠來躁人膺內險藏巖谷外獰聳刀兵幻忽安可詰舉世墮其坑便移絕交檄勿致擾吾庭

其十八

平生不了事憑此數行書抱病逾一載方寸成荒墟短檠未能親藥餌時則茹解組歸田裏所懷寜此知厥慮匪朝暮那不惜居諸

其十九

大事如小事有事如無事神閒气自融華嶽土垤峙萬類穹窿間太空只如是因物付以物天下本無事

其二十

向若官爲家生計了不植歸來無所棲南鄰聊以卽半間晝延賓半間夜燕息祖先無祠宇言念傷胸臆置主室之隅一過一惻惻幾欲謀構樹踟躕烏能亟謀身拙似鳩勿謂將謀國

其二十一

烏用嘆寂寂呼童訪所思跨蹇擬行邁河柳緑煙絲且盡此日歡勿問食無糜女嬰眞大癡奚事咄咄爲宮袍況可典詎至餓爾肌

其二十二

浩歌復浩歌人世柰心何心心山海隔心心籌算多相隔生睊忿多算少安和我生靈萬類寸心更靡它胡爲翻自苦憧憧起干戈吾將驅此心委諸東流波不分秦與楚不知惟與阿可使眉無促可使鬢無皤百年能幾日浩歌復浩歌

有感二首

有口翕如箕同室戈矛起痛哉髮星星失人亦失已日日顧金人吁嗟胡爲矣刺舌聞古人刻骨戒相擬訟言伊何時除夕歲庚子

古人重知幾知乃微之謹或罹發諸聲胡不窺諸隱下石伊何尢落井良自隕世方崇背憎何爲相沓噂來者如可追刻膚時自抆

上李大蘭先生四首

夫子起南國開蒙厪轍環翩翩西山陲鳴佩雙玉珊一爲仁道言揷架徒矜繁攫靈自銀漢大河無飛瀾相看誰可擬朱鳯矯翾翾

蝸蠻逐白日世味塵懷鎖世氛非故吾吾生自有我麼■﹝麻外骨內﹞小厥躬吾道得無墮勛華躅匪遙嫓芳詎云叵問予何爾知摳衣趨臯坐

疇昔珍燕石秋螢詡相映法堂啟祕藤靈珠驚照乘人道匪逺人千蹊總幻徑賢人人之賢聖人人之聖三嘆嘉斯言泠然破初瞢

鬱鬱壇中杏依依河畔栁栁絲千萬條不綰杏壇綬悠悠感中懷心蓬將無茂何以冩我思訓言當共守吾道誠在邇象罔秪丰蔀

感事一首【萬曆辛丑四月八日】

外吏五十三內吏二十一一朝下徵書趨蹡依紅日朝紳爲結綬朂哉勉爲臣年餘綜核審試罷官僚分浹歲忽喧動部曹奉兪綸皇恩自浩蕩忘久秪成忻余猶在寥廓應非終沈淪羈棲二三載胡不事明君胡不環膝下以奉暮年親親年日以邁臣力日以迍力爲君王惜年爲老親珍年力如可駐疾徐何足論

春日

春日上簾櫳芳樹禽聲暖南檐余皓雪北戺露苔蘚晨興獨徘徊鄕思愁繾綣離親動數年途路阻且逺振羽乘天風回翔悲在羂控告聲爲枯誰能開其鍵鄕語空谷音家書金璧羨夢魂何憒憒撫枕惟輾轉室人訝不吐將占舌復捲道旁車轔轔有來亦有遣睇瞻可若何吟罷淚欲泫

得家音

馬上逢來使急問庭幃事先聽報平安才看平安字四體慊然舒歡極仍涕泗淮安送母回經今歲五易𨿽知丰碩顏其如年若駛思歸爲阿母不然忍遺世不歸爲阿母不然胡所嗜虛名誤徽纆浪迹成泥懘年年春明外距家千里二天門更萬里曉日光易被去畱幾躊躇究將跨蹇逝

買竹

搜囊忽莞爾猶存買竹錢是日雪似掌交映疎窓前一睹嘆彊項崛峭籠寒煙再睹殊瀟灑勁气郁軒軒戛擊流淸響動中自靜專冽泉度幽壑喬峯倚逺天坐對肩爲聳晨夕相畱連骨亦爲之挺腸亦爲之湔趙藺漢長孺前身何疑焉感此延新益漫賦髙軒篇

謝任竹東詩扇

望望稷王山熠熠嵐光紫中有好修人九十武公似禔躬絕氛埃羅胸富經史世徳紹先徽尙友薛夫子我欲從之遊室遐人則邇雙鯉愧木桃瑤篇突而視下以軫時艱上而憂國是予爲貧生幹不以我爲訾從玆懷袖間馥鬱逾蘭芷淸風時披拂泠然蕩予滓髙誼啻云銘壽公式多士

挽趙公子並何烈婦【有引】

餘同年趙幹所丈之子邑學生任賢蚤負美質學道於少墟馮先生其爲制藝毎冠多士未第而天副室何氏自經以殉嗟乎烈婦乃得從夫去公子乃得烈婦同去復何憾顧余不能無悼爾

皓雪曉山寒稜稜趙氏子抱琴入長安一鼔淸塵耳馮門稱髙足擬暢六經旨剛腸有父風萎薾不啻恥以是範厥躬刑室亦以是忽忽去修文何媛繼而死覓死再且三竟死芳逾芷死此百年身不死者萬祀我讀烈婦傳涕淚不能止世態頺波流賴玆爲柱砥

挽董烈婦

何烈婦三水人三水又有董氏適趙公之孫諸生一鳯一鳯卒董氏投千尺澗以死死在六月而何烈婦之死以七月一時雙烈奇哉並挽之

世人畏世險談險而指咋死生貴得所豈在坦與阨烈婦覷深澗不異處華簀肌骸願如粉眞成屑瓊璧瓦全居繡幃何殊叢刃鏑想當飛身時天帝爲之格天帝爲之格人誰不痛衋

贈別絳庠蘇小泉廣文還秦

天下無眞儒因之無善治昔人軫此憂興學以爲亟聖逺言旣微士風亦歲異終身學校中不問學校字泰運轉河汾小泉振鐸至衛道如保躬造士如呼寐一朝西其轅皇皇起眾喟西方有美人法堂樹赤幟行矣共闡揚斯文應日熾遺訓芹泮間有士掲而示大道終在玆誰兮甘自棄

遊祥宇李公園

勝地堪遊覽素心況主人崇臺祛障礙淸澗滌氛塵面面長林簇葉葉窺吾眞本爲耽幽寂轉與人世親不知各意適但見飛觥頻

歸徳沈孝女

孝女堅孀節蓋棺骨似銀未聞再醮婦能爲不死人淡濃盼轉合燕越趾移分或共嚴霜烈或隨腐艸湮男兒負剛气莫愧女郎身

贈曠聲和

悠悠嘆世路﨑嶇日侵尋官常有墜舉民情無古今不見循良尹云陽愛戴深猶憶分符日漢吏蚤盟心三年報上最楓陛貤綸音誰云有盤錯良堪證士林

都下見西山

忽忽見西山千峯螺黛簇宛若對中條當年景可掬臨眺重徘徊屛營撼衷曲不見故山云何況云下屋寸腸折大刀擬上陳情牘

贈別胡生敬明守戎

世非道不世人非道不人武非道不武文非道不文斯道入無間斯道廣無垠誰能甘蝸縮但飽七尺身殷勤囑明眼認取此身眞到得眼明日萬彚備於君主人不自主大患在逡巡眞形誰信取磅礡貫乾坤

送別戴肩吾

七月涼風來雨罷蔬苖廣戴子訪吾廬隴畔談今曩不道生計微但詢學問長手持李翁言作聖示吾往珠玉揮四壁坐玩襟期爽送子遠行遊歸視吾禾穰子行懷自佳天宇秋正敞

癸丑村居雜詩六首

秋雨送新涼一朝徧四隩旣入貴人堂亦來寒士谷亦滋荒陬艸亦實良疇榖世眼過分析造物笑拘蹙雲霞布長空山川羅禹服錦繡滿乾坤不禁萬人目隔籬羨他人枉自隘其腹如愛袖中藏不容珍在櫝達人自大觀恢恢剖邊幅我生從何來請君且三復

其二

浩浩復浩浩天地有至寶此寶人人具人何不自保先賢閔世愚持缽效丐討堪嘆悠悠子愒日甘就槁枕璞以爲石長饑羨一飽一朝悟其眞應悔悟不早誰云藐七尺巍峩陵蒼昊舜年眞未央顏淵同壽考黃金北斗齊校如一芥艸此寶匪難尋昭昭在大道

其三

林扃靜無事萱幃壽且康阿男得師表薫陶望善良秋序且將半黍榖漸登場鄰人挈酒至共邀明月光醉眠不掩戶花影紛藜牀撫此欲一笑野子何徜徉試問道旁人孰與聲利場

其四

山居何所有林泉欵長日籬圃雜蔬香梨棗垂垂實笑言對古人案頭聨卷帙比壤有淸士過從挹其苾捨此欲何之世口過於蜜

其五

好雨連朝足階前寸寸靑禽魚若忭躍艸樹亦崢嶸向來憂旱者亦已動歌聲相將坐桑下杯酒話生平縱無榖盈廩菜根固可烹天公不棄物安用煩胸膺

其六

土臺峻若丘伐木構爲榭俯窺千樹杪颼颼風在下縈回觀四山蒼翠罨如畫吾道足至樂景光不需價蘭亭別彭殤右軍久已化何事電光中區區爭譖罵吾欲洗吾耳紅塵已盡謝

送別劉年兄豫吾

陌上楊栁枝煙氛淒且楚何能折贈君贈君行以語不願相遊揚但願相期許迅鶚方徘徊未可戢其羽一鶚終逾百暫折未爲沮隱顯總君恩事業無來去古人亦有言當爲豈此舉大鵬息溟池一奮排天宇若過少墟氏停驂試問取

有懷

美人在何處乃在恆山峯蕩胸羅曉日釣海垂長虹蒼松十萬丈萬里搖天風我欲從之遊藤蘿翳行蹤晝望月爲白夜望日爲紅殷殷不成寐珍重夢魂通

張無翼茂才索詩

南山有薇蕨北山有薜蘿胡不餐且衣念玆寒餒多衣冠紛嘆惋關市聨网羅是以賢達士孶孶如拯痾元方施未竟季方更礱磨研精羲氏畫夢寐尼山阿所志潤埏垓澄源洪其波

葦棚詩

癸卯得告還裏賃住室淺苦暑乃買葦箔數卷縛棚以廣屋檐甫及半已覺灑然旣成則宻不蔽風疎不漏日郁同邃廈燦若花陰度夏無慮卽使歲一新之不過歲用百餘錢終吾之世費不數千徼祿足辦無難也不亦快乎

結葦爲髙棚淸幽障暑酷袒背臥藜牀稚子供脫粟有時爇檀蘭古編可朗讀托身六合中風光到處足還期招所知玆樂誰能獨

靑苔

階除經積雨匝地鋪莓苔隱隱靑痕薄茸茸黛色堆舉足忍相踏移榻爲頻來化工裁制巧藻繢漫追陪相對境幽寂悠爾好懷開

懷公周廷諸友

美人隔滄海何當駕葦舸所隔在山嶽吾將攀藤蘿髙居云冥冥瞻望可柰何夢接以爲期庶幾滌煩屙

擬卜居朴庵諸君附近寓懷二首

晨興跨欵段徘徊欲何之所之緑樹外納履話幽思涼風生懷袖麥飯甘如飴暮還約復往將子當吾徯

其二

野曠襟期爽入望惟靑林時伴耘瓜侶踞地談昔今情投言俱質禮簡坦吾心悠爾酌村釀醺然互淸吟城市勿見招於斯膠漆深

弔趙烈婦

言遡河之滸聊以鑑淸漪有美趙氏婦殉義委郊圻赴死亦良難厥志恥中移銖視千金體華膴寜啻媸初心豈弗皦一飽成脫遺孤墳何鬱鬱逝波亦彌彌徘徊正秋暮悵望涕漣洏

陶村送別友人

相逢何造次一夕成分岐但念相逢喜不念行當離河梁攜手處別恨摧肝脾悵余臥孤館寒風襲人肌雞鳴天未曉君馬已南馳古道木葉脫不似送來時嘉言永不忘於以沃吾思

贈梁思軒年丈在

昔稱賢母賓至剪其髮孰與攜其兒迢逓山河越迢逓伊何爲維以交賢哲蒲阪萃儁髦張孟聲華勃朝鼓虞弦風夕采雷山蕨不聞三遷者笈囊出裏閥梁郎感此意天池會迅發

招子榮

春气正和煦徑艸緑參差暖日融懷抱相對何熈熈天心固如是達人觀化時觀化憑誰語子榮共襟期不負良士言大道懼多岐

闗侯

心如天上日此義罕人知共誦將軍語更鮮窺其陲能心將軍心八極蕩藩籬侯心炯萬世心心映不移赫赫中天日光被永如玆

與胡上捨

佩蘭亦良馥何必靑雲枝大鵬幾千里网罟安所施圓方中天地赤手援四維尊爵一仁備良貴千載垂乘田職不卑匹夫百世師請看徵賢詔西下錦江陲

示戒

我愛孟子書論孝萬年鵠斗狠父母危縱欲父母僇所以處鄕黨勉效恂恂■﹝屬﹞出入气常下惟恐與人觸博奕歌舞地不以入我矚獨有士人行難成而易蹙我願諸子孫尊生如執玉吾能秉謙恭誰不愛敬篤罵人人亦罵辱人取人辱娼門譬火坑陷人逾鴆毒妖態厲殺鋒癡蠅逐臭肉保身須養心珍惜淩霄足百行孝爲原芳名千古矗

沈頥貞年伯祀鄕賢

傑士埀榮名身後紛屍祝或拜九原人或拜三尺木懿哉沈太翁孝義生死篤急難匪求知千金不入矚道髙祀乃崇聲徽起人肅伊其未祀時固與諸賢族

挽張年伯母

張郎壽其父念不忘其母壽父旣承歡念母轉淒苦宮袍豈不華不及北堂舞空有紫泥章灰飛一抔土人生值親存晨昬可莽鹵

曲江李年伯

先賢維大道羣蒙賴以啟白沙宗自然甘泉認天理李翁闡其學傳心在克己克己乃無外吾身豈稊米誰云仕不達懦夫色欲起丹綍下天衢皇言爛於綺吾方處塵网茫茫目有瞇斯人如可作從之若脫屣

懷思庸先生

思翁秉先覺逢人指大道教者何殷殷聽者亦艸艸玆道匪易窺塵情錮難掃吁嗟年復年不殊秋卉槁先生悲羣蒙憂心應如搗誰能究斯業九天慰此老

讀斛山遺稿

忠臣瀕百死貞心不少移幽室絕曙色斷食甘長饑逢辰曝囚板暢懷哦新詩眞成骨似鐵寧愁命如絲聖恩今浩蕩掖垣何委蛇𨿽然靳圜轉霆威固重施愧無感格術停閣亦焉悲

詠喬丹山先生

丹翁惇信義卹孤矢不負三品歸來日弗忍私其有歷揚二十年共道畜丰厚甫及垂老時脆甘嗇於口身去肉未寒莫能贍厥後淸風拂鄕閭謗言眞枉咎寄語月旦人評隲胡可苟

送劉友南還

名實分先後窮通若白皁或簪纓於朝或以巖穴老巖穴厭紛埃簪纓薄枯槁達人自大觀時行匪二道時行何寥廓劉子眼相靑公卿虛左席皎皎玉壺冰揮麈闡祕奧心胸羅繁星一朝辭燕市南去渡滄江劍光寒夜月煙雨迷瀟湘干行如走丸氤氳何南北把臂竟無言勿忘相開廸

遊北園

爲耽遠寂地畱連十日此髙臺屬望遙幽禽淸人耳雨過千林靑日落萬山紫艸生堪悟仁木秩可窺禮傳觴抒衷言策蹇訪髙士野老罕機心羣兒無侈靡田頭禾黍稠縞綦足妻子陰晴趂民時天行允在是何當鼓此風淳朴移城市相將還太古於於胡不美

弔丁文堂先生

余誦文園集獨嗜緑茵辭幽居抱至趣情深自華滋譬之天成卉盤礡空良師因知貴得我得我發乃奇玩言思若人徘徊爲淒其若人有孝子已矣勿復悲

徐鳴卿得告南還賦贈

古道冰猶合出門色轉舒誰種棘爲林畏此刺人裾倚鞍令繾綣中夜幾躊躇有懷不可吐願言愛居諸

題史武麟年兄怡怡堂

史氏今名閥祥光何炎炎伯子友於弟相將樂以恬友於極百愛拊畜顧復兼仲子亦珪玉克恭如所嚴怡怡辟堂構飛白髙朱檐惟以爲箴銘出入相顧瞻百年期繾綣誰能中道嫌豈其躬町畦內子靡私奩繄予亦有弟予弟亦有兄感此史氏義請陳兄弟情十指聨於手兩手聨胸膺烏得彊分別而云若炭冰世人重意气鬥酒呼同盟一同不復忘世講踰蘭蘅孰與產同腹親切亦焉增急難懷兄弟胡不讀鶺鴒父母遺桮棬睨盻肺肝折那知兄弟身父精母之血父愛愛何疑父敬敢弗敬犬馬猶且然矧其所毓孕弟愚噪厥兄父耳慘堪聽兄怒目其弟母懷痛欲涕兄飽弟腹饑八珍成淚墮弟暖兄身寒披錦心如剜吁嗟世人懵利重親乃輕利不殊糞穢焉將骨肉衡伊其癖金貲矻矻後人遺胡厚我之子獨薄親之兒或以小怨始惉惉竟沒齒何如怒不藏予喜象亦喜大都夫之心灰於婦之口朱陳秦晉人渠於我何有我思古風醇塤箎擬季昆讓產不自殖讓金不自珍或尊爲天子樓閣美芳芬或貴躋臺鼎參問勤朝昬矢眾良難折健兒解崇倫斗兄愴不武形迷性自眞盜亦欽友愛弗忍相邅迍艸木折何知紫荊條枯存於戲後視今誠猶今視昔千年萬年後史氏輝簡籍

熊念塘年丈終養畢謁選任婺源

君親恩則同忠孝固一理吾君之臣萬吾親之子幾所以一日養三公不可擬人子處𦇤褓父母步一顧兒有一宵別親應終夜寤漸長漸相離如葉之辭樹大離乃爲仕長年動以數熊子天下賢孝愛切肝脾成名年不少尺組莫相縻歸去環膝下菽水亦依隨𨿽然五載歡百年無憾遺孝道有終始事君當在玆作令文公里瞻對無忸怩其友爲曹生三年離其母匪以捐七尺匪以干五斗親年一何速客夜一何久褰裳盼修途徘徊未能剖重感熊子義涕淚交於胸雲中亦有鶴陌上亦有蓬人生懷其親爲熊勿爲儂

晉松陽乃翁年伯中丞公七袠

予友晉伯氏叔子予同科共季對春闈伯也先鳴珂時予棲燕市朝暮相劘切伯翁寄書來幸予亦窺閱首舉婁公戒唾面宜自幹無心與有心侵我只歡然定當勿侵人有往必有還衣寜用其故屋寜居其小馬寜跨其弱趨事寜淩曉吾當坎軻日國事必殫心吾當隆盛時罔敢驕於人好友須締結締結勿以財時事戒輕議囑事口莫開權門不可慢權門不可近遊士亦屏絕一刺良重愼爲吾具壽言須入不仕語爾第吾起官似爾爲營取守靜聽自然逺到卜於汝一讀一三嘆黃髮之言芳喜不倦於教是宜閥閱昌伯翁懋勛業天署達龍荒贈言徧京國不乏錦堂章組之用爲壽維以發潛光抑將告仕籍式遵永靡忘

寄別張警庵

平生不解泣今日淚頻揮一泣趙郎去二泣吳郎歸三泣張倅罷顏色逺相違張倅才激昻彎弓兩石彊淸操不纎翳直性無回腸爾行自慷慨我懷自皇皇徘徊乏雙翼隨爾共飛翔

汪中臺年伯祀名宦鄕賢

從昔辧仕學朝野迥然分朝野亦寄迹根宰一天君汪公祀上谷還祀汝水濵綰綬何曅曅入裏何恂恂抑或雄於鄕何談樹功勲吾將質夫子聊取鑑人倫

贈王金暘計部回南壽其兄復姓孔氏

仲尼躬大道天下一家也豈不有同宗一家之親者天下闡其學譬如共陶冶同宗繩厥武親若在膝下伯魚何異聞詩禮之言雅金暘出孔氏傳神異土苴贈翁垂令徳昆弟如韶夏食指紛同鼎末俗睇玆寡季也念伯氏萬里壽玉斚復姓追本支先聖自歆嘏繄予欽其芬翰墨爲之灑謂疎非所親胡爲思如瀉大道在金暘吾言當不假

懷昔吟八首

懷昔吟懷同裏之先賢也賢不盡於吟吟未盡其美聊據所知以竊仰止云爾甲辰四月廿有一日夜

李尙文先生【諱素通政使】

李公建媺猷掖垣振遐軌彌天知瑣郎到今黃髮李千載有餘芬煌煌徵國史愚忝踵故署三嘆不能已

張九云先生【諱岫都禦史】

淸白信淸白日逺揚輝光片札世人珍乞米帖同芳堂堂八座尊候俸制母裳鄰翁售以宅昕夕爲彷徨流傳聊彷佛峙嶽懸春暘所嘆文昭後髙丘柏已戕天道不可問人生惟允臧孤鳯鶱云漢誰與之頡頏

張訥庵先生【諱芮大學士】

張翁秉操古朴懷而直躬逆璫熾虐焰勁柯迥靡風學士一長揖拜跪羞羣公左去豈不得鰲禁畱髙蹤史官謂未識他人何弗懵升沈俱往迹忻瞻芳譽叢

胡東渠先生【諱諧參議】

胡公凝粹徳趙璧楚白珩守道抗宰輔宦貧感同升拂袖耕北野髙標映日晶等閒欽令聞盜亦爲心傾杳杳靑天闊何緣請執經

謝朝制先生【諱誥員外郎】

謝公當孝亷驄馬憲臺扣五日百雉興冦退萬家救筮仕秉淸法供億省帝狩歸來遺世氛貴宦罕能覯村墟契胡公城居翟叟厚訪胡芒履趨訪翟坐圭竇寥寥將百年此風不可又

劉思庸先生【諱弼寛府同知】

言念思庸翁未老遽焉之執謙魯恭士邃語匡衡詩當年聆一二服膺猶在玆懊予匪善問未窮珠藪奇頗解理痿木墓楊空瀟澌淒切向誰語殘燈照淚垂

杜勿塢兄【諱可久舉人】

予昔在髫齡及窺勿塢子蚤歲步靑雲磊磊終貧士六月被大布放歌悲世否奮毫落瓊珠孤鶴雞羣恥狂飲不懼疾厭病輙祈死齷齪市上兒豈直上下笫英風不可追心熱爲背泚

馬少軒兄【諱邦瑞行人】

人亦誰無心心各隔胸膚少軒心外露坦坦渾邊隅忘機漢陰叟歡笑步春雩孔門肇毋欺若人之徒歟忍見璠玙質委置蓁莽區

贈別戴生

秋日長安來春日江淮去爾身有去來爾心無行住識得爾心時八荒寸地具識得爾心時萬行一模鑄識得爾心時乃見違心處吾心那可違談心淚如注

感懷六首

夜光紛滄海网罟亦良難夜光無擇照海底如人間人間自多夜夜乃光之求含光數問夜抑足用爲羞太公無耋壽渭濵一老漁披裘翁爲誰悵然嘆區區

其二

或居昆山麓觸目盡珍奇炊玉以爲食紉貝以爲衣或居荒裔區觸目盡魍魑倛面叫以嘯陰風淒以悲所居乃不同相憎徒成癡山鬼亦趫跳聊以解我頥

其三

伯奇父不憐顏路子不壽牛也憂兄弟顗兮空良友買臣未終賤室人謝絲蘿版築不入夢髙宗如說何相遇良偶然不爾偶不遇天且莫之爲委心復奚慮

其四

晉史寇諸葛賓王武瞾賊漢髙不滅楚耳余爲比翼漢髙自萬乘勿勞幸不耳孔明胡所尢天命如斯矣臨危悲黃狗拜相感微時豈知死與貴石光忽滅澌

其五

天亦有晝夜天亦有生死有開必有闔有成必有圮東海有時涸西嶽有時平日有時不暄月有時不明榮光鐫金石彼時阿誰知相逢且相樂勿爲空嗟咨

其六

貧家鬥有餘而常嗇於升富貴千不足萬億何時盈馳驅百歳間憧憧撼心膺臨去猶長嘆亦或目不瞑愁魔一何彊以此竟死生誰能殄此魔浩气排靑雲吾道自至富吾道自不貧不緣知足樂不足復何論榮公樂三事假物以自歆至樂無所假至樂無可尋

會友有談歸賦寄

弧矢懷四方安能事一室萬廈庇士寒凍死亦不卹有弟貧且耕予咎弟何失有妻病且憒月老系之匹我憂年踰彊大道猶闇窒我憂民木蘇烽煙方急疾吁嗟憂何爲采菊酬秋日不見鬢邊絲那能再如漆

寄壽徐封君

徐翁玉南先生長嗣戎部君鳴卿自北南行奉寄以詩爲壽

淮水之南北時與鳴卿晤一晤一傾懷瓊樹凝淸露世艶揚州鶴而乃類寒素云是嚴若翁積金當見怒翁才大崒嵂六籍蚤能富回首謝靑雲惟以盟鷗鷺名理佩前哲孝道永孺慕昆弟樂且耽千年愧尺布九族惇以睦不殊奏大頀瑋行嗜如炙鴻名亦若赴鄰里燻之良種徳已成圃誼髙戒吉甫中歲不再婦課子爲通儒探摉破訓詁理郡露奇頴芳猷罕能步寰宇珍明珠靈淵應可遡爛爛紫泥書曰以報是父家慶流徳光國威藉戎務當是趨庭日幹櫓燦武庫皇華飛絳節五月長江渡過裏拜慈闈和气生門戶久予棲京邸寸腸感烏哺夜誦春暉吟朝上乞身疏辛楚歸未得供張慚道祖去去乎鳴卿華堂裊香霧爲翁舉霞觴爲予歌此賦黑髮擁諸孫如川綿壽祚

寄報沈湛源博士

虎丘山上月碣嶺亦輝光人生能不別所懷遙相望未拜寄來書先拜賓鴻翔容顏不盈尺一語一琳瑯丈夫重掀揭枕流亦已涼長劍爛星斗誰思匣中藏把劍相憐惜無言但涕滂

寄報何霽懷京兆

客從吳江來遺我尺素書長跪讀君書問君何爲歟韜輝官若棄食貧田無餘門前環碧水座上集瓊琚顏倡孟閔諾易始書之初鳴琴對樽酒一笑意淵如何當置其間孰與夢華胥

送曾公祖南巡廣西

送君河之浦不折垂楊枝楊枝幾尺彊千丈系離思別離復何道光輝日在玆顧慚漆室伏喜君驄馬馳春明萬里隔況乃南溟陲六飛匪代狩誰與聽民咨

讀朝制先生詩語

新涼整冠服簡編事校讎端誦謝公語言言在淸修潛心窺顏孔普樂爲民謀誰與膏其槖擊鮮雜歌謳九原可以作執杖相遨遊何如饜藥石吾病行將瘳

詠耿敬亭年伯

昔行大河涯徘徊砥柱下砥柱髙百尋黃流任奔瀉崚嶒不嫵媚不乏嫵媚者羣籟亦交發如奏鄭與雅眾喙匪可緘嗟咨誰能捨巍巍寒嵯峨而今安在也

王紳字朝用千戶

王紳跨羸馬揮鞭驅萬人萬人豈不武伏竄喪其神亦聞髙軒者咋舌爲逡巡人豪何矯矯可以擁三軍怪哉抱誰語滴酒詎能申

世界吟

世界多缺陷斯言未爲確家家日月明處處川原擴崇髙貴者榮淸閒賤之樂多財多受享少貨少計較周易憑羑里蘇節賴沙漠長壽賀歷年化去如解縛坦途誇砥平峭石賞巖壑譖毀聲焉住誰短長鳬鶴見在總充盈一榻亦廓落豈不聞芥子不異須彌博

莫相憎吟

鳯麟天之產蛇蠍亦天生誰不秉至情雜紛緣五行世衰鮮教化遂致終懵懵抑以天道逺難測者冥冥不有不肖子積慝家無傾怙惡儻知悛奚至貫滿盈利名或濫被只因幹澤宏辟彼甘澍降荊棘亦敷榮一瞬總歸盡忽忽電光明相逢幸相憐切願莫相憎

詠寓邸四槐

所居燕市裏茂樹緑陰濃當年曽手植重到已淩空鬱鬱冪夏日颼颼撼天風好鳥來棲止交語如商宮公餘時一憩不異故山中故山共農叟木榻坐林叢愛玆若彷佛亦可蕩吾胸都城多華屋歡情偏爾鍾歡樂詎敢極側耳長樂鐘

癸亥冬得告西還途次漫賦

昨歲長安來今歲西山去道旁相睥睨來往一何遽修途旅枕寒暴客郊原聚豈不感君恩綣綣不可住君臣誼自髙行藏別有據憑將遅遅行聊以答吾遇

又

憶得一紀前新年寓井陘今日逢元日依然舊館亭君恩頻予告授餐煩居停山川似有緣一笑酌春觥健兒挾弧矢飛騎堪怡情卻懷漢猛士赤幟拔堅城誰當靖東海泰運轉邊庭

又

壽陽暫稅駕昌黎詩在墻讀罷行十里狂風塵沙揚咫尺不可辧僕夫凍且僵踉蹡投旅捨艸榻臥殘缸兼之我疾作中夜起彷徨行路昔稱難況乃鬢如霜方知倦飛鳥原來各忖量

又

林臯餘十載鷗鷺久締盟晝營與夜夢不離讀與耕天子思遺履起我貳常卿俾之贊風紀俾之佐銓衡有懷埒芻蕘擬將披腹呈忽忽仍歸去秋毫報未曾官忝眞成竊慚深涕淚零所願二三子聖學共闡明貨利不可嗜寵榮勿去爭樹人將在此愼莫藐予聽

贈別李本晦侍禦

吾身若虛空气形凝未聚浮榮與浮名奚所憑而住所以達觀人不以縈其慮虛空何邊涯茫無析別處所以大心人似千花共樹離亭我送君杯酒莫躊躇君固河東畱我已江西去搥碎匡廬山面面兩相覷但會虛空身肯令沾飛絮

又

我昔弱冠時不揆慕往聖誰其示我學吾與渠共命浮沈數十年簡帙窺先正元公及純公金溪有子靜江門果自然姚江揭大柄泰州簡而要二溪之言瑩垂老逢吉水一睹眞率性率性匪等閒須理融欲淨豈乏爲義人戕性滋世病不思勉而始不思勉以竟歸去告先生當不我爲佞

平房成

窄屋苦炎熱新構屋四楹屋頭不用瓦甃磚坦以平直西丈有五向南三丈橫前時宅基狹於今不啻弘夏喜新涼入冬應暖日融屋裏常居處屋頭時一登吟余抱膝坐飯後遶欄行采云疑相邇皓月若增明吾此堪頥老欲擬菟裘營

歸田園

田園二載別重到理蒿萊𨿽然吾年老尙堪歷隴崖比捨舊農侶鬥酒來追陪及時播嘉榖引水灌新栽乘涼就茂樹踞地席靑苔晝永眠深洞朗吟蕩胸懷童子爲治食搴蔬向籬隈兩盂腹已果千鍾安用哉最喜延三益妙道相取裁善言踰瓊璧良士杞梓才不藉好修士誰與奠埏埃

○七言古詩

久旱禱雨有應

利璫鑿地脈名山不能云闗市紛豺虎戾气徹蒼旻去年六月書不雨迨今河漢飛紅塵昔聞土養人今見人食土饑來去何之淒涼空敗堵父子忍仳離白骨暴如莽餓夫十八萬枵然聚畿輔路逢榷利人不言而敢怒我皇惻惻躬禱桑以實不以文煌煌釐獘無異除新法剔姦何啻烹弘羊頌聲成轟雷喜气成靈澍𨿽然艸始靑鼓腹若大餔家家機杼鳴處處禾黍布公家固不貧萬里盡外庫君不見從來大亂興毎自荒年起民饑則流流則聚一夫掲竿大事圮邇來景象亦如此不有甘霖胡恃矣

漫歌行

白浪如山海若怒萬石之舟一粟淪幾人方競渡幾人方問津亦聞炎荒成白骨徘徊銅柱顏爲忻白骨枯不靈辛苦誰爲陳中心有所驅四體不相仁周道有華堂桂棟栢爲梁瓊玖爲茵席椒蘭何芬芳苦樂一以殊歸去疇踟躕爲謝行役子勿勞相招呼

從徵行

十載從徵戰白刃如飴面銜鏃天寒日暮沙場宿飲血枕髑髏云黑陰鬼哭百殆適不危千慮繁心目跫然喜客至踉蹡相徵逐首問功髙官爵榮次問黃金富千斛吁嗟乎利錮人乃若此今人重利重於死

賈玉行

賈人賈玉交琳瑯棲棲楚客何彷徨秪知三獻終當售誰知兩足刖堪傷蘇秦賈舌以舌死丈夫未遇盍括囊蘇秦死齊不存懷璧爲罪胡璧珍尼父遊遨七十二價不可求但可俟

濯徳歌

一緯錯一疋惡纎塵能障玉壺冰尺霧猶堪翳太淸宣尼濯徳精彌精蕩以江漢之砰磅滌髓瀝腸中外瑩毛可以吹疵何生疇爲濯之時衾影我獨知急遽共流離疇爲濯之具上帝時汝顧翼翼恐以懼

愼防歌

寸心有刀鋒刀鋒森如麻亦有水與火焚溺夐無涯抑亦工變幻朝人暮爲蛇忽以陰忽以晴忽以鳯舞忽以鴞鳴忽以虎嘯忽以鼠驚當其未變時羊腸望路岐及其變已成千尋瀉建瓴本來面貌果如何憑君認取莫蹉跎刀鋒水火原無有愼防勿令微成多

近觀歌

近以觀遠人以觀天我以觀物後以觀前小以親巨偏以觀全麄以觀細顯以觀玄枝頭一珠露萬古包鴻蒙鴻蒙不緣腐艸隔仍向秋螢見化工一呼天地始一吸天地終所以聖王不下榻康民阜物成丰功

大同歌

農人農賈人賈文人文武人武左賈右農誰與通功軒文輊武誰與禦侮瞽師典樂刖夫司閽智愚疊役孰去孰存乾坤何磅礡爲蟨爲蛩蛩周主昌君義殷士掲臣忠山靑雲靄白艸緑花舒紅東家聖老於行西家愚沒於市無用費平章亦各畢其事

哀丁生賓

茂才丁公子卒余往弔或曰是年少者可長揖夫丁子孝悌人也余𨿽老敢不拜乎謹再拜詩以哀之

丁郎皎皎玉爲姿靈輀忍睹赴郊圻斯人厭世一何蚤斯世可無寜馨兒克孝兩親悌厥長肯忘根本傷同枝若兄先去悲無歇鎔金爲主相奉持錦襲眞容時左右千里間闗不暫遺嗟余平生罕窺此何不住世挽風靡誰不孝悌本至性誰將此道不陵夷爾可贖兮我身百傷懷爲爾泣漣洏

良良歌

吾族老僕曹寜其子良良垂髫時以搖箕爲生毎得毫釐則爲父母具美味稍長傭工其父母不乏酒肉嗟乎玆非孝子乎哉未可忽也

曹寕夫婦病且老有子良良行孝道苦筋竭力得毫釐奉養雙親常溫飽我𨿽峩冠爲朝臣睹此美行感懷抱世上豈乏峩冠人上天下地能論討妻羅子綺愁不足不爲父母添布襖嗟爾良良是我師願爾多壽多財寶

壽何年伯

年兄何旭如氏敍年伯父母行實命爲詩慶上壽謂年伯洞經世出世二通玩易睦族種樹灌園伯母禮奉觀音宜於尊卑教子三事一米一菜不忘君親各善不可殫述聊就其諸語稍加錯綜以寓請質之意冀得畫一之歸

世人世出誰爲可經世以世不以我九族旣惇百畝耕以斯出世以斯經三語課兒淸愼勤一米一蔬君父恩裏閈旄倪生忻心何妨俯首誦觀音封君孺人徳何閎仲子言之感我膺仲子鳴珂朝珥筆世胡以經胡以出亦有欽崇大士者一米何有空天下大道難窺請以扣抑以扣言爲之壽

沈孟威年兄乃堂伯母節壽歌

孟威索句壽其母子孝母貞兩俱睹孝將寸艸報三春貞如勁栢淩千古孝道從來重顯親不虧厥體顯爲眞體分大小誰與辧不虧其大幾何人貞母徳壽天與齊筆匪如椽將焉題孟威孟威以忠孝南極北堂絢紫泥

挽熊太孺人

人羨孺人誕貴子扶搖萬里紆靑紫我羨孺人誕子賢玉峯千丈倚中天有子不肯置王家百年不訣亦焉嗟賢郎幾上思親書正是萱幃無恙初腸枯舌爛歸不去西風灑淚可何如奚童反命慟欲死東村母子方治耜長號奔去天冥冥相看誰不泣橫膺噫嘻乎翟冠鼎養今已矣永終慈譽惟賢耳

揭曉前一日有友索歌歌此

春風曉入曲江曲西山客子但呼醁座上有髙士相看驚側玉爲君發長歌有口不食彈鋏粟禦壚攜馥度玉堂故園煙柳競新黃誰能軒輊此乾坤萬里足徜徉渭濱一絲系九鼎當年未遇垂孤艇手持鹽梅上丹轂夢懷不入巖前築生不願扣角鳴嗚嗚懸車前弩亦區區人生容膝俱長物勿用擾擾逐隙駒爲君歌君浮白君才崒嵂追謋砉仰視長天流浩碧

詠知一張年伯似緑汀年丈

知一先生胸如日直從造化窺靈根加纊不憂身且去方憂吾道蓁其門校勘理气授冡嗣雙瞑浩浩歸九原玆念固已達渾沌下通萬億剖籬藩匪修匪證匪克悟紛紛離析愧支言冡嗣孝廉眞大孝號天踴地晝爲昬先生有神應注矚綿綿道脈繩繩孫張君孝親孝以道理气不裂孔顏存我學憒憒賴發覺他年寸地夜可暾

贈別劉衝倩

劉生索賦詩欲賦無可賦吾喜劉生來悟言如祛霧聊於歳月間回頭試一顧不行何用言不行不爲悟忽忽將百年抑以將求副歳月不副猶可圖百年不副眞堪怖眼前自有相副時轉盼休成千里路

仰節堂集卷十二

●欽定四庫全書

仰節堂集卷十三

﹝明﹞曹於汴撰

○五言律詩

會胡慕東掌科於泓芝驛

匹馬綿山道相逢似夢柯光儀昔若此世事今如何不盡班荊意聊占補衮歌郵亭倘予憶今夜宿煙坡

淸明

歲歲淸明日家家哭壠頭昔人一旦去存者千年憂野闇浮雲色田分澗水流九原如可作應更爲予謀

與北溪表弟

十載還鄕曲靑山竹樹饒旦評新得客花老舊分條未許嗔濃麗剛成慣寂寥珪璋張仲弟酬對肯連宵

壽陳丈五十

今是知天日天心果若何麒麟雲裏下貔虎座中多佩解靑萍諾杯殘白雪歌燈前窺俠骨好去靖戎倭

訪劉友不遇和其除夕韻

歲歲除將去乃成千萬年渾淪不歲攺機竅幾人研世謂迎春後情殊守夜前子寅丑異建況味豈應遷

和米山人除夕詩

最是陰陽巧更翻作歲華癡心剛被弄皺面爲相加旅旅思鄕夢城城檢歷家林園猶濯濯誰看此中花

夢逰河津遇蘇石水醒識其狀【甲辰四月十七】

夢裏逢知友憐予髭白生艸茵相枕藉村釀若生平惜去馬鞍解傷時襟淚橫龍門岡阜上乍醒使人驚

乙巳七月再逰西園二首

四野靑猶昨重來病若加報君空諫艸爲母惜年華皓月邀臨榻紅塵懶過家休休還自適到處足煙霞

其二

遭逢亦已足胡不笑顏酡傑士時連袂逸情入放歌三生由命鑄四壁柰吾何彊起加餐飯萱堂雙鬢皤

劉定余先生園亭植杏以肖杏壇招飲花前貺詩扇賦謝四首

何處園無杏何園杏不花一時成聖迹千古艷奇葩爛漫尼山宅芬芳制府家行行來西郭如渉泗洙涯

其二

八九東蒙士傳燈祗一仁有懷窺孔室著意認王春生趣年年盛天心的的眞此時無一酌那不負東君

其三

誰把春容鑄紅糚向曉開爾憐寜待語吾與勿須猜解佐犧罇興知經羯鼓催朱欄厪愛護不遣雨風摧

其四

宴罷七人起籃輿徧挿枝頓令鹺海塢恍步上林時一色色無間眾香香更奇願憑風九萬布散滿天涯

○七言律詩

和馮少墟先生勉學詩

尋春莫待賞春時春色何緣過緑枝世路由來曽未險人情祗是自生癡合天爲我方成我順帝不知乃是知大道見前憑認取相將良友叩明師

平藩太宇宗侯遺詩步韻以謝二首

百丈鯨鯢未戢鱗家家鼾睡大河濵關心獨有天潢客借箸能廽沙磧春四野燐交遼海卒千年淚落楚江臣孝陵王气忻如昨且向月明理釣綸

風動云流鎭日閒非非寄向蠧魚間從無奇字煩揮麈覓得玄珠欲破顏臘盡便知冰是水巖居莫愛畫中山汾陰髙士多精語何日靑牛曉度關

懷淮陰士民二首

士庶雍雍佐郡時七年一調不嫌遲瘝官難補惟心折落日相催盡淚垂萬萬千千遮道左三三兩兩別京師於今赤子天涯外目斷長淮無限思

兩考一官疾似梭成功爲問竟如何従教去後心猶赤剩枉今畨鬢已皤未報主知顏汗赧難瞞我處淚滂沱攝行大治何人也到此令人感慨多

步韻報盧茂才橋梓並致諸友二首

斷梗飄飄倚日邊每逢貂使夜爲年空勞靑眼窺親捨幾向紅塵覓性天到底袖藏辭綬艸也知囊乏買山錢丹心一片從來熱忍過西山酌冷泉

濟濟冠紳集講堂言成鏗韻步成芳主張潘氏教無類孝義盧家斐有章歲若虛浮空髮短學無實地秪心長譚馮諸子吾知否夜夜心旌自北翔

謁韓侯廟

辟榖仙人蹤迹杳就烹國士血痕斑翔同孤鳯眞奇絕淚灑千秋豈等閒誰向浮生能繋日未隨腐艸便開顏徘徊相羨爾能死不死淮陰市井間

志感【有引】

海云曰不求人知而求天知不求天知而求自知不求自知而求無知一峯曰保身所以盡忠也保身所以盡孝也善哉二君之言服之於膺詩以感之

良朋終日鎭相隨何幸蓬心獲善辭才道君親雙淚隕難將冷暖倩人知塵藩霧鎖單身出月窟春融一笑窺到得个中全掃卻這畨認取太初時

村居

薄薄村醪常滿甕采來野菜亦盈筐因耽月色眠髙嶺爲逐花陰移小牀每以避寒扃戶牖未曽觸暑汗衣裳嵐光竟日相畱戀不識人間有短長

贈馮少墟先生西還得扉字【壬戌冬仲】

名賢旬日再言歸我貴由來知自希楓陛黃麻需後召函關紫气繞初衣斯文終古無加損國史千年有是非計到家山春咫尺繽紛囊笈滿程扉

步韻謝別太宇賢藩二首

三月河汾剩物華行行行到獻王家淸江云護龍眠穏碧漢風髙鴈陣斜﨑路忘勞因旰食塵襟乍淨有春茶光儀未許溪橋隔栁颭靑枝梅放花

牛耳詞壇孰與京畱連端爲遲行程幾年相憶雙魚赤一日躬逢四眼明錯落奚囊剛喜極咨嗟嫠緯卻愁生全憑一醉澆離緒到向東人呼酒觥

龍逄冢

下馬髙墳淚欲零忍聞忠藎被嚴刑秋風慘慘天爲老夏曆茫茫骨尙馨一死猶期成主悟九州島豈意共身傾英魂彷佛來相囑莫道吾王不聖明

魏豹城

野老溪邊說魏侯荒原曽此樹瓊樓秦王殿上珠光照薄后宮中貴气収故壘惟聞殘鏃出遺溝猶自淡煙浮興亡千古堪憑弔何事蜂衙喧未休

贈別徐明衡天部以請贈薛西原先生得謫

南州髙士出皇都陰雨三旬匯若湖一旦銓郎辭墨綬滿朝臺諫伏靑蒲爾懷聖主恩猶渥眾羨西原徳不孤再弼盛明他日事眼前吾道在匡廬

和呂豫石天部儆學詩十首

睿思講罷講何思請更參詳率性時膝下瞻依寧俟慮井邊怵惕那容遲也知研究堪窮髓絕勝疏浮但撩皮祗是不思原聖脈入門爭可讓些兒

等閒莫把意爲心才說尋心無可尋固在一腔難問際𨿽然萬備不容鍼匪憑軸在空輪飾覓得丹來徧地金千古齋心顏氏子聰明黜盡只潛沈

古徳相傳只此明十分明是十分行憒昏決事終成暝想象爲知僅是名明照應須莫浪指躬行切忌不完成醒來幻夢一齊歇若个爲明若个誠

身外逰絲總贅疣營營何事不如休可憐暇日翻成擾卻把直腸硬作鉤甘飲自捐著屐血錦衣人笑頂冠猴原來至足屬吾道塵网牽人可盡勾

勿用區區嘆徳孤茫茫寜匪盡人夫試詢乾父皆男也可道街氓不聖乎有我一堂分肺腑同人千聖點頭顱陽和未到冰難解願挈良朋共勉圖

世上何人號最貧裹裝七尺小爲人旁聯六合斯眞體貫徹千秋是大身才割禽魚便是痿不疼荒徼豈名仁只休封閉如蝸縮縱有髙談未許眞

眼前突兀聳尼山終日徘徊盍去攀起念便分生死介是誰能立獸人間殷殷防錯常詢路戰戰臨深爲過關老我流光增鄭重中宵耿耿未能閒

吾性原従未有孩五常百行甫成才太初太始須參也一欲一爲可漫哉身濯江流才是潔眼迷跬步未雲開曽觀鄕黨十篇否檢點衣裳飲饌來

莫訝崇髙聖與神爲神爲聖甫爲人希天卽在希賢日由義難於行義循灑掃曾聞神所入心精卽是聖之眞果然此道一而已孟氏當年旣示津

每詫儒紳見有邊得詩深喜已窺全明幽合貫方成世費隠都融可論天進學還須獨有得殢人每以故相傳元公試向詢無極不語只消抺去圏

仰節堂集卷十三

●欽定四庫全

書仰節堂集卷十四

﹝明﹞曹於汴撰

○五言絕句

省躬詩

燕子語梁間天籟各自發家童勿垂簾出入任飛越

又

風従水上過文成風不知水亦不自文觀者乃文之

又

人信勿自信人疑還自疑不疑不成信闇然爲襟期

又

人不幸不及相看成自驚莫訝醉人醉未飲不爲醒

又

蒿萊誰不厭斸盡又還生田不茂黍稷未許不靑靑

又

聖人時而言一發千鈞弩終朝審其機含章緘不吐

又

小鑑鑑以面巨鑑鑑以身不比明月光豈識乾與坤

又

或計在一時或計在一世或計在萬年經營應自異

又

我全而人毀毀者當自怒而我乃怒之蕓人忘其故

又

利根千萬丈漆堅細若絲誰知絕利日剛是利生時

又

鑑空水之止纎塵不揜光人心塵無許頓爾成昏茫

又

血气相驅役眞成傀儡身不知伏火處那知已成焚

又

宿愛不能斷宿嗔不能斷營營階序間何時登彼岸

又

請益居其虛受益居其愚請益而益至眞能不怒無

又

畫史先盤礡一擇敵化工萬事未當前胡不虛其中

又

孟子善養气此气卽此理稟气人人知理則逺言取

又

萬人各一生萬生各一遂聖人遂萬生於巳取不匱

又

遇蘭馥我衣遇棘刺我裳人生隨所遇何必苦相傷

又

禦人與禦事難易迥然分人心不我洽吾事亦邅迍

又

世變人崇鬭幾筵列戰鋒雞肋誰我弱箝口莫相衝

又

昨夕塵情濁惉惉結不舒夢中馮伯子命我勿區區

又

良賈以虛殖殖多更邃藏祗緣寸銖兩囊篋日周章

又

不百煉不勁大任阿誰舉大道大如許眾生眾如許

又

舉世俱予聖千年顏孟無向明爭似暗明便輟功夫

又

何不學幼子笑罷忘其喜不風猶作波人稱爲禍水

又

天大不漏細羅三垣列宿不難大如天抑恐多疎漏

又

喋喋以益人疑於炫所有人方陳其益𨿽逆且順受

又

過不可不悔一悔便消釋藥過病還生撼搖苦此鬲

又

恩過翻成怨非關怨者尢陽和陰不節炎夏竟何流

又

休因得意處忘卻懊懷時自吐寜堪食剛腸莫再移

又

偶睹醜人醜歸來淚暗彈醜予無處著爲爾何成寛

又

行不離階前言乃萬里去負儋果幾何千鈞勿浪語

又

困來寜退休倦容勿對客勿易吐肝膽而令辭气廹

又

徳義早安排十三年前語今日初度日慚愧汗如雨

又

過喜气多揚過憂貎亦嗇理情如調羮味過詎堪食

又

尋常躪徑艸容易撲流螢怙彊終不覺爾弱乃相陵

又

長呼據竿頭他人焉置足環瞻匪爾榮將以爾爲鵠

又

陽過常畏人陰過不畏已人目當其麗吾目當其鄙

又

小怒不能懲大怒且相襲大怒旬日連小怒時刻戢

又

羊腸鮮覆轍密語多興戎風波翻齒頰冰炭羅心胸

又

勿恃沾沾恩恩爲怨之府勿恃煦煦親親爲疎之藪

又

貞士不易悅曲士不易結胡爲乎營營空爾成勞拙

又

逢比榮萬年桀辛辱千古弔罷莫談忠慟淚方如雨

又

治世非一手亂世非一足南渡主多寃羣工俱食肉

又

磯流向滂湃風樹影參差神气淸寜日聲容和順時

又

參芎自不惡藜蘆亦何尢丈夫同气味白首願同逰

又

螢火未成日不信艸能飛望夫軀化石石軀有無知

又

家有軒轅鏡鏡貎分於此去者影常畱來者胡以竢

又

漏語亂之階轉喉若發機機動靡不走促膝成噬臍

又

謂我不如斯人其誰我諒是何人之殉不憐我之喪

又

蟻鬭如雷震病耳亦時聞人誰同此耳相述徒殷勤

又

周行松桂羅狹徑多蓁莽遇莽方廽足何如詢路口

又

燕居如對客客至不更容倉惶多掩飾藉是以自攻

又

怒毀成愎諫喜譽若爭憐借將頷下气增取面前妍

又

乍面成乍煦易諾旋易悔孰與少踟躕猶令直道在

又

誰將一粒珠棄之於中野誰將一寸長人前誇詡者

又

吾將益人善因之攻人瑕區區亦疏耳如煮水灌花

又

陽剛散之始物生肇自坤石冷能藏火火烈秪成焚

又

折旋不足處百拜盡成虛減寸不爲丈凜凜貫終初

又

人情誕固誕評章密似毛評人如評鬼雙淚落靑袍

又

大濟肇於忍大懟肇於忍一忍不復辧剛道是愚蠢

又

先朝肇大禮羣議競紛然文成問不答聊爾詠靑天

又

千里難一師百拜難一語詬言感如飴相成出相齬

又

口虛而內實欲入閉之門空洞絕伎倆是爲百益原

又

天雨之潤禾傾盆不如細侈口相開陳知應匪求濟

又

知人眞不易咨詢失亦頻勿謂憑髙客勿謂聽密人

又

人亦何容辱人亦何容欺我否而人可貌諾而中攜

又

義手成經濟揖授何森然欹側談條理沈醉說醒言

又

眼淨微成巨三年貫虱心羊羮與雞距戈甲起繽紛

又

制念如縛鹿一排而一抵無念乃無縛正襟墮支體

又

雄辯如求勝直窮亦似爭才勝負者逺才爭大道崩

又

劉戒釋文義潘不議論予無乃談學聖勿越各身軀

又

何事須明心神通無更有一朝心其心宇宙在吾手

又

何事賞巴曲何事唱陽春旣成立語式更得聴言人

又

時或率天性分明大道行無端翻自悔苦媚世間情

又

意左莫投足言違急斂唇訾人如齒劍揚已如投焚

又

諸有不能無諸無不能有靈性一何靈無無仍有有

又

些个失人意愁腸百疊縈卻詫元城子梅州鼾睡聲

又

談忠多負主論孝未酬親呴濡才似髮相負便生嗔

又

不作井中泥輙鳴牀上琴匡人何予有況爲廢謳吟

又

惟敬能生樂恣睢成悶懷尋常莫造次戎好笑中來

又

支言亦有根根深不在口任爾三百緘根動口自剖

又

爾窺事遲遲喜怒勿遽發爾處事疎疎經理須密切

又

卒然輙舛錯檢點已千里攺是胡以預造次必於此

又

大木充棟梁全帛美裳衣若不中繩墨環觀嘆奇稀

又

飛雲流逺浦旭光蕩風林去住儵不滯可擬達者心

又

一字歉於中四座俱回首惕兮敬靡忘勿以爲細咎

又

無謂楚可疑趙孟自坦坦無謂漢可信畱侯戈已返

又

知幾者不辱況令辱相續徵色不自諭是之謂走肉

又

一水滿不容一水滿欲施海若乃汪汪二水小如巵

又

何故多遺忘知因心不存水澄物自照垢逺鑑靡昏

又

心胸藏釁郤譽之以爲譏岐路相違左合之乃成離

又

戚休掣電來得喪迅雷起心澄目不搖憑言了生死

又

養气如養虎虎哮制則難養心如養龍龍變以能蟠

又

天下極難事取土益髙陵千秋華嶽頂帝座幾人登

又

保心如保印印去能吏拙事心如事親常令安且悅

又

事不問巨小身在思有濟庸庸偶其間何殊匏之系

又

以言教者讎以言教者訕幾席笑談間好師成大患

又

常定亦常覺常覺亦常定泗濵獲要言吾以止吾性

又

吾亦完其我夭壽我何關人毀與人奪似隔幾重山

又

有物彌天地至密至恢恢放非由近去捲不逺方歸

又

宗聖終無愆遵王道如砥人心眞聖君從心何不理

又

不識嚴僮僕能無畏影衾心開雙目朗匝地鬼神森

又

心意由來別心性亦分明不窺眞性面終是气縱橫

又

傑人千仞壁卓見亦橫中方識不聞覩穆然洵聖功

又

事因忙處錯中道在従容擬議爲言動免令愆戾叢

又

止止還止止休休休坐馳兀兀固在此浪浪將何之

又

魄我魂仍我夢胡不我由夜夢原従晝云何不靜修

又

聞雞頻問夜非是愛辛勤老至光陰少那能不惜陰

又

匪擬人相重不嫌人我輕察言知不足従此日兢兢

又

古人惜寸陰寸寸必有事古不専誦書所事果何事

又

名利眞成祟英雄柰爾何淸江平似席倐忽起風波

又

問路非行路年年在戶庭果然行路客問罷卽登程

又

不欺人功淺功深絕自欺自欺寜易絕還在欺人時

又

何處窺剛徳應於眾聒時初心原不惡底事爲人移

又

不懾於巨禍不怵於殊榮不眩於久暱白首鮮能行

又

飲毒十年前毒發十年後智人愼舉匕懵人悼成疚

又

日照不擇地雨潤無遺艸吾心藏仁機嫉惡亦能槁

又

飽食臥北窗多少恩難補徵人捍邊陲農夫勞畎畆

又

利榮無冀想推挽絕偏私杳杳髙風在執鞭我願之

又

請看鼓楫人江海如平地由來此世途各自分難易

又

莫視聖者髙自髙更局促暑葛寒以綿人人贊化育

又

天心最憎機人心能照機試觀海上客何事不忘機

又

積風風乃厚彊信終成疑相逢才半面便道遇鍾期

又

鄕願萬尋坑白頭跳不出圖个世人稱年年囚鬼窟

又

點檢従前事感應如桴皷勿云方寸幽天公於此睹

又

常憑未發天好令直如弦忽忽初念轉照照卻惺然

又

朝暮相煎急誰人會个休通來一寸血點點逐浮漚

又

著力因求得得後何庸力無力卻有力綿綿自消息

和鄒南臯先生寄示三詩

土坼田分畛冰消水共池怪來關切甚原未隔毫絲

右共一家

耳目若可鎔見聞何所住春色滿乾坤畫樹非眞樹

右文字障

不道西山髙卻道日將晏誰知夾日烏陽光猶自爛

右四大假

劉衝倩誕初子錫朋

劉子今方赤相看不爾如他年年似我憶取爾之初

劉衝倩定嗣長子錫蕃

主器遵而祖荊花好振先彛倫天敍就而祖卽而天

劉衝倩誕次子錫履

多孫若祖忻雙郎忻若父有弟忻若兄異日三無負

○七言絕句

獨坐

蓬萊弱水是何處悠然獨坐小齋中分明天地共浩浩豈必煙海逐空蒙

和友講道

道無堂奧亦無門何處入來何處存舉足求門足便是眼前淪渾更無痕

賞牡丹

花前逸興欲傾杯爲問此心何處來物理若還不我與等閒那得笑顏開

坐思

萬軍接刃斗紛紜旗皷惟聞將帥尊若道此心更有主又令將帥主何人

吳安節先生貽詩步韻以謝

茫茫今古道常存眼底拋除誰是尊一座堂皇天樣大無端又向小分門

夏庭鑕斧亦遭逢爼豆關祠代代同卻道頭顱剛直甚悔將主過博臣忠

新月

訪客登臨百尺樓纎痕遙共薄雲流如輪皓魄分明在舉世爭言月似鉤

癸丑村居雜詩

東鄰西舎總淳龎後圃前廳盡植桑莫道農家成寂寞茂林好鳥奏笙簧

坐臥髙樓萬戶低山屏闌楯兩相齊眼前塵障開除盡暮雨朝煙入品題

澍雨昨宵漲小池曉來庭院緑參差兒童報道蔬堪摘便好邀賓賞歲時

得請歸來恩許閒細窺書卷飽看山四郊卻道無禾黍又爲饑人不解顏

五旬無雨壠苗枯少女誰家挽轆轤也愛深閨幽靜好半因饑餒半田租

才愁溽暑忽秋涼人世誰同天運長好展襟期酬令序四山云物曉蒼蒼

髙臺四望野連天風月於玆豈有邊三尺匡牀紛計算還知世界幾千千

田叟邀來爲解蓑飲君濁酒爲君歌莞然一笑還相問昨夜月明詩幾多

村小不盈數十家回回相見問桑麻稚兒未任犁鋤力也向溪頭解種瓜

聞報書懷四首【丁巳】

鈍質生來故不奇科名官位總逾涯若人剛好投閒地猶費夕郎夜艸辭

鄭重多賢輔聖君不才自合老煙雲兒童課罷書堂寂種竹栽花日又曛

利鎖名韁久若遺無端猶爾浪猜疑而今想在相拋卻正是茅檐穏睡時

塵世繁勞不上肩山中長夏日如年千秋未了遺編在且喜蠅頭也會看

初任司理到任日吏用印報云升授吏科給事中虛套取喜何必乃爾走筆題其上

休飾虛章報吏科縱成眞取便如何眼前羞作瞞心事莫把津華覬望多

梁燕重來二首【行取候命】

萬里都門春復春雕梁燕壘又更新呢喃相向如相訝不是燕人是晉人

年年作客客華堂歸燕殷勤話暖涼飛過回廊還對語主人何事鬢成霜

藤

嫩枝柔幹倩相扶未信終成矮地鋪當是老龍離玉闕昂頭藏角隠平蕪

竹

偶因月上橫疎影不爲霜來發勁枝休把貞操漫相擬還須些个自然時

迎春花

輕黃不似首春時果是靑靑但此枝欲識花無與花有且言春去竟何之

葵花

自白自黃還自紅賞不加喜折不恫若教著意才傾日花若能言應笑儂

橊

共道橊花結子多百花階下共森羅滔滔萬泒歸滄海胡不中原絕水波

落花

憑欄逰冶惜芳菲陣陣風來片片飛多惱多情總向外本來才著便忘機

詠垂楊似座中友

爲甚枝枝向下垂不剛不勁耐風吹相逢爲爾頻傾酒記得十年贈別時

題北園十五首

楚弱劉彊東逝波銅山金穀總消磨啼鶯莫向窗前枕無限榮華正夢柯

七尺身軀一粒沙年來病豎苦相加吾將一笑攀明月白玉京中別有家

昨夜狂風萬水號如従三峽聴江濤垂云隔在應憑取飛入天門興轉豪

風髙猶自怯衣單華嶽峯頭四望寛萬國洪壚悲正熾銀潢瀉卻與淸寒

采藥時従陌上還牀頭欹枕看靑山一腔熱火風吹去欲向忙人賣个閒

夢裏分明玉帝旁騎龍駕虎任翺翔逥頭世界些兒大不是爭蝸是怒螳

萬里黃河一綫流茫茫大地水中漚非非是是莫相聒一夜西風欲白頭

石橋橋畔濯滄浪髙栁陰濃足午涼野老班荊情共適無人識是瑣垣郎

累累髙冢傍河涯古碣苔封半欲欹惟是銀璫曽不拜百年處處口爲碑【時逰張氏墳】

十里郊原信步逰每逢嘉樹且休休旌旗卻憶長安道瀟灑終應此日優

隴頭小坐說當年逐牧隨農過緑阡人是舊人窮亦得烏沙難道漆同堅

半生炊黍未全醒羸體相看便不寜非是貪官非愛壽个中不了爲惺惺

春老園花秋近枝黃昏相對淚交頤如天事大關情切惟有淸風明月知

盂水昨宵夢化金靈臺帝主窒吾心楊家夜卻尋常事蟻穴能令江漢深

岸裂瀾狂漲若湖且沈且起賴殘壺中流力盡波仍急尼父空中笑欲扶

避暑姚館漫題【乙巳】

邸報傳來莫嘆呀長安從昔此紛拏飛霜墮雪皆天意到得東風自放花

艸有千般花萬叢形形色色也難同負心唾面都由彼不向人間競楚弓

千年華表艸中埋八百籛翁亦去來拋卻金環總一律盡他二豎莫徘徊

南逰八首

廬山面目何爲眞我來問取山頭人山人住慣等平地脈脈無言鋤白雲

爲觀瀑布登髙閣懸流百仞空中落山僧不見雪花飛指點巖頭說旱涸【時瀑無水】

文殊臺上惟月明水中有石聲鏗鍧這畨公案憑誰剖還是石聲是水聲

白鹿無蹤古洞幽仍登絕嶺豁雙眸紫陽笑指條山曲一樣淙淙湧碧流

千丈神妖繋鐵柱年來逃向靈臺住憑遣千兵擒不來不持寸刃驅將去

一溪緑水一林松五栁先生宅此中天遣生成晉處士非將饑餓博髙蹤

佛子金身三丈五袒肩垂手觀下去莫怪當年著眼髙等閒豈識羣生苦

訪仙臺上石崔嵬人道飡霞去不回果向深山更深處溫良何故進丹來

會堂和楊晉庵先生勉學詩七首

此道何時不大明靑霄無柰片雲生幾廽欲掃掃不得不掃憑誰代若行

爲是爲非我自明每従暗裏淚痕生會堂度度得良藥欲策駑綿勉彊行

同此天眞同此明宛如一鏡羅羣生煩君提我迷途裏沂水河邊好共行

還得原來恁地明無邊眞趣自生生何須著力相防檢水自流兮云自行

眉宇薫人乍欲明須防鄙吝別來生利名根蒂縛人急口說難憑且去行

頤解蓬開未是明譬如撃石火光生可憐撃罷依然石到此令人猛欲行

果然明盡卻無明到得眞明萬照生千古良知孩提子孩提剛是任天行

鳶飛魚躍

鳶魚吟罷此心開色色如斯莫更猜窗艸驢鳴同意思古人才是誦詩來

和張霽春談棊詩

茫茫今古大棊枰興敗輸贏局局爭畢竟有時雙歇手回頭一笑枉生情

仰節堂集卷十四

