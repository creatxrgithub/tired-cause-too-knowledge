

欽定四庫全書

集部四

橫浦集

別集類三【宋】

提要

【臣】等謹案橫浦集二十卷宋張九成撰九成字子韶自號無垢居士其先開封人徙居錢塘紹興二年進士第一授鎭東軍簽判歷宗正少卿兼侍講權刑部侍郎爲秦檜所惡論其謗訕朝政謫居南安軍十四年檜死起知溫州丐祠卒贈太師封崇國公謚文忠事迹具宋史本傳九成研精經學於諸經皆有訓釋少受業於楊時以未發之中爲主史稱其早與學佛者遊故議論多偏然根只精防實卓然不愧爲大儒今所作經觧惟孟子傳僅存已別著於錄是集乃其門人郎曄所編凡賦詩四卷雜文十六卷中如書傳統論春秋講義孟子拾遺亦多其說經之作其廷試對策極陳恢復大計規切髙宗安於和議之非又直指時言皆痛切而於閹宦干政尢諄諄致戒楊時謂非有剛大之气不爲得喪回屈者不能洵可稱忠言讜論陸遊老學庵筆記謂九成對策有桂子飄香語李易安作露花倒影栁三變桂子飄香張九成之句以嘲之今讀其策其鋪陳繁縟處乃正爲耽戀湖山忘親忍辱者痛加提喚其用意最爲深切又豈可以是相譏至洪邁容齋隨筆載洪皓沒後道出南安九成往祭其文但稱年月官爵而無辭情防倍覺哀愴以爲前人未有此格不知此特一時避禍不收措詞非文字工拙所關邁所言未免好奇之過也九成別有心傳日新二錄原本亦附編集後今以其已有單本別行故並從刪削不更復出焉乾隆四十三年七月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

橫浦集卷一

宋張九成撰

古賦

述志賦

伊餘生之好修兮紛混濁而獨淸朝飲藍橋之雲液兮夕飡月殿之落英制芙蓉以爲裳兮紉蘭芷以爲佩躡天風余上徵兮將以朝於玉帝朝發軔於泰華兮夕余叩乎天閽覽瑤臺珠閣之突兀兮驂蒼虯彩鳳以駿奔吾與羣仙遨遊兮曰蓬瀛乎此焉處旣徘徊而四顧日與月爲吾侶丰隆列缺其先驅兮攙搶招揺爲吾掃除廓氛埃而下視兮塊五嶽其尊罍攬四溟而一瀉兮宴王母乎昆侖之隈忽憑幾而坐寤兮知萬事其如夢聊與此世而婆娑兮長笛呼風而三弄憫屈平之懷沙兮笑子云之投閣已攬袂而歘起兮悵星移而月落

謫居賦

嗟余之生兮西湖之濱煙雲爲家兮風月爲鄰一行作吏兮喪厥眞筮仕防稽兮繼命奉常著作東觀兮出持刑章未及佩印兮讒口傷世路險巇兮人情澆薄拂衣歸來兮求志獨樂溫詔三下兮辭不獲卿宗正兮侍玉座談堯舜兮上甚果小宗伯兮義則可知難而退兮奉余親庭闈之樂兮如三春奇禍作兮湘江奔天忽崩兮骨欲折心糜潰兮目流血日月馳兮成永訣禍又作兮事更危天心仁兮哀憐之免余死兮竄江西維玆地兮古橫浦嶺之北兮江之滸團瘴煙兮飛霧雨七年於玆兮無與晤語俗目並觀兮吾何以處惟吾早聞道兮傳孔孟用聖心兮履聖行曰君子謹獨兮無愧怍聖人樂天兮無適莫夏葛冬裘兮何用美饑食渇飲兮無求備神明昌兮窮不諱道義重兮物偕逝優哉遊哉聊以卒嵗古詩

客觀余孝經傳感而有作

古人文瑩理後人工作文文工理愈暗紙札何紛紛君看六藝學天葩吐奇芬詩書分體制禮樂造乾坤千岐更萬轍要以一理存如何臻至理當從踐履論跋涉經險阻衝冒防寒溫孝弟作選鋒道徳嚴中軍仰觀精俯察萬象入見聞不勞施斧鑿筆下生煙雲髙以君堯舜下以覺斯民君如不我鄙時來對鑪燻

見柿樹有感

玆山余初來掩冉柿葉靑相去未三月柿花亦已零及玆尋去路累累滿空庭人生豈無情眷眷不忍行嚴霜八九月百艸不復榮惟君粲丹實獨掛秋空明寄語看園翁勿使墮秋風願比櫻桃春置之大明宮

魯直上東坡古風坡和之因次其韻

幽蘭如君子閒雅翰墨塲春風曉畦暖斜日半牕光竟夕澹相對菲菲吐暗香掩關淸杖屨簾捲度修廊釵玉莖分紫官梅花更黃豈惟堪紉佩試伴菊英嘗退處深林好休移庭戶旁自同凡艸茂無事莫相傷

又

浮筠雲海上時作鐘磬聲政似月中掛不比首陽苓蓬萊日月長頃刻已千齡羣仙集其下談笑得長生回首看塵世秋易落蔕靑鸞何時來欲作飛升計眾眞問平安此詩煩送似

癸亥初到嶺下寄汪聖錫

人物苦難得閉眼不敢看孤芳擢荒穢秀色出榛菅懷我同心友正在天一端文字妙入聖操履到所難美玉經三煆貞松過凝寒憐我竄庾嶺色慘顏不歡書來每慰薦苦語余辛酸不上泰山頂安知天地寛相思暮煙起片月過前灘

正月二十日出城

春風驅我出騎馬到江頭出門日已暮獨遊無獻醻江山多景物春色滿汀洲隔岸花繞屋斜陽明戍樓人家漸成聚炊煙天際浮日落霧亦起羣山定在不江栁故撩人縈防不肯休風流乃如此一笑忘百憂隨行亦有酒無地可遲畱聊寫我心耳長歌思悠悠

二十六日復出城

杜門不肯出旣出不忍歸借問胡爲爾江山棲落暉濯濯漱寒玉靑靑入煙霏栁色明沙岸花枝作四圍玉塔天外小漁舟雲際微興逺俗情斷心閒人事稀我本江湖人誤落市朝機計拙物多忤身臞道則肥所以此勝槪一見不我違吟余尙多思白鳥背人飛

十二日出城見隔江茅舍可愛

茅屋臨江上四面惟柴荊緑陰繞籬落牕幾一以明門前灘水急日與白鷗盟不知何隠士居此復何營朝來四山碧晚際沙鳥鳴碁聲度竹靜江深琴調淸終擕一尊酒造門相對傾心期羲皇上安用知姓名

客至

客有叩門者冠劍何巍巍登堂各就坐醻答好言詞中席客軒眉揚袂論是非紛紛亂我耳擾擾敗人思主人黙無語仰看孤鴻飛須臾進盤饌勸客酒一巵謂言西山好爽气入吾扉客思亦沈寂鑪燻自霏霏

食苦筍

吾鄕苦筍佳出處惟石屋玉肌膩新酥黃衣緣深緑林深恐人知頭角互出縮煙雨養春姿此物未成熟三月臘酒香開罇慰幽獨烹庖入盤俎防醬眞味足未須五鼎牛聊稱一囊粟朅來庾嶺下嵗月去何速經冬又七春未分窮途哭今朝好事者惠我生一束頭髠甲斕斑味惡韻麄俗兒童不慣嘗噦噫驚媼僕老妻念鄕味放箸淚盈目丈夫志有在何事校口腹呼奴更傾酒一笑風生谷

示兩兒

余性便靜素於世寡所諧惟餘黃卷裏聊與古人偕古人不可期古心尙可窺當其防意時悠然忘渇饑可憐朝市人大與古相違所得渺何有所亡無町畦嗟乎寓此生惟善爲可爲捨善亦何樂至死有餘悲悟此聊自警亦以警吾兒

有客

春雨止復作閉門無與居童奴告予言有客叩吾廬束帯出見之頎然一丈夫手擕一尊酒辭气何晏如謂言久聞名曾未瞻簮裾天寒宜飲酒一杯聊以娛盤飱亦艸艸蔬果間溪魚顏色溫勝玉言談貫如珠豈期有道者而來警我愚酒酣意兩適心閒樂有餘四海元有人君勿輕荒區

讀梅聖兪詩

吾生前軰後不及識諸公每讀諸公集想見其音容聖兪仁廟時歐公最相知春風一杯酒夜坐數章詩雍容長者風忠厚君子辭格律從正始句法自鑪錘衮衮鳴山泉欵欵語親闈試一涉其流超然忘百憂後軰亦有作豈曰不冥搜雕琢傷正气磔裂無全牛堙郁暗大理矜誇墮輕浮所以聖兪詩把玩不能休死者如可作吾其與之遊

菖蒲

石盆養寒翠六月如三冬勿云數寸碧意若千丈松勁節淩孤竹虯根蟠老龍傲霜滋正气泣露春容座有江湖趣眼無塵土蹤終朝澹相對澆我磊磈胸

三月晦到大庾

我登超然臺積雨久不止臺下栁成行栁下滿塘水環塘率喬木照影弄淸泚恍如在故鄕西湖古寺裏气象極幽深景物盡蒼翠十年勞夢想一夕居眼底獨坐不能去頹然起深思鐘鳴主人歸燭光何煒笑語復移時夜久余當起歸路夫何如江聲寒玉碎

勾漕送建茶

我謫庾嶺下年年餉焦坑味𨿽輕且嫩越宿苦還生分甘嘗此品敢望建溪烹勾公道義重不與炎涼並持節漕七閩風采照百城寃苦盡昭雪艸木亦欣榮得新未肯嘗包封寄柴荊罪罟敢當此自碾供百靈捧杯啜其餘云腴徹頂淸爽气生幾席淸飈起檐楹頓覺凡骨蛻疑在白玉京整冠朝金闕鳴佩謁東皇須防還舊觀坐見百慮平

五月十七日冒暑報謁

炎熱不可觸報謁當及時登車汗如洗黽勉將何之城隅行詰屈路轉防江湄仰看山列黛俯瞰水淪漪心寛天地大思逺雲霧披猶如塵土中忽見元紫芝暑气何許淸涼今在玆客子且休轡與汝同此嬉人生貴自適奔走亦奚爲

九月七夜喜新涼

晚來天宇陰便有如許涼衣襟不作苦燈火耿寒光靑編如故人入眼興未央憶昔炎熇日蒸鬱如揚湯百事懶不支何暇攷短長念此深自喜拂牕淨琴張老來縱眵昏閉目自焚香心淸神亦正聖賢儼在旁此意勿輕語此景吾弗忘

十一月忽見雪片居此七年未嘗見也

寒色遽如許神淸瘦不禁瓦溝聲磔索珠琲亂衣襟斯須忽復變玉片墮前林風勁勢回旋飄零蔽遙岑落此炎瘴地七年到於今不見六花飛況聞寒玉音今年盈尺瑞天以慰吾心呼兒具杯盤開樽須滿斟更制白雪辭入我緑綺琴

庚午正月七夜自詠

余性寡所諧平生惟自得談名頸深縮論利面作赤文不貴雕虫詩尢惡鉤擿麄豪眞所畏機巧非予匹所以常閉門千載求知識黃卷有可人爲之忘寢食亦復愛山水防杖無與適看云獨忘歸聽泉常永日內樂萬事休中虛眾妙入欲以語斯人此事吾無力道喪亦久矣無言三嘆息

偶題

道立神自昌心閒气常正平生飽此味不與時俗競得失了不闗榮辱任無定君看富貴人表裏互馳騁雍容若恬澹笑語多陷穽見此輙自喜魂夢亦淸淨告我同學者謹勿落此徑

課書

汲汲我何事愛此牕日光北門終日開風透軒檻涼貧病何以療六經眞古方榮辱頓爾失太山亦毫芒呼兒來讀書弦誦驚滿堂仕途有防徑掩口笑我狂

讀書

伊餘生三吳竄逐落荒外大目試環顧四海等一芥誰能於其間淸濁分涇渭含菽亦飽滿食蘗有餘味不羨嵇叔夜左右持酒蟹大哉黃卷中日與聖賢對

又

橫浦非吾土久寓亦何聊不學元相國百斛貯胡椒饑寒何以遣惟以文字消方其得意處捽茹亦逍遙頓忘物我情天地本寛饒告爾二三子我歌汝其謡

罷祿

嗟余命偏奇一生墮枯槁𨿽無靑精飯顏色亦自好富貴防污人修潔終可保居處旣悠悠衣食亦艸艸靜觀天寶間脂澤逞淫姣冰山赫日來隨例須崩倒所得無纎毫所喪不到老施施若無事憂心惄如

偶成

冒熱不安寢整冠常夙興淸風入我懷眷眷如有情嗟彼朝市人正與膏火爭藏機入鉤鈐肆辯紛縱橫所得無幾何所嗟無一誠往來各有趣南北自分朋明徳天所相欺誣禍所嬰猶如赴火蛾纒緜尙營營悟此澹無作不與炎涼並居閒苦無事驅馬出南城登山猿不避鼓棹鷗靡驚誰知瘴嵐中談笑適此生祥鳳非矯矯髙鴻本冥冥請君少安坐此詩殊可聴

遊塵外亭呈妙喜老師陳元器鄭叔茂沈季誠

我本山中人推出塵寰裏鳥囚不忘飛今日乃來此長江流吾前列岫環其趾豁然萬古心攬之不盈袂同來二三友秀句粲玉齒中有奇道人機鋒如建水此境到吾徒成一段奇事【紹興丙子二月廿一日】

橫浦集卷一

欽定四庫全書

橫浦集卷二

宋張九成撰

古詩

寄端硯與樊茂實因作詩以遺之

端谿石硯天下奇紫光夜半吐虹霓不同凡石追時好要與日月爭光輝韜藏久矣不敢用惟恐翰墨污染之樊子文章有餘地汪汪萬頃誰敢窺贈君此硯勿輕棄經史妙處其發揮飛流濺沫滿天下要使咳唾皆珠璣

懷汪聖錫

美玉藏精璞明珠媚深淵天淸气或朗光景露涓涓或者輒按劍奇才嘆難全之子英傑人聲名何軒軒妙齡魁四海終始皆稱賢過眼不再讀悟心非口傳文眞翻手成識超餘子先森森列五嶽浩浩朝百川謂年未三十當握造化權陶甄到唐虞修潔偕淵騫誰云一戢翅沈滯十二年眾論今未諧子心方藐然磨礲盡箭鏃刮洗成混圎上造羲軒外下極宣政前討論分本末鉤賾窮由緣遙遙數千載恍然落眼邊斯文天其興子能常躓顚試看桃李花三春何暄妍未及瞬息間飄零墮風煙靑靑喬松枝霜雪彌貞堅子如識此理聊臥白雲巓

送鄭仲逺

仲逺英俊人落筆驚飛電來自神仙中風姿冰雪盥我謫天南陲君來適相見憶昔我與君射策麒麟殿君時气橫秋九萬摶風便文辭灑星斗議論倒江漢便宜上玉堂不爾登蓬館別來二十年靑衫尙州縣蘭薰麝所忌玉潔女多怨嗟我正衰遲何階往論薦豈有如此人而得長貧賤朝廷方急賢珠璧聨淸貫去去行勿遲九天春晝暖

次陳一鶚韻

大道若坦塗踐履何早晚榛荊蔽不掃日夜勞勤墾聖門一以披卽日到堂閫但辦不已心此道誰云逺譬如積水陂萬頃才一建胡爲不勇決長年成連蹇百事皆已餘一心正吾本人欲如火聚急避勿繾綣超然領斯防故鄕今已返嗟我困不學終日徒衮衮羨子有淵源浚治令深穏斯文付諸公容我老息偃

多雨偶成

謫居天南陲終年寡儔侶四月山气行淋漓滿城雨獨坐北牕下蕭然無一語睡起復何如雞鳴已亭午

卽事

梅天喜蒸潤江國飽雨澤況我謫逐人窮巷宜闃寂今夕復何夕門有此佳客貧家亦效勤艸艸具一食髙興良未盡柰此短景迫防言若發防喜獲此三益人生務明徳余景不足惜區區名利人長年竟何得使我市朝心一掃便無迹懷君如古人每事三嘆息

十二月二十四夜賦梅花

我來嶺下已七年梅花日日鬭淸妍詩才有限思無盡空把花枝嘆晚煙頗怪此花嵐瘴裏獨抱髙潔何娟娟苦如靈均佩蘭芷逺如元亮當醉眠眞香秀色看不足雪花冰霰相後先平生明明復皦皦一嗅霜蘂知其天固安冷落甘蠻蜑不務輕舉巢神仙他年若許中原去攜汝同往西湖邊更尋和靖廟何許相與澹泊春風前

辛未閏四月卽事

閒居喜無事冠櫛每晨興今朝鳩喚夢疑是大雨徴萬事𨿽顚沛此兆常可憑須臾倒江湖一掃蠻瘴腥雨罷有何好環江數峯靑蛟龍得時橫長堤豁然崩衰老甘寢寐半夜聞雷聲連岡萬株松漂零一毛輕雨意疑未已浮浮晚云蒸咄哉造化兒徒勞竟何成

又

窮居不擇交賢否那復辧似人輒已喜況復曾半面相見且寒溫不問風雨變晚來無與遊澄江喜如練攜笻信步行屈曲隨山轉數日雨不止衝波頽激箭舊雨已不來今雨誰復見甕頭香滿屋吾計今已辦豈復思故鄕無事且彊飯

又

相馬須相骨探水須探源君如識此理知人若神仙可以千歳下坐照萬古前有時陰求人得意初無言如聞失一士每食不下咽人才何其尠求一於百千豈獨今世歟自古皆已然我欲授此法其誰可與傳

又

平時罕啟門愛此月色佳倚杖看未厭戍樓已鳴笳須防星斗稀河漢亦橫斜餘生知幾何短髮今已華且盡此杯酒未用輒興嗟乾坤眞轉磨羲娥互奔車

又

種槿已五載入門幽逕深拒霜偶然植亦解成淸陰晚涼新浴罷松風披我襟終日岸巾坐閴無人見尋浩然媚幽獨發興付瑤琴

又

寓居城中寺蕭然如深山終年客不到終日門亦闗晨朝香火罷去履脫危冠飽讀古人書防意有餘歡客有饋荔枝薦以碧玉盤吟哦更咀嚼未羨朱兩轓鮫綃作紅皺防此冰肌寒

又

橫浦亦何好人煙渺荒墟所以常閉門九年惟讀書余幼好奇服玉佩而瓊琚念往復推來薰然樂有餘客有不知者笑我長勤渠目昬心則瑩道腴形自枯千載陶淵明簞瓢常晏如譬彼雞羣中有此海鶴孤

有感

日月不知久優遊蕭寺居臘月三十日方驚嵗又除如此度九年終朝樂有餘後圃剰寒菜水南多美魚飯罷亦何爲北牕工讀書興來或意倦玉軸時捲舒旁人多失笑謂我何迂疎巍然王公門胡不曵長裾

十九日雜興

不是南方熱愛此有永日人事斷經過蕭然空一室風驚牕外竹聲如淸廟瑟西塘荷已花北戶棗亦實仕途非所長進寸輒退尺所以入市朝愁苦甘首疾謫來已九年底事無憂色山林興甚長湖海情何極

又

物理情不齊人生各有好所好儻不獲亦各騁奇巧淺者不及門深者入堂奧名利工欺人市朝徒膠膠所得無幾何舌焦唇亦燥其間狹劣者不售輒復躁亦有操金珠侯門致私禱葡萄得涼州所求輒復效防痔或嘗糞車服誇新好吾惟戒妻奴酒熟宜予告

和施彥執懷姚進道葉先覺韻

西湖十里山春風一杯酒玆興良不淺何日落吾手我讀君和詩襟期一何厚同生上下宇共閱古今宙死生何足云餘年付美酎佩印還故鄕衣錦春晝一時正兒嬉千歳墮塵垢所以賢達人中懷元有守試看牕日中野馬互奔驟區區竟何成尙誇舌在口宿習猶未除新詩漫懷舊環顧天地間四海惟三友兩老𨿽未死二妙已先踣生者豈其巧死者亦非謬君如悟斯契萬事可懷袖銅錢自如山金印自如斗只今定何在腐骨久已朽籬菊師淵明庭艸悲王冑彼已升層霄此猶鑿戶牖浩歌君其聆相看都皓首

彥執賞予詩

年來百念灰求友良未已一昨竄逐來萬事風過耳忽得故人書驚喜或不寐人生等行客斯防姑小憇吟詩本不工信口何足貴譬彼蜩螗虫時時一鳴沸自惟盡喑黙何以玩浮世不煩更咀嚼欲聽已漂逝胡爲不解事異好仍偏嗜從來不求名遊戲聊卒歳

擬古

平居自相樂忽焉成別離君居天之南我墮海之涯四海豈不大非君誰我知狡兔營三窟鷦鷯安一枝勿云千里逺相見無遲緩精誠儻可通指日日猶反毋爲浪相思我老尙能飯

又

夭矯山頂松蔥蒨門前栁髙低邈不同日日滿牕牖窮通端似之盡入乾坤手願爲深閨女勿學商人婦閨女老彌貞商婦多失守

又

昔我竄橫浦佳致未易陳偶經頭宿谿山妙入神煙波橫小艇疑是古眞逝言或生還孤志良一伸別來已十載念此渇生塵何當攜我軰徑往莫問津謹勿思髙官驚憂可悲辛

又

平生澹無營生計亦艸艸吾廬盡有餘懶問長安道楚澤驚屈平書空吒殷浩願君且休矣沈憂令人老

又

餘生本無用頹然落澗阿饑食山頂薇寒編松上蘿豈敢怨明時貧賤固其宜原憲樂窮巷屈平愁深陂度量何相越道在胡速遲屈子則已矣原子有餘輝

又

願隨春陽和不隨秋艸萎光陰瞬息耳憂悲亦何爲蘭蕙生深林時有朝露滋淸香隨春風邈若有所思我亦慕明徳杖藜往從之林深不可見相遇終有時

又

蕭騷老蠶婦窈窕深閨女閨女曵羅裳老婦勤機杼夜深燈火防那復淒寒雨辛勤貢王宮棄擲乃如許一縷不著身含愁誰敢語

又

促裝何喧喧西笑都門道出門何所見王孫媚春艸緑鬢仍朱顏未信人間老去去謹勿遲功名苦不早君看郭令公書二十四考丈夫自足珍珠金何用寶

又

山色翠挼藍杯中酒如玉飲酒彈瑤琴漫奏流水曲音防澹無味弦緩軫不促不須苦求知古人有遺躅推琴一長嘯淸風振吾屋

又

喬松列萬行知是誰人墓趺表山岡石馬夾山路潺潺瀑水秋蕭蕭白楊暮蒼黃愁殺人何物能超悟人命極危脆不殊花上露秦皇死則已規與山河固一朝禍事發所掘無尺度想見冥漠中自嘆平生誤遺臭千萬年至今污尺素

又

少小有髙志思與古人親二十學文史三十窮典墳坐觀世間事抱火厝積薪此心𨿽炯然不敢以告人君門深九重欲陳諒何因

又

已往不足念未至復何憂今辰天气佳駕言聊出遊欲識斜川時佳處只在玆穆王宴瑤池翻爲達者嗤鐘子今亡矣難與古人期

又

夜月冷如冰朝霞燦成綺借問孰爲之大化自然爾斵月爲酒壺裁霞爲寢被酣眠九天上此意誰能似要與同心人情話當及此

橫浦集卷二

欽定四庫全書

橫浦集卷三

宋張九成撰

古詩

贈樊茂實鐵照

吾篋有鐵鏡其光常炯炯有時置堂中千妖百怪都潛影今以贈吾子吾子其試聴謹勿以照人百鬼聞之怒生癭不如照汝心非心邪意令逺屏闇室何妨日月明闤闠方知天地靜他年相見打破鏡吾當大笑君其領

子集弟寄江蟹

吾鄕十月間海錯賤如土尢思鹽白蟹滿殻紅初吐薦酒欻空尊侑飯饞如虎別來九年矣食物那可睹蠻煙瘴雨中滋味更荼苦池魚鮏徹骨江魚骨無數每食輒嘔噦無辭知罪罟新年庚運通此物登盤俎先以供祖先次以宴賔侶其餘及妻子咀嚼話江浦骨滓不敢擲念帯煙江雨手足義可量封寄無辭屢

嘉祐寺

曵屣出南郭招提在髙岡誰言林樾中乃有此寶坊甘泉溢中庭修桂防層廊三秋此花開淸香駐髙堂試問紅塵中那得六月涼門外江聲急堂中松韻長古殿儼像設佛燈龕夜光不見堂中人鬥覺心悲傷人生本無定樂處是吾鄕吟余復何事月落山蒼蒼

讀東坡謫居三適輒次其韻

旦起理髮

憶昔叨從班入朝大明宮五更催上馬夢裏過萬松想見天竺山九重吟淸風頭垢不暇梳爬搔常靡通今來幸閒放櫛比肯怱怱淸晨解絳辮千梳復重重不羨列禦冦散發揺風气舒兩目明頓與離朱同此樂豈易得快意適相逢再拜復再拜深恩荷天公

午牕坐睡

年老目飛花心化栁生肘萬事元一夢古今復何有六月苦夜短午晝何其久頹然北牕下竹幾休兩手昬昬不復知酣適如中酒睡鄕日月長椿靈未爲壽形存若蟬蛻質槁如木朽榮辱漫紛紛正夢那復受有夢尙有思無夢眞無垢欲呼李太白醉眠成二叟

夜臥濯足

夏日乏絺葛冬來無衾裯況復竄炎荒令人生百憂空城舞狐貍深林鳴鵂鶹此邦無足戀聊爲薪水畱枯枝煮寒泉大竈聲颼颼老盆深注湯徐以雙骹投沃久意痛快縶維今脫韝須防膏液上兩踝暖气浮生平苦寒痺一洗皆已瘳登山不須扶跳梁逐狙猴

秋興

秋意入茅屋杖防登平原落日銜西山一川頓明鮮蕭蕭江上竹澑澑巖下泉我生本閒放胡爲此拘拳身世兩相違於今六十年勇退未爲怯銳進豈其賢

又

半夜驚夢回桐葉紛索索杖藜視天宇雨罷雲收腳淸風拂襟裾片月墮籬落嗟我遊已倦悵此久淹泊豆畦今已花稻壠行可獲翻思黃卷中古人誰可作田園愛潛歸簞瓢識顏樂譬彼鷦鷯心平生在叢薄

又

月落在樓角驚烏連夜啼門前蟬噪急牀下蛩亦悲豈不念節物淸霜殞華姿況我有鴒原九年此生離時亦詠歸去緬焉久無期爲善天所相何以報吾施大明生於東皎月生於西玆理儻不昧胡爲浪嗟咨

七月十二日偶成

今夕起鄕心何日歸漁釣欲歸定何所無言獨長嘯君意復何如老少不同調此生吾自斷天道自難料

又

塘南蓮吐錦塘北樹成幄夜來已秋風朝見一葉落呼酒玩余景行見紛索索人生如寄耳何苦不行樂

秋晴

秋空極淸快偶值數日陰造物果何意成此三日霖晚來風色轉天邊露遙岑無言若有得古人知我心

中秋

陰雲不見日何處有秋天今夕復何夕靑山滿檐前況是中秋夜玩月不知眠杯盤同勝友此事記年年

聞桂香

淸晨未盥櫛桂香遞秋風不知此花意何爲惱衰翁舉頭復何有燕鴈書晴空景物如此好誰云吾道窮

喜晴

今晨日色佳一洗數夕陰開門玩秋色愛此佳山林人事端可絕俗慮莫相侵緑綺奏流水門外無知音

桂

淸香不復聞雪英驚滿地尙餘靑靑葉濃陰猶可庇我欲營茅屋示此惜花意玆謀未易言俗士寡淸致

擬歸田園

朝市良可厭不如歸故山故山山色好別來知幾年威鳳翔髙岡神龍潛深淵黃鵠志千里皓鶴戀芝田吾意亦如此志在山水間千峯列溪上修竹滿檐前樵唱歸落照僧鐘鳴曉煙晚來閒覽鏡白髮冠頽顚回思人間事百計不如閒吾言奚激烈此事非偶然

又

聖賢乃準的仁義卽羈鞅遨遊君子塲邪思不入想時與顏閔徒結交尙來往稂莠日以消稻粱日以長荊棘頓披除大道何其廣猶恐忽戒謹失計成鹵莽

又

所居極幽深事簡人迹稀乘興或登山興盡輒復歸芝術足吾糧薜蘿富吾衣一生澹無營百事不我違

又

不必效沮溺聊與世相娛荒山無鄰里人煙在村墟所以近城市幽處卜吾居門前艸三徑堂下栁五株𨿽無羊酪羮簞瓢亦晏如在我儻知足淸貧樂有餘子云作甘泉相如賦子虛嗟我懶此學篋中一字無

又

安得我軰人一杯敍心曲肝膽已相知吾事一生足長日何以消忘言書一束夜闌相對語松膏勝華燭衮衮不知眠牕明天已旭

又

出門何所見桃李漫阡陌東風自有情萬物各有適驅馳喪我眞塵垢投其隙可憐漫不知終日常役役及其蓋棺時平生無寸績達人深了此名利終無益

讀東坡疊嶂圗有感因次其韻

虯須英武喧天淵當時功臣畫淩煙漢家驍騎才三萬北攻稽落書燕然勲名鼎鼎磨星斗百年衰落歸黃泉人間萬事都如夢不如掛冠神武尋山川我昔曾登防稽頂逍遙疑在羲皇前下觀江濤捲飛雪旁看秦望森摩天祖龍定是同鮑臭鴟夷卻得攜妖妍悠然防意不復出荷鋤便欲耕春田君不見淵明歸去傳圗畫伯時妙手埀千年我藏東絹今拂拭正欲寫此春江浩渺山連娟更要元龍湖海士百尺樓中相對眠玉京蓬島置勿問人間今是地行仙岷江寥寥三峽逺此心欲往知何緣煩君斷取來方丈徑入東坡疊嶂篇

聞彥執熈仲有辣螺詩聊復有作

乾坤中空繞滄溟千奇百怪鬭露形鯨鯢黿鼉突相撐蚶蜃蚌蛤角介獰是中有物入眼生羊腸蟻垤紛縱橫入口小辛美且淸薦酒百盞壺更傾有如汲直官漢京諫諍𨿽切心本平肩吾作詩翻手成士龍筆力敵相勍嗟我材短誰敢賡欲往侑坐愁頡羮句澀韻梗君莫輕雄豪似勝蒼蠅鳴

有感

江天之南有一士自稱聖世無知子辛勤讀書欲有爲平生未曽用一字憔悴而今白髮翁天地之間誰復似胸中卻有最佳處一息遨遊三萬里

楊榦致仕

黃鐘毀棄鳴瓦釜古來才智賤如土楊公浩歌聲可憐巢居知風穴知雨憐君面色瑩有光未似相君便飲乳胡爲決去不少畱別意慇懃辭更苦丁寧戒我宜退藏靜中得路何須語酒酣意气尙爾豪拔劍髙歌爲予舞君今去矣且加飯我亦從玆不出戶莫嗟糟糠食牢防終勝繡衣登鼎俎

所見

兩肘橫奮何翩翩中欲髙舉外則然想見胸次開闤闠一談名利如火然君知古人著意處君且少聴休彈冠人生百年如逝川那用如此爭後先

六月晦送孫少劉

三年相處如弟兄他時當以名節稱文章爛若蜀江錦行義淸勝萬壑冰山先生今往矣我於吾子見典型靑衫半百官嶺下眾論稱屈气甚平乃知胸中萬鈞重此外眞成一發輕道如未央神明臺𨿽髙自可階級登捲之不殊方寸小舒之足以蘇疲氓我衰退縮如蝸螺愛子對我懷抱淸平生艱苦今已老空嘆白首都無成看公權奇非凡骨努力吾道謹其行

橫浦集卷三

欽定四庫全書

橫浦集卷四

宋張九成撰

律詩【五言】

竹

簾外誰家竹涼風日日生淩霜驚節老帯月出云明色映樽罍緑聲傳鐘磬淸葛陂看變化甘雨滿寰瀛

遊南路菩提寺次刁文叔韻

髙僧居物外有戶晝常扄海闊知天大泉甘識地靈【南路有烏龍井】一簾春月靜數防列山靑便卜歸與計移文休勒銘

雙秀峯

且向城西去休驚雨濺空亂山明滅外古剎有無中笑指雙峯翠回看落日紅中興喜無事歌管莫怱怱

送單普赴肇慶節推

歳窮情錯莫吾子欲何之庾嶺梅今見端谿石自奇瘴深宜飲酒公退好哦詩莫謂無徵鴈而忘酌別時

過報恩寺

籃輿訪蕭寺煙暝漲春空逺樹樓頭緑殘霞山外紅昏鐘發林杪人語殷橋東回首都無迹人生眞夢中

雨

已止還復作防檐聲更長苔錢添晚翠梅子試新黃屋裏圖書潤庭前蘭芷香倚欄閒覓句水閣夜生涼

三月晦城門晚景

雨漲春江浪沄沄日夜奔羣山落雲裏萬壑吼巖根沙際人呼渡煙中牧入村蕭然何處士終日掩柴門

題竹軒

老僧眞好事種竹繞禪房月出牕扉靜風來巾屨涼淸香泛蘭芷幽韻咽笙簧何日林間去歸歟興未忘

又

聽說竹軒趣淸幽盡此房春禽一聲杳夏簟五更涼落雪鳴寒玉啼螿泣古簧因君詩意到欲罷不能忘

又

平生酷愛竹日日到齋房髙節霜松老淸陰璧月涼朝來宿煙雨夜半奏笙簧隠幾如有得塵凡一笑忘

夜雨

春陰正愁絕夜雨復淋漓楚客南冠日湘累去國時千山花盡落萬壑水東之脈脈燈前意夫君知不知

次單推韻

執別動經歳年光挽莫畱壯心今已老雅志自無求白日將詩遣生涯著醉酬頹然煙瘴裏一飽更何憂

又

庾嶺三江外相過車馬勤孤吟淸廟瑟愁思楚江云寂寞林逋宅淒涼伍相墳何時定歸去摸索斷碑文

又

每思鄕裏秀日日聽新除愁苦千行淚【單喪偶】淸貧一束書端谿元秀爽梅蘂正蕭疎公事多餘暇簞瓢亦晏如

到白石寺次壁間鄭如圭韻

寺古僧多老雲深水自流鳥聲驚客夢山色到江樓落日千林迥淸風一逕幽幽懷終未已歸去輒回頭

七月十二日出城

一水去縈繞四山來周遭夷猶聊適意登降自忘勞五嶺煙雲古三江气象豪此邦眞蕞爾形勝助風騷

八月十四日偶成

物情猶惝恍門戶更蕭然勿念客來往何妨吾醉眠北園肥菜甲南浦鱠魚鮮一酌余妻子此生休問天

二月二十四日卽事

春來尋勝事此興亦何窮夜雨亂江淥朝花褪日紅雷聲驚嶺北雲气漲溪東蓑笠衝泥去誰知與我同

三月十一日不出

老罷慵人事柴門盡日扄春江入幽想夜雨漲前汀何日當晴霽西山云渺冥江頭無限好見說栁深靑

晚興

雨罷陰雲過緑苔生滿齋淸詩哦晚思逺興動幽懷自恨無與適誰云寡所諧茅檐有餘爽防滴在空堦

卽事

幽樹晚山色幽齋春雨餘亂紅欹澗水浮緑漲郊墟北牖迸新筍西園生野蔬槿籬繞茅屋已分老樵漁

三月二十四日出城

數日雨不止今晨晴已還江頭看濁浪牕外見靑山白鷺投前浦輕舟漾逺灘樽中有餘酒一酌駐頹顏

喜晴

今夕何淸快風光勝去年水南無宿靄天末有孤煙老矣休荷槖歸歟掛錦韉西湖多樂事感慨舊山川

悼王侍郎

气郁芝蘭秀心虛水鏡明訏謨三代學獻納萬人英未遂平生志空餘後世名江湖添老涙落日照銘旌

悼玉溪

聞名四十載玆地忽相逢毎聽談前事相看淚滿胸干戈今偃息詩酒曷從容寂寞千秋恨新阡植萬松

又

長年聞老病終日擁柴門冷落田文飯淒涼北海樽功名看似夢術業付諸孫慷慨臨終語精誠徹九閽

夏日卽事

拂袖歸來好親朋語笑眞山髙多爽气溪迥只淸淪簾幕深無暑琴樽靜照人短衫吳縠細團扇越羅新翠竹書千卷滄波釣一輪身閒人自逺心淨世無塵月出千峯外風生萬壑濵庾公樓上興曽防舞雩春髙論傾今古長歌動鬼神勲名吾已判朝市任紛綸

雨晴到江上

今朝山色好不似未晴時路轉沙汀出橋回櫸栁移羣山來衮衮積水去披披云葉多奇態蘋花弄晚姿人家機杼急野寺鼔鐘遲欲去不得去冥搜足此詩

律詩【七言】

山蟬

浴罷風來玉宇涼山蟬吟詠送斜陽長繅獨繭來還去九折升車短更長窈眇笙簫云漢冷淒淸風露月華香看君定是神仙侶且擇髙枝深處藏

惠聲伯牕前孤桐

只期翠影在牕櫳豈謂年餘到碧空自笑襟期惟我似飽諳霜雪與君同千巖夜月雙溪外一曲晚天橫笛中且向幽齋伴淸致防看廊廟奏薰風

聞沈元用帥南海喜而有作

與公相別五經年憂患流離理固然悵望故園江渚外還驚橫浦瘴煙邊喜聞金節專南海行看鋒車上九天顧我不才仍老矣只思歸棹五湖船

寄故人施彥執

百念都忘萬事休一觴一詠自賡酬坐看庾嶺當南斷又送橫江轉北流已覺摧頹侵兩鬢更無術畫補前旒何時把醆西湖上笑數浮生歳幾周

次施彥執韻

新詩宛見故人面思入江山气象雄幾歳不堪靑艸瘴今朝還喜鯉魚風髙秋木落鴈爲伴久雨江深吾欲東他日樽前如把臂莫驚我已白頭翁

見菊花呈諸名士

勿謂重陽把一枝嗟予何限古人思靈均自著離騷日元亮長歌歸去時未曉只疑猶露開門忽見滿疎籬要呼四海平生友來醉花前金屈巵

再用前韻

野澗江灣三兩枝一時淸絕破愁思纎纎弄蘂霜秋裏滴滴開花葉落時借問哦詩記幽夢何如把酒對東籬不然采向林逋廟並與寒泉薦一巵

又

憑誰爲斵鳳凰枝欲寄朱弦寫我思著葉浪同煙雨裏開花獨向晚霜時羞隨燕麥爭春色故伴喬松棲敗籬喚取老嵇揮數弄不辭滿引帳前巵

倅車送海棠

瘴雨蠻煙西復東海棠嶺下占春風淸肌本自同梅潔暈臉應知是酒紅澹著燕脂春未透半勻胡粉日初烘此花不與凡花並桃李休矜造化工

客有談嘉祐間事者一客瞪目不應及聞介甫新法則心目開明殊可怪也聊作詩以紀之

吾道何衰只愴神六經文字變儀秦魏侯酷喜聽新樂中尉生來好殺人海鳥錯將金奏葉公元愛畫龍眞不逢伯樂休驤首忽遇長沮莫問津

次單推韻

七載離家夢亦驚春來又是聴倉庚熟諳世味心如水忽見吾人眼尙明靑鏡不堪看白髮長鑱何處覓黃精只思歸去西湖上飽喫東坡玉糝羮

柑花

羣芳落盡只靑靑獨有柑花照眼明已許江梅來結友未容巖桂擅淸名芬芬蘭麝三春底濯濯冰霜一座傾更待秋風資爽气埀黃籬落伴金橙

詠梅

策馬尋梅過小橋江邊驛路正迢迢靈均淸勁余騷雅夷甫風姿墮寂寥半吐暗驚云挿月橫枝忽見雪封條徘徊未忍輕歸去樓上何人調玉簫

又

已知節物向春榮籬下溪邊照眼明夜雪壓枝生冷艷曉寒入骨耿飛英長條直上姿尢媚斜朶橫來思更淸疑是玉皇傳詔急羣妃委佩赴仙京

松棚

炎炎暑气若爲當旋買松枝庇艸堂一望翠陰何爽快暫來吾室變淸涼直疑仙去冰壺裏豈是生居汾水陽向晚薰風香入座爲君一再奏文王

題大庾新樓呈鄭仲逺年契

憶昔衡門動逺愁忽驚甍棟半空浮朝披爽气山圍坐夜發淸吟月滿樓公事早休簾迥晝圜扉常靜艸連溝已聞名姓傳天上行看騎鯨隘九州

十二月初七日述懷

謫居寂寞歳將防几案凝塵酒盞幹落落雨聲檐外過愔愔雪意座中寒孤飛隻影人誰念萬里長途心自安世事悠悠君莫問雪芽初碾試嘗看

十一日詠梅

一年勝事又相親數樹寒香巧鬭新擁鼻獨來江上晚行吟忽見渡頭春孤標不入千花伴冷艷初無一防塵翻笑淵明太多可千秋作好菊花人

六月十四日觀云有作

深深蕭寺足幽居寢飯行藏亦自如仰識白雲天外意俯看靑史古人書摩挲方寸生無愧周覽山川气有餘不用棹舟江海去淸風明月是吾廬

悼呂居仁舍人

精識髙標不世才泉臺一掩悵難回詞源斷是詩書力句法端從踐履來西掖北門聊爾耳春風秋月亦悠哉問君身後遺何物只有牕間水一杯

某還故里過括蒼謝景思少卿示及諸公和詩次韻爲謝

朝隨落月東郊去暮逐歸云北浦還豈但勞農勤稼穡要知爲郡足淸閒家傳詩句東山謝學到精防陋巷顏今日倚欄聊解帯欲看煙兩四邊山

前日偕長文赴大庾飯坐中見黃菊盛開故有前作新詩旣三復矣最後乃云黃菊尙未之見間有一二株白菊耳且有閒傍短籬尋嫩蘂忽驚孤蝶繞幽籬之句黃花豈得無語輒發一笑

曾向華筵折數枝不知心正阿誰思卻憐弄玉吹簫伴忘了小橋同醉時和淚盈盈淒曉露含情脈脈怨東籬孫郎風味年來減且對西風罰滿巵

絕句

夜起

昔日嘗驚墮俗塵今朝始覺是閒人夜牕睡起無人見萬里靑天月一輪

出城

不出柴門近兩旬江邊栁眼已窺人卻思歸去西湖上剰把長條醉幾春

元夕

前年元夕宴譙門萬朶紅燈鬧早春誰謂今宵頓寥落長天獨擁一冰輪

午睡

深杏小桃暄午晝遊絲飛絮攪長空覺來一枕軒牕靜燕子雙雙西又東

丙寅正月

常年正月未全春春色今年輒去人試上小樓南北望紅英滿地緑粼粼

嶺下桃花作澹紅色絕可愛因作絕句

江北桃花色頗穠不堪凡陋也春風誰知嶺下新來樣故作宮妝澹水紅

憶北軒菊

長憶故園秋色好滿籬霜菊炫宮黃無聊卻向橫江畔笑倚西風覓暗香

憶天竺桂

湖上北山天竺寺滿山桂子月中秋黃英六出非凡種肯許天香過別州【天竺種他州無本】

酴醿

蜀錦年來可作衣西園春色故芳菲天工成此新翻樣翡翠機中玉唾飛

又

昨夜姮娥到萬山更擕靑女散山間天明欲去歸不得化作此花來破顏

三月五日

陰陰簾幕作輕寒蔌蔌花飛已滿欄困思不忺嘗美酒卻憐山色倚欄看

出城

淩晨江畔倚笻行正見橫云冉冉生失卻前山尋不得雙尖防向日邊明

元宵

萬疊燈山輥繡毬怕寒騎馬著駝裘要看十里紅蓮滿須上譙門最上頭

夏日卽事

寂寂柴門可設羅惟餘栁色許相過重簾半捲鳥聲樂閒看鑪煙篆髻螺

又

心瑩是非都不入神淸防夢亦無多年來借問生何似梅雨寒塘颭露荷

又

萱艸橊花照眼明冰防水閣晚風淸蕭然終日無人到簾外時聞下子聲

淸暑

碧紗燈照素屏風滿院涼生秋意濃誰信人間五六月淸寒如在玉壺中

雨中海棠

玉脆紅輕不耐寒無端風雨苦相干曉來試卷珠簾看蔌蔌飛香滿畫欄

三月六日出城

春來多病懶尋山送客今朝漫出闗楊栁江頭無限思欲擕樽酒暖衰顏

喜晴

數日陰霖气不舒江流作漲我其魚晚來風起雲頭散夜半星辰滿太虛

夏日卽事

陰陰庭院靜無聲只有黃鸝繞樹鳴午睡覺來何所見玉鑪風細碧煙橫

又

日長廊迥思悠悠自視眞如不系舟欲趂好風河漢去玉樓銀闕剰遨遊

又

日長院落迥無人忽悟猶餘此老身只擬一時都忘了放教桃李四時春

又

雲開日出四牕明恰到齋餘夢自生一枕覺來人寂寂時聞兒子讀書聲

惜花

數日生寒杜門今朝步屧到前村可憐桃李都飛盡細雨斜風更斷防

二月八日偶成

今年春色可勝嗟二月山中未見花長憶去年今夜月海棠花影到牕紗

又

春寒滲滲越常年桃李枝頭尙悄然數日長陰君莫嘆人人道是養花天

又

庭院無端作許寒好花無處壓欄幹東君今歳知何意勒住羣花不得看

六月十二日偶成

閒居百事不闗心只有多情尙苦吟午睡覺來何所樂鄰雞一唱栁埀陰

又

目昏數日不觀書閉眼無言意自如忽笑子綦云喪我仰天何事尙長吁

題郡齋壁

吏散兵休文案靜數竿修竹隔疎簾嗟予老矣欲歸去肯對江山嘆滯淹

橫浦集卷四

欽定四庫全書

橫浦集卷五

宋張九成撰

論

少儀論

聖人之道本無小大於其中有辧之不精者此予所以不得無說大矣哉聖人之論禮也其曰禮之以少爲貴者以其內心也徳產之致也精防觀天下之物無可以稱其徳者如此則得不以少爲貴乎故君子謹其獨也禮在於是則寂然不動之時也喜怒哀樂未發之時也易所謂敬以直內也孟子所謂盡其心知其性也有得於此未可已也釋氏疑近之矣然止於此而不進以其乍脫人欲之營營而入天理之大其樂無涯遂認廓然無物者爲極致是故以堯舜禹湯文武之功業爲塵垢以父子君臣夫婦長幼爲贅疣以天地日月春夏秋冬爲夢幻離天人絕本末決內外煢煢無偶其視臣弒君子弒父兵革擾攘歳時荒歉皆其門外事枯槁索寞無滋潤之气如秋冬之時萬木凋落離睽敗絕無復有婆娑庇覆之狀又烏知夫冠者五六人童子六七人浴乎沂風乎舞雩詠而歸之气象也乎殆將滅五常絕三綱有孤髙之絕體無敷榮之大用此其所以得罪於聖人也禮之以多爲貴者徳發揚詡萬物大理物博如此則得不以多爲貴乎故君子樂其發也禮在於是則感而遂通之時也發而中節之時也易所謂義以方外也孟子所謂存其心養其性也自內心之貴進而得於此則爲堯舜禹湯文武之功業爲父子君臣夫婦長幼朋友之大倫爲天地日月春夏秋冬之照用兼天人通本末合內外循環往復無有不可譬之於木從元生本從本立根從根立榦從榦發枝從枝敷條從條出葉以枝葉而觀本元相去逺矣然枝枝葉葉皆元气也有元气而無枝葉不足以見元气之功有內心無外心則無以見禮之大用由是而推一葉之黃一枝之瘁皆本根之病也一拜之不酬一言之不中皆內心之不充也昔堯舜性之則不勉不思內外兼得矣湯武反之則觸人欲而知反矣然而其反也有力量之淺深焉昔顏子三月不違其餘日月至焉猶未如湯武之一反而不復起也蓋湯武之反反於禮而已以禮爲反則動容周旋皆中於禮矣皆中於禮則一惟一諾一起一止一進一退一取一捨無不合於禮者此其所以爲聖人也先儒訓少爲小其意以謂所記者小節爾以此爲小孰能爲大殊不知小卽大也是少當有副意如太師之有少師則少者所以副其大是儀者所以副其禮也有大無小何以見其用哉猶成像之謂幹效法之謂坤則儀者所以效法於禮也是以謂之少焉伊川先生曰灑掃應對卽形而上者之事豈不信哉且夫釋氏之學以歸根反本爲至極豈知惻隠之心爲仁之端羞惡之心爲義之端辭遜之心爲禮之端是非之心爲智之端乎予請舉一端爲諸君明聖人之教推惻隠之心於天下則如春風如和气遇花則花紅遇葉則葉靑遇艸則艸緑油然巧妙非刻畫雕琢所能致也豈不優矣哉若夫釋氏則如雪霜凜冽萬木禿立誰復承其庇覆乎昔子思明此道矣曰大哉聖人之道洋洋乎發育萬物峻極於天此明內心之理矣又曰優優大哉禮儀三百威儀三千待其人然後行此又明內心而進於外心之禮矣此少儀之意也諸君誠有意於斯道當自喜怒哀樂未發之前求其所謂內心儻有得焉勿止也當求夫發而中節之用使進退起居飲食寢處不學而入於鄕黨之篇則合內外之道可與論聖人矣儻其於威儀之間齟齬未合盍亦求內心之所以爲未至者乎若夫不得乎此徒有事於進退盤辟儀章度數是俗儒而已矣君子肯爲之乎

四端論

昔孟子抱堯舜禹湯文武周孔之道歷聘齊梁之間於梁惠則一去不復介意至於齊宣則眷眷不忍捨去其故何也蓋孟子有節於內合其節者可與論堯舜禹湯文武周孔之道也不合其節𨿽爵以公卿祿以土田不復回首將浩然長往矣所謂節者何也其曰仁乎人而不仁則我飽而忘天下之饑我暖而忘天下之寒我逸而忘天下之勞惟知有我而已天下四海𨿽血肉傷殘溝壑流殍不卹也是謂血脈斷絕猶人之肢體不知痛癢醫家謂之不仁蓋以其血脈不通也知有我而不知天下四海非血脈不通而何梁惠以土地之故麋爛其民而戰之大敗將復之恐不能勝又驅其所愛子弟以殉之惠王知愛土地而已𨿽付斯民於死地不卹也未快其意又付所愛子弟於死地亦不卹也血脈斷絕如此故孟子曰不仁哉梁惠王也仁者以其所愛及其所不愛不仁者以其所不愛及其所愛惠王如此是與孟子之節不合矣決然而去何足怪乎齊宣王好勇好貨好色好今之樂庸鄙如此孟子何爲而眷戀哉蓋嘗聞其以羊易牛也齊宣王坐於堂上有牽牛而過堂下者王見之曰牛何之對曰將以釁鐘王曰捨之吾不忍其觳觫若無罪而就死地夫見牛赴死而其心惻然有不忍之意是堯舜禹湯文武周孔之心也是孟子所存之節也好勇好貨好色好今之樂儻推不忍之心於其間決不爲一已而與民同之也故孟子指以示人曰是心足以王矣孟子卽齊宣王不忍之心游泳其間眷眷不去蓋謂此也嗚呼人者天地之心也其誰無不忍之心哉但不忍之心一起而輒斷此所以爲愚人也若聖人者其心常在緜緜不絕施之於身則耳目聰明血气和平施之於家則父子篤夫婦睦兄弟和施之於朝廷則君君臣臣賡歌疊和施之於政教禮樂之間使四海九州之民咸被其澤猶未已也埀法天下使後之人舉其心以行其法傳其仁心使億萬斯年而不已何所存之逺乎子產惠人也然惠而不知爲政至於先王有不忍人之心斯有不忍人之政矣非所謂惠而不知爲政也夫有不忍人之心而不能行不忍人之政是其思慮之狹小識見之卑陋也孟子曰今有仁心仁聞而民不被其澤不可法於後世者不行先王之道也子產不知先王之道故有仁心仁聞而所濟不逺矣且以一事觀之子產憫溱洧之人深冬涉水乃以其乘輿濟之是其心之不忍與堯舜禹湯文武周孔之心同也然而焉得人人而濟之乎故孟子推其失曰爲政者每人而恱之日亦不足矣若孟子之心先王之道則思慮廣大識見深逺不爲目前之給而爲萬世之利故人之渉水也則毎歳十一月徒杠成徒杠者人徒所行之橋也十二月輿梁成輿梁者車馬所涉之橋也橋有兩道人車不相妨而往來者受其利免冬寒之苦而有億萬斯年之福所謂政者類如此卽此一事以觀之則先王有不忍人之政皆可以心諭而黙識矣以不忍人之心行不忍人之政使事事皆如徒杠輿梁之利豈不治天下可運之掌上乎然而人皆有是心也何獨先王乎何以見人皆有是心哉有人於此其心本無一事也倐然見有孺子者將入於井則其心將如何哉必於無事心中肅然而起怵惕惻隠之狀期乎疾走救之而後已當是時也其幾迅速間不容息思慮不及知識不致何暇較計內交於孺子之父母乎亦何暇較計要譽於鄕黨朋友乎又何暇較計惡其聲而然乎是其天理決然遇事而發欲罷不能也若夫釋老之學豈知此耶彼已視世間如夢幻一彭殤爲齊物孺子死生何所介其心哉是未知天理之運用也予嘗聞給諌吳公之論此矣曰孟子云乍見孺子乍見字極有意義予笑而領之今日試爲諸君明之世有從事於兵革之間者朝殺數千暮殺數萬至有置嬰兒於鋒刃以爲戲玩之具彼豈無不忍之心哉以其慣習於殺人爾使其端居靜慮乍見孺子入井將有不忍之心瞥然而著其心矣乍字之意豈在是乎孟子憫天下之故掲以告之曰惻隠之心仁之端也羞惡之心義之端也辭遜之心禮之端也是非之心智之端也惻隠之心予前論之諸君已黙識矣所謂羞惡者大凡羞而不肯爲惡而不肯作此心卽義也所謂辭遜者大凡辭而不肯受遜而不肯爭者此心卽禮也所謂是非者大凡是而喜之非而惡之此心卽智也諸公試以心體之坦然明白誰可惑𨿽然有是四端而不知學問不能辧識者則其心無所節行惻隠於所不當行故有不愛其親而愛他人者行羞惡於所不當行故有不惡小人而惡君子者行辭遜於所不當行故有遜位於子之而召亂者行是非於所不當行故有非君子而是小人者此其所以不可不學也此四者之心因事而起隨卽變滅者是其端耳有四端如人之有手足也可以運用可以行止若釋氏則無手足徒有腹心爾安知運用行止之理哉故明道先生斥之曰言爲無所不周實則礙於倫理自謂窮神知化而不足以開物成務謂其無手足也孟子曰人之有是四端也猶其有四體也其眞知言者歟蓋有是四端則有父子之愛有君臣之義有夫婦之別有兄弟之懿無是四端則如死灰如槁木無君臣無父子無兄弟夫婦枯死瘠絕何足以知宗廟之美百官之富乎然人之自棄者多矣其棄人者亦多矣故有是四端不能體認而舉行之者自賊者也謂人君不能當此而不肯告之者賊其君者也故孟子斷之曰凡有四端於我者知皆擴而充之矣若火之始然泉之始達夫知之一字在我而不在人知者體認之意今惻隠之狀愀然怛然是吾仁也吾旣知其狀矣則推而達之於人事之間使血脈流通則擴而充之卽所謂推也夫知之非艱而推之爲艱知也猶火之始然泉之始達也知之而不推是必有人欲以礙之也人欲礙之是滅始然之火而窒始達之泉也豈有照用灌漑之功哉知而推之惻隠羞惡辭遜是非見幾而作不俟終日其心何事哉惟有四端而已所以本根深固枝葉婆娑游泳乎君臣父子夫婦兄弟之間如聽絲竹笙簧如觀文章黼黻何其甚樂也故曰茍能充之足以保四海以謂血脈疏通也茍不充之𨿽父母且不知矣況君臣兄弟夫婦乎血脈斷絕不仁之人也學者儻觀予少儀之說以審其內觀予四端之說以行其外則聖人之心亦思過半矣

鄕黨統論

予觀鄕黨一篇每讀一事必爲三嘆其嘆者何也嘆羣弟子之學夫子不在言語之末而察於無聲無形之中也中庸曰鳶飛戾天魚躍於淵言其上下察也古人之學其精深也如此夫至於察鳶之飛察魚之躍其故何哉夫子乃曰君子之道造端乎夫婦及其至也察乎天地察之之妙如此羣弟子於孔子可謂察之之深矣夫夫子鄕黨燕居宗廟朝廷飲食寢處言語應對一皆天理初未嘗有一毫私意介於其間也亦不知羣弟子陰觀黙記詳備纎悉察之乃至於此也使夫子彊勉爲之得於彼者或失於此合於始者或悖於終今彼此始終無一步之失一節之差則天理之全爲可知也今予端心一意以眇眇之思追當時之事如入洙泗之中與羣弟子之列親見夫子之顏色威儀親聞夫子之音防訓誨使人心醉而意消則當時羣弟子之所得又可知矣夫夫子之動也天其發於音聲見於步趨形於衣服著於寢處具於飲食無非天也𨿽使皇天上帝居處人間亦不過如夫子而已其靜也天音聲未發步趨未見衣服未形寢處未著飲食未具亦無非天也𨿽上天之載無聲無臭亦不過如斯而已矣夫子之動也是天理之應於用也羣弟子卽其動處而察之夫子之靜也是天理之全其體也羣弟子卽其靜處而察之且動者天也察之者誰乎天也靜者天也察之者誰乎亦天也夫何故夫子之動吾之察處亦動夫子之靜吾之察處亦靜夫子日日示此羣弟子日日見此夫子念念出此羣弟子念念用此吁何不於此而徑入乎或動或靜皆出天理或見或寂亦出天理彼夫子有何聲色臭味以恱人使羣弟子察之至於此哉墮於人欲者志气紛亂思慮飄盈曷肯一念專靜深觀夫子於俄頃乎以是逆知羣弟子之所得矣此道滅絕學者例失其宗其髙者談天說道空虛窈眇而不經於世用其下者博聞彊記絺句繪章以投合世俗之耳目求億載於旦暮求江海於蹄涔邈乎其無有此學也是故孔子之心盡發於鄕黨孔子之用盡著於春秋不學鄕黨無以知春秋之用不學春秋無以知鄕黨之神吾儕幸得享此太酒之味聞此朱弦疏越之音如因陶匏以見上帝如因掃地以見皇天可不自慶自幸知聖門之可入乎儻惟懷疑惑之心起世俗之見是終無以望聖人之門墻而入聖人之閫奧也醉生夢死𨿽名爲人實異物也嗚呼

橫浦集卷五

欽定四庫全書

橫浦集卷六

宋張九成撰

書傳統論

堯典論

堯典之名乃舜時史官所立也舜大聖人也其史官豈司馬遷班固流哉餘味此名乃知當時史官識慮之髙逺也何以言之孔安國曰少昊顓頊髙辛唐虞之書謂之五典言常道也是典之爲義特載帝堯常事而已今觀其所載皆後世人主勉彊勞苦終未能彷佛其萬一者而曰常道則其意所責於後世人主者其亦不淺也夫其所載者欽明文思以下以言堯之徳如此豈常事哉克明俊徳以下以言堯之用賢如此豈常事哉乃命羲和以下以見堯之同天亦豈常事耶疇咨若時以下以見堯之知人此亦豈常事耶朕在位七十載以下以見堯之識變此亦豈常事耶顧此數事皆光明俊偉超詣碩大卓卓乎羣聖之上而不可及乃以謂常道意欲後世人主讀此書者味此名者撫心自問曰吾之徳果如堯乎吾之用賢果如堯乎同天如堯乎知人識變如堯乎審曰能之不足髙也特人主常道爾如未能焉宜如何哉余以是知舜之史官決非司馬遷班固流也學之爲王者事其已久矣吾儕讀書當學堯舜堯之徳堯之用賢堯之同天堯之知人堯之識變果何自而來哉當亦知所主也盍深思其所以然他日以堯舜之道輔吾聖君則亦有所據矣若乃止資爲博物洽聞之具此非堯舜時史官所望於後世者戒之哉

舜典論

舜典一篇所紀載舜之徳舜之歷試舜之攝位舜之察天舜之祭祀舜之朝覲舜之巡狩以至分州定山川謹刑罰去四凶盡下情戒諸侯命九官北三苗皆朝廷之大務天下之偉觀自匹夫而登廟堂其規爲矩畫有足以聳動天下若素所更練者此豈常道也哉而史官亦稱之爲典以是知人主之職不易爲也堯舜之盛僅免過而已矣謂之常道豈無意哉後世有天下者其可少肆乎

大禹謨論

余讀此篇舜禹臯陶益之言雜然並著而作史者獨以大禹謨名篇孔子序書亦不聞有所刋正何也曰堯放勲舜重華禹文命勲出而成華華著而成文其曰文命以其言語見之於文也大禹平生所學所得止在後克艱厥後臣克艱厥臣政乃乂黎民敏徳數語而已故力行克艱厥臣之言於下盡力溝洫而不憚力陳克艱厥後之事於上使舜念徳而不忘作史者名之以謨正以其平生所學所得在此而言也孔子存之豈以是乎然則誠如此說止載一二章足矣又何必盡入諸人之言以充足其數乎曰此一篇意義累累若貫珠豈可去也禹一倡此謨於上而舜以堯証之益又証之禹又証之益又廣克艱之意以爲戒禹又廣克艱之意以爲九功之說舜又稱述禹功而致禪位之意禹又陳述臯陶之功念哉之言舜又稱臯陶之功臯陶又稱舜之徳舜又稱臯陶而終禪位之語於禹舜又傳爲天下當執厥中之法於禹禹又䢐徵有苗益又使禹自克此皆大禹倡克艱之言而君臣之間言語往復以廣此意至於數疊而後已要皆謀之大者也此所以總名之曰大禹謨以言此篇之謀出於禹之倡也想史官作書之際愛此一節事故收拾排比於此篇而因文命之稱以敷述焉其經營用意可得之於萬世之下嗚呼此意防矣豈遷固所能萬一哉此所以爲唐虞之史官也

臯陶謨論

此一篇所載皆臯陶所言其目爲臯陶之謨不疑矣然而大禹平生之謀止在克艱而臯陶平生之謀止在允迪厥徳其曰謨明弼諧以言允迪厥徳之效也蓋臯陶平生所學所得止在允迪厥徳謨明弼諧兩語而已其散爲知人之術典禮徳刑之說者皆自允迪厥徳而推廣之也人之學問皆自有所入大禹自克艱而入皐陶自踐履而入顧其所入𨿽不同要皆足以謀天下萬世之常理此所以獨稱謨也後之學者因禹克艱之言臯陶允迪之言心體而力行之見天下萬事往來今古皆不出於克艱允迪之中則大禹臯陶之心見矣學不如是其讀帝王之書復何用乎余故悉力而言之

益稷論

益稷未嘗有一言而乃以名篇何也曰此史官之意以謂禹之所以成功者以益稷同心爲之佐也同心協贊得以名篇使後世之士知功不必爭名不必擅儻吾懷至公之心共成天下之務如益稷者亦自不廢於唐虞之時至列名於禹臯陶之後則忌嫉之心彊愎之意庶幾其少瘳乎益助禹以刋木而奏鮮食稷助禹以濬川而奏艱食鮮食二人與同其勞苦共成此大功三人之心一而無間史官以其一也故以益稷名篇而附於禹臯陶之後焉至於論安汝止以動上帝作股肱耳目以至治庶頑讒說反覆辧論至於賡歌皆禹昌言之所及也故因以附焉其主則在益稷而已觀書者宜詳焉

禹貢論

此一篇以爲史官所紀耶而其間治水曲折固非史官所能知也竊意禹敷土隨山刋木奠髙山大川此史辭也禹錫圭告厥成功此史辭也若夫自冀州至訖於四海皆禹具述治水本末與夫山川之主名艸木之生遂貢賦之髙下土色之黑白山之首尾川之分派其所以弼成五服聲教訖於四海者盡載以聞於上藏之史官略加刪潤敍結成書取以備一代之制作而謂之夏書然其間稱只臺徳先不距朕行此豈史辭哉此禹之自言也自稱只我之徳不違我之行而不知退讓安在其爲不矜伐哉曰古之所謂不矜伐者非如後世心誇大而外辭遜也其不矜伐者在心其色理情性退然如無能之人不言而天下知其爲聖賢至於辭語之間當敍述而陳白者亦不可切切然校計防閒如後世之巧詐彌縫也使其如後世之人中外不相應豈能變移造化成此大功哉余因以發之然此書所紀事亦眾矣而謂之禹貢其間言篚賦亦詳矣乃不略及之何哉曰此史官名書之深意也其意以謂昔者洪水茫茫九州不辧民皆昏墊今一旦平定四海使民安居樂土自然懷報上之心以其土地所有獻於上若人子具甘防溫凊之奉於慈親焉此民喜恱之心也名篇之意其在玆乎不及賦篚者爲名𨿽曰賦篚亦非彊爲科率使民不聊生也其喜恱願輸亦若貢物然此所以總名之曰貢也意其深哉嗚呼山川道裏水土細防事亦大矣而其名篇乃以民心爲言則聖賢之心蓋可知矣其意如此豈班馬所能及哉

甘誓論

堯禪舜舜禪禹其俗成矣大道之行天下爲公選賢與能至禹乃傳其子𨿽曰夭命而徳自此衰矣是大道旣隠天下爲家大人世及以爲禮之時也然謳歌訟獄朝覲者不之益而之啟曰吾君之子也其間豈無不平之人乎史記云有扈氏禹之後又曰啟立有扈氏不服故伐之此所謂不平之人也啟乃親至其國以兵臨之又至於大戰比堯舜揖遜而治大相逺矣誓所以約信也兵事貴嚴故誓以賞罰猶祀五帝之有誓戒祀事亦貴嚴故也事至於此天下亦可知矣

五子之歌論

嗚呼禹方一傳而太康遽失國以是知天下之難保也禹之功大矣挈天下墊溺之民人人置於安平之地啟方卽位有扈不服而至於用兵太康繼啟一出畋獵便至失國使孤母眾弟淒然暴露洛水之上無所歸赴豈非天下難保乎𨿽大禹平生之功不能蓋此畋獵之過也爲人君者其可少肆乎予意有天下者當書此歌置之座右以警放肆之心其庶幾知免乎

徵論

東坡按史記及春秋傳晉魏絳吳伍員所說以見徵羲和出於羿擅國政時非仲康之意其說詳明信不誣矣且史記云帝太康崩弟帝仲康立仲康崩子帝相立帝相崩子少康立羿旣逐太康太康崩其弟仲康立而羿執政是仲康名𨿽爲君其賞罰之柄則在羿而已如漢曹操魏司馬懿是也孔頴達云左傳云羿因夏氏以代夏政羿於其後篡天子之位仲康不能殺羿必是羿握其權據五子之歌仲康當是其一仲康必賢於太康但形勢旣衰故政由羿爾羿在夏世爲一代大賊其說是矣仲康崩其子相立羿遂篡位國是有窮相依斟灌斟鄩二國蓋夏之同姓也羿淫於原獸棄武羅等而用寒浞爲相浞虞羿於田家眾殺之浞取其國家淫於羿室生澆及豷使澆滅斟灌斟鄩殺帝相相之後曰緡方娠逃於有仍以生少康有仍蓋後緡之國也少康爲有仍牧正澆又欲殺少康少康奔有虞有虞思夏徳於是妻之二女而邑之於緡有田一成有眾一旅夏之遺臣曰靡當羿死時奔於有鬲自有鬲收二國之燼少康遂收夏眾撫其官職遂滅有過復禹之績祀夏配天不失舊物東坡曰以此考之則太康失國之後至少康祀夏之時皆羿浞專政僣位之年徵之事蓋出於羿非仲康所能專羲和淫湎之臣也而貳於羿蓋忠於夏也如王淩諸葛誕之叛晉尉遲迥之叛隋故羿假仲康之命以命侯而往徵之何以知其然也曰侯數羲和之罪至於殺無赦然其實狀止於酣酒不知日食而已此一法吏所辦爾何至以六師取之乎夫酒荒厥職之人豈復有渠魁脇從之事是彊國得眾者也讀書如東坡之見可謂過人矣孔頴達知之而不敢斷者以孔子敍此書而不刪也然余攷之羿挾天子以令諸侯羲和在朝知必將簒位稍出智慮必爲有羿所圗故一付於酒如竹林諸子之處魏末晉初也以智求免將有所待耳明知日食而不告者其意以謂吾夏臣也乃盡職於羿朝何爲乎以酒自污使羿不疑一旦軒然歸國知日食之禍當有篡位之舉故嚴兵起師將以圗羿而復夏氏也侯蓋羿腹心之臣故遣往徵之爾功之不成天也羲和之心非東坡其誰與明哉至其淫湎事偶未深辧故余表而出之

湯誓論

余讀堯舜二典以還初見甘誓而悵然曰去堯舜未逺而有此舉堯舜之風不復有矣旣又讀徵則又異焉去堯舜未逺已有簒弒挾天子令諸侯之事使章懷讀之必不忍聞使賈誼讀之必至於痛哭流涕尙有說者曰羿凶人也安知義理今讀湯誓乃公然以臣伐君取天下而有之其驚駭耳目震動心志益又甚矣伊尹成湯皆聖人也聖人而爲此舉此所以愈可怪駭也嗚呼使啟知太康不肖擇聖賢而授之使堯舜之風相踵不絕安得有徵湯誓之事乎此余所以深悲也

仲虺論

湯之伐桀非湯本心也伊尹爲之謀主也桀旣奔南巢湯歸至大坰其心以謂桀君也我臣也以臣放君乃自我始得無慚乎且啟後世亂臣賊子之心以謂臣皆可以放君也其慚豈有旣乎仲虺以謂事旣往矣天下已歸我矣儻湯念不釋如此其何以思惟新之政以號令天下乎故作誥首言桀之得罪於天次言桀必害己次稱湯之盛徳次戒湯之謹終於始永保天命之意以安慰湯之心此臣子忠愛之至也東坡曰湯之所慚來世口實之病仲虺終不敢謂無也夫君臣之分放弒之名𨿽其臣子有不敢蓋況萬世之後乎眞格言哉

湯誥論

成湯聴伊尹之說脗然與其心合故其誥諸侯也一以仲虺之意而不少異焉先稱上帝愛民人君當體天意以愛民而夏王作威敷虐以失天意次言萬方諸侯並告無辜於天天已降黜之矣次言我體萬方之意以請罪於有夏與伊尹戮力請命於天今夏王已黜服矣次言吾有天下兢懼如此此又慚徳之發見也次戒諸侯無從匪彞無卽慆淫各守爾典以承天休此所以安慰天下諸侯之慚徳也至其弗敢蔽弗敢自赦在予一人無以爾萬方之語皆慚徳在心不得不爲此悲苦之言也讀之使人淒然況當時諸侯有懷慚徳者其敢少肆乎嗚呼湯亦可謂不幸矣處危亂之時行放君之事人見其尊臨天下位居九五而不知其憔悴無聊與狴犴之人等也其亦可謂不幸矣彼爾莽卓及爾操懿偃然不慚眞天下凶人也借湯爲口實是益重湯之慚徳爾吁可痛哉

橫浦集卷六

欽定四庫全書

橫浦集卷七

宋張九成撰

書傳統論

伊訓論

此一篇乃太甲卽位之初伊尹以太甲繼湯之後其任甚重其責亦重一失其機天下事去矣而吾乃成湯謀臣相與伐桀有天下者也其憂不得不深其防不得不預故於告廟之際侯甸羣後之前稱說夏之先君有徳如此而桀弗率遂亡天下湯伐桀有天下以寛除其虐猶秦苛法而漢祖入關止約法三章以收天下之心也太甲守成當以愛敬爲主湯如此盛徳猶從諫好古故爲君爲臣皆盡其道而以忠恕爲歸所以有天下又爲子孫無窮之計所以敷求明哲之士以輔相之又制官刑使羣臣匡正之先王之意如此太甲宜自愛重況天之福善禍淫如此而吾之善惡所系如此其可少忽乎余深味其言諄諄如富家老翁惟恐其子孫忘其平生勞苦而失其基業也夫成王卽位周公作立政太甲卽位伊尹作伊訓伊周之見其過人逺矣想見伊周見太甲成王皆非有天下之姿特以天下不可無主祖宗不可無嗣故立之爾心知太甲必不義成王必聽讒故於卽位首訓以祖宗之業首告以知人之事亦心知太甲必悔過成王必悔寤故斷然立之使其有過或放於桐以救藥之或居東以欵待之終無不如其意者其規模造化爲如何哉使學者不至伊周其殆矣夫

太甲論上

嗚呼傳子之乃至是哉禹再傳而得太康太康以畋遊失邦湯一傳而得太甲太甲以縱欲被放使啟與湯復舉堯舜故事擇天下大聖賢而授之安得有此危事哉噫太甲非伊尹事其去矣蓋君天下自有君天下之姿如太康太甲其姿乃如世祿之家不肖之子耳豈有君天下之器局乎然傳子之法旣行𨿽伊尹亦無如之何特恃聖賢於其間造化之耳伊尹知太甲姿質下中非人君之質然亦知其有善端可引而納之於善故於卽位之始當祖宗羣後百官前以伊訓一篇警動之又有肆命之篇又有䢐後之篇是皆開大其爲善之路而沮止其爲惡之機也太甲善端淺薄惡气閎大不能自還故於伊尹之言漠然不省伊尹又陳先王求賢之說以感發之又陳越命自覆之言以震動之而太甲又不省夫其所以不省者惡气也然而善端融融非困於心衡於慮不能作非徵於色發於聲不能諭此伊尹所以放於桐宮以造化之使其屛逺小人以殺其惡密邇先王以大其善悲辛感愴惡念潛消此所以克終允徳而卒爲有商之賢君也嗚呼伊尹其巧妙哉其亦不幸矣哉首相湯以放桀終攝位而逐君使其有一毫姦心天下其肯帖首妥尾以聽其所欲爲而無異辭乎古之人其過人逺矣此余所以三嘆而不能自已矣

太甲論中

此一篇載伊尹以太甲克終允徳以冕服奉之以歸又作書以慶太甲之攺過太甲又自陳往昔失路而今日自新之意伊尹又陳允徳必有實效如先王子惠困窮而民恱之鄰邦徯之其所以望太甲者無已旣又指允徳之實在孝恭聰明使上念祖宗下念臣民所見逺大而不爲一時快意之計所聽仁義而不聽悖道害徳之言則允徳協於下而爲明明之君矣豈不休哉嗚呼天下樂事其復有過人主攺過復歸朝廷百官羣後皆退就諸臣之位以聽新政者乎此余所以想見商家君臣有無窮之樂也

太甲論下

嗚呼伊尹愛君之心豈有紀極哉伊尹於伊訓肆命䢐後太甲上太甲中其所以開導太甲亦至矣今下篇方申誥以敬仁誠之說其要欲太甲修徳不已而所以修徳者正在於用君子防防懇懇如富家老翁所以詔告其子孫者丁寧再三喋喋不已其愛君之心可謂極矣且又使太甲修徳當有其漸不可淩節躐等以自欺也第聽君子之苦言而絕小人之美語使深思力行一到元良之地則萬國正矣萬國正可以已乎學豈有止法哉黙而成之不言而信存乎徳行豈在多談哉申公曰治道無多談顧力行如何爾故戒以辯言亂舊政伊尹之心期於太甲悔過修徳法先王而已使太甲元良而萬國皆正則伊尹之職辦矣成功不去此貪位也故又自誓以罔以寵利居成功君臣兩盡其道則湯之天下國家其太平豈有紀極哉伊尹拳拳之意眞可爲臣子之法

咸有一徳論

此伊尹告歸畱遺意以告太甲也其拳拳於宗廟社稷可謂至矣其忠愛太甲亦可謂極矣蓋徳者得也一徳者其所得終不可亂也儻非眞有所得其能不亂乎記曰人生而靜天之性也是人生本自有得也又曰感於物而後動性之欲也是感物而動已墮於欲而非本體也天下有眞能得其天性者則有感而應應而不流人欲每不能爲吾害𨿽千變萬化而吾所得原不亂也此一徳之謂也非篤信好學超然自有開寤者其能彊爲之哉夫天難諶命靡常天命不可保如此吾有一徳天在此命亦在此誰謂不可保乎吾徳不一是墮於人欲矣嗚呼人欲何所不至乎適爲亡國之資而已夏桀不識此徳故不知幽有鬼神又不能知明有民人墮於人欲爲慢爲虐使皇天弗保而鑑觀四方開導有命可以當歷數者當歷數者其惟一徳乎有一徳則可以爲天地神明之主惟伊尹與成湯君臣之間皆超然眞有所得上當天心可以受歷數而君九有革夏正夫一徳之所在天之所在民心之所在也有此一徳天必佑之民必歸之猶影之隨形響之逐聲也豈天私於我我求於民哉徳之所在理固然耳夫成湯伊尹咸有一徳而至得天下夏桀弗克庸徳而至失天下然則吉凶在人災祥在徳復何怨尢哉太甲新復君位可不知躬求一徳以爲君又可不於任官左右亦求一徳哉自惟新厥徳至時乃日新此使太甲自求一徳也自任官惟賢才至惟和惟一此使太甲求一徳之臣也太甲悔過乃憤而啟乃悱而發不可謂無所得矣然又不可止此以自足也旣有所得當廣大之日新之故旣有所得之後方且主善爲師而無常師此蓋所謂廣大之日新之也然而廣大日新之則可捨吾當時所得則不可故曰善無常主協於克一欲識一徳之效使萬姓聞吾號令不期而皆曰大哉王言又因吾言以行其善政又皆曰一哉王心如此則一徳可見矣其感寤天下也深矣然後可以上安天位下活烝民如此可以已乎曰未也七世之廟尙可以觀徳萬夫之長尙可以觀政況君民相須其可不畱意乎夫聖人之道夫婦之愚可以與知夫婦之不肖可以能行焉儻以一徳自止以夫婦爲愚不肖不足與有言此非眞有所得也眞有所得者必廣大必日新使匹夫匹婦不得自盡此少有所得而忽天下之人也非一徳之本也惟日新而不已者然後可與論一徳詩曰維天之命於穆不已蓋曰天之所以爲天也文王之徳之純蓋曰文王之所以爲文也純亦不已天不已文王亦不已則一徳之不已復何疑哉伊尹以告歸故歷舉傳心之法以付太甲猶堯之禪舜舜之禪禹以一言相付曰允執厥中是也中卽伊尹所謂一徳也君天下之法止於此而已矣可不念哉

盤庚論上

異哉商家之君皆以遷都爲家法夫遷都豈細事哉周有天下八百餘年后稷封於有邰太王避狄居於岐文王徙於丰平王避狄遷於洛不過三遷而已而商自契至於成湯八遷自仲丁至盤庚又五遷朝廷宗廟煩費勞動人民生業經營破壊何苦而爲此舉耶蓋商自有鳥之祥其家法頗信神怪往往如西漢夏賀良陳陽九之厄東漢楊厚豫言三百五年之厄故有遷都之說以攘其禍乎何以知其然哉自亳有桑谷之祥太戊一傳至仲丁卽有囂之遷再傳至河亶甲見殷復衰故有相之遷又一傳至祖乙有耿之遷太史公曰自仲丁以來廢適而更立諸弟子弟子或爭相代立比九世亂於是諸侯莫朝陽甲崩盤庚立盤庚復遷殷九世之亂事幾亡國而遷都紛紛皆桑谷之祥也豈商家君臣見商緒漸衰而桑谷生朝將有亡國之禍故爲遷都以應其變乎其間又有造化之意試一言之自湯以前𨿽爲諸侯所遷不過百里之內其事爲輕自仲丁以來以至盤庚已有天下矣王者以天下爲家京師爲室其遷爲重蓋朝廷宗廟百官人民一動勞費公私皆然其所以區區如此者蓋宅都旣久風俗寖衰事勢寖大恭儉久而奢侈生勤勞久而簡慢起以徳率之旣未易化以法齊之又拂人情非大有以勞動之使之一變其心術一易其耳目未可以言治也惟是遷都上下勞動跋履山川升降險阻風餐而水宿露居而野處耋艾旣欲其安也孩幼又欲其適也憂驚迫乎內紛紜變乎外一家之情如此況上自天子下至小民散漫乎山澤交橫乎道路薪水之給其能如所求乎器用之資其能必所願乎此特其塗路之苦爾至於已至新都山川異處風土異宜昔時之處所便安者今亡矣昔時之所往來勞苦者今變矣上下一切失其故步奢侈變而爲恭儉簡慢蹙而爲勤勞以徳率之則易以從以法齊之則無不聽此商家祖宗以遷都一變俗之意也至於盤庚不特俗又有圯毀之患因時而遷其意在此然遷都太數上自百官下至庶民無不憚勞而怨咨者余以董卓遷都事觀之盤庚亦可謂賢君矣董卓謂楊彪曰百姓何足與議若有前卻我以大兵驅之可令詣滄海嗚呼此盜賊之說也豈可施之廟堂哉且盤庚人主也福威在我生殺在我欲遷則遷欲止則止有何不可而三篇之意丁寧反復詳盡周悉言禍亂將臨而新都之可樂必使上下之心皆通暢快適曉然知利害所在而後已其與賊卓所爲豈止霄壤哉上篇之意大抵主在羣臣其意以謂自先王以來皆灼見天命卽有遷都之法豈我私意創爲此舉哉儻當遷不遷將有非常之禍今我此遷乃延將絕之命於永久也盤庚之教旣出矢言又斆於民委曲盡情不爲暴厲以謂斆民當自在位始今羣臣乃不循商家舊事不稟祖宗法度不從君命不聽人言而私圖適意豈臣下之道哉使此時復生一董卓則斯民其殆矣惟聖王之心憫時俗之衰敝矜愚下之無知委曲周全諄復訓諭猶父母之於子於再於三而不以爲病又命眾悉至於庭其意專主於羣臣而已蓋倡爲浮言以揺撼眾心者羣臣也故呼之使前曰予告汝訓汝等謀黜私僻之心無傲而不聽上命無從康而不肯遷都我念先王所與共政惟圗任舊人而已舊人能與先王同心凡先王播告之下舊人能宣其指意便民曉然知上之心是以先王每事不敢慢易出言不敢輕忽遷都之命一下民皆變動而爲行計今汝等乃不然乃不體上心聒聒喧啾起造無根之語不知訟誰之短也非我自大此徳以遂此行則爲汝中輟矣今不有以警動惟汝等是含容使汝不畏人主是我觀火之燎原而不撲滅也如此不已是我拙謀以成汝過也汝不悛此心我將誅汝矣必使汝等知君臣之分如网之在綱知他日安定之功如農之力田而後已汝等能黜此私僻之心毋爲嘩言以取虛譽其務遷都以實利施於民以至於爾親屬果能如此我方敢對眾大言稱汝有積累之徳非一日造作以要虛名也乃不畏人主不聽我命是傲上也是施大害於逺邇之民使皆傲上不肯遷都是惰農自安以從康也不昬作勞不服田畆使皆怠惰從康也農不力田罔有黍稷將饑而死矣今不遷都罔有安利將自喪其生矣汝等今造險膚不和吉言於百姓是乃汝自生毒害自入禍敗姦宄以斷汝命以受誅罰自災於厥身汝自先以惡率民罪有所歸汝受誅罰之痛𨿽悔何及哉觀此憸民小人以口舌爲事汝等頗似之然憸民聞箴言尙知畏懼蓋箴言旣來儻不攺懼其禍敗之發有過於口舌之傾覆者箴言尙可畏矧予有生殺之權能制汝短長之命乃不知畏乎汝等所見有未便於心者汝何不別白爲我言之而造此浮言恐動沈溺於眾人汝何心乎我觀汝浮言胥動相煽而起若火之燎於原𨿽不可向邇然而豈不可撲滅乎事至撲滅則亦已矣無可救矣豈有好爲苛虐哉則惟汝眾自作非謀非我之咎也顧汝等所爲如此宜速擯絕矣然念古人有人惟求舊之語故我未敢自決又有器非求舊惟新之語故我決欲遷都又念我先王及汝祖汝父相與同其勞逸今一旦敢動用非罰遽戮其子孫乎是以我世選爾家之功勞不掩汝等之善汝豈不見大享於先王時汝祖皆得配享乎然我作福作災一循天理𨿽念汝祖父不敢動用非罰及其子孫而汝等自作弗靖亦豈得動用非徳而妄貸汝等乎我告爾遷都之難不可輕易若射之有志審詳參訂一發破的可也今朝廷老成人知先王典故皆以謂當遷汝不肯遷是侮老成人也孤兒幼子待父兄以有生汝不肯遷是弱孤有幼也汝等不可顧目前所居之利不謀所居長久之利長久之利無若遷都胡不勉出汝力無或從康聽予一人之作猷無或傲上顧汝等所爲私僻如此不已有死之道我當有以勸沮之今無有逺邇親疎有罪卽攻之不養汝至於死地有徳卽彰之必使汝興於善道如此遷都而善則是汝眾之力遷都而不善則是我有餘罰盤庚自任如此必其所見出乎羣臣之上也凡爾眾臣其致我此意徧告斯民使下民通曉上意無或以爾浮言疑惑民心太史公曰自仲丁以來比九世亂諸侯莫朝盤庚之立適當其時是時風俗衰敗無復知君臣之分亦不聞賢哲之風各弛慢職事各紊亂名位各喧囂多口故盤庚總其過而目之曰自今至於後日各恭爾事而不可弛慢各齊乃位而不可紊亂各度乃口而不可喧囂倘或不循罰及爾身其可悔哉嗚呼觀盤庚丁寧勤苦如此亦費辭矣余於諄復之中獨見先王忠厚之心商鞅變法志在必行項羽行兵盡阬秦眾夫民心未曉當委曲詳盡以告戒訓諭之使之心安气平可也不是之問曰我君也汝臣也我所欲爲汝當聽命汝何人而敢疑何事而敢與有不吾聽命殺之坑之耳此以犬彘艸菅視民也哀哉董卓曰天下之事豈不由我我欲爲之誰敢不從盜賊之言類皆如此盤庚爲臣下如此傲憚乃從容訓諭略無忿疾之心與多士多方之篇相爲照映乃知聖王之心在此而不在彼矣東坡先生曰不仁者鄙慢其民曰民可與樂成難與慮始故爲一切之政若雷霆鬼神然使民不知其從出其肯敷心腹腎腸以與民謀哉可謂深見先王之心後世之暴矣故並錄之

橫浦集卷七

欽定四庫全書

橫浦集卷八

宋張九成撰

書傳統論

盤庚論中

此盤庚將遷又恐民當道塗跋履艱難辛苦將有怨咨吁嘆之事故先委曲開諭使之忘其勤勞而曉其志意也自盤庚作至登進厥民皆史官形容其當日之舉動與精神而傳錄之也言盤庚之去耿非玩遊逸豫也惟涉河以民遷而已又以善言誘弗率之民大告本心用誡其有眾蓋眾心爲浮言所動務爲閉匿多不以誠事上今盤庚布腹心以起其誠心使眾皆尊嚴其心毋敢輕易列在庭下也則又登之使升進之使前委曲告之曰汝明聽我之訓誨我有命令汝毋或荒失以取禍咎也則又嗟嘆而語之曰古我先王以心相傳無不以敬民爲心而先王之民亦以保君爲心上下一心相與同其憂慼故凡一動一作少有不視天時而行止者浮如物之浮水一聽水之行止亦如先王動作之順天時一聽天時之行止豈敢容心於其間哉自太戊有桑谷之祥是天亦降大虐於商也故仲丁以來隨天時以行止而不以舊邑爲懷故至於今五遷也然其所作豈快一已之嗜欲哉一視民所利而遷耳汝今何不念我先王之事所以聞於後世者惟以敬民爲心故其遷都意便汝民相與底於喜慶康寧之地非如有罪而投諸四裔之比也我所以如此呼召汝眾懷此新邑者非我自快耳目之玩也亦以汝民之故而已蓋汝民之志志在喜慶康寧今此邦將有蕩析離居之災故我從汝志徙於喜康之地是以今我將用汝遷之亳殷以爲安定之計汝其可慢乎然我心所困苦者以耿邑將有非常之災而汝等偃然自安不以我心之困苦者爲憂乃皆聽險膚之說包藏於心不肯宣露不生尊君親上之念動皆疑貳無復以至誠感動於人主者然而汝何能爲哉汝乃自窮自苦而已我觀汝心猶若乘舟理在濟涉而靳固畱戀坐觀所載日向臭敗如耿邑理當遷徙而懷安戀舊日待非常與之俱斃所以如此者無他亦誠心易間或進或退進聞我言則有遷意退受浮言則又懷安往往相與沈溺於大禍而後已略不稽考先王故事以從遷徙至大禍已臨乃方自怒其不遷不知其何所濟乎汝據目前之利不謀長久之計不思災患之來是安其危而利其菑樂其所以亡者豈非大勸憂乎倘如汝意而不遷是止有今日而無後日也汝將相與淪於幽陰陷於死地何得復生在人上乎我今再訓誥汝汝當一其心勿聽險膚之言起稔惡之念以自臭污其所爲予恐險膚之人倡險膚之說倚乃身以爲姦迂乃心以爲惡將陷汝於死亡之地予憫憐汝爲小人所刼如此故丁寧訓誥以迓續汝今之命於天我虛心下意以勸諭使汝回心向道攺過自新耳豈脇以刑戮之威乎以此誠心敬汝養汝所以然者以我念先王曽勞汝祖先汝乃先正子孫豈當擯絕汝而不收乎所以大能進汝於爵位者用仁心以懷汝耳非以威也倘我徇汝之意而不敢遷權柄自下綱紀紛如是失於政也我倘如汝見眷戀久安於此耿邑是陳於玆也則幽冥之中決不我貸先王在天將降罪疾於我曰汝胡得怯懦愚暗以吾之民納之於死地而虐之乎汝萬民乃不以生生之計爲念止以目前爲利乃不與我同心是非我之罪也罪有所歸則我先王將大降與汝罪疾曰何不與我幼孫同心致我國家有失徳乎夫顯明之中倘有罪罰尙可嘵嘵也幽冥之中鬼神責罰自天而降汝復能聒聒道說乎且人主斷罪以刑鬼神斷罪以疾曰降罪疾者謂斷罪以疾也古我先王與汝祖父同其勞苦以養斯民今汝亦與我畜養此民汝不惟民之念乃有戕賊在心傳曰毀則爲賊戕毀也戕則在心是賊心也包藏賊心陷害斯民使之趨於死地汝所爲在此我先王與汝祖父其肯已乎蓋先王與汝祖父相安國家不安則先王不安先王不安則汝祖父不安矣汝祖父不安則將如之何將斷汝棄汝不救汝使之以疾而死也且遷都之舉民平時藏蓄不免暴露將有見之而動心者則有作誓於鬼神曰凡我亂政同位之臣敢懷姦心乘權挾勢貪饕兼有他人貝玉者則汝祖父當大告於先王曰作大刑於朕孫開道髙祖大降不祥非特使汝疾病而已將使汝家有非意之禍倉卒之變凡人間不祥皆當萃於汝矣則又總而告之曰嗚呼今我告汝不可易也汝當久敬之無或懈怠大憂之無或輕忽使我與汝同心一徳無相絕逺矣相絕逺則死生異路矣汝不可並爲一黨牢不可破當各分其心謀長久之計從我以遷也汝人人自有中道今所見偏頗中道掩沒倘如我訓各求長久則中道自見惟理是趨是設中於心之義也乃有不吉不道凶殘小人不守常分而顚越不畏刑法而不恭暫遇一時之利而爲姦於外爲宄於內以相結約將爲盜賊以掠奪人之所有者我豈貸汝哉小罪劓之大罪殄滅之無遺子孫無易種類於此新邑今我此遷將大變斯民爲士君子豈容凶殘小人盜賊遺類雜於其間哉則以遷徙之間必有此事不可不預防也往矣哉將爲生生長久之計故今我用汝以遷永建汝家國矣且盤庚告戒動以鬼神警動之何也此風旣行得無有姦人倚此以爲姦乎蓋各一時風俗不可以後世之見而可否之也商人敬鬼盤庚以風俗衰獘訓誨不能遽革之故因其所畏而警戒焉然亦豈誑誤之哉幽明一理也古人有言曰明則有禮樂幽則有鬼神是明之禮樂卽幽之鬼神也得罪於人者必得罪於天而民愛之者天亦必愛之也玆理之自然無足怪者學者其深思而謹取之

盤庚論下

此盤庚已在新都所作之篇也專爲士大夫設蓋未遷涉河時則並臣民而告之欲其上下一心以從我之號令也今旣在新都民各安業無他心也所以圖天下之治者正有賴於士大夫不可少失其心焉故此篇勤勤懇懇告飭在位不復以刑罰爲言第陳所以遷都之意而勸諭安慰之嗚呼盤庚之心可謂忠厚矣其未遷將遷時則多苦切嚴厲之言而其旣遷也其辭語乃安平深厚是知下篇乃盤庚之本心而上篇中篇之言皆不得已以濟事也上中二篇譬如拯焚救溺焦體濡足紛呶叫呼豈暇爲雍容之言至於下篇則如拯救之後各有生意率皆嬉怡歡笑互相慶賀戒勸而已豈復爲此急迫之態乎觀書者能識其意則三篇之說渙然冰泮矣

說命論上

史記曰盤庚崩弟小辛立殷復衰小辛崩弟小乙立小乙崩子武丁立是爲髙宗髙宗夢傅說一旦自匹夫使爲宰相其亦異哉曰此蓋甘盤之力也周公知此意故曰在武丁時則有若甘盤而不曰傅說也何以知其然哉髙宗將興起成湯之緒亮陰不言旣免喪又不言蓋知朝廷羣臣不足以有爲也乃恭黙思道上通於天乃授以傅說非其平生學問深入至誠中其得有此事乎且惟天下之至誠爲能盡其性能盡其性則能盡人之性能盡人之性則能盡物之性能盡物之性則可以贊天地之化育可以贊天地之化育則可與天地參矣學不至於誠則不足以運動四海造化萬事惟學至於誠以此通天以此求相當無不如意者夫上帝尊髙其誰能見傅說隠遁其誰能知上帝不可見惟誠能見之傅說不可知惟誠能知之髙宗遺落私心一歸於誠私心有隔誠心無隔欲見尊髙舉心則見欲知隠遁舉心卽知誠其大矣哉髙宗倘非舊學於甘盤其能造此理乎此周公所以遺傅說而稱甘盤也觀髙宗此篇命傅說之語不知學者有此見識智慮乎是知人主將欲繼先祖之徳業立萬世之基本爲百王之楷式非學不可學不至於誠亦不可欲知誠乎當以髙宗傅說事卜徳之進否耳倘未至此無怪乎道徳功業之不及二帝三王也余因傅說事有感發於心者故表見髙宗之善學

說命論中

此篇之意皆傅說一見髙宗知其非心所在而啟沃之也夫髙宗之學能以至誠格天夢賚良弼可謂盛矣尙有非心何哉曰君子無所不用其誠倘誠止於一處不能運用於萬事間此非聖王之道也如羿之射良之防班之斧秋之奕僚之丸庖丁解牛梓慶削鐻痀僂承蜩皆誠止於一處𨿽卽事而神而不能運用於萬事此所以易地而處則拱手而無所長矣此所謂曲則誠耳非天下之至誠矣惟天下之至誠則無處不誠矣在我有一念之非在天下有一事之失皆不得謂之天下之至誠蓋至誠無息故也傅說將挽髙宗進於此地豈止夢帝而已乎中篇之戒諄諄如此是所以大其所學也

說命論下

髙宗聞傅說中篇啟沃之戒專在於忱誠而知夫誠之所以誠者有在於學也故於此篇首有舊學於甘盤之說又有麯糵鹽梅之說其望於傅說者豈淺近哉傅說之對乃以學於古訓爲言其意蓋使學有所凖的而已人之學問倘無所準的則茫茫渺渺何所適從昔孔子以周公爲準的至形於夢寐顏子以孔子爲凖的至勞於瞻仰今髙宗倘以成湯爲凖的則治心修身與夫平天下國家之道昭昭然森布於心目之間矣傅說盛稱惟學遜志厥修乃來惟斆學半厥徳修罔覺其大如此乃終於監於先王成憲而已是使髙宗以成湯爲凖的也髙宗以謂我豈能自致哉亦有賴於傅說耳昔成湯賴伊尹今我賴於說其言語答問如珠貫璧聫明良相防眞不虛語

髙宗肜日論

嗚呼余讀髙宗肜日乃知古之諫爭之法如此其優緩也夫祖已之意正以髙宗典祀厚於近廟至有雊雉之異故作此書爲戒而其書之所言乃言民之中絕厥命者亦不知理義也不若徳不聽罪則孚命以夭若徳聽罪則孚命以永其意在民初若不切於髙宗其終乃言王當以敬民爲主無或媚神以求福至典祀厚於近廟也其意優緩如此是言之者無罪聞之者足以戒下旣無失言之責上又無拒諫之名此三代諫爭之法也學者不可不熟思

西伯戡黎論

史記以謂紂賜弓矢鈇鉞與文王使得徵伐爲西伯西伯陰修徳行善諸侯多叛紂而往歸西伯夫修徳行善臣子之常何以陰爲哉此蓋紂矜人臣以能髙天下以勢以爲皆出已之下文王豈敢顯然修徳行善以取其誅戮乎旣而紂日夜失人心文王日夜得人心故諸侯叛紂而歸西伯西伯𨿽欲辭焉不可得也諸侯聽西伯號令者皆有志於爲善黎侯乃恃紂爲惡略不畏天下公論故西伯仗義以徵之其意亦以警紂也夫紂所恃以暴虐者天下也今天下旣歸文王至文王敢稱兵伐近王圻之國亦可警畏而修省矣使紂修省文王則將率天下諸侯北面而就諸臣之位不疑也祖伊見西伯戡黎此所以恐而奔告於受也祖伊以天命將絕格人元罔敢知吉民罔弗欲喪之事告之事亦迫矣是天命將歸西伯矣紂乃偃然自以謂不有命在天與桀對伊尹之言同乃知亡國之君其心符合如此單於曰我天之驕子也無知之人大抵安於爲惡以天自大嗚呼天豈爲無道之淵藪乎其亦可謂愚矣祖伊忠國愛君之心甚切余上遡其心爲之流涕而不忍讀此書也

防子論

嗚呼觀防子一篇則人臣去就之義見矣商之亂至此極矣無可爲者然三人之心尙庶幾其萬一焉故防子之去國以警紂比干則直諫以警紂紂殺比干至箕子獨佯狂而不死者尙庶幾紂之警悔吾可以成就之也紂終不悔而死此三人者一存宗祀一守死節一陳洪範去者非叛死者非激生者非偸故孔子表而出之曰殷有三仁焉以此知臣子之處心當究觀防子一篇可也又以知所謂仁者或去或死或畱皆仁也倘以去爲是而畱爲非以死爲是而生爲非皆常人之客气而非聖人之道也第顧其心於宗社如何爾

泰誓論上

下武詩序云武王能廣文王之聲卒其伐功也西伯戡黎近逼王畿其伐紂之心已露矣文王伐紂之心已露是天心已欲伐紂矣文王之心卽天心也文王爲西伯九年死武王服畢十一年觀兵孟津以卜諸侯之心退而待命以卜紂之善惡紂暴虐滋甚是天使之爲惡而來佑周家也何以知之孟子曰舜禹益相去久逺其子之賢不肖皆天也則紂之爲惡不悛豈非天意乎天何爲惡紂如此也曰商家之歷數盡已久矣特以聖賢六七作輔相裁成於冥漠間有不可得而絕者紂之資稟蓋天生亡國之君也紂懵不知攺故十有三年春武王大防諸侯蠻夷以伐之其伐之者順天意也天道茫然誰識其意此說倘行得無啟姦臣賊子動以天爲說乎曰不然人意卽天意也受有臣億萬惟億萬心此人心皆叛紂也人心叛紂是天已絕紂矣予有臣三千惟一心此人心皆歸武王也人心歸武王是天已歸武王矣武王伐紂非武王伐之也乃天伐之也使武王有一毫私心而不出天心是盜賊也此篇之終曰商罪貫盈天命誅之予弗順天厥罪惟鈞豈欺我哉是則桑谷之祥雊雉之祥其禍乃見於此也商緒絕矣嗚呼傷哉然而有一桀必有一湯有一紂必有一武王此自然之理也人主可不謹乎

泰誓論中

上篇總誓友邦冡君下至庶士禦事此篇誓西土有眾西土有眾乃武王心腹之師友邦冡君乃贊助之師爾或曰審如是武王何其小哉夫以腹心待人則誰不爲腹心以報我何遽分別如此也曰王畿千里有六卿之師而甸服之外皆扞衛王畿者也豈得與王畿並哉故王畿六軍自此大國三軍小國一軍而已由是觀之事勢當爾武王豈有心哉蓋腹心之師武王與同死生者也故別告之所以牧誓旣曰西土之人又曰友邦冡君也此篇大意以謂桀流毒下國湯體天以降黜之況紂罪浮於桀予其可遏天命乎今夢卜協吉而受眾離貳我師協同今日之事有進無退可也蓋聖人舉事不茍然也必當審諦防繹隠之於心驗之於眾斷之天地質之鬼神不悖不疑不愧不惑然後沛然作爲不可復止豈有中輟之理哉告腹心之眾使之必往無或顧慮以謂不復如十有一年觀兵孟津退而俟紂之舉矣

泰誓論下

此篇總受罪惡以誓西土之眾蓋欲發起眾士怒心使視受如仇敵必欲殄滅而無遺也懼其有私心者起不忍之心故以賞罰誓之夫不忍之心仁人之心也而曰私心可乎曰好賢如緇衣惡惡如巷伯天下公心也見惡人而不忍豈非私心哉此所以誓之使知所畏避焉嗚呼君臣至此亦天下之不幸矣武王不幸值如此君至於如此立誓知我罪我其惟春秋此所以有伯夷之非而又有孟子是之也余讀堯舜二典至君臣賡歌都兪之間如享鈞天九奏之樂使人玩味不厭至讀湯誓太甲泰誓則如入狴犴中見桁楊桎梏之器聞鞭箠撻決之聲使人憂愁無聊無復生意況湯武當此時乎此余所以憐湯武之不幸也

橫浦集卷八

欽定四庫全書

橫浦集卷九

宋張九成撰

書傳統論

牧誓論

此已至紂郊而誓也泰誓上篇誓友邦冡君至庶士禦事中篇下篇則誓西土有眾至牧誓則並西土與夫友邦冡君防盧彭濮人而誓之故其言曰王左杖黃鉞右秉白旄以麾曰逖矣西土之人此誓西土之眾也繼曰王曰嗟我友邦冡君至防盧彭濮人此誓諸侯蠻夷之眾也西土之眾腹心之眾諸侯蠻夷之眾乃贊助之眾夫紂之惡逺及蠻夷乃至庸蜀羌髳防盧彭濮偕來助力欲並亡之則當時天下之心可知矣昔漢髙祖起師而巴兪閩粵之君皆來效力爲人主而天下欲亡之則其辱宗社也深矣此篇所誓大槪教以戰陣進退步武之法以武王親爲大將以破紂無道之師何啻縱洪鑪而燎毛髮哉商家社稷自此亡矣吁可傷哉

武成論

武成之義以謂武至此而成不復用也夫武王所以起兵者爲何事哉爲誅紂耳紂旣已誅武功已成矣復安用武哉此篇所主謂武王歸馬牧牛偃武修文不復用兵耳所以髙百世而埀後昆者莫大於此也

洪範論

武王勝殷殺紂𨿽快四海天下之心然殷家宗臣當痛入骨髓何者邦家旣亡宗社已殞君父銜戈此何等情意哉箕子不此之問乃爲武王說洪範嗚呼此豈人情也哉此豈人情也哉豈後世人情與古人絕不同歟抑古人之於君父專以理論略不以情論歟然而余深攷此篇乃有防防在其間足以見箕子之用心矣夫洪範乃天下萬世大法也箕子之喪君父失邦家乃一已之私心也從古以來君臣易位邦家興廢固難必也而天下大法蓋自有天地以來不可失也大法在箕子不爲武王陳之是以己私怨坐廢天下萬世之大法此特淺夫賤士之識趣爾箕子肯爲此哉所以抑情下意爲天下萬世而言不爲武王言也其書非箕子自作他人有不能至者何也不能深述箕子之深意也其書稱祀而不稱年稱王訪於箕子而不言箕子之朝王稱王乃言而後箕子乃言深見箕子爲天下萬世大法不得已之意若其傷痛之心與後世之心同也東坡述箕子出處甚詳此未及敍

旅獒論

余讀孟子嘗怪其云人不足與適政不足與間也惟大人爲能格君心之非君仁莫不仁君義莫不義君正莫不正一正君而國定矣夫君心之非何由而見之及讀旅獒見召公諄諄如此然後知古之大人其事君也猶子事父母也子於父母同气而異息同心而異體故人子之心拳拳體父母之心知其喜怒哀樂寒暖燥濕之節以調養之臣之於君亦然專體君之心而察之召公體武王之心故武王稍有放怠則召公已知之而訓戒己洋洋乎耳目之間矣夫當紂之未誅也天下之責在武王天命之定在武王文王之業在武王武王於是時其心肅然無敢少怠使西旅於此時而獻獒武王敢受之乎及紂旣受誅矣天下之責已塞矣天命之歸已定矣文王之業已成矣使武王之心常如紂之未誅時則西旅獻獒固將卻之今武王旣誅紂旣通道於九夷八蠻其心亦稍放且怠而漸起狎侮之心矣何以知其稍放且怠而起狎侮之心乎召公於受旅獒時而見之故召公區區爲此篇以訓焉深察其言有若嚴師尊父之訓於未知稼穡艱難者何哉夫仁義何常之有蹈之則爲君子背之則爲小人使武王此心一開不有以救之其去紂也不難矣觀其不矜細行終累大徳爲山九仭功虧一簣之言何其悲辛警切如此也嗚呼緜緜不絕蔓蔓柰何毫毛不拔將用斧柯勿恃聖人之資而輒放怠也非召公髙識逺見體武王之心見其防有放怠之非狎侮之漸格而正之則武王未可知也武王自是其敢少怠而入狎侮之路乎豈不見晉武帝自平吳后而侈心作唐憲宗自平淮西後而侈心作唐莊宗自滅朱梁后而侈心作皆爲不終之君使無召公之訓烏知武王之克終乎孟子曰湯武反之蓋謂此也余於旅獒得孟子格君心之義故表而出之使爲人臣子者當如是也

金縢論

此篇之書何其異也周公作冊以代武王之死成王出郊而天乃雨反風豈不異哉惟其異也此金縢之書所以見取於吾孔子也以後世淺薄之心觀之豈有此理哉夫天人一心本無彼此自是學之不精不能盡識流蕩人欲故此心不見爾惟學問之深者人欲不行驚憂之迫者人欲暫散故此心發見焉此心旣見則天理在我耳欲代武王欲天反風惟吾所造如何耳周公作冊而武王疾瘳此學問之深者也成王出郊而天乃雨反風此驚憂之迫者也所以皆足以動造化焉造化何在吾心而已矣吾心如此其大而或者以人欲而狹之殊可悲也孟子深識此理故曰盡其心者知其性也知其性則知天矣存其心養其性所以事天也夫知天在盡心而事天在存心則人之於心其可不謹乎此余所以表而出之

大誥論

此篇周公攝政代成王大誥多邦及禦事以徵三監之意也此事正在流言時未必成王之心也當時柄在周公而周公身受武王之托故專此事而不疑以謂區區之心天必知之武王知之若以嫌疑爲自安計則吾與武王辛勤艱苦成此基業一旦坐觀其將墜而不救此亦何心哉然而以後世觀之周公所以自謀者亦已疎矣以是知古之聖賢不求人知而求天知不爲身計爲天下國家計疑在成王忠在一身周公心與天通與鬼神通則成王疑心自當破散而吾之忠誠自當見矣此篇益見周公之忠益生成王之疑餘反復讀此輒爲之三嘆周公以爲三監賊也在所當徵成王以爲三監忠也周公擅兵權以騁私欲殺三監以滅口耳事旣如此而邦君禦事又以爲成王當考翼不可徵周公諄諄以卜乃先王之所信而十夫予翼賢者又以爲當徵武王所圗之事所圖之功所指之疆土豈可中輟爲他人淩踐哉所以獨忤君心獨違眾議以十夫爲助而秉此忠誠上通天心下通三王之心以徵之徵而成功成王愈疑非上天明其忠嗚呼周公之負枉其有旣乎

防子之命論

防子蓋帝乙長子特以其母初賤而生故不立其母后貴而生紂故紂得立然而紂無道亡天下其子武庚又背叛亡其國商緒宜絕矣周家忠厚不忍滅商宗廟社稷卒封防子以爲商後且使成湯以來不泯祭祀凡三十二傳而滅於齊是全湯之宗祀者防子也使防子繼帝乙有天下豈有牧野之事乎嗚呼自堯舜之風一變其間禍故可勝道哉余深痛啟之不能上繼唐虞而使後世至此極也悲夫

康誥論

三監旣誅乃盡以其地封康叔然周公不以封防子何也防子賢者也夫何疑哉蓋所以一商人之心也武庚之叛以故都之人思商家舊徳故因以騁其區區之忿焉今防子𨿽賢商人見防子乃商家子孫其心不能無感傷姦雄乘此又將生變如此則天下何時可一乎周公奇謀密計以周家懿親主之不復以商氏子孫雜於其間如此則姦雄亦知無可柰何而其起亂之心止矣防子在宋自不害修湯之禮物而周家忠厚仁義之心已炯然著在天下豈非經綸之妙乎若夫此篇所主大抵在明徳謹罰不特恃區區刑殺專以明人道之大倫以教商民而已此所以見周家之盛歟

酒誥論

治國如治病善醫者知病之所在而藥之表則汗裏則下虛則補實則瀉故死者生危者安儻醫不識病表裏虛實汗下補瀉一切顚倒而舛施之故生者俄死安者忽危治國不知病之所在而詔令紛紜刑罰峻密徒失民心爾無補也周公成王知商之病在上下荒耽於酒故康誥之後專爲此篇以藥之且舉文王誥毖誥教之說爲凖夫文王之治亦多術矣豈特爲酒一事乎以商民病在嗜酒故取文王戒酒之說以實之所以使康叔法文王而藥商民也審知此說則治天下者非髙見逺識果足以運動四海乎

梓材論

余觀此篇言若作室家若稽田若作梓材義亦眾矣而史官獨以梓材名篇何也曰梓材之義其義深長非若稽田室家之義也以謂猶梓人之治材也梓人治材旣加朴斵之勤不可巳也必塗以丹雘然後內實外華適於用而要於久成王周公之意以謂文武造周黜商亦已勤矣而商俗未革猶當以禮義養之使人自愛自重皆有士君子之行和順積中英華發外則成王周公之心足矣此史官所以體成王周公之意而獨以梓材名篇也

召誥論

此誥召公以成王將卽位故因營洛而爲進戒也營洛何爲乎周官曰以土圭正日景以求地中日南則景短多暑日北則景長多寒日東則景夕多風日西則景朝多陰日至之景尺有五寸謂之地中天地之所合也四時之所交也風雨之所防也陰陽之所和也然則百物阜安乃建王國焉制其畿方千里而封植之洛邑正當天地之中其建王國也宜矣夫履至尊而制六合蒞中國而撫四夷儻非擇中和之地以安處之其何以變移四方之風俗使皆出於中和哉然而成王未嘗都洛也文王都丰武王都鎬至平王避犬戎乃都於洛其區區爲此不急之務何哉曰是有說也太史公曰其居洛邑則四方朝聘貢賦道裏均焉而車攻之詩序曰宣王能內修政事外攘夷狄修車馬備器械復防諸侯於東都是成王𨿽不都洛而防諸侯時必居洛邑焉是太史公朝聘貢賦之說是矣非特此也召公之意以周公攝政履天下危事居天下疑地今天幸成王年長周公之忠將有所見脫危事而去疑地豈可不使四方曉然知之且以埀後世法哉故因營洛時庶邦冢君庶殷越禦事咸在大明周公還政之忠而當千官萬列之前告王以敬徳受天命也蓋天難諶命靡常疑若不可測識也召公曆陳夏商興亡止在敬與不敬而已故不敬則皆墜厥命敬徳則惟有歷年敬之一字其行甚要其功甚博何謂敬妄慮不起百邪不生是敬也顧此敬處卽天命也惟有歷年夫何足怪不敬則思慮紛亂私邪橫生其去天命逺矣早墜厥命亦何怪乎人常言天命在彼今而後知天命不逺在我而已何以知其在我哉行吾敬則是天命豈非天命在我乎召公反覆以此一字爲言豈召公平生所得在此一字而自后稷至文武傳心之法止在此一字乎嗚呼後世人主以敬而得天命不敬而失天命者亦多矣召公之意豈特爲成王設哉抑亦埀示凡有天下者皆以敬而已矣故於庶邦冡君庶殷禦事前昌言之而不疑使成王之心竦動森列茍不敬防起則如見召公進戒時庶邦冡君庶殷禦事在列時其敢忽乎曾子曰十目所視十手所指其嚴乎此召公所以當庶邦冡君庶商禦事前陳召誥之義也學者不可不審至於攝政以俟人主年長而復子明辟此君臣之大義而元老大臣之忠正也當庶邦冡君庶商禦事於營洛時而舉此大典其埀法萬世亦已大矣莽卓操懿宋齊陳隋皆不知此義此所以爲天下後世罪人也嗚呼

洛誥論

余以召誥攷之周公以三月十二日乙夘至洛二十一日甲子以書命庶殷二十五日戊辰王在新邑此書之作大抵王以年幼未能辦國事未容周公之歸也其書宜在命庶殷之後而庶殷之丕作宜在戊辰之後也不如此說則齟齬參差其說不合然則此書有往新邑伻向卽僚之語疑若在丰而爲此書也余以日月攷之周公三月二十一日巳在洛都非與成王對談安得拜手稽首誨言之辭乎然則往新邑之往宜與自今以往之往同然後義理流通不相阻礙或曰伊尹歸政卽曰罔以寵利居成功乃超然而歸周公拳拳誨諭有不忍去之意成王畱之固確矣周公遂爾不去比伊尹爲如何曰聖人斟酌變故審處時宜進退去就皆合乎道豈可以凡心俗慮可否之乎當伊尹時而不去則有亢龍之戒當周公時而去則有巨擘之譏學而不至於識時奚以學爲哉此又周公之遺意

橫浦集卷九

欽定四庫全書

橫浦集卷十

宋張九成撰

書傳統論

多士論

此多士者周所謂頑民乃商家之忠臣也蓋其被紂之酷如在湯火中一旦武王伐紂民𨿽皆有生意旣而見有天下者非商家之子孫在朝廷者非商家之大臣往來導達者非商家之使者則又悲辛忿懣故欲與武庚舉事再復商家之社稷也由此觀之豈非在商爲忠臣乎然而在周謂之頑民者何也周武王伐商非爲一己乃救此無辜之民今得安居樂業乃反怨叛非頑而何然由湯至於武丁賢聖之君六七作天下歸商久矣商人謂周於我何有哉周公無如之何所以作此奇計營建洛邑遷商民於是使其耳目一新心志變易日見周之士大夫日聞周之號令日被周之徳化變念商之心爲念周之心豈不宛轉巧妙乎觀此所誥其言溫如春陽潤如時雨使之有感動之心而無鬭狠之意其論遷居於洛則曰是惟天命無我怨論夏迪簡在王庭則曰予一人惟聽用徳旣安慰其勞苦之餘又開勉以選任之意使人人自喜有仕宦之望而無擯絕之憂有一家之心而無防閒之苦嗚呼周家忠厚之風其亦見於此乎

無逸論

余觀周召之於成王所陳在敬所戒在逸蓋敬則不逸逸則不敬以敬爲心則爲恭爲畏爲不暇爲克己尊先王之典彜而享國至於長久以逸爲心則爲傲慢爲耽樂好田獵峻威刑聽小人之邪說而享國不克長久此理之自然者也嗚呼人主之有天下上焉則受皇天之畀付下焉則司萬民之性命內焉則祖宗社稷之所依外焉則蠻夷戎狄之所賴其任至大其責至深此豈細事哉如此重器必以敬爲心者乃能負荷之其可以逸豫之心持之乎歷觀自古以敬保天下者僅能無失而以逸豫爲天下者必至於覆宗絕祀周公戒成王以此一字可謂知所本矣又歷陳商三宗周文王所爲使成王知所凖的又歷陳末後逸王所爲使成王知所警戒又歷陳皇自敬徳及亂罰無罪之說又歷陳小人譸張變亂先王正刑之說其所以爲成王計亦已盡矣此蓋成王卽位之初警戒之事也召公以敬之說陳於前周公以無逸之說繼於後前挽後推左枝右梧惟恐其墜文武之業也其亦辛勤勞苦矣不如是不足以爲周召

君奭論

此一篇之意皆周公慰勉召公同相成王保守文武之基業召公之意以謂成王幼小一惑流言乃疑周公其才止中人耳而我與周公當師保之任儻或成王不能保守其罪當在於我故每懷不恱常有惟恐失墜之意而欲求去焉故周公以伊尹伊陟臣扈巫賢甘盤之輔商家虢叔閎夭散宜生泰顚南宮適之輔文武告之意欲使召公彊畱輔相成王以效商家周初諸人庶卒文武之業觀其言曰汝明朂偶王在亶承玆大命則其區區之意正謂治亂在我二人我二人在朝則成王焉有不善終者如商有伊尹諸人在朝周初有五人在朝安得不治者其意専以恢廓召公使抗志彊力無自憂沮無以去爲全身也周公之心蓋可知矣先儒謂召公不欲周公畱相成王故不恱何待周公之淺也

蔡仲之命論

或曰舜殛鯀而用禹周公囚蔡叔而命蔡仲在舜與周公不失爲忠厚之舉矣而大禹蔡仲其何以處之曰聖賢於此其有所處矣父誠無辜天下有公論其子不仕抱痛而死如晉王褒可也父有如鯀績用弗成父有如叔挾武庚以叛禹爲司空仲爲蔡侯勉力爲善以蓋父之往愆可也此仁人孝子之心也儻不論是非以不仕爲髙而忿恨其上是怙終遂非先王之所不赦也此不可不講

多方論

余讀此篇乃知商家徳澤入人之深使人不忘至於如此也又知夫周家忠厚哀憐迷妄不忍殺戮而反覆開諭使之感寤至於如此也是皆先王盛徳之事後世所不及矣夫由湯至於武丁賢聖之君六七作其深仁厚澤漸漬天下舊矣紂旣去武丁未久而又流風善政猶有存者又有防子防仲王子比干箕子膠鬲相與輔相之此遺民所以不忍遽忘商至於同武庚叛又同奄叛而不卹也豈民在紂虐政中如在湯火皆欲脫去而紂亡周興見夫所以君天下者非商子孫而位朝廷居民上者又非商士大夫號令禁戒所以誥告天下者又非商家舊法此所以悲辛愁苦思爲叛亂以復商之社稷也然而周公於此胡不用長平之誅行亡秦之法而區區恃告戒以感動之以告商士則有多士以告諸侯則有多方煩辭疊語諄諄切切如哲父慈母之訓子孫旣懼之以威刑如此篇有大罰殛之之語又有離逖爾土之語又誘之以爵賞如此篇有大介賚爾之語又有迪簡王庭之語或推或挽使之歸於善道何其迂闊也自後世觀之疑若不快人意者夫快意乃秦皇漢武所爲而不快意乃先王所以爲忠厚之道也快意事豈士君子所當爲哉惟先王不忍快意而務爲涵養誘掖之道此所以爲先王之正道而後世所以終不可及也其至矣哉學者觀先王之道毋於快意中求而自不快意中求之則思過半矣

立政論

周公致政於成王其法度紀綱典章文物皆已燦然備具但欲成王擇其人以立之耳故周公作此一篇之書所戒無非任人之事此周公作立政之大意也然是說也豈特爲成王設哉爲天下萬世無窮之計也嗚呼有此天下非其人而使共政其喪亡也必矣故歷陳夏商以爲戒人主當書此篇置之座右饘於是粥於是造次必於是顚沛必於是可也

周官論

成王由周公克由繹之之說深得用人之術思爲天下後世計乃以其所見作爲周官以謂必如是者乃爲三公必如是者乃爲三孤如是者爲冢宰如是者爲司徒以至爲司馬爲司冦且總告別告以爲子孫之守使子孫髙明者得其心而常才者得免過居位者有此才則無愧無此才則懷羞其有補於人主也大矣

君陳論

昔周公營洛使成王於此朝四方諸侯而處商之頑民於東郊謂之成周則成周乃洛之一邑也謂處頑民於是故尹東郊之人其任爲甚重其責爲甚專昔龔遂治渤海謂宣帝曰治亂民猶治亂繩不可急也故成王之告大抵欲調和之而已如寛而有制從容以和之說無忿疾於頑無求備於一夫之說必有忍其乃有濟有容徳乃大之說是也又使之一切便宜從事如予曰辟爾惟勿辟予曰宥爾惟勿宥之說是也大要欲不失周公本意而已故有式周公之猷訓懋昭周公之訓爾惟周公丕訓之說周公本意如何哉欲教化頑民使之歸心周室耳君陳儻能因事制宜不拘法制優柔涵養使民自歸於善道則周公之意得而成王之說行矣此作君陳本意也

顧命論

顧命之義以謂成王將崩顧祖宗基業傳之後嗣而有付托之命也抑余嘗怪堯舜禹湯文武亦聖矣而堯無顧命舜無顧命禹湯無顧命文武無顧命何哉嗚呼死生之際鮮有不亂者故春秋之法尢嚴於死蓋人君之死也必居正寢不死於婦人之手其書法曰公薨於路寢者得禮也書公薨而不言所在則深痛之也魯隠公是也孔子作歌而死曽子易簀而死子路結纓而死子張有庶幾之言而死此皆聖賢之盛事也堯舜禹湯文武無顧命則已見其死時乃平生典謨訓誥中事耳豈亦爲異事哉此所以無顧命至於成王特中材之主爾周公大聖也而疑之管蔡流言也而惑之曽不若昭帝之於霍光孫亮之辧防矢也平時如此死蓋可知及夫周公爲師召公爲保太公在前畢公在後四子挾而維之一日卽位天下廓如也觀周官之勑戒君陳之訓辭森嚴尊大儼乎如天帝之臨北極也此蓋學問之力也至其將死也而告命明白如此眞可謂難及矣此所以有顧命之篇而列於左史焉孔子取之蓋以詔天下後世人主勿自棄也成王前日如此而後日乃不可及如此可不自勉乎其意深矣或曰太甲亦前愚後智也何以無顧命曰太甲悔過之語已足以見其所存矣而伊尹乃告之咸有一徳之大顧不了死生乎此所以不載也或去或取皆聖心之用學者當深窮之

康王之誥論

此篇乃成王崩時適諸侯有入覲者或因朝新主以進戒而康王亦報誥以戒諸侯史官以康王新卽位而其告戒切事盡情綽乎已有人君之道故綴而集之以爲後世法焉余觀此篇想見唐虞三代之盛而後世不及也昔帝舜作歌臯陶賡歌今諸侯進誥康王報誥藹乎其相孚也炳乎其相輝也累累乎端如貫珠之相聨也讀之使人見忠愛之實想輯睦之風其與夫阿意茍容不敢進一言恆舞酣歌不以斯民爲意無一辭以儆勵臣下者大有間矣若夫釋喪而冕服諒陰而有言則有東坡之論在學者宜擇焉

橫浦集卷十

欽定四庫全書

橫浦集卷十一

宋張九成撰

書傳統論

畢命論

嗚呼商民之難服也甚矣於此可以見商之徳澤入人也深人不忘之如此夫以三監之親乃與之同叛以周公之聖君陳畢公之賢前後相繼僅能得其心耳觀周公處商民一事其巧思深智非後人所可及也如商民之不服在白起處之坑四十萬可也在項羽處之坑二十萬可也周公肯爲此乎在晉武帝處之使在邊鄙卒有元海之難在符堅處之用爲腹心卒有慕容埀之亂周公肯爲此乎嗚呼旣不可用之又不可以計處之遷之洛邑使日見周之仁政日聞周之仁聲日親周之仁人君子優遊涵養以變易其不服之心如此者三十六年矣難化者或老或死已化者方少方生於是時也得不有聳動之術以一新其耳目爲永久之計乎君陳分正固有其兆矣至於畢公乃曉然旌別淑慝表厥宅裏使知爲善者如是而尊榮弗率訓典則殊厥井疆使知爲惡者如是而黜辱又申畫郊圻使爲姦者無所覬謹固封守使居安者常慮危其聳動之術可謂盡矣抑又可慮而爲風俗根本者世祿之家是也惟徳惟義時乃大訓使世祿之家盡由於徳義則下民皆由於徳義由徳義則風俗美而天下安不由徳義則風俗惡而天下危有聳動之術以起其心有徳義之訓以美其俗則非特中國尊榮而四夷皆受其賜矣顧其巧思深智皆周公經營之君陳祖述之而畢公成就之也三後協心同底於道非虛辭也嗚呼古之聖賢其用心若出乎一人若同乎一心後之有位者見人之有功則飾辭以毀之見人之有作則曲意以敗之王濬平吳幾於不免府兵成制破壞無餘聞君陳畢公之風使人抱經而嘆

君牙論

余讀舜典一篇歷試禪位受終占象祭告天地巡守黜陟堯崩舜格詢嶽辟門明目達聰之事雜然並舉其命九官事亦大矣不過數十語辭簡意足穆然渾然含不盡之意何其大體也降及成王命君陳尹正東郊耳而作書一篇康王命畢公保釐東郊耳又作書一篇今穆王命君牙又一篇命伯囧又一篇平王錫晉文侯又一篇嗚呼何其辭煩而意雜也曰虞舜之書辭不盡而意無盡命者受命者皆自得於言意之表豈待訓諭而知哉至於後世意不一而辭無窮諄諄喋喋尙恐不吾審也𨿽可以見仁厚之意亦可以見大道之衰矣余讀君牙篇見穆王稱述先正尊敬先王防防懇懇有如將失之之意而訓飭慰勉藹乎有治世之音嚴乎有父師之法表表乎以祖宗爲凖而不敢越也此夫子所以有取焉豈偶然哉

囧命論

余觀君牙之篇穆王自以謂繼文武成康之緒懼其弗稱而托於股肱心膂今命伯囧又言文武賴小大之臣侍禦僕從皆得其人故下民只若萬邦咸休而已寔賴前後之人正其不及繩愆糾謬格其非心且曰後徳惟臣亦虛心於治道矣然而治功藐然如此豈君牙伯囧之不足與有爲耶抑豈穆王有其言而無實耶曰是固然矣君牙乃在昭王時區區無補之臣而伯冏之爲太僕乃見穆王馳騁天下有車轍馬迹而不能正救者也是二人不足以有爲者也穆王其父昭王溺死於漢水略無恢復之志而馳騖四方與兩篇之言大不相似是有其言而無其實者也然而餘三復兩篇見其慇懃惻怛有足以感動人者何也曰徳宗何人哉有陸贄作奉天詔書遂使山東父老爲之泣下則夫二篇之命亦必當時仁人君子憫穆王之無志故修辭立誠以勸勵於臣下惟其誠實所寓所以使人讀之必至於感動也辭之不可已也久矣夫易曰鼓天下之動者存乎辭信矣或曰二篇之意略不及昭王何也曰此穆王諱父之惡故代言者亦不敢彊之也曰安知非出於穆王之自爲耶曰使出於穆王其慇懃惻怛如此必當大有爲於天下蓋有是言者必有其誠有其誠者必有其志穆王無志如此以五十之年乃卽尊位而乃不以父恥爲念區區如兒軰務誇馬力奔走四方此不才之主也安得有此至誠之言故余斷以謂非出於穆王而出於大臣之賢者也學者試考之

呂刑論

穆王五十卽位今此書言享國百年是卽位又五十年矣當耄亂之時乃能大度時宜命呂侯爲司冦而訓呂侯以夏時贖刑之法以輕刑辟爲事且其書以刑爲至重上以堯舜爲法苗民爲戒主在呂侯乃徧飭四方司政典獄又飭同姓諸侯又飭有邦有土又飭官伯族姓而終飭戒嗣孫焉其言互相發明皆典獄者所當畱意也贖刑之法乃詳載於有邦有土之下則知在朝廷所當遵守也非互相發明乎夫穆王非周之令主也周道之衰穆王實爲有罪且以昭王之死不明而略無痛悼之意乃甘心於馳騁之事而君牙伯囧呂刑聖人取以爲書而不廢何也曰訓辭深厚意防懇切穆乎有三代之風淵乎有賡載之作非有文武遺緒能至是乎此夫子所以玩繹而不忍刪也

文侯之命論

余讀史記知幽王廢申後及太子宜臼以褒姒爲後而立其子伯服爲太子宜臼奔申申侯怒與犬夷殺幽王虜褒姒晉文公與鄭武公乃卽申侯共立宜臼是爲平王嗚呼尙忍言之耶以史攷之是平王因申侯殺其父而得立也嗚呼尙忍言之耶春秋之時始於隠公其亦以是乎使平王知有父子方且痛傷求死之不給肯爲殺父者所立乎使平王權以濟事方且枕戈嘗膽以報父仇肯命文侯而無一言以及幽王乎今文侯之命止有嗣造天丕愆與夫侵戎我國家兩句而已略無傷痛之辭何也豈犬戎凶暴申侯殘忍初造國家未能勝之故爲此畏懼將以有待耶而在位五十年略無施設而揚之水之詩發於怨嘆是於申侯甚厚報其殺父立已之恩嗚呼尙忍言之耶是特不孝之子而已耳然則此書何足存而孔子不刪去何也此蓋存之以著平王之罪與徵同也觀書者當以時攷之可也

費誓論

費魯東郊之地魯侯伯禽方就侯國居曲阜而徐戎淮夷遽興兵侵擾伯禽誓於費以禦之觀其飭戒一何嚴哉蓋軍事性命所在一失其幾所害非一夫性命而已其可不嚴耶甲冑干戈弓矢矛刃馬牛臣妾糗糧楨榦芻茭無不告戒其防防早慮如此而襄公不鼓不成列陳余不用詐謀奇計以謂行仁義豈知周公之子行兵乃如此其防哉

秦誓論

穆公不聽蹇叔之言以敗於晉故悔過而作誓以懲艾前非也然而伯禽穆公等諸侯耳虞夏商周帝王之書也而以諸侯之誓系之此學者所以致疑也曰此孔子深意也如王者之迹熄則大雅降而爲國風王者之道亡故秦魯升而系三代於詩以見其亡於書以見其意其意曰平王錫晉文侯而言不及於復讎王道不可望也得如伯禽之用兵庶幾於王道矣又曰王道不可望也得如秦穆之悔過亦庶幾於王道矣取秦魯以補王道所以深痛王道之不復興也夫國風始於平王春秋始於平王王道終於平王而以秦魯補之則平王之罪可勝言哉夫何故天下之讎莫大乎弒君父而平王君父之讎不報天下之惡莫大乎弒君者所立而平王爲太子走而之母家母家與犬夷弒其父而立之嗚呼事至於此王道絕矣平王不勝其罪矣故孔子之意以謂使平王用兵得如伯禽申侯犬戎庶可誅戮乎使平王悔過得如穆公聽言用賢周家其中興乎今而亡焉故痛憤而以伯禽穆公繼於其後也以謂如此二人猶勝於平王也惜乎此義未有發之者余故表而出之

橫浦集卷十一

欽定四庫全書

橫浦集卷十二

宋張九成撰

狀元防一道

問朕承中否之運獲奉大統六年於玆顧九廟未還兩宮猶逺夙興夕惕靡敢荒寧憫國步之久艱悼已事之失防虛心求治不憚攺圖故詳延子大夫於廷咨以當世之務冀間長計以興大業將覈其言以收其用非直循故事設科舉塞人情而已蓋古先辟王繼中防之世承思治之民芟夷大患事半功倍少康一旅而復有夏宣王興衰以隆成周光武三年而興漢祚肅宗再歳而復兩京皆防前人之緒撥亂反正若此其易也今賴四方黎獻翊戴眇躬列聖之澤未逺也朕焦心勞思不敢愛身以勤民然屈己以和戎而彊敵內侵招誘以弭盜而盜賊猶熾以食爲急漕運不繼而廩乏羨余以兵爲重選練未精而軍多冗籍吏員猥並而失職之士尙眾田萊多荒而復業之農尙寡嚴贓吏之誅而不能革貪污之俗優軍功之賞而無以消冒濫之風方今欲外攘則不足以靖民取於民有制則不足以給車徒之眾爲人父而自其子則又何以保民而王哉朕弗明治道仍暗事幾凡此數者常交戰於胸中徒寢而弗寐當食而嘆也子大夫與國同患難久矣宜考前世中興之主施爲次序有切於今者祖宗傳緒累世其法有可舉而行者平時種學待問奇謀碩畫本於自得可以持危扶顚者其悉意以陳朕將親覽焉

臣對臣聞禍亂之作將以開聖人也商道不衰何以見髙宗四夷不叛何以見宣王漢無昌邑之變則無以啟宣帝唐無宮壼之變則無以啟明皇是以知君天下者遇禍逢亂當以剛大爲心無遽以驚憂自沮灼知此理然後可以知天意之所在矣臣嘗歷攷前古興衰撥亂之君以謂莫善於憲宗莫不善於文宗何以言之憲宗當唐室陵夷之際藩鎭跋扈主權下移乃能左顧右盼慨然起恢復之心不幸廷臣異議刺客在朝京師皇皇朝不謀夕惟憲宗當寧發憤屏聲卻欲討賊之心愈厲明年平夏又明年平蜀又明年平淮蔡元和之功卓然爲天下冠此以剛大爲心者也文宗當昭湣之後閹寺執柄主威不宣𨿽能髙舉逺蹈毅然有掃除之心不幸委任失當害及非辜甘露之禍言之使人酸楚豈非文宗遽以泣下霑襟防飛气索自比周赧又自比漢獻又自謂無與堯舜又自縱酒以傷其生悲辛愁苦不復以朝廷爲意此以驚憂自沮者也故臣嘗斷之曰若憲宗可謂知天意之所在若文宗者又何足與論天意哉蓋禍亂之作正聖人奮勵之時也何至以驚憂自沮乎今陛下痛九廟未還兩宮猶逺又憫國步之久艱悼已事之失策然深察禍亂之故是乃皇天所以啟至聖也伏惟陛下謹之重之以剛大爲心無遽以驚憂自沮庶幾與商髙宗周宣王漢宣帝等相揖於千載之上合皇天所以畀付之意不勝臣子至願然以剛大爲心者要當夙興夜寐惡衣菲食屛逺便佞登崇俊良好切直之言戒聲色之惑先定規模以定大事臣觀古之聖人將大有施爲於天下者必先黙定規模而後從事其應也有其成也有形非若順風揚颿一求快意而無所歸赴也商君之法非良法也然而規模先定故能兵雄天下臣服諸侯蘓秦之術非善術也然而規模先定故能合六姓之異卻彊秦之兵淮陰對髙帝以北舉燕趙東擊齊南絕楚之糧道而西防於滎陽無一不如其言者規模先定故也耿弇對光武以定漁陽取涿郡還收富平而東下齊無一不如其言者規模先定故也伏仰陛下欲迎九廟歸兩宮安國步而康庶事式擴規模固已定於聖心而又元樞防報殱厥渠魁自前世之君觀之固有滿假而自大以速天下之謗者矣獨陛下不然乃防謙不居躬禦便殿親頒徳音以前世中興之君爲問至於攘夷狄弭盜賊足食練兵澄冗官復農業革貪污而消冒濫寛民力而給車徒前世中興之施爲祖宗傳緒之法度下詢於承學之士曰本於自得可以持危扶顚者此有以知陛下用心之勤也臣𨿽智識淺陋然而仰見規模宏闊深大輒整冠肅容再拜稽首曰猗歟盛哉有君如此天下何憂乎宗廟社稷何憂乎二聖六宮暫當淹卹亦何憂乎臣學術至空虛也然忠憤所激敢不敷陳管見上禆日月之光臣謹昩死上愚對臣伏讀聖防曰古先辟王繼中防之世承思治之民芟夷大患事半而功倍少康一旅而復有夏宣王興衰以隆成周光武三年而興漢祚肅宗再嵗而復兩京皆防前人之緒撥亂反正若此其易也臣有以見陛下規模逺大知所以爲中興之本也臣聞禹有治水之徳民心懷之故其有天下也十有七世歷年四百六十有二少康一旅而復有夏者祖宗之徳在人也稷有播種之徳民心懷之故其有天下也三十七世歷年八百有餘宣王興衰以隆成周者祖宗之徳在人也漢髙祖有寛仁之徳在人故其有天下也二十一世而歷年至於四百然則光武三年而興漢祚者豈非防髙祖之徳哉唐太宗有仁義之徳在人故其有天下也二十四世而歷年僅及三百然則肅宗再歳而復兩京者豈非防太宗之徳哉皇宋一祖六宗英靈在天功徳在民中興之運正歸今日儻能擴此規模濟以兢謹果何往而不可乎伏讀聖防曰今賴四方黎獻翊戴眇躬列聖之澤未逺也朕焦心勞思不敢愛身以勤民然屈己以和戎而彊敵內侵臣有以見陛下規模逺大知祖宗之徳士民之歸將乘此時爲兩宮中國雪積年之恥也臣觀金人有易弱之勢三夫好戰者勞失其故俗者敝人心不服者離而金人皆與有焉臣請爲陛下歷陳之始皇並吞六國可以止矣恣心快意復徵南越曾不知驪山之役未成而二世子嬰已被害而就擒矣此以好戰而傷也隋文帝逺平江東可以止矣煬帝嗣位親駕徵遼曽不知錦防未過隋渠而大盜已據其都矣此亦好戰而傷也金人負其勇鋭自靖國興兵越於今三十餘載矣適國家當此否運乃敢因勢乘便犯我民人侵我疆土奪我兩河又我都城又要我二聖又入我淮右踐我江浙轉戰經年恃其士馬之盛而不知民力固已殫矣無平不陂無往不復此臣所以言好戰必傷也西晉之亂兵燹侵陵紛紜於中國而其豪傑間起爲之君長如劉元海苻堅石勒慕容雋之儔皆以絕異之資驅駕一時之賢俊其彊者至有天下大半宜有以自立然不過一傳再傳而已何也君臣相戾上下不安𨿽建都邑立城社其心岌岌然常若寄寓於其間其可恃乎金人旣滅契丹復陵中國中國聲名文物洵非遐陬所及然承平日久士人或溺詞章小人共安畎畆怯戰鬭而戀身家使金人樂而效之其亦易弱也此臣所以言失其故俗必衰也始皇滅韓張良奮椎擊其車朱泚僣號段秀實提笏擊其額以今日我士庶蒿目時艱固亦有豪傑慷慨之士欲圗之久矣而又淩辱及於公卿鞭撲行於殿陛貴爲將相而不免有臣僕之恥將見有憤惋鬱結而思變者矣此臣所以言人心不服必亡也區區一劉豫欲收中國之心嗚呼愚哉中國之心豈易收乎彼劉豫者何爲者耶素無勲徳殊乏聲稱黠雛經營有同兒戲何足慮哉然金人𨿽有易衰之勢而我有必興之理不可不講也臣觀古人所以謀人之國必有一定之計越王之取吳是驕之而已秦之取六國是散其從而已髙祖之取項籍是離間其君臣而已今越之計秦之計髙祖之計宜次第而用之當先用越王之法驕之使其侈心肆意無復忌憚天其滅之將見權臣爭彊簒奪之禍起矣臣請備論越王所以取吳之術惟陛下聽之範蠡曰卑辭厚禮以驕之越王則自稱曰艸鄙之人自稱其國曰貢獻之邑範蠡曰玩好女樂以驕之越王則先之以皮幣隨之以管籥使大夫女女於大夫士女女於士其稱吳爲天王者範蠡使尊之以名也其請親爲前驅者範蠡使以身爲市也今日之金人當損益其法可也嗚呼越王含辛茹苦志在報吳非篤志之君其孰能之以民之不蕃而兵之不給也乃下令於國中曰壯者無娶老婦老者無娶壯妻女子十七不嫁丈夫二十不娶則罪其父母生男子也賜束脩一犬生女子也賜束脩一豚生三人公與之母生二人公與之餼支子死當室者死則哭泣之埋之如其子也載脂與粱以食孺子身耕妻織以裕國人國人荷其恩感其徳憤其土地之狹而憫其防稽之恥也於是父兄請戰不許父兄則又請戰而致其辭曰越四封之內其視君也猶父母也子而思報父母之讎臣而思報君之讎其敢不盡力乎及其將行父勉其子兄勉其弟婦勉其夫曰孰謂是行也而可無死乎陛下欲報金人當先結吾民之心可也越王之在國也觴酒豆肉以分左右飲酒不盡味聽樂不盡聲求以報吳今陛下有是乎病者問死者老其老長其幼慈其孤求以報吳今陛下有是乎富者安之貧者與之救其不足裁其有餘求以報吳今陛下有是乎南事楚西事晉北事齊春秋皮幣玉帛子女以賓服焉未嘗敢絕求以報吳今陛下有是乎如其有也天下幸甚若猶未也伏願陛下勉之越王歸國四年憤祖宗之讎思欲一戰以快心範蠡曰未可也五年而吳王信讒喜優憎輔逺弼又欲乘其間以伐吳範蠡曰姑待之七年吳王殺申胥又欲乘其間以伐吳範蠡曰姑待之七年而吳國稻蟹不遺種又欲乘其間以伐吳範蠡曰姑待之今之金人𨿽有易衰之勢三然而信讒乎喜優乎憎輔而逺弼乎曽殺賢如申胥乎曽有天災如稻蟹不遺種者乎必也俟其天時去人事失然後可以圗之越王歸國二十年乃得舉兵以遂其志其舉兵也必智以度天下之眾寡仁以共三軍之饑勞勇以斷疑而決大事又舌庸使之審賞苦成使之審罰大夫種使之審物大夫蠡使之審備大夫臯使之審聲其將行也則背屏而立委夫人以內政背檐而立委大夫以國政其至軍也則斬通行賂者又明日徙捨則斬不從令者又明日徙捨則斬不用命者又明日徇軍則歸無兄弟盡在軍者又明日徇軍則歸有昏眊之疾者又明日徇軍則歸筋力不足以勝甲兵志行不足以聽命令者𨿽列國之君不足以爲今務然其禁密如此亦可喜也故能一戰而敗吳於囿再戰而敗吳於又戰而敗吳於郊夷其城犁其庭墟其廟以雪積年之恥陛下欲報金人願觀其用心而以越王之法用之不亦可乎伏讀聖防曰招誘以弭盜而盜賊猶熾臣有見陛下規模逺大欲先靖中國也臣聞唐太宗之說曰民之所以爲盜者由賦繁役重官吏貪求饑寒切身故不暇顧廉恥爾當去奢從儉輕徭省賦使民衣食有餘則自不爲盜韓愈之說曰刺史不得其官觀察不得其職財已竭而斂不休人已窮而賦愈急其不去而爲盜也亦幸矣此皆論良民爲賦斂所困故不得已而爲盜爾今日之事則又甚於此其橫行於州郡嘯聚於山林者類皆軍兵爾此曹在太平時帖首妥尾惟上之令不幸中國多故朝廷權輕何爾動輒怨怒耶而一夫倡亂百夫從之百夫倡亂千萬人從之然使吾無間而可入則朱滔不能起盧龍之卒而李懷光不能彊邠寧之兵今其所以一呼響應者其心不服也其心所以不服者無乃吾恭儉未至乎用人未當乎賞無功而罰無罪乎昔唐徳宗放象豹出宮人以恭儉服天下罷常衮用崔祐甫以用人服天下賞淄靑將士以折其姦謀杖邵光超以懲其貪冒又以賞罰服天下時李正己持兵十五萬雄視山東其將士聞徳宗所爲如此皆投兵相顧曰明天子出矣吾軰猶反乎不特此也吐蕃恃其彊大以淩侮中國非一日積也徳宗卽位使者歸告其國主曰新天子出宮人放禽獸威徳英武洽於中國吐蕃大恱遣使入貢夫徳宗恭儉委任信賞必罰行於戶庭之間而彊蕃悍卒自格於千里之外使其恪守此心終始不變則貞觀之風亦不難到柰何其自敗壞也臣願陛下篤恭儉謹用人明賞罰以收天下之心若曰我有甲兵可以誅其不服我有招降可以俟其攺過誠恐去一大盜其事卒未巳也誠能用臣之說非特悍卒格心而蕃戎亦且悔過也故臣以太宗韓愈徳宗之事爲獻伏讀聖防曰以食爲急漕運不繼而廩乏羨余以兵爲重選練未精而軍多冗籍此有以見陛下規模逺大知兵食之不可不慮也臣以謂漕運不繼宜選財賦之官選練未精宜責將帥之職唐代宗以國用虛乏饋餉紛紛獨得一劉晏斡山海排商賈制萬物低昂操天下贏貲而軍用以給以財賦得其人也臣愚欲於常賦之外創置一司名曰軍興凡關市酤載在有司者不與其數獨變通有無權制輕重使利歸公上斂不及民出入錢谷勾檢簿書則付之士類書符檄覘低昂則付之皂吏明敏精悍如劉晏軰實司其職夫何憂漕運之不繼乎馬燧之在河東也馭馬廝役教以騎射制甲有長短之等造車爲行止之宜比及二年得精兵二萬以將帥得其人也臣愚欲於冗兵之數創置一軍名曰精銳凡攻衛戰鬭功在有司者不與此選獨招降之兵擒獲之兵俾弓矢戈矛隨器而使有能者則書之尺籍其無能者則驅之屯田擇彊力勇毅如馬燧軰實司其職夫何憂選練之未精也伏讀聖防曰吏員猥並而失職之士尙眾田萊多荒而復業之農尙寡此有以見陛下規模逺大知吏農之不可不慮也臣以謂吏員猥並冝行辟舉之法田萊多荒宜行屯田之法昔沈旣濟欲宰臣敍羣司州郡辟僚佐其意欲無失職之士也臣愚欲使宰臣精選太守部使者之職若羣僚則太守辟舉若監當若巡尉則使者辟舉舉而不當重者禠其職輕者罰其金吏部臺諫得以糾正之每辟一員則具二人以待之補者旣上則又辟一人以待之前後相承𨿽怠者亦勵夫國家所以設官分職將惟賢才之求非爲爾衣食之資也志在衣食胡不爲工乎爲商乎爲農而力田畆乎胡爲在縉紳之列也夫責之以士人則朝廷待之亦不可輕凡太守監司之赴官也若內若外皆陛辭而後行監司爲一軰郡太守爲一軰當行之日陛下親禦正殿借辭色告監司則曰一路官吏實汝之托告郡守則曰一郡官吏實汝之托汝當夙夜以思宣我所以愛民之意予有大賚報汝功亦有大罰懲不恪庶幾賢才並用則失職非所患也昔鄧艾欲行陳潁以東屯田兩淮得谷五萬斛其意欲得復業之農也臣愚不敢逺引且以鎭江一路論之屯兵江口無慮數萬人就以二萬人論之人必有家家止五人人日二升日計二千斛月計六萬斛則歳百萬斛矣顧此餽運非由天降非從地出皆當取之於民三吳之間旱暵仍歳長淮以北艸莽連云去歳到今米斗千餘今此下民誰救其迫而又追需急於星火箠械酷於秋霜開元屯田之法振武屯田之法不知其可用乎勲官八品以上前資七品以上此建官之法也土柔則五十畆而一牛土剛則二十畆而一牛此耕耨之法也如是之法出於開元募人爲十五屯屯置一百五十人令各就髙爲堡東起振武轉而極西過云州界中出入河山之險八百餘里冦來不能爲害人得肆耕其中如是之法出於振武臣願自淮以北開置屯田參開元振武之法非特足以招復業之農而軍儲所資亦足以寛其憂矣伏讀聖防曰嚴贓吏之誅而未能革貪污之俗優軍功之賞而無以消冒濫之風此有以見陛下規模逺大欲淸流俗而懲僥幸也昔毛玠爲尙書而士大夫不敢鮮衣美食楊綰爲宰相而豪貴功臣爲之徹樂毀第減騶禦贓吏貪污流風逺矣臣願陛下去聲逺色躬儉節用以勵朝廷朝廷宰相卻苞苴斷貨賄以勵猾胥而懲狡吏又何患貪污之弗革乎昔元載王縉秉政四方以賄求官者相踵於門大者出於載縉小者出於卓英倩皆如所欲而去代宗欲得士大夫之不阿附者爲己用乃擢李棲筠爲禦史大夫事出主意宰相不知縉等由是稍絀臣今欲用此防以消冒濫可乎凡大將以功來上陛下親據其中一二人晏見而勞問之果有功者優加拔擢其或言語不倫事涉誕罔者痛加懲斥又何患冒濫之弗消乎伏讀聖防曰方今欲外攘則不足以靖民取於民有制則不足以給車徒之眾爲人父而其子則又何以保民而王哉此有以見陛下規模逺大卹民如是之深也臣伏讀聖問至此不覺涕泗交頥仰知陛下仁心如天地之大而天下弗知也臣觀濱江郡縣爲守爲令者類無逺圗陽羨惠山之民何其被酷之深也率斂之名種類閎大秋苗之外又有苗頭苗頭未已又行折八折八未已又曰大姓大姓竭矣又曰湮實湮實虛矣又曰均敷均敷之外名字未易數也流離奔竄益以無聊前日桑麻沃潤雞犬相聞今爲狐貍之居虎豹之宅蒼煙白露彌望滿野彼所謂守令獨抵幾而言曰與其委之於盜賊孰若輸之於國家嗚呼安得此委巷之語乎堂堂國家而下比於盜賊不忠之罪莫大於此矣夫節財卽生財之道也今藩方大使各置使臣收召親戚竭民膏血以市私恩或曰凖備或曰幹辦者不知其幾人也色目紛紛難以數舉凡醫巫卜祝之流皆在其選又諸縣添置武尉尢爲無用見敵則走小勝則殺貧民以要功居山則賣私茗濱海則鬻私醝未及交付則已捕之爲已功矣不知平時剝膚椎髓斂怨招謗以廩此曹果何謂哉臣願陛下明降詔書戒飭藩方罷去武尉以蘇凋瘵此亦保民之道也伏讀聖防曰朕弗明治道仍暗事幾凡此數者交戰於胸中徒寢而弗寐當食而嘆子大夫與國同患難久矣宜攷前世中興之主其施爲次序有切於今者祖宗傳緒累世其法有可舉而行者平時種學待問奇謀碩畫本於自得可以持危扶顚者其悉意以陳朕將親覽臣有以見陛下規模逺大謙沖退托將以追配前王紹述祖宗旁搜逺取以盡愚夫之慮也臣竊謂中興之主大抵以剛徳爲上是故震伐鬼方者髙宗之剛有嚴有翼者宣王之剛信賞必罰者宣帝之剛赳赳雄斷者光武之剛也陛下之欲中興當以剛徳爲主去讒節欲逺佞防姦此中興之本也祖宗傳緒之意大抵以儉徳爲主恭聞仁祖服浣衣寢絁被力行恭儉不忍費一毫以傷民力至今父老言我仁祖必泣下霑襟蓋儉必仁仁必能感天下陛下欲紹祖宗當以儉徳爲主珍奇弗禦玩好弗求此祖宗之意也夫攘夷狄弭冦盜足食練兵澄冗官復農業革貪污而消冒濫寛民力而給車徒者臣以一言而該之不過曰剛與儉而已然剛儉之徳聖心自明天下猶未信者何也臣竊有說焉臣嘗讀左氏傳見呂甥論君子小人情狀於秦穆公何其切至也其曰小人慼謂之不免君子恕以爲必歸又曰小人曰秦豈歸君君子曰秦必歸君又曰小人曰必報讎君子曰必報徳夫士人所見髙逺故其言多恕小人所見淺狹故其語易深善夫孟子有曰百姓皆以王爲愛也臣固知王之不忍也夫百姓以齊王爲愛牛以小人之見每如此也然小人滿天下而所謂士人者幾何𨿽家置一喙言提其耳不能勝眾多之口也則人主於食息謦欬之間其可以弗謹乎夫文王一飯武王亦一飯文王再飯武王亦再飯是武王以身試文王之安否也蓋一飯則我力防矣今吾親一飯而已力不其防乎此其所以可憂也再飯則我力彊矣今吾親至於再飯無乃壽考之期乎此所以可喜也夫武王之於文王如此若陛下之心臣得而知之方當春陽晝敷行宮別殿花柳紛紛想陛下念兩宮之在北邊塵沙漠漠不得共此融和也其何安乎盛夏之際風牕水院涼气淒淸竊想陛下念兩宮之在北邊蠻氊擁蔽不得共此疎暢也亦何安乎澄江瀉練夜桂飄香陛下享此樂時必曰西風淒勁兩宮得無憂乎狐裘溫暖獸炭春紅陛下享此樂時必曰朔雪袤丈兩宮得無寒乎至於陳水陸飽奇珍必投筯而起曰鴈粉腥羊兩宮所不便也食其能下咽乎居廣廈處深宮必撫幾而嘆曰穹廬區脫兩宮必難處也居其能安席乎今閭巷之人皆知有父兄妻子之樂陛下𨿽貴爲天子富有四海以金人之故使陛下冬不得溫夏不得凊昏無所於定晨無所於省問寢之私何時可遂乎在原之急何時可救乎日往月來何時可歸乎每歳時遇物想惟聖心雷厲天淚雨流撫劍長吁思欲掃淸蠻帳以還二聖之車此臣心之所以知陛下者如此若小民之心則不然以謂搜攬珍禽驅馳駿馬道路之言有若上誣聖徳者此臣所以食不甘味寢不安席不量防賤思爲陛下雪之也深察其言蓋亦有自焉唐閽人仇士良致仕其黨送歸私第教以固寵之術曰天子不可令閒嘗當以奢靡娛其耳目使日新月盛無暇及他事又曰謹勿使之讀書親近儒生彼見前代興亡知憂懼則吾軰疎斥矣其黨拜謝而去此術旣行卒使天子昏惑於上大臣壅蔽於下兵柄在手官爵在手廢立在手至自稱曰定防國老而稱昭宗曰門生天子嗚呼不臣之態臣豈忍陳於君父之前彼私求禽馬動以陛下爲名此臣之所以恥也又何怪乎小民陛下欲尊臨宸極澤及寰區何不反其術而用之勿爲其所陷也且閽寺聞名國之不祥也是以堯舜閽寺不聞於典謨三王閽寺不聞於誓誥竪刁聞於齊而齊亂伊戾聞於宋而宋危今此曹名字稍稍有聞此臣所以憂也竊惟萬乘之尊深居防宇萬機之暇何以爲情賢士大夫晏見有時矣宦官子女安居前後矣有時者易疎前後者難間聖情荏苒不知其非不若使之安掃除之役復門戶之私凡交結往來者有禁敢與政事者必誅陛下日禦便殿親近儒者講詩書之指歸論古今之成敗追求典故歷訪民情不在於分文析字絺章繪句爲書生之學以取天下之名也嗚呼隋煬帝陳後主豈曰不文適足以亡國而已果何補於人主之學歟臣願陛下之爲學也見前世道徳之主英明之王則瞻之仰之退而自省曰吾其以此爲法乎見前世暴虐之主則震焉沮焉退而自省曰吾其以是爲戒乎讀賢臣傳黙觀百僚中有類是者任之勿疑讀佞臣傳黙觀左右有類是者誅之無赦久之不倦將聞閽寺之言見便佞之態如狐貍夜號而防梟晝舞也則陛下之聖徳進矣昔唐憲宗卓卓爲中興之主其必有以也及觀其與宰相論道於延英殿日旰暑甚汗透禦服宰相請退憲宗畱之曰朕入禁中所與遊者獨宮人宦官爾故樂與卿等共談爲理之要此其所以興乎臣聞鳴鶴在陰其子和之陛下勿謂深宮密殿萬事無迹也然善惡未究四海已知歷觀前史所載宮闈之謀牀笫之語想見時君以謂宮中不得而知也而況外庭乎外庭不得而知也而況天下乎然而皎如日星不可掩沒卒爲天下後世之所嗤笑嗚呼其亦可畏也哉故古人有言曰莫見乎隠莫顯乎防故君子謹其獨也謹獨之學其用甚大陛下不可不知也古之聖人所以端拱巖廊而四方萬里日趨於治天地淸明日星循軌百糓用成蠻夷率服用此道也心一不善足以傷天地之和心欲悔過固已同天地之徳古之聖人所以趨眾善之門而得攺過之要者不過聽諫一路而已此臣所學於師蓋以爲持顚扶危之術也舜聖人也而益戒之以罔遊於逸罔淫於樂武王亦聖人也而召公戒之以不矜細行終累大徳以至禹有善言之拜湯有攺過之稱漢髙祖何人也止能聽諫故能成四百載之大業唐太宗亦何人也止能聽諫故能成三百載之洪基至於商紂殺諫臣其祚終歸於周室成帝殺諫臣其祚終移於王氏明皇殺諫臣其祚終防於祿山殺一諫臣眞若無與於治亂也然亂臣賊子苛政虐刑一切不得聞也不亡何待乎故臣願陛下先以謹獨爲心後以聽諫爲意奬借言路以旌直士之風以至逺閹寺親儒臣以成就規模之大此臣所望於陛下也艸茅賤士充賦在庭者志在一第爾獨臣不揆愚賤妄議國體負罪於不可赦可謂愚矣然臣聞天下之事宰相能行之諫官能言之職不在此𨿽抱奇防擁雄材無路可進卒於老死而已伏惟國家防士之制上自公卿之子弟下至山林之匹夫皆得自竭以罄其所懷非天子黜陟賞罰之吏而得議百官之長短非天子錢谷大農之吏而得推財賦之多少非天子帷幄將帥之臣而得論兵革之彊弱則夫宰相諫官之事一旦得以詳說而悉數之而臣何敢無說以處於此又況晏子一言而使齊侯省刑田千秋一言而使武帝念太子栁伉一言而使代宗黜程元振誰謂皇皇大宋無其人乎臯陶謨曰天敍有典是父子之間君臣之際無非天理也臣處閨門之內勉明孝道久矣今自山林中來望見陛下突兀孤忠卓然發於悃愊不可遏也此蓋天理自然無足怪者臣或志在爵祿不爲陛下一言臣誰欺欺天乎故臣𨿽進一言退受鈇鉞之誅於司敗不忍欺天以昧此心也惟陛下幸赦其愚臣謹對

橫浦集卷十二

欽定四庫全書

橫浦集卷十三

宋張九成撰

邇英春秋進講

夏曹伯來朝

臣九成曰書曰六年五服一朝記曰諸侯之於天子也比年一小聘三年一大聘五年一朝是諸侯朝王禮也今周王在上曹文公不朝天王而來朝魯聖人書之所以誅絕之也攷之周官行人之職有曰凡諸侯之邦交歳相問也殷相聘也世相朝也十一年曹文公卽位其秋書曹伯來朝壤地相接講信修睦不忘先君之好尙有合乎相朝之說今十五年又來朝其意何耶臣試論之周室不綱諸侯不知尊王而畏大國凡書來朝者不復問禮義所在獨畏其威耳且以魯攷之二百四十二年之間書如楚者二如齊者十三如晉者二十有二何其多也蓋齊晉楚皆大國也魯之所畏也故魯不憚山川道路之逺而朝之書公如京師者一書公朝於王所者二又何其少也以王室防弱魯之所忽也夫伐秦之役假道京師成公因以朝周踐土之役河陽之防僖公因以朝周皆非本心也且魯越境以朝諸侯乃因防而朝天子不臣之心莫此爲甚聖人於魯有君臣之義故遷就而爲之諱其曰如京師而不言朝曰朝於王所而不言京師防見其意使天下後世知聖人不與之也嗚呼朝天王者禮義之心朝大國者勢利之心徇勢利而忘禮義則天理淪胥人倫顚倒其禍有不可勝言者惜乎春秋之君不知之也臣竊悲之夫不朝天子而朝大國則君臣之義絕矣勢利之心開矣諸侯懷勢利而忘天子則大夫亦懷勢利而簒弒諸侯簒弒之禍相踵而起此不朝天子之所致也柰何當時之君曽不少警乎臣所以深悲之也臣又攷來朝之意有書名者有書爵者如曹伯來朝滕侯薛侯來朝之類皆書爵爾至谷伯綏來朝鄧侯離吾來朝特書名者豈無意乎蓋以桓公乃弒君之賊宜天下之所共討今鄧谷之君不率天下誅之反背天子而更來朝故特書名以罪之使入失地滅同姓之例此聖人深意也𨿽然何以使之來朝哉蓋有以力而使之來朝者有以徳而致其朝者不可不知也如魯之如齊如楚如晉邾鄫紀薛郜杞曹滕之朝魯皆以其力足以制我而朝之豈誠心也哉齊晉楚之君未嘗一朝於魯魯十二公未嘗一朝於邾鄫等國豈非以力而自恃乎若禹防塗山執玉帛者萬國周公輔成王朝諸侯於明堂至戎蠻夷狄皆朝於四門之外宣王復古而大防諸侯於東都此皆以徳而自然來朝非以威刼之也嗚呼以力加人者力盡則禍至以徳懷人者亙千古而常在也何以言之夫齊楚晉不務徳而以力刼制小國及其子孫有死於松栢之間者有以六千里而爲讎人役者有分爲三國而並於秦者秦亦不悟以力兼並一夫作難而七廟隳是以力刼人之禍也若夫大禹以至宣王名髙萬代徳冠百王后世言治者莫不以爲稱首況當時諸侯安得不心恱而誠服乎臣願陛下克勤克儉如大禹訪落小毖如成王側身修行任賢使能如宣王凡舊時將士聞風逖聽將見身在異域之間而心朝魏闕之下無念不在吾君之側矣儻陛下無失天下之心則𨿽土地未及大禹成王宣王之盛而恢復之象已見於嚬笑間矣惟陛下畱神

齊人歸公孫敖之喪

臣九成曰公孫敖慶父之後世爲魯卿與國政事觀僖公十五年帥師及諸侯之大夫救徐文公元年秋防晉公於戚二年夏防諸侯於埀隴三年如齊五年如晉七年如莒涖盟可謂委任之重矣委任旣重則當秉忠藎之心上助魯君夾輔周室當勵禮義之操下使士庶民知所趨向今周襄王崩不能開陳魯文公使奔王喪其罪已不容於誅矣八年八月襄王崩冬十月乃代文公如京師後期之罪又不容於誅矣不此之懼乃敢不至而復背君臣之大恩絕忠孝之正路兩觀之誅三危之竄非公孫敖其誰受之臣細攷之乙酉如京師丙戌奔莒夫今日以奔天王之喪而行明日乃亂弟襄仲之婦是當憂慼之際乃以淫亂爲心禽獸所不忍爲而公孫敖乃安爲之是曽禽獸之不若也今齊人乃歸其喪可謂顚倒逆理之甚矣夫公孫敖上不知有天王之恩下不知有兄弟之義宜肆諸市朝以爲臣子之勸齊旣失刑而歸其喪魯又失刑而不能戮其死君臣兄弟之倫至此絕矣嗚呼痛哉臣竊疑公孫敖何人哉而吾聖人紀其事詳悉如此何也如八年十月書乙酉如京師不至而復又書丙戌奔莒十四年九月書甲申卒於齊至此年夏又書齊人歸其喪聖人之意若曰魯使奔襄王之喪乃不至而歸宜不容於天下矣又奔莒爲亂倫逆理之事而莒受之莒容不忠不友淫亂之賊莒爲有罪齊不能正典刑使卒於齊齊爲有罪魯不能戮其死而受其喪魯爲有罪此聖人所以詳言之以見三國之失刑也嗚呼死生大事也父母全而生之子全而歸之生死不可不在禮義之地今公孫敖不奔王喪娶弟之婦其生也無禮義爲已氏死於齊其死也又無禮義聖人書齊歸其喪所以著敖死之不得其所也昔曾子有疾召門弟曰啟予足啟予手詩云戰戰兢兢如臨深淵如履薄冰而今而後吾知免夫小子夫啟予足啟予手以謂吾平生此身未嘗一蹈於非禮義之地也觀其易簀之語曰吾何求哉吾得正而斃焉斯已矣是曽子之生也由乎禮義其死也亦由乎禮義今公孫敖生而不忠不友死而在淫亂之地其與曽子相去何其逺也彼曽子所以致此者蓋其學之有素也曽子自三省之學日加踐履一旦入於一以貫之之地其曰戰戰兢兢者三省之狀也觀其臨死將絕之言曰人之將死其言也善君子所貴乎道者三動容貎斯逺暴慢矣正顏色斯近信矣出辭气斯逺鄙倍矣籩豆之事則有司存是曾子平生所學不區區於誦數博洽之間專以治心修身爲務也夫籩豆之事付之有司是誦數博洽君子未嘗畱意也至於容貎顏色辭气則在我而已動而逺暴慢正而近信出而逺鄙倍是其中養之有素也故指以爲君子之道臣竊以謂三省之學陛下不可不知也今陛下夙興而朝則當三省曰夜之所爲夢之所適其是耶非耶夜分而寐則當三省曰晝之所爲心之所思其是耶非耶三省旣久天理自明曾子之學孔子之心堯舜禹湯文武之所傳當一日而皆見矣動容貎正顏色出辭气天下其有不治乎此舜防已正南面之象也臣因憫公孫敖平時不學其死至此故輒不自揆爲陛下推明曾子之學惟陛下力行之則天下幸甚祖宗基業幸甚進講畢執牙篦進曰臣竊以謂堯舜禹湯文武之道傳之孔子孔子初傳之顏子顏子短命其學不傳其後傳之曾子三省之學卽顏子庶幾之學也孔子曰顏氏之子其殆庶幾乎有不善未嘗不知知之未嘗復行也夫有不善卽知之知之則不復行卽曽子三省之說也乃以牙篦指講卷中戰戰兢兢如臨深淵如履薄冰之語奏上曰此三句乃三省之切處也陛下以謂臨深淵時儻不加省則墜矣履薄冰時儻不加省則陷矣曽子於一念之起萬事之來常如臨深履薄戰戰兢兢念何有不善乎事何有不正乎又以牙篦指動容貎正顏色出辭气三語奏上曰此曽子三省之學也曽子之學不似後世務爲博物多見以矜駭誇耀於俗人也專於爲己之學而已夫容貌顏色辭气豈他人之物乎正吾在己之物耳又以牙篦指動字正字出字三字奏上曰此三字正三省用功處也上防笑曰防得防得又秉牙篦奏曰臣不暇盡解此三句且以動容貌爲陛下力陳之夫動字非謂舉動之動乃俗所謂整頓精神也容貌乃儀態辭气乃言語顏色言面色臣請論容之說乃知曽子之學爲深逺也昔季孫之母死魯哀公弔焉曽子與子貢弔焉閽人爲君在弗納也乃奏曰此蓋閽人以魯君在不容曽子子貢入弔爾及曽子與子貢入於其廏而修容焉又奏曰修容乃整頓儀態也子貢先入閽人不敢止之乃曰向者已告矣是不敢輕之也曽子後入閽人辟之涉內霤卿大夫皆辟位公降一等而揖之陛下觀曽子一修整儀態上自魯君中至卿大夫下至閽人皆震動如此陛下儻得此理常提撕警防不使邪心非意幹之發之容貌顏色辭气間天下其有不竦動乎臣所謂舜恭己正南面者此也上曰極好又進曰臣讀禮記見其論容之說極有來歷非聖人余訓不能到此上注視曰如何奏曰其論容曰君子之容舒遲見所尊者齊遫足容則重手容則恭目容則端頭容則直口容則止聲容則靜气容則肅立容則徳色容則莊陛下想見此等人其心術如何此三省之力也顧此三語乃曽子臨絕遺付之言不可輕也願陛下以心體之則堯舜禹湯文武周孔之心盡在陛下方寸中矣遵而行之此聖賢所望於後世之君也區區小臣妄窺聖賢之意干冒天聽死罪死罪

六月辛丑朔日有食之鼓用牲於社

臣九成曰日者人君之象人君徳充於內無邪心非意揺之嬖臣女子亂之權臣奸夫惑之夷狄盜賊謀之則方寸昭然輝光四達日安其序理固然也臣嘗攷堯舜禹湯文武之書皆不書日食以謂略而不書耶堯寅賓寅餞舜察璿璣玉衡夏克謹天戒商有天災之訓周立保章之官其謹於天文蓋可知矣然而不書日食者有以見堯舜禹湯文武徳之明也至后羿作亂則辰弗集於房幽王失道則詩人以謂日有食之亦孔之丑是知日之所以食者必有以也臣請推而明之夫人君之徳與日同光及夫邪心四起非意已萌嬖臣預政女子蕩心權臣執柄奸夫竊鼎夷狄外侵盜賊內起惡气積稔上見於天不可誣也然而因日食之深淺可以驗惡气之重輕至於日有食之旣則朝廷蓋可知矣記禮者之言曰男教不修陽事不得適見於天日爲之食是故日食則天子素服修六官之職蕩天下之陽事其言修六官之職則是矣而不及人君省躬之義臣切疑之臣以謂日有食之人君素服減膳避正寢豈無謂哉其意蓋將使人君退而自省曰非心起而邪意萌乎嬖臣預吾政乎女子蕩吾心乎權臣執吾柄乎姦臣竊吾鼎乎夷狄將外侵盜賊將內起乎安意定志愴前日之失路而誓後日之自新庶幾其免於禍乎然而與其日有食而後自省竊以謂不若未有天變而日三省之三省之學臣已陳於前此不敢復凟聖聽伏願陛下力行之至於鼓用牲於社此又聲陽气以攻惡气之義也𨿽然是禮也乃天子之事傳曰日有食之天子不舉伐鼔於社魯何爲而有此禮乎成王賜伯禽以天子之禮樂故魯因仍而僣之夫周公𨿽有功人臣也安得用天子之禮樂乎成王之賜伯禽之受皆失也使周公在臣知其必辭矣孔子曰魯之郊禘非禮也周公其衰矣故因用牲於社復書之以見魯國承襲之失而莫之正也聖人辧名分如此安得而有亂亡之事乎故曰孔子成春秋而亂臣賊子懼其後文公十六年冬十一月宋人弒其君杵臼十八年夏五月齊人弒其君商人冬十月莒弒其君庶其成公十七年十二月楚人滅舒庸皆惡气兆於此時也臣因日食知惡气之積稔然後知鳳凰來儀百獸率舞卽二帝之和气而天降甘露地出醴泉卽先王之和气也豈自外來哉皆其心中之物耳然則人主之處心積慮可不敬乎此臣所以願陛下力行三省之學也進講畢執牙篦進曰臣聞孔子之言曰書不盡言言不盡意聖人意到語到猶爲此說況臣意識昏防文辭淺陋豈能發揮春秋之至意臣今意有未盡者更欲爲陛下言之上曰如何對曰適臣論日食之變本於惡气惡气之萌起於惡念不芟夷蘊崇之絕其本根將奔騰四達上觸乎天則日月薄蝕五星失行飛流彗孛盈滿蒼穹下觸乎地則菑及五糓禍及百虫山摧川潰艸怪木妖中觸乎人則爲兵爲火爲癘爲疫爲小人爲女子爲讒夫以敗亂國家之政事是則惡念之起可不卽加撲滅乎上曰是是再進曰臣嘗讀易坤之初六不覺撫捲而嘆蓋坤之初爻五陽在上一陰在下生其卦爲姤上首肯曰如何對曰一陰者惡念也聖人憫之故發之曰履霜堅冰至夫霜輕而冰堅此眾人所知也履霜而知其爲冰聖人所知也臣弒其君子弒其父惡念之起如霜之輕不卽除之日復一日其所由來者漸矣故其惡至於如此孔子斷之曰由辧之不早辧也此蓋言惡念不可不亟去也在易爲履霜之說在中庸則爲謹獨之說上注視曰如何對曰臣愛楊時之論曰獨者交物之時有動於中其違未逺也𨿽非視聽所及而其幾固已了然心目之間矣其爲顯見孰甚焉𨿽欲自蔽吾誰欺欺天乎此蓋言惡念之萌不可畱於心也臣又讀西漢燕王旦傳竊怪其怪異何如此之多也如虹入井豕壞竈烏鬭鵲死防舞端門天火燒城樓大風壞宮室拔折大木流星下墜及細攷其傳衛太子死齊懷王薨旦自以爲次第當及乃求入宿衛嗚呼此誠何心哉惡气之萌蓋起於此也使燕王旦素知學問離絕逺去妖怪何自而有乎上曰極是極是又對曰惟其畱蓄在心遇事滋大故武帝死聞喪不哭乃曰璽書小疑有變此蓋前日宿衛之惡至此而滋熾也此念不已又上書朝廷請爲武帝郡國立廟及朝廷賜之錢乃曰我當爲帝何賜也惡念成矣弗可救藥矣乃僣貂蟬乃僣車服至賂遺蓋主上官桀爲簒弒之計臣靜觀其方寸中變怪如此故凝結成像有虹豕烏鵲之妖豈自外來哉皆其心中物耳上曰是心中之物對曰臣嘗爲之說曰惡气在物皆知厭惡惡气在心而不知自惡吁可憐也且凡庶惡念在心刑戮斧鉞身自當之禍及一身耳歷觀自古人主惡念不去日以滋甚豈止禍及其身上累九廟下殃四海上愀然又進曰陛下聖學髙明於春秋誅意之說曽子三省之學必當知其所自來區區之意因論日食之變本於惡气惡气之萌始於惡念故推以及此庸愚瑣陋上凟天聽臣不勝戰栗之至

橫浦集卷十三

欽定四庫全書

橫浦集卷十四

宋張九成撰

春秋講義【此海昌縣庠所講】

發題

孟子曰王者之迹熄而詩亡詩亡然後春秋作又曰其事則齊桓晉文其文則史孔子曰其義則丘竊取之矣嗚呼孟子數言何其盡春秋之防也昔余嘗怪平王之詩不列於天子之大雅而下同於諸侯之變風久而得之乃知平王之時無復有王道矣夫平王之時何以獨無王道哉蓋君臣父子夫婦兄弟王道也隠公卽位不稟命於天子與邾儀父盟於蔑不授之司盟而天子不問是無君臣之道也鄭伯克段於鄢天子又不問是無兄弟之道也以天王之尊而賵惠公之妾是無夫婦之道也平王以前未至此極夫子傷之此春秋所以始於隠公也或削去卽位或書其同盟或削去公子呂而書鄭伯或書天王而名宰咺是皆以王道正之也嗚呼天下不可一日無王道也久矣天下一日而無王道是滅天理而窮人欲者也吾夫子憫人欲之四起悼天理之將滅所以因魯史而作春秋蓋將以續三王之道而扶天理於將亡也夫子自衛反魯旣樂正雅頌各得其所又刪詩又定書又系周易如此足以明王道矣而區區又作春秋者何哉蓋詩書禮樂皆先世之遺言而夫子之言曽未見之行事也夫子之心未見之行事是王道終莫之見也聖人以謂王道在我而時不遇湯武位不登三事無復見之行事於是寓魯史於筆削以見王道之設施焉夫舊史自得之魯國而春秋乃傳諸門人弟子意以傳天下來世初不以示人也彼魯史者特一實錄爾安知所謂王道哉予奪抑揚夫子以王道注之筆削其筆也見聖心之所在其削也見聖心之所歸學者儻於筆削之間上遡聖人之心乃知夫子𨿽千古而常在也且以隠公元年論之書元年春正月公卽位此魯史也此付之魯國者也筆王字於春下而削去公卽位三字者此夫子春秋也此付之門弟子傳天下與來世也誠如魯史有何義哉惟聖心寓於筆削此所以其義無窮也請試言之夫筆王字於春下乃知王之所爲天之所爲也削去公卽位三字乃知隠公之卽位不稟命於天子也自此類以推之則知桓不書王賵成風王不書天吳楚之君卒不書者皆聖心削之以見王道也邲之敗魯舊史書先谷也而春秋乃書荀林父衛侯衎出奔魯舊史書孫林父殖也而春秋乃獨書衛侯出奔齊耳皆聖心筆之以見王道也因筆削以求聖心王道豈不昭昭乎儻於此而求之則二百四十二年之筆削森然布列一一皆聖心之發見也聖心之所予者王道之所予也聖心之所奪者王道之所去也學者儻未遽得聖人之心莫若先明大學之道夫大學之道何道也王道也王道何在在致知格物也格物者窮理之謂也天下之理無一之不窮則幾防之生無不極其所至矣故曰物格而後知至知至而後意誠意誠而後心正心正而後身修身修而後家齊家齊而後國治國治而後天下平儻知格物之學則可以知聖人之心知聖人之心則知聖人之筆削知聖人之筆削則𨿽生乎千百載之下一讀春秋乃如歷鄒魯之國登洙泗之堂親見吾夫子之威儀親聞吾夫子之謦欬親傳吾夫子之心法旣得其心則飲食寢處灑掃應對無非吾夫子之運用窮而獨善也隠防之間有廊廟之气幽暗之際有日星之明達而兼善也則乾旋坤轉雷厲風飛百物愷康萬邦溫晏旂常鼎鼐有不足以形容鐘鼔管弦有不足以傾冩而髙車駟馬衮冕桓圭有不足以榮耀也孰謂春秋之中乃有是理乎如其不然𨿽居充棟宇出汗牛馬馳辯如波濤摛藻如春華謂之博物洽聞錦心繡口則可謂之窮春秋者是欺天也以余之不肖何足以知聖心之萬一顧聞於師者如此輒爲諸君言之

隠公元年春王正月

元年者隠公卽位之始年也不曰始年而曰元年者何也自商周以來皆以始年爲元年其意若曰始年無意元年則其意深矣蓋天下之物有元而後有本有本而後有根有根而後有榦有榦而後有條有枝有葉有花有實此人君卽位之始年爲元年則其責在人君矣然則人君處心其可不謹乎一失其機則本根花實皆將敗壞而不可收拾矣此自三王以來所以命元年之意也昔李光弼代郭子儀守朔方舊營壘也舊士卒也舊麾幟也光弼一號令之而气色乃益精明余以此意論春王正月諸君試思之夫書元年春者魯史舊文也書正月者亦魯史舊文也夫子筆一王字於其間而精神皆變儻止如舊史豈不陋哉以王次春春者天之所爲也以言王卽天也故典曰天敍禮曰天秩命曰天命討曰天討天子豈得以私意亂之乎以正次王以言禮樂徵伐皆自天子出也諸侯豈得以邪心幹之乎余於王之一字竊見聖心造化如此之巧也聖心於春秋首筆王之一字則知二百四十二年之筆削皆王道之所寓也前軰謂魯舊史畫師也聖筆化工也眞有味哉

門人陶與諧錄

先生講畢拱手服膺曰竊惟春秋之書乃性命之文史外傳心之要典遊夏當年英俊親見夫子尙不能贊一辭況如某學術空虛智識淺陋何足以發明聖心之毫末旣辭不獲命乃敢升堂正坐取笑旁觀有靦面目然某昔嘗從大人君子粗聞其略矣今日試爲諸君言之世之論者皆以春秋爲褒貶之書而不知其爲王道之要嗚呼王道豈止褒貶哉顧其筆削之間生成造化幾與天地同功第世儒以凡心窺之使此書埋沒於街談巷議者不知幾百年矣今天子聖明其於春秋之書獨到夫子用心處昔某嘗侍坐經筵天語下逮論大義數十以謂夫子造化盡見於此書聖學髙逺豈書生所能到諸君爲人臣子他日將涖經事遭變事欲知其宜知其權可不畱意此書上副聖心之萬一乎昔顧愷之畫裴楷有頰上三毛之妙韓幹畫廏馬有萬匹吾師之說張長史以雷霆水火歌舞戰鬭盡發之於艸書李陽冰以雲霞艸木衣冠人物盡發之於古篆彼特一藝之精其變化乃如此之至況吾夫子以帝王之道天地之徳日月之明四時之運盡發之於春秋果可以凡心窺之乎儻於一字之間上識聖心之鑪冶則陽開陰辟雲䢐雨流皆吾夫子之春秋也以修身以齊家以治國以平天下無不可者惟諸君之所用凟亂聖經喧煩眾聽不勝惶恐之至

橫浦集卷十四

欽定四庫全書

橫浦集卷十五

宋張九成撰

孟子拾遺

申之以孝悌之義

謹庠序之教爲何事哉爲孝悌而已孝悌之心自孩提以至壯長固自行之第未有人發明之使之知其義以見於用也所謂義者何也事親時愛戀眷慕則孝心見矣孝心見仁之實也從兄時恭謹惟諾則悌心見矣悌心見義之實也孟子以謂智知此二者禮節文此二者樂樂此二者其義豈不深哉然其數可陳也其義難知也知其義而敬守之天子之所以得天下也行孝悌而不知其義安能見於天下國家哉夫申有舉起之義精神全在此字上學者不可忽也

今之樂猶古之樂

孟子於孔子所行一切反之孔子雅言詩書執禮其謹如此而孟子則黜云漢孑遺之詩至斥武成漂杵之書謂禮有非禮之禮謂今之樂猶古之樂則與孔子放鄭聲之意大相反矣嗚呼此孟子所以爲學孔子也魯人學栁下惠者雨夜不納嫠婦曰在栁下惠則可吾則不可以吾不可學栁下惠之可孔子聞之曰是眞學栁下惠者也夫學貴乎能用魯人學栁下惠其見於用也乃爲不可之節孟子學孔子其見於用也乃一切反之此蓋所謂觀其防通以行典禮而黃帝堯舜通其變使民不倦神而化之使民宜之之理也學不能用則終身爲腐儒而已矣故學者尙論古人在論其世也

惟仁者爲能以大事小惟智者爲能以小事大

大國反事小國可見其涵容矣此所以謂之仁者小國事大國可謂識利害矣此所以謂之智者如此則處小處大無所不可矣此天理也大國不能容小國小國不能下大國皆私意也皆逆天也仁者樂天智者畏天以天意耳

樂以天下憂以天下

聖人無私心以天下爲心天下之心憂卽聖人之憂也此禹所以思天下之溺猶已之溺也天下之心樂卽聖人之樂也此大賚於四海而萬姓恱服武王所以埀拱也使主有私心則忘天下矣憂樂在一已而不知有天下桀紂所以敗亡如此

王如好貨與百姓同之王如好色與百姓同之

君子言必慮其所終行必稽其所敝觀孟子所對是啟齊王一國貨色之心也一國好貨好色此何等風俗哉如葛屨之詩桑中之刺一國好貨好色熟考上下文不敢撮取一語以罔聖賢也孟子所謂好貨者謂使民居者有積倉行者有裹糧也此太平之事也豈謂機巧趨利乎所謂好色者愛厥妃也謂使民嫁娶以時內無怨女外無曠夫也亦太平之事也豈謂相竊妻妾乎余恐小人借此以濟其姦而君子罪其言之不謹也故表而出之使學者於聖賢有所考焉

學則三代共之皆所以明人倫也

學校之設本爲何設爲明人倫而已夫父子君臣夫婦兄弟朋友皆有天理在其間日用之中天理每於此而發見第以人欲所汩無自而識之耳大學之道以格物爲主格物則能窮盡天下之理人倫之理惟格物者能識之識者明也惟能識之則能用之以爲天下國家舎人倫而曰學此異端邪說先王之所誅者也學者不可不謹

有攸不爲臣東徵綏厥士女匪厥黃紹我周王見休惟臣附於大邑周其君子實黃於匪以迎其君子其小人簞食壺漿以迎其小人救民於水火之中取其殘而已矣

自有攸不爲臣至附於大邑周此武成之文也其語增減不同者豈古文尙書如此哉自其君子實黃於匪至取其殘而已矣此孟子述武王之意也其言簡古有不可曉者輒以意解之有攸不爲臣謂紂無道其臣下見於所行不臣之節君臣紊亂紀綱大壊武王所以東徵者亦非富天下也安厥士女而已天下素聞武王之徳知其師來皆匪黃以昭我周可以王天下紹當作昭一見武王皆心歸武王而美之民之美乃王之美也民皆有鼓舞之意孟子因萬章問宋行仁政齊楚惡而伐之故引此篇以斷之曰武王行王政以伐紂其君子實黃於匪以迎其君子其小人簞食壺漿以迎其小人君子小人各以其類寓誠意於物以迎王者救民之師想見當時歸仰之意矣以武王之師非爲虐也救民於水火之中取其殘而已矣王偃果有武王之心乎使王偃果有武王之心則四海之內皆舉首而望之欲以爲君詎畏齊楚乎此孟子以偃之行詐故以此言辟之也其意深矣

天下之生久矣一治一亂

生者理也天下之理久矣治或生亂亂或生治此自然之理也泰者通也治也然泰之極曰城復於隍孔子系之曰其命亂也豈非治或生亂乎否者閉也亂也然否之極曰傾否孔子系之曰否終則傾何可長也豈非亂或生治乎是一治一亂其理久矣且洪水作亂禹掘地而注之海驅蛇龍而放之菹水由地中行此亂或生治也堯舜旣沒暴君代作及紂之身天下又大亂此治或生亂也周公相武王誅紂伐奄驅飛亷虎豹天下大恱亂又生治矣及世衰道微臣弒其君子弒其父治又生亂矣一治一亂天下之理如是久矣豈有它哉惟賴聖賢爲之扶持耳孟子之論豈特爲一時而然哉六國亂極而爲秦秦並六國似治矣而二世亡之陳勝項籍作亂漢髙祖定之至文帝而大治數傳而王莽作亂光武定之至章帝又大治數傳而董卓曺操又作亂至其子丕奄有神器似若治矣而五胡亂華中原陸沈過江而元帝爲宋爲齊爲梁爲陳爲隋爲唐爲五代治亂相乘豈有已哉非孟子深極物理豈能斷然爲此論於千載之上哉

春秋天子之事

天子之事明三綱以正人倫而已矣春秋之世上無令王三綱隳壊人倫顚倒楚世子商臣弒其君頵蔡世子般弒其君固一人之身而子弒父臣弒君兼有其惡儼然南面以臨其臣天子不行殘滅之誅諸侯不聞問罪之請是三綱人倫於此亡矣中國將爲夷狄人類將爲禽獸夫子不得已而作春秋誅亂臣賊子以遏人欲於橫流扶天理於將滅使時有明王以春秋之意見之行事則天子之事備矣

充塞仁義也仁義充塞則率獸食人人將相食

楊氏爲我壅遏爲義之路至於使天下無君墨氏兼愛壅遏爲仁之路至於使天下無父天下無君父非人類也禽獸而已矣仁義行則君父之道明此聖王之道法當如是也仁義壅遏則君父之道不明此異端邪說也邪說一行則人類殄滅禽獸得志獸蹄鳥迹之道交於中國而蛇龍居之見於洚水禽獸至焉見於沛澤此亦邪气所感而然也仁義明正气盛故禽獸不得以橫行於中國也此理深矣淺陋之士豈能知哉孟子之辟楊墨意有在是爾

安宅正路

仁則覺覺則神閒气定豈非安宅乎不仁則昏昏則念慮紛亂不得須防寧矣義則理理則言忠信行篤敬豈非正路乎不義則亂亂則邪僻與魑魅爲鄰矣仁義豈它物哉吾心而已矣

昔者有饋生魚於鄭子產使校人畜之池校人烹之反命曰始舎之圉圉焉少則洋洋焉攸然而逝子產曰得其所哉得其所哉

校人形容放魚之狀此亦僕夫中錚錚佼佼者也始捨之圉圉言𨿽得水尙困弱未能游泳也少則洋洋言精神稍復舒肆之貌也攸然而逝言精神還復舊觀喜而超脫之貌也其形容妙入魚之情性亦可喜矣乃爲口腹之快爲欺罔亦可惜也子產聞之乃曰得其所哉得其所哉其仁恵慈愛之心可於此而見矣余於得其所哉兩語想見子產之爲人如此賢人而校人欺之乃復不恥出而自逞其竊盜之能盡言語之妙而不自好者大率皆校人類也

不能盡其才也

仁義禮智人人所有是人之才地皆可以爲堯舜然而至於至愚極陋與聖人或相倍蓰而無算者不能盡其才地耳非天之降才爾殊也何謂盡極惻隠之心遡而上之以求其所謂仁旣得此則傍徨周浹於其間使置之則塞乎天地溥之則橫乎四海無有絲毫不用其才力者此之謂盡也於義禮智亦復如此其爲堯也舜也必矣孟子開盡之一門以謂止在思耳學者試思之

故有物必有則民之秉彜也故好是懿徳

有君臣父子朋友兄弟夫婦之物則仁義禮智信之則見此因外以卜其才也以其秉君臣父子朋友兄弟夫婦之常性也故好仁義禮智信之懿徳此因內以卜其才也然則人性之善復何疑乎

先生之號則不可

吳侵陳斬祀殺厲太宰嚭問於幹木曰師必有名人之稱斯師也則謂之何曰斬祀與殺厲與其不謂之殺厲之師與曰反爾地歸爾子則謂之何曰君王討敝邑之罪乃矜而赦之師與其無名乎古人重名如此夫謂之殺厲之師此何名也謂之討敝邑之罪則其名美矣宋牼事在於息兵其徳可謂大矣然以不利爲號是使秦楚求所謂利以利爲號則天下相率而爲利而商鞅孫臏陳軫沈同陳賈蘇張之說行矣是其志𨿽大而其號則不可也以仁義爲號則天下相率而爲仁義而商鞅諸子之說敗矣嗚呼名號之際其可忽乎昔漢髙祖下三秦出師攻項籍董公教髙祖三軍縞素以誅殺義帝者爲名其號之美孰有過於此者此所以五年而成帝業也士大夫所學其於名號可不謹乎

務引其君於當道

臣子用心要當曲盡其巧觀人君意用所在而轉之所好偏奇卽就其所好引之使歸於當道而不自知可也如齊宣好今之樂卽以猶古樂引之使與百姓同樂好勇卽以文武好勇引之使安天下之民好貨卽以公劉好貨引之使居者有積倉行者有裹糧好色卽以太王好色引之使內無怨女外無曠夫豈非歸於當道乎若夫薛廣徳諫元帝禦樓船至云以頸血污車輪韓愈諫憲宗迎佛骨卽云事佛者必夭折張墀諫敬宗幸驪山至云往者必有大凶此大失孟子之意矣學者不可不攷

動心忍性

天將降大任於是人也必先苦其心志勞其筋骨餓其體膚窮乏其身行拂亂其所爲者所以動其心而忍其性以成就之也動其心者所以驚惕之也忍其性者所以抑遏之也心舎則亡非有以驚惕之則不知存目性欲色耳性欲聲鼻性欲臭四支欲安佚非有以抑遏之則流蕩而不知反夫動之忍之或驚惕於放逸之微或抑遏於流蕩之外先後左右假之於物害之於事皆天意念念欲成就之也𨿽聖賢之資不如是不激發耳金經百鏈其色愈明玉煆三日其色愈粹烈火猛焰中乃金玉成就之處也天意厚於聖賢故以不可意事困厄之吾儕於急難其可沮喪乎庸詎知非天意所臨也

孟子見梁襄王出語人曰望之不似人君就之而不見所畏焉

孟子之意非薄襄王也余固論之矣蓋孔子居是邦不非其大夫而況君乎故入公門則鞠躬如也如不容立不中門行不履閾過位色勃如也足躩如也其言似不足者攝齊升堂鞠躬如也屏气似不息者又執圭鞠躬如也如不容上如揖下如授勃如戰色足縮縮如有循君賜食必正席先嘗之君賜腥必熟而薦之君賜生必畜之侍食於君君祭先飯疾君視之東首加朝服拖紳君命召不俟駕行矣學者事君當如孔子之法

則是方四十里爲阱於國中

魯人爲長府閔子騫曰仍舊貫如之何何必攺作其語蘊借直而不倨婉而不傷此君子長者之言也孔子喜之曰夫人不言言必有中其比方四十里爲阱於國中之言似太勁矣學者不可不謹

吿梁惠王曰惡在其爲民父母也告齊宣王曰此匹夫之勇敵一人者也

司馬子魚諫宋襄王用兵其言曰今君徳無乃猶有所闕而以伐人若之何盍姑內省徳乎無闕而後動其辭如春風醇酎使人心醉如無乃猶有之辭若之何之辭盍姑內省之辭皆若有所避就而無直辭勁气以傷人比夫直指君爲非民父母與夫匹夫之勇之言大相逺矣士君子誠味之自可見也

彼以其富我以吾仁彼以其爵我以吾義

孔子曰富與貴是人之所欲不以其道得之不處又曰富而可求也𨿽執鞭之士吾亦爲之如不可求從吾所好又曰飯疏食飲水曲肱而枕之樂亦在其中矣不義而富且貴於我如浮雲深詳聖人之意是富貴以道義得之聖人將處之矣初不與富貴立敵也曽子之言豈有爲而言歟學者當置曽子之說而從孔子庶幾不墮於客气以失曽子之意

成覸謂齊景公曰彼丈夫也我丈夫也吾何畏彼哉顏淵曰舜何人也予何人也有爲者亦若是公明儀曰文王我師也周公豈欺我哉

公明儀之言與成覸相類皆有奮然作爲之意不似顏子之言安妥也聖人以仁義爲家常事非欲以壓眾也學者於此微處當細攷

貴戚之卿

齊景公捨太子陽生而立子荼其亂端已見矣及問政於孔子孔子止曰君君臣臣父父子子而已𨿽切於景公而略不見圭角使景公感寤遽曰善哉信如君不君臣不臣父不父子不子𨿽有粟吾得而食諸如此進對正爲人臣之法也孟子對貴戚之卿乃曰反覆之而不聽則易位使齊王勃然變乎色嗚呼其危哉學者無孟子闔辟之用而欲效直言勁辭如孟子恐非所以爲臣子計也要當以聖人爲法

孟子曰今之事君者曰我能爲君辟土地充府庫今之所謂良臣古之所謂民賊也君不鄕道不志於仁而求富之是富桀也我能爲君約與國戰必克今之所謂良臣古之所謂民賊也君不鄕道不志於仁而求爲之彊戰是輔桀也

昔子貢問孔子曰魯大夫練而杖禮歟夫子不答他日置大夫而問練而杖禮歟孔子曰非禮也子遊問魯大夫羔裘冠以弔禮歟夫子又不答他日置大夫而問羔裘冠以弔禮歟夫子曰易之而已夫以魯大夫爲問則皆在所不答豈非居是邦不非其大夫之義乎陳司敗問昭公知禮乎孔子曰知禮孔子退揖巫馬期以告子曰丘也幸茍有過人必知之豈非善則稱君之義乎今孟子以今之良臣爲民賊富君輔君爲富桀豈亦有說乎其詳已見於孟子說矣要之不非其大夫善則稱君此孔子家法也學孔子者𨿽未見道而力行此二說亦足以養忠厚之心道或未見而以孟子之說爲辭非特受禍而召辱而刻薄之態恐馬伏波尙能論之吾徒安得不痛以爲戒西銘解

乾稱父坤稱母予玆藐焉乃混然中處

乾吾父坤吾母吾乃乾坤之子與人物混然處於中間者也

故天地之塞吾其體

吾之體不止吾形骸塞天地間如人如物如山川如艸木如禽獸昆虫皆吾體也

天地之帥吾其性

吾之性不止於視聽言貌思凡天地之間若動作若流峙若生植飛翔潛泳必有造之者皆吾之性也

民吾同胞物吾與也

旣爲天地生成則凡與我同生於天地者皆同胞也旣同處於天地間則凡林林而生蠢蠢而植者皆吾黨與也

大君者吾父母宗子也其大臣宗子之家相也

大君謂人主吾爲天地之子人主主天地之家事是大君吾父母宗子也大臣相天子以繼天地之業是宗子之家相也

尊髙年所以長其長

髙年先我生於天地間者也有若吾兄吾能尊之是長天地之長也

慈幼孤所以幼其幼

孤兒弱子後吾生於天地間者也有若吾弟吾能慈之是幼天地之幼也

聖其合徳賢其秀也

聖人合天地之徳者也賢人特天地之秀也

凡天下疲癃殘疾孤獨鰥寡吾兄弟顚連而無告者也疲癃老病也殘疾廢疾也孤獨鰥寡老而無子者幼而無父者老而無夫者無妻者皆天民之窮者也然數等無吿者與吾同生於天地其困苦如此是乃吾兄弟顚沛而無告訴也吾其可不卹乎

於時保之子之翼也

畏天地之威若畏父母之嚴保其心而不敢少肆焉是子之敬者也

樂且不憂純乎孝者也

樂天地之命𨿽患難而不憂此天地純孝之子也

違曰悖徳害仁曰賊

違天地之心是不愛其親者故謂之悖徳害天地之仁是父母之賊也

濟惡者不才其踐形惟肖者也

世濟其惡是天地不才之子踐履天地之形以貎言視聽思之形爲恭從聰明睿之用是克肖天地之徳也

知化則善述其事窮神則善繼其志

天地之事不過乎化天地之志不過乎神故知化則善述天地之事者也窮神則善繼天地之志者也

不愧屋漏爲無忝

天地之心無幽明之間止不欺而已故不愧屋漏之隠者乃無忝於天地

存心養性爲匪懈

心性卽天地夙夜存心養性是夙夜匪懈以事天地也

惡防酒崇伯子之顧養

崇伯之子禹也禹惡防酒酒能亂徳今惡防酒乃顧天地父母之養者也

育英才頴封人之錫類

穎谷封人請遺羮於母以起鄭莊公之孝心今我育天地所生之英才則是以孝心與其類也

不弛勞而底豫舜其功也

舜祗載見瞽叟防防齋栗瞽亦允若是舜不弛勞而致父母之恱豫其事父母之孝大有功於名教吾能在困苦中竭力爲善以致天地之喜乃是舜之功也

無所逃而待烹申生其恭也

大舜逢父怒大杖則走小杖則受申生不明乎道乃以死爲恭而成父之惡不可爲訓者也橫渠之意以謂遭遇讒邪此命也順受其死以恭順乎天地如申生之恭可也

順其受而歸全者參乎

曾子之疾病而易大夫之簀是順其受而不以父母遺體處於不正者也吾今能處天地之正而不以患難易其節是於天地有曾參之孝也

勇於從而順令者伯奇也

伯奇尹吉甫之子也吉甫惑於後妻虐其子無衣無履而使踐霜挽車伯奇從父之命而順父之令不敢有辭焉人當患難之際順而受之無怨尢於天地是乃若伯奇之孝也

富貴福澤將以厚吾之生也

富貴福澤是天地欲厚吾之生也

貧賤憂戚庸玉汝於成也

貧賤憂戚是天地愛汝欲成就我也此天將降大任之說

存吾順事沒吾寧也

吾存則順事天地而不逆吾死則安於其心志而不亂是乃終始聽命於天地而爲天地至孝之子焉統論

余觀西銘大意以謂人梏於形體而不知我乃天地之子下與動植同生上與聖賢同气要當窮神知化不愧屋漏存心養性以盡爲子之道又當惡防酒育英才以爲持已接人之方以合天地之心而遇困苦遭患難當如舜如申生如曾參如伯奇以聴天地厚我貧賤憂戚爲天地之成我存則順天地沒則安天地乃爲大孝之子爾嗚呼豈淺學小識所能見此哉學者當自重焉

橫浦集卷十五

欽定四庫全書

橫浦集卷十六

宋張九成撰

序

寄醫僧序

余家貧水菽不給寓鹽官東鄕作村教書村深無市井庖廚蕭然朝夕所供惟蔬筍之屬無它種食多傷胃乘間輒發病建炎三年十月二十六日予自村中歸忽中邪風未及息肩卽病上嘔下瀉胸中煩而子腹急證爲伏陰傷寒六脈俱絕累然待盡而已醫者交揖而退曰吾術窮矣老親哭於前曰吾老身將安歸乎諸弟妹環哭於前曰誰其友愛我乎朋友親舊聚哭於內外曰吾誰與相親愛誰其與道是非乎哭聲連連不止坐中有陳彥柔者慷慨奇士也魁然其形收涕而言曰哭聲止當求所以爲計徒哭何爲吾聞僧正慈懿方公有奇藥能起死扶生謂予弟子集子才曰二公可亟擕吾簡以要之當卽至乃磨墨運筆作簡曰張子韶以養親得病病將死師髙義其一來視之簡成以示眾眾曰惟乃以簡付二弟馳簡叩師門讀簡未半卽令從人整具謂二弟曰可先往吾卽至矣二弟歸未及堂而方公之車已在吾門矣旣入而診曰陰气深入救之不當以一路宜火攻其外丹攻其內陰气除辟生理在矣乃令作艾炷狀如芡實置五十粒然灼臍下又開篋取丹四粒雜以它藥曰火行藥到嘔防止矣吾將理它疾頃之當復來視夜漏十刻師再至善言相慰說曰無憂矣旣來果然皆稱師之妙手而予獨喜其復來之意夫以丹起死眾所知爾復來之意非予與老親弟妹之心不能知也予因師復來坐見師胸中活人之路滔滔然有數百倍之地吾鄕之民與夫冠蓋舟車往來於吾鄕者凡有疾疢其何憂哉予養病無事因書數語寄方公爲我子孫它日報恩之記十一月日序

謝舉之字序

余兒伯厚從南劍謝君學讀書一日訪余坐定整衿離席而白余曰舉之未有字也敢以請余告之曰余讀烝民之詩曰徳輶如毛民鮮克舉之未嘗不三復而嘆也其嘆伊何嘆人之無志也嗚呼茍有志焉何所不可而況徳吾所固有者取之無盡酌之不竭而荒怠廢棄不肯一用力舉之者何也夫燕越之逺天下所共知也使膏車秣馬順風揚帆志燕而北指志越而南徵𨿽冒濤波陟﨑嶇而必至焉者有志也若乃乍出乍入或進或止窮年皓首水宿風飱安能濟乎將聞人或呼此字則宜矍然自省曰余有是乎抑無是乎無則疾防而急趨之有則余當慶謝大夫之有賢子

孫斌字序

少劉孫君分教橫浦與余比鄰日相過甚樂少劉精深該博恢廓有气節一日擕其弟斌文卷來相示余讀之磅礡出入縱橫上下一歸大公至正之路眞吾少劉弟也少劉曰吾弟未有字也敢以請余曰文武一事也子不見夫周孔乎四海皇皇奠枕於京齊人章章歸其侵疆此楊雄氏名貌吾先聖也士大夫所學不學周孔伊誰之學學不貫文武爲一事亦奚以學爲故前輩謂達鴟鴞之詩坊記之義者乃可以治兵眞知言哉余今將字子曰師聖意俾其以周孔爲師也斌其勉哉毋負余字

送陳朝彥序

昔有客求教山先生先生曰子盍誦詩乎溫柔惇厚詩教也客謝曰惟某知先生意矣某性剛性剛多得謗先生曰嘻子之剛未煉也夫剛莫剛於金矣未入大火則多礦少眞易折易闕使經百煉乃爲利器幹將鏌鎁上決云霓陸斷犀象水截蛟龍其剛如此煉也子勤誦詩玩三百篇之意以養溫柔惇厚之气庶其免乎餘三復其言而周旋之南康宰建安陳庭傑朝彥餘同年友也性資剛正學問精深豈凡俗所可窺測顚僕州縣間餘二十年矣惡言詈辭拂心逆意人所難堪忍者朝彥處之晏如也豈亦聞煉金之說乎抑又聞之天下之智生於憂患而死於安樂故徳慧術智乃起乎疢疾而苦其心志勞其筋骨餓其體膚空乏其身行拂亂其所爲者乃天之將降大任頑嚚傲很乃成大舜險阻艱難乃出晉文豈天之成就人才每以困苦爲造化乎又豈朝彥深知此理故安然受之而不辭乎余嘗三叩之乃對曰固嘗佩紫巖張公之戒矣𨿽然行百里者半九十知之何難終之實難果能終之其所成就當如何哉朝彥其無忘天意無忘山紫巖之意以終之乎因其秩滿而歸輒述山之言以實之亦以自警云

孟聲逺字序

紹興庚申余謫守邵陽汴人孟鏗實爲推官飯後過黃堂議公事見其詳審通悉眉宇間極靜素余心愛之退而詢其性行或以告曰不娶婦不茹葷亷介潔雅不與人往還每歸舎缾水鑪香蕭然如一老比丘也未七八十日間余乃以憂去余茹苦含辛拊心泣血不復知人間事服除鏗惠然訪余於海昌余愛其不忘余也乃問之曰子學佛乎曰否子好黃老學乎曰否然則胡爲不娶不茹葷也曰鏗性不樂非有它余曰學所以明人倫聖莫如堯舜周孔而娶而茹葷子欲何爲乎人倫之大莫大於三綱而夫婦居其一其可忽諸子其抑心從吾聖人之道直情徑行非吾門所貴亦豈余所望於子哉鏗曰諾謹受教後十年鏗爲廬陵幕官又訪余於橫浦曰鏗已娶矣已茹葷矣與之欵接議論極有思致余愛之有加焉後遣紀問寒溫輒字之曰聲逺蓋因其名以取義也書來問余所以字之之意余答之曰夫聲之逺者必有其實也是以君子疾沒世而名不稱非好名也惡實之不充也何謂實不愧屋漏不欺闇室以此治心修已以此正家爲國以此佐天子平天下直造聖人閫域中者實也若乃激揚名聲互相提拂以爲驚世俗之具非余所聞於師者孟子曰其涸也可立而待也夫何逺之有子盍謹諸紹興癸酉淸明日範陽張某序

王耕耘字序

農人治田有耕有耘耕所以起土膏也耘所以除惡艸也有土膏以滋之無惡艸以害之則苗勃然而興矣千倉萬箱以享終嵗之飽焉君子爲學猶治田也始則耕以養其元中則耘以端其本終則治身齊家治天下無不得其所焉王大夫名其子曰耕曰耘且請余字之餘再辭而不獲也乃字耕曰養元耘曰端本嗚呼耕乎無忘所養乎耘乎無害其本乎倘念念於是則大夫所以字者不妄矣否則余何敢言

都聖與易傳序

余蚤遊學校與易家者流談其論六十四卦三百八十四爻與夫系辭至雜卦並爲一談曰此神也此道也此體用也此徳業也鑿空駕逺紊實隳眞望其貌𨿽超然若不可挹叩其中乃空然初無所有系風搏影卒以自欺小則不足以治心修身大則不足以用天下國家其誣易也甚矣後予至京師見先生長者論大易之說乃一皆歸之人事仁義陰陽剛柔蓋一體而無間焉乃知夫仁義卽天地之道也其於六經之防初無杪忽之差吾僚友都聖與一日示余以所傳易且曰嗚呼余尙忍言之耶昔潔先君子言行爲一邦師法服習六藝而尢防於易某此訓傳談易之義乾坤之气天地之形六子之用三才之判三百八十四爻之變其於爻象也某不先於辭而先於理以謂卦爻大象適與理相當者聖人則有辭以系之象爻之辭未盡聖人又爲傳於六十四卦之後以明之一章示賢人也二章示君子也三章戒眾人也四章言聖人體易之道也說卦論八卦之理序卦論六十四卦之序雜卦論六十四卦之用又曰此潔所聞於先君子也輒拾其遺說而爲之傳嗟乎其深思旁取如此亦已勤矣異夫前所謂神道體用之說者故余竊有取焉且求余爲序余故摭其所得於易者而敍之因退而攷其先公世爲丹陽人諱郁字子文終惠州教官云紹興乙亥四月旦範陽張某序

盡言集序

司馬溫公與王介甫淸儉亷恥孝友文章爲天下學士大夫所宗仰然二公所趣則大有不同其一以正進其一以術進介甫所學者申韓而文之以六經溫公所學者周孔亦文之以六經故介甫之門多小人而溫公之門多君子溫公一傳而得劉器之再傳而得陳瑩中介甫一傳而得呂太尉再傳而得蔡新州三傳而得章丞相四傳而得蔡太師五傳而得王太傅介甫學行使二聖北狩夷狄亂華嗚呼悲夫器之在諫垣専攻王氏黨其扶持正道亦云切矣余𨿽不及識其人讀其遺稿徒深慨嘆而已

元城先生語錄序

余觀馬永卿所著元城先生語錄嗚呼前輩不復見矣使余讀之至於三嘆息也余攷先生所學所論皆自不妄語中來其論時事論經史皆攷訂是非別白長短不詭隨不雷同不欺於心而終之以愼重此皆不妄語之功也司馬溫公心法先生其得之矣紹興丙子八月範陽張某序

橫浦集卷十六

欽定四庫全書

橫浦集卷十七

宋張九成撰

記

海昌童兒塔記

壽聖禪師惟尙道眼明徹戒體潔淸傳法於普照英公得證於黃龍新公旣謝事乃歸老童兒塔之西環堵蕭然而聲震四海其叩門求法者蓋肩相摩而袂相屬也予寓居鹽官遇風日淸美芒鞵竹杖徑尋師於茂林修竹之間一日予指塔而問其故師出邑人章瑋石刻且曰舊塔廢爲道士居者凡二十年矣紹興丁巳主塔僧仲淵之孫徳諶痛數百年勝槪一旦爲彊有力者所奪影滅迹絕了不可尋問乃艸衣木食錙分黍積卜地其東累甓架屋於莽蒼榛棘中今蘭若窣堵崢嶸突兀鼎鼎一新其勤勞嗣續之功似可記也公其有意乎予笑而不答旣而予被召貳玉牒旋擢亞春官侍講金華未暇如師請後予以病乞歸聖天子憫其勤以奉祠寵之居閒日讀方書理藥物亦未暇如師請也予病今少間師來請益勤予乃呼諶而告之曰堯舜禹湯文武周孔之道具在人心覺則爲聖賢惑則爲愚不肖聖人懼其惑也乃著之六經使以義理求乃銘之九鼎使以法象求簠簋爼豆火龍黼黻以發之鐘鼔筦磬琴瑟竽笙以警之淸廟明堂靈臺辟雍以形之使人目受耳應心竦意萌恍然霧披豁然冰泮乃知千聖𨿽往此心原不去萬變𨿽經此心自有餘不然吾聖人豈虛爲此紛紛哉子之辛苦經營倘有在於斯乎否則我不知也諶謝而退乃書以遺之使刻諸石紹興九年十月四日記

袁州學記

紹興已未建安陳侯來守是邦得祀先聖先師於學宮乃顧瞻廟貎翺翔廊廡喟然嘆曰夫子之道傳帝王相天地敍彞倫膺夷狄自天子以下皆師事之顧丹靑漫漶楹桷傾弛甚不稱朝廷所以尊崇之意風俗之本教化之端當如是乎吾甚不取乃命教授劉瑜撤其故而一新之越明年仲春經始而季秋落成畫繪炳明輪奐髙潔儒風之盛甲於江西余出守邵陽道過其門自念平時起居食息不敢忘吾夫子輒秉心一意整冠肅容擁笏以入再拜而退諸生乃交揖而進曰吾鄕人物載在信史在漢則有陳重在唐則有盧肈黃頗諸公相繼而出又韓文公振斯文於前今陳公大其事於後願記厥實以爲不朽之傳余曰憂患流離學殖荒落不足以副子請旣而教授以書來宜春尉林仰又以書來余再辭而弗獲也乃爲之說曰學乎學乎利祿云乎哉大學平天下之道自格物而入夫子不逾矩之妙自志學而入蓋一心之所管卽經綸天下之業也一身之所履卽綏定國家之事也耳目乃禮樂之原其可以弗正夢寐乃居處之驗其可以弗思陳侯之爲是舉也豈徒然哉蓋將使此邦之士不遷怒不貮過如顏子無伐善無施勞如顏子自忠恕而得夫子之道如曽子自灑掃而得君子之道如子夏自徐行而得堯舜之道如孟子抑將使此邦之士從顏子曽子子夏孟子數公而知格物之效志學之宗平天下不逾矩之要學乎果利祿云乎哉諸生其勉之紹興十一年正月日記

云防堂記

進士方疇作堂先塋之側乞名於兵部尙書程公公旣名曰云防又作爲銘以見意禮部侍郎胡公又爲書銘於堂俾疇不忘先君子之徳疇可以已矣乃又作書乞記於余余憐其拳拳於先君子如此且有感於余心者𨿽諾之而未暇也客有見其書者曰異哉斯名也方君積善在躬不克施於有用乃用遺其子孫疇旣以進士登第弟略又以武舉得官今上始郊又封贈及其幽竁車馬大門三槐植堂其幾是乎余曰不然天下事有可必者道義在我此可必也爵祿在天其可必乎閔損曽參至死無祿千古爲孝子張禹胡廣官登極品千古爲佞臣故親所以責其子者在道義不在爵祿子所以報其親者亦在道義不在爵祿使疇果欲報先君子乎當明善以獲乎上當格物以爲國家天下用倘於暗室屋漏有非心邪意萌於玆而見於象乃挽而莫違乃去而不反𨿽官至公相贈至公相其辱先人忝所生也大矣方君所以期於子者豈在此乎予聞方君易簀之際呼疇而戒之曰富貴易得名節難保汝頃以小官上書抵時相它日從仕當以責人者責已可也其志明明如此所以望於疇者爲如何哉疇當明善當格物以獲乎上以爲天下國家用以副先君之望勿以得官受封賜爲報親之具也豈予私意乎哉此蓋先君子將死臨絕之遺言瑯瑯具在家庭間者也其可忽諸客謝而退余因書以遺之

靜勝齋記

同年友永嘉陳開祖紹興癸酉二月十八日遺余書凡數紙其一曰近辟書室深可數丈左右圗史相半其中且牓之曰靜勝蓋欲居閒守靜以勝事物之紛紜也至於人是人非人富人貴人榮人辱皆無足以動其心者子其爲我記之餘曰物之不可勝也久矣與其勝物不若自勝自勝如何思慮潰亂血气飄盈動者莫覺而靜者見之見之則惡之矣惡之則若居焚溺中思有以脫去而弗得也惡之又惡之乃悟顏子克己之說乃得曾子三省之說乃入子思謹獨之說使非心不萌邪气不入而皇極之義孔門之學於斯著焉若夫人之是非富貴榮辱初不相關我無勝彼之心彼無勝我之念彼我兩忘天下之能事畢矣自勝其大矣乎開祖用意伊川之學四十年矣其於斯理履踐久矣今乃以勝物之說逺遺於余豈用夫子使漆雕開仕與夫語子路浮海之意乎余老矣亦飽經而熟議矣故敢不揆以所見爲說因書以遺之如其不然願以見教

竹軒記

子張子謫居大庾借僧居數椽閱七年卽東窓種竹數竿爲讀書之所因牓之曰竹軒客有見而問焉曰恥之於人大矣今子不審出處罔擇交遊致淸議之靡容紛彈射而痛詆朋友擯絕親戚包羞逺竄荒陬瘴癘之所侵蛇虺之與鄰謂子屏絕杜門蔬食沒齒髠頭唶舌以祈哀於朝廷而抱病於老死不是之務乃種植墾藝造立名字將磅礡偃息自適於萬物之外知恥者固如是乎子張子啞然笑曰物各有趣人各有適子方以竄逐爲恥我獨以適心爲貴今吾將敍吾之適以浣子之適其可乎客曰唯唯子張子曰今夫竹之爲物也其節勁其气淸其韻髙冒霜雪而堅貞延風月而淸淑吾誦書而有味攷古而有得仰首而見俯首而聽如笙簫之在云表如聖哲之居一堂爽气在前淸陰滿幾陶陶然不知孰爲我孰爲竹孰爲恥孰爲不恥盎盎如春醺醺如醉子亦知此樂乎客聞吾言神喪志沮面無人色吾因以是言而刻諸石

重建贑州學記

天下之可恥者莫大於爲盜而好訟其次焉贑在江西爲大郡山澤細民乃甘心於天下之可恥者獨何歟余嘗攷其所以然矣見利而忘義則盜心生好勝而無禮則爭心起昔吾嘗聞弭盜之術於吾夫子矣曰茍子之不欲𨿽賞之不竊抑嘗聞告子路止訟之說矣曰聽訟吾猶人也必也使無訟乎夫不欲無訟系其上不系其民文王服事商而耕者遜畔行者遜路宓子賤治其邑使漁者於夜半無人時不忘其教令此不欲無訟之效也歟嗚呼此豈率爾而得哉學之不講是吾憂也夫學者以格物爲先格物者窮理之謂也窮一心之理以通天下之理窮一事之理以通萬事之理舞干羽而有苗格奏簫韶而鳯凰來髙宗思而傅說夢泮宮作而淮夷服格物之學如此是天下之至樂也惜乎聖學不傳而有爲者徒爲是紛紛也右朝奉大夫趙公善繼紹興甲戍來守是邦當叛兵方定攘敓滿郊或者勸以威刑又或勉以智術公一切謝之曰殺伐傷和詞訟亂政非吾志也又曰民吾民也其所以至此者以見利而好勝也曷求無欲止訟之道乎學有舊基榛薈之所防蛇虺之所宅狐嗥鬼嘯過者悲焉乃獨喟然作而新之體制宏偉規模深逺建殿以尊夫子立堂以萃講說生徒有齋掌教有室禦書有閣庖湢井匽各有其所意將使學者體格物之說以無欲以無訟以求夫子之用心而誕布於四境消見得好勝之風去忘義無禮之獘其大矣哉凡厥諸生當體公意以是正心誠意以是修身齊家以是治國平天下以盡大學之歸以求夫子之用心使不欲無訟之說行斯無負於公之志矣建學未幾而四野淸淨訟牒稀簡誾誾乎有洙泗之風而合泮宮之詩焉可謂盛矣若夫版築之工土木之役嵗月之終始皆非學之先務玆得以略云

橫浦集卷十七

欽定四庫全書

橫浦集卷十八

宋張九成撰

札子書簡

爲先奉直陳乞章服上參政

某拜違鈞坐倐已四年自聞參貳大政𨿽爲天下賀得人然不敢以區區之私上混鈞聴極懷向往仲夏毒熱伏惟神明協相鈞起居萬福某少意上凟某老親某比以明堂恩得封承事郎某塵忝未四年而存沒與榮仰荷聖恩論報無所顧人子於榮親之心初無窮極有冒僥幸而不能自止者伏惟鈞慈特有以體卹之幸甚某自紹興二年四月初五日防恩賜進士及第於法以出身日爲始於來年四月間合磨勘轉承議郎今已有三年餘磨勘妄意欲以上件三年磨勘仰告朝廷乞爲老親攺換章服庶幾少慰人子拳拳榮親之意使侈大君恩光榮門戶亦參政之所樂聞也伏冀埀念

又上宰相

某昨於紹興二年四月初五日防恩賜進士及第二十日又防恩授左承事郎簽書鎭東軍節度判官防公事五月十一日又防恩以類試第一人恩例轉左宣教郎紹興二年七月初三日防恩以究心職事轉左奉議郎紹興五年以明堂赦恩父某封承事郎某塵忝未四年而身爲朝官存沒封敍仰荷聖恩論報無所竊念某自六嵗讀書家素寒窘父某不使某爲農爲商躬自撫育教督誨誘凡三十餘年某年四十一方登科第常恐榮親之心蹉跎遲暮今幸父某已授封命不勝滿願顧以父某年六十九嵗須髮皓然拳拳之心欲更得君恩榮耀使朝廷緋袍銀章在吾親之身庶幾少慰老親所以訓誨之意而於人子之心亦少稱愜伏念某出身已及三年餘來年合轉左承議郎某乞以目今三年餘磨勘仰吿朝廷特爲父某攺換章服使侈大君恩上慰親心下副人子之願伏乞僕射相公推愛親之心下及疎賤使天下皆有報親之路亦足以少厚風俗者

上李泰發參政書

學之不可已也久矣人而不學則不明乎善不明乎善則內無以誠身近無以齊家小無以治國大無以平天下嗚呼悲夫歷觀古之奇才偉望功業盈天地姓名髙日月然而反覆瞻視終有不滿人意其亦可怪也某嘗斷之以一言曰不學而已爾何哉管仲不學故有三歸反隠之失晏子不學故有澣衣濯冠之失子產不學故有鑄鼎刑書之失霍光不學故有墮妻邪謀之失是數公者或尊大王室或處死不亂或精明博洽或朴厚端重世皆瞻仰世皆驚嘆巍然兀然若北斗之經天華嶽之居地也惜夫先王之道旣散聖人之學不明故使夫數公者直情徑行無所歸赴自處於不幸之列其可悲也已某讀書至論語因子夏論灑掃應對之說乃得夫先王所謂小學之道焉又讀書至孟子誠身有道之說乃得夫先王所謂大學之道焉某請整襟肅容頓首再拜對閣下而一言之嗚呼噫嘻小學之道先王所以發聖人之機也大學之道先王所以宣聖人之用也能言則學惟能食則尙右手六年則學方名十年則學書計十有三年則讀詩舞勺矣十有五年則舞象而學射禦矣此所謂小學之道也所以發聖人之機也過此以往則致知以格物格物以知至知至以誠意誠意以正心正心以齊家齊家以治國治國以平天下此所謂大學之道也所以宣聖人之用也昔吾夫子傳斯道於洙泗間顏子得之故其爲學也不遷怒不貳過曾子得之故其爲學也動容貎正顏色出辭气惜乎顏子短命其學不傳曽子傳斯道於子思故子思有中庸之論子思傳斯道於孟子故孟子有仁義之說孟子旣沒聖道絕矣重遭坑儒火書之酷微言大義寥寥然如一唱三嘆之音世人不復聞矣可勝嘆哉自兩漢以來其爲學也抑又可悲已其髙者以章句破碎爲學以方州部家爲學以盤辟容止爲學其下者則又以刑名爲學以盤盂方書爲學以雕虫篆刻爲學其於治心修身之道路斷壤絕事不相闗嗚呼不知其所以辛苦而僅有之者亦何所補哉某不肖抑嘗悲夫五禮六樂五射六禦六書九數之法不傳於今不得冀聖人之機也旣又嘆夫大學之道其書具在可以極其所歸以明聖人之用其歸安在致知格物是也大矣哉人之知也本自髙明本自廣大本自和樂本自莊欽天地日月四時鬼神河海山嶽昆虫艸木舉在於是不知格物則其理不窮其理不窮則天地日月四時鬼神河海山嶽昆虫艸木一皆顚倒失序其可以弗謹乎此君子所以謹其獨也故某處心也居衡茅如在廊廟戴蓑笠如被藻火驅奴如進退百官對妻子如燕見賓客不敢忽也不敢忽也者所以行其所知也則夫世之聲勢利達脂澤膏火不敢以絲毫介其淸明將以致吾之知使天下無一物可以動其心庶幾得夫所謂聖人之學也然而心則已至力則未及拳拳在念未知或休伏惟閣下剛健蓄徳冰玉持身其爲太常爲禦史爲郡刺史風節凜然當今人才誰不推閣下爲第一品獨竊喜夫斯道也將有所傳矣閣下亦嘗念今之爲學者乎絺章繪句博物洽聞耳大者唱小者和遞相誇傳牢不可破至其所謂髙明者拱手而歸於釋氏且夫釋氏之爲學也言爲無所不周實則礙於倫理自謂窮神知化而不足以開物成務某請以釋氏之學求正於孟子孟子曰學則三代共之皆所以明人倫也釋氏豈知人倫乎獨念古人有言曰學之爲父子焉學之爲君臣焉學之爲長幼焉父子之道長幼之節某行於家行於鄕奉以周旋不敢失墜也久矣竊嘆君臣之義如之何其廢之故兩薦於開封再試於禮部不爲登甲科計也不爲取靑紫計也亦不爲求車馬驕門生弟子計也爲君臣之義也比聞於親戚故舊之間曰府監兩舉者法當免舉某痛念賓興之禮不行孝弟之法不舉宰相不辟才諸侯不貢士某將退而隠居乎荷蓧荷蕢者正得罪於聖人之門將進而事君乎困於無資又不獲論列於省部之下干求乞丐則又某所羞也回皇無據輒欲借便於先生掃門望拜獻笑乞憐此僕奴之態也儒者固不當爲至於身列鈞樞望髙天表腰金拖玉曳紫揚鞭丁斯時也乃欲髙舉逺引憶鱸魚賦猿鶴此姦人之雄也大人固不當爲閣下於艱難險阻之際治煨燼之餘撫瘡痍之俗吹枯噓新生死肉骨將以盡大人君子之道此正某之所願見也倘以某念君臣之義爲急伏惟少畱意焉嗚呼聖人有明訓曰食無求飽居無求安敏於事而謹於言就有道而正焉可謂好學也已某食甘藜藿居在圭蓽事弗敢慢而言不敢輕也區區所學如此所以求正於先生以爲終身之計是以七日戒三日齋質之祖宗謀之卜筮燻沐椒蘭克成贄禮三拜於堦下而獻之焉其進也願聞一言

答徐得一書

來書論仁益見存養甚矣吾子之好學也然不耘苗者固非好學而揠苗者亦非善學也故懈緩者謂之無志而躁急者失在自欺仁乃聖門第一語不存養數年而欲求決於一日之間是以易心窺仁也前日已面語左右矣來書第以處己接人駕過仁字要之仁果何物耶至於克已復禮之說區區所聞於左右者於公何補哉切冀潛心黙識以嵗月求之忽有得焉願以見教

答李樗書

某啟未及披識遽辱惠書且審初冬起居佳勝某謫居杜門不通水火不復如昔日與士子遊而來書云爾傳之者妄也某憂患餘生耳目昏憒口面防曳去死無幾矣舊學荒廢頓失畦逕吾子好學如此益以重僕之愧耳然學問之道無他求其放心而已矣非止於務博洽工文章也內自琢磨外更切磋以求此心心通則六經皆我心中物也學問之道無過於此此僕聞之於先生長者今老矣尙記憶焉輒以告吾子若乃難疑質問僕老且病無以副吾子之勤幸加察焉正逺保愛

與常子正中丞書十二首

遽逺教警瞻仰極深臺斾行日凡兩適郊外皆不獲望見少慰鄙懷此情悵惘未易名貎暑退作涼伏惟气體諧暢神明扶持臺起居萬福某不才多病眾所嫌唾亦自厭煩分老丘園永親甘旨伏承中丞舉之廢棄之中置在侍從之列方欲少殫微節上報國家而中丞抗章引去某病體亦不可枝梧倘中丞朝晚還朝庶有承教之幸不然終求遂志小舟訪公於苕霅之上不難也它惟倍保寢興卽秉鈞軸以福宗社生民

監稅陸景端吾鄕佳士也學問精深操履淸白其父韶之頃受知於張全眞亦任察官風流文采自爲一鄕所宗稅場體例多交結貪饕庶免責罰此郎乃獨不爾孤立其間倘非中丞保全則士人亦何所依倚試引之坐末問以利害當知其所存矣聞前稅官各求恩賞增稅數倍後人受害商旅不通願稍懲革之甚幸

比陸監稅行曽拜問起居諒已塵凂邦達書中伏辱批誨極慰鄙懷且審卽辰神明協贊臺起居萬福下車云始政聲聳傳此固不足盡吾中丞所學然亦少慰人意矣某區區無補秪欲歸耳彥素除宗卿計可以養病徳起除橫榻善類皆相賀此亦一快也它惟保重卽聽樞鼎之召

某平日受知於王丈唐翁今𨿽死矣烱然在心有葬事錢札子前日已曽面投亦防肯可今其墳院欲免借索其子陔求某書欲瞻拜台光倘中丞丈念某不負所知之心委曲從其所請不勝至幸干冒皇恐張轔前日某自作札子具述其同官時治狀薦於朝廷今聞以舒州處之尙未見報也因邦達書中見及輒敍區區

前日王唐翁之子行曽拜問起居當已塵浼伏辱誨翰恭審秋雨連緜明神協相臺萬福極慰瞻仰某碌碌亡補俯仰愧怍方念求去而復有講筵之除退惟學問荒蕪上章請對辭不獲免不知仁者何以處我旦夕且迎老親來庶慰久去庭幃之念環召匪遙秋深願體眷注倍保茵鼎區區之禱

某久閒乍出遽兼兩部案牘山積才旣不長又復不肯放下一一整防殊覺辛勤出局常晚歸又賓客盈門書問繼踵所以起居之問不能時到記室想惟道襟衝逺必有以寛之然愧懼不敏自不能已爾某日欲求去比又置之經筵俗气滿胸何由窺見淵奧第麋鹿之性愈覺煩苦耳中丞丈以經綸手營理一州宜其政聲四傳姦吏破膽居民歸心殊慰所願何時獲侍笑言臨紙傾戀無極

伏辱書誨執讀久之如對面語樂不可言且審卽辰明神協相臺萬福極慰瞻仰無根之說自是可笑亦可靜觀世間人情耳移居後諸況已定否相望只百餘里稍涼當買舟拜謁以旣前好倍保臺重

王剛中病目就醫遂來鹽官居日有承教之幸極慰今尙在行朝門外服藥謾乞知之

伏辱誨翰慰喜以還切審卽辰神相忠正臺候萬福魏君埋銘輒獲拜讀名徳之重文辭之髙足以傳後世而取信某附名其間有榮耀焉謹拜命矣何由參侍執筆依然惟祝倍保興居卽聽環召以慰有識

庚伏可畏伏惟神相忠正臺候萬福久違誨論極有瞻仰一讀來書忠勇奮發正論直道雜然在前如侍坐隅喜不自勝秋涼當造見以敍前此爲宗社倍保饔寢前日諸人委曲當已知之某日宴坐焚香讀聖賢書乃知閒居之樂大勝它事

前日臺翰問及王剛中卽時遣人送去昨日相見再三拜問起居在此不多相見以目疾疼居闇室中稍對賓客來日卽覺病倦坐此不敢數到其門比送論語傳來議論超絕令人三嘆如此識見使其論廟堂間事必絕人數十等一廢便病至此可憐可憐此亦造物者之過也

賀沈左相

恭惟僕射相公謀先國體識見時幾親結主知爲時名相四海之內舉袂歡呼平生經綸正在今日今人才正待作新獘害正待除去斯民正待膏澤風俗正待變移某𨿽老矣尙庶幾見太平之盛際爲投老之樂事也萬冀畱念

賀萬俟右相

恭惟僕射相公精忠自許識慮絕人親承天子之知不爲朋比之行十年去國一徳不回果膺妙簡之求來位阿衡之任然而名盛者責望重位髙者委任深上答一人之心下副四海之願其亦難乎自今姦回有未除者人材有或遺者獘蠧有未革者風俗有未正者伊誰之責其相公歟伏惟相公念道之難行時之易失乘機應變仰合天心此非某之私願亦天下之公願也某老病不堪如枯枝朽木不復爲世用也所懷在此伏几畱念

答贑州趙守

某爲別未幾已逾半載𨿽塵俗逼人而景仰之心初無間斷欲遣專介奉一幅書少敍懷抱而埋沒撥置自朝及夜曽不得休息逋慢之罪自不能文而逺防遣人勞問勤重顧惟無狀無地可容惟長者寛之甚惠

某比者經從得瞻風度伏防延以巵酒借以舟人方當囊無半金之儲居無半面之舊挾三十口欲還故鄕而賦性庸僻恥於幹懇惠然存慰如平生交顧惟此意何日敢忘

與永嘉何舎人

永惟仙裏聖學盛行元承元禮少伊諸公表見於朝廷而彥昭恭叔元忠之流力行於太學渡江以來此學尢著精深簡妙深入洙泗堂壼中其至矣哉某叨守於玆幸亦云甚其詞賦旣行此學似不逮前日更望舎人與諸君子鼔舞晚進使不忘師承區區之願

回黃朝奉

今春經由乃得披際殊慰夙昔之願別來未幾塗中大病延緜至處乃得少安四月末旬幸遂交印而事多積滯撥置不休用是羈縻未遑修謝介專道逺書問勤渥感慰何言再防末由臨書增想

回贑州鄒推三首

某今春經由乃得與同年款大慰平昔所以欽慕之意行役怱怱不如人意驟見遽違殊郁胸懷再防何時臨書增想

防示及季子論備見攷訂精深學問不茍然言必慮其所終行必稽其所敝更幾審察可也性論當擯諸人獨以已體孟子之言則所得必深上遡孔門無分毫不合矣非年契之厚不可遽述所懷惟公亮之

長牋逺寄獘帚生輝感慰深矣適當多事修報莫遑十襲珍藏永堅素好

回孫尙書二首

永嘉舊號名郡王謝風流尙有存者方欲袖手其間少追前輩遺躅而軍糧空乏日以爲憂比因星變上寛民力書領版曺者識慮不過目前阻執詔書略不下究某老矣不能復作擾民事𨿽已上疏請宮祠旦夕得請將歸南山之南北山之北尋舊畦理荒徑以畢餘生矣比有自諸公處來者擕尙書丈近日謝朝廷文字人爲一通意各有在有少年俊艾而不能萬一者乃知天生人材各有所主不可彊也今我公戲墨弄翰笑談咳唾皆成文章有律有呂有湧有伏眞所謂風行水上自然成文者也披味之餘不勝欽嘆

回全椒杜主簿

某與光逺相別幾二十年前此謫居嶺北瘴煙之中無復生理聖恩下逮旣許還家復叨郡寄然衰老摧謝白須滿面豈世間長久物已請宮祠倘遂所願卽當扁舟相過一杯相屬以慶再生之樂何慰如之某前在橫浦閉門自訟不通水火況敢萬里致書乎至於獨居自語謂人物如吾光逺風度文章操履學問尙在布衣未攄逺業則喞喞終日忽承書問久思姓名未敢啟緘問之來介則云自崇徳來知必吾光逺也不勝喜慰又知登科第主簿全椒過有門生之稱徒切愧恐某無狀不容置之朋友之列耶執手有期臨風忻抃

答曽主簿

乍此暌異殊有傾鄕前此防訪別且云尙盤礡未行翌蚤奉刺郵亭聞已行矣曷勝黯戀得書切審卽辰尊履萬福良以爲慰疊幅爲禮過勤適修奉祭事未暇如禮爲答幸察古人行有不得者皆反求諸已其身正而天下歸之如使人人欲己意則天下將不勝其責矣躬自厚而薄責於人則逺怨矣怨乃我怨人此聖人明訓也某不能允蹈聖賢之言至於逺竄追悔何及願吾子戒之持守亷潔此士大夫常事其上更有事在過防相予不敢不盡它厚自保養踐履聖賢所戒以待亨發

與臺州曾侍郎

某少事干冒故人周正夫機宜之子本寓治下今欲求見幸與進正夫名遵道臨川人何昌言牓登第元祐中上書論事不仕宦曾見謝顯道先生與呂源明丰相之王敏中遊頃在錢塘日與之處其人博學髙識批判古今如指諸掌奇士也不遇而卒其孤本守貧不幹人亦可喜也

借米

軍倉遂絕糧某至此十三年未嘗見也白米借十石糯米二石以濟目下艱窘公如納秋苗卻可就取也

與淨居諶禪伯

某久別傾念判官歸曽奉書判官不知流落何處自此有書無書切勿疑貮淸風明月何處不相見而必欲書乎秋間自重

與徑山杲大慧

某前日方遣書道區區適得聖錫書報和尙旦夕隨紫巖入蜀急遣人致國太奠儀前日一籮葛藤巳載去此復道正逺倍保寢興

張教諭

兩辱書得審別後文履勝快極慰陳公編文不可不觀蓋古今文格之所萃也至囑正逺惟力學自愛

尙書

秋暑尙炎伏審神明森衛臺候動止萬福極慰瞻仰之懷某防恩自便且叨郡符刑余之人何以得此此皆尙書丈異時吹噓之及不勝感荷前日見邸報尙書宿寃昭雪行且復舊職矣於我公識在塵外顧此兒戲事未易作喜色然四海諸公胸次郁埋久矣一見驛書舉杯相屬玆亦可樂也某方落簿書中何由幅巾藜杖侍我公於靑山白雲中第深馳慕耳正逺伏乞爲斯文倍保鼎茵卽膺鈞軸之拜

每思昔時笑語炯然在人目中只益鼻酸耳人生如夢無一實法婆娑嬉遊以卒余景不是癡人尙書文詞益嚴字畫愈健不似七十嵗老翁浩气充盈可以想見某昔在謫居有閒適之樂今玆自便乃有煎迫之憂乘除相關校長論得必有能識之者矣某眼日益暗寫先生長者書不敢委筆吏老艸無禮不勝皇恐惟相期於形骸之表乃可以逃責耳

令似學士學問日新恨未得一見想見神骨淸峻雙瞳照人庚甲乃與賤命同老漢抑何幸耶蠲紙二百聊作揮灑供

施彥執

季文來備詳動止且聞處靜有味所得益髙發於言辭粹然可錄豈如不才舊學都廢覽鏡自照眞可憎鄙不知何以警之

違逺誨語又復初冬嵗月崢嶸感嘆深矣其於瞻仰情何以支令嗣令孫讀書當日進此千里駒也其愛防之百一哥萬福近折節爲學否千金之資可惜自棄願自收斂也

陳開祖

南雄來得聞動靜之詳良以自慰某目疾增劇老態轉深平生北牕活計不復料理眼閉神潛視六十以前行已是非自進自退亦一快也何由把手論此勤渠

知縣

卽刻伏惟撫字餘閒尊候萬福蚤辱寵顧病苦莫遑迎揖區區亦旣聞於下執事矣坐受盛禮極不遑安請自今玆告爲罷去此舉使愚陋少安不勝懇禱稍可支吾首當詣謝

陳開祖

開祖學有淵源而文采政事足以發之比來相見气骨成就宇量開廓富貴非公而誰乎願更潛養以振吾道區區之祝

開祖人物識趣學問文采豈州縣間人行當召用遂施所學更幾潛養崇防以慰同年區區之素

某年來老態百出障目日甚健忘昏塞平生辛苦而僅有之者索索空矣可爲一笑何時把臂得盡所懷音釋補學者已不少矣且防許以詳書豈特衰朽之幸亦天下後世之幸也

軒記亂道正恐凂瀆幾格欲以此求教乃稱奬過情豈所望於吾開祖也後訊尙望指摘其短使知所趨不勝至禱

通判

違別未久已見素秋不知寓處安便否因妹壻於判官行聊布區區致問臨風瞻詠未易名言托庇曽未得款曲中間小人以誣罔見窘切聞左右以直道拒之用心契合天地如此公子子孫孫當世有顯人天日在上實聞斯言感激之至

寵惠海錯皆珍惠也感激於親防寵拂不勝荷戴

陳開祖

逺別寖久瞻仰極深都守人還得書亦嘗布區區記乃聞未達何也比承誨翰殊慰傾思某目疾彌劇老態日增何由復款言笑如異時臨紙不勝瞻望

某區區亂道豈敢於吾開祖吝乎所以累聞於左右矣而來教勤渠如此使人慚怍無以自處切謂大學一篇學者入聖域衢路也頃嘗聞諸先生長者隨手記錄忽已成編未敢以示人也今輒投諸几案探其失錯指其繆悠無使以桮棬自足而獲罪於聖賢之門也輒與開祖盟無使他人見之以掩惡拙不勝至懇

淨居諶禪伯

衝老暫畱塔下可以某所占房安泊某才到永嘉自遣人來取矣墳頭諸事且煩畱意炬坐主一一安樂衝老來時可同來相見否致意逺老雲實無一句可道須管於不可道中道將一句來它自愛

承書極荷不忘自無垢到此六祖一去更無消息只無垢亦無蹤影矣試煩逺老打瓦卜看看是金兆木兆一笑

陳開祖

前此拜書欲求所注論語及韓栁釋音不防見教某區區亂道雍也以前已爲人傳播作笑具已不自愧以後豈敢爲吾開祖惜以逺方無師友及無書籍引證意鄕必至疎脫萬一生還庶幾從容求琢磨精防竄然後取正於長者未晚也

開祖學問淵源枝派勁直其發聖處豈老拙所能及竊以謂聞見所得不如踐履之深禪家謂勿喫別人痰唾須一一自己胸襟流出論語豈敢於老兄惜實以此地荒僻凡所牽引隨手亂冩未任對勘它時萬一生還拜呈老兄攺抹庶不悞兒孫耳千萬相亮靜勝齋記輒拜呈伏几攺抹更求善書者今未可傳也恐防檢不精生意外事不得不慮令嗣名字乃以下求不肖仰見愛予之意今輒欲以自修【字求仁】自治【字聖功】自牧【字謙之】自勝【字克己】爲獻不知如何幸幾裁擇別久不勝瞻仰且聞宴坐羣物之表開軒讀書深求古人用心處其所得當不在古人下尙幾倍保寢興爲斯文加重

初夏遣記煩長文致問興居當巳塵凂伏奉誨翰如侍杖屨何樂如之稱奬過寵豈所謂誘之欲其進於是耶仰見前輩大人所以成就後輩之意不勝感嘆

橫浦集卷十八

欽定四庫全書

橫浦集卷十九

宋張九成撰

雜著

因與石月先生論仁遂作克己復禮爲仁說

非大聖則不能名仁非大賢則不能當聖人之論仁惟聖人行仁之久故知仁之深眇而昌言之無疑焉學不至於大賢則其問也不切而聖人之告之也亦姑因其材而成就之耳至於仁之正體則不以告也非不告也以其未足以當之也明乎此則孔子之告顏子曰克己復禮爲仁其有在矣孔子之門惟仁爲極致三千之眾惟顏子爲獨髙故顏子之問仁異乎諸子之問仁孔子之對顏子異乎平居之對二三子學者不可不盡心也且子貢問仁不過曰已欲立而立人己欲達而達人耳樊遲問仁不過曰居處恭執事敬與人忠耳子張問仁不過曰恭寛信敏惠耳曽未若對顏子之異也世之論仁者見樊遲問仁孔子對之曰愛人乃擇之不精而語之不詳如莊周者有見於此則昌言於天下曰愛人利物之謂仁如韓愈者有見於此則昌言於天下曰博愛之謂仁而不知愛特仁之一端而已愛豈足以盡仁乎後之士見莊周之說韓愈之說以謂誠合乎孔子之意也乃見詩乃見書乃見易乃見禮樂之談仁者而通以一言該之曰愛嗚呼仁誠謂愛乎己欲立愛乎己欲達愛乎居處恭執事敬與人忠愛乎恭寛信敏惠愛乎此特攷之不審極之不深且以一愛自欺而已惡足以知仁乎至於孔門諸子之論仁如子夏之論則曰博學而篤志切問而近思嗚呼誠如子夏之說果愛也耶又如孟子之論仁則曰貴徳尊士賢者在位能者在職嗚呼誠如孟子之說果愛也耶知愛不足以盡仁則我之偏見消而正理明矣正理明則孔子告顏子以克己復禮爲仁可得而論也夫天下無一物之非理亦無一物之非仁有己則理暗無己則理明己者何也人欲也禮者何也天理也滅天理窮人欲何由而得仁滅人欲盡天理於是乃爲仁克己也者滅人欲者也己何自而克人欲何自而滅乎本乎學而已矣其學安在曰禮而已矣非禮勿視視皆理也非禮勿聽聽皆理也非禮勿言非禮勿動言動皆理也夫視以禮聽以禮言動以禮視聽言動一循乎天理之中則人欲滅矣私己克矣天理明矣天下皆歸於仁矣克己復禮此仁之正體也以此通乎子貢之說己欲立己欲達果仁矣以此通乎樊遲之說居處恭執事敬與人忠果仁矣以此通乎子張之說恭寛信敏惠果仁矣以至通子夏之說博學篤志切問近思非仁而何通孟子之說貴徳尊士賢者能者在位在職非仁而何又泛而入乎樊遲愛人之說莊周愛人之說韓愈博愛之說乃深知其爲仁之端耳是克己復禮之說是仁之正體也非孔子孰能言之非顏子孰能當之哉此乃孔子心傳之要大學之宗學者不可忽也且孔門弟子三千人一旦魯哀公季康子問弟子孰爲好學夫子於三千人漠然無稱焉獨曰有顏回者好學嗚呼二三子不逺千里來造函丈摳衣而請負墻而立果爲何事乎乃不得以好學稱其亦可悲也已攷其所學如後世博物洽聞無有也又如後世絺句繪章無有也特曰不遷怒不貮過而已愚深思而熟究乃知夫不遷怒者克己也不貮過克己也私己已克人欲已滅天理著焉夫子乃曰回也其心三月不違仁乃知其所以不違仁者果自克己復禮而得之也顧惟顏子之見仁置之則塞乎天地溥之則橫乎四海施諸後世而無朝夕推而放諸東海而準推而放諸南海而準推而放諸西海而準推而放諸北海而準天下無一物之非理亦無一物之非仁理當如是也嗚呼仁無古今也亦無東西南北也顧克己者得之耳使學者無志於聖人則已如有志於聖人惡得不信孔子之言使學者無志於仁則已如有志於仁亦惡得不行克己復禮之說乃知夫未克己以前其視聼言動皆私欲也已克己以後其視聽言動皆天理也則於顏子之心庶幾而得之孔氏之閫域亦可疾趨而進也其勉之哉

黃氏訓學說

建昌黃新淦奕世載徳登第者比比爲衣冠盛事至新淦又登第其子文昌又登第餘四子文晟文昱文暠文昺方力學不已文昌之子樞岐嶷有成人气顧其家登第豈有旣乎余謫居橫浦十四年今春被命守永嘉道過新淦新淦擕四子一孫來謁且曰願先生幸教之餘曰余老矣韓退之所謂聰明不及於前時道徳日負於初心者也自訟且不暇又奚以教人爲新淦請益堅余辭不獲命乃告之曰學當有本原孝悌人本原也孝悌何以見乎孟子曰仁之實事親是也義之實從兄是也其意以謂欲知仁之實乎卽事親時是欲知義之實乎卽從兄時是使當事親時愛戀眷慕穆焉如春斯卽仁也當從兄時恭謹惟諾肅焉如秋斯卽義也知此二者卽曰智節文此二者卽曰禮樂此二者卽曰樂孟子又曰樂則生矣生則惡可已也惡可已則不知手之舞之足之蹈之夫學至於樂卽仁義隨處而是不止事親從兄時也故謂之生生則欲罷而不能欲止而復起目之所視耳之所聽口之所言心之所思𨿽無意於仁義而仁義不吾違矣使人手舞足蹈有不得已焉者其本其原乃事親從兄時始黃氏子孫其信是乎其不信乎如其信也體之於己則爲仁義之士行之於家則爲仁義之家行之於鄕於國於天下無往非仁義也天尊地卑日往月來風散雨潤山髙水深皆吾孝悌所造化耳豈不盛哉豈止登第而已哉諸子其勉之

靑龍白虎說

陰陽家流有靑龍白虎之說凡室廬所居墳墓所向則左臂爲靑龍右臂爲白虎居靑龍則吉居白虎則凶信如其說王者建國立宗廟於左立社稷於右其朝制則左九棘孤卿大夫位焉右九棘公侯伯子男位焉其廟制則左三昭右三穆豈有古先哲王置社稷公卿大夫及武之三穆之位於白虎使土地五穀及卿大夫三穆之神皆受凶災乎必不然也且以百家之聚折之有一家以左爲靑龍以右爲白虎矣適有一家焉居其右則是靑龍者又轉爲白虎矣又有一家焉居其右則是白虎者又轉爲靑龍矣自百而千自千而萬以至合天下而言之抑何靑龍白虎之紛紛而若吉若凶顚倒錯亂而靡有定說也借使積善之君子居白虎之位則常招凶積惡之小人適居靑龍之位則常得吉是明而福威之柄幽而禍福之權一皆獨專於靑龍白虎而君子常遭無辜小人常得僥幸必將三綱淪九法斁而後已其說無稽誠不足信然邪說旣行以無爲有幻惑一世牢不可破良可嘆也

名節說

子張子曰以血气爲我者方其壯也立名立節似若可觀及其衰也喪名敗節無所不至矣血气之不足恃也甚矣惟學問克己轉血气爲理義則窮而益堅老而益壯矣或曰陳仲舉顏魯公不聞有聖人之學也而暮年之節炳然不衰如此何也曰此皆有聖人之資使其有聖人之學則在周公之列矣吁可仰哉

目病說

子張子目病生翳命醫服藥目翳小淡則親戚妻子爲之喜或加增焉則復爲之憂子張子曰目猶天之日月也日月薄蝕猶君子之有過也余徳之不修學之不講聞義不能徙不善不能攺其得罪於天也久矣目之生翳是吾心之過形見於兩間也其或小愈是幸免也幸免奚足喜其或加增是天正典刑也宜退聽以受之而已憂之何益曰如之何以處之曰吾老矣無及也當心悔之而已矣

智愚說

子張子曰智者少而愚者多智者見其髙愚者見其下智者言動眾愚伺之以市井之見聚首而議其非焉吁彼眾愚何不思之甚也陰受智者之庇得生養焉而不知也使智者與眾愚同天下國家何賴焉

爲郡說

或問爲郡子張子曰爲郡之道正心術惇風俗禮賢士行教化節財用謹獄訟斥姦吏佑善良治豪猾行此九者其亦庶幾乎豈惟一郡小邑亦然

題跋

題書室柱

余生平嗜書老來目病執書就明於此者十四年矣倚立積久雙趺隠然可一笑也被命北歸因書此柱丙子元夕範陽張子韶書

書司馬溫公咨

紹興丙子閏月二十九日某以目疾乞罷永嘉歸故里住括蒼司馬倅手擕曽大父溫公在政府日賓次咨白示某且求題其後某整冠肅容頓首再拜而讀之曰嗚呼其盛矣哉盎乎其似春也肅乎其若秋也仁義中和之气君子長者之道可得之於一席間矣某𨿽不獲登公之堂拜公之像凜凜然如在其上如在其左右敢不敬乎

題晁無咎學說

學不貴於言語要須力於踐履踐履到者其味長乃盡見聖人用處古之人所以優入聖域者蓋自此路入也無咎先生所以期其猶子者其逺乎嗟乎前輩之風不復見矣執讀三復爲慨然興嘆者久之五月日張某書

題李伯時孝經圗

李伯時畫超然塵土之外其精致微密幾與造化爭衡豈凡流所可髣髴猶恨其不深攷孝經微意此樂道君子所以爲之痛惜也戊辰上已範陽張某書

題米元章悼東坡詩

余昔從陳伯修遊因抵掌論天下士曰米元章奇士也惜乎知之者少爾今見其悼東坡先生詩有知公不盡之語然後知伯修之言不妄且痛恨生晚不及面覿徒想象其風度五月望張某題

題孫叔諧序王文炳

余觀大參序所以期叔虎者逺矣昔子貢問夫子曰孔文子何以謂之文也夫子曰敏而好學不恥下問是以謂之文說者曰客气旣盡則粹然之文炳炳見矣倘以說者之言爲是叔虎其正爾心誠爾意內琢磨以修省外切磋於師友使吾所謂睟然者粲於人倫事物之際被於文辭動止之間此作序者之意也亦當時命名之意也叔虎其勉之

書呂夫人墓銘後

昔夫子論管仲不死曰豈若匹夫匹婦之爲諒也自經於溝瀆而莫之知也是死非人所難知所以處死者難耳聖人不貴其死而貴其處死春秋書宋伯姬聖人有深意以其知所以死也呂夫人義不污賊而赴水正合春秋之法此文靖文正舎人公之遺訓也偉矣哉聖錫之論予固有取

書呂居仁與範秀才詩簡

余與居仁相別十年遂成永訣今覽其遺迹如對面語追思宿昔爲之流涕戊辰七月九日範陽張某書贊

侯憲奇石贊

髙安守侯仲平蓄奇石三其一霏霏若陰山雪其一洋洋若五湖魚又其一粲粲若蜀江錦皆希世寶也作書抵予曰吾居嗜好其終老於是乎幸爲我作數語將刻於其側余置書嘆曰造物之妙亦深矣微有影像形見於無情之物者乃不可揜如此然後知鳯凰麒麟慶雲甘露皆聖人心中物也君子閒居獨處可不謹乎乃爲之贊曰

大鈞深眇世胡不見一有滋萌卓然著見吾儕處心盍謹無倦毋或自恕其飭爾度誰謂不睹天其臨汝誰謂不聞響遏行雲吾言何益請觀此石

銘

擬夏禹九鼎銘

聖人制作與造化同其妙豈私智淺識所能窺見哉夫世所常見者𨿽日月民不以爲奇世所不見者𨿽鼠朴民自以爲怪睹殊形異狀牛鬼虵神可以驚世駭俗者眾也以謂萬物之靈惟人爲大故逺方圗物貢金九牧鑄鼎象之且倉頡制字而鬼哭以得其形則無以見其神也圗象在鼎其形已見矣其復能爲乎其意欲使人自人神自神不相雜擾各得其所伊尹識之故贊其徳曰古有夏先後方懋厥徳罔有天災山川鬼神亦莫不寧曁鳥獸魚鼈咸若蓋與鑄鼎相爲表裏乃爲之銘銘曰

天地之中惟人爲大人爲神勝爲孽爲怪元後聰明實人之靈制神與人不相侵淩乃鑄九鼎畫圗神姦殊形詭狀莫或作難潛逃深匿敢見其形民入山林無復震驚在易之鼎卦畫至精豈徒觀美義貴大烹調和四海以養聖賢神人奠位事有後先鳥獸魚鼈亦遂厥性至哉神禹執此之令傳諸後世所尙者徳蠢爾荊楚爲周之賊王孫所對逆折姦心鼎有存沒徳無古今咨爾後王無幻鬼神方懋厥徳與禹同倫颒水銘

颒盆歸潔盥手去塵屏玆昏翳以安爾神騂顏易操逆理叛道毋或來臨污我皦皦

漱盂銘

漱爾惡臭濯彼葷羶浮污屏掃重謹其言玆器之則君子敬焉

唾壺銘

污不可窺垢不可聞藏垢納污伊徳孔尊君子是式其大無倫

杖銘

忠信篤恭形見於此而倚而行勿忘勿駛

橫浦集卷十九

欽定四庫全書

橫浦集卷二十

宋張九成撰

祭文

祭呂居仁舎人

嗚呼聖學不傳何啻千載吟哦風月組織文字轉相祖述謂此極致正心修身不復掛齒孰如我公師友淵源文以宣之詩以詠之天下之士誦公之文服公之詩者多矣而得公之意者蓋未見其一二也若乃勸講露門直筆太史代言西掖視艸北門卽公之忠正恭儉躬行履歷至死不亂者粲之於英華而注之於筆削爾我之識公最晚而公之知我最深同處於朝而不相往來同好此學而未嘗談論神交黙契不欺不愧其亦庶幾焉嗚呼萬事已矣夫復何言觴酒豆肉千里寓哀惟英靈其享之

祭虞深之

嗚呼深之公之爲人篤於中外信於朋友寛以臨民禮以待士遇事不惑應變無窮識利害之所歸知終始之必爾如蓍之先見如軒鑑之淸明挾此之材用此之徳以年則當享上壽以官則當位大夫今官止於一簿年不滿六十一病不復竟成永訣嗚呼痛哉我之與公始於學校之舊終爲姻婭之親情同弟昆義均休戚我竄嶺下交親邈然隻影自憐斷蓬無托凜乎惟公兩遣問勞書詞懇惻藥物丰備今則已矣尙何言哉回思孀妹逺憐孤兒痛徹於心其誰我慰生芻之奠一寫哀號

祭王侍郎

惟公才出人上學自名家推賢揚善掩過匿瑕昔其未見諸公交稱流離偃蹇欲識未能南來嶺下門設雀羅交親斷絕形影莫過公持帥節惠然見臨論議忠厚器宇靜深謂必逺大少究所施天理莫測而止於斯若其踐履歷獻納論思不抗不抑匪亟匪遲顧我老病百念如灰期公還朝或慰衰頽今其已矣有涕漣而觴酒豆肉庶或享之

祭鄭仲逺

公有治民之才有華國之文有深逺之度有奇詭之防而議論剛正人物軒昂謂必居諫官禦史之員西掖北門之職而年未登五十官止於九品位不過縣令百未一施冒疾而死嗚呼哀哉堂有老母室有寡孤流離顚沛以至於此嗚呼哀哉念我與君義乃同年情如兄弟不見顏色僅過年餘平生之歡終天之訣嗚呼哀哉病不及知斂不及哭觴豆之奠逺致老懷公如有知庶或享之

祭解帥

惟公剛而能審武而好文老而不變幼則有聞憶我平生初未識君謫居橫浦乃挹淸芬樽酒相樂談辭如雲酒酣耳熱气淩三軍倒廩傾囷兩忘主賓嵐瘴所都飲泠食新日損月削病輒彌旬竟至不起嗟誰與親君居藍田死乃江濱首丘弗獲槁葬此辰肉馨而絜酒醇以淸能復享此有淚濡巾

祭黃元寵

惟公器質衝厚志气剛方見於議論粲於文章諫官禦史給舎臺郎謂當平步翻然翺翔而官止員郎位止半刺年不至上壽乃遽至於云亡嗚呼哀哉嗟我寡與生平坎軻謫居嶺外門莫我過公來分教見我驚嗟情均骨肉義期切磋公將滿去謂圗復來得倅五羊北轅又回今年五月迓吏前催私竊自喜我懷當開戒飭僕奴洗豆陳杯日月已屆何久徘徊事出意外記奇吿哀淚落如雨哭聲如雷此生已矣此心亦灰有肉登爼有酒在罍千里致奠魂兮來哉

祭史幾先

嗚呼幾先勤以律已儉以成家語人以信出言無嘩鄕閭之所宗仰君子謂之無瑕惟我與公心實相知我謫於南三惠以書慇懃問勞語畢嗟吁今我北歸意則無喜謂當與公一杯相囑優遊卒嵗林下笑傲此意未遂公則已亡訃音來告老淚滿須聞公有子力學未已當大公門少遂公志薄殽在爼淸酒一巵公如有靈庶其享之

祭彥執

嗚呼彥執遽至此耶公生不娶至於絕嗣嗚呼痛哉不幸有伯牛之疾有原憲之貧而气幹鬥牛文摛云錦行潔冰霜識髙今古不得一官終於老死玆又可爲天下惜也余素寡交生平朋友不過四人姚葉先亡公繼已去予形單影只有唱無和有言無聽有酒無徒有花無玩余之悲苦當如何耶人生大化如彼浮萍適然相值適然而散亦復奚喜亦復奚悲其所悲者以公之才而不顯於世以公之徳而至於無後觴酒豆肉千里致奠嗚呼痛哉

祭墳園神

某年月日以酒脯之奠昭告於家園土地林木等神某讀喪親篇曰卜其宅兆而安厝之嗚呼言之至此五內糜裂尙忍言之耶某卜葬先人於此今將開壙謹用告防某身爲儒者當信先王之言不當信淫巫瞽史之說嘗讀周官冢人之職先王之葬居中以昭穆爲左右凡諸侯居左右以前卿大夫士居後各以其族此先王陪葬之法也驗吾先王左右前後之說則夫陰陽家流靑龍白虎獨火太嵗之說敗矣又讀禮記之說曰夏后氏尙黒大事斂用昏商人尙白大事斂用日中驗吾先王用昏之說則夫陰陽家流乾艮二時之說敗矣又讀富辰之言曰管蔡郕霍魯衛毛郜雍曺榺畢原酆郇文之昭也邘晉應韓武之穆也凡蔣邢茅胙祭周公之嗣也驗吾先王一宗數姓之說則夫陰陽家流五姓宮商角徴羽之說敗矣又讀春秋書曰宣公八年十月己丑葬我小君敬嬴雨不克葬庚寅日中而克葬驗吾先王己丑庚寅以雨晴爲候之說則夫陰陽家流擇日定時之說敗矣以至攷五月三月之說則年辰畏忌之說敗矣攷從柩臨宂之說則黒黃衝射之說敗矣是陰陽家說違悖義理舉不足信又嘗攷先王之說曰執左道以亂政殺假於鬼神時日卜筮以疑眾殺又曰非聖人者無法非孝者無親今陰陽家譎怪之說是左道亂政也是假於鬼神時日卜筮以疑眾也是無親也是非聖人也公犯先王明禁罪在不赦動以吉凶禍福爲言以恐動天下以起不孝之心嗚呼葬親而欲徼福於無知之神此何心也哉此不孝之甚者也某甚悲之使世無靑龍白虎之神獨火太嵗之神則已如其有之必不埀祐於謀葬其親避忌畏惡遲延嵗月以徼福於一身之人不孝之子矣何以知之石駘仲卒無適子有庶子六人卜所以爲後者曰沐浴佩玉則兆五人者皆沐浴佩玉石祁子曰孰有執親之喪而沐浴佩玉者乎不沐浴佩玉石祁子兆人皆以爲有知也豈爲靑龍白虎獨火太嵗之神反不如一之有知乎先王之道本諸身徴諸庶民攷之三王而不謬建諸天地而不悖質諸鬼神而無疑某今葬其親以義合禮安敢不以先王之道爲法耶又安敢不以先王之道正鬼神耶某又觀先王蠟祭之法曰迎貓爲其食田鼠也迎虎爲其食田豕也今以葬先人斬伐林木斸掘土膏𨿽幽冥中念人子之心不以爲忌而某所以事鬼神者亦安敢不以禮義而再拜告也嗚呼先王之道神明知之久矣區區之言非特正淫巫瞽史之說將以開先王之道使爲人子者以奉其親以事鬼神以窮後世紛紛之論不敢以吉凶禍福動其意而一以純孝爲心神如有靈庶或相之

祭靈潭龍君

維紹興十八年嵗次戊辰六月丁亥朔十五日辛丑具位張某謹以酒果之奠敢昭吿於靈潭龍君之靈某謫居於此𨿽無職事而月有俸廩嵗有衣賜啖食邦民膏血每懷愧畏乃至五六月不雨田苗就槁亦用嗷嗷不寧聞邦人迎請龍君而龍君惠然肯來來未一日於炎赫中沛以甘雨越明日又雨夜乃大雨歡聲動地良用欽慕竊思龍君處幽就曠不求人知又未嘗作禍作福以恐動此邦之民超然與世相絕此邦平時無香火之奉一有旱漧之苦無所控告輒相與致禱而君初不以平日爲懷應其所求霑足優渥千倉萬箱上以供百官有司之奉下使家人婦子驩欣怡愉以享終嵗之飽焉而君方防而不有復退藏於寂寞深渺之中民亦忘君之賜自以爲吾耕墾之功爾嗚呼君乎其亦可謂賢矣某食君之祿衣君之衣官列侍從位上大夫而退思平生無分毫利澤以補斯民是以私有愧於國家而仰慕龍君之徳謹以區區薄奠少見意焉

到任祭文宣王

猥奉宸綸起臨是郡視事云初躬謁廟貎將行所學以濟斯民敬事而信不忘先訓

祭本衙土地

叨竊郡寄老稚在焉惟神庇之虫鼠蛇虺有害於人悉屏勿見乃神之休

墓志銘

廖守墓志銘

紹興乙亥四月朔有持書叩門者其書題曰孤子廖顒余啟封疾讀曰顒不孝先考故新州太守也有賢行法應書不肖嗣欽聞先生謹許可其言足以信今傳後敢以葉大任大夫所書行實以請願先生敍而爲銘豈惟不肖嗣之幸抑亦先太守之幸惟先生哀憐之餘考葉大夫所書敍之曰公諱某字某世爲連州桂陽人曾祖某祖某隠徳不仕考某以公故累贈右中散大夫公以紹興十九年四月卒享年七十有三其入仕也以舎法兩上魁貢權某州教授移某州以使者薦授徳州文學就權司戶曺事以破蠻功攺承奉郎循州司錄以破賊功遷承事宣義郎知廣州東莞縣又以循州功特差知循州以年勞遷宣教郎以覃恩轉通直奉議郎又以年勞遷右承議郎請祠歸鄕裏遷右朝奉郎知潯州移知新州顒通籍金閨遇郊贈右朝請郎其爲教官也諭以彜倫勉以忠孝新民化焉其司戶曺也安化羣蠻掩不備夜半到城下吏民驚竄無餘公慨然佐郡守拒之宜融二州適二百許人負米來輸駐城外數十里公單馬出城引入爲援分城東西聲喏相應蠻驚且疑乘其不意渠魁授首餘眾破散邊境以安其攝循州也防冦劉花何花陳長者踵迹相躡出沒循梅潮惠間四郡騷然不寧承平日久人不知兵公集僚佐問計防率愕眙相顧喑不吐一辭乃以郡事屬僚掾躬率官兵出城討之部使者壯其行委以督捕公指麾戰士廣設方略歷﨑嶇披蓬藋與眾同甘苦備辛酸將士彌厲羣冦以平其宰東莞則厲亷儉崇信義興學校決滯訟治效爲一路冠再守循州則嚴威信篤惠愛蠲逋負治城池修器械號令分明常若冦至於今賴焉兵官訓練嚴酷士卒苦之指日作亂公呼羣卒立庭下且呼兵官來曰汝何爲不撫士卒又厲羣卒曰汝果欲爲亂耶無它殺殺吾一人足矣羣卒泣且拜曰我以公故不敢有它心已乃至教塲立程格卒以無事此皆可書者也其爲人孝悌慈祥寛厚靜謹平居恂恂長者也遇不可則慷慨直前無所顧望其於榮利泊如也異時在東莞部使者列薦召審察都堂除提防九路坑冶辭燕瑛尹開封薦司儀曺又辭自潯州來不計年勞不敍賞典曰吾布衣至此足矣歷三郡不受供給遇水旱不受圭租曰民艱窘吾何忍乎眞仁人君子之所爲矣妣黃氏贈令人前娶唐氏贈安人再娶陶氏封安人商翁孫女也治閫內以禮遇親族以恩撫愛子孫前後如一紹興二十四年五月亦棄諸孤以歿男二人顒靖康擢進士第左承議郎通判欽州次頎先公卒女三人長適進士鄧林次黃煥次蚤夭男孫四人曰應淸以公致仕恩補將仕郎余尙幼女孫五人顒紹興二十年八月葬於萬石岡之原禮也顒前年謁余於大庾嶺下藹然君子也其有父風乎銘曰宗族鄕黨曰孝曰弟所臨有聲所居可記凡百君子邈無一二公獨有之死亦奚喟黃吏部墓志銘

政和中福唐黃先生爲杭州教官余時居鄕校爲諸生實在先生座下其爲人气貎莊重資性寛仁望其容儼然有不可犯之色聽其言周旋勤懇循循然進人於善余甚敬之自先生秩滿不相見凡二十年每思天下士大夫爲善人君子者先生未嘗不經於心紹興八年餘忝爲禮部侍郎先生時爲吏部郎官間相過仁心義色肅然郁然如昔日也一日先生見過喑不吐一辭若有不相恱者余避席前曰先生無恙否若有憂色何也先生曰吾何憂哉吾聞子一事爲子憂耳余驚起曰所聞者何事願請教曰某文字公豈當作耶余對曰實不曽作先生曰是公職事如何不作余曰朝廷不以見委某亦不問也先生微笑曰如此則吾心無憂矣遂大笑而去少頃送茶一銙橄欖十顆來曰適所云果不曽作某甚喜偶家信到有此二物輒爲一笑余感激之甚曰使師友人人如黃先生日在吾左右前後切磋琢磨吾何憂不爲善人君子哉嗚呼余今老且病悠悠度日不教不學先生亡矣余晚節末路於何攷徳而問業乎余所以悲也以余所已知遡余所未知以先生所已試遡先生所未試使天假之年必將任重致逺卓然爲有宋名臣惜乎終於郎官而死也言之使人泣涕紹興戊寅九月七日先生之子濬以其宗人右司貟外郎黃祖舜狀其行實來請銘云先生諱珪字元功曽祖植曽祖母陳氏祖鄟祖母陳氏父臻累贈奉議郎母徐氏累贈安人自上世居福州永福縣新丰裏白面村舉鄕無儒冠者祖母每陋其俗一日慨然有孟母擇鄰之意謀去故居遂徙官之赤岸家焉先生皇考因得挾防從人旣長讀書爲文能吟五七字律詩恂恂豈弟鄕人稱其長者生三子皆登進士第先生其長也年十九從司業李隲學未半嵗超越流輩隲奇之間語先生曰如子材器異曰當爲聞人一第何足道也曁遊鄕校籍籍有聲崇寧貢於辟雍升補太學內捨與諸生羣試屢居甲乙三舎法諸生每嵗以季試優劣爲考察有上中下之別而上舎亦分爲三等內舎生入二上者卽賜第謂之釋褐先生政和元年校試已在選中偶有防皆赴明年殿試復中乙科注官爲襄州司理參軍旋爲衢州州學教授三衢士多俊秀先生訓導啟發之甚至一時中第者獨多於二浙中書侍郎馮公熈載尙書毛公友皆衢人賢先生之爲共薦延之終更循從政郎除杭州州學教授其教人如在三衢時士皆勵志於學自是生徒相繼取巍科如沈待制晦舎人淩景夏防三舎法罷先生亦以溢貟解去從辟爲鹽官縣丞先是方臘竊發於睦州攻掠旁郡賊平新復郡邑給復二年並住賣鹽鹽官亦預其數後鹽法復行適當嵗饑爲令者務趣辦以爲已功訹令人戶請買尋責其價急於星火帥府知其擾攺以屬先生先生曰急疲民以恱上官吾何能爲於是盡呼邑之父老告諭之曰有司恃此以供公上固不可蠲吾將寛若程督免若追胥若曺亦樂輸耶邑人皆曰戴公之徳敢不赴期逾月而辦秩滿薦者應格攺宣教郎除汾州衛州教授皆以親老地逺不能赴廟堂有知先生者欲以爲衛尉寺丞先生語於朝曰寺監丞簿乃異日晉用之資地第偏親埀白若得一官稍近鄕閭不廢甘防之奉乃所願也當路善先生語誠卽除福建路提舉茶鹽司幹辦公事官次居富沙乃就職時仲弟琳爲邵武軍司戶參軍相距數舎板輿往來頗盡親歡俄丁外艱旣除而仲弟亡遂無仕進意親舊惇曉之勉彊造朝時中書舎人林公遹禮部侍郎李公正民交薦之除主管官告院攺大理寺丞紹興四年之任在官二年擢監察禦史未數月除刑部郎明年遷吏部九年四月十四日以疾終於行在之官舎享年若干積官至左朝請郎十年八月壬申朔葬於報恩寺山先塋之西妻蔡氏封安人子濬右承務郎新知興化軍僊遊縣女適進士陳壽隆先生天性純孝於兄弟尢篤友愛平居一日不相面則惘然若有所失其仕進不屑就不茍合亦不爲崖異之行官杭日外臺有緣宦寺進者欲薦先生先生曰固願出門下今舉狀幸已滿員乞回此以錄寒士𨿽辭之甚力然其言婉遜亦未嘗以語人公嗜學不倦自登第以至踐歷臺省無一日廢書上自諸經下至諸子百家之言無不研究搢紳稱其博洽嘗謂季弟琇曰大學所謂誠其意者毋自欺也吾兄弟素習禮經盍佩而行之平昔所寓必大書誠意正心四字於座右以效古人盤盂幾杖之戒此皆黃公狀其行也先生重於義而輕於利其在吏部也時中執法與之相好使所親語之曰將屈公再入臺中如何先生正色對之曰起居中丞某人小人也乃班從官首某人小人也乃班庶官首中丞日造庭中見此二人污人眼目亂吾風教敗人名節如何不擊去如某輩安用嗚呼使先生不死其排斥小人保防君子無疑矣先生於朋友無不盡其歡心平居暇日婆娑嬉遊笑談戲劇若將無不可者及朋友微有害理則正色斥之使人心寒而股栗故人皆樂其誠而畏其正余知先生自謂不後於黃右司銘其可辭耶銘曰和而克莊嚴而靡忒君子之容君子之徳吁嗟先生爲百世則

陳氏考妣墓銘

紹興二十五年六月二十有二日餘同年友陳開祖有書來余喜甚及閱其封緘曰孤哀子余投袂而起曰鳴呼開祖孝於其母今母氏不幸耶不知其何以堪之灑涕開緘曰一鶚不孝慈母棄諸孤日月有時將葬矣鳴呼尙忍言之耶吾母有賢行法應銘願先生銘之又曰一鶚不孝蚤失所怙未銘也敢並以請先生知我深今輒以行狀聞諸下執事惟先生悲哀之使吾考妣受先生賜而不肖嗣如一鶚等所以受賜於先生者亦豈有紀哉今讀其狀曰陳氏世爲閩人先祖來遊永嘉因家焉遂爲永嘉人先考奉議風姿粹美襟度夷曠見人傾倒輒盡喜賓客篤故舊口不言人過閒居葺屋榭蒔花木與朋友賦詩飲酒無虛日也樂賙人之急求則與之不畱爲後日計友愛二弟如同母生平居笑語怡怡終其身未嘗失色年才四十而卒裏黨莫不哀之實政和五年正月乙亥明年正月己丑葬於郡之吹臺鄕幹嶼之原紹興丙寅郊祀以一鶚升朝錫恩贈右承事郎三封至右奉議郎娶同郡潘氏封太安人太安人曽祖大方祖宗臣父叔齊皆隠徳不仕寡居時年逾三十諸子幼太安人獨當家務經紀有條理歷艱難辛苦無厭色日遣諸子就學寒暑不少懈性嚴重不妄言笑處事有體議論時援經防以諭從二子赴官常在窓隙視其決事杖有罪者或過太安人則怒而詰之事有不如意未嘗形辭色間有疾懼貽家人憂隠忍不以告諸婢有過不施鞭朴以理訓飭而已平生不奉佛不信陰陽方術之書不惑荒幻奇譎之說毅然若篤道君子也生三子長一鶚左朝散郎通判紹興軍府事次亨朝左奉議郎知福州長溪縣事次一防業進士五女長適鄕先生沈琪次適進士鄭熈績次適左奉議郎通判宣州軍州事沈大亷次適進士王宗彥次適進士劉源孫十人自彊自存自誠自修自治自明自牧自省自勝自得皆業進士孫女八人長適進士沈辰次適進士章諶次適左迪功郎婺州司戶參軍鄭伯熊余在室太安人之在長溪一防畱永嘉一旦得暴疾以卒諸子念曰一防安人素所鐘愛倘以實告必悲苦將有意外憂泣戒勿言嗚呼天奪吾母耶逾年忽聞之竟憂泣成疾以至不起嗚呼痛哉紹興乙亥二月己丑卒於官舎享年七十有六臨終精爽不亂笑語如平時二孤防其柩以歸將以明年二月合葬焉初先祖來永嘉生事微甚已而積累至於溫暖旣捐館奉議年加長疎財重義日與賢士大夫遊從延師教子弟聚書籍以自娯又散其餘貲與道人釋子輩率以萬數繇是生計不復如昔矣太安人區處盡力躬以儉約力教二子見其成就內外親黨五十許人誕日奉觴上壽環列左右肅雍可觀享其佚樂者二十餘年餘讀已乃嘆曰嗚呼陳氏夫婦亦賢矣哉退而考其祖蓋諱晞顏字某奉議諱豫字謙仲吾開祖博極羣書而一意於聖學平居睟然遇事輒斷不可屈以勢其亦有自來矣銘不可辭也乃銘曰

種徳惟寛斂徳以勤寛積諸幽勤更孔艱猗歟奉議寛而教子勤哉安人淑謹且均施也必報厥命日新鶚倅畿甸腰銀服茜朝宰大邑金閨通籍並登賢科學準聖域安人享之斂種以徳凡厥有家其謹視之謂予不信攷此銘詩

龔夫人墓志銘

紹興癸丑九月餘再娶婺州浦江馬氏馬氏先適義烏縣靑口吳氏夫不幸馬氏守志不嫁余妻父妻母憫馬氏年少其子幼小曰吾老矣汝不再適吾死不瞑目遂以嫁余旣成婚翌日吾妻面壁掩涕者終日余問之再三曰君至誠君子也妾不敢不以誠告妾吳氏姑髙節懿行當於古列女中求妾欲與之同志弗克今已適君矣無可言者妾恐吾姑思念妾甚所以泣余聞之爲其戚然者終日因問其姑髙節懿行若何曰吾姑姓龔氏世爲婺之義烏人適吳氏京生一子曰察察卽妾前夫也察才四嵗而孤吾姑尙年少也吳氏大族皆以豪侈相尙吾姑曰吾今孀居當立家法以示子孫乃獨淸儉亷介其遇族人莊而有恩其治家事嚴而不苛其待僕妾整而有禮合族數百口內外斬然人無間言吾夫死有子曰克忠妾來歸父母家時詣堂下泣別吾姑呼妾使前曰汝今所嫁之夫名士也吾聞其名久矣恨未及識也汝謹事其夫如平日所以事吾者馬氏適餘二年乃不幸其言歷歷在吾耳紹興丙子余守永嘉上章求閒得遂所請專往謁吳氏求龔夫人相見所以償吾妻馬氏之志也上堂參拜瞻其顏色望其儀容藹然肅然眞賢婦人也別來三年嵗在戊寅五月十一日夫人以微疾而逝享年七十有四夫人初喪其子吾妻馬氏旣適余防然一孫方七嵗夫人亦已年髙矣乃不以屑意乃卓然自勵曰吾當教此孫使之成立以大吾門克忠亦能副夫人意耿耿自立讀書爲學有志古人嵗在癸酉鄕大夫薦之未獲所求克忠憂見於色夫人怡然笑曰汝勿以吾在介意也汝當益親賢師友使士君子皆稱汝爲賢者吾心足矣仕宦有命不可求也然則夫人之志爲如何哉夫人旣沒將葬有期克忠使其子日休乞銘於余余記其實行退而考夫人曽祖文政祖待父宗諤夫人在家爲女時已有孝行可稱及適吳氏有姑及祖姑在堂夫人朝夕侍膳禮無違者夫其爲女爲婦爲姑皆克盡其道可謂賢矣以其年十月二十日葬於官塘之原先是其祖葬於野墅每嵗苦暴水遂遷以合葬焉禮也女一人適陳安本乃故給事陳公次升之侄也曽孫男五人曰日休日思日省日行日宣皆舉進士曽孫女四人長許適太學生葉維休三人尙幼乃爲之銘曰

和而克莊

寛而不弛

是爲夫人之賢行可以列之女史而不愧

橫浦集卷二十

