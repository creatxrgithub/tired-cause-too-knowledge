野古集明龔詡

欽定四庫全書

集部六

野古集

別集類五

明

提要

臣等謹案野古集三卷明龔詡撰詡字大章昆山人父詧洪武中官給事中以言事遣戍五開衛詡遂隸軍籍後調守金川門燕王簒位詡變姓名遁歸賣藥授徒以自給正統巳未巡撫周忱薦爲松江學官不就又薦爲太倉學官亦不就嘗語都禦史吳訥曰詡仕無害於義但恐負當日城門一慟耳成化己丑始卒年八十八明史附載牛景先傳是集乃崇禎乙亥其八世從孫挺所刻前有李繼貞序稱刪其十之二三蓋詡詩格調在長慶集擊壤集間其傷於鄙俚淺率者繼貞稍汰之也要其性情深摯直抒胸臆律以選聲配色雕章琢句誠不能與文士爭工律以綱常名教之旨則不合於風人者尠矣末附上周忱書及王執禮張大復等所作家傳墓志謚議像贊等篇又有年譜稱詡族侄紱所編於建文四年稱傳言乘輿遜去於正統七年稱舊君還京先生作落葉吟見意按紱之作譜在成化十三年楊應能事應久己論定不應有舊君還京之語且落葉一詩本無明指安知非別有托諷而顧據此斷爲惠帝出奔還京之作亦未見其然此譜於康熈乙巳挺得本於其族弟維則故崇禎乙亥原刻總目不與墓銘家傳等並列觀是一條其眞爲紱作與否猶在兩可間也疑以傳疑姑並存之而己

乾隆四十六年十月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●野古集序

世之罵疎俗粗鄙者類曰野而目方直廉介者類曰古餘生艸野間所交與者黃童白叟而已是故蹤迹罕涉乎勢利之途談論不越乎耕牧之事衣冠不隨乎時禮貌不狥乎俗與夫一言一動舉不諧人耳悅人目而適人意也或者以野罵之或者以古目之餘聞而竊自揣焉罵我野者誠得我實不足深過而目我古者虛譽過情非余所敢知也於是兼取二字以命其齋庶爲晨夕接目警心之助以求去其野而馴致其古己耳然余平生好吟所成就僅百餘篇其鄙俚迂誕直所謂吳歈巴唱也他日不恥貽騷壇作家之笑錄以成編因齋名而題之曰野古集區區之心非敢以自擬也傳有之曰詩言志余之命意措辭之拙固懸絕於古人而野人拳拳之意或可少見矣天順癸未八月中秋日逸老龔詡大章自序

●野古集年譜﹝靑縣教諭龔紱撰﹞

鈍庵素履潔白至性忠孝以髙年壽終𨿽志傳班班可考而循年紀事之譜尙爾缺然紱幼辱化誨長荷薫陶親承遺教其容不文已乎乃稽其行事纂其言之發於忠孝者附之歲年之下述譜如左

洪武十五年壬戌

是歳十月十一日生先生於嶽州考諱詧字叔言蘇之昆山人於洪武十一年戊午中文學科選授嶽州儒學正母王氏宋參知政事王綯裔孫諱慶恂之孫女生先生時年三十三歳

洪武十六年癸亥

先生時年二歳家於嶽州會升州爲府州官偕入京攺調嶽守見上問以民風土俗懾不敢言而叔言奏對詳悉上謂其有敢言之風遂遷兵科給事中乃家於京果良於獻替尋轉都給事兵科

洪武十七年甲子

先生時年三歳春三月叔言以言事獲罪謫戍五開衛胥靡以行母王氏與子女先逮至湖廣會赦得還鄕裏與叔言會於塗相號泣以別獨攜幼子女三人東歸道喪其二所存惟先生一人時國禁方嚴戍者不得與親屬偕叔言至五開不久而卒遂塟其所

洪武二十年丁夘

先生時年六歳與母氏居二保從塾師沈以中遊學性通敏過目成誦讀書卽求悟解一日師出外羣弟子輒爲迷藏戲而先生獨凝然莊坐略不寓目其頴異如此

洪武二十四年辛未

先生時年十歳遷居邑之春和裏從西齋林先生遊通春秋經義每讀書至夜分必呱呱泣母覺發曰汝何泣先生曰人皆有天倫之樂而我獨無人享寧居而我旦暮有仳離之苦是以泣耳於是母亦爲之泣是時五開以叔言物故勾補伍者無虛日先祖奉政公與其從兄瑀閔其寡弱陰賄用事得緩其行

洪武二十八年乙亥

先生時年一十四歳會勾補伍者益急乃去補戍遼陽充五開衛卒屬築城先生當運磚見主者憒於所事乃疏其方略挾書從事主者異而禮之

洪武三十一年戊寅

先生時年一十七歳北方有事兵亂戍卒皆亡先生亦亡冬十月詣闕請補近衛以衛王宮上嘉其義撥歷城侯盛庸部下調用﹝一云此建文二年庚辰冬間事﹞

建文三年辛巳

先生時年二十歳從徵淮陰後敗績亡歸守衛王宮

建文四年壬午

先生時年二十一歳守金川門六月十三日乙丑成祖靖難兵至金川門谷王橞以門降先生操戈相向再擿之不中亡之郊外見宮中火起傳言乘輿巽去卽投戈大慟歸鄕裏變姓名爲王氏竄伏江陰海虞之間

永樂四年丙戌

先生時年二十五歳授徒於言城周敬修氏有寄聴泉沈兄孟舟曰君比參星我比商相思縮地恨無方十年湖海同漂泊兩地情懷一感傷會面未知何歳月論心安得共杯觴幾回雲樹窮吟目千里悠悠思更長

永樂五年丁亥

先生時年二十六歳題枯枝凍雀圖有曰歳寒風雪滿山林獨戀枯枝思不禁愁絕紇幹興感處不知臣子獨何心

永樂六年戊子

先生時年二十七歳寓居常熟馬字昌氏母王氏獨居昆山有客中思親詩其一曰才看黃落梧間葉又見靑歸栁上枝慈母鬢毛紛似雪小兒方寸亂如絲其二曰烏母含饑守故巢烏兒折翅墮林臯相呼相應空相憶夜冷霜淸月正髙

永樂十年壬辰

先生時年三十一歳夜歸古婁逢陸漁隠話舊曰十年湖海共飄零無異紛紛水上萍今日客中欣邂逅故人情重眼猶靑其過東易遺老故居有曰仙客騎鯨去不回墨池吟事久塵埃我來再拜庭前樹爲憶先生手自栽遺老沈姓以中其字先生童子時師也至是淹忽己久身後寂寞淒然感悼不覺涕零爲詩以志之

永樂十二年甲午

先生時年三十三歳避居琴水上時母氏年六十五歳獨居昆山適吳文恪公訥自海虞來教昆庠送以詩曰嗜讀先生舊典謨十年窓下自吚唔恥隨兒輩營靑紫樂與英材作範模朝醉言城江上酒暮餐昆學圃中蔬送君不得隨君去垂淚空憐返哺烏後文恪以事止不果行

永樂十五年丁酉

先生時年三十六歳與友人袁宗魯別幾二十載十月望日一旦邂逅琴川寓舎追論疇昔不勝慨嘆旣而寄懷有曰竄伏江鄕二十年艱難生計總無便童汪非怯當年事爲有慈親在故園其寄友人有曰音書何處覓鱗鴻二十年來杳不通槽櫪有誰憐老驥江湖無不羨元龍臯魚風木君心苦仁傑雲山我興濃欲問相逢定何日只今萍梗正西東

永樂十七年已亥

先生時年三十八歳其述懷有曰自嘆微軀一羽輕去畱無定似逰僧病隨春艸年年長愁逐秋潮夜夜增定省久違思老母心胸日塞念良朋何時得泛歸吳棹重讀父書親夜燈

永樂十八年庚午

先生時年三十九歳客居湄水之上寫其隠事有鐵心行雲我有胸中一塊鐵贈君煆煉成寶刀不斬狐貍及鼷鼠要斬南山白額長橋蛟視蛟如蚓虎如貓心不爲動力不勞功成畢竟藏諸韜肯將割肉供君庖縱教埋沒不復用終使神光夜燭鬥牛髙

永樂二十年壬寅

先生時年四十一歳詠采薇以自況有曰周家之粟苦如蘗首陽之薇甘若飴弟兄風節有如此千古此情誰許知靖節東籬醉黃菊四皓商山采紫芝孰云世代有先後彼此未必殊襟期君不見太朴日散趨澆漓流風餘韻無復遺世人但識癡頑老若見此圖應解頤

永樂二十二年甲辰

先生時年四十三歳客居琴川娶周氏素愼爲妾

洪熈元年乙巳

先生時年四十四歲仁宗卽位詔諭羣臣解建文被罪臣禁寛卹軍政秋八月同季仲怡箎往玉峯夜宿新塘阻風雨客有吟唐人縱然一夜風吹去只在蘆花淺水邊之句步其韻有曰一帆同載孝廉船夜泊新塘聴雨眠爲動故園桑梓念不知淸淚落腮邊仲怡亦和之曰楊栁磯頭系客船打篷風雨夜驚眠西風不管情懷惡又送濤聲到枕邊

宣徳二年丁未

先生時年四十六歳館琴川陳南野氏有客中思親詩曰憶昔離家三十秋轉眼少年成白頭一身湖海尙萍梗每愁不肖貽親憂遙憐朝暮依門處不見兒歸應淚流淚流有時亁思念無時休無時休常抱怨兒非不思歸自是無歸便太行回首見孤云千古懷英共悲戀舉頭問天天不言何時得遂平生願柰此日月何匆匆急如箭北堂日夜切歸心杜宇無勞苦相勸

宣徳四牛己酉

先生時年四十九歳母王孺人年八十一歳有哀親年邁曰一生子職苦蹉跎深愳慈親八十過若論兒心思罔極再加八十未爲多友人季仲怡以慈烏返哺圖求題援筆曰主人庭樹緑森森返哺時來慰母心顧我北堂違菽水負恩深痛不如禽冬十月有詔恩淸理戎籍其老弱不堪逺配者悉附近衛差操久捕不至者出首著伍免罪是歳都禦史周忱撫吳

宣徳六年辛亥

先生時年五十歳春三月都禦史周忱均田額躬行■﹝畝犬﹞畝夙知先生賢至是徧物色之得之於琴水上親造其廬問以當世事宜手條二十餘事上之忱以語久無供具隨行請食食以艸菜而退忱以所陳事次第推行吳民至今便之

宣徳七年壬子

先生時年五十一歳自靖難以來軍政督急促補五開缺伍縣受文牒至四百七十至是有司奉詔例淸理軍伍乃遂以先生爲老弱無嗣近附鎭海戎籍有歸婁江詩昔年曽住婁江上看到園林幾樹春今日歸來風景異梅花猶識舊時人﹝其一﹞廿載江湖逐梗萍故園花木總凋零歸來獨有窓前竹不減猗猗舊日靑﹝其二﹞

宣徳八年癸丑

先生時年五十二歳後四月初七日母王孺人卒先生哀毀踰禮幾至滅性其病後有詩曰一病才蘇似酒醒卻思遺體忽心驚幸生不必論諸事得寐何須問幾更己覺壯心隨日減久﹖﹖華髮滿頭生痛憐念母恩無極淚雨何時可得睛

宣徳九年甲寅

先生時年五十三歳友人康友竹爲寫畫像其自題有曰十年不見康友竹一日客裏驚相逢江湖落魄總相似生意不殊心事同爲施丹靑造化筆寫我山林枯槁容鐡冠布衲艸爲履抱琴瘦僕行相從寒風兩鬢吹蓬松雪中古木霜中鴻風流敢托歸來翁一團淸气蟠心胸功名不羨褒鄂公莞爾一笑浮雲空今年五十已過二六十相將在眼中君今還西我歸東一聚一散眞萍蓬他時何處可得復相遇爲我添个尋詩笻

宣徳十年乙夘

先生時年五十四歳其歸田園有曰客中常憶鄕闗好每恨歸來苦不早十年世事付春夢數畝田園沒秋艸今朝始得返吾廬玄髮驚看半成縞痛憐慈母臥泉闗灑涙含淒向誰道老妻沽酒慰暌離弱息呼翁覓提抱胸中感慨幾多情一夜燈前盡傾倒十月娶淑新周氏有買妾詞冗不載

正統元年丙辰

先生時年五十五歳自丁未以來猶客寓海虞陳氏至是東歸別諸友有曰一別故園三十秋此生漂寄似萍浮奔馳自念多身累憔悴誰憐久客愁舉世但知新締好維君不忘舊從遊相思後夜知何處明月淸風隔古婁歸而與族侄彥中話舊有曰廿年逃難海東陬往事重思淚欲流最是夜深何處笛爲予吹徹許多愁﹝其一﹞備歷艱危十載前此身常與死相連誰知痛定重思痛毛骨於今尙凜然﹝其二﹞

正統二年丁巳

先生時年五十六歳春築室於邑之北郊虞浦上藝卉木蔬果題所居曰野古齋日與伯父珩季父琚詠歌其中有田三十畝力耕自給而於聲利紛華泊如也其相依彥文﹝諱理﹞昆弟以居有曰早歳飄蓬晚得歸念叨同族逺相依難兄難弟心無二全孝全忠志不違旣遇仲淹終見卹不慚伯玉老知非一庵己副棲遲計聊托耕耘代蕨薇秋八月二十四日偶憶前事言之痛心有口號曰三十年前萬歳橋村莊投宿記今宵當時老嫗知安在淚灑西風百里遙先生自注曰彼時余寓其家有老嫗甚有憐卹我意待之過厚其萬歳橋界於常熟無錫江陰三縣之交時壬午秋日也

正統三年戊午

先生時年五十七歳海虞郭令聞先生賢常不逺百里來訪之秋七月遺以粱肉親過野古齋談論竟日而去有謝郭公令詩

正統四年巳未

先生時年五十八歳巡撫周文襄公忱欽其才節兩薦之爲淞江太倉學官不就以書辭之其略曰詡性愚識淺徳薄才涼加以寡弱一身愁苦亂其方寸不忠不孝誠天地一罪人耳今也年幾六十旦夕之人一死之外無他顧也乃者執事謬以千慮一得之見謂可以居民上便欲置詡於後生模範之地則豈其所願欲者哉若今致仕都憲海虞思庵吳公稔知不肖之爲人試以質之必將得詡之實矣夫庠序乃名教之地以詡處之則名教何在是以寧死敢咈執事愛厚之意決不敢須臾離此以貽名教之羞古語曰君子愛人以徳不彊人以所不能倘或不棄則向之所言或一一行之則執事之賜不旣厚矣乎忱訪訥﹝思庵名﹞訥以恐負城門一慟之語告之忱乃止秋八月滛雨浹旬作苦楚吟以遺當道民有發粟之惠﹝思庵嘗謂先生曰以子之才何不仕先生曰詡仕無害於義恐負往日城門一慟耳﹞

正統七年壬戌

先生時年六十一歳舊君還京有落葉吟寓意曰落葉復落葉階前積漸多𨿽知無返期未能忘舊柯誰知舊柯心己萌新葉意新故情不同能不我遐棄作書報新葉且莫誇逢時西風一朝起此情當自知

正統八年癸亥

先生時年六十二歳水潦彌日著癸亥民情詩

正統十年乙丑

先生時年六十四歳妾周氏淑新於宣徳十年來歸賴其奉事之力者十霜是歳十月八日卒距其生永樂癸巳四月三日得年三十有三其哀淑新詩曰東風拂拂從東來名園艸木俱花開花開豈無數日好爭柰晚來風雨催半隨流水半塵土舊枝一別無時回人生處世亦如此對之能不令心哀可憐吾家歳寒婦十載衡門共母苦昨朝猶見奉衰翁今日誰知臥黃土彩雲一斷杳無蹤愈逺思之愈淒楚一宵耿耿不成眠數盡譙樓五更皷

正統十一年丙寅

先生時年六十五歳春三月十七塟淑新於所居之側其詞曰噫惟汝家於烏目之西兮其氏爲周方九齡而義養於陸兮又十四而歸我於婁時余齒居百之半而又四兮紛白雪其盈頭汝能弗以枯楊之荑而芥蔕兮安命分而曽無怨尢痛吾抑而癢吾搔兮饑我食而寒我裘以余後之寂寥兮畜幼息而誓以守吾松楸嗟日居而月諸兮瞬息頃而十越春秋柰天命之不與兮志𨿽鋭而莫酬遭余時之不料兮抱疾疢而幾乎一周孰謂汝之戚而廢其寢食兮竟伏枕而弗瘳𨿽顚沛而心弗爲之亂兮所云云者無非善後之謀感吾生之旣邁兮方仗汝以遂其優遊胡爲棄我而逝兮忍不能爲數載之畱豈吾不徳而致汝於斯兮折而壽之不修彼裏閭之知與不知兮誰不爲之涕流矧余感汝義誠切兮痛曷時而可休瞻鹿城之故原兮爲吾母之樂邱汝其從吾室而後先兮侍吾母而仙遊惟汝事之旣畢兮我亦免夫身後之憂茍素行無愧而可樂兮夫何間乎明幽俟予命盡而爲九泉之歸兮會一笑而相求長歌之悲過於慟哭兮我恨悠悠嗚呼淑新兮其知此否嗚呼淑新兮其知此否歌已遂刻於石以志其壙云

正統十二年丁夘

先生時年六十六歳友人史君實畫采薇圖遺之題其上曰采薇千古說夷齊風味還同我甕虀珍重故人知此意逺緘詩畫慰窮棲義孫周寶生

正統十四年己巳

先生時年六十八歳憶朱輔有曰家山杳杳同千里行李蕭蕭各一身憶昔相逢淳化鎭異鄕人念異鄕人其自注曰輔安慶人常客吳與余善前壬午秋相遇於淳化鎭於今幾四十載矣追憶其事不覺泫然

景泰元年庚午

先生時年六十九歳其自題曰余每詠昔所歌金陵妓𨿽老不覺墮淚惟沈誠學張文翔可以語此意也哀哉其詞曰佳人二八婉淸揚客寄金陵歳月長邂逅東吳舊親識殷懃一一問家鄕﹝其一﹞石頭城下水瀠回曽爲郎君把一杯今日偶從船裏過含情不覺首頻回﹝其二﹞

景泰二年辛未

先生時年七十歳自題其居曰居臨流水縈紆門對靑山突兀四時風月雲煙總是吾家舊物但知安分休休不作書空咄咄且喜盈樽有酒何羨滿牀堆笏君不見朝來檐日暖融融笑看梅花坐捫虱

景泰三年壬申

先生時年七十一歳有趙縉者以禦史按吳虐民罔上歌風犬行以刺之其略曰白日都無戀主心黒夜絕無防盜意必當爲人擊死棄中流帷蓋終無可埋地

景泰四年癸酉

先生時年七十二歳老妾周氏素愼事先生久除夕以詩贈之曰汝今事我三十年昔爲少壯今皤然東西南北幾遷變勞苦饑寒深可憐深可憐念之能不心煩悁自知命分已前定肯學吹笳輕怨天昨發一言堪賞嘆勸我無勞思後患但令歡笑樂餘年管取緝麻賣錢供爾魚羹飯魚羹飯不媿梁家孟光案適然義孫周寶拍手起舞爲我歌靑天阿翁大笑不覺七十三年又在今宵五更換

景泰五年甲戌

先生時年七十三歳是歳大潦吳中大饑有民風詩略曰一經水旱便流離風景蕭條思慘淒到處喚春空有鳥連村報曉寂無雞頺垣棄井荒蕪宅苦調哀音凍餓妻更有社公同寂寞年來不復享豚蹄鍋無粒粟竈無薪只有松楸可濟貧半賣半燒俱伐盡可憐流毒到亡人葉文莊公盛稱其碩徳奧學巍然鄕邦之重所爲詩有杜荀鶴時世行風致與流俗輩所爲空言無補之音不同者卽此也時昆山令鄭達敬賢士往往與其簿造先生之廬而問以救荒之策有詩以紀之曰承恩降自九重天困苦昆民幸保全一念逺追前哲美同心尢藉簿公賢惠加寒素聲名重榮及蒿萊景色鮮慚媿艸廬無供奉惟慿一縷博山煙又

景泰六年乙亥

先生時年七十四歳春過幹山弔鐵崖先生墓有詩曰松江西來澱湖涘九峯歷歷皆相似中有一峯髙入云鐵崖先生臥於此先生學正天才髙經濟文章重三史吳會依歸足俊才竊比闗西號夫子方當元社將屋時羣雄在處蟠蛟螭英材無不被籠絡節義未免爲文姬惟有先生不受羈放情歌酒隨遊嬉拘拘士輩笑狂蕩明哲保身元不知君不見惓惓狀頭書李黼可念良工心獨苦無言混俗儗陶潛有仲卽憐期蔣詡栁娘牢護守宮紅秋娘未負楊州杜我來尙感百年心再拜荒原一抔土與彥中子侄夜話有曰偶與諸郎說素心燈殘始覺到更深欲將舊事重提起怕惹哀情轉不禁壯志有懷徒感慨老身多病但呻吟宗風振作歸而輩勉力休令負寸陰

景泰七年丙子

先生時年七十五歳夏四月十六義孫周寶病腫死哭之曰義孫十歳頗聰明日夜惓惓望有成豈意永辭從學路那知頓絕讀書聲我生稟得殊孤獨爾命由來也薄輕石上三生如果有公孫願得敍餘情夏秋大旱作丙子民情觀風者采焉

天順元年丁丑

先生時年七十六歳自題小虞浦艸庵有曰我家玉山下正壓虞溪隈門可羅鳥雀徑惟周蘚苔媿無濟時策髙位讓羣材安貧復守賤分外奚求哉甕頭白酒熟籬下黃花開爲招陶淵明共歌歸去來

天順二年戊寅

先生時年七十七歳縣令鄭達卒於官先生以詩挽之曰不知有巳能忘勢破屋時勞肯見過亹亹笑談霏玉屑雍雍慈恕藹陽和無能野老蒙知久失所窮民感惠多千里湘潭歸櫬逺痛爲吾道淚滂沱

天順四年庚辰

先生時年七十九歳四月十三塟義孫周寶於昆城祖墓之旁乃爲詩以銘之曰生旣隨公公死亦隨公公生死不相離情深江海同爾今寧爾居爲我守空槨待得公公數盡來與爾復敍舊歡樂富貴壽不爲厚貧賤夭不爲薄何必羨人間萬戶侯何必慕遼東千歳鶴噫煉鐵本鑄劍鑄就卻成錯兩眼望爾爾不歸一日幾回淸淚落義孫者爲先生義養進安所生寶方二歳而進安死先生育之如子迨能舞象卽聰慧絕人教以書史經義過目輒成誦且能領會意旨深器異之竟以病死僅十歳其生爲正統丁夘三月之八日也

天順五年辛已

先生時年八十歳精爽不衰如壯夫之飲食所適無逺近必步或勸稍就舟楫曰天生我足何用哉每夜讀書至二鼓燈下看細字不少瞬而五經子史能全捲背誦如水注尢善記國初典故至於文移案牘皆能腹笥之不遺且周知百物之名然孜孜好善言必忠信孝友以教後進子弟後進子弟之嗜學力行者咸之先生之門而取則焉冬十月十有一日爲八十誕辰畫史張文著爲祝壽圖鎭海指揮使彭城武政倡羣賢爲詩其上誠學沈魯敍其略曰夫仁者壽固無異議而得壽之由或異可無言乎或謂先生幼歷艱虞勵苦志善醫藥而不飲酒節食愼疾所以致遐齡如此之健是殆見其粗而未見其末耶先生早居戎伍躬執戈矛以爲童汪之役身𨿽弱而功則可紀其爲宣尼之所韙者蓋亦有自矣況年與徳進學有日新其爲詩也寓少陵之史筆其爲文也繼賈傅之經世而風教名節又拳拳不忘於言則與輕浮謔浪之嘲詠風月而不惜廉隅得喪者其爲朝菌與莊椿又安知小年大年之相逺奚啻若是耶

天順六年壬申

先生時年八十一歳其書懷有曰少壯方當弱冠年曽揮血淚玉階前而今省著當年事不覺長號向老天﹝其一﹞阿婆蓬鬢白如銀八十年來未嫁人說與旁人都不信至今猶是女兒身﹝其二﹞

天順七年癸未

先生時年八十二歳淸明日偕八九伴弔禦史李樂庵劉龍洲易蓮峯陳信卿諸無嗣之墓其謝同遊有曰少罹多難可悲憐漂寄如萍六十年不道歸來頭雪白又隨親友弔前賢夏五月作壽藏於鹿城視塋之昭同邑沈魯記之其略曰先生少籍戎伍身歷多艱年逾八十而好古之心彌篤忠貞孝義之談日不虛口後生小子獲聞先生之謦欬莫不悚然佩服以警策於終身蓋亦古之遺老能引後進以遵道者世豈多見其人哉李唐司空員外生壙中歳時集客嘗曰吾豈須臾處此耶旣卒承家乏嗣而外孫爲之世守今先生亦然先生於司空氏顯晦不同而志操則一後之人有觀九原而追慕髙風若趙孟叔孫之武子文仲爲歸者會當有能記諸牘簡於是同邑縉紳士錢昌談懋周珙顧鑄朱泰安夏■﹝日上永下﹞唐益馬成孫瓊陳錦葉盛武政張翔駱巽陳翊周匯相與詠歌成捲外孫周雍與紱繪圖於前最後進士鄭文康陳徳容跋其尾

天順八年甲申

先生時年八十三歳自題其居爲逸老庵沈魯記曰鈍庵先生早罹世故遁迹於窮途涸轍者五十餘年而後歸老桑梓築室虞浦之濵題曰逸老俾余記之餘以先生年逾八秩身歷多艱始憂巳之不能一朝居其室終憂民之不能一日遂其生僅畱餘息於纊之未屬而猶汲汲皇皇日不暇給奚其老之能逸乎先生憮然嘆曰子未知余哉昔余先人以直道不詘淪沒羈旅吾欲執鞭從之而不可得垂髫隸戎伍補黒衣之缺以衛王宮方事之殷而遽焉倒戈束手徒涕泣而不能爲之致命犬馬識其故主念之悲不能已如昨日嗚呼傷哉痛也其如吾情何日來衰老逾甚恆恐意荒而無益於事惟綴葺文字整頓名物切於日用者眾以爲逺急於有生者人莫之行吾則舉而告之不厭其瀆而俾有爲者得以盡其力不肖者亦知所自勉庶幾伐檀之詩無媿乎不力而食所謂畏天命悲人窮者則吾未敢自處也是以人迹吾行以爲紛然煩擾而吾質吾中則所存者未易形言生得遂吾性死不失乎正終身服役奔走之不自卹而宴然安處於晚節末路有餘裕者庶幾眞趣之可適吾何爲而不能自逸哉昔者蔡中郎之畱心漢典趙太僕之溫故軻書二子卒老於行猶不免於當世吾則聲利不入於耳榮辱不驚於心以終吾餘日其爲逸又何如耶余作而言曰先生之逸其亦大異乎人之逸魯連之髙元亮之節究其歸初不異矣而蔡趙豈能望其廬而闖其戶哉末予小子稔聞先生之言而得其志之所在遂述其槪記諸逸老庵之壁

成化元年乙酉

先生時年八十四歳夏大水郡別駕邢姓者以民瘼相諮爲苦雨謠以貽之曰今日雷明日雷雷聲未絕雨卽隨三月初旬作雨始六月終旬猶未止田中水增五尺髙南風吹作如山濤更兼海潮挾湖水沖盡岸塍無可抵嘉禾萬頃爛根苗百姓寸心如火燒晝夜踏車敢辭苦不憂擂破牛皮皷天公倘有哀憐心陽春早賜驅羣陰不然我民必當死天公惻隠何安此我今粗述民間風願達仁明太守公有時肯布萬全策我民感激情何窮我民感激情何窮

成化三年丁亥

先生時年八十六歳其有感曰羣峯疊疊水滔滔跋涉都忘舊日勞惟有不平常記得時因感觸便長號又一首虛名浮利總無求安分隨宜樂四休更覺近來疎懶甚日髙三丈未梳頭

成化四年戊子

先生時年八十七歳自題於壽藏圖捲後曰八十七年龔逸老鶴髮雞皮就枯槁我將奉我血肉軀瞑目全歸返洪造諸生爲我作壽藏生怕鳶烏啄我腦藏旣完非艸艸不儉不丰都道好一朝符到卽奉行拂袖浩然歸去早不須銘不須表無徳無功安足道獨抱惓惓一寸心惟善仁親以爲寶眼底浮雲付等閒屑屑無煩較多少

成化五年己丑

先生時年八十八歳年𨿽髙而聰明不廢矍鑠健步出入未嘗乘輿馬勞物力一旦小有不安顧左右謂曰吾將逝矣早跋涉艱危勞苦萬狀瀕九死幸獲全遺駭於今日復何憾因爲詩以別親知其寄親友曰鬼錄吾知久有名但須符到實時行只慚知己無能報一一煩公爲致聲其寄所親有曰近百衰齡瞬息過己知枯葉待辭柯只慚未報陽春徳暖日和風受惠多辭世有曰气短痰深夜不眠語言伸縮總無便屈腰只欲將扒地仰面何曽怕見天點點黒花生兩眼紛紛白雪被雙肩一生事業風中燭虛度春秋九十年正月二十八日癸未正陽整衣端坐口誦大學首章而逝有白气起屋極上衝霄漢人以爲忠孝所感先生諱詡字大章別號鈍庵所著有野古集又有因革事宜大抵闗風教道民情好惡惻怛忠厚有少陵憂卹之心焉是歳閏二月十七日壬申紱與彥中叔父縉紳二弟經理襄事塟先生於鹿城先塋之昭沈魯銘其墓曰早罹世故多危疑中更困伏几不支𨿽有利器將安施詩書之樂慰我饑文章節義慰我悲年垂九十志不移嗚呼先生後進師門人私謚曰安節先生以謚議刻之墓道

●欽定四庫全書

野古集卷上

﹝明﹞龔詡撰

○五言古詩

送徐氏兄子牧之司訓靑田

涼颷動林柯零露淒以白曰予感衰暮撫景重淒惻況居憂病中復送逺行客惟子方妙齡精進有餘力窮經期致用雲海奮鵬翼安知時命奇失意主司格分教赴靑田吳越千里隔𨿽云官卑冷禮數抗侯伯州縣非不華奔走泚訶責知子素明達榮辱判胸臆一朝別我去毅然無難色相見知何時雲樹杳南北願遵姬孔教麗澤競晨夕淸風與髙節當立萬仭壁尢宜戒垂堂少慰二親憶栝蒼古名郡文憲富資益幸寄北飛鴻啟我久茅塞

題賓月軒

悠悠軒中人皎皎天上月良宵忽邂逅敬待兩無褻素心期共明雅質願同潔但求保終始何暇計圓缺來亦不須迎去亦不須別淡交有餘情莫與世人說

分金圖爲廷悅賦

古人交有道貴義不貴金悠悠千載余猶見管鮑心洪水方湯湯羣生困凶歉溝壑同胞人君其幸相念

田家詞

浮雲終日行雨點不曽絕自從秋分來罕得見日月禾頭半生耳蝗囓莖梗折一愁官賦急二恐衣食缺哀哉田野情言之淚流血

南野先生哀挽

彭澤去千載誰念田園蕪卓哉南野翁乃是斯人徒讀書通大義恥逐章句儒修身事三省惠人期八廚雅性任眞率襟懷恆豁如東臯樹嘉木西疇藝名蔬適意任所之殽酒隨籃輿兒孫奉賓友歡聲溢庭除每從微醉時擊節歌唐虞顧我朽腐材不異櫟與樗謬據西齋裀曽不鄙迂疎星霜二十周始終心不渝暌離幾寒暑雲樹勞嗟吁復憐身後窮棺食預爲儲如此綣戀情寧與管鮑殊方圖去茅塞時得親髙居徳業望規箴優遊共桑楡如何志未遂頓隔幽明途載瞻湄暘原痛切心如刳臨穴當玆辰忍奠一束芻淚爲知巳流老眼誰云枯

落葉吟

落葉復落葉階前漸積多𨿽知無反期未能忘舊柯誰知舊柯心己萌新葉意故情𨿽不同能不我遐棄作書報新葉且莫誇逢時西風一朝起此情當自知

梅花

風雪方嚴凝乾坤發淸气馨香逺彌佳顏色淡逾貴一聞鳴玉聲已醞調羮味眾芳當避路讓他出頭地

○七言古詩

鐵心行寄沈誠學

我有胸中一塊鐵贈君鍛煉成寶刀不殺狐貍及鼷鼠要斬南山白額長橋蛟視蛟如蚓虎如貓心不爲功力不勞功成畢竟藏諸韜肯將割肉供君庖縱教埋沒不復用終使神光夜燭牛斗髙

萊庵先生歌﹝先生姓周字敬修芝川人隠君子也﹞

先生雅志樂田野結屋東臯事耕稼不比當年快捷方式人暫托終南待髙價不憂丞相嗔不遭官長罵不騎馬旁人門不低頭出胯下白梅翠竹繞屋栽歳晚吟觀樂淸暇粗衣糲食飽暖休容膝茅茨只三架窓前書卷聖賢心林下漁樵今古話一出一處聴自然一死一生隨造化從今寄語郭景純莫爲顏含占易卦

觀梅圖

先生雅操如冰玉不愛繁華愛幽獨有足不踏公家門有口不食非義粟卻來山水最奇處剩種梅花構吟屋霜林雪徑常獨遊竹杖芒鞋巾一幅疎影暗香詩一聨千年膾炙無人續鶴骨久仙吟夢寒畫圖尙爾淸人目君不見湧金門外西湖邊花栁富貴人爭傳年年二月三月天士女嬉遊多畫船望中一點靑靑然爲識先生名更妍

山居讀書圖

先生好遁藏幽谷考盤自樂忘榮辱朝看黃鶴天際飛暮見白雲檐下宿霜後班班柿葉紅雨過靑靑書帶緑螢窓雪案聖賢書不惜勤劬終歳讀每當心領神會處如見孔顏眞面目信知名教有樂地何羨輕裘與粱肉

饑鼠行

燈火乍熄初入更饑鼠出穴啾啾鳴囓書翻盆復倒甕使我頻驚不成夢貍奴徒爾誇銜蟬但知飽食終夜眠癡兒計拙眞可笑布被蒙頭學貓叫

續白額行

白額白額猛且雄居然據我林之中白日出林取人食饞口大開如血紅搖頭掉尾似得意流血滂滂無慘容遂令自古南山下大道盡日無人縱一朝忽與獵夫遇宻网彊弓繞林樹白額計窮無所逃四足如豚縛將去𨿽然搖尾乞人憐積惡過深寧汝恕卻憐三四假威狐遁迹潛形在何處

稽山送別圖爲陸則明賦

越山靑靑越水白古來勝景多遺迹離人話別不勝情往往圖之贈行色陸君來此成淸遊行行直上稽山頭若耶秦望翫未己興盡忽泛山陰舟盍簮士友逺相送爲寫新圖托規諷惓惓忠孝逺相期此意須知愛君重君今快著祖生鞭明年應轉東南轅擬沽濁酒候江上共﹖﹖一醉春風前

瘦馬圖

有馬生來異骨骼老病多年伏槽櫪皮肉消盡精神衰無復長驅騁材力憶昔爾當雄壯時一食或盡粟一石鞍韉旣被不著鞭千里修途如咫尺安知今日乃如此欲比駑駘豈能得有時自悼一長鳴奴隸無知謂求食殘芻敗艸隨意與半饑半飽度朝夕哀哉爾馬誠可憐伯樂無人誰汝惜生時識者旣寂寥死骨豈復千金直

老鶴

骨節稜稜冰玉淸羽毛翩翩霜雪明不隨神仙去紫府與我共結林壑盟寧甘饑渴守我分飲啄肯與羣雞爭竹間花外每獨步風前月底時一鳴有時向我展翼舞似欲和我吟詩聲君不見弋媒狥食良可恥衛國乘軒何足榮願言與爾共卒歳不必雲霄馳逺情

云鷗歌

白雲閒似白鷗閒鷗在淸溪云在山道人家在溪山間日與云鷗相往還云無期兮鷗不約自信溪山有眞樂好爵未足攖我情俯仰云鷗無愧怍云耶鷗耶不可忘等閒爲爾開壺觴醉來雲散鷗亦去一榻淸風夢正長

題畫竹石寄馬字昌沈養明﹝並敍﹞

二生於余有從遊之舊別久不能爲情近陳羽伯以寫竹石見遺因賦此寄之

國風興淇竹易繇云介石我思千載人時能踐其迹武公之徳不可忘周公之辭何孔章乃知在意不在畫無鹽底須脂粉妝馬生沈生我湜籍頗知好古循規則椎鑿不斵太古心霜雪寧凋歳寒色別來又見秋風涼相思之情江水長爲書古道用相勉願視竹石同羹墻

自題畫像並送康友竹歸慶安

十年不見康友竹一日客裏驚相逢江湖落魄總相似生意不殊心事同爲施丹靑造化筆寫我山林枯槁容鐵冠布衲艸爲履抱琴瘦僕行相從寒風兩鬢吹蓬松雪中古木霜中鴻風流敢托歸來翁一團淸气蟠心胸功名不羨褒鄂公莞爾一笑浮雲空今年五十已過二六十相將在眼中君今還西我歸東一聚一散眞萍蓬他時何處可得復相遇爲我添个尋詩笻

送琴士吳先生南歸

先生犖犖眞奇士瑩若冰壺貯秋水茫茫宇宙一閒身南北東西任行止平生知已只桐君出入與俱忘汝爾每逢佳境得幽趣輒發長歌奏淸徵南窺禹穴抵吳宮洗盡少年箏笛耳先生所寶淸如此凡塵不受纎毫滓卻視營營世路人一生何殊負塗豕我從南園一見之笑談如在春風裏金蘭投分卽弟兄交親何必生同裏君今別我甬東去湖海後期那可擬倘因雲樹寄相思會向江頭候雙鯉

題朱舎人畫南軒放鶴軒壁墨竹

郎官歸自絲綸閣醉向髙堂寫林薄修篁挺挺石蒼蒼細雨蒙蒙煙漠漠坐令咫尺見千里信爾胸中有邱壑南野老人眞好奇舉酒屬客要題詩座中英彥六七輩文彩照耀光陸離文雄畫妙兩絕作悅目洗心良可樂吁嗟老我駑鈍姿浪迹江湖久淪落邇來謬據西齋裀知己歳寒欣有托淸風明月幸平分時得吟觀伴孤鶴

懷東莊

我家瀟灑同三徑車馬不聞塵土淨白雲流水互蒙回翠竹蒼松相掩映甕有新醅架有書果蔬自足供盤飣老妻甘與共淸貧勸我不須幹趙孟十年作客南野堂麋鹿未忘山野性惓惓𨿽荷故人情食粟每羞才不稱西風昨夜動林柯浩然忽起歸來興殷勤爲我報東君好著梅花待吟詠

謝孔昭畫山居圖爲存誠賦

大山峩峩气淩眾小山拱揖如賓從流泉一派入溪遙古木千章含雨重碩人自愛考盤樂風光不減元公洞盤中苜蓿長闌榦松葉釀成香滿甕詩書萬卷聖賢心一生自足供我用世間名利等韁鎖豈肯垂頭受羈鞚不到城中知幾年稚松尙憶移根種憐渠世路苦奔馳得失總成蕉鹿夢我生𨿽久在樊籠每向江湖羨鱗縱明當拂袖賦歸來風月煙霞幸分共

觀泉圖

蒼壁倚空如削鐵一帶寒泉噴飛雪只疑天上漏銀河萬古千秋流不竭若有人兮淸且狂平生泉石存膏盲科頭箕踞翫不已塵慮一洗無毫芒老我飄蕭同野鶴稅駕每懷山水樂願得相從杖履間濯纓濯足隨淸濁

梅花三公圖爲龔紱朝美賦

何人善寫生下筆極精妙一枝早發擅魁名三鳥安棲得公號點染𨿽人爲活動等天造應知寓托有深意不作纎奇取時好之子嗜文學致澤期逺到一朝無心得此畫無乃開先露機兆鼎鼐調和時冰霜歳寒操願言有志事竟成吾輩宗盟幸輝耀

詠紙被

紙衾方幅六七尺厚軟輕溫膩而白霜天雪夜最相宜不使寒侵獨眠客老夫得此良多年舊物寶愛同靑氈不論素■﹝羊罽﹞出南海豈羨文錦來西川受用將圖此生過爭柰義孫要與阿翁相伴臥阿翁夜夜苦丁寧莫學惡睡驕兒輕踏破

織機娘詩

織機娘織機娘豆花籬落風露涼連宵織得幾疋布一疋不知多少長豈知東家新婦性拙慢惟解貪眠飽餐飯生憎爾曹吚■﹝口軋﹞不肯休看渠晚歳衣裳問誰辦

風狗行

風狗風狗名爲猘舌吐涎流尾垂曵狂奔迅走不知歸惡勢橫行無所忌行人萬一爲渠囓失療死亡知必至鄕村城市一經過誰不丁寧戒回避白日都忘戀主心黒夜全無防盜意必當爲人擊死棄中流帷蓋終無可埋地

詠湯婆長句寄談勿庵勉之共發一笑

歳晚江鄕雪盈尺小齋不禁寒气逼先生獨臥不成眠兩腳渾如水中石今宵何幸得溫溫伸去縮來隨意得非闗被底別藏春深藉湯婆有餘力此婆生來名阿錫紡織無能有潛徳緘口何曽說是非謀身不解求衣食寂寂無聲伴到明不作驕癡取憐惜君不見此婆有妹名靑奴骨格玲瓏如姊黙不容暑气侵肌膚亦與先生舊相識只因寒暑不同時棄捨塵中倚空壁

野古集卷上

●欽定四庫全書

野古集卷中

﹝明﹞龔詡撰

○七言古詩

甲戌鄕中民情長句寄彥文布政

景泰五年甲戌歳正當南畝耕耘際忽然驟水漲江湖洶湧浩漫良可畏更堪滂沛雨兼旬大岸小塍俱決潰田家男婦犇救忙力竭气窮無術備沈竈產蛙𨿽古聞今實見之非漫記東鄰西舎咫尺間無舟不得相親慰況逢缺食方阻饑女哭兒啼割心肺哀哉此情當告誰上有靑天下無地悲淒喑嗚無一言兩眼相看只垂淚官倉儲積豈無粟有司吝出牢封記千年汲黯今無人誰與皇家壯元气縣宰懼難佯風顚飽食閉門經月睡一朝謀定人不知半夜攜金逺逃避郡侯坐視付不知但挾娼優日酣醉狥私掘去抵湖堰橫流自此無能制甫差周倅問疾苦攫去白金如土塊府公惟責舊負逋不問蒼生問魚膾按察徒懲小小疵曲狥鄕情舎姦獘便宜太保幸見臨香火滿城人鼎沸羣姦媚事靡不爲混浴都將布衣■﹝糹罽﹞令行𨿽僅免輕徭薪米從玆價增倍勸諭賑給浪得名僞錢糖粃成何濟𨿽擒妖人許道師多少無辜枉遭累一夫一婦皆王民鼓弄如何等兒戱昨來輕發激變語聞者至今猶戰悸功能人茍得專殺法律底須存八議萬一有失忠義心宵旰深憂豈微細乃知不學無術人隘陋終同斗筲器婁城老卒張文翔不忍憸邪肆欺蔽片言出口禍卽隨從此無人觸姦吏只今所在皆凶荒未必不繇斯道致朝廷若不懲此曹無日可回天地意嗚呼我民今年性命已難保明年豈有全生計老夫殘喘不足惜橫死深哀後生輩昨夜虛齋聴雨眠轉輾不能成一寐起來賦得民情詩惠政思君錄相寄

右拙作奉寄彥文布政賢侄相公庶幾得審鄕曲眞情非敢招人過也此輩無活人手段但有殺人手段是詩萬勿示人毋使老拙復作張文翔也然老拙餓死有日恐不久於世他日歸省之餘幸致一樽酬我於溝壑中耳是年六月望日因人便書此以告別

歸自雲間道經澱山湖與竹莊同賦

澱山水深淸到底俯視魚蝦逰鏡裏老夫偶此棹孤舟不是鴟夷載西子往還不覺數日畱三泖九峯都徧遊船中有酒有知己不醉忍使湖山羞興闌我欲婁城還回首馬鞍金碧堆未知何年復到此重與湖山酬一杯

山亭鼓琴圖爲顧宗術賦

嘈嘈市喧不到耳衮衮臺省那經心悠然獨坐艸亭下一曲爲鼔瑤芳琴瑤芳琴傳太古不比近來新樂府子期去後誰知音髙山流水元無譜

丙子夏秋苦旱呈鄭明府

北山有云不爲雨南山有雷空作聲田疇龜裂稻苗死農夫日夜形哀鳴前歳滔天遭大水去年疫癘人多死甫能今歳可圖生旱魃爲災又如此嗟哉我民何罪愆罹玆荼毒連三年老夫作詩問造物天乎天乎何以然

題葉義士討賊鷓鴣天詞後

爲元叔季綱維絕天狗下舐生人血艸萊隨處起戈矛人命輕如冶中雪姑蘇城東淞水南有巍佛廬名福嚴中潛禿虺二三輩怒噓毒气光炎炎時逢毅哉葉君子不是世間文墨士智謀勇烈出萬夫竟取凶狂付殊死一從歌罷鷓鴣天民方帖席得安眠至今聞者比昨日毛髮如竹猶森然春去秋來百年久精爽不隨骸骨朽玩寇髙駢劉巨容地下相逢忸怩否繇來五世得賢孫善保忠孝弘家門人見黃河浩浩入東海誰信發源萬里來昆侖﹝五世孫與中守獨石有聲﹞

庚辰苦雨謡時五月至六月陰雨兼旬所在禾苗浸沒殆盡憂民感時殊無好況不能措一辭以寫悶六日僅得片時晴霽七日又雨爲作此謡

重重疊疊陰雲癡疾風驟雨常淋漓橫流潏■﹝氵虢﹞晝夜響不息大塍小岸日欲傾倒無能支爲問天公如何不肯暫時霽得非怪我噤口不作詩老夫今日作詩矣天公自合生歡喜早賜暘光照四方丁寧農夫作急爲我車出田中水爛苗或有回生理但得官租不負民不饑敢惜妻孥飽糠粃

續賦苦雨謡

今日雷明日雷雷聲未絕雨卽隨五月初旬作雨始六月中旬猶未止田中水增五尺髙南風吹作如山濤更堪海潮挾湖水沖盡岸塍無可抵嘉禾萬頃爛根苗百姓寸心如火燒晝夜踏車敢辭苦不憂擂破牛皮皷天公倘有哀憐心太陽早賜驅羣陰不然我民必當死天公惻隠何安此我今粗述民間風願達仁明太守公濟時肯布萬全策我民感激情何窮

王君澤以白疊扇求詩

王郎手持白疊扇過我艸堂求作歌作歌鄙俚豈足道巴唱吳歈爭不多此扇骨格能抱節配以楮生如玉雪捲舒自我付等閒用舎繇人不須說冬則守寒歸篋笥夏則招涼解炎熱君不見齊紈出入君懷袖晚景可憐中道絕我歌此扇止於斯莫羨團圓似秋月諸君諸君聴我歌昔人解此惟東坡一朝飽喫惠州飯富貴一場春夢婆

題山居讀書圖

寒泉古木山之隅塵土不到幽人廬淸風一榻酒微醒坦腹自讀羲皇書門徑蕭然寡輪鞅易安隠約柴桑居平生心迹許誰共展圖令我思歸與君不見諸公衮衮登云衢車馬甲第爭紛如無勞肉食已自愧進退況復懷次且又不見百年光景過隙駒邯鄲一夢俱成虛彼常不足我有餘冥鴻髙舉誰能拘

姑蘇夜泊

闔閭城西越溪北扁舟夜泊官亭側人家燈火亂明星二鼓市諠猶未息衰翁轉輾不成眠歷想山川感今昔賢愚成敗非一人後世徒能記遺迹城頭烏啼霜气寒江心水澄月色白沾衣幾許牛山情都付漁翁一聲笛

追賦陸烈婦歌

烈婦沈氏琴川人夫死自盡繇其家世貧賤無人齒錄鄕人張有定爲餘言之故爲賦此

陸家有子賤且貧一生家住琴川濱惟能擊鼓與吹笛更無餘策堪資身其妻本是田家女目不知書心卻古蓬頭垢面破衣裳樂與夫君共甘苦夫君臥病忽經年瓶無粒粟囊無錢晨昏何以給饘粥一飽十饑誠可憐眼中骨肉猶行路況彼鄕鄰肯相顧彷徨淒楚只天知嘿嘿更無人可訴一朝乞得斗升歸濟急庶以全燒眉不道抵家日將暮夫命已逐殘雲飛躃地號天幾絕气祭畢隨將死相繼誰知村落婦人心有此堂堂眞節義老夫聞此十餘年每嘆丈夫多不如芳名未免久湮沒春秋大筆何人書君不見豪兒剝民恣封殖輸榖公門僅千石如何反得義民名華表旌門炫金璧﹝時入粟得名義民旌表﹞

爲周徳元題陳如隠畫梅

若人情气蟠胸次素與梅花共心事茍托松滋與管城寫出孤山早春意不知前代有華光自許今人無第二千花萬蘂信心手妙處不緣香色泥君不見逋仙宅畔一枝開雪凜風寒見髙致誰知淸曉角一聲已醞商家鼎中味

題印上人所藏趙子昂楊亷夫二公墨迹捲

馬鞍之山殊峭拔秀麗蒼然壓吳浙暮靄朝嵐聳畫屏古檜長松挺髙節豈無超然出塵土托迹幽深守孤潔林泉賴此增光輝不負淸風與明月吁嗟世變罹兵戈一時盛事隨消歇蒿萊滿眼鎖寒煙牛羊就牧狐貍穴見山有院人不知一記惟存趙松雪孟張屬和久寂寥膾炙幸聞仙伯鐵二公自是文場豪墨妙詞鋒總奇絕月潭何處得此卷寶愛深逾古環玦老夫爲爾賦長歌待補山中名勝缺只疑二老冥冥中撫掌相看笑粗拙

禿奴詩戲寄沈誠學

東村二八張小姑鬢髮油油如漆烏朝朝不惜五更起對鏡千梳並萬梳爭似吾家阿奴禿落落數竿刪後竹一生不費膏沭資日出酣紅睡方熟君家有婢亦如此何幸少年猶有齒夜寒聊取代湯婆殊勝當年玉川子

題阿翌寫墨梅

翌生寫梅不寫迹不用臙脂惟用墨乃知鐵石歳寒心妝點何須事顏色君不見牝牡驪黃付等閒無鹽應笑西施白

梅花莊詩爲朱明仲賦

先生卜築吳城曲剩種梅花繞吟屋自期歳晚供詩料豈慕平泉與金穀花開時節天正寒雪花亂灑迷林巒杖藜引鶴飽幽翫不與梨云同夢看歸來袖手寒窓坐石鼎有茶鑪有火神交不覺兩忘情誰是梅花誰是我

自述和沈誠學壯遊詩意

先生卜築江之臯屋廬歳久渾無茅薄田數畝書一束耕耘誦讀忘疲勞旁人笑我謀生拙不道胸中蘊奇絕幾多明月與淸風一一難將向渠說年去年來春復秋隨宜無喜亦無憂眼中富貴等螻蟻一點不使靈臺畱風雪行看歳寒至破褐從教露雙髀待得春來生意回還我一身和暖气

爲彥中題畫

靑山之靑如佛頭白雲化作寒泉流世間塵土飛不到眼中景物俱淸幽若人自是好靜者豈非五栁先生儔每托琴書寫髙興脫屣樂從魚鳥遊卻笑時人苦不達但知聲利孜孜求無異貪程夜行客漏盡鳴鐘猶未休君不見小虞塘西玉峯下一庵已遂吾菟裘共論心事肯相過鬥酒當爲山妻謀

采桑曲

桑柘雨晴如緑云誰家女兒茜紅裙采桑纎纎露玉筍低首不肯觀使君采之采之弗容緩爭柰筐深未能滿只愁歸晚正蠶饑不道使君欲腸斷

偶題逸老庵

居臨流水縈紆門對靑山突兀四時風月雲煙總是吾家舊物但知安分休休不作書空咄咄且喜盈樽有酒何羨滿牀堆笏君不見朝來檐日暖融融笑看梅花坐捫虱

題王朴庵隠居圖

王君隠居臨漆浦物雅風淳眞樂土杖履時來看故人滄浪日聴歌漁父盡力耕桑事衣食飽閱詩書驗今古老夫平日荷知已放棹頻過竹梅所﹝王氏軒名﹞琴樽動輒數日畱忘卻人間有官府憶昨別君滄浪邊東西魂夢勞相牽時馳歳去已堪惜物在人亡猶可憐賢郎孝友出天性對此遺澤號蒼天點隨淚落樹梢雨聲助嗚咽山中泉我今看畫題一篇含愁閣筆增淒然無繇得與同遊賞鶴歸華表知何年﹝朴庵昔以此畫求詩畱余室久矣不幸而卒聊賦此寓哀悼云﹞

續鐵心行

男兒心腸硬如鐵婦人讒言如火烈置之壚冶鼓風搧須臾硬鐵柔如綫長鍼持出砧砆上火星四出誰能向一椎重兮一椎輕聲聞逺近錚錚鳴椎後復燒燒復椎或鋤或鐝隨手成乃知男兒有欲心易軟豈能不惑常保骨肉之深情我願丈夫心如金莫如鐵一回鍛煉一回堅彼火灰寒自當滅

寓意

天上雙星有常處夫爲牛郎婦爲女東西相望自年年只隔天津一泓許耕田匪易織亦勞不得從容相慰語傷心一掬淚如珠灑向人間作秋雨

竹枝歌

朝見浮雲飛出山暮見浮雲飛入山浮雲自是無心物郎旣有心胡不還

題雙松圖

豫章楩楠中梁欐未免匠石斤斧尋嶧陽桐梓作琴瑟塵匣空恨無知音何如君家兩松樹飽含風露垂淸陰輪囷𨿽不獲世用老气自足雄山林長空六月灑蒼雪淸絕不受塵埃侵夜來月出東山岑影落萬丈寒潭深道人大醉發長嘯直疑驚起雙龍吟

○五言律詩

客中秋夜

仲秋才十日此夜已三更蕉葉兼梧葉風聲雜雨聲故園初斷夢逆旅未歸情無那庭階下蛩音響到明

寄陳存誠

南野先翁業東臯素隠亭玉森三徑竹翠展一池萍水接淸源活山鄰古洞靈舊遊憐別久深荷眼終靑

碧蘚常封徑紅塵不到門處卑謙徳厚用拙道心存制作追前古窮探到本源每思燈火夜時得耳髙論

民風

潮挾兼旬雨登時水橫流鯉從牀下躍鷗向枕前浮措手知無地將何望有秋野翁如杜老日夜爲民憂

題西疇艸堂

閒人無俗事幽境有淸娛樂與禽魚共情隨艸木俱琴樽花外席茶筍竹間廚世路輕肥客相逢莫問渠

○七言律詩

吳淞漁隠爲陸大用賦

吏人家住吳淞上不著羊裘只著蓑紅蓼白蘋隨處泊淸風明月任情歌郁林有石家聲舊甫裏無官野興多昨夜秋風吹客夢問君鱸鱠味如何

新秋

夜來絡緯知秋早一片新聲出槿籬鱸鱠夢回無限興羅紈題就不勝悲思親腸斷雲飛處憶友心摧月落時無柰江山苦畱客故園歸計尙遲遲

漫興

辛苦寒窓理舊編不知黒髮變華顚壯心日就如灰冷瘦骨年來似石堅詩句偶成還自和酒杯得趣與誰傳功名事業君休問都付靑春美少年

秋興二首

井上梧飄一葉秋天邊復見火西流炎威乍熄人皆喜寒气方來我獨憂及早好修江上屋趁時宜補篋中裘卻憐兒輩疎狂甚攜酒方登賞月樓

眼底年華次第過此身未老鬢先皤形容憔悴已如此事業蹉跎將柰何徳薄敢辭知已少患深轉覺一身多秋風忽起江東興謾托蒓鱸發浩歌

和唐陸龜蒙鵁鶄詩

自是禽中隠逸流雕籠寧似舊汀洲菇蒲夢憶雙飛曉雲水愁憐一望秋素質豈招今日累文章翻致此身讎他時倘獲山淵惠好學髙飛海上鷗

訪倪道士不遇因寄以詩

芒鞵竹杖皂綸巾來覓煙霞洞里人何處去尋騎鶴侶山陰負此好鵝賓風飄桂子香逾逺雨洗苔花色轉新爲寄短歌申後約不妨多釀甕頭春

季仲怡江上閒居

白沙翠竹淨無塵歳晚棲遲寂寞濱小艇系門輕似葉鮮鱗出水白如銀兒童笑語能畱客鷗鷺分飛不避人我亦未除山水癖載書願結米家鄰

漫興

艸座麻衣苜蓿盤𨿽貧未足害淸歡階前嫩艸抽書帶溪上新篁長釣竿陶亮日從親舊樂龎公獨遺子孫安閉門著得書盈篋未許旁人得借看

竹林深處爲九我賦

知君素抱歳寒心晚結茅茨向竹林書幌色侵蒼靄重釣船陰鎖緑云深溪山李白三杯酒風月嵇康一曲琹自欲杖藜時直造囊中恨乏買鄰金

九我欲買山結室以贈賦詩卻之

問山屹立幾何年閱歷應從太古前巖穴晦明遲旦暮松蘿濃淡任雲煙昨看猿鳥迎新客今見狐貍臥舊阡自信命非金石固不勞重費戴符錢

述懷一首

自嘆微軀一羽輕去畱無定似遊僧病隨春艸年年長愁逐秋潮夜夜增定省久違思老母心胸日塞念良朋何時得泛歸吳棹重讀父書親夜燈

丙申九月十六夜寓琴川客館夢亡徐氏女兄

月冷霜淒夜未終偶然相見夢魂中從容尙說平生話淸瘦還如舊日容生死固知難再會幽明何幸得重逢覺來無語空垂淚恨煞穿雲曉寺鐘

張觀復先生哀挽二首

昔年幸獲叨文會今日那知死別離我輩正懷瞻北斗先生何忽跨南箕濟人誰施囊中藥傳世空遺篋裏詩道路行人盡流涕況予深荷叔牙知

先生徳業超流俗逺近咸推君子儒蜀郡未消司馬渇彭城已發範增疽𨿽無好爵書華表卻有芳名照海喁今日九泉歸塟處澗聲嗚咽助欷歔

寄兪處士

湖海歸來味道腴甘心寂寞臥衡廬玉堂金馬無新夢竹幾蕓窓有舊書方寸淨圓秋月似一身閒逸野鷗如歳寒老我思三益正恨離羣久索居

寄寫竹金端石

湖海聞名已有年欲求識面苦無緣每於筆底觀秋意已信胸中有渭川萬萚起雷思老可一枝垂露想坡仙艸堂久矣無顏色願乞飄蕭數葉煙

雜興

歳晚歸耕學老農無拘無束甚從容詩朋酒侶時時會牧豎漁郎處處逢風月每酣淸晝夢塵埃不涴緑苔封有時醉顧山妻笑我欲唱歌卿和儂

送羅孟維歸越中兼柬陳正庵

論心未盡又分襟唱徹離歌酒漫斟杖履數陪尋往迹鄕闗無那促歸心楓林晚映煙光薄江水秋涵鴈影深他日相思隔吳越便風須寄短長吟

夜宿淮云寺二首似用上人

朝來玉阜向芝川暮轉婁城百里懸僮識我心寧悼苦馬知人意不須鞭靑靑隴麥迷殘照靄靄江村鎖夕煙甫到淮云星月爛扣門驚破老僧禪

偶來借榻淮云寺愛爾禪房事事淸煙穗繞屏香漸爇雪花浮鼎茗新烹蘿窓有月還生白檐鐸無風或自鳴他日逺尋蓮社約也須沽酒慰淵明

秋日苦雨

九日江臯秋向深農家刈獲苦多陰誰知此日祈晴意卽是前時得雨心野鳥正呼泥滑滑途人方嘆水涔涔何當盡掃頑云翳獨使陽烏普照臨

詠松

亭亭獨立秀穹林得地何愁枳棘侵老節定經千歳久直根應透九原深塵埃不染憐渠貌風雪難移信此心卻怪祖龍封爵污不平時作怒濤音

農樂軒爲陸安道賦

耕耘𨿽苦非爲苦貧賤堪憂未足憂老婦一生甘食藿稚孫十歳解騎牛官租已畢知無事鄰社相邀慶有秋絕勝眼中金與紫施施難免乞墦羞

趙氏雙桂軒

趙公二子美無度雙桂名軒擬弟兄已信結根同得地更憐交葉總含淸肯隨桃李爭顏色要與松篁一性情笑煞田家紫荊樹卻從憔悴復重榮

寄懷袁兄

雙丸逓走疾如梭老色駸駸可柰何白髮盡從愁裏得靑春都向客中過壯懷久息營爲懶往事難忘感慨多珍重故人知我意停雲回首付悲歌

郭公輔挽詩

古婁樽酒憶相違瞬息那知往事非生死可憐客易別交遊轉覺老成稀謫仙此日騎鯨去丁令何年化鶴歸老眼一泓懷舊淚隨風散作雨霏霏

和寓庵登山韻

情親酒旨復肴佳又煮蒙山石上茶黃菊剩開如有意靑山無價似容賖狂歌感舊聲逾激醉筆題詩字半斜歸臥艸堂成一覺已無魂夢到京華

遊南園

最愛南園風致好不妨日造兩三回漫燒玉版供茶椀旋网銀梭薦酒杯淸興豈因春去減新詩不待雨來催自憐南北東西客可得長叨杖屢陪

宿姑蘇半塘寺贈覺師

平生不到半塘寺今夕方來借榻眠水緑山靑塵外境風淸月白雨餘天穹碑三復知前事廢業重興憶老禪珍重覺師能繼武不教松檜減雲煙

和張文翔在獨石見寄﹝文翔諱翼太倉人時爲言事被謫﹞

長思逺道正綿綿南北暌離思慘然明月照人千里共愁雲迷目萬山連恨孤慈母衡門倚痛念難兄白日眠我亦爲君知所戒惟慿一嘿免招愆

送張先生辭順徳館西還

春雪初消栁尙疎行人揮涕問前途忘憂已謝霜餘艸返哺空歸月下烏歳月無情雙鬢老乾坤有恨寸心孤文情付與湄溪水相送歸舟過尙湖

歸自琴川春暮偶成

一身南北勞奔走不覺眼中三月殘水流花去送春色風挾雨來生晚寒缺食小民方困苦憂時野老正辛酸聊成短述歌時事或備風謡得采觀

移家小虞浦上二首

淸風明月小虞濱鶴髮蕭蕭一老身自信胸中無一事得居林下作閒人無錢無粟未妨樂有酒有書誰道貧滿野閒花並野艸無非都是自家春

歳晚移家寂寞濵茅庵一个僅容身昔爲風月舊交友今作溪山新主人白髮被肩渾忘老淸霜到骨不知貧年來學得邵康節拍拍滿懷都是春

陳氏印溪書堂﹝時琴川陳公範爲師甚方正博文﹞

印溪源委逺而深溪上書堂隠竹林日究周情並孔思時鳴點瑟與回琴千之自得爲師道申國能全愛子心舉世不知慈大小惟圖厚積滿籝金

寄張文翔

一自婁城別醉顚嫦娥不記幾回圓放舟久負靑竜﹝嘉定地名﹞約對鏡空悲白髮年旣賀晚成揚子宅不圖先著祖生鞭肯來逸老庵中話當問髯狂﹝謂誠學﹞借酒錢

夜歸東莊

夜來覓棹返東莊遙望東莊道路長書畫滿船風與月蒹葭兩岸露爲霜荒雞逺唱如人哭潮水東歸似客忙更念田家勤苦甚晨炊燈火已煌煌

歸自海上

久別故人邀酌杯趁潮遙自海濵逥風吹蘆葉響如雨浪打船頭聲似雷友病尙淹勞夢想詩成未穏費敲推候門稚子正相望極目馬鞍金碧堆

甲戌民風近體寄葉給事八首

疫癘饑荒相繼作鄕民千萬死無辜浮屍暴骨處處有束薪斗粟家家無只緣後政異前政﹝時攺周公法﹞致得今吳非昔吳寄語長民當自責莫將天數厚相誣

昨過任溪南北村百家能得幾家存春秋旦暮常愁餓父母妻孥半病瘟荇粉磨成連濁土楡皮剝盡到深根相逢無復人形狀兩頰何曽斷淚痕

釜可生魚甑有塵此言今日始知眞極貧只爲無恆業大患皆因爲有身顧義恥隨偸作伴惜名樂與死爲鄰西風昨夜催寒信凍殺街頭多少人

賦得田家苦楚吟一畨歌詠一傷心妻孥命賤等黃土薪米價髙同白金四隅常有盜賊警百里寂無雞犬音相逢父老聚頭哭淚滴洪波到底深

自憐須鬢白如銀不道今年遇此迍數畝薄田俱付水百般老病盡隨身念渠漂泊無家者與我同爲失所民終夜憂吟聲不絕半因憂已半憂人

一經水旱便流離風景蕭條思慘淒到處喚春空有鳥連村報曉寂無雞頹垣廢井荒蕪宅垢面蓬頭瘦損妻更有社公同寂寞年來不復享豚蹄

驟雨狂風日夕並海濤奔湧勢如城一朝稻付深淵沒不復人從大道行官府乏儲難畫策田家無計可求生老夫亦是溝中瘠莫怪歌聲似哭聲

田疇不見見江湖煙火人家大半無薄熟豈能周晚歳實徵安得副官租豸冠素解矜民瘼奏牘終能達帝都昨日喜聞停免政不憂鞭撻爛皮膚

千墩夜泊上鄭明府

扁舟夜泊千墩浦耳內都無雞犬聲到處試從村老問無人不頌宰官淸一年秋賦相將畢兩月春田次第畊惻隠願加時賑給莫勞安撫問民情

陳安止孟東挽詩

幸接芳鄰並早孤如魚同隊長東吳余豈逺作逋逃客公已髙登貴顯途故里菊松三徑在歸舟囊槖一錢無澄思七十年前舊淚眼何曽爲老枯

送郁老友歸芝塘

細雨弄晴三月天故人辭我歸芝川墻頭燕子語畱客溪上栁花飛撲船小姬拍案調新曲野老揮毫書大篇﹝沈誠學有序﹞最是落紅如惜別隨風點點墮樽前

春江別意圖送友人

江上春風拂栁絲畫船撾鼓送君時壯行賴有詩盈軸﹖﹖醉何辭酒滿巵風月自今勞逺夢溪山從此起遐思交情別意知多少惟有靑山剩得知

過虞家宅

廿載流光快擲梭虞卿宅畔重經過白頭野老都成鬼紅粉村娃總作婆官賦孰如今日重人家不似舊時多夕陽野艸花橋路不覺徘徊發浩歌

送王公亮之桂林

春雨初晴春日暄行人話別水西軒一壺易盡辭吳酒萬里難畱適越轅壯志豈愁南海障寸心惟念北堂萱客中情緒多傷感莫向瀟湘夜聴猿

寄淮安杜可久可平兄弟

顧我容顏今老大憶君兄弟更辛酸別來十載又廿載歷盡千難與萬難舟檝幾遭風浪險竹松多受雪霜寒武陵橋上今宵月千里相思不忍看

題東峯庵爲王庭美賦

東峯境界無塵土華扁未寒前日盟茶話偶來畱坐久功名頓覺等閒輕春風秋月﹝馬鞍山東西二亭名﹞副吟賞夜鶴曉猿無怨聲主人焚香讀經罷多少靑蓮南海情

自況

短髮被肩霜雪如怡然自樂易安居不圖時譽貧辭富豈謂來生老讀書﹝嘗見一老人年九十手不釋卷人問之曰讀來生書耳﹞無愧自然成快活多財未必見贏餘眼中役役蝸蠅輩過眼浮華總是虛

送陳說庵先生歸尙湖舊隠

攜取舊書歸舊隠匆匆惜別意如何自憐野老愚蒙甚每荷先生啟益多客夢逺懸親塜樹鄕心長憶尙湖波自今良會知何日翹首虞山付短歌

過任陽有感

任水灣灣南北流人家多住竹林幽舊堤不見尋梅舫遺趾空聞夢鶴樓漠漠艸萊將薄暮離離禾黍已深秋可憐當日歡娛地不道今成滿目愁

前此承與中約同諸士友登玉峯弔祭宋先賢衛文節公祠有感

衛公名徳久傳芳祠宇荒涼付夕陽地絕掃除多積蘚徑通樵牧半無墻不緣著績薫穹壤安得懷賢奠酒漿流俗但能知諂媚彊將夫婦塑城隍

寄淮安陸仲孚

康王宅畔舊比鄰樽酒相違二十春俗態已翻千百樣故交今失幾多人一般有累丹心苦聞是無兒白髮新若遇便風如見憶鯉書無惜寄歸頻

送陸徳深歸河陽

江上一壺新熟酒擔頭數卷聖賢書也知無計畱歸棹未卜何時過艸廬子弟匆匆方惜別煙波渺渺正愁予到家暇日遙相憶尙爲先生候鯉魚

別沈克懋

十載西齋瞬息過不堪雙鬢已成皤每驚春鴈添歸興常見秋風發棹歌久客何君知我厚暫違憐我望君多匆匆莫訝輕分手爭柰婁云入夢何

別兪景明

多君積學富才賢文采風流屬少年拙句每成勞屬和苦心無訴賴相憐離樽忍醉江頭酒別鶴愁聞月下弦歳晚有情如見憶雪中當泛子猷船

和屈季恆寫懷韻因以餞之

季恆詩云靑雲望斷哭途窮白首從戎碧海東詩酒盟寒嗟會少田廬業廢嘆囊空虛名徒爾爲身累往事眞成與夢同後夜相思在何處海天明月照孤篷其兄孟東和云念汝親情豈有窮那堪遙隔海西東致身雲路知無分寄迹窠巢嘆一空花蕚庭前徒自好琴樽客裏與誰同愁來不覺垂雙淚長向鴒原望轉篷友人袁宗魯和云丈夫𨿽困豈終窮天使丁寛載易東義重念遺鄕國逺理明心豁海天空琴書此日分攜去詩酒何年復與同他日老予思誨益煙波渺渺望歸篷

四十餘年吾道窮一身南北又西東家山杳杳徒勞夢事業茫茫總付空自謂此情惟吾有豈知今日與君同題詩不盡相思意目送悠悠泛海篷

和安止歸田

相逢莫嘆二毛侵共喜羈禽返故林因與對牀談往事不知擊節起長吟簮纓已果平生願桑梓今全夙昔心好約明春眞率會看花酌酒更彈琴

吳塘夜泊懷屈季恆

孤舟夜泊吳塘渡兩岸秋風響荻花寧海驛潮開畫舫古婁城戍咽悲笳雨聲一夜不離枕客慮萬條都在家甫睡又成懷友夢逺隨徵鴈過南沙

晚自昆城歸北郊別墅

獨步出城光景暮村居處處起炊煙團圓未見月離海歷落已看星在天別墅牛羊歸逐逐逺汀鳬鴈下翩翩茅茨一點靑燈在知是老妻猶未眠

和安止秋日見尋

匆匆歳月去如流又見涼風起荻洲眼底故人年未暮就中惟我鬢先秋壺觴漫托耆英會山水寧辭爛漫遊聞道北莊饒勝槪宦情得似野情否

送袁兄宗魯入京

少小論交至老成悲歡離合幾闗情桑楡正擬同幽賞書劍那知復此行膝下苦違頭白母囊中況乏孔方兄孤鸞別鶴愁無限謾托瑤琴訴月明

苦旱

狂風日烈迷塵道不柰爲災旱魃何病艸渇心思化雨涸鱗翹首望恩波湫潭靈物空爲禱田野農夫彊作歌若个解伸探月手煩君爲我挽銀河

題金端居爲陳羽伯畫竹居圖次張觀復先生韻

明月淸風境界寛不栽凡卉只瑯玕庭除剩有三湘意枕簟能無六月寒時見啄苔來縞鶴每驚拂石舞靑鸞故人詩畫俱淸絕可得頻過一借看

閒居卽事

幽居景物自淸妍入眼經心事事便暑气漸消秋近候涼風欲動雨餘天庭除千葉舒紅槿盆盎雙頭吐白蓮更有芭蕉尢可愛最宜濡墨寫長篇

與袁葛二兄泛舟至婁東

風滿孤篷雨灑窓故人同載下婁江緑疇南北連千畝白鳥髙低去一雙濁酒任斟那計數野歌隨意不論腔紀行豈是無新作正愧曹鄫淺陋邦

漫成

逺慕淵明自把鋤從渠兒輩笑迂夫生憐花鳥如兒女酷愛溪山似畫圖不飲幸然無酒債好吟長自負詩逋年來尙覺疎狂在折簡應知未易呼

侯門深鎖曳長裾相府尢慚進謁書破甕有虀聊當肉直鉤無餌豈圖魚淸風皓月終歸我紫綬金章總付渠謾喜工師求大木不曽回顧道旁樗

自愛閒居雅趣多不容塵土涴松蘿幽深彷佛元公洞安樂依稀邵子窩或武或文燒藥火非商非徵采樵歌年來久息趣炎夢冷笑飄飄赴燭蛾

田家苦楚吟﹝己未秋作﹞

極目滔滔水橫流不分髙壠及低疇往來客子嗟無路刈獲農夫恨乏舟爨下鯉魚聞撥刺枕邊鷗鷺見沈浮官家不信民風苦方擬騰書賀有秋

野古集卷中

●欽定四庫全書

野古集卷下

﹝明﹞龔詡撰

○七言律詩

寧親堂爲闕是賦

事親常欲使親安羨子能行世所難旣失形聲求視聽更於服食謹暄寒設令貽辱牲牢養爭似無憂菽水歡棠棣有詩昭古訓更須同气好相看

哭金縣丞﹝名華蕭山人﹞

患難歸來僅兩春少聞官長愛斯民適逢被水連三歲始見憂時只一人正是羣黎交頌徳如何二豎遽亡身老夫𨿽未沾私惠公論難忘淚滿巾

並漁圖

方舟何處兩漁翁滿眼溪山樂趣同得失總歸談笑裏功名都付等閒中鬢毛不是緣愁白面色常因醉酒紅去住問渠誰得似行雲流水任西東

溪行

一溪沓沓通潮汐兩岸蕭蕭響荻蘆水鳥傍人來復去山嵐入座有還無夷猶魯望煙波棹黯淡元暉水墨圖對此不勝懷感慨便宜拂袖老江湖

和屈寓庵冩愁韻

寓庵詩云荒涼舊業嘆無成憂患其如百感並滄海十年羈遠戍薄田三月廢春耕荷衣舊制秋云薄蓬鬢新添曉雪明正是愁懷消不得更堪牀下亂蛩聲

底事中宵夢不成一身無那萬愁並飄零蹤迹隨蓬轉澹泊生涯費舌耕短蠟燒殘寒漏永慈烏啼斷月華明年來多少傷心恨都付梅花曉角聲

過顧玉山舊宅二首

阿瑛舊宅綽山前父老猶能話昔年樓閣儼如眞洞府主賓渾似小神仙花時不絕笙歌宴門栁常維書畫船肯信只今無片瓦平蕪漠漠鎖寒煙

當時富貴號無前屈指繇來未百年好事主人金粟老能文館客鐵龍仙歌兒舞女花間席茶竈筆牀湖上船今日我來都不見數家田舍起炊煙

屈季恆挽詩

東吳南越久暌離凶聞傳來尙可疑一死果符沈海夢﹝季恆當除南海丞日前一夕夢沈海中﹞此生無復到家時季方忽動元方哭管仲空憐鮑叔知最是數行題壁字一畨吟詠一傷悲

舟中有作

楊城湖口暫經過沽酒無錢可柰何白水煮魚嫌味淡濕薪炊飯苦煙多落帆且入三乂港脫險方離萬頃波東望小橋煙栁外喜聞漁父一聲歌

寄沈誠學

黃童白叟眞吾徒田園荒蕪身自鋤不知黑髮變華發誰問今吾非故吾時逢知已話半日每對好山傾一壺世間萬事不足道醉鄕卽是神仙都

登虞山寄朱孟祺

此日虞山試一登四觀佳致翠層層近城市店多沽酒傍水人家半下罾紅葉幾村秋老樹白頭何處晚歸僧分明一段江南意借問王維畫未曽﹝孟祺善畫山水有名﹞

亡內女兄徐氏哀挽

一從夫死誓終天甘守貧寒八十年名姓自期書太史風聲未肯讓前賢苦心只有孤燈識淸夢惟慿獨鶴憐如此正宜爲世表不蒙旌異爲無錢

芝塘道中卽事

北望寶芝三十里村墟六月雨餘天一灣流水一灣竹兩岸埀楊兩岸蟬謝老久荒先世宅平章猶記古時田浮生始悟眞如夢一度經過一愴然

王氏玉立亭詩

愛君玉立亭子好三世傳來今百年挺挺尙存先气槪依依不攺舊雲煙並當恭敬三槐樹﹝王氏有三槐堂﹞獨任文章老鐵仙﹝元楊廉夫先生有玉立亭詩﹞今日我來重醉酒不勝瞻仰嘆前賢

送馮翼夫廣文先生分題得魯橋瞻岱

一肩行李惟書劍北上神州道路長迆■﹝辶裏﹞渡沂遵魯望迢遙仰嶽辧齊疆蒙蒙欲雨春雲重鬱鬱淩霄晚岱蒼便好舉身登絕頂曉看紅日浴扶桑

馬鞍山下陳氏故園

主翁久作黃泉客後事無聞繼者誰奇石總爲他有物翠萍空涸舊存池埜花蜂蝶春遊處荒艸牛羊曉牧時念昔經營良不易山靈應笑世人癡

歸自婁東寄張文翔

憶昨訪君婁水曲輕風寒食小桃開形容客況慿詩句消遣春愁藉酒杯白髮千莖𨿽似雪丹心一寸未成灰交遊獨有君知我都付無言一笑回

寒家況味詩三首

迷途役役可哀憐誰悟膏明取自煎花爲可簮遭屈折艸因無用得新鮮分無求外時時樂物不貪奇種種便從此閉門甘寂寞一囊羞澀任無錢

人道先生貧可憐先生自幸省憂煎詩無俗气篇篇好菊有淸香朶朶鮮尙友古人誠我志折腰兒輩豈吾便老妻莫管瓶無粟自有韓康賣藥錢

辛勤種植本堪憐齒爲辛勤易惱煎瓜瓠及時肥更好芥菘得雨嫩而鮮傳家枯淡一生樂隨分羮蔬四季便說與兒孫休羨肉阿翁囊裏素無錢

○五言排律

種園有感

憶昔經營始年華已覺衰眾人皆笑晚獨我不嫌遲橘記移根處梅思種核時竹松培得所桃李值隨宜夏恐蒿萊沒冬憂霜霰欺備幹深積水防踐宻編籬不憚揮鋤倦寧知抱甕疲願爲經久計恥作茍安期已見花盈樹行看子滿枝乃知功旣至自有效相隨助也徒爲害忘之亦可悲

○六言絕句

歸自琴川哀義孫

誰信八旬之老反哀十歲之孫最苦歸來元亮稚子無人候門

題畫

千尺虯形矯矯四時翠色蒼蒼但見气雄林壑不知飽閱風霜

○五言絕句

田家詞﹝選六﹞

積絲方滿寸累尺漸成端持入公門裏何人著眼看

有女年方長其如家食貧鬻爲豪右妾不得嫁比鄰

烈日曬皮膚皮膚似漆烏郎君矜白面應笑種田夫

種田良不易盡力費耕鋤入囷方爲有在田猶是無

縣吏打門急聞聲心膽寒受荊因脫袴露出去年瘢

舉网秋江上鮮鱗尺許長丁寧莫輕食畱薦裏胥觴

傷田家﹝選二﹞

布谷催春種南村又北村可憐逃竄盡能得幾家存

布榖催春種千聲復萬聲一身無托處安敢話歸耕

南園十詠爲南野先生賦﹝選二﹞

紅藥翻階

嬌態殿餘春芳名艶花譜樽酒暖風前僛僛爲君舞

碧梧夜月

淸暉流玉宇繁陰覆金井露警鶴鳴余先生酒初醒

陳蒙允徳東莊八景﹝選三﹞

悠然處

采菊見南山佳興與心會淵明千載余髙情付吾輩

秋水亭

碧水涵秋空幽花映奇樹茅亭四面開是儂釣遊處

淸風徑

自別東莊來歲月易成久披圖懷此君淸風想依舊

偶成

故人久不來意趣未能愜但見空庭中紛紛走風葉

寂寞歲雲暮古樹嚴風號自知非範叔何敢望綈袍

題宋鄭淸之畫雙鳥爲顧宗術賦

紫翠湖山傍枝頭鬧雙鳥長憶夢中聞西溪竹牕曉﹝宗術別號西溪﹞

丙子暮春偶成詠落花

雨後殘霞褪風前碎錦飛自知春已去敢恨蝶來稀

爲玄明村楊俊齋題周徳玄畫

玉笛吹殘夜聲聲太古情美人何處覓霜月正淒淸

題小畫二首

我本林下人城市少蹤迹有癖愛看山時來坐盤石

山中無俗事林下有閒人我亦無媒者歸來願卜鄰

題畫竹

渴虯迸石出下飲淸冷湍想當揮灑處逸興滿毫端

題畫梅月寄淮陰陸仲孚兼柬杜可平

江夜月微明梅花瘦影橫念君千里外多少歲寒情

題雙鵲圖

道人心已靜得失久忘情寄語枝頭鵲無勞送喜聲

題畫小景

古木晝陰陰山髙流水深翠苔盤石上誰識坐來心

○七言絕句

客中思親﹝三首﹞

才看黃落梧間葉又見靑歸栁上枝慈母鬢毛紛似雪小兒方寸亂如絲

江山不阻還家夢筆札難窮感舊愁回首北堂心最切可憐無計買歸舟

烏母含饑守故巢烏兒折翅墮林臯相呼相應空相憶夜冷霜淸月正髙

題畫

竹樹■﹝戎﹞■﹝戎﹞過雨靑沈煙一穗繞云屏道人無復封侯夢自讀浮丘相鶴經

閒居四景

吾家煙樹水南村盡日觀書靜掩門地僻喜無車馬過春風正滿緑苔痕

門巷蕭然午睡餘紛紛鳥雀噪階除明牕淨幾無閒事自錄農桑務本書

偶栽佳菊傍幽泉歲晚泉淸菊更妍掬飲掇餐聊適意不圖卻疾制頹年

林下漁樵平日侶雪中梅竹歲寒交幽居剩得春風力不放紅塵過小橋

題冩竹贈陳九我

記得淇園帶雨移春風又見長孫枝夜來月映南州榻一段髙情孰許知

邂逅相逢酒一樽淸風明月滿柴門長安道上塵如海不到江南水竹村

題畫

生綃一幅冩煙蘿燕尾蜂腰曲折多最愛小橋楊栁外可能容我著漁蓑

題畫竹贈袁宗魯

落花飛絮自紛紛歲晚相看獨此君卻憶西齋明月夜滿牕淸影共論文

鸚鵡

身系雕籠翠羽摧故山千里夢中回如何性識誇靈慧不悟能言是禍媒

燕

春風茅舍兩烏衣花徑芹塘任意飛自與主人相識舊不惟鷗鳥解忘機

鷺

愛爾翩翩白雪衣水雲深處伴鷗飛不應旣出風塵表猶有窺魚一點機

畫鳥

曉來微雨濕花梢何處飛來拂羽毛正好安棲莫輕舉野人張网在林臯

梅花

好處非關竹外斜自緣能向雪中華若隨桃李爭春色縱有淸香未足誇

冰雪姿容鐵石腸毅然孤立拒風霜髙情卻怕行人折不放橫枝易出墻

梅實

慣經巖下朔風寒靑子才成已帶酸正味不諧時俗口未經沾舌已眉攢

趙松雪竹石

舊宋王孫元學士艸堂心事玉堂身筆端冩出江南意落日西風爲愴神

雜詠

狂瀾萬仞湧銀山坐見傾危瞬息間舟子慣施僥幸術滿張風幔意如閒

白髮二首

斗星初轉建寅標已見春風在栁條堪嘆鬢邊新白髮不隨墻下雪俱消

鏡裏容顏柰老何流光瞬息易蹉跎卻嫌白髮無公道偏使愁人分外多

墨竹贈陳存誠

雨梢風葉夜颼颼長憶溪堂下榻畱淸气逼人眠不得吟詩直過五更頭

一別知心幾許時每因風月寄相思定知詩骨秋來瘦應似霜餘翠竹枝

畱侯

已聞赤帝收秦鹿又見烏江刎楚猴一點報韓心已遂重輕宜不較封畱

題畫竹石二首

憶移蘭棹過茗溪溪上天寒日欲西歌罷竹枝風正急亂雲生處鷓鴣啼

霜淸木落九秋天十里寒江罩晚煙記得故人舟泊處釣竿生在石崖邊

歸婁江

昔年曽住婁江上看到園林幾樹春今日歸來風景異梅花獨識舊時人

懷季友梅﹝並序﹞

時有司以仲怡博識惇請預修大典訪采物產地名韓墩有棃風味極美誠異種也仲怡謂收入郡誌則常歲當貢獻不無貽患百姓遂削而不書甚愜士論予故於卒章及之

知已堪憐會面難久無魚鳥問平安遙知風雪虛齋里人與梅花共歲寒

舉世惟知婦寺忠茘枝興嘆只坡翁羨君識鑑追前哲敢不低頭拜孟東

雙竹圖爲陳止庵賦時余歸玉峯是夕寓其館

難弟難兄一樣淸襟懷同抱歲寒情夜來醉倚南州榻愛聽風前佩玉聲

田園雜興﹝選六﹞

十載飄零東復西故園花木總成溪歸來但覺淸貧好有舌何曽肻示妻

風吹鶴髮短蕭蕭數首新詩酒一瓢愛看前村風色好不知行過竹西橋

稚子囊書僕抱琴梅花香裏獨淸吟人言恰是西湖景只是先生不姓林

厚味何如淡味長充庖不羨大官羊老妻昨夜挑新菜釀得黃虀滿甕香

艸庵新結傍淸溪種得梅花與屋齊結實未圖調鼎鼐歲寒聊取作詩題

布被稜稜似鐵寒一宵詩夢屢更端覺來愛煞窗前月送我梅花瘦影看

題畫

不向東華踏軟紅卻來江上泛孤篷水光山色知多少都入先生笑詠中

閨怨

枝頭花落減春光遊子歸期正渺茫啼鳥數聲驚夢斷一庭芳艸又斜陽

春來日日望郎歸轉覺天涯信字稀回首又驚三月暮東風門巷栁花飛

玉容花貌日摧頹夫婿他鄕未卜歸一點妾心何所似精金百煉不成灰

陶子巽惠扇以詩酬之

昨荷緘書問起居淸風一箑意何如報瓊只有言相贈燈火新涼好讀書

夏暑

一寒一暑自循環無伐天和付等閒卻笑世人因苦熱就涼爭欲倚冰山

題畫

每憶家山樂事多小橋煙栁蘸晴波只今已辦歸休計問字誰當載酒過

秋況

歲晚天寒木葉稀敝廬無恙尙堪依如何苦戀魚羮飯孤負黃花待客歸

秋日寄袁宗魯

此身憔悴如秋葉每見涼風只欲飛想得故人新酒熟應培黃菊待儂歸

詠菊

曽見陶公拂袖歸晚香佳色傲霜威過時只抱枝頭老不學狂花到處飛

林和靖觀梅圖

頹然醉貌古衣冠酷愛梅花冒雪看疎影暗香吟已就但知詩好不知寒

暮春有感

客邊情緒苦多違光景那堪過眼非不覺此身忙裏老忍看春色雨中歸

歸莊圖爲兪景明賦

靑山緑樹映波光有客歸來趂野航柔櫓數聲歌一闋知君應是和滄浪

永思亭爲宗善賦

源發岷峨可濫觴滔滔東注接扶桑最憐之子思親念个樣淵深个樣長

周廷悅以畫梅二幅求題將勉其義子馬綱

玉妃曽服丹霞釀冰雪𨿽寒暈自紅不似陌頭桃與杏彊誇顏色媚春風

題周豫怡園﹝選二﹞

栁堤鶯韻

搖曳春風綠萬絲笙簧朝暮語鶯兒誰知孝子傷心處不見停杯側耳時

竹塢棋聲

對客圍棋萬玉中子聲剝啄度春風仙翁久出巴山橘遺迹難忘手澤工

題時苗畱犢圖

去官畱犢記當年爭道沽廉未足賢自已不能嫌勝已幾人歸去泛空船

陳允徳湄溪新詠﹝選二﹞

栁塘春水

湄溪新水碧如苔溪上埀楊夾岸栽詩酒畫船來住慣眼明鷗鷺不相猜

綠蔭黃鸝

過雨溪山古木齊亭臺淸閟綠陰迷黃鶯亦似憐佳境飛去飛來不惜啼

風浪漁舟圖爲族孫以行賦

巨浪打翻髙岸石狂風吹折古松枝漁郎要整絲綸釣好待風恬浪息時

記會稽周士翔先生遺語二絕句﹝並序﹞

余憶十載前假館常熟南野陳氏頻年與會稽周士翔先生往來聨榻士翔嘗語余記其先翁有言當元末閩中某城遭陳友定之亂兵圍久之有城主忘其姓名固守不下城陷被執友定謂曰汝不知有天數耶其人曰我但知爲臣死忠爲子死孝固不知天命爲何等物也遂被害又有一人亦忘其姓字殺父讎於旣赦之後憲司執之問曰汝不知國家有赦耶答曰殺人賊國家之法有赦人子之心不赦也竟致於理嗚呼士翔當日之言歷歷在耳今士翔仙去久矣昨夜忽夢見之旣覺因憶舊言爲賦此以紀之非惟先哲之忠且孝得以不冺抑亦足以爲名教之一助云峕甲戌二月七日也

不知天數爲何物忠孝惟求死卽休只此一言才出口遂令亂賊永含羞

父讎不報活何爲樂府曽聞太白詞﹝李太白瀆漉篇﹞人子不從天子赦片言千載有餘師

民風絕句寄葉給事﹝選五﹞

昨見城闉未死人靑蠅千萬已周身憐渠父母初生日憂暑憂寒幾許仁

塗松市上漆溪濱多少嗸嗸丐乞人不道孤舟風雪裏老夫亦是一饑民

鍋無粒粟竈無薪只有松楸可濟貧半賣半燒俱伐盡可憐流毒到亡人

年年村鼓響冬冬知是田家樂社公不道今年逢社日但聞人哭水聲中

鄕村疫癘肆流行死者如麻實可驚天獨慭遺應有意要令操筆冩民情

重到湄溪廷悅求詩爰題二絕

勝境森森古木齊孤禽曽借一枝棲重來何處尋知己不是湄溪卽印溪

怡園不到已三年鬱鬱常勞夢寐牽今日重來因話舊不知淸淚墮樽前

秋江待渡圖琴川朱孟祺過余逸老庵爲作此畫

見遺後八年天順己夘吾姻友邵師舜先生築春水堂於馬溪之上適成見而愛之餘因舉以爲贈並賦一絕句

愛爾艸堂淸可憐常因溪隔造無緣如今略彴通舟道不用髙聲喚渡船

濯足圖

買得如梭一葉舟水雲深處伴閒鷗從今洗卻雙塵足不向京華謁貴遊

詠蚊

嘴利體輕乘夜出羣鳴音響似雷同不知血飽身肥後性命懸人掌握中

過芝塘將謁馬字昌斷岡道中二首

狂風急似離弦矢白雪輕如過眼花北望故人猶數里禦寒沽酒向誰家

雪隨風力亂飛揚道上行人凍欲僵卻笑老奴如便了鼻隨淸涕尺餘長

題謝孔昭畫山水和邵師聖韻

懶逐諸公入省臺分甘無用老巖隈慿君說向淸風道莫放紅塵到此來

夏木埀陰圖

愛爾幽亭俯碧溪扶疏古木與云齊涼陰滿地日停午掩卷無言聽鳥啼

題淩貞婦捲﹝時洪水橫流官府督民堤築過季英處義方追貞婦貞婦曰我爲婦人豈可與鄕男同事耶遂自縊死﹞

貞魂一點鎭常存肯逐飛揚嶺上云惟有嫦娥最知己淸光不惜照孤墳

有感

惟將富貴耀家門風節廉隅總不論世上幾多貪父母忍將銛刃剚兒孫

屈原圖

愛君惟欲悟君心歌罷離騷抱石沈忠義一心如許切汨羅千丈不知深

歸自北莊

離卻南沙已夕暉隨潮小艇快如飛多情最是波心月一路相隨伴我歸

早梅

雪牕忽見兩三花便覺詩情漸有涯應是東君念窮獨春風先遣到儂家

柏子庭畫蒼蒲

愛爾靑靑石上蒲寒泉淸浸一塵無世人不識無鹽女姣媚惟知羨子都

癸未淸明同八九友伴之玄明村爲宋侍禦樂庵先生掃墓

道窮千載樂庵翁埋沒孤墳艸莽中今日我曹來拜掃紙錢搖曳舞春風

題聽泉圖

萬竹林中一艸亭亭前潄石水泠泠道人不是箏笆耳靜倚闌干自在聽

負薪圖

會稽愚婦厭夫貧辭去何曽愧失身富貴自期年五十買臣亦是一常人

有感

羣峯疊疊水滔滔跋涉都忘舊日勞惟有不平常記得每因感觸便長號

晚菊

寧憂失所困風霜自信生平晚節香一任寂寥無客賞看花原不爲重陽

觀梅

梅花與我最相知看了南枝又北枝如此冷風如此雪無人不笑老翁癡

歸自城中遇雪

雪景詩情兩得宜枝藜何惜晚歸遲因過野老溪橋畔又爲梅花立少時

偕周季宏遊東臯亭

瑯玕萬个繞庭栽無數靑陰覆綠苔漫煮鳳團燒玊版不妨日日與君來

遊西疇竹林

森森萬玉俯淸溪徑入蒼云杳欲迷珍重主人勞載酒瑯玕節下爲畱題

枯荷

紅衣落盡翠盤傾浣我淸波一鑑明說與兒童須摘盡莫畱餘葉引秋聲

庭松

歲寒羣木總凋零愛爾亭亭色愈靑誰信道人心似鐵小窻相對澹忘形

謝南埜先生作棺見贈

大患應知爲有身鳶烏螻蟻豈疏親只緣未達莊生意尙以遺骸累故人

和孫格軒爲余題泛舟圖

不慕瀛洲十八仙靑雲無意事攀援只憐南國溪山好風月琴樽共一船

道中見弋人有感而賦

負弩蹲軀隱薜蘿鶴媒前導舞婆娑鳬鷖只合髙飛去同類應知誤汝多

和金端居爲陳羽伯頻冩竹韻

端居詩雲海虞山下久盤桓最愛西鄰竹萬竿欲造可憐無路入半梢惟許隔墻看

旅館西風九月寒修篁搖翠兩三竿最憐明發歸舟裏可得推篷帶雨看

題西溪書捨贈顧宗術

西溪髙隱有餘淸最愜閒中野老情秋夜幾回來借榻竹聲淸比讀書聲

癸亥民情

太守安居花錦城眼前兒女沸歡聲豈知田野通宵雨救水渾如救火情

驟雨狂風日夕並農夫淚眼幾時晴中秋賞客南樓上惟恨頑云蔽月明

乙丑冬大雪時邑宰以雪作戲故賦之

衣破那禁透骨風雪花如掌暗長空憂民太守方沈醉熟睡紅鑪暖閣中

臘雪連朝冷气嚴喜聞宜麥更宜蠶老夫正爲蒼生幸凍死窮廬分亦甘

丁卯初夏

水旱農家兩不禁旱憂枯槁水憂沈可憐昔日求晴意卽是今朝望雨心

夜歸

短棹孤篷一葉槎南周村裏訪兪華還家已及黃昏後細雨斜風兩岸蛙

任溪道中

縈迂曲徑隨溪轉吚軋肩輿傍栁行忽聽竹林茅屋下瑯瑯一派讀書聲

南望玉山三十里從容時坐復時行不獨少寛輿從力看花兼得聽啼鶯

偶題

性耽閒澹拙趨奔一任旁人笑我村自負疏狂抱奇气平生不欲受人恩

過芝塘東虞宅廢園

棃花雪白海棠紅詩酒笙歌歲歲同不道世移人事攺野花無數領春風

題畫

翼然亭子面江開亭下危磯鎖碧苔日日老翁來此釣見潮西去見潮回

自述衰謝一首

自憐百技一能無兩眼昏花四體枯不解禦凶兼歲去此身眞是舊桃符

自題晚歸圖﹝並序﹞

友人史君實爲余作此畫適余歸自彥中氏遂題以詩君實和云日短天寒易落暉渡頭風起浪花飛濟川有興無人識好逐漁郎作伴歸

紅樹離離映夕暉水天空闊雁髙飛扁舟一个輕如葉常載先生半醉歸

移居二首

飽翫靑山性所耽晚從平遠寄茅庵年來苦被前村隔又擬移家更向南

小虞塘上屋三間𨿽道無錢且得閒更喜望中無隱蔽東西全體是靑山

與王忠孟登玉峯共飲春風亭

山水千重復萬重少年相別老相逢春風亭下一杯酒山色不如人意濃

西疇二首

金橘圃

滿樹霜丸萬顆埀年來惠我侑芳巵常因剖食憐佳味憶得牕前種核時

梅花隴

壠上梅花開百株歲寒詩酒足淸娛不知風雪溪橋路近有何人跨蹇驢

題宗善所藏漁父圖

淸溪淸似鏡新磨照見先生白髮多自幸素無官爵累得從漁父老煙波

畫題詩士女

過雨湖山紫翠旁桂花香透藕絲裳不知彩筆蠻箋上和到闗雎第幾章

夢覺偶成

夢裏千山復萬山家鄕迢遰苦思還覺來卻在家鄕住又恐家鄕亦夢間

賀程侯喜得子

久慕君家積徳多晚生英物喜如何老夫更著數年活當賦徐卿二子歌

夜過沈時用宅

扁舟夜過溪橋下譙鼓遙聞第二撾不敢扣門緣底事恐妨驚起樹頭鴉﹝以人好烏亦好也﹞

漫興

盡說先生甑有塵先生自道未爲貧請看歲晚東籬下無數黃金與白銀

五松圖﹝並序﹞

古人有題松詩末句云一事頗爲淸節累秦時曽受大夫官余甚不然故賦此以伸五松不平之气云爾

羣居抗節徳非孤肯爲狂秦作大夫試想當年風雨裏此身曽屈祖龍無

野古集卷下

●欽定四庫全書

野古集附錄

上周文襄公書

直隸蘇州府昆邑老生龔詡上言欽差巡撫大人執事前詡竊聞古人有言千人之諾諾不如一士之諤諤又曰物不得其平則鳴蓋諾諾者本無忠敬之心惟徇已私所以事上者惟務阿順曲從上人樂其言之甘如飲醇醪不覺自醉遂至日積月深養成大患如昔人始順王安石之旨而卒發其所短者呂惠卿也若夫諤諤之士心無憸邪志秉忠直其所以尊上者無非至誠故論事無所回隠不無迫切過激之語上人驟聞之逆耳靜思利行如飲藥餌𨿽不適口其病獲痊如古人始而目魏文侯爲不仁而卒成仁君之名者任座也是皆往事之明驗理勢必然以此推之凡當大任行大事者諾諾之人不可一日有諤諤之士豈可一日無哉今執事以豪傑之才經濟之學特膺聖天子寵命巡撫東南自下車首以風俗民瘼爲事誠所謂不世之賢而能體聖天子愛卹軍民之盛心者也然詡竊見在下之人諾諾者常多諤諤者常少又有等恃執事寛仁厚徳而敢爲悖理傷道之事以虐民壊俗者有之軍民苦楚之情壅於上聞不能自訴詡區區管見恐不能不爲執事髙明盛徳累是以鬱鬱心懷不卹眾怨而敢於執事前一一痛陳之也儻不以人廢言或有補於萬分之一伏願矜其愚不錄其罪而施善處之道焉幸甚幸甚

一輔道聖躬必法堯舜詡竊謂聖不自聖乃所以爲聖賢不自賢乃所以爲賢譬之忠臣孝子茍自以爲忠孝則不足以爲忠孝矣洪惟今上皇帝以聰明仁聖之資守盈成太平之業春秋鼎盛萬歲方來正聖躬修已兢業之時而臣子盡心輔道之日古之君子愛其君者必曰責難陳善必曰我非堯舜之道不敢以陳柰何后代臣子其於人主前稱頌徳美之文常多箴戒過失之辭常少如此者恐非愛敬君父之道聖朝家法容受直言未必有此今執事位居列卿職膺重任身𨿽處江湖之遠而心不離乎朝廷若詡艸莽微末未報涓埃亦切葵心如蒙俯納愚言願達聖聰乞勅經筵前後左右內外百司之臣凡有輔道聖躬者自非聖祖仁宗家法所守堯舜禹湯文武之道周公孔子之書不得有所引諭講說其它如虛談空諦之言功利詞章之習粉飾文具之語足以惑聖聽累聖徳而無益於聖治者一切屏絕仍乞皇帝陛下敬謹一心不罪忌諱俯而聽仰而思尊徳樂道不自以爲堯舜而必求至於堯舜如此則三王可四而五帝可六矣

一民風不古可爲深憂詡竊惟古人以禮義廉恥爲國之四維蓋國猶舟也茍不資其維系之力則隨波逐流而不知所止矣詡愚以爲四者之道使其常植立於天地之間則尊卑有序貴賤有等親疎位定取捨分明忠臣孝子有所據守而得勉進於善亂臣賊子有所畏懼而不敢肆恣其惡然則此四者有系於國家之大體如此豈可輕視而不爲之深憂哉今執事職居巡撫風俗民瘼最爲急務如蒙廣詢道徳儒碩講明此道深原其所以致之之由詳討其所以變之之術凡有當爲勿事茍安姑息粉飾文具必須端本澄源深懲痛攺以圖久長使天下之居巡撫任者咸取則焉則措國家盤石之安致民俗爲唐虞之厚自執事始也國家天下千萬世幸甚幸甚

一鄕飲酒禮殊乖本意詡竊惟古人有言禮與食孰重曰禮重蓋食所以養生禮所以節欲茍惟生之是徇而不知節文則與禽獸又何以異是以古君子有寧餓死而不食非義者不以此乎欽惟聖朝創立天下鄕飲酒禮其本意蓋欲納民於善使之知長幼之序識賢愚之分接目而警心得以激勵興起耳有司宣上徳意宜嚴敬其事而舉行之不在殽酒之丰盈惟在禮意之勤篤賢賢老老期在得人進退揖讓必於中節斯可矣竊見近年有司歲時舉行且如殽核多寡宜有常數其所費自當一出於官不以煩民今乃一牲一牢一飲一食無非科取於鄕裏少有不愜則怒形於色而加箠楚又若延致賢老自宜盡賓主之禮來則迎歸則送不敢怠褻今乃命一隸卒持一紙票旣無起居之談又無慰藉之語書名艸艸如召僕夫況其所被召之人類多無恥之徒不知自重聞命奔走汲汲不暇至於卽席之餘起止無常語言無度殊不足以爲斯民觀感興起之地遂使有識之人旁觀竊笑以爲餔餟之務若然則於聖朝創立斯禮本意安在哉執事如蒙俯聽愚言轉達朝廷通行天下一以明禮食之輕重二以務賢賢老老而得人三以重延致之儀四以嚴科取之禁如此乃可不失本意而風俗可淳於古聖賢勸懲教化之道或有合矣

一養濟旌善名實不副詡竊惟天下之事蓋有似緩而實急者如文王發政施仁必汲汲於無告尼父之論兵食必先乎信之辭自非聖人仁知兼盡豈能知此爲政之先務哉欽惟聖朝制度首以天下鰥寡孤獨篤廢殘疾與夫義夫節婦孝子順孫最爲急務必立養濟之院使顚連者得以全生必立旌善之亭使爲善者得以志行此先聖後聖揆之同道者也柰何比者天下有司多不能上體聖心祗順徳意於斯二者往往徒事虛文備故事且如昆山一邑養濟院所收養之人不過十數輩而已詡嘗見道路之間有等足不能行手不能舉口不能言目無所見耳無所聞隆冬盛寒踝跣而號乞者不可勝數夫聖朝一視同仁遐邇無間一夫失所曰予之辜豈以一邑之大所宜欽卹者止此數輩而已乎蓋由有司吝於出納而下屈於勢力不能自訴耳又若旌善亭各處州縣莫不有之然詡亦嘗造其地而閱之不過空空一亭而已夫以十室之邑必有忠信豈有堂堂大邑其間孝義之人遂無一二可書哉以是言之則養濟也旌善也名與實可得相副乎今執事仁義之事勇於必行如蒙轉達朝廷通行天下凡遇軍民有鰥寡孤獨廢疾失所者得以自言記名官籍將各處倉庫積余布粟每月隨宜施予勿責其償仍禁豪武之人有所侵虐凡有義夫節婦孝子順孫足勸薄俗者人人得以上陳考察其實大書詳述揭於旌善亭內依例存卹給復其家仍觀有司能否以爲殿最如此則見聖朝仁厚之政不異文王時而執事平日所蘊推於政事間者亦不失聖門之深意矣

一學校師生不遵法令詡竊惟法立而不守則爲非法令出而不行則爲虛文欽惟聖朝建立學校一欲造就人材以待國家任使二欲尊尙名教以爲風俗依歸所以舊制畫爲條教刻立臥碑諄諄懇懇誠萬世學校師生之範模也使其一一遵行何憂人材之不就風俗之不厚哉柰何居師位者惟知趨附勢利不思盡職或因祭祀而增價直以賣豬羊或托興作而侵鄰地以栽菽麥或縱放畜產以踐食田禾或生放私債以倍取計息或出入州縣囑托公事或箝制官吏恣肆已威積習成風其來久矣以致生徒無所畏懼放肆靡所不爲或戲侮於大成殿之前或謔笑於明倫堂之上至有褻服夜遊於街裏薄行明播於鄕閭問其詩書漫不可否質其疑難莫知如何其視臥碑諄懇之訓置之壁下同於頑石良由師教不嚴無足取法故也詡愚以爲禮義由賢者出今反自學校壞之諸生習見如此使其幸中科甲而得美官愚不知將何者以爲事君治民厚俗惇化之本哉今執事職居巡撫聲教本原之地尢所當謹如蒙轉達朝廷申明臥碑事例令天下學校奉臥碑築亭立於明倫堂前每月朔朢令提調官率師生行禮碑下講讀一過如遇監察禦史入學責令師生黙誦如不能記憶者宜實時罷黜如此則法立而人得有所遵守令行而不至爲空文矣

一牧民之任當嚴按察詡竊惟天生斯民立之司牧蓋司者治之牧者養之斯民爲天之赤子天能生之而不自治自養故舉而付於君是以君斯民者惟以生民苦樂稼穡艱難爲事一民饑甚於已饑一民寒甚於已寒見惡必去以其害民也見善必用以其濟民也一食必念農耕之勤一衣必憐婦織之苦奢侈不萌乎心暴殄不及乎物懼防農時不敢輕有逸遊恐耗民財不忍易有興作必施寛厚之政以盡養民之方必選忠厚之人以授牧民之任可不愼哉柰何天下牧民之官多不上體天心惟徇已私其視斯民疾苦非特如越人視秦人肥瘠抑又從而害之以致乖气作而歲時歉民不聊生甚非聖天子惟恐失民心違天命之意今執事下臨民情休戚尢宜究心如蒙出巡到處若遇有司果有善政及果爲民害者隨其輕重信賞必罰勿徇虛詞浮譽以受其欺必須旁詢密察以期得其實更乞轉達朝廷凡授民牧之任必須愼選其人凡經犯貪污刻薄之徒不得復有濫受如此則民心悅而四海無虞天意得而萬福駢集矣

一風憲出按宜禁私謁詡竊惟古人有言有守者可以執憲無私者可以閒邪蓋所以先自治而後治人未有已不正而能正人者也聖朝稽古建官創立內外風憲之職以托耳目之寄維持綱紀甄別善惡震肅百僚自非守正無私者豈能當此重任哉其居內也必蹇蹇諤諤正色立朝如風霜之嚴厲如鵰鶚之無偶𨿽王公大人之貴不敢有所屈俾咸知懼以屏息其邪心其在外也威名所及必使豪橫望風攝伏姦宄聞聲逃遁𨿽遐陬遠域千里之外莫不知有國家法度之不可犯如是乃爲不忝風憲之任矣詡竊怪比年嘗任京官丁憂省親及承差遣便道還鄕者每遇風憲官出按所在必三五成羣干求謁見其風憲官不知自重往往與之笑談飲啜移時方退次日則躬造各家以答禮意甚至有甘爲屈膝以拜其婦人其京官因有所恃或縱不肖子弟肆橫於鄕裏小民畏其勢焰吞聲飲恨順受其害亦有等姦黠豪右之人身犯刑憲自知不免聞知某京官與某風憲交往情熟不惜貨財以托請求遂至顚倒是非撓亂典則亦有風憲官本不知情被人假形托迹因而脇取犯者財賄以污名節𨿽無慊於本心亦何可不致謹於疑似今執事禁革姦獘在所必爲如蒙轉達朝廷申明憲綱事例使內外之居斯任者有所持循深體實行則法度正而朝廷尊姦慝屏而寃滯申矣

一東南水旱必須預防詡竊惟天時水旱何代無之人事堤防從古而有凡事豫則立不豫則廢聖朝自洪武年間東南田地髙下不一雨多憂澇晴多懼旱頻年河港湮塞岸塍摧圮無所資其灌漑注泄遂至永樂三年大水十四年大旱人民流離餓殍盈路稅糧逋負鹽賊橫生朝廷憂之特遣大臣專督東南水利是以連年田地頗得成熟人民頗得聊生近來漸覺疎慢各州縣𨿽設治農之官而無治農之實一切文具茍且反生擾害倘一旦或有水旱恐不能無永樂三年十四年之患執事如蒙聽納愚言審處專一經略水利勿事虛文務求實效則災未至而有以備之而流離盜賊之患不足憂矣

一澄汰冗卒以養精兵詡竊惟兵貴精而不貴多此先達之至論也人生年自四十以上精力盛彊志气剛銳立功建事惟在此時至年五十則肢體憔悴形神衰憊迨乎六十則耳聾目瞶疾病交攻其事將理之不暇況望其用哉今天下之兵精冗率相半使省冗者之食以資精者之用使無父母妻子凍餒之憂而一意練習以圖事功則兵爲有用而食亦有餘若一槪視之精冗不分甚非經常之道執事如蒙轉達乞命知兵會同百司商榷此道合無將天下軍分爲三等其精壯軍士爲一等別委能事官一員專一習練周歲月糧得以全支仍令天下淸軍禦史往來程試能否如有不稱罪坐職掌其年二十以下五十以上者爲一等除巡營唱號把闗守門及一應優輕雜作外俱撥附近多餘田地量力彊弱與田肥瘠給與屯種收其子粒上倉以備精兵糧餉仍禁管屯監收官員不得妄有科擾或遇凶年得照民間事例處置其年六十以上並疾病無用者爲一等有丁則取以備伍無丁則放之爲民聽其依親住活仍將所請糧餉加給精兵器械衣裝費用如是不惟軍食常足而兵爲有用抑且存卹老稚使各得所亦庶幾夫九經稱事之意矣

一官軍運糧費用苦楚詡竊惟善爲政者欲盡人力之用當念人情之艱本朝洪武年間官軍海運糧儲涉歷風濤性命不保卻歡忻鼓舞而不以爲難者蓋爲官爲造船不吝賞賜家支廩餼行有裹糧旣無父母妻子凍餒之憂又無一應麻油木鐵需索之苦及至回船之日又有已資貿易隨路土產得以贍家所以𨿽蹈不測之淵死而無悔近年裏河運糧去危就安本以便益然軍士反加愁苦不若海運之歡忻者蓋由官無賞賜糧不全支加以造船所需費用百出盤洪過閘剝淺遭風日夜勞苦不得少息比及抵倉之日監收官員人等又復刁蹬取索停畱曠日或遇風雨在倉覆蓋狼籍耗折又責陪補所得行糧計其口實費用十不及一所以不免假貸倍償計息經年累月力不得紓甚有夫朝出門妻子暮卽求乞者又有計無所出甘於自經以就死者比之海運十倍其難運軍苦楚如此執事於軍民痛癢舉若切身如蒙轉達朝廷得照民間運糧事例將各處州縣義役倉場並積出余米省節浮費每歲量船大小給與價值常令有餘責令官軍自行打船修整及運糧官員軍士加給按月俸糧勿以折色得以全支仍禁各倉監收官員人等如遇糧舡抵倉隨到卽收毋得刁蹬取索停畱曠日違者治罪如此則軍力得以少紓而執事所以愛卹軍民之意益昭昭矣

一官軍屯田子粒繁重詡竊惟聖朝創立官軍屯田一以藉其子粒二以自給月糧誠爲兩便然其中艱難苦楚有不可勝言者蓋常例每軍種肥田則十二畝瘠田則十五畝俱科子粒六石上倉餘者抵給本身周歲月糧每月八斗計米九石六斗其給與之田或遠在百里外或七八十里外跋涉往來動輒經日況其田髙低不一水旱不時較之中歲僅可得米八石之數除工費本力外抵還官數常恐不及已身周歲月糧夫復何望及至上倉之日搬運損折所費不少忽遇歉收之年尢更狼狽是以不免迫於凍餒彊者敢於觸法爲非弱者甘爲溝瘠以死如是之情誠可憐憫愚以爲軍民一體比者朝廷旣念天下農作之難得減糧額十之二三而屯田之卒比之農夫又何異哉特上人慮未之及爾今執事軍民利病無不軫念如蒙轉達朝廷乞爲量加優卹或官給與本力或增與田畝或輕減其子粒隨宜處置則上不嫌於取盈下不憂乎受害而聖朝一視同仁之政無所偏矣

一官軍俸祿不足養贍詡竊惟常人之情食不足則力不齊恩不浹則心不固今天下管軍官員不事耕織惟仰衣食於俸祿近年以來例不全支加以獲罪住給人口數多日用不周父母妻子啼饑號寒之聲不絕於耳自非鐵心鮮不爲動是以不顧廉恥不卹法度或詐取人財或刻減軍餉甚至有公服冠帶甘爲卑辭下气倚人門墻以乞升斗之粟把握之薪者設有緩急差遣置之死地將何所固其心而盡其力哉今執事於一夫失所尙形慘戚況乎此輩所系尢重者乎如蒙轉達朝廷乞爲念其至情審其大體按月俸糧得以全支必使衣食飽暖生死無憾然後責之以禮義威之以法度作姦犯科者不使僥幸獲免如此則不失國家報功之意而徳威兼舉心可固而力可盡矣

一各處有司擅興土木詡竊惟節用而愛人使民以時此先聖之格言爲政之要務也近年有司往往擅興土木營不急之務科率役使動經旬月費用不貲疲力損財莫甚於此愚以爲此財此力非出於官員之已有實出於小民之身家若使移於稼穡耕作之間則其補益豈小今執事除蠧救民如蒙轉達朝廷通行禁治凡天下官府有所興造自非申奉朝廷區處一毫一釐不得妄科一軍一民不得妄使敢有違者必罰無赦如此則小民得安其業而遂其生矣

一差出官員酷用刑罰詡竊惟聖朝制律五刑之外別無他施笞杖之刑必較大小蓋所以重民命戢姦暴也近者差出官員往往不循禮法喜怒由已肆逞刑威將無罪之人纂夾耳鼻剪拔須髮創爲三湯兩割七八不閒之號遂至箠楚之極使人痛不能禁糞溺俱出逼令食之無餘或有盡燒其裳衣使之裸形而奔走使人神魂飛越莫知所措酷暴如此何罪不承遠近轉相仿效以至鄕裏豪奪之人亦設此具以虐良善且如男女帷簿不謹在上之人厚宜自責由我教化不明卽不得已自宜遵正科條斷豈可畫其眉目裸其形體簮其花朶昭示通衢使市井小人千百成羣聚觀喧笑非戒淫也實誨淫也此何理哉又如正法婦女有罪坐其夫男此朝廷令典忠厚之至所以曲全廉恥今乃男子被撻或得隔其裳衣婦女受笞必使露其肌肉觀其舉措如此則其淫忍可知又如犯法宜明正其罪豈可罰使出銀出粟以資妄費而使得幸免若然是以朝廷之法爲吾易銀易粟之具也有孤聖朝欽卹之意抑且斵喪元元之心執事如蒙轉達朝廷乞爲申明洪武年間非法用刑舊制通行禁治凡差出官員本分之外不得干預有司雜事違者罪之庶幾民無橫憂官無酷政而朝廷仁厚之澤流行於天下矣

一官員饋■﹝飠盡﹞科索損民詡竊惟小民生理惟事農業終歲勤勞所得有限且如秋成之際一以輸納官租二以補償私債加以婚喪弔慶戶役疾病費用之外所餘者能幾甚至嚴霜凜雪無袴無履而忍凍一冬者又有寒冷之極呻吟至晚而不得一寐者又有暑月無帷終夜達旦苦膏血以飫蚊■﹝亡上虫下﹞之腹者又有官府逼迫計無所出而甘鬻妻孥者柰何爲民父母一不之問但見有等官員或因幹辦公事經過謁見或因丁憂秩滿貢舉起程往來幹覓卻乃厚加饋■﹝飠盡﹞原其心不過欲得其歡心以爲他日倘居要路或可得其稱譽薦拔脫罪解紛之助而已問其所饋■﹝飠盡﹞之物旣非出於官員兒耕女織之所致無非刻薄小民脂膏科索而得之愚以爲尊貴之人地位淸髙豈知蒼生之苦哉執事視民如子惟恐傷之如蒙轉達朝廷通行禁治不惟小民得以免橫斂之害而朝廷亦得以杜其交結蒙蔽之私矣

一官吏犯法不當贖罪詡竊謂無知而犯法者情或可恕明知故犯者罪不可容書不云乎眚災肆赦怙終賊刑欽惟聖朝創立運糧贖罪之條本以哀矜小民無知誤觸刑憲而設非故欲自弛其法而利其財也近者不才官吏往往慿藉仁恩明知故犯敢於爲惡及至事覺亦得隨例贖罪其所費者原非已出多系倚勢姦民出財營救旣贖之後益知財能救死貪污愈甚繼以姦民倚其營救之徳違法暴橫淩虐小戶其官吏因而受其箝制拱手聽順莫敢如何蒼生何罪受其荼毒今執事洞察人情宜轉達朝廷通行天下掌刑衙門但有官吏犯法不得隨例贖罪一以科論如律罷降職任不使靦然無恥復居民上則姦吏知懼而小民獲安可以激勵將來矣

一淸理田糧未愜公道竊惟天下之事欲求久而無獘惟在公而無偏必順人情乃可愜公道譬猶權衡之稱物一毫一釐有所低昂欲人無議其後不可得也以此言之爲政者豈可徒矯一時之見而忽後日之患哉竊見洪武年間蘇州府有同知宋信取勘昆山縣荒閒田野足民衣食而已初無害人之意蓋由本官但知其一不知其二旣受之後柰何田段散遠髙下不同甚至有額無田虛包糧稅民力不勝往往流離轉徙禍及鄰里四十餘年反爲民害怨聲載路莫不曰宋信不重民命惟務聚斂使吾民忘家失業流毒至此哉幸蒙執事洞知民瘼欲革前獘特賜淸理若老若小罔不歡感以爲回病勢於將死之時續縷息於欲絕之際柰何任事之人昧於大體務於小察不深體執事惓惓體國憂民之意人情不能無疑且如兩家之田連坵接畝一盈一虧旣曰淸理則當剖彼之盈補此之虧今乃以虧者則謂之舊因而積年賠納之數不得議減盈者則謂之積出而新立科取之額甚至將原量一定之數再三攺易翻謄斯門一開姦獘百出若曰於心無愧則其舊日封圻槁籍自宜存之於官以備參考何乃悉付諸火以滅其蹤遂使豪右得計貧弱受害物議喧騰若當時誠得一二公平正大廉謹忠厚之人治之有條理壓服眾心不惟執事立法之初意可暴白於斯民而髙明盛徳不至爲其所累矣況又聞之道路云官府欲將恩例入額役田槪增科額民心皇皇甚不能安愚以爲一之爲甚其可再乎且斯民者乃國家之所以爲國家者也究其衣食之艱惟患輸納之重朝廷深知如此比年天下糧額得減十之二三民感皇恩淪浹骨髓今之此舉若不深惟其後而遂必爲之政恐年深獘積後人之怨今人者亦猶今人之怨昔人也如蒙俯納愚言乞慮厥始終勿徇常見而施其善處之道焉則執事不徒爲蒼生之口碑於萬斯年而冥冥陰徳之報亦有歸矣

一鹽法禁令未能兩全詡竊惟古人有言禁人之所必犯法必不行又聞仁人之禦下猶慈父母之於子女其愛惟均衣服飲食必須兼濟一有不愜向隅而泣爲父母者其心得安耶詡竊見近者執事欽承上命深懲積年鹽法不通之獘重勞宏慮立法禁止且責州縣能否以爲殿最詡愚以爲鹽法之所以不通其獘非一蓋由官鹽多雜灰土牛糞等類穢污之物色惡味劣鄕人樂於私鹽之瑩淨且負擔往往到門求售隨物貿易可或容賖非特銖兩饒足抑無往返之勞此鹽法之所以不通者一也數年以來官府計口責納鹽鈔笞楚逼迫甚於星火鄕人無由得鈔不免將產畜布帛薪粟麻麥加賤貿鬻以救一時之急旣納之後徒爲主收吏胥刻落肥家之利而已官鹽何嘗有銖兩之給還哉此鹽法之所以不通者二也又若天下鹽商引目苦費本力忘其父母妻子經寒歷暑忍饑受凍遠從千里邊塞營中而得柰何各處鹽場拘於先後恣意阻滯至有二三十年守待不得支而甘於自棄者此鹽法之所以不通者三也洪武年間四品以上官員之家不得中鹽以侵商賈之利近年往往見有鹽商多稱官下舍人原其關支之際不無淩壓侵越以致阻滯此鹽法之所以不通者四也以此言之固不可獨責之於下矣抑詡自童幼時聞長老言鹽丁竈戶類多窮苦終歲勤動父母妻子不得暖飽惟仗餘鹽以活性命古人有詩曰生女嫁盤瓠誓莫近嫁宋家亭則其苦情久矣又若沿海衛所近年軍士糧餉例不全支運糧造船耗折賠補費用百出每月所得八斗之糧不充一索之費饑寒切身哀音滿耳是以忘其法禁敢於負賣私鹽一日奔走動經七八十里所得微利不過四五十文一家長幼待此爲命今執事必求令行禁止則是絕其衣食之源而使之就死地愚以爲此輩本非素知禮義之人孰肯就道而死萬一困極禍出意外弱者散而之四方彊者聚而爲盜賊放肆猖獗以思快其所忿而致居民不得安枕帖席所得者小所失者大不無動勞執事措置規畫之廑也且夫州縣之職在乎分憂固不當以細務而責其優劣如古之撫字心勞催科政拙者豈可以爲不肖而黜之乎況今各處有司聞斯令之出於是黨結牙儈益加夾雜又將挑販小民預勒見錢以爲鹽本因而得以爲肥家之利其它生事科擾非止一端以致苦楚之極舉家哀號無所控訴則是法未及行而民先受害詡𨿽愚昧未見其可也聖天子愛卹軍民一夫失所形於咨嗟所以特令執事下臨巡撫務在敉寜如鹺務細末固非所急乞爲深惟大體痛念至情務求兩全勿徇一見合無令各處出鹽所在煎煮務從精潔其鹽丁竈戶除該納常額外或有餘鹽請得官爲設務專委公直廉謹眾所信服者一士人主之將各處倉庫官糧並積出余米一照民間價值勿恃官勢兩平收買堆積遇有鹽商來支勿拘先後無使經年守支阻滯隨到卽給如該場或有不敷卽將所關堆積餘鹽給與彼此相資誠爲兩便仍乞申明洪武祖制食祿之家不得中鹽事例以禁侵越其沿海軍士月給糧餉例得全支或遇凶年得照民例槪施賑濟仍將近年小民納過鹽鈔之鹽一一如數給還勿吝出內無使失信如此則商賈流通人得所養民有餘鹽私無所售法不待立而自行禁不待嚴而自止矣

墓銘

沈魯

先生龔姓諱詡字大章別號鈍庵世居蘇之昆山婁縣村髙祖諱榮祖曽祖諱應春祖諱徳新父諱詧字叔言洪武戊午應文學科授嶽州儒學正妣王氏宋參知政事綯之後洪武壬戌十月十一日生先生於嶽州叔言擢兵科都給事中以事謫戍五開時戍者不許偕親屬行先生甫三歲隨母夫人歸依外氏而叔言訃音尋至夫人守節不貳紡績給衣食課子讀書先生性通敏過目輒成誦𨿽罹多故於窮愁無聊中亦能自奮勵但尫羸孱弱不任繼先人戍遠乃斂膝授徒於鄕三十年母子更相爲命時軍政督急促補缺伍縣受文牒至四百七十母夫人日夜刻勵用財以自衛而堂兄瑀爲之周旋維護得緩行宣徳間因淸理俾戍附近隸鎭海衛籍總督武公惟徳雅敬愛先生嘗令其子饋問安否周文襄公恂如巡撫東南先生挾策言二十餘事切中時病舉衛學教授不就繼後巡撫者亦皆有書論世務所言不售乃自賦云胸中有長劍一日幾回磨先生剛腸嫉惡而言必以忠信孝友重惜名檢於子弟尢諄誨親切爲文抑揚反復曲折詳盡讀之愈繁而愈宻尢長於詩詩多闗風教道民情好惡而惻怛忠厚有少陵憂卹之心焉晚築室於小虞浦藝卉木蔬果題爲逸老庵日以吟詠耕稼自娛而聲利紛華泊如也年𨿽髙而耳目聰明矍鑠健步出入未嘗乘輿馬勞物力一旦小有不安顧左右謂曰吾將逝矣早跋涉艱危勞苦萬狀瀕九死幸獲全遺骸於今日復何憾成化己丑正月癸未卒於正寢享年八十有八所著書若干捲野古集若干捲以老兵乏嗣得免繼補軍伍配胡氏有懿行再娶皆周氏亦先卒養女三人壻周智周常倪允而智壻劉偉常二子雍陸與允二壻邵祖及雍子周文傳皆能繼其醫業是年閏二月壬申塟鹿城先塋之兆武公與宗人陰陽訓術彥中爲經理襄事而邵祖之父曽生狀行請銘余先君與先生中表兄弟夙相契合講道誼終日談不厭余嘗聞其緒餘迄今猶能記憶敢忘其陋而輒爲議謚復銘其墓曰蚤罹世故多危疑中更困伏几不支𨿽有利器將安施詩書之樂慰我饑文章節義慰我悲年垂九十志不移嗚呼先生後進師

謚議

有明成化五年正月癸未鈍庵龔先生大章以疾卒於家享年八十有八無子其宗人以敬曁陰陽訓術彥中爲營喪塟塟於昆峯之南鹿城之下而門生弟子相與議謚以易其所以爲名者謀及余且屬以謚議余謂士君子之行義顯而易見爲可名則人皆能言之矣隱而難知者無以紀其志必資有識發潛啟宻使後人得以向慕庶幾其有不忘者存焉先生自少出入行陣冒死盡瘁而不忘所自犬馬識其故主言之未嘗不哽咽流涕然於窮途涸轍中能自奮勵務爲有用之學匡濟之才屢見其所長以干時用卒亦知其莫能售也乃斂鋒鍔居恬易以鈍自處讀軒岐醫藥農圃樹藝之書爲利人徇已之道尙名檢厚風化忠信孝義之談日不虛口世方以利名得喪爲榮瘁先生語後進子弟曰女宜盡心於其親勿欺罔以窺祿貧賤憂戚命也處之有道在乎其人焉無他爲也委順而已此其行誼於謚法寛容和平曰安好廉自克曰節夫虛中受益從容宴如和其气不迫於事非安而何衣疏食糲苦學甘貧紛其身不逾其志非節而何於是昆山逸老沈魯題其窀穸之所曰鈍庵安節龔先生之墓僉曰宜哉遂議謚俾彥中子侄紱綬縉用刻於石托外孫周雍守之成化五年歲在己丑閏二月望日立

傳

王執禮

龔詡字大章號鈍庵洪武十五年生於嶽州兵科公謫時才三歲母王氏盡瘁育之抵於成人年十七詣闕陳乞就伍時北兵日近因畱京師守金川門建文四年六月十三日谷王開門迎降守者崩潰時詡年二十一歲投戈慟哭回顧宮中火起傳言乘輿巽去詡卽亡命出城彷徨郊外莫知所之乃變姓名稱王大章遁歸鄕裏伺後興復已而知府姚善被執乃轉匿任陽大姓陳馬二家常言畜狗尙戀舊主況於人乎道及先朝事卽悲不自勝時召捕補伍者甚急昆山四百七十人詡在其中義不欲往族人瑀陰爲賂脫晦處二十餘年賣藥授徒以給朝夕人知王大章卽所捕龔詧子也然憐其志尙無訐之者宣徳七年蒙恩例移附近鎭海衛終不就籍後周文襄公巡撫江南屈已下士咨詢民瘼因條上所宜興革二十餘事文襄以爲賢屢薦署淞江太鎭衛學教授皆堅辭不去文襄躬親往勸始吐實謝卻猶迫之不已乃曰某固非食祿之臣仕亦無害但今從明公辟舉則負往日城門一慟耳因泣下沾裳文襄感服嘆息而去無子不立繼嗣惟養兩女贅壻爲倚至成化三年正月二十八日癸未壽終整衣端坐口誦大學首章而逝有白气起屋極上衝霄漢自號鈍庵逸老詩名野古集生平忠憤時或不掩其鐵心行雲我有胸中一塊鐵贈君鍛煉成寶刀總然埋沒不復用終使神光夜燭星斗髙其話舊云誰知痛定還思痛毛骨於今尙悚然其有感云六十年來不平事至今提起便長號可以窺其蘊矣吳文恪公訥深敬之門人私謚爲安節先生是年閏二月壬申宗人紱縉爲經理襄事塟儒學西先塋之昭弘治初年知縣楊子器立祠於富春橋下比歲久湮沒十一年祀之鄕賢隆慶六年詔書褒顯革除時忠臣義士札下所在撫臣建祠表墓卹錄苗裔乃復立祠學宮之西近其母子塟處

又

張大復

龔詡字大章父詧官黃門以諌易儲事戍五開詡方三歲時法嚴戍者不得以親屬行先逮公母子四人旣就道多病亡而公最幼獨免會赦東歸遇黃門西楚道中匆匆泣別未久黃門死五開公從母依外家居春和裏而勾伍之籍旁午於道積移至四百餘紙責縣官甚急賴宗人淸惠公保持之母又多賣金自衛徵髮稍緩年十四白母詣闕候補得遼陽踰年建文君閔公直諫子又穉小不堪遠戍調守金川門公卽金川門守戍時乃志在王室凜凜多匡衛之算靖難師起從軍淮陰會綂兵敗績力收餘眾復守金川壬午六月十三日靖難兵逼金川門谷王穗以門降守者奔潰公奮戈擿之不中低回走郊外冀得一當以安社禝俄宮中火起乘輿遜避始大慟遁去匿江陰常熟間然時聞竊竊追討聲夜走任陽寄馬陳二家二家故多藏書頗修朱家郭解之義乃匿公大囤中公卽讀書其間上討皇古下漁百氏幾榻盡穿多所纂述而又時時乘夜渡婁省母旁皇舊遊家冷吟孤嘯嘗有童汪非怯當年事爲有慈親在故園之句讀者傷之仁宗卽位詔寛軍伍公始仍侍母昆山而是時周文襄忱籍田江南具禮相就公爲條上便宜二十事次序行之東南以安居無幾有詔調公鎭海軍而母王夫人卒公班白毀瘠孺慕終身自惟髫穉之年見比閭子皆有怙恃我獨何人春露秋霜感思深至觸事悲號幾回病絕母子甫合何辜至此旣久之文襄欲處公師儒之任已定議蘇松間公不可文襄躬辟之公泫然曰卽詡非食祿之臣仕亦無害但恐負往日城門一慟耳遂去不復見築逸老庵虞浦上讀書鼓琴其中著野古集若干捲大都忠憤之气光芒陸離不可磨滅云公身歷八朝年幾九袠沒齒沈淪綱常攸賴前際後際才有摠萃者焉

論曰揚子云言君子在治若鳳在亂若鳳豈其爲安節先生言之也吾觀先生蓋經世之雄不遇蒙難旣明且哲以保其身要以還矢黃門不負天道而世之論者逡巡觸諱不欲正明其當日投戈歸田之槪編籍隱遁不知就所著書已見行事非獨埀空文以自雄者也文襄百世之澤藉有先生亦少槪見矣穆廟神聖首詔卹錄壬午諸臣故先生得在廟食之列當時撫臣張佳胤抗疏請祠張黃門棟始得盡傳其事無所避諱此所謂景星鳳凰爭先睹之爲快者耶嗟乎五開百年之目至是可瞑而建文皇帝故不乏王宮守衛士矣天道神明焉可誣哉當撫臣題祠時江右龍宗武實署先生事其詞曰龔詡至性天植篤忠義於童穉之年髙標代希挺耿介於阨窮之日身非官守痛國難而悲慟無窮運屬天移矢臣綱而堅持罔變至於藏名易姓竄伏江鄕辟聘數臨力辭不起方之周武應天順人而夷齊獨恥食其粟眞可謂千古同節者也及考伊父以直諫死遠戍伊母以冰節撫孤童孝義忠貞一門並萃豈非蘭生幽谷無人自芳者耶其視死事諸臣𨿽得禍不如其慘而抗志各極其崇慷慨殺身從容就義故難以優劣論矣於是撫臣是其議請於朝制曰可

畫像贊

吳瑞

不絕其名而絕其嗣與林和靖同而先生則三娶乎妻不昌其身而昌其詩與孟貞曜同而先生則不忘乎時其容之和藹乎陽春三尺之童可與俱其介之峻巍乎華嶽萬夫之勇不可移此其所以生稱逸老沒謚安節而可爲百世之師者也

又

王曰敏

幼罹父難克遵母教長從正學力任師道儒言儒行深衣幅巾逍遙鄕裏儀表縉紳其谷不辰美玉韞櫝行稱乎謚壽享乎福嗚呼先生世冑黃門𨿽曰乏後身死名存

野古集附錄

附錄﹕

龔詡野古集二卷﹝字大章昆山人父登洪武給事中戍五關死勾詡補伍守金川門靖難師入變姓名王大章遁歸更二十餘年禁稍解賣藥授徒周忱撫江南薦爲學官不赴旣卒門人私謚曰安節先生﹞﹝四庫全書﹟史部﹟目錄類﹟經籍之屬﹟千頃堂書目卷十八﹞

龔詡字大章昆山人父詧洪武初爲給事中謫戍死詡少依母族冒姓王氏旣長隱迹田裏肆力經書晝夜不輟尙書周忱屢至其家資訪時政兩薦爲松江太倉教授皆不就有田三十畆力耕自給晚歲獨與一老婢居破廬中種荳植麻詠歌自適沒年八十餘門人私謚曰安節先生﹝四庫全書﹟史部﹟地理類﹟都會郡縣之屬﹟姑蘇志卷五十五﹞

龔詡字大章昆山人父詧洪武初以給事中謫戍五開死詡年十四勾補伍守金川門靖難兵入大慟變姓名王大章遁迹田間肆力經書周忱撫江南兩薦爲學官堅不應曰詡老兵仕無害恐負往日金川門一慟耳卒無子門人私謚曰安節先生﹝四庫全書﹟史部﹐地理類﹟都會郡縣之屬﹟江南通誌卷一百五十三﹞

龔詡﹝1381﹣1469﹞﹐字大章﹐明朝五開衛﹝今貴州黎平﹞人。隸軍籍﹐明太祖洪武二十八年﹝公元1395年﹞調守南京金川門。明惠帝建文年間﹐燕王朱棣起兵奪位﹐進攻南京﹐守城將領曹國公李景隆屈服於燕王的彊大武力﹐打開金川門迎燕王入城﹐明惠帝剃光頭化裝成和尙逃走﹐龔詡與守門士卒大哭一場後攺名王大章逃匿常熟﹐以賣藥授徒爲生。二十多年後﹐明宣宗下詔寬待逃亡士卒﹐龔詡才回到祖籍昆山。江蘇巡撫周忱認爲龔詡是位賢良忠貞之士﹐薦他作太倉衛教授﹐龔終不受任﹐一直隱居虞浦﹐終老去世。福王朱由崧時﹝公元1644年﹞才給他徹底平反﹐追謚「安節」﹐爲黔南第一位「安節」。著有《野古集》三卷﹐淸代已錄入《四庫全書》。《黔詩紀略》錄其詩十四首。

