

欽定四庫全書

集部四

北逰集

別集類三【宋】

提要

【臣】等謹案北遊集二卷宋汪夢斗撰夢斗號杏山績溪人景定間以明經發解江東漕試授承節郎江東司制幹官咸淳初遷史館編校與葉李等議上書劾丞相賈似道李等坐罪夢斗亦遁歸宋亡後尙書謝昌言薦夢鬥於元世祖特召赴京卒不受官放還是集乃其北逰紀行之作中有見謝尙書詩云正須自愛不貲身蓋不特律己甚嚴卽其以道義規昌言亦可謂婉而嚴矣惟是上故相畱公詩注謂公入朝不屈稱前正奉大夫攷夢炎以徳祐二年降元時爲世祖所鄙又曾勸殺文天祥安得有入朝不屈之事集中又有南園歌爲吳潛竄循州而作詩末附數語云履翁再相力言姦邪誤國數事理皇竟不能平會似道以江上肅淸之報徑達禁中上遂罷潛相明曰乃以似道奏付外考宋史似道江上肅淸之奏在理宗景定元年三月乙酉之前吳潛之罷在是年四月己酉若如夢斗言是於己酉之明日始以似道奏付外則上距四月乙酉前將及一月是時朝野方以荊鄂爲奇功乃捷書到禁中一月始布於外與情勢尢有未合或其後人掇拾遺稿不免以贗本竄入未及致詳耶又杏山摭稿數條乃後人所集夢斗講學之語原附集末今亦仍之焉乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

北遊集原序

右詩凡若干篇合爲一編曰北遊集是嵗己卯春正月戊辰如京冬十月丙申歸裏舟車幾行萬里客食二百七十日自吳適楚入宋入魯入齊入趙以達於燕出揚歷徐歷靑歷兗歷豫歷冀乃至幽由江南經淮南河南以趨河北識太行常山渡江渡淮渡濟蓋禹貢九州所履者六星紀十二分所經者七唐十道行者四五嶽見其二四瀆𨿽不曾渡河亦涉其流可謂北遊也已天時之寒燠地裏之險易人情之媺惡物產之丰儉風俗之醇駁𨿽不能盡知有所知隨而筆之目爲北遊日誌至於悲傷懷感憂懼愁嘆不能自己又每見之詩與夫見人以詩爲贄以及白事述志皆不能無詩初亦雜錄之志中或謂冗長不雅觀因別爲此集亦目爲北遊非無意也余生於南自少至長冉冉老矣而未嘗得至於南之極岷峨在吾輿圖而生平未嘗西行東至雲間見海矣自以爲東之極今天下東必至登萊才爲極足亦未至而北乃直至秦長城下則此遊可以爲北之極且以余有生時言之北至淮極矣借得在全宋盛時北亦止極白溝耳今逾淮又逾白溝信乎此遊爲北之極也吁其亦可喜也夫其亦可悲也夫集中題意未盡者與日誌參考乃可互見新安汪夢斗序

欽定四庫全書

北遊集卷上

宋汪夢斗撰

詩

旌徳道中卽事

天气才晴便不同輕輕拂面有和風溪邊春事關心處楊柳深靑杏淺紅

涇縣琴臺

石臺突兀倚晴空一帶春江瀉玉虹千古佳名喚行客騎魚何處訪琴公

當途道中社

鵲信占新霽朝暾起樹東春衫欺客冷社甕憶鄕紅溪長杏花水路蒸蘭艸風午飱羮枸杞扶弱有神功過江陵鎭登秦申王墳讀決策元功精忠粹徳碑文有感近事而賦

力成和議得休兵痛罵猶煩諸老生拘執行人招覆滅幸逃誅死罰殊輕

金陵上王煥卿提刑

英蕩觀風下帝旁六條察吏立臺霜中原自古聞王猛一道而今有範滂園館日和歸燕樂江城春透露桃香公餘無限離騷興故許吟人拜下牀

奧屯周卿提刑去年巡歷績溪回日有詩畱別今依韻和呈

皇華曾爲歙山畱笑殺揚人泛泛舟偶話後天非定位懸知此輩固淸流一燈雪屋虫聲細疋馬晴川艸色秋倚杖儒宮橋下水夢魂須憶舊來遊

金陵僦舟渡江至儀眞登陸【舟中口占六首】

風冷知日落水寛得天多金陵懷古句絕唱是西河寒波白似面逺岫劣於眉江上無多作淮南正要詩事以詩書立國惟仁義昌當年衣帶水元不管興亡舟人忽驚問春事已平分江水浸鉤月晴空橫疋云風順防心飽潮平櫂尾收擁書人自臥一息到眞州天圍春漲濶水展夕陽紅己是淮南客常吟江左風

淸眀

他鄕逢冷食故國隔長江薄雨膏猶膩落紅香滿腔客遊如夢醒愁事被春降正說揚州鶴俄來雪一雙

枕上漫成

偶涉長江向北來時寒江北較花遲一春十日九風雨百嵗半生多別離佛剎疎鐘催客睡酒樓戲鼓撓人詩幽燕尙在黃雲外僂指何時是到期

次韻陳孝先制機論學【名應子號月觀道人】

詞章記覽固虛文兀坐枯禪亦異聞萬事當如鑪上雪一心莫起鏡中云知行互進方爲學理欲相參及早分吾道但從平實看求之空寂便紛紜

寶應城北門外登崖散步

夾道繁陰千步彊支笻聊當踏春陽野花不識興亡事故故撩人爲送香

山陽寄陳月觀

悤悤分手向天涯便憶髙齋聚首時繞榻圖書春睡醒一燈風雨夜談遲幽州此去三千里行客當歸六月期牎枕那堪秋思澹瀹茶細與說相思

風防夜泛淸河

風飽晴川十幅蒲月眀乘興泛玻璃舟人生路須加謹卻道今非比舊時

舟次比屋

當年圖上看中原欲渡長淮夢斷魂今日絕淮載詩去輕舟已自入桃源

桃源縣過雀杼鎭卽事

艸舎三家市蘆林半里城灘幹去船澁溪淨露沙眀鳥迹不見過蚌胎隨處生水心石人立遙望似相迎

舟中與安道手談遣日

日長消困共枰棋適興何須苦用機舟窄不妨眠對局暑輕已覺汗沾衣身如禪定一榻上心似遊絲千里飛何似淸吟發天精神疎暢肉生肥

夜泊宿遷上流

舊國當年濶暑風今日生舟回溪幾曲人臥月三更

下邳永丰橋舟過其下有感【下邳卽下圯也】

博浪沙中擊副車卻來跪履受編書欲從圯上尋黃石今有何人孺子如

呂梁洪讀宣和碑

水落石多舟去遲亂河西渡讀殘碑三亭二閘依然在那得安流似舊時

彭城有感

河邊不見舊黃樓緑暗荒城四月秋風捲黃沙塵拂面有人尙憶老坡不

弔後山

生平不肯見王公蒙被淸吟道自尊寂寞彭城非昔比風流何處覓曾孫

夜宿黃河

輕舟自挽上危灘不見黃河古水津天上三更下月夢中萬里異鄕魂苦無濁酒澆勞役喜有淸颷濯暑袢曉起掀篷眀望眼蹇驢載鵲過前村

沛縣道中

謾著靑鞵過小灣偶然淸暑變輕寒山行卻似江南景更有羣鵝浴碧瀾

漢髙祖歌風臺

擊築長歌意始眞斬蛇元是感鄕人大風不起人非昔臺下滔滔泗水春

沛城北有伍員廟碑露立荒郊有感

吳若未亡齊未寒辭人微意寓毫端當時借爲胥祠發似誚諸人訃契丹

東行魚臺縣界初聞鶯【時立夏八日】

新緑陰陰夏气淸犢車穿入別村行家山今隔幾千里始聽春鶯第一聲

登魚臺讀唐梁至金人碑有感

石臺突兀鎭荒云廢寺淒涼石有文魯國遺風無彷佛矢魚以後幾紛紛

眀發魚臺至古城或云卽舊濟州未詳

箕斗澄暉缺月升茅花夾轂雪中行曉風凜凜寒城冷濠裏荷錢無數生

車行濟州道中卽事

客裏休歌行路難未容歸夢繞江南荊筐蔽弩人媒雉桃葉懸門女飯蠶故國山河今尙在殘春道路暑先酣新詩收拾中州事歸與鄕人細細談

汶上縣西門外有梁王彥章廟金人泰和中重修廟記存

鐡鎗戰死後梁時消得金人爲葺祠近嵗江頭幾符節過來須也讀殘碑

東平府登飛雲樓啜茶

過樓上最髙梯爲愛茶香試上嬉檐外眾山供逺碧卻思鄕景下樓遲

道過茌平縣感馬周事

臥駕驢車入博州靑山淡淡夕陽愁翻思故國今何在枉抱忠肝似馬周

髙唐州戲作

錯賦巫山十二峯西南與北偶名同便饒眞是陽臺路行雨才收夢亦空

道中不見山水

有山無水山枯槁有水無山水汗漫此處無山亦無水風砂捲地鼻生酸

過禦河有感

轉漕東南由汴力此河今日力猶多隋疲民力亡天下卻爲他人浚兩河

景州道中

驛路車聲軟斜暉雨腳收柳陰家曉鵲桑椹醉春鳩

雄州北城外過白溝河

手斧當年自畫河聖人微意不求多如何王蔡忘前事可謂貪他卻著他

道中渴水

轆轤無處汲甘泉惱得相如肺疾生憶著江南山裏路時時一酌骨毛淸

曉入涿州界看太行山

曉風刮骨似嚴寒漠漠吹沙塞鼻關臥入範陽元不覺醒來忽見太行山

連日曉行就車擁衾不得臥

處處風吹碧艸生流星時渡絳河眀上車卻欲補殘睡無數樹陰啼亂鶯

宛平道中卽事

驚心卵石礙劈面老沙吹越見天濶處不見云盡期

入都門漫賦

粉圍萬雉拱宸居新邑由來艸創初省署朝衣雜貍鼠市防人迹混龍魚望時已近行難到在處皆寛住似疎艸舞南風半黃碧客牕幽坐恰便書

簡鄕人丘同知舜臣

不愛一身死以全千里生羣言更廉潔此事甚分眀心白天應見官卑自莫爭於公厚陰徳尙欲子孫榮

見禮部尙書謝公昌言【號敬齋蜀省魁】

曾將鴻筆冠羣英自是峨眉第一人執志只期東海死傷心老作北朝臣叔孫入漢儀方制箕子歸周範已陳

【闕】

正須自愛不貲身

經行舊城過宣聖廟欲看石鼓不得入

墻院人家少市聲髙槐古柳緑初新陰雲猶閣西山雨城郭常吹東海塵杏頰簪花紅照樹虫絲羅巷晝窺人岐陽石鼓無由見深鎖儒宮碧艸春

端午

辜負昌陽酒一杯異鄕節物苦相催橊花未見已夏半梅子空黃無雨來下士蜀皇不復產愛君屈子有餘哀江南盡自多魚米好趂涼風及早回

無題【二首】

磵邊竹樹絕幽香燕坐云根寫洞章馬上行人重回首只知艸軟臥牛羊

海風吹上一天秋獨臥扁舟自在流傾盡酒壺人已醉卻橫長笛荻花洲

上趙簽推【二首】

名父由來產哲兒一門忠孝藹芳菲自從藩府馳朱轂久缺庭闈戲防衣兵筦少淹當遂相樊川已得未容歸魯公居外周公內淸夜相思魂夢飛【公盡得杜牧樊川故墅浩然有歸志】我本郎君屬部民今朝堂上拜靈椿閒閒而後無名手寂寂之餘有此人千里家書常訓子一言心事在禔身仙翁若問吾州政萬碧樓空不染塵【閒閒中原故趙禮部有時名北方宗之家有萬碧樓夢斗曾爲作賦】

富春方史君萬里與之別七年矣離亂之後不意得聚首於此一見道舊有感【三首】

兩邊髯鬢雪交眀一笑何期在客京此防向來隨是夢相逢喜定卻還驚淸吟自足配嚴瀬【英先生配食釣臺】狂語常憂沈石城【宗人臺符事見江南野史】我定先還故山去先生恰有北燕行

少年紅燭照銀巵頗憶沙河共客衣今說宣威麟可佩爭如華表鶴來歸秋香歙浦秔先熟春早祁山筍更肥茗飲蕭齋客見過舊遊談塵雪霏霏

衣冠屈辱但長吁爲笑吾徒事業迂無救於亡焉用相不知所任正非儒【北方誤以逆賈爲儒而亡國不知賈非儒也】天初生摯意有謂人獨存箕道未孤迓續斯文難別諉願正學福寰區

暑中

謾說江南暑欝蒸渠知此處烈於焚團蠅對面如樓子蠆蚤侵肌似錦文病瘦帶圍寛一尺事荒才思退三分夢魂自有淸涼處還看冰衣水皺裙

書感

驅馳萬里且歸休三十餘年只漫遊已死舒何叫不起霜松雪桂一山秋【徽學近年惟舒公璘何公坦大有功於學夢斗在學時松桂甚茂今閫剪伐矣】

丘舜臣遣人還鄕托以家書時六月望因走筆寄主學胡君及士招學正諸同舎

夢亦何曽渡白溝今朝卻作等閒遊橫云鶴倦性猶野嘶雨蟬哀信已秋此事欲知詩盡有西園才說肺先浮歸途亦及中秋月乘興同登何處樓

安道攺授休寧尹令郎仲坦祁門尹再成小詩

父子雙飛對對鳬歌聲接倚州閭身同華表歸家鶴壽介庭闈潑甕蛆薯斸率山寒玉挺筍披閶水小犀株羮余親釡應分餉爲攪饑腸幾卷書【休寜山藥祁門竹萌皆吾邦珍味】城中將相第宅樹之以木殊多茂盛因憶家園有賦

屋頭花竹已成林奪與燕山萬里心帝裏𨿽云多勝宅何須底事覓淸陰

七月五夜枕上漫作悲秋一首時痔下猶未愈

楚客悲秋已自愁況於客病事悠悠金燈對我吟淸夜苔研賺人空白頭猶許存名參釋老那知有道本伊周風翻木葉露初下笑指家林歸去休

巧節

新涼遡晚風一笑偶相同有景如荒野無雲障太空涓涓渠水緑樹樹蓼花紅星防俄已過風光嘆轉蓬羈燕四十餘日歸興殊切口占賦歸【八首】

朝來收拾掛風蒲肯效當年賤丈夫尙有耕廬寄汾曲豈無卜肆在成都荷移涼意歸紅蓼竹讓秋聲與碧梧寂寞南朝亡國恨當時爲不用眞儒

水畔斜陽萬馬行柳邊殘雨一蟬鳴催人老去何忙甚覺我新來太瘦生不死𨿽然如管仲有生終是愧淵眀商颷愈歸心切莫把詩書博惡名

士節陵夷久可憐謂宜作气一時伸恰求諤諤廷中辯亦似厭厭泉下人身死首陽名不死家貧陋巷道非貧世推五運今何運歸去何如老海濵

三間小屋枕山邊一縷沈煙謝老天康節𨿽貧猶自樂希夷當亂只髙眠道非日用常行外心在吾身未有前歸去重參教透徹何須更用羨神仙

身到嬴秦古塞垣茫茫禹迹故皆存近來粵客通南貨舊日燕人祭北門治極漢唐猶駁雜功侔禹稷有根源紀綱法度於何是歸醉牀頭老瓦盆

畱連荒邸況棲棲席地跧蹲四體胝飲量素慳愁對酒殺機元淺倦招棋相傳帝統須求正莫使王風久下衰歸去林間洗雙眼暮年要看太平時

世道茫茫未解憂新涼行色且歸休四年擾擾春如夢五袠駸駸老轉愁禹貢九州行半矣周家十亂有人不浣紗云冷徽山月不佀林間樂一丘

商量何必又商量休笑吾人議論長事欠剸裁多積壓心猶疑忌少擔當無由把袖舒衷憤空負懸弧射四方只恐秋風破茅屋急歸爛賞木犀香

次韻效都堂薫風詩

輕颷鼓入五琴都是重華育物心唐殿微涼只専向何如四海共淸陰

問候趙簽推

疇五福屬鴻儒壽骨淸彊病應無要識維摩今示病當知洓水本來臒心從空想塵無染念到忘時气自蘓此說𨿽非儒所道於中恐亦有工夫

送江東李宣副之官建鄴

田裏創殘疚正深望醫起死息呻吟神功那用千金藥妙處都由一寸心劍外空遺喬木望江東將有憇棠陰十分存省新甿了歸轉洪鈞普作霖

八月十四夜月食

盡日陰雲蔽太虛夜深卻見太陰虧老天故露妖蟇惡要索盧仝寸鐡詩

寄安道

世儒多誤入旁門黙坐求心謂道尊知不兼行無實力體非有用是空言窮探天命理爲主盡得人彛性自存寄語寒氊分鄭老待提此話破昏昏

風起揚埃如天舞

捲地飛埃逐曉颷盤旋曲折勢飃防筵前舊說回風舞今見娉婷楚女腰

別左司杜郎中

相見悤悤卽吿歸江南魚米盡堪娯樹林浩有秋聲老客路誰憐月影孤班序自還君富貴齋居猶著已工夫他時重防無他說敢問於仁已近無【左司有堂名近仁夢斗曾爲作銘】

簡楊治中

當年北騎壓杭城奮起渡江尋舊盟本擬鄭僑成好去寧知徐鉉播文名從班眞是覺來夢別駕猶如退步行上介尙能分閫去不應班爵獨公輕

別方萬里

異鄕成邂逅卻是受恩深白雪千絲髮靑山一掬心夢殘橫老淚悲極輒髙吟此意都相似鐘期合鑄金門外桑幹水我行君尙畱話長見恨晚情苦意如秋此道今垂絕何人可與謀臨行重分首吾教尙多憂柯山趙公屢更麾節多在浙東西皆有美政徳祐正爲浙東憲入景炎猶爲閩浙招捕今被召入覲從行幕客則吳元鎭與朱景日武博景日向在上庠亦辱識此來所館相去差逺至是出舊城方能報元鎭謁並言別故就訪景日不遇卻因得見招捕公防謙接元鎭訝其無詩爲贄口占三首奉呈資一笑【元鎭吳安朝景日朱升】

淒涼路入古神州況復驅車渡白溝蜀主未能重造漢商孫不免亦侯周九重注想聞猶吿五事開陳動冕旒耿耿胸中有餘意西山老碧不勝秋【是日有防召對公上江南五事】遺愛曾畱浙水濆北方正自素相聞長途賡唱多名筆舊府賔僚盡富文往昔知音有吳季從來難吏是朱云聨鑣向闕成嚴覲拜得恩言定不羣

當年不得拜前呵相遇今時可柰何病骨已愁飛雪早衰年敢謂見天多旣無上策裨朝論惟有東還聽壤歌出處從知元有分忍言兼善脫槃薖

上故相畱公

蒼天有意不能違行邁心搖賦黍離弼旣遭艱尋罷政質如在位必遲疑身逢今日多休問事在當年偶少思緣是庚申輕放入力爭不似甲辰時

眀倫一疏筆如椽痛掃凶邪四海傳故使北人騎屋望時聞南面獨班宣𨿽言上眷尢濃甚只著前衘固愴然舊日恩堂炊已熟夕陽敗柳柰號蟬【公入朝不屈止稱前正奉大夫】

畱示逯云甫秀才

萬里舟車要覓詩衰年忍負始來時未成班氏兩京賦僅見韓山一片碑歸信正須傳鴈帛秋風不爲憶蒓絲今朝再渡桑幹水月朗風淸誰系思

遺山諸老號儒宗竊與餘懷正不同了得髙吟猶小技窮知實理是全功生民皆本詩書出宇宙元包性分中來此無人同我意拳拳望子革頺風【遺山中原故詩人元好問也】

車出範陽界望太行已不見

又別太行去徵衫浥淚班仙遊在北嶽騷興滿西山世換碧如古云收意佀閒【闕】

雄州回陽栁在城南郝莊有碑

敗柳能消藥一圓鵝黃裊裊復春妍世間眞有回陽事卻道枯骸不解僊

連日車行風寒

不柰淒風透敝裘髙眠車上被蒙頭自憐病骨生來弱莫恨客途寒可憂雅操素持四不出狂吟且和二冝休家鄕才喜淸無暑露下芙蓉一院秋

貝丘道中看王莽所塞黃河舊迹

從來四瀆各入海防事黃河今亂淮新莽智欲出神禹坐令四瀆名實乖

東平道中追思來途

去時薫入五弦琴弦上繁陰暑气侵寂寞荒村驚葉落又驅雙轂過陰

九日前一日過東平城中見賣糕有感

獵獵霜颷颭菊枝盤中粉餌趂時炊承平節物今猶見卻憶劉郎舊欠詩

汶陽重九

燒燈才了客天涯秋過重陽未到家自嘆滿梳搔白髮不堪好酒對黃花折腰肯使羞元亮落帽多應罪孟嘉寂寞汶陽溪上路寒風拂柳晚陰斜

濟州至魯橋鎭卽事

過了潘郎一句詩塗中風雨尙垂垂少人耕處地最濶多日陰時秋更悲山向近來靑淡淡樹因逺看黒離離魯橋有水租船去眀眼先朝一片碑

眀發魯橋鎭舟行

泗水阻小艇孤汀恰水生【來時孤汀無水舟故不至此】一炊云外熟雙櫂雨中行衣醭梅天潤蓬疎臘月淸江南稍有侶鵲報曉來晴

舟次耿山喜霽

曉來乘雨過畱城屈指徐州一百程到得耿山程已半云收特地放新晴

向曉風順掛帆

頑陰破處見秋空十幅枯蒲飽晚風驚得野鳬連族起蓼花兩岸獻生紅

睡中過彭城

驚殘曉夢語啾啾頻喚移篙看石頭已過徐州元不覺依前不得上黃樓

重題呂梁洪

新安江最險此險越艱難亂石紛如錯涓流曲若環危爭分寸地只在折旋間何佀平夷了輕舟利往還月夜舟行晚發呂梁洪下近更餘至雙溝

熒起長庚落霽空秋意寛【昏時金未落火已大眀火躔婁胃間金躔心尾間】水光涵月白霜气挾風寒舟取北爲近川流泗最安鴈聲重嘹唳莫是夜將闌

舟過桃源至下流近申刻舟人欲取小淸河出淮謂可省路四十里旣入小淸河乘潮亟行舟去如駃次早已至山陽

前來不得由捷徑今日才能據要津水趂晚潮勢殊順岸陳秋緑迹相親因知客路無多日喜到家時恰小春曉絕淮流卻扶杖逢人便謂卽鄕人

易舟泛防溝有懷來塗

過得淮來便是家沿流艸樹尙芳華幽燕回首黃雲外想見寒風舞雪花

維揚見陳孝先制機辱授館因呈小詩見意

倦客秋帆歸較遲亦聞采藻魯侯池不煩下榻眠髙士寧復登樓臥小兒病菊耐霜臒佀我寒風吹面鬢如絲君非能出不能處心事相同因得知

呈隆興總管王都水友直

南朝舊名族貴盛數諸王亡國恨何極餘生計尙長風流豫章守人物水曹郎客裏吟尢苦秋江臥夕陽當日鳯臺下鹿鳴同著鞭魚龍旣懸絕雞犬竟難仙危葉愁霜病寒花紛晚妍幽牕論舊事客抱固淒然

揚子橋

又撐舴艋下防溝霽色橫空宿雨收已入伊婁河裏去來朝穏穏飯眞州

渡江至龍潭卽事

敗蘆衰柳落江隈才見黃雲接畮堆舟趂瀾狂斜入浦帆因風飽不依桅靑山數閱世興廢白鳥靜窺人去來地暖江南未吹雪小春天气正尋梅

竹篠村店肆筆

西望武昌東夏口下窺鐵甕固依然英雄爭戰幾編史狂客浮游一葉船把酒臨風懷古處題詩記我過江年謾言足迹半天下未必詩名所在傳

上宣副定甫十二韻

建鄴古都防東南气勢雄宣流分漢使禮樂有周公自是通儒術元非急治功一江秋色外九郡月眀中云澤徧田裏聲華徹昊穹藩方小盤薄廊廟卽春容力可安燕祚學能傳孔宗經綸方寸起勲徳古人同妄息五官寂靈存萬慮空井寒那起浪木靜不驚風定者心之主行兮用以充蒼生望霖雨寧久蟄泥龍

送宗人熈甫入都

棲棲我輩只如斯壯矣如君百倍宜若是胸襟合西豹未應位置下丘遲【二姓借用丘遲指舜臣】波涵鴈影日欲落霜淨蟬枝風亂吹一路盡皆懷古處任城多有漢時碑

登雨華臺讀馬華國碑

寒江如夢夕陽斜休笑諸賢誤晉家雨打風吹碑已泐英辭空自雨天華

呈金陵教授陳宜之鉞前進士三人居慈湖

文物依然故燕園扶持云是有師門【闕】花似醒醉夫夢頖藻如招騷客魂門戶固緣太丘重鄕人素仰後山尊曹溪一滴西江漲欲乞開堂舊偈翻

題鄕友葉景星號洪堂因所居之村而名

心胸欲閎肆意气要恢張力可吾道方能大此堂簾開【一作寛】容燕入庭濶受花香於以警爲學非惟志故鄕

當塗轎行口占

筍輿咿亂山隈擁鼻淸吟當探梅我已少知憂責少人皆喜慰逺鄕回樹猶緑暗知霜薄雲漸紅深欲雪來自說江南好風景江南尢更有奇才

南園歌傷吳履齋舊景

寂寞南園今如此主人一斥循州死南園如此未足悲宗周隨歌黍離離丞相當年坐黃閣正是北兵渡荊鄂不知宣閫有何功卻以鈞軸遜狡童丞相身謀固已失坐此謀失亡人國梅花嶺外羈魂哀薊門降王亦再來南園池館不佀舊百花憔悴竹樹瘦不堪回首望錢塘宮闕傾頺禁苑荒鄙夫姦人如王蔡又無惠卿才可愛丞相有見非不長而乃升之中書堂我行南園淚雨下不免寒心怒欲罵不特要寫平泉詩更復要艸連宮辭嗚呼吳丞相手提雙筆巖廊上藝皇有訓垂日星非讀書人毋用相博飲好色不肖子可以公臺作邊賞履翁之計早出此老骨不死椒花瘴西湖一碧無片塵南園花艸千年春

右履翁再相力言姦邪誤國數事請必行之理皇竟不能平防似道以江上肅淸之報徑達禁中上遂罷濳相眀日乃以似道奏付外然則似道之相豈履翁意哉余所聞如此因書於此

雨中曉行

馬上雞聲黃葉村擁衾人臥閉柴門徵裘塵土休煩洗畱取燈前看涴痕

寧川道中口占

緩兀吟鞍去鞭長袖裏垂煙分村逺近水見地髙卑風鳥飛疾川寒魚上遲擁鑪【闕】雪久已數歸期

入叢山隘見雪

天公有意相歸程曉起千峯照眼眀一白自能遮百醜只疑風味太淸生

詩餘

南鄕子【初入都門謾賦】

西北有神州曾倚斜陽江上樓目斷淮南山一抹何由載淚東風灑汴流何事卻狂遊直駕驢車渡白溝自古幽燕爲絕塞休愁未是窮荒天盡頭

朝中措【客邸有感】

人言樓觀似蓼陽巍倚太淸旁便有二京賦手也費力鋪張客牕夢斷星稀月澹一枕淒涼舊日春風汴水多少垂楊

人月圓

尋常一樣牕前月人只看中秋年年今夜爭尋詩酒共上髙樓一奩眀鏡能圓幾度白了人頭良辰美景賞心樂事輸少年遊

金縷曲【月夕賦前詞書畢愴然有感再賦此】

滿目飛眀鏡憶年時呼朋樓上暢懷觴詠圓到今宵依前好詩酒不成佳興身恰在燕臺天子一段淒涼心中事被秋光照破無餘蘊卻不是訴貧病宮庭花艸埋幽徑想夜深女墻還有過來蟾影千古詞人傷情處舊說石城形勝今又說斷橋風韻客裏嬋娟卻相佀只後朝不見潮來信且喜得四邊靜

摸魚兒【過東平有感】

憶舊時東方郡東原盡是佳處梁都破了尋南渡幾徧狐號鱔舞君試覷環一抺荒城艸色今如許芳華舊地曾一上飛雲歌臺酒館落日亂鵶度吟情苦滴盡英雄老淚淒酸非是兒女西湖似我西湖否只怕不如西子秋欲暮要一看秋波又自催歸計休浪語待過江說與髙車駟馬今是朝天路

憶古揚州【賀宗人熈甫赴任】

選得官歸黃埃滿面難於奏賦眀光殿秋帆落日渡淮來三杯酒濁憑誰勸舊日佳詞自吟一徧緑袍不是嫦娥剪紅樓十里古揚州無人爲把朱簾捲

北遊集卷上

欽定四庫全書

北遊集卷下

附錄

【附】杏山摭稿

績溪縣學捨冬至開講【丁丑十一月新學】

邑庠旣毀於防年餘未修近寓於西園西園蓋某先世諸老從故侯蘓文定公論文講學之地今因其屋之舊而粉飾之列爲齋序召故學子相與摩習其中不以干戈未息久廢詩書禮樂之教也此令尹大夫之意博士奉以行之世變紛紜士失其職乃今簪紳朋來誦有地博士君以書來道多士之意欲俾某分臯比半席而質正所聞某艸土餘生不得與於斯文而或謂講學與仕宦不同古人遭囏可以不仕未嘗可以不學朱文公遣其長子受之往金華從學時呂成公正在郎中公憂中成公不以此故納之然則烏乎不可某自華亭歸跧伏丘園無復斯世意遭時之艱勉彊酬接亂定茍活己非故吾矣承友朋之不鄙其愚也欲起於倚廬以先正教子之事爲勉然某終不能釋然而吾道不可使之晦諸君之盛意不可辜輒以易之復防繹其說爲講義一篇以納冀與諸君商確之以求無負於天地可也

復其見天地之心乎

天地之心何心也天地以生物爲心者也天地以生物爲心當於物正生時可見何獨於復見之蓋物正生時萬彚已盡發育百嘉己盡蕃茂天地生生之道發露在外人皆可見矣不必言其見也此正月三陽泰二月四陽大壯三月五陽夬四月六陽幹皆陽气用事以生爲職之時易不言其見天地之心此也至五月一陰生積而至於十月於卦爲坤六陰極矣故其冰霜沍寒風雪淒凍艸木黃落禽虫藏蟄萬彚百嘉之類若盡息滅矣天地生物之心何由而可見乎𨿽然靜極則動陰陽相乘之機無一息間斷古人於十月純陰之時謂之陽月以其一陽生五陰之下羣陰漸退一陽漸長於是沍寒者可煦淒凍者可融黃落者可甲藏蟄者可振動斯時也物𨿽未生而生之道已勃然不可禦此之謂復此之謂見天地之心夫純陰疑於無陽至此冬至陽回如去而歸如失而得故謂之復天地之心不見於顯然之時而隱然見於殺气之中此是生物之幾如俗所謂掉轉頭是也𨿽若不可見而實可見者也嗚呼天地生物之心於復可見天地以陰隲斯文爲心不亦於吾道之復見之乎諸君徒傷世道之否宇宙閉塞賢人遁藏萬象蕭條鄙詩書如故紙唾禮樂爲何物將謂四教可廢五常可泯六經可棄儒業擯於不用矣吾道剝蝕不殊窮冬吁天地以陰隲斯文爲心豈欲世之亂至此極乎嘗考晉末衣冠陵夷儒者索然喪气吾道剝蝕甚矣隋王仲淹教授河汾著書立言諸儒生受業者不一吾道亦如冬至之復矣唐興貞觀之治率其髙弟子爲之然則當晉之季吾道剝蝕眞如純陰用事物生己息而仲淹得以不死蓋碩果不食之象天地陰隲斯文之心亦可見也諸君毋謂時不尙文時未及學遽自以爲吾道不振儒不足貴甘於自暴自棄也某竊謂吾道乃人生日用常行之道斯民共由之而不知者本無晦眀本無絕續時若晦矣而晦之中自有眀之幾時若絕矣而絕之中自有續之幾若於其幾見得分曉便足以見天地之幾旣見得此幾是天地陰隲斯文之心便當於其若晦者眀之使愈眀若絕者續之使愈續以仰副天地生物之心則吾道將如冬至之復而春矣某又請論夫所謂吾道之晦而必使之明吾道之絕而必使之續又何爲而可明何爲而可續也蓋吾道非他所謂道勑天命紀民彛之謂道耳其目有五曰父子有親曰君臣有義曰夫婦有別曰長防有序曰朋友有信是五者天命之性民彛之理所謂勑者勑此而已所謂紀者紀此而已契爲司徒敬敷五教者此也今也世事擾擾聖智未興孰主張之孰扶持之孰綱維之有不汨其父子之倫者乎然所謂有親者終不可汨也亦猶陰殺之中有陽復之幾一念才覺爲子盡孝便足以見本心復矣有不汨其君臣之倫者乎然所謂有義者終不可汨也亦猶陰殺之中有陽生之幾一念才覺爲臣盡忠便足以見本心復矣有不汨其夫婦長防朋友之倫者乎然所謂別序信者終不可汨也亦猶陰殺之中有陽生之幾一念夫義婦順長令幼從同門合志便可見本心復矣天命之性民彛之理一日喪失人類滅矣非天地生物之心也至此而復之乃天地之心也某於道未悉猶幸昔從當世賢哲習聞餘論佩服家教此心之最靈最虛者不敢以世變喪其本眞如防寶珠如捧拱璧兢兢業業得以不墜今冉冉老矣所賴以眀之續之實後生者之責乃今承令尹博士君使與鄕之父兄子弟處習其舊聞聖賢於道死而後已之言復有感於世運之變故拳拳以勑天命紀民彛闡眀迓續斯道爲諸君吿出治者治此而己令尹大夫事也司教者教此而已博士事也學者學此而已某與諸英事也其務勉以當天地之心華亭縣九峯書院開講

子曰古之學者爲己今之學者爲人

人患不知學旣知學矣又當知天理人欲之辯六經不言學字言學始於說命秦漢隋唐以來字義不明訓一學字極是舛錯近來所謂儒者之學不過讀書作文沽科第釣爵祿而已吁曾是可以言學此固非夫子所謂古之學亦非夫子所謂今之學且夫子之時尙無所謂讀書作文之獘而夫子已有爲己爲人之分何也朱子之說未著諸老先生訓童蒙解學字必曰學者學先王之道也何謂先王之道昔者帝舜使契爲司徒敬敷五教曰父子有親君臣有義夫婦有別長幼有序朋友有信所謂道也所謂民性之本善者也學者學此而已夫子之時旣無近世讀書作文之俗學何莫非學乎此者夫子何以又有爲己爲人之分然是五者莫非已也人當以此五事爲己分上事一有未盡則己分未盡是故父子有親或有未親必求先覺所以有親者效而則之至於必有親矣亦己分合當爲者耳君臣必有義或有未盡必求先覺所以有義者效而則之至於必有義矣亦已分合當爲者耳夫婦長幼朋友亦然如使學爲父子有親者不曰已分合如此有親而乃曰吾能如此有親則人知我能處父子也學君臣有義者不曰已分合如此有義而乃曰吾能如此有義則人知我能處君臣也推之夫婦長幼朋友莫不皆是欲見知於人以若所爲皆似不干己事是之謂爲人人於五者上著力把作已分合爲便是爲己才把作求人知而後爲便是爲人爲己便是天理爲人便是人欲聖人教人直是如此分別毫釐有差便有理欲之判若使聖人見後世之學讀書作文専於沽科第釣爵祿又豈不大可哀哉夢斗不才辱雲臺部門不逺六七百里専使招致俾正臯比之席夫亦固以其家學之承可以相與發眀不知其中空空如此何以爲說嘗聞先大父康範先生雲天下事惟天理人欲兩塗出乎彼則入乎此人最患路頭之差今且發眀夫子所以爲古今之學而致辯於理欲之分以先正其所由之塗過此以往無非可商量之日諸賢其尙勉之哉

心

心何物也𨿽人人有之而難言也亦不必言可也而又不容不言也世固有指血肉之包以爲心又有誤以知覺作用處爲心夫以血肉之包爲心此是一等愚蒙防頑之人本不足責吾心方不運寸函宇宙貫古今悠然千萬里之逺無所不至寥乎千萬世之上無所不照若止一血肉之包則心亦一死物耳豈能如此孟子以後惟漢董仲舒唐韓愈略識此心余則以血肉之包爲心耳猶未爲心學病至於指知覺作用處爲心特知心之發露處而心之本體元來未識也此佛氏言心之病而近世象山之學宗之愚謂心也者人之神眀具眾理而應萬變本虛靈不昧卻是一个活物或時而哀樂生焉或時而喜怒生焉神者有時而不神眀者有時而不眀遂至於失其心蓋心本靜有時不能不動人惟有以制其動其動也以天而不以人則虛靈不昧全體可以無失夢斗蚤聞先康範家庭之訓有云洙泗設教只從實事上用工夫論語言居處恭執事敬與人忠言忠信行篤敬出門如見大賔使民如承大祭非禮勿視聽言動何嘗先言心夫子非不言心也特不言心之本體爲何物耳至孟子始言惻隠羞惡辭讓是非之心及性善之說仁人心之說要先識心之本體而後加防範涵養之功有所謂存心有所謂養心有所謂盡心有所謂求放心亦非故與夫子異也夫子之時道學未爲不眀如劉康公民受天地之中以生等語見得此時人猶未至於不識本心故洙泗設教止是語人以防範涵養之功時至戰國道學不眀又甚於夫子之時人皆不識其本心孟子不得不如此說先康範謂象山之學止是得於佛之所謂心而文之以孟子之說我文公攻之是矣本朝濂洛諸先儒輩出更相發揮增光潤色孔孟之防道學大眀言心學非如漢唐之陋亦已無異端之偏正慮防範涵養之功有所未盡耳今日當如夫子從實事上加工夫不可如陸氏只以本心借口漸言漸差近因漕使以眞西山心經徧示本道諸學邑某作策舉一爲問諸賢輩嘩然一辭無非掇拾緒餘以應故事往往未得西山所以著書之意吾用惕然夢斗不才俾正臯比之席殊無所發眀願諸賢於本心上加防範涵養之功使虛靈不昧存之而勿失則蘊之爲徳行發之爲事業當必有可觀者幸相與勉之

天理人欲【甲申五月朔紫陽書院講】

夢斗少聞先大父康範家庭之訓有雲天理人欲四字隨處體認自受用不盡某奉此於讀書行事間每見一言一事便分天理人欲兩途始自人生而靜觀之渾然天理沖漠無朕萬善畢備無一毫人欲雜乎其中何惡可言及夫感物而動天理人欲兩途於此乎分所謂幾善惡是時人欲𨿽生天理未損所謂善惡二字最好看幾字正是理欲勝負分兩个路頭處去而之善固在此去而之惡亦在此然是時天理人欲方交戰於胸中勝負未分天理勝則本然之善固在不幸而人欲勝則下趨於惡本然之善始喪亡無餘矣某近日病中看得此話猶覺親切嘗作一圖分天理人欲宗孽二途以自警吁天下無獨必有對理與欲爲對者也天下有獨無對天理是也正如天有陰陽陰陽疊運而成嵗功此無獨必有對也古人謂陽以成嵗爲名而陰以助之故陽者有獨無對也天理屬陽人欲屬陰故亦如此凡善皆天理爲剛爲健爲正大爲光眀凡惡皆人欲爲柔爲順爲邪曲爲暗昧學者於此而愼其所趨則陽眀用事而陰濁不行此所謂能處置者也聖賢所謂修道所謂立命所謂存心所謂復性所謂求仁曰修曰立曰存曰復曰求此處置之說要不過使人克去人欲復還天理云爾此學者最急務也某向在雲閒義塾三年只以此說與友朋相切磋初時似迂闊及說到通透時行持體驗亦自有得處一日某舉子罕言利與命與仁問諸從遊曰聖人之教學者務在闡眀開剖此話分曉塞其所不可由之途必導其所可入之門今利固罕言而命與仁又罕言旣窒之於彼又不辟之於此聖人之意何也此亦是一大議論時防下有一衛生答曰利是人欲命與仁是天理聖人固不以欲誘天下而亦不輕以此理瀆天下也當時劈一下直是使人稱快某臨歸時又爲講姤復二卦姤復者天理人欲消長之幾也絕彼柔道牽是陰生而將盛當有以抑絕之閉關息商旅是陽生而猶微當有以保培之乃是於善惡交戰時作處置工夫此席實舉晦庵先生感興詩以爲說衛生聽畢又拱手曰先生眞是一摑一掌血某切謂學者必如此方爲有益不特學者有益某又得以自信其謬見亦爲有益某自離雲間以來聞衛生一向長進今某沗據臯比五載於玆亦常常以此語相切磋惟慮諸講而不聽聽而不思思而不行行而不力亦徒講耳聖賢說學必說知行互進某不勝區區之見輒以天理人欲消長勝負之說不嫌爲迂闊而重吿焉前日周公甫所講君子食無求飽居無求安章摘出求之一字有說也夫人不食則饑而死固不能不食食以充饑足矣若求飽焉卽有貪婪饕餮之意夫人木處而顚土處而病固不能不居居以蔽風雨足矣若求安焉卽有縱肆之意此便是天理人欲之分食以充饑天理也求飽而流於貪婪饕餮人欲也居以蔽風雨天理也求安而蕩於縱肆人欲也以某推之卻是如此先康範嘗言天理人欲兩塗本無難辯人誰不願存天理而去人欲然學者不患於分曉處差只患於近似處差紫之亂朱鄭聲之亂雅樂近似者最可患也張以洪所講貞而不諒一章正是此說夫貞出於天理諒出於人欲貞正固也有執之意諒非貞而亦有執之意諒之執所執者一貞之執所執者中人若以諒爲善則是爲近似乎貞者誤矣聖人故斷然曰君子貞而不諒𨿽然以洪之說得其意乃引而不發更有一說同一欲也而其實有不同如其欲逐逐將以求吾所大欲欲敗度欲速則不達皆是欲之惡者直謂之人欲是也至於我欲仁斯仁至矣從心所欲不逾矩可欲之謂善皆是欲之好者此欲正是善端謂之天理亦可也欲於此則可欲於彼則不可夫旣欲於此又欲於彼則胸中無所主甚矣故當有處置之說生我所欲義我所欲兩欲字是一个好一个不好生我所欲出於人欲義我所欲出於天理到舎生取義便是去人欲而存天理此是善處置者然又有一字分爲兩塗富與貴是人之所欲也不以其道得之不處也此一个欲字兼該好與不好在中富貴人之所欲此欲字善惡未分不以其道得之而處則全向人欲邊去不以其道得之而不處則自向天理邊來前日吳吉甫所講此章亦已有得處連日聽諸賢講躍然自喜不可謂無益不知諸賢之聽者能思而擇擇而行行而力否耶吁人每患知而不行今說天理人欲消長勝負如此較眀理主於靜渾然天理不雜人欲欲生於動動而復乎靜其欲終歸於天理動而一向動更無靜時其欲流於人欲而不返此是知一截話旣知矣於靜處則敬以涵養到動時則又須防閒不使動而爲欲於靜而歸於天理不使之動而無靜而其欲流於人欲此是行一截話仲夏吿朔此爲何時朱光徧炎宇微陰重淵是月也陰長而陽消善惡爭勝負之際也某追念先訓方作此圖以自警夙興夜寐無沗所生自期他日可見先人於地下而連日諸賢所講適有關於此說故不敢自隠輒出此圖以致對時珍防之祝因得以發圖外未盡之意諸賢其勿以迂闊視之而相與懋勉之

北逰集卷下

