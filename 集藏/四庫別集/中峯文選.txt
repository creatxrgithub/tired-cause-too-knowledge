中峯文選

﹝明﹞董玘撰

●目錄

卷一

序

卷二

記

卷三

雜著

應制稿

附錄

●中峯文選卷之一

會稽董玘文玉著

武進唐順之應徳選

序

送戶部員外郎李士達歸養詩序

贈易欽之序

送少參彭君之福建序

湛氏新譜序

新編古表序

送鵝湖費閣老序

壽幸君序

送翰林修撰唐君守之使朝鮮詩序

崇徳縣誌序

送王朝宗擢寧國通判序

送章騰霄序

送少司寇張公致政序

送唐虞佐宰郯城序

送雲南守劉君景晦序

送何君廷綸守永平序

送髙延平序

五馬送行圖敍引

送葉泉州序

送葉中孚序

送劉正郎克立知西安府序

送劉正郎克立知西安府序

贈侍禦黃君希武提督南畿學政序

送鄢陵尹孫君考績書最還任序

送毛推府序

壽葉氏母八十序

壽吳主事父母序

送少參謝君之湖廣序

應天府鄕試錄序

會試錄後序

贈包約之司訓序

送福淸夏文韶分教萍鄕序

○送戶部員外郎李士達歸養詩序

南陜廢而孝友缺其誠然哉予幼識陳君時周時周閩產也棄禦史歸養者十餘年矣後與李君士達偕舉進士數歲復棄地官郎歸養士達亦閩產豈南陜之廢獨未廢於閩哉孝友性也而至於缺也夫有所溺也孟軻氏有言知好色則慕少艾有妻子則慕妻子仕則慕君凡溺於物者皆孝之妨也而仕爲甚壯出耄歸絕﹖﹖居弗顧者多矣有不溺仕以妨孝者可不謂賢哉莊生稱子之愛親不可解於心臣之事君無所逃於天地之間是其致一也豈仕者皆不可歟古之君子或以身殉國匪曰忘親或爲親終身不仕匪曰忘君亦揆諸重者而已矣薄於親而厚於君世未之有也二君之於仕嘗卓煢著殊績顯庸有日矣而皆以親故去可謂能揆其所重而無所溺焉者也說南陜者曰孝子相戒以養也夫待於戒而養巳不得爲純孝矧溺焉而弗顧者乎若二君者豈惟無所溺蓋亦無待於戒者也可不謂尢賢哉然吾聞時周之歸甘貧守志其事毋所謂啜菽飲水盡其歡者士達家素饒能備物致養非時周比𨿽所以爲孝者不系於物然推人子之心時周視士達何如哉得爲而不爲與不得爲而爲之皆非也士達之歸縉紳多嘆息稱其爲賢者侈諸歌詩總若干篇蓋皆取於南陜之義云

○贈易欽之序

太史易君欽之以親老請告歸攸朝士王朙遇而下五人以古者贈言之義役予蓋君於五人者爲同鄕於予爲同官又皆同年也予在同年中最爲蹇劣且寧親予告之榮館閣諸先生旣有述矣其何以爲贈念幼時侍家君遊湖湘道出攸熟其山川也爲君道其素宜樂聞焉攸長沙南鄙也其山皆嵔廆施靡渙若不相屬深林翳木嶄巖參差溪流潏潏走山下漂疾而淸淺不任大舟然其地幽且沃宅於是者固以爲它土莫之若也使出而觀於湖湘歷九疑浮洞庭極灊霍爲都會者八九有不嘸然自失者乎夫觀於湖湘者固不知有天下也使出而究觀乾天下循金陵涉汶泗歷燕趙齊魯之墟登泰山以臨滄海必又且嘸然自失矣傳曰升東嶽而知眾山之峛崺也浮滄海而知江河之惡沱也故不觀於湖湘則知有攸而巳矣不觀乾天下則知有湖湘而巳矣夫士之於學亦若是君固攸產發解湖藩北遊於京師遂成進士讀書中祕官侍從又嘗出主錢谷於南山串之勝都邑之富所遊歷廣矣其亦有所感乎夫曲藝小技皆可名也致用則末矣智效一官行比一國皆善也舉大則偏矣其居以實其容以虛其往如登其益如下察古今之全寡能備於大地之美斯學也巳彼安於技藝而巳者是知有攸者也效一官北一國而已者是知有湖湘者也惡足以語海嶽之大哉君力學而師古將志乎其大者玆之歸也吾恐攸之山川不能充其目矣

○送少參彭君之福建序

今天下藩鎭有兵寇之警者且半焉其無事稱寧地者兩浙廣閩山西及陜而巳爲吏者爭樂趨之然廣雜徭獠陜備胡且深山長谷有狙伏焉未可謂無事山西則寇嘗一窺之矣兩浙固晏然而爲財賦自出之區程督繁委緣姦逋墆至不可勝詰吏於是者亦難且勞矣惟閩處僻遠而物產之富服食之華爲東南一都會其寧且逸諸路不如也今年秋安福彭君師舜以祠部郎中擢福建左參議其地寧且逸旣人所樂趨而參議守一道階崇而事約宜意得甚而君蹵然獨若有憂者或怪其故曰往時天下承平𨿽窮邊遠徼與中土無異不獨諸路爲寧地也今近畿之民至去而從盜山東河南皆襟喉地蕩爲寇衝豈一朝夕之積哉朘削之政釀之也而諸路以險僻適幸無事然其民之疲病亦甚矣而今多警之地一切蠲貸之恩勢不得有所計吝其無事者國用且仰給焉則一切經入之徵勢不得無所偏急以疲病之民而應偏急之求其不堪也審矣夫民猶水也疏其淤防其溢則水患絕矣待其奔決而後治之其爲力難易�啻千萬哉今山東河南之事是巳而世之職理民者幸其未決也則曰是寧且逸而弗之圖不已過歟且前事不遠正統末閩中之寇嘗劇矣而獷頑間出爲梗者自昔猶然疏而防之此非其時乎語曰不蹷於山而蹷於垤參議者獨得而不憂也時閩之人士旣喜得君及聞其言若是又益喜相率屬予文贈之君家世多顯者簪笏之盛著於江右而君起名進士歷官皆有聲如其言玆之往也其爲政可知巳然則閩中得新參諸路乃不如也

○湛氏新譜序

此增城沙堤湛氏譜也湛氏舊無�譜而存之自翰林君始也翰林君而上六世爲治中君始遷沙堤是爲髙祖以世圖而系之更五世則別爲圖圖於譜者凡九世治中而上不載焉非略也不可得而詳也隋唐以前圖譜有局郎令史有員知撰譜事有官故言姓氏者詳焉自譜法壞族衍而世遠固有蒙其上世所自出者矣𨿽世稱顯姓巨族者猶然不可得而詳也不可得而詳詳之乃誣也自吾謹其世圖其可詳者而存之後之人又謹其世圖其可詳者而存之則譜不廢矣若曰蒙其上世所自出也沮而弗爲數世之後必且並吾之所可詳者而忘之矣後之人又曰蒙其上世所自出也沮而弗爲又數世必又且並後之人之可詳者而忘之矣是終旡譜也昔人稱歐陽氏譜法最善亦存其可詳者而巳是譜也蓋效而爲之參以巳意斷自治中而下其名迹卒葬或存或亡或備或略謹而志之以附圖後而共祀之等數及家世遺文之足徵者亦錄附焉而湛氏乃今有譜矣然譜者將以重本睦族教其世者也若振其先徳以永於聞者不顓在譜也湛氏世多陰徳自遷沙堤未有顯者久而大發翰林君以文學行懿著名史局今天下皆知有沙堤湛氏者自翰林君始也而近世之爲譜者往往求附於古聞人而忘所以自振其世者陷於誣而不已也亦惑甚矣然則使天下皆知有沙堤湛氏譜而效爲之者亦且自翰林君始乎故爲之敍因以風焉

○新編古表序

舉業非古也使因是而求諸古亦足少變今之習矣古義古論近有梓行者獨古表未之及吾鄕徐君良節始爲此編而謝君汝容刻之於乎士誠志乎古則從事於舉業者孰非吾精義致用之資不然則先王之四術亦假仁之具耳奚取夫古爲

○送鵝湖費閣老序

正徳九年夏五月太子太保戶部尙書兼武英殿大學士費公去位朝士大夫聞而疑之或曰公遭遇最早相天子未久不宜去或曰今四方多故如公者不宜捨之去夫謂公不宜去者以年謂不宜捨公去者以才予獨以爲以年以才殆天所以蓄公之用於方來者乎𨿽去可也古之君子其志未嘗不在乎天下而於去就之際毅然有不可奪是以進難而退易而況大臣之進退關乎生民之休戚气運之隆替又有非巳之所能與者昔司馬公退居洛十五年一旦復起遂成元佑之治蓋其身𨿽退而其所以系天下之望者愈重居閒旣久閱歷天下之事益熟其成元佑之功者以熙寧之退也公抱經濟之才甫弱冠狀元及第及拜相也年才四十五在位多所匡正卒以不合去自國初至今以狀元位宰相者有矣有年如公者乎禮七十而致事或年巳及猶未謝去有去如公者乎去如公者有矣其年與才有可待如公者乎夫事之異於常必有不偶然者盈虛消息乃天之道安知公之去將不如司馬之事乎此固天下之所望於公者而公亦宜以自處也予在館閣辱公之知爲深旣不能畱公之去故於贈言也不敢先其私而獨以天下所望於公者告之且以釋朝士大夫之疑云

○壽幸君序

予同年沈君景明以治寧州有聲召拜駕部員外旣至予往勞之且問其獨以何術理也景明笑曰吾非有異也始吾之往也人皆戚之曰艱哉予之爲是州乎其民黠而辯冒而懻少弗當其欲往往矯虔翼姦以與守角蓋近始易縣爲州而無救於頑是不可以恆理理也吾𨿽未以爲信而不能無疑於其言及蒞州之數月見有幸泰者愽衣而龐眉其言若不出口曰謂州之民黠而辯也何以有是人也又見其雅質不斵給賦稅外足不一至公庭曰謂州之民冒而懻也何以有是人也其行於家也家之人宜之行於鄕鄕之人宜之有所利於人未嘗與之爭有所弗平於已未嘗直之訟曰謂州之民皆矯虔翼姦以與守角也何以有是人也因自念曰彼其黠而辯也是析之不當其情也其冒而懻也是使之不以其道也具矯虔翼姦以與守角也是行之上者誠有拂其心害其生也安知夫人之不可爲幸君乎於是釋然無疑於前之言而一以吾意理之卒亦不見有所謂黠辯冒懻如前之言者是𨿽若無與於幸君而所爲充類揣俗資於吾者多矣故亦以稱理吾豈有異哉予於是嘆景明之善爲政又因以識幸君之爲賢久之景明偕一士來曰是幸君之子元壽者也卒業成均以其父年屇六十未能歸爲壽也願一言以慰其思予曰景明疇昔爲予言幸君者可以爲若壽矣率履厥素百順攸崇獨壽也哉乃遂書以遺之且以爲寧州之人之勸也

○送翰林修撰唐君守之使朝鮮詩序

今天子嗣統攺元嘉靖將頒詔令於朝鮮故事率以文學侍從之臣爲正使於是翰林修撰唐君守之被簡命仍賜一品服以行館閣元老而下申以歌詩俾玘爲之序惟昔漢文帝起自代邸欲鎭撫諸侯四夷而尉佗乘呂氏之誖據南粵與中國抗千時舉可使粵者得陸賈以往賈名有口辧且嘗使其地爲佗所敬禮遂令去黃屋稱臣奉貢職皆如意指後佗居國𨿽詭竊如故而賈自是名聲在漢廷籍甚班史傳其事特侈言之後之奉使遠外者爭慕賈以爲賢天子龍飛藩邸無異漢文之於代君被使命殆與賈類而較其時與事則有大相遠者朝鮮自箕子啟封衣冠禮義非南粵比世修臣職遵正朔非若尉佗之驁僣聖神更化不旬月而巨姦宿蠹翦剔亡遺四方黎獻欣然如夜而復旦盲而復明鴻休遠業方將視法三五超漢文而上之而君以狀元及第擢官侍從老成重厚富於文學非必如賈之嘗使其地而遠夷聞其名者巳蹶然矣玆之往也宣布天子之威徳使知今代有聖人者出奔走效順益輸畏天之悃其所以稱上旨尊國體揚文采於殊方者又豈若賈之僅能以貌屈佗而詭竊如故也哉然則賈之事未足慕也夫與鼓瑟者遊而語操刀是失言矣故玘於君之行不敢指異事以贈而獨借賈爲諭云

○崇徳縣誌序

正徳丁丑冬十有二月崇徳縣誌成縣今洪君異以提學劉公命采請序縣故有語溪志志以地名宋淳佑間所修也顧其事止於宋歷元迄今巳三百年洪君始續爲之志名不以地而以縣者從今制也夫郡邑之志猶國之史昔人有是論矣國不可一日而無史而邑之志乃至曠數百年而或闕豈爲之令者類弗知志之爲重且急哉故其心固曰以數百年之放軼吾一人之力何能爲而或不然者則曰非吾一人之責也以傳捨視官日惟進取之爲慮而何有於志夫使爲令者皆若是則一邑之文獻其將遂泯歟若曰吾力𨿽弗能也集眾智則力必舉督責𨿽不吾及也職思其居則將有不能一日以安者而況數百年乎夫力弗任之謂弱慮弗存之謂私天下之事因仍渙散莫執其咎以寖趨於潰敝而不收者蓋多類此豈獨邑之於志哉夫志一事也弱且自私則弗及成又況其大者乎予旣重斯志之成因竊識其所爲感者以爲之序至其義例之分合事辭之易寘紀次之先後不類他志觀者當自得之不俟予言也志凡五卷任修纂者前感恩令蘭溪董君遵及庠生數輩皆請於提學公者洪君自通州學正遷令崇徳廉平民甚宜之今以治最徵提學公前太史也以斯文爲任志之成洪君蓋有所受云

○送王朝宗擢寧國通判序

樂﹖﹖匆內而輕外凡仕者皆然畿縣之吏其品秩加外一等然而莫或願之豈固輕於外哉亦病其難爲而巳夫政令始乎朝廷終乎縣然行之於外力可爲者無弗得爲也若畿縣則異於是害或庇之利或操之絿則令廢競則禍身夫以光武之贒明而彊項之令猶見詰責況其它乎以令且若是若爲之丞者莫職滋下其勢易陵呼而跿跔問而吉嗒苟得免於束縳捶楚則幸矣又敢守法奉公爭利害左右令以從事哉故言爲縣者以畿內爲難才智之士多不樂﹖﹖匆之夫病其難爲而﹖﹖匆之者又不以才智此畿縣之吏所以多不稱也慈溪王君朝宗尙書之孫僉憲之子幼騰英聲抱藝不售卒業成均阨窮且久乃從銓曹選得畿內宛平丞人皆戚之曰子淪於卑冗而又試於難其遂殆哉君不懾不隨居數年翕然稱能吏焉適以憂去服闋復爲大興人又感之曰往幸免於殆而復試於難玆其殆哉君爲如初政滋有聲以一縣之難爲於人若不能一日以居君爲之而優裕再試而益振非其才智有加於人者能然乎於是銓曹異之秩未滿擢寧國通判行且有日司封楊名甫其戚也屬予文贈之予曰以爲縣視郡其難易可知也以爲判視丞其難易可知也寧國固南畿地以大興宛乎視之其難易又可知也爲其難且焯焯如是何有於彼哉然吾聞子產示警於成終安恭致戒於休勢夫善射者其始穿札沒羽而末之不能當魯縞禦者歷險馳峻疾徐中度而平原乃有衘橜之變仕之道固亦有然者矣夫愛其始而欲久其道君子之心也是不可無言以規

○送章騰霄序

予垂髫時侍家君於滇則辱與章君遊迨今二十餘年雅相知厚其爲人雄傑而不肆言論弘辧而不詭自爲諸生時固巳才厭流輩吏於其土者民隱土俗有所徵問鄕校之事欲有所白輒推章君先其名蒸然於上顧省試數不利貢次且及君𨿽隱忍以就察其意甚恨及遊太學從順天鄕試遂中髙選人乃嘆其挾負誠異卒能奮迹不苟沒也蓋君自是益自負克意力學縱獵古今書而發之爲文盡脫去舊習壬戍歲予見之京師觀其所爲文竊駭異之謂立可取進士顧又數不利巳未之試名在正榜列矣又以嫌黜往來淹畱京師者十餘年而君亦垂老矣今年春乃就吏部試得四川中江令以君所素負其心蓋深以不得進士爲憾然如君之才其所爲自表見者豈必進士哉夫自有進士科以來登選者眾矣其人不必皆有聞聞者固不必皆進士且古之賢令子康以府史魯恭以郡吏衛颯以能案劇第五訪以功曹童恢以州辟此其人皆不出科目然皆卓然表見於後世徐淑之孝廉景莊之及第固無稱焉然則人之所以能自表見者不系乎進士系乎其人也審矣今天下之民困窮巳極爲令者不能布上徳以爲民利反朘削焉譬之木方槁斧斤相尋於其上而不雕盡者希矣君之才爲諸生時已蒸然不可掩今自爲之得行其志其肯循眾臯臯然自利巳乎吾知巴蜀之間有以才能自表見卓然追古賢令者必章君也果如是其亦可無憾焉耳矣

○送少司寇張公致政序【代人作】

子瀕海人也蓋嘗登吳山而望下臨海門見賈舟張帆自遠而至俄頃趠數百里抵岸奇貨山委市者鱗集慨焉樂之乃下從舟子而問焉曰爾獲利不旣多乎舟子呀然笑曰子覩其利惡知其害之倍也夫天時適逢舟楫旡害出無入有駔■﹝馬會﹞累貲豈不誠利也歟乃若蕩泊淺渚四顧無侶風橦濤嚙靡月靡日子知之乎洪濤瀾汗上下峣嵲蝤涎鱷齴存亡瞬息子知之乎牟大載盈馳颿角迅衣袽不戒爲魚龍獲子知之乎自吾同往於海者多矣蓋有一往而覆焉者矣有一往而迷其利再往而覆焉者矣有再往而迷其利數往不巳卒覆焉者矣若此者利之倍於害耶害之倍於利耶吾幸而先登於岸不覆厥載子適見之而謂皆然乎予於是憮然嘆曰嗟乎仕宦之道亦若是矣往而不知止溺而不知返其亦殆哉厥後予入仕途迨今三十餘年以所聞見徵之或滯於一官偃蹇數十年而不振遂以淪沒或乘時奮庸而歲九遷一蹶以僕或宣力畢知逢禍不虞或祿位巳極功成名遂終陷險難其遲速得失沈顚糜摧亦何異於舟子之云而先登於岸不覆厥載者何其鮮也蓋吾乃今於張公應祥之去見之公奮自諸生以擢進士兩宰大邑遂拜監察禦史久之擢吾浙按察副使召入爲大理右少卿尋進左轉左僉都禦史再進右副巳復爲大理卿遷刑部左侍郎出入中外者二十九年位秩之崇聲名之榮疇能逮之玆以目靑年甫六十四遂乞致仕以去蕭然長遁節完而名全仕宦若此可不謂誕先登岸不覆厥載者邪而或者猶以公位未極爲慊以公操履堅綜練久年未至而爲大理爲侍郎皆席不暇暖案事於外其勤且勞又如此使其干進務入何階不陟然而不自止則入海迷其利而數往者是也公何居焉況玆之歸葛巾野服自肆於沮漆之野孰與夫波濤峣嵲之危雲門芒谷荷亭竹榭孰與夫舟居海宿之愁苦姻戚故舊聚﹖﹖匆而談笑心怡神愉孰與夫蝤涎鱷齴濡袽終日之虞不迷其利固無其害不居其榮豈有患乎其辱哉夫居易香山之約日知臺池之飾皆昔之同官而能止者也祖疏傅而嘆息送李尉而盈塗情之所不容巳者也招賈之文望海之詩寓言以達志者也予與公爲布衣交再會於蜀而同官於此念始者傾蓋海濱後公來爲憲副實理海道固熟觀於海者於其歸輒以是爲說正徳己巳七月二日

○送唐虞佐宰郯城序

玘幼時過蘭溪謁聽庵鄭先生先生家君之同年而虞佐之外祖也因以識虞佐別七年而同舉於鄕再同試於禮部玘愧先升焉後三年虞佐亦成進士胥﹖﹖匆於京師時時相過從劇談甚歡也未幾虞佐出宰山東之郯城間過言別玘旣惜其去察其意若甚有憂者竊怪而�之曰吾有所難思之而不得其說也夫當官廉愼吾志也是所能勉簿書之煩綜理之勞吾職也是所不辭進退俯仰於人亦分也所不敢卹吾所謂難而甚憂者以勢之不可行也夫受命爲令政令之下不成於我乎民之豊約不懸於我乎吾所得爲吾可爲也所不得爲其若之何然吾𨿽不得爲固亦吾之責也往歲旱災徧四方山東尢甚民之相率去而爲盜者眾矣而稅例如故旡名之徵日有增焉吾忍視其雕盡而不言乎言之且不見聽寧獨不聽而巳必且以爲罪以令之微臨其上者皆達官也吾能抗乎順之吾不忍民之重困也且吾詢郯之遊寓於此者謂邑久廢敝民又健訟玆之往也舊一弗更大事殆乎弛小事殆乎遂將更焉民未吾信必閧然以爲厲巳吾其何從乎嘻吾家食時縣之吏厲民者怠若職者心竊非之謂使吾當其任𨿽不敢望古之循吏亦能使一邑之蒙其澤也今自爲之其難又如是竊憂將負其平生而慚令之名也故就若籌之玘曰子第往吾知郯之民其有瘳矣玘居京師數歲見出而爲令者多矣其所憧憧於慮者非趨走承奉之事則旌獎求薦之圖也有憂及於民者乎子乃不然郯之民其有瘳矣夫旱漧苗稿桔橰必有所濟浮乎江湖一壼有力焉令之於民豈特桔橰一壼比哉且子不見夫禦者乎馳驟不巳衘敝橜脫馬力盡矣如是而易以造父猶不免於敗必休馬更轡而後進嗟乎今之民其亦衘敝橜脫之時也子往﹖﹖馬其忱毖申其辭諭有所徵於上必思所以爭之爭之而不從將不以爲罪知其固爲民也有所需於下必思所以寬之寬之而不免將不以爲厲知其非爲巳也事事而爭之𨿽不必皆從然而從焉者有矣事事而寬之不必皆免然而免焉者有矣夫陽城囚而部使去今在上者豈無若人哉夫兒寬免而輸租者𦇤屬不絕今在下者豈旡若人哉惟奉公之意不勝其進取之心則懼有所拂乎上豈弟之心不勝其自營之私則病旡以濟乎民子旣旡是也而何憂難行也哉夫以巳因乎時者中人皆然也惟不巳時易已如陽城兒寬者斯見稱耳彼二子之所﹖﹖匆夫亦豈易歟吾子免之張弛之道因革之宜是則在子微子旡以瘳若民而任今矣虞佐起謝曰君言得之矣吾將行焉且將以質於外祖遂呼筆書之而去正徳四年春三月【庚子】

○送雲南守劉君景晦序

吾鄕劉君景晦磊落士也少挾奇負年幾四十始成進士益底厲檢押欲自表見及官刑曹曰吾寧不能析律骫令采譽稱母害哉顧吾心不可故折獄獨不爲奇請他比一視法上下自爲主事爲員外郎爲郎中皆然今年秋擢守雲南郡或私謂君得旡難遠道與則笑曰受命爲守敢憚遠爲然則易遠方歟曰僰爨亦吾民也吾何敢易或以語予予曰君言固當且不見夫爲車者乎輢怾轛軫式較木皆可爲也至於爲輪其材必以檀非是不甐則折矣豈非以其材堅其行遠完久也哉用君於遠殆類是矣且家君嘗爲是郡其政與俗吾知之凡郡之所轄爲州者四爲縣者九而地之所出民之所食者不能當中土一縣環十里而爲州及三四里而爲縣其始特爲控制夷民之慮故以吏多而安而其久也民亦以吏多而病矧郡居藩省下徵役視他郡恆倍焉而皆取之披氈椎髻之民役有更而歲無休嘻亦病甚矣然而其民擔負茹荍忍死以趨事而不能自達者遠故也而吏於其土者水涉山行萬里戒朝奔夜變更寒暑而後至道塗之險淩冒之虞接於其形而動於其慮其不私便其身圖而修百姓之急者小吏百一長吏十一而黜陟之典又常不當於幽明亦惟其遠也民以其遠旣病而不能自達故盜恆多吏以其遠旣至而惟身之圖故政恆廢蓋家君之始至也幾不可理咨獘而鎪攌彊而決逆鏬而慨藉侵漁蠲逋負倉庾出納賦役下上凡有司之政一更其舊而民少息玆家君去郡又十餘年其所規立存與否予不能知然民告病如予所知者必益以甚矣蓋其勢非得賢守制力堅而幹局完者無以宣上徳而懷遠民宜君之往也夫古之立功名者固多奮迹於遠君不難遠道豈爲私便之圖不易遠民必有惠綏之政吾知其宣力致遠卓然自表見而起任大車以載之功者於是乎在中土樂郡夫孰不能之也邪劉君聞予言而獨喜固邀書以爲贈蓋君之弟嘗受學於家君雅相善也而又踵家君之故郡故遂次第其語以贈之且以詢滇之耆老道家君之事於今何如也

○送何君廷綸守永平序

何君廷綸初以進士爲南京工部主事遭憂去旣而攺北部進員外郎郎中在職八年不矯矯以異不臯臯以隨自其長以及其僚同聲賢之今年秋擢守畿內之永平則又曰是且必爲賢守蓋其信乎人者如此而況予親且舊者乎然而親且舊也有愛助之道焉夫司空六卿之一也君所職者又其一曹耳職剸而事約故其聲易起若一郡之事凡六卿之所統者皆委焉一事之弗集則守之責也司空之事君能之矣其它者𨿽君不自謂其必能也然人皆曰是且必爲賢守者豈巳弗自信人顧信之耶夫今天下之民貧困極矣而年屢大殺爲之上者非惟莫之卹也又從而朘削之此豈其心獨不仁哉身謀之是便視時上下而易其素也是曲隨之過也其有反乎此者則矜其智好煩其令嗜欲之不同俗之不宜一弗察焉囂囂而號召曰吾以利民也而民愈病是立異之過也夫君之不矯矯以異也人曰是必且有豈弟之心近民之政也不臯臯以隨也人曰是必且有廉特之節迄康之望也逆而信之曰是且必爲賢守也豈人逆信之而顧弗自信耶夫事不患其難集民樂從其令而巳矣民不患其難理事順其情而巳矣君無變其初而思其復六事罔弗能民罔弗戢其聲益起安知人之逆而信之也又不曰是且必爲賢卿乎昔人有言任者小而責之近則人見其有餘作而任其大者或上下一失望若此者則人之信乎君也亦皆曰殆不其然而況予親且舊者乎

○送髙延平序

髙君用明初以進士尹■﹝日於﹞■﹝日臺﹞舉能治劇更嘉定能聲益起徵拜武選主事進員外郎會建議者以中外吏怠於政惟執法者非其人例舉部署之有能聲者攺禦史以紏不振乃攺君禦史未幾時議以四方寇盜充斥推守令之牧民者非人於是又舉君爲延平守夫世非乏才也君以部僚奪之爲禦史未究其用又出爲守殆若非君不可者則時之急於用才可知也夫以才見需於時而不自盡以效其才者非夫也延平巖郡也昔人所謂以崇山爲郭郛激流爲溝池者是巳君往將恃其險無盜之患耶今天下之民力盡於役財盡於徵變生於窮盭可憂者不獨湘蜀靑兗之間也譬如人之身百骸皆受病而瘇慉先形於一肢徒知一肢之爲病而以百骸爲無足憂可不可也正統巳巳之釁閩中列郡多殘破者獨延平得完固以其險也然試觀於今其民之豊約休戚於昔時何如也爲守若令者其政之仁暴於昔時何如也不惟其本惟其險保地利而忽人和吾未見險之可恃也凡人之情樂則安居安居而驕則亦儺禦窮則思變思變而戚則亦易懷今日之窮民誠順其情節其力與財而休息之其爲欲易稱其爲心易維𨿽有姦宄可不教而弭日恬以蘇豊給如昔時可復也是故無盡其力賴其力者亡窮矣無盡其財資其財者亡窮矣然則其爲郭郛溝池也大矣𨿽無險可也奚盜之患夫善醫者或以鑱石或以醴灑案杌要於去疾善理者或堤其外或紀其內要於敉患不然延平今固無盜也而何急於用君爲

○五馬送行圖敍引

此水部正郎吳君出守於夔而同官圖以爲贈者也曰五馬者漢制太守加秩則右驂而五以爲榮貴今其制亡矣猶蒙其稱也作圖者五人人系以詩五人者與君皆江右之英而同官也董玘曰詩不云秋人之好我示我周行諸同官之意豈徒蒙其稱以爲君榮貴也巳哉夫丑類以比物規事而獻藝其道則然其諸所以禦民者示君歟且民之服役於守譬則馬也守之加於民上譬則禦馬者也𨿽有天下之善禦者不得車馬則無所見其能是故有位與民之爲責也然車馬備矣禦之不得其道或敗績焉矧禦民者歟爲服爲驂馬之性不齊而其力亦異均而調之使各中度者在禦而巳矣柔彊豊約民之情不齊而其力亦異度而平之使各得其所者在守而巳矣使馬而失其道則曰禦者之過也必擇其良者而更之使民而失其道非守之過歟然而民不得擇焉更焉忍死而服役焉豈民固輕於馬歟昔者顏淵觀東野畢之禦也曰舜巧於使民造父巧於使馬皆不窮其力也東野畢之爲禦馬力盡矣而求進不巳其馬將必佚嗟乎今之守之使民也其有異於東野畢之禦乎幸而民不爲東野氏之馬乃漠然不加卹焉書曰民可近不可下言禦民之難也其弗之思歟夫諸同官之意其謂君曰轡禦者禮教也鞭策者刑罰也無轡衘而用策欲馬之中度弗能也芻秣者惠政也馬體必安於車人心必調於馬徳化也芻秣之不時人馬之不相得𨿽執轡而策焉欲馬之從禦弗能也造父之禦達乎此者也東野畢之禦反乎此者也夔遠道也車固馬選此良禦見其能之日也其將爲夔民之造父乎

○送葉泉州序

人之相知豈不難哉自古稱知已不數況今之世乎予山居時無它友獨知葉君中孚之爲奇也及待罪考功嘗爲司封黃君應期道之二君進士同年也以予故而加親於是三人者互稱爲知巳旣而黃君爲文選遂薦葉君守泉州泉州黃君鄕郡也爲鄕郡擇守宜無不至者豈故以私葉君哉葉君官大理五年與人寡合竟坐謫前後判二州及爲工部而合者益寡踽踽然動爲人所非笑而予顧知之予之知之猶曰生同裏也少相資也布衣之交也而黃君顧亦知之不徒知之又以鄕郡屬之夫以鄕郡私所愛非人情也而況黃君無私者乎然則葉君之始見知於黃君者𨿽以予故而其所以知葉君者非以予故也蓋葉君少有文學名又性喜靜僻偃臥一室寤寐古人揣摩事變往往奇中此予所爲奇葉君而知之者而黃君皆未之許至其醉酒歌呼俯視一世若亡足當其意者或激爲危論𨿽觸禁忌犯眾怒而不顧予方以爲病而黃君乃有取焉豈語所謂和而不同者耶葉君行矣感知巳之難無忘其所挾負使泉之人蒙其休澤者皆曰黃君爲鄕郡澤守而必以葉君者誠以厚吾鄕郡也則其爲知已之報多矣別酒旣傾序以送之

○送葉中孚序

予少學易左右采而無獲侍家君歸自滇聞外兄葉中孚名乃操業就質焉於是時中孚己舉於鄕不予鄙遂與定交中孚居上虞與予𨿽異縣而兩家介一山相去僅五里許會則往蔭茂林坐溪石相與講論燻浸礲錯暮而忘歸以爲常壬戌之歲與中孚偕試於春官中孚登進士第拜大理評事越三年進署右寺副而予幸亦継官於朝退公時時互過從取醪茗觧羈寂相咲語吟詠爲娛蓋自獲交中孚於今十年居相比業相資志相得仕相規久而不厭也玆中孚以職事及同官者例左遷將棄予而去其何能無介然於懷耶君識卓而气豪秉剛而趨正潔巳而寡合未嘗求知於人故人亦鮮知之者是命之下有謂予者曰中孚固髙士欝欝佐一州與庸流俯仰上下又安得獨自髙將戚且不釋矣或又曰中孚素違俗不渝且重得罪玆其少自貶乎之二言者皆非知君者也夫所貴乎士者內而巳不觀於外而前卻不待於外而卑髙也苟內不屈於物嶄然而獨立則𨿽﹖﹖匆卑位混乎庸流其所爲髙者固在也中孚深於易易爲憂患而作其﹖﹖匆之之道尢微且密焉當其知識所到眞能齊得喪輕去就等貴賤蟬蛻污濁而立於羣物之表者也顧以是而動其心喪其守哉吾覌中孚之未遇也值家中落聚徒教授以給父母有人不堪其貧者宜以進取爲急然戰藝再北而漠然不以爲憂及第進士而中孚得三甲三甲例補外凡同年之在是選者率嘖嘖弗悅而中孚恬然不以爲慊旣而適當選首拜官棘寺於人得之則矜喜出望外與時浮沈而中孚澹然不以爲喜視其自﹖﹖匆與未遇時無異此其於得喪之間何如也夫失志而戚以悲一摧而沮以渝皆昧於得喪之道遺內而希外者也中孚不爲是也飬其正履其素蓋無往而不全其髙也予於中孚知之獨深別而索言懷不能巳夫古之君子罹遷謫﹖﹖匆拂欝者多矣然而徳業愈光聞譽彌流不惟不混乎庸庸而卒任重道遠傑然出於天下者蹇而自修折而不挫也且平陂往復屈伸相感易理則然豈以中孚之才而久於下位哉予蓋無以爲贈往而念玆益自樹立而巳矣

○送劉正郎克立知西安府序

皇上禦天下之無年敬修省憲慮刑罰之不中也乃遣廷臣出讞西方獄事而刑部郎中劉君克立拜

命之山東至則噤抵讕理冤抑決疑滯多所平反一時人心快之未返

命擢知西安府事

朝之士或疑曰劉君方將

命在外曷不俾終事而遽遷之且今臺史之良郎署之長積日絫功非無人也豈乏一西安守而必待於劉君哉夫朝廷爲官擇人捨夫近而取於外者固非得巳也西安古三輔之地稱曰天府今之守蓋漢之京兆之任也其民勁悍而尙力惇朴而勤稼兼雜五方之俗非善導而心懷之則未易以使而又當三邊之襟喉軍旅之費轉輸之宜皆出於府徵數則民病餉不繼則師疲而扶風諸郡𨿽守各司其事民均任其勞其所調度而徵發者西安常先之而鎭巡諸司之統於上州若縣之承於下皆於守乎責成焉非他郡職專飬民者比也蓋天下百四十餘郡言難治者此其爲第一乎而近者歲北不登貧民嗸嗸待哺而上之不省至有去而爲盜者羣聚山谷間日以益熾則守之選誠難其人矣然世之爲守者往往急於獲上重且大者之弗憂而趨走承奉以爲務具簿書謹僂俯苟應丈以免責焉耳而附城者尢甚噫守之設誠如是而巳夫人皆可任也必欲事集而民安卽它郡猶不易也而況西安之難治非智足以造謀廉足律已惠足以任下而材足以濟務者其何以勝厥任哉劉君自知屯縣徵入主祠部事攺刑部所居有迹播宣於上下者久矣昔漢之時頴川名難治常爲選良二千石及韓延壽爲守遂以大治南郡多盜選用蕭育至郡而盜賊靜薛宣自宛句令入補執法而知名復出之爲臨淮守誠以集事而安民必有待乎其人也聖天子亟用劉君之意不在於此乎夫歷險致遠而不蹶乃見驥之良遇盤根錯節而不頃乃別器之利此正劉君黽勉而奮庸之所也若乃趨走承奉求以獲乎上而從眾應文以免責則非今日所以亟用之意而亦何待於劉君也哉易不云乎告公從以益志也蓋有獲乎上不獲乎下者矣獲乎下而不獲乎上者未之有也於是寮友周正郎輩咸爲四韻詩將寓以贈而屬余爲序故推所待於君者告之尙知所懋以究於成

○慶王隱君及吳孺人壽序

家君嘗尹徽之黟邑數言徽之山川峭厲淸激其人皆淳朴彊遂不自琱瑑蓋行天下愽觀其獨爲近質予心異之意其間必猶有履方砥節如古之民者及讀朱子新安道院記謂其賢者務爲髙行奇節以不義爲羞乃益信今之有其人恨不及一遊其地而訪之玆來京師間詢諸士大夫聞歙之巖鎭有王隱君號一舫齋者巳而其子寵舉進士其鄕戚禮部郎中王君輩以隱君春秋幾六十而吳孺人巳盈其數壽而有子可慶也以文屬予於是獲聞隱君之行益詳蓋隱君雅行躬耕有鹿間之操撫二幼弟有劉紆之誼千指合爨無異言猶有獻公之家法少喜爲子長遊覽天下名山水形諸歌詠晚乃築室巖溪不復出日訓子弟以義宗黨化焉噫豈吾所謂古之遺民者耶然則其伉儷偕壽克有令子非幸致也予素不喜爲壽序感隱君之義故直抒其所懷者然吾聞有徳有鄰隱君之所與遊當尙有爲髙行奇節而人不及知者申以問之

○贈侍禦黃君希武提督南畿學政序

國家重育材之職部使董學政於外者咸愼簡以充而兩畿以禦史銓曹諏諸總臺總臺拔諸羣屬而請命焉非文行卓絕者弗得與以畿甸王化之本尢重也莆田黃君希武宋狀元公度之後入國朝爲翰林爲侍禦世有其人從祖編修公嚴父君大行公名迹尢偉而君以觧元進士入翰林爲庶吉士擢居侍禦於是有南畿之命授簡於予其鄕戚進士陳君士英輩謀所以贈其行者蓋家君於大行公爲同年而君及予又同年也世契固厚乃不辭而私於君曰夫士未遇時惟志弗行之患旣有位矣﹖﹖匆或非其地行或撓於時抱志卒弗伸者多矣君以育材爲職職專且重如是可不謂得行其志乎古之諸儒以經學相授受其材之所就有爲國數世之用者彼在下者且然矧得位以是爲職者哉吾固知君樂其志之行也然嘗聞之世之董學政者大抵詳於考校而忘教化之實嚴於科條而無勸沮之道竊願君之勉之也夫今學校之教與三代之法固不可得而同矣然而其意豈亡也蓋使之誦習古聖賢之遺訓而察言以識諸心庶幾乎智仁聖義中和之徳考求古聖賢之善行而循迹以律諸巳庶幾乎孝友睦婣任卹之行愽觀前古之制度名物而因事以盡其變庶幾乎禮樂射禦書數之藝校之以詞藝所以驗其淺深取之以詞藝所以其進退而非專責以是也今則不然講誦猶夫始也綴獵淺近苟資校取巳耳考校猶夫始也亦苟以是髙下之已耳故其教弛久而益壞其習非久而忘返華與實違行與言戾亦豈獨士之過與夫考校之法古之人弗廢也自一年視離經辯志以至於九年知類通達其校之也時其成也今於教法之所當及者弗飭弗問至則以考校爲畢事夫所校旣惟以是下非有成焉上非有視焉而欲士之自變於習亦巳難矣然條教之設世亦未嘗無也而不足以爲勸沮者法有所必不行也必不行而以爲教則令格著之教而不必行則法廢此豈有意於教化之實也哉夫庠序之間有才秀者有庸劣者有少有眊者而科條一施之其施之也悖其求之也拂非獨眊而庸劣者必不能從𨿽少而才異者亦將以爲文具而玩且怠矣及其有不行也楚夏以治之治之而終不能彊也則吾亦且怠矣乃並其可以教者而棄之然則豈惟不足爲勸沮而巳教法之所以廢士習之所以固凡以此也舜之命教冑子也有直溫寬栗剛簡之教其於庶頑也則曰侯以明之撻以記之書用識之欲其並生而弗格也然後威之其教之之法固有別矣而其心未嘗不欲其同進於文此聖王所以鼓舞羣眾而勸沮之者也記曰知教之所由興知教之所由廢可以爲師其弗謂是與夫苟有樂育材之心則無爲而弗成昔胡文恭振安定之教而東南之士皆本經術行義以爲學晏元獻始興教南京而遂倡於天下況今南畿爲肇基重地文學固居天下先而君職是以興其教賢材之盛將有振古而出者繼二公之烈而成君之志其不在玆行乎不腆之辭非所以贈君子也恃世契之厚是以敢私言之

○送鄢陵尹孫君考績書最還任序

昔之言治者先擇令以其職之近民也使令無不賢則民無弗得其所者矣然嘗觀於民之所遇其不賢者十五賢者乃百一焉夫銓授之法或取之甲科或選於常資非不嚴也此其故何哉蓋志廣之士恆薄令而若不足爲庸陋之流恆自薄而不修於職薄令者曰是冗且勞又屈制於人未足展吾志慊然日惟擢取之望莫幸畱焉自薄者曰吾起卑末縱勤乃事誰知之者亦終於此而巳矣故惟其身圖之便以爲令者類若是又何暇於爲民與故其職𨿽近民而其所以使之恆若遠而不相聞者水旱厲疫之不期轉於溝壑者相籍彊者至去而爲盜猶不知卹焉夫民之休戚懸乎令而所遇恆然其何賴哉有存心於愛民者得不惕而思乎惕而思者其肯薄令且自薄乎玘待罪刑曹聞少司寇鄢陵劉公稱其邑宰孫君之賢可謂能惕而思不自薄者也公之言曰君以太學生選府軍衛經歷豊城懷寧二侯交章薦其才銓曹異之擢尹吾邑吾邑地瘠民貧賦役繁重自君之來民始獲蘇焉其蒞職勤其持巳廉其臨政平而果今吾一邑之民老者嬉壯者作貧者有飬彊無弗友弱無自靡皆其賜也監司屢加旌獎玆三載奏績得榮書上考還任其爲我一言以張之玘方病天下之令不賢者眾而哀民之困窮也安得如君者數十輩布置天下以蘇其民乎且被之自薄而不修於職者謂上之不我知也如君者其始人固未之異也能克勤於職而列侯薦其才監司獎其績銓曹最其考而當路如公者又爲之表而張之行且復有異擢焉然則何患乎不巳知而自薄也哉此可以爲世之爲令者規矣故不辭而爲之書旣以榮其歸且以驗於爲令者

○送毛推府序

近制策名進士之科者則俾觀政於六曹諸司率半歲而後敍用之今玆銓曹以內外多缺員曠職請先於常格遂以觀政之三月命官者五十餘人急用才也吾郡缺推官久至是得吉水毛君凡吾鄕士大夫之布朝者往候之歸喜而相語曰是必能舉其職者蓋厥祖守滇之廣南厥父爲屬浙藩其爲政風流雅矣而與君同舉進士者又相率來請予文贈之予郡人也蓋與有其喜者𨿽不吾請固願有告焉夫郡有守有貳佐皆獲良焉則治然貳佐之職推鞠尢重何者獄貴審克而守之所司者繁或不及詳重有輕入有出則刑之不平者多矣於是有推鞠之官其職則佐也而刑由以平民賴以無冤故獨與守埒重吾鄕俗重犯法且事之下於理官者亡幾訟庭常閒視浙之諸郡蓋易爲也昔之能舉其職者固眾然或因其易而慊且矜者亦有之矣蓋狹中喜事者則慊其寂曰吾何所爲卽彊出黑白以與守抗抉擿細微鍜煉文致以自憒亂而民以擾志廣樂縱者則矜其簡曰是何足爲日臥齋閣間召而前頤指教敕頃刻獄具使冤者不得吐其臆鞠者無以畢其慮而刑以頗是二者𨿽勤怠不同其失均耳惟不以慊侵官不以矜廢事明而有執愼而能斷俶而克終斯其良也予家食時見鄕之父老得其良也愛之惟恐其去聞有除命則預憂之曰其良以否也今君之去吾徒知之者固喜矣安知父老不預以爲憂乎未孚之先民之情則然也君以主上龍飛首舉之秀先其同進受官服政而又承世家之儒業其有以恊上徳察民情振家聲者宜無不至然則吾父老之喜也有日矣昔曹參相齊大治其去也但以獄市爲寄而蔡君謨之送溫州司理也以與鼓瑟者遊而言操刀爲言者之過況予郡人也蓋亦與有其憂者故於其行不敢指異事以贈

○壽葉氏母八十序

事無徵不信有徵於人者可盡信乎予﹖﹖匆京師六七年交遊弗知其不文也猥以文事役之至介壽之役恆困焉𨿽數辭去然彊而可焉者固多矣問其素無弗可稱焉無弗可壽焉事旣相類而辭亦相襲𨿽予亦不能以�信也然而爲之稱者非其子弟則其姻黨非達官貴人亦章縫之士也其事非目所親則耳所熟也可盡疑乎故稱之以其所稱而壽焉者亦多矣而未如葉氏母之爲予所信者蓋徐侍禦朝儀於葉氏爲姻家其言曰母顏姓吾永康巨族壽八十矣歸於葉事夫子如嚴君訓二子庠者田者如嚴師飭分守不踰如烈士而羣於先後也�若﹖﹖匆子永康人爲婦爲母者類則而稱焉侍禦信人也其言固可信言之信則其壽也宜矣夫以予所不能必信者或耄且期食久特之報矧可信如母者耶荀卿有信信信信也疑疑亦信也予取而施之斯其弗可乎其弗可乎

○壽吳主事父母序

新安吳棟卿舉進士之三月授工部主事念父母且老卽日移病歸歸再期至京復拜疏求南得攺南戶部於是棟卿之父存和翁年六十母鄭六十又六矣旣先後迎致於官所乃圖所以爲壽者使以文請予聞吳氏之先後多以儒顯名者天衢公在元季尢爲虞揭�學士所推重傳六世至翁皆隱不仕而翁隱於賈嘗遊齊魯吳越間以貲雄有子二人棟卿其長也資遣業儒而獨與其季賈延禮明師購異書不靳千金棟卿又勤於其業不數年遂成進士而吳氏復以儒顯者以翁故也新安俗故尙賈今四方之賈多出新安蓋其俗然也微翁𨿽棟卿之賢欲自奮從事於儒其可得哉且鄒魯之俗及其變也猶多去文學而趨賈章縫之家一失其世守遷爲異業或遂以不振者皆是也而翁獨能自異於俗以成其子而亢其宗其亦可謂難矣令之令甲有南北便飬之文所以廣爲孝也然役於所事而不獲遂其私者亦豈少也哉夫有子而及其成有親而逮於飬固人情之所甚榮而不可必得者況成之之難而得之之兼如翁父子者乎然則翁爲其難而必成棟卿圖其私而必遂殆天假之者也昔太史公述貨殖命曰素封謂其無秩祿之奉爵命之加而樂與之並也翁固隱於賈而又身享其子之飬有秩祿之奉推恩錫類有爵命之加其爲樂固非素封比使遇太史公其所以歆艷而侉予之者奚啻如任公師史之流哉顧予之辭陋無能爲役而棟卿之請不可以虛辱也於是乎言

○送少參謝君之湖廣序

予家食時雅聞謝官水部有治理聲未與接也及遊京師辱以姻婭故不予鄙間獨過從語古今揣摩事變意見橫出下至星歷堪輿飬生之說類能握其領要以術名家者或媿之落筆爲歌詩又皆蕭散可喜蓋其挾負之奇且富如此不獨長於治理也然君不多爲人言人亦少知之者予獨竊異焉其後君出督漕河聲譽曰與南舟俱至自是上下交口稱其才會羣盜入淮徐焚掠運艘賴君得完者以萬計盜攻沛覘知君在不敢犯時司馬者卽欲假君兵寄以備徐而君代還矣一二當路知君且遷爭欲薦致爲其土銓部持之乃復畱君屯田居數月擢湖藩參議專理邦賦命始下諸嘗欲薦致爲其土者旣以不得君爲慊又以年勞久爲負屈稱予曰是殆司銓者之重於﹖﹖匆君也獨不聞湖湘之事乎往年湖湘大嗛天子惻然下賑卹之詔爲遣重臣以往而任其事者乃更爲暴徵以朘削之民不堪命始去而爲盜不數年羣盜遂徧滿於山東江右三川之間至今爲梗則湖湘固首禍之地也蓋其土壤廣衍而瘠賦繁而多逋天災流行轉死失業者相踵其民固易爲盜深山長谷姦宄往往竄伏其間一夫挺刃輒蟻聚蜂起其寖蔓於天下亦勢然也而往者之變實以暴徵釀成之則今之任理賦者顧可非其人哉夫驅民爲盜一人壞之而有餘弭盜爲民積歲休之而未復議者徒以江右川蜀之問方煩軍旅以爲憂而忘湖湘之首禍其地多戰爭自古巳然在今日懲往失布寬令尢宜先且急者然則用君於湖藩詎非權天下之急重其才而處之者與夫欲得君爲其土者獨爲一隅計耳先一隅而後天下豈司銓者之宜哉以君之聲譽蒸然於上下而天下之任尙有大於理賦者固惟才之求階是而起其孰能禦之此未足爲君屈也予旣以語人而君之同官者來以贈言爲屬因書以塞請若夫灊霍九疑之勝洞庭波濤之壯君素好遊者充其所挾負當又有出於治理之外者矣

○應天府鄕試錄序

今天子嗣大統之元年百度旣貞乃秋八月有事於選舉臣玘臣鑾奉命主應天府試事蓋自國初至今率三歲一舉著於令甲而是舉也當紀元之始其事加重矣臣等拜命競惕惟不得士以仰禆維新之治是懼旣至則與提調臣震臣天敍同考臣軾臣維恭臣敏臣一寧臣思仁臣玙臣資臣宗元臣兌監試臣朝鳳臣儼更相戒誓而後卽事時六館諸曹及提學禦史蕭鳴鳳所簡諸郡之士就試者二千七百有奇遵制額取百三十有五人並刻其文二十篇匯爲錄凡再旬而試事畢臣惟天下未嘗無才而其出也實與气數相爲流通昔孔子稱周道之盛也曰耆欲將至有開必先天降時雨山川出云說者曰耆欲猶福祥也謂其王天下之期將至也天之所啟必先爲之生才譬若時雨山川之云先之矣故文王之受命也思皇多士生於王國宣王之中興也詩人歌之亦曰生甫及申天人之相感非偶然者南畿我聖祖肇基之地也維時佐命元勛相與遏亂略致太平者大率多東南之產蓋與文之多士生於王國者同皇上龍飛藩邸握符傳序而海內宴然六府順敍百嘉鬯遂惟天實啟之﹥太號初渙遐邇奮起向風承徳以後爲羞休光盛烈無讓周宣矣矧玆紀元取士之始山川出云之期其必有異才者應時而出以佐維新之治若申甫之於周乎且气之感也必於其類多士生於王國佐命產於東南以是徵之安知若人者不出南畿之選耶夫崧髙烝民之詩所以羙宣王也他日有頌主上治理之成功而及其效忠宣力之士所謂如申如甫者果出於今日南畿之選豈非主司之所願望臣愚獲侍講幄仰見皇上虛巳求賢徳意甚至故於斯錄之成也僣有所述旣以得士爲賀且爲南畿之士風焉

○會試錄後序

我國家設科取士著爲定式皇上臨禦之五年會試者再矣玆試也臣玘猥以職事被命與考校大懼弗明無以仰副聖天子側席求賢之盛意竊自惟念曰今取士之法必以言者豈以言固足以知人哉蓋世變俗澆以孝廉則失之謬以辟署則失之詭限年失之同九品失之狥銓授失之雜其勢不得不一歸之科舉而考之以言然謂言不足以知人亦非也宋儒朱熹嘗推易之理以觀人謂凡陽之類必明明則易知凡陰之類必暗暗則難測故其人之光明正大疏暢洞達無纖芥可疑者必君子也淟涊詭怪閃倏狡獪不可方物者必小人也觀人之法固無要於此者愚以爲考之於言也亦然嘗試觀古人之文凡所謂君子者其爲言也有弗明白正大而暢達者乎其或反是則淟涊詭怪閃倏狡獪之情狀形之乎文亦自有不可掩者使司考校者執是說而求之其於因言以知人也亦何難之有旣陛辭入院則以語於諸同事者初試經書所命題必傳注顯明可據再試三試類不難以隱僻蓋旣以意示之而於校閱之際必其辭之根於理切於世故明白正大可以信其人者然後取之反是弗得與焉以爲一時君子之類庶由是而進以副皇上側席之所求以禆國家實用而未知其果能因言知人如熹之說否也𨿽然權之不可欺以輕重度之不可欺以短長者惟其公也臣等亦共竭此心期於公無私而已矣諸士與斯選者其尙毋忘乃言以君子自勵裒然爲科目光而主司亦幸獲知言之名哉錄旣成臣敢附是說於後若乃試事之詳太學士臣詠旣序之矣臣可略也

○贈包約之司訓序

約之楓山先生之門弟子也先生以道徳師表一世尢愼許可約之在羣弟子中多所領觧先生亟稱焉顧試於鄕有司輒不利約之素願愨不事表暴又偃蹇橫校人以故少知之者而獨以醫聞今年春充貢上京師居數月醫名遂滿縉紳間延請禮致無虛日而京師之名能醫者幾廢嗟乎約之之賢其可重者不獨醫也而人顧獨以醫知約之使知約之之賢者皆如知其醫豈至老橫校間裁此世所以多遺才之嘆也約之將分教濟寧邀予以言贈予曰醫固不足以知約之然予所以爲約之贈者𨿽以醫可也夫教猶醫也身病是故賴於醫心病是故賴於教醫盲其方賊人之身教盲其方賊人之心約之之於醫動凖古方旣數以著奇效矣今之於教也其獨不然而忘先生之所爲教者乎夫先生之所爲教是卽古之方也試舉而用之必且著奇效焉則世之知約之者其獨醫也乎其母亦曰吾固醫焉耳矣

○送福淸夏文韶分教萍鄕序

福淸閩邑也閩之士邃於談經而易與詩尢名爲邃章鉤字摘箕揉而珠綴之灑然可聽自四方之業舉子者爭據其說以爲眞決科發身往往由之而亦或用以取敗至有深信確守勤一世以盡心於占畢間而不獲一第者𨿽閩之士亦然若夏君文韶之於福淸談經而邃者也少爲學官弟子卽有英稱屢試於鄕不合年且餘五十矣正徳丙寅以明經貢於禮部或惜其才畱再試圖後效文韶喟曰童而習之白首紛如也何更試爲意若有所懲者乃從吏部試得萍鄕學訓導於是鄕之大夫士宦遊京師者多爲詩以華其行而翰林庶吉士黃君希武偕文韶過余曰願一言以規予謂斆學無二道文韶以詩筮仕出其緒餘以傳諸徒可矣奚以餘言爲哉希武笑云彼方懲於舊而新是圖請勿辭乃告之曰國朝立學建官以六經爲教三歲設科非通經者弗取於是六經之說家授而人習之如布粟然可謂盛矣然而漸染之獘遂目以爲取利祿之資故其所習者是也而所以習之者則非也詩之爲經其詞微以婉其聲和以平其義博以奧其用使人得夫情性之正故孔子之觧經曰溫柔惇厚詩教也而以從政專對爲誦詩之益豈徒掇其糟粕發爲文辭以取利祿也哉今旣不此之務又從而割裂傅會之不求其端不要其止巧比逆合以爲必售之術師以是爲教弟子以是爲學相沿而不已借使能決科發身要亦無得於詩所謂亦奚以爲者矧時以取敗忒勤一世而無成而世之談詩者猶曰不如是不足以爲詩可哀也巳夫困心衡慮而後作人之情也巳之不淑而又貽誤於人仁者不爲也文韶屢試不合惕然悟其談經之非玆其往也其亦反今之習以爲教乎文韶避席曰敬聞命矣遂書此以贈並以諗夫今之談經者

中峯文選卷之一終

●中峯文選卷之二

會稽董玘文玉著

武進唐順之應徳選

記

云崖書屋記

一樂堂記

閒庵記

荷塘義倉記

中峯書屋記

春暉堂記

南山十五勝記

師儉堂記

龍山石路記

玊山縣重建廟學記

張﹖﹖匆士傳

○云崖書屋記

茶陵之山有曰云陽者秀特爲諸山最揮使王君天錫爲郡校弟子時旅遊其下見層峯崒起巑巒飛走奔迅往復若奮擊狀盤回百餘里綺綰繡錯聯嵐四匝若爲境保障然又時出雲以雨境內之田有及物功慨焉樂之因自號云崖復築室於其居之東與山相植榜曰云崖書屋日弦誦其間忘其爲貴冑有勛蔭可恃也旣而重絕世業乃受父代服武弁則又日吟嘯其間若不屑事事者或嘲之曰子惡取於云崖哉夫云膚寸而合不崇朝而雨天下使槁瘁蘇百植遂子豈有是歟獨長攝戎伍以奮擊保障爲職若將取象於是山者顧乃泄泄而居默默而嬉曾不知習金鼓爲事據徼合變躡附風雲以大祖業遺後胤圖方呺然獵羙稱自居不巳惑歟天錫逌然而咲曰客將索我於形耶且吾幼而有志欲階文舉以自見亦旣弗遂巳矣方今天下承平四夷賓服兵木無刃吾𨿽欲出奇奮智建斬將搴旗之功逞志伊吾效命馬革何可得哉夫李廣不遇髙帝終於不侯衛霍以遭逢遠迹羊豕之間故行不得忘先而自成功不得背時而獨章自勞於人之所弗用取忤於世之所諱聞智者弗爲也吾獨愛是山之秀特及云之變態仰而遨俛而哦云之烝烝朝吾載興雲之悠悠吾暮而休以此自樂不亦可乎於是州守林君粹夫聞其言而異之爲賦云崖詩縉紳能詩者相継有作又數歲其子袤來遊太學以予世父亦嘗守是州也具以事語予請記天錫署衛篆以廉稱嘗從徵南夷有勞又著邊務及古今名將優劣二策舉切時規迹其自言其取於云崖也信有志哉

○一樂堂記

一樂堂者志樂也作堂者爲都給事中臨汾張君其稱曰世之可樂者眾矣吾竊有味乎孟軻氏之言樂也夫父母兄弟所性之樂也而說者以爲系乎天謂其不能必有也天乃幸吾厚焉吾父壽七十吾母六十有八皆亡恙又以吾故同被封命而吾諸兄弟又皆有子歲時舉酒相屬燕語一堂謂天不吾厚不可也始吾之遊鄕校也吾同業之士幾百人靡怙若恃者半終鮮者半所謂存與無故者不能什一焉及吾舉進士吾同榜者三百人以錄計之有永感者有嚴侍若慈者具慶而又有兄弟者不能什一焉其後吾出爲令入官於朝未數歲也而昔之侍者或亦不存慶者或爲感矣其具慶而有封命之及者又不能什一焉而兄若弟之多故又弗與也以吾一鄕如是則天下可類知也以吾一榜如是吾前後者又可類知也故曰天也夫其不能必有於天也則吾有之而樂也可無志乎請爲我發之玘應之曰君以人之不能必有於天而樂也亦知有之而弗樂者乎夫以所性之樂宜無不然者而其樂也蓋亦不能以什一孔子之讀詩也至兄弟旣翕和樂且耽曰父母其順矣乎夫弗順則弗樂矣世固有貴爲王公而不得於親祿足以及其朋友故舊而薄於兄弟玆非戾其性與夫戾其性者非天也或盡性矣而又有不然者聖人盡性之極也不幸而如舜之父子周公之兄弟其樂乎否也蓋舜之憂如無所歸而周公不免有過彼不幸而不遇於父母兄弟也𨿽大聖且然況眾人乎夫其樂系乎天也旣不可以必有有之而戾其性或弗樂焉而盡性如聖人又或弗能有也然後知君之樂而堂之不可無志也登斯堂者其亦有感於斯乎

○閒庵記

婺源之桃溪有宅一區亭榭幽閴林樾蒼潤山回水遠不知出徑者閒庵潘翁之所居也翁雅性朴素與世無爭嘗以子官大理被封命視冠服若束已者旣扁其居曰閒庵因自號焉其所如往坐嘯終日人莫識其意也獨從子二人曰散叟澹叟者時從之遊客或過而問之曰翁獨欲閒乎士乎農乎工若賈乎夫各有所業也翁豈不居一於是乎曰吾猶夫人也安能逃於四者之外哉客曰然則翁固士乎少而不學謀乎壯而不祿謀乎老而不�孫謀乎而獨閒者乎曰吾本不仕且以詩書遺子孫矣客曰其然也無門庭之日接乎無井邑親旅之交輪鞅之過乎無官府之飲射乎曰吾已匿迹而簡出矣客曰夫信欲閒者乎則何爲而山乎山乎林樾乎亭榭乎圃畦乎松乎竹乎泉石之愛乎此亦有所累也而非擾擾乎曰是誠有之然吾亦惟適之安耳客曰𨿽然其終能閒乎夫目能無視乎耳能無聽乎口能若嗋手足能無爲乎而翁將黜其用乎曰是吾安能哉吾視猶夫人也然而人於錦繡之觀珠璣金玉之玩曼冶之客充其目而不足也則吾目閒吾聽猶夫人也然而人迷於喧斗之叢是非毀譽盈其耳而不反也則吾耳閒吾足猶夫人也然而人之奔走公卿之門履危機而不巳也則吾足閒吾乎猶夫人也然而人牙籌尺寸簿書刀筆之不離也則吾乎閒吾口猶夫人也然而人市言利而朝言名也則吾口閒吾耳目閒手足閒口閒則吾心閒心閒而形不勞此吾所謂閒也客曰遠哉其言之乎翁信閒矣使皆閒乎其誰禹稷使皆不閒乎其誰巢許且吾聞之也君子有所閒有所弗閒有所閒者人也有所弗閒者天也有事而無事閒之道也翁一以無事爲閒乎於是散澹二叟揖翁起遂去之林間顧謂客曰翁方欲閒而幡幡然自明也不巳過哉子姑巳

○荷塘義倉記

荷塘義倉在增城縣之甘泉都故封太孺人湛毋所建者太孺人有子曰若水旣官太史氏迎飬京師諸所與交際爲太孺人壽者及椽入之贏必以歸太孺人歲久積凡若干金其沒也遺命以易谷爲倉於荷塘之墳所以濟近都之貧無種本者太史君旣奉命以從事乃具爲條約請裏中耆艾之雅行者二人主之而湛氏不得私焉時耕以貸時刈以斂貸以戶爲率而籍其數斂以斛加耗而捐其息濫冒有稽惰廢有罰又慮其久而或墜也屬予記其事於石以視來者予惟近世所謂義倉皆公家之儲其設也以州若縣而不及於鄕子朱子蓋嘗病之始仿古法作社倉於崇安人以爲便然其粟假之有司上說下教更數年而始成東萊呂伯恭氏嘗欲屬諸鄕人士夫相與紏合而行之不以煩於有司而卒不果爲其後東萊之門人潘叔度者出家廩行之於婺朱子亟嘉嘆焉而當時猶不能不以爲疑蓋爲義之難如此若孺人者所事不踰閫閾而垂沒之命乃有及乎此以徳其鄕之人此其賢也豈獨婦人女子之所少與今州縣之藏旣不以時發閭裏之雄坐操利權歲取倍稱之息而貧民爭趨之者非是則無所於貸也使一鄕之間力能爲者皆如太孺人之爲則其法𨿽不必出於上而亦豈非王政之助也哉太史君方以儒向用又慨然以復古爲任者他日推太孺人之志以廣朱呂之澤予知其所濟者不獨都裏之近而已也是倉也爲屋若干楹爲谷若干石其所爲條約多本崇安社倉之舊不曰社而曰義者蓋有餘以予鄰里鄕黨固仲尼所謂義云

○中峯書屋記

世稱東山之勝者必曰兩眺蓋其山外峭而回隱自下而望不知其弘敞可居也步其上始見棟宇卽太傅故址今爲寺者四面阻山林木蔽掩又若不知其所出於環奇絕特之觀登覽嘯傲之適必於兩眺而後得之而東眺偏左遊者希至故西眺又專其勝焉予家近在山下客至未嘗不與遊然亦止於所謂兩眺者而未始知中峯之勝丁丑之夏蒙恩賜告歸一日循東眺而下得隙地可二畝許其前皆惡木蒙翳榛莾塞道蓋人迹所不至者仰視其上有小峯焉攀援而登其後諸山左右環列勢若城郭而其中峯自遠而來若斷若續若飛若舞盤亙而下於所謂小峯者又分而爲二則東西眺也而玆峯適當兩眺之中予駭然異之乃卽隙地伐惡木去榛莾前指後畫心舒目行忽焉若飄浮上騰以臨雲气萬山面內重江束隘常所未覩倏然互見以爲踴躍奮迅而出也

○春暉堂記

予友侍禦蘭溪唐君嘗作堂爲奉母之所名之曰春暉之堂而求記於予且曰吾母之歸值吾家貧甚事吾大父母拮據爲飬比其沒也脫簪珥以塋喪葬飲食湯藥不假手於婢先君治家嗃嗃曲爲承順始終無忤色教吾兄弟劬勞尢甚聞有善行則喜小有過則怒蓋裏中稱婦賢者必曰先君稱母賢者必及吾兄弟今春秋六十康彊無恙顧吾無以致吾心者竊於孟郊東野之言有感焉此堂之所以名也願爲我記之予觀小雅蓼莪之詩曰欲報之徳昊天罔極言父母之恩如天也而其自比則曰匪蓼伊蒿蒿亦艸也寸艸春暉之諭東野蓋亦本此𨿽其爲辭不同而皆善言孝子之心者也夫昊天之所覆春暉之所喣其不爲一物明矣而孝子之心每自托焉以見親之爲徳其浩大而無窮者如此蓋𨿽竭其力以終身而慊然眞若不能自殊於物者然非從事於此而身允蹈之亦孰能大有味乎其言哉君起甲科官內臺有祿入之奉有封典之錫可謂能榮其親而其心若不自足乃退托幹窮人之辭以名其堂於是可以知君之孝矣顧嘗聞曾子之言孝有三小用力中用勞其大不匱不匱者慱施之謂也君之所以爲孝者豈徒區區力與勞之間哉夫春仁也仁者不私其身故其事親也如事天而事天如事親斷一木戕一獸不以其時謂之非孝與仁其致一也以春暉諭母亦旣以天事親矣以親事天而與物同其春者獨非君之任與夫以事天爲任則先天下之憂若以爲親憂後天下之樂斯以爲親樂而所謂力與勞者曾足以爲孝與楊子云曰事父母自知不足者其舜采舜稱大孝亦惟不自足而已矣君淸修好學抱用世之志初爲郯令會寇擾山東能守城捍患郯之人至欲屍而祝之及爲內臺數慷慨論大事出按幹滇剔伏蠹抑權幸公察舉嚴法令凡滇之利害知無不言言無不盡其名迹所起固將有天下之任者予故推仁孝之說以爲之記且以相君之志他日功利愽施如春之無所不被而人亦因以成其親之名曰幸哉有子如此則所以報其親者不旣多乎而奚寸艸之云

○南山十五勝記

浙多名山在越者尢雄絕天下故越之山於浙爲勝環越治千里山皆秀拔然眾奇攢蹙無與南山者競故南山在越爲尢勝南山距越城三捨許提學潘公於是作藏修息遊之所焉蓋是山起自天臺奔馳云矗亙數十百里結秀於玆背接金罍首枕姚江萬山來朝勢若星拱冬夏蒼翠悠然可愛中峯峩峩登之毛骨竦然若飄浮上騰而遊廣寒也故其名曰大寒峯左右有臺前渺五湖萬頃沈碧良辰偶坐有助吟適故名曰詠湖中有層臺北臨大海驚潮突來峨湧雷迅一覽可極故名曰望潮乃大寒峯之絕頂也大寒峯之西北有峯其气蕭然一也其形僂然俯也因名曰小寒峯小寒峯之下有地廣數百步廓然而塏坦然而夷南山書堂建焉南山之西有谷岈然名曰靈耆昭其產也谷之東有井洌然名曰寒泉嘉其性也井之北百步許有山﹖彎奧如名曰大云嶴气之自出也嶴之側有山昂然來屹然峙者其名曰鷹山鷹山之西北有山伏而復起雙巒若翼兩池若目其名曰鳳山形之肖也鳳山之南有平麓元朱白雲遁世於斯因名之曰雲麓表幽躅也東有茂林乃先世顯謨公飬髙之所因名之曰月林林之北有峽顯謨公舊於其下彈琴自適因名之曰淸風峽存祖武也林之南有合客至欵坐飲以香茗其名曰浮香合之下有溪夾以桃樹飛花逐湍其名曰疊錦合言其淸溪取其文也凡玆十四勝者皆回巧獻技以麗於南山書堂而書堂前有研珠池後有太極窩左有牛首山石蟹澗右有悠然巖淸斯沼蓋自足爲一勝而又眾勝之攸會也故名其勝者總曰南山玘嘗從公及諸同遊者步而觀焉信其尢勝於吾越也然因公之作揆公之情有不獨在於山原林麓木石水泉之勝者蓋井列寒泉其中正之道得之谷叢靈耆其神明之蘊以之極目湖海其學識之軚深像之寒峯天聳錦溪地麗其行之獨立文之經緯法之鳳山形儀鷹山勢奮其出﹖﹖匆之時遇事敢言之勇如之嶴出雲雨寓仁民育物之心峽激淸風表廉頑立懦之節飛合浮香入淡而不厭之味步月林之下則想霽月之襟懷立雲麓之上而追白雲之髙尙然則公之於南山也徳合焉志昭焉情亦以寓焉固不專以山原林麓木石水泉之勝也昔永州之山得子厚之文以華之遂顯於天下聞諸後世況公講學著書唱道東南而適於玆山寄其仁知之情則南山之名豈獨稱勝於吾越而巳哉覩洛山而興思望武夷而仰止者將於是乎在諸同遊者皆曰若子之言遂以志之

○師儉堂記

太子太保戶部尙書武英殿大學士戒庵靳公作堂於京口之私第髙廣之度斵雘之觀咸殺以從朴旣成名之曰師儉之堂而命玘爲之記玘辭不獲則請曰師儉云者豈有取於漢酇侯之語與公曰吾因其語非師其意書之稱禹曰克勤於邦克儉於家吾以儉之一言百善之所本也將以爲吾子孫訓蓋儉與奢對奢則其心侈侈則逸逸則忘善而不善生焉儉則其心約約則思思則知不善而善生焉夫子曰以約失之者鮮矣至於禮也亦曰寧儉先王之制自公卿至於庶人宮室服禦莫不有等其功大者其饗厚其功末者其報微是故分定而教成及禮之壞也相尙以侈而不知其非若世祿之子孫席寵舊敗禮度又有甚焉者夫防之於始則易明之以分則安此吾之志也玘退而嘆曰遠哉公之名堂也豈惟昭儉徳以爲子孫訓而其所以相天下者從可識已夫古之正天下者必自家始大臣之奉公未有不忘其私者禹之勤於邦亦惟其儉於家也使宮室之弗卑飲食衣服之必厚禹且自爲之不足矣其何以羙黻冕孝鬼神而盡力於溝洫哉然則禹之儉乃其所以成允成功而仲尼所謂無間然者也公以碩徳令聞爲天子所倚任屬四方多故贊襄左右憂形乎色孚發乎志一言之入有替有獻而天下陰賴其功至於燕居之微所以律其身而訓於家者乃如此則其夙夜之所事勛烈之所極奠社稷而銘鼎彛者詎可量哉昔李文靖治第僅容旋馬希文且老不患無居皆稱宋名相而其爲言者則不過以寬隘爲譬外形骸爲達而已其意固無以大異於酇侯之云者豈若公之上取訓於禹探善本明功分將以成教乎天下言近而旨遠不獨爲公之子孫者所當世守而勿忘也玘不佞敢具述公之訓且推其志之所存者以爲記使後之考論相業者徵焉是堂也爲所居之正寢其左爲祠堂又其前爲惇敍堂其右爲誦抑齋其後爲光霽樓其名義皆取諸古以別有記玆不著

○龍山石路記

龍山在歙之棠樾東去徽治十五里北走寧國太平三郡之人交會往返道所自出峻險且隘霖鍥潦嚙寖爲坎窞行者咨嗟居人鮑君倫乃謀除之鑿隘以寬砥險以坦遂爲四達之衢起捨南慈孝坊亙山而北抵沙溪橋凡千二百丈有奇匠工傭食之資鐵石之費咸以百計工垂成而君沒其子以潛卒任完之又作亭山麓當忠烈廟下爲憩息之所以家君嘗宰黟黟爲歙鄰邑乃乞書走京師屬予記之曰庶來者有考焉以無冺先徳予讀周禮嘆先王爲治之迹寖以廢壞於是重有感焉夫道塗王政之一事耳有野廬氏掌達國路至於四畿有司險植之林以爲阻固有候人以司其方有合方氏以壹其度有量人以書其數而時雨將降則有開通之令雨畢有除道之教噫何其丁寧以急也蓋所以休飬天下於無爲者旣盡其道而必爲之經制自城郭墻塹溝澮渠川以至於徑畛塗道杠梁無所不備而後天下之利盡而道塗之設所以致天下之人同四方之軌而合其情宣其政通其利者亦必以爲急而不敢後故道茀若塞單襄公知陳之無政以時平易子產羙晉文之宜霸蓋於此占政令之修廢考王教之存亡焉而今世吏者鮮加之意其所謂能者簿書刀筆之餘卒粉餙廨宇營茸亭池爲無益之興作而不及於民𨿽溝渠堤防民所倚以爲命者亦以爲不急之務而不暇爲而況於道路哉於是時有能以其餘力平其險阻爲一方之利如鮑君父子者不亦賢矣乎然使平易道路之政不出於上而出於下之人則世之爲吏者可知矣夫有利物之心𨿽以匹夫之賤行之於一鄕尙有所濟矧在上者因其勢之所得爲凡王政之所急者一加之意其爲利豈有量哉夫樂道人之善君子之心也而又可以規吏政焉故不辭而書之

○玊山縣重建廟學記【伐人作】

髙皇帝肇造華夏卽詔天下郡縣洗新廟學更化斯人當是時玊山之學巳建而規未及宏也其後壞而復修亦因其舊今上嗣太寶惓惓教事乃至諸道專以是課司牧之殿最弘治丁己吾郡守王公仰承徳意及按部諸公之檄用宏玆學以縣令朱君某總其事以民之義而材者十有二人董其役以帑藏之餘錢給其費百需庶爲靡不經度旣而朱君以事去任庚申之夏孫君時望代至稽工責實越三月而告成視舊學擴地蓋四之一增棟亦幾之上自禮殿微至饌房悉完具羙土俗驚嗟孫君於是遣使以鄕先生周云翔書來屬余爲記且曰庶有告於斯乎全惟今天下之學師祀孔子及其徒而諸生則習舉業是固以舉業學夫子矣不然則進而謁廟瞻仰巍巍夫子之道自一道也退而執經口耳沾沾諸生之學又一學也是豈國家設教之意哉蓋舉業所務者六經玆非夫子所述以教其門人與萬世者乎所兼者子史玆非六經之裔而後儒所以紹夫子者乎學不外是特舉之之際不得不卽言以驗之耳而遽以文體不類爲病餘謂不足以爲病也嗚呼古樂今樂愛民則同古學今學志道則一苟志於道𨿽舉業亦集義之方苟不志道𨿽四術亦假仁之具故學以立志爲本也然則今之士必從舉業而學夫子乃可沈涵於章句之間撰擇於論述之際守典常以方其行積道藝以周其用夫子之教如是而已彼規規於文詞之末未舉則獵經以狥利旣舉則並與其所爲者而棄之終身無一字可用是舉業之賊也

○張﹖﹖匆士傳

張﹖﹖匆士名綸字用理杭之仁和人也以一布衣終於家而仁和之人識與不識皆曰是善人長者而今亡矣其葬也有銘有表有誄其稱予惋慕有達官貴勢之所弗及者嗟乎﹖﹖匆士何以得此於人人哉﹖匆士少卽代父事不及學其行履率依忠厚嘗以厚名齋曰此吾所以志也治家不爲私蓄父沒哀毀骨立及喪母年過六十矣毀如初作永思庵於墓側歲時祀享𨿽疾不以諉諸人愛諸弟多所推予弟被逮挺身代之幼侄失恃保護如已出平居自奉甚約慶弔問遺𨿽疏遠不廢見邑中貧病者輒爲致醫不幸死資而葬之歲常數十人嗟乎自先王孝友任卹之教微而父子兄弟以及鄕黨之際其稱鮮矣有如﹖﹖匆士者可不謂難哉夫挾訾攝柄其存也容或遊媚取合焉比其死是非定矣而﹖﹖匆士獨以布衣著稱語曰修之家其徳乃餘修之鄕其徳乃長﹖﹖匆士近之矣初﹖﹖匆士之從子刑部主事元吉與余遊數爲余道其世父事及余省覲還道杭而﹖﹖匆士沒其子應祉應佑衰絰杖跣泣請余爲傳曰將以藏於家余以﹖﹖匆士名迹著在人者如是奚庸傳辭之五六反而請益堅旣又以主事書來曰吾弟以不得史氏之言爲無以托其父於永久也昔之圬者市藥者業種樹者皆可傳吾世父顧不得與若人比與且三人也誠有所激而傳之者吾邦之俗薄亦甚矣傳﹖﹖匆士非亦有所激者類邪余感其言乃爲敍次而論之至其世系名氏生卒載他文者皆弗著

中峯文選卷之二

●中峯文選卷之三

雜著

恭題尙書何公被賜勑文後

讀故方伯嘗齋魏公哀挽詩卷

跋陳石翁詩後

書張儀部於醇白髮詩後

題飛霞道士敝履詩卷後

硯銘

哀知已詞二章

易生宗周字師文訓辭

座右銘

常熟陸進士以五禽配五倫爲圖曰將以教於家予爲之銘

布袍跌坐圖爲孫﹖﹖匆士統題

東遊紀異

半封君贊

記桐城姚貞婦死事

贈張醫

李千戶像贊

壽竹贊

贈表宗善

答楓山先生書

答大司成章老先生書

上六伯父書

與王伯安

答張景川

與陳嘉定克宅

答羅醴陵汝實

與唐虞佐

與唐虞佐

代家君回何司馬定親書

寄楓山老先生書

與黃應期

代家君回陳氏書

求觀術齋文

○恭題尙書何公被賜勑文後

右兵部尙書何公鑑受命簡閱營伍時所賜勑也公旣夙夜祗奉以從事間出以示臣玘俾識於其後臣玘竊惟世之言政敝者常患於君上之不知然所患有甚焉者知之而復不能去也世之志於救敝者常患其屬任之不重然所患有甚焉者任之而復不得爲也今京營之兵祖宗創業立制所以爲居重馭輕之慮者至周且備而籍於見伍者曾不及什之三四一有調遣率彌旬而後辦比者潢池小警前後所遺亦且數萬人遇敵不敢加一矢甚者且不能受甲焉乃復徹邊戍以勤內而所謂京營之兵卒至於不可用而罷夫幽冀古稱彊兵健馬所出今其人性物力猶昔也而戎備之弗競乃如此豈不以積習之敝有如勑詞所謂賄賂買閒權貴私占疲弱事故者多而精壯慣戰者少之故哉夫勑詞之所及則宜無不知以特勑之重宜無不得爲者而前此本兵柄任簡閱者類有勑勑詞固亦如今之云矣而敝如故豈其勢之卒不可去與宋歐陽修嘗言於仁宗曰數年以來有點兵之虛名而無得兵之實數則簡閱之敝自昔已然矣夫仁宗宋一代之賢君當西北有事蓋嘗銳意於兵矣而其患猶若此考之當時任事之臣又皆天下之所謂賢且才者其所變置謗議紛如故仲淹以裁幸濫而不終於用富弼以漸易宿獘而人弗悅以二臣之賢且才其君所信而倚任者猶如此則其難可知也夫公之所病私之所利法之所加怨之所叢自非如勑詞所謂不狥權勢不卹怨謗者孰肯奮不顧身以先國家之急也哉皇上英武天授屢靖大憝頃因四方多警赫然欲振舉武事以復祖宗之盛而公以夙徳重望樹勛三朝奮不顧身先國家之急其素所蓄積也知敝而必去受任而必爲者其在玆舉矣乎昔詩人羙周宣復古之烈乃於選徒言之說者謂一事之間而可以見王賦之復軍實之盛蓋所以明文武之功業者實在於是臣玘幸從史官後竊以今日振葺紀綱恈周宣復古之烈者將自玆始敢謹識其事使後之欲明得失之迹者有考焉

○讀故方伯嘗齋魏公哀挽詩卷

嗚呼嘗齋公之沒且十年矣而縉紳能言之士多爲詩歌悼惜其平生者予蓋讀而悲之方公居執法自顧才雄一世遇事亡所斂懾陰嫉而沮之者豈惟同臺然彼僕遫﹖﹖匆其上者固昫然以且軋已也遂以謫去偃蹇州�躓而復起位差顯矣然其所挾負卒欝以老以人往往以前故指目之也及其旣沒愛憎不相及是非定矣知與不知皆爲流涕哀其志業之不終語曰女無羙惡入室見妬士無賢不肖入朝見嫉公之始終非二人也生則人擠之死則哀歌之惡其生而好其死豈人情哉然世乃有身取卿相生無忤於人死爲所笑者彼其視公又何如耶

○跋陳石翁詩後

儒者之飬徳考於終無亂焉斯難也己觀石翁五詩皆疾革時所作然而妙趨橫出不離於正其所飬信不同哉得是詩於翁者中書舍人吾廷介開化人年五十卽乞致仕去云

○書張儀部於醇白髮詩後

昔人以白髮形諸詩者多矣遊絲之辭傷村南之辭訕長河之辭放送隱之辭激子醇此作固無是也意者如元亮榮木之感少陵勛業之悲與而子醇致身淸時所遇非二公比且年力方壯其於立徳與功無難者而何嘆於白髮哉夫君子所志者大故恆患乎後時自咎者切故恆若有所不及予是以知子醇

○題飛霞道士敝履詩卷後

履之敝也以足勞也有貪積者紉而鐍諸室三年出之救半裂矣此不勞於足而亦敝敝也者固物之恆也豈獨履哉所貴乎達者不畱於物而已矣不畱於物充其類而已矣充其類𨿽身世之大死生之變亦敝履而已矣飛霞神仙者流方將久視而不敝又奚取於此

○硯銘

其石奇也其形則常人弗謂奇矣其石常也其形則奇人弗謂常矣噫成器者售其僞利用者敝其眞獨玆硯也與獨玆硯也與

○哀知巳詞二章

繄獸有麟兮希世之祥士有厥類兮邦國之光振振其角兮周道以昌魯郊踣兮世弗爾知亦知爾異兮斃其尢誰吁嗟麟角兮君不可作兮繄鳥有鳳兮希世之瑞士有厥類兮邦國之塈藹藹其羽兮周嘏以崪楚笯困兮世弗爾庸幾庸而逝兮詎爾之凶吁嗟鳳毛兮君孰爲招兮

○易生宗周字師文訓辭

爾名爾字勿忘爾父師之志曰宗曰師豈貴爾名字之懿勿以聖功爲難極一行允臧是卽文之儀式勿以徳命爲若戲一念作狂是弗文之敬忌

○座右銘

天與爾何而忍自棄人謂爾何而不自致於乎爾志若何而負於天而愧於人而猶不勵

○常熟陸進士以五禽配五倫爲圖曰將以教於家予爲之銘曰

惟帝降衷物各有則大端維五天敍斯列於人而通於物而塞繄人與物貴賤攸別人以其通厥施且宜克充其分堯舜同歸曾是弗爾大道乃隳欲膠情牿蹻蹻卒迷物以其塞冥然罔識有炯其隙厥性斯佫維玆五禽式昭其徳絕利一源靡貳以忒嗟人之貴以異於物物塞有明人通而淈弗克自異曾是不如物之不如胡貴爾軀緡蠻有詩惟聖斯惻凜乎法言立爾於僕作圖示戒蓋取諸斯百爾君子厥初是思

○布袍跌坐圖爲孫﹖﹖匆士統題

奕奕髙車不如徒步粲粲朱紱不如大布髙車我傾朱紱我錮亦各有趣伊潔伊污山者不居川渚者不睦傳麋不可任駕鳳不可使笯不共爾榮亦服我素公孫之諼明逸之�達以貽譏隱以易度淸風在林明月在戶布袍以遨兮惟徳之固

○東遊紀異

正徳庚午六月乙巳予與南安黃子晨出遊循玊河而東見車馬旁午由夾道直趨東華東華者天子之禁門也外多富人居予二人私訝遊者之眾也乃連騎躡其後是曰微霧濡衣黃子笑曰詩所謂畏行多露殆不其然予曰彼女子也丈夫而畏濡秋俄頃霧四塞咫尺不辧人馬行半里許失所謂東華者陰風襲人鬼魅交道予愕曰此非人居也胡爲有是念已不得歸路復前行十餘步見一巨宮棟宇宏麗金碧交暎方凝視焉忽羣狐躍出若將邀予二人入者卽卻走欲避然已爲羣狐所持予乃喟曰霧𨿽不吾濡然誤予者非霧也耶遂隨狐入及門門者狐狐人語曰錦衣不可以入吾捨不得巳復易素衣而進及堂堂者狐狐拱而前若與人揖遜狀及室則見數十狐呀呀環一狐而號予微問旁立者曰是老狐今斃矣老狐常人形出遊見衣冠者流生有居死有藏有慶弔之禮習而歸欲以教羣狐其斃也號曰若屬毋以狐死我也於是羣狐相與謀以人禮喪之然而狐也卒莫幸弔焉有白額虎是冗之長也電目而深居好噬人不食獸類上帝命之掌百獸焉羣狐乃相與訴於虎虎怒曰彼薄吾獸類耶於是不狐弔者輒噬之乃今弔者如市焉若巳誤入速與狐爲禮不者虎且噬汝予二人方驚駭未信俄見旅進旅退繩繩然來者盡衣冠流也拜起左右咸與狐爲禮黃子顧予曰畏狐耶畏虎耶始悟前所見遊者盡狐客也將退一狐捧盤帛階下招曰弔客前弔者趨而前人問姓名曰某某若將以白於虎者於是諸弔者亦忘其爲狐也受帛而出皆有徳色予二人益憤惋然業已入狐穴中亡可誰何久之得與諸弔者偕出求得故道而歸抵捨則天欲瞑矣噫嘻可怪哉可怪哉世其有是耶彼深山窮谷魑魅罔象之所遊虎豹狐貍之出入乃其所也禁門之側胡爲而有之耶且彼狐狐也求與人爲禮吾人人也而與狐爲禮耶豈非霧塞晝冥而虎與狐也乘時跳梁如傳所謂禽獸逼人蹄迹交中國者固其類耶不然太陽在上𨿽深山窮谷之中彼虎與狐也亦且隱伏而不敢出矧禁門之側耶噫是吾遊之非其時也而又何怪耶踰數夕積霧開初日旭黃子復邀予往過焉則狐穴隱滅居民如故予待罪考功時逆閹之兄死朝貴盡走弔因私記此以遺黃司封應期踰月而逆閹敗應期笑謂予曰子前記遂爲讖耶蓋指記尾數語云八月丙申識

○半封君贊【同年牛主事之父京兆人】

辧卑核玄以仝其年豊蒔綏履以發其子峩冠泄泄山阿水涘吁嗟乎彼都人士

○記桐城姚貞婦死事

桐城姚貞婦者故參政旭之孫女嫁同裏生方說生一男曰荔兒未幾說病卒姚哭奠不踰戶自誓必死及葬有日徐語其姑曰舅姑幸有叔與姒侍飬荔兒幸有舅姑撫飬言且泣姑弗諭其意也是夕沐浴衰絰而縊家人怪兒啼不止發戶視之則姚死矣越二日遂從其夫葬聞者莫不流涕姚死時年二十八有司以聞詔旌其門曰貞烈

史官曰世之男子畏一死失身者多矣況女子乎自傳記所稱若皇甫規之妻荀爽之女其死事偉矣彼或內迫於父母或愶於賊其執不得不死死以明節也若姚貞婦之死非有迫愶以死者而必死語曰慷慨殺身易從容就義難貞婦之死可謂能其所難已於乎彼皆女子猶知所死況男子乎

○贈張醫

乙亥春予妻久病徧求京師諸名醫藥之弗效有醫士張政鴻者自徽來或以語予因延致之才數劑而愈昔人有言醫在識病若以情度病多其物以幸有功譬獵不知兔廣絡原野冀一獲之術亦疏矣予觀今之醫皆廣絡原野者也若政鴻者其知兔者哉於其歸書此贈之

○李千戶像贊

此武徳將軍安寧守禦千戶李君禋之像君少遊州校雅知儒書予猶總�也後二十餘年而其子受代京師乃不遠萬里俾以像來求贊予嘉其意爲之贊曰章甫有容否且無文介冑有色否且無武君也世介冑而像章甫噫其老而謝武少而知文者與

○壽竹贊

直翁之廬有竹數竿或曰此壽徵也蓋昔之君子嘗比徳於竹矣而未有比壽於竹者𨿽然雪霜之交百卉凋瘁且盡而竹挺然其間謂之壽可也翁有竹之徳謂壽之徵亦可也作壽竹贊樗之存不可謂徳麻之直不可謂壽直翁之竹直也常存作朋於松尙類於椿風梢雨籜其外固霜根雪節其內貞詩曰維其有之是以似之

○贈表宗善

予省覲還越時縱諸山得一二奇勝﹖﹖匆以爲巖壑之羙越固甲於天下而此一二山者又巖壑之所會也寔甲於越然考諸郡誌與昔賢之題詠皆未之及間以詢好遊者亦莫能識也因竊嘆夫山川所遇固有幸不幸於其間使此一二山者遇子厚永叔豈直如永之黃山滁之瑯琊而已哉袁宗善者精堪輿術自宣城來因與觀焉其言與予合顧予之力不足以爲此一二山之重而宗善方以其術周行天下多從縉紳賢士遊如有問越之形勝者其試以此語之

○答楓山先生書

吏自南雍來承惠寄朱子語略極知規勉之意弟愧蹇劣不足以當厚望耳邇者先生懇求謝事且極言時政髙風直節邈乎其不可畱玘忝門下於先生之志知之頗眞亟言諸秉國鈞者請全髙尙皆云不可釋此老成人以虧國體玘謂崇之以虛禮不若待之以誠心道不行言不用而徒曰重此老成人恐於國體尢有損也聽者終不回竊意先生膺命而起不合而止退進之機固有在我而不由人者飄然托疾云而後請或亦可行蓋今之士皆有好徳之良心而無用賢之實意不如是斷無以遂先生之髙也玘蒙愛最深受教最多故敢妄布區區然權度之精又有非淺陋之所能窺者惟先生裁之

○答大司成章老先生書

令嗣來辱教帖兼佳貺拜受無任愧悚陳情疏上敬以尊命達諸當道數公皆知髙尙之志不可復屈奏從所請進退儒者大節先生所﹖﹖匆始終無愧矣而某於此竊有感焉先生憂世之心經濟之略蘊積數十年曾不得一試使斯人復覩伊周之盛而顧比迹於潔身以全其髙者豈天未欲平治天下耶然而古之人亦有然者矣其道𨿽不行於一時猶可以傳諸後世方今士狃見聞聖學湮微隱居之暇出其所有書之簡策継往聖之墜緒開來學於無窮其爲澤不遠且大與則天意亦或有在也昔嘗聞先生言深以輕自著書爲非先生之心蓋若有慊焉者然彼無其實而欲竊其名秪足以供千古之一哂者誠非也若道果在是乃懲於彼而使微言不闡於世無乃不可乎伏惟以斯文爲意無多讓至願至願時下想貴恙巳平康天相哲人萬無他虞某曩承誨誘頗知所向竊恨其時輕去左右不獲卒聞精微之論然亦恨粗淺不能聞一反三以爲授教之地也謹佩來教勉求其所未至他日得告歸而就正焉或不爲醉夢者以忝所生此夙夜所懷而不忘者也遙瞻講壇不勝馳仰臨楮耿耿不盡所言

○上六伯父書

比收家書知伯父納福倍常不勝欣慰玘抵京踰四月見諸父同年及年家子間論兄弟仕宦者多不並存存者又各羈一方不恆相值其林下齊壽得相爲樂者獨吾伯父與吾父耳咸嘆羨以爲難得蓋气數有盛衰人世有離合自不能齊吾伯父與吾父居官不肯負朝廷惠利及人者多故獨享天地間之全福非偶然之故也追念幼時同學方懼業之未成不敢自逸及同臍膴仕又各有王事之憂欲爲樂而不可得今幸先後觧組而歸同﹖﹖匆東山之濱有山田可以供具有子孫可以服使於此不樂是終無爲樂之時也人生一世亦將何爲哉玘之愚竊願吾伯父與吾父思齊壽之樂棄家事於子付後事於天凡平生一切不平之气未遂之志盡委之流水惟日尋樂﹖﹖匆入則同坐出則同行𨿽一魚一肉亦可爲會良辰美景攜壼放舟窮水之厓山之巓隨意所適無所不至使家居之樂不隗古二疏而人之嘆羨以爲難得者不爲虛言添一盛事於東南豈不快哉況吾族習染漸薄骨肉之間反猜忍生焉彼見吾伯父與吾父天倫之厚老而益篤如此亦當潛消其乖戾之習不禁令而自從矣此固吾伯父重刻家規之本意也玘昔告歸見吾伯父吾父尙未有山林泉石之樂玆聞年家子言竊有感焉敢直布其愚惟伯父圖之

○與王伯安

往歲幸邇君子之居過承教愛顧以蹇劣不能有所請益至今負慊比從元明所見華札兩及賤名尢荷惓惓所諭責巳責人之說甚公乎且欲守默若有戒於議論之多者益見近日所飬大異也南都視滁𨿽覺少煩鴻臚多暇實育徳之地歸計宜可暫止也元明此來遂東﹖﹖匆終月不能再會思疇昔往返之適殊不可得尊聞守知要有不必同者善貴相觀竊不能無所憾耳便中艸艸

○答張景川

領手翰深以矜之一字自責足見別來學力所得甚慰慰昔上蔡欲去矜字事事特地打疊明道獵心十二年後復萌願吾子更以此警省古人不難及也曰下想已蒞任凡百不靳教示是望

○與陳嘉定克宅

執事蒞任後政聲曰至京師竊以鄕邦有人爲喜來諭乃謂有取於區區嚴之一言此𨿽執事謙虛樂善之意要亦有所試而云耳第僕所謂嚴者謂大小之事悉有紀律使人自不敢犯若急於此而弛於彼不豫禁於平時而操切於一事則形責𨿽嚴而人不畏何者彼小人固謂吾之明有不盡且習見吾之常而得爲趨避矣不識執事更以爲如何

○答羅醴陵汝實

書至具悉諸況多累煎心凡人固皆有之老容上面神仙不宜爾也意者自瘠以肥民自勞以逸民與此則古循吏之所以見稱而親友之所樂聞也但來使云當路奏畱不遂入覲之行則會晤無期令人耿耿耳不一

○與唐虞佐

別兄七八月忽忽如數年昌黎子所謂獨行無徒是非無所與同而心不樂者乃今信然然昌黎之於東野特以詩合耳猶戀戀如是況玘之於兄相觀以善相規以過不獨爲文字友者又當何如邪顧玘輩隱於文墨無能爲世輕重得吾兄澄淸攬轡挺然以功烈見於天下此乃友朋之光別離不足道也來諭噏噏不便者未審爲何事持法嚴而待人恕古人作用皆然願無爲已甚老父事極承垂念銘刻銘刻近得老父書云滇中凡事湏令黔國與聞庶可久遠不知如何試裁之春暉記稿爲人取去未得容後便寄上欲言種種不盡

○與唐虞佐

執事遠按萬里外而風裁隱然動京師非才識大過人者不能而來教猶以識有未到才有未及爲憂推此心見之事功古人不難及也吳守來談擿發姦伏數事以爲神然在髙明特餘事耳老父政績幸賴表白但聞止行本府所屬州縣查勘似有未盡蓋老父在滇時凡地方有難﹖﹖匆大事撫巡多以見委如辧密樓之冤獄曲靖之構患﹖﹖匆西番之讎殺及卻賂金事皆用成所知者不知曾采入否此等土人姓名及事之始末僕時尙幼不能悉其詳及今不爲搜葺恐遂致泯沒故有望於執事也僕日下已謁告歸省執事旋節時當相候於�水之濱也試錄巳拜貺文字大見學力人去值忙甚艸率不次

○代家君回何司馬定親書

名髙八座更簪﹖﹖忽之相仍志絀一麾惟箕裘之幸續頃緣世契遂締姻盟伏承令嗣太僕第五令孫十齡已肄簡諒而小兒諭徳某第二孫女七歲未事組紃猥煩匪斧之求遽委儷皮之聘徳門積厚諒得婿之必佳老景情多喜弱女之有托欽承嘉命仰藉謙光歸必及笄庶少閒於姆訓學惟貴豫願無忝於祖風

○寄楓山老先生書

同年湛元明行曾奉狀候問想巳達玘孤陋幸承開教粗知所向近取古聖賢書讀之疑難紛然無所從入向見先生言義有兩端者各循其途而思之到有窒礙﹖﹖匆卻回頭別思必求其合而後已玘今思之意愈雜而理愈窒竟不能定於一是何也論學者居敬在窮理之先無乃本之未先立乎抑爲舊見所泥未能濯去以來新意也然先儒成說且存求新恐反害正理循而索之則未有合一﹖﹖匆敢問先生平日所以思而必合者其道何由且如中庸首言大本程子之答呂大臨蘇季明書往返折難竟未嘗明言其難如此今以朱子說觀之昭然明甚何呂蘇知不及此而程子言之之難也竊恐程子之意或不但如朱子所云觀朱子集中與南軒論中書亦未能無疑豈以是與抑朱子爲學者疑而未得故盡發以明示人而玘於朱子之說未得其深與此用功第一步故敢瀆問伏乞開教幸甚堯佐登第旅中可謂得交矣余不悉

○與黃應期

宋人有以百金遺其鄰捨者鄰捨猶少之假貸不已卒致謝絕僕之責兄抄書也無乃類是乎前後貺我者何啻百金然猶乃責望不巳勢不至謝絕不止然兄亦能絕我否乎故不若慨然終其惠之爲愈也後所列諸書幸早爲畱意無若宋人然呵呵

○代家君回陳氏書

惟女字恆量其才而壻佳寔難其選捨近卽遠似非人情得後迷先或緣天合自孫女之任織求者奚但百家曁兒輩之告旋遲之又更四載亦祗異世俗之爲見夫豈無門地之可當令侄孫生稟秀靈動止詳雅可愛可訓聞於巨川之書屢試屢奇始自東山之謁無妄語若張常甫且亟稱以不凡有姻連則餘子華更敢保其無悔如所譽者諒匪懷朴於周迨其謂之不啻求珠入海事誠出格意豈徒然顧小子之薄能曷敢擬韓昌黎之得李漢以諸公之具眼尙期如範希文之識富臯若天性類習於少成𨿽上智猶貴於豫教玆乃嚴父兄之所任固非愚父子之敢知重懷謙虛過辱委重學焉後壻惟無忘今日之言翁以爲師當不負終身之托下帷授業亦迪我先聚星象賢載光厥世

○求觀術齋文

去會稽百里有小江者北流折而東合於剡溪當謝安石所隱東山下家世居焉遡小江而上數十里水益駃山益峻莫知其源所自出以合於剡溪而差小也故名剡溪卽王猷乘雪夜訪安道者也北下三十里以曹娥故﹖﹖復名爲曹娥江去曹娥十里爲陡門陡門海口也故小江之潮汐日至與大江等玘竊以小江源遠而通於海也因扁其讀書之齋曰觀術用附於易象之義敢請銘辭揭於其上庶永以爲教焉

中峯文選卷之三

●中峯應制稿

會稽董玘文玊著

應制稿

女訓四言詩十四首

靈雪詩

賜甘露謝表

躬耕耤田表

擬宋臣進羅從彥遵堯錄表

校勘孝宗實錄事

郊祀議

陳情乞恩給假省親事

陳情乞恩請給誥命事

乞恩請給卹典事

謝恩事

爲抱哀陳情申請卹典事

循舊典以篤親親事

擬李徳裕上丹扆六箴表

○女訓四言詩十四首

謹奏爲推衍睿訓以禆內治事嘉靖九年九月二十三日該內閣傳奉聖諭昨朕諭卿等令翰林官分譔詩言成而集之以助傳訓之布而易爲感發但卿等三臣並獻夫時玘縉四臣俱當撰進可卽轉示知之欽此臣聞古帝王統邦家莫不端本宮闈化行房闥然後有以恢宏至治以隆延長之祚三代而下齊家之義廢也久矣往年纂修恭睿淵仁寬穆純聖獻皇帝實錄臣實叨爲副總裁官恭覩聖母女訓一書巳嘗敬取獻皇帝禦制序文纂入寶訓以昭示萬世臣方慮金匱石室藏之天府閭閻女子未有得見玆者伏蒙皇上頒之禮部與髙皇后文皇后傳訓一體刊布又令臣等撰進詩言以禆諷詠之末其於三代哲王修已刑家之意眞異世同符也臣豈勝欣慶竊惟詩本言志歌以永言言之不足又歌詠之俾勿怠也女訓所載女儀女徳母教蓋巳周悉懇至義無復加臣不敢別立篇題無關諷詠謹卽閨訓等一十二篇篇爲之詩證諸經書約以韻語惟在衍繹慈謨詠歌睿澤又復推本聖母所以作訓之旨與皇上今日刊布之意各爲一詩共一十四首道寔始諸家人義皆闡夫坤徳顧臣詞蕪識劣不足以仰承明命臣無任惶悚之至謹將所譔詩章繕寫隨本上進敬遵聖諭推衍章聖慈仁皇太后女訓篇目撰進四言詩共一十四首

閨訓第一

修徳第二

受命第三

夫婦第四

孝舅姑第五

敬夫第六

愛妾第七

慈幼第八

妊子第九

教子第十

愼靜第十一

節儉第十二

作女訓第十三

刊布第十四

閨訓第一

粵維聖哲教始閨房廸玆內治禦於家邦姜原啟稷有莘佐湯徳純福茂不顯其光

修徳第二

後聽女順上配宸極表率六宮母儀萬國史昭彤管風始關睢曷不肅雍維徳之基

受命第三

維婦之道以順爲貞必敬必戒醮命再申率履不越夙夜維寅至哉坤元承天時行

夫婦第四

天尊地卑卑髙以陳爰始夫婦以及君臣男正乎外女正乎內內言不出是曰定位

孝舅姑第五

婦事舅姑如事父母雞鳴盥潄溫凊紉補欽哉二妃舜孝以光思齊大任媚於周姜

敬夫第六

天敍有典夫爲妻綱無違夫子矧曰天王馮媛當熊班姬避輦豈躬弗愛敬存慮遠

愛妾第七

於維哲後秉徳溥施念彼小星集爾螽斯愛均葛藟寵承貫魚徽音克嗣百男是期

慈幼第八

瞻彼太微羣陰攸曁怒不躬罰賞不遺細敬老懷幼有孚惠心含弘光大品物流行

妊子第九

古有胎教以培其原匪禮弗蹈匪由弗言克朙克類不坼不副宜君宜王子孫千億

教子第十

聖𨿽天作弗念作狂如玉弗琢弗爲圭璋塗山興啟大任誨昌蒙以養正一人元良

愼靜第十一

地道無成惟安貞吉貞靜幽閒曰惟閫徳雞鳴示儆脫簪引慝淑愼厥儀六宮承式

節儉第十二

天道福謙人情易盈愼乃儉徳百辟其刑綈練是衣珠玉非寶丰厥粢盛以事九廟

作女訓第十三

在昔簡狄帝命生啇於烈慈極誕聖有光訓時女徳嘉言孔彰配之內則�我綱常

刊布第十四

朙朙天子稽古作教肇建陰儀朙章母道化光九重風行四表乾坤淸寜日月久照

內訓序直解

內訓這一書是本朝仁孝文皇后做的訓是教誨男外女內這書是教訓女子的故喚做內訓序是總說所以做這書之意吾幼承父母之教誦詩書之典職謹女事這是文皇后自敍幼時在父母家爲女的事吾是我誦是誦讀典是常女事如執麻枲治絲繭織紝組紃之屬文皇后說我幼小時承父母的教訓誦習那詩書古典知婦女自有本等的職業教令不出閨門謹修那女事而不敢怠也今世女子多不去誦習詩書文皇后懿徳淑範所以佐成內治者實本諸此蒙先人積善餘慶夙被妃庭之選事我孝慈髙皇后朝夕侍朝髙皇后教諸子婦禮法惟謹吾恭奉儀範日聆教言�敬佩服不敢有違這是文皇后敍髙皇后在時爲妃的事先人謂上世祖考夙是蚤朝夕侍朝卽是古者晨省昏定之禮儀是威儀範是規範聆是聽祗字義與敬同佩服是常常遵守的意思違是違背文皇后說我賴先世的積慶蚤年被選入宮爲王妃奉事我髙皇后朝夕不離左右我髙皇后教誨我諸子婦動以禮法提撕警覺亹亹不倦我那時恭覩這令儀令範日逐聽教誨的言語件件敬謹遵守不敢少有違背蓋髙皇后內教之嚴如此肅事今皇上三十餘年一遵先志以行政教吾思備位中宮愧徳弗似歉於率下無以佐皇上內治之美以忝髙皇后之訓這是文皇后敍作配文皇躬修婦道的事肅是敬愼今皇上是稱文皇政教是宮中的政教弗似是不如的意思歉是不足的意思忝亦是愧文皇后說我奉事今皇巳三十餘年夙夜敬愼遵奉先志以行宮中的政教凡事都如髙皇后在時不敢有攺又思我備位中宮乃是四方的風化之原自愧徳薄弗如那古之賢妃後不足以表率羣下恐恐然常懼無以佐助今皇內治之盛美以忝我髙皇后之教訓也夫徳如文皇后猶以有忝髙皇后爲言則其憂勤惕厲之心可想見矣常觀史傳求古賢婦貞女𨿽稱徳性之懿亦未有不由於教而成者然古者教必有方男子八歲而入小學女子十歲而聽姆教史傳是記事的書懿是美方是法姆是女師文皇后又說我嘗觀史傳考求那古之賢婦貞女𨿽是他天性本來粹美亦未嘗不因教訓而後成徳然教之須有个方法古者男子八歲便入小學女子十歲便聽姆教如今這教法都廢了所以人家那女子資質好的往往漸染習俗也不能自去向上甚至有敗禮傷化的今若要風俗醇美須是修那古人的教法此內訓所由作也

○靈雪詩【有序】

嘉靖巳丑冬仲無雪皇上閔念農事特請於祖考諏吉躬禱於天地及山川社稷諸神齋之三日霽旭如故祭告甫畢陰雲聿興微霰如濺俄而雪大隆踰夕未巳百官萬姓鼓舞歡呼咸曰微我聖天子精禋上通於天曷能有禱卽應頃刻不爽若此之異也夫天人感通之際其理甚微皇上自登大寶八年於玆遜志敏學敬天勤民不遑暇逸以至號令政事無一不當天心者書曰皇天無親惟徳是輔又曰鬼神無常享享於克誠人惟見皇上避殿減膳引咎責躬齋居凝默

○賜甘露謝表

謹上言嘉靖七年正月初一日福建長泰等縣露降巡撫臣奏獻欽蒙聖恩分賜者臣玘等誠歡誠忭稽首頓首伏以上及太淸下及太寧鶡冠頌王者之徳天不愛地道不愛寶戴禮著大順之徵蓋一徳所孚無遠弗屇而百順旣聚有感斯通乃膏露之肇零實太平之有象恭惟皇帝陛下允文允武盡制盡倫業傳八葉之洪圖道接千年之正統早啟朙堂而聽政日禦講幄以親賢禹無間然湯徳至矣嘉平兆吉以奏河淸正旦呈祥復聞露湑天乳垂耀於氐北靈液委潤於閩南嘗之乃甘未識軒轅之瑞望若成矞忽開仁壽之圖數恊洪武之年增光太祖地當長泰之邑垂裕後昆爲饎吉蠲薦先宗廟備物致養喜動慈宮爰嘉臺鼎之良匪頒宰輔曁念旃廈之近特及講臣臣玘等拭目睹揭雩之光稽首遂搖山之願珠聯星綴醴泉美矣而色味不如玉潤脂凝卿云爛兮而精華弗固唐祖昔以傳示賜予未沾孝宣𨿽用紀元政事猶闕魏承瓊髑亦徒侈乎虛文宋降玉淸殆有慚於實徳乃如今日敻邁前聞漢賦多誇覺露英之未貴堯恩下逮信丰艸之獨優拜賜揚言共迓天休之渥襲藏爲寶永懷帝澤之濡伏願極建中和敬恊上下雨暘燠寒風時無易庶徵備來水火金木土谷惟修萬世永賴臣等無任感激屏營之至聖節宴章聖皇太后致語伏以海晏河淸九葉啟中興之運虹流電繞萬年開長樂之筵節近中秋天地交乃生聖主影移蓬島帝王家不似人間蓋孝子莫大乎尊親惟壽母宜介玆景福得歡心於萬國樂斯存焉來備物於殊方養之至也恭惟章聖慈仁皇太后陛下靈源廣厚徳範靜專肇邦土於元姜媲徽�於太姒祗承先帝雞鳴播雍肅之風誕育今皇龍躍應文明之象功昭嗣服瑞恊貞符白鹿紫車本是神仙行地金螭寶冊更誰福祉齊天品物攸資六宮同慶伏惟皇帝陛下學由敬一道克繼承恢大度以保下民單小心而對上帝追崇典備祛千古之浮疑大祀禮分定兩間之正位允矣綱常之主盛哉唐虞之時萬寶呈歲功瑞麥嘉禾繼進八荒開壽域北辰南極交輝捧太乙之霞觴掌凝玉露降瑤池之錦字﹖﹖由引金風喜溢慈顏澤覃永巷蒼宮起震卽看少海流光玄極奠坤長覩太微當座敢宣俚語用繼嵩呼壽域弘開聖徳昌太平天子慶無疆九霄絳節迎金母三殿紅雲捧玉皇秋入甫田禾六穗風回韶曲雙翔華封願效多男祝日月重光照萬方

○躬耕耤田表

嘉靖元年月

日恭遇皇上親耕耤田者伏以勛華繼體玄功允恊於思文耕助勤民盛典聿追乎無逸蓋惟上悊之主能知小人之依慶洽普天光召百聖臣等誠歡誠忭稽首頓首竊謂人君以民爲天王政所重在食潔粢盛以饗上帝陳簠簋而奉宗祧民力普存明信實昭於祝史帝命率育憂勤宜卽乎田功本業用存仁孝斯在故禮謹三推之節惟傳垂千畝之文慨弛墜於衰周空勞納諫念纘承於炎漢遙羨傳心繼此或廢或興類皆有文有實晉崇秦始焉用詞章唐罷元和奚關物力徒尋故事用侈彌觀試歷考於前聞豈有盛於今日玆蓋伏遇皇帝陛下堯仁成性禹儉得師嗣丕構之豊亨謀貽八葉軫萬民之樂利慶賴一人惟防匱以圖豊在貴本而賤末是用升潛之祀屬玆獻歲之辰旣告類於上玄乃躬耕於方澤齊心便殿諏日以饗先農比耦靈壇負耒而率羣後啟土膏於震位播穜稑於靑箱貴賤以班大小從邁聖能饗帝諒黍稷之非馨說以使民識艱難之乃逸臣等叨從法駕獲覩曠儀材謝安仁何敢鋪張於賦詠忠輸姬旦尙期顧諟於盤遊伏望克儉克勤終始不輕乎民事多富多壽靈長自衍於歷年無任瞻天仰聖激切屏營之至

○擬宋臣進羅從彥遵堯錄表

具官臣劉允濟謹以先朝名儒羅從彥所著遵堯錄進呈者道存經濟遺言幸托乎簡編義儆愆亡忠愫獲輸於黼扆成先賢未就之志爲昭代不刊之規名借放勛政惟由舊臣允濟誠惶誠恐稽首頓首竊惟右之圖治法祖爲先儒者之立言匡時是急伊懋太甲乃率攸行周詠成王聿修厥徳漢守三章之約唐垂六典之文蓋爲政不在多言而得師莫若近取故事條於魏相功致中興奏議采諸宣公善同巳出伏念從彥望歸山斗學溯淵源養靜羅浮閱古今之變傳心伊洛探性命之微恩授屢辭行修且潔江湖迹遠𨿽絕意於功名畎畝情深猶未忘乎君父仰圖獻納爰效編摩惟藝祖之開基類神堯之啟運天命歸而人心屬徳邁前王大綱舉而眾目隨功羞雜伯三宗纂序厚澤幾百年四葉重光太平如一日子述父父述祖聖之相授其道同禹紹舜舜紹堯世之相後其揆一將遵堯而立極乃稽古以名書具陳開國之彛章附載名臣之論建大而郊廟宮掖下逮州郡之儀次則治理人才遠及邊防之務悉分條而寓諷或釋言以辧微紛更近戒於元豊恭儉上循乎慶曆始末釐爲八卷反復奚啻萬言憂時如劉向而道固醇論事若杜牧而言則正歲當丙午載筆巳成地僻東南食芹未獻若人旣遠此志弗磨史出名山宜歸藏於祕府經存古壁終流播於儒林道豈遂窮事如有待玆蓋伏遇○○○○綏猷淸穆受命溥將仁孝出於天成忠厚本乎家法陳師講武誓淸幽朔之塵養士右文期纘陶唐之緒昔楊時載道巳見表章而朱熹紹傳亦蒙簡拔學術旣同乎師友遭逢豈間於幽明用陳巖穴之蠹殘少補裳衣之神化身𨿽不遇言固可行伏願陟降若思儀刑如見毋恃徳澤而自逸毋輕法度而屢更主善無常惟精帷一典學有獲乃聖乃神讀其書懷其人滿朝布有徳有言之君子繼其志述其事萬年固丕承丕顯之洪基臣無任瞻天仰聖激切屏營之至

○謹題爲校勘孝宗實錄事

臣惟今日之實錄卽後日之史書所以傳信於天下萬世者也此豈容以一人之私意參乎其間哉昔者武宗毅皇帝卽位之初纂修孝宗敬皇帝實錄臣以菲才濫與其末於時大學士焦芳依附逆瑾變亂國是報復恩怨旣巳毒流天下矣而猶未足也又肆其不逞之心於亡者欲遂以欺乎後世其於敍傳卽意所比必曲爲揜互卽夙所嫉輒過爲丑詆又時自稱述甚至矯誣敬皇而不顧凡此類皆陰用其私人謄寫圈點在纂修者或不及見惟事之屬臣者𨿽黽勉載筆不敢有所前卻而其它則固非所及也玆者恭遇皇上入繼大統勑修武宗毅皇帝實錄內閣所藏孝宗實錄副本例發在館謄寫人員及合用紙札之類不煩別且欲加刪正此其時矣伏望特旨將內府所藏孝宗實錄正本一並發出仍勑總裁大學士楊等及比時曾與纂修備諳本末者數人逐一重爲校勘凡十八年之間詔令之因革治體之寬嚴人才之進退政事之失得巳據實者無事紛更至若出焦芳一人之私者悉攺正之其或𨿽出於芳而頗得實狀者亦自不以人廢則爲費不多事亦易集使敬皇知人之哲無爲所誣諸臣難明之迹得以自雪而人皆知公是公非所在不容少私如芳者縱或肆行於一時而竟亦莫揜於身後庶乎孝宗一代之書藏之中祕而傳於無窮者必可據以爲信矣不然萬世之下安知此爲芳之私筆也哉仰惟聖明臨禦以來先朝積敝釐革殆盡惟此關系於國典者甚大欝而未白臣竊惜之儻俯察愚言惻然允納亦初政用慰輿情之一助也

○郊祀議

謹奏爲愼重祀典事本月初十日欽蒙皇上降制以郊祀典禮下詢次日又領禮部謄黃勑諭臣伏讀而嘆曰古禮之不講也久矣廟謀之下及也鮮矣今乃親發徳音特據禮以復古而又愽謀卿士必欲求其是焉臣用是仰見我皇上眞聖不世出者也志將大有爲者也事必師古將舉斯世於三代之隆者也自惟愚陋𨿽不足以仰禆廟謀顧備員講讀執經左右敢不卽經義以對臣謹按禮記言祀典者莫詳於祭法首敍虞夏殷周之郊繼之曰燔柴於泰壇祭天也瘞埋於泰折祭地也是祭天祭地之禮不同矣其曰埋少牢於泰昭祭時也相近於坎壇祭寒暑也王宮祭日也夜明祭月也幽宗祭星也雩宗祭水旱也四坎壇祭四方也山林川谷丘陵能出云爲風雨見怪物皆曰神有天下者祭百神而於社則有大社王社國社侯社之別焉是其祭各不同矣又曰日月星辰民所瞻仰也山林川谷丘陵民所取財也是祀典不可偏廢矣郊特牲曰郊之祭也迎長日之至也兆於南郊就陽位也是祭天必以冬至其位必於南郊矣而不言祭北之所其在周禮大宗伯以禋祀祀昊天上帝以實柴祀日月星辰以槱燎祀司中司命飌師雨師以血祭祭社稷五祀五嶽以貍沈祭山林川澤而亦不言地惟太司樂冬日至禮天神於地上之圜丘夏日至禮地祈於澤中之方丘以天與地並言圜丘卽所謂泰壇方丘卽所謂泰折是其時與位皆不同矣而未有北郊之名也至漢匡衡請定南北郊北郊之名始見於此蓋其說出於緯書若不足據然其言就陽卽陰之象則禮之正也自時厥後議者紛然互有得失蓋古者祭天地有正祭有告祭冬至一陽生天道之始又生物之始也故順天道之始而報天焉必於圜丘順陽位也夏至一陰生地道之始又成物之始也故順地道之始而報地焉必於方丘順陰位也此所謂正祭也舜之嗣堯位也類於上帝望於山川東巡守則柴望秩於岱宗武王之伐啇也告於皇天后土又柴望大告武成成王之營洛也丁巳用牲於郊翼日戊午乃社於新邑皆因事並告天地有同日而舉者有繼日而舉者此所謂告祭也然上帝曰類者謂仿郊祀之禮而爲之則非正祭天矣告地而舉望祭之禮或社祭之禮則非正祭地矣蓋特祭天地乃報本之正祭也故辧方正位順時陰陽其禮別而專並祭天地因事而告祭也故隨在致虔不拘時位其禮合而簡禮𨿽不同義各有當也此義弗明於是有以孟春上辛天子親合祭於南郊而以冬至夏至有司分祭者矣若元始建武所行是也有請於冬至南郊而合祭天地者矣若顧臨等所言是也有援虞周告祭之禮以證天地當合祭者矣如蘇軾所言是也此皆後世之謬誤我太祖髙皇帝有天下之初卽建圜丘於鐘山之陽以冬至祀天建方丘於鐘山之陰以夏至祀地一如古制而因山以爲南北日月星辰太歲諸神則從祀圜丘嶽鎭海瀆山川諸神則從祀方丘天神地祗各從其類而又春分朝日有朝日壇秋分夕月有夕月壇其壇位禮儀具載於存心錄者可考見也至洪武十年復定合祀之禮時以大祀殿未成暫合祀於奉天殿十二年正月乃合祀於南郊羣神皆從而日月星辰之專祭亦罷今大祀文合祭天地文及諭中書勑載於禦制文集者可考見也於時儒臣觧縉嘗建議請復掃地之規竟亦未行豈禮固以時爲大歟我皇上嗣登大寶九年於玆敬天法祖式嚴祀事幽明上下罔不歆格玆者大祀旣畢聖心猶若未安欲遵復皇祖始制以盡事天之誠且俾人各陳所見夫上下之分陰陽之義淵衷蓋已洞然矣臣復何辭然必欲求其是則分祀者固古禮之正也分而復合皇上之獨見神斷殆亦未易窺測者焉記曰惟聖人能向帝我皇祖以不世出之聖開創於始皇上以不世出之聖纘承於後精神之運心術之動庸有潛孚而默契者乎今之禮樂法度悉由皇祖裁定誠如聖制所謂爲子孫者𨿽億萬世所當謹守勿違也況玆重大之典欲復其初宜必愼所處矣顧豈臣愚所能與哉孔子曰誦詩三百不足以一獻一獻之禮不足以大饗大饗之禮不足以大旅大旅且矣不足以饗帝母輕議禮蓋饗帝之禮其難也如此可弗愼歟伏惟聖明以不愆不忘之心弘善繼善述之道信先王之禮而不泥其沿襲之迹遵皇祖之制而兼思其更定之由聖心安卽人心舉安而天心得矣臣無任昧冒惶懼之至

○謹奏爲陳情乞恩給假省親事

竊惟國朝之制京官離家六年之上者許令給假省親所以教人臣之爲孝也教以孝者所以教爲爲忠也然必以六年爲限使出而事君歸而事親並行而不偏廢此法意也臣在先朝嘗一歸省家居間恭遇皇上龍飛民物快覩臣父促臣北上以正徳十六年六月二十六日到京過蒙簡拔日侍講筵繼錄年勞叨秩三品復蒙聖慈念臣父母年老超越常格錫之誥命佩戴恩徳以感以慚顧臣遠去父母數千餘里祿飬弗親音問鮮至中夜長懷淚垂枕下久欲乞歸但以聖學方勤未可先身圖之便兼且年例未及不敢傷朝廷之公黽勉供軄憂思萬端今年六月及六年之期方欲具疏陳情適遇吏部員缺廷薦謬及詔令遂下服任伊邇圖報愈難正宜在公匪懈詎敢更及巳私柰臣分薄福過災生不幸於八月再喪妻室一子幼小呱苦無依臣父母一旦得此凶問必加驚悼意欝气衰可慮尢甚用是數月之間隱忍躊躕尙未敢以喪告臣之處此實爲不堪臣嘗聞李密在晉時爲祖母劉上表有云盡節於陛下之日長報劉之日短今臣犬馬之齒才踰四十聖明在上未卽棄置竭其駑鈍承事左右尙將有日臣父年八十有五臣母七十有七來日無多萬一不測見面無期臣抱終身之痛何以自贖此臣至情天日可鑑仰惟皇上大孝遠邁百王錫類因心有感必應用敢輒瀝誠懇冒瀆宸聽伏望特降綸音容臣照例給假歸省兼爲妻營葬事畢之日倘或親年尙可支持自當依限前來供職豈敢久曠歲月以負陛下知遇之恩哉臣不勝迫切祈懇之至

○謹奏爲陳情乞恩請給誥命事

臣以凡庸誤蒙聖恩擢至今職感激方深圖報無地玆復昧冒輒幹宸聽臣父先任雲南府知府致仕見年八十有三臣母婁氏年七十有五臣自正徳十二年給假歸省畱侍五年恭遇皇上登極臣父促臣前來供職逮今又踰四年𨿽平安之報每聞而喜懼之私日切欲復歸省年例未及況遭遇聖明方侍講讀未敢言私近該吏部右侍郎溫仁和以父溫璽年及八十陳情乞封荷蒙特恩給與應得誥命臣爲親之切與仁和之情固同而臣父之年視仁和之父尢老倘有不測自憾無窮仰惟皇上以孝爲治恩及萬方臣忝侍從日瞻天表旣有至情安敢不以誠上達伏朢聖慈垂察特勑吏部查照溫仁和近例頒賜臣父母應得誥命猶及生存之日與沾曠蕩之恩庶臣爲子之情少獲自盡益得悉心供職以圖報稱於萬一矣臣無任戰競祈懇之至奉聖旨董玘日侍講讀多效勤勞伊父母並應得誥命都給與他吏部知道欽此

○謹奏爲乞恩請給卹典事

十月二十九日得臣兄書云臣父於本年九月十九日晨起命具牲醴於祠堂乃易新衣親詣祖考前拜告畢回至堂中令設寢席至晚瞑坐而終臣發書驚僕幾至隕絕臣父素無疾病老盜康彊視聽精明行步輕便正徳年間臣嘗給假歸省獲侍家庭六年恭遇皇上登極臣父謂聖主不世出卽促臣北上及叨侍日講荷蒙特恩錫臣父母誥命封臣父爲通議大夫詹事府詹事兼翰林院學士臣父初以進士歷官知縣禦史知府致仕暮齡乃得進封三品榮幸非常感佩恩私天髙地厚每每貽書諄切戒諭令臣勉修職業以圖報稱於萬一庶幾忠孝兼盡勿得言歸昔年臣妻病故臣欲給假送幼子臣父復以大義責臣臣竊思君恩未報父命且嚴遂不敢乞歸又自以親年𨿽髙幸各康健如天之福冀可遂孝養於他日不意臣罪戾深重臣父遽爾見背言念及此五內分裂終天之痛其何能及臣查得大明會典凡兩京三品文官並父母曾授本等封者俱照例祭葬又查得經筵日講官員父母病故例得祭葬嘉靖四年禮部右侍郎李時母邊氏病故請給卹典奉聖旨邊氏準照例與祭葬李時日侍講讀多效勤勞著馳驛去伊父李楘還準與應得贈官誥命並祭一壇欽此臣備員講幄十年誠愧淺劣無所禆補但比之李時事體頗同歲月仍久而臣父在嘉靖四年已封三品視未曾授本等封者於例尢恊伏望聖慈憫臣哀苦勑下該部照例準與卹典則臣𨿽不能致孝養於生前而臣父猶得沾被寵光於地下臣與子孫世世仰戴聖恩無窮矣臣稽顙流涕不勝昧冒祈懇之至

○謹奏爲謝恩事

臣於去冬十月二十九日聞父喪十一月十四日該禮部題節奉聖旨董玘伊父準與祭葬著本布政司堂上官督造欽此十二月初二日工部覆題奉聖旨是欽此該本部移咨到臣因值河凍臣從陸路回還至正月二十二日抵家二月初四日該本布政使司遵奉欽依事理設備祭品差委堂上官右參政黨以平賫捧禦制諭祭文督率知府等官洪珠等至臣家賜祭畢伏思臣以一介艸茅遭遇聖明久塵侍從寵被其身又及其親封及其存又厚其死不惟臣窮鄕蓬室生輝而閭閻父老見此稀曠之盛典亦無不稱嘆第臣受恩深厚誠莫知所以爲報也

○謹奏爲抱哀陳情申請卹典事

臣於嘉靖九年十月二十九日聞父喪具奏請給卹典荷蒙皇上俯念日講微勞特命禮部查例來看續該禮部題奉聖旨董玘伊父準與祭葬著本布政司堂上官督造不必差官還照例與他馳驛去欽此竊念臣以一介艸茅遭遇聖明獲侍旃廈十年寵被其身又及其親封及其存又厚其死臣感戴聖恩天髙地厚莫知所以爲報退伏田野日惟祝頌聖徳聖壽而巳玆復不幸臣母婁氏於本年六月十三日棄背查得舊例父先故巳賜祭葬者母故仍與祭一壇並給開壙之費臣叨被恩寵巳踰涯分且罪廢之餘安敢復有陳乞惟念生育之恩父母則同劬勞之苦母氏尢甚臣父母生前誥封幸巳均沾身後卹典例應並及天恩曠蕩必不獨靳於臣但恐以臣身被誣之故而或沮臣母應得之恩則臣母死不瞑目而臣生亦無所容於覆載間矣伏乞聖慈鑑察勑下該部查例準與臣母卹典不惟臣母有知當衘感於地下而臣心迹得白尢當效死以報稱於異日矣

○謹題爲循舊典以篤親親事

內開少師兼太子太師吏部尙書華蓋殿太學士楊一淸題臣玘等會同太子太保禮部尙書兼翰林院學士方獻夫等查得太明會典內一欵凡文職本身並族屬有女爲王妃及夫人男爲儀賓等項俱各見在及有子孫者不許升除京官又一欵凡京官與王府結親者攺調外任若王府官不拘軍民職但與王同城居住者皆攺調又一欵凡親王妃父授兵馬副指揮俱不任事及查本部歷年捲案並無開載始自何年何人倡議緣由中間𨿽節經與王府有親等官陳奏俱未準行止有正徳四年本部等衙門會議題準分別名號族屬遠近等第回避事例似爲少寬隨復攺正又查得問刑條例系弘治十三年法司會同各衙門條奏詳定其間所載各項事例歷年承行已久亦非始自弘治夫間臣等議得少師兼太子太師吏部尙書華蓋殿大學士楊一淸所奏無非惇睦族之恩開用賢之路持論甚正陛下降旨特令臣等會議欲廣帝王推誠待物之道所宜將順但切詳累朝以來所以不許王親升除京職或除京職不任以事之意本非以王親之故過爲裁抑實以別嫌防微使同姓不相疑二戚屬終獲保全其間寓意深遠又有難以顯言者蓋其初亦非爲賢者設萬一有如近年婁姓之徒則帝王防閒之道似或未可盡略且王親𨿽不許任京職往往得爲左右布政使其官階二品與在內尙書相等使非區區自懷重內輕外之心則其生平濟時行道之願亦不可謂不得盡行矣伏讀詔旨所謂推誠防閒二者淵衷固巳洞然況事干宗室臣等擅難定擬伏乞聖裁

○擬李徳裕上丹扆六箴表

伏以世道平康周武式銘盤之義帝徳廣運虞益進行舟之先﹖見蓋願冶之君𨿽無虞而抑畏故責難之弼必先事而防閒恭遇○○○○紹累世之弘圖嗣無彊之歷服發彊剛毅徽柔懿恭法易象之健行不敢遐逸知春秋之正始厚自矜持化巳運於無爲徳尢貴乎有飬臣身蒙寵渥世受

國恩臣祖棲筠曾穪直於聖祖臣父吉甫實贊治於憲皇𨿽竭肱股之勞莫效涓埃之報情徒內激貌實外慚身遠龍顏不能如仲山甫之補職心在王室固願學魏文貞之愛君爰撰六箴用罄一得竊以夏禹勤邦乃百王之模範周文卑服實萬世之儀刑卻馬還珠仰賢王之徳去凶舉愷誦聖主之明示物脫身斯亦危矣識容進飯惟曰殆哉比頑喪邦齊宣之覆轍從善興國漢祖之弘規咸取大端兼益管見稽古事而可法可戒切君身而爲師爲資勸勵精則曰宵衣規端表而名正服罷珍玩之獻所寶惟賢納規誨之言有善必納辯別邪慝式嚴兩觀之誅防杜細微永絕冷淵之禍取遠徵近屬事比辭顧狂瞽之言竭心力以奚補然聖明之主察芻羌而無遺誠不敢比蘊古之大寶箴竊亦自附九齡之金鑑錄用名丹扆少禆淵衷伏�致謹於不見不聞之天屢省於有爲有行之際張之便殿用代忠諫之屏畱諸聖心不忘敬義之冊三鎭聽命益恢憲祖之弘規四海歸心永保文皇之丕緒謹以所撰丹扆六箴隨表上進以聞

●附錄

詹事府詹事兼翰林院學士臣董玘謹奏爲患病事臣於本年四月二十四日偶感末疾一向調理未痊伏聞皇上降旨於盛暑中特令講官以三八日輪講大學衍義此蓋聖志日勤聖學時敏之實驗也伏枕之餘深用慶幸至六月初三日輪該臣進講念此盛事不敢以病自沮遂勉彊出朝敷陳愚悃一二緣气體尙虛於初六日復患泄瀉遂至困臥仍注門籍今者荷蒙聖恩誤以廷薦用臣於吏部臣不勝惶悚顧久泄傷脾且夕難愈神昏頭暈未能赴闕稱謝伏望聖慈容臣暫在家服藥調理庶獲痊可爲此具本令本院孔目錢文賫捧謹具奏知嘉靖六年六月十六日奏吏部右侍郎兼翰林院學士臣董玘謹題爲印信事照得本部印信原系左侍郎孟春署掌今奉欽依提問所有印信缺官掌管及照本部新攺尙書李承勛行取未到臣玘見患眩暈等疾調理未痊伏望皇上於各部尙書或侍郎內簡命一員署掌印信候李承勛至日交代庶部事有所統攝臣玘亦得專意調理以候痊可緣系印信事理未敢擅便謹題請旨嘉靖六年八月二十日題奉聖旨印著董玘署掌便著赴部供職吏部知道欽此吏部右侍郎兼翰林院學士臣董玘謹奏爲陳情乞恩給假省親事竊惟國朝之制京官離家六年之上者許令給假省親所以教人臣之孝也教以孝者所以教爲忠也然必以六年爲限使出而事君歸而事親並行而不偏廢此法意也臣在先朝嘗給假歸省家居五年有餘恭遇皇上龍飛民物快覩臣父促臣北上以正徳十六年六月二十六日到京過蒙簡拔日侍講筵繼錄年勞叨秩三品復蒙聖慈念臣父母年老超越常格錫之誥命佩戴恩徳以感以慚顧臣遠去父母數千餘里祿養弗親音問鮮至終夜長懷淚垂枕下久欲乞歸但以聖學方勤未可先身圖之便兼且年例未及不敢傷朝廷之公黽勉供職憂思萬端今年六月巳及六年之期方欲具疏陳情適遇吏部員缺廷薦謬及詔命遂下服任伊邇圖報愈難正宜在公匪懈詎敢更及己私柰臣分薄福過災生不幸近日再喪妻室一子尙幼呱苦無依臣父母一旦得此凶問不免感傷年衰意欝可慮尢甚用是數月之間隱忍躊躕尙未敢以喪告臣之處此實爲狼狽臣嘗聞李密在晉時爲祖母上表有云盡節於陛下之日長報劉之日短今臣犬馬之齒才踰四十聖明在上未卽棄置竭其駑鈍承事左右尙將有日臣父年八十有五母年七十有七來日無多萬一不測見面無期臣抱終身之痛何以自贖此臣至情天日可鑑仰惟皇上大孝遠邁百王錫類因心有感必應用敢輒瀝誠懇冒瀆宸聰伏望特降綸音容臣照例給假歸省兼爲妻營葬事畢之日倘或親年尙可支持自當依限前來供職豈敢久矌歲月以負陛下知遇之恩哉臣不勝迫切祈懇之至爲此具本親賫謹具奏聞伏候勑旨嘉靖六年九月初六日奏奉聖旨吏部缺官管事董玘不準給假便著出部供職吏部知道欽此

吏部右侍郎兼翰林院學士臣董玘謹奏爲謝恩事今日伏蒙聖諭著安心照舊供職欽此臣猥以庸愚叨侍講筵有年近因憂思過多情志昏憒以致行立失序罪當萬死陛下不加譴責特令內閣傳諭二三日間戰栗隕越莫知所措復蒙降札著安心照舊供職聖恩寬大不惟曲宥其罪而又欲安其心𨿽父母之於子不是過也臣敢不夙夜循省以圖報稱於萬一緣系傳諭事理不敢隨例報名廷謝爲此具本親賫謹奏謝恩嘉靖六年十月二十日奏奉聖旨爾官在講讀之地位列大臣豈得苟失恭讓之宜故朕未忍斥言特諭內閣傳示爾當欽體朕意勉修職業副朕任用照舊用心辦事欽此吏部左侍郎奏爲明職守以愼體統事本月十五日該本部尙書方獻夫奏稱有疾乞休退等因奉聖旨卿有疾宜善加調理部中事務著侍郎董玘掌行該部知道欽此臣備員卿貳豈敢辭難避事以負明主委用之意顧惟六部之事俱總於尙書若侍郎之職今不過佐成而巳故尙書𨿽或有疾往往任事如常惟升遷去任缺人管事始命侍郎署掌印信今獻夫在告未久遽以部事屬臣揆之事體似非穩便況獻夫在告以來日逐推升除授及一應題奏或到部裁決或在家區﹖﹖匆未嘗因疾少廢使臣輒與其事不惟臣之心不安而獻夫之心亦或有未安者伏望皇上俯鑑愚衷仍命獻夫照舊總管部事不妨調理其它部中常行文移細務臣當遵奉明旨代爲僉書庶於體統無嫌臣不勝冒昧之至謹具奏聞伏候敕旨嘉靖九年八月二十日奉聖旨著照前旨行該部知道欽此不肖在翰林久同官資次居後者遷侍郎巳數人而不肖以史勞得進詹事舊例詹事無轉侍郎者不意乃有吏部之推拙性惟﹖﹖匆閒散可以寡過吏部實非所願蓋踰月而後謝23恩又再疏辭避而譖言入矣故附此於先集後亦以見不肖當時所﹖﹖匆之難也末一疏乃獲戾所由而未敢盡言者故亦附焉守制吏部左侍郎臣董玘謹奏爲明誣罔以全名節事臣守制回還巳於今年正月二十二日抵家營葬間見去冬十二月

日邸報該禦史胡明善劾奏兵部郎中華鑰內稱鑰乃臣私厚門生旬月之間求臣推點參議二次又利啖臣攺授翰林等因奉聖旨這所奏事情著都察院從公查審明白參奏定奪欽此次日又該胡明善奏臣巧構邪謀陰陷善類欲謀禮部尙書則排侍郎徐縉欲入閣則排尙書李時欲日講則排詹事顧鼎臣及聞親喪遷延顧望曲意彌縫以圖復起等因節該奉聖旨胡明善連奏董玘內稱排徐縉李時顧鼎臣都著他從實具陳緣由勿得浮泛董玘聞親喪有無延緩彌縫以圖復起著都察院一並從公查明參奏定奪欽此臣再見報不勝驚楞惶悚竊思人臣之義惟當引咎責躬事之有無終不可掩今聖天子在上明燭幽隱若果虧枉必蒙昭雪有不必屑屑自辧者又臣累然在衰絰中五內如割與死爲鄰遑卹其它但明善所奏系千名節臣去國日遠竊恐投杼眩子三至市虎成子三人使臣含冤苫塊無以自明則死不目瞑矣輒敢昧冒卽其所奏一二言之伏惟聖明垂察華鑰二次陪點參議一是尙書方獻夫在任時所推一是侍郎徐縉署印所推皆非臣所能與力且亦非旬月之間其推點月日可查至於攺授翰林屢奉有欽依會官考選充非臣所可得專況鑰今固未嘗攺授也臣何私厚之有卽此一節其奏內誣罔臣之事固可類推矣徐縉李時顧鼎臣三人皆與臣同官翰林縉與鼎臣又臣同年進士而時在同官中與臣尢厚臣何自而排之聖明在上用捨予奪斷自宸衷誰敢謀進今乃云欲謀某官卽排某某不知此言何所自起也昔年禮部尙書員缺會推之時方獻夫舉臣與李時臣再三讓時眾所共見又曾到獻夫私家固讓卽臣欲讓時一事其排與否亦明矣況今禮部無缺臣巳丁憂又何所謀卽使臣在任時有缺臣爲左侍郎縉爲右侍郎自有常資似亦不湏排縉也鼎臣昔爲諭徳遭多�彼時臣省親在家已五年及臣到京不久鼎臣遂去不知於臣何與也臣登第時與鼎臣名次相聯鼎臣與臣頗相厚善及鼎臣再入朝臣以歷俸敍遷名位在前鼎臣內懷忌嫉意欲傾擠造謗百端臣以故人情厚失在鼎臣耳未嘗敢於人前一言短之竊欲附於自反之義庶其少巳而鼎臣嫉臣滋甚聞臣丁憂喜動顏色又日騰飛謗有爲臣不平者每每以語臣臣亦弗之校也今明善反爲此言不知果臣之排鼎臣歟抑鼎臣之排臣也臣忝在吏部數年𨿽事權自有主者於善類或不能盡舉有愧於其職若謂臣陰陷善類則冤矣去冬十月二十九日義男董貴賫執本府印信公文並臣兄家書到京報臣父棄養臣卽日聞喪十一月初四日具奏請給卹典奉欽依禮部查例來看本月十四日禮部覆題欽準祭葬後遇冬至大祀工部未曾覆題至十二月初一日才得旨初二日侍郎今升尙書蔣瑤令吏送照會公文到臣家兼遇祈雪齋期鴻臚寺不﹖﹖攵報單臣於初四日謝恩初六日陛辭是日晚本部送到孝字號勘合次日早卽扶病出城自聞喪至此計三十六日未嘗停滯緣臣哭泣過多加以應接勞憊病不能支動輒眩暈兩足拘攣血气不屬胸脇刺痛口有血腥恐無以終大事不得已延醫調治買備藥餌亦湏數日而幼子復病僮僕以下病者二人死者二人數日之間苦楚多端難以盡舉至二十日行抵河西務因值河凍將家小寄住民家臣仍輿病從陸路先回時臣妻又感寒發熱病勢頗劇臣亦不能復顧以此言之臣果延緩否也前此丁憂官員尙有久住守凍俟河開方行者人亦未嘗訾之不知何故獨以此言加之於臣乎聖明在上何所用其彌縫父死之謂何若他有所覬則非人類也明善爲此奏亦自有因臣至此不敢不以實上聞明善爲知縣物議頗多後以主事攺禦史臺中之人無不鄙惡之臣在部署印時平涼知府缺文選司郎中劉序持缺帖請臣推補欲用戶部郎中王松臣云平涼極難做王松恐不堪序云王員外替他說要求升臣云戶部近巳升二人矣可於各衙門中用序文云當時還要薦他做溫州知府今只爲不曾了事臣執不可序復舉數人因及明善臣偶云此人該升出久矣但巡按未回此缺且可遲遲序遂持缺帖回司及臣丁憂後平涼竟用王松此言亦不知爲何人所泄明善遂謂臣欲害之不知彼時乃是泛論人才初出於無意也近明善回京來弔臣執禮甚恭且云昔年由主事攺禦史多蒙老先生扶持厚恩不曾報得又談敍舊故再三傴僂稱謝而去臣固巳心疑之不意其遽發也臣爲學士時明善曾與臣往來今特惑於人言謂臣欲害之故釋憾於此奏內乃云平昔無識又云無纖芥之怨亦欺矣吏部乃進退人才之地日常議論可否必不能免使人皆如明善有聞卽懷恨則爲吏部者不巳難乎且提學臺中之極選明善堪�與否臣不敢復論但因攻臣遂有提學之推則其誣害臣之迹亦甚了然矣臣父平昔懇懇教臣以忠孝之義今遭大故不能躬親殯殮吁天號慟悔無所及臣尙有老母在堂此回勉襄大事幸而未死方將終伏田野奉飬老母以盡人子之心外此皆非臣愚所知也若果如明善之言有所彌縫是臣不惟上負明主之恩亦且下負先臣之訓眞不忠不孝罪人矣臣荒迷中語言無次混瀆天聽伏望聖慈特垂鑑察俾臣孤危之蹤得以保全實天地父母罔極之恩也臣不勝哀號迫切之至爲此具本差義男董興賫捧謹具奏聞伏候勑旨嘉靖十年正月二十七日奏明善回奏謂嘉靖初年禦史成英劾顧鼎臣對人云得之於臣前年給事中劉世揚劾鼎臣人問之亦云詳於臣此蓋皆出於鼎臣之口英與世揚必無是言也凡英所劾多系鼎臣在正徳年間與陸完交通事情其劾鼎臣亦是正徳十六年非嘉靖初年也彼時臣省親在家此等事皆未之聞至正徳十六年六月二十六日臣才到京今仍謂英得之臣於理通乎世揚因劾鼎臣陛下嘗下之獄拷訊之矣患難之際𨿽兄弟親戚不能相顧使果由於臣世揚肯爲臣隱乎世揚在拷訊之下並無一言及臣而人問之則云云又非人情也且言官論劾鼎臣者前後累十數人非止英與世揚也彼亦皆臣使之歟身爲言官乃爲人所使其自視爲何如人假令欲有所排彼萬一不見信其視我爲何如人似亦不應若是之愚也蓋鼎臣自知不爲公論所容每被論劾輒歸咎於臣以借口今英與世揚皆見在外任陛下試以嚴旨詰問之則有無自明矣明善奏內又謂去年給事中陸粲劾李時後或咎之粲云董謂未盡時罪狀又引方獻夫霍韜每對人云董謂粲本出於徐子容其言尢妄一日臣與李時自郊壇回步出西天門李時謂臣曰陸粲當初劾的原不是我崦西攺入我名字邃翁見粲本一驚說何故換了他又曰先生你好造物若不是曾教庶吉士粲恐怕干名犯義幾乎也添上你名字了這等同僚怎麼相處崦西縉號子容其字邃翁指故大學士楊一淸縉與粲皆一淸門下實時此言則謂粲本出於徐子容者時也非臣也排時者縉也亦非也縉欲於粲本添臣名字是縉排臣非臣排縉也粲但以臣曾教書不添臣名則臣蓋亦幸免耳又敢與粲私有所云哉陛下試召時以此言問之天地鬼神臨之在上質之在傍豈可欺也其引方獻夫霍韜云然蓋以二臣旣去無所於證耳不知今二臣尙皆家居陛下固可密問之也陸粲𨿽遷謫其事固可窮究也安可妄以加之於臣乎臣𨿽無似數嘗奉教於君子長者矣平居尙恥言人過實時所言亦未嘗敢以語人今乃以聞於九重者豈臣之心哉讒人罔極不得不以時之言自明耳臣父以嘉靖九年九月十九日申時故次日臣長兄卽令義男董貴赴本府陳告臣家去府一百四十餘里二十三日領本府印信公文賫執起程至本年十月二十九日到京臣卽日聞喪今明善乃誣臣云久不發喪不知月日道裏一一皆可查也臣義男與本府經歷同到京其人固可證也明善肆爲誣害之言一至於此殆亦無復人心無復天理矣且其初奏則曰聞喪之後遷延彌縫以圖復起再奏則曰因吏部尙書員缺久不發喪意有所圖其前後之言自相抵牾如此又臣以十月二十九日聞喪三十日本部巳題本請官署印矣今乃云十一月初一日發喪卽此日期尙記寫不的其它可知蓋明善屢奏其意惟主於報怨其事皆出於摭拾其誣害臣之迹固自甚明不然明善居言路巳久臣在任時不聞有言一旦乘臣去後連奏不已亦獨何歟夫不孝不忠大罪也使果�明善之言則罪不止於罷黜若皆出於誣罔�豈可使臣蒙此不根之謗甘此不韙之名哉

右第二奏

臣初以明善所奏特一人之私言都察院風紀所寄宜有公論不意鋐以私憾亦從而和之誣臣滋甚邇者奉旨推提督團營官員系是兵部掌行原不由吏部會推之日兵部侍郎陳洪謨首推汪鋐戶部尙書梁材禮部尙書李時卽應聲推洪謨陪之又並不由臣是日會推罷適賜纂修官員宴於禮部有語鋐者曰董某怕你過吏部先把你推在團營使你動不得鋐急於進取遂惑於其言謂臣實沮之故肆爲下石之計如此夫提督團營重任也鋐何不悅於此皇上總攬萬幾因才授任非臣下所能干預卽果欲用鋐則自團營復轉吏部亦何不可況會推實不由臣何乃遂以此致憾於臣哉以一念爭進之私遂誣人以背逆不孝之名而不顧嘻亦甚矣鋐引奔喪之禮曰始聞遂行不俟終日也成服而後行不出三日也此在禮經固有之鋐以責臣是也不知國朝之制京官丁憂必湏奏聞請給孝字號勘合今百六十餘年以來凡丁憂官員寧有不俟終日不出三日而卽行者乎況臣又例該請給卹典自當待命而後行卽欲不俟終日不出三日得乎又謂臣十年不一歸省自嘉靖元年南畿主考回京未嘗南往臣自弘治乙丑入仕至今二十六年嘗再給假歸矣後次歸省臣父每促臣北上臣不忍離別家居侍飬者五年有餘恭遇皇上登極臣始以父命到京及嘉靖元年南畿之行則因便耳今鋐於臣歸省緣由略不之及乃曰十年不一歸省何歟況臣自嘉靖六年以來歸念甚切屢騰奏牘臣父聞之責臣以太義乃不敢言歸豈臣忘親固位乎鋐之心待欲以此撼動聖意亦不計其言之非實矣又云朋儕有勸其速行者則曰如天寒地凍何如少妻嫩子何不知此言鋐聞之於誰朋儕勸者爲誰況臣妻子見今畱河西務臣巳從陸路回家則其言妄矣又謂臣於情何安於心何忍夫是非之心人人皆有好惡之情宜不相遠鋐豈不知臣之乎素固非背逆不孝者乎特進取之念熾如猛火故發爲害人之辭毒如螫蝮臣亦竊謂鋐於心何忍於情何安也鋐爲布政時以書幹臣辭極卑諂臣昨署部印鋐亦每對人稱許臣之公以臣一人之身而鋐之毀譽前後頓異如此其情狀亦可識矣臣抵家後追想臣父音容不可復逮一慟幾絕此身之生死尙未可知則人之毀譽又何足卹但蒙此不韙之名恐無以自白子天下也君門髙遠明照或有所遺是以敢昧死言之不然以臣之�亦何能與鋐爭勝哉

右第三奏

