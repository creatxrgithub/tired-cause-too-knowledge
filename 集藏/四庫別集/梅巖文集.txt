

欽定四庫全書

集部四

梅巖文集

別集類三【宋】

提要

【臣】等謹案梅巖文集十卷宋胡次焱撰次焱字濟鼎號梅巖晚號余學其始祖本唐宗室五代時育於胡氏因冒姓胡婺源人咸淳四年進士官貴池縣尉徳祐元年元兵至貴池元帥張林以城降次焱奉母遁歸教授鄕裏以終集中有媒嫠問答詩所謂井底水不波山頭石不遷什襲藏破鏡他年防黃泉者所以自寓其志也其詩文本未編集故藏書家多不著錄此本乃明嘉靖中其族孫璉搜輯而成璉甥潘滋重加整比校刻之凡賦詩雜文八卷冠以雪梅賦蓋著其素心九卷以下皆附錄同時贈答往來之作目錄所載往往與集中詩文不相應則編次之疎也次焱在宋元作者之中尙未能自辟門戶而其人有陶潛栗裏之風故是集至今猶傳集中有贅箋唐詩絕句序稱疊翁注章澗二泉先生選唐絕句次焱復爲贅箋疊翁者謝枋得章泉者趙蕃澗泉者韓淲也其書不傳無由驗其工拙然亦足見次焱研心詩學非苟作者矣乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

梅巖文集序

潘子曰予嘗讀梅巖書而慕其爲人其孝足以事親而不辱也其節足以全身而不污也其才則應機若有餘旁行以趨時從容於險阻有孚而不亂也其學明陰陽之奧推象數之微發前賢未備之論開後學難通之防可謂正矣惜也當兵戈搶攘之際儉液避難之不遑𨿽欲用拯馬壯官不過爲尉耳賢者之不遇於時可不悲乎君子於此詰其大者不在形勢則在人倫不在功業則在道術道在則不亡矣人存則不朽矣立近以及物者功也行逺以致道者言也雪梅賦見君子之行乎患難而威武不能屈明經橋言聖人以通天下之疑而濟義理之溺媒問答則艱貞從一守天之道甘言防舌不足以變其節此先生所自爲者然也其在棄位危邦負母濳歸之時乎書廚銘以髙下四層爲格致誠正之功闔辟兩扉爲修齊治平之樞讀而不行則爲書之辱黙識心融則一惟旣足此先生之自任者然也其在退居教授濳心聖學之時乎愛蓮說不愛其華而取其實以入藥淸心之益爲君子濟世之用言近而指逺稱小而類大其於語道沛如也夫內則離經而辧志外則感世而化俗文如是乃可謂之文矣先生名次焱字濟鼎婺源考水人與同郡曹齋陳定宇諸儒爲友其往復之書亦在集中予嘗歷賢者之故居遡流風而不逮從三舅潛齋氏得是集校而歸之序以見志嘉靖十年辛卯冬十一月旣望後學同邑潛滋謹序

欽定四庫全書

梅巖文集卷一

宋胡次焱撰

賦

雪梅賦

艸遭雪而萎木遇雪而折雪其酷哉梅挺然立雪貎澤香烈雪𨿽酷不能加於梅也孟子曰威武不能屈於梅有焉庚申冬十二月對雪觀梅有慨於衷嗚呼人不能卓然特立至橫逆之來作兒女態其視梅得無恧乎乃爲之賦

孔子曰嵗寒然後知松栢之後凋也豈獨松栢歟羗對雪天之牢落益知梅花之崛奇且夫太陽遵晦老陰竊機凜气之慘栗黯繁云其四垂冷雨雰雰而冰木酸風刺刺而裂膚俄而馮夷剪水兮初瓊瑰之盈裾天女散花兮紛玖瑤之載塗意者戰罷玉龍敗鱗鋪耶逰殘粉蝶墮翅吹耶風約栁絮髙復低耶雨落梨花密以疎耶皚皚練練幾麻衣耶浮浮湙湙萬玉妃耶糝瓊糜於九垓爛銀屑於萬廬拂拭糞土之墻掩蓋腥穢之渠瓦礫飾而圭璧塊壤覆而璠璵混天地髙卑之分失晝夜晦明之宜禽鳥噤其無聲澹木槁而艸腓於時有梅毅然丈夫香愈冷而有韻貌愈澤而不枯枝彌壓而彌彊花彌勁而彌舒蓋西山伯夷之淸而陋巷顏子之臒故曰嵗寒然後知松栢之後凋豈獨松栢歟思昔者春陽之載熙也崇桃媚臉纎李膩肌日烘麗質露浥華滋公子王孫挈榼提壺輪蹄雜遝弦歌咽嗚此一時也瞠老梅之在側繄榦蘚而枝麤過者不顧遊者回車迨夫錦棚逃暑薫風透絺桃堆盤而脂潤李沈水而珠累此一時也𨿽梅實之可取柰眾口之參差競喜甘而樂脆以防酸而見嗤乃若商聲入律萬物披離向之崇桃纎李固已華落色衰矣而山巓水涯之孤根亦復葉禿而枝羸梅亦何以自別於桃李兮譬顏跖同堯服而舜趨孰辯其爲賢爲愚今者沍寒積雪桃獘李疲惟梅花巋其彊項夐突兀於園池巽二不能狎其健骨滕六不敢侮其幽姿視前日之艷色穠華何止灰滅煙飛也哉然則非梅無以當雪之淩厲非雪無以見梅之貞淸其信也夫吾聞雪陰沴也陰則爲寒爲凍爲慘爲威有條者憔悴有葉者薾萎有實者摧剝有莖者陵遲蓋天地之殺气爲品彚之入機而梅陽物也黃鐘初動梅聖得知陽和其所先得陽剛其所素持能獨立萬物之表挺不爲殺气所敺惟陽足以制陰羲易夫豈我誣是故天下皆寒不能寒梅之枝天下皆凍不能凍梅之防爾慘自慘梅獨愉愉爾威自威梅獨怡怡瞻言雪霰之酷烈匪於梅花而獨私故物亦視其所以自立者如何耳豈在外者所得而轉移若脆艸之與弱木一遇雪則枯骨而爛皮曽不求其在我者將移咎於孰誰嗟乎俘六國吞天下其暴也何如而相如一匹夫爾乃睨視大庭叱吒而睢旴秦亦無得而加諸蹙秦滅楚其烈也何其蕞爾一魯不敵秦楚明矣而守節不屈漢爲之斂師卒亦不敢肆其屠李陵蘓武同遇匈奴李將兵而驍勇蘇奉使而羇孤勇者卒降羇者卒歸何匈奴能脇甚壯之李而不能脇惸然之蘓漢庭三傑比肩髙祖仕同主而生同時何蕭何下獄韓信誅夷而張良以功名終始獨無瑕疵不寧惟是莊公管蔡皆人兄也叔段姬旦皆人弟也莊公欲害叔段卒相爲瘉管蔡欲害姬旦莫肆詆諆王莽之勢足以挾子云之美新諛辭而郭蔣好遁不污𨿽莽之勢亦何施桓溫之勢足以致坦之之流汗沾衣而謝安從容就席𨿽溫之勢亦奚爲祿山僭橫甄濟處之自如黃巢殘酷表聖藐之若無方冊所載此類孔多大抵於顚沛之際可觀所立而自立旣固𨿽行乎患難而有餘彼不能自立也至摧敗挫折有兒女色可憐而可悲是皆自取之也豈獨人之非此吾對雪觀梅起敬起慕酹以元酒申以孔詞再拜而曰昔知梅於暇豫結以爲友今知梅於患難請以爲師然彼雪者挾重陰之气肆轥轢於根株𨿽孤標之不挫而雪則乘時逞霸何用心兮崄願上請於帝以迄天誅梅巖曰貧賤憂戚乃玉女之良規商鼎和羮有所屈者有所期請釋楚以爲外懼不亦可乎對曰諾犯而不較者徳之盛疾之已甚者亂之基降大任者先空乏全性命者忍須臾先生之言我維行之旣而蒼狗罷曀金烏騰輝枝上之雪倐已銷鑠而流澌矣

嗟乎賦

恭惟皇宋科目之設得人爲盛今天子卽位三十七年攺元景定辛酉春二月下詔賔興歸之精擇主司大哉王言士咸舉手加額秋九月旣撤棘取捨殊郁公論次焱病臥斗室口占嗟乎賦一首子曰知我者其惟春秋乎罪我者其惟春秋乎吾於此亦云詞曰

嗟乎場屋爲困賢能之地科舉爲老英雄之術亶哉斯言未嘗不書空而咄咄也且夫士者毓海嶽之淸淑孕斗牛之靈光駕靑蛇而驂白螭被明月而佩寶璜金湯邊陲有表餌以縛首虜鼎鉉廊廟有仁義以禪皇王此其雄傑之志魁壘之行視餘子眞瑣瑣耳又豈肯低首下心與之較一日之長柰何鄕裏舉選之法壞公卿下士之禮亡朝廷以時文取士士捨文則無進用之方嗟乎豈料夫莞芎棄於洲澤瓠防登於簏筐衡鑑失實取捨不當也耶爾乃庭槐染黃詔泥頒紫三年螢牕不辭繼晷之勞一旦鴻毛所冀順風之遇乃裹糧而趨乃擔簦而至巋浙山之崔嵬僅去天兮一咫蒺藜橫道兮鉤衣怪石嶄巖兮嚙屨虎豹伺人兮落日猿猩啼月兮嘯雨五步一回頭十步一捫趾望僕夫兮木末憩吾杖兮山之尾蓋功名之迫人則亦不敢憚徵行之羈旅也嗟乎吾挾吾胸中之耿耿者以往誠自以爲拾芥之不難摘髭之甚易詎擬一跌之如此若乃爭先入棘气吞萬夫得題入手若解牛中其肯綮揮毫落楮驅駿馬而馳之有如湯武仁義之兵堂堂整整間出韓信背水之陣怪怪奇奇力刋陳腐獨造精防視彼碌碌何能爲僕而燕石有襲巾之遇明珠多按劍之疑志士爲之扼腕羣小至於揶揄嗟乎貴魚目賤珠璣蓻馬蘭芟江蘺逐鸞鳯於空谷畜鶩鵞於庭墀斥騏驥爲緩步謂駑駘爲善馳瑚璉擯逺兮登甂甌於淸廟黃鐘毀棄兮挾秦箏以彈之孟娵媞媞而見逐母勃屑而侍幃紛亂妍醜顚倒是非鼓瑟𨿽工兮其如齊王之好竽屠龍無用兮不若市人之履狶事固有可怪者何獨功名之如斯或曰科舉之取人闗國家之气數祖宗盛時可觀其故賦金在鎔可知王佐才賦有物混成可占將相器本注防則出師眾之鑿尙典雅則黜軋茁之語用能得卓犖之才致雍煕之治故漢之方興也晁董對策而髙科唐人之不競也劉蕡直言而斥去子曰不然我皇大比之詔歸之精擇主司大哉王言其知本歟故有陳恕而後王曽之獲進有王旦而後李迪之不遺而不然者則撾鼔以伸其說詣府以訟其私今者漕臺之差次只據腳色之崇卑彼以眞材擢髙第者半已昏於簿書之期防而以假手入仕塗者又烏識文字之妍媸糊眼之輩冬烘之夫紛流傳於繆種朝廷亦安得而考諸遂使兒輩談笑登名或析薪之手未洗或荷蕢之肩尙頳或口猶乳臭或字僅識丁或黃金買貴而不恥或葫蘆依本以翻騰兔園冊入其素習羊我氏豈伊所能繆偕計吏迥乎可憎而吾徒者抱周程之問學馳韓栁之文聲乃爾寂寂鄧禹笑人嗟乎場屋爲困賢能之地科舉爲老英雄之術亶哉斯言蓋未嘗不書空而咄咄也或者又曰旣不闗國家之气數卽當系一身之窮通今以子文之美其如子命之窮命也不淑文亦徒工予笑曰苟如子言吾其賣書買牛賣硯買犢學樊遲之稼耕子眞之谷少糊叔段之口不負將軍之腹溫飽可期菽麥粗足亦何至爲詩書所誤自取挫辱𨿽然天下所賴者士古今所重者儒君待之而堯舜民賴之而唐虞山林兮長往羌麋鹿其與居此遺世獨善之士豈得時行道之徒且吾聞之玉一玉也屈於厲武而伸於成王驥一驥也困於鹽車而蘇於孫陽爨桐以焦而遭蔡太阿久閟而逢張時有利鈍順之者昌盍亦親筆硯之幾啟圖書之箱左經兮右史夜燭兮曉窻豁著道眼硬著脊梁气不可索志當益彊昔者孟明焚濟河之舟馮異奮澠池之翼皆愈挫而愈銳故前失而後得視吾囊而鐵硯固無恙也則亦可以一笑而自釋

步瀛橋賦

步瀛橋者槃川中市橋也先是略彴規模可以徒不可以輿夏四月洪水嚙岸橋遂奔溪往來者有褰裳之嘆伯父樵叟慨然出獨力新之有椽泥之木有中流之柱有架穴之梁又構屋三間於其上長五丈許東西廣九尺中間廣丈有四曲欄坐凳如其長而兩之塗以丹艧黻以靑黃視舊規增百倍不啻且扁以今名曰吾以望吾鄕之俊彥也始於開慶元年五月越七日落成妷次焱喜而爲之賦其詞曰

客有登步瀛之橋賦步瀛之景者率爾而歌曰槃川之山兮蒼蒼槃川之水兮泱泱嗟惟槃川之人兮深厲淺揭孰爲槃川之津兮徒杠輿梁猗與樵叟慨然心目知濡尾之無利閔滅頂之非福乃掄材而畫楮乃鳩工而戒僕乃鞭下海之石乃架石鹽之木乃下杙兮椽泥乃植楹兮構屋財吾囊中之財粟吾廩中之粟寧朴其屋而華其橋蓋侈於眾而儉於獨東坡之犀帶無所受金閨之寶錢無所取儻不能篤拯溺之心未有能爲中流之砥者也觀夫玉鯨長脊兮隠隠金鰲巨背兮隆隆浮波心兮百丈之臥水面兮千尺之虹檐牙兮挿漢閣道兮行空直欄橫檻兮乃左乃右朱甍碧瓦兮自西自東初疑爲百尺樓兮則靡梯靡磴又疑爲萬斛舡兮不防不蓬長嘯兮可制嘷獺於西向之穴拂劍兮可斃蒼蛟於馮夷之宮宜琴兮宜棊宜酒兮宜詩宜錦鞍兮躍馬宜雅歌兮投壺使晉武見之兮杜預不得爲巧使秦皇尙在兮神人不得爲奇若乃鴨緑水兮鱗鱗鵞黃花兮妍妍岸芷芬芬兮汀蘭鬱鬱荇帶長長兮栁眉娟娟步斯橋也可以挹杜若之洲可以遡桃花之源魚兮防瓦蟬蜩兮鳴槐篔簹解籜芙蓉試花步斯橋也可以沈朱仲之李可以浮東陵之淵貯玉鑑波印金鉤月兮此橋何必庾亮之樓漁簑入畫鶴氅明眸雪兮此橋何必子猷之舟若乃煙雨空蒙雲霞出沒海上之鷗不驚濠中之魚自適萃四時之佳趣供一橋之景物然則琴髙之乘魚采仁之石迹儻逰此橋當爲踧踖此所以登步瀛之橋如登步瀛之洲泠泠乎跨鯨汗漫飄飄乎騎鶴揚州樵叟兀然而坐逌然而笑曰噫客賦步瀛之景則善矣客述步瀛之義則未也昔唐太宗立文館兮登瀛洲之名始立自張大魁首多士兮步瀛之詩始傳今吾之扁橋也匪爲神仙之荒唐蓋爲功名之軒豁慨惟槃川夙號儒林藹文風於三市兮夜檠朝牗普教雨於四方兮佩劍防琴將後來之頴秀挹前哲之淸芬一步兮奏棘闈之凱再步兮策蘭省之勲穏步兮臚唱楓宸髙步兮玉堂金門蓋自山林布衣而一旦紆紫懷金有似乎肉身凡骨而一旦駕鶴驂云故吾卽步瀛以名吾鄕之橋實揭步瀛以望吾鄕之人吾老矣袖利涉之手卷宏濟之心爰詔枌楡之朋友及爾階庭之郎君因吾扁題之意知吾期待之深也嗟夫相如題柱志於駟馬車子房取履志於王者師將爲好官兮名相非夫步瀛兮其孰致之且烏知今日之橋非蜀之曲星橋而橋上之書無漢之黃石書客於是斂足避席頓首趨隅曰昔子產爲鄭國之相兮無博濟之術有婦寺之仁伊樵叟爲山中之相兮有溱洧之濟無乘輿之恩彼有其勢而仁則狹此無其位而恩則深請移此柱石廊廟津梁吾民且以領袖我步瀛之人也於是主賔抵掌一飲一石行道之人三嘆三息

山園賦

景定元年春二月鳯山查亭叔以書抵梅巖曰近築山園爲逰息之地思欲得巨筆鋪張之敢以爲請夏四月一再不懈家惟奔走於貧不暇抒思秋八月養屙彌旬少間气力未裕未可與塵埃酬酢於是始克運筆效班固兩都賦體離爲前後篇所謂極昔之耀而折以今之法度者也

子胡子一日延四友而語之曰繄霜臺之冑裔啟山園之秀麗累徵予以品題將何辭而模寫毛穎輩欣然應曰媼神奠位坤維隤然髙者爲山坦者爲園求其具美戞乎難兼故山而不園者有矣若司空之中條龎公之鹿門𨿽崔巍而乏平曠何以騁騕褭而展輻輪園而不山者有矣若李氏之仁丰牛相之歸仁𨿽坦夷而之碕礒何以排閶闔而摘星辰羗山園之風物眞東南之鮮麗唐有工部之詩近有博士之記未獲登臨實勞夢寐誰驅鰲首而來移在鳯山之裏玉壘嶄嶄靑螺簇簇突龍蟠而虎踞稍鳯翥而鸞伏磵戶欹林而嵽嶻石徑封苔而屈曲中有百弓之園是爲碩人之軸譬猶義夫節士巖巖不可犯而卽之坦然中有容卿百人之腹土平以衍地曠而沃可臺可榭可亭可屋可畹可蘭可畦可菊窈而深障千章之古木繚而曲森萬个之修竹南崖靑精北岫黃獨東丘菘韮西崦豆菽芋栗滿坡蘭桂漫谷申椒盈阿荔薜披麓拳蕨正肥角筍如束橘柚秋香李夏熟亦有甘薺亦有防蓄盼繚白而縈靑絢紛紅而駭緑異芬徹骨灩色目可帶經而鋤可叩角而牧楗尺枳以爲籬滿杜蘅之丰縟希晉宮之蒲萄陋城東之苜蓿疑兩間之貢巧與五丁之獻伎不然則斯山在檐楹間舊矣何今出而昔閟也不然則山神之命有時而塞亦有時而遇也言未旣陳勦說進曰穎知其一未知其二澹風日之明媚紛蜂蝶之逰戱竹影瑣碎而侵堦花陰扶疏而臥砌是則山園宜霽滃雲气於山椒棲煙靄於木末防芭蕉而滴瀝喧敗荷之瀟颯是則山園宜雨朔風嘷而枯聲萷橚慘而離披或隴梅破白或霜葉賜緋是則山園宜寒蒸火雲於肉山俯佳木之繁陰或曲送風或髙嶺輸云是則山園宜暑河低玉繩桑浴銅鐺赫明暾之熹防林霏烱其廓淸是則山園宜曉暝色蒼茫返照依稀牧笛怨而羊牛下來樵路閴而禽鳥哢枝是則山園宜暮鹿隨笻杖鶴認茶煙蔑紅塵之污人對淸嶂以忘言是則山園宜閒虎嘯風烈猿啼月髙飛羽觴之防灩頹玉山於林臯是則山園宜醉羣嶂供題列卉獻科是則山園宜唱而宜和俗客不來柴扉晝掩是則山園宜圖而宜史至於可喜可愕可遊可戱者蓋不能一二而悉數也楮先生在旁捧腹不已笑定而曰知其淺未知其深吾嘗隨至人以舒捲洞主人之胸襟曰山間之妙處不獨在乎園林前輩謂絲不如竹竹不如肉蓋又有海棠睡起之姝荷花解語之嬪故穠李韶華者山園之奇卉歌鶯飛燕者山園之名禽絳桃花貌碧杏珠唇裊娜乎章臺靑靑之栁縹緲乎石橊醋醋之神別有閒花野艸邏列左右惱公子而怨王孫故夫是山也迫而睨之似東山之偕妓遙而望之如巫山之行雲良時美景挈榼遊賞試卷簾而通盼灩娉婷之繽紛斷刺史之腸絕坐客之纓歡聲沸山園之鼎和气盎山園之春后土瓊花羞顏而卻走洛陽牡丹失色而逡巡熙乎爽哉此山園之小天臺也吾言誇矣不知所裁陶起而評曰韓愈稱穎爲人彊記而便敏又通當世之務故能援引古昔敷陳名義陳之先世生長山間故極詫林泉之風味楮乃白面書生也故目恍紛華口出麗語之二三子之言言各有爲我石心人也難乎去取聴主人之自擇以何說之爲是主人傾耳以聴開口而笑曰詩云他人有心予忖度之其楮先生之謂乎

山園後賦

子胡子喟然嘆曰文房四友惟玆四子卑之無甚髙論又何足與議山之岧嶤以其能興雲雨也園之平衍以其能毓花卉也云出於山而雨於園所以滋本根而大丰美也推而廣之則蘇大旱澤蒼生厥施斯普也否則山人之薪擔園丁之菜把世不乏此輩主人又何是之取也或曰不然士之大節非出則處許由掛一瓢於樹枝猶嫌其爲煩蘓秦佩六國之相印尙奔波而不止故窮居達行人各有志士惡夫以恬退爲占牌以希進爲行李昔盧藏用隠南山抱捷徑之羞周彥倫隠北山負移文之愧惟山園之美人饜膏粱而不嗜笑管窺之腐儒希日涉之髙侶付功名於儻來視富貴以無意又豈肯使山園之叢譏而獻箴騰笑而竊議故其剏山園也提壺而來倒屐而去擊築長歌圍棊短具有客則談無客則睡不佛亦不仙不名亦不利斯亦可謂蟬蛻人欲超然無慮者也胡子曰若爾之言髙則髙矣然而不可以不仕而不學寧學優而不仕古之林居谷耕者但不著腳於形勢之途未始不潛心於理義之趣若但嗅蘂拈香朝遊暮戲此禽鳥之所樂蜂蝶之故志人所以與天地並立爲三者果如是而已乎或曰如之何願聞其防胡子曰萬彚葳防一理攸寓所貴善學在觸其類故觀松蘿而知夫婦之道觀棣華而知兄弟之誼觀向陽之葵而知所以爲人臣觀南山之喬而知所以爲人父觀葛藟而知睦親族觀桑梓而知洽鄰里觀伐木而知朋友之當親觀葭莩而知親戚之當比觀於竹而知堅剛之節觀於梅而知髙孤之味觀蘭茝而知幽閒之雅韻觀松栢而知炎涼之一致觀籬菊不飄而知逸約之得計觀萌蘗復生而知良心之當防觀采苓而知所以逺防譛觀伐檀而知所以去貪鄙觀芄蘭而知所以鋤驕矜觀木而知所以隆報施觀梧檟樲棘而知貴賤去取之難觀蓬茅槐芷而知善惡漸染之易觀射幹生於髙山而知植立貴於超人觀蒹葭老於白露而知貧賤所以玉汝觀小艸有逺志而知廣狹在人所趨觀紅杏與芙蓉而知榮枯在時所遇觀於碩果而知造化之剝復觀於茅茹而知吾道之泰否淸潔則讀濓溪愛蓮說取捨則讀日休桃花賦禦下則讀子厚種樹傳好客則讀樂天養竹記至於樂意闗禽生香交樹是又可以觀浩然之气舉凡山園之內一艸一木一花一卉皆吾講學之機括進修之實地顯而日用常行之道賾而盡性至命之事一坐山園而盡在於此此大學所以有致知格物之章夫子所以有多識艸木之語豈但吳歈蔡謳姑樂其繁華漿酒臛肉徒恱其綺靡也哉吾欲著遊山之屐而登抱灌園之甕而至朝拄笏而眺臨夕飛蓋而迆邐諒主人一見欣然下榻倒屐曰吾創山園自以爲得遊息之策子賦山園乃示我以修藏之矩向防子言吾之志荒矣君子之愛人以徳敬拜受賜以終吾身而傳吾子

梅巖文集卷一

欽定四庫全書

梅巖文集卷二

宋胡次焱撰

樂章

步瀛橋樂章

伏以地雄槃谷偉哉源之深而流之長橋侈步瀛免爾深則厲而淺則揭落日靑龍低臥水秋風烏鵲起塡河不愁平地風波賴有擎天柱石一鄕之利百賈所棲恭惟材大棟梁望隆椿桂稽諸家世蓋文定之有寅宏論其文章則老泉之與軾轍謹取予於一介能毀譽之兩忘義重軫饑仁形拯溺慨中市之略彴已逐奔溪將下流之盤渦寧免病涉自捐鵞眼一力鳩工鯨鯢背防蝀腰直通南北東西路黃金壁丹砂柱好賞風花雪月天榱桷如飛楯檻似畫盤旋十頃玻瓈水約束兩行楊桺堤望而見者誦昌黎之詩非舡非閣遊乎上者哦坡翁之句若堂若閨行者歌負者休不怕淋頭之雨往者過來者續聿多人迹之霜且取前輩步瀛之名爰勵後生拾芥之志是知津矣可謂仁乎載惟合席之賢亶是濟川之彥十八學士行從文館之遊三百英雄卽豫瓊林之宴羣賢至少長集未饒曲水流觴太守醉賔客歡自有釀泉爲酒今之日紅蓼蒼洲飛白鷺緑槐髙栁叫蟬水可濯纓風乎振袂喚取琉璃簟臥吞琥珀鐘待聴襄陽小兒爭唱銅堤之曲卻請茂林賦客濃題駟馬之書共誇文鷁淸遊可吝防虹佳句詩曰

跨海虹霓浸不收植楹鯢背聳於樓直通兩岸東西路橫截一溪上下流网羅學士唐天子管領英雄張狀頭醉墨淋漓題柱上與君從此步瀛洲

詩

題觀壁詩

仙子王僚上九天山中遺迹尙依然藥鑪云冷灰無火丹井松陰地有眾防篆碑文傳萬古鶴鳴華表近千年我來弔古空惆悵塵世茫茫幾變遷

秋日早行

艸衣路室夜偏長起問徵途趂早涼藜杖對星占曙色芒鞋踏月涴秋光櫟陰羃砌疑澆墨桂露滴人如餽漿山鬼似嫌天欲曉故噓嵐气扼朝暘

媒問嫠

媒問嫠汝何傷汝爲閨秀時辛苦事蠶桑僴瑟順爲正婉娩禮自將笥中有練裙衣上無明璫貧女古難嫁賣犬辦資裝中年得夫壻憧憧拜姑嫜肅容采蘋藻洗手供湯良人正少年相期家道昌良緣天所妬夫壻奄云亡自從夫壻亡十年守空房素帷代錦幬苫席易牙牀孤眠耿夜半單立黯昏黃煢煢影徘徊鞅鞅情彷徨皓月照枕衾暴雨頹垣墻獨寤誰呼喚獨語誰交相如淩空失翼如涉川無梁嫠來吾語汝琴瑟貴更張汝篋旣單薄汝門復淒涼汝寒何以衣汝饑何以糧紡績終難給舂汲勞欲僵死者不復起生者宜自詳鄰有美丈夫顒顒更昂昂牛羊量用谷金玉堆滿堂畫梁靑闥珠簾毺箱雕戶金彈丸寶鞍靑絲韁旌旗明晚霞劍防磨秋霜奴厭綺紈犬貓棄餦餭門下粲珠履庭前沸笙簧出則專城居入則侍明光一呼千夫諾一指萬夫張一笑生羽翼一怒起鋒芒吾慕昔蹇修與汝解佩纕以此窈窕婦配彼組繪郎花樹戲蛺蝶蓮浦浴鴛鴦無煩賦藕花且喜華枯楊何妨鸞舞鏡應彼鳯求凰人無百嵗人倐忽如風狂莫將泡影身徒置冰炭場死後畱名節身朽魂茫茫生前受富貴志得意洋洋人生行樂耳二者試裁量蔬食不日給孰與飫膏粱荊釵不自謀孰與雲霞裳年滔滔不反貌駸駸已蒼敗棋須換局作戱且逢場文君慕相如恢女喚江郎有髮可重結有耳何自戕試問東夷子何如聲伯娘信書不如無未必有共姜鬼妻變人婦毋作老死孀

嫠答媒

答媒妾自憐妾家貧如洗妾貌妝不妍中年方擇配幸逢夫婿賢藍橋疑仙防紅葉開良緣俯以奉箕箒仰焉供豆籩粵從定六禮穏圖偕百年詎疑有家願倐罹中道捐城崩哭呦呦竹斑淚濺濺空房照明月幽隴淒寒煙禽鳥喧墓門魄降魂翩翩蛜蝛滿窻戶心結目涓涓寮室昔華屋埋玉今荒阡恨不卽同穴何忍續斷弦翻思合巹初防透老婆禪如魚水游泳如蔦蘿纒綿柰何生死濶泛泛水中船綢繆爲夫婦反覆如市廛徒貽楊華醜寧免栁絮顚妾頗親筆硯亦嘗閱簡編女不踐二庭婦不再移天陶嬰寡鵠吟衛妻孤燕篇或刑耳自誓或斷髮自全或劓鼻偃蹇或毀面迍邅吾足幸可則吾臂不可牽卓卓節操立表表鳯孤鶱藐玆未亡人有意奉周全媒𨿽憫妾寡媒適重妾愆妾命春葉薄妾心頑石堅棲棲謀尺布豈不羨罽氊皇皇圖斗粟豈不思葷羶胝手任舂汲孰與奴婢千鞠躬跧衡茅孰與疏綺便枯荄欣回春缺月喜再圓世誰不樂此妾意獨不然理義自有閒物欲常無厭三少穢難洗五嫁醜莫鐫浮榮瞥似電遺臭流如川媒言頗喋喋媒意遽拳拳之死矢靡他斯言當眞詮文姬殊妖媚易安亦嬋娟失身再事人彤管無取焉節義日以頹文章何足詮王母有差事靑鳥信頻傳毋乃墮人欲反以污天仙嫦娥豈不嫁空抱老金蟾所以廣寒宮萬古淸鑑懸寧貧任勞鹿寧賤受磨研寧凍如寒蠅寧餓如饑鳶終不以快樂而易此憂煎井底水不波山頭石不遷再拜謝媒妁歸來雙淚漣什襲藏破鏡他年防黃泉

梅巖文集卷二

欽定四庫全書

梅巖文集卷三

宋胡次焱撰

序

明經先世省墓序

次焱宦寓秋浦時每鄕僕至必敬問長老起居狀輩行生計饒乏子弟賢不肖大抵深矉太息者大半獨聞七世祖直下嵗展省墓之禮令人意滿恨肉之不羽也值乙亥秋九月自池來歸桑梓墳墓恍如隔世脫身叢棘亶籍燕謀明年春正月哉生明隨例省墓宗可兄防籍來告曰虛序以俟若之歸寧無說乎次焱曰人之所以別於物者爲其知有祖也春雨秋霜淒愴怵惕此民彛之不可泯也柰何嵗月悠邈埏漫滅牛羊之所陵轢狐兔之所窟穴僻者或樵或蘓坦者或畦或圃子孫有過之而不顧者夫墟墓興哀不必吾祖塋也而若此恝然何以別於物而爲人是宜以時展省者一宋朝名臣如文富韓範輩後明經且百年而蒿裏淪於異區迄今存者無幾吾鼻祖自唐末而五代而宋朝次焱以上一十三世而冢域歷歷可識非祖徳延長則陵谷且有變遷抔土何以塊然獨存是宜以時展省者二它族松楸或逺在千里數百里者掃拜良艱先明經以迄於今其宅兆多不出半捨苟非禍患變故癃老篤疾及商宦於逺方者則期三百有六旬獨不可輟一二日之暫而少知有祖乎是宜以時展省者三且夫人無賢愚靡有不願其子孫蕃衍而世守其丘隴者吾今日以此心而望吾之子孫當思吾先世嘗以此心望於吾吾爲先世之子孫而不能時省先墓何以責吾之子孫它日能時省吾之墓哉梗莽累累藐焉視之不但天道報施捷於影響亦非所以習子孫之聞見而教之孝也是宜以時展省者四吾聞族大以蕃子孫不能無貧富智愚之異往往富者奴視其貧者智者訐弄其愚者彼惟不知根源本同是以秦越共視無怪也自斯禮之行嵗謹彛典有尊卑少長之序無貧富智愚之分其羅拜某墓也必惕然曰某與某貧富𨿽殊皆根斯墓而枝分耳則其尊而貧者胡可以不敬其羣拜某墓也必惕然曰某與某智愚𨿽異皆源斯墓而派別耳則其卑而愚者胡可以不卹今之視如路人者其初一人之身老泉謂忠厚之心可以油然而生者此也是宜以時展省者五君子曰是舉也有二善焉一以追逺一以睦族曽孫篤之俾勿壊乃若故家上冢丕闡幽光存乎其人毋徒責之陰陽流泉之說可也

明經先世省墓序

熊持登詩曰拜掃無過骨肉親一年惟有兩三辰白香山詩曰風吹曠野紙錢飛瀟瀟暮雨人歸去此皆省墓而作也昔襄陽有選人劉其姓者入京師逢一舉人語言相得借艸同飲舉人因賦詩曰荒村無人作寒食殯宮空對棠梨花明年劉歸襄陽尋訪舉人惟殯宮存焉乃知墓無子孫省拜故九京有靈而其詩如此借此觀之省墓之禮非特子孫之所當行而亦祖宗之所深望也子孫立志不堅持登香山之句不作則祖宗魂靈如在寧不動空對梨花之句乎此句一作爲子孫者何若吾門其勉之謹序

省墓之行展孝敬也蓋墓者祖宗體魄所藏魂靈所居古人去家必上冢四時必登墓今惟正首相率省墓已從簡矣冠者皆行冠則成人成人則知祖之當尊墓之當省也今圓冠方屨人則人矣嵗首省墓大欠整齊是人也豈獨無孝敬之天哉夫鄕鄰者出入相友者也嵗首必冠帶而沿其門親戚者骨肉相闗者也嵗首必涉逺而踵其門神祠佛宇者禍福之不爽也嵗首必執香信而俯伏其門至於祖宗乃吾身之所自出吾受其肢體之遺吾借其衣冠之防有堂構者承其堂構有箕裘者習其箕裘其待子孫嘗欲福之而未始禍之也窮未達貧未裕豈祖宗之咎哉今嵗首樂去者三之一勉彊不容不去者半之養安不去吝費不去奔香逐臭而不去者間亦有之是何待祖宗反不若待鄕鄰待親戚待神廟之厚哉省墓亦有不可拘者年逾六十者不可拘有不測之禍者不可拘有不時之疾者不可拘宦遊於外者不可拘外此決所當去荒冢累累殯宮戚戚棄置不顧其與睨視而顙不泚者何異哉東萊云今日之爲人子異日之爲人父後乎兄者爲弟而前乎弟者爲兄吾不肯爲兄父之拜則吾亦不得夫子弟之拜然則今日不拜祖宗墳墓者恐他日子孫亦如之於戲此固理之必至者況乎人知尊祖然後知敬宗惟同拜某墓也則知某爲叔某爲侄皆與某同出某墓者也又同拜某墓也則知某與兄某與弟又與某同出某墓者也然則拜掃無非骨肉親也非泛然同族比也尊卑之分悠然不渝縱有少嫌風休冰釋豈忍下詈上卑犯尊相欺相淩相戕相賊相窺相弄也哉吾故謂省墓者孝敬之天所由寓而亦名分所賴以綱維者也同門者試想之已夘正月上元日因整簿而書幸毋以次焱之言爲贅

省墓後序

官司期防不必吏卒及門也冨者不俟車貧者不俟屨衝風沐雨破霧戴星倉遽赴限惟恐時刻差池何則懼於刑也經商逐什一之贏暑焉漿汗寒焉栗膚或月店聴雞而山谷間闗虎狼噬嚙或風竿俟馬而波濤澎湃蛟龍出沒生死一瞬息爾方汲汲焉不爲憚何則競於利也山鬼水怪土偶人木居士恍然象罔妄一巫覡云某祟宜禳某廟宜禱矍然齋戒袖香奔走爲父母妻子者又交口從臾之何則畏災而邀福也春王正月羣行省墓東風解凍遲日融怡岸容山意梅栁漏春非有疾風甚雨之弗便非有大寒劇暑之當避非有虎狼蛟龍吞噬之可憂車屨從容亦足行樂且吾祖宗之靈非土木象罔者而諄勤邀勒養安托故曽不若巫覡之片言何則無災可畏無福可徼也然而序所謂非所以習子孫之聞見而教之孝者則固有不斧鉞之刑非錐刀之利而隠然他日之禍福存焉何則習其聞見而教之孝彼固以尊祖敬宗爲當然而他日還以施諸我亦不敢不肖也福與利孰大於此習其聞見而教之不孝彼固以養安托故爲當然而他日還以施諸我亦不敢不肖也災與刑孰大於此蘓子有言達者知之眾人昩焉可不凜然哉十三世孫次焱謹序

贈從弟東宇東行序

詩能窮人亦能達人世率謂詩人多窮一偏之論也陳后山序王平甫集𨿽言窮中有達止就平甫一身言之予請推廣而論世第見郊寒島瘦卒困厄以死指爲詩人多窮之證夫以詩窮者固多矣以詩達者亦不少也孟賓於賦雨後聞蟬詩禇載賦無地可耕詩任濤賦人臥船流詩徐凝賦白練靑山詩此以詩擢科第者詩果窮人乎魏瓘賦霜雪滿頭之詩遂升龍圖燕果賦鬢白詩腰黃詩遂綰黃金帶伍喬因夢達帝王州之詩遂以館伴遷考功姚嗣宗因掃開四海塵之詩遂以布衣試廷評範文正公因樓臺得月詩薦蘓巡檢王荊公因杖藜防酒詩進戴監酒此以詩轉官職者詩果窮人乎姚鉉白金之賜以賞花釣魚詩也牛希濟膺防段之賜以蜀主降唐詩也楊大年皆得與宴以蓬萊咫尺詩及戴了宮花詩也此以詩防寵賚者詩果窮人乎徐徳言賦破鏡詩趙嘏賦靑娥屬使君詩崔郊賦侯門深似海詩或去妻復合或去妾復還則詩可完眷屬也詩果窮人乎張宗尹爲長安令失陳相意賦別業詩以解之鮑當時爲法曹失薛尙書意賦孤鴈詩以解之則詩可以蠲忿恚也詩果窮人乎唐介渡淮遇風投野水孤舟詩而濟王榮老渡江阻風吟平生忠信詩而濟則詩可以行患難也詩果窮人乎乃若王維以詩免僞署之罪韓翊以詩得制誥之除載在唐史尢爲焯焯者古人借詩融顯此類殆不勝數而世謂詩能窮人豈公論哉吾家東宇嗜詩而窮凡一再謁予序未厭也今槖所作詩媒館於四方庶有延之吟壇者乎求予言張之予曰人生窮達在命不在詩命窮則詩與窮命達則詩與達窮而歸咎於詩達而歸功於詩非知命者乃援館事典故告之昔廖融以詩教授生徒宋太宗厭五代之習用詞賦論策取士生徒引去融遂有大市賣平天冠之嘆今論策倚閣士惟以詩鳴詩道不日昌乎東宇詩窮不久矣於化茂依蔡中丞門館一日告去賦燕離巢詩而出蔡復畱之今世安知無中丞乎東宇詩窮不久矣王奇爲李文正館客賦鴈聲秋色詩眞宗見而喜之召對稱防免省到殿定陵將不復出乎東宇詩窮不久矣詩以志爲主以气爲輔謹勿以窮故而沮其志餒其气縱賖孟賓於以下諸人之達必不失後山所論王平甫之達行矣勉旃丙申春季上澣從兄次焱序

啟防通釋序

世之爲圖書說者何紛紛乎彼惟於十數中求所謂八卦者而見其夐不相干於是創說以彊通之幸有一節偶合矜以自喜而於他節不合者輒變例易辭牽挽傅防抑勒之俯就其說𨿽穿鑿支離不卹也余嘗以平易之說求之竊謂圖者奇耦數而已天一爲奇地二爲耦三五七九奇之積四六八十耦之積故一二爲奇耦之始五六爲奇耦之中九十爲奇耦之成一與二三與四以至九與十奇偶之相得也一與六二與七以至五與十奇偶之有合也天下之數不出乎奇偶兩者聖人於極儀象卦之理黙防於心久矣於是仰觀俯察近取逺取而有見於圖之奇偶與吾心極儀象卦之理犂然有合遂則其天一畫奇是爲陽儀而陽卦奇出焉則其地二畫偶是爲陰儀而陰卦偶出焉斯兩儀也於兩儀上各加一奇一偶而爲畫者四斯四象也又於四象上各加一奇一偶而爲畫者八斯八卦也由是衍之爲十六爲三十二爲六十四以至萬有一千五百二十及四千九十六以至無有終窮皆自一奇一偶衍之所謂則圖畫卦者如此而已矣不特此也七八九六易所謂四象內之一二三四者四象之位外之六七八九者四象之數圖之外七南八東九西六北此成數之四象圖之內一合五爲六居北三合五爲八居東二合五爲七居南四合五爲九居西此生數之四象筮用其全故七八常多易取其變故七八不用積生數之一三五爲成數之九幹用之積生數之二四爲成數之六坤用之所謂則圖畫卦者如此而已矣何必執泥四方彊配八卦而規規然曰此屬乾坤坎離彼屬震巽艮兌至其窒礙抵牾則嘔心斷腸巧辭牽合棄坦途行荊棘何乃自苦如此宗老玉齋先生於眾言殽亂中尊信啟防爲之訓釋纂注明白正大具有淵源隠然足以折近說之謬於余蓋老友也余嘗舉前說質之玉齋曰此所謂言近指逺者而吾注偶未及之請書爲序予曰玉齋此注足以闡明朱子之書次焱此說足以翼輔玉齋之注遂書之不辭宗生胡次焱濟鼎謹序

笑玉詩序

懼蒙塵於叩缶顧取笑乎鳴玉陸士衡文賦中語也回峯汪君摘笑玉二字目其吟捲謁予序甚勤且曰將挾此遊江湖庶幾有知音而一笑者余曰笑玉名槁得非以叩缶自諭乎按史秦趙防澠池藺相如請秦王擊缶又按李斯書擊甕扣缶眞秦聲也又按楊惲書家本秦也能爲秦聲酒後耳熱拊缶而歌嗚嗚應劭遂爲之說曰缶者秦人擊以節歌然則缶秦音也鳴玉者如之何不笑也抑嘗考之古人擊缶尙矣豈至秦始爲此聲哉易不云乎鼓缶而歌此周公語也秦之得封以周孝王十年上距周公二百餘年擊缶節歌何必秦人往往秦俗尙此而巳然則缶古音也鳴玉者何得而笑之也程子曰缶者常用之器是器也家藏而戶蓄之卒然忽然之頃興有所感情有所觸擊以節歌非若玉之不可猝得也此與缶鼔同其朴與擊壤同其趣人見其不得與笙鏞琴瑟鳴球輩並列韶濩因易而侮之以爲取笑鳴玉其實玉卽貴重缶則眞率各有攸長難相非笑也前輩謂文有兩種有山林之文有臺閣之文鳴玉者臺閣之文也其聲溫潤而和平扣缶者山林之文也其聲瀏漂而激烈居使然也士窮則扣缶達則鳴玉夫何笑之有獻玉者有時而遭刖何暇如扣缶者之笑哉盈缶者有時而他吉何懼乎鳴玉之笑哉回峯所作大抵困悴而刻苦政山林之文自謂扣缶則宜然則今日扣缶於山林安知異日不鳴玉於臺閣昔寗戚扣角而歌齊桓拔諸賃車而大用之扣缶而歌與扣角而歌何以大相逺豈必鳴玉而後遇知音哉運乖則玉或爲缶時至則缶或爲玉謹無以扣缶自慚以笑玉自沮而流於狄成滌濫之音以獻笑大方之家

贅箋唐詩絕句序

疊翁注章澗二泉先生選唐絕句次焱不自黯陋復爲贅箋客或謂曰疊翁所注博洽正大眞足以淑人心扶世教𨿽然作者初意未必盡出於此也子復贅箋不愈支離乎次焱曰何傷乎於以見義理之無窮也試嘗髙一等論之夫子系易翼羲文周公之易也彖辭翼卦辭而或與文王之說異趣小象翼爻辭而未必盡與周公之防同歸先儒有言有伏羲易有文王易有孔子易而程傳又自爲伊川易不可便以孔子之說爲文王之說豈必屑屑然放規畫圓依矩畫方者故曰何傷乎於以見義理之無窮也又降一等論之郢人有與燕相書者夜書火暗謂持燭者舉燭遂誤書焉舉燭非書意也燕相得書而說曰舉燭者尙明也尙明者舉賢而任之國因以治韓子有云先王有郢書後世有燕說其収功反在舉賢也故曰何傷乎於以見義理之無窮也客謂予贅箋爲愈支離無所逃罪若疊翁注訓固未敢確然以爲盡得作者初意亦未敢確然以爲盡非作者初意其大要主於淑人心扶世教云耳客無以詰遂題卷末已丑中秋紫陽後學胡次焱濟鼎書於家塾五休堂

梅巖文集卷三

欽定四庫全書

梅巖文集卷四

宋胡次焱撰

記

明經書堂記

明經書堂者我明經先生讀書所也先生本大唐昭宗子天佑間朱全忠構禍逃難齊民依安定三公卜宅於婺源之考水因用胡姓古老相傳指方二塢爲書堂遺址十四世孫安國浚池築亭爲遊憩之地扁以方塢予嘗記之矣其郎罷士盈曰此足以樂賔娛親非所以淑子孫也易以明經書堂再以記請予嘉其能尊祖尊經奮筆弗辭謹按明經一科肇於漢盛於周因仍於六朝五季宋初亦沿以取士先生在五季時嘗中是科鄕人卽以表其族以別於安定之胡尊之也或曰唐人謡曰三十老明經五十少進士宋人詩曰焚香禮進士撤棘待明經是謂明經下於進士也何得謂尊之邪應之曰唐制詔三家傳禮儀出身者不任散官優之也仁廟試明經舉人至煩禦筆親選試官重之也重之優之尊之至矣是宜鴻儒碩學多出此途唐時則王允鄭欽夫許孟容徐文達以至陸徳明之徒皆以明經擢第乃若孔穎達之博洽狄仁傑之公忠此明經中尢挺挺者宋初以明經進士則崔頤正以九經及第則孔維辧析經疑講明易卦有若馮元先列注疏斷以已意有若劉恕至若經義名齋有若胡安定經術傳授有若蔡端明此明經中尢表表者夏侯勝志在靑紫祝欽明五經掃地何足與我明經同日語哉吾固於先朝經明行修一語有感焉夫經明以學問言行修以踐履言必修行而後經明有實用非行修則經明徒虛文祝欽明輩有學無行姑捨是質諸家乘明經以孝友處家以謙遜處鄕徳量寛洪人不見喜怒之色蓋先生有得於經素矣惟明書經之惇敍故修而爲孝友之行惟明易經之謙恭故修而爲謙遜之行惟明禮經好惡之辟故修而爲喜慍不形之行不特此也經不云乎君子以儉徳避難是以有家住鄕莊深僻處任是湖邊屬漢秦之句經不云乎獨寐寤宿永矢弗告是以有但向閒中消日月豈知世上有興亡之句經不云乎吾不如老圃老農是以有園林滿目丘隴當門之句經又不云乎飲酒燕樂向晦入燕息是以有醉鄕眠芳艸歸路送夕陽之句經又不云乎藏焉修焉息焉遊焉是以有繹思齋中暢情池上之句經明而行修豈獨科第而已揭明經以顏其書堂則逺而六藝芳瀾近而燕翼貽謀具在是矣祖宗以行修爲明經之實子孫亦以行修副明經之名春誦夏弦必思瞬存而息養朝吟暮誦必思晝爲而宵得否則明經徒紙上語耳何闗於吾身哉猿驚山人之去鶴嘆城郭之非壁中之科斗文字猶存堂上之金石絲竹未詠繹思以求諸心法論義以稽諸家法經明行修者初不以投簮閣筆爲作輟祖孫百世一日也黃卷中有聖賢方冊中有文武云仍詵蟄可不率乃祖攸行壬寅正月十三世孫次焱記

明經橋記

孔叢子曰吾於考槃見賢者遁世而無悶我明經先生以大唐世系韜隠荒郊取考槃在澗之義字故里曰考水殆五百年椒聊蕃衍方興而未艾也安國得繹思齋故基栽花蒔魚扁曰芳塢旣遵過庭之訓易爲明經書堂卜占上流人或病涉安國旣立書堂使明經云仍有考徳問業之樂復建輿梁使明經裏閈無深厲淺揭之憂意甚勤也橋成諗於眾而問名讙以明經橋爲請予聞而韙之曰吾郡有紫陽書院旁有紫陽門今吾裏有明經書堂旁有明經橋此近例也行者憑欄縱目負者倚柱息肩下免波濤洶湧上免風雨震淩商賈謳吟樵蘓謡詠日夕與書堂吾伊相爲唱應入而藏修堂中訂正豕魚此明經也出而遊息橋上俯仰鳶魚亦此明經也孔門浴沂孟門觀瀾無適非學豈徒呻呫而已遊吾裏者不知有溱洧之乘輿惟知有洙泗之弦誦殆六鄕中小鄒魯也有童子問曰堂明經宜也橋明經何也曰山夾水爲澗木架水爲橋地必有水猶經必有義也水之淵深未易測猶義之淵深亦未易測也水必有所資以通不通之阻義必有所資以通不通之疑居吾語汝潔淨精防易教也不節則易失於賊疏通知逺書教也不節則易失於誣溫柔惇厚詩教也不節則易失於愚恭儉莊敬禮教也不節則易失於煩屬辭比事春秋教也不節則易失於亂教者不節其失乃爾豈不淪胥於陷溺乎濟易教之溺當以不逺復爲橋然後駸駸造乾坤之奧境溺於賊者善達矣濟書教之溺者當以秦誓悔過爲橋然後徐徐造堯舜之域溺於誣者利涉矣濟詩教之溺者當以思無邪爲橋然後洋洋乎動天地感鬼神溺於愚者誕登矣濟禮教之溺者當以毋不敬爲橋然後駸駸乎三千三百之盛溺於煩者坦途矣濟春秋之溺者當以正名辧分爲橋然後煕煕乎西周之美可尋文武之迹不墜溺於亂者康莊矣地理資橋以達險阻卽經義資橋以拯墊溺無二理也不特此也楊子謂天下有三門由情欲爲禽門由義禮爲人門由獨智爲聖門必由道明經之橋方可詣人門登聖門而超乎禽門先儒謂吾道有兩闗以知之致爲夢覺闗以意之誠爲人鬼闗必問津乎明經之橋方可喚醒夢闗爲覺闗擺脫鬼闗爲人闗人門聖門人闗覺闗皆當秣馬脂車於明經橋上將見平平義路巍巍仁宅終吾生徜徉外又可遺子孫以安駟馬髙車抑其細者乎然則行者非橋無以造九通八達之衢學者非橋無以造六經諸子之閫裏有橋東西南北殊途而同歸經有橋刪定系作殊體而同歸山梁雌雉三嗅而作華表化鶴千載來歸吾夫子防明經先生必賀曰公之後題柱有人矣積善餘慶系易豈誣公哉是橋也經始於辛丑冬十一月竣事於壬寅正月深一丈廣五尺復屋三間剏之者十四世孫安國記之者十三世孫次焱上巳日書

碧松亭記

碧松亭者君玉吳君奉其母夫人燕居之亭也名人勝引頌歌詳矣君玉復徵予記辭不可乃謄所賦松二十五篇塞命君玉必不可徵益切余觀諸公傑作搜獵松事描畫松景殆盡獨畱恱親一意以屬於予或曰碧松諭丈夫男固宜幹母之蠱不可貞於松奚取余曰士君子材如松可任棟梁操如松可貫寒暑以養志則母以子貴儻羣如攑栁弱如楊梅生寧馨兒豈聖善所望於人子者是故立身揚名如松之盛𨿽菽水養而親心自順碧松名亭非以松恱親也有子尙松如冠劍大臣廷立而議親所以恱也君玉聞予言而韙之且曰齠齔間熊丸課詩多取詠松之什今猶記其略一枚已有餘气壓千仞槐孤根裂山石直幹排風雷蘓詩也風聲一何盛松枝一何勁豈不罹凝寒松栢有本性劉詩也靑松在東園眾艸沒其姿凝霜殄異類卓然見髙枝陶詩也嵗暮滿山雪松色郁蒼蒼彼如君子心秉操貫冰霜白詩也栁詩云孤松挺翠蓋托根臨廣路不以險自防遂爲明所誤黃詩云上有百尺絲下有千嵗苓自信得久要爲人制頹齡凡此皆斷機時所授童習而日紛常恐失墜蒔松繞亭蓋以今日所見證少時所聞恍如幼學之年侍坐母側聴提耳誨也老萊衣嬰兒斑防以娛其親非徒戲也欲親之視兒常如幼則忘其年之老欲兒之事親常如幼則奉事之年尙長也取兒時所誦羅植眼界庻古人不老其親之意歟余曰此盛心也請隨所誦句推廣之蘓詩詠松之植首以气言此殆塞天地之浩气乎若或餒之山石壓之而攣拳風霜震之而錯愕則有靦慈訓縱日汲姜詩之泉親不恱也不可以起居此亭劉詩詠松之勁繼以气言此殆受命於地惟松獨也之性乎若不率之風吹艸動弱不自立則有靦慈訓縱日奉茅容之饌親不恱也不可以遊息此亭哦陶詩則得卓卓出羣之行哦白詩則得落落後凋之守其或軟熟而困於荊棘庸碌而窘於霜雪非慈訓也縱日投杜孝之魚親不恱也不可以登臨此亭哦桞詩則得遵誨之方哦黃詩則得康濟之術其或矜能衒智曽無以濟人利物非慈訓也縱日導崔邠之輿親不恱也不可以吟嘯此亭然則揺孟宗竹不如此松懷陸績橘不如此松進羅威果不如此松異時流芳融結在皮爲聚芝在根爲琥珀以侑瀡以養耆頤竇家桂王家槐皆仰望如在霄漢矣若夫亭之勝境與剏亭嵗月則君玉自有述此不贅敍乃庸作歌曰松月鏡瑩兮昏定松露珠凝兮晨省松雪糜瓊兮冬溫松風度磬兮夏凊碧山兮周遭碧池兮紆濙仰碧雲之繽紛兮俯碧艸兮綿亙獨樹兮碧油幢之供張連抹兮碧落天之溟涬萬松紺碧一亭深迥伏松趺鶴巢松頂坤媼蕃釐碧瞳烱烱殷生持進母兮豈曽得碧之美黃公食蓮而思母兮豈曽得碧蓮之勝酒碧筒兮豈羨稱觴之潘美芹兮豈羨捨肉之潁碧李兮蜜甜碧藕兮冰冷景物叢碧松色永稱更西母之碧桃兮伴碧松於永永繄我獨無兮望碧霄而起敬想碧梧之若子若孫兮林丘輝映我欲從之兮崇崇五嶺升堂拜母定何時兮儻借穏枝而坐淸影松吾臭兮應奮蒼髯而笑領丁酉嵗夏四月澣日胡次焱濟鼎記

壽慶樓記

海寧吳君玉父一家四代愉愉如也乃於裏第北偏鼎創岑樓良辰暇日偕其子若孫奉母夫人燕喜其上扁掲壽慶曰仰以壽其親俯以衍慶於其後也予同年曹齋先生記之都矣君玉甫近復移書介子季徵予文予謂斯樓可書有三敢以狗續曹碑辭齋記曰仁者壽積善者餘慶有味乎其言哉然嘗思之甲戌乙亥間江左厄運父子夫婦不相保當是時一鼎同沸何有於仁不仁善不善之分語曰仁者壽易曰積善者餘慶無一而驗人直以爲吾夫子誣天下後世之言已而天定勝人如吳君玉避地生還四代雍穆如未經患難者東鄰西捨不遑將母君獨板輿奉侍如潘嶽家南鄕北裏我躬不閱君獨子孫燕侍如石奮家火燎原而靈光巋存水滔天而砥柱矻立於是仁善之效猶賴一綫之尙在非皇天悔禍特厚吾君玉以寄仁壽善慶之脈於欲絕不絕之頃則六經敗矣噫人知澒洞初藺蕭等枯仁不仁一途魯論幾妄語恭惟堂萱皤皤遐算而仁壽之說借君家以有證人知搶攘初玉石俱焚善不善一轍周易幾空談恭惟階蘭振振濟美而善慶之說借君家以非誣是夫子所言憑藉君玉得以見信於世君玉獨有大造於魯論周易也惟天陰隲非但延陵季子一家之幸實行仁積善者之幸而扶持夫子所言亦魯論周易之大幸也文子文孫斑戲於君玉側君玉又牽之以斑戲於慈母側在承平時猶不多見況患難余乎可書一閟宮詩魯人所以頌僖公也曰壽則屬之母曰慶則屬之孫蓋壽莫大於老吾老慶莫長於幼吾幼頌所以稱孫𨿽指僖公然僖公爲周公之孫旣有此慶則爲僖公之孫豈不防此慶僖公偕聲姜之令妻奉成風之壽母而子子孫孫後僖公十四五傳餘四百載流慶固深長也閟宮慶壽之頌良非溢美擬摭魯頌語爲壽慶樓頌頌曰松桷有舄大啟爾宇令妻壽母旣多受祉載色載笑俾爾耆而艾【君玉二子一名者一名艾】孝孫有慶醉且舞君子有谷貽孫子不騫不崩上帝臨汝頌成旣又遐思僖公仰有壽母俯有孝孫頌固宜矣第未知僖公以上三代祖桓公其母夫人子氏曽親撫僖公申否又未知僖公以下三代孫宣公倭曽親侍僖公夫人風氏否猗與君玉母子孫曽笑語熙洽耄倪四代檀欒一家斯又魯頌所無者可書二宋元祐間族家創防衣堂楊次公作記首曰婺源胡氏五世一時子養其父逮養其祖之祖父鞠其子及鞠其孫之孫政和間從祖司業公侍父太中公重侍祖母壽昌縣君中秋家宴賦詩首曰慈親九十弄孫朱紫藍袍萃一門好事者繪以爲圖用侈衣冠之盛今以五十五之男奉七十七之母自四代衍而爲五又自五衍之無算也自曽孫衍而爲又自衍之無算也壽觴舉慈顏和詵詵蟄蟄方興未艾衣冠盛事不獨在安定家並在延陵家矣可書三函三而論仁爲壽慶樓柱石善爲壽慶樓梁棟爲人子者行仁以壽其親柱石牢矣爲人祖者積善以衍慶於後梁棟隆矣又必以魯侯無繹之思藏修遊息其間仁無繹善無繹壽慶亦與無繹防衣記中秋詩風斯下矣君玉名玨圖南時登仕試漕共北時防戎倚郭魯頌稱允文允武非邪若建樓嵗月及溪山勝槪齋記已書敢略柔兆涒灘壯月望日里人胡次焱濟鼎書爲後記

菊墅記

晉處士不仕寄奴蓺菊自老於是世之隠者率有取於菊韋表防𨿽爲松菊主人天隨子爲杞菊作賦皆淵明倡之𨿽然菊非素負隠操淵明果何取焉博觀艸木中孰有如菊之髙蹈者槐爲公屈菊不屑也棘爲卿淹菊不屑也紫防紅藥爲中書畱菊不屑也監有蕓臺有栢翰苑有橊泮有芹藻營有細栁菊不屑也上之則魏園有芙蓉唐禁有牡丹下之則幕府有蓮縣封有桃李法廨有梅丞防有松簿庭有枳禦苑官署他艸木皆托身爲榮而菊獨不屑豈非髙蹈者耶周元公指菊爲花之隠逸有味乎其言哉髙人勝士臭味攸同其愛菊則宜碧桃和露紅杏倚云菊一無所羨而甘心籬落春陽者物所競趨也菊爲向隅之夫譬周室方隆夷齊餓於首陽也秋霜者物所畏詟也菊爲守節之士譬秦政方虐園綺亨於商巖也淵明之戀晉也猶夷齊於商而其鄙劉也猶園綺於秦冝其愛菊爲萬世之倡嗚呼士有不幸而類淵明所遭之世者不有籬菊將誰與歸拱辰洪君自符山遷寓淸港一以廬墓一以辟地蒔菊盈畹而以菊墅自號誠有志於淵明輩行者歟科舉停時文歇拱辰所挾以糊其口者如賣屨於踴者之門歸餐落英無競於世嗟夫服菊得仙付之茫而瘳風延壽庶幾南陽人此拱辰志也其視公槐卿棘下至松枳彼不此容此亦不彼屑也抑聞之陶隠居論菊有二種莖紫味甘者眞菊也莖靑味苦者薏也非眞菊也菊有眞僞借菊以自況者亦有眞僞眼底紛紛或園或圃或巖或徑非不冒菊之名率名菊而實薏陸防辭髙士徵自比培翁漁父此眞菊者耶韋子明𨿽有松菊主人之約巳而爲翰林學士進知制誥遷中書舍人擢戶部侍郎卒以病痼罷不病不罷也此殆名菊而實薏者耶拱辰藏修乎墅中與菊莫逆殆將儕陸而希陶彼哉表防何能爲役噫亦必有識菊如隠君者始能辧之拱辰名斗祥龍溪華冑能世其學者菊之品第墅之延袤俟他日升堂賦之

梅巖文集卷四

欽定四庫全書

梅巖文集卷五

宋胡次焱撰

論

論始祖

按諸本多以明經爲始祖而三公附見其上發本先以三公爲始祖其後攺依諸本而以三公爲逺祖周本於譜前載一條云親奉先公貢元面諭以三公爲始祖非是焱恭覩栁湖先生焚黃祝文以明經爲始祖又覩積善居士熙寧間親錄祖墓山水以明經爲一代祖而以三公爲上髙祖則先公之言有自來矣焱切謂始明經則於三公爲寡恩始三公則於明經爲失實通判撰承事行狀與自志其墓皆曰明經遂冒胡姓謂之冒則非爲父子審矣安得以三公爲始祖耶稱逺祖稱上髙祖始明經而於三公則未有處也且三公載明經以歸方在𦇤褓鞠育教誨恩均怙恃況又行位排第十七意其鴈行必多明經公單孑一身兄弟終鮮今其行位若此蓋如今所謂義兄弟云者其於三公當爲義父子矣猥見欲以明經爲始祖三公爲義祖往來於懷未敢自信一日得太伯祖嘉定四年所作慶源圖跋讀之有義養爲子之說又一日得時發太伯祖建中靖國元年所作積善居士墓銘亦曰義養爲子然則明經爲三公義子則明經子孫的然當以三公爲義祖無疑矣五代史因養子立義兒傳而李升先過房徐溫遂奉溫爲義祖亦一證云

論姓氏

焱謹按明經爲大唐裔安定三公載之以歸遂冒胡姓五代時中明經科世因以明經表其族焱切謂以胡爲姓當以明經別其氏何以言之古人有姓有氏後世混焉非也呂東萊曰姓者統其祖考所自出百世不變氏者別其子孫所自分數世一變項平庵曰姓者諸眷之所同氏也一房之所獨書紀堯之嫁女曰釐降二女於嬀汭嬪於虞蓋嬀姓中有虞氏則舜之家所獨稱也故言嬀以著姓虞以別氏後世別而爲氏者久之遂忘其本姓嗟夫此史職不修之過也古者奠世系別昭穆小史掌之智果別爲輔氏則太史掌之史職廢而宗法壊或避難而以疎爲束或避仇而以棗爲棘或因嘲謔而增氏爲民或因省文而減邑爲朱或因所慕而劉爲員矣或因所乘而田爲車矣或以妨父而喬爲陳矣或以尊諱而慶爲賀矣國轉爲郭奚轉爲稽步揺轉爲慕容則以聲近而訛矣京房推律陸羽筮易老子指李樹則以怪誕而稱矣至於拆裂敬字爲苟爲文殊不知敬左從苟非苟也敬右從支非文也夏侯因官攺滕而其孫又因外家攺孫紛紛借借惟意之從姓氏遂謾不可究史職廢而宗法壊可勝嘆哉胡本舜裔今以明經氏表之庶有以自別於陳胡公之後不亦可乎或曰文正公嘗自朱還範明經公何不自胡還李曰張孟以幸進之恩遂冒灌氏李元亮以養息之恩遂冒駱氏忘恩背義況不爲張李者乎夫以帝王子孫而遇搶攘防子所謂我其發出狂吾家耄遜於荒逃名自全之不遐安敢立的以來眾矢與文正公事體殊異也曰今可還復其姓否曰明經公不克自攺其子孫烏得而攺諸身自冒之身自攺之範文正公是已曽祖父冒之則子孫不得而攺之文潞公是也故曰姓胡氏明經其庶矣乎

論過房

夫子爲政必先正名名不正則言不順其極至於民無所措手足名不可不正如此夫族中過房有以侄孫爲子者其獘則所生兄呼過房弟爲叔又有以侄曽孫爲子者其獘則所生父呼過房子爲叔又有以弟爲子者其獘則同父弟呼過房兄爲侄名之不正莫此爲甚元發引刑統內一項云元無子許立孫仍以所生父爲世次以侄孫或曽侄孫爲子者可援此例依所生父世次降居本行可也但以弟爲子未有所處元發引袁氏世範云苟不得已則兄撫弟爲子弟事兄爲父不亂昭穆可也焱竊謂此說可以篤情誼非可以奉祭祀何也謂如兄撫弟爲子假使弟有兩子將來尙可分繼如只有一子則將絕兄之後乎抑自絕其後乎此亦無所措手足之驗僖之繼閔春秋不書卽位旣以正逆倫之罪而躋僖公之書又以正逆祀之罪失禮之中又失禮焉春秋所以屢譏也降尊爲卑與升卑爲尊其亂昭穆等耳禮莫大於分分莫大於名可不愼哉

論稱呼

予以上稱公以下稱郎此例不可易澤本自謂一行起悉易郎稱哥以謂郎爲輕焱竊謂鄕俗𨿽以郎爲輕考之右則不然按唐朝以張易之等內寵不名其官呼易之五郎昌宗六郎鄭善果謂宋璟曰公柰何謂五郎爲卿曰以官正當爲卿君非其家奴何郎之云則郎者奴稱主之辭也尊稱也然韓文公呼侄爲十二郎王文正公謂兒子二郎必做則郎者父呼子侄之辭也卑稱也又按後唐莊宗時三司使孔謙之兄事伶人景進呼爲八哥八哥者弟呼兄之辭也尊稱也又莊宗呼其子維芨小字語張承業曰和哥之錢可與錢一積則哥又父呼者𨿽在下而以公稱焉亦依所生之尊卑而稱耳族中有爲僧道者或謂其離俗出家已不拜祖父錄之無義效文公法遂並黜之予謂彼𨿽離俗出家無其祖父而吾之錄之亦欲見祖父之有子孫而不失爲忠厚因以祔借家傳所載如貴且顯者有賢徳者有能文者故未及盡知盡載非敢取此捨彼方將廣求博采不一書之若爲人子孫者亦盍自條陳其祖父之事以附乎中毋徒罪編者

議

孝善胡先生謚議

宗老勉齋先生以乙未十月終於正寢其門人兪洪等一百五十人援王文中孟貞曜例諡曰孝善以其議徵次焱詳覆次焱曰孝非易能也孔門弟子在魯論惟閔子騫以孝稱善非易能也孟門弟子在軻書惟樂正子以善稱勉齋殆合二子所長而一之者耶𨿽然孝善一理耳順親有道明善爲先善繼善述始謂之孝閔子騫豈不善樂正子豈不孝孔孟姑稱其一節以槪其餘耳爲孝子必非凶人爲善人必非逆子吾家勉翁行匑匑然若不勝衣言咄咄然若不出口豈有毫髮害物之心者蓋有終身之慕則亦終身惴惴然修身愼行惟恐少有虧欠以貽辱先之議是其善也是其所以爲可欲謂善施由親始孝則善之本不間其父兄昆弟之言推而與人爲善善則孝之擴以繼善言則秉夷降孝自善出以積善言則處已待物善又自孝出固一理也諡以孝則聞其風者梟可化爲慈烏諡以善則聞其風者虎可化爲祥麟表其孝善足以愧天下後世之不孝不善者匪惟發潛徳之光亦足爲風教之助族子次焱覆議如前

梅巖文集卷五

欽定四庫全書

梅巖文集卷六

宋胡次焱撰

說

三十六宮都是春說

一說乾一兌二離三震四巽五坎六艮七坤八乾一加兌二爲三又加離三爲六又加震四爲十又加巽五爲十五又加坎六爲二十一又加艮七爲二十八又加坤八爲三十六予謂乾一兌二以下乃卦之次第非謂幹果一數兌果二數也此說未當二說幹三連爲三坤六斷爲六震坎艮皆一陽二陰皆爲五巽離兌皆一陰二陽皆爲四乾三坤六震坎艮共十五巽離兌共十二亦三十六予謂以八卦分陰陽爻而陰爻占二陰何以得一倍於陽也借曰陽卦奇陰卦偶奇則一偶則二然陽以一爻爲一宮而陰乃分一爻爲二宮義將安取此說亦疵三說以十二卦配十二月十二卦共七十二爻陽爻三十六陰爻亦三十六或謂天根月窟指復姤也前二說無復姤當以此說爲優子謂陰陽爲三十六爻共七十二爻而此但曰三十六宮是指陽爻爲言邪指陰爻爲言邪抑合陰陽爲言邪亦含糊不明四說易六十四卦分上下經上經三十卦下經三十四卦多少不同者以反對論也上經無反對之卦六乾坤頤大過坎離是也除此六卦外只二十四卦以反對論則二十四卦只十二卦搭起無反對六卦只十八卦耳下經𨿽三十四卦而無反對只二卦中孚小過是也除此二卦外只三十二卦以反對論三十二卦只十六卦搭起無反對二卦亦只十八卦而已如此則下經比上經多四卦𨿽若不均而合有無反對禆補論之皆十八卦則極其均上下經皆十八卦故曰三十六宮月窟在下經天根在上經皆自然之理非人力可以安排也其曰三十六宮都是春春只是生生不息之意所謂生生之謂易是也管見以第四說爲優或曰六十四卦何以有反對者又有無反對者其義安取曰此則七易嘗言之矣得陰陽之純者無反對【乾坤是也】而肖乎純者亦無反對【頤肖坤大過肖幹】得陰陽而居中者無反對【坎離是也】而肖乎中者亦無反對【中孚肖離小過肖坎】此說甚善向見南軒解雜卦凡無反對者云只此卦無反對之畫而不言其所以無反對之故疑亦未能參透此防也

問愛蓮說

六合一窰木焦艸燖時兮有蓮爛其錦文畏赫曦之鬭艷藹晚風其薦馨予嘗棹舟西湖問訊鷗鷺之羣浩吟李白宋之問之歌之賦以驅除祥暑爲一餉樂也則作而曰我濓溪夫子非流連光景者而雅意愛蓮豈若太液池邊若耶溪畔暱暱兒女態哉歸取愛蓮說讀之忽若有得乃爲之說曰佳哉蓮乎有花可以爽人之目而又有實可以淸人之心花之得名君子有以也楚楚其容儀濟濟其風度而究其功用曽不足以濟人利物則不得爲君子芳心艷葩徒以供富兒俗子之遊翫淸芳麗色祗以輸騷人墨客之吟賞而究其成實上不登爼豆之列次不入藥籠之需則不得爲花之君子何則君子者有華有實有徳義有功業相稱水陸艸木之花其華而不實者何可勝數姑以愛蓮一說論之牡丹花之富貴者也而堪嘆牡丹如斗大之句於實竟何有哉菊花之隠逸者也而殘菊飄零滿地金之句於實竟何有哉隰有荷花則異乎三子者之撰請先論其花而次論其實可乎八九紅芰婉奼晚顏蓮則與霽宜霢霂霏霏滑肌香潤蓮則與雨宜南薫其徐檀心淸逺蓮則與風宜冰輪嬋娟玉簮隠映蓮則與月宜含英咀華幻其肺腑冩之十指勃勃生意則蓮與詩宜拈芳掇艷防入尊罍平生不平散從毛孔則蓮與酒宜炎歊之气惔焚之暑一見此花辟易三捨故曰花可以爽人之目乃若麝囊旣収蜂房告成緇墨其衣冰雪其肌挹沆瀣其滿腔収絲綸於戶牖渇者得之如瓊之漿饑者得之如玉之乳不特此也岐伯黃帝與夫扁鵲倉公下至陶隠居諸人著書濟世起膏肓而生全之必以蓮實爲功在人心品在甘艸國老之右故曰實可以淸人之心古今讚蓮者往往及其華而不及其實而蓮之得爲君子者其成就竟不白於天下而後人亦遂以君子爲無益於人國亦可悲夫天之生君子也甚難而人之自樹也尢不易宜有以發執事之嘆也執事且曰白露旣戒百艸先零向之天機云錦収拾何歸且指以爲造物者之不少借物若有以憫之者愚則謂此正造物者所以大蓮之成就而斂其華將食其實者也蓋扶輿假天之時天所以昌蓮之華其顯然在人目者誰不欣於一遇白露旣戒之時天所以堅蓮之實其隠然在人心者誰其知之此觀蓮法也亦觀君子法也騷經以香艸比君子庶幾知蓮者而恐鵜鳺之先鳴傷美人之遲暮憂讒悶怨憔悴枯槁自殞其華自剝其實不識此義亦可憐矣自有宇宙已有此蓮更幾千百年知之者屈原周子而屈原知之尢未悉他何望哉或曰愛蓮說以菊與牡丹比而言之若是班乎予曰不然菊與牡丹不足以儕蓮而蓮則兼乎菊與牡丹故周子以君子許之君子人歟進可同牡丹之富貴而盛行不加退可同菊之隠逸而窮居不損故其富貴也小則居王侯之幕進則對令狐之炬以至班從橐歌相府而富貴不能淫也其隠逸也則制芰荷以爲衣雧芙蓉以爲裳以至歌碧筩搴木末而貧賤不能移也故夫太液昆明金池玉砌君王一顧公侯嗟賞時則與上林之牡丹同一富貴而蓮不以爲泰自華自實自爾也荒塘污池菱芡交襲樵夫牧子蹂躪鄙薄時則等東籬之菊同一隠逸而蓮不以爲辱自華自實自爾也嗚呼使屈原知此亦何至不自聊賴邪行汨羅魚腹君其問之水濱而風月襟懷庭艸意思九京可作吾誰與歸思濯滄浪之淸欣對水花之淨願執筆從先生後相與訂離騷經衍愛蓮說以告世之名爲君子而獨不爲蓮也者噫嘻世之名爲君子者非不何郎其肌也非不荀令其香也而其實竟何益於生民之利病謹毋徒翫其華

銘

書廚銘引

予所有書陷於池陽逐旋搜索僅得一二貧無篋簏可盛煙塵汨沒甚矣債谷造麄廚二面戲爲之銘

其左

麗房髹廚殫巧雕塗匪藏錦綺卽蘊貝珠庚艮是貯象玉是儲鬼瞰其室盜穿其窬積而不散殃咎與俱吾廚拙朴而華有餘匪寶珍是華其華以書經史子集圭蓽祿渠奎璧委照藜杖分輝用之身則淵騫思輿否則饕杌惇奇用之世則三代唐虞否則五季秦隋故吾身以之賢愚而吾世以是隆污𨿽器小而用大豈貝玉之區區然則髙下四層者格致誠正之級而闔辟兩扉者修齊治平之樞視曹倉信陋矣比孔壁其庶乎

其右

維陸維朱廚書以腹藐予性頑廚之以木木以廚書若手未觸何補修身祗取娛目必虛心涵泳義精理熟必克已省察辧明行篤蓄而弗讀曷若勿蓄讀而弗行曷若勿讀文詞栁篋記問李簏止摭厥艷第燻其馥入耳出口乃書之辱近裏工夫其何能淑博我以文歷覽前躅約我以禮鞭辟佩服多識旣融一惟已足心齋坐忘言語抵瀆躬履心防借徑簡牘老斵笑齊桓吾伊徐湯譏王壽彳亍斯廚斯書毋乃筌蹄之碌碌

梅巖文集卷六

欽定四庫全書

梅巖文集卷七

宋胡次焱撰

跋

跋朱伯純程文

辟雍廿載虀鹽備嘗方欣白薴之拋嗟嗟辰乎何來之遲乎侯泮一宮藻芹將采已痛丹墀之換嗟嗟辰乎何去之速乎黙軒朱友以其乃翁伯純同捨吳門府博乙亥期集錄及所爲程文寄示並徵予序予受而讀之浩嘆來遲去速之辰然屑涕𨿽然士之所以行世者立徳爲上立功立言次之科第特借徑耳伯純父厚徳懿行𨿽未得少見於功業亦已大見於文章𨿽未得橫經博士席振刷湖學三百年來之墜緒亦已得解褐崇化堂結束何蕃二十餘年之公案其不幸中之幸者歟𨿽然幸有大於此者文中子遺書散逸賴福疇搜輯辧類分宗傳爲素業然後中說世家等始行於世太史公臨終囑其子遷曰爾無忘吾所論次已而遷网羅放失勒成史記一部藏之名山大川後世因中說知有文中子通因史記知有太史公談福疇遷之力也故曰幸哉有子考作室子肯堂父析薪子克荷非幸之大者歟二十年前嵗辛巳予跋輶軒唱和詩集十年前嵗壬辰予跋胡玉齋啟防通釋極言有子之效今於吾伯純父子見之嗚呼予老矣憶戊辰春季與伯純飲鑪亭觴詠甚適兩別倐三十四載縣異而郡同乃契闊死生不相聞予於捨誼恝矣幽防之中負此良友自咎柰何自愧柰何嗟夫心之聲爲言言之精爲文圭復此集恍兮如見伯純父生前之精神惚兮如聞伯純父沒後之謦欬伯純父死而不死也問何以不死曰有子黙軒願言勉旃他日立揚當有出此集之外者裏捨生胡次焱濟鼎敬序時大徳辛丑仲秋中澣日書於藏雲閣之五休堂

跋輶軒唱和詩集

六飛南渡使金者幾三十輩其得生渡盧溝而南者番昜洪公皓新安朱公弁歷陽張公邵才三人耳洪公張公十五年朱公十七年其歸皆以紹興癸亥秋八月此集蓋三公歸途吟捲也今世說氊雪不屈者讙曰忠宣公而朱張姓名幾湮沒無聞何哉忠宣公八男三爲名臣是故貴有子也猶記甲寅乙夘間予嘗爲朋友言曰富如陶石貴如金張未足恃而有子可恃貧如原範賤如奚敖未足憂而無子可憂請以天下譬之始皇滅六國吞二周混一區宇气勢何如是時太公特丰沛中一細人耳較始皇於太公何啻泰山與毫毛無何而太公爲天子父以天下養始皇死肉未寒已爲不祀之鬼始也太公欲爲始皇不可得卒也始皇欲爲太公不可得何也太公以髙祖爲之子始皇以胡亥爲之子此有子無子之效也大而天下小而一家均此理耳史傳所載士大夫家此類不可殫舉姑以近事爲證南渡前說詩文家必曰蘓黃南渡後說道學家必曰朱張老蘓雄詞健筆成一家言𨿽無坡穎無傷也亞夫若非山谷則康州之名何以顯魏公功在社稷何在南軒之增潤若韋齋不得晦庵竊料吏部聲價未必如今日赫赫也是故貴有子也此予少年之說因讀輶軒集並識於此使世之爲人子者知所振拔庶有禆於立身揚名之教云

跋董問軒戒子苦吟說

孔子啟伯魚學詩問軒戒堯叟苦吟然則問軒非詩禮庭歟曰問軒非戒吟戒苦吟耳予謂苦吟者情思迸露如春江浩渺隄不可閘如露筍怒茁石不可壓戒之不可也亦思所以移之而已移之如何曰羲畫以來聖經賢傳義理防賾而吾曽不能室授冰融則猶夫人耳盍移其苦以研覃科斗書而下十七代史載古今世道升降而吾胸中無千百年典故猶夫人耳盍移其苦以考索古聖賢立身行已可效可師大者羲娥小者列宿而吾曽不能一追逸駕則猶夫人耳盍移其苦以躋攀移其苦於子弟職則入孝出悌謹信愛親當如升梯一步峻一步移其苦於大學則格致誠正修齊治平如撐上水船一篙不可緩一念攻苦將食不下咽臥不安席繼晷惜陰皇皇汲汲畢世無頃刻暇何暇流連光景較拙工於風雲月露禽魚艸木喞喞如春鳥秋虫也邪向也所苦縱到聖處不過李杜而止耳今者所苦縱未到聖處窮可思軻達可防傳於斯二者宜何擇孔門商言詩賜言詩參言詩小子皆言詩而顏子獨否或曰顏子苦孔門之卓於彼固有所不暇也其然耶顏子亞聖卒非商賜可及有自來哉蓼虫徙葵一轉移耳謂荼如薺吾且柰何敢問問軒

跋胡玉齋啟防通釋

宗家耆英有以玉齋自號者【名方平】於予爲老友其子雙湖於予爲益友此書玉齋所著也嵗已醜雙湖防入閩鋟梓畱滯逾一年辛夘秋再往明年壬辰夏季回畱滯過一年冒寒暑疲跋涉必成父志乃已允謂孝矣弛擔云初首恵此本嘗復其書曰玉齋平生精力寓於此書儻非繼志述事不懈益勤未有不墜於冺滅無聞者是故貴有子也十年前嘗跋輶軒唱和詩集極言有子無子之效於今益信嗟夫談史以遷顯彪史以固顯故曰貴有子也然此史學也非經學也充禮以裒傳曽書以祉傳故曰貴有子也然此書禮學也非易學也乃若梁丘賀之有臨劉昆之有軼張興之有魴伏曼容之有暅易學傳家父作而子述之赫乎相映故曰貴有子也夫啟蒙者入易門戶也玉齋旣爲通釋雙湖又爲本義附錄非惟橋梓相映楂棃兼美且將突過煙樓此又賀臨以來所無者嗟夫箕裘失墜者固不足言矣其或苟安憚煩無以張皇先美爲不朽計𨿽讀父書亦無取焉古今嗜學著述如玉齋者豈謂盡無其人無雙湖爲之子遂使潛徳弗耀抱恨幽宮𨿽謂之不孝可也有是父有是子有是子有是父或曠百載才一遇爾吾於雙湖此舉敬嘆無射其中大義奧防尙遲締玩嘉羨之劇亟題此卷端庋置幾間俾有目者必觀有識者必羨非徒贊揚雙湖亦以勸天下之爲人子者並書一本寄雙湖云七月辛巳宗末次焱濟鼎敬跋

書文公感興詩後

文公贊陳詩以爲𨿽乏世用實物外難得自然之奇寶至自言其詩近而易知皆切日用然則陳詩如金膏水碧有之固可玩無之亦何損文公詩則布帛之文菽粟之味有補饑寒生人不可一日缺者𨿽然文公自謂近而易知愚則謂其近如地其逺如天學者可以易知而忽之哉次焱謹識

梅巖文集卷七

欽定四庫全書

梅巖文集卷八

宋胡次焱撰

啟

上林太守啟

伏以新天子嗣萬年之歷加重虞庠郭使者拔九郡之英首推周易匪借虎符之庇寧僥雞口之榮謝則宜然愧其緩爾竊惟馬圖闡祕犧畫泄機文衍六爻而分二篇孔際八索而作十翼顯仁藏用精義入神惜秦皇指爲卜筮之書而漢儒未達乾坤之蘊髙丁相爲授受不離災異之談王何未悟幽明反扇虛浮之說末流浸蕩本防遂湮自無極太極之說明而頭腦不差自先天後天之圖出而毫髮無憾究象中之理則顯防無間知理中有象則體用一原程叔子僅發明其七分朱太師遂折於百氏室受千古閣束九師政應圭竇之小生寕覩韋編之大意如次焱者口喫而心甚辧貌寢而气自昌𨿽祖父爲鄕儒宗已謝藐孤於𦇤褓幸聖善比古淑女頗嚴諸子之甄陶習舉子所習之時文了秀才未了之生活奔波長鋏未酬烏哺之恩寂寞短檠頗笑牛醫之困屬先皇頒科舉之詔旅多士爲場屋之遊堂堂整整而取書題乃迷過眼怪怪奇奇而駕易說謹獲中庸不已卑乎爲之兆也慨念傳家之簮笏幸喜奮迹於魚鹽逺則司業成均者擅二寶之聲稱近則運管潼川者甫三年而軒翥靑衿自此升矣造物得無意耶𨿽無鳳翔蛟躍之文賈予餘勇亦敢詣龍蟠虎踞之地與眾先登巍然立赤幟於廣場幸爾復靑氊之舊物板橋霜茅店月行矣鑪亭慈母綫遊子衣蕭然囊槖明復得文正公而始安於學老蘓因雷曲尺而大掘其名昔賢猶假於梯媒今我孰與之鑪冶玆蓋伏遇某官家聲彬郁光昭十徳之門人物挺生富擷三山之秀仁義足以金湯國勢文章足以黼黻皇猷曽司模範於賢闗適值縱橫之姦相士流厄甚當時皆至於吞聲國論謂何明公獨爲之揮涕知彼哉彼哉之不足與立則歸歟歸歟以自遂其髙公道晦而復明正人去而旋用曽謂黃山白水足淹皂蓋朱幡潤九里而及京師宜把麾於輔郡先一州而後天下卽正位於臺躔次焱獲仰哲人益鞭末學去與生徒億萬計之列來參太守二千石之糧北面執經敬納黃堂之拜西雍鼓篋願分丹鼎之餘庶早蜚壁水之聲當謁河堤之路過此以往未知所裁

與貴池縣郭宰啟

伏以抱琴弄月獨防心井上之梧桐揺筆望云漫有意庭前之桃李蓋謂讀翰林集於暇日有以慨秋浦縣之遺風吾甚慚栁少府之賢公何啻崔令君之似敬拈李句竦告瓜期恭惟某官判縣軍正院轄郎某先生淸哉千畝竹之襟懷沛若萬斛泉之筆力勁節昂霄而心則空洞餘波及物而源則澄萬八千丈臺山巋然地望二十四考書令赫矣家聲粵從寶劍鋒之陳以至筦務之委政皆可紀民有去思謂宜叫閶闔呈瑯玕峻躋鴛序何乃紐金章綰墨綬來試牛刀如弦之直如鏡之明乃冰之淸乃玉之潤烹鮮有道豈美貴池之魚飛鳬而來獨詠涵江之鴈殆造物巧爲溧陽尉之地俾掾曹獲事彭澤令之賢況集鳯降鸞不吠花村之犬則觀魚射鴨免聴茅舍之雞秪恐騰室之歌宜卽峻蒸臺之築直史館寵犀帶則固我朝縣大夫之異除敇行部去襜帷是亦君家州刺史之故事竚見讙迎於竹馬未容終庇於梅曹次焱家住紫陽世傳黃你儒而甚腐罔知朝四暮三之術爲何如貧不可醫惟有滿七除二之祟相從耳菽水取之破硯冠帶遊乎圜橋防長安花遂復靑氊之舊物挿齊山菊敢卑黃綬之小官蓽圭需次者五年葵瓜忽香於四月小人有母寧不喜捧檄之榮君子愛人幸且垂簾之治願寛轡策俾邏弓刀分靑士一葉之陰冀白水餘波之及憩其辛苦洗此酸寒我有二天儻獲安於吏隠河潤九里願勿替於祖風式仰陟庭未嫌楮札

與貴池縣於丞啟

伏以庭有四老槐千挺竹暫淹陰徳之子孫門垂五色棒十餘枚行奉教條於長史跪貢鯉魚之尺札用塵雁鶩之文書恭惟厚徳鎭浮長才濟劇南龍山北牛渚鐘此巨人朝閬風夕昆侖特其餘事再稽氏族允謂世家豈無露布之雄文興言廟貌亦有瀛洲之淸選見錄畫圖展也典刑付之坦率桃浪負春風之約菊香防晚節之濃奏子大夫之篇成功則一猗縣校官之席私淑者多盍翺翔於要津安徘徊於贊府佳節落暉之故在何惜登臨晚花髙枝之依然政須嘯詠不妨通判一邑之暇而追有唐二賢之蹤世俗𨿽指爲閒官當路已知其亷吏松庭借重蔗境漸佳花綬傍腰新僕方欣於執禦玉勒爭門入上已賜之追鋒雙隆之勢無休尺五之天甚近次焱此志頗大其才則疎曽無地以置錐徒有書兮滿屋防被慈母之教恐爲烏哺之罪人長遊賢士之闗幸沗龍門之進士不料靑衿子之腳色而爲黃綬吏之頭顱然三釡貴於逮親而一命皆可及物況遭陳南仲之簡靜足慰孟東野之酸寒貿然而來恃此無恐讀藍田縣丞之記定知破崖岸而吟哦誦秋浦少府之詩幸與發芳菲於蕭索心傾罙切辭納奚殫

與貴池縣趙簿啟

西昌主簿之餐菊花滿松庭秋浦少府之樹桃香葵戍行矣執弓刀而徼邏庶乎禆符檄之勿稽聮事爲榮通名爲謹惟君世綿石葛家住霞城神堯子一十八人時維帝冑天臺山萬八千丈鐘此地靈溫然白璧之無瑕直若朱弦而不撓髙第旣同於唐李擢進士科淸官盍比於漢劉望天祿閣尙煩麟族以重鸞棲簿領有是人其願爲金瀨徘徊之地貴池壯哉縣恐難畱玉林瀟灑之賢髙士且不屑之大賢豈久郁者證以我朝典故張商英由通州而擢寺丞防之前代姓家趙宗儒去陸渾而登宰相況爲龍種式傒鳯泥次焱趦趄囁嚅而拙有餘牢漉仃儜而貧愈甚熊丸教切粗識一丁烏哺恩深妄謀三釜我固幸牛溲馬勃之見取人或笑獐頭鼠目而求封母綫兒衣得與圜橋之冠帶君恩禦墨遂拋利市之襴衫乃以東魯之儒而作南昌之尉將營甘防豈較酸寒切庇管轄之司庶安巡捕之職詣習鑿齒悔三十年之徒勞識韓荊州𨿽萬戶侯而不願同僚幸甚臨楮躍然謹奉啟事専人捧詣

催裝啟

芬芳蕓閣天啟佳姻馥鬱菊坡星言夙駕聲已馳於百兩輪則禦於三周催隠芙蓉敢投木李鵲整河邊之翅排橋直透於隴西鳯鳴臺上之簫結伴永臨於槃澗區區所蘊縷縷奚殫

札

與貴池縣郭宰札

竊以琴風淸穆簾日舒長恭惟潘縣有春宓堂無暑吏民嘉靖元媼翊襄臺動止萬福次焱跪起舄鳬之下驅馳桑雉之郊行有日矣通名告至不敢不防次焱居嘗誦門前五楊栁井上二梧桐輒以康節詩足之曰月到梧桐上風來楊栁邊唐秋浦何如今秋浦伏惟梧月栁風弦歌千室𨿽土潤溽暑何得幹光霽之胸襟否則心與至境防符志與四時消息自有家法在尙何節宣之凟次焱妄謂詠緑竹猗猗者見竹未見泉是以起王子猷不可無此君之嘆感源泉混混者見泉未見竹是以有田遊巖膏肓之論乃若森翠竹於醴泉之池其蒼筤也猶震而其果育也猶防誰其無湘濯之想然俗客不來何也黃綬小吏將得以職事受約束於庭下則自公之暇直造竹所且枕且潄以滌其胸次萬斛之塵渠肯以萬戶侯易此願哉遡風翹企次焱仰惟天臺一山上應臺星元聖所遊化神仙所窟宅鐘爲雄傑班班穹壤間者更僕未易數今辧章魏公先生大用之以宰天下爲古伊周而判縣院轄先生姑用之以宰一邑爲古卓魯非地靈人傑之效耶宰一邑卽宰天下之權輿況有二十四考之故事在地望如是世家如是次焱生無佞舌嘗聞之尉爲賤官位卑職賤又爲官責重事賤故難於展布故易於曠敗非大夫寛之轡策何以令終次焱家徒四壁粟儋不儲慈親截髮待師斷機課學幸而不墜詩書之脈於是取菽水於破硯而硯則枯矣旦暮祝於天曰庶幾鐘釜及親有以爲節婦賢母之勸乎猥由賢闗叨第入仕又幸而之麾下作而曰竹本棲鳯而繞枝之鵲或不拒泉本蟄龍而涸轍之鱗或見容此天啟也手提衛城之衣鉢而付之予何敢不力次焱聞李翰林歌崔令君則曰抱琴時弄月而其歌栁少府也則曰揺筆望白雲每覽是篇有以想見當時令掾之賢寄徳化於風雲月露間無所事乎持擊也然栁少府之揺筆望云與崔令君之抱琴弄月或同時與否未可知耳挾筆而來將洗耳絲桐之音庻乎自明矣何敢以栁少府自負而崔令君政未足爲先生道也事長之初牽課儷語敬拈此爲詞頭而揺筆抒思意蹇語澁彈琴多暇幸一覽而擲之次焱蟣虱吏爾望五城十二樓峻在碧霄之上有問則僣若奔走後先斯其職矣拱需風防

與貴池縣於丞札

伏以四槐障日千竹輸風惟君仰佐鳬仙平立鶩吏政一簡靜神百防呵臺動止萬福某惟少府之於贊府也分焉有嚴則書焉不敢不敬夭剡藤以爲防告齊瓜之已香照以巖電幸矣次焱嘗學月令矣日長至陰陽爭謂陽盛而陰遇也君子扶陽抑陰則何以哉敢再拜告於饔人曰薄滋味所以抑陰又加拜告於禦人曰處髙明所以扶陽僉書文檄之暇幸畱意焉次焱讀曼倩傳未嘗不慨想髙門之盛而丞相禦史駟馬髙車赫然照耀人耳目陰徳之報未艾其子孫𨿽去之百世宜必有興者索之當今蔓衍於湖嘗欲登靑山尋謝公宅陟白紵窺桓公井退而訪西平侯之故家庶幾文獻之足徵也筮仕尉督乃發矞云匪伊當拜瞻光霽於松防下矣臨楮精爽飛越次焱仰惟天門龍山鐵甕石頭姑孰一偉觀往往流峙不能祕其奇則必磅礡郁種鐘爲巨人而長吏實當其防人物九苞鳯問學五總十八學士登瀛洲祖風故無恙也何蓄之厚而取之亷耶肯爲花縣作師說復來藍田讀璧記何州縣徒勞而屑屑爲之耶聖朝収外府皆是九天除四輩趣召幸勿曰子姑去子方有公事次焱聞之尉爲賤官故位卑而難展布又爲官故責重易於曠敗儻非長吏庇之萬間何以令始而善後次焱天賦甚拙鬼笑其窮慈親熊丸教育眼粗識丁猥以六館諸生叨奉常第塵埃捶楚非吾志也顧欲爲毛義之喜耳然而貴池地大人稠徼巡匪易儒腐初筮凜乎負蚉退惟丞貳一邑無所不當問寛轡策以來之宏陂量以容之庶乎免矣防覿有日此禱其眞某恭想暇日吟哦與松風除水相淸越食煙火語不當唐突其間然駢儷通名禮也囁嚅遣荷恵徼寛擲某遙望方壺員嶠隔弱水之萬里福英祿萃天畀安愈何問之敢借有防途驅役敢問其目

與貴池縣趙簿札

伏以南薫其徐水花晚靜惟君坐髙士軒對賢人酒炎氛辟易神相駢羅臺某惟同官爲僚三生緣也已及戍行拜枳庭謹先以賤姓名防於典籖氏次焱讀易至姤喟然曰穉陰月也金柅有戒止穉陰也推之政事則折黏鳥竿所以柅暴取石佛首所以柅妖故我程叔子之言曰主簿非通易能如是乎月令所謂薄滋味止嗜欲亦金柅之在一身者爾姑捨是次焱歷覽近世郡邑之好樣得一二大賢或據胡牀以覓句或揮白羽以談兵或落筆奔馬而談論翻河令人起執鞭之想何況文昭武穆之英兼是數美而屑棲枳棘間則聮事而爲尉督者其執鞭之幸宜何如之齊山淸溪等處李杜遺蹤故在暇日幽尋取其詠歌一一和之敢不捧硯三十年防儒書不如一詣習鑿齒豫以自矜次焱妄謂麟趾之冑龍種之英亦旣與齊民異加以天臺霞城之所鐘孕古霛了翁之所過化其間必有碩大光明者出爲時瑞豈以簿領久稽耶甲者頌曰峻擢寺丞願爲通川簿乙者頌曰由給事中爲宰相自有陸渾趙主簿故事在次焱謹采以聞非敢爲佞次焱竊聞簿尉𨿽有分職然核檢其稽違與徼邏其乖戾脈絡常相串曁僚同心固其職也次焱魚釜長饑牛衣不暖浪遊璧水偶復靑氊筮仕之初卑射鴨酸寒溧陽尉孜孜營甘防讀是詩足見孟郊以一身之酸寒而易髙堂之甘防韓昌黎所以憫而薦之僕何人斯敢辭尉寮亦幸枳棘陰中事棲托爾匪伊合並願言提挈次焱聞之楊廷秀爲西昌簿賦詩有餐秋菊之句李太白爲秋浦栁少府賦詩有樹桃李之句每誦二詩未嘗不嘆餐菊對樹之淸致而復以不同時爲欠事昔嘆其暌今值其同喜如何耶率課儷語摘此詞頭幸而照爛爛之電次焱惟同官猶兄弟也其於月地云階之仙敢不上調興居寅想一堂煕洽百祿繽紛有委敢請

梅巖文集卷八

欽定四庫全書

梅巖文集卷九

附錄

詩

次胡濟鼎同年三律

曹涇

五經爲笥腹便便千佛名髙此作緣貴仕直堪梅和鼎貧交猥爲酒供錢連章秋月鴈回翅貯袖天香龍吐涎舊話新情如覿靣同年眞是我同年

又

共是金明衣緑郎梅仙風致壓仇香人如紫鳯儀丹閣誰則靑蚨涴錦囊洛社菜羮時不禁雪堂鬥酒夜宜良至尊端肯憐芹曝臣罪當誅自恐惶

又

費卻長吟復短吟投瓜投李愧何深吾人只記錢畱紙此老能令戶作金擲地有聲知處處如蘭斯臭見心心【來章押兩心字】栢梁體後八仙賦趾美重光未陸沈【被里人排作金戶書來以爲�】

次胡余學同年四首

曹涇

對防中秋是好天健來欣爲子分田只消菽水歡無盡況有經書腹可便家事旣傳情思穏吟篇謾冩墨痕鮮惟餘學課隨年捱共我艱劬知幾員

又

金明池上共揚鞭豪气寧求許祀田不道福碑轟忒早相逢頹景穏爲便牙牌刻處謾誇貴藍綬披來難敵鮮千嵗盡長公論在於中定有好官員

又

桃花栁絮及春敷壹是浮輕匪壯圖幸有田耕並井飲猶勝身屨與妻纑郎君競爽賢聲起老子尊安道味腴便是當年正考父是間饘粥口堪糊

又

力田元不怵凶饑瘠者爲誰誰是肥但得髙堂翁媼健定知奕世子孫宜追風騏驥驟仍蹶覽徳鸞鳯棲或飛有酒急須頻對月桂枝香了到梅枝

代柬濟鼎同年約其早飯

曹涇

晨炊奉款余學先生年丈賢翁壻便乞迂步敢以六言四句代柬不敢求屬和涇頓拜

小人難與作緣惡食不妨志道猶勝杜陵嶽陽一飯欲從人討

劉眞長王仲祖共行日旴未食有相識小人貽其餐眞長辭焉仲祖曰聊以充虛眞長曰小人卻不可與作緣山谷貧樂齋云我𨿽貧至骨猶勝杜陵老憶昔上嶽陽一飯從人討

跋媒嫠問答詩後

程以文

右媒嫠問答詩宋鄕先生胡公次焱濟鼎之所作也先生登宋咸淳四年第授迪功郎江州湖口縣主簿以母老攺授池州貴池尉徳祐乙亥天兵將至池州都統制張林潛納款請以城降先生奉母亡歸教授鄕裏或勸之仕先生賦是詩以見意大徳十年以壽終於家後三十二年復爲至元之三年文自黃竹入郡其孫師中適在郡中出是詩俾文書之嗚呼讀栁子河間傳知邪之得以敗正讀先生是詩知正之所以勝邪天理之在人心猶日月之在天也可以缺食而不可以喪其明若先生之心孰得而缺蝕之哉𨿽與日月爭光可也

賀梅巖授湖口縣簿啟

十翼畱神屢蜚英於槐市三年選士竟擢秀於楓宸復餉管之靑氊慰慈帷之皓髮螭頭曳緑湖口勾朱華矣藏雲根乎映雪蓮塘亦預雀躍梅巖豈久鸞棲素荷燻仁輒馳菲禮紅牲溢榼聊資魚水之歡白熟浮樽謾助龍山之宴

梅巖文集卷九

欽定四庫全書

梅巖文集卷十

附錄

書

與貴池縣尉胡同年書

曹涇

涇去冬拜別後無何亦理歸裝以十一月十九日扺捨又以正月三日過相居隨波上下正自可笑濟鼎應憐之也去冬鈞翰曽得力否嘗見孫同年朝瑞云自秋浦來曽得防面又謂倉使見所投啟事以爲上庠人物可敬亦果然否朱府教榮上涇見附賀書因並拜此朱丈在翹館從容屢誦才美欲其相與扶持渠亦謂願得一好朋友求益也今於書中又申言之並乞臺意涇身事未有涯姑置度外所可喜者與東閣諸君心腹稍孚亦頗有心功再意濟鼎近況想佳諸公有相念者否月廩足支吾否區區之心以爲迎親之署乃第一樂事此外皆可爲也何日過昌化得喫菜根亦所甘心性急馬遲爲之柰何臨風惟有健羨而已人去速拏楮拜此恃至契不及緣飾爲恭仰告臺照

二【三月二十四日】

某頃繇迅便率拜稟函念心交莫如吾同年故一切浮文悉用刋置然亦愧其疎矣來教介來伏領謙答小楷何謹件教何詳了不以先施爲譏匪至情安得爾字字研詠感極無言𨿽然所謂裏年先生云者非所宜防也執事於某有數年之長當年利見之文某手抄口吟心降气懾願一北面不可得嘉借慈思之契許以兄弟之好已爲望外之榮今爲斯言當作何顏拜受夫世之以先生二字加於人者爲其聞道在先或以年長否則直以權勢在焉爾矣三者某無一有而謂之先生先生欺予哉記去冬賜翰亦有之失於控謝今敢百拜並懇願從玆勿復以云恐傳他日謂執事繆於施某傲於受俱非禮也鈞翰委折謹悉嘗以臺翰過鈞覽矣【內帖所求格式一節並呈亦笑領盛意矣】然聶守近有回書首曰某去冬恭拜鈞札謂以胡尉之才之美敬嘗齋沐回申云云則是未嘗不仔細也老師謂入僉一事潔堂𨿽嘗移文執事實未供職則所謂按堵云者因其已入者也據某思之忱如臺諭爲一皈投札子只平直敍其卑猥困苦之狀否則宛覓朱丈一語某已力於府教書中言之語又爲穏貼又托兩俗神各書力言之不如求此著爲最宻寧可少緩得之不可欲速如俱不可則且甘苦忍貧俟之畢竟亦是時運所制無如之何少刻卑已求人瑣細已甚縱小有小得所失已多又不如淸苦之爲浩然也依緑從紅聊復爾聞士大夫得時行道有大於此者矣伯詵尉聞有便郵専寄一緘見到已就道寄音矣此翁近況甚適但頗患細瘡爬搔不禁蓋自掌珠發之延於聖善以及頑尊謾供一笑盧江之役雪前大爽手自申牘豈邊機耶蕪蔞滹沱之事萬乘有之況一尉也逺翔佳況想如來教防來富者常有餘貧者常不足此一定之理分柰之何也濟鼎今所以浩嘆者一以官卑一以俸薄然官卑實自爲之不得尢人旣爲是官合得是俸此亦謂之天命今卻是稍納靑衿薄助瀡乃爲本行生活也士大夫聞貧乏不能自存此是好消息學以本政才以任事又亷介主腳有不遇遇則南溟天池矣若某之事卻是可笑前冬之出僉謂向陽一到卽得鈞翰過淮不可謂之無力去之數月杳不見報而主翁丐歸東果成行矣獨非命耶今爲此來敢作妄念近在鑪【闕】之側固如此而止矣其又能甕算耶僂指戍期以刻爲嵗欲一學盧江雪景不可得也先生應重念之意何幸傾倒臨風拳拳余俟裔拜伏千臺照

三

某幸托同年相視當如兄弟而先生長五嵗文學夐出其上則師表也然距今三十餘年驟而講師生禮見謂非情正當以記禮兄事之禮爲斷然相距數百里兄年七十一某六十有六而書問之交一用滑稽旣乖平仲久敬之義又犯先賢戱謔害事之戒玆謹釐革前例一用竿櫝正式首告尊亮某正月抵館二月東宇來防謂知有華翰在浩古處至三月十一日始克領教蓋浩古來極遲也卽欲拜狀而東宇言四月初方歸數日前聞在月半今初五日忽聞卽歸遂亟拜此以敍前書之謝來書𨿽曰諧謔而尊愛之眞未嘗不寓於其間以自愉玩則忘疲以示他人則絕倒無所不樂而心終以爲善謔不如純誠變而之道固未嘗不如正聲韶濩之在耳也先生才髙學富發而爲文實是可敬某向來謂若減得一二十年年紀謹當北面而惜也老矣每見髙作輒如武庫乍開劍防森然一一銛利又耐檢防近又於東宇處見所爲醉意記復是滂沛奇詭發藥我多敬謝敬謝來諭年前頭目之窘備悉使戶之爲金也決於忠告者之一言所謂忙中之錯危途之非聴言之難如此事旣失手何可追悔忍之而已今日得浩古數字曰表叔余翁家學二防老而益進長表弟尢爲富人其能謝俗耽書嘲弄風月調笑戱謔宜也浩古以所親見爲此語當無釀飾幸先生欣領焉醉意之文旣髙字畫亦復淸勁某兩眼如防霧作字善欹向去此當日甚一日生年少先生五嵗蒲栁不耐乃爾春來賤體卻少病能早起能晝坐事文墨不打瞌睡然傍人籬落爲分文百陌計是謂老醜不若歸而以意眠起閒來繙書或弄防孫從事蔬食待盡山中斯爲全是今冬遂當結局所見決矣次孫秋後當娶家無贏財嵗爲多費此生竟是如此波查苦中作樂而止𨿽然亦天也賜教元日諸詩當摘和専賜一詩當謹和盡數遣歸示捨弟小兒輩以誇所防元韻不能悉記牢嗣貢東宇在近浩古非逺時時有便可寄逺翔令嗣障教者已歸元鎭近不交信弗齋已葬程山牕子名昭祖者卽世已久皆謾一知總幾尊照不備

四

某啟五月十一日東宇來領四月晦日書時辛夘生令孫因冗賜字差略然猶能訝吾孫利市之負欠以愚意所欲釐革爲遁辭則無所不怡正自可喜謹竢次孫畢娶並償先生六孫某少一員有出剰政𨿽頹景迫我兩家子弟能通知二父意安知無餘味耶玆言類於自惑屏息竢譴某六月望作暑假巧值亢旱加以老孟光失步如受病閱月方能出戶一是無聊二十三日甫抵館今日爲二十五日東宇意言初一又暫歸急拜此新秋尊康佳使婘均慶辛夘生令孫勿藥久矣某之同年孫可以入學而猶嬉厥祖父或教之誦詩若他文能調十字爲一連而瀏亮但欲聴人讀而黙記之旣乃單聲自讀每不肯隨口隨聲讀也乃祖亦防然付之一笑諸令小孫亦當可教讀岐嶷可人也近公行不以是何投充編役之說儒戶似有動揺今而知月山之謂余學必爲淘采者範六丈眞聖人也前諭衡甫府教恵書意未有可以奉承之理東宇知之見答衡甫一書煩授其令似並致此意某積欠次韻之作尙容續控東宇之柬忽棄盛年乃祖隧碑恐成擔閣賴髙文傳抄已廣亦不假金石而壽也卻恨一字三縑之酬不如皇甫幽防之間其或能結艸亢杜回乎悶事悶事某乍到百冗復以暑盛且此艸艸歐公謂杜郎中曰吾徒老大朋遊零落殆盡存者無幾又苦乖離就使幸而相容索然數衰弱翁豈復昔時情緒徒益可悲爾斯言似爲吾二人發尊見以爲何如東宇來或能賜數字爲幸伏乞尊照

五

某七月末一書附東宇行計必達必報曁其來則言臺斾適入州夫能出則康彊可賀念孫久已勿藥則團欒之適尢可賀𨿽不書猶書矣何慰如之先是王浩古將歸信來問有無問訊不欲贅瀆近歸矣入十一月必來倘可賜書勿遐遺也今拜此者同裏地理人程樂山純靜老成遊仙裏日久古修與之甚熟欽仰大名欲一拜識幹吹送知某托年契厚特來索書爲容某與言胡判簿與某是一般貧苦人宜自知之又必古修書乃可往設其造門幸與之進而隨宜度事以應之不費錢財而費筆舌諒亦臺慈之所不深拒也儒役仍免亦芘之及尊斾入州爲戶門何事老而傳矣而猶出乎可念也樂山立竢書艸艸伏几尊照

六

某乃八月初東宇歸上狀越月而來覓答字無之曰尊斾如州也十月初同里人談地理者曰程樂山索書求見洊拜字戒以必得古修書乃往否則不可未知已至否玆遂入臘計自九月後不知尊履自三月後不得尊翰其爲尊仰豈任下情東宇歸遂又拜此某之近事領累幸安次孫以前月十四辛夘娶姑女成禮前承戲徵長孫利市宜並究之然兩家相值亦成畫餅談河耳謹不敢以爲對最負愧者日坐猥冗積欠和詩遄解明歸當奮力並作俟明春附東宇或王浩古之便尊淸佳尊婘康共卽日又慶尊年七十二嵗某𨿽晚後亦六十有七三十年前之事絕不入夢見諸公哀哀此心亦如死灰想見康彊有子孫亦是人生一福其貧且賤當安之耳先生與某大率相類但未必如某之極貧而胸中筆下飽滿伉壯髙出於某萬萬則某劣也明矣𨿽然天者不可彊人者猶可勉也如何如何來年更有新條在撓亂春風猝未休冀勿遐遺伏乞尊照

七

某去年八月後三拜書意必防一答正月二十二日過程樂山僅見風水說而止夫猝猝間能爲一篇覼縷又書之又朱其句不憚煩而不能以一字酬八月之欠耶抵館後知東宇至未見間遇令侄胡東嘗試問令伯有答書否曰不知然東宇至已久審有之曷不以貺亦疑其遂欲答其爲恕我決矣至初九東宇方防尊翰至值某寓外明曉始克領讀紙極佳爲之深感語純謔頗似寡味畢竟尊意如此故嘗欣受而謹藏之七十二嵗人筆精墨好如許非奇事耶未還謁東宇間忽聞其歸又怪東宇不以語我欠上狀玆爲二月二十九日東宇伯侄忽來領社日所賜尊翰只就元日拙吟內翻騰無數議論意盡止是爲一書善哉謔乎比前書稍稍有味矣其爲眞淸江札前後一色堅瑩恐是咸淳徳祐間物某窶人安得有此感感又以起敬樂山不並覓古修書而見防卽與之共飯並飯贈之言所得多矣某何愧謝如之所欠和詩甚多固是不暇亦以不勝和也望而難之厥旣聲迹闊疎不相考擊掣以他冗寖成繆悠此眞語也先生所料近於深文矣丐少寛之元日只當一首二首或三四五而極才拙思澁不能以少爲多遂以一首狀一意逐旋砌成姑畱以爲案沓使它日孫息輩見之知當時景物況味如此爾不敢以示外人東宇乃於一捨侄處見之不惜抄傳至塵尊覽賴得是吾兄見之或當行人必當忍笑不住也駟不及舌矣近吟並已入抄旦夕一一治報伴食乃宰相事某不敢當俟來世三字此前輩著書立言不靳今人知之之意然髙作大篇短章每出爲汗漫奇詭有一防千萬里之勢有爬癢鑑貌之快令人駭視退立亦何待來世而後知之哉年髙气衰病痛宜多儻未至甚姑以爲樂可也某於書味自眞比來漸覺精神減怯是兩視花昡常如在雲霧中肢節酸疼亦不耐煩苦只飽飯而嬉某又不甘如此姑當順其力之所堪勝而爲之生老病死時至卽行不怛化也聞先生飲啖健甚此壽之理方虛谷今年七十四嵗亦然更告致重爲禱此外勿吝時時交書所謂謔語亦難盡絕要好誠謔相半如何要之吾二人至契只說著自身及家事及閒談文字亦何嘗不樂何嘗無味而必欲滿幅滑稽何哉前嘗稟似端切矣不吾聴亦惟命卽日尊年嫂恭人尊懿多福令子令孫合堂臺婘均安某謹謹附起居問兼謝東宇言卽有人回便急拜此伏乞尊照

八

某二月三十日拜答後非無拜書之志而東宇於其令嗣之來而卽去與其自爲納婦而歸也率不令知之某又實不及知以是忽忽六閱月無嗣音未始不慊然也秋半涼新尊康佳尊婘均祉近作必富無從借抄徒切跂慕某淺於學弱於才玆事終不能與作者抗衡年益髙聲望日益下已矣已矣惟天地父母所以與我之本然者兢兢自持毋致玷失甘貧耐辱老當益堅他日或可全而歸之此爲僅僅者而猶未敢謂之能也所許屢和髙作一蹉過後終是鼓舞不起欠負欠負然亦有由某自三月後率是易病難愈可笑四月初十起連三日吐防旣小定將理及月而後全安然口飯比常減半至邇日甫覺差勝耳交秋隨例感冒痰癩大作亦防防一月始得復常大率年邁則气衰气衰則宜其病之易而愈之難也前輩曰安知他日不難於今日乎一笑復一笑累輩相扶持苟安如常小孫甲午十二月生者今年三月甫入學頗易教稍慰意先生六孫比某多其一近有所增益否當次第授讀此一件闗系老人況味逸少公所爲絕甘分少以爲樂者也穯事大稔庚子遂爲樂嵗奇遇奇遇方虛谷獨處古杭十年健於飲啖其爲文益閎肆研宻當爲獨步吳元鎭賀州杜門著書有眞樂汪逺翔三子皆仕少者尢佳諸孫鼎盛陳弗齋二子一仕一求仕生防厚三女適人皆得男輒夭二子尙未有男也恐欲一知令侄寓老子宮甚適尙不失本來面目某似無所措力而不敢不稱美也春中承尊諭欠報惶恐某冬歸遂決意跧伏不堪復出矣盡嵗除前尙可寄書未間珍重是禱

九

某十月初三日東宇以九月二十二日尊翰至眞是答書雜以諧語每書之末爲寄聲累輩同年有情如此感喜何限然所謂未卜嗣防未卜嗣音者語意欠宻嗣防誠未易言若東宇在此嗣音易矣縱子不嗣某忘之乎前二年是元鎭書來曰相見欲期夫兩地相距可一二日程而云爾何恝也元鎭是形容其杜門堅壁之意然其語無味姑置之東宇歸謹奉狀輒因示教內所和雲峯之作次韻八首更奏二首共爲十首因償前欠而第六孫之和亦在其中不揆蕪穢亦不能一一具題並仰體尊意稍入滑稽東坡忍笑讀李端叔詩某不敢避笑特以是獻笑也忍否一惟尊意某借庇入秋後穏健明年仍未能辭舊館東宇易館仍相近正二月之交乂望報書二月以後又可拜書矣未間爲斯文珍重是祝尊嫂太安人齊眉尊安令嗣二位詩學兩優六令孫聰明日發俊茂可人某敢附拜興居問不備

與余學胡先生書

文敬所

某繡水之聚樂莫樂而云深之離悲莫悲也遁翁月泉諸朋友甚以梅巖倐去爲慊旣而觥籌杖屨盡多樂意淸風明月恨無度耳薌溪之餞者二十餘人而磐庵鶴丹又別於武溪寒林下嵚﨑歷落之迹何以得此於冠蓋裏中諸名勝也自念參差槐市而不一識面乃得晤言於靑山白紵鵠袍蠶葉之場諧嘆彌月自以爲平生朋友樂聚無逾此者別數年來宇宙大變出一生於萬死而又得與梅巖結迂叟康節鄕人之好欣幸之餘感慨系之矣鳯山非不可寄者蓋以天寒嵗晚不欲煩起居亦恐未必能遽爲叔夜命駕也顓介貼書詞嚴誼宻知體中小不佳春暖則痛郁之疾當自平寧承教除夕雷詩雄健快著玉川月蝕長歌子美地動聮句不能過也第恐爲鬼者自能念咒作法起雷以怖人未必畏雷而雷反爲其所役也呵呵栁儀曹文大冊楷字得之如至寶感激感激豚肩籠餅之貺何厪如之可與田父共作社矣獠奴龍鐘兩茇峻阪以口腹累人滋愧滋愧來訪之約惟日以幾至廬源望報當納屐迓於衝嶺之巓也輒假元日佳韻冩捲卷一嘆幸甚拍塞欲言紙竟且止然握手劇談不逺矣伏墨跫喜等幾窮照

回梅巖胡先生書

覺齋

某夏中致籖人之謝客幾塵羈竟不知作何等語半間云外簑笠自娛日若飛梭秋又到菊陶靖節之雅趣千載一日也某蹇滯不才莫羞其拙嘗有對菊俚語云敲月寒砧聒獨眠西皇又放菊萸天戀頭有帽人應嘆敗興無租詩可圓秋老一簾煙雨外雲間三徑夕陽邊白衣到處無聊賴拂拭唐書具酒錢又亂道賡前韻云栁堤誰爲起三眠半掩柴門豆雨天白酒山中詩未了靑燈帳外夢初圓欲將心事追陶輩試逐秋光到菊邊莫管西風斜破帽吾寒猶幸不租錢第曹墻西壘主天一方思公子兮離憂未嘗不一飰五起而斕然封錦歘歘層重雪手剝復恍若長虹入室而跨冰懸也幽牕受用瞬至周全當如何其喜某癖痼風月分老漁樵修同大堤之气韻東華九街之塵腴年來夢亦不到子平之債咄咄迫人尅以此月十六日去家而飭猿守戶戒鶴防籬髣髴誠齋老仙朝天故事者方整也

慰胡濟鼎喪母書

陳定宇

某玆者不意慶門凶變壽母太安人奄棄榮養執事孝誠天至愛敬兩全考叔之將有待而遺孟宗之鮓將有待而寄一旦遽遭此變何以堪諸自玆以往返哺而烏何在臥冰而魚空肥其爲哀慕蓋可想見者耳玆問傷悼曷勝卽欲一詣繐帷以哭以唁家事如蝟酬應不遑外奔內馳日不暇給忽忽嵗虵赴壑矣旣躬造之弗獲又隻字之復稽縱寛度不督過之愚獨不愧於心乎是用拜此以代面慰更望節哀順變勉進饘粥以顯揚自期是所願望令昆季翰學至孝不果別狀意不此殊統祈親照

復潛齋書

潘滋

胡梅巖先生集逓承尊命責滋校訂藏之篋中今三年矣未嘗敢輕讀近因吾舅督之甚切且限以是冬必卒業俗冗之隙乃始一開卷讀之累日然後知其爲世間一等奇文字余何敢容易於邊旁著筆哉朱子所謂不讀某的書防不得某的文字無梅巖胸中之云夢殆未易遡其筆底之波濤也間亦罄其愚思似亦稍有所得惜乎是書承訛太甚須遲以嵗月方可成就近又有叔母之戚與筆硯疎者已經旬矣第恐吾舅畱意之深故亹亹言之尙寛督責幸甚幸甚嘉靖乙酉臘月廿六日愚甥潘滋頓首拜三舅潛齋執事下

又

愚甥潘滋頓首拜啟潛齋舅父先生下執事滋旣校梅巖集爲敍文一通以復我舅之命矣仲隨弟至復傳我舅之訓曰昔梅巖嘗注易四書又注唐詩感興詩而敍不及之何也予曰明陰陽之奧推象數之原豈不謂注易與發前賢未備之論開後學難通之防豈不謂四子與昔雲峯文每篇言易而易未嘗不在梅巖文不必言易而易亦未嘗不在是故本之六經敷爲文辭博其文辭收功於六經二公之家法予竊好之將字字校之於大義遺焉予豈敢乎哉仲隨歸庸再拜謝不敏必能原察呵凍拾楮惶懼惶懼辛夘仲冬廿日具

先生宋咸淳四年陳文龍榜進士官止貴池縣尉於經於四書皆有注國朝采入大全書著媒嫠問答則篁墩程學士采入新安文獻志注朱子感興詩則少尹括蒼葉君嘗刻之縣齋注唐詩則僉憲石燐潘君刻之闗中惜天下不見其全書耳璉侍先大夫於庠於宦搜輯遺文勒成此編屬予甥潘滋校正寶藏於家有年矣昔揚子云有言存則人亡則書璉爲是懼幾欲刋布惜力未逮及是始克壽諸梓與同志者共之嘉靖十有八年秋七月旣望族孫胡璉識

梅巖文集卷十

