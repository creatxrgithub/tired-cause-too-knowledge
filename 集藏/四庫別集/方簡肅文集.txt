《方簡肅文集》

﹝明﹞方良永

欽定四庫全書

集部六

方簡肅文集

別集類五

明

提要

臣等謹案方簡肅文集十卷明方良永撰良永字壽卿莆田人弘治庚戌進士官至右副都禦史撫治鄖陽告歸再起巡撫應天於途疾作乞致仕旋除南京刑部尙書良永已先卒謚簡肅事迹具明史本傳是集爲河南按察使鄭茂所編隆慶庚午其孫山東布政使攸續刋之良永當正徳時歷任封疆皆著丰采乞休後廷推屢及輙以養親辭今諸疏俱在集中進退頗爲不茍其文信筆揮灑𨿽不刻意求工而和平坦易不事鉤棘視後來摹擬塗飾之習轉爲本色其論劾朱寧一疏慷慨壯烈猶有牽裾折檻之風又嘗豫決寧王宸濠反謀濠敗後貽書王守仁與論定亂大計及其生平言學則云近世學者出天入神超悟獨到專以心學爲言皆附於象山其妄如此卽所爲象山者似矣而中實未然毋亦優孟之爲孫叔敖歟其語皆隠刺守仁可謂卓然不阿其所好者矣

乾隆四十六年十月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

方簡肅文集卷一

﹝明﹞方良永撰

○奏疏

劾朱寧疏

浙江等處承宣布政使司左布政使臣方良永謹奏爲還民財以消民怨事臣待罪承宣自慚無補偶有所激不忍緘黙固知事涉權貴言出禍隨然竊計脂韋之罪重於彊聒而一身之患害輕於萬姓之荼毒故敢昩死爲陛下言之陛下亦知民者邦之本財者民之心乎又知國家財賦盡出東南浙居其半乎故愛國必愛民愛民必惜財而浙之民之財尢當愛以惜也陛下聰明天縱豈不知此若曰我有大臣可付托也我有親臣可依任也我罔敢知固有知之者矣臣則以爲陛下有大臣而不能用有親臣而不肯爲用𨿽謂之無臣可也陛下環視左右最親且信與國同休戚者誰耶臣以爲莫如朱寧寧也出自賤氓甘爲民養陛下一旦假以義子之寵躋諸公侯之列勢傾中外富擬封君其親之也至矣爲寧者粉身碎骨以圗報稱尙不能萬分之一乃忍攫取陛下之民財戕賊陛下之邦本以自速其不臣之罪無是理也無而有之其愚耶病狂耶不然欺也陛下俯聴臣言卽甚愛寧必大怒也臣於正徳九年十月初十日到任卽聞朱寧鬻鈔害人心甚惡之無何舊鎭守太監劉璟語臣及三司曰寜堂鈔價意欲倍增何如臣茫無以對細詢之先是分發十一府每鈔一塊易銀二兩傳報朱寧怪其太輕故欲增至四兩次日復語如初臣堅持不可璟離席立誓曰我受朝廷厚恩朝廷爲我立感惠祠我豈不知此事貽害朝廷百姓哉顧勢不得不爲耳我卽不爲他人必爲百姓依然受害而我之禍立至矣言與淚俱至於邑不能自禁又次日復語如初竟增至三兩計鈔二萬一千九百九十六塊該銀三萬五千九百八十八兩臣退而思之有官守者不得其職則去心𨿽憤激力不能捄亦失職也乃自劾求去逭此屍素繼聞新有禁例勢豪鬻鈔害人者必罪臣竊喜此事徐當中止故棲棲不去以待其變今旣數月矣例格不行而有司徵價急於星火或緣爲姦倍而又倍椎膚剝髓民不堪命天門萬里相與赴愬於監司監司欲言而未果發民亦吞聲而不敢言輸價之吏絡繹於途矣新鎭守太監王堂知民怨且作亦蹙然不安乃出巽辭謂寧堂好人初不知鬻鈔之難如許茍豫知之必不爲也今業已爲之可以已完二萬四千兩截解少慰其意前頭太監旣爲之斂我不得不爲之解二臣所稱寧堂指朱寧也其勢焰之薫灼可知矣臣反復思之方今四方羣盜甫息瘡痍未瘳邊塞多虞饋餉或不時繼浙東西諸郡自冬䢐春雨雹爲災蠶麥不利待哺之民嗷嗷千里此何時也大司徒不能爲陛下畫萬年長策以去京師之冗食乃遣官四出坐索數十年之逋稅亦緦功之察也然豈得已哉冗食不可去而奇禍隨之矣臣故曰陛下有大臣而不能用此猶可諉也劉璟王堂皆陛下腹心之臣其在浙也皆有愛民之譽冝其卻此無名橫斂於談笑間直易易耳而二臣者徒能涕泣蹙額付之無可柰何一則曰不得不爲一則曰不得不解是亦豈得已哉橫斂不可卻而隠禍中之矣事勢若此茍猶隠忍不爲陛下言則已斂之財必入朱寧之手而民心傷矣心傷則本傷本傷則枝榦凋瘁根柢蹶拔陛下其能晏然於上乎是孰爲孰使之哉陛下之義子亦陛下之親臣也陛下反思及此能不寒心臣獨怪朱寧之忍於負陛下也今人有一飯之恩必報陛下之待朱寧豈一飯比哉不圗報則亦已矣反取陛下之邦本而動揺之略不顧惜此臣之所未諭也故迹其所爲在子爲不孝在臣爲不忠在法所必誅而無赦者也臣所謂陛下有親臣而不爲用者非耶然臣惟朱寧席寵以來陛下之錫予無算四方之饋遺不貲篋笥之中必不少此又不病狂喪心何忍爲負恩之賊犯此必誅之刑意必眞愚而爲人所使未可知也伏乞陛下割偏私之愛奮獨斷之勇廷詰朱寧以鬻鈔害民之故如故愚不解事誤聴人言而請罪祈恩之不暇則削奪官爵薄示懲戒根究主使之人坐以重罪可也如其飾非護短不肯服辜是敢於欺罔也是不有陛下也陛下又何取而必欲子之乎下之詔獄明正典刑以昭示天下爲臣子悖逆之戒可也斯二者惟陛下明察而果行之仍乞急勅都察院行巡按浙江監察禦史會同鎭守三司等官將已斂鈔價盡給還民未斂之數隨卽停止並查究姦吏影射多科侵克之獘悉寘諸法則民怨未甚猶可慰解邦本未揺猶可培植陛下誠如是臣死且甘心其它利害固不遑卹也陛下如以臣言爲不然置之不問日復一日尾大不掉將必蠶食天下肆無厭之求出於尋常所不料者陛下於是時也悔之晚矣臣不勝激切痛憤之至爲此具本專差承差汪奎賫抱謹具奏聞伏候勅旨

浙藩乞休疏

浙江等處承宣布政使司左布政使臣方良永謹奏爲乞恩休致事臣見年五十四歲福建興化府莆田縣人由弘治三年進士授刑部廣東司主事員外郎升廣東按察司僉事丁父憂起復爲因不謁劉瑾揑寫旨意著臣致仕正徳五年瑾誅蒙起湖廣按察司副使升廣西按察使山東右布政使轉前職竊念臣本布衣蒙憲宗純皇帝作養孝宗敬皇帝登用歷事陛下以有今日鞠躬盡瘁死而後已臣職分所冝豈可言去緣臣有不可不去者三臣母陳氏年踰七十景逼桑楡臣心思母心逐雲飛母心思臣度日如歲此臣之情事迫切冝去一也臣賦質薄弱近者跋涉兩廣侵冒風濕力疾上官實欠精健若不速歸必爲客鬼此臣之乖蹇冝去二也臣素無學識小就攸冝乃今處此重地秋毫無補貽害地方若不速歸恐妨賢路此臣之匪才冝去三也負三冝去而不去是之謂不知恥以不知恥之人而竊陛下之美官淸議不容也伏乞察臣初心許臣休致使臣得申烏鳥之情遂首丘之願免瘝曠之誚陛下之賜踰九鼎矣臣𨿽歸老猶能歌詠聖徳以答殊恩於不忘也臣無任激切懇祈之至爲此具本專差承差某賫抱謹具奏聞伏候勅旨

按公自論奏朱寧之後卽上疏乞休銓曹以公曆官中外素負節操而是年朝覲又首膺旌典不允所請後公又連上二疏乃得奉旨致仕今此其第一疏也後二疏已散失俱存其略謹附錄於左以見公進退出處之詳云後學鄭茂識

乞休第二疏

其略曰臣蒙陛下付以旬宣重任畀以兩浙重地中夜以思謂左布政使之職上溥徳意下霈蒸黎其責也今臣備貟於浙幾一年矣甫寅而出盡酉而入不過錢榖簿書之煩非能爲陛下宣布膏澤以蘇兩浙之困屍曠素官臣實恥之髙位厚祿豈冝戀戀久居臣近爲地方彈擊權貴政未知陛下何以處臣臣官不足惜倘從末減先賜譴歸臣之心所至願也伏惟陛下垂察焉

乞休第三疏

其略曰臣誤荷洪恩寵已云至更一轉移則上有褒封可耀其前下有蔭敍可庇其後寵且未涯是亦何負於臣而臣乃汲汲求去若厭此寵榮然者豈性與人殊哉誠有可言非敢立異臣之月俸柴薪俱已住支印信已交參政周曽署掌自甘棄置不敢虛飾惟陛下垂憐俯遂放歸田裏不勝願幸之至

起用巡撫乞終養疏

致仕浙江布政使司左布政使臣方良永謹奏爲乞恩終養事臣原籍福建興化府莆田縣人見年六十一歲由弘治三年進士授刑部廣東淸吏司主事升貟外郎廣東按察司僉事丁父憂起復爲因不謁劉瑾矯旨著致仕正徳五年八月瑾以逆誅蒙起臣湖廣按察司副使歷廣西按察使山東右布政使轉前職又因劾奏朱寧鬻鈔殃民尋乞致仕家居六年正徳十六年恭逢陛下入正大統寧以逆誅蒙聴言官交章論薦起臣都察院右副都禦史提督撫治鄖陽等處地方勅諭至臣郊迎庭拜望闕謝恩祗受訖望輕恩重感極涕零竊念臣入仕三十二年實歷一十三年備甞苦辛甘投閒散不謂遲暮之年親際聖明之會凡在臣工孰不忻幸勉圗自見臣有此遭逢正冝罄竭平生上答知遇朝拜命而夕啟行臣之分臣之心也緣臣實有大不得已者臣母陳氏年已八十精力衰耗臥病踰年足艱步履動須扶掖使臣在官得聞母病猶思歸養況在母側親見病重豈忍暫離進止憂惶莫知攸措輾轉圗惟殆廢寢食臣惟忠孝一道君親一體時乎竭力於家與夫委身於國惟其所當罔敢適莫如臣今日悃愊之懷則實有大不得已者陛下寤寐求賢內外之臣忠純體國賢於臣數等者何限舉以代臣則𨿽無臣亦不爲少而臣得盡心侍養以終母年茍於風化少有禆助亦臣報答之萬分一也臣於大義若兩難臣之私心實獨苦伏望陛下俯垂憐憫追寢成命勿以例拘容臣以原官終養別舉賢能以充任使非獨遂微臣移忠之願亦大彰陛下勸孝之仁臣幸甚臣母幸甚臣不勝懇切祈憐之至緣系乞恩終養事理未敢擅便謹具本令義男方錫賫捧投進伏候勑旨

再乞終養疏

致仕浙江等處承宣布政使司左布政使臣方良永謹奏爲懇乞天恩容令終養事臣於前疏已辭免今職祈終母養然臣自受命以來日夜憂懼𨿽有忱辭猶慮阻格若候吏部查例上請不容陳乞移文到臣然後再疏則萬里往還畱連歲月久虛地方重大之任愈增微臣違慢之愆是以冒昩再疏令原差義男並賫連上臣切念今日之事揆諸情義兩不可已臣母年已八旬身嬰痼疾桑楡之景理不可長臣𨿽有弟有子有侄可以代養然臣身爲長子分義自重使臣仰體眷命勉彊卽程或恐旬月之違遽成幽明之隔則臣之忍心不孝何所於逃大節旣虧平生喪盡將使宣和導利之時而有不得其所之物與賢彰徳之具猥及無足爲用之人是臣之出旣無能全事母之情又無以完事君之節陛下何取焉此臣之所以甘冒斧躓不辭煩黷甚非得已也伏乞陛下察臣之言哀憐其志普曲成之大徳持獨斷之乾綱特出兪旨俯遂臣請臣與母幸甚若陛下必欲臣備使令不終棄之則臣年𨿽及耆力未衰憊正如李宻所謂事陛下之日長也臣於此時必能勉策駑鈍不惜馳驅以副奇遇以報鴻恩亦如諸葛孔明所謂鞠躬盡瘁死而後已此臣犬馬惻怛由衷之至情也豈敢固飾虛讓以上欺陛下哉臣臨疏不勝祈憐之至緣系懇乞天恩容令終養事理未敢擅便謹具本仍授義男方錫賫進伏候勑旨

繳勑疏

侍養都察院右副都禦史臣方良永謹奏爲賫繳勑諭事頃蒙起用擢臣前職提督撫治鄖陽等處地方時因母老連具二本奏乞終養該吏部題奉欽依方良永所奏情詞迫切暫令在家侍養俟母病痊之日起用又該兵部題奉聖旨方良永待有相應貟缺用他欽此欽遵移咨到臣不謂母子溫存重荷乾坤覆庇喜溢尋常報乏絲髮爲照前項地方旣弗親臨所有原奉勑書應合進繳慰私情於萬里已覃錫類之仁隆大孝於三宮益篤惟親之教臣無任戴徳欣躍之至謹具本並原勑賫進以聞

辭月米疏

終養都察院右副都禦史臣方良永謹奏爲辭免恩賜月米事本年五月十六日福建都司舍人寇定順賫到吏部咨文一道爲奬孤忠以勵臣節事該巡撫都禦史姚鏌奏吏部覆題臣居官素謹家無贏餘合照月給食米事例量示優崇仍通行撫按所屬地方但有居官居鄕節行可稱如臣之類者一體優禮等因節奉聖旨方良永旣居官素謹著有司月給米三石養贍欽此欽遵移咨到臣事出異常恩踰素望捫心內愧實不自安臣惟月米者朝廷所以惠養老臣非累朝壽俊著有日勞特奉優詔者不得濫與臣歷塵仕路三十餘年未效涓埃之報顧惟愚戇不能徇時再忤權姦奉身以退陛下龍飛之初猥蒙起用臣以母老且病不忍輒離懇乞聖慈容臣終養而又冒援恩詔得與見任官一體封贈榮及三世陛下所以施於臣與臣所以受於陛下者皆云過矣今復有玆月米之給尢出望外將以臣母老不得祿養與則臣家𨿽貧猶能自給暮年甘旨供奉未缺稽之舊典侍郎潘禮禦史陳茂烈甞有此給緣臣所處稍異二臣以此懷慚不敢祗受伏乞追寢恩命將給臣養贍月米移賚善人則錫予不濫足以示勸而臣亦得免冒昩之戒矣爲此具本專差義男方彚賫進謹具奏聞伏候勑旨

謝月米疏

終養都察院右副都禦史臣方良永謹奏爲謝賜月米事臣近具疏辭免月米蒙旨已有成命不準辭者臣叨冒殊恩實慚非分感承徳意惟切激中玆蓋伏遇皇帝陛下聖由天縱道懋皇極治每先於率孝祿則重於勸廉如臣迂庸亦荷優異顧爲養方榮而母身不待徒感傷於風木重顏汗於素餐撫枕自嗟指天爲證誓秉有終之操及玆未死之年崇雅黜浮兾有成於大化補山益海庶少竭於涓埃臣下情無任激切感荷之至謹具本稱謝以聞

再起巡撫乞休疏

起用都察院右副都禦史臣方良永謹奏爲乞恩辭免重任事正徳十六年恭逢陛下禦極蒙起臣前職撫治鄖陽時以母老陳情蒙聖恩月給米三石養贍親終之日有司具奏起用母沒之後臣已懇辭月米服闋之後臣亦自甘棄置不謂聖明重此甄錄本年七月二十八日欽奉勑總理糧儲兼巡撫應天等處地方竊念臣學本愚陋性惟朴忠山林之日𨿽多廊廟之憂恆切況十載寸心曽無少盡而一家三世洊受洪恩委身以報此惟其時是以聞命遂行炎蒸不避已於八月初四日隨帶家人二名兼程就道然臣志𨿽勤而福分素薄年未耄而病骨漸衰八月二十四日行至浙江衢州府痰熱交作晝夜弗寧荏苒自擁艱於前進夫畿輔重地也糧儲大計也保釐之寄要在得人如臣羸劣何以堪此記曰量而後入臣豈不自知哉不得已冒瀆宸聴乞賜垂察許臣休致是終始成就臣使得以退爲報矣臣不勝願幸之至爲此專差承差丁表民賫抱謹具奏聞伏候勑旨

再乞休疏

起用都察院右副都禦史臣方良永謹奏爲懇乞天恩辭免重任容令休致事臣自正徳十年以布政使致仕遭際陛下禦極中間屢沐殊恩非只一事亦非只及臣一身邇膺新命再召誓竭報稱顧犬馬微忱𨿽曰恆切而蒲栁弱質望秋先零臣於八月二十四日到衢州府地方距臣發莆之期甫二十日耳痰火上炎怔忡內作恐妨重任上疏乞休而志念未灰猶欲爲陛下剗除姦獘少蘇東南凋瘵之民仰答洪造然後已舟次厭喧移入古剎病臥旬餘痰火日盛飲食減而肌削精神耗而心驚𨿽得該府給藥遣醫日來診視臣自度病勢非藥力能降孤身客死無益不得已再瀝誠悃冒犯天威伏乞察臣初心憫臣末路特發兪旨許臣休致亟選才識老成委以保釐重寄貰臣悞事之愆遂臣首邱之願臣一面輿疾南還就醫以聴進止家鄕在望庶其有瘳臣荷陛下覆載生成之恩至此卽隕首捐軀何以爲報哉臣不勝懃懇祈憐之至爲此具本專差承差栁集賫抱謹具奏聞伏候勑旨

方簡肅文集卷一

●欽定四庫全書

方簡肅文集卷二

﹝明﹞方良永撰

○序

贈都憲鄭山齋公巡撫江西序

士之仕也有其具而已乎有其具無其時孔孟且需而弗進也剝盡而復否極而泰上有聖明下列壽俊內無疪政而外絕釁端夫是之謂時然際其會者蓋寡吾友山齋鄭公之際亦奇哉當左轄江西時逆濠肆虐擊斷無諱轉移大柄以死生禍福有位人其應如響公從容其間屹不爲變而媒孽之禍作以文致於罪卒落其官而怒猶未解也林見素輟巡視費湖東辭相位去亦已矣猶百計偵伺胡永淸先幾而遁卒致詔獄遼左之戌性命幾不保公旣落官人猶公危𨿽公亦自危也迨反狀旣露逆兵猝起皖城扼其北陽明之旅已皷行而西濠進退無據駢首就擒當是時已有訟公之寃卽其家而起之者飛龍利見大命維新反獘政而還之舊以與天下更始顧玆江西甫定之邦非老成宿望以拊循鎭詟之不可而公巡撫之命下矣公之遭人固公奇公亦自以爲奇也故再起非難而時之遭際爲難時猶濠時也公固無此起濠死而中外之姦尙在公亦無此拜拜亦無能久於其位今則無是矣簡修進良繩惏摧暴以弘大新政保釐西人如書所謂不剛不柔詩所謂不吐不茹公固有以自副也抑善作者不必善成得於憂患者恆失之安樂易曰樂則行之確乎其不可拔公孝友貞諒廉而寡與論事侃侃不詭以狥文章刊落葩藻根據理要無諛詞旣得之涵養之素而履危歷險衡慮困心八年之久以日見其至以晚其成於所謂不拔云者非獨公之自信人亦信之無疑也由是而進之臺之省以系天下之重又何往而不可乎予不佞與公素莫逆旣慶公之遭且知公固不負此時也因書之以爲行贈

贈大理丞黃後峯先生北上序

聖天子旣登宸極首徵耆舊列於大僚莆以六卿起則有見素林公又亟錄先後忠諫罹害若干人復官晉秩卹亡有差莆以九卿起則有後峯諸君子後峯得禍最奇故酬之也特異吁其盛矣抑獨莆盛哉國家气運於斯爲盛莆有人以當之適遭其會耳𨿽然莆亦可畏也予耳目所及彭惠安公之響方震而見素嗣之見素方大震而後峯嗣之誰謂後峯發軔一疏其赫然震耀乃與二公均耶予甞三復其疏矣首之以崇聖學繼之以通言路正名號戒逰幸去小人終之以建儲貳凡六事事爲之防言無所隠指斥權姦如叱奴隸開陳利害不諱死亡讀之使人毛竦骨寒悲憤生而痛哭繼之也竊意憫時憂世之疏言之剴直痛切气之勁奮激烈心之至誠惻怛如後峯者不兩見也後峯自成進士時目擊時事每憂懣不食入官以來日見姦雄勢盛卽忿塡胸臆蚤夜弗寧甞曰此輩何術輒能■﹝欺﹞弄熒惑如此其甚耶又曰吾不掃除此輩甘與共立於朝非夫也其至誠惻怛蓄之也久故其言直气勁自與心謀如弩發機豈容但已疏與蘭溪陸子汝亨同上陸亦心服之弗贊一辭昔者箕子比干皆以諫顯孔子稱之於異代不曰忠而曰仁容非以二子之自靖者同一至誠惻怛爲仁乎予因是而知至誠惻怛固人臣諫君之本也本之不立始而爲之終必悔外而彊之內必畏畏與悔諫之辱也世不有以忠鯁入以回佞出者乎名之不可虛竊也如是夫後峯性醇而行潔識逺而學優志之所向直以古人自期而自視恆退然不露圭角爲文厭雕刻而雋永有餘味其足以追步二公非直一疏之鏗鍧也勛名事業在他日者駸駸乎其宏以大自玆始矣大理檄至後峯謀諸素翁翁曰非常知遇不可不答也山齋曰平生抱負不可久欝弗彰也予亦曰時哉弗可失也子行矣毋讓夫和聲鳴盛言非前日之言任重致逺固此气也昌其言無餒其气以自副其初心所至無前又烏知不有聞風而起踵吾之後者乎陸子之鄕有楓山章先生者位尊望重而齒髙孔子所謂仁人也維舟往謁必未語心孚而重有以相告也

贈陳惇賢給諫膺薦再起序

士君子立身之大節出與處也匪出處之爲大不輕於出與處之爲大也一偏一曲之士平時不灼見眞知臨事輒依違遷就而幹沒不已果於忘世者又往往率意而任情其於出處且不知爲何物無惑乎立乎其大者寥寥於天下也頃者姦宦怙寵竊弄威權欲逞彌天之惡首箝士夫之口於是肆爲殘刻賊害忠良流毒天下中外之臣殞身於桎梏竄戍榜笞者非可一二數其幸存者亦困踣顚頓朝不謀夕當是時也出乎處乎不待智者能辧之矣然居其職嬰其禍則誼不可處必蚤見必豫待必不徘徊顧戀而視富貴如浮雲夫然後可處卽處於大節也無負故夫痛憤激烈出危言以觸禍機至亡身喪家有不暇卹者有見於不可處之誼也是與阿媚愞巽盡棄平生曽不少愧者𨿽不可同年語要之見幾而作又或一道也有臣臒然體不勝衣而燭事變於未形棄美官而不惜𨿽使壯士莫敢齊驅吾耳目所及惇賢一人而已間有能並之者亦出一時之感發未有炳於幾先而豫自裁決者也是果何道而得此哉平生的乎有定見也臨事確乎有定力也不然出樊籠而逰寥廓夫豈尋常尺寸者所能辦哉及乎姦宦伏誅正人向用再起之命簡在宸衷促行之檄繼出銓部君乃幡然攺圗不以終老林谷自甘而以乘時建立爲急不以前之處爲足以自固而以今之出爲得其本心是又暗合於古人憂違樂行之意信非偏曲之士所可儗也君之車馬有行色莆士夫家食者咸重君之出於是太學生林以正爲請於大參陳君待徵圗其意通守林公而下若干人詠其實而猥以序屬予予亦以迂疎觸諱幾蹈虎口而後處者視君之旣明且哲政爾有愧予何敢序君哉𨿽然予於君同領鄕薦有廿餘年之雅玆又濫附薦書而起卽不辱以正之請亦冝有言爲君贈況請之勤乎君今又一出矣履廢黜之艱者多懷顧忌幸際會之易者或忘報稱君思前日所以廢我者爲何今日所以起我者爲何其泛然耶固不足爲重輕如以其忠鯁廢而復以忠鯁起者君可不圗所以報稱而忍於顧忌以自臭厥載耶夫保晚節之難與成大名均也君而徒處猶無責也徒出焉人且議其後矣予嗣今將卽君之始而要君之終卽君之已然而究君之未然君其無以自負以負予爲也此固諸士夫之所望也君始爲給諫多所建白出其餘力工詩文善畫有逺致玆人人能道之予不復贅

贈郡丞林以賢之官安慶序

林石渠子以賢初授郡丞也得江西之瑞有治績績又最於治盜未幾以憂去服闋攺丞安慶安慶於古爲皖爲舒猶荒服於今爲畿內則大郡也以畀以賢俾佐守以理人與地無兼得耶以賢取道歸掃松楸旣來別予請所以爲安慶予應之曰驟試子以未甞試也固優輕車熟路於郡丞也何有然不敢不有以告也逆瑾擅命漁獵郡邑貪黠吏盜府庫以媚之不足又因以漁獵其民网罟所施鷹犬所至富商巨室無遺者瑾恱而已之囊亦溢則揚揚焉坐待徙秩誰復爲世道計加以兵荒薦至官廩無終歲之儲數年來銖蓄寸累不能復其舊之什一財之匱未有甚於此時者也爲政者急所先不此之務而簿領之役役卽使精明炫赫亦無禆於緩急況本之不端則所謂銖蓄寸累者入私室耳爲身謀耳民且不信民之不信以在民上吾未見其能丞也以賢避席曰祿也不敏向甞領是教以治瑞而瑞治安慶當江淮之衝非瑞比去畱都不能千里固襟喉也萬一盜起倉卒南北受敵勢必棘恐未可以瑞治治願有加也曰地有僻要勢有難易治之道一也兵不足募可足士不勇信賞可勇是果可以口舌文告爲哉抑非獨藏富於官安慶緒之軍圍睢陽也使城中公私皆有儲積必不至以茶紙鼠雀代食愛妾可生城可恃以無恐然觀巡逺之捐所愛如所憎而民亦信之弗去是豈瑣尾者能辦哉城守具備爲河北二十四郡之光顏平原可法也夫以子之才當子之年又值此晏然無事之時其能使安慶果安且慶也必矣無已安慶自有故事亦存乎其人耳以賢再拜而去翼日鄕縉紳醵餞之於陳子玉光之室使予主其席酒數行玊光作而言曰石渠子事先生爲髙弟子玆行得無言耶予曰諾乃櫽■﹝括上木下﹞與語者示玊光玊光曰此守責也稽戎籍之盈縮而取盈焉丞之責塞矣何責石渠之備予曰丞守之貳丞之責詎止此耶此特當務之急耳於是玊光亦然予言遂書爲贈以賢之官序

贈考功劉紹功北上序

約齋劉紹功甫旣免喪北上予侄重熈爲乞贈言重姻誼也約齋與林石崖齊名於予輩行無論後先皆予畏也二君者能爲古文辭馳騁軒輊不茍雷同尢淬礪行檢尙友古人石崖峭拔寡合約齋溫潤易親性殊而趨一也意气交孚實重予助今約齋行猶奪吾一臂卽弗爲請予固將張之也約齋初授刑部主事以才望選入吏部故刑法選法咸精無寃於有罪亦無寃於有徳比奔父喪復以適連持祖父母喪煢煢在疚者五閱歲人情弗堪獨奉母治葬事又葬所未葬凡七喪旁及姑叔母力不足貸以充人難之五年之內未甞以衰經入公門恥幹人以私雷孟升侍禦治莆時毀滛祠數百區鬻以備賑約齋亦取其二稍有私議不知其爲業師與舅氏增立錐地官價自輸祠歸二貧士人又難之鄕長老父行者視猶父祖行者祖視之敵已以下貧交者情愫不攺退自節抑人亦忘其爲吏部宦家子弟隸僕類怙侈張皇陵轢鄕社輕侮寒畯約齋羣從素醇謹衣食於其家者長給薪水少供灑掃候門將命稍縱輙斥之人不知其爲吏部僕夫忠之移於君也自親始治之移於官也自家始約齋事生死兩無負矣有君如此忍負之乎恂恂乎無傲於鄕之人矣容肆焉以傲官長乎冒嫌疑以卹乏飭臧獲毋怙寵矣有待下無恩馭吏弗嚴乎抑非其至也寧忍貧弗屑枉已峙砥柱於頺波此大丈夫之事也充而極之可以塵金玊銖軒冕獨請謁絕乎哉向也斂其施修之於家今也起而攄之於天子之廷晉而嶽牧而卿佐又晉而宰執皆此道也予奚能增益其所未至重熈曰規以輔之約齋之屬望也此頌也非規也予以約齋入必復爲吏部嚴畛域之限杜私覿之門吏部故事也然則石崖之峭拔乎予將進之於是曰約齋外和內剛以非所慮予惟文之垂逺必與道俱者也約齋能爲古文辭予惟進之於道乎治其心養其气融會乎宇宙古今推移恆變之妙體驗乎陰陽動靜開闔消息之機上達乎天地萬物生生化化之原渾涵浩博包括無遺操縱弛張惟意所適夫然後敷道之腴餙道之器駕唐軼漢挽先秦而上之予又奚能逆料其所至重熈曰是可以副約齋之望矣

贈郡守馮檢齋公入覲序

明年春正月適維外臣入覲之期吾郡守馮公行健以興化去京師八千里先數月戒行則今年七月也或止之曰公至郡七年矣年勞政望皆當大拜報旬月至矣盍少畱弗往公曰吾慮不及此吾之欲往也意有大焉者夫人莫不欲覩所未甞覩以爲此生希闊奇逢今皇上入正大統卽位一詔百姓鼓舞咸以爲堯舜復生延頸跂足恨不咫尺闕庭以覲太平天子吾不煩介紹不假左右先容得平步赤墀仰瞻龍衮顧不欲往耶正人畢起奇俊滿朝凝峻表儀巍然太平卿相彷佛乎夔契之再見欲履其堂階接其丰采聽其言論以自表見者眾矣弗往無由也更化以來敲朴弛脧削罷民熈熈然俯仰足於事育而禮教興唐虞風動時雍之化可儗也吾往而經歷閩浙淮濟至止京畿目擊盛治宣爲詩歌以形容太平气象亦創見也吾於是惟不爭先覩之爲快何憚一往而坐以待遷乎郡丞李君卿式等乃制錦爲軸屬予贈言予謂公之意則然矣又惡知吾君吾相聞公治郡之良不須其來以行陟明之典如漢虛丞相位以待黃潁川賜郭荊州以三公之服者乎故事司府官來朝吏部擇其治行卓異者奏旌之有大燕之錫寶鏹之頒而超擢繼之類數十年一舉難之也予濫與之後已十年矣又惡知吾君吾相不因公至復舉行之乎秉彛好徳無間賤愚鳳凰芝艸世間指而爲瑞公之名滿天下又烏知所歷所止之地不有輕萬戶侯而願見公者乎則公玆往也誠所謂希闊奇逢不容自己者也𨿽然公在則寮寀有所依憑煢婺有所覆庇訟簡盜息而吏蠧不生愛公者固欲公之畱也公旣弗畱遂捧檄而北余固知其不上下交慰不止也諸君曰是可以壯公行色故書

贈節推傅公擢倅常州序

是歲正徳己卯夏六月擢吾郡推傅君美政通判常州府事報知民皇皇如失所依知不可畱也謀立石道左以系去思莆士大夫相率贈以言比十月部檄至君捧之色若不懌然者松厓子訊之曰時不可爲耶曰否大懟初平聖心感悟更化善治此一機也奚爲而不可無亦負有資望而晉秩滯且恡耶曰否升沈遲速命也而半刺端寮倅車分乘又得大郡如常亦足矣敢滯與恡尢哉若是奚爲其不懌也曰官易地而政未諳民或異俗士夫或異向而心未易孚惴惴焉勛名損於作推時是愳耳松厓子作而解之曰官信易矣而官政未始可易也民俗信異士夫意向未必人人同而善善惡惡之心未始不同也君甞再蒞興一蒞杭杭之去常不數百里而近興之去杭不千里而近杭之民與其士夫君旣能兼信之而無間於興今何獨疑於常襲君之故以無變於初常之人有不信耶予甞見君禔身矣冰寒蘗苦一介非道義不以取又見君施於政矣峻法弛而惠愛溢察其隠而開其迷必小大不寃乃已又見君之與人矣遇以禮而接以誠事有弗直輒爲理而或幹以私則婉而拒之以是依依不忍捨士夫之樂於頌美也興與杭旣爾顧於常有弗爾邪而猶退焉若怯而惴惴焉以爲憂亦過矣君再拜謝曰微公言吾之郁於中者將無以自慰今釋然矣敢變其平生哉於是邑大夫雷君孟升與三庠文學蔡君希淵輩制帛爲軸來乞序文予詞也拙無他說以張之乃次第所與君語者授之俾書之爲贈行序

送黃公悅之任合州學正序

予濫竽已酉鄕薦同榜之士凡三十三人每燕集聚晤必以逺大相期祝三十三人者亦磊瑰奇特自負不少蓋會合之情勝故愛助之誼周勤苦之志酬故直前之气壯勢則然也不數年間聲迹浮沈萍梗西東有幸而獲選遂占朝籍者有偃蹇不售卒登鬼錄者有拘於格例隨牒冷官而實非其志者俯卬之間令人感慨向之所期漫不可考若予與郭君思修黃君公悅鄭君汝華三四輩則相知自未遇時所責望許與者固皆相信於平時非卒然相遇姑相標榜以矜詡誇大之云故窮通好丑未易移易思修倡曰吾儕繼自今其毋激毋迂惟時捲舒惟志母渝惟道之與俱予三人者從而和之遂相與奉以周旋罔敢墜失庚戌癸丒予曁汝華繼登甲榜官郎署思修亦領海陽學諭就職公悅獨挾其所有以湏再舉了無彼此形迹之拘予時因壯之丙辰之春公悅僅亦以合州學正去州去京師萬餘里學正職𨿽淸而寒氈斷簡兀兀窮年茍憚逺嗟卑誰肯樂就公悅顧若逰近畿都顯仕然非其於出處之際訂之審慮之周而惟時捲舒者能之乎公悅往矣於所謂志與道者幸卒勉之常祿之供聊以自給商貨賄事請謁凡可以污吾之所守者一切屏去旦夕立諸生堂下授以榘矱課其勤惰必使施諸人實有諸已母飾虛文應故事以取譏誚則志立道行向之所期眞無愧負矣公悅之祖少參公以名進士揚歷中外綽有聲稱百年喬木蔚乎蒼蒼公悅方務培植灌漑以達其枝使過而息者莫不躊躇瞻戀不忍舎去斯爲克世其家又何假予言而後興哉然箴規者朋友之責況予與公悅兼有姻戚之雅誼固不得而終黙也思修迥隔無緣相語汝華方以公委督儲於通公悅朝發而夕至矣試以予言質之以爲何如

送徐元嘉掌教安仁序

師道立則善人多而朝廷正其職之所系大而非細也今天下士得預禮部試者往往白首以待甲科而恥於爲師儒至以相訾毀師儒之設其端使然哉官小則勢輕祿薄則利微勢利移人𨿽賢者不能免使師儒下有趨走之吏足張其威祿之所入者足以周族戚及孤婺則固樂而爲矣抑其晨鐘暮鼓規規於訓詁文字之末平時抱負欝不得伸功名之士固亦不肯屑就亦匪專爲勢利拘也嗚呼是二者皆非也是皆可爲世道慨也若吾徐生元嘉其免於是也夫元嘉以宿學妙年屈第乙榜授安仁學諭去眾咸惜之而元嘉獨欣然以喜其言曰吾家徒四壁嚴侍見背今適有祿而不爲慈親謀是重吾不孝且吾非惡夫甲科而故爲是矯飾也顧所欲有大於此者卽其言以觀其心勢利功名視如苓通其與毛生之檄殆同趨向尋常尺寸之士未易窺也向予家食時元嘉嘗從予逰予視其動容溫乎玊之在璞讀其文辭沛乎水之東注間探其志則確乎不移直欲向往以希諸古予時於儔眾中獨以孤鳳儗之今則果符予言元嘉往矣藍輿迎致旦夕承歡其樂融融固將卑槐棘而輕彛鼎區區甲科之得失烏足重輕然宗族稱孝於士爲次元嘉止於斯而已乎因其所已至勉其所未至礪行檢以爲身謀嚴榘矱以爲門弟子謀卽是以悅乎親則甘旨之奉滫瀡之供非徒口體之養安仁士風薫蒸鼓舞於感化之餘出而用世皆知所重非吾元嘉伊誰啟之是則所謂善人多而朝廷正庶幾皆可以無愧負不於師儒有光乎其或隨行逐隊漫無警省徒竊祿養之名茍焉以玩愒歲月則猶夫人也於師儒乎奚取吾固知元嘉必不爲此矣今制凡師儒官六載教有成績者許復赴禮部得與天下士角以元嘉之充乎內而修乎外者起而應之必得甲科躋華要以展盡其底蘊今日所就詎可爲元嘉量哉孔子曰以孝事君則忠予敢以是爲元嘉異日祝

送林宗盛分教宿松序

興兩庠文士歲應貢來京師授校職去者鄕縉紳例有言爲之贈弘治已未夏五月郡庠貢士林君宗盛實領安慶府宿松司教行有日地官主政陳君子居等以予與宗盛友善肆以贈言見屬予稔知宗盛矣林望於莆爰自九牧瓌人俊士相繼代作入國朝來若其族伯絅齋先生之磊瑰奇特從祖澹軒先生之溫良愽雅皆以文章魁天下隠然一時山斗文印相承科第踵接一門羣從以經學負時名者無慮十數而尊甫長源先生隠居授徒工於書畫間作五七言詩不事摹仿亦自成一家宗盛承奕葉文獻之傳沈靜寡欲有志向往甫髫齓卽嶄然見頭角爲鄕先輩推重比長聞見博而學益充文益肆在行輩中莫與相軋予淺且陋過辱不鄙往還論議麗澤漸潤者十餘年得盡見宗盛所謂文說理精考據審辭旣爾雅意亦獨到無沿襲鉤棘之獘每私試題目盤錯輪囷眾愕■﹝日臺﹞相視噤莫措一語而宗盛命筆灑然無窘束態數百人中屢占首選予意其源流逺而造詣深以舉進士冝若俯拾芒芥然顧亦偃蹇不售僅以例授今職而晚進崛起者或反先焉詎非命耶惜其文者咸謂之曰子年未中身而文士之网羅尙在遲之歲月以圗後舉亦桑楡之收也奚欝欝就此爲解之者曰禮有祿仕子二親垂白在堂得升斗之祿爲旦夕養古人所謂不以三公易也就之冝予竊謂不然朝廷以文取士校職職文教也文之邪正士習闗焉校職之設夫豈徒哉今天下之文獘也極矣髙者鍜煉雕琢恣其詭險必聱牙詰屈不可句讀然後已下者剿竊掇拾務爲辯愽至蔓延艸積使讀者厭倦思睡猶不自覺誠得如宗盛者百餘輩布滿學宮以爲斯文領袖剗其獘以返於醇豈非士習之幸而乃下擬於抱闗擊柝諉爲祿仕之地非過歟古之人嗇其施昌其文者多矣宗盛之應固云弗稱其文不旣昌乎況其所施未爲全嗇獨不可以自慰乎世固有梔蠟其文以儌幸一時乃亟棄於旣仕之後如棄筌蹄者君子視之猶蠛蠓也𨿽擢巍科都美宦奚取焉故凡膺校職者𨿽栗焉恐負可也遑卹乎他宿松亦文邑也予故於宗盛之行爲語時文之獘使之宿松知所取裁云宗盛之族子世隆在實從子希瀅希範四進士皆以文歌鹿鳴而起者使聴予言必有合也試歸以質之

送鄭矩軒之任興山序

國朝以明經取士士由是途進者非明經不取然有遇不遇存焉同治一經也講解之精切其說同敷衍之明暢其文同或一試輒捷或累試而北不知命者往往歸咎於有司至謂通塞由人開終南之快捷方式植桃李於私門惑之甚也吾友矩軒鄭先生元徳學邃而行潔家庭之所授受師弟之所傳習莆以治尙書名於時如矩軒者百不一二數偃蹇四十餘年僅以歲貢起又三年乃得一校官迢遞萬餘里入興山謂明經者必在所取何矩軒之不遇耶予未暇極論理數逺稽古人試卽矩軒同气之親及門之士徵之其兄元燦郡庠生元濙儒士與矩軒同時並稱私試聨居首選學者翕然從之而元燦竟賫志以歿元濙落落一布衣且老求如矩軒之小就皆不可得謂非命耶所傳受於其家如正郎於成縣尹士望於其鄕人子弟如主政黃君俊劉紹功郡守朱與弼郡倅黃汝爲試政洪鳴雍皆成進士予侄重熈予子重傑洎五六人皆膺鄕薦而矩軒反倀乎其後相去迥隔謂非命耶知命者不憂吾觀矩軒胸次磊落不肯少屈其平日正大之气嚴肅之行要非富貴貧賤所能移易者校官𨿽小其責重興山𨿽僻其民質矩軒之往也身以爲凖言以爲訓其所陶成必有傑然挺出取科第躋華要爲時名人與中州並者命能限矩軒之身不能限矩軒之教況髙山大川自蜀來者郁乎九疑之峭拔上揷霄漢浩乎灩澦之奔流一瞬千里皆足以豁人心目拓其才而廣其量矩軒之所得命又能限之耶予知矩軒者不告以自學教人之事徒反復乎命之一言夫豈不知命不足道哉蓋將以解夫不知矩軒者之惑俾不例視以尋常校官云耳

方簡肅文集卷二

●欽定四庫全書

方簡肅文集卷三

﹝明﹞方良永撰

○序

贈郡貳朱侯秩滿九載序

皇帝元年戊申錢塘朱公士容以儲才試吏部第優等來同知興化府事旣十一年戊午公滿九載將獻績去陟明有日郡之寮寀若衛帥若邑大夫若兩庠文學若鄕之貴宦咸屬巨筆贈公以美成績致厚期而屬予言者郡尙義官某等凡若干人也予弗工於言然素辱公愛又重違某等之請誼不可終辭惟士蒞政彊勉以善其初久則寖懈以弛者恆情也其不然者才且良者也惟民於官居位則畏其威滿則幸其去者勢也其不然者官之才且良足以感恱之也若吾朱公性嚴而方質敏而精自其韜屈之時涉歷淹貫其於不懈於位以媚乎民者已素計熟定於胸中不腆敝郡辱公來臨𨿽臥而理可也而公山澤之臒若不勝衣其始至也民或懼其憊而奪於吏吏或虞其艱於持久而得以售其術公竊念曰治民猶治田也嘉谷是親稂莠爲讎者善治田也恣黠吏以稂莠吾民咎將誰執故公以詟其悍明以燭其欺詳愼嚴密以擿發其隠其或放縱爲姦格弛公令者公悉置之法不少貸吏於是縮首咋舌莫敢肆其故態以爲民緇蠧公乃察土風釐彊弱禮其良鋤其慝疏決其凝滯蘇息其凋瘵比及三年苛除嬈解而公之政行矣公曰未也吏不禍民而已未臻於理也持之六年吏果信公之不可犯惟公指揮民亦寧於幹止果見吏之不足畏兩稅登三木廢而公之政孚矣公曰猶未也民不畏吏而已未底於成也持之九年漸磨久而誠意交事中律度物循軌則民與吏相忘而公之政聲暴於下烝於上矣夫公欲治民必先之治吏明公果斷閱九年如一日非才且良而能之乎昔魯子敬稱龎士元非百里才使得治中別駕乃可展其驥足別駕今郡貳也驥以儗君子政取其才良也然則公非所謂其人耶或專指理尺籍之精審者譽公小公者也善最書而異擢至又公所宜有而不足多者也予故略之而書其大使公因予言而益堅其素履於異日則愛公頌公者豈特一興人哉

贈郡守張白齋公致仕序

士君子之出處無常惟其是而已實見得是者蓋寡矣嗜進者溺於出非也恬退者甘於處亦非也何品藻人物者恆退是予而司銓衡者亦每注念於若人而奬以示勸庸非以出之非是者徒爲失已而反是猶足以勵俗故耶於戲此可爲世道慨矣若吾郡守白齋張公之出與處其皆庶幾於實見得是乎抑直爲今所奬予而徒收勵俗之譽乎公少有奇節厭俗學爲文辭必上躐魏晉爲五言詩必出入陶謝櫽■﹝括上木下﹞陳黃或時出新句奇崛變化如龍行天蛟出壑雷電晦冥風雨交作人莫之測公旣邁往卽無意進取有勸公舉進士輒掉首弗答至尊翁先生督責之嚴乃不得已爲科舉業旣成進士復棄去故於詩若文造詣益專擅名者反後焉由進士爲大理爲吾郡馭眾惟寛蒞事惟簡不屑屑取能吏名亦不求速化公庭晝寂則托興冩懷時與素翁右臺相酬和間灑茅龍作艸書遒勁有體石翁內翰殆不能過公於富貴泊如故在郡六年乞歸者再今年春歸心益急公牒屢上而巡按藩臬諸公咸慰畱不可公乃自上疏情迫詞懇若不能一日畱者其視緋衣象簡曾不若角巾野服之便■﹝雨上只﹞旌五馬曾不若扁舟短棹之適黃堂畫戟曾不若茅齋幾研之幽以淨莆山水𨿽奇勝曾不得一遊亦孰若四明之湖光嵐翠爲公所有可以朝夕至之爲樂宜公之決有歸志也巡按胡公知公不可畱乃援恬退例爲乞轉官致仕上亦嘉公志下吏部議擢公福建參政俾得遂所請以去報至公欣然戒行李就道若公者其始終完名而無玷缺者歟泰之初九曰拔茅茹以其彚徵公之出無以是乎遁之九五曰嘉遁貞公之處亦何負焉故謂公爲出處皆是可也謂爲今所奬予而收有勵俗之譽亦可也何也勇於退者難乎其人也兩庠諸文學感公之徳相率請予文以贈予亦辱公知者又忍以不文辭故敍公出處之正以壯公行且以復諸文學之請公琦名君玉字鄞望族也

贈邑侯雷君獻績序

均之任也縣難均之爲縣也麗郡多士夫尢難麗郡守掣其肘志柅弗行多士夫責備者眾煩言易興令脂韋其間自貽屍素之羞者荏也過爲磯激甘速中傷之禍者亢也二者胥失也不尢難哉莆亦難邑也來令予莆者弗荏弗亢下宜民上獲守中信於士大夫耳目所及得二人焉今禦史大夫洪公克毅進士雷君孟升是也克毅公炯炯見芒角君沈塞渾涵具有逺識紛乎吾前並成敗利鈍而臆之無錙銖爽故視天下之事若無難爲視篆甫閱月守檢齋馮公繼至民方跂踵以須協心之政士夫方旁觀異同以驗成敗君亦未敢必守之知且信旣而心孚道洽如出一軌民所便者君曰可守亦曰可輒行所不便者君曰不可守亦曰不可輒罷治化旁流聲名並起莆士大夫莫不欣然異之何其難而易邪物以類應人以心感心異迹不可彊而合夫廉而不劌平而不苛君是心守亦是心莆士夫亦是心是惟無感感則必應有相成而無相忌見其易而不見其難君常俸外無長物自奉菲惡庭絕饋遺之迹孔姑臧賈僊遊有然者子視吾民敲朴弛浮費節營繕不興鬻子輸稅者涕泣贖還之召之於上蔡何之於益昌似焉追呼之符不授於徒隸受賕蠧法之吏縮首屏息冦巴東周浙川之遺風矣齋醮樗蒲諸禁則陳雩都之正俗也堤堰斗門之修則曾會稽之興利也使君澤於外而漆其中乃號於人曰我廉平我廉平誰其信之人弗信守士夫可深紿耶政成入報必書上最畱必爲禦史君亦將不難爲禦史矣君行合莆士夫屬予贈言予故從而敍述之使爲縣者知難易存乎其人而不系於其地也

贈郡博蔡我齋致仕序

士君子禔身之大節有二明義利也決去就也然未易能也溺於利者忘義急於就者恆依依不忍去有如我齋其庶乎我齋少承庭訓長從陽明王先生遊有志節不爲俗學丁卯舉於鄕試禮部不第意教官可就陽明先生止之曰子以教官爲易爲乎其俯卭於人一也自是歸臥不出者十年丁丑成進士仍初意疏乞得教授吾郡上官未浹旬日卽欲辭去曰陽明先生不我欺也鄕縉紳懇畱之乃與諸生約端趨向篤踐履母傲以亢毋諂以卑毋脂韋突梯以媚世諧俗於是贄節饋遺皆不受養母之外泊如也於是祭必禋潔鄕飲必愼選擇弗襲其故也於是司教以憂去者有助諸生之貧者有助弗量其出入之丰約也甫六閱月士風翕然丕變而去志復作矣十月望日具冠服辭聖廟卽別諸生曰吾無緣師汝矣諸生咸咨嗟垂涕跽而請曰弟子之遊郡庠也逺者二十有餘年近者十年七八年又近者三四年乃今始得吾師何來之暮而去之亟耶我齋曰吾之去也猶吾之來也陶靖節彭澤八十日而吾倍之矣二三子何患乎無師諸生知其決不可畱乃奔於鄕縉紳又羣畱之不可乃召命畫史肖其像將祠之而乞言以頌其美予聞有道者重內喪已於物謂之倒置之民我齋明於義利之辧決於去就之幾如此不謂有道之士邪予知其去而歸其鄕也不徒放浪江湖自適其閒雲野鶴之性而已將以鄕先生自處以所得於父師者陶鎔後進考徳問業者不虛其來異日出而仕焉皆將自樹立以無我齋愧則其去猶就也顧不偉哉而諸生戀戀不忍之意猶鬱鬱乎弗紓予辭也拙無能遽觧之

贈朱司訓秩滿序

弘治十年丁巳春三月上澣是爲郡庠貳教朱先生秩滿之期闔郡士夫曁所與同官交遊者皆感其平素惜其仳離各求諸縉紳士之能言者言以贈之於是邑庠貳教吳先生率其寮友謬以序文見屬予故吳先生門下復於先生有夙好言𨿽陋誼不容辭乃爲之序曰官不必崇要於職之稱施不必博要於心之誠誠則動物而職之稱在是彊勉修飾以取媚一時者其術易窮及其久也眾怒羣猜惟恐其去之不亟伊誰感而惜之又誰追而思之乎今之就教職者恆以其秩之卑而所施不溥爲恨遂並與其官而曠之蓋未之思也一命之士先後挾所有以教吾郡邑者多矣其善於去者予耳目所及得二人焉其一曰邑掌教浮梁程先生應韶程之得代也送者數百人爲文凡若干首瀕行之日咸嘆惋咨嗟若去其親戚然是豈可以幸致哉程旣去後四年復得先生先生之始教吾郡也人謂其敏而年少歷履未諳易視之先生嚴其約束徐而導之乃惇本實以抑浮靡門生有郭紀者與其弟纓友恭無間先生首表於儔眾中禮而異之眾自是翕然知所向方先生於寮友處若昆弟善則相成有過則相規正於賢士大夫之家食者師而友之嚴憚切磋所積益充以肆郡守黃巖王南郭公嚴毅方正最愼許可先生事之不亢不阿情義旣孚聲聞亦馳遂兩檄先生署平海僊遊學事適僊遊令缺復以先生署掌邑事蓋知先生之所蓄足以勝之無疑也若是者謂非一誠足以動物爲克稱其職者乎世之人乃謂人心可以智籠術馭而忠信仁義果無所用不亦厚誣也哉今日之去人咸感而惜之也固宜去而思之於後也亦宜然此未足爲先生多也先生嘗告予曰世路崄巇知止不殆一丘一壑亦足自娛繼自今我其反我初服陶我天眞矣予首肯之而中未之信先生言之至再予竊私謂先生信人也其誠於退也猶其誠於進也斯言尙不妄然猶未敢實以告人也今先生去矣其果不爲聲利所奪以無食其言豈非淸時一盛事哉然恬退者士君子之美行崇奬恬退者朝廷之懿典戔戔束帛又烏知不起我先生於寛閒寂寞之地耶子不佞好成人之美故於贈言之章樂道之以壯行色先生名鳯別號忍庵世爲浙之嘉興人

贈王司訓致仕序

莆所謂文獻之邦也仕莆者匪政之難亦教之難匪政教之爲難難乎其人也有其人則政譽四馳聲教旁溢其來也惟恐後其去也惟恐亟而綣戀不忍捨之情往往於臨別見之此人心之公也可幸致哉予家食七年矣歷觀夫司政教足以系屬人心於不解者得二人焉覺軒雷孟升我齋蔡希淵是也嗣希淵而去者誰耶休齋李子興翠晚王裕夫得無似之乎裕夫峭拔自信恥爲陰回奄媚之行少不好狎長益肆力於學微言奧義剖折其精口耳誦說者見之其容赧然補邑庠生私試每列優等藩臬諸公爭致爲弟子師裕夫嚴立條約蒞講席正襟危坐立門下士於兩隅欽肅無嘩講罷閉門不出或夤緣至前乞通關節卽厲聲斥之立麾使去其不可幹以私如此故諸公咸愛重之以數奇屢屈場屋竟以貢入太學銓授吾興司教私喜曰吾不能隨計吏以角禮闈而得試內庭教名郡吾願足矣始至稜稜然人莫敢親徐察之心地皦然不獨異不茍同不矯以外飾於是門弟子憚其彊直士大夫服其嚴重郡之長貳亦以其不阿也異視之然卒孤立難合裕夫不卹也齋居無事書聲瑯瑯如童子時日以詩文自課皆有體裁可諷誦與諸生講解經義必紬繹古聖賢立言之旨聽者灑然莆邃於經者或讓焉夫教人自自學始裕夫好學至老不倦而其爲人與爲教又足以厭服人心宜其來也人幸之去也人惜之昔晦翁以靑天白日磊磊落落爲君子而歸之梅溪裕夫梅溪後也其亦求無忝厥祖而肖其大也乎顧予言不足爲裕夫重而予友黃主靜林與平合謀於眾必予言之屬曰吾師意也予故爲序人心之公以爲司教者勸教勸政亦勸庸知無因予言而興起者乎裕夫之鄕有憲長伯韶者予同年友也其平生自許也不輕裕夫歸與之遊其必有合也夫

壽陳隠君七十序

陳隠君宗器氏予舊友也性嗜學樂與巨公碩士遊弱冠執經李內翰之門與今右臺林見素同筆硯公視之不敢輕以忽提學未軒黃公重許可恆語人曰陳生每見必以疑質殆非今學者所居涵江迆北距城無慮二十餘里向自予病歸被斥歸及今謝事歸輒來造吾廬不憚再至阿堵烱然言談峭直叱唾姦諛如不欲與同覆載人以戇視至論其先王父鹽城教諭公先大夫封員外郎公伯兄少參東洲公性行遺事鏗鏘炳發能使人聳聽歆艷今年七十矣正月十日誕辰也戚屬黃瑀鄭諒如幹人將以是日觴隠君爲壽二子者豫詣予乞言乃揖而進曰是善士也壯歳抱璞弗售卽以所業付震器九成而甘於韞匱先隴與宅第之隙松蓋森郁不易株計半其手植宅右結屋數楹榜曰萬松以寓志因以自號日遊息其中賓至瀹茗燃香論往事或雜農談景與意會時於詩發之若懵然無預人世也惟郡大夫當讀法以賓禮延致一出歳饑爲鄕邑乞減稅一出旱禱雨致齋一出休養如此是不與造物者爭也間推緒餘以鎔陶後生綽有型範旁通黃岐堪輿之術亦自名家嘗試輒效弗利厥報波潤於鄕如此少孤奉母蔡宜人能終慕事東洲與仲兄山林野叟如溫國之於伯康也嘗爲東洲詣闕白貝錦之寃艱險不避祀事必嚴墓謁以時圮必修惇於倫紀孝於先也如此是壽之基也故年躋七袠皓發丹顏行無蹇步由是而耋而耄期殆必得也先生雅知隠君曷侈以文夫澹而無求固養神之道況基之之厚如前所云隠君之壽其有涯耶二子之言足徵也予復何言𨿽然二子之乞予言也隠君意也予曷敢辭遂書以與之俾藉手爲隠君壽

壽林西坡七十序

深山長谷多難老之民而長生久視全其天年者必鳩居鷇食倥侗而顓蒙原壽者數爲此言非以其逸且拙耶信斯言也通郡大邑多材藝知能而飛騰宦路者將不得以壽稱耶西坡林君景初莆望族也居郡城東少辟公府以年勞爲保昌尉出入瘴鄕恆戒嚴罔敢弛備亦不遑暇逸矣而君也擘畫有方事集而譽起爲從事而官長悅之爲尉而小民頌之咸曰材且能是豈拙者所能辦哉致事家食餘十年今七十矣視聽步趨猶壯年也發彊半猶鬒齒猶固面猶渥丹坐立無欹倚飲醇嚌胾前後不待祝而無哽噎卽今驗後踰七而八而九而百歳可前卜也其壽也不與向所言不類耶予意壽有相有基君方面大耳丰頷廣額背厚而胸夷且有眉豪項絳固壽相也心地平曠與物無競赴人之急不遺餘力以干蠱付伯子顯揚事責之仲子無役役以犯旣衰之戒時與劉孺人並坐髙堂指揮家政或弄孫而嬉閨門雍肅間速客西坡艸堂歡洽竟日不昏眩於聲色之娛固壽基也君之壽不以是耶難者曰原壽之言固爲未融子之言亦未必盡然也子之妻祖古廉先生西坡從父兄也眉稜雙起額凸眼凹顴橫屬於耳臒然一翁而年踰八袠何也曰是皆壽相也子以腴瘠求之耶抑予此言固淺壽基之說子得復破之乎曰此則祝壽者之常談夫人能言之子焉得擅其說且世亦有不培基而黃其面臺其背龍鐘以耄者何曰此殆所謂適然之數幸也非獨壽也貴與富咸有幸而致者矣君誕辰在仲冬十又七日予圗所以爲壽別無奇語故書此以爲華筵頌禱之助

壽章太安人詩序

稱人之善必本於家庭之教而母教視父兄爲尢切稱人之壽必本其人之有徳而女徳不越閨壼爲難知然則奚從而考亦徵諸其子而已矣不觀呂榮公不知有申國夫人不觀歐陽文忠公不知有韓國夫人不觀崔庫部不知有盧夫人昔之名公巨卿由母教而成者未易悉數吾郡伯馮公壽母章太安人嶽池望族也少歸其先主事公閨門有度每誦侯夫人子皆母致之言卽以母教自任相主事公宦遊以淸白傳郡伯成進士爲戶部時迎太安人就養京邸比得郡又奉而南郡伯之言曰吾母意也非徒養也蓋將以便教責卽此已可以覘太安人之賢不誣今觀郡伯下車以來崇儉約絕遊燕間速客亦不張樂一切浮費裁省無遺其愼如此庸非太安人有事事循規蹈矩之教如申國乎俸入外無長物鄕士夫饋遺弗受甘旨之需平鬻於市自奉猶未遇時也其亷如此庸非太安人有貧乏好消息之教如崔母乎斷獄旣審克矣猶惴惴焉寃在細民之恐不任情爲喜怒其敬於刑如此庸非太安人有求生無憾之教如韓國乎由郡伯而知太安人之有教由太安人之有教而知其有賢徳徳壽之基也今年躋古稀神淸體健珠翟霞帔坐髙堂以享一郡之養拜子婦若孫於堂下樂融融不可名狀夫豈偶然十一月廿有五日設帨之辰也鄕之士夫與邑庠之僚屬咸議制錦軸以爲壽郡伯入啟太安人止之曰士夫之賢而仁者事之友之僚屬之廉者禮之其不然者督戒之汝之職也柰何以我誕日重勞羣公諸執事乎其爲我固辭我方以汝父不逮爲慊無賀也亦不敢以宴卽此又知太安人賢於人者逺而基夫壽也將未易涯然詩文業已具矣郡博士蔡君希淵偕其寮莫君必亨李君子揚王君裕夫合冊於邑侯雷君孟升共得詩若干首而余僣爲之序是舉也樂而思文而質敬而不諂有三善焉其可傳爲故事也夫

方簡肅文集卷三

●欽定四庫全書

方簡肅文集卷四

﹝明﹞方良永撰

○序

海珠別意圖序

序曰拘於器者擇所宜仕擇焉而不必盡如吾意喜慍生焉此天下之通患也無拘無擇無喜無慍此其材識之宏大未易與俗人言也今年夏四月福建左參政缺吏部以廣東副使陸先生請上是而擢之檄旣至先生卽戒行李取道還家憲長劉公率諸同官曁藩閫諸公合餞於海珠寺之法堂咸嘆惋咨嗟惜其別去而先生獨津津然喜動顏色諸公私相謂曰先生少取巍科爲才縣令名禦史以至今官中外揚歷者三十年矣挾是資望以膺簡拔內可以取京堂外不失爲憲長今僅以參省行弗慍則已何喜爲且愛合而惡離者恆也先生反是弗情於是又求其故曰先生忠厚愼密練達端亮其居官也不事擊搏而淑慝自分不爲操切而緇蠧自去激揚旬宣之政皆所優爲而其問學精趨向定內外輕重之勢又已了然於胸中無秋毫芥蔕庶幾所謂見大心泰而無不足者故長憲可也參省可也未嘗擇焉無擇又何慍喜先生之喜蓋有爲矣髙堂有母年垂九十旨甘之奉旦夕弗躬者五年思欲觧官歸養未可遽得一旦天假之便得拜太夫人於堂下怡怡登堂奉巵酒爲壽暮年母子倍百溫存此時此景𨿽三公不易也一官軒輊何足較哉先生三丈夫子競爽聫輝伯仲已取進士爲南北都部屬季亦績學負時名人以爲三陸復見卽使先生官止參省亦足自快而況閩藩直寄足之地哉然則先生非僞喜也昔殷侯侑使外國無幾微仳離之色韓愈氏猶以大丈夫許之若先生之知所重如此謂爲大丈夫非耶於是諸公同賦詩以壯其行題曰海珠別意予遂摭所以知先生者爲序先生行矣過建溪訪武夷眞儒之遺址尙在道學之流風未冺卽其地考其人而會其心其所得又當不止於今日矣敢以是足諸公作詩之意

肜庭奏最詩序

弘治壬戌之冬僉司陽城田君振之滿三載有成績例當入報以難其代踰年始得請是爲癸亥冬十二月也時同寅徐君朝文實權代其事重田君之行謀以壯之爰繪圗索詩於寅長貳曁藩閫諸公祝者頌者鏗然盈捲東所張君廷實題其端曰彤庭奏最虛其左猥以序屬予嗚呼永胡敢序諸公之詩哉顧田君之去不可嘿嘿乃爲之序曰今天子以亷介獘羣吏銓司之所紀臺憲之所核率皆致嚴乎是故凡奏績於朝者非是不得以最書其書最者必飭簠簋恥脂韋者也田君之最其無出於斯二者矣乎君初爲戶部已有冰檗聲不局縮依違以諂事權貴忌君者每欲中傷之無由會君以繳納璽書誤違例程遂出知四川之蓬州州號難治君守其素弗渝率孚於上若下七膺旌薦以擢今官實兼屯田鹽法二事二事之治尢號爲難者也非勝以亷介鮮有不沮於勢與利歷觀旣往以軟躓墨敗者恆踵相接其僅足稱數者不過奪田於民以與軍苛取於商以溢課而已是猶無績也況最之稱君惕此殷鑑愈自淬礪不事表暴而績自成問其屯田曰吾治其兼並而已矣問其鹽法曰吾不宥气力者緇蠧窟穴而已矣嗚呼是豈可以易而能哉我不自潔人將污我以利我不自振人將怵我以勢勢利一汨法且弛矣又烏兼並之能治而緇槖窟穴之能去耶吾固知田君之勝其績者亷與介勝之也以是稱最名直不爽其實矣於聖天子獘吏之意眞祗若而不負矣君行矣不次之擢端可預卜尙其毋替厥終哉

三膺旌奬序

戊辰秋八月旣望予南歸道入浙之餘杭令余杭者儀眞王侯秉衡也時天旱田且龜拆桔橰之聲伊鳴徧野而厲疫不作刼胠探囊之盜屏迹舟陸行者恃以無恐閭閻之民老稚各有業次雞犬不驚貧民亦得轉移執事以輸官稅無告病者縣眾務畢修而侯若不經意然予異之亟叩諸婣友學諭林君源繼知侯爲縣始十閱月來藩司奬予者再侯果何修而得此哉林君曰侯下車首諏民隱諸凡不利於民者罷革之無復緇蠧民茍以爲利者朝聞而夕行之若饑渇之在已於賦與役非欲蠲之而勢格不可者弗徵於期會未嘗取疾爭先而民不忍後常稅積負逺在數年之外者咸來輸納旱旣甚爲民請蠲稅未報則以罪已民曰吾稅吾輸之毋貽吾侯憂民以訟至立與是非之圄無畱獄吏懍懍奉行其文書毋敢叫囂於下或衒智巧以亂惑其聰明豪家負勢陵轢鄕裏聞侯至皆寂無嘩崇徳河流斷絕使舟往往由余杭入杭徵求旁午侯豫爲區畫費不出於民民若罔知郡大夫藩臬長貳奇侯之材事膠轕輪囷難理者輙以委侯侯悉爲處分大者旬日小者信宿皆綽有條理具顚末以報由是益見知於官長而侯謙謹愈至卒未嘗以矜喜怠忽自臭厥載侯之爲政如此民之處凶年如樂歳也有由然矣予曰休哉予素聞侯名能文章乃今而後知其優於政也故觀於民可以知侯之惠觀於吏可以知侯之嚴觀於集事可以知侯之敏觀於事長可以知侯之恭恭嚴惠敏𨿽佐理天下可也於余杭乎何有而爭致禮幣走儒紳以奬乎侯者非幸實宜無何禦史中丞江右羅公核侯之能復宣明旨檄有司特具幣物命林君禮致於侯將事之日侯升自阼階再拜以受登降俯卬肅乎有容左右觀者咸嘖嘖稱嘆以爲前此所未數見蓋至是未及期月而三膺旌奬矣嗚呼今之爲縣者材力或不逮慰睯沈屯旦夕惟譴責之不免是懼而何旌奬之敢望若侯者顧不可賀也已於是朱少尹■﹝日上永下﹞張少尹文相與請予言以侈其事予爲具述所見與所聞者以復咸謝曰可矣予曰未也宦成者忽怠終者困彼數旌我者凡以爲民也侯誠不以其已至者自足而益圖其所未至者於民必使余杭之人戴侯如父母頌之祝之去而思之異日之傳循吏者非侯莫書則侯之名久而愈熾侯之位亦由此躋於通顯也不足多矣一歳三旌何足爲侯重輕哉二少尹曰盡之矣遂書爲序

周侯述職序

諸侯朝於天子曰述職古之制也虞周盛時與巡狩之禮實遞行焉自警蹕不臨於方嶽而幾杖下錫於藩臣於是乎述職之事漫不加省蓋自衰周已然漢唐宋何責焉我國家稽古定制三年一朝合藩臬府州縣諸司之長各率其幕官一人吏一人先期疏名於天官非縻於重事不得擅易其來也告至有期朝會有章考核有典其歸也申命有勅勞賞有鈔其爲制亦嚴且周不拂乎古述職之遺意矣百五十年來人無懈弛治底隆平者凡以此也明年春正月適當其期四方小大之臣各度其方之逺近次第啟行莆明府周侯行值九月之望邑大夫士凡如幹人合餞於拱辰門外不忍侯之遽去也咸相與致期祝之意謂侯蒞邑甫餘二載而政聲已赫然玆行也上可以取臺諫次亦不失爲郎署繼今以往自罄平生樹勛烈以衣被天下垂名後世莆人固不得私侯之惠侯勢亦不能終惠於莆也予不佞亦進而言曰侯玆行蓋有事於述職而非徒也侯之職奚在乎職於民也民安職稱矣故侯操厲冰檗民不病於貪墨矣侯令嚴鋤植民不挫於豪右矣侯杜干請之門民寃抑無蓋蔽矣侯塞需求之路民脂膏不朘削矣移山有檄侯憫民騷擾矣追呼不濫侯卹民非辜矣職此述此兩無愧負侯事畢矣然豈如斯而已乎予竊有厚望焉今四境之內重困於無名之徵大愳夫橫逆之禍人心叵測易揺難定或訛言有幻姓名人且彷徨躑躅轉相吹煽富者負貲而逃貧者乘機竊發鵰詐之風緣而四起動摭細過往事以劫持官府恐動巨室莫敢誰何是果孰致之哉必有所由然矣侯無意於吾民則已使侯亦痛心疾首乎此耶天假其便忍以非其職而不殫述之耶抑斯獘也匪莆獨然侯誠言之帝誠聽之絕其禍根更化善治侯之惠將普及萬方又何患莆人不蒙終惠於侯哉若夫臺署之擢於今侯所宜有休烈之著於後亦侯能事泛焉以是爲祝固頌禱之常也僉曰善哉子之言也侯亦瞿然曰命我矣請書之以壯行色侯名任字以仁登乙丑顧鼎臣榜進士學博才贍綽有逺識與之論古今人物事體亹亹數百言不休下至星歷地理之書無不涉獵文名籍甚以非述職所系故略之

漳南平冦序

漳守乏吏部以監察禦史西蜀張起溟先生薦上曰可至則試事興先生入贊外簾分得人之譽無何冦發泉漳間先生以書生提兵平之疊來撫按旌奬文事武備可謂難矣予聞先生爲諸生時已籍籍有聲稱旣成進士爲禦史出百一以擊權姦淸鹺政按劇藩大震風裁驚動一世其協襄試事也宜無難軍旅吾未學攻刺進止之機宜吾未嘗試料敵於倉卒之頃制勝於千里之外卽善談兵者未必盡如吾意謂先生猝辦之乎是則難方冦之初蔓也不滿數百人或易視之師出輙弗利先生曰是黠而狠不可易也簡銳卒礪利器以待其至馳報於三司監軍諸公困以重兵毋使滋蔓庶冦無前路食盡必奔必由吾境可擒也不閱月冦果望漳遁先生授成算於所簡卒擒渠魁七十餘人余悉縱使去曰急則反噬無窮追嗚呼此司馬法也先生何從得之哉抑嘗讀其書而善用之耶六月之詩稱文武吉甫萬邦爲憲先生得無似之乎巡撫聶公承之巡按徐公牧之皆重有地方之責者聞捷而喜宜也幣物輝煌踵接道路禮亦宜之膚公奏而璽書下可豫計矣予又聞先生裁決郡政其速如流訟牒積案頃刻立剖庭無寃聲圄無滯囚折獄之才不減平冦是又難𨿽然此先生之初政也其果是之畫乎玄駒之步也雉之晨雊也先生固知有化之之術矣嚴於檢押易於近民先生之所以化也遲之歳月蝗可使反飛虎可使北渡冦有不息訟有不簡以無乎此固先生所自待人亦以是待之至也必矣先生子不適出者廿餘年至是而適子生平和尹張君貽書於予曰吾郡伯先生靖冦安民而震器適生是天所以彰其仁也公其侈以文無吝吁有是哉何天人相與之近耶六月之卒章曰吉甫燕喜旣多受祉先生之祉孰大於是昔叔孫勝狄以名其子先生盛徳謙遜詎肯自衒顧玆事也天之意民之心先生之媺法不可略予故牽連書之

覺軒序

是歳十月朔大夫雷子孟升訪居士方良永於松厓艸堂揖而言曰癸酉之秋某計偕北上越甲戌春正月三日次南陽傅捨夜夢謁晦翁先生小屋獨立素巾縞服儼如也導入顧與語久而辭歸先生止之曰畱此講學愼毋歸語勤意切若素依門墻者然覺來自念蚤歳謬不自揣妄意古人之學而先正君子如翁者志所願學常恨不生其前廁門弟子之列聆其教語而視其步趨於其遺書不能盡讀讀之又不能心惟其義而身踐之冗冗十餘年寸志未成猶碌碌人下而乃辱翁拳拳誘進於精神交接之頃仰愧俯怍何以副翁之教也展轉牀褥不覺淚下起披衣漏下正三皷遶步廣庭達旦不能寢嗣是隨所止輒榜其軒曰師朱欲竊附於大賢君子之門不自知其僣也官莆之明年丁醜得翁遺像於莆士大類夢中所見拜瞻之際凜然生嚴憚心又忻然滋效慕心數日不忍捨去亟命工摹冩工又冩一小像咸類遂授工前夢圖之惟肖每晨興退食皆焚香對越恆如侍翁於夢中而不肖之駑鈍因於是乎有所警而愧怍或可少逭圗成奉以見見素公公曰泛矣請易朱曰晦閱月又見公曰子之師晦也將無覺乎請更名軒曰覺爲子記之某退避不敢當然辱公愛亦不敢辭竊謂志於師翁而弗類翁之覺徒師也因記以觀圖因圗以觸夢因夢以醒心求所謂灑然領悟者又踰二年而昏昧如故憂畏彌深乃斂圖與記而櫝之自反自艾求翁於圖記之外𨿽知己如執事亦不以告蓋以不務實而虛衒其名自惡也玆且別去在執事宜有贈言如以某爲不可與語則已以爲可也則某之所望孰有大於此者誠急於求教欲旦夕奉以周旋不終負師翁之素願也敢請良永方汨沒塵鞅中耳目無聞見者不知其幾年發且種種甘老以死矣忽聞雷子言不覺矍然自喪恍然若悟斂容屏息起而答之曰始吾以子爲亷能吏也今乃知子爲有道之士幾失子矣子欲竟覺之說乎人心之靈夫孰無覺而弗覺者昧其所有事也覺豈學而知者一蹴能至哉近世有一切簡易自立門庭者教人以瞑目靜坐謂卽此可以悟道侈然以先覺自許而聖門格致之學顧指爲破碎支離究其所謂覺者茫無依據視空寂之教殆無以異其誤人滋甚而亦以自誑子爲翁之學何待外求持之以主敬盡之以窮理力久心融體用畢露此所謂覺翁所獨到者子從事於斯亦旣有得而謙不自居吾固以子爲有道之士廉能固自道中來耶子必欲吾言請書此以序名軒之顚末可乎雷子再拜曰可遂書之

幸庵余稿序

少保兵部尙書幸庵彭公未遇時懷負卓絕夢寐古人讀書見有忠於君孝於親植節秉義異乎人者欣然嘆賞恨不生於其時與之頡頏下上間爲文章鏗鍧炳發已足名家輙棄去曰餘事耳吾未遑也迨策名入仕卽自誦曰立人之朝不挺然以自建立非夫也故必有餘力乃治此餘事積久成帙因自名曰余稿冠以別號屬予序之予何能爲役竊惟君子所以垂諸不朽者有三道徳功業而文章與焉公旣不屑爲矣而又未嘗不爲爲之又未嘗不工何哉予意其稱量乎三者之間有見夫本末體用之後先也故人則鼎峙之我則枝葉之人則專攻之我則兼治之自警亦教人也公之見大矣哉公令徳孝友閨門有章予見公弟之事公如公之事父武宗皇帝視朝恆輟公無間風雨昧爽率屬入候進止步趨尺寸不易逆瑾用事類藉桑梓致顯融公亦鄕人也竟不附寧彬並熾炙手實繁至爲煽虐熖以焚灼士夫公又不附卒爲忌者所擠幾陷死地予爲瑾中傷待罪浙西畏瑾者若將凂焉公時爲副憲虞逮系輸罰之及也盡出俸金使爲備此豈今人所能哉忠孝節義人之大閒公之素履槪如此謂爲有道徳非耶故兩秉郡麾再持憲節冰蘗之聲大震而弦直矢激尢人所憚巨鐺恣橫傲侮兩司獨公不爲屈入掌內臺持論侃侃不涉媕婀正色表儀羣僚畏懾盜起海內天子命公帥師徵之一出而劉趙授首兗豫徐揚靖再出而鄢廖餘黨盡滅巴蜀靖上復朝廷之土宇下出百萬億蒼生於巓崖水火之中公弗自有人莫與爭公之施設槪如此而猶日崇以盛焉公之功業可量哉宜公之餘視乎文章也抑文章豈眞若是其小哉闡道奧敷皇猷紀政事定人物以傳統緒昭勸戒垂示無極者皆是物也顧不可徒作耳予嘗評公之文章矣如老吏斷案輕重慘舒操縱無常而卒不違乎律令又如宿將用兵奇正開闔變化靡定而竟不越乎紀律公之文章槪如此𨿽與道徳功業並稱而爲三可也公則以功業不出於道徳必入於智謀術數文章不本於道徳必流爲卑弱支離怪誕而晦澀名稿以余非臆見也孔子曰行有餘力則以學文子夏曰仕而優則學公之餘稿不必盡同古人而文行相孚仕學互發亦逺得聖門之遺旨矣是爲序

同年嘉會圗序

四海九州島之人卒然相遇於逆旅平生非故介紹不通茍非秦越其心者始相問勞繼相過從旣狎相贈遺臨別而徘徊顧戀皆所宜有孰使之然哉情也情由心生者也生則惡可已哉夫以四海九州島之人如是若同處鄕井則有間矣邂逅於逆旅也如是若同被薦進則又大有間矣故聚則喜散則悲散而復聚出所不料則驚嘆自以爲奇而其情又倍焉然不盡同也易大傳曰方以類聚或聚以勢或聚以利或聚以道義聚以勢勢去則暌聚以利利盡則攜惟夫道義之聚恆而不變聚亦聚散亦聚精神意气自相感孚根心而不可觧者也予己酉同鄕舉若干人聚散靡常存者無幾今年春三月戊申警齋先生來自龍溪始會於峯湖予與山齋在焉起居外未遑他及夏四月甲子再會於一齋五人者咸在焉酒半警齋作而言曰玆聚也樂哉聚且散容黙黙乎吾聞愛人者不祝而規斯道之亡也久矣走也戇以拙濫廁年末諸君子忍無我規耶一齋年最長揚言曰吾五人者皆以道義相與也由今以前不復追論松厓峯湖山齋駸駸再起未究竟也予二人者繼自今其愼保厥終哉毋勢之附毋利之謀惟命義之安與時消息以毋重貽吾榜羞予當次對乃執爵以浮一齋申之曰子之言似也然外予三人無淺之相信耶三人者所謂赤日千里走就陰而息焉者也喘汗未幹顧復騁其餘技以逐日於虞淵耶前之言也予五人其共之矣於是峯湖山齋皆無言予乃援琴而歌曰白雲冉冉兮出無心倦翼知歸兮畢命故林人苦不自悟兮反是昨而非今歌罷引滿大酌陶然不知其聚散而悲喜兩忘也遂各卽席賦詩峯湖復爲圗序題曰同年嘉會爲警齋贈所以寄素衷寓感慨情之至也警齋爲吳伯貞守正一齋爲林賢卿齊峯湖爲陳惇賢伯獻山齋爲鄭汝華嶽予則松厓居士方壽卿良永也是歳庚辰月辛巳日乙丑作

杏林春意後序

業易精而名難成梔蠟其外以要過情之譽者無取也籍籍稱情矣卒不能享有其盛猶無名也實之孚行之利而罔或窒焉其庶矣夫豈易致哉業有專攻也儒爲大儒之達儒之名也質直慮下所以成此名也惟醫亦然古之名醫莫華扁若神於治療驚駭諸侯非不聲震一時也厥徳不卹身且不保奚名之能成故忠信本也謙抑以行之也儒與醫均是準的也吾宗世業儒間以醫顯者亦咸自樹立起人愛敬橘泉有遺響杏隠再振予嘗以儒醫許之最後得在淵獨頴出少偕兄在璞業儒而旁通於醫比兄得雋不克施在淵遂無意進取而醫益精名寖盛語人曰泥逺小成吾媿也粥粥乎若無能恂恂乎言若不出口於人無貴賤賢愚不敢欺以慢實旣孚矣名容有不成乎然則將何徵曰泛與者隨聲雷同溺焉者奬詡過實亦徵諸正人君子而已矣正人君子有異詞焉以永終譽未可豫覘也侃侃素翁天下之望山齋少谷其儔也人之慕之者恆視其一言以爲榮辱而於在淵也長篇大章亟稱予之惟恐後使在淵不克享有盛名三君子者遽肯輕許之乎鶴鳴子和見於中孚而有孚盈缶終來有他吉比亦言之謙之初六曰謙謙君子用利涉大川吉在淵者無亦有得於是乎其暗合耶其業儒之效耶予於在淵爲族祖愛之敬之不異三君子故爲原其名之所由成者以殿羣玊之左

方簡肅文集卷四

●欽定四庫全書

方簡肅文集卷五

﹝明﹞方良永撰

○記

厓門弔古記

弘治甲子春二月丙午予出按海北取道新會縣舟次東亭驛縣官屬謁旣予進知縣羅僑語之曰厓山之事千古痛憤辦香敬弔行與子偕乃具牲帛僦民舟習海行者以行夜二皷乘汐出港口前後數十舸齊發風靜波平予臥舟中不知其爲泛海也天未明抵岸予急起盥櫛啟蓬窓東視厓門甚邇景色蒙蒙未辧登岸肩輿由松徑縈紆而進典祠者率其子恩平庠生逆於道左問之勤王義士伍隆起七世孫也予以松間且去祠伊邇戒毋喝道少頃至祠下捨輿步入先詣全節次詣大忠達觀二祠殿宇碑亭考其營建顚末大忠則創於故方伯陶公自彊中祀文天祥陸秀夫張世傑三公兩廡皆祀同時死節諸臣東廡又特設伍隆起配享之位全節則創於今僉司徐公朝文特祀慈元楊太后其額與祭則皆上請於朝得旨兪允者也觀禮畢易便服穿叢薄間從西上直至山椒轉顧後山蒼翠亭聳如扆環視左右山逶迆盤踞如虎伏龍行當建祠處隆然突起稍前又突出一阜朝北如拱水遶其勢如彎弓隔岸諸峯層疊秀麗如畫無巉巖嵚岈之態較以形勝此亦足恃而顧不能捄國之亡豈地勢無與於人事抑天命已去非此所能勝歟悄然而退遂從東下尋慈元殿舊址去今所創祠可百步許已鞠爲榛莽復謁國母墳墳在舊殿之南稍東牡蠣爲垣半已就頺國母卽楊太后也夫志不載楊太后葬處而端宗陵寢見於志者已漫不可尋今國母有墳巋然獨存其好事者爲之抑中原遺民憫後之節收其遺骸或具衣冠瘞之以示哀思歟時微雨霏霏馳還具服行禮始就位天色晴朗三獻旣畢日已正中縣官請隨祭大忠予謂祭吉禮非日昃所宜行乃約戊申日五皷卽事予回舟次竚立岸上見水鳥飛鳴而下上漁歌互答於兩涯追思往事衋然傷懷徘徊間典祠者曰前有奇石可往觀予遂乘小舟徑詣石處躡磴仰視巨石如屏前二石如人立頂趾皆巨中約如腰狀屏石有刻己磨滅不可讀顧問典祠者云舊有大刻元柱國將軍張弘範滅宋於此近巡按廣平徐公瑁易刻曰宋丞相陸秀夫太傅張世傑死事於此今石長字沒矣予竊論弘範宜不足責宋之執政以國與人如棄遺余恬不知卹非得二公振起其間天理民彛或幾乎息彼弘範猶元臣也何足深咎況二三公之名實昭然史冊間當與日月爭光區區磨崖胡能輕重而必與之較爭哉典祠者又云昔有磨刀石自海門飛來至今尙在予令覓之潮沒不可得乃返因與羅尹論厓山事謂當宋室播遷之時楊后非正位中宮三公非顧命大臣皆無與國休戚存亡之義卽使不死亦無敢非之者今其孤忠大節乃出於尋常之所不料此所以尢使後人追思景慕不容但已也祠有田三頃余乃知縣丁積割廢寺遺業所充又山故無虎豹居民素不爲盜巡司𨿽設頻年無捕獲功近稍不逞者密誘他盜來掠其村然猶畏不敢肆天旣薄莫予獨坐舟中感今念昔屢就枕而不成寐未五皷卽起與大忠之祭旣竣事咸曰自有厓山之行天日無此晴霽風波無此平妥也遂回舟由故道過昨所觀奇石值潮落趾出牡蠣棲其四旁男婦持器狀如斧長二寸許爭敲取之又有荷鋤握取蚌蛤於泥中者鷺從旁爭啄其餘無驚懼態無何入港舟行至蜆岡漫書是行所見與所論議者作厓山紀行錄似朝文爲予易題曰厓門弔古記

新建肇慶兵備道記

肇之建兵備道昔未之有也惟邇時肇之所轄與夫雷亷髙諸郡賊冦猖狂狺狺弗率注意於衛民者患焉於是聞之於朝請特設四府兵備之職而以憲臣爲之維胡公富治行有聲由山東僉憲擢今廣東憲副勅使來董其事是蓋襄陽接境於吳而以羊祜爲守南郡實邊於魏而以程普爲備之意也公旣至運籌設略經營四府撫捕有功地方頗寧惟肇之一隅西則抵於都城瀧水東則抵於四會牛城賊冦猶有鬼蜮蹤迹出沒無常者公欲示以徳威常靖之法乃白於督府鄧公用資鏹若干購指揮楊宣宅拓其基址鼎建爲道以爲往來籌策之便且據其衝而爲東西覬覦者之畏望以弘治十一年庚申春三月落成噫一道建而兩冦可息兩冦息而百姓可寧胡公之功於是爲大詩云文王有聲遹駿有聲遹求厥寧遹觀厥成此之謂也若公之曩僉於閩臬激濁揚淸保善去惡赫赫在人耳目予見其與今整飭兵備所施者無二心玆惟述其建道之槪而政績非所與故略之

重修平海衛廟學記

正徳十四年己卯重修平海衛廟學成歷庚辰辛巳凡學所宜有而未備者亦次第成掌教事化州何君鯉走其徒王生鵬林生渙來予請記其言曰平爲衛僻海一隅冦至輒決柵以入莫禦髙皇帝踐阼之二十年始城城完冦息人始務學然學宮未立也正統七年王衛侯茂疏請得旨始準郡邑之制建學城南錢侯堂繼拓治之距今未百年棟腐椽蝕樞刓級夷有圯狀何師亟言於郡守嶽池馮公馴公慨然曰吾責也乃言諸巡按禦史某提學某慮材計庸易敝以新自經始至落成凡四閱月而殿廡堂齋若門若庭若廨宇號捨煥然攺觀矣宮故無泮無廩無會饌之堂乃又言諸禦史某始作廩更淫祠於宮之西者爲堂浚前淤塘爲泮池塘故屬王侯昊捐弗受直堂之飾向侯洪有力焉先是宴贈之禮嗇於貢士牀榻釜鬵之屬無以給邑大夫滇南雷君應龍爲請咸得視二庠而郡丞李公縉輩實先後相成之何師以玆役之成不可無記敢徼惠於執事予進而告之曰子以師命來乞予言凡以昭功紀盛也子亦知諸君子之所以急是役者乎予意必將使子諸生仰瞻顧盻愒然深省曰吾儕思樂於此也果無所事事耶以聖賢爲依歸以辧義利爲趨向以勵名檢樹風節臣忠子孝爲塗轍而求必至焉者吾事也吾自期待焉耳若卑卑焉從事於無用之學以謀進取而身心之不卹者其自待也輕以淺吾弗事焉耳子諸生誠是之學子之師誠是之爲教諸君子之功且益顯垂之於無窮矣予不佞𨿽老矣他日見有負實學出而用世爲廟學之光者尙能執筆以續頖宮之頌

重修蘆浦斗門記

莆水利最大者曰木蘭陂其次莫如斗門陂眾流之漳也闔郡之田咸藉以漑其爲利也誠博斗門制如運河之閘時蓄泄乎陂之分流以備旱潦斗門廢陂之流且與潮通田之窪者將淪爲斥鹵髙者聽燥濕於天矣陂亦何能有其全功是故斗門不可以不修也去城東五里許曰蘆浦斗門延興孝義等裏田實賴之始創於元至正甲申嘗一修於我朝洪武庚申再修於永樂己丑歷歳旣久岸左右爲潮所嚙門亦將圯民皇皇告病𨿽欲起廢伊誰先之邇者郡守王公存敬嘗欲以修陂之餘次第經理之功未施而公以奏績去貳守朱公士容通守談公某乃以屬吾節推詹侯廷章曰鬥門之修民之願也長官之志也子卹刑多暇其卒圖之母讓侯固心於爲民者遂朝步自郡堂而達觀之至則鄕父老率子弟列候道左皆叩頭稱慶願聽服役侯乃下令召耆老之有材幹者商其工程量其材用侯曰費當出於公吾其倡之民曰費當自吾民出吾其助成之侯卽出白金若干兩民亦計其田之入每田一畝輸錢三文總得錢若干萬文於是合公私之財市木與石鳩徒庀工侯復下令曰是役也堅者仍之壞者易之頺者塞之傾者直之毋費毋靳毋鹵莽以飾違則有辟民咸曰諾上下咸勤畚鍤具舉經始於弘治丙辰正月以是歳五月畢工蓋說以使民民忘其勞故功成之易也自是溢有所注幹有所瀦斗門之利且無愧於陂侯之惠吾民者亦可躋而儷美於王公矣侯旣爲祭以落之民乃相率乞予言以紀其成以彰侯徳余惟水利王政所不廢也西門遺鄴識者興嘆蘇湖有教君子偉之後世之吏於民者其知此道乎黠者憚興作之勞人坐視民之墜於水火而不捄固不爲也懦者有其心而無術以濟之彷徨四顧計莫知所出固不能也其勇於從事者率假手元姦竊贏餘以實篋笥利未興而民已不堪命若是者上負朝廷之托下孤赤子之望謂非王政之蠧吾不信也今侯之爲是役也其免於是乎曰侯有王公以先之有朱談二公以相之而侯復以亷剛之操濟其通敏之才以成之侯其免夫抑侯以刑爲職者也而有餘力以及此予故樂爲君道之使繼侯而理者視其細知其大也侯名瓘以庚子鄕進士授今職世爲江右弋陽人

怡亭記

有客來予山亭若有不豫色進而言曰予不能取怡於俗憒焉若失■﹝口答﹞焉若忘吾將誰適乎吾其爲康之怡而不能鍜爲伶之怡而不能酒爲秋之怡而不能奕吾將誰適乎予曰康之於鍜伶之於酒秋之於奕性之安而嗜之酷使奪是則弗怡蓋怡於物而有倚焉者子是之慕乎客蹙額尢戚曰吾欲資所倚以求怡尙恐拂焉況去其資乎予曰必無所倚而後爲能怡無所倚而怡者休休焉如春之融如暘之休而無一物間乎其間也夫無所倚而怡怡之至也若莊周列禦冦氏所謂禦气乘風飄飄乎遨遊於廣漠無何有之鄕以取怡者弗與焉客恍然若觧予言充然若有所得乃歌而出曰吾道淡何有融融有餘樂餘子何足論一笑去吾縛至哉顏氏子千載振其鐸濓洛共追尋眞機看卓躍擴之配天地春風滿寥廓又歌曰宇宙畱余緒詎無嗣其躅載行載歌其聲漸逺不能悉聞也予將私錄其辭而續成之以寄遐思適吾婣友陳君惇和至予爲歌之而君聽之矍然避席曰予因字起號名亭以怡久未得其義是歌也殆深有發於予敢乞歸以爲怡亭記君方治進士業以步兄峯湖之武昆玉相與語更倡疊和怡怡如也則其進於是也孰禦焉遂僭書以貽之

狷齋記

聖學蕪而吾道晦垂千四百年乃大明於宋然而二氏之教與吾儒鼎立爲三曾無有拆其一足功利之陷溺人也其流禍迄於今滋甚陰賊者爲罟擭爲坑塹狡訐者爲面誣爲力詆柔媚者爲媕婀爲脂韋鴟張者爲劫制爲淩轢嗚呼獘也極矣間有志於衛道者又務爲儱侗宏闊之論出天入神自謂超悟獨到而其語人也以冥心黙會爲宗曰道在是指聖人教人入道次第爲鈍根小子無用之學人見其徑之捷也靡然從之究其旨歸茫無依據而施之於天下國家也不僨則窒其下者齪齪自守牢立堤防翦翦乎好修孑孑乎異俗斬斬乎其無敢墮窳亦似矣而中未必有一臨利害倉皇色變譬諸羊質虎皮見豺而栗奚取焉孔子曰不得中行而與之必也狂狷乎狂者又不可得欲得不屑不潔之士而與之今有其人乎有之必不鳬沒不雷同必見義如嗜欲嫉惡如仇讎必不茍於趨避巍乎山立砉乎劍發屹乎砥柱之於中流必能郤暮夜之金辭萬鍾之粟折殿庭之檻寢淮南之謀立驄馬而伏豺狼不徒曰孤稜峭拔而已也予方物色若人而未有當吾意者郡丞李君卿式爲予言參省魏公喬儀之狷介也何必減古人予爲之矍然亟核其實郡丞曰公少凝重異羣兒甫成童卽毅然向往口不妄談足不輕履燕息未嘗有惰容每讀書見有甘貧守道重義輕生之人必憤激嘆賞如欲助之朋儕宴會杯酒淋漓或拍掌狂呼易其故常公黙然端坐酒至輒飲喜掩人過不沽直聲而胸中涇渭人憚其明入官來尢嚴檢押冰寒蘗苦凜不可犯平居恂恂若無可否至處分大事斷以義理如庖丁解牛適中其會盜發古田泉漳間提兵剿平散其脇從數百不謂書生有此視吾民如赤子而防吏姦也如築巨防障屋漏一辭色不少假借公之狷也如是才美不與存焉予曰有是哉孟子曰人有不爲也而後可以有爲如公者使倚聖人之門墻擴而充之將不闖中行之域者幾希而甘於其次也乎郡丞曰人以狷目公公因以狷名齋子其記之夫齋之規制向背予不得而知齋中之人以予所聞見者質之郡丞所敍論其果慕虛名者乎齪齪者不待論矣彼傲睨一世髙自標榜者視公何如敢以是爲狷齋記

小宗祠碑記

宗有大小而祠因之禮也吾家素秉禮而小宗祠乃始立於吾者何前乎吾有官者祿薄無官者不欲踰制故若有待於今者祠在故居之南其地爲郎中梅軒公讓分敝宇吾與重熙攺營焉堂縱僅二丈九尺橫損縱三尺爲龕五奉四代主居之中祀髙祖建謙府君爲不祧之主所謂小宗也曷宗之合一門三世殆千指皆本於府君合餕夫四時之祭皆府君與吳氏妣恢拓祭田之遺禮所宗也中稍後設總牌書祧主上至大宗祠所祀之祖左祀曾祖兄弟右祀祖兄弟又左又右列祀父之兄弟主多故釐之也旁爲門門之旁爲庖乃立外門是舉也𨿽於宗法未合而尊祖睦族意存焉耳𨿽廟制差小視棲主於寢也無褻矣吾又與熙等割田共四畝五分令職歳事者以其租入爲立春之祭祭之日紙帖神位畢則焚之墻邊太湖烏石諸房咸與於是乎總牌所書之祧主無不食矣程叔子意也主親祀以長主祫祀以貴逺僣也朱晦翁意也無貴廢乎有其舉之誰敢廢也無已以將貴者主之乎嗚呼吾官至卿佐薦沐渥典祖徳也吾不敢忘然力於是極矣熙等奉吾弟左布政使良節遺命也使嗣是而有心吾兄弟之心者祀可以不墜也其田畝租入詳列於木若祖徳先訓具載譜牒惟子孫法之守之耳曰後塘小宗祠者對後埭太宗祠言也歳嘉靖丁亥七月七日孝孫良永謹志

世忠祠碑陰記

吾方長官公上接長史中丞之緒下啟六桂之傳聞人代出科第弗與焉今詳所自出在水部則有若擴公在祕監則有若儀惟深廷實崧卿信孺凡五公在著作則有若旬公在司直則有若喜公在禮部則有若愼言愼從諫臣通適價軫大壯大東大琮演孫澄孫公權符徳至凡十五公或以孤忠峻節或以道學行誼或以政事文章咸傑然特出震耀寰宇垂光史冊近若澥之博雅則祕監出徵之敢言珪之耿介朝淸之孝友則禮部出凡四公他以宦業文章名者尙多吁其盛哉然上下數百年鄕賢或有遺祀表章而專祠之者寂乎未聞正徳辛巳禦史沈三溪志在勸忠始命有司祀信孺公良永以烈祖可祀者眾乃命於重傑猶子重耿族子衮搜輯事迹彰彰者付族弟遷等上諸當道提學憲副邵端峯下兩學議分門比類得適軫喜廷實大琮五公合信孺公爲六忠並祠一堂大壯公以原議配享徽國文公而侍禦史簡一溪又從而核實之於是乎六公有專祠矣祠成扁曰世忠端峯爲之記復爲區畫祭田若干畝三百餘年曠典也嗚呼忠義之在人心千古一日六公去今如是其逺也流風遺烈猶足使人景慕而追崇之偶然乎哉然能感身後之賢而不能救當時之事能廟食於鄕土而不能安身於朝廷有遺憾也抑表忠以勸任世道者之責也而機自近始端峯亦旣言之仰思開創之宏偉俯念繼述之艱難爭自樹立以先國人吾方孫子責也此良永之所厚望亦良永之所畏而懼者願相與圗之祠初議寺之法堂從僧請合良永良盛宜賢璘議定今址者縣尹雷覺軒也諸有功祠地祭田法得並記以詔後人

邑侯雷覺軒去思碑記

莆多君子丘民亦知禮義夫多君子則論議閎闊而責於人也備民知禮義則不可皷以智術而得其心也難故令於莆者眾矣求其在也相與安之惟恐亟去其去也相與思之久而不置者百五十年雷侯一人耳侯名應龍字孟升別號覺軒金陵人也戍籍蒙化正徳丙子以進士授官時貴幸干政政如束濕侯務從寛大無賴恃爲驕橫卽裁抑不令轉恣蓋其吏事民隠如素習久諳人不能欺而沈毅簡塞檢押嚴密躬服苦澹有寒酸所難者士夫亦心憚之故於政無掣肘在任六年擘畫梳剔晝卜其夜如條八禁以防淫衺毀非鬼之祠八百區專祀文公諸賢以隆道化其大者風采所及囂訟衰息養熟而性定終其去也未嘗見疾聲厲色有古大臣垂紳正笏屹然不動而天下安之風有令如此誠爲民父母矣天子以風憲召侯旣不可借畱乃相率立石以示不忘嗚呼斯民也三代所以直道而行觀於此不尢信哉是碑也百世而下固有望之淚墮下馬而過者矣書見侯略

方簡肅文集卷五

●欽定四庫全書

方簡肅文集卷六

﹝明﹞方良永撰

○志銘

明正奉大夫正治卿廣西左布政使■﹝雨上只下﹞竹周公墓志銘

嘉靖元年正月某日是爲左方伯周公發引之辰先一月其子國子生懋憲奉林方齋汝英內翰所狀公事行來乞銘予雅知公誼不容辭按狀公諱正隆字紹立姓周氏別號■﹝雨上只下﹞竹其先自河南徙閩長樂起居郎百讓公始徙莆城南制簽愳庵再徙淸江歷曾祖道初祖尙文至父累贈知府公坦始領鄕薦官武隆教諭公生於官所幼穎悟長益有文名大爲提學周時可先生所器重屢置首選成化庚子錄於鄕甲辰成進士爲紹興府推官耳目所聞見輒弗忘民有訟某日因曬榖鬭死其兄者公曰是日雨焉得爭曬訟者首伏竈丁緣逋負得歸所鬻子鰥而復業者得有室皆公力也尺籍隸逺衛曠歲不勾例觧查公白當道以文移代諸曁壽姓者毆死邊氏子懼罪自殺有司各論抵罪公獨抵殺人者邊寃竟伸余姚民爭艸蕩不決公堤沙漲可耕者量給之裒六十里人志其惠號周堤由是才名大振辛亥召拜監察禦史淸理河南山東與近畿馬政別馬牝牡定輸駒例民坐是困者頓蘇都禦史王某以開邊落職賂貴近謀復公率同官劾寢其事丙辰丁內艱已未覃恩贈父如其官母張氏太孺人配吳氏封孺人服闋再除值遼報甚急廷議遣大將出京軍討之公疏敵未入境而京軍所過重爲民患宜専責守臣便上從之庚申按部江西都指揮何升挾巨璫勢以傲兩司南康知府某不職公皆劾罷之百僚惴惴無敢恣以怠壬戌還朝適災異求言詔下公疏六事皆見嘉納是歲出知太平府政如紹興時下車首淸滯獄平反甚眾甲子饑公斥俸給出公帑爲粥以食饑民活數千人窮逼鬻妻者例贖還之奏減秋糧城磚凡若干萬又陳捄濟貧軍等五事開通河道等十事皆切地方利病上下所司復議多見施行以績最得加贈父母妻吳封恭人正徳戊辰升雲南按察副使追復土官所匿符驗當道才之明年攺江西江西人聞公來大喜有誣西平忠武王李晟之後者公爲直之人咸稱快庚午擢廣西按察使尋擢右布政使轉左皆仍廣西公旣久於其地興滯補敝頓易舊觀人方仰以大用而公引年歸矣丙子歲也公襟度夷曠識見敏達縱橫變化率不出繩墨之外與人交常折位勢不遺貧賤當官臨事雷厲風生俄而開朗澄霽人莫能測公𨿽職有司實與藩臬禦史分理庻政政與民冝旣去人益思之故紹興太平皆有去思之碑旣家食祠宇祭田則身任之祖產則讓兄之子族人待以塟親戚待以舉火者何啻廿余家亦足振頹俗也公粹於經學所著有詩經孟子主意中庸大學口義指南錄又有奏稿出巡錄詩文集藏於家所造就多名士公生以景泰癸酉六月二十六日卒以正徳庚辰八月十六日享年六十有八吳恭人先公卒側室徐氏張氏子男六人長懋官靖江王府典膳次懋光貢士皆吳出次懋憲徐出次懋賓張出次懋寰懋騫皆徐出女二長適顧同知文時子一思次許字予族孫左布政使璘子宜孫男十一孫女八墓在胡公里寶勝院故墟爲四竁中左已塟吳恭人中右今以窆公又右又左則待徐張公未卒先十三日懋憲還自國學公語之曰吾近嘗備錄平生履歷蓋絕筆也汝其志之故玆乞銘懋官等特屬懋憲奉狀以來遵遺言也銘曰

有銛者器試乃剸犀曾是鉛刀玉切而泥吁嗟乎公才與政冝爬梳剖割爲吏者師式履名途四紀於玆忽如其歸公也弗疑世曷云短澤則永垂於昭萬年視我銘辭

勑封承徳郎吏部考功司主事東樓劉先生墓志銘

仁者壽賢者貴天之所以償諸人也然有不盡然者或者未遽償之而償之於其子若孫歟若吾友東樓劉公不足徵乎公諱盤字學賢東樓其所自號先世居莆奉谷裏之鰲山曽祖武起家進士官至廣東提學僉事復析居今城左金橋祖鏞以旌年得恩詔冠帶父淵倜儻有風度觧新昌分教歸日毎會客髙談暢飲忘其貧且老母鄭氏孺人齊壽善相公性仁孝能承父志客至不待命出供具不足足於市族黨之寒饑者弱弗植者収卹之若不及初不問力重輕也坐是家日落公不爲意公心地夷曠不飾邊幅與人交久益有恩意論事不求甚異而亦罔不循軌人以故親信之不知者猝以橫加漠不與較嘗貸於人償而復責公識其日月甚的其人乃欲誓以自是公遽掩其口曰吾忘之吾忘之別貸重償焉其存心之厚類如此公少聰敏讀書輒觧大義爲文若宿構者翁國愽端之授徒也無慮數百人獨奇公因妻以女公試於私多占上第六舉於鄕不遇然名隠然動四方弘治癸亥甘別駕文紹聘教其子有成潯人爭師之鄕長老與仕而休者納交恐後旣歸歲遺書問不絕蓋公𨿽不遇而其不忘於人者固如此也公由是無進取心晚精李虛中術卽生年月日所值支幹與所屬之宿配合究其旺相孤虛以知人貧賤富貴壽夭多驗嘗自嘆曰吾命固應爾吾何自苦爲時考功君方燥髮恆指以語人曰畢吾志者其在此兒耶正徳甲戌考功君果連第進士授刑部主事久之公往視考功君隨念新昌公及鄭孺人遂歸侍歲適大比提學姚公彊入試辭曰某出京時士大夫亦以是見風者然不知某無此念久矣識者謂公知命旣復奉新昌公命視考功君至則君已選入吏部三閱月合刑部考三載績最封公如其官翁曁陳氏婦俱安人公躬被命服子婦咸在烏紗珠翟交相輝映入謝闕庭天顏咫尺又爲有官封者始遇也公感激圖報訓勅考功君嚴於初初君成進士時公貽書戒之曰祖宗積徳以有今日爾其自撿押無貽官謗爲刑部時戒之曰刑民司命爾其愼哉與其苛也寜縱至是之戒則曰考功之予奪人猶法官之生殺人也爾其滋愼之哉凡此公得志所能自爲者蓄而弗施故以教其子也戊寅公以翁安人孫玄歸渡江得疾臥舟中至嘉與遂不起時三月二十四日距生成化丁亥正月二十九日享年五十有二當疾革語翁曰死生數也吾何憾第父母欲見吾與汝以命服侍自娛而自負之死不瞑目耳公之不忘其親也乃如此哉訃聞逺邇莫不傷悼考功君痛絕復蘇奔至喪所扶櫬還卜公幽宅弗吉而連執新昌公鄭孺人之喪弗遑再卜乃先塟公祖父母諸姑叔母凡七喪亟營南力裏大王山之原爲宅四竁舉公與新昌二喪合窆焉而虛其左之右爲翁壽藏公子男一卽考功君勲女三適黃應奎張世達吳文香皆仕族孫男二長塤議婚鄭侍禦光琬女次坤議婚林大參冨女孫女二長許字予侄貢士重熈子攸躋次幼未行嗚呼公年踰中身不爲不壽郁之於前貴之於後道不行於身而行於其子天果何負於公哉考功君將塟持鄭正郎於成狀來謁銘予雅知公狀義鄭君作不可不銘銘曰

嗚呼此劉東樓公之藏其身弗章其澤則長我銘不忘世有令芳

明威將軍興化衛指揮僉事洪公父子姑婦合葬墓志銘

洪上世汴之固始淸風鄕人王父諱保保生量量生寛寛生鎭我太祖髙皇帝震天聲再造寰宇四海會同保逢其會矢身狥國數效勞績帝嘉錫有申以至指揮僉事世其官實肇膺興化衛之命量繼之寛字體裕襲祖父遺烈際熈洽不自暇豫日誦兵家書數千言能通大義間亦閒習利於用當道亷而異之嘗試之視篆而優試之督屯又優復試専鎭南日海寨南日盜區也公設機掩捕羣盜縮匿武弁稱長雄必曰公竟不得盡其智以樹有奇勲時也生正統庚午卒正徳戊辰享年七十有八配魯繼林皆續恭人誥封側室李內行咸足稱魯無子卒墓木已拱林事公尢専公禔躬不蹈將門怙侈故習者林實相之也林生後公二年卒後九年男五適鎭卽今同藏者次鐸婦周姓次鍈次鍾次鏢婦皆陳姓女五婦婿滿前盡閥閱名家子也孫男四弼襲指揮僉事娶張氏輔殤弧弘未娶曽孫男一鳴岐張出鎭弼父也字邦重少倜儻負奇气以武人徒武爲恥矻矻行墨中欲與儒生頡頏以圖駿發人未之知也予從父郎中朝宗公嘗語從兄桓曰兒擇女婿必若人乃以女玉歸邦重玉字閨潤事邦重敬且愛邦重亦愛敬之主內政得婦體天嗇洪慶邦重蚤卒弘治癸丒七月十一日也距生成化己丒五月二十日僅年二十五閨潤嫠居尋以憂結弗治正徳己巳九月十一日也距生成化庚寅五月三日僅亦年三十九恨不克觀弼成立然其子母煢煢相依不以盛衰攺志事姑嫜以老以死能無違以慰邦重於地下其節孝可書也墓在郭西太平山之原爲竁四中右體裕公中左林恭人右之右邦重左之左閨潤也基之成之者弼弼卜以正徳丁丒閏十二月十一日合窆乃奉其友進士廖云卿狀詣予拜且泣曰天降酷於洪父母之喪弗克以時襄事者三世祖以貧父以夭歿有遺憾弼蚤夜震懼今玆始獲合王父母父母而窆之又別窆曾王父母於右數武而近以庻祖母李氏叔母周氏弟輔祔顧欲發幽光示來世惟大人先生銘筆是賴予哀其言亦泣下世之人寘親淺土漠如也弼一舉九喪賢於若而人也逺矣天之慶果嗇於洪耶乃収淚爲敍銘俾刻於石銘曰

天馬之支麗城之隅有突者阜佳气郁紓三世並藏若增而都聿昌厥後翊贊皇圖

袁州府通判林公墓志銘

林自唐以來代有宦迹今益衍世居國淸塘上爲莆甲族公諱瑱字以玉號蒙庵髙祖李曾祖儀祖悚父濚咸有逸志不樂仕公早孤負膽气自立少與其族父今監司榖齋先生同治經子史學麗澤居多甫弱冠領成化戊子鄕舉己丒會試不利歷壬辰乙未銛鋒愈礪時家乏積六喪極力營塟戊戌竟第乙榜授河南鈞州學正鈞州故大司馬馬公故鄕也馬公爲其鄕擇師而冢宰尹公以公往型範鎔鑄器度偉然人謂二公有識鑑督學者屢禮奬以勸弘治戊申九載績最擢尹淸河或患其局公曰官以地異奚局爲溫惠近民而剔抉弛張有老吏風親藩恣侵民地訟久莫敢決公承檄覆勘力割還民馬政有歳額積獘至五倍不可支公爲規畫節縮疏請由舊孝廟可之著爲例邑牧地舊界儉七百畆姦吏兼並至數千椎剝滋甚民愬於巡撫張公委公核實蠲其餘稅鄰邑類是者悉蠲之縣廨掘地得金銀寶器歸諸公帑以新廟學實倉廩賑窮民不爲已有噫難矣三載報政當道薦章聫絡得恩命階文林郎封配吳氏爲孺人贈父如官母朱如吳外補非三考弗殿而膺褒封者益寡是足爲公榮幾九載轉判袁州府民遮道莫畱爲立去思碑曲周丞白公鸞爲記其實白諫官也以言謫記足徵也判袁督儲盈而不苛惠政尢著閱歳懇乞致仕旣歸力義不懈若增祭田修墳墓建裏門周貧乏其大者公性資亢爽才識敏達外若煦煦而中涇渭甚明故出而寮寀處而宗黨有事輪囷弗決者咸咨啟之天不慭遺而公歿矣歳正徳丙子三月十六日也距生正統丁卯享年七十吳氏幼慈慧歸公克婦克母不喜華麗珍飾旣貴而裕雅素如公布衣時誠公配也生先公四年卒先二十年繼宋氏側室靳氏子男六長恭臨淸判官娶許氏次寛南康府通判娶陳氏次信先卒娶吳氏次敏娶彭氏吳出次肖次肯幼靳出孫男五鈞陽繼賢再陽鳴陽華陽繼賢領庚午鄕薦孫女六曾孫男二墓在景徳裏靈光山之原坐西向卯爲四竁中左公中右吳又左爲宋又右爲靳皆虛公所自營也諸孤將以丙子丒月壬申轝公與吳孺人柩合窆先期持谷齋狀請予乞銘曰先君子辱先生知且辱以女字吾弟肖三十年相與情誼篤至墓中之石非先生其誰冝銘予非知言者然不銘不足以答公知己銘曰

化無息命靡常感斯應公其昌穹碑嶻嶪惠政揚我惇我族厚於鄕嗣人趾羙妃耦偕藏有永其垂視此銘章

宣徳郎忻州同知黃君墓志銘

君黃姓諱宗字純敬別號一愚貌晳而臒少負奇气嘗從二兄習舉子業久之困踣不利乃憤起自圖曰吾何以沈鬱占■﹝亻畢﹞踽踽如許爲也遂棄去應藩府辟敏給暇豫不爲公移束縛得隙輒鼓琴吟弄今體五七言詩以自適長吏咸才之名籍籍以顯尋試銓部果占時軰右乃授通州衛經歷才巨而官小優爲也軍餉出納惟愼莫敢有襲宿獘爲姦者士卒祗歡頌聲四出又出其餘力築通衢甃巨井以利通人與往來於通之人人感君惠以君姓姓井若衢識不忘巡按禦史亷君才又才之三載考最得階徵仕郎封父桞溪釣叟則員先生如其官母林氏元配林繼林彭皆孺人隨攺燕山衛滿九載告歸覲省二年奉栁溪命復詣銓部擢爲忻州同知感再遇益勵官政寛嚴有體不以榷剝爲能遇歳旱輒禱禱輒應補罅塞漏民困漸蘇巡撫都禦史林公按察副使李公胥以儒吏視奬錫有加值邊棘代州督餉無敢往者君毅然請行至則不憚苦寒日勞勞冰雪中理餉事惟恐弗給卒以是遘疾卒於正徳乙亥十月二十七日也享年五十有二官爲具斂護其櫬南還噫蒲稍駃騠方將騁其千里不羣之足乃倐蹶於半途間識者重以爲恨也君接人溫恭不以貴賤殊禮論事侃侃有斷制事父兄殫子弟職天倫能厚根本腴沃冝乎發於外者敷榮足觀也君無子訃至父母妻妾哭之哀幾不能生兄雅州守純道郡庠生純時痛君不祀咸欲推所愛後君緣律禮無據乃循次後以雅州仲子應制黃系出唐刺史岸公世有聞人曾祖諱孠太學生祖諱朝章正統間廣昌司訓桞溪司訓嫡也早歳亦圖進取弗售而酬於雅州義酬於君君亦靈承矣哉丁丒君卒之又明年也閏十一月十一日壬午塟君於後溪山之原應制先期抱林侍禦雲從狀詣予泣請銘鳴呼君無子有子不壽其身壽其名宜無憾予獨悲君堂有大耄室有未亡人百憂萃焉君之目或不瞑也予尙忍銘君哉抑君之行不可無傳也予尙忍不銘君哉銘曰

胡質之醇而命之迍繄何足論亦惟名之存吁嗟乎君

方簡肅文集卷六

●欽定四庫全書

方簡肅文集卷七

﹝明﹞方良永撰

○祭文題跋

祭陳孝亷如賓文

神化莫窺陰陽雜揉災祥倒置孰屍厥咎昌黎哭東野於唐雲谷哭屏山於宋達人順受孰怨孰訟嗚呼如賓出而廟廊榮處而閭裏光冰淸蘗苦正气堂堂辭榮歸養親譽益彰維玆孝廉帝賚孔嘉常祿弗受移廩於家二十餘年樂且無涯簡靜和粹左繩右規君子所式狡獪不疑而其負荷之大向往之堅如山屹立孰與後先我事我友見素山齋孰當吾意曰有松厓予辱指揮如往而歸子今已矣予將誰依憑棺一奠淚迸如雨子所贏者姓名千古

祭朱木庵文

古風雲薄朋友道喪俗態紛紛炎涼百狀公奮而起我從公後短檠共對私相指受公之胸次崢嶸磊落菽水能養懸鶉亦樂我窺視公昻然獨鶴宦路崄巇我行屢踣相期歳晏於蔭而息杖屨後先爲鄕矜式胡天困我奪公之亟我哭公墓有淚如注神理茫茫彷徨曷訴

祭伯舅陳述孝先生文

嗚呼古風寖薄士行日偸挺立崛起眾怒羣咻故柔則俄然中僕而剛亦邈焉寡儔有述靡作或倡弗酬惟我舅氏一門三世篤孝相承後先罔替斯源孰開安順獨詣斯流孰浚恥軒滋勵惟我舅氏實會其歸曰愛曰敬以馮以依祠墓創修之大晨昏定省之微義塾以開人之蒙蔽醫藥以濟人之阽危養有水陸之珍祭嚴丰潔之敬執親之喪毀極而病曰遵祖訓曰承父命曰復古之風曰勵士之行郡侯旌其宅裏豸史樹之風聲胡爲造物乃忌盛名奪我賢胤嗇我一生舅之視之曽不少驚臨歿大呼曰啟予手足以觀勿使愧負嗚呼是道參所獨有千載寂寥孰授而受驟聞舅言駭愕弗禁繼察舅心天地實臨載考舅行內外所欽臨歿不亂冝有徳音嗚呼我舅今其已矣不忘者存足勵頑鄙天定而勝後當續起人亦有言在其孫子永等辱教恩重丘山憑棺一奠涕泗斕斑人百身其莫贖徒抱恨以何攀靈其不昧鑑此恫瘝

祭林寒厓文

嗚呼友道寖薄世乏全交惟予與子幸免於是子之初訂予交也慨經學之訛舛欲相依以取正始棲予室閱月輒撤牀帷以去莫測也旣而知之則室中之友趨向或異子不以言欲全交也時同會者有若翠庭林子孚可西樓鄭子文學退思蕭子弼甫東石林子元佐予仲弟雪筠介卿而尊翁坦軒先生亦時主會席辧析經疑人出所見閧久乃定東石退思猶賈其餘勇不少衰子獨穆然凝思退然若怯予知其有父在也而今也半登鬼錄子亦厭世以逝於戲悲哉然退思不一第而亡西樓偃蹇三十年得一校職東石世短而不嗣貴爲正郎猶泡幻也介卿若無憾矣而年僅五十三鬱鬱晚翠僅翠庭耳子𨿽不盡如翠庭而官至五品壽幾六十五常不翅白眉爲多亦良足慰矣老我投閒值子晝錦日相過從論心督過正以爲幸而子乃棄予使予倀乎其無依於戲悲哉子之禔身寓矜持於夷曠子之心地實灑脫而光明亷於守官而惠及婣友儉於妻孥而孝養父母毎書寄尊翁必曰大人善取適兒自有家計無慮也故尊翁晚歳樂客不惜厚費者子樂之也髙氏妹少母所出而奩糚獨厚者子順適翁意也子取道覲省二親相繼疾作視湯藥躬殯殮無可悔者天固以此彰子之孝也而子也亦卒不起則莫之爲而爲之天也啟手足時妻子婣朋俱在含殮贈賻咸不愆於禮而厚此又客死宦路者未必盡有子之目可以瞑矣予侄某實婿子女女歿孫在痛其母而哭其外祖也哀而子則不聞也嗚呼悲哉歳在戊辰瑾賊竊柄予旣斥歸而餘殃尙在予挈家待罪子之官所者七閱月𨿽薪水之給有彭幸庵諸公而子之內外怡然咸視予如家人待之之禮有加焉今之爲友者有是乎歳在壬申予豫爲母求鎭逺之木於史參將元之價廿金子與魏同知汝賢爭售之史用子五金汝賢金十五知子貧也汝賢歸爲予言如此而子無一言責償於予今之爲友者有是乎此所以益重予悲也矧子之諸郎與吾侄吾子世篤交誼若膠投漆今之爲交者又能世講如是乎卽有之亦勢利茍合耳此又益重予悲也奠子一觴莫冩予情子如有知尙其鑑之

題黃子堯知止詩卷

予嘗讀靖節先生止酒詩於世味紛華一切屏去然後知靖節所以知止者以澹泊爲之宗也髙風旣邈芳躅莫續吾鄕黃君子堯獨以知止稱其空谷之跫然者歟予考其素𨿽與靖節不類要之能止於澹泊一也亦可嘉也𨿽然靖節諸子皆不滿意未免有身後之憂君之子文雍讀書績文方進未止顯揚事業殆不落落人後君之所得不旣多矣乎君去靖節歷數百年予謂靖節不可得而見得見其似者斯亦可矣君以爲何如

題毛武勇公忠義錄

人臣以死事爲忠古今之達道也然非勇決以就義則死非其所爲無益得死所矣而功或不錄子孫或不克肖以敬承迓續則亦徒耳今觀毛武勇公之忠義錄有以見三者之皆備焉公起自偏裨伏諸羗而定八閩前後無慮數十戰皆所向無敵石城之役賊勢方熾公不死則士气不奮勝負未卜也公旣率其孫若侄決戰以死士皆感激誓復公讎公復能以英魂助梟元惡卒成大勲以忠顯名謂非勇於義能之乎功懋懋賞位列侯而錫誥劵建坊祠以表宅裏我國家之報公亦云渥矣而復有子如故贈伏羗公之同心報國特荷寵恩有孫如今宮保公之文武兼資尢以淸節自淬礪惟名與位爭髙未已是不可謂無承續也然則忠義武勇之褒光前裕後之讚天語諄諄夫豈溢美公之功盛於西鄙而閩人獨蒙公福者七年某閩產也讀公之錄其能已於言乎故爲之識其大者

題吳廷惠贈言捲

歳正徳戊辰秋七月四日予旣得致仕還與鄕友吳君廷惠同舟而南廷惠間出其瀕行所得詩文若干首示予予徧閱無李川云詩疑之廷惠曰此諸君一時贈言之作川云偶不及知耳予曰川云之詩不可無也始予至京師見時事駭心進退無據愛予宻且厚者日夕相與謀不過狥時二字川云曰是冝獨斷毋泛謀泛謀有悔及荷聖天子厚恩得有今命眾咸訝且惜或勸其攺圖川云曰是宜賀子亟去勿惑人言凡川云前後所語予者與予思不謀而合予乃竊服川云之善於探逆人事而不茍於立言有如是也惜予行迫不及乞其詩乞亦未必遽作今廷惠此行其心其事廷惠知之諸君言之且悉矣予未知其卒有合乎否也脫有未合或合而未盡則所以中其肯綮發其憤悱而能沈著痛快使人興起者川云之詩其可少乎哉抑非獨重其詩也廷惠其識之異日計偕北上會川云於臺端試與之語當必以予言爲然

跋贈別陳石峯捲

忠節人心所同故談其事則激見其人則喜非彊而然也吾友陳君玉疇宥狂直一疏主於扶植善類而斥邪屏姦之意實寓其中皆一念忠節發之也然當士夫陵轢摧挫之時鮮不以形迹爲嫌疑故有聞其事若弗觧望其人若素昧者矣今觀玉疇贈別之捲吾貳守曹公旣首取物象之似者繪而永歌之郡守陳公曁吾莆縉紳諸公又從而賡和之爛然盈捲略無顧忌謂忠節之在人心非有彊而然者非耶然則是捲也豈徒爲玊疇榮贈哉實足以表見天朝之中外有人國是不泯𨿽爲吾君賀可也

跋周來軒送別圖詩卷

湖廣右布政使缺天子可吏部請擢吾閩按察使周來軒公儀補之其屬吏吾郡守張白齋君玉作送別圖詩卷奉贈厚於白齋而欲致勤拳於來軒者咸聫屬書之爛然盈捲白齋復欲良永廁賤姓名於羣玉之左良永何以爲來軒告哉夫布政使職承宣上徳而敷之民者也此職不修人視之一掌財賦官耳然其意猶存振而作之在吾人今也民力日疲國用日促徵斂之太急則無民供輸之不繼則無國非有變通之才神其術以濟二者不可得兼也兼之而副白齋與諸公之望其吾來軒乎不然寧負民以無負國乎來軒其必有以處此矣或曰右布政使可逭此責也曰左右同功而一體者也來軒將不爲左乎將不可以告於左乎某亦由按察使轉左右布政使者求其術而不得故重有望於來軒

跋木軒致仕捲

今人汨沒於仕進者惟意之狥意得則驕以盈意一失未必投之夷裔錮之終身亦萎薾沮喪怏怏然若不能生而狂呼怒罵推案頓足气勃勃塡胸臆者躁戾之人也夜篝燈艸疏晨傾囊走京師賂權貴人以復其官不足貸益之累千金弗惜此似黠而癡之人也抑獨今人哉書空咄咄弔古自傷較之怨望譏訕者差勝而爲不知義命均也夫以得喪委諸命以禮進以義退仕之律令也無崇庳古今一也故三仕三已喜慍不形有楚之令尹子文其後蘓老泉以余忠襄儗之似也求之於今有闗西彭幸庵用之則身都將相擯之去則屏迹山林若兩忘其得喪者古今人不相及其然耶幸庵最顯者也官爲郡丞而處進退之際從容暇豫莫窺其量如李木軒其人亦未易得初檢齋郡伯報云恐在致仕之列卽稱疾觧郡符召匠制野服巾成冒雨發行李期旦日行眾往唁之徐答曰吾分攸宜吾惜不蚤決耳怡然如遷官以去者臨發之日適檢齋得報至云居上考前之傳者訛也眾又往賀之乃漠然不爲動凝然若有所思久之曰果訛也吾姑待吾今知自爲計矣眾咸異之謂木軒之所養不亦眞知義命大丈夫也哉然因木軒而知部院諸公之公且明也方其蜚語郵傳是非淆亂非明莫能致詰非公必避小嫌莫詰則隨聲雷同含寃負屈者無伸避嫌則寧我負人無使人疑我司考績黜陟之柄者固如是乎今也萋斐不因乎人言去畱乃出於獨斷謂爲至公且明非耶木軒之不失己部院之不失人皆可書也書之

跋敬齋醫法

醫古道也自岐黃教弛而後世例以混於農圃專門者又往往藉以規利儒者始恥言之嗚呼醫豈故非儒者事耶予同年友趙君叔敬業儒而精於醫者也其調劑去疾之方具見於醫法一書而予蓋嘗試之屢驗而不一爽焉者昔之人以醫儗相言利物也使是書徧行天下濟利之功豈下相一等哉況吾叔敬當官不茍綽有介直其所志蓋逺且大儒之道期於必行醫豈足以盡其能事哉

跋鄭氏家訓

家訓尙矣然在昔有訓或不一再傳輒反鄙野與不識文教者等其故何哉本之不立而文之徒飾也孟子曰家之本在身又曰身不行道不行於妻子昔之爲訓者其知此乎卽有之亦罕也今觀順庵先生所著鄭氏家訓而其子若孫已克世守之罔墜文云乎哉予蓋知其本之能立也鄭氏世契居且宻邇故鄭訓惟予獨知非予故阿所好也方今負重望愼許可者大江之西非東白其人乎東白之稱順庵曰口無非義之發身無非義之行心無非義之存卽此可以知其訓之能傳也嗚呼使順庵而常在使順庵之子孫而常如今日訓𨿽不作可也世有時而變澤有時而斬憂深慮逺者所不若是恝訓不可以無作也予於是又知順庵非徒能立其本者用識其實殿於末簡

跋表章述孝遺文卷

希速效者以作善爲迂談事末務者以奬善爲虛具胥失之也若吾伯舅陳大同氏之克勉於善而禦史揚之郡侯褒之事迹旣榜於亭述孝又名其裏詎非兩得也耶嗚呼舅氏之善行備矣而裏居之扁獨以孝名者行之大也舅氏孝行有年矣年七十餘而始克膺此異典者勢之漸也今觀所述激勸文移而其生平行義遭際大都見矣然其中有不盡言者人或不能盡知也傳不云乎孝衰於妻子舅氏之孝所以能終始不衰者夫豈無自蓋其內子鄭天性純孝自入陳氏之門卽能恪遵吾外祖恥軒先生家法惟知舅姑之當事而財與物非其所利故凡可以具滫瀡供寒燠者百計營之𨿽倒奩傾裝若不少吝向使鄭未必賢則內無所相舅氏之孝亦且沮格其能燁然完名耶其能享如今日耶舅氏適子佐備述表章之事鋟木以傳永在諸甥中知舅最詳故爲特闡其幽者以告陳氏來葉且竢觀民風者采焉

跋吳氏慶壽圖序

壽於福居先爲造物者所靳於人爲所深願而不可必得故凡人相祝頌必以壽爲稱首然九疇次壽以攸好徳無徳而壽則愧壽矣有徳以爲之本矣非賢似續以爲之後則憂憂則怍𨿽壽不足貴也安仁吳頴睿公勤儉而孝友徳也又得可美先生以爲之子有賢似續也乃弘治辛亥壽躋古稀其不怍而憂者歟間嘗取其慶壽圖詩序讀之序之文典而核詩之語美而不溢要其意皆不出於序則公之壽又天下之同稱者歟予於可美先生爲門生竊喜先生有是父而樂爲天下道也遂不厭其言之瀆書於末捲

跋萬云書莊捲

萬云書莊者余族甥學召甫讀書處也其友餘同年陳君伯獻寫其景鄭君汝華序其意足稱二絕矣學召復徧求諸士夫能言者詩以益之裝演成捲持以謁余請記其後余謂諸君子所以語學召者寓規於美終身弦韋在是矣予復何言第恐其特藉是爲書莊粉飾則非予與諸君所望於學召者故爲之跋以警之

題一愚捲

予婣友黃君純敬名其所居之軒曰一愚因以自號士大夫能言者序而詩之爛然盈捲間出以示予予讀旣反詰其義純敬曰一與二對而愚則智之反自走之爲此名也應事揆物守官居室凡言爲作止之間一愚而已無雜亦無輟也予復詰之曰智愚之分猶燻蕕白黒然人品系焉況所謂愚者又復有古今之異子何其昧於所擇乎必如子之說則大智之舜無惡於智之禹其果不足法歟純敬笑曰有是哉走蓋疾夫世之人衒聰明矜智巧汨沒於紛華波蕩之中以自取僨敗者之可羞可賤也故矯之以一愚以反吾渾淪完朴之天猶古人巧拙鋭鈍之說弦韋之戒云爾豈眞死灰其形枯木其心醉而生夢而死以自暴棄其身者之爲耶若夫古今之愚走固已知之矣願先生其卒教之予聞其言而異之因起謝曰始予以子爲剿竊傅會妄立名字以自欺詐而今乃知子卓乎有見而非厚於自誣者誠使繼今以往明理以立其本酌時以措諸用則玆愚也適所以爲智而世之隨行逐隊與時浮沈漫無可否者不又爲吾子之愧乎純敬再拜起謝曰命走矣

方簡肅文集卷七

●欽定四庫全書

方簡肅文集卷八

﹝明﹞方良永撰

○說辭贊解

吳世基字說

凡室必基而成者恆道也凡作室必固其基者恆情也瓦礫之不屏荊棘之不辟而茍焉經營其上其不■﹝危兀﹞■﹝危臬﹞而顚覆者幾希故崇墉仡仡廣廈渠渠齊云落星翚飛百仞者基之立也吾獨悲夫世之愛身者不如愛室而基之不立也厥基維何敬是也室之所由以承藉者基身之所由以承藉者敬𨿽謂敬爲基可也故內不敬心以蕩潏外不敬形以縮瑟言不敬則支以怵行不敬則僨以辱紛潰決裂身且不保其與作室棄基而顚覆之不免者不類耶故必毋惰爾容毋汨爾衷矜爾猷爲愼爾出話翼翼瞿瞿惟天與俱無顯無昧惟鬼神是對則基立矣基立則聰明睿智皆由是出治己治人無施不可傳所謂福生有基詩所謂邦家之基者皆不越乎此夫古今言善治身者莫過於衛武公年九十有五猶作懿戒以自警其九章曰溫溫恭人維徳之基考其所以爲基者乃獨致嚴於相在爾室不愧屋漏之敬夫子教人以敬詳矣其系易也亦曰履徳之基也履者禮也禮者敬而已矣後世北朝顏之推氏亦能剿竊緒論著爲家訓曰禮爲教本敬者身基合而觀之人之所以能卓然自立而必基於敬者不旣明晰矣乎吳氏子敬質羙而嗜學其於命名之義必聞之熟敬之父某以月令爲加首服乃先期謁予請字且欲廣其說以終教之予惟吳自某而上世有積徳所以開其基者有自敬也逺法前言近守祖訓則所以世其基者端有望矣予故爲字曰世基而告之如此

族子觀養字說

子朱子釋良爲本然之善見於孟子書者再而孟子良心之論特詳蓋合性與气言之也今因其言而繹之情者性之動善之實也心其郛郭气所以行之仁與義其目也天畀之人受之無假借無修飾無舜跖之分故曰本然而舜也由仁義行跖之無良也至賊仁滅義終其身而不悟相去如是其逺者情熾而蕩漫不知養之故耳夫豈其本然哉木養而升井養而不窮气養而昏心養而放性養而鑿者未之聞也故觀人之良亦觀其養何如耳本之以持敬主之以集義毋梏於其晝以息於夜養之道也養得其道則夜气淸夜气淸則心存性復見於平旦者湛然虛明好惡無非仁義矣孟子曰我善養吾浩然之气又曰存其心養其性所以事天非其允蹈之境耶而自暴棄者顧謂生質不羙非養可變亦弗思甚矣蜾臝之於螟蛉弗肖也養之專而祝之勤久亦化之況本然之善乎易曰觀養觀其自養也自養之至𨿽養人以服天下養賢以及萬民皆由此出其所系豈小小哉族子體正晚得丈夫子命之名曰有良今玆孟冬之吉將加元服豫以字請乃易以觀養演其說授之俾醮於位而申命焉

顧從大字說

金橋顧均甫將以履長之旦加元服於冢子天與先期因予宗叔某詣予請字且曰願有教也予按孟子從其大體爲大人及天之所以與我之意字之曰從大復繹其說以告之曰大鈞播物坱軋無垠大之至也惟人有身眇然中處奚其大髙牙大纛玄圭衮裳如世之命爲大人者大乎曰眾人大之君子不大也未爲至也大之至者惟何曰惟心耳心與耳目均爲天之所與也非耳無以聽是非非目無以視險易耳目亦大矣數其大而歸於心何哉曰耳目不思易爲物蔽則凡曰物者皆足以與吾敵果孰爲大而孰爲小惟吾一心虛靈洞徹酬酢萬變耳目非心則淫哇艶冶或從而亂之其誘而去也如反復手心主思思則得之而視聽審焉是心統乎一身而物不能並之者也不謂之大而何故以一元化生萬物天之所以爲大也以一心管攝眾體人之所以並乎天也彼牙纛圭裳之大大以人也非天所與之爲大也故曰未爲至也然欲求其至豈聲音笑貌之能爲哉存誠以立之主敬以持之夙興夜寐反復思惟果役於耳目耶則矍然自失曰是從其小者而小人基焉必將去之惟恐不亟果動於心志耶則怡然自得曰是從其大而大人基焉必將勉勉之惟恐不及愼其思而審其從去其小而務其大其至矣乎天與曽大父以進士起家厥施未竟所謂碩大之果不見食者也天之佑之非其身則其子孫光前裕後在此一幾天與其欲爲大人乎欲爲小人乎其必知所擇矣若徒安於卑近而於天之與我者漫不加省則棄天矣棄天則棄其祖矣於若父命名請字之意不亦孤而負乎天與其自至哉

族子彥藎說

族子彥舉將冠其弟文誥謁予請字字以彥忠彥舉曰以忠易誥美矣顧於羣從也襲以藎易忠可乎曰藎也者忠之進而無己之稱也彥爲美士系彥以藎尢美請說曰周禮五戒誥以諭眾然非必自上教下也臣告君亦謂之誥誥也幼而學焉將以委質爲臣也冠而字之焉將責以爲人臣之行也臣之行莫如藎藎莫如誥有嘉謨嘉猷不入告於內臣之罪也奚藎古之藎臣禹臯尙矣商有仲虺伊傅周有周召或作誥或申誥或進於王或因公歸作書誥或洛邑旣定以治洛之事誥皆反復千百言今觀其書忠愛無己之意猶曄然溢於簡冊眞萬世誥君者凖的董於漢陸於唐程朱於宋其庻乎而其言或不盡用非不藎也君之罪也吾方先世多以忠藎顯名然不盡以誥也太廟齋郎之上書敢諌啟我後人矣鐵庵嗣響諌垣之疏六右螭直前之疏二西掖之疏凢三十六議者謂源流晦翁後村稱其孤忠自信素論不移藎於前者有光詩曰無念爾祖誥也於予所論列思兼之乎抑擇而從乎在所志也然未易爲也修之家而後施之天子之庭誥無言責無誥也亦豫基之耳而先君子抱忠孝大志僅以校職賫沒中道不思以承之乎而兄篤志好古具有令質不師而學之乎思且學行必成行成名立以進於有位爲忠爲藎此其時也蹇蹇諤諤近踵齋郎鐵庵之武上省閩洛商周之括而期至其的焉夫孰禦之不此之圖而美字焉誇恥也誥其懋戒之哉

李生字辭

李生嘉賓將冠其父乘化已久無醮之者乃奉母命因予從弟某請字與說予以詩誦嘉賓不一見也而其尊翁氏之名之也何取某起對曰向嘗聞之某甫曰取諸鹿鳴予逆詩志字以臣式而未遑爲之說某爲請不置且致嘉賓之言曰字則羙矣小子何知不有攸訓猶無字也予惟鹿鳴君禮臣之詩也臣之事君也有大道視民也有徳音夫然後君以賓禮禮之非飲食幣帛相悅也故不以飲食幣帛爲悅自重可式也必身有徳音大道不素餐可式也字嘉賓以臣式義蓋如此遂櫽鹿鳴之章爲辭以祝之嘉賓維旅首以周公爲言者期之也生有志於賓興者也尙愼虔其始哉辭曰

三代堂陛雍雍翼翼稜磨圭毀駸墜厥式懿彼公旦幾幾赤舄殊勲懋建彛鼎攸勒禮樂駢隆悅玆嘉客曷好曷視惟道惟徳眾賓師師玆惟巨的進退罔據維賊維墨知幾固持維子是擇利用賓王式具乃獲諦式之原帝降孔赫小子識之歸求而得

勉齋先生贊

於虖此少邦伯勉齋先生遺像也先生風神淸朗識度淵閎髫齓讀父書十行俱下科場角髦士一鼓先登气逼淸霄胸吞云夢陶潛志潔恆懷憤世之心王勃才髙毎出驚人之句故官止於郡丞而詩軋乎當世名長世短或鳬鶴之乘除前作後承在子孫之振勵

介庵叔贊

嗚呼是爲吾叔介庵先生之像先生性方而毅學愽而精志期逺到能莫與爭禔身屹乎嶽峙立論崒乎霄崢寧勵鷹鸇之操恥沽鸞鳯之名豸冠繡斧玉潔冰淸維民之望維國之禎胡嗇其施而墮厥成然而所充者气所閎者聲故至今觀其像者凜凜猶生

四雨先生贊

是爲澹軒學士諸孫四雨先生眞影貌臒而淸儀肅以整辭寡而行惇養充而性靜恆斂直贏之鋒間脫沈毅之頴長巨邑能聲籍籍參禁軍謨畫炳炳仕未膴而後有承詩旣昌而名亦永亶益彰其克類之賢亦允踐夫純終之境

憂齋郡丞贊﹝有序﹞

郡丞李卿式先生獨寢郡齋午夜接尊甫傳庵翁於夢寐寤而悲詰旦授夢於畫史圖之形惟肖因命圖已形美髯丰頷晢而澤莊而溫皆肖惟兩眉矉蹙若重有憂者故無是也畫史愧欲易之先生曰無庸易也得之言傳而失之面覩殆天假此筆以彰我之隠非子弗工也昔郭拱辰爲人冩照並與其精神气意見諸豪素子今乃能貌予心奚容易我將名吾齋而遂以自號也松厓子往詰之曰先生奚學曰學孔氏孔氏蔬食水飲樂在其中先生將憂是務去奚速之來將逺者緩者是虞如杞人乎將越職以思如憂大夫之憂者乎曰吾憂吾學之無成而輒仕仕而弗行其志而弗能止也松厓子壯之曰大哉憂乎其爲樂之基乎其斯爲善學矣乎乃爲之贊於上方贊曰

莊周有言人生與憂俱生孟軻氏亦云君子有終身之憂言若類而指不同孟軻醇乎醇莊也繆悠先生無求孰知其憂殷殷衝衝曰惟志弗酬先生之志志孔也孔子曰知至至之知終終之故不憂又曰憂則違之確乎其不可拔先生其無進於是乎吾見其爲樂也有餘地矣

陳友蒲贊

其服楚楚其貌瞿瞿其行踽踽其適於於曰有賢子其爲封君也可跂而須

鄭順庵先生贊

人知先生貌之莊而不知其心之仁知先生學之富而不知其行之醇允矣先生肺腑皆春孝友旣篤於家信義亦孚於人出則以之教於庠序處則以是化於鄕鄰是蓋居今而莫與儗效古而逼其眞者也

陳見思贊

有肅其儀有襜其衣有闇其思孰窺其微欲上肩於往哲將的乎其疇依要有辟榖以從赤松之見求諸今人也亦稀

石筠解

婣友陳席之以經學騰聲偃蹇不售者三十餘年儕軰咸惜之席之弗介於懷若榮辱得喪兩忘者間取石筠以自號莫觧其意或逆其憤時之窮甘於寂寞故假此二物以舒懷抱此淺淺爲見未知席之者也松厓居士詰之曰子之有取於石筠也非以其峙崔嵬濯瑯玕來淸風於幾席澑細泉於幽竇可以滌煩襟醫俗態使人遺塵世之浮榮忘此生之羈累而已乎席之曰是幽人韻士之所期走也未遑居士曰子無亦欲礎明堂碑泰山簮螭頭協鳯音爲周王之皷孔聖之韋編以奠位昭勲傳經紀瑞奏之淸廟立乎朝端自彰彰表見於世乎席之曰是有命焉非可幸致不有摧折於風雪灰殘於野火者乎走未之敢豫議也居士曰然則子之意有在矣予請得而言之夫石巗巗乎髙大吾徳之崇也栗栗乎堅確吾性之定也夫筠洞乎中虛而節不可踰吾心之虛靈應物截然不紊也銳乎直上而勢莫之禦吾志之銳於進取而弗中輟也子誠是之取其過於人也逺矣席之曰走也無似竊有志焉顧砥礪之功疏而淩霄之志惰方重爲石筠媿耳居士曰是惟無志志立矣所謂彰彰表見於世者亦充實光輝自然之事容有不可致乎子之窘於命也久矣久則通此其時矣歌鹿鳴而起循鴻漸以進大攄夙負以酬此志他日倦而休也徜徉於二物之間以遊以詠以爲鄕人子弟式膏肓不必砭而汗簡有餘香矣席之曰微先生之言走之意幾乎晦矣請書之爲石筠觧

檗谷觧

客有問於檗谷主人曰子是之號也何居主人曰檗言苦谷能容物言多容以自況也曰苦與甘對谷窪於陵者也不取於甘而於苦不陵之髙而谷之下子其矯情以衒異哉曰非也然則子何苦曰無孝無親云胡不苦曰臯魚苦矣然偏侍永感者同子何異獨多耶曰吾生未晬而父見背甫髫齔而違養於母煢煢然寄食於婦翁幾不能自存而又有不可言與不忍言者吾之苦檗與谷容或未足盡況吾是之異於人也曰物萬有不齊事恆八九不如意子不務出苦以入甘登幽谷以息於丘陵而徒戚戚焉終身祗怨以懟耳曰出谷有道乎曰吾以苦攻苦出之矣可達於孝乎曰昔者吾夫子之言孝也蓋終之以顯揚而逮養不與焉子用子之苦以治心也以勵行也以移於官理也必凜凜焉不內蠱外腴之甘實大而名揚矣未有名揚而親不顯者夫是之謂入甘於苦之道矧子之仕也官封己易於主牲殺粢盛得丰於祭又非夫人之苦者之所能盡有𨿽拔子之檗湮子之谷可也主人憮然曰是固素翁蒙叟之所以命我而先生獨言之詳吾乃今後知苦之玉我於成也𨿽然吾之苦根於心而不可違也曰子惑矣子之苦天實爲之天者不可違而往者難追也世之人窘於天而飲苦以沒者何限子將來是圖足矣而必追旣往以責所不可償於天非惑歟抑臯魚獨行不足法也古之大孝者有舜焉舜五十而慕子必不能若是恝亦求如舜而已矣主人曰盡之矣主人秋官副郎王大用時行甫客松厓方良永也答問之日壬寅月戊子歳正徳乙亥云

方簡肅文集卷八

●欽定四庫全書

方簡肅文集卷九

﹝明﹞方良永撰

○書啟

寄正郎黃易庵年兄

生不才且迂謬僉臬事自才而通者視之官滯扵遷轉地僻扵炎荒弗屑也而生固安之非獨謂分攸宜亦謀諸心所願也所恨地位隔越不得親炙故人扵天上而寮友之間卒然相遇又未見所謂傾蓋者徒以平日剿竊之學膚淺之見自虞自繹彊勉敷施秪恐力或憊而僨焉重爲知己者愧也自辛酉四月上官卽分道海南七月值黎冦符南蛇倡亂生遂奉勑印以行浮溟渤抵絕島寄死生扵風波煙瘴之中此時視官職眞泥沙也比至而賊勢已熾不可撲滅有激而致之者有慫惥以成之者生蓋未暇致詰疲精神竭心力以從事扵撫捕九月幸有臨髙之捷時領軍者都司湛鉞也某自謂繼是當如破竹孰意天不助順乃有感恩之火抱吉之敗遂使猖獗至今上厪當寧之憂生之不才不必他驗矣夫以數萬彊冦不能困儋城而感恩以數十冦乃火人民城郭有無眾寡之別也以不滿二千兵破賊扵臨髙而後朝食而抱吉以五千之眾反爲敵所困或者歸咎扵將之寡謀若都司何淸似矣而劉朋節胡永年皆以經略自負謀豈弗臧而成敗莫能豫料此則某所不敢知要亦有數存乎其間也某緣此及瓜不代賤累產病死而復生者屢弱子呱呱寄乳哺扵他人官俸停支市米而食客中衣履且敝從者咨怨形扵旦夕某皆不暇卹而獨以不病以死自幸復以困窮拂郁天或玉成乎我自解而其實亦彊焉耳非自然也滅賊之事東山老先生已有成算今復以潘老先生繼之老成謀事必無遺策捷音之報伊邇矣某荷愛最深而竿牘之禮久缺不修者亦坐此事今因風便顓此申懇而詳扵黎情者恐欲聞也感激之念傾企之私則惟照亮之

奉督府劉東山公

某屢奉指麾皆已施行賊亦漸解散近聞大軍來乃復出圍昌化及徑出臨髙迎敵𨿽其冥頑不悟亦騎虎難下之勢也大軍初十日出城未料卽有此敵行至西峯驛得報乃從間道進適與敵相遇幸藉威福得此大捷今議乘勝直前以解昌化之圍恐兵寡不足以成大功有孤委托若再奏一捷兵𨿽不益可也管參議不至錢糧未見作何處置而犒賞之不行又不足以鼓舞士气某姑隨時斟酌終以非大徵進未奉明文未敢輕費伏乞促令渡海相與共圖之幸幸發下教帖繳納不備

奉司馬劉東山公

某性迂拙不善爲世俗機變愞媚之態以故見知扵當道絕少然大賢君子誤以其直朴也毎憐之七坊之變某間闗海內餘二年冒矢石觸炎瘴瀕扵死者屢矣中間喪妻子皆不遑卹自謂忠扵王事人且知之而巡按不知督府不知知之者獨老先生某亦奚嘗幹譽扵左右哉天地無棄物迂且拙者固大賢君子之所不棄也知感何限乙丑丁先大人喪戊辰服闋北上又以不附權姦廢斥家食者三年迂拙之故也時先生戍肅音耗不通某不能爲散宜生出羑里之舉西向長號有痛憤耳不謂公道復明以有今日彼害我者安在哉善惡之報信不誣也生亦蒙再起誤有今命上官後誼當走訊起居且申謝悃而官府縻之末由借便偶陳憲副行謹燻沐附致區區嗣有公出卽躬拜庭下以旣所欲言

奉師相費湖東公

戊辰待罪徳淸曽寄謝柬比到家貧病交攻又乏風便坐是起居尺牘不復裁附此境此心知蒙垂亮也是歲九月得邸報知姦宦伏誅公道復明士气復振𨿽愚夫愚婦亦額手驩慶謂不圖今日復見太平之治顧不肖如生亦辱再起誠貽薦剡之羞然眞才未必盡用闒茸姦佞之徒未必盡去此老先生位臺鼎者所憂也邪正之不可同朝猶燻蕕之不可同器也權相軋而勢相傾十君子不能勝一小人一二年後公道士气必將晦蝕而萎薾矣故欲成至治非盡用眞才不可老先生其不思及此乎其不與諸老先生虞及此乎晚進小臣謬爲闊論恃老先生素愛且有容也瑣瑣寒溫不敢瀆聽

又

制中久不奉狀謝過末由舎侄重熙書來屢道老先生拳拳記憶益增愧赧先妣祭塟之典出自望外者固朝廷曠蕩之恩實老先生維持張主之力此莆百五十年所無盛事明冥之感有窮已時耶顧犬馬之齒日衰異日無以爲報愧且感耳鄭汝華回略聞時事山林之人不知休咎所知者解紓調劑以身負天下之重有老先生在耳某辭月米疏吏部不爲覆題不解其意今再疏決辭仰候兪旨然非老先生孰能致之過望過望莆事傑兒耿侄扣之能答瞻對無緣臨楮無任馳戀

又

傳聞大懟已殱惟一二人漏网想今亦盡殱矣卽盡殱彌天之罪亦不足以消我終天之痛事不能盡如吾意法不能盡人之情往往如是亦付之無可柰何耳今不審眷屬得返故居否竊意郡城治第爲終老計亦菟裘也尊意必有定主恨不得面論近日事變異常伍光祿事尢異光祿去後又屯扵鎭守府門外挾取銀二萬兩越二日計擒渠魁五十餘人漏网者尙二十餘人脇從乃散前此延邵軍人亦亂議者謂地震之應莆地亦屢震去歲四月大震聲殷殷如雷從西北來西去莆之變尙可慮也族孫麟趾爲舎侄重熙來乞舎弟墓銘修此申臆舎侄敢犯冒瀆之咎已自齋沐具啟言其故矣某不敢贅告恃在愛中必不峻拒秋涼萬惟寶嗇民心所系非小小也不備

與方伯席原山公

忽得惡報果如人言而彼撫按三司無一人豫發之者勢之劫人可畏也己以此賊爲此舉天意人心有怒與怨耳其能久生乎然疆土所系未可以無事處之繕甲兵募勇敢淸軍士完雉堞積芻糧守要害防姦細勤偵伺修間諜凡爲保全之計者不可不圖也萬一天未厭禍延其時月則徵召之兵亦當豫辦所最切務者錢榖也一應起解俱暫停畱寧受不供之責無使軍興告乏諸司百費俱宜節省卽鹿鳴大宴亦宜稍損扵昔不必苦畱諸生兩費無益近日余功恐有餘怨宜大布誥言以安其心無使疑慮分水仙霞諸口與凡鄕村居民有貲貨積榖宜徙入城或屯大鎭以兵守之此淸野之法宜豫告之待敵將至徙且屯良益孰勇孰怯孰智孰愚孰可爲大將孰可爲禆將今當豫知毋臨事付之匪人而重賞有勇夫威克乃允濟此用兵大要非吝與畏者可能辦故曰不可付之匪人杞人之憂若迂以逺然愚者言之智者聽之敢謂有一得之助乎

又

敵愾之气方郁勃凱旋之歌已洋溢事亦奇矣然可恃以爲安耶益修吾備以無弛今日事也遺大投艱當不能舎執事而他林下之人私憂過計不過太平是望豈故爲逸口以胥恐動哉不罪不罪昨得報知賊謀如李士實劉養正皆出所不料口談仁義而動有榘矱者可信哉當今世有此人宜無足怪而知人則哲萬古所難不歲寒不板蕩安享美名者何限乃使人疑文章之無用道學之爲僞不能不切齒痛恨扵此二賊也

復林寒谷侍禦

近令郎還承逺寄而來翰所諭若有倦飛意恐更宜審處未可遽也自昌黎一表寥寥至今而時之難易勢之大小又不能同執事毅然嗣響曽無利害禍福之計豈不眞大丈夫哉向使斃扵榜笞之下亦必無悔天子明聖執事得飽武義之飯武義之民亦得瞻風采而沐休光容非幸耶翔千仞覽徳輝以瑞治朝此其漸也飛而倦以還豈今攸宜哉烏石之下松厓之巓固無恙遲子扵十年之後吾𨿽老猶能杖屨以從子徜徉不負也習懶已痼故久乏書訊因風附此殊不旣所欲言然竊有告焉今人立大節負大名者恆不安其位以气驕人故往往速釁此則涵養之未到也卽不審昌黎之在潮州亦曽使气傲慢上官否執事卓有逺識此必勘破而生猶贅言之者愛莫爲助助以此耳不罪不罪

與伍孚齋公

此賊此舉上不當扵天心下益重夫民怨備禦之策宜暇豫而不宜急遽宜談笑而不宜皇惑人心易揺艸澤之中安知不有觀我動靜姑試僥幸扵萬一者乎大敵未至小冦先發非鎭安定輯之道也然則將弛然視如平時耶有其心而無其迹爲其事而不見扵言我有備而人弗之知策之上也爲其事矣烏得無迹無急遽之迹焉耳有其迹矣烏得無言無皇惑之言云爾此區區錯謬之見不足以混髙明之聽然竊有杞人之憂不容黙黙也

又

向崇安差來人領去回啟亦固封納匭中竟不審何時送到封識尙完否嗣是惟時訊北使得知音耗耳近得報知有眞保定紫荊一帶撫督之命誠簡在矣誰謂公道終晦耶西江人物甲天下而可久可大不求速化不事外飾如執事與胡刑侍者亦不易得此輿論也又誰謂誠不足以動人耶今執事所轄地方其利病生不能知而寛徭役去貪暴詰兵戎積財用爲今日急務則可知也其要在官屬得人得人則執事執其綱扵上可不勞而治矣歲節輿鹿豕薪炭以媚貴近者有司事也執事不爲也生辱執事之愛敢此多言伏惟勿罪

寄都憲王陽明公

三十年舊愛曽不能一再通書問謂其神馳心往有出扵尋常竿牘之外非執事道誼相與將不信也執事平生抱負發扵文章勛業者已巋乎具瞻而滅亂賊扵方熾植綱常扵將墜拯百萬億蒼生扵辛螫塗炭之中以慰其埀絕之望未有如今日之盛也林下之人得與齊民共享無事之休者皆執事賜也敢不知自寧功顚末已悉其槪直不知甫定之後所以表忠莭散脇從籍賊府庫還民侵地雪正人罹害之冤正三司不死之罪首磔士實養正等扵市以爲飾詐懷姦者戒亦旣條上施行否聞受専城之寄者亦有狐疑觀望不肯出一言移一檄以自保全此皆士實養正之流也宜勿俾漏网執事謀斷天授當無遺策而愛助之私自忘其贅抑大懟𨿽除病根尙在主持國是以蚤定國本執事將謂非吾責乎虛卿相以待功宗執事卽當其任矣其必有以大慰人望也無疑敢不頌以祝

又

生生六十一年矣出而仕仕而休且三十二年矣卽諸史冊所稽耳目所見聞者未有聖明中興如今日之盛者也入正大統甫旬日耳登庸耆舊屏斥羣邪取數十年獘政人所不敢言言之而不能行者而釐革之以盡復祖宗之舊纎悉不遺大詔一頒滌瘡痍雪寃抑苗蘗乎枯槁臣民鼓舞濤翻雷動漢文不足誇也然而皇天悔禍大懟克平祖宗百五十年之土宇全歸扵今上皇帝無破裂分爭之患則執事之功謙不自居者也詔旨丁寧重念功宗大司馬之命未足以盡償然執事亦豈少此哉展布腹心弼成聖治以不負所學以大慰斯世斯民之望固報稱初心而不變焉者也生扵執事有舊寅之雅故不爲諛詞以獻伏惟監在

奉師相梁厚庵公

某得廁門下士三十年矣辱荷愛厚又非泛泛者比當其自罹多言之罪非老先生陽扶陰植今得帖然林下耶比歸若忘焉片紙隻字不至門墻者四年誠畏以阻也老先生洪度雅量必久蒙照貸生敢恃以無恐者此耳林下無他祝惟老先生斡運化機使得與齊民共享太平之慶以終殘年幸矣寧賊詭譎萬端何所不至譽阿大夫者充塞左右至尊明聖乃能燭其姦謀扵反狀未形之先赫然斯怒固天地祖宗之靈陰有啟翼而老先生潛消黙奪可謂無耶元老大臣不自衒露體固應爾然嗣今斡旋之責又有大扵此者畢竟老先生獨當之而天下之人願望之切甚扵渴饑生不佞竊意當亟圖之以慰人心此非明諍顯諫者所能辦也恃愛多言伏惟心亮

奉冢宰喬白巖公

生自入仕時卽仰慕盛名扵今三十二年矣坐乏介紹無由一登龍門爲快然曷嘗不私竊膏馥之餘以自燻潤哉聖皇繼統耆舊畢登而統百官均四海之寄必畀扵執事明良之會千載一時執事感知遇之奇必不孤付托之重所謂正朝廷以正百官正百官以正萬民非執事其誰生不才謬以論薦起司風紀揆分循涯不勝感怍然值此時得以自見豈不慶幸顧母老而病難以遽離故再疏懇辭情實迫切惟執事察其悃愊俯賜憐憫不罪而曲成之非獨大慰愚私亦足少禆風化竊謂兩得也非執事不肯聞此言生敢不避唐突輒用瀆告伏地待罪幸乞照原

又

生無狀誤辱愛厚感愧之私非言可盡伏惟執事翛然扵獨樂之園亦必惕然有先憂之念吾君吾相豈不追思禦史給諫豈不交薦洛社起司馬東山難久臥矣然執事容計此哉此豈足爲執事重輕哉生煢煢在疚鬢髮皤然祥禫之後惟爲遁計欲見無緣徒有夢想先妣生前受封例得塟祭莆百五十年僅見生至願足矣故月米之辭至扵再疏誠自循涯分不欲躬蹈負乘之譏也然念執事吹噓之力其曷能忘兒子重傑會試特修此令入京附上少見區區臨楮無任馳戀

奉司徒孫九峯公

生自爲諸生時已知仰慕盛名入仕以來恆竊餘光以自耀顧晚輩鄙拙不能通一介以候門墻爲恨辛未之秋始得親炙扵都下然一再見耳無何逺別今十年矣向往𨿽切而書問弗修則以地位隔絕不敢輕率非故怠弛自取疏外也聖皇禦極亟起耆舊虛大司徒之位以待執事知遇亦奇矣聞上在潛邸時素知執事宅心勵行之懿忠貞體國之誠壁立萬仞之操謙抑自晦之美故眷注之篤簡命之専非諸臣比有君如此忍負之耶生固知一徳格心之明效大驗再見扵今日矣輒有私懇仰瀆公聽不才謬以論薦起司風紀在此時爲難逢在此心爲素願在此情則有不容但己者老母八旬臥病牀褥暮年母子奚忍生離且身爲嫡長義不容出故連具兩疏以辭敷五典擾兆民執事事也設有忘親嗜進之人在所取乎在所黜乎必不與共立扵朝矣此生所以不避罪責輒敢扵執事哀號而乞憐焉執事倘不靳牙頬之力使生母子得相保守以終天年其爲賜且輕九鼎矣恃愛冒瀆不勝惶恐之至

奉司馬彭幸庵公

己夘冬授豚犬重傑書帕入京庚辰下第歸以寄錦衣衛馬淸轉上必不敢浮沈也生亦自己夘秋得舎侄璘附到手教至今二年不通音耗卽不知載弄之璋的在何時也聖明禦極萬景皆新凶穢誅而耆舊起虛大司馬之位以待執事在簡命爲隆重扵知遇亦奇絕矣國祚之昌世道之隆士君子有所憑藉而起壬人僉夫有所畏縮而不敢肆皆執事一出之力也生固知執事能不負此明時也生無狀亦隨例蒙恩顧分淺望輕不勝惶悚勅至已望闕謝恩祇受矣然虛冒寵榮自圖暇逸非忠聞命卽行忘親弗顧非孝兩情縈系莫能自裁展轉旬日則以子之事母不可人代臣之事君則可讓能又以身爲長子難與眾子例論母已臥病自與無病不同遂以此意演爲二疏祈必得請以遂其私然非有知己素厚之人爲之維持調護不律以條貫則罪以矯飾生之心至是晦且窒矣天假其逢執事巋然復起心不偏狥言足取重生之心斷不齟齬矣何幸何幸內閣諸老先生處生皆未敢率易有言言之在執事也未審異日亦可書謝否人還乞示下無限欲言不能備悉

又

榮歸後音耗日疎計耆英有社獨樂有園道履必淸健熊羆必入夢矣無由得知不勝馳戀鄭山齋回略聞時事我公有先憂之志當不能恝然然有謂公當再起以慰天下蒼生之望者皆非忠謀也如公完名全節特荷寵榮而還者有幾人矣公今惟以頥神種子終其身使天下仰之如上界神仙可慕而不可攀斯計之得也生亦老矣祥禫後入山爲遁計無緣得見公矣尺書還往時尋便風生然公亦然可也兒子重傑又隨眾入京特修此令到日附上少見萬里微忱伏惟尊照

與同鄕諸臺諫

景運天開吾人畢起莆際其會者無慮十而人亦云盛矣不才如生顧亦濫竽其間感激之中不勝愧悚夫仕而安其身必有人在乎君側若投之閒散無先爲容其名聲能遽達官秩能自至乎生固知十而人者陽而薦舉之陰而吹噓之皆鄕縉紳如列位先生者之力也生亦何幸得廁十而人之後而亦誤蒙餘蔭有今日耶顧此生命薄願與時違向也親健而時格之今其時矣而親在牀褥則從前至今皆無可出之時矣故連具兩疏期必得請不知列位先生能陰翊之退亦如陰翊之進否生敢重有望也若不察其私徒慫惥之曰聖天子在上可以出而仕矣則夫人能言之非所望扵知己也逼切之情萬乞埀照

方簡肅文集卷九

●欽定四庫全書

方簡肅文集卷十

﹝明﹞方良永撰

○書啟

奉師相楊邃庵公

生煢煢在疚音耗日疎罪過自知末由■﹝氵剪﹞雪惟公碩徳重望出將入相範韓以來未聞屢見況乎起之扵危急之秋投之以艱大之任下公一等未有能濟者也近陳生回述公丁寧之語何垂愛之篤耶生自遭大故日益衰颯恐無以副尊意鄭汝華致仕還甚恨其見幾之不豫迂戅如生者又能自保不爲汝華耶惟公幸終教之先妣生前受封例得祭塟事出望外至願足矣故月米再疏堅辭第恐犬馬之報未有秋毫媿負終身矣兒子重傑會試修此令到京轉附臺下用申逺臆辰下正寒伏惟珍嗇以慰懸望

又

傑兒下第還備道老先生俯借辭色感激不淺而謝啟不修者恐數而瀆也傳報聖駕臨幸體貌優渥詩章寵錫褒羙切至此希世奇遇惟老先生足以當之無愧也不知另有謝表否有之則因謝以諫尢見此遇不徒也林編修回道薦剡猥及皆出尊意一聞感激無任惶愧愛人者已施之足矣而又爲延譽使人亦愛之此盛徳之事今人所少老先生何取扵生而注念之若是耶生侵尋老境志气俱衰自知不足以副後望然此情此徳其能忘耶風便専此申謝臨楮不勝戀戀

復都憲黃鐵橋公

久闊正此馳想而飛翰忽至慰浣何如生迂疎寡諧近日侍養得旨僅足自慰來教過奨曷勝悚灼今四海思治之民猶克副所望者諸老在廷執事諸公在藩屏耳衰朽如生何益扵事何混人牙頬哉老母日覺減耗大兒下第回病始瘥小兒將昏小孫亦旣昏矣爲晚景累者尙二幼女俯仰之給歲入榖三百石耳然不欲以貧告人也恃愛故詳言之素翁致仕歸林下有人幸也恐非朝廷今日所宜有或四時之序生不敢知也瞻對無由不盡所欲言

又

屢辱逺念瞻晤無由然此心相通敢自信也執事以明白正大之心體用兼該之學所至施設有足動人湖湘非久滯矣生揆時度事士無意扵仕則已如其仕也以官無如巡撫以地無如湖湘巡撫有得爲之權湖湘多久積之獘小獘革則小利興大獘革則大利興今所謂巡撫都禦史者果能淸淨無爲坐鎭雅俗乎要自有爲馴至無爲耳革獘多不利於污吏必有羣然造爲生事擾人之說者一爲動揺獘滋甚矣林下之人愛莫助之故敢以陳腐之言進執事開緘當發一笑也

與鄭啟範侍禦

得邸報知有言官之擢甚慰然時難勢難言之亦難也匪言之難惟聽之難匪聽之難惟信之難故曰信而後諌又曰王忱不艱今寧能必上之信乎寧能待信而後言乎待信而言終無可言之時矣未可言而言其害特不聴而已乎故值此時勢之難於言也不待智者豫知之吾子當召用之始亦必計此矣不爲人報復不爲己恩怨不激不亢反復乎事勢之可否國體之得失人品之邪正民心天命之從違離合而至誠惻怛寓焉未有言而不聽者卽不聽而禍及焉吾受之吾心安矣若急於要名過於憤激以彰君之過而甘於擯斥則賢者過之非生所敢知也愛莫爲助不覺其瀆惟心亮不旣

與黃小江憲副

屢有書奉皆瑣屑混聽間或商確近事亦未蒙裁教昨得僞檄云云乃知白洲意之所至然亦拙矣此可易言亦豈易爲哉此老作世史積疑動千萬語如老吏斷案使人心服而乃自陷其身於莫可原貸之地能言之士所以不足貴也然畢竟律以何罪去以何名必有至當不易之論今或未敢言也傑兒辱以文行兼取此恩曷敢忘知己之報惟益自振拔以古之人自期待而求至焉耳近習紛紛非所論也執事視之如子能不督責而開導之乎北上蓋使觀南北山川風土與京師文物以廣聞見耳非急於求仕也有言不盡傑児到能悉之

與寧侍禦

生迂疏寡合甘自廢棄者六年於玆矣然未有以賤姓名登薦稿者去春始辱朱守中道長廁諸剡末而執事繼之沈文燦汪徳聲二道長又繼之生何以得此於執事與列位先生哉愧悚愧悚近沙憲使來發到尊翰奨予太過爲愧益甚生無左右先容又與執事素不通一簡執事不謀扵眾而遽薦之扵朝此心之公此舉之盛超越尋常數倍矣顧生非其人耳學殖落而識已昏血气衰而志愈惰兼之老母臥病牀褥不忍逺離疏乞終養幸蒙兪允今奉母之外無他慕矣然盛意不可忘也盡烏鳥之私情以延慈壽勵桑楡之晚節以答壯心是卽所以報執事也小兒重傑會試特令候謁以致謝私飛龍利見倚任臺臣詔旨丁寧未容殫述若畀以彈擊之權使殺貂璫之勢前此所無也有君如此誰忍負之生敢爲執事賀亦知執事之自慶其逢也

與唐西洲督學

爲別旣久傾慕彌切竿牘之疏非敢自外要之道相孚心相契不徒形迹之滯也此生所自信而執事亦信之也頃者瓊海三祠之建不圖瘝曠亦爼豆其間執事表章諸賢以示勸而謬及於生生之幸則大矣愧亦隨之竊恐人將議其後也家食十年秋毫無補而皇恩稠疊賁及幽明則又愧今則老境侵尋病先腰膝恐卒老以死終負此心則又愧恃在知己故敢瀆告執事以宿學重望爲朝廷作養人材以需時用此報稱第一事也異日聞以實學鳴於東南出而樹有勛名者必執事之髙第弟子也幸甘久任以成此第一件事寔生迂闊之望也舎弟傑行便附致區區諸不盡言

與宋參伯汪憲伯二先生

蕞爾小醜動勞節鉞謂宜一鼓而擒孰意三旬逆命自速滅亡豈容久恣顧萬全之算在軍興不乏小費勿惜召募土兵精選士卒愼統馭之人嚴賞罰之令臨事而懼如臨大敵則我有全勝之道矣賊𨿽跳梁無慮其要在先擇將領使自選其部下自募其鄕民戒以輕敵躁進而重犒賞之以作其气然後持信賞必罰之柄以臨之耳然此豈吝費者所能哉一韓一範必有成算走也迂疎何敢附贅特因昨與侯閫帥何通判言之有合故述以告容或少禆萬一其法之詳與言之未盡下人皆能備悉試俯聽之其爲贊助不少也侯素有謀勇執事所知何書生知兵有心計幕下旦夕恐不可無也杞人私憂自知過計伏乞照亮幸甚

與都憲張時峻公

近閱邸報知有南臺之命未幾又報代公者北行節鉞未移舊鎭此兩廣之幸然時事可駭也禮不可復議矣烽煙未靖邊卒驕縱姦諂小人擅朝廷出入之柄可駭亦可憂也林下衰朽無與世事然不能無聞也有聞不能無憤也憤激之言敢與他人道哉執事正當柄用於此數事能無反復於懷抱乎生所以重有望也

寄都憲聶鳯山公

丘解元行曽附一疏哀疚中殊不盡所言近得邸報數事日異而月不同林下衰年待斃之人宜寘此事於度外而憤懣郁勃之气恆發於紙筆間平生迂僻不能自制亦大病痛也然非知己敢與言哉非有憂天下之志如吾執事者肯與言哉先妣已塟少逭不孝罪愆服除則入山之深紙筆亦不復事矣舎親林以乘憲副外若斂藏而胸中耿耿涇渭甚明遇事裁割有萬夫莫奪之勇執事當已知之矣郡庠戴司訓之子弼行輒附此然所言猶不盡也

與魏子才督學

生聞盛名久矣近得胡少宰薦剡王蘗谷手教乃知名下無虛士今之學者患在不聞道汨沒功利迷不知反而號爲知道者又皆隠索逺探自謂眞悟徐考其身心時相背戾世人見其徑捷而易於取名也從而傅會之轉相標榜去道愈逺害道滋甚執事之學有體有用可大可久其必有從入之門實據之地成始成終之要吳南溪亦槪言之矣生無緣親炙徒切向往欲馳一札又以鄙陋迂疎不足齒扵髙明筆濡而閣者再然卒不敢自絕故因風便露此悃愊執事不以其老而惰也則幸有以教之寒溫末節乞恕其略

寄司空吳東湖公

茂膺簡命陟掌邦土一時寮佐喜得燕泉竊爲執事賀也然以執事經綸爕理之器而司空所職恐僅出緒餘然亦足以供必展盡平生其晉秩於要地乎聞歸思甚濃其將不屑是乎出處之義亦大矣哉試與燕泉公商之東湖詩彊成錄上惟不足以鋪張是媿周元公隨處有濂溪執事東湖無類是耶瞻侍無由臨風心往

又

屢辱垂念感激無已疚中久乏書訊諒荷照悉日月不居已越小祥三月矣禫後計當謝絕人事遁迹逺山公淸徳重望朝廷倚毗近亦有乞歸之疏無亦避煩言耶當議禮時人心恐恐急於救焚驟見疏入未免以公爲揖遜故有過激之論不足爲公累也理學名臣言行錄月湖公博取兼収見我朝有人其翊斯文扶世教以警頹俗也至矣生愚且陋未敢輕論觀公所序又寛且恕信非褊淺苛刻者所能窺也何日邂逅得以面質罔罔此生虛度過半今老且病矣如月湖與公者恐終不一見有遺恨耳

寄侍郎何燕泉公

自執事南還吾道寥寥山齋還又一厄也聖天子孤立於上羣邪植黨以相攻擊於下祇爲宦戚增虐焰耳有人心者忍如是乎不忍言不忍言南都賢士大夫淵藪執事取友於三益有其人矣過日以寡學日以充而徳日以盛南遷非塞馬乎生疚中茅塞已久得奉教言如循大道然不能常得亦不敢必得而此心則懸懸也禮部主事方一蘭侄孫也性敏可教執事鎔鑄後生此亦壚韝中人也瞻侍未緣無任馳戀

與湯新之廷尉

暌違旣久音耗日疎然執事之起居得於轉聞遷擢得於邸報亦足慰仰懷也今最難得者惟大廷尉而執事繼山齋志同道同朝廷無寃獄矣卽有之亦出意外生固知執事之不阿也生蒲栁之質葑菲之材皆不堪世用祥禫後惟有入山之深耳嘗慕邵二泉家食十年成一部簡端錄其它作亦旣成集生十年只辦一家衣食猶不給簡且未嘗見焉有墨迹污簡端哉足發一笑

與邵端峯督學

辱教許終祭田之恵事闗風化感徹幽明莆近俗敝甚見人美事便生忌嫉弱者暗阻剛者陽排而恣情攘奪亷恥弗卹則又其最下者祠之成於寺西也非雷孟升之勇決沈三溪之意幾負矣祭之有田也非執事終始之簡一溪亦不能保其後矣夫事成於易者不知感事之成也難意拂於境之逆气郁於人之侮而一旦有解紓其拂郁宣暢其意气者其爲感豈易名狀此生於執事之恩口頌心銘非泛焉尋常尺寸比也六祖之在當時忠憤激烈身且不顧奚計身後之榮辱特爲世道計者非表彰無以示勸爲祖宗謀者非顯揚無以示孝今日之事容非執事之責亦非生之責乎悠悠今昔餘三百年始有適然之遇六祖有靈其不感而慰乎生謂感徹幽明者非佞也侄孫某投牒臺下幸賜施行以慰懸望何日按莆自當面謝不備

與蔡霞山大參

仰間忽報執事爲擒賊單騎出漳城駐於南詔竊恐身先太銳而審敵或少疎繼得舎親林湖備道其詳乃知執事自有權衡傳者蓋誤慰慰又聞自奉太約從者或浹旬不知肉味而藥物不離果粱肉之效不逮藥石耶保嗇之方似當斟酌前有菜張今有菜蔡而執事之不阿權幸不避艱險心切憂民家無厚產人所共知亦人所共慕區區一菜豈能軒輊執事幸自愛甘節苦莭裁其中可也何時到莆當面盡所欲言

與朱三峯郡守

五鼓得報寇已盡殱雪恥除凶壯哉此舉老先生籌策於中汪可亭指揮於外諸令佐奔走於下固我籓籬揚我先聲寇不得入而彼得以收其功殆亦天悔禍乎不然何時已也容賀容賀

與陳立夫進士

進士起家光前裕後鄕人榮之天下榮之辱在婣眷者不言可知矣僕之願則逺大自期淸白自守以不負平生者嗣今以往可也吾子素有抱負無俟僕之贅矣髙第在前非久當得美除中外宜一聽其自至愼勿豫有所主使人得以覘我之趨向也風便附此少申賀忱不旣

與朱白浦侍禦

不才甘退家食六年爲國求遺謬辱薦槁顧疎逺無先爲容執事何取猥及之使人愧悚無地意以其未老而歸猶可鞭策歟生犬馬之齒六十一年矣蒲栁之質須鬢皤然近爲老母多病旦夕不敢離側方寸擾擾慮有他虞敢再起望耶然知己之徳則不敢忘未能報答重以爲愧聖駕北還飲至策勛之後必有大政以聳天下之觀聽臺端謇謇以弼成新治非執事而誰執事之不吐剛與不患剛折生蓋聞之蔡我齋敬服有素非佞也風便布此伏惟心亮

與雷覺軒侍禦

別時不能逺餞至今爲恨此時計已巍擢近聞蕭敬傳語科道聖上宵旰之勤至忘寢食言事之疏宜次第上以少佚聖躬蕭敬有過失諸公直言勿諱此言出於宦者之口未可遽信然愛君一念或吾人思想不到夫叢脞懈怠皆無次第所由生也林下之人不患太平之無象惟慮聖躬之太勞公亦以爲然否蓋科道列位先生十餘年憤積不得言一旦發泄惟恐後故亦忘聖覽之勞也多言多言

與周侍禦

某屏迹丘園自分見疎於大人君子而乃蒙不棄枉顧與語若有合焉者某誠不自知何以得此也感愧感愧執事風裁凜然已無負當寧簡命而一時文事武備整整兼舉如不經意此豈尋常淺狹者所能辦哉敬服敬服傑兒辱荷甄收在執事付之公論在傑兒則有知己終身之感不容不圖報者蓋淬勵鞭策盡去近習直以古人自待而求至焉此或足以報執事而未易爲也執事不棄必有以終教之也諸不盡言伏祈心亮

與徐方伯公

別來忽忽四年執事官亦再轉矣乃不能獻一啟以寫仰私地隔勢殊故也而此心曷嘗一日忘耶三司舊寮髙飛逺舉者執事與立卿先生耳升沈遲速由人乎哉彼營營以僥幸速化者今安在哉銓曹以潘先生與執事偕薦誠儗人於其倫足爲恬靜者勸舊遊之地又得與一二舊寮聚首而時事難爲或有出於常格之外不可不豫爲之圖生林下枯槁生意無多然以七十爲期尙十一年耳十一年得與齊民共享太平之慶非人望所屬如執事者將誰望寧賊之變有死事者有敵愾者有從之而叛者有觀望成敗以爲向背者平時笑語誰能測其淺深亦誰敢量其所至足繩墨而口仁義果足盡信哉白洲從賊之見具檄中此尢謬妄此何等事可易言亦可易爲哉未遑極論目畢付火餘事瑣屑不欲混聽

奉司馬林泉山公

仰慕甚切而書問反疎者誠不自知其何心惟大人君子有以亮之也老先生徳孚逺邇望重斗山而俯就晚進小生乃如行輩然𨿽以傑兒孱弱薄質亦在愛下不忍斥棄記所謂休休有容獨於老先生見之流慶之大以逺也夫豈偶然傑兒幸廁令郎榜末竊自謂少副屬望至意然此何足期必盡去近習以老先生盛徳重望爲凖的而黽勉以效法一二焉乃爲不負北上令蒲伏庭下以謝眷私老先生愛人無已其必有以教之矣

與學士豊五溪公

縉紳之禍慘矣天佑執事得全不貲之軀執事亦以謫戍爲幸甘之如飴豈非人臣之大節乎但姦邪恣橫國事日非聖天子孤立於上卽熊峯諸老屹立中流亦恐於事無補也執事賜環有日其不慮及此乎生疚中私論邪人所以恣無忌憚者亦我輩不自貴重彼得借口耳咫尺無由瞻對傑兒北上特令候謁以沃後生快覩渴懷生衰病無心世事傑兒能道之不備

方簡肅文集卷十

