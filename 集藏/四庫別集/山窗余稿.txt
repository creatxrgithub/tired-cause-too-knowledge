山窗余稿元甘復

欽定四庫全書

集部五

山窻余稿

別集類四

元

提要

﹝臣﹞等謹按山窻余稿一卷元甘復撰復字克敬余幹人其詩受學於張翥𨿽不及翥之才力富健諸體兼備而風懷澄澹意境翛然五言古體綽有韋栁之遺其格韻乃似在翥上蓋才有所偏長詣有所獨至也元亡之後遁迹以終著作散佚僅存手墨於同裏趙石蒲家凡文四十九篇詩十七首明成化中石蒲之孫琥始爲繕錄開雕復見於世𨿽零篇斷簡所剩無多而詩格文章一一髙潔疑復當日自擇其最得意者手錄此帙故篇篇率有可觀轉勝於珠礫雜陳務盈卷帙徒供覆瓿者矣顧嗣立元詩選稱琥刻是編劉憲爲序稱其詩俊逸淸奇此本僅有琥跋不載憲序蓋刋板散失之後輾轉傳抄佚之矣然復集足傳亦不以序之有無爲輕重也

乾隆四十二年八月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

山窓余稿

﹝元﹞甘復撰

陳氏野逸軒記

興安陳平仲甫別居管溪之上疏泉凡四蒔花木藝蔬果結茅以怡老列閒軒臨於水竹之裔爲良朋暇日琴奕觴詠之地扁曰野逸而求記於余余謂逸非君子所尙也周公嘗以無逸戒成王矣而世自有取乎逸者豈非以逸之得其時邪夫君子在下而未遇也厲其气植其志考經傳而博古今冀以行其義發其所蘊用時而官於朝也惟職之是勤恐上負於其君下負於其民而有尸位之譏曠官之責焉君子非惟不敢以逸且有不暇也及其旣老謝事而歸於野也枕石棲谷玩花艸弄雲月無求於已無責於人而與世外之士相往還澹然乎物之表蓋非有意於逸而逸將有以自至者其勢然也平仲甫之少也常致力於文學壯始遊於京師結交四方之賢士一官老而歸也且遇天下之大亂��乎巖石之間思曩昔之役其身於外勞其心於內豈不爲逸邪且余聞伯夷叔齊孔子以逸民稱焉以其遺世而自足也今平仲甫之樂其志於遊倦之餘其亦有以自足也歟

行解

有語甘子者曰子博碩之士也抑知今之與古異乎古之道不宜於今之俗矣古之有道之士非求世之知也鄕閭稱之同列推之在勢者援之君之明者辟之接之以賢良尊之以師傅祿之以上秩故士得以自重而卒不能不顯於世今也儒之道獘久矣弛而不張靡而不起誕詭之是矜媚巧之是諛以唱以和合气同聲𨿽使古之君子復生今世將爲所嗤詆折困以沒爾子以匹夫之賤無援於當途而抗以髙志潔以遐躅辟浮淫黜阿附混混以趨指激爲疵目之者以嗔口之者繼毀子捐一世之不顧而力追於古吾將見子道益窮而身悴時卒不至而力已屈矣尙覬有以稱而推之援之辟之者邪子盍玩爾心捲爾智蜜爾剛言脂爾嚴顏以怡以嬉毋劂毋剞委風比流惟世之隨庶收譽於一時而卜子之遇也甘子曰子特世俗之士爾非知君子之道者也君子之志欲以信其道不隨世以髙下易其所守不如是亦恆人爾何足貴哉蓋君子有不求於一世之知將以蘄於萬世者古之君子有聞於今皆不偶於當世者也子何遽慊於吾哉子欲吾捨已以從於人邪孔子嘗曰志士仁人無求生以害仁有殺身以成仁死生之大猶不以枉其道而子欲以世之聲利之末屈吾志乎蓋屈志以生有不若直道而死也子自安毋躁從吾所志而已客慚靦逡巡以退作行解

書人傑張先生哀辭後

古之懷奇宏廓之士自顧之重恆不合扵俗且遇時不足以有爲則將潛身隱耀或托酒糵以自放肆歌詩以爲豪混樵漁農牧不以自別也至其老且衰幸得一施其所學以埀聲於後一世恆不一二人其不遇以死名遂泯於當世者爲可悲也若人傑張先生之行義有不愧於古人才足用於今世以世益艱不合於俗故頺然自放酣嬉遠引以嘯以歌而適其趣有足壯者人以先生年未衰有待以施於用嗚呼死矣名其冺乎不冺乎是亦命也其可哀也

吳氏四友軒記

臨川東出百里多大山長谷羅峯積煙峯皆奇聳峭特二峯之北有山曰斛山勢益回阻喬林秀壁藏墟帶塢其陽臨江東西所通道連峯靑環翠絡奔若突騎磊若貫珠居者面重岡據大麓雞犬聲不外聞以山背名其地��吳氏自裏之黃橋徙居之今百餘年世以詩書文雅稱於其鄕兵興墟落蕩毀吳氏之居幸存東距百步許泉石淸潤巖谷深衍然藂莽所交森木所翳虵虺得以遊狐兔得以居積歲以久莫之翦辟吳氏之秀從魯過彊仕之十年謝馳騖退息閭裏始斬蒙棘除奧艸池焉圃焉藩焉垣焉翹然者松之靑蔚然者竹之茂芬然者梅之馨以繁無他植焉吳君日遊三者之間招行雲弄飛雪俯石澑之潺湲駭鳴鳥之上下狂吟浩唱以適其趣不知時歲之晏霜露之旣零矣以吳君之更阨困摧折不嗇其气不隳其名而詭然拔於士類頓悴淪靡之中有若歲寒而松之不輟其靑竹之不輟其茂而梅之不輟其馨以繁也以其與三者若有合焉故扁其所居東偏之室曰四友軒屬余爲之記余聞君子取友蘄益於我也彼三者植物無知者也固無取於人而亦無待於人人則有知者也旣取於彼必有慕於彼慕於彼必蘄一於彼睇彼翹然蔚然芬然於眾植脫落摧蹶之際豈不竦然思有以礪其節固其志而離於俗耶徒羨彼而不求之於我將彼自彼我自我𨿽友之何益之有吳君曰吾志也遂書以爲記

贈陳君伯柔序

時平以仕世亂而隱君子行蔵之義也然於紛更之際政教旣壊彊以肆暴弱以肆姦張機列罟以相漁賊廉恥喪而詐暴興自非有志於當世者出以衛民之生則亂將何由寧而刑殺何時而息乎然後知君子時𨿽當隱而於義又有不容決然者是以陳君伯柔之欲爲時出也能無意乎陳君通今學古有輔世長才知已寡過欝其所蓄今將曠遊名山大澤覽天下之奇勝以疏宕其志气時方用武海內豪傑有以靖難庇民之事爲己任則願見之世以施其素所嘗學聖賢之術然未敢必於時之有濟也陳君斯行有遇乎命也不遇乎亦命也命也陳君之行與藏也復奚疑斯文同志咸作詩爲餞以余辱深知於陳君也而俾爲之序餘卒歸之命以爲陳君贈

書周氏族譜後

全溪周氏族譜並述贊於後蓋周君伯厚之所撰次也備錄其所知不遺於旣遠上下五百餘年多貴顯其間嗚呼服自斬衰至五世而緦六世則無服矣無服則情盡矣情盡則路人矣其初一人之身至五世之後而路人仁人之心不能無怛然也至如天子立廟七諸侯五大夫三士一庶人祭於寢聖人制禮非不欲士庶人悉及於逺始髙曽而祀之以致其孝蓋貴賤降殺有不得不然者伯厚布衣士也而能紀述其先歷世二十而不止豈非用心之厚者哉豈非用心之厚者哉觀周氏之譜不獨見伯厚之賢而且爲之有感矣

何氏耕樂軒詩敍

四民所業農爲勞比工商於世爲最重士托迹於是乃忘其勞而以爲樂焉非樂於勞也樂得其志而無慕於天下也是以臨川何君�得者謝世所馳騖而趨曠閒寂僻之區以耕爲樂焉一世莫不期樂於逸而何君獨樂得其志一世莫不求樂於外而何君獨樂於無慕惟其樂非世之所樂是以食其力而無慊焉身賤而無辱焉因名所僑居之室曰耕樂軒以見其志邑裏之能文者咸作詩歌以美之其族之良孟車以友善於余俾爲之敍夫昔伊尹之耕於有莘之野視湯聘而囂囂以耕而樂也龎公之耕於鹿門欲遺安於子孫以耕而樂也惟其樂於是也故舉天下無足動其心也矣今何君亦果以耕而樂乎則東陽初曦堙谷冥冥引犢出林以至於野雨膏新畬耜功攸始釋鞅以休載歌於叢行秣水澨饁者在路樹而春獲而秋出而朝還而暮不知四時之變寒暑之易不知世之亂與治也不知圭組之榮斧鉞之威也皞皞乎葛天無懷氏之民與余見荷蕢於路隅耕於畆有問津者而謁焉必將傲然而不顧矣非何君乎誰望

太公釣圗序

人之得於我者旣重然後視天下爲輕苟或非其人𨿽一物之微得失之際將僴然爲之動矣況天下乎故學不志其大而卒有爲於世者未見也古之豪傑之士或勤於畎畆老於屠釣困於監門禦旅義不茍屈於世筋骸益勞計慮益乖歷變益多有得於已者益大是以出而當天下之事不待考之方策察於民情而天下之利病所當務之先後已素定於其心如探囊出物而不勞焉太公之髦且窮也聞西伯之賢而歸之餓羸迸迫寄迹漁釣茍不遇將終焉而已爾載以後車尊以師傅有不加於江湖煙雨之適也輔之以文輯之以武因時適變以禦天下其素定者得以見矣嗚呼今去周餘二千百年𨿽庸夫賤隸童稚婦女傳誦之而不絕其間豈無布衣致將相而榮顯者乎然多湮滅於無聞若太公亙萬世窮天地名有不得而冺也後世好事者又圗其迹以示將來其志可尙矣乎臨川某以先世所藏之圗來徵余文以求詩於大夫君子能賦者必有以發其所好矣是爲序

送塗處士歸宜黃敍

古者井天下之田授之民凡民皆有田耕以爲食士之窮未始不托於農也及出而仕於上也秩有崇卑視徳之薄厚而上下其食𨿽抱關擊柝之賤食必足以代其畊仕而顯子孫猶得以蒙世祿焉後世田不井授兼並興而無田者眾仕者亦無世祿矣士之未仕也則無所於資以致其業折而教授人子弟以食所奉亦略猶仕耳其入之寡亦抱關擊柝之類耳𨿽不足發其所蘊然誨人以道徳仁義之懿而裕之以博古經世之學比於幹時以仕澤不足被之民而徒食其食則不屈其道於世爲有補矣冝黃塗子世衣冠之族有長才自重不茍合於世益以聖人之書求聖人之道施於身而見於事至於諸子百家之言浮屠老氏之說靡不探其微掇其要故發之於文章浩浩乎若倒江河以注之於海昭昭乎若引星辰而拱於極也遭世大亂違離其鄕顚踣逼迸不恆以居退無田以耕無世祿以待給進而欲仕無援於當途又且不肻枉屈其志汨沒館授今亦將已老矣不得以推其所蓄於天下烏能無戚戚於懷耶余避地來臨川東境得遊從之久視子行槖蕭然猶前日也然裏俗之薄因子以厚學者之愚因子以智其道徳仁義之懿博古經世之學之在於人者則無窮矣今子之欲旋其鄕也則後進失所師同志失所友昏蔽無從以開明疑難無從以考質孰不爲慨然也耶故咸作詩以道所眷惜之意以余辱知於子尢深獲私於子且厚俾爲敍而不敢辭故因及古者制民產世祿之有常而後世之士無所資爲可嘆也

贈李伯禹序

天下之足寓性情發滯欝而曠然自得以忘乎世者莫山水若也山有崇卑水有廣狹茍托意於是則皆有可樂非必憑太山之杪巓溯巨海之驚瀾然後足以盡山水之奇觀哉然有恢廓尙志之士率欲窮其貌狀極所險怪以足平生願而恆困躓於賤貧惴縮於世難足欲進而旋尼者多有之也彼貴顯有力於時者可以肆意於其間矣又往往役身官守懼罰責於前畏刺譏於後之不暇奚以山水之慕爲樂耶惟彼不暇於慕然後賤而在下者得以專焉古來衡門之士於一山一水之異猶足樂之以忘世況有志於盡天下之勝槪者乎是以余於李君伯禹之遊甚壯其志焉伯禹家臨川西原之上蓋山水之奧惟其有得於山水者深故猶以爲未足而欲求天下名山大澤之著於今昔者而觀之以足其所願不困躓於賤貧不惴縮於世難傲然挾所傳郭氏之術以所得於內者蘄往徵焉然則伯禹果溺其志於山水之外者耶特以寓情性發滯欝而忘乎世爾然伯禹性警敏有才幹通知今古使顯用於時必有大過人者特不爲當道所知得以自放於世外茍由此見知於時余恐伯禹亦將不暇終遂所願矣因相視一笑書以爲送行序

谷春詩序

谷春�山人號也號所以假借於物而爲不敢斥其名與字者而稱之也若山人則以其身之所棲時之所煦卉木之所蕓茂遂因以號焉能文者從而爲之詩之抑詩其人乎而詩所假借者乎然後知爲之詩之者難也山人斂所得於人者詩歌凡若干首來徵餘言或推其謝世以逺引或美其雲煙水石之足自娛人乎所假借乎詩之者得其義而兼施於辭者已讀是編然後有以知其人之賢而制號之不浮焉若乃搴長蘿藉幽艸弄潺湲而玩芳馨逍遙以肆乎塵壒之外覧物之無盡其爲樂也不窮詩之者固不能道而余亦不可得而述也志茍合焉將自知之是爲序

祭社文

古之有國者必立社木焉以專其主壇焉以奠其位春秋祈榖報功嚴祀事無虧缺至於後世田野之氓屍木而祠歲時率厥裏閭竭精誠以享時物不敢違古之意焉今年冬春之交寒溫爽候繼以滛雨民先時以旱憂且方今海內兵爭大軍所過民不得耕種饋餉之給亟斂於南土神茍不相厄之以旱則民將不克自存流逋無所底居矣幸神之靈賜以時雨非惟民得不去鄕土神亦且永受其饗玆因里人率恆典享時物於神故敢爲神告

書許聖瑞自制墓志銘後

好生惡死恆人之情然好果常有惡亦得以免夫惑者之不達生而梏於形也余讀賈生鵩賦陶潛挽歌詞而知二子之不梏於形而能達生矣自天生民以來洊生洊死相續於無窮人生一世不盈百年於其間頃刻爾恆苦心役役於聲利之途少而壯壯而老且死不暫休嗚呼豈不甚惑矣哉若許君聖瑞之生營其墓而自述以銘慨然齊死生不以人之所惡者爲嫌所好者自蘄其有得於賈生陶潛之意可謂賢矣世之眵瞶衰羸希望不已而興大耋之嗟者之聞許君之風也得無激乎

艾仲庸文集序

國朝以文章擅名一世惟蜀郡虞公爲卓卓四方魁奇賢俊之登其門者皆天下士也公益達其才廣其識皆足以輔世而有爲或居朝廷有聲於時或處巖野直道不屈其志身𨿽窮逹之異而文章皆炳炳然有以驚世而動俗臨川艾君仲庸世衣冠之族沐仁義詩書之澤奮然爲文章有追古之志從公遊最久受知於公爲尢深故才益髙識益大文章益深宏而俊偉非一時遊公之門者所能及公之蘄於仲庸見之序文者不獨美其文辭之工將見其顯用於時以發其所蓄積者焉仲庸自顧之重有不待公言而自信其有爲也不幸志未遂而遭天下之亂阨困於艸澤不得奮見於事業而文章則多爲人所傳公知仲庸之深故蘄之至若仲庸之才之識宜副公之所蘄矣乃不免爲巖野之士托文章以自見𨿽足以爲不朽而志弗行於當世爲可惜也然仲庸年方五十才力正彊終將有爲以施其所學不徒見之空言而已益淬其器而厲之待時而用焉當不負公所知所蘄也餘生後慕公不及一見爲平生恨幸辱交仲庸得以私淑焉自顧才質之蠢且愚終不能有所進矣世之慕公欲求其志爲其文者於仲庸所制而考焉庶幾得其授受之微者矣

答李振宗書

士顧在我者守之固然後患難困厄之來不足以移之世俗之視其崛然獨立塊然獨處不嗤以爲狂則見目以爲愚是以古之宏廓之士旣不爲時之用以施其才則混於漁樵耕牧不以自別蓋將有待也足下讀書懷獨行君子之徳更患難厄困不茍合於世其气益剛志益大以狂愚見嗤於流俗而不顧非在我者守之固而將有待者不能也顧某顚頓之久才不逮於人又敢當足下蘄之之過哉所惠詩甚佳絕蘄卽奉答意澀辭窘卒未成章別當綴合請教也未卜相見惟自重不宣

書饒子進詩集後

饒君子進之詩佚宕俊偉力追古之作者而駸駸乎有其風矣金陵紀行諸作尢奇絕余昔避地來臨川慕君祖父心道甫直道多文蘄一見焉未能也過數歲始遊南塘心道甫已歿識其諸孫皆以長才博辯世其業可以知其祖訓矣且心道甫遺風余教在他人猶爲所激以造於道況其子孫之魁傑者乎然則子進所就余信其不但工於詩句之末異時見用於世必將有以發其傳緒之微者已

贈何孟車序

古之賢豪奮起赫然以勲業隆於世者莫不有奇偉非常之人建謀定計於其間是以後世抱才識之士自視旣重𨿽當羣雄角逐之秋爭以禮下於士亦必擇其人爲之用然後志有所展功有所立以流聲於天下後世臨川何孟車年少以學遊先逹之門有恢廓長才不爲當世所知困厄於艸澤長嘯獨詠以適其樵漁牧野之趣慨然不屈其志以茍合於時今將躡蹻以遊於當世賢豪間欲求知已爲之用以通其所願請餘言以自壯余曰方今用武在勢者以勇健才略徵士爲急素以經濟之策自重不輕市於世者旣以撫抱振迹而起顯於當路矣子以恢廓之才久困於下胸中所有必異於世俗之常見一遇知己爲之以發焉吾將見子志有所展功有所立於時必有濟者已若流聲於天下後世不足爲吾子道也顧余田野摧踣之蹤無才識見知當世自分永棄於無用於子之行之果能不爲之喜且有望焉

卜筮集要序

易者造化吉凶消長之理後之述之者或發其微或究其象或推其數皆所以廣夫易之用自卜筮古法不傳後之言卜者往往以撰合穿鑿多言誇嚴相矜鮮有得其要者同邑章子漁所授傳徳興傅氏卜筮書蓋出麻衣民所述也子漁又約而次之爲二十四章名曰卜筮集要義精而不鑿類分而甚明上啟鬼神之閟下驗人事吉凶之實世之君子咸有取焉觀者毋以小道而忽之也

塗子東遊槁序

文果難乎哉世之作者多矣未始以爲難也文果不難乎哉蓋成一家之言爲難也冝黃塗子以直道勁气發而爲文涵涵乎其中也渾渾乎其出之也煜煜乎其蒼然而深也本之六經參以孟韓取於荘騷而成一家之言方其無言也若訥若愚及其有言也雷動云行而風雨疾至惜夫賤而在下不得當古良史之職以述朝廷政治之迹忠臣烈士之行以托其意於無窮而徒發於風泉艸木老佛奇怪以冩其鬰塞不舒之情人見其悲吟慨嘆於水濱路隅而惜其時之不偶而不知其所蓄者富不獲所施之爲憤也已老而文益多性懶不自矜惜余得嚴子所錄東遊集凡若干篇玩之愈久益可愛因序而歸之世無知塗子者苟知塗子者尙有徵於餘言矣

重修東山寺記

東山寺在臨川治東百里舊無碑碣可徵始末宋開禧間羅首寺僧智寶來主寺事眾視昔有加始與諸浮屠齒至大元至正初廩乏恆入眾以死徙屋圮不支埀廢矣鄕之巨族裏之秀民嘗學於其徒者憫道場之寖壊佛宮穿漏雨濯日暴咸言羅首嗣賢端靖潔修能任教門事耆年峻徳道行不懈盍請以紀綱斯寺將復見智寶之迹於是請以某年居之嗣賢慨然蘄作興以振其獘不久罹世難所在蕩毀寺幸無事裒資蓄材輒散於兵嗣賢益老恆以願之弗償戚於心間召其徒守行謂之曰吾年幾髦矣衰且病而弗集厥初志柰何其徒感其意奮以誓相之成遂於癸卯之夏六月興工倉無庾釜之儲囊乏銖絲之積陶埴於丘度林於岑耕者授之食巧者授之技壯者授之力至丙午冬十一月訖工佛殿法堂鐘樓門廡以至蔵經之室棲客之舎與夫膳寢燕休更衣盥潄之所以次聿新嗣賢以記屬於余曰始吾經度薦失事機恆懼時之不待力之不任而食志以歿幸振余緒復見今日𨿽天陰隲之有素然吾子不賜之文以刻於石則後孰知吾師弟子之勤以久而克以有立也夫臨川東鄙多山谷壌土埇隘物產不丰稼焉僅足於食桑焉僅足於衣其於施財何如也海內闘爭民煩於事伍焉以兵傭焉以工期焉以役間竊其隙於樹藝且不給其於授力何如也嗣賢無所挾以倡斯役人之施財授力有若忘所匱而彊所勞者茍非嗣賢之行之信於人也久其言之入於人者深何能致此偉然之功弘千百歲之基於前以畀無窮於後也耶其徒守行守行之徒演願皆闊達有才智相其師之有立也亦宜是皆可書也若乃寺之始造之由與中所廢興裏之故老能略道其所聞似無稽而難信故不述

書羅尊聞先生遺槁後

余爲童子方渉筆研時嘗拜君於學舎歌小雅鹿鳴三章君撫之謂鄕先生曰是生也衣冠之族學必將世其家自後君畱滯四方迹於吾邑疏矣余稍知學而遭亂伏竄越歲二十始謁君於臨川之羅湖君勤勤以慰之謇謇以朂之畱以信宿始離去又更六年復過羅湖君歿已三歲矣嗚呼余少也見君之壯余壯也見君之老曽不幾何時而泯焉以死繼之甚矣人之少壯之易衰生之以不可久存如此夫余於興安學舎得君遺槁若干篇讀之俊麗雅正視壯歲之作工力尢倍噫君蓄於中者富矣與時多奇不得一宣於用太史公言虞卿非窮愁亦不能著書以自見於世然則君志屈於今猶可伸於後余旣惜君不得意以死而竊用此爲君慰也

書袁孟兗字說後

古之君子嘗吏是州也人往往以是州目而號焉至於後世傳之不絕以一人號以一州湏長吏而賢者爲稱兗禹列九州島之一袁君邁先世所家也虞太史用以易袁君之字或人疑以爲問余曰今夫人之去中國而居夷貊也則凡屬中國皆云故土矣越人之於南燕人之於北也亦然袁君之去兗才三世爾墳墓之所處宗戚之所在烏得無情哉仁人莫不念其親念其親莫不念其土念其土𨿽去百世之久萬里之逺有不能忘者太史之字袁君也所以志其不能忘者爾又非吏於是州者類故爲著其說亦以解或人之疑云

書梅隱捲

後梅爲世之所重以其獨芳於歲寒不與凡卉角春華也君子意有合焉故恆取以自偶惟離世逺去者托以肆其所適爲稱徐君丞安仁以梅隱自號量其志似有托於褐衣而忘世之所榮耀也者古人固有登顯仕流聲當世顧林壑艸木思自放於其間不可得及其老也在上不敢煩以事始得償所願焉今徐君壯歲而多才所至善其職有聲行見大用於上以惠澤其下而志乃若此抑意所合焉而世之榮耀者不足累之耶然則徐君𨿽欲托以肆其所適時猶未也他日謝政以歸茇舎長崖曠谷之間折芳馨而弄泉月則水部之吟廣平之賦將不獨稱前世矣因陳平仲甫爲徵言微以期之云

吳明善先生文槁序

金溪吳君明善於余爲前列余始來江西假館洙水上君先一歲而在辱降以爲友方是時兵蘗未滋文事猶競君志用當世力修決科業過二歲君始中選而世異矣遂屏藪澤閒居伏迹益誦百家書爲秦漢文字立言精辯脫略妍靡泠然而風行瀏然而水淸𨿽州裏宿學之士亦且驚焉愧不及余以僑居轉徙離君數歲矣辱與之書及文五篇遽取讀之若憑渤澥之厓不見其際而蛟鼉魚鱉奔跳騰突於回波洑瀾目眩意迷懼百怪之疊見也然後知君之於文蓄之以富爲之以勇宜所就之浩博而無涯加斂焉而不肆重焉而勿掉則於前世以文稱於時者余將不知其孰先孰後也

章子漁詩槁序

士之生長艸澤不見用於時以行其志則有窮愁焦槁無聞之嘆幸而托於詩歌以自見庶幾有聲一世而流輝將來爾然有能與不能而於人則又有知與不知存焉是以余於士之不遇而苦心於翰墨者之可悲也同邑章君子漁生而家貧業卜筮以爲養壯始遊學登諸先達之門若蜀郡虞公武夷荘君本皆器重之旣而以詩從東魯黃君復圭遊有得焉而益肆其力年已髙時益多故折困摧踣旣壓復起而詩歌益富以工餘嘗得其所謂素行槁者讀焉辭髙意雅音節諧和所感多虫魚鳥獸風雲艸木以寫其澹泊衝逸之情不以誇滛富麗入時好取恱爲意𨿽時不見用志不獲展而於詩歌旣能矣又有名公貴人爲之知矣若夫有聲一世而流輝將來者余是以有望於章君也顧餘才不足用於世言不見信於人甘自困於無聞於章君之立言足以自見能不爲之而有感

書松石詩卷後

往昔人有以山水而名者若曰某山某水之勝人某居焉某遊焉某詩而文焉是也山水有以人而名者若曰某人之賢嘗居某山某水遊某山某水詩而文焉於某山某水是也人以山水而名人則爲幸矣山水以人而名獨非山水之幸耶桃桐原去邑治七十里餘童子時則聞其地勢深阻而內平曠多峭巗異谷壯而轉徙於兵難弗暇以遊徐伯明氏之居所謂松石窩又擅其地山水之勝且聞伯明氏賢而知好士益欲往遊未行而黃君宗彥來爲請言余謂遁世之士因桃桐原之深阻而得伯明氏之賢因伯明氏而得松石窩之勝一時莫不稱之居焉而爲所居皆幸矣石城子旣爲之文一時賢士復以詩歌繼之豈非吾邑山水之幸耶余得贅言以托名羣玉之次又豈非余之幸耶余見伯明氏之名之傳將日益廣而無窮矣

書彭南溟行捲後

以心求者精以狀求者粗狀可圗以傳而心之神莫測也得其粗然後精者得以彷佛矣古之忠臣烈士有勲勞於時好事者莫不圗其狀以示後世俾挹其容貌薫其徳量而益敬以慕焉於無窮是以繪畵之伎有不可廢者龍虎山彭南溟業是伎以名於江湖久矣一時豪傑貴人咸爲圗其狀欲俾後來慕其人欲見之不得者因其粗有以識其精焉然則南溟之名亦將與圗俱傳於無窮矣豈非古之所謂好事者耶南溟性落拓無別嗜好故其伎之精於此也亦宜

感墜蟢文

甘子寒夜客館危坐焚膏流明鑪火生溫蟢墜杪絲適當其前叢距蹙綰浮動偃仰乍舒乍縮以旋以復或髙以齊於眉或下以比於膝竟夕不去似有意以相狎者子告之曰吾方沈測聖涯幽探理窟爾以兆吾喜耶吾不以爾有喜於外也天下之危莫甚於爾爾不斂爾絲縮爾軀墻隙壁罅以卽爾安爾猶以爲自得耶語旣而睡夢一童子髽角靑衣蹁躚而來拜且言曰先生嘗笑蟢之危乎曰然童子啞然笑曰先生之危不自知也舉世混濁泥淖塗污盱盱其望逐逐其趨先生窮居巖穴遊心典籍自潔而離之也舉世澆漓大道淪沒鋪張巧僞烜耀浮末先生尙友聖智涵濡道徳自是而絕之也然則世之所趨先生所棄先生所志世之所笑也今先生以一夫之微而欲廽世之迷是猶一木支泰山之傾一簣而塞大江之瀾也吾恐先生沒齒溝壑無及矣先生道以謀身豈不有甚蟢之危乎繼而覺覺而思思而委乎天以自安著以爲感墜蟢文

蠨蛸說

甘子座隅蠨蛸网於牖蠅投而罣焉蠨蛸小蠅三之二蠅鼔以翼捽以距蠨蛸罥焉益固蠅鳴嬰嬰卒莫自釋客有憫蠅欲釋之者有詰之曰子以何見舎蠨蛸活蠅也曰惡蠨蛸羅物之不知也曰子如是將絕生之道乎天生物必有以飼之者子以蠨蛸爲羅物之不知比虎兕鷹鸇啖擊比類以自澤者孰爲優劣也蠨蛸微有取焉者夕業以自勤朝無復而安焉比捕而獲獵而饗者有間矣且比卦九五辭以王用三驅失前禽爲不私而蠨蛸之微羅不盈尺於天地之間兾有獲乎有獲乃千萬之一遇爾子將千萬之一遇而獲者奪之且毀其業焉過矣遂無以畣甘子曰噫乃著其說

吳梓材文集序

余嘗讀蘇公軾超然臺記曰遊於物之外此軾所自得以徵於言非常見淺識驟窺其際也夫天下之可欲非必千駟萬鍾也一物之微心溺焉則從之化矣心化於物也物有以盡之其能通天下之情攬古今之務而盡萬變於無窮哉軾之出於物之上也蓋其器識之宏大才質之剛明在我者有以勝之故其發之於文章噓吸乾坤騰駕風雲掇花艸之英抉日月之輝移太湖而決江河有不足窮其狀也吳君盛學軾文章自謂有得焉者也其波瀾馳騁鏗鞫激越有不失其矩度而駸駸乎其涯涘矣余不知其果出於物之上否耶故以告之茍於此焉而有得其所至有不可量者矣

送馬彥會歸豫章序

人惟有守也故能遇富貴貧賤覊旅患難而處之若一自非識之明養之素意廣气足有以出乎萬物之上者又安能信其久且不渝也蓋富貴而驕貧賤而懾覊旅患難而易其常有不蘄以自至者是以孟子言富貴不能滛貧賤不能移惟大丈夫能之馬君彥會其先西域人也自祖始家於燕後與君父繼仕之南州三世家豫豫章比他州時爲多君生有美質性機警自少有逺志年未弱冠領豫章鄕貢會試京師以親老不願往司徒道同公以校官徵亦以親辭不就仰弟子俸餼以資養者乂五六年昔嘗隨父宦番江與余遊且久乂嘗俱爲吾宗思學先生門人時年十二三尙總角通句讀習聲律嶷嶷然具成人器予固已奇之離去倍昔會之年以訪予來臨川頎然其長充然其容煜煜其有文恂恂其能譲𨿽經喪亂顚頓流離之苦而學問有加而所守益固不以窮久懾其气不以患難易其常又思屏巗野謝友士究極六藝經傳之文以廣其識以峻其行𨿽富以千金志不願易也予嘗謂時平無事崇以文墨自公相而下多此焉出而富貴少年猶有奪以他志以怠於學𨿽學亦少蘄於成者況今尙武之久儒道之是棄者耶馬君之志可謂出流俗邁等夷者已他日所就可量也哉若夫久且不渝與孟子所言吾固信馬君能進於是又安得不以厲之使行勿疑也馬君其必有以副吾言也夫歲晚告歸豫章臨川士友出率爲歌詩餞之以予與馬君夙有同門之好又因予以來故俾爲之序

趙文昭詩集序

金淬之而堅砥之而利玉琢之而形磨之而澤君子更患難百折以有成也天下治平貴富少年飽粱肉衣紈綺居安廣廈出參騎乘傲嘯歌呼怡暢酣適耳不聞愁怨之聲身不歷危苦之事其能通經術適當世之務者蓋少也同邑趙君文昭家固饒財以禮義之尙崇師篤友益恭以勤以前代諸王孫文昭爲賢故時之先達咸稱焉遭世大亂邑裏爲墟文昭挈家避地臨川十餘年覊孤轉徙更歷險難卒以全身及家於臨積學以勇植志不渝間出所爲詩數十篇以示余辭气舒豁音響和夷所感多風雨花艸虫魚之變不鉤奇抉怪以從時好成一家之言有可喜者文昭自謂因困踣得以肆力於詩其有成宜矣𨿽然文昭豈止工於詩而已耶他日用於時以發其所蓄必將益有可觀者矣

宋無名傳

南昌宋無名氏家貧業醫爲衣食傷於虎裂背折脇注以善藥愈仇虎機毒矢伺焉間遇饑者於市問之曰蘄之大姓也嘗危於暴亦創瘢六七妻妾俱掠子驅以戰死一身轉徙千里之逺日無以爲食夜無所容宿焉言且俛身蹙額兩涕俱下若不勝其毒一無仇言猶以身之存爲幸無名曰余嘗傷於虎矣猶有室家之好妻子之養身𨿽死方此猶勝也不敢仇虎以終其身甘子曰嗚呼聞暴酷知虎傷爲細也今暴毒民以細者皆治世不容於誅也受者不以仇聞者不以戒亦嘗見其甚者而忘之若無名能善取以自解矣作宋無名傳

贈王生序

凡天下之士各有所長於此有所蔽則彼有所通必待有一世之名而後信其才且賢耶是以古之頴然拔出之士爲一代文學之宗天下之士𨿽學之未至業之未廣必慰以道之撫以進之不挫其气不欝其行廣其識而達其才彼亦將奮其志气不以碌碌自視其進也蘄於有爲而不怠一時文學之盛人才之多𨿽由上之教化使然亦未始不在於人之奨拔率誘以成之也後世之士旣無所宗𨿽各有其長無從以見知於人忌疾者恐其軋已從而抑之俾其气挫其行欝卒不能進於有爲以適天下之用不然何文學之微人才之少也嗚呼非學者之罪也世降俗壊靡靡以至於此也無怪臨川王生世業於儒質純而气剛問其學循循乎其至也考其業駸駸乎其廣也且能詩而善書世亂教小學爲之食聲昩昩然無聞於人然生亦不求人之知余往來王氏之族三年始識生而異其才一時人無知生者而余獨得之不能不發余之勤嘆以自賀也𨿽然生可不自勉乎哉益堅其志益廣其學以求適用於天下余所取於生者生之所已能所望於生者生又不可不激以進也他日盡其才以至於有爲有非余之所敢知矣書以爲贈

徐氏茅屋詩序

臨川之東百里接境番昜之屬邑興安山益秀地益平曠多沃壌宜種樹俗朴尙農𨿽富室以耕稼蠶績相告戒爲業士居其間亦有以自給𨿽爵祿之貴不願易其巗石之適也故鶴仙徐君生於國朝盛時才甚髙不屈志於時以顯其身辟山築室種花木植蔬果嘯歌雲泉以適其趣寵榮聲利不一動其心別營艸堂梅竹之陰扁曰茅屋一時賢士大夫咸爲賦焉余居臨川之八年始識君之子某以茅屋詩卷屬余序余聞古者治平之世士之抱才識足以爲時之用恆不自泯沒於無聞固多奮袂峩冠出遊通都大邦以干在上者之知蘄施其所有於天下然亦有尙志懷義之士寧役身於田裏不茍合以從俗其又視世之惴惴欲進而不能隨俗所上下而不知愧以止者爲何如也徐君有泉石林壑之適衣食田圃無所仰給於人又所往來皆一時之佳士宜其有以忘世而自足焉顧余旅寓之人東西無恆居聞徐君之風能不爲之而有感

讀東坡文

天賦人以才𨿽萬億有不同聖人之道同也而才不能無異焉能淸者鮮於和和者恆不足於淸也孔子弟子遊於聖人之門一也能政事者不能言語能言語未必能政事也至於文章古今作者何多也才有不同故各伸所長以名家豈道之不同識見有淺深而然哉如天之生物𨿽比類貌狀無有同者以此知天之賦人以才非但欲使之屑屑就古人所能而已將以推聖賢未發之緒以詔後世若眉山蘇公軾之生於古人之絕後气充質完文章峻發其直道勁節雄論慱辯如豪曹之鋒距來之力莫有當其前者𨿽千載之下想望而畏之振頺獘之風激衰靡之气前古所未見而世之不可無也後世非公之才之識欲以文章希焉者是猶輕航疾艦張大■﹝舟風﹞鼔長風於十里之外而枻陋舟以追之其不覆沒幸矣

書張氏瑞香詩序後

離俗逺引之士不屑於世用多托情於艸木以自放隨所合焉而好隨所好焉而有適非必求世所稀有以自矜也瑞香花之世稀有者也張正甫之植之勤以久合而好其有適固宜余𨿽不識正甫而陳君伯柔嘗言其名且爲之序意其或亦離俗逺引之士將托情以自放非世之徒矜所稀有者比故爲之言使賦者無正甫疑

張孟元詩槁序

友人張君孟元好學工詩自少及壯不懈六朝盛唐詩之佳者誦而識之若自已出又最喜陶韋之作故所爲詩恬淡而不靡優柔而有則不琢雕以爲奇不藻飾以爲麗人間議其辭之不工餘獨愛其趣味之離俗也兵興以來所作凡若干首編次成帙請餘言余謂古人之詩所以托情發微𨿽田夫野媼言有可采非若後世誇聲音擷綺繢以謂之能其出愈奇其去古益逺矣孟元可謂得古人之遺意者歟

周氏山堂詩敍

士負博古之學驚世之才宜見大用於時以廣其澤於天下而恆抑塞閭裏迸迫道途曽不得一爵之貴一職之任以推其所積抑工於此而拙於彼耶何自古爲士而多若是也蓋時有升降道有顯晦而士之通塞以系矣是以君子惟求在已所當盡而在人者委於所遇𨿽處廟堂之上綰靑拖紫而若得之於素有居林巗之下樵山牧野而志則未嘗不足蓋在我者不以身之窮達有加損也臨川崇仁周氏世以文學有聲伯淸尢能好古道爲古文字敏辯卓偉下筆數千百言務窮盡理要乃止當世人無知周君者周君亦不幹世之知在上無求用周君者周君亦不蘄上之用益廣其學益充其才傲然獨以處崛然而獨遊不以世俗屑屑動其意余始以周君之學之才之不偶於時以施之用爲可惜終信其志之髙且逺將不待身之顯而卒有聲於天下後世也宜周君之樂以遺世焉周君結廬嚴溪之上以怡老眾山所會雲煙竹樹蓊然以相滋蔚然以相錯飛狐鳴鳥下上巗戶危君太朴爲題其室曰山堂焉時之名公偉人咸作詩歌以發其志是歲因宜黃塗子俾余爲之敍余也學不知道才不適於用所愧於周君者已逺又敢以迂拙不工之辭冠諸雄篇大句之右乎𨿽然周君好古士也不以人之淺鄙廢其言務伸其說以希其進於已是以謬述荒陋以塞其意他日謁周君徵以古人之志而爲一賦焉周君必以其道告我矣

書張孟舉字說後

道在於人今古恆同士之業焉不能無古今之異業之異故在上舉之之法隨世亦異矣昔三代之舉士也考之以徳察之以行試之以藝取其足以輔世表民而周天下之用者爾非若後世率以虛文末習賈於有司而幸一售業於古者則不中其法度矣嗚呼豈學者之罪耶豈學者之罪耶俗尙有以驅之而至於此也無怪臨川張氏子某勤業而善學嘗從余遊旣而師宜黃塗君授古文塗君爲易其字曰孟舉而爲之說已詳盡矣且徵餘言以自厲余曰士之生於今率從今之俗鮮克知所自立茍有志於古其非卓卓者乎吾子敏且毅不懈於志識殆日以廣業殆日以加矣毋矜夫後世賈於有司者而以自末也徳期以修行思以立而不遺以藝焉則道之在我者將溢於中弘於外𨿽古人可得而進矣於世舉不舉又何足道子其勉之

與伯寔先生書

六經之文皆所以明道道以文著文以道傳得古人之道然後能爲古人之文古人之文非執筆而爲之也道充於心見之於言不自己也以意則暢達而深微以气則和平而溫厚無奇邪險詭以相齟齬其間𨿽百世之下誦其文有以得其心後之作者不急於求道惟文之務辭𨿽工時與道戾故文愈多而道愈不明要之爲文蘄以明道於道無明而惟藻繢琢削以聲音文采相矜耀於時工力有餘於古無足取也執事言文主於明道故凡所作多有合於古年加老矣而气愈和道且充矣而文愈峻僕不敏承執事之教非一日力屏覊窮之累其心專意於文十年於此矣𨿽渉其涯溯其流未能脫然出於時俗町畦之外不自量已嘗以所爲書序記銘雜著二十餘篇獻於執事執事觀之未必近於古辱執事寵之以文蘄其進於道古之君子愛人欲其器之成以希其用執事之意君子之意也敢不淬頑厲鈍以當執事之心苟因執事之言有進於古皆執事賜也又何敢怠賜教之文煩書以冠編端迹拘舎館未敢上謁以請敬以尺書道下意幸執事終惠焉不宣一

畣塗徵士書

辱書辭婉道直不與古人異者教之之勤朂之之■﹝艸馬﹞尋其意豈不欲援之以進於已顧僕愚訥自計無足見知於人且少孤而晚學上無所師內無所蓄於道未知其涯況敢以文追於作者之後而當與之之過哉僕之有得於執事固不待執事之言執事亦姑進之希其有成爾僕辱知於執事𨿽古之云知己者無以過焉聞六驥之足日行千里不勞也跛鱉之不自量而追之於後用力益勞且久不能有進矣以六驥之足視跛鱉之勞而謬畏之不待智者而後怪之也執事之於僕正猶是爾執事誠憫其勞而謬畏之不免爲人之怪不審執事能賜之以力與否新歲缺一見以書托嚴子奉答辭甚淺俚惟執事亮之不宣

與艾季誠書

自聞徙居石渴道裏匪逺各縶以事而闊然不相見者三載徒慊於懷遊息大山廣谷之中無世俗嘐擾之蒿於目呶於耳而撼於心宜植道也專蓄忘也固則於百氏傳記祕錄奇文日酣肆乎其間積於中者愈富見於外者蔚然而不窮文孰得以禦耶某以困塞踣蹶學不加修坐閱馳景爾足下抑將激之進耶彭生來言足下許以枉顧副所願否某行率然勒狀惟亮察不宣

畣章子漁書

前月中謁石城先生蘄拜侍以小務亟反甚悱於懷呂生來辱書奇文老气蔚然形諸簡牘若器之朴不假飾以靑黃自爲人所重世俗捐實掇華激玩一時視執事爲大愧矣僕性顓以僻拙於諧俗才不足取知當世學無以比數於人執事援諸幽塞時引過情之譽且俾序所爲詩執事殆招謗於已而致尢於僕僕懼不敢當執事之詩足以追之古而行於後𨿽一時識見之罕同好惡之或異然公議自有不容破以私說者欲贅以區區淺穢之辭寕足發揚制作之盛適爲執事累而已旣已承命不敢固卻謹以槁奉左右幸不鄙夷有以教之未期參對惟自愛不宣

答吳明善先生書

辱書辭辯義卓足以追於古人何其間自抑之厚與人之過也僕生最後學贅僻而才實卑下執事矜以教之幸矣乃欲援以廁之儕列寵之文以見其志似求規於人之急而不擇其人以是非𨿽僕平生所謂知已無以過執事執事所云作者當今殆有其人如執事輩是矣若僕之鄙又何足齒計夫古人有是道徳則有是文章惟其無言言必足以爲天下法是以身𨿽歿已久而名愈彰後世爲文湮源以跋流啖棄核而漬遺瀝同聲以囂天下其於古之作者爲何如執事通經子百氏書文必師秦漢而爲才甚瓌朗故辭多峻雅而意完以美方今由決科之學翻然趨於古以卒所業僕於執事見之所綴序文謬穢淺俚殊不足發揚盛制顧引其私於執事惟執事亮其意不宣

與馬彥會書

某啟士有髙世之志而後有髙世之行有髙世之行而後有髙世之名有其志無其行不可也有其行則名有不可得而掩矣無其行而有其名則僞矣是以古人一志而果行名傳於今而不泯足下志則尙矣而行未也毋預憂名之不顯於世也盍自反以修焉益厲其志益峻其行名不顯於今必將有顯於後古人往往而是也久不得足下書恐足下厄塞中學不加力而虧曩昔邁往之气故書此以承動定期以一言示所造之意幸甚

與李立卿書

奉別久擯棄淪沒中不能以尺書上問間於交友往來得覩佳制一二知養髙桑梓學益充而文气愈勁屢擬請教左右以讀所集老先生遺文覊窮困蹷動若摧踣因循至今不得遂其志吳君行聊附此艸致未期參侍惟以道自愛不宣

歐氏蔣山艸堂記

余幹州治南出百里有蔣山以蔣氏嘗居之故名夷衍遼迥藂廽蔚綰外視崛然其無際也中出杳然其無窮也泉石之幽竹箭之美鳥魚之適足以寄傲嘯攄懷思離俗之士不願爲世用往蘄家焉兵興之初爲江東西椎奪闘擊之衝民之壯以健者殞於鋒鏑老穉竄蹶存已無幾室居毀獘野多暴骨矣臨川歐君伯誠避地以來是州之十年犯虓虎突豕之羣披蓁莽之場除蔽翳發亢爽以遊以嬉忽得佳處以作攸宇伐木爲柱斷竹爲椽編蓬爲戶牖茨覆其上堵周於下朝僦工而夕告完制𨿽儉亦離世者之宜也乃滌原隰翦荒穢浚爲淸池辟爲曠圃疏疇於下道水於傍諸山之內深宏宛迆望之廓然旋以伯誠來居者爭葺其左右雞犬有聲煙火相比人莫不羨伯誠之居而恨爲所先伯誠以古衣冠藤杖葛屨登山臨流玩風雲花艸虫魚適其意以爲常暇則誦書史閱鳥迹篆隸之文傲睨物表若無足動其意者蘄以終身焉然伯誠年未六十筋力尙彊才足以有爲於世余將見伯誠有三辟之榮而不得久居此者已不可不爲之記以貽後之君子繼其志者有考焉

贈陳氏子序

士有出於一世人之識見然後能爲一世人所不及之文章文章非難識見爲難爾夫天下至大也萬世至逺也事變至無窮也然通之有道得其道天下不知其大也萬世不知其逺也事變不知其無窮也存之於心施之於事奮而見之於文章上有以發聖賢之微下有以啟將來之惑至於先王禮樂之奧古今得失治亂之幾人物賢不肖之別莫不爲世取法焉然後知文章之用之大非茍焉可傳於時有聞於後也世無文章久矣藻飾以耀其能刻鏤以矜其工原之以道一無至焉者文章果以戱設乎哉宜世之益下而彼淺陋者之不知也陳氏子恆性瑰偉少以明經決科爲業嘗以易講於余退而力求古人所用心頗有所得欲相從爲文章余故先識見以道之俾知積學勿遽爲文也

贈嚴仲敬序

古之爲文之士研精極思各伸其長以自重不茍合於世必有大賢君子特出乎其間斂羣材而錯之於中才俊因之早有譽於時齪齪者不敢自矜以動其喙然後天下文章會於一世之學者亦知所從矣後世有業性命之學通百家外氏之書爲文自以爲上追西漢爲一家之言而名聲昩昩世莫有聞者而誇滛陂曲不知六籍撮拾滓穢以罔愚俗取尊信世無大賢君子如韓愈歐陽修者出以別白黒於眾所取舎之間而破其私紛紛訾毀卒使學者無從取法以盡其才嗚呼何天不右斯文而至若是耶是以知道君子寧困踣自屏於下不與校而已矣臨川嚴恆好讀書學古詩文遭時益艱窮益甚念世無知已者與人言不能無戚戚焉臨別序以贈之俾知所以自廣而人之知與知不足動其慮也他日謁塗處士以出余文亦將因餘言而有感

道中

野風飄徵衣野日轉空壁眾鳥號荒墟雜花翳叢棘路暗不逢人煙火望林隙

宿山家

木落秋滿山窓虛夜涼集風吹海月生露洗苔衣濕野客愛淸泠長瓢暝中汲

晚至陳氏館

虛煙散華池髙蟬暮聲咽落景對閒眠新秋入華髮素懷愜幽賞微颸灑林末爲愛竹間涼相過步庭月

曉起

晨暉澹芳牖顥气盈幽襟巗谷有秋意西風吹滿林獨櫛髙館罷暢遊南澗潯潄齒掬寒瀬矯首望孤岑悠然釋百慮似得靜者心磴轉入茂樹眾山坐來深

晚出池上

遙嶺散夕雨掩書遊方塘棲鳥喧幽林檐蛛引絲長木杪微風度颯然生早涼沿流弄潺湲倚竹聽琳瑯丘園信爲樂圭組永相忘落景送遐矚暢懷寓淸觴但得寫心素焉知兩鬢蒼

秋懷

空階積寒葉不覺秋已深離人滯逺道愁思何能任日夕登髙原暢情羣木陰覊禽尙有棲漂沒仍至今片雲生東嶺頃刻薄北岑願乘涼飆度反彼川上林

春曉

華館耿不寐芳春催賞心水際月微白零露花气深東峯曙色動茂樹鳴幽禽時景覺易晏宿昔成華簮豈無濟時意自顧力不任孤吟倚前楹惻愴遺哀音

送別

涼飆應秋气艸木斂華英客遊揔念歸子有千里行匆匆儔侶催悄悄離思盈丈夫懷志气孰不戀榮名華薦起當路使者促前徵追餞東門道把酒哀弦鳴蕭條野驛莫泛灔江波淸宻謀植帷幄■﹝忄尉﹞彼蒼生情古來盛名士多是起釣耕

山堂詩爲周伯淸賦

淸旭崇林坳疏籬翠澗上細路經穀虛幽軒面林敞樹涼集鳴禽地逺謝塵鞅一手拂玉琴尉風遞遙響泠然適素懷聊以寄心賞

贈仲庸艾先生

丘壑念長棲榮宦非素心一朝使者騎來辟荒山陰徘徊釋短褐慷慨援長琴開燕集朋遊趣裝辭故林平生經濟術名動江漢潯逝川赴東海孤云還北岑行藏各異態努力及華簮層城睇髙鴈歲晚待徽音

送趙文昭之沔陽知事

王孫應時辟長才屈卑宦風煙塞川路舟楫望江漢親友不能別離居忍分散振迹林野隅行李書策半山川戰伐蹤勝槪溢文翰幕府愼籌劃機務貴奇斷況彼古沔城民生輕喪亂不有君子人何以觧愁嘆云薄九疑峯水白湘靈岸念君逺行役黙黙動離怨

陳氏館書懷

階樹夕含霧冥冥鳥棲時臨軒獨不寐見月有餘悲舊遊已陳迹素志倍前期守道古多賤髙世俗恆嗤君門獻璞人則足終何爲沮溺共忘世千載名永埀薄才棄時用竄迹宜東菑明朝擇廣野茇舎依茅茨

野中別友

獲竟原野曠犢行秣長陂逺峯夕照盡孤鳥西飛遲天風泛髙霧煙樹含尉滋故友適相見離居驚鬢絲素懷未及展惆悵臨路岐彼此各寄寓東西會何時歲晚霜霰盛朂君松栢姿

登東臯

日夕登東臯東臯樹參差回首望故園天闊云空埀閭裏孰不念旅遊孰不悲大川風波盛逺道豺虎饑上興杞國憂下肆楚狂癡苦遭事物役不覺歲月馳年少誦經史素心在濟時漂蕩無定迹神隳意若疲從以業耕作慷慨歌古詞

����奇陳君伯柔二首

������景澹澄霄空山與客意永��������流月涼葉驚風飆振衣步廣������美人間吳越道逺阻見招何������同逍遙������思秋若悲長云亙大野薄暮������疏栁風吹�鬢絲大朋向寥�����百川暮東注去日何由追謝彼������山期��������������������������灑在南軒孤客意愁寂掩書������遐矚落葉滿前村烏啼入疏�������念我故園友千里今飛翻如������間琴樽浮雲漫東馳白日仍������時華發益以繁大川有輕舟���有短轅辭道塗永顧我荒林原徘徊�日夕庶寫平生言

曉出西園由谷中歸

披褐渉西園煩襟散淸曉微風動髙樹零露下芳沼始行幽谷中忽出靑林杪流水漂餘花修筠度啼鳥身緣翠石回思逐白雲杳負杖孤賞懷春闌緑陰悄

山窓余稿

●山窓余稿跋

右山窓余稿凡若干言先祖石蒲先生嘗手授琥曰此甘先生所著也先生諱復字克敬元季間爲吾邦巨儒直時兵戈流離困頓𨿽卒不耀而詩文髙古自成一家國初時人猶多傳誦之第篇帙散漫今存無幾吾家舊有此稿乃其手墨吾蔵之久矣老無所用爰以授爾爾其識之觚翰中得無麗益乎琥再拜受者餘二十年矣重先生之手墨憶先祖之遺訓宦途出入未嘗不置篋中遇暇輒啟帙莊誦遇縉紳知已輒出以觀蓋珍之不敢玩一日保寧推府張公敬先閱而歆之顧謂琥曰此眞古作可傳也柰何獨祕蔵耶因請梓行以與眾共琥故繋其意於末簡云成化癸卯春三月吉余幹趙琥識

山窓余稿

