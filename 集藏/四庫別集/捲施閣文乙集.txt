捲施閣文乙集淸洪亮吉

捲施閣文乙集

予幼時讀荀卿子修身篇曰其爲人也多暇日者其出人不遠矣予嘗執此以觀當世聰明才力之士其有所成者皆勤而不暇者也洪君稚存幼孤得母失人訓自力於學年未二十以貧客四方迄今又二十年傭書食力之外卽鍵戶誦述研精覃思過其外者如無人焉於經深春秋所著有春秋三傳古義左傳詁二書於史精地理所著有三國東晉十六國畺域三志刋史記以下四史謬誤十二卷又以宋李繼遷傳國逾百年而事迹闕略復成西夏國志十六卷於六書通諧聲所著有漢魏音四卷外爲詩至二千首文及雜著數百篇而所修府州縣誌及爲幕府箋奏不與焉洪君吾不能諒其所至庶幾可爲無暇日者矣君善於漢魏六朝之文每一篇出世爭傳之以倦於鈔寫玆友人爲刋其乙集四卷以予素嗜其文因請序於予予前嘗欲錄亡友邵編修荀慈胡徵君稚威曁君數人之作合爲一集忽忽未暇也今玉芝堂集及君此刻並巳刋成老念藉以稍慰至其文之淵雅气質之深厚世皆能知之予不贅述云乾隆五十一年歲在丙午花朝日錢塘袁枚序

捲施閣文乙集卷一陽湖洪亮吉著

〇連珠三十二首

蓋聞十日並出不若陽烏之再中百川疾流不若靈河之東注是以日中見斗燭物之理自存山下出泉朝宗之心巳著

蓋聞以近槪遠中無豪釐舉後定前失者什伍是以宋國五石忽憶前身爲星泰山一云安知異日作雨

蓋聞片壤之安羌蜋逞其智一葉之庇螻蟻仰其陰是以吞巨舟者必思江海爲家戴尺木者乃以風雲爲蔭

蓋聞威刼於外則不非其非智昏於中則非類亦類是以指鹿作馬者刑余之臣以鶩當鳬者刀筆之吏

蓋聞造物之儲或畱而不用聖王之制每過於所防是以一世之眾飮不竭河而供之以江海萬夫之勇超不越丈而限之以城隍

蓋聞塵揚席上灰然鼎間飛揚𨿽同涼燠以異是以灌夫罵坐難止膝席之賓次公酒狂羣驚仰屋之嘆

蓋聞力竭智窮則愚者必收拙效識大見遠則戚者不嫌過計是以塵當揚海故寃禽之志不衰杵可倚天則杞國之憂匪細

蓋聞勢盛復持以奢必無以處時過日午又益以火必無以禦夜寒是以朱門矜土木之工不能以片瓦覆末世祖宗饌飮食之譜不能以一飽貽子孫

蓋聞岐塗萬千不當殉之以跬步今古億態不當處之以思議是以立志可以入世故萬物漂動而金石不流無心可以貞運故七曜攺色而風雲不壞

蓋聞器適於用貴賤之形泯材値其候小大之勢易是以二曜不可鑑影慚於半規之銅五嶽不可厲刄遜於一尺之錯

蓋聞分有可兾則溪壑難盈物非所勝則庸愚念息是以鷹隼卽鷙不求虎豹之腥漁人𨿽貪非兾蛟龍之獲

蓋聞獨心𨿽智謀事不臧只拳𨿽勇遇敵必僨是以明堂九仞承之以百柱則安迅流千里障之以一蕢必決

蓋聞邪正殊者必無合志之言得失明者不爲無益之事是以爲盜之室寜致禱於黔婁習佞之夫不交魂於汲直

蓋聞巧匠制物成毀難定明鑑過影曲直未分是以漢璧千鎰不能止亞父之碎秦鏡百具無由燭趙髙之佞

蓋聞善之與惡气必相感利之與害勢有各騖是以裁棘成林鴟鴞樂其安宅平衢似砥狐鼠以爲畏塗

蓋聞思匿其短者以猜疾爲肺腑兾遂其私者求黨類爲膠漆是以無鹽入室視明燭而必讎癭者過市見曲瓢而自慰

蓋聞五簋登筵旨者早盡千葩攢樹艷者先摘是以終童夙慧不臻厭次之年龔生竟夭乃致彭城之涕

蓋聞誓苦而不信者五嫁之妻力勤而不錄者屢逃之僕是以桼室之行非藉於指天晉文之臣不煩於投玉

蓋聞非神無以燭事而或有所窮非勢無以馭物而或有所遏是以珠玉沒水日月不能垂其照魑魅遁虛雷霆不能施其烈

蓋聞節有至奇視其所發行有甚烈必貴得宜是以證羊之直用於子而不慚嚴父枹柱之信移於女而必爲貞姬

蓋聞乾煦坤和矜垂於微末日變月蝕兆起於纎豪是以一婦至冤東海有赤田之旱匹士銜憤吳門成白馬之濤

蓋聞能有所盡智有所窮安之者聖彊之者愚是以六合之外不知仲尼故聖於鄒衍五經之表不議孟子亦賢於莊周

蓋聞淒思一入則萬態助悲華心旣揚則百族盡煦是以朱戶累累明月至而益輝蓬闗蕭蕭寒風來而若怒

蓋聞飛霰於夏時苦救而天災成舉耒於朝民勞同而主事廢是以馭一世者以不勞成勞調四气者以不徳爲徳

蓋聞秉萬族之秀則物遜乎人成一節之奇則人希乎物是以充廉士之節必爲蚓而爲魚言君子之化或成猨而成鶴

蓋聞能有獨擅理不得均器有偏饒勢無能共是以田竇之家以千金而易一賦枚馬之室用萬言而貸半鐘

蓋聞美醜雜陳要於取法剛柔性定貴擇所從是以下士心競視流水而可平懦夫气衰見髙峯而亦竦

蓋聞嚴霜被澤嘉艸同萎野火燎原仁獸亦燼是以君子業業不垂禍福之言小人皇皇乃著災祥之論

蓋聞理無所宜必求實效用各有適無貴虛名是以琴瑟𨿽雅非能引之論心鸞寉甚馴不可委之守藏

蓋聞炫寶於門伺者百盜露奇於世忌者萬夫是以尺璧在抱必加再襲之衣積金之家恆著重扃之戶

蓋聞拔木之獸天不能不生而有山以相域惑川之虫地不能不載而有墟以相容是以魚假之足則江海之塗必塞虎傅之翼則城郭之民已空

蓋聞貴不若賤以計得失智不若愚以識趨辟是以萬眾局縮蹈白刃者烈夫一世震懾犯龍鱗者匹士

〇淳化縣誌敍錄十八首

予自歲辛丑入闗撰定此間方誌者三同州之澄城邠州之淳化長武是也闗中地大物博又諸紀錄自漢三輔黃圖以降曁唐韋述闗中記宋宋敏求長安志程大昌雍勝略等咸可準繩而府州縣誌可采者蓋寡蓋明代諸賢事非師古苟爲簡略卽故城舊瀆皆棄之如遺今所盛傳武功朝邑二志不知者以爲實過古人非篤論也予爲此志一準昔賢非苟求立異實欲藉玆成規示諸來禩凡爲記八爲簿二爲志五爲略三共三十卷凡五閱月而成其敍曰

古縣今縣新城故城黎園舊鎭流金昔鄕咸攬川陸附之橋梁仿晉朱育會稽土地記等述土地第一

史言甘泉傳志石門冶谷引涇荊山導汧灌漑之利被於無邊仿齊劉澄宋初山川古今記等述山川第二

史家遺法首記大事三千餘年如掌可指仿漢司馬遷等大事記述大事第三

古云吉行日三十里披諸圖經式其遺意仿隋西域道理記等述道理第四

嬴秦築宮遷五萬家越漢始元徙民三輔良規旣失志丁略戶稽其盈虛逮今淳化仿宋元康六年戶口簿記等述戶口第五

惟民之俗百里不同爰志士女逮農工商仿晉周處風土記等述風土第六

雍州積髙神明之區云陽甘泉又帝所居下曁小鬼靈而不誣仿齊祠廟記等述祠廟第七

世遠莫追金天有陵靑鳥之冢圖書可徵仿宋李彤聖賢冢墓記等述冢墓第八

秦皇漢武築宮祈仙洪崖弩阹增城在焉百世飄忽羊牛下來下士奏賦通天之臺仿晉洛陽宮殿簿等述宮殿第九

徵輸之薄前代所無農桑絲粟以迄市租冊籍可稽職於胥徒仿宋李常元佑曾計錄等述會計第十

泮宮居前叢祠列後英英羣賢光我俎豆仿宋崇寜學校新法志等述學校第十一

才余於官不廢嘯歌此如傳捨所閱旣多仿宋無名氏衙署志等述衙署第十二

白公鄭國民歌至今王陽作令亦有遺音采其遺迹以代吏箴仿唐杜佑通典職官志等述職官第十三

世需多士士貴通經茂才異等咸貢王庭仿宋崔氏登科記等述登科第十四

廣陵列士會稽先賢列女後傳撰於顏原邑縱蕞爾無微不傳仿晉常璩華陽國士女志等述士女第十五

金石之文古稱不朽彚玆丰碑庶傳於後仿宋鄭樵通誌金石略等述金石第十六

淵云之作冠於簡端國師峨峨亦賦甘泉後有多士庶幾前賢仿漢劉向七略詞賦略等述詞賦第十七

凡志方隅必推今昔稽乎古圗準以今尺惟玆一編咸述舊聞勿淆其次以俟後人仿常璩華陽國誌序錄等述序錄第十八

〇終南山圭峯寺銘

若夫一峯之上支公疏其小池百尺之餘祗園森其列柏髙瞻遊鱗俯矚飛鳥南則層峯接天意淩星斗北則靑气屬地靡見寰宇陰厓艸枯積雪尙白煦穀气暖巖花巳紅怖鴿一隊枯僧兩三翳綠蘿而居穿白雲而岀相與並肩層巖凝睇初日金碧萬端華心易其素念霞采億狀茅齋成夫麗矚蓋已響沈音外思舉云表者焉適有奇石陵乎坐次爰爲之銘曰

空水易曙白雲知春十步五步花香送人蘿谷尙暗松軒已辰僧疑入定寉仨棲眞鐘疏岀寺鐙暗披帷琴牀月落蝶帳風開艸名躑躅花號徘徊虯枝競挽馬首頻回塔看倚杵峯眞秉圭

〇終南山髙觀谷銘

鄠縣東南行三十里有髙觀潭谷水出焉五里未及驚霆接天百步尙懸飛瀑搏顙洵人外之奇觀霞表之靈境也若其危厓半傾若斜景之入海巨石自轉同髙穹之隕星曾不踰時已抵絕壑𨿽激電之閃戶飛矢之岀林不是過也春雨旣積山空自鳴萬壑競乎一門百丈限之盈尺此則山澤气阻陰陽與之回皇風雲色變星辰因而匿采者矣余尋幽匪遙好奇斯過遵彼盤石薄焉觀之齋心旣空盈耳有悟遂爲之銘曰

鯨波乍湧龍气猶腥髙欲切漢光疑浴星頹峯作檻劈石成扃出竇始白回瀾乃靑流金迄石衝谷注壤海若輸靈坻隤遜響遵巖覓電俯壑尋雷天地黯慘風雲蔽虧無人獨往有月飛來

〇漢麒麟閣功臣頌﹝並序﹞

麒麟閣者漢宮閣疏名云蕭何造張晏曰武帝獲麒麟時作此因圖畵其象於閣遂以爲名以予推之閣蓋構始於文終錫名於武帝漢書武帝紀元狩元年冬十月行幸雍祠五畤獲白麟至太始二年始下詔更黃金爲麟趾以協瑞應是時漢興已一百十年日月麗於中天文武集於亨衢時博陸侯霍已入禁闥富平侯安世已爲尙書令光祿大夫營平侯充國龍﹛名頁﹜侯增均已爲郞丞相博陽侯吉爲廷尉監典屬國武已使匈奴五年桉春秋感精符曰徳及幽隱不肖斥退賢者在位則麒麟至是知飮泉食露之符爲連茹拔茅之兆矣至宣帝甘露三年始圖畫其人於麒麟閣法其形兒署其官爵姓名惟霍光不名曰大司馬大將軍博陸侯姓霍氏次日衛將軍富平侯張安世次曰車騎將軍龍﹛名頁﹜侯韓增次曰後將軍營平侯趙充國次曰丞相髙平侯魏相次曰丞相博陽侯丙吉次曰禦史大夫建平侯杜延年次曰宗正陽城侯劉徳次曰少府梁丘賀次曰太子太傅蕭望之次曰典屬國蘇武凡十一人偉矣哉定策則博陸相業則丙魏名臣則杜張宗賢則陽城儒雅則梁蕭武功則韓趙使節則子卿親賢並升文武備列昔陸機爲漢髙祖功臣頌袁宏爲三國名臣序贊歌詠功徳至數十人然徵其美備考其績效均若有不及焉蓋世遭隆平士逢豁達之主得明目殿陛振聲巖郞挾一策入石渠請長纓度沙幕居禁闥而不遺在窮巷而亦顯中廐之馬旣擢日磾上林之羊亦升卜式牧豕極於上相販駿登乎九列亦可謂立賢無方用人不求備者焉此數人者向使生秦項之世値吳蜀之主上則刀筆趨走自擬於駑駘下則篳門甕牖發聲於蚓窽安能鼓垂天之翼絕塵而逞其驥足哉此斗谷所以垂涕而言曰知臣莫若君樂羊所以捧篋而泣曰非臣之力君之功也豈不美哉夫以光武之明徳悼嘆於龎萌元皇之風烈受譏於張禹則知人則哲從古難之遂使孤臣萬里餘搶地之呼下士百世奏通天之牘自非英斷卓識鴻業大烈曷臻於斯暇日慕其風尙不揣謭陋爰各爲之頌亦以存景風之思爲來禩之式云爾

漢至五世云惟百年徳盛化洽麒麟至焉桉古圖書讖緯之篇來此上瑞登庸大賢皇皇大賢神明攸贊桓桓博陸票騎同產旣嫓阿衡亦參姬旦負扆畢世放桐不反大節旣植生知不學英辟握手幼君入抱三踐帝席兩握國寶勛存畫室忠勒髙廟矯矯杜陵畱侯共族兄罹蠶室父治鼠獄勤勞旣著肺附是屬身膺上衮世執圭玉國鈞旣秉民譽四洽雅善魏丙不女田甲英英漢廷口議八法彬彬儒林腹置三篋侯有龍頟世爲虎臣千戶旣益萬騎出屯𨿽有令徳亦鐅凶門時惟鷹揚起於巫蠱功參上宰事歷三主言求偉伐試覽勲簿震震烈烈篤生營平方叔召虎來於西京有漢中葉西羌不寜黃髮鮐背爰求將兵神爵之元天子推轂旄頭初出羽騎始肅光光將軍遠夷斯服將偃五兵講求六谷髙平對策進由儒者頗厲威嚴庶資媕雅建策堂陛馳傳天下觀漢故事講求便宜外戚附奏列侯詳議號通犧畫乃學計倪徵和之間八夤鼎沸隆準寓獄長楊望气中使星馳圓扉夜閉婉孌哲人實司郡邸中興之相陰徳以侯旣主禮讓實惟仁柔赫赫公府恢恢皇猷不解案吏惟知問牛次公簡簡亦明法律才平獄訟復議鹽鐵持躬以整應機以疾元平正始實惟憂虞職典方藥功參立儲幾陷許止乃比朱虛隆漢之規親賢並用城陽濟北厥後誰踵盤盤宗英名徳見重甘泉召對未央列議軺車七乘汗血千里尙冠以興海昬用廢六經至漢蔚然羣師瑯邪受卦兼擅易旗袨服人廟旄頭墮泥儒術旣隆卿階不替宏羊騂騂比玆心計五鹿嶽嶽慚其經義東海蕭生起於白屋犯主顏色責相吐握吏持匈匈友哂碌碌終登貳宰入授禮服承明髙議聲振殿瓦英英及門槐裏蓋寡旣趣飮鴆遂請斬馬賢傅旣決佞臣斯怍子卿少卿並寄絕域一踞胡服一持漢節義重於生冤銜至沒陵惟沾衿武乃刺血罽帳奏樂穹廬雨霜飛雁不下牧羣旁皇掘根鼠穴書帛雁足方困羝乳乃畫麟閣肅矣西京炳靈羣公前後萬古玆惟日中允文允武立徳立功平視九駁髙參五龍昔歲魯郊宣尼所嘆今玆隴首匡鼎以贊傑閣𨿽朽崇勲尙爛望景中嶐流芬灞滻

〇昌國君樂毅頌

臯兆大澤伊緣空桑猗惟若人厥聲亦英生後十世不直禹湯舉足欲岀九野虎狼虎狼之羣鳴鳳萬仞回翮秦楚斂翼三晉攬玆徳輝擇主以進功殊蓋世恩亦逾分三光旣赫九鼎亦震時方忻亂天未祚徳間騰卽墨功墮騎刼七十二城悉傅以翼英英鄒彥曾不入燕翩然來斯惟玆一賢封崇昌國義感沒世身𨿽居趙引領北視銜恩而息戴徳而死頌於千年以感國士

〇萬壽無疆頌﹝並序代太常卿倪承寛作﹞

臣某言臣伏讀皇帝陛下正月元日詔書以干隆四十五年値七旬萬壽聖節敬法皇祖聖祖仁皇帝成典布大澤於天下猗與休哉詔書所列自祀五嶽四瀆以迄肆赦凢二十條臣竊見皇上自禦宇以來四十有五年國家承平一百三十七年之久天下戶一千萬口一萬萬內自羣工卿士師尹百辟外曁億兆臣妾遼逖曠遠殊形而共慶異聲而同和喁喁焉忭忭焉蓋延頸接迹兾徳幸澤自九天之下迄九地之上六合之內以薄於六合之外然皇上猶持盈戒成蘊謙育和自乾隆三十五年六旬慶節至此又越十載始沛然順輿情頒大詔以妥神祈以答中外而又繁文縟節槪敕勿事面戒有司訓諭諄諄逮於下者無不隆受於天者靡敢侈至矣哉法祖之烈敬天之心勤民惠下之誠盛徳勿徳𨿽休勿休之念靡不繪丹扆縣黼坐降玉陛歷金門而被於凢有知識者矣夫含生之類靡一物不得其所至聖矣化之所被不心而應不踵而至至神矣禮樂之盛藻地縟天至文矣聲威所被窮舟阻輪跨嶽越海至武矣謨文定武廣聖極神涵億兆之和而受繁祉之錫至壽矣臣不敏侍從數十年自翰林洊登卿貳親見皇上展禮嵩髙告功岱宗歷太行登會稽蹕興京謁闕裏循河堤築海防每所省幸施澤輒數百萬又親見皇上平回部再平金川西南諸酋稽顙歸化難可畢數拓地三萬里迄乎日月斗所出入又開四庫館自周秦以來經史子集靡不集其大成競競業業若彼巍巍蕩蕩若此臣竊見詩之序曰時邁曰般言天子巡守告祭柴望及祀四嶽河海也曰魚麗曰蓼蕭言天子功成治定制禮作樂澤及四遠也曰天保言臣能歸美以報其上也故曰降爾遐福曰受天百祿言天與天子以廣遠之福而天子克荷之也又曰貽爾多福言神又能以多福貽天子也故天不答天子以日月之壽則百祿之應不章五嶽四瀆羣祈百神不佑天子以億萬之齡則多福之徵不顯羣工卿士內外百辟不祈天子以覆載之永則歸美之誠不敷琬琰所鐫金石所述五三六經之所遺不可誣矣臣今者又披瑞應之圖集靈寶之記以合今之所見則狉狉蹡蹡與化低昻笑誇世之主而待乎麟凰何生不育元气滲漉何曩葉之君而炫夫嘉榖嶐嶐者岱爲宗曷爲濯露雨瑞日月而待升中洶洶者河以鴻曷爲束魚鱉恬駭浪而就成功羣蒙首首於以戴斗惟生之厚庶祝天子之壽橫目顚顚而惟視天何歡而抃云慶天子之年天人之應協矣神人之理昭矣兆姓之符著矣凢此數十條臣每見漢唐宋中葉諸盛辟得其一事無不加尊號膺玉冊鋪張鴻名增益盛算而皇上獨一切勿事惟民生治術爲兢兢蓋於於焉翼翼焉又將超其識於八代之上藐然而繼五位三紀之盛軌也臣不敏素以文字受特達之知況親覩偉烈首沐至化又恭値敷天之休率土之慶得預百辟之末而奉萬年之觴且雅頌之迹彰彰若彼而臣獨不克繼軌前哲導揚盛美臣實恧焉輒不自諒謹獻萬壽無疆之頌八章頌曰

皇帝禦宇四十五年惟天眷帝惟帝法天法天伊何敬以率先徳盛化洽持之以謙謙惟召和敬以集福儷乎天位永此帝籙﹝右第一章

﹞

五緯旣矅九鬿聿張鬰鬰紫府肇乎文章惟玆文章釐以甲乙苞賢蘊聖昭典鑄則甲觀辰啟乙帳夜陳炳炳麟麟法天之文﹝右第二章

﹞

惟天有鉞鉞亦南指惟天有弓弓實西矢蠢惟不靖匪西而南命彼六師撻伐以三爰俘渠率爰拓疆土震震霆霆憲天之武﹝右第三章

﹞

旻旻穆淸厥兆誰見三百六度知行之健淵淵帝躬八夤是奠四十五載省方亦徧東西旣歷南朔聿臻惠下以實則天以勤﹝右第四章

﹞

鴻流之貫揚豫兗靑視天有漢爲地之經惟湮堤防下土以疾展玆宸畫繼彼曩烈赫赫六飛遵海而觀惟帝東邁象天左旋﹝右第五章

﹞

無雲巍巍天亦降威曾不終日雷霆巳回惟皇鑑之以詔司士捐瑕濯釁一與更始方网旣解圓斗益明凢百肆赦助天省刑﹝右第六章

﹞

無雲赫赫天實降澤八紘之廣覃州溢域帝禦三殿詔岀九門黎黃蒼赤歸化詠仁司農頒粟內府出帛凢百綸綍體天施徳﹝右第七章

﹞

惟威惟徳帝皆則之允武允文命以顯思融融穆穆亦若示喜天之視君蓋惟一體肇啟壽域肇築慶基億萬斯年天之與齊﹝右第八章

﹞

捲施閣文乙集卷二陽湖洪亮吉著

〇七招

昔宋玉賦大招枚乘著七發予讀而善之因合其體仿焉

空同主人遊於元冥之鄕寐而失其魂其友愚公憂之招於曠野三日不得踉蹌而歸謀賓朋詢臧獲乃得主人生平所嗜好意志所溺惑十失一二猶得八七爰升墟而招之

曰今子冥焉莫焉忘焉忽焉如遊尾閭而失足登昆侖而隕巓將招蒼童下白寉尋神气於髙下訪音響於寥廓聞子昔者淩飛濤﹝主人江行上自大別下扺海門錢唐富春亦頻歷焉﹞上削玉﹝主人以壬寅七月遊華山往反三日﹞東經長淮北未及於王屋﹝壬辰癸巳兩歲皆道長淮抵鳳泗辛丑歲自都門至大梁欲遊王屋不果﹞探奇不巳思畢命於嶽瀆計子所未至乃尙有六今將與子升中天歷太行道崈髙眺南衡由雷瓊瞰外洋遵登萊而岸勞成山則岧岧嶤嶤雲气四塞泉奔如江海龍嘯若霹靂驚麏銜不死之艸毛女蘊長生之術黃金之丹可成而靈藥可乞水則茫茫混混色奪絳紫天若一丸魚長百里當月午而潮定見天中之霞起驚志乍收釃酒未巳南風拂之行千里者不知其幾若此者黃華失其奇﹝壬辰戊戌兩遊黃山歷登蓮花天都兩峯回塗皆憇九華經宿﹞臺蕩奪其秀﹝丙申秋主人偕學使者按浙東歷遵天臺雁蕩諸勝﹞嗤太白之雪嶺﹝癸卯夏莊大令炘邀主人遊太白山至新開嶺憇於龍池﹞哂匡廬之云岫云夢七澤坳堂而可方﹝癸卯五月自西安南歸道楚中阻風泊匡廬下凡五日﹞巨區萬頃﹝癸巳十月主人訪趙舍人裏玉於穹嶐山因同泛太湖歷東西兩山又獨入林屋洞凡數百步﹞一甌而儼受此亦跨淩古今橫絕宇宙魂如歸來急以此請呼聲未絕而百步之外微若有影曰和闐之玉采之昆侖百馬載一來於西屯行車則疾雷破地止捨則奔星在門昔所未値世無其珍侑以播川之犀昌化之石白文衝天赤采照澤廉州翠羽鮮若霞升瓊山蜜臘黃如栗蒸永昌黃金若鑑合浦明珠代鐙﹝自播川犀以下皆見今一統志土產﹞復有九州島奇貨淪於厚土中郞發丘以供嗜古南山之石槨破而東園祕器陳鼎則仲丙公乙兄丁伯申卣則祖乙父癸婦庚母辛虹燭之錠蜼形之尊鏡蒲萄而馬鬣鐘荇葉而螭紋一寸之珠搏於媚尸之口逾尺之璧攫之驕王之身漆鐙煙騰而罩地水銀光滿而燭天好事所未見述古者所不聞古刺之丸﹝古刺水自明永樂中入中國今故家時有之﹞歐羅之表﹝大西洋人制表極精恆百金直一﹞千鉤則如意百串則多寶乃有呂宋所產一世瑞艸含茹則火入四肢呼吸則煙騰百竅蒸淫不歇薫炙子鼻﹝煙艸一種百年來盛行近復尙鼻煙皆刳玉爲瓶精者至穴大珠爲之﹞五官拉雜黑塞竅穴珠胎旣淩刳玉孕復剖裂他若士有女行則冠紳而約闌﹝吳俗男子腕皆喜約金玉闌及佩決﹞弱爲武容則樽俎而佩決若此者皆世之所珍而吾子不能舉其質言尙未卒魂如豕脫飄風拂之入東壁而沒

曰無巳將樂子以靡靡之聲蕩之以淫樂北部則樅陽襄陽秦聲繼作芟除笙笛聲出於肉棗木內實篔簹中鑿﹝今時稱梆子腔竹用篔簹木用棗﹞啄木聲碎官蛙閣閣聲則平調側調蓺則東郭西郭﹝東郭西郭見孫明經星衍芍樂本事詩﹞然子吳人也請歌南部曼綽弦索院本是祖五聲淸脆節之以鼓弋陽海鹽之調良輔伯龍之譜﹝梁伯龍魏良輔明萬曆間人始變爲昆山腔﹞吳姬婉約是曰名娼髮若燕剪聲如鶯簧年二七而尙穉宵三五而登場於是繡幄盈坐珠鐙滿廊披玉茗之四部舉粲花之樂章一聲兩聲若淸商之岀天半髙舞下舞如神女之降髙唐風雷生乎幕外霜气襲乎衣裳上客厭金罍之易罄主人訝紅燭之不光送客旣出朝曦滿堂復有秣陵淸音維揚小部旣美歌喉尢擅姿首﹝二部今時盛行﹞劈梨桃而心醉擲羅巾而目授秦淮迢迢而晚涼蜀岡盤盤而淸晝檀板旣徹歌韻乍透微聲動波沈響入岫林鳥識其餘音市兒應之撫手十畨嘈雜喧於裏門方響則呂黑勻鉦則羅云擫笛則陸三調弦則莊昆﹝裏中十畨一部最盛尢擅場者則羅淩雲莊象昆陸開三呂威如皆先後入都獲盛名焉﹞始春置酒天中啟筵魚鐙之光燭地龍鷁之竿拂天萬錢買吳娘之舟百尺擇臨流之閣圎鉦乍起羯鼓閒作響徹霄漢聲溢郊郭或神迷於絕伎復破產以酬酢至若櫻桃紅兮半樹芍樂豓兮雙枝植富春之館栽北海之池淒迷五夜顚倒百詩西云擷英之譜﹝嚴侍讀長明有秦云擷英譜﹞南枝傷逝之辭﹝南枝集曹學士仁虎著﹞知者所樂道才人所豓思歌至十闋魂惘惘而不識鄰雞一聲影若冰釋

曰榖則河汴之麥禦廩所需﹝河南歲貢面五百匣﹞秦中之稷九州島稱腴﹝今秦中人呼小米曰稷米則今之小米卽古之稷也﹞黃兮若眞臘之寶晈兮若冰霰之餘三吳之秫佐以嘉榖餅餌所資雜入羮﹛月隺﹜飴周於輪果實其腹倘憎陳而說新或罷飯而進粥則有北江之稻白者如玉﹝俗呼爲香稻米歲以入貢﹞初舂未食香巳盈屋牲則大荔之羊江山之豕﹝江山﹛舟召﹜飼豬以榖﹞雲中之熊白灤河之野彘射雉則句曲徵鵝則固始﹝以上具見方誌﹞蔬則荇紫莧紅芽黃﹝白菜生江淮以北者佳俗呼爲黃芽菜﹞菘白華陰石髮數尋吳淞蒓絲百尺瓢兒瓠子露葉霜實菖本則號堯菜種則名葛﹝卽今俗所呼諸葛菜﹞酒則會稽之醞珍於逹官京口之釀峩峩百船侑以橘英之觴惠泉之尊﹝酒味最洌者紹興次則京口吾鄕惠泉又次之吳門福橘酒則味若醴矣﹞髙粱燒春﹝今燒酒唐人呼爲燒春﹞味縱劣而雜陳莫不合歡則永好陶陶則百年又或選珍於山采腴於湖雍涼有孕香之麞閩廣有食果之狐似帶匪帶﹝曁陽江中有魚狀若帶名吳王膾殘﹞非魚是魚膾鮮鱗而或棄巢壘燕而有餘﹝燕窩一名燕舟始見閩小記﹞西北則終南太行百年之鹿屑之爲脯東南則臨平射陽五色之鯉薦之以醋﹝西湖行廚以醋瀹生魚揚州亦能效之﹞知子嗜之而未篤也則有牛渚銀鱗﹝鰣魚以采石所產爲上﹞晴江石花味或華而不淸質或淸而不華藐江鄕之風味首鯸鮐之足誇﹝河豚產江陰魚儈成對始市薪炊不熟亦能殺人﹞沙洲始春海門初日滿百則江潮巳浮捕一則怒眥欲裂入市則一雙十雙炊薪則永日永夕專諸之刄縱刺西施之乳不釋﹝河豚肪名西施乳﹞江瑤則質薄刀鯽則味屈羅陳於前待子食畢芳芬射越魂若有鼻依於屋楹欲卽不卽

曰將與子攬轡燕趙遵乎大同回覽吳越極於閩中明月旣倦宵投淸風﹝明月淸風鎭名在定州﹞十車載氈裘之帷百船裹綠油之篷﹝綠篷船見廣州府誌﹞淩越溪抵湘江披班竹之戶扇埀煙波之釣筒莫不明豓如雪回環若風千金出客裝百金擇冶容畱人則鷓鴣啼樹喚客則鸚哥出籠蕩子因以不歸冶遊因之謗速吾子閒雅知未敢托足也若夫松陰偃蓋之巷班竹如椽之亭梨桃之溪不夜金粟之館長晴花交春而失影月墮秋而有聲園歷十畝樓分數家鬥隨廊而北轉雨飄簾而左斜恍兮若接倏爾莫及曠千春而寡儔藐遺世而獨立一則氤氤氳氳气如初春衣飄搖而欲仙佩委宛而如神忘情三五之夕無夢百花之辰一則光生不滅影若新月素采匿重帷餘輝想空閱慕不言之桃李仿無聲於反舌竊料昔者東西望塵君子所不能致惟玆二人昔扃門而距影今披帷而吐誠願以弱質充玆下陳久長要乎天地終始誓以星辰髮紛披而雨泣望良人於鬼門音響未畢魂兮若來隔秋花而不前抱輕煙而徘徊

曰今與子搜史氏之編采經生之籍溯周秦而上之逮唐宋之陳迹行車如雷動止捨若山積則渉子問字之亭訪子藏書之宅江蘺盈數畝蠧魚長一尺僕縱欲敷蒼摛黃道白剖黑窮古今之至蘊而不足擴子之髙識若夫今天子文治之昌也弁冕幹祀涵濡百載徵奇編於六合挺祕閣於大內皇皇焉首首焉隆古所不克津逮翻披萬集甄錄百輩惟江左之絕學則庶幾乎惠戴戴則生入華省惠則書登祕帙九經盤盤古義是出漢儒之詁周易是述戴則句股割圜以之經天水經水地以緯地埋詁字則楊雄之書校經則戴徳之記﹝主人不及見惠徵君定宇至戴吉士震則於廣坐中一面不及請益也所見二家之書惠則九經古義周易述易漢學易例左傳補注諸種戴則大戴禮校正句股割圜水經注水地記及校楊雄方言數書餘皆不及見﹞若此者子之所見所不見者尙以百計吳門之江沈冥蜀莊捨蝌蚪而無字降柯欘而不詳出則鄰犬吠影入則饑烏競糧越六十年尙書著錄﹝吳江布衣聲爲尙書之學六十年遠始以小篆手寫刋木焉是章於師友存者不敢著錄恐渉標榜惟布衣年近七十知者甚希故著之以明絕學﹞成一家之言髙二尺之牘汲古之士則踵門求觀徇華之儔流汗而不卒讀學士金石碑惟五千﹝大興朱學士筠收貯金石至五千種未及編校而卒﹞奏開石渠厥志偉焉﹝學士官安徽學使時曽奏請刋石經及請校永樂大典﹞知古則堇浦﹝杭編修世駿﹞知今則茶山﹝錢文敏維城﹞蟣虱一牀甫沈酣乎論著戈甲滿側乃敷陳而萬言﹝文敏平古州苗香要奏事至數十﹞蓺苑則詞林丈人邵﹝常熟邵編修齊燾﹞鄭﹝秀水鄭贊善虎文﹞蔣﹝鉛山蔣編修士銓﹞程﹝歙程校理晉芳﹞詩則元佑以上文則正始之聲莫不著集百卷流傳萬編﹝錢文敏茶山集杭編修道古堂集邵編修玉芝堂集鄭贊善誠齊集蔣編修淸容集程校理勉行堂集皆幾及百卷﹞不朽之事昭昭可言語畢四視五步之外來如輕雲𨿽不卽至然若有慕云

曰今賡子伐木之篇徵子平生之識耆儒碩彥齒髮近百多聞在前英俊侍側則有談飛四座采暎一室錢塘則雄奇萬端﹝袁吉士枚﹞鉛山則鋒鍔百出﹝卽編修士銓﹞談神則气王語鬼則志懾隨園則方冬敷花三徑則未秋零葉又復孫郎好辯汪叟力敵﹝錢塘汪縣丞蒼霖佞佛孫明經星衍嘗箴之苦辯終日不屈﹞明經老萊之考﹝汪明經中著書千餘言證道徳經爲老萊子所作非柱下史老子人有詰之者則盛气及之﹞州倅熊耳之說﹝錢州倅坫與孫明經同客西安辯熊耳山所在數十日不決今辯艸存二人篋中﹞言未及吐頸巳發赤若夫秋林萬聲淸澗五色來錢生之寓齋﹝同裏錢大令維喬﹞坐汪子於舫側﹝儀眞汪學正端光﹞淸談忘倦妙緒絡繹榮悴不經其懷是非不關於臆趙蔣覃覃樂陳先世﹝主人及見趙大令彪詔曁大令再從孫舍人懷玉凡四世皆善陳先世舊事侍禦蔣先生和寜曁弟明經蘅皆主人舅氏從受學者﹞溫溫邵管善語故事﹝余姚邵校理晉涵同裏管給諫幹珍民部世銘﹞六合之外談浸淫於八荒大父而上溯淵源及百代項孔則推占星辰﹝同裏項秀才森孔布衣並善推算之學﹞錢許則剖析姓氏﹝錢先生人麟卽文敏尊人與許大令方亨陳鄕裏氏族及著姓均若指掌﹞寒暑雜出興居不佳進黃生之綺語雜蔣子之詼諧﹝黃縣丞景仁蔣上捨靑耀﹞快意所及不經於懷幽憂可倏愈沈屙亦立差於是一室之內光入若電魂來有聲咫尺莫辧

日今當返子中河之橋覓子委巷之居﹝主人舊居在中河橋側委巷中﹞危樓則北犨土墻則中虛淫霖奔乎寢榻酷日炙其庭閭吾子則蓬松披髮十歲不足六七有餘讀書則善忘識字則易畢被笞逃塾眼淚沒鼻聲與百舌競蠻字與蚯蚓爭拙泥人滿前鞀鼓旁列鄰童裏女奔入滿側疥虫盈手色盡醜黒唇焦口缺足又病躄相與積東堂之磚以象太山決北溝之流以狀溟浡裁枯枝爲林剪木葉作筏回皇一室巳入復出摩挲雞柵燻炙鼠穴母姊溺愛不復呼喝口目正倦羮熟呼食食竟卽臥顚倒錯失呼聲如虎不知枕母之左膝詞尙未竟魂巳倏合體肉旣動唇吻開闔親朋畢賀雜踏一室昔飄飄焉如雲之出山今離離焉若膠之黏漆嬌兒十一粗識典籍陳詞俚鄙願長者壽彭大夫之八百

〇傷知巳賦﹝並序﹞

粵以仲秋之月久疾乍痊孟冬之辰二毛甫擢悲哉無金石不流之質有蒲桞始謝之姿犬馬之齒過齊太尉之生年羈旅之期逾晉文公之在外接於晝者希逢舊識覿於夢者歡若平生以是而思伊其戚矣於時窮谷日短關門雪深淸渭濁涇共滔滔而東逝太白太乙與蒼蒼而齊色駕言出遊靡問所之松柏合抱雲是含元之基藜蒿尺深言經端禮之闕鳥飛反鄕値弋者而登俎獸窮走壙遭野虞而褫革戴日而出炳燭以歸萬事迫於窮冬萬憂生於長夜秦聲揚不能激巳阻之气魯酒薄不能消未來之憂叢臺有霜殘月無影鄰笛起於東西鄰雞鳴乎子亥嗟乎回風美人之曲楚臣殉之以身鐘鳴落葉之操帝子繼之以泣大地搏搏非以載愁惟天穹穹豈云可問是知掘井九仞冀可覿夫泉塗載鬼一車必當逢乎素識復沛郡丈人之魄或尙沈酣起魯國男子之魂猶應慷慨生我者父母知我者鮑子嗚乎於是綜其梗槪述其終始虞山邵先生齊燾大興朱先生筠淸苑李先生孔陽尙書錢文敏公博士全椒朱君沛明經髙郵賈君田祖縣丞黃君景仁舅氏大令琦中表定安定熙幾十人賦曰

大化推遷人居其裏感乎通塞遂有憂喜非我所生非我兄弟情均誼共是曰知巳是以元伯入夢巨卿哦而怳然罕生云亡鄭僑呼曰巳矣夫迹不出乎四海壽不逾乎百年忽承顏而握手乃同心而比肩假以羽翼寵之光顏惟子之故豈曰能賢感玆逝者云有十焉我之降生攝提之歲靈均是同兆乎憔悴張儉至而全家傾﹝先大父以外姻株累又爲大王父償大同城工核減帑項貲產遂罄﹞令伯生而慈父背﹝予生六年先君子見背﹞鬼瞰其室地荒荒而出流﹝所居卑隘又枕大池五六月間池水泛溢室中恆積至尺許﹞鳥焚其巢天盤盤兮如蓋﹝子與太孺人同居一樓樓爲鄰火延燒毀其一角旋葺旋圯臥起恆見天日焉﹞仲寶嬰於數喪﹝先君子沒後不數年兩叔父相繼下世﹞罃宏依於渭陽﹝予免喪後貧不能自存從太孺人及三姊一弟依於外家﹞感尊親之義顧﹝子最爲外王母龔太孺人鐘愛所以撫卹之者無不至大令舅氏亦時周給之﹞爰計日而分糧南阮北阮﹝外家之西卽從舅氏啟宸先生所居先生妻董安人與太孺人最善昕夕來往無間﹞元方仲方﹝中表十數人定安定熙尢與予善定熙以庚辰年卒於江西徳興署中年五定安以乙酉年卒年二十三皆未及娶﹞十文杏碧桃之館雨龍竹馬之場啟遺經於別塾﹝壬申以後四年皆讀書舅氏塾中﹞盻歸帆於豫章﹝舅氏官江西徳興知縣外王母就養署中凡六年至壬午歲舅氏罷官始歸﹞太白守井而霖雨集太歲在亥而喆人亡﹝外王母以丁亥十月晦日下世年八十四是秋大霖雨宅前白雲溪中水溢出數尺﹞鼪鼠一庭歸彥甫之子捨﹝太孺人以外王母沒後貧無可依始挈家歸興隆裏宅中﹞雞犬滿柵別公房之壻鄕﹝余爲舅氏實君先生之壻歲戊子因贅焉﹞二十餘年奉親而處艸沒衡門霜飛甕戶鹺使臨而興嘆﹝先大父自歙遷陽湖始居白雲溪東後徙縣西大宅遂以故居歸趙氏及癸巳甲午間頻遭事故縣西宅復入官時趙賡西先生官浙江鹺使爲大母伯兄代購興隆裏宅十數椽始定居焉﹞尙書來而徒步﹝尙書錢文敏公見予所制樂府百首及遊山詩奇賞之適以事歸遂徒步訪焉﹞東裏縞帶投之而訂交西華葛衫泫然而道故﹝文敏公言與先君子有舊﹞圑團如月吳紈題五字之詩﹝公示以所執扇卽書子數詩﹞飄飄淩雲蜀錦寫萬言之賦鄰人塞徑野叟騎危訝孤童之抗禮驚上客之頻來風蘇蘇而振壁星疏疏而點苔被襟而檐日昃語笑而林花開於是中外之戚髙下之才欣於投紵樂與銜杯五經無雙爰升講堂靑門丈人來於新昌﹝歳丁亥戊子邵先生主龍城書院講席余偕黃君景仁受業焉先生嘗呼之爲二俊﹞埀二俊之譽共江夏之黃作論盈篋﹝余時著論史數十篇先生奇賞之﹞唫聲滿廊快新篇之手錄播逸格於詞場惟崇名之起俄頃譬初日之出榑桑昔者不樂薄遊江幹﹝歲辛卯朱先生視學安徽一時人士會集最盛如張布衣鳳翔王水部念孫邵編修晉涵章進士學誠吳孝廉蘭庭髙孝亷文照莊大令炘瞿上捨華與余及黃君景仁皆在幕府而戴吉士震兄弟汪明經中亦時至﹞嚴徐枚馬適館授餐談經則大戴著史則仲援雋勃海之博帶杜扶風之小冠惟戴斗之碩望彚人倫之偉觀方千里而建節歷八郡而盤桓前灘後灘孤月濯影上嶺下嶺異花成團﹝壬辰癸巳兩遊黃山外若齊云九華敬亭采石天門龍眠諸山靡不歷焉﹞復飛箋於虎觀諭得士於龍泉﹝先生致錢詹事大昕程編修晉芳書云甫蒞江南晤洪黃二君其才如龍泉太阿皆萬人敵云云﹞長江天塹淮海惟揚乘長風而往來逐飛隼而翺翔揖賈生於江館﹝歲癸巳余在姑熟與賈明經訂交明經年六十餘卽席次王元之髙齋韻三首見贈後予遊維揚又與明經爲焦山海門之遊明經以丙申冬下世著述甚多惜不及見然予交海內士流最眾其質直好義未有如明經也﹞値朱遊於建康﹝朱博士官句容訓導年巳七十餘風貌甚古愛人如不及予乙未歲客句容與相處甚久茅山赤湖閒亦時同遊焉以庚子春下世﹞百川助流秋雨霽而泛海十日並列華鐙排而渉岡髙談則海若遁迹縱飮則山神畏狂裁報箋而盈案疊吟篇而滿筐天地運而成冬日月窮而入夜采薪於嚙指之辰﹝謂丙申冬奉太孺人憂﹞散發於招魂之舍臯魚免喪列子遠嫁竹箭貢於皇庭羈禽遊於日下迎門倒上公之屣傾蓋枉名卿之駕荀祕監四部之目祕而得傳﹝歲巳亥入都館於同歲生孫君溶寓爲校四部書﹞阮孝緒七錄之編聞而願借﹝都下借書惟翁詹事方綱程編修晉芳數家二君又同直祕閣每爲予假館中本勘校﹞惟寂惟寞實惟隴西秉直徳於雕鶚相逸羣於黃驪﹝房師李先生性淸介以禦史屢與校士出其門者人皆謂無私以庚子十月下世余與同門生視含斂焉﹞迨夫執贄之日巳鄰屬纊之期枕孟喜之厀勉之以易學絕施讎之手勗之以審幾嗚呼此知我者歸於九泉不知我者謂我胡然甲第則紛紛易主丙捨則蕭蕭數椽車輪經而腹痛班馬過而鳴酸山巨源七軰之遊人皆有集﹝錢文敏公茶山集邵先生玉芝堂集朱先生笥河集賈明經黃縣丞詩集俱前後已刋行李先生淸苑集大令舅氏素園詩集及朱博士詩皆藏於家﹞孟獻子五人之友半已不傅﹝從表兄定安及表弟定熙均少慧善詩文夭沒旣蚤不及有所著述﹞錄其平生之語﹝邵先生巳下並有贈言皆緘藏篋中﹞感其臨命之談﹝文敏公常以識余不早爲恨臨沒猶爲公子中銑中鈺言之並屬訂交加禮焉﹞無十句之杯酒有百年之松杉心飛過嶺之樹﹝大令舅氏以去年秋沒於廣東嘉應州書院﹞目斷臨河之帆﹝錢公子中銑以巳亥四月入都補官病發卒於淮安舟中公子中鈺亦於是年下世﹞鬼燐紅兮沙磧﹝縣丞黃君以去年夏扶病自京師逾太行出雁門始扺安邑病益殆乃卒於寓捨﹞神鐙白兮江潭﹝謂辛巳年迎表弟定熙江西之喪﹞思有窮兮萬古愁無際兮終南

〇過舊居賦﹝並序﹞

縣南中河橋之側洪子有舊居焉蓋居之者三世矣後主者以直賤轉貿他族乃更徙焉歳癸巳十一月也室有樓上下各四楹樓後有池寛可十步霖潦旣集亦生鼃魚池側柔桑一株桃實數樹一箔之蠶春足於食三尺之童秋足於果倨倨焉廣廣焉不自知其室之陋也然而夏水甫盛則萍藻帶於周廬秋霖乍淫則莓苔生於陰牖出戶之棟鼪鼯與室鼠競馳頹鄰之垣枯株與薜荔交翳室旣荒陋器亦敝敗其木之刓而曲者太夫人之織具也其磚之方而折者予童時之唫幾也過之者色不怡居之者樂自若蓋始生焉少長焉及授室焉生子焉歷二十八寒暑乃徙前歲復過之則平池積淤半巳作道鄰人以桑翳其室斧其東枝餘者隨墮岸而踣周堤而視則枯條朽蔓無有存者而墻之犨北如昔也復窺其室則敗釜折幾無有畱者而棟之欲落未葺也裏媼巷嫗集者數輩則尙述太夫人之徳不忘因感而爲之賦曰

惟吾祖之令徳兮冀樂土之是盤﹝吾祖居歙縣洪源康熙戊子巳丑間始遷常州﹞遵過庭之雅訓兮就婚媾於江幹遘家屯於癸甲兮乃巢毀而不完﹝吾祖始卜居白雲溪東後以其宅歸趙氏始遷居縣西大宅歲癸巳甲午家事中落乃更徙焉﹞駐徵楫而陸處兮爰構造之無端借大地之尺咫兮規周天以爲垣逮予躬而三世兮尙營葺之未安詢東鄰之所業兮云曲簿而織筐沸晨吹於西捨兮職吹簫而給喪連櫨椽於後巷兮聞永晝之鍛聲井泉淸而倚戶兮喧朝夕之百鐺紛吾廬之眾響兮每夜起而傍徨牖虛明而入月兮瓦離披而漏霜鳴虫集於唫案兮鼪鼠經其頹梁羌吾居之何陋兮實先世之此藏桃離離而秋實兮藤宛宛而春埀風盈扉而自闔兮雨頹墻而不圍水東西而十步兮桑南北以數枝每炎暑之蒸酷兮披後戶之涼颸居陶陶而自適兮𨿽屢空而不辭昔先人之食力兮乃終歳而在行也曁慈親之厲節兮勤日昃而不遑也奉甘糗於尊章兮爰夜紡而曉經也惟鄰左之責言兮淚汍汍而輟響也囂聲慚而自化兮薄俗久而益貞訓鄰姬目婦道兮捨嫗集而傾聽迨行之於數紀兮消閨室之競聲憶鄒捨之東遷兮非埀教於三徙念琴書之去此兮亦豈炫乎仁裏惟居廬之易主兮情紛悒而靡喜犬周巡而不輟兮鵲悲鳴而四起非儔類之是戀兮情亦眷於鳴吠遺縑巾於裏媼兮掛別箴於戶裏環車輪而遠送兮盼百步而不巳別遙遙而六載兮乃屢過乎裏門池涓涓而巳竭兮桑猗猗而靡存紆蛇出於毀竇兮宿莽抽其故萌伊玆樓之虛敞兮乃久處而習魂紛一歲之百夢兮每九十而是賁荷鄰柯之曲蔭兮感檐日之奇溫思吾親之居此兮亦撫子而抱孫業去此而適彼兮遂違泰而履屯歲月盈虛人生與俱前負米而養志玆銜戚而晝居𨿽爰居而爰處孰倚門而倚閭昔居庳而亦樂今室廣而增歔悟卅年而成世實一世而此居旣性與境而皆易吾又何樂此一世之餘

捲施閣文乙集卷三陽湖洪亮吉著

〇楚相孫叔敖廟碑

隆古以來吾知之矣髙卑甫形君與民近天子猶一方之吏九重有並耕之說沾體塗足日接於巍巍茅茨土階不隔於攘攘敻哉上乎九紀以降五遷以前惠民之實事歸於元首乎由周以來亢鋸益宻閶闔九重黔首不能歷其一繁露十二圓顱不能瞻其秒又人列十等國及數圻非夫實心之宰莫就小康之俗而循吏一傳權輿於司馬春秋五人兆始於南郢則實惟楚相孫叔敖云相君期思之鄙夫荊楚之下士推其登進之由投分之始則婉孌之一人膺薦賢之上賞焉道由於莊王罷朝樊姬立侍牀第一語史臣書於廟策朝寧三嘆屍臣易其常度人以謂南服之霸非君王之謂樊姬之力也吾以謂令尹之進非虞邱之功掩袖之效也然相君本幼而神靈長而秀嬴殆庶鄰於亞聖儀表出於齊俗有多能之稱稟無欲之性一日出見岐頭蛇殺而埋之啜其泣矣是將死矣其誰知之母也聖善庸何傷乎子有陰徳是知一成而爲惇蛇邱以之著號兩首謂之枳妖徳因而自戕及其相也四境咸喜一人獨弔相君降赤芾之尊聆白冠之語位益髙而志下宦益大而心小同虎乳之三已凜狐邱之六言四牡戒其疾則利牝馬之貞一狐怯其溫方縫羖羊之鞟利前害後悟主於蟬翼泉輕幣重利民於蟻鼻迨夫百事具舉精心爲政衡前於軛三年而不知輪庳於捆半歲而自易百金之玦無益而可碎三尺之喙不言而奚事又修僕區之法擇鬻熊之典舉荊尸之政紹封汝之規惟此文徳益之武烈詩曰元戎十乘軍志曰先聲奪人盛矣哉勝則河雍之濱封武軍之屍敗則敖鄗之間食嬖人之肉霸業之定由勝算之先與至夫爲於一日利及千祀築芍陂浚陽泉淮南王書曰決期思之流以灌雩婁之野皇覽云激沮水之波以作云夢之澤後有知者楚南大澤之池誰其嗣之廬江萬戶之邑謹案祀典曰法施於民勞以定國非是之謂乎夫其三仕三黜勤拳於當國十世二世綢繆於家事固知尺帛之暖不逮於生前負薪之困將貽於身後而存資相工之益沒余伶人之助越禨荊鬼避一名於寢邱戾岡妒谷環萬禩於封邑君子之澤非將斬於五世廉吏可爲行有奮於百代焉廟蓋創於西京之初修於延熹之歲棟宇隳壞則感夢示之兆輪奐聿新則遷秩酬其徳迄二千年有舉莫廢知縣謝君慕潘國之政紹魏郡之績方校輿地著士女之志遂覽勝迹渉名賢之庭見夫曠而不修憬焉而懼又以其地逼隘遂移先賢句子之祠祭於別所增其式廓需以時日廟成乞爲文於石時予方助修縣誌校勘圖經陵谷未變長掖之碑已迷淮流方漲北隅之基宛在竊以爲旣食其利必報其功連山之竹木相君之所植九睪之蕃膴小民之所利平田納稭則一畝浮於十鍾方舟下粟則數鄕濟於百縣昔云磽埆下濕今惟沃饒上土惠此中國遺於孫子矣余感夫循良之首美利之廣宣尼未生不及流遺愛之涕蔿賈先隕無由識治民之效而使東南之民曰岀而屍祝百世之下春祠而歌舞中興主相聞縣名而動色末世嗣續入崇廡而頒胙則奉法舉職守死善道之吏均未得及焉是以班固作史宰相入於良吏範氏紀載司空儕於牧守莫不舉此成法譜彼風愛斯所謂知致治之體得核實之道矣則夫綰黃綬乘墨車至祠下者流連乎堂戶畱覽於豆俎遐哉渺焉蓋移風易俗之事孰不由於此焉

〇八月十五泛舟白雲溪詩序

小雨忽晴秋花轉媚雲溪小閣月來沈沈錢唐郭生南巷呂子或攜壺觴遠挈簫篴予與孫君買舟深港徑可十尺租才百錢王生居廛疊市甘脆菱栗之屬粲已盈艇與二三子拍浮其中幛袖作嵩折柳代樴西經紅橋東阻北郭兩岸宿鳥一川遊魚隨波沸騰離樹上下啾啾喞喞聲不得歇沿溪以北梢有竹樹下蔭宻藻寛可彌畝黑白萬羽浮沈千頭波喧葉飛悉萃其裏從洲以南檐瓦可數橋陰數尺乃界中外孤簫一聲髙樹答響呂生歌狂不覺離口樓閣半里鉤簾一時兒童不眠應以拊掌歌韻欲寂盈觴勸酬欣羅狂譚樂說舊事忽復相覩首巳如沐唫肩旣冷零露可挹離離星辰方訝西暗川東曉華驚見日出相與登岸因而賦詩裏傳其狂朋訝爲逸嗟乎半世之樂成於奉親百晝之娛奚若選夕柰何中歲各值多故星辰渝乎昔約風雨破其奇褱顏非朱而潭鯉驚衣皆麻而林鳥訝此則攬盈尺之照則逃影於閨聆入秋之聲而離樹卻走也以少歲之遊畢於此夕故振筆序之以貽數子亦以志不忘耳詩凡若干首時乾隆四十一年丙申八月十五日越三歲已亥十月二十日序同遊者爲錢唐郭鎔同縣呂星垣孫星衍王育璇凢五人

〇適王氏亡姑權厝志銘

先君子同產七人其五爲適髙氏亡姑歸縣學生其泰早卒者也姑又次之年最幼與諸兄弟齒故行苐七家人咸呼七姑云魯國嬌女扶風幼妹生甫數月卽罹家屯時先王父追償大同城工核減帑項臺符屢下折田劵以輸官囊金已空鬻鳴琹而僦屋爰自雲溪裏舊第遷於中河橋賃捨翛翛予羽業鴟鴞之四章依依降桑均鳲鳩之七子甑生塵而日宴風吹萚以歲寒然而歌詩甫半悟鹿食之相呼魯論未終結鶉衣而不恥以儒風移其閨識者也乾隆十七年歸國子監生王君汝桂琴瑟靜好松柏悅心樂羊廢讀則正容以悟之周郁耽遊則流涕而私諌尊親嘉其有禮所天感其柔誠無何值歲元枵傷夫奇疾文宣見兆知宏微之倏奄蔣侯示神識悅豫之不永截髮夜禱則光暗北辰割肌晨饋則血溢衷衵靈場之鐙自燼虛牖之幔驚開𨿽戟手爲厲尢避貞姬而搏膺之言親聞弱婢臨終誦詩而逝未知其祥也嗟乎語怪之錄哲人所懲而無鬼之言阮生已屈同裯三載侍疾七旬摩筓自刺則慈母驚啼對食不飱則君姑繞泣痛心誓殯掃迹居樓連廛而語不聞鄰限室而影無踰閾蓋𨿽雅志竟違而已枯魂待斃者矣先王父憂之俾啟紗幔以授徒餙蒿簪而教讀童姬繞案便號經師幼姒入門咸稱弟子亮吉每以春秋暇日參訊起居念揚水而傷心勉遺孤於忠孝蓋一門兄子雅愛李膺兩世曠僚惟期沈正先是監生君父某三世未葬七棺在堂平原則哲孫屢殤信都則全家善病姑每以爲憂微而入諫某未之急也無何姑亦遘疾以卒烏乎哀哉松枝生室華屋廢爲山邱桃符貼窗餐廚減於藥竈鄭宗孝婦𨿽代尊章之愆潁川悖守將受亡靈之責姑生子雍正五年月日卒以干隆四十四年七月九日守節二十五年年五十有二無子以翁命撫族子及異姓子各一人甥而禰舅不聞昔經子又生孫望之異日以監生君未葬故權厝於某所禮也積陰之气旣驟損乎生人陳殯之居或不容於列匶重爲之銘曰

繄中閨之弱質兮夙降志於典墳旣怡松而悅柏兮乃出室而字人嗟三年之失儷兮羌廿載以酬身視雙棺之前後兮隨七殯而紛陳厝廛之未可久兮亦聊以妥夫貞魂

〇與孫季逑書

季逑足下日來用力何似亮吉三千里外每有造述手未握管心縣此人𨿽才分素定亦契慕有獨至也吾輩好尙旣符嗜欲又寡幼不隨搔頭弄姿顧影促步之客以求一時之憐長實思研精蓄神忘寢與食以希一得之獲惟吾年差長憂患頻集坐此不逮足下耳然犬馬之齒三十有四距彊任之日尙復六年上亦兾展尺寸之效竭志力以報先人下庶幾垂竹帛之聲傳姓名以無慚生我每覽子桓之論日月逝於上體貌衰於下忽然與萬物遷化及長沙所述佚遊荒醉生無益於時死無聞於後是自棄也感此數語掩卷而悲並日而學又傭力之暇余晷尙富疏野之質本乏知交雞膠膠則隨暗影以披衣燭就跋則攜素冊以到枕衣上落虱多而不嫌凝塵浮冠日以積寸非門外入刺巷側過車不知所處在京邑之內所居界公卿之間也夫人之知力有限今世之所謂名士或縣心於貴勢或役志於髙名在人者未來在已者已失又或放情於博奕之趣畢命於花鳥之妍勞瘁旣同歲月共盡若此皆巧者之失也間嘗自思使揚子云移研經之術以媚世未必勝漢廷諸人而坐廢深沈之思韋宏嗣捨著史之長以事棊未必充吳國上選而並亡漸漬之效二子者專其所獨至而置其所不能爲足妒耳每以自慰亦惟敢告足下也

〇錢獻之注爾雅釋地四篇序

重光赤奮若元月吾友錢君獻之注爾疋釋地四篇畢時予方疏國語地名未竟病芣騩之莫定阻彤魚之乏證旁采金石搜稽或窮髙觀周秦披覽亦徧聆遂得於許氏臯落證以韓生廣都之壠注乃增乎韋昭卑耳之溪名堪通於劉向以墮髙之文識觸山之語誕由田渭之迹知惠竇之傳疑﹝國語共工氏墮髙堙痺知列子淮南觸山折柱所由附會也又晉語爲惠公從予於渭濵渭濱韓非子書作惠竇﹞茫茫一編窺古獨笑焉蓋六合云渺難從豎亥之步三古甚遠誰詳伯翳所名而儒者好破舊聞矜其臆獲甚或變易陵阜移徙川澤此則超北溟之說非屬寓言移太行之語遂成左證也夫創奇者旣信心之巳過守故者又目證而或離以數雜之居諸窮八埏之浩渺知其難矣又況髙下定名肇於文命川藪著錄仿自元公梁卜之所未言樊李於焉缺注卽云証之別簡而東陵未究先地昧於金蘭﹝漢地理誌廬江郡金蘭西北有東陵鄕水經注廬江郡有金蘭縣桉金蘭無所考二漢亦無此縣水經注縣字當有誤﹞橋山屢移遂神迷於劍舄而能采玆眾說成乎一是髙平廣平皆區方之可指朝陽夕陽非向背之虛號則前哲之所未及視景純而或過者焉時孫君季逑亦注山海經削諸迂怪之談證以耳目所及揖夷堅於上世諒厥用心友裵酈於六朝均玆命意蓋輿地之學至今日而言者益廣亦訂之益精也若夫日下之所在息愼之爲方此之闕疑師夫前聖

〇適汪氏仲姊哀誄

乾隆四十六年七月十二日日在西隅亮吉客西安使院得捨弟京師報書知仲姊之喪質明爲位而哭烏乎哀哉天髙不聞喪我哲晜伊惟哲昆閨闈之仁烏乎哀哉秋林隕風嘉實首墮髙厓驚雷迅羽早落固知本傷者萚隕巢崩者卵毀而未墮之翼迷音於霧雨在林之柯甘志於揺落是可傷矣不有闡微曷云紀實烏乎哀哉姊諱蓀先府君次女也先是府君舉一女婉孌穎惠未期而殤府君哀銜於心朱識厥臂及姊生前志宛然固知一嚙之肌恩延乎再世盈掬之淚沈痛乎九地𨿽在甫生而孝徳已種矣年及毀齒岀就女師誦盤中之詩工九九之算先王父尢鐘愛焉年十一遭府君喪育於外家外家女兄弟十數人聯裾爭華簪首耀玉見姊工作爭走慰之姊曰是貧女職也夫奚以恥桃林披華靡追乎遊燕風雨如晦尢勤於夜織一樓不遷十載於此焉一夕女兄弟十數人共坐室中比捨回祿延及寢室闔坐盡走不知其然姊獨卻入室中扶外王母龔太孺人以起人以是異之伯姬待姆無下堂之嫌劉姜叩天獲反風之應誠孝之所格也年十五通論語毛詩蘋藻可掇無忘乎飮泉簞瓢亦怡陶陶乎婁空時伯姊已岀室母舊多病一室之故姊實總之檐曰杲杲曝先人之賜書樓風蕭蕭值嚴親之諱日聞趙女之哭哀感路人聆樂姬之論化及鄰媼從舅氏妻董安人名知人嘗目姊曰端敏之性必宜爾家柔仁之資亦儀其母爲中外稱首矣年十八歸國子監生同裏汪君徳渭相夫有禮處家以勤上承君姑內接同室汪固巨族食指數千每伏臘有辰或値宴喜堂寢左右列盈盈之百筵居鄰東西陳戔戔之束帛侍婢林立行僮候門姊指畫裕如應機俄頃伯姒嘆其敏決媼嫗以爲神明於於焉肅肅焉丰約各適其宜者也姊事母孝一歲迎養常及十旬亮吉以貧故輟讀姊哀其志俾得卒業梁安定之室樊嬺系其輕重李伯度之學穆姜益其神智姊自處尢約曷澣曷否服前時之嫁衣一餐再餐同守舍之薄餟然而釵之數質則周六親之貧倉之屢匱以拯四捨之急蓋廓如也晏如也前後凡產四男四女今惟一男四女在姊嘗謂亮吉曰吳下之俗岀室之女資千金而靡吝授經之男脯一束而殊慊予每病之是以多金延師先日供具所以教者靡不兼至今子已授室幾有成立而姊遽以卒烏乎哀哉歲在丙申遭吾母喪姊及弟五人拊踴一室自是凡岀處動靜必咨姊後行姊哀其衷撫視尢摯逮亮吉舉順天鄕試姊貽書及之勉以世徳乃昭昭之言方鏤厥膺而冥冥之棺已闔厥視言旋言歸靡復伯姊之問松耶柏耶遂拱女須之裏烏乎哀哉姊生乾隆五年十月二十日卒以今年五月二十五日年四十有一遂爲之誄曰

金瓠不存澤蘭永逝惟姊之孝申乎易世祁祁府君訓方惟義亦越慈母柔規靡替有鶯其文有玉其質哦詩習算儒服是試歲之重光云値閔凶予羽飄揺室遷於東婉孌諸姬耀羽綴玉姊居其間布裳整肅鄰之不戒燼其東南赫兮沸湯伊誰克探一女之勇逾乎百男惟玆諸姬自謂靡及厥聲英英中外咸集歲華方殷事此夫子伊惟徳門克匡厥事慈親之訓民生在勤惟姊承之富而能貧盤盤一編朝夕靡替云玆衰祚以望予季疇昔蓬居凝沍之辰持編夜歸憶姊候門入室爨冰束火不溫姊勸我讀達乎淩晨承師之資惟姊是恃曾三十年靡慰厥志重泉旣反見母有期云此弱弟行猶棲棲伯遵乎西仲居於北言旋言歸靡有年載烏乎哀哉暉暉日月人祈其壽我獨異斯曷云不驟晏晏室家人慶厥居我獨異斯入室而吁曾昭昭之昔戒復汍汍之別淚星離離而幾易魂遙遙而莫逮昔昔之期夢姊於庭若戒塗而南適勅予季其東徵朝陳書而發冊懼宵兆之不禎詎䢐春而䢐夏慟一死而一生烏乎哀哉父兮母兮惟姊從兮曾是鮮民不克共兮欲報之徳惟姊申兮曾是鮮民顏之靦兮情憧憧而哭姊志惋惋而悼姑感衰宗於五載曾十輩而九殂維賈逵之永嘆服仲由之不除庶百年之倏忽永嘉覿於淵塗

〇晉太康三年地誌王隱晉書地道記後敍

靈巖山館叢書大類有三小學家一地理家二諸子家三地理自山海經至宋敏求長安志凡若干種先生以亮吉麤知湛濁梢別廣輪每成志地之書輙預校讎之役閼逢執徐歳壯月所校太康志地道志二卷刋成授簡賓筵命書後序謹桉太康三年者晉平吳后苐二年也日南之地甫入輿圖建業之宮裁爲郡治於是潘嶽著闗中之記摰虞成畿服之經王範上交廣之書徐氏作都城之錄唐李善注文選稱太康地誌曰都盧國其人善緣髙是知州郡之外又志八荒風土之餘兼詳異俗拓地萬里成於二紀劉石未興揚益旣滅令甲之所載典午之最盛云厥後賈耽之述四夷樂史之詳百國蓋灌輿於此與王隱以作史之才著承家之美時則五馬渡江才逾三主羣龍戰野已沒八州而史氏區區欲桉伊洛之圖舉秦函之界𨿽寰中百縣曾隸方輿而海外十洲同夫飄渺撫劍及伊吾之北而褰裳阻天限之江者焉今觀所述姑臧谷遠辧方語之訛大夏令支補職方之闕采聲罔實或見誚於酈元綰籍陳圖庶亟登於劉氏矣以此編摩推其紹述則仲遠一記旣導美於太康彥季全編殊有功於處叔飮水知源撫柯求葉亦沈約魏收之祖也昭代右文坤輿日辟皇帝復撰靈河之紀著灤水之源輿書歸於乙部盧牟資夫宸斷皇皇大哉莫以尙矣先生才爲命世學旣專家每集一編期乎匝月煥綠字赤文之采補蘭臺石室之藏茫乎莫測興望若之驚疑者勿言守闕如之義亮吉不敏遂不辭而序之云爾

〇翰林院編修記名禦史鉛山蔣先生碑文

先生諱士銓字心餘一字苕生江西鉛山人也先世吳越著姓彭籛世家祖諱承榮年十數齡值明崇禎甲申之變萇楚無室哀錢王之孫宛童寄生作蔣侯之裔父贈君諱堅生有異稟長而奇貧陳萭遊俠惟云濟人申韓刑名祗除害馬年四十六始娶鍾太宜人逾年生先生先生含宏深之資稟倚魁之行年四歲母鍾太宜人教之剪桐葉以習書裁竹枝而成字聲滿一室智百常童時淸江楊勤恪公以主事假歸過瑞洪見焉藥肆問奇先知遠志衡門訪友卽號通家越三歲鍾太宜人授九經畢贈君攜先生遊澤州擊楫於洪河停車於霍太鼔接天之浪定異常鱗嘶向日之聲知非凡驥館於鳳臺王氏者數年王氏樓接百棟書連十楹先生達晨而觀終歲已竟時耆師宿儒咸在驚趙禹之無害傲叔向而不能年二十二始隨贈君還鉛山其年卽補博士弟子員時左都禦史錢唐金公徳瑛視學此方見而異之有奇人之目國器之稱焉逾年丁卯舉於鄕越十年甲戌以試授內閣中書又二年補官充誥勅撰文中書舍人明年丁丑成進士攺庶常自朝考及散館皆列第一授編修前後充武英殿國史館皇淸開國方略文獻通考館纂修官一爲順天鄕試同考官京察一等記名以禦史用省中四戶天象應其休徵海內一人人倫資其模楷中壘之校祕閣是曰兼官永明之策秀才號稱得士偉矣哉仙人入宦東觀比於神山漢官定儀太史髙於上宰此先生之官也回翔館閣云惟卄年晀覽巖壑中逾十稔武陽之干進若彼成都之守靜若此然而淩雲一賦天子幸其同時渉湘逾年九重嘆其不見是以道馭六合前席聆其極言威約百僚當官容其臥病長揖之下上相以矜名士之呼禁中所定此先生之遇也至若雷電倚戶恣其發揮雲霞在天從其剪裂植筆岱宗並日觀而爭秀回瀾滄溟與浘閭而競納五字未竟薄海誦述以迄殊邦一篇甫成薦紳傳鈔曁於女士鉗耳之造像必乞髙文馯臂之傳經亦求定說繡平原而絲貴圖洗馬而縑空此先生之名也丁卯乙未遭贈君及鍾太宜人憂哀至卽慟哭無常聲又終鮮兄弟一妹聯其影形我送舅氏外家均其休戚祁黃羊之薦友鄭罕虎之知人匹士未達夜寢於焉不寧一夫未安露坐爲之畫策爲上客設饌無攺八口之饑與疏宗合居依然四壁之立此先生之性也執亢鋸之柄以扶倫紀踞竈觚之識以飭士林王貢在位風俗比於鄒魯賈範入官節義崇於性命故臺省未入已生列柏之風惠文欲冠先起避驄之諺有緇衣好賢之雅墨車疾惡之聲焉此又先生之志也梁木易萎激湍不駐以干隆四十年二月二十四日卒於南昌裏第春秋六十有一逾年歸葬鉛山禮也海內人士知與不知異聲而同哀遠奔而近赴烏乎哀哉蘭芷之芳不得見霜膏明而焫翠羽而殃痛彭城之廉裏悼交州之讓鄕是知三尺之石不足書百年之行盈掬之土無以掩蓋代之名而松楸甫萌若有待於恆幹華表旣峙不無望於歸魂此則化人之委蛻入戶贈之三號柏堂之隕身臨穴增其一慟亮吉先生前主安定書院時肄業弟子也文舉之來魯國先蒙小友之呼步舒之至江都遂受專家之學立碑置墓植表景行烏乎隨武子之徳我欲觀於九京郭有道之文均不慚於一字

〇蔣定安墓碣

君諱寶善字定安從舅企宸先生幼子也澤門之晳長號多姿江夏之黃生而善悟爰自能言之歳卽標獨異之稱母董安人尢愛之以善病未令苦讀也所居枕溪樓閣尢勝成童後岀居外舍軒楹啟日云麗迷花門徑臨波風疏振柳羣從旣盛執友時來饒玆勝地之吟益以華年之樂君顧簡靜無所嗜也黙然視層城之移陰與飛鳥之過迹則停觴以思淒淚忽墮故銅臺之遊乏謝荘而寡韻南皮之會有吳質而損歡一日偕送友人葬夜歸室冷無寐秋虫鳴階鑑薄影於星河弔浮光於林露是夕言神鬼之事甚悉烏乎君蓋有悟夫年命之靡常而修短之合致者矣君之卒以瘵疾遺命以道士服斂爲詩若干首母不忍覩亦納諸棺中化形之鶴猶愛羽衣識字之蟫偏隨病骨予與君知愛特甚自君卒及斂嘗守君之寢烏乎哀哉生何如死願入夢以諮魂夜已向晨尙陳屍而待瞑君以干隆三十年歲在乙酉七月二十一日卒年二十有三卽以其年九月附葬於先人之壠禮也君聘妻孫氏誓節不嫁奉姑以居𨿽無子之痛較甚羊舌而嗜義之念有重熊掌可嘉也矣予爲君從表弟少君三歲懼夫江水沖溢髙陵或沈爰爲立石於墓而志其歲月云

〇靈巖山館詩集序

夫時至則爲者卿相然絳灌在位斯懷慚於賈生間世一岀者達人而邴管不升亦遜能於諸葛若夫承天八柱之才勲勒於五嶽後帝七車之識名徹於三辰仲寶撰述燮陰陽而乃成元凱注經盟帶礪而創始則不朽者三事兼之於一人焉巡撫秋颿先生應靈潮而生有列緯之望先徳則歷相唐宋望族則屢遷吳越爰自生初已徵異表練時日而拜庚子學春秋而知巳亥然而大任欲降始遇已屯蓋公生十二年而先贈公卽見背焉公秉玆祖徳飫聞母訓厲志於初服授經於蕭寺霜淩晨而辧色月映夕而開緘靈巖山館者公昔讀書之地也山石壁立披松檜之天風湖波浩然挹魚龍之奇气命世之學根於此矣濟物之量兆其端雲集之所由名也迨乎釋褐早歲襄職禁庭酇侯之稱典客國士無雙茂陵之策平津漢廷第一以此達才冠玆朝彥允矣遂復百縑市紙旬日而賦三都十吏侍書一晝而揮百牘樂彥輔之名言劉穆之之幹識公殆兼之維時官京師者贈太傅錢文端公工部尙書裘文達公刑部侍郞贈尙書錢文敏公曁大興朱光生筠禮部侍郎錢君載少詹事錢君大昕編修蔣君士銓按察司王君昶從舅氏蔣先生和寜皆海內偉人士林碩望交滿一世尢厚於公倡酬之篇於焉以富未幾帝知茂倩之深人望安石之切岀蓬觀而建節過隴阪而行部迄開府於全陜攝節於甘涼十年之中奇勲數著遂膺玆殊寵錫以崇階涿郡三綬表應物之才會昌一品名等身之集而公事所屆岀玉門者萬里持節所及歷鳥道之百盤秦州書事之作野老誦其辭太白禱雨之章屬吏傳於口惠愛形於著述訓誡不斷於交誥自乾隆丙戌以後至是凡得詩若干篇合前所作編爲靈巖山館詩集若干捲神明之範非所識矣意度所在微得言與何則雅頌旣遙騷歌亦古斷於唐代不乏達人曲江感寓之篇元相言情之作常侍七日之寄中書三楚之唫無不弁冕一朝楷模來禩然或擷美人之香艸殊少壯懷類澤士之行唫亦乖偉望求其稱斯名寔符於徳度者實惟難之若公前後之所作也魏行人之念母秦康公之送舅陸平原之勗弟鮑東海之寄妹曁於友誼尢富篇章山公致叔夜之箋庾令問深源之牘甚或慰耿恭於絕域書至而湧靈泉弔溫序於髙原事久而含生气性情之故有獨摯者焉上若九如所以答君貺五箴所以達下情韋孟愛君辭皆悱惻劉向對上言必懇誠是又求匪躬之節必於曾閔之門陳大雅之音先洗江徐之習者焉若乃際天人之學恢八極之槪沈想極於羲軒大气包乎垓宇含墨未吐先翻積石之源擲筆而前卽有終嶐之勢匪由人力殆降自天固知崇朝而雨天下必屬太山之云盈寸而燭九幽實惟暘谷之日夫豈蓬蓬焉燭燭焉寸明尺澤之所可擬乎授簡暇時命爲之序亮吉孤露偏同聞知獨陋宋楮刻而無用鄭璞操而見知稱孔融之小友事渉抗顏受蕭奮之專經義當北面歷玆年載備極燕談昔者彥升弁文憲之集云以述恩陳畱序江夏之文藉之垂法今之握管義亦云然至若勲名之昭著惠政之周流則蟠松生徑將參召伯之棠多士在門行辟孫宏之閣其紀於國史著於金石者將與垂山惇物共不朽焉非所及矣

捲施閣文乙集卷四陽湖洪亮吉著

〇與孫季逑書

季逑足下僕遠閱千里不覯一士日惟陳書俯仰宇宙夜或秉燭驅役魂夢昨已冬始寒尢逼人狂風一來吹捲岀戶稍遲未覓已過墻外南鄰朽桑虫厚逾寸敗葉旣盡時來嚙人車聲過巷牀幾皆動土旣不實倏陷窟穴離離黃蒿乃長屋角閒廛積畝反不生艸地幸梢遠掩戶避客偶出酬接皆至失歡一再以思未識何故計念足下顧戀墳墓思遂南歸寄迹丙捨而田不滿頃松才盈寸溝水未活溪橋不成以此數事尙遲年載當復移家近冢就姊謀居對鵲營巢徙魚築宅林花悅魂水鳥養性招邀耆童呵叱鄰狗一廛之外更築生壙門皆東開易見日月穴必西向暱就父母松陰一樹承以梅株魚田半頃圍此蟹籪更望足下能來同之當於屋旁爲構數室贍身之具取給圍蔬歸魂之棺仰此林木時直霜露言羅雞豚祀親之餘謀以醉客如此數歲卽復奄忽良可不恨嗟乎積瘁之士寡至四十者況開篋而視已有傳書入隧以觀全具骨肉後世知我不詳何人及身而思惟有足下自非親暱誰能深言勉謀飧饔幸蓄光彩

〇重修唐太宗廟碑記

蓋聞天眷有徳五運所以疊隆民報惟功百世而有必祀矧大矣遠矣聿臻上治之休唐哉皇哉爰同中古之號則黃帝之壽三百以畏其神炎宗之廟六十思廣其報者矣醴泉縣唐太宗廟者自宋建隆之歲創自東郊逮明萬曆之年移玆南郭嗣後百有餘歲曠而勿修守土者懼焉請於上官發玆中帑銀凡九千有奇工甫數月而畢乾隆四十五年歲在庚子也天作髙山成萬年之寢室漢立原廟藏一帝之衣冠固知魂魄樂遊之地近在武功神明永聚之鄕先瞻谷口祀典所以重與夫閏位不列則嗣漢者首唐大統有開則名宗而實祖必推其始有可言焉爰自黃星旣見天習瓜分黑水羣飛民隨波沸未嘗知九州島百縣統於盈寸之圭四海萬夫責成一人之抱金宿則時時入斗玉壐則頻頻岀宮天地之厭亂至矣神人之望治切矣於是六合再朗成於戊午之朝星辰忽降光玆甲乙之館允矣哉太平之運兆於開皇十八年乎一治一亂運天地之生前聖後聖拯斯民之死故上古未奠則八鰲開媧氏之勲中天未平則雙龍建神禹之績近古未靖則六馬昭唐室之功亦越萬年甫聞三聖則淩晉跨漢越秦軼周者焉尢可異者禮樂徵伐並曜一時文徳武勲兼隆俄頃定龍鯨之駭浪握管而賦小池戢兕虎之雄威擘箋而唫艶體何其盛也美矣君哉是以卄三年之政紀在史官十八士之文壓於禦制梁魏二武對金甲而顏慚髙光兩朝見華詞而色沮者也至於自家及國則略迹論心陳混一之策奮袂而起王師挈九五之尊拱手而歸嚴父此則漢尊太上終非有位之稱周得武王方有無憂之實卽或閼伯構釁元武貽譏此之播稱或云慚徳不知西京歌尺布斗粟廟亦稱宗東徵賦取子毀巢名無嫌聖恢恢乎包舉天人之槪非一端可議者乎知縣蔣君宰斯三載禮祀歷時護靑蒼之冢樹繚以紅墻法太紫之星垣建玆黃屋三過昭陵之作世遜其工式瞻畫像之文人推其博當惟新之落成乃徵詞而授簡亮吉再辭不獲三嘆以興昔者龍鳳挺質表偉度於書生今玆丰﹛罒大罒大罒大﹜﹛疒罒大罒大罒大﹜負文紀殊勲於下士則通天峩峩曾嘉沈炯之表漳水浩浩永鑑陸機之文英爽邁昔者諒鑑觀在今也遂使兒童父老嬉遊忘天日之尊榱棟幾筵環拱聚川原之勢他日者過驗穹碑來觀典禮庶幾衝山之風忽起西接上郡之祠如龍之云怒飛東連丰水之廟云爾

〇錄楊起文白雲樓詩序

白雲樓詩上下二卷今錄作一卷予觀其下筆不凢寄思無眹回視聽於內而運徑寸於外一世之事不入於戶域而千載之念時輟其餐寢茫昧於衣履之近而振悟於丘索之表徹捲而視以雞犬爲麟鳳枕軸而臥疑妻子若聖賢故其言多古褱意寡近韻若曙色未啟天有昭回之星秋飆乍興原多淩歷之響林木幽蒨欲晤言於山鬼宮徵離合非有心於作者推其志亦欲混哀樂於一致然辭愈達而思幽平古今於俄頃然心𨿽長而旨短此則達人促朝露之期而撫編饒駒隙之感者矣吾鄕論詩者以同時若干人合君爲六逸然觀其筆墨所至寄意所極惲格南田集尙不能獲其彷佛則不欲更論也茂挺抒華於唐代應徳發藻於有明啟文振秀於本朝蓋吾鄕詩人之冠也君曾孫毓舒與余善亦學君之爲詩而意識限之上章困惇歲餘月錄君詩竟因序數語於篇首亦以明吾鄕詩之足傳者止此數人俾步趨者知所向往也

〇祭保母王氏文﹝並引﹞

保母王氏父本士族歸於某某無賴僦外家臨溪屋二間貧不能岀直母因歷乳兄及姊以償之亮吉生時母年五十餘司保抱者又數歳後母老且寡轉徙寄食逮亮吉補學官弟子母來賀因流涕語曰吾有五女而無子以後事累郎君矣及母卒亮吉適客外竟負前諾歸詢其女又不告母葬所因設薄醊招其魂以祭之曰

五女之門盜所不過母而遭此亦雲家禍嗟嗟五女乃嗇一餐七十之年渺焉寡歡惟母之亡實惟我愆重泉之恨曩昔之言母難復生我述母徳惟母之徳人所不克烏呼藐孤而敢忘昔零丁孤露育於舅室兒之告饑母曾減食負而過塾聞讀以思母分傭錢兒乃就師皤魄黃髮助我親喜聞師有言兒讀善記兒童而冠厥聲英英猶未若母仍呼以名如何有家不母之顧非我之尢實母之故周廚歷室嘅我之貧粟絲所入言當奉親維時我思母庶耆耋我之報母非止一日囊錢攜贈於河之幹母兮含淒送我岀門昔母之居廛荒茂艸秋桃倚井其實惟好疇昔之辰升樹而嬉攀枝撫實棘猶在衣今玆之來桃顚母死踟躇半畝俯仰一世母亡誰知母葬未識負母何言呼天以擗敢陳薄醊招此遺魂告子若孫無忘母恩

〇孫季逑述倉頡篇序

倉頡篇者吾友孫季逑之所述也粵若龜浮效象兔泣垂文視狗知畫犬之形伏禾制禿人之字子夏釋物辧丁乎魚枕秦醫說疾測蠱於虫皿徵之竹素靡不粲然泉乎左隸之分遂失前人之誼安國不以篆文存經而易之隸古康成頗以便讀傳教而厪存故書是以白羊之印乖謬乎六書烏馬之文微茫於三寫必窮其失可得言焉漢世諸儒深研象數漸忽虫文言星者日下從生說地者土力合乙箸衣於求而古文昧增竹於匪而物象離以﹛丰﹣豆﹜爲聲失丰形之字恉加食爲餼違稍气之本訓習甲乙之文誰分鉤識作乙信丣金之讖孰辧處者爲畱自玆以降益難更僕參首以厽能足爲三犯從戊已之形般有丹靑之義書狟狟而字攺傳泛泛而文增爾雅變夫鼀﹛酋黽﹜玉篇益其贔屓訇攺爲圁音或符乎漢碣薛訛爲薩字始缺於儒書楞以四方切從十數此則呂顧偶亂於前陸孔復乖於後者矣求其合者則八厶子系一士弓長艸肅謡齊木亙讖晉委妥可通非姜鼎而始見近芹本一證周彜而益明此則謡詠合於經文假借通乎字例者也至若作旅車惇古義莫釋帝﹛亻量﹜之裔姓纂亡徵榿栮不登於昔編﹛丷囗各﹜﹛丷固﹜互殊於傳注寜非闕如之義當同於聖者乎夫篆之降隸增減見於斯篇文以括音精博昭於許說今召陵之書廣傳於學者而上蔡之論半墮於梵編此季逑所急爲搜輯也亮吉年逾數雜學歷五稘別石鼓之舍志在盍簪訪倉史之臺快觀此冊云爾

〇南樓贈書圖記

南樓者外王母龔太孺人怡老之室也予以髫年過承識愛別異諸孫之列策其淩絕之程先是外王父嶍峨君喜貯書有田十雙歲以半所入購積軸歷數十年而倉粟未滿書簽已盈又赴洛之後增蓄異書校閣之餘兼存別本每當朱明入序赫日縣庭陳萬卷於軒楹散羣函於室牖仲達之簡雨急自收髙鳳之居麥漂不顧蓋自嶍峨君卒後輒遇伏日舉而行之一日暴書之暇外王母抽數冊以授曰吾家代衰矣能讀是者其惟甥乎予時十歲再拜受之迄今又二十寒暑追維往昔遽興九地之嗟時慟深恩頻展兩楹之殯蠹窺人而漸老螢入簡而不光陳畱丈人之語王粲念之而覺悲扶風大家之書馬嚴續之而未竟又況校閒庭之月旦已乏人知搜外氏之遺聞先無母問淚浮於捲痛寄斯圖時乾隆四十四年十月八日是爲記

〇嘉禾序

兵部侍郎兼都察院右副都禦史巡撫陜西等處地方兼理糧餉軍務加一品服畢公再蒞陜西之二年今上四十六年也燕康公之分陜棠表其年魏成侯之治秦釜銘其徳來歌去思於於乎原耉六郡百縣循循乎成法蓋下車未幾而四月登麥先慶有年三時勉農不遺厥力皇皇乎新政之首效也未幾涼州一隅番回肆逆公靡分畛域首運機宜元甲雕戈具軍於一旦白鹽赤黍籌餉於千里天子嘉焉叔子緩帶不張鈴閣之威元長黑頭早錫上公之服偉畫所至蠢爾藉寜和風旣蒸應者日至於是十日一雨天瑞實惟醴泉雙岐合莖地寶名曰嘉榖則長安縣某鄕之某鄙一本兩穗之禾實生焉原露未晞甸人以告猗與美哉於傳有之嘉禾因而名冊其效遠矣美稷以之立縣公方抑然不敢自居欲附捷書因玆入告此則江夏獻冊字美乎方書陽翟陳圖名貞於瑞志者矣且禾名同本異類革心之應也種曰銜滋同生樂化之效也匪惟政祥抑亦國瑞亮吉以爲當立玆樂石貽諸後政遂原而序之云爾

〇蔣靑容先生冬靑樹樂府序

蓋聲何哀怨杜鵑爲望帝之魂變亦蒼皇猨寉盡從軍之侶遇金人於灞上能言茂陵值銅駝於棘中誰知典午又況南遷烽火北狩軒輿言乎締造則東南置尉拓疆無劉濞之雄及此淪胥則五百從亡歸骨少田橫之島嗟乎江山半壁非僊人刼外之棊金粉六朝盡才子傷心之賦今之作者意在斯乎昔者申徒下士赴淸泠而不辭精衛冤禽投滄溟而不返此之挺質本視鴻毛未有九重端穆辭黃屋而乘桴萬乘輝皇褰龍裳而蹈海此卽鱗臣效順不能使東海之波不揚而孱主奚堪更非若南徵之舟不復者矣夫赤睂構禍隆準之窆斯開臨洮肆凶銅馬之帝遭酷不過行同竊鈇號等摸金𨿽下竭於三泉尙不讎於枯骨而此之慘虐更所難言斷首剝膚毀裳裂冕烏呼吞炭𨿽忠智伯之頭已漆納肝較晚懿公之體先殘至於掩骼之仁岀自采薇之士問中興之顯運荒土數壞慨六葉之承華冬靑一樹卽遺黎之感槪何補於在天之沈痛也哉𨿽然萇宏化碧激衰周義士之心比干剖心作洛邑頑民之气焚山之節旣顯之推匪石之誠亦逾生畝若夫廬陵信陽之大節其效龍逢夷叔而分塗者乎迨至風雷一警遂歸先軫之元陵谷已遷尙識王琳之首哀矣怨矣求仁得仁蓋士感知巳伯牙碎琴義激友生漸離擊築效包胥之慟哭慷慨登臺賦宋玉之大招旁皇生祭三百年之運已盡庚申一二士之心猶回天地覆亡之慘從古無斯而忠義之忱亦於今爲烈者焉他若生而玉食長自天家山陽哀痛之語命在何時樂陵永訣之言兒乎奚罪柴車而辭鳳闕破夢而入龍沙烏乎富貴已空神仙何在徒使玉輦金輿禮化人於西域黃冠繡舄望紫气於東來此則靈妃入道固無心不死之方而室主移宮獨甚此未亡之痛者也況夫微子朝周猶存禮樂項伯入漢僅事功名韓王孫之晚節漂母見而益哀劉宗室之陳符列宗聞而大恥他若運屬當塗華子魚尙稱名士言歸石趙王夷甫更侈淸談彼人是哉何足算也嗟乎蘭臺著史婦豎不能識其辭隴西隳聲搢紳或爲諱其語何似取陳畱之軼行抵掌而說中郎借赤壁之遺聞快意而談諸葛則人驚伯有或能廣閭巷之傳而鬼有董狐殊堪增竹素之色先生於是屬爲之序遂著於編若夫聲音之道文字之工則讀臧洪之傳髮自衝冠登廣武之原眥先裂血抑至此乎非可詳矣

〇長儷閣遺象贊

長儷閣者吾友孫君季逑妻王孺人之棲止孫君悼亡時所署者也桃枝亙幔松陰灑窗歸魂之房入銀燭而不輝同心之帳棲流塵而易故墮釵在握遺粉懸容爰成永逝之文乃有傷心之賦然而艸本忘憂禽原並命窗深共坐紅圍四面之花韻險偕吟墨染崇朝之頰春寒而手握微溫酒冷而衣香互覆又況華星被野晨露迷原翩爾來斯溫其如玉爪痕在竹畫自何年衫影驚魚窺來靜夜比肩而尋幽墅擁背而候江潮境難淹於百年魂遂斷於五稔夫三辰離離初無停鏡之影四海浩浩曾靡駐波之蓱葉離枝而咎風禽頺巢而怨雨達士之識已悟無生騷人之吟方悲未艾於是遵玆往屬寫彼遺形唇朱不塗帬碧猶折誓長帷而不娶畱空室以自娛可爲情逾於分哀過其禮者矣象成屬爲之贊僕固未之許也繼思散其哀以達其志爰爲之書其首云

朝暉嫌明春色賤冶零愁淒川積想傾野魂兮𨿽斷猶手一編韶華幾時落葉積前悟浮生之易盡兮亦何必希乎大年

〇送汪劍潭南歸序

夏序忽來獨居已覺絺裘婁更雜以風雨晝長宵短興寐不定置雞於窗將以警旦乃復鳴夜籠鐙於牖所藉燭暗不覺妨月意緒乖違跬步錯失貽譏儕輩匿笑臧獲蓋自子欲歸已不懌累日幽憂不已將成疢疾繼而念之吾與子食桐江之魚棄子悉已成鯉擘山院之果遺核又復抽林蓋山川悠悠言笑宴宴不自知元思之減華色易醜也且吾與子得曜影數紀振響十步中下之士樂與齒序瓜桃之戚識其嗜好閉戶以處雄長婢僕岀室而遊亦有處所無昧於明以視日星不跛於履以羞厚地握管徑寸上溯結繩申紙逾尺下窮倚杵自謂門毛角而俊視植物而靈者矣何必移原隰之艸萃於一丘招髙下之烏同棲一樹始欣欣合色喈喈均響哉吾子行矣奔轂戒疾渉川鑑沈凢百榮利以爲子箴憂無傷性喜無蕩心百歲相保有此骨肉怡怡飮食跂跂動作從此及老脫復偶遭髮白面皺起而相嘲勞千聲於蚓窽假一寐於蟻垤冥冥於萬古憒憒於七尺無絫於覆載無害於動植蓋同形而化者不無聖賢代我而生者又有孫子也子行矣子不能飮勸子以食子食而咽歌以蕩魄歌曰

風起匝地雨落晦天念子不見卽如百年百年亦勞有生有死其間握手乃在吾子此無彼厭子不我嗔飽食嬉遊以說性眞各知其短愛契所長閱於歲時殊忘否臧誰驅而岀誰挺而走念子之歸倏如驚獸投林覓柯不擇其音慨我之畱得不怪禽獸則有穴禽無故枝歌以贈子孰知我思

〇與崔禮卿書

禮卿足下霖雨南北泥塗接天驚禽不飛巢樹越月東渡淸濟西抵河洛麻麥千里川原百重披林知晨映水識夕登陟勞頓宿患轉失犇車乎滎陽覆轍乎成臯暑疾破腹言停偃師炎風裂衣乃徑函谷時值深夜危連十車土囊陰陰千丈落月鵲樹冠斗鴟巢冒星車聲崩雷雜以谷響時復臥起不識昕夕沈沈燭光映曉靑紫驚沙蒙蒙當午黃赤如此三日始抵平陸更復馬首斷雲千里隨夢雁足飛雨崇朝灑襟雲山恢奇殊渉遐想念切吾弟南行渉江嵩驚蛟龍棹壓魚鱉茫茫混混始復觀海殊足增長气識浚鑿心智海日上樹披蓬而觀江豚逐舟瞠目而視者矣歲華不居遊燕已極往者都下羣從如龍連輿接茵尢在吾弟齋居盤盤言笑宴宴晨樹撼鵲於以極興夜寢列燭求其悅魂始知美酒一石增劉伶之狂嘉言三復損臧仲之疾非昆季之愛不及此矣近聞楊生﹝夢符﹞據遭此厄僕亦遠病重有姊喪秋堂流螢不夕已臥東陽帶圍減此盈握潘嶽病髮時元一莖追亡悼存撫近念遠以此慘戚遂減跳蕩時復咄咄如何如何吾弟方在盛年尢復嗜學六經收其視聽羣史供其口實暇則縱棹幽遠振袂原野壼觴旣列違憶狂客松徑落落肖我直致則亦西望不樂北遊方遙丁生丁生﹝履端﹞共此寥寂哲晜旣別亦寡音秏遠聞太公循績斯茂所得如此並報吾弟東鴻若西有以答我

四哀詩﹝並序﹞

秋日苦雨南山多陰校理程君﹝晉芳﹞忽焉溘逝悲盈於中十旬輟業又頻得友人書知贊善鄭先生﹝虎文﹞文學唐先生﹝爲垣﹞曁司務楊君﹝仁基﹞相繼物故傷哉傷哉命也命也予穉齒未毀執經豫章之門元髮乍束交友宏農之館耽唫握管則贊善播其英聲研經著書則校理長其浮譽歲月旣往中心藏之師友之間人倫盡矣於是擇窮陰沍寒之日招秦吳燕越之魂陳觴而言爲位以哭哀哉原夫贊善之志古人是期梁傅太息之褱步兵痛哭之槪操一於此卽能損年兼而有之斯多戚緒然而談縱八極戢黃髮以入棺交滿海寓禦布衾而辭世𨿽云悲也可無恨焉文學自少至老爲詩五千窮年累時質劵數百授經之席移市門而便沽問奇之酒呼裏魁而對飮推其梗槪實不可一世焉校理生有積貲沒逢奇窘將居北山之北訪友南山之南四馬駱駱載傳書而來雙旌蕭蕭斂體魄以去是可哀矣司務累葉淸華一門要劇而焚研之後旣嘆數奇毀巢之餘又窘陰雨命之不永憂殆傷人者焉嗟乎統而言之贊善之達不勝其憂文學之窮未攺其樂是知沈魄逝矣招雍門而鼓琴天懷廓然逢劉伶而市飮校理則魂無避債之所司務則死余對獄之驚朝露之痛不越乎兼旬秋霜之威遂淩乎萬物日之夕矣鑑素月而不輝天何言哉隨大化而俱去百年之壽不能與麋鹿爭十步之外或當與松柏處所以各述其褱抱系之以詩者亦以通存沒之情均哀樂之致也詩曰

猗惟贊善身沒道存下視百世心縈古人積憂炎炎寢室以焚﹝室前毀於火﹞逝川東來髙岸亦崩沈痾作書告我以誠魂如可招越之東門烏呼文學以酒自晦闔地軒天沈旬緬載誰云閉門黙坐而慨艸元未就西日歸海質劵𨿽積囊錢猶在欲奠先生吳之裏市校理覃覃士流之冠湛彼經術足於文瀾著書何多雲以待刪說士之甘一世所難宦旣不達西行入關驪歌召哀往而不還神气所聚歸於南山司務英英弱年嗜古玉立旣振金聲徐吐挹玆襟抱孰云步武方秋之朔如月之午頻傷疢疾遽委蒿土縣棺有待殯此江滸

捲施閣文乙集卷五陽湖洪亮吉著

〇南華九老會倡和詩序

乾隆十四年吾鄕莊氏之致仕居裏中者凡九人曰禮部郞中淸度年九十曰福建桉察使令翼年八十四曰臨洮府知府祖詒年八十二曰黃梅縣知縣贈文選司主事橒年六十九曰密縣知縣封福建臺灣兵僃道歆年六十六曰開州知州學愈年六十三曰湖南石門縣知縣封甘肅寧州知州柏承年六十三曰射洪縣知縣贈順天府南路同知大椿年六十二曰溫處兵僃道封禮部右侍郞柱年六十因爲南華九老會各系以詩其宗之年及六十而未預斯會者復二十一人各依韻和焉盛矣哉非特宗族裏黨之榮蓋升平之僅事矣且數公者旣無巧宦之目仕有廉吏之聲彈琴之治甫成抽簪之情已切其在官也種秫之田無五十畝其謝事也成都之桑少八百株貴而能貧知止不殆此其髙致一也居鄕與人子言孝與人弟言弟有公綽之不欲法嚴平之自然風貌朴誠肖其披服卜商不假之蓋酷暑而詎張晏嬰已敝之裘奇寒而始禦其髙致又一也東西之第匪遙釣遊之所不乏葭莊之魚渉春而已種蘆墅之菱經秋而可采方伯別業實曰靑山尙書癈園亦名來鶴永日永夕斯陶斯遊觀邦國之蠟曳杖而必偕賽里社之神聯裾而早集其髙致又一也維時風俗旣淳裏居最樂盈門頒白之叟占野屢丰之年然而刻魚入饌行於鼎食之家束脯爲禮饋彼歲時之會從大夫之後亦竟徒行避長吏之庭有同由徑薦紳之燕市僧不列於筵士夫之尊吏胥罕識其面均得遂彼恬適享其大年其髙致又一也家世傳學則有夏侯代不曠僚實惟沈氏是以隨會旣老燮匄嗣而登朝望之未休育咸皆成膴仕門閥之盛裏黨榮之而數公者處貴寵而不矜與寒素而鈞禮羣從之謹飭者賜嘉果而必捧子弟之通脫者逢乘馬而亦數此則十室之邑忠信所存百年之宗家法斯在其髙致又一也子少以孤童逮承顏色髙山仰止不去於懷乃文考欲賦靈光之殿已頹孔融成童老成之人先謝是可戚矣石門君孫宇逵世其家學早有令聞懼良會之就湮遺翰之放失遂各系以小傳並索序於余余惟九世卿族首數乎寧兪萬石素風或衰於石慶花樹之法不及於百載棠棣之碑僅傳於數紀皆名宗之所宜鑑也故原其本末序之所以紀人瑞之符亦以垂後來之則云爾

〇復錢少詹書

亮吉頓首少詹先生合下比惟道履勝常義蘊益邃禮堂暇日惟寫六經中壘莫年漸成七略幸甚幸甚亮吉𨿽未及合下之門然每得合下一書輒憫其嗜古之誠爲析諸疑義所在則亮吉之師合下已久矣承爲刊定三國疆域數條除淵泉漢葭前已自悟其失隨卽更定余謹一一如來教也又承示唐開成石經左傳與今本異同處甚爲精審然如旦辟左右之旦誤爲且少齊有寵之齊誤爲姜石經之外北宋塹本及淳化本尙皆不訛益知亭林顧氏之言爲不足據比來以諸書釐正左氏經傳本文至數十處如郫邵二邑缺其一方﹝文公六年﹞淇水兩言全成脫簡﹝桓公十三年﹞增子於適﹝宣公二年﹞脫侯爲齊﹝桓公六年﹞均系本文非爲小失此之增損或尙不至戾於古也又有杜氏時經傳本已誤者如﹛面車﹜車之爲輔袀服之爲均亦惟求杜氏已前諸儒之說實可據依者間爲釐定梢疑卽闕之俟藳本粗定尙當質之合下耳兩年以來左傳詁以外復成乾隆府聽州縣誌五十卷大類亦同元和郡縣而於兩漢故城歷朝舊縣河渠之興廢水道之遷徙頗加詳焉又五金利用詳所出之山近盬便民記置場之所其有爲吉甫所載而今則略者如莊子觀魚之臺滕王宴賓之閣並登佛寺兼采道家以爲無禆於輿地之實勿收也惟水道有十數條不敢仍古人之失而又不能遽定者謹略述數事就正焉許君云河南有潩瀷二水同出密縣淮南王書及酈道元注讀均如急敕之敕今以目驗及口音斷之疑非二水也水經雲漢水有沮沔數名同出狼谷而山海經及常璩國志又別標鮒魚之源今以昔名及今地核之又知實一水也他若爾雅東方之斥山疑卽今靑州之沂山以字近而誤漢志廬江之決水疑卽爲說文之潓水以音近而淆凡此未知有當與否幸閣下有以教之也近時朴學之士皆從合下問受合下猶子獻之及李君生甫均亮吉所心折然獻之注爾雅而必書雅爲疋遂致西安書手驟爲亦匹之呼李君字許齋而必書許爲鄦乃令近時齒錄分鐫無邑之字好古似微過也附近所見聞以博夫子之莞爾亮吉再頓首不宣

〇湖廣道監察禦史蔣先生別傳

先生諱和寧字畊叔世爲武進人雍正三年分縣又爲陽湖人其生卒歲月行事官閥具於家狀甚詳其從甥洪亮吉以爲古之顯於當時名於後世者皆有別傳見於載記自東方朔至夏統已一百十人所以襄志乘之闕遺僃史家之搜采焉爰甄其遺事以爲之傳曰先生以彊仕之日策名杖鄕之年去職其在朝也官不越五品其家居也遊不出千里而許與气類導迎善气以是抱人倫之鑑負海內之望者三十年迨卒之日多士之在朝在家者皆爲位而哭相向失聲蓋自東漢許郭有唐韓李以來至今日僅見云而又內行醇僃友誼諄篤李元禮之仕宦不異神仙衛叔寶之風華無傷道範若綜其髙致可爲神往者焉夫世之奬許爲褱者或因片言之善或錄一技之長皆本素知由於歷試而先生則聞聲已識望气先知王猛鬻畚之歲卽推公輔之才孝侯射虎之前已卜非常之器每當羣賢髙會達士盈門推白屋之童牙詡後門之寒畯致之髙坐無異賓師望彼成名有逾子弟非夫性情之摯能若已有之如此乎又以士之曠遠歷落者類不護細行好爲大言史魚爲盜荀況以之叢譏顏回復生禰衡因而隕首而先生則百喙以辯萬端曲全憤此囂淩形於辭色以巷伯之疾惡成緇衣之好賢保全者實多雲家無一頃之田百金之產而九族之親來而共食一面之識貧而解衣重門洞開𨿽疎逖而可入城府坦白卽鄙吝而必言不移牀遠客故人樂其寛或破產酬酢故世稱其達多能本乎天性思理成於自然自夫家居或營小築平泉一石亦徵磊落之褱龍門半池乃有回環之勢聆寒谷之竹早識陰陽移遠圃之花先明向背將母以濟物之量寓之於泉石者乎若夫朗月入抱莫諭其髙褱白雲在天思成其春服守馬卿之四壁食何曾之萬錢有柳下之阨窮禦孟嘗之狐白此則不可無一學步而卽非誰其嗣之望塵而不及者矣先生於學或有不窺而識無乎不貫雄博如劉子駿授太元而亦觀逸才如陸士云見都賦而驚嘆至於商榷一字如星位之妥於天領悟半言若時雨之零於物則微言之未絕視古人而莫愧者歟亮吉少以孤童育於外氏執畚挈榼偶影於僮奴食淡衣麤視同於傭保先生識之於糞壤之內拔之於羣從之中同捨攺觀裏板致敬憫康伯之陋則輦書以貽之傷羊曇之貧則賭墅以乞之嗟乎士感知已無時可忘我送舅氏啜焉而泣秦人之思鍼虎欲隕百身晉客之念範公將通九地尙何言哉他日信陵之客張耳有推賢之名潁川之門景顧成行義之實是則後死者之責而先生之所望矣

〇文學呂先生墓表

先生諱祖輝字杏標始祖泰然南宋時知吉州始自婺州之金華遷宜興十七傳而諱仲始者復遷武進遂世爲武進人太末三徙不越會稽西蠡一宗別於丞相祖諱佺齡父諱官山學官弟子員行誼文學爲裏黨推重稱靜軒先生先生其次子也自其幼時已有成人之度其事親也本朴誠其交友也崇節槪裏中父老悚然異焉不有君子斯焉取斯刑於寡妻孝乎惟孝靜軒君及母許孺人皆鐘愛之未幾學業頓進聲譽赫然項槖七歲先稱闕裏之師施讎幼童已擅專家之學自是教授裏中者垂數十年蹤迹所至北不越乎大江東不及乎滄海西登於牛首南極於蛟渚一歲之中閉戶者常及十月六經之師著錄者乃至百輩操朱墨之管而目以之眵書甲乙之籖而指爲之繭默思而坐則屢銳繩牀問字而前則幾穿戶限而先生之教人也則又以徳行爲先文藝爲末尹公之弟子咸號端人東海之學徒並矜奇節士林遵其月旦鄕裏以爲祭酒焉室屢空而晏如徳無鄰而不慍方先生之少也與同裏大學士劉文定公侍郞劉圃三先生輩結爲文社先生以年常爲社首無何兒寛上第嚴助入官馬安則四入九卿望之則一歲三徙而先生以丞相之故人作諸生之都講仲舉則經時拂榻平陽則無客掃門蓋文定公時適奉諱家居亟遣社友招之謝而不往有詢其故者曰使劉公有不赴招之老友顧不重耶此則濮陽之爲揖客見重公卿槐裏之斥小生居然口實世論兩髙之然造物嗇先生於前而丰之以暮境窮先生以遇而酬之以大年是以禽慶遊嶽之歲嗣續乃生嶭宣罷政之年茂才始舉六極則疾居次首而先生又益以貧五女則盜不過門而先生復增其一以平子之四愁不攺啟期之三樂於是齒以老而彊遇以塞而泰髙密舉小同之載尙克傳經子堅察髙第之時猶能健飯優遊裏閈快敍平生迨至楚國之舊友盡號先賢陸氏之門人亦先廟食﹝謂先生學徒湯知縣大奎時殉節鳳山﹞而先生始息影衡門休神家衖則天之報施善人者實多雲亮吉與先生有連且近同里巷閒庭撲棗則王吉之東鄰辟徑聽松則泉明之北牖王微枕上聞捫虱之談經伯陽竈觚視望羊之讀易知先生者實最深矣以干隆五十二年月日孤子榮將葬先生於城東新河鄕之髙三畝原乞所以傳先生者亮吉遂不辭而爲墓道之表先生生於康熙四十五年七月二十一日卒以干隆五十一年五月二十五日年八十有一配蔣氏繼配巢氏子榮丁酉科舉人揀選知縣將贈先生如其官女六人皆適士族孫二人貽安抱安楊亭則藳艸尙元蒿裏則衣冠盡白烏乎一邱之土三尺之碑此日只雞之奠稱有道而不名他年下馬之陵號通儒而莫愧是爲表

〇刑部福建司郞中趙宜人葉氏神誥

宜人姓葉氏諱貞世爲蘇州太湖廳人浙江分巡寧紹臺兵僃副使士寛之長女刑部福建司郞中趙君繩男之淑配也生而淑愼動合儀則又聰朗善鑑柔嘉有文自夫結褵逮於屬纊無疾言無遽色門內化之姻黨宗之蓋夫人生自鼎族歸於徳門葉氏自少保公以來趙宗由宋魏王以後均代有達人世著淸徳庭誥二首擬於顏門女誡七篇方諸曹氏而是時勾吳於越之俗吹羅綺則障天排管弦則沸日婆羅曼衍之戲與節序並陳踏靑上已之遊與冠蓋爭勝以市媼佐談燕以廟覡代醫療是以沈沈畫閣祀靑溪之小姑宛宛紅閨雜黃冠之女士謝夫人之整肅尙接濟尼竇太君之嚴明亦通巫媼習尙所在賢知交譏者焉乃宜人之爲女也則秉副使君之懿訓其爲婦也則守恭毅公之家法曲江從宦伍相之濤詎觀太末侍親刺史之屏不識迨夫裏居益嚴矩矱僮僕受範內外秩如安志枕溪之宅馬戶之禁斯嚴平仲近市之居魚裏之優不入溢衢社火婢不窺門隔院鐘魚尼難闖戶以閨閣之從風肖臣門之似水焉宜人則更繪列女於寢頌其格言祀先姑於庭以爲師保語笑不達於鄰跬步不踰於閫早焚博具蠶織之婦難休嚴絕禱祠髙明而鬼不瞰若其貴而能貧儉以率下也翟茀之服與澣濯而並陳莞蒲之筵而粗糲之是饋諸父諸舅之至乃具牲牢二分二至之期斯修魚菽亮吉大母爲恭毅公女孫幼時頻隨至裏第起居宜人視若猶子憫其孤童﹛門爲﹜門之教以宣亢宗之期斯切凡宜人之以身爲範遇物盡誠之道亮吉又多得之目見焉天性孝友篤於弟昆徳公罹禍文姬則流涕以言羯奴癈學道蘊則正容而悟以先臣服官之訓勗玆夫子以大賢行已之法望其所生故長君褱玉次君球玉皆早有令聞郁爲時器時刑部君供職於朝蓋宜人之教居多雲疾病遽嬰不臻耆耋以干隆四十九年十月十日卒於裏捨春秋六十有三越三年葬於城東黃塘鄕之黃塘原方宜人之卒長君褱玉服官京師不及視含斂故髙柴之反裏雨泣者三年獻子之服喪加人者一等亮吉呼天之痛早歷歲時見星之犇同玆莫逮鑑寒泉而弔影聞風樹以傷心敬於幾筵是爲神誥並申以頌曰

化之覃敷門內斯起如何世族鮮克由禮閨風之振繄惟哲人神明不惑矩矱是崇家人師師惠而不怨煢煢孤童誨我無倦搤臂之痛椎心亦遲庶幾無忝夙夜以思

〇與錢季木論友書

昨復枉書極言友道昔覩吾子之面今知故人之心輒貢鄙誠要於永好蓋僕縞紵之道有二端焉學問之友必先器識拘於一隅難與髙論談性命則爲周孔言訓詁則稱鄙儒特牲所祠糾其違而卽同非聖方冊旣載舉其失而便爲違經此一蔽也言無智愚時有今昔渾惇窮奇以古而足貴垂棘和氏以近而不珍此則宛邱旣平必當髙於泰岱惇物尙峙亦可等於蟻封此一蔽也據近定遠屈前就後荀卿儒術見黜於後賢蒙縣著書致譏於裏塾視犬之字斥爲委談猶龍之言疑非確議此爲仲尼之識不及於裏師新安之經反尊於闕裏此一蔽也復有神明本昏胸臆是任讀易半卦已疑軒羲哦詩一章便嗤鄭衛張頦植髭持不根之論窮老盡年爲無益之學謂日月可廢矜其一鐙謂菽粟多事恃其夙飽此又一蔽也又或遂厥初非矜彼私學愚公移山智士亦同其識陋儒談天經師引之爲證此𨿽賢者之過亦一蔽也若夫事必究其原論必求其是解帶一室鄒魯不能欺其半言馳輪九垓嵩華不能搖其一瞬研幾極神深識殆聖求之吾黨亦有人焉性情之友要於至誠非我有咎疑詩人之不眞豈不爾思爲宣尼所深嘆而近世之士或以爵秩敍鴈行拘年輩爲鱗次何云締交乃左雄限年之格何云結友成正始服官之簿此一蔽也聲譽起落引爲重輕蹤迹顯晦據爲髙下郭李盛名必難言其紕繆毛嶭賤士或至掩其琳瑜此一蔽也執彼此之見以致參商因趨向之殊忽離膠漆孟公鴟夷形張竦之短伏波畫虎顯季良之失此一蔽也又或以志意而合以門戶而離仲宣賦筆乃不嗛於司農叔然學徒必先讎夫聖證此一蔽也又性有喧寂質有華朴子云沈思彊中壘而亦默向生好遊戒王邑以疾走究之失其一長或至兩敗則亦一蔽也若夫脫略繩檢求其性眞白雲在天望之而可見風雨如晦思之而不已半面之雅鬼神無以間其隱片言之誠金石亦將輸其烈求之吾黨又有人焉足下卽其一也僕又恨吾黨之士幼而定分長遽疏節或智竭於一官或識昏於妻子耳目所及不能離夫簿書形骸若遺未嘗踰乎寢榻而足下則師瑯邪之不娶學平陽之若寄落落如玉處於朱門明明如月成其素履淮南之雞犬雅於嶭公之賓客河間之簡冊親於中山之家室染翰終日至忘寒暄披圖一朝或遺冠履此僕之所深悉也乃或操筆萬語貢於所知求人作箋以答顯達頻云采薪逃簪笏之席或乞急假憩名山之廬覩白鷺之羽穢其塵容攀靑松之枝寄此幽挹此又僕之所深悉也僕捨足下又將何與交哉蠡水之側聞營艸堂距僕先人之閭半里而近東海再舉卽焚麻衣吳興一朝或解華組相與商略疑義宴談晷日招莊生於濠梁致蔣濟於側捨樂何如哉相去千里气侯頓殊僕客汴水日餐黃沙君官四明乃飮碧海倘因翔鴻時有覆我

〇孫太孺人八十節壽徵詩啟

夫萬物競流不移金石之性百卉謝气始聞椒蘭之馨貞於運者久則享其報者烈焉是以物性至雜而冬生之木必貞有生不恆而夜半之禽獨壽理可言焉見於是矣孫母許太孺人陽羨之名宗也父知縣君南閣祭酒旌陽仙令鵝籠一具飄爾攜家鮫浦十年傷哉遠宦孺人終鮮兄弟獨奉庭闈唫雪豓其髙才飮冰同其淸徳年二十贅贈君於家而延陵善愁扶風易病集樓之鳳已罷吹簫過隙之駒猶勤學易逾年舉一子而贈君遽卒知縣君旣因玉樹之摧欲奪柏舟之志孺人叩心出誓瀝血自明所生憮然不能彊也無何知縣君亦卒嗟乎父兮母兮逝者已矣天只人只生者奚辜剺耳叫天則淸霜淩於平旦截髮搶地則白日冥於中庭遂乃兩槥克前雙旌並舉昔叔先雄之殉孝白貞姬之矢節具一於此已詫至畸兼而有之斯爲大戚於是帷車萬里則馬助哀鳴過峽百重則猨隨墮淚崩城之慟行路咸傷者與窀穸旣成蒿麻不釋英臺讀書之地隻影無依臨沂感孝之瀆半廛爰辟先是知縣君有家財臨沒析其半以畀孺人孺人𨿽身挾積貲室無長物古屋則神鐙時出壞墻則燐火羣飛懷璧是憂瘞金無所至乃緘以素縑藏之斗拱湔上寡婦之僕涕一尺而偸窺南陽不義之奴縫兩囊而默運孺人不及知也無何乳媼之居喧傳金穴裏卒之舍赫建重樓僚僕以告孺人乃疑發棟視之空篋在焉孺人旣冤結莫伸詣神自訴爾乃傭奴鬼縛裏嫗神驅叩首投情詣官自告鼠穴搜其剩貲牛車載其餘貨十僅獲一稍以自存人以爲至誠之感焉一日以貧困坐古室中長嘆甫伸一嫗欻至謂孺人曰爾無憂矣顧視之閒形神頓失翌日趨影堂視之則某代某妣之象似焉宜都之覿聖善無假冥求潁川之覲先靈非煩左顧貞孝之獲佑一至此乎於是有若焠掌報母氏之劬顏生餐煤共歉年之食歲丙子令子舉順天鄕試第十三人祀膰甫歸計偕適値時孺人方當扶杖已荷旌閭三江浩然歭褱淸之百尺萬瓦孴若表行義之一椽更復桓氏之嫠推本帝師之規夏侯之孫呼從外家之姓義興房之號與定遠支相配云﹝孫故定遠分支及孺人以節顯裏中又呼爲宜興三房舉母氏也﹞越十年孝廉筮仕得句容儒學教諭百里就官六旬迎養孺人有田一頃遂命入於大宗以奉時祭樹墓檟焉夫長樂讓產獨表於儒林平輿贍宗不聞於閨閣而孺人顧以仁讓之徳克紹孝弟之宗有識偉之宗黨欽之者矣禦板輿而入官隔紗帷而助課過庭學禮則移訓文孫遷捨斷機則親督婢媼雍雍焉肅肅焉蓋敬姜之告文伯大家之誨子成無以易此未幾而平原文學遠著賢聲洛陽秀才亦垂妙譽句容固當孔道時集勝流於是過令伯之居先瞻大母詣士行之室必拜尊親而孺人亦視聽不衰禮儀可範餌華岡之木肌體愈輕讀老氏之書神明頓徹歲丙午疊荷覃恩介玆眉壽遂卽官舍爲孺人稱八十之觴禮也大年之兆非假乎學仙餘慶之徵必推於積善亮吉等與孺人子若孫交欽禮宗之在望過義門而先式咸以爲琬琰可以鐫徳竹帛可以著聲不有巨篇曷彰朗節於是采其本末迹其操行以貽世之君子云

〇崔君妻莊孺人壙志

孺人姓莊氏諱素盤濟南府知府斆坡先生之季女今杭州府水利通判曼亭先生之子婦也濟南伏氏經學傳於女孫江東謝宗閨望逾於男子自其幼時最得大父末夫公歡稍長隨其父濟南君歷官數州五行俱下視不停眸十紙齊揮墨常盈口迨乎始笄積詩已至百首訪汝墳之俗過南陽之墟登髙覽古有士大夫之風槪焉年十八歸於通判君次子景儼載玉萬雙一玨至而輸華有鳥十雙比翼鳴而戢影通判君妻崔恭人故尙書錢文敏公之女也馬芝之行附見辭宗左芬之篇光於藝苑自孺人之歸而扶風子婦作贊大家河東孝娥續編閨範幾硯日親文筆益進是時通判君左遷蒞郡全舫移家訪孤山之雪則娣姒偕吟觀廣陵之濤則婦姑並賦吳江楓落有吾宗之逸篇陌上花開尋外家之故事仕宦之地有神仙之望焉松方悅柏中道而雕月不舒華上弦遽隕以干隆五十二年八月遘疾卒於鄔鎭官署年二十有三子二曾述懷荊女一均幼景儼感逝旣殷傷心屢賦十二時之內欲廢黃昬三百篇之簡竟刪蒙楚其年歸葬於武進某鄕之某原嗚呼明星七夕天上誰期秋水一渠人閒何世墓門鴞萃時開怨女之花華表鶴來卽作望夫之石

〇署河南直隸汝州同知徐君妻楊安人墓表

歲乙未丙申以來裏中之友悼亾者三人錢君維喬趙君褱玉孫君星衍三人皆婦賢而才又皆乞志銘於余余羇旅歲時未暇畢應今年春客開封同歲生徐君書受適爲州倅此方以妻楊安人墓道之文請州倅悼亾之戚視三君而尢過焉因不敢辭而爲苐其本末曰安人諱銀盤及長字孟貞某官某之女也與州倅爲中外親自其少時卽嫻禮度州倅母楊太安人奇愛之遂聘定焉稍長其家益貧兼不戒於火安人倉猝之間掖所生以免伯姬旣出靈光乃頹非叔先雄之孝則宋無忌之災不免乎年十二隨父服官鹽山逾八年州倅就婚遂於署成禮州倅幼有令名所爲詩篇已滿人口迨安人之歸而益勤勸學於是江總詞筆借奉常之說文李權儉腹資大農之國策締交通儒是正文字始則中論旣成列建安之七子繼則義訓益究受扶風之六經阿客入世不誚空疏子云閉門益勤撰述則安人之助也又二年隨州倅旋裏遘閔旣多數喪踵至太常齋室尙不入夫內言巨孝堊廬益相違於中閫然而曉日三號則蒿簪陪列春秋殷祭則麻衣助勞喪幾不勝屢瀕於殆合而計之十年之中共牛衣者不過三載四方之遊偕鹿車者亦止數旬而巳未幾州倅舉明經之科有奉檄之志安人所親在遠顧戀莫勝州倅嘉其意不忍違也遂乃風雪載塗寧車自送嚴君一官沈淪九品之末老弱數口困頓萬里之餘安人則侍母氏之痼疾悲夫子之遠行離觴旣傾情若終訣每當鋒車入谷塞雁內飛未嘗不纏綿徐淑之篇沈痛呂姜之翰其族兄倫見之以爲卽衛女之賦載馳黎莊夫人之詠中露不是過也嗟夫蘞蔓之誓皎日而莫逾捲施之條抽心而遽死乃至出室之女殉母不辭望夫之誠闔棺未暝可哀也矣安人產一男二女今惟次女阿男在又幼卽嗜書每有造述所著若干首今藏於家州倅將以某年某月葬安人於某鄕之某原念夫髙岸爲谷深谷爲陵元堂旣扃懿行莫列乃爲之表如左云

捲施閣文乙集卷六陽湖洪亮吉著

〇錢獻之九經通借字考敍

昭代尙文百爲具舉六書之學近乃益昌王工部訂楚金之訛孫文學校徳明之闕皆有成書附於小學然尙未及讎校九經正其文字如髙密定禮堂之本傳可無疑江式就太常之編聞而競寫則演贊次列猶有待焉錢君獻之夙操記事之觚早究結繩之學研六經從文字入故時析精微研文字又從聲音入故尢明通假以丙申之春爲九經通借字考十四卷若其所得有可言焉夫經爲宣尼所訂之書字皆在叔重所編之部惟簡經屢易師或殊承聲轉未求偏旁轉誤然因仍識乃知六經無不正之文用武求無悟眾說有能通之義﹝周禮司幾筵仍幾故書爲乃鄭司農云乃讀爲仍按乃正字仍俗字禮器注詔侑武方注武當爲無是也﹞舉一隅而不反推六籍而可該者焉至若近世學人亦研竹素顧或好標異說致忽恆經修誤爲翛而轉議開成之失遘轉爲姤而或致熹平之疑不狂爲狂之論識者病之若錢君是書集眾師之言以召陵爲斷下則證以百家校之金石凡聚書若干種而始成言標其要則義可翼經事渉夫疑則吾猶及史非僅徐邈張參之能事矣亮吉亦以壬辰之夏著漢魏音一編舉昔人讀如讀若之端聲近聲訛之故自杜鄭說經如蘇注史以迄涿郡之箋陽翟洨長之疏淮南靡不畢取以存故讀蓋實據叔言反語之先爲眾經通轉之助矣証之君子或有同心貽於後人實非小禆因序君書藉及之云爾

〇歸求艸堂壽言詩序

夫舟航可以濟遠而戒心於江海松筠可以樂素而謝質於巖廊是以富春之蹈履髙節而動星文會稽之蹤振瑰辭而扣天闕彼各有所暗故甘進者不謀於乍退養志者靡樂乎梯滎也若夫達身以襄一世之務居閒以研邃古之業臨菑讜議屢奏乎九重長樂專經並行乎六籍則出處之際物我之事庶交盡焉內閣侍讀嚴道甫先生當代偉材幼生異稟方今上禦極之初時內閣學士李公牧堂禮部侍郞方公望溪以耆徳重望號稱知人其見先生均降彼達尊接玆幼徳常山都水之學浚厥靈源亥唐子夏之對矜其奇智逮夫列士籍服儒衣讀委宛之祕編識靈光之餘老積逋償於一日隆名起於寸晷則前兵部侍郞長白夢公之力也自乾隆十六年以後上省玆河海屢幸東南是時九服承平羣才輩出奏枚生馬卿之賦貴比制科別明經進士之條升玆碩學蓋召試得人爲盛焉以亮吉所見今少詹事錢君辛楣副都禦史王君蘭泉編修程君魚門皆後先以獻賦頌入列淸華海內號爲宗工儒流尊其著述而先生則其一也入官內閣中書直漢票籖處前大學士諸城劉文正公武進劉文定公皆奇賞之前後領諸館纂修凡五以彼達才承玆異數宜矣逾年以文正公薦入直軍機處夫世之履經綸之地居禁近之中不過居常恂恂溫室有不言之樹自守凜凜東海無可通之賄而巳淸素可風寵靈足荷若先生則應機成務濟物爲褱總數館之機宜淸累年之陳讞滕公一言生人於伏質孫卿千鎰免客於奇禍而又國體旣立非朱浮之賣恩朋交亦全異蘇章之用法方辛卯春雲南督糧道羅君源浩以賠項逾期獄事甚急時文正公兼邢部當主稿先十日巳奉命入主禮部試人傳先生袖疏艸排棘闈幹上相之顏動列卿之色事卒得解仁者有勇庶幾見之陰徳活人於斯信矣於是叔堅之形或繪圖於南楚賓石之徳亦俎豆於長陵聞有屈將率之尊就子弟之列目申報徳者先生固不自言也其年擢內閣侍讀凡直禁近七年拜上賜者數四人方謂當宏此設施成其博濟納言常伯之任監牧連率之司夫固已識在禁屏屢勤淸問而先生當未衰之歲遭二親之憂遽遂初衣憺玆榮路有識所深惜也達人其有見乎歸築歸求艸堂貯金石文字三千卷圖書三萬卷法書名畫復三百卷谷永疏達冠絕夫西京敬通詞翰昭回於建武君山說經之粹臣瓚析史之精以迄厭次之述十洲涿郡之名博物莫不抉宇宙之未露廣古今所欲傳規石爲硯窐於三易之餘裁縑作箋價逾十倍之上凡著述共三十二種副旣藏於家塾字可縣之國門兼之讀道旁之碑則桼前能疏其誤出枕中之祕則嬌女亦諷其辭一門有集祕監別於大顏內外皆文道韞參夫諸謝者矣配葉宜人柔嘉有則婉孌善文自歸先生卽勤家政時先生尊人以事避居舒城宜人積紡績之資爲舟楫之費歲之春秋聿云定省寢門旣謁攜冰鯉以稱觴良人未歸潔黃羝而祀竈傳先姑之言訓於冢婦以夫子之戒勗其佳兒儉然恀然其有定識者也歲在辛丑先生及宜人皆屆五十甲子海內知識爲詩以壽者凡若干令子畯等彚錄以寄先生亮吉與先生同客陜西巡撫畢公之署辱先生之知命爲之序昔彥升弁文憲之集陳劉美伯始之文類皆綜核生平詳求隱行蓋太中之勲或韜於文學右軍之徳反掩於書翰自非采薦紳之口述錄名流所心許則潛美或不章焉又況列眞五緯配厥修齡髙山大原徵其積累儔類所能頌述也若夫表知微之識著濟時之要則子云鄕裏或有當於君平彥黃周旋庶不誣於衛尉云爾

〇芍藥本事詩序

芍藥本事詩者吾友蔣大令玉予及孫君季逑憶舊之所作也探春北墅言歌鄭國之風修褉曲江遂値郭虞之袚鶯嬌待至馬細馱來蓋盩厔郭郞名喜者二君所眷也看花客倦回面而引襟裾聽鳥歌闌抗喉而申宮羽於是蔣君舉靈飛經有仙人郭芍藥者告坐客曰是亦一芍藥也固知多年入道難忘綺麗之名一日同舟雅有神僊之望然而新蕖之生下澤巳厭淤泥靈鶴之出空庭不工俯仰矯矯乎有拔俗之心焉故振其孤花方移姿夫露檻而挺玆弱植忽髙舉乎風埃春燕正濃玉人告去蔣君舉觴而思良會寫影而紹餘歡此則陽春屢詠初移齊右之風而夏五遂書巳應郭亡之讖者矣無何逺遞魚箋寄定情之金釧誤傳鵲語迎別館之瓊枝蓋桃思代李𨿽憐根葉之同而燕不逢鴻如學尹邢之避時値河東曲部籍甚關中新聲圍羊侃之筵妙舞亂周郞之顧翩有麗人怱焉傾坐召而問焉尢可異者東郭西郭隔河水而同源南枝北枝待春風而欲合拈珠紀歲旣巳齊齡映玉爭妍尢堪並蒂孫君於是撰將離之譜昔夢方殷欣如願之逢亞枝更續蒲州郭郞名雙者並枝芍藥圖所復作也預斯集者咸美而賦詩窮窈窕含睇之情極旖尼從風之致予授簡之下又有感焉昔春卿開徑羊仲頻來子荊賦詩馬公首和欵淳於之燕燭幸髙燒贈小史之篇箋曾屢易筵長未接先知越客之心袖冷思溫巳進襄成之手未嘗不嘆其同饒慧業共厥僊源一則泠泠善語墊巾余名士之風一則宛宛依人揮塵有淸流之習𨿽子元之注蒙叟篇終而竟竊馬蹄文舉之依茂宏會始而猶披鹿褐標舉所在有不同矣離合之致洵可言與夫今夕何夕星明照邂逅之期新人故人道遠致殷勤之問可知賞眞者不嫌乎兼美情摯者靡遺乎自昔也爰不辭而爲之序

〇十二月十九日終南仙館同人祀蘇文忠公詩序

歲序乍閒丰年告慶山隅千尺積雪與齊官齋東偏舊有山館與二三子觴詠於玆月惟嘉平日値十九宋故端明殿學士禮部尙書蘇文忠公嶽降之辰也覽乎遺文嗟不並世求其宦歷又近在玆相與薦玆淸羞列彼嘉豆幾筵旣陳畫像斯肅則髙冠峩峩從乎支遁長袖落落綴以疏梅瞻拜之餘遐想有寄惟時簮筆之士旣紹南皮笙歌之聲亦逾鄴下當夫旅揖再拜三嘆一彈寒禽蹲樹而不飛凍鯉破冰而出聽南山白雲圍乎坐右增采軒棟助潤襟裾靑松在庭列柏蔭戶崇儀則迎神降神淸聲則滿室滿堂者焉嗟乎尙友之志誦詩讀書仰止之誠犬星列嶽七百餘歲思公而不忘十有三人握管而競賦至於斜月沒樹音猶繞梁寒威襲衣飮始投轄中心好之驪駒之歌且止歲云莫矣蟋蟀之旨無忘預斯集者詩無不成昔孝若作贊言圖歲星陳畱聚賓致徵緯象今序而傳之者亦以紀嘉會著良日且使後之祀公者有所述也

〇與孫季仇書

亮吉白季仇足下別後五旬亮吉亦渡風陵徑條谷褱人蒲阪之寺哭友巫咸之山鹽池旣屆馳蔣生之寓書熊耳回經憶錢君之昔辯道路饑渇存忘在念兼以獨遊時渉遐想非復曩時共載之興矣然而沿乎洛汭遵彼汝墳七聖皆迷之野獨爾驅車耦耕不輟之鄕猶承指道幽憂之思亦間以篇什寄之閉置二旬始達樊城臨池而舉觴尋碑而墮淚越曰乃捨騎登舟白鷺出樹回翔可觀潛鱗上竿尺寸皆市惜沿漢入江之樂不及與足下共也暑月正滿當扺武昌行攜濁醪上揖黃寉彭蠡旣泛卽指北江回日再當詳書與足下耳長安人海之地尙望稍節語言謹愼嗜欲相見尙遠我勞如何亮吉白

〇鄧尉山人徐友竹詩序

夫知山莫如樵而無與巖壑之勝知水莫若釣而莫窮浩渺之槪知簡冊莫如儒而不克極夷曠之致是以升林麓而能賦謂勝於樵臨川上而能言謂勝於釣積經籍而能化謂勝於儒若其兼此者則身世之樂亦幾盡焉復有知而不獲踐者嵇生曠矣而鸞鳳之翮不鎩公理遠矣而參佐之職不辭故著樂志之論而迹局於冠纓成養生之篇而遇極於幽憤達者之過古人類然友竹先生脫塵网以遊抱白雲而逸一畝之宅山花環而欲笑五湖之田魚蛤俯而可拾杖策所至崖傾谷懸則能賦矣縱棹旣遠潮靈俯峭則能言矣積軸萬卷心超語逸則能化矣若夫極一世之工而猶窮於自然之致渉幹祀之想而不能忘在身之累此今之作者所以傳而不遠也觀先生之詩可以自悟於山水間乎

〇出關與畢侍郞箋

自渡風陵易車而騎朝發蒲阪夕宿鹽池陰雲蔽虧時雨淩厲自河以東與關內稍異土逼若衖塗危入棧原林黯慘疑披谷口之霧衢歌哀怨恍聆山陽之笛日在西隅始展黃君仲則殯於運城西寺見其遺棺七尺枕書滿篋撫其吟案則阿奶之遺箋尙存披其繐帷則城東之小史旣去蓋相如病肺經月而難痊昌谷嘔心臨終而始悔者也猶復丹鉛狼藉几案紛披手不能書畫之以指此則杜鶻欲化猶振哀音鷙鳥將亡冀畱勁羽遺棄一世之務畱連身後之名者焉伏念明公生則爲營薄宦死則爲卹衰親復發徳音欲梓遺集一士之身玉成終始聞之者動容受之者淪髓冀其遊岱之魂感恩而西顧返洛之旐銜酸而東指又況龔生竟天尙有故人元伯𨿽亡不無死友他日傳公風義勉其遺孤風玆來禩亦盛事也今謹上其詩及樂府共四大冊此君平生與亮吉雅故惟持論不同嘗戲謂亮吉曰予不幸早死集經君訂定必乖余之指趣矣省其遺言爲之墮淚今不敢輒加朱墨皆封送合下曁與述庵亷使東有侍讀共刪定之卽其所就巳有足傳方乎古人無愧作者惟藳艸皆其手寫別無副本梓後尙望付其遺孤以爲手澤耳亮吉十九日巳扺潼關馬上率啟不宣

〇城東酒壚記

城東酒壚者余弱冠之時與亡友黃君景仁馬君鴻運及今知南陵縣左君輔文學蔣君靑曜諸人燕遊之所也地則面橋背市沿林枕溪辟圃制亭截椽作閣風颿出其前雲樹亙其後酒則隔歲之釀東西接楹魚則截流之舟尺寸入市摘蔬田之晚翠啖瓜圃之深黃乘斜日以出戴曉星而歸霸陵醉尉𨿽冒禁而不呵吳門市卒恆闔扉而見待此數子者又復逸气溢坐髙譚接云平子作達則一市縱觀阮生狂歌則四筵聳聴北牖之日倏去而倏來南溪之流時涸而時溢撫靑松以寄懷指白首而要誓蓋亦極酣嬉之致窮日夕之勝焉當是時也自以爲七尺之身金石比之而不及百歲之遠更僕數之而難終委巷棄甓當與浮屠爭髙名廚制羮較諸酷暑尢熱除蠟臘之外無非合並之期際霜霰之辰彌驚宴集之數矣嗟乎言笑宴宴信誓旦旦而咸池之魂已招而不返燕市之魄復墮而不収逝者戢影一棺存者繭足萬里沈酣之醉骨與冥漠以合邱窮愁之涕洟雜風雨而迸落半宵之談如隔乎數世七子之飲幾疑爲昔人蓋曽不卅年而市廛已移逰侶頓攺城陰幾尺不蔭黃公之壚危橋數尋寧來謝客之屐升玆毀岡弔彼陳迹則去我不顧者東逝之波瞻望弗及者西馳之日而已暇日偶得故圖玩其遺詠渺爾數子墮若秋空之云怛然一身自疑遼左之鶴遂作是記以志感云

〇蒼雪山房詩序

蒼雪山房詩者元和張君琦之所作也其人也飮酒泉之酒擘瓜州之瓜下牀而接祁連辟牖而窺龍勒昆侖萬仞之雪烹之爲茶吐谷一川之羊指而欲食盍歸乎來西王母之石室其樂已極牢蘭國之氈廬祭酒投筆反勒緝熙之銘終童棄繻緣偕鑿空之使落落自喜超超不羣此則天傾西北子乃來遊地缺東南家乎斯在可謂極壯夫之槪者焉然而捜其故篋時歌陌上之花念彼同心頻折岸頭之柳行乎日沒之處方思日出之鄕夫洲連橘柚則黃紺之光燭山花雜雲霞則靑紅之气成海橋如缺月四面波通巷若長虹百門洞啟層樓千尺勢欲居天圓牖雙扉人疑入月遊無晨夕出斜日而歸啟明產乏上中茹靑山以飮碧海照吳興之鏡發采過乎春葩酌虎阜之泉轉喉工於百舌宜其巢枝是戀首禾致思夢一夕而百回意一篇而三致者矣𨿽然言乎居處則西極之客視蘇杭爲上天采其風謠則南音之靡聆秦聲而卻步冰霰之質桃李因而萎容琵琶之聲箏簫以之徹響漁謳棹詠何如瀚海之篇玉樹瓊花壓以天山之曲歌傳勅勒俗士比於聞霆調入伊涼媚夫隨而墮魄今僕之交君非一日矣乃轆轤之屩愈遠則杼柚之機益新百篇授我絕管輅之常談三日不來見阿蒙而刮目其獨傳西夏之音斯永冠句吳之士者乎夫絲竹未罷哀樂之心巳紛觴罍旣陳郁紆之气尙湧善乎昔士之言處境有其極難聖人亦當情恕者矣僕聞其遊迹先巳醉心抽彼新詩尢驚絕調又念自十年以來僕亦東棹乎甌江西車乎汃國州有九未臻乎梁益嶽有五尙缺乎岱宗亦可謂東西南北之人燕齊楚趙之客矣我所思兮乃九州島外之大九州島子好遊乎無百步而笑五十步

〇杭堇浦先生三國誌補注序

近時之爲史學者有二端焉一則塾師之論史拘於善善惡惡之經𨿽古今未通而褒貶自與加子云以新莽削鄭眾於寺人一義偶抒自爲予聖究之而大者如漢景歷年不知日食北齊建國終昧方隅其源出於宋之趙師淵至其後如明之賀祥張大齡或並以爲聖人不足法矣一則詞人之讀史求於一字一句之間隨眾口而譽龍門讀一通而嗤虎觀於是爲文士作傳必仿屈原爲隊長立碑亦摩項籍逞其抑揚之致忘其質直之方此則讀史記數首而廿史可刪得馬遷一隅而餘子無論其源出於宋歐陽氏之作五代史至其後如明張之象熊尙文而直以制蓺之法行之矣夫惟通訓詁則可救塾師之失服虔等二十一家之注漢書是也亦惟隸故事則可救詞人之失裵松之注三國誌之類是也余少讀道古堂集卽嘆先生之學於史最深今合觀之先生之史學亦卒莫外乎訓詁及隸事二者若三國誌補注之作則又繼裵松之而起者也𨿽然補注陳志矣又兼注裴注以事在晉宋以前不厭其詳也采諸家矣兼采及方誌以事闗故老之傳或轉得其實也亦間有仍古人之失而未及更正者如魏文帝紀塟首陽陵補注引通典云富平縣西有魏文帝陵今考文帝陵在偃師縣首陽山南其在富平者西魏孝文帝長陵也且因此可以證樂史及今通誌之誤何則富平之西爲今耀州圖經云耀州東至富平縣界十里則杜佑雲長陵在富平縣西者是也寰宇記云在富平縣東南二十五里者樂史誤也若大唐山又在耀州西北七十里而通誌雲長陵在耀州西北大唐山者則又因樂史之言而誤也楚王彪傳黃初七年徙封白馬城補注云志稱七年徙封白馬而陳思王詩稱四年白馬王朝京師則當時未有此封宜稱吳王今考陳思王集云黃初四年五月白馬王任城王與余朝京師魏氏春秋亦載植是年還國贈白馬王彪詩植傳黃初四年徙封雍邱王則彪徙白馬亦當在此時傳言七年或誤也他如魏受禪碑之可以補魏紀之缺魏王基碑之可以糾本傳之疎而注不及者先生或未暇錄及金石乎夫小顏之注班史得失並陳二劉之於漢書瑕瑜不掩而重其書者尙一目之爲功臣一稱之爲諍友又況先生此注足以救前二端之失而又兼有此三子之長者乎令子賓仁於先生身後能一一刋先生之遺書俾之流布則其能承家學又不待問余故不敢辭而序之

〇與莊進士書

今月二十四日方奉到去臘十日手箋圍鑪發書逃暑始獲乃嘆千里之鬲寸心之誠天道變矣人事間之爲可念也承示校小徐說文系傳時有心得足下以淩虛之才而用之於實有信古之美而闕其所疑求之於昔則張杜有其規準之於後則徐李失其步傼嘗聞之實事求是河間獻王之學也演贊其志召陵公乘之言也足下近之乎夫近世六書幾成習尙甚至江總詞客亦諷說文郭公畫史並研字學實則明三隅而昧一知二五而忘十必推其故亦可言焉其下者則芟除音聲惟講意義中心爲忠如心爲恕得其一端欲杜千口其次者則不明假借不辧聲轉說要之義則久假不歸舉背之形則古文未悟艸修成羽葉紂爲鮦此則書登梵篋口必加旁字入道書雨常建首曾儒衣冠而膜拜禹步之同量矣又或本非義類彊爲牽合稽省旨而加山貢合章而成水小言破道似是實非若不嚴兩觀之條恐無救六書之失者乎手示云說文無覿字小徐本儥字下注云見也最是雍熈本注作賣也恐非僕向欲爲弇山尙書篆石經儀禮論語槁本私覿字本皆攺從儥得足下書知有同心也然竊疑雍熈本賣字亦未爲失說文賣衒也從貝﹛夫四﹜聲賣古文睦字讀若育凡儥及讀續等字皆從﹛夫四貝﹜得聲則儥注爲﹛夫四貝﹜尙從本訓也且衒字之訓亦有賣義或後人以字近又傳寫以﹛夫四貝﹜爲賣耳總之小徐說文視鼎臣稍善然時有意爲增損貽誤來學者不暇詳述姑舉經史各一條質之足下焉左傳昭公七年薳啟疆曰齊與晉越欲此久矣寡君無適與也而傳諸君唐石經及宋槧本欲字皆無異文今小徐於貱字下引傳云齊與晉貱此久矣寡君無適與也說文貱移與也玉篇貱益也無訓欲之說而小徐言如此若云賈服舊經旣無明證而云齊晉移與又不成文執此單詞準其素行不過好爲新說以亂舊經而巳漢書地理誌山陽郡平樂侯國泡水東北至沛入泗而說文雲泡水出山陽平樂東北入泗今考泡水自雎州東北流過商邱始至單縣相距二百餘里而漢平樂故城又在單縣東四十里則泡水不出平樂明甚乃小徐欲申許而遽攺班志本文泡出平樂縣東北至泲入泗夫云至泲則沿俗本之訛也而云出平樂則承許君之失而又爲之辭也足下能表其長而又不諱其短則善矣炎暑攝衛何似僕學非王陽遣子受梁邱之易才謝眭孟甥復習嬴公之經殊以爲幸未識兒輩能受教否他日守其師說積彼近聞問難於釋屨之時更端於過庭之日恐僕終當爲足下屈也白雲在溪修竹環捨相見有日不復多雲

〇中州金石記後序

尙書弇山先生成闗中金石記之後二年奉命調撫河南又三年而復有中州金石之著自是而秦涼之寶墨荊豫之貞瑉搜采靡遺殆稱觀止亮吉於金石之學素寡究心而輿地之嗜幾於成癖暇日嘗假先生碑數百通校史傳闕遺其間得史文之誤者十之三以史文正碑石之失者亦十之一繼又周覽大河縱觀崇嶽南遊乎汝潁北極乎殷魏又悟乎金石之失有卽可以金石正之者如犬坯之山尙書有洛汭之文爾雅標一成之目而唐天寶中河北黜陟使碑以坯爲岯遂舉黎陽縣南山當之𨿽說由臣瓚而義無左證何則昔日一成今乃巖巖之石嶺昔曰洛汭今乃湯湯之淇水必謂臣瓚之言足據則周公文命之言未可憑也惟晉灼漢書音義黎陽縣下云黎山在其南河水經其東其山上碑云縣取山之名取水之陽以爲名固知魏晉以前無有以黎陽南山爲大坯者矣又汲縣近代比干墓碑稱酈道元水經注北魏時墓前石銘云殷太師比干之墓夫未蒙其寵而先有是稱此則厚誣古人取譏來哲惟唐李翰碑云貞觀十九年太宗東徵師次殷墟下詔追贈殷少師比干爲太師謚曰忠烈固知飾終之典遠逮夫貞觀崇號之加無闗於拓跋必炫其該博信此魯魚是謂生被實禍沒蒙虛稱非後儒之無學卽前賢之不幸也若夫滇陽之爲愼正以永平四年之印成臯之爲﹛白辛﹜見於建武中葉之章𨿽始存終軼而此是彼非是知前之樂石足以訂來刻之訛昔之吉金亦可糾近鑄之失有裨於實學不少也近者圓石出洛陽而知王伯輿爲祔塟殘本藏太室而知堂溪典字伯並昨馮戶部敏昌遊王屋之山於懷縣得司馬升墓志銘武進士億行鞏洛之野於董家邨得姜纂造像記求之昔人皆未著錄蓋好古之至川嶽鑑其誠購奇之心球琳逾其價固不必投文淸泗捜嬴秦巳失之金移檄陽侯訪太學久沈之石而所得旣如此矣亮吉按魏司馬升碑曽祖彭城王祖荊州云云而知晉史列王之傳缺略實多又校齊姜纂記雲天統元年太歲乙酉九月庚辰朔而知北齊後主之編干支亦誤未嘗不鋪紙百回求其墮義面壁竟日取悟一隅儔類以此而疎寒暑因之而變也昔者戴淵之蒞州兼司兗豫近則田公之作督亦統山東先生倚畀之隆倘同玆例庶幾弦歌有暇讎闕裏之碑旌麾所賁訪郎臺之刻自是而天下之大觀庶畢萃於一室矣

捲施閣文乙集卷七陽湖洪亮吉著

〇福建鳳山縣知縣贈云騎尉世襲死節湯君墓表

夫仁義豈有常蹈之者君子股肱旣巳竭加之以忠貞是以荀息再死永符白圭之言臧洪復生無踰酸棗之節士君子肩一世出萬死之地義重於生乃如此乎若吾友湯君者迨其人焉君諱大奎字曾輅一字緯堂世爲武進人自六世祖某至君父監生君自銘皆有隱徳監生君又以學行顯於時祖父兩世皆贈如君官監生君夢明太常都穆入室而生君以是奇愛之君生而廣顙六目明慧夙解八年而通尉律十五而明六經時君與亮吉並居中河橋側委巷中亮吉六七歲時君年巳逾弱冠補博士弟子員締交名流是正文字陋巷專室之中有魁士畸人之迹自君始也未幾秉二親之命爲四方之遊南眺禹穴北覲闕裏傭書乎吳會佐幕乎鄒魯飛蓬嘆於微子負米同於仲由蓋十五年於此云歲壬午年三十五始以國子監生舉順天鄕試明年成進士殿試二甲因請急假歸又二年卽奉命往河南以知縣用時二親在堂板輿迎養案牘之暇極色養之致焉補柘城縣知縣遭內憂歸服闋補浙江徳淸縣知縣又奉監生君憂君頻遭大喪有逾常禮亷吏薄俸靡給乎饔飱先人敝廬或搖乎風雨始自中河橋側遷於升仙裏右卽今之居第也服闋補福建連江縣知縣四年調任鳳山鳳山懸於海中民番雜居風俗不一又飴餹蜃蛤之產利徧天下筐篚簟篋之資富堪數世用是前政率以賄敗君選於上官特膺此任檄調之日攜一子兩僕赴焉至則掃除積習徐儆刁風三年於玆俗安其治候代未歸値臺灣姦民林爽文之變其黨莊大田遙應之君訓練鄕勇整飭吏民晉陽之內有壘而必增疏勒之旁無城而亦守未幾聞彰化陷又未幾聞諸羅陷其時也壞云四落海水亂飛怪獸突門驚禽布野君結纓禦冦握矢登門刄蟻負之卒防豕突之兵士气乍揚賊鋒稍挫方復問傷弔死秣馬厲鋒回聽事之堂行飲至之賞而烏合三百踰毀垣而登朱旗一軍鑿凶門而遁賊復蜂擁民同獸挺君知事不可爲率典史史某及愛子所親禦於堂皇前後手刄賊六七人賊斷君三指復中數鎗而隕烏乎楚司馬之背創之者三晉中軍之指斷而非一至乃元黃被地愛子隕於衝戈手足異門鄰童甘其白刃死義死孝玆爲烈矣求仁得仁又何怨乎越四日吏民入殯君於署以史君及君之子荀業列於左右平原之裔用國殤而在堂秣陵之尉以鬼雄而列殯無何賊復陷鳳山署毀於火逾月大兵定臺灣搜牢之舉巳行列肆之民復返於是巡撫徐公懸賞購君之屍不得今年二月君所親有復至鳳山者掘堂皇下二尺得之史君及君之子遺骼亦在焉恆幹旣摧而上衝之髮猶植燎原𨿽熾而欲裂之眥不腐遂復復衾三襲斂溫序之須元纁數重藏卞公之爪聆伯奇之哭霜墮於重林聞杞婦之聲城崩於隔海時有旨別臺灣死事者平日居官優劣大府獨舉君亷謹以聞於是有旨賞給云騎尉承襲又恩給祭葬銀一百兩照陣亡例賞卹銀一百兩千秋死節事白於彌年翁歸潔身賞隆於沒世於是報功之典彰焉激勸之旨寓焉君之孤範業曁孫貽汾始奉君之喪歸葬於某鄕之某原復累君行事求爲墓道之表禮也君生於雍正六年三月十一日死事以干隆五十一年十二月十三日年五十有九君生平所著詩若干捲炙研瑣談若干捲又補遺若干捲康樂成童先驚得句孝侯臨命尙復賦詩以至時歌易水感下泣之賓朋不讀河梁恥生降之都尉蓋性情之正如此也若夫炙研瑣談之作又可言焉飛詞南閣則不乏雕龍投分衡門則尙多窮鳥未嘗不矜其片言之善錄其一藝之長雜以舊聞將成信史振筆則仲宣七子悉入編摩余篇則鄒衍九州島將歸著述嗟乎不知者或以爲海外恢奇之著其知者卽以代襄陽耆舊之編乎今則成編數十咸歸溟浡之宮奇字三千欲問丰隆之府嗚呼立論立功不朽者旣如斯矣百篇百卷所存者乃止此歟𨿽復終軍之亡南粵引重儒林季雅之沒射姑尢增文譽而傳家積軸未得比於牛腰望海招魂並欲捜於魚腹天之阨君者不巳甚乎此則化東周之血靡待三年殺南海之靑惟畱數簡摛材之彥不置辯於碧雞樹檟之墳必飛濤於白馬烏乎哀哉

〇從母莊孺人墓表

莊孺人吾母同產姊也少而開敏爲外王父嶍峨君所愛與吾母皆親課之所讀倍於諸兄年十九歸同裏附貢生莊君韡蕚莊故方雅之族自孺人之歸卽操家政孝於姑妐睦於婚姻有田一頃市廛十楹孺人明於丰嗇之宜謹於出納之節以故常裕時貢生君從昆弟十餘人皆前後擢髙第而貢生君輒不遇孺人每以義命慰之支機於鳴玉之側衣敝於垂組之旁晏如也未幾君舅黃梅君以疾告歸孺人酒醴必親果飴夙具割肉之正以薦尊嫜棄蒿之邪以存家戒咨點心之方於鄭傪之嫂求曼首之法於盧諶之家蓋所謂不潔不饋無形無方者歟又性至孝時嶍峨君巳卒外王母獨居恆晨夕致饌寢門未辟便了至而攜漿夕飡欲陳方成來而饋肉亮吉少孤從吾母居外家常刻日影記之不逾寸黍焉與吾母尢相愛每當歸寧輒周所乏亮吉七歲時孺人常攜至家時孺人五子均在塾中盈尺之壁皆鑿楹而貯書勝衣之童知盤辟而雅拜亮吉見而慕之又一日至孺人家憫其宿饑食之過飽未幾而韈系解於砌履踵決於庭孺人爲泣而正焉此則淮母之惠愛有見於拂情溧姬之壺漿不忘乎沒齒孺人以君舅之喪過哀遇疾而卒年四十有五大宗喪其女儀外姻傳其室訓以干隆二十七年葬於某鄕之某塋越二十年而子寶瑑官雲南會澤縣知縣寶書以方略館議敍候銓八品於是錫類之典頒焉施徳之報顯焉寶書因乞亮吉爲墓道之表亮吉惟果臝之愛無能去懷寒泉之思因之益痛對漆柈之字流涕其遺規過花樹之宗私求其餘慶雲爾

〇從母楊孺人墓表

楊孺人吾母同產妹也爲嶍峨君幼女年十七隨宦至雲南未二年從外王母奉嶍峨君喪以歸峻嶺千折洪波萬重悲淚積於鮫潭哀聲慘於猨岫旣歸而毀巳見骨喪幾不勝逾年始適同縣處士楊君安吉時兩家並中落僅克成禮亷吏之室鬻犬因而市釵積貲之家市脯乃能具燕孺人處之泊如也所居芳茂山側貧乏僕婢凡抱甕而汲量粟而舂皆身親之未幾處士君欲入貲應京兆試未果卒於都門孺人有一子先卒二女尙幼聞秏之餘屢瀕於死自後日臥土室中以織紡自給遂得偏枯之疾至老尢劇云外王母憐之迎車數遣僅乃一來設藜羹而不甘禦麻衣而欲隕外王母以道遠爲賃樓三楹居從舅氏室中樓舊有狐祟自孺人居之遂爾絕迹人以爲貞孝所感云孺人積牛衣之痛抱羊舌之悲是以子姓之中撫甥尢厚亮吉幼時出塾卽過孺人每爲亮吉誦河梁之詩唫朔風之作俾成誦乃巳蓋孺人習於漢魏詩百數十篇暇卽諷之人有詢其故者則泣曰此先君之所授也濟南之女不忘列宿之章沛中之姬永褱帝師所訓蓋同此歟居從舅氏室凡十年迨二女各適人始依外氏及亮吉以居又二十年而卒年七十有一嗚呼百歲若瞬而沈憂者七旬兩家多故而賫志者沒世迨至出室之女亦摩笄而誓天承家之男輒零丁而絕世此則我辰安在周傅以之傷心實命不猶國風因而隕涕者矣以卒之後十日合葬於處士君之壠孺人之志也亮吉感林風之不寧悲墳艸之易宿爰爲加土若阜立碑如門庶幾十步之內松栢茂於幽坰百年之中牛羊遠夫貞壠云爾時乾隆五十四年九月日也

〇王樓村先生靈豆錄序

靈豆錄者寶應王樓村先生中歲之所輯也昔神農之作本艸也凡三百六十五種以配一歲三百六十五日日生一艸艸治一病是知五味六榖之宜百醬八珍之用以迄六根五華九實之選造物非僅養人亦藉以救人乎若夫上古之世至人嘗藥中代以降巨孝知醫其次則有長者拯危之用焉又其次則有通人博物之資焉此先生輯書之旨也若言其已驗者則馬尾夜呼烏頭食禁見羊桃而雨泣綰虉綬而顏開宋平國狗之噬蕭起河魚之疾臣意則消石一齊莞華數撮元化則靑黏十兩漆葉滿升莫不矜彼剏聞動關神效士不必九能而克名其物醫不必三世而可服其齊者焉今先生則又增以宏景之篇益以愼微之記上稽乎伯益化禹外極乎齊諧洞冥卷首於五行篇終於寓物含咀陰陽包括海陸將使天地之大一物莫能遁其形古今之久一名莫不登於簡此則蔝蔜不知儒流引之爲恥豹鼠旣辯士林舉以爲榮由是對大廷冠多士上第推夫單父舉首表於菑川何莫非稽古之勤濟人之切所致乎抑亮吉又欲爲先生廣其例者蓋語乎上則天水之碧見秣陵之書求其下則地泉之甘標荊楚之記火則九沸九變伊尹言之乃詳水則一淄一澠易牙嘗而自別他若言乎卉木則昆侖之蘋具區之菁也陽華之蕓云夢之芹也言乎飛走則朝穴之丸夜飛之翼也雚水之鰩靑邱之炙也庶用以廣療尞之用通醫意之條焉嗟乎牽牛天駟數起於形生搏桑落棠不離乎卉木是知蒼蒼正色亦垂造物之稱首首羣蒙雅有廣生之目倘正名乎百物均不逾乎動植者乎先生曾孫嵩髙早通燥濕爲楚國之枝官解治偏枯匪魯邦之冑子官暇又推先生之例作補遺若干條此則束晢續經特增乎有獺梁文補雅更廣於明虫義必務於精搜理有資夫泛濫亦名醫副品之條隱居百一之助也用推其意序焉以貽世之讀是書者

〇閣師稽拙修先生八十紀恩序

夫五老同遊必在伊耆之世九鬿遵度聿生駘耉之英士大夫之荷隆名享耆福恩承異數事出常倫者非得天之獨厚亦修徳之獲報焉閣師錫山相公者蓋其人矣公甫弱冠登朝又十年開府周翔七卿之署遂膺上衮之尊中外著聲後先踵美綜其奇瑞實有八云何則今皇上道照鴻軒徳開壽寓占六日七分値地天之交泰驗八徵五福適君相之齊年坤輿徳厚旣普潤乎大生日月光多乃分輝於列宿是以鸞鶴異表竟可參威鳳之年松栢有心遂得擬大椿之壽鶡冠子云泰上一族算比於成鳩王仲任云分陜二公壽齊幹文武以古準今同符合揆此其奇瑞一也夫二首六身絳縣老人之算三百六十赤烏遺種之年此不過異粻宿肉爲盛世之耆民采術餌芝作升平之庶老而公則禮隆五豆登臺輔巳十年算閱八旬光卿月者四紀平當未位三府先使行河趙儼才作九卿卽看持節金堤虹亙早有生祠赤幰風馳爰敷渥澤此其奇瑞二也而且韋平之世及具躋大年鄧李之期頥久登首輔過伯珍之第知老壽之尢多飮荊楚之溪識享齡之未艾此其奇瑞三也言乎前世則龔勝奇節巳表栢堂語彼後來則劉歆袐書復讎天祿又復計相多男分歷官於中外春卿闔第巳起譽於孫曾一門有集追沈謝之素風七葉珥貂兆金張之渥慶此其奇瑞四也夫薛國上卿上第旣僅見之名臣漢家元朔元光亦耆齡之天子可謂旣得其年又逢其主者矣然而東閣首開巳値懸車之歲菑川上計聿臻養國之年求其徧列卿曹再周歲鑰於門下門生之後預同年同甲之筵覺前哲之抱慚自後來而居上此其奇瑞五也申公耆壽行有藉乎安車汲黯淸羸政必資夫臥治此卽蹲龍之聖不免嘆乎吾衰盤馬之賢或設心於諱老而公則气海旣盈神明益壯上公九命有天閒上駟之頒耆艾一人無丞相小車之號進止有常過龍樓而必下委佗可迹捨鳩杖而能趨此其奇瑞六也耆英表乎聖代盛事冠乎詞林閱玆周甲之期再値恩榮之宴逮今百載實有三人黃侍郞之於辛未史文靖之在庚辰是也然文靖則在告而始蒙禦制侍郞則入宴而未奉恩綸若夫見席上臺並承特旨詔天潢而主席命宗伯以視儀紅披一品之衣花戴三公之冕一百二士摳衣而上謁同年二十九科折柬而肅稱前輩一周彈指覺獨峙乎靈光六紀居官總未離於蓬苑此其奇瑞七也最異者宴杏園之正歲移爲萬壽之恩科冠蕓閣之三人皆屬同鄕之後進﹝是科一甲三人皆江南人﹞祝嘏之餘謁丹扉而上壽獻琛之暇詣黃閣而呈珍晁錯授經於伏勝不虞鄕語之訛賈生執業於張蒼可操土風而往此其奇瑞八也凡此非忠悃上結乎主知誠感黙符乎天眷則福壽之慶理或難兼齒爵之符義非能並安能遊大凝之壽域分百福之餘榮也哉亮吉等忝預後塵仰叨同歲慈恩入宴首陪行儉之筵永始同朝可撰李充之杖奉酒而節迎永日躋堂而慶溢敷天獻麥邱之三祝引以萬年分天保之一言頌玆元老云爾

〇送同年張問陶乞假歸潼川序

乾隆五十六年歲在辛亥二月朔日張君問陶給假歸蜀其友洪亮吉烹玉田之蔬挈山陰之樽送之於國西門曰足下家居遂寧婦畱成都鼻子宦粵旣傷親心累臣贅秦復悲身計然則足下辭金門而南邁並赤日以西馳勞乎此行蓋非能巳仍復迂道嵩洛戒途雍梁爰謀裹糧並訪親密西嶽道士畱之而不能東方細君隨之而並返百步之外弱弟出迎一門之中密親咸萃解笏金而貯案被采服以娯親𨿽嚴生告歸相如乘傳不是過也又足下宰相五世孫也葛侯冡畔八百之桑尙存召公祠旁一隅之宅能割溪茶可摘則病婦攜筐山筍欲抽則衰年補徑秋原半頃稅給於王官春韭一畦食供於家老而且煮米作﹛米素﹜舂麥爲橇以資餘人或給耕者甫生之犢等愛於孩提頻來之燕視同於親故則亦物我均適心形兩忘者焉又況蠶經禽演不乏奇書蛤港螺田別開精舍臘頭燕客社尾迎神朝衫忽著則鄰里詫觀縣令偶來則牛羊突竄南軒旣辟北牖時開果落枕前花生鏡裏一林百樹招鵲辭鴉雙澗疊波畱魴放鱧若是者采其吉語娯我睂梨懲彼殺機戒玆子弟播三田之種閣上巡觀賡七月之章房中屬和未嘗不集吉門之慶極幽居之致焉定省之暇時而出遊則峩睂當其前靑城出其後大江流其左資水徑其西解角之鹿可施鞍橋浮鼻之牛以當舟楫餐云欲曙之嶺采藥斜陽之洲團蕉數尺非侫佛而可趺危梯百層不學仙而亦往閒防疾厄時覽方書偶有篇題緘之經藏此則金門大隱不止平原玉笥眞人復來宏景若夫僕與足下之交道又可言焉僕處鳩音之裏君居吠日之方蛩蚷之合無由牛馬之風不及乃闕前一覿忽若素知飮中百篇愛同前哲顧性憎釋氏不侈前因亦鄙道流詎云緣法靜言思之或卽吾儒所謂如舊相識乎夫卅年成世足下旣近之僕則又過半矣俯仰一身離合萬里常恐百年交道不盡然精气不散當成神明風車電帷來往不絕則僕與足下又何慮哉又何慮哉自此之別一日之內僕眺日升君眺日沒一江之水君飮其源我飮其委則亦何嘗有須臾之間遠近之殊哉保嗇神理時時讀書簡牘不詳悉之於夢亮吉頓首

〇遊極樂寺看荷花序

出西直門三里而近有極樂寺焉長河蔭前髙阜倚後其東有國花堂西有勺亭皆塵外之幽構也梧門學士以偶日下直徧招同人飯於詩龕接軫以往車行者三里捨車而徒復二里甫扺寺門綠陰當空赤日亭午池荷東西曾不百步間以傑閣繞之回廊水气升岸結爲輕綃林香入波漾此晴采於是或暝坐巖側或孤行竹中或擘箋庭隅或讀畫塢側堂髙於垣者一尋門低於砌者百級重寮洞開直視十里負戴而來者望之如鷗乘軒而過者擬之以艇坡塘髙低岡阜回互香气拉雜雲光降升促織繞砌聲如碎琴風蟬過枝韻疑零鐸遊藤綿延上樹皆紫細艸芬郁抒花必黃乃蔽炎牖爰開北窗松露尙零栢風成陣家京國者離然有云表之慕宅南中者又恍然有江鄕之思焉林陰屢移羽觴乍接果則紅暈徑寸與藏冰而共升瓜則生黃滿盤汲井華而並薦陶令之榼無時不攜韋公之荈適心而飮相與商榷今古縱談雅俗據石命句臨流作圖幽襟旣抒勝賞斯愜又破曙而遊薄暝始返星河滿空影乍曵乎籠燭雷雨在後勢忽掣乎軒帷此又晴晦出於一時涼燠交於俄頃者焉同遊者爲許封君兆桂張運判道渥李刑部鑾宣何工部道生吳明經方南及梧門學士與余凡七人運判旣爲之圖余因序其顚末云時辛亥年七月初四日也

〇南樓憶舊詩序

夫鳥以髙爲巢魚以深爲穴居魚鳥之中者人也築基九層而上爲之樓則與鳥爭髙矣浚池十仞而中爲之島則與魚競深矣然鳥啁啾而爲巢使無繒繳之患則終歲猶是也魚屏營而爲穴使非芳餌之誤則畢世無易也人則不然飛狐落雁之嶺八埏之險也鳥所不能飛者人或上之矣奔霆浴日之區九州島之浸也魚所不能歷者人或過之矣則夫陟險不巳將迷東西揚帆倏來杳無津涘當此者其亦有故巢之戀在沼之思乎南樓者外王母龔太孺人所居也余以孤童幼蒙鐘愛年未毀齒從母移居姊越十齡弟才匝歲魯國男子方驚毀巢漢陽孤生未歌窮鳥由春䢐冬衣無單復之制以夜繼日瓶無逮晨之糧煢煢焉踽踽焉蓋十五年於此焉若夫雨龍竹馬瓦狗泥車探春燕於棟頭捉秋虫於徑裏岡賭跳而將平井投磚而欲滿臨溪咒鴨渉渚撈蝦旣兒戲之無方亦童蒙之求我此一時也隨母梳頭之歲從師識字之辰烏焉混於一篇蚯蚓登於半紙藏書之篋時匿意錢衣帯之傍私攜面具同學則謝家阿買送餐則裴氏小奚盻日影之不西怨雞聲之太早此一時也至乃歲値元枵門憐奇窘仲理則廚難耗鼠史云則釡欲生魚井淘麥屑反避知親徑拾墮薪偏逢長者然而天靑入牖水綠周堂秋月塞門春花交砌何嘗不破啼而四顧擁絮以周遊此一時也又或蘇季上書全家盡返﹝謂舅氏曙齋先生﹞桓姬索米半舫爰來﹝謂適楊氏從母﹞中外則雙丁二到不乏奇童弟兄則羯末封胡並饒道蘊虛堂論史鵲亦垂頭側徑敲詩虫來嚙踵篙師南巷雅乞書符蠶妾北頭偏多問字此亦一時也授徒北館作贅東堂卜商色養之時賈誼秀才之日會稽僚壻動色而見嚴生陽元尊嫜攺顏而親劇子鄰有束綯之饋室無戞釡之聲辟竹徑而待賓借栢堂而燕客此又一時也詩曰維桑與梓必恭敬止又況螟蛉果臝之場與松栢蔦蘿之所乎此則明明如月難忘在闥之辰悠悠我思無踰樹杞之裏遺聞傳於廝養瑣事得於鄰童畦裁赤莧則湔上之蒼頭穴識金鐶則羊家之故媼失簪楚國墮履徐方燕知春社之人犬識衰門之客延陵之劍無封樹之堪懸班惠之書有篇題之可認能無墮傷心之淚鐫思舊之銘乎又況臘頭社尾上巳元宵餅識春辰餻名令節楊柳半橋之月芙蓉北市之鐙水增一尺則巳嚙閭門樹密三重則隱開樓扇燭龍之首與鴟尾競髙彩鷁之竿與神燈並出販脂鬻粥撃缽吹簫莫不紛至沓來風馳雨驟此又晏嬰之宅因近市而居奇虞氏之樓以臨街而角勝標孝侯之風土記荊楚之歲時差可連類而書削箋以奏者哉詩四十篇稿成以寄巡檢二兄上捨三兄文學四弟凡爲此者亦所云寄魚鳥之思致今昔之感也

捲施閣文乙集卷八陽湖洪亮吉著

〇寒林雅集圖序

自寓齋淸化寺街至正陽門三里正陽門至厚載門十里厚載門至詩龕又三里每詩龕主人之見招也必戴唘明而興聆雞聲而駕飯僕於路飮馬於途而後至焉至則一巷數曲巳遠市聲雙橋半傾僅入車轍五陘之山云霾而亦見千頃之澤冰淩而可行明湖瞰其前傑閣峙其後寒林之雅多於遵渚之雁中廐之馬髙於應門之童泉明北窗殘月甫墮儒仲南牖朝曦巳升相與脫略儀節商榷古今酪漿旣行圍坐未畢而諸君者亦巳接軫而來排闥以入輟霜簡之威乘粉署之暇丰貂乍集則寒鳥依楹髙論甫申則渚云落檻子公之染指移而作圖﹝張運判道渥能以指作畫﹞莊辛之握手因而出句而且欲讀之書鑿楹而巳貯久別之友面墻而可親﹝壁中黏友朋酬贈作至數百首﹞竹徑乍東舫齋又唘匪安石之別墅乃昭明之選樓縹緗塞窗篇什盈棟此則當陽萬戶難忘身後之名魯國四筵無乏樽中之酒凡玆二者兼自一人以視昔賢尢爲盛事於是忻彼雅遊幸玆暇日遂各授簡爲記揮豪作圖或馳騁乎百言或該綜乎數韻至如僕者官旣最閒性尢嗜友茂宏竟席不逃金穀之觴劉芳半生虛有石經之號又允宜陪尊俎之髙會追談燕之餘歡者也坐中作圖者三人長洲曹指揮銳浮山張運判道渥甘泉羅山人聘爲記者一人長洲王孝亷芑孫爲詩者九人蒙古法學士式善上元王給諫友亮汾陽曹侍禦錫齡介休劉舍人錫五靜樂李比部鑾宣汀州伊比部秉綬靈石何水部道生漢軍玉大令棟泰安吳明經方南而陽湖洪亮吉序之云爾

〇楊耕夫先生柳邊紀略序

夫出重閉之內而行九拂之外不知者以爲遠矣舉萬全之身而冒百出之險不知者以爲勞矣抑知不然披蒙茸跋荊棘有身之至苦也蚡冒勃蘇甘之蒙霧露犯霜霰宇宙之至辛也尹子伯奇行之是二人者又何嘗移呼天之泣於陟屺之時興我辰之哀在靡盬之候乎若山陰楊耕夫先生者其有焉先生尊人安城康熙初坐張魏之獄徙幹邊時先生年十三旣壯走京師謀所以救父母者屢易其期百方不就年巳四十甫克出塞省其二親移愛曰之念爲見星之奔輟望云之思作履霜之操於陵之三日不食墨子之百捨以趨實一身兼之焉試爲計之自京師至山海關七百里自山海關至奉天八百里自奉天至尙陽堡二百四十里自尙陽堡至烏喇約千里則混同江在焉渡混同江至寧古塔又千里言其廣輪則太章所不能步也言其幽險則誇父所不能踰也又其間馬蹶而僕者再石顚而殞者再蓋越十旬出百死而後至焉此柳邊紀略之所由作也嗟乎作易者其有憂患乎作詩者其有所不得已乎而不知者或以此爲延之攬勝之書束晳發蒙之記是又沒作者之心忘有生之痛矣然其條舉大綱包羅纎悉較量山水略述古今實視南燼紀聞北狩革書諸作倍爲詳核亦何嘗不可補域中志乘之遺備海外恢奇之錄乎夫松漠紀聞之作異書也實臣職也則柳邊紀略之作奇書也亦子職也是書傳而盛京以西之道裏傳土俗傳作者之勞心苦思傳卽作者之父母亦無不傳此則擘箋握管卽無異於田號泣之時申紙發函已如翻我躬不閱之什矣何其流離而不敢告哀沈痛而不能卒讀如此歟先生從曾孫夢符與亮吉交屬爲之序因述其本末云時乾隆五十七年歲在壬子上元後五日陽湖洪亮吉序

〇誥授懷遠將軍福建建寧中營遊撃張君妻洪恭人墓志銘

恭人洪氏世居歙縣五世祖某客如臯因家焉髙祖某又遷於縣之掘港場阿幹之部以族盛而移宛孔之家因貿遷而徙父諱簡臣官廣東髙州府通判南郡儒學聿生馬倫望都史才乃傳班惠年十九歸遊撃君大學士文貞公從弟也丞相近族以材官而起家華仲哲孫由武科而入宦時遊撃君父封君某亦以浙江寧波營遊撃年老致仕歸恭人逮奉二親克勤終日撰李充之鳩杖進宣子之魚飱誾誾焉穆穆焉嫻乎禮敎者也逾年遊撃君成進士選藍翎侍衛漢世期門比嚴徐於金馬唐家彍騎參陸李之貂蟬裏黨榮之恭人自若也又復貝齒長饑負糧而資臣朔鹿車遠宦質衣以奉君姑八年於玆有如一日及遊撃君外擢江南羊角營都司恭人乃隨舅姑之任所宣明鼓吹以壯軍聲潘嶽板輿甫隆孝養每當閱武之期輒有犒軍之典恭人則躬率侍婢宿詣上庖割肉必方釀饎有術以樊噲之彘肩配盧諶之曼首無王京兆之簡略有陳孺子之均平歷此載年士流輯睦𨿽遊撃君之馭軍有術亦由恭人之饗士有禮所感焉時封君以遠念鄕裏先歸恭人則傾槖出金市縑制復吳檣似馬越騎如龍曾不浹旬迅歸京口封君得以優遊江國宴聚賓朋皆恭人先意承志所致也未幾而舅姑繼卒遊撃君將見星而奔恭人亦衣麻待發而鎭帥某以委任方重援戎弁有在任守制之例格不使行金革無避墨衰蒞官𨿽云建牙無攺枕由服除擢福建建寧中營遊撃値本境賊匪魏繕聚眾剽掠途次卽奉檄催赴與前官王某剿捕有功蒞任甫九日又檄往護金門鎭總兵印復渡海巡臺灣七閱月乃歸弭谷口楊周之釁卻城頭子路之兵挈金印以渡重洋率戈船而巡險陿時則外嚴鐵騎旣抒上將之威內築金城雅有夫人之號蓋軍政之肅亦內助居多雲歸署後遊撃君以中暑醫誤投劑而卒時乾隆辛未年七月三十日也公孫之裏大樹爰搉貞婦之居嚴城忽圯流移間道沈痛積年蓋自奉遊撃君櫬歸而恭人亦幾不勝喪矣復乃徹其環瑱襄此窀穸奉我夫子祔君舅而君姑率是藐孤克盡哀而盡禮宗族憫之鄕黨稱之者焉及恭人之敎子也合內外之兩宗爲義方之三徙特開堊室親授禮經堇父之勇生丕玆而事仲尼文彊之勲有髙卿而號元徳猿臂輟射應甲乙之科牛心啖灸起伯仲之譽不十年而正倫正藏並舉秀才元方季方各膺禮辟歲已酉次君秉銳復成進士特旨以知縣卽用辛亥入都就銓而恭人遽以八月二十六日膺疾卒於裏捨享年七十有七誥封恭人例封淑人子二秉鈞秉銳女一適孫烏乎哀哉方奉毛生之檄已執髙柴之喪原流逝暉林靡靜響將以壬子年月日祔葬於逰擊君之壠禮也世去不停哀纏無盡屆期乞亮吉爲文銘墓亮吉與恭人同宗且識長君最早爰不敢辭而爲之銘曰

如臯支歙所分幼煎室訓兮歸哲人相攸以武兮貽厥以文文武之道兮萃於一門蒜山之原江水之澨我銘吾宗兮無愧前史

〇椒花吟舫圖序

椒花吟舫者翰林院侍讀學士大興朱先生邸第南偏棲息之所而亡友懷寧余君鵬飛所作圖也先生負蓋代之才具人倫之鑑誘掖後進奬許輩流寢門未辟束脩之士紛來夕漏欲沈問字之車未返而先生又各竟所長不名一藝荀賈之學與枚馬之賦同登後門之賢與世家之英錯列有景伯之和易無周朗之偏奇於是海內之士有不詣先生之居者遂不得爲聞人焉𨿽夫子之門何雜見哂叔孫而北斗以南一人庶惟髙密今者其室甚邇哲人云亡髙臺多風空室易雨薫林之花轉芬盈升之實空衍武城之薪木今同分陜之棠公超之故居昔並五都之市此則山邱華屋獨士以之涕流鬥酒炙雞三步因而腹痛者矣若余君之爲此圖也以賈生弱冠之年預長伯四科之列望衡而處執業以來每咨經傳之疑時値笑言之宴欣然命筆遂作此圖昔者巨野之刻曾閔及望羊之門射陽之圖宣尼謁猶龍之坐非形之於圖繪不克傳聖賢心迹乎乃伸紙未竟風泉之聲已悲濡墨欲漧師弟之亡何遽以視趙岐臨穴方繪延陵劉操感亡乃摩廣戚何以異乎亮吉以歲辛卯謁先生子當塗學使之署始預賓僚繼焉問業逮已亥庚子又從先生遊於京師劉向之校袐閣時假異書朱佑之學成均屢蒙殊奬蓋師友之際存歿之感均有不能已於言者焉暇日先生子孝亷錫庚出是圖屬爲之序竊以先生之門著錄弟子不下千人咸負盛名各官內外而孝亷獨授簡於餘者豈非以受先生知最深且與余君有同堂之雅乎夫過因樹之屋悼嘆申屠趨種栢之堂有懷龔勝以今視昔其理庶符爰序而還之俾世之觀是圖者亦以知取材落實庶幾於大匠之門攀條撫枝泫然生並世之感云爾

〇祭天柱縣學生劉緯等文

乾隆五十九年四月朔日貴州督學使者洪亮吉遣天柱縣學敎諭劉以淸酒庶羞詣無水之流致祭於天柱縣學生劉緯附生程三桂童生諶忠欽等之靈曰歲惟閼逢孟夏朔日汝黨六人共遭斯厄我聞驚愕詢彼市廛云汝將歸舍陸而船時夜甫半無流忽髙一舟飄然乃觸石橋橋門有三劈舟爲兩羣眠方酣語不及響烏呼此水望海遄奔直下千里難停子魂汝之始來於何不卜思攀驥尾顧葬魚腹羣瞻其出不見其歸成名之望尙切庭闈爾劉爾程裏閈有聞文期無害命乃不辰人亦有言兄友弟敬尢慘三生全家並命﹝謂程三桂兄弟三人﹞哀哀諶生褎然舉首幹鎁方試卞玉未剖襤衫一襲兼制儒冠焚之三橋慰彼九泉尙饗

〇刑部江蘇司員外郞楊君墓表

乾隆五十八年歲在癸丑十一月二十一日吾友刑部江蘇司員外郞楊君以疾卒於京邸年甫四十有四烏乎哀哉越明年二月始奉君之赴爲位哭於官廨又逾月君之孤紹恭等繕狀來乞爲表墓之文謹按狀君姓楊氏諱夢符字西躔一字六士漢太尉震其遠祖也宏農之裔卅世遷於會稽安城之鄕五傳載其隱徳紹興府學生贈承徳郞諱國英者君之曾祖也優貢生廣西通判借補平樂縣知縣諱之琳者君之祖也國子監生候選州判贈奉直大夫諱大徳者君之父也母金太宜人夢長庚星入褱而生君故小名長庚及長而名與字皆取義焉傅說之騎箕尾猶屬後時曼倩之爲歲星乃徵先兆九歲能作詩二十工舉子業二十八以國子監生中式陜西鄕試攺歸浙江又十年而成進士歷官刑部提牢廳及湖廣淸吏司主事江蘇淸吏司員外郞總辦秋審處其間扈蹕山東隨圍熱河各一又隨侍郞玉徳按獄奉天直隸江西淛江諸處時大學士英勇公阿桂管部事及尙書胡公季堂等皆深倚之烏乎處元奉使來歸甫及十旬奉倩積勞遷官未嘗滿歲亦可謂死於其職者矣若君之居室也孝於親友於兄弟其友於兄弟也使妯娌無間言其孝於親也使鄰里消勃誶蓋自長樂君之卒君之考以貧故遷徙不常最後寓常州之邗溝因定居焉客籍甫占家糧告匱巢棟之燕伴季女而長饑翔林之鴉感太和而輟響君又念無以爲養也動捧檄之念則投牒者數州習負米之勞則傭書者十載迨乎登巍科官省闥而君之親巳不及見矣於是擢第則泣擢官則泣歲時祭祀則泣十餘年如一日焉捧而不輟者盈只之硯讓而不居者一成之田推乎庭闈以及親故則戚黨之待以舉火者又十數家也烏乎至魂乍離之日復念周親目未瞑之時望深予季君之至性肫篤一至此乎若君之交友也內自一鄕外逮九拂樹米架羊之彥飮爻吐鳳之英莫不識面欲先締交恐後朝饔告匱忽然燭以娯賓冬裘旣罄尙假衣而貸客又或蘇援世事則咸舉智囊紏排俗紛則敢爲怨府以是自裏居以迄服官坐上之客戶外之車未嘗不滿也余與君交二十年每見有才奇而不遇守正而遭踣者君嘆憤輒形於色是則君之交友亦根於性者與若君之服官也以劉穆之之才居崔祖思之任事理無滯神明不欺蓋自幼時侍君外王父按察司金君祖靜外姻贈尙書刑部侍郞錢文敏公皆奇其開敏之資與商訊讞之務君偶發一言輒驚二老以至身典案牘職司豻扉平疑獄者三馳星軺者四西蜀李合識使星之來丹陽馬稜推善風之至人皆以君爲有陰徳焉嗟乎丙博陽之報𨿽阻於生前於廷尉之門將髙於身後理固有可推者乎若君之爲文也枕籍六藝描摩八代僮約遜其精純庭誥無其妍麗美矣乎其將三典午之世四卯金之代以參於作者乎然而桃李之色承列柏而不華雲霞之光入殘月而彌慘九州島浩渺偏饒幽朔之聲四序參差乃郁秋冬之气才之不羈者至矣年之不永者亦由此矣記有之曰詩言志若君之詩則斷雲零霰無其淸也奔巖削壑無其峭也幽花叢篁無其韻也馮夷水仙無其幽也所著有心止居詩文集十二卷三惜齋筆記二卷君藉以不朽者將在是乎君配錢宜人克相夫子勤於內政子三人紹恭紹文紹垣皆聰頴特達端妍善文女一人孫一人紹恭等將以某年某月返葬君於武進之某鄕某原以亮吉交君之久也於是馳札萬里求其一言嗚呼余又何以傳君乎猶憶丙午之春共艇適越時同裏鄞縣知縣錢君維喬文學蔣君陳尊崔公子景侃咸在坐次君時喜爲綺麗之文酒半戲余曰君他日銘墓之作當以見屬矣余齒視君稍長當時以爲友朋親愛之言無不至也由今憶之月犯星之兆慮戴逵者翻貽會稽之凶膏燒明之痛哭龔生者顧在彭城之叟梁國戲語念之而心傷鍾繇啁詞引之以自咎余之交君者不謂其止於此也他日薄宦粗就歸休裏閭訪將軍之巷﹝君宅在三將軍巷﹞則大樹猶存過邗水之橋則溪流半涸亦足以淒愴傷心者矣

〇少寨洞贊

黎平府西四十里有少寨河河左數里有洞焉門險若劈厓危欲傾入數十步則左塗右溪徑益深邃陸可乘馬川能棹舟土人云桃花水時魚則麕至尋源而進勢及百里惜未獲窮其勝也徒觀其積厓萬丈無一尺之坦懸瀑百仞靡暫時之停荒寒接天陰翳匝地𨿽思狂搜不覺瑟縮又未至少寨以前景亦奇麗石徑百折蟠如怒蛇危橋十尋襯以鮮羽繞岸居者凡數百家牖接漁艇樓通鳥巢花紅上牀苔綠入竈人禽俱蠻莫辧啁唶土石盡赭尢淩景光名花夥於種人鵝鶩繁於沙石則又楚南之秀壤荒外之奇覯云贊曰

左塗右溪石作郛郭魚長於人陡向厓落黒盡生白光如爨煙呀洞陰杳疑爲墨天春波如雷千尺逆上樵丁方樵墮入漁网

〇師子厓贊

自黎平未至天柱縣百里有師子厓焉予行黔楚中幾徧矣若玆之奇則未之覩也靑气往往迷玆嶺坳元岡累累突出天半其下則表裏洞達東西延袤巳枯之松倒掛者千尺欲落之石相黏者徑寸蹤無能停瞬不及轉如此者半日方扺平坦則麥隴鋪秀雲光疑錦延回一村異景百出髙曾居巢卑幼處穴一榻之外無非雞豚百仞之餘乃匿牛馬怪魚窺人頭尾五色妖鳥咒客飛鳴百回黃果滿樹卽兒童之糧紅蕉百尋裁蠻女之袴此則吳越山水遜其靈奇荊江土風減彼殷阜者矣贊曰

石若立幹巖如覆盂穴腹空洞倒生棕櫚奇邢嵚嵜常有落勢人行其間目輒上視紆行百盤直下千級厓方師蹲馬忽人立

〇黒神河贊

黒神河者牂柯江之別名也觀其懸流一絲獨下千里石亂若屋魚飛似星𨿽未遽接天而離地已百仞矣是以終日疾行不覩寸壤一夜數起惟聞怒雷花气灼日雲光亦紅松濤接天波影俱黒雞犬之柵髙於鵲巢魚龍之腥裹此人气此則思理所不能及實荒外之奇矚焉又趲坡出其旁孖水流其側紅盆繞其北靑浪瀉其南村女睇客則啼如猩猩花苗下坡則轉若碌碡均足啟豁聞見廣益神智贊曰

髙惟見天俯若無地帆檣切斗下瞰雲气飛鳥跖實神魚冒空來往不礙咸行鏡中分潕擘沅獨下南海我窮其源孰竟其委

〇白水河贊

永寧州城東北四十餘里有白水河其始也自地至天倒行者百丈其繼也由上迄下橫飛者數里云日蔽色始輸其奇光人禽絕聲乃逗此靈響驚雷怒霆不敢過其側飛霰積雪未能凝其旁一川茫茫𨿽子夜而如晝百步懍懍卽炎天而亦寒行客木屐欲搜乎山坳仙人水簾忽懸於天外下則洞闊數武巖深百尋飛泉蓋之不見日影穴鼠大於山雞苔錢圓於斗栱神怪所窟忘其歲年幽靈往來恆以月午客曾登雁蕩陟匡廬所爲飛瀑懸澑均無此奇也於是嗜靈異者有觀止之嘆居蠻嶠者可無域中之慕矣贊曰

是聲是色非意所想闌干百尋忽落奇響白雪之白寒冰之寒飛仙所爲靈怪是蟠﹝相傳有水犀伏於洞中﹞滔滔混混淩躐川瀆滄溟縱到怒气猶郁

捲施閣文乙集續編

〇東阿尋西楚霸王墓記

予以屠維之歲始夏之月夜抵東阿舊縣與捨弟及長白繆君尋西楚霸王之墓維時暑日傾谷炎風滿山元扃旣臻雙壠兀立尋碑讀之云有李將軍從王死實拊葬焉嗟乎史遷不紀其名班氏並逸其說獨使田橫之客揚義魄於東潮彭越之臣振哀聲於西日予實恨焉且夫世之謂大王者徒以淮陰歸漢範增去楚生有簡賢之名虞兮一歌駿馬再嘆死惟玩好之戀以此短大王耳誰知一士噩噩剖心生前孤忠英英納肝身後如生之面入九地而不灰已裂之眥伴重瞳而不瞑炎漢國士或構藏弓之冤楚邦遺臣獨髙埋舄之誼大王之愛士至矣將軍之報主忠矣是知三戶崛起得死士而能然一人從亡較興王而烈矣天之亡也人何恨焉於是索玆村酒敬奠英魂昭臣主之大綱破古今之殊說可知玄松濯濯不偃漢家之大風庶幾靑隴陰陰猶上秦時之明月是爲記

〇管履之先生告殯文

惟城之南其溪有邗邈前修之構造逢古處之衣冠蓋味道斯靜修徳以安躬𨿽承乎世冑志較厲夫單寒夫其弱齡克奮專學不遷旣孜孜而靡倦又恂恂而寡言稽昔人之令徳視先生而有焉是以折笄之訓不勞於童齔而入蓁之辧早異於髫年及乎隨伯氏而遄徵侍嚴親而遠仕炎墟則龍浪千重天險則虹扃百二文投西嶽擘秀嶺之雄奇思拓南溟斗靈潮之逸恣入關而襄治績初無志乎貆鶉過嶺而佐淸名並不攜夫薏苡亦嘗積玆素學一試有司旣靡志顓孫之祿自不染楊朱之絲遂乃發名山之藏焚干進之策庭隅之陰晷勤於寸几案之課旬積以尺經有十四均屢絕乎朱韋史列廿三靡不盈夫丹墨一樓盤盤終日未下俗客擾擾十載不參披千箱於案左啟列牖於楹南數城隅之近堞面晴郊之遠嵐朱穆貞孤絕塵交於車馬子云寂寞聯素識於蕓蟬𨿽復譽起馮公之嗣貴在延之之男隆以大夫之秩享以祿食之甘而鞶帶𨿽膺拜國恩而修愈厲華裾乍襲啟祕篋而思益覃者矣方謂艸元之歲方臻讀易之年可假欣杖舄之優遊藉詩書而陶寫乃霜初被野方報淒其訃已臨門偏驚逝者悵三千之道遠鯉未趨庭值庚子之日斜鵬先集捨烏乎哀哉某等咸在親知共傷閭閈悼賢相於朝端﹝謂相國程文恭公﹞隕哲人於裏館𨿽隱顯之殊塗實賢愚之共惋馳銅車兮結素旒道西郭兮望南州出無與議兮處無與謀少壯廢學兮耆耄蹈尢前人已往兮逝不肯畱來者未見兮我心之憂烏乎哀哉尙饗

〇董太夫人怡老軒序

怡老軒者少司農富陽董公入居賜第別構軒於左奉太夫人所居之地也太夫人邴氏瑯邪舊族幽薊吉門北海三傑合根矩而爲龍東州六賢並曼容而隱鳳西漢中興之相陰徳及於千人東周上資之家富聲翔於百世太夫人承玆家業早著閨聲梅蕊披春雅有髙寒之質石性在玉預含貞淑之資年未及笄卜云其吉絡秀之歸周氏欲成方雅之門泉邱之幕孟宗遂啟熾昌之緒時文恪公中閨在悼上秩方膺斗形垂北尙書則合象於璇樞星位從東陰宿實聯輝於參昴琴升筵而靜穆蘿附柏以柔嘉季隗之位非卑已列蘋筵之次燕姞之符更顯聿徵蘭夢之雙自歸文恪公而輔勤於室佐宦於朝大宗伯方司天秩太夫人亦號禮宗兼隆內外之稱並睦親疏之序勤於惠下髙嶺之俯羣峯敬以承尊秀艸之希茂蔭而又釵經數質周親串之貧廩或頻虛饋宗閭之急相此夫子宜其家人者焉洎夫魚軒旣乘鯉庭早貴啟篋則文貂耀景列屏則艷采舒華然而太夫人尙禦靑縑猶勤素業一裘適體同齊相之十年七襄在機勞魯姜於五夜常之母必親魚菽之祭歜之家必聞紡績之聲成玆令子旣丸膽於髫年愛此文孫復含飴於暮歲此則賢而有禮宜登右史之編貴復能勤克著中闈之訓者矣時少司農入司機密方接曜於中臺崇安君出歷巖封亦符明於列宿太夫人則調脂入戒封鮓貽規是以棠陰一縣咸流愷悌之名金穀四司皆秉淸勤之訓自家型國以教成慈太夫人之力居多焉蓋自少司農之貴而太夫人三膺鍚典疊荷榮施儀成之號冠命婦之崇班大家之書著名宗之茂則十月二十二日入居於賜第怡老軒越某月日卽稱六十之觴禮也雋母之移居官舍首垂家國之箴虞宗之別立養堂遞受公卿之拜徳莫懿焉榮莫盛焉亮吉少司農門下士也謹受簡而爲之記

〇原師

立朝之節門內之行於世爲有益於學爲有用箴曰末學孤露幼而無師願持此語沒世求之

〇原友

不以榮悴移不以毀譽惑不以身名之起落爲重輕不以蹤迹之密疎分厚薄是曰性命之交吾得一人焉出處不同而心迹可信趨向非一而精神自投是曰气誼之交吾得一人焉人品可以厚風俗好惡足以明是非是曰契重之交吾得二人焉獨抒性靈遠迹風雅吾得一人焉研究經籍時有發明吾得三人焉持身作文趨向甚正吾得一人焉是曰文字之交交有本末禮尙往來吾得五人焉是曰禮節之交箴曰古之烈士精貫日月微躬可蛻信誓不滅

〇家慶圖序

夫立功立事者君子之懿行知止知足者達人之邃識必推其致皆有歉焉何則七葉珥貂富平寡審幾之彥兩疏息轍東海靡繼起之儔是則求之家國理尙難兼商之出處義非並愜若誥授朝議大夫刑部福建司郎中趙先生者其兼之乎先生洛下名宗吳中世族七歲入學卽拜經書五世服官能通衣履少有奇童之目長有偉士之稱焉年三十起家戶部員外郎國恩戴首祖訓伏膺元成蒞宦有小韋少府之稱髙密著書守先鄭司農之教轉刑部福建司郎中時大學士兼理部事劉文正公侍郎錢文敏公葚契之君詳求律意斷以精心條厥重輕時書鄧析之竹和其顏色匪肖臯陶之瓜上官謂任折獄之良足荷專城之任特疏薦之而君乞假歸矣仲翁旋裏益究公羊班斿告歸惟儲祕籍雲溪者裏中之勝也君之居在焉因彼舊構廓玆新楹修竹過徑東距蔣栩之居幽花壓籬南瞻徐勉之宅於是會玆華組盍彼朋簪內史醉歸過裏門而定下大農客至𨿽賤士而必賓後進挹其淳和薦紳稱其醞藉而且王鮑廉吏世著循風崔柳大宗尢傳家法齋居峨峨舉諱日之禮筵幾秩秩嚴伏臘之祠鮑氏之圉爲優不入晏嬰之宅慶季之車甚澤敢陳叔豹之庭雍雍焉簡簡焉東南士大夫之模楷也恭人葉氏幼有令徳長垂閨聲接同室以禮撫庶弟以慈仲升遠官惠昭臨北風而嘆徳公坐法文姬陳先徳以規自歸於君而一室坐起不易方隅比鄰周旋靡聞語笑謝道蘊不接尼媼無由知中合之風韋夫人親課童婢咸能窺六籍之旨時君令子懷玉球玉方以學行與東南賢土交於是劉表致札首號太公王邑寓書必稱賤子廣陵陳登見子魚而生敬魯國孔融遇元方而亦拜而先生亦禮接後彥雅隆寒素春水浩浩樓開名士之筵車聲殷殷門接長者之軫安昌侯精饌旬日必陳復陽國田租歲時屢散有處貴能降居丰可約之致焉庚子歲上幸東南遂觀於海虞延覲道九重頒內府之珍長卿奏名天子悅大人之賦長君懷玉以召試名在第三由諸生授爲內閣中書先生盛徳之報肇於此矣國家異數之寵萃於門焉明年先生又舉一孫於是長君懷玉屬友某爲家慶之圖遂假官歸爲先生及恭人稱六十之觴禮也世英未老已復抱孫文度乍歸時還登膝朱履塞徑門皆上壽之賓黃花映筵庭成益歲之頌亮吉於先生有連慶先生之獲福未艾也因爲之推廣世徳發明賢風於以知國寵至渥必萃旣髙之門家釐實覃惟歸餘慶之室云爾

〇食榼銘爲孫季逑作

山有木工度之裁作榼無不宜佐子飲食減子慮思非木之好用代諷山樞之詩

〇酒器銘

長歡之室忘憂之樽子行節之無樂逾乎古人

〇書室銘

行無忘其實而據其名學無膠其迹而失其精無尺璧之棄而浮聲之爭或出或處可亡可存庶靡踰乎素位以無忝我二人

〇董夫人哀誄序

董夫人秦氏某官之女太子太保尙書文恪公冢婦今戶部侍郎蔗林先生繼配也爰自中閨夙成令質學遷之歲卽悟焚香識字之餘已羞調粉以祁祁之春日歸藹藹之吉人夫人則在貴能勤處盛斯降師敬姜之親績樂少君之蔬食秋鑑墮穗久佇深宵春樹浮花不遊暇日衣在身而數澣釵飾首而不華然而屢遘憂虞遂罹疢疾長帷曉臥空室夜驚夢吞落月甫孕靈童未閱歲星卽凋春樹畱環無再生之望緘篋余已讀之編又況迢迢遠戍宛宛黃塵念弱弟之移巢值衰親之荷戟三旬望遠一日寄書衾長而魂气先離袖冷而啼痕宛在尙復饋姑黽勉相夫勤劬疾已居盲猶扶鳩杖愁先侵肺尙理朝衣調魚飧而勤餐先雞人而戒旦此則永逝之感較甚黃門蒙楚之悲逾於前哲者也先生門徒之盛著錄千人爲誄百輩禮吉辱承師命題序簡端所以廣達人之志著女史之闕而已

〇黃金臺弔郭隗文

屠維大淵獻陽月三日洪子尋燕臺之基眺無終之山維時三辰冠首九野圍足臨觴而思酬古以哭爰投文以弔郭隗曰玆臺之成世去不停如何干祀而識於名非子之故憂心以憌嗟若吾子憑邀君靈世不待子子實以幸維子之幸國士以慶心馳劇叟足繭鄒生翩然來斯亦有樂卿嗟彼數子端居九京如何可作與子偕行無終峩峩哲王斯兆敢因嘉日庶眺丰艸元泉旣涸墓石斯倒踟躇前事敬咨華表百世飄忽亦旣上仙維玆靈區迹或偶延木枯而壽貍俊而言明明博物傅玆茂先玆來欷歔願訪遺事推誠輸抱實感殊世泉臺𨿽掩猶憾吾子如何臨穴顧不從死郎山西傾易水東出子今沈埋我未奄忽如遂顚隕願傍子穴經千百年擬於駿骨

〇亡友林嗣基詩序

夫函宇寥廓非虛懷所可貯百歲浩渺豈朱顏所及待乃有束髮而窮理要弱齡而振玄風思馳六合之外議出五經之表微言未絕其在人焉林公子嗣基者承累代之名家爲一宗之蔚望旣趨庭而學禮惟彈琴以讀書惟靜也故動植之性寓目卽知惟靈也故雲霞之辭探心以出顧性習懶不甚涉筆又不示人也迨夫闔棺而詳私謚破枕而出遺文則有詩及文若干首焉異矣方歲在乙未太公官江左之日賤子遊句曲之時遇於深坐默爾忘言溯夫遊蹤神焉以企予又言吾友孫君之才於君於是三人者眺髙嶺之荒寒語幽窗之燭燼連騎而出一縣效狂傾釀以酬賢妻泣諫人事盡乃幽譚鬼神狂交希或聯羣魚鳥於斯時也云出岫以忘歸風行天而自適矣未幾予奉諱家居孫君亦悼亡旋裏君省書悲惋憂二人之死也書簽屢及寒暑乍周不謂此君遽先物化太公書來欲爲整理遺集憂患匆卒久未報命及與孫君同客當塗相與悵談前事三復遺編魂招小謝之山涕灑空江之側因頻夕不寐編君詩文爲上下二卷嗚乎天地之大似無所待於摛筆之士矣然而川幽入夜朗以淸光嶽險頹云扶於元气寥寥今古首首數人委荊榛之病骨猶孕靈芝吐山水之奇思當輝祕冊不朽之事固精神所得主者也君之夭又何戚焉

〇贈翰林侍講學士朱先生石君序

蓋以蘭臺作史會稽介枚馬之儔廬江冠召龔之列未嘗不嘆金馬之英無聞治績朱轓之吏不入承明卽玆望族以訪全才則南陽賢守本知禮以服官冀州循聲緣經術而飾治以東漢之賢宗視西京之達宦其較優乎翰林侍講學士朱先生石君輦下名家山陰舊族張勃之移居三世以受國恩元順之悟學九齡咸驚夙慧孝友植性禮樂滋身十行窮經史之書一室盡昏晨之節龍文乍試京兆目爲奇童鹿鳴甫歌當塗偉其國士以賈傅知名之歲爲終生入仕之年評其儒術推戴斗之無雙溯彼家聲云去天而尺五然先生方淵懷可挹績學若虛人莫窺其際也五年擢侍講十年陟學士爲河南主考官充南嶽祭告使五雀六燕平大匠之衡山虎川龍建使臣之節於是天子悉彼卿才試之吏治蕭長倩之爲馮翊𨿽曰外遷孫子嚴之歷數州將儲大用遂以翰林侍讀學士出爲福建糧驛副使正身率屬潔己愛民逾年兼攝福州府篆百事具舉一州咸治俗有和合神者旣姦民之創造爲淫鬼所馮依車塡一巷牲牢之祭何繁幕設三重土木之形尢冶飾薜荔芙容之服懼啟淫心焚都梁迷疊之香漸燻惑志先生赫斯以怒卓爾而興撤屋而擴爲廛削象而投之海付彼淸流洗百年之邪穢條其甲令正一郡之人心擢本省按察使先生外秉威神內持仁恕詢獄未竟方階畱涕面之囚施徳甫周圓室有革心之吏未幾以外艱去職髙柴過毀世以爲憂閔子免喪哀猶未釋服闋補湖北按察使復調山西治皆如舊逾年卽擢布政使邊民則加額以慶屬邑則望風而驚先生欲澄玆吏治故蘇綽六事皆簡而不煩欲振此廉風故劉寵一錢亦辭而不受時今尙書山陰梁君國治今副使仁和孫君廷槐與先生同官有浙水三淸之目而人謂先生以數年卓魯之治存此州唐魏之風則尢有力焉七年請入覲是時天子方釐四部之書啟三通之館開文淵閣以命儒臣重其選復畱公爲翰林侍講學士逾年入直文淵閣士諭榮之持節十載復之禁林承恩一門咸居史職戊戌分校禮闈己亥主考福建以六經而取士類皆根柢之儒歷數省以程材稍挽浮靡之習冰雪之性惟悅素絲松柏之林尢無曲植當世服先生獎拔之獨至取與之不私焉維時先生歷官三十年矣人皆以歲方開於五秩名早簡於九重以爲當出膺節鉞之司入畀經綸之任何武之徵旣符素望王儉之相未攺黑頭所以望先生者未艾也不知如淳注史史官班丞相之前夏侯釋經嶽牧冠羣僚之首卽玆中外之所歷已極古今之崇班又況閩南代北家總戴其仁恩蕓館蓬山世尢尊其偉著加以作弘農之屬吏皆有淸名爲東海之門生咸思勵節導揚雅化扶植人倫何必儒臣非報國之官禁苑匪致身之極哉門下士以先生方屆五十而稱觴願乞一言而爲壽以某於先生交合辭以請某固識先生之行事而並知先生之心者也爰不辭而爲之序亦以見審槐裏之節槪尙有華陰守丞詳公叔之平生庶惟陳畱中郎云爾

〇聖駕五巡江浙賦﹝爲趙懷玉作﹞

維皇上四十有五載徳日曜野威星景方信風條而壤綠仁云展而霄黃於是朔曁鳥籍炎訖狼﹛月荒﹜川靜鯷壑陸洽龍鄕黑質白章葉樂趨蹌丹翎翠吭與化翺翔蓋恩周乎四世故慶極於八荒皇帝爰諏日而舉五巡之禮庶僚方獻歲而進萬年之觴然而聖心方淵然以靜穆然以神卻慶典沛崇恩旣精思夫至治乃加意於勤民法天之覆師地之均配日之令象時之仁仿斗車之始建眺原野之初春日麗天葩郊原始花禽飛山回鱗動川華一人和而自運萬騎寂而無嘩周幽兗之岡阜遵徐楚之津涯乃停玉輅駐文騧駕淩雲之寶鷁浮泛日之仙槎霓旌髙而映漢珠露下而凝沙淮左名邦會稽古郡屏展帆遙林長騎迅山戴徳而增巍川凝思而加潤百卉荷夫溫顏千巖榮其睿瞬彼於越與句吳實歡忻而振奮歌萬姓於九逵喜卅年而五覲蓋皇上之飭吏也令頒之甲夜勤於乙鑑庶司之勤怠昭眾事之得失神運乎千里知周於萬物山爲徳川爲刑士惟月尹惟日巡東嶽曁南嶽諭左列及右列條吳楚之民風頒東南之治術莫不秉一人之謨以成百職之述而皇上之愛民也或偏災之偶及捐數郡之所輸下方舟於楚蜀給歲食於全吳而於巡省之地則又截上供之粟捐所過之租仁皆銘於肺府化乃澤其發膚是以黃童白叟方趾圓顱靡不趨翠輦傍黃艫冠朱纓而舞忭釋黛耜而歡呼旣履於河乃臻夫海洵洪波之效靈實廟算之所在彼鱗臣與介伯奉約束而未攺蘭橈旣施桂檝咸待烏銜五色之珠颿展八葉之彩舒曠覽於中流數成功於歷載鏡天光與水光平日采及月采省方之禮旣展校士之典聿修蓋以示博采寓旁收士有期於序進才無待於巖搜罔不獻醴泉之頌效祥鳳之謳星宮辟而給札云幄啟而瞻斿類飾磨而自獻冀擢異而升尢皇心悅睿思周宸遊瀕奎章富映綠字於山川煥丹題於苑囿攬轡而百韻成禦舟而千言就或瓊韻之抽新或瑤篇之疊舊起六籍而居前瞠百王而在後蓋自發璇宮反神京登禹穴歷金陵淸一百十日之蹕歡二十二郡之氓雲祥雨潤岱聳川迎旣下孚乎民隱亦上暢夫皇情渺膠庠之下士忻至澤之充盈蓋三衢所以祝天子之壽而六符於以頌泰階之平

〇聖駕五巡江浙代四省士民謝表

臣聞天施五色丹黃宇縣之圖地應五聲宮徵巖原之曲太平太蒙之野戴日戴斗之方狼﹛月荒﹜烏滸之隅鰲亙龍蟠之域莫不瓊云增其晃朗璧日湛其淸華甘露際其涵濡皇風神其宣暢又況奎婁紀野十州爲拱極之邦婺斗名區千里列敷猷之館歲二月東巡五月南巡虞典旣先於西朔民一男二女二男五女職方首紀夫靑揚是知龍行九五云霓之望尢殷巽主東南風雷之義斯著上法天而次法祖故典復懋於五巡仁爲夏而徳爲春故澤先覃於三省是則員顱方趾望幸旣誠而陰雨陽膏感恩尢甚者矣恭惟我皇上重熙累洽丕冒流仁巍巍著徳宏四三六五之規濟濟盈庭舉春夏秋冬之職垂衣宸極則常明百二十四可名三百二十之緯悉拱北辰駐蹕炎方則水經百三十七其注一千二百之川匯朝東海蜺旌初指過金雞玉犬之郊鳳輦徐行增黃叟靑童之祝全齊半楚釋黛耜而瞻顏兩浙三吳冠朱纓而引領其蠲賦稅也屬邑減徵緡之半會城寬租入之全供儲旣足畱紅粟於靑倉逋累均捐慶黃醪於白屋其廣錫予也道在棄瑕爰復已褫之帶資惟念舊則有更賜之環防河之吏旣晉新班煮海之商亦邀渥澤其優老也萬乘之所經黃髮賁朱提之賜百年者尢異鮐顏隆絳帛之頒其肆赦也殷网寬而圓斗有措刑之瑞禹車泣而下杓無塡嶽之星其講武及吁俊也憲瑤光而張武伐映奎璧而試文人風迥周廬云日獻禎祥之頌星馳員陣山川明組練之輝其觀於海也波平龍气頒玉瑞於重淵石密魚鱗益金堤於萬丈其禮於山也東岱則典隆於靑壤爰馳牲帛之儀南鎭則祀重於朱鄕親展登封之禮其勤政及飭吏也五品以上多晝接之人萬幾之餘勤宵批之諾甲宮昃食聆虯箭之紆徐乙夜求衣聽馱鈴於蹀躞而其尢盛者則孟門砥柱未慶安流巨野吾山難歸故道司農五百萬金以役數州之力河臣上中下策尙稽三載之期乃朱旗蒞野而日麗天靑蒼輅臨河則波平鑑紫泉沈黝犢三霄尙裊夫神香堤亙銀虹千里如遵夫睿約髙下之飆車電馬齊斂玄旗東西之龍首魚身咸移黑壤千人畢力排萬礎於蛟宮一日宣猷冠雙堤於鱗屋此則靈源徳水惟馳甲乙之帆髙堰長淮克靜庚辰之鎖蓋駭浪初恬人謂待聖人之南幸亦虔衷上契於以挽巨壑使東行源於天上長徵瑞應之圖行自地中永紀至人之烈猶復下再三之詔降寬大之恩均頒犁犢春耕徙浪之田普鍚金錢食給衝波之宅使兗豫上流蒼赤有安生之樂徐揚水匯淸黃合順下之規凡玆靈應悉本誠符惟此鴻謨益徵慶趾祝三百六旬之初恩綸早徧故億萬斯年之祜薄海咸歡臣等膠庠下士海甸烝黎山邦左右淮土東西江水北南越鄕近遠欣逢盛世旣五覲夫慈顏快睹升平復頻承夫睿訓不勝感激慶忭之至謹合繕表以聞伏惟聖鑑

〇送捨弟南歸序

歲屆孟春節逾元夕捨弟以幽憂致疾一旬之中啜食者再申旦之內咯血以數蓋燕臺夢冷不無意於鄕閭蘇生裘敝鎭淒其於雨雪對寒風而隕涕盻南雁以傷心而行遂不可緩矣反因遠別索我歸期嗟乎麻衣易采久非定省之辰堊室消朱無復門閭之望守髙堂之素綫保護於風塵逋阿姊之靑錢延回於力役然而客歲十五徵程八千識人間之路寧作歧羊指原上之松終歸病鶴勉旃吾弟鑑豫公之薄志無辱饑寒念曇首之中年當持門戶瞻望不及佇立以泣

〇皇帝南巡詩﹝並序﹞

臣某頓首再拜言臣伏見皇帝陛下於今歲正月之吉遵聖祖仁皇帝成法五巡江南蓋自旃蒙作噩歲至此越十六年東南之境揚越千里云霓郁其深望涵濡際其厚澤冠朱纓佩韋帶風吟雅詠之士馳銅車垂素髮澤耕澗釣之儔引領接踵晨夕以冀而皇上又於其間展東封之禮告西討之捷幸闕裏而蹕興京於是江浙大吏循例以請皇上亦念東南望幸之誠值時和歲丰國家慶祉之會乃下詔兪焉戒鑾輿諏吉日發軫冀野制蹕吳會於是咨民瘼察吏治截漕粟寬租賦蠲逋積釋罪系修山川之祀優耆老之典勅戎具登俊秀湛恩駿施有加無已又蒼輅所屆河堤告竣遵海而觀密畫以建至矣夫一遊一豫之諺可久可大之規比於先王觀爲後世法者矣臣不敏慕車攻捲阿之在雅與時邁般之頌咸以形容盛徳紀詠功烈被金石流弦管今其如何而闕斯作輒不自諒謹賦詩千六十四字以上紀皇帝文武神聖中以達士民愛戴之忱下庶竭微臣夙夜之職其詩曰皇帝禦極四十五載盛徳累洽大慶以會含生熙熙乾悌坤闓乃眷東南屢膺丰歲皇帝日咨惟十六祀大吏之章一至再至惟朕法天不可以怠省方之典祖徳克配歲惟元日九門曙啟泰陽升中盈尺雪霽帝禦正殿百辟侍陛洞洞穆穆以達嘉气國家慶祉布告中外惟云之垂其澤皚皚皇帝日咨以廣錫賫惟風之行蕩彼釁穢皇帝日咨以赦有罪惟春䢐秋農野告瘁皇帝日咨逋徵悉匄惟冀及揚六虯所稅皇帝日咨上供咸貸臣之祖宗慶典均霈懷勛錄舊孫子亦迨峩峩雙闕九門軒塏赫赫升龍衮衣以繪凡百在列服貂耀彩朱纓忭舞翎爍其翠醴潔於尊羹調於鼐盈庭錫燕禮成而退登壇祈谷方展靑旆先時而雨足灑塵壒風和於旃曾不向背萬騎隨龍不震不駴川原髙下春至凍解益以和豫光翔大塊睠惟河流屢築而潰宸遊旣屆不復泛溢魚身龍首川斂百怪臨流而禱牲黝玉﹛黑會﹜曾不呼吸默鑑已在川祗奉令河伯震駭一日之功堤成百排揚徐兗豫以堙以灑帝心旣悅眾亦愉快天惟左旋帝亦東邁東南之民視昔復倍傍舟而趨陸視星旝前之黃髮番番未攺昔之兒童須植於頰於於扶杖或釋其耒戴恩於首獻曝在背自發至踵悉化所逮化之所逮靡有外內豈惟含性生植旣漑豈惟秉靈毛羽亦遂揚州之境浩浩富水會稽具區以海爲委惟帝日咨鴻流巨派原資耕鑿川以育介人民魚龞立堤而界積葦爲塘或恐易敗易之以石久乃勿壞吏秉廟謨防築靡懈帝行度之靡所勿屆帝之勤政勞於訓誨上自督撫下迄庶吏章程旣立戒勿苛碎守官之箴訓以勿賄目其勤怠以課殿最苟或不力髙位亦汰職之煩省乙夜以揣或易而居政乃咸賴微長可錄洗濯眚累戴愆之吏或復褫帶帝之所行州衢闤闠帝之所念畎畝溝澮截玆漕粟以實倉廥民皆四鬴視尙若餒爲思其利並悉所害禽之催耕其羽翽翽飼蠶之葉抑何旆旆皇心悅之引以相對進玆襏襫喬野無礙上恬於下民俗以泰乾坤蕩蕩以成其大惟此大和烝爲人瑞百歲之老駢踵拜跽子惟耄耋孫亦逾艾年至禮加帛錫表裏徵賦旣蠲復饒粟米雞將其雛犬狎不吠兒童蒸蒸飽食以喜天顏旣覲均不悚畏咸拱屬車千狀萬態父母於子蓋無不愛帝之視民亦若斯類艸木齒角悉與盼睞行宮之側獻頌百輩帝皆省之悉報以幣或與釋褐試之在位膠庠慶洽較此營士熊罷貅虎雷驚電駛文徳武功靡不畢試帝之旋蹕召吏以戒塘功旣竣親展珪玠凡玆行館第掃以灑蒿宮可居戒勿雕畫茨階可翦勿繪以彩無增於前以獲咎悔維玆大吏稽首以惟同聞玆命艸野悅慰凡帝之巡至澤汪濊超三踰五邁迹羲代歲惟涒灘展禮東岱巍巍闕裏肅志進謁興京再幸復比丰沛洋洋川流長白日皠皠東南之望山聳川待河渠海流實資經緯維皇之至云屯星萃惟皇之旋霞蒸澤匯艫名安福帆曳瑞靄法宮告至慶賞以槪頒乎從臣以迄環衛遠方來朝集此軫蓋受餐賜邸以勞以徠合璧日月五星耀彩榮光成嶽元气爲海奚斯吉甫臣頌不愧億萬斯年以引以戴

〇祭尙書錢文敏公文

惟公生稟公忠死稱純孝大節無慚神人以效巖巖者烈赫赫者稱敬因柤桓請頌平生伊公篤生裒於武肅明徳達人鍾祥太僕公之府君爲邑祭酒峩峩一家擅三不朽髫齡之兆實惟文明龍首之一公以策名旣登史館復試於廷揮毫奏賦璇璣玉衡人亦有言賡歌小心公官卅載回翔禁林洎隆主知久膺司寇豈惟明慚三赦三宥番番之律井陷於川平平之執星飛於垣公之先世荒政盡職曁公平反彌種陰徳坐公於堂有晬其容匪瓜之削伊玉之丰黔陽之獄帝資明決惟公旬日折獄以七苗民生育惟疆之居值玆破蠢蠕蠕一隅沿江瀕海口口口左剿之撫之天子命我惟頑之苗醜惟香要顏行敢抗潛軍踵逃歷佳居南曁朋論北誰從我公簡兵以百霧斂旗紅雲頹陣黑炬火宵明酋旌晝匿兀兀熊羆公坐軍門文金蠻布招之以恩豈惟撻威遂殲厥魁豈惟撫緝遂布厥徳巖山惟明天風掃氛誰從公遊摩崖著勛昔紀之師實惟文成惟公贊術苗民以驚秩秩苗疆碧塍紅壤天子思公鼓鼙致愴人傳三絕實公餘事惟畫詩書文敏有四凡玆數端實結主知煌煌天語疊賁於斯憶昨南歸知公病消同官諮度宸衷以勞曁歲之春帝謂諄諄披圖進冊慨焉斯人元封誄宏鴻嘉費趙方玆遭際未轃﹛艸汧﹜造殯公於堂絰要衰裳碩儒秉禮善公居喪烏乎大雅無常哲人有數前悼司空﹝劉工部星煒﹞後悲宮傅﹝劉文定﹞矧公偉烈尢著皇家何期箕尾同值龍蛇凡玆之卒鄕間誰式零雨其蒙愁貍四塞惟昔家居感深寒素實愧下交踵門徒步惻愴生芻兩羭兩壺冠車莫遏神已屆塗於乎尙饗

〇送翰林院侍讀吳谷人先生乞養歸裏序

嘉慶二年三月上巳日吾友翰林院侍讀吳君乞養南歸其同歲生洪亮吉招同志之朋乘入直之暇餞之於捲施行館於時嘉樹百本紅猶未敷春蕪一畦綠尙難藉弋連林之鳥釣深澗之魚天目之筍云惟土膏山陰之樽不殊家釀爰舉觴而送之曰君之歸也有五樂焉鬢縱頒白衣猶純采陟岵陟屺三詩合歌倚門倚閭二老咸在集申申之羣從慶皤皤之黃髮伯始之宦旣達呼之以名文度之年𨿽長登之於膝此則五十而慕視猶折葼之時八旬有奇健逾遺種之叟其樂事一也比二千石可云尊官垂三十年郁爲前輩陳宗之校東觀旣在孟堅之前桓郁之授禁中僅處仲弓之後又況楚遊設醴正待穆生東平奏箋首推李育子虛大人之賦上客傳觀甘泉洞簫之篇貴人成誦甚或賦西池之句寵厥始行設東都之帳惜其欲去其樂事二也未離交道之廐已置當時之驛靑齊才士佇望其前旌廣陵達官預開乎曲宴牛腰之軸堆案而索題魚腹之書封緘而俟啟瓜步尙遠垂虹之舫已迎蘇臺旣離如龍之馬尙送莫不相見恨晚圍觀若仙其樂事三也百川奔注東海是曰歸墟羣才挺生曲江實惟都會西則三江五湖南則八閩百粵陸路之馬多如風鴉水程之帆密若星顆離亭折柳手倦於攀條紫陌賞花目迷於辧色交友盡一世曾未越乎門庭爲客設八珍要不離乎水土其樂事四也以視膳之暇爲著書之期左思旣敗之筆雜貯案頭管寧未銳之榻不離門右籠鵝館辟偶爾習書步鶴汀長卽供覓句孔鯉之經學多得於過庭揚雄之法言半成於閉戶其樂事五也僕自惟孤露之餘忝宦百僚之末然非天下之士不交非經世之書不讀堆案數尺書淫自嗤臨墀百觴酒悲不免惟此數子庶幾同心賴國武之盡言成蘧瑗之寡過永此夕朝藉慰離索乃今者西行數騎﹝時張船山以憂歸﹞險欲上天東去一帆勢將及海罵田蚡之坐已乏酒狂移江斅之牀將排俗客弔影自處攢眉無聊繁花紅於窖中春艸靑於屋上視此風土彌懷鄕裏行亦買艇十尺驅車兩輪歸休於吳訪子入越茅容殺雞𨿽不及客範式醞酒或當迎賓山川渺然來往無間此則向西而笑咸有待於他時䢐南之思庶無忘乎歸宿云爾

〇鉏月閣記

鉏月閣者延陵主人讀書之所也其地也交徑四出惟植疏梅閒廛一隅滿貯明月每當殘雪欲淨條風乍捝疏花半簾香意一室云外之鶴不招而自來巢棲之禽戀影而忘去招邀羣從爰集勝侶洞簫鳴於閣中琴韻飄於塢外陶陶焉灑灑焉此閣之所以名也其外則山積萬丈溪流百折大石兀立飛泉布空幽徑過鹿時時一鳴危潭出魚往往五色陰厓霰零當晝亦暝溫澗气暖過秋仍花此則漸江汊水或與共源天都齊云此爲合脈者矣其內則一幾數榻前堂後軒畫則顧愷一廚書則荀勗四部蠻紙萬幅有沈約手鈔之書隃糜兩螺爲李尢自制之墨胡蝶過牖時尋幽人芭蕉拂塵不延俗客因樹之屋何以過玆鑿壞而居斯其足矣僕姻結中外交兼紀羣少日攬勝疑嘗過門先人結廬近不數武他日給金門之假過玉山之居任昉之米色如桃花琴髙之魚銳若竹葉主人其飯我於閣中乎是所願也

〇乞假後上成親王啟

亮吉猥以下士獲趨三天侍左右者歷時陪淸燕者不一方冀東海傅相稍窺卓爾之端章城大夫頻聆富哉之詠甘醴旣設兼容酒悲芳醪諭交何止心醉恕其迂疏備奉恩渥亮吉幸甚死罪死罪乃者玄枵入命予季摧殘浮梗斷萍痛心疾首侍從請急非厭承明之廬期功去官亦準古人之例臨別惘惘殊難爲懷又蒙從檢討張君傳諭屬以節嗇語言韜晦楮墨此則吾黨狂簡非夫子而誰裁鯫生偏奇幸大府之是正他日冀寡佁玉之過以答斷金之期如是而已昨暮復詣澄懷園爰升北岡引眺西墅松竹之翠與祥雲共浮麟鸞之洲視天闕同迥斜陽西馳新月東上感逝惜別兼念徳意如何如何謹啟

〇送奎文閣典籍陳嵩歸裏省親序

柔兆執徐之歲予自黔中入都卸裝閒廛僦屋瑣巷於是有挾素業以就質操鄕語而通欵者則如臯陳肖生也望衡對宇幾將一周連輿接茵曾不間日越歲二月陳君將歸爰擇令辰集勝侶挈北地之果醞南中之樽以敖以遊卜晝卜夜所以申聚散之感極欣戚之致焉蓋其人也超超不羣落落自喜逾叔夜之疏懶有周朗之偏奇病渴旣久反購茂陵之姬斷餐不顧方招東國之友賃地一尺必栽梨桃租居數椽先貯彜鼎衡門晝開遲不速之友蕭寺夜入翻無礙之經有勸以疎樓護之故人接陳遵之要客徙居綏福之坊屏迹蕭閒之裏者君不以彼易此也其官也儒林丈人南閣祭酒周栩畢世不離乎王門景丹四科乃官乎國邸而且研摩六藝總領羣經類陳農之訪書同子政之校閣從大夫之後豈曰能賢近聖人之居是亦爲政卽有誇六曹之要陳三館之淸矜再命之榮侈一邑之富以耀之者君不以彼易此也其家也大江流其右碧海居其左積沙成田陽侯代其灌漑因樹爲屋野鳥與之毗依螺蛤滿港以供丈人之餐潮汐過門無煩少婦之汲遊心八埏極目千里卽有以市南閩之蔗橘販北海之魚鹽羅東莞之珍奇輦西秦之玉石以動之者君不以彼易此也其業也顧愷一廚宗測數障涉筆偶及五嶽成乎臥遊含毫自如四序由其變易敗紙退筆與篋笥之衣競夥殘朱剩黃視妝閣之粉尢富一月之內面壁者乃有二旬六時之間據案者或遇卅刻此則蕭賁傳世詎假親賢野王發名不由學業卽有陳九歌之詭麗摩六發之雄奇狀左思之賦十年述曹植之詩七步以敖之者君亦不以彼易此也君行矣偏親在堂室老無恙𨿽客路千里續命之丹屢緘而星紀二周當歸之藥頻寄遠遊有戒去日苦多則於君之行也詠南陔白華之什以代折揚黃荂之曲可乎

〇祭畢尙書師文

烏乎公之生也大海來潮八月之望氛霾始消風車電馬集此崇朝公之卒也大星墮地七月之朔秋云陰翳萬竈無煙千屯雪涕陟壺頭之絕巘升鄢郢之南門發紛披而雨泣望瘴水而招魂尙聞遺語一息猶存閫臣以之入告天子感其忠純烏乎公之勛績國史書之公之心迹聖主所知矧余小子友又兼師敢同遊夏庶贊一詞公之牧民務培元气旱潦凶荒先時而計畜牧屯田河渠水利雍豫遺民思之不替公之馭吏惟總大綱或寬以濟猛非弛而不張擁旄齊楚建節秦梁自非黠吏誰掛彈章公之蒞師視同一體飈赴荊襄星馳辰澧公去卽憂公來則喜萑苻才戢山嶽遽圮公之愛士出於至誠孔旣傲吏酈亦狂生談經賈服作賦衍衡兼收並畜賓坐縱橫公之詩文气包宇宙海立山飛天施地受雲霞蒸鬱雷風馳驟體備四時胸羅全宿五言正始一品會昌春坊劉陸樂府張王儷詞景福聯句柏梁三唐以降誰抗顏行若夫盼睞非常科名異數出總節旄入膺保傅𨿽聖天子之知人亦公之事業文章裕之有素烏乎憂國忘家祭徵虜之忠也鞠躬盡瘁葛武侯之志也佗日者覽章疏而追思聽鼓鼙而出涕吾知淩煙之象贊太常之謚議或不在乎一時而定有以垂乎奕禩亮吉夙蒙國士之知久處賓僚之位狂瞽時陳而公不懟敢緣恩義敬設幾筵以頭搶地以口呼天烏乎東裏子產明明有言夫子而死吾其已焉

〇諭祭提督花連布文

蓋臣報國藉決脰以明誠惇史策勛必原心而論事匪玆茂典曷妥忠魂爾提督花連布早秉忠勤夙嫻韜略由羽林而外擢率爪士以西徵克振邊威用膺閫寄建牙三楚傳儒將之風流持節百蠻致遠人之寧謐昨以三苗蠢動俾隨上將芟除首厲軍鋒統埋根之勁旅頻馳露布申參具之戎威用是特晉宮銜屢蒙上賞方冀竣功不日光顏開胙土之勛詎期轉戰無前重捷有結蒲之痛以忘身而殉國用逾格以酬庸烏乎銜溫序之須旣後先之競烈繪陽都之像庶存歿之兼榮魂而有知尙其歆饗

〇祭王秉玉駕部文

烏乎君之生兮官北部而捷南宮較士窮而不遇兮亦可云丰君之卒兮背衰親而遺弱息曾下壽之難期兮抑何其嗇感蜉蝣之身世隨﹛虫庚﹜蟀而俱遷自交君而哭君曾不逾乎廿年憶歲丙申值君裏市我時交友不可一世酒徒六七爰有孫楊攜瓢持杓置甕在旁圍觀一市君哂其狂及客汴中歲維丙午我時研經君亦攻苦是時執友嚴邵錢孫連閭握管各號專門一鐙達曉君服其勤洎歲丙辰我還京國君已沈屙望君門側自春之首逮此秋初我司編校發懶不梳十旬三至君訝其疏冀君之生不虞其死命蹇如何才丰若此朱顏二婦白髮一親憑棺之痛哀感衢人謂君有知哭奚不省謂君無知目胡不瞑烏乎疇昔之夜兮夢精廬於北城惟同門之舊侶兮實閭左之吳生﹝君未第時與吳大令伯升讀書城北三殤庵最久﹞死將淪爲異物兮生卽依乎眾殤緬軒窗之幽迥兮有手植之疎楊冀墮地之靈光兮化升天之殘月照屋角而橫斜兮影向晨而不沒否則秋虫萬種涼雨一庭揚簾紋而牖黑聚魂气而燈靑烏呼王君靈爽斯在其來施施歆我脯醢尙饗

〇祭劉汝器同年文

烏乎與君之別乃在京華我持蠻節君泛歸槎與君之交乃在西蠡君時研經戶常不啟君之家世累葉淸門承華藉蔭宰相之孫君之詩筆乃學徐州云孤而峻水折乃流君之文章遠師吳郡鴻雁髙騫驊驑奇駿君之孝友人所難能屢分薄產以俾弟昆君之締交久而彌摯王貢蕭朱始終一至歲惟庚子聿與同升凡玆多士並慶得朋隴西之門褎然舉首以徳以年君皆祭酒冀居要職冀擢淸途庶幾偉抱藉以發抒如何如何五上不偶旣慳髙第復屈下壽林宗之隕士彥之亡凡有知識云何不傷烏乎董京之社黃公之鑪我歸哭君三江五湖尙饗

〇福郡王專祠碑文

朕惟才爲命世方成不朽之勛恩足酬庸聿有非常之典旣聲施乎內外斯禮備乎哀榮光我鼎鍾視玆典冊爾大學士晉封貝子加贈郡王福康安系出髙門幼稱偉器爰自成童之日卽爲筮仕之初恪恭早著於禁林統轄並參乎戎政遂擢貳卿之任兼趨密勿之廷六詔省親訪遐方之雞馬三川持節領別隊之熊羆早以車功肇開土宇三京鼎峙仍膺專閫之司萬里風行儼有長城之望入則綜乎部務出屢歷乎巖彊惟倚畀之逾隆乃賢勞之懋著八膺節鉞歷川滇閩廣而遙五預戎行涉瀚海天山之外朕嘉此藎臣拔升端揆自綸閣而機廷人美韋平之世徳由統軍而馭吏世傳韓範之威名昨以苗蠻不靖俾由黔楚專徵屢奏膚功克擒首逆佇見全軍之奏凱忽驚末疾之加增隕我棟梁悼深朝夕旣備飾終之禮復思垂久之規爰命有司爲之度地創玆靈宇以妥忠魂嗚乎國勛旣建廟食斯宜況復功在八州陶侃終上卿之位階超五等李晟封異姓之王在乎前代已屬殊榮至若本朝尢爲創典桄桄俎豆近家廟而建專祠赫赫旃常諭禮官而頒上謚此日特開朱邸並加崇先世之封他年共讀穹碑庶永作勞臣之勸

〇諭祭大學士孫士毅文

朕維效力宣忠克著崇勛於中外褒勞賜卹永隆寵鍚於初終視此蓋臣乃膺異數爾大學士孫士毅早自甲科聿官祕省著辛勤於內直襄密勿於機庭外擢曹司內兼要職南中視學克流詳愼之聲西粵陳藩不愧公明之譽遂膺特簡擢撫南滇旋以同此職司當代淳於而受譴然且鑑其心迹庶同髙允之歸誠免彼荷戈俾隨簪筆寵以詞臣之職旋升典禮之官爰再歷乎撫藩乃益隆乎倚畀總百蠻之節鉞峻秩頻加勵兩省之官僚廉聲漸著惟此海隅之屬國偶勞天討之時加爾以督臣實司軍務始則屢勤乎行陣命榮兼五等之封繼因未協乎機宜仍內領六卿之秩旣專司乎邦政並襄職於樞庭世職官銜用沛酬勞之典石城劍閣屢標分陜之勛朕嘉此悃誠拔升端揆景武則綰寬佐治經術素優熙丰則韓範行邊威名久著昨者苗方之蠢動俾預師幹今玆教匪之芟除亦資擘畫據川湖之要道淸來鳳之兵氛而且張詠抱屙尙欲定蜀中之戶樓船占籍恥猶爲關外之人自非忠悃之夙孚曷以彌畱而入告嗚呼視上公之典禮用備飾終延後嗣之勛封足酬盡瘁庶幾靈爽歆此光榮尙饗

〇三壇祈雨文

維神化溥廣生徳含嘉種協庥徵而錫福降闓澍以隨時當待澤之維殷宜臚誠而默吁維今歲上辛禋薦祈百谷於天宗吉亥勸耕習三推於帝籍旣昭懋典屢荷甘膏乃春渥𨿽饒慰良農之緯耒而夏霖未沛厪淸甽之扶犁業致禱乎靈湫用虔祈乎昊縡庶念迎丰之悃冀邀獲稔之祥應水徳於土龍特敷鴻佑聽田歌於秧馬實賴神功期蕃殖夫百昌俾照蘇乎五沃尙其鑑格徧我公私謹告

〇遊積水潭看荷花序

積水潭者長河入城之所渚而淨業湖曁太液池又導源於此者也潭去徳勝門不數武地居半坊水積百頃澤气浸潤黃雲四生堤形回環紫蘚尺厚飛塵止於戶外生翠出於楹間枕簟左右時穿鷺絲窗欞東西不斷煙靄鼃黽上樹與苔錢共靑魚苗出波同荇葉爭綠松檜百尺時隱丹樓楡檀四周間以粉堞此則魏闕之裏儼有江湖之思燕垂之南不殊吳會之域𨿽然官司之守存焉非遊屐所能及也若石樓大令之晏客也遠從赤縣挈此官廚復向水衡假玆禁籞列宿之數嘉賓適符北斗以南魁士咸集旣忻花晨復值涼曉繒朴起於俄頃竹幄設於崇朝鶯燕合隊是爲春聲梨桃滿枝間采秋實馬過橋而倒景舟沿岸而溯香荷蓋蔽日咸擎一枝柳絲搖風時攬數尺飲碧筒之酒莫諭其芳華烹紅鯉之羹難名其鮮潤披林陰而作圖坐石隙以聯句雉堞之影排比乎衫裳禽虫之聲出納此絲管涼透木末思舉霞表蓋洛水盛會意宣光之後來山陰再遊悲逸少之旣逝﹝謂王通副友亮﹞亦可以志友朋之離合寓今昔之感慨焉時同遊者歸安戴璐菔塘揚州羅聘逐夫湖口周厚轅馭遠奉新甘立猷維弼汾陽曹錫齡受之仁和馬履泰叔安浦江戴殿泗東瞻武進趙懷玉億孫儀徵汪端光劍潭蒙古法式善開文南城章學濂守之歸安葉紹楏琴柯嘉興戴堯垣衡三代州馮宬百史寧化伊秉綬組似永康熊方受介玆奉新宋鳴琦步韓烏程沈琛右侯句容孔傳薪楚堯笪立樞繩齋靈石何道生蘭士汾州李調鼎吳縣金學蓮子靑南丰譚光祜子受曲阜顏崇榘吳縣石韞玉執如遂寧張問陶船山皆紀以詩而屬亮吉爲之序云

