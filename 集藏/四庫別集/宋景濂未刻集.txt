

欽定四庫全書

集部六

宋景濓未刻集

別集類五【明】

提要

【臣】等謹案宋景濓未刻集二卷明宋濓撰濓集重刻於嘉靖中行世已久此本乃

國朝順治乙未濓裔孫實穎得文徴明家所藏原刻舊本以示金壇蔣超超擇其中今本所未載者得三十八篇編爲此集以補其遺今以嘉靖中韓叔陽所刻重勘其中跋何道夫所著宣撫鄭公墓銘等十一篇皆今本所已載超蓋檢之未審其餘二十七篇則實屬佚文推究當日之意蓋或以元代功臣諸頌及志銘諸篇大抵作於前朝至明不免有所諱或以尊崇二氏不免過當嫌於耽溺異學而隠之觀楊士奇東裏集倪謙文僖集凡文章爲二氏而作者並別爲卷帙附綴末簡不散入各體之中則正徳嘉靖以前士大夫之持論可大略覩矣然古來操觚之士如韓愈之於髙閒文暢持論始終謹嚴固其正也至顏眞卿書多寶塔碑撰麻姑壇記於平生大節要亦無虧歷代文集此類頗有固未可以一端論也觀是集者知其持論之失但以文章取之可矣乾隆四十五年六月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

宋景濓未刻集卷上

明宋濓撰

頌

皇太子受玉冊頌

至正十五年春三月丁亥朔越八日甲午皇帝命太尉汪家努持節授皇太子玉冊及冕服九旒在廷臣鄰莫不駿奔東朝恭行大禮越翼日乙未復詣大明殿俯伏拜舞舉觴上千萬歳壽百僚具欣無間小大僉曰我太祖聖武皇帝茂昭寶訓預建冡嫡嗣服繼綂累葉上承靈貺防敢或違今我皇帝春秋方卽定元良以紹隆丕構其神謨睿斷與雷霆同其英烈山嶽同其雄髙河海同其幽深求之前古夐然無比嗚呼盛哉然以萬國至眾主器至重豫定則治否則亂治亂所闗不翅一反掌之易布在方策蓋可見已柰何爲人上者不是之思嗣亂相尋有不忍言惟我皇帝聖神文武與天同運而不以四海自私惟皇太子剛果溫文與聖合徳而足膺主鬯之寄明兩作離照耀無窮對越天地之耿光丕承祖宗之休烈是可以無媿者矣易曰主器莫若長子記曰一人元良萬國以正其是之謂乎臣濓遐方賤士躬聞大慶不敢喑無聲歌謹遵詩人美盛徳之義而作頌曰

皇朝禦防圖治靡寜邦本旣建萬國以正仰瞻紫微中居帝座前星煌煌厥象斯著聖人法天夙夜弗違爰升上嗣以弼大基春日載陽洊雷出震龜協筮從降玆大訓乃勑近臣持節而馳錫以玉冊冕服九旒【葉音釐】帝曰休哉神器甚重繼體之思朕敢不汝宜敬事勿懈益恭服滋寵嘉祗謁太宮勿謂天髙徵應甚速勿謂宮深千里在目若軍若國汝撫汝監流祚無窮朕心乃安皇儲翼翼拜手稽首臣敢不朂以主鬯負百僚萃止冠弁之峨舞蹈不足繼以詠歌四海之命懸於元冡少陽位隆不震不動何威弗宣何气弗淸太白斂芒天髙日明微臣作頌流播盛徳勒之貞瑉埀示千億

皇太子入學頌

至正九年某月日皇帝開端本堂命皇太子肄業其中致聖功也前期一日司經設帝坐於堂中南面朱幾在其南薌俎又在朱幾南俎前有筵復設皇太子位於坐西東面太子太傅位於坐東西面諭徳贊善二人文學一人位在太傅之東皆西面北上厥明司經以裕皇所禦聖典寘朱幾上公卿子從學者分東西序立堂南北面以中爲上正字一人司經一人對立兩序端以劾不如儀者贊者皇太子就位立諭徳以下亦如之皇帝遣使者來致命在位者皆北面立受以次出堂門外望北闕再拜者二復初位贊者又皇太子至薌俎南北面立升筵再拜就筵北跪焫薌於鑪者三少退再拜復位立如初凡拜若跪公卿子咸從司經以聖典還閣幾與俎皆徹皇太子卽位坐諭徳以下皆坐公卿子別設幾席於諭徳位西皆再拜贊者引齒最長者一人執贄自門左入卽席跪奠贄於幾復位如初又再拜拜已執斚以升執尊及脯醢者從詣諭徳西東面立注酒於斚卽席跪行一獻禮從者薦脯醢贊善文學亦如之少退執事者勺酒授諭徳以酢獻者復位如初皆再拜贊者退司經設授讀位正字一人執策啟皇太子受經一人詣諭徳請授經至位東西相向坐授受已復位如初惟皇帝丕式先王成憲敷佑四方旁求俊彥用廸皇太子以學惟敬惟愼如此其至實萬世無疆之休敢拜手稽首而獻頌曰

於赫皇帝日照月臨飇馳霆轟克威克明國本旣定【葉音庭】萬方靡弗承乃命宮師乃辟宮學侯諮侯度侯究侯宅於彼有覺宮學峨峨龍樓之阿奕奕其楹侐侐其廷旣穆且貞皇帝曰噫莽莽九圍此實其基其基何居有書有詩羽籥干戈亦以其時爾尙朂哉毋越我彛我心我縻毋隳我維我善我師上窺黃虞百度惟熈皇儲曰都敢不敬恭以養其防以徼其功以逹於家邦【葉布洪切】旭日煌煌出自東方鸞車彭彭靑旂陽陽佩玉鏘鏘躋彼新堂載誦載或舞以颺帝命防敗荒維幅員旣長維天命靡常匪徳曷臧兢兢皇皇寤寐弗忘於赫皇帝詒謀寜止皇儲則之學又烝止百祿盈止庶績凝止庶績凝止萬世期無已

國朝名臣頌【有序】

帝王之興必有不世出之人豪以自赴雲龍風虎之防易所謂聖人作而萬物覩者是已我皇元受天明命撫安方夏天戈所指萬方畢從是故一鼓而諸部服再鼓而夏人納欵三鼓而完顏氏請降四鼓而南宋平東西極日之出入防不洽被政教共惟帝臣𨿽睿謀雄斷動無不勝亦賴熊羆之士不貳心之臣有以誕宣天威故功成治定若是之神速也自今觀之防陣攻城無戰弗克則有若魯國忠武王之倫面折廷諍丕贊皇猷則有若耶律文正王之屬斟酌百王恢文教則有若許文正公之流其他智士謀臣袂接肩摩殆未可以一二數稽之於書在虞則有四嶽九官十二牧以亮天功在商則有六臣保乂有殷禮陟配天在周則有五臣爲輔以克修和我有夏以皇朝嫓之未足多讓夫以明良相逢如此之盛治功告成又如此之懿意謂有以宣著鴻猷勒之琬琰昭示無極逮玆百年而頌聲不作非甚闕典歟漢唐之臣本無足議陸機呂溫尙濃墨大書爲之頌贊況逢今日昌熈之運安可默默濓竊不自揆輙取行事著明熟於耳目者自魯國忠武王而下凡二十二人人各爲頌𨿽立言不文亦頗謂能美盛徳之形容使讀之者知列聖之勤勞諸臣之忠藎王業之成匪一朝夕其於治道似不爲無所助也苐以金匱石室之藏遠在天上有非遐方陋儒所得窺故其所頌止此而已非敢有所略也

魯國忠武王穆呼哩

鄂諾之河白气如虹王生其中虎首虯須爲天下雄光輔帝極憲天惟聰如鷹之揚如飈之發如雲之從右執大斧左櫜彤弓鐵壘層層一劈而崩遹駿有聲諸部用平相彼完顏逞於滛凶我伐用張旗鼓有容僵屍百餘里澮河爲紅太行以南斂手就降【葉音紅】帝錄其功錫茆土之封丹書鐵劵與國始終傳世於無窮

淮忠武王巴延

淮王桓桓凝峻寡言一言之間如雷破山及履上臺四國爾瞻誓師南徵大亂汝戡三軍飛渡目無江南前扼其吭宋膽自寒老梟旣夜遁直搗臨安俘厥君臣大敷帝仁皡皡熈熈市肆不移宋鼎已易而民弗知崇徳報功王謙讓弗居此天子徳威臣何能爲古有曹彬於王見之

楚國武定公阿爾哈雅

於維楚公旣勇且武手挺白矛能舂猛虎建謀於廷謂宋疆可平王師出徵公實在行陷陣攻城風馳霆轟一駕而襄鄂下再駕而吳楚寜山獠洞貓被毳荷氊亦歸王明士出其門咸爲國楨能黼黻皇靈嗚呼楚公蓋世之雄

廣平貞憲王王昔

倬彼武忠驅猋駕雲來奔眞龍無謨不宣無戰不從有孫烈烈勁气直節雷霆之下孰不殞防王不震不懾宗藩攝難變生肘腋帝命出師三戰三防鶴馭上賓眾言沸騰王靜以鎭之神器弗傾玉帶寶衣用旌爾能社稷之臣繄王之倫

河南武定王阿珠

河南之先世有大勛列陣蟾河彊部禠魂三炬夜爇回鶻乃奔乃蹴汴京以洗妖氛西南夷不庭卽勒鋭兵以討以徵金鼓震天躍入其城叚智興及生河南沈幾有智挺英毅之气瞠目一叱萬人皆廢顧彼江南一彈丸之地恭行天誅羽書日馳卒獻馘京師九土茫茫來享來王開元祚於無疆

洪陽忠武王伊徹察喇

【闕三字】將一气之傳有如洪陽不負其先威容言言望之如神親【闕三字】宿衛帝宸白斥大姦防去禍根金山之陰蟻附蠭屯王鞠其軍以綏遠人以鎭北門以靖大藩寵賚加厚鑄印如斗大有烈光千載弗亡

勾容武毅王托克托呼

西北絕域有山峨峨襟帶二河其人鷙猛如【闕】負戈況我勾容人中之傑來輔眞元孰得而遏從大軍北伐應變如神有堅必防成杭海之烈譬如太阿百錬不折無媿臣節

耶律文正王楚材

惟楚有材晉實用之逹人先知曰千里駒堂堂中書執政之樞相我太宗拓開鴻基拱立龍庭上陳帝謨三靈協和萬象昭蘇舒吾陽和脫彼翦屠人文褰開民獻爭趍於變時雍上登黃虞厥功何如請視鼎彞

楊忠肅公惟中

西域小邦以險自嬰帝命楊公往宣威靈雷霆震驚風雲流行孰敢不來庭秉鉞而南椎結卉裳懼不能兵恆山蘗牙盤防大明公仗節而呼巢穴用傾鼎湖遺弓乾綱解結公以兩手上扶日月不欹不昃小大畢逹海外有帝業

汪義武王世顯

金運之熄亳社已屋誰柵石門巡陴慟哭時維汪王義不負國國亡三秋將焉寘力神元龍興六合有赫遂乘剛風來朝帝側出其所蘊以效勞績乃截嘉陵乃踐大安乃擒勁帥撤蜀之藩王之出矣提防而前气吞三軍王之旋矣雅歌投壺右琴左尊旣武且文懿哉元勲

張獻武王範

眞人開天時乘六龍麾斥八極羣雄雲從劍气上衝日星晦防宋人不恭假息海邦帝命張王汝師汝將汝防樊襄汝渡大江汝揭義旗以受其降王旣受命橫槊上馬鷙擊隼翔有夫甚武直奮大刀眾莫敢當王迎刺之應手斷骯軍气益揚大聲震天敵有手若亡遂籍其土疆遺爝未息厥勢猶彊帝壯王之威復命徵徵【葉音張】寶劍名甲錫自尙方一麾而殞海波鏡平【葉皮良反】崖山蒼蒼武功洸洸

劉文正公秉忠

賢者在世視時詘信掛瓢武安絕世離羣翻然而起拏風躍云乃壘乃城乃闕乃庭乃建灤京灤京之封龍岡欝衝王气所鐘伊劉公是庸作皇邑土中敷文教萬邦【葉容】馳車書來同維公之功

史忠武王天澤

諤諤忠武有力如虎斬將搴旗疾行如飛統諸侯大兵前無堅城馬不畱影士不畱行梟李擒葛氛防肅淸凶鷙旣鋤殘惸亦寜春生秋殺以奠邦經以嚴邦刑維忠武有勇大敵不恐惟忠武有慈服卽弗誅維忠武有節始終弗湼紀功旂常爲邦之光

亷文正王希憲

天啟景運挺生人豪豹略龍韜呼吸風濤英英亷公才雄气騫力捧濳龍上升九天誕彰皇威闗隴晏然廣廈細旃嘉猷日宣出鎭遼霫彊宗震疊移節荊湖民气遂蘇連徵大猾正气烈烈式揚發則莫我敢遏大星煌煌西流於堂天下之傷

竇文正公默

有倬竇公誾誾而馴雍雍而惇炳炳而文大衣埀紳似不能言及摧權姦執將排山綱常之陳皦若白日照耀天下至今有赫大道旣明旁藝亦精九箴所及以死爲生其學之醇其志之忠宜耄矣之嗟發自帝

姚文獻公樞

煜煜龍泉神彩內明視之如空其鋒所指無物不斷其疾如風嫓之文獻雄姿英發靡有不同在前無古在後無今有志卓卓倡道蘇門上溯泗沂下探闗洛施於有政蔚爲王佐務盡忠諤立經陳紀禮賢黜邪風動四方大開文明輦致雅樂實自魯邦不殺之諌晝夜諄諄舌不得藏治定功成渾然無迹莫窺所存左許右竇三人同心扶乾植坤如帶如礪信誓弗渝永世有聞

許文正公衡

濓洛之學傅自武夷重徽疊照日星昭埀逮我許公尊聞行知【闕】若親樞寒泉之麋張皇幽眇釐析毫絲如臯陶淑問畢其情辭如后羿注矢不失其馳旣入閫域遂升堂基橫經冑監衿佩鏘如袪其人私牖其天彞釋其偏岐挽其九衢徳成財逹昭用於時黼黻帝治甄陶泰熈明體適用公實庶幾無徳弗報四海祝屍嗚呼許公百世之師

吳文正公澄

紫氛蟬防神物蜿蜒有開必先山川降神自元而貞篤生哲人愼斯勤斯絕乎等夷於道早知厲如秋霜煦如春陽何徳之昌抱膝而居气蓋八區關而弗舒玩心神明操觚弗停興衛聖經學徒是依毛之有麒甲之有龜防其淵衝以消吝封心熈气融大明當軒屢聘益尊施教成均北許南吳先後合符人文之敷

董忠獻公文炳

伊龍虎君實生羣英一吹一噓霜落變更長江天塹其險莫前公挾二季破浪爭先橫行而防喜動帝顏防手指天焦山萬艘櫛比云浮公大呼突陣蛟泣龍愁橫屍蔽江水爲不流淮城𨿽築敵气未詟矢石四集貫公臂及脇公防去之督戰益力韓彭之勇良平之謀方之於公吾不知其孰優

郝文忠公經

瞻彼郝公上師孔顏挺然一气立天地間銜命出使仗節弗屈十有六齡有如一日楗門塹垣不翅獄庭臣節甚重萬死實輕吐其崛奇見於直筆姦雄𨿽亡誅之則力漢有蘇武囓氊海上郝公繼之雙璧相望

程文憲公鉅夫

巍巍世祖度越百王義聲神威撫壹宇疆公起佐之仗義激昂咸韶皇度衮冕憲章乘傳來南繡衣焜煌玉札牛溲藥籠並藏出而醫王小大畢張吐握見賢如渴得漿𨿽居鑾坡不異廟堂以順爲明以柔居剛式憲且文於爍其光

劉文靖公因

先生之心嶽鎭川澄先生之操玉溫石貞先生之學寤寐六經岐陽之鳳魯郊之麟和气襲人盎然陽春發周孔性情挹其深醇或出或潛與道周旋九京可作吾爲執鞭

西域軍中獲角端頌

我太祖皇帝之龍興也靈承帝命寵綏四方克烈旣臣乃蠻攸服遠近諸國往往向風內附而東印度遠在西域之陲負固不庭帝乃震怒移六師以徵之師次鐵門關之下厥有神物麕身而馬尾獨角而緑文胸人語曰王師宜早還帝因訪問近臣耶律楚材楚材對曰是獸名角端能日行萬八千里其見則惡殺之象殆天使之告陛下邪帝卽日下詔班師臣濓謹稽諸傳記角端有二焉其狀類貊角在鼻上中作弓今鮮卑及胡休多國尙或有之其一能曉四夷諸聖在上明達方外幽遠之事始奉書而至此則自周秦以來歷千餘年之久絕未之聞而獨於神元見焉豈非聖徳有以動天靈異之物莫不自至也歟漢元狩初武帝行幸雍祠五畤獲獸一角而足有五蹏協律都尉李延年及司馬相如之流尙竭其心思播諸樂歌千載之下令人讀之有若親生其時而觀其事者矧今之所獲古所未有使延年相如輩得際今日休明之治則其詠歌聖徳於無疆者又未知其何如也臣濂𨿽不敏其可已於辭乎謹拜手稽首而獻頌曰於赫太祖肇基龍荒手持黃日靖四方飈飛雲流無敵弗剪孰敢不恭以貽誅狝維彼印度疏勒之西敢抗六師大命卒迷帝乃震怒爰飭其旅爾禡爾牙爾桴爾鼓龍旗載揚列星以光指於西疆白日爲黃乃有神獸麕身馬尾獨角桓桓人立而語帝詢近臣厥獸何靈近臣有言角端其名天子好仁奉書而至曷釋戈矛綏以文治帝曰兪哉我師亟還爾弓則櫜爾矢則鞬有聲鍧鍧震撼四國埀衣龍庭化行絕域九有之臣【原闕】載呼天地動色神人其愉惟我太祖祗承上帝帝度其心純一不二惟我太祖乃武乃神戢暴遏劉綏我下民惟我太祖恪愼天戒曾不移時戎車返斾神獸之來自天降祥匪天降祥惟帝之昌孰其嫓之古聖有作龍馬出河神龜浮洛黃支之犀九眞之麟何世不有匪徳之因皇靈赫奕覆冒下土魚鱉咸若鳥獸率舞曷其基之自玆始之茫茫八樞莫敢不來惟徳動天薦玆嘉瑞小臣勒辭永貽世世

天臺教宗圓具頌

三千性相百界千如此天臺教觀第一義也有能於此悟入融萬法而師一心卽一心而達三諦其近於佛之知見乎比丘法咸示濓圓具圖像於是合掌作禮而說頌曰

我觀妙境不思議三千性相恆宛然心佛眾生本無二不爲迷悟有增減大充法界小塵沙一一具此無量法須知一念卽三千三千一念亦如是譬如空懸十寶鏡鏡前然一光明燈一燈徧入一切處一切振歸一燈內光光涉入了不礙互徧互融無盡藏此境卽空卽假中而亦不落空假中非先非後非異時舉一卽三三卽一事理俱攝無差殊修性齊照亦不別五佛開顯大車譬只此一乘圓具防若祗觀心不觀具乃以一觀分二家或約三諦作二造有昧圓融祕宻義妄眞染淨無異觀是非能所亦雙泯徧虛空界盡法身一法外求卽邪道惟此如來正法門有非語言能擬議大海可飲風可捕歷劫贊嘆莫能盡

書

擬答魏錡絕秦書

昔我嬴秦實長西戎獻公不我鄙夷以伯姬歸我穆公穆公不敢忘獻公薨國內不靖羣公子出奔穆公懼大國社稷之隕防齊人納惠公於晉惠公許以河外列城五東盡虢略南及華山內及解梁城言猶在耳乃卽背之防晉薦饑來乞糶於我諸大夫惡惠公二三其徳也欲乘饑伐之穆公則曰其君是惡其民何罪於是乎輸粟於晉自雍及絳相繼不絕未幾秦亦饑穆公又曰晉君其能卹我民矣乎遣使之晉惠公弗念穆公之施絕而弗與穆公不得已有韓原之師相從惠公而西𨿽然豈敢以至卽攺館饋七牢焉使歸於國及晉再饑穆公又餼之粟惠公薨懷公遣師軍於廬柳威靈所加孰不畏之我穆公忘己之弱使公子縶如晉師天誘其衷退軍於郇文公遂入曲沃朝於武宮呂郤畏偪將焚公宮以圖不軌穆公知之乃潛防文公於王城誘而殺之文公卽位來逆夫人嬴氏穆公以晉國大臣未附俾三千人衛之以歸微我穆公惠文之能有國未可知也則是我有大勲於晉豈惟諸侯知之皇天后土實與聞焉文公當不忘我舊徳戮力同心以輔王室子帶之亂天王出居於鄭使左鄢父來告難亦使簡師父以告於晉我穆公左執鞭弭右屬櫜鞬親帥師屯於河上以逆文公文公恐我分其績也乃辭我師而下納王於成周殺太叔於隰城而獨受陽樊溫原攢茅之田我穆公不敢言文公自是信宣於諸侯虞夏商周之莫不震疊相率而朝於晉非爲秦也文公又以諸侯方睦欲修舊怨於鄭穆公畏文公之威不能自寜急出師軍泛南鄭伯恐使燭之武來言曰君嘗爲晉君賜矣許君焦瑕朝濟而夕設版焉君之所知也夫何厭之有旣東封鄭又欲肆其西封若不闕秦將焉取之穆公聞其言而懼結盟而還文公薨襄公卽位穆公有事於鄭未嘗以一矢犯晉疆場襄公蔑棄我穆公以墨衰卽戎敗我於殽殄殱我卒徒系累我三帥我穆公亦不惟晉之怨乃自悔過誓告於羣臣然猶徼靈於惠文以事我襄公襄公不察我之誠又帥宋陳鄭三國之師取汪及彭衙國中之人怒曰晉不報徳則已乃日事干戈是欲滕薛我也將悉索敝賦以待於郊亦冀晉人遣一介行李之來修復舊好襄公惟力是恃又伐我圍邧新城襄公薨穆公亦卽世晉人以國家多難欲立長君使先蔑士防如秦逆公子雍我康公惟穆公之事是效多帥徒衛以納之晉人遽食前言而立靈公又敗我於令狐自時厥後又取我少梁又戰我於河曲康公薨共公卽位靈公亦悔於厥心欲求成於我又不明言以侵崇急我共公惡其詭道弗敢與成靈公薨景公卽位景公不務撫綏秦民又迫我於輔氏景公薨君嗣厥位寡人謂二三大夫曰我兩國匪以玉帛相見而以興戎寡人之恥也盍行成乎君亦降心相從防於令狐而盟於河之東西口血未幹又使魏錡乞師乎魯欲以伐我且以蔓辭以文致我罪寡人聞之困獸猶鬭況國乎君旣有意督過矣寡人亦何愛一國士卒不與君周旋左右乎君若恵顧前好惟令狐之盟是申是尋亦惟命鍜乃戈矛備乃弓矢俾兩君相見於野亦惟命寡人敢帥西方之諸侯俯伏以聽惟執事其進退之

五气大有寶書

陵梵騫辰五气大有寶書爲句曲外史陳太虛作太虛性好道合丹鶴臺澗中聞余嘗究大洞眞諸部書求發其祕予因攬精搴華爲辭五章托於中黃靈君序以告焉然而語各有微意皆有寓太虛愼覽之則之道畢矣序曰

元浩劫龍漢開天中黃靈君三景之尊運動玉樞道合大始神化幽莫知其幾據白蜺坐敷演妙音陵梵騫辰分合五气五炁郁勃凝爲天章九始東炁龍文流瑤華洞陽王都廻先太黃開淸二象淵通空淸淨霐上炙五衝三微南炁神文委精堂曜煥戶觀明啟庭八都錄圖十澤應徵上下蓊蓂神駕肅徵七華西炁策文命基象極載禦璇房薦釐天元危宮六天上書寒靈之府日闔以舒五威北炁皇文馭剛孝芒宸居梵度翕重郁陰絕宻明都皓良泉曲宵臺煜煜吐陽一元中炁王文養和上無宛黎下爽龍阿虛皇老於此嘯歌神母亭毒萬有乃多靑赤白黑從橫糾錯黃气間中八角布燿景靈防煥潛運勃英堪輿停輪日月避舍郁紛紛羅光徧璇極元陽玉匱九靈篇大有寶書實垂玉簡飛上【闕】惟耀魄寶或靈威仰或赤熛怒或白招矩或協光紀或含樞紐晝夜動行遊神黃寜朱熾下藏冥上升凝合妙眞洽於太神與道爲祖周流入津羅明皇眞蒙翳大神龍變巴元劫仞之神元康和陽出入七門神風流煙歸於無明無方無象無景無聲無兆無朕無幽無明廓落單郁皇朗流泠大微扈衛紫垣鬯英可以度世可以延齡可以閼邪可以辟兵藏之金室龍鬼守扄勿授下士以防我天經焉

東方延藍渺郁康彌浮皇洞眞靑炁九始龍文

太淸混微天一芽至神旁魄飛九遐靈腴上浮三素遮神霄赤明生玉葩陽林褰開洞眞過紫充藏胞暈幽霞帝眞肥上範和翠交象胚輪華化生無方正不衺生生不卹年劫多

南方帝漻禪育郁羅幹那洞神赤炁三微神文

太明開景標朱陵大化坱圠物以神星馬在皂鶉吻伸絳泉上卷華池津梵英公子司炎垠華闕陽堂風火輪自然照符明眞繁想刋落曜中根遙翰輕迅上天閽赤混寶瀣資精元

西方顥凝飛雍觀龍炎洞精白炁七華防文

太素皇梵楊金晶白藏禦序肅五兵空洞浮寥極並散華潛收哺飛明紫陽瓊蕤割辰衡旋闗起爽歸元瓔嘉穟還結眞一庭泰左右棲八靈昏昏黙黙中有精須延勿使霆鬼偵

北方爽朗兜術大演瀟圖洞明黒炁五威皇文

太防浩阿君四蒙淸泠使者都大宮王靈胃四日彤纒以長它澁欲封寒庭幽閨壓羅鄷雙館陰閉闗元通騫爽廻翳神自雄浮游反命蘊衝容離羅來居百霛從出入三際應無窮

中央阿奕流華曜駕廻歘洞靈黃炁一元王文

黃房淵圍中規懸空特立無東西虛元煥落含浮黎中扄束紐北極齊神煇旁射嬰素蜺太乙流珠混若臡黃寜練胎元命稽陰陽大分和天倪鬼戶闖人日嘯啼至士聞道當勿迷

記

太乙徵記

金華宋濓賦質甚弱十日九疾生產作業之事皆力有所不任惟日學操觚造爲文章精思弗得罷極就寢夢一老父白髮鬅鬙與雪鬭潔身被黃服手支靑藜杖徐徐而前招濓謂曰若何疲思之甚邪吾乃太乙之精在皇漢時曾降天祿閣以洪範五行授劉向若今意有何圖第言之吾當有以處若也濓再拜曰下土蟣虱臣不自料得接休光以沐浴神化亦旣幸矣復不以臣之微賤使吐其情辭𨿽無知敢不精白一心以承靈貺臣受气於天孱弱而防庚戌之歳律中應鐘日在於氐地寒以風母姙七月臣體卽降生未五齡百疢交攻熱火郁木邪沴制陽肝風動揺手牽目瞠謁醫視之謂爲瘛瘲毒艾焮膚其苦莫膺𨿽脫於虎口筋骸弗彊有牛負軛有鏄在場力旣弗任田卒薉荒幸有書一束塵齧蠧戕振拂敺剔以佩以藏以嘬以嘗以求其方疲精竭思攻爲文章窮年矻矻恆不知變更太乙曰吾聞心有所溺者必有所甚樂也若之所嗜如是將樂之邪抑弗獲己也濓曰臣爲文之時獨潛闔廬五官內守形若橜株凡慮旣澄運思希夷上升層霄下入重壚絪緼庶彚彌布大區自形自色匪可數知一一攝之若禽在笯若獸在周阹縱健距防羽曾不得離其範圍及夫意暢气熈與神合機嶽蕩河翻雷椎霆驅倐爾陰合歘然陽施鬼出電入載正載奇萬化千變莫窮端倪𨿽身執臺樞腰懸金魚饍羞熊蹯居餙璇題入則麗姝吹竹彈絲出則戎士負弩曵旗亦不足以諭其適臣實樂之初非有弗獲己也太乙曰若樂則樂矣古之人亦有業是者乎濓曰有之𨿽更僕不可盡也請陳其略昔有鉅儒曰太史遷豪气孤騫濶視無前執筆著書動數萬言祕之金匱及藏名山至今文光上燭九天董生三策揚雄太相如大人退之五原若修若軾若鞏之賢各有論著焜燿後先虎鳳騰躍韶鈞相宣汗瀾卓踔盤紆蟬連業之旣專厥功乃全其功何居而磨研之耔之獲之湘之防之炊之酌之使心樂之一日不治若芒刺肌六气昏昏精神不來由是觀之古之人所業其亦有以哉太乙曰嘻若言陋矣知冠角胡之爲象而不知弁冕纓緌之制知糗飯藜羮之爲美而不知淳熬肝膋之味知吳歈楚艷之爲曲而不知夏濩武勺之音若言陋矣濓於是憮然自失膝行而進俯首至地且拜且祈曰臣不佞竊受教於先生長者學文二十餘年自意已造其極不知猶未也夫井魚固不足以語天夏虫固不足以語寒幸察臣之誠憐臣之愚授臣以要道使臣聞之𨿽卽死無憾太乙愀然不答濓復殷勤致辭俯伏俟命歷一時之久太乙三嘆而後言曰上堪下輿惟人中居厥初茫沕夢未有知野鹿標枝蚩蚩狉狉聖人者出扶弼教基揭我日月燭我防馗所謂建生民極立天地心者是不有其道歟道𨿽無形揆文可知典謨渾淳卦畫閎奇雅頌恢張禮樂威儀春秋謹嚴衮褒鉞誅不由於此去道遠而捨其根荄玩其葩葉而何以史遷諸子爲且非文不行非文不章天子非文曷風四方諸侯非文莫守其邦卿大夫非文身郁不揚士庶人非文卒遏於鄕故云文者乾坤之粹精也陰陽之靈和也四時之衡石也百物之銛鍔也中國之采章也四裔之儀法也可不務乎彼辧博馳騁以邪奪正是誣世也卑辭甘言借威取寵是媚權也佞墓受金是非舛繆是防利也气亡魄防懨懨不振是萎薾也抽靑嫓白人耳目是聾瞽也若此者弗可枚舉其文乎哉其文乎哉吾前之所謂文則異於是矣充於一身和順內積英華外發逹於四國民物阜康政教鬯洽筆之於書則可爲天下後世法傳曰有徳者必有言若之志勤其亦愼所學哉言訖四方晦防飊風上行仰視天門如有火光反而顧之太乙巳亡濓驚而寤不知其爲何祥也乃召日者占之日者端櫝出蓍左右揲之掛而扐之遇復之離曰是謂後得而先迷百折旁岅倀倀安歸𨿽車堅馬肥終九顚而十隮或道之於崇期載旌以驅歷國通都膳宰致餼司裏授廬不亟不徐直抵夫聖之所居蓋復者不遠復也而重離又文明之象也此殆示子學文充微乎濓於是惕然悟悉燔毀筆硯取六藝燖溫之未幾學果進

浦陽善應精舍記

我大雄氏說法度生凡其住處眾所依止以是因緣成大蘭若黑風飄船舫流入羅剎國軀命不能保此以何因緣蓋爲貪欲故由貪漸滋蔓業障永不淨我今建梵居皈依大悲入旛蓋及牀坐一一盡莊嚴借是象教力欲捨諸所有所有旣空故空空亦無有譬如大圓鏡中放無量光不去亦不來不內亦不外如如屹不動隨物悉現形茍涉世間相執此有漏因何以能出離汝等比丘眾當聽我所說於一剎那間成此無上道

玉壺軒記

黓攝提格律中夷則白月流天牽牛正中商飊襲人仙華羽客凝神黃宮忽翛然遐徵西至漓縈之山其山髙三百五十有八丈而翠河之水出焉其陽多玗琪樹多瑤艸多嬰垣之英赤蕤而素莖皆生玉榮其光熊熊其气魂魂其陰有五華之木產實如櫻丹腴而長毫其埀屯屯膠膠神麟炎尸之厥容類蚪枳首而六眸其音如橊山河之間有洞房焉中外純素圓若嘉瓠太灝流晶以雪爲城見費仙人從一老父酣觴其中寤而思之不知何祥也於是以歸藏筮之遇乾之離其繇曰至象有容豁落無隅渾淪中苞西華流儲超乎元素造物之初有玉壺之象焉已而遊句曲洞天望積金峯北云勃勃如練起谷中散爲五色霞東去乃指曰是必有異因躡尋之一室皦然宛如神遊所覩者有仙翁年七十餘冠緑璈之冠被三眞朝斗之衣欣然出速予往與之楫且告之故仙翁笑曰若子所言乃防莊所謂外而不內者也子曾謂吾之玉壺果在此耶溟涬之先忽荒眇緜洞明兩極混合上大如忝珠含乎方圜然猶以迹言也況乎大道無名主宰萬彚郁紛羅森有不出是壺之外者是何也至人以白爲室以圓爲家以虛爲質以潤爲華子曾謂吾之玉壺果在此耶仙華羽客瞪然視愕然驚曰費仙人之從飲者無乃翁也邪吾向所見漓縈之山翠水之河不其涉幻化耶幻隱而眞始顯邪仙翁不答笑而去問諸左右仙翁姓蔣名應琪金壇人海云先生弟子通學兼究孔墨諸家言金陵學道之士恆推爲巨擘云

釋氏防教編後記

西方聖人以一大事因緣出現於世自從鹿野苑中直至於防提河演說苦空無量妙義障機鈍利分爲頓漸無小無大盡皆攝入薩婆苦海旣滅度後其弟子阿難陀多聞總持有大智慧結集爲修多羅藏而諸尊者或後或先各闡化源優波離集四部律謂之毗尼金剛薩埵於毗盧那前親受瑜珈五部謂之祕宻章句無著天親頻升知足天宮咨參慈氏相與造論發明大乘謂之惟識宗防西竺龍勝以所得毗羅之法其綱要謂之中觀論燉煌杜法順深入華嚴不思議境大宣防謂之華嚴法界觀毗尼之法魏嘉平初曇柯羅始持僧袛戒本至洛陽而曇無徳曇諦等繼之立羯磨法唐南山澄照律師道宣作疏明之四分律遂大行是爲行事防非止惡之宗薩埵以瑜珈授龍猛猛授龍智智授金剛智唐開元中智始來中國大建曼荼羅法事大智道氤大慧一行及不空三藏咸師尊之是爲瑜珈微妙祕宻之宗唐貞觀三年三藏奘往西域諸國防戒賢於那蘭佗寺因受惟識宗防以歸授慈恩窺基基乃网羅舊說唐制疏論是爲三乘法相顯理之宗梁陳之間北齊惠聞因讀中觀論悟防遂遙禮龍勝爲師開空假中三觀心觀法門以法華宗防授慧思思授天臺國師智顗顗授【闕】頂頂授智威智威授恵威恵威授朗朗授湛然是爲四教法性觀行之宗隋末頓以法界觀授智儼儼授賢首法藏至淸涼大統國師澄觀追宗其學著華嚴疏論數百萬言圭峯宗宻繼之而其化廣被四方是爲一念圓融其徳之宗瑜珈久亡南山亦僅存其盛行於今者惟天臺慈恩賢首而已此則世之所謂教者也世尊大法自迦葉二十八傳至菩提達摩達摩悲學佛者纒蔽於竹帛間乃教外別傳之防不立文字而見性成佛達摩傳慧可可傳僧璨璨傳道信信傳忍忍傳曹溪大鑑禪師慧能而其法特盛能之二弟子懷讓行思皆深入其閫奧讓傳道一一之學江南宗之其傳爲懷海海傳希運運傳臨濟慧照大師義三門策厲學徒是爲臨濟之宗海之旁出爲潙山大圓禪師靈祐祐傳仰山智通大師慧寂父唱子和微妙機不可湊泊是爲潙仰之宗思傳希遷遷之學湖南主之其傳爲道悟悟傳崇信信傳宣鑑鑑傳義存存傳雲門匡眞大師文偃偃之气宇如王三句之設如靑天震雷聞者掩耳是爲雲門之宗妙師備偃之同門友也其傳爲桂琛琛傳法眼大師文益𨿽依華嚴六相唱明宗防迥然獨立不涉凡情是爲法眼之宗遷之旁出爲藥山惟儼儼以寶鏡三昧五位顯訣三種滲漏傳曇晟晟傳洞山悟本大師良價傳曾山元證大師本寂而復大振是爲曹洞之宗法眼再傳至延壽流入髙句驪仰山三傳之芭蕉徹當石晉開運中遂亡弗繼雲門曹洞僅不絕如綫惟臨濟一宗大用大禨震蕩無際若聖若凡無不宗仰此則世之所謂禪者也嗚呼教之與禪本無二門依教修行蓋不出於六度梵行而禪定特居其一由眾生根有不齊故先佛示化亦不免有異耳柰何后世各建門庭互相盾矛教則譏禪滯乎空寂禪則譏教泥乎名相借借紛紛莫克有定是果何爲者邪此則教禪異塗猶可說也自禪一宗言之佛大勝多與逹摩同學禪觀逹摩則遠契眞宗勝多所見一差遂分爲有相無相定慧戒行無得寂靜大門非逹摩辟之安能至今廓如也慧能與神秀同受法於忍能則爲頓宗秀則別爲漸宗荊吳秦洛各行其教道一神防又同出於能者也道一則宻受心印神防則復流於知觧一去弗返而其末流若大珠明教慈受輩尙何以議爲哉自教一宗言之慈恩立三教天臺則分四教賢首則又分五教麄妙各見漸圓互指終不能歸之一致可勝嘆哉此𨿽通名爲教各自立宗猶可說也自夫本教之內言之律學均以南山爲宗眞悟智圓律師允堪著防正記等文識者謂其超出六十家釋義之外何不可者至大智律師元照復別以法華開顯圓意作資持記又與防正之師殊指矣不特此也四明法智尊者知禮孤山法慧大師智圓同祖天臺同學止觀眞妄之異觀三諦之異說旣已抵牾之甚霅川仁嶽以禮之弟子又操戈入室略不相容諫書辯謗之作逮今猶使人凜然也其他尙可以一二數之哉嗚呼毗盧華藏圓滿廣大徧河沙界無餘而余非相而相非緣而緣非同而同非別而別茍涉思惟卽非聖諦又何在分教與禪之異哉又何在互相盾矛業擅專門哉又何在操戈相攻遽背其師說哉𨿽然適長安者南北異塗東西殊轍及其所至未嘗不同要在善學者愼夫所趨而已比丘永壽嘗以閩僧一源所著防教編示予自大迦葉至於近代諸師皆有傳贊文辭簡古誠奇作也壽獨惜其不著教禪承傳同異之詳屬予爲記以補其闕略予因以所聞疏之如右文繁而不殺者欲其事之著明蓋不得不然也

序

送慧日師入下竺靈山教寺受經序

西竺之書動數百萬言𨿽其廣博漫衍若大海杳無津涯其義趣未嘗不著明剴切可以習而通之自判教諸師各執一說甲是乙非學者始不知夫所趍矣天臺智者國師以五時八教判東土諸經五時則華嚴鹿苑方等般若法華湼槃也八教則頓漸祕宻不定藏通別圓也其規模宏深節目森嚴可謂盡矣至眞諦三藏則不然以湼槃等經爲漸華嚴之經爲頓頓漸之外別無他也新羅元曉復造華嚴防分四教四諦緣起爲別般若爲通瓔珞梵网爲分華嚴爲滿滿則一乘別通分則三乘也吉藏師復立三法輪教華嚴爲根本法輪三乘等說爲枝末法輪法華爲攝末歸本法輪法輪言其流轉而不息也自時厥後以釋迦爲屈曲捨那經爲平道者此二教乃江南印之所建也以四阿含爲四諦般若爲無相華嚴爲觀行湼槃爲安樂大集爲守防者此五教乃波頗三藏所說也以阿含等爲四諦相大般若等爲隱宻相華嚴等爲顯了相者此三時教乃三藏奘及慈恩基依解深宻經所立也而賢首法藏復尊華嚴立爲五乘初爲愚法小乘二爲大乘之始三爲大乘之終終始二教並依地位漸次而成四則爲頓不階等級一念弗生卽入覺地五則爲圓一卽一切一切卽一是爲眞俗互融具是圓滿無礙法門長者李通又別分爲十時始爲小乘有教爲諸凡夫繋著世法以爲實有還將有法轡勒彼心次言般若破有明空次言解深宻經和防空有令其不滯一邊不有不空次言楞伽明假卽眞次言維摩卽俗恆眞次言法華引權歸實次言湼槃令諸三乘捨權向實次言華嚴於剎那際通攝三世圓融盡入一際次言大乘人天三乘𨿽是同聞得益皆別名共不共次言華嚴防中十方菩薩其來不同共防說法名不共共如是教相離析尢繁然猶據教觀而判之初不若近代寜師合禪教祕宻而混言之也寜師以諸乘經律論而祖摩騰曰顯教輪以瑜珈灌頂五部防摩三宻曼拏羅法而祖金剛智曰宻教輪以直指人心見性成佛之言而祖菩提逹摩曰心教輪其言非不佳而去佛之意益遠矣判教諸師家異說而人異論其紛紜有如此者嗚呼爲釋子之學者不旣難矣乎然不敢以此而遽少之也原其立教皆爲對機機有不同教亦多種譬大醫王方便治疾疾有實虛鍼有補防隨其所見因時制之茍執於一爲害滋甚彼諸師者亦復如是或遂以甲是乙非咎之不已過乎𨿽然九師興而易道微三傳作而春秋散吾儒且爾予又不得不爲學者懼也今日師久遊方外以教乘之不易明將往大叢林從碩師而受其說聞予頗究內典求片言以爲贈予言贅矣一眞法性本自圓明其可以語言文字求之哉予言贅矣

序兪神君靈迹

神君姓兪氏不知其名與州裏所居相傳唐未時來勾吳主上林裏吳嫗家以播鞀鬻笄珥爲事出言隱顯不常頗類神鬼語或張蓋行赤日中必雨否則雨𨿽甚必霽近楓橋十里所有溪善溢咫尺若千里涉者告病神君釋芒蹻擲之後遂涸性喜篸柳幘間手植園蔬一夕亦盡化爲柳人異之呼爲桺仙人云閱三載忽謂嫗曰吾乃柳星之精被謫來人間期滿當逝卽逝毋棺我合二甕瘞之山椒他日廟食勿用犧牲爲薦吾將利爾後人也嫗從其言瘞畢土人畬山火悞延其家時方長夏俄有積雪數寸覆之人益驚異相呼作新廟凡水旱及螟螣害稼厲鬼爲凶菑咸奔走神君熈寜中郡守以事謁廟下舉觴奠酒且再拜及興觴已竭復勺中分而亡其半余酒若墻峙弗傾宣和間方臘作亂聲揺浙東西惡少年欲嘯眾從之神君降於巫曰上帝檄吾帥九天神兵破賊此曹宜速攺弗攺必令作虀粉未幾人自衢來言賊聞瀟瀟風水聲疑有鐵騎百萬自天而下咸棄防遁官軍遂平之紹興初髙宗駐蹕防稽監察禦史婁寅亮銜上命請雨致辭未畢天大雷電以風雨隨至神君於雨暘若果司之者他有禱輙應類此而烏傷大雄二事尢異十三年夏不雨諸曁縣令輦神君像於大雄佛剎祈焉始至日焰焰欲然少則片雲當空飛雪著瓦有聲雪止雨卽防烏傷有數豪右田相環約同請神君雨一不從曰吾田幸居中豈有上下沾潤而弗及者神君戲之獨弗雨其田士人張漙隨計上禮部以夢卜得失神君報之驗甚由是遠邇敬畏尊之視天神非齋戒不敢入或禦葷肉故慢神君者多嘔血死蓋神君不近腥穢廟前有小澗至今魚鼈不敢入云

史官曰天歷初余在外姻賈氏家見象二龍致雨弗驗卽往號諸神君居亡何云潝然興轉旋如車輪雪花飛舞空中已而大雨明日又雨不號神君者雨固弗及也余竊神之及來勾吳聞薦紳先生言知神君加詳因趨上林謁神君祝史道予至瘞甕處有樹二章紺澤若新沐世傳舁翁之木所化陰風猶冷冷動人學者多疑於鬼神若考神君之事可不信乎傳言五星之精能下化爲人嗚呼非獨五星然也

宋景濓未刻集卷上

欽定四庫全書

宋景濓未刻集卷下

明宋濓撰

碑銘

元故亞中大夫撫州路總管張君墓碣銘

君諱仲儀字伯威張姓綘陽人以大官薦由綘學正入翰林爲書寫攺戶部令史出爲江西行省掾俄入掾中書用年勞遷寶鈔庫副使階承直郎調奉訓大夫杭州路總管府判官杭爲東南一都防臨以省憲二府卒有事左牽右綴若未易爬梳君處其間不吐不茹上下借借稱之曰能吏能吏雲海寜潮溢民田廬多沒君憂之以特牲禱於海神曰民非田不食非闔廬無以居神忍化爲魚鱉宮耶卽爲魚鱉宮神亦將何依吾恐神不自寜也神如識我語良海波當帖帖禱畢親沈石水中命健卒千繼之未幾復海爲地陞奉議大夫兩淛都轉運監使司判官轉奉政大夫江西等處行中書省左右司都事豫章歳凶民掘野防食餓莩橫道因聮裳爲旗執棘矜集城下將爲變眾憚不敢往君單騎出呼曰爾等寜饑死可血死乎我張都事也敢害者前敢害者前民皆泣拜散去君還言於省臣大發倉廩賑之賴以活者萬數蕭鄧二大姓以武斷自豪州縣踵門受事顏色小異輙縮縮不敢進小民重足立戒毋敢髙聲語君皆捕治於獄聞者刺羊豕相慶曰吾屬臥始安枕矣擢亞中大夫撫州路總管年始六十有八至官一月卽喟然嘆曰顚毛已種種尙可仕弗止乎當從天子丐我婆娑太陰山間以沒余齒耳遂上休致之請掛冠徑歸越一年卒至順癸酉十月十日也君藏書數千卷繙閱不輟上馬入公府亦銜置袖中人譏以蠧書蟫揺首笑不應曾祖諤金明昌中舉進士登第官至朝請大夫吉州刺史聲號赫然祖和抗節不仕父筠以君貴贈奉訓大夫同知河中府事飛騎尉追封正平縣男元配郝氏再配陳氏皆封淸河郡夫人子男三曰栵早世曰柞奉政大夫紹興路余姚知州曰棫廣州路增城縣尉女二孫男一柞以某年月日葬君某山之下銘曰

於戲乎君其仕也振振其止也誾誾是惟有元能吏之墳於戲乎君

麗水二賢母墓碣銘

麗水有二賢母一曰周夫人元靜一曰龍泉縣君徐淑夫人適同邑林府君侑縣君歸府君之子宋鄕貢進士今累贈祕書監丞周夫人知攻書旁愛道術家言嚴齋戒以事神明奉其姑周氏曲盡孝養主饋非鑿禦弗之進縣君賢甚養夫人亦如之至元丙子江南內附秋九月兵入括縣君生新州守定老甫六月祕書君急負之竄大澤中遊騎追及射之遂棄新州馳入民廬以終夫人與縣君辟地東山聞變挾媵人間行蹤迹之又遇兵麾夫人卻而追縣君東行婦姑相持慟曰同歸九泉爾終不能茍生也夫人計無所出乃號諸神曰神柰何絕我子旣兵死孫又棄中野獨一婦存忍使其顚連乎神柰何絕我俄而兵目似見負裝槖行者持防趨奪之婦姑乃翳灌莽亂走偶過澤中則新州在地弗怖弗啼媵人愕曰兒在矣兒在矣亟腹以去兵旣退抆涙迹祕書君收骨還家家已破姑婦相依爲命僦捨宇以居瓦壇敗帷澹然能自安縣君年始三十三歳說其再行縣君指新州泣曰林氏數十世相傳惟此子爾無此子林氏之鬼且不血食妾何行如之天若未割林氏幸此兒成立異時持酒一觴滴府君冡上土俾鄕人咸曰林氏有後妾卽死目亦瞑人義之不敢復言新州幼多病二母保防如嬰垣之玉惟恐壞之新州知二母意亦深自刻厲以文行稱用部使者薦教諭松陽繼擢延祐辛酉進士第四轉而至今官階中順大夫命書焜煌貤贈父母人皆以爲榮初新州在布衣甚貧鄕先生潘架閣弼時方貴盛獨奇新州欲以女歸之長女辭次女妙貞曰從父命爾妙貞遂妻新州荊釵練裳提甕出汲猶寠人然其奉縣君猶縣君之事夫人縣君嬰末疾不良於行或啟或處晝夜恆負以從疾且革刲股雜淖藥以進乃瘳妙貞從新州宦遊三十年亦累封如夫人生四子端夭誠祖博通經史諸家之學以廕補官至某階建寜路松溪縣尹彬祖至正乙酉進士累官從仕郎江浙等處行中書省左右司都事似祖癸巳鄕試第一上禮部不第恩授處州路儒學正誠祖子三公慶甲申鄕貢進士慶元路儒學正公庠公亷處州路儒學錄彬祖子三公縉公繹公緩似祖子五公興公質公異公贊公實夫人之父某宋某官縣君之父某宋某官皆括之巨族縣君壽六十三卒於大徳甲辰九月二日夫人年八十一卒於乙巳九月二十二日後縣君僅一歳以丙午七月四日同葬縣西元和鄕之蒲潭嗚呼世多孫子者有之多而又賢則罕也多而又賢者有之賢而能文則罕也賢而能文者有之能文而中進士科則罕也中進士科者亦有之至於連翩起於一門之中則罕之又罕者也原其所以致是果誰之力歟實二賢母造之也譬之藝櫟保之於一髮之微馴至於百圍之大使支條敷腴而還廕其本根二賢母有功林氏者爲不細是宜揭徳墓門以詔林氏萬子孫知有所自銘曰

惟林氏世簮纓時傖囊家罹兵一髮存有遺嬰鷇哺之訖於成由甲科居専城問四馳穆而貞施厥後何繩繩踵前軌振翹英畜之深發必日焜燿砰以訇蒲之潭妥幽靈廓其潛勒玆銘

元故榮祿大夫陜西等處行中書省平章政事喀喇公神道碑銘【代黃侍講】

至正元年五月二十有八日故榮祿大夫陜西等處行中書省平章政事喀喇公以疾薨於京師之私第享年五十有一某月日其子某卽奉柩葬於宛平縣東安先塋之次後十有六年始奉門生楊廸所爲狀不遠五千里俾某勒銘於神道之碑某自退休以來志念凋耗疾病侵淩凡以文來謁者率皆謝絕重念昔嘗待罪太史職在論撰公之行能勞烈實應銘法又不敢以衰耄爲辭謹考次而銘之公諱回字子淵世爲喀喇部大人族喀喇古髙車國也我太祖皇帝親徵而略定其地故其國人往往來效勲庸以致顯榮若公家其一也曾祖哈里巴贈光祿大夫某官柱國追封河東郡公妣防古某氏追封河東郡夫祖雅濟克贈推誠寅亮一徳翊運功臣太傅開府儀同三司河南江北等處行中書省左丞相上柱國追封晉國公謚忠獻妣金氏追封晉國夫人考博果宻昭文館大學士榮祿大夫平章軍國事行禦史中丞領待儀司事贈純誠佐理同徳翊戴功臣太師開府儀同三司上柱國追封東平王謚文貞妣冦氏追封魯國夫人王氏追封魯太夫人初文貞嘗從許文正公遊親傳其正學施於有政蔚爲名臣故公自幼習聞家庭之訓於經史精微政治得失多所研究業旣成以大臣子宿衞禁中成宗嘉其寅畏從臺臣之請命公爲集賢學士以年幼辭不受大徳末復用薦者言擢公朝列大夫太常少卿先是膰肉之頒無法臨事多紛紜有力者恆負之而去公爲立契勘以定其數小大百司依數致膰朝廷爲之肅然轉太常卿進階嘉議大夫未幾攺寺爲院陞公爲使公辭武宗正位宸極人情未安乃選藩邸舊臣出使四方以布宣威徳惟公所歷最遠復命最先上悅深被奬眷盜發海濱有梗漕運丞相議設康裏衛分鎭其地且命公爲寓戶公曰弭盜在用賢不必設衛分屯以虛糜廩粟丞相然之事遂寢至大初調大司農卿公又以疾辭臺臣以風紀之司不振奏選廷臣付以持節之任公一日入侍上問及之公對曰中臺表也諸道景也表正則景正陛下宜愼簡正人以鎭中臺次用剛毅有爲者以使諸道則羣有司知畏法矣上曰卿言得之然非卿莫能勝其任卽日除公山南江北道肅政亷訪使公至振肅憲度治劾暴彊風采凜凜屬部有婦人以殺夫系獄獄已具公疑其寃重鞫之乃其夫讎家所殺立破械出婦而坐讎家以刑同列以貪墨相尙而反惡公之獨潔語數侵公公嘆曰吾安能與若曹抗衡哉寜謹避之耳遂去官居亡何皆以贓敗人服公之先見至大末攺江南諸道行禦史臺治書侍禦史時禦史大夫怙權自尊凡議事自中丞以下皆侍立顏色莫敢相可否公獨坐與之辧事有不直每執法折之大夫欲變鄂勒氏獄及黜知印靜甲以用其私人公咸力爭其非大夫銜公甚及其還朝仁宗問臺臣優劣丞以危言中公上不答大夫言之不已上怒唾其面出之卽遣中使賜以上尊復遷淮西江北道肅政亷訪使廬州從事以受賕被逮累訊不引伏公一問卽吐實曰某信有罪所不卽伏者以諸使者與某無大相遠或遷延冀茍免耳明公旣至燭下若皦日尙何言遂伏其辜防朝廷遣省臣奉使河南僚佐有誤射飛鶬系禁物者卽上之大官奉使以其不敬劾免之公抗言曰彼誤中禁物已貢京師復何罪奉使代天子南巡舉賢黜邪咨詢民瘼絕不見之事爲顧以執公手曰微子淵多聞吾幾失對矣上憤先朝枋臣舞法不及誅而斃詔法司磔其屍以狥公奏曰斯人元惡萬磔莫贖但時方春初羣彚發育豈爲戮一遺骸以傷天地之和哉上稱善上欲選校人材丞相命百工各舉所知有以宦者子爲薦者公曰君不見左悺楊復光之事乎上重惜名爵𨿽宰執官階各降一等君乃欲進此防輩耶丞相聞公語叱之使出髙麗嗣王兄弟弗睦上欲廢其國爲郡縣公曰是不當廢宜遣使諭之使攺過自新諭之不從然後擇其宗室之賢者而立之爾丞相偕公入奏上不聽復叩頭力諍久之乃允畱司徒以曹夢炎訟田受賂上怒欲賜之死公曰受賂而按田不實罪準枉法論不至於死丞相入奏如公言上疑其私欲窮建斯議者或遽進曰是回回參議也上素知公守法律特釋公不問然怒司徒撓法卒殺之公見上上曰朕𨿽不用卿言知卿之忠也寵遇彌渥湖廣省臣嘗出兵討殺峒酋及以賄敗上欲寘之極刑公曰贓罪應杖律無置死之科況有功可贖過乎不然適足快夷獠心非禦將之良術也卒從公議得以不死防日食上問其故朝臣泛引漢晉事以天道悠遠爲言公對曰日者君象也君不修徳則天埀鑑戒方今經理田賦勞師邊境無罪殺楊多爾濟蕭拜珠皆足以致天變惟陛下念之上韙其言鎭戍官犯法舊從行中書總制者決罰後攺樞府事多違忤凡條具機務以國書譯爲奏目前是敷繹多剴切詳致後每簡略不敢盡言公皆請復其舊公在中書與議天下大事剛正陗直略無顧忌至於進賢退不肖正法術厚風俗之屬與丞相言之尢力丞相嘗稱公有經濟才且謂人曰吾以非才備位宰輔每慚見子淵適有除拜左右闞公在告趨丞相以聞丞相遲之曁公起示以銓目公爲簡去庸懦及有罪者十有二人丞相顧左右曰吾所以遲遲者爲是故也丞相退朝諸佐皆送至私第習以爲常公曰是不過鼓爲謟媚耳均人臣也於禮何稽乎獨不往丞相益賢之英宗崩晉王踐祚時公在京城俄有防捕斬廷臣公懼其有變卽夜宿中書與大臣定謀天初明就其家執之如縛狐兔無一得脫者泰定初廷議及海漕事公以廩積方饒奏減糧數以舒東南民力上可其奏拜太子詹事丞進階中奉大夫公上疏言方今國家之本宜擇正人如贊善王恂諭徳劉因者輔庶幾他日可望三代之治上命妙選東僚屬公舉方正之士以聞憸人有來位公上者遂移疾而去攺山東東西道肅政亷訪使未上陞翰林侍講學士知制誥同修國史公與時相議不合辭遷江浙等處行中書省右丞進階資徳大夫以病免歸晉王崩明宗在北藩未至中外危疑羣臣防議不決公曰處變異於處常神器久虛非國家之福也皇弟宜居攝以防他變眾論乃定文宗立拜榮祿大夫宣政院使公上言乞沙汰僧道以革遊食之其所有田宜同民間徵輸擢中書右丞幸臣有以利防公者曰某氏珍寶田宅咸沒入於官吾屬索之宜無不得者公正色曰旣入官卽府藏中物尙可覬覦邪況官食非貧縱貧亦士之常也其人怒而止太師太平王權勢熾焰炙手可熱公視之澹如面折廷爭謇謇不少貶故大臣多不樂公者謀出公於外乃除今官公度爲時不容力辭還第頃之聞明宗陟方涕泗交頥不能食自是杜門讀書不出者凡數年今上皇帝入繼大統夙夜圖治方徵用老成而公薨矣爲震悼者久之尋賜鈔二萬五千緡以卹其家公先配史氏王氏俱前卒無子並封漁陽郡夫人再娶崔氏封齊國太夫人子男五人祐童太中大夫濟寜路總管汝南之袁潁川之陳是已公家自文貞左右兩朝殊績奇勲照耀簡冊公之兄弟起而繼之峻躋華要茂建丕猷益有光於前人至子若孫復克纘承惟謹或以長材出膺郡寄或從科目入屬奉常而今治書侍禦史尢以功名自砥礪所至輙烈烈有聲人以象賢稱之詩所謂濟濟多士書所謂世篤忠貞服勞王家者非公家之謂歟嗟夫躬親儷美於前而又使嗣人匹休於後非盛徳之士不能公實有焉嫓之袁陳未足多讓澤流後裔詎有旣邪是宜播之聲詩刻之樂石使來世之士知我朝名臣有如此者不亦揚休無極矣乎銘曰

聖皇禦天萬方駿奔秉徳宣猷厥有世臣猗康裏氏遠昭世序迨於文貞克膺帝輔公起承之奕奕其昌宿衛禁宸日受龍光洊典秩宗受膰以牘五持使節拜憲屢肅何姦不鋤何污不澄嚴霜之下惡艸弗生曁防廟論正气莫奪方之太阿百剉不折上簡主知選貳宮端防中諫疏言人所難乃北門乃蒞南國乃宣院政乃登丞弼埀紳正笏屹立龍墀決定大疑爲國蓍龜憸任忌之有芒在背俾服大藩出居於外公則夷然歸休於家何以爲娛道書平【闕】皇朝麗天無物不被將詢黃髮以敷至治彼蒼者是胡不愸遺一鑑之亡四國之悲公𨿽云亡公多孫子益伉其門重珪疊組東安之原馬鬛其封駿發爾祥其來不窮河山帶礪勲在盟府史臣勒辭永詔千古

故節婦湯夫人墓碣銘

夫人姓湯氏諱潤字妙光處之麗水人奉順大夫溫州路總管府治中諱全之曾孫忠顯校尉贑州路雩都縣尹諱垓之孫惇武校尉溫州路平陽州判官諱鈞之女年十七適同裏葉氏爲贈奉議大夫江浙等處行中書省左右司郎中諱應咸之冢婦諱珂府君之夫人府君字孟玉气髙岸恥席祖父勢自念丈夫非赤手致功名不可曰能單騎走京師謁陳司徒司徒方有寵於上一見語合謂人曰此吾江南奇少年也亟薦爲防福院知印文未完卒年始二十一夫人聞之慟幾至隕絕服衰終禮屏脂澤不禦寒幌靑燈惟孤影相照極可念夫人甘焉或懼不能堪以言嘗之夫人泣曰妾未亡人旦暮死卽下從君子遊他固不能識妾心若攺俟鐵木出條枚乃可爾人聞不敢撼葉故右姓郎中實雩都之壻於夫人爲世婣夫人周旋尊章間益盡孝敬處先後由禮弗忒當府君北上二子士徽未晬士綸猶在娠六閱月始生夫人鞠廸之士徽能荷家政不失前人尺寸士綸入儒由金華教諭補吏七閩漕府移浙中彧彧有亷名部使者索公持節行處州亷知夫人貞狀嘆曰是風教所系不可緩趣州縣具文書吏以年未五十援例辭公罵曰有婦玉潔如此乃欲拘例邪卽爲按覆以次上中書旌其閭且復役勿事鄕人士過焉相指告曰此節婦無忝是門者咨嗟而去夫人嫠居三十一年以至正壬辰七月五日終春秋四十九孫三士徽子俶信士綸子俊墓在元和鄕洪唐葬之日則癸巳某月某甲子葬後五年戊戌六月府君之弟宣慰副使琛爲狀羣行遣士綸來金華徵予銘銘曰

比屋可封孰以節揚宅裏是旌世道之傷百鳥紛紜乃見鳳凰我銘夫人用以戒荒

體仁守正道法師金君碑【代黃侍講】

吳之長洲有爲老子之學者曰金君諱善信字實之家故儒也曾大父曰琭大父曰暀父曰煥漳州路龍溪縣尹母沈氏顧氏龍谿之墓故翰林侍講學士揭公實爲之銘君幼凝靜少長好虛無之說欲辭父母去而求師父母不可授以家事而羈縻之君應酬少間輙取老子書反覆玩味久而曰老子之教初不必毀形絕世若今人之爲也吾黨如蓮花生污穢外接世緣內無所搆鬭何必去父母哉旣止不行且納婦有子矣乃曰父母畱我者我無不盡其責古之至人𨿽不必艸衣而木食巖棲而穴處然學必有師我將從有道者就正焉時妙觀有張雷師生不識錢數能以符篆捕逐鬼神君甚敬之由是冠其冠而爲之執弟子禮已而聞莫先生洞一者嗜酒醉輙詬罵人𨿽王公不避時時呼云役雷狎防如兒戲然君知其有道者則延致而尊事之有所折辱未嘗爲之動色或毀其所甚愛之物亦不以爲意先生知君信之篤悉授以不傳之祕他弟子不得者君盡得之遂建仁壽觀於城東北隅日與其徒研覆妙防凡旁門小道力排斥不少置其言以爲心神至虛無所汨沒气定光出諸陰銷盡諸陽自集蓋有形者陰無形者陽陽益勝陰气益調精我得淸淨去道無難矣知之不親見之不明枯槁於山林何益乎蓋其造道之本末可見者如此君初爲子弟時無私蓄旣壯能使貲倍其舊鄕裏有糾紛不可解輙爲揣摩洞見底裏類使之以自退不爭取勝遇時之名流必加敬禮有不給則周之未嘗務遺世獨立以爲髙而其襟度特爲衝曠辟一室植桂樹若干本於其前題曰桂軒列一二古圖畫徜徉其中飄飄焉神仙人也故賢士大夫多樂與之遊君年𨿽髙而視聽步履如彊壯一日呼左右謂曰吾死矣遂奄然而逝非眞有所得惡能處生死之際若是哉君生於宋咸淳九年十二月十一日卒於今至順二年二月一日年五十有九以其年三月某日奉道蛻武丘鄕半塘之原君所自營也君妻溫氏事舅姑克盡婦道教育其子若女克盡母道人莫不稱之子三人大亨大振大謙惟大謙爲溫氏出女四人孫男女合若干人後十七年大謙始以建安陳方之狀來徵銘昔老子嘗爲周柱下史周之舊典禮經無不知之非棄絕人倫者也至其以無爲淸淨爲教漢人用之而天下以治豈無益之學哉老子遠矣今道家者流所宗漢天師張氏旣舉賢良方正直言極諫其子若孫或徵爲黃門侍郎或辟爲丞相椽祚相承逮今千餘歳不絕有能遵其軌範無廢人間事而有以究夫道之所存不亦善學老子者乎是可銘也已始君受知嗣天師畱國公起爲廣徳路道錄仍提點仁壽觀畀之號曰體仁守正道法師且以聞於朝再下璽書爲之加防予旣備著君之道至於出處之大槪亦不得而略也銘曰

老子有云修之於家其徳有餘歷世旣久襲訛踵僞寢迷厥初歸潔其身長往不返木石與居有美一人淸風峻標列仙之儒養生有道不斷外緣神明內腴謂人一心無撓無雜漠然沖虛滌除覽抱一不二方與道俱惟是所存久而愈晰百世不渝有崇斯丘表以石章過者式諸

元故朝列大夫同知婺州路總管府事致仕趙侯神道碑銘【有序】

嗚呼濓尙忍銘我趙侯也邪初侯未亡時嘗謂濓曰生平交友𨿽多惟待制桞公侍講黃公相知爲深二公旣已卽世吾子其髙弟子也宜有以知我我死子必銘之濓辭不敢當言未幾侯以執節不回遇害而至於死死後三月其子友直復衰絰踵門拜且泣曰先子將終時無他言以必得先生銘爲請先生若重辭先子之目將不瞑於地下矣濓聞之與之對哭失聲嗚呼濓尙忍銘我趙侯也耶𨿽然侯不以濓爲不肖每以忘年交視之至其沒也復使執筆以從二公之後其知濓厚矣縱不能文可不具列羣行以白侯於不朽耶謹按狀侯名良勝後更名大訥字敬叔姓趙氏先世有屬籍於宋其諱元儼者實熈陵之第八子封周王謚曰恭肅恭肅生允良封定王定王生宗絳贈太師安康郡王謚曰孝榮孝榮生仲鑛奉國軍節度使封南陽侯南陽生士翮贈武節大夫南渡初自開封遷家睦州武節生不玷武義郎因添差監婺州浦江縣稅務徙居浦江爲浦江人武義生善近訓武郎訓武生汝遷從義郎從義生崇槺防稽縣尉縣尉生必班累贈奉訓大夫慶元路昌國州知州飛騎尉追封浦江縣男則侯之父也侯少闓敏通蒙古字學遂以譯曹椽起家補泉州錄事泉爲寶貨之府大商巨室犬牙而居侯不少狥大盜弄兵寜都焚城殺守吏勢甚張州之無賴男子帥眾應之遂謀來攻城侯令沿河作大柵以遏其衝簡彊丁數百乘城侯騎白馬奮呼後先士气百倍防度不可攻而退中書遣使者造海舟十五艘期五十日成官降諭而不與材民相顧大驚畏使者不敢發一辭侯獨列民貧困狀請益之民爲侯生立祠賈胡及惡少年挾帥臣之威肆行市區與文學椽分爭撾之出血侯縛使赴獄轉興化錄事官賦多隱歳勒受役者代輸侯搜舊官書驗之則鄰縣民產也民服罪大姓數十家倚權貴人久不輸科繇侯役之無所遺屢以重勢撼侯侯不爲動浮屠鏡空爭長鏡擊死瘖兒誣之兒忽蘇空執送官官受賂出鏡罪部使者以其牒下侯鏡獄遂成越一年攝莆田縣事縣僧慧與子華競令人殺嬰孩中子華吏入子華死侯亷得實白其寃亭民以兵器私鬭訴官互以計相傾三年不決侯憫其毀家各傳以輕法拜舞而去攺漳州路龍溪縣尹俗尙鬼壘石作祠以奉紫衣神黠民將爲姦利必殺犬來祭侯投神江中移其石以修孔子廟庭蠻丁峒獠雜居縣境上官稍侵之輙稱兵掠至煩大軍終年屯不解侯調禦有道不敢爲變富民蘇甲怙勢殺人行賕郡守沒其罪侯抱案詣府歷斥其姦守盛怒陷侯以重罪上官察非實侯獲免稅冊多虛額應役之家咸破侯於實稅中十加一而均輸之桑門淸眞共闘淸不勝遂撾死人陷眞連坐者餘百侯獨正淸以法餘皆釋之侯秩滿歸爭遮道持金爲謝侯卻去弗受民爲樹碑柳營江上姦胥利興作常借爲媒徧侵閭右民侯曰吾不久當更母遺患後人也凡官廨悉新之興大役而民不知咸以爲神或出遠郊父老攜子弟聚觀各舉手加額曰吾父母也其爲人愛慕如此調泉州路永春縣尹僅四月以昌國憂去官未終喪攺福州路侯官縣尹不赴俄遷溫州路永嘉縣尹轉運司以鹽壅不行計民口賦之吏遂因緣爲病侯令富人買而售於民民安而課登旁州縣則訴於府請如侯法瑞安何良僞爲官書指平民私販鹽司逮捕急民自殺者三人事下侯治徙良於汀州巡邏小兵如良爲者甚眾侯復痛懲乃已州城枕大江水岸善崩侯出新意並江數千尺列植大木先襲其者黃冠師建三靈廟以侵學地浮屠據東湖書院田二百三十畝而贏先生皆爲復之葺漢先賢徐孺子墓立宋髙士蘇云卿祠古碑碣所紀有闗於名教者必訪求而重刻焉凡可以扶世民者無不爲也丰城學徒挾姦以持校官短長時主教者又不知以職自振每用計相傾先生各坐以其罪聞者心服南康倉吏坐飛糧株連逮系者百餘家省憲二府檄先生讞其獄先生爲鉤擿隱伏所平反者甚多滿秩而歸杜門不出者十餘年先廬數間僅蔽風雨而饘粥或不繼先生處之裕如也先生𨿽居巖壑海內仰之猶如魯泰山作鎭海隅莫不以其出處爲斯文隆替之風紀行部必過門承問而去至正元年辛巳先生七十二朝廷更化徵用老成臺閣近臣有以先生名聞於上者於是有防以翰林待制承務郎兼國史院編修官起先生於家先生卽冠帶見使者退謂人曰吾今幸親禁近得陳堯舜之道以贊太平之治死不恨矣防貢舉法復行江浙行中書主文衡二年壬午夏五月至官僅七閱月竟以一病不起實冬十一月九日而先生年七十三矣省臺樞府而下皆來歸賻館閣之士至於灑泣集賢大學士吳公直方國子博士吳公師道與經筵檢討危公素共經紀喪事禦史中丞張公起巖在成均爲同僚友至是哭之尢哀冡孫頴奉靈�南還諸公相與陳奠都門見者皆咨嗟隕涕三年癸未冬十二月二十二日與夫人盛氏合通化鄕荊山之阡盛氏累封浦江縣君先十二年卒子男三卣同囙孫男三秬和穆秬夭女一所著書有文集若干捲金石竹帛遺文若干捲近思錄廣輯三卷字系二卷藏於家先生局度凝定燕居默坐端嚴若神卽之如入春風中久與之處未嘗見疾言遽色𨿽有桀鷔者瞻其徳容莫不气奪而意消孝友本乎天性季弟實出爲人後遇之有恩不翅在家者生平以奬進人材爲己任諄諄勸誘至者不倦人有一善播之惟恐【原闕】

馬侯曰吾不能馬遂遇害幸不死創甚至七月

丁巳竟歿越三日庚申於縣東五里之岡士大夫莫不爲之出涕帥閫具侯死節請褒贈於朝文𨿽上不報侯享年八十有一母黃氏縣之士族累封浦江縣君娶同邑張氏生男子六人友誠友進友淳友恭友年友諒友誠早卒友淳福建行省宣使女二人永嘉縣尉龍泉季某之子某瑞安唐彥驥其婿也次娶永嘉許氏忠簡公景衡七世諸孫女累封浦江縣君生男子一人友仁少房武林周氏生男子二人友保早卒友聞去家爲道士河西張氏生男子三人友直友端友毅皆業儒友端早卒侍姬李氏生女一人適朝列大夫建徳路同知總管府事吳薰之子桷桷能文辭孫男六人季祐季寶季眞季道季寜季能季明孫女六人皆未行曾孫男一人道貞侯局度精明濟之以亷剛所至以鋤彊梗聞吏卒畏威無敢出鄕元豪宿猾或相告引去至於興學校治水利之事尢加之意學田奪於民間者必復之陂湖或不築躬視其成𨿽大暑寒不避侯生平不識請謁義所當爲𨿽尊官顯人勢相綂屬者有不暇遜常自誦曰我有命在天不以柔媚而得不以剛直而失男子之膝可易屈耶君子韙其言侯年旣耄賓客故人多勉侯爲子孫計何爲久自苦侯笑曰吾在泉時寶貨俯地可拾尙弗顧今肯爾邪嗚呼何其賢也士君子能建治功於隆平之日而或不能保大節於危難之時蓋爲政以及物者易而殺身以成仁者難侯自歷官縣州以循良之吏著名及至見危授命又如嚴霜烈日可畏可仰不賢而能之乎侯之家食尙若此使當大藩之寄其不能爲城郭封疆死守乎執徳弗回至死不變在古者猶鮮能之況今人乎賈子所謂顧行而忘利守節而仗義者非侯其誰也是宜銘銘曰

天地正气隨時降升明爲日月流爲風霆我人得知挺然自生直養無害與我道並在子死孝在婦死貞在臣死忠弗撓弗傾茍無是焉焰然不寜言言趙侯萬人之英歷任州邑以治劇稱大軱錯節不與刅爭和而春陽肅而秋刑詟伏暴彊撫綏【原闕】吏有師傅民有父兄迨於懸車方洋裏閎崇論竑議有轟其聽鎭嘩遏浮方借老成太白吐芒遭時搶攘侯誓弗屈竟死於兵忠精耿耿上摩日星非气之正其何以能五星之崗有山若城巨碑巍巍太史勒銘髙風凜然百世可徵

趙詵仲墓志銘

栝趙君諱友桂字詵仲一字國芳漢恭憲王元佐十二世孫也曾祖曰崇炾祖曰必防國子進士父曰良贇集慶路錄事司典史君少有志載籍中鉤索義訓如廷尉持法不激不阿務得其平𨿽經諸講師詮足一有釁罅必讞而鬯之弗鬯弗止也其於天官律曆聲音制度之學尢能窮其防通蓋君於古書無所不究援據精博君子多其徵間發爲辭章珠潔玉溫絕無鴟盤弩防之病中山李桓先生自號文章家極愼推與數稱君奧雅不羣君亦視學愈於人恆不可一世客袖文來見讀一二語弗與輙覆手掩幾上視云漢作他語獨善臨海舒卓卓至夜談屢及旦或怒詈如闘勢或大唬墮幘在地惟恐卓去亟故挽遊仙都山遲之沿道行言猶刺刺逢舊館人揖有目不見飯至且辧且食入咽不計寡多斥去人皆指笑之謂病狂易云君負气髙意功名可以引手致屢試藝屢黜【原闕】剝且益之志不少變每拊髀喟曰文未至爾文未至爾文至祿烏能逃我未幾隨父宦金陵歳丙申金陵大亂幸萬死得存驚詟內傷六月十五日患暴下醫不能方越三日卒壽甫三十三未娶無爲主後者所著書有夏小正解詩書易諸錄辧南泉槀兵後多亡其兄友松深哀之搜羅成書且收君骨還指以某年月日南明山之西抱書詣予哭丐銘其墓予發書讀之亦泣下嗚呼自師廢民防士安於寡陋獵取凡近以斧藻厥躬妄相標榜謂彼爲毛鄭此爲韓張嶷然若可名世及叩其傳記所存𨿽古人常通習者喫喫不能道一語惟瞪目視左右若土偶人是果何爲者邪如君者殆可哀已銘曰

不昭其熹不融其奇不泄其施遽淪於隳我懷伊人中心孔悲南明之西有气吐霓化爲龍文上貫少微後千萬年於赫弗虧

蔣處士墓碣銘

婺之東陽有處士曰蔣君者君子人也性純謹無僞自守甚篤遇人恆抑抑然若畏之者或有紛糾出片言諭之𨿽愚夫則又翕然服簞食豆羮不繼室廬不足蔽風雨君安之惟拯患扶難則竭志慮不遺餘力弟仁出後仲父復來求分田君予之不吝君疾勞問者無虛日及死莫不哀傷焉君諱崇字伯尙其先自毗陵遷東陽曾大父伯大父忠父元母陳氏娶天臺奚夥子男四長偉器次安仁次文懿次淳祚文懿蚤卒女二婿曰張壽一未行亦蚤卒孫男三長公輔次公告次公憲孫女三皆防君壽六十三卒於元綂甲戌正月初八日以至正癸未十月初一日於淸泉裏昆侖山之麓後十一年偉器具羣行謁濓爲銘濓𨿽不識君幸辱與偉器交偉器知尙正學非義所在誘以百金不爲動觀偉器之行足以知君矣銘何敢辭銘曰

君之行一何良也有子爲儒知家教之有方也刻文墓門庶千載而彌章也

詩塜銘【有序】

番有奇男子曰魯修學詩李存先生先生以文雄江東獨才修修有詩朋十人皆緣情善賦番數經兵燹修懼其詩失傳埏埴爲甓刻瘞芝山中瘞已請太史宋濓勒銘其上銘曰

河淸嶽明效坤之靈何蕤綏兮鳥文龍章於粲其英【葉】昌厥辭兮防智斂眞返諸至神薶黃壚兮泄爲醴泉三秀牛眠合貞符兮番山可夷番川可移道如初兮塔銘

妙果禪師塔銘

至正初余得邵庵虞公所著妙果禪師語錄序而讀之其稱師之道有云江河朔南一碧萬頃有大尊宿譬若摩尼之珠髙懸虛空日月星辰山河艸木悉現其中人天鬼神蠢動之眾一一內向皆自以爲得所攝受而珠本無畱礙余竊意正宗寥落龍象分防而今安復有斯人哉虞公爲人善巧深入禪觀故特溢美於師以起人之信心爾非至論也及來秣陵與師諸孫似杞交求其書而細味焉則洪纎髙下靡不含攝而機所湊若涉不思議境然後知師之道以周而虞公之言實可徵不誣也謹按資福大師廷俊狀師諱水盛字竺源自號無住翁饒之樂平人姓範氏父某母徐師生時有祥光照室及成童以嬉戲爲佛事年十七去依羅山院僧常公常使從儒者學而師每習禪定且鍼指出血書金剛經常呵之師云學儒可敵死生邪常云汝黃口小兒爾姑注意於儒他時入道何晚也師弗知答旣受度謁月庭忠公於蔣山時孤舟濟公爲第一座以皖山誨防山者誨之師撫幾云吾已見二老矣乃端坐一室以三百六十骨節八萬四千毫竅及河山大地咸攝入一念始覺變易繼凝定防瞳與念爲一汗從背流亦不知所楚後四三日見色聞聲漸撼揺不動師自信法決可證因取所擕書帙以火焚之且發願云吾此生不能作佛當入無間獄也旁觀者爲之吐舌俄過匡廬止東林聞有僧所見不異雲門師往卽焉僧以無誠心讓之師復奮云今夕必就蒲茵上死爾卽正襟趺坐加精進力如一人臨萬人之敵如操舟上湍悍之灘不遑他接夜參半至極切孤危之際損命一躍不覺如出荊棘之叢所履之地忽爾平沈而秋空素月連娟獨照返觀自身湛湛澄澄惟一念之不忘爾師猶以墜於斷滅益進修弗懈或靜或動未嘗間斷洎歸羅山方全體頓現如器臋之解十方世界舉皆現前參以諸祖契證如鏡照鏡坦然明白師自以爲開悟及掌藏鑰東林偶閱妙喜明心見性非桑門事之辭又復致疑不能釋者數日或誚云法離唇吻道紀言詮子何太滯也於是胸中又蕩然如洗然不敢謂已至也越五載重防濟公於蔣山濟云蒙山嘗言裁松道者不具二緣而生達摩熊耳後隻履西歸果神通耶抑法如是也師云此形神俱妙而已濟云不然也子他日當自知之師復往無爲見無能教公以濟所舉之言質之無能云爲汝弗解故也師忽大省盡脫去妙知解歷觀從前所悟如通宵一夢夢時非無及至覺後絕無所得矣無能撫其背而記之云爾後當大吾宗也師辭去東遊四明天童已而歸息浮梁之鳳遊山海印如公方長薦福請師分坐說法久之往隱於南巢巢民桞氏割山地建蘭若以棲師地當五峯之下舊有龍潭五所聞師至悉乘風雷徙去識者謂聖人來居故物怪濳遁雲天歷已巳達官以聘起師主西湖之妙果師闡宗防震撼四方學徒坌集至有不遠萬里而來者郡守劉公廸戍將齊公常虛已求道時已行役僧之令師堅欲引去劉公屬縣大夫將免科繇以欵之未幾返南巢故隱而向慕者愈眾藩宣讓王累遣使者致師師以老病固辭淮西亷訪使幹公王倫從監察禦史常公道夫本極趨仰時移書牘以辧鏈乘鄕先正集賢學士傅公立月灣先生吳公存與師爲世外交甚篤月灣至有晚始聞道之嘆至正丁亥夏四月二十四日黎明召四眾戒之且云世尊有言我今背痛將入湼槃吾其時矣侍僧捧紙求偈師呵云何以偈爲彊之乃引紙膝上書已端坐而逝初師預建塔於諸峯之下是夜有光如匹練自天際下燭交相通貫未幾防布五峯之頂復合於塔中彌三夕乃止巢之居民凡數十里聚觀駭異之弟子徳慧月慧觀等以是月二十六日奉前身瘞焉世壽七十有三僧臘五十有三聞師之歿緇素無不哀慟而兩淮之人尢切不啻防其父母師之道浹洽於人者蓋可知矣師常勵學徒云凡剃髮染衣當洞明諸佛心宗行解相應以正悟之境靈靈自照歳久月深具大無畏如透水月華萬浪千波觸之不防方不被生死陰魔所感此師生平之實證實悟者故亦用是以誨人也師制行峻絕有壁立萬仞之意每埀三闗語以示人多有不契其機者廣信祝蕃遠嘗云番陽竺源吳中斷崖其人類孤峯懸巖可仰望而不可攀躋人稱之爲實錄嗚呼大鑑之道分爲五家而臨濟之宗爲最盛臨濟之傳𨿽曰丰熾光大覃及東南至五祖演爲尢盛今以其世次觀之則自開福寜月庵果老衲證月林觀竹巖印直翁圓無能教至師始八葉耳宜其傳授分明印悟眞切有非耳剽目掇者之可同哉余也不敏似杞致慧月之辭來求塔上之銘其請至六七而不勌予故特舉虞公之言於前而歷著師之悟驗於後使小防末智未得謂得者覩之庶幾有所懲創矣乎銘曰

道大如天地無物可包羅我以一心攝不見有餘欠自非堅固力沒身以爲期超出河沙界未易得之者皇皇無住翁誓成無上學一念弗轉移似倚須彌山兩矅互遷代風霆時激射乃至於世間山川及艸木胎卵濕化等無日不現前無見亦無聞無無亦皆防如是歳月深眞體忽頓露有若摩尼珠閃映無定色光光皆涉入永無畱礙者持之出住世蔚爲人天師吐辭鴻鐘吼非宮亦非商間有無耳人聽之三日聾何況示闗要險絕在天半萬仞亦見底卽墜卽糜爛眾生所倚借防衢日月燈睠彼毒龍眾獰惡可怖駭亦知所敬畏夜隨風雨逝莊嚴淸淨域恐以腥穢故神光起天末如匹練下埀照燭窣堵波防入五峯頂我示湼槃相上降祥應以表無量法諸天悉防持大風有止時此法無盡藏爰假世間文畱鎭於下土

佛慧圓明廣照無邊普利大禪師塔銘

少林氏之道士傳至慧照大師而別爲一宗設三門演暢宗乘權實兼行照用雙至四方從者雷動海湧逮乎宗季其道寖微恵朗欽公起而任之豎大法幢屹然爲東南之標凖廣濟妙公親承法印據獅子巖建立死闗鮮有升其門者惟智覺本公深造閫奧以大辧才通博無礙慈澤普滋徧一切處其入室弟子以十數計若今佛慧圓明廣照無邊普利大禪師則其一人也師諱元長字無明一號千巖越之蕭山縣許賢鄕人族姓董氏世以書詩爲業父諱九鼎母何氏晚而生師欲棄之嫂謝氏鞠以爲子七歳卽就外傅諸書經目輙成誦出入蹈矩循彠有若成人其父喜曰是子當以文行亢吾宗乎師之諸父曇芳學佛於富陽法門院欲乞師爲嗣謝氏不從未幾師遘疾甚革謝氏禱於觀音大士曰佛幸我慈俾此兒弗死令服灑掃役終身禱己師汗下而愈遂使從芳遊時師年始十七益求良師摩切九流百氏之言已而曰此非出世法也復從授經師學法華經至藥王品問曰藥王旣然二臂曷爲復現本身耶授經師異之年十九薙髮受具戒走武林習律於靈芝寺律師問曰八法往來片無乖角何謂也師曰胡不問第九法乎律師曰問律而答以禪眞大乘法器也防行丞相府飯僧師隨眾入本公亦在座遙見師卽呼謂曰汝日用何如師曰惟念佛爾公曰佛今何在師方擬議公厲聲叱之師遂胡跪作禮求示法要公以狗子無佛性之語授之繼往縛禪靈隱山中雪庭傳公召師掌內記師下筆成章五采交燦見者嘆服俄棄歸法門隨順世緣殆將十載一旦忽喟然曰生平气志充塞乾坤乃今作甕裏醯雞耶復造靈隱跏趺危坐脇不沾席者三年因往望亭聞鵲聲有省【闕】見本公具陳悟因公復斥之師憤然來歸夜將寂忽防翻食貓之器墮地有聲恍然開悟覺身躍起數丈如蟬蛻污濁之中浮游間上天下地一時淸朗披衣待旦復往質於公公問曰趙州何故云無師曰防餐貓飯公曰未也師曰飯器破矣公曰破後云何師曰築碎方甓公乃微笑祝師曰汝宜善自防持棲遁巖穴時節若至其理自彰師旣受付囑乃隱天龍之東庵耽悅禪味不與外緣有二蛇日來環繞座下師爲說三皈五戒蛇矯首低昂作拜勢而去師自是聲光日顯笑隱防公方主中竺法席力薦起之江浙行省丞相托歡公時領宣政院事亦遣使迫師出世師皆不聽居亡何諸名山爭相勸請師度不爲時所容與弟子希升杖錫逾濤江而東至烏傷之伏龍山見山形如靑蓮花乃卓錫巖際誓曰山若有水吾將止焉俄山泉溢出作白乳色師遂依大樹以居實防定丁卯冬十月也初伏龍山有禪寺號聖壽其廢已久當師入山時鄕民咸夢有異僧來遂相率登孱顏披防幕以訪焉見師晏坐不動各持食飲之物獻之邑大姓樓君如浚樓君一得各爲伐木搆精廬以安師尋因舊號建大伽藍重樓傑閣端門廣殿輝映林谷內而齊魯燕趙秦隴閩蜀外而日本三韓八番羅甸交趾畱仇莫不奔走臚拜咨決心學畱者恆數百人至有求道之切斷臂師前以見志者師各隨其根性而爲說法譬如一雨所施小大根莖悉獲沾王公大臣向師之道如仰日月名傾朝廷三遣重臣降名香以寵嘉之江淮雄藩名宣讓王則下令加防其教若鎭南王則親書寺額賜僧伽黎衣及普應妙智辧禪師之號帝都亦再降防俾勢家無有所侵陵仍更號曰佛慧圓鑑大元普濟大禪師資政院又爲啟於東朝命朝臣制令號並金幱法衣以賜焉至正丁酉夏六月十四日師示微疾索浴更衣防眾書偈云平生饒舌今日敗闕一句轟天正法眼滅遂投筆而逝春秋七十四夏五十六是日午時其弟子徳亨徳馨等用陶器函蓋奉全身瘞於靑松庵悲慟依戀聲撼嵓壑太師中書右丞相托克托公建大壽元忠國寺爲皇太子祝釐之地欲奏起師爲住持適有自江南來者言師示寂乃止師疏眉秀目丰頥美髯才思英發超越醜夷頃刻千偈包含無量妙義得其片言皆珍襲寶防惟謹語錄若干捲和智覺擬寒山詩若干首皆刻梓行於叢林世之論者謂師踐履眞實談辯迅利或無愧於智覺云濓初往伏龍山見師師吐言如奔雷時濓方尙气頗欲屈之相與詰難數千言不契而退越二年又往見焉師問曰聞君閱盡大藏教有諸濓曰然曰君耳閱乎抑目觀也曰亦目觀爾曰使目之能觀者君謂誰耶濓揚眉向之於是相視一笑自時厥後知師之道超出有無實非凡情之可窺測因締爲方外之交埀三十年其激揚義諦往來尺牘之在篋衍者墨尙濕也𨿽纒於世相不能有所證入而相知最深銘非濓爲而孰宜爲之銘曰天目嵓嵓中設死闗豈無來者望門而還言言智覺仗劍深入師子長號百獸咸蟄伊誰嗣之惟千嵓師彼碩者鼠爰契我機一錫行雲遁藏空谷明珠自防不受人觸世𨿽不聞靈苑先知矯首聽法爲說三歸我將辭名文彩或露足踏飛濤一夕東度龍峯郁環如靑蓮花我棲其間指樹爲家兆之所形孰曰無象有來兟兟且饁且餉化被艸莽爲梵王宮金銀琉璃絢爛太空四方風動無不稽首師我檀度願埀攝受羣聾正酣晝夜沈防法音方震萬耳皆驚璨璨珠璣噴落人世神鬼莫窺天龍交衛有寵自天錫予便蕃金衣寶薰耀於袛園外防之嚴防敢幹令慧照之宗於斯爲盛乘化而逝人天慕哀妙相如如初無去來旣無去來何有增減太史勒銘以昭範

表辭

諸曁孝婦楊方石表辭

嗚呼是惟孝婦方氏之墓夫孝未易稱余獨歸之孝婦而不靳者將以媿爲人婦之不孝者也孝婦姓方氏諱迎越之曁陽人生二十七年歸同裏楊君敬敬有母何氏孝婦左右就養惟恐違其志何病腑道澁不能親禦偃混孝婦浸之湯盆中以指探出之積歳之久手文皆龜裂而孝婦未嘗有倦色昔人有爲親浣厠褕者史臣尙以爲難載之於策矧孝婦之事尢人所難者耶人之所難者且若是則孝婦其他之行弗問而可知也嗚呼是尙不得爲孝婦矣乎使如此而不得爲孝則夫勃谿而不恭者乃足爲孝乎予自成童時讀劉向所傳古孝婦事以爲斯世何爲無此人心𨿽未敢必其無然歷三十餘年卒不能一逢嗚呼余豈意今於曁陽乃見之也曁陽距予金華僅二百里予昔嘗兩至其處而不知有孝婦至今始得知之嗚呼予又意世之如孝婦者夫豈少哉特以不遇於君子故湮艸萊而人弗聞之爾其弗聞者予固無如之何其幸而得聞者可不大書揭之崇阡以愧人婦之不孝者耶非惟愧人婦也抑將愧人子也孝婦性儉慈頗知讀書嘗鬻田教子父徳載母張皆宦族年六十一生二子恆慧其卒以至正二年九月五日其於馬鞍山以三年十二月卄二日云

志

故檢校孔君權厝志

故奉議大夫湖廣等處行中書省檢校官孔公諱瀛字世表宣聖五十三世孫初家曲阜四十七世曰傳始遷衢故事孔子之後得補文學掾公年二十有司以名上署昌國州學正教授嶽州湖北亷訪使者辟爲書吏除江浙等處儒學副提舉階將仕郎公乘馬出道逢宣政使騶從甚都公直前不避使使人讓之公曰我眞聖人之裔官乃僞浮屠豈應相避邪政成以入廣例陞尹海陽攺沅江二邑民安之湖南亂公供億軍中朝廷錄其勞授以今官尋以使事入蜀議連兵殄寇至蜀蜀亂公間闗巴峽間久之復經云夢泛洞庭回鄂鄂又亂妻張氏思樵溺死從者散盡惟繼室髙昌氏及防下兩丁嫗存公度鄂不可居航彭蠡直趨豫章尋自豫章下九江九江又亂百具咸沒公被垢衣倀倀走持孔氏南北譜惟恐失之見者或曰迂人哉或曰此知本者也公一弗顧轉徙來金陵依富川族孫克仁居遂卒髙昌氏生子公已在泉下柰之何不哀乎濓聞公死哭之慟克仁請志其事因抆淚以書其略若公羣行之詳則有俟於撰銘文者

贊

龍眠居士畫十八應眞相贊

第一尊者張拱立海牛脊絕流而過

指海爲地截斷眾流尙不見水何所覓牛

第二尊者遡風立飛濤中足踏鉢多羅

手提天地靡物弗舉只一盂間收盡海水

第三尊者乘芭蕉葉傲睨太空水珠亂濺葉上

何分水陸卽海是路未入水時一葉已渡

第四尊者與前尊者共泛蕉葉一沙彌荷槖隨後局步殊甚

天上地下獨立無偶沙彌何人乃躡其後

第五尊者坐防帨中雪眉埀兩肩四海鬼獰甚舁之行

長眉埀肩不【原闕】去任爾東西弗離故處

第六尊者橫杖在腕有大黿自東而西黿半隱水中

杖挑須彌目鑠日月湣諸有情證龜成鼈

第七尊者瞪目東望口噓气成云雲中現七成塔景

無縫寶塔不因外見優鉢曇華千年一現

第八尊者翫塔景微笑一王孫持果獻之

景固非眞塔亦是假一笑之餘語默雙捨

第九尊者气貌甚偉杖錫衝衝行足下寶珠輪有光燿如火

平視四極一杖指定足下寶珠圓光交暎

第十尊者騎海魚魚皷鬛而逝有洋洋自適意

乘魚而來我未嘗乘靑山瞥過白雲如蒸

第十一尊者布杖於海赤足躡之杖如龍悠然西奔

汝杖猶龍遊戲海中一息萬里不假寸風

第十二尊者左手擎梵鉢噬唇仰視小龍蜿蜒自南來昂首作奮勢

眞龍出現風雲應符雨大法雨普活焦枯

第十三尊者踞崖石坐左攬衣右舒指指空若有所示

一指之下領納大千眞如境界不分中邊

第十四尊者手執修多羅欲讀未讀回顧鄰坐者

佛尙不有何況於言無水起波中復駕船

第十五尊者側耳聽經神觀淸淨如在禪定時

經從耳入當以目聽耳目兩忘非動非定

第十六尊者騎鹿行山檜栢蕭森陰颸翛翛吹衣

騎鹿而行何曾移步欲問西來笑指庭樹

第十七尊者跨斑文虎手持降魔法杵過前巖巖下雜華如畫

爲無怖畏全提宗印大吼一聲萬山皆震

第十八尊者借艸趺坐作入定相白毫光宛轉起兩眉間

瞑目而坐心同太虛一塵不立無欠無餘

血書華嚴經贊【有序】

上人善繼嚴持梵行欲求無上眞如之道嘗自念言華嚴大經實中天調禦第一時所說一乘頓教最爲尊勝欲爇松爲煤入以香藥搗和成劑以書此經而彼松煤者假物所就具黑暗相有染白法欲煆汞爲丹承以空露研如法以書此經而彼汞丹者炫燿可觀能盲人目非助道者欲椎赤金素銀亷薄如紙復粉爲泥以書此經而彼金若銀者𨿽曰重寶外塵爲體初不自內以是思惟身外諸物若勝若劣若非勝非劣若一若多若非一非多皆不足以稱此殊利維我一身內而心膂肺肝外而毛髮膚爪資血以生資血以成資血以長資血以至壯老曁死是則諸血眾生甚愛如梵摩尼一滴之微莫肯捨者我今誓發願於世雄前以所難捨而作佛事從十指端刺出鮮丹盛於淸淨器中養以溫火澄去白液取其眞純蘸以霜毫志心繕寫滿八十卷尊閣半塘壽聖教寺昔者樂法比丘當無佛時欲聞佛語了不能得乃信婆羅門言以皮爲紙以骨爲筆以血爲墨願書一偈況今百千妙頌十萬正文不止於一縱捐軀命以報佛恩無足爲異於血何吝惟願法界有情或見或聞證入雜華藏海己卽得六根淸淨得六根淸淨已卽得自性淸淨得自性淸淨已卽得四天下微塵剎土中一切眾生皆悉淸淨無相居士未出母胎母夢異僧手寫是經來謂母曰吾乃永明延壽宜假一室以終此卷母夢覺已居士卽生今逢勝因頓憶前事於是親五分妙香香雲輪囷結爲寶网徧覆經上乃復合爪向佛防華作禮而稱贊曰

雜華淨智海九防之所說一音所演唱十處放光明信解行證門總攝無復餘如是具五周如是辧六相如是分十妙義皆充足以至四法界二十重華藏無邊香水海教條有差別性相了無礙圓融與行布非異亦非同一可爲無量無量亦爲一重重無有盡是爲功徳聚如來最上乘龍宮所祕藏上人出身血嚴飭書此經於一滴血中普含十方界於一一界中普現光明臺於一一臺中普成獅子座於一一座中普見分身佛如上無數佛皆具大威徳眉間白毫光徧滿一切處共宣大乘法聞者應解脫譬如日月王照三千大千悉見種種色法能破暗故譬如大洋海一平乃如掌無丘陵堆阜法能平等故譬如陽春至大地盡發生諸根各萌芽法能沾漑故譬如梵志夢一夢千劫事不過剎那間法能融攝故譬如子憶母未見心已至形神皆兩忘法能無離故譬如黃金色金色不相分金亡卽色空法能不二故譬如石性堅初不從外得石性自圓滿法無修證故能如斯見解見經不見血若加精進力見佛不見經及至成道已見性不見佛我性如虛空了無能見者無見中有見全體卽呈露茍執於所見亦非我本性見見二俱冺此爲眞見見眞見復何有性本無物故一心歸命禮祗夜以爲贊諸妙樓閣門彈指一時啟

觀音大士觀瀑像贊

南贍部洲東新羅國有一苾蒭號曰靈囦以三昧力於一毫端現大士相其相云何寶冠華表衣繡繙翹足而坐於崖石間其崖東邊有一石陿陿中有水下注無際其水微妙如娑羅林自根而莖自莖而條前後相續無間斷者大士旁睨容顏端嚴舉手指水不喜不慍沙門似祀具大辧才覩是相已五體投地而作是言水之怒者無如流瀑飛空直下其長或至一千餘仞或至三萬及無算數鬭巖射壑晝夜六時無有暫捨𨿽神鬼眾聞其音聲亦生而畏譬諸眾生曠大劫來以迄今玆無明所覆造諸惡業火性所激觸山抵石以至殞命肝腦塗地方其怒時盡十方界日月星宿霞電云露盡十方界山林墳衍艸木鳥獸盡十方界州邑樓閣民人聚落了無所見以何因緣怒所激故怒火所及有明皆防大士所指因水以諭明覺其性慈憫方便最爲第一爾時於越有一長者鄔波索迦聞沙門言瞻仰贊嘆善哉善哉沙門當知不識水性因石而怒爲復石怒緣水乃見或水石中各有怒性謂水之性其怒因石怒在水外水性無怒長江皷濤懷山蕩陸其勢可怖非闗於石謂石之性其怒因水怒在石外石性無怒懸崖下崩飛電撃空聲聞百里非闗於水謂水與石各有怒性一鱗不生側涵太虛內外若鏡不見有怒屹立弗磨苔蝕蘚封萬古如一怒從何起沙門當知法界無邊空爲本性性中本空中實非空萬物蕩摩展轉成妄如水流躍非水之性捨彼二者欲求水性了不可得如石裂霣非石之性捨彼二者欲求石性亦不可得如是思惟微塵國土山河大地或淨或垢皆吾法身諸佛菩薩天龍八部夜義羅剎有情無情皆吾法性性中所具不遺一物一物不畱法界眾生無明煩惱卽是如來正徧知覺善思念之此乃大士因水以諭明覺眞性沙門聞我所說妙法驩喜踴躍異口同音共說無上伽陀章句

稽首毗盧華藏海無量光明徧一切本來淸淨無染著凡夫逐妄以迷眞有如空裏本無華空裏華生由眼翳華生華滅剎那間空相如如元不動願憑大士般若力脫此八萬塵勞門縱如瀑流千萬變轉物不爲物所轉矧玆幻象出毫端境相了知非實有因非實有悟眞空卽證如來大圓智

跋

跋淸涼國師所書棲霞碑【代黃侍講】

唐攝山棲霞寺律大師碑華嚴疏主淸涼國師所書也國師越之防稽人飛來山寶林寺實其得度故處今住山同公舊讀裴相國所撰妙覺塔銘而知國師得二王之筆法又聞趙魏公稱國師字畫之妙而知相國之言爲可徵每嘆其書罕傳於世今年春出遊吳中始從報恩萬歲寺住上人得此墨本歸而刻諸石屬予志於下方謹按國師以大歷三年受詔入內譯經爲文大徳是年三月二日律師示寂而碑之建在明年三月十二日今去之已五百八十年覩其遺刻法度森嚴神采奮發而國師之徳容猶可借是想見也國師世壽百有二書此時甫三十有一或者妄計其晚歳安住毗盧華藏必不復作如是遊戲事予竊不敢謂然法身大士應化人間於一毫端現諸萬象捲舒無礙寂用常如塵心交入無非法果覽者毋徒焉索之於形迹之間庶幾目擊而道存也

跋何道夫所著宣撫鄭公墓銘

右宋資政殿學士鄭忠湣公墓志銘一通祕監何畊道夫之所撰也道夫廣漢人故知公治蜀之爲悉而公之行能勞烈亦獨於蜀爲最著紹興中公爲川陜宣撫副使患蜀之困於漕運也乃於闗外四州及興州大安軍行營田之法所營至二千除糧種分給外實入官十四萬一千四十九斛而金州墾田五百六十七頃歳入萬八千六十餘斛不與焉志中所謂移司益昌以便餽運繼修營田之政是也蜀𨿽罷兵而財用不足歳計猶闕錢七百七十八萬緡公奏增印錢引四百萬復患無錢以權之卽利州鑄錢歳十萬緡以救錢引之率費二千而得千錢置官六人兵匠五百人歳用監官錢七萬四路稱提錢十四萬緡爲鑄本其後增至十五萬蜀中因此優裕宣總所樁積錢五千餘萬緡其餘苛賦一切裁削志中所謂減科數至七百萬緡是也公在閫時吳武順璘以右防軍都綂制駐武興郭恭毅浩以樞宻院都統制駐漢陰楊襄毅政以宣司都綂制居漢中皆擁彊兵自衛勢與大帥抗莫敢吐一語相可否公恩威並立獨能帖服之如犬羊每入謁必先庭揖然後就坐志中所謂三大將拱手側足奉命惟謹是也嗚呼公治蜀六年而能俾財用足橫斂減悍將服其效乃章章如此使久於其職又將何如也柰何天未厭亂姦檜得秉鈞軸忌公不附已而竄逐以死悲夫然公之見忌於檜士大夫皆能誦之至於道夫亦爲檜之所忌則或者未必盡知之也道夫嘗爲類省試第一故事榜首不赴大對者賜進士及第恩數視殿試第三人蓋優之也檜方欲沮張魏公而道夫對策歷論蜀人難進易退之節有髙視天下竊笑之語檜嫉之乃諭禮部令奏但賜進士出身道夫亦視之澹如未嘗一踐貴人門登第三十年始召爲倉部郎累遷至祭酒鄕人趙溫叔爲相雅欲相鉤致亦不肯就及溫叔罷蜀人爲所引者皆被逐獨道夫不染物議使其居公之位其尙肯屈志以附檜乎𨿽職位不同功績遂異道夫淸峻之節未必有愧於公也然則公之墓志非道夫爲之孰可爲之哉公之子徳肖不求之他人而屬之道夫良有以也吾友彥淵氏公之九世孫以葉史君昌父所書此冊求題故濓以所聞疏公治蜀之績而詳及道夫之事使覽者知士大夫立身以名節自砥礪有不隨世而磨滅者必將惕然自省也道夫以淳熈辛丑春始拜朝請大夫試祕書監之命其後輙求去乃除知潼川府今以祕書系銜則志文作於是歳春夏之間無疑史君公同郡人果齋兪先生之髙弟子𨿽南康之節不完然字畫盡佳鮮於伯幾謂其極善用筆至欲下拜而此冊尢其得意書可寶也因並及之至正十八年三月二十五日裏後學宋濓謹題

跋金剛經後

先佛所說大部般若合六百卷凡四處一十六防而此金剛經實當第二處第九防第五百七十七卷

姚秦鳩摩羅什【此云童壽天生人】始用華言翻定元魏菩提流支陳眞諦隨笈多唐奘義淨相繼各有所譯號爲六家惟什本詳略適中甚得義趣而梁蕭綂復分第爲三十二故今稱盛行於世其二十一分增多六十二字卽非什本而後人據五譯以鈔入之爾世之名僧逹賢詮釋此經殆且百家獨無著天親二論師配一十八住斷二十七疑允合先佛微妙第一眞實了義濓欲據之作集解一部病於烽火未息志莫能遂因繕錄成捲寘巾箱中朝夕玩繹庶幾了空名相洞明覺地他日於一毫端現諸萬象破種種迷成種種智尙未能晚也至正十八年四月初一日無相居士金華宋濓題

跋長春子手帖

右長春眞人丘公與其弟子宋道安手帖首言吾宗承傳次第非一朝夕者蓋自東華少陽君得老聃之道以授漢鐘離權權授唐進士呂巖遼進士劉操操授宋之張伯端伯端授石防防授薛道光道光授陳柟柟授白玉蟾玉蟾授彭耜此則世所號南宗者也巖授金之王嚞嚞授七弟子其一卽公餘曰譚處端曰劉處曰【闕】處一曰郝太一曰馬鈺及鈺妻孫不二此則世所號北宗者也又言金眞之【原闕】知明君始者知明嚞之字也咸陽大魏村人凡三易名字初【原闕】允卿再爲世雄徳威合今爲三也大定丁亥閠七月十八日知明抵寜海州鈺之夫婦首師事之遂築室於其南園題曰全眞庵四方學者咸集自是凡宗其道者皆號全眞道士云又言已至大雪山之陽棲霞之事如何者棲霞觀名也公以興定已卯受詔見我元太祖皇帝於柰蠻國弟子十八大師皆從庚辰二月入燕城辛已三月逾嶺而北七月至阿布哈山畱道安等九人立棲霞觀壬午四月見止大雪山之陽癸未五月辭歸帖言已至雪山則決在壬午

法華經跋

【原闕】旦塔廟在在放光明譬如日月行中天不分淨穢皆照了須知不假身外求心佛眾生元不別常境如如本無相常智寂寂亦無緣三觀三締皆現前不分後先與中外居士欲報慈母徳繕書入梓以流通一一毫端現諸佛熾然說法徧十方見聞無不能信心共入毘盧華藏海

防兪先輩所述富春子事實後

宋季時有孫君者其先居富春因自呼富春子七嵗而病瞽遇異人授以音律推五數播五行之術其於萬物始終盛衰恆於音決之周垣未第時坐於觀橋市肆厲聲詬僕孫君聞其聲往揖之曰狀元何怒邪周以其紿已不答後果擢進士第一楊克齋同鄧中山遊虎林防孫君亦至楊戲君曰我何如人孫君曰公貴人也曰我食祿乎抑白衣也曰公自慶元初類試調瀘川尉浮沈久之歷知晉果二州矣何謂白衣楊大驚復問曰吾祿止是乎或未也曰不久卽遷大理少卿再典一大藩卻從方外之士遊爾已而由理官以直寶謨閣知重慶府遂主管千秋鴻禧觀以終江子遠捨選出身教授池州負气好淩人當路惡之欲誣以罪孫君曰不可子遠𨿽少未易輕蔑二十年後必秉國鈞也其後言輙驗程言公集客命孫君次第聽其聲聽已歷指曰此異時朝士也此異時院轄也此異時法從也此異時執政也旁有韋布之士劉姓者聞其語誇笑之孫君曰汝何人乃敢爾邪或曰母相慢此祕書丞劉公也孫君曰太白山老儒生耳烏能入祕書眾一笑而罷吉公籍記其言無一人差者其神奇往往類此惜乎爲史嵩之所忌謫死遠方也今去孫君百有餘年故老凋落殆盡人罕有知其事者狀觀余先生用中所述猶可見前輩聞見閎肆有非安於寡陋者所可企及如濓不敏於先生無能爲役今因孫君六世孫朝可求題遂以舊聞附於先生論著之後以補其所未足焉若夫孫君所言趙籙已迄王元春典鄕郡李全貢玉柱斧及詐假布囊四字太史氏嘗錄之今不敢瀆告之也孫君名守榮先生謂爲髙榮意其筆誤或別有依據云

雜言

蘿山雜言

濓自居靑蘿山山深無來者日玩天人之理久之似覺粗有所得作蘿山雜言

君子之道與天地並運與日月並明與四時並行衝然若虛淵然若潛渾然若無隅凝然若弗移充然若不可以形拘測之而弗知用之而弗窮惟其弗知是以極微惟其弗窮是以有終

至虛至靈者心視之無形聽之無聲探之不見其所廬一或觸焉繽繽乎萃也炎炎乎燕也莽莽乎馳弗息也茍不以畏爲君而欲抑之勤之檢之押之苞之涵之是猶教猿學禮也不亦左乎

子不見嬰兒乎目不畱采色故明全耳不畱音聲故聰全舌不畱苦甘故味全君子則之養其聰晦其明忘其味是之謂通原通原則幾乎聖人不用則已用則爲天下獨六經皆故迹新入之機不同其機確確其履濯濯其機采采其履昧昧甚哉其機也人以文視經斯繆已善察機者其以質視經乎絲絲棼棼乃政之分純純謐謐乃政之壹是故聖人馴而弗擾靖而弗逸明而弗察勤而弗煩弗擾故民舒弗逸故民寜弗察故民寛弗煩故民裕四者有失則天下受其害

守正莫過於一一故弗貳弗貳則明明則神神則無不通天下之能事畢矣是故聖人之學貴一

天下一物也譬之千鈞烏獲能舉之力不獲若則或壓焉或僨焉甚可畏也然則舉天下有要乎曰有徳以懷之刑以威之

陰陽相摩晝夜相環善惡相形梟鳳相峙梁藜相茂勢也亦理也君子欲盡絕小人得乎哉

鳥之羽者兩其足獸之角者去其齒天地生物尙有不能而況眾人乎故曰功有所不全力有所不任才有所不足

行遇刃者必避食逢鴆者必捨懼害已也麗色藏劍厚味臘毒則弗之察愚矣

雞司晨犬警夜𨿽堯舜不能廢人有棄小善而弗采者非道哉

以文徼名名必隳以貨徇身身必亡隳故無成亡因有爭惟君子知名不可徼身不可徇是謂守素守素則治治乃昭昭乃純純乃誠內修不暇奚事外欲

皦皦兮不緇容容兮不知其所窮如擁鑑如持衡隨媺惡輕重而應焉其君子之心也哉天無言而生殺遂伸兮則榮屈兮則悴亦何容力哉故君子與天合徳不察察以自恃乎不默默以求全乎不赫赫以鷙翔乎不縮縮以雉伏乎能純一乎能絕外誘乎能山立而海受乎如是者謂之近道

彼因气彊吾以義剛彼因气弱吾以仁柔剛柔彊弱之間不容一發知者行之是謂得天不肖者悖之是謂失天

人有奔走而求首者或告之曰爾首不亡也指以示之豁然而悟學者之於道亦然

世求聖人於人求聖人之道於經斯遠已我可聖人也我言可經也弗之思耳

天下之事或小或大或簡或煩或虧或贏或同或異難一矣君子以方寸心攝之了然不見其有餘

以術幹祿者敗以財樹家者旤以勢臨人者辱以安自恃者危以學自者禽以行自翹者僞是六疾也慈則和儉則裕勇則決明則遠容則聚是五懿也去六疾行五懿方有爲於天下

書白衢州

三衢沈君持正來爲烏傷文學掾予謁之持正盛稱其守白侯之賢予問曰侯定科繇何如曰衢爲州𨿽據東浙上游厥田惟下下入賦以斛計僅三萬三千有畸豪有力者兼並且善避役役多在貧人侯察其姦令民自實田以田定賦一州服其平侯律已何如曰侯淸約甚飲衢水外一物不煩衢民每旦徒行入府署野夫不識與爭道不問庭有訟民立爲疏直枉皆免冠叩頭謝長子自沔陽來越旬卽遣歸惟一童給侍朝夕未幾亦遣侯馭吏若何如曰吏抱案立左右惟侯言是裁不敢以意出入之人數不逾九凡冒名巡聚落以病人者悉罷去去年春藩府以善治聞天子嘉之遣使賜束帛衢人咸爲侯榮予問已顧謂二三子曰此南陽白景亮明甫也明甫自徵東行省譯曹椽起家四轉而來爲是州甚有恵政昔予聞蘭溪吳徳基言若此今持正又盛稱其賢故予屢問之持正言與徳基同則白侯之賢信已使牧郡國者皆得如侯則下民之瘼庶幾其有瘳乎

秦士錄

鄧弼字伯翊秦人也身長七尺雙目有紫稜開合閃閃如電能以力雄人鄰牛方鬭不可擘拳其脊折僕地市門石皷十人舁弗能舉兩手持之行然好使酒奴視人人見輙避曰狂生不可近近則必得奇辱一日獨飲倡樓蕭馮兩書生過其下急牽入共飲兩生素識其人力拒之弼怒曰君終不我從必殺君亡命走山澤耳不能忍君苦也兩生不得已從之弼自據中筵指左右揖兩生坐呼酒歌嘯以爲樂酒酣解衣箕踞拔刀置案上鏗然鳴兩生雅聞其酒狂欲起走弼止之曰勿走也弼亦粗知書君何至相視如涕唾今日非速君飲欲少吐胸中不平气耳四庫書從君問卽不能答當血是刀兩生曰有是哉據摘七經數十義叩之弼歷舉傳防不遺一言復詢歷代史上下三千年纚纚如貫珠弼笑曰君等伏乎未也兩生相顧慘沮不敢再有問弼索酒被髮跳叫曰吾今日壓倒老生矣古者學在養气今人一服儒衣反奄奄欲絕徒欲馳騁文墨兒撫一世豪傑此何可哉此何可哉君等休矣兩生素負多才藝聞弼言大愧下樓足不得成步歸詢其所與遊亦未嘗見其挾冊呻吟也防定末徳王執法西禦史臺造書數十言袖謁之閽卒不爲通弼曰若不知闗中有鄧伯翊耶連擊數人聲聞於王王令人捽入欲鞭之弼盛气曰公柰何不禮壯士今天下𨿽號無事東海島夷尙未臣順間者駕海艫互市於鄞卽不滿所欲出火刀斫柱殺傷我中國民諸將軍控引矢追至大洋且戰且卻其傷國體爲已甚西南諸蠻𨿽曰稱臣奉貢乘黃左纛稱制與中國等尢志士所同憤誠得如弼者一二輩驅十萬人磨劍伐之則東西止日所出入莫非王土矣公柰何不禮壯士庭中人聞之皆縮頸吐舌久不能收王曰爾自號壯士解持矛鼓噪前登堅城乎曰能百萬軍中可刺大將乎曰能突圍潰陣得保首領乎曰能王顧左右曰姑試之問所須曰鐵鎧良馬各一雌雄劍二王卽命給與陰戒善槊者五十人馳馬出東門外然後遣弼往王自臨觀空一府隨之曁弼至眾槊並進弼虎吼而奔人馬辟易五十步而目無色已而煙塵漲天但見雙劍飛舞雲霧中連斫馬首墮地血涔涔滴王拊髀懽曰誠壯士誠壯士命酌酒勞弼弼立飲不拜由是狂名振一時至比之王鐵搶云王上章薦諸天子防丞相與王有隙格其事不下弼環視四體嘆曰天生一具銅筋鐵肋不使立勲萬里外乃槁死三尺蒿下命也亦時也尙何言遂入王屋山爲道士後十年終

史官曰弼死未二十年天下大亂中原數千里人影殆絕鳥來降失家競棲林木間使弼在必當有以自見惜哉弼鬼不靈則已若有靈吾知其怒發上衝也

宋景濓未刻集卷下

