孫明復小集春卿遺稿存雅堂遺稿孫明復小集一卷﹐宋孫復撰。復有春秋尊王發微﹐已著錄。案文獻通考載孫復睢陽子集十卷﹐宋史藝文志亦同。此本出自泰安趙國麟家﹐僅文十九篇﹐詩三首。蘇轍歐陽修墓碑載﹐修謂於文得尹師魯﹑孫明復而意猶不足。蓋宋初承五代之獘﹐文體卑靡﹐穆修柳開始追古格﹐復與尹洙繼之﹐風气初開﹐菁華未盛﹐故修之言云爾。然復之文根柢經術﹐謹嚴峭潔﹐卓然爲儒者之言﹐與歐蘇曾王﹐千變萬化務極文章之能事者﹐又別爲一格。修所言似未可槪執也。至於論揚雄過爲溢美﹐謂其太元之作非以凖易﹐乃以嫉莽﹐則白圭之玷亦不必爲復諱矣。

孫明復小集宋孫復撰文

堯權議堯以上聖之資居天子之位可生也可殺也可興也可廢也彼八凱八元者天下共知其善也堯豈反不知之哉知之反不能舉耶彼三苖四凶者天下共知其惡也堯豈反不知之哉知之反不能去耶若知其善而不能舉知其惡而不能去則知堯亦非聖人矣書何以謂之聰明文思光宅天下者乎噫彼八凱八元者堯非不能舉也能舉而不舉也三苖四凶者堯非不能去也能去而不去也能舉而不舉能去而不去者權也堯以天下至廣神器至重朱旣不肖弗堪厥嗣故命於舜舜起於微陋𨿽曰睿聖然世徳弗耀四嶽十二牧未盡服其徳九州島四海未盡蒙其澤不可遽授之以大位也若遽授之則四嶽十二牧其盡臣之乎九州島四海其盡戴之乎不臣不戴則爭且叛矣堯懼其如是也非權何以授之於是潛神隱耀厥用弗彰以觀於舜故八凱八元𨿽積其善而不舉也三苖四凶𨿽積其惡而不去也堯若盡舉八凱八元盡去三苖四凶則舜有何功於天下也是故堯不舉而俾舜舉之堯不去而俾舜去之俟其功著於天下四嶽十二牧莫不共臣之九州島四海莫不共戴之然後授之大位絕其爭且叛也非堯誰能與於此故孔子曰大哉堯之爲君也巍巍乎惟天爲大惟堯則之蕩蕩乎民無能名焉巍巍乎其有成功也煥乎其有文章蓋言堯以權授舜其道宏大髙逺之若是而人莫有能見其迹者而先儒稱堯不能舉不能去妄哉舜制議舜旣受命庸十二相放四凶也以帝天下之制猶有未至者焉乃窮神極慮以增以益夫所謂帝天下之制者君君臣臣上下貴賤之序久久不相瀆者是也厥初生民冥焉而無知浩焉而無防薿薿羣羣孰君孰師與鳥獸無別黃帝觀乾坤創法度衣之裳之以辧君臣以正上下以明貴賤由是帝天下之制從而著焉黃帝創之於前帝堯奉之於後然二帝之間厥制未盡黃帝取乾坤分上下爲一人之服以至於堯無所增益逮乎虞舜再覲厥象以盡其神謂五等之制不可不正也於是分其命數異其等威殊其采章以登以降自公而下殺之以兩然後一人之服五等之制煥然而備俾臣無以僭其君下無以陵其上賤無以加其貴僭陵簒奪之禍不作𨿽四海之廣億兆之眾上穆下熙可髙拱而治故易曰黃帝堯舜垂衣裳而天下治臯陶曰天命有徳五服五章哉是也若五等之制非由虞帝而備則易何以兼言夫舜臯陶謨何系之於虞書耶或曰舜以三十登庸三十在位五十載陟方乃死且舜自歷試與居攝三十年在天子之位又五十年其八十年間作事垂法爲萬世利者多矣今子稱舜止以因一人之服增五等之制者何願聞其說曰善乎子之問也吾之所言聖人之極致也夫幹者君之道坤者臣之道衣上而裳下者乾坤之象也衣可加之乎裳示君之可加於臣也裳之不可加於衣示臣之不可加於君也聖人南向而治天下久久不相瀆者始諸此也故舜增五等之制自上而下俾貴賤之序益明天子之位益尊此舜所以杜萬世僭陵簒奪無窮之禍也𨿽後世有作千制萬度無以踰於此矣故曰吾之所言者聖人之極致也文王論春秋左氏傳吳公子季札來聘請觀於周樂見舞象箾南鑰者曰美哉猶有憾說者曰憾恨也文王恨不及巳致太平意以爲文王不能夷商紂於當時取天下於巳手有遺憾焉愚甚惑焉竊謂季子之是言也非知樂者也厚誣於聖人矣若果如是季子之言也則是文王懷二心以事上匿怨以伺其間包藏禍心乃亂臣賊子矣何者文王受封商室列爲諸侯紂𨿽無道君也安得爲人之臣而有無君之心哉矧以文王爲西伯位於諸侯之上賜之弓矢鈇鉞使得徵伐紂之有徳於文王也厚矣文王宜乎竭力盡能夙夜匪懈以事於紂也又豈可背惠忘施以怨報徳將成干紀亂常之事哉噫事必不然章章矣觀乎紂旣失徳毒流四海諸侯咸叛而文王事之獨無二心故孔子曰三分天下有其二以服事商周之徳其可謂至徳也巳矣又曰下之事上也𨿽有庇民之大徳不敢有君民之心仁之厚也有庇民之大徳有事君之小心其舜禹文王周公之謂歟若文王猶有憾也則夫子何以謂之至徳與仁厚者乎或曰史記齊世家敍太公之迹其後亦言西伯昌之脫羑里與呂尙陰謀修徳以傾商政其事多兵權與奇計若文王果無憾也則何得與太公陰謀修徳以傾商政其事多兵權奇計之如是哉由是觀之季子之言又何誣也曰此蓋秦火之後簡編錯亂司馬子長修史記敍太公之迹也不能實錄善事乃散取雜亂不經之說以廣其異聞爾斯固不足疑於聖人也嗚呼古稱季札賢明博達觀樂卽能知興衰而於此也何蒙暗頓惑之若是耶逮乎杜預服虔之徒復無卓識絕見以發明之斯又乖謬之甚者也辧四皓四先生儒也哀周之亡疾秦之亂脫身乎虐熖沈冥乎商山非欲潔其身而亂大倫者也蓋有道則見無道則隱者也曷以知其然哉夫傳嗣立嫡周道也爲國之大者莫大於傳嗣傳嗣之大莫大於立嫡不可不正也茍一失其正則覆亡簒奪之禍隨之自秦氏肆虐燔滅羣聖之典周道絕矣絕而復傳之者四先生也昔漢祖攜一劍行四海由布衣取天子位斯可謂眞主也及夫禍亂旣定嗜欲旣起內有嬖寵之惑外有廢嫡之議羣臣洶洶莫之能止四先生將因是時以行其道故從子房而出吐一言以正太子之位非周道絕而四先生復傳之者乎然四先生之出豈止爲漢而出哉爲萬世而出也漢祖起干戈中素不喜儒四先生懼其辱也故旋踵而去終於巖石之下嗟乎逮今千餘祀人未有能知其潛徳隱耀者昔伯夷叔齊諌武王不食而死非孔子稱之則西山之餓夫也後世孰稱之哉司馬遷班固不能博采厥善發舒其光爲四先生立傳垂於無窮斯其過矣噫萬世之下使臣不敢戕其君者夷齊是也萬世之下使庶不敢亂其嫡者四先生是也董仲舒論孔子而下至西漢間世稱大儒者或曰孟軻氏荀卿氏揚雄氏而巳以其立言垂範明道救時功丰徳巨也至於董仲舒則忽而不舉此非明有所未至識有所未周乎何哉昔者秦滅羣聖之言欲愚四海也蓋天奪之鑑以授於漢故生仲舒於孝武之世焉於時大教頺缺學者疏闊莫明大端仲舒煜然奮起首能發聖道之本根新孝武之耳目上自二帝下迄三代其化基治具鹹得之於心而筆之於書將以緝乾綱之絕紐辟王道之梗塗矣故其對策推眀孔氏抑黜百家凡諸不在六藝之科孔子之術者皆絕其道勿使並進息滅邪說斯可謂盡心於聖人之道者也噫暴秦之後聖人之道晦矣晦而復明者仲舒之力也彼孟軻荀卿當戰國之際𨿽則諸子紛亂然去聖未逺先王之典經盡在揚雄處新室之間𨿽則大禍是懼然漢有天下滋久講求典禮抑亦云備故其微言大法盛於聞見掲而行之張以爲教易爾若仲舒燔滅之餘典經巳壞其微言大法希於聞見探而索之駕以爲說不其難哉況乎暴秦之禍甚於戰國之亂與新室之懼耶然四子之道一也使易地而處則皆然矣愚嘗病世之學者鮮克知仲舒之懿又病班孟堅作仲舒之贊言劉向稱仲舒有王佐之材伊呂無以加管晏之屬伯者之佐殆不及也至向子歆以爲淵源所漸未及乎遊夏而曰管晏不及伊呂之不加過矣愚謂歆以仲舒盛徳先覺顧巳弗及疾而詆之者也故𨿽其父言亦以爲過且仲舒於孔氏之門其功深矣觀其道也出於遊夏逺矣對孝武大明王道之端與夫任徳不任刑之說𨿽伊呂又何加焉蓋用與不用耳使孝武能盡師其言決而用之則漢氏之徳比隆三代矣厥後曷有惑於神仙之事困於徵伐之獘哉仲舒不用非孝武之過平津之罪也平津嘗害其能而逐之兩事驕主才弗克施旣而退死於家吁可惜也孟堅筆削之際不能斥劉歆之浮論惑而書之失於斷矣辧揚子千古諸儒﹐咸稱子云作太玄以準易。今考子云之書﹐觀子云之意﹐因見非準易而作也﹐蓋疾莽而作也。何哉﹐昔者哀平失道﹐賊莽亂常﹐包藏禍心﹐竊弄神器﹐違天拂人﹐莫甚於此。𨿽火徳中否﹐而天命未攺﹐是以元元之心猶戴於漢。是時不知天命者爭言符瑞﹐稱莽功徳﹐以濟其惡﹐以茍富貴﹐若劉歆甄丰之徒﹐皆位至上公﹐獨子云恥從莽命﹐以聖王之道自守﹐故其位不過一大夫而巳。子云旣能疾莽之簒逆﹐又懼來者蹈莽之迹復肆惡於人上﹐乃上酌天時行運盈縮消長之數﹐下推人事進退存亡成敗之端﹐以作太玄﹐有三方九州島二十七家八十一部者﹐三公九卿二十七大夫八十一元士之象也。元君象也﹐總而治之﹐起於牛宿之一度﹐終於斗宿之二十二度﹐而成八十一首七百二十九贊二萬六千二百四十四策。大明天人終始順逆之理﹐君臣上下去就之分﹐順之者吉﹐逆之者凶﹐以戒違天咈人與戕君盜國之輩。此子云之本意也。孰謂準易而作哉。諸儒咸稱太玄準易者﹐蓋以易緯言卦起於中孚震離兌坎﹐配於四方﹐其八卦各主六日七分﹐以周一歲三百六十五日四分日之一﹐執此而言之也。殊不知易緯者﹐陰陽家說﹐非聖人格言。若執此以爲易﹐則易之道泥矣。且太玄之爲易猶四體之一支也﹐何以謂之準易者乎。斯言蓋根於桓譚論太玄曰﹐是書也與大易準。班固謂﹐雄以經莫大於易﹐故作太元。使子云被僭大易之名於千古﹐是不知子云者也。書漢元帝贊後儒者長世禦俗宣教化之大本也宣帝不識帝王逺略故鄙之曰俗儒好是古非今使人眩於名實不知所守何足委任及夫元帝卽位徒有好儒之名復無用儒之實𨿽外以貢薛韋朱爲宰相而內以弘恭石顯爲腹心其宰相但備位而巳自恭顯殺蕭望之京房之後羣臣側足喪气畏權懼誅𨿽睹朝廷之失刑政之濫莫復敢有抗言於時者元帝昏然不寤益信恭顯是以姦邪日進紀綱日亂風俗日壞災異日見孝宣之業職此衰矣而史固稱上少而好儒及卽位登用儒生委之以政故貢薛之徒疊爲宰相而上牽制文義優遊不斷孝宣之業衰焉噫史固所謂牽文義者非儒者之文義乎昔宣帝嘗怒元帝言用儒生亂其家者也此史固不思之甚矣向使元帝能納蕭望之劉更生京房賈捐之之謀退去憸人進用碩老與之講求治道以天下爲心則邦家之體祖宗之烈可垂於無窮矣安有衰滅者哉史固筆削論定善惡之際何不書上卽位登用儒生不能委之政牽制佞幸優遊不斷孝宣之業衰焉如是則褒貶得其中矣吾大懼後世繼體守文之君覽史固之贊以爲自昔儒生之不足爲用也而委任佞幸以致衰亂禍不淺矣書賈誼傳後讀漢書者靡不尢文帝偉賈生吾觀賈生宣室對鬼神之事竊謂漢世多言神怪者由賈生啟之於前而公孫卿之徒甚之於後也且怪力亂神聖人之所不語賈生何得極其神怪虛無之言使文帝爲之前席若以爲辧斯則辧矣然於世主何所補哉此非賈生自以被謗謫去久而復用諛辭順旨而對之者乎然則何以與文帝言也如向之若是哉厥後遂使新垣平得以肆其闊誕文帝作渭陽五帝廟又長門立五帝壇妄以祈福逮乎孝武尢好鬼神之祀李少君以祠竈榖道進亳人繆忌以祀泰一方進及齊人少翁膠東欒大公孫卿皆以言怪得幸以亂漢徳故曰漢世多言神怪者賈生啟之於前而公孫卿之徒甚之於後也噫古稱誼有王佐才吾觀誼所陳一痛哭二流涕六長嘆息誼誠王佐才也若文帝聰明而能斷用之而不疑功徳可勝量哉惜其失於言也吾懼後世之復有年少才如賈生者不能以道終始因少有摧躓而諛辭順旨妄言於天子前以啟怪亂之階也罪平津成天下之至治者有君也有臣也有君而無臣不足以成至治有臣而無君不足以成至治聖如堯舜以咎陶大禹後夔伯夷左右之賢如禹湯以伯益后稷伊尹仲虺翼輔之然後能致其盛徳大業輝照於千古而不可攀況其下者乎故曰成天下之至治者有君也有臣也三代旣往西漢爲盛吾觀孝武聰明而宏逺聴斷在巳有禹湯之資然其盛徳大業終弗克以濟之者有君無臣也昔秦代肆虐羣聖之道燼矣髙祖以干戈取天下故講求之未暇也孝惠暗懦不足以議孝文孝景止以恭儉爲天下先惟孝武天啟其衷巍然獨出思以復三代之至治也於是尊用儒術勵精古道出府庫以購其書空巖穴以聘其賢由是天下爲之丕變而向方焉噫羣聖之道迨秦而燼微孝武則將冺冺而弗章矣孝武之功也盛哉是時平津起徒步不數年位居丞相非不用也向使平津能內竭乃誠外采羣議以啟沃使孝武日聞其所未聞日至其所未至則三代之至治可不日而復矣嗟乎平津無制禮作樂長世禦民之才但以持祿固位自圖安樂爲事本傳稱每朝會議開陳其端使人主自擇不肯面折廷諍又嘗稱與公卿約議至上前皆背其約以順上旨此非持位固祿自圖安樂者乎孝武職此之由其心蕩矣自是方士邪怪之說得進以元朔五年十一月代薛澤爲丞相元狩二年三月薨且孝武崇神仙之滛祀惑少君之妖言祠竈入海以求神仙不死之事此皆平津之所睹也篾聞吐一言以救之卒使孝武之心蕩而不復爲千古笑誠可惜也伊尹有言曰予不克俾厥後爲堯舜予心愧恥若撻於市嗟乎平津無伊尹之心誠可罪也無爲指上無爲者其虞氏之大徳歟非曠然不爲也始不求於天下而天下自歸之終不授於天下而天下自授之自生民以來虞氏一人而巳昔在歷山而耕焉雷澤而漁焉河濵而陶焉當是時也彼孰有意於天下哉及夫孝徳升聞堯遽以天下禪之舜旣受堯禪夙夜兢兢懼徳弗類以天下者堯之天下也不以堯之道治之則其天下之民有不得其所者矣於是盡履堯之道行之俾其天下之民不異於堯之世也舜居位旣久復以堯之天下堯之道盡與之禹此舜之徳其可謂大徳也矣夫舜之天下堯之天下也舜之道堯之道也舜始得之於堯而終傳之禹此舜之無所爲也章章矣噫上無堯下無禹孰可髙視而稱於無爲哉上堯而下禹舜所以得髙視而無爲也不然則孔子上顧伏羲下訖文武筆於大經爲萬世法何不曰無爲而治者伏羲也黃帝也堯也禹也湯也文武也止曰其舜也歟哉若以無爲爲曠然而不爲則書何曰齊七政類上帝禋六宗又曰覲四嶽班瑞於羣後又曰東巡守至於岱宗協時月正日同律度量衡修五禮五玉又曰南巡狩至於南嶽西巡狩至於西嶽北巡狩至於北嶽又曰肇十有二州封十有二山又曰流宥五刑又曰流共工放驩兜竄三苗殛鯀又曰詢四嶽辟四門明四目達四聰又曰禹平水土又曰黎民阻饑后稷播植百谷又曰百姓不親五品不遜又曰蠻夷猾夏冦賊姦宄以至五十載陟方乃死之類此舜有爲其繁也如是之甚矣且書者聖筆親刪也孔子覩舜之有爲其繁也如是之甚安可反謂之無哉由是觀之則知無爲者非曠然而不爲也無爲指下無爲之道其至矣哉非虞帝孰能與於此後之帝天下者不思虞帝之徳而慕虞帝之無爲吾未見其可也三代而下不思虞帝之大徳而冒虞帝之無爲者眾以世之憸佞偸巧之臣或啟導之旣不陳虞帝之大徳以左右厥治則枉引佛老虛無淸淨報應因果之說交亂乎其間敗於君徳吁可痛也觀其惑佛老之說忘祖宗之勤罔畏天命之大靡顧神器之重委威福於臣下肆宴安於人上冥焉莫知其所行蕩焉莫知其所守曰我無爲矣至綱頺紀壞上僭下偪昏然而不寤者得不痛哉且夫天下之廣億兆之眾一日萬幾兢兢翼翼猶懼不逮而佛老之說其可惑乎祖宗之勤其可忘乎天命之大其可罔畏神器之重其可罔顧肆於人上乎斯何沈惑不聞如是甚也昔秦始漢武始則惑於虛無淸淨之說終則溺於長生神仙之事梁武齊襄姚興始則惑於因果報應之說終則溺於解脫菩提之事卒皆淪胥以亡勢不克救此簡策具載可覆而驗也惟漢賴髙祖除秦之暴功宏徳茂天未厭絕玆亦幸而巳何足尙哉吾嘗求無爲之端且病歷代諸儒不能揚孔子之言鋪而明之俾其炳炳如也故佛老之徒得以肆其怪亂之說廁於其間爲千古害故盡擴其說之所以然作無爲指庸爲帝天下者戒寄範天章書一月日布衣孫復謹再拜寓書於判監天章執事今主上聰明睿哲紹隆三聖之緒十有四年將固太平之業傳之於無窮也夙夜兢兢不敢怠荒思得中正純亮之臣協贊之以執事頃居諫職署多箴規藥石之益亟自蘇臺召入將大用之而執事拜章懇求蒞於太學者斯蓋執事不汲汲於富貴而孜孜於聖賢之教化也夫太學者教化之本根禮義之淵藪王道之所由興人倫之所由正俊良之所由出是故舜禹文武之世莫不先崇大於膠序而洽至治於天下者焉今執事懇求而蒞之者吾知之矣執事將俾我宋之學爲舜禹文武之學也旣俾吾宋之學爲舜禹文武之學是將俾吾宋公卿大夫之子弟爲舜禹文武公卿大夫之子弟也旣教吾宋公卿大夫之子弟爲舜禹文武公卿大夫之子弟然後以舜禹文武之道上致吾君爲舜禹文武之君也旣致吾君爲舜禹文武之君然後以舜禹文武之道下躋吾民爲舜禹文武之民也自京師型於邦國達於天下皆雍雍如也玆其執事之心也巳然念欲求舜禹文武之道者必質諸周公孔子而後至焉耳今執事旣蒞是學也將行是道也非一手一目之所能必須博求鴻儒碩老能盡知舜禹文武周公孔子之道者增置學官相左右之俾朝夕講議舜禹文武周公孔子之道以教育乎國子也復竊嘗觀於今之士人能盡知舜禹文武周公孔子之道者鮮矣何哉國家踵隋唐之制專以辭賦取人故天下之士皆奔走致力於聲病對偶之間探索聖賢之閫奧者百無一二向非挺然持古不徇世俗之士則孰克捨於彼而取於此乎由是言之則執事蒞是學行是道增置學官之際可不愼擇乎今有大名府魏縣校書郎王建中南京畱守推官石介二人者其能知舜禹文武周公孔子之道者也非止知之又能掲而行之者也執事若上言於天子次言於執政以之爲學官必能恢張舜禹文武周公孔子之道以左右執事教育國子丕變於今之世矣復閒退之人固不當語及於是然敢孜孜布於執事之左右者非爲諸己也蓋爲諸人也非爲諸人也蓋爲諸道也執事以爲何如若以復愚且賤而言不可取則復學聖人之道三十年𨿽愚且賤豈妄言乎惟執事圖之寄範天章書二伏以宋有天下八十餘祀四聖承承龎鴻赫奕逾唐而跨漢者逺矣主上思復虞夏商周之治道於聖世也考四代之學崇橋門辟水之制故命執事以蒞之大哉主上尊儒求治之心也至矣然則虞夏商周之治其不在於六經乎捨六經而求虞夏商周之治猶泳斷潢污瀆之中望屬於海也其可至矣哉噫孔子旣歿七十子之徒繼往六經之旨郁而不章也久矣加以秦火之後破碎殘缺多所亡散漢魏而下諸儒紛然四出爭爲批注俾我六經之旨益亂而學者莫得其門而入觀夫聞見不同是非各異駢辭贅語數千百家不可悉數今之所陳者正以先儒批注之說大行於世者致於左右幸執事之深畱意焉國家以王弼韓康伯之易左氏公羊榖梁杜預何休範寧之春秋毛萇鄭康成之詩孔安國之尙書鏤板藏於太學頒於天下又每歲禮闈設科取士執爲準的多士較藝之際一有違戾於注說者卽皆駁放而斥逐之復至愚至暗之人不知國家以王韓左氏公羊榖梁杜何範毛鄭孔數子之說咸能盡於聖人之經耶又不知國家以古今諸儒服道窮經者皆不能出於數子之說耶若以數子之說咸能盡於聖人之經則數子之說不能盡於聖人之經者多矣若以古今諸儒服道窮經皆不能出於數子之說則古今諸儒服道窮經可出於數子之說者亦甚深矣噫專主王弼韓康伯之說而求於大易吾未見其能盡於大易者也專守左氏公羊榖梁杜預何休範寧之說而求於春秋吾未見其能盡於春秋者也專守毛萇鄭康成之說而求於詩吾未見其能盡於詩者也專守孔安國之說而求於書吾未見其能盡於書者也彼數子之說旣不能盡於聖人之經而可藏於太學行於天下哉又後之作疏者無所發明但委曲踵於舊之注說而巳復不佞遊於執事之墻藩者有年矣執事病注說之亂六經六經之未明復亦聞之矣今執事以內閣之崇居太學教化之地是開聖闡幽芟蕪夷亂興起斯文之秋也幸今天下無事太平旣久鴻儒碩老駕肩而起此豈又減於漢魏之諸儒哉執事亟宜上言天子廣詔天下鴻儒碩老置於太學俾之講求微義殫精極神參之古今覆其歸趣取諸卓識絕見大出王韓左榖公杜何毛範鄭孔之右者重爲批注俾我六經廓然瑩然如掲日月於上而學者庶乎得其門而入也如是則虞夏商周之治可不日而復矣不其休哉執事若以數子之說行之久矣不可遽而去之則唐李善以梁昭明太子文選五臣注未盡別爲注釋且文選者多晉宋齊梁間文人靡薄之作𨿽李善注之何足貴也國家尙命鏤板置諸太學況我聖人之經乎安可使其欝而不章者哉幸執事之深畱意焉上孔給事書月日布衣孫復謹再拜獻書孔知府龍圖執事復名晦迹沈學夫子之道三十年𨿽不爲世之所知未嘗以此揺其心敢一日而叛去所謂夫子之道者治天下經國家大中之道也其道基於伏羲漸於神農著於黃帝堯舜章於禹湯文武周公然伏羲而下創制立度或略或繁我聖師夫子從而益之損之俾協厥中筆爲六經由是治天下經國家大中之道煥然而備此夫子所謂大也其出乎伏羲神農黃帝堯舜禹湯文武周公也逺矣噫自夫子歿諸儒學其道得其門而入者鮮矣惟孟軻氏荀卿氏揚雄氏王通氏韓愈氏而巳彼五賢者天俾夾輔於夫子者也天又以代有空闊誕謾奇崄滛麗譎怪之說亂我夫子之道故不並生之一賢歿一賢出羽之翼之垂諸無窮此天之意也亦甚明矣不然則戰國迨於李唐空闊誕謾奇崄滛麗譎怪之說亂我夫子之道者數矣非一賢歿一賢出羽之翼之則晦且墜矣旣晦且墜則天下夷狄矣斯民鳥獸矣由是言之則五賢之烈大矣後之人不以夫子之道爲心則巳若以爲心則五賢之烈其可忽乎哉近得友人石介書盛稱執事於聖祖家廟中構五賢之堂像而祠之且曰孔侯之心至矣吾輩不是之而將何之也復聞之躍然而起大呼張洞李蘊曰昔夫子之道得五賢而益尊今五賢之烈由龍圖而愈明龍圖公聖人之後也爲宋巨賢宜乎盡心於此矣龍圖公其不盡心則孰盡心哉國朝自栁仲塗開王元之禹偁孫漢公何種明逸放張晦之景旣往𨿽來者紛紛鮮克有議於斯文者誠可悲也斯文之下衰也久矣俾天下皆如龍圖構五賢之堂像而祠之則斯文其有不興乎吾輩得不奔走於墻藩之下一拜龍圖公之賢哉又且賀斯文將復也接之拒之惟執事之命答張洞書復白明逺足下十月洎正月中兩辱手書辭意勤至道離羣外以僕居今之世樂古聖賢之道與仁義之文也逺以尊道扶聖立言垂範之事問於我我幸而志於斯也有年矣重念世之號進士者率以砥礪辭賦晞覘科第爲事獨明逺穎然獨出不汲汲於彼而孜孜於此者幾何人哉然吾懼明逺年少气勇而欲速成無以致於斯文也故道其一二明逺熟察之而巳夫文者道之用也道者教之本也故文之作也必得之於心而成之於言得之於心者明諸內者也成之於言者見諸外者也明諸內者故可以適其用見諸外者故可以張其教是故詩書禮樂大易春秋之文也總而謂之經者以其終於孔子之手尊而異之爾斯聖人之文也後人力薄不克以嗣但當左右名教夾輔聖人而巳或則列聖人之微旨或則擿諸子之異端或則發千古之未寤或則正一時之所失或則陳仁政之大經或則斥功利之末術或則揚聖人之聲烈或則冩下民之憤嘆或則陳大人之去就或則述國家之安危必皆臨事摭實有感而作爲論爲議爲書疏歌詩贊頌箴辭銘說之類𨿽其目甚多同歸於道皆謂之文也若肆意構虛無狀而作非文也乃無用之瞽言爾徒污簡冊何所貴哉明逺無志於文則巳若有志也必在潛其心而索其道潛其心而索其道則其所得也必深其所得也旣深則其所言也必逺旣深且逺則庶乎可望於斯文也不然則淺且近矣曷可望於斯文哉噫斯文之難至也久矣自西漢至李唐其間鴻生碩儒摩肩而起以文章垂世者眾矣然多楊墨佛老虛無報應之事沈謝徐庾妖艶邪哆之言雜乎其中至有盈編滿集發而視之無一言及於教化者此非無用瞽言徒污簡冊者乎至於始終仁義不叛不雜者惟董仲舒揚雄王通韓愈而巳由是言之則可容易至之哉若欲容易而至則非吾之所聞也明逺熟察之無以吾言爲忽不宣兗州鄒縣建孟廟記孔子旣沒千古之下駕邪怪之說肆奇險之行侵軼我聖人之道者眾矣而楊墨爲之魁故其罪劇孔子旣沒千古之下攘邪怪之說夷奇險之行夾輔我聖人之道者多矣而孟子爲之首故其功巨昔者二豎去孔子之世未百年也以無父無君之教行於天下天下惑而歸之嗟乎君君臣臣父父子子君國之大經也人倫之大本也不可斯須去矣而彼皆無之是驅天下之民捨中國之夷狄也禍孰甚焉非孟子莫能救之故孟子慨然奮起大陳堯舜禹湯文武周公孔子之法驅除之以絕其後拔天下之民於夷狄之中而復置之中國俾我聖人之道炳焉不墜故揚子云有言曰古者楊墨塞路孟子辭而辟之廓如也韓退之有言曰孟子之功予以謂不在禹下然子云述孟子之功不若退之之言深且至也何哉洚水橫流大禹不作則天下之民魚鱉矣楊墨暴行孟子不作則天下之民禽獸矣諸謂此也景佑丁丑歲夕拜龍圖孔公爲東魯之二年也公聖人之後以恢張大教興復斯文爲巳任嘗謂諸儒之有大功於聖門者無先於孟子孟子力平二豎之禍而不得血食於後玆其闕巳甚矣祭法曰能禦大菑則祀之能捍大患則祀之孟子可謂能禦大菑能捍大患者也且鄒昔以爲孟子之裏今爲所治之屬也吾當訪其墓而表之新其祠而祀之以旌其烈於是符下仰其官吏博求之果所邑之東北三十里有山曰四墓四墓之陽得其墓焉遂命去其榛莽肇其堂宇以公孫萬章之徒配越明年春廟成俾泰山孫復明而志之復學孔而希孟者也世有蹈邪怪奇崄之迹者常思嗣而攻之況承公命而志其廟又何敢讓嘻子云能述孟子之功而不能盡之退之能盡之而不能祀之惟公旣能盡之又能祀之不其美哉故直筆以書之景佑五年歲次戊寅三月日記信道堂記聖賢之迹無進也無退也無毀也無譽也惟道所在而巳用之則行舍之則藏孰爲進哉孰爲退哉考諸三王而不謬建諸天地而不悖質諸鬼神而無疑百世以俟聖人而不惑孰爲毀哉孰爲譽哉吾之所爲道者堯舜禹湯文武周公孔子之道也孟軻荀卿揚雄王通韓愈之道也吾學堯舜禹湯文武周公孔子孟軻荀卿揚雄王通韓愈之道三十年處於今之世故不知進之所以爲進也退之所以爲退也毀之所以爲毀也譽之所以爲譽也其進也以吾堯舜禹湯文武周公孔子孟軻荀卿揚雄王通韓愈之道進也於吾躬何所進哉其退也以吾堯舜禹湯文武周公孔子孟軻荀卿揚雄王通韓愈之道退也於吾躬何所退哉其見毀也以吾堯舜禹湯文武周公孔子孟軻荀卿揚雄王通韓愈之道見毀也於吾躬何所毀哉其獲譽也以吾堯舜禹湯文武周公孔子孟軻荀卿揚雄王通韓愈之道獲譽也於吾躬何所譽哉故曰聖賢之迹無進也無退也無毀也無譽也惟道所存而巳予丁丑歲秋九月作堂於泰山之陽明年春堂旣成以是道處是堂故命之曰信道堂云景佑五年正月三日記儒辱禮曰四郊多壘﹐此卿大夫之辱也。地廣大荒而不治此﹐亦士之辱也。噫﹐卿大夫以四郊多壘爲辱﹐士以地廣大荒而不治爲辱﹐然則仁義不行禮樂不作﹐儒者之辱歟。夫仁義禮樂﹐治世之本也﹐王道之所由興﹐人倫之所由正﹐捨其本則何所爲哉。噫﹐儒者之辱始於戰國﹐楊朱墨翟亂之於前﹐申不害韓非雜之於後﹐漢魏而下﹐則又甚焉。佛老之徒橫乎中國﹐彼以死生禍福虛無報應爲事﹐千萬其端紿我生民﹐絕滅仁義以塞天下之耳﹔屏棄禮樂﹐以塗天下之目﹐天下之人愚眾賢寡懼其死生禍福報應人之若彼也﹐莫不爭舉而競趨之。觀其相與爲羣﹐紛紛擾擾周乎天下﹐於是其教與儒齊驅並駕﹐峙而爲三﹐吁﹐可怪也。且夫君臣父子夫婦﹐人倫之大端也﹐彼則去君臣之禮﹐絕父子之戚﹐滅夫婦之義﹐以之爲國則亂矣﹐以之使人賊作矣。儒者不以仁義禮樂爲心則巳﹐若以爲心﹐則得不鳴鼓而攻之乎。凡今之人與人爭詈﹐小有所不勝﹐則尙以爲辱﹐矧彼以夷狄諸子之法亂我聖人之教耶﹐其爲辱也大哉。噫﹐聖人不生﹐怪亂不平﹐故揚墨起而孟子辟之﹐申韓出而揚雄距之﹐佛老盛而韓文公排之﹐微三子﹐則天下之人胥而爲夷狄矣。惜夫三子道有餘而志不克就﹐力足去而用不克施﹐若使其志克就其用克施﹐則芟夷蘊崇絕其根本矣。嗚呼﹐後之章甫其冠﹐縫掖其衣﹐不知其辱﹐而反從而尊之者﹐多矣。得不爲罪人乎。由漢魏而下迨於玆千餘歲﹐其源流旣深﹐根本旣固﹐不得其位﹐不剪其類﹐其將柰何﹐其將柰何。故作儒辱。世子蒯聵論正名者傳嗣立嫡之謂也爲國之道莫大於傳嗣傳嗣之道莫大於立嫡所以防僭亂而杜簒奪也用能尊統傳緒承承而不絕故子路問於孔子曰衛君待子而爲政子將奚先孔子以靈公無道不能先正厥嗣以靖其國卒使蒯聵父子爭立以亂於衛故對曰必也正名乎名不正則言不順言不順則事不成事不成則禮樂不興禮樂不興則刑罰不中刑罰不中則民無所措手足謂諸此也何以辧諸按春秋定十四年衛世子蒯聵出奔宋哀二年晉趙鞅帥師納衛世子蒯瞶於戚蒯瞶出奔宋者蒯聵有殺母之罪懼而奔宋也納衛世子蒯聵於戚者靈公旣死蒯聵爲輒所拒不得入衛也且蒯聵有殺母之罪懼而奔宋靈公固宜卽而廢之擇其次當立者以定嗣子之位也靈公不能先定嗣子之位故使公子郢得立輒於後以亂於衛夫蒯聵者靈公之子也輒者蒯聵之子也輒旣立則蒯聵無以立矣蒯瞶無以立則必反而爭其國旣反而爭其國則輒必拒之輒旣拒之是棄其父而立其子教其子以拒其父也噫君君臣臣父父子子邦國之大經也彼則棄其父而立其子教其子以拒其父君不君臣不臣父不父子不子禽獸之道也人理滅矣是故蒯聵出奔宋納於戚春秋皆正其世子之名而書之者惡靈公而不與輒也惡靈公者惡其不能正厥嗣以靖其國不與輒者不與其爲人子而拒其父也或曰若蒯瞶者獨無惡乎曰蒯瞶有殺母之罪當絕反而爭其國是爲簒國故經書納焉納者簒辭也孰謂蒯瞶獨無惡哉然則蒯瞶之簒國輒之拒父皆靈公爲之也皆靈公爲之者靈公生不能治其室死不能正其嗣也故春秋參譏之此乃聖人正君臣明父子救昏亂厚人倫之深旨也而世之說者以爲正百世之名者失之疏矣詩

蠟燭六龍西走入崦嵫寂寂華堂漏轉時一寸丹心如見用便爲灰燼亦無辭八月十四日夜銀漢無聲露暗垂玉蟾初上欲圓時淸樽素瑟宜先賞明夜陰晴不可知諭學冥觀天地何云爲茫茫萬物爭蕃滋羽毛鱗介各異趣披攘攫搏紛相隨人亦其間一物爾餓食渇飲無休時茍非道義充其腹何異鳥獸安須眉人生在學勤始至不勤求至無由期孟軻荀卿揚雄氏當時未必皆生知因其鉆仰久不巳遂入聖域爭先馳旣學便當窮逺大勿事聲病滛哇辭斯文下衰吁巳久勉思駕說扶顚危擊暗馳聲明大道身與姬孔爲藩籬是非丰顇若不學愼無空使精神疲

