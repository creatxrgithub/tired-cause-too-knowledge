

欽定四庫全書

集部五

環谷集

別集類四

元

提要

﹝臣﹞等謹案環谷集八卷元汪克寛撰克寛有經禮補逸已著錄其平生以聚徒講學爲業本不畱意於文章談萟之家亦未有以文章稱克寛者然其學以朱子爲宗故其文皆持論謹嚴敷詞明達無支離迂怪之習詩僅存十餘首𨿽亦濂洛風雅之泒而其中七言古詩數首造語新警乃頗近溫庭筠李賀之格較諸演語錄以成篇方言俚字無不可以入集者亦殊勝之在其鄕人之中不失爲陳櫟胡炳文之亞文士之文以詞勝而防其害理詞勝而不至害理則其詞可傳道學之文以理勝而病其不文理勝而不至不文則其理亦可傳固不必以一格繩古人矣

乾隆四十六年五月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

環谷集卷一

﹝元﹞汪克寛撰

○賦

夫子之墻賦

敏學主人與博古先生遊於尼山之麓曲阜之墟造孔林之闕裏瞻玄聖之攸居楩楠連云而薈鬰檜栢參天而扶疎蹕亭嵯峩而倚空杏壇甃甓而荒蕪列橫序之層構峙巨殿之中巋屹崇門之突兀繚周垣之廽紆主人喟然而嘆曰端木子所謂數仞之墻其在玆乎吾子衣蹁躚之逢掖冠崔嵬之章甫塗抹丹鉛摹冩今古行式淵騫言稱求路盍爲我抽思逞辭飭章繪句鋪張弘麗之規緣餙髙廣之度極詞人之炫耀亟援筆而爲賦先生曰嘻夫子之墻豈今之所謂墻哉粵自二龍繞室五星降庭萃大塊之淸淑會元气之晶英纘聖神之華冑集條理之大成拓天下之廣居開異代之文明夫是以覆泰宇以爲櫩立人極以爲柱存至誠而爲基凝至道以爲土文章爲之華餙徳業爲之培累貫一理以爲楨崇萬善而爲堵仁義中正乃其板載之方詩書禮樂乃其畚插之具不思不勉初何事於經營彌髙彌堅又奚煩於削鏤悠久無疆乃斯墻鞏固之迹博厚配地乃斯墻延袤之數蓋非有馮馮之聲俾人得而聞又非有甍甍之形俾人得而睹子輿守約而獨詣復聖瞻前而無方衛贛及肩之淺室仲由駐足而升堂彼州仇之何人固無惑乎不足以窺聖域之渺茫主人展然而笑曰繄尼父之誨人若太虛之時雨示後進之表儀固無行而不與夫豈彊蔽於垣墉岌岌乎城堞之扞禦使升髙而無階漫顒顒而延竚先生曰非也夫物理之不齊亶巨纎之異宜凡藏蓄之廣博必髙深而難窺倘其中之狹隘外卑薄以奚疑茍處下而視髙曾何異乎斥鷃笑大鵬於藩籬主人於是與客躡髙■﹝票﹞眺淸賞辟重扃披宿莽歷石級而步趨睇宮庭之峻廣扣玲瓏之綺疏拜蒙倛之遺像覽碑碣之籕文聆絲竹之絕響爰從容而詠歸挹淸風之蕭爽

無逸圖賦

粵有好古書生博雅搜奇閱幾上之冊絕編中之韋覽商周之逸迹睹漢唐之懿儀渉獵前昔究竟無遺祕閣主人見而問之曰子亦嘗聞唐人之無逸圖乎演往聖之箴規易明君之玩娯維良相之偉制實盛代之弘謨也盍抽子祕思攄子遠謀探訓詁之賾闡方策之腴摭芳逞妍而爲余賦諸書生曰唯唯繄唐中葉實惟明皇式遏冦攘克正紀綱嗣睿而帝旣安且平虎皮包刃鵠板收英爰得宋璟股肱之良敷陳治道討尋憲章璟乃思曰繄人君之履位如臨深而捧盈宜處逸而思囏宜旰食而遑寧於是寫周書無逸之圖爲唐皇克己之銘不餙不文不丹不靑惟取周公旦之數語所以戒成王之守成者也念聖人之遠慮懼嗣王之暇逸獻無逸之嘉謨陳艱難於稼穡於以戒夫怠荒於以勉夫兢業考歷代之隆規敷祖考之弘績嗚呼七嘆感慨乎今王之心不敢五言鑑觀乎前哲之徳於觀逸於遊田再四爲之丁寧生則逸生則逸反復爲之戒飭陳享國之久近論得壽之隆嗇是皆以昏爲懲而以善爲則也璟之圖之必精致而詳極明皇觀之宜亦感省而修慝矧夫九齡進金鑑之錄蘊古遺大寶之箴賢臣交納乎忠言賢君亦謹於操心故回奢爲儉戒荒爲勤毀殿庭之綺繡卻錦坊之織紝是宜開元之盛治遂與貞觀而比倫也夫何賢輔旣往侈心遽萌肆情欲於玩好易山水於扆屏霓裳羽衣稔宴安之鴆毒盤盂觴豆忘古道之典刑弗致蕭墻之警卒罹馬嵬之行蓋無逸之戒明皇不能愼終以如始是以樂極而患生方今聖皇宵衣圖治篤緝熙之學繼纂成之志有臯夔以論思有伊呂以獻替固不假宋璟之爲圖而可以軼成周之盛治也祕閣主人展然而笑曰子之述是蓋將致吾君於唐虞躋斯世於雍熙異於圖混一而賦大都陳謟頌而翊佞諛者矣吾爲爾歌之以發其餘歌曰公旦輔周厪奬勸兮無逸數策埀寶訓兮宋璟制圖條不紊兮惜哉唐皇功虧九仭兮猗歟我皇勤勞克謹兮保惠黎民延億兆而有永兮

○宣文閣賦【有序】

皇帝九年制作宣文閣於大明殿之西北皇上萬幾之暇禦閣閱經史以左右儒臣爲經筵官日侍講讀玆閣深列紫禦傑出靑霄朝野傳誦瞻望踴躍布衣微臣欣幸睿聖崇文致治之隆曠古莫及敢竭蟻忱贊揚之私拜手稽首而獻賦曰

鰲極立兮時雍四海一兮書同作神京於燕薊貫北辰乎天中懿聖皇之禦極煥離明以當空復至元之盛治繩神武而丕隆淳風沕穆膏澤涵洪文焰烜赫乎扶桑崦嵫之域仁聲馺沓乎濮鉛祝栗之封旣而乾符昭陳神珍聿錫文徳誕敷皇圖廣辟建傑閣乎中霄屹大明之西北揭宣文之嘉名示弘謨於萬億爾乃凖水臬恢鴻基公輸獻巧匠石殫思陶人運其埏埴玉工效其雕幾豫章松栢剪千尋之夭矯金璧銀鏤致萬里之瓌奇斧斤振鏗鍧之韻礱斵極精致之宜四方子來經之營之羌不日而告成儼崔嵬而峗巍觀夫岧嶤嵯峨崛岉瓌譎構復桷而重櫩邈希世而特出麗不踰奢儉不及質璇題翠甓崱繒綾而龍鱗蛟吻踶甍奐翚飛而跂翼綺疏鏤列錢之玲瓏藻井粲菱荷之繪餙玉鐺璧英瀖護而零亂隋珠明月照耀而恍惚瓊戶耀孚尹之璀錯金鋪響連環之復疊浮梲■﹝山畾﹞■﹝山果﹞而星懸鬭拱衡縱而斗折枝撐■﹝木義﹞枒而斜據芝栭攢羅而戢孴曲折要紹而環句層櫨■﹝石累﹞佹而岌嶪交龍纒楣橫飛雲之梁棟雙蜺蟠礎聳擎天之柱石朱楣結曲而縈廽鉛砌晶縈而煒燡雘垣流丹以周繚翠栢樛枝而行立於是聖皇駕玉輅張龍旗展乎國容輝乎皇儀望舒陪夫左馭屏翳導夫先馳鳴和鸞之鏗鏘服衮龍之陸離禦斯閣以問道闡經幄之弘規帝幕髙懸天顏孔怡列儒紳而進讀對黼扆之嚴威舒緗帙之蟫蠧擴六籍之精微詠仁咀義聆天語於羲昊言溫气和陳古道於臯夔殫詞臣之忠藎恢聖學之緝熙內府頒奇珍於翠釡上方瀉甘醴於玉巵和气春融起天庭之黃色文星環拱映帝座之淸輝想夫聖躬聽講之餘臨眺倚徒接羲娥之耿光納穹堮於無際東望則延春之閣崔嵬崢嶸橫絕天半窅邈觚稜西瞰玉徳祕殿■﹝日髙﹞曜月朗渺太液之輕漪涵天光而滉瀁北瞻則萬歳之山■﹝山集﹞嶫崷崪厓洞谽谺艸木蒼郁南視象魏岝■﹝山上額下﹞朱闕巉嵓嫓黃道之啟途列閶闔之九闗猗歟休哉卓彼斯閣曠古曷偶奠億代之基圖辟八紘之戶牖萃鴻碩以講劘稽典墳於蝌蚪於以廣睿覽之明極乎有截之垓埏廓聖徳之聰逹乎無垠之宇宙思昔石渠天祿徒以貯簡編之糟粕麒麟淩煙秪以圖輔翼之英雄曷若聖皇之制作宣人文於萬代致文治於無窮彼弘文館聚四部之奧博白虎觀辧五經之異同又烏足與聖世而比隆也哉乃舞蹈而歌之曰於穆聖皇亶聰明兮云漢昭回昭萬方兮嘉惠兆人臻羲皇兮傑閣中天討憲章兮鵷鷺章逢侍帝旁兮載稽經訓研籀倉兮治功彌隆追虞唐兮人文宣朗貽億萬世而無疆兮

皇極賦

繄鴻蒙之未鑿兮閟瞢闇之昏渾迨太極之肇判兮廓旁魄而昆侖崇與卑之旣陳兮繄人文其朗宣孰主張是兮總九野之元元偉睿智之首出兮奠中區而建極履大寶之巍巍兮秉元聖之休徳侔大學於虞後兮至仁嫓乎唐國作庶類之標凖兮靡不於斯而作則實無偏而無陂兮恆特立乎中央羌至極而莫踰兮厥表正乎四方東西南北各止乎是兮俱輻輳而瞻望猶北辰之居其所兮爛眾星之環拱屋中髙而四下兮揭幹棟之獨聳任斯道而弗頗兮邦總總而歸往慨餘懷古先兮屢翹首而企踵禹浚川而疏洛兮睹神龜之負書背文自一而至九兮亶後皇之錫疇稽皇極之位於何而存兮儼五數之中居統八類而爲綱兮挈裘領於襟裾歷夏曁商兮斯理湮汨嗟周王之有道兮纘禹舊服釋累囚而訪箕兮演大法於簡策陳名言於不朽兮皦中天之日月道不虛行兮在乎其人武得之而致理兮綿八百而永年五行順兮五事察八政厚兮五紀協斯皇極之所以立三徳以乂兮稽疑以明庶徵允念兮福極於以勸懲斯皇極之所以行噫後世之昏迷兮彛倫攸斁天不畀乎此疇兮垂往軌於初古舉世瞀瞀而倀倀兮象緯黯其失度嗟大中之是訓兮襲舛訛於訓詁彼優遊而姑息兮胡弗遵於王路宜孝元與代宗兮竟莫延於歷數惟蝌蚪之未昧兮尙斯文之可徵仰聖皇之禦極兮踐五位而文明由聖道之正直兮粵作則於八紘述敷言以爲世訓兮貽億代之媺聲顧鯫生之何幸兮將觀光於上京叩帝閽而獻頌兮慶四海之咸寧歌曰我皇在上亶明聖兮建其有極徳至盛兮參贊化育天地並兮四方取則無不敬兮寤寐禹箕爲龜鏡兮億萬斯年延福慶兮

紫微垣賦

璧月皎兮朗明銀浦爛兮晶熒輕飆恬兮肅淸纎云收兮窅冥若有客兮遊木天陟仙瀛瞻太虛仰圓靈顧謂翰林主人曰吾觀紫微之垣天皇之庭髙髙而在上遙遙而莫登願先生搜典籍之賾隱闡象緯之縱橫攄藻麗之錦心賦鏗鏘之金聲某也將屏息而竢傾耳而聽主人曰唯唯蓋聞紫宮巍巍天皇是處大帝之座尊居其所抱以勾陳之六珠佐以天極之四輔燦燦其後者椒房之後妃燁燁其前者靑宮之儲副尙書大理炳煥而森羅柱史女禦輝光而旁午運轉於百餘萬里之外在中而弗移周回於七十二度之間常現而可覩繄榮衛之昭布儼七八之相聯環乎皇極之居斯謂紫宮之垣左樞右樞夾乎離南之穹門上丞下丞攝乎坎北之重閽上宰少宰以對待少尉特立而聿存上輔少輔煒東西之次列上衛少衛分左右而屏藩是垣也覆以華蓋之輪囷植以天柱之突兀黃金爲城塹以云漢之津白玉作京辟以閶闔之闕疊銀礫之層層樹白楡之歷歷匪築以干戈河圖之倚杵匪甃以五色女媧之煉石傳舎庖丁之宻邇內階天府之相逼瑤宮玉臺岧嶤乎其中廣寒淸虛暎照乎其側故至尊之覆位代紫宮以居中師保耿臺躔之拱侍臣鄰炯郎星之列從奎壁炫文章之府執法肅禦史之風由是天帝之垣環衛太一於髙空萬國羣黎林林總總以仰時雍之化豈非微星之萬一千五百二十旋繞而無窮若太微象明堂之房天市嫓權衡之宗𨿽皆帝座之所寓羣星之所叢或鄰翼軫之墟或貫房心之衝曾未若紫宮環衛於北辰之扛轂五緯連珠之所拱向列宿轑輻之所會同也客聞而歌之曰我皇聖明兮握符禦極賢才並翰兮光華赫奕紫辰倚空兮金墉嶻嶪萬國歸心兮黔黎載徳又歌曰丕圖弘開兮景星耀輝帝垣昭晰兮中天巍巍至和坱圠兮玉燭獻奇樞軸旋轉兮萬壽無期歌畢月掛觚稜露寒祕閣璇杓低昻玉繩回薄立淸寒於掖垣仰紫微於寥廓

鳯凰來儀賦

有虞起兮歷耕重華煒兮文明袗衣絢兮斧扆時雍變兮八紘命後夔以和樂奏韶箾之九成致靈鳥之並集舞威儀於彤庭想夫鳴球戞擊絲桐振響摶拊胥諧詠歌疊唱先祖洋洋而格思羣後逡巡而揖讓宮縣斯設簨■﹝巽﹞維樅峙崇牙之捷業蔚樹羽之衡縱瞽蒙擊柷而作作視瞭播鞀以逢逢陰管駢歙於鐘笙金奏鏗鏘於大鏞變徵旋宮調律同之■﹝石昆﹞韽執幹秉翟列舞佾之從容導大塊之至和致象物之感通爾其九奏爰終於飛翔翥粲粲其章翽翽其羽覽徳輝於千仭聿回臻於殿宇九苞炫爛羾黃扉而裵回五色毰毸歷玉階而延竚儀容肅肅而雅馴翼衛蹌蹌而獻舞徳侔君子恆揭義而負仁音協黃鍾嫓鏗金而考鼓其爲物也稟乎太一之粹孕乎丹穴之峯距弗履乎弱艸咮弗啄乎生虫朝憇昆侖餐瑯玕之瑣琗夕遊縣圃飲玉池之衝瀜首昻金雞之喙尾曵鯨魚之蹤背靈龜而頷燕後祥麐而前鴻飛禽三百有六十而惟是之爲宗爾其九官都兪四嶽輔弼洚水懷襄而底平烝民艱鮮而奏食八埏皥皥而雍熙四海安安而寧謐帝舜之徳殆不翅玄渾之並包與方儀之立極是宜太和之音始疊作於九變而太平之瑞駢雄雌而下集昔者軒轅施徳聿巢阿閣之顚厥後岐昌修政爰止髙岡之側羌至聖之致瑞實後先而同轍迨夫時垂政熄代變風漓尼父興不至之嘆接輿歌徳衰之辭楚人山雞賜千金而誨謟西都神爵驚屢至而誇奇蕭史神仙之恢詭苻秦謠讖之支離偉我皇之聖明協重光於虞帝大猷昭黼黻之文雅樂應簫韶之制賜湛樂於吾民陶太和於斯世臯益接武而論思稷契駢肩而獻替願羽儀於天朝效鳴陽於盛際

天府賦

維蒼姬之肇造兮臻泰和於寰宇恢輿圖於八紘兮邈聖徳之涵煦偉菁莪之樂育兮烝俊髦之楚楚舉賓興之盛典兮進賢書於天府羌天府之峗巍兮實萃國之焜煌列弘璧曁天球兮炯明月於夜光肆異才之挺生兮嫓瑚璉而圭璋旣溫粹而罔玷兮又追琢其文章宜哲王之珍之兮登厥明而是藏嘻成後之善斷兮且睿聖而輔之日就月將而弗懈兮邁文武而緝熙建周官之六典兮植太平之丕基掌邦教於司徒兮鄕大夫以爲屬宣徳行而訓廸兮繄禮閒而樂梏俾藝苑之翺翔兮存秉彛之貞淑每三載而選遴兮書賢能於簡牘遂旅獻於丹扆兮覬重瞳於采錄王再拜而受之兮忻得賢而善俗敇司寶之官而庋其書兮曾何翅於貝玉爰論定而授職兮聿錫爵而頒祿余幼好此奇服兮佩往聖之規箴夙淸修而愼守兮亦廣討而幽尋螢牕雪幾矻矻以窮年兮非古訓爲無所用其心維吾旣有此內美兮遂充貢於斯今皇穆穆以當天兮亶丕承於祖憲軼盛治於成周兮興羣才於海甸曰余蒙此嘉惠兮遭世孔仁蘄登名於天府兮攄尺寸之忠勤叩閶闔而開關兮呈瑯玕於帝所跽敷衽以陳辭兮念明時之欣睹玆較藝於鄕闈兮聊抽思而作賦顧雕虫之何有兮守中扃之貞固乃舞抃而爲之歌曰成周至治八極咸寧兮碩彥閒生爲國之楨兮司徒典教興賢能兮策書入獻天府是登兮猗歟我皇爲治厲精兮設科取士羅羣英兮所寶惟賢錄姓名兮藐焉小子希對揚於明廷兮

吳山賦

天泬寥而淸曠兮金風淅淅而蕭森駕言馳騖於西淛兮紲予馬於虎林寓遐矚於此邦兮爰陟吳山之髙岑苔梯石磴縈九折之委蛇兮躡巉嵓而登臨躋■﹝山上罪下﹞嵬之峻頂兮眺奇巘之嵚崟倚太虛而峭拔兮崷崪崱屴不知其幾層根盤數千里而廣袤兮周回紆郁於坤垠層崕倚披而鵬翅兮疊峯崚嶒而虯鱗煙雲歕薄其萬狀兮日月蔽虧於夕晨艸木暢茂而異香芬郁兮靈奇怳愴而升沈東望則海門之岝■﹝山上額下﹞兮三島負鰲而贔屓天目渺以西至兮萬石飛來而錯峙左西湖之瀇瀁兮匯冰壺而淸泚淛江右帶而混瀚兮驚湍漷潏而漰濞紛總總其上下兮艅艎舳艫相屬於千里下窺闤闠之衍迆兮樓觀巍峩而疊起衢道衡縱而如畵兮車馬駢闐於九軌異珍輻輳以咸萃兮委南金而象齒大府屹立於雄藩兮甍棟翚飛而麗美臺星耿耿而旁燭兮闍婆流球會同而至止挹佳气而拄笏兮偉翠屏之若倚繄是山之鍾秀兮肇玄黃之開辟顧名號之曷從始兮繇泰伯文身而建國闔閭揮戈而駕楚兮夫差奮矛而棲越何西施之嬋媛吾以爲好兮賜屬鏤於婞直勾踐長驅而沼吳兮胥泛遺忠於潮汐銀屏雪屋衝突於山趾兮存英雄之遺迹叢祠屹於崇岡兮薦馨香於明徳髙風稜稜而與此終古兮鎭坤輿以無極歌曰大塊流形峙危阜兮句吳祚土錫分守兮伍員鯁直忠肝剖兮命祀千載怒潮吼兮聖人馭極一宇宙兮拳石海堧如培塿兮雄藩重鎭永遐久兮蠻夷卉服拜稽手兮我皇撫運億萬壽兮抽思作頌貽不朽兮

泮宮賦

予幼好此奇服兮希前哲而進修曰侯邦之有學兮慕泮宮而來遊何所獨無奇覽兮羌於此乎久畱煥奎壁之煌煌兮亶屬目而夷猶由義闥之軒朗兮造道閫之嚴邃瞻崔嵬之層構兮趍廣袤之敞序登倫堂之博大兮偉俊髦之是處聆弦誦之瑯瑯兮侈文物之燁煒歷重階而拾級兮陟聖域之穹崇叩大成之巨殿兮辟綺疏之玲瓏拜素王之遺像兮儼龍捲之儀容想過化存神之妙兮更千百年而愈隆步前除以徜徉兮暏泮池之澄碧降殺於辟廱之度兮象玉潢之泮璧蓄源泉而不竭兮涵天光之昭晰茂藻芹之芬郁兮春意生生而不息繄厥初之有作兮實肇造於蒼姫維東魯之建國兮闡文服之攸施於赫公旦之有孫兮纘十有九葉之丕基樂泮水而翺翔兮載龍旗之委蛇習大射而周旋兮憬彼獻琛之淮夷序鄕飲而獻酢兮儼穆穆之威儀多士漸摩而克廣於徳兮紛總總而驅馳嘻魯叟之燕坐兮亦龜蒙曲阜之遺規顧嘉名之招揭兮盍考譜載籍而有證也奚毛鄭之異詞兮吾將孰從而取正也抑稽魯頌之訓故兮謂東西南瀦水而北繚以周垣故徵諸鑿沼之形狀兮探名號之本源若王制之推尋兮求義理之斯存眷言政教之是頒兮溥徳意之敷宣究六書於會意兮蓋分判焉云爾班條章於此學兮俾民視則而興起半天子之制兮明尊卑之殊軌𨿽立論之無同兮匪乖戾於本始蹇予未有知兮値昌運之文明八埏春育於元元兮侈黌捨於列城彼魯申之采茆兮又何足以揄揚於頌聲制禮樂以陶吾民兮固將軼成康之太平歌曰猗歟泮宮之廓開兮興羣彥而蟬聯抑抒意於鄙辭兮庶幾續周雅之遺編

別知賦【有序】

學正董君彥醇書滿謁選天官爲歌此賦以餞之

維紫陽之巍峨兮泛石壁之漣漪實遁翁之所家兮沛遺澤之沾滋芬茒芹之鬱鬱兮交玉佩之陸離駕吾乘於東淛兮懷檄書而來玆佐鳴鐸之淸響兮振縫掖而委蛇升臯比以劇論兮拂殘編而剖疑抒緒餘於詞藻兮發幽興於歌詩偉繁露之璀璨兮繄先世之所貽縱橫宇之摧壓兮撼震淩而弗支爰翼贊以修完兮倏炫耀乎前規嗟日月之冉冉兮考績及於瓜時何揚舲之不可系兮載云旗於江之湄淩埃風而上徵兮遄將造乎京師攄天人之素蘊兮叩帝闕而陳詞朝騁騖於玉署兮夕翺翔於赤墀彼靑紫之俛拾兮亦志願之攸宜念蓬蹤之聚散兮曾幾何以追隨惟知心之難獲兮顧繾綣而抽思山巃嵸而萬疊兮水汨■﹝氵虢﹞而流澌酌瑤觴之醇酎兮調鴈柱之朱絲情惆悵而若失兮意縹緲而如馳凱嘉晤之有繼兮庶此歡之可期

三友堂賦【有序】

余友張文玉鄕先輩明善先生四世孫也伯仲三人刻苦自樹不墜先業構堂値松竹梅扁曰三友其兄介玉愛松弟仲玉愛竹皆以儒術就吏祿而文玉癖於詩以梅自娯訓導鄕校有年矣郡太守嘗辟爲司會不就士輩咸異之暇日與登斯堂徵余爲之賦

承先祖之嘉惠宅雉堞之東隅構櫩楹之閒曠列軒檻之敞虛植松梅與茂竹象棣樓之鼎居儷淸賞之朋從篤髙誼之友於時三會而笑傲矧又樂夫潘輿繄厲操之不易歷歲晏而與俱彼美大夫蒼髯倒植走虯龍而偃蓋披介鱗而櫛比身昻藏而逾秀節磥砢而多異撼半空之靈籟挺萬古之蔥翠滴琥珀而下藏蔓蔦蘿而旁施聳冠劍之交橫若大臣之廷議暫榱桷於琴堂玆繩墨之小試茍匠石之一顧作棟梁之偉器粵有魁仙澹然幽姿列崢嶸之髙柯敷的皪之芳蕤欺冰雪以逞媚粲珠玉之生輝稟造化之貞潔發英華之瓌奇占羣芳之上流遠桃李之棲遲備太極之至理表隠士之範儀月疎影而錯落風淸臭而芳菲𨿽韜采乎邱園猶暎照於潢池待靑子之有仁調鼎鼐於明峕懿哉此君猗猗叢碧心洞然而中虛幹翛然而外植卸斕斑之錦褐峙瑯玕之緑戟森意气之嚴毅覆濃蔭而靜寂來淸飆之故人袪大暑而辟易姑備用於簡牘畫刀筆於篆刻行登進於玉堂俾編修於史策若乃風霜髙潔陰谷嚴凝柔花萎薾茂艸摧零嘅芳華之寞寞驚肅气之稜稜惟三世之榮茂特彊項而守貞稟後凋之健徳歃末景之三盟宜髙人之景行爰尙友而怡情於是萬寶告成三餘多暇折含黃之滿筐泛新緑之盈斝偉昆季之團欒胥燕坐乎堂下媚萱艸而介壽祝喬松之純嘏春一枝兮班班日三竿兮灑灑締久交於無射樂天倫之閒雅嗤市道之澆漓或朝逢而夕捨視同气如仇讎剖連枝於中野始彊笑而追逐倐擠石而擲瓦暏淸河之髙風盍顏恧而面赭乃從而歌曰蒼松鬱鬱交繁陰兮義竹叢生如相親兮中有橫斜漏先春兮淩寒參立儼幽人兮志士取友惇天倫兮紅紫棼棼特微塵兮又歌曰髙堂輪奐屹華構兮雁序詵詵三益友兮歲晏怡愉驩永久兮齊奏慈君介眉壽兮節誼堅貞世鮮有兮抽思作賦貽不朽兮

九夏賦【有序】

周官鐘師掌金奏凡樂事以鐘鼓奏九夏王夏肆夏昭夏納夏章夏齊夏族夏裓夏驁夏注曰金奏擊金以爲奏樂之節金謂鐘及鎛先擊鐘次擊鼓以奏九夏夏大也樂之大歌有九杜子春云裓讀爲陔王出入奏王夏屍出入奏肆夏牲出入奏昭夏四方賓來奏納夏臣有功奏章夏夫人祭奏齊夏族人侍奏族夏賓醉而出奏陔夏公出入奏驁夏禮外傳曰朝聘燕享之禮或受之於廟或延之於寢及祭祀在廟皆以樂納賓夫人助祭出入奏齊夏周公制禮而樂章大者有九謂之九夏笙師掌舂牘應雅以教裓樂注曰以此三器築地爲之行節按鄭康成曰肆夏詩也叔孫穆子與文王鹿鳴俱稱三夏則九夏皆詩篇名頌之族類也左傳杜預注曰肆夏樂曲名周禮九夏其二肆夏一名繁其三昭夏一名遏其四納夏一名渠蓋擊鐘而奏此三夏也魯語又曰肆夏繁遏渠呂叔玉曰肆夏繁遏渠皆周頌也肆夏時邁也繁遏執競也渠思文也其說互異要之九夏皆樂歌之名而不可考矣疏曰王出入令奏王夏屍出入令奏肆夏牲出入令奏昭夏皆大司樂文四方賓來奏納夏臣有功奏章夏夫人祭奏齊夏族人侍奏族夏四者無明文或子春別有所見云賓醉而出奏陔夏者賓醉將出恐其失禮故陔切之使不失禮鄕飲酒鄕射燕禮大射賓出之時皆云奏陔云公出入奏驁夏者大射云公入驁是諸侯射於西郊入時奏驁夏不見出時而言出者樂司行以王夏出入禮同則驁夏亦出入禮同故兼云出也此九夏王夏惟天子得奏諸侯以下不得肆夏則諸侯得奏故燕禮奏肆夏大夫以下不得故郊特牲云大夫奏肆夏由趙文子始其昭夏以下諸侯亦用之其驁夏天子大射入時無文故子春取大射公入驁以明天子亦用也愚按賈公彥云鐘中得奏九夏者謂堂上歌之堂下以鐘鼓應之故陳氏樂書云堂上堂下之樂兩者並用作方其工之升歌也搏拊而鐘磬作焉黃鐘之鐘鳴於堂上而堂下之編鐘應之黃鐘之磬鳴於堂上而堂下之編磬應之所以節歌者之句也先儒說書笙鏞以間則曰堂上詠歌則堂下之樂不作堂下奏樂則堂上之樂不作抑獨何耶今考舜典云歌永言聲依永律和聲八音克諧而左傳云歌鐘二律又云金奏肆夏則歌與鐘鼓並作疏言是矣乃爲之賦曰

厥初玄黃之肇判兮囿至和之絪縕大音隱於沖漠兮閴窅黙而無聞繄聖神之繼生兮泄堪輿之淸淑聆玉鸞之啾啾兮契中聲於嶰竹姫後儼而袛敬兮躋八埏於時雍偉大武之有作兮神瞽聰而能調協兩間之衝豫兮紛玉管於典同固睿哲之工巧兮道太和於王朝展九夏以爲詩兮合登歌於金奏皇剡剡而進卻兮曵衮衣之委蛇駕六龍之蜿蜿兮齊玉軑而並馳奏首章於王夏兮鳴笙鏞之參差靈气冉其下徵兮神洋洋乎左右孰好修而主之兮忽奔走於先後陳肆夏而浩歌兮竽瑟鏗其雜揉美騂犧之繭栗兮命櫝蓍爲余占之曰薦是以明禋兮豈有神其舎之旣在滌之潔蠲兮昭夏奏而來思百神繽其並迎兮舞幹翟之陸離集磬筦之鏘鏘兮輅簡狄之新釐四國率其來賓兮冠岌岌而偕至叩帝閽而開關兮贄玉帛而爲贄工歌納夏以延之兮陳萬舞於其次無此疆而彼界兮懷秉彛之淵粹惟爾甥舅叔父兮敵所愾而獻功宣昭明於章夏兮鳴宮縣之編鐘列俘■﹝酋或﹞而充廷兮羣舞抃而從容迨肆筵而燕樂兮錫秬鬯與彤弓魚軒招搖而戾止兮粲副褘之姣服亶佐助於王侯兮執豆籩於瑤席靈連蜷而旣畱兮奠瑚璉於黍稷疏緩節於齊夏兮舞繽紛而繁餙宗支衍而蕃碩兮侍孫子之振振族夏歌而應律兮鏘瑤■﹝虞﹞之鏗金嘉賓式宴而旣醉兮羌屢舞之僛僛陔夏以爲行節兮鳴鐘鼓而送之降西階之踧踖兮聿折旋於矩規八音紛以節奏兮實王心之所怡猗嗟邦君之郊射兮駕言邁而云返詠驁夏而容與兮珠累累而若貫龡鑰管而拊鼓兮揚翠旌之縵縵惟玆九頌之疊奏兮與至尊而俱作侯庸肆以曁驁兮亦康娯而愉樂思聖徳之博大兮宣郁閼於穹愕惜簡編之煨燼兮紛紀注之參錯何宇文之效矉兮髙齊以授私隋堅登歌以皇夏兮法蒼籙而陳辭儗大明於螢爝兮測滄海於瓢蠡紀班班於殺靑兮貽來今之笑嗤惟聖元之涵煦兮洽重熙於覆載播繩音於樂歌兮極雄偉而宏大軼姫周而過之兮翕五音之繁會抒菲言以作頌兮歌懿徳於峕邁

環谷集卷一

●欽定四庫全書

環谷集卷二

﹝元﹞汪克寛撰

○辭

贈遠辭【餞陳尉趨燕】

繄洪都之巨藩兮翼軫之墟有嬀氏之苗裔兮曰元龍之緒餘維祖鼻之殖學兮陳宏詞之藻麗偕東萊以掇科兮攄雄才於經濟逮夫君已五葉兮尙遺澤之流芳試刀筆於案牘兮贊謀略於油幢皇畀予以仙吏兮授休寧之少府膴仕之塗繇階而升兮展靑雲之步武羌布政之有方兮長艸色於黃扉彼狗偸與鼠竊兮咸徙義而弗違縣有獄而莫詰兮伊大辟其誰任君發摘如神明兮囚具伏而不以訊嘅豪右之怙勢兮侵奪乎男庠之土田君奉檄而按治兮復疆理於陌阡使軺歲巡而經於玆兮叨奬借之殊遇上薦章於淸臺兮謂亷能之顯著書上考而及代兮聿遨遊於上京遄升華而立要兮搏九萬之鵾鵬吾儕小人兮徼帡幪於下邑念惠愛之不可忘兮顧扳畱而靡及揭祖帳於東門兮寫山水乎煙雲抽繾綣之離思兮聊抒意於斯文

松蘿老人辭【休陽耆老美大尹唐公之賦均役也】

松蘿之山兮巘崿廞■﹝廣外戱內﹞淛源之水兮淸且淪漪氓居其間兮密室參差繄墾而耕兮亦耘以耔井井南畝兮鱗鱗東菑歷歲滋久兮棼貿易於質劑或有餘如蚿兮或不足如夔視版圖之舊額兮相什百而倍蓰胡司存之未察兮循苟簡而弗治巨室安閒兮細民恆屢困而流離公質肅之苗裔兮偉時彥之表儀冰霜其操兮鸞鵠其姿承後皇之嘉惠兮履雙鳬而下來能蒞政以寛兮撫民以慈嘅民役之弗均兮厥咎何居曰吾爲邑長於斯兮責將奚辭揭良法於墻壁兮示秩秩之弘規舉鄕裏之良民兮觴於庭而告之稽定業而書於籍兮必核實於毫釐毋慢而疏兮毋詭而欺往盡而心兮勿煩有司越期月而告成兮曾弗施於箠笞其繼自今兮辧等差之崇卑歲有繇賦兮佚勞適宜吾儕小人兮忻幸會於此時彊振衣而起舞兮睹美政之恬熙聿扶杖於公門兮一再拜於前墀念民瘼之有瘳兮匪公而誰願公顯榮兮秉衡軸之樞機駕騏驑之逸足兮騁九軌而並馳集山谷之謳歌兮聊抒意於俚詞將紀績於堅瑉兮泄吾心之遐思

和陶靖節歸去來辭【有序】

余幼年讀靖節先生此辭嘆其志節髙潔棄爵祿如土芥蓋其恥事劉氏非止遺榮而已也撫卷三復敬慕不已遂倚韻和之而鄙意微有異於先生比閱舊稿如房次律睹故物於破甕中頗愧少作疵颣顧不忍棄去姑存之

歸去來兮茅塞蹊間胡不歸繄正性之遷移蕩流往而堪悲聚蟻蚋以慕膻放雞犬而莫追昧庶理而蒼素荃非是而是非顧蘊中之弗類徒巍冠而衮衣棼念慮於方寸曾勿辧於幾微蠅營狗茍鵲疆鶉奔違乎義路闔其禮門至道純粹匪我思存以彼甕盎易我彛尊歸去來兮南炎火之赫奕北寒山之孱顏西弱水而東海夥害物而遑安蜮含沙而射人虎磨牙而守關嗟昏迷而罔覺喟長嘆於旁觀盍猛省而思反覓故居而復還聞異香於聚窟立老鶴於門桓於戱噫嘻哲入熙熙與造物而同遊保後皇之降衷初奚取而奚求養浩气而弗栗循恆徑而靡憂秩五典於虞冊建九法於箕疇若拭古鑑若泛虛舟澄污濁於淸源守常明於丹邱宰萬彚而昭焯思八表而摎流物總總而交前羌逸豫而日休已矣乎居乎安宅恆若時孰謂神往而形畱胡爲乎倀倀肆所之支流宗渤澥康莊會崇期皎靈府兮孔弘治情田而常耔諟明命於伊訓執恪恭於商詩偉天君之泰然曷受諫於前疑

又和陶淵明歸去來辭【別曹仲傑昆玉】

歸去來兮天寒云邊徵鴈歸南飛叫月聲嘹唳使覊旅絆而傷悲逢斯世之堪嘆思往事之莫追感江山其有易覩風景而是非霜凜凜以切肌風獵獵而吹衣翫山前之紅樹望云外之翠微覊思有感得興若奔憶君邀迎畱余聖門經書翫味道誼長存飽我以徳酌我以樽同淸吟以適意共雅論而歡顏依默林之茂蔭守歲寒而相安𨿽客牕之云樂偶故里之情闗憶靑氈之復舊對黃卷而常觀喜朝益而暮習愧春至而冬還慕唐堯兮虞舜鑑晉文兮齊桓歸去來兮訪竹徑以遨遊知榮辱之可畏遠名利而匪求對樹花以遣興傾竹葉以忘憂樂夫經訓乃菑畬假筆耕乎田疇或執樵斤或棹漁舟然托迹於朱呂毎畱意乎軻邱好躡屐於崇山宜濯纓於淸流輕浮名於一羽貴安分乎四休已矣乎曾聞俊傑能識時張良範蠡去與畱胡爲乎西去復東之松楸望予省枌楡亦我期慕陶令之行藏踵龎公而耘耔傍東籬以待酒遊西園而賦詩何當剪韭春風裏與君相約勿相疑

惜別辭

公胡爲乎山之幽靈艸叢生兮久淹畱松蘿崚嶒兮於焉遨遊笑言恬嬉兮五越星周公之來兮艸木春七郡煦燠兮涵至仁茗臺肅淸兮閴無塵詼詭譎怪兮屏迹而濳身公之去兮秋風髙鯤鵬變化兮萬里翺閶闔開兮瓊宮嵯峨翼贊元化兮躋堪輿於太和秋山兮重重秋水兮汪浵扳援欲駐兮不得以從容矯首而思兮憂心忡忡

哭任生本初哀辭【有序】

吾友任本初蕭齊禦史中丞敬子之裔孫也諸父昆仲往往以賢才得官師至正癸未其父始命之從余講學授春秋左傳胡氏傳輙通大義學古近體詩句法圓熟興趣淸遠臨歐陽率更帖尢得其筆意屢訪余環谷山中相從於宣之太平無時相舎余編著春秋纂疏本初與有功比年矛戟搶攘本初紏集義兵扞衛州裏遂被擒焉壬寅之春餘寓黃山之麓忽聞其抱疾歿於外舅之居年方三十有五嗚呼痛哉本初爲人事親以孝友愛於弟交友以義尢施恩於鄕黨汲汲濟人之難如其父之用心也從余遊者如本初甚尠余嘗爲文銘其父之墓去年九月哭其叔父今又哭本初若之何不哀且慟也故爲些辭以哀之

余取友於天下兮歷名邦而轍環𨿽朋從之彌眾兮胡逹才之良艱得任子於海寧兮實頴異而可愛曷秀而不實兮使予悲慟而心痗余哀任子之不壽而歿也爰命巫陽招而復之巫陽拜手亟招以辭辭曰任子神遊胡不歸來些天地茫茫子奚之些魂乎來歸爾父勤勞保宗佑些扶顚植僕君子澤些金籝篤教遺戒昭焯些魂乎來歸繼承乃志惟子是托些魂乎來歸爾母鞠育恩孔深些思子望望髮不盈簪些魂乎來歸不可久哀以損其心些魂乎來歸難兄難弟如足如手些爾弟孑立孰與左右些魂乎來歸思兄之悲不可以久些魂乎來歸爾子三齡泣呱呱些骨秀神淸識之無些騏驥之駒丹鳯雛些魂乎來歸毋使寧馨幼孤些魂乎來歸疇昔相從不違頃刻些祁川汪浵黃山嗟峨屢渉歷些晨窗夕燈幾請益些問難勤劬不可復得些魂乎來歸客歲城府往來追隨些少陵一編精研細玩悃悃論詩些孰知永訣我心哀悲些魂乎來歸蠲我憂思些魂乎來歸兩溪之湄喬木薈郁些秋風蕭颼白雲出些魂乎來歸世故紛繁憂患誰卹些魂乎來歸大塊無垠一蘧蘆些日月流邁運大虛些本性湛然明有餘些魂乎來歸返故居些辭曰富川滔滔兮不舎晨曛岸芷鬱鬱兮江蘭有芬魂不可招兮涕泗沾余巾巫陽載歌兮吁於蒼旻

哀些五章爲鄒山處士作

鄒山兮幽幽古木連蜷兮枝相樛白石礧磈兮飛泉駛流粵有人兮於焉藏修駕言逝兮溘涘風而神遊皓鶴悲鳴兮靑狖啾啾室廬空閴兮荒故邱胡不歸來兮少淹畱

陵谷變遷兮陸海波濤鯨呿鰲擲兮百怪喧囂生不逄辰兮繄時之遭崄巇萬變兮身爲勞林林總總兮癢不及搔恬然處之兮九牛毛一朝幻化兮遺蓬蒿胡不歸來兮山中遊遨

噫嘻世之人兮萬累紏纒紅塵馳騖兮狂而顚獨不忍爲此態兮守淸白而靜專被服紈素兮卻美饌之鮏羴登山匪車兮渉江匪船羌有餘而不足兮恆嘆息於夔蚿恍惚大夢兮路邈綿胡不歸來兮聽潺湲

大化無垠兮猶埏埴之陶鈞跖何命之長兮顏何命之屯嗟哉斯人兮朴以醇夫何災疢兮四體不仁越星周而弗瘳兮重子姓之悲辛丹靑彷佛兮逌然笑嚬五十八載兮無懷民胡不歸兮潔吾眞

秋風蕭瑟兮揚丹旌薤露滴瀝兮天杳冥羞桃茢兮采芝英奠桂醑兮酌彼兕觥幽坎何許兮鬱鬱佳城長夜不曙兮不如無生眷言送之兮涕淚零胡不歸來兮紓此哀情

○詩

賜致仕官恩幣詩【有序】

至正四年皇上肅宗禋祀霈澤遐邇賜致政官恩帛各二二月五日休寧令奉天子命致表裏於判府復心汪公令尹中正洪公以耀嘉賜婺源胡公石賦古詩一章以頌休美祁門汪仲裕和而歌之

於赫聖皇治化弘敷釐事告成寵嘉爾殊興孝是崇綸章燁煒畀爾元老綺衣黃裏維昔元老共職實勤政事於今至忠允存皇旌其忠庸侈厥賜恩命是荷繄忠之自巍巍逹尊序孰與先印累綬若子姓綿綿皇賜大賫綏我眉壽謂昔悊王允敬耆舊耆舊再拜天子萬年勛華壽考異世齊肩維水有源維木有本耿耿丹心聿瞻黼衮矢詩不多以頌休明俾貽遐久永彰徳馨

戊寅十二月十九値先君誕日不勝思慕瀝哀賦古意二首

白髮八十餘采衣日爲娯耕田奉菽水朝夕問何如雲何雪霜憯喬木俄摧枯慟哭心膂裂殞絕欲與俱聲如九泉聞淚如九河傾死也不復知生當若爲情

朔風落木盡云寒天地昏趨庭閴寥寂謦欬不可聞去年爲親壽殷勤奉金樽焉知日入速倐忽川流奔遺書篋笥中手澤新如存蒲伏拜幾前淚血池水渾

庚辰上元日念母有感而作

餘生積罪戾酷罰洊來臻諼艸華茂滋霜露遺酸辛憶昔此日夕雙親坐髙堂炯炯列燈燭兒女羅酒漿今年拜遺像燈燭黯無光陰風動縞幃慟哭涕淚滂

淸明思先壠

芳樹曉煙鶗鴂鳴澹雲暈碧漏新晴驚心時序百六日回首家山十五程病思爲魔成逆旅夢魂飛淚灑先塋遙知兄弟溶溪上細掃松花酹曲生

和唐宰山行二首

山縣千峯疊閭閻雜崄夷雨香魚撥剌風軟燕差池郭外耕夫耦桑中稚子嬉弦歌聲教遠民俗變澆漓

樂石鐫嘉績弘林邁等夷春深潘嶽縣墨漬右軍池詞藻天然妙章縫日與嬉鳴騶經里巷問俗察醇漓

丁亥四月陪宗叔澤民先生遊翠微寺分得微字

駕言招提遊石磴淩春扉層構屹寥廓疊巘周屏幃舉頭見前峯峍兀峨翠微石罅檻泉湧相傳錫杖飛宗卿昔畱題詞華妙天機八載此重來巖壑生光輝相羊縱遐覽蹔喜塵事稀瀟灑山水意於焉澹忘歸

丁亥四月十四日陪尙書公澤民遊祥符寺分得暖字

芙蓉六六森如鏟乘輿登臨寄疎散緑沈靈湫老龍蟄翠護祗園新竹短山樂鳴空石洞寒金雞舐鼎丹鑪暖蘚瘢拂拭讀殘碑一浴靈泉容塵浣

題道士張湛然彈琴詩卷

嶧山白桐千年枝金星爛爛蛇蚹皮文光七軫藍田玉冰弦細繞吳蠶絲丹山云暖鳯凰語露艸寒蛩訴秋雨娥英泣灑湘筠斑遷客相逢話覊旅翠巖懸瀑鏘瓊瑤雷霆霹靂轟層霄瞥波細萍遊蕩漾劈空輕絮飛飄颻仙林唳鶴驚離別老龍湫底吟寒月海門送上子胥潮澎湃奔騰捲殘雪羽人瀟灑顏如仙憑虛來往黃山巓古音淨洗箏琶耳何須更濯丹砂泉

題李營邱畫驪山老姥賜李宻火星劍圖

蒲山銳額千牛客蒲韉跨犢行無迹掛角靑編一束書夢對重瞳意相得昆吾寶劍三尺水火星炯炯精光起花冠仙姥授神奇拜起倉皇驚更喜鞏南歃血盟玉盤龍舟錦纜誅疵瘢折簡唐公結昆弟威稜六月嚴霜寒豈知不學萬人敵雄才空覺乾坤窄九卿裂地藏琱弓稠桑土蝕銅花碧岧嶤古樹蒼玉林丹厓慘淡霾輕陰龍津倐忽風雲化未須感慨荊軻心

秋後雨

楚東五月天無雲日光流金百艸焚南風吹山彭蠡涸稻畦坼坼占龜文木郎無神龍不起牲牢燻燎徒紛紜梧桐一葉炎官老雷車轆轆天瓢倒陂池泛溢失髙低萬穟靑黃髮枯槁白髮田翁半憂喜卻憐久雨禾生耳磨鐮欲獲泥濺胸累日陰霾黑千里何時木徳守三星五風十雨歌升平

環谷集卷二

●欽定四庫全書

環谷集卷三

﹝元﹞汪克寛撰

○策

省試策

三代以上經術施於治道三代以下治道隱於經術而能明之者蓋鮮自唐以降且別而二之益可嘆也夫三代以上天子公卿行於上故言而爲尙書行而爲春秋進退周旋法乎易動容舉措中乎禮歌之爲詩奏之爲樂施之治道無非經術教萬民而賓興之文藝後於徳行初未嘗以明經而取人也及周之衰賢聖之君不作學校之政不修教化淩夷風俗頹敗時則有若孔子之聖而不得君師之位以行其政教於是乃取先王之法誦而傳之以詔後世刪詩書贊易象定禮樂修春秋使後之學者詩足以正言書足以廣聽易足以通神明類萬物春秋足以斷事禮足以明體樂可以和神而唐虞三代之治道悉具於六經之策矣然當是時見而知之者有四科之目如閔子騫仲弓居徳行之科而能諌長府之攺作悟行簡以臨民子由子夏居文學之科而能興弦歌之化發仕優之言是皆逹於政事者則其徳非尾生孝己之流而其學非記誦辭章之習矣此古之儒者所謂施經術於治道習文法而通世務者也暴秦煽虐煨燼六經而三代之道遂冺漢髙之興靡好儒術不足論矣以孝文之賢君尊黃老而尙刑名當時所得如賈誼鼌錯皆習申韓之說是則𨿽曰廣遊學之路而實未嘗用儒也孝武始求亡書表章六經人材之出於科目者眾矣然能求治道於經術者僅見一二董仲舒正誼明道且泥於災異幾不免其身公孫弘學究天人曲學以阿世倪寛博通經術而亦無所匡諫於其君蓋𨿽邪正之不同而於世務之際皆有論者厥後雋不疑引春秋蒯聵以斷事劉向推五行以徵五事之休咎平當考禹貢之行河究疏鑿之源張敞以經術飭吏而能剸煩以治劇四人者𨿽能考經術以明時務然其行事皆有未盡善者不能通治道之大體也東京之世髙者立奇節下者守章句以經術而明治道者益無聞矣南北分裂歷隋及唐而設科之目至八十有六今𨿽未暇疏舉然自明經宏詞等科一設而時務之與儒術蓋岐而二之夫始也治道隱於經術猶有能明之者終也治道別於經術而章句之徒遂與案牘之吏如冰炭之不侔至韓愈氏僅能因文以見道而諫不行言不聽終亦無益於唐之治惜哉下逮宋氏章句之習益滋而壞亂極矣欽惟聖朝興崇文治取士以徳行爲首較藝則以經史時務兼之將欲求治道於經術其中選者俱授州縣之官使朝廷之行皆合六經而牧民之職多出儒士甚盛舉也玆承執事先生發策秋闈下詢末學以究時務之實舉昔人論吏治之八計爲問愚敢稽諸往古酌諸當時之務以對夫古者有一年成市二年成邑三年成都者孔子適衛發庶矣之嘆孟子於齊有民不攺聚之言今求戶口之增不必待十年而生聚也但輕其徭稅俾安其業家給人足無流離轉徙之患則戶口丰而撫字稱矣古者田必井授八家各授田以同養公田宅不毛者出裏布民無職事者徵夫家今田不可復井也欲求墾田之多不必如李悝盡地力但核勸農之實加優卹之方罷妨農之務則墾田廣而本末辧矣古者力役之徵歲不過三日後世過之而不贍今亦不必如十日二十日之說也但能視田畝之多寡以均役視年歲之凶丰以行役而後停不急之務罷雜泛之徵則賦役均而亷冒別矣古者虞芮質成而不爭聽訟必使無訟今不必如縱囚四百也但能嚴法律而使之不敢犯有罪則速斷之以警其餘毋淹滯以苦其身毋數縱以恣其幸則囚系寡而聽斷果矣古者道不拾遺山無盜賊後世或至外戶不閉今不必加詰盜之法也但能常卹貧民使無凍餒鰥寡孤獨各得其所又重令以禁未犯而峻法以治其已犯則姦盜息而禁禦嚴矣古者卿大夫賓興賢能而升之司徒司馬論定然後官之後世舉之於郡國今選舉之法不必更定也但核薦舉而革冒濫厚惇遣而公遴選棄其小以取其大因其文以觀其心數年之後人才旣盛又當增中選之額則選舉眾而風化行矣古者自王宮國都以及閭巷莫不有學而教養必有其方後世猶有爭欲爲學官弟子者今學校不必復興也但能擇師儒之官而講習無虛日惇養育之規而旣稟無侵漁使所養皆在儒生而儒生盡得其養則學校興而教化勤矣如是則八計之策𨿽不盡出於經史而聖賢之大意不越是矣經術而施之治道不過如此而已矣愚嘗考之國朝之典凡州縣之官以五事爲殿最給由銓注則驗之卽所謂稽撫字稽本末稽亷冒稽聽斷稽禁禦者也他如學校選舉之事則令風憲之司以紏察之蓋如陸宣公之八計自有脗合焉者而古人三考黜陟不外是矣然愚竊謂興崇學校選舉人材非細務也宣公所以先戶口墾田而終之以二事者所以庶而富富而教之意也然學校不修則民不知義人材不舉則吏不稱職二者爲政之所當重也今國家之法長吏給由而不述其事吏部銓注而不考其績𨿽曰風憲紏察而或失其詳得非善政之小疵歟五事之備往往未觀其成效得非州縣之官未盡出於科舉而政治不本於經術之故歟抑朝廷千里之遠給由或得以詐僞恐考績者猶有未盡其實歟執事先生欲求設施之要則愚已粗陳於前欲其八計之成效則在考績之核實而已矣愚也艸澤之士幼績聖人之經確守先儒之緒惟知窮理修身而推之平治之業若夫雕組之文則所未學也玆敢以艸茅之見直述其故以對惟髙明恕其彊妄可也執事先生舉唐志有曰方其取以詞章若浮文而少實及其臨事設施隱然爲國名臣愚謂昔之名臣𨿽未敢望其萬一而設施之序蓋得之素講矣執士之幸也實多士之幸也

○論

先王制禮之盛論

盛哉先王之禮也其本在於養性防欲其用在於視聽言動周旋揖遜之間使人之視聽言動周旋揖遜一於禮則安有放其邪心驕奢淫佚蕩而莫之節者哉不放其邪心不驕奢淫佚蕩而莫之節則禍亂可息孝弟可行治教可興其立意微其爲法遠矣故設其器備其物辧其數立其文以待其有事者其用則在乎視聽言動周旋揖遜之間而已然孝弟莫始於親親親親之心無所不用則燕之之禮不得而廢焉燕之之禮不得而廢則設其器備其物辧其數立其文以待其有事者於是而用之也是故莫尊乎君也君𨿽尊不以位加於父兄燕序必以齒者逹乎孝弟之道也莫親乎同姓也然親親不可以無殺燕則族人世降一等焉凡燕之禮必主賓以備酬酢而族燕之賓主則異姓與膳宰爲之者篤親親之道也夫飲食口腹之欲也而必節之以禮則驕奢淫佚平而無過也歌舞耳目之欲也而必加之以樂則言動揖遜易而無乖也莫不由親以篤乎恩有恩以著乎愛有愛以盡其禮盡其禮則言動視聽周旋揖遜之間不徒接乎耳目所以服習而安之者自得於養性防欲之幾也𨿽然不特宗族兄弟之親也遠而異姓諸侯之君臣以至於蠻貊夷狄之邦皆由是禮之行故人說而天下服矣人說而天下服則禍亂何由作禍亂不作則孝弟行而治教興矣此乃先王之所以爲燕也嗚呼於此可以觀其禮之盛矣

越國公論

仁足以救生民之死而義有所不爲此事之至難而不可以兩全者也白起破趙兵於長平坑降卒四十萬又前後斬獲四十五萬其殺人若刈艸菅然王莽以外戚受封新都遂竊國柄視棄君如土梗弁髦而因以斃之他日賜劍杜郵傳首宛城天道好還無毫髮爽後之誖仁違義者可爲永鑑矣隋大業之亂天下豪傑並起各爲雄長互相吞噬殺戮無虛日惟越國汪公集果毅保州裏遂兼歙宣杭睦婺饒六州之地救生民於塗炭逮天下旣定奉表於唐髙祖賜詔褒嘉命爲方牧方是時江左之聚兵據土如林士弘李子通之徒並稱尊號殘忍苛刻卒覆其宗且禍逮無辜之民公乃保全始終子姓顯榮蓋其仁足以救生民之死而義有所不爲者也予獨怪唐臣編史比於主簿張金稱輩以賊名之竊考髙祖起兵太原旣以私幸晉陽宮人又殺畱守取長安陽尊代王侑而假禪受之禮其與宇文化及王世充李軌劉武周薛舉梁師都之流直五十步笑百步耳不省已過而以惡名加之他人亦獨何哉歐陽公唐史及司馬公資治通鑑並因舊史本文未之有攺善乎吾邦朱子著通鑑綱目凡例凡起兵以義曰起兵其起𨿽不義而所與敵者不得以盜賊名之則曰兵起故隋末白瑜婆王薄之類人微而事未成則書曰兵起蓋深惡秦隋之暴謂人人得而誅之故漢唐之初書法不異乃立論之至公也惜乎越國公之始末史不立傳是以綱目不獲特書以表之耳予故辧而論之以告後之修史者當以綱目爲法

省試論

仲孫蔑會晉荀罃齊崔杼宋華元衛孫林父曹人邾人滕人薛人小邾人於戚遂城虎牢戍鄭虎牢

合人心而覇統定據地勢而王制明此春秋錄覇之權衡也悼公復覇其惓惓於服鄭至切也而春秋致意於筆削之際蓋不以覇統之立而終紊王制之舊也故於戚之會歷序十國之大夫而繼以虎牢之城虎牢在中國則覇統斯定矣及乎虎牢之戍又反而系諸鄭虎牢在鄭王制其有不明者乎吾於是得聖人筆削之旨矣嘗考隱桓之世覇猶未立也蓋周之東遷王澤未冺桓之二年蔡鄭會鄧曰懼楚而未與之也當時𨿽無覇可也逮乎僖文之世覇業盛矣蓋楚氛甚惡侵淩中華僖之四年而伐楚必侵陳蔡以先之結江黃以援之當是時𨿽欲天下之無覇不可也然申侯之賜曾不以虎牢之輕重也孰謂中國之衰而江黃陳蔡盡折弗支辰陵旣盟之後遂委溱洧之郊爲南北之戰場乎夫鄭以成臯汜水之險介乎晉楚之間晉得之則覇在晉楚得之則覇在楚故虎牢在晉而中國之勢安虎牢在楚而荊蠻之勢盛是宜悼公九合諸侯終始致意於虎牢也於戚之役悼公圖覇之初也大而齊魯宋衛之卿小而曹邾滕薛小邾之大夫莫不奔走於兵車之會人心之合者眾矣無何虎牢之築板幹之興有以蔽荊楚之闗而將得鄭人之服聖人曰悼公而謀之至是則覇統自玆以定矣故虎牢而不系於鄭所以責鄭之從楚背華而先祖之地遂爲他人之守也至於虎牢之戍悼公得鄭之兆也旣合十二國之君爲伐鄭之舉故歸疾於虎牢之城而致完守之計於是地勢之所據者固矣然諸侯之心非欲蔽荊蠻之路而堅壁以守惟欲振鄭人之吭聖人曰悼公之規模若是則王制不幾於紊乎故戍虎牢而復系於鄭所以責諸侯據地扼險以擅列國之地久假不歸而莫知非有也𨿽然春秋之於悼公蓋責備賢者之意也未幾蕭魚告會三駕奏功惟至誠以待人一灑虎牢之專而鄭自此不復叛二十四年春秋所以美悼公爲何如哉柰何戍城不終而以爲有陳非吾事平公嗣世私母家而會城杞二十七年爲宋之盟一撤南北之藩籬而晉楚之從得交相見𨿽無事於虎牢之戍而中國之衣冠玉帛悉攺元於申息之間矣昭公元年楚靈爲申之會合十有三國而用齊桓召陵之禮列國之賢如左師子產皆有獻焉聖人至是蓋亦傷之而有末如之何者矣至昭公三十二年合大夫以城成周而守在一國矣自是中國無覇吳楚爭衡而春秋遂終焉由是知聖人惜虎牢之意非爲鄭惜也實爲中國惜也

覇論八則

覇者之事假借仁義之名以濟其利欲之私故欲之未遂則汲汲焉謀度而經營之欲之旣遂則懈惰茍且而不復能有爲矣由其心僞而不誠是以始終勤怠之殊而前後盛衰之異也

春晉侯侵曹伐衛【文公重耳魯僖公二十八年】

晉文救宋攘楚扶中國之已衰卻荊蠻之方橫視齊桓𨿽少劣而賢於宋襄遠矣而春秋責之者狥私用詐而設施之際失緩急之序也或謂陳蔡鄭許邇於楚曹衛邇於宋向使晉文遠攻四國無以釋宋之圍曹衛𨿽不與圍然楚所以橫行中國者實得曹而昏於衛故也吁是不然陳蔡鄭許乃華夷之要衝楚必越四國始能猾夏況是時陳蔡鄭許實舉兵從楚文公茍能親帥三軍直造陳蔡鄭許之國都而討其從楚之罪且以扼楚人之歸路則搗虛攻瑕勢如破竹而宋之圍榖之戍將狼狽卻走倍日並行自救之不暇我因乘勝以剪其罷敝之餘卒則覇功不勞而定矣今文公內則利於復怨而分地外則狃於譎謀以致楚是以圖覇之始事春秋特書侵以陋之

秋天王【定】使王季子來聘【魯宣公十年】

宣公簡慢於王知有齊而不知有周所以君臣朝夕奔走於臨淄之境者其心必曰濟西之田未復不可不曲意事之而不思魯封七百里之地秋毫皆君賜也而抜本塞源其罪應誅定王始則徵聘於魯中則厚賄於仲孫終則命貴弟報聘是猶爲人父而不責子之狠傲乃三揖於定省之常禮而徳色於借耰之微恩也宣公旣不知所當尊而王亦不能自尊矣故來求之書止於文公來聘之書止於宣公錫命之書止於成公非削之而不紀蓋王命不足爲輕重而王亦不復遣使於諸侯耳寥寥百有餘年而石尙以歸脤錄自是天王之名號不見於經矣

初稅畝【魯宣公十五年】

三代制田取民𨿽皆不過什一而其爲法至周始詳宻而周盡爲人君者茍能謹守其中正之制則可以足國而裕民矣今宣公以簒得國旣不能修徳以弭天災而感水旱螽蝝之變又不能斂奢以節國用而貽饑饉空乏之憂於是一旦紊先王之制增稅畝之法作法於貪其害有不可勝言矣易世而成公作邱甲而賦民之力有加於古迄春秋之終而哀公用田賦而民財民力殆無遺餘皆肇於宣公之作俑也又使諸國效尢鄭子產則作邱賦魏文侯則增租賦卒至暴秦開阡陌更賦稅而先王之制至今不復豈非宣公首禍以致然乎春秋書初者二初獻六羽喜禮之復正也初稅畝憂田制之變古也美惡不嫌同詞

冬公會單子【襄】晉侯【厲】宋公【平】衛侯【獻】曹伯【成】齊人【靈】邾人【定】伐鄭十有一月公至自伐鄭【魯成公十七年】

王官下臨諸侯景從以卻已敗之楚服懷貳之鄭宜若振槁然夏伐鄭楚師至而諸侯還冬伐鄭楚師至而諸侯還望風卻走何哉蓋厲公旣勝鄢陵驕佚放恣黷於用武慢於尊王是以諸侯無同心戮力之誠鄭不畏而楚復肆非中國之力有不足蓋厲公之徳有歉爾有嗣覇之資而以無道行之惜哉

城武城【魯襄公十九年】

魯於是時茍能信任仁賢修明政事使民效死而弗去則將制梃以撻鄰國之堅甲利兵而何畏於彊齊今乃君弱臣惰安於不道內則疲民於亟城之勞外則徼惠於覇國之援曾無一毫自立之志使齊莊而有報怨之圖則魯之禍未有紀極也

己卯地震【魯昭公十九年】

夫地道安靜以震動爲反常之異臣道恭順以悖逆爲犯上之惡是時季孫彊僭已甚天之示變欲人君之有所警而以徳消之也昭公漫不知省遄及於難悲夫

公會晉侯【悼】宋公【平】衛侯【獻】曹伯【成】莒子【黎比】邾子【宣】滕子【成】薛伯杞伯【孝】小邾子【穆】齊【靈】世子光伐鄭【簡】十有二月己亥同盟於戲【魯襄公九年冬】

齊桓之時在於服楚晉文之時在於勝楚晉悼之時在於敝楚蓋召陵以前楚人連歲加兵於鄭及次陘之伐屈完來盟而鄭無楚患矣城濮以前楚滅黃而覇主不能卹敗徐而諸大夫不能救執中國盟主而在會者不敢與之爭旣又戍榖逼齊合兵圍宋戰勝中國威動天下及得臣敗績而楚願懾服矣迨夫晉師敗邲之後楚復淩駕中華旣縣陳入鄭又滅蕭圍宋於蜀之會奄然以蠻夷之大夫主盟諸夏而聽命者十有一國卒之保鄭以爲已有厲公敗之於鄢陵三假王命以伐鄭而終不服悼公復覇鄭與五會之信而猶叛焉悼公欲直搗方城漢水之境繼齊桓帖荊之績則楚寖彊盛未肯服義而昔者處父之伐不足以屈其力也欲與之決勝復文公館榖之捷則暴骨以逞克不可命而先君鄢陵之勝不足以服其心也於是數伐鄭而不與楚戰使楚人疲於奔命而莫能爭鄭旣有以挫其暴狠之鋒又有以摧其慿陵之志桓文以降於斯爲盛故於戲亳北𨿽書同盟以惡鄭之反復而會於蕭魚特筆以著其美也然悼公四駕伐鄭惟盟戲不至者因子駟之言而未得志於鄭是以不書至悼公九合諸侯獨於於鄢於戲不至春秋豈無意哉

魯公如晉【平

襄公二十一年春王正月】

僖公取濟西田則使公子遂如晉拜之成公取汶陽田襄公取邾田則君親往拜其賜受覇主尺寸之惠而不忘其徳如此也然魯君襲奕世之封端冕委弁以臨於七百里之侯國而水木本原不察所自襄公之立踰二十年未聞遣一介行李至於京師其何以爲秉禮之子孫也哉

環谷集卷三

●欽定四庫全書

環谷集卷四

﹝元﹞汪克寛撰

○序

春秋纂疏序

克寛謹按春秋傳注無慮數十百家至於程子始求天理於遺經作傳以明聖人之志俾大義炳於日星微辭奧旨了然若視諸掌胡文定公又推廣程子之說著書十餘萬言然後聖人存天理遏人欲之本意遂昭焯於後世愚嘗佩服過庭之訓自幼誦習至正壬戌從先師可堂吳先生受業於浮梁之學宮朝夕玩繹若有得焉顧毎自病謏見寡聞而於類例之始終證據之本末莫能融貫而旁通之乃元統甲戌教導郡齋講劘之暇因閱諸家傳注采摭精語疏於其下日積月羨會萃成編非敢以示同志蓋以私備遺忘云爾竊嘗伏讀聖人之經一事之筆削一言之增損一字之同異無非聖心精微之攸寓而酌乎義理之至當如殊會一也而會王世子則書及以會以卑會尊之辭也所以尊儲君也會吳則書會以會以此會彼之辭也所以外蠻夷也同盟一也而新城雞澤獨於公會諸侯之下書某日同盟蓋新城乃趙盾主盟而雞澤單子與盟故皆書日以系同盟之上所以謹其瀆君臣之分而異之也楚成使宜申獻捷戰泓圍宋皆貶書人所以賤夷狄而會盂書爵於陳蔡鄭許曹君之上以著其爭覇之實蓋不書爵則疑非楚君昭公失國會鄟陵如齊如幹侯其返𨿽不告廟皆書公至所以存君而必系居於鄆蓋不言居鄆則疑於復國通諸二百四十二年於例中見法例外通類諸如此者遽數之不能終區區一得之愚不逭僭躐而輙附焉至元丁丑嘗求訂定於宗公叔志先生以爲足以羽翼乎經傳畀之序引明年値郁攸之變斷簡煨燼漫不復存越三年辛已搜輯舊聞往正是於邵庵虞先生頗加奬勵並題卷端克寛自揆淺陋奚敢管窺聖經賢傳之萬一然詳注諸國紀年謚號而可究事實之悉備列經文同異而可求聖筆之眞益以諸家之說而禆胡氏之闕遺附以辧疑權衡而知三傳之得失庶幾初學者得之不待徧考羣書而辭義燦然亦不爲無助也

經禮補逸序

自樂亡而經行於世惟五易詩書春秋𨿽中不無殘闕而未若禮經甚焉然三百三千不傳蓋十之八九矣朱子嘗考定四禮謂三禮體大未易緒正晚年惓惓是書未就而歿遂爲萬世缺典克寛伏讀而加惋惜焉世之三禮所傳曰周禮曰儀禮曰禮記其實禮記乃儀禮之傳儀禮乃周禮之節文而三禮之要則在乎吉凶軍賓嘉五禮之別也何則吉禮之別十有二以禋祀祀昊天上帝以實柴祀日月星辰以槱燎祀司中司命飌師雨師以血祭祭社稷五祀五嶽以貍沈祭山林川澤以疈辜祭四方百物以肆獻祼饗先王以饋食饗先王以祠春饗先王以禴夏饗先王以嘗秋饗先王以烝冬饗先王凶禮之別有五以喪禮哀死亡以荒禮哀凶札以弔禮哀禍烖以禬禮哀圍敗以卹禮哀冦亂賓禮之別有八春見曰朝夏見曰宗秋見曰覲冬見曰遇時見曰會殷見曰同時聘曰問殷俯曰視軍禮之別有五以大師之禮用眾以大均之禮卹眾以大田之禮簡眾以大役之禮任眾以大封之禮合眾嘉禮之別有六以飲食之禮親宗族兄弟以冠婚之禮親成男女以賓射之禮親故舊朋友以燕饗之禮親四方之賓客以脤膰之禮親兄弟之國以賀慶之禮親異姓之國此其大較也然儀禮十有七篇吉禮之存惟特牲饋食篇乃諸侯國之士祭祖廟之禮少牢饋食及有司徹篇乃諸侯卿大夫祭祖禰廟之禮凶禮之存惟喪服篇乃制尊卑親疏冠絰衣服之禮士喪禮篇乃士喪其親自始死至旣殯之禮士虞禮篇乃士旣葬其親迎精而反日中而祭於殯宮之禮賓禮之存惟士相見禮篇乃士以職位相親始承贄相見之禮聘禮篇乃諸侯相交久無事使相問之禮覲禮篇乃諸侯秋朝之禮嘉禮之存惟冠禮篇乃士之子始加冠之禮士婚禮篇乃士娶妻之禮鄕飲酒禮篇乃卿大夫賓興賢能飲酒之禮鄕射禮篇乃士爲州長會民射於州序之禮燕禮篇乃諸侯燕饗其臣之禮大射儀篇乃諸侯將有祭祀之事與羣臣燕飲之禮公食大夫禮篇乃諸侯以禮食鄰國小聘大夫之禮自此之外如朝覲會同郊祀大饗帝大喪之禮蓋皆亡逸況軍禮無存非闗細故此豈散佚已在於夫子正禮之前哉是以當時吉禮之失如魯君之郊僭天子之禮孟獻子之禘七月而爲之夏父弗忌躋僖公而逆祀三桓大夫立公廟於私家管仲鏤簋朱紘晏平仲豚肩不掩豆至於大廟說笏與燔柴於奧諸侯宮縣而祭以白牡之類是也凶禮之失如伯魚喪出母期而猶哭子路姊喪過而弗除子上母死而不喪成人兄死不爲衰有爲慈母練冠爲妾齊衰者有居喪沭浴佩玉與浴於爨室者有朝祥而暮歌與旣祥而絲屨組纓者以至小斂而奠於西方旣祖而反柩受弔有以大夫而遣車一乘有葬其夫人而酰醢百甕之類是也賓禮之失如天子下堂而見諸侯諸侯朝覲而私覿主國王臣以私好而朝諸侯者有焉諸侯以彊大而盟天子之三公者有焉庭燎之百侯國用之繡黻丹朱中衣大夫用之者又有焉嘉禮之失如魯昭公娶於吳則不告天子魯哀公爲重肆夏以饗賓天子以喪賓燕者有之夫人出境而饗諸侯者有之大夫反坫與不識殽烝者又有之軍禮之失如齊桓公亟舉兵作僞主以行魯莊公及宋戰以失禦而敗戰而復矢始於升陘敗而髽弔始於臺鮐以至搜田不時兵甲始作之類可考也又況出師專徵習視故常爭地黷武歳無虛日使禮經舊典具存於當時則五禮之失豈至如此之甚哉由是知周之叔世禮典已多散逸蓋不特火於秦而亡於漢也今考於儀禮周官大小戴記易詩書春秋傳孝經家語及漢儒紀錄凡有合於禮者各著其目列爲五禮之篇名曰經禮補逸是編也於周公經世之典𨿽未能極意象之微然五禮之大體蓋略包舉無遺庶幾學者於此俾由得失以觀其會通而天之所秩與造化之運不容息者卒歸於性命之正則三代可復也明時制作之盛或有擇焉亦區區愛禮之一得云

重訂四書集釋序

四書者六經之階梯東魯聖師以及顏曾思孟傳心之要舎是無以他求也孟子歿聖經湮晦千五百年迨濓洛諸儒先抽闗發蒙以啟不傳之祕而我紫陽子朱子且復集諸儒之大成擴往聖之遺蘊作爲集注章句或問以惠後學昭至理於皦日蓋皜皜乎不可尙已而其詞意渾然猶經𨿽及門之士且或未能究其精微得其體要矧初學之昧昧乎近世儒者懼誦習之難於是取子朱子平生之所以語學者並其弟子訓釋之辭疏於朱子注文之左眞氏有集義祝氏有附錄蔡氏趙氏有集疏纂疏相繼成篇而吳氏集成最晚出蓋欲博采而統一之但辧論之際未爲明備去取之間頗欠精神覽者病焉比年以來家自爲學人自爲書架屋下之屋疊牀上之牀爭奇衒異竊自附於作者之列鋟於木而傳諸人不知其幾益可嘆矣同郡定宇陳先生雲峯胡先生睹集成之書行於東南輾轉承誤莫知所擇乃各摭其精純刋剔繁複缺略者足以已意陳先生著四書發明胡先生著四書通考皆足以磨刮向者之敝而陳先生晚年且欲合二書而一之而未遂也友人倪君仲弘實從遊於陳先生有得於講劘授受者蓋稔且詳乃會萃二家之說字求其訓句探其旨鳩僝精要考訂訛舛名曰四書集釋學者由是而求子朱子之意則思過半矣至正辛巳建陽劉叔簡得其本而刻之後二年倪君猶慮其有未底於盡善者爰卽舊本重加正是視前益加精宻閒出是書請余序其所以然者余竊以爲書固不可不觧觧固不可不詳然理貴玩索始有自得之功讀是書者茍不能沈濳反復求其義而反諸身而徒資口耳之末則非子朱子所望於後學也倪君曰然乃序而書之以志捲顚云

通鑑綱目凡例考異序

克寛謹按綱目凡例與綱目之書皆子朱子手筆褒善貶惡明著義例悉用春秋法一字不茍然學者抄錄書肆傳刻久而漏誤者多尹氏發明乃或曲爲之說噫朱子論春秋變例謂門人曰此爲可信聖人作春秋正欲示萬世不易之法今乃或用此以誅人未幾又用此說以賞人使天下後世皆求之而莫識其意是乃後世弄法舞文之吏之所爲也曾謂大中至正之道乃如此乎竊詳此言則綱目之與凡例時或異同皆抄錄傳刻之失也況尹氏所紀綱目如秦王遷太后誤作秦人隋主堅弒介公闡誤作殺慕容泓敗死作貶死徵士陶濳作處士之類訛舛尢甚克寛自幼受讀嘗有所疑而未敢決其必然今者僭躐謹摭刋本綱目與子朱子凡例相戾者敬錄於左以俟有識者考焉

歲年例曰正統於橫行之下朱書國號謚號君名年號建國僭國朱注國名謚號姓名年號列國朱注國名簒賊及不成君亦朱注國名【克寛按朱書注刋本當用白字今坊本綱目行上甲子字仍用白字則行下大書分注原用朱字者亦當易以白字又篇首威烈王名凡例作正統君名下注曰如雲午今刋本細注亦以比帝變例大書】

名號例曰秦漢稱帝注曰其曰上者當時臣子之辭今不用惟注中或因舊【文今刋本唐中宗書上觀燈於市裏玄宗書上躬耕興慶宮側上芟麥苑中上復幸左藏肅宗書上朝太皇於西內代宗書上如陜州上還長安上幸章敬寺徳宗書上生日不受獻穆宗書上畋驪山文宗書上有疾武宗書上受法錄懿宗書上歷拜十六陵禧宗書上奔鳯翔昭宗書上更名上祀圜邱上入石門鎭皆不書帝】

卽位例曰凡僭國始稱帝者曰某號姓名稱皇帝注云魏王曹丕宋王劉裕梁王朱晃之類【今刋本惟曹丕書姓宋王裕梁王晃皆不書姓】

凡始稱王者繼世曰嗣【今刋本書魏王曹操卒太子丕立不曰嗣】復號例曰某國復稱王注曰如西秦之類【今刋本晉武帝大元十年書乞伏國仁稱單於注云是爲西秦十三年書西秦王乞伏國仁卒而不書西秦復稱王疑脫簡也】

攺元例曰闗義理得失者以前爲正而注所攺於下注曰章武三年五月後主卽位攺元建興而通鑑於目錄舉要自是年之首卽稱建興凡此類非惟失其事實而於君臣父子之教所害尢大故今正之【今刋本癸卯章武三年書後主建興元年而不數章武之年然唐中宗景龍四年六月睿宗卽位是年仍書四年而分注睿宗景云元年至次年書睿宗皇帝景云二年則建興元年疑誤】

尊立例曰立太子曰立子某爲皇太子注曰漢文帝立景帝爲太子但云子啟中年以後封王諸子始有稱皇子者後遂稱之立按封立之命出於天子不應自謂其子爲皇太子只從文帝初例【今刋本漢順帝建康元年書立皇子炳爲太子唐太宗貞觀二十一年書立皇子明爲曹王玄宗開元二年書立皇子嗣眞爲■﹝魯阝﹞王代宗大歷十四年書立皇子五人爲王皇弟二人爲王誤加皇字】非正統因事特書者去皇號【今刋本宋武帝永初元年立子義符爲皇太子亦誤加皇字穆宗長慶二年立景王湛爲太子又誤去皇字】

崩葬例曰秦漢以後王侯殂皆曰卒注曰薨乃臣子之辭不當施之國史【今刋夲唐武宗會昌二年書昭武節度使劉從諫薨僖宗幹時元年書同平章事劉瞻薨誤稱】

謚非生者之稱而通鑑以謚加於薨卒之上亦非是今正之然非賢者則虛美之稱亦無所取故不復注【今刋本梁文惠公狄仁傑昭文獻公姚崇許文獻公蘇頥廣平文貞公宋璟武穆王李光弼文簡公楊綰汾陽忠武王郭子儀西平忠武王李晟北平莊武王馬燧南康忠武王韋臯邵宣公杜黃裳晉文忠公斐度皆書謚】無統之君稱王公者曰某王公某薨注曰上無天子故得因其臣子之辭【今刋本宋魏之間書秦王乞伏熾盤卒武都王陽王卒涼王蒙遜卒五季之間書吳越武肅王錢鏐卒吳越文穆王錢元瓘卒楚文昭王希範卒吳越忠獻王弘佐卒皆不書薨】凡正統之君廢爲王公而死者書卒【今刋本唐髙祖武徳二年鄭公薨不書卒】

簒賊例曰君出走而弒之曰某君出走某弒之注曰淖齒之類又僭國無統則曰某國某人弒某君某【今刋本書齊君地出走其相淖齒殺之又書周郭威舉兵反遂殺其主承佑而尹起莘發明皆曲爲之說愚按秦二世隋煬亦皆驕暴無道而仍書弒又如夷狄臣下殺其君長且以書弒此必傳誤】凡以毒弒者加進毒字而不地注曰霍顯又加使醫字【今刋本但書曰大將軍光妻顯弒皇后許氏而不書使醫進毒恐漏】簒國隨事異文注曰封其故君則曰廢而不曰奉【今刋本唐昭宣帝天佑四年書梁王全忠稱皇帝奉唐帝爲濟陰王不書廢】

巡行例曰凡正統巡行郡國曰帝如某官府第宅曰幸學校曰臨曰視【今刋本唐髙祖武徳七年書帝詣國子學太宗貞觀十四年書詣國子監髙宗調露元年永淳元年玄宗開元十年皆書幸東都僖宗中和元年出幸成都皆與凡例不同】

封拜例曰凡宦者封爵皆加宦者字【今刋本唐玄宗開元元年以髙力士爲右監門將軍知內侍省事分注宦官之盛自此始而不書宦者字】凡殊禮皆書自注曰王莽加號九錫之屬王莽是自爲之以自爲書【今刋本加安漢公莾號宰衡升宰衡諸侯王上加安漢公莾九錫並不書自愚按簒賊例注曰王莾董卓曹操等自其得政遷官建國皆依範史直以自爲自立書之今董卓曹操司馬昭等遷官殊禮皆稱自惟王莾不書自蓋漏誤耳】

徵伐例曰僭名號曰稱王注曰周列國稱王【今刋本周顯王二十五年書齊魏稱王四十四年書秦初稱王四十六年書韓燕稱王注曰時諸侯皆稱王趙武靈王獨不肯令國人謂己曰君而赧王十七年下注趙惠文王元年則趙亦稱王矣然不書趙稱王疑漏】中國有主則夷狄曰入冦或曰冦某郡中國無主則但云入邊或云入某郡【今刋本漢明帝永平十六年書北匃奴大入雲中五季之間屢言契丹入冦】凡正統用兵於臣子之僭叛者曰徵曰討於夷狄若非其臣子者曰伐曰攻曰擊【今刋本漢髙祖八年出擊韓王信余冦十年代相國陳狶反帝自將擊之十一年書淮南王布反帝自將擊之皆不書徵討武帝元鼎六年書討西羌光武建武十七年書馬援討交趾明帝永平元年書蔡彤討烏桓皆不曰攻擊蓋互誤】

廢出例曰凡正統廢其後太子無罪者曰廢某人【今刋本唐髙祖顯慶元年以太子忠爲梁王不曰廢】

克寛按書肆所刋綱目如英布誤作黥布狄道誤作秋道劉裕至彭城戒嚴誤作解嚴之類未可悉舉今取其闗於義例之切要者附於凡例之後庶幾初學受讀者可以無惑云

題鄭伯康領薦赴省詩序

賢才之生於世必有用於世然上之人恆患賢才傲睨而不爲之用下之人又患在上者重惜名爵不輕於擢用是以人才會遇自古以爲難然自古治天下者未嘗借才於異代吾東魯聖師且謂犂牛之子騂且角𨿽欲勿用山川其舎諸若是則負才而不爲世用者尠矣同郡鄭伯康以世家令子賦質純粹髫齔嗜學頴異不羣蚤孤卓然有樹立志夙被母氏斷機之教比年餘假館其家恆以持門之隙辧疑問業講劘不怠遂於諸經通大義哦詠近體詩淸新妥貼善繼家學且通世故處事有才往歲小試司庾出內惟平當路者蓋有以觀其才之可用矣昔吾兒還自城府乃知郡太守以賢良薦之中書行有日余方臥病齋閣躍然喜曰伯康是舉可以行其志矣乃祖筮仕儒臺總政資府理官事如家事邵庵虞先生亟稱其賢伯康聞過庭遺訓所以事上馭下服之熟矣矧以訥齋丞相之彌甥宣慰公之外孫簪纓閥閱威儀典刑耳濡目染於幼穉之時而嚴師益友燻陶徳性於志學之後所以幼學壯行在習之有素然呂氏家訓有當官之法惟有三事曰淸曰愼曰勤淸介自持吾伯康不竢余之贅言矣但愼以綜務厥或謹於大而略於小勤以剸繁厥或勵於始而忽於終必也兢兢然如臨深如履薄孜孜然如戴星如待旦則他日功名事業豈特無忝爾祖而已哉余屬負玆不能率同志著茗萪送之上東門外諸老俊彥作餞行詩如乾首余弗能以文辭鳴轍述其梗槪竊比古人之贈言而書於捲端云

送友人汪徳茂歸休寧序

夫人之爲學知而嗜者爲難嗜學而勤者爲尢難勤而能大尢加難焉古之學者或繩頭或刺股或帶經而鋤或護雞而讀或以被蔽燈或帳有墨色蓋嗜學而能勤者也又其甚則隨月照雪聚螢然薪斯又勤苦之尢者然皆有以殖學而成名今之人習於聲色之外耽於逸遊之娯茍能篤於問學以此易彼蓋千百而什一耳矧望其能勤乎余客休寧之萬安山友人汪徳茂從余問業者累年餘嘗熟察其微知其蚤夜不懈是果於嗜而能勤者矣無何以勤苦致病而猶嗜學弗輟余戒之曰先正有言嚴立課程寛著意思苟克恆存是心固不必窮日之力而困竭其形神也生盍孶孶而絕欲速之念循循而忘懈惰之萌則所進自有不能已者於是因余之言損讀以養生溫故以窮理然其所得實倍蓰於疇昔今年冬餘束書來歸環谷山中亟錄近作訪余而求正是焉齋居旬日講劘之餘抄錄余所編春秋纂疏盡識余所以著述之綱領雪夜篝燈復與吾兒讀易通陳朱傳美之大意方欲求卒業於余且以歲聿雲暮慈母在堂不能不動白雲之思而告歸矣於其行也請一言以勵余曰爲學之道平日之所以相告語者蓋無往而不至矣生旣能勤而勉之以持久則成功固可刻日而俟也生之歸尙願與任生本初更相戒飭以平日講劘之書復而熟焉以平日訓廸之言思而繹焉使九仭前功不廢而三日刮目相視則余之至願也他日登余門必有起餘者則不徒爲生賀而且爲吾門得人賀生歸見任生盍亦以是語之是爲序

唐縣尹攺政稅籍詩卷序

古聖王制經界取民有度化洽風淳嬴秦任衛公孫廢井田由是天下民閭左右丰嗇懸絕丰者素封將萬石嗇者無地立錐俗競忮求姦宄日滋訟牒總如蝟毛太和盛治曠千百載不可復皇元一海內酌古準今誕敷恩渥租稅惟薄制飭郡縣臣均賦役惠黔黎期臻郅治效軼三代甚盛甚休大江南北定民業出賦若干緡籍於官視各額夥尠崇卑給力役歲有貿易盈虛有司更其籍休寧徽劇縣人傳版五萬稅額二萬餘緡有司因循茍且二十年籍未章屬鄕差徭富若貧倒置夏秋催科追擊杖箠事弗克集至正五年歲在實沈吳興唐侯承中朝命蒞治是邑確守廉潔決事以明首察積獘駭愕嘅嘆咨度量規畫一示墻壁間謂胥吏貪墨遴選閭裏良民觴於庭俾家至戶諭察恆產有無聿新稅籍削逃徒並詭異秋毫底實逮三月告成簿書朦朧旣久一旦櫛剔絲分如揭皦日闔邑士民舉欣欣色喜歌謡頌嘉惠屬余書卷顚余惟賢侯爲政超越前令尹倍蓰千萬其繼自今賦役惟均政恬事簡考書上最不辜朝廷掄材治郡縣美意是宜述梗槪庶幾部使者觀風有所考徵且俾來者激勸又以泄邑士民拳拳弗忘之心乃書爲序

送榷茶提舉貫公子素詩卷序

牧守之職近乎民必期利乎民筦榷之職遠乎民必期毋害乎民然牧守者或苛刻狥私滌垢索瘢或渉筆占位不克與辧曲直由是徳意不宣而民不獲安其田裏筦榷者類廣立法制以防私鬻繁牒赴而連逮無辜則摘山之利反足以病民噫斯豈明廷所以錫爵庸賢之意哉北庭貫公子素以勛舊世家文學政治克紹先緒才而能亷前牧淛左蘭溪信期集簡獄訟與民安於無事風淳績美嘉惠迨今至元五載持節總茶政於江表始至訪田間遺老凡舊條之不便於民者悉除之屬州縣分署闗譏亦罷不遣自歲額常數外秋毫無所取且禁胥吏勿或紏擾詔檄屬州縣違者擒之先是不良子險健持茗菽自陳厚誣巨室州縣官與受其咎公至屏逐罔敢復言民被其惠而不知也公退之暇與英耆秀士論道賦詩從容翰墨有古良吏之遺風今年及代將歸祖帳道右旅餞而賦詩者若干人余書其梗槪以爲之序

和溪漁隱圖詩序

古之賢者未逹而隱居以求志莫不有所托而自晦焉是以卜式隱於牧朱買臣隱於樵鄭子貞隱於耕呂尙莊光張志和之徒隱於釣初非以樵牧耕釣爲可樂特藏濟時之器而托迹於是耳茍不知幼之所學者爲何道壯之所行者爲何事而濟世之無具猥曰隱焉奚隱之云乎餘外家和溪陳氏內兄之孫曰可宗少而嗜學嘗問業於先生長者而有得適値時事搶攘乃寄迹於漁釣亡友洪舜民繪爲圖而名士多詩詠以美之客歲之冬攜捲謁余於縣齋而請序其捲右余屬負玆未果今年春復來趣餘言渠渠悃悃叩欵復固餘力疾而起語之曰子之學旣知鄕方而亦爲範於人矣其盍孜孜不已求造其極以儲濟世之具毋徒獨善而已也辟之漁也溝渠不足以容舟而蹄涔非鯨鯢之所濳也繼今以往棹艨衝之舟泛浩渺之波遊於三江五湖懸數犗之餌以掣巨鰲則其志不旣大矣乎旣以語可宗遂書爲序

冰壺軒序

道無聲色之可見器有形容之可名此道之所以寓於器也凡有聲色形容者皆謂之器器形而下者也而道非器將何以形容之乎昔者周茂叔之道中通外直而形容於蓮白居易之道內空節貞而形容於竹以鈍爲體以靜爲用而借古硯以形容其道者唐子西也今者心淸而意圓熙庶績而有餘裕乃借冰壺以形容其道者余於明徳鍾侯見之矣侯自繁昌來知余祁剪韭斷菘被麤策蹇膏梁不足嗜錦繡不足願故能一介無取於人而存心何其淸也三皇有殿先聖有宮費省而工簡庶民而子來故一毛無怨於人而用意何其圓也聽訟則見事而明用刑則量情而決心不淸而能之乎村無犬吠而民以安縣少公事而賦先辦意不圓而能之乎淸圓而見於行事者何可勝數然借物以形容之則至淸莫如冰至圓若如壺徒見霜凝而水沍者謂之冰頸婉而身圓者謂之壺而不知淸以昭萬物謂之冰圓而涵萬象謂之壺且夫冰壺之器淸光澄澈圓潔渾融遷於琉璃瓦之宮安於水晶簾之下則彼負鼎之罔象乘軒之寵鶴不得逃其形郅都之蒼鷹桓典之白馬皆得以照其狀其淸圓之器可謂貴矣而知公才徳有廟廊器可以揭之於軒曰冰壺茍能存此道而無閒斷則自邇行遠自卑登髙而或治邑如卓茂治郡如龔黃者此道也栢府如蘇章薇垣如崇璟者亦此道也天下之治道豈有出於心淸意圓之外哉余祁川下士得聞公之道而有感於心多矣故序而爲之頌

送朱如山序

玄渾周乎方儀之表東蒼龍七宿北玄武七宿西白虎七宿南朱雀七宿分布若棋兩曜五緯循環交運旦夕靡停於是燠寒溫涼疊爲代謝而消息盈虛之變與之無窮人生是間丰嗇贏縮各因賦予紛紛總總有萬不同焉聖哲逹乎形而上者進退亨屯安於攸遇降及叔世始有談數術謂前知者然自車區以曁梓愼裨竈甘公石申未始以數術傳也班孟堅以探知日月五星之會凶■﹝忄厄﹞之患吉隆之喜爲知命之術然京房巧於占候而弗克自知抑又何哉比來四海名流以星論休咎者踵迹相躡其未臻至理之妙而殫數術之巧者亦千億而什一爾海寧朱如山以鉛槧世家遊心星學語人輒多奇中曩遊祁山之下徜徉縉紳間見者前席而余尙未之識也子素貫侯與書二隸字攜其捲徵餘言余爲敍星學之源委以寘捲顚云

貫南山字序

北庭貫生南山以仲瞻字行侍乃翁總茗臺於江東垂五年至正癸未余客休寧謁余富溪之上齒甚盛貎甚粹言溫而气和余固意其出於勛舊之門而謙退若是也是年秋告歸徵余序其名若字而繹其義焉介其師金君伯監請益固余謂書傳屢稱南山而詩居多蓋以南者文明之方化育長養於是焉在爲政者必鄕南而治故卽其起居飲食所接之崔嵬巍峩者而形於言夫朝夕坐而瞻之仰而視之目之所寄而心注焉睹山之屹立不移則知吾之所以主靜覩山之厚積不虛則知吾之所以存誠覩山之崚嶒而髙則知吾之所以崇徳覩山之盤踞而遠則知吾之所以廣業懸崖峭壁不可攀援者若吾之威嚴不可犯也斂雲敷霧倐忽變幻者若吾之謀略不可測也艸木生之吾之仁也禽獸居之吾之量也層巒疊出星羅棋布截然不紊者吾之紀綱設施也慶雲萬態瑤篸玉筍森列無際者吾之文章奇崛也太山不辭土壤故能成其大爲山九仭未成一簣而中輟焉吾未見其善學也必也孽孽焉汲汲焉而至於瞻之在前如有所立之時而猶欲罷不能也茍或不知所以自監𨿽以秉鈞至貴民具爾瞻而子曾子以爲不可不愼矣生其有見於此乎生旣有任瞻之秀彥謝瞻之才敏而守之以阮瞻之恬淡與士瞻之淸約果能殖學不懈則毛維瞻之政理蘇子瞻之詞藻紀瞻之事業路魯瞻之功名固其舊物也生其可不勉之乎君子之於天下也修於已且欲期於人凡可與言無不竭吾志余嘉仲瞻之嗜學故不自已於言也仲瞻其朂之

王栗名字序

維揚王君徳容年將六袠夢異人授之栗而有子名之曰栗今五齡矣其友睂山蘇君伯衡字之曰思敬使俟其冠而祝之一日來祁門請余序其子之名若字且曰吾老矣先生賜之言將藏之巾笥俟吾兒之長而以是訓迪之底於有成則所以受先生之教無窮矣余曰冠而字古也幼而字也何居𨿽然以君之好修而又期君之子之肖也不可以無言焉夫栗之爲實其理縝宻其實溫潤是以黃玉之栗五其房秋罅實躍如爆如將墜未墜尢有戰栗之象古語云夙夜栗栗又曰不寒而栗故以之爲贄則取其虔以之實籩則示其莊蘇君思敬字君之子其亦有取於是乎𨿽然栗竦縮之意使民戰栗所以惕人使之戰栗惴懼以事君也君子之治已治人惟欲矜莊戒謹兢兢業業敬以自持不期人之敬畏而自無不敬斯可矣此東魯聖師所以責宰我之失言也歟抑余又有說焉詩曰實頴實栗言其稼之成實也又曰積之栗栗言其稼之積聚也他日栗能思君之所以名之又思蘇君之所以字之參前倚衡造次顚沛無斯須毫髮而不致之謹焉必期於成立而聚族以奉其先則爲無忝於名若字而君之志願畢矣其尙以是語之何如曰諾遂書爲王栗名字序

余槐卿肖山序

龍剛肖乎幹馬順肖乎地龍馬有所肖也處身以肖乎山之形養身以肖乎山之性君子有所肖也汾水槐卿余君身髙尙而心好靜有似於山故號曰肖山且夫巍巍然聳於靑霄盤盤然鎭於緑野不爲風所搖而摧不爲雨所侵而泄此乃山之形君則能昻昻然拔於污俗濯濯然沐於淸風功名利祿舉不足累所以持身之髙非有肖於山者乎至於凝然而不動逸然而發舒艸木生之泉脈流焉此乃山之性君亦能定而後靜心廣而體胖福祿綏之子孫盛焉故養心以靜實有肖於山者乎比如龍之剛馬之順君子所肖亦有黙契者視彼熒光似乎火鶯黃似乎金肖其名而不肖其實安可同年而語哉君苟能體夫山之髙靜而力行之則靜以得其仁髙以超乎眾有其徳必有其壽豈異端之笑誚可奪其操歟

環谷集卷四

●欽定四庫全書

環谷集卷五

﹝元﹞汪克寛撰

○記

重建祁門縣儒學記

祁門爲新安屬邑山奇而峭水淸而駛氓俗質朴承平之世比屋弦歌擢倫魁而秉鈞衡者往往有之學宮在邑治之西地勢蜿蜒平岡衍迆旗山左矗筆峯前聳實稱神棲壬辰之變蘄兵蹂躪鞠爲茂艸邑之遺黎存者百二三大軍恢復後蒞民者爬梳剔抉未遑也歲昭陽單閼夏四月魏郡鍾侯以廉明剸治之才遷宰是邑訪求遺址俛仰瞻顧喟然曰學校風化之本而廢蕪弗治其何以承宣而布維新之敎乎乃剪翳辟基鳩工庀材是秋八月鼎建禮殿侯規畫有度民歡趨之苐以凋瘵之久慮疲吾民且曰徐之勿亟也明年次第創東西兩廡大起三門蕃以靈星繚以周垣肖先聖曁四國公像繪十哲百五賢而捨采焉又明年復建加號制書碑亭及明倫堂齋廬井庖湢之舍百爾具備凡爲屋三十有八楹甍甋翚飛丹髹炫爛察祭器之匿於民家者詰而復之缺者補之勸奬邑民助田三十五畆一角一步半歲入之租三百五十一秤半以供春秋祀事旦望捨采之費集邑氓之頴異者禮聘名儒而訓廸之縣丞淸江吳君主簿金陵宣君克贊其成邑之人士樂侯之興文敎以陶吾民也乃謀於邑文學李績訓導蔣維楨而合辭徵餘言以記於石餘惟先聖之道位天地植綱常亙萬古而無斁上之所以敎下之所以學惟是而已其遊息在於庠序學塾之間其度數寓乎簠簋籩豆鐘鼓管弦之器其文字則存乎易書詩三禮之所紀載故爲之官師以聚天下之俊秀期會辧說弦誦歌舞使之深知其意以徼成已成物之功秦毀學宮燔典籍坑儒生廢綱常之道而遂無以立國蘄兵之暴視秦爲甚然綱常之理具於人心者未嘗冺也矧玆邑宻邇朱夫子之闕裏今得賢大夫爲之師帥吾黨之士宜日相與朂其子若弟講劘綱常之道以淑諸身小則足以作式而善俗大則推其用施於天下國家庶無負賢大夫之志而亦無忝乎生於朱夫子父母之邦矣侯名友諒字明徳聰敏通濟執法不阿其始至也薙蓬藋開市井招逋逃墾荒田捕余醜之梗化者審理寃抑核實田土招其賦役故民服其敎吏畏其明美績彰彰在人耳目而又剏公署作三皇廟築社稷壇起譙樓飭郵傳邑之復興實自侯始暇則閱經史詠詩歌其爲政蓋有本云

梅烈侯祠記【至正甲辰】

豪傑之士生於其鄕歷千百世而鄕之人思之不忘像而祠之是必有其故矣叔孫穆子有言曰太上有立徳其次有立功其次有立言魯鄒之祠孔孟以其徳也錢塘之祠錢鏐以其功也濟南之祠伏生以其言也梅侯名鋗世居新安之祁門大漢初鄱君吳芮以侯爲將軍俾率百粵之兵從髙祖伐秦入函谷闗曁天下旣定以功封爲烈侯食邑十萬戶侯故城在邑西十里所居在邑城之東今爲洞元觀墓在城南二里今爲大悟法萬安寺舊有梅祠在寺之左至正壬辰夏毀於兵明年大梁趙君某來宰是邑亟命重建民驩趨之爲屋四楹貎侯其中丹靑黝堊照耀炳煥邑氓瞻仰乃礱石而徵余記其槪余謂吾郡有古丘墓三唐初汪忠烈墓在歙北之云嵐山距今七百餘年陳初程忠壯墓在歙西之黃墩距今八百年俱立廟墓道屍而祝之惟侯之墓自漢迨今千五百餘年而鄕之人思之久而愈篤稽諸漢史吳芮始爲鄱陽令甚得江湖間民心侯爲鄱君所信任其得民心諒矣然則民之思之不惟其功而亦以其徳乎其繼自今治於是邑者亦如侯之得民心則安知他日不以思侯者而祠之哉

重建西峯大聖卓錫亭記

唐季兵革四興壤土分裂歙祁邑西鄭氏集驍健保閭裏化光三年有異人詣鄭氏自稱五臺僧覓幽棲演化之所鄭氏言西峯上元山之杪曠衍數百步羣巘鑱天流泉淸激人蹤莫至可稱禪居師乃飛錫杖卓立其間鄭氏薙艸經營卽其地爲卓錫亭亭之下建屋百餘楹以處徒眾聞其事於揚州吳王賜額上元寶林禪院師累朝錫號神惠永濟普佑禪師逮宋紹興五年山前豪右惑陰陽家言撤院屋徙之外半里而逺亭亦毀去後一百有二載當元元統二年秋大旱縣長令命悟法泗洲院僧永泰走西峯祈雨院僧義崇爲言師有卓錫故址禱必應如其言邑境大霪永泰遂謀復是亭告諸邑長幕屬捐俸先之令義崇溥勸遐邇之向善者粵自是歲之冬十有二月庚申朔卽其遺址首剏梵宮且於其下爲重屋四楹分命其徒居之以主焚修至元元年秋大旱縣尹趙侯士元躬禱西峯旋塗甘雨驟至畎澮皆盈卽助鈔以錢計者千緡有畸畀義崇爲鳩工費二年夏四月不雨至於秋七月趙侯復禱應響如初助鈔照前年之數三年後四月厥功告完僧祖心惟孜捐已田八畝並其先師永惠田八畝俾焚修者食其入邑善士程道眞亦捐田五畝以佐薫燎之膳且復揮金莊嚴肖像以稱具瞻江徳淸捐田一畝半助之五月甲子義崇具本末來請記余惟古之祭法能禦大菑捍大患則祀之以其有功烈於民也水旱疾癘之不期非神明智慧捍禦於無形者有以相吾民民孰賴焉余聞師住世自鄭氏之境亢旱請於師輙雨邑大旱令往禱之又雨揚州旱三歲並禱羣祠弗應聞歙神汪王靈貺夙彰乃命郡將陶公雅禱之期三日不雨毀厥祠其夕汪王感夢陶公而告曰吾不能致雨西峯有大聖者曰水晶宮菩薩常役五龍化雨不由天降盍往求之陶公遣介致請於西峯無何揚州一雨三日若是則師之禦菑於民也舊矣安得不屋而祀之屍而祝之究竟始造則飛錫所稱實昉至此山之遺躅也蕭梁武帝時志公和尙與白鶴道人愛舒州潛山之奇絕帝令各以物識其地誌公飛錫卓於山麓遂築室於上及今以爲故實豈以西峯之爲院而捨卓錫之基乎矧師之靈響惟雨最著昔景泰禪師卓錫於羅浮泉湧數尺迆今不竭因卓錫以爲壇則雨之應也又奚翅寶錫之泉乎由是知西峯之有卓錫猶水木之有本源也向也蓁棘莽然今也遄復舊觀瓊榱翠壁復疊崔嵬綺疏欄楯玲瓏嚴飾者此前日之荒煙而暮靄也範削污繕金壁彩繪軒蓋牀座精麗華美者此前日之隕碌而苔甃也昕鍾夕鼓鯨呿鼉吼同聲作禮稱揚贊嘆者此前日之■﹝犭宂﹞鳴禽咔而狐兔之隱處也肇謀者永泰而義崇是克終焉於法宜書𨿽然師常告鄭氏曰貧僧三界內廓然無累豈徒住院哉是則棟宇象設於師何有禪心空寂本無一事豈若凡夫妄生顚倒起貪嗔癡嗣其敎者果能掃除浮念浸入淨覺則求之吾心心則相符燈傳無盡將綿之億千萬世而遐久矣義崇曰然卽以餘言勒諸石是年八月十五日記

重建淨庵碑記

塔山庵距邑西二十里曰石門村口僧惠滿佛印大師與丞相汪公先世甚善公微時藏修之所以淨庵二字易之前有諸峯秀列下有石門對峙石硚石磴石佛石池石瀑石巖石鼓石鼎皆其中之所有也深進六七里曰石門寺其山水猶甲勝一方與淨庵戶籍田產合而爲一自觀化三年至於今日凡興廢有三餘按淨庵碑記厥初有僧曰圓明性善首辟蓁蕪作新梵宇鬼神受祉黎元樂康保祚延洪率由此道迨宋紹興三年弗戒於火殘甓斷礎無孑遺者有僧曰祖謙祖禹募工興復溥勸鄕裏之向善者樂爲之助曰殿曰門曰閣曰廡曰方丈曰庖庾當元元統二年屋老不可支僧惠明惠逺殫智畢力節縮浮費告所還往助者益眾蓋正殿八楹觀音閣八楹兩寮各十二楹門屋十二楹方丈庖湢如舊東偏立丞相汪公壽祠塑像於其中以陳氏二先生侑焉公嘗館於是石墅仲容偕藤溪可大二陳先生遊於館下究明道義以偉於世崇寧中公登第建炎間仕至檢校太傅保信軍節度使提舉臨安府洞霄宮新安開國公食邑二千二百戶實封二千一百戶卒謚忠定公公嘗手著有表章奏議雜文數十卷中興日曆五卷春秋大義十卷文集三傳本末爲三十卷藏於庵西館與壽祠以傳不朽焉昔公除觀文殿大學士知洪州仲容先生以龍溪縣尹請爲之幕孫良弼先生與藤溪定宇先生互相師友於其間惓惓仰慕先業而不懈其尊賢尙徳之心也良弼先生割田二十畝畀僧崇徳奉守爲增葺費王伯兪亦讀書於此仕至直閣有聨句云昔年去學深山寺今日來遊小石門尢不可不知其所自明年秋七月厥工告完冬十有一月丙子僧至誠具其事來請記余故不辭爲之識其本末而並記此意以示後觀者云是爲記

萬川家塾記

古之敎者家有塾非家有塾也二十五家爲閭閭同一巷巷首有門門側之堂謂之塾仕焉而已者敎於是焉朝夕出入恆受敎於塾而其所以爲敎者皆因性誘民而納諸至善之域禮鎔樂冶以成其徳以達其才敬敏任卹則閭裏書之孝友睦婣則族師書之士生斯時不待捨去桑梓而有學有師其人才之盛風俗之美非後世所能及也井田旣廢閭裏無學士常輕去鄕土而事逺遊行之修窳無所於考敎之者以訓詁爲賢學之者以葩藻爲功非惟無以淑其人而且斲喪人之本然之性矣近代以來濂洛諸儒先繼出吾邦紫陽夫子集厥大成揭晦冥之日月開千載之盲聾於是六合之廣四海之外家誦其書人攻其學而吾邦儒風之丕振俊彥之輩出號稱東南鄒魯遐邇宗焉比年矛戟搶攘列城兵燹學者逃難解散非惟裏閭廢學而郡邑學宮悉爲坵墟此家塾之所爲作也余宗友徳懋久從余遊而有得者世居休寧之萬川慨庠序之不興而士習日靡乃以所聞於餘者居家敎授集親族閭裏之子弟若干人旦夕修讀以自朂亦古者家塾敎民之遺意也遂名其堂曰萬川家塾請余書其額而並記之餘曰人性之初渾然純粹無間古今果能養正以希聖功則成已成物厥效難量豈特無負於余而實有光於紫陽夫子之闕裏矣尙勉之哉

志學齋記

聖人之道淡而寡味然辟之菽粟之在天下不可一日而捨也捨是則無以有成也世之人有志於聖人之道者蓋夥矣然未之或知訹於小藝惑於旁蹊則是志之未立也志茍立矣朝勤而暮輟一暴而十寒則是志之未誠也志茍誠矣覽之未博習之未熟未聞其所未知未勉其所未行則是志之未篤也必也求之方策誦而復焉思而繹焉凡理之所當然者必法乎先哲而反諸身本無往而不至也然後出其餘以肆力於爲文推其用以顯於時則可謂充其志而於學乃克有成矣海寧任生元年近弱冠而請學於餘气淸而質淳旣而以平日講劘之書與之讀之以余之所聞於大人先生者與之言之喜其有孳孳未已之意而果有志於學也又明年請名其書室余嘆曰書室之名不必他求也志於學而思弗懈其進詎可量乎客有詰餘者曰十五志學東魯聖師之能事也曾謂初學者而可語是乎噫人皆可以爲堯舜塗人可以爲禹矧聖師斯語實爲後進矩範俾由階而升堂沿流而達海蓋猶射者之求的行者之求返於其室也寧令自暴自棄而勿以是爲凖則乎余早蒙父師之訓頗知向方長而考徳問業於鄕校旣壯而遊於四方乃徐有得而不自知其至猶未也余又安得不爲生朂之諄諄以誨之哉客曰以俟之而蘄生之速成也旣以告於生遂書爲記

邑東平政橋記

爲政必務知要知要則所施者寡而所濟者眾或不知其要而以私恩小利悅其民則心勞無窮而力有不贍烏得人人而蒙其惠哉柔兆惇牂之歲夏四月宜陽余侯來尹祁門值縣屢經兵燹百廢未興邑東平政橋舊爲石■﹝阝朶﹞十有七髙不尋丈歲久石■﹝阝朶﹞頺潰存者不及三之一石梁毀折存者七之二每架木以補其缺春夏當潢潦稽天奔湍怒迅操渡舟者稍失便卒致沒溺民甚病之侯惻然興懷召邑之耆老諭之曰橋之廢可復興乎僉對曰邑遭時變石工無存他山之石微良工莫能致侯笑曰有是哉若曹之弗通其變也明年訪歙邑石工之良者得十餘人會度其費工以日計者若干米以食計者若干首捐祿米爲之倡集邑之好義者隨所助相地勢之宜躬爲之規舊石■﹝阝朶﹞咸十有二增髙一仞有半釃水爲六道橫以巨檆縱列株樟疊石平甃其上左右欄桿以防其危於是東西行旅之出於塗不翅履虹霓而步霄漢莫不唶唶稱美匪惟祁民免病涉之憂而遐邇之人被侯徳於無窮矣復剏亭於橋東肖普陀大士設茗飲以蘇道渴經始於丁未八月落成於戊申三月邑耆老謁余請曰橋之建不可無記先生起家科第能文辭二政於下邑且與侯同居江西交誼尢篤願有述焉余惟餘侯之爲政知要而濟物之功甚博徳之及人蓋倍蓰於編竹橋而渡蟻者於法宜書侯名寶字鈞玉慈祥愷悌正大公平其治祁也明而能斷寛而能惠招徠流離俾墾荒土諭民以理簡其獄訟稽物力之丰嗇以均賦役故有所興作民樂從之甫三期建鐘樓廣公署新郵傳易坊題更排柵剏三皇廟門曁城隍忠烈祠築堰渚導故溪循祁山之麓俾民永無水患暇日數臨學宮勉勵諸生節嗇旣稟刋書於學以惠多士故玆役大有功於民余𨿽與主簿晉寧方君崇禮幕職金陵髙君仲輝贊其成而侯之功居多董其事者耆宿謝惟告王子椿汪文炳釋文穆儒職胡泰初也謹敍而銘之銘曰祁門爲邑淸溪四環石梁絡溪接於祁山歲歷時遷欄摧梁斷百澗合流洪濤汗漫春夏之交濟以舟斯須弗謹應龍之求余侯蒞政惕然矜之鳩工架梁不日成之爰作弘規革易古昔疏其溪流崇其疊石盤根鐵鍵幹地玉甃鰲負虹舒鱗比雪構層欄橫楣影映波光行者履坦遊者相羊履崄而夷登髙若卑萬辭贊美賫咨噫嘻作亭橋左茗飲斯設勞者以息渴者以歠鑿石祁山勒侯之功顯顯令徳與山無窮

聚徳堂記

謝氏爲祁門著姓擢進士科宦通籍者代不乏人樵隱翁問學該洽豪俊過人少嘗筮仕馳騁朔南中年提領浙右營田厭俗而歸子原其仲子也秀頴溫粹余嘉其能纘世業以弱女女之比年時變搶攘干戈充斥子原卜隱居於邑西之小壺天晦迹淸修幽棲甚適洪武初元冬十有一月旣望子原請余過其居相與燕樂於時其季父逸齋曁其弟子英從弟子溫咸在焉鄕之人聞而見之者皆曰此徳星聚也安知無太史之言於上乎於是子原因鄕人之輿論扁其堂曰聚徳而求余記之餘屬負玆未遑也明年餘與金華宋先生被召纂修元史子原亦因事至京師先生篆書二大字以遺之而子原求記彌厪余惟天之生賢實由其祖宗積慶而致然也樵隱翁之大父彬彬儒雅司會鄕校未暢厥施迨樵隱益精鉛槧掛冠之後與同儕歃盟詩社吟風詠月有少陵樂天之風𨿽靑雲之翼弗展其將修飭於身以俟後昆顯榮而食其報乎今逸齋皤然魁岸作範邑裏羣從子侄英傑林立子原三子長曰祜次曰佑次曰禩皆階庭玉樹成吾家之宅相必斯人也是爲記

槐庭記

同邑王子正甫代居邑治之西偏石山之右左挾旗峯前挹文筆地勢崇髙閶溪環遶蓋山水之最勝處也邇更時變海宇寧謐剏新居四楹旁植巨槐數株櫩楹弘敞軒牖疏達圖畫布列筵幾秩然乃摘東坡翁三槐堂銘槐陰滿庭之語扁曰槐庭翰林學士金華宋先生篆書二大字揭之楣間而請余記余按王氏爲祁門大姓析居邑之平裏大倉者子姓蕃衍擢巍科登顯仕者代不乏人子正自其九代祖繇大倉徙居石山詩禮傳家奕葉彌盛其先君子福卿積善種徳餘慶流芳子正甫善繼先志不懈益勤治家井井有法羣從昆弟怡怡如也與人謙謙盡禮一介不茍取於人昔兵部侍郎晉國公修徳於身手植三槐於庭云其子孫必有興者而其子魏國文正公位登臺鼎富貴壽考傳其子懿敏公爲工部尙書與歐陽文忠公餘襄公以直諌著名當時今子正父子踵美階庭玉樹芝蘭秀頴林立吾知王氏之昌將自玆始矣余嘉子正之嗜善也於是乎書

竹徑齋記

同郡蔣之翰乃詩書世家曩從吾遊刻志於學邇年隱居黃山橫經以廸後進歲在閼逢執徐魏郡鍾侯明徳來宰祁邑徵之來歸館於縣庠訓導厥子及邑氓之俊秀隙日則謁余書舸而講明至理之肯綮焉值黌宇新建侯屬之翰董其事厥功惟夥明年部使者至學欲舉而用之之翰謝不就曁鍾侯秩滿承府檄偕侯赴省中書博士茂淸迂叟並館閣諸公多以詩贈之無何言還築室於泮宮之側讀書其間蚤夜檢討旣而請曰維楨慕鼻祖遺躅辟徑書室之前藝竹數十百个春則植樊於徑之兩旁護籜龍矗矗髙並欄楹如碧王列與吾爲侶瑯玕玳瑁光照幾席夏則憇層影讀書其下好風徐來淸致孰偶秋則聆戞玉聲簫瑟與咿唔應翕不翅韶濩冬則皓雪散積瓊林瑤樹猗儺其枝黃卷映明未有囊螢鑿壁以故𨿽居闤闠之中而有山林意趣先生盍賜之記以朂其不逮俾書之楣間以貽遐久則受先生之賜無窮矣余曰噫古之君子比徳於竹其蔭物似仁抱節似義遇風磬折似禮中虛似智而家兗州使君開竹下三徑其亦有契於是乎植物中之淸髙正直者其孰有越於是者乎而不慕晉賢之曠達唐逸之沈飲渭川千戶侯之貨殖而惟積學是務則他造詣未可量也豈直兗州之徳業而已哉旣以告之遂書其語以爲記

東野堂記

謝爲祁門著姓繇前宋而來擢巍科躋膴仕者代不乏人奕葉子姓如芝蘭玉樹秀頴林立南渡後有諱琎者由特奏名仕龔州助敎嘗從吾紫陽朱夫子講性命之旨吾友子溫其五世孫也早歲侍其從伯父筠軒翁同學讀書接人溫溫其恭時值多艱喜遁丘園以自晦比年海宇廓淸九域寧謐築室於先人故址扁所居之堂曰東野內翰潛溪宋先生爲之篆二大字以刻其額而徵余文以記之餘曰昔孟貞曜以東野字行子得無有慕藺之心乎子溫嘆曰非是之謂也吾先子嘗名之曰和而父師字之以子溫夫靑陽開動溫然以和於時爲春春者發生之時也皇甫氏世記云春之位在東方蓋君子體仁之意天地生物之端故以是名題吾藏修之所而朝夕瞻望蘄以廣愛之功云耳先生盍爲我記之且以爲朂焉余曰噫而祖髙臥東山未幾登彜鼎以安天下今子隱於東野之堂而有澤物之志吾知他日逺大之業必將復祖氈而顯名江左矣余喜謝氏之有子也於是乎書

汝舟軒記

一齋吳君得隙地於書塾之西偏治軒爲諸子藏修之所其袤四楹其廣一尋有半崇稱是上閣爲篷前除爲欄甍棟髙明牕牖疏達肖舟之制而丹靑飾之檐之外適當山阜甃石圾以樹佳花美木而歲寒三友具焉環列棐幾圖史左右弦誦休息若放翁載書文剡中次於水裔而山林掩映玩而忘歸也良辰淸夜壺觴嘯詠若東坡誦詩赤壁扣舷而歌風恬浪止泛乎中流也薄暮欠伸馮眺仰視又若逋仙泛船西湖艤篙徙倚逍遙相羊不知日之云夕也遂命之曰汝舟而請余爲之記余按舟周流也其用周流而無窮也大易之象凡濟險必曰渉川則水之有舟實濟險之具也今夫溝瀆之微洲渚之隘洪流嚙岸奔湍吼雷孟氏之徒杠已摧季路之馮河莫渉於此之時茍非舟而奚用至若大江之浦溟海之洋積水湠漫濁浪排空靡蛟龍以梁津無神人之鞭石於此之時又非舟而奚用商書曰若濟巨川用汝作舟楫諒矣哉今君之子方且航學海而浮游聖道之淵余願其以存誠爲檣以主敬爲舵以詩書爲橈櫓以仁義爲維纜以勤力不息爲席帆以躬行踐履爲棹楫然後以文章詞藻爲波浪則將紹濂洛而溯洙泗異時駕巨艦鏖戰突出於淛水千艘之上而爲明時濟世之用則商之傅說不得專美𨿽然善其事而不利其器非良工也必也擬時而後應時至而後動則翼然如鴻毛之遇順風而一日萬里詎可量哉牽挽撐拽疇昔叵怠其尙有戒君之子懋勉之

橫野樓記

居曠衍者乏佳賞處僻幽者絕遐觀豈天實嗇之地勢然耳今夫闤闠之間都邑之會構重屋而登覽焉闊視宇宙之大千里一瞬無有疆域而峯巒之奇滅沒蔽虧邈然不與目接不翅燕越至於穹厓巨谷荒絕之顚𨿽有重崗復嶺峭拔險異而狹隘迫近雅意莫舒欲命誇娥負之而不可得也海寧爲一郡山水之勝邑人余元之居城東偏不僻不曠樓於所居之側良辰美景夷猶其上北望則松蘿天寶蜿蜒旁薄而浮丘三十六峯迥出天際南則芙蓉諸岑嵳峩森立淛江之源帶其前奔流若馳斷崖岝岑怪石錯峙西則氓居官邸甍瓦低昻櫛比鱗次其東則原田井畫喬木衍迆晨霏夕靄歕欱摩蕩輸英騁秀層見疊出於軒楹之左右乃命之曰橫野前提舉貫公子素與書其顏介友人汪生徳懋徵余文以記之噫玆樓倚於廛市而有僻野之致焉鄰於喧囂而有閒曠之趣焉二難之並孰與爲比何時披鶴氅步上東門訪元之之居相與倚欄遐矚僎風介月撫今懷古掀髯而笑抵掌而歌傾駭山川之神當援筆而重賦之

皆山樓記

古稱新安有佳山水而祁邑爲尢東則祁山若令字之旗長杠斜倚而綴遊委蛇孫僊棲眞之嵓迥在天際西則石山羣巘若萬馬自天而下扶輿淸淑之气毓秀凝翠崔巍崒嵂左右衛從爲縣治千載之基北則石鍾諸山或如屛幾或如倉囷或如帷帳嵚崟而環拱南則白石之峯層巒疊嶂朝簮文筆羅列玉筍之班峭拔可愛邑人胡伯善世家詩禮隱於廛市中闤闠以居剏重屋四楹甍棟髙明軒牖疏達日讀書以自適暇則馮欄觀山娛心悅目乃摘歐陽公環滁皆山之語扁曰皆山而朋儕因以是稱號之且徵余文爲記諸楣間余惟易之八卦在艮爲山而重艮卽皆山之象也吾東魯聖師贊易之彖曰艮止也時止則止時行則行動靜不失其時其道光明伯善抱才韞玉藏器於身玩遺經之至理慕聖賢於前古不求聞達合於大易艮止之義而覽觀山中朝嵐夕霏歕欱吐吞千態萬狀殆與塵世浮沈盈虛代謝實同一軌而山之靑靑不攺並堪輿相爲悠久髙趣逺志樂山之靜壽母年踰七袠怡愉養志其纂先緒而貽後昆詎可量哉余嘗過伯善之居見其前除植梅數株佳致匪俗因以梅軒字其堂而篆四大字以遺之並書以爲記

西南林壑樓記

郡北三十里有山曰鳯凰余友吳仲實旣封其親於山之麓遂廬於先塋之側復卽玆山之陽以爲別墅焉繇先塋右度小磵縈紆灣澄夾徑樨檆數十本薙蓬藋築室四楹室之北沼圃廣袤可百餘步藝梅李杏棃橊棗栗枇杷林禽如幹株雜置奇卉植竹如樊栁槐鬱鬱圃北爲屋四楹以宿賓賓館之北井方池渚源頭活水池中累土成方州重槐婆娑繚以欄檻洲外碧蓮孔茂蓮之四旁編筱養魚數百頭圉圉洋洋北之東並徑爲小亭以遲賓扁曰問津室東南重屋四楹窻牖疏達貯書數千卷畱名士觴詠觀書鼔琴並室辟徑詰曲二三百步曁山半爲臺以憇遊者扁曰笑閒步山之顚岡阜四環巨松彌望淸貫四時諸峯獻狀黃山六六宛在眉睫瑤篸玉筍秀竦可愛暇日與客登重屋而遐覽西則奇峯屏列茂林演迆蒼翠薈郁南則大壑廣衍花艸芬芳壑之旁有巨石髙四五尺上平如砥可坐可倚可琴可棋乃扁之曰西南林壑而謁余記之易於蹇觧皆曰利西南西南坤之方也山川地之文也大山巑岏而有平原之暎帶廣谷寛閒而近喬木之蔥蒨則奇勝岑蔚莫斯若矣噫嘻林原丘壑農樵牧豎日相羊其間顧勤耒耜勞斤斧出入榛棘叢血濺趾踁目不識丁字罔知詩書陟峻涉深奚悟登覽趣悟是趣者須學士大夫然徼升斗祿馳騖名郡大都苟取靑紫榮耀縱有田園臺館蹤迹罕至孰若吾友屣棄簮紱逍遙物表極山水之玩不恡余貲購法帖名畫金石古器道釋遺文積疊編簡以自娛樂泊然無秋毫世俗慮其賢於人逺甚余與仲實以文墨交殆三十稔實余之心友愛其境髙其行於是乎書

環谷集卷五

●欽定四庫全書

環谷集卷六

﹝元﹞汪克寛撰

○說

易之文言傳謂君子行四徳乾元亨利貞說

幹者健也天之徳也天以至健故能運四徳於四時君子以至健故能體四徳於一身聖人以至健故能行四徳於兩儀之間以參天地而贊化育元者物之始於時爲春其在人則爲仁其發則惻隱之情而得天地生物之心以爲心者也月令天子賞公卿大夫於朝命相布徳和令行慶惠及兆民是體幹之元亨者物之通於時爲夏其在人則爲禮其發則辭讓之情而所以品節乎親親仁民愛物之差等者也月令天子賞封諸侯慶賜遂行無不欣悅命太尉贊傑俊遂賢良行爵出祿必當其位是體幹之亨利者物之遂於時爲秋其在人則爲義其發則羞惡之情而所以斷制事物各得其宜者也月令天子命將帥選士厲兵以徵不義諸侯暴慢以明好惡命有司修法制戮有罪嚴斷刑是體幹之利貞者物之成於時爲冬其在人則爲智其發則是非之情而所以分別事理以宰萬物者也月令天子察阿黨使罪無有掩蔽功有不當必行其罪以窮其情固封疆備邊境命將講武飭死事是體幹之

貞存誠堂說

醫之爲言意也意茍至誠則病之淺深加減証之陰陽表裏脈之浮洪微沈弦緊緩濇榮衛之盛若衰根本之堅固若虛憊調攝之或過或不及吾心之虛明以照之如睹龍鏡如飲上池水了然不失秋毫於是酌劑餌之溫涼審鍼砭之補瀉厥效奇妙如有神助其不誠者反是傳有之曰至誠如神其弗信矣夫𨿽然誠者兩間之實理斯人稟兩間之气以生鈞賦是理而能存之者蓋尠業醫而存誠者尢加尠焉同邑徐宗吉自其上世攻岐黃之學及其大父仁齋翁益精其藝馳聲州裏間宗吉克紹祖父業辟堂蓄善藥以捄人而持心信實曰丸曰散制和不慊於心不以與人也扁其額曰存誠而徵說於余余喟然曰存誠以視證盡誠以用藥其有不中者幾希吾知宗吉推是心以追蹤祖若父靑於藍咸於鹽不難也乃書是說以貽之

經禮附說

周禮一書果爲周公所作乎漢武嘗謂周禮爲瀆亂不驗之書何休又云六國陰謀之書歐文忠公謂周禮可疑者二蘇頴濵謂周禮不可信者三是皆論以爲非周公之遺制也然則周禮果非周公所作乎朱子蓋嘗以周家法度廣大精宻言之嘗以周公建太平之基本稱之又嘗以周公從廣大心中流出稱之張橫渠謂周公治周莫詳於周禮賈公彥序周禮廢興又謂鄭玄徧覽羣經知周禮者乃周公致太平之迹是則又明爲周公所作也考之西漢志於周官未之見東漢儒林傳乃謂周官經六篇本孔安國所獻隋經籍志乃云漢時有李氏得周官上於河間獻王獨缺冬官一篇獻王購以千金不得遂以考工記補成六篇奏之孝武時蓋有其書特未與五經例置博士耳至西漢劉歆始置博士遂盛行於世後世因有周禮作於劉歆之說是則周禮作於周公而非他人之制明矣然冬官何爲而缺也經罹秦焰散佚之餘與漢儒編錄附麗之誤而始謂之缺也何以知其然愚因考補散逸得之夫五官所掌曰治曰敎曰禮曰政曰刑而冬官則掌邦士或坐而論道謂之王公或作而行之謂之士大夫或審曲面勢以飭五材以辧民器謂之百工通四方之珍異以資之謂之商旅飭力以長地財謂之農夫治絲麻以成之謂之婦功此冬官之大較也見考工記所載者其屬二十有九皆工之事而士與商農之職俱缺焉考之春官之中如世婦內宗外宗皆宮中之職本屬天官而乃入之春官夏官之中如司士諸子皆掌士之職本屬冬官而乃入之夏官地官之中如司市質人廛人賈師司■﹝虎武﹞司稽胥師肆長泉府此皆主於商土均艸人稻人場人司稼等職此皆主於農皆本屬冬官因其職與大司徒掌土地人民者相類乃以入之地官若是者謂非編錄附麗之誤不可也況小宰記六官六屬各六十考之天官自大宰以下六十二地官大司徒以下七十九春官大宗伯以下七十一夏官大司馬以下六十九秋官大司冦以下六十五何以冬官獨缺而爲數不及五官皆盈而餘數過之理無是也他如儀禮有嗇夫之官國語有司商之官皆不載諸周禮此亦冬官之脫簡也要之見載於考工記者固爲冬官之屬然司空掌邦土居四民時地利職不止此當自大司空小司空而下摭夏官之中掌士者地官之中掌商農者與夫嗇夫司商之數並今考工記所載之工總屬冬官則不惟合於周官司空之所職與小宰六官六屬之目而且周公制作之盛燦然溢著於編使人得以觀其會通而爲太平典禮之全書也克寛因並錄卷末以俟博古君子正焉

任生名字說

休寧任生序再拜言曰序受學於先生於今五年矣願先生字之且述其義以敎序期佩服不忘而因以勉於學也余曰冠而字古也今冠禮𨿽廢待生之年旣弱冠而字之未晚也生又拜而請曰序懼不獲常侍先生左右茍命之字若先生之言恆在乎耳而注乎心也余以其請彌篤乃字之曰本立而告之曰序與敍同天倫之次第也天倫有五曰父子曰君臣曰夫婦曰長幼曰朋友蓋天下之大經也人道之大於是焉系捨是則無以爲人也果能如此實有所立事親以孝而仁之理由是而推焉事長以弟而禮之理由是而達焉以至於君臣之義則事上撫下亦其則也夫婦之別則應事接物莫不有智也若夫朋友之信則凡所以發於中而應乎外者皆不可不實也於是五者各盡其當然之則則大本立矣聖賢之學焉有他術哉經籍訓此者也文詞論此者也徳業事功踐乎此而表著者也生盍廣讀精思克勤克謹而於日用彜倫之間先立乎其大者則其進未易量也生其可不朂之哉旣以敎生且書其說以貽之

蔣之翰字說

同邑蔣周翰維楨從鄕老先生遊而靑於藍矣至正辛夘年旣弱冠因館授余從孫仲寧之居而過余辧疑問惑求所未及焉旣又請敍其字若名之義而申勉之餘告之曰釋詁之文曰楨翰幹也釋之者引詩維周之翰以証之夫楨幹皆築墻之木也墻端之木曰楨墻之兩旁障土者曰幹詩人引物連類以賢才爲國家之楨幹蓋垣墉之築匪楨若干則捄之陾陾度之薨薨築之登登何所依附國家匪賢才以任眾職則禮樂典則法制禁令是孰主張是孰維持是孰辧而孰設施之哉子以維楨自名而以周翰字子盍思研窮至理表裏精粗期無不至有所未至則訪鄕先輩耆俊而講切焉夫然後身履力踐百倍其功弗篤弗措必求造古人之域則他日出應時須爲國家之楨幹也必矣子之始祖周文公爲周家立八百年基作大雅之詩追述文祖之徳以詔後世而謂多士皆國家之楨幹厥後尹吉甫又作崧髙之詩以美申伯甫侯之賢能爲周室之楨幹爲國家者賴賢才以立國如此夫子之先世公琰相蜀漢大直相唐勛名事業照耀簡冊子尙篤志於學弗懈益勤則不惟無愧於名若字抑亦有光於前人矣子朂之

吳氏三子字說

友人吳仲實甫年且耆艾見三子長次皆就外傅而受學矣請余字之以敍其義而告之餘曰冠而字則祝之以辭禮也今尙幼盍俟其稍長而命之字可乎仲實答曰生非欲使之尊其名以誇於人也實欲使之敬其名與字而亟責以成人之道俾昭然知所以示訓而永久不忘也余曰嘻仲實之愛子不以姑息而覬其速成余焉得不取夫文之美者以爲之字而警戒以造就之乎乃召其子來前而語之長者益字之以文遷蓋取易之大象風雷益君子以見善則遷之義也次曰革字之以文炳蓋取革之九五象傳其文炳之義也又次曰兌字之以文悅蓋取彖傳兌說之義也旣以語復祝之以辭曰益也勉旃宜朂爾躬聞義而徙惟善之從風動雷行勿固勿慵日進髙明厥徳乃崇又祝曰革也勉旃學貴克變剛健中正愼思力踐必彊必明勿替勿倦徳容昭著允儕時彥又祝曰兌也勉旃講習爲宜朋友切磋麗澤於玆孜孜不懈心中自怡底於成功前哲可希祝已遂書以貽之尙願其受玆辭而藏之深求其意而勵其所未能充其所未至則有所立而克纘先祖之緒矣吳氏之子孫其福祿詎可量乎三子其懋敬哉

環谷集卷六

●欽定四庫全書

環谷集卷七

﹝元﹞汪克寛撰

○銘

大學正心四戒銘

戒喜銘

君子之學孳孳不息欲盡理融中心悅懌世俗之喜玩物適情娛於嗜好酖毒心酲小子戒之非喜勿喜窒欲閒邪樂善而已

戒怒銘

聖賢之學鋤姦撥亂去彼凶頑拯玆塗炭世人妄怒焦火斯炎面赭髮豎蹈禍而顚小子戒之必懲其忿中心湛然不知不慍

戒憂銘

宣聖上達樂以忘憂禹稷憂民橇■﹝木輦﹞鉏耰與憂俱生世俗所溺患得患失逐利惟劇小子戒之講學徙義憂之如舜志軻之志

戒懼銘

聖賢之心至理熈熈浩气配道砥柱弗移世人狥欲內省多愧其气欿然惟恐惟怖小子戒之懼所不聞自反而縮勇奪三軍

思復齋銘

厥初生民萬本則一降衷秉彜至理眞實桎梏物誘邪慝雜之本然之善未始或虧身之反之斯爲上智中人以下毋自暴棄吾儕小子辧理劬書苦思力踐蘄復厥初雞犬易求牛羊勿牧存養省察戒懼愼獨不顯亦臨戰戰兢兢積之又久云捲波澄一旦超然徳崇業茂匪丰於今匪嗇於舊弗得弗措示敬坐隅日夕幹幹允念聖謨

主靜銘

人生而靜天之本性操而存之守之有定是心未發中扃寂然皎皎明鏡澄澄深淵遇物而感或喜或怒隨物處之於我何與不爲事遷不爲欲縱當然而然以靜制動統禦萬變酬酢萬端中流砥柱任彼狂瀾我銘坐隅視以爲則希聖之功蘄立人極

存誠銘

無爲之眞凝而爲人滿腔實理具於吾身思慮未萌此心無妄至理渾然秋空月朗心與物接實理應之從違喜慍適事之宜燕坐閒居景慕賢聖涵養天性至公至正遇事臨變隨時處中交人以信謀人以忠心無妄念志無妄想語無誑諂行無邪枉事上待下足履手擎毫釐必實頃刻用情百行之源五常之本自粗及精由邇迨逺斯須匪實言動俱虛物欲陷溺不保其軀我作斯銘庶幾允蹈願言思誠先民是效

吳季實字銘

惟人有生理全賦予凝眞無極精萃二五淵實中存四徳渾淳英華外著萬善彌綸哲人希天文思允塞黙契至誠庸熈庶績光輝充實體立用行洋洋發育振采抒英胡今之士習尙雕巧罔究本根秪令浮藻誇毗組繪鳯咮鷙翰潢潦易盈艶葩先殘華而靡實全體斯冺實而靡華大用斯隱卓爾吳生令資粹質稟气精英持心篤實芳齡嗜學思猶厥宗勤劬請益憤悱求通黽勉進修孜孜不已騰實蜚英指顧千里愼終如始永保嘉名吾言匪鄙戰戰兢兢

香逺閣銘【有序】

友生汪文昭久從余遊而有得焉歸築書室於所居之東面臨方池植蓮輙茂並池作小閣以觀宗叔巢深先生摘周茂叔愛蓮說扁其閣曰香逺余銘之

植物之華繄蓮獨淸嫓美君子錫之嘉名外直中通令姿靜儼景風南來厥香斯逺同宗有子篤學在玆法則濂溪跂其齊而我作銘詩刻諸座右願言勉旃以延遐久

亦政堂銘【有序】

亦政堂者同郡鮑以仁築以奉其親者也以仁孝親友弟理家有法蓋受學於先友侍制鄭公而有得焉者公嘗摘魯語以名其堂而記之矣請言於余余曰傳云政者正也上所以正不正而下所以取正者也然書稱君陳克施有政謂其有孝友之心施於一國之政也吾夫子言施於有政是謂以孝友之心施於一家之政也故曰是亦爲政亦之爲言謂治家治國同是道耳蓋窮則爲一家之政達則爲一國與天下之政子曽子傳大學於治國平天下二章俱以孝弟言之有以也夫果能致盡已推已之心卽在已者孝而人皆知孝在已者友弟而人皆知友弟施諸四海凖諸一家夫豈難哉旣以語以仁乃撮其義而銘之

政以正事綱紀經綸帥正以正斯濟斯民絜矩之道篤近業逺爲政以徳修身爲本天之生物立愛惟親由是而推施及於人各親其親各長其長天下治平如運諸掌華勛孝弟斯道之原宣聖設敎孝友彌惇自家刑國以建人極君陳之篇斯爲凖則鮑子克孝木培其根怡愉奉親睦於弟昆翼翼髙堂爰居爰處聿顏其楣允念魯語篤於所厚表端影隨窮養達施舉而措之自治治人止於至善惟曰孜孜令徳顯顯入道有門積學有基孰謂岱髙跂而齊而願言勉旃毋懈毋替永保令名貽諸來裔

櫟軒銘【有序】

友人鄭君士坦築藏修之室字之曰櫟軒徵餘言以自勵余語之曰莊周氏見社櫟其大蔽牛匠石過之而不取謂櫟以不材得終其天年然櫟非果不材淮南記以爲十二月之木十一月棗取其赤心十二月櫟可爲車轂而說周禮者則謂櫟實像斗可共染今日之用若是則櫟果不材乎乃爲之銘曰

牛山之木斧斤相尋萌蘗其間牛羊逓侵郁彼社櫟多歷年所煦以春陽滋之雨露本固葉茂厚積深培勢干云漢陰庇莓苔巨幹百圍美實千億路車之轂染人之色漆園寓言覬全其天明時之用拙匠所捐吾儕殖學務其大者存玆良姿愛諸拱把鄭君作軒姑示匪材髙標挺特逸興崔嵬勿剪勿拜善芽滋長匪依穹林遐邇攸仰弗貪楡錢弗羨松官赤心爲友以待歲寒我作銘詩大書深刻願言朂之聿崇令徳

○跋

汪文節公簡帖後跋

宗叔禮部尙書巢深先生其生也長克寛三十有一年延佑戊戌登進士第龎才碩徳雄文異政聞於至順至正之間元統甲戌克寛以同宗從子拜先生於城府右簡十帖乃先生與吾友吳季實交晚歲往復之尺牘也先生之先自五世祖以上實居婺源塋城在焉歲時展省過城府屢畱季實家酬答書問蓋多中更時變散佚而僅存一齋二大字乃季實先府君藏修之室之所扁也其第一帖云奔走南北蓋先生繇春官卿致爲臣而歸之時也第二帖云黃山抵捨則至正丁亥克寛館寓黃山侍先生同遊三十六峯者也所謂小孫畱外家則先生仲子用和彥禮之長嗣惪崇世賢久從克寛問學以乙榜授徳淸文學者也第三帖至第八帖皆季實敎諭寧國時問勞酬酢寧川黌捨頺敝季實剏而新之部使者索公元岱嘉其勞績歸語先生爲文記諸石先生奬勵深至且以精學業纂先緒朂之所以成人之美者厚矣所謂公文乃故里豪右侵先生祖塋而言於有司者也三賢之文則先生拜集賢學士時請以漢董仲舒宋範仲淹元劉因從祀孔子廟庭者也羅文卿七世同居有張公藝之風世攸尠見朝省所當旌異者也祗此三事猶見先生嫉惡屏邪好善尙義之心第九帖云桑梓松楸感念弗置恆拳拳於思本第十帖云睹疲癃困匱莫之致力惟切湮郁尢汲汲於斯民發第一第二帖時先生年已七十有五而第十帖在癸已甲午之間字畫遒勁精采煥發老成典刑鄕裏情誼粲然辭意之表明年八月先生罵賊被害大抵秉心正直終始如一皓首致身臨難不屈大節焜煌照曜史冊大常議謚易名以文節夫何媿焉季實服膺箴規耆艾彌篤韜晦免患飭行全名果無負於先生之所期望矣今玆敬慕感泣裝潢遺墨貽諸後葉蓋非視爲奇玩而已也以書求題卷左克寛老甚病甚永懷嘆息再拜而謹書之歲捨降婁之次臯月旣望之五日書

張介玉手抄孟子後跋

城府張君介玉年將七袠好學不懈手抄孟子書二帙以敎其孫於以見君聰明過人尢且愛孫勤至而蘄書薌之有續也上章困惇之歲餘館授師堂攜以示余余因正其句讀考其缺誤而歸之他日孫傳之子子傳之孫讀是書而殖學有成庶以知賢祖義方之志抑以知余友善之誼也是歲旦月下澣同郡汪仲裕書

○贊

提舉貫公像贊

髯虯而體充骨梗而質淳赤虹萬丈爲之气淸冰萬壑爲之神標致如姑射之仙瀟灑而無塵襟度如雲夢之澤弘廓而無垠謙和之容曖然如春激勵之論鏗然如金世家文學居然得輪扁之眞官途政理騞然中庖丁之音其憂國之志愛民之心蓋將磅礡萬物以爲世運轉四海而爲霖也歟

靜樂公圖贊【有序】

榷使貫公以靜樂字其燕居之庭邦人髣髴气象祖帳長亭上某與公相知惟深故拏筆而贊之

大塊勞生滚滚熈熈自役厥身虫飛馬馳彼美君子靜中有樂志趣安閒襟懷恢廓燻香黙坐恬淡無爲俛仰乾坤至理在玆展玩遺編驩然怡懌遐想聖賢熹意何極茗臺總政事簡民寧篆文生緑纎塵不驚潑潑天機和气洋溢心逸日休五載如一匪伊大任贊化皇朝海宇以謐鼎鼐斯調刻畫如圖是用逸逺無涯去思寄此繾綣靑山巃嵸嘉樹蔥蘢矯首千里悠然飛鴻

汪府判像贊

公之學溯濂洛之源而遊洙泗之濵公之詩參黃陳之玅而逼李杜之眞貪泉賄市不足移其操印累綬若不足縻其身气象峍兀而不可攀者如絕壁之與孤岑儀容矍鑠而不知其耄者如翠柏之與蒼筠彼丹靑者固能冩公之神不能冩公之心管幼安陶元亮白樂天繄公之倫歟

○啟

答劉叔簡啟

慕墨莊之萬卷逺在七閩得開府之一書賢踰十部宛如晤對劇慰傾翹恭惟執事冑接敞攽襟儲渠祿書林隱豹四方講鏤梓之新編藝苑雕虫諸子肄掇科之逺業蝌蚪祕幽之欝積魯魚讎校之精研侈矣珍藏久焉敬羨某叨趨鯉對粗習麟經慨傳文充棟之浩繁放疏義擷英而纂錄萬八千言之筆削尋類例之始終數十百家之同異摭事辭之精要聊備紺珠之記敢云繡木之傳詎意徹聞遽貽鐫諭丹鉛而求至當念點竄之未完琬琰以禆將來顧讓嘲之爲懼願安承敎用底成功守約信於末椷有如皦日寄抄謄之善本期以明年申復稽臯寅祈骩鑑不宣

○疏

募建萬安橋亭疏

伏以萬安橋左屋以爲庵右屋以爲亭有憇息馮觀之勝四方人北轅而之燕南轅而之越乃往來交會之衝𨿽云結方便之良緣尙乃欠完成於善事碧瓦朱甍覆乎其上者埀成而未竟靑蚨白粲逋於其前者久假而不歸矧燻香燃燈者無所於居而吸露飲風者曷焉給食欲廣基築室並求香積之廚更鑿井建亭俾濟默林之渴須仗十方之樂助庶幾眾美之俱完遶宅之禾百囷充棟之錢萬緡或寡助或多助負郭之雨一犁並橋之月半畝請大書請特書各生不吝之歡心共結非常之善果自今負者歌行者詠人人誇無量之陰功俾爾壽而康熾而昌世世獲方來之戩榖

環谷集卷七

●欽定四庫全書

環谷集卷八

﹝元﹞汪克寛撰

○碑

黟縣橫岡忠烈廟碑

古者有徳必百世祀之有功於民恆有祭法矧禦災捍患能福其民者乎忠烈汪王當隋之亂以布衣倡義募集驍勇捍禦一方曁唐髙祖削平區宇遣使送欵朝廷嘉之授以方牧封越國是時四方鼎沸羣雄蠭起據數州之土竊名字者不可勝紀爭地爭城晝夜戰鬥斬刈蒼生若薙艸菅然惟王保有六州奉隋正朔以待眞主俾其境土之民遇鋒鏑如處承平之世邦人思其義往往立廟祀之不忘水旱疾癘有禱輙應蓋七百年於此矣自宋迨皇朝中賜王爵徽號八字榮錫載續恩秩寖隆蓋王之功徳在民者無窮故民報之亦遐久而不怠也黟縣橫岡故有廟歲久隤圮至正四年甲申春二月里人程儀鳯兄弟捐貲攺作秋七月落成堂寢門廡爲盈一十六楹棟宇宏麗丹漆輝霍肖象尊嚴軒牖疎達復構四楹於廟之西偏命祝史某居之以職焚修之役儀鳯割田十畝俾某世食其利而繕葺其廟宇焉十年庚寅夏四月儀鳯請余文而勒諸麗牲之碑乃敍其歲月而系以迎享送神之詩厥田疆畝列之碑陰

詩曰桃源之山兮黟之水民思神徳兮百世無已廟奕成兮有寢有堂觚稜翚飛兮丹碧焜煌神之來兮驂四虯旌旗若云兮風蕭颼黍稷斯馨兮芼藻蘋牲牢肥腯兮酒醴淸福我壽我兮俾耆而艾五風十雨兮物無疵癘我民報祀兮彌勤神之澤兮允無垠

○墓表

宋故廸功郎勅授龔州助敎謝公墓表

余友謝子溫攜其五世祖龔州助敎壙志一通謁余而言曰余祖常遊紫陽朱夫子之門學行醇正爲時名儒所著有語錄日錄若干捲藏於家壬辰兵變挈家逃難入山遺文散逸不復得而見矣墓在邑大河之南爲盜所發碑文毀裂不復辧所幸壙志猶存比年海宇寧謐將買石掩諸幽敢幹先生一言以賁之則死生受賜多矣余適被召與金華宋先生濓同修元史蓋未遑也其從兄子原余壻也亦因事至京師爲道其意爲請先生爲之篆書余旣歸而表其墓按公志公諱琎字公玉曾祖諱叡祖諱諤父諱升兄弟五人公當其季娶寧國府太平縣李氏子男一人禧年孫三人渭淵源女四長適進武校尉前監戶部贍軍酒庫陳秉哲次適待補太學生胡景參次適待補太學生胡勲次適進士陳禹錫公卒三月塟和光第三甲沈家源出處詳悉鐫墓亭志余嘗考諸先世遺錄及宋元間邑乘公嘗從朱夫子講性命之旨蓋其學始於格物致知而繼之誠意正心以修其身始於齊家而終於治國平天下始於成已而終至於成物其才識學行足臻逺大而官不配徳使公不得展其所蘊同志咸惜之慨自喪亂以來典籍廢壊公之嘉言善行不復備見獨李氏志乃其手筆嘉泰初嘗佐邑宰林侯士謙興建廟學碑其略庠北舊有文公祠以公爲配享是其澤之在人蓋猶未冺拜瞻遺像尙可想其人焉嗚呼當朱夫子倡道之時海內豪傑之士聞而從之者日眾而祁之人士得及其門者惟公一人而已故自公歿而其傳冺焉然數世之下猶有聞風而興起者未必不自公始也故特表而出之使吾子溫刻諸墓上之石

○墓碣銘

元故將仕郎全州路淸湘縣主簿陳君墓碣銘

君諱龍字義仲新安祁門人世稱竹溪陳氏代有顯者與同邑韓溪汪氏潤田張氏孚溪李氏並爲望族事載縣誌祖樾宋紹定年間登進士第授將仕郎安慶府司戶參軍叔祖鼎新繇國學生登第累官知鄂州咸寧縣父仕宏宋歸州學正季父師聖繇國學生登第授迪功郎吉安州敎授母夫人王氏以宋淳佑已酉正月二十有七日生君於雷湖君五歲讀書頴異秀發及冠舉進士登第授登仕郎南康軍都昌縣主簿至元初江南內附江東宣尉使廉公某搜賢選士欲官之君固辭不就十八年辛已邑之田坑王萬十王信二謀爲亂嘯聚二千餘人無何大軍徵討其渠魁潛遁閫帥趙公某諭示轅門督責君等追捕君率裏中驍健獲王萬十王信二於池饒之境事聞省府版授慶元路定海縣海內寨巡檢在官三載民安盜息及代大府喜君廉能檄攝定海縣官界寨巡檢尢稱厥職大徳三年己亥遷饒州路鄱陽縣石門巡檢五年辛丑之官時朝廷調兵數萬人往徵八百媳婦君饟饋送之治劇有方秋毫不擾於民且捐已俸剏官署門廡二十餘楹轉池州路貴池縣城山庫上巡檢縣境連歲大祲餓莩枕藉君廣立防禁推誠綏撫居氓帖然無刼禾攫金者焉升兩淛都轉運鹽使司長亭場鹽司管勾先是鹽額恆虧君察知其獘躬歷諸團廣積土鹽增辦如額且補煎前數曁別場所虧鹽數攺撫州路在城稅課大使無苛取無巧搜商出於塗賈藏於市各得其驩心除將仕郎全州路淸湘縣主簿而君疾不起矣享年七十有四娶方氏宋吏部侍郎袁州太守秋厓先生諱嶽之侄建徳府判竹溪先生諱貢孫之女弟也先君二年卒君卒之明年至治癸亥十有二月甲申合塟於裏之仙槎源子男四人伯顏伯良君用君濟女適同邑李貴和孫男八人公美公選忽都察都魁孫泰孫宗立宗獻曾孫男五人文英文理文淵善才天保君自少孝友蚤失所怙奉王夫人承顏養志靡所不至季弟良坤出爲宗人後貧無子君取其夫婦同居以篤友於之愛女侄幼孤鞠育敎誨視猶已出旣長厚資裝嫁遣之鄰邑婣家逃竄辟賦役之煩苛者君曰於我乎館繼粟繼肉不恡也裏有爭辯君折衷以理人人慚悔得全其家云君博學多聞尢嗜作詩旣老自號竹洲逸人歷仕淛左江右登覽名山大川形諸賦詠有古近體詩若干捲曰竹洲集藏於家君之子君用常推擇爲吏旣而厭簿書之勞怡神完气逍遙物表一旦惕然永慕懼潛徳之未著也乃具世次行實謁余敍述表諸墓將刻諸貞石貽不朽焉余忝通家之好不敢以蕪陋辭故錄而銘之

銘曰陳爲著姓代有簮纓承纉綿綿奕葉科名君學夙成家聲善繼惇行孝友吐辭藻麗蒞職匪懈治劇無難拙於媚世飛不盡翰蓄之旣深允昌厥後螭碣勒銘聿彰遐久傳

○傳

鄭長者傳

長者姓鄭名紹卿元之盛徳士也大父諱泰齡父諱珪咸潛徳弗仕世居歙之雙橋長者生而岐嶷長從鄕先生陳公定宇遊講學知道大原慨然有濟人利物之志先生嘗語人曰紹卿徳性寛厚有容存心愛物他日於人必有所濟其爲學也以窮理修徳爲先而不事文辭至元間隱居於家人或勸之仕長者曰夫旣無知人之智又乏撥亂之才則是不能以有爲矣豈不自知以徒取辱乎何如優遊田裏孝友於家而終吾身也哉居家孝友婣睦性寛厚溫恭犯而不較嘗有怙彊罵於道長者聞無所問告者再三乃徐應聲曰已知彼特醉耳顏色自若有田疆畔爲人所侵或以告之長者問侵過幾何矣曰適過其畔長者曰吾以爲叚之半若畔之半則固以知之矣已而皆知自愧其存心類此家承累世富有之貲又能恭儉不怠制節謹度常計其所入自奉祭祀給家眾外一以周貧睦鄰卹婣爲事凡鄕之疲瘇煢獨顚連無告者則分榖粟以賑其饑遺布絮以拯其寒其有死喪貧窮不能舉事者則遺棺以斂之分地以葬之其它凡可濟人利物之事惟理可爲則爲之未嘗以人之毀譽爲作輟存心公恕人咸服其徳量以故鄕邑有訟理不決者往往求直於長者無不慚服而去居之西有堨曰小母堨者灌田數千畝其源濫觴至堨才十里每歲農家待雨霽備艸木截流以堰水迨潦退而源已涸矣嘗徒費勞力而未嘗沾其利長者乃謀攺圖以石爲梁布板爲閘以爲經久規時徵工於農怨聲四作長者力以爲已任捐貲助費不日而成又割田若干畝令收其租以爲祈禱修葺之費於是農免堰築之勞歲沾灌漑之利人人咸歌之因祀以爲神

論曰熊燔兔炙不加於菽粟之厭飫也狐裘豹袪不加於布帛之溫燠也行道顯身不加於樂道而善其身也眞若菽粟布帛之可嘉豈以窮居而徳聞加損乎若長者幼而講學明道常存愛物之心慨然有意於斯世𨿽其遭時中微不能移其素隱居樂道孝友於家卽其平生所行大抵存心以仁處已以忠正已以禦物推已以諭人是以居之一家而一家順行之一鄕而一鄕慕不求服人而人自服不求安身而此心悠然超乎物外觀其志其在孔門蓋獧者之流而其心則浴沂汶上之心也若夫正已而不求於人無所爲而爲善則聖賢大學敎人修已治人之方大人正已而物正之道不是過矣程子謂一命之士茍存心於愛物於人必有所濟而吾夫子稱子產爲惠人觀其爲政於鄭三年而輿人誦之若使吾長者得行其道於當時而攄其素志則其利澤之在人而人之慕化者爲何如哉𨿽不獲試而不得觀其所蘊然其徳之在身而不遺於微則其徳之及物必能大施而澤被於廣矣特所遇窮達之不同易地則皆然爾夫君子大行不加焉窮居不損焉若吾子者眞可謂盛徳之士矣世稱長者不亦宜乎

○行狀

師山先生鄭公行狀

先生諱玉字子美世居徽州之歙縣衮繡鄕貞白裏十二世祖諱球以貲雄其鄕號雙橋鄭氏曾大父文政大父安至元初聞大兵討李世達將屠城卽杖策詣軍門言動主帥全活郡民遂授徵事郎歙縣尹沒而民思其徳言於有司請立祠省府嘉歙民之志下其事如請俾列之典祀號鄭令君廟父千齡累官承事郎休寧縣尹以操行著稱學者集士友私謚曰貞白先生有司表所居爲貞白裏大徳二年戊戌貞白公調官太平縣之弦歌鎭七月一日母夫人汪氏生先生於弦歌火光照室鄰里驚駴貞白公心異之嘗指語汪夫人曰吾爲吏治獄不任苛刻人蒙吾力脫罪罟者不尠天或報施是兒其大吾門乎先生自髫齓不與凡子伍稍長頴敏不治細務惟嗜讀書禁無以家政闗我才十歲聞人誦朱子之言則喜其契於吾心也聞人論朱子之道則喜其切於吾身也於是日誦四書玩味朱子之說而紬繹之沈潛反復久而融會貫通得其旨趣數從鄕先生學意不適輙易師旣而載書入黃山祥符寺又遷紫陽南山觀處已以澹薄自持立心以誠敬爲本攻苦殖學靡替寒暑嘗因同郡進士王君儀過之欲烹雞供具僮隸逐雞飛鳴蹢躅遂不忍烹王君拊其背曰子美長養此心因是於惻隱之發體認涵養造詣益深矣再應進士舉不利卽棄舉子業求聖人之道於六經研精覃思優遊涵泳蘄必至古人之域至順初侍貞白公遊京師閣老諸公覽其所爲古文將交章薦之先生竟奉親南歸不屑也貞白公卒於杭先生扶櫬數百里歸殯於家哀毀踰禮及塟門人士友相執綍者數百人見先生祖載遣奠躃踴袒括一循古典大敬悅之除喪或勸先生筮仕笑而不答築室裏之師山將著述以見意學者從先生問學紳佩寖盛門人鮑元康等因其地剏師山書院殿堂門廡庖湢咸具講肄有齋登眺有亭先生日與諸生論說春秋而通其大用間被短蓑遊釣岑山之陽鄕之人目岑山曰鄭公釣磯元統初有司以先生徳行文學純備才識達於治體滋欲試之以政上薦章於淛省若江南行禦史臺先生謝絕不就至正十二年春先生聞蘄黃紅巾兵陷江州郡守李公黼死之西鄕慟哭三月聞饒州繼陷語門人曰主上未有失徳玆不過烏合之眾然承平日久將驕卒惰莫克禦之耳四月蘄兵繇婺源破徽城據之先生避地南石耳山五月蘄黃主帥搜求先生先生欲死之門人鮑元康語從子深曰家可再有今先生世不可得深與先生弟璉冒刅入城納賄以免九月大軍克復時州裏豪俠多禽脇從者以獻爲名爵計先生嘆曰殺人以干祿仁者不爲也是冬蘄黃兵再陷郡先生竄靈山山中其徒百計訪先生將至先生所先生亟避之攀磴墮地折臂气絕復蘇明年淛省平章薩木丹巴勒公率大軍來討郡邑悉平平章素知先生名徳欲舉而用之先生以手病辭十四年逺近寧謐門人以師山精舍巋然獨存迎先生講學其中刪定所注春秋或往來岑山手不釋卷六月天子以大臣薦遣使者謝嘉卿賫內府酒帛以翰林侍制奉議大夫召先生於家使者浮海而達九月至郡監郡阿惇哈雅公率僚屬至山中先生臥病不起監郡彊起之乃拜受酒帛固辭宣命請以布衣入覲是冬偕使者至淛省而番陽餘孽復陷郡城丞相達實特穆爾公見先生驩甚劇論時事便宜至暮弗倦明日將燕先生先生語丞相曰敝邑爲江淛屏翰生民葅醢丞相不亟拯救而寵然燕禮獨何心歟言旣泣數行下丞相爲之攺容卽調建徳路元帥劉公某會合徽泰翼官軍徵討先生復請給饟饋十六年三月進兵克之挽漕無乏監運婺源判官曹子學謂軍士曰此鄭侍制之淚所致也若屬知之否乎四月先生行至海上疾作艸謝表授使者而歸六月舟過建徳之淳安邑之梓桐源士族徐氏王氏迎先生登覽河山之勝徐氏將建書堂畱先生講道其中是秋門人鮑深自淛來會遂與俱歸隱於郡南孤山之麓時淛東元帥巴爾斯布哈公監郡呼都克岱爾公太守鄭公傅翼歙縣尹潘君從善旬朔省起居咨問安民禦冦方略孤山之旁富登渡巨石屹立溪滸先生疇昔釣遊其所淮南省平章余公闕大書鄭公釣臺先生自爲文記之里人吳虎臣刻諸石十七年還師山纂注周易是時先生竹冠野服一僮抱琴一僮持綸相羊山水間忽憶黃山舊遊偕諸生尋訪故館浴於丹砂泉磨崖紀歲月而還秋七月天兵遽至郡城失守先生率昆弟子侄復往梓桐源乃館徐氏十八年淳安建徳相繼亦破先生間道歸隱休寧山中七月朔旦初度晨起燻沐東向再拜不自勝語弟璉曰夜來達旦不寐何也明日聞郡中大小人言於主帥欲羅致之先生曰吾知死期至矣二雉飛入吾室此其兆也弟璉懼傷先生奮身往主帥拘之不得還令以書招先生亟出先生曰吾荷國厚恩偸生茍容何面目立於天地間耶欲亟死而吏卒猝至急如星火逼廹至郡主帥引見命左右拽之跪拜先生不爲禮問爾何不出先生曰昔元朝授以隆賜命之顯秩尙辭不出今何出耶又問爾隱山中曷不爲用先生曰我前日不仕今復仕耶抗辭愈厲主帥命左右拽之出覊畱郡城先生閉戶髙臥不食七日猶賦詩爲文從容若平時手爲書諭諸生曰人言食人之食則死其事未食其食奚死然揆之吾心未獲所安先哲論殷三仁胥獲本心士臨事惡可不盡其本心哉吾初欲忼慨殺身以惇風化旣不獲遂志今將從容就死以全節義耳復爲書戒弟璉屈志以存宗祀戒子逢辰與從子拱辰義居以纉孝友之風夫人聞之使人語之曰君茍死吾其相從地下矣八月一日沐浴更衣北鄕再拜入寓館自經而死聞者見者賢與不肖咸唶唶嘆息曰男子哉男子哉弟璉奉柩歸殯於家明年已亥十有二月庚午塟休寧縣廟嶺上尊治命也先生娶程氏有賢行克相厥徳子男二人長祖澤蚤卒次逢辰女二人黃庭堅吳宗其婿也惟先生質貌淸古襟度坦平卓行特立應機能斷天性孝友自貞白公旣歿終身一聞其諱或其遺事輒泣下沾襟每過貞白裏門泫然流涕莫能仰視母夫人汪氏病癰若石橊然以歿終身不食橊實弟璉蚤失怙恃先生盡意訓育底於成人從兄國英實祖母洪氏之兄子子也視如同气旣卒撫其遺孤尢極勤篤每過先塋必下車伏謁自十世祖而下悉立石大書深刻以表其墓復爲族譜圖列始祖以下十五世羣從子侄名字刻諸徵事公墓碑之陰惇孝友也爲人質直耿介重然諾於人少許可一介不妄取與故逺近學士大夫以孝廉目之每與名公大夫論及爲政必以樹綱常厚風俗爲急先務其爲學大槪本朱子嘗謂學者曰斯道之懿不在言語文字之間而具於性分之內不在髙虛廣逺之際而行乎日用常行之中以此窮理以此淑身以此治民以此覺後庶乎無愧於古之人矣晚年以師道自任誘掖後進無厭怠意門人有過面折之不少貸有善則奬借而汲引之成材者居多其於經則曰易於諸經爲首出而獨爲完書天地萬物之理古今萬事之變易無不具而吾身心四體出處進退易無不在是故不可一日而不講者於是取文王周公之辭以爲經列夫子十翼之辭以爲傳其或十翼辭義簡奧則附以注說命曰周易大傳附注旣又折衷程朱二夫子之說合爲一書命曰程朱易契謂春秋損益四代之制爲百王不刋之典所以著聖人之大用體天地之道而無遺具帝王之法而有徵其功足以遏人欲於橫流存天理於旣滅明之者帝王之治可復有易詩書而無春秋殆皆空言而已惜夫傳之者不知經之大用言異人殊紛如聚訟程傳得經本旨恨無全書朱子間有論著未及作傳於是稽諸經以證傳之謬因朱子通鑑綱目凡例以經爲綱以傳爲目凡諸說之合於理者則取之其或經有脫誤無從質證則寧闕之以俟知者命曰春秋闕疑於禮經則屢欲與友人汪某參互考訂因朱子師友儀禮通解釐析經傳因衛氏集義刪定注說以成一家之言值干戈騷屑而志弗克遂其爲文以正大剛直之气發爲雄渾警拔之辭感慨頓挫簡潔純粹然紀事朴實不爲雕鏤鍜錬跌宕怪神之作出入馬遷班固而根之以六經之至理大抵主於明正道扶世敎語子以孝語臣以忠初入京師或傳數篇於奎章閣下侍書學士虞公集授經郎揭公傒斯藝文少監歐陽公玄驚以相視曰是蓋工於古文嚴而有法晚與平章余公闕吏部侍郎危公素南臺監察禦史程君文最相知而公之文名大振於朝野間矣先生雅好登臨酷嗜山川泉石佳致搜奇選勝極峻窮幽南遊淛左右北上燕薊跨齊魯之墟瞻岱宗鳬嶧碣石居庸之秀如石門金華西山南山佳處嘗一再往焉登天目山宿獅子寺盤桓玉立亭上睹雲海之奇觀郡南覆船山邃深險異爲吾郡之甲先生甚愛之每夏攜書避暑山中門人洪斌爲構招隱艸堂於眠云石下嘗偕程君文湖南僉憲鄭君潛前進士胡君南華同遊賦詩以詠歌之尢且察山水之情性而默識其理𨿽未讀郭氏塟書而議論玄妙與臨川吳先生所著如合符契嘗喜休寧廟嶺溪山環拱扶輿淸淑之气凝萃於是屬弟璉曰吾歿則塟於是焉因講道師山學者尊之曰師山先生縉紳稱謂率以字行所著詩文若干捲自題曰餘力槁藏於家嘗論先生平生梗槪大抵學有本原而忠義大節處之有素觀其撰漢髙帝索羮論章孝女雙廟碑及獻書乞立故宋文丞相祠以旌節義則先生涵養志趣已皦然於胸中矣故能辭翰林之聘而不受拘囚之辱勁气耿耿充塞兩間易於困之象曰君子以致命遂志身可危而志不可奪也繄先生之謂矣克寛蚤歲與先生相知惟深比年往來師山劇談要道不翅異姓兄弟世故搶攘遽成契闊謹以所聞於先生門人弟子者摭其大槪如此庶備朝廷大史氏之采擇云

環谷集卷八

