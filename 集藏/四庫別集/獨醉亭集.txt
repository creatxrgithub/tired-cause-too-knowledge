獨醉亭集明史謹

欽定四庫全書

集部六

獨醉亭集

別集類五

明

提要

臣等謹案獨醉亭集三卷明史謹撰謹字公謹昆山人洪武初以事謫居雲南後用薦爲應天府推官降補湘陰縣丞尋罷歸僑居金陵以終是集蓋謹所自編但以體分不題卷數自武當八景以下九十三首則題曰遺稿疑謹沒以後其後人掇拾晚年所作附於集末然中有經人鮓甕詩謁黔寧王廟詩則皆在謫雲南時又有雪酒爲金粟公賦詩金粟道人爲顧阿瑛別號則元末明初之作亦在其中殆雜采佚篇不復甄別觀所載題畫之詩特多必丹靑手迹一一錄入矣今以原本所有亦並存之與謹所自定諸詩共釐爲三卷其詩不涉元季縟靡之習亦不涉宋季酸腐之調平正通達而神采自然髙秀在明初可自爲一家偶桓選乾坤淸气集號爲精鑑其論詩多否少可而此集有送桓詩及題桓家攬勝樓詩二人契分頗深則謹之詩格可見矣

乾隆四十三年九月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

獨醉亭集卷上

﹝明﹞史謹撰

○五言古詩

遊吳氏耕樂軒

延陵有一士卜壤螺山陬松蘿蔭層軒桑麻被崇邱忻然遂棲息焉用營莵裘朝耕隴頭雲暮飯欄中牛心曠市朝逺地偏松菊幽良時恆見招探玩成久畱我非荷蓧羣子焉沮溺流靑雲一蹭蹬虞阪淹驊驑眷玆以爲托所貴良無憂

登仲宣樓

我來自東吳萬里赴西蜀道經江陵縣故舊延我宿置酒城南樓殷懃慰飄泊仲宣不可招景升恆寂寞憑髙啟煩襟原野聊縱目前程旣修阻後會安可卜少長各盡歡杯行敢辭速彼此曠達士焉能受羈束浩歌發淸商涼飊振林木矯首望中原靑雲猶漠漠安得羽翼齊飛翔接鴻鵠

遊郭氏隱居

結廬面靑山藩籬帯林莽悠然逺塵境吟玩恣心賞嘉樹蔭芳池玄蟬發淸響遂玆平生懷豈在軒楹敞橊紅映扉吐苔緑緣階上嗟我行路人適來解塵鞅取君鳴琴彈聊慰煙霞想

髙唐驛

久客厭舟居衝寒步沙磧披榛得微路偶值髙唐驛窻前十二峯峨峨倚天碧其左連荊衡其右控梁益宋玉不可招陽臺渺無迹驛樓枕其下弘敞冠斯邑驛宰吾故人相逢話疇昔邀我向茅茨問我今何適慷慨具殽酒侯鯖雜梨栗情眞覺易醉出門眾山夕猿鳥互哀鳴松風亦蕭瑟𨿽云志四方還灑楊朱泣

摩尼嶺

昔聞摩尼嶺今次摩尼驛自分天地來險障西南域山髙日色冷悲風慘松栢人煙渺何處我心恆戚戚空畏豺虎飱行人自相食吁嗟微命存苦被瘴癘襲生者含瘡痍死者委荊棘骨肉不相保棄擲如瓦礫眷玆飄零際沈痛迫胸臆去家日已逺前程杳難極蔽體無完衣充腸但梨栗徘徊秋風前倚劍三嘆息

下馬坡

危峯戴孤驛微路掛絕頂蕭蕭林影交慘慘日色冥經過必下馬同行不堪並𨿽云有騏驥健步何由騁俯首視平川落落深如穽顧玆間闗際豈不念鄕井少憩嘉木陰神魂覺蘇醒松風蕭瑟來吹我衣裳冷緬想靑雲衢黙黙徒延哽

夏日睡起

淸夏晝方永齋居寡紛縈髙樹落圓陰好鳥流逺聲對此孰云遣睡恬愜中情非效宰予寢自得莊周靈適與幽獨會栩栩夢友生正敍契闊言覺來邈無憑處世固如此愼勿勞吾形

過黒松塹

盤盤萬松塹山勢如井陘連峯枕其外險阻由天成層陰蔽長空日影寒易傾悲風四邊起猿鳥相哀鳴我從中國來至此心魂驚骨肉𨿽在眼相看共吞聲慚爲阮生慟努力趣前程西南露天光喜若辭幽冥穿雲摘橡栗逺趂狙公行辛酸不忍棄所賴全吾生俯首視大荒山要值郵亭隔林見酒家百錢沽一升價髙亦不辭吾將慰飄零

○七言古詩

宿山家

落葉飄紅覆茅屋嘵步層岡縱吟目前山後山相倚伏東村西塢皆樵牧童穉長閒稅糧足身無羈絆如野鹿白頭老翁過淳朴邀我松陰具醽醁盤中之殽但黃獨自云僻處非城郭勸我加飱當粱肉物𨿽傷廉情匪薄醉來欲臥無茵褥夢繞煙蘿枕云宿

九江周廣文松隱軒

濂溪云孫號松隱平生愛松不愛窘一軒深構萬松間掌管林泉事幽屏常嗔稚子問生涯每接山翁醉吟詠老鶴梳翎立故巢閒雲不雨棲髙頂昔年約我爲比鄰靑袍尙被煙霞身今日經過縱談笑坐我石磴如巢雲濤響應疑九江闊勢髙不見廬山尊乃知梁棟在郊藪未入廊廟隨荊榛忽辱髙情慰懷抱日暮開筵面芳艸東風吹雨過林梢一片䢐徠碧雲繞

臥遊軒爲曽日章賦

先生足迹半天下行髙翻覺交逰寡萬里相逢滇海濱華發蕭蕭不盈把築室螺峯徧臥遊眼底榮枯塞翁馬長松夾道靑摩空松下偃息羲皇同一時復起﹝原闕﹞

雲南

城南雙塔髙嵯峨城北千山如湧波隔斷中原萬餘里耳邊無處聞弦歌我來正值兵戈後厭聽邊聲出刁鬥壯士沈雄細栁營豈效棘門空赳赳金戈鐵馬擁雲霧顧爾羣凶如培塿軍中大將漢武侯气吐虹霓橫素秋七擒七縱平其酋殺气慘淡空中收羣氓趂虛出方物蒟醬莋馬隨犛牛蠻語侏離若禽鳥笑聽華言不諳曉縱橫跋扈無尊卑翻覺王臣眼中小回首令人憶中國拔劍髙歌倚天立碧雞蒼蒼元气濕梁王宮殿爲荊棘鷓鴣朝鳴狐夜集金滿牀頭總何益不如一醉杏花村濯足昆明看山色

觀出獵

滇陽地闊平如掌銀漢無雲气淸朗五陵公子獵秋風快馬踏沙蹄不響三千健兒意气同手撚羽箭腰懸弓殺聲日暮動南極逺近一過山林空良犬爭馳疾於電狡兔嗚呼命如綫蒼鷹脫鞲雲際來擊落鴐鵝翅爲劍旌旗翩翩晚明滅黃塵漲天笳鼔咽靑兕玄熊馬上駄爭還喜似成功捷山河混一升平久此樂何須印如斗視我區區艸莽臣壯心不在諸公後

搗衣曲

西風落梧桐涼透紗窻裏無限玉闗情暗逐風聲起梧桐落盡芙蓉衰含愁彊整邊城衣妾心如絲爲君理頭緒𨿽多終自持篋笥紛紛出素帛染紫翻紅費顏色雙杵搗砧空外鳴聲聲盡是閨中力火燃金斗熨貼平紉鍼補綴對短檠自把腰身試寛窄恐君不稱平生情妾心用盡君應識願君著時須愛惜

畫馬歌

房公平生愛揮灑醉掃驊驑動朝野致使無心入神妙聲名不在韓曹下復爲何人冩此圖意態深穩皆良駒奚官森列不敢騎仗退畏脫黃金羈靑騘衮塵赤驃嘶落花繽紛滿大堤後來八疋亦殊相可與八駿爭驅馳天上人間遺筆迹華山之陽若雲集鳳膺龍眷總相似苜蓿連天暮云碧

送張子宜赴京

樂圃先生我鄕裏天外相逢官濟濟闕下公卿半老儒朝朝待漏金門裏君獨胡爲入瘴煙王事賢勞同一體渥窪神駒暫挫辱蒿萊槁死終爲恥孔明固棄南陽居謝傅亦作東山起馮唐仕漢經兩朝有才不用空老矣人生濟遇自有時莫嘆沈淪百僚底今朝重著祖生鞭直上鵬程萬餘里匹馬寒嘶劍閣風斷雲時送巫山雨豈無詞賦擬髙唐長劍還須向天倚東望蓬萊縹緲間龍樓鳳閣參差峙翰林耆舊皆名公相見論心盡終始此時問我煩致申毋惜安緘寄雙鯉

東郊行

君不見昆明池東一片土半是桑麻半陵墓華屋山邱今古人長夜漫漫終不寤殘魂零落無所依白艸黃沙共朝暮鄕闗近者憑誰訴逺者多年未聞訃可憐白骨陷重泉親老兒單豈能顧陰風慘慘集烏鳶落日蕭蕭走狐兔斷碑無文牛礪角野燒穿林煙結霧應笑人生不識察黃金愈多心愈慕百年到底將如何貴賤皆爲艸頭露

遊淸涼寺

分得已字韻梵王樓閣西山裏滿目嵐光翠如洗一塵不動晝冥冥萬壑松聲座中起逺公方丈居上頭仲舒先生邀我遊置酒張筵縱談笑聽得河漢西南流醉倚闌干望南北風景晴來自春色蓬萊蒼蒼元气濕五色云髙蔽南極王母桃花雲際開看花亦有玄都客予今忝作煙霞侶一臥林泉幾寒暑今朝會合須盡歡有酒重傾醉當止屈平不飲徒爲耳李白劉伶在何許但見長江天際來萬古茫茫流不已

聽琴

髙堂流月明萬籟不到耳座中有客元龍孫爲我焚香彈緑綺初調春鳥鳴宛轉似得春風情再弄秋風起離鴻聲斷衡陽渚師孔𨿽云亡君今得其旨須臾忽變風雨來飛湍急瀨爭喧豗又變文姬胡笳拍中語離車出闗聲繞指移宮換羽恨綿綿盡在君臣數弦裏猗蘭久不操大雅久不聞請君爲我拂拭彈南薫使我一聽淸心魂落花飛絮春紛紛

江雨軒

江云慘淡江樹黒殷殷雷聲震蛟室老龍怒挾風雨來恍若驪珠散空碧已知涼气入桃笙不覺秋聲起蘆荻漁艇縱橫木葉飛雪山巃嵸銀濤立黿鼉出沒吼煙霧鴻雁離披立沙磧軒中美人驚夢回畫思詩情滿胸臆欲賦陽臺朝暮情當用子美春秋筆須臾風定雨乍息自倚闌干觀八極江南江北若混沌金山焦山如水黒米老難移書畫船志和不弄煙波笛我尋酒伴扣柴門落紅滿地無行迹

云潛

君不見金華山中牧羊子蹤迹何曽到城市一身深隱萬重雲天地爲家任生死朝飱九節蒲暮采五粒松或招安期生乘雲訪壺公道逢赤松子翩翩來九峯醉拂松花臥松影白雲爲衾石爲枕恍疑身在水晶宮夢斷瑤臺不知冷結廬白雲裏逍遙白雲中咽漱元气呼吸淸風與道翺翔變化無窮吁嗟黃公不可從鍾鼎山林各天性我欲獻賦蓬萊宮

白帝城

孤城嶄巖枕魚復四面皆山少平陸白鹽赤甲近相峙下控荊蠻上巴蜀赤符天子中興時乃是公孫子陽築躍馬成都僭稱帝隗囂𨿽附非心服回首英雄艸頭露城下瞿塘險如故孔明八陣尙依然千載猶疑鬼神護經過半是南遷客躡磴捫蘿覽陳迹不知何處是陽臺一片寒煙鎖荊棘落日空聞野猿嘯況乃無家百憂集速宜沽酒向城沽醉倚江樓看山色

登嶽陽樓

翼翼飛樓枕沙磧倒影滄波壓蛟室百尺雕闌接鬥牛倚闌人在空中立隔岸君山翠如洗軒皇舊迹空蘭芷古木長含謝豹聲斷雲時送陽臺雨樓前風景渾如昔兔走烏飛換朝夕欲倩城南老樹精喚起回仙吹鐵笛百年過眼如蜉蝣不用長懷天下憂呼童沽酒下船去明日再登黃鶴樓

鸚鵡洲阻風

南風乍休北風起船頭浪花灑船尾夢斷瑤臺雪滿衾不知身在黃蘆渚自起推篷望南北波浪蹴天云墨色汀鷺沙鷗四散飛饑腸何處求鮮食卻怪扁舟兩漁叟輕忽風波重餬口身委蛟龍悔已遲得魚竟不思回首洲上人家晝掩扄老樹怒挾秋濤聲禰生之骨已化土千載空遺鸚鵡名

林岫軒﹝爲張賓睗賦﹞

泖湖之南季鷹宅林際參差數峯碧一塵不到晝冥冥萬壑松聲灑虛壁座中賓客多老蒼談笑怒詈皆文章興來脫帽如羲皇緑酒倒瀉昆侖觴聽君髙歌爲君飲不管烏兔空中忙醉捲湘簾對山坐落葉無聲滿身墮回看天際鶴雙歸衝散松頭云數朶君今自是仙中人緑玉拄杖蓮花巾朝遊蒼梧暮雲門以神爲馬尻爲輪歸來攜書謁紫宸命掌國賦安黎民誰知邂逅長安道我貌君容各衰老何年問字來軒中共拂煙霞拾瑤艸

松雪軒

九龍山髙倚天碧萬个長松各千尺蔣詡巢云居上頭我來須用登山屐長鑱臥苔劚苓罷北風怒號云墨色頃刻瑤花卷地來敝裘不禁寒气襲松間琢白聲摩空彷佛置我瓊林中虯枝難辧護巢鶴鳩杖或遇尋梅翁知君從此號松雪興趣頗類吳興公呼童禦寒列尊俎松雪交輝映窻戶笑談渾在水晶宮賦詠惟誇少陵父醉折松枝掃松雪石鼎烹茶待明月松風忽起雪淩亂畫思詩情總奇絕爲君冩作雙淸圖掛向髙堂奪炎熱

陪景章諸公遊城南蘭若

鐘山之南山上頭蘭若倚空金碧浮一丈斑簾捲秋色白雲似水檐前流座中之人五云吏醉賦登樓立雲際筆驚風雨落蠻箋字走龍蛇出天意聲名自此輕元白賦罷髙歌鬼神泣落葉無聲捲地來石闌干外西風急

王孟端古木圖

九龍山人畫枯木老气崢嶸壓山嶽回枝屈鐵苔蘚交白日淸風動林壑老夫愛此淩雲勢豈獨堪爲廟廊具秋來用汝作靈槎我欲乘之上天去

題花下乳犬圖

一犬吠一犬黙項帶金鈴背花立宋■﹝犭足﹞韓盧世難得二犬英姿亦無匹他年見汝獵平原狡兔妖狐定無迹

題栁塘雙鷺圖

緑楊堤畔寒塘側雙鷺窺魚水邊立爾心在魚魚未知爾网潛張爾焉識蘆葦蕭蕭葉半枯此身還若在江湖如何只作鳬鷖伴不向三山覓鳳雛

金粟軒﹝佛書金粟如來卽維摩詰也﹞

三槐公子蘭亭族宅近靑山帶林麓剩栽仙桂入云髙中構層軒扁金粟四面繁陰若環堵光風何異淸虛府天香時傍石闌飄老鶴常爲素鸞舞涼飊出樹秋滿身金粟雨地鋪文茵已知香色總虛幻造化所致非由人客來自把湘簾捲香露滴衣覺寒淺半世𨿽同蝶夢醒一枝終占鰲頭選醉向花前玩明月月色天香兩奇絕不識人間一點愁前身恐是維摩詰

題雪山圖

憶昔登樓玩飛雪不在匡廬定吳越今年復上鳳凰臺一色梨花徧巖穴興來不受仙人呼對此雪意親臨摹半幅生綃不盈尺俄出萬里江山圖瓊林際天云墨色林下茅茨斷人迹渡口長閒訪戴舟隴頭不見尋梅客寒泉落澗流無聲東山西山橫素屏中有仙都接圓嶠瓊樓玉宇髙崢嶸石徑縈回帶瑤艸﹝原闕﹞

楓橋夜月行送友人張逢吉自金陵歸吳省墓

石頭城西白鷺洲樓船朝發江雨收汀花岸艸競春色山鳥處處鳴鉤輈把酒看山下吳會東風吹花拂旌斾長洲苑外見楓橋彷佛滄溟露鰲背夜倚闌干玩明月二十年來幾圓缺今夕重過一惘然月還如舊形容別橋邊蕭蕭數株栁月掛梢頭夜方久當時張繼已無聞惟有華鯨月中吼東望先塋片雲隔九峯如劍參差碧君今祭掃向云深淸夢還臨鳳池側

○五言律詩

遊淸涼寺

冥色護樓臺陰雲晝未開始聞圓澤去復遇逺公來古徑依山轉淸猿向晚哀一塵無處著花雨徧蒼苔

遊王羽士山房

落日半樓明琳宮事事淸山橫萬古色鶴帶九臯聲易作神仙侶難忘父子情道人因識我未肯說長生

九日吳羽士招飲

列坐古松根莓苔作錦茵共傾黃菊酒半是白頭人野巴輕籠霧秋光不染塵興來同一醉何必正烏巾

至武昌

幾年江海客一命寄孤舟乍到燃犀渚思登玩月樓山川非故國風景入中秋安得如椽筆飄然賦逺遊

荊州闗帝廟

華夏無雙士存亡鎭此州未涓龎徳恨已中呂公謀古徑松陰合雄刀殺气收我來增感慨日暮更遲畱

西山精舍爲文先生賦

憶造煙霞境如登吏隱亭捲簾千樹碧拄笏萬峯靑磵戶蜂畱蜜松巢鶴墮翎今朝銀漢上淸夢繞柴扃

雪山闗

樹杪路千盤山深白晝寒人行飛鳥上猿嘯暮云端漸覺吳門逺方知蜀道難瘦妻翻顧我一步一長嘆

七星闗

萬里投南徼層闗度七星嶺雲和瘴黒木葉向冬靑路逺家難問愁多酒易醒相逢但樵牧何以慰飄零

次趣上人病中韻

臥病維摩室驚聞兩月過故人方外少鄕思枕邊多古竈燃松竹香煙出薜蘿興來聊賦詠淸婉逼陰何

飲陳氏幽居

落葉下蕭蕭幽居逺市朝偶成投轄飲不待致書招塞雁衝寒過山云傍檻飄此身何所似天地一漁樵

題畫

風景似東吳山川過雨初人家多傍水稚子盡諳漁雁唳白蘋渚帆開靑艸湖異鄕今見畫歸興起蒓鱸

客中寒食

天地一身在頭顱五十過流年消壯志舊業寄煙波春色花邊盡鶯聲栁外多無家拜先壠空有淚成河

張飛廟

威名埀萬古勇力冠當時義釋巴東守身傾帳下兒荒祠臨澗壑髙樹擁旌旗回首三分國何人賦黍離

黃牛廟

怪石欹髙岸荒祠接斷厓人煙兼鳥獸舟楫控江淮古木如幢列羣峯似劍排𨿽雲飄泊際還可試靑鞋

出巫峽

歷險下中流非同雪夜舟灘聲兩岸石楓葉萬家秋雲雨襄王夢江山宋玉愁一時經數驛幾日到神州

宿鼎湖

萬里東歸客今宵宿鼎湖野禽鳴渴旦鄰境接蒼梧多病閒詩侶長醒厭酒徒回看天際月同我寸心孤

遊山分得淵明杜甫次韻

吾思陶靖節寵辱未嘗驚有酒遂斟酌無心校死生歸來三徑在老去一身輕回首風塵際秋光似宦情

又

少陵湖海士詩就鬼神驚去國同王粲憂時過賈生才名山嶽重富貴羽毛輕此際無由見空含萬古情

次袁外史病中韻

金門袁外史一病近如何藥裹闗心久霜華點鬢多喜眠身尙怯斷飲气傷和松下時行樂逢人彊笑歌

又

金門袁外史詩句逼陰何性癖交遊少心閒制作多硯池分雨露丹鼎駐羲和稍待身無恙還來聽醉歌

自述次文鼎韻

養拙住山林霜華兩鬢深已無軒冕志長抱歲寒心子藉醫爲業予憑賦賣金近來無別事老病日侵尋

渡江

解纜過江南呼童莫掛帆山花紅簇錦堤栁碧拖藍風景𨿽堪畫吾曹也不凡投鞭與擊楫何必此時談

送偶武孟﹝軒名江雨﹞

昔向三山去今從二水過白頭爲客久靑眼閱人多夜月思江雨春衫制越羅相逢仍告別髙興在煙波

挽沈大年

在世誰無死惟公實可憐兩喪猶未舉一疾竟長捐禍福元相倚存亡亦付天新阡淮海北舊隱石城邊淚灑延陵劍心摧子敬氈雲山含爽气野樹黯秋煙壯筆遺鸚鵡衷情托杜鵑丹房塵漠漠華表月娟娟幙府哀劉表詞林失仲宣愁看行樂處芳艸日芊芊

獨醉亭集卷上

●欽定四庫全書

獨醉亭集卷中

﹝明﹞史謹撰

○七言律詩

蜀山道中

塞上秋光向晚多無邊勝槪入吟哦太行舊畏羊腸險驛路今從鳥道過眼底故人無鮑叔軍中諸將有廉頗羇愁忽共雲煙集幾處猿聲出薜蘿

宿洞庭廟

山勢如龍入洞庭仙人樓閣倚靑冥鐘聲縹緲連三界雲气蒼茫護六丁蝴蝶夢回山月曉鯉魚風起浪花腥無因得受還丹術自把長鑱采茯苓

寄題平仲微松雨軒

繞屋長松數里深樓船載雨憶登臨錢塘水闊吞鯨海天目山髙冠虎林艸色簾櫳煙淡淡秋聲樓閣翠沈沈欲期剪韭思重到三十年來負此心

冶城山對月

松露埀珠滴紫苔長空萬里絕纎埃未聞蕭史吹笙過先見嫦娥送月來老鶴夢隨天籟醒野猿聲入楚云哀此時得會陶弘景共馭飊輪出九垓

送陳光逺還淸平

雁帶秋聲出寒云荻花吹雪暗江濱去沽白下橋邊酒來送淸平衛里人五兩風髙催畫鷁九溪山險入蒼旻誰知腰下龍泉劍曽逐文淵洗瘴塵

送布政李昌祺之廣西

逺別金臺向百蠻路經五嶺更千山要陪馬援題銅柱肯學班超厭玉闗荔子枝頭鸚鵡緑桄榔葉底鷓鴣斑定知此去爲霖雨淸夢猶聨玉筍班

覽勝樓爲偶武孟賦

聞說君家靑海頭山川勝處起層樓地連南極通三島簾捲西風見十洲仙侶賦詩秋興闊鯨魚鼓鬛浪花浮何時立我髙寒外醉拂銀河摘斗牛

送屠先生

雲際重登檇李船紛紛離思滿山川十年爲客雙蓬鬂千里還家一舊氈南浦斜陽芳艸色東風啼鳥落花天煙霞故舊如相見毋惜登臨費酒錢

送程原道

一劍東還舊路微寸心遙逐五雲飛只緣霄漢沾恩久轉覺煙霞入夢稀蜀道猿聲隨去騎闗河秋色上徵衣懸知別後懷君處吟倚層樓送夕暉

過揚州

長空開霽晚霞明篷底淮山隔岸靑鴉散黒云爲陣勢楓飄紅雨作秋聲蕃釐玉樹應無種東閣官梅尙有名惆悵牧之招不得與誰同醉竹西亭

禪舫爲順上人賦

一室爲舟絕五陰白雲如水繞闌深暗超彼岸元非楫靜載眞空卽是心缽吐龍光疑蜃气風傳梵唄作潮音我來只擬曺溪路笑指靑山問寶林

壽蔵爲顧靜趣賦

預尋一穴近西州松梓蒼蒼接素秋舉世有誰曽不死此身於我復何憂穿林每設生前祭與客當從醉裏遊多少學仙頭白士至今無處覓瀛洲

瞻日軒

太乙扶輪碾碧空羲和隨駕馭蒼龍寸心永向同葵萼一念難忘在聖躬暖射卿云成五色髙升暘谷眩雙瞳猶思侍立鵷行內花壓宮袍影萬重

日晷爲布政張紞賦

刻石爲盤旨趣深循環消息系分陰一彈指內成朝暮十二時中換古今靜遞靑春回禁栁暗移白髮上朝簪陽城舊制今零落誰識周公苦用心

題朱淑眞斷腸集

兔絲引蔓倚蓬蒿縱得春風只共髙一旦死生𨿽有托百年懷抱竟無聊新詩釋悶腸堪斷香骨埋泉恨未消若比采鸞才更逸此身終得遇文簫

萬松軒爲楊宗彛賦

萬个長松繞屋靑倚闌如在艸玄亭秋聲出樹曉無迹雲气入簾風滿庭花脫故枝堪釀酒鶴眠髙頂自梳翎他年許我相鄰住同把長鑱采茯苓

過曲靖

曲靖猶傳漢古城城頭畫角帶邊聲夜郎東據山排戟蜀道西連樹擁旌射利邊氓誰畏死荷戈戍卒盡知耕不堪下馬添惆悵落日烽煙幾處生

題滕王閣圖

崢嶸飛閣枕江流每說重登已白頭萬里山河連上國三王文賦動南州春風花影迷蝴蝶夜月龍光燭鬥牛憶上雕闌最髙處浦雲山雨不勝愁

九日

萬里飄零十二秋不堪頻倚夕陽樓壯懷空擲班超筆久客誰憐季子裘瘴雨蠻煙朝暮景平蕪蔓艸古今愁酒酣欲盡登髙興彊折黃花挿滿頭

笻竹寺看山茶

老僧邀我看山茶葉底枝頭盡著花雪後園林張繡幄雨餘顏色醉丹砂芙蓉寂寞空成恨芍藥風流豈足誇來歳未知誰共賞金尊無酒更宜賖

九日遊雲南太華寺

滇陽十載過重陽忘卻登髙在異鄕紅葉山川多勝槪金仙樓閣自淒涼逢僧盡是能詩客邀我同登選佛場回首故園天萬里劍峯處處割愁腸

問湛上人病

一住煙霞歲月深老來無柰病魔侵不聞弟子傳三咒自對維摩戲五禽天地爲棺終有分死生如夢不闗心扶藜彊出禪房去欲掃松花力未禁

煮雪軒爲陶別駕賦

自掃冰花煮月團恨無佳客駐雕鞍香浮石鼎瓊瑤化春入詩懷宇宙寛學士謾誇風味別將軍不放酒杯幹庭前一白休烹盡宜與詩人醉後看

蜀山圖爲寧緫制畫並題

峭壁懸厓翠入天蠶叢開國已茫然錦江東去龍門險劍閣西來鳥道懸丞相陣圖沙磧裏少陵詩興艸堂前分明舊日經行處似覺猿聲到耳邊

武林秋色圖

憶曽駐馬立斜曛滿目淸愁逺近分蔓艸平蕪和靖宅淡煙疏栁嶽王墳湖光縹緲涵飛雁畫思蒼茫接斷雲回首君家天目下滿山紅葉正紛紛

山居和茅山張外史韻

長松陰處蘚斑斑松下柴門晝不闗一片山光來鳥背數聲漁唱隔溪灣洞天不雨雲常濕閬苑無書鶴自閒憶訪茅君騎虎去紫簫吹月過前山

贈吳羽士

風月情懷槁木形飄然無礙亦無生暫辭洞府來爲客不道丹臺已著名松下剪云縫鶴氅花間滴露寫鵝經夜深毎陟天壇去獨禮虛皇候五更

題古木回巖樓

踏徧諸方已倦遊螺峯佳處結層樓蒼厓翠壁相回互野鶴孤云自去畱一枕松聲都作雨半簾山色正宜秋我來頓悟三生夢不用尋師問石頭

挽黃仲量

一冬臥病楚江邊忽跨靑騾入紫煙舉世有誰曽不死先生於我獨堪憐魂歸故國三千里身寄儒林五十年今日吞聲向蘿屋不知淸淚落寒氈

到任席間呈府中僚友

六品初除入應天府中僚友盡英賢循良總出龔黃右契合應居管鮑前愧我不才沾聖澤感君畱意錫長筵誰知萬里靑田鶴得與鵷鸞會日邊

禦栁

暝接長門鎖鳳池靑靑總是向陽枝花飛閣道春云度陰轉宮廊淑景移黛色參差凝雨露翠條揺曵拂旌旗一生只被東風惱不與人間贈別離

早朝

迢迢紫陌動鳴珂不斷香風透越羅龍虎山川分曙早鳳凰樓閣受春多鐘聲逺度靑冥闊云影髙移采仗過自笑白蘋洲畔客偶陪鵷鷺浴恩波

送鄒庶子使安南

曉承仙詔出龍墀萬瑞安南入馬蹄气捲風雲隨使節檄傳威信服雕題桄榔樹底蠻煙合銅鼓聲中越鳥啼來歲還家惟劍在怕將薏苡作文犀

奉天殿早朝

隔花初扣景陽鐘濟濟千官謁漢宮香動椒蘭浮仗外身隨鵷鷺入班中采霞漸出瀛洲曙玉佩齊鳴上苑風同祝君王千萬壽聲回嵩祝接層空

駕幸朝天宮次韻

鶴駕逺臨三島地從臣車馬動浮空衣沾花雨香猶濕樂奏云和日正中虎士豈無班定逺禮官還有叔孫通白髮廣成蒙顧問幾時乘驥入崆峒

送術士徐牧

書祕靑囊旨趣微偶從天外識丰儀命推大撓占星後卦起羲皇立極時禍福由來相倚伏江湖何必嘆驅馳今朝復起東歸興別我山房乞贈詩

送郭揮使之靑州

西風獵獵捲雙旌路入靑徐接杳冥落日斷猿南北堠淡煙疏栁短長亭匣中劍气橫秋白馬首山光接寒靑聞說先翁仙去逺至今聲譽重邊廷

登醉仙樓

百尺闌干接斷崖登臨忘卻在天涯交情老去年年別秋色晴來處處佳松鼔翠濤驚燕雀歌飄金縷落秦淮座中有客多才思賦就登樓一悵懷

送禦史周叔冶重使西蜀

繡斧皇皇下九天循行重過錦城邊江流瀉碧龍門險驛路橫空鳥道懸頓使春光回艸木信知風力動山川郡中此日豺狼盡騘馬還朝又來年

送立恆中上人

只履初從日本來遊方逺到鳳凰臺誰知就裏三千界不著人間半點埃白馬駄經隨杖錫蒼龍臥缽起風雷今朝又謁諸天去花雨隨身出九垓

和禦醫張逢吉韻

霄漢程途任去畱故山誰伴赤松遊百年行李雙龍劍一代文章五鳯樓扈駕慣騎天廏馬在官難狎海門鷗長安道上春風裏邂逅相看盡白頭

題城南艸堂

婁水茫茫帶逺郊水邊茅屋枕山■﹝土幻﹞花陰鹿過苔畱迹谷口松寒鶴護巢白酒但謀同輩飲靑雲應絕故人交幾畨約我來看竹徑造柴門不用敲

送月滄海之天界寺

手策笻枝出故鄕寶花隨處落天香老夫未奉徵賢詔開士先登選佛場兩岸蟬聲紅葉樹半盂山菓赤松糧懸知到日還思我吟倚層樓送夕陽

朝散登樓

日髙齊散紫宸班鵷鷺成行栁下還邀我速過雙鳳闕登樓同看六朝山勢蟠龍虎云初淨樹飽風霜葉自殷應笑白頭王記室每憑闌檻憶鄕闗

渡江

曉發龍江第一程諸公同濟似登瀛海門日上千峯出桃葉波平一棹輕橫鎖已沈王浚筏投鞭難阻謝玄兵片時喜得東風便回首鐘山隔鳳城

送袁徐二眞人之京次韻

並趨金馬出林臯鶴背參差逐鳳翺每遇安期同食棗不知方朔慣偸桃簫聲夜度靑冥闊雲气晨開紫殿髙回首故園歌舞地百年生死一鴻毛

黃陵廟

寂寂荒祠俯洞庭陰陰黃竹鷓鴣聲重華不返千年駕二女空含萬里情苔色蝸涎虛畫壁騷人遷客徧題名無端注目蒼梧野落日愁雲幾處生

屈原廟

江邊遺廟掩松筠檐際雲霞互吐吞地接武闗龍去逺梟臨阿閣鳯難存湘蘭日老春風佩楚些誰招月夜魂畱得生前諸制作千年光焰燭乾坤

九月一日過長沙

去歲今朝入大梁今秋今夕渡瀟湘乾坤萬里雙蓬鬂煙雨孤舟一醉鄕子鵩賦成悲賈誼霜筠淚在憶娥皇未知九日經何處贏得江湖說漫郎

題長沙李芾廟

新築祠堂湘水邊春風臨眺總堪憐公身就死非徒耳我輩題詩是偶然骨肉盡隨煙燼滅聲名猶共鬥牛懸宋家不是無良將自古興亡夲在天

寓意

微雲斂雨天气淸松聲出樹秋泠泠牕戶長含薜蘿色溪流或帶蛟龍腥一官到手不可避萬事投我徒勞形飄然曳杖出門去無數好山江上靑

秋日述懷次韻

萬木驚秋葉漸稀靜探造化見玄機邵雍寶悟先天理伯玉元知舊日非樹擁秣陵千障合雲閒蕭寺一僧歸漢廷累下徵賢詔未許嚴陵老釣磯

畣王賓旭縣宰次韻

我著煙簔釣海濱子還花縣謁慈親盈虧有數應同月聚散無憑卻類塵丹鳳樓前辭采仗紫驑馬上看靑春逢人莫問蘭亭事俛仰之間迹已陳

澄江府﹝蛙上樹杪而鳴﹞

山勢如屏四面遮人煙寥落靜無嘩艸中罝兔暗埋网船上打魚惟用義蠻女負薪花壓鬂瘴雲欲雨樹鳴蛙府中官長皆耆舊幾度登臨並八車

遊淸涼寺次曹文彛韻

步入煙霞數里深路之絕頂到禪林天連蜀道山橫翠日射虞淵浪湧金心逺不聞花外鳥風來自響壁間琴白頭子建詩先就坐向三生石上吟

遊王羽士山房

句曲山中外史家淸幽聊可試芒鞋鑪燒翠竹烹春茗盤飣黃精作午齋老鶴如童當戶立羣峯似劍隔江排此中自有長生路不學劉伶死便埋

至潁州

逺自長沙至潁州山川寥落倦登樓將軍昔慕馮陽夏﹝音賈﹞太守今逢郭細侯雁陣低空梁苑暮荻花飛雪野塘秋明朝行李河南去弔古先從艮嶽遊

挽鄭母崔氏

身寄閨房七十年偶嬰斯疾竟長捐羅幃空掩梧桐月泉室寒封薜荔煙黃鵠有歌傳死後采鸞窺鏡憶生前束芻未及升堂置目斷湖山一惘然

江上阻風

雪浪排空接海門孤舟三日阻龍津曹瞞曽墮周郎計王導難遮庾亮塵鷗散白雲沈逺浦花飛紅雨送殘春篙師整纜候明發仍謁荒祠問鬼神

題蘭軒舊隱

軒以蘭名趣自髙光風九畹在庭臯結鄰蕭艾傷尼父紉佩沅湘憶楚騷三徑有花司晚節一生無夢妒凡桃憑闌每挹淸芬處還想先翁結構勞

送瓚上人住艸堂寺

一片煙霞鎖萬松周顒故宅此山中鄕時冠蓋俱陳迹今日樓臺是梵宮鍾阜過云生濕翠寶花飛雨落晴空白頭開士今來住盡喜名山得逺公

峽中和裴日英韻

酒酣聊復岸烏紗影墮船窻見落花雪浪堆中經萬里野猿聲裏過三巴相劉諸葛非凡器帝蜀公孫是井蛙我向百蠻君入楚片時分手各天涯

送鄭雍言歸越省墓

親塟寧波隔片雲君居白下近金門死生異路同天壤詩禮傳家有子孫歸鶴自鳴華表月穹碑半蝕紫苔痕今朝去設墦間祭宿艸平蕪一斷魂

題迎慈堂捲

家住鄞城近海陬忽驚風雨命如漚母投淮甸三千里子落蠻煙二十秋別後死生無處問心中哀痛幾時休今朝喜遇鐘山下塵暗荊釵雪滿頭

過沈大年故居

茅齋寂寂鎖寒煙今日經過一惘然霜葉飄丹侵甕牖雨苔添緑上階磚遊鳴江左詞林內身葬淮南桂樹邊轉首百年成夢幻謫仙宜向酒家眠

題覽翠樓

竹裏髙軒對冶城望中渾似醉翁亭云連松檜參差碧山接秦淮逺近靑野菓餉猿還抱子渚蒲畱鶴自梳翎客來每共鉤簾坐滿目嵐光酒半醒

重遊淸涼寺

十年不到此禪林乘興重遊雪滿簪路上翠微知日近鳥啼煙樹覺春深逺公偏愛能詩客陶令元無結社心醉倚闌干縱吟目不知淸气滿胸襟

秋日冩懷次韻

黃鶴磯頭放棹歸野人送酒蠏初肥坐臨白鳥宜髙酌夢斷靑雲已倦飛橘柚山林秋色老江湖耆舊曉星稀此時最憶平松雨何處長吟送夕暉

一春爲客向秋歸紫蟹黃柑處處肥野水難容鷗獨占長空不礙鶴髙飛樹頭嵐气晴猶滴郭外人煙逺更稀回首澄江淨如練至今猶憶謝玄暉

送行上人住寒山寺

曉帯慈云下九天寒山寺裏去談玄點頭或悟巖前石咒水還開缽底蓮滿目江山非故國隨身宮殿隔人煙經過未必無張繼吟聽鐘聲落夜船

壽述夫次韻

置身巖壑養修齡大器終須待晚成學繼紫陽傳二子席懸綘帳坐三經螺杯獻酒逢華誕鶴髮同筵敍舊情歌罷鹿鳴微醉後碧桃花外月初生

石比心腸鶴比齡內丹養就外丹成三偸桃子憐方朔重識麻姑許蔡經細雨落花寒食節平蕪蔓艸異鄕情明年此日重相慶只恐靑雲足下生

寄袁外史

黃金散盡鬂雙皤醉倚東風彊笑歌詩酒光陰應有限江湖耆舊已無多春回藥艸庭交翠暝入窗紗竹滿坡此際深懷袁外史靑牛何日到煙蘿

獨步

鶴髮埀肩懶著巾晚涼獨步楚江濱一帆暝色鷗邊雨數尺笻枝物外身習巧未逢醫拙手聞歌先識采蓮人笑看斥鷃飛翔去樂處蒿萊別有春

遊天界寺

行隨山色向招提林壑淸幽待賦詩地暖漸生眠鹿艸松枯欲折掛猨枝學飛乳燕還巢速趺坐髙僧出定遲笑我白頭車馬客座中無酒卻攢眉

寄靜學蔣院判次韻

白髮相如興欲飄毫端才气接神飊丹心捧日朝臨殿玉佩穿花午散朝爲伴但知龍劍在看山未惜馬蹄遙醉來或坐溪邊石喚取東坡貯月瓢

紅葉紛紛檻外飄忽驚庭樹起商飊貂裘季子懷鄕國鶴髮文翁老漢朝衣帶卿云三島近夢回賓館一身遙何時拂袖南歸日共醉安期海上瓢

寄滁州陳太守

名重江湖歷事多醉翁亭下駐鳴珂一書不負兒童約五袴重聞父老歌目斷華山頻入夢心同淮水淨無波他年報政趨金馬驛路爭看皂蓋過

題滁州袁先生淸輝堂

髙堂迢遞水雲邊夢斷繁華覺地偏煙艸一川飛白鷺溪山萬疊擁靑蓮嵐光翠滴林梢雨爽气晴添石竇泉我欲登臨來借榻爲君重賦卜居篇

暮春述懷次韻

爲客金陵二十年愁來況近落花天陰雲帶雨連山脊濕气成嵐滴樹顚鄰屋有聲敲石火野禽無語避茶煙此時若遇孫陽顧𨿽服鹽車不受鞭

未到飛熊應兆年身無根蔕摠由天陶潛爲設生前祭張旭何妨醉後顚明月梅花千樹雪東風楊栁萬條煙近嬰屙癢何曽說恐犯麻姑袖裏鞭

老去行春憶少年落花門巷子規天髙陽有路尋山簡蘭若無人識大顚敝服懸鶉存舊賜禦香盈袖隱鑪煙歸來借得支公馬瘦骨如山不忍鞭

過胡汝器墓

新營廬墓近西州下馬來爲半日畱雙鵲有靈巢棟宇九泉無路絕交遊溪流緑漲桃花雨山色靑含謝豹愁惆悵英魂招不得白頭淸淚灑松楸

題逺歸圖

疋馬嘶寒曉渡江無邊秋色樹蒼蒼三千歸路雁爲伴七十餘年親在堂行李但懸歐冶劍徵衣猶帶薊門霜𨿽經險阻何曽說男子從來志四方

謝郭舍人贈斑竹杖

感君贈我碧瑯玕尺度齊眉諒不慳鄕日曽沾妃子淚至今猶帶鷓鴣斑淸晨琢句花邊倚瘦影拖雲月下還從此不憂歧路險天臺廬阜任躋攀

謝郭舍人贈蠟梅

郭相名園近上林蠟梅開徧總如金花含正气冰霜怯色占中央雨露深枝上逺疑黃蝶綴鬂邊惟稱玉人簮折來爲乏瓊琚報聊托微言表寸心

遊淸涼寺

翠微深處梵王宮四壁嵐光雨後濃陶令無官宜入社鳥窠有道愛巢松天花時著庭前檜雲气長隨缽底龍倚徧闌干歸路晚隔花聞扣蔣陵鐘

寄助教史九韶﹝宋孝宗書丹桂堂三字賜史潔﹞

君臥湘江已十年我今猶住五云邊溧陽分泒元同譜行李隨身各舊氈松下長畱看院鶴客邊誰送買山錢隆興宸翰須珍重夜夜奎光燭九天

老气如雲不受羈挈家遙向五湖西靑蒲尙憶先翁諫丹桂難忘禦手題海國音書無雁寄煙蘿門巷有猿啼明朝理棹來相訪應把瀟湘作剡溪

寄王東白次韻

東望三茅歸興濃羅衣元不受霜風放歌空谷長騎虎濯足秋潭不避龍鑪裏有丹雙鬂緑日邊栽杏萬株紅幾畨采藥云深去白鶴看家似玉童

韓信廟

長空鳥盡將軍死無復中原入馬蹄身向九泉還屬漢功超諸將合封齊荒涼古廟惟松栢咫尺長陵又鹿麋此日深憐蕭相國竟無一語到金閨

人日過石頭城

今歳喜逢人日晴老夫乘興出郊行孤云作伴隨藜杖一路看山到石城煙艸暗埋周顗恨荒村猶負莫愁名蜀州刺史今何在無復題詩慰客情

送範生歸吳兼柬張以道

江頭楊栁翠如煙逺客歸登栁下船桃葉波平千嶂曉鯉魚風起一帆懸鄕闗近海皆名郡禾黍盈疇盡義田聞說秋來鱸正美白頭張翰許同筵

耕讀爲朱坦翁賦

隴上開云學治生桑麻繞屋帶書聲漢廷已自聞諸葛遼海無人識管寧牛背雨晴山萬疊螢窻月冷夜三更今朝得意趨金馬萬里雲霄緩轡行

題云軒

一室蕭然近翠微白雲爲伴日相怡無心舒捲常依榻有客登臨合賦詩冷護靑松迷鶴夢輕隨白鳥渡鵝池春來每憑闌干立落盡楊花總不知

答殷尙質次韻

聞說先生事廣成相逢猶未解塵纓平蕪蔓艸天涯路流水行雲物外情鳩杖待看他日賜雞壇不負舊時盟顧余亦是瀛洲客命落人間一羽輕

題松石軒

靑松爲友石爲鄰石上哦詩不厭頻避雨昔曽來帝子化羊何處覓仙人一林雲气藏龍虎四壁風聲走鬼神采得茯苓還共煮肯教雙鬢白如銀

贈相士

雙瞳爲鑑鬢蕭蕭朝野尋常閱俊髦已許唐生知蔡澤卻慚延賞慢韋臯夢依苕霅東吳近名動江湖北斗髙前日到山蒙下顧喜余垂老脫靑袍

述懷次金文鼎韻

鶴髮無多懶著冠松間倚杖立春寒花飄金粉香猶濕露滴蘿衣翠不幹鄕信有時重疊寄古方因病再三看近來屢會髙陽客盡說山翁酒量寛

昔年曽著進賢冠燕寢凝香畫戟寒新制朝衫云錦合舊題歌扇墨花漧上林日暖聽鶯轉建業山髙立馬看卻羨侯門老賓客一生懷抱五湖寛

曉出金陵懷朝中諸友

曉出金門下九霄路經桃葉向三苗云拖雁影沈江樹馬帶雞聲過野橋離思暗生紅蓼岸故人多在紫宸朝此行又是三年別誰念風霜襲敝貂

覽秀樓

百尺飛樓萬仞山吟邊終日捲簾看殘霞擁樹作秋色空翠襲衣生暮寒況遇茅君爲地主合教弘景掛朝冠何時動我登臨興來倚西風十二闌

靑溪道中

路接秦淮燕尾分落花飛絮晝紛紛麗華妖血埋春艸卞相忠魂貫夜云塔聳長幹當馬見鳥鳴摶黍隔溪聞還經謝傅歌遊地古木蕭蕭掛夕曛

過嶽州

昔年爲客住山阿今日之官馬上過一路香風飄桂子半湖落日送漁歌擘藏老樹純陽識胸伏奇兵小範多回首忽思鶴鳳侶松聲蕭瑟響鳴珂

登樓晚眺次韻

並馬登臨望九畿層樓髙處與天齊六朝勝槪遺江左三峽雲山接瀼西縱飲緑醅寒力勁醉歌金縷夕陽低明朝何處重攜手黃四娘家花滿蹊

層樓髙處望京畿異服殊音職貢齊白象來經銅柱北紫駞生系玉闗西花含露萼知春淺云度風林覺樹低回首謝安歌舞地空遺蔓艸接荒蹊

謝郭公子送桂花佳茗

鳳團髙潔桂香淸逺辱深情寄野亭螢案晝分金粟影竹鑪夜響翠濤聲小山有賦緣招隱陸羽無官合著經多少紅塵遊冶客結鄰蕭艾日沈冥

送金文鼎

秦淮江上石城西愁見徵帆掛夕暉君向金臺應有托我居白下欲誰依山回古色云初淨樹攪離情葉半稀同是靑田未歸鶴豈知今日又分飛

挽景文偉

絕域歸來幾萬程偶嬰斯疾臥延平靑騾忽報蓉城去白鶴空依蕙帳鳴驛路斷雲隨旅櫬闗河落日照銘旌今朝歸葬吳山側淚灑雞壇憶舊盟

題包節婦捲

夫塟泉臺繼舅姑淚珠流石眼應枯心存節孝鬼神識月照簾幃形影孤罷舞靑鸞長掩鏡停歌黃鵠爲聞烏詩成使我添惆悵颯颯悲風響翠梧

送朱生回廣陵﹝分得僧字韻﹞

路出金陵向廣陵北風吹鬢曉寒增江山自慣供吟眺鷗鷺何曽管廢興汀畔系舟紅葉樹水邊歸寺白頭僧到家未欲歌招隱應待虞廷玉帛徵

戱贈劉公子

我掛朝冠事逺遊君居建業近瀛洲朱顏不作麒麟楦白日都消燕子樓云鎖澗松迷鶴睡雨添春水帶花流今朝已息天臺念仙籍無人肯見收

題滄浪淸玩亭

滄浪亭子萬松西路繞汀沙接翠微向屬巢由爲地主至今泉石有光輝公餘拄笏聞猿嘯日暮鉤簾看鶴歸多少白頭名利客經過猶未解徵衣

送魏禦史

北上金臺去路遙車輪齊動馬蕭蕭霜飛豹尾威嚴肅山接烏桓影動揺執簡夜看靑塞月入班朝侍紫宸朝想回江左觀風處攬轡重過白下橋

賦冰中塔影

帝堯仁徳被江湖冰結禎祥似畫圖雲母屏中藏世界水晶宮裏見浮屠黃金作範終難鑄白璧如山孰敢沽多少蒼生共瞻仰聲回銀漢動山呼

冬至

異鄕冬至又今朝回首家山入夢遙漸喜一陽從地復卻憐羣沴逐冰消梅含露蕊知迎臘栁拂宮袍憶俟朝多少故人承宴賞五云堆裏聽簫韶

送友分得采石夜月

蛾眉亭外月初髙采石江頭夜泬寥萬頃金波迷宿鷺數聲鐵笛舞潛蛟仙人跨鯉應難捉使客乘槎或可招君去定知重玩賞不愁霜露襲徵袍

挽蔣靜學院判

郭隗臺邊海子濆丹房寂寂鎖秋云報君未遂生前志歸塟重承死後恩墓夾松楸深雨露名因賦頌滿乾坤尙遺三徑鐘山下忍聽仙禽唳夕曛

別陸伯瞻

呂公磯畔漢江東偶值雲間陸士龍海上幾年推獨步天涯今日又相逢江楓換色秋容老山雨催詩別興濃我向淮南君適楚夕陽回首隔千峯

題王羽士山房壁

夾道松陰曉正濃松間倚杖立東風靜觀天地元無我不怕羲和善禦龍萬壑暗云芝艸緑一簾春雨杏花紅與君就覓陶弘景知在三茅第幾峯

送楊參政之廣東

身辭玉仗下靑霄逺赴羊城不憚勞囊受賜金輕陸賈文鳴當世法儀曹驛藏楊栁蠻煙合路入梅花庾嶺髙多少蒼生沾化雨南溟從此息波濤

送陳進士

匹馬嘶寒出萬山冶城北上翠孱顏煙霞故舊無多外落日猿聲萬木間白帝祠荒迷塞艸金牛路逺接秦闗誰知驢背能詩客獻賦曽趨玉筍班

蠟梅

蹤迹平生逺市朝暗香時動郁金袍夢回羌管風光別身近羅浮地位髙不見翠禽啼月下卻疑黃蝶綴林梢知名𨿽有孤山客未肯相過結淡交

月蝕

出海銀蟾一鑑圓天狼俄擾失嬋娟耳交鐘鼓心尢切輪缺山河影漸偏玉兔無聲閒杵臼素娥潛迹渺雲煙掃除喜遇飛亷至依舊淸光萬古懸

送鄧道錄致仕還鄕

逺辭玉仗下靑霄千里還家豈憚勞暗叱風雷隨劍起舊栽松桂入云髙橊皮畫鶴猶能舞羽扇爲舟不用操卻笑紅塵來往客百年生死一鴻毛

謝克一蔣院判送菊

團團月朶間鵝黃嫰蕊疏葩次第芳逺辱髙情憐白首平分秋色過丹房花前暫舞嗟寒蝶林下相依有拒霜幾度醉扶藜杖看只疑門徑是柴桑

題昌陽書捨

繞捨新栽九節蒲涼陰覆幔雨晴初引年不用松喬術明目宜精孔孟書葉長鳳毛深雨露根蟠虯脊重璠玙我來笑指庭交翠疑是濂溪舊隱居

歸田

拂袖歸來夢始安貂裘敝盡雪盈冠一林柿葉供書翰兩部蛙聲不屬官佳境漸從閒處入老懷應比舊時寛山房釀得松花酒長供漁樵作淡歡

送金禦史

九載烏臺著豸冠忽看報政上長安鵬程逺奮三千里驥足終歸十二閒自有風霜隨繡斧豈無禮樂對金鑾到家想近黃花節登徧秦淮醉裏山

石城霽雪送李進士

春意初回季子裘又攜行李上神州羣雞唱曉辭官舍疋馬嘶寒過石頭雲散白衣迷粉堞山排玉劍隱譙樓城邊不見靑靑栁聊贈梅花慰別愁

送陳叔振之安南

路入三湘過五溪逺陪上將伐雕題旌旗蔽野三軍肅鼓角連營萬馬嘶洗滌河山歸大統宣揚威信服羣黎明年奏凱東還日處處春風越鳥啼

竹雪軒

一塵不動晝冥冥萬竹堆瓊繞四橫恍若梨云迷嶰谷還疑栁絮暗柯亭月明不見靑鸞影風起微聞玉佩聲何日杖藜容直造六花堆裏扣柴扃

元日寓意

試卷湘簾雪已晴北風猶作怒濤聲池冰映日鋪雲母檐澑乘寒結水精歸老已無霄漢志擇交因見死生情扶笻起傍梅花立數萼含香尙未傾

題松窻聽雪捲

六出隨風散紫冥庭前俄失萬松靑疏簾墮影覺微響落葉有聲無此淸萬慮已空心似水一塵不染色鋪瓊晚來聽罷呼童掃要把長鑱取茯苓

送徐先生

一幅徵帆掛栁陰客邊送客忍分襟鳳孤暫失三山侶驥老終存萬里心汀臥白鷗知浪靜花飛紅雨覺春深別來使我添惆悵落日哀猿幾處吟

送金生喪母還鄕

千里家山抱恨還落梅如雪點徵鞍慈親異世音容逺孤子何時淚血幹鯉躍冰花思澤凍烏啼宰木慘霜寒想應去設墦間祭石上新銘不忍看

省庵

髙堂構在赤城西誰識先生獨坐時一念不欺天地合八窻長靜薜蘿埀閒中光景知難駐就裏工夫莫放遲此意了然應自得笑看庭艸翠離離

宴甘氏梅雪軒

朝來領鶴訪林逋六出飛瓊滿徑鋪玉樹有花春寂寞碧窻無影畫模糊眼中頓覺添奇觀席上還堪著老夫元是水晶宮裏客置身今夕在冰壺

渡湘江﹝排律﹞

逺乘一舸渡江鄕風景蕭蕭帶夕陽古樹有巢鳩借宿野花無主蝶偸香驚心忽見山排戟畱客時聞燕語檣惆悵騷魂招不得空依蘆葦望三湘題晚翠堂髙堂迢遞萬松間鬱鬱虯枝繞畫闌要與林泉畱勝槪不隨蒲柳共凋殘雲歸自鎖巢間鶴竹近常聞月下鸞盡日濤聲來樹杪無邊詩思入毫端花飄金粉香猶濕葉墮蒼髯露未幹掃徑毎遲佳客至劚苓常寄老夫餐羅浮仙子應同操句曲眞人擬掛冠更愛冰霜揺落後獨畱黛色倚髙寒

獨醉亭集卷中

●欽定四庫全書

獨醉亭集卷下

﹝明﹞史謹撰

○五言絕句

蘭竹圖

采采石上蘭蕭蕭水邊竹各抱夷齊心淸風激流俗

題竹

窻戶晝蕭森空階凝緑陰不緣冰雪裏焉識歲寒心

題畫

樹擁溪邊閣山浮雨後嵐白頭歸未得畫裏看江南

題玩月仕女

獨立長門裏徘徊無所親可憐前殿月不照後宮人

觀花有感

澗畔花無數榮枯各有時先開復先謝莫羨向陽枝

題雪景

寒樹老空山云根碧蘚斑野船才近岸疑向剡溪邊

題畫

古樹雲煙合遙山紫翠浮白頭林下客應伴赤松遊

鴛鴦圖

頭白兩文禽和鳴多好音韓朋墳上樹雙宿到如今

題畫

林壑晝冥冥松蘿覆野亭一塵飛不到門外數峯靑

○七言絕句

春山行樂圖

四海無波六合淸諸公乘暇樂升平杏花村外東風裏醉拂吟鞭並轡行

奉天殿朝回

春風澹蕩禦煙微玉佩成行栁下歸共浴恩波還共散紫薇花下換朝衣

直房聞桂香

松陰池館晝偏涼何處飄來桂子香起傍雕闌看秋色廣寒宮殿近昭陽

曉望鐘山

勢蟠龍虎翠髙低樹色蒼蒼接鳳池宿霧漸消雲散盡金烏飛上萬年枝

過虎踞闗

闗路盤盤繞翠微巗花澗艸競春輝晚來醉拂吟鞭過山气蒙蒙欲染衣

題捕魚圖

罷釣歸來日已昏荻花吹雪暗江村此生不是甘貧賤畱得淸風遺子孫

送鄧太守

典郡曽爲百里侯中心元只慕伊周今朝五馬西南去重使三苗識鄧攸

立春日試筆

蒼蒼初日照樓臺元气淋漓徧九垓不是梅花露消息人間何處識春來

蜀山道中

盤盤鳥道接峨眉劍閣橫空北斗低羇思不堪過半夜萬山深處一猿啼

過瀼西

天涯春盡彊提攜百丈牽江過瀼西誰識少陵憂國恨東風處處杜鵑啼

過巫山

一劍長懸萬里身偶經巫峽又逢春路傍多少娉婷女誰是襄王夢里人

白帝城晚眺

城郭荒涼秋气深江山如畫一登臨中原自有劉文叔應笑公孫錯用心

題墨葡萄

誰冩秋風月下枝摩挲醉墨尙淋漓白頭常侍心中事只有涼州刺史知

中秋夜對月

一池樹影壓靑天萬籟無聲月正圓多少詞臣爭折桂不知誰在郤詵先

宣和金桃鸚鵡圖

葉底金桃似彈懸隴禽雙啄味初全披圖自識宣和筆流落人間幾百年

竹枝便面

廣寒宮裏碧瑯玕葉葉淸風起暮寒自有淩霜髙節在敲門未許俗人看

得家書

萬里來從靑海頭開封未讀涙先流書中不盡心中事只恐看時我更愁

題南楚才妻寫容寄夫圖

欲整雲鬟意轉慵卻調花露冩芳容殷懃寄與天涯客休作陽臺夢裏逢

題瑯邪山圖

緑樹陰陰石徑斜諸峯羅立帶瑯邪云深亭觀知多少誰是廬陵太守家

題馬圖

猛气如雲不受羈時淸放牧華山西自憐今日無人顧空向奚奴振鬛嘶

送陳士常

蕭蕭行李出邊城曙色初分栁外亭今日送君翻愧我劍鋒磨盡尙飄零

客夜

雁叫寒空月滿江無邊鄕思正難降西風不待人驅遣又送秋聲入夜窻

題畫

平湖雨過水雲腥暑气全消﹝原闕﹞亭野老放船何處去不知山色上衣靑

桃葉渡

重經古渡立斜曛愁見桃花兩岸春欲向東風唱桃葉江邊怕有別離人

九日

烏帽籠頭髮似銀厭騎羸馬踏紅塵今朝又醉秦淮酒共挿黃花少故人

湘江夜泊

扁舟載月下三湘露渚風來杜若香一片秋聲無處著和愁散入水雲鄕

湘潭縣

石田茅屋路東西乘興還堪一杖藜雲气忽來山不見滿林春雨鷓鴣啼

黃陵廟阻風

黃沙捲霧暗前灘風吼雷聲控百蠻此處波濤原自異祖龍何必赭其山

九日

病骨秋來似凍蠅好山空憶去年登今朝對景成惆悵勉上西樓第一層

碧闌干外楚江濱一片秋光雨後新多少登髙林下客不知誰是去年人

題碧桃錦鳩圖

一枝和露倚瑯玕髣髴玄都雪後看何處飛來雙野鳥花間喚雨立春寒

曉過洞庭湖

渺渺湖光接素秋雁聲嘹嚦滿汀洲孤舟喚醒還家夢楓葉蘆花一片愁

午日瞿塘觀競渡

龍舟一葉戲蒼茫畫楫齊操忽怒瀧俄頃翻身塟魚腹醉魂慚訴汨羅江

聞猿

幾處空山嘯月明不堪聞過兩三聲誰知萬里南遷客一夜孤舟夢不成

聞子規

聲聲何苦勸人歸不管行人聽轉悲十二峯前雲樹裏幾畨啼到月明時

題畫

數株煙栁緑毿毿兩岸靑山起暮嵐多少天涯未歸客卻從畫裏看江南

王眞人雪中惠鵝

雪滿千山卻負期只緣塵事苦相羈扣門忽辱羲禽贈來自山陰洗墨池

小孤山

江漢東來第一闗孤髙如劍許猿攀云深知有仙娥廟落日鐘聲出半山

陽臺

南控衡廬北劍闗千年遺迹後人攀不知夢里人何處爲雨爲雲過別山

夔府

險過咸陽百二闗捫蘿猶憶舊時攀卻憐井底公孫述虛築層城據此山

雪山闗

羸驂憶度雪山闗鳥道穿雲次第攀莫怪阮生曽慟哭前程猶有萬重山

題明妃出塞圖

琵琶聲斷雪紛紛三月龍沙不見春回首漢宮云一片承恩今日是何人

題太眞吹笛圖

日色斜明五鳳樓阿環吹笛按涼州餘音杳逐行雲去散作開元天下愁

題秋林讀書圖

不隨麟鳳謁虞廷獨坐林間味六經風葉向秋俱落盡隔江遙見數峯靑

題桃源圖

仙境縈逥一水通人家住處絕塵蹤漁郎忽到驚相問猶說當年避祖龍

江樓晚眺

一汀紅蓼亂飛鷗兩岸蘆花覆釣舟此景合教誰管領水邊人在夕陽樓

九日次周縣宰韻

映水芙蓉簇絳霞水邊開宴坐臨花秋娘老去風流盡系臂猶懸一縷紗

題虎圖

目光如電气如雲獨踞松陰嘯夕曛莫道橫行爲己任漢家自有李將軍

題馬圖

沙場百戰已成功萬里歸來汗血空莫道邦家無惠養滿川苜蓿雁來紅

題鶺鴒圖

止則同原飛則鳴野花芳艸共怡情幽禽尙有相親意何況人間弟與兄

口號次韻

萬壑煙嵐晝未幹半空和翠滴衣寒老夫至此還吟眺系馬松陰暫卸鞍

掬月軒

闌外芳塘半畆寛波心月上湧金盤酒醒盥潄天光裏捧得銀蟾掌上看

梁臺六詠

赤峯晴雪

峯頭雲散日初升色露微霞云尙凝回首謝安髙臥處石牀蘿磴玉層層

太湖落雁

粼粼淺碧露漚沙兩岸楓林接斷霞數點徵鴻雲際落暗傳秋信入蘆花

天印夕陽

山形如印閣晴空翠壓秦淮秀所鍾幾度登臨斜日裏白雲紅樹影重重

古城曉景

艸暗頺垣似斷峯孤村遙帶夕陽春無邊煙樹重重合多少人家紫翠中

野渡橫舟

漠漠江流際碧天煙村漁屋斷堤連孤舟盡日無人渡長系蘆花淺水邊

秦淮漁笛

一堤煙栁集昬鴉兩兩漁舟渡淺沙短笛自吹無調曲暗驚棲雁入蘆花

龍潭八景

三江觀潮

一痕忽起勢崔嵬直上三江吼怒雷紅蓼灘頭斜日裏恍疑鰲戴雪山來

七星禮斗

七星山色翠冥冥玉宇瓊樓護六丁夜半天壇明月上道人獨自禮寒星

華麓尋眞

兩峯蒼翠接三茅路入云深去轉遙惆悵茅君不可見卻從樵子問王喬

栁灣待渡

篙師倚棹傍寒蘆力倦操持不受呼多少行人將有適不知誰是仲尼徒

官橋送別

百尺飛梁接大堤栁陰常見駐輪蹄香塵忽起行人去水自東流日自西

水驛維舟

一堤煙栁翠沈沈畫鷁如雲繋栁陰白髮篙師閒理棹就中還有濟川心

花洞埀綸

巗際雲霞仕捲舒水邊洲渚自縈紆誰知數尺苔磯上介甫曾來學釣魚

旗山散牧

苜蓿連天萬馬肥望中如在華山西龍媒應嘆無人識頻向奚奴振鬛嘶

端午

鶴髮埀肩尺許長離家三十五端陽兒童見說渾驚訝卻問何方是故鄕

題畫魚

鰣魚赤鯶動成羣戲月波間集藻根時節到來畱不住盡隨雷雨過龍門

送吳克全

渡頭一舸發金陵東望雲間幾日程莫倚身閒頻唱和杜紅蘅碧總離情

端午有感

憶昔彤庭預宴時千官行到近天威今朝寂寞林泉下不忍重看舊賜衣

題瀟湘八景

洞庭秋月

波光萬頃浸長空桂子香飄逺近風一夜馮夷眠不穩廣寒移在水晶宮

煙寺晚鐘

山含暝色護招提隱隱疏鐘隔翠微一百八聲鳴樹杪銀蟾初上鵲驚飛

江天暮雪

一色彤雲控百蠻江村漁火有無間扁舟逺泊黃蘆岸疑是山陰訪戴還

瀟湘夜雨

黿鼉出沒吼煙濤墨色江云不斷飄喬口橘州何處是滿汀蘆荻夜蕭蕭

平沙落雁

逺落汀洲陣勢分風嘹月唳不堪聞扁舟多少天涯客腸斷鄕闗又夕曛

逺浦歸帆

洞庭湖上嶽陽樓闌外波光接素秋數點徵帆天際落不知誰是五湖舟

山市晴嵐

緑陰夾道樹重重人雜漁樵逺近通回望酒家山色裏靑簾斜揚落花風

漁村夕照

鷓鴣聲斷雨初晴渡口風來水气腥村北村南齊曬网釣舟閒在夕陽汀

題抱琴圖

童子攜琴過野橋松陰夾路艸蕭蕭知君不是花奴手未必侯門肯見招

耕樂圖

瘠田數畆九峯間暮耔朝耘不放閒雲滿緑簔微醉後自騎黃犢看靑山

墨梅

渴龍夜飲鵝池水噴落孤山雪後枝不是淸香暗浮動黃昬庭院有誰知

次郭公子韻

曽經紫塞射鴐鵝臂挽雕弓膂力多日暮據鞍南望處碧天無際海無波

憶向龍池看斗鵝無邊春色上衣多歸來醉坐三山頂笑指銀蟾浴海波

洗硯池頭帖換鵝翠云軒外晚山多座中知有金門客聲譽應齊馬伏波

寄郭揮使

君到金臺已暮秋鵷鸞同集鳳池頭不知野老含情處日落秦淮獨倚樓

題海棠白頭

日落華淸王气收海棠妖艶不知秋花梢一夜西風急啼得山禽也白頭

題淵明圖

堤邊楊栁舞秋風籬下黃花發露叢莫笑歸來巾漉酒風光不是義熈中

題雪景

山排玉劍倚髙寒路遶瓊臺萬木攢一白不分天逺近卻從何處望長安

題畫

隔岸靑山擁翠螺野禽啼處夕陽多漢庭累下徵賢詔未許先生老釣蓑

送袁太常省墓

鄱陽湖上豫章城萬壑千厓列翠屏白髮太常歸祭掃西風煙樹幾長亭

題畫

十年羸馬厭西東髀肉全消鬢若蓬幸得棲身魚鳥畔酒酣濯足聽松風

題宣和風竹圖

塵迷艮嶽淡無輝尙捲珠簾冩竹枝三百年餘重玩賞孤梢還帶北風吹

寄徐徳器

石頭城下楚江邊有客言回鄂渚船寄語故人徐孺子白頭相見在何年

君居鄂渚我秦淮每辱魚箋慰客懷何日相逢重握手山南山北試靑鞋

水邊芙蓉

不隨桃李競春光開向西風壓眾芳恰似湘娥初睡醒彊臨秋水照紅妝

廢宅梅花

門徑蕭然徧艸萊寒梅一樹倚風開可憐香影無人顧只有山禽自往來

題黃葵花

玉顏憔悴鬢鬅松自有傾陽一段忠來向野人庭院裏道家妝扮立薫風

扇上梅花

月滿長空夜气寒暗香微度碧闌干翠禽喚醒羅浮夢折得南枝掌上看

武當八景﹝以下遺稿不分體﹞

天柱淩雲

諸峯羅立翠蓮開天柱當中冠五臺勢挿銀河逾萬仞頂摩黃鵠倚三臺丹光夜向琳宮出雲气朝從華嶽來我憶憑髙望鄕國一杯滄海隔蓬萊

玉虛環翠

寶殿珠宮護六丁一塵不染晝冥冥樹環松檜千層碧山立芙蓉四面靑落日風聲隨虎豹虛檐雲气走雷霆道人不管人間事自拂煙霞采茯苓

五龍披霧

萬壑千厓曉霧消琳宮弘敞映仙桃路通絕頂靑冥闊鳳噦朝陽紫殿髙林下每看羊化石松間時見鶴歸巢我今欲借登山屐來訪安期不憚勞

九渡鳴泉

深谷藏源逺近通下連諸澗盡朝宗飛空自響鈞天樂震地偏驚啟蟄龍闊處倒涵山嶽影渡邊多見鹿麋蹤幾畨過雨扶笻聽髣髴濤聲起萬松

南巖削壁

巖前流水帶龍腥石上靈芝到處生絕壁倚空非禹鑿髙蘿懸幄自天成嵐飛翠雨林梢滴鶴載瑤笙月下鳴知有仙宮煙霧裏樵歌長答步虛聲

紫霄層巒

山繞琳宮列畫圖天然形勢一仙都翠嵐窻戶藏丁甲白晝風雲忽有無羽客夜歸騎一虎仙禽曉過引雙雛何時得造煙蘿徑石上同尋九節蒲

雷洞發春

古洞深沈萬木遮洞中初轉阿香車已知太乙行時令不覺春光動物華甘雨頓靑原上艸仙桃漸吐日邊花明朝擬欲尋芳去先向新宮覓少霞

璚臺霽曉

層臺屹立楚天西曙色遙分石徑危玉兔已沈千仞壁金烏飛上萬年枝露凝仙掌云猶濕花覆天壇影漸移中有長生餐玉者往來不許世人知

元夕宴史廣文宅

五十年餘鶴髮翁喜逢今夕宴黌宮雕闌月轉三更後火樹花開一气中歌吹暗驚幽鳥夢鑪煙輕度落梅風座中俱是天涯客安得明年此會同

雪霽登龍潭驛樓

飛樓百尺倚靑冥與客憑闌雪已晴山繞華陽銀作樹雲開鐵甕玉爲城寒禽向日渾無語暗谷流泉覺有聲一舸明朝又西去還陪鵷鷺入蓬瀛

飲中賦

歲月渾如東逝波醉鄕深處喜頻過手中不荷劉伶鍤耳畔常聞薤露歌天地有情終寂寞功名無分欲如何卻憐皓首求仙客終日惺惺錬紫河

經人鮓甕﹝灘名﹞

逺承仙詔出烏蠻春色相隨萬里還一舸又經人鮓甕全家如過鬼門闗舟師捩柁倉皇際魚腹埋身頃刻間到岸不須談往事且宜攜酒看靑山

謁黔寧王廟﹝廟有塑像﹞

冠冕遵王制祠堂枕野池喜令蠻父老復覩漢威儀傑棟星河近虛檐薜荔埀亂峯排劍戟髙樹擁旌旗奕葉承恩重平生出計奇功勲齊馬援徳量並韓琦天意深畱眷秋聲逺送悲故山依日月新冢臥熊罷猿鶴𨿽無主鷦鷯各有枝峩峩光萬丈千古照邊陲

浮休室爲頴上人賦

自悟身同不繋舟借棲禪室扁浮休眼中生死輕如葉世上榮枯信若漚金穀已聞樵牧唱蘇臺終見鹿麋遊幾畨醉坐三生石天地爲棺總不憂

騶虞行

逺帶仁風出郊藪素質玄文世希有形𨿽似虎徳如麟肯讓狻猊出其右將軍乘暇獵秋風唾手擒來亦天授天生異物表禎祥一見終當入靈囿聖徳浩蕩侔西周將軍勇气橫九秋所至不用興戈矛桑麻徧野民無憂況逢此獸應時出光被四表聞歌謳昔年見畫誰能識今見眞形世無匹雙睛閃電气成虹一尾橫空勢如戟𨿽云四足疾於鳥不使驊驑共槽櫪卞莊馮婦皆嘆息逺視傍觀股應栗卻從昭代致升平龍馬還當負圖出

題畫

雨餘山色翠如苔樹杪寒煙濕未開童子無端掃紅葉隔林知有故人來

題畫

竹樹蕭蕭帶夕陽無邊秋意滿瀟湘雁聲忽起黃蘆岸多少徵人憶故鄕

碧嶂歸云送友之江西

萬仞匡廬倚碧空無邊雲气盡隨龍晝還忽鎖千厓翠夕散仍棲五老松冷護石泉微有影亂迷巢鶴竟無蹤君今復向云深去屏迹當居第一峯

題畫

亂峯如劍挿天靑颯颯涼飊樹底生一鳥不鳴雲散盡無人收拾萬松聲

贈日夲廉上人

一別扶桑路俄驚二十秋暫逢皆白首相顧各靑眸就裏諸天近行邊一念休出山應掃迹渡海不須舟雨過龍歸缽經殘月滿樓尙期他世會聊共此生浮猿鳥陪吟眺乾坤任去畱堂堂天竺境都在汝心頭

謝歐陽禦史送筆

蒙恬制作久塵埃今日勞君逺寄來毫帶風霜分玉兔管含光彩出烏臺題詩忽有驚人句艸檄慚無倚馬才還與墨卿同篋貯奎光夜夜燭三臺

懷郭揮使

池上芙蓉盡著花樹頭霜葉半成霞此時遙想金臺客日倚闌干望翠華

長淮道中

獨騎官馬過長淮滿目靑山日又斜人在故鄕終是客鳥歸深樹卻爲家牧童渡水還乘犢蘆葉吟風不當笳行徧殊方今白首未知何處是天涯

環淸樓

勢接星河帶逺村曲闌髙棟淨無氛地鄰瀛海三吳盡水合玻璃四面分鵷侶賦詩雲際立鳳笙吹月座中聞有時不欲鉤簾坐厭聽漁歌唱夕曛

水雲深處

一室如舟住水雲四邊蘆葦接蒼旻渾無田產供王賦只有漁郎作故人蘋泛晴光鷗臥雪波涵秋影雁來賓明朝去約乘槎叟醉過柴門莫厭頻

送蔣院判隨駕赴京

出門馬上气如雲笑拂徵袍雨露新家住龍潭連漢苑身隨鶴駕謁楓宸羽林十萬無虛士驛路五千有故人遙想朝回多暇日黃金臺上醉靑春

雪酒爲金粟公賦

碧落無聲散玉塵片時盈尺擁籬根掃歸銀甕渾同色釀出璚漿不見痕陶榖謾勞烹活火杜康未許恃專門豈知祥瑞成狂藥偏稱吾家老瓦盆

挽鄱陽屈孺人

鶴髮蕭蕭雪滿肩偶嬰斯疾竟長捐塵迷寶鏡鸞無影夣斷瑤池骨已仙薜荔簾櫳添暝色梧桐院落冷秋煙老來愧我長爲客何日生芻置墓前

題鵪鶉圖

飽食秋菇已倦飛羽毛映日錦■﹝衤離﹞褷一生自信無常處枸杞叢邊卻暫棲

過東塘

兩岸菇蒲長翠苗一溪春水緑迢迢曉來流出殘紅去知是吳山雪盡消

耕訓堂

買田築室傍淸溪夜誦朝耕不厭疲耒耜方閒還就館子孫受業恐違時居非陋巷心同樂生作堯民志不移醉後復乘黃犢去滿身山色自吟詩

友耕堂

屏迹西疇逺避名眼中世事羽毛輕犂鋤作伴無榮辱仁義爲途絕送迎萬疊好山牛背看一蓑春雨隴頭耕有人荷鐝來相訪不是嚴光卽管寧

慈樂堂

庭前萱艸翠離離堂上慈親鶴髮垂花覆板輿春宴後鶴迎苔砌晚逰時兩行玉樹冰霜潔萬朶蟠桃日月遲見說飛仙來獻壽鳳笙龍管隔云吹

題畫

兩岸雲山列素屏倚闌吟眺雪初晴自知不應飛熊兆野飯魚羮過一生

題蘇李泣別圖

君持漢節晨登路致使孤臣心獨苦愁雲結恨晦天山淚眼相看別河滸共陷邊塵十九年君獨南歸享茅土邊風蕭蕭徵馬鳴飛沙暝遏哀笳聲此去誰知是死別臣心有恨終難明徒憐埋骨塞雲裏不得隨君歸漢庭

題雪景

憶承仙詔出雲林馬踏瑤花尺許深蟻酒頻從官舍飲貂裘不畏苦寒侵千章玉樹爲幢列萬里彤雲接地陰今臥衡門無一事雪山相對雪盈簮

題桂花鴝鵒

金粟吹香萬木秋露華凝葉翠云稠家童不敢私攀折知有寒臯在樹頭

題水仙花

冰爲肌骨玉爲容時有天香散逺風欲就馮夷飱石髓鳴璫聲度月明中

凝翠軒爲丁子剛作

曲曲雕闌鎖翠云湘簾髙卷四無鄰緑陰到座日當午蒼雪墮衣秋滿身風響佩環驚宿鳳地深苔蘚絕香輪老來袁粲思吟賞直造何曽問主人

壽萱堂爲陳公鼐賦

聞君裔出元龍後家住毗陵歲云久新築髙堂扁壽萱種萱無數開當牖花間獻壽列璚筵日照斑衣錦云覆翡翠盤行阿母桃水晶杯泛麻姑酒慈顏有喜風生席一片萱花共春色試聽諸孫祝眉壽笑看薊子摩銅狄吳山對面天與髙越女停歌鶴同立君家孝悌人間識共保慈顏比金石年年獻壽向花間回首椿庭淚沾臆

題栁塘雙燕

楊栁陰陰水漫陂栁花吹雪點烏衣日長畫棟營巢倦故逐東風上下飛

題梅竹聚禽圖

成湯至徳同天壤復向郊原祝羅网頓令禽鳥樂幽棲嶰谷羅浮任來往林梢雪霽層陰開眾鳥忽送春聲來雲霄萬里絕鷹隼隨意飲啄無驚猜君不見隴山鸚鵡居深麓悞入虞羅見羈束𨿽向雕籠置此身丹荔金桃勝粱肉不如爾輩花間宿

金陵八景

鍾阜朝云

山形髙立翠芙蓉巖際晴雲萬朶封起映朝陽成五色化爲霖雨鎖千峯飛揚或亂松間鶴舒捲長隨洞底龍欲訪招提無處覓數聲惟聽隔林鐘

石城霽雪

石露苔痕雪漸晞晨光相映晃朝衣千章璚樹爲幢列一路彤雲映日飛陣影度壕鴉散墨女墻開凍玉生輝忽乘瘦蹇尋梅過多少人家尙掩扉

龍江夜雨

黒雲拖雨過長汀恍若驪珠散紫淸聲到枕邊驚蝶夢風回蓬底帶龍腥漁燈隱隱孤村暗蘆葉蕭蕭兩岸鳴已覺夜深還淅瀝滿懷羇思不堪聽

鳳臺秋月

萬里無雲月正中倚闌人在廣寒宮數行雁落天邊影一曲笙傳鶴背風香拂幾筵飄桂子露含光彩滴梧桐夜深轉覺淸無寐臥看冰輪碾碧空

天印樵歌

夾路靑山擁翠螺每聞樵唱隔煙蘿暗驚鶴夢穿雲杪細答松聲出澗阿幾度半酣扶杖聽有時一曲傍林過晚來弛擔長松下復和巖前扣角歌

秦淮漁笛

一汀紅蓼綴殘霞兩兩漁舟泊淺沙橫笛共吹無調曲隔林驚散並棲鴉聲回野岸沈蛟室響拂江風起浪花多少天涯未歸客夜深聽罷卻思家

烏衣夕照

深巷迢迢接九垓巷南巷北盡樓臺簾櫳自放斜陽入王謝難隨燕子來花斗春光云錦簇山含暮景畫圖開幾畨醉拂吟鞭過樹影重重壓翠苔

白鷺春波

一江晴緑漾微波頃刻平堤雨夜過暖泛桃花隨畫鷁倒涵樹影拂銀河羣鷗臥藻堆殘雪雙鷺窺魚立細莎何日系舟楊栁岸酒酣濯足聽漁歌

題範蠡歸湖圖

吳山嵳峩翠如洗吳王宮殿空中起鳳管鸞笙到處聞共說繁華世無比前溪一夜越兵來衘枚競入姑蘇臺西子含啼出宮掖吳王抱恨埋蒿萊一代奇勲歸範蠡片時雪盡夫椒恥位重名髙不受封入湖自號■﹝氏鳥﹞夷子只緣烏喙難容物致使將軍就髙潔兩岸靑山畫裏看數行白鷺煙中沒洞庭笠澤隨所之慣聽漁笛鷗邊吹卻憐文種不料事烏喙之心終見疑

題宣和竹上班鳩

憶傍龍樓喚雨時羽毛映日錦■﹝衤離﹞褷忽驚艮嶽烽煙起來向淇園自在棲

南浦漁舟

縱橫如葉傍汀沙誰識張騫海上槎白鷺行邊長作市黃蘆深處卽爲家云迷短棹穿荷葉笛弄西風起浪花幾度雨晴歸曬网鴛鴦浦口夕陽斜

題史婦鄒氏貞節捲

逺逐良人出塞門忽驚風雨暗乾坤身加劍戟心彌壯名重邱山死亦存烈气曉衝靑塞日貞魂夜貫紫臺云我今撫捲題詩處深愧明妃負漢恩

山房獨坐次韻

一身苦無蒂兩鬢霜華侵大藥𨿽可餌筋力終難任因之倦遨逰斷此來去心危坐見鐘山煙蘿郁沈沈艸堂𨿽已矣勝槪猶至今對景沽濁醪自酌還自斟旣非髙陽徒肯效莊舄吟野菊散幽香淸風滌煩襟日暮興已闌脫巾掛松陰雲端見飛鳥東西各投林微物尙有托歸途邈難尋黙然忽自怡耳畔聞跫音

病起寓懷

藥裹方拋雪滿簮山房獨坐晝沈沈試嘗臘蟻心先怯欲掃松花力未禁倚樹閒看蝴蝶舞思鄕因聽鷓鴣吟興來偶訪鄰翁去桃李園林半緑陰瘦骨如松喜遇春短笻扶我步苔茵蓬門瀟灑多車轍義路荒蕪少故人樹帶煙霞添暝色天畱猿鶴伴閒身臨風自讀囚山賦非媿儀曹作外臣

送羽士陸大年住院

華髮蕭蕭物外身南來住院不憂貧池邊咒劍伏龍虎月下髙歌泣鬼神鳩杖獨行山路逺氅衣初制鶴翎新東鄰喜有王摩詰醉過琳宮不厭頻

冩懷

四十餘年多病身厭騎駑馬踏紅塵明朝欲掛朝冠去神武門前未許人

題湖山佳處捲

斯跋先生水心裔宅近靑山傍湖水無邊勝槪自天成一覽渾如畫屏裏澗畔松畱野鶴棲座中人看孤雲起或逢鄰叟來同席聊共逍遙不拘禮就吹長笛和樵歌復釣遊鱗換春蟻閒來自倚闌干立山簇芙蓉繞湖碧虎嘯猿吟隔薜蘿漁村野店依蘆荻我憶曽來借鳬舄水北山南恣遊歷白鷺和鷗渚上飛翠嵐帶雨林梢滴莫謂桃源可避秦此中便有仙凡隔

栁莊爲朱徳辰賦

數株婀娜拂云靑一室蕭然逺利名人物儼如陶令宅風光不是亞夫營暖煙夾道淸明近香雪飛空谷雨晴何日杖藜容直造爲君沽酒聽新鶯

送朱廣文之京

花落江堤燕子還又攜行李上長安闗藏楊栁聞雞度山簇芙蓉立馬看已有淸風畱絳帳豈無長榮對金鑾他年恐應三鱣兆不向黌宮老一官

送主事張聲伯之京

離歌唱罷上吳船行李蕭蕭只舊氈已拜秋官經十載復登雲路逺三千鶯啼禦苑花迎佩馬度深河栁拂鞭遙想朝回無事日壯懷應賦逺遊篇

題江湖勝覽圖

終身未肯老莬裘逺挾長才歷九州島行李獨攜歐冶劍壯懷應作馬遷遊南經禹穴淩天姥北上邯鄲入帝丘勝水名山俱覽畢白頭慈母望歸舟

寄思闇吳相公

气吐虹霓兩鬢皤逺臨鍾阜駐鳴珂霜飛繡斧豺狼息天近烏臺雨露多自有丹心扶日月已無淸夢入煙蘿幾畨山嶽曽揺動因向都亭攬轡過

題畫

空山云濕有龍气絕壁春深無鳥啼采藥欲尋劉阮去桃花風度白沙溪

山齋寓意

幽軒俯碧澗瀟灑異風俗門巷絕輪鞅庭除帶松菊𨿽云世慮逺委棄同艸木臘社會髙年晨昏課童僕謬蒙朝士薦被此微名縛自慚樗散才束帶事簡牘一朝念歸旋揮手謝鴻鵠萬事忽若遺忻然恣逰矚煙霞不攺色流水淸可濯貴賤只如此長歌候樵牧

題雪景

六出深封行路難朝來人迹斷空山野船才到寒汀下疑是前溪訪戴還

狂叟

或談勢利或談玄一串摩尼領上懸口不茹葷緣信佛心多懷詐黙欺天市廛自負居三世論孟何曽讀半篇翻笑二疏無見識去辭官祿守林泉

送陳公子之蜀省墓

君今祭掃向岷峨萬里還從鳥道過墓入松楸微有路人逢故舊已無多東風艸色迷翁仲落日猿聲出薜蘿應念椿庭垂白久錦城𨿽好莫蹉跎

暮春述懷

老來筋力怕逢迎閒倚東風玩物情十載虛名蝴蝶夢一春客況子規聲周遊自信神爲馬養拙何妨筆代耕卻笑揚雄甘寂寞校書天祿勉偸生

早春登樓次金文鼎韻

歷盡﨑嶇鬢已斑夕陽樓上倚層闌闗心尙怯瞿唐險出路休歌蜀道難竹本龍鐘猶傲雪栁能媚嫵不禁寒只今四海升平日何待區區上治安

四景爲主事司叔端賦

黌捨窮經

身寄黌宮歲月深六經奧旨足搜尋曽聞太乙燃藜夜因識先生苦用心耳目漸知霄漢近頭顱未受雪霜侵明年擬謁金鑾去仙桂飄香滿上林

蟾宮折桂

十載寒窗業已成逺攜書劍入蓬瀛一枝丹桂鰲頭折萬里靑雲足下生壯志不隨秋色老恩袍遙映日華明郤詵去後無消息君復當居第一名

銀臺觀政

夜親燈火究遺經朝列臺端近上卿豈惜勤勞觀異政要成功業化蒼生聲名漸覺如山重懷抱從來似水淸他日定隨鵷鷺去五云深處沐恩榮

粉署含章

男子從來志四方胸含至徳已成章昔年曽覽銀臺政今日應爲粉署郎劍在丰城終變化珠藏合浦自輝光一朝養就淩霄翮佇看飛騰入廟廊

送蘇秀才還吳

萬木霜餘葉盡殷敝裘季子又思還長亭艸色東西堠落日猿聲逺近山琴瑟舊曽居爨下驊驑終見入天閒到家已覺春闈近黃卷靑燈莫放閒

梅月軒

軒前種梅梅已髙花下玩月枝相交瘦蛟擎珠出海底寒蝶倦舞棲林梢誰邀姑射下蓬島我跨蟾蜍吹鳳匏醉吟香影不成寐老鶴一聲鳴九臯

題朱徳辰蔗境東還捲

匹馬嘶寒出鳯池好山處處碧相隨暮年喜遇還鄕日佳境渾同啖蔗時已應虎頭千載語安愁鶴髮滿肩垂望中漸覺先塋近行李無端莫放遲

宴王將軍宅

甲第俯南郊將軍屢見招地連吳分野人似漢嫖姚嶺樹紅相合庭松翠不凋興來移席飲踏月夜吹簫

春暉堂

暘谷云關曙色濃蒼蒼初日映簾櫳暖升寥廓春無際花壓闌干影萬重喜奉慈幃榮暮景還憑大藥駐衰容登堂此日來稱壽願比虞山第一峯

遊翠微寺

身老難拘束間過祇樹林鹿當春艸臥猿抱夕陽吟雲气生禪榻松風遏梵音一僧才坐定門外落花深

和謝同知九日陪鐵史宴湖亭

會稽鐵史謫仙才共宴湖亭菊正開逺水接天飛白雁好山倒影落金杯已同謝朓題詩畢不見王弘送酒來猶憶去年沈醉後鐵龍吹上越王臺

松石軒

知君舊是山林友新構層軒傍鍾阜一徑縈逥入萬松黛色參天蔽星斗松根白石臥如羊忽過云來勢如走平生愛松仍愛石節操同堅諒難易設拜當時笑米公哦詩幾度聞斯立采得茯苓還共煮老駐童顏卽仙侶誰從勾漏問丹砂幸遇陶公爲地主同來坐石聽松風赤日行天不知暑

寄叔端司相公

憶乘巨浪出云津竟逐風雷過禹門身帶卿云登粉署座畱仙客醉金樽夜深不作煙霞夢天近常沾雨露恩感激髙情遙念我幾畨騎馬到孤村

竹窩爲司叔端賦

以竹名窩竹爲瓦先生樂道居其下淸風一枕傲羲皇眼底榮枯總虛假座中趣味如安樂我亦曽來共盤礡無邊淸气貯心胸琴響松風雨鳴瀑黃州竹樓今已無杜陵茅屋埋煙蕪二老仙遊去不返至今淸譽聞江湖先生之窩可相繼地位淸髙逺華麗時聞松桂起秋聲一片笙竽繞檐際

覽翠軒爲周經歷賦

濂溪有餘裔卜壤依林泉長松落圓陰逺岫排靑蓮公餘拄笏坐迥絕塵慮牽嵐光徧軒楹艸色逺郊原覽之日成趣不覺時序遷欲招陶淵明共賦歸來篇

送屈給事歸省鄱陽

郎官歸省詔初頒玉佩鏘鏘曉出闗日下暫辭金馬署夢中猶憶紫宸班孤帆破浪飛晴雪五老橫空擁翠鬟喜奉雙親榮暮景塤箎疊奏舞衣斑

環翠軒爲江文初題

文初先生住天目種竹千竿繞茅屋髙者昂然拂霄漢低者森然護簾幙座中渾無塵俗气深處自有鸞鳯宿先生曵杖時吟眺蒼雪無聲落烏帽百年世事了無聞三伏炎光豈能到醉坐石磴如巢云襟懷不異長庚老嶰谷篔簹眼中小

黃河

朝爲川暮成堤發源逺自昆侖西濁流揚波聲慘淒走沙埋船命斯須下有神龍護明珠陰火夜映靑玻瓈無人爲招翟幹佑平夫此險安羣黎

謝江文初惠筆

有客淸晨來扣門長揖贈我中書君數枝彤管截寒玉凜凜霜气淩秋云小試銀箋價應倍玄霜漬毫凝石髓未經艸檄動朝端猶記題詩泣山鬼感君之徳安敢忘速令收貯歸文房明朝更寫換鵝帖字體不用遵鍾王

焦湖煙樹送友還江西

湖上風光過雨初路分燕尾入平蕪煙中野樹晴猶合渡口人家望欲無隱見白鷗沈逺浦微分靑斾隔寒蘆君今至此重臨眺似玩王維水墨圖

復古堂爲江文初賦

司諫云孫鬢已斑往來湖海不辭難新居構近三天竺故國遙臨七里灘別後幾畨勞夢寐歸時還欲制綸竿一生自有松篁操合向林泉老歲寒

贈楊彥常

我家吳門枕江浙君住錢唐近南越長安道上忽相逢手握靑藜鬂如雪𨿽雲蹤迹類浮雲不向人間附炎熱蓬閬羣仙久相待醉後常期浴東海手攀若木弄金烏卻把珊瑚作薪采歸來自臥三天竺靜守玄闗處幽獨白雲爲衾石爲枕五粒松脂勝粱肉卻憐吾輩繋樊籠未暇棲身向麋鹿

獨醉亭集卷下

