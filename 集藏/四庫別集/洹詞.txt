明崔文敏公洹詞

序

傳

明世宗贈崔銑京禮部尙書謚文敏制

館集

退集

雍集

休集

三仕集

跋

補修月崔文敏公洹詞序

鄴郡爲古相地自漢魏以來名臣良將理學鴻儒指不勝屈其豊功偉績超前軼後可稱三不朽者則惟宋之韓忠獻有明時崔氏後渠先生繼起焉先生心傅洙泗學本性天其行已立身卓然不苟而委蛇朝右黼黻皇猷又炳炳烺烺爲中流之柱石洹詞一帙特緒餘而已嗚呼士生斯世气節風裁可以肩大任而振末流如二公者詎不爲郡邑增重耶顧忠獻翊事兩朝出將入相而垂紳正笏厝天下於盤石之安𨿽時代屢更莫不樂稱其名而志向往公之品望不亞忠獻自明迄今僅二百餘年耳學者未盡悉其梗槪豈其才其徳有未逮與抑其遇未盡隆而業有未竟也溯公起家庶常出爲南監祭酒旋攺詹事遊升至南少宗伯中間兩請侍養後因議禮不附時論疏病乞休今所著洹詞中分館雍休退三仕五集蓋紀實也歲丙戌予奉命守鄴竊喜淂蒞名賢故里可以慰曩者髙山仰止之思下車來瞻謁二公祠宇令人生敬生慕感慨欷噓竊嘆遭逢之有幸不幸也繼而搜采遺編韓公安陽集𨿽久經壽世惜歲久漶漫爰從而修之而公洹詞原本都人士罕有珍藏者余不禁慨然曰有是哉明徳之漸湮也可勝悼哉今夫徳者言之輿也言者徳之賓也公光明正大學粹才醇當前明世廟時廷議紛紛幾如聚訟而公以秉正不阿不得志投簪歸裏使當日者一如宋英宗之於忠獻使之同秉鈞政吾知公之設施當不在魏公下士生千百載後頌其名者應只與魏公同嘖嘖在人口耳也乃僅於殘編剝蝕之餘思公盛徳良可慨已況此遺編又復有碩果蒙泉之憾不重可傷哉適吾友包子一峯淂邑孝廉柴君所抄白本參訂較讎獲窺全豹予喜而卒讀焉竊嘆公之精神事業其著見於文詞者固與魏公易地皆然不以遇不遇爲軒輊也公之文蔚然而深栗然而密淵然而奧浩然而長其气體追乎左國莊騷其義蘊該乎春秋易象包子稱其爲近世典墳邱索豈過論與爰捐廉俸急登棗梨公諸遠近庶幾與魏公之安陽集後先輝映矣吾願生斯土者追蹤先哲步武前賢讀其文而踵其行出爲名臣﹠﹟62301﹔﹠﹟63141﹔匆爲名儒則公之流風遺韻開示後學者詎有窮耶今而後其當彛鼎珍之也已是爲序時乾隆三十六年歲次辛卯孟夏知河南彰徳府事同安後學黃邦寧遠亭氏書於二如堂

重修崔文敏公洹詞敍

�正徳嘉靖間士大夫髙自位�動以聖賢自命事業則伊周學術則顏孟往往以此戈膴仕獵大位天下亦從而慕之及國家有事則各逞其意見�言髙論不顏�安有好名者起而爭之則排擊詆毀若仇讎然甚者托身榷要驅逐端人正士如恐不盡君子於此有遺憾焉安陽崔文敏公登進士第以不�劉瑾由翰林院編修攺南京��事洊�南祭酒退居林下越十六年起用擢南禮部侍郎未一年致仕卒考公生平職任多閒曹無可建白於世惟甲申陳言急務一疏與上內閣三老書微露丰采此外則講學課士之日多卽閒�亦不肯濫居蓋公之志甚髙識甚卓外和而內介故气象𨿽雍容不廹不與世之浮言詭行者矜奇釣譽胸中則界限甚�當明世廟時𨿽有予之以大柄者亦必超然遠舉世之知公甚難而公亦不願爲庸耳俗目所知也或曰公甞爲嚴介溪作文集序似非界限甚嚴者夫李西涯公之師也西涯枋國日未能引君當道公且貽書責之不屈於師而屈於朋友固人情乎公卒於嘉靖二十年是時介溪尙未大用以舊同官故覩其詩文之集爲之作序亦寮友之誼且介溪髙才博學直史館富貴可唾手得棄官而歸結廬鈐山下十有餘年亦人所難能者當時莫不稱之其後爲子世蕃所誤身敗名裂公固未及見也公學宗程氏而恆以空談理學爲戒甞謂道必顯諸行心必運諸事事中慮而心存行中倫而道得又曰講學戒於相習各擇一義爲門戶敷衍令不可破甚或崇好佛經老子曰精於六經大抵釣名以致利而已嗚呼此數語者足以砭正嘉以後之學術人心而亦天下萬世所當以爲鑑者也公於二程子外獨稱荀子文中子有功聖道於元則稱魯齊許子能救世至發明詩義則獨尊大小序而不盡用朱子之說大抵公之立身貴恬退而不貴躁進貴節義而不貴功名其學術貴切近而不貴虛元貴平易而不貴矯激其議論貴特出而不貴剿襲貴精當而不貴支離眞可謂一代成徳之君子矣所著有松窗寤言文苑春秋中庸凡等書而洹詞爲冣著其文筆亦在荀韓之間宋以後所不屑學也安陽故有祠祀宋韓公及公彰徳太守黃君甫下車謁二公祠慨然景慕二公之爲人重刻韓公安陽集乃並搜采公洹詞補而梓之問序於予於是嘆太守之尊禮往哲以勸來者於風教爲有禆也遂不辭而爲之序乾隆壬辰季秋月河南按察使江右譚尙忠敬序

崔文敏公洹詞敍

安陽爲古鄴都地人才之盛指不勝屈而徳業文章彪炳宇內與日星河嶽並垂不朽者於宋則有韓忠獻於明則有崔文敏二公𨿽生不同時名位亦異而識力堅定學問深沈實無二致忠獻當英宗時爲兩朝顧命定策元勛屹然山立眞古社稷臣所著有安陽集膾炙人口然徳盛功髙立言猶其餘事正不藉玆以傳也至文敏則位不稱才未得大展其胸中之所學然當逆瑾擅權之際率多靡然成風而公獨不少屈可謂能硬豎脊梁牢立腳根者生平品行巳基於此復與何塘馬理呂柟張士隆輩倡明心學闡揚聖道及因議禮不附廷臣以南力石成致仕家居絕無幾微慍色築書屋洹水上課農講學誘掖後進海內學者翕然宗之尊爲後渠先生其出處之正大眞有與忠獻公易地皆然者正未可低昂於其間也一生著述甚富而其最大者莫如洹詞一集相傳始刻於趙藩王其歲月已無可考重刻於武安王紫埜先生則嘉靖己酉年也迄今歲久殘缺模糊字畫莫辯讀者苦之雍正甲辰夏邑孝廉柴黃二公謀重加補剔余欣然躍喜曰是余之志也遂捐俸共勷厥事工將竣請敍於予予自顧鄙陋何能窺公萬一然喜待罪珂裏拜公祠宇瞻其遺像慨然想見其爲人𨿽不能至心竊向往之今細閱集中諸體畢備其說理諸文可以翼經紀事雜著可以補史類皆以典墳邱索之文寫濂洛關閩之理售倔聱牙非先秦以上書弗屑道其隻字譬諸鼎彛其斑駁之色光怪陸離一望而知爲三代法物非近今所可幾及昔人謂有明大儒一人而已信非虛語今予借手二公成玆盛舉使風塵俗吏得托附不朽實予之厚幸也抑予更有望焉先生之文皆所以明道也明之則必思行之明而弗行猶弗也予願與生斯土及蒞斯土者交相﹠﹟63150﹔日耳力﹠﹟63151﹔勵勿徒作文字觀務身體而力行之處則守先待後出則忠君澤民自可挽頹風而進隆古其有禆於世道人心者更非淺鮮也予故不辭弇鄙輒詳爲敍次弁諸簡端庶斯文之不墜直與魏公安陽集同光日月可耳質之柴黃二公皆以爲然遂書而授諸梓峕雍正二年五月望後一日西河後學劉而位燻沐撰

崔文敏公後渠先生洹詞序

後渠先生洹上大儒也居鄕行誼立朝丰采赫然照人耳目余少隨先大夫安陽任時卽習聞其梗槪及來守郡每公餘讀先生洹詞若干捲不禁起而嘆曰此眞見道之文也夫徳者言之胎也言者心之華也胎不立則華不茂先生生平以洙泗爲師實能肆力於賢軌聖塗以反求於身心性命而實體於君臣父子兄弟夫婦朋友間由是發爲不能已不可己之文遂莫不左右逢源而洪纖巨細各中其節禮由篇甲申一疏可與日月爭光也上西涯相國書曁政議諸作漢唐人莫之過也講議十二評文四指示則顯剖析則精崇尙則正無偏駁也黃勉之氏擇善集序及史論各條得失是非斷制平允黑白分法戒炳也諭問寤言皆自明進退之正發揮理趣之妙也諸記序傳碑銘雜制卽事見理無非有關世道人心者也其旨嚴其气和其奇奧非彊造其靈警非蹈虛其肫肫懇懇足以動君相而激朝士其斷斷齗齗足以開賢智而覺愚不肖其所見確故有數千百言所不能盡而藏裹回翔於一字一句之中其所悟微故有殫精竭慮所不能伸而剝蕉抽繭於叩寂課虛之際非邃於道而實有所得其孰能與於斯先生之文洵不朽哉今夫五穀民生軀命所系故寶之江搖柱非療饑者也以耳目不習見不勝貴異之先生之文刊詭削蕪無習見邱壑固不患天下不貴異矣而不知其樞杻綱維所在罔非身心性命之精正如五穀之系於民生軀命者吾甚懼讀先生文者之不五穀之而江搖柱之也適因賢裔洹請不憚追溯先生得力之由而樂道夫所以異於他手筆者古吳後學蔣希宗拜撰

崔文敏公傳【馬理著】

後渠先生姓崔氏諱銑字仲鳧號曰後渠先生山東樂安人厥考參政公隨父委吏翁居安陽少司徒李公以女妻之遂占籍安陽云後渠生而白晳漆發玉質始能言卽識文字參政公時以小學方教之年十三參政公知延安府事攜之任時延安多髦士屬官有名士七八人公取髦士與共日課所會文每文成謄七卷馳使七人者筆削之仍合爲一卷使後渠通閱之久之諸髦士及七子才美皆萃於後渠以故成童時舉業巳過人旣聞吳聘君康齋學於甘泉教諭李健子幹它日公擢四川參政又聞白沙陳氏之學於成都通判吳氏廷舉年二十一中河南戊午鄕舉第九己未不第遊太學時文字攬筆而成月試嘗日中投卷榜出輒列名第一時太學有廣東舉人梁宗烈者白沙髙第後渠卽與何氏仲默往灼會文又聞翰林檢討劉氏徳符以斯文自任卽日就而求益徳符亦賢後渠與締交焉時後渠有知人之明又見賢思齊凡海內學者邪正淺深識與不識咸察而知之於是多聞多見諸史羣籍亦涉獵而得其槪矣時理與一二友人同居辟雍講習明辧篤行之學後渠三就三省而是之遂相與日簪聚焉蓋自是切問近思以濂洛之學爲階梯以洙泗授受爲凖的斂華就實有得於內不復求諸外矣乃益相與析義規過力行數年所得益深純乙丑會試舉詩魁殿試賜二甲進士第一已而遴入翰林爲庶吉士選授編修正徳初宦瑾竊政攺官畱都吏部主事瑾戮復官嘉靖間歷官學士至南京國子監祭酒禮部侍郎蓋所在行其所學恆在道云生於成化十四年戊戌卒於嘉靖二十年辛丑年六十四訃聞皇帝命吏部贈官爲禮部尙書禮部議謚曰文敏工部營葬仍贈祭翰林撰贈誥祭文實特恩也配李氏工部尙書湯陰李公女明敏賢淑相夫子取友爲學及仕明月有功𨿽吾儕友朋家事亦裁處之女士之英非世所常有者也先卒贈淑人生二子長滂從予學舉人娶邵氏次汲好古敏學篤行爲鄕黨及當路縉紳所重當路早舉孝廉其父聞而力止之乃已後渠舉子時學朱子文成矣後入史館鄕人有誦習文選者以選體相望後渠不屑乃效法左氏遂自成一家言云所著有洹詞中庸凡松窻寤言所刪述有中說考所編集有文苑春秋皆有關治道風化非徒文也他歷履詳墓志表中不著田史氏曰予觀近世學者文𨿽名世傳後多無與於斯文蓋其始學未嘗志道故終身無聞能不畔乎哉間有愼言能不畔者然往往溫故傳述而已夫天地開辟以來生人多矣而面目鮮有同者此造化日新盛徳而道亦如之無窮盡焉是故前聖語道至矣而後聖猶發所未言前賢語道詳矣而後賢猶發所未盡故溫故知新斯可以繼往開來而爲人師也間有自謂知新而非實有見者則支誕而誤人故不如溫故傳述者爲愈復有厭常喜新取異端止觀之說辟吾儒明經之學以六經爲糠塵者此又焚典之流也乃若昭代名儒能溫故知新而不畔不誤人者後渠及予二三友人有焉予膚淺非阿所好也管見如斯後之君子其辧諸

明世宗贈崔銑京禮部尙書謚文敏制

國家惇尙文治優禮儒臣生旣授以官階沒復錫之贈謚此實勸忠之令典豈徒觀美之虛文致仕南京禮部右侍郎崔銑明敏之資該博之學登名甲第擢秀詞林經闈輸啟沃之誠史局著編摩之績持衡取士奉詔育才賢聲素著於鄕邦淸秩薦加於南署旣遂優閒之請宜臻壽祉之休訃音來聞良用悼惜追惟舊學可恡褒恩特贈南京禮部尙書謚文敏錫之誥命嗚呼學以致身巳遂生平之志恩宜遠逮益贈永世之光靈其有知服之無斁

【館集】

【卷之一】

乙丑同年便覽錄序

別石樓李老先生序

翰林庶吉士題名記

送馬僉事序

對江話別詩序

贈劉宣城詩序

贈陳子序

說交贈馬敬臣

石淙對

南京工部虞衡淸吏司題名記

問政篇贈方鏜

跋豪傑錄

五吏篇

上西涯相國書

贈髙生序

張舍人墓志銘

別友

張先生墓表

送左毅夫還常州序

悔齋銘

序樂趣捲

贈秦子

趙節婦壽詩序

送何仲子知巢縣序

長汀縣主墓志銘

送張魏縣序

辯似

賀吳禦史考滿序

孝答贈二陸守

序李氏詩畫卷

賀鄭都指揮序

西涯樂府何氏解序

廣志贈劉遠夫

釋思送許公還汝南

野聞三首贈張禦史仲修

送師禦史序

挈財

賓筵贈別詩序

河東書院志序

梁古谷先生墓志銘

湯陰縣修城記

王恭人墓志銘

孫少卿墓表

贈董先生序

白髮倡和詩序

贈王嘉興序

贈李典籍序

瞻辰樓詩序

洹詞卷之一

館集起庚午至丁丑三月相臺崔銑仲鳧著

乙丑同年便覽錄序

黃禦史希武編次乙丑同年錄屬馮無錫景祥刻之而以序屬銑吾三人者皆見於錄中故心楓舉進士必有登科錄姓名郡邑之類皆在焉復編此者以省敍也以省敍者便覽也其便覽者爲有事於四方者也同年有世講之義自吾之身而卽忽且忘焉至薄也過其裏廬而若罔知塗之人也以同年流而爲塗人其可悲也巳是故開卷之際存者沒者升與沈者感其所遇之異而吾則無異視也率吾黨而惇友道者必是錄矣夫友道有二焉禮也義也其情篤者其禮完其分深者其義重禮不完則隙之所由生也義不重則市道之爲也是故生相問也慶相賀也沒相弔也是之謂禮進必相引以賢母或妬也退必相要以正母或系也患難必相扶持以全母或陷且棄也是之謂義皆將於是錄考焉於戲率吾黨而惇友道者必是錄矣夫

別石樓李老先生序

自銑事先生十又三年入則聆教誨出則仰聲光顒望偉度銑弗逮矣先生方引翼之銑升沈數易先生直以大者期之此皆視爲偶然之逢弗齒也夫古人師友誼篤酬知感遇孳孳然惟不朽是圖私徳不與焉未嘗不感激慨嘆思友其人於千載之上顧歲攺事移志荒而卑行懦而卻文攴蔓而弗成章誠恐一旦滅沒無所藉以見古人非先生孰成之先生又還朝矣躓蹶且不暇何能進也然先生教誨度望銑得識而修之否𨿽日侍先生無益也今天子朝夕想象賢臣之風采喜先生於旣見矣少宰之職統百官掌邦治夫統百官巨衡也掌邦治總責也非剛月平直如先生弗勝古賢臣之業要其極如天地然舉天下物物在其中非徒翺翺一世之上激淸名於一朝發義气於一二事以爲得也誠者立本也謀者定事也幾者祛難也抝之者至殆也隨之者至蠱也非老成邃密如先生將無僨事矣乎於乎此先生當往也銑欲私畱者鄙矣

翰林庶吉士題名記【擬作】

士而仕於朝自一命以上皆有所職少怠則黜罰加焉惟翰林庶吉士仕矣而以讀書爲職則猶夫士也是故處之禁署以專其志給之旣稟以﹠﹟62730﹔﹠﹟63140﹔谷其家閱之載籍以博其見督之文臣以稽其業自永樂甲申至弘治乙丑若干科若干人矣於戲士不逢時猶且學聖人之學以植巳而濟民況待於上之人乎哉夫三年養之數十年用之薄養而厚用寡蓄而大發而欲盡獲其效不亦難乎予聞處事變者存乎才燭顯微者存乎識妙感應者存乎徳成是三者存乎學則夫後世之學代更世易各出其見而欲得其眞固難矣卽有之而咻羣和寡能堅而不變則又難矣學果非眞則才失之邪識失之陋徳失之頗而諉曰用之勿求備非予所知也院舊未有題名學士某創爲之錄其名考實也勒諸石垂久也虛其左俟續也紀以文厲同志且著鑑戒也

送馬僉事序

南京禦史大夫振入府中盡啟故牘程其屬功能之髙下將薦之備陟焉乃閱案問曰往巡江上剔偸妥旅使行如歸何烈也遣馬禦史乎從史跪檢巳仰對曰是也往理戎畝賦足而下不驚何惠也遣馬禦史乎從史又跪檢巳仰對曰是也邇昱盜匿獲隆凶蔽愆卒置於理聞者愉愉何明以執朼遣馬禦史乎從史如前對大夫曰於良禦史與若速具疏吾上之未上馬君巳拜江西僉事人莫不以爲當也君方警畏日求未備諸禦史具其事授銑曰先生故職文字其將有益於馬君也銑曰唯唯君子於天下談不如見億不如歷不見而談者冥也不歷而億者紾也夫去蠹莫過乎烈字下莫過乎惠燭幽莫過乎明終事莫過乎執四者人之美行也君旣舉之君吳人也江西楚也吳楚之民其習好同禦史僉事外內對置其職業同以四美而行乎二同之間君何患乎無政也君字善徵癸丑進士

對江話別詩序

對江話別贈顧開封也開封爲郎厥有盛名乃聞於上陟守大郡夫名著則思實任重則思才實不修則名隕才不稱則任僨是故惟君子能憂之亦惟君子能告之告之故永言之示不忘焉於乎吾觀是詩而知友道之益也僚友之詩其辭明其旨切交遊之詩其辭婉其旨遠執友之詩其辭揚其旨深明以切者警之也易事者跲艱事者立是忠言也婉以遠者風之也讀之使人油然動心不駭情不嵬視是微言也揚以深者美之也知有美則愛之愛之必永終之矣是卮言也三者因其分之異也望以不朽其意不異也吾故曰觀是詩而知友道之益也

贈劉宣城詩序

成都劉覲陽在南京考功七年初爲主事泉山林公爲太宰惇綽雍容密隙覆污止責大指有長者風覲陽承之無咈人曰君行何類宰也曷易覲陽曰唯唯覘其行事無易後拜郎中野亭劉公爲太宰剛峭嚴冷程功剔蠹細小不忽有大臣節覲陽持故守人曰君何咈宰作也曷附覲陽曰唯唯覘其行事無附夫世故曷巳惟理則定吾持其樞以禦其變髙極乎層玄深入乎重泉巨並乎無外細破乎秋毫吾未嘗往彼不能離何有捨巳以逐人哉橘踰淮而爲枳貉越汶而斃無恆性也竊脂不谷松柏雪而不萎刼火不燼玉定分故也是故亡而徒抝者賊更以求容者痿餙者姦昧者倀皆可悲也已覲陽遷寧國太守過予室別求贈言予謝曰君故履巳固且諸君詩在捲矣

贈陳子序

陳子文相居諫垣奏事忤旨系獄兩月除名其母氏訃又至陳子罪躬省咎其友崔仲子銑嘆曰偉乎陳子之爲丈夫也𨿽然天豈重困善人秋哉士惟末之養巳往利而舉易際亨而志輕舉易多舛志輕多喪故卻而後能進降而後能伸紾而後能達天之大乎人也松柟在山歷霜雪風日之摧折數百年而材楝梁任之而況於人乎天豈重困善人乎哉世之成務者曰明曰直迷幾失會罔正感徑其名爲盲枉我逆人屈志附咻其名爲俛盲不能行俛不能伸予於封事見陳子之明曰練而中予於抗論見陳子之直曰罔畏威而回口然明生於思塞於億直出於理敗於气思通微者也理幹事者也恃億必疑疑則狹任气必侈侈則淩疑人者人將疑之淩人者人將淩之當事而使人疑且淩於是乎怨起而謗騰下謹而上眩矣夫思不精則明不遠理不充則直不大欲精以充學哉學哉

說交贈馬敬臣

夫羣遊尊合者市人之行陽諛陰詆者險夫之心故孚以義則越域弗能問也期以大則隔世弗能忒也昔者銑與馬子及二三子之友也見異必求言易必規行爽必正容慢必風一日之中有新知焉一會之中有默變焉自銑及馬子之仕也言不盡規行不皆正容不復風見不暇求一日之中有弗知焉一會之中有漸背焉夫交不形親惟心是堅道不迹觀惟當是符自今而視銑欲通故而失之渙寡與而失之傲容眾而失之隨感時而失之放論事而失之激因俗而失之染是古之宕人也馬子見事明而不發慮事深而不泄處世安而不遷是古之篤人也馬子過銑百矣馬子猶璞玉然銑𨿽有怹山之石無所用之大學之教長者服之少者則焉齒長而無猷爲銑之罪也馬子何與與然無取於行爲恥並廢於言爲薄請終銑之言而毋棄可乎夫見善欲爲勇之大也聞義卽悟智之先也爲病於待待者沮於私於是乎懦心生焉悟病於襲襲者格於近於是乎輕心生焉懦而猶以爲彊輕而猶以爲周是故語大而髮小見漫而中疏心勞而力卻志廣而才滯要其中者欺也傳者曰毋自欺詩曰如切如磋如琢如磨此之謂自慊於秋馬子母棄予言

石淙對

客問曰地以域分域以名定太宰楊公取滇之石淙以名江南詐古古與豫生曰有之昔周扁濂溪著其鄕也呂書東萊追其先也夫著其鄕則思爲之重是故有弗辱也追其先則思爲之紹是故有弗弗肖也弗辱曰仁肖曰孝仁且孝其惟君子乎客曰賢不遺位而戌名智不遐行而滅徳翁方居巗廊之上乃耽山水之僻襲居士之迹殆不可與生曰奚爲而不可也夫無累者弛張易省緣者去就決甘淡泊者紛華不移守退讓者勢利不亂故鵬之摶者適而巳龍可豢而食之者欲而巳昔伊尹成功而罔居周公攝政而思明農懼盈之災也惟君子不有成不梏位於是乎業著而道尊奚爲而不可也客曰然則翁將隱與生曰未可也君子之於世無去無就惟道之從介士甘遁迹以遂髙退士務匿名以辟咎志士求危身以著節義士樂奮勇以垂聲曰行不同失中一也臣之事君交有淺深任有輕重恩有厚薄夫違則去之谷則恥之初仕者處常之法也大臣則異故交深則必懋其徳任重則必安其業恩厚則必永其祚知消息盈虛之幾貴豫處治忽安危之系貴節是故汲黯寢淮南之謀直也韓琦平內間度也司馬光攺法實也枎大臣者國之寄未可遽言隱也客曰元結寄義於七泉張詠表徳以乖崕石淙之義將是類與生曰然吾聞陰陽之气凝者爲石流者爲水凝者無變信也流者無滯智也石體順故可器水止於內故不可禦孔惡其硜孟非其激在人也亦然惟信能立以通行則不窒惟智能運以正出則不流是故有惻怛之情曰仁存而不妄曰誠行而不跲曰才因勢曲成惟中是經曰權發於仁體於誠斯盡信矣周於才達於權斯盡智矣此之謂備是故可以立巳可以事君可以權出處可以正天下備之至也

南京工部虞衡淸吏司題名記

虞衡郎中一人員外郎一人秩皆下大夫主事一人秩上士掌山川林澤之貢凡貢鳥以羽獸以革材以陰陽具內於玉府四方季上工稽其遲速爲之等巳使執藝及期則遣還凡治戎器皆掌之夫富邦國以貢飭邦國以工平邦國以戎入貢貴儉布工貴均治器貴精侈用極好竆搜數索曰奢空藝徒名私夥公歉曰傾數備實亡形完用折曰敝奢而後民匱傾而後事廢敝而後宄作三者國之大疚司虞衡者有罪焉今天下事歸北京遺南京者什一二然其責均虞衡無題名碑歲久者無聞郎中唐君榮借之乃創爲止列近歲若干人他無徵故然亦可以考實後宦者將有警與唐君字仁夫唐西人

問政篇贈方鏜

方子爲尹問政於崔子以王子爲介崔子曰夫爲政擬乎古者多泥泥斯滯矣因乎俗者多隨隨斯蠱矣故不外取而足者身之謂也予昔與子升於汴闈業於國庠旣潛於豫郊知子舊矣子之爲人也信中而直行遇事以果舉斯以往是爲政也夫積愛蓄惠使民弗疑莫大於信布公止僻使民弗咈莫大於直定法一聽使民弗易莫大於果信以主之直以斷之果以成之三者旣備政無不美者矣信貴能明執偏廢全其失也塞直貴能容任情馭物其失也絞果貴能詳疾行寡顧其失也率塞則民惑絞則民踐率則民讙三者不去政無不疚者矣是故明以立信誠之通也容以翼直誼之大也詳以出果知之周也夫然後居則中正動則準方子謝曰子之言大矣美矣鏜敢不敬崔子賀曰子言及此是吳橋之福也

跋豪傑錄

夫古以準今哲以表學故考古者將以蓄徳匪曰廣聞企賢者將以正行匪曰備故不然𨿽髙文大冊猶倉箱之菽谷我何與焉

五吏篇

深文煉法此苛吏也而世尙之曰法理之吏飭外修譽此僞吏也而世尙之曰嚴明之吏逢顏逆向此佞吏也而世尙之曰恭謙之吏暴斂厚徵此賊吏也而世尙之曰功能之吏巧徵窬取此貪吏也而世尙之曰材幹之吏近臣徇私愛而稱之世主采浮稱而禮之禮之則加賞焉反是𨿽張季之平卓茂之眞延壽之正陽城之寬張堪之淸近臣徇私惡而毀之世主惑羣議而棄之棄之則罰加焉非介士必因賞而攺心因罰而渝節五吏者治之蠹而貪爲之源也夫貪匪以自養巳也必遺近臣以求譽於是取之豪右豪右復取之細民取之豪右什去其五矣取之細民什去其七矣久則罄夫徒貪民不懾而獲微也必制以苛苛必能而後行必覆以僞僞則讙民而怨上聞必悅以佞佞非徵斂無以自見也必肆以賊如是然後可以遂貪是故五尙行而吏不良五吏興而民不安求國長治弗可得矣

上西涯相國書

竊聞忠君者遠不間其情厚師者微不恪其敬君師大倫也顚而能扶爲忠愛而能諫爲敬銑趙之賤士也待罪侍從坐視時變上未能訟言於君次未能私告於師是天下之大罪顧思不敏中實空然知罔行殆何堪聽聞銑是以憂深而醉思劇而顚徘徊門墻進而屢卻也伏惟執事好士容污若將弗及寸材尺美未嘗遺之豈獨銑之棄乎用是敢布腹心焉今有人病贏者精竭而神憊獨面人耳然嗜飲好內未巳或告之曰子之病也危﹠﹟62665﹔將不起必斥而弗信使其父兄子弟垂泣而告之必懼使國醫告之必怳然而淚下矣何則父兄子弟至戚也其言必不罔國醫識精也其言必可徵今天下之病深矣財殫而用加侈民疲而勞未巳賞數而功不勸罰輕而罪不威令下而不循惠施而不沾官肆貪而法廢事取具而實亡天下十有三省耳用兵者八朔方兵敝玩而不力公私以供匱人材以利偸若再有嘯聚何兵以討邊或寇入兵馬之枉內者畱之恐邊輕遣之恐盜張廟堂之經營始大也𨿽然此見事銑耳不得聞口不敢言者又百此乎今九重及帷幄臣偶未之思耳然惟執事能告之執事自輔先皇澤流而望尊先皇大漸執手流涕付以愛子權重而人服一也執事少秉淸節逮貴愈堅相幾酌會爲國蓍蔡行髙而人信二也是故以戚則子厶識則國醫故曰惟執事能告之也執事弼亮初政調和瑾虐釐獘庚午入告累矣似猶未飫天下之望也頃聞執事上疏忠懇而中繼聞請明農子不云乎大臣以道事君不可則止執事去之是也然亦有否夫事幼主與成主者不同度而建處平世與紛世者不合迹而毀績善始而不完其終猶無始也竊窺執事者蓋欲以身示儆云耳夫告人之道三積以誠者要其信也動以容者要其感也示以利害者要其懼且聽也文字章奏言者意弗盡而聽者情不達效固難獲矣竊願執事時請面對創難而覆易善存而惡敗帝王之軌祖宗之典誠於中而徵於容因其明而通其曲上英武冠世深信而攺度然後天下可徐理也若一二帷幄臣執事與共政矣昔有二客登舟入艙熟視之世讎也見必以刃接舟及中流風二客駭而共圖之卒濟非前相怨之深而後相克之力也志誠在於生故彼臣者亦願執事之善告之也彼誠我聽故亦可以有助矣又聞古之君子之事君也智不�則曲勢以求成力不施則廣謀而獲遂夫君以爲社稷朼吾爲固之如盤石然以待君悟舉完器而付之而後臣之道不缺不然使至如所謂無如之何者君幸悟奚濟也竊意執事之計之不可緩也夫舉政以才行介而內信學深而知政藝精而適用才之全也偏得者酌用之毋以科目拘其進毋以浮僞混其眞毋以麤率其直毋以小瑕遺其長毋以資格緩其爲使部薦其監監薦其守守令各薦其屬抑幸治貪厲恥表節嚴其進核其僞不惟得眞才亦可以正士習矣自天子以至於士未有不須諍士者忠直謀略者執事宜引以自輔使之慫懣盡其咨議不無禆也周上需系民心財也蓄久者積爲力者充食冗者耗費奢者竆賈誼曰一人作之十人食之必饑十人作之不能衣一人必寒今內廷之奉軍旅之供者可計乎南以水荒北以盜蕪其入歲幾何也財不足則民貧民貧則苦生苦生則心離心離則凡可以救死者何不爲夫盜者擾始也擾之靡靡英雄因之而起是故亂自財始子曰節用而愛人周禮歲終計入以會王用官以工皆稽業而定旣唐並庶官今皆可行也夫本彊者能制弱枝備豫者能當卒變禁兵本也重鎭備也兩京禁兵伍以內賂而缺操應故事而舉治戎者循例猶以紈綺子將之一旦緩急此屬可仗乎當燎眉濡發之時尙修拱手徐行之度非計之得也秦晉兩鎭地險人勇於今尙安及後可恃選將以練禁卒擇人以守秦晉厚結民心精治士馬守險廣儲俾可憑借今議者曰土兵劣於邊兵未知計者勇不自奮作之斯興技非自長習之斯熟太祖定中原江上卒耳太宗北伐中土兵耳是故安危在所任倡者利鈍之系也夫政貴因時法先救獘出蹇者必求助非深服其心能制其命者否也昔董閼於爲趙守過深澗壁峭若墻下瞰百仞問曰嬰癡狂悖之人牛馬犬豕有誤入此者乎鄕人對曰無有閼於曰使吾法猶澗也則人莫之敢犯胡不治故不可以弘治之政施之今也是故烹一阿大夫則諛者遠而罰懲封一卽墨大夫則讒者遠而功勸無別而緩非所以爲政也愚生何足以知國事竊窺天下之勢不急救將不可爲伏惟執事當國安危攸系故敢俯伏門下稽首上書干冒臺嚴不勝隕越之至謹伏斧待罪

贈髙生序

始張西渠病予與王淇東候之予曰天疫曷愼諸西渠曰偶不佳耳予卽延醫醫曰傷寒少陽癥也下藥而西渠病大作頭岑岑如戴石气著人如炙孟無涯理者參搉予視生色柔而應緩竊疑其弗勝也秦西澗曰子以辯言飾容者爲能乎夫足內者不炫裕行者寡辭辯言飾容而用折者子以爲能乎越二日西渠病憒瘍面而中泄予懼謂生及諸君曰弗可坐待也巳生矍然曰張公近臣也傷寒颷癥也吾甚敬近臣而重颷癥吾所以來爲張公也苟有愈張公者毋有避也蔡石岡舉醫一人朱給事一人予舉二人次又舉一人然諸醫言各殊予私諗生生曰夫傷寒者遲則注急則敗是故治之有會焉﹠﹟62672﹔﹠﹟63140﹔業之術蓋弗謬也最後張復泉舉一人予候其至視之盱瞻而揚貌切脈巳悉非前諸醫論曰濕癥也其言支曼不會理視生甚倨生色和孜孜酬應不倦予罷其人不用或惑之予嘆曰周制冡宰統醫師使治其屬正術而稽事夫正術則下寡岐業稽事則贗亡混心禮失而眞昧眞昧而業紛業紛而贗作然後民讙而咎彼藝固毋深究也於是咸尊用生使盡其術越二日而西渠汗矣又三日面不瘍矣中堅矣西渠甚徳髙生間謂予曰子異生之術乎曰然夫好大言者宕醫也易惑而移者懦醫也據方而不權者庸醫也好自用而僨者虐醫也擠眾論以售術而不卹人之死亡者賊醫也均之能殺人也賊莫甚焉西渠曰然又曰始子疑生何也曰愼之以審其才也子求醫何多也曰公聽以求全也何卒從髙生曰諸君子之明也

張舍人墓志銘

張舍人名倫字天敍千戶張能適子也其先滄州人祖某從太祖伐元後發監黨逆謀授府軍左衛千戶後從太宗靖內難攺北京府軍衛其子孫因家焉舍人早卒無子舍人止一弟傑襲千戶傑一子瓚無他張也舍人老實無嗜好北京四方之人枉焉其風錯故其習殊貴勢之習侈俠少之習儇商賈之習便寒約之習俛儒學之習賁獨舍人斤斤然木訥人也然其事父處弟如禮要其中亦有負乎而弗獲長年使人無述焉故諺曰棟材弗成朝花則榮巧藝不比拙就得利悲哉王媼王千戶愷女也年二十五嫁舍人捨人死時媼年三十二爲孀婦四十七年始瓚生數歲其父母以寡子故甚愛之媼瓚諸母也獨奇之曰振張氏者此兒也吾夫死竊憂門戶衰今幸夭不絕張氏矣瓚失母媼撫訓之瓚果積官列九卿舍人宣徳丙午九月三日生天順五年六月三日卒媼宣徳甲寅十二月二十三日生正徳七年七月十六日卒舍人享年僅四十媼乃七十九然媼劬劬婦節期不食矢言則勞瘁過舍人百矣舍人信有婦哉媼卒之次月一日瓚啟舍人穴合葬銘曰巳秋巳靡嗣只艱乎艱勩妃只章女行曰太史祔女禩女從子

別友

詩曰他山之石可以攻玉銑仕得二友蔡子成之穆子伯潛蔡子布衣予與接曰仕者著交也蔡子內朗外潤遇事隱重不泄穆子靖專而凝發篤向文史獨銑佚蕩二子不棄之其有見乎哉古之交也會文而翼善居觀而弼違而猶重贈別蓋感於情則聽必重期於久則思必恆定於要則行不渝玆二子將銑別矣銑不可二子未嘗默然意沈而詞婉銑淺中叢論非二子將斥辟之而況聽思且行乎而況重且恆而不渝乎蔡子長於智智者事之君也疑者智之紾也怯者疑之滋也吝者怯之役也夫成敗靡形判之於幾吉咎曷因帖之於理理順而吉咎不乖於趨幾明而成敗不撓其向是故與其周百慮而失爲孰若就一得而著節不吝無怯不怯苶疑而智矣穆子能守然君子之心深含六虛洞觀萬變往以序而非拘會於一而非遺是故理昧多窒事罔多憂養淺多露學孤多惑見泥多陋著意𨿽善而非普物𨿽外而內孟子曰所惡於執一者舉一而廢百此之謂也

張先生墓表

睢陽蔡公守濟南卒子天祜財成童張云鵬先生以易教授見天祜器之先生居睢陽東陵裏中天祜往從之遊旣天祜入太學先生作知縣矣天祜家素窶先生數周之乃得飫朝夕先生治經不臆入不奇探曰先儒有訓其索賾而辯辯矣心麤气逸胡爲背乎其教曰寡欲以養身守身以能官者操領也夫塵則揚而水則濁繩則直而木則度故欲熾者心亡巳枉者如乖先生眞知學哉先生不得進士知三縣又不偶而退老於東陵先生孝貴悅心不憚曲遇政貴定民不徼赫號仕貴獲巳不嗜厚成詩曰豈弟君子於先生見之矣天祜善銑濟南公銑大人之友也天祜思先生教日欲礪行以酬知立石以章幽銑聞而嘆曰濟南公膏秩而家約嗇榮而節信先生用未昌而行孚天祜承家而不倍師是故濟南達其忠先生宏其化天祜永其譽

送左毅夫還常州序

予外舅鶴翁使伻以左君桓來曰若宜有贈予問左君欲奚聞左君還辟再拜曰始桓以郡檄起戶部書算九年給冠帶將授八品秩顧多病不願卽仕也暫請歸郡予曰子以布衣入京今歸則榮矣常爾父母邦詩曰維桑與梓必恭敬止而況兄弟兄弟子之行乎而況王父父之行乎惟謙不府惡惟約不叢尢勿勿﹠﹟63139﹔目孱孑勿怙貴勢其庶哉左君曰吾宗自徵君來遂大叔祖名禦史也吾父義士也藐焉孤桓未有紹前人者予曰宗之大者難守先之賢者難繼顧大則無俟於亢賢則無患於無因子誠不忘則思修修則繼繼則能守矣左君曰桓少也業文而通算學無成獨以算名吾恥之無能大其先也予曰子恥杛之未學固也而卑算於後世所謂文者不亦惑乎古之君子之學學道也而曰遊於藝藝者以廣道也夫數大極乎億兆細入乎絲忽天地莫外其圍鬼神莫測其變使人思精而約理達而該故君子貴焉後之君子之學言經通故而巳矣言文摛辭而巳矣獘神至死而不知道者何物也是故憒愚惑庸飾譽長僞子何慕焉左君謝曰桓未之聞也體於道驗於器終身不敢薄吾藝

悔齋銘

乘气則矜逐物則移女行方迷謂女自知惟誠女藥惟聖女師女不進徳不死胡爲右銘

女有百非惡人女揚女有寸是怨人女藏於乎豈有女獨是而人皆非於乎豈有女旣爲而人弗知嗟女亦奚如斯左銘

序樂趣捲

天樂由順作憂以逆來事寡順而多逆情向樂而背憂故樂者鮮矣莊周古之名善言樂者也其言曰鵬風而摶其翼樗棄而樹於野迂大不實吾無取焉鵬因於气樗激於無用因者寄也激者忌也無所寄則漠有所忌則撓夫性以約情則衷順以應事則化是故遺榮則不求忘則不爭夥擇則不忮去飾則不葸靜則安動則達所如則自得夫何寄夫何忌易曰由豫大有得其是之謂乎紫巗劉先生有從兄鳳居京師鳳有園園有軒王虎谷題軒曰樂趣紫巗及晉諸大夫遊而適焉於是說闡其旨記載其業賦敷其事詩揄其興泛泛乎和平之音洹野子紫巗諸大夫之友也紫巗曰惟捲有序所以紀始永終暢厥大義也敢托吾子洹野子曰諾

贈秦子

孟子曰凡有四端於我者苟能充之足以保四海秦子之交諸子也過規而善勉難卹而禮恭可謂得友道矣秦子之理儲也稽實杜請伸善懲猾庾丰而芻粟美可謂得剛道矣秦子治利而不染其枉艸場也不舉權觴而甘菲食可謂得廉矣秦子淸薊地也畝明於官租寬於民弱免豪茹後無害貽可謂得惠道矣夫不知者冥則亡適則不行不行者枯而寡味則不充秦子知矣行矣其弗充乎哉秦子拜郎中督儲於宣府當路器而拔之也邊者衛夏之垣食者守邊之本才者足食之方道者禦才之轡是故充友道以待僚則衷充剛道以理食則足充廉道以止辟則畏充惠道以臨民則安夫鑑別形而醜忘怒公也水溺物而舟常浮虛也輪運重而輻不折眾也木脆質而根穿石積也故曰日新之謂盛徳是故徳盛則業大矣

趙節婦壽詩序

子觀趙節婦壽詩嘆曰厚哉鄭子之爲道也詩曰我送舅氏悠悠我思夫遠則恩易殺疏則情不聯世固厚父族能厚其母家則寡矣而厚其祖母家則又寡矣節婦爲鄭子祖姨母嫁莊氏節婦有三善焉少失夫而貞曰節教養四子曰慈存夫之弱弟曰義𨿽男子或愧焉當時節婦叢苦而嘗瘁人疑不壽乃今八十健矣謂天無意於善誣哉節婦念其姊字鄭子鄭子思其祖母及節婦於是節婦之行野倡而朝和幽而章久而著可以示鄕婦然爲之者鄭子也於秋厚哉鄭子之爲道也

送何仲子知巢縣序

昔梅溪君汝之聞人也潛不隳行卑不降志節矣伯子景韶學潤於鄕治立於民才矣季子景明行靖而執辭美而典名稱奕如也文矣景暘者梅溪君之仲子也兄韶而弟明惇貌而質行夫世貴之子人寵之巳則易之世賢之子人重之巳則難之內外有則出入有畏徳成而易焉曰重才非拔則不能亢宗行非卓則不能騁軌人重之必望之望之必思罪之矣曰難故紀慚太丘彧劣仲豫不可不愼也仲子初仕得巢令夫巢畿邑也令牧官也牧良則畿民能畿能則遠人柔是故不雜好者業專不求名者功眞援貴者佞生遺惠者斂急嗇費則才用足惇禮則教化行刑當而威令簡而舉是故可以爲子可以爲弟可以爲兄教立者忠遂弟立者牧良

長汀縣主墓志銘長汀縣主者

趙府湯陰莊僖王第四女也母武氏年十五湯陰鄭璣尙焉授宗人府儀賓初莊僖王賢自貴女擇對鄭氏居小元村七世不析爨其人皆惇朴尙義不失口於人世之機詐不知也璣父諱祥邑稱鄭五老鄭氏多田故饒於財男力農間出治賈女習蠶織閾外事不聞農賈所入皆囷之有婚嫁者族長給費寸布合粟母或私者成化間歲凶出粟千斛助賑濟𨿽未遑文字其行與古篤行者垺五老少賈於臨淸每歸倒橐錢帛委地其妻子亦不視長女歸今少傅李公封夫人少傅初仕爲主事管臨淸閘五老不復賈少傅貴鄭氏漸微於少傅夥干請璣尙主莊僖重其世也縣主聰慧婉順凡主適夫家處尊幼悉以亢近年稍抑則乘驢車造人家飲或出郭竟日嬉揆帝家禮不宜縣主每翁姑入府治具上食惟謹待姻戚如外家婦未嘗輒造人家儀賓或病視湯藥自扶持之數有子女不育存者曰目﹠﹟63140﹔昜娶矣曰晊四歲女一適李繼文卒孫一曰牛住子正徳五年十一月二十八日病孕不起生於成化七年九月二十八日享年四十葬於正徳八年正月十三日銘曰奕奕篤鄭肇自山西自西䢐河於蕩斯棲族大而昌其孔齊人亦有言俗薄不醫維鄭作砭維俗巳而彼飾而僞樹闕表閥顧玆篤行潛遂可滅我銘主室寔章世徳世載予文大鄭烈烈

送張魏縣序

夫用不利不謂之學民不安不謂之政非學則失所以爲士非政則失所以爲臣元傑敏學伏而有不知政者哉夫民以政馭學以政行政以欲壞欲者賄也名也成官自賄則下鮮廉得最循名則下觧實賄或敗官名可惑世故有薄賄而厚名章名而陰賄者也夫揚幹辦則休養不暇理矣尙逢迎則方直不暇修矣好營建則儉約不暇顧矣齊簿書則眞僞不暇核矣夫道無岐由心無兩凝援上必虐下務外者慝必積於內古之君核名者無如漢宣古之臣飾名者無如王成不明不忠今滋烈矣僞可行乎哉是故好名必僞僞者必攺故曰君子誠之爲貴

辯似

孔子有言惡紫之奪朱也夫善惡猶水火之不相入也顯諸事則相背而易知藏諸理則相近而難辯故舉輿薪者非至明也聞雷霆者非極聰也第堯桀者非上知也君子之於道非任不成非气不至自是似任而非客气似气而害自任者慮欿而彊自是者喜盈而損正气養而益昌客气暴而易折君子之學無成而不至者自是與客气爲之也夫志道爲任配道爲气堅任而馭气爲心心猶泉也道之則流浚之則新蓄之則充擾之則濁實之則塞是故實莫厚於自是擾莫慘於客气二者未除其行謂之襲其功謂之假

賀吳禦史考滿序

吳子守禦史三年考績部署考曰明以待陟崔子之友禦史孟無涯子曰吳子政以成身恩以榮親洋聞進者成善者榮賀以相之辭以章之其諸古之道與崔子曰然無缺爲成不辱爲榮君子願乎哉有成而見榮則遂心而揚气業必隳夫知缺者知成者也知辱者知榮者也斯君子賀之矣今之贊治者曰曰科曰臺部知行言弗給議者弗深罪之科知言行未昌責未寄焉禦史得言且行者也夫節義者我也非夫人也不見則不能不勉則不敢思利於家則傷國思安其身必危君銑聞之言之道二曰救曰勸貴乎防行之道二曰激曰揚貴乎化豫而止之謂之防默而移之謂之化防莫如堤化莫如風堤固𨿽狂流必順風鼓𨿽微艸必變夫患成而救之則鮮弭善消而勸之則鮮復其名曰慢臣世興行而纖惡可激也故形煩而疑世絀邪而巨善可揚也故賞寡而沮其名曰棘臣慢臣廢棘臣紊是故防生於明化生於公明公生於畏

孝答贈二陸守

姚江陸參政先生長子相以郎中出守長沙次子棟以禦史出守河間或曰斯可謂盡孝矣乎洹野子曰可以爲孝矣未可爲盡也吾聞漢陳氏世倍其貴而天下曰慚宋張軾氏位未半其父而世稱之曰賢然則繼述之道可知巳是故節者易枉而難樹才者難達而易滯能兼者賢倘來者位賢而在位貽親以令名位以榮我也不賢而在位貽親之惡名位以辱我也辱則君子無取焉爾

序李氏詩畫卷

人之趍善也亦有漸焉貴張人之伐富塞人之聰旣張且塞善斯遠矣畫者肖物之形也詩者合物之情也物文形而後肖之詩觸情而後合之肖以察物理合以興巳志是故君子之自文也內義必有緯外度必有矩於是乎遠近象之法行而化成斯天下後世誦之矣於戲君子之於學無感而不存乎爾

賀鄭都指揮序

崔子曰日者薊盜之起八人也度險如家治緩溢爲萬人大師而後克之賞也勞者下勢者上夫徳衰而後有政政格而後有兵兵怠而後有賞故化世不言政治世不言兵振世不言賞賞而猶失末孰甚焉昔閭丘氏之子也溺其父號於國中曰能救子者予金漁人援之出閭丘氏之戚攘爲已徳其父金其戚而徒勞漁人及其次子復溺號猶前也國中無應者故信古之所貴也銑外女弟之夫存亦從師有功自指揮使升都指揮僉事銑外舅鶴翁及鄕大夫賀之銑曰爾存功倍於爾者爾知之功蔑於爾者爾知之思倍當安思蔑當愼自爾祖至爾爲都指揇三世矣爾父尙行嗇家夫盈而能守故有爾今日爾惟嗣徳惟孝爾惟報賞惟忠爾惟納賀惟畏且銑聞之福不可妄受曰持貴不可徒居曰稱不持福則爲戾不稱貴則爲辱夫善飲者余其量適也滿其量猶或可勝也過之鮮不困且病矣故君子懼福而憂貴又曰爾存爾達爾毅爾欲尙官其夙夜守予言斯克有勛有聞

西涯樂府何氏解序

銑之使梁也見何子孟春西涯樂府解曰惟涯公能指昔夫之心惟何子能逆涯翁之志可以策可以沮可以發樂府之道其備矣乎先王之治天下也曰化曰政曰樂化以遷政以格樂以興且永成化而達政者樂也孔子曰詩三百一言以蔽之思無邪善不章惡斯縱矣惡不誡善斯止矣𨿽堯舜未之能治也夫樂者聲以宣辭辭以陳事其旨遠其言婉其意切遠則思可深婉則感可入切則聽可久和於歌被於器始於家極於邦國不戒而孚不猛而厲是故直而敷者類乎文顯而斥者類乎許巧而誘者類乎謔質而淺者類乎野華而飾者類乎靡斯皆遠於樂之道矣

廣志贈劉遠夫

崔子論今之贊治者曰得言且行者禦史劉子爲禦史三年辛未上疏勸學與政壬申按遼東摧權枉而字卒旣言且行劉子其禦史與劉子甘禍如素左秩如忘如是其言且行也孰禦夫燭事乎存識當事存乎气識有闇明气有盈歉故得失生焉故介茹彥博安石吐準決澶徵天書獻虛生識義生气居弗安必搖業弗新必畫畫者爲機搖者爲蠹燕石之白耀玉也火之則燼東郭氏之大瓠實以石漿則溢故君子審安而正業順不忘逆不沮久不怠須臾不捨是故蘊之精發之中行之遠昔顓孫師曰令尹子文三仕無喜色三巳之無慍色仁乎夫子曰忠矣孟軻氏曰仁人心也

釋思送許公還汝南

山東僉事許君逵以伻來言曰逵幸有父母在又幸有祿足以養懼盜不果迎曁盜平吾親始來居一年而欲歸逵實無以爲情也銑聞之曰君逵其欲事親者乎孟子曰曾子養志事親若曾子可也君逵爾翁媼之來就養而巳秋銑聞之鄕人爾翁達理而畏媼能相之往者盜起越國入郡邑如虛君逵令樂陵能守能戰能馘首凶夫夫知君逵忠朝董戎典越階陟君道大於邑憲尊於令夫人績損於不繼志怠於小獲夫親喜其績則思見之慮其終則思教之見而慰教而安歸樂桑梓可矣君逵爾遂爾親欲母以過思爲也且銑聞之功不可喜喜必要才不可恃恃必肆實無虧正無回備無敗夫欲行陸者以馬郭遊羸可也百里遊駑可也千里遊者非驥中道罷且僕是故君子非不貴之患居而無今事之患又曰君逵爾謀力多才監銑之言斯克事爾親

野聞三首贈張禦史仲修

太史氏使梁過琉璃村有丈夫以數童子逐雄鷄且詬之太史氏曰爾何讎雞爲不大棘邪丈夫曰此雞適鳴太史氏嘆曰雞晨其音又何尢焉君子言也時人皆聽之涿田旱天忽興雲將雨農人不甚說也太史氏曰爾不欲南邪農人曰云暴騰而無畜𨿽雨亦不治雨陰陽之交也聚斯厚厚斯醞醞斯雨則霈然矣巳而雨果不成太史氏曰畜之用大矣哉太史氏渡曰溝曰美哉河水胡不楫之以達滹衛以利商旅漁人曰河壯瀉而無節故時有洲洲則舟膠而不可行河有九曲而大江歷三峽而永險者降其汜者也徐者均其達者也斯可楫可利太史氏曰其然然故君子擬議以成其變化

送師禦史序

孔子有言誦詩三百授之以政不達𨿽多亦奚以爲故君子不冶苟得斯精其業不先藻具斯大其用師愚誦詩二十年用其采以發身用其實以理官夫升而貞者不息也旅而安者卽次也貞安可以利其事業詩曰淑人君子心如結兮夫眩以行必變枝以語必離二以任必奪故火之炎水之濕聾瞽亦信之詩曰周道如砥君子所履權輔經者萬各定也實待虛者一其止也是故堯協萬邦而捨其子孔賻館人而嗇於回情有不敢伸彊有不敢遂新有不敢先舊大有不敢越小同軌之車燕徐合轍不縮之勇聖哲惴中詩曰采采芣苢薄言襭之用言芻蕘可師也不攺法言可贅也聞言而不能擇則哤以淆擇而不能會則錯以礙礙且淆必欹吾之衡矣故輕重爲之反夫姦者君子之所防也暗者君子之所燭也毒莫如鴆愚夫知辟之酒甘毀軀明者或樂焉是故言稽其自行察其心吝毀竆其與順拂反諸巳防姦燭暗之道也詩曰肅肅兔罝施於中林子不忘親則孝有終婦不忘夫則貞不失故入山思登無易步矣涉險思濟無怠楫矣臣不忘乎君則遠近幽顯無乎不奉公詩曰維子之故使我不能息兮忠臣之行也

挈財【有序】

禦史張起溟巡淮鹽問政於予乃作是篇挈財則惠均專利則怨聚惠者𨿽庸亦行怨者𨿽明不終其說在梁相之治水趙司馬之論養勇也夫治事闊必缺竆搜而介舉斯民擾而沮者至矣故咸丘氏之禦不成梁相者燕人也相梁然有其才汝水介梁韓間爲利饒韓地亢而梁下歲潦毀梁堤水入平澮寢畝相大發民取馬陵土障之使入韓且陰決韓堤韓饑而梁稔韓人知之大舉伐梁新中生問戰勝於趙司馬司馬曰兵勇兵勇有道乎曰養夫均衣而時食公勞而更逸然非分數明不可行巳新中生習其說入楚爲將一年取弦及黃秦人失禦學咸丘氏齊之禦人也聞之入秦秦人以爲僕正期年田必獲徵必利咸丘氏性察其銜勒繁其控罄棘馬數疲而騫二年汧渭中無馬

賓筵贈別詩序

癸酉冬張禦史將按京輔翟太史而下十人餞於王少卿第酒中禦史辟席曰秩簋幕尊旋儀出遜是諸子之禮仁也言不及別酒不至彊是諸子之愛仁也夫禮貴成乎其人愛貴昌乎其業惟諸子何以贈使仁獲免咎焉咸諾之王君希孟張員外繼孟各賦詩一諸子和之銑讀之嘆曰別也者交者也贈也者別者也不深交不別不重別不贈吾見別若贈矣放者酣以爲厚弱者戀以爲固懿哉諸子之贈也諷不晦其旨直不厲其辭要其美以起其永危其艱以重其輕興其志以堅其節可以言贈矣夫禮取諸義而制其情愛取諸公各其私於乎𨿽治天下可也

河東書院志序

昔者夫子教於洙泗之間修禮樂之文明仁義之實從者三千人及其之列國也或崇或沮或召或間夫治世之教也上主之故徳一而俗同季世之教也下主之故徳二三而俗錯同者行錯者格夫子感奠楹之夢嘆曰天下其誰能宗予蓋傷其不得同也張禦史仲修巡河東鹽以暇日作河東書院旣成作志三篇曰費取諸山野曰力取諸逸夫曰範取諸古曰文翰取諸今之立言者曰書取諸經史禦史謂貢士樊君塋曰隆也竊懼夫繼者或踵予迹而或隙其術以厲人也又竊懼夫議者以此爲疣事曰今之學之政之存也均之重隆之罪也夫故志之云爾崔銑仲鳧父序

梁古谷先生墓志銘

予聞石翁陳子之學去支離之用全虛圓之神始乎靜終乎自然先生首與李伯溫兄弟從之每退入山室靜坐暇則考覽墳籍十年而學成翁館先生於家俾訓其諸孫翁晚年居碧玉樓嘗與先生極論名理知其大有得也乃號先生曰見玉先生與嘉魚李世卿吳獻臣相厚善詩札之遺無虛歲餘無所與親李世卿者李承箕也攻古文養志不仕吳獻臣者吳廷舉也有經濟才劉瑾竊政時疏論中使黷貨械首十日不死釋之不屈交友有終未冠喪親有聞平生無擔石儲晏如也語曰不知其人視其所事及所予先生弱體多病年十二母猶負之一日在椺中直其足將及地其父笑曰爾且與母長矣尙作嬌乎稍長好讀書母常滅燈令寢且戒勿宿火先生姑從之後復之舅家與儕輩讀焉父歿葬始用灰隔喪尙哀搙炋用浮屠始用質明行祭事性好吟詩不苦鍜削石翁贈詩曰得雨花畦潤隨風鳥韻長公來詩不少排日兩三章不嗜酒武人彊引一杯酌之病兩月而差先生名文冠字華卿廣東順徳人少號鶴山晚居古谷種梅錄所爲詩千篇櫝之號古谷老人正統辛酉生正徳辛未九月一日卒年七十有一壬申正月八日葬妻陳氏之子五人曰景復景行景孚景熙景倫側室之子二人曰景與景望女一人曰宜孫四人曰肇阜準卞景行銑友也廉直有文爲崇明知縣銘曰鼓樓之陽先生藏矣於萬斯年子孫享矣

湯陰縣修城記

正徳六年春薊盜起陷城殺長吏薙民如艸秋八月彰徳府通判鄭公如阜奉臺檄修湯陰縣城而大之夫什立里甲什立長使第稽勸號以四鉦鳴則咸捄以度不鳴則築越十有八日而成其圍八百四十九丈其髙二丈有五尺其基闊三丈自基以上斂之其短墻一千二百四十堵其濠闊深均二丈也南北月城二城樓六鋪二十四所又修弓矢炮置快手使習之十月初賊劉七果以賊眾來攻刧賊火且射越二日弗克攻去七年二月賊又來攻城又弗克南去攻胙城陷民半死焉賊黨楊虎渡河趙鐩劉三遂連破西平上蔡十餘城太史氏曰於乎自賊之起也郡縣惟視城爲存亡堅者全敞者陷無者殲嗟乎民之患慘矣

王恭人墓志銘

恭人中丞王公哲之妻申處士志仁之女吳江人也恭人年十七歸中丞中丞爲禦史時奉命按廣東中丞父樂善先生病且棘矣恭人治湯藥惟謹夜不寢晝不甘食閱數月樂善竟不起恭人哀毀如不能存含檖衰奠如禮鄕人嘆曰使禦史自爲之無能過也恭人歸中丞數年生一女殤恭人曰妻者因嗣而有也無嗣則將殄人之宗男子四十而衰女子三十而血耗逮其衰也而後駭而圖之豈可必乎豈可必乎遂告其舅姑曰新婦不宜子夫子之寵婦不敢專也爲置三側室時中丞甫壯歲旣而惛有子若女曰徐氏生子子京子東女某適某曰陳氏生子子家女某適某曰郭氏生子子木子術女某正徳四年冬中丞自山東副使進廣東按察使過吳江是時劉瑾竊政迂途歸者械首中丞倉皇而別恭人病醫之不愈時太恭人在堂恭人曰吾事姑不終吾死不得與吾夫訣恨哉悲哉悲哉恨哉明年正月五日卒年五十有五七年中丞謝政歸始以十二月二日葬於王山明年中丞亦卒恭人治家訓子俱可儀不著獨表其大義以詔其子孫銘曰夫曰吾有婦子曰吾有母嗟彼貞媛式於爾後

孫少卿墓表

正徳六年蜀盜寇漢中略陽漢中閒道也都禦史�公章集省臺議略陽知縣嚴順懦扶風知縣孫璽毅而多知可使遂檄璽往城略陽扶風君旣玉略陽將下令順恥之教邑人賂扶風君金求勿城扶風君不聽日周行相地勢布民築之期一月成城未屆期蜀盜卒至城三面成東門觀堵始立城中兵適調他所嚴順曰城必不可守巳曷亡扶風君又不聽順故令也城中人聞之嘩欲亡扶風君抽佩刀斫坐杌曰敢言亡者如杌乃盡出城中弓矢刃令士賈輿隸人持之登城礌石積城上如阜水沃氈披之障矢甲統十人總甲統五十人總甲五十人官與士統之曰令爾守南城曰簿爾守北城曰典史爾守西城曰東城未堅惟予守曰爾士爾甲賊如陷城戮爾父子妻爾女火爾室蕩爾蓄爾寧勿傷心義生勇勇則無敵曰凡我官存亡視城民胡可棄天子命吏勿奔曰爾士爾甲晝傳食夜張火鳴柝爾甲執予扇傳命斷者刑舟人爲令發篋上舟獲之割舟人耳鼻以徇閱三日賊弗克攻欲去會賊執告急人殺之發公移知城中窘悉賊眾環攻之攻東城自辰至晡不下有健賊戴木案趍城下礌石下破腦而死巳而順奔賊陷南城入執扶風君扶風君罵賊賊臠殺之七月十四日也賊大掠三日去順渡江還牘報曰與扶風知縣同夼而溺水蕩扶風知縣屍都禦史怒責求屍棘順大窘與簿謀取江濱一屍棺之還其鄕其兄弟曁子曁族人啟視之多髯而碩體非扶風君也乃走京師投匭辯事下禦史王廷相治乃得實奏上制贈光祿寺少卿賜祭蔭子紹卿爲國子生於乎順宿憾君惟恥其無能語曰忮心慘於戈小忿必敗大謀扶風君死信烈矣漢中非荒裔也猶待辯而核否則上下罔於順而不知自蜀盜起至扶風君死時巳數年是時薊盜寇中域桃源盜寇江西虜數入邊值世久平文臣短於謀武臣短於勇長吏習於奔初﹠﹟63142﹔束彊陷民於城下得屍肘系縣印知爲令叚豸也朝廷創聞死事者嘉之贈太僕少卿蔭子爲錦衣百屍世襲巳而予所聞上蔡令霍恩西平令王佐﹠﹟62730﹔﹠﹟63140﹔谷倅郁采與扶風君事甚偉夫迫而死偶而死畏而死激亢而死彼猶有驅之也志定矣功修於素節堅於危而安眞丈夫哉扶風君字廷信山西代州人明春秋深慕荀息之爲人少舉於鄕初令諸城再令扶風有治績死時年四十七其兄璒弟珂從子太史紹先紹祖子紹卿具衣冠招魂葬於代州東門外

贈董先生序

士之道有五遇五不遇器大則適於用則遇多謀而愼發則中則遇明於義而晦其迹則不取尢則遇守介而不回則事立則遇多諧而寡忤用以輯功則人不忌則遇器大或不屑小物必近疏則不遇謀心勝則多疑求全之心勝則後時必近迂則不遇晦迹或越於禮必近蕩則不遇介者多異必近矯則不遇諧者尙同必近佞則不遇故遇治亂之幾也子曰同心之言其臭如蘭昔車千秋常臣也一言合而相董仲舒儒也汲黯爭臣也終身而擯猶有甚焉晏嬰不知孔子司馬光則夷狄慕之故君子不求諸人懼喪乎其巳不執其偏懼賊乎其全文中子曰執方之謂器通變之謂道君子可與語道矣夫董先生者壽張人禦史建中之父也先生樂易髙爽居常晏如出而求仕授吳江主簿先生無慍色石川殷子雲霄曰先生其內足者乎又曰先生其有政矣內足者往無不利銑曰然

白髮倡和詩序

白髮張大夫感巳也京之才士有大夫之感者和之音愴而旨邃讀者莫不動心焉夫悲莫慘於過時恥莫大於罔功時之流勢之趨之功之施人之成之時也者一言而悟非時也者萬言而戾不可必也不可易也𨿽然今有人焉視遠則遺其狀而察其姿聽遠則遺其揚而察其舒卒之失貌而亡聲棄乎得爲之業而日孜孜然所不得爲之冀斯惑矣夫壯有以決行有以桀非老有以隳素有以成徳銑聞之內乎其用者不取諸外足秋其具者不計諸時周乎其性者不責諸年故先師曰不知老之將至云爾

贈王嘉興序

王嘉興汝言之爲禦史也按蜀值蜀用兵禦史發朋欺而治之𨿽秉鉞者罔不惴惴圖後功予聞而壯之越一年予見禦史於呂涇野太史之家涇野與予論兵皆主嚴禦史曰情不易白事難劇具晦情乖事而法焉逞乎予又嘆禦史仁也越三月禦史被命知嘉興其鄕人呂九川司諫思所以贊嘉興之政之成俾予告之世之論禦史者曰執法論知府者曰牧民夫泥影以定形𨿽專弗眞執方以求運𨿽勞罔濟嘉興爲禦史不忘秋仁則爲牧可知巳昔唐柳仲郢先治�京矣嚴又治河南矣寬疆分而受气別俗異而爲政因一門之中十室之邑賢不肖異焉獲於一而欲槪於萬利乎巳而遂齊乎人敗之必至也鳧氏鑄鐘第聲制器因範調火時至而出之然後聲無石且播規矩之操於公輸子也大小長短與木逶迆要之方圓中是故仲郢之治知新之學也鳧鐘之制知成之道也公輸子之中知要之則也

贈李典籍序

髙陵李先生守典籍三年考績得上考將還南監司諫呂道夫偕銑往餞之李先生吾友呂太史仲木之外舅也吾友之賢天下莫不聞先生恬雅沈篤見容者消其吝接言者去其躁昔孔子稱子賤謂魯有君子焉夫君子者立教則變宋有石介者直講也太學自介興故道有可尊不計乎其官人有可師不賴乎其勢先生之職典籍也自經而下咸在焉凡數十萬卷矣當年不能誦其辭累世不能究其學太史公巳病之夫先王之道存乎經耳學者倦於行於是乎深性命之談亡其本於是乎長鞶革之餙始也以經進而中也與經戾是故習詞賦曰屈曹而巳矣不曰風雅習文章曰遷固而巳矣不曰典誥習訓詁曰王鄭而巳矣不曰伋軻習事功曰律例而巳矣不曰經術習玄理曰虛靜而巳矣不曰孝弟習通變曰謀術而巳矣不曰仁義甚者剿古義而易其文卑巳就而髙其論代增人衍假以名世學者皆眩迷而不知要銑聞之古詩三千篇孔子刪爲三百而後始可誦法夫慕父母者孝子之行履六經者醇士之學是故經行而習同習同而徳立徳立而化行化行而後天下國家可從而理也

瞻辰樓詩序

瞻辰樓者徐子之居也徐子居禁垣之南修文而尙友今之名士咸往焉徐子與之登樓賦詩以舒羈旅之懷崔子讀其詩而嘆曰悲乎吾之人他變因乎其時止隨秋其寓情發乎其感情也者抑之則郁聚之則滯於是乎登髙騁望抗志於古而寄情於物是故望云者思其親懷土者傷其寄感時者啟其用玩物理者核其妙瞻廷闕者欲獻其忠於是乎言以抒其情永言以盡其感使知者見之詠其言則志可知也察其志則世可知也於民教有補焉夫倡騷於化世謂之疣憂鼓缶於昃日謂之裔樂痛微而號者痛之招豫初而鳴者豫之棄故賢愚同情所異者正而巳矣憂樂同言所共者和而巳矣子云關睢樂而不滛哀而不傷

【館集／卷之二】

張禦史治路記

贈陳知縣序

送李運判序

贈陳西安序

王淑人墓志銘

東溪君壽序

守略

賀徐母郁太安人受封序

士林贈別詩序

贈施禦史序

孫太史歸省詩序

湛氏小宗義田記

說竹

贈郝﹠﹟62730﹔﹠﹟63140﹔谷州序

霸州修城記

贈劉千戶序

何士字解

諭刑

使答

贈劉子徳符序

文答

經施

張錦衣墓志銘

丰潤縣儒學射圃記

劉封君傳

劉以道墓志銘

亡姊丁千戶妻崔氏壙志

李公碑

孫汝宗墓志銘

祭孫汝宗文

河風敍

宣府倉露臺碑

序醫

奏乞養疾疏

彭生名字解

書王司馬晉溪錄後

經筵講義

洹詞卷之二

館集

張禦史治路記

河東人曰河東鹽行四方公私咸利之運司東南二十里曰靑石槽道狹而險如永巷然長七里徒者負者亦艱行自槽之南如陜州中有曰張店曰茅津者凡六十里有土坡髙二十丈溝深則半之兩崕對立而中隘正徳八年秋張禦史取河津稷山二百三十人芮城安邑夫六百人鑿石槽深一丈有奇闊倍深之一石槽平旅說之巳又取平陸夫七百人治張店茅津弘隘刊峻旣月張店茅津又平傭者殺其直負者余其力馬行可行車可並兩馳旅大說之又曰禦史初詢於王運使宣平陸申知縣綸又詢於眾謀協而舉民故安均力明禁毋敢買逸民故偕因勢而�之不與險爭功故速成太史氏曰張禦史者安陽張十隆字仲修

贈陳知縣序

孟子曰行有不得反求諸巳於乎自夫吾人之不恕也不忠而黜則疾其君不孝而疏則懟其父不政而沮則虐其民夫民非冥然若稿木也逸居美稱所同欲也列肌蕩產所同惡也政辟而惠勞錯於是乎怨生上之人猶未知反也而怨日甚於是乎重刑以弭謗舞術以愚其心民乃大不服而健者辯者訟其上矣幸而訟勝而繼爲之上者猶不知反也則民又訟然後彊梁狙詐之徒逞予聞爲政之道二曰誠曰才誠者主者也才者運者也夫吾無眞愛也而責民懷吾無善教也而責民變吾無定令也而責民違吾養未周也而責民安吾弛之張之未當也而責民不服吾賞罰未公也而責民訛𨿽日戮百人未能濟也夫鱷物之頑也虎獸之暴也韓愈則驅鱷矣劉昆則嘗徙虎矣況於民乎故曰小民怨女詈女則自敬徳又曰惟民若有恆性關中陳君以光祿署丞出令大谷天官氏以大谷爲難邑而簡任君矣溪田馬子思所以贊君之治無蹈乎昔之爲令者之失也乃授簡於銑俾序之

送李運判序李祜判運司郭價以豫之王人餞於郊崔銑明述二父之徳告於祜曰君祜惟乃父曁銑父罔不厲於淸忠大著多績於先朝肆君祜曁銑傳厥父學薦於鄕以遂有今官在昔古漢則有若王吉氏有若袁安氏子曁孫數世顯大倍於其先人丕乃飾車馬侈服用怙勢作威名稱用隳於厥時孝罔以有位惟其賢永緒罔以富惟其約惟運司叢賣總貨上下聒聒誕惟賄圖官鮮以潔顯矧曰有功芝生於穢克祥厥家滋蒿於蘭畹丕乃荒厥蘭於乎民匪說訛惟寧於公政匪自辟惟衷千平宦匪惡廉惟敗於多欲名以宣行亦怠於名气以樹節亦戾於气勝名惟實正气惟志罔自盈以歉爾僚允乃功

贈陳西安序

夫王畿者教化之叢也昔在漢世士學五經故教醇而化美西漢之才盛於雍東漢之才盛於豫今之永平王畿也永平之士予所識者京兆王君汝溫潔其身弗以闇晦污守其官弗以豪勢撓可不謂貞乎京兆爲予稱其鄕之士陳君汝和由禦史出知西安西安之爲禦史也正憲而絜情所舉十餘官退而不有其明可不謂愼乎孟子曰觀遠臣以其所主觀近臣以其所爲主二君者交以誼進以節燕好朋引之私非其存也可不謂賢乎夫藝者或失之邪守者或失之拘豪者或失之疏術者或失之狡惟賢者庶乎無弗達者矣西安劇郡也有藩國之親有中使之勢有都禦史禦史之威有布政按察之治果者責吾彊恬者責吾安正者責吾執能者責吾辦貪者責吾賂佞者責吾謟予聞昔之爲西安者日以其三時治民而以其六事人其文案塡其訟赴錯每夜分未之能酬則夫孔子所謂先勞之政蓋不遑及矣諺曰舟子取玉窮年不獲樵夫采珠十人皆濡故君子之仕也見其君不卹其身周其民不思其爵持其要不密其法合其大不計其小昔粵賈之之海外也得照乘之珠或告之曰胡不棄諸賈曰何曰若由海歸龍取若珠必失若軀與舟矣賈甚愛珠剖股肉藏而紉之舟入海龍而風果如告者言於乎人能知身貨之重輕亦可與言政也巳矣

王淑人墓志銘

太史氏曰春秋常事不書禮內言不出閨門之事君子自考其徳者也前史言列女者或以辯言或以書史文字廣聞獵異而不知其長亂李勛部曰予姻陳都指揮紀長厚人也君繼妻王淑人官女也事太皇太后上卽位放宮女千人淑人歸陳君當是時陳君有父老矣有三弟有室矣有子一女二幼矣淑人咸宜之�有間言陳君無他子淑人每飾少姬令禦於陳君姻族貧及有喪不克�必告於陳君周之必以厚其自奉尺布以上不輕費也每昕夕侍於陳君所或自奉巾櫛陳君止之曰非缺侍人也淑人曰事夫禮也不可以有人怠今年四十四春秋矣五月十七日以痰疾終陳君喪之慟李大器曰陳君其非過哀者與夫殄厥嗣者妬婦也夭厥生者艷婦也廢厥事者慵婦也敗厥禮者驕婦也離厥兄弟者讒婦也長厥亂者哲婦也喪厥家族者橫婦也故曰婦者家之所由盛衰陳君者兄弟安之姻族賴之多矣其獲助於內者銘曰甲戌維歲未維月陳率葬妻紙坊側

東溪君壽序

東溪君大都督劉君廷器也東溪君爲錦衣衛百戶佐西廠爲千戶理北司刑爲指揮主衛事當丁卯己巳之間縉紳之禍棘矣東溪君獨尙寬未嘗輒言按人刑加於不可巳從減罪加於不可宥從輕予守太史與聞國議民風然未聞有不可東溪君也夫人主之尊天也執政之勢焰也天不可跂焰不可邇一言而生沒系一事而安殆分是故恃肺腑之戚居禁從之親擅爪牙之威司刑罰之柄四者其風議計謀得施於人主與執政者也齊景公得晏子而刑省王鳳得杜欽而舉才夫景帝兄也梁孝王弟也武帝父也戾太子子也景帝將按誅梁王田叔能釋之車千秋則嘗悟武帝之疑太子矣而疏可遺乎而親可賴乎錦衣指揮李大器謂予曰鏞聞君子之徳之旣及人也天則錫之福人則彰其美都督公今年十月十一日五十三春秋矣旣貴而康巳受報於天公之徳無紀則無以見公之福之宜也先生靡有遜焉

守略

夫守之道一所以行之者三何謂一曰安民一郡之命懸於守以恩則父以政則長以教則師恩洽而父道備乎政而長道行教興而師道立其生也懷其久也思何謂三曰明曰惠曰斷周則爲明知幽之謂周安危休戚自小後夥是非賢否𨿽顯易淆辯早析精斯爲明矣情則爲惠合性之謂情惇行右良惟民之好抑末去僻惟民之惡斯爲惠矣勇則爲斷從義之謂勇見審而不眩事當而不移勿以勢臨而回勿以利小而足惟能斷而後明有所不能蔽惠有所不能格

賀徐母郁太安人受封序

徐母以其子膳部主事明之善其官也封太安人詩曰維柞之枝其葉蓬蓬榦茁其枝枝茁其葉枝以葉衛而茂榦以枝庇而堅故曰耕田者以自養也是故子之少也母育之子之壯而有立也母乃依之夫仕者正行以章其教君則錫名以顯其稱姻族則榮之僚則賀之由是凡爲母者安於慈而爲子者力於善矣故推封之典明主風善之道也詩曰伐木掎矣析薪柂矣取末者猶愛其本故興士者必感以心夫子之於親孰不欲其榮也榮則孰不欲其尊也尊則孰不欲其久且昌也非忠不可致非謙不可有無是二者其親𨿽居之不能說其心是故賀者獎其始思掖其終事親者履其榮思去其辱

士林贈別詩序

夫用深藏而後能大器久液而後能利故鈆刀割而必缺小智鑿而多僨龍物之神者也雷陽之迅者也非潛則不躍非收則不章故君子始學而中惄如也旣學而皇皇斯進巳成學而瞿瞿如弗及夫學固將以求用也變形無所偏勢無安先時則失之棘後事則失之廢故幾者難能也譽誘必惡毀意達必惡塞故誠者難能也酌會絜情因物立度故才者難能也公輸子之爲方圓天下之巧也方其未習則拙𨿽有上知之才日遊市肆責其精於六藝之業則否矣今之翰林職文而未與政也然其進也爲元輔爲太宰爲宗伯爲司馬學士賈先生之南也京之士贈詩木八篇先生之南也養用於靜先生守太史十年爲宮僚四年公見於典試直見於史經學見於講幄夫揚美期遠罄其永懷是故有贈紀始永終暢厥大義是故有序

贈施禦史序

漢士之言曰文章緣餙吏治夫文者言乎其著也治者言乎其加諸人也徳者言乎其薀也文以徳而醇治以徳而美夫縓尙領謂之緣采賁物謂之餙是異質而相成者也昔者夫子之論孝也始於身中於刑天下終於制禮極於配天而通神明是故文治之分自漢始也攻辭辯之巧鄙吏爲俗習法術之嚴斥儒爲腐浮靡之害作而忠恕之風微是故文治之壞自魏晉始也夫業久必思變思變必求異世更則事舛事舛則理亡興於大變之後考夫巳亡之禮亦巳難矣今夫士之相與善也以書告者不若語以語入者不若色以色徵者不若心故遠則慕之近則襲之聞則億之見則卽之是故道隔於世世降於人傳曰君子之道本諸身百世以俟聖人而不惑也施禦史聘之將南巡予思所以贈君君溫而文沈簡而斷日者予諗君曰君按塞將所笞若而人所罷劾若而人君曰事輕重均則權其亟害大小均則權其深今之將悉以賄成也數更之則求代者愈重賄諺曰飽虎厭肉饑虎噬骨故予威以刑以待其攺感以誠以移其鄕於乎予蔑以贈君矣

孫太史歸省詩序

是歲春太史孫君汝宗念其母張太孺人之缺養疏求歸省上允之巳賜鈔爲旅資館閣自國老而下贈詩三十三篇銑竊讀之曰至哉上之仁也公不格其私懿哉羣公之贈也榮不先其誼夫朝廷者四方之極也臣者民之表也是故臣不可以不愼昔司馬相如之歸也飾輿馬富從侍以自矜於其鄕夫漢之士學經而尙行獨相如以浮倡之買臣莊助效之而俗靡故臣不可以不愼也民之表也夫汝宗之歸也入庭上壽相志爲怡有將母之禮焉將以觀其孝秩簋列俎追遠感今有展墓之禮焉將以觀其誠幕尊徧羞勸長撫幼有合族之禮焉將以觀其弟慶存慰往嘉善矜愚有惇故之禮焉將以觀其仁言檢容循遠聞近卽有居鄕之禮焉將以觀其信夫孝匪直養而巳矣必敬其身夫歸匪直合而巳矣必驗千鄕孝立則忠遂矣鄕信則朝達矣是故可以永上之仁可以當國老之贈

湛氏小宗義田記

小宗之有義田廣孝也湛子若水奉其母陳太孺人之意爲之夫生天地之間有血气之屬者皆知愛其類然而莫知於人故不親其親悖也親親而無殺亂也義田止及於五世之子孫先近也故曰以三爲五以五爲九務遠而遺近務廣施而弗及君子不爲也湛子出其家余粟市田若干畝歲入粟二百斛於囷凡婚者嫁者喪者葬者則給之婚給八斛嫁給十斛喪給十二斛葬給十五斛是故尊尊幼幼男女之有別人道之元也湛子又置宗子田若干畝歲入粟二十斛賙其乏俾其子孫傳之敬宗子所以合族合族所以延祀宗明於上禮行於下矣歲入不足給則待嗣歲之入囷有陳則又出以市田田廣入富而恩益溥矣夫族之離由無禮也禮之廢由異學行也是故樂放者惡其拘談玄者惡其麤尙髙者惡其卑喜大者惡其細趍徑者惡其繁五惡興而禮廢然後邪慝作邪慝作然後家毀家毀然後國危於乎湛氏者其將益昌也夫

說竹

直庵張翁之壽也銑作說竹壽之曰夫理周而辭寡者要言也旨膚而辭辯者費言也故養淺者露行浮者飾可以名近而廢於恆可以說俗而病於哲夫華一日二日非不嫣然美矣旬而衰再旬而盡柳天下易生之物也數歲則瘁矣昔肩吾子問於師曰君子何責於竹與曰其苞則固而進則漸也其外則淡而節則堅也其幹則約而用則富也夫不迅其發則气益結不膏其艷則本益堅不雜其體則用無折夫霞朝爛而夕散月盛采而旋曀雨暴注而速霽潦倏長而遂涸而況於無實者乎故詩曰綠竹如簀言其徳也是故徳而不壽未之有也

贈郝﹠﹟62730﹔﹠﹟63140﹔谷州序

三原張子明遠謂銑曰郝道傳氏吾邑之惇修人也玆守﹠﹟62730﹔﹠﹟63140﹔谷州其將大有政矣敢求吾子之告之也銑曰今之醇學而抗節者惟三原之士邵銑有欲父事之者有兄事之者士之慕賢也聞之者得其槪就之者得其微夫求途者捨明而問於瞽將不左乎張子曰聽言不若博取之得也問政不若生其地者之審也銑曰禮之行也或闇其意而�其迹則有泥禮政之行也或亡其實而取其具則有粃政夫髙皇作農桑學校宮室衣服之制以守令行於民然而農不盡其力士不充其資商不守其分夫遊民可生而本業荒則農惰矣浮言可售而貪鄙重則士頗矣不務民用而說滛巧則商熾矣是故地非不饒也民非不眾也經非不治也法非不存也無忠敬誠愨之心以臨之故曰其所令反其所好而民不從夫排市井杜利門上行惇本而民非猶不止也況上又道之以利乎張子曰昔者吾聞諸鄕先生也其亦若子之言也夫

霸州修城記

初賊起畿內霸州守臣取其母妻系於獄賊悉賊眾攻霸州知州王汝翼以死守賊竟不克去州城舊獨北面以磚爲之正徳癸酉甲戌大水獨舊磚城存知州告其僚與民曰古之作事惟其久安觀其城之圯與存可知巳吾欲如北城者爲之何如眾曰然乃準北城役會三城磚二百萬方灰百萬斤閱帑金不給用乃陶磚於隍市灰於山令民有粟與薪者治陶有車者致灰皆給以直事具白於王都禦史倬楊府尹廉董禦史建中蔣副使曙咸可之旣知州遷河間府同知禦史檄霸州同知李曰雍領之禦史曰往見道上多冗樹伐之給陶者可﹠﹟62730﹔﹠﹟63140﹔谷民也禦史曰知州創謀且材宜使終之檄下河間令來督工禦史曰母蔽於欺而匱於財母急於名而籃於工乙亥春三月巳未役俱來乃肇事夏后四月丙戌城成知州髙鵬至嘆曰董公之規王守之勞不可忘巳遂刻石城西霸臺上崔子曰銑聞往者賊之南也﹠﹟62730﹔﹠﹟63140﹔谷州故名饒方知州聞賊至奔賊入屠城同知郁采死之唐縣南陽之狹邑也千戶陳錦以唐令協民守之賊環攻三旬竟不克是故城者政之所具而非所以恃也勝負之幾豈不以謀信哉

贈劉千戶序

劉都督之仲子綸以平盜功拜錦衣千戶通政張獻問於崔子曰都督緩刑而順憲旣崇其爵其子又能奮行間以自見傳曰所謂故國者有世臣之謂也其謂是乎崔子曰余聞之詩云瞻彼旱麓榛楛濟濟蓋言本盛而物丰殖也夫國之所貴乎世臣者何也詩曰世之不顯厥猶翼翼故恩深者其圖報則堅世守者其所業則精昔唐有李晟宋有曹彬其家無金玉之積其受爵不溢其功皆再世有績以越於四方是以能保家而表民余聞周季世之大夫世秉國政怙其寵祿以汰於國是故大則弱主次則毀族其何世臣之貴之有焉司馬劉大夫及諸大夫聞其言而是之遂於都督及其仲子

何士字解

申陽何梅翁之仲子之子士問字於崔子崔子字之曰子谷復告以子谷之義曰昔者先王之養士也非善不以立教非禮不以一行是故教之以灑掃教之之應對人折其敖與慢之气而徳可進矣教之於視聽教之於行立教之於衣服飲食人患於狥其意之安而過積矣約之以六徳實之以六行要之以三徳而行成矣博之以六藝而文質均矣糾之以八刑而怠者敏矣合之以鄕飲酒觀之以射賓之於五州而名立乎鄕矣升之於國子論之於司馬詔之於王爵之於朝而道行乎夫下矣其進學也必有序也其異年也必更事也其相見也必執贄也夫序也者使循其實而勿流於狂也更也者使安其事而勿役於躁也贄也者使重其身而勿邇於辱也士之於此也非其師則弗問非其友則勿交非其大夫則弗見亡棘於仕而頗於爲亡耽於寵而折於節君修其禮臣致其忠少者服其勞老者享其逸是故哀民無所容也詭行無所施也詖誕之言無所售也浮華之文無所用也滛巧之器無所適也故曰一道徳以同風俗是謂大同崔子曰於乎三代之士銑未之有逮也而竊有志焉谷也惇厚而敏吾與爾同邁矣夫

諭刑

劉將軍拜錦衣指揮鎭撫司理刑崔子告之曰凡衛必有鎭撫司理其衛之刑而已錦衣鎭撫司上所親信故凡廷臣將有重譴者民之妖言者盜者皆命治之獄具𨿽法司大臣無敢出入故朝之大獄鎭撫治之朝之裔獄法司治之夫人主之勢霆也刑法之威焰也霆之所系無堅不枯焰之所煽靡濡不焦夫臣之有諍也而激則可罪矣守典也而泥則可罪矣民之喜訛吾而窘於生也而犯而攘而有敵則可罪矣苟急於獄之成而闇於其自嚴於法之遂而咯於其情勇於令之從而弱於其平則獄之當也或寡矣夫治大熱者必以黃治大寒者必以附故言去害之功者莫加焉然非以甘脆參木繼而調之則元气縮若投黃於寒投附於熱則人之危也必至是故大獄者國之所忌也昔漢楚藩之獄袁安能寬之安之子孫顯匹其國是故推其仁以體其情緩於成以待其察善於辭以掩其缺委其事以解其忿四者平獄全忠之道也正徳丙子仲秋初吉崔銑著

使答

劉史問使於崔子崔子曰使之爲道也有三徳焉辭以發其情儀以顒其禮信以昭其節言據典章气兼婉直辭矣巽而不詘端而弗遂儀矣伸義折違明介潔迹信矣昔者周之盛也禮達而世孚教明而世習逮其季世角勢程力列國之交安危視使是故信或不足矣然其崇敬申典一時之安可致也戰國而下交與國者尙乎詐交夷狄者尙乎利蘇武富弼之使其庶矣乎他鮮聞焉故曰鬥筲之器何足言哉

贈劉子徳符序

予友劉子徳符爲太史八年上疏陳政事者四在孝皇時覽而未行在今上初劉瑾竊政矯詔罷歸瑾敗凡所罷者悉還獨劉子補外藩昔孔子有言質直而好義察言而觀色慮以下人在邦必達在家必達又曰二人同心其利斷金若是乎士之可達也昔漢文至明主也不盡誼之才則巳矣而棄之長沙馮唐老而後達絳侯之忠豈有他哉而猶見疑夫以先師之道乃沮於晏嬰介夫狷婦慷慨執節而感盜脫危此汲黯徘徊於淮陽董子憤發於文辭管父感激於鮑叔也語曰閉門造車出門合轍言所操同也故志殊而趍行反而事言乖而議其合者鮮矣江舟之渡也風帆之得遡洄如馳中流而風變折檣敗舟嗟乎人心之變安可測哉安可測哉故良臣於君盡心而巳爾不以遠近異其忠貞士於友盡心而巳爾不以從違貳其信夫堅者石也脆者木也山水固力而久積有穿石而升者矣故定志則向棄不能移明見則紛紜不能惑一守則岐徑不能遷夫急於名成則必弋之怵於勢淩則必包之彊於交合則必就之人將以吾爲可罔而欺百至矣是故時者君子因之而非所以隨也銑聞之通曰聖思通曰賢夫奕小數也巧運於心則從系攻擊與敵逶迆𨿽日禦百秋亡難焉著拘其奇局量其工𨿽終其身而求爲秋不可得己

文答

李沔陽問文崔子曰理之載於書猶名之登於冊也有名而無其人者謂之詭故物必有竅也理必有會也得其竅而後能悉其情得其會而後能比其類其行也必恕其言也必中矣夫偏者滯於形蕩者荒於遠疏者見有隙浮者踐不給拘者冒其迹億者罔其物故溺俗者類常造精者類奇不知常則徳不新也不知奇則怪可惑也夫備事而言謂之虛感事而言謂之實言虛者莫辯乎易爻則卽事以著象言實者莫辯乎詩辭則假物以章情昔者聖人觀天地之宜而作易察艸木之性而制醫聆金石之鳴而作樂故不探物之賾者不可以言行也不履物之變者不可以言文也是故諸子之辭偏異端之辭蕩狂士之辭疏藻人之辭浮腐儒之辭拘摩士之辭億

經施

安成伍氏八世傳春秋伍輝將守汾問政於崔子崔子告之曰古之傳經之盛者莫如漢漢傳經之士之賢者莫如春秋董仲舒之醇劉向之忠嚴彭祖之介若竟於政則春秋之教庶矣乎昔者夫子之作春秋也程諸侯之功罪也以土程列國卿大夫之功罪也以諸侯嚴於分而旨則周也公於斷而意則厚也夫徳者治之本也化者治之孚也刑賞者徳之礪也較罪於銖量功以黍化不流而法之遂本不揣而末之齊苟欲以揣民整具而巳焉其所以異於申商之爲者幾希矣故罪諸侯者欲其有王而巳爾罪卿大夫者欲其有諸侯而巳爾第其迹而不敝其情昭其文而不密其法是故其章惡也緩其與善也棘於乎自凡例定而權可泥自變例定而經可奪則春秋有隱言而聖人爲操術也是故明限之謂嚴絜情之謂周付物之謂公興善之謂厚於乎知此義者可與言政也巳矣

張錦衣墓志銘

張君偉幹美容剛而恥下於人非其志𨿽貴富不輒屈也嘗與余過崇文裏裏有修佛事者君曰嗟乎棄金於燼罔妄爲福今之民侈於好而怠於作侈好則非多財不足共怠於作則凡循其道而利者亡爲也則爲釋而齋爲道而醮皆可以安居而食於人余是其言余與君俱河南安陽人君少代父安爲錦衣衛總旗弘治十年從王太傅越守甘肅有功升百戶十四年從朱保國公暉守楡林有功升副千戶正徳七年從陸太監誾徵薊盜有功升指揮僉事十年以衛長薦管禮儀房禮儀房者選乳媛之溫良者居之季終則易君曰怨曠者人情之常而和气之蠹也令以月易校人日治饌羞君頗極甘脆故典也君罷之家以干糗茹菜往焉所部者醵金爲贊不內六月五日飲於外夜歸中夜痰大作次日早不起年五十有四君諱仁字世榮少起單弱刻廉自好卒有成也弟俊育於君今三十餘年同居俊奉君嚴命而後坐問而後言君卒俊喪之如父君妻陳氏子三人鑑鎭銳女三人壻查替揮通林鑾李汝耕側室子二人鈍釴孫四人承祖承祿承祺承祥孫女一人七月初六日葬於都城南鑑從余受詩汝耕余之妻之從於也銘曰何折非驌何駑弗谷吁嗟蒼天矜我民獨

丰潤縣儒學射圃記

史銑曰吾嘗學射禮焉其進退也揖其執弓矢也審其處勝負也讓傅曰道也者不可須臾離也夫君子之於天下也必中節而後可以成徳必力行而後有功故先王隨事而爲之節文折其傲與惰之气而養其敬習之而性成而徳立矣丰潤寧生官來言曰丰潤儒學故有射圃焉從步之七十丈橫十有三丈成化中射堂曁垣毀鄰有武人盜其地爲居弘治中諸生議復之無能治武人者甲戌秋董禦史按畿內折枉茹彊民抑以伸諸生申前議禦史下興州指揮魯淸丰潤知縣邢良驗之果實毀居爲圃閱一歲知縣建堂三穩築階樹侯作垣以衛樹槐以表學之北民亦侵地五畝遂復之必刻石於圃後其庶有鑑哉史銑曰爾諸生知禦史曁知縣之志秋存其地將以修禮也修其禮將以育才也是故才莫貴於徳禮莫大於射又曰禦史山東董建中字商民邢知縣者字宗善汝南人

劉封君傳

劉翁名鑑字守輝蜀內江處士也旣老以子貴封刑部主事先世嶽州平江人元末有諱得賢者始居內江得賢生友義友義生翁劉翁惇朴長者蜀人敬愛之至今不忘翁善執親喪號泣三年足未嘗屨翁有弟四人旣禫議將異居乃五分其廬各書於片紙囊之兄弟以次探取且約曰美惡在紙任若取母有言翁得廬美有廬瀕溪且敝仲弟敬得之變於色翁曰母吾與女易後溪溢圯屋翁不悔也是時諸弟惟季弟鈺最幼翁自撫之稍長遣從鄕師遊長爲納妻後鈺掘地得金數十斤諸兄曰此先世所藏物也爾何敢專翁獨不取翁少時役於馬湖乃蜀裔郡也道又險同邑袁姓者死眾將棄之壑中翁負其骨歸於其子葬之劉氏居內江東溪自得賢以來世多子成大族矣封君取尊行子又鼎貴自縣令而下咸尊禮之歲舉鄕飲酒禮封君爲賓與縣令登降酬酢容甚都禮成而退是外縣令莫得見也每誨人兄弟毋爭曰得田地易得兄弟難縣人化之亡健訟者年八十有二卒封君六子少子時斆最賢刑部主事積官至山東按察司僉事時斆有子曰瑞論曰世言仁者必有後不虛哉僉事君潔巳明政勤民事而忘其死善爲詩翩翩然有俠气瑞治儒家言爲太史讜言動於朝廷賢士大夫咸以爲國器余所友當世士惟太史舊也

劉以道墓志銘

明正徳乙亥秋予友鴻臚少卿王希孟宗哲卒於京予曁何子仲默哭之以道主河西務鈔法何子以書告曰王君貧曷資之王君子弱寡貞﹠﹟62672﹔﹠﹟63140﹔業曷以以力以道如何子言冬十有一月以道謝病歸道於京二十有七日卒予曁何子哭之如宗哲以道諱佐號北原陜西中部縣人父聰以進士爲太平府推官後守彰徳積官至僉都禦史母張氏以道生五歲值歲凶民有粥美衣於市者太母以升米易之以道問易衣何爲大母曰將衣汝以道泣曰今米與衣孰重今亡米死矣衣何用諸大母大奇之都禦史在太平以事如京將遷秩以道奉母曁諸弟北上渡江風以道年十五號且禱曰吾願代吾母曁諸弟死吾願代吾母曁諸弟死風益急以道將投於水舟人執之巳風止獲濟都禦史守彰徳予郡人也都禦史禮予忘其勢命與以道遊以道延接彰士甚恭及以道仕彰士至京者亡問賢鄙館之如戚正徳丁卯試於鄕中邵升榜舉人明年試禮部及升皆不第升未冠登科有俊才一二表臣謟事太監劉瑾以升爲奇貨薦於瑾且教瑾以從孫女妻升庚午秋瑾敗有司逮升升急奔以道所以道匿之閱數日以道又匿之他所或止之曰君不自慮邪以道曰邵君托我者以我能活之也邵君故不與瑾事我知之夫不權其是非之原而輕背其友豈仁者乎卒脫升辛未舉進士授戶部山西司主事兩出治儲咸治在河西務時勢人奪國利亡賴子詐名勢人﹠﹟62672﹔﹠﹟63140﹔業長揖主者曰吾某官府致意公欲得某利某利主者或辟其威莫敢詰輒遂其請以道至亡賴子二又傳某勢人意求利不從語不遜以道怒罵曰贗奴爾欲弋利乎吾所司者濟商而足國用也卽勢人來吾亡寧以吾官故而損國況爾贗奴乃欲弋利乎叱侍夫縛於庭杖下數十亡賴子伏罪置於法以道明敏多才論事析理不深思而解敢任事亦不取敗聞士才且賢卽傾身下之賦詩淸峻嘗自謂曰學未充其資仕不盡其才死時年才三十有三嗟嗟悲乎悲乎取寇氏子一曰明聘東氏女女一詩聘張氏子以道叔弟侃少弟仁並遊太學治以道含斂如禮侃扶柩西歸以明年月

日葬於新河口之原侃仁泣乞予銘銘曰才臣之折噫惠則疇浹噫節臣之曷噫民則疇協噫昊天之不惻噫

亡姊丁千戶妻崔氏壙志

姊崔氏諱

參政安陽南郭君之長女也吾崔氏山東樂安人吾大父拙齋爲趙府廣有庫大使廉爽好義未官在樂安時同輩有棘需財大父必取大母簪環﹠﹟60960﹔之後有忘謝者不計也曰吾遂吾好吾快且厭矣故終身無畜貨也吾父弱冠以好學聞外祖侍郎李公長女賢方擇配侍郎公異吾父以女歸焉吾母也吾崔遂籍安陽成化戊子吾父遊大學九月二十二日生姊於京師姊年十六嫁爲千戶丁甫長子璽妻千戶公之父從駕北徵死於土木千戶公才十餘歲繼母張氏行端而確愛千戶公如巳出千戶公長嗣父官千戶公嚴厚中有畦畛性不飲酒𨿽迫劇中發言剖事有序事母至孝母自外歸必叩頭問安或過丙夜母寢矣母令侍人傳意使甫寢千戶公自窓外叩頭問日中安否母曰兒勞矣兒休千戶公又叩頭謝𨿽大風雨不廢吾姊聰慧有略少而爲婦勤力修禮每翁姑有所使輒當意丁氏外姻至治具迎候甚恭後千戶公卒璽嗣官璽字朝用治舉業通詩自父卒家漸窶朝用一弟一妹未昏曁字母憐少子女思厚之姊曁夫先意奉承姊解事能決大類吾母治家內外斬斬自弟妹以下有過擿謫令攺咸畏而從之吾父方直少諧仕所如輒失勢人意年六十致仕歸安陽姊長又賢吾父曁母素愛之𨿽男不若也姊歲時歸寧父曁母與論舊事曁農桑所宜巳酌酒相歡各忘其貧姊得一菓一肉甘必以羞父母富父仕時姊在鄕聞父曁母疾夜焚香禮北斗哀吁祈愈數月不葷得愈問乃止弘治乙丑產子而疾後遂不除或少間輒作體遂羸正徳十一年正月九日竟死年四十九子一人曰始然女一人曰

適指揮使玉靖孫男子一人於乎往者銑每當上春官及仕於兩京將發吾母曁姊環而泣者數夕歲節思銑悲不自巳父今曁母俱及耄銑竊祿未卽引去者姊在也於乎巳矣巳矣旣聞訃之月乃作志令始然內壙中嗟乎悲哉

李公碑

嘉議大夫四川布政司右參政李公諱景繁字邦泰河南儀封人髙祖旺勝國時爲萬戶曾祖伯通祖原以子恆官贈知縣父榮封太﹠﹟62672﹔﹠﹟63140﹔業寺寺丞母趙氏繼母杜氏俱封安人李公幼而好學器度不羣治宋朱氏詩成化己丑舉進士授陜西三原知縣三原多大商鬻販淮揚間貲累數萬每婚喪費千金李公禁之使如制流民歸者復其田廬死者給以棺遷太﹠﹟62672﹔﹠﹟63140﹔業寺寺丞攺工部營繕主事二十三年遷虞衡員外郎遷都水郎中管漕河時漕河塞自淮入儀眞凡三百里舟膠不行有詔命都禦史曁郎中治李公獨任之募夫八萬人初浚邵伯湖楊子橋三汊河廣皆六丈次浚廣陵驛東廣倍於三汊次浚朴樹灣廣三倍於初次浚儀眞壩瓜洲壩廣倍於朴樹者三深於舊各五等李公行瓜洲堤上見東南多沮洳區間土人此何所也土人曰江潮之匯也李公導之自古札港劉家灣入漕河李公曰今漕河非得巨流濟之舟終不可行如值江潮時開壩閘恣江北走巳卽塞之天復六雨漕事成矣土人曰河亢而江甚下非壩障之則河水悉走江都禦史而下咸謂李公策非善李公曰江水故平潮至則悍激耳潮退水亦易制世遂下令有司具土曁石潮至大決壩閘江水奔漕河聲洶洶如雷巳負土石塞壩閱數日大雨漕河水彌彌襄岸舟乃大行河經徐州蕩州城將嚙之居人震恐李公作石堤河不能爲害弘治六年遷山西布政司右參議理儲嘗行邊至灰溝營閱倉無畜卽赴憲臣議請於朝實粟於灰溝十萬石芻百萬束未幾虜入寇兵數萬騎至有備故不乏食十四年遷四川右參政得風痺疾乃致仕歸歸二年疾愈課農教子孫余無所事李公長者與鄕人居油油如也正徳九年十一月一日卒李公長子運判應禎追慕先徳思垂後範乃刻石墓次用諗觀者詞曰於維李父爲國勞臣宣省習俗民用大循悠悠西行有志弗信云郊不雨艱我農人太河沄沄我宅其濆時方反側正直斯頻孰降其志孰屈其身於維李公休垂無垠

孫汝宗墓志銘

余友宿山先生孫君汝宗省母還郡病瘍卒銑緦服往哭於汝宗中弟編修遠宗之第遠宗請歸葬兄詔可乃以銘屬銑曰兄治命也嗟乎嗟秋汝宗諱紹先山西代州人曾祖才祖勝父璋舉鄕試第二人未仕而卒後以汝宗贈翰林院檢討徵仕郎母張氏封太孺人張太孺人以成化癸卯九月二十三日生汝宗先是太孺人之姑丁夫人感異夢焉汝宗始能言輒取書筆爲戲五歲能屬對七歲能文檢討公以易教授諸生或未領解畜疑憤心汝宗卽舉檢討公旨意析之各如諸生意時汝宗尙未治易也年十三文思迅發書經目不忘今少宰凝齋先生王公時爲提學副使閱其文大奇之弘治戊午檢討公卒汝宗年十六治喪用古禮不用浮屠法禫之旣月冠辛酉取田氏今封孺人甲子舉鄕試第一人明年登進士攺翰林庶吉士三閱月丁夫人卒汝宗以嫡孫奔喪旣葬於墓後瓦窯村貴捨以居諸父彊令入城汝宗泣辭曰先志也初檢討公嘗曰予少多病吾母字予劬勞過字諸弟百矣自喪禮廢天下寡仁人必也廬墓乎其少竭心焉爾正徳丙寅胡入鴈門鄕民載老幼入城辟之汝宗不爲動時鄰郡士咸來從學講墳典惇禮讓汝宗朝夕蔬素諸士亡飲酒食肉者當是時瓦窯之間��如也戊辰終制如京復爲庶吉士巳巳授檢討癸酉奉詔司禮監書堂教書甲戊禮部以幣請充會試同考試官乙亥充經筵官四月歸代九月田孺人卒第三子崔壯殤明年三月張太孺人命昏於大同柴氏禮成而汝宗卒六月十一日也年僅三十有四二子一女俱幼長子胤昭聘太原張禦史女次子胤蕃聘梁監生女女許嫁弋監生子汝宗長身方面目視不能及遠天資警敏方直寡比非其志𨿽大貴人不能屈發言必信巳志不以一毫徇人明於世務遇事方作曁作事者意所鄕輒逆之曰某何某何巳而果然狹中少容有不平厲於言色不卹其人之弗能堪也嘗曰應物能化聖人之厚也宏﹠﹟63140﹔鳥中飴外憸人之忍也吾上不敢望聖人而下恥憸人之爲吾𨿽以是獲大戾然吾心亡他焉初治易爲舉子業辭健旨玄傍通四經大義讀諸史及濂洛家言孰而有裁曁入翰林讀左氏國語曁秦漢人書大愛之曰六經未易及巳必欲爲文此其矩哉每有作輒擬之久而成也古健而辯每當意盡能別發義會旨聚辭轉相承成汝宗治經不皆用傳所擿發皆大義不以一言一句爲異曰古者以行爲言故其文簡而中後人以言爲行故其文煩而�昔孔子之作盛矣然及莫乃爲之爲之僅歲而成矣彼爲傳注之學者自壯至老而見猶未之定也其皆聖人之意邪初檢討公卒汝宗卽取諸弟教之嚴矱懇訓莫敢不厲遠宗篤志古學踵兄入院季弟紹魁有名羣庠間汝宗所爲字辭序記碑表書贊凡百餘篇於秋銑自弱冠遊四方友當世士與汝宗入翰林始相善心愛汝宗之賢於世必有濟銑狹中視汝宗有甚焉而汝宗不余非也於乎悲哉悲哉銘曰嗟乎嗟乎胡丰其資而嗇其施嗟乎

祭孫汝宗文

嗟乎吾汝宗而遽至是邪昔汝宗官京師以予爲可友遭時多故與予長飲浮白以發英偉之論而申羈旅之懷期他日委身以濟世也人多訕之曰胡耽於是而廢業哉予與汝宗約治經爲古文去近代之蔀以追先聞成一家之言以閒聖道人皆非予與子爲好奇𨿽先生長者亦危吾二人爲難成也於乎訕之者知其過而不諒其心非之者拘於見而不同諸理今汝宗往矣予將獨立邪其無成邪初吾輩入翰林時山東穆伯潛與子兄視予予知二子嘗語人曰夫夫也才且明夫夫也諒今伯潛行確而學邃气和而文典獨銑之疏放昏弱而無成巳巳於乎冥冥之中子其閔我邪於乎哀哉

河風敍

孟仲甫之入覲也以其暇燕其友何子李子薛子三子者各賦詩贈之其體擬諸唐其辭發乎情陳告剌世蓋有風人之遺焉夫三子者居河之南思繼風雅史銑通古今之變明治亂之權乃題曰河風而敍之曰君子之於世也得則申其方違則昌其言昌之者風之也風之者進之善也不指其原則迷不開不旣其實則無從而如之矣昔周之衰也其大夫嘗剌之天人之濟辯邪正之門啟有深愛故有切文有隱憂故有蘊意有備學故有極政然未嘗越其則也予見夫士之失遇也拂其剛必憤於情沮其義必激爲放夫忠義之於人猶夫飲食也憤且激則失其常理之禦气者公也心之察理者止也激則就偏憤則益忿求其行之中鮮矣夫水天下之至平也奏下而觸於石濤則鍧然固非行潦之水有然豈水之性哉故朋感不足以經物也粃談不足以緯事也肆情之音不足以協志也唐之人窮而善悲者李白杜甫是巳然舛於所予而顚於所用彼至徳非棄才之時也故君子將以諭人也先和其心其陳政也先富其負母以藻麗傷其素毋以浮誕滅其眞毋以虛文混其實毋以陂見折其平然後人皆聽之矣夫三子者閔孟甫忠而生毀器大而用小懷髙尙而堅好是河風之義也

宣府倉露臺碑

古人有言曰天子有道守在四夷【缺缺缺缺缺缺】飫其食則思揚是故不可無防也予觀皇朝之爲防也其險入於朔漠其延袤盡秋西北故非廣卒不能周其守非富粟不能固其勢宣府有三倉焉曰宣徳曰宜義曰宣政凡粟之未升庾也暴於庭下沙礫之所混風雨之所毀輸人久病之正徳丙子夏戶部郎中大梁李志學謀於僉都禦史王純命通判孫各於庭下作露臺石圍其外磚布其中髙累以尺廣延以丈使暴粟無他害也夫民之輸邊粟也其賈加於內地者倍蓰侵於攬戶而抑於官者其費又倍矣予聞昔之郎中有三原秦偉者力能禦彊才足﹠﹟62730﹔﹠﹟63140﹔谷民民之赴邊者如於其家焉李君濟之以寬持之以靖是故險不可恃貴在人和富不可居貴在政平然則宣府其將寧矣

序醫

予官京師十年思得當世窮本達眞之士而友之又求之方技冀得其人夫事者勢之所畱物者化之所成知幾斯可與運勢也執樞斯可與布化也二者達而天下之故可盡矣王醫坤者蜀人也王醫之治醫也通於黃岐之言他無所溺心焉故能思於爲化之故而察物之宜其疾燠也不必以燠治之其疾寒也不必以寒治之嘗有二人焉勞者羸欲死燠者口行血王醫以黃治勞以溫治燠藥入而疾去故疾之生也一气之陂而巳侵乎他經而激於所逆然後諸體病眩於所發而晦其自𨿽日投藥非徒效之不可得巳而益撓其气則又有害焉是故上醫亡疾消疾者次之治者爲下於乎明斯義也治天下其如示諸掌乎

奏乞養疾疏

臣少患吐紅壯而多病近來連患傷寒遂成痰病兩耳常鳴右腿深痛自今春因事過勞痰火大作每聞人聲驚悸流汗頭暈而不省人事中脹而不納飲食切思前疾累治不痊若不居閒默養必至痿體喪軀卽今職業莫供稟祿徒費伏望皇上憫臣多病全臣微生乞敕吏部放臣回還原籍調理病痊之日前來供職臣不勝感恩之至

彭生名字解

蜀彭生道與子滂遊予字之曰夷仲道謝曰弘哉先生之命夫道也敢問其義答曰人之有名別其人也名之有字尊其名也名與字美矣而徳不修則人亡與稱焉夫自性命之言之繁也則人皆竆於玄而騁於辯必略於行而斁夫近矣夫髙者下者也�者基者也下不由則髙不可升基不固則棟必欹故樂奇者多叛好辯者多竆喜異者多枝浚恆者多罔是故君子之於道也修其可常急其所切勤力而不彊其所未能弘志而不襲其所難致夫然後實積固存而漸達其上矣

書王司馬晉溪錄後

大司馬晉溪先生王公以其文示銑讀之旣月盡其旨矣於乎學之廢也人以其意之歆者爲道而言之靡者爲文則行有詭世而言或粃實矣先生學粹而發之時見審而言之確邈乎不可及巳夫論不巳出是賈之販也詞必襲人是童之步也故義協則禮皆可以經世不必出於先王理達則言皆可以諭物不必援之先聞故曰閉門造車出門合轍非先生之學其孰能與於此哉

經筵講義

惟曁乃僚罔不同心以匡乃辟俾率先王迪我髙後以康兆民這是商書說命篇髙宗命傅說的言語乃僚是指傅說的僚屬乃辟是髙宗自稱先王是指商家歷世守成的賢君髙後是指成湯髙宗說道傅說我旣命汝爲相以輔徳納誨汝又當以人事君如汝君行的事有不合理汝與汝僚同心匡救務使行好事汝君用的人有未當汝與汝僚同心匡救務使用好人蓋人臣心乎爲國都要志意相孚不可自分彼此惟知要君正不要巳之名髙惟知要道行不必功自巳出則不相猜爭心便同矣然汝及汝僚同心匡救汝君豈必取法於異代乎我之先王許多賢君皆實踐我髙後成湯之道以大著其安民之功成湯之道一徳便是若不殖貨利不好盤遊有過便攺岡諫便從選舉伊尹不仁者遠寬仁之徳彰信於民功徳之懋乃加官嘗修巳用人行政都是一个道理至我先王又能率循是道故民安樂至於今日今汝亦使汝君率循先王之行以實踐成湯之道以安兆民則汝輔導之責盡矣臣嘗聞之民惟邦本蓋國之賦稅軍旅器用都是百姓每做的自古創業之君起自憂勤故其立法皆利民垂後之計惟後世子孫享有成業漸生驕怠或徇私愛擅易舊章利害不聞忠邪罔辯民始不安而國隨之若髙宗所言可謂深知爲治之道者矣伏願皇上遵聖祖畫一之典體列聖繼述之心用賢去佞日愼一日則髙宗之治不難致矣臣等不勝大願正徳丙子二月

季康子問使民敬忠以勸如之何子曰臨之以莊則敬孝慈則忠舉善而教不能則勸這是論語第二篇

孔子告季康子的言語季康子是魯大夫季孫氏名肥一日問於孔子說我欲百姓每敬事於我而不敢怠慢盡忠於我而不敢欺悖相勸爲善而不敢爲惡果何所爲而能使百姓如此孔子答他說臨之以莊則敬臨是臨民莊是莊嚴爲人上者民所瞻仰於那臨民時正其衣冠尊其瞻視則下民得於瞻仰者自然敬畏我而不敢怠慢矣這便是臨之以莊則敬孝慈則忠孝是孝順父母慈是慈愛眾人爲人上者下民表率於那居家時共爲子職以事父母推廣仁心以愛眾人則下民得於觀感者自能盡忠於我而不敢欺慢矣這便是孝慈則忠舉善而教不能則勸善是才徳可稱的不能是才徳未成的爲人上者於那下民中有善的登庸選拔他不能的誘掖獎勸他不要輕棄了他則下民皆知爲善的這等好不能的這等進將去不久也是善的也被舉用莫不互相勸勉爲善矣這便是舉善而教不能則勸季康子之問專在民身上求效驗孔子教他只在己身上求盡理蓋人同此理我盡了我當爲的其效自然有了臣觀孔子此言不止告魯大夫人君治天下亦只是此道理莊固是容貌必是在深宮無人處常�敬謹與在大廷有人處一般涵養的純熟了自然舉動合理便端便嚴若在深宮無人處放肆等到大廷時才方收斂做作莊的模樣便做作不自然下民便敬也只是畏法度不是他本心孝是體父母心專行好事善繼善述慈是視民如己施實惠於他若只以承奉爲孝發一溫旨出一兩句憂卹百姓的言語便教做慈其實利不與他興害不與他去久�的民心離貳舊章都廢壞了詢訪公論知道這是善的才方與他一件事干見他果能幹的又是實心不要名不圖利便著實用他依他說任他做如此斯爲舉善矣仰惟皇上聖性夙成而又用賢納諫仁孝溫厚於斯三者自能脗合惟願將臣等所講聖人之言不徒視爲故事退講之後常常紬繹一一體行寔天下臣民之至願也伏惟聖明畱意嘉靖二年四月

【退集／卷之三】

規資

諭間

元城縣修學碑

辯異

刊元城先生語錄敍

周秀才誄

殷近夫墓志銘

嶽鄂王廟記

董湯民墓志銘

楊公墓志銘

張知州祠記

磁州儒學修造記

衢州府同知姚公墓志銘

刻文章正宗序

四使圖記

贈袁大理序

安陽縣修學記

明倫堂記

張侯碑

百泉書院重修記

歙縣教諭贈監察禦史潘公曁配孺人張氏墓志銘

漳涯先生配恭人劉氏墓志銘

王山人薄命辭跋

鄴乘序

庸書

南京光祿寺卿張公墓志銘

鄴兵議

四貞祠記

洹詞卷之三

退集丁丑至壬午七月

規資詩曰采采芣苢薄言采之求其切也采采芣苢薄言襭之廣其受也采采芣苢薄言掇之精其有也故君子有憂焉力事而道不周勤心而知不弘富畜而性不達𨿽勞而弗益矣夫植卉者力省而美疾見植柏者力倍之而久乃成人未嘗不迂之也然卉之美也以日而柏之茂也以歲卉可玩而柏可材其用之差萬矣孔子曰吾嘗學禮焉不學禮無以立故禮者行之實也言者禮之賁也禮廢而後言繁言尼而後書作書重而後百技售矣昔夫子之作經也修禮樂之文明仁義之實言布其履議闡其神諸子之學也曲而曳於其全陂而內於其中皆居聖焉不亦侈乎且夫方輿異言而履其地者定輕重匿形而縣其權者分故不志於聖人則亡以知其言也不知其言而能辦物者寡矣夫世遠則義微多異則眞隱眩於前者中人皆趍之而藏於幽者上知或昧故茂木之叢多美材焉獨鳥之鳴亡和音焉此杕杜之所爲嘆也夫聖人之教也核乎華實之辯安其先後之倫終審而勤參驗而言夫然後情以綜物而文以綱世矣故百技之售者亡見於斯爾猶依泰山之尊而娛遊丘垤也

諭間

翰林先生謝病還郡篤志於六經屏事絕交以著述爲業客有間先生者爲其不能建績立名乘勢取貴學迂而難就志特而寡助先生悉以法言諭之分爲上下二篇匪垂後聞聊諗同好客間先生曰士胡爲而仕也豈非求以成其名利乎哉朱云請劍於萬乘申狄負石於一朝名者歸之孫弘十載而相範睢一見而侯利者都焉先生直玉堂之署執經人主之前十有四年矣位不過爲郎未嘗出讜言上摩人君次取重當世今乃蓺粟於棘畝灌蔬於斗園入甘藜藿出之輿從省侯不式廬法史不走牘或者先生之有遺行與何其進退之谷也先生笑曰君子不幹乎名之昌而慮乎幾之難不慕乎人之爵而憂秋心之枉大瓠之穿萌於綫隙霄木之成芽於直苞故巳遂之欲刃蹈之而弗回可貳之心廝談之而能悟昔張良借重於四皓觸龍推愛於男子鄒陽發悟於長君李泌全嗣於存侄故不當其幾者不可言不得其交者不能沮道有捲舒言有昌括飭危詞而浮於所患掎陂識而救其巳成立巳之名揚主之過假信之文希主之寵非忠臣之用心也且夫耽風檐者痺其肢嗜甘醴者毒其肺故君子不以一時之便而易終身之安罔爲口體之細而遺道義之重衣紈綺者人侈其觀富田園者傭利其直是以於陵灌園而辟相邴丹免秩而養志其取於世也廉其責於巳也厚其身可抑而其志不可奪其生可戕而其道不可折子不見當世之大人乎方其得志奴僕舞勢逮其受戮妻子冒辱又不見當世之君子乎飭僞要譽人皆趍之僞發行露人皆惡之夫吏之漁於民也惟嗛其微及陷於刑也惟憎其巨曷若守淸正之節甘退讓之分乎夫蛟龍之潛魚鱉混之一旦升霄躆昊則沾濡下土夫大者小之惑也

右上篇

客間先生曰嘗聞爲髙必因丘陵爲下必因川澤蓋言亡因者之必毀也往者宋世尙言諸子以興談理者嘖探於幽眇摛文者藻衍於麗丰學者到於今宗之剽其緒文加之筆削沨沨乎不可尙巳先生遠取古人之文施之今日故勞而少績久而亡稱將恐先生取誅於君子也先生曰兪夫聖賢之作也非狥眾而爲同非詭月而求異明天地之宜張綱紀之正循經而定行因變而立度若夫語幽而非眞發政而寡當賁浮淆實煩辭支本夫何取焉上古大朴所相者養世降民移乃始有革是故三皇立其生故施以网罟五帝昌其化故辯以衣裳三王比其法故維以制度五伯脇其威故假以兵車仲尼絀其智故約以忠恕孔伋道諸天故析以性命五伯者政之終仲尼者言之首夫性命者仲尼罕言子思蓋將以捄陂行而伐私情也非可以衍雅談而首後傳也故夏虫疑冰君子不費辭焉周衰而人騁其技秦是以暴宋衰而人駁其學胡是以入夫遊定夫張九成楊簡之經禪也陳傅良葉適之道法也陳亮之功力也王安石之政利也背孔孟之道而襲儒名亂程朱之學而立士的夫傳本訓經箋復釋傳其文彌重其旨彌離苟以嘩世取寵而行弗給焉子不見作室者乎層檐疊閣則蔀其明子文不見道泉者乎迂澮曲畝則迷其源況乎復言而漫禆說而謔吉士所惡童子羞稱子乃班之作者爲後之程難矣伯牙之絕弦悼知者之難遇也孟軻之放言俟後聖之作也

右下篇

元城縣修學碑

汝南進士張儒治元城之三年政旣夫通乃新學宮諸生皆浡然興教諭張庭曁其察諗於眾曰自張侯之未至也吾與爾二三子祭先聖於陋祠棲於庳捨自張侯之有是舉也祠事明矣講肄適矣會食有堂出入有門遊歌有池子夏曰百工居肆以成其事爾二三子誾誾焉休休焉日邁而月徵學秋學乎孰與其爲可廢哉乃共琢石徵文以永張侯之惠焉於乎往者值世多故巳言事或過煩苛使人幾亡完行焉爲郡縣者拘牽而不得爲故興學修文之政廢元城饒邑也民性易緩故其吏鮮能以治行見偉乎張俟之治也潔巳而敏事振頹而擊姦元城乃知有令矣夫治民之道亡他欲其盡倫而巳率而斁擾而畔乃有怠民宄行生焉則政可間矣刑者去間之具也間去然後教乃流故興學者政之先也盡倫者學之鵠也夫先聖之教也父子君臣以相生桑麻谷粟以相養用在六經而巳矣是故惟篤行之爲貴夫文以翼行也否則爲駢栂是以華勝而道枝矣然後誕言售而異行作夫誕言者猶鏤木爲果而朱綠之也食之則折齒而列喉是故徒詞不足以感人粃言不足以緯物險志不足以經世故家無須於士

辯異

空同李子之喪內也刲羊豕以祭烹之有結腸之異焉聞者惑之予又恐其訛爲神怪以資談者之奇也乃述空同子之行徵諸理作辯異曰感應之理豈不微哉夫气行乎域中發而生乎物聲噓則鳴機觸則變故西崩銅山宮鐘奏響春華敷野室木萌芽忍者窒其幾殘者閼其發感應之理於彼亡徵焉夫君臣也夫婦也人道之紀也舉紀者必以綱綱張而目咸就理矣故悖公之臣必忍於室弗肖之子在國必憤旣迷厥初而百徳毀焉厚哉空同子之爲道也空同子嘗仕矣諫於君弗委於職守乎法弗回於勢堅其節弗撓於婁折夫甘辱而吐榮非空同子之志取異乎人也愛結於心而不可解是故惟大倫之爲篤故見異羊豕厚倫之格也且夫泣諫之言信也將悔者以爲忠而迷者以爲逆余桃之奉也旣說其愛而又罪其褻是故感生於心而巳矣召公之詩曰蔽芾甘棠召伯所說周大夫之言曰伯氏吹塤仲氏吹箎夫愛之積則物且爲符節故以異居者𨿽狎而防以欲投者旣友而畔非類而從者終則凶執義而疑者愛可�苟亡禮信之心則情之移人也子且失之於父於乎厚哉李子之爲道也

刊元城先生語錄敍

天順己卯大名守河東王公刊元城先生語錄三篇歲久而廢今南陽張君令元城白於其守金公復刊之張君旣潔巳而富民矣又慮其教之靡有準也曰先生邑之先聞也諸生皆學孔氏先生其孔氏之徒與銑嘉張君乃輯先生之行授之俾嗣刻焉敍曰孟氏有言尙友讀其書必論其世也六經之說繁矣賦文之籍大倍於經學之者白首而眩故儒腐﹠﹟62730﹔﹠﹟63140﹔谷蠱詞士浮而失守先生受於司馬氏者曰誠而巳矣終身行之故直不屈於萬乘節不奪於折久安不搖於迫禍言�而厚讀之去鄙吝焉夫榮可耽也禍可畏也一缶之墮負者色卹細蜂之毒見之匿影何者以物爲情也故任道之心可以忘物異哉範氏呂氏之相也周其身計創調停之政黜先生之言而尼其直且夫�蕕之不同藏爲蕕之善淆也彼人者志不獲逞而弗巳其始下之而陰間之巳遂奪其地而據之以肆其欲彼於君而弗徳焉況其它乎範氏呂氏之用之也姑餌之而懼其逞耳非誠愛而成之也以善服人人且畔之苟以詐容計合自我且然何以率眾故誠者邪正辯而巳夫聖人人倫之正也釋氏者將全其性而逆其倫不亦謬乎知者亡凝物仁者亡遏情勇者亡戾行然後性盡而功立先生不能不惑於釋氏知有凝也先生忠矣孝矣彼何與焉或曰先生取定於釋殆不其然

周秀才誄

秀才名太字大初安陽人郡倅公之季子也幼能占對鬭奇取捷見者大驚旣長綜覽諸藝明蔡氏尙書性剛直面斥人愆然能周人之急推揚人善族人有宗事言相軋不合太一言而決皆嘆服焉太母予母之女弟也太以正徳戊寅正月二十有五日不幸短命春秋四十嗚呼哀哉太有兄不友余作誄哀之詞曰疇卹爾嫠爾孤疇捬惟徑嵚如幕布爾武爾幹如梁乃同尩僂昊天載維恩穆爾溥爾母垂白爾溘掩土涕泗滂如疇識母苦

殷近夫墓志銘

殷氏鳳陽大族也元末有諱仲名者避亂東乎因家於壽張仲名生尙文尙文生勝勝生鐸鐸生玘號剛齋以貢士爲昌黎令剛嚴多知民畏愛之剛齋取張氏繼室以任氏皆不孕子乃內李氏孕七月生近夫旣長修眉碧目口可容拳體羸而骨健讀書數行下旣成誦終身不忘年二十有六舉弘治乙丑進士明年以疾歸卜居石川作畜艾堂聚書數千卷旦夕誦思欲以作者自名著書十餘篇正徳辛未病愈還京師授靖江知縣近夫明察有斷不勞而治薊盜過淮渡江掠常州將如靖江近夫有備盜諜知之乃如江陰近夫發兵追之江陰得完常守檄近夫修郡城又自修學官費省而工堅民朱鎧死於文廟西廡中莫知殺之者忽得匿名書曰殺鎧者某也鎧素讎某眾謂不誣近夫曰此嫁賊以緩治也密問左右與鎧狎者誰對曰胥姚明近夫乃集羣胥於堂曰吾欲寫書各呈若字視明字類書詰之曰爾素狎鎧殺之何明大驚曰鎧將販漧蘇獨吾餞之利其貲故殺之耳近夫嘆曰利重忘親交非其道者必凶嗟秋嗟秋乃殺明癸酉調靑田靑田劇邑也近夫去其害民者六七事他無所更張近夫雅好遊眺川壑覽物歌詠靖江靑田有大江孤山混元峯每暇輒出嘯詠其間曠然自得乙亥考績如京師靑田民號泣而送之吏部以最聞選授南京工科給事中上疏言事者五曰淸獘蓀民曰安重地曰防姦微曰除邪以全治曰公賞罰旣病封其疏題曰理眞事曉意忠詞馴付其母曰玆以歸云霓弟遂卒丙子七月七日也享年三十有七近夫諱雲霄號石川取嶽氏男子一人曰哻女子三人初剛齋卒近夫則禮治喪旣卒服始冠將昏與其妻之父母約必知昏禮乃舉後又考訂古今祭禮行之惟謹故魯人多執禮者近夫愛誦程氏朱氏書其爲文非秦漢人語不習又以詩者抒情表志風人於善自漢魏至唐作者皆辯其音節而擬之作古樂府四百篇其志彀錄金僕姑數十卷又覽莊周書說其達性善諭最後自病太博必六經之旨然後究心焉近夫方峭克約國子司業穆伯潛篤行苦學無匹也猶畏近夫曰近夫之恥不善不啻負穢近夫居常不談人過及論文則指擿疵瑕不以一言假人葬於石川之南會者千人咸哭之失聲銘曰嗟吾友行如璧文孔曄明有儒垂世模

嶽鄂王廟記

太史氏曰學者每覽鄂王事未嘗不垂涕焉夫功疑而戮握節而死者古有之矣鄂王忠而遇主者也人胡得而甘心焉昔髙宗之旣南也王內則剪寇外則遏虜請建儲以安人心還舊都以系望收河北而猗中原厄於王彥危於杜充而不挫惎於張俊沮於秦檜而節不奪誘以隆爵而弗回其廉亡好其仁不殺是故謀遠而中義明而信故能存宋弗遂亡也夫道之所鄕命也命之所成勢也命有樞勢有機善治者因之初髙宗之南也金人亡王由或之志民毒於夷之虐而思宋之徳金人以汴﹠﹟60960﹔張邦昌以齊﹠﹟60960﹔劉豫而還師於漠矣及乎昌豫之僕習安慮易而後有之則旣堅其據矣帝若擇建上宰﹠﹟60960﹔王以徵伐則金可亡故言和於帝之世者賊臣也言戰於孝宗之世者削臣也語曰同心之言其臭如蘭夫君人之道三志以決行才以施務知以明臣帝懾於金人之威憂其復讎亡成且失其據括臣英將懼亡以賞其功乃爲苟安之計惟佞臣之交夫俊貪而王廉王忠而檜姦俊檜密君而王疏間言陷術豈一朝一夕之故哉夫無成者惡盈也括囊者辟譖也遜迹者消忌也亡是三者其能免於彼人之難乎於乎以亡明之迹而賊元臣自古以來未有如檜之敢也姦臣之欲得國政也始則逐直諫以蔀其君中則誣人之行以��惡終則果賊哲輔以肆其威且天莫須有者檜之遊詞也檜欺天下其心不能欺故邪之賊正其心非不賢之也而棘於其欲忍而爲之爾湯陰王之故里也廟久而剝大明正徳丁丑中丞丙江李公士修巡撫河南稽賢闡隱表墓新祠示民所鄕以成教化檄下監司範君嵩俾湯陰知縣王擢修王廟旣月而畢麗牲有石乃刻予文

董湯民墓志銘

湯民諱建中吳江主簿章公之中子也其家世具余所著吳江公志中湯民少與邑人殷雲霄相友善以修學倡鄕人又取呂氏鄕約爲課每大書壁曰某某賢曰建中過某某弘治乙丑與湯民同舉進士湯民授行人晉官禦史近夫謝病歸後起爲靑田令晉官給事中並以其才行理官近夫峭勁而好文章多友當世士湯民惇大而執蒞事精悍初吳江公貧喪其配楊葬具薄陋湯民日夜號泣吳江公在太學繼妻曁子畱壽張湯民涉水負粟販之以給朝夕歲凶兄弟將異居湯民泣止之不可往白於吳江公又不可乃以田宅讓兄弟指其妹曰吾婦幸有奩不累諸兄弟也及湯民貴於兄弟時有遺焉少弟用中殤每臨其墓哭之爲禦史時值盜四作嬖人僭柄朝有邪臣威脇爵餌直道幾杜湯民以其僚麻城劉天和儀封劉大謨安陽張士隆桐城余珊昆山周廣表善刺姦𨿽勞不撓甲戌湯民按順天遣其妻子還郡獨畱老奴司戶毋敢私謁永平大水民漁以生權閹奪之斷其罟﹠﹟62690﹔﹠﹟63139﹔鹿有嫗與其子哭於野湯民行部見之廉其實卽上疏刻閹人曰奪漁是無民也無民是無君也無君者戮無赦閹人懼而縊海葦潦漁之利然後悉歸民又有閹人將之廣過任丘奪禦史府以居聞湯民至盛列健卒以待有司懼迎湯民於路跪請避之湯民弗許直入坐堂上泥關閱政如常大閹大驚辭去有二靑衣持勢人書至語人曰往太監皆無能故屈禦史下吾之來非有托也將挑之與角勝負耳旣入書湯民不啟封火之以詐罪二使流於驛霸州男子自首爲盜趙鐩弟幸不死實賊諜爲間者湯民立命斬之命修州城以備湯民沈毅慮定而後發發卽不可易嚴於治吏而不苛以其暇復射圃修元節士劉因祠以禮曁節義誨儒生乙亥得痺疾巳以吳江公喪歸明年八月二十四日卒年四十有二近夫亦以是歲夏卒於南京天乎殄我二良謂之何哉銘曰維湯民配呂氏渠與浚乃二子幼二女幼而纓側室郭子曰涇嗟爾匱勩爾配爾友文翼爾墳

楊公墓志銘

楊子守禮以河南按察僉事治戎於大名期年而威信巳聞其先君之訃奔喪歸蒲遣使來徵銘楊子先君諱通字文達性方介不諧俗意所決者莫能徙遇姻族或不善者絕弗與通因號匏瓜子人曰是善自名也巳皆稱爲匏瓜公云匏瓜公治蔡氏尙書六舉不第援例入太學授陜西苑馬寺監正以父喪歸治喪不用浮屠服關攺陜西按察經歷遇事自信婁拂上官意久而驗其眞皆敬之禦史李鸞與布政使王衡不相能衡廉而好上人性剛褊然亡私禦史檄匏瓜公勾稽布政所掌帑具以實上布政禦史各疏訐所愆詔下若盧冶並逮匏瓜公後事釋三考晉薊州同知勘馬守備贓馬夜遣人以百金饋匏瓜公匏瓜公出凝立廳上命設燭召使者語之曰我縛爾送官易爾必敗爾主名並辱爾是售吾廉也爾疾去爾疾去因出其七子對使者矢曰所不畏公道與神明者吾父子其大爲世戮勢人奪民地執僞契曰皇莊也匏瓜公斷付民勢人劾之又將系若盧得上官力詔奪俸三月後乃晉鞏昌府通判正徳攺元冬劉瑾專政逐大學士劉公謝公遂大竄戮大小文臣匏瓜公復坐事系若盧明年春得釋遂致仕家甚貧教養子孫足不入公室郡守以下有所請造其廬乃得與語嘗曰與其齷齪以探富貴孰與烈丈夫之貧哉夫吏而貪益子弟之亂而巳而身受惡名楊氏故平陽霍州人匏瓜公祖謙洪武初編保定州民父瓘蒲城縣丞因家蒲州匏瓜公配髙氏贈安人繼配董氏子三守仁守信皆生員守潔李氏封安人三子守禮守智守廉女二適某某側室馬氏女二適某某孫男四人女四人正徳十三年十二月一日卒生正統八年八月十四日享年七十有六葬以年

月日兆在某銘曰黜兮矢兮圜則遷兮維匏瓜父好是弦兮爲脂者鞭兮

張知州祠記

上海張君守潞之明年晉官湖廣僉事及出祖潞民攀轅而號泣者數萬人乃作主於名宦祠祠之儀賓仇時茂五人者之以義交也三晉莫不聞乃列其政以伻至鄴徵予言夫今之爲政者縣自令而下數人郡自守而下數十人省自伯而下數百人王臣來蒞之者又數人其儀都矣蘭鈖嚴矣其維密矣然而政削民困而靡所極予聞今之第賢也善交際者爲上敏徵科者次之精文移者又次之經營竟歲而於民不與焉況其不賢者乎政日削則玩而權將府民日困則離家於救死之慮矣張君者其有異於是乎潞有遊榭曰徳風自唐巳有之而張君未嘗往燕也不可謂儉乎嚴於治胥徒隸不入鄕其姦莫售矣可不謂公乎上官之貨潞紬也苛於賦驛輿裏夫之役於藩府也密於傳命張君格焉可以爲彊矣遞馬之徵列民爲三等而酌取之不謂平乎文移疏而卹民逢迎亡尙也非賢而能若是乎夫上下之感者心也合則治離則否故投戈於散兄弟相遺同舟而風讎敵相濟小民之情梏於利而廉於義一錢妄取𨿽父子吝也豆肉不均𨿽耆艾亡與孫也夫出其稅以給之竭其力以衛之刑戮加之而甘心焉彼誠以爲有所賴於上也賴之不足恃則亦巳矣而戾我焉思所以去乎是而後嫉上之事亡不爲矣況得其慕而思思而祠者乎於乎有能聞張君之風而興者其君子也與張君名萱弘治壬戌進士

磁州儒學修造記

夫可巳而作之者厲民者也可作而巳之者迷民者也故達體之政必均其民不搖善乎張侯珂之修學也監司汪子正命爲之是故舊可仍也吾亡增焉舊所缺而圯者吾亡襲而不舉焉舊圯而新之者爲堂二曰明倫曰饌爲齋三曰進徳曰時習曰日新爲亭一曰射圃舊缺而作之者爲倉爲庫爲神廚爲號百有二十楹爲祠者一曰鄕賢夫學所以明人倫也聖建其表賢申其旨師覺而弟子習之講於堂齋而施諸家與邦射以正志饌以明讓且夫稽典不若聞諸父兄之審也求之四方不若驗諸裏之切也一方之人而望諸天下生其地者可亡興乎豶豕牙者其力憊其效近牿童牛者其力省其效遠故幼儀不可廢也童心不可不育也故作社學於學之西區焉

衢州府同知姚公墓志銘

公諱鳳字廷儀長安人元至正間曾大父仕中避亂入蒲州因家焉大父善父聰太學生授薊州幕正統六年十一月二十四日生公幼莊重十三能詩成化甲午舉於鄕明年試禮部中乙榜舉人授陜西涇州學正以母喪歸服除攺寧州以父喪歸服除攺直隸開州丙午主江西試遷山東萊州通判勑贈父如巳官母某氏贈安人妻孟氏封安人遷衢州府同知禦史薦公堪任監司郡守不報乃致仕歸蒲正徳丁丑十二月十七日卒年七十有二公爲學官令諸生夜誦書自往詗之責其先寢者五經各立長一人每晨坐明倫堂講說經旨發疑抉異年少者聽之在萊州適奉旨造王府於靑州叢貨委姦當事者大憂之特委公治出內嚴𨿽一介毋敢冒取者在衢州每旱公禱卽雨取賦罷奏羨民弗逋餘十三者與鄰爭山場系岸累年不得公諭之曰官拷掠爾亡完膚山場孰與身重十三叩首泣謝讓所爭於鄰曁公戒行衢民泣臥畱之車不得行野有山民夫婦百餘人獻圖畫玩器於公公不內民曰公惟飲衢水耳百姓亡以報公我等小人敢以賄汗公節耶公乃受之公有子三人俱業儒伯欽驛丞仲鋼季鉦太學生女一人適僉事楊守禮孫男六人孫女五人曾孫男二人公治命戒子若孫宜和勿爭和則順而福爭則戾而眚夫讀者明理耕者勤力明理者不穢勤力者不匱嘗曰讀書勿務博止應理明故公終日靜居而物自正歸蒲九年三州及兩府士民問遺無虛歲門人參政景佐等共刻石誦徳銘曰維戊寅歲秋七月己酉旦維蒲大夫弔士哭冡人奔走咸餞姚敬庵父卽宅噫維爾子子孫孫其永吉

刻文章正宗序

文章正宗者宋眞希元氏之編也芟蕪屏異將以翼經而正術其亦聖人之志與夫物生而有情情而思宣之斯生言矣訥者弗達陋者亡采則亡以敷事而諭物斯生文矣文言之善者也而貴於正其情夫幽賾之理彰於顯詞遼逖之懷發於堂序雍遜之談驗於遐歲非邃於道者其孰能之而徒以模襲之勤記問之富億中暗投吾未見其可也夫獻忠之謂疏卹隱之謂詔申彼此之意質問遺之蘊之謂對之謂序之謂書紀故永賢之謂記之謂銘引思暢和之謂詩言斷而意續發凡以該目或婉或著或諭或質或因秋人或就乎時出之至眞而發之當物及乎教息而學淆質衰而詞是工是故久漸美化動憑典刑以摧彊枉而稽成敗此左氏之文也捭闔飛箝亡問邪正而主於售其術此戰國之文也援經議制夷厥藻績此漢之文也綜倚羣言辯而委辭此韓愈氏柳宗元氏之文也君子於是焉考變而徵實左取其禮漢取其朴韓取其昌而因以見先王之教之遠且該也今夫登者必陟其巓行者必自其家非可以息趾於巖麓而發軔於旅次苟未崇志於先王之術以參伍夫歷代之變予恐其不特謬於其言焉而巳隆慮馬君敬臣以按察副使督學山西旣用六經教士凡禮之凶詩書之變俗之所廢而急於求仕者一切復之陋彼時義乃刻是編以則諸生白於其長是之其僚皆來贊工兩閱歲而梓人告成事

四使圖記

昔者周文公之遣使臣也曰我馬維騏六轡如絲夫才以爲理猶六轡也才不足則有遺政焉幹霄之木而蠹或踰尺明堂斯棄之矣政之集也紛如而情之眞贗從背生焉猶馬也吾從其紛如者𨿽歲不足也吾惟治以約樞運而闔辟隨長短以矩當而定矣故曰如絲言其調自我也吾友燕泉先生何子子元之仕而使也凡四善繪者從而圖之所以頌成事狀勩迹也何子初仕爲職方則如晉曁陜曁邊驗金市馬爲參政也守河南令下而民安之吏亡所藉以爲姦攝長入覲代僚督儲爲太僕貳曁長考牧於畿內遂晉中丞撫治滇服崇教飭武威夷乂民病錫方藥餒者予粟夫射楊於百步之外小技也以由基之能而容或憂其失中況於政秋非通儒上才胡能發而必應也如是哉何子少以好學聞今之作富矣而淸正以簡無華言無怠行𨿽卿可優也然則於使也何有餘聞野有築垣者題畚旣具崇闊亦均巳而霖潦彌旬則有僕與植者焉其爲之確與易也故政未有忠信而不立者果能是矣斯民其康乂矣夫

贈袁大理序

正徳丁丑春史銑謝病將歸禦史許子董子以幣來錫予曰袁子考績署上上袁子明敏而恕任而不激凡吾禦史率取中焉夫有美者揚之禮也袁子欲子之言敢以請予謝曰病者潰思遠者聞壅不可與議政也許子曰𨿽然袁子必欲子之言予曰願需之何如二子許諾巳王子以伻來安陽言之巳袁子晉秩大理丞予瞿然曰巳則病且遠矣而乃晦君子之美不幾於蔽賢者乎予不敏固嘗聞之矣大理讞獄以二司寇古云獄者民之大命也單辭寡而難信兩辭備而難貞狡者似情訥者似僞聽而不寬是牿民也寬而不察是曠民也古之法所以遠獄也今之法所以密獄也其於恕寡矣是故謂之濫先王之刑辯五服焉其明服也閱二情焉曰故曰誤誤者宥而志可新故者罪而防可固防固近乎本志新近乎化故曰時乃大明服惟民其勑懋和夫縱其惡而刑之如�艸焉斯刻矣不究其情而億之遂制辟焉斯躁矣矜其明於要而不閔且悼焉斯忍矣然後法密而訟愈煩夫疾之在身惟恐其不去是故周慮曲防患終戒始以是養身者身必安以是處民者民不犯故曰若有疾惟民其畢棄咎民之生衣與食也上匱民之生而責其非市日行戮不可止也惇禮則分不踰明恥則志不偸謹嫌則閒不毀厚生則用不乏由是善行可興而刑可省故曰若保赤子惟民其康乂袁子字醇夫晉秩在戊寅歲十月史銑敍在二月惟史銑謝病維二年

安陽縣修學記

予聞之上者民之表也其示民不可亡其道也夫民之爲性稟於土者其質殊感於化者其尙殊成於染者其安殊反其殊而內之道者是故上之爲之也安陽逵邑也正徳辛未壬申之間其民罹於虐攻而略於巨寇燕山章公來知安陽鎭掙亡擾民知芘矣章公曰未矣未矣其道之以學乎乃取帑之羨者決輕系之贖者富民之願有獻者遂新學自門始次殿次堂次齋次號房次學官宅次倉次庖俾諸生往業焉習俎豆明訓辭而民乃貴學丁丑章公晉禦史入內臺者巳踰年兗陳公來守彰徳握法而亡忿嫉力與勢亡所吐民乃有恃陳公曰未矣未矣其道之以學乎乃作尊經閣凡五楹撤東西廡而新之是時同知壽張王公通判鄕寧王公莒陳公推官涇楊公咸贊之俾諸生往業焉非六經無所用心非孝弟亡所造而士知學之宗矣於乎治亂者世也邪正者學也安危者士也東漢之士淸議以格當世巳士殄而國亡宋士放言勢能進退宰執及感似道非禮之遇𨿽其要君去國相率而請畱之賤於夷狄夷士倡丐夫道者中也反是未有不亡身而禍國者故先王之教曰禮而羣居和壹莫貴乎讓尊酒簋羞致謙而養廉丱童旋步教讓而明順君子蹈實而遜功細人爭智而讓過遜功則爲和爲治爭智則爲戾爲亂遜之至讎敵可化爭之至父子爲夷今夫悍將武人薙敵如艸一旦儀於賓贊揖以紹介俛首伏气惴惴恐不勝故君子盡巳曰夫子之道忠恕而已矣銑不佞禮讓之風願隨吾鄕諸君邁焉章公名綸陳公名策王公名良弼王公名爵陳公名言楊公名天錫徵予文者教諭關中趙鳴鳳諸生王寅劉助也

明倫堂記

正徳庚辰秋九月庚午丁侯懲作明倫堂成髙五仞有奇堂凡五間間闊丈有三尺深倍四焉樹臥碑於堂東北隅每晨夕學官及諸生揖遜其間稽業析理丁侯質疑發難且資其費丁侯之治平鄕築城也練卒也教民孝弟修先祀也而勸之以歌夫民者待上而興也苟上之責於我者賦焉爾力焉爾非廣田則賦亡所於辦而逋矣非雄於資則力或不給矣民惟皇皇於利旣競且淩𨿽叛可爲故教不可緩也夫家諭之勢難得而徧也人人而告之其受才異區棘之敗也故擇秀民焉聚之宮也學以表乎民夫學必志於聖猶登者之巓也𨿽逸足止於及巓故𨿽上才母敢叛聖帝命曰教之人倫敬敷在寬子曰立愛自親立敬自長學之道取諸此而巳矣故易者愛之失也疏者敬之獘也人情戚斯惻惻斯恪恪斯久節之禮生焉暢之樂生焉尊卑貴賤維固而會安永而亨矣窮於遊者迷其源繁枝者其本必易搖是故騰譽廣延親或可疏甘榮利權義則可棄泛覽巟聞約則可陋趍徑斁常行或可刪精故訓而華辭或至於離經故曰君子之學也不務多必審其眞旣見之則必言之言之則必由之若肌虜性命之不可攺丁侯字啟善杞人

張侯碑

磁人曰昔薊盜南熾州幾陷焉民之棄家而徙於郡者過半矣吾張侯今修城凡作樓二築敵臺三十有二浚池作橋於上如樓之數今而後曷憂於盜乎侯考績矣陟明之典必加吾侯徳而亡頌後何以勸於乎今之爲政者艸木視其民民亦讎視之訟者積岸側目在道彼猶自訟其刑之未至也張君惠不要感威不取懾恭於過賓而民不勞豫於賦而民不匱內含獨朗外隨常規循循君子非侯其誰百順來祥見於蠢動蝗辟其境雨止其陌指揮董益之曰鎰素好文雅與張君異司而商政斯行代民以治乃刻石樓上永諗觀者

百泉書院重修記

百泉之有書院自副使吳公伯通始也百泉出蘇門之麓古之辟地者多居之孫登以簡邵子以達許氏以立姚氏竇氏以讓吳公合而祀之吳公明朱學遂祀朱子而遡之至周子及其友南軒作齋與室以居諸生之來者後副使車公璽增祀先聖羣賢降而配食今閱四紀書院殆廢正徳庚辰知府翟君至以淸嚴治衛事明作而民安乃大有慨於斯議修之禦史見而謂之曰是弗可緩也巳參政僉事奉約也惟謹副使來試士又言之禦史風裁奕奕參政僉事協政意在惜費字民獨於是役不吝也知府發帑贏財市材易甓檄下知輝縣李傑肇事推官楊惠來責工知府又作樓三楹於思賢後樹表廣塗復地之隱於豪右者六十畝房六間以旣稟諸生焉於秋斯役也可繹也夫昔弘治中士尙文畏義有司重學文章炳然可誦述矣正徳初卽遭劉瑾之虐威刼賄成士气索索巳而薊盜中橫邊虜川寇數年並發當是時仕者齪齪自守以待代不卽薙民獵金以幸遷官學漸毀公稟不續學官奉空腹而臥士或易衣而行野多退士而悲憤幽楚之辭作故宗藩起變舊臣逸人不恥黨逆寧以廝養彬以武弁親侍帷幄以天下爲貨而市之且弋之何則人忘學而惟見利故也今大君作矣盡去其舊而新是圖捨士則亡所於籍也然而聖人之不生久矣莫之折衷故人肆其言夫古可學也而滯於迹今可通也而流於簡下學或拘於淺徑而上達者或蕩故繁而經晦狥名而實亡異端不與於是焉孟子曰萬物皆備於我矣含而潛之者仁也裁而宜之者義也仁且義又烏有四者之失乎禦史汪氏名淵參政陶氏名照副使王氏名韋僉事翟氏名瓚曰鵬者知府也是役也吾聞諸金教諭延貴云明年攺元曰嘉靖也

歙縣教諭贈監察禦史潘公曁配孺人張氏墓志銘

維正徳辛巳春二月晦禦史仿按陜西得代還道出洛省其父曁母翼月十有一日癸亥母卒其父慟衋傷厥心病謂其子曰我自結髮聘若母六十年相與視賓禮未嘗反目以怨我拙若干維若母是相予亡內顧憂得羑若職今胡得不傷閱七月己巳卒禦史如朝告成事已乃請曰維先臣覬及先臣妻張氏不幸不祿不能須臣封先臣爲庠生二十餘祀七試有司不得薦爲學官三十祀亶瘁其職肆士有聞維皇子厥臣其念小臣勞閔臣失所天載錫之命上若曰汝仿大能厥官予嘉其贈爾父若母如制仿百拜稽首旣受命益哀考功大夫牛君弔禦史曰母維鳳早友君仿識若父母賢吾爲狀往俾太史銘禦史稽顙謝潘公字廷威維世在聞喜允始遷洛裏於陳昌允生仲和爲庾宰生智以直聞子四凱長垣令次恭次倫又次爲潘公少從兄凱治禮閒且文大越其朋及貢則曰未信讓其次者再訓導長淸三考陟教新城攺歙曰教有序戒獵次與棘成若古有訓小子有造成人有徳造斯徳越小胡成拾級可登綸載於縷故𨿽冠士肇業必自小學先厥躬弗以寒暑輟業佚弗媚縣令致利恬乃徳罔腆於酒士罔不說曰身矩言度丕法於我後生張孺人徳州守諱鉞女閒女工少讀女訓通其凡器於徳州爲相攸歸我潘公孝又和於娣姒老嫗不能葬夫乞於市乃脫釵賻嫗失釵計窘思溺水乃再賻潘公在太學孺人畱洛舅病篤孺人曰吾夫弗與顧言悔憤其終厥身禱神且藥久益虔潘公側室死遺子曰仁曰伸曰儼孺人字之咸受室以生潘公治命曰吾家遭亂自西土遷復由於玆洛有年吾諸子母瘝官毋縱情以逞斯由遠爾躬維重貨生吝維張所恃生驕不吝不驕家其亡�又呼曰仿墓奚�銘仿對曰禮若玆其巳逖哉曰�乃父惟篤實��他譽潘公生八十有一年孺人八十年葬以十有二月日維公率八閱月作志在十一月晦銘曰維公配張乃二子禦史兄效曰貢士髙謙維甥鄭簡氏及王九思解纓只有節者邙公攸止誰其銘之後渠史

漳涯先生配恭人劉氏墓志銘

漳涯薛子全卿以書赴予曰斌﹠﹟63139﹔金不幸妻劉恭人死惟先生銘嗟乎漳涯子潔巳而謗來勵政而嫉加之乃今又失良助天果妬善哉恭人魏劉生佑女母馮氏節婦也恭人少端惄好女工精於酒饌能誦曹昭女誡年十九歸於漳涯子事其舅西園公及姑李恭人甚孝漳涯子弱冠舉進士鄕人走賀曰此公卿可契取而衽采懸金矣恭人曰奚以是爲哉夫仕忠君而巳爾漳涯子兩爲令皆劇邑民以豪猾聞天下由光守遷南京戶部郎中陟守名郡恭人守約安儉日孜孜焉相其夫正務殿民而巳漳涯子爲郎時得推恩封其父曁母是時李恭人巳卒恭人拜命巳垂泣曰姑不及見巳而我乃披﹠﹟62730﹔﹠﹟63140﹔需首珠天乎酷哉不延姑數年邪聞者皆感慟漳涯子守淮考績歸費缺矣易其家囷粟行部署上考而讎言騰漳涯子欲棄官恭人曰卽如君言誰辯爾非受誣者漳涯子再履任事果得白時恭人畱魏歲入不給自以米屑飧奉舅及繼姑必極丰腆正徳辛巳十月二十二日疾革子紹光哀吁天祈以身代竟不起年四十有五子六紹光紹韓紹範紹富紹歐紹呂女二長聘胡應制次聘胡淮孫男子一女子三恭人甚愛諸子然有過不貸嘗出舊綈衣示諸子曰吾衣此二十餘禩汝宜惇儉夫讀及耕織生民之道盡矣然旱作晏眠事斯佚舉銘曰聿宜爾家而往胡促天乎柰何

王山人薄命辭跋

於乎山人其捲捲於世者乎匪自訟巳爾其以公望諸人耶積妬成毀采幻言而槪人之平生甚矣民之好異而不情也夫同者易感蔀者難明以相如之苟合而閉情於白頭之詩白華小弁益其怒而巳矣山人曰吾謝衣冠入深林也其將忘言巳乎可以無咎矣

鄴乘序

敍曰正徳己卯太保湯陰李公於中祕得宋相臺志十二卷元續志十卷郡守陳公萬言���各以其志送官是歲冬以予�而正之明年春銑遭先母淑人憂又兩閱歲旣禫祔矣始啟書讀之宋志事略具而文義蕪鄙元以下亡��乃別爲例作九篇凡十卷其事兼采諸史其文則刪潤者過半矣夫志者郡史也備物垂軌不軌不物眩觀惑鄕𨿽文奚用哉故地理稽實而黜附會建�遵制而明則田賦以卹隱祠祀以正典官師均列而信教人物選舉上行而下秩官室刺奢雜誌輔化崇正義而黜異端損浮冗而要簡確然後府事稍可誦覽斯竊取諸君子之志焉銑也才淺能溥意長力短況府居衝衢海內兵作先被荼棘今土著之家十不存一舊典湮滅後學寡聞循長鄕哲靡由殫述舊志涉誤近諛者並以義刪之不能登載孔子曰多聞闕疑愼言其餘夫述不師聖其胡用訓罪我者其以是夫

庸書

圖像繁而易荒矣小序廢而詩蕪且淺矣左氏輕而春秋虛矣喜新變古君子亡樂乎斯焉爾

諸子賊乎文者也六朝賊乎詩者也無與忘賊乎學者也夫芻豢天下之至美也王公食蕨則以爲大美夫莊也列也佛也申也韓也沈也謝也宋賢辟而廢之矣今獵之以爲奇珍之以爲眞眩視發聞六經又晦矣哉

士之好髙也有三欲焉一曰匿二曰譽三曰便夫不事事則中之眞僞混矣非若乎迹奇取慕事常取忽非譽乎玄則人莫測也髙則人莫階也然後操從由巳非便乎然久則不可掩夫子示學曰主忠信而巳矣

尢而後愼言侮而後理行末之及巳寒而索裘不亦晚乎亂而親賢不亦芒乎易口繻有衣袽旣繻而猶有袽恐或匱也寒其遠諸

治而必亂者人也長而必消者天也人至逸而便者莫踰於坐臥坐久思立臥久思興故易竆則變變則通且久治亂者人回天者道易曰繻有衣袽美帛曰繻敝絮曰袽繻轉爲袽衰代盛矣噫可不戒乎

厭魏徵而貞觀怠矣疏宋璟而天寶兆矣夫治與亂猶人之行與止也不止則行二者弗可兼用巳故君子戒謙終其身戒則升於治謙則推其亂易曰繻有衣袽言勿以新繒而棄舊袽也奚亂之有

虞帝之徳不可加巳末而徵苗苗胡逆命乎夫夷狄猶

也人而踐

之居而弋之其不奮翼而逖去者鮮矣夫聲人之罪是自章其徳也以徳相較不幾於亢乎因益班師修文徳已而不見苗之有罪也安得而不服也

流者陽也凝者陰也陰生物非陽運之則弗能故陽得陰而行陰得陽而靈若曰陰陽一气爾人死而魂魄離者何居

易曰內君子而外小人夫位逼而志不通非內矣心腹寄而遠其迹非外矣

或曰周正攺時與月乎曰攺予嘗思之矣有至理存焉春夏陽也陽生於子而極於巳秋冬陰也陰生於午而極於亥夫行夏之時夫子之議禮也春王正月夫子紀事之文也禮有因革事無增損是非兼存裁之在人若曰夫子截其冬而首春則弒君變古者何以易其文哉

耶律晉卿之諫弒許平仲之興學劉夢吉之不仕夷元三儒而已矣方希直之志李時勉之直薛徳溫之王公度之不折明四臣而巳矣

二南正家也變風化於國也雅則天下之化焉頌以事神學成而應見矣故曰惟仁人爲能享帝惟孝子爲能享親仁且孝徳之備也魯頌著其僭也商頌存古也詩斯終矣

宋人之說古事也多以其意億之始猶昭然也習之久遂若眞者誣矣哉

或曰二南之名義何也曰周召地名也南樂名也取明盛之義也一曰夏當文王時周公少且武王在焉未必使之爲政成王幼而後周公攝政也

大賞數世斯亂矣大獄興國斯亡矣人慕賞則幸有事獄廣逮則濫及者眾樂禍惴民不亡奚恃哉

問忠恕曰盡心於恕爲忠恩有殺禮有等當其分不數以疏忠之事也故以徳報怨非忠矣量巳恕人非恕矣夫子嘗語曾子矣而恐其易之故又曰吾道一以貫之一者忠恕是也後人欲髙其論而遠斯義也其未然乎

河圖洛書之文緯書載之五行相生且相克也術家之言也夫子述伏羲之作易自仰觀以下凡六事非特取於二圖而巳其詳不得而聞也能明八卦之義斯可矣陳氏希夷所謂索隱行怪者與不可通於易也巳

程伯淳得仁之公者也程正叔得仁之正者也張子厚得仁之勇者也司馬君實得仁之質者也

得理多者存乎讀書得理速者存乎辯得理深者存乎思得理實者存乎得行

至哉夫子之教也使人事事而道存焉孟子曰學問之道求其放心而巳矣條目不具奚以求心故曰居處恭執事敬與人忠出門如見大賓使民如承大祭其存心之方乎夫心火屬也火麗物而後有形心宰事而後有造異端之言異焉曰靜則心定而理目見無待乎學矣是猶捨耒耜而言耕也不能是非學者之所患也學之患有三曰輕曰疏曰弱輕之失殆疏之失紾弱之失廢

問曰顏子之樂可得聞乎答曰古人以盡倫爲樂瞽叟底豫舜之樂也兄弟旣翕周公之樂也若曰風月之懷花柳之興萬物同體天地爲侶斯後人之衍言毋乃誕乎

問曰傳曰幽贊於神明而生蓍舊訓奚宜答曰蓍者策也非指在地之艸蓍龜皆聖人所立占事之名天生百物聖人相宜立器以周民用是故刻木爲書鑄金成鼎截竹作律取蒿爲蓍天地一辟庶物露生則蓍巳出矣至今與庶艸同茂奚待聖人之贊乎

監司患兵政之廢問於崔子答曰毋以政爲慮必也擇人乎今世冑之子豢養而不學惟其豢也故專賄惟其不學也故迷稍有異者不便於僚胥相陷以訟株連百人必歷歲而誣乃白故署如傳捨�如驛符旬更二人者有矣事誰與治是故先掄其才次定其任誨其不及而需其成宥其小失而絕其罔任專而人思奮時久而務益諳其少有濟乎

友人有倅郡者崔子告之曰君知政乎夫子曰政者正也學正斯可以言正人矣是故修容治度齊其外也審幾守一正其中也誦經履實滿其量也辯詞考迹驗其眞也斂束含畜養其有也是故明則容直則溫斷則審

崔子謂唐監司曰刑欲其審不欲深令欲其簡不欲煩未化而責民善則民怠未孚而責民從則民疑怠以刑去疑以議定則殘擾之害生焉故四馬未調不可言禦六物未具不可言漁同刑而僻止者化也同令而行興者孚也日故化無刑孚無令

南京光祿寺卿張公墓志銘

張公世爲山東單縣平堽里人後兵起獨仲祥者不他徙仲祥生宗道宗道生肅肅生拱張公拱長子也諱賓字廷賓成化戊子年三十舉鄕試乙未舉進士丙申授睢寧知縣以憂去官服除攺金壇甲辰遷監察禦史奉旨寧夏盤糧巡山海關及按眞定弘治庚戌遷湖廣按察僉事以憂去官服除攺山西戊午遷浙江副使乙丑遷江西按察使正徳丁卯遷南京光祿寺卿明年廷臣薦公爲大理卿劉瑾用事怒公無饋遺內批致仕公魁幹大度質直而謙無飾言僞行凡與交者無不遠去疵吝頹然服焉知睢寧歲大水發廩賑饑或勸其待報公曰谷爲民積今爲民發之罪令自當也金壇又大水以全災報都禦史怒曰若爲民吾其殃民者哉卽如報賦安所出命他官驗實乃上九分災公抗言曰民重溺而匿之不仁也告之不以實不忠也民將莩矣尙安言賦猶坐誤報罰谷睢寧廟灣村民庶而多狡猾公禁之皆攺行立集以日相遞食貨得流後多富者居常廉知貧富彊弱之等役與賦自第之爲禦史劾太監蔣琮伐山陵木爲室琮幸臣也疏入不報巡山海立社學使行伍皆知書守備劉某貪殘有內援案之寘於法湖廣知縣某素佞得幸上官後被訟都禦史下公治且曰此官賢其罪當坐訟者公竟罷之都禦史怒公坐是久不調禦史寧陵喬恕按江西方嚴能斷省府畏之禮謟言甘公至將衣豸見或勸其更他服公曰此吾命服也如面君又何如邪每與禦史論事更端則起請巳坐盡辭禦史不說同官伺公間道禦史意公曰禮貴於盡吾亦嘗爲禦史爲臬司更三省矣禮如是可也可足恭求說哉禦史他日以事笞掠省吏或以咎公公曰吏自有罪且吾一伐耳目有限能保其不敗法邪布政林某謁禦史趨公遽止之曰柰何以藩長而效驛官也久之禦史薄林而賢公旣薦於朝每言必稱之嘗同三司入賀晉府諸王及將軍皆走問曰孰爲張僉事吾聞其人忠也諒公司刑久明決而恕句容有獄十五年矣每上要囚輒不服是後囚請於禦史願下金壇知縣治死而無恨禦史曰彼非我屬也囚泣下曰他官喜賂故使某冤不白今江南淸官獨金壇耳禦史乃轉白他禦史下金壇事果得理在山西斷文水二氏田治平陽藩府暴橫者民徳之至今江西最健訟一訟必逮數百人幻詞織事誣善伸枉得利則自承反坐公一切以平恕治察詞鑑色參伍以驗得其情別其輕重之等然後辟之是時寧庶人恃才挾詐禦三司如輿隸其尉卒坐事求公末減威持術鉗公卒不撓寶雞張撫爲湖廣按察使撫字安世持行廉布衣食蔬公稟廑足食卽挈其餘內於帑或以遺賓戚天下稱曰靑菜張然好詭行徼名君子髙其節而枉其心副使兪振才曁僚皆疾毀之焦少師芳爲僉事獨右撫公無所附常兩釋之後世安大感悟執手流涕以謝江西副使蔡淸林廷玉皆行義士一日相詬欲相擊也詣公第求直旣見悔愧不敢言而罷襄城張淮爲禦史按睢寧民狀公善政公褫狀遣民禦史適見之意其爲告賕者召民訊實公孫謝曰此市民獻諛求後庇爾令患無政無患無聞禦史嘆曰忠哉斯令彼刻石表稱者民其勞乎山西省城北十里廣袤百里無水公相地得井王公鴻儒欲紀之公不可在湖廣於劉家隔作橋又作度蟻橋民作張公徳政坊公見而毀之在浙攝長入覲副使趙某謂曰公垂橐如京何以見諸貴人乎公鄕人知府於鳳喈聞而有獻也不內公素貧能不妄取未冠夜讀書鄰女就之叱令去旣貴無妾媵自奉如寒士尢薄勢力曰官豈家物哉盡吾忠斯可矣彼以官爲官者豈未之思邪秦襄毅公紘爲公姻兄當柄用時弗通問司徒陳公少從公遊後司徒公貴司徒公長子策舉進士出守吾郡公每以忠廉勗郡守廉直而材名位駸顯矣必曰此吾父曁吾張公之教也張公生正統巳未冬十一月一日卒於正徳丁丑十二月晦享年七十有九配司氏封孺人子二遵化陰陽訓術遵誨早卒女二壻石光王﹠﹟63140﹔業路云衢孫男子三人瑁訓術璜國子生璟女子一人適秦學曾孫男子二人河決兗郡單尢害也閱六年嘉靖攺元某月某日始克葬銘曰稽古篤儒曰宋司馬徳動孺賤名流夷夏明有張卿肫肫其躬寬隘閼彊如艸斯風恩冒忍戚貞扞艷姬過不可磯幽胡可欺有純束帛陋彼綺麗瑜瑾𨿽懷光彩奚閉大河之涘哲人之墳哲名洋洋河水沄沄

鄴兵議

議曰彰徳有衛兵有民兵民兵者快手騎也民壯步也衛兵分番戍京師及北塞畱者守城禽盜彼皆生長行伍習戈矢猶耒耜焉民兵取之隴民及市井之黠者歲操日練猶火能執弓挾刃闔郡精兵不足百人夫盜猶潦水也突至則襄畝嚙防去之則涸非有期約可憑也論者曰今無盜矣而素養遊手空役並差彼豢養之久怠於農業一旦罷去皆盜也革之便然正徳壬申薊盜數萬圍城火南關焰灼城樓衛兵先皆以賂縱遣無在城中者幸官軍至賊乃解散嗟乎當是時非民兵城必陷矣夫軍與民對置者也無事民出粟以養軍寇至則禦之使民無擾縉紳敷禮明刑介胃習武剔盜其來久矣自兵興責皆在有司往往禠職左官而彼武人者通賊起家漁軍弛備略無詰責體不知其何也正徳丁丑有司畱心兵事是時上官命有司並督治衛兵之畱者兵威稍振𨿽荒曠無警後變前制而郭門之外刼掠官私貨夫馭民者法也持法者人也法久必獘救之存乎人今慮其爲遊民爲盜欲直罷之一旦之變誰仗乎初薊盜之起劉七等八人耳後至二十六人辛未歲掠水冶不利乃又西至史泉去府二捨四面山環七等各喜得倨地可爲樂矣𨿽旬無他虞乃散馬弛弓刀槊掛壁間縱酒歌呼夜召倡女酣寢民兵偵知之約指揮某夜往襲戊夜至史泉東三里止賊皆熟睡是時人持梃可盡殲矣而民兵爲甲者利其貲謂指揮曰此屬坐而擒矣而吾�亡利逐去之而俘其棄余何如指揮許諾遲明發炮賊大驚乃乘酒力躍馬持矛矢來兵皆走獨百戶張世祿與戰死賊自是不敢恣肆溢爲數萬人大師而後克之嗟乎無法不畏不可以師不貨無疑乃可以勝自今長老言之未嘗不於邑也彰徳北衛燕趙西塞太行豫陜在南東跖澶魯是故漳衛洹湯可阻也車騎蟻尖可據也兵可罷乎或曰州縣無衛兵者當有民兵府不可去與曰治軍是故重放免之法則官廉嚴參驗則兵集縱寇及避者必戮而令有司得治之庶乎其可省也

四貞祠記

正徳壬申賊劫東火妻掠婦女不辱被害者四人焉曰趙氏曰袁氏曰程氏曰平氏賊去所司以聞詔給賻樹闕如制越十有四年辛巳潞守請於禦史立祠小嶺祀之得請乃命東火仇朴治工而朴以其貲助祠爲堂者三楹爲夾室者三楹左右廊各二楹衛則有垣出入岡門祀用春秋卜日蠲羞侑祝以帛嗟乎往之可言者四貞而巳乎余聞之政始於怠極於廢樂始於逸流於荒官始於得放於亂邦嗟乎可不痛哉自閹人谷大用八人思蠱君以極其欲而燕遊啟八人又進劉瑾使懾廷論而士禍慘自論者欲司馬劉公之爲宰而攻馬公而黨與分自瑾逐少師劉公而相權失自杖言官而言路塞遷秩免患以賂而利門肆朱寧進而閹寵衰江彬入而巡幸興官輕而頹民窮而盜傑夫思亂驕藩伺隙而生心矣當瑾時禍烈如焚怨韓司徒李夢陽刺骨矣眾謂其必死也而免羅僑之諫吳廷舉之論劾謂其必死也而免何瑭之長揖知縣王勛之不賂也而見重瑾敗而永繼永敗而寧彬繼命亂至矣劉少傅之僻位傅尙書之抗奏寧濠叛矣胡世寧曹琥之持法孫燧許逵之死義嗟乎懿哉若人政奚底於壞哉是故扞辱之女可以觀性秉節之臣可以觀學

【雍集／卷之四】

直隸驛傳事宜序

贈吳司徒獻臣考績序

說鉉贈林子茂貞

贈王都事序

贈大司徒秦公赴召序

壽彭母序

贈鍾大理序

於問贈劍溪子歸閩

阜民樓記

贈汪子宿序

蔡氏圖解序

汳臺集小敍

述程志

九江府通判杜公墓碑

贈夏子惇夫序

策問二首

講義十二首

甲申陳言急務疏

上內閣三老書

書林茂貞嘉靖大禮辯後

洹詞卷四

雍集起癸未至甲申九月

直隸驛傳事宜序

夫政敝於襲舊乎民罷於偏役乎官瘝於憚作乎法永於能繼乎夫法也者敷政而﹠﹟62730﹔﹠﹟63140﹔谷民起廢而興利當怨其作者之智且勇乎善宜於民而不必巳其繼者之仁乎畿內今之衝衢也故驛之罷民莫棘焉定戶給馬而富流於窶罷役入銀而利漁於官過者湧沸則顧他馬而費不貲中使索打幹廝役得乘傳而斂始劇權人以駑而獲上賈輕幣而苟具衾帷而法格驛官之貪不與焉嘉靖攺元來軒先生周公公儀巡撫畿內踰年作驛傳法謀於侍郎彭君朝極驗於知府王騰數人定而後請報可而後行其法括銀凖於賦市馬貴於官衷飾廚之費罷乘勢之傳衾幕造於專司饒費以﹠﹟62730﹔﹠﹟63140﹔谷驛使杜私請損冗濫令下民翕然稱便焉往歲予以史事被召北上遇公於眞定公告予以所欲爲予善而促成之夫更常之事非泥者之思也與民之政非官之利也是法也驛官無所取賂權人弗得恣求矣豈無病其厲巳而議之者與夫計水利者緩急效負遠略者邊浮言公以績懋入佐畱暈或者有司系於他務銀不時徵使忽沓至彼必貸錢以辦負息日深則得以爲口實予故曰法永於斷者之仁也

贈吳司徒獻臣考績序

子言之道之將行也與命也聖人制道以宜民奚命之云夫計利於銖量害以黍棄其所可願幸其所難獲豈命之謂哉陽復而物生陰滋而物瘁生入於瘁瘁復於生故利者備害之所成也害者嗜利之所召也成則居以謙召則正其履君子奚動於命焉余友東湖公獻臣少厲節而勵學壯也確老也安嘗令順徳放邪崇教薄巳厚民然而不役民於閹隴侮其上而廑倅郡矣副憲於廣兵威而盜屏法明而姦戢劾中使而逆瑾毒之矣用兵南昌義感悖賊而競直於僚撫治湖南發逆濠之謀而陳大計惎於近幸而不用翼垂於方奮雨嗇於尙往名著而功縮位進而身厲夫冶之範金齊而後成鍾之染羽漬而後入故天之厚人臲卼其爲將以利往也盤桓其行將以定志也錯互其遇將以全智也惕厲其中將以安變也余聞之見豫之謂智省括之謂往絜情之謂變執方之謂志四者備矣可與語道可與立命彼錯然者吾何較焉東湖公爲中大夫者又三年例當考績於朝其鄕諸君子過余邸曰東湖公治行矣詩曰吉甫作誦穆如淸風述贈者之情也又曰其惟哲人順徳之行贊君子之守也又曰仲山甫永懷以慰其心表作者之衷也夫士伸於知巳忠告發於信友先生於東湖公之行也可言矣銑曰諾

說鉉贈林子茂貞

林子將之泗其僚鍾子以諸僚來雍乞贈言於崔仲子甫仲子觀則於古義比類於今事象物以章賾廣踰以盡意名曰說鉉匪滕辯談爰申忠告其詞曰古之君子弘以居上巽以爲下廣受曰弘委諫曰巽弘則人莫能遺也巽則人莫能淩也昔者聖人之作易也觀立於三而知常觀化於兩而知變觀徼於消長而知幾觀賾於晝夜而知通在鼎之姤曰黃耳金鉉之恆曰玉鉉大吉金鉉者上之道也玉鉉者下之道也鼎�無耳也耳之無鉉也則否積而雉膏廢矣剛則能舉重也健則能致遠也夫事待人而後成言警心而後思不自私則公議集不恃尊則正論升若夫聞令而承望色而趍此非上之人所難致者也故曰金鉉者上之道也夫言貴切而不貴訐議貴盡而不貴爭迹貴明而不貴暴名貴與而不貴取感乎人者存乎誠動乎物者存乎容別乎直者存乎巽消乎疑者存乎恬孔子贊玉曰溫潤而澤仁也和曰溫不比同爲和浸曰潤不彊通爲浸光曰澤不引巳爲光春之煦人也普水之入物也漸珠之具采也潛皆漬與而匿景者也是玉之類也故曰玉鉉者下之道也上惟取其金下乃體夫玉則剛柔均而政可立矣嗟乎鼎之爲物常而用可重也其尊可以享上帝其徳可以養聖賢然致之者鉉也及其俎陳而鼎設實食而禮成彼鉉者出耳屏隱莫名其能其天下之至徳也夫故當其事難君子弗之桓也曁其事去君子弗之處也是故業崇而風遠矣

贈王都事序

談子問於後渠子曰士之立也孰易曰其世臣之子與然則孰難曰其世臣之子與夫士胡爲而能立文與行也不探嘖不造精末之文也巳不弘不約不﹠﹟62730﹔﹠﹟63140﹔谷末之行也巳金之革也在冶葛之延也因木基之附題者易堅彼習朝夕之觀漬講聞之漸厭諳練之周是故識與守可無外獵而有也占一技者可爲藝人矣備一行者可爲善人矣名於鄕可也通於世則窒夫其先人之烈廓如也繼之者如是而巳其不受短於人乎汲深者非尺綆之及也致遠者非駑材之達也故𨿽有卓行宏學是曰承爾非突見而創爲也昔呂申公之法且嚴也希哲夙成非易乎元方長文之行能人謂之慚也非難乎況乎崇之善車服袁氏之侈汰乎哉故以子陽之賢而爲受金之誣矣世之爲父者皆欲貴其子也欲賢其子者鮮矣爲子者皆欲祿位肖其父也急於徳者鮮矣夫不賢而貴謂之竊不徳而祿謂之浮楊伯起之善遺也曰淸白故顯匹於國呂與叔之善肖也曰不揜徳故言立於後孟子曰所謂故國者有世臣之謂也今夫勤耕者將以自養也植木者以蔭也其業世者其爲精其恩深者其報昌其族才者其聚永故國賴於家君依於臣其古之道乎談子曰言則美矣吾僚王子子儀者少傅公守溪先生之仲子也少傅公之忠文天下莫不聞子儀約而雅恭而質故政成而考上其諸今之呂氏與宦成而不怠非厲於法語之言乎儲不佞請以先生之言告之

贈大司徒秦公赴召序

上召南京兵部尙書鳳山秦公爲戶部尙書公聞命而�如也巳受命而僂畱都諸公咸贊曰恭各以作者達其辭上公徐公梁公以侍讀嚴子太宰楊公而下以少宰汪子鴻臚大夫劉公曁其鄕士仕者以予銑夫贈言之道視其情以爲禮象其禮以爲言敵者以勸達者以政多聞者以古練者以典公績懋而行尊銑也下秩而寡陋譬則他山之石非可以加諸球璆也𨿽礪奚用之無以則以迂乎今之所謂當書者析一相而釙之也正君出謀申禮立度以安利天下非稽例而仰成順旨而下簿書也食乎其國之須而易匱者乎司食者今相之棘且劇者也昔公之爲郎也嘗司之精而惇寬以不竭𨿽然今非弘治之靖也其耗而蕩之者不可勝數利熾而公熄官具而民狡所宜庚政甲事可無襲矣論者曰節用節之誠是也祭賜之腆慈宮乘輿之供百官之祿邊障之需如之何其缺也論者又曰﹠﹟62730﹔﹠﹟63140﹔谷民﹠﹟62730﹔﹠﹟63140﹔谷之誠是巳經賦之費水旱之侵役力之勞移亡之減如之何其全也今夫水也微於川則溢於谷土也夷於髙則增於卑國用乏於濫民產敝於陂反之得理財之道焉故挈權者足用也均分者富民也廣忠者宜相也夫旣銖取於民矣腐蠹於苟略侵削於豪猾夫旣勺減於官矣外漁於賂率內散於幸員凡以權之不挈也蟻穴潰堤突隙焚屋固堤者穴是防完屋者隙是愼故禹無水害而徐生無屋災權者固國之防而滅其焚者也人生不能不羣羣而無分則爭爭則亂而兪竆故人之害無分爲大田之生谷也善治之則入必數量一歲而再獲之不善治者常饑治民者定分而巳矣富者連阡陌貧者無斗區豪植乘困而弱之商以饒而制賈然後有偏富者矣由是伐鍾以燕享擬上而修服捨凡可及能者莫之禁也彼得克於貧弱國乃不得而有之夫上之責於民者賦與力爾足矣任其自之爾非有隱情定制以中之故分不均則移亡之驅也君之有相者爲其獨而弗運也相之盛其屬者爲其寡而弗周也擇而任之易且當也夫人引於才而嗇於節故取人者去其承而賞其直直者有方慮有遠計有愛道非皆詭計而幸譽予聞之弋烏以羅張目者网而獲鳥者萬目之功未聞一目而獲之者是故謀於眾而美歸於我公於心而利普於天下詩云伐木許許言舉重者必以眾力也

壽彭母序

惟二月初生明司諫彭子壽其母汛堂而埽中爲席居母幕尊於左簋秩於筵二美殽前列以次厥明母就坐彭子之僚魯魯子吳顧子越黃子閩鄭子其友鄴子銑豫郭杏岡子偕至升堂再拜出取幣入爲母壽且賀彭子彭子跪上母爵稽首言曰我母履徳執貞天是用福我母以永寔獲奉先君子之明訓弗墜繄母休惟孤寔自巳卯至於今遠母誕月今又復命天子及瓜而返又弗克壽母惟母穡而食實其永寧於是予銑揚於眾曰惟蜀節山元乎岷發秀集祉善鍾於一家在宋若閬中陳氏華陽範氏咸有威父哲母其諸子若孫累功而奕奕越於世世彭子惇肅明愼稽古訓灼於事嘖民幽有攸言則酌上安而下允以從夫孝立於愛引於業夫友頌其親其子說以勗乃語諸魯子曰其善若辭以著徳魯子若曰綸聞彭母重厥容少日父令誦書明婦儀咸習漢唐懿言若行娓娓矢自口撫夫先婦子自褓至有室罔曰瘁嫠而窶又口眾相厥宜以﹠﹟62730﹔﹠﹟63140﹔谷乃家延師訓其子儒而顯惠孀女曁弱黨咸昏媾以生生嚴於臧獲而卹皆不忍負罪朮銑語諸顧子曰其善若辭以明貞顧子若曰彭母愼身而惡侈靡常治庖罔委諸女禦澣綴敝垢服以服一衣閱二紀不易自爲嫠卽卻鉛革凡四十禩溱嘗識之式訓於有內銑語諸黃子曰其善厥辭以宜福黃於若曰山聞有基則室有幾人用憑徳則遠戾乃載和貞無澆厚是用積和乃祥厚則令終彭氏其羑若母亦問於無疆銑語諸鄭子曰休哉其永子其善厥辭鄭子若曰惟爲善若不足其福足惟爲善若足其福斯不足云聞書云若考作室旣底法厥子乃肯堂復肯構是在彭子郭子曰惠哉言可誦可規其善頌藩以上諸彭母母起謝曰惟未亡人叢百勞以有今玆庶哉可面君子於三泉其敢耽於嘻嘻以隳成惟寔賴二三友幸無悔於官箴則寡老母其永有歸乃呼曰寔其拜進觴以稱受巳觴三行卒飲皆出明日彭子辯謝賓南祭酒崔銑序

贈鍾大理序

鍾子不治見行不發越言其介不可奪粹如也嘗上疏願與同事者之罪宰賢之請於天子令還朝廷昔尹氏師魯自言黨仲淹求同貶銑曰尹子其所謂古之振奇人與所系者非國事可亡棘也範公者太白召忌涉異起爭其友爲平之以息眾口可矣譬則水悍防決可勿復障而激之也若鍾子則非過行夫旣與其僚協公而約則我成彼之爲矣爭智而讓愆安旣友而危乃棄之君子奚取焉故鍾子非過行𨿽然吾將進鍾子於道自勝者所以稱物衡心者所以均分吾居其是而人必非也理未貫吾抗節乎下而上必濫也順未洽以其所願乎下交乎上以其所安乎巳公乎人履其實而夷名當其怨而遜功詩云伐柯伐柯其則不遠量諸心也故得孟子曰以善服人未有能服人者乘諸气也故失今在朝廷者廣有二子甘泉湛元明西樵方叔賢其言議求以一內外混動靜亦幾於學矣鍾子往哉尙合於斯人與銑也孱而好立褊而好達故行躓而將僕往思及二子而未達況玆離居哉鍾子其爲銑請過焉

於問贈劍溪子歸閩

於且問注公曰子其順者與𨿽然吾進子於勇往決而無回投利而弗折𨿽千萬人吾揮之子願之乎注公曰末哉子也奚以決奚以利焉折焉回夫驥天下之逸足也當夜則株然立焉閼於無見也夫盲者終日不能下階得相則恣所之焉托於明也故闇於識者難與言達拘於義者難於言變固於迹者難與言情是故吾未嘗決而無不往未嘗利而無不投幹且問曰知者易流通者多隨悠哉悠哉語俗則宜語道則�子弗懲斯而議我爲注公曰弱能勝彊激不可常用剛於內者立用剛於外者缺故吾之明可以辯顏而見眉吾之勇可以損山而行石而子持不明之勇以願我𨿽然吾亡望於子夏虫凝水井蛙駭天周於道者不滯落於器者不該若子者限於地範於冶子失其從革之大而借威於舞而疾視者末哉末哉幹且怳然曰吾甚無取於君子乎注公曰奚能棄子虎豹之猶豫不若蜂蠆之必螫萬人之善怯不若匹夫之獨奮子云投閣遁尾厲也中立赴召包承誤也胡康侯與檜來兌凶也故依違者小則朋過大則需害奚能棄子幹且問曰予將學明勇於子注公曰吾道甚弘也幸子母膠母襲明生於止擾之則不識太山勇積於漸棘之則不流丈壤故日月蔽於寸雲山木穿於巨石𨿽然明養於靜而喪於耀勇昌於平而沮於愎鑑之沒於地也火力消而愈燁猛士之介於賓贊也气屈而頹然順幹且曰子道止於是乎注公曰未也未也夫至道不容言至徳不庸力至神莫思莫億昔孔子大聖也而贊吾逝孟子大賢也未敢擬吾體而觀瀾老聃得吾常而失之賊莊周得吾大而失之誕𨿽然孔子知吾朵曰果行育徳子歸而求之

阜民樓記

張子作阜民樓於浙省治堂後巳病免歸南城及林慮馬子來乃訖工自嘉靖壬午夏五至癸未冬期歲又奇月焉凡省諸僚謀於斯燕於斯鑑於斯其謀以一政其燕以惇禮其鑑以伐貪今之省合古數國而一之也浙又上省也其土沃而饒利其民文而錯尙夫利與害對者也文與質相息者也布政樞於中五參各宣事於外或棘於名而欲奕其赫赫之迹飭兵不憚匱民巳責不難廢禮則衡道決矣冬寒也裘其左臂而綌其右右必痺夏暑也祖其限而襲其首首必瘍𨿽顚癡者弗爲也裘綌之爲服異而養身則均省猶一身也故政人勿異﹠﹟62730﹔﹠﹟63140﹔旦襲之施酸甘殊味而成羹可否判詞而立議是故善毋惡其不巳出也貴宜民害毋惡其延諸人也貴協力故曰其謀以一政古者邦相交也則燕盛儀以昭讓賦詩以見志君子有禮民斯則焉而煩言飭令可屏矣來則迎行則贐勞則勞疊賓而信與杜裏好之猥屑放俗音之靡濫采蘋章其潔四牡固其節皇華廣其忠上知節矣而民化其慝故曰其燕以惇禮吾聞斯樓也宋祕省之基也後爲紫薇堂而火十年弗暇葺張子不發帑金毋鳩民材撤二閹之侈祠而爲之閹之自爲祠削民窬國之積也其心豈不欲永哉惡成而誅及故曰象焚於賄居斯樓也觀其良材而刻桶賁楹而文石殫土木於彼甘冒惡名於世卒不得而有之藏之厚者大亡富之溢者速奪爲彼人者奚利乎則君子之操益堅故曰其鑑以伐貪是故政舉而平禮修而敕鑑明而不漁下可以阜民矣張子名恩馬子名卿俱布政使

贈汪子宿序

始子宿入翰林卽上疏諫先皇南伐旣杖於廷巳又詔補外出守泗州今上召爲禮科給事中求便養攺南科旋晉官僉江西按察事其諫弗限於守其政弗襲於常其志弗撓於人豈非篤學遠受者乎哉夫人臣之本忠直而巳系寵則忠之疚也張功則直之囮也忠以殿國朼非以安身直以永化也非以勝人故芯者處以世後者酢以後非我所能權今夫鳥其至小者也然能鑑人之貌而識其向遠棲急舉弋羅之所不能及則中人之履愧彼者有之矣況夫負血气而靈者與故曰有一言而終身行之者其恕乎夫恕者協情酌理之名也敢於任巳者拂人之性其名曰戾易於同人者越中之限其名曰趍事勿慮其不興也貴不匱法勿慮其弛以緩也貴無塞是故無競以爲體無滯以爲用無耀以爲居心斯道也以往可去忌可息爭可保直銑以是告汪子巳次其語文之又籍焉司諫諸君嘗請予贈言云爾

蔡氏圖解序

蔡子介夫河圖太極圖說各一卷自六經之有成解學者第襲之熟其讀而迷其實成化中蔡子以篤行精思倡於閩斯乃知言外求矣有味哉其遺論也嘉靖甲申蔣戶部君和梓傳之問義於銑昔在髫年父授之孝經論語及長取友當世又證諸古書自孔氏來竊慕程氏學顧駁劣弗能居之未暇談性也況圖又賾奧無詞可繹獨夫子嘗曰河出圖聖人則之言八卦也八卦章陰陽之變以盡蘊猶可潛玩而通彼馬背旋文具數五十有五非神智孰能與於此哉乃摭獵緯文推數於五行考變於生克易不見孔未言奚稽奚信夫子孫者其祖及考之遺也捨卦言圖是病其子孫之弗類而索其似於塗之夫邈乎荒矣周子之立圖也如中庸其故何也指源以潔流蓋自帝王而降皆以巳經世謂之大同周季則以智雄以力立而鼎外情之治非矩以度紛綸乎錯施中庸一言以捄之曰道本命也非我得私而下上之彼區區者胡爲哉知其說則生愧畏之心夫私可愧也違天可畏也故曰不賞而民勸不怒而民威於鈇鉞夫無極散而爲太極至生萬物而極人應事裁物者萬反之靜而定太極之生人猶父祖子孫之气相禪也不體無極不能制欲爲欲制之則咎而凶夫二五之至萬物也必有終故原化者當反觀於其死彼爲輪回久生之言者非惑且妄哉斯非子思之豫計而首防者與𨿽然卽其虛不若基其卑抗其見不若累以行故曰下學而上達知我者其天乎孟子曰仁義之實事親從兄是也此學也而達存焉夫示本以正行猶浚泉以爲酌也泉見而棄之以渴病何哉是故腐舌翳目探始博遠而行猶鄕人也則倉箱之貯粟耳而弗能自食況以滋僞者可勝嘆哉

汳臺集小敍

夫深造者不匱逢原之用抗志者不溺應俗之務故知精於履道悟於幾夫思譬則泉也浚而深棄而泥才譬則絲也理而修棼而結故君子貴不巳其學則日新銑觀藝於江漢之間得長憲陳子汳臺集異之夫其持鉛引墨簿書殷矣辯情比法要讞密矣旋儀出遜賓旅亟矣應之沛然居之泊然惰發成音下筆則典誥爲繩異學靡文逖乎無所幹也夫溫故知新徳性尊也故曰無源之水朝滿夕除賢哉陳子可謂達儒矣

述程志

問者曰程氏夫子有遺書矣子述程志也何居銑曰伐僞存眞也髙虛者異端則然學者附之斯惑人之向使二夫子之道淆其遊謝之罪與鮑氏而下何議焉是故夫子之道仁也敬其業也銑竊取鄭氏門人之意曰志欲爲孔氏其必由是而基惡乎繆問者曰何以法純公曰言取其達行取其仁夫靡文蔽理刻節傷恕至哉夫子之學也經無故訓所明者意行無枝蔓所循者性仕不以能見諫不以直著讓知而任咎忘巳而絜眾讎者贊其忠信頑者說其徳有宋以來斯人而巳問者曰何以法正公曰正夫學至宋而支是故易捨文而浚畫治外道而衍數學略敬而飭文心離事而求體道析於理气煩訓散經約哉夫子之學也釋經不泥見奇不問敬者合內外之道也理性卽命至矣一天與人也是故可貴可賤可難矣非君子其孰能之

九江府通判杜公墓碑

臨潁有質乂士曰杜公諱進字藎臣鯁峭弗諧俗與人語皆見腑肝面指擿人過至令人頳頰弗止然感其切中多攺從杜公又善鄰恂恂然鞠躬又弗取人財好予有負者曰吾知廓吾卹皇計其怹爲邑諸生六舉不利邑侯賢之貢上禮部卒業太學後兩子舉進士同科長者柟戶部主事次桐積學翰林晉給事中嘉靖攺元吏部試杜公才貌俱上上授九江通判治尙嚴九江盜發臬大夫謀擒者曰杜通判宜乃投牒杜公杜公首勸諭次治兵又次伏機以掩果平又牒署湖口彭澤二縣杜公盡籍其帑貲出內品陳無增羨以濫蓋利府且易沒射先仕者往往陷而敗杜公不污名飆然奕出三年夏四月朔見兩頭蛇不殺曰豈修短果彼屍哉越十四日以疾卒年五十九杜公吐音亮丰顙順又有副殆壽者相雲杜氏孟津人元末避兵至臨潁卜居楮北以亂名氏不出鄕人尊號曰杜大公子孫祠享稱曰龍門府君龍門府君生寬善爲農買田二千畝寬生寧槁城丞寬厚又首建學槁城人刻石頌徳寧生獻以財雄其鄕丁氏貰其田以生久欲匿乃遂予獻生文工部文思院大使是爲杜公父母邢氏配姚封安人杜公又有二子木﹠﹟63140﹔甫栴女適李九成諸孫男子三人女子四人予又得杜公二事省祭官李以盜將發旅囊幹杜公家李得暴疾死杜公悉歸其子其子閱父所手記止十之三泣曰非公能無隱者又何稽而責得乎有民以負官租將逋夜持襲衣叩門曰此公物還公卽長往矣杜公曰非也促持去詞曰杜公嘗以質題軒載稽若行非詡論焰敍弗毀惟美璠兩子通籍長安門銀章錦服出入尊流者悠如浚厥源式公質乂愼無諼

贈夏子惇夫序

客曰今之君子有夏子者先生亟聞之乎後渠子曰知之客曰何由習而信之與後渠子曰信友魏子子才嘗告予曰惇夫篤論君子也可與締交夫子才敬以確故予於是乎取鑑夫知母病其近也欲精行母病其常也欲恆言母病其訥也欲審志母病其緩也欲堅精乃神恆乃崇審乃達堅乃貫是故欲華以亢者失之外欲異以浚者失之內故學貴乎尙篤客曰夏子之出守惠也或者欲尼其行夫守憊於簿課則病道惠逖於中域則艱化非所以處夏子何如後渠子曰忠臣弗擇便而居仁者弗簡民而惠俗情猥習以望夏子不其左與然則夏子其終能殿此邦也與後渠子曰然夫政者正也正者人也處巳者所以加諸彼故不外求而足詩曰民之秉彜好是懿徳語其本也諺曰閉門造車出門合轍語其術也是故躬行興其志賞罰說其向去予中其會孚信結其慮此皆篤之施故曰蠻貊之邦行矣客爲誰李封部邦秀也

策問二首

問國家養士於太學將俟其徳成而官之使教之者止於班趍之肅歷撥之公上之爲講說之詳課試之勤而巳竊恐建學之道不在是也諸君子誾誾林林來遊於斯深欲進諸君子於道而未能使國家有乏才之憂諸君他日抱過時之悔而予也日負曠官之罪爲之柰何古云學於古訓乃有獲則自孔孟以來號稱儒者殆且百家人演代增其爲言多矣將何從乎程子有言才學便須知著力處旣學便須知得力處夫博考精思而弗反於身所謂還珠也盍各言爾平日所尊述者爲古之何人並日用所以用力者如何以對

問周子曰志伊尹之所志學顏子之所學夫自衰周以來紀載之書多出於佚聞辯口各騁其知以馳固不可盡信然而莫醇於孟子五就湯五就桀軻嘗稱之桀之暴彰著天下民欲與之偕亡尹也豈不知之乃往爲之臣旣不能攺於其徳又從而輔其諸侯以伐之放置南巢辱偕囚虜臣之道當如是乎若之何使孚者志之也孔子教顏淵由四勿以爲仁先儒尊之曰此傳授心法仲弓且不得聞然禮不可斯須去身古人自成童以上所教者莫非禮也若必待其如顏淵矣而後得以學禮則心身日用之間所以持循而防檢者何物也夫禮新學小生之所與能者曾謂顏子之學若是乎其淺近哉各辯其所以不然者

【講義十二首﹤／A﹥】

湯之盤銘曰苟日新日日新又日新

所謂誠其意者毋自欺也如惡惡臭如好好色此之謂自慊故君子必愼其獨也

徳之不修學之不講聞義不能徙不善不能攺是吾憂也

夫子循循然善誘人博我以文約我以禮

歲寒然後知松柏之後雕也

六二鴻漸於盤飲食衎衎吉

九二孚兌吉悔亡

鳴鶴在陰其子和之我有好爵我與爾靡之

嘉言罔攸伏野無遺賢萬邦咸寧稽於眾捨巳從人不虐無告不廢困窮

敷納以言明庶以功車服以庸

沛公得張良以爲廏將

以汲黯爲主爵都尉

禮由

湯之盤銘曰苟日新日日新又日新

斯義也章句或問備矣今不剿說惟探其本與爾諸士共爲服行之實夫所謂新者指何物論何事何物何事旣可新而又能常新此蓋言人之明徳也孟子曰良知良能此�徳之實也此知此能何物不具何事不會一番提�又見一番精采一番講明又是一番發越古之聖人憂勤至死望道如未見者正見得此新無盡純一不巳老而愈聖者方是能常新此新然又非是取諸彼以益此只是昔未知今始知之昔未能今始能之昔未熟今始化之如泉在池中數日不汲則泥而變味日日汲之卽常甘洌故學者當心心念念在此新時時刻刻在此新夥內無外無大無小都是要新此新自一身言之由壯而老自一歲言之由正而臘自一月言之由朔而晦自一日言之由子而亥常見得此新昭昭靈靈爲我之主爲事之衡爲主則物皆我役爲衡則事皆我運故曰立則見其參於前也在輿則見其倚於衡也夫然後行

所謂誠其意者毋自欺也如惡惡臭如好好色此之謂自慊故君子必愼其獨也

大學之道之要明明徳而巳矣明明徳之要誠意而巳矣誠意之要毋迷其知而巳矣徳者心之體也意者心之起念也知者心之覺也知者良知萬物皆備焉非搜隱獵異泛覽﹠﹟62855﹔采剽略人之緒裔研究古人糟粕也且人之念曷爲有善乃本體感發人之念曷爲有惡乃習染於流俗然吾之良知未嘗因而昧焉二者之介未嘗不辯故大學之道首在誠意夫人起一念要爲某善矣不知不覺之中若有尼之者或恐爲善之妨吾欲或拂人情而起非笑不肯奮勵卽爲人起一念要去某惡矣不知不覺之中若有沮之者或耽溺而難捨或牽於羣好不能脫然與之異不肯決烈卽去當此時吾心之知如此皦皦而不肯力爲之非自欺乎故以母爲工夫母者禁之不得肆止之不得行之辭也夫爲善不力則就惡也易去惡不速則存善也難故惡惡必如惡惡臭好善必如好好色惡臭實我所不欲聞眞欲去乎我之鼻好色實人所同悅眞欲得之以娛目然後慊於已意非徇外非爲人慊者快於心而無間足乎欲而無待之辭也是二者皆在念慮方萌理欲交戰之際未涉於迹未交於事故皆曰自自卽獨也去欺求慊之功曰愼愼之道有三一曰審二曰豫三曰果夫念之初起如火忽燃卒燃煽矣突然騰矣若不審焉遂作於事得失成敗其歸遠矣必究此念何以興何以因此念一出何以始何以終是之謂審人心善惡之未判也則皇惑疑顧必有不甘於惡而棄善者已而慮熟疑決則成於所重而決其所輕棄善之惡不旋踵矣故貴乎豫夫心之之不善也初猶搖搖然中則思自文矣久則安而居之苟自其初而決之如此則是如此則非屏異慮杜岐術惟正之適奚惡之能累故貴乎果是故意誠則定以靜而知寖明寖昌知致則慮而詳其意益公益確然後可以正心可以致中和

徳之不修學之不講聞義不能徙不善不能攺是吾憂也

此聖人教人切巳之學修徳攺過由乎巳講學聞義資乎人徳者得也學者覺也義者宜也不善者過也合而言之皆心學也心具天性能體而有之斯可據巳故謂之得明諸心而不昧是持是循故謂之覺事有萬端端各有則以則處之故謂之宜志於善矣而猶未能禦乎气勝乎習或移而去之故謂之過徳言乎理學言乎知義與善言乎事修徳云者非飾於末也中有存主而達於外也講學云者非良於辯也行而未安講之以求是而利行也徙義云者捨偏從全異乎人而同諸天也攺不善云者欲心之無所放也心無所放而不善遠矣修乎巳者足以受人取於人者足以益我非誠切之志不能該非虛明之見不能擇非堅忍之操不能恆非剛健之力不能踐聖人憂之非特謙而巳見斯四者之道弘且密也徳者本也講者講乎此徙者徙乎此攺者攺乎此不然如植木無本灌漑之功何所施築室無基榱桷之美何以安學者捨此不爲乃務崇髙大必忽實行敢薄古賢何況眾人其所立者危其所收者狹爾諸生惟遵聖言而行銖積寸累近𨿽無顯名久必有眞得異時考祥計效自當有見

夫子循循然善誘人博我以文約我以禮

自古聖人皆因時爲治至夫子不得位然後專言學得夫子之傳者惟顏子顏子所以善學聖人處在博文約禮然斯二義後世人人知之未見眞能盡者一二大儒告人垂範者卻又別發一義未嘗專守此爲家法此在學者當深思也蓋夫子之時周禮之善者尙存於比閭鄕黨之間而小學之功不廢故學者自少巳知善之當爲而心未全逸一旦告之以博文約禮便可下手後世昏於利安於荒故博古今窮載籍者勞而寡要守繩墨謹節文者窒而不通昔人譏其爲遊騎爲嚼木甚者倡爲簡易支離之辯間有稱述夫子之教者僅若取證而巳惡乎可惡乎可今謹考夫子之言及究極顏子之學以發明之夫子曰弟子入則孝出則弟謹而信行有餘力則以學文是從事於四行而後學文學文卽博文朼記曰忠信之人可以學禮子夏曰禮後乎禮者所以弘此忠信而免於朴陋者也夫子曰博學於文約之以禮亦可以弗叛矣夫是故君子知求道矣而不免於叛由此二者而後近之且可守是猶射之志的而操弓發矢以中之巧力以將之且顏子之學在於仰鉆瞻忽之時必有所注擬及其不可遽得乃因夫子之教以博約而入至竭才而進及末由而得孔門以仁爲學仁以孝弟爲先今欲進孝弟必於凡典冊所載故老所傳�裏所習師友所講授者皆博考而識之所謂博文也采雜而成章曰文如自吾父推之以及於父之行自吾兄推之以及於兄之行行則自溫凊徐隅以至於親睦周卹服則自斬而緦祭則自虞而祔而遷皆文也權者理也節也有制之謂節有條之謂理凡所博之文皆以此約之采其精實而去其汗漫發之情而見諸行酌於行以當其情不相越而相協猶規矩焉而方圓定矣故曰學至乎禮而止有禮矣然後知髙者非亢堅者非固前者可卻後者可引所謂中也禮之至也大抵古人之學本於人倫行之日用明一言卽是實事行一步卽是實地事事明卽通通則無滯無滯則神步步實卽純純則不息不息則化然此禮字近世學者必欲捨節文而指爲天理捨逐事而指爲一源夫約者約此文也文果一源乎抑逐事而爲言乎文不可爲一源則禮亦當逐事而行矣夫理之得名正借玉膚之有條而形容吾道之不亂耳天垂象以示人日月星辰是也地出形以示人山川艸木是也聖人窮極乎天地萬物之賾而制字示人以名物之正猶天象地形之不可易也今曰禮卽天理也至一者也又曰性卽理也則日卽爲月山卽爲水乎況儒者之學始未嘗不一中不得不殊末不能不一爾諸生試思之

歲寒然後知松柏之後雕也

此夫子有感之言當風頹俗靡之日思見特立之君子故嘆美之以勵學者松柏𨿽至歲寒見其後雕其堅幹勁姿歷四時而不攺柯易葉𨿽世亂然後見君子之守然其貞心雅操無時不然蓋因眾人之無常而見其有常爾何以言之治世者上之所重下之所尙論議之所楊搉皆以節以義中人亦知慕名畏法則效君子或利而行之或勉而修之君子者澹然無營行所無事一旦時攺亂生上昏下姦非媚不安非干不升非賄不成甚者忘君賣友傾正引邪志於利巳不卹喪邦君子者避利如污甘禍如飴守道性成樂賢巳出視彼小人如鬼如魅君子豈厚自爲哉不攺其素而巳夫人之所能爲出於气气之所能持原於志气有盛衰志無老壯寇仲乎能決澶徵而弱於天書胡邦衡敢攻姦檜而不能忍於黎渦齒壯气彊慷慨立節困極气沮低垂就欲故曰志不可滿欲不可縱夫敬一怠而逸生逸生而志荒故曰不知老之將至幹幹之心孜孜日思而巳故君子道以爲學學以堅志志以狥身嗟夫爲山九仞功虧一簣掘井弗泉猶爲棄井世之君子乃欲以一節之異一事之偶中盡其平生亦弗思矣哉昔顏淸臣老且躓也而樂於狥國劉器之久瀕於亡而卻師成秋霜巖巖吁可仰矣𨿽然二公未知學也竊異教之緒爾如有學孔子者其浩然之气塞乎天地之間孰得而易之哉

六二鴻漸於盤飲食衎衎吉

伏羲畫艮下巽上之卦名之曰漸漸者進也不遽也鴻之爲物其飛也有序其進也有漸故以象君子之進焉盤石之安平者水旁石墩也鴻離水涯止於石旁之墩猶士之受知於上而得位也漸於盤而未至於逵猶得位而未崇也二以柔中上得六五之應其進之安平莫加焉飲食衎衎者止而不急於進也自養以俟時也居易俟命斯爲君子其吉也孰大於是蓋士之進也徳未信於上名未加於眾經國之務未練四海之情未能周知若或急於位躁於言棘於爲卑而慕髙不守其業小而任重不量其力鮮不敗矣然旣有位豈無攸爲舉其職而巳矣懋其徳以爲大受之地廣其才以爲遠施之資定其情以理棼弘其量以茹物堅其信以格人故曰不素飽也夫隨分而止人之大美治自此成非分而求人之大惡亂自此作使在朝之士止知慕榮耽利貪進窬上必求滿意則何事不爲推其極賣國背君可也何也從欲如流不濫不止可不戒哉可不懼哉

九二孚兌吉悔亡

陽中實爲孚比柔爲悔一陰見於二陽之上此卦之所以爲兌也夫陽者陰所求近者情相取以陰居三失位不正牽引謟媚乃其素情而九二比而承之然剛中之徳其孚內充𨿽近小人自守不失以志則安常以行則履道以交則由禮以合則制義莊而﹠﹟62730﹔﹠﹟63140﹔谷可事而不可說貞而達可從而不可同彼六三者感徳服義之不暇又焉凂之又焉能用其姦以罔之斯其吉而悔亡也夫處人之道不外於處巳正人之道全在於正心用術者久而窮以詐者立可敗尙奇者易折求勝者必屈故待匪人之道孚而止矣孚者中有其實夫何以爲實盡性而巳矣故誠者盡巳之性斯能盡人之性又能盡物之性尙何六三之不化與

鳴鶴在陰其子和之我有好爵我與爾靡之

陽實陰虛故易以九爲孚此卦二五皆以陽居中孚之積於內而不炫者故爲中孚之主夫鶴陽鳥也其舉髙其聲遠聞今乃鳴於陰陰者山之下澤之中乃幽暗之所言其誠之至也實用力而徳成於內誠之謂也鶴鳴子和言誠之動物也好爵謂天爵孟子所謂仁義忠信誠之目也我爵爾靡可同徳而相應也且誠者何人之本心也本心何以謂之誠赤子之心天理純全何嘗有僞迨其年進情開智日增則朴目散拔日多則淳日漓且人心之用言行而巳發而直出者爲本心爲誠發而支出者爲昧心爲不誠其初本欲如是而言也慮其忤物而謟生欲其投人好而遷就生欲其傾聽而巧生此果是本心否不是本心便是不誠其初本欲如是而行也欲其髙人而矯生欲其異人而奇生欲其說人而隨生此果是本心否不是本心便是不誠自是推之言之爲躁爲隱爲遊爲屈爲支爲放行之爲懦爲厲爲躐爲怠爲速皆非本心也皆不可謂之誠其萌也甚微其著也甚大其轉於意也甚易其成於用也甚難言而人莫不聞行而人莫不見非大乎言之失也駟之莫追行之失也如肌膚之不可攺非難乎夫巧者工於以言釣人之情者也及其見人之巧則亦誚之謟者工於以媚取人之喜者也及其見人之媚則亦鄙之此足以見本心之終不可昧而誠之終不可揜矣故易曰鳴鶴在陰言愼獨之學也獨者心也愼者得其本心而巳矣所謂實用力而徳成於內也故尊之曰好爵焉夫本心之人𨿽不能無過亦謂之善昧心之人𨿽嘗爲善亦謂之惡何也本心之人日履實地如覆種於田日生日茂一旦力足過皆攺爲善昧心之人日修飾行如施采於壁日陳日剝一旦力怠善皆變爲惡況原其存心本非爲巳又安能一又安能久學者體鳴陰之象則知君子誠之爲貴

嘉言罔攸伏野無遺賢萬邦咸寧稽於眾捨巳從人不虐無告不廢困窮

帝舜因禹陳克艱而說此數句嘉言罔攸伏三句巳然之效稽於眾以下方言其工夫蓋嘉言伏而不達者以上好自是而不肯咨詢於人賢才遺於野者以其困窮無勢援者不得進用萬邦不寧者以鰥寡無告之失職也庈不但稽於眾而巳又能捨巳從人是樂善循理不分人巳則四海之內皆將輕重裏而來告之以善矣宜其無所伏也能不虐無告則仁心仁政周徧愽厚無一夫失所者宜萬邦之咸寧也能不廢困窮則凡在下之賢皆得達於君前所謂占一善者率以錄無勢者不爲有勢者所壓無援者不爲有援者所擠宜賢之無遺也夫人君崇髙極則易於受蔽謟佞進則易於自聖然而私言破於公議大智成於眾長則稽眾從人又其本也且如帝舜大孝玄徳當時誰能及之堯三咨四嶽而猶未之舉也及堯專求側陋而後得詐右非堯臣非舜也焉能自見哉考之古事近者易達富者多與比黨之引公行於朝廷賄成之政肆出於官府方治則小人享其福而致亂則君子當其難有利則富人專其獲有賦則貧人固其苦故萬邦之寧必自無告上來野無遺賢必自困窮上來仁人之言遠矣哉

敷納以言明庶以功車服以庸

帝舜論治頑讒之道禹乃口然而心未盡然者蓋明之以威不若化之以徳曲厲其功不若默黜其私頑之敢行者以核實之未精讒之敢宣者以察言之未審敷納以言者使各陳爲治之道以觀其心庶卽試字之訛音近而誤也明試以功者使各行所納之言以考其實車服以庸者乃大其所賞之物以著其徵夫藥言則成甘言則敗徵實之言可長務華之言易廢眞見與臆見不同履事與料事各別中幾則簡綱情則闊然亦有良於言而澀於行長於謀而短於斷又有敢爲大言以欺世便於出輔以移聽者以事試之其眞與僞立見矣有功者賞之則罔功者必罰之可知也見賞勸於功則見罰必戒於僞可知也夫言必稽其成矣誰敢復妄言者功必明於賞矣誰敢復飾僞者𨿽有頑讒焉得而容哉嗟乎僞生於多巧邪生於多欲得售名則人競好虛文則獘長是以君子弗尙也禮與其奢也寧儉事與其煩也寧略言與其辯也寧吶行與其采也寧朴孔子曰政者正也正之道試功而巳矣試之道求其眞而巳矣徳必核其眞然後授之位能必核其眞然後委之事行必核其眞斯貴之言必核其眞斯信之物必核其眞斯用之工必核其眞斯程之一不眞則榮辱賞罰從而繩之勿惑浮議勿采虛稱而髙下其施是故眾正積於上萬事實於下故曰先王之道斯爲美

沛公得張良以爲廏將

是時秦未亡而劉季稱公以伐暴予之也良歸曰得一國之辭也漢得良而興故異其辭異其辭所以賢之也何賢乎良良亦庶乎得易之道焉爾坤之謙曰含章可貞臣之進也炫才則嫉來矜名則毀集由是任事人忌其成也總權人罔其專也夫事合眾而後成功獲上而後致當事而人欺之上疑之身且不保何功之云咎非人也自用其才之過也大畜之大有曰童牛之牿薙艸不自芽蔓則難圖納約不自牖蔽則難開故攺事莫如伐幾直諫莫如止念謙之坤曰勞謙君子有終功怠於宦成志滿於行遂身殞於患失家滅於忌寵故未亡而憂斯存未喪而持斯得存於將亡得於將喪無及矣司馬氏贊良曰無智名無勇功庶乎坤之義與曰爲大於其細圖難於其易庶乎大畜之義與綱目書曰張良謝病庶乎謙之義與是故貴而如脫困而常亨言無再發事不重舉悍者帖疑者服爲韓之志當其時無知之者其庶乎肥遁者與其中介以止其外巽以達其庶乎謙者與後世有弗爲臣臣必則矣

以汲黯爲主爵都尉

考漢史所紀汲長孺言行蓋一守約之儒司馬遷學宗老氏於當時人物凡簡要而略於采者皆曰學黃老也綜其實不然古之學者知卽爲行事卽是學考於典冊者必求切於用問於師友者皆因疑於行漢初人物尙然至武帝之後乃出博洽綴緝辭賦之士則有外用而言學離行而徒問者魏晉以降益晦且尼矣漢武帝雄才大略智臣藻士或以優畜或以順使一犯禁戒刑辟無少假借獨以嚴憚黯不冠不敢見嘆其爲社稷臣淮南王召集天下奇士纂述千載佚聞兒視漢廷公卿獨憚長孺藏邪謀而不敢發斯亦近於巳正物正者與長孺治郡擇任丞使急先務也責湯苛刑責弘飾詐崇仁信也不以渾邪之故斬令不以與胡賈罪國人厚內治也不歌天馬知樂本也是故舉得其要言中其情嘗求其學矣黯告帝曰陛下內多欲而外施仁義史稱之曰任气節內行修潔又曰長孺之正直夫仁義者純粹精也譬之金有鉛鐵雜之非眞金譬之珠以魚目混之非寶珠甚哉欲之害仁義也潛伏於中索之而無迹發於所感遏之而無據莫知其來莫知其向轉盻移聽之際而吾之眞心爲其所消鑠甚則沈溺於內而不自知如劉伶畢卓之於酒人以爲至濁而彼方自樂其淸也夫一念不敢自恕斯可謂之修一語不敢苟狥斯可謂之直一介不敢自污斯可謂之潔盡此三者欲其遠矣累簡積篇復文靡說豈如長孺之一句深切著明乎自漢而下爲君者功不及桓文而肆過之爲臣者才不及管狐而詐過之徒飾以三代之議論使黯見之其發憤怒罵又當何如也故曰長孺得儒之約爲古學者必當取法

禮由

皇上繼統大禮成矣近一二臣者必欲行其邪議喧然未己銑待罪太學以教化爲職業已同南京諸臣上諫復爲議以示諸生斯議也蓋取諸小載記權制之議云爾議者之要有二曰長子不可後曰孝皇有嗣曰今上未爲太子其欲於本生稱親則踵宋歐陽修濮議之誤也昔修嘗自啇曰修平生何嘗讀儀禮偶至弟子書院中幾間見之曰爲人後者爲其父齊衰杖期合意由是破羣議夫修彊主私巳之見堅附創覩之文旣失先王制禮之心又昧聖人修辭之法謹考儀禮於所生仍曰父母蓋用它辭則不明於所後不曰父母蓋證後文則可垍聖人因親以定倫以制服若曰所後不稱親曷爲而服斬也若曰本生仍稱親曷爲而服齊也明於齊斬之別然後於稱親之孰宜孰否立廟之爲禮爲私可坐而定也夫時各有宜故代各異制臣子當世守之亂成灋者必服重刑謹案今日世及條令大宗果絕必於傍支取其嫡長以繼其庶不得而先之所以一統序防忿爭也太祖髙皇帝監於前代重臣宦﹠﹟62942﹔﹠﹟63139﹔立乘機立弱以遂其竊權之姦乃立兄終弟及之制後宗社常享長君之福敢有紊者其罪不貲所謂長子不得爲人後及如前代取宜爲後者一人育之宮中禮秩如太子者皆窒且悖而不得行於今矣然則無處乎夫武宗之無後卽孝宗之無後也二世俱絕痛如之何武宗旣拘於制而無可後者幸而倫序之當立者可後孝宗孝宗有嗣而武宗之心慰是故尊及弟之制以大位傳上用繼宗之禮以上嗣孝宗春秋傳曰太子亡則立母弟無則立長荀悅曰捨親取疏非義也以弟繼父近於義夫於兩難之中而得曲全之道斯可法於萬世矣夫爲嗣斯繼絕繼統必其嗣天理人情皆然也是故合前數義而權之故𨿽長子果當倫序則必繼旣繼卽嗣之若乃避嗣名以伸恩於所生是始終利巳也議者於繼位則曰宜於嗣則曰不可泥古而欲亂今之令則不忠享其有而忘立我者之悳則不仁至於量恩於育不育以差嗣不嗣之等此市井搉銖利之心非可與語帝王之道也議者又曰其如興獻帝之後何夫藩國可徐置後四海不可一日無主皇上欽奉武宗皇帝遺詔及昭聖慈壽皇太后懿旨入繼乃就其重且急者天佑聖明子孫千億自可別議所宜而行之竊究議者之意專爲小宗而忍於太宗奚可哉凡繼太宗必絕小宗者先王防禍之意遠矣深哉大位姦之窺也大利邪之伺也故入繼者尊榮一人止矣余無所與利使彼皆病其無利也自已其僣亂之心不然將人懷攘重之圖國市賈嫡之策夫以今制之嚴猶有背忘如寧濠之貨嬖幸者且今曷法非古事之善乎今曷鑑非古事之失乎昔漢光武自致中興可以傋厚其親矣至立廟京師則避帝統而不敢宋英宗甞欲考私親矣畏公議而中寢未聞追究光武之失也但猶有恨英宗之薄者爾惟漢哀帝迫於太后惑於泠褒叚猶兼行前二者其後事具哀紀然亦未敢攺成帝爲伯考也卽天所降之禍福可以占其心之仁與忍卽萬世所公之是非可以見其事之得與失今如議者似以光爲忍爲失以哀爲仁爲是矣夫豈可哉禮非以天降也地出也人情而巳人情大不安而謂之禮未之前聞昔歐陽修見疾於當時甚者加以閨門之醜穢英宗欲曲庇之而不能今日建議者不暇遠指惟南京人士𨿽不當事任者皆痛詆之豈人之識盡出其下哉夫君子制禮將以移風俗定上下而乃致人若是者何也斯徒言之爾如之何行之天下傳後世秋乃復冥悍弗顧必欲決自古所愼之防破自古不敢之舉予恐厥任甚重而甘心爲國當者非烏獲之力也聞之中庸孝者善繼人之志善述人之事者也仰惟興獻帝抱仁履方鞠躬懋學不幸蚤棄藩國未登大位積慶流光啟我皇上所宜用獻帝未及發之心弘獻帝未得爲之徳節嗜欲止遊衍遠邪佞近忠直禮信大臣包容諫諍覽斷庶政緝熙聖學寘宗社於永安顯獻帝於無疆至於萃四海之珍勤三朝之問以曲承歡於興國太后者任聖心自盡耳豈必拳拳非禮之禮哉

甲申陳言急務疏【七月十七日上】

臣近奉明旨內外臣工各加修省以回天變欽遵者臣竊見自嘉靖二年七月至三年正月天垂其怪地出其妖人見其孽異乎極矣臣甞待罪翰林仰見聖顏溫恭遊衍無所好嗜欲無所專今乃致異如此非上下講求切實之徳共守不怠臣恐斯變若應其難不易觧皇上若不克已以先臣下徒飭於號令之間萬無一濟臣謹上卽今急務二事曰勤聖學曰辯忠邪仰惟皇上天資本粹聖年方富如日方升若不蔽於陰則必照萬國矣後世保傳之道旣疏禮樂又缺惟有讀書可以維心志尼邪僻然而進講之日少放免者多接士夫之時什一對內人者什之允惟欲易流易比惟邪以易流之欲導以易比之人心何由正陛下在內奉慈闈欲孝﹠﹟62834﹔﹠﹟63139﹔良均而中禮親後嬪欲悅徳而略色禦宦﹠﹟62942﹔﹠﹟63139﹔立欲給令而戒狎暱在外臨羣臣欲明以信決庶政欲從善而與民其道周而運其幾伏而微非學何以明何以凖伏望陛下將日講經旨反巳體認有所得於心則必見於行有所迷於行則必考於經疑於經召講官析之昡於政召大臣與啇之學�則聖心存然後政可漸理故勤學爲急務者此也近者主事張璁等以先後獻議超遷大學士蔣冕尙書汪俊修撰呂柟編修鄒守益監察禦史馬明衡等以上疏罷斥禦史段續陳相吏部員外郎薛蕙下獄仰惟皇上求傋禮於本生至孝也然當詳稽禮意大順通情獨任巳情亦曷有極夫人之願有子孫者气相傳焉而弗與形俱斬故絕世者人之大痛也先王本其气之所由來取同宗者爲之後若夫帝統必以長祖訓繼絕必以弟必以長一統序也必以弟杜忿爭也立此二義則陛下爲弟而長又繼祖之宗絕正當繼祖以倫序則考孝宗是故必降於所生斯謂之後若與所後等耳猶弗後也當承祧主鬯之重則父子差輕也斯禮之至精百王之所同蔣冕等之所守臣究覽議者其文則歐陽修之餘也其情則冷段又乘望意向求勝無巳悍者危法左使以激怒媚者附災賀雨以動聽明詔再頒天下方頌陛下之仁孝可以貫幽明昌胤嗣彼猶上異議夫子事父母聞有漸尊之者矣尊而忽降是以爲無系重輕而忽且易之斯非陷陛下於寡恩乎且議者非臣子與就令所言當乃其分非有元功謇論明爲賞以官恐天下陰謀賞者接踵至不可塞也臣聞天子得四海之歡心以事其親不聞止於三四人者之同而賞是自章其爲私暱而巳勿徒視此爲事忠邪消長之介守道爲忠則多拂意然必存希旨爲邪邪則叛道然必厄何也邪人者窺而視巧而愎利而不慚其歸遂意而得大欲爾非眞志在君窒之猶伺隙而入可招以賞平蔣冕汪俊宿學舊徳呂柟等乘時意忠非敢有它今日果罷冕等則有畏而默避而去者忠日遠矣議者寵則有術而移技而進者邪日富矣一邪亂邦況可使富哉禮尙取貴況他好乎伏望皇上無輕正統無拂羣情無恃威可作無謂已可繼審斯四者則今日之忠邪辯自然異所施孝純而天心悅眾正萃而長睦庶哉可以釐獘振頹而消災異故辯忠邪爲急務者此也臣竊惟祭酒爲世儒宗非臣陋劣可以濫冒況系兩京四品堂上官災異之來亦合自陳求退伏望皇上將臣罷免別選賢良代任臣干冒天威罪當萬死八月二十一日奉聖旨崔銑準他辭

上內閣三老書

近者國家不幸生此數邪假禮媒進易天常而不卹亂朝廷而不懼戾气悖語肆出橫發冷叚所不敢勸歐陽修所不敢言銑有末議巳附南部諸公奏中懷不能巳再上卽今人情洶洶甚於正徳黨論朋爭紛然可畏也巳銑年近五十平生未甞敢立一異獨見今者安危攸分義難竟默若懷矜名獵譽之心敢矢諸天日調劑之下乞垂鑑亮銑有父八十有六歲得以所請罷歸﹠﹟62834﹔﹠﹟63139﹔良親乃沒齒不忘之恩干冒臺嚴惶悚惶悚

書林茂貞嘉靖大禮辯後

昔濮議中寢故諸賢有遺論夫出於天性之謂親緣於人心之謂情本天裁人之謂禮知斯三者可以決輕重矣林子之言情禮無悖其可昌而行之哉議者欲皇上考獻帝而伯孝宗果然則自今至萬世皆小宗也獻帝未甞承祧主鬯以臨天下必不可彊名爲大宗小宗而主大宗之祀非僣與上以侄祀伯禮旁親無後者止袝何以執裸獻若曰以君臣之分承祀則何必其子孫夫宗廟者親親之至也朝廷者尊尊之至也轉習閭巷之猥瑣篤婦寺之婘戀何哉

【休集／卷之五】

簡何太常粹夫

簡南雍諸生蔡玘等

亡妻孺人李氏壙志

刪大厓集

刪圭峯集

答王憲副徳徵書

亡友張仲修墓志銘

祭張守天澤文

贈鄺知縣序

社學記

祭張西渠仲修文

燕耆志

題莊渠體仁說

似隱樓記

小祥祭妻文

訂易纂言

六書故後記

自述三首

書程子易傳後

記王忠肅公翺三事

書劉忠宣實錄後

讀尙書正文

味泉發

與何太常粹夫書

與梁宗烈書

昭賢祠記

鄴守閔雨記

顯考參政南郭君述

顯妣淑人李氏述

休寧縣修學記

李君墓表

書楊東裏東郭倡和圖後

蔡公禱雨記

中說考序

答許侍郎廷美書

張訓導贈言

洹詞卷五

休集甲申十一月至戊戌月十五年

簡何太常粹夫

別公十年學無一成但此心不敢有愧冥冥爾世道日非人爲榮利所迷能自立者殊鮮人固未易知巳亦不敢遂自保也如公之立而不挫何可得邪未由會面幸自愛

簡南雍諸生蔡玘等

眞州別後悵然如有失然學講而久母負送遠而情必稱爲仕爲隱不失本心𨿽隔異方如在一堂不然對面而異其存亦奚貴於聚哉

亡妻孺人李氏壙志

吾妻歿十有七日兒滂汲召工爲寫眞弗類兩兒哀號予太傷心夫失貌且然吾妻茂行矣忍弗志以告子孫吾母淑人李貞烈剛果臨事有丈夫節吾妻之母一品夫人鄭靖專慈良庶哉葛覃樛木矩也吾妻法於二毋幸保節歸修邪促邪非天孰尸之順行冥逢奚有於我焉妻名某太保工部尙書鶴山先生湯陰李公之叔女也成化丁酉七月十八日生於臨淸水部分司丁未吾妻年十一予十年吾父南郭君自職方氏出守延安爲子求昏鶴公報諾遂字越七年弘治甲寅冬予奉父曁母命往迎妻於京貧不能僦屋備禮十二月二十四日入贅明年乙卯春二月攜妻還延安秋八月吾父遷參政挈家如蜀戊午予還安陽赴省試吾妻畱蜀事姑明年巳未吾父致仕夏六月予自太學歸明年庚申冬攜妻如京卒業甲子春還安陽明年乙丑予成進士入翰林夏五月吾父舟送妻至京正徳巳巳予調南封部主事明年庚午話劉瑾予得賜環再入翰林丁丑予謝病去官部書婁下取供職巳卯冬北上明年庚辰春丁先淑人憂凡吾妻皆從壬午今上入承大宗卽位攺元嘉靖以史事特召是冬往吾妻畱安陽事舅明年癸未予遷南監祭酒歸省父猶議獨行父不可乃再攜吾妻而南甲申春妻攜子汲迎婦於杭歸閱月得郁疾气升而弗降嘔食盡酸左脇刺痛逆攻膈秋九月予解綬而北冬十一月至家疾轉劇乙酉二月二十日卒年四十九方病時予延醫百方療之藥巳疾愈騰每痛連旬弗休卽分死兒滂汲吁天以身代急至以齋醮以佛以巫禱予莫能止然卒亡驗吾妻生兩兒外仍有二子三女俱夭長女聘樊剛仲女嫁劉仁滂舉壬午鄕試取邵氏子二士﹠﹟60886﹔孝童女一小梅汲取馬氏吾妻眉目疏朗體秀而閒重性敏能斷不習文史間爲析理論事悉解悟能自爲說又善卑巳茹侮弗先其貴吾母淑人精女工性嚴難說合諸戚鮮當意者惟妻事之歡母坐妻侍笑言晏晏或至夜分不能去衣非母自制及出妻手者弗衣卽衣之如負棘然在蜀時吾母病腹痛藏結十餘日不解石父適出按所部予曁妻日侍疾不寐急妻叩首北斗下流血漬磚後母歿每朝及晡自入庖治饌上之舅所曰姑歿巳卽不當舅意當誰語邪居姑喪三年衣麤食素不他出凡皆姻黨共見也予年一十得血疾殆妻與子訣誓以死相從巳巳予病寒疾巳不治有欲投附子者妻不可攺用涼劑差巳南調行炎暑中病創三旬巳病瘧三月妻手辦湯藥及扶啟坐面常數日不沐渡江風幾覆眾皆錯愕妻徐曰此亦正命猶勝附瑾而遷者予在南監歸巳得報候部書下閒居兩旬妻無所市物也諸生蔡玘胡經輩日來授經熟視之瀕行不覺嘆伏曰斯珍窟奇府鮮有不厭欲者是惟吾師之操抑內助若是乎休哉嫁三十二年日思孝其父母曁友其兄曁姊嫁時鶴翁守鴻臚八年不調資送儉薄后鼎貴遣二少女越於妻者奚啻倍然亡懟於心及他冀辛予母遺妻金寶釵二在京歸安其母失其一鶴翁償金後如湯陰至羑里並失其存者亟呼長兒曰滂爾祕之幸固毋再費爾外翁金妻病革滂始泣以告予鄭夫人年髙失聰夫人長孫汝勛文而愼及婦張俱夭死鶴翁遭狂生訟並連予妻南行時日戚戚然遂病漸至化云吾父側室二其子曁女三予二亡姊所遺凡三女子一吾妻恩撫禮接皆莫能私擿其短及是哭之慟予居憂門人來饋騾予泣曰亡母常恨無驢若見之必說妻曰君未知姑使以勤力致之則然未必說饋者予大慚嗟呼吾母徳至使婦不能忘吾父仕三十年及歸僅辦饘粥糊口囊亡尺寸異物使婦及子妻樂貧而羞賄不肖銑早奉訓思以徳學見於世綿力疏心躓十於步故曰總角向道皓首亡成吾母棄養甫五祀吾妻亦死失助而顚越必矣又何能爲以永先烈其奚所藉手以見古人俟後聞哉嗟呼吾母吾妻冥漠中其閔予之特否乃誄曰子胡予棄卽三泉巳酉之引曰殯旃予賴先烈得歸全與子同還母左阡

刪大厓集

李世卿集詩十有二卷文八卷梓之江西然李子未知詩其詞險其調戾弗中矩也文則庶矣古而暢簡而腴奇而妥如子獨敍其文及附錄凡九卷若干首

刪圭峯集

羅景鳴者振奇人也故其言捷於異而嗇於典習往昭於細故而闇於大然能自冶偉詞不亂於頹習往西涯公處於劉瑾張永之際不可言臣節矣士惠其私猶曲貸而與之幾亡是非之心景鳴責引大義願削門人之籍寧濠將叛遣使賫金饋景鳴於山中景鳴知之一夕逃去家人莫知其處噫烈矣哉予刪其文亡謂者若干首存者皆可傳觀凡六卷若干首

答王憲副徳徵書

伻來示予二論皆精詣名理斥妄止僻其勇加人數等吾道斯有賴哉夫子有言未知生焉知死孟子知言而能放滛然義集而言斯達君子欲明夫天與人者於巳求之而巳矣由宋而來言繁且雜近日反經獵異以自表置者率竊別學爲玄爲徑僕嘗斷之曰不求行之故譬諸醫方傳於古人實爲通世之疾者設之揭方以刮疾驗其瘳與否而其中與錯者居可知﹠﹟62672﹔﹠﹟63140﹔業年踰四十猶抱多岐之恨謝官杜門日夕攻慝願事於忠信篤敬本立而後言足下植節貞固向學懇敏望勿爲文義所耽益弘新功逢原之妙孰與探索之艱乎敬君愛君遂爾直率銑再拜

亡友張仲修墓志銘

亡友張子仲修卒於漢中嘉靖四年正月二十四日也生成化乙未五月九日享年五十有一嗟乎吾友諱士降字仲修河南安陽人世居髙平渠南故號西渠父諱魯恢博自信嗜酒不以世故介懷贈監察禦史母朱氏封太孺人勤節治生性明辯通世務臨事卽斷而和且安吾友自以爲弗及母云仲修舉弘治乙卯鄕試戊午喪父貰屋貸粟以生非厚者莫知其窘辛酉奉母攜一妹一弟卒業太學明年試又不利三原馬理伯循集友講學大約明經修行母慕髙虛母溺詁訓母耽母陷利與名其志以洙水四爲師仲修獨持議曰諸君日端默戢戢可謂能閒其心矣要須於事爲驗其實身與世爲二理與事相乖非聖人合外內之道也銑等弗可仲修又明年甲子仲修及銑還安陽乙丑赴春試馬子見而欣然曰仲修昔者之言聖學也吾輩其亟從事焉是春仲修舉進士授廣平推官明嚴民畏之正徳壬申晉監察禦史朝臣各立從或以門生或以鄕裏故知附大臣大臣利其偵事護缺曲庇顯升仲修惡其然元祿卿李良素謟事少師洛陽劉公得美遷又以女子少師孫子少師以諫爲劉瑾所逐良詐言女死乃�適仲修上疏劾良且曰使今大臣知彼小人終必�負盍早絕之而遑遑乎延正人也良竟坐罷癸酉巡河東鹽法運使劉瑜貪而有奧援遷參政仲修劾罷之革豪右以均商嚴取曬以美鹽以其暇建正學書院鑿靑石槽開茅津皆爲大衢車可行甲戌內宮災上疏曰陛下前有逆瑾之橫後遭薊盜之亂旣不之警方且興居無度暱近非人積戎醜於禁中戲干戈於臥內徹夜燕遊外見煙燎內廷大土木權豪競華侈親信內臣取貨於外又扣軍糧皆名進貢織造龍幄科害靡極鄙猥無聞使之巡撫納銀指揮授之政事盜伏而虜發民竭而兵罷守法禦史如劉天和則就逮張璞則死詔獄閭閻之苦禍機之畜皆不知也今宜痛懲前獘更宜克慢絕滛早朝親政講官說經師保論道究精一之傳考興亡之故以表天下褒衣博帶之雅孰與市井狡穢之羣廣廈細旃之樂孰與邊徼凶危之隊不報乙亥巡按鳳陽織造中官史宣酗酒作威以大括財荷黃挺二曰賜棍有拒令者杖殺之無論自都禦史不敢禁仲修疏言之且列其賄若干丙子還京守道事有張順者京大猾也隨中官守雲南毆門子死潛回京避之雲南撫巡移文逮之急乃出官以二隸押送至桃源重貨二隸竊取淮上病丐斃之二隸告順死勘實給文歸巳三年矣仲修閱案疑之密廉之數月果得順坐殺二人罪時錢寧大有寵賜姓朱廖鵬附之初鵬以中官廖堂爲兄守河南鵬凶殘積金帛如山旣敗又以鑾爲兄鎭守陜西而其子鎧用弗廖二名振京師傾財納士夫自師保元臣相與接席酣飲或至旦仲修率其僚疏其罪且曰堂來鑾往兄甫罷而弟嗣任鵬內鎧外父制中而子擅利鵬毒河南巳起內盜鎧毒陜西必召外虜朝廷豈無他才專用一家兩省亦有何罪日受百害邪鵬寧大恨罷職禦史薛鳳鳴殺人爲巨盜被逮又夜自殺三婢子置朝門外懷牒訴其冤鳳鳴素事逆瑾致富又凶愎當案者卽遜去累年不決都禦史幸庵彭公以獄付仲修及許禦史完二君掠治取服鳳鳴知事急貨錢寧以其妻女往要之寧受鳳鳴愬爲上奏乃下仲修及許子補之獄七閱月仲修降判晉州補之定州判仲修教民耕桑如齊民要術法果倍收民富滹水決數縣咸災仲修奉臺檄往塞之成晉知州今上入承大宗卽位誅竄姦宄雪忠臣冤仲修復禦史所司忌仲修才仍擬知府太宰熊峯先生石公曰凡官居者悉以資深超用而謫者罷者猶以淺資拘常調是佞者常伸而忠常屈也何以勸後乃得漢中守備副使其地居終南太白間西南連蜀東接鄖豫山嶻嶪羅立山中長廣數千里有良田美隩水泉沃灌宜牧多竹木可材文貍蔚豹可裘民淘濱河沙得金大抵逋逃者擅爲業歲貨軍官與通則吞並弱小藏大盜伺便出掠又好報讎殺人急則生變朝廷特置都禦史鎭之仲修至首按軍官殛貪用良賊有王大王二閻仲良結回回爲患官不敢捕所在皆立親識急則投匿號曰賊主仲修召王諭之曰汝能擒賊卽汝功吾賞若重否吾率軍焚山汝等與存者幾是二者禍福汝何居見仲修備飭語直怕叩頭曰幸公活我居數日各獻賊仲修又取賊主怙惡者十家破滅之遂大安乃堰響水漑田千畝立堤防溢又修雲霧水未成而卒吾友穎敏天成書再經目不忘古人奇文奧旨覽卽通解明政達變𨿽倥傯塡委沛然應之各中理人以欺至片言能折之尢惡盜吏嘗曰今民貧官空然天無歲不生財財奚往焉古云世有兩不足之病無兩不足之理是侵漁者眾而莫之稽也所至按籍徵實明入考出源獘深文皆鉤其情知縣劉景沂巳遷主事按其受官錢竟奏戍自贈禦史君沒嫁女弟三人少弟取兩妻爲良醫副貧而能舉人難之配石氏安陽石釗女封孺人婉順吶日仲修自入官母夫人率就養衣自一縷以上弗敢專俸入大孺人掌之凡僚內人燕孺人謝不敢往事仲修執役如婢壯年不育卽謀妾於所親仲修逡巡者數歲今子一人弓女三人皆妾劉氏子孺人病癰五年竟以嘉靖癸未十一月十有八日卒享年五十仲修嘗攺葬太孺人父曁母於大孟葬姑姊於楊記士升師淇士趙錦貧仲修過淇知之出貲嫁其女其子得妻篤友誼有終遇勝巳者禮信如師銑聞之禮云其在詩曰維嶽降神生甫及申此文武之徳夫人稟淑气而生心能與宇宙同其淸則彼气湧發故申甫由文武來者也於乎心感乎時數靈會於山川本培之祖宗材豈數數得哉微乎消長之理也是故洪武諸臣多元才也去夷復華貞矣革除之臣節矣而寡猷正統之狩景泰之易儲天順之復辟居位者靡如也故重典用焉成化之明弘治之仁朝無變事癸巳乙巳陰謀易適李賢劉珝一諫而止自是而士气昌始知以退爲道以諫爲忠以聖爲師以經爲文及乎泰陵未造明聖日隮得張先生元楨性理疏日夕締覽頻驚喜曰天其以斯人覺朕乎吾榜諸君子出焉繼遭摧折而且多夭言其最者節行則莆田黃鞏伯固居巢曹琥瑞卿葵丘王韋欽佩守官則湖南張璞中美朱錧以獻髙唐劉孝必先壽張董建中湯民寧海張惠天澤文學則吳郡徐禎卿昌谷晉安鄭善夫繼之壽張殷雲霄近夫太原孫紹先汝宗今仲修又死嗟乎天之尼其名與位也斯巳矣欲善一身而不可得乃大慟而爲之辭曰烏乎西渠先生果哉止此天讎善人末之何矣爾徳無瑕可謂君子巳焉哉巳焉哉

祭張守天澤文

子之司財其白如霜子之摧彊其堅如鋼旣左其秩年亦弗長可能者性不均者命性以力成命因气競嗟嗟天澤於子何病於乎哀哉尙饗

贈鄺知縣序

往者湯陰之治政弛而民玩逮其極也隴夫烏聚荷挺而作肆掠酣飲盡夜而山尙可以爲邑乎哉臺臣甚病之乃以鄺子一誠自偃師來鄺子明而健明故精核病源滌矣健故果確粃事振矣譽流而上悅屢得旌揚焉今夫論政者曰寬曰嚴斯二者弗可舛施也寬者子民之常道也嚴者摧枉之颷權也古之人有言如保赤子彼其煦嫗休育猶有夭閼之患生焉緩且顚越急將何如夫農之耨蓼以敗苗也瘍之刮蠹以潰肉也庇凶戚良善爲治者惡之昔有一地而寬嚴異者包希仁歐陽永叔之治開封是巳一人而寬嚴異者柳諭蒙之治京兆河南是巳一人一地而寬嚴異者張復之之治蜀是巳是故才有宜民有化時有艸地有俗此之謂通凜然而迅霆寒霜油然而甘雨和風余將於湯陰見之

社學記

科舉旣久士益慕利蓋知誦讀之切於行升揚之因乎民者或鮮矣昔之提學河南者有克庵陳子士賢石谷吳子元明克庵禔身以教故士惇石谷以闡經旨教故士良又四十餘祀而得今蕭子子雝蕭子崇道而善於訓厲恥而明於施故士檢彰徳同知王侯惟屏攝政凡十閱月遵憲度申學政防佚驗業各以時鈝以事振巳而商於僚通判王侯邢侯推官尙侯曰棄其志於幼而長斯責徳後矣夫�之旣儳焉而思閒其心紾矣夫議遂協乃區地構木修建小學其二居城中四關各得其一擇師選質詵詵乎至四百人來拜予於淸白堂嗟乎爾師爾徒母宵志母賈利母迷爾業範爾躬以示矩敬爾師遜爾長以惇讓謹爾手與步執爾汛掃審爾惟諾情爾言以養敬正爾詁訓辦厥名物飭爾點畫以究經以析事以收爾放心嵬嵬者山簣土積之涓涓者泉巨浸匯之牛梏於童可獲千廂木直於芽可棟明堂聽之哉毋曰予言誕

祭張西渠仲修文

敬皇之代予曁兄學於京師得博聞惇善之君子爲友兄進予以堅厲勉予以誠面數予過使予頰赤不止後兄及予同升於公兄忠且才而予拙劣兄動卽著勛而予守詞林每一官卽積年不徙坐費官廩顧以文章與時異制召忌起謗兄語予以道曰毋變以附時毋自明以啟爭曲成深護使予得以全行歸昔數友之論曰事以理處斯中理得而事自亨故求理而姑緩於事爲兄獨不然及今涉歷之久省巳觀人服兄驗實於事之言一步迷則躓一徑岐則愕譬使升髙越險熟之者由斯坦坦𨿽健力弗能驟彊也聖學不墮於一曲吾心宜普於庶物全體不澀於萬用嗟秋兄乎成我之身履實之學予鄙懦何能酬兄之知邪今玆傷痛豈復能文直寫胸中之眞以告兄而巳兄富才節予所深知舉凡撮大予銘墓碑兄名永垂或其在玆以嫂孺人石氏袝食於乎傷哉痛哉尙饗

燕耆志

太史氏曰年之貴於天下也尙矣是故有堅實之气焉其體斯壯固而不羸有精明之心焉其气斯凝定而不搖燕耆者茹叟文中也號時齋隨其父自無錫徙燕蓋永樂初祀雲叟性坦易故不躓於險志慷慨故不沒於俗解書史睦於族以達於鄕故其履安友善貴顯而遠利故其交貞天順初叟百有四年英皇復辟推恩天下凡庶民八十以上者賜冠服有司以叟姓名上英皇禦便殿召見叟說其狀與辭旣予冠服帶履燕順天府又命吏部尙書姚文敏公以下造其第爲賀又六年叟乃終後諸孫舉鄕進士者一人鳴玉舉進士者二人鳴鳳鳴金皆爲郡大夫叟之徳信厚矣譬諸植果咀華茹實相禪而無窮巳也茹氏可不自敬愛哉予聞三代之禮以養老莫善於燕以養義莫善於享夫養老者養體也民見其盡心也而知加愛養義者養賢也民見其致恭也而知加肅英皇其能兼之與嗟乎上敬老則天下莫敢遺年孝弟興而頌聲作矣

題莊渠體仁說

夫遊言可聽也不可倡也億言可辯也不可惑也誕言可放也不可行也大言可抑也不可信也玆其倦行獵譽者之所爲乎余嘗自頌焉曰習心俗累漸知解剝乃涉世深而讀書久而然爾非古人本立道生之謂也曷怪乎言之多離哉今夏白生文得體仁說余覽而異之學本內而該用政挈要而統事合理气之析達禮性之原知其說也可與入道將命諸生各錄而誦焉趙藩主巳用別本梓矣於戲掇實於華取其於妄非明而能若是乎莊渠先生者昆山魏校氏字子才

似隱樓記

茹子鳴鳳舉進士十有九年副郎署教國子參戎府丞光祿日通顯矣巳左爲邑令者遺其志遷僅藩史者巳其升今藩史之職上之以五教輔諸王次之以六禮正昏姻又次之以三臬治羣校稽諸古蓋視列國之卿焉自宇設郡縣事立司守權皆總於朝廷𨿽府中之務王不敢專況史乎夫職與任有所限則才與力有當節況乎貪鄙者弗黜忠潔者無調志意蘊憤才猷絀抑茹子登樓讀書益遣外事崔子過而訪焉題曰似隱遂進茹子而問曰子將奚隱吾語子天胡壽我非徳乎天胡榮我非位乎位者同乎人者也徳者效乎天者也位不可虛故匪人得而充徳不可假故至貴弗得而取世之有位者林林矣徳人乃曠代而見昔西漢多賢其都者二人賈誼董仲舒咸相王國不得安於朝廷乃皆弗自沮廢賈子懷主而忘巳董子正身以格下其視馮敬弘湯蔑如也是故險而陟乃見其力下而徙乃造其止眾怠我勁乃性之正時困我通乃道之中放者崇簡以申達傲者肆辭以寄矜奇者矯論以表獨斯之謂蠹隱

小祥祭妻文

子逝一歲予憂百端顏色忽悴發毛益斑自子歸我閱年三紀精力小心靡愆可指子事我父子事我母喜則勵勤勞不言苦操刀治膾紉箴縫衣姑喪相予執禮無違惟子事我敬如昆弟鍼規朋友情好伉儷自子之亡孰察予衷言則誰商行則誰從予父望九予年及艾中饋豈宜子之不在爲子服齊倏焉及期中心之悼曷有巳時世之頹矣虐�後母義慕子輿惑戒吉父嗟嗟吾妻其安冥冥傷哉痛哉涕而雨零

訂易纂言

吳子古之敏儒也其爲是書也博剝於畫故失之荒彊通於象故失之鑿然說辭解字多協文義亦可以禆贊朱易傳之學者吳子疑孔氏尙書之僞明矣而於易泥於圖八卦三畫而小成六畫而大成蓋三畫者三才之象也三才各兩故六畫而成卦吾聞諸夫子云彼四畫五畫何物也古亡是也後夫爲女之再適也考祥爲父喪之終也包荒爲祭也喪自爲博徒之戲也艮背爲北堂也恆爲婦也蠱爲女也馬壯爲冰解也大畜之象爲洞天也穿鑿之極曲而陋億度之蔽荒而俚又自昔未有也以文正之明而有是不可曉巳易之象不可得而悉知矣專用互體斯惑也巳必以非其中爻不備爲言互體也則其初其上之本末二四之譽懼三五之凶與功如之何釋之

六書故後記

正徳乙卯冬予在京師見六書故於勛部馬溪田伯循所乃合本也約溪田共錄之溪田送予史一人予自傭三人封部馬宗堯相一史錄及半予奔母喪將歸溪田知予好之遂以其本贈今反故牘書者是也尙缺四卷巳溪田亦請告還關中又兩閱歲予走書告於考功牛西唐道徵又半年書至今界方楷書者也挈正名物辯析義理核而當矣未之前有其曰辯乎書名則得立言之凡也味乎辭助則得命意之委也故曰未之前有也文互楷篆形錯今古失之億且鑿斯其細也勿以掩其大且精者焉

自述三首

予讀元子自述三篇蓋全生保行之道非得巳也予自丁丑迄今十年仕於兩京不及二載餘皆山林閒佚之日撫巳時時古今何相遠哉乃仍舊題綴緝巳見刊詭反經貽諸同好

述時

昔者元氏逆天地之位作中夏之主制惟尊夷人甘臣虜胡俗今尙有襲者焉髙皇至武驅虜於外還我禮樂於內制事有典慮壞有防太宗至勤宣皇至明孝皇至仁攺都幽薊威制天下招來熟酋藩我邊圉故曰勤委任元輔崇簡太守人舉所知民安不擾故曰明絕遊遠色志存衝靜明賢垂問知達微隱故曰二天下久安近古未有所由致者有四焉夷狄之險中國是有一也夷居中夏百年食甘而服綺說聲色而便宮室易其健猛而爲耎脆二也虜分數種世讎歲戰互相猜防不暇他圖三也立法以簡變亂者服刑分權於眾專恣者易制四也故當世之士能署文書可以守險苟積歲月可以致貴法旣定矣不復作逸扶偏邊幸寧矣不復理傾永勝僅通章句巳仕何須邃學才識地圖卽遷何用備政甚者直木先伐全璧受疑百口騰焰黃金可鑠若夫抱愚之性犯世之忌求一朝之安儺矣利害相傾慘於五兵聲名相激戕於自戟官位相取利於機弩是故知退不殆能止常泰山邪云邪不求吾是林邪泉邪不擿吾非故曰優哉遊哉可以卒歲

述命

問者曰呂生有言長平坑卒不盡犯三刑南陽列侯豈俱當六合命可信邪答曰曲見不可與語全泥迹不可與窮化夫气者近以運乎天地萬物者也气有淸則有濁有厚則有薄物極自反勢窮必變故彊弩之末不能穿縞元根之遂可以破石淸而運之不巳蕩而入於昏厚而發之不巳消而至於薄淸厚之盛乃昏與薄之由基也昏薄之極乃淸與厚之將復也故治亂皆非一日之積有一元之命堯舜譬則日中三代日之移秦漢而下日之昃故道愈降而政夷徳愈偏而才小有一世之命淸厚之世明君出焉則賢哲升其民熙以壽昏薄之世闇主出焉則邪佞售其民擾以天有一人之命徳者貴貴或不能徳仁者壽壽或不能仁有因乎世者有因秋人者善惡無定徵休咎有錯出夫禦气者道也勝天者人也贊化者性也宋公出一善言凶星退舍況有天下者行斯三者乎故聖人制命賢者安之不肖者逆之且夫金可鎔不可使爲鉛水可污不可使爲塵百艸萎而松柏茂羣哭噬而鳳鳥舉語曰入山乘樏入水浮槎可登可泳命如我何

述居

往者崔子辭玉堂之廬退修學於家買田郡西築垣構屋樹果爲園捨背有渠水出蜀村南山下淙然東流過予捨入於髙平渠巳崔子被召修史遷長澤宮又棄之歸渠南有圃一區有田二夫水可奭﹠﹟63140﹔斗而灌之者數畝且耕且蔬以養以育率鄕人子弟修孝弟忠信之行明仁義進退之道祖述洙泗之文考訂宋賢之書稽歷代治亂之迹旁通醫卜農桑之藝暇則招集親友命觴申好樂則闡微章嘖綴文詠詩客有告者曰先生知今之所謂君子乎狹小賢哲而動稱唐虞鄙劣典常而談必性命非神非化不言徳非寂非玄不措辭先生曷和之以昌其名乎崔子曰是難言也聞宋代有村如晉桃源其民食粟水飲不鹽不酪旣朴而和年皆累百後通外人致美異乃更狡而夭矣況乎好新而以常爲陳立異而以怪爲奇陋紈綺而衣﹠﹟62678﹔﹠﹟63140﹔罽毯厭膾炙而食蜆蛤所好愈髙所失愈遠夫水誠淡谷誠糲民可一日棄之乎彼醉濃飽鮮者且有伐生之患況於蜆蛤哉吾見其驅民於疹疾而巳

書程子易傳後

易理至伊川十得其七矣文義稍不協於經文者則有之在學者愼思而巳夫畫者象也值其畫者變也潛龍勿用者辭也用其辭者占也斯義不明而附會無不至矣是故孔子之翼程氏之傳百世以俟聖人而不惑於乎至矣哉後學崔銑謹書

記王忠肅公翺三事

公爲吏部尙書忠淸爲英皇所任信仲孫以蔭入監將應秋試以有司印捲白公公曰汝才可登第吾豈忍蔽之哉如汝誤中選則妨一寒士矣且汝有階得仕何必彊所不能以幸冀非分邪列捲火之公一女嫁爲畿輔某官某妻公夫人甚愛女每迎女壻固不遣恚而語女曰而翁長銓遷我京職則汝朝夕侍母且遷我如振落葉耳而固恡者何女寄言於母夫人一夕置酒跪白公公大怒取案上器擊傷夫人出駕而宿於朝房旬乃還第壻竟不調公爲都禦史與太監某守遼東某亦守法與公甚相得也後公攺兩廣太監泣別贈大珠四枚公固辭太監泣曰是非賄得之昔先皇頒僧保所貨西洋珠於侍臣某得八焉今以半別公公固知某不貪也公受珠內所著披襖中紉之後還朝求太監後得二從子公勞之曰若翁廉若輩得無苦貧乎皆曰然公曰如有營予佐爾賈二子心計公無從辦特示故人意爾皆陽應曰諾公屢促之必如約乃僞爲屋劵列賈五百金告公公拆襖出珠授之封識宛然正徳中予聞上事於今學士吳郡徐縉司業上海陸深二子聞於少傅守溪王公固信不誣恐泯也約二子志之小追書附集中嘉靖丙戌三月巳酉銑書

書劉忠宣實錄後

孝皇之任忠宣天順而後未有也惜乎忠宜無以奉淸問廣徳心者嘗聞戴莊簡以執法被譴上問曰古有是否忠宣錯愕無言良久曰有臯陶執之而巳矣此擬詞也如上詰實何以答之況諸司行政被沮寧無可揚者乎是時上亦信內閣彼三臣者皆善私巳又不可與儷於忠宣也弘治之化遜於古孝皇之澤斬於子悲夫嘉靖丙戌仲夏孤臣銑泣血識

讀尙書正文

尙書紀帝王也春秋紀伯也王降而伯徳降而力禮降而政斯天下多故矣夫子以王律伯將以復書之政焉故知書與春秋之旨者可以裁世變議本末善者眾所同政者眾所舉故學非巳私推以明民政豈我權用以齊世好問好察斯天下之善萃焉學公而後傳異端奚售乎政協而自安陂情奚容乎違方以表異迷民之尢也彊人以難能賊教之大也首於堯典事咨四嶽終於秦誓榮在一人其聖道之要也夫今文皆委情巨典後人弗能模也古文諄誨復言後人可依彷也古文體制相肖最者太甲之於蔡仲之命湯誓之於泰誓是巳洪範顧命其能僞撰一言哉果伏生言之訛也殆不可句矣此爲申古文而罔之

味泉發

夫外非內之所系也迹非神之所畱也存之凝適然者其感矣幾之姤突如者其協矣故萬物者形我也名者寄我也昔堯之野人棲樹以生號曰巢父天子之貴弗得而加焉其中誠深其取之寓誠廉故今猶稱之巨野宋先生謝教於庠息趾於鄕徳尊又傳嗣蕃且顯乃翔於事外覽乎化表飲泉契心立名表獨是故灼於物情者能用其物者也涵乎气原者能樞其气者也先生視地而履體道而擬小子狂簡請捨遠談爰申近旨夫泉眞陽之發也捨溫抱潔無染無益非性與穴山坼石不撓不激非勇與盈坎而達望海爲歸非節與避礙就卑遂其逝利物�用惟其宜非知與可觀可象者泉之顯可昧者泉之嘖非先生其孰知之

與何太常粹夫書

張光祿過鄴悉����聞南���立事深詭兄嘗掊辟之其將以正人心乎﹠﹟62672﹔﹠﹟63140﹔業聞今一二君子之爲學矣其弟子亦知師之欺也其師亦知弟子之僞也相爲依輔安而行之將以滕大名餌厚利其言與迹豈其心與事哉夫告人之道有因乎義有因乎人執友之過吾盡言之屢言之可也不如是則忍是之謂義彼𨿽亡素契於我然果誠心虛巳吾言之以成其美是之謂人今之君子設心旣若是必自珍所爲如商操奇貨計日而致冠國之富謇謇之言不巳左乎吾旣發其隱抉其譎是撒商之貨也富何由致聞彼人者寔煩其從如或陰行詆陷上者猶得爭名嫉勝之嫌易曰咸其輔頰舌言殊心者弗通也不可感矧可激乎近日禪旨佛緒倡於務奇者之口從者紛如棄實而慕空求徑而外正肆詆亡忌而飭詐不慚吾如彼何哉自修而巳矣昔文公象山之相戾各恃是而不下姦人乘之名禁僞學陰逮正直元因以興唇吻之召禍前乎是未之有也今孰爲象山乎而乃與之辯邪兄明理達變遺名絕利者幸畱聽於﹠﹟62672﹔﹠﹟63140﹔業愚之言

與梁宗烈書

正徳庚辰僕喪先母辱君遠垂弔問迄今不相聞者七年嘉靖攺元今上以史事起﹠﹟62672﹔﹠﹟63140﹔業於田間是冬入朝六閱月遷南監在職僅一歲而歸老父八十有八歲幸天賜康寧﹠﹟62672﹔﹠﹟63140﹔業率兩兒耕田藝圃以供養暇則閒戶靜坐或誦覽羣經一介不與於人所深悵者故友索居無自受益耳三十年妄慕古人之學知則如觀采於鑑行則如轉石於嵓未得實地而據熟途以騁近年異聞日富隱書漸出後賢眩於所創聞益荒其思而溺其心安得與吾宗烈共商訂之君出處脫然不可榮以名況利乎東湖歸矣二公年次道合引翼以善優遊耆艾之時﹠﹟62672﹔﹠﹟63140﹔業安得分一席於其末邪會不可得矣幸自愛

昭賢祠記

弘治庚戌春太子太保劉公卒於仁孝裏冬葬劉文和公巳里人立公祠嘉靖癸未秋諫臣劉氏祺請祠名皇上錫號曰昭賢命有司歲祭又三年文和公季子太常少卿鈗告其事於銑銑乃太息而言曰世易而哲佞昭論定而毀譽眞道昌而榮辱泯昔者公事憲皇議大喪而正母紀折嬖謀而消子禍直行無顧秉心不疑在端揆者惟公而巳而讒嫉肆作甚者構惡於羣小假威於邏卒卒嚇公去位而彼得恣行傳曰人之彥聖惡之而違之俾不通嗟乎其斯人之謂與孝皇嗣位放羣姦於裔召大老於野遠貨重賢振頹解結宜端揆者惟公而巳而忌公者遏不以聞公亦巳矣夫語曰竊位者知賢而不與立也嗟乎其斯人之謂與正徳以來世識公賢士式其節史辯其誣諫官請祀天子表名彼斯人者有一於是乎夫忠以宜臣非市寵也正以禔身非髙人也公以宅心非飾事也若夫上有信感人有依違政有升貶動有敏遲吾惟誠居而宜施之他何容心焉故君子者立則無附行則無隕身屈可也其道不可抑迹毀可也其名不可奪秩削可也其心不可回是故意逮而風廣矣

鄴守閔雨記

五年春王正月不雨二月不雨三月乙酉鄴守雩吁於羣神丁亥雨四野播谷曁菽麥大熟自秋七月不雨至於九月朔翼日壬午鄴守雩吁於羣神戊子雨民大種麥歲則丰說者曰不雨何以再書閔雨也閔之者有志乎民者也守之夷視民者多矣故賦緩供役失期必亟督之舍是亡亟焉一月不雨謂之幹再月不雨謂之亢一時不雨謂之槁槁則稼有害者矣一�����乏���登謂之匱乏��登謂之饑饑則��浚��故守莫大乎閔雨雨何以書著徵也有志乎民者��之錫之霖以慰其懇懇切切焉天之愛民甚矣豈其使一守偃然民上以縱其私而莫之咎亦豈其使良守焦然於晝夜而莫之答雩何以書錄政也鄴守罪躬檢事大施巳責損膳惡服禁酤徙市出滯獄削冗費禱以心也非祝史焉事應以實也非幣玉焉供是故浹日而云再浹而雨桴落而聲發形進而影移夫念至微也天必格之況徳積而升馨者與善可通也則反乎是者其能揜乎故君子處隱如顯者有旨哉有旨哉鄴守者爲誰陽信馬子字忠夫

顯考參政南郭君述

先君棄諸孤之八日諸戚友來言斯可以纂述遺徳請銘作者子奚宜過哀銑收淚稽顙受言痛惟我先君學務履實善恥近名乙巳抗疏家不存艸郡省之政載諸案牘今何能得其詳焉是不肖孤之罪也夫乃追憶過庭所聞及成章後所見者綴於辭夫藻飾則失眞浮濫則致誣故悉從簡質云先君諱升字廷進山東樂安人曾祖諱大生彥和彥和生剛取蔡氏正統四年十二月十四日生先君宣徳十一年拙齋公【先祖自號】舉人材授趙府廣有庫大使遂籍安陽自曾大父以上莫詳其世正徳丙子銑遣人訪族於樂安得舊牒大之上有名子彬子質者亦莫知孰爲大之父也先君少學朱氏詩於紀善子趙子準趙子槁城人嚴毅有師法先君淬礪勤誦習能兼他生之所授拙齋公辭祿家益貧兄弟六人獨二兄同父母居先君日或一食誦思愈專容色痿悴母憐之曰爾曷從汝兄賈以自給卽不然衣食奚從辦先君愈感奮勵學行專謹不輕食人食成化乙酉舉鄕試明年試禮部不第從侍講子陳子音遊巳丑舉進士辛卯授工部都水主事管揚州河道壬辰詔省官攺兵部武選丁酉丁拙翁憂庚子除服攺禮部主客主事番人越制乞請業賂鈞樞許之先君不肯�番人夜持名貨來饋先君叱出之旦聲其事於宗伯遂不行是冬喪母蔡恭人歸以舊廬讓兄別貰果氏室以居歲凶食糠籺甲辰除服再除武選乙巳晉職方員外郎有星變詔求直言旬餘亡應者先君謂僚餘千蘇章曰古不云乎大臣不言而小臣言之遂同上奏曰今寵信內豎使竊政權彼在內則明薦妖僧衷術在外則陰芘憸臣鄙夫宜大施竄逐忠勤如尙書王恕今之伊傳不宜棄之南京不報已羣臣乃大言事最者及官禁祕密上怒乃取上激疏者六十人姓名書禦屏吏部擬晉秩內批必絀級且與遠惡地先君計資當郎中吏部故不上用其次者凡六人丁未孝皇卽位晉延安知府明年弘治攺元戊申春到任延安邊大郡前守率爲自潤計與豪民富族通歡規撫蕩然先君革罷官私占桑果園流竄大猾忠等百人絕燕會愼扃鑰精簿書甄良否凡三月郡中大淸先是關中饑民逋入終南而洛川甚歲徵儲十萬有奇連山谷皆蕪田民畏償賦莫敢種先君請於省臬令墾荒田者首歲免徵次歲徵什之三又次歲什之五至什七止令下民猶貳先君與爲香火盟是後歲輸稍充遣義官山入終南招流民還從山來者殆數千家云作倉於城南囚要輕者得以粟贖罪郡婁丰銀一錢易米八斗後邊大警朝廷命大臣治餉發倉粟而濟先君居常廉知郡民貧富之則起役卽自定猾不能爲姦郡治州縣十有九歲以春秋巡行問民收入丰歉凡所疾惡卽爲去之宜川令唐某來迓怪其馬鞍華侈案鞍直幾百金並得他贓罷爲民郡俗病惟巫祝喪治佛事先君作醫學擇醫寬【人名】挾其曹講習方書並市奇異藥料民有喪令諸生相舉喪禮罰厥不崇教者攺作學宮朔望五鼓入謁先聖巳坐明倫堂與諸生說經暇則召諸生來稽其業並究問其日所服行者何善比解任郡士彬彬乎越於舊民杜文詳凶狡也所害官吏數十人橫行閭裏每大言曰崔固好官然聞其貧吾起大獄窘之胡不早來好我文詳歐所私妓之夫垂死夫恚而縊文詳家民告文詳殺妓天魏林文詳翼也言不遜林亡子子他人子滛其妻民告林占子妻二猾罪皆疑死眾謂必不免先君卒論比法生之二囚感泣皆戢其暴云每出帑金必令貳倅署狀曰卽自署安知亡疑我增補狀者後臺使來閱帑見狀曰守遠嫌至此乎遂罷閱臺使亡歲不以善狀薦乙卯秋八月晉四川右參政又明年丁巳監作壽王宮諸工出內府桀敖難制先君通籍材用幾何賈若干付材者治之亡濫費役四萬人令代祚番休又藥病者冬隩夏澨疫厲不災戊午冬迎申王請省帑餘金百鎰爲費節民罷憊每行部搜剔源獘案究贓吏他參止治稅遇民瘼則曰有法官先君病其然僉事萊陽曲銳敢爲不避怨蜀謠曰崔參曲僉立﹠﹟63140﹔乞如虐山言不可撼也嘗如松茂感瘴病不脫去巳未冬致仕先君篤實朴簡性剛少容凡締交者𨿽狎不敢褻玩履實斯言結要必踐初至延安矢於城隍神曰予欽承天子命守斯土所不能遵公道而止關節禮僚寀而卹民隱憂愓奉國者神其怒而殃之以彰明徵比去郡民謂不愧其言遇事亡問巨細曲計周辦而後發仕三十一年歲有貸貰自蜀歸始買陳氏舊屋後未嘗增易一榱買田裏店岡下課童﹠﹟62672﹔﹠﹟63140﹔業耕耨常自灌花剖竹翛然自得糲食蔬羹甘於芻秦布衾縕袍華於裘綺頹檐卑宇安於輪奐亡便辭媚色以假歡於人笥靡麗服家亡飾銀之器晚好讀易及通鑑綱目有得標識書題訓不肖銑曰今六經故訓巳復其贅過秦延君百矣昔子路聞一善惟恐有聞學者荀積數歲誦覽何所不知顧非實有耳惟躬行難年踰八十焚香靜坐間起觀書耳聰目明善作楷字出入不任杖易簀後顏色膚理美潤不變嘗曰吾小心謹愼人也君子曰善自名矣嘉靖五年丙戌十一月二十有六日卒享年八十有八配先妣李氏封淑人生孤銑女二人側室子二人鉉釴女一人孫男子四人滂汲湧泮滂舉人女子五人曾孫男子一人士﹠﹟60886﹔女子於人明年丁亥三月十九日葬彪澗先君所自營云

顯妣淑人李氏述

先妣諱慧戶部侍郎李公和之長女也母郭氏封恭人李氏安陽人先世爲元萬戶侍郎公爲郡學生正統八年癸亥三月十九日生先妣後侍郎公登天順丁丑進士先妣年十五攜至京居西長安邸每聞幸臣石彪曹欽退朝過聲勢炫赫告於母曰天子出殆不若是此曹其不免秋後果敗誅年十八喪母長弟華十四年仲弟蓉二年季妹七年長弟善飲尙俠責曰爾欲貨父邪凡官忌雜交仲弟猶在𦇤褓擇母字之季妹教女工非女事勿越閾是時侍郎公爲給事中上方督責言官竟日在公先妣理家務以六禮爲侍郎公內髙氏配髙入猶資之比嫁不私一物天順癸未侍郎公因使得還請於學官曰吾長女有大功於李吾不可輕字人必以歸儒生諸生俊才者誰學官相顧思不得侍郎公促之學官曰居射圃讀書者曰崔生可然山東人明日侍郎公住拜學官因從觀堂廡齋捨次至射圃見家君儀觀甚都因試經義又工大說乃托鄕先生張祥來成言崔氏是由籍安陽明年甲申先妣歸於我取嫁來衣更之以奉姑蔡恭人弗繼則澣補以進貨簪珥日市甘脆以羞舅姑諸嫂民間女也先妣能下之明年成化攺元乙酉家君得舉己丑舉進士授主事庚子家君丁內艱還歲凶先妣自食糠籺節食食家君是時長弟爲大商積累千金季妹爲駙馬兄妻事先妣跪伏謹畏如母家君性方直臨事據心所安弗回多拂上官意舉進士十有七年始一遷官素貧不苟取先妣尢畏法視貴侈亡所歆人饋一帊非所當必勸家君固卻去曰古云文官不愛錢如受饋必毀法一旦敗露人誰惜之諺曰憂食羊不如樂飲湯家君笑曰吾豈貪者乃相戒邪家君爲京官二十年貰屋以居先妣令僮日拾馬通自夾薪以爨衣太半綴補初宦時止一﹠﹟62672﹔﹠﹟63140﹔業先妣剉芻呞馬連失五子年三十有六始生不肖銑五歲時先妣歸寧表兄弟俱衣彩褐不肖向母索衣先妣歸啟二敝笥示之亡可制者不肖益哭亦竟亡也延安絲甲北地諸僚占桑養蠶不肖迎婦歸先妣令婦養蠶取絲三兩曰吾欲婦知女事艱明年遂止家君在蜀出按部先妣令畱門隸老者四人守戶且鑰之日再啟汲水不肖以下毋得出遊不肖十三時在延安私以紙易瓜先妣怒責二十曰此漸可通賄爲官多因妻及子好貨敗其名不肖自侍讀在告嘗看花張園回詈婢於室先妣早起數之曰婢可怒胡不待醒昨夜卽爾酗酒爾爲儒爲天子法從臣當如是否是日所親又置酒不肖不敢諾舅母及表弟坦輩爲跪謝過乃許家君居閒三十年僅有南岡瘠田食指三十先妣節約得﹠﹟62730﹔﹠﹟63140﹔谷他有田千畝者反來貸粟未嘗兼味而食完布帛而私今莫能壯其勤苦性攻女紅好自制衣非大病刀尺不離手不肖每請少休曰吾樂之不肖子女衣稍華必責婦曰吾中年生汝夫又止一子尺帛以上彼不敢知汝於子曲徇所求夫貪以求成求而遭阻尙懼而知恥求亡弗遂則弗知恥將何不爲也正徳十五年正月二十有六日卒享年七十有八歿前二日出衣及簪珥賜諸子孫及外孫又賜侍郎公守墓奴妻一帊曰語爾夫守墓辛益謹吾事父母今止矣先妣歲節家祭後必祭侍郎公云先妣生女二人俱先卒孫男子二人滂汲女二人曾孫男子一人士﹠﹟60886﹔庚辰春母訃至京傳遺言曰語銑爲我求一志紀實不肖狀母行求銘於溪田馬子伯循又七年先君亦棄養因閱舊狀芟艾冗蕪附於父述後並示子孫不肖孤銑泣血謹書

休寧縣修學記

正徳丁丑休寧縣作明倫堂崇二丈有五尺廣六文凡七楹東齋十一楹曰成徳西齋如東楹曰達材門七楹由甬道南百武樹表堂北去二十武爲官宅初宋紹興間縣尉陳之茂遷學於縣南門外堂邇僧寺明興成化初寺災同知黃子用宣謀易之僧不許止弘治丁巳知縣李子燁始易之建明倫堂巡撫都禦史彭公禮知縣唐子勛各拓地若於文正徳丁丑諸生程敏庸陳有容張世明謀盡遷遺僧於學東之間而有容約以私居償之浮直弗籌僧乃可知府張子芹遂發帑任工檄下知縣王子迥令大撤舊構因殿基建堂�舊退七丈有奇又易消門地一丈有五尺爲巷堂之南遷夏氏冡得地三丈爲甬道甫樹木而王子遷官去沈子圻繼自成化初至是凡五十有五年正徳辛巳知縣李子升作文廟廟在堂東稍北廣六丈崇三丈有奇凡五楹東廡西廡各九楹其隅爲神廚爲器庫前爲戟門九楹作翼道於甬道傍象黻左門曰東禮右曰西禮由甬道南五十武爲池又十武門曰欞星廟左爲饌堂爲號房廟後作祠四�程子曰朱子曰名宦曰鄕賢自張子議攺作至是凡八年教諭趙釴氏曁其僚升堂上召諸生前曰維是功更羣哲伐異區鳩眾材斯美矧學問烏乎定乃謂可能因有容計偕入都俾請於師氏師氏曰維學協於克厥心維心昏於私昔夫子命弟子言志子路曰願車馬衣輕表與朋友共敝之而亡憾夫人罔顧義苟便厥圖至於路人其親苟分利如錙銖遂胡越其兄弟矧於朋友母曰斯庸反之可作聖母曰斯易克之孔艱古人維善厥心以充厥公故可與語仁有弗言言自其履有弗履履始諸近弗彊居所未能弗抗論欺人故可與語道有容蹶然曰弟子敬以播諸眾廟成又六年爲嘉靖丁亥乃記

李君墓表

宋崇公歐陽氏嘗司刑惻於囚要必爲之求生不得則太息以泣其子文忠公修以文冠南省遂倡爲古文繼韓子君子謂天能酢善也巳夫子贊易五陳刑矩於大象豈非曰民命攸系一成而不可復邪夫獸其至冥者鹿解匿刃鱔知曲躬以護子艸木其無知者偃枝而葉悴剪其幹而根枯況於負血气而靈者與封君李公樂安人諱鉞字大器少起刀筆間然性好禮讓教其子若弟必以是曰人倫之紀在禮失之與物奚別焉居親喪奠虞祥禫必度而行有嫠姑迎歸養之且字其孤弁而昏公後爲饒州司獄乃自矢曰惟賄亂獄惟疏逸獄惟刻且庸敗獄又曰法如衡焉過斯虐退斯縱潔吾先焉豈有決衡哉饒人謂公卻囚貨嚴囚系奠囚居時囚食飲大寒酷暑囚無瘦死者嗟秋使公得掌刑世復有冤濫者哉其諸禮讓之推乎公有少子曰舜臣溫愼知學登省第如文忠公在吏部遇頒恩封公稽勛主事公書夙夜在寸四言以訓疾革誨之曰忠公卒溪田先生馬子伯循爲銘著公世次及細事明年丁亥吏部君走使如鄴請其裏生銑再揭大節表諸墓上闡幽志垂鄕範云

書楊東裏東郭倡和圖後

崔子曰當宣徳正統之間其君子有爲之時乎其民朴其君任人其者滛不萌其賞罰行而不讙呶也東裏公乃日與其僚嬉燕晉書唐律是攻是炫孟子曰國家閒暇及是時明其政刑諸公而知此道安有己巳之狩庚午之易儲丁丑之幸功邪

蔡公禱雨記

蔡公巨源監儲於小灘道出元城視其田不墳其麥禾不丰問諸農曰是不雨六閱月矣蔡公曰春秋書雨不雨褒勤民而貶彼否者是乃司之怠也夫吾爲民雩旣夕沐而齋厥明禱忽焉而潤風墨云並發徐雨浹日民徳而神之崔子在鄴聞之曰是固當然夫三才者一气之運也旣曰一隻感而必應速而必飆來君子者志卓明心气直以大章其明胡昏不開遂其直胡逆不順舉世濁而所化淸萬有萃而所居榮在古匹士且能之蔡公爲千里之伯肇入翰林及今玆其學粹而新其介端而安夫果充其志與气之所徵也胡不致直一雨而已夫鄴守馬君朝卿善予言乃率凡事斯役者共刻石紀徳蔡君名潮臨海人玆爲河南右布政使云

中說考序

序曰中說之作也何傳之難而湮之易乎知者寡而罪者眾乎由魏晉而來天其閉道巳矣是故長玄虛而盛齋戒競殺伐而攻諼詐言道則惟空寂爲文則飭藻麗而王氏仲淹者出獨師孔子言宗論語述凖六經學修於近治求其本邦昌則獻其謀邦欲亂則退而懷之秦漢而下其罕若人之儔乎罪之者曰僭經也擬孔子也夫學不師聖將奚則焉古不云乎非先王之法言不敢道非先王之徳行不敢行法聖人而謂之非何也昔夫子之時墳典丘索紛如也詩且三千篇列國之史叛經四代之禮樂兼學之夫卜古之治朴而陋不可復也中古之治文而驕不可由也存其文質之中不俚以倨不華以僞簡可習也約弗亂也其諸夫子之六經邪是故桑中鶉奔可參雅頌斥君悔諞可殿典謨假仁竊禮可與存義气變漓而事攺化消薄而武低吾不可如之何也巳而彜倫攸斁將欲捄於文創不巨則痛不深懲不刻則勸不勇存其正以形其非鑑於亂以有其治譬諸膏梁藥石養生者弗偏廢也自漢而後道降矣治駁矣文則煩以蕪矣而是非得失之故宜察史氏之述最若馬遷班固者疪謬不殫舉視丘明且劣矣夫兩漢尙行尊經寧無一言之幾於道者不然則民彜其遂泯亂與故仲淹其有憂世之志乎而其續經俱亡中說十篇醇駁相淆又或依仿論語爲書讀者厭之銑爲別白其詞權量其旨類分爲三曰內曰外曰雜內篇九篇義美文馴外篇九篇詞若誇張義亦錯雜其餘放言不倫疑出後人所附潤爲雜篇削杜淹之誕爲世家凡二十篇間爲發蘊紏失曰釋然後仲淹之書眞贗粲列可以羽翼孔氏傳諸其人

答許侍郎廷美書

銑頓首書來論學欲近欲實厥旨廓如夫自衰周巳來至於今日世一易則習一變賢一出則論一新使亡定矩以裁羣言幾何而不眩且倚也衰周之學岐矣而定於孔氏萬世大有矩焉漢之學淳以直唐之學華而耀然吏治武功之外亡異說也漢學黃老得其精唐尙佛氏泥其迹猶皆抗儒而各行宋之理學煥然也而禪談亦盛諸儒以禪附儒而道淆矣漢唐之異端也析宋之異端也疑故今日之申淺說占髙譽如來教云者又仿於宋人而下之者也宋之疑於禪者謝上蔡遊廣平楊龜山張無垢楊慈湖也然卓行不移可以爲儺矣今也爲利之心與庸人同而飭談之迹欲古人邁誰其信之誰其然之談者曰學求諸心而巳彼禪者去人倫外身事株守一室以�一悟於天下國家亡預焉學者出門卽道也舉足卽事也迹不同而同守可乎夫道彜倫而巳矣道必顯諸行心必運諸事事中慮而心存行中倫而道得忠信所以正行也體物行其恕所以發慮也詩書禮樂之習所以翼其進也昔子路言志曰願車馬衣輕裘與朋友共敝之而亡憾斯言也人或淺之古人量能而任卽心而安今有美珍其父兄悅而取之能不拂於心恡於色者𨿽士亦罕矣果如是則子路豈易能哉而況大於是乎背物遺人而求心亡是理也捨近外常而慕遠不可至也含欺匿私而論道不可攘也夫自六經之有箋疏代增人演浮於秦延君之訓稽古矣故綴緝昔文名之曰明道換移虛言名之曰學分理气而理空浚性命而性尼欲釋圖書則摭五行彊援節气以直八卦噫﹠﹟62855﹔矣昧矣考之紙上爛如也求之用則蔑然其爲百下於禪故彼說斯熾也夫持身法孔子式典主論語衍孔及程氏余可次第而通其庶矣乎銑本劣才年踰知命幸早休閒有先人之廬以息有後渠之田以食夙夜孜孜塡補前愆所恨先人背棄良友離索終不免爲鄕人而巳樂聞髙誼僭陳所志如右伏冀教示

張訓導贈言

張吉氏遊崔子之門十有二年其器朴以篤其談經敏以密不獲薦於有司以資久貢巳乃訓導澤州將行崔子過而謂之曰夫人罔自重斯召侮罔自彊斯召辱學官秩下祿微不得治民事持政權世目爲冷官士非內有家累者不屑就其自卑俛亦甚若知其有重且大者秋天下之不治士習之舛也士之舛教不立也夫隊仗以爲文剽括以爲博獧狡以爲行倨慢以爲豪變詐以爲心則學爲壞才之肆而官乃甲亂之主矣爾惟彜典是倡爾惟忠信是基爾惟孔訓是稱爾惟古雅是文今天下之陂尙興焉鄙常而好怪朴散而滋漓其言眇昧不可詰也其行污鄙不可覆也其心術險闇不可憑也將無貽國之憂乎澤君子鄕宋程氏伯淳嘗令晉城其風烈有可知者與有則籍以示我

【休集／卷之六】

太守馬公雙壽記

原道釋序

自庵記

趙峗南先生墓志銘

長兒滂壙志

明朝列大夫沁州知州馬公墓志銘

祭瑞庵馬公文

祭外舅李恭敏公文

沙河縣修學記

答太宰羅公整庵書

鴻臚少卿王公墓碑

惠民閘記

喜云詩序

祭李獻吉文

數卷樓記

馬躋元崇巽名字解

中庸凡序

明臣十節

二武士

誥封一品夫人鄭氏墓志銘

江西按察司副使空同李君墓志銘

懷郡三瑞集序

楊知縣碑

明封太安人於母樊氏墓志銘

韓母徳汪壽序

贈都指揮李君賓玉序

祿賢篇

研岡缶音序

贈良醫張君序

海春翁壽序

答薛考功君采書

劉少傅傳

傅尙書傳

前陜西按察僉事舜澤張先生墓志銘

洹詞卷六

休集

太守馬公雙壽記惟己丑春三月財生明沁守翁曁申宜人偕壽厥子閩轄敬臣學生正臣稽首上觴慶鄴下史綴文宦曁士曁民稱幣賀且祝越旬月旣望郡伯藩相衛長相謂曰休玆儷玆其鮮哉惟音弗奏弗聞馨弗揚弗襲惟沁公惇﹠﹟62730﹔﹠﹟63140﹔谷祗敏大有辭宜人貞約富厥家閩轄才以節升名上下式其弟惟馬氏肇祥於隆慮蕃而睦婁貴若罔有履盛若在匱人惟自慮如不足斯福足惟自足斯不足於福樹厥聲使民知勵善一敏學仕者勇於公母刻其鄕咸矩馬氏是在我輩乃謁南祭酒乞言於戲郡伯藩相衛長知政茂哉茂哉我聞君子成人之美循臣克牗民善不勸民疑善道不示乃迷於岐百足之虫不僕厥扶眾一鳥不永鳴無應聲鄴自玆以往其多良士昔漢氏有楊伯起淸白貽子孫顯及漢齊有袁氏乃驕於榮𨿽嗣貴丕乃隳其家譽貴盛錯行惟善持者是﹠﹟60960﹔哉

原道釋序

夫理淆於浮談乎道迷於多岐乎學敝於倦行乎政隳於循末乎道之言路也因用而生名理之言條也直達而著義學之言覺也弘心而制事政之言正也本情而乂民後世之談可駭矣道有體而虛理爲渾而嘖學離物而悟政遠民而劇其無嘩世而亂眞者乎夫禦非其土之產知者弗乘食非其久習之味保生者弗餐言道則異於是可謂之知類乎故非聖人之志可勿存非彜典之實可勿履非孔氏之傳可勿問非洙泗之教可勿施是故韓子達其幾而闡於文許子排其妄而申其旨

自庵記

兒滂出麥百斛買周氏園爲渠叟佚老之所園去西城一里許有木百章有花十餘品有屋十五楹有臺負榭叟當風日晴和乘車入園灌花修竹翛然絕世外之慮堂東小室三楹四圍短壁兒汲復賁之庭中鑿池種蓮池外栽竹室中貯四書五經各一秩皆原文不雜故訓叟間則玩而樂焉名庵曰自於戲古之君子積行而天不達之守道而人不見是達屬乎遇出乎命者也是屬乎才原於性者也夫鶴鳴陰而聲聞野劍潛土而气幹霄故君子盡心以全性運性以立命彼錯然者吾奚預焉是故實徳不耀如蘭幽芳履素之人其悠松茂弟子張承聞斯言負墻而立曰不怨天不尢人夫子其希孔氏者與

趙峗南先生墓志銘

東平進士趙子元夫衰絰踵予門致其先君顧言曰吾銘必付後渠公是能古文章者其言必垂後趙子稽顙泣且曰僕先君抱負卓犖累試禮部不利棄去不復就林居二十年探造化生斂之嘖驗倫紀綜貫之實核古今迕合之變考蓺文起衰之故乃充然自得間發爲文蔚如也不幸以今巳丑三月二十六日棄代幸先生賜之銘先君將不憾其亡知者於土中予感其生歿之托久爲愴然乃閱給捨陳子狀次其芯與行系以銘公諱逯字子重其先鳳陽蒙城人元末有諱恭者遭歲凶就食東平因家焉於公爲髙祖恭生彥和配武氏彥和以公役迎文皇靖難兵見獎遇授山西吾二峪巡檢攺靖州卒於公爲曾祖彥和子麟自東平徒跣走數千里負其父骸歸葬麟有心計遂能殖產大其族配梁氏生四子季子莊長厚人也嗜書史老愈篤州太守就其精廬禮之不往謝配李氏寔生峗南公幼而異特六歲父寘膝上口授孝經小學卽習成童日記數千言爲文驚其業師師白謝非其任求避去嘗讀書過丙夜憊踣鑪上火然衣裾適家人至乃覺父母戒其太苦陰行其志不變父疾革戒曰汝如因學瘁若軀得爲孝乎弘治巳酉舉鄕試明年庚戌試禮部不第講易於虛齋蔡淸蔡公泉南人治易惟宗朱氏揭玄發蘊時見奇旨得公大說盡出所明公歸州人由是始學易丙辰以母病不就試母彊之乃行試畢夜發而還居歲餘母卒公持喪毀悴執禮州太守張愷每過服捨問之正徳戊辰公決意絕仕讀論語至不仕無義幡然忠上又不第公博聞富才放筆恣談惟其意所如主司程以場屋舊格稍衍注外爲浮不究理當故公不合然學士吉水徐穆攻時文賞公經義期以上第有士當是時剽公經義亦第豈固有命邪公覽羣書尢好性理家言在本朝獨好薛氏錄曰三日不讀心過滋矣宋馬伸以諫忤汪黃貶死於道或曰二凶加不利云公念馬公乃州人累請當道立祠不果公從子師曾死婦鞏從而殉同郡劉源淸尹進賢值庶人濠叛劉子以孤城跐其凶濠後因此敗皆爲文揚搉之嘗受州太守聘作州誌黜仙釋表義烈他無徵實者不錄太守甚信重遂有乘是橐金帛請求者公嘆曰吾容有邪徳邪此物奚至哉公貌臒而神壯議論踔厲教諸子必舉古人忠孝節疾姦抵佞不啻仇敵面折人過聽者不怨人相爭辯棼激公一言可解晚更和粹不以已角人長短所交皆一世士少傅槁城石公最厚善及石公當柄不通問弘治中河決害漕眾合議宜毀堽城壩治河通政韓鼎惑之過東平訪於公公言壩不當毀指畫利害娓娓乃止卒利漕薊盜起橫行山東東平夙恃陋亡備公急請堰蘆泉注隍中盜至駭而去州卒亡警公生於天順甲申十二月二十日享年六十有六配劉氏子男三人長幹夫郡學生次進士元夫又次亨夫孫男子五人女子三人予聞成化初遼陽賀欽拜給事中言事不用以病免弘治初起參藩議賀公辭官陳四大計曰艸僧與道絕閹人與政削娼籍攺爲良民上迂之報罷賀公子士諮再試禮部遂隱後被薦不起予每偉其父子之爲人今又得峗南嗟乎山東古聖人鄕士能蹈道而遺聲利固性成者哉銘曰壁獻而藏維哲之常器利而艱乃命之翻有卓者軌範而孫子我最其鑱聞於千禩

長兒滂壙志

兒滂相臺崔銑仲鳧長子也母李氏初先公晉參政挈家如蜀弘治丙辰二月七日生滂於省衙滂早慧善言是時先公先妣年皆望六始有孫每抱滂置艸墩側坐相與酬應滂出語輒當先公意予卒業太學友馬溪田諸君滂八歲能誦書善爲立容溪田異之將成童乃好嬉遊習羣兒鄙事予居京師東長安邸西臨禦河滂獨出撲蜻蜓落河洲磚岸髙二三丈值外舅鶴翁隸人被酒入河濱溲識滂出之負而歸鶴翁乃召入工曹火房令學舉業塑望一出見母歲再閱爲正徳壬申內婦邵氏予妻曰曷試滂業乎予從之滂大言曰兒思爲子房孔明一第足混丈夫哉予斥其狂問曰今朝中大夫士爾誰慕曰何公也蓋中立不倚者云何公者柏齋粹夫也明年呂涇野還翰林俾受學焉又明年涇野謁告西歸溪田登第乃從溪田聞見頗充居三年溪田及予先後還家嘉靖壬午滂舉鄕試第五十二人先公年八十餘自慶有孫歡甚巳予棄官踰年喪妻又一年先公棄代憂悴就衰臥處服捨而滂壯健多力代綜家務每春秋自督種田耕勤時播所入倍他人間出余粟治賈市田作小屋十餘楹辯內外臧獲斬斬遇人急傾貲施予罔計乏匱性敏气豪又少習聞當世先生曠世之論喜讀左氏司馬遷書自是富負人合巳者善待之不合弗忍見或至以言侵然亡忮心𨿽嘗欲擠巳入不測淵者事往不校人熟其然始忌而卒厚之作義必巳出不襲時人一字一句治朱氏詩顧是毛鄭之說以嚴粲詩緝爲盡曰國史得詩卽紀其由否𨿽孔子奚知之夫詩人達意寄諷惟比興焉托槪謂亡所取義殆疏與論鵲巢曰婦道亡成卽夫之所有而固亨之可矣故曰哲婦傾城論求福不回曰條枚舉物而固葛藟附木而生勢相成耳非有心也論魚麗曰罶乃苟簡所成取魚則多蓋宇宙和而水澤盛水澤盛而生物繁是以著太平焉今年巳丑春試禮部不第得气壅跗腫之疾比歸兪篤疾革呼予曰爹兒分必死所幸不死者三祖父守邊郡參政大藩室靡纖賄民亡以杖死者一可幸爹官禁從潔巳不待言平生致力忠孝二可幸兒未嘗刻人財厄人於難三可幸天乎苟延我數年俟汲弟壯能勝事死亡恨巳予曰兒正心寧神疾其自愈七月二十九日死年才三十有四子一士﹠﹟60886﹔一女小梅嗟乎滂竟至此邪汝父積愆叢凶不見佑於神明先及爾邪兒死再踰月爲九月十日殯於其母之�銘曰嗟滂乎嗟滂乎吾家拙翁之仁南郭公之忠淸不能延汝之生吾崔居相七十餘年室亡嫠婦廟亡祔殤而短折汝首當之是惟爾父有源惡痼慝鬼瞰之而殛於幽嗟滂乎汝其從母妥於玄室母天是讎母爾父是尢

明朝列大夫沁州知州馬公墓志銘

公諱圖字道原號瑞庵林慮南流泉鄕人明興諱立者自山東來徙立生貳貳生顒起儒生爲兗州通判自教流人爲農廉於官且治家嚴顒生麟寔公之考君云公生十三夫非人記問乃獨繹經傳作義辭旨雋如也成化庚子舉河南鄕試六試禮部弘治丙辰授巴陵知縣ヒ衢午達前令日事迎送弗辦而公乘餘力儆工讞獄省賦乂繁巳姦薙利興知府張舉淸嚴蒞下稱公爲君子巳未入覲攺興縣興民嚚訟狎法官亦讎虐之罕能終任公推誠布澤薄巳盡下貰惡與新究其怙終者居七年故習大革嘗議攺建文廟民獻貲貢力遂陶瓦輦石伐木廣基處置合度工美而民不勞滿九載民置酒乞畱逮兩月始發泣送徧野乃立祠祀公值劉瑾亂銓政僅攺東昌推官適當署篆裁抑廚傳取怨豪橫公不卹果能戢其後曹儒生忿殺亂妻法論擬死公卒生之運官爲黠軍誣其鬻行糧得侵盜罪公舉舊制獲免巳劉瑾又矯旨革罷調官公還林慮瑾誅起倅淮安流賊萬人入境守劉祥大募鹽徒往擒之公料矢計謂曰鹽徒故海上羣盜惟熟自利公非任將捨城而出不見失淵之鯨乎螻蟻得制之守銳意邀功果被執寄聲致謝諭遣二豪久訟感泣結好關徵止搉大商入課倍昔都禦史陶琰嘆其廉晉沁州知州州民朴直公益尙乎易閒辟署後隙地種茹自給或旬不肉後請致仕得允兩蒙恩進散官至朝列大夫公心淳質厚少緣飾交上亡卑接鄙賤亡狎好愛賓戚不厭其求折理搉事中會稽書淸勁然深藏若亡乎生亡雜好亡侍姬老而入城不騎故能惇薄化狡配申氏封孺人子男二人長卿由諫官至右轄以持法謫滇守比行送者爲愴惻公慨然語之曰丈夫志在萬里適滇當如履堂奧間再閱歲天子超遷右轄至太僕卿卽擬貳司馬適遭喪止次豫生員女四人壻貢士李雯醫官申甫省祭官武尙徳生員劉羾孫男子二人元允女子七人公所著有林縣誌俚語家教族譜家祭儀節合若干捲公以景泰庚午正月五日辛巳生卒於嘉靖巳丑六月晦癸巳享年八十九月日葬馬鞍先塋之北銘曰厥民初生本乎眞淳孰淪於末而迷其源騁能飾采道由是湮有美馬公尙白履經肫肫者積涵涵者停聿發天葩奚驕奚盈我令我倅我守是膺我酌其施以殿羣情坦之夷之剪彼曲徑澄之道之成此巨泓用弗大究貽爾後生爰有三良奕世顯名

祭瑞庵馬公文

慶哉維春公年八紀公嗣來歸寔受多趾東海南山縣諸堂戺十日弦歌兩世金紫予載爲頌禱公福履傷哉維秋公臥弗起哲人云萎邦國之否慟動林臯燻貽晉鄙太行東麓辟公幽裏予載爲銘永公徳美人生徒勤歲月不竢歡謝愁生盈終虛始君子胡居委順而巳維公爲人寔古君子抱素蹈眞罔間表裏汪度溫容罔存查滓寄興風雲泯玆慍喜黃睟丹中精達名理匪直良文聿優於仕直巳潔躬玉冰金矢嗟嗟世情日云西矣爲莊爲恭乃姦乃宄載抗載玄是骳是骫趍利如流履義如肴予力𨿽綿予心寔恥思剪岐塗用內端軌豈予曰能維公是企念我先公乃公倫儗啟我後人如渙奔楓銑志弗疆退尺進跬銑作靡基朝植夕圯悲乎自今誰瞻誰恃維公閔予鑑予衷只

祭外舅李恭敏公文

維公筮仕寔際昌朝爰主水部至貳工曹豈繁舉職每駕星軺饑活晉民旣瘠而膏武營薊邊旣危而牢某善干國帝語親褒公居端揆值世紛囂矢堅素節靡爲時搖太素罷建浮費請媷婁伸謇論力辭大僚瑾橫是讎養【宦人名】嚇弗撓旣老而歸一室逍遙古訓是耽感興成謠靜慕富嚴絕彼請召愼更白放安此寂寥八十餘齡與化遊翺貴矣元臣匪位崇髙於國爲楨於世作標古有絕徳爲姒爲臯降而圖功乃蕭乃曹陋哉鄙夫榮寵固叨賊以憸人國脈大耗猗與我公白首宣勬風猷邈止山斗常翹嗟予小子庸闇不昭公許女女尙在垂髫壯混一第侍公雲霄撫我顧我載引載教聿繼公退客與林郊嗟天弗弔凶疢是遭公女旣逝長甥亦夭憂塡胸臆聲發號咷公神爽然閔予無聊嗚呼哀哉尙饗

沙河縣修學記

沙河旣復舊治閱二十有五禩爲嘉靖巳丑學捨日圯師生弦誦亡安捨采奉禋弗虔是歲夏六月禦史叚子行部見之嘆曰百工成蓺繄肆攸賴況士之業哉斯子衿所由作與語推官許廷議氏曰爾達政健行曷新諸乃給余帑百金役夫百人凡兩月告訖事弘隘發蔀易朽正傾丹采所塗塈茨所庇翼然聳視矣知縣姚鍾氏將廷議命專使問學於後渠銑聞古之教者因方施齊弗彊所劣相材成能弗捐所專沙河瘠土朼其俗儉其民朴昔者先師孔子論禮也寧儉論質也寧野論仁也寧木豈文是惡哉將以世漓道降僞滋巧勝竟遺君親終斁紀緒邪田婁登稼必磽木煩碩實斯蠹斯猶醇化之消長與爾沙民其見是於孔氏者乎夫太儉則陋太朴則鄙其歸也蠢而喬爾諸生日誦孔氏書曷取以自文哉是故世之浮榮毋慕宋元以來虛言毋習異學之僻談毋惑然後孔氏之學明叚子名汝礪力持風裁憲節聿峻廷議名諭吾豫大忠襄毅公之季子云

答太宰羅公整庵書

劉鈞州專使賫送明公示僕手翰並困知記拜受開讀﹠﹟62888﹔以膏火往年得章風山蔡虛齋遺文悅其平近可拯近獘明公莊介之節植表宇內在僕尢切鄕往今一旦盡聞明公精蘊以堅適從何幸何幸竊思儒道衰於我代前輩若文淸公吳康齋胡叔心之三子造詣各等然篤學禔身庶哉儒矣成化中乃有陳白沙起於嶺嶠失志科場乃掇異學之緒炫以自居�首山樊坐收髙譽近日效之者奱異橫發恬亡顧憚慕富貴之貪甘倫污士抗言議之玄期越明賢後生慕其取位倢而獲利厚靡然從之誕言僞習錮害人心講論之悖不足與較矣孟子之謂存心注諸仁禮乃用於當用本心之失則宮室妻妾之累也豈若彼談者哉士夫過訪寒廬辯及朱陸僕曰陸子固臤文公之英不沒於利學者苟未克乎此勿用雌黃文公爲也象山之缺明公巳盡然彼集中書尺誇伐憤戾非徳人之詞學者習之不亦長輕而助蕩乎來使立馬取報故爾艸艸明公恕其狂而賜裁焉

鴻臚少卿王公墓碑

予平生有雄傑友曰獲嘉王宗哲云宗哲諱希孟號淇東貌肥黑而健力性敏而恥自屈摧事陳義巳𨿽未悉得他人稍啟其端卽娓娓談多奇悟弘治戊午同予舉河南鄕試乙丑同第進士巳值武皇卽位出令唐山更賢攺邢臺逆瑾方竊弄國政閹使諜校旁午下郡縣大索賄少不厭欲中以法大者械首庭笞次削秩遠竄吏日惟辦玆亦乘隙自潤上官諒其艱不深咎宗哲廉白自將盡力民事又善決斷無滯務守郭紝潔修有稱宗哲勞而病守憂自來視求他醫診治三載晉刑部主事正徳庚午秋八月閹張永害瑾權奏瑾大惡詔多官廷鞫皆錯錯索索莫敢先發言眾促司寇乃問瑾胡爲引用鄕人瑾笑乃罵曰汝文武大官皆由我進何得言鄕人眾皆懾息駙馬蔡震詰瑾考掠成要震武人齪齪無所長一旦名聲徧朝廷法官推宗哲讀瑾要詞慷慨亢朗聽者竦然由是銓司器之太宰楊邃庵選授鴻臚少卿前未有超級如此者邃庵方以折體越用招士出其門士亦樂比附宗哲僅隨眾投名狀迄宰邃去位未嘗登其私堂交言乙亥七月二十三日以疾卒生成化乙未八月十一日享年才四十有一宗哲負气頗忤物面數人過失指其源情弗卹人不能堪能因而攺者極與厚善好彊飲醉更浮白坐是得蠱病予與何仲默日候之疾革自恨業不遂擊膺忿厲旣卒予與仲默仍請費於鄕士夫及他厚宗哲者乃得棺斂馬柳泉敬臣守大名助之葬宗哲有勩妻曰徐氏遲重吶言宗哲故貧及仕喜交遊日置酒享客徐自執爨約巳﹠﹟62730﹔﹠﹟63140﹔谷夫嫠居十五年愈窘然能成其子不傾門戶後長子甸季子略及兩婦俱夭死惟仲子田爲郡學生一女嫁省祭官焦茂徐宜人生年同宗哲爲四月三十日卒嘉靖巳丑七月三十日享年五十有五其葬乃又值同年徐復齋巡撫河南克舉宗哲本陽城人曾祖十二居獲嘉巳又西還獨子敬畱敬生安取李氏賣酤郡城遂居汲安有孝友行寔宗哲之考君云詞曰有毅王哲百夫之良弗隨污世而淪潔行貴我惟君私交寔鄙負气何昌何命之否爾勩貽配糲食蓽門天維酢善茂乃子孫

惠民閘記

嘉靖戊子冬太原髙侯汝行守廣乎是時北域旱且蝗再歲矣明年巳丑春大饑髙侯再雩夏又雩不雨乃召父老謀曰今郡南滏水東流越直沾人於海郡北故有堤以防溢災夫水決則害引則利聚斯濫疏斯平是在長吏今若閘閻村之堤可漑溝胡賈至陳義之污可達壑城東南之濠可瀦則變災爲利何如父老咸叩頭曰幸甚其僚同知張鉞通判張廷用張玠推官翟鏡承且志趍五月庚午遂下令先溝事民大和聚五日成閻堤下荒田二千畝髙侯又令曰此得水皆爲腴田予役若一日予一畝民家有三百願赴工一月閘成時啟遞達以灌遂育十畝爲坵九十畝爲井井設一長號以字表界以圖識遂業役者�後廣平熙熙得熟歲焉巡橅桐溪錢公巡按�子可其請廣民孚其施大夫士旅者偉其爲夫天生五材以﹠﹟62730﹔﹠﹟63140﹔谷民用水之利爲元禹政曰六府演範曰五行府言其鍾行言其切府則修之溝渠行則作之臭味論者昧於人而荒諸天牽附迂誕胡詰其謬暴君庸吏棄而不志是故知斂財而無地欲養民而無資彊施化而無本邪民生異端倡遊談售貪徳安於戲髙子之政大矣哉閘成之嗣夏我同年申子廷言遣其仲子翼問記後渠

喜云詩序

孔子曰斯民也三代之所以直道而行也夫勸懲者政也動民之括也毀譽者道也發政之樞也失之廟堂則得之山澤亂諸在位則正諸立言昔周公作立政其用人之法嚴矣語宅俊之徳曰常而巳夫常人也者心端而惇質量弘而遠猶略急功而垂永休泯棘事而厭餘味彼其比法顯能刻情猛威非民之梁而國之福然世顧以爲賢今夫惔焚之際震霆合電一鼓而雨人孰不快之然禾穉而沒土燥不入孰與祁祁焉三日之霖乎陽信馬侯守鄴四年鄴狹封顓民無俟猛厲而理馬侯休休其心優優其施刑惡不頗予善不泛民戴之如父母歲丙戌旱再雩而再雨戊子巳丑北域皆旱且蝗民莩而流然洹東畝猶獲二斛武涉隆慮歲一熟柴村木綿不蝗太保之麥兩岐謂非神相之不可也巳丑冬禱雪十有二月二十有二日雨雪庚寅春正月十日大雨雪二十有二日值侯及僚爲予壽侯大說諸公皆舉觶賀巳而詩興久之可帙矣古稱感應之原雲天人一理其言有間焉夫垂之成像結之成形散之成澤智則人蠢則鳥獸植則艸木合是數者名之曰造化猶百體具而名人也彼忽人事而求天道之茫昧曷不於我侯是徵哉

祭李獻吉文

君郎署是參而危言劘主敢於臺諫今人與居而雄詞追古志於周秦堂堂乎節折而不橈燁燁乎聞幽而弗潛可謂成章君子矣銑壯而識君彊而定交柰一水之爲隔竟十年而弗覿南望隕涕綴詞寫哀惟君鑑之

數卷樓記

子汲作小樓於家塾之尾請貯何書也洹翁題曰數卷乃取孝經四書易書詩春秋儀禮小戴禮周禮曰此本言也取程氏三書易傳程志文略曰此干言也取左氏傳溫公通鑑宋元綱目文章正宗選詩曰此支言也韻學與焉汲問曰經書悉原文誦可知乎翁曰古之學者耕以養修其六行三年而通一經三十而畢存其指歸玩經文巳耳世儒昧於反身闕疑之義便辭避難效其新共後生彌以馳逐白首而猶紛辯且古今異制方隅異言傳寫異體固難襲通夫不造其域則於其實間如也故凡注經者乃其見解爾唐疏之崇老也宋解之淆禪也衍說之荒也吾又懼其誤厥後人若夫正名釋文韻書具矣汲問曰其狹矣乎程子之宗也翁曰力行之言也是故易而遠嘖而乎吾粹程誌略記者之髙虛粹矣夫市賈之囂必立之平精是而後及諸子何爽焉汲問曰自啖趙以來習掊左氏若將廢然大人獨興之何也翁曰虛詞臆度春秋久蔽是故考世搉情聯文稽變而夫子筆削可求矣捨左氏無徵也比先王僅存之典律老故知徳之訓義脫雜氏信篤仲尼其在七十子之間乎天機祥猥陳成敗先列毋足混其得者也汲問曰昔傳春秋者百家義獨優於他經不稽之奚從而知春秋翁曰以書以禮夫帝王之學純如也其化溥如也其分截而安其禮曲而質是故一失而諸侯怠再失而伯權專又失而彊夷長政竭而力力竭而詐詐竭而痿春秋終矣以盛治衰以古治今而何籍訓之多也汲問曰詩文小技而何及焉翁曰史以載往後人之制也代各有能言者气之醇漓也學之邪正也言之和戾也審之而知治焉耳必岡作也準乎孔氏汲舉陸氏之學約乎哉卽心是理求是而足故依假外說爲葛藤爲虫蛆翁嘆孔氏無是也仁以樞之敬以凝之忠恕以行之好古敏求以翼之吾知遵矣孟子曰萬物皆備於我彊恕而求焉夫安坐而待悟閉目而自徹必也聖人乎仰觀俯察取物及身伏義其荒矣夫汲請曰必記是樓也斯訓者翁曰可嘉靖庚寅秋七月庚子記

馬躋元崇巽名字解

學莫善於巽莫不善於伐故增髙者卑者也內流者下者也崒嵂之形抔土不居滔湧之侵涓流難入夫心易實而難虛气易揚而難抑自視爲有則眇人如無自聰之極則聽言如醉元者大也體善之謂大巽者伏也從明之謂伏成業隳於一矜素履敗於頃肆瞻物亢而賢者辟言任雄而君子哂故有善不巽是奔善也夫巽之義大矣書曰惟學孫志晉其初也易曰巽以行權集其終也孫者密志也不以成心屈古訓不以創通蓋全義敬事而隨之委蛇俛情而加之綜錯聖之大用曰權是故定危震於立談辯嫌疑於坐待處戾情於兩是會變機於一道巽之時用大矣哉吾郡伯南泉君次子躋元少而朴雅文而奇雋南泉以字問我乃字曰崇巽又爲之言其義如此夫

中庸凡序

聖賢著書捄時獘正辟學而巳中庸日也言大而實功約而該渾渾爾洋洋爾章分句析則文斷而意離銑耕鉏之暇謹錄戴記元文綴數言於每行之外聯其相承之義性道諸字之訓後人取義紛如乃考其文之所起及其旨之所竟皆述夫子論定之言弗敢亂以意見他說名曰中庸凡言不能詳也聊寘家塾示我弱子蒙孫云爾嘉靖庚寅秋七月巳酉相臺後學崔銑書

明臣十節

銑自童丱好訪求賢士大夫善行先君是之每舉以語銑及長遊四方又官兩都聞見日充南昌東白先生張公告我尢詳庚寅秋八月獲禾後渠夕涼寡慮乃取其不疑者十節識於篇皆傳志之缺者云相臺崔銑書

正統初王振問大學士楊文貞公曰今九卿無山西人豈皆不賢者乎文貞曰僉事薛瑄其人也巳而文淸至京表使﹠﹟62672﹔﹠﹟63140﹔業致餼於文淸文淸固卻之﹠﹟62672﹔﹠﹟63140﹔業曰公何騃與諸方面以千金求通於吾公不得階君反卻其饋邪禍將立至吾危君吾危君﹠﹟62672﹔﹠﹟63140﹔業歸跪對振曰大權在我不厚鄕人以美官而乃饋酒肉彼卻之固當巳遷文淸大理少卿又饋又卻之亦不往謁未幾文淸得罪

天順初嶽先生正以修撰入閣英皇召而問曰卿何以輔朕正曰今內臣武臣權重上頷之曰巳諭嶽公退告曹欽石彪令謝兵歸第不然上將有疑心二凶走告太監吉祥吉祥詣上垂泣免冠請死具道所由上曰無之乃召正責其漏言正曰固也臣觀二家必有叛之滅卽今無可按之誅吾欲全君臣共難之情故令早自爲計上不說二凶遂陷嶽公西戍尋卽叛誅

天順末讒者謂憲皇景泰嘗廢之當別立嗣英皇意疑之獨李賢不從一日上病臥便殿召李賢諭曰今庶事頗寧顧大者反搖柰何賢曰此謂國本也力陳不可動上曰然則此位竟傳太子乎賢叩頭賀曰宗社幸甚遂傅旨召太子須臾至賢曰殿下事定趨入謝太子抱上足對泣讒遂不行成化初李公遭喪奪情寔

皇固眷云

叚公名堅字可久蘭州人爲福山令李文達公薦遷萊守二公竟未面也後攺南陽叚公尙教化凡屬吏不法者卽案問民或良或姦相宜訓治識王凝齋尙書張貢士景純於微賤躬督令學皆成名儒民翕然向禮女纓而殉夫死者二人公自往祭南陽至今美俗公嘗被酒杖囚醒而忘其故是後飲旣不笞

楊公繼宗知嘉興治一豪彊伏罪而釋之其民攺行杜門五年不出後以事入城行由治前橋公識之使人召而來曰爾今爲吾良民矣遺米一斛勢人子由瞖官謀署縣篆大竊帑金莫敢何公玉收冶追金禦史行部欲出之乃詰公曰盜有失主何人也公曰朝廷卽失主又詰曰原告何人也公曰知府卽原告禦更慚而去公踰壯年卽獨居在嘉興九年止一老僕朝夕飯兩盂蔬兩豆而巳夫人自其鄕來閱三日促歸官滿回郡居宿客堂蔡介夫厲淸操獨以絕欲爲難能歌公行自勵云

陳克庵先生選長憲河南守令用非刑者笞送吏部不貸贓吏然受賂百金者要辭但列六七錢或問之公曰污人惜財如惜命如責賂厚彼挈而貨權人則法橈而難除矣然吾權此待玆時非正法也太監汪直被命巡郡國威侔人主至汴自都禦史以下俱合參若朝禮然獨陳公長揖不屈直令左右負而劾公呼曰內官乃辱朝廷大法司邪直﹠﹟62699﹔﹠﹟63140﹔雙然命釋公

成化中政理物丰臣無重譴內則宦戚外則合部各引私朋寘淸顯及閹汪直吏李孜省嬖戚萬氏驟寵又進退大僚矣惟王端毅公著節焉公撫雲南乃擠之危公舉大體略苛務摧彊伸竆𨿽錢閹亦心仰其治土夷詳近略遠凡政下用片紙直陳數言事妥詞省滇人傳誦至今公治經就所行而究多易舊訓嘗言宋諸儒可謂善言徳行矣門人稱尊之文不無過實云

劉忠宣公大夏在司馬孝皇眷之造膝奉對所謀𨿽輔臣不與聞一日上張娺衣於內宮之隙屏左右召公問曰朕守祖訓不敢踰分漁民然各省�奏民竆而亡者何大夏叩頭曰臣在廣東久請言廣事市舶一閹歲所斂與省大小官俸稟埒稍縱又倍蓰皆辦於民上曰此獘久病之但朕在內勢孤如陳寬靖巳李榮庸劣不足慮惟蕭敬悉故事朕所須問然不假以權此事卒難大更但老者死或以罪罷不令嗣代可也綴衣後一童閹伏地竊聽未幾孝皇棄天下忠宣竟戍甘州

成化中白沙陳獻章學禪而疏一峯羅倫尙直而率定山莊日﹠﹟63139﹔永好名而無實皆負巨望焉楓山章公懋質約淳雅潛修默成甫四十年棄官還郡賀諫議欽鄭禦史巳皆責公交疏於陳莊公遜謝之後白沙受淸秩而交泛一峯行鄕約而戮族人莊晚又仕而敗章公徳行無瑕起掌南監日闡經訓勸士進徳略其瑣屑常矩泰和羅欽順爲司業方嚴沈密能禆公之教董吏部玘稱公畱心經世之務每一政先稽古典次參以制折衷於道而定矩焉家故田居諸子躬操器治農邑令過訪諸子輟耰跪迎在司成其子自金華徒任來省道逢巡檢笞之巳知請罪公笑曰吾子垢衣獘履宜爾不識也論者曰古三不惑公有之矣雍泰字世隆西安人剛果自任所治以威烈著稱許襄毅曰世隆有克亂之才必死之節巡撫宣府指揮李稽閣老西涯甥恃援橫作雍公搒掠將竄之西涯右稽愬雍公除名正徳戊辰劉瑾屠虐縉紳有勸其起時望以砦厭議者乃起雍公南國操江遂拜南司徒公憤悒不樂或問曰今將還公於朝政奚所先公曰請戮劉瑾爾聞者吐舌巳瑾怨公不饋謝仍故除名凡在筅朝薦公者皆得重譴云

二武士

英皇北狩勇士袁彬門達寔從英皇復辟彬達皆官都督而達見寵用差校中外偵事所陷卽覆﹠﹟62822﹔﹠﹟63140﹔烕凡害數十家上將罷朝東顧則呼李賢西顧則呼門逮彬忿有責言李公數奏門達橫達深怨此兩人李公素履純而彬無政莫以爲名乃捃他事將以危法中彬內外冤之而莫敢發錦衣羨軍楊塤忽僦住彬屋而市其居閱月上奏辯彬無罪列達大惡上付達推鞫塤泣愬曰袁公居我嗾我陷公約事成賜百金達笑顧其下曰我固疑此卽入奏巳達械塤三木暴廳下退食後署出則杖殺之塤大哭且罵李賢達聞之令釋塤刑而入塤白袁公不知書乃李閣老艸奏且兩人害公寵而公自鞫縱實何以解天下疑何不請司禮大閹廷訊卽爾此兩人虀粉而公常見寵矣達深然之傾食雞胾於器食塤密藏雞骨衽中果太監牛玉出訊塤曰吾哀彬無罪昔駕畱虜廷羣臣惟彬籨備嘗艱苦憤達負明主恩失天下心故冒死言之且吾不逮袁李卽與死溝瀆者等爾今日聖天子奚從知況達食塤教陷此兩人遂出雞骨且曰今中外皆欲寢食達也顧未敢發爾牛玉入奏卽詔釋塤

牟斌字益之正徳初掌錦衣鎭撫事八閹竊政逐大學士劉文靖公削韓忠定司徒秩諫臣劉茞戴銑以下凡數十人俱下詔獄斌輕刑奠居曲爲申救禦史任諾愬諸寮上奏署其名彼寔他出斌曰古人恥不與黨人公乃爲忠而悔邪劉瑾令斌復要時去銑奏首權閹字斌謂其寮曰存此則諸公臣節白他日昔宋鄒道卿以失原奏被害吾儕毋自爲計奏入瑾怒又偵知庇言官實遂廷杖斌垂死瑾誅斌復在鎭撫知府劉祥與橫閹相論奏閹賂張雄令曲歸劉祥並賂斌斌不從雄陷斌安置武昌感疾而卒斌再用時長子死工部循舊事官賻三百金斌指其存者二子曰斌司刑不道天禍一子若受金行及此矣斌庳屋敝衣再遭禍怡怡若分然論者曰正徳中前則劉瑾以慘行其毒中則張永以巧蓋其惡終則張忠張雄錢寧江彬以愚暴肆其罔士靡靡矣全臣節者大學劉忠尙書傅珪及斌凡三人云

誥封一品夫人鄭氏墓志銘

鄭夫人湯陰小元鄭氏女也鄭氏累世同居多田富谷朴行睦家夫人父誰﹠﹟62730﹔﹠﹟63140﹔辛尢懋行雲夫人笄年歸李氏爲太保鶴山翁配是時鶴翁方居貧其考微宦畱秦縣令養官馬夫人晝則汛掃汲爨夜則與鶴翁同一燈夫讀婦紡丙夜秣馬而後就寢當絕食鄭氏輒饋之成化壬辰鶴翁年二十六夫人二十七年鶴翁舉進士爲水部郎積四十年官至太子太保工部尙書寵祿冠河朔推封四代夫人年五十餘卽以光祿卿妻入內庭朝賀婁膺優賞而夫人治羞奉祀美饌貢夫手和鹽豉弗委他禦目無流視口無飭詞躬遠隳容心忘矜志鶴翁甫四旬夫人止育子繼先今官吏部主事直文淵閣卽爲內側室三遂與鶴翁異寢後閻室生子二繼光今爲中府經歷繼充國子生女二嫁中書舍人周一元生員鄭在皆夫人抱諸懷而朐嫗之至有成夫人有金��貨也主事欲得之爲長孫汝勛內婦不許後乃出助繼光昏主事夫婦托所親問焉夫人曰吾豈老聵忘孫乎顧繼光無多私財且自孫議昏以來所費貲過吾嫁時及吾嫁女奚啻倍蓰吾又可溢之乎一穉齒子卽令衽金履采能復苦力詩書哉後太保公父子罷還湯陰主事君稍稍營產及謀可以貴諸子者夫人不說曰吾常憂吾家福浮於徳天將衰以益人今復求增秋天寧固私李氏邪夫人素吶言及此兩事出聞者驚服予長兒滂贊曰此所謂自誠而明者與銑方垂髫夫人許女女銑業太學依李氏居後官法從十有七年孰見夫人行事儉於富勤於耄恩於媵須仁於姻舊若其中心安而樂之𨿽詩人所頌樛木葛覃殆無以加諸夫人生於正統丙寅八月十二日終於嘉靖八年十月十二日享年八十有四三女其壻爲良醫周宗國子生元庭桂季女實妻銑主事君二子汝勛汝助女一嫁長垣胡湜夫人旣沒踰年主事君啟太保公之兆祔焉命銑作銘曰勤禦諸艱明乃懼盈載徵玄昊警我求贏維坤安貞家用乂成爲婦程兮

江西按察司副使空同李君墓志銘

弘治中空同子興陋痿文之習慨然奮復古之志自唐而後無師焉巳汝南何景明友而應之空同子之雄厚仲默之逸健學者尊爲宗匠又咸激厲風節敢上直諫安於冗散鄙忽驟貴空同子方雅簡默稍飭廉稜仲默恬淡溫孫不露才美云空同子諱夢陽字獻吉慶陽人徙大梁甫冠舉弘治癸丑進士授戶部主事再遷至郎中才敏气雄簿書外日招集名流爲文會酬倡講評遂成風致嘗監三關招商用法嚴格勢人之求被構下獄尋得釋每抗疏言出令不平宮府殊法一涉宦戚卽尼不問不報乙丑應詔陳二病三害六漸之獘末言皇親橫則外戚驕恣之漸爲掩義之害張侯辯愬摘奏中張氏字爲訕母后遂令回話乃列張侯不法狀悉實可按遂下獄眾爲﹠﹟60886﹔﹠﹟60886﹔巳僅奪俸三月上語尙書劉大夏曰朕欲寘夢陽輕典左右謂當廷杖渠忿則泄如朕殺諫臣何正徳攺元八閹道上燕遊閣部臺諫協請誅之不克閹遂竄斥諸臣巳知部之奏寔空同子贊成奪官降山西布政司經歷致仕戊辰劉瑾必快前忿羅以他事械赴京人意其必死是時瑾敬禮修撰康子康子謂瑾曰李生能法皇祖爲文殺之大失天下學者望瑾嬖人姜達亦申理瑾乃賢空同子旣釋系又欲用之選部空同杛托以痼疾康子爲力請得免辛未瑾誅起爲江西副使提學勑許舉聞重事空同子振學蒞士外大有更白臺使及同官者病其侵官空同子非其隳職各起訟當路素忌空同子才名落職間住要辭曰臨官不讓云爾聞者笑之曰斯以虞之臣責過空同邪寧庶人方畜異圖威刼謀內省具受制知空同子不可撼陽下之及庶人叛滅有言空同子亦疑於黨附者當路又將陷以法司寇見素公不可止空同子以成化壬辰十二月七日生嘉靖巳丑九月二十有九日卒享年五十八配左氏子一枝舉進士由主事左官州同知側室宋子三楚梁柱女一王一女枝四子一夔二典三謨四維女一年

月日葬大陽山左宜人祔空同子家世自有譜所著詩文集若於捲空同子八篇銘曰伊天閟之伊人嫉之專方者礙固正則危隱約委蛇於河之湄大昌厥詞永式來思

懷郡三瑞集序

夫迅乎善之達也珍乎吏之良也積予二紀之所見懷民其殆矣哉跐於寇虔竭於官漁刼於閹威日者人患少損而天乃災之旱靡遺畝蝗靡余穗壯者樂土是往疫者連村或盡巳丑歲一泉王子宗周來守甫踰年而有瑞麥又踰時而有瑞禾瑞瓜歲則熟亡則還民臽興王子立方而不�執介而莫奪宜民者行厲民者罷體周物我順洽遠近災奄化祥抱落聲答於是乎譽滕而寵錫旣而錄薦剡衰頌章揖揖乎成帙矣嗟乎造化之機闔辟相推則災祥拾出炎可鑠金而姤生焉寒適列膚而復生焉是故聖狂轉念於杪忽臧否攺迹於云爲和戾易徹於茫昧休咎變徵於物類王子愼守哉

楊知縣碑

昔漢文其治主與循吏吳公爾史不枚舉其功宣帝亦治主與循吏振振然乃有僞如王成者何哉文以徳宣以政厥趍異矣魏晉而降考能耀文吏道益降夫略於守長而責效朝堂顚其本民而宣烈末治淺於篤愛而浮修聲色斯至舛也巳予再裏居閱八年吏戾民災歲甚日加庚寅冬乃有浚耆民盧玹氏來後渠致邑人之情求文楊令之徳予致禮而謝曰淳哉諸父老懿哉令也居閒緝其恭市新密其潔責躬而盜戢明分而田均未水而防定徭以眾是故地出其寶物呈其異譽非藉賓而流功非程書而累嗟乎俗論旣倡端軌用塞今人言理官及於直則曰賈禍尙徳則曰迂爲是民彜可得而泯唐陽城之治道州民樂之而氏其性上官懷愧而逸彼其誠心篤行積之淵默而孚之顯表非一朝抗論飭躬之致也楊令乎澤乎得守宰皆若人明之化其漢矣夫楊令名麒字仁甫粵之上饒人

明封太安人於母樊氏墓志銘

弘治乙丑予舉進士同年鄆城於子覺甫偉幹直气予愛而親之覺甫亦願友予間�其學好古而鄙俗向且曰豈範寔能系母之訓然爾先君心齋翁富學矣竟屈於場屋以沒惟孝子成其親地吾母日以勵吾兄弟云後覺甫出令輝更賢攺喜興大有績士大夫譽之覺甫曰豈範寔能繄母之訓然爾母曰汝性直當戒暴夫令父母乎民也聞有以煦休而生者未有挫折而不脆者也汝不能其官吾將返於鄆之廬弗忍見爾敗範日惕惕於斯言爾巳覺甫晉官戶部郎中出守河南不飭廚傅以說賓敢摧權枉以伸道中讒攺潯州疏乞不往聞者疑之旣而之潯聞者善之覺甫曰繄母之鑑云然範識不及也夫事君者不擇便利而就知皆近��除是圖則彼遠惡者其誰遺覺甫居潯二年而歸遂卒又五年太安人卒覺甫長子蒙曁其姊夫孫生坤來相乞銘予素知太安人賢傷吾友早死相對愴惻太安人樊氏父諱某母王氏心齋翁旅卒諸子幼太安人能歸喪年七十有五喪其繼姑楊哭泣袓免哀毀甚友其嫠姒劉如同產太安人生正統丙寅九月二十一日卒嘉靖辛卯正月十四日享年八十有六疾令置酒別劉姒及諸戚囑其子若孫曰事劉母當如我太安人三子長卽吾友矣軾散官又次軫國子生孫男子六人蒙魯鈍莊�莒女子五人壻生員孫坤劉極余未笄蒙英偉有父風葬以是年三月五日墓在某所銘曰端操可徵洪祉伊始區載厥休永垂雕史

韓母徳汪壽序

雄士漑受命教於鄴母徳汪來就養涉河驅途車七百里雄鄴𨿽咸冀疆然越界異齊同井或爾矧玆兩郡冬夏寒暄殊感水鄕阜區殊受徳汪七十有六年在旅閱五祀有奇月艾容華首保厥昌健寔天降右誕惟悠哉徳汪夙閒孝則誕法其諸子一爲嫠人遂甘茹糲素士漑秉直信於眾敷芳潤於徒內修滫髓之具供﹠﹟62730﹔﹠﹟63140﹔谷母羞約於躬及妻子行以遂志善以格祥寧志和神樂善暢思寔人�致誕乃休只我聞天向格於人承相乃籍惟天所閼人弗克引惟人所疢天弗克休昔江革竭力孔奮厲節周盤感詩咸章其母於代若乃惟富貴圖震彼俗觀誕惟不蠲烝是辜爾所生士漑學於我惟虛惟篤虛弘乃受篤遠乃邁是用告爾話言於乎士漑其服之哉惟永世無斁

贈都指揮李君賓玉序

天施化而生人焉人受命而爲徳焉施受同物感應協機是故气有和與戾而徳有吉與否其報也以類譬則寒襲人而弱者當之暑虐而彊者勝焉𨿽然有立見者有須而得者或約其位而昌其道或歉於躬而遲其後譬則歲序之漸移雨雪之偶愆世以一眚之乖數年之寂謂天曰爽謬哉今武官可謂侈惡矣吾鄕指揮李克明氏獨以廉節淳行爲徳每當選衛長郡太守曁兩庠士咸上其行曹伍跂其蒞而寮胥不便輒罔以過乍進年止凡十五年而沒克明氏長子瑭偉幹雄志思振先業代父任巳遷貳都司前乎是吾相所未有也賓玉賓玉其克紹乃先克錫乃臺公揚爾之光所謂紹者非其榮之謂也乃其道之謂也夫官壞於墨墨生於足欲行紾於襲襲生於掩慝循分而止者不墨矣直心而邁者不襲矣然而居豊志溢如膏逢火惟明則能剛克哉

祿賢篇

茹瑞父氏相趙國之八年初以王請受中大夫之服再以王請受中大夫之祿予作祿賢篇贈之揚搉古今昭明典憲詞曰國大夫之命於天子也逮周之末造其詳乃可得而言焉蓋是時諸侯皆聖王之冑大夫乃公族之才有典可循有禮可立有賢可咨是故三命爲鄕異之服秩各能忠於主而咸足愼其封明興非親無王國之分長史則廷拔之良夫授國也周不專於親而命官也明則專於賢永樂而後參用詞臣天順而後止簡外曹目是蓋廑取恆數者有矣古帝之協邦始於睦族訓學謹於擇師立政惟於用常夫神器大物內無耆艾骨鯁之輔外失植藩結維之助何以壯勢固基杜陵懾僭嘻其危哉孰謂府寮爲散員而可濫乎周大夫之世有專兵執柄卑君匱國者其失也彊今萬務皆下於朝王亦俯首受成況其臣哉其失也弱彊則抑之弱則揚之非治之衡道乎吾聞古之君子非其志𨿽萬鍾弗顧也如其好𨿽冗鄙是安也孰信哉信乎道而巳矣如上之於我徒厚其身焉耳而屈其志則是豢我也君子而豢之可乎諺曰富生不仁周大夫汰於躬而侈其室以之召敗有正考父者三命滋恭銘道於鼎夫終命而傴敬兪加也饘粥是給廉兪峻也敬則知節與之矢禮廉則知公與之樞政是故名流於宋嗣昌於魯斯其爲君子之道也與

研岡缶音序

杜杛應詔北上過我臺居示我著文十秩崔子覽而說焉夫仕多廢業而子緝之文久溺俗而子振之其詞正彜而懷才其志闡道而憂世匪直埶焉而巳粵自魏晉而來文其敝矣夫其詞衍而曄如其意寂如也其意紛而挺如其道駁如也故君子鄙之爲不足學焉夫文以適用用以弘道無古無今孰難孰易義精則言兪簡蹈實則旨自遠達於理而多變發其嘖而轉幽由是隱化昭乎顯行神秋談之廓廓乎動之躍躍乎昧者反是怪以亂夫精鄙以庸其雅淺以混於明艱以迷乎奧文之見輕有由來矣論者曰經無文法言其無文而非法也猶曰天無度言其無度而非動也今夫大匠之適造宮者之家持墨負斤余無所費而大小之度丰約之齊固密之工長短堅蠹之材各以其制惟心妙其巧惟運圓於手不參以我卽物曲成是故君子有無文之文焉杜子其有意乎

贈良醫張君序

往歲子汲病旣汗不涼巳食不興同泉茹子謂張君善醫可任遂以張君來視一藥而愈且曰此失治也非病也張君蒞病安而罔躁處方達而適宜蓋吳之良焉又半歲郡中大夫士友予者醵侑張君以幣予謝以言夫醫非小道也蓋合天人之幾達陰陽之交有裁成之妙焉天有六气變爲寒暑是故和爲風潤爲雨凝爲霜雪運爲晝夜人有七情發爲好惡是故喜有予怒有責章爲气色噓爲音聲天失則異而滛雨怪風早霜毒霧見焉人失則疾而烝熱否寒結痘奔喘生焉以人气之陂中天气之乖而萬變出矣聖人之制醫也循其流行安其次捨驗其常敍理其紊道然後疏以藥劑起之砭石調其平徳修其愼事於是乎以人而正天振夭而之壽矣彼區區於一艸一石之性硜硜於一呼一吸之節而曰醫云醫云末哉昔者燕人極喜而顚百療罔效醫忽發悟曰我饒醫之乃語之曰若趣辦具復何醫爲其人乃更憂怖及月靜矣越醫治久痢者而術竆入室見水滴焉窒其中孔而水不下遂往灸百會而實

海春翁壽序

古稱海上多僊人蓋有長生之藥焉誕哉斯言天地畜而產物丰矣气靈而鍾人徳矣性淳而嗜欲節矣是三者其壽之道乎全是三者其海上之民乎銑故北海郡人也先大父曁兩伯父曁先公生於樂安巳徙於鄴咸以惇行直心應物不滯而躋耄年先大父曁先公仕矣而以素守官弗狥於好牙不脫目不昏出入不杖見聞不忘鄴人贊曰是奚必僊之羨乎今年夏樂安楊子來令稱其鄕海春翁者能格後母之虐不私母兄之遺待物弘而攻其過處心曠而平其施年及精力如吾先公雲海春翁有子曰伯常經起家進士積官至九卿天子器其才能以其官官其父噫何我北海之多徳人哉夫大道隱而衺言售本旨迷而旁議訛莊周曰眞言乎其淳也老耳曰無爲言乎其任質也守其朴而昧其斲明於巳而略乎變然猶施諸日用釋者曰眞者變形登僊無爲者絕事忘念杲哉茫乎不可致詰於是乎又爲異端之賊矣

答薛考功君采書

五月發來書及老子集解七月十四日始附到去歲所示髙見二帙讀之甚嘉甚服老子解玩之再三未得梗槪何能贊其美乎僕自丁丑及今十有五年棄官閒居洊遭家難每當困心橫念之中亦得鎭躁祛妄之力兪覺道之難求而聖經之不易知何者身未履之心未得之因繹往言而發其忽明之見遂就暫通而成爲當物之眞程子曰非明睿所照而考索至此有子曰君子務本本立而道生似非可以索之紙上而斷之以臆也釋氏金剛圓覺二書及老莊二氏往歲稍能涉獵其見終歸於虛妄其工實外於倫紀故棄而不習孝弟之歉忠信之移私心飭行克而未化安敢遽論夫無生自然之妙乎夫子之教蹈一級斯進之行稍躐必退之何者志曠則疏慕大則荒急遠則略於近其竟也爲狂周衰文獘捄當有道老子返朴還淳言則是也施爲節目無聞焉若曰身正自化宜莫如堯舜二典之治亦多矣乎夫世之巳漓猶人之老而不復少歷代聖王因時制禮節流直幹使無是人類之滅久矣禮以捄漓也非禮使之漓也柰何誣爲忠信之薄哉吾子其無費於辯也王弼蘇轍古人稱其知老予謂二子髙才逸抱不獲於時托於方外之言以自雄耳吾子其暫棄異學專師孔氏可也辱交至深敢陳愚見僕聰明不廣精力早衰故卑陋自安如此幸不固罪之

劉少傅傳

少傅名忠字司直河南陳畱人成化戊戌進士授翰林編修少傅性峻少通行方寡合一介不苟得惡人趍競自處常過抗貴人亦力抑之在翰林幾三紀始拜侍講學士正徳初爲講官每附經義規上缺失及諷時政不得在內傳旨升南京禮部侍郎巳中貴人知少傅素髙節進南京吏部尙書南部大率閒佚居官者自名吏隱俛禮瓦合規撫削削少傅毅然持風裁越閩胥人革役者貨縣胥竄名吏籍中上部往往冒官去少傅命四主事稽厥籍年經月緯究竟接代凡革罷千人𨿽仕者亦追論除夕嗻寮滿秩爲署考必當實禦史某恃勢驕橫人皆憚屈少傅署下考郎中某瑾黨張彩私眤者也少傅署考曰守巳乖於士論行事咈乎人情自是諸司弗飭者惴惴焉縮其縱少師焦芳亟薦少傅賢瑾傳旨徵入翰林一見不相合瑾誅始被推入內閣是時政權在閹永大臣攺事瑾者事永少傅臨政持重申法同事者忌而擠永令其黨廖鵬來謁遇以僕禮又卻其饋少傅畏叢內外怨在位不滿三月乞致仕同事者恐其得美名尼之乃托祭掃請假始得歸杜門不交世事凡十有三年而卒論曰銑初入翰林謁少傅於髙坡私第公慨然曰古羈人匹士𨿽當流離困絕不取非義財況居祿食者乎許襄毅公論當世人物獨推章公懋雍公泰襄毅語銑曰子初仕愼事大夫翰林惟司直一人耳其見重名流如此夫

傅尙書傳

尙書名珪字邦瑞淸苑人成化丁未進士入翰林正徳辛未爲吏部侍郎宰邃庵方得名於時士皆趍附宰邃善招拔外號秉直陰樹私黨又通饋遺尙書數爭其不公宰邃弗堪越次晉禮書寔遠之耳是時相李與宰邃各相結托而李公壻爲儀曹郎中往尙書遇郎中厚恣其爲常字而不官呼傅公乃案其廢法敷笞責其胥郎中遽遷閒曹避去上方好佛自名�慶法王外廷知之無徵以諫番僧奏討田百頃爲人慶王下院傅公遂劾僧曰法王何爲者至與尊號並列大不道當誅有詔不問其妄求亦止優人�賢被寵能軒輊士夫士夫或與善賢因是請攺牙�制如羣寮印文攺方者傅公不可召老優更事者詰曰爾優敢亂法爾寵可常保否卽遺爾辱禍靡極矣優乃戢但與新之盜劉六擾中原勢炎炎熾大監誾以侍郎完徵之不能滅乃先行左右賞閹後曹又立監鎗名謀出統軍命多官議可否眾依違不斷傅公怒而言曰今兵老民疲直以多冒功者失士心賊在肺腑孔棘民嘩然思亂禍且夕及宗社吾儕死不償責諸公尙唯唯將何待乎明日竟遣監鎗者傳旨令傅公致仕予友何中書景明直內閣得見諸司奏語予曰往禮部奏最簡及傅公來特煩於五曹蓋無事不爭爾論曰銑在南封部嘗與羅太常圭峯論內閣臣圭峯曰能割頸者斯稱矣蓋言伏節也銑請問今詐右子圭峯曰求其次邦瑞可矣銑謂傅公朴木人斯言殆激與及後乃深嘆圭峯之智云

前陜西按察僉事舜澤張先生墓志銘

嘉靖辛卯五月望舜澤張先生終於寢子宗明等謀以九月一日葬於伊侯先一月仲子宗儒來後渠問銘於乎先生果終矣夫明興造士用經純哉懿矣士鮮服行惟用致宦髙才逸志斯修詞業乃至矩唐污人之詩先生幼有遠志自經而下程氏朱氏是宗俸餘皆置圖書累數千卷嘗曰稱理制事各適當然是謂明經理云理云空滯云乎哉經云經云口耳云乎哉先生行方貌莊言論侃侃必信巳直一介弗橈登弘治丙辰進士出知尉氏攺宜陽課農興學旌良恥否流亡者還健訟者息入內臺爲禦史逆瑾銜其直罔以罪卒無驗止晉河南僉事提學閹奴廖鵬陷之攺陜西河外收糧都禦史張某貪而愎先生及禦史成文裁以法制某不堪誣蔑先生於總制總制聞於朝有旨核驗某卽實以上再命官鞫飲某大用賄下先生於詔獄凡三年臺臣數論列誣乃明是時內閣公素嫉天下名士輕巳翻右某坐先生不遜除名嘉靖初起用屈滯並有讎先生者在當路沮之成公再起爲副都禦史矣先生屏居山中讀書談道考訂古義得失正徳間土厭明文沿宋靡泛之習欲振起之乃宗秦漢之作左氏大興先生弗是也曰是書眞妄錯互而妄者倍焉苟說詞迷趍經學將晦自六經四書程氏朱氏外無用師焉巳耳先生諱琎字伯純山西澤州人曾祖斌斌生瑜瑜生先生考君廣用先生貴封知縣成化丙戌五月十六日先生生於夏莊取劉氏再取宋氏宗儒有少弟曰宗文女二壻李希夔崔岪孫三男四女先生著書曰邃言曰舜澤記曰文集總若干卷宗明舉鄕試宗儒州學生皆才而慕古其能衍先生之澤哉銘曰維儒醇忌維吏循忌維身貧忌維道信忌

【休集／卷之七】

新建回隆兌運分司記

巗叟先生李公墓表

贈僉都禦史孟公曁配封太恭人孫氏合葬墓志銘

祠堂成告文

萬泉教諭封翰林編修馬公墓志銘

三生誄

張處士墓碣

經歷閻君墓志銘

樂友贈柯遷之

送茹聲父守承天序

崔氏家塾議二首

寧山楊氏族譜序

沐恩堂記

大司徒李公八十壽序

靈寶楊生曁妻康烈婦墓表

愼言集訓序

春秋薨卒解

太子少保吏部尙書贈太子太保謚襄毅許公神道碑

書易程朱解後

二程文略序

獲麟解

關睢解

答薛君采論中庸凡書

封大理評事王公曁配孺人胡氏墓志銘

贈中丞黃公伯魁歸序

王文莊公文集序

治河總考序

新開潞安府治記

自憤

杭州同知黃公曁配宜人張氏墓志銘

少保兼太子太傅都察院左都禦史贈太傅謚襄敏王公神道碑

洹詞卷之七

休集

新建回隆兌運分司記

初豫漕之運兌於回隆後以水涉不利而攺小灘正徳庚辰漳決顯王東南過永和符恩東入於衛出回隆之南五里館陶故道塞矣運事宜復而議者未遑也嘉靖庚寅河南參政田登氏列小灘六害焉商量之欺斛減一分糲米之售石償三斗牙用十金而私一役夫重賄而得進狡姦取賈而逋子婦入廠而竊法格異省償貸官銀布政使陶諧氏按察使林大輅氏議曰水利則運宜復運復則害自去矣都禦史徐公贊以禦史王子舜耕沈子奎上其議得旨允行明年辛卯分守參政周忠氏領是事命其屬撤小灘之署而攺建焉作戶部分司布政分司堂寢各如刖作廠三居米閱三月工成是歲兌米先期兩月而畢省米一萬三千石有奇費省四萬金餘金二萬兩還帑於乎政以宜民而巳矣俗所未厭勿棘攺也俗所不安勿憚作也利與害因而生法與獘角而立夫小灘失利運軍益徵紾矣物聚而民生心利巨而彊欲擅漳水善徙衛水易淤獘矣以闖乎之獘當怨者之口運復可害也是故隨時勤浚戒其濫役先事明禁決其必戢尙亦永利哉是舉也卹民倡端田參之果究源作政二長之明費省工堅分守之嚴采長器能都禦史之公知府王天民及其寮奉憲樂仁刻石載成而予銑附末議垂後警云

巗叟先生李公墓表

夫天地之大徳曰生人心之生理曰仁彼秀之實棄在中野雪霜所摧然乘春卽達蓋其生性存焉爾是故古之功臣其澤濊山之佚人其事微各能昌胤顯匹其國皆其心之不欺焉爾所遇弗與焉心不欺斯達仁矣仁之達斯毓和矣故曰洋洋乎發育萬物直其胤而巳哉永樂中建安有巗叟先生李公名埜字士林莊毅質信之行鄕人式之愼保儉遜之訓子弟服之正統間沙尢盜起民避而奔山遂相攘略惡少聚謀將犯髙山公居鄰境往叱之曰汝欲得米何乃蹈死指囷示振諭以典憲惡少散去又請諸有司撫而平之有盜竊其廩公止左右勿追豪讎嗾其奴殺公之驢乃饋以驢肩貧者嶞鎴不責得陶人昧甓直數萬不與爭疾革語其子勿作佛事第焚逋劵於乎豈孔氏所謂造次顚沛必於是者乎公有子曰柟修公之徳有孫曰默發公之積起進士爲封部郎中行敬而安文美而典他子曁孫凡數十人其能衍澤引暉爲汝之袁華之楊哉

贈僉都禦史孟公曁配封太恭人孫氏合葬墓志銘

正徳中我豫十人仕而惇友孟望之氏年最少卓犖有大志才識逸邁其尊人樂靜公母孫太恭人來就養望之方爲行人祿入貧薄居室庳隘而又守廉歲時銑從諸友執觴以從子禮稱慶堂上樂靜公修眉疏髯太恭人怡顏丰容滫﹠﹟62673﹔﹠﹟63140﹔髓腆美壺觴充潔夫婦父子陶陶然如享萬鍾者望之選禦史中尙在試職丄疏乞罷臺鉉匪人勿使亂天下知必得禍顧義激不自全果下若廬治樂靜公曰臣分然爾弗爲戚太恭人憂子之難而偉其節是時家無石粟可供獄費鴻臚王宗哲毅然倡端諸友各出俸金以佐望之謫桂林教授樂靜公戒其善保終後望之起爲湖廣僉事一夕念二人之老明日拏舟北還再起爲山東參議公引大義令勿固私便是圖望之入官六月而公卒是爲嘉靖元年月

日生正統巳未享年八十有四九年冬新郊禮成贈樂靜公官及太恭人封如今稱十年春望之自南院攺治河使還家上冡奉冠帔上太恭人壽太恭人疾巳不可藥三月十八日卒生正統甲子享年八十有八孟氏金山人諱眞童者爲元保定路達魯花赤洪武初從戎永平衛寔樂靜公大父云以戰功積官千戶卒子勝嗣調武成巳調信陽再以功晉指揮僉事明威將軍配劉氏封恭人四子樂靜公其仲子也諱山字宗嶽生而英介好書史及百家蓺兄端任父官明威早樂閒淡樂靜公專家業田辟而屋溢樹後兄及二弟有異志樂靜公不能止乃自取荒陋者罔私鉤金尺帛或難之公笑曰富不如義況有命乎母劉失明性益忿躁樂靜公逆意奉向每進食必爲加飡少與舉人葉永蕃遊欲字公女配其子會葉疾阽心欲遂之恐公不可以語郡守守曰吾固聞孟公髙誼當不負君公聞命卽諾且語來媒者曰卽葉君有不諱吾又當字其孤葉氏聞之喜而起告先祠曰吾死可矣諸生四五人才而貧公館之閉其室令學焉後果成太恭人明達有士知公前室袁子四澐瀛潮淵側室唐子亦四江沂澤沛太恭人子之如望之云孫男十三人梅舉河南乙酉鄕試朴才雋而夭女二壻葉景升梁山孫女十六人曾孫女四人太恭人常居望之宦所朝夕戒曰洋和爾僚勿競卹爾民勿淩內省不缺貧樂得性可也外尢可指鼎食益災必也望之扣頭曰洋敢自隳詒毋憂是年月

日啟樂靜公之兆以太恭人祔墓在信陽東郭銘曰嗟孟父嗟孟母偕徳止厥有祉詒孫子

祠堂成告文

我崔遷鄴七紀於今我祖拙翁以旅我考以仕闊哉祀事未遑修稱先考退位始有此屋往因先妣之亡命作三代神主久棲庳合香火弗虔玆者荷天之佑申以列祖之慶田入頗丰憂患稍定銑及兒汲恪建玆堂規制器用咸則古憲寅合族人肆陳牲醴奉遷各主永安斯所銑次非宗子徳愧哲孫欲須合禮懼益愆年協義犯分冒罪申情自惟叨有爵少次先人食忘其報祿﹠﹟62730﹔﹠﹟63140﹔谷其私仁所不容心則奚忍今宗子士棕髫年失養銑取育斯教之方義倘賴先休得堪付受卽﹠﹟60960﹔主祀伏冀諸慈翼覆同俾失墜

萬泉教諭封翰林編修馬公墓志銘

太史氏馬子仲房自秦中歷晉陽踰太行至我後渠請銘其先令君煙山公銑受而閱馬子狀事核偉詞可顯於靡極豈馬子以予戇直不溢美將使後代徵其言乎乃掇其凡著於篇馬氏山西臨縣人宋金構亂綏徳沒於胡會胡被攘去諱仲謙者率少子渡河殺主者老胡占籍焉五傳而至秉吉秉吉生震震生永盛秉吉能恢廓其家永盛以耆徳膺詔稱壽官再取姬氏生煙山公諱驄字士臣一字希桓生五年失母鞠於繼母淡少不跅弛思母必泣父及後母撫愛至十六歲州太守選爲子弟員治周易能通諸家書後四失舉思棄去專力養親授徒成化辛丑州守張瑞連考馬氏無罪者三人死公痛極矢言呼天瑞大恨會公族人書先以事被系而逸至是瑞移文副使張偉謂公率徒篡囚副使與瑞素媾卽下瑞建公瑞親統兵卒五百圍嵯峨第公自省亡過遭刧恚而提刀將出辯巳而悔止族人然院中積薪冀可緩圖薪濕不火瑞募人獲公者重賞無賴王討兒突入公乃就縛閱數日討兒中寒疾死瑞教討兒父源刃列屍額告公拒捕坐死刑械送副使治臨發送者幹人嘆哭聲震嵓谷後四經臺臣手不能理甲辰禦史張淮乃雪之復爲州學生弘治戊申歲貢如京試得夏縣訓導丁巳進萬泉教諭公自爲學生巳授徒作義必自冶語旨趣雋永聖乂嘖奧解發通朗惇行必本忠信孝弟凡稱門生者俛仰顒顒不俚不挑多成名及爲學官昧爽起坐齋中生徒拱立聽說經夕令宿號房夜分往稽勤怠厥明勸懲雪夜諸生度公必不出有弈者公聞其聲痛斥之見上官不能爲俛禮有問答言侃侃陳古振今聞者攺容以侍禦史姜洪言事謫夏令爲民所誣公率諸生詣上官白其冤事得釋姜令宦倦求退以老母泣請都禦史張簡肅公意可之公越階進曰如公爲朝廷惜才不可聽令去簡肅公遂特薦姜後爲名卿萬泉尢號鄙野公懇懇惻惻以教爲析章句文動止暇則校射習律修朱氏禮兩庠生皆佞佛喪則自著儒衣冠列鼓吹自寺門迎經巾﹠﹟63140﹔韱至喪次輀車發賓戚爲孝子掛采公爲陳周孔之典仁者之愛言於縣令正身宣化俗乃革云公耆年念壽官公耄致仕歸奉養慕戀若衝孺然遭喪毀幾滅生旣禫作祠堂祭曾祖以下曰吾別子之後也自上不可僭然吾心無窮焉公修膚玉立嚴重有威與人言洞見肝腑喜揚人善亦好面剌人過赴人之急𨿽勞不避訓導馮有母喪公以齋夫銀數鎰賻馮念公亦貧不受公曰郭元振範堯夫何人哉君乃輕重喪而守小廉邪姜公遇難事必咨公竭忠出謀當實可行或棼訟不解密訪本末以告在京師資竭矣猶卻泛饋將赴內廷試僕具早餐有肉汁公詰知爲同旅嘉興丞所陰送者怒不食而入公年八十有五嘉靖巳丑二月戊寅卒於寢舉善詔子反源達命配黨氏贈孺人一子曰汝駿州學生側室王氏封孺人三子曰汝驥卽仲房也翰林修撰曰汝驊曰汝驌女子黨出者五王出者一壻某某孫男子三人女子五人卒之四月庚寅葬黨氏祔嗟秋貪人毒於封豕忮心慘於利戟瑞之陷公蓋畏形其惡與臺臣之設所以伸抑擊殘有冤如公而弗辯有惡如瑞而弗戮將焉用之彼哉彼哉方公被系諸生日造岸問難公啟蔀醒憒忘其徽纏瑞子自其鄕來升屋呼罵其父曰汝張狗尾柰何害馬先生瑞怒巳知其病心鎖置獄一日瑞悲子病不差其女方八歲在旁曰馬生獨無父母乎瑞將死見馬氏數人自甬道負黑索入喉中隱隱呼捄我捄我彼瑞者何利哉太史氏方讀書祕閣卽敢言止上南守謫守澤州後遭今天子錄忠昭賢還諸史館其文章追法周秦爲我明作者天之報馬氏者濊哉篤矣銘曰有橫其逢賢哲離之囷以寡怨我易可師有貞馬公罹災無妄彼何人斯恣此欺誑夏侯授經鄒陽上書圜土之安何啻林居英英張史用獄明刑還我冠裳貢諸明廷䢐徠介介甘脆必卻安定循循育才是樂中丞薦士縣長問政我謀旣忠彼名斯令及耆而還聿云奉親放志山樊行今水濱煙山之集載闡玄倪圭璋明瑩珊瑚陸離我掇銘章翼爾幽裏百世而下考公全履

三生誄

正徳辛巳鄕寧王生培齡從其父居相從予受尙書王生穎敏爲文善發經旨其父倅予郡王生衣惡而徒人不知爲倅之子予家姻故置酒王生慝辟不與年甫十五他友侵語笑而受之嘉靖丙戌武安韓生永齡輝邑牛生世昌來從予受春秋年皆二十有二好樂古筟思企聖賢之武韓生詞藻淸麗牛生孝友交人先諗知所志而後與王生年二十有四舉巳丑進士是秋夭死牛生丁亥冬夭死年二十有三韓生舉河南戊子鄕試辛卯秋年二十有七死牛生妻從死父母慟而相繼死嗟乎三生少年而慕我道矢願得傳善識吾言不迂之而生疑予深冀可付卒乖所望有志之士或數十年而一人或歷十餘郡而僅有然拘於質奪於僻好者十人而八九玆天又毒之柰之何柰之何予各誄數言以泄予悲且不泯其人詞曰有懿王生天錫敏才妙悟淸言匪自學能翼翼其躬禮束形骸莠言絕口不報嘲詼有糲其食有陋其棲弗爲華炫貽厥父譏負笈來從渠上束柴京邸之庳居與予偕何義不示何疑不開雅矣韓生厥稟寔奇爰出鄙邑乃求大資渠南之遊日夕孜孜謂經豈文謂聖可師嗟嗟季周列辟放恣幸有假仁少振頹靡惟聖惻愴予其禮而彼麟爲祥胡爲來哉我不夢周吾其久衰嗟嗟此心日居昭玆用我之的輔世必基聞子有談我意用熙我窮弗試爾其弘之牛生循循瑾握瑜懷抗志伊何千丈之臺容修閨闥行愼堂齋聿養二人丰品器蠲朝慕夕戀婉婉孩提敬事畏鄰弗敢睢睢擇友而交恐損而睽聖止𨿽遙有階可稽級斯拾升冀可扳躋溫溫者度言則祥慈刑家之考爰於其嫠幽幽三泉從之若飴嗟嗟三生咸在弱齡各賦美材元賓居實斐然可裁溘焉巳矣韓朱動哀我呼穹穹運何不諧霜冽火炎玉燼蘭搉浩浩三才匪賢孰維生之孔艱長之亦遲幹霄之木歷年百斯飆風悴之曾不踰時謂天無知胡爲而滋謂天有道云何其菑惟人之勤惟化之差惟道之然我其力爲惟遭之戾聿云儻來心兮烱如志兮嵬嵬無損無餘溢於九垓

張處士墓碣

相居午衢亂則戎馬衝然故家百乃遺一二張氏自金時有諱遜者以元帥鎭大名家安陽生長長生珪珪生佐元萬戶生憐憐生旭旭生克恭克恭生昉國初北平僉事生達善達善叔子會會生孟賢南京職方郎中配陳氏成化丁亥四月二十六日生張君諱柱字文輔幼習小學儀大苦銑舅氏李公彥實閔之代君出粟爲國子生郎中公不可舅氏欲襲成之君不忍欺從父在南部卻夷僧私饋土珍及郭指揮賂金郎中公歿於官君扶柩還安陽舟泊水渚夜風盜乘之掠人君令舟人靜守勿擾謂其父廉臣也必無患果安年才二十餘巳出橐中俸金葬父嫁二妹買屋以舊產歸叔然資遂竭弟椿求異居自後有事呼弟同度有酒肉必延致弟猶疑君有私財頗恣嚚傲君受之不慍後弟悔乃更親君又厚遇君之子云君方面丰頤容止閒雅見者敬之性斤斤自重寡諧愼與所交皆惇方士居貧自食其力𨿽采薪攜壺諸賤役無不服居永和時大雪雍廬君穿竇而出沿阜而行負石炭易米子承入城以衣貿粟凍幾死於途君之戚弟有貲居牛房君不往幹配李氏給事中衝之長女能通孝經論語又習昔人孝義大略間所談君或未諭事姑處娣姒皆有儀君亦敬愛之君嘗大醉怒叱李解履李跪而解之醒大咎其失是後醉愈恭君長兒承有雋才且修志操自幼君及李事事誨以典承愛惜器具家人偶壞之必戚然君戒其不務大而惜小李卒繼室以劉氏劉或過責承輩君面諭劉以慈乃陰呼承輩責焉李出男二人承弟曰承英女三人壻某某側室閻出三人承葉承萃承藎女一人君以嘉靖戊子九月五日卒年六十二李氏先公二十九年卒年三十君卒兩月爲後十月十六日合葬祖塋之昭承從予遊故爲論著其由銘曰武率之裔大夫之子甘陋是居終貧以死匪直廉臣視賄如痏猗我相臺舊風孔美有石截截不可阞只永載予文警彼貪鄙

經歷閻君墓志銘

夫尊者之廉易卑者之廉難瘠土之廉易腴土之廉難今夫奮袂而趍拔劍而起匪利之驅伊孰興巳東平乃有閻君者其難哉其難哉君由太學生授嘉定簿嘉定蘇之饒邑也君歲運租十餘萬又奉檄總運蘇稅百萬石君持以廉僦直不濫頑計不售又擿殺兄之弟致其隱狀再攺沔池沔池洛之朴邑也君臨以簡得獄巳事易如談笑嘗供萬軍之餉辦而無棘晉光祿監事再晉今官部銀在道巨盜橫掠獨不逮君眾稱神庇丁母憂還旣禫不仕閻氏五代時佐唐莊宗封太原王曰寶者寔鄆人後或居巨野或徙魚臺居魚臺者又徙沂州至曰大公者始可譜云大公生貴自沂遷東平貴生宏配劉氏生君諱縉字文紳成化癸卯入太學弘治壬戌簿嘉定正徳丁卯詔革江南散員攺沔池乙亥監光祿庚辰蒞運司嘉靖甲申禫君故富豪其弟敖逸而貲敗君數償其負息君歸貰室居買薄田二夫以祀且食配張氏王氏胡氏長子鄰舉進士獲鹿知縣次士元早卒女二壻許東髙馬斯臧孫男子二人生成化丁亥正月十六日嘉靖庚寅十二月二十四日卒享年六十有四辛卯冬十二月戊子鄰冒冷策騾來後渠徵銘戚戚欒欒思永其先人之徳愧予不文銘曰塵弗污玉鳳豈啄膻有皦者心有臨者天伊何竊位詐廉取名我受閻君厲操爽然曰刊誄彰厥卑官

樂友贈柯遷之

夫漢人倡行而眾所從宋人議道而各有辯故言之細不若行之疏也累於髙不若基於卑也明興志道者南有陳子白沙北有薛子敬軒敬軒之學主於性其言述朱子白沙之學主於靜其言多自悟敬軒之徒無聞焉而甘泉湛子元明學陳子而益恢之一內外合事理表顯程子之書告君授徒炳哉達矣銑與湛子聯第同官待以師友之間而甘泉以弟遇我歲甲申予棄官還郡迄玆八年甘泉弟子柯君遷之奉使至鄴柯君靜重而有儀通朗而多識又聞仕而同志者凡數十人夫郁久而開其暉也耀空積激而決其流也奏海斯吾道之復而明化之昌乎予也學之三十餘禩其齒五十有四進之兪艱注之靡的求之文字益支蔓也存之闇冥轉恍惚也惟古是式礙於獨也將今之宜濟於欲也柯君柯君繄爲我問道於湛子柯君稱其同官楊伯修氏之守介同門蔣卿實氏之契道是故羹調於兼味音合於輯器叢麻直蓬茂林富材斯見其學之興哉

送茹聲父守承天序

昔者蜀之俗夷得文翁而才矣閩之習鄙得常衮而雅矣皆有肇開文治之風焉漢民淳而禁罔疏文守修其賁唐尙靡而吏治詳常使道以學故常因之襲難與言變攺迹之左弗可中動君子愼乎其創而艱乎其倡者今上嗣太宗十年思其潛邸之號未升攺安陸曰承天自州曰府天官氏擇才臣爲守茹子自地官大夫往聲父厚直而甚文不麗權幸自致聞譽尙能服此命哉夫體勢尊矣其貴安州邑增矣其貴馭冗務擾矣其貴省宦仕集矣其貴幾風尙錯矣其貴齊文學纖矣其貴惇趍武濫矣其貴節

崔氏家塾議二首

嘉靖巳丑冬子汲承予志攺臺居之對舊房爲家塾其屋不滿三楹其宇髙不及丈前爲燕所中爲堂後爲祠又後爲樓缺費不能�成至壬辰春而苟完予述祠之詌之法刻石垂後

祀謀

夫學之有祠何也致嚴也修敬也企武也子汲問先聖之主當何書夫王祀之尊久矣施諸公宮有朝典焉大夫之私塾匹民之子弟而祀王母乃僭乎宜書先聖孔子尊其道焉爾若夫顏氏之四配濂溪而下之五儒其善範乎後其書攽諸科舉可忍而不俾侑乎汲問他無可班者與夫司馬公言顧行立功以徳尹和靜學爲巳述程弗淆許魯齋肇修紀尙行克立又皆豫產也其祀諸後之儒述作富焉言稱赫焉匪特三子而巳然夫子病周之文從先進曰野可矣是故不溺舊不衒博而奇不浚心不略外曰學之夷不尙玄不媚聽不奓論而粃曰詞之典不樹黨不耀名不襲功而攬美曰信之周

訓略

夫小子之學其行愛親敬長事師其役灑掃應對其蓺習禮誦書學字歌詩今之教有作對因習知天地四方艸木鳥獸器用之名其條具於呂涇野小學釋及通梓對類爾爲師者晨興端坐擊鼓升堂諸小子拜巳問其日行所教上項何善有疑礙難推者爲解析其漫無述者可知其怠詰而進之巳授書不過一百五十字巳講書各就乃能巳習字學顏魯公帖旣法其字畫嚴勁因養其志意端直巳習對核名究義巳誦書至酉乃散教以歸家見親曁長省候之儀日中令羣立歌詩天人倡之眾乃和之詩用孝順三十章及邵子子養親六章漸進之二南及鹿鳴之五三日一習禮禮用本塾釋奠儀本家節祭先祠儀及呂氏鄕儀漸進之冠士相見禮射禦禮略夫小子喜呼呶而少舒徐樂跳達而少雍遜歌詩亦可以泄其呼呶而趍之祥定習禮亦可以竭其跳達而反之周謹

寧山楊氏族譜序

予讀詩玉裳裳者華嘆曰懿哉先王之徳乎究哉後芯之涼乎先王崇髙極其富貴仁慈煦乎昆虫自居曰賴多賢成之非眇躬所自能是故延賞之典行焉嗣賢必繼位否則祿之故賢者得竭其忠而民獲依其庇及乎小人得志世主茹其諛倿彼則植黨自固汲幽致逖而舊世絕宿望廢賢者之嗣不敢自替而著三英焉曰譽曰章曰儀譽實之方﹠﹟63140﹔參也章行之裳也儀徳之跗也君子有之此克似之矣今之武官猶古之典也而以侈縱隳其業者什之六七寧山楊指揮顒以賢聞位祿兼享又修其世譜肇於仲得者徵之始也詳於欽者官之始也自是而下五世矣重適不遺其支紀出並摽其配內婦錄其父女歸略於甥不妄附不溢稱可以占知其有三英是故樹功長譽譜斯重矣惇疏卹匱譜斯行矣

沐恩堂記

杞叟張廷恩氏曁其子希仁希義凡三出粟以捄鄕鄰之殍蓋萬石云有司薦於朝樹闕表善又各授武帥之銜希義字天秩浚川公所名西岡義士作玆堂以承貺其友黃秀才實甫咨可於後渠夫惟辟育民爲臣敷其政均授作勤薄用厚積古謂畜一於三畜三於九夫何憂於荒歲惟臣遺其君故施於民者悖常則易之棘禦其變刑鉤力致而民莫肯登其有張氏信義人哉昔十式願輸其家助邊相弘不然惡其逢君之荒圖而滋其貪如曰益用凶事又何訾矣嗟乎勢流而欹莫爭其趍獘久而成宜節其注閭裏之豪善穡而多田義賈而丰積異夫雄奪刻克者斯亦邦之實基緩急焉仗近時能吏讎視竭漁必至舉郡俱囷而當患坐亡詩曰中谷有�暵其濕矣可慮哉可慮哉

大司徒李公八十壽序

銑也讀書至周文公之誥曰天壽平格保乂有殷曰斯皇極之道乎無偏無陂其平乎臣敷君徳巳人乃羞其行而邦其昌其格乎富而壽壽而康永好攸徳於其休哉明興至成化弘治之間治洽而熙物大以隆气象寬而優人才文以惇駸駸乎上世之風我沁水石樓公鬱鬱然稱名卿矣石樓公方介而容最明練而茹鄙嚴法而恕迂情別品而錄細長憲臺見其裁吏部見其文司徒見其精博聞持鑑善賦存教表顯往哲刊布遺書甫及耆年而遜大官優遊鄕邑涵泳道蓺餘二十年春秋八紀聰明益達智慮日長齒可噬臘目能作楷夫天之右國也必福其壽俊焉淳庬之儀以定躁也博弘之度以刊隘也古徳之稽戒用臆也天諆之出伐逞智也丘壑之安警貪位也進退之﹠﹟62730﹔﹠﹟63140﹔谷遏棘登也詩曰視民不恌君子是則是效我有旨酒嘉賓式燕以敖又曰鼓瑟鼓琴以燕樂嘉賓之心是故身潛齋榻而標著乎四海徳修間昧而流光於萬世銑石樓公門下士也樂師模而代其鄕人頌陳古章而爲夫斯民禱歌曰有酒如波有瑟孔和公之樂矣云如之何又歌曰琴兮寫心酒馨暢林君子萬年式王式金

靈寶楊生曁妻康烈婦墓表

楊宋字象賢南陸君之少子也南陸名惟康雲南左布政使其徳沈毅方介甫五十被讒還靈寶其內子孟許我豫大忠襄毅公之女宋敏而向學能文章治經自宋注後頗好晉江蔡淸蒙引爲其善析朱學尙气槪陋彼韋全者年二十有六得弱疾且革呼其父曰父行不負神明神必錫之後其亟於側室焉圖又曰兒與康氏婦以正相規素巳意必殉兒宜愼防之辛卯十月十五日死其姑見烈婦之毀知其必求死也百方莫能解乃請南陸責以義冀或可緩南陸約其壻南汝澄垂簾諭之曰事夫養舅姑均婦道也吾與汝姑衰暮四子俱夭所自慰者幸有汝長姒曁汝古云可以無死曷就其大而益者烈婦曰長姒之孝過婦百矣伯兄治命令母死婦生一日一日負夫諾況婦侍夫疾踰年巳瘵與死隔秋毫等死死貞可乎明日南陸諭之曰汝女才四年呱呱娩娩幸若長之娛吾暮齡烈婦曰幼女如泡期豈可執且長姒在何患乎無母獨不見從母仲許乎徒自苦卅年爾從母者普氏婦旣孀喪其女又明日南陸諭之曰死暫易久守難汝苦節至白首貞矣何必專死成名烈婦曰婦不難以死從夫焉知名爲何物哉巳陽若陰移其志者家稍緩防遂飲藥絕時目睛暴列面赤如赭然神定體安手足不震宋死才六日云少宋三年烈婦武功康郎中浩女南陸少女嫁爲康﹠﹟60886﹔妻﹠﹟60886﹔對山長子郎中爲從父楊氏嫁甫廟見從﹠﹟60886﹔死南陸內弟詩道鄴述上事云又曰詩讀史見古人仰藥及誤中者多忿躁何此婦之舒也予曰分明而心安志決而往利夫專則石可沒羽勇則日可隨戈況發於義邪方其生也惟死計也逮其藥也所圖成也於戲大賢之能女子閒之難矣哉難矣哉

愼言集訓序

君子默焉可乎曰不可若是其恆也鐘扣不鳴人則廢詐右子言焉可乎曰不可若是其恆也昏雞之啼人則妖之故言惟其當而簡告人以善所望就其能規人之過其誠浮於詞析疑母質陳義稱古夫言將何爲哉聲心表行而巳矣失心之言荒以肆無檢故也怠行之言易而罔不試故也故曰本之則無如之何歲辛卯夏予稼於柴村憲司李子繼先寄我愼言集訓覽而說之曰敖子子發其力於言乎指疢列方樹標直枉倫類區別旨趍條貫今年壬辰夏敖子督學蒞鄴過我家塾敖子肅括而安明盡而婉予私語諸生曰敖子眞人師匪徒精乎古訓乃允蹈之

春秋薨卒解

禮五等之君國人稱之曰公【見饑禮】魯薨稱公是也列國之君稱爵書卒從計也告之他國焉謙也會葬稱公本國臣子之辭也尊也聖人貶諸侯之僭苟當乎禮亦伸其臣子之情故曰春秋者性命之文

太子少保吏部尙書贈太子太保謚襄毅許公神道碑

許氏系出周文叔傳至許伯爲楚人後世遷同州再遷長安由隋唐來至金元代有聞人最貴封譙國公及相唐髙宗詳在家乘金時諱威者爲兵馬都元帥始居靈寶傳七世爲教諭聚取何氏正統二年丁巳五月三日生許公諱進字季升號東崖甫十歲通小戴記遂以是經舉成化丙戌進士巳丑授監察禦史再遭母喪乙末始出按甘肅瑉州土人利番夷貨潛相結姻夷因之爲寇公相險要設橋寨分兵防守又諭令罷姻邊乃寧故大司馬河州王竑族子誣奏其不法公辯而明王公不致謝公亦無問遺云戊戌按山東參政某役閘夫修華陽宮爲燕遊所費又巨公劾罷之革濟寧諸閘濫役夫三千人自究治貪吏豪徒余望風奔息巳亥還京掌三法司事巡按遼東禦史彊珍劾幸閹汪直妄殺建州夷冒賞兵部阿附奏行直誣愬珍詔逮珍下詔獄公抗疏伸珍擊直珍竟戍遼陽公奪俸數月道士以黃白術千湖廣總兵李經不售誣首經潛招夷軍爲亂直奏逮李氏百口至京巳成獄憲皇恐冤之攺命法官讞眾皆惴辟公列狀以上卽日磔道士於市戒戢直緝事者直百計害公無從偵隙壬寅八月滿三考晉山東按察副使瀕行卻李經饋謝千金癸卯監秋試諸使置貴臣子於第公堅守不可止東昌武人兒懷金與所厚生飲肆中及暮散武人兒被殺且無首官坐生罪巳誣服公察生不類凶人私計必酒人所爲貧人得銀必易物徧閱商歷酒人以殺之次日易布一訊而得內首空桑中弘治戊申正月晉廣西按察使二月晉右僉都禦史巡撫大同北虜子王子欲寇邊先以千人曁馬千匹入貢公請帑金二萬兩供費浹恩而飭備計沮而罷庚戌虜入塞列營三十里號六萬公因事發謀中厥理緒馬行系帚於尾塵翳障天烽火日夜相然比虜解不亡一鏃云劾奏鎭守中官石巗貪暴反被擠辛亥左官兗州知府蒞事寬簡或問何乃異習日之嚴公曰彼爲法官玆則有司彼不知者將謂予乘威虐下否亦曰憤悶不堪甲寅十一月晉陜西按察使乙卯甘涼虜患孔棘孝皇命大臣往治弗任以公爲僉都禦史巡撫甘肅初文皇招降哈密封脫脫爲忠順王羈縻番屬捍禦西戎後與吐魯番爲讎其頭目牙蘭老而機警率眾謀殺哈密都督虜其王陜巴占據城池阻塞諸番貢路掠至瓜沙哈密遺夷羈住苦峪故邊患幾歷二紀公曰以夷攻夷古云良策遣辯士說罕東赤斤小列禿野七克裏宣布朝廷威徳加之犒賞厚撫苦峪遺夷俱願效死十月公以總兵彭淸將兵七千出嘉峪關路調赤斤罕東諸番爲聲援淸率所部及番兵之半深入二千里攻哈密故城克之斬吐魯番數百級牙蘭夜遁獲脇從者八百人總兵劉寧欲盡戮之爲奇功公曰此卽吾人柰何殺之矧吾來此綏緝是務豈計功伐邪令隸遺夷同置故刧給牛種耕器連結罕東諸夷以相援離吐番之與夷孤其勢西域遂定丙辰八月進副都禦史九月詔巡撫陜西時巡守官鮮克敏事公令日籍所理每季稽其實太監劉瑯恃援恣橫公數禁之一日同舟泛陂擿責其惡瑯不遜公奮拳擊之墮瑯水中丁巳召爲戶部右侍郎太原周文端公爲司徒協恭合力大釐國計朝政不便者上章諫爭罔限所掌者皇仁孝恭儉禮賢容下每痛孝穆太后上僊求其族不獲乃施恩後家但益其富弗假政權而公及文端公志全主徳嘗上言東宮親王則例每畝徵銀三分獨以五分厚戚氏是恩有偏施例爲徒具民爲君之子今以丘聰等田賜戚氏𨿽蠲原稅非聰等心實同奪之柏氏本亦妃親柰何不念先皇而奪其三十年之業乎庚申春命勘河間戚氏莊田事竣抗疏言實皆民間內糧養馬者宜令照舊管業不得行四月命兼僉都禦史提督宣大軍事貴臣子弟從軍幸功者不樂公嚴大造飛語六月降旨師老事拗勒令致仕自後羣臣薦章凡四十有八乙丑六月武皇卽位始召公遂晉兵部左侍郎明年丙寅四月始詣闕五月晉尙書疏勸武皇敏學止遊師古仁聖君而戒彼荒滛者一京衛官以賄來求公堂杖數十權要請討非格咸報罷數上言京軍工役之苦且曰永樂間大建宮殿定撥班匠十萬借撥軍匠數萬今爲內臣占令內錢運灰及磚罪人罰贖柰何以軍士當之十月初合部臺諫共劾閹永成八人道上盤戲請誅之期在必克公語同事曰此屬得疏斥足矣果浚其事恐有甘露之變是月十日午刻太監李榮左順門傳旨召部院大臣榮曰此屬上少所親倚今亦無大過柰何寘諸死此屬日夜牽禦衣環泣上爲罷餐諸臣錯愕莫對公曰上富於春秋方當議學烣先帝之業乃爲此曹所誘逸久成荒何謂無罪榮曰上行遣之諸公第歸干國吏部侍郎王公鏊曰如不遣將復畱上左右邪榮入是夜內閣劉文靖謝文正致仕明日逆瑾出管司禮文臣慘禍往往自殺十一月晉吏部尙書巳加太子少保公直聲久著風裁兪峻禦史某滿三考及郎中某員外郎某偕結奧援必覬京秩公一日悉外補郎中某賂閹永成乃斥守黎平郎中李達忤太宰出守夷方乃攺杭郡工侍某同公里閈托閹榮求攺吏部公對眾面語之曰君年尙未秩巳不卑循資而往不憂不貴乃托斯人速化乎逆瑾銜公日甚而輔臣畏其沮格所私積怒叢讒乃起安定張彩入文選冀間公戊辰七月推署員外郎劉吉爲署郎中舊典也瑾謂公越選法矯旨令致仕又摘公推薦雍泰爲謬削爵爲民公二子在翰林者調外任庚午二月瑾及其黨造獄必覆公家公不懼徐曰吾於國罔功焉敢責得於天然反心不欺豈竟殄世於彼秋感疾八月十有八日終於正寢享年七十有四九月瑾伏誅詔公致仕巳遣官營葬贈太子太保嘉靖五年冬席文襄公在禮部復議禦史陳克宅陳察奏謂公行應謚法賜謚襄毅公配張氏先卒繼髙氏俱贈封淑人子八人詔舉人先公卒誥吏部右侍郎贊戶部尙書記詩舉人詞志論戶部主事女三人壻右布政楊惟康普曰利趙汴孫男十人某某女二人正徳初銑在翰林讀中祕書親見公事戊辰銑叨充史官參對孝皇實錄補續缺遺分蒞戶館閱公及周文端公封章每彈指太息曰斯謂古之遺直世之標表公爲兵部時次子誥爲左給事中贊爲禦史成典大臣不得任子爲諫官詔用耿淸惠父子例攺給事爲檢討禦史爲編修二君仕巳十年明直淸約名出縉紳然公家庭之語不許及政克銑今敍述有二君未致詳者銑在後渠與子弟門人商搉古今相業僭評公徳有四曰昌言直道推賢敢爲公心賢長安雍泰數以巳官讓之公平番自岡記他所贊揚巳盛玆獨掇其系時運切治體者云爾銘曰奕奕大許維周之裔培根枝遂維百斯世爰發厥祥公降適期豈挺孤操聿賦宏才峨峨憲府堅秉大法何姦不擊何蔀不發虜毒斯蜂擾我朔方公底定之治險成莊爰貳邦教賢長協圖月上危言曰際明主陳力靡績返服東厓有截其壁公立與偕再召而起資總文武百僚仰公爲周吉父權閹扇虐如林斯焚我持一心可事百君世之趨競公辟如污世之憚棄公履如途震不及躬天克有定芉燁來嗣佐我嘉靖

書易程朱解後

周易程朱解二冊金陵梅損齋所藏也損齋旣化其子貧鬻書以養祖母予在南雍以奉金易之損齋名純字一之先世爲指揮損齋舉進士授知縣巳更就指揮晉中都副畱守不附中官罷歸閒居十餘年卒狷介無與𨿽一餐必擇其人與其致禮然後食篤信程朱氏不好文章家言所藏書皆手自抄校予在封部閔其勞送一史代之不受因記其行示兒輩嘉靖壬辰秋九月巳酉銑記

二程文略序

學者之讀論語也其猶庶物之育於造化乎餐其和爲至飫不知其自也探其原若無涯不憚其難也若家語之所輯戴記之所存說苑之所掇何其費詞與而小康之嘆徳怨之報流於老氏然必七十子之傳也況其它乎秦漢而來皆知師孔氏用於世者其言無考竆而著書莫粹於程氏然遺書雜於眾手文集間多闕佚未若論語之精也銑也用其管明效玆就力輯爲程志文略大歸敷闡儒教平切良行可名宋之一經矣夫聖人全道而立訓故簡而一諸儒擬言而議道故煩而二皆爲之略臆而采成則庶乎文約而功省銑也望諸後賢云爾

獲麟解

易終於未濟斯天道之不窮乎風變於豳斯人亂之可拯乎頌反於商斯文獘之復質乎春秋馴至於定哀天錯而無章世糜而無紀物呈無微妖作亂屏斯何時也魯郊獲麟麟治瑞也聖王之畜也其諸天之未絕意於斯民與若曰紀異將與鸜鵒蜚蜮同孽非反常之論乎春秋成而王綱明邪行懼民免於左衽道儕堯舜功倍湯武是故韶成而鳳儀周定而鳴鳥麟斯爲孔氏之祥乎

關睢解

毛氏之說關睢也曰憂在進賢無傷善之心美哉訓乎夫窈窕淑女徳莫茂焉尹吇好逑配莫宜焉然而君家之肥非獨知之致也承祀之葅非一手之辦也昌胤之術非專寵之充也𨿽然組纂之麗或傷於素容袂之良或害於貞詞思之敏或傾於哲必將躐進而儷於配急售而安於須故周之後妃廣於求助�在得媛宗廟之荇左右流之其嬪娣之屬與能事神者於人畢宜未得而求之巳得而樂之協彼眾善以事一人志在相夫爾忘其躬也樂乃有與爾略於色也夫公其心則合異以爲同詩曰白華菅兮白茅束兮心苟私則判戚而爲敵易曰列其夤厲燻心古帝詐呈曰堯曰舜事咨嶽牧好察邇言比其化也嶽孫帝位九官讓能及乎王澤大熄爝存秦穆悔過求臣猶稱一个是則一言而治者其好善乎一言而無者其妬才乎是關睢之義也後之說關睢者異焉曰官人樂得淑女以配君子則宮人當何屬之文王未親適妃先畜嬖禦豈太任之替於教與禮稱文王九十七而終武王得年九十有三武王嗣位之十三年伐紂中庸謂其末受命則文王之爲父蓋甫冠之餘也豈有聖人而乃棘於色乎或曰蓋王季之嬪或曰周公之追述道旣無徵迹又近臆不其蔽乎文徳與嗟乎理之常新隔世可推事之成陳徒步莫得今六經之文缺訛有間矣然風傳俗習裔制蝕器則近古者猶得其音塵是故君子之學識其大者闕疑整舊愼乎其易古焉爾

答薛君采論中庸凡書

銑曰昔溫公通鑑成惟王勝之徧閱之揚雄作玄觀者譏其覆瓿僕讀中庸自識淺見用教兒童吾子締覽劣言加之講評何幸幸區區之愚非敢妄作求髙前人也中庸修道之功在戒懼二言無內無外無顯無隱無動無靜無人無巳息邪定躁體驗厥貞貞者何中和是也不的中和則戒懼者何物乎然捨戒懼求中專在靜坐擬認景象則失之空寂中和一事也由動靜而分無和則非中矣此龜山延平之學非中庸之義也末章再舉入徳之序知自知微無惡不疚巳爾以盡戒懼之意焉夫中者事當可之名也誠者言不欺之謂也非髙深之號也商民康敖盤庚誨之曰各設中蔡仲僅攺行周公誥之曰率自中說者乃抗爲三聖傳心之要中庸誠曰者五道九經之學也全盡靡欠約文爲誠若曰實理母乃增其本無者乎夫皇昊設卦倉氏作字未有簡牘之煩理性之辯也有是物則命是名有是名則立是字後世聖人因之闡揚示道編綴成章是字先而經後矣假借云者雅【音鴉】之爲雅之屬乃聲意相通各有定止若訓天爲地假三爲三可乎今曰孔門當爲說文則論語所云學文遊蓺未云廢之況古人自八歲之後巳習而孰之乎文有定體孔子謂天所同又奚事於爲哉孔子曰性相近孟子曰性善先儒立气質天地二義以調之後變爲理气又上移之太極陰陽無不然者夫孔子道其全孟子指其本孔言靡人不符孟言有時而窒孔子謹於習孟子充其端兩義互資而後之說支而贅矣易曰形而上者謂之道陰陽之流行也形而下者謂之器制用之肖似也易有聖人之道四焉器居其一利生民開太平法造化网罟之類是巳說者移以訓理气可乎溫公之信言不浮其行也邵子之隱探乃浚乎嘖也周子取老子有物混成一章而圖之是故主靜爲本無欲爲要豈一蹴可致乎薛文淸曰程子之傳道以其教人有序爾象山答慈湖本心之問慈湖遂悟此心之廣大變化夫顏子極仰鉆之勞斯見卓爾曾子力隨事之察斯惟一道若所明止於靈所悟出於頓人巳隔判事務遺棄聖賢之傳授無之來諭謂僕不用心於內志於爲文故本原亡實見誠然誠然僕常自咎近年浮心俗見粗知解剝乃涉世深而讀書久然爾非古人本立道生之趍今覩來言寔慊予懷不向自尋而玩討故文是左非右如貧數富財原非巳有縱令當物不免婁空況乎越人問雪夏虫疑冰乎誠見是也則吾子可刪老子解僕可焚中庸凡矣僕勸吾子絕意老釋夫奇者異之奏也常者俗之厭也哲者眾之鄕也學楊氏者未得其仁而流於私巳學墨氏者未得其義而流於夷親故君子愼乎所以道人者昔帝舜命契曰五品命夔以直溫四事臯陶矢爲九徳箕子演爲鴻範老釋同乎異乎漢學黃老得其精唐尙釋氏泥其迹宋儒以儒附於二氏如龜山而下者是巳然立行不折可爲難矣朱子猶峻辟之況下於彼者乎是說甚長玆不能盡愚言傷直矣幸毋罪

封大理評事王公曁配孺人胡氏墓志銘

郡太守王公治鄴之嗣年嚴法而原情紏散而與下吏威而民附之嘗過我後渠予贊成政王公戚然曰先公之休天民弗克嗣以施於郡人先公少從先大父宦於晉秩微而事勞先公綜助外內井井年二十有六悔其未學卽束書東歸從莆田張守受詩勤誦熟味功倍而理融摛文貴簡書摹松雪喪用朱禮破堪輿邪言攺葬先兆序昭穆吐音洪朗修容峻偉遭偸兒之厄巳乃奇先公狀貌釋之而請罪五十有一年入太學巳受天民推封評事先妣孺人胡氏貞順爲媛才決如士貧不窘﹠﹟62730﹔﹠﹟63140﹔谷不施勤於內精於組紃酒酰之具此天民日夜疚心懼亡暉揚也銑曰夫人罔念其先罔以家視宮至於列夤隳世郡公知道夫幹蠱其正節乎學詩其立治乎舉禮其起民乎祛邪言其定尙乎貧﹠﹟62730﹔﹠﹟63140﹔谷其堅操乎精具其修賁乎服盜其遠侮乎故曰君子不出家而成教於國他日王公造後渠請曰先公先妣葬闕銘先生如之何銑曰公母替前日之思斯銘矣評事公山東魚臺人諱鉉字汝器曾祖斌祖友世以淳徳聞父英官將仕佐郎母程氏嘉靖五年八月十八日卒享年若干胡孺人正徳十四年十二月十八日卒享年若干封君再取馬氏子三人長卽郡公次俊民又次秀民俱邑學生女二人壻白鸞劉儒孫男十二人女八人銘曰道而居順而止徵諸妻子兆奚宜河之涘我銘與河洋只

贈中丞黃公伯魁歸序

君之於臣以用爲禮遂其志則捨可也臣之事君以進爲忠存其防則退可也予嘗覽究古昔之文考核興替之故臣自重君斯賢之矣臣見重國斯昌焉矣然自周季以來卿相大夫貪榮固位隳身而亂邦者何限良史志士嘆臣節之不立致主憑之靡托闡揚幽滯標表淸尙下狐趙而上介推伸四皓而抑三傑巳受賤於異端放言嘲哂創立殊稱巢父許由上誣堯矣夫君臣之交秩之天也進退之決立之閒也用捨之審相之宜也天不可易閒不可踰宜不可覆昔者錢宣靖之勇退崔淸獻之力辭貴將奚驕位不能餌人主翻然而禮下懦夫勃然而奮志易損之頤曰利貞弗損益之斯義也可不明於臣乎今聖人在位嘉靖玆世修禮正樂罔安簡陋登善拔英罔拘階序近者揀尺材於廢棄搜餘力於耆老故曰萬邦黎獻共惟帝臣而都禦史復齋黃公伯魁上疏東歸黃公在給捨摧彊枉而顯忠直在巡撫飭兵戎而鮮貧殍政簡而括體靜而威吏民咸安將有鼎鉉之授乃遽斂帆於順流包澤於尙往晉省諸君自方伯宋子而下畱公巳難違公不樂思永公名於後人須髮善頌於作者專使持述徳之章來我後渠俾系一言云爾

王文莊公文集序

成化中容思先生叚公之治南陽脫略簿書宣揚教化拔才於幽敻流貞於閨闥作士二人焉曰文莊公王公諱鴻儒字懋學曰舉人張氏諱景純字文粹叚公之教兩公也開賢軌達聖塗俗習濫詞一切刮剝兩公之學容思也言擬行模心融慮豁兩公咸資稟良篤思致精密博貫百氏本主六經張氏未仕而卒文莊公起進士爲地官郎出督學政入晉監師巳貳太宰於北守司徒於南政有繁簡地分邇逖而服儒誦書弗因官輟暗述古昔不謬方名旁舉僻隱若稱章句發興諭物咸成斐然是故詩達蘊抱罔溢眞也文切事理罔挹泛也援典相時罔間協也正訛申旨罔鏤細也可以翼經可以禆傳可以播黌序可以眞宦仕文莊公旣歿之十有四年其少弟懋徳守廬椊而梓焉往者銑在翰林公守少宰屢侍公談麤測厥槪公闓朗光大言無支浮目所眞覿步必履之是時邊武得權政門頗雜公癙憂飲泣𨿽在貴顯如困葛藟受嚴卻介之義薦絕養交之私上下遠近或稱爲大雅君子云嘉靖癸巳春正月甲寅朝列大夫南京國子祭酒致仕相臺崔銑序

治河總考序

訒庵吳公靜之巡撫河南之踰年貞度飭務體宏理密謂河之災豫修塞勞煩足當一邊之擾旣擇才而任脫夏邑之洳道趙皮之瀦又命前禦史劉隅氏輯河書開封顧守鐸刻板畢登良策可稽而法焉嗟乎聖神如禹𨿽曰十有三載乃績然不能絕後害自漢以來知議之能行之勇力之腐舌刮齒焦心銷骨多者十數年少者三年輒決夷屋寢畝飄資蕩生天子親沈璧馬臨水太息國家都燕挽江南之粟上下咸寄命焉旣賴河以利舟楫亦恐其遂嚙漕渠粟至稍後舉國困憊一邑一郡之災不暇卹矣夫浚故道分橫流而後安捨是無策矣然沙積地髙道然後塞升沙並岸水至復然萬人之功付於烏有不若隨勢相宜別就奏下之利而道之毋與水杘毋犯水怒毋惜棄田毋阻多口所占田廬量給之費而蠲其租民亦樂從況並河之田有塡淤之饒可相易乎夫物敝有因水決以漸此塞彼行非由齊發蟻穴可以毀防綫隙可以崩郭故貴乎先事而備一歲不溢遂幸無爲玩日愒月坐待其不支況乎遷代之速不盡其才官設之分不專其任捲埽築堤姑且苟完買逸騰價非利公家乎今夫農之作垣也其基厚其上塗題畚孔良築削孔力𨿽遭秋霖之潦無傷豪末官府作墉或破百金不月而摧何哉農自爲而官爲人也嘉靖癸巳春二月辛巳相臺崔銑序

新開潞安府治記

夫事莫成於循平莫敗於幸健夫心莫寧於亡耀莫競於浚取任獨知則激通情激通情則覆道軌其無害乎比善者捄之害巳過半矣臣乎可不愼動與初靑羊之民習於盜而恃其險聚則鳥叢散則鼠伏持挺爲器潛剽村墟出沒潞懷衛相之交將及五紀非有弓矢戈騎之利破城殘邑一有司可制之嘉靖丁亥賊刼恩村及黎之郊山西憲臣乃溢其事覬成奇績反敗於賊殺官疊屍戊子秋朝廷遣將合冀豫之兵徵之河南憲臣潘公塤取謀用間始入其阻巳共肆厥伐旬日底寧無亡鏃之費皇上至明大仁志存安輯又命兵科都給事中今大宗伯夏公言奉詔勘實止枉劉革冒賞降實徳夏公巳上議謂潞本巖郡古號上黨大都偶邦勁卒起凶唐皇嘗爲別駕今建州置宮體勢尙輕盜居幽左靡所密統任其穴於要害凡皆未宜今當升州曰府立縣靑羊之陀玉峽虹梯並立二關蟠溪玉斗白雲各設巡檢我固是險寔披其腹心又四年爲壬辰內外謀協盡行是議上錫府名曰潞安舊統六縣復增其二附郭曰長治靑羊曰平順官署�府制惟減附縣之學癸巳春中丞陳公達命知府宋圭氏刻石紀由曰玆舉也明主之抑幸功大宗伯之發石畫濊恩長算可泯登載乎夫潞土狹而農勤厥地髙寒歲止一入業於機杼之攻商操贏利藩姓蕃息軍校錯居各修其所尙俗故儉漸流則奢性本堅易之則悍禦之得道可以衛京師控河朔禦之失道亦以資霸彊蔽姦宄開府之計將以選受循良愼封美化一之於中和夫政禦民之轡也禮運轡之手也是故上本下末可與守儉道廉興讓可與言恭正之學以用其堅齊於制以定其錯故龔遂教農桑而渤之亂理矣文翁興斆學而孌蜀之陋矣

自憤

歲月代新徳業惟舊它巳及之伊何是咎死而後巳毅只曾參大哉聖學七十從心汝齒聿長逾五望六幸右於天力彊志肅盡艾春華期斂秋實至要維微疇繁不畢

杭州同知黃公曁配宜人張氏墓志銘

於乎黃公以正統丙辰七月廿有七日生幼而穎長而文壯富於學成化甲午始由太學生得舉又六年辛丑成進士出知江陰劇地健訟南北各性公辟好踣惡王髙革面靜守恪附邑更簡順徵入內臺例得禦史內閣萬學生結權閹共擠罷宰尹公忌公爲尹鄕人畱一年升鎭寧知州夷服無民無城止部洞蠻公直蒞其次安若省府宣威寘利夷大說服平普安之亂遂調爲長治如鎭寧撫公臺史累上厥最晉杭州同知淸軍杭素巧欺泅脫戎籍公察紏源獘歲增千人行伍充實弘治辛酉正月廿有一日卒於任公先世盱眙人曾祖曰成元末來濟陽祖曰思禮父曰銘公諱璉字汝器配張氏勤於績工助公孝祀念公未子陰納貳室萬里罙行往候公疾畱妾而還成厥子之業正徳戊寅六月二十有九日卒生正統巳未二月二十有六日子臣側室王三子相甲早死表邑學生宜人二女壻郭鏞張昊適呼誥張玹者劉氏出也孫男一人女四人臣字伯鄰進士入翰林拜給事中今爲左布政使當就傅公授之訓曰吾莫乃舉女幸女異資尙績於詩書取其道以禔身詞耳徼榮寔俛厥就宜人慈子不溺策進警解當其斥子之過𨿽至戚爲謝不解伯鄰沈介而通恪恭而毅探古發言妙思通理在給事再歸養母宜人巳葬十五年請銑補銘詞曰太史聿咨咨我黃公胡窒厥逢痌瘝乃躬彼忌彭卿肆大蹙明我尙由衷施於鬼邦宜妻宜嗣引聞沨沨

少保兼太子太傅都察院左都禦史贈太傅謚襄敏王公神道碑

襄敏公以弘治戊午十二月一日卒於邊上震悼爲輟朝一日巳錫贈謚遣官治葬事西涯李相公爲志今嘉靖癸巳四月十有九日閱三十有六年公次子錦衣時請銑文隧左之石銑少聞先君子稱公有文武大略後入翰林多以任術毀公者正徳初修孝皇實錄得見國史考公守邊甚偉夫忌功媢才心慘於戈戟子曰斯民也三代之所以直道而行何其不驗於今小人苟利其圖𨿽殺身罔畏奚有於國巳爲公立傳騰諸石室玆掇其凡以告浚人云公諱越字世昌浚邑人曾祖曰顯道祖曰恕考曰頤皆贈太傅威寧伯後贈光祿大夫柱國太子太保左都禦史三世妣皆贈夫人景泰庚午舉於京闈明年辛未第進士授監察禦史左都禦史寇公性嚴臨吏苛切公能當其意超拜山東按察使天順癸未大同有警英皇自公爲禦史偉其貌及奏對暢朗遂用爲右副都禦史果能飭兵走虜成化丁亥召掌院事庚寅奉命自延綏出塞至崖窯川擒賊四十人斬首百級進左又以斬虜功再進左都禦史初虜居沙漠以黃河爲限水凍而入冰欲解而去邊人止防秋冬春夏以餘力墾田修城後虜入居河套河套者河之隈也廣袤數千里艸卉丰茂產獸肥美前代及國初累砌城壘置兵戍守後弛防虜遂占居出沒無時邊坐玆大困癸巳公諜知虜它掠遺老弱於廬選精騎萬餘自出塞賫七日糧晝伏夜行每二捨伏兵數百人使休行四日天未明至虜帳萬騎齊跐之從火且擊且射斬首三百級奪其馬牛羊器無算數紀盤穴焚如無遺比午虜自外趍歸哭聲登於天悉力追軍公結陳徐行殿者與戰及前伏兵起又與戰虜再遇伏知我有備大慟渡河而遁自是邊無患者二十年甲午加公太子少保增從一品祿掌院事公抗言將士功大賞輕乞移巳官償之不報丁酉加太子太保兵部尙書兼左都禦史庚子同太監汪直出大同襲破威寧海擒虜男女百七十人斬首四百級封威寧伯仍兼都禦史辛丑出寧夏又佩將軍印充總兵鎭大同移鎭延緩計功加太子太傅歲增祿四百石內閣萬學士忌公功名太監臺臣承其意論公生事夷狄作詩怨望罷公爲民適居安陸弘治初公上疏愬冤詔許還浚甲寅復左都禦史致仕丁巳陜西三邊大擾詔加太子太保總制寧夏甘肅軍事入見孝皇禮賚稠渥又出塞襲斬賀蘭居虜百人還所掠人畜兵械加少保兼太子太傅又言哈密屏我爲外防向爲吐魯番所破逐其王今吐魯引罪獻所侵地宜封故王以守未報而公卒後西夏不靖至許襄毅克復哈密乃定如公策云公兩取孫氏終取陳氏後孫氏封淑人餘贈封夫人子四長春次時皆錦衣指揮僉事次昊次昕女適都指揮梁珤孫男八人女五人公生宣徳丙午十一月五日壽七十有三公姿表英奇遇事慷慨自許聞解至決無俟度謀久膺帥寄身自歷戰邊徼險易虜情眞僞將品士勢定諸胸臆談如示掌出奇取捷慮成而發必中顚倒才知柔馴辯彊皆樂爲之用又精吏事判案章奏口占授史曲當理情爲詩跌宕快爽能道人意中事聞者解頤在院舉禦史屠滽佀鍾楊守隨王浚可大用後皆著名夫自古君臣論治𨿽虞帝禹相皆憂三苗至末造夫子稱恭巳正南面然禹猶狙徵夫子作春秋予伯抑楚何哉蓋夷狄人面狼心虎猛熊突不可以徳柔禮訓苟肆之猖斁倫紀醢民命奚所不至晉失算五胡亂之宋內金幣積而成元之盛然自漢以來文儒矩臣不足與議兵往往別求雄豪�駕之才夫君相者天下之樞君明相忠準天惟乂則人咸用情劑量才受裁抑過舉彼大廈明堂豈一榱之任邪銘曰大明禦天道邁千古復我文明放彼醜虜文皇至勤立馬陰玄敻哉大漠絕卻狼煙惟丰而解惟愚是事窟虎堂階謂可馴只英英太傅天子才雄肅臺秉憲荒徼治戎兵不大創虜侮不絕我甲我冑往搗其穴虜曰遁巳西域底寧二十餘禩庶幾寢兵嗟兵猶火焚自不戢奇事生疑累功起嫉滔滔漢江公宅其瀕吉祥載酒句泣鬼神邊再不寧勤公載托嗟公老矣遽翻冥漠嗟嗟驕虜今熾如炎誰其邇之不畏其惔軍亦罷止官靡資止疇扣天閽起公夷止

【休集／卷之八】

史論十首

政議十篇

【史論十首】

魯莊公

申生論

裏克論

趙盾論

季札論

魏徵論

宋復讎論

嶽飛論

朋黨論

許衡論

洹詞卷之八

休集

史論十首

魯莊公

崔子曰春秋志文姜之惡極矣莊公擅一國之命帖然從之古未之有也論者失其情而衍於辭且欲制其﹠﹟62672﹔﹠﹟63140﹔業從胡得爲篤論哉夫季友之祥慶父之才皆可君魯也文姜失行國人恥之故敝笱諸刺興焉齊襄立莊以示徳莊公籍舅以自固文姜挾宗國以愚其子懾其下彼滛邪之迷不惜其夫之弒奚有於子之廢是故狩禚圍郕伐衛歸俘待齊女之長主王姬之昏﹠﹟62672﹔﹠﹟63140﹔業﹠﹟62672﹔﹠﹟63140﹔業焉甘役於齊蓋襄公之威重矣文姜之術狡矣尙何﹠﹟62672﹔﹠﹟63140﹔業從之制哉夫篤於義者利害不較其等全其仁者存亡不酌其取一其重者暱戚不槪於中如莊公者痛父復讎而巳他無所忌焉是故居文姜而餼其養責襄公而絕其使枕戈衽幹衣衰食糲號泣於王求助於與國明大義於魯之臣庶治兵畜銳觀釁而東以身委之天下之惡一也寧無惻我之不幸者乎彼楚旅一言士如挾纊秦紿懷王項羽猶得而假之況乎父子君臣之相爲寔人心之不容巳者哉惜乎莊公旣幼而愚又無石碏子犯之臣庶公子者方觀變而徐圖其利幸其小安忘此大怨悲夫右上篇

崔子曰魯桓公孰弒之文姜弒之也桓公謫夫人之滛夫人以告齊襄而公薨於車蓋夫人與謀也魯桓弒兄而立每自危焉結昏於齊歸田於鄭成亂於宋汲汲焉授三彊以自固尢屬望者齊也其受淩於夫人久矣故曰弒君非一朝一夕之故也公薨夫人孫於齊畏魯人討之朼當是時魯有良臣以其君義無利國之心人思奮戈而爲之刃讎則天人戢其恣齊襄失其挾矣母子𨿽至恩也然文姜大惡無所容於天地之間子不得母臣不得君聲斯大義夫人終孫於齊矣不然寘諸別宮俟其自謀可也魯方幸安佚賊夫人何憚焉如齊如莒宣滛於眾而無恧容是相安而習獸行莊之冡政泯如也夫藉人以利者害斯隨之怙彊以立者削斯及之彼見利而後利我彼有取而後彊我苟其力之足致者母弗飫也般卒閔弒魯再罹婦禍也殺惡立接齊三成魯亂也其不亡者幸耳故循義爲利者不窒彊禮以立者無敵詩曰自求多福大國何與力之有

申生論

禮子曰孟子有言有求全之毀豈不信哉予讀左氏至申生以讒見誅未嘗不垂涕也及見後人責過申生則又低回太息而深閔其不幸嗟乎昏如幽王故褒姒得以逐宜臼庸愚如衛靈故南子得以奔蒯聵彼晉獻公者寔姦人之雄也紿虞伐虢一舉而就如制雞犬齊桓公信義布政於列國不能致其一來豈一姬之知所能欺而使之邪蓋耽於邪嬖廢適立孽之謀內決久矣金玦之佩偏衣之衣二伐之役國人咸知世子之將危姬告優施曰君許我殺太子立奚齊矣申生巳踐東朝之位國之屬望而歸心者也重耳夷吾庶公子也莫適主國故二公子能亡申生存則晉終非二孽有也故獻公之必殺之也申生如被惡名以出獻公猶欲甘心焉爲宋馮之受伐爲長萬之賂獲父惡愈著身死爲逆孰若受命自裁之恭且安乎夫反常之禍辭難明也快心之忿情難什也世子之慮�矣其心純乎仁未可以輕訾也

裏克論

崔子曰裏克弒二君春秋於奚齊曰其君之子於卓子曰其君何也夫獻公嬖滛妾寵邪庶必殺太子奔二公子而後傳位奚齊𨿽父子至性耆俊忠言一切藐之矣曰君之子見國人莫與也獨獻公欲之耳及奚齊被弒晉無先君之命可承易邪反正廢狡立徳非當國大臣之責與獻公將殺申生獨難裏克施優說之克中立而後難成奚齊就殺國無謫言則克之才與權觀晉矣當是時因民之憤藉秦之力迎重耳立之如齊迎小白魯友翼僖則晉卽定也顧狥荀息之愚立卓子意將絕亂源而啟後圖夫君何物也而可移於嘗計哉才足以明賢權足以訖事而緩貳其圖誰之罪與是卓子者乃克君之也嗟乎事當兩難有義會之勢當叢逼有幾樞之執義宜申戒乎猶見幾宜豫戒乎岐微乎微乎藏於顯形危秋危乎變於立談其易也轉圜其難也倒海其是也生重泰山其非也死賤微蟻晉再亂而君再弒息就死而克亦戮是故大臣國之寄也義爲臣幹知爲政君斷乃節輔需乃事賤遲疑計待而勢更矣柰之何哉

趙盾論

崔子曰昔儒之罪盾詳矣然而有遺論焉夫盾之將難晉遇死徒以免靈公之弒亡一節臣盾之疑君越矣晉襄卒迎雍於秦巳遭穆嬴之迫不得巳而立靈公是置君在盾也靈公少志不在伯盾會君伐國穿亦侵崇然則公之欲除盾得非年長慮易畏其逼與盾非手弒君者情狀深閟又名賢大夫故董史及夫子指其迹以誅其心婉諷微指嚴乎斧鉞夫果忠君慮邦諫不用去爾越諸異國如宋哀魯羈誰得以弒逆加之夫因難而逃陽若避然陰假手於其黨巳卽返國執政首惡何辭故曰亡不越境又曰越境乃免盾之權富彊宗豈能棄而不返哉盾固心服董筆矣嗟乎柄臣不可固權中才不可世政昔魯亂矣季友忠而僖公立及意如逐君矣晉亂矣趙衰文而文公伯及盾弒君矣其始也托臣賢而政攸歸其久也丰私家而權不復賢而貽患於國況其它者嗟乎禦臣之節承家之忠固不易能哉

季札論

崔子曰更至者事也凖權者義也不察其勢望以所難居不量其後處以所近安戾愈積而義全損矣蓋後人迂泥之僻焉爾季杛春秋之哲人也不以愛子傷其性不因寶物違其心聞樂知徳覘國知終如此其哲也曾謂於其宗國而忍付之顚越哉夫立適者常取賢者權常則一夫可由權則眾賢斯舉以禹之聖不能襲堯舜之讓蓋順時宜民之道非巳可得而彊違焉季子逆見其國俗旣狡而王僚曁光又皆喜亂而多才攫國攘位後必有之吾旣莫之何也巳吾潔巳以勿始禍自靖可獻於先王𨿽廢先君之命姑全其義蓋叔齊之流也後人議者曰季子非中庸季子寔禍吳國故春秋書名以貶夫季子聘�巳三十年而後光亂作聖人之仁不如是之深險也春秋卽此事以著義比見事以較情乃豫舉其人失中之行而貶之且甚逖也春秋有是例與楚椒秦術復將何以爲義邪故五經之失學莫甚於春秋

魏徵論

崔子曰語曰有一言而喪邦者其魏玄成之謂乎自漢之亡也戕於董卓列爲三國殲於五胡刼於篡奪分爲南北竭於奢隋中間民命邦倫冺乎碎矣唐秦王負神武之略亶聰明之實五年而天下定夷氛淸徵輔建成乃日以殺秦王爲事果遂此謀則彼建成元吉之昏狡必不足以荷大業宿讎悍將並起亡唐生民之難伊始論者曰王魏事太宗猶管仲於桓公先罪後功殆不其然夫齊襄不道子紏小白皆庶公子無君國之分其傳輔之爲旅避害襄公被弒齊臣遠慮協輿情而迎桓公夫定亂以賢勿以次受立以眾勿以黨變之正也建成則命太子也固異𨿽然論徵者捨其喪邦之大而訾其事讎之細何居秦王斯世是寄亦豈可坐視宗社之滅哉但玄武之舉遂斁綱常惜乎其無需也嗟乎知莫大乎擇主忠莫大乎壽國義莫先於居身徵也知建成之莫可輔而早去之復佐太宗可也拳拳然思安庸儲之位然殺秦王討黑闥之外忠言長策無聞焉或曰徵負伯王之器欲輔建成有爲而以王猛自處也不識建成其符堅乎益彰其闇也巳

宋復讎論

崔子曰痛乎宋髙宗之南也父兄縶矣母妻虜矣守險而險失恃兵而兵散夫取天下者乘人心而巳矣宋自王安石用事繼以惇京小人之害古未有也窬進而佯退圖利而援經倡邪而任道其讎君子也殞其生又伐其死排其猶又滅其學誣其罪又載諸石揚於朝一工之末垂涕而畏公議易曰包無魚起凶元民而濟有是理邪然則宋不復興與孟子曰𨿽有知慧不如乘勢方金之下汴亡帝中國之志而民初遭虜虐思驅而去之金人立昌及豫旋師大漠髙宗若能政任李綱兵授宗澤貳以韓嶽紏兩河之忠義讎可復也是曰順人嶽飛朱僊之捷虜懾民悅髙宗若能內任趙鼎參用諫爭招攜惠服明罰正典讎可復也是曰乘勝夫何汪黃間其交秦檜脇其主臣身弗保何助於國巳而金謀旣成逆豫再廢策士材臣效能宣力中原之勝豈易窺哉且夫興滅振頹復土拓國必有定規以包之實徳以充之言其下者子產相鄭孔明立蜀王朴興周皆功運帷闥而效收遠荒宋之君臣任人也忽邪忽正修事也忽暗忽明議制也昨是今非𨿽有一二臣然而張浚失之罔陳俊卿失之懦趙汝愚失之疏其它末乎無足賴也姦人賊相甫罷卽作譬之延藟叢棘蔓引根滋莫克剪伐儒者迂辯疑學角勝成敵小人遂因之立禁以排異巳宋亡而後止然諸臣猶眣目而非和議攘臂而任復讎徒爲簡牘之贅巳爾

嶽飛論

議者曰忠武之屯朱僊也中原咸思附之盍違詔而復舊京棄小諒成大績不亦茂乎崔子曰不然易否之觀曰有命無咎臣之事�無貳適國之遭難須共濟理反直者諫可也拒則止事隳成者請可也專則悖吾旣逆命矣何以責下之順哉髙宗孱王也親見父兄母妻之辱甘於竄伏而不敢奮蓋畏金人獷悍難以綿地之力與角也故檜之言與之投使忠武抗而北也或罪其違詔而叛名之將何以伐狄乎語曰同力度徳自王安石用事以來宋失民久矣彼兀術者非折箠可下也且勝負之幾大智難料郭李嘗敗於思明矣況力十於思明者乎夫民之苦虐者投仁以生也厭勞者望我以佚也斯二者忠武豈得而遂哉檜小人之雄也彼小人者吝於謀國而捷於蹙國拙於用才而巧於壞才人將有爲也掣之曳之必窮以促使自失其據而兼喪其名以實其言卒亡國而後巳忠武果北檜之甘心快忿者一端而巳夫至此復安歸乎夫帝王捄亂之道二曰徳曰相將其末焉耳是故附眾以仁招攜以徳迷方無悔者始討之而弔其民故徳九而兵一管仲範蠡佐伯者耳齊作內政而後攘楚越生養教訓而後報吳蓋本搖者枝披其心防隙者水毀其成夷狄往來之忽固非鄰國之守然彼君相如此徒責功於一將不然之甚者唐李光弼一不朝乃至憤死非代宗同難故幾不庇其宗是故忠武臣節周矣若夫成功則天也君子無費辭焉

朋黨論

崔子曰王者之政公與平而巳是故以通民之志以定民之趨無以激之嘅不生無所郁之勢不渙故曰無有作好遵王之道無有作惡遵王之路夫水至靜也觸於石則其聲鍧鍧然木至植也蕩於風則其枝搖搖然故不公必生異心之民不平必成告訩之習三代而下漢有鉤黨唐有牛李之黨宋有潞蜀朔之黨皆起於季世闇君政陂命亂焉爾方其盛也君相明忠風化渾朴賢必上佞必下道所共由怨亡自作其衰也及是用捨仕其我便刑賞決乎衡準賢則斥則柏舟起嘆佞咸升則尹氏被剌上猶不之省乃朋小人以與下讎於是一燻一蕕各因類聚或掎或角皆尙力競漢之黨基於和安之代竇憲梁冀之敢僭楊震李固之受戮君子私憂邦殄思以直躬淸議而存之唐之黨積於徳憲之際陸贄裴度之外延齡鏄吉之寵小人窺視權利立交傾軋宋之黨出於熙寧元佑之承安石惠卿之售姦諸賢之投劾而遁學者護守業術搉量勝負宦豎憸臣各乘鷸蚌之持以肆漁人之取夫漢之君子忠而昧於時所謂知進而不知退也唐小人貪而忘其軀所謂安危而利菑也謂漢爲黨是罔之也謂唐爲黨是譽之也小人利成則爭賊其肺腑而恬何黨之有宋諸臣如洛之道朔之節可觀世矣蓋若獨大其有以臤乎人者之心也易曰同人於宗吝其可得免乎夫達於天命之謂徳推而通之之謂道舉而措之民而宜之之謂功異裁同制之謂教曲塗隘港求遄輿楫彊能獨知期合契符未之或濟也黨碑樹止金虜蹂之逮其南渡玆風愈煽士議未一宋社巳屋夫忘國之大讎字訓是辯捨吾之固有師承是專卒流於空談靡考於實績孔孟之道猶老莊虛無之誕嗟乎政之偏也始於快巳終焉喪天下學之偏也原於任巳終焉誤國小人之害不與是可不懼哉可不戒哉

許衡論

崔子曰聖人胡爲而貴由或也禮義存焉爾胡爲而賤夷狄也棄禮義焉爾中國而棄是斯狄之夷狄而知慕是斯進之是故楚乃春秋之深誅絕者也然桓文任伯皆緩佚弒君之賊而楚旅能討徵舒春秋略其假而予之故曰禮失而求諸野不愈於大放乎昔中夏陷於金虜百年而後元興許子之鄕爲夷域而自其先巳臣夷矣狄之虐也日甚民之存者如發仁人者忍坐視而弗救哉世祖知許子於潛尊其道以隆禮故階之以救亂可也𨿽然許子未嘗以其君帝也召以議道則往召以制官則往召以立教則往召以作歷則往捨是無往焉是故儲師不尊則辭禮不繼權臣不誅則辭鄕教有敕則不宣問伐宋則不對居元之朝未嘗久淹也故程氏朱氏之學禁於宋而元興之儒者之道滅於金而衡起之若夫化夷爲夏如古王世斯變通之徳不同久專之積乃致矣或曰劉因之隱非與曰元取劉子於名劉子出則爲食於夷是故危邦夷朝任道則行徒祿則違可也尊徳則就具臣則避可也

【政議十篇】

均田

核舉

重輔

簡侍

省官

師田

本末

修禮

訂學

通議

政議十篇【均田核舉重輔簡侍省官師田本末修禮訂學通議】

崔子曰三代而上井田封建其民固故道易行三代而下阡陌郡縣其民散故道難成況沿而下趍至今日乎然性之善感乎心未或異也顧系乎主者予三農之暇作政議十篇制遵今道循古合之人心不激不隨期之可久

均田

田之不均生自二豪貴宦多賂富室多財顓肥饒之區擅山澤之利富民又以余田竄仕籍業貧民仕者優力役貧者代輸租諺謂富人家谷貧者官粟者也富則曳絲席綺侈以相競貧者衣食下同犬彘牛馬痛哉近者有司立法均田晝丘計畝三品徵稅惜其付之吏胥髙下任其心眾口稍喧尢爲二豪扇搖欲壞而罷之曠代而舉事偶噎而輟餐惜乎夫田均則事均事均則業均無甚富甚貧之家則俗自淳古使民不過三日今廚傳之供騶從之煩百倍於往州郡一下吏出乘輿列騎擁於衢術隳制度夷等威視而泛常宜仿古限田先禁兼並召集每丘田主共辯肥瘠髙田宜潦下田宜旱互乘除之然乃定等分租凡臣非將命毋得乘傳洪武制官人從有定數各嚴立罰以懲不遵夫水旱之虐聖王遭之秦廢溝洫杜撰阡陌漢以來良吏鑿渠致富吾相自磁至湯才越百里有大川四滏漳洹湯秋潦之溢壞禾萬畝榻側竈陘悉變沮洳古所開十二渠俱湮推之他方可知巳前元勸農法良史臣稱曰王道去今不遠可稽而舉夫斂薄則用足力余則農修水泉之漑督勸之警又出山澤使貧者得業如此十年家可使給是故禮教興而頌聲作矣

核舉

今之士學校教之舉業科目取之文詞非古也然不可廢焉措成周每夫受田百畝死徙不出同井聯之以比黨教之以鄕大夫正之師氏升之司徒六徳爲本六蓺以翼是故亡饑寒空其身亡奇衺岐其心處服孝弟出效忠順迨乎徳衰臣叛民失業士失學國則諼力是先士則投好宅心孫吳以兵售李悝以農售蘇秦張儀止掉三寸向動士國弁髦其主薤醢其民四豪養客乃至甘爲雞鳴狗盜者向使有田生之有學拘之有科目進之不至是也蘇秦固曰使早有負郭田豈能佩六國相印哉國家造士純用經術然士誦之求仕鮮以禔身舊法裏老保其行試而升之學再保其行試而考之省此裏選之遺柰久巳棄之況民各散居遷移靡常同城而不識面閭巷細人之見無出財勢長吏不四五年非以微勞遷卽因小瑕黜是以止憑科舉曰付之公道故試而得人若博之中呼也試而非人若博之遭負也何也非有參驗之詳而觀察之可賴也自設官督學有司以事有專職委而不治督學者幾歲始一至事煩日少無﹠﹟62730﹔﹠﹟63140﹔谷施教故士益荒從今宜歲令縣令察舉民生十五以上能通四書及占一經性淳行謹者上之守而登於學其輕狡者𨿽才不取考校黜升責之太守督學官間歲驗其當否以施懲獎士得第銓司精選其才斯量授之任嚴考於課必堅守其法間有幸舉者不延矣夫養士在乎學董學愼其人成化中提學禦史孫鼎之貞孝陳選之淸方士奮其修正徳末禦史蕭鳴鳳懲惡嚴𨿽才不貸副使魏校惇行急受欺不悔二君皆遭構去嗚呼學校何由而正哉

重輔

周禮﹠﹟62682﹔﹠﹟63139﹔豕宰貳王而治天下春秋列國之興亦相一卿夫求才必於世取善必於眾挈綱必於一一則和洽而亡戾爭和乃太平之階也戾則荒亂之媒也我皇祖賦睿聖而起布衣運制六合創出神造羣臣𨿽劉基之知宋濂之博通俛伏受成嗣主蒞政咨詢是急六部分隸各勝厥掌故皇祖廢左右相設六部神宗建內閣參機務豈非相時通變之道乎永樂初以翰林史官直閣後必俟其尊顯而方登簡平章之寄儼若周宰國卿是故削相之號收相之益任愈於前當用愼於今養望於素堅操於誳表能於試顯拔於萃特崇於禮流品非可限歷考不足稽矣英皇復辟親擢三賢【薛瑄嶽正李賢】正徳中逆瑾竊政囚戍元老奴僕端揆猶尊內閣劉文靖謝文正之怨止於禠秩顧近世之選者惟曰淳厚寬詳守故習常是特婦女之柙躬鄕氓之寡尢豈勝大受者哉是故約巳讓善如唐懷愼是之謂徳忘死殉國如宋君實是之謂忠防細圖大如漢張良是之謂才不然鄙於人主賤於六曹隳國綱靡士風昔文帝固寵鄧通必展申屠之直錢若水感昌言之見薄卽辟位而去夫有君之篤托有臣之自重胡患於不治邪

簡侍

伊尹曰任官惟賢才左右惟其人官者言其宰畫丞弼是也左右者言其比近侍從是也丞弼君畏之侍從君親之畏者匡徳於顯明親者翼善於燕閒今翰林諸臣講經帝幄懋學儲貳侍從之最也往年論治者欲舉祖宗故典令其分番入直以備顧問承望顏旨宜入警勸予聞王端毅公曰此多新進年少兼有輕才憸徳啟君多事亂君用捨者不若止行章奏下諸外廷則邪正辯白易於捄彌此或一論也未究厥原人主孤處於內宦妾巧黠蠱心移志者何限夫有玉者瓏旃有刀者錯旃不養才而恨亡良未成器而嘆不利末之何矣今制進士及第之外選其才行者曰吉士讀書中祕三年而直史館顧教之文詞聲律之靡啟其校試髙下之爭厥名伊美考效蔑然�擇廷臣知道立徳者爲之師亡則求諸山澤耆宿與之講服聖人存心行巳之道乃切劘治體參酌古今之宜要之必行無獘候成而官之詩曰有憑有翼有孝有徳以引以翼庶乎收承辟之功而免於端毅之譏矣

省官

皇祖設官分六部以萬務兩諫拂其愆違責郡縣以六事按察究其污濫自大夫以下必三考乃進二階是故官簡而該事約而舉功久而就自宣徳至今額外添設奚啻累百不督之勤工乃爲之分責不亦謬乎況乎下多匯進之才人懷速化之望添官則缺廣廣缺則易轉幸門聿啟居亡固志事至限守而逃難事成爭知而讓過夫一人而牧十羊則戢一羊而用二牧則騫夫子譏官事之攝老子著烹鮮之諭此今所以士節不厲獄要不結役煩而民憊也故集其文案則束牛腰稽其實績僅同蚊翅姑言外服賦稅學校捕寇治訟充伍百工之技郡縣所理使縣精其成府可逸矣使府精其成省臬可逸矣故省臬之職別勤惰核廉貪予能翼純而巳事連兩郡而不相下害出大豪而難摧則省臬當之今守巡之外別立數行﹠﹟63141﹔﹠﹟63112﹔彼髙坐司署止以行移相羈維屬吏不奉談小民不知名正徳癸酉予奉使大梁過汲郡兩監司嘖有煩言治兵者厚其卒僉用富戶盡蠲泛伇曰胡有責人於死而恡其輕者乎治民者曰卒止捕賊非戰也率優其富者貧何以勝役哉予謂之曰銑請以醫諭有人外瘍而中瘵疾醫曰用溫補虛藥之而瘍熾瘍醫曰用涼殺毒藥之而瘵劇不若使其人自酌其虛實緩急而調攝之監司皆服推之他可知巳是故遵皇祖之制革內外員之贅事核其眞斯信之工核其繳斯器之才核其蘊斯舉之譽核其直斯褒之毀核其迹斯下之母嘗私勞毋尙虛名毋宥纖惡毋承巨勢功行表卓卽陟大位如西漢故事是故一核執於上萬眞積於下矣

師田

國家有漢之全盛亡其彊亡宋之苟安類其弱蓋由士業艸略登仕太易鮮治經世之學官多牽制遷代太數不予專斷之權弛而亡支莫甚於兵往者薊賊劉七穿窬小醜蔓延萬人朝廷遣官命將費三省之財調兩鎭之軍但尾之而行莫能設伏出奇一鼓取績至狼山爲風所覆然猶獻俘勒銘上下胥慶舊制縣僉民壯卽古土兵近年增減靡定且戶各分門番更月易多以傭奴充之但可具役使之擒賊如驅羊而入屠門也宜制大縣四百人次三百人又次二百人兩戶醵出一人分爲兩班閭中多有便射精技多力喜鬭之徒令之顧代不足則兩戶抽一揀拔悍勁授習武事登其材武者爲隊長直者守城緝盜休者力田樹桑鄕立保伍五鄕一長平居譏察逋衺小警團結以守夫民貧爲小盜應倡而聚然後大每鄕嚴則縣靖每縣嚴則府靖推之天下皆然嘉靖癸未盜王堂起山東轉掠河南予守侍讀在朝大司馬彭公咨於銑曰非調邊兵不除銑問賊中有邊人乎公曰無銑曰賊恃一刃能驅民從之朝廷賞罰明重乃不如一賊之劫乎前中原及蜀盜咸用邊軍彼知內之弱而致輕今又資藉之萬一恃功恣求後難控禦土兵未歷戰气索而怯如調保定達捨在前土兵在後總之一將古云習貫如自然旣可平賊我兵亦練彭公如銑策奏行不月王堂乎明年甲申秋大同變

本末

治有三要曰重農曰抑商曰道儉夫農苦以獲粟商坐而取贏農業布野商藏財笥故一切之徵農靡孑遺商若罔知非挈商積以敵農產而均之天下趍商矣民旣厭農工必鹵莽食則不足卽有連數郡之荒忽然數千百甲兵之饋於胡取辦唐徳宗父子寄命韓滉之貢是時有珠山銀海奚濟乎夫貴難得之貨來遐方之珍羣飲之生博麗娼之濫志斯商重而多故矣夫家衍一口日供三飯比歲當千軍一餐之直向令一人共之無不駭而走也今官多濫徵旣有馬丁而又應驛旣輸官稅而又領戶旣充隸而又薪銀旣取戶金而又醵甲錢司空徵料有司興造搉貨抽分曷可殫記豪右之擅官守之漁不與是夫宦貴民富爭侈競巧轉移風尙澆淳散朴論者往往病之卹令禁旨徒賁璧爾昔齊侯惡紫而國人不復服其價乃大減宋仁宗抑珠價亦然於乎苟非上下以忠信惻怛之心臨之誠文巳哉誠文巳哉

修禮

孟子曰遵先王之法而過者未之有也今可信者典謨鴻範無逸立政詩數十篇而巳然多舉槪究本制度詳於三禮儀禮精義而繁文周禮大規而猥事戴記博識而鮮效或曰周禮周公未成之書或曰成而未用固哉斯言聖人履卽道發卽憲豈如後汆揣摩編綴乎若曰未行則刑措鳴鳥何由致之蓋周末妨列國之僭者禮也故皆去其籍孟子巳不聞其詳鄒魯之儒搜獵故典采合舊聞爲書精糲眞贗兼而存之今宏綱切領似周之章余鄙屑冗瑣必東遷列國之異政也如今之例豈皆皇祖之創乎禮者人心之理也協之以同然百世可通也今王祭無樂大臣無廟仕者不奔祖父母之喪無功緦之假冠婚任俗飲射故事民無定止而渙士異學而莫正伶人道流秉禮司頌齊民下賤踰限犯分𨿽有洪武制而廢夫國無禮猶水無防人無禮猶室無基衝嚙圯毀有極哉宜詔徵四方明道奧學者萃於京師準以典誥案以三禮參以詩之詠孔氏之遺言皆比以今之法寧要毋繁寧徑毋易裁成明典行天下垂後代俗同徳一邦其永延於休矣

訂學

孔門之才嘗列四科此計成之辭非教使然也自先聖歿立教靡準人就其資之所便遂有篤行而闇敏聞而鮮守者夫先王之禮六徳六行六蓺以端蹈迪以周泛應春秋教以禮樂冬夏教以詩書所謂餘力學文也兩漢學者力於孝弟忠信謹於貧富進退及宋禪氏行元老鴻儒向溺空教混而入於儒鄙謹禮爲嚼木病堅操爲滯著𨿽程氏之徒亦曰先靜坐求未發之中夫中庸之教愼獨者存性也自忠恕以往至於九經孰用非性孰功非愼本立道生則操存始中乃徳成之狀夫誠意而後正心無欲而後靜虛固有倫序今人未能立而先擬濟翔得乎其言似該而偏其工似密而疏溢於陸氏濫於楊簡徐霖認心之靈覺爲性汪洋淩躐肆厥詡語輕六經曰腳注斥論語支離黜大學非經謂聖賢有不勝誅之罪達摩賢於孔顏矣夫先聖存則人亡則書後賢躬行有得言之翼聖柰何迷者誤用擿尋章句剽舊旨而撰今辭繼考亭而興者標此爲的深穿力鑿靡不極乎易主箕子曰荄滋書攺治忽曰始詠春秋爭婼捨周禮湊司空衍太極置卦畫白紛丘殉無濟生人豪芒之用其異道靡詞禆談野記之文發於諼致術包彊脇之政不與是今祕閣之儲書肆之板士夫好古之傳寫積則充棟載則汗牛學者如入武庫如遊富市淺麗易悅深淡難知炫目濫聰道眞遂蔽甚者崇虛趨邁鮮可檢實夫捨梁肉而甘蜆蛤惡識正味哉昔丘墳索典煩難夫子刪定而垂永矣今宜祖述孔氏憲章顏孟論證程朱循大學論語曰工止諸孔顏曰師芟非聖之詭剪汗漫之浮火異端之蠹𨿽大儒所作亦參伍去其復篇存其章章存其句句存其意簡斯精精斯達矣

通議

客曰田不畫井而均士不裏選而舉或者未知本與答曰事久墜非日奮之興道未明豈冥投之襲今田有定業業有重直奪彼予此誰其甘心夫介溝洫立夫遂別等異非十年不可令如卓茂守如龔遂未考巳代誰與竟緒古者蕞爾之國必有賢哲尋常相語亦稱先王𨿽朝顚公道而鄕尙淸議今士夫結�植交薦巳難據況細民乎此非可卒議也夫治七年之病不追致原不養生气𨿽得三年之艾蒸骨瘢肉奚濟乎中庸謂性者天命也率性者道也教以修之上古邈矣堯舜乃可得而稽焉曰人心惟危道心惟微惟精惟一允執厥中斯統與父子有親君臣有義夫婦長幼有別與序朋友有信斯目與直而溫寬而栗剛而無虐簡而無傲斯功與是時士有田可生有業可修有友可觀囂囂焉求盡其分安於終身一旦爲臣治人止推其心立政乃出其素昔稷契臯夔皆聖儔然各治一職老而不易同志協徳天下安而我不與焉譬之禦人口叱目視手調足踐共行一車譬之舟子或棹或柁或帆或綆共流一航一人一心也眾人亦一心也自是代則降而道永傳民或表而賢不乏商周之際事出創生無古可範是故太王之授泰伯之遜王季之友文王之臣三仁之生死伯夷叔齊之逃周公召奭之佐自靖各獻咸中天則故曰天下同歸而殊途一致而百慮自孔氏歿至教星垂士趍下武后世曲學伸志假霸捄時猶曰及人號曰學孔氏周覽暗舉以爲博組華織繒以爲文混老釋爲眞傳名是昌而利是窬間有朴行勤幹者出相率而鄙爲腫木痝肉嗚呼今太學賢士之關立教之由始擇有道爲師仰法二典定矩孔顏修積分之法止撥正歷養之專且久斯可大成然後上其優者於吏部使分掌州邑之學隆其遇禮增其祿稟使各擇裏士教之成則又使分掌黨序之學每三年上其成者試於鄕昔許仲平氏在祭酒舉其弟子姚燧耶律有尙爲屬蓋恐異言小道之敗成也周子曰師道立則善人多斯朝廷正而天下治矣

【休集／卷之九】

松窻寤言

洹詞卷之九

休集

松窻寤言

癸巳臘予屏迹靜居致觀復之功表侄李生棟遺予古松一株若偃龍之狀曰閱歲十有五禩載列窻側共守寒節是冬天气和煦筆硯調適乃援筆從談得八十一章取諸考盤寤言是命義不詮次詞亡因襲粵若是非俟哲人正之崔銑識

學不志道乃冥行也道不法聖乃曲塗也聖莫中於夫子道在修其倫紀是故發諸孝弟主諸忠信出諸彊恕比諸文密其節大其規遠其止待其定履後博諸先儒之言以盡參驗之詳可矣

右一章

心學辯乎善惡而巳矣功在研幾善原其所爲惡究其所自明以申畫果以截植則善日茂而惡日消二者未萌也敬以持之則發於惡者鮮矣是謂立本

右二章

孔門之教孝弟本也忠信基也躬行實也文以翼也信而斯立立而斯行毋躐等毋玄言毋過論譬飲江河人人足量

右三章

天予汝明而覆昏之天予汝徳而覆賊之天困汝窮而彊達之天困汝賤而彊貴之尙足與言性命乎

右四章

漢唐銘墓之文簡宋則繁固曰秉筆者之辯亦由漢唐行事宋人建白爾伊周書紀其禦變張蕭史載其興邦賈誼董相之策匡世可也相如雄之賦毋乃濫乎

右五章

日誦六經不力行則得其字爾心無定靜之力則行乃迹爾故孟子曰不著不察

右六章

修巳者天理人欲之消長治國者審君子小人之進退非徳之徳似忠之忠君子其早辯諸

右七章

士患見不髙髙或流於虛患行不果果或涉於麤言顧其行無虛行履其平無麤大言者難與適道尙气者難底功

右八章

大學其作聖之的乎莫先於本末之知莫急於誠欺之辯是故知本之當先故推平天下者必原於格物知末之當後故充格物者斯極於平天下約之皆修身也淇澳烈文格物之序也仁敬孝慈信物之目也康誥諸文徵諸古以列其次也新民而明明徳之體全矣挈古本引淇澳以下置之誠意章之前格物玫知之義煥然矣實乎此者誠也岐乎此者欺也

右九章

古之好異者以明志今之好異者以昧心夫正物之謂格至理之謂物今之異言也則心當何工而至善有別名乎聖賢之道如日月五星定位次行工何點綴求異而不求其可循與否祗以抗名嘩民而巳非昧其心與孟子曰良知良能知能心之用也愛敬性之實也本諸天故曰良今取以證其異刪良能而不挈非霸儒與

右十章

碑志盛而史贗矣唐詩興而教亡矣啟札具而友濫矣表箋諛而君志驕矣制誥儷而臣報輕矣賄幣流而贄禮失矣舉業專而經學淺矣登第易而全才蔑矣

右十一章

君子不幸而知於小人宜早決絕焉小人豈誠於好徳者乎姑藉以厭羣論矜巳黨焉爾易曰包承小人吉大人否包者外相容也然內實異也故否君子小人非可共事故燻蕕不同器比其睽而去之巳污身矣荀爽之於董卓楊氏之於蔡京範相調停可喪邦也易曰介於石不終日夫子贊曰萬夫之望

右十二章

子遊曰喪致乎哀而止蓋言無所不用其情而後巳是故慟悼哀之發於心者也羸黑擗踴哀之發於容體者也粥與水哀之發於飲食者也齊斬哀之發於衣服者也苦由哀之發於居處者也致云者推而極之也五者一不至不可謂致欲短喪者何忍也然孝子之心曷窮故曰有終身之喪或曰而止者不可毀以滅性也論者因記禮之詞而譏其過髙者未然也

右十三章

棘子成曰君子質而巳矣蓋老氏之論譏孔門修乎文故子貢甚言無文之不可不如是莫能矯之譬諸黃以去熱附之捄寒事有適當夫子亦曰禮與其奢也寧儉蓋非平居之衡言也故前賢之義毋輕訾焉

右十四章

中人不怠可以寡過老而懋學謂之有終

右十五章

愼獨其學之樞邪口然而心違貌勉而志反事攺於發念義就於襲取皆愼之蠹也功如桓文詞如賈馬勇如賁育玄如莊列如其心之駁何假之也外之也激之也馳之也夫鑑非讎人而妍媸別衡非私物而輕重適大气普物而植者受洪冶內金而良者躍

右十六章

知之斯果行行之斯眞知夫帝都之盛賢愚皆聞之問諸人考諸圖參五比量以求實不若身造而觀然後心說其盛矣

右十七章

彊傀不如積感考辭不如玩意發事不如默成動求不如靜養

右十八章

明明徳之要其惟顧乎心常存則本性見靜也湛動也照是故提撕之而巳矣夫明目視之豪芒莫遁也瞑之𨿽泰山在前闇如也瞑吾之顧者其怠與荒邪

右十九章

人心有邪思有妄念邪者貪也妄者覬也貪其所可致覬其所難得愈動愈馳愈馳愈遠是故有之卽思覺之卽截或澄心或究理或舉聖學久之則定矣

右二十章

學者攺過追索其動念之故而除之斯不萌於再

右二十一章

學者有二病積學未厚而用之遽養徳未足而談有餘

右二十二章

讀經見之行事因事驗其經旨是故卒至不駭可以禦變矣邇言不狎可以出令矣小物克愼可以舉大矣僕婢服義可以使民矣

右二十三章

接凡夫聞俗論應乎默乎擇其可應者推義而正言之可也

右二十四章

心在焉謂之敬由中焉謂之誠循性焉謂之情合情焉謂之恕發恕焉謂之忠

右二十五章

古無閒民士有定業兢業者實功也閒散者虛樂也學記之教有七正容修職而誦說居其一今之士終身誦說其下者習非法言也噫獘久矣

右二十六章

治世淳而尙行故士觀而善衰世漓而滕言故士起而嘵古人一道徳則俗同矣修行之謂也要君者無上非聖人者無法非孝者無親所以距辟行定民趍正天彜也與後之辯故訓角字句者異矣

右二十七章

良心喪而民趍迷民趍迷而公論淆上無以禦其下下無所望於上則詩亡矣人之惡不見非於時議貽迹於策書則大姦橫而莫之忌人欲流而何所極乎夫子懼爲春秋明王道申周典別是非著勸戒也柰何亂於傳注三家猶有準也自啖趙而下創未有之事【如季姬使鄫子來朝之類】任獨知之見謂之實錄則凡言陋筆以卑之謂之書法則碎文苛例以浚之迄今未明也非後人之責與

右二十八章

曰會曰盟曰遇志私交也曰朝曰奔喪事王之禮廢也翚俠彄無駭未易族也公子友而下生而氏矣凡以著舊章之漸墜乎求聖學於典謨證憲則於周禮則諸侯之罪明而夫子之志得矣

右二十九章

歸賵君氏考宮用佾皆紀仲子先君失禮再取臣子不得追而議故恊處以情閨門適妾之別治亂關焉故詩首關睢春秋詳仲子夫申生齊昭及荼殺身亡國之禍皆起於亂分焉爾

右三十章

求車錫命從伐逆後歸姬王室交於諸侯者此爾徵伐禮樂國自專之成宣而後無書者王室益卑而諸侯散其勢必降爲家人而巳矣噫

右三十一章

罪莫大於弒君惡莫甚於魯桓隱公自處攝位事多遜避實欲讓桓之心夫子書君氏卒見其眞也伹莫年遲疑爾羽父與允疑有畜謀焉

右三十二章

桓公宣公皆書有年志民慶也是時大倫攸斁咎徵疊見民若亡以生生乃得丰年非天右之乎故錄以紀異何異也人不卹民而天勤之也

右三十三章

祭公逆後志僅存之禮猶不去告朔之羊也夭子內後我主昏則書傳者責祭公貶天王非季女何深刻與或曰紀紀事也齊欲無紀天子不能存之爾

右三十四章

王敗不書諸侯以自奔爲文存大分也若曰臣某逐某侯何以爲訓後世之史幾乎詈矣春秋立詞謹嚴意實溫厚若天育萬物任其生成不驟不滯故曰春秋者性命之文後之言正統者僭竊之君臣必書死年必分注事事貶削其忿懥之用邪

右三十五章

單伯送王姬秋築王姬之館於外王姬久在魯矣齊以弒桓之故夫人且遜異邦襄公敢偃然造其國邪故爲築館於外左氏事詳而義鄙公谷明道而情疏

右三十六章

紀侯大去其國大其名也但書去國異於奔者不加大以爲異谷梁曰不遺一人之詞侯未必得人心之恊蓋若太王去邠攜其親屬若曰儀章器物則去國皆不暇理況捨社稷人民之重而計是區區者哉太王居西裔有空土可遷紀侯居中原蜂屯星布邦各有主故先主孔明止圖西蜀春秋傷王綱墜而弱小受亡一遺媵且屢晉之興滅國斷絕世固夫子之道與

右三十七章

管子荀子謂子紏爲兄韓宣子以桓爲僖之子伐齊內子紏則爲齊公子明矣小白不系之齊則不知何人書法自爾非爲當立於紏小白皆庶公子莫適立也小白賢國髙與國人邇而立之大亂之後非才不辦屯而建侯邦興難解夫子之所予也宋襄伐齊不書內昭蔽罪於桓公著其廢內修之積爾

右三十八章

文姜書卒與小君同猶桓宣之書卽位也夫以如是之惡備禮以終臣乎不忠而天討之廢久矣是以哀姜再亂行父內賂意如逐公晉人庇賊春秋不修民彜之存者幾何

右三十九章

齊桓之伯佚宋萬慶父之誅若討二賊則不待諭而人紀明良心奮功邁於伐楚夫知攘夷而忽於正中國知存亡國而忽於存人心失本末矣

右四十章

春秋於公子入爭國則書子紏小白展輿去疾也辯倫則書荼及陽生也齊昭蔽罪桓公夷吾重耳各入故略春秋別嫌疑辯同異

右四十一章

處父進趙盾射姑殺處父趙盾逐射姑君卒而臣自黨彊家之相軋也宋之華向齊之崔慶衛之孫寧魯之歸父三家晉私家紛若矣卒皆覆其國蓋久莞樞機比周朋儔譽而附之者進忤而遠之者不誅則�遊說者爲之辭政事者立之基家積泰山之安邦如累卯之危根據難移炎藤莫撲故曰𨿽有善者亦莫如之何矣如三傳之言則處父選任而告君忠矣惡得爲罪

右四十二章

晉弒其君州蒲蓋弒君者當國亡能以名赴者故稱國趙盾非輩狐不能書弒崔杼非太史不敢書弒盾富國而求名杼宗疆而無政故二子尙可遂其直盾姦也杼橫也書偃益暴狼而據眾鼓怒晉厲去偪而挈權道也顧戾而失中晉厲徳薄而多功慮淺而數得志故敗傳者何深疑而過求乎夫君父其天也豈臣子可得而角得失邪宋昭無道晉厲名惡至今學者習言之子鮑有宋書偃專晉厥黨爲之辭分惡殺恥夫君不君若蔡般陳平國齊光極矣春秋從恆稱晉悼之賢書偃佚罰畏其勢之不可也噫晉無臣甚矣【何粹夫曰弒君稱國當國大臣之罪而國人有同謀者舊訓爲長】

右四十三章

齊桓戮哀姜晉文內王晉悼討魚石乃定伯之柄乎人倫稍明紀綱麤立所謂假之也與是故儒學王道修彜倫而巳矣

右四十四章

戍虎牢說曰責鄭之不能有也夫晉之名伯以攘楚也楚之猾夏以得鄭也鄭能守虎牢則楚不能攘而亂中國矣其可乎不可乎王道來遠晉君臣不知其由然亦非力之所逮也姑計一時之安則玆戍之功大矣

右四十五章

世道不終窮故春秋以獲麟終夫隆冬之陰沍而生陽木榦童葉凋而根萌芽谷苗灰燼而生意傳之實世𨿽大亂而天仁民開治之道不泯擾者定湛者見翳者盡明者發其獲麟之謂乎聖人錄焉啟志來哲故曰生生之謂易吁淵矣哉

右四十六章

去序而言詩背左氏而言春秋益荒謬矣蓋道可以知窮事必以實著況千載之下乎大序淵粹非卜子不能作當丘明時諸家並興非窺聖道信鄕不如是之篤非見國史本末不如是之詳但所采太博妄評議爾自獲麟至滅智氏疑後人之續與

右四十七章

文王之詩謂之雅則非天下之故文王未王也謂之風則夷於列國王業之由基也夷之則卑也尊之非實也故異其稱曰南小雅曰以雅以南其皆治世之音乎

右四十八章

周之王業太王基之文王康之武王成之周公永之周公人臣而有天子之功故其詩自爲一國曰豳不得於君故爲變夫子序詩首二南曰始基之矣終豳曰旣成而昌之矣是故反十二國之變慰檜曹之思開小雅之治非公孰能

右四十九章

夫子存綠衣以下四詩於首變以驗二南之化非爲錄怨女而巳是故周得后妃而致二南衛失莊姜而召狄禍故詩首國風本性命而正人倫也禮始冠昏明基兆而防來變也

右五十章

衛自莊姜不答宣公不父宣姜不貞遂成衛之滛風鶉奔先定中著其所以亡木瓜爲殿著其所以存齊桓之功也載馳曰控於大邦其眞﹠﹟62888﹔﹠﹟62671﹔之良策乎

右五十一章

錄桑中衛之滛昭矣錄溱洧鄭之滛昭矣必定諸篇皆滛風也夫子胡爲而累載之風之亂莫大乎衛鄭次則王陳衛自內嬖鄭由莊公不兄不父王自平王不子幽王不夫陳自太姬好遊皆曰三綱之斁爾天衽席之私自一念之邪禍及於妻子毒延於邦家侮召於夷狄穢傳於後世故君子必愼其獨也

右五十二章

風及檜曹昭先王之澤也亂極思治人之良心不泯矣夫子傷周室大衰無以副天下之望也夫小國利有王大國惡之封建廢而諸侯恣也是故諸侯橫王室微伯圖興王澤熄大夫彊公室卑君子防乎利之道者

右五十三章

古者封建之法諸侯各據其土而有其民其勢易分而難合天子獨立於上千里之畿豈足制萬邦之命哉惟徳以柔之兢業明作自治日嚴世享歲覲歸服日篤禹有塗山之會成王六服之承史載策書以耀來世昭王困於水濱穆王荒服不至夷王下堂而朝故宣王會東都封申伯命山甫錫韓侯赫赫秋歌盛績矣

右五十四章

魯其頌之變乎頌歌諸廟魯奏諸朝頌嗣祭其先魯臣禱其君頌美其成徳魯願其開治頌以祭魯以燕是故魯頌气溢而詞誇周文之極獘也不繼以商幾滅質矣夫檜曹無豳則人望絕春秋不書獲麟則天道竭一經聖筆神工大化妙矣淵哉

右五十五章

夫子定書終於秦定詩終於商商之質變周之文秦之伯兆王之熄夫周上承乎商下訖於秦也

右五十六章

詩桑柔狀小人之惡三涼言刻薄也盜言貪黷也競言彊禦也易解狀小人之情四狐言媚惑也乘言僭竊也挴言依附也準言悍鷙也

右五十七章

荀卿其傑儒哉眾晦而獨明之也難羣倡而往和之也易戰國何時也荀子宗孔氏談王道解蔽言心不墮空寂屢困而不易守先儒疾其性惡之憤言乃右揚雄非決衡之論乎

右五十八章

橫渠撤臯比幾於亡我後人爭气屢變以求長眞若閔道衛聖然徒熾其勝心而不悟也噫

右五十九章

程子之徒其劉絢之平正尹焞之彊毅乎確守聖經異端不得而惑之尹子庶乎富貴不滛威武不屈者論者誚其無用豈有別見與

右六十章

許魯齊實行之儒劉靜修志道之儒吳艸廬博聞之儒艸廬精於考索而雜正反乎象山直以同撫產而右之爾元人謂之陸學非借譽邪

右六十一章

管寧之辟魏存漢也劉因之辭元存中國也生爲漢民柰何乘亂而佐姦臣以覆之況毀列冠冕以夏人而事夷貊哉靜修憤詩曰無君愁殺人又曰夷吾伯業漢武雄才幼安默如也亦民無得而稱者乎

右六十二章

劉子閔元伐宋乃賦渡江其徒申之曰哀之也題梅曰西風吹落戰塵沙夢想西湖處士家曰恐江南春減猶夫賦也或譏其爲元或尊曰病宋許子不陳伐宋之謀欲修徳以來之【見歐陽玄碑文】丘仲深亦有貴言昧稽實而臆貶不亦冤乎

右六十三章

嗟嗟今之士何全才之鮮乎蓋業之易能不假深造少而易仕不俟大成傑而興者迂辯麗文虛談溺心費日故也考學記之法守曲禮之節【人生幼學一章】業由行成事因年易未仕者無躁進巳仕者守定資其庶乎

右六十四章

世有大室宇侈服用肆欺誕結權要規祿位植交黨皆自名曰道也豈其愚邪將無所忌而然哉古之姦人盜名狷夫守隘亦厲節固窮而章吁何士習之益下也

右六十五章

賀醫閭欽篤行淵雅確乎不移亦管幼安之流亞與教人惟主小學達序矣陳白沙謂其無所見勸讀佛書豈名教之外猶有別傳乎

右六十六章

陳禦史【茂烈】莆田人棄官養母灌園蓺蔬太守閔其勞遣二力助汲閱三日往白守曰是使野人添事而溢口食也還之論者曰孝廉詣極矣先倅吉安明允公恕民立祠歲享云

右六十七章

月川曹端之惇篤介庵李錦之淸固學皆守朱氏識或未逮沿襲之近也荒陋之中卓然自興今士習攺民僞滋安得斯人矯之哉

右六十八章

王虎谷【云鳳】之節介豈非彊哉巳乃甘張彩之臨受劉瑾之包與瑾嬖人孫聰交不終矣古云一燻一蕕十年猶有臭𨿽臨難當劇猶不可輕予況平時邪彼人何心也欲共之興學乎今翰林成均秩文而淸士好文者慕得之鄙臺省爲吏夫樹節績言豈限於官守庾折刑何勤非忠計外階而喪內守甚哉其不思也

右六十九章

孔子以襄公二十一年巳酉冬十月二十一日庚子生夏八月也哀公十六年壬戌夏四月十八日乙丑卒夏二月也年七十有四生從谷梁卒從左氏移庚子於十月攺巳丑爲乙丑長歷烈據也傳經之家師次相授況二氏去孔子之世近生又同地乎馬遷後時而疏陋吾無徵乎爾宋濂謂周不攺時月春秋截子丑二月於前歲夫史乃記實難以巳意紛亂君卽位於歲首周則子月也春秋正月書卽位亦夫子移之邪邱明周人也正乃其所歷夫攺月周之謬也必爲聖人掩之則大輅樂舞夫子胡爲乎虞商之從哉

右七十章

至哉夫子之教也相其明而廓之扶其武而誘之子路欲共車裘於友顏子辭善勞於巳子路重意气顏子達性分猶有人巳之判子進之曰老者安之朋友信之少者懷之人已兩忘矣我無可施彼無可受四時行百物生天果無言哉

右七十一章

人食五味以養五气疾則扞味而气消藥以去之凡使味之得暢也人之道也君臣父子以相生桑麻糓粟以相養有暴民生焉侵弱犯尊反厥民常故刑以正之甚者合黨盛與逆厥上罰故兵以克之暴者服而人道通矣無疾則藥不可試也暴者冺則省刑戢兵可也夫甘味肥膏過食之且傷气況於藥乎而況於舛施者乎

右七十二章

修禮以同民徳刪浮文以絕邪趍冶之二要與禮者因人道之常而品節之使不流於僻非彊人以所難也不能無配昏禮有六放苟同而止私誘也不能無聚飲禮百拜而酒三行防滛湎而消酗禍也爲禮者其心愓然如不勝其容匑然如不足彼繁文拘貌其嚴之失與學則有見見必有言而倡誕言飭麗詞抗髙論衍椑談無益人生之用不放之其不費覽者之日亂蒙士之志哉

右七十三章

開屯田以省軍供禁市酤以減谷縻削樂籍以全婦貞申裏選以翼設科均田以止貪並搉商以抑末作尙儉以厚本業定制以遏奢僭簡器以絕滛巧則民尙一而生理遂良心發𨿽賞之不姦矣然後寺觀自毀而僧道無徒也韓子曰疲癃殘疾者有養凡僧道多無業者求生無路而後甘心爲之故書曰不虐無告斯萬邦咸寧矣

右七十四章

文王化行是故遊女變爲喬木夫子爲魯司寇是故公愼氏出其妻凡天下之民咸君之子也父母於子無不願其貞後世乃聽民爲樂籍人其衣裳犬羊其混𨿽名臣節士亦累聲妓放而爲良何其仁與

右七十五章

堯舜之用心得人也夫子病學者無用心之所寧博弈也大學之正心憂好忿懼也孟子之存心仁禮也𨿽橫逆自反也與夫面壁杜門絕念與意者異也

右七十六章

賢士大夫始厲節而終喪名且以亂邦其由四失乎急論議則略巳而傷人爭名勢則致飾而敗友尙同黨則叢欺而蔽主務欲速則開徑而蠹事

右七十七章

名與利其因而生交而益者秋名髙郥利巨得利則羣附而譽日延無以是爲心宅於道斯可適矣韓子曰莫之爲先𨿽美弗章莫爲之後𨿽盛弗傳其相脇以鉤名利之遊談乎自古國家之壤起於人臣患失之心是故佞以奉上恭以合朋引以植黨卒之私萃而政獘政獘而民離斯禍及其躬而不可解自得適以自失自厚適以自伐愚矣夫

右七十八章

良金美玉見者珍焉白日朗畫盲者說焉炫鉛石而晴昏霧也將誰欺乎士彊交以求名基下以抗髙闇其理而妄通之遠其實而安居之不亦恥乎是故君子藏辯於訥置有於無有不動動則孚矣

右七十九章

名是實非其天下之大害乎小人其心君子其飭故張商英忤蔡京混黨籍矣異端其學聖賢其名故張無垢師宗杲廁儒林矣後之視今其有類是者乎姦人已得富貴故立一節以自異偶以幸遇而竊名者蓋多有之夫儒必宗聖人聖人之道載於經未嘗令人求之博文約禮之外曾子子思傳之道在日用愚者與能邪說曰博卽約也道不可以言傳夫睿知如聖偉傑如賢過今人遠矣必曰文行邪說曰求之吾心而已俟其忽悟斯可是自處聖人之上矣夫經何爲而作也聖人自思其身之不存無能淑來世故筆之書猶父祖籍家積以貽子孫子孫棄而不守固罪矣以籍爲贅而索其積於茫昧其可乎哉

右八十章

陸象山有言自顏子歿而夫子之傳亡近時學者述之夫古今風气有淳漓而學術有難易顏子和厚純美資稟髙矣少依夫子無一行之誤由一言之迂繹也自程子朱子且出入老釋泛濫諸家比之反正歸約心力巳竭蓋道喪學迷羣咻眾喧揀金於沙幸而獲之文王之徳先儒曰似堯舜舜承堯治恭巳而成文王五十年卑服卽功朝夕不遑暇食而衛邦未化虐主尢恣則士生衰世之下艱學巳哉陸氏之謂傳乃釋氏之頓悟視夫子博約之教其華貊矣

右八十一章

寤言成授子汲使藏之汲請曰大人之書平實矣然道貴捨弘詞尙微婉今摘人之疵抉僞之隱毋乃太直而急諭議與予曰聖賢汲汲然辟邪豈讎彼哉蓋定巳之志而防民之流也古之楊墨之徒正名蹈迹自處以異端聖賢猶惡其塞仁義之塗使見後人混禪於儒誣道惑民者默焉而巳乎汲請曰朱子云晉尙淸談寔愛官職彼有假存心以蓋行之不檢倡糟粕之贅以揜其學之不精又何必費詞予筦然笑曰眞予多言哉嘉靖甲午春正月己未少石老人續書

【休集／卷之十】

世豸堂記

記韓魏公事

評文諭學者四首

小適亭銘

校正尹師魯文集序

諭螽

議宋事五條

跋孝經古注

景武堂記

贈陳編修約之序

書王中丞均徭規則後

太宰羅公七十壽序

與太宰整庵羅公書

晦庵文抄績集序

書王端毅奏議後

劉李氏埋銘

少保南莊先生李公八十壽序

復河南憲司書

贈都察院右副都禦史朱公曁配淑人胡氏王氏合葬墓志銘

刊陶詩後序

記我

贈楊明甫序

士翼序

何母劉太淑人八十壽序

贈少參郗公之關中序

威縣重修陳教諭祠記

陜西按察副使葛君墓志銘

絕句博選序

贈張長史序

南京工部尙書崔公神道碑

汝南兵備道題名記

按察副使水南田君墓志銘

賀封君胡公就養序

胡氏集序

通議大夫都察院右副都禦史馬公行狀

瞻云圖詩引

文苑春秋序

洹詞之十

休集

世豸堂記

孟子曰所謂故國者有世臣之謂也夫受君之渥恩得隆其圖報之心親見陟降之庭異於襲臆之枝昔天佑周興厥錫世顯周文公稱其翼翼之猶贊曰文王以寧迨其季也玆風不殞魯則展獲懿伯鄭則子皮國僑同出公族陳義修禮猶可折姦起墜柰何羣小構閔而功賢之嗣廢然後邦虛而敝此裳華所由作也我國家攘夷復華道憲於周列聖胤徳優崇耆宿寧失包荒而恥索玷世臣乃繩繩乎廷矣永樂間閩筠軒公陳周者有四丈夫子曰綗齋公叔剛曰毅齋公叔紹俱拜監察禦史綗齋以修史進侍讀毅齋積官按察副使綗齋公長子恥庵公煒自禦史至左布政使毅齋公少弟抑齋公叔復弗仕其子蒙庵公烓自禦史爲按察僉事皆舉進士不由他途恥庵公弟果庵公爟有子曰墀蒙庵公有子曰達同舉弘治乙丑進士徳階自郎中副使雲南徳英以都禦史巡撫山西理鴈門軍務受封及贈者筠庵公曁子抑齋俱禦史果庵郎中吏部石溪王子希旦扁中丞堂曰世豸匪炫美聞實緒是徵有味哉斯言也夫天之生曰徳人受之心曰仁靡介不暢惟順斯達洋洋乎可育品匯況其承傳我者哉居者筠軒公而下迪吉履祥成而知旋厚積嗇享休於後人仕者綗齋公而下忠貞是力早安靜退弗溢於秩夫榮者易息也久而進於昌至錯者遇也三世而同六憲天福陳氏之謙者異哉予聞君子之事君也豫事而寘之安靡淪之隳萌而駭圖予利於民而制之靡便其躬而畱患政循舊而辰植之以底成業理而勿擅美以息競昔蕭氏八業相唐丞相復自病華冑而慕淸貞立心不回取忠宋魏宋呂氏至正獻公著淸方靜重陳君十事言垂治規亢宗承家國與焉濟銑濫與徳階徳英爲同年二君才節兼修來勛懋只故以兄弟之好章厥世以朋友之交劘之善

記韓魏公事

魏公平生不談禪嘗曰吾自少至老所踐履惟事論語未嘗敢須臾離也晚鎭北門年巳六十餘他日病不視事家居有親客造臥內見案上止一唾壺與論語云崔銑曰宋人紀公徳者無此言也予得之小說吁彼烏知公之學哉人之所以爲人者性也性之著道是也道之實五倫是也君子定其心以正行行中倫而心之存可知矣夫子之履曰孝弟之教曰文行忠信惡貧賤而慕富貴怨天而尢人斯失性矣何學之有韓公秉直而人不怨大功而人不忌事常而垂休蹈奇而泯迹亦庶乎論語之法與嘉靖癸巳夏五月二日柴村農捨識

評文諭學者四首

崔子曰金元之際中州之文气雄而詞倔健欲陳義而不精其人可與集事而不可持久故國易摧譬則秋壑霜厓孤峭湧決非托生之區也南宋之文气浮而詞細靡故國益弱甚者葉水心之譎周乎園之漫陳止齋之雜秋揚之華祗章其索然也巳

崔子曰聖途榛塞程子辟而廓然故曰文不在玆乎學者知方矣卽亂於蘇氏掇佛老之餘文以從橫之詞金源氏並行程蘇氏之學朱子張南軒氏再明程學陸氏亂以截徑之說於是朱陸之敵至元猶爭眞希元氏許仲平氏興而朱氏尊吳澄氏與陸撫產而右之𨿽曰不黨吾不然也

崔子曰文之生也其上關乎運其次系乎學運本乎天學由乎人是故春鶯之音和秋蛩之吟淒祥鳥鳴乎晝妖鳥鳴乎夜天津之鵑邵子憂之夫鳳潛而鳴於虞鶴舉而鳴於陰君子謂之瑞而比徳翰音及於棲而登於天謂之不可長昔蓀子卿答李陵侯應論罷邊備非欲文也忠信著而永固防是故積諸中而愼言之可也無其實而沃其飭靡矣夫

崔子曰昌黎氏約六經之旨而爲文析理陳事昭晰不蒙誠哉貫道之器君子謂之曰外非其不自躬行得之也況乎混粒珠於魚目啜余滴於糟粕乎是故李翺之復性歐陽修之論性蘇軾曁轍之論道君子斥而放之

小適亭銘

古言眞隱惟居城市終南何爲乃快捷方式止定哉泰宇萬物之樞有湛者空任彼捲舒我屋臺東閱年三紀祗事嚴慈煦成孫子我屋之對載辟一園作亭以茅背負西垣亭小如拳園狹伊啀儒生環堵髙士畏壘種花樹木春和秋淸禽遺好音菊擅晚榮玄律聿臨霏霏其雪松斯梅斯乃顯髙節言念古賢仕止何心道由坦坦回車避嵚巖巖長公一仕而止軒冕奚華覆我淳履董生著書三年不窺司馬獨樂非感佚遺嗟予生晚瞻仰遺風望險停橈不濡於洚弦之誦之遊巳息巳綽綽在我炎炎從彼

校正尹師魯文集序

昔者夫子立教洙泗之間牖天下之英賢道一而巳成列四科豈有所差別而然歟蓋皆不失其本心而巳心者仁是也仁者天徳是也是故蘊之不私巳擴之則普物卽事以體道也澤人以立我也修文以限止也不然流於朴且靡術而諼曾是以爲道乎銑考埶於宋得尹師魯之文所尙節義所長論兵明出事先任而無黨遭構不怒處終而精故詞簡而切旨不襲故言不躐其所不能其亦孔氏之政乎當宋代談經作傳摛詞申政者奚啻百家然自三四儒之外許魯齋謂彌近理而大亂眞從於程氏者尹彥明稱庶幾焉行一乎敬言純乎經道行乎富貴患難噫何尹氏之多賢歟

諭螽【爲柴村等諸農】

嗟爾蝗胡不思天旣生爾奪民之食謂爾蠢蠢昔者賢君吞之而爾息辟循吏而遠其竟又若異於蠅蚋之冥然吾村皆窶民連歲秋潦沒禾牟種不入吏升此爲上田增賦與役今春毒霧疸麥畝入才數升此遣穗穉苗又遭爾之暴吾村千口胡以卒歲今村民抱子攜妻焚楮吁天祝遣爾於丰艸美莠之區爾其疾徙毋遺種於玆以爲後災凡我田租先穡必哀我人而陰相之爾螽其諭此意毋固惡

議宋事五條

宋當英神之際其丰而窮窮而變之時乎眞宗之民新脫徵伐李相以靖生之久失之弱弱則矯之以彊可也楊億攻偶儷之詞破碎聖經流爲律賦斯文靡靡矣王安石用經義誠是也不當專行其固謬之訓天子愼徳四夷賓之未聞斂財以驕虜與之敍兄弟叔侄之倫若移其才以養戍卒則富移其爵以厲守臣則良富利歸於我危亡徙之彼唐祖始臣突厥太宗組頡利於闕下周世宗用中原之兵幾復故彊宋則以內賂屈己爲安懦哉懦哉漢唐之結夷狄將以取之也宋直畏之爾元佑之變熙寧曰時解民厄可也猶未得聖人之用乎

宋仁宗明不照遠仁而容姦知王欽若而任之任富範而不終異於郭公者幾希富公範公剆獘升治然其志速其規闊速則棘如也闊則曠如也易曰包荒不遐遺二公殆未諭乎夫君子定其交而後求孟子先格心而後言事豈亟於求成者邪元佑任相專矣然天子幼而���聞女主而有大爲者時乎人乎固難兼得哉

宋祖任術而﹠﹟62730﹔﹠﹟63140﹔谷太宗則行狡仁宗容姦而疏髙宗則受制眞宗作僞於好道理宗掠美於崇儒

司馬公擊張方平之姦蘇氏稱其忠徳其私也王安石賤蘇洵之學歐陽擬諸荀溺於詞也呂榮公謂蘇爲浮薄本中乃法其詞歐陽修志範能解讎忠宣則削其文故是非之故君子愼之

宋臣之疏文繁而用寡气激而意肆南渡益下矣必也司馬公之剴當程伯子之條暢叔子之簡肅範純夫之明白可以觀忠焉

跋孝經古注

唐皇訓巳簡明但未見聖人之一爾經文間同左氏如幹之文言先儒欲刪之穆姜子太叔𨿽生夫子之前左氏則後矣況引而及三家乎左史蓋世史職者與彼采輯羣典潤色爲書後人反以疑經邪小戴記采﹠﹟62682﹔﹠﹟63139﹔豕語而遂滅本文使脫略如今所傳者惜哉嘉靖癸巳秋日銑書

景武堂記

凡器可以寓道儆心而木﹠﹟63140﹔是身君子必置名昔衛武公耄失國人稱之曰睿聖然猶輿規寧典幾諫寑箴夫人一日而忘乎戒則有廢事罔念之斁則目之曰狂故君子之心恆愓愓嘉靖壬辰定原呂侯幼通自秋官郎中來蒞汲郡嚴威敏修又起頹飭賁大備邦侯之彜名其署後燕息之堂曰景武卽其地產以勵志因其遺思以示軌其僚孫君並致其僚王君錢君之意來問記夫周自文公之誥不作洙泗之書未登士知服習典憲然鮮窺大道之原及曾子孔思述夫子而大學中庸成用教萬世之爲帝者爲卿大夫者士者其括曰愼獨予讀詩至抑之篇武公之業亦云富而新矣捐愧於屋漏致省於神格則心學乃先洙泗而興夫心之神气之英也性之不可窮也恍乎惚乎厥中則精矩乎準乎厥運罔象是故不俟人之指視自覺其非不受師之啟迪自悟其幾知皆由此而弘之涵而辟郁而明則內有攝而事有綱漸以畢天下之能事故曰四時行焉百物生焉天下何思何慮呂侯抗志宏才其伯父九川子道甫其師呂涇野仲水今之爲曾思者故呂侯徳夙成而政有卓也夫

贈陳編修約之序

陳子使河北弔銅雀之荒覽蘇門之勝感嘯臺之敖慕安槳之達說明月之秀嵬太行之雄峻巳息駕於後渠與予酌酒賦詩談經搉事乃悠然思蹶然興遂返旆於都抗志於古初於戲陳子陳子生才匪難成才乃難勵學匪難知學乃難世之君子不有志於經世者乎稽故典協時式索民隱摘法疵夫謬於衡而遊其權難與言人非失之外與不有志於自治者乎守靜默耽玄寂遂將廢羣長俟獨悟夫沃其根而剪其枝難與言處非失之內與夫自堯舜之大行至洙泗之協言道可裁而學有徵矣正巳所以正人也普物所以定內也考徳乃以敷績也故曰仁知合內外之道也顧視之有本末攻之別先後焉爾適燕者必問陸於北適越者必問津於南反之則進愈疾違愈遠聖賢陸津之指南也聖賢豈常存哉存其道於書苟畏翻索之煩就省曠之徑慕邁古之名創師心之諭徒以嘩世而巳烏可試而蹙邦乎予老且病矢言采藥於名山養性於澗曲陳子英英乎用世之志績學內署可弘矣龍久潛而章器備淬而利陳子愼守哉

書王中丞均徭規則後

古之君子謀國利民必爲定命永規使庸懦者有藉而立橫肆者有防而沮是故任位有更而澤常流後之君子守陋安習苟引朝夕否則濫詞詭事止取自譽癸巳冬崔子得中丞南臯王公伯圻均徭之書讀之者再曰王子其達治矣乎夫辯土之上下計衢之午僻審民積之丰約然乃定等派差挹彊溢弱其王子之政乎勞平而民力﹠﹟62730﹔﹠﹟63140﹔谷民力﹠﹟62730﹔﹠﹟63140﹔谷而本業修本業修而邦居充其王子之成乎始法曰詢士夫體羣情終曰凡事宜有窒及所未載有司皆得白而議處其王子之道乎夫官之立法非自營也將與民共之譬之烹以養賓欲皆適口苟爲鑿知而防通情護缺而甲曲辯乃持之必斷居之無疑則佞者售欺彊者脇威閭井騷如貽患伊棘不若仍舊之緩也今日公私匱竭官民貧憊匪獨秦中爲然夫天下有兩不足之病無兩不足之理沙夷於髙而堆起其卑水決於河而流衍於污凡以權之不挈幸穴之弗塞故爾予讀宣成之春秋鄭不可國矣子產起而修禮大邦反畏之玉帛之交兵車之會詞命之達咸秩無缺況今萬全之勝哉故士大夫患無道莫患無時予讀前史厲治之章爛然考其世則溢衰毋乃尙文靡失之過夫官俸折支以節用也宣徳中乃增柴薪馬夫徵銀以絕他漁也正徳以來郡吏皆乘輿嗟乎何上之設禁日密而臣之便巳者善謀哉

太宰羅公七十壽序

昔周道微而臣興未論繁而霸儒競霸臣必藉彊大以假仁霸儒必抗髙玄以邁學均之求遂其勝心焉爾故僭侯之咎易指而異端之過可減何也其術自白而其中可辯也孟子陳王道朱子申正學當世角而立者與爭矣然自漢以來𨿽詐力得位恥居霸名元夷表章朱書崇信至於今益尊昔與角者泯如也人尙之公乃天道之常乎弘治中士厭文習之痿而倡古作嗣起者乃厭訓經之卑而談心學是故嘅顏後之失傳申象山之獨造創格物之解剽禪寤之緒奇見盛而典義微內主詳而外行略矣整庵先生羅公耆年而謝政天子累虛端揆之立召之不拜著書三篇曰困知記摘似明眞剔僞正實其曰思者心之用得乃性之理是曰立知能心之用愛敬天之理故曰良析心性以辯儒釋合理气以一天人達玆四者而羣言統矣洋洋哉其武夷之衍乎先生莊重方介言道動矩造士之嚴貳銓之定𨿽時尙枘鑿我矱無易勢與利毀與譽不與焉故學者服其行而信其詞嘉靖甲午臘先生之壽七紀仲子參軍珝自京師似伻造鄴索銑蕪言以獻夫走僻塗而問末士蓋無所不用其慕情銑聞天下之生久矣一治一亂囿國於气一邪一正學趍於時上驕而臣好私則治消朴散而名可要則正淆故天竺之空要於直溫柱下之無徑於博約然而天生賢哲將以休道之否先生其必享遐期也歟哉嘉靖甲午夏五月望南京國子祭酒相臺崔銑序

與太宰整庵羅公書

庚寅歲劉守之伻取復我公書艸艸裁寫文旣無倫字亦不謹至今咎過甚惴今夏令子參軍兄自都下遣使來鄴命僕修言壽公子欲說親無所不用其情甚美徳也銑年踰冠受父友提耳之教竊邁志正學旣壯仕遊兩京說攻古文者乃復苦心爲之年四十有七叨長南雍自知不學抗顏以教士柰本之則無反身以力求柰功之不專遂奮發棄官北歸鄕郡養親讀書修缺補過而今之論學者行其書矣右象山表慈湖小程氏斥文公嘆顏子之後無傳銑𨿽未之敢從恆以寡昧自疑及得我公困知記讀之抉邪有據申正造精乃自信而立自今苟存一日或進跬步皆奉明訓感佩不忘輒以此意敷衍成詞以獻銑竊謂古人聞道云云蓋道者四性而發之五行也聞者精思勉行而化也是故日用攸著一事一物皆實體流運聖賢所示一字一句皆要旨揮播故盡人之道不外盡巳而求盡巳之學乃就盡人而用文公語學者曰戰兢臨履曾子終身事中間一惟蓋不期而會非必豁然頓悟然後漸次修行銑謂曾子所惟者忠恕內外人巳之合豈索之昏渺如禪子哉銑企仰門墻奚啻饑渴無任憤悱莫由宣徹少陳管見上請伏乞裁之幸甚

晦庵文抄績集序

宣徳中海虞吳訥氏編晦庵文抄諸體略備意若取其乎約者正徳中番陽余祜氏編文公經世大訓間采語類則專言治道也今歲夏銑閉戶三月止酒屏事三讀大全集竊窺立言之旨得其憂道之心巳乃手錄是編稍釋大旨上合吳氏文抄爲一書巳載大訓者不出乃自敍曰孟氏以來荀卿之文離道程子之書尙簡至文公粲如也邃探於渾淪細入於絲毛髮道若指諸掌辟邪則抉其肺肝蓋文公性旣髙明濟之沈密心卽道義助以剛毅每讀一篇卽心目開朗惑解而志奮矣嗟乎道之不行僞儒汨之儒之多僞異端亂之在昔兩漢俗厚事省士讀書必明理修巳必適用處必樹節出必竭忠𨿽或者譏其故訓之陋君子服其忠信之純降而魏晉惟尙麗詞淸談遂致臣弒君夷猾夏胡僧桀黠乘隙而入佛澄羅什售訞幻於北達摩曹溪倡心性於南文字益繁議論轉切唐有天下三百年吏治煥乎可述儒道未嘗一日而明也宋興而禪談極矣修顒宗果開堂說法國老節士皆俛伏歸依之張無垢雜禪於儒攺換頭面眞贗不別矣銑考文公答問其宗佛者什之七八文公涸研童豪碎心獘舌疑若有未信者銑論其世其大戎虎噬切鄰其弱主寄生僻土孰抱長算可安一障乎學者托身借譽祗圖私計上之眇忽前賢獨任傳道下之鉤致時名自號正宗求其眞空定力死生不貳如元城了齋者凡幾人與銑今取我文公切言眞訣可翼先聖者約同志共習之吾人生崇文之代非禁道學守成訓之詳不必旁搜各勵篤實之行以贊休昌之治顧不偉哉嘉靖甲午秋七月癸未後學相臺崔銑謹書

書王端毅奏議後

耿文恪公居太宰有譽公可繼端毅者文恪曰王公孰可當之其在位吾名過其第必見蒼頭沽油也銑先公守延安考滿考功郎中佐持牘上王公曰汝未盡斯人之節邊吏率自潤斯人約身﹠﹟62730﹔﹠﹟63140﹔谷民歲歉止徵坐是停祿恆餒其妻子公乃自署考曰淸白之操詳明之政次日先公堂辭謝曰某遠郡吏何由辱公之知公曰吾諸子畱三原鄰郡惟君無問遺爾秋日檢書覽公奏議擊姦守法一介弗橈乃籍上事嗟乎元臣勛名固不以巧辭飭行而取哉甲午秋日相臺崔銑書

劉李氏埋銘後

渠書院諸生規劉生曰正之甫汝喪妻之慟母乃越於禮歟生曰君輩知吾之瘁弗閔予之遭格少失父母長寡兄弟踰冠墜偶湯陰李郡倅梅翁見予於渠師第巳許女我正徳辛巳夏予逆婦歸李氏鼎貴冠我河朔予妻餐珍衽綺二十年一旦妻貧士履若素安晱糲而節衣麤而綴木豆瓦卮年易如新格三姊孟劉嫠而貧格養之妻奉如姑焉仲劉遺三孤無所依格生之妻字如子焉仲劉之女季劉之女將嫁妻傾其嫁來奩具以資捐其貸錢之劵予就學於渠計偕於京妻嚴居同居者不聞僕婢聲嗟格凡劣愧鮑子何以有肖少君之婦乃嘉靖癸巳十月十有二日以气疾不幸生弘治壬戌十月朔年才三十有二所遺三子一女天乎虐哉理內撫孤予將疇付諸生以其言白洹翁翁曰梅翁予外舅鶴山太傅從弟子先室恭人謂劉李爲女弟予嘗慟如劉生嗟哉何李氏善夭女銘曰嗟蘭茁之猗兮何棘霜之夷兮曷忍汝天之奇兮

少保南莊先生李公八十壽序

正徳丁丑秋禮部尙書李公甫越耆壽上疏乞骸骨至於三上始命加秩優禮以歸是時上下恬如海內謐然公愼巳信於公議經國試於司馬公歸之再月武帥道上游幸以專政權以富私家北略荒邊尙滯江表大臣欲諫則無牖欲罷則非義欲畱則日負天下之怨誚君子曰李公其漢疏廣乎而所系尢大也公自計偕入於國門位於端揆常以余祿資其甥壻戚識教之各修所業公三子績學飭行繼公而仕無賴於家之厚藏君子曰李公可爲齊平仲矣公歸二十年屏居南莊謝賓客卻交際往來東阡南陌課僕耕耨取古書一編熟覽深究昔白傅達而暱燕朋富相嚴而惑異端公其鏟古疵而自立永尋﹠﹟63140﹔﹠﹟62917﹔者乎君子曰允哉乙未元日公壽八十甲午秋公壻頤以伻來鄴索頌章銑竊官詞林侍公行寧公安貌祥辭實心眞行蓋性靜而履誠者夫靜者中不私誠者行無罅天助之人孚之公之遐期奚涘哉夫靜而誠古王佐之學三代而下之相無聞焉故君子曰李公者蓋未究其用也

復河南憲司書

陳百戶廉奉鈞令來語僕諸公欲將新毀道觀立後渠書院新淸理負郭官田徵賦俱永俾寒戶爲業夫公卿不優禮耆舊而作起生徒久矣諸公髙義深所欣慕士業有官學而又立書院則居之者有異所必得抗志古昔修業科舉之外者方稱之今難其人士生熙世垂涎榮利千百其思以冀必然故近者舉業靡濫經旨盲迷僕老矣又可助之乎僕山東人自王父以來皆沾一命家於相者七十餘禩先人所遺屋不華可以容膝田不饒可以糊口僕又早失先室一婢給灑掃一子能自力食不敢苟慕他人財一孫甫成童僕自費一飯一蔬一褐一葛所玩古易論語亭下修竹十个又愛古人始生非祭災宰雞鴨此外皆長物也自知福薄分足敢固以辭請望鈞令勿再布以動漁者之妄幸願諸公擴此心更加惠於疲民寒士則愚老式同大慶未由面請不勝愧謝之至

贈都察院右副都禦史朱公曁配淑人胡氏王氏合葬墓志銘

嘉靖二年詔舉先朝故事舉天下循吏錫燕得知府四人沙河朱裳公垂以廉選公垂今晉官副都禦史田無辟畝屋不溢榱艸舍席門蕭然寒士蓋其考君之教焉其言曰汝裳厲淸操無以家爲慮予一盂飯一裘一葛是外於我何有又曰古大賢遭軻坎內抱安天下材竟泯泯艸間汝幸逢時其以立功孝乃父夫父固窮以立子子勵忠以顯考昔子路負米之嗟孫性市衣之污亦其親之嗛貧而然與朱公諱鳳字朝陽本邢臺人後遷沙河髙祖諱興曾祖洪府學生祖魁鈝明經拜衛經歷贈副都禦史次子爲朱公自少聞學大義於父每舉而教公垂嘗徳鄕人之救其窘久報益厚或有持數十金求公解罪於有司公卻之制行以謙退深戒矜伐故鄕人生愛而歿之思配胡氏性寡言笑孝而和弘治丁巳四月一日卒年四十生於天順戊寅九月二十三日朱公獨居十餘年見其子之立乃再納王氏公生景泰丙子八月十三日卒於嘉靖甲午二月十一日年七十九是年六月二十三日王氏卒以天順癸未正月四日生無子胡氏生子裳堅厚厚先卒女一適趙行思孫男七人長性蔭國子生女八人葬以十一月二十二日以胡氏祔墓在邢臺北陳村東原銘曰厥撲確伊嗣若古人有言𨿽曰未學吾謂學矣

刊陶詩後序

子汲欲爲詩予語之曰三百篇其的也詩發乎情情感乎時治則樂則頌衰則憂則剌亂則慟斯紀以著鑑匪情匪人也匪則匪情也汲曰後人孰爲詩曰其陶子淵明乎潔身如嵇康而安遜保如孫登而乎放志如阮籍而法六朝無良才詞浮靡而論玄虛矣陶子出言深靚希志洙泗數百年中斯文而巳汲遂刻其詩而載是言也嘉靖甲午九日崔銑識

記我

甲午秋九月廿二日予左目發翳醫人曰耽書過思故也遂屏事齋居焚香靜坐十月六日中夜熟寐而覺忽憶邵子詩二句寶鑑照形難隱發鸞刀迎刃豈容絲巳覺心體明瑩念慮俱泯廣大無際是後值兒汲生辰三日中處俗務待拜客從容和豫各有條法無用排置僕有過亦不動怒因知大學所云定靜安一節主本也慮自居一節研幾也靜而無慮用鮮不謬蓋天命我者無物不具故我率天者無功不周是月九日壬寅記

贈楊明甫序

予讀漢史至範萊蕪釜魚之歌曰史云固食君祿何貧至此哉今樂安楊君來令我邑瓶常乏粟庖亦缺薪嘗遭久霖乃斧敝篋以爨蓋我邑路居午達大夫士日杳至官餼不足楊君不忍更斂於民輒助以巳俸況古人仕以爲道祿以供父母又余則周宗人活故舊恥私君澤自潤君子固宜貧哉楊君以日之二分待行旅而以其一理縣務必決於一日中蓋積事並日則力不周而獘生故常午始晨餐繼燭以治簿書今甲午冬隨羣吏入覲斯朝廷陟明黜幽之期其有力挈公道拔及微僻者乎而抑羣君於常曹徒考其細文末績也昔史云謂王子炳李固爲知友他日逢子炳於途鄙其都從騎也避匿不見古之君子以道望人如此況肯僕僕於貴者之門而幸巳寸升也哉乃酌酒告楊君曰士惟自立則可彊自此之外靜而順受可也

士翼序

銑也退處相臺之十禩非聖人之志不存非翼經之文不閱省巳履事準古驗今道𨿽晚聞愚有一得守之旣確居之亦安乃札記所明稍修章句發揮性道訓訂經史或申正理或駁陂見名曰士翼蓋以輔彛典也自愧窮居靡博問而躬行猶未能云爾嘉靖甲午嘉平節崔銑仲鳧序

何母劉太淑人八十壽序

夫母之於子也成其仕者易安其道者難天下之趍於仕也猶商賈之奔於貨也古之君子寧棄國卿不主彌子樂於負米而求達節是故丰養胡賴於鼎釜顯躬不華於金緋萊婦之感孺仲焞母之遂隱操予讀漢史至周盤毛義之篇又未嘗不嘆逢時之難而亮仁孝之心也子友覃懷何公粹夫自少不遊四方無待三益玄悟深識徹於幾微雅志介守堅於顯艾自直史官至貳宗伯三十餘年半居山林抗禮權閹伸義明主今年春王瞿二生索言後渠壽其母太淑人太淑人剛貞賦性澹泊宅心順相封君方訓吾友今八十年矣康履和顏聰聽灼視吾友之歸萊田弗﹠﹟62730﹔﹠﹟63140﹔谷於旨甘庳居但禦夫風日曁其弟璋力耕順志太淑人樂其子之道而無其家乃語二生曰天之壽期而巳是母是子自引於無疆植我臣謨銑固無庸祝哉

贈少參郗公之關中序

始銑未冠求友於秦晉之鄙平定郗公一見而合郗公拜諫議奉命往理邊儲而秉廉直逆瑾惡其茀意而陷之君子壯其節天子褒其忠巳仲子文範公嗣興爲禦史又以諫謫起僉臬司來蒞我汴介潔而明果政立而惠流今春晉參陜藩專守商洛我河北士民久枉良翰重失慈庥列功請畱勢巳弗可銑乃貢我迂談用答公徳焉夫商洛者關輔之鎭逋脫之藪而集詬之伏也其險�峻不可卽也其地漫渙不可界也其產饒錯不可籍也故守臣不歲易欲其久練而習擾之棘則駭緩則佚冖承平百餘禩而化猶未洽夫鑑之別貌妍不恩而媸不讎峽之放舟戒斯利而肆乃乖何者此蒞之而無心彼遭之而不億矣民之競其富豪而狃於悍戾者以其技與力可施於官府而移卻其衡權也古之人治邊服解盤結伏彊暴始困轉盤之艱終收拔茅之效者誠不急於持而急於柔不責得於從令而嚴申於發倡爾是故道之用儉安之用靜宜之用平如是而乃加威於彊梗者酌鴻範之三徳絕甫刑之五疵故曰此蒞之而無心彼遭之而不億

威縣重修陳教諭祠記

昔者宋迄幹淳之間儒學林起博聞麗思富厥著述朱子作於閩乃慨然遠慕安定䢐徠之學之朴曰程子不忘此數公也何哉將儒不資於世而文無系於治歟朱子歿羣言四出然士習兪漓國遂獘矣今乙未春廣平同知丘東魯氏以伻來言曰威縣吏奉提學方公之檄重修陳教諭祠蓋允諸生焦弼等之言祠廢者巳十餘禩及閱狀曰陳子名璲莆田人成化丙午以詩來教授病諸生業荒乃融衍傳爲講義令其熟之以求經陳子古朴人也日勵士師聖賢卻其束脩之問凡四年遷教國子此士之常行耳士久而思之官無所圖而專禩之再於乎凡爲方子之徒者可以深長思矣夫自漢初傳經越唐迄宋代衍人溢析理入於絲毛評文扶其肺肝自元至於今學者資之以登仕髙者襲之以名家括帖乎箋故剪制其章句故覽其文鮮自衷得厚者掩卷輕者發矧而二三英才思振久陋夫經之實吾心也經之文吾行也習心俗行而擬經可乎故奇聞異學或混於儒浮談棘句咸稱曰古沿是而往將焉所稅駕哉古云文獘捄之以質質勝捄之以文然與其浮於文毋寧浮於質予聞方子之教黜茁軋崇雅厚斥浮僞禮惇實玆乃表質儒訪佚徳於乎凡爲方子之徒者可以深長思哉

陜西按察副使葛君墓志銘

語曰長算屈於短日嗟乎功必次而弘時才必久而累績故人直多艱靡拒天損古志士深悲之吾磁葛延之父操廉蹈勤約巳奉國而官副使年五旬卒巳夫其抗志踐古展蘊立名期而勵者將若何而極也磁又有禦史王泮忠淸乃延之伍亦早死悲夫吾鄴生尢丁天損之虐邪延之諱覃祖玘父義母王氏嘗封郎中及太宜人延之明朱詩正徳甲戌舉進士令樂淸三遷官至南京戶部郎中守平陽乃憲陜西延之岡治才理簿書結囚要精明立可辦吏不得爲姦在樂淸堪輿家言建署背吉地故令無遷官者宜攺治延之不從減武官濫役民遭其構不動在平陽辟盧生又辯其屬之誣皆忤上官蓋其操廉無可指瑕故遇事斤斤執典天性簡言笑交遊每日競競律身恐越繩墨論者謂宜濟之弘﹠﹟62730﹔﹠﹟63140﹔谷然循其習性無變配張氏亦封宜人五子逢春逢夏逢時逢吉逢辰一女嫁張涵延之以嘉靖甲午九月二十三日卒生於成化壬寅正月十四日逢夏爲郡學生著名場屋間將以乙未十月望葬其父余受托銘墓乃法先漢賢士文體簡存要略且續鄴乘銘曰彼庳朴樕乃材夏屋胡短轅者大服四馬葛生履尋﹠﹟63140﹔蒦甫授伊廓而返冥寞疇堅巳約往卹人瘼而聞曄曄而石截截而詞揭揭永登白潔

絕句博選序

昔者先王之教指實正履備物周行者謂之文示類諭志微風興情者謂之詩夫天運萬化地效各能气以滋形雨露主之聲以動气風霆主之故詩之爲用也風忌顯質而貴默移今三百篇是也唐人尙興而失之浮麗宋人談理而失之僻滯邵子蓋曰刪後無詩云與不得巳唐爲近之是故其言婉其詞適自北徵南山作巳乃誇奇角富迂於興而侈詞嘗讀采薇之篇曰昔我往矣楊柳依依今我來思雨雪霏霏然則斷腸之言惟托優柔說使之勸奚必重累哉秦中友山王公去彼長篇采玆句絕將非重其精渺易於觀感者邪夫檜曹之細申周召之廣魯誇之頌禓商簡之邈故兼錄�之僅有著唐之見取也公嗣子潼谷君三省來守鄴病郡之無詩也載梓載教而銑達其末義云爾

贈張長史序

子言之斯民也三代之所以直道而行夫是非辯其等褒貶稽其徵賞罰要其成是非者道也褒貶者權也賞罰者治也道明而民趍不迷權挈而士情莫遁治定而官才弗反失之朝堂則求之野紊於施政則證諸言故曰眾人之諾不如一士之諤衮弁之華不如簡牘之闡有旨哉有旨哉太原張子維國來貳吾郡明析物之隱堅持邦之軌知通時之變往年事犯彊豪情閟黯闇者臺必下之太守守必俾之張子張子料事絜情裁而制之傅致於法往年授田不均民產不平張子受均田之令分疆畫界升髙降卑不數月而七邑截然二疏旣薦一耆攸明乃進徽王長史辭帝臣而就府僚去煩棘而入省曠郡人咸屈之欲走牘借畱終貳郡之休勢又不可洹野子諗於眾曰諸君可謂愛張子矣胡不邃其思而計其遠者哉昔者堯明峻徳先睦九族徳必倡而後修倡必眾而後振周封同姓必伯禽焉先康叔焉訓何哉枝瘁者本必蹶立孤者行必什親劣者疏不畏則急將誰控守將誰恃歟故君欲賴其宗人之城者率以徳欲致其徳之懋者教以經欲明乎經之嘖者輔以儒漢卻東平之求子史者勑其親儒而講經也故君之於其宗人也益以財則奢假以權則僭怙以恩則驕大以地則橫馭以術則疑威以刑則怨機人入則習之僞表人間則萌其妄長史乎其保國而親天子者之攸系哉是故予不敢以尺寸之階較張子

南京工部尙書崔公神道碑

公登成化甲辰進士明年乙巳授刑部主事又六年弘治庚戌晉員外郎明年辛亥晉郎中又八年戊午晉河南按察副使閱七年甲子晉山西布政司參政丁內艱遂丁外艱至正徳庚午再除河南是年秋再晉至左布政使壬申晉南院副都禦史督糧乙亥晉工部右侍郎嘉靖癸未晉右都禦史遂晉南京工部尙書明年甲申引年致仕公蓋七十有四公自部曹至端揆淸潔恪厚精完神壯蒞事勤敏中夜益辦施設舉措必歸於矜愼寬淳以庶於教化麤衣菲食一切安於儉陋性成履柔不爲聲章泯徳忘勞不較彼巳天下同推爲巨人長者公二蒞我汴在臬銑自太學歸省在省銑待罪史官長工部銑叨南雍師公之徳固所炙也公之政固所見也弘治初安福劉遜敢摧彊家而折橫藩知武剛州減岷府祿米爲所構惡公以郎中奉旨往勘知州左秩而祿米亦削白遜誣罪公司刑久事來一鞠而得遇疑獄卽立辯結要從寬律嘗出俸貲買檜植庭中囚候訊者免夏日之酷在副使出巡部求民所利病爲之罷且舉凡獄巳得候報可止逮其相敵者余放還封丘田爲河壤者三萬畝六十年民猶陪租公奏而除中牟田惡惟邑南萬畝肥然北阻城三面阻陵阜歲瀦水民取運曁魚供稅公相田南有缺口乃弘之水得入河田乃歲有秋又鑿城爲孔二置鐵牎泄水城中亦免沮洳云封丘嘗遭亂軍冊多竄名者公究鉤之實免百人湯陰常璽收官銀奴竊八十兩以逃璽坐償無從辦在系歷年妻乞食以食公謂知縣曰吾無能生此囚必也得藏錢乎卽有以掘地得錢者相歐傷來訴公治罪遂白上官以錢贖璽而釋之溫縣知縣盜庫金有奧援歸盜於髙黑哥黑哥庫子也亦系累年家人被累死公在布政命縣釋黑哥止以追銀完帖上之省而節取余銀代輸此�事用意宛轉以情傅律於乎仁哉往年闔省大戶告事竣布政追余銀又罰紙名咨者蓋上楮也公不然吏告紙乏乃取舊冊覆之爲槁惟上之憲公者乃用咨什省七之費辛未薊寇亂河南守臣議闔省摧軍費公謂非計止發省帑之羨明年上出內帑十萬金賊平公猶以余銀還京師公旣廉約精於吏事詳於計算吏胥無以售姦日夕惟思公之遷去而不怨其嚴在山西太原舊配雲南者數百人有旨攺內地而籍未除有司猶解補凡往皆無生還者公自憲臣移文雲南憲臣同奏去其籍在督糧攺艸廠於琵山旣在城中又附倉緩急易相濟然琵山久據於權人公犯怒取之論者曰尢難在大司空作器用廠在玄津西旣可嚴防且無蓻﹠﹟63139﹔衣上供又奏免造海船具數者公旣退十年是爲甲午十有一月九日卒享年八十有四公以景泰辛未二月二十有八日生公諱文奎字應宿髙祖諱三公曾祖諱士元祖諱瑾父諱榮祖曁父累贈尙書祖母張氏母劉氏累贈夫人配杜氏累封淑人贈夫人子五繼先紹先知縣懷忠懷恕學生懷恩女六人壻童英王守卿和士傑徐揚郭泮孫男八女七曾孫男四女二懷恕來鄴乞言曰將以歲丙申二月十有一日葬與杜夫人同兆往年上命官所域者文曰沂維公先新泰其遷厥世維延相君是生維冰其淸維直斯繩民曰怙恩訟曰無冤帑積源源人憚我馳人競不咨厥比維宜受爵聿厚徳施孰疚及耄聿茂政民思之徳士師之聿考玆碑

汝南兵備道題名記

初汝南設憲使分巡再設兵備巳病其贅員而並之其官或副使或僉事建治千申總協兵刑今可知者自劉公君佐而下凡十有六人云顧鐸孔振作題名將非造核往績示儆後宦者乎夫汝南北土也南接楚黃地廣而饒物丰以罕民萃而錯俗惇而易古稱淚土之人集詬繁富之方侈靡修賁之才散朴負力之家尙競善治者𨿽選健吏以削其梗尢重循人以正其原嘗聞昔之治汝南者率以嚴猛收理而以溫遜基獘以潔身約用得下而以崇賄闊費敗職迹之巳陳如雲散煙熄實之常畱如石立﹠﹟63140﹔乞山峙夫其一念而事之攸成一舉而民之攸塈噫胡其不致愼歟子曰苟子之不欲𨿽賞之不竊又曰舉直錯枉則民服捨是弗圖而區區於末防肖屑於苛察獘獘於飭書故非殿邦宜民之道巳顧子方介之堅一物不存法執之定巨權不橈蓋君佐之徒而尢護細行則越之玆其可永斯瑉也巳

按察副使水南田君墓志銘

君諱汝耔字勤父汴之祥符人弘治戊午年二十有一與予同舉遂業太學勤父博聞善辭又飭操檢三原馬伯循稱之曰見人之有技而不驚規人之過而溫乙丑又同予舉進士巳以憂歸服除授行人選中給事中是時劉瑾竊政瑾誅闕嗣其所行朝紀聿紊官惟附權潤巳勤父挺立其間絕請謁攻詞賦予旣交舊而雅好何舍人仲默每過予兩人浮白吟詩慨時自憤曰引裾請劍者固丈夫許國爾顧事不當其會而情不中其欵殺身無益章主之暴嗟乎嗟乎迹與心違命與世左是以西山餓夫夫也然勤父遇事斤斤自信敢斷決值端揆虛位爭進者類禦徒然勤父上疏言當用大臣以忠諫去位如韓文等遭旨斥然不禠職又劾武率時源恃功滛從遷江西提學僉事江西𨿽號文邦士習諼恣尙請托提學官校試列第一烚素所評輒呶讙徑去善宦者先陰訪眾議參以今試者列名下之勤父惟據試文勤父雅好秦漢諸家書刻行史記往以舉業譽者勤父病其腐置下列又遵勑諭賢知府伍文定同知曹琥四人及教官十二人及退居禦史宋景及逸士某俱上疏薦又劾知縣及教官不職者十餘人憲臣及僚惡其侵官乃共升謗當考官時南臺劾之調山西方謗起共欲擠入不測淵然止言其乖方他無可摘者古所謂因貶見褒者歟自山西遷湖廣副使皆理獄淸屯田修水利搉庾儲事靡不飭前後乞休者三乃得請時四十五年旣還汴力田養母杜門讀書誦聲瑯瑯聞戶外病六經庸學傳注紛如靡統字稱句品思纂輯成一家言僅畢周易而巳詩曁古文集若干捲勤父父母魏氏兩取俱陶氏女子一人惟屏女適李莘叟徐夢鶴前陶一女適和顏葬以丙申月

日勤父授行人在正徳戊辰選給事中在巳巳治刑科遷江西在癸酉十有一月調山西在丁丑二月遷湖廣在巳卯閱四歲歸嘉靖癸巳三月二日卒維勤父閒居維十有二年銘曰潔行而剛攻辭而章枘鑿戾只揆義奚妨彼精斯稗一槪而量返服水南樂此洋洋伊誰進賢休以君襄歲云趣矣孰訊彼蒼維壽弗長維聞卬卯維河湯湯維文之昌

賀封君胡公就養序

石陵胡公介夫來佐豫憲分治河北建臺於懹乃迎養其尊人封君於邸致愛與恭齊甘及滑天倫是遂是樂其屬王守而下乃遣薛生吳生來索予辭揚搉以示有位者夫古人重養不以三公易其一日焉爾故將命授職勢有偏窒則棄忠就孝曰事親日短事君日長云懿哉胡公外理於公內竭其情不必陳表酌重聿獲兩休予聞胡之家髙密蓋世也日用豈靡丰具哉固以田之入不若祿之腆力之成不若君之光焉天子之以祿孝也知所致之必求有之知所有之必求久之宋韓億訊其子以奏案其子稽於應則怒之唐玄暐之母必問其錢物所由來而擬賄於窬故加審於要則何冤濫於獄厲潔於躬則何呰窳其節兼之二者是三王之士之名也夫父母之於其子也違則思之思之則憂之憂之如何期全之而巳矣今也歡然蒞只日樂子之能理子見父母之所說之者則益將勉成其所安而勵遠其所厭善洊聞而位乃晉位屢進而養大隆是故韓父可以無怨崔母可以無問矣夫

胡氏集序

國家以科舉登士以法律理官爲業易能求仕易就故邃學工文之儒遜於往代洪武文臣皆元材也永樂而後乃可得而稱數云方天臺辭若蘇氏言必道周孔大哉志乎東裏少師入閣司文旣專且久詩法唐文法歐依之者效之弘治中南城羅玘思振頹靡獨師韓子其艱思奇句偉哉武功康海好馬遷之史入對大廷文制古辯元老宿儒見而驚服其時北郡李夢陽申陽何景明協表詩法曰漢無騷唐無賦宋無詩二子抗節遐舉故能成章李之雄厚何之逸爽學者尊如李社焉宣徳中河東文淸公出學曰復性旨曰宗朱直道進退足冠一時不屑議文矣今日古書漸見士操筆必期周漢而昌黎亦見輕也正徳戊辰天水胡子世甫入翰林及銑參對國史同隸戶館胡子方盛年巳聰達能文巳銑出入什隱胡子升沈州府嘉靖初銑起長南雍得讀胡子詩因語知友曰此於何李奚遜胡子在南考功寧藩作亂胡子畫策截防大司馬用之保國兩守劇郡敕事宜民發中機宜探義酬言沛沛乎若居膠庠是故宦成而名立厚蘊而富乃作其詩淸以健其文典以暢矩古而不襲詞婉而意躍如也慈溪孫公徳夫長我汴省而寀世甫愛其詩協其賢而梓是集孫公剆姦杜請卹民省費乃倡玆工也其以範我人歟而策於文苑矣乎胡子嘗采文淸要言且慕且贊汲汲然如欲追而弗及者其徳業不旣邈哉

通議大夫都察院右副都禦史馬公行狀

公諱卿字敬臣號柳泉其先自臨滑遷林慮髙祖考諱貳曾祖考諱顒府通判祖考諱麟父諱圖沁州知州自祖及父以公贈副都禦史祖妣兩張氏母申氏俱贈封淑人公少而穎敏甫十年知州公示以經書大旨卽曉析巳摛文淸峻甫十七舉河南乙卯鄕試弘治攺元八禩云兩試春官不利卒業太學祭酒方石先生子謝子異其文每試冠諸生公會天下名士講學關中則馬理秦偉呂柟山右則寇天敍同省則方鏜張士隆田汝耔銑亦辱公與友主本六經兼綜史氏躬行務實攸止臨淸王佑以貢至公察其博覽有行遂及張田二子講易於王氏乙丑會試中式入對大廷策問道未行法未守公答曰政事之柄握於司禮刑法之權移於廠衛蓋切中時獘

賜三甲進士大學士劉文靖公覆閱卷奇之選庶吉士正徳丁卯授戶科給事中值劉瑾專政讎毒臺諫拘系省署有言弗信庚午誅瑾革亂法復舊制表忠直�姦佞悉諫官之言攸信公以其僚酌情相宜靡有冤濫天下望治平焉辛未同考會試未揭曉禮部移文內簾主考靳學士奴泄試題於常州舉人某某受千金主考劉文肅公驗號一人中式比塡榜黜之曰用戒黷貨巳出院公上疏請究之曰縱不實可使大臣毋受侮於四方竟坐奴罪一舉子充吏靳公大愧恨吏部遂以公爲大名知府自工科左給事中往是時薊盜大亂中域大名乃午達之途戎馬充斥又值凶歲公至郡修城浚隍礪器募兵以令陳智教諭陳悃爲總領親閱能否大章賞罰人思奮力東明小邑賊攻圍十有一日不拔遂去相戒勿入郡中請畱運米若干斛捄荒得報自散之無餘侍郎王公掌賑濟怒公之專入竟見道樹不伐民安不流乃更稱其才劉瑾嘗加賦大名巳輸於官公遂請作下年正額之數遼東寧杲自禦史傳升僉都禦史巳除名潛居京師厚賂閹永求復官擒賊永諷諫官薦之公在工科同官有及之者公奮袂而言曰世果無人寧用駑如卿者可也畿內可復令渠壞之邪巳而傳旨復杲僉都禦史巡撫眞定並討羣盜杲必欲中公以危法至大名摘疵索瘢威脇語侵公不爲動亦無從得閒乃今供軍需二千金公謂必得印信公移乃敢上卒如請禦史張某來按治與公同年屢示意索賂公不內張罔事而怒責之者數或傳張寔靳黨假此陷公以復怨爾未久二子俱敗眞定知府以下皆坐罷公由是益著名發覺錦衣偵事指揮桑洪爲假官果然且將趍登萊爲變河決恐妨漕公自塞之眾謂澶乃河故道水易衝嚙宜請大臣董役兼可分過公恐煩民河旋奏績毀官莊寺銅佛像爲軍器政暇教授諸生檢正文體如劉珂董進第皆顯名縉紳間乙亥晉浙江按察副使溫處兵備孝丰湯氏作亂莫克平者公至上議曰湯氏自知罪大不赦弗一日而忘死則爲備必深凡孝丰在官者皆與通我有作彼必知之今糧差不及孝丰蕩之故也豪右名曰讎之寔欲存之以便巳況法弛綱頹民畏湯如虎而眇官府如羊天千里襲人情必先露山路險狹如鼠鬭穴林木蔽翳可以設伏彼安居以待我竭力以攻或遭連雨勢難持久皆我之所忌也然度彼之勢敗形亦多�險固守聚而不散則可圖拒命假息多疑少決則可刼素𨿽桀驁未見大敵則可威收召豪傑引結讎家明示利害公出刑賞則可用榜諭諜說降赦迷誅我威旣振彼思自脫則可離皆彼之所忌也夫用兵者不以短擊長而以長擊短則兵未接而勝巳定矣時不能用明年丁丑攺山西提學公發揮理學惇考行誼梓文章正宗以振時文之陋士風興焉而文學彬彬乎越於前矣晉溪司馬弟考下第自稱門閥竟從朴刑晉溪權寵方奕素快恩讎者巳卯晉參政自招民兵平陜西回賊之侵掠欲要之河上殲之同事者懾乃止

晉國發喪而葬妖民張鉞欲乘虛取會城�旗舉號公先知之有備鉞不得發禦史不然後行部爲鉞黨所攻幾不免乃大索賊忿將多戮公又從容開釋無辜嘉靖癸未晉浙江右布政使中官張志聰吳勛造幣於杭自擅權利又縱行頭色料旣不中程而盈金以逋十年不訖工公蒞之乃及禦史歐珠協公裁抑色料悉易於商杭守查仲道平價他無與也中官奏公及查守抗違新�命淩忽�欽差有詔逮公及查守下�詔獄治至被鞫公及查守各認爲巳罪歐史疏救之公謫鶴慶知府查守歐史俱外調公歸林省親會友飲燕甚適知州公臨別笑語之曰丈夫志在萬里如雲南如履堂奧耳至滇見中官不答禮公立而言曰吾不過再系而巳矣中官攺容謝過鶴慶民朴而士少文公推誠布化抹摋煩苛均徭平賦通道水利浚丰利開龍潭分水旣溥漾江西至登和地亢而藉潤桔橰鮮濟詢之土人云惟麗江可疏而灌之然異竟民私之而壅其流公乃移文麗江委官作漾江堰髙丈許闊如之沿江鑿渠深闊幾丈旬日而就教誨生徒講大學中庸者再令行鄕約作無陋軒蒔花竹日觴詠其間土官鳳朝文及安銓叛或指公間道可逸公厲色曰丈夫不死國而死家者何麗江土官木公之妻朝文之女兄眾畏其兵悍視其順逆爲從違公約會兵竟上諭之曰汝兵誠精然賴累朝恩命而然汝叛朝廷兵不能叛汝邪汝受厚恩而忘之兵受汝恩與汝之受朝廷者厚薄不待較一旦反噬何難麗江人欲得汝之處者何限顧畏朝廷威鎭之且朝文不有其

君與其兄何有於戚卽事成容能處汝下乎君乃北面事內行邪木公感泣出兵三千往援會城滇人曰麗江兵故難調也由是二酋失助瓦解矣戊子正月晉雲南布政司參政再晉按察使委看平蠻功過當實當道器之禦史劉臬薦公宜亟召還貳六部贊國大猷巡撫大同蔡天祜薦公自代曰卿气量可以消反復才略可以理芬結晉福建右布政使再晉南京太僕卿丁外艱壬辰服除起光祿寺卿遂晉右副都禦史總督漕運巡撫鳳陽地方公歸相臺訪予少石山齋公憂悴甚予曰今仕宦以漕都爲外臺之最榮公何憂公曰水流天運同一化機川原攸革久則復然河可慮也器鈍舟敝財匱功窳工可慮也軍無休期憊而又耗恣帶私貨禁之生亂軍可慮也賄成勢援罷之不能人懷異向誰任利害官可慮也鹽徒私販收大利而官鹽閼國課不充舟快江闊便則虔攘固險盤穴官莫敢何僊芝巢誠焉知無人地方可慮也夫社稷露闖然之憂而君子倚爲盤如之安卿是以拜命以來鼠憂巳極予答曰旣存實心必有鞏政先知其憂後享其逸夫獘非一日之積而君求一旦之效不可君知治癰者乎宜首元气而勿快一割也公至淮漕果塞議者紛紛謂復海運開濟汶公謂六月無漕京師困矣姑紓目前之急與松石劉公養和仍疏黃河故道而固堤毋令走泄未幾漕利

上錫白金彩叚奏除淮揚軍余無田子粒凡若干兩疏請餘鹽並鈔關銀賑濟僅畢事而公卒矣公生成化巳亥十二月十二日卒以嘉靖丙申二月九日享年五十有八配王氏封淑人子二元官生允邑庠生女三壻劉守廉李棟郡庠生崔汲監生季友側室楊氏出孫男子二人女子二人公姿貌丰厚性度宏博接人包涵和易中有畛域處事安詳平妥內嚴繩墨自幼敏而知學父母所特愛公慕敬之心常一爲吉士知州公夫婦皆來京邸知州公樂其子之賢手書補文獻通考十餘卷知州公固巨人長者太淑人尢悃匐弟豫馴雅有髙識一門父子兄弟自可師友公爲學以古人期志於用世六經外卜筮歷算僊佛之術皆明嘗謂韓子原道胡子崇正辯乃辟俗僧狂道何與聃曇本色在翰林與穆伯潛及銑同業每開卷予及伯潛方畜疑致思公卽指摘大義得言外之趍伯潛笑之曰君如奔馬看花焉得香色及二人有悟不出公所見惜乎歷官之長不及筆之書公在鶴慶文示諸生可見厥志詞曰古之學者首之六蓺近事也繼之六行實行也至六徳考厥成矣今習課試之文科第爲志官祿爲功及幸一第全蹄盡廢名曰舉業之獘綴砌爲文偕偶爲詩拾古人之餘獘一生之力不足以覆瓿名曰詩文之獘晚宋陋儒浚伏羲之畫轉濂溪之圈不反身心但求豪楮今又嚌其糟粕以自迷名曰理學之獘宋之四子造詣精矣皆實學矣今乃忽訾張詆邵右陸左朱肆怪僻以髙而忘其履之卑此過門不入吾不憾焉者也或有巳則不學專以非人凡人之善曲爲巧詆諸生能如古人之學聖賢可拾階而至舉業資也詩文蓺也性理本也天下之善吾師矣公卒之五閱月子元請予狀公才位徳業上以備史牒之采下以垂鄕閭之式謹狀

瞻云圖詩引

瞻云何以圖昭孝也圖何以詩張美也夫少艾滛厥思浮榮侈厥觀於是乎弁髦其親在寒士有然者況乎有封土者哉至矣乎吾趙國枕易子之徳也自悼其早孤而盡力於王母是故養鄰曾參之樂病致黔婁之憂歿篤韓嘉之感國人化之天子褒之南方逸人圖之足驗其心之所同然哉禮曰父母歿爲善必果以貽厥令名昔有周旦焉徳居上聖文憲終古夫非人之子與河間東平曷行以匹之哉

文苑春秋序

說者曰孔子刪書爲百篇今存者伏生二十八篇傳信可也晉人晚出之書傳疑可也凡書所錄事之大�變者平世小節亡與爲堯典禪也甘誓世也湯武伐也盤庚遷也大誥攝也顧命防也呂刑衰也文侯之命亂也王熄而伯興故秦誓終也自秦以上爲封建自秦以下爲郡縣封建者與人共天下其威福也公郡縣者其君擅天下其威福也專君臣之交禮樂之布風俗之流人才之成是以相遠蓋宇宙之大限也夫善惡有懲則勸戒孔昭紀載皆實則諼僞莫售君子有恃而長其徳小人有畏而戢其姦文之修則人樂玩道是載則書久存由漠而來史紀其事儒闡其義文士騁其貫智士由其辯然而詭誔害教浮華亡用者錯列而兼存之世之選者非不欲采其簡要用省觀覽也鮮有志夫子而法尙書者隋王仲淹氏出道喪文靡久矣抗志續經其籍亡傳焉後人誅絕之者胡爲乎巳甚也銑慨慕其意竊欲取漢帝代楚之告迄於我皇祖攘夷之檄名曰文苑春秋以明文之正以盡代之故是故气之淳漓詞之簡煩事之經奇理之粹駁言以知政政以觀徳而天謀可稽矣棄官林居十有四年猶無暇及也嘉靖丁酉春復讀通鑑興亡是�乃錄百篇略表作者之志將俾後之觀者因�以���文而�質上悟天運之因革下究人道之終始存惟憂勤喪則驕逸好問者昌自用者亡豫塞禍源永由治軌庶幾古人修經之遺志云

【三仕集／卷之十一】

古文類選序

漫記

沁州水田記

書王凝齋李文達起復論後

書周文襄事狀後

錄贈言

贈戴尹序

象山學辯解

贈胡中丞序

史記日者傳跋

醉翁亭記跋

贈王君考績序

贈大中丞簡公序

大酉書院錄後語

贈髙令序

訛傳

南京戶部尙書贈太子少保謚莊敏許公墓表

文林郎漢中府推官李公墓志銘

察院題名記

柴村錄

賀太守王公序

許樂庵墓志銘

贈解太守序

贈左丞陳公之晉陽序

愚莊居士傳

光祿大夫柱國太子太保工部尙書贈太保謚恭敏李公神道碑

百泉題名

赴召告考妣墓文

赴召錄

靜修文集序

秦府右長史梁先生墓表

蘇氏詩序

鈐山堂集序

雅述序

中麓說

贈太司徒李公歸蒲汀序

賀宮保浚川王公序

漫記

都察院右僉都禦史王君墓志銘

贈鄭中丞蒞所治序

訛傳

封文林郎彰徳府推官葛君墓志銘

洹詞卷十一

三仕集起丙午至辛丑

古文類選序

序曰由宋而來選者十餘家去取自其所明潼谷王公爲天曹郎乃稡而類分之曰吾以便舉子之習振時文之陋爾尙論則有待也乙未來守鄴明年郡大治遂梓之以造庠士命予作序夫文可貴乎以華沒本古嘗病之文可輕乎無文不行古嘗修之故履實而言有爲而作闡元化輔民彜孰可貴也孰可輕也戰國亂矣樂毅之謝燕惠仲連之卻帝秦正矣哉蘇秦之傾危李斯之怙禍聖王之戮民也然秦悉從之利可捄六王之亡夫珍玩取諸四方賢則棄之嗟哉古今之亡轍相繩非特詆秦而巳兩漢醇厚士無異學淆之𨿽泥災異然格王正事罔匪經義魯恭袁安之諫伐匈奴李固左雄之條政確言哉魏晉浮靡江統之徙戎裴頠之崇有陸機之辯亡曹元首之六代於令升之贊晉欲拯世溺不但歸來之潔身爾搉文者遺之豈篤論歟李唐之文麗猥韓柳起而革之昌黎析理指事正大洞達庶哉貫道之器柳州理旣昏謬詞間俳偶困而不修過而不攺而自敍抑鬱悱憤之懷有子長之昌記山畫水嵬目傾耳所謂晚年肆力者乎然魏玄成陸敬輿之疏所以正君定國勿疵其儷語也宋尙言而諸氏競出安石子固志學相協而宗揚雄介甫文謹繩墨而傷暗晦自任性命求之無可采也曾氏簡健而核若有聞乎道之槪者歐陽子謂性非所先謂系辭非聖筆三蘇氏和合從橫虛寂而一之然二氏陳政駁謬得失利害示諸掌上歐之雍容蘇之英發惻然可動乎君也司馬氏踐履爲章程叔子道徳爲用其文宋也其實則孔氏之遺遊蓺者有矩尋﹠﹟63140﹔蒦矣陳師道古行艱思乃甘列於張耒秦觀之班何處躬之不休乎夫去程之居近也聞程之賢稔也而自失之背指之諭不虛矣嗟乎春鳥之音和秋虫之音淒天示人之聲也晴明則思舒陰晦則思結人協天之气也是故出之不由眞投之不中欵徒丰其幅尺藻其繁革誠文巳哉誠文巳哉

漫記

洹野子曰宋史濫矣曷從而徵實誤國之臣亂眞之儒後猶有稱述之者道其不明矣夫未月治稼柴村雨晝默坐因記他書可證者著於篇

王安石之變法其弟安國諫之不從乃哭於景堂曰吾家今滅門蓋知其必亡宋也

張浚興符離之師李椿告之曰復讎討賊天下大義也必也正名定分養威觀釁而後可圖今議不出於督府而出於諸將巳爲輿師之凶況藩籬敝儲備薄將多非才兵弱未練節制未允議論不定彼佚我勞𨿽得地不能守也李公洺水人朱子志其墓乃力行之士云

張浚出師與髙宗克日復中原嶽飛曰相公睡語邪遂忌嶽陷之而死髙宗謂趙鼎曰浚措置三年竭民力耗國用何嘗復尺寸之土朕寧亡國不用此人浚又上疏言兵髙宗曰浚用兵天下皆知之富平淮西兩敗矣今又生事乃下永州之命史氏皆咎其君之不用浚也非實也

實錄曰符離軍敗浚鼻息如雷魏公有是定力邪果然是其輕民之死宜其敢用罔也

周密曰張九成參杲之禪陸九淵又參禪於杲之徒得光云杲謂子韶曰侍郎得此霸柄可攺頭換面說向儒家子靜門人詹旱民瞑目坐半月陸子目逆之曰此理巳顯夫張以禪語亂經陸以禪定亂徳

陸子亦讀書談道乃譏文公言麤諭鄙其忌心之發邪楊簡欲去意如彼攻時文而取官理政事而著功非意孰尸之二子務爲大言以髙人而不檢其所行也噫

宋光宗之病心至於子蒞阼而不知蓋沈潰矣不朝重華非罪也宰臣有王曾韓琦焉明舉上疾昭示百官請子監國崇朝而定唐順憲是巳趙汝愚用趙彥逾之策付於侂冑致禍邦家故中國寧威之弗振不借兵於夷狄君子寧事之不成不柄於小人

唐五王失誅三思唐仍亂矣宋趙相吝賞侂冑宋浸亡矣謀始如轉九凶終如回天於乎可忽哉

寧宗以樓鑰倪思之言以侂冑首﹠﹟60960﹔金蓋以縣鄙自居金之尊無敵於天下矣寧宗之世金虜衰頹中國恢復之幾乃不自彊而安於弱夫正法戮姦各國之政何與於金邪噫宋尙爲有臣與

宋君厚其臣臣負其君國有大政不務審處而先抗論不求濟事而先潔名神宗求興邦悞於安石而南度孝宗求復讎悞於張浚而請和史浩而下苟延目前畱正而下有奔而巳矣

謝枋得有言宋亡於道學大明之日夫亡漢者梁冀曹節猶有君子起而存之宋亡於韓史賈丁亡能存之者蓋漢之明經以修行宋之注經乃衍詞漢士質宋士浮漢恊忠宋爭名

沁州水田記

歲丙申禦史趙子張子遇於沁張子道其郡之政曰源泉沸流莫或澮之亢坼溢襄田不賴之趙子曰兪是誠在我乃相其水趍乃物之土宜下知州王良輔肇事道漳泉自柯山南至於張僊祠溝斷之橫水乘溝空其中引水又南至於交口灌田四千畝道甲水自溪亭東南至石陀遂鑿石渠至甲裏灌田三千六百畝道淸源自亦山灌田三千畝蓋達於官郵圍水環流往沁止播菽谷新田皆種秔畝收二鍾有奇釜時蔬畜魚鳥白餐淸酤樂歲介胡考之休凶歲亦獲可引生惟古帝下邦國察其辟地之等用賞削諸臣己覲遣於廟詢之曰如新畬何受厥明今帝恭巳以禦史巡郡縣乃摘苛細繁文書厲威嚴無言及民事懿厥趙子知務善聽言立沁丕富基夫承且志趍不引工擾民則知州有勩

書王凝齋李文達起復論後

文達奪情而相非義也然出於新皇眷倚之篤非文達求之也羅氏勸君遂賢之請可矣乃襲宋士詆嵩之文醜言過斥何歟永樂以來南士柄國文達起北方又自外寮入司密勿久畜咻忌羅氏亦用於巧者歟丘文莊之祭文達贊其富貴追觀文達貲產不踰中人夫盡文達之生曾無一善可名秋吁可以鑑羣情矣

書周文襄事狀後

文襄其知巧之才邪非可與語﹠﹟62730﹔﹠﹟63140﹔谷民之政也民共正賦巳竭力矣奚從而有餘米括余米而曰薄賦則朝四暮三愚弄其民而巳余米丰衍乃奉貴宦結交遊修釋子之宮濫費生民之膏血蘇人幸寬目前乃忘其厲巳而祠之追觀漢臣之富民力農也唐臣之生財善賈也君子弗貴曰君不志道而富之祗以長其侈大如漢武是巳況文襄者曷足多哉

錄贈言

弘農陳雲逵字中夫爲蘭州學正以經術六蓺造士諸生有饋必卻之後爲國子監丞銑卒業而歸先生贈言三章曰日用間須點檢口之所言與身之所行不相予盾斯爲善學【一】躬行倫理而不虧人之至者莫是過矣【二】公正處巳寬恕待人自不覺其地位髙矣【三】壽張殷雲霄近夫拜南給事中謂銑曰子英邁浮於防檢終身師伊川可也銑行且六十碌碌無聞徒負三益之誨云爾

贈戴尹序

秋巖戴子之治杞也重農興學正俗平獄緣飾以文表正以廉未期歲而茂聲禦史舉典揚淸戴子寔最杞西岡張天秩氏樂其庇民思終厥永專使問其道於我嘗讀文公朱子書告其門人吳氏曰初官受獎可以思懼矣勿使過情而躁進焉夫豈非慮而朱子言之人情警於抑而放於順肆於譽而敕於毀君子之言曰寧抑而濟毋順而溺寧毀而周毋譽而缺夫禦者之適折阪也正轡斂綏緩策徐驅安矣忽而蹈於康莊而肆騁不迪也是故敬愼以爲居法守以爲用孫讓以爲體虛靜以爲心得勿驩如失勿戚如以退爲本以卑爲安戴令率是道也可臺可省可卿可相眞不負東魯之士也夫

象山學辯解

宋眞希元氏興而朱子之學傳元許平仲氏達而朱子之教行昔之與朱角立者泯如人心之攸向者同天道之攸公者存焉今聖皇在上道祖堯舜寵幸文儒修正典禮銑謂諸臣宜務實徳以贊休治乃尊陸氏標鳴冤之名謂非警言乎泰和整庵先生羅公斥象山之訛一言蔽之曰認心爲性玆歲日南至方伯可泉胡子示我渭崖霍氏之辯章搉而句抉之然後陸氏之爲異端莫遁也夫聖賢著書捄辟學開民迷而巳諸侯放恣孔作春秋處士橫議孟述七篇夫秦儀傾危陳平蒯通猶因之而亂漢莊列罔誕何晏王衍遂因之而亡晉宋人之言曰勿以學術殺天下士夫旨言哉銑嘗友覆陸氏之篇其談雄其�重然而性之故學之方茫乎無可索也非示譜而匿其鍼者與其授之徒也楊簡之悟心詹阜民之明理則可駭且異者顏子鉆仰是勞斯能卓爾曾子隨事之察斯惟一貫夫卓爾者狀其立謂定理也忠恕者僉人巳也豈半詞單句可畢功次悟入陰界與禪衲伍哉論者曰陸尊徳性朱道問學豈其然夫徳性猶抗之侯也問學猶修弓矢之利審彀率之巧以求中也合而言之射也夫徳性者大之並涵天地小之析入毫末包乎小曰大分其大曰小是故學乎此問乎此道之所以尊之歟道匪難求厥稟乃異聖者生知而安行之自性達於萬事本生末也學知利行而下自事恊於性末反本也故階有級而拾以升陸子謂心卽道取足焉疏矣巳篤問學而以非人虫蛆葛藤憤厥排詆姦人因設僞學之禁促宋之滅朱之教孔之法也若緩於本末之辯無以服象山之心故今而得反之也

贈胡中丞序

可泉公文章名天下政事澤一方民是翰而士攸式者三十年玆則晉貳都臺巡撫山東吾省伯姚公餞之河滸以伻來鄴俾予廣贈言之義云蓋嘗竊窺我國家之勢有漢之全盛無其彊無宋之苟安類其弱豈非士未才而用之遽政數易而居之泄官速代而責之詳民無澤而役之窮哉夫果實之味生則酸熟則甘今才習文字巳系仕籍未悉條貫遂臨民社是食生果也澀齒咋舌可免乎朝廷下尺紙於四方無不應者然多文具靡存兢愓而圖悠久夫俗所未厭聖人不輒攺俗所未安聖人不彊行固非可因一人而更歷謀見小便而忽大戚外露闖然之慮而勿恃爲盤如之安也昔子產之相鄭夫子之治魯皆先難而後易政浹而愛生若授牧於恆人而求全於旦夕朝秦夕燕費日道路而欲奏功底績是子產之未能夫子所不敢也上之責於民者賦爾力爾足矣任其自之非能施之生業奠之永計乃又不卹其匱惟計其富古云馬極則躓民劇則敗可謂善諭矣銑交於可泉也久以深知可泉之造道也專以遠鄒魯聖賢鄕民宜於教化可泉往哉士豫養而正政求舊而敕厲官甄其任受惠民及於貧殍是故一變至道之篇斯有試之文也夫

史記日者傳跋

士之不才如季主所譏者信然非士人主孰與治天下邪但昏主亂朝不才尊用耳今痛斥之專用日者可乎

醉翁亭記跋

歐陽子其慕晉人之風邪漢吏種田蒔蔬效功阡陌夫宋之士習若是故其國之不競歟

贈王君考績序

揚子云有言周之士也貴秦之士也賤愚曰此非獨士之疵也亦其驅於時也周養士以仁義而升之以禮信秦啟士以詐謀而馭之以法利用其力而竭之伺其憊而賊之然其國一敗而莫爲之生也是故忠信所以締孚也進制隆禮退爲巽詞所以厲節也聖王拱手堂陛之上而有金城湯池之固者道結人心焉爾昆陵王君元聘甫自署郎而陟太守旋奪名邦而倅小洲前胡績之茂後胡葉之隳忽加之膝而忽擠之淵邪匪人竊位顯斥忘直怨元聘之右忠也假大法以復之於君乎何損君之倅州致恭於寮弗恃而敖施惠於下弗鄙而夷周慮於務弗卑而厭玆匪人巳屏朝旨雪被其斥者又兪諫議之請選拔謫人元聘適考績元聘其目此升乎哉夫士必自賤而後人賤之故君子正其志則莫敢倚也髙其行則莫敢階也守貧賤則富貴莫敢驕也辟寵幸則謟佞莫敢惑也任危難則威勢莫敢奪也夫彼之可軒輊乎我者所謂趙孟之貴也吾之貴彼焉能如之何

贈大中丞簡公序

予聞之君子之長人也有四美焉大規而精密比而簡定是而不專采長而不可同故聯目於网協眾爲一下懷其惠而弗徳也人避其威而弗懾也夫惠其所自利而威其所自紾焉得而徳之又焉所忌而懾之全斯道者其惟一溪公乎公爲禦史來按我汴再蒞則爲都禦史矣公才具髙朗治執體要今晉副畱臺治戎江表我藩伯之姚臬長之楊帥閫之王合言於銑曰一溪公正我羣史諭我庶規康我疆土綏我兆人予覽公撫安之文曰按臣是而撫臣未精羣屬從其是告於按臣而從我撫臣之一得凡我所失考而過思乃或拂民而戾俗宜羣屬各上其見共酌而布之下於戲其古大臣之心邪學者攺過善止一身大臣攺過福庇天下我心一虛彼能畢罄收善於人累功於已悻悻自是者鄙哉疚矣古者帝王之域民有天險焉典禮命討是也有地險焉山陵江河是也有人險焉才能甲兵是也今之險孰洶於江而才之專孰麗於中丞夫穴港泅水鴟張鼠伏者盜之靡靡爾淮海巨鄙鹽徒所據盤如也有司視爲目癅項癭不可藥巳出作私商伺便用刼水廣舟利須臾不能迹之然彼之得遂刻吏成之也召商賈鹽乃立苛法曲取瑣程淹滯年歲財力俱竭商棄而不至官鹽格而私商售私商售而私積充是以結朋結技恣凶立業宋一汪革尙費大師十百於革者敢謂無其人哉今之理鹽法者安厓黃公予友也安厓愼躬而能任大富學而克施政公以友按臣之心而友安厓彼淸其源此閼其委�之慶其永乎哉匪直操江而巳

大酉書院錄後語

王子晉叔修學於大酉之陽取山之靜養其湛寂取山之奇代其應用取山之峻以抗志取山之列以次進旣優而仕底績而遷海內才大夫名士詩且文之第山之勝發王子之�王子又自晉遣使至鄴俾予綴詞夫王子之問所以審是也諸子之言所以贊成也予聞之孔氏之教曰博文曰約禮文乃相錯精與麤也禮乃分止丰而殺也顏氏之文自本至於冕曾氏之禮入細窮其變言乎其質則有等言乎其學則有序言乎其事則有先自洙泗至於洛閩未之有攺也象山陸氏思以一人而雄千古以巳見而易天下其言曰人自孝弟自聰明其自名曰乾坤易簡於是榛塞傳注陸沈精微古聖賢罪不勝誅噫讆哉言乎昔者夫子之贊易也著兩間之五類一曰天地二曰卑髙三曰動靜四曰方物五曰象形是故總之爲剛柔分之爲八卦統之於乾坤夫乾辟而施坤翕而承盈天地之間者惟萬物故曰廣矣大矣其徳曰易簡是故一气自運無爲而主張易也眾形自植至約而事詳簡也乾坤之運息則萬有之生殲百爲之曲遺則一心之靜胡施哉惡可假是二名以揜其實之禪而附於儒之班乎王子所立卓矣所施廓如他日化彼楚野如古魯邦無用玆倡此遊言以疚徳夫

贈髙令序

夫賦奇特之器者受抑於天抱直遂之操者見折於人斯性命之理造化之權也天才乎人而曲以成人逐於時而違則合身下者其道上身褒者其道貶故柳茂旬月而爲薪松閱百年而斯棟方枘格於圓鑿泛鳧乘於流水是以馬遷發伯夷之論董生賦感士之篇也負薪者不拾遺金丐食者不視差來斥跖之徒曰盜必怒譽市之童曰聰必遜可以存性而悟命矣仁者壽而顏則否聖者尊而孔則違命也參互而不齊也仁如顏而不貳聖企孔而從吾性也精一而可貞也不齊者任之可貞者據之是故原憲誚結駟之禾﹠﹟63140﹔今於木甘踰垣之隘而況不爲二子邪天以寒暑中大善室榭者避之地以江濤沒舟攻楫棹者濟之無束手而待者故君子窮則安通則利所用非窮通也自得其性焉爾黃次公系而受烴張子韶謫而卻粟賈太傅返長沙而建策蕭長倩起抱關而輔政夫去就惡可一端而取乎鑑不爲人之妍媸而亂其照權不爲物之輕重而決其平故蠖之屈者申也龍欲躍者潛也不厭疏糲焉飫鑿粳必駭危險方愼坦途士焉往而非徳之資邪冠氏髙子英特抗直富才明政兩邑宜之而沮於臺察夫計髙子之望奚所不達哉天其欲玉髙子歟髙子善承哉

訛傳

銑聞之東白先生張公曰景帝將廢儲而立其子合百官各署狀惟給事中東安李侃執筆大慟給事中閩林聰退而語人曰惟吾抗議景帝聞之攺林爲太子司直郎林欣然自負髙選云今諸家文家謂林爲忠蓋林後尊顯諛言相傳爾張公又曰使李公推慟心於狀豈不毅然大丈夫哉是時諫者三人鍾同死於獄章綸廖莊晚𨿽貴咸黷貨敗節也景帝易儲時薛文淸以大理丞治餉於滇署狀無公名予親見國史然爾謝理東岑子乃譏文淸非也然本朝士節不厲少遭變事鮮不謟附者

南京戶部尙書贈太子少保謚莊敏許公墓表

嘉靖甲午春二月十有八日函谷先生許公卒於南公仲弟太宰松臯公及諸弟發哀請卹典又以浚川公銘諸幽研岡公狀其懿兩公之詞美矣備贊哉函谷長子佲遇鄴又乞予作表予𨿽極思累其詞何以尙夫兩公函谷舉進士給事黃門攺翰林史氏皆慷朗明直過事斤斤斷決讜言富學聞於一時正徳初我襄毅公持正忌於閻權引怨函谷適倅全州後奔襄毅公喪回靈寶終喪遂不仕起丞尙寶又棄之歸益研磨聖經盡洗相沿之臆言函谷不予鄙相見必竭兩端語之玆標其三大義附以予所釋者一曰宋人理气之分大謬也予謂蓋由不明夫孟子性善之訓然也善者性之實語性之善如品玉之溫玉有等如性亦各賦宋人若謂善蘊性中而自气則有不善又移之造化支漫無以詰之矣二曰聖人以用世傳心法予謂天地之徳曰生人受天之徳曰仁故善愛身者無膚不養善爲仁者無物不體三曰聖人之教務學也在動弗曰靜予謂舜命夔四言和以四樂舉陶述九徳箕子衍五事孔門益以九容九思捨是而亂以夷之僻山之畸士之讆言可乎哉自宋及元補通鑑正圖書源性學序道統申原道參易理詩言遵聖軌辯抉宿誤投之合乎自然揭之當乎人心予心服而贊之曰是其遡之洙泗者哉畜大而光實溢則鳴羣臣薦之賢於一人遂入翰林守學士旋卿太常教國子上初登天位文華左室列三教之師卽命撤曇聃至是用函谷之書正禩者皇王八師也南向陪禩者周孔二師也東西對向捨采之辰惟輔臣及公等九人相事公上章講中和上說曰以巳情通天下至治哉公又言孔孟全教治情蓋性靜情動靜無所施功而動可制欲也晉吏部右侍郎眞拜南戶尙書公潔操貳吏選卹費﹠﹟62730﹔﹠﹟63140﹔谷戶財不幸遽以壽終享年六十四公諱誥字廷綸先世端緒休遠公先公襄毅一代元直公少學於伯兄貢士公詔兄卒四十年每臨諱大慟又學於張僉事張卒於南貧莫葬也公爲辦之完又卹其孤嫠事襄毅公𨿽宦學成﹠﹟60886﹔﹠﹟60886﹔如也惟謹上﹠﹟62682﹔﹠﹟63139﹔豕必慘惻不怡六弟咸矩公而佩其訓於戲公之捲捲談道乃自其身發之歟

文林郎漢中府推官李公墓志銘

李氏蓋鄴之望云諱剛者自舉人積官戶部郎中剛生洪取韓氏生女爲昆陽王妃恩授兵馬指揮長子文自舉人授瀘州知州李公其季子也諱道字應元少穎敏知州公授以朱氏詩卽通悟冠入郡學解剝經傳妙得玄旨鋪衍章句駿發奇思孝謹溫﹠﹟62730﹔﹠﹟63140﹔谷而中元朗不流無酒耽無嬉過日孜孜焉者講誦而巳憲臣才之子弟從之每小試巳憲臣以其文法七郡之士命奇不第弘治丙辰貢巳需選家食趙莊王器其世子必爲命世大賢思端軔厚基遂厥峻永顧寮臣無足友者乃親馭髙駕訪公於家撰章繪圖美觀閭裏命爲今國王說詩云虔恭益懋正徳辛未試於銓授漢中推官南鄭民周海潘其女事發守爲饋千金欲移罪於其傭滿公不可論海如法王端滛其弟政妻殺政滅口托言噬於虎公驗手有刀痕駁守成案亦論端於死會盜起公奉臺檄城鳳及城固俱免盜之戕公素薄仕官嘆曰是日夜齪齪泛泛而營焉者窬官曁積爾道於何有乃致仕還郡莊王又請授郡王經公髙年身瘦削而神健性樂文史不倦歲行鄕飲郡守請爲大賓誾誾於於其觀都如也公所教士入官者數十秦旦石永尢著名晚奇其女之子朴自教之朴踰冠取進士天子異其對命與登鼎甲者同梓策遂績學翰林授編修蓋法文皇甲申制云公生於景泰辛未十一月十日嘉靖戊戌正月十一日卒享年八十有八配談氏子男三人遇陽女爲秀水王妃亦授兵馬指揮遇和遇霖女二人壻郭淸封綿修張時茂孫男五人廷舉廷薦廷美廷用廷宣女六人他壻工正陳昺劉禮南全王守方宋文資曾孫男女各一人嘉靖十七年四月十八日葬於淸流與談氏同兆詞曰位則不充徳則孔有爲學者師爲王者友猗與今�王崇孝篤故爰及仲弟臨奠哀素載攽載教史銑也文於千萬年爰翼爾墳

察院題名記

禦史橫楊王子蒞我河南敬簡互修綱條具振巳見其行臺之獘且隘謀遷於鎭守故署得請乃新而居之勒石題名爰自巳始舊石自永樂至嘉靖丙申歷年逾百更蒞者自曹琰氏至李子伯音鏞及王子凡百人夫省之建臺以布憲也名之必錄以考類也夫士之臧否不登諸載籍而名氏不俾之久存則是非泯如奚施勸沮烈士自厲而莫範奇人孰憚而不恣邪自帝拱宸極守典不行悉寄耳目於憲臣地近而任則元重托而信之專理是者可以愼務矣潔以居身良玉不污公以任法昭鑑無擇直以禔節喬柏無附介以一眾孤鷙弗朋然後激揚攸中而風動乎羣寮矣煩文泛議徒役於楮可刪也細故滛威徒費乎時可去也甘言曲承將售其欺可防也善謀法守將益其實可求也士大夫之進止有義焉士之窮達有定命焉我安義命何與於人或怵於權勢而決其衡因以徼寵祿斯自乖雅道而巳矣古謂紀綱猶血脈也禦史乃危官也銑謂先克三不乃能行三必焉是故勢擅烜赫不見其榮躬蹈累縶不爲之辱迫臨鼎鑊不憚其威由是劘刮生疵必犯顏也掊擊姦諛必夬莧也敷達民瘼必究源朼相幾而識體誠孚而善道之斯爲憲矣永石垂乎爾

柴村錄

戊戌四月二十二日予如柴村獲麥夜宿西齋夢三原端毅公見訪坐評今代名臣無全褒者公曰心地漧淨行事自當銑對曰漧淨者聖人無欲也聖則天公又曰王應韶何如人銑未及對公曰其人苛而無策朴士至百不卹其死銑曰其志可則也如濟以王懋學之平斯美公曰文淸公之佐大理王振引之若辭而不往愈於抗而得禍銑竦然異其言遂寤夫王公古之大臣也休休樂善晚起掌銓選賢爲屬他以忠諫久廢者王徽黃仲昭賀欽以迂直被抑者周瑛祁順公皆辟用銑謂桓文並伯晉代主盟齊遂不振者晉臣讓善齊權相軋耳昔楊東裏名薦士多私所好古廉老而不相他何舉焉王公不遐遺不朋引明興以來斯人而巳

賀太守王公序

悔齋先生王侯蒞我鄴之踰年治河憲臣賢我侯又嘉其相河之績也舉典以旌用﹠﹟63150﹔日耳力﹠﹟63151﹔其屬我郡貳諸君如檄稱賀爰授意於予俾詞之予與啫君皆誦法孔氏者也請質諸聖言可乎子言之爲政以徳夫豈隳法禁夷制度如他道淸淨之云乎記禮者曰夫人者天地之心斯遡其原者之言也是故一人一心也千人亦一心也萬人兆人亦一心也志之所通莫遏而其協者莫被故枹落而響答木戞而聲出以此感彼之謂也猶有間焉慍色而見者栗喜宣而附者懌以此感此之謂也猶有待焉過宗廟而肅聞雷霆而懼夫何意夫何恃故篤切誠愨之心以宣法禁制度之施巳之所未不以先人人之所難必以先巳則不令而從矣夫刑者政之所不能免也君子之刑以止辟也得其情如疾之我恫也法人之刑以興厲也深其情欲威之四達也故君子之教無刑而刻人則躬之不閱我侯之徳予嘗誦之曰誠正是故贊邦刑守兩郡明而允嚴而克寬莫非二者之用由是晉而藩而臺而省如視諸掌矣無他達之天下也

許樂庵墓志銘

許氏受氏而來遐哉赫矣自穎川遷湯陰則勝國時諱毅者毅生熙載字獻臣號東岡三歲而孤母宋氏年二十有八挈東岡往依舅氏千湖湘宋髙節聞者詩而頌之東岡長辟湖廣行省官至會福院照磨著女教經濟錄及他文十餘萬言臨川吳幼淸稱之曰喪親而孝居官而廉東岡仲子有任字可用號圭塘登延佑乙卯上第官至中書左丞有集百卷謚文忠功徳爛然元人曰公遇國大事身任之不知有死生止開河東弭盜言如蓍蔡詩婉而豪文雅而辯老遇元將亡抗節愈厲季子有孚字可行登天歷庚午上第官儒學提舉湯人作雙桂堂侈其遇文忠公生禎國初籍安陽禎生壽生坦坦長子顒字孟敬登景泰甲戌進士官至南康知府明決富才年格其用顒子忱字中國博學能文古朴不隨俗流昏於李氏李鼎貴忱略不降詞色下之常有憂天下之心疾革自吟曰丹心不泯常憂國白髮無端早上頭竟不第而死顒第顯邑學生配廉氏生樂庵君云君生三月喪父十有二年喪母君欒欒棘棘每慟殆絕乃依伯母李氏李又卒乃輟業治東岡故田一夫力作自給稍﹠﹟62730﹔﹠﹟63140﹔谷撤舊廬而弘之作先祠修時祭性眞率坦易面質少俊者過皆服己又縫補缺失與親戚故人歡宴倚席歌圭塘詩辭甚自得一座傾耳聽收拾先世譜系遺文罔墜樂庵子復禮登今上乙未科進士官刑部主事樂庵訓之曰奉官箴自約身始也理官事自省私舉也復禮循所教官甫爾卽奱其聲郡倅來掌縣欲以官房髙敞者易其廬樂庵謀於予曰屋𨿽陋舊業也吾相自兵興幸而存者如懷幾族邪兒始一官吾不惠人私予曰晏子不易宅君彊﹠﹟60960﹔之而又反之載於左史樂庵卒辭樂庵諱懷字思善取劉氏一女嫁賈大興孫男二人樂庵生於成化癸巳五月四日今戊戌三月十五日卒得年六十有六人月日葬武官先兆予嘗悼中原午衢每兵興閭巷至斷煙火夫邑無世家則上何憑而下何效與宜其忽靡靡也乃考許氏之世參以元人之言及今郭太史質夫之狀醵事成次采詞合章授於刑部君刻石詞曰鬱鬱乎佳哉許氏之藏前洹後岡東岡圭塘有儼其行君往宅諸昭其萬禩無傷

贈解太守序

客曰瘠土之民可與行政乎答曰可必也道以勤是故攻本務廣商販山澤之產官無私焉老與弱者守之彊與少者作之細大咸修勞來不怠可以富民矣客曰沃土之民可與行政乎答曰可必也道以儉是故重力農抑趍末市裏之饒豪無擅焉彊與多者衰之弱與爫者益之惇興禮讓嚴別限界可以化民矣昔孟子車氏當攻戰之世思以其道捄天下談故必曰性善稱先王必曰堯舜考其實用田桑畜牧生之也老享帛肉少脫饑寒負戴之代行止之徐教之也推其效則曰保四海此豈髙遠難能之事哉自西京以後如是者鮮聞焉何哉淆於文詞急於功利譬則之燕者南其轅驟愈疾去愈逖行日者畏其景避愈棘景愈著蓋予之持論若此云戊戌冬東平解子佐吾郡之四年矣晉知解州夫解今之所謂沃土也地產鹽而易財商居貨而競息禱杞之踰制倡優之濫志古晉淳龐之風變矣解子生孟氏之鄕尙挈鄒之訓以起晉之頹哉往者吾友張仲修之治鹺也建學儲書士彬彬乎文近年吾友呂仲木之適判也舉典正業士勃乎向道矣解子問諸民而永其休都矣哉

贈左丞陳公之晉陽序

漢士有言文章緣飾吏治此非知道者之言也夫縓襲領之謂緣采賁質之謂飾是異物而相成也君子之道異乎是正人之術不外正巳而求盡巳之學乃就盡人而用履而示之焉文也制而宜之焉治也言乎其比則爲章言乎其典則爲吏民之爲道也桑麻粟糓以相養君臣父子以相生吏也者行君之令而使人遂乎是也是故田畝市廛之差器用服室之等鄕黨裏族之恊藪牧師儒之聯淑良寄衺之分旌別舉錯之厲存誠之心道民之教也閒邪之方防民之政也克巳之勇一民之刑也而析之日法術詞辯末哉末哉中川先生陳公蜀之大儒也爲禦史作馬政爲憲使示學則舉典以修言體道而立凖爰丞我汴嚴而容明而不劌乃登於左乃伯於晉先生之道其西矣乎予少遊四方載觀兩都問俗搉變歲相降也而晉之美如古者四山谷之邃顓朴而不習晏佚晉有其民膠庠之遊質直而不混浮靡晉有其士禱祠祈報越禮而祀神晉有其誠日用交際崇儉而倡義晉有其俗如文之以禮樂其將復唐虞之舊流我聖皇堯舜之仁哉方伯尊乎省者也藩司翼乎民者也尊者不親細翼者不貳志先生往哉太行之麓漳水之東予猶豫聲教之曁焉我汴芹泉諸公餞公於河之滸其贈言則銑奉命而述也

愚莊居士傳

居士胡氏諱瓚字廷器合肥人先世諱鑑者彰徳衛前所百戶傅至榮進千戶取周氏寔生居士云居士生三年始能言卽行室中器能舉其名呼尊行中次鄰人大驚病痘左目眇遂廢舉業從裏師授孝經大學而篤稟穎識卓然人表年十五諸父同居異食尙繁嘖言居士請於父割田百畝別業址屋十餘丈﹠﹟60960﹔之居諸父感泣居士事父及兩後母迎求所嗜曲向所便而撰之咸說父沒痛至則悲終身然矣伯兄欲各爲業居士約分外計金以昏二弟自跨一騾負米蔬如野力穡積金百金田千畝出其餘周戚之貧者助人之遲昏廢葬者就橋之中輟者世官故有第乃又買屋臨市取貰布供後母私費少賈武安武安士樂其爲人與友約人餐一日居士乃至旬不自炊士夫過其裏必致之廬貢厚饌徒者載以馬過二捨乃返善直鄕人之爭或不經官府尊貴民兄弟訟累年矣又赴逮居士遇諸塗陽問之曰子亟役於縣乎畏姚明府而弗敢越乎兄弟各言實居士邀至家感以天倫大彜皆大哭渝平鄕人指居士廬曰胡子斷事聽爾平陽張商四人來糴粟約他所畢販來居士合其賈金有浮然金醵者也難返乃以大量酬粟足其浮數他所貸不能償則焚劵又十餘事居士好讀陰隲書小學故事其行出諸此嘗評時苗耀淸也詩之曰任中如育子君欲付何人年五十有八卒配汪氏有賢行四子季子紹先叔孝著名史氏曰予之冠矣赴省試友吾叔孝巳予違親求仕叔孝孝義日章及予棄官就養叔孝始仕教職甫滿考未六十卽引疾歸眾畱之叔孝曰吾貢而出遜而反庶褆身耳於維居士有子夫齊景之富孔門鄙之不得數於匹夫之賢者世人泥奇命妄訾吳道謬曰陰隲未必報也

光祿大夫柱國太子太保工部尙書贈太保謚恭敏李公神道碑

公諱鐩字時器世家湯陰曾祖某祖某父某俱贈一品如公官階曾祖妣及祖妣及母申氏俱贈一品夫人公天資穎敏气宇端凝接物和易中不可犯智事還密外不欲彰成化辛卯公年二十有五舉鄕試明年壬辰舉進士廷對以純字獻策憲皇初政精嚴公願其終與吳文定八人俱宜鼎甲莫適次也大宰姚文敏公曰曷以省試名次之遂首省元公列二甲之六是後多用爲例丁內艱甲午授都水主事管河治臨淸攺作板閘易元之朽而泄水者又緝內使私鹽十萬引沒官丁酉攺戶部丁外艱甲辰除刑部晉員外郎郎中奉命賑山西饑民多活入流民爲盜者之窟諭遣還本開渠灌田萬頃民皆刻石頌徳丁未晉鴻臚少卿諫罷鄧常恩蔭職及毀西山戒壇聚遊手混男女者又數上言便宜太宰王端毅公賢之再擬巡撫內閣劉文穆欲用其黨且怨王公思排擠之故沮公宏治乙卯晉南京太僕少卿丁巳晉光祿卿削冗濫之奉抗章數工部苟具器用耗財無益庚申晉工部侍郎辛酉虜入楡林大掠上出六軍逐之公兼憲職治餉虜遁還朝言十事而謂外攘宜先治內今勝齋醮嗜燕遊寵他技以雜金紫畜異禽以縻梁肉此好漸長恐顚正道遠人偵伺以順逆邊方觀示以勤惰癸亥往山東視漕上言堽城之壩毋毀洸河之塞毋通浚泉疏水漕利可復又請﹠﹟62730﹔﹠﹟63140﹔冀尙書宋本俱報可甲子邊城奏密雲將有虜宜備之上曰非鐩往不可召公至榻前諭旨公至邊首簡將次廣儲乃治壁壘飭器械守險隘梁溝澗開荒田舟河流士奮而勇馬健而風上謂司馬大夏曰鐩果善干國者乙丑夏武皇卽位公還命作泰陵丁卯晉尙書劉瑾用事惡先朝大臣不附巳戊辰公致仕庚午秋誅瑾詔起公仍掌工部壬申加太子少傅四辭乃允其第二狀曰徳稱位者安寵踰分者危公論宜之則榮眾指疵之則辱君之於臣在遂其忠毋徒溢其秩聞者曰鶴山公其以身覺人者乎然是後佞幸益雜修建大增鰲山之戲內苑之供造軍器於南織繒綺於蘇公漁邦課私責民償內外繹騷中原盜起豹房僧寺鎭國延壽凝翠太素知殫刻畫色累金碧文石采瓦窮麗極奢甲戌內宮災新作之公雅有心思計籌詳細量物平價擇舊成新期廉費堅工諫疏歲數十上其曰漢文之賢罷露臺而著隋帝之敗開汴河而致蓋民之所有惟財與力力竭則懟財散則叛今無徵己顯可又促之屢請姑停他營並成內宮上或奪俸示譴或間從一二幸閹劉養以太監監各工公與議不恊面叱之養泣愬於上乃直公不究也幸巳今皇卽位攺元嘉靖公年七十有五公曰吾在先朝義不可避難脫禍而去今聖主興遺賢進吾納祿讓能其時乎君子曰大臣與國爲安危污其身有益於國古人嘗爲之矣公歸八年春秋祀墓外靜坐觀書不出戶庭不燕飲無音樂蓋公性節約老不渝云戊子二月三日終於正寢生正統丁卯七月十九日享年八十有二訃聞上輟視朝一日遣官祭葬曁贈謚如制一品夫人鄭氏賢行助公別有志子男三人繼先吏部主事繼光運司同知繼充國子生女五人壻良醫周宗國子生元庭桂次銑長史周一元生員鄭在孫男二人汝勛早卒汝助國子生女人壻胡湜國子生元張

余幼汝勛宗子也宜後光充俱未子公命取同祖之支曾孫惟保後勛公易簀前一日銑侍疾公曰吾讀詩五十年每疑魯何以有頌銑曰聖人以著變也風雅皆有變焉公曰頌美其功焉得爲變銑曰周頌用諸廟魯頌用諸燕周述先魯禱君周王也魯侯也周之詞典而魯誇非變而何公曰魯無風謂夫子諱親者而刪之然乎銑曰此治春秋之例也夫諱者遜詞以盡臣恭而不泯實以垂後戒南山猗嗟桓莊之內政泯矣三桓始牙魯馴不競以亡公曰吾疑釋然是時銑服喪未禫請歸晨入服捨日旴來赴公嗟乎悲哉悲乎慟哉銘曰伊誰毗國粵惟元寮惟聖作則粵有臯陶降乃吏治庸鄙亦叨皇祖範古釐曰六曹大權獨運役使羣豪猗與我公內外宣勞晚正端揆國蠹而枵惟公其防障彼洪濤土木丹刻財匱民嗸抗言於章正色於朝怒斥養橫瑾禍弗撓曰卿完名帝誥攸褒人疑公隨曷姦是標豈知護本亦務荒包人謂公退彼弋何招豈知瀘楫不避飄颻聖皇嗣立朝度孔昭譬如積靄見睨聿消公還全璧棲鶴之坳耽書晏坐策杖臨臯譏白太放慕富可標八十餘年乘彼扶搖銑也綴詞白瑉之雕士作瞻依允配崧髙

百泉題名

嘉靖巳亥春三月巳巳相臺崔銑隨駕至衛巳事庚午西適於輝辛未往觀百泉謁聖祠弔嘯臺入安樂富憩湧金亭烹鮮佐酒飲泉一勺迆邐而歸

赴召告考妣墓文

於乎我父我母鞠銑育銑教之長之俾明經登科致官大夫在正徳丁丑請告侍母之疾而不終在嘉靖甲申棄官養父之老而不久自玆汛掃丘壠服勤稼穡不復有意於斯世矣今聖天子過聽羣臣之薦元輔之舉召兒翼徳春宮長翰禁苑再瞻闕廷復職文字兒奉命北上蹔違墓下兒之斯行益於時尙未知守其節則可矢若黨附私朋上欺君父納結廣賂自喪淸白逢迎所好以違方直矜挾所有以妨賢俊則兒積愆咎生無顏復修我二親之禩矣惟我親神靈右止罔俾失墜

赴召錄

嘉靖甲申秋九月予議禮不合罷歸家居十有三年吏部奏準起用又三年巳亥二月十四日內閣題準攺少詹事兼翰林侍讀學士三月二十九日部書至四月三日庚子晨辭先祠祭行道而出子汲目初愈送予登車揮淚而別郡老及諸生送至張氏園置酒於梅花下各勸一杯午至柴村予處分農事弟鉉釴從兄鉞孫士﹠﹟60886﹔壻李惟保俱送至此未刻孫滔渡漳水洶湧北岸水淺下船乘馬而瀘晚至臨漳教官諸生相迓中夜大雨辛丑雷遣僕本還家視汲作李司諫雙壽序壬寅發臨漳泥淖僕夫甚勞未刻至苑浦薛氏莊運使全卿及其二子來候授一餐申刻至魏縣晚過薛宅畱飲癸卯雨僕木至得兒汲手書乃兒親筆僕槐回寄兒三詩未刻赴薛氏燕漳魏接境漳水漑之𨿽苦潦有塡於之利田肥美村連屬麥茂種播民好作室全卿爲予言嘗弔澶淵之友喪途失橐中金楊文義得而歸之斯民賢於樂羊子矣甲辰辰刻至廣平縣民𨿽多田而薄出廣平北行二十里入肥鄕界又二十里至安寨儼如一縣過滏水五里至曲周肥鄕至縣饒田美屋曲周民居整密其田每畝歲辦租役錢止四十文薄賦故民富且淳也邑令張鵬翼有治聲乙巳午至雞澤城四圍污下秋潦積十里故名澤西行十里過沙河晚至南和丙午早拜宋文貞祠辰刻至任縣和任之交有百泉河堰水灌田稻畦柳塘任之北有漳河泊魚鰕菱藕民賴之如粟此泊匯八水舟通衛河邑人髙繩武來見同觀縣學泮池戊申髙生約陳貢士世祿霍氏兄弟同遊河泊泊方廣六十里中有洲民居百家舟行十里抵洲泊本腴田弘治中水占之民納稅不蠲晚赴謝卿飲巳酉早發謝卿送之郭北諸生十里郵捨酌酒三行未刻至唐山是時巡幸回鑾縣官督車馬候官道縣若空焉道中偶鄕民托寄書兒汲庚戌早至隆乎晚至寧晉地甚腴亦有沙鹻者東大陂通任之泊古謂大陸澤也兩澤善匯潦水淺者不越三尺往往有洲開渠築堰咸宜種秔可以富民邑人蔡禦史靉來會辛亥早飲禦史家晚至晉州州南門枕滹沱勢洶河廣夜訪張都臺璇都臺言往滹上無能造橋者安陽張士隆適判乃創之至今相襲民不病涉又作城南堤偶秋水大將嚙之倉卒無計張子命刈田中糓苗爲束塞之計畝收糓三斛乃命償四斛並賈艸禦史某惡張子抗禮滹水將圯眞定堤禦史曰判官能完之否張子命楫筏比次堤下水觸木輒遁禦史慚謝張子每取南岸土作兆堤水益遠則堤不衝民思張子不忘壬子望五鼓焚香告天不欺君不欺人不欺心祝天佑老身及兒汲幸無患陳奉來二親京拜之辰刻大風揚沙未刻至安平遂憩癸丑早至饒陽微雨自臨漳至安平田之肥瘠產之厚薄各殊風土樹蓺皆相似魏曲周寧晉稱最然俗尙丰筵大居民性淳質有慷慨之气士髙者精舉業鮮志更治罷廢甚撫按間歲至然爲過郵長官或年八十及病臥牀一年者猶視篆上司檢官帑藏金多空南和有下錢三十七文官多代攝悉窬取火其文卷凡皆古趙之上游如善用之財可富兵可彊士可賢也甲寅邑人詹事府錄事路珍因使過家偕其兩弟送至張氏莊壽昌侯故業賜田尙百頃然垣宇荒落矣未刻過河間晚至新中驛河間控制滄景協右雄趙河海交會夷夏雜居一大都會也自此而北漸近京師染聲利之習民集詬鮮恥勁烈便弓馬有燕遺風是夜雨乙卯晴辰刻至任丘弔故相李文康之喪會同年閔氏兄弟丙辰早行四十里古鄭州土城存北髙十餘丈自此皆水澤彌漫數百里至趙浦西來白溝貫澤而東舟航涉焉凡過九橋至雄宋瓦橋關也蓋阻水而設以禦契丹晚至新城任丘新城坙哉巨邑越於小郡丁巳巳刻至涿州十里過胡良河三十里過琉璃河晚至良鄕入夜雨畿內自七月不雨至於四月無麥禾是夜雨始浹可大播種戊午雨巳未辰刻過蘆溝未刻至京是夜大雨寓陳氏店辛酉移居司經局朝房壬戌朝見丁卯謝恩五月朔入院供職

靜修文集序

伯夷薄周﹐食首陽之薇而死﹐管寧盜視曹氏﹐迄不受爵。靜修劉子﹐辭元人之召。夫三子者﹐篤念故國﹐義存華夏﹐豈曰山棲谷汲﹑尙衝樂退而巳哉。劉子則又研精聖典﹐發揮大道﹐聲之爲詩﹐綴之成文﹐雄渾明切﹐不蹈陳言。其詞如西山之歌﹐其誼祖春秋之旨。予每撫捲太息﹐恨無知者。玆應召過雄﹐瞻望靜修之裏﹐如起諸九原﹐爲之執鞭﹐欣如也。旅次略撰數言﹐門人劉格適倅玆邦﹐托之梓於篇首。

秦府右長史梁先生墓表

弘治庚戌春先南郭君守延安入覲巳事言幹太宰三原公曰郡洊荒之後士大廢學無良師焉爾請選省試中乙榜者署學職三原公曰守言良是命選司識之且擇其優者往夏諸君懷檄至教諭延長則鄭人楊懷思善甘泉則崇慶李先生諱健字子幹淸澗則陽城張緯大張延川則我時齋先生諱溥字徳宏訓導膚施則廣安蘇森茂之綏徳則中江彭萬里衢亨閬中楊汯惟深先君咸賓之俾太敷訓十餘年間延安科第遂與西安可伍先生純心重儀吶言敏行不爲華貌徇詞善朱氏詩發意指物章搉字煉爲文馴典舊永味長旣教延川先君又令署篆郡中學以教他士銑甫成童獲執汛掃之役又署延川縣事平賦簡討郝氏起大獄無能決者先生鞫其實悉刑之其兄弟叩神誣訕旬日兄弟死於瘟任將九年丁外艱歸鄕裏諸生別皆哭失聲服闋晉南監學正再晉慶府右長史乞歸養不遂遭母喪後寘鐇叛逆瑾矯旨罰贖米四百石人謂以米價之半賂瑾則免先生竟輸米兩治喪遵行家禮服闋至吏部宰邃庵曰此生在晉陽爲我賢徒在秦爲我良屬在慶府爲剛傅不以憂還寘鐇無變矣補秦府右長史先生操履修潔臨事介直自王以下咸敬信念長安李盤嘗訓導稷山歲往祭仍粟其妻子以其暇修稷山誌徵實明典示政學之矩不幸遇疾而卒正徳正月十有一日也享年五十有五生於天順癸未四月十五日先世本絳州正平人元初徙稷山曾祖某祖某俱名醫父某楊莊巡檢母趙氏配姚氏子三人相學生檟格乙未進士知濟陽女三人孫男十人女三人曾孫男四人女二人先生疾革作遺命曰爲吾後者其讀書以明適安分以養徳其仕者勿擾民而剝之勿厚殖產驕惰其子孫圥生旣歿我姚母立家教子稷山人各法之厲其家吾友格以惠直治濟陽身先克約以率下夫世丰而縟禮官榮而恣習矣吾友其不汨流俗克嗣先徳者乎

蘇氏詩序

往者予居洹野濮陽蓀子允吉寄我昆吾集今年予入翰林蘇子示我三巡詩凡若干首踰萬言矣夫其識典禮懷羈旅標宇治惇友情正官常達民隱若是者詩之實也蘇子可言詩矣詩者文之精本情發志貴正而和假物中旨貴切而遠托風寓諫貴婉而明陳器敍事貴要而統若是者詩之則也蘇子咸中焉詩用以感時以敷治以作善以懲不敏其妙猶風之被艸木有默移而無顯功宜漸浸而忌直訐故嘅諭之詞惟托優柔揚搉之篇豈待重累而或失之綺麗或失之繁蕪或失之嘲俳夫當物爲道或乃壅以文句於是乎翰墨日富而違之兪逖也

鈐山堂集序

論者曰天之將達是人也先屈之其將亨是人也先困之君子之自處不然達矣而具未周復屈可也亨矣而中未實復困可也夫江避礙於三峽而永河洄流於九曲而廣君子之修也挈於心以協之天下鑑之古以參之斯世去其所不可不去存其所不可不存則其發爲功煥爲文動四方而垂千禩矣太保大宗伯分宜嚴公踰冠舉進士第讀書中祕試常冠吾曹自故相李文正而下咸偉其才巳直史館穹秩可以契致而公歸棲鈐山之下卜居介溪之涯結茅植楥耽書履素櫝簪弁而冠鶡閉甘脆而茹糲杼思樂潛爲詩若干首銑誦之曰淸婉而綺不浮質斯肥於山林者秋居十餘年應召還館巳使粵藩掌畱院教國子貳吏禮之卿遂長南曹如其貳者焉道路所經官常所激僚友是酬爲詩若於首感諭乎交際訓敕乎生徒敷內乎治理爲文若干篇銑誦之曰辯於體裁而藻思致循乎典常而玄倪寓詩其唐之春容文其漢之簡健斯施諸廟堂者乎今聖皇在位修正禮樂詢咨文儒公被知遇股肱攸屬聖心之所創作羣僚之所建白畸士遠臣之所條上公隨方而應執矩以裁可可否否允稱徳意蕃錫累諭騰章奏謝將續梓之孟子謂造道資深然後左右逢其原亶哉銑考古之君興緒植業隨材而授若夫禮樂必俟儒者蓋分合天人知徹幽明體兼述作敬貫淸直一革一因上造下循或張或弛善登僻止故曰明乎郊社禘嘗治國其如示掌於戲公之文之用至是而大矣哉

雅述序

浚川先生王公﹐嘗作愼言十三篇﹐深探隱化﹐暢發玄旨﹐學者莫不諷誦之。先生又出其雅述二篇﹐悼後人之襲迷﹐示行者之廣塗﹐修身理國之具﹐循級蹈實。銑辱交於先生四十載﹐論心論義﹐商訂減規﹐至忘爾汝﹐不特形骸。先生秉介履素﹐搉枉犯難﹐在困無憂﹐在達無樂﹐耽文味道﹐少勉耆化﹐故能辟巳塞之路﹐昭不礙之牖焉。夫聖哲之訓﹐積充於宇載汗其牛﹐不啻足也。而後賢一出﹐必更有作﹐往往發其未及﹐而救其或陂﹐斯蓋日新之盛徳﹐生生相禪而無巳也。譬之日月麗空﹐代照一爾﹐光景永耀。人樂之而不厭焉。夫天道恆進﹐故人心好上﹐天運有常﹐而人則躐等﹐故思窮於微眇﹐行怱於疾徐﹐辯徹乎宇宙﹐心荒於日月。聽言可聞﹐考實蔑然。讀雅述者宜知切巳求要﹐其覺民之旨也。

中麓說

孔氏之徒論列逸民曰荷蓧曰長沮斯人也俯晲一世安於鄙賤人不得而名之自宋以還吾徒名矣而字旣字復號新異日增行業鮮聞焉與不得巳則以其居而自命者近實矣斯由古之道與章丘李伯華氏家於胡山之下山有三足李子宅其中遂稱中麓云胡山者齊魯之望也脈發於岱尾亙於海一峯特舉髙埒日觀嵓壑深限危可避之李子居於斯學於斯蓋以資徳焉豈曰棲淸餐秀覽勝供吟而巳夫遡脈則立本矣沿亙則知會矣仰特則秉介矣阻於限而防之當愼矣陰化成質結之爲山形峙地上根蟠地中厚據者大富積者昌君子以立本築室堅其基植禾培其種川者气之道海者物之歸下而負海者山所委遠而延勢者水在夾故行不散越聚不崩阤君子以知會雜而無統聞見博而蔽固深習而未�矜持勞而神智闇夫岡巒蜿蜒而漫培塿盤旋而卑迅而出者遺其類矣突而立者絕其附矣君子以秉介吾不動於譽豈其畏乎害無愛於生豈其便乎常邑作城而衛民家設藩而固積若夫壁巖綫徑隱澗峭峯一夫揮指萬馬返轡君子以愼防立於禮人莫之敢階據於徳彊莫之敢移綿蕞之小可以馴武猛賓贊之末可以折夷貊嗟呼難平莫如心易流莫如气心由道寧气以性用否則浚本或失之空知會或岐於異介或矜而爭限或滯而隘皆一舉而百廢者也故君子貴中

贈太司徒李公歸蒲汀序

古之言曰四時之序成功者去美哉然非所謂精言也仲夏而蜩鳴日南至而鴈北向葽之秀梅之華則其功漸斂而微以至代謝豈待夫艸長木密霜落冰結而後見乎夫二儀之嘖惟兩而巳兩者對立化化無竆天之道曰陰陽爲寒暑爲消長而休咎以其感人之道曰仁義爲仕隱爲進退而得失視其履君子握其環中以制變幾欲動而巳道之故智名潔操人靡得而稱焉蒲汀先生李公弱冠對策天子擢置鼎甲壯年守學士掌制掄士臺鉉邇只乃退而家食者數年起貳吏部又退然後自宗伯眞拜司徒公資識髙朗履蹈堅直優學供仕才猷充﹠﹟62730﹔﹠﹟63140﹔谷今夏又謝司徒矣然未及耆也雨洽田而嗇澤舟望洚而停橈去就如脫悔吝奚生銑朼往長南雍愧徳不類又念先人之耄得請還郡旣而思曰進退殊遇然莫匪學也孝弟忠信淑諸人者卽其安富天下致吾君於尊榮云爾顧才劣力弱莫自矩焉求類於古之人唐白氏樂天可法矣昌諫於元和嘉謨於長慶杭之守香山之逸不附滛朋不固浮利晚間於徳﹠﹟62730﹔﹠﹟63140﹔谷而不相然杯酒畱連詩樂諧謔莊士恥聞之其歌鼓缶而儳然不能終日者乎宋司馬氏君實可法矣自判並州巳陳大計翰林樞府辭而棄之居洛十五年童孺慕名一日入朝徒衛願畱著述通鑑搜羅典冊究圖治亂品裁體畏芟薙異端起而相元佑君子曰再造宋矣亶矣乎臣模哉邇者聖皇兪元輔之薦還銑翰林幸復立先生門墻以終教先生不待司徒大夫而下思公之徳不忘乃授簡於銑俾系之詞

賀宮保浚川王公序

粵稽古建官至周乃得而詳云是時區萬國立諸侯國自爲紀王察其臧否而慶讓之自三公以下理其畿內千里而巳徳以師師何密网也道是肄肄何任術也秦置郡縣漢因之遂作百代之常舉天下制於廊堂之上搉細詳其米鹽算民及於夫裏設左右相總其要禔領疏目禦史大夫督其成擊姦糾濫一陰一陽歲曰章矣一慘一舒化曰樞矣於是創制裁法防逸弭隙而臣各奏其能以進士之品靡得而齊焉皇祖析相爲六柄專於上都禦史之設無更也浚川先生王公少負濟世之略巳究造聖之學入登淸貫出牧甸邑藩臬宣力方鎭經營利刃割不格於盤錯良弓發咸中於正鵠曁長內臺治禁兵卿士服其潔履朝廷資其大猷三考陟明加秩太保斯師傅之徳選乎先生益弘任哉公嘗督學內服所成士自大光祿趙君而下俾銑制言賀公銑辱公之友四十年誦厥富篇詹厥素業允哉命世之儒銑也跧伏山林研精墳籍古臣之道嘗槪聞之蓋上默移而下顯諍貴協情而賤用巳一人一心也眾人亦一心也一物一體也萬物亦一體也血气貫而周脈絡屬而固志意合而孚好惡平而當昔稷之力穡弗曰鄙事而希禮樂益之虞山弗曰賤役而慕百揆盡其才而就其緒譬之舟子或舵或棹或帆或綆中流𨿽風竟登彼岸惟和故公惟公克誠君降心以從士聞風而化民獲怙依國賴楨幹今夫捊落向答步移景隨可謂速矣然以此感彼有間焉色厲而人畏語安而人懌可謂速矣然以此感此猶須也聞震而瞿瞿過廟而肅如夫何億夫何飭是故未言而信其眞未動而順其向斯功格於天世流其澤矣

漫記【九條】

五月十日上告事九廟臣銑當陪祀先以子刻入候是日頭痛體倦又雨甚寒上至廟門步入又自太祖廟步至睿宗寢聖容恭肅而安雨不張蓋臣懌然曰聖人也頓忘其疾祭歸康適矣易曰�而不薦有孚顒若聖人以神道設教此之謂也

七月十日入賀皇子生陰霧蒙黯臣銑拜下而出始覺蒸觸不堪易曰震驚百里不喪七鬯心方致敬外物不於也

一日入朝百官俱靑衣角帶小臣肩貴僚而行及辯貌乃驚而遜若他日緋衣剌補腰帶金玉品次自章卑不抗尊易曰黃帝堯舜垂衣裳而天下治釋者曰變化而無爲此之謂也夫讀聖經者不得之躬行徒校諸紙上之言祗增煩贅銑入朝有寤識之以見凡學莫不然也

客有譽張懋恭能立事者銑惑焉問張甬川常父常父曰張壞者多而得者少壞者皆大體得者僅細故也銑以爲然

客問亢龍無首之義答曰皆上九之詞也九五以下皆賢人之象上見羣龍勿爲之首如堯咨四嶽以得舜也天髙矣必下交於地萬物以生君尊矣必謙接其臣萬化以成五以下皆天徳也上不可爲之首幹之亢者獨上九爾自五以下皆富實也又問龍戰答曰陰極而僭故曰龍小人而疑君者也下五陰良臣也戰而攻去之若晉臣伐蘇峻宋臣討謝晦月盛掩日臣彊逼君名之曰龍責君也說其小能久假以權辯之不早縱使至此若夫陽道之亨豈陰可亢故以龍爲陽者誤矣

成化中風俗儉朴先君爲司馬郎銑時十歲尙記先君貰屋自深巷入轉東土垣小門內屋三間秣馬又土垣小門入寢三間東三間爲客次寢之對有垣及門小屋二間爨室也弘治中官頗治屋然西涯閣老宅尹天官故第天官又名以賄敗者在陋巷榱柱皆朴樕小材但稍廠今被召至京大官自造華居襲石采椽連甍院價至萬金者【李序庵苐】燕客酒半出玉斝相酬金銀不足珍噫奢樂極矣其無患乎

詔還梁儉庵司徒徒人丐子相語曰今天開眼取回梁爺然則司馬入朝百姓畱之宜也西長安有屋一區價二百金予嫌其敝陋儉庵至卽居之伹掃地塗壁余愧不及也然余不能久畱京故假官署貰民室而巳

弘治以前士攻舉業仕則精法律勤職事鮮有博覽能文者間有之眾皆慕說必得美除自孝皇在位朝政有常優禮文臣士奮然興髙者模唐詩襲韓文閣老洛陽劉公惡之教人毛經窮理弘治末頗知習左氏史記矣今日士著書則自謂周漢摛詞則自任風雅然皆六朝余習講學戒於相襲各擇一義爲門戶敷演令不可破甚者崇好佛經老子曰精於六經大抵釣名以致利而巳其行猶夫人其心之詐則莫測也

予讀通典西域諸國其金花座及身被寶珠卽佛書自炫者幻人之術卽佛書誑芯之誕也佛蓋黠胡善幻服其域之人近理之言中國士以莊列文之傅子【奕】可謂髙識矣【予舊著述謂佛爲西方上智今讀通典考西域列國之俗則佛乃其國之黠者予昔曰之言過矣】

都察院右僉都禦史王君墓志銘

淸苑有介士曰王氏諱徳明字宗周性嚴行方特然有守貌莊語簡不輕然諾弘治甲子年踰冠舉鄕試正徳戊辰予以史官閱省試卷累首薦君主考右南士乃第君以九選封丘知縣是時中官奴廖鵬附劉瑾威橫於河南民日遭荼毒自三司以下受鵬頤使欲黨君爲助君不許上司故困君以難平之訟皆理丁卯鵬子鎧冒祥符籍入試余姚孫淸失官依鵬爲代筆禦史輩將魁鎧君發其姦猶列上第踰年給事中陳鼎劾鎧冒籍除名君以賢調嘉善則易糧長以寬包陪抑勢豪以均田稅有餘力又修治學宮惠養寒士飭武備遂用挫賊於桃源主簿李錫死賊手請於朝蔭其子禦史張承仁來按浙大索賂君無所予爲所折抑後禦史事敗君名奕奕起在兩縣皆茹菜衣布無受干謁晉戶部主事散儲理鈔不漁貲余再以艱歸攺兵部再晉武選郎中出知懷慶連歲凶君蠲稅巳費散積貸粟民旣安和天休聿出瑞麥瑞瓜瑞未疊產一時上有銀幣之褒晉太常少卿卽晉今官巡撫山西敕於檢身嚴於治吏不得僭乘轎濫役民確事實惠抹摋虛泛猾官貪人始不便矣大同之變提兵境上爲聲援巳事劾僉事孫某棄城脫難將官卻永等納賄賣閒以計獲石州寇常誠心其黨萬人或戮或釋宗人亂法君治之卒爲所陷罷歸喜臣數薦之未及用而卒嘉靖丁酉九月十八日也享年五十有六君始祖元學士王盤謚文忠傳至曰恩者生君贈都禦史母楊氏贈安人娶郎氏封安人子三長闓舉人次閥郡學生次文印女二壻指揮謝宸次尙幼孫女一墓在城南葬以年

月日銘曰嗚呼剛士胡不永年我文而石可久聿堅

贈鄭中丞蒞所治序

今天下內無宄外無敵刑無重譬之木然根大幹繁未免蠹生其間故消患於萌止僻於漸惟都禦史是憑是信蓋藩臬尊而不專按臣嚴而速代然也江閩之交山峻水深午衢雜居商貨之叢則姦生心而欲擅官守之間則事相牽而競能盜乘其隙以力致富穴箐竹之茂恃巗石之難攻伺便而出急則避之歲久勢成噬臍莫救朝廷設都禦史蒞之固將合兩域和羣屬一事權協恭以靖由是可以飭戎旅息爭訟平財賂化居滯凡惛捄之未然非待其橫而後制也盜之生有自矣官取其有而濫用之貪陷之法而盡釣之則民蕩然無以生乃知上不卹之而起離志凡可以避害而苟全者曷不爲也夫捨其室廬之安棄其桑麻之美甘於鋒鏑之冒樂其竄伏之恐豈其性哉凡兵之動驅民湯火悴於轉輸竭於治餉算幼弱以充丁市產積而完徵卽不淹歲月不犯秋毫而先困矣況夫勝敗之難測機會之多局微乎微乎起於豪忽危乎危乎變於立談故無貴乎盜求先彌之無慕立功一求靜之利民奚盜興廉﹠﹟62684﹔﹠﹟63139﹔兄靜兵載櫜而威行四境刑卽寢而信徹庶生不弭之弭何隙無功之功斯懋也今歲汀贛撫臣進官而去上兪銓卿之薦以通政汝南鄭子汝健往車穀子吾鄕之士彥也達於治亂之權練於經濟之略車穀子往哉柙兕虎於檻中解紛結於觹下才浮於官地限其大作予述鄕大夫之意乃爲迂談抑以相其永成者云爾

訛傳

弘治乙丑東白先生張公語銑曰景帝將易儲命百官列狀署名惟給事中東安李侃垂泣而巳給事中閩人林聰退而告人曰吾慟而不署景帝聞之遷林太子司直乃陽陽自負髙選雲林後貴顯諛者傅之故諸家文集有譽林之忠者先生又曰使李推涕心於執筆豈不毅然丈夫哉銑少見東岑子譏薛文淸之隨正徳戊辰銑與修實錄得見國史文淸以正統巳巳起丞大理督餉徵貓景泰辛未歸朝壬申升南理卿署狀時公不與焉亦無銜名嘉靖巳亥秋寓居詹事後署錄之告諸同志

封文林郎彰徳府推官葛君墓志銘

往者徳平葛與立倅吾郡以鄕試一人遂以進士來巳尊人林塘處士來就養予謁君見其貌惇而禮聆其言質而詞予嘆曰固宜有是子與君間告予曰環也少多病先人經歷公止予學然聞先人之訓涉曆書史所得乃知世之長否由官貪蹙國殃民卒禍其身蓋顚其枉直而售彼姦頑者夫餓以燭明說而依之不知焚如之災其頑冥孰可止諸吾日以戒子云爾予曰士之躋於聖無欲焉止矣吾郡倅潔修而密明幾而決法守所執毋得而髙下之君無以念也別君七年爲嘉靖丁酉十二月二十有六日卒生成化巳亥正月四日計年五十有九戊戌十月二日葬於鉤盤之陽八月望與立命其弟來徵銘徳吾郡鄰封固悉君美行如狀君蓋孝義人也父母在逆所向而就養之出則應期速反昏曁喪數助其匱者少治賈資呂氏金誤浮其五之餘糴孫氏麥槪之得藏金李氏醉逸金君皆返之三人不覺其連頓首也晚年人就其廬居之卽革非不逞方與立省解時當道奇其少而儶命有司贐五百金君命之卻曰吾邑方饑吾家忍更枵之遂卒辭君字佩玉髙祖士能曾祖亮祖友才父智鳳陽右衛經歷母張氏娶李氏封孺人子六長卽與立名守禮今晉官兵部主事次守易邑學生次守讓次守貞次守巳幼者守爲女一孫男三人女一人銘曰民之初生本乎眞淳利罟名网維道乃湮葛父良哉老持操雅維史誄之配古質者

【三仕集／卷之十二】

贈光祿大夫太子太保禮部尙書兼翰林院學士嚴公諱馬﹠﹟63140﹔黃字廷獻神道碑

南陸志

自陳疏

本言贈上黨栗氏道夫

揚子折衷序

看朱巷的確回奏公移

書參贊行事後

贈葉虞衡考績序

贈劉大理赴召序

趙先生傳

城南漏澤園記

贈太宰石塘聞公考績序

贈大司徒桐溪錢公考績序

沈諫議奏狀跋

贈太守馬君序

答顧東橋侍郎書

黃氏擇善序

祭穆玄庵太常文

贈午山馮禦史序

山東按察司副使李公墓碑

潁濱書院記

聞言解答甘泉先生

吳尙書傳

杭州知府呂君墓表

忠誠錄序

夫人薛氏墓碑

答魏莊渠太常書

書甬川春秋說後

災異自陳不職疏

近田記

山云亭記

答李太常伯華書

杜長垣名亭室記

周易餘言序

都察院右副都禦史朱君神道碑

劉通判墓表

孫忠烈公傳

患病乞休奏

雙溪陜西奏議序

奉訓大夫知壽州李公墓表

洹詞卷之十二

三仕集

贈光祿大夫太子太保禮部尙書兼翰林院學士嚴公諱馬﹠﹟63140﹔黃字廷獻神道碑

世有早捐時學用植其業曲事諸父忘義之薄臨財推分動其愧心卒丰而家爲邑華屋若是者謂非孝與樂予饑乏數起困僕禮周姻戚弟洽表從葺館授餐不厭煩屢若是者謂非仁與晚遇覃恩錫厥章服志安齊民彊而後可惡登府市一就賓飲耄年而徒不禦車乘若是者謂非讓與絕飲簡嗜抱素餐恬古貌秀眉儼與徳士有子不終教厥哲孫早擅文儒晚躋元輔斯蓋神聽而休之章報於胤者【缺缺】嚴公若玆已允矣都哉嚴公諱騏字曰廷獻曾祖仲恭敕封禦史大父孟衡官積左轄父璉母黃氏配張氏子三長淮次海又次淵孫六人曰山【缺】峯嶽豳曾孫二【缺缺缺】府都【缺缺】者世稱【缺三字】太子太保禮部當書翰林學士今聖皇出治上志唐虞乃於勛相簡任五臣心旅攸寄機猷是【缺】介公參之間大被蕃寵晉帽面衣之微帝亦徧授璉及孫淮贈官如嚴公自嚴公配張及黃及俱贈一品夫人銑介公榜中進士受命理翰文家桓石銑受公友愛三紀之餘乃掇巨徳乃亂蕪詞曰江漢炳靈秀出其羣於維嚴父懷徳握淳昔嚴中世嘗憊而屯嚴父翼翼履茹苦辛匪直亢宗抑鮮彼貧如農藨衮乃亨丰年如園培達乃采芳芬燁燁太保早致靑雲分典宗秩入秉帝綸文昭有毅禮達而仁造膝之對歷此昏晨康侯云錫迥我縉紳褒而先代對而崇墳銑也作誦千﹠﹟62730﹔﹠﹟63140﹔冀有聞予在翰林凡三月奇十日承乏遷官十一月至日至金陵乃檢舊槁俾辦事吏錄之成帙姑記一時之迹予衰年朽材俗巧性拙誠柄鑿之不相入未能脫然謝去復就間曹不過月費俸錢先聖曰邦有道谷恥也其銑之謂歟

南陸志

嘉靖己亥後七月望上晉臣銑爲南京禮部右侍郎俟賀聖節八月十六日陛辭十九日出都二十九日至家開書櫝檢舊槁回翔菉竹黃花間仕情泊然十月十二日丙子發程攜士﹠﹟60886﹔孫同行官府及親友餞於魏營子汲亦乘馬隨自目病凡五年不出今幸愈汲深以不侍養爲歉予慰遣歸晚宿五龍李西牟別業其地面衛水通舟楫民治場堆木貯鹽皆有利牟翁曰予岸上有田河中有船可爲富者相對一笑而別丁丑午至浚東大伾西枕衛民物繁縟晚至滑縣城大於浚兩邑地亦沙鹻戊寅至長垣多商販故富己卯望過兩堤至儀封河西徙田可種夜飲張黃門漢卿家庚辰劉中丞大謨召予飲又過雷戶部啟東酌數行乘月與中丞黃門步歸寓館邑多貴官故室多壯固鄕民言有司作大司馬坊用九百金予嘆其妄費辛巳辰刻渡河至野雞岡晚至睢州城中惟南北一街有屋餘皆積水望之一湖陂也壬午至寧陵癸未至歸徳自雞岡至此州皆河所沒否則旱十室九饑人皆菜色甲申至石畱鎭李守備瑭閔知州材送至此同宿店房寧陵公館廢予宿儒學進徳齋石畱故有驛亦廢乙酉四更行午至會亭驛正屋亦破見天日晚至永城丙戌大風行四十里至鐵佛劉氏家止前二十里有善道驛廢夜常有盜予少年聞睢歸名郡也地宜麥河舟通南貨今過之村屯寥落或數十里皆荒坡自城外多野水歸徳船渡五里而至門今水涸泥淖歸徳𨿽設守備然法不振欲備十騎護予行不能辦止有四騎永城令劉瑤言兵備取民快守歸徳舛錯可駭軍官富皆剝之下故桀驁不制者寘之餘貧者焉能充役此地北接徐碭南連亳潁一要會也永城民處廠者官不能令豪家大樓居髙閎垣收壯健爲奴便弓馬喜鬭殺多者百人名曰家將專匿亡命者官以計擒得之則用其家將奪於途而去收債急於納稅予意不以大刑破滅十餘家後患不小積獘二十餘年未有經略此者丁亥辰刻至善道民多棲艸舍巷陌蕭索出善道東行皆岡阜登陀下阪四望無人煙故爲盜藪日西至宿州大郡也秋無禾冬種麥未甲土此州爲南北午衢甚苦廚傳之供戊子午至大店驛驛之東北有湖廣袤二十里秋水涸店人牧豬食�茨地栗多者至百口冬作腌豬江南客占之晚至固鎭凡千餘家鎭�澮河通商販俗號馬頭言其聚貨而散之他方也巳丑早渡澮橋大風申刻宿王莊館捨敝陋門無關鑰﹠﹟62682﹔﹠﹟63139﹔豕人皆坐至月出遂行庚寅巳刻渡淮至濠梁臨淮今劉仕逵來迎劉以禦史言事左遷言數日前盜五十人刼民劉某家火甲圍而攻之得盜三十餘訊之皆河南饑民也則河南之變將作予曰今無一處無患無一法無獘所願賢者在令耐煩爾一事周詳民大利一事艸略民之害無窮令謝教而別過二小阜至紅心寢捨半頹席蔽之而寐辛卯行二十里過黃龍岡午至池河前此淮上鹽徒來據岡遏旅劉紫巖司馬奏準於池河設守備武官統軍千五百人盜不復至今武官夏忠貌朴質戎士整飭民頌忠廉潔故能立事出池河十五里過盤山髙六七里旋繞而行二十里山之麓曰大柳驛壬辰行三十里過關山碎石錯落壁立直上二里許而降則坦途也山之頂北崕石磴而上有關王廟又上石磴有小合三間四望羣山煙靄蒼然頗有興致未刻至滁州癸巳午刻至東葛驛舍盡頹予在檐下一飯而行過黃崕嶺晚至江浦大司馬湛公大宗伯熊公遣使來迎十一月甲午朔渡江巳刻至南京卽謁孝陵三日丙申上任辦事計程予家八十里至五龍渡衛又四十里至督二十五里至滑九十里至長垣過兩大堤路皆利徑九十里至儀封三十里至野雞岡渡黃河又五十里至睢五十里至寧陵六十里由西門入歸徳今門外水潦而溺由飲馬池入東門乃七十里六十里至石畱五十里至會寧七十里至永城自此而南路多岡陀或升或降非如中原坦然掌上六十里至百善七十里至宿六十里至大店六十里至固鎭六十里至王莊田皆稻畦有陂塘瀦水六十里至濠梁渡淮自此山行六十里至紅心二十五里過黃龍又二十里至池河三十五里過盤山至大柳六十里過關山至滁四十里至東葛六女十里過黃崕嶺至江浦渡江二十里至京

自陳疏

臣由進士出身攺翰林院庶吉士授編修歷升南京國子監祭酒致仕嘉靖十八年二月十四日欽蒙聖恩攺詹事府少詹事兼翰林院侍讀學士本年閏七月十五日又蒙聖恩升今職臣一介書生本無學術幸竊甲科久塵淸貫舊勞未效新寵洊加天恩隆厚臣微犬馬之報世運昌期臣寔朽蠹之物玆者恭遇皇上舉行大典考察羣工稽行能甄良否放貪競左瘝矌振起頹怠激昂事功臣年已過衰才不適用諸臣之中最當首黜伏乞特賜罷免以昭聖治之嚴臣不勝大幸

本言贈上黨栗氏道夫

栗生產於茂族而勉貞操生於今玆而慕上古又求之他邦自燕代而梁自國老而士咸師而友之綴文倡詩覩者珍焉巳息遊於潞脂車於鄴問道於洹野嗟乎世之負才者挾冊秉毫富厥篇章誰不欲掩宋唐而超秦漢乎知者觀之皆畫餅刻果者爾奚以充腹而班核故錄未竟而塵積之夫求其言不究其由步其迹不詳其衷而曰我其古矣是自罔也吾之於人也聞之不如見之見之不如友之名孰與貌之眞貌孰與心之盡惟希古者亦然夫文所以述巳而甄物也才者性之能人性之善一也發爲兩端曰好曰惡失其性者反之故君子之道四格物者約之內絜矩者廓之外實焉無隙虛焉無滓彼好惡者同於公焉而吾無心斯加諸人者當刮垢而鑑空去濁而水澄觸之照重淵而辧微須出之協通理而中物分矣夫天之生才難木長幹霄或蠹其腹璧價連城或匿之瑕不可以棟明堂不可以器宗廟人之棄才易執玉而怠碎而瓦礫舉杯而顧污而黼繡折指莫續瘢於面而奚塗也故君子幹幹以終其身巳夫

揚子折衷序

子曰﹕道之不行也﹐知者過之﹔道之不明也﹐賢者之過也。知言其索隱究理之不可知也﹐賢言其苦節行人之所難能也。務其所不可知﹐則妄誕售﹔倡其所難能﹐則詭異興。視近必疏﹐履常反略﹐非達之斯民者也。聖人憂之﹐而因彜以訓中。若夫�紫亂朱鼓僞喪其﹐此不待教而放之矣。昔魏尙浮華﹐晉崇淸談﹐中革失道﹐而夷據之。姚興佞其胡神譯其文﹐梁衍惑於因果習其法﹐達摩曹溪論轉切徑﹐宋大慧授之張子韶﹐其徒得光又授之陸子靜。楊簡者﹐子靜之徒也﹐衍說詡章﹐益無忌憚﹐苟不當意﹐𨿽聖亦斥。未久皆絕不傳。近年忽梓其書﹐士尊尙之者反陋程朱﹐巳朽之物重爲道蠹﹐彼何人哉。整庵公辟陸楊之謬﹐渭厓之於陸﹐甘泉之於楊﹐則篇摘而縷數之。不賴三公﹐中華又其夷乎﹖銑嘗觀楊氏之書﹐其旨二﹐曰心卽道﹐曰滅意。其援儒一﹐曰心之精神是謂聖抉。三者之非﹐而其書不足辯也。惟天爲虛﹐有形皆實﹐虛之所包無盡﹐形之所納有限﹐是故圜中竅外﹐其方盈寸心之舍也﹐神明居之﹐圓徹靈覺﹐斯之謂心﹐以涵一理而應萬事。此無形﹐理亦無形﹐上與太虛﹐其竅流過而無間﹐渾爲一體。理卽性也﹐喜怒哀樂其實也﹐仁義其徳也﹐性發爲道﹐民共由之﹐謂心卽道﹐可乎﹖人之閒居﹐不善心之染也﹐見君子而著﹐其善性不泯也。珠混污濁﹐其光自耀﹐夫心之注擬曰志﹐其營謀曰意﹐志直而意岐﹐皆心也﹐無志曷立﹐無意曷爲﹐志以道寧﹐意以道正。心而無意﹐其將爲槁木乎﹖孟子曰﹕心之官則思﹐此天之與我者也。子思問於孔子曰﹕物有形類﹐事有眞僞﹐審之奚由﹖子曰﹕由乎心。心之精神﹐是謂聖﹐推數究理﹐不以物疑﹐盡言心之妙用﹐無不通也﹐故無不推也。能通者神﹐所通者理。豈如楊氏之言哉﹖楊子之父曰承奉者﹐遇事不亂﹐聞盜不懼﹐蓋習於禪定者。一家之學思以易天下﹐而服儒衣﹐稱儒名﹐乃借聖言之似者文之﹐單詞片句不審通指﹐攺頭換面說向儒家﹐大慧之教然也。湛子之辯曰﹕何思何慮﹐在乎致一﹔不識不知﹐在乎順則。無聲無臭﹐言乎天載斯言也。學有的﹐進有地﹐終有止。夫縱意者眾人也﹐誠意者君子也﹐無意者聖人也。無之云者﹐不以我也﹐一也﹐則也﹐天之載也。舜之作歌﹐康哉豫矣﹐欽衷自如﹔文王代密﹐赫赫怒矣﹐穆容固篤。學者拾級升階﹐積步人室﹐水到渠成﹐匪聚行潦﹐乃其淩髙獵遠﹐暗億襲取﹐顧左陷右﹐等非實地。譬之卽空而見花﹐不食而覺飽﹐是病也。彼楊子者﹐攻課試以取官﹐窮籍典以博識﹐白功相之冤﹐爭儒臣之貶﹐周迎使之儀畫﹐宜民之政發慮構規﹐非意孰尸之﹐輕詆古賢﹐過予所好﹐任同異爲取捨﹐逐取捨爲喜惡﹐斯其卽心是道者邪﹖充其類則夫子所謂一言喪邦﹐師心自作﹐近於起滅天地。然則楊子之無意其諸自道乎﹐蓋無誠意也。

看朱巷的確回奏公移

十一月初十日準本部咨準禮部咨該副都禦史王暐奏句容縣有龍爪樹朱家巷系聖祖所自出之地久未顯揚今宜照近日表章堯母墓詔書修理臣下墳事例建園寢置守護之戶一節合行南京禮部堂上官會同彼處撫按提學禦史看驗欽依著訪求的確奏來職隨於本月十一日離任至句容縣會同各官親詣其地先自本縣西門出行十一里過二小山地名通徳卿有一土穴樹根在內原系櫟木四枝屈曲向上枝頭各有五指鄕人異之呼爲龍爪今枯朽八年穴西田一叚各眾稱卽朱巷故址弓量丈尺得地五畝西距京八十里見今民楊春爲業自釲基西行一百五丈斜坡土脊一叚株木一科木下一穽故老相傳朱皇帝家墳弓量丈尺得地三畝徧生荊棘並無丘壠石碑西北古廟一所壁畫神像並書句容朱安八字樣石香鑪上刻朱慶社二十八戶置凡七十六字職等反復看驗前地總是一片荒坡地勢欹斜各眾𨿽稱某爲巷某爲墳略無遺迹可認𨿽稱故老流傳別無碑籍可徵仰惟皇上大孝冠百王至仁普四海古帝之母異代之臣抔土可辯�攽卹典若句容此地果如原奏是乃聖祖千百年積慶之原皇朝億萬載興王之基禮意深長事體重大職等旬日之內竭力訪求止於前所開載未見的確豈敢信擬扶同自陷於欺罔不忠擬合會案回咨本部查照具奏定奪

書參贊行事後

嘉靖己亥秋南京太宰甘泉湛公受大司馬之命參贊機務公矢諸神明精心竭力以其僚石江歐陽公率其屬提挈宏綱分疏細目達支循本探端張緒幾聞之上諭之下興利去害總若干事籍以示銑夫其申聖謨崇古禮厲兵成武率乃自躬省費寬民協之各署養髙年餼困戎逐遊客止火葬勸農桑聯保伍作義阡堅定業斯蓋相天下之道焉匪直參贊此邦爾其諸眞見天理而放諸有眾者乎昔在商季一夫肆虐而周代之殷虛故民席寵怙侈酗酒滛朋周公遷邇王化禮洽刑禁三芯始變亡元以夷猾夏斁我彜倫紊我秩典天地聿閉品匯奚章皇祖起而極之其艱十倍於周究其源自於燕安程其委會於貪縱民榜之所申明大誥之所懲艾皆自此邦始今世久熙大紓小弛浸致亂萌振怠遏辟非老臣伊其憂之夫藥不當病猶無醫也化不革心徒爾勞也公其知本矣乎其屬吳藩氏請推其長之美反諸戎所說以忘勞教而用戰都哉銑讀前史悲竆救瘼之術爛然考其世則益衰豈非無實之故歟易曰君子以申命行事故申而不行則掛壁間賁楮上而巳

贈葉虞衡考績序

夫一心可以事君專志可以作事故位任疊更幽有恆操職守漸弘持乃定準乃其道之謂也非其榮之謂也夫君胡爲乎有臣代終焉爾民胡爲乎建長足怙焉爾事上莫若忠蒞眾莫若直忠也者循乎正而翼之直也者因其生而遂之上尊下乂流澤而殿邦臣之身無所利焉予分曹於南稽當世之故則自昔山棲而遠於時者十六年矣士習日髙而文崇益古不無質衰之嘆則願與世之君子反諸躬行惇實旣業俾國有攸賴云司空諸大夫告予以貴溪葉子本道之賢也葉子之郎虞衡也約財而器中程致山澤之產而財孔良工以時舉皇則賚之未虞衡也貳寧國究源獘而戎備行長則薦之未貳郡也守均州檢其狹土寡民巳其溢徵贅役言於其上抑中人之�而削其冗置民則妥之乃又壯之葉子乎何其善於官與其諸一心而專志者哉春正月上旬葉子考績大司空署上上大宰卽其考而陟之葉子其自此升乎哉昔養氏之射楊也百發咸雋行者恐其狃於中而失勝王良之禦也刮泥登陀菑蚤不齵輪輹偕力巳躓於莊何哉肆騁不迪是故受命傴僂鼎貯饘君子是以知正考父之有後於宋也

贈劉大理赴召序

夫人者有生之最靈也資物爲養而任知以致故蔽體而費百工炊羹而和五味然必羣居而後勝物備事則有喜怒交爭之變斯制刑罰止辟之典昔者聖人設卦天水曰訟夫兩其畫則上剛下陷兼其象則內險行健此訟之滋而斷之難也利口巧詞指贗如眞拙性吶言申情如飭朋欺合織以負一家復蔀環匝以掩叢屈加以厚勢臨之巨害懾之非夫明愼不橈鮮不炫矣說者曰刑貴寬寬以矜民又曰刑貴嚴嚴以懲亂皆一曲之見而非通方之論也夫賕而舞紊彊而橫擅恣作民迷夷視邦憲若是者寬之是逞翼虎也故陳球治貂人鍾離意﹠﹟60960﹔孫並誤宜昌禁過當入逮縱其惡而奄擊匱其生而甚責若是者嚴之是弋宿鳥也故戴冑放校人徐弘敏辦餘慶夫後之尊天也刑之炎焰也天不可瀆焰不可邇倉卒震怒開釋無從緩要待悟漸可舒解是故勿逆其憤勿就其威竭誠協恕秉公啟志故張季罰犯蹕寒朗散楚獄若夫法有不可泥直有不可遂運權合道移輕就重若田叔之上梁事用意宛轉處棘委蛇亶其長者哉𨿽然刑者一成不易之術也與其盡也寧余與其密也寧漏昔唐臣謂其國刑輕簡萬姓歸心浹於骨髓其後累遭大憝旋起旋殲徵伐代有供膳疊行杼抽云空曾無離怨我皇朝作律惟則有虞平用常制削除慘毒五官專司惟刑更立理寺紏正部院自笞以上皆讞自卿以下皆劾海內樂生垂年二百往正徳五年逆閹就捕大司寇怡閒劉公奉詔獨決罪罪釋釋無出無入縉紳稱平怡閒公仲子思存嗣爲禦史今年自南通政參議召爲大理少卿思存淳明雅敕富於文學頃在禦史按治省郡著名允愼再以養母退而修學焉思存往哉援經補律胤孝輸忠漢陳咸戒子孫曰爲人議法當依於輕𨿽百金之利勿重比也咸之孫寵及忠代在廷尉旣盡仁而俱位尙書又納忠在於今其鄢陵之劉哉通政五泉劉子合公卿大夫餞思存江之滸以思存嘗授經於予俾述其末義如此夫

趙先生傳

趙先生壽張趙文瑞也名奎以粟業太學拜行唐簿攺簿鞏子貴贈大理評事悉不書特曰趙先生珍之也其道可以美巳範人則官弗足先也先生魁岸不羈揮金濟匱者如捨簞食豆羹笑人口惠無實然序班劉元邑丞汪聰令尙鸞居微而遭歲凶先生衣食之及歸資之金三人泣下曰當報犬馬力顧未時耳先生考君榮嘗傾貲救饑焚千券不責償一日入谷中命工采石忽心動亟攜工出頃之石墜人曰善有報又曰趙氏父子協義先生在行唐管柴廠大官優其才命共治二府先期辦且明分數無欺謾大臣加禮在鞏浚隍廓城將夷民蔬圃先生曰旣不能給之食乃奪其業何戒無夷又發粟以賑河流鞏溫之間不恆居民爭河壩地鬭而死先生曰爾吝一席地乃捐命輕重何居民悟巳爭先生先以憂回壽張田有�鄰人環畛呼天曰寧蝗我田無令趙田蝗我田一家饑趙田千人望施蝗果息先生卒於鞏民及士當其�而禱及輀車將東泣於途冒雨引紼出境先生取陽谷陳氏有賢行敬其姒二十年如旦夕不私財自居家守遣妾髙從夫在鞏先生卒時年五十二陳太孺人六十有九卒先生有子曰鯤字於南舉進士南京大理寺正晉漢中知府於南沈毅少言呂涇野亟稱其賢於南弟曰鱣子曰有章邑學生論曰予系本靑州房故多識齊魯士壽張董湯民殷近夫與予善二子抗志節勤思跂古人晚交於南沈雅如湯民又如近夫負治事才因知其考君之行義如此於戲魯固多君子矣

城南漏澤園記

皇上聖知天授裁成古今禮樂之宜正祀郊壇宗廟躬修農蠶之業先天下本務詔天下興養濟院湧澤園增置義塜大哉聖人之治天子子萬民如有死而鰥獨莫爲收掩卽有子貧無地以施封窆乃捐中野肉餒逸犬饞鳶南京俗傳火葬不問尊卑付諸烈焰僧則庵名化人遊民則儲火具道諸葬者因以取利大司馬甘泉湛公旣毀劉公滛祠以法辟僧及民入其地於官又曰凡有人心者豈其甘於是寔欲寘無所舊漏澤園日荒如詔旨𨿽然死者莫可計彼數十丈之區奚以容乃披裘冒風雪率其屬搜棄地於四郊果有則請於朝各封界爲阡此在南者最沒官地三十畝一大阡又贖貰田三十畝並鳳臺者三阡爲地一百四十畝並安徳者二阡爲地十八畝養虎倉民田二十七畝爲二阡其貰田則檄城史歲取二入辦羞醴通祀四郊之阡之無祀者凡葬以死之期爲次男子自左隅以次右女子自右隅以次左前列周斯理中列迨下列又起不得廣穴失序各立表識嗚呼爾窮民生而凍餒院有養濟死而焚棄園有漏澤食味被服終爾天年與夫飽鮮著綺者同三泉之錮與夫石槨文梓衽錦含玉者偕返眞於玄壤民無怨聲戾气泚厲於兩間天乃出至和爲應休見沴伏大哉聖王之治湛公協於一徳古所謂大臣者歟

贈太宰石塘聞公考績序

精文比制域民於矩是謂法守之臣以系邦國者也危詞烈政去民之厲是謂抗直之臣以作邦國者也委圖奇中解民之結是謂運幾之臣以彌邦國者也若夫虛中梓外定宇博量正表於此形範於彼不爲福創不拔事首迫之而後律感之而斯應付物以能因人是授此社稷之衛古所謂良臣者焉是故略尺寸之著而默移靡貲泯旦夕之效而曲成無盡世不有擊磬者乎武而戞之其聲播說而拊之其韻和石何知乎气可鳴之和答如取況人吾同類自毛髮之懸至靈覺之則一也外其身以動之末矣哉非閉其言而不出也非伏其知而不發也不賴乎言與知者存焉爾弘治乙丑禮部進士三百人銑亦廁名石塘聞公甬川張公同邑同舉年才踰冠沈重靜方偉然國器陽明王子數向予道其賢曰聖𨿽學作允賴於�如明山二子其希聖也何有石塘公遂總選司尹兩都貳司寇自長再拜天官卿凡公之所蒞人曰務棼難理公則沛如人曰勢臨莫執公則蔑有王良之禦控罄隨策養氏之發縱送宜括而衝襟淵度仰而望之樂其可親徐而就之憚其難犯噫斯謂良臣哉公貳司寇滿九載而拜尙書今又再考矣久在於南地重事簡論者咸謂郁其才而拘其化也往朝缺銓卿所司累以公名上請而未眞拜夫夫知古善植者乎不急其尋丈之榱必須其百圍以棟楩楠則然笇日而華計旬以特乃女﹠﹟63140﹔關嬋朴樕大匠不睨焉昔唐楊綰史稱王佐吏禮秩淹民望益隆跂其一日卽相沾被弘渥逮其拜命元勛奢士相顧愕貽或減音樂或夷堂隍此何待聲色然哉今年春石塘公北上公卿餞之江滸舉觴而賀曰聖天子其喜於南卿之來畱司政本則大有慶也

贈大司徒桐溪錢公考績序

昔在正徳中造內閹邊率並私國權臣气靡痿西臺禦史獨抗風節守臺則擊姦按郡則飭政譬之魯炎騰焰靈光特然其一則桐溪公云曁乎聖皇禦極拔置升賢桐溪公自省臬長貳都憲佐司空又出鎭嶺南然後拜南司徒公發慮明而決執事純而肅董成制新循憲宜俗是故利刃解錯無不砉也湍水赴壑無所遏也及在司徒大釐國計民乎可卹不浮羨貲用乎可縮不市小惠諸屬拱手奉條羣工勤力奉直夫古言經世必曰儒也後言腐事必曰儒也夫世豈有二儒乎哉在上爲道在下爲器自微而顯在神爲精之形爲公﹠﹟63139﹔鹿由端而緒財者民之大命也民者國之永基也國非民孰與立民非財胡以生三皇所創宜有神運天巧而耒耜网罟是作二帝所通宜有嵬績瓌文而東作西成是秩三謨所陳髙世絕塵之言無與焉曰利用厚生艱食化居云爾大學盡治生眾爲疾戒察雞豚中庸致和稱廩厚往重攽士祿故率育者陳常道也樂利者獲親賢也自夫矯誕者尙玄虛迂僻者談性命於於吾吾靡益生人一日之用斯儒之蠹見輕於世主矣夫今之尙書皇祖析一相而六之也其職可界其道則一一者用人是也夫子刪晝百代獨存秦誓以殿王編取其宏綱求臣一个蓋是人用而天下無遺才矣才集則嘉會夫邦事何窮巳知有限恃巳自用所周幾何直任其頹廢而巳爲君者以此擇相爲臣者以此輔君桐溪公撫眞定嘗薦天下名士佚而在野者然皆當路重人所固忌銑名亦玷剡中忘巳之害而憂國之虛忠矣哉夫由銑前所言公有相之才由銑後所言公有相之道公今往哉聖天子閱公之績詩云無以我公歸兮寔南士大夫之情也

沈諫議奏狀跋

大臣讎直言排諫臣懼奪其寵利也然必肆欺獻佞得上之心而後能行之未有甚於汪氏者一時諫官掊擊極力而沈君卽其一事指擿之尢委而切𨿽未卽置彼於辟姦心惡狀縣之紙上足垂永鑑嗟乎汪氏之權利今安在歟【謂尙書汪鋐也】

贈太守馬君序

古文有之善無常主協於克一蓋言集彼眾善成我一徳也人非生知於理必有蔽於事斯有礙於行不能無謬夫人之才也以類或通於此在彼則塞或敢於大至細則疏吾則兼有之以迹之動感覺之昭以容之虛納見之實散則會曲則全故君子多識畜徳大舜好問爲知昔子貢問爲仁蓋仕於衛也夫子誨之曰事其大夫之賢者友其士之仁者是時惟衛多賢史魚蘧伯玉子荊者夫子亟稱而且定交祝佗三子之一長足以捄國之危而持君之亂方人而悅不若巳者子貢之患也夫用其國之賢之素履而加之民則咸習而安之而出其學於夫子者捄偏而文陋且夫天之燥濕異气也地之山川異制也民生其間異俗而剛柔遲疾異情修教因其習敷政襲其宜是之謂以人叉叺以類度類者乎則天下可坐而理而奚有於一方哉髙陵馬子約氏舉進士爲地官下大夫進而守汝南馬子端殼士也而達於治嘗令威減下田之稅密而平浚三橋之匯才而績曁入都讞王觀之訞明而執司大庾之計當而潔馬子之師涇野公也涇野吾友之篤行而窮經抗節而履約馬子之司徒桐溪公也桐溪吾長之練達而切理明介而肅括夫二公之道達之天下也馬子其帥之而臨郡也化﹠﹟62673﹔﹠﹟63140﹔不惠洽朝嚴夕辦汝南其將爲漢之潁川南陽歟吾預以慶吾鄕之遭也

答顧東橋侍郎書

銑自戊戌至今春三辱惠教祗領祗領僕閒居十有六年業勤耕讀閉戶不交人事忽蒙恩召還翰林供職四月閒無寸效日夕憂愧又以久次遷秩來南其愧猶前僕行能淺薄無所結明主之知況世路風波反復不定失楫泛舟於河爲屆不得開口論胡容放手作所冀保硜硜之介而已今夏當奉表如京已事更圖進止蓋心所願欲不在榮名靜中細閱天道轉運造化消長萬物生息吾生進退倚伏相乘知之貴早一旦沾手求免咎儺矣前賜一書論文劑量精審荀子當眾言喧雜之後獨尊吾聖人整明典禮解蔽天論二篇醇粹可玩但性本剛決語多支泛先儒惡其性惡之憤詞列之子云之下過矣近得息園全集藻思璀璨義旨雅正掊斥妄誕標示忠信切劘知友弗爲面是敍述名徳不溢實履今謂之然後得以據士習風俗二疏王憲喬宰諸札痛哉捄危之上丹也誰乎爲聽之不藐者歟自朱子大注羣經尊者崇爲國是誦者習爲仕階後儒競相模衍遂成講套古文則放托歐蘇流於庸痿弘治中二三子思起文獘慧者談道徳以勝之乃至陽詆名賢陰用梵釋考其行誼不逮常人撐眉豎目居之無忌寔繁其從熾而未艾仰讀髙文專伐此輩整庵之外才見一人此論不息上關國運微哉微哉佳集命工重輯攜歸洹上教我小子欲構數言以翼大篇待成寄覽國

黃氏擇善序

吳郡黃勉之氏采國語諸賢之閎言可鑑者別爲篇洹野子題曰擇善而引以序曰周道之盛也君作極臣承之裏有師子弟範之逮其衰也斯道不墜在入故發衷吐詞忠而無謟直而有體述先王而罔身質夫民合曰聖苟惡其妨巳而閉椷其舌積怨之發所毒胡極故召公諫防川太子止雍洛財生之源也富眾之欲也制治之衡也一人專百人散一家實四野虛故良夫裏革列害閻沒叔寬寓風尹鐸寬徵而趙復由禦孫慶道儉張老懼砦椽叔向賀貧彼鞅之亂瑤之不仁楚圍之匪人子常之貪彊宗敵國方視爲魚肉伺便俎膾其子不得犧於宗廟乃憂化美室大臺畜貨棄竇犨士茁伍舉鬭且之陳義則禍宜及之季文子之節約斯華魯巳王爵重授大昏正始穆仲以孝敬進魯侯富辰知翟女不可後密母卻三粲夏父展諫覿幣鮑叔牙勸用讎而桓公伯單襄公聞臣語失而料其亂理見先知奚賴蓍蔡故人心有向乃運之驅其兆萌牙驗旋拱抱州鳩得之以律醫和得之以疾展氏得之以滛祀君子見國之莫空虛也廣薦士化之疊運也不有成巳能之莫旣用也首讓惡其蓋人而競趙衰祁奚是也伯宗用綘之議而揜之謂之攘善壯馳玆拜慶趙氏喜其不足古之政者無怠皇朝夕孜孜然求民之瘼而刮剔使蘇惄然求賢之謨而惠膏之倚相子張引古剌上過攺而美寶而良非玩如藍尹亹王孫圉者何害焉嗚呼先王作邦經賦各立等衰徳勞享上功勞享中事勞享卞咸可以足欲而養廉節無所勞焉者貢財力春秋諸侯叛王朱幹玉戚反復之因其大夫效之驕侈亡蓺富倍於主卒之身屍宗滅而遺攘奪傾軋之風如火然燎焚灼斯民流血滿川原積骸比丘阜是故皆自利始魯至�公君臣俱微延綿如綫後諸國而存則賴洙泗之儒講明示向猶有若公儀休之拔葵者齊桓晉文嗣王夏盟威震天下齊遂湮晉嗣伯則其臣之多讓成之也此徳紹衣至絳不替齊代有橫家國髙崔慶之徒互起互僕賢如晏嬰但傍觀風議未嘗一日聞政焉是故子肥母瘠柏茂艸痿庸主不悟偕與之亡嗚呼洹野子曰黃子述三十有二人而當時之故畢矣

祭穆玄庵太常文

惟公天賦奇資世欽懿徳躬百行之良探千古之頤方其皷篋膠庠蜚英魯國翰苑成均聲光烜赫經術稱師文章作伯公乃防其質衰悔曰博溺涓彼春華務玆秋實竭顏才以究髙堅入孔門而造堂室一朝通明羣疑解釋順水浮舟六馭匪疾鈞後發括百矢咸的若其貌儼舉重衝然太撲捨澤韞奇淵哉玄默毀譽不聞喜慍奚色守節介之安安眇富貴於漠漠陳古義之謇謇遇時權之落落學士欲進次且奉常寧甘寂寞讒幡幡而望兪髙阻巉巉而道何卻抱疾東歸眾望勿藥巳亥之夏疢戾交作簀云易矣乃研大學宣暢弘猷指引後覺惟公終身潛於篇籍妙悟微言存者什一訃聞朝廷聖皇悼惜卹典大攽易名載錫若水等幸同一榜久親三益憑棺無路拊心寔衋公之盛美蕪言豈極嗚呼尙饗

贈午山馮禦史序

往年予閒居洹上則聞午山子之教南畿也屏詭誕斥支蔓惇本崇雅予後召爲南禮官及午山子偕役句容其髙明予欽之其溫恭予樂之其析經辯古予又得三益焉午山子志不在達而求遐舉養屙於湖之滸其進爲聖賢也孰禦予少也承教於父師亦非安爲人後者然而上擬古人研精典籍紛如錯如苦其無要也又攺而獨契道眞捐書守墨恍乎惚乎苦其無準也久之乃喟然曰道無傳矣適無徒矣將奚從曰師夫子聖之逝矣顏莫覿矣將奚求曰誦論語諷其文如面領至言考其行如目瞻睟容察其因人之教如親誨我夫仁其本也忠信其功也仁吾之心忠信吾心之固然勿視以爲髙而避之勿輕以爲平而獵之勿遲以爲緩而棘之仰而見其茫茫然非髙也履而覺其淵淵然非平也日馳馳焉而旬千里非緩也惡衣食之恥蘊袍狐裴之並立關於道造次與顚沛之必是厚與愛之或過均於仁乞酰大言之疚於行過位之勃色師氏之相之純不巳也是故無隱顯無小大無終始疏越之瑟誰調之而成聲太古之尊誰勺之而知味故曰可與深造者道也

山東按察司副使李公墓碑

公諱惟聰字自愚河南杞人也生而異狀碩首丰背厚面腰腹方闊身長七尺力舉千斤望之立﹠﹟63140﹔乞立﹠﹟63140﹔乞然躍馬擊劍儇捷如俠士性質气猛趍義若奔甘淡服勤避污如不及少習朱氏詩夜誦畢則入室空習劍懸枕作壘爲攻擊之狀讀古兵法有妙悟成化乙酉舉於鄕後屢上春官或獨行無﹠﹟62672﹔﹠﹟63140﹔業荷杖跨驢惡少駭散丙午選邳州知州河瀦荒田公相地勢之宜走潦開渠抽棘辟畝歲入倍常流民復業蝗不至境上官驗而稱之弘治壬子河決黃陵治河大夫劉忠宣取公供事河久未塞公忽悟捲埽法蓋先於岸上作臺後密置刃木於下背環系索臺上作埽堅築之長七十丈髙二丈乃抽木下埽於水其激流則並下二埽又以艸束土密其隙河遂東注不溢作堤延袤六百里公以四十日成均分合工毋敢買佚奏功晉工部都水郎中攺繕部采木湖南庚申北虜大入寇大同兵敗死晉公山西按察副使大同兵備公比伍閱精十抽一拔制兵長短互用馬步錯行因藝執器不彊未能挑牌防矢戰車立藩晝則治武夜則固壘旗鼓號令聽聞相辧自率三千與同辛苦又修邊�續斷剗復外曰大邊內曰小邊皆十里一墩中含小墩或三大墩守兵五十人小亦得半由是士躍馬騰烽燧不舉又三年攺山東副使管遼陽屯田公又悉究病源掊奪權貴皆受約束並邊廢田益市牛耕鑄鎛釤鉏劚給農之弗能自具者丁壯興厲歲益田若干頃造冊送府恐防射沒皆公自畫疆界手笇尺寸又欲仿古井田溝遂畝澮暇則便耕作警則阻馳驟值攺官不果正徳丙寅又以急命往宣府飭兵虜畏而不敢至公年七十致仕杞人陳子乙曰公之善兵備也有四徳焉誠使人樂死也義使人生勇也明斷使人不貳也淸儉使人息競也公好農居常出入阡陌時力美稼仕則舉而施之不治賁觀不務苟成懇懇截截旣竭聿績惡閹人之毒民每卻漁取治河時李興列其名受上賞固求削之在遼東抑沮朱秀乃賄逆瑾矯命下詔獄罰五百粟輸大同公之子倬曁其三弟俱從公出戰編行五間倬以勇力好義上官令督盜河南擒獲奇略可載之史倬子壂舉進士淳實能文將大李氏之積而蘊者詞曰唐士三足宣國宏猶惟食惟兵惟才則修修食伊何服功畎畝蔉漑旣時獲積孔阜修兵伊何飭度於戎欲勇可賈惟餼是充毅毅先生生我南杞經略夙成章句寔鄙治經獻策際我明良載矛伏劍克彼陸梁辟田種秔堤障陂藪濊濊者惠尙傳民口引長接短肅隊疏行翼翼者律何戰不藏於維李公厥才孔有爲國長城爲民慈母拂衣歸來彈鋏長歌河濱釣石塞上於戈土墻及肩櫔餐入口試吐厥奇塡玆宇宙銑也先公及公同升惟公雄名聞自過庭銑晚入朝公孫作友文玆玄石期垂永久

潁濱書院記

詩言之髙山仰止景行行止夫培塿之形不盈於視斷崟之險適躓其車髙可仰焉終身不厭景可行巳竭力不倦故君子師古而向道敕身以安民夫子贊之曰詩之好仁如此夫潁濱者宋蜀人蘇叔子子由也當宋之盛嘗令績溪今去之四百餘年蜀趙氏春子元來令謂其位子由嘗蒞之其鄴寔產子由也閱志行縣得翠亭故址請於當道立祠焉不踰時成前爲門中爲祠祠前曰講堂亭曰如如趙君所志樓曰並髙莊省參進趙君也蘇子少起蜀應制科以讜藎聞於時迨其立朝忠諫淵謨勁節直气屢挫不折旣久益堅種芋著書居夷如素在孔門其由求之亞匹與蘇子博識兼究二氏言不純師時雜支誕嘗考宋士彊立不反者皆法孔氏美矣乃以崇述二氏躐居髙遠反爲陷溺異端君子必貶斥之恐學者慕其名髙惑於其文養僞粃行楺亂厥彜夫務虛而沒其實求勝而適叢害若是者予蓋深惜之趙君邃學明政舉關名教蓋吏而儒者予聞諸鄕大夫程吉甫云因附末議助君道民也

聞言解答甘泉先生

問曰泉翁之學有格式乎陽明之徒議之矣洹野子曰然學不可以無格式吾徵諸天日月代而恆四時易而不忒神宰道樞運行合度否�晝夜反位寒暑錯气人迷而物盡矣又曰泉翁之學有過髙乎整翁之記剌之矣洹野子曰然學不可以不髙吾徵諸地承天是施不滯地形山峻嵓特淩空卽漢故污沱農棄之沃焦兵避之道無格也無無格也非髙也非不髙也中焉止矣仰或失前俛或失後仁謂之仁知謂之知夫十仞之城萬戶之宮締觀不極各言所見之勝若夫及肩埤垣一目而洞其中者旋踵去之矣

吳尙書傳

吳廷舉字獻臣嘉魚人洪武中其祖戍梧州遂隸戎籍成化癸卯年十九舉於鄕丁未舉進士授廣東順徳知縣潔已如水字民如子減賦息訟乃刻家禮實行之都禦史屠滽檄吳公至督府與之言甚溫吳公曰廷舉越境奔命宜有地方重事請發令順徳權鐺屠爲修家廟吳公曰守土官非奉舊例新恩一夫不敢役分金不敢用遂辭出屠令他邑成之市舶太監給銀買葛吳公卽用之買二疋口奉此爲式如不中意請還金且葛雷產朼太監怒取金去禦史汪宗器惡吳公曰彼專抗上官市已能何也吳公壞滛祠訞觀寺以其材作土堤書院賢館及修學宮禦史按而會其直竹木碎屑俱列斤兩鄕大夫二子犯盜並論死吳公生其少子標其戶曰盜後少子攺行乃泣愬曰公念先人廉直故存後今盜其門大爲先人辱請就死吳公爲撤之禦史卽捕盜令自首賂知縣乃毀門表不卽理前事盜曰盜死分也不敢誣廉令加以嚴刑不易口是時吳公囚服梏手日詣訟所分析所費無私盜狀上禦史大慚命釋吳公弘治丙辰屠入爲吏部尙書遷吳公成都同知一年以憂回起攺松江上疏請修軍政二事廣東盜起馬端肅劉忠宣薦升兵備僉事徵十三村池水盜平之攺兼鹽法正徳巳巳也逆瑾方用事天下鎭守恣橫吳公劾太監潘忠二十罪又奏有旨取省帑解京皆非正費曰貢進內也曰司禮打點錢賂劉瑾也又疏便宜事忠亦列上吳公罪鞫之無狀止以枉道回械首吏部前主事宿進輩謀捄之天官張彩取閱其諸槁心賞其能言於瑾凡械首十二日放鴈門充軍再月赦瑾亦誅晉雲南副使江西參政討姚源賊用兵巳歷年總制臣數易官顧其私兵不協力費以萬計吳公雅多知略勇不避難及逢盤錯益喜截決前巳數用勝兵玆則設奇取倢不困甲冑出入輕脫諭責解散反爲賊得奉之入巢周衛耀威劫公求撫吳公如前責諭詞色亡撓久之伺得賊中要領因用其巨力而譴微輕者許以利令其﹠﹟62672﹔﹠﹟63140﹔業妻賊女遂執其酋公亦出一鼓平之晉廣東右布政立番舶進貢交易之法平驛遞之役獘更患除矣嶺西猺獞作亂命兼兵備副使經略湖南饑吳公以副都禦史賑濟辰州土官相讎公立約使平又疏六事陰備寧濠之變當道不用濠反君子曰用吳公曲突之謀無患矣濠嘗遣使遺天官陸完金簡曰宜急易孫燧代之者某某俱可吳廷舉切勿令其來濠敗邏者獲之今上召爲兵部右侍郎上疏犯輔臣攺南工部又攺南戶部晉右都禦史理南畿折豪彊植貧弱禁私驛止妄工吳公長身而瘠面如削瓜敝衣帶穿不修藻餙神采英毅志誠雄偉言行必自信人鮮能奪之視財利如糞土妻子冒饑寒而施予不較有無晉南工部尙書卽疏歸歸二年卒所取湫隘門巷不容雞飛無郭外田丘墓之寄十餘畝卒之日無衣以斂無棺以殯都禦史姚鏌爲營辦靖州土官持金來謝徳卻不受及是各來弔哭平生篤友誼見良士身下之忘其人巳在太學南城羅玘四十餘以貲貢吳公悅其文奇兄事之景鳴病痢其僕疫而死吳公爲煮粥負之登廁一晝夜十數反景鳴病瘥同登進士語人曰玘四十前生我者父母四十後獻臣生我也在順徳同年鄒智疏柄臣姦邪爲所陷謫石城吏目死吳公資之歸其喪於蜀倅成都梓其遺文順徳生員梁景行直而文吳公與之友宗烈棄晉江令返壺山吳公數薦於朝嘉靖初起爲鎭江同知大學士楊一淸再附重人入閣其族子畱者千官府害里人宗烈獨治之鞭其奴攺王府長史請於王至蒼梧視葬巳宗烈亦卒嘉魚李承箕世卿不仕善爲古文布衣李孔修子長苦攻詩皆所厚善忠宣公在廣左轄吳公在令至省忠宣館之省衙尺書稱大夏頓首吳公好讀書無不窺索積至萬卷好文淸及胡敬齋錄采其要言作詩效陳白沙覽者見其志簡牘情理精切規人所不及無諛詞奏艸煩悉剴當俱未編次爲集卒時年六十有六論曰銑平生頗識當世賢士大夫如吳公眞才潔履厚行定力鮮儷也銑嘗謂之曰許友死未知公然否此外公優爲之嗟乎吳公衣食人廣惠矣妻子不能延朝夕服政四十年百瘁九死皆歷之不能一月安於朝推下賢哲不憚屈已比卒未聞報徳者孟子曰命也

杭州知府呂君墓表

弘治辛酉予遊太學廣人梁宗烈與予善宗烈亟稱永丰呂祖邦曰明爽有气節能效唐人爲詩巳而予識呂君又得其經學其研究密會意注外經義簡明發越無他長語時孝皇有道之朝卿大夫怙恩耽寵耄不知退淸議鄙之呂君作落葉詩寓風剌曰千山落處偏於曉一片飛夾卽是秋又曰天南天北堪容汝莫送多情出禦溝都士傳誦壬戌春試整庵公論之作魁吳文定升其次捲魯文恪鐸也君名第九入對策賜第二甲進士八月授南虞衡主事分司眞州釐棼削冗因以捄荒貧民皆受分司顧役錢負傭視其力以品其食不得籍記而勾稽之作義塜以瘞殍已自蒞祭泣感左右益以其暇攻詩似唐王維自題曰近鄒官舍淸如水更喜官淸水不如眞州士曰無愧詞後遷員外郎又遷南文選郎中予亦來爲封部主事與呂君爲寮講肄故聞抄集往史南選閒曹也而呂君考核詳嚴申敕典制劉鐵柯在司寇恃其奧援淩壓諸曹嘗爲撥歷呂君移文責難之人皆喜君之直而快鐵柯之挫也君配婁氏一齋先生子邑愽之女號冰溪一齋莊敬切實精貫性言化孚家人迪蹈彜典而婁安人解經書全眞懿呂君得內友之助士有售欺於名公者致譽籍甚予贈之言呂君臥牀上誦之安人曰是文大有意存焉人炫名亡不敗露者猶文璧然日就湮剝吾聞之吾大父云次日呂君語予服其識正徳庚午呂尹晉杭州知府杭自前宋來爲麗地習尙奢逸遨樂過客廚傳上官供億曷有極限呂君一切裁削志在教化禦史張承仁恃才頤使各司獨於君加禮禦史他日告予曰呂君不但气不降而乃無隙偵之甫八月以憂歸丁丑起赴銓將以君守寧國有仇家之訟君固請終訟歸家其讎健險而所告事又糾棼織練踰年乃白君築室山水之間不求仕巳卯年四十八而卒呂君大父晟景泰辛未進士終夔州知府有愛浹民因名呂君曰夔父祥舉人封主事母兪氏繼母姜氏婁安人治家政如君存時二子振武振芳孫一大衍安人有教各業儒嗟乎古之司刑者兩造俱至三訊卽施或懲惡或自冤不踰時而定示民以中吉也後世首鼠之徒持兩解之說淹畱歲月壯士負屈而死富人給獄而貧而造誣之凶得志矣如呂君者邦之良民之主所須如水火而訟久未白予時承乏太史未嘗不含憤疾言於當路者而亦末之何嗟乎可恨哉

忠誠錄序

武皇在位十年未嗣臣寮請取親藩子入侍寧庶人濠久畜僣志及是乃厚結嬖幸錢寧及優賢外廷大臣多與私交者求徵其子成則濠自取之寧寔利其金寶徒以空言相釣國法嚴孰敢幹之至戊寅濠固要一事爲信內府異色龍箋惟賜監國者寧言於上謂濠忠順宜答殊錫遂用箋爲璽書其諭亦襲通詞而濠大喜乂謀伺上南巡則請幸其國禱祀泰和陰賂左右爲助飭苑囿盛玩好以備供禦果中則挾主威而令天下一旦大位可得也巳卯議以三月壬子警道發駕羣臣自郎中以下百五十有五人伏闕固畱上命廷杖之或罷或降或仍守職而亦不果行濠計旣沮反迹子著遂稱兵北上旋卽就戮矣羣臣杖而死者十有一人刑部主事偃城劉校宗夏母耄倪子不之卹曰事君能致其身理固當然嗟乎史載諫臣之死者甚夥然皆無益於國君子乃謂其過中己卯春駕出則危在旦夕駕畱則宗社有盤石之安諸臣身死而言聽再逾年武皇舉萬全之神器授之聖弟表顯忠烈寵賚勛勞正禮修樂幹蠱剔蠹皇運萬年民樂衽席之休死而成事古未之有也嗟乎節義何常蹈之則君子背之則小人士气何常昌之則興而效誠搉之則阻而獻佞歲丁卯逆瑾讎虐戴銑等始矯旨禠衣受杖隳列朝待臣之禮自是死者相繼又十年有己卯之變然道瑾寧彬並屠膾刀斧諸臣之心可以獻於先王天子興哀攽制贈官錄後士乎士乎其愼明於決擇哉宗夏之子元婁裒錄父事予附末見補作者之缺云爾

夫人薛氏墓碑

夫人薛氏故刑部尙書括蒼希璉之孫太學生本之女今右府都督同知庸庵牛公桓之配也夫人生上卿之家幼而聞懿言見閫範天性孝順聰明爲父母所信愛相厥宜家歸於牛氏夫人事舅及兩姑又上逮祖姑太夫人生盡愛喪盡戚窆盡誠舅淸簡公之喪偶缺費乃市簪珥以助庸庵三遷都司再貳樞府文武互緯中外宣威曰夫人有相之道其恆行則敬夫不墮約已無侈饗祀先蘋奠供賓羞籩必親治之不委女禦從庸庵守貴州中厲气遂奄奄不愈有詔還庸庵於內樞夫人爲治裝勞遂不起嘉靖己亥七月五日享年六十有五子一人天錫某官女一人歸於都指揮李節大司空章公銘葬日已庸庵之甥宮諭漸山屠文升與銑有世講之誼故再銘於﹠﹟62682﹔﹠﹟63139﹔豕左詞曰詩歌碩人肇推厥宗爰丰其本而幹蓬蓬夫人之先丕顯宋室維相之媛允妃六一奕奕皇朝薛有上卿牛起吳興夫人有行歸逢其良閫協於得言行惟例程標內則掌樞貴只衣緋鳴琚內朝儀矣文駟茀車彼滇之厲宛轉弗起杖而衰周慟而君子北峯鬱鬱湖水湯湯拱衛一丘萬年固藏

答魏莊渠太常書

僕以去冬至日至金陵卽思奉問起居遲至此月十七日托毛詹簿附上一書後五日王生持教柬至深喜深慰僕家居十五年每思當世賢者在南若整庵公及我莊渠在同鄕則何柏齋在關中則馬溪田呂涇野在山東則穆玄庵但得一著述或他文字徧閱首尾尋繹再三柏齋則居之鄰近細相切磋者也承示六書精蘊中數字原爲性命立文故辯什深粹若他名物宜因文作訓精麤本一不用浚求篆形別制恐駭見者且書巳同文爲下不倍幸錄全書見示諭及近世之學僕在家不知其詳今再仕一年徧遊兩郡一時輕銑少士專門墨守處髙無遜造書梓傳察其所由爲釣名利其源久巳得計況其流乎年兄謂其虛志驕气僕猶恨其恕也陸象山著實用功固然固然本出禪宗敢爲自大惟其人可敬則其言易以惑人豪釐千里寔當早辯作法於陂獘將何極昔夫子之善誘大學之八月循循而進得寸求尺所得𨿽漸卽據實地以是律程氏之言猶有驟而過者僕老矣白首紛如可愧可愧近驗無欲主本克已功夫無智愚無始終坦坦之履上達天徳爾六月四日北上旋軫未卜萬萬爲道自愛

書甬川春秋說後

夫唐虞禪夏後繼湯武放伐世久而道降物丰而起變然代天理民不以富巳其道一也春秋主威奪而臣橫侯政夷而國痿無任湯武之事者伯乘其隙假竊名義主盟天下幾欲攺物伯又衰則一世胥盜而巳夫子刪書與詩又作春秋標前之盛著後之衰申王之純正伯之詐定是非垂勸戒而說者求奇競博乃刻刻於一字末哉末哉吾友甬川張子之說破穿鑿舉正大舊說之當吾無以徒易爲也歸於明夫子之志巳爾責裏克之不立明罪劉單之不預弼一正君而國定要哉其言乎淵矣其道乎

災異自陳不職疏

玆者欽奉聖旨災異策免大臣祖宗故事九卿堂上官著自陳來欽此仰惟皇上聖徳昭孚皇天眷佑疊降休祥用章至治邇者風霾之變寔臣下不職所致書所言卿士惟月者也皇上仁如天地之育庶物恩如慈父之訓頑子不卽竄流貪墨斥遣屍曠特頒聖諭許其攺悔各聽陳請全其進退凡有人心誰不感激如臣者才本庸駑驅策不前年過艾耆精力漸憊畱都禮樂之司豈可以臣爲貳聖朝黜汰之典正當以臣爲首伏乞特賜罷免以飭臣工以振治理臣不勝感戴之至

近田記

桃林之南有良田焉太宰松臯公之別業也瀦水爲沐種竹成林境幽而勝畝辟而畇松翁曰斯田也負郭而並邑猶吾階序也督耕而視獲猶吾汛掃也夫田遠地者荒汲遠水者渴乃詠而繹之示其子參軍與參軍雅秀好文因自名曰近田若弦若韋無忘庭訓云予聞而嘉之間謂參軍曰子知夫近之爲道乎孰爲近曰身身孰近曰心昔者子之大父襄毅公也威宣西徼直冠中朝鄕之耆艾問曰公之爲士老實巳爾何仕而功之赫奕也公答曰吾亦惟老實爲之今太宰學不修藻探頤獨妙官不崇譽履眞循義其說近也曰中而勿險子如充二父之言則可蹈二父之徳矣夫人稟健順而生故實受沖和而育故中萬理咸具不亦實乎一物罔滯不亦中乎二者統於心是故施之於日用發之以好惡詩曰伐柯伐柯其則不遠其諸近之道歟

山云亭記

西盤公往者退耕於汾水之曲結廬於晉山之麓通晝夜之運察陰陽之近驗物生之消長考人事之升降慨然曰古不云乎逝者如斯夫然而有不常然而然有易而不可易徵其顯者山之峙也其常然而不易者乎吾以觀其靜云之布也其易而不常然者乎吾以觀其變靜者主之變者賓之靜而生變變而求定相取相反之幾曷有窮焉夫山者閱古今云者散須臾吾得立身涉世之要矣公再召爲少司馬過予而告之予答曰陰陽一气也其爲靜爲變一括也气動而明斯曰陽气縮而幽斯曰陰山曰靜然艸木生之寶玉孕之非變乎云曰變然瑞而爲卿庇而爲密亦靜矣是故無變亦無靜有靜必有變人興而作作而倦則思寐寐而夢夢而厭則思興烏可以膠局固準往齊天下之故哉夫定者理也勢則相因而趍是故儉而富富而侈侈而貧善而矜矜而過過而悔則復善矣國與政皆然君子得環中以應執樞柄以轉可以免咎可以經務故曰無欲故靜易之艮以山象之嗟乎虛名無蔕粃事不實誕言胡徵靡詞難憑故曰於我如浮雲西盤謝曰言則美矣請歸而揭之亭

答李太常伯華書

僕頃在都下勿勿四十日少親誨言及別後二旬遂辱賜問昔孟子曰孔子成春秋而亂臣賊子懼蓋姦人作僞自謂可以欺世今揭其肺腑縣諸紙上如暴朝市惡者戒而善者興矣六經之道人可發揮理在人心不容泯絕萬古之下猶其先也𨿽晦而明有期惟是非陳迹一往卽湮志士亟畱心焉不公於朝則寄之野韓子欲爲唐一經付之烏有元裕之劉京叔區區夷戎間博采詳載作史賴之讀足下革除遺事用意良苦爲發長嘆然其世有可論者堯明峻徳先於九族忠信行於蠻貊孝誼化乎彊暴況有位乎此徳日昭彼釁奚萌王制剌族不使疏者與之建文務滅諸親甚悖矣尾大不掉患可虞也處之豈無其道燕無不可赦之罪誘其左右與賊其主此兩國相傾莫之何而用之周則無故圖孤燕勢而剪夫豈九伐之正哉齊黃誤之希直敗之事危矣陽罷策臣謝過陰令起兵於外大根已僕末幹胡濟蹈拙行詐殆同兒戲髙巍之謀不聽楊本鐵鉉之武略不任李師之敗衂不辟政之蔑矣捨滅亡何適故僕嘗曰諸臣死國之忠不足贖其亡君之罪也仰惟�足下資稟英敏持執堅正天與至穎書不再讀网羅故間補綴久缺幸早成書使僕猶及見也凡時史君子之詞公而直朝士之詞悉而眞彼小官野士見聽不審況以之護黨醜正者秋震澤紀聞核矣猶謂文達之賄則誣也徐文靖之虛已則黨也薛文淸之戍則訛也文靖內鄕人之賄使官翰林當時品曰金編修畫修蓋金不足珍尙古玩也其它之壞典可知矣故采者愼之愼之僕冒暑跋涉經歷三月抱疾過家日來頗劇少間開卷謬述徘徊黃花翠竹之間仕情泊然麋鹿出山野性難馴丰艸長林一見歡適他固無念也奴入京買裘艸艸奉布不盡者幸諒之

杜長垣名亭室記

蒲阪杜緒氏之治長垣旣底績矣猶存謙愼思厥有終作亭於次門之左曰拜善作室於右曰幸過曰吾何敢訑訑其聲色以自蔽也吾庶哉戒大自小以免咎也凡語我以善猶饋美饌而肥我肌指我之過猶饋良藥而去我疾均之壽我者焉邑生胡生賢者疑之曰我侯之昭徳矣奚人能助侯舉必中理胡得其瑕而幸之與杜君曰若輩非益我者也昔大舜好問而聖子路喜告而賢夫以由望舜逖矣一克貴巳護缺之心孟子曁而揚之吾生舜之都而仰由之風久矣憂人我棄日守墨墨故名其亭室以自省而號諸知已者爾眾皆說謀永斯意用表來宦胡生湜來鄴告我於戲人之愛身也綿綌因時冠屨就宜無不致其誠匪特身也寶其玩好騰笥藉繅有人曰爾寒暑反矣頓置乖矣則謝而亟更之乃於其心則不若是寧溺之水而讎援者惟足噫見而藐至談不知類孰甚焉夫狐無粹白之皮世有其表集者眾也火無炎燎之言人憚其威具其實朼是故有聞必受非以炫視聽巳知必行非以飭觀望心一虛萬美內巳少屈百姓惠詩曰伐木許許言獨之不可恃也

周易餘言序

銑童丱居陜聞蜀蘇氏茂之講易心樂之先君子亦篤好是經采長明訓咸出手錄及壯仕於京會友繹習官爲翰林得閱祕書至今五十年銑齒六十有三憂喜夷險履行處運無一日而不體夫易也先儒解釋詳矣繁矣好奇者求義於象流爲詭誕飛伏內甲互體五行以彼小術蕪我聖典夫皇羲畫卦文王周公系詞夫子作翼一也謂易道加詳可爾乃曰有羲易有文易有孔易支矣哉易有聖人之道四今尙象者無其裁尙古者失其法因夫子之贊明三聖之旨以貞夫變以正夫履傳是者倡於王弼備於程子斯時宜而易之要也爰述管見於篇以暢二氏之疑者云

都察院右副都禦史朱君神道碑

君諱裳字公垂沙河人少厲淸節爲諸生衣食不續﹠﹟62730﹔﹠﹟63140﹔谷如也正徳丙寅禦史顧潛試士知其賢檄府守資之俾學於京師旅於郊寺無僕從自炊汲同門生或辦甘脆而食之不往讀朱氏詩諷誦不輟口乃大明習明年舉鄕試甲戌登進士積官至九卿大夫寒約如一日自號安貧子旣顯攺安齋自都禦史守制還居無賓堂土壁席門自奉常茹菜連旬無肉食禦史按山東時魯人訛傳曰長齋云嘉靖初詔舉先朝故典選天下方面知府治行髙者賜燕勞止得八人君爲鞏昌守以淸苦與列後給事中劉世揚等舉內外淸正臣大學士石珤而下八人君在中凡在官鑰戶遠嫌堂室如寺妻子甘菲惡君益自信乃又窮經探頤以聖賢自飭謂尊徳性道問學其的旨也衍而成論士頌其廉知友服其不市名民惠其不取巡山西鹽法錢寧來求利拒不與有幸人奏討司徒石公曰爾徒往朱禦史不汝允也按山東時禦史王相被閹鑑構下詔獄君抗疏曰朝廷設禦史如齊民畜貓捕鼠貓鼠相持主人其可助鼠邪疏鑑八罪王史得從輕刑又勸上戒佚遊近儒臣武皇巡幸諸司請大治備以俟君不許後果有重斂獲譴者人曰如朱公在免此矣還朝又諫止南巡數嬖人熒惑之禍庚辰出知鞏昌以其故守治民儉而富安乃教皆鮮鮮以生晉浙江副使自福建按察使轉浙左轄兩爲副都治河建牙於濟己亥夏五月丙午卒於官生成化壬寅十一月享年五十有八君性淳篤朴直斤斤懇懇目之所見必行言而𨿽久可覆禦史王璜按浙辟不畏勢浙有重人冤之璜罷官君以副使至京重人問璜何如人君曰眞禦史也重人慚沮君之葬也恆山中丞寔銘敍述咸徵實可傳子姓又請予銘其隧左玄石詞曰臺有廉臣軒惟衡父厥廉如何冰淸蘗苦賄源疇浚決彼巨坊蠹政殃民喪厥家邦介介朱生少履潔白自謂餐藜胡卹趾雪自反恆縮何往不伸乃劘天子乃掊幸臣我安寒涼衽民春煦居此綽綽存玆瞿瞿我作銘章用詔縉紳秉節登良毗我一人

劉通判墓表

初劉氏曰澄者自臨淸來安陽居太保三世有孫曰潺官至副都禦史贈其父朗大父銓如其官都禦史少弟潤繼妻王氏生子曰拾日格格卽劉君字正之早失父母拾勤恪善辦不匱其業劉君少有異資拾遣從蓼蒿胡子授毛詩後又令來我洹野同諸生講習君爲文淸潤出俗作律詩亦溫婉有體年二十有五舉嘉靖壬午鄕試閱十七年戊戌始赴銓司選保定通判保定畿輔大邦民健武尙猛地宜字馬雄完兩邑各養千馬歲以四百疋入僕寺他亦半之君課驗如典芻粟責實每入馬馬﹠﹟63140﹔豦數千金名道途費官恣幹沒君才今足充費止余無徵一民嘆其創見也在官數月往沙河督工己亥二月大駕南狩君當整車馬及異三軍百官之餼乃或連旬不寐公役不乏而君得羸疾六月二十六日卒生弘治戊午三月十二日年才四十有二死之日余糲米二斛斂則無衣殯則無棺其僚安推官宅資之乃成喪撫按臣檄有司還其柩及妻子於家嗟乎劉生溫雅淳恪臨事周詳作字𨿽小札必楷與人交遜順激之無憤戾之色然害於義諷之令自攺悔家產不過中人而惇戚好予人鮮及也仲姊嫁張鎜俱早死君收育其二孤一女長各遂昏賣鎜舊屋爲買田令三孤力穡助食至今尙同居伯姊亦貧養之如仲姊嘗以其室貸處舅妻白氏割田﹠﹟60960﹔之死卽治槥其它束脩之問不問遠近君先娶胡氏繼李氏三娶亦李女子三女一繼李出君葬無刻銘者今已踰年予子汲請予輿爲刻石且曰漢人取士必先孝廉玆風久泯予曰可學生張承請書之巳工諏日立於墓左嗟乎予悲哉誄蓋不盡生之美也

孫忠烈公傳

正徳中寧庶人濠譎險多計將圖僭逆乃好結卿大夫遂以其威刼省臣持法者惡黨充斥大剝民產甲戌內宮災言者請建儲濠謀徵其子成則自取之以珍寶遺錢寧及嬖優臧賢兼貨廷臣然事重大寧但以空文相酬朝議濠日恣橫選才節臣備之孫公自河南左轄晉副都禦史公入江西則觀變究源相機度勢曰民怨彼剌骨但以懿親怙天威其護衛單弱叛則操戈蹙之惟弋陽窯兵獷悍且鄰婁妃家易顧募安義招集羣不逞號曰新民舊惡易煽首賊淩十吳十三關廿四佃彼田此三者若彼召而用則撲滅之期難定也遂奏緩徵寬役摘姦辟蠹且令所司縮費廣儲﹠﹟62730﹔﹠﹟63140﹔谷其財用又請立安義縣治設通判守橫峯防窯人新民之亂又城險畏曰進賢曰南康曰萬年廓而築之曰瑞州復饒州兵備憲臣湖東分巡署建於撫副使胡世寧發濠僭亂事爲所構公直其冤又收掠豪黨陵居民擄客船侵驛役者祿米﹠﹟62673﹔﹠﹟63140﹔﹠﹟62276﹔郡縣者橫索無完期公攺令以罪米引錢給之歲饑濠放谷說民公亟糶官粟濠見公設猶弭患之密大不利於巳丁丑戊寅武皇連年狩邊乃置人通途但疏其罪者被截奪或封疏自上所達濠省胥史多爲濠偵伺者是歲江西大水淩十一三賊率其凶乘溢濫出沒鄱陽建昌間公調兵剿之餘三賊首遁沙井去省城二十里公選銳八百人授方略於副使許逵參政程杲期以九月廿四日俱入府賀聖節出其不意自江外掩捕之夜大雨又風不克濟三賊奔進賢劉源淸將考績如京公固畱之不聽去己卯夏上遣親臣往諭濠令毀惡恭順濠疑反事露六月十三日生朝燕十四日皆入謝濠列兵堂戺大言曰太后密旨取我監國公請頒密旨濠曰天祚暗移汝等知之乎公辯其妄又曰我取南京汝保駕否公曰天無二日土無二王濠怒又問副使逵不屈命左右收縛二公害之賊以錘折公左臂巳遣使下屬邑婁伯挾貲募窯人至進賢令源淸斬伯乘城拒守三首賊果附濠江西義兵起擒濠於南昌其逋賊至安義悉獲湖東浙西不見兵亂公死事聞幸人阻之嘉靖初詔贈禮部尙書謚忠烈蔭子堪錦衣正千戶公諱燧字徳成余姚人居燭湖先世多聞達者弘治壬子以易魁浙士明年癸丑登進士授刑部主事再遷爲郎中慮囚江右多所平反晉福建參政核武平戎功大革冒濫自按察使蒞河南公立志以古人自期謙愼明恕推爲巨乂君子著書講學並公牘凡數十卷公長子堪自正千戶中武舉一人晉指揮使仲子墀中書舍人直文淵閣季子升進士一甲二人直太史三君才行卓然論曰大臣受一方之寄得專刑賞實欲其圖大於微有如濠之不逞者當孫公蒞江西外內臣多昏酣於賄遺孫公舉刺建白多寢一死烈烈非公志之全然所設重險明正義飭兵畜用選登才智嗣起者寔藉玆成故禽濠如摧朽云

患病乞休奏

臣於嘉靖十九年七月二十五日爲慶賀事到京九月初三日辭朝回任本月十二日行至趙州患中泄之疾調治不痊順路回至臣原籍十一月內患痰火嗽疾二十年正月內气壅喘促夜不能寐二月內脾虛嘔逆晝則不食計臣患病之期巳經三月之外若臣在任例該住俸調理今臣在途理合具奏納祿伏念臣一介愚生仰荷皇上天志夬恩擢臣卿佐捐軀效命寔切犬馬之心才綿智昏巳迫桑楡之景自得病以來畱滯道途尋覓醫藥本望粗完視聽尙圖補報而臣命窮福薄身困病沈茫無勿藥之期積有曠官之罪徒生聖世深負洪恩每一念生不勝戰兢愴惻如蒙伏望皇上憐臣螻蟻之微俾遂麋鹿之逸放臣致仕臣不勝感戴天恩之至

雙溪陜西奏議序

洹野子閱雙溪張子徳徵父巡陜之疏作而曰良哉憲史也夫掊藩人之違將以固皇室之垣而永鴻祚者乎陳民瘼之悉將以殿國之巨鎭而協多助者乎揀兵廣儲我圉謐原情施刑彼誤釋邇者六軍克摙諸夷大剆九重弘賚百僚合慶雙溪子略其獲馘之功辟其失律之譴推美於眾辭巳之賞處勝若負視勇如怯周防遠圖永於底戢蓋區區相代交綏非帝王制夷狄之道也予友涇野呂子得請西歸闔門守靜當世之望都焉雙溪子不及瓜期先薦名徳惟恐進賢遲莫民澤不濊昔魏成翟璜莫適相也第其薦人爲差漢稱名臣者曰見上每言當世長者於乎斯道之墜久矣雙溪君子哉斯人歟

奉訓大夫知壽州李公墓表

先南郭君論吾鄕英傑必曰蓋李壽州其人云博辯雄才於用無不宜雅負大志不輕下於人銑旣仕而返乃友公之季子森而公女仲李之子承孝李之子溱洧從予學益欽公遺風矣公世居相𨿽代系逖巳而宗圖尙存十七世父敬母杜氏宣徳丁未四月二十有三日生公諱衝字騰霄景泰丙子得舉成化丙戌登進士授禮科給事中是時憲皇初政淸明忠諫進規公侃侃齗齗一官允治巳以女兄爲藩妃攺判均州省參王某附閹韋罔利公列狀告監司王黜而閹縮署房縣篆盜李胡子以丑來寇不克攻遁又領符督餉遂平胡子受上旌以父喪歸旣禫靖王從公授經畱數年乃起攺髙唐民俗浮末公道之農第其勤惰用厲寺璫貪縱運官承風虐我民或以追陪死杖下者公率健兒收縛其最悍者掠治乃戢暇日教授魯生張天祥庶子最知名晉知壽州上官巡部至境而返曰送迎勞煩毋庸擾賢守爲也未久卒成化乙巳五月二十三日享年五十有九葬羑里正徳甲戌攺葬楊記公履勤迪儉一衣十年不易亦不垢治內嚴宗人非召勿入中門諸嫂姒非急事不敢過庭下母疾危率兄弟入神祠以身禱親沒臨諱必哀取馬氏一女孟李適都指揮梁珤側室宋氏子四木林森傑女二仲李適張柱季李適張欽孫曾孫男女十餘人初公柩返自壽至汴有畏宋命勿滯行曰有義命他舟不利而巳獨全教子嚴有過則臥不食諸子持杖請笞乃數責令攺森學有妙悟或助予所不逮公歿家貧甚趙莊王曁今王割田養其子孫惇舊表廉盛徳哉孟李剛嚴有父風𨿽在武弁家守士規嫠止一子倚立盰視必責也承洧皆英偉攻古文章溱篤孝洧樂予文慨然有傳承之志公功業未竟而子及女子子之子咸遵其範不衰諺曰火熄威樹老傳果暉蘊栗垂寔乃翻翻云爾

【跋】

明崔后渠先生洹詞跋觀先生文義

正詞嚴言簡意約六經以下粲如也宏治時文運丕隆何李競奮先秦兩漢之業獨先生語尊訓典學翼程朱令人對之起敬作肅不佞於先生洹詞素所羹墻韋佩己丑仲夏訪龔又安大參於南昌柘林舟中滌硯敬書後渠集刻於趙府者板特精其敍次以編年未嘗分類也夫士子文筆以年歲而遞進先生之文前後如出一律良由志思專一學術端凝有非誇多鬭靡者可稽詢而及因再識之黃東崖曰大約崔后渠學問惇本尙醇確守程朱右踐履而輕解悟觀所評諸儒陳白沙禪而疏羅一峯直而率莊定山好名而無實惟稱章楓山懋徳行無瑕爲潛修默成君子卽其微指可知已予甚推服後渠乃東崖則同心之言也新建熊文舉雪堂氏謹跋

書崔文敏公洹詞後

迂野子曰崔文敏公學本六經理源洙泗規乎行而不頗於岐也故其言奧而佶直而溫嚴而有體淵而懿廣大而能約讀其書者令人幽而爽躁而沈浮而靜斂襟危坐而不欲交遊醇儒哉文敏公而後百有餘年洹上無人矣吁安陽後學張豳書

洹詞後跋

崔文敏公洹詞堪傳不朽文也胡爲至今不傳也非不傳也昔有截蒲爲書編柳爲簡手抄之海錄猶曰難以傳久洹詞一帙前明趙藩曾鋟板行世惜年﹠﹟62730﹔﹠﹟63140﹔冀久遠罕有藏諸笥篋者厥後間有編輯不免舛錯至今半失甲乙夥魯魚矣顚倒模糊幾令全帙並廢則是書也傳將不果郡守黃公雅志搜羅覓得原本因爲補其殘缺序其失次翻閱一徧編珠綴玉完繕如初爰付剞劂俾垂永久夫離理失術之談縱汪洋恣肆其書滿家識者嗤之需覆瓿焉不傳何憾而洹詞十二卷類多闡發天人性命之理有關世道人心正非候虫時鳥可任自鳴自息者比今黃公梓而行之用意媺矣獨計是書本有可傳而幾不能永其傳黃公因其可傳而傳之是書卒無患乎不傳則𨿽謂是書待黃公而傳自黃公傳之書遂傳不朽也可乾隆三十六年歲次辛卯孟夏署臨漳縣知縣閩中後學陳振烈敬跋

著作之流傳汗牛充棟苟非有關於學問經濟縱才擅八斗筆掃千軍其與月露風雲浮華薄艷相去幾何與其存而贅疣之不爲朽而廓淸之文敏公非以文詞鳴者也惟不以文詞鳴而其文詞乃足珍矣洹詞數十卷皆有體有用之言不輕奇而未嘗拾牙湲語不�法而未嘗�泛駕馬讀之令人忠孝廉節之心油然而生非文之亟者能之孚予阮本公之行敍�之文而見其集中字迹皆模糊懼其久而將湮也爰指俸集工另易棗�者若干剔蠹而淸其筆畫者若干閱四月而�庶幾魯魚亥豕不致混淸海內之士讀其文想見其爲人頑者可興懦者可起其禆益豈僅在語言文字間�之子孫更宜世世寶之勤治衣而無忝厥祖是則予所厚望也夫後學蔣希宗再拜跋

