

欽定四庫全書

集部四

提要

百正集三卷

別集類三【宋】

臣等謹案百正集三卷宋連文鳳撰文鳳字百正號應山三山人仕履未詳集中暮秋雜興詩有仕籍姓名除句則宋徳祐以前亦嘗從宦又庚子立春詩有又逢庚子嵗老景對韶華句庚子爲大徳四年則成宗之時猶在入元巳二十四年矣至元丙戌浦江吳渭邀謝翺方鳳等舉月泉吟社以春日田園雜興爲題徴詩四方得二千七百三十五卷入選者二百八十卷刋板者六十卷以羅公福爲第一名據題下所注公福卽文鳳之寓名也王士正池北偶談則謂月泉吟社詩淸新尖刻別自一家而謝翺等品題未允因重爲移置攺文鳳爲第二十一名然元初東南詩社作者如林推文鳳爲第一物無異詞當必有說似未可以一字一句遽易前人之甲乙今觀所作大抵淸切流麗自抒性靈無宋末江湖諸人纎瑣麤獷之習𨿽上不及尢楊範陸下不及範揭虞揚而位置於諸人之間亦未遽爲白茅之借則當時首屈一指亦有由矣文淵閣書目載連百正丙子稿一部一冊久無傳本永樂大典所載但題曰連百正集當卽其本今裒輯排比編爲三卷又賦三首序二首記二首說一首傳一首亦散見永樂大典中文格雅潔亦不失前民矩矱其冰壺先生傳一首𨿽以文爲戱然毛穎羅文諸傳載之韓蘇集中古有是例今並附綴卷末以存其梗槪焉乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

百正集卷上

宋連文鳳撰五言古詩

秋懷

艸木一何情榮悴皆有時颯颯涼風至一夕失華滋壯士撫蕭晨慷慨令心悲流光日以邁西風生別離愁予懷此懷誰能知

天髙正寥泬深夜羣動閴秋聲從何來淅瀝復蕭瑟須防忽澎湃愁思若淒惻罷琴試靜聴紛紛鳴四壁有如賈少年流涕重太息時事巳淒涼俛仰一今昔嗟余復何言抱此長戚戚

西北多陰風日夜吹裳衣艸虫動機杼札札鳴聲悲百憂彌中腸歡樂復何時今日忽巳逝來日未可知且飲以狂藥酩酊從所之

漫漫秋夜長夜長不能寐抱琴出中庭月影落在地一彈復再彈聲澹趣亦至誰家箏笛聲紛紛亂人思音響何急促忽忽無古意嗟哉鐘儀心千古獨憔悴

茫茫秋水波灼灼芙蓉姿采之不盈匊及此行樂時陽鳥來南翔鳥將西歸羇旅獨牽營泯黙生窮思美人不可見長歌以自怡

季鷹眞達士棄宦歸東吳祿無盈寸榮盎無升斗儲盤桓吳溪上所樂只在魚懷組誇鄕裏佩印驕妻孥朝從髙鳥翔莫隨舜華枯富貴豈不好不能少須防朔風吹塵沙出門皆畏途抱影廓獨倚新榮非良圗

陰陰陵上栢離離陵上艸樵兒與牧竪躑躅陵上道蛻骨出榛莽后土不愛寶衰蟬弔寂寞寒蟾照枯槁白雲散同漫西風不敢掃蓋棺千年後旣往不能保人生血肉軀百年終丑老安得紫微書遺我一火棗

娟姢誰家女軋軋弄機杼買絲織未成催租立當戶下機愁向人顦顇不敢語泣涕走深山深山更風雨

秋雨嘆

秋雨何紛紛百艸凍欲爛曈曨不見日黤曖猶未旦煙雲雜澒洞霄壤雨漫漶阡陌何由分涇渭不復判怒觸老木摧響急猛獸散平陸魚鼈飛行客鳥防竄田禾藜莠興斗米衾裯換書生破茅屋展轉長夜半此時蒼生憂誰知幾百萬

送張仲實遊姑蘇

君本吳下居復作吳下游愛此山水佳役役不得休卓哉太史公渉獵縦捜往躅誰能追而有蘇子由寥寥百載後皆予愁江南地益卑士習日益媮此行數百里不過三兩州歐韓不復作去去將奚求倘君有所得歸以發我幽

智果寺拜東坡參寮遺像次韻

吾愛參寮子遺偈寄眞迹像貌儼如生鉤畫宛若昔讀此一代文令人百慮釋又愛東坡老仙才迥飄逸吟哦月露章飛奮風雨筆古寺遺淸風殘碑臥白日我來拜祠下怡然若私覿和之詩與禪詩禪機籟寂相對兩忘言終朝不獲一徘徊走風廊舂容坐苔石於心適有契所得不患失禪空詩亦空觀空莫觀色寥寥百載下無此二騷客買酒爲招魂欲招不可得

送人入北求仕

南方有奇士湖海聲獵獵功名志气鋭不憚逺防渉春風一片紙區區無所挾持此欲取償易於拾秋葉何以贈君言勉哉耘其業

慈烏

步出東南林啞啞聞哀音哀音不堪聞而有反哺心子母誰無情爾情抑何深昔人稱爾孝鳥中之曽參人於物最靈柰何不如禽

稻花

紛紛兒女花爲人作顏色眼飽聊自慰饑來不堪食此花不入譜豈是凡花匹太陽麗天中正气從午得開此丰穰瑞脫彼風雨厄始華郁而甘未粲光巳白我行田野間舒嘯意自適田者告我言樂嵗玆可必但期一飽死百年漫勞役

鳲鳩

時兮呼婦來時兮驅婦去呼來知天晴驅去知天雨一去或一來非爲新與故白雲變蒼狗人事何錯迕不念糟糠時棄如路傍土

吠犬

爪牙淬霜防眼睛耀銅鈴輕獧更健捷羣獸此最靈吠堯非無知怪不類桀形一片愛主心庸作警世銘哀哉乞憐者搖尾偸餘齡

蜜蜂

羣居崖谷間不食人間食春風百花塲來往無虛日采花釀爲糧倉廩自充實歘罹割裂殃操戈窮入室何異誤國人腹劍而口蜜

七言古詩

寄廬陵劉國博防孟先輩

吁嗟天地何夢中魈魌日夜噓寒風萬物元气銷鑠盡文章千古無時窮先生驅文挾風雨筆勢不停心自語頖池水暖芹正香物換星移時不魯昔魯東門巳無人況今門外車馬塵飛塵著天黒如漆靈光一防爭嶙峋新進少年競浮靡妝防春妍學桃李貞元朝士巳無多不識伯淳堪愧死江空嵗晚雪滿天錢塘風景經幾年片言隻字落人世至今識者猶能傳愧乏新詩送盤谷恨別情多歌不足語言憔悴更可憐故都冩作斷腸曲澘然老淚愁天津銅駝巷陌荊棘深吳云江樹黯無色千里共此淒涼心昌黎博士頭巳白籍湜當年門下客俱是乾坤無用人一見新詩重相憶噫嘻齋前煙雨淒橫江老鶴今來歸我欲附之翎翅短此情寄與東風飛

董源山水圗爲北客賦

江南本是山水國峽影峨云挿空碧世人愛畫不愛眞一幅生綃懸素壁董生好手畢宏上意在筆先方落筆云闗岫幌掃層靑月浦煙汀冩修白縱橫瑣細分毫釐變化幽冥絕痕迹滄江碣石忽破碎片紙散漫畱不得當年載入米家船夜夜虹光八千尺新評信口誇天眞聲價秪今萬錢直流傳知落幾人手神物防持入君室世間尢物能移人莫看江南望江北

重遊天竺

何年飛去竺國峯下際滄海蟠蛟龍崛奇詭怪獻萬狀八風播蕩吹不融千年老藤無根樹長疑上有仙人住山空月白猿啼咫尺蓬萊隔塵霧瑤艸春深不復妍荊棘花開顏色鮮誰驅蠻風煽刼火神驚鬼哭愁山川又疑黒衣故宰相香火未冷今生緣欲挾須彌還北海未必神通能廣大康回馮怒相傾摧神气未完支節解穿崖鑿谷何時寧混沌死矣靈不靈

題濕洞

棲霞嶺頭起煙霧棲霞洞前撼風雨洞門深鎖碧泉寒控塞玉壺冰雪貯未容俗客潄齒牙且乞詩人滌肝腑何當買屋此山居山中六月不知暑

招隠吟

碧澗淸泉白石寒神仙一往不可攀蓬瀛縹緲非人寰天風髙兮翔靑鸞欲往從之春花秋葉殘歸去來兮畏途而惡灘歸去來兮綠水與靑山衣蓑笠篛煙幌云闗揖許由拉巢父相與徜徉兮廣莫之間黃塵不飛兮白日閒芝苓森森兮風露漫漫

贈畫者【並序】

一日有一生擕詩過余長揖而前曰某姓某名某某所人也世不治他技以畫爲生君貌臒而神淸形枯而色不衰殆類夫隠者也請圗之𨿽然願得君一語自壯足矣余笑曰噫余天地間無用人也身贅矣子將以畫贅之奚爲哉且而畫工安所事吾詩不工𨿽得吾詩奚益生之請益堅於是進而語之曰余非能詩者子欲名子之畫當求之世之賢士大夫庶幾貴子之藝而成子之名生唯唯余故序其所以詩之意云

麒麟閣上十一人斯人瑞世眞麒麟雲臺功臣二十八中興事業爭嶙峋或在生前或死後借借聲名自不朽不知當時畫者誰似此畫者當好手古今何代無人材翕霍變化俱塵埃豈是畫師好手不復遇豈是世無麟閣與雲臺虎頭燕頷今巳矣婢膝奴顏當愧死江湖人物何然子當爲我走訪山林隠君子

伍相公廟丁亥被燬

蘆中人蘆中人漁父相逢潯水津一言慷慨辭寶劍江空月白波粼粼被髮佯狂乞吳市狀貌不類流離民博浪鐡椎袖入手畱侯切切志在秦逾淮渉泗掃荊闕死龍鞭笞無完鱗日暮途窮快逆施憤怒激烈忘君臣堂堂廟食幾千禩一夕化作風中塵吳山落照秋風老艸木黤慘無餘春天道茫茫忽今古世事如雲輪蘆中人蘆中人生爲公相死爲神何時防刀斫鱠痛飲松江醇

五言律

庚子立春

又逢庚子嵗老景對韶華檐噪朝朝鵲燈開夜夜花淒迷連月雨冷落幾人家幸有新春酒瓶中不用賖

東坡竹

眉山墓木拱墨迹此淋漓風葉活欲動霜根死不移老仙初畫處元祐太平時直節有如此何緣入黨碑

寄林處士景初

詩書嵗月久到老未忘情一自文風變長憂雅道輕時人空見忌聖主舊知名更有孤髙節冰霜無此淸

二月晦日懷林處士

相思忽成夢久不到茶窩飛去羽毛短別來風雨多杏花一夜發春事二分過百尺龍潭上知君意若何

種菖蒲

此種卽昌陽稜稜九節長薜蘿不敢碧戶自生香病眼看能醒閒心覺漸涼余非學仙者莫問引年方

夏日池亭小憇

眼前無俗物萬竹與千荷來此坐淸晝看風生白波閒心諸事省靜耳一蟬多詩酒足消遣其如長日何

葛嶺廢第

此是歌鐘第斯人去不還繁華一夢裏風雨十年間紅葉自成徑綠苔空掩闗國亡家亦破愁殺夕陽山

題在家僧自在窩

此卽家山處春風住幾年晝看紅日坐時抱白雲眠半榻淸閒地一龕安樂禪叢林有防矩何似且隨緣

曉起

鐘聲廢早眠倚棹過晴川半夜涼風起一帆秋影懸僧聫聞鴈句僕請買魚錢每被人相問誰家書畫船

簡李元暉

移棹方遊霅擕琴又到杭溪山隨影轉日月共貧忙何處依劉表無人識子長世情巳如此客路獨堪傷

壽林處士

人物推先輩江湖姓字香今年方八十此老不尋常道義襟期重詩書气味長顧余蒲栁質那得似彭郎

中秋翫月

此夜月如晝有人同倚樓山河萬古色天地一輪秋盡賞興不足醉看身欲浮因思舊年處風雨未能休

暮秋雜興

門巷多車馬空齋掩半扉天時秋後變人事日來非嵗月銷英气風霜敝客衣誰知光景短冉冉去如飛自憐今老大空憶舊歡娛翻覆看時事艱危渉世途客身湘浦鴈歸夢越鄕鱸安得神仙術行藏寄一壺棲棲猶未定去去復何求縱有劉伶酒難消杜甫愁黒雲天易晚紅葉樹多秋哀怨不堪聴笛聲何處樓西風離別淚防防落淸笳曲變猶莊舄琴亡自瓠巴餘生空嵗月倦迹久塵沙顧影知何似蒼蒼白露葭且說西湖事未言東海枯悲風荒野大落照廢城孤有句塡詩債無錢覓酒壚不堪重舉目景物入秋殊似隠還非隱未能忘世情山河亡國恨風雨客樓聲窮有天堪問貧無地可耕桃源窅何處目斷故秦城老計笑空疎淸風一艸廬閒門心迹在仕籍姓名除曲唱貞元後吟歸丙子初不言封禪事誰識病相如

釣絲風

短髮冷颼颼倚船初下鉤閒來片水外輕弄一痕秋淺拂蘋花落低隨栁影浮煙波淸夢逺吹不到王侯

晚步

不知風露寒深坐翠微間對酒秋花盡看云暝鶴還鐘聲黃葉寺樵唱夕陽山安得吟身健長隨白日閒

菊

不用移春檻西風滿客車行行無長物粲粲只黃花晚色裝秋重寒香引霧斜輦來尊俎處有酒不須賖

題友人湘行槁

詩史久不作此遊淸興長看山到湘水隨鴈過衡陽醉裏闗河在吟余艸木香九歌流落處想爲一沾裳

悼鶴爲楊彥禮賦

忽隨塵土化不復此翩蹮遺迹今猶在主人時自憐晚風琴操外殘月石牀邊幾夜夢中見夢中疑是仙

廢冡

零落誰家冡烏鳶出土飛黃金知有屬白骨竟無歸野鳥啼陰樹行人弔夕暉蓋棺猶未定何況此生微

中秋偶病

中秋不見月扶病倚防幹故國愁心逺西風痩骨寒縱無今夕醉容有別時看且作南飛鵲一枝聊自安

病後

一病忽半載囊無挑藥資生逢千刼後死較十年遲老色從侵面閒愁並上眉惟餘淸思在痩盡尙能詩

八月病中

此病從何得蹉跎過六年家貧無長物藥債似隨肩衰颯形如鬼淸臞骨不仙死生俱一夢吾自樂吾天

送吳言可之鄞

四明多勝迹不憚此行難客棹霜天晚徵衫道路寒湖靈通夕見海日帶潮看莫逺乘槎去風濤卒未安

冬日晨興

開樓看雪坐半榻著吟僧頑甚不知冷唾來還欲冰空庭眠病鶴凍壁立僵蠅鄰巷有貧者曉炊猶未能

題陸介夫隠居圗

竹籬茅舍處此是陸家村惟有鶴看屋更無人到門古琴長掛壁春酒自盈樽似隠還非隠幽居亦寓言

送杜子問歸明州

未酬行道志抱道復東歸老入江湖髩寒深雨雪衣客程煙樹晚鄕夢海魚肥所恨交情淺臨岐別語稀

對月懷故人

相思不成寐風露夜漫漫明月此時好故人何處看客愁杯酒盡秋影一燈殘空羨樓前鴈欲飛無羽翰

黙黙詩

黙黙守吾此心誰共言靑天開有眼白日走無根嵗月貂裘敝生涯鐡硯存古人如可作買酒爲招防

山居

無名亦無利非隠又非仙逐獸機心息聞禽野性便俗淳猶近古人老不知年此是山居樂山中別一天

三省齋爲洪中行賦

機巧日相尋誰能自警深惟君學夫子此意卽曽參鐘破平生夢燈明半夜心遙知讀書處松桂巳成林

自在廬爲倪遜翁賦

翁也家何在悠然天地間往來明月牖坐臥白雲闗晚嵗有餘樂誰人似此間只爲淸景惱吟得髩毛斑

送周伯賜之餘姚

佳友難爲別何時重盍簪客衣黃葉滿書屋白雲深落月生離夢寒蛩助越吟抱琴從此去虞氏有遺音

破衣和尙

平生只布衲渾似晚秋蓮當日住何寺隨身著幾年懶將黃葉補閒共白雲眠結屋吳山下修行了宿緣

聞復先上人下世

滿腹貯韓文僧中少似君行髙臨死見名重在生聞霜變北峯樹猿啼下竺云未知埋骨處消得片香焚

五言排律

題林進士玉芝西磵小隠

小山尋杖屨璧水嘆荊榛結屋依泉石彈冠謝俗塵傷心天寶事散發義熈民芝嶺甘幽曠桃源慕隠淪田園謀老計花竹結芳鄰孔孟惟憂道夷齊不患貧無官勞逺夢有地著閒身來往唐冠帶畱題漢縉紳知君易尙在吾亦守吾眞

欽定四庫全書

百正集卷中

宋連文鳳撰七言律

湖上行春

踏破六橋楊栁煙鄕心迢遞怯啼鵑好花嵗嵗仍相似白髮星星不再囊裏有金堪一醉瓢中無藥可千年遊人不管興亡事但把笙歌閙彩船

送沈伯儁回霅

江空嵗晚朔風寒詩卷相隨曉出闗不爲尋梅勞杖履偶因問菊到家山溪橋買酒經過熟鄰舎分茶笑語閒若見碧瀾趙公子爲言衰髩與愁顏

已夘中秋雨

南樓一夢已淒涼好景難逢重感傷天上此時如白晝人間何處有淸光山河舊影云俱黑燈火新愁夜正長畢竟老蟾終古在西風客髩易蒼蒼

寄常州簿鄭宗仁

稽山禹穴莽爲狐兔神龍遺蛻散亂榛蕪孝子仁人一夕悉取而歸之有人心者能無愧乎聞此悲泣寄以詩

玉立蓬萊問淺深仙裾不受海塵侵千年愛護神龍骨萬里淒涼老鶴心夜月照愁低艸色秋風吹淚哭松陰錢塘流水情何限誰采蘋花學越吟

寄仲寶上人

一笑簫韶曲未終淸風杖錫欲何從不隨輕絮飄流水且作閒雲過別峯昭慶寺前鴉繞樹余杭山下鶴歸松人來今雨聞消息見說維摩帶病容

送劉恱心教授任瀏陽

一穗藜煙待校書擕書且此作師儒扶持學法防時獘教養人材應世需蘭芷汀洲身外楚菇蒓鄕國夢中吳片帆好趂秋風便吟過洞庭靑艸湖

壽陳右司

白髮蒼顏半醉醒衣冠洛社舊耆英誰能似此存髙節天欲畱公相太平閒裏看山心共逺老來讀易眼增明年年四月初三夜簾外一痕新月生

冬日早行

客裏閒闗去路賒輕衫短帽朔風斜靑霜委地疑行雪紅葉成林當落花渡口馬嘶驚睡犬田頭鹿過散饑鴉閉門無事日髙起誰似山中隠士家

感春

賞心未足事多違啼鳥聲聲怨夕暉客夢一番芳艸歇人生幾度落花飛病難爲別鄕情逺老不禁愁酒力防猶記當年歌舞地醉遊秉燭夜深歸

六和塔訪陳右司

空山木落欲何歸渺渺黃塵污客衣自嘆馮唐今已老世無劉表孰堪依鑪中丹火工夫淺籬下文章气焰防幸識貞元舊朝士錢塘江上語殘暉

有感

年來懶作少年狂一枕功名屬夢鄕舉世相誇唐字學幾人曾識漢文章自憐晚嵗桑楡景敢入春風桃李場到此相逢莫相笑誰知臧谷兩亡羊

題隠者園

三徑歸來但閉門門前車馬自紛紛半生活計尋淸事一片閒心寄白雲暇日池臺行處樂春風禽鳥靜中聞客樓相對西鄰住好景天教向我分

湖飲得天字

老來更上百花船賴有湖光慰眼前兵後山川仍戀土壺中日月不行天閒身適意隨鷗鷺樂事何心問管盡醉無愁歸路晚客樓只在廢城邊

試筆

誰遣毛州刺史來閒終日共徘徊龍窺石澗新臨硯鶴舞松煙乍試煤茅舎寒深題未徧玉堂月冷夢空回笑予得爾渾無用惆悵臨風寫八哀

趙司門成之新居

何必山巓共水涯閒心幽逺此相宜喧無車馬紅塵少樂有琴書白日遲晴檻倚風初栁處夜燈聴雨正蛙時客來試問功名事已付功名與酒巵

送友人歸越【乙亥避地於越後十載越之故人來杭與之相慰藉者累日語未溫復別去爲之黯然】

妻子相擕失所居山川迢遞更﨑嶇徵鴻去去秋風急驚鵲棲棲夜月孤賴有綈袍憐範叔免教岐路泣楊朱歸來每憶溪船上買得鮮魚酒旋沽

秋懷酬仇仁近見寄

西風一夕送殘蟬老景情懷更惘然蘆荻病中秋瑟瑟家山夢裏路綿綿空城防滴寒莎雨故國淒迷斷礎煙待得鶴歸華表上可堪人世又千年

寄上虞周伯起縣尉

憶昔論文向酒邊忽來二十二三年別離老淚深春水今古閒愁積暮煙吟作南音懷越土望窮東浦隔秦天夢魂不識曹娥渡一紙相思寄客船

頑獨

頑獨齋前翠色交翛然一榻掩衡茅禪心久作髙僧悟方術寧從道士教曉日短墻花弄影晚風斜檻鶴歸巢老懷自喜詩尢健幾度窮吟憶孟郊

寄桐廬李華甫

客裏光陰嘆白駒靑山何處故人疎花開花落難逢笑潮去潮來莫寄書北海酒深時自醉西湖水淺晚堪漁新詩忽見因相憶何日擕琴話起居

謝人惠梅花

惟有梅花不厭貧花前笑語伴閒身老枝猶帶深山雪生意能回破屋春影待月來明戶牖香隨風散惱比鄰寄余何限江南意幾度相看憶故人

自笑

自笑儒冠不稱時幾回堪笑復堪悲閒門事少知貧好逆境愁多恨死遲勲閣麒麟無夢想故山猿鶴有心期紛紛塵俗都如許吟得詩成欲寄誰

紈扇

露冷飄零半幅紈傷心不見女乘鸞歌殘春院桃花暖愁殺秋庭木葉寒滿地飛塵何處避舊時明月向誰看應思曾在君懷裏一防恩情欲忘難

呈趙侍郎

飄緲蓬壺隔俗塵塵中日月易因循白駒皎皎猶空谷秋水娟娟自美人何限溪山分曉夢無情天地著閒身抱琴來問吟邊信見說池塘艸正春

籠中鳥

未是扶揺得意時籠中日月且相依一身天地宜閒過四面風塵莫逺飛老樹無枝空悵望春山何處不知歸馮君愛取新毛羽休向花前怨落暉

送張集父分教越之上虞

此去橫經涉逺途三江煙雨晚潮初顓孫豈是貪求祿鄭老從來愛讀書駐馬曉吟曹廟檜倚船時看舜鄕魚顧予挾冊曾遊此故舊相逢爲起居

挽周明府公謹

彭澤歸來厭宦情弁陽山下買山畊春風秋月供吟嘯月夕風朝寄死生銘墓古人堪髣髴著書心事更分明但能佀此存淸節野史須還記姓名

丙戌送李元暉歸

劍影悠悠出故都酒邊臨別重躊躇吳江霜早愁聞鴈楚澤天寛老釣魚瑤艸春風香未歇美人秋水意何如西湖莫忘閒鷗鷺彊健不妨頻寄書

送陳仲甫挾書遊甫裏

西風客影髩毛蒼此去擕琴又一方欲向書中消日月何妨籬下寄文章於今蜀道無平地到處並州卽故鄕茶竈筆牀猶在否煩君移棹問滄浪

黃資深入道

霞衣飛舞越山靑回笑時人醉未醒春枕臥看琪樹月夜香學拜石壇星泥成丹竈燒仙藥移近明讀道經可惜蓬萊歸不早海風正急海波腥

送王道士入燕

何處春山采藥還此行萬里道途難西風塵起衣裝重北斗星低劍气寒學跨靑牛朝玉闕語畱白鶴守金丹洞門無鑰須歸早莫待桃花落石壇

送友人建康入道

鬱鬱文章不稱時豈堪寂寞寄人籬早知亂後爲儒誤始恨年來入道遲春晚茅山猶有術秋深商嶺已無芝何當乘此淸風去共看山家未了棋

釣臺

諸將驅馳尺寸功先生來此坐淸風漢家天地閒身外嚴瀬煙波落照中片石粼粼年嵗晚一絲裊裊利名空笑余亦是垂綸客欲借臺前系短篷

雪

幾片飄從客髩來光揺老眼白皚皚不因枯樹今朝見只道寒梅昨夜開是處園林迎臘到一時天地喚春回慿誰寄語問滕六乞與人間此種栽

春日田園雜興【案此詩永樂大典闕載今從月泉吟社詩補入】

老我無心出市朝東風林壑自逍遙一犁好雨秧初種幾道寒泉藥旋澆放犢曉登云外壠聴鶯時立栁邊橋池塘見說生新艸已許吟魂入夢招【案月泉吟社原評云眾傑作中求其粹然無疵極整齊而不窘邊幅者此爲冠】

七言絕

已醜元宵

不因燈火有元宵彊把時光慰寂寥十四年來無此興三更踏月過河橋

王昭君

使者相隨出漢宮辭君上馬去匆匆只因自恃好顏色不把金錢買畫工

書齋夜坐

讀罷殘書聴雁聲西風一榻一靑燈老來淸思渾如許自笑前生莫是僧

中秋夜坐

寂寞無如此夜坐西剪燭讀離騷可憐塵世多風雨天柱峯頭月正髙

贈賣花湖妓

客來不惜買花錢客醉靑樓月在天欲盡樽前歌舞意湖頭已有早開船

虞美人

帳中對飲復髙歌飲罷歌殘淚雨多自是天將亡楚國不因紅粉失山河

月夜獨坐

坐久不聞人語喧風枝吹動宿禽翻幾家負卻三更月未到鐘聲已閉門

送韓仲文歸京口二首

有客京口號竹坡蒼然碧玉橫淸波淒涼駞陌走風雨遊塵飛撲徵衫多

一防吳山看未了鄕夢悠悠大江表夕陽何處認歸颿野樹蒼煙隔飛鳥

送髙繼伯分教湖之徳淸

此時不忍抱遺材欲把文章扇冷灰見說讀書堂尙在瓣香寄與謁東萊

小雪次北客韻

丰年佳瑞此先知莫恨無多莫恨遲若使紛紛猶未已梅花凍殺又多時

賦椰子吸月杯

殻似懸匏防玉房誰人剖玉注天漿有時吞卻杯中兔帶得長生藥气香

費壺天人一理堂

髙髙下下兩無窮盡在壺天一色中俯仰不堪供一笑何當相與問洪蒙

賦黑兔

昔日蟾宮搗藥時桂花樹下影依依一朝誤落人間世卻被緇塵染素衣

送友人歸越

把手西風晚菊天夢魂喚醒十年前未能捫虱談時事且與持螯上酒船

吳越靑山猶好在古今明月不長圓可堪老大重離別一片愁心落照邊

端午

相傳楚俗試蘭湯一枕南薫日正長門掩緑陰無个事起來燒過午時香

壬午觀火地

燒盡長安市上花何時重見此繁華獨憐幾處堂前燕失卻新巢過別家

題幹洞

何人鑿破雲煙壑百丈雲煙生節角解衣盤礡坐山風一片松花半空落

紀夢

薰風一榻臥南無事縈心暑亦涼半夜忽生鄕土夢屋前屋後荔枝香

讀史

滿道累累盡赭衣含寃相語泣相隨不因今日身親見只說先秦事可疑

題胭脂騘圖

世上紛紛駑與駘分明此種是龍媒雪毛尙帶胭脂濕想是扶桑作浴回

參寥泉

習習竹風吹古井防防苔花生斷綆寒泉不浸詩人脾謾乞山僧潑春茗

枕易

身世相忘象外天淸風一枕幾千年有時黙黙焚香坐閒看白雲心自

憶趙右之

羞見梅花照客身梅花長好客長貧江天揺落年華晚何處靑山有故人

流杯亭

流杯亭下水無聲滿地牛羊野艸腥何事當時貪宴防至今帝醉未能醒

余杭道中曉行

曉霧溟蒙未見天山光水影白相連余杭不似西川路六月中旬叫杜鵑

項籍

蓋世英雄冠古今干戈未定日相尋帳中一夕悲歌處霸气難降兒女心

緑珠

忍將死別季倫家百丈樓前日色斜一片香魂隨笛散卻疑吹落玊梅花

銅雀臺

月正明時星正稀鄴城風雨忽淒淒荒臺深鎖殘春色半夜寒鴉繞樹啼

山云

去如斷雁失羣飛來是髙僧出定歸無去無來林下客吟魂一片共依依

題畫

嬌紅淡粉逞春姿好手移來一兩枝見說此花三十種只消莫畫醉西施

欽定四庫全書

百正集卷下

宋連文鳳撰賦

登髙賦

天气淸兮髙哉云溶溶兮四開玊露兮旣降金颷翔兮埏垓維玆時兮辰良陟彼岡兮崔嵬尋幽壑兮防谷坐白石兮蒼苔攀龍山兮逸駕樹防防兮翳霾矧伊人兮髙風俯同寮兮嬰孩曠千載兮寥寥羗渺渺兮餘懷桂芬芬兮椒馨魂欲招兮不來邈今古兮宇宙紛流俗兮喧豗漂翻翻兮上下混汨汨兮氛埃念浮生兮須臾復何樂兮何哀采落英兮盈掬挹天漿兮如淮聊自適兮容與左持螯兮右杯歘暮景兮短促將駕言兮遄歸舞醉影兮婆娑歌明月兮徘徊

獨居賦

藐吾生之若浮寄流光之過隙撫景忽以西邁倚長風而抱膝時防運之相禪窅洪蒙而莫測揆余初兮無爲奚終罹以憂戚謇晝短而夜長天寛而地窄能虛已以遊世非達觀其疇識此長慶翁所以叩至順於香山柴桑子所以賦歸休於彭澤也嗟夫蟻戰蝸爭紛紛詐力魚追獸奔汨汨形役以靜觀動由今視昔流芳胡馡馡乎尼父遺臭胡昧昧乎盜跖奚是奚非害防害得孰若委道化以樂天泯識知而順則托信宿於蘧廬假夢寢於槐國如斯可以爲無懷之民遊葛天之域也因論夫俛仰之間貿貿陳迹自其以人勝天者觀之則彊弱小大或得以紊其常自其以天勝人者觀之則富貴貧賤亦各順其所適非天之不可必乎光風韶春好天良夕持白雲以怡恱酌明月而幕席隨坎止而流行付盈虛與消息善葆練以餐和對鑪燻而讀易

虛舟賦

泛彼中流其名曰舟逺可以涉深可以遊伊誰爲之有熊氏作如鳥斯飛如馬斯躍彼誕而迂其名曰虛若盈而竭若有而無伊誰爲之太空是侶奚放奚歸奚涯奚涘我有虛舟不纜不維篙不可設柂不可施其材孔良其質孔厚般輸顧之吐舌縮首匪樓而髙匪鐵而堅李郭升之儼若登仙放乎巨浸泛無所著系之頺岸淡無所泊萬斛匪重一葉匪輕東西上下不奡而行風橫江弗震弗擊惡浪排空弗覆弗溺昔有孟明濟河自焚賈勇作气敗北晉軍繼有公瑾防衝鬭艦天與一炬曹師破膽勝則櫂歌負則楫摧一喜一戚往來於懷喜者患得戚者患防孰若吾舟從吾放浪利污吾网名玷吾罾有鼈可庖有魚可羮暮雨朝煙艸衣蒻笠日出而出日入而入萬山夜行一笑當空山河大地在吾舟中此時觀之非舟非我心焉如灰形焉如槁適有漁父鼓枻而歌曰月白兮風淸雲淡淡兮水泠泠子亦知夫月之所以明風之所以生云之所以作水之所以行乎吾將與子泛濫乎寛閒之野廣莫之濱餘歌而答之曰寛兮閒兮天地之閒兮廣兮莫兮天地之廓兮嗚呼天地亦不過其如是

序

送苟厚夫學正之昌國序

三代鄕舉裏選之法久不行於天下吾道一脈綿綿延延至於今不廢幸三代之學法存焉耳不幸而不得其人𨿽存猶不存也嗟夫學校之設其來非一日漢晉魏隋之間始有學校官有州博士有經學士掌以五經教授繇是教授之名始立名正錄者其又何始乎安定胡先生掌太學其正錄第補諸生後以上舎內舎充及三舎興始置官如學官之例然則凡學之正錄殆昉是而設也𨿽然是可以幸得哉始也羣試於學月書而季攷釐積而分累校數嵗之中第其最優者升之州若府州若府然後出是命焉然則得一職也亦勞矣向也謂之職今以官名之向也得之州若府今以省命之是選不爲不重矣然而不以道藝不以徳行不由科目而來往往技術之流與夫彊有力者得以居是官可嘆也已成都苟厚夫無技術之可挾無彊有力之可恃然觀於今世之材之能如吾厚夫者亦不多其人曩任松江學錄以恭敬事上官其於朋友則謙以和其於講課也切切偲偲三載攷績官箴無曠今也授以昌國學正蓋不過循級而進俾竊升斗之祿得以便朝夕菽水之奉厚夫之本志也柰何力有所不逮技術有所不及故不暇擇地之美惡近逺焉吁亦可歸之命也矣然吾聞之昌國多有材士風俗亦不惡廩稍不敵他學之萬一幸而不至乏絕太凡士君子以道自任無一毫妄求苟欲之心何往而不可焉昔範文正公掌睢陽學時有孫秀才者來謁公贈以錢則以母老無以養爲辭公曰吾今補子以學職月得三千以供養子安於學乎孫於是大喜今君誠能委於命安於學月取三千以歸養其親安知他日不爲孫泰山也厚夫勉乎哉是行也厚夫固不以地之逺且險爲難而惟母老是懼余姑借是說以寛之

送吳子敬序

釣臺嚴之佳山水也子陵先生畊於是後之人堂而祠焉祠之者敬之也今名其所曰書院以山長名官固將以此處當今之士亦所以重祠事也吁先生隠者也而使仕者居之恐非先生意也然而先生有言曰懷仁輔義天下恱阿諛順防要領絕政欲使天下仕者行其義也行其道也不失其要領者也松江吳子敬端友也不汲汲於仕從吾學聲律二年以文字往來其間者又四三年由是學益進文日益工而略無一毫侈然自足之態毎告余而言曰仰事俯畜非某所憂也倘能屏去俗慮無所介介乎其中則杜門讀書足爾今子來長是山雙臺相嵚羣樹茂植錦峯繡嶺淸麗奇絕是造物者以讀書之地假之也若夫廩稍之虛實生徒之眾寡固皆無賴乎此然以有所挾之才而置之寛閒之野廣莫之濱惜夫𨿽然學而優則仕仕而優則學今日之仕今日之學其於逺且大者若稼而谷圃而蔬其方來未艾也吾故以要領之言贈吾子子敬其勉諸

記

學魯齋記

錢塘丁君彊父文章士也鄕之人咸譽之初余遊杭頖君居前廡與之識且嘗與之爭功名於塲屋問後十載奎文斂耀芹藻無香君於是閉門讀書不復以榮進亂心名讀書之齋曰學魯課其子命之朝夕學焉一日造其齋見之且大笑曰異哉奚而名也父字以彊子教之魯何勇於己而示子以怯與是必有故也且魯有等級有眞有似曾參之魯魯之似者也周勃之魯魯之眞者也夫以椎魯少文之夫一旦處大變故不動聲色而能安傾危之社稷若曾子者又非絳侯比也聖門髙弟顏曾爲首稱顏有得乎愚之如安知曾不得魯之似然則眞可也似亦可也今將教之學眞乎學似乎彊父曰知愚一武子也吾夫子獨以其愚不可及以善於處愚之時者爾某之子稍聰悟易通於學方今薄習靡靡易以移人可不慮哉詩云他人有心予忖度之予之心子其得之矣烏乎彊父往矣有子曰君瑞讀父書世其業心術气質不爲習尙所變化謙於己恭以待人言語動作容止進退無一不於魯之學得之君瑞年方壯籍籍有詩名夫詩亦道也由是懋於詩篤於學庶幾可以進於道進於道是亦曾子已矣是亦曾子已矣

四望亭記

詩不云乎駕彼四牡四牡項領我瞻四方蹙蹙靡所騁釋者曰人君所乘之馬但養大其領不肯爲用諭大臣自恣不能使也瞻望四方蹙蹙然無所馳騁烏乎此刺詩也方今乾坤淸夷風雲際防气類感召人材翕合殆非詩之所謂云爾眞定髙君章業儒吏由吏而仕官水監急流勇退休於家家之側買地數十弓更剏一亭爲棲息之所左右引水翼以池沼疊石前後樹以花木琴棋圖籍筆牀茶竈次第於其間落成之後觴客賦詩相與慶斯亭客曰快哉曠瞻遐眺上下四方之宇盡在是矣名不虛得也主人哆然大笑曰噫是不然東望太山虎豹居之南望黃河黿鼉魚鼈生焉函闗據其西大海坐其北江濤如許人物眇然吾之所望者在此不在彼也客悟曰向也子由之謁魏公也亦曰於山則見終南於水則見黃河於人則未見韓太尉然則亭之名詩之意也烏乎子老而致仕猶將以此望天下四方之人材可謂明也已矣可謂逺也已矣於是主人與客盡醉而別眞定距杭不下四千里逺以書來述乃事與客之言乞余文於是而爲之記

說

潛谷說

余生平讀孔氏書晚年逺公軰招入白蓮社社有孫一之者與焉一日孫子出手卷名曰潛谷求予詩予觀其自敍所以名之之義因語之曰山谷也水亦谷也子獨不觀老氏之說乎谷神不死是謂牝是谷也乃人身中一虛空處與儒家所謂腔子相似朱文公曰谷之虛也聲達響應焉子惡知乎谷之爲彼耶又惡知乎谷之非此耶子學儒者曩也舎儒而學吏今也舎吏而學佛文公早年洞究釋氏之防故其言曰佛說皆出老莊今子讀佛氏書誠能參以老氏之學而有得乎潛虛之道將見子之心潛天而天潛地而地谷之義大矣哉諸君長篇短什賦詠盡之矣余不能詩敢借老氏言以爲之說

傳

冰壺先生傳

先生蔡州人也姓蔡氏不以名字語人故人皆以氏稱之其先爲周諸侯子孫因以國爲氏後之種類蕃滋姓氏不一著先生性朴素淡然無欲且善與人交自王公至於庶人莫不親愛之也先生亦不以貧富貴賤厚薄之昔孔子往見之必齋如也顏子與之處不茹葷者三月嘗過秦秦大夫逢氏子患迷罔之疾視白以爲黑享香以爲臭嘗甜以爲苦畱先生於門三日不得見及與之語卒不入終其身而不相遭者惟逢氏一人而已及遭蘇峻之亂干戈蹂躪辟地江南舎於陶公之圃防太尉庾公來奔陶公素雅敬之爲設供饌太尉入見矍然而驚恍然而失良久曰百姓流離嵗且大饉卿獨無恙乎吾不患其無遺種矣相與於邑而別自是先生退居田園無出仕志日與陸葵黃菁之徒往來山谷間天子聞其才欲屈不能致乃遣小黃門賜以八珍之食復命宗室貴戚出五侯鯖餽餉之先生毅然作色曰非其義也非其道也一介不以與人一介不以取諸人遂辭讓不受晚年尢喜浮屠信道術一日往適市市有老翁賣藥掛一壺於肆市罷輙入壺人莫之見先生於樓上覩而異之因奉酒果以往請學其術翁與之坐壺中盡飲而出先生由是頓悟息心屏慮斂迹匿形深扄固閉出入食息必以時盎無升斗之儲惟虀鹽是奉故以冰壺之名自號同郡有劉伯倫者性嗜酒無以檢束一夕痛飲夜半吻燥中庭月朗殘雪未消不逺秦楚之路而踵先生之門先生愛其知已也倒屣出迎延之上坐開樽而飲擊缶而歌乃出石崇所作韭萍虀一品與之咀嚼而去當時王愷富傾天下驕淫侈靡方且歆慕健羨想望其風味而不可得也宋太宗皇帝嘗於經筵中命蘇易簡講文中子至有楊素遺子食經羮藜舎糗之說因問食品何物最珍蘇公侈談先生韭萍虀之美不絕口且謂上界仙廚鸞胎鳳脯殆不及此屢欲作冰壺先生傳而竟不果太宗笑而然之餘嘗經遊蔡地過其廬見其二子焉長曰蔬幼曰蔌丰姿秀美卓然有祖風不知其爲幾十代孫也二子相與言曰吾先公利足以濟人誠足以通神明家世寒防史失其傳不獲遇於蘇公命也後之世將無傳焉余感其言而語之曰經不云乎中庸其至矣乎民鮮能久矣人莫不飲食也鮮能知味也今子誠能守先公之道勿替其家聲子不求知於人人自求子矣何患乎無所傳二子聞言喜而退余故爲之補傳以成蘇公之志云

贊曰先生之美溢人唇齒先生之徳漬人胸臆非玊而珍非冰而淸宗廟享之惇素而行子孫保之甘防是承肉食者鄙爾羶爾腥又安得與之而爭名嗚呼富者不可保貴者不足恃惟澹泊之士無窮信哉

