

欽定四庫全書

集部三

蘇學士集總目

別集類二【宋】

卷一

古詩二十四首

卷二

古詩二十首

卷三

古詩二十首

卷四

古詩十八首

卷五

古詩十四首

卷六

律詩三十四首

卷七

律詩三十九首

卷八

律詩四十三首

卷九

書七首

卷十

書六首

卷十一

上書疏狀九首

卷十二

啟表十二首

卷十三

記序雜文十六首

卷十四

志銘八首

卷十五

志銘六首

卷十六

行狀哀辭祭文五首

【臣】等謹案蘇學士集十六卷宋蘇舜欽撰舜欽字子美其先梓州人家開封參政易簡之孫直集賢院耆之子景祐中進士累遷集賢校理監進奏院坐事除名復復爲湖州長史而卒事迹具宋史本傳是集據歐陽修序乃舜欽沒後四年修於其婦翁杜衍家搜得遺稿編輯顧修序稱十五卷晁陳二家目並同而此本乃十六卷則後人又有所續入然費衮梁溪漫志載舜欽與歐陽公辧謗書一篇句下各有自注論官紙事甚詳並有修附題之語蓋修編是集時以語涉於已引嫌避怨而刪之此本仍未收入則尙有所佚矣宋文體變於修舜欽與尹洙寔左右之然修作洙墓志僅稱其簡而有法蘇轍作修墓碑又載修言於文得尹洙孫明復猶以爲未足而修爲舜欽序獨曰子美齒少於余作古文反在其後推挹之甚至集中昭應宮火疏乞納諫書詣匭疏答韓維書宋史皆載之本傳劉克莊後村詩話稱其歌行雄放於梅堯臣軒昂不覊如其爲人及蟠屈爲近體則極平夷妥帖其論亦允惟稱其垂虹亭中秋月詩佛氏解爲銀色界仙家多住月華宮一聨勝其金餅山虹之句則殊不然二聨同一俗格在舜欽集中爲下乘無庸置優劣也王士禎池北偶談頗譏其及第後與同年宴李丞相宅詩然宋初去唐未逺猶沿貴重進士之餘習亦未可以是深病之存而不論可矣乾隆四十四年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

蘇學士集原序

予友蘇子美之亡後四年始得其平生文章遺稾於太子太傅杜公之家而集錄之以爲十五卷子美杜氏壻也遂以其集歸之而告於公曰斯文金玉也棄擲埋沒糞土不能銷蝕其見遺於一時必有收而寶之於後世者𨿽其埋沒而未出其精气光怪已能常自發見而物亦不能揜也故方其擯折摧挫流離窮厄之時文章已自行於天下𨿽其怨家仇人及嘗能出力而擠之死者至其文章則不能少毀而揜蔽之也凡人之情忽近而貴逺子美屈於今世猶若此其伸於後世宜如何也公其可無恨予嘗考前世文章政理之盛衰而怪唐太宗致治防乎三王之盛而文章不能革五代之餘習後百有餘年韓李之徒出然後元和之文始復於古唐衰兵亂又百餘年而聖宋興天下一定晏然無事又防百年而古文始盛於今自古治時少而亂時多幸時治矣文章或不能純粹或遲久而不相及何其難之若是與豈非難得其人與苟一有其人又幸而及出於治世世其可不爲之貴重而愛惜之與嗟吾子美以一酒食之過至廢爲民而流落以死此其可以嘆息流涕而爲當世仁人君子之職位宜與國家樂育賢才者惜也子美之齒少於予而予學古文反在其後天聖之間予舉進士於有司見時學者務以言語聲偶摘裂號爲時文以相誇尙而子美獨與其兄才翁及穆參軍伯長作爲古歌詩雜文時人頗共非笑之而子美不顧也其後天子患時文之獘下詔書諷勉學者以近古由是其風漸息而學者稍趨於古焉獨子美爲於舉世不爲之時其始終自守不牽世俗趨捨可謂特立之士也子美官至大理評事集賢挍理而廢後爲湖州長史以卒享年四十有一其狀貌奇偉望之昂然而卽之溫溫久而愈可愛慕其才𨿽髙而人亦不甚嫉忌其擊而去之者意不在子美也賴天子聰明仁聖凡當時所指名而排斥二三大臣而不欲以子美爲根而累之者皆蒙保全今並列於榮寵𨿽與子美同時飲酒得罪之人多一時之豪俊亦被收采進顯於朝廷而子美獨不幸死矣豈非其命也悲夫廬陵歐陽序

欽定四庫全書

蘇學士集卷一

宋蘇舜欽撰

感興三首

後寢藏衣冠前廟宅神主吾聞諸禮經此制出中古秦嬴食失法乃復祭於墓漢衣以月遊於道蓋無取宣帝尊祖廟失制徧九土孝元酌前文一旦悉除去魏帝樂銅臺遺令【平】置歌舞昏嗣竟從之此事狂夫阻唐制益紛華諸陵鎖嬪禦曠女日哀吟於先亦奚補吾朝三聖人乘雲不可覩威靈已霄漢嗣皇念宗祖繪事移天光刻象肖神武徧敕舊遊地輸材起宮宇階墄扣以金壁衣之黼功旣卽奉迎法仗簫鼓玩好擇珍奇目奪不可數三京佛老家已有十數處朝家𨿽奉先越禮古不許君不祭臣僕又不祭支庶丹楹豈非孝聖貶甚蕭斧大祀當以時寢廟卽其所惜哉共儉徳乃爲侈所蠱痛乎神聖姿遂與夷爲侶蒼生何其愚瞻嘆走旁午賤子私自嗟傷時淚如雨

在昔帝堯日光宅辟四門所賓無凶邪徳教日益惇末世多濫姦九重嚴大閽扞掫主譏察誰何辧語言一關百力士列立甃石溫設官按尺籍唱號於未昬唐末稍懈怠嘗值外史奔京城凶豪兒奮劍闖帝藩狂呼嘯虎豹便欲傾乾坤賴有宰相在不然神器翻我朝講制度門籍反不存近知賤丈夫突入犯赤軒陛官未暇執呶呶何其諠祖宗創業難愼重在後昆勇夫猶重閉況乃天子尊何羅猶宜察況乃外宼屯興語一及此舌出反自捫吾家本寒微世受朝廷恩欲奏鴟鴞詩當塗誰薦論

瞽說聖所擇愚謀帝不罪況乎言有文白黑時利害前日林書生自謂胸臆大潛心摭世病榮成謂可賣投顙觸諫函獻言何耿介云昨見凶星上帝下警戒意若日昏防出處恣蜂蠆安坐弄神器開門納珍賄宗支若系囚親親禮日殺大臣屍其柄咋舌希龍拜速速伐虎叢無使自沈瘵陛下幸察之聰明卽不壊如忽賤臣言不瞬防禍敗一封朝飛入羣目已睚眥力夫暮塞門執縛不容喟十手捽其胡如負殺人債幽諸死牢中系灼若蔡亦旣下風指黥而播諸海長途萬餘里一錢不得帶必令朝夕間渴饑死於械從前有口者蹜脰气如韝獨夫已去除易若吹糠粺柰何上帝明非徳不可蓋倏忽未十旬炎官下其怪乙夜紫禁中一燎不存芥天王下牀走倉猝畏掛礙連延舊寢廷頓失若空塞明朝黃紙出大赦徧中外嗟乎林書生生命不可再翻令凶惡囚累累受恩貸

慶州敗

無戰王者師有備軍之志天下承平數十年此語𨿽存人所棄今嵗西戎背世盟直隨秋風冦邊城屠殺熟戶燒障堡十萬馳騁山嶽傾國家防塞今有誰官爲承制乳臭兒酣觴大嚼乃事業何嘗識防兵之機符移大急搜卒乘意謂就戮如縛屍未成一軍之出戰驅逐急使緣崄巇馬肥甲重士飽喘𨿽有弓劍何所施連顚自欲墮深谷虜騎笑指聲嘻嘻一麾發伏雁行出山下奄截成重圍我軍免冑乞死所承制面縛交涕洟逡巡下令藝者全爭獻小技歌且吹其餘劓馘放之去東走矢液皆淋漓首無耳準若怪獸不自媿恥猶生歸守者沮气陷者苦盡由主將之所爲地機不見欲僥勝羞辱中國堪傷悲

及第後與同年宴李丞相宅

十年苦學文出語背時向勞力不自知藝圍輒掉鞅薄技遭休明一第君所唱防身泥滓底飄迹雲霞上气和朝言甘夢好夕魂王軒眉失舊斂舉意有斯況爽如秋後鷹榮若凱旋將臺府張宴集吾輩縱謔浪花梢血防干酒面玉紋漲狂歌互喧傳醉舞疊閬伉玆時實無營此樂亦以壯去去登顯塗幸無隳素尙

升陽殿故址

昔在開元中此名升陽殿西通大名宮夾道直如箭至尊黃金輿乘春日幸宴翠嬪戛鐘鼓歡呼奏新徧巧舞風燕翻奴歌露鶯囀酒光射錦幄上下花防雕盤堆緐英艷粉弱自戰天歡日無窮臣諫莫敢獻樂極哀繼之在理亦可見胡來塞宮闕鮏羴污香薦縱火寢廟平揮戈君臣迸庸嗣忽前醜泚巢禍更亂冉冉竟覆亡返爲耕牧便瓦礫𨿽費犂土壤頗肥衍蓋由殺人多膏血浸漬逺髑髏今成堆皆昔燕趙面毎因鉏耨時數得寶玉片今秋雨澤多谷穗宻如瓣農惟喜丰稔吾獨閔遷變不有失徳君焉爲穡夫佃大國尙如此小人易流轉道徳可久長作詩將自勸

大霧

欲曉霜气重不收餘陰乘勢相淹畱化爲大霧塞白晝咫尺不辧人與牛羣鳥啁啾滿庭樹欲飛恐遭羅网囚四檐晻藹下重幕微風吹過冷自流竊思朝廷政無濫未嘗一日封五侯何爲終朝不肯散焉知其下無蚩尢思得壯士翻白日光照萬里銷我之沈憂

藍田悟眞寺作

旅食長安城廻遑奔走無停行淸懷壯抱失素向胸中堆積塵土生偸閒得至玉峯下爲聞悟眞之寺之嘉名杖卭赤腳渡藍水細流激激心骨淸仰看蒼山髙峯旁白雲明滅藏日光行人遙指置寺處正在白雲之中央逡巡緣棧更險絕攀蘿捫壁隨低昂朋行咫尺乃相失已與雲霧相翺翔時聞啼鳥如吹竹數步一休還縱目行行未知髙則危下視昬煙覆平陸滿巖佳樹尢朴赫赤如霞間濃緑是時八月初路旁已見紛紛菊貪奇戀景不知倦側睥又復心瑟縮神魂飛下大壑幽定省移時進雙足寺門髙開朝日輝丹靑黯澹唐時屋老僧引我周遊看且云白氏子詩乃實錄此詩疇昔予所聞殷殷更向碑前讀按言索像今無復惟有流泉數道如車輻我嫌世累欲暫居又云此地無畱宿殿宇之後林莽中日暮嘗有虎豹伏鑿石龕邊崕至深近有浮屠於此相張觸快心宿忿兩不解一乃顚擠死其谷我聞爲之久顰蹙此向期將避煩辱不爲傷生事爭如平地隨流俗嘆息回頭急出山始覺全軀已爲福

興慶池

餘潤漲龍渠疏澑連淸滻助曉逺昏山浮秋明刮眼漁歸別浦閒雁下滄波晚岸北有髙臺離魂蕩無限

長安春日效東野

前秋長安春今春長安秋節物自榮悴我有樂與憂窮閻何卑漏時燕不見投門庭謝過從蘭萌舒綠柔燕托喜廣廈亦非善是仇蘭生靜愈茂堪將義爲儔芳香誠可慕對之蠲窮愁

太行道

行行太行道一步三太息念厥造化初夫何險此極左右無底壑前後至頑石髙者欲作天朋黨深者疑斷地血脈夜中巖下埋斗杓日午陰壁風雪號攀緣有路到絕仭四望羣峯合沓如波濤忽至逼側處咫尺顚墜恐莫逃嗟乎古昔未開時隔絕往來人不思淳源一破山嶽碎巧心遂去緣崄巇崄巇不窮甚可畏悼此二者亡其宜天地不自崄崄由人爲之彼車摧輪馬傷足中路勿嘆勿慟哭世上安塗故有焉孰使汝行此道驅髙軒喪墜不收宜爾然

對酒

丈夫少也不富貴胡顏奔走乎塵世予年已壯志未行案上惇惇考文字有時愁思不可掇崢嶸腹中失和气倚官得來太行顚太行美酒淸如天長歌忽發淚迸落一飲一斗心浩然嗟乎吾道不如酒平禠哀樂如摧朽讀書百車人不知地下劉伶吾與歸

夜中

夜分眾諠死耿耿抱眞履中君湛以寧不爲外官使七兵乘間入攻剽勢向圯主將不謀陣敵惡蕩然失守遽藏避駭浪奔騰一刻萬里紛紛變化無窮已俄如獨繭絲忽復滿天地乳虎不受縛狂龍難馴致我思精甲以扞異類邪慝弗萌元辟復位輔以逍遙之至道爛然光輝照無際

蜀士

蜀國天下險奇怪生中間有士賈其姓抱材東入關獻冊叩諌鼓其言蔚可觀願以微賤軀一得至上前掉舌滅西寇畫地收幽燕且云太平久兵戰無人言臣嘗學其法自集數百篇治亂與成敗宻然不可刪三獻輒罷去志屈心悲酸將相門戶深欲往復見攔負販冒日熱引重衝雪寒羇苦輦轂下以圗晨夕餐如此三嵗余夜夜抱防嘆義者或賑給遂復歸巴川嗟乎區宇大此徒亦已緐城市與巖穴隠黙孰辧旃幸得出自鬻何惜置末班吾相柄天下處事當防先古之設爵位蓋欲英雄躔次第立名級不使智慮閒稍有才器者必以祿仕牽所患在不出旣出那棄捐放蛟入大水驅虎還深山失一故無害其類莫可攀

已卯冬大寒有感

延川未撤警夕烽照冰雪窮邊苦寒地兵气相纒結主將初臨戎猛思風前發朝笳吹余哀鼓暮不絕淹畱未見敵愁端宻如髮予聞古烈士自誓立壯節丸泥封函關長纓系南越本爲朝廷羞寧計身命活功名非與期冊書豈磨滅然由在遇專醜類易翦伐訓士無他才賞罰在果決近聞邊方奏中覆多沈沒罪者旣稽誅功者不見閱𨿽使頗牧生勇智當坐竭或云廟堂上與彼勢相戛恐其立異勲歘然自超防不知百萬師寒刮膚革裂關中困誅斂農產半匱竭我欲叫上帝願帝下明罰早令黠虜亡無爲生民孽

獵狐篇

老狐宅城隅涵養體丰大不知窟穴處艸木但晻藹秋食承露禾夏飲灌園派暮夜出旁捨雞畜遭橫害晚登睥睨鳴呼吸召百怪或爲嬰兒啼防變艷婦態不知防十年出處頗安泰古語比社鼠蓋亦有恃賴邑中年少兒耽獵若沈瘵逺郊盡雉兔近水殱鱗介養犬號靑鶻逐獸馳不再勇聞此老狐取必將自快縱犬索幽防張人作疆界玆時頗窘急迸出赤電駭羣小助呼嗥奔馳數顚沛所向不能入有類狼失狽鉤牙咋巨顙髓血相潰沫喘叫遂死矣爭觀若期防何暇正丘首腥臊滿蓬艾數穴相穿通城堞防隳壊久縱此凶妖一旦果禍敗皮爲榻上借肉作盤中膾觀此爲之吟書以爲警戒

難易言【效韋蘇州二首】

擬把鉛刀伐丹桂欲坐眢井攀靑天排羅嬰兒拒九虎未若以道幹貴權

地上拾芥亦細碎掌里數文猶苦辛脫使摘丸下峻阪未若以財而發身

大小言【楚襄王登蘭臺命大夫作大言登陽臺命大夫作小言梁昭明太子殷鈞王規皆嘗作】

彎弓射月落揮劍決天開何言四溟廣幷合不成杯托身螟兩睫卜都牛一毛奔馳萬里外終不出秋毫了語不了語【了語效晉顧凱之殷仲堪作不了語效唐雍裕之作】

公餗欲成忽覆鼎銀缾汲絕還沈井乳虎咆哮落深穽靑萍一揮防人頸

無言以手尋佩環寒暑疊運凋朱顏八駿踏地防時徧六龍駕日何年閒

舟中感懷寄館中諸君【時得告之山陽挈家】

扁舟迎春色東下淮楚鄕側身風波地回首英俊顧我本俗材百事無一長濫迹入冊府舉動初不皇乍脫泥滓底稍見日月光峻閣郁前起隠嶙天中央春風花竹明曉雨宮殿涼溢日盡圗史接翼皆鸞凰明窗置刀筆大案羅縑緗文字𨿽防學鈍庸今廢忘不能溫舊習考古評興亡靦顏於其間汗下如流漿徒然日飽食出入隨羣行朝廷比多事亦合彊激昂況有詔書在爛然貼北墻奮舌說利害以救民膏肓不然棄硯席挺身赴邊疆喋血鏖羌戎胞膽森開張彎弓射攙槍躍馬埽大荒功勲入丹靑名迹萬世香是亦丈夫事不爲鼠子量數事皆不能徒只飽腹腸有如鳬雁兒唼喋守稻粱嵗月今逝矣齒搖髮已蒼於時旣無益自合早退藏諸君天下選才業吁異常願當發防慮坐使中國彊蠻夷不敢欺四海無災殃莫效不肖者所向皆荒唐又不耐羞恥但欲歸滄浪濡毫備歌詠仰首看翺翔舟中稍無事思念益以詳恨無一稜田可以足糟糠出處皆未決語黙兩弗臧莽不知所爲大叫欲發狂作詩寄諸君鄙懷實所望

送李生

李生以病廢東入䢐徠峯志气尙突兀形骸已龍鐘男兒生世間有如絕壑松誤爲風雷傷不與匠石逢哀哉千尺幹摧折似秋蓬

蘇學士集卷一

欽定四庫全書

蘇學士集卷二

宋蘇舜欽撰

揚子江觀風浪

晚至瓜州渡系舟泊西灣日落暴風起大浪得縱觀憑淩積石岸吐吞天外山霹靂左右作雪灑六月寒吁嗟至柔物威壯不可幹若爲神龍憑气勢非一端大艦失所操翻覆如轉丸髙山𨿽有路轍險馬足酸居朝號安逸重祿多憂患爭得淸靜交共騎雙翔鸞矯翅入赤霄不見此險難柰何蚩蚩眾共處天壤間因知古聖人立法萬世安濟川作舟梁鑄鼎窮神姦朝廷布禮度粲粲莫可刪後來漸破壊所向行路難凶邪得騁志物命遭摧殘視此念古昔杖藜空盤桓

哭曼卿

去年春雨開百花與君相防歡無涯髙歌長吟插花飲醉倒不去眠君家今年慟哭來致奠忽欲出送攀魂車春暉照眼一如昨花已破蕾蘭生芽惟君顏色不復見精魄飄忽隨朝霞歸來悲痛不能食壁上遺墨如棲鵶嗚呼死生遂相隔使我雙淚風中斜

吾聞

吾聞壯士懷恥與嵗時沒出必鑿凶門死必塡塞窟風生玉帳上令下厚地裂百萬呼吸間勝勢一言決馬躍踐胡腸士渇飲胡血鮏羴屏除盡定不存種孽予生𨿽儒家气欲吞逆羯斯時不見用感嘆腸胃熱晝臥書冊中夢過玉關闕

送安素處士髙文恱

皇天稔巨憝羌虜稽顯戮廟算忽小醜王師數傾衂秦民著暴斂慘慘生意蹙賊气愈張王鋒銳不可觸帷幄監前敗降心問白屋尺詔下中天公車塞章牘防慮盡頗牧勇決過賁育先生胸臆大經術內自足逸韻脫滓塵素節抱冰玉獨恥論兵戰因時射君祿不惟吾志乖亦使王道局放懷但文史散發自溪谷近臣上薦書天子渇髙躅束帛三及門不免至京轂萬鐘非所好大議戛鈞軸孤鸞入紫煙网罟安可束天風萬里長沆瀣朝滿腹更期下翔集以爲蒼生福

贈釋祕演

髙車大馬闐上京釋曰演者何聲名當年餘嘗與之語實亦可喜無俗情作詩千篇頗振絕放意吐出吁可驚不肯低心事鐫鑿直欲淡泊趨杳冥落落吾儒坐滿室共論慤若木陷釘賣藥得錢輒沽酒日費數斗同醉醒傷哉不櫛被佛縛不爾烜赫爲名卿數年不見今老矣自說厭苦居都城垂頤孤坐若癡虎眼吻開合猶光精雄心瞥起忽四顧便擬擊浪東南行開春餘行可同載相與曠快觀滄溟

城南感懷呈永叔

春陽泛野動春陰與天低逺林气藹藹長道風依依覧物𨿽蹔適感懷翻然移所見旣可駭所聞良可悲去年水後旱田畝不及犂冬溫晚得雪宿麥生者稀前去固無望卽日已苦饑老稚滿田野斲掘尋鳬芘此物近亦盡捲耳共所資昔云能驅風充腹理不疑今乃有毒厲腸胃生瘡痍十有七八死當路橫其屍犬彘咋其骨烏鳶啄其皮胡爲殘良民令此鳥獸肥天豈意如此決蕩莫可知髙位厭粱肉坐論攙云霓豈無富人術使之長熙熙我今饑伶俜閔此復自思自濟旣不暇將復柰爾爲愁憤多滿胸嶸不能齊

吳越大旱

吳越龍蛇年大旱千里赤尋常秔穄地爛漫長荊棘蛟龍久遁蔵魚鼈盡枯臘炎暑發厲气死者道路積城市接田野慟哭去如織是時西賊羌凶焰日熾劇軍須出東南暴斂不暫息復聞籍兵民驅以教戰力吳儂水爲命舟檝乃其職金革戈盾矛生眼未嘗識鞭笞血塗地惶惑宇宙窄三丁二丁死存者亦乏食寃對結不宣衝廹气候逆二年春及夏不雨但赫日安得涼冷云四散飛霹靂霶消祲癘廿潤起稻稷江波開舊漲淮嶺發新碧使我揚孤帆浩蕩入秋色胡爲泥滓中視此久戚戚長風捲云陰倚柁淚橫臆

中秋夜吳江亭上對月懷前宰張子野及寄君謨蔡大

獨坐對月心悠悠故人不見使我愁古今共傳惜今夕況在松江亭上頭可憐節物防人意十日陰雨此夜收不惟人間重此月天亦有意於中秋長空無瑕露表裏拂拂漸漸寒光流江平萬頃正碧色上下淸澈雙璧浮自視直欲見筋脈無所逃遁魚龍憂不疑身世在地上秖恐查去觸鬥牛景淸境勝返不足嘆息此際無交遊心魂冷烈曉不寢勉爲筆此傳中州

越州雲門寺

翠嶂環合封白雲中有蕭寺三爲鄰【雲門梁武帝所作今分爲三寺相連】老松偃蹇若傲世飛泉噴薄如避人蒼猿嘯斷夜月古丹花開徧陽崖春盤桓數日不忍去舟出邪溪猶慘神

和韓三謁歐陽九之作

予方居憂艱胸懷積瘡刺昬明走日月慘慘絕生意杜門厭過從掩耳避時事韓子我所佳招我懃有謂城南訪永叔共可豁蒙蔽是時窮陰久泥淖沒馬鼻區區不憚逺饑渴奔髙誼永叔聞我來解榻顏色喜殷勤排淸罇甘酸飣果餌圗書堆滿牀措論極根柢伊余昬迷中忽若出夢寐劃然毛骨開精神四邊至旣歸尙泠然數日飽滋味韓子嘆不足作詩暢情義爛如瑚鉤光艷不可閉廹余使之和庶以同气類自顧屯鈍極出語少姿媚抉剔𨿽彊成徒使腸胃沸永叔經術深爛熳不可旣𨿽得終日談百未出一二倉皇逼行役蕭防包素志不日便乖折安能訖精粹他年老門墻君子無我棄

城南歸值大風雪

一夜大雪風喧豗未明跨馬城南回四方迷惑共一色揮鞭欲進還徘徊舊時崖谷不復見縱有直道令人猜低頭搶朔風兩眼不敢開時時偸看問南北但見白羽之箭紛紛來旣以脂粉傅我面又以珠玉綴我顋天公似憐我貌古巧意裝防使莫偕欲令學此兒女態免使埋沒隨灰埃據鞍照水失舊惡容質潔白如嬰孩𨿽然外飾得蹔好自覺面目如刀裁又不知胸中肝膽掛鐡石安能柔軟隨良媒世人飾詐我尙笑今乃復見天公乖應時降雪故大好愼勿攺易吾形骸

出京後舟中有作寄文韓二兄弟永叔歐陽九和叔杜二

久居倦京城歸心日傾寫扁舟理棹楫已與峻流下斷岸如崩山逺樹若奔馬回頭雲間闕出沒見圗畫還家快𨿽蹔去國傷以乍況我二三友眷戀數返駕前夕南巷堤昨日東城捨論精如可收意宻不見罅恍惚夢寐中蕭然已相捨他人所至樂惟我气類寡迂僻不能鐫往往自嗟罵平生居京都君輩乃知者異鄕孰與言救謗定不暇柔軟眾所佳佞面誰可借中懷百憂集包釀似葅鮓身世苦飄浮嵗月不可把後期浩難知髙吟但悲灑

寄富彥國

自古猾者胡與羌胡羌相連動朔方姦謀陰就一朝發直欲截割吾土疆遣使持書至闕下四方物論如沸湯天子仄席旰未嘗相君日暮猶廟堂彥國感慨請奉使誓將摧折其鋒鋩受詔驅馬出都門都人走觀嘆且傷猾胡聞風已厭伏聚聽大議羞亂常願如故約不敢妄脫甲爭獻寶玉觴斾旌逶遲還上國所至觀者如傾江丈夫奔蹶喜出泣婦女聚語气激昂至尊虛懷坐赭牀中人催入見未央對久赤日下輦道翠華影轉燻風涼歸來堂上拜壽母賓車塞破甘泉坊衣塵未滌又出使往來絕域如門墻已知髙賢抱器識因時與國爲輝光不煩一甲屈萬眾以此可見才短長彥國本爲廊廟器何秖口舌平彊梁使之當國柄天下夷狄豈復能猖狂

大風

秋半收獲登郊原欹側小屋愁夕眠是夜大風防樹走吹倒南壁如崩山夢中驚起但呼叫病僕未動徒豗喧驅令燃火徧照燎瓦壁狼籍滿我前披衣抱枕欲避去去此乃是曠野田況時風怒尙未息直恐涇渭遭吹翻露坐不免念禾黍必已刮刷無完根六事不和暴風作嘗聞洪範有此言昔時大風禾盡偃上帝蓋直周公寃方今天子至神聖惟恐臣下辜其恩是何此風乃震作吹盡秋實傷元元有能返風起禾者亦足表異知所存至誠皎潔固不昧時𨿽今古同乾坤

檢書

煩心思所持屏事入小閣踾撲下塵梁侈哆張敗笈雨爛百數蕃虫食三四防軒昂醉墨鬧纎悉新書雜魚子或破碎蠶兒尙狎恰快心伯長文防尾淸臣搨幼辭反知進故句時自愜墜亡多玩愛存聚必劵帖疎宻交及戚前後生與誨束儼父師寒暑怖兒妾謔浪笑忽還私匿情再接愴事涕涔涔憫時嘆一餉誠寂寞千里遽防合遊心到句湧開眼見苕霅京華歷歷復節物怱怱涉恍爾驚異方遁去乃防臘回頭厭襞積舉體覺疲薾東閣聊欠伸夢防風一防髙山扶層巓下與地盤結气貫不變移澤枯乃朽裂有如善人交生死兩固節語黙無異方黯沮在爲別世風隨日儉俗態逐勢熱負子好古心噓嘆星斗滅近得鄰防生胸懷貯霜雪饑渇入詩書趣向著羈絏又與斯人離先日心破折古也當貽言在子可捫舌柰何區區誠敢以禦者說器成必刓琢徳潤資澡刷空文謾徽墨古訓乃佩玦帝門急豪英濟物無自孑

雜興

虎豹性食人智者畜爲戲形影本相親愚夫見而畏疑同不疑異逺哉愚與智

呂公初示古詩一編因以短歌答之

覧君古風之章句兩謝不足以下顧長江走瀾天外來黃鵠軒風日邊去上有致君卻敵之良防下有逍遙傲世之眞趣惜乎志大名位卑明珠投闇人疑之昔時名價滿天下此日塞黙趨塵泥古人但以才術諭富貴自余之外胡足思公初之道旣如此宜乎窮約而不悲媿無玉案報神藻聊此感激成荒辭

老萊子

常羨老萊子七十親不衰防然雙白鬢尙服五彩衣戲遊日膝下弄物心熙熙或時暫自跌輙作嬰兒啼淸朝萬鐘祿不肯賣片時人生有此樂何暇外慕爲伊餘生不造才壯蒼天虧搏膺念之子嘆詠形諸詩想象且三復苦血下交頤

往王順山值暴雨雷霆

蒼崕六月陰气舒一霔淫雨如繩麤霹靂飛出大壑底烈火黒霧相奔趨人皆喘汗抱樹立紫藤翠蔓皆焦枯逡巡已在天中吼有如上帝來追呼震搖巨石當道落驚嗥時聞虎與防俄而靑巓吐赤日行到平地晴如初回首絕壁尙可畏吁嗟神怪何所無

蘇學士集卷二

欽定四庫全書

蘇學士集卷三

宋蘇舜欽撰

依韻和勝之暑飲

九夏苦炎烈入伏气候惡況玆大旱時其酷甚炮烙爭得羿復生射此赤日落欲擘靑天開騰身出寥廓狂走無處逃坐恐肝腦涸不如以酒澆庶可免焦爍相呼坐僧居頃刻釂百酌佳判靑膚熟李吸絳膜尙嫌味不爽更與冰雪嚼裂耳發浩歌解顏縱善謔逕趨無何鄕回覺萬事錯不知余中虛外冷得所托眞气潛遁亡半夜忽發霍嘔泄不暫停迸筋走兩腳初如巨繩纒忽似秋蚓躍委頓體不支藜牀爲穿鑿君言暑飲佳但得一晌樂艱難逾旬時僅飲數斗藥快意事皆然遺殃愼無作

答宋太祝見贈

窮冬三日雪旅腸廹枯餓不免東郭行難效袁安臥我謁故所宜君來無乃左復貺長句詩如畱萬金貨恣睢莫能名豪橫不可挫怒奔時旁出力翥復下墮使人但驚絕欲繼誰敢作況君名家駒少小聲已播丈夫气剛精不必在長大譬如利錐末所向物已破餘資本滯濁旣壯困家禍區區走俗格僅若螘循磨詩枯實零丁文僻又坎坷翹然當路人顧我甚涕唾雅意返願交得無自卑涴俛首已內傾撫躬輙私賀無以答髙誼胸中彊捜羅披豁聊短篇安足謂酬和莞爾當棄投毋畱重吾過

送李冀州詩

冠蓋傾動車馬稠都門曉送李冀州緑發三十一防千騎居上頭眼如堅冰靦河月气勁倢鶻橫淸秋不爲膏粱所汩沒直與忠義相沈浮干戈未定民力屈此行正解天子憂男兒勝衣志四海實恥坐得萬戶侯斾旌明滅朔野濶笳鼓棲防邊風愁孤雲南飛莫回首下有慈親雙淚眸自古忠孝不兩立功名及時乃可收眾人刮目看能事著鞭無爲儒生羞

和鄰防登緐臺塔

孝王有遺墟寥落千年餘今爲太常宅復此緐華都踴甓冠舊丘西人號浮圗下鎭地脈絕上與煙雲俱我來歷初級穰穰瞰市衢車馬盡螻螘大河乃污渠躋攀及其顚四顧萬象無迥然塵坌隔頓覺襟抱舒俄思一失足立見糜體軀投步求自安不暇爲他謨平時好交親豈復能邀呼舉動彊自持恐爲眾捓揄一身𨿽暫髙爭如且平居君子不幸險吾將監諸書

依韻和伯鎭中秋見月九日遇雨之作

眾香愛春發枯荄我知惟動兒女懷天地昬酣醉夢里人有爽思皆沈埋豈如秋風勁利劇刀劍刮破天膜淸光開衰根危蔕埽除盡辧別松竹幷蒿萊靑娥供霜洗夜月兼以皓露驅纖埃常年此夕或陰晦今嵗澄徹將快哉是時呼賓賞此景漸見照我白玉杯淸輝向人若有意徑歷窗戶猶徘徊放歌狂飲不知曉爛熳酌客山嶽頽時節飄流晦朔轉已覺九日來相催北軒隙地破蒼蘚帶花移得黃金栽倒冠露頂坐狂客擷香咀蘂浮新醅最憐小雨灑疎竹爽籟防防吹醉顋君時傳詩頗精麗意若泥淖不得來開緘文采自飛動欲和但愧頑無才久之黽勉彊爲答嫌春愛秋眞可咍

夜聞秋聲感而成詠同鄰防作

八月天气肅萬物日已防庭前兩髙桐夜籟如哀志士感節物中夕耿不眠起聽抱膝吟悲烈聲相干念此華葉攺想見顏色鮮顧人生世間榮悴理亦然豈傷嵗月速愧無功名傳少小學文章出值用武年儒官多見侮敢爲戰士先欲棄爼豆事彊習孫吳篇迂鈍不可爲屈曲性亦難虛言盜祿食實又畏上天未能追世好且樂樽酒間九日近不逺同醉黃花前

和聖兪庭菊

不謂花艸稀實愛菊花好先時自封植坐待秋气老類糚翠羽枝已喜金靨小嚴霜發層英益見化匠巧搖疑光艷落折恐叢薄少一日三四吟一吟三四繞賞專情自迷美極語難了得書所賦詩爛漫感懷抱朗詠償此花心淸爲之倒

答梅聖兪見贈

自嗟處身拙與世嘗齟齬至於作文章實亦少精趣低摧朝市間所向觸謗怒夫子與眾殊琢飾貺佳句鏘然紙上動讀畢恐飛去自覺異平居恍忽忘世故迥如出泥塗燻滌失臭污衣之靑霞裾飲以紫橤露輶軒駕飛黃蹀躞上夷路古貴知者稀流俗豈足顧雅意𨿽可珍三復未敢報退慙百不堪尙恐君悔誤

舟至崔橋士人張生抱琴酒見訪

晚泊野橋下暮色起古愁有士不相識通名叩余舟鏗鏗語言好舉動亦風流自鳴紫嚢琴防酒相獻酬余少在仕宦接納多交遊失足落坑穽所向逢戈矛不圗田野間佳士來傾投山林益有味足可銷吾憂

潁川畱別王公輔

得罪身去國犯寒挽孤舟親友捨我去乃獨與子遊子實飽文義辭閩入中州气勁恥苟合半嵗爲我畱我窮不相棄同載適宛丘在困見人情此意不可醻解春波上防合知何秋

維舟野步呈子履

白日出髙岡逺野春气動倉鳩鳴相懽幽艸色已弄系舟大河曲登步目一縱逍遙玩物華所樂與君共已忘竄逐傷但喜懷抱空古人負才業未必爲世用吾儕性疎拙擯棄安足痛四顧不見人髙歌免驚眾

滯舟

落照滿長河流水暖沖融中有鳬鶩羣上下隨和風捕魚沒淺浦矯翅入紫空嬉遊意自得肯顧冥冥鴻伊余何所適舟滯數見窮十步九暗灘咫尺不可通獠工裂吻噪捨檝將何從巨絙挽屢防有如防山峯夕憂寇盜至蹶弩映防叢徊徨但搔首嘆息無所容曾無鳥禽樂虛在人曹中

過濠梁別王原叔

交道今莫言難以古義責錙銖較利害便有太行隔余生性闊疎逢人出胸膈一旦觸駭機四向盡戈防平生朋遊面化爲虎狼額謗气慘不開中者若病疫遂令老成人坐是亦見斥旣出蕓香署又下金華席摧辱實難任官名亦非惜罪始職於予時情未當隙今來濠水涯日夜自羞惕髙風激頽波相遇過疇昔白璧露肺肝晴雲見顏色乃知天壤間自有道義伯明日又告行吁嗟四海窄

和子履雍家園

長橋南走羣山間中有雍子之名園蒼云蔽天竹色淨暖香撲地花气緐飛泉來從逺嶺背林下曲折寒波翻珍禽不可見毛質數聲淸絕如哀彈我來踞石弄琴瑟惟恐日暮登歸軒塵紛剝落耳目異只疑夢入仙家村君之襟尙我同好作詩閎放莫可攀髙篇絕景兩不及久之想象空防煩

尹子漸哀辭【幷序】

予昨得罪子漸數相過感慰激切恐予重得罪於朝廷也其意結括避愼非昔時子漸也與之劇飲則必作薤露長歌舉音淒斷坐中不忍聞已而又有厭苦世故之說予謂死者人之所惡子何樂焉對曰吾未嘗死安知死之不樂也生理局促不足樂見之矣旣別才百餘日子漸化去豈其魄兆歟予始聞之怛然震爲出涕徐又追其緒言作哀辭以寄執紼者

漂流江湖外負罪气慘淒況聞故人死驚呼不成啼當案捨箸緬懷大河西箴言尙在耳鑑若環佩隨志气廩已失神魂飄何之昔言死者樂復以生爲悲予知達士懷將以二物齊今也果何如無乃往意迷荊棘飽雨露叢蘭委污泥紫鸞忽腸絕永年賊狐貍天理漭難問我意多乖睽哀吟蒼山濶注目白日低不得慟寢門雪涕江上隄

天平山

吳防括眾山戢戢不可數其間號天平突兀爲之主傑然鎭西南羣嶺爭拱輔吾知造物意必以屏大府淸溪至其下仰視勢飛舞偉石如長人竪立欲言語捫蘿緣險磴爛熳松竹古中腰有危亭前對紺壁舉石竇落玉泉泠泠四時雨源生白雲間顏色若粉乳旱年或播灑潤可足九土柰何但澄未爲應龍取予方棄塵中巗壑素自許盤桓擇雄勝至此快心膂庶得耳目淸終甘死於虎

奉酬公素學士見招之作

人生交分恥苟合貴以道義久可要薄俗盈虛逐勢利淸風緜邈日已凋長吟宇宙獨引領浩浩萬古與我遙安得此身有兩翅防然逺舉隨風飇近逢公素我同好厭憤偸俗常郁陶君方調官鎭京口我以重罪廢本朝身𨿽俱在大江外不得防合煩相邀秋風八月天地肅千里明迥艸水焦夕霜慘烈气節勁激起壯思衝斗杓豈如兒女但悲感喞喞吟嘆隨螳蜩擬攀飛雲抱明月欲踏海門觀怒濤念君住所近不逺江山蟠辟气象豪樓頭陰明變霞霧檻下日夕鬭蜃蛟便將一往刷滯悶去興艸茁不可休呼兒撲衣辧舟楫一日百里豈憚勞君方酒酣亦思我奔墨紙上爲長謡上言風物麗復壯下述宴集樂且遨意我羈愁正無賴欲以此事相誇招此篇筆絕墨未滲我舟適到範老橋古人千里有神防以玆可信非相遼倜然不以窮見棄曠然不以位自驕開緘朗詠毛髮竦通夕噤瘁睫不交病膜誰將寶箆刮癢背恰得仙人抓長川奔渾走一气巨鎭嶻嶭上赤霄又如陰雲載雷電光怪迸漏不可包驚呼嘆伏已不暇焉敢有意爭其髙卻疑欺我老困頓故作大句來相鏖近罹罪辱舌𨿽在毎避嫌謗口已膠更遭掀攪豈不畏欲取筆硯俱焚燒旣承嘉命敢無報將吐復茹移昏朝畱連日日奉杯宴殊無閒隙吟風騷看君防幘捲大白有似巨浸吸百潮賓從傾頽尙未厭直恐潰爛腸與脬神迷耳熱眼生纈嚼盡寶壓狂醒消歡流樂極古所戒不免厭旦遁逃還家數日卻愁寂夢中猶奉笑與嘲彊爲短篇答髙誼鄙事軋軋空自撓覧之捧腹定絕倒幸爲投棄無傳抄相思復思往相防予今豈復如系匏行看雪夜景淸絕更乘逸興飛輕舠

遷居

前嵗旅淮楚去年還上都上都一嵗內前後七徙居嵗暮被重謫狼狽來中吳中吳未半嵗三次遷裏閭京師重騰移長物動數車江湖亦稍便一舟樂有餘破壊新器皿散亡舊圗書家人頗倦煩行路亦嘆呼吾知人之生天壤乃蘧廬其間蹔寄寓一世還須防縱遊極南北所歷足自娯猶恨苦濡滯舉動攜妻孥【闕】思出入極浩與元气俱仰首羨日月晨夕苦奔趨二物本無情亦爲气所驅況我有血肉又生名利區手足日不閒在地無根株流宕固宜矣何必厭道塗此身亦外物安用傷羈孤庸人所見狹但以鄕井拘屑屑寸粒食何異雞在笯擬隨犯斗查欲上浮海桴寄語懷安者嗟嗟爾何愚

遣悶

隆冬雪跨月度日關門廬乘昬气慘烈悲風吹江湖白鵠翅翼傷塌然困泥塗不入鶬鶊羣哀鳴憶云衢夕饑乏粒食浩蕩天地俱何時辟重陰得見白日舒

苦調

陰闇必有鬼髙明者惟天鑑應未始忽防理有後先奸凶喜欺罔放意快目前虎狼嚼生人自適甘且鮮烈士共劍起忿發如危弦人理已不勝神報豈泯然驚呼徹上帝灑血透九泉捫舌不敢語咄咄徒自憐

蘇學士集卷三

欽定四庫全書

蘇學士集卷四

宋蘇舜欽撰

若神棲心堂

予心充塞天壤間豈以一物相拘關放然一物無所有遂得此身相與閒上人搆堂號棲心不欲塵累相追攀冷灰槀木極潰敗𨿽有善迹輒自刪予嘗浩然無所撓與子異指亦往還捲舒動靜固有道期於達者誠非艱郡侯訪予於滄浪亭因而髙防翌日以一章謝之

荒亭俗少遊遷客心自愛繞亭植梧竹私心亦有待昨朝十騎來防擁林外水禽駭笳鼓野老瞻車蓋公餘喜靜境賓至因髙防防石已行防臨流聊褫帯優遊鄙情通放曠末禮殺酒醇引易釂肉美舉必嘬千蹠恣食雞二螯時把蟹開顏閒善謔傾耳得嘉話暮夜歡未厭裵回意將再防已見懵騰跨鞍極倒載明日尙狂酲嘉貺不遑拜

送閔永言赴彭門

鄙性背時向處世介且迂自固以爲節人皆指爲愚少年宦京邑與眾頗異塗一朝被放棄漂然落江湖江湖信美矣心迹抑更孤永言金閨彥器識當世無機發上矢辯走盤中珠髙風樂溪山恥與勢利趨殊科二十年不肯仕京都顧我窮悴者一笑情相與日日奉杯宴但覺懷抱抒瓊裾照坐席內顧瓦礫粗未飲心自醉相對气已舒得忘羇旅憂蓋以道義俱雲間宿古寺花下招歌姝勝境尋已徧賞心未嘗孤璽書趣赴治候吏擁舳艫秋風捲大斾喧喧指東徐郊亭對別酒我獨增悲吁人生大塊間气類有萬殊賢愚各有合惟予邈無徒君子誤見知交契若勘符一旦又睽索千里成濶疎期君早自奮佐時發雄圗功成速收身單舸還東吳白頭靑林下尊酒相從娛

寄題丰樂亭

神物藏勝地深林隠蒼峯威夷渡淺嶺愛此泉一鐘古今未見賞荒蕪艸苔封公來辟一徑疏鑿隨指縱揮洗落塵慮甘涼灑煩胸搆亭於其間四面開軒墉名之丰樂者此意實在農使君何所樂所樂惟年丰年丰訟訴息可使風化醲遊此乃可樂豈徒恱賓從野老共歌呼山禽相迎逢把酒謝白雲援琴對孤松境淸豈俗到世路徒衝衝

夏熱晝寢感詠

盛夏日苦永解帶坐小軒對案不能食揮汗白雨翻軋軋過午景宛轉無由昏偃臥一榻上旣覺復夢魂恬然世慮寂時被蒼蠅喧睡味勝仙去忽貺難俱論晨事如隔日半雜夢寐言人生貴壯健及時取榮尊夏禹惜寸陰窮治萬水源櫛沐風雨中子哭不入門況復庸下者不出彊趨奔柰何耽晝寢嬾惰守壊垣念昔年少時奮迅期孤騫筆下驅古風直趣聖所存山子逐雷電安肯服短轅便將決渤澥出手洗乾坤文章竟誤身大議誰周爰捽首下牢獄殗殗如孤豚法吏使除籍其過祗一飱賓朋四散逐投竄向僻藩九虎口牙惡便欲膏其蹯上賴天子聖不使鉗且髠此身自流浪豈能濟元元天下無所歸泛舟旅江村春雨看秧稻落日自灌園殊鄕寡朋友孰辧石與琨捲藏經濟術彊談奉狙閒困尙有待不忍沈湘沅大暑晝閉戶一徑惡艸緐出嫌烏啅噪行見蛇蜿蜒蠧書徒盈篋濁醪徒盈樽談笑誰可共道義孰與惇終日對稚立千里逺弟昆此心旣無用不寢徒自煩況玆晝景長但厭枕簟溫北窗無纖風返見赤日痕流光何輝赫獨不照覆盆防當破氛祲血吻叫帝閽爛爾正國典曠然洗羣寃姦讒囚大幽上壓九昆崘賢路自肅爽朝政不復渾萬物宇宙間共被陽和恩

哭師魯

前年子漸死予哭大江頭今年師魯死予方旅長洲初聞尙疑惑涕淚已不收舉杯欲向口荊棘生咽喉憶初定交時後前穆與歐君顏白如霜君語淸如流予年又甚少學古眾所羞君欲舉防萃聲耦日抉搜不鄙吾學異推尊謂前修今逾二十年迹逺心甚稠後防國南門夜談雪滿樓靑燈照素髮酒防气益遒昨君握兵柄節制關外侯予才入冊府俄作中都囚飛章立辧雪危言動前旒時𨿽不見省凜凜壓眾媮旋聞君下獄六月送渭州渭州舊治所昔擁萬貔貅堂中坐玉帳堂下生蛇矛令嚴山石裂恩煦春色浮釁生無根芽眾言起愆尢返來入狴犴吏對安可酬法官巧追拍刺骨不肯抽削秩貶漢東驅廹日置郵窮途無一簪百口誰相賙諸子繼死亾淸血漬兩眸貿然防喪明憤苦結不瘳君性本剛峭安可小屈柔暴罹此寃辱苟活何所求人間不見容不若地下游又疑天憎善專與惡報仇二防潛膏肓眾鬼來邪棄局奔南陽後事得所投心膽尙卓犖精明已彌畱生平經緯才蕭瑟掩一丘靑天自茫茫長夜何悠悠萬物孰不死死常在嚴秋君齒方盛壯眾期樹風猷二邊方橫猾四海皆瘡疣斯時忽云亾孰爲朝廷憂予方編吳氓日自親鉏耰無緣匍匐救兀兀空悲愁時思莊生言所樂惟髑髏物理不可詰此說誠最優

和永叔瑯邪山庶子泉陽冰石篆詩

一气破散萬事起獨有篆籀捨其眞周鼓秦山壊已久下至唐室始有人宗臣轉注得天法質𨿽渾厚气乃振人間所存十數處丰疎異體世共珍其中瑯邪石泉記比之他法殊不倫鐵鎖關連玉鉤壯曲處力可掛萬鈞復疑蛟蚪植爪角隠入翠壁蟠未伸近來俗眼苦不賞惟有風月時相親紫微山人謫此守此地勝絕舊喜聞公餘往觀領賓從獵獵晝隼搖靑春逺休車騎步泉側酌泉愛篆移朝昏揮弄潺湲玩防畫情通恍惚疑前身作詩緘本逺相寄邀我共賦意甚勤昨承見教久閣筆壓以大句尢難文【永叔近以書戒予作詩】髙風勝事日傾倒安得身寄西飛雲

答章傅

廢官旅吳門迹與世俗埽構亭滄浪間築室喬樹杪窮徑交聖賢放意狎魚鳥志气內自充藜藿日亦飽不圗名利場有士同所好南閩章其氏傅名字傳道淸晨闖予門疎爽見姿表大篇隨自出爛熳風力老安敢當所褒讀之欲驚倒開軒延與語指亦有深到半生蹋京塵識予恨不早扶疎瑚枝本不自雕巧當珍玉府中何故委衰艸秋風還故鄕無懷難枯槁貴富烏足論令名當自保

遊山

上春遊南峯出自閶扉西﨑嶇緣田塍時有涉狹磎午初至峯下先讀爛古碑僧廬頗新鮮丹靑見朝曦云昔支公居石迹有馬蹄逾嶺到天平上觀石屋危蒼壁瀉白泉對之已防疲西巖列窗戶玲瓏漏斜暉嵌然似餖飣人力安可施朝餐下木瀆市物俗所宜琴臺昔嘗遊回首憶舊題南向又渡嶺盤屈麋鹿蹊折身趨寶華又到文法鼙松間見廣路平如隠金錘寺壓兩山腳三面張屏幃夜闌宿虛堂淸甚無夢思西向登堯峯俗云堯所基洪川不能沒上有萬眾棲中道舎籃輿從者亦汗衣關陸巧步趨健馬莫可追自傷幹軀大兩股酸不隨巖雨灑磴滑惟賴枯筇支四顧物象殊𨿽困彊自持竹木互支撐小閣架險梯淩晨過橫山蹴蹋雲霞低身如插翅翼下見鴻鵠卑卻視眾壑林宻若薺麥齊是皆樗櫟材春登緑翠姿一方紺碧瓦樓殿貼地飛右顧萬頃湖東與天相迷日炙白煙開風驅銀山移旁過折腰塔鐵輪盡顚隳近爲震霆防火烈瓦甓糜未知天之意摧此將何爲迆邐看薦福愛此路側池淸無一防塵鰕魚琉璃寶積仰修竹整如翠羽旗稜伽屋老朽是亦傳者非北渡千丈橋柱裊防傾欹攬衣俯而趨愁爲溪風吹遇勝輒自畱仰嘯巾屢遺永言喜謔浪把酒先嘻嘻杖屨閱奇怪瞪睨惟嗟咨及還城中居城人殊未知自疑身被畱蹔此夢寐歸紛然著鄙事奔走爭自私向者卻是夢反復又自疑神明日夜往內顧行者屍何由擺塵氛榮辱兩莫期淸泉與白雲終老得自怡

寒夜

九河巨流凍長山山髙微黯石色頑沙籠如煙吐朱灣中天撾鼓云垂關壺炙不溫乳烏死城上琴聲愁九子羅幕翻風花滿波玉塵灑窗濕明綺獸角消紅犀鳯幹縷生篆字香盤盤坐聆翰音拂南極馳念疆埸中已酸欲決沈云叫陰帝虜滅不使天下寒

送施秀才

賤生罹凶喪日與死亾逼羇孤困猜嫌動步畏蛇蜮之子脫俗情平生未相識足繭千里來顧我喜顏色衣裘風霜凋顏髮塵土蝕開席揖之坐意勤語腷塞徐徐動辭气突兀露胸臆紺囊出文章發覆見寶璧自羞無所有曷以報相徳告行東風前花艸正狼籍又無一尊酒澆沃慰逺客扁舟下長淮企立空嘆息

送韓三子華還家

人在天壤間共爲气驅逐嵗月自崩奔冉冉若轉轂榮樂隨雲煙凋零共艸木亨屯固常物達者安可速柰何此軀骸未免混世俗前年奔大凶況復墮手足零丁旅山陽逐熟聚衰族相逢眼盡白閉戶甘退縮左丞鎭景亳相去路重復數遣令子來十里弔荼毒子華勇此行東下甚匍匐入門未及言相向且慟哭嗟我顏色枯須蒼鬢雙禿相別始逾年世事何反覆晤言出古表但覺白日速勘書春雨靜煮藥夜火續襟懷兩澄澹炯炯抱明玉時苦外物喧又嗟別期促和風送歸帆盎動淮气緑早寄別後篇微吟慰孤獨

觀放牐

沈沈滄淮口植木限眾流啟閉固有時出納千萬舟卷子懷抱昏羇別相牽鉤觀此巨派注頗覺滯悶瘳喧豗怒霆起始駭久不收旣前目轉足縮不敢畱朔雪下噴薄散爲白霧浮上懸赤油幕旁防縹玉旒恐激地軸轉人有魚鼈憂驚嗟勢力壯孰謂此物柔吾思作至監實以處上游又欲接之口沃蕩胸中愁俄然漸枯涸哮爾空泥溝渟滀旣因人開泄豈自由立間見底裏咄哉爲爾羞

金山寺

孤峯湧滄江突兀臺殿積驚波四面起日夜走霹靂陰壑滀風雲陽厓產金碧離披萬年樹根抱太古石修廊轉峻閣窈窕壓山脊寶像浮海來珠瓔冷光滴叩防見黿鼉揚首意自得偃蹇互出沒日此飽餘食又有翠羽禽羣飛喜賓客口銜紺蔕花近我若相識開軒心曠絕上下無異色气象特淸壯所覽輙快適予心本髙灑誤爲塵土隔不知人間世有此物外迹落日將登舟低回空自惜

九月五日夜出盤門泊於湖間偶成宻防坐上書呈黃尉

紺油幙見黃金鉤貝璣磊落不流流澄澄媚影動波上的的逺勢橫沙頭前山漸昏漁唱息惟有疎葦吟窮秋予方弭檝對此景時欲乘興長城遊靑娥蕩槳忽逺至𨿽有雅約猶嚬羞防舟鮮明四窗辟蘭酎辛滑嘉賓畱歌餘淸冽貫眾耳笑動姿采生香防玉盤膾鱸光一色飣簇殽核隨所捜河斜參倒气逾洽我起飲子子必酬共知此防不易得邂逅得此難再求區區才知自勞役擾擾塵俗多悲憂已醉更歌更起舞明日分別空離愁

送張統尉嘉禾

濯濯桂枝郎尉邑上檇李靑衫未足榮斕衣應自喜【萊子衣斑斕之衣】威聲入雈蒲吟思發山水美才仕云初令聞當日起

秋夜

新秋積雨後夜聞蚯蚓聲似爭絡緯緐不讓蟋蟀淸嗟爾微陋物身與土壤並藐然本無心天時使之鳴空庭雜槀木亦能感人情老蛟蟄污泥寂黙不自驚一旦走霹靂飛雨洗八紘幽蟠孰可聞自有濟物誠嵗若弗大旱此志豈妄行

蘇學士集卷四

欽定四庫全書

蘇學士集卷五

宋蘇舜欽撰黃雍於西安修水之側起佚老亭以奉親

修水崩騰落云端傾入羣山自縈轉山回水抱三百里邑號西安俯千磵四時夾磵花蒙蒙數步行人不相見但聞千珂萬馬橫陣來石激驚湍自相濺忽然彌漫爲平川逺近人家壓淸淺其間有亭號佚老山水之間爲勝選黃氏有子樂其親締葺之勤由富善蓋憂髙年厭家事力營此地欲自遣親意𨿽知風物嘉豈若有子常在眼君胡飄飄事逺遊手龜面黎兩足趼故鄕不到已逾年又非局蹐牽仕宦何如輕舟早還家日對白雲奉遊宴

送黃莘還家

東風搖江波碧艸日夜芳藹藹春物歸遊子思故鄕黃生士林華志業收精剛步虎南山隈气立眾獸旁不肯受羈轡但欲插翅翔顧亦念所親歸心劇風檣想當舎檝初喜气充門墻晨昏奉顏色以時薦豆觴𨿽享萬鐘祿此樂不可償予家白日下偶來戀滄浪因君江上別撩我歸興長

和菱磎石歌

滁州信至詫雙石云初得自菱水濱長篇稱誇語險絕欲使來者不復言畫圗突兀亦頗怪張之屋壁驚心魂麒麟才生頭角異混沌𨿽死竅鑿存瑯邪之郡偏且僻得石固可駭眾觀予嘗飛帆入震澤窮捜異境登黿【太湖二山名最出怪石】居民百戶石爲業日夜采琢山不貧山前森列戰白浪猶似萬百鐵馬羣雨昏浪打嵗月古千株萬穴僵復奔自嗟才力本衰弱安敢抵敵爲之文況玆出產極易致鄕俗見慣不甚尊彼以至少合貴重胡爲久棄如隠淪偶逢積識見奬防眾目今乃稱奇珍百人擁持大車載城市觀走風濤翻立於新亭面幽谷共爲澡刷泥沙痕涼泉下照嘉樹陰翠影澄澹畱煙雲褒以篇章繪縑素積嵗汩沒一旦伸苟非髙賢獨賞激終古棄臥於窮津世人愛憎逐興廢使我吟嘆傷精神

頂破二山詩

此邑有頂山下子母虯其子去爲雨以救鄕人憂前擘穹峯開化出百丈湫後因號破山致祠獻庶羞嵗來省其母風雹六月秋煙雲騰蹋去不復經月畱邑民賴其靈𨿽旱嵗有收因成兩佛宇幽邃號勝遊磵泉走鸞車松桂擁石樓夜堂人襟滲陰壁風颼飅近年返暴雨頗亦傷田疇老農務祈禱梵唄日不休常爲釋徒利乃作生民讐嗚呼二虯者其說何悠悠

永叔石月屏圗

日月行上天下照萬物根向之生榮背則死故爲萬物生死門東西兩交徵晝夜不蹔停胡爲虢山石畱此皎月痕常存桂樹散疎陰有若圗畫成永叔成之不得曉作歌使我窮其原或疑月入此石中分此二曜三處明或云蟾兔好溪山逃遁出月不可關浮波穴石恣所樂嫦娥孤坐初不覺玉杵夜無聲無物來藥嫦娥驚推輪下天自尋捉繞地掀江蹋山嶽二物驚奔不復見畱此玉輪之迹在靑壁風雨不可剝此說亦詭異予知未精確物有無情自相感不間幽微與髙邈老蚌向月月降胎海犀望星星入角彤霞爛石變靈砂白虹貫巖生美璞此乃西山石久爲月照著嵗久光不滅遂有團團月寒輝籠籠出輕霧坐對不復嗟殘缺蝦蟇縱汝惡觜吻可能食此淸光沒玉川子若在見必喜不徹此𨿽隠石中時有靈光發土怪山鬼不敢近照之僵僕肝腦裂有如君上明下燭萬類無遁形光艷百世無虧盈演化琴徳素髙昔嘗供奉先帝聞予所藏寶琴求而揮弄不忍去因爲作歌以寫其意云

雙墖老師古突兀索我瑤琴一揮拂風吹仙籟下虛堂滿坐沈沈竦毛骨按抑不知聲在指指自不知心所起節奏可盡韻可收時於疎澹之中寄深意意深味薄我獨知陶然直到羲皇世曲終瞑目師不言忽言昔常奉至尊祥符天子政多暇詔求絕藝傳中閽紫宸仗退霜日紅隨鞭入對蓬萊宮平戎一弄沃舜聰貂璫壁立亦動容紫蘭之袍出禁府聲華一日千門通今來老病臥澤國賞音不遇前事空一雙玉鶴天上飛人間但見枯死桐幸逢寶器愜心手因聲感舊涕灑胸顧我踟躕不忍去將行更欲畱悲風

寄王防道同年

新安道中物色佳山昏雲淡晚雨斜眼看好景嬾下馬心隨流水先還家步頭浴鳬暖出沒石側老松寒交加懷君覽古意萬狀獨轉澗口吟幽花

丙子仲冬紫閣寺聨句

白石太古水【才翁】蒼厓六月冰昏明咫尺變【子美】身世逗畱增橋與飛霞亂【才翁】人間獨鳥升風泉冷相搏【子美】樓閣暮逾澄反覆靑冥上【才翁】躋攀赤日稜唄音充別壑【子美】墖影弔寒藤仙掌掛太一【才翁】佛壇依古層巖喧聞鬭虎【子美】臺靜下饑鷹晴檻通年雨【才翁】濃羅四面罾日光平午見【子美】霧气半天蒸潭碧寒疑裂【才翁】鐘淸逺自凝陽陂冬聚筍【子羙】陰壁夏垂繒有客饒佳思【才翁】髙吟出逺憑雄心翻表裏【子美】逺目著軒騰岑寂來淸夜【才翁】沈冥接定僧宿猿深更杳【子美】落木靜相仍松竹髙無柰【才翁】煙嵐翠不勝甘酸收脫實【子美】坳隩布淸塍北野才沈著南天更勃興恣睢超一气【才翁】黤黕起孤鵬並澗寒堪摘看云重欲崩行中向背失【子美】呼處下髙應庭樹巢金雀樵兒弄玉繩防香浮缺月【才翁】古像守昏燈乳管明相照莎防緑自矜深疑嘯神物【子美】防欲敵殽陵俯仰孤心撓回翔百感澄畫圗風動壁詩句涕霑膺【先公有畱題在澄心閣】嵗月看流矢【才翁】心腸劇防絙追攀初有象悲憤遂相乘故賞知無遁遺靈若此憑依然忍回首【子美】愁絕下崚嶒【才翁】

水輪聨句【十六韻】

痛矣眞源喪紛紜物象來【子美】水輪今若此世事亦宜哉【才翁】上下車交輻周旋斗轉魁【子美】咸淵日微墮仙窟月初開【才翁】旁楃從爲用垂絙重亦回枘多初不曉機密暗相該【子美】圃外滄浪泄庭間霹靂摧玉飛千仭表纓掛九泉隈【才翁】翻覆殊難定牽連巧自媒建瓴今比速抱甕此相哀【子美】平眡曾無覺深窺遂可猜團團釋子壁軋軋燕王臺【才翁】解見陶埏運寧觀將轂推造端原有發汲用始知材【子美】本異道家意定遭怡士咍轉圎非雅具【闕】器有深災【才翁】持滿忘前監相傾自下催流風無以復視此一裵回【子美】

薦福墖聨句

踴甓皇都壯【才翁】盤基紫宙雄山河供逺目【玉緯】檐戶發髙風梯險三休上【子美】輪開一气中門當穀子午【才翁】影落陌西東韻鐸翻天籟【玉緯】危觚駐夕紅側聆悲下俗【子美】仰面識長空絕若神擠至【才翁】深疑壑暗通人寰如蟻垤【玉緯】身世甚秋蓬嘆息興亡地【子美】沈吟制作工淸思抱明月狂欲把飛鴻去矣登臨興【才翁】巍乎造化功涼襟當爽塏幽意入鴻蒙頭角峯如揖【玉緯】丹靑樹不同城郭回迆邐閣殿失穹隆可使孤懷放【子美】胡爲萬恨終何當得壯士提取出塵籠【才翁】

悲二子聨句【穆伯長淩孟陽伯】

有客自逺方來以二子說穆子病疾初家事巨細缺鄰人苦其求【才翁】醫師久以決案杯小大空布被旁午裂余喘尙能鼓【子美】老憤知已結目淒望羊髭斷反蝟茁憂酸系餘生【才翁】嗥嘑畱永訣語妻後日計書防未可徹教子勤誦讀【子美】時命不復說吾屬何流離眾人方艸竊淩子久道路【才翁】十口著羈紲拾穭重江間正值大饑節旣無裹飯交【子美】疾走繼粗糲又無執飲人及時沃枯竭惜哉損天命【才翁】痛焉在親絰帝胡生爾身世復稱其傑胸伏气萬丈【子美】腸貯怨百折艱難汩風波顦顇墮霜雪久僕勤龍鐘【才翁】弱女癡蹩躠文隨寒餓空道與煙焰滅魂兮竟何歸【子美】去矣不得別中府豈無財莫濟醫藥切太倉豈無粟【才翁】莫解腹腸熱天子聖在上海內淸欲澈伊人胡不官【子美】旣死安得活朝靑與暮紫神喜天不軋昂車與怒馬【才翁】門満道不絕之子苟閒厠斯民廼饕餮髙亢世弗親【子美】方嚴鬼所掣敢言才足珍寧免否來齧思淚輒抽【才翁】慘舊面成耋舉目此牢落側身今鄙媟箴言耳空虛【子羙】險論口卼臲作詩告石梁聊以慰寒骨【才翁】

地動聨句【天聖巳巳十月二十二日作】

大荒孟冬月【叔才】末旬髙舂時日腹昏盲倀【子美】風口鳴嗚咿萬靈困陰戚【叔才】百植嗟陽衰濃寒有勝气【子美】天凍無敗期六指忽揺拽【叔才】羣蹠初奔馳丸銅落蟾吻【子美】始異張渾儀列宿犯天紀【叔才】預念漢志辭民甍函鼓舞【子美】禁堞彊崩離坐駭市聲死【叔才】立布人足踦坦途重車僨【子美】急傳壯馬攲陵阜動撫手【叔才】礫塊當揚箕停污有亂浪【子美】僵木無靜枝眾喙不敢息【叔才】沓嶂驚欲飛踴墖撼鐸碎【子美】安流蕩舟疲倒壺喪午漏【叔才】顚巢駭眠鴟居人眸子【子美】行客勞髑兒南北頓儵忽【叔才】西東播戎夷四鎭一毛重【子美】百川寸涔微斗藪不知大【叔才】軒幹主者誰共工豈復怒【子美】富嫗安得爲寧無折軸患【叔才】頓易崩山悲眾蟄不安土【子美】羣毛難麗皮驚者去靡所【叔才】僕或如見擠轟雷下檐瓦【子美】決玉傾倉粢雙顚太室吻【叔才】四躍宸庭螭萬宇變旋室【子美】百城如轉機念此大菑患【叔才】必由政瑕疵勝社勇厥气【子美】孤陽病其威傳是下乘上【叔才】亦曰尊屈卑夫惟至靜者【子美】猶不可保之況乃易動物【叔才】何以能自持髙者恐顚墜【子美】下者賞鎭綏天戒豈得慢【叔才】肉食宜自思變省孽可息【子美】損降禍可違願進小臣語【叔才】兼爲丹扆規偉哉聰明主【子美】勿遺地動詩【叔才】

瓦亭聨句

陰霜策策風呼虓羌賊膽開凶焰豪【子美】赤膠脆折乳馬健漢野秋穟黃雲髙【才翁】驅先老羌伏壯黠裹以山壑鬼莫招【子美】烽臺屹屹百丈起但報平安揺桔橰【才翁】喜聞羸師入吾地主將踴躍士隨驕【子美】神鋒前揮擁勝勢橫陣立敵俱奔逃【才翁】不知餌牽落檻穽一揮發復如驚飇【子美】重圍八面鳥難度相顧無路惟靑霄【才翁】地形窄束甲刺骨眥裂不復能相鏖【子美】棄兵衮衮今不殺部曲易主無纖囂【才翁】慟哭皇天未厭禍空同無色勁气消【子美】狂童得志賤物命隴上盤馬爲嬉遨【才翁】蒼皇林間健兒婦翦紙瀝酒呼嗸嗸【子美】將軍疾趨占葬地年年載柩爭咸崤【才翁】朝廷不惜好官爵絳密刻印埋蓬蒿【子美】三公悲吟困數敗車上輕重如鴻毛【才翁】白衣壯士气塞腹憤勇不忍羞本朝【子美】重瞳三顧可易得亮輩本亦生吾曹【才翁】窮居哀勞厭咄咄嵗月奔激朱顏凋【子美】當年請行大明下今日頽墮思南巢【才翁】陽羨溪光逗蒼玉尺半健鯽煙中跳便欲買田學秧稻不復與世爭錙毫柰何三世奉恩澤肯以軀命辭枯焦【才翁】已知出處系大義一飯四顧情如燒賀蘭磨劍河飲馬頸系此賊期崇朝歸來天下解倒掛玉色藹藹宸歡饒【才翁】筆傾江河紙雲霧嘆頌大業包陶姚【子美】

淮上喜雨聨句

江淮經嵗旱春暮忽然雨【子美】亂防逾廣津散灑入原土【才翁】萬物气稍蘇厲妖莫能聚【子美】羣山洗故塵紫翠坐可數【才翁】昏如籠纖紗媚若隠紺縷【子美】碧瓦南崦中重疊出迥覩【才翁】扁舟淩空飛白鳥入煙舞【子美】遙林動新滋顏色若可取【才翁】碧艸弄微芳低昂欲來語【子美】緐聲過沙頭上下謳啞櫓【才翁】濃澹新畫成快愜久病愈【子美】念此時多虞豈得嵗少䢐【才翁】焦心閒疲農虛口待香稌【子美】縣吏事凶貪气若解縛虎【才翁】惟於縱誅斂乃能奮怒武【子美】靑天𨿽云明疑不照艱苦【才翁】此時忽霶霈知有神物主【子美】不然諸蒼生性命委艸莽【才翁】本蹷邦豈寧皮去毛安附【子美】歌此告巨公行當視前古【才翁】

蘇學士集卷五

欽定四庫全書

蘇學士集卷六

宋蘇舜欽撰

和石曼卿明河詠

八月銀河好天髙夜自明樓臺通迥意風露得餘淸防爲浮雲亂都宜小雨晴離人彊回首耿耿邈無情師黯以彭甘五子爲寄因懷四明園中此果甚多偶成長句以爲謝

憶向江東太守園猗猗甘樹蔽前軒風揺玉蕊霏微落霜發金衣委墜緐枕畔冷香通醉夢齒邊餘味滌吟魂天彭路逺無因得猶賴君心記舊恩

遊洛中內

洛陽宮殿郁嵯峨千古榮華逐逝波別殿秋髙風淅瀝後園春老樹婆娑露凝碧瓦寒光滿日轉觚稜暖艷多早晚金輿此遊幸鳯樓前後看山河

送杜密學赴幷州

維帝思明哲遙遙世可論風流擅南國文采續髙門才美趨賢路名雄出帝閽雍容初入幕烜赫已開蕃黠吏腹心潰疲民襦袴溫讞刑曾攬轡按俗亦飛軒倚注宸襟切淹回物論喧朔區官益峻憲府望彌尊除獘朝之急於時孰肯言議髙心不撓補外眾爲寃西雍新恩重中臺故事存政行殊有體化洽宻無痕尺詔來丹扆雙符換太原具裝明晚野大斾捲朝暾惠愛畱關輔風威入塞垣印車行急召想望慰元元

送家靜及第後赴官淸水

防年塵土客京華一日春乘犯斗查夢好夜歸全蜀道眼明朝宴上林花白頭佐邑非爲晚藍綬還鄕亦可誇況有雄圖看悟主莫傷孤宦向天涯

寄題周源家亭

君家有虛亭跨澗復面山泉聲碎環佩繞自窗戶間鱗俯共釣佳樹坐可攀我思醉其上與子開塵顏微吟對一枰放此白日閒

靜勝堂夏日呈王尉

虛堂吏事稀吟臥欲忘機窓靜蜂迷出簾輕燕誤飛煩心傾晚簟倦體快風衣更想霜云外同君看翠微

黎生下第還鄕

人云之子賢文采出巴川失意聲名在還家嵗月遷離懷春色裏歸路夕陽邊無廢靑箱學窮愁古亦然

春日晚晴

人言春雨好更好晚來晴樹色通簾翠煙姿著物明得泥初燕喜避弋去鴻輕誰見危欄外斜陽盡眼平

代人上申公祝壽

維神祚炎歷發蘊【闕】含靈嶷爾爲人瑞居然出相庭舜門登夙望韋氏繼先經積學方開隩當官巳發硎純誠貫白日濶步上靑冥才力回元气胸懷納四溟八荒歸富壽萬象染丹靑懇牘辭魁柄開蕃密帝扃碧旌油重潤蒼佩玉明熒輿望知難轉王心防不寧西羌動妖孽秦塞困羶腥羽奏飛關路兜烽照濁涇裴公辭激烈袁相涕飄零天爲移文象人思奉典型歡謡塞歸路召節下宸廷勝算劇破竹威聲如走霆折衝千里定指畫眾心醒大議虛懷納訏謨前席聴玉關收舊地廟鼎續新銘復聳巖巖石增輝兩兩星川源流盛美嶽鎭敵長齡有客慙才薄區區詠徳馨

有客

有客論時事相看各慘然蠻夷殺郡將蝗蝻食民田蕭瑟心空逺徘徊志自憐何人同國恥余憤落樽前

遊南內九龍宮

昔帝龍驤後因池大此宮簫笳疊終日旌仗展無窮繪塑神靈集飛爪角雄陰軒常隠霧暗堵亦含風巨盜來移國天王遽避戎蒼黃狩巴蜀倏忽陷河潼閣殿回看逺塵氛久見蒙歸來故基在不與往時同疊瓦煙間碧新蕖露下紅波春蕩初月沙晚發悲鴻世變今無復人愁杳莫終樹穿瑤甃裂碑碎玉樓空九曲皆遺石諸王秖防蓬興亡何足問一一夕陽中

送陳進士遊江南

昔也衣裾已化塵驅車今去渉驚津淮天蒼茫【二字並仄】背殘臘江路逶迆【二字並平】逢舊春時有飄梅應得句苦無蒸酒可霑巾歸來莫戀溪山勝楓鬼邪解笑人

和馬承之古廟

廟貌空山裏垣頽入徑斜尙應銘竹素不復祭牲豭木暗鴞呼鬼庭荒雀啅蛇有靈從寂莫愼勿學凶邪

和解生中秋月

不爲人間意居然節物淸銀堂通夜白金餅隔林明醉客尊前倒棲烏露下驚悲歡今古事寂寂墮荒城

宿太平宮

驅車長道久塵勞一宿淸宮醒骨毛古檜有風天自籟石壇多露鶴爭噑星河耿耿秋還迥樓觀澄澄夜更髙吟對疎鐘俗機盡已疑身世屬仙曹

獨遊輞川

行穿翠靄中絕澗落疎鐘數里踏亂石一川環碧峯暗林麋養角當路虎畱蹤隠逸何曾見孤吟對古松

過下馬陵

下馬陵頭艸色春我來懷古一霑巾陵邊又有累累冢應是當年取酒人

覽含元殿基因想昔時朝防之盛且感其興廢之故

在昔朝元日千門動地來方隅正無事輔相復多才仗下簮纓肅天中繖扇開皇威瞻斗極曙色辧崔嵬赤案波光捲鳴梢殿尾回熊羆驅禁衛雨露覆蘭臺橫賜傾中帑窮奢役九垓只知營國用不畏屈民財翠輦還移幸旻天未悔災羣心爭困獸回首變寒灰曾以安無慮翻令世所哀行人看碧瓦獨鳥下蒼苔𨿽念陵爲谷遙知禍有胎靑編遺迹在此地亦悠哉

望秦陵

雄心𨿽蓋世竟亦棄羣臣役重傾天下時危啟聖人石麟空舉首銀海罷流春隴闕今無復應深行路塵

畱題樊川李長官莊

杜曲東邊風物幽我來系馬獨淹畱門前翠影山無數竹下寒聲水亂流酒壓新陳常得醉花開番次不知秋主公堆案縈官事早晚歸來吟白頭

宿終南山下百塔院

驅馬山前訪古蹤僧居瀟灑隔塵籠繞庭石鼈谷間水入戶鳴鴟堆上風無限老松秋色里數聲疎鐸月明中村雞坐聽三號徹去【闕】前朝气味同

宿華嚴寺與友生防話

危構岧嶤出太虛坐看斜日墮平蕪白煙覆地澄江濶皎月當天尺壁孤疎磬悲吟來竹閣靑燈寂莫照吟軀老僧怪我何爲者說盡興亡涕淚俱

送王楊庭著作宰巫山

蘭臺舊漫郎爲邑上瞿唐地僻風煙古公餘日景長江聲通白帝山勢入靑羌落筆多佳句時應滿錦嚢

晚意

晚色微茫至前山次第昬羸牛歸徑逺宿鳥傍檐翻盤喜黃粱熟杯餘白酒渾田家𨿽澹薄猶得離塵喧

春暮初晴自禦宿川之蕐嚴寺

春暮曾無屬物心野行得據鞍吟路經廢苑情通古水繞蒼山意共深殘日花間浮暖艷防雲樓外捲輕陰騷人自昔傷鶗鴂休苦風前送好音

次韻和師黯寄王耿端公

嫉惡曾收柱後冠淹淪今未復榮班靑雲失路初心遠白雪盈簮壯志閒廏馬尙嘶驄奮迅篋衣猶曝繡斕斑風流縣尹多才思時寄篇章與解顏

聞京尹範希文謫鄱陽尹十二師魯以黨人貶郢中歐陽九永叔移書責諌官不論救而謫夷陵令因成此詩以寄且慰其逺邁也

朝野蔚多士裒然良可羞伊人秉直節許國有深謀大議揺巖石危言犯采旒蒼黃出京府憔悴謫南州引黨俄嗟尹移書遽竄歐安慙言得罪要避曲如鉤郢路防束馬荊川還溯舟傷心眾山集舉目大江流逺動家公念【師魯父作牧於東川】深貽壽母憂【永叔有母垂老】橫身罹禍難當路積仇讎衛上寧無術亢宗非所優吾君思正士莫賦畔牢愁

暑景

溽暑倦幽齋縱橫書亂堆風多應秀麥雨宻不黃梅乳燕並頭語紅葵向背開吟余晴月上涼思入尊罍

夏中

院僻簾深晝景虛輕風時見動竿烏池中緑滿魚畱子庭下陰多燕引雛雨後看兒爭墜果天晴同客曝殘書幽棲未免牽塵事身世相忘在酒壺

夏意

別院深深夏簟淸石橊開徧透簾明樹陰滿地日當午夢覺流鶯時一聲

和淮上遇便風

浩蕩淸淮天共流長風萬里送歸舟應愁晚泊喧卑地吹入滄溟始自由

先公之愛馬以病寄他廏今死矣

先君所乘馬其色白於銀磊落龍之種權奇世共珍獨嘶如想望久步見精神方目照代夜拳毛刷渭津【先公在河東陜右皆乘此馬】鬛寒如擁浪蹄駃不驚塵潦倒已伏櫪蒼黃仍借人俄傳斃帷信無復錦蒙親倚棹思神駿蕭然淚灑巾

重過句章郡

曾隨使斾此東歸日日登臨到落暉疇昔侍行猶總角如今重過合霑衣窺魚翠碧忘形坐趁伴蜻蜓照影飛風物依然皆自得嵗華飄忽賞心違

蘇學士集卷六

欽定四庫全書

蘇學士集卷七

宋蘇舜欽撰

晚出潤州東門

京口古雄處昔年嘗此過風流看石獸人事共江波河轉路疑盡日斜山更多城樓郁天半回首恣吟哦

無錫惠山寺

寺古名傳唐相詩三伏奔迸予何之雲山相照翠防合殿閣對走涼參差淸泉絕無一塵染長松自是防俗姿二邊羌胡日鬭格釋子宴坐殊不知

過蘇州

東出盤門刮眼明蕭蕭疎雨更陰晴緑楊白鷺俱自得近水逺山皆有情萬物盛衰天意在一身羇苦俗人輕無窮好景無緣住旅櫂區區暮亦行

吳江亭

气象淸雄天與鄰世間不合有埃塵擬將累句酬佳景只恐江山解笑人

秀州通越門外八九里臨水多佳木茂樹以便風不得停舟一賞愴然爲詩

密樹重蘿覆水光珍禽無數語瑯瑯驚帆瞥過如飛鳥回首風煙空斷腸

秀州城外九里有竹樹小橋予十八年前與友人解晦叔飲別於此今過之景物依然而解生已亡悲嘆不足復成小詩

當年共醉此橋邊道舊狂歌至暮天得句旋題新竹上移舟還傍亂花前君埋塵土骨應化我逐風波心欲燃落日長號感人事沙頭寂莫上漁船

天章道中

畵鷁低飛湖水平髙低樓閣満稽城人遊鏡裏山相照魚戲空中日共明盡是荷風香不防忽逢溪雨气尢淸籃轝卻上蘭亭步鳥云蘿伴此行

望太湖

杳杳波濤閱古今四無邊際莫知深潤通曉月爲淸露气入霜天作暝陰笠澤鱸肥人膾玉洞庭柑熟客分金風煙觸目相招引聊爲停橈一楚吟

大禹寺

鑑湖盡處眾峯前寺古蕭疎水石間殿閣北垂連禹廟松筠東去入稽山坐中巖鳥自上下吟久溪云時往還我厭區區走名宦未能來此一生閒

杭州防亭

公自登臨辟艸萊赫然危構壓崔嵬涼翻幌潮聲過淸入琴尊雨气來疇昔江山何處好生平懷抱此中開東南地本多幽勝此向東南特壯哉

宿錢塘安濟亭觀潮

支肘聽潮聲喧豗久未停隨風過漁浦【江東地名】伴月出滄溟防穴候時滿胥神果有靈連天捲雲霧徹曉下雷霆捨檝遊心倦憑防醉魄醒誰窮造物意擬訪酈元經

使風

長風天外來十幅健帆開仰首飛雲合牽心翠竹回閒觀水知性靜與睡爲媒始覺揚舲快疲駑亦可哀

松江長橋未明觀漁

曙光東向欲朧明漁艇縱橫映逺汀濤面白煙昬落月嶺頭殘曉混疎星鳴桹莫觸蛟龍睡舉网時聞魚鼈腥我實宦遊無況者擬來隨爾帶笭箵

新開湖晚霽

霽霞飛盡失西東水入天光浩气中籍籍輕帆一遊鳥似乘風力上虛空

九日汴中

旅櫂出江湖漂然迹更孤風波數破膽時事一長吁聞說西羌使猶稽北闕誅欲言無上策且復醉茱萸

淮中晚泊犢頭

春陰垂野艸靑靑時有幽花一樹明晚泊孤舟古祠下滿川風雨看潮生

韓忠憲公挽詞二首

才發經綸地心開忠義源朝端遺盛業泉下閟英魂儲禁追封美儀曹集諡尊他年還駟馬余徳在髙門中臺典故明二府弼諧成車掛身方佚舟移世共驚霜風吹縞帳野月照丹旌寂莫都門路傷哉如昔行

詔獄中懷藍田髙先生

自嗟疎野性不曉世塗艱仰首羨飛鳥冥心思故山剛來投密网誰復爲顰顏寄語髙安素今思日往還

湘公院冬夕有懷

去年急雪灑窓夜獨對殘燈觀陣圗今夕悲風撼軒竹又來開卷擁寒鑪禪房瀟灑皆依舊世路﨑嶇有萬殊【原本缺】

離京後作

春風柰別何一櫂逐驚波去國丹心折流年白髮多脫身離网罟含笑入煙蘿窮達皆常事難忘對酒歌

答和叔春日舟行

幽人漂泊興無窮弄水尋花處處同春入水光成嫩碧日勻花色變鮮紅靜中物象知誰見閒極情懷覺道充寄語悠悠莫疑我五湖今作狎鷗翁

答子履

塌翼下層雲飄然江漢濆蒼蠅休聚謗白鳥已爲羣銀鯽晨思美松醪夜酌醺生平同得失此日又逢君

舟行有感

忽忽賞節物區區何所歸天陰鳥自語水落岸生衣客況知誰念人生與願違東風百花發獨采北山薇

淮亭小飲

山气復淸淮亭臨亂石開旅愁無處避春色爲誰來酒賴啼鶯送歌隨去雁哀相攜聊一醉休使壯心摧

淮中風浪

春風如怒虎掀浪沃斜暉天濶云相亂汀遙鷺共飛冥冥走陰气凜凜挫陽威難息人間險臨流涕一揮

壽陽閒望有感

維舟亭下偶登臨下蔡風流古至今逺嶺抱懷隨曲折亂雲行野乍晴陰幽人憔悴搔白首啼鳥哀鳴思故林觸處塗窮何足慟直回天地入悲吟

阻風野步有感呈子履

輕舟畱滯已春殘攜手棲棲田野間盡日東風吹百艸有時雙鷺下前灣古來少見如君困世上應無似我閒抖擻塵襟莫回首謗書終不到溪山

過泗水

五年六經此仰首嘆勞生山是往時色人皆今日情機心去國少塵眼向淮明物理吾俱曉漂流安足驚

和丹陽公素學士晚望見懷

古郡登臨足勝遊使君才調更風流過雲送雨海山暗斜日催蟬江樹秋屢辱嘉招嗟放棄又傳新詠慰淹畱霜天乘興當西謁共醉城尖四望樓

送子履

一舸風前五兩飛南遷今去別慈闈人生多難古如此吾道能全世所稀幸有江山聊助思莫隨魚鳥便忘歸君親恩大須營報學取三春寸艸微

題花山寺壁

寺裏山因花得名緐英不見艸縱橫栽培翦伐須勤力花易凋零艸易生

春睡

別院簾昬掩竹扉朝酲未解接春暉身如蟬蛻一榻上夢似楊花千里飛嗒爾暫能離世网陶然直欲見天機此中有徳堪爲頌絕勝人間較是非

覽照

鐵面蒼防目有稜世間兒女見須驚心曾許國終平虜命未逢時合退耕不稱好文親翰墨自嗟多病足風情一生肝膽如星斗嗟爾頑銅豈見明

病起

吳天揺落柰愁何病起風前白髮多爭得松江變醇酒拍浮終日恣酣歌

秋懷

年華冉冉催人老風物蕭蕭又變秋家在鳯皇城闕下江山何事苦相畱

秋曉聞鶴唳一聲

落月銜西露乍零竹間孤唳入靑冥未知蟋蟀緣何事牀下微吟不暫停

中秋松江新橋對月和栁令之作

月晃長江上下同畵橋橫絕冷光中雲頭艷艷開金餅水面沈沈臥防虹佛氏解爲銀色界仙家多住玉華宮地雄景勝言不盡但欲追隨乘曉風

病中得杜丞相見寄詩感而有作

易毀惟遷客難諧是俗情愁多怯秋夜病久厭人生委順聞之舊衰羸見者驚新詩如接侍吟罷涕淋纓

滄浪懷貫之

滄浪獨步亦無悰聊上危臺四望中秋色入林紅黯澹日光穿竹翠玲瓏酒徒漂落風前燕詩社凋零霜後桐君又暫來還徑去醉吟誰復伴衰翁

蘇學士集卷七

欽定四庫全書

蘇學士集卷八

宋蘇舜欽撰

和彥猷晚宴明月樓二首

溪聲來從一气外樓閣插在蒼霞中艷歌橫飛送落日哀箏自響吹霜風低昂黛色四山黯淩亂纈紋疎樹紅憑闌揮手問世俗何人得到蟾蜍宮

落晚天邊燕席開溪山相照絕纖埃緑楊有意檐前舞涼月多情海上來香穗縈斜凝畵棟酒鱗環合起金罍自疑身是乘槎客泛徹銀河卻欲回

依韻和王景章見寄

嵗律崢嶸臘候深一天風雪捲愁陰故人黙黙懷交意逐客棲棲上國心千里相望空盼盻當年下吏阻追尋咄嗟謗口聞髙誼披豁羇懷見雅吟學道元將禦窮困浮生何必計升沈世間機盡知難避往者圗書可自任猶得雲山開醉眼可無俗物撓衝襟鵩來閒暇何須怪鬼見邪歈豈易禁楚客畱情著香艸啟期傳意入鳴琴夫君自上丹霄去莫忘雲泉寄好音

答仲儀見寄

前嵗京都吏議諠勁弓摧翮兩連翩男兒窮困終歸道世路傾危自有天云壑已通塵外意茅齋仍得自髙眠寄聲吾舅無相念今作江湖九館仙

雨中聞鶯

嬌騃人家小女兒半啼半語隔花枝黃昬雨密東風急向此漂零欲泥誰

滄浪亭

一逕抱幽山居然城市間髙軒面曲水修竹慰愁顏迹與豺狼逺心隨魚鳥閒吾甘老此境無暇事機關

秋雨

陰風攪林壑驟雨到江湖白日不覺沒緐云何處無樓吟涼筆硯溪夢亂菇蒲聞說京華盛污泥入敝廬

中秋三夕對月

三夕月俱好淸光惟望多風應落桂子露恐減金波念昔歡娛極如今羇旅何窮不相棄夜夜伴吟哦

懷月來求聽琴詩因作六韻

正聲今遁矣古道此焉存商緩知臣僭風薫見帝尊雄豪尙餘勇淡泊忽忘言緐極殊無間來長若有源已能通變化直可探胚渾此理師應得西風獨掩門

送黃通

浪遊天下訪知音健節亭亭恥陸沈當日拜官隨鶴版此時孤宦入蚘林羇愁𨿽得著書樂風物能傷遷客心顧我冥頑入瓦石爲君分袂亦悲吟

秋宿虎丘寺數夕執中以詩見貺因次元韻

生事飄然付一舟吳山蕭寺且淹畱白雲已有終身約醁酒聊驅萬古愁峽束蒼淵深貯月巖排紅樹巧裝秋徘徊欲出向城市引領煙蘿還自羞

滕子京哀辭

云霓收壯气星象捲英魂賢去人何賴才亡世不尊論兵虛玉帳問俗失朱轓自爲知音絕低回慟寢門忠義平生事聲名敵聞言皆出諸老勇復冠全軍防莫知誰主賢愚豈更分江頭送丹旐哭向九華云

寒食招和叔遊園

異鄕風俗傷嘉節久客情懷喜友人共挈一尊諸處賞誰家得似故園春

春日懷舊遊

羇旅怯春風風光上國同情如花有約愁與酒相攻雨外傷飄燕樓頭羨去鴻西郊遊冶地誰復醉芳叢

春日感懷

微物亦生輝輕風弄客衣花閒情脈脈蝶暖喜霏霏望國勲名晚傷時嵗月飛淹畱伴鳥何日片帆歸

夢歸

雨隔疎鐘曉不知春風吹夢過江西雨聲破夢北窓響臥憶江西路亦迷

獨步遊滄浪亭

花枝低攲艸色齊不可騎入步是宜時時攜酒秖獨往醉倒惟有春風知

初晴遊滄浪亭

夜雨連明春水生嬌云濃暖弄陰晴簾虛日薄花竹靜時有乳鳩相對鳴

滄浪觀魚

瑟瑟淸波見戲鱗浮沈追逐巧相親我嗟不及羣魚樂虛作人間半世人

遊招隠道中

揚鞭望招隠塵思漠然收云接靑林合泉兼碧艸流疎鐘傳別壑晚日動前樓嘉遁平生志吁嗟得暫遊

揚州城南延賓亭

亂蟬咽咽栁霏霏獨上危亭俯落暉江外山從林下見城中人向渡頭歸風煙逺近思髙遁豺虎縱橫難息機出處兩乖空自撓傷哉吾道欲何依

吳江岸

曉色兼秋色蟬聲雜鳥聲壯懷消鑠盡回首尙心驚

晚泊山

南灣晚泊一徘徊小徑山間佛寺開石勢向人森劍防灘光和月防瓊瑰毎傷道路銷時序但屈心情入酒杯夜籟不喧羣動息長吟聊以寄余哀

滄浪靜吟

獨繞虛亭步石矼靜中情味世無雙山蟬帶響穿疎戶野蔓盤靑入破窓二子逢時猶死餓三閭遭逐便沈江我今飽食髙眠外惟恨醇醪不滿缸

丹陽子髙得逸少瘞鶴銘於焦山之下及梁唐諸賢四石刻共作一亭以寶墨名之集賢伯鎭爲之作記逺來求詩因作長句以寄

山陰不是換鵝經京口今存瘞鶴銘瀟灑集仙來作記風流太守爲開亭兩篇玉橤塵初滌四體銀鉤蘚尙靑我久臨池無所得願觀遺法快沈冥

遊霅上何山

今古何山是勝遊亂峯縈轉繞滄洲云含老樹明還滅石礙飛泉咽復流徧嶺煙霞迷俗客一溪風雨送歸舟自嗟塵土先衰老底事孤僧亦白頭

霅上

玉人攜手弄秋英尋徧池臺見月生小杜有靈應羨我今爲閒客此閒行【杜詩云願爲閒客此閒行】

冬夕偶書

謾走聲名三十年亦曾文采動君前玉顏皓齒他人樂獨守殘燈理防編

寒夜十六韻答子履見寄

風雨夜寒新空齋感慨頻詩書窮不放燈火靜相親眺聽時懷土低摧動畏人【魏文詩云客子常畏人】漫書成咄咄逺吠厭狺狺念昔離憂患惟君共苦辛漂流數千里防合十餘旬各閔傷弓翼聊同喣沫鱗誰知公冶罪眾笑伯龍貧隔絕今一水睽離將再春嘉篇數爲貺尺牘亦相珍倚伏時難定屯亨理亦循劍埋猶有气蠖屈尙能伸邦國方登俊江湖且放神不憂知在命任重莫如身白首襟期逺靑雲志業均陶然任元化愼勿損天眞

獨遊曹氏園館因寄伯玉

去年把酒共徘徊今日尋幽獨此來竹密似嫌閒客入梅含應待主人開贊謀盛府方投刃捍患長隄正展才早晚得歸如舊約伴君池上倒尊罍

小酌

寒雀喧喧滿竹枝驚風淅瀝玉花飛霜柑糖蟹新醅美醉覺人生萬事非

送人還吳江道中作

江云春重雨垂垂索莫情懷送客歸不憤東風促行棹羨他雙燕逆風飛

題廣喜法師堂

我爲名驅苦俗塵師知法喜自怡神未如歡戚兩忘者始是人間出世人

詩僧則暉求詩

全吳气象豪詩思合翹翹風雅久零落江山應寂寥防將趨古淡先可去浮囂好約長吟處霜天看怒潮

關都官孤山四照閣

勢壓蒼崕險可驚攀云半日到軒楹旁觀竹樹回環翠下視湖山表裏淸漸覺愁隨煙靄散只疑身有羽翰生他年君掛朱轓後蠟屐卭枝伴此行

淸軒

誰鑿幽軒刮眼明湖中嘉處更禪扃龍聽夜講寒生席鷗伴晨齋暖戲庭水月澄明應作觀雲山濃淡自開屏我公亦爲畱奇句此地人間合有靈

某爲世所棄困居於蘇平生交逰過門不顧長安侍讀葉丈不以秦吳之逺髙下之隔閔此窮悴特貺以詩然韻險句奇不可攀續仰酬髙誼彊抉蕪音

公鎭西都擁劇權逺嗟窮苦寄新篇气雄迥出關河外句險空驚魚鳥前玉帳夜嚴兵似水茅齋春靜艸如煙才愚榮悴皆殊絕自笑相酬更斐然

暑中閒詠

嘉果浮沈酒半醺牀頭書冊亂紛紛北軒涼吹開疎竹臥看靑天行白雲

寄題趙叔平嘉樹亭

嘉樹名亭古意同拂檐圍砌共靑蔥午陰閒淡茶煙外曉韻蕭疎睡雨中開戶常時對君子繞軒終日是淸風盤根得地年年盛豈學春林一晌紅

西軒垂釣偶作

曾以文章上石渠忽因讒口出儲胥致君事業堆胸臆卻伴溪童學釣魚

夜聞笮酒有聲因而成詠

糟牀新壓響泠泠攲枕初聞睡自輕防段愁悰俱滴破一番歡意已篘成空階夜雨徒傳句三峽流泉無此聲只待松軒看飛雪呼賓同飲甕頭淸

秋夕懷南中故人

向夕依闌念昔遊蕭條節物更他州池平不動天深碧月色無情人獨愁千里江山幽信絕一場風露敗荷秋徵鴻急急知何事防續哀鳴過不休

蘇學士集卷八

欽定四庫全書

蘇學士集卷九

宋蘇舜欽撰

上三司副使段公書

某謂士之潔矩厲行施才業以拯世務者非秖蹈道以爲樂上者覬聲名次者幸祿賞至於餓寒其體膚枯槀巖穴之內犯刃兵塗裂肝腦彊於行陳者亦皆然惟知道所爲不妄矣其有挺然立事謝絕世嬰逺舉而不顧者防希其人哉有誠髙矣亦烏足著爲風教哉故朝廷張爵位君子以名稱重輕而沮勸之道行無狀行無狀一旦射合時利而位可得也名則遁矣蓋名之發惟精識者尸之不私不隠不以榮辱遷爲得符天下之正義𨿽小人好惡淆其間不能奪也某何爲者輒有此論竊自念幼喜讀書弄筆研稍長則以無聞爲恥嘗謂人之所以爲人者言也言也者必歸於道義道與義澤於物而後已至是則斯爲不朽矣故毎屬文不敢雕琢以害正然而法章民事一未知其牙蘗偶奏賦上前得及第命宰以蒙才兩月以家難離官下邑民遮道助嗥泣又嘆息有若惜其去者念政無所及心頗媿之及幽居長安百口饑餓遂假貸苑東之田數頃躬耕其間故播斂之早晚塍畔之出入質契之昏明豪弱之交侵訟訴之搆官司之辧皆親嘗之而又律令詔敕奇請重復傅比之文無不徧見𨿽條目緐滋皆可類舉靜念思之政必有悖於法不安於民者居常惻然及終喪還都下伯父至自東筦首言道遇閣下盛譚蒙邑之治某恍忽自失伏念閣下正峭明察重其許可一言之賞不可妄得是必有所過聽也嘗能竄一巨豪杖殺一黠吏此外特庸庸所爲耳閣下不以善小棄之特爲置齒牙間時尙或以謂操使權者故當察其屬之否臧而進退之私心未甚徳也去年夏初又得京兆司錄孫甫所言如伯父時始至此邑鄙懷聳然自謂今職在甸內去京師不數舎朝有施爲而夕聞焉上府多士如段公之樂道人善者故有焉況法章民政稍貫於昔益勵精力以事事迄今逾年吏民𨿽信而當塗之稱道蔑聞焉而又符檄督責終日憔悴而救過不暇惘然自疑何智於前而愚於此防太公弟至云閣下前過邑所論如甫書始聞之如瞶者之決得聽鐘鼓之奏喜過感極輒欲泣涕以知大君子勤勤奬借終始之不懈也李習之云知而不能譽則如勿知譽而不能久則如勿譽閣下旣知而又譽之譽而又久之夫何幸哉且世有獲薦寵推延之賜者必皆順顏承辭親被指役隆寒苦暑趨走左右未有上下相絕未嘗一拜稜威乃肎垂慈詢察因片善而稱道久而不渝者此爲難也使某之名一落人耳不至沈滅於時者閣下之賜也爾後知舉世見毀不足動懷也嘗欲特詣前以寫此懇爲邑事所系不得勇往故憑文字以謝襞積之抱萬不一宣傾望恩徳顚沛於是气律兼潤炎暑差早伏望上爲社廟善保興居

上範希文書

某觀古之烈士受人一言一顧之重不計已之能否事之重輕捐命無向而不入或促其禍敗累於所知者多矣然史氏稗說皆輒以之稱述其事而警厲偸淺某竊謂其勇敢惇气節則有餘至於成就大計趣道與權則不足矣故某自少小迨於作官所爲不敢妄必審處已之才能而傅防於道人𨿽不知自信甚篤且久矣昨者朝廷以閣下才謀絕世負天下之重望倚之以究西事故閣下開置幕府收策志慮英犖之士以自廣益以兵者重器資羣材以共舉一失其任則折衂報之而閣下誤有聽采將引猥置於左右委言垂意發於顏色某非不知依閣下之重可以取光價而自振起設臨防事不能有所建弼恥也有所建弼而不合於義不行焉亦恥也況於輕撓哉反是則不惟虧損閣下之望某終身可廢無所容焉是以上犯盛意懇激避辭者蓋在此也然某𨿽至冥愚內荷閣下之顧夙夕感慨思有所報昨聞閣下以張存不才自求守延州物論喧然以閣下領經略之權自可往來陜右進退在已延州逼近賊鋒而能舎安逸以就危隘𨿽古人不逮也又或云閣下居長安統二於人不能明白立功名將髙舉逺去以自異此二塗未必中閣下之度以某觀之旣白張存則不得不自請但裁授之制有所未安何者以閣下爲經略則自陜西以至於邊徼斥皆可處置在延則局守於一州於他郡不接矣他郡不接或可不能仰置關中事蓋關中之俗大抵彊悍豪忍又形勢險固出於天下今方盡取鄕民籍之爲兵得操弓兵以自肄習往來道路與冦賊不辧小人少思慮加之气俗又得此利器幸而嵗常丰父兄家老聚居可約束不幸少歉父兄不能保有其子弟必將人人依險以自快則其將柰何邪況朝廷前有意令其自衛不率以戰今條約煩細又廹驅之以向敵人頗失望有天下而失人以信後將何所恃焉昨者延安鎭戎殺害民畜不可勝紀死气結戾不判必能變亂陰陽之和今𨿽少稔恐來年宿麥不登民必狼顧矣弱者流轉彊者化而爲貪賊則心腹自有疾矣閣下居延州𨿽能制昊賊之命系虜其種族逐之絕漠而遁亦何救關中之事邪故某謂西羌不足憂憂關中也近日竊聞鄰郡數勝頗得馬畜屠其柵壘火其聚積朝廷卽時越次以賞其勞使人得自有其所得軍聲稍振士百其勇以某觀之古之善禦戎者豈特是哉蓋務訓撫吾民使安其業不以非義動扼其衝塞絕其牙市閉之沙漠之外使其隙且困則破散之晨鈔夕盜與競寸尺之地非大國之體也某反慮將佐不知此事銳而少思狃毫髮之勝中其詭譎而所喪必大蓋兵家之法必以餌驕人而後取之況羌夷常以伏奇包眾勝中國當此之際閣下能部勒諸將分乘險阻不使習小利以爲功持重其體而死其姦謀不憚曠日而使之內潰此孫武所謂善之善者也況夫體幽靜則謀精而威气張銳則令煩而墮閣下立謀而首令者也以身系安危可不愼哉若能去延州之狹以自任撫關中之人以示信而又沈逺變動則何敵之敢先哉縣料古人所難況某淺識而欲上贊逺略然區區之誠腷臆於內萬覬一得以補髙明撫防之餘特賜省閱幸甚窮邊寒苦乞加護練不任懇激之至

應制科上省使葉道卿書

三月日某謹齋祓百拜獻書於省使龍圗閣下某觀前古之士歘然奮起於賤庸之地建名樹勲風采表於當世者未始不由上官鉅公推引而能至也故儒其名者必奔走貴勢之門以希光寵而取重焉然有位之徳望重輕亦因收士多少而後定設國有緩急則審處變故推擇門下士以屬任焉或資其策慮以自廣小則補吏大則同升於朝以故士皆雕琢節行緣以文采藹藹而進至使敵國異方聞風畏之厭殺未形之患此其所以爲得也然奔騖誇鬻扇動流俗苟竊虛名以自耀髙位者或私其所與朋比自植肆然攬爵賞之柄此又所以爲失也本朝監其失進退天下士一決於上考文藝則騰書糊名衡文之學靡以行實相雄長公卿亦闔無所顧接蓋蔽賢之罰不及焉上下隔塞不交忘經逺之業此又今之所以爲失也故近年賊羌暴逆節廟堂圗帥西攻思所以折衝制勝者惘然乏其人以至詔書數下猝猝求索而才者未甚出凡近之器往往入充其選蓋朝廷取士之路本狹在上者不以汲善爲意下士又以造謁爲之恥故驟閱而無得焉是古今得失相糾惟賢者爲能折其某爲性本迂拙不喜事人事名𨿽在仕版而未嘗數當塗之門竊服於道二十年矣前世之務當今之宜粗志其一二然𨿽與周旋者亦弗敢吐以自表見閣下以髙文閎才都盛位而某以吏屬時得趨蹌左右未始敢開詞動气及於局事之外非惟輕肆是懼亦且束於世教也今幸天子下一尺書羣延四方特起之士某輒欲以空乏鄙陋之資冒然自進竊念科試甚重朝廷虛竚以須異人無似妄作虞爲識者所不與今幸人未暴聞故敢以私習論五十篇上凂聽覧非敢希企奬引之賜但覬一言以防進退之惑精識所向洞照不隔干瀆威重俯伏待教不任惶恐激切之至

上京兆公書

某才到闕下數日聞河東地震壊廬舎殺人馬畜不可勝計始聞驚駭不自定徐念臺諫官必有極言時病以救天變者旣而逾旬無聞焉又以謂河東守土臣必有上陳消殺之策使朝廷省悟而有所廢置者及是經月又無聞焉某𨿽迷暗於事不通古今竊謂天地災異莫大於此災異之作未嘗妄也今中外循嘿不以爲怪使陛下忽天戒而不答民畜橫罹其凶食肉者豈不畏懼而能忍也時𨿽欺之天孰得而欺之哉嗚呼其柰何邪又人以才業爲上所知自員外郎不六七年擢任至此天下所共聞𨿽所歷必盡精力夙夜孜孜不懈然未有赫赫報國之迹爲天下所共聞而稱道者今所屬有此災異故當憂思本朝建言時病以箴之不可懷忠不發黙黙緘口如常常者所爲蓋今爲上所知天下所想望號端直者惟丈人與孔諫議範吏部耳孔範皆以言得罪惟丈人昔在廷中議論必行擢拜又過二公度此不言則他事無足言者竊恐負陛下任擢之意而隳天下之望也君子之爲不畏時王之罰而畏眾人之議或眾議喧嘩不可蓋塞則𨿽終日九遷亦足羞也苟有獻納愼無後於他人實區區之望也至於鈐束小吏期防簿書非大賢事業幸委之幕府進讜言以求殺災異宜在今日也況忠𨿽在畎畞不忘其君無以疎外爲詞謹馳此附聞幸畱意某再拜

上孫衝誎議書

某嘗謂世之急者教也教之久則困而不流柄天下者必相宜以救之救失其宜則衰削潰敗而莫得收昔者道之消徳生焉徳之薄文生焉文之詞生焉詞之削詭辯生焉辯之生也害詞詞之生也害文文之生也害道徳夫道也者性也三皇之治也徳也者復性者也二帝之迹也文者表而已矣三代之采物也辭者所以燻役秦漢之訓詔也辯者華言麗口賊蠧正眞而人視聽若衛之音魯之縞所謂晉唐俗儒之賦頌也噫三代之際救得其宜故治多焉三代之後不知所以救故亂生焉然上世非無文詞道徳勝而後振故也後代非無道徳詭辯放淫而覆塞之也故使厖雜不純而流風易遁誠可嘆息夫文與詞失之久矣烏可議於近世邪況敢言道徳者乎然而典策之奧治詞之法不越此有言而又筆之者斯亦可尙某志此有素未嘗暴發於流俗前以召笑侮苟非遇大賢君子智識度越則縮迹避訕碌碌走趨之不暇也竊惟閣下宇量拂世業問追古放言遣懷剖昏出明銳然欲掌引大物以曉聾眾而起前某故敢繕寫雜文共八十有五篇求爲佐佑又用此本原原論以先之蓋叢殘屑淺之說不足詭聽覧也自公餘閒乞賜一閱實區區之願某再拜

上孔待制書

某月日某謹再拜獻書知府待制閣下某竊以自夫子沒迄今數千百年其教混淪閎誕充格上下斯須不可亡天地得之日星光明不鬭食山澤棣達而不童涸幽則治鬼神顯則嚴君親使萬物各安其分而無窘暴之心者誠至矣哉造物者宜世生哲人以熾厥後長國者宜不絕侯封以尊其本昔漢世韋賢家傳一經猶繼爲公相定國防獄平允猶髙大其門況聖人之後者邪故閣下幼而淑質長而令聞其學奧大而不雜其言謹峻而切事是天以明粹精剛之气鐘於閣下將令紹述正教而衍大之天下士人實有望也觀乎自結人主冠映當世濶步臺閣端持紀綱弗顯諫以僥譽弗枉節以求黨姦凶之朋脰縮面汗鰓鰓然不敢抗法度閣下有力焉其典吏部也盡刮宿專以白黑善惡爲已任坐束吏手日隳濫階伸賢而屈不肖𨿽三公爲之不出於是柰何醜正多徒害能以謗旣而去職識者韙之其使匈奴也專對以禮嚴乎若神不妄言而諂笑不槃辟而雅拜尊本朝而抑外得古良使之風焉噫閣下之事業旣已顯白而朝廷之用未充天下之譽未洽畱滯方屏浸移嵗律某竊惑焉得非納士未廣介潔無助者乎夫有助者庸人可以獲聲稱無助者君子必也受訾辱古人詡詡而汲善渠渠而下士是致徳義日益引望實日益隆憂患無自入焉如支體之防首目枝葉之蔽本根而籓垣之嚴室廬也晏子春秋曰夫子居處惰倦防隅不正季路原憲侍血气爲疚志意未達仲弓卜商侍徳未盛行未厚顏回騫雍侍又孔叢子引夫子之言曰吾有四友焉得回也門人加親得賜也逺方之士日至得師也前光後輝得由也惡言不及門嗚呼是人之助也誠益哉聖人且如是況不逮者乎閣下方以盛年壯猷將康濟天下而良助猶鮮誠可憮然設或纖人搆讒天子投杼及是也能爲閣下奮不顧身明目張膽論列湔洗破羣毀而明忠節者果何人哉閣下其念之苟能上循先聖之法下卹愚夫之言淸而容物介不拒善則士不逺千里而求爲助焉助且至登大階躋巖廊可拱而俟也某無似者想望風采爲日久矣敢輙獻言以爲謁見之具𨿽欲自述節行以干聽覽竊聞古諺有之虜自鬻𨿽哀不售士自𨿽辯不納顧惟大君子察其材之淑慝而進退之可也鄙心無所私幸焉某再拜

上集賢文相書

昨因宴防遂被廢逐卽日榜舟東走伏於江湖之上困置羈索日與魚鳥同羣躬耕著書不接世故當日之事絕不歷於齒牙之間或親舊見過往往閔惻而言以謂某以非辜遭廢天下之所共知何久窮居黙處無一言以自辧浩然若無意於世者豈鈍怯不曉者乎某絕不酬應且止其說然內實有所待耳夫爲吏坐賄國典之所永棄人情之所不堪某心膂血气人也家世受朝廷重恩廬墓在京師平生厲名節勤文墨未嘗一施胸中之才豈云銜寃恨困處無人之墟以終此身乎蓋被罪一二年間謗議洶洶尙未寧息相中傷者皆當路得志某𨿽欲力自辧雪徒重取困辱耳故若死灰槀木昏昏自放而內實有所待也去嵗聞天子驛召閣下入政事府某久熟閣下之徳望中懷油然始有蘗萌之望俄又聞甘陵卒叛結塢自守環師十萬逾月未誅議者謂暴兵日久紀律弗嚴必有他變相因而起閣下慷慨請行馳至城下威令一發士樂奮命卽時破壁擒其凶魁使天下懦將驕卒聞之皆震栗竦動以自警飭聲壓人消殺異志嗚呼非偉烈明果烏能及此哉天子卽時臨軒發策以大丞相印綬付使而往拜焉閣下抗章避讓言論堅正憤疾近世務相奔爭無廉讓之節因事見意以教有位風采凜凜震動萬方是閣下武足戡難文足表世𨿽處將相之地乃天子用之之明閣下當之爲宜也況讓特一節未若因朝廷之寄舒事業以濟生民之艱也此古人之大君子之所畱意也旣而果然某𨿽在巖藪之間聞之不覺廢書而起彈冠攝衣西向引領思一侍幾闥傾寫寃憤迹賤道逺未可得也敢輒以尺紙少布下蓋有所待積年累月得遭其時不忍自棄又幸當日搆陷者或死或出故敢縷縷而言以通左右某下吏之初喧傳四出好事多口者增飾其語聞者不得不惑時閣下在逺鎭必不甚悉也始者禦史府與杜少師範南陽有語言之隙其勢相軋內不自平遂煽造詭說上惑天聽全臺墻進取必於君逆施罔羅預立機械旣起大獄不關執政使狡吏鞫窮搒掠以求濫事亦旣無狀遂用深文此防以常年醵率吏人燕集非類某思之以爲非便遂與同監院劉防出俸錢十緡又於尋常公用賣故紙錢四五十索相兼使用此錢本由斥賣棄物兩曾奏聞本院自來支使不系諸處帳籍如外郡貨賣雜物以充公用之類也旣以於祀神之餘與館閣同舎本局羣吏飲食共費之推按甚明具獄備在無一物入已而以監主自盜減死一等定刑法司前後防獄體例及自有正條並不引用閣下察之蓋有由也某之偏言似不足信幸詢於眾論及曉法而公者噫國家制馭姦欺示信天下者今惟法律而已蓋法律著之於篇眾所共曉苟一傾撓人皆具知故太上欽愼不敢自專豈容有司自爲輕重苟快已志以隳舊典污辱善士戕害不辜況本朝自祥符以來一用寛典吏有姦贓狼籍未嘗致於深刑今上仁明愛物度越前古官吏一入人罪者往往十餘年未嘗升擢或沈於銓調不與攺官此見聖心愼刑惡殺之至而某被此寃濫又有端由但未爲鉅公開陳而建白之天聰一聞玉色必恱閣下以英偉之量押領魁柄必以康濟民物湔滌寃滯爲已任故某不避冒瀆以鋪此言況某者心策書積有嵗月前古治亂之根本當今文武之方略粗通一二亦能施設廢棄疏賤不信於時明公召而與言資相其質衡鑑之下安可妄欺斂之棄之俯伏竢命謹具手啟云云

蘇學士集卷九

欽定四庫全書

蘇學士集卷十

宋蘇舜欽撰

答韓持國書

近得京信長姊奄逝中懷殞裂不堪其哀更承慰問重增號絕且蒙見責以兄弟在京不以義相就以盡友悌之道獨羈外數千里自取愁苦持國予之素所畏者也今言如是疑非出於持國也然筆迹趨向皆持國又不足疑是持國知其一未知其他予不得不爲持國班班而言也予亦人也非翼而飛蹄而馳者也豈無親戚之情豈不知防合之樂也𨿽是禽獸亦安肎舎安逸而就愁苦哉此語去離物情逺矣豈當出於持國之口邪昨在京師官時不敢犯人顏色不敢議論時事隨眾上下心志蟠屈不開固亦極矣不幸適在疑嫌之地不能決然早自引去致不測之禍猝去下吏無人敢言友讎一波共起謗議被廢之後喧然未已更欲寘之死地然後爲快來者往往賾言言語欲以傳播好意相存防者防希矣故閉戶或密出不敢與相見如避兵冦惴惴然惟恐累及親戚耳偸俗如此安可久居其間遂超然逺舉羈泊於江湖之上不惟衣食之累實亦少避其機穽也況血屬之多持國見之矣屋廬之隘持國亦見之矣資入之薄持國又見之矣常相團聚不衣與食可乎不可也衣食𨿽足閉關常不與人相接可乎亦不可也旣與人接不與之言可乎又不可也旣與之言不與之往還可乎又不可也旣與之言語往還人人皆如持國則可今持國尙有此說況親也義也識也不迨持國者多矣使之加釀惡言喧布上下不能自明則前日之事未爲重也便都無此事亦終日勞苦應接之不暇寒暑奔走塵土淖中不能了人事羸馬敝僕日棲棲取辱於都城使人指背譏笑哀憫我亦何顏面安得不謂之愁苦哉此𨿽與兄弟親戚相逺而伏臘稍充足居室稍寛又無終日應接奔走之勞耳目淸曠不設機關以待人心安閒而體舒放三商而眠髙舂而起靜院明窗之下羅列圗史琴尊以自愉逾月不迹公門有興則泛小舟出盤閶吟嘯覧古於江山之間渚茶野釀足以消憂蒓鱸稻蟹足以適口又多髙僧隠君子佛廟勝絕家有園林珍花奇石曲池髙臺魚鳥畱連不覺日暮昔孔子作春秋而吳又曰吾欲居九觀今之風俗樂善好事知予守道好學皆欣然願來過從不以罪人相遇𨿽孔子復生是亦必欲居此也則持國以彼此較之孰爲愁苦哉人生內有自得外有所適亦樂矣何必髙位厚祿役人以自奉養然後爲樂今𨿽僑此亦如仕官南北安可與親戚常相守邪持國明年終喪昆仲亦必遊宦何以盡友悌之道也況予窘廹勢不得如持國之意必使我屍轉溝洫肉餧豺虎而後可也何其忍邪常觀常棣之詩云凡今之人莫如兄弟謂兄弟以恩當有急難之時必相拯救後章云喪亂旣平旣安且寧𨿽有兄弟不如友生謂友朋尙義及安寧之時以禮義相琢磨也予於持國外兄弟也當急難之時不相拯救今又於安寧之際欲以義相琢刻𨿽古人所不能受予欲不報慮淺吾持國也前得【闕】子注意亦然未暇縷述今並此以達子【闕】予非躁而忉咄者察之

答馬永書

放廢幽居士友罕顧足下昧於平昔猥以長書見投充然其未盡士君子相見之禮竊觀書意論辧甚嘉然似執予之迹而未燭其裏者也謂予不以得喪累其所守不爲怨憤不懌之詞此固細節悔過避害者能爲之又云巧辧飾說言悲貌蹙或舎其所修而小人是從此則狄之民之所爲烏足道之哉夫士之學經術知道義非所以貿易爵祿之來無有以應之耳道勝而位喪於道何傷而不樂邪世有知道而居位者尙或爲眾牽躓不得盡施其所學憂道之削處心甚危內負於已外媿於人畏時刑而懼鬼誅何所樂哉然賢者必欲推已之樂以樂眾故𨿽焦苦其身而不舎爵位者非已所樂也苟去其位則道日益舒宜其安而無悶也是施於眾則勞而足於已則易亦物理之常勢周公大聖智也尙皇皇不暇食使其退居環堵之中鼓琴詠歌以味先聖之道何憂憤之可入也乃知古者至治之世有其道而不見用獨居畎畞樂以終身蓋亦多矣故韓退之謂顏子惡衣食於陋巷而依於孔子𨿽樂不足稱也又觀其感二鳥賦悲激頓挫有騷人之思疑其年壯气銳欲發其藻章以耀於世非其所存也予年四十矣志於道亦有年豈一旦受譴而並棄之舎其所樂自爲沮憤亦何益於事哉足下但見今之庸人得則軒然而愉失則枯槀而吟謂予當然而不者可取也殊不以聖賢之道策予所未至徒以眾人而望於予尙慮足下始以是合終將有所發焉故敢不黙黙

答範資政書

道逺且阻不得上記以起居家兄封到閏月所賜手教一通訓愛切至情義並隆懷感益深不可言諭某昨得罪後都下沸騰未已其謗皆出人情之外而往往信而傳之自念非逺引深則不能快讎者之意又以世居京師墳墓親戚所在四方茫然無所歸始者意亦重去不得已遂沿南河且老吳中旣至則有江山之勝稻蠏之美充州有租田數頃郡中假回車院以居之親友分俸伏臘似可給豈敢更求贏餘以足所欲日甚閒曠得以縱觀書策及往時著述有未備者皆得綴緝之治易頗有所得時苦奧處無人商論乃知君子理身格物之道自有本也險難以萌而不之見宜其悔焉況某性疏且拙疏則多觸時忌不能防閒小人拙則臨事不敏無所施爲因此遂得退藏蓋亦自幸苟致之劇地責其功績徒自勞困而無補於時也衣食之分秖此而已今得心安舒而身逸豫坐探聖人之道又無人譏察而責望之何樂如是攝生事素亦畱意今起居飲食皆自適內無營而外無勞斯莊生所謂遁生之形者也嵗余來能飲冷而少病此其效與某旣廢於世本當於江湖之上與魚鳥麋鹿同樂不欲使聲問蹤迹一至於人間因閣下之教丁寧委折不得不具道所懷幸問察焉

又答範資政書

去冬捧策問條目甚備深明憂患之故實之坐右一食三誦嚴然如臨師之前𨿽未能盡其要處而粗忘隕獲之苦專人至久承親筆伏審坐鎭之暇體力平裕且謂某窮道著書日與聖人語堂奧晏然自居得易艮象時行時止而其道光明也此閣下教之愛之之過實也夫適其時而動靜使其道之光明此大君子之行藏屈伸非罪戾人之所可爲也本以不知時之可止而遂於行蹈此機穽今旣止而𨿽欲行莫可得也閣下前視卿輔之地不欲處謙讓引去偃息籓鎭以閒放自喜此正得時止之道也處此至靜益宜思念康世尊本之術充於胸中因時而發大庇天下則其道捲舒而光矣放廢者安有此理但守六五一爻之義而已庶乎語言有序悔吝銷亡不貽知已者之所憂念耳閣下察之

答李銳書

去年五月中足下相過遺書始愛文藻之美未甚悉其義退而尋繹乃謂予以道自公失而不憂有至髙至難之節其言襃矣過甚不敢領覽但一詣門奉謝又不相見迄今將逾年矣嘗謂足下以予不相酬對見怒而絕前日復防相訪又貺之書乃以聲名不見稱道於士大夫間爲媿予欲以道相訓而又譽之文義稠重敢又不報其所說焉夫道無古今但時有用舎有志之士不計時之用舎必趨至極之地以學探求聖賢之意而亦其所行本原旣明則將養其誠心而冺去異端也當其未知於人用於世則修之益勤守之益堅內自貴珍而有待也蓋先能寘身名爵祿於慮外然後乃能及此故君子𨿽被賊害顚沛其身不更所守豈慮外之物足顧哉今足下所爲之文皆希慕賢哲之業背眾人之所向取今世之所舎而反求聲名於其間不亦異乎是亦非予之所知也苟志於彼必失於此故莫得而兩全也心旣淆亂將求合之不暇豈道之能專乎孟子謂修天爵而人爵從此非必至之論乃誘眾人之說急於教耳志士烏能以聲利動之哉予所以廢棄於時而晏然無悶者此所得也以足下問之之勤安敢藏所得而不告也足下試思之

答杜公書

伏捧十一月十七日病告中所遣書教筆墨精勁慰諭曲折深開憂灼煩苦之抱所示夢有求解之勸此乃區區之心積誠有所止通也抑又有說焉丈人才略閎逺而躋位至此復值朝廷多事之時必將開發素蘊以尊主康民使天下想望風采謳歌徳業而後世法則其所爲以拯亂𨿽數百千年赫赫不忘凜然尙有生气此大君子之事業丈人之所以夙懷也古人常患天不與之全苟得其全逕可至此蓋或得其位而無其才有其才而無其時者多矣丈人才位如此而又當有爲之時是天付之全而使施設才業之秋也設丈人有爲才逢此時而不得此位則某必當嘆息泣涕而相弔今丈人其位其才其時而某反數數有求解之勸是不愚則狂矣然以丈人自入樞府於今二年餘矣𨿽天下共知丈人於朝廷謨謀論議日有所補然未厭天下之所以望丈人之意蓋賢者未甚進不肖者未甚退二邊猖熾兵帥數敗科率誅斂天下騷然丈人𨿽抱雄才處髙位反爲人牽制上下躓疑而不能盡伸徒捲縮憂鬱成疾病於胸中內損天和外隳物望生平辛苦爲善得令名至此而削以此論之較其得失輕重是不若解之之當也或以謂其呶呶煩辭勸解者以丈人當塗而已不得進此庸人之說恐或有之若丈人得盡其才使天下和平某𨿽老死甽終身不入仕宦如在三旌之位也所可痛者丈人之心與古人通而其才可以治世成務而不得盡發以救艱急此義夫烈士之所感激而慟哭也日月可惜功名易隳處𨿽爲難退亦未易今𨿽能幸然引去無補於時亦安足以爲嘉事昔夫子孟氏無位尙屑屑走列國見其陪臣𨿽甚鄙惡者猶皆以言語感動庶乎一行其所言以休乎生民況今太上好諌樂善文人日對天光故未可與彼同年而語今若能挺然不顧竭力盡忠使言行榮施則天下被其賜與夫黙黙全身而去事萬里矣苟不得已則薦賢代已逡巡而退亦不失古人去就之道此必丈人昔夙之所在念然尙恐爲佞諛之言上惑髙明故不避縷述也某再拜

上範公參政書

五月日某頓首獻書於參政諫議閣下某伏觀自唐至於本朝賢者在下位天下想望傾屬期至公相聲名烜赫未有如閣下者自閣下作諌官天下之人引領數日望閣下入兩府使天下被其賜及閣下受譴天下之人識與不識皆嘆息怒罵以謂宰相蔽君怙權不容賢者在朝將日衰無復太平之期當是時無此言者眾指以爲愚惟是險姦凶殱之人嫉閣下聲名出人甚於讎寇然驅於羣議喑嗚相次羌賊不庭西方用武策畫顚倒兵帥敗沒眾謂非閣下之才不能了此事天子采天下之議用閣下於延州果能使士卒奮厲逆寇聞之不敢窺境有求和之請時堂上有沮陷者議者欲食其肉某嘗靜思閣下功業未及天下而天下之人愛而美之非人之盡受惠也由閣下蘊至誠以康濟斯民爲已任故誠之感人如四時之气鼓動萬物逺近無不被也去年天子又采天下之議召閣下入政府天下之人踴躍詠歌若已得之皆曰朝廷用人如此萬事何足慮日傾耳拭目望閣下之所爲未及半年時某自山陽還臺已聞道路傳云閣下因循姑息不肎建明大事時尙竊竊私語未敢公然言也某旣絕不之信必謂怨惡之人煽成此謗談者好奇易傳耳及至都下言者稍眾不復避人矣某始疑之是何知於前而昏於此邪旣而又爲辧之曰治久疾者不可速責以效苟以悍劑暴藥攻之死生未可知也談者或然之已而某又當閣下之薦不復可與眾辧矣與之合倡實不忍爲但惻然媿羞喑不敢言而念慮終夕不能去懷乃知古之烈士爲知已死者以此也某又竊觀閣下所爲於時亦孜孜數有建白未甚爲曠是何毀之多也豈誠之少衰不銳於當年乎豈施設之事未合羣望乎豈以有髙世之名未見爲髙世之事乎愚者不可曉但聞論議之眾皆云教訓醫工更攺磨勘復職田定贖刑之類皆非當今至切之務譬如倒懸者饋之以食大餧者飲之以漿徒益人之忿耳某受閣下非常之知日思所報欲閣下之譽復如當年念之無他術焉必取眾議而用之則皆厭然而服不復有所詆訾矣今輒條數事布於左右非出於淺見寡識蓋得之羣言焉若閣下擇其一二上聞而行之於國甚利人又甚樂故非刻薄僥一時之利也今議稍喧矣閣下若更畏縮循黙顧望而不爲則不惟國計漸隳亦恐禍患及身矣如此則使姦殱之人得以借口而快意天下之疑惑有名之人天子不肎采羣議而用人是不爲來者之地閣下其念之今所建之事不合指極不過於免位則天下之責不及若不建事而無所爲天子將采天下責而免閣下若天子未免閣下安能肆然久當天下之責乎必因事求免含胡而退則人無後望平生令名至此盡之矣夫建事而免絕異逺其苟建而得行位自不免於朝廷之利大閣下之聲名復還不亦美乎所建之事不必某之所陳其術在眾論之長者閣下納而行之無憚其大且難也嗚呼嵗月有去而無回功名難成而易隳此古人所以珍重寸陰而皇皇於立事也若蹉跌失時則賫汩前志則抱恨萬世爲來者所笑戮無復自明亦已痛哉亦可惜哉幸閣下畱意焉

諮目一

方今儲貳未立國本不建此近臣所當念及也昔憲宗卽位五年李絳已上言乞立皇太子今若以太上春秋鼎盛大臣未敢言則請於皇族中擇親賢而長十數人使於內殿日侍講席或時令近臣辧論經義及四方難決之事使據經而對以觀其才至十分領籓鎭是亦前世常行恐今未肯便行且令於京師內當三館國子監審官三班太常諸寺禮院之類得與士人參用知天下憂勞之事使之成立有過則罷歸宮邸有勞則優與遷秩陶染數嵗漸可任用夫爲國之要在乎長育人才至於異類逺民不忍廢棄勤勞教化使就器能豈於宗族本支之間乃異於是幽閉禁錮僅如系囚𨿽有教授之官備員而已縱有資性無由發揮豈足稱皇上惇睦之意愛育之心乎又無以示有眾而教天下也此由近世大臣畏縮避事不肯建言淵衷豈有疑間哉

諮目二

漢之亂由後族典北軍唐之亂由中人領神策禁旅之官不可不愼也近年不擇其才以寵近戚何以魁壯皇武備禦非常乎又都下京營之至僻逺者眞宗亦常幸之親視其教閱而賞勞焉今上則車駕罕及也故今諸營教習固不用心事藝豈能精練蓋上不畱意則典軍者亦不提轄將校得以苟且隳弛紀律加之等級名分往往不肎自異至於人員與長行交易飲博者多矣此則約束教令豈復聽從故出入無時終日嬉遊防市間以鬻伎巧繡畫爲業衣服舉措不類軍兵習以成風縱爲驕惰若不更加嚴察緩急何以禦宼皆由主軍政者素不擇人所致也今宜建言選威重有才謀能訓撫者爲之嚴而不煩使之畏伏禁絕末作專一武事仍乞皇上聽政之暇時出巡幸別立賞罰著之明文庶使數年之間軍容復振外方取法不敢因循

諮目三

方今之急莫急於貨財主計者十餘年來相習其不務經久疏通之術日偸月削相蒙不知閒則懈怠於事急則侵暴於民外郡轉運州牧承望風防以尅爲能不計時之丰凶地之出產民之有無一切廹之以刑朝令暮辦𨿽是至多之物其價重增數倍大家居蓄以困下戶使弱者流轉彊者爲賊尋其根本盡任三司也三司者國之計府當愼選才者主之運動四國權衡萬貨平凖其價移有足無然後天下之務舉矣今但取髙科及久在翰林者居其任他本不曉財利又知朝廷之意用之以爲資給但應副人情不復畱心金穀多者逾嵗少者數月已入兩府此不惟國之貨利用度日蹙亦使生民愁苦四海離怨可不思也今欲革其必知其本先令兩府與三司防計天下一嵗之費防何一嵗之入防何折其饑荒定其藝極所少之數當於何處節用緩急所須於何處取給又取祖宗之時出入之數校於今日何事不同往時四方用兵於何仰辦茶鹽二物爲利最大舊用何法嵗有登盈緣何攺更遂至虧少不須逺引前古利害盡見然後建白於上監而更張剗去煩細之條別定明白之制仍須自下防取有才通曉錢谷者分立三部各建使名令自辟屬官更相求勝明下詔防必使久任每嵗終則考其耗登而升黜之若不如此攺更坐見殘而潰亂也

諮目四

今二邊未寧軍須至急朝廷經費又廣過於前時今若大有所爲必先自王者減損示天下以儉嗇則民間縱有誅斂亦皆甘心知國家不肎枉費不得巳取之備邊亦爲民也昨聞亦曾減省皇上服禦之物所得不多不足動人今若請於嬪禦之中去其冗食約祖宗之數畱一兩倍其餘盡令放出縱之自便其大利者有四焉可以動天下之心知王者約已以便人去欲而惜費其徳化大者無出於此一也又幽閒怨曠之人皆得匹耦攄散積陰之憤以召至和之气二也又令宮掖之中室屋稍寛無塡委之煩以生溫戾三也又庖防者約可嚴火禁四也況復嵗可省五七十萬緡以助軍須不亦大乎

諮目五

聚斂之事古皆爲之但不傷人情可謂之術漢之故事令天下出戍邊之緡𨿽丞相子亦皆不免所謂三品之更是也今財用頗匱故可舉行先自仕祿之家次及京師有屋業之人嵗輸錢有差以助邊用必先有位則人自無怨不可多取則人自樂輸必令經嵗則人復易辦又不可全依漢制人人盡取恐下戶貧民難以應給況鄕邨之間徭役已多隻於京師仕宦及有屋業者取之嵗入不啻百萬若用度尙少徐行外郡坊郭之中且事亦師古復不撓下民於掊斂之名最爲得術或謂之緩急恐非至論若倉卒之際得錢何用不如先取爲備可以建事立功消未形之患

諮目六

唐世宰相私第不接賔客及裴公受詔討淮西遂上言攺去前制以延天下之士當時美之史氏書焉相國兩府自來私第見客自閣下入拜乃有新制皆去閣下厭苦候謁者眾遂令諫官上言不顧舊章自取安逸使人情郁塞深爲不快緩急有事無所赴告此爲沽眾怨之本也故前志以人言諭川必當疏導壅之則有決溢之患況自古有賢智之才而處重位者必孜孜詢采不遺下議然後能成就功業周公卽其人也今人無周公之才而又自塗其耳目不欲聞四方多士之論亦已惑矣幸急建言罷去前詔不惟可以自明必當日有所得擇議之長者舉而行之故可坐照天下裁制眾務亦使賢不肖判然於前矣

諮目七

今朝廷之患患在執政大臣不肯主事或循黙或畏避大抵皆爲自安之計也定策決議奮不顧身者未見其人設有敗事使天子無所歸責當承平之時固未見闕積至今日其乃彰近嵗大務無如西北二邊前後論議攺更紛然不定已數年矣迄今見成算絕無功效者以此也設有寇作定是敗衂廟堂之上每邊奏一至則聚首相顧莫肎先開言而定議者意有數端或習於舊以寡言忽事爲持重得體或不盡知緣邊利害於偏見未敢必發或慮先言爲眾指執敗事受責或恐言而未見信用反有沮之者拘此數節則往往累日不決致失機防不然人人各述一端聱牙異同不可團合或以間隙疑忌不爲平心處決之固亦爲害大矣如此不攺𨿽更百年終無成功之用也譬如舉一大器使數人共之有力盡心者必爲懈怠緜力者所累敗必矣況西鄙之事閣下所盡知北邊之事富彥國所通曉今宜白於上前乞二邊之事與彥國分領之毎補絀邊吏裁制事宜各立一局得以專決仍辟署一二有才識曉邊事者使往來經畫於河北陜西庶知防變隨時制宜蓋大臣不可數出而親臨苟置措乖方有所當責如此則不敢推避各竭其才一二年間必有成績

蘇學士集卷十

欽定四庫全書

蘇學士集卷十一

宋蘇舜欽撰

乞納諫書

五月二十八日具官臣某謹上書皇帝闕下臣聞治平之君使危亡禍亂之言不離於耳則天下庶可久安也髙位之臣使顚覆竄殛之禍不絕於心則百職可以無曠也苟治平而忽危亡未有不危亡者也髙位而忘顚覆未有不顚覆者也此物理之常勢古今之定分也歷觀前代聖神之君好聞乎讜議賢明之輔不壅乎下情蓋以四海至逺民有隠慝不可以徧照故無間愚賤之言而擇用之萬幾至煩事有習不可以獨覽故必求眾多之議以更張之然後朝無遺政物無遁情𨿽有佞人邪謨莫得而進也臣昨覩乙亥詔書戒越職言事者播告四方無不驚惑往往竊議恐非本於宸衷蓋陛下卽位以來屢詔羣下以求鯁直故百寮皆得轉對又置詣匭設直言極諫科今詔書如此是與前事相違豈非大臣蔽塞陛下聰明杜塞忠良之口不惟虧損朝廷大政實亦自取覆亡之道夫納善進賢宰相之事蔽君自任未或不亡今諫官禦史又多出其門下但務希防卽取好官多士盈庭噤不得語陛下拱深宮之內何由得聞天下之務乎臣前見陛下以孔道輔範仲淹剛直不撓致位諫臺後𨿽攺他官不忘獻納此二臣者非不知緘口數年坐得卿輔蓋不敢負陛下委任之意虧臣子忠藎之節而皆競罹中傷竄謫不暇使正臣奪气鯁士咋舌目覩時口不敢論昔晉公問叔向曰國家之患孰爲大對曰大臣持祿而不極諫小臣畏罪而不敢言下情不得上通此患之大者是故漢文感女子之說而肉刑是除武帝聽三老之議而江充以族肉刑古法江充近臣女子老人愚耄疎隔之至也蓋以義之所在賤不可忽二君從之後世稱聖況國家班設爵位列陳豪英故當責其公忠安可教之循黙賞之使諫尙恐不言罪其敢言孰肯獻納物情閉塞上位孤危軫念於玆可爲驚怛伏望陛下霈發徳音迨寢前詔懃於采納下及芻蕘求覩四海之安危垂念朝廷之闕失見所未見日新又新故可常守隆平保全近輔若詔牓未削欺防成風則不惟堂下逺於千里竊恐指鹿爲馬之事復見於今朝也臣區區以此言達於冕旒者非不知出口禍從爲眾憫笑蓋欲陛下一悟則天下蒙福以臣之軀負蒼生之命亦已大矣伏望陛下畱意焉

詣匭疏【景祐五年】

正月十八日具官臣某謹頓首再拜昧死上疏皇帝陛下臣昨初到京師聞河東地大震裂湧水壊屋廬城堞殺民畜幾十萬曆旬不止臣始聞惶駭疑惑竊思自編策所紀前代衰微喪亂之世亦未嘗有此大變方今四聖接統內外平寧戎狄交歡兵革偃息固與夫衰微喪亂之際頗異是何災變之作返過之邪且妖祥之興神實尸之各以類見未嘗妄也臣以爲必無是事是亦傳言之濫耳歷問一二朝士皆曰有之因退思念天人之應古今之鑑大可恐懼凡朝廷政教昏迷下受其積陰鬱不和之气上動於天天於是爲下變異以警戒之使君人者回心省修翻然向道則民安而災息是故古之王者逢天地之變則必避正寢徹樂省饌詢訪正議考求失徳而更去之蓋以上帝聰明所作必驗苟弗知懼則非常之孽隨之今此異旣告豈徒然哉則王者豈常安於逸豫信任近狎而不省政事乎廟堂之上執事者豈有非賢才或專威福而侵君者乎其所施設之政豈有不便於民者乎深宮之中豈有陰教不謹或以媚道濫進者乎西北之夷豈有竊萌背盟犯順之心者乎念自從逺方來不知近事心𨿽疑而口不敢道宮禁夷狄之事固未可知朝廷已然之失則聽輿論而有聞焉又訝朝廷知此大異殊不修補闕政以厭天戒而安民心黙然不怪如平常無事時諫官禦史亦不聞進牘白見鋪陳災害之端以開上心然民情洶洶聚首橫議咸有憂悸之色豈時與古不同今朝不宜仿古以爲事耶又念有天下者未有不監古而治棄古而亂也豈上位者務在鎭靜不須與民同憂也則又民爲邦本未有本揺而枝葉不動者豈民愚暗不當憂而憂耶則地之震天之所爲也民𨿽愚天豈愚哉反覆思之不覺驚怛流汗自以世受君祿身齒國命涵濡惠澤以長此軀便欲盡吐肝膽以封拜奏又昨見範仲淹以剛直忤姦臣果罹中傷言不用而身竄謫甚可悲也是時降詔天下不許越職言事臣今苟務激切不避權右必恐橫遭傷害無補於時因自悲嗟不知所措旣而孟夏之初雷電暴作臣以謂國家之失眾臣無有爲陛下言者惟天丁寧以告陛下也陛下極聖至明其肯忽之果能霈發明詔許臣寮皆得獻言臣初聞之踴躍欣抃又謂𨿽有災異陛下能講求嘉言革去時故可變化而召善和也旬餘日來聞頗有言事者其間豈無切中時病而絕不聞朝廷從而行之是亦示虛言而不根實效也臣聞惟誠可以應上天惟實可以安下民今應天不以誠安民不以實徒布空文增人太息耳將何以謝神靈而救亂也豈大臣蒙塞天聰不爲陛下行之豈言事者迂濶無所取不足行也此則未可知今臣竊見綱紀隳敗政化闕失其事甚眾不可槪舉今條大者二詣匭以聞伏望陛下少賜觀覽苟有所采乞防自睿意卽時行焉言或狂瞽乞付臣斧鑕以非所宜言罪之一曰正心夫治國如治家治家者先修於已修已者先正於心心正則神明集而萬物理也今則民間喧傳陛下數年以來多引俳優賤人於深宮之中燕樂無節賜予過度燕樂無節則志荒蕩賜予過度則心侈防志荒蕩則政事不親心侈防則用度不足臣竊觀國史見祖宗逐日視朝旰昃方罷猶坐於後苑門上有白事者立得召對委曲詢訪小善必納眞宗末年不豫始間日視事今陛下春秋鼎盛實宵衣旰食求治之秋而乃隔日禦殿此政事不親之故也今又府庫匱竭民鮮蓋藏誅斂科率殆無虛日三司計度經費二十倍於祖宗時此用度不足明矣政事不親而用度不足斯大可憂也伏望陛下修巳以禦人洗心而鑑物勤於聽防舎其燕安放棄優諧近習之纖人親近剛明鯁直之良士因此災變以思永圗效祖宗之勤勞惜社稷之廣大則天下之幸甚也二曰擇賢夫明主勞於求賢而逸於任使然盈庭之士不須盡擇在擇一二輔臣及禦史諌官而已今陛下用人似不能擇昨王隨自吏部侍郎轉門下侍郎平章事超越十資復爲上相此乃非常之恩必待非常之才而王隨虛庸邪諂非輔相之器降麻之後物論沸騰故疾纒其身災仍於國此亦天意愛惜我朝陛下必鑑之又石中立頃在朝行以詼諧自任士人或有宴集必置席間聽其語言以資笑噱今處之近輔不聞嘉謨物望甚輕人情所忽使災害屢降而朝廷不尊蓋近臣多非才者陛下左右尙如此天下官吏可知也實恐匈奴輕笑中國伏望卽時罷免別建賢才臣又竊見方今以張觀爲禦史中丞髙若訥爲司諫此二人者皆登髙第本望以詞華進用素履溫和輭懦無剛鯁敢言之才斯皆執政引防建置欲其愼黙不敢舉揚其私時有所言必暗相關說旁人窺之甚可笑也故禦史諫官之任臣欲陛下親擇之不令出執政門下臺諫官旣得其人則近臣不敢爲過乃馭下之策也臣以謂陛下身旣勤儉輔弼臺諌又皆得人則天下何憂不治而災異何自而生伏望陛下少畱意焉非有難也臣不勝區區之至

火疏【時年二十一登聞獻此疏】

臣聞烈士不避鈇鉞而進諫明君不諱過失而納忠是以懷策者必吐上前蓄寃者無至腹誹則上下之情不郁政令之出悅隨然言之之難不如容之之難容之之難不如行之之難有能言之則必容之則必行之如此則欲治之主三代之迹也願陛下畱意焉臣伏覩今嵗自春䢐夏霖雨陰晦未嘗少止農田受菑者防於十九民情嗸騷如昏墊焉臣以謂近位之失人政令之多缺賞罰弗公之所致也天之降災欲悟陛下陛下反謂刑獄濫寃之至故肆赦天下以救之殊不念如此則殺人者不死傷人者不抵罪其爲濫寃則又加甚古者決獄斷滯訟以平水旱不用赦也故赦下之後陰霾及今前志曰積寃生陰積陰生陽陽生則火災見焉乘夏之气發泄於玉淸宮震雨雜下烈焰四起樓觀萬疊數刻而盡誠非慢於禦備乃上天之深戒也陛下當降服減膳避正寢責躬罪已下哀痛之詔罷非業之作拯失職之民在輔弼無禆國體者去之居左右竊弄威權者去之精心念政刑之失虛懷收芻蕘之言庶防變災以答天意浹辰之間不聞有此告諭竊知陛下將計工役再謀興修都下之人聞者駭惑往往聚首橫議咸謂非宜皆曰章聖帝勤儉十餘年天下富庶帑府流衍無所貯藏乃作斯宮及其畢功而海內爲之虛竭陛下卽位未及十年數嵗連遭水澇𨿽徵賦咸入而百姓頗甚困乏若大興土木之功則費用不知紀極財貨耗於內徵役勞於下內耗下勞何以濟矣況天災之已爲之是欲競天無省已之意逆天不祥安已難任欲祈厚貺其可得乎豈天譴告而陛下弗悟邪豈知而故爲之邪豈再造祈天之祐邪臣不得反覆而量也今爲陛下計者莫若采吉士去佞人姑務修徳以勤至治使百姓足給而寛其徵稅則可以謝天地而安民情矣夫賢君見變能修道以除凶亂君無象天不譴告今幸得天見之變是陛下修道之日豈宜忽哉昔漢元帝三年茂陵白鶴館災下詔曰廼者火災降於孝武園館朕戰栗恐懼不燭變異咎在朕躬羣司又未肯極言朕過以至於斯將何寤焉夫茂陵不及上都也白鶴館不大此宮也彼尙降詔四方以求已過是知古帝王急治如此夫火不炎上之罰正爲是焉臣謹按前漢五行志云賢佞分別官人有序帥繇舊章敬重功勲如此則火得其性矣若乃信道不篤或燿虛僞防夫昌邪勝正則火失其性矣自上而降及濫炎妄起災宗廟燒宮室𨿽興師眾弗能救也故魯成公三年新宮災劉向謂成公信三桓子孫之防逐父臣之應襄公九年春宋災劉向謂宋公聽防逐其大夫華弱奔魯之應也今宮災豈得亦有是乎願陛下恭黙而內省之省而旣知之願陛下悔過而追革之罷再造之勞役行古先之典法非惟大光基構亦天下之幸甚也臣愚妄之言不足益國體之萬一陛下苟容而行之三代兩漢之風指顧而可致也

論西事狀

臣竊見自西寇逆節天下言兵者不可勝計大抵不過訓練兵卒積聚芻粟而已其言泛雜無所操揔又陳爛使人耳厭其聞而笑忽之況淸衷近輔自有上算故不當復有所獻也然臣卑居長安備見西邊事體其要在乎得人得人則練兵積粟之多不煩帷幄之議而自集也惟攻守之策必須中授何者此事至大不可輕舉近聞朝廷將議深討覆其巢穴此蓋憤其凶悖勇而不知思也孰不知羌氐之俗居不常處獸聚鳥散本無聚積若垂軍絕漠則跨歷險塗被甲裹糧操執兵械外疲而內懼一日之行有三日之勞曾未見敵先已自病隘而遇伏則將不支矣昔趙充國之論兵詳矣故中國利守夷狄利戰從古然也傳曰天子守在四夷又曰荒服者王不王則修徳詩云薄伐玁狁至於太原薄伐亦謂逐出之已爾來則逐之去而勿追禦戎之善策也國朝五路興師亦遇敗衂前日劉平不能持重俟隙務於速戰身罹禽獲傷剝國威是知討之不如守之之利也明矣近者朝廷拜置夏竦韓琦範仲淹等此皆平定外夷人所屬望者賊昊姦譎故必疑畏疑畏則將以事驗之以臣竊料今秋必放兵犯塞以觀我師之方略當是之時尢須愼重若能堅壁淸野勿與之敵設伏用奇於險塞之地待其師老糧盡而反覆擊之不勞深討而可成功也方今之勢不患其來戰患守之之道未至耳議其功者恐鋭而寡謀敗陛下軍事也愚者之說萬或一效以嘗預西事不敢塞黙伏惟聖慮裁察之不勝之至

乞發兵用銀牌狀

臣謹按周禮牙璋以起軍旅漢世發兵皆以虎符所以嚴國命而絕姦端厥後給銀牌以爲信五代喪亂凡奉使調發但樞密院給牒國朝太平興國中以李飛雄之爲詐有詔復用銀牌焉自後又復廢罷臣竊見方今外郡兵馬只是三班使臣賫宣起發而無銀符之制況印之篆刻尋常官吏亦不能盡通奸詐或能爲之當用武之際必須大爲之防臣欲乞今後起發兵馬及乘逓馬者中給銀牌以復本朝舊制其規矩乞詔有司詳定之伏取進止

論宣借宅事【康定元年十一月二十一日】

臣昨於十月二十三日內侍省牒奉聖防下務支借小宅一所與司天監楊可久今月十八日準三司牒傳宣防指射舎屋三十間已來與醫官副使栁堯卿居止者竊以賜第之典於國體至重前朝將相非有勲業則不得賜第京師近劉平血戰亾軀家宅無托朝廷方推此惠時謂當然今玆醫卜庸流濫有求請煩瀆天聽侵亂邦經況賞罰二端國之名器所以驅駕豪傑示信四方若死行陣之家與伎術之輩均用此賞臣竊恐輕重失宜矣方今西鄙未寧暴師塞外流傳四出何以勸人伏望特降徳音卽時寢罷況栁堯卿自有居第極爲華侈若以其醫藥有效自可以金帛賜之上以重恩賞之科使戰伐者盡其死力下以絕僥覬之望俾貪冒者萌其恥心臣事在職司合有獻納蓋期賞之不僭非敢文而自營上瀆宸嚴無任到之至

乞用劉石子弟

臣近到闕聞黃徳和以退軍及妄奏劉平石元孫叛逆朝廷已從軍法處分然劉平石元孫以血戰陷沒死於賊手初朝廷未能辧明卽時以兵卒監圍其第及徳和旣巳伏辜二族未霑恩澤遷延累日人頗疑惑古者舎爵策勲貴其速也此𨿽敗衂是亦勤勞於是伏望陛下斷自睿意詔有司於西郊備禮致祭陛下出次素服西向舉哀故禮云軍有憂則素服哭於庫門之外赴軍不載櫜韔蓋古者義也卽日降冊追贈賻其家族爵其子弟使死者有知豈無冥助生者懷感必當盡忠烈士義夫聞之震激人人思爲陛下用也劉平子弟臣𨿽不識聞其頗知邊事用敵西寇必有成功況國恥家讎異於他將則吳用子胥唐拜田布卽其義也

投匭疏【時年二十二】

臣昨伏覩陛下發徳音下明詔廣延天下愽習之士以大治本降詔之日識者喧然咸謂陛下張祖宗之基致億兆之福慮意有所不逮政有所未敷𨿽碩輔盈庭諌臣滿署朝訪前王之陳迹夕講先朝之故事尙欲親問芻蕘廣采髦哲此非惟蘊才抱器者幸甚實亦天下之幸甚也臣竊見分四制限十一科使官京師者得應賢良體用之目潛白屋者出赴沈淪髙蹈之制州縣判等限以字數武舉策試兼之騎射臣敢謂陛下之詔體則正矣而綱條未至輒有營穴願鋪白而言之夫賢良之科肇於漢世故公孫丞相之徒多以褐衣射策而解中入仕其以居位者日邇帝光出入禁掖志或未發則可囊奏而建言政有未安則可排闥而請見況其身檢命敕已得爲朝中官則口鉗舌捲鮮肯言天下事惟是韋帶繩樞之士義疎禮隔趨走塵土間未嘗咫尺人主之顏面加以天閽九重交防數里𨿽胸文陸離筆語滂沛而豈得一達旒纊之下哉脫欲聲鼔叩輦則有司必以狂妄之罪罪之且身無一命志气自得邦家闕政實亦敢言漢世兼采庶士者深有意於此也下至李唐穿鑿前軌以謂民間不知帝王之動靜俗儒不講朝廷之經法耑以官士者得應言科及我炎統勃興不血刃而得天下太祖太宗拓樹基扃誕布鴻文而大變污俗眞宗嗣二後教信兩漢法笑卻唐追還古風故詔賢良而艸莽之士無棄也今陛下之詔有異於上是未至者一也次則髙蹈丘園沈淪艸澤臣亦謂未至者何嘗聞帝者愼器與名不務虛假且遁逸之士不示見聞今陛下垂詔而雜舉之是欲使之自見聞也若出而赴陛下之詔是其人非沈淪者若出而求陛下之試是其人非髙蹈者則皆露已揚才幹時謁進者也非惟失彼之行恐使人謂陛下設虛名無精求之意州縣判等亦未折衷夫錄人罪失務在淺要不過數字以見意數句以成文今限字二百束之對偶則皆漫誕而無功緐博而寡要不可施用是爲空言至如武舉策試兼之騎射竊觀詔防旣令先進軍機後卽陛試是陛下取將帥材者也反使張一弓發數矢是陛下校一夫之藝取一人之敵也夫欲練將材而取一夫之技又何異考編鐘堵磬而求鄭衛之音伏願賢良之科使復兩漢眞宗之制不以官士爲之限則國家之得失可聞也沈淪髙蹈者則令諸郡守宰根索其名而籍奏之然後給傳續食達輦防試以文則蓄響埋照之流不逺而至矣書判者削其字限各罄其才而爲之文識髙劣盡可見矣武舉者去騎射之末而訪以機略之大則將帥之具鱗集矣若然則陛下之詔不虛下天下之人無異議四條明而十一科正矣臣碌碌者豈當輙述國家大事上干天子聽覽蓋以陛下開言路塞諱門采瞽說納愚慮是以析肝瀝悃而具述之若陛下責其犯上罪其錯議臣𨿽膏鉞轉壑不爲之怨伏願俯而察之干冒宸嚴無任隕越

五事【景祐四年五月七日閤門下】

臣聞重閉尙設於勇夫擊柝以待乎暴民是皆前籍立戒以監後人故國門九闔梐枑百重刑人以守閽下士以拂闑所以深嚴帝禁以備非常古者非有符節不得輒入君門降及後來乃設籍禁品庶官之髙下限諸門之出入故東籍而西入者律令有文焉臣竊見國朝皇城宮門皆無名籍往來無間甚非防微之意也臣欲乞今後內城諸門應分番宿直諸色人等各立名籍仍差中官專切提轄

一臣聞事不師古傅說所譏必也正名仲尼之訓臣竊以國寺之監乃卿佐之局南省諸曹皆尙書之任近朝多差京朝官或貟外專判於理不順且逺方一州一郡惟使相及僕射以上方得言判豈京朝小官得判省寺重地臣欲乞今後非有本官者但稱權及句當不令專判庶合前規

一臣謹按前志曰白事之吏民之仇讎又云急吏緩民則吏不可縱政之大功也臣竊見州縣之吏多是狡惡之人窺伺官寮探刺防意淸白者必多方以誤之貪婪者則啗利以制之然後析律舞文鬻獄市令上下其手輕重厥刑變詐奇袤無所不作苟或敗露立便逃亡稍候事平復出行案設有彊明牧宰督察太嚴則締連諸曹同日亡命或獄訟未具遂停鞫劾賦稅起納無人催驅近年以來習成此官長務從姑息恐失大計見其邪濫不敢以法繩之惟此輩凶人惟利是嗜毎糾以嚴憲尙不悛心何況縱之使亂正法實政理之巨蠹黎民之大害焉人𨿽切齒無可柰何蓋緣國家別無敕條以加檢束臣欲乞今後州縣曹司有闕並於第二人戶上選差仍令毎五人互相爲保或逃亡者立差官籍其家量取以充賞募人收捉或遇赦首身亦乞流配別郡如此則不敢公然作過以紊政經

一臣聞矜孤養老邦家之大政防貧寛疾冊書之格言竊見前代皆置悲田養病坊堂在長安中命使專領亦選名徳僧徒兼掌其事縣官出錢收利籍而用之開元中丞相宋璟上言乞罷中防不從防昌沙汰僧尼李徳裕以悲田院出於釋氏遂易名而增修國家富有四海生齒實緐山澤之間舉無遺利賦稅之外復有逺倉或水旱爲災則流亡相屬遇慈惠之吏必率斂而飼養逢苟且之政必枕籍而死亡墮本非慵多致歉乏又京兆之內丐乞者多饑寒所侵往往殘廢或自折支體困入泥塗號呼閭裏呻吟道路聚爲祲厲甚傷風化陛下仁被艸木惠及昆虫惟此夭傷未霑王澤臣欲乞依有唐故事剙置悲田養病坊州郡並以曹官領之仍於髙年擇信行可稱者三兩人與僧官同切管勾三京給田十頃望鎭州七頃諸州軍等第給田以充粥食有羨余官錢置本收利以備醫藥十嵗以下八十以上仰州縣察訪無家可歸者亦令看養如此則大益仁化無虧國風頌聲喧傳上資聖算和風浹洽可召丰年

一臣聞巨壑𨿽深獸知所避烈火至猛人無蹈死故歷塊而蹶者皆是玩水而溺者有之古垂此言以諭刑辟者昔聖人惡殘賊之害良民也故明設嚴刑大張憲网必使易避而難犯防微而杜原約之不至煩苛威之以令畏懼姦凶之輩翻然革心因而行之自然刑省苟務矜貸則冒禁者緐竊見官吏多犯髒污乃由朝廷法制稍寛貪鄙因緣爲獘凡中人之性本非大凶皆以禁約不嚴是爲貨利所沒手提刑憲人不敢言心恣誅求下受其困夫殺人者死傷人者刑古今之制也殺傷之害不過數人今貪官在官民皆受苦𨿽有轉運提刑位皆尊崇罕與民接詢訪官吏鮮得實情苟無訟端莫肯發摘知者或欲陳告又非干已臣欲乞今後官典犯入已贓許諸色人陳論得實者以其贓充賞如此則必畏多言之人亦防十目之視荀卿所謂威厲而不試刑嚴而不用此其得之矣

蘇學士集卷十一

欽定四庫全書

蘇學士集卷十二

宋蘇舜欽撰

啟事上奉寧軍陳侍郎

某啟伏自臺馭東上頗夫依庇傾想恩徳一食三起竊念古之烈士身積道義而往往伏窮閻之下棲巖穴之中𨿽裘葛不完糲糠防廢亦未嘗造謁有位祈望恩奬顧血气心膂豈異於人哉且非樂枯槁餓賤而惡榮利也蓋以被一顧之厚一言之飾𨿽沒齒不可防苟不懷報則夷狄之民也是則知之淺益自負而道勝待之厚必自傾而心勞非局於險隘禍難薄身不可轉脫又安肻俛容撙意求出入門下邪舜欽性不及中庸之道居常慕烈士之行幼趨先訓苦心爲文十年餘矣髙位齒牙之論故不及然未始趨蹌其門防以翹知已顧材質𨿽無似竊以是自貴重焉不幸皇天降凶罹此大酷血屬百口嗸然無歸瀕於溝壑者數矣始荷髙平侍郎定其僑居之計未幾而有河陽之行曁閣下開府首傳誨言嗣頒餼醴俄驅旌斾致奠幾筵慰諭丁寧存暖孤苦力惇久要坐變偸風自爾家事細微必爲賙給使舉族免於流轉得專孝思其爲惠淺深以此可見毎撫臆論報然後知身命之輕於鴻毛也比者閣下入鎭近輔曾未逾旬而輒辱書教辭防稠重迥出常節益見大君子始終經緯之至也感中腷塞動成長嘷瀝血布言疎略不則秋夏之防气候未調伏兾精保寢興輔以藥物哀情不任傾祝之極

上杜侍郎啟

某啟兩獲侍坐輒沐垂譽鄙言承言媿羞黙不敢謝前又數有人言閣下稱道所聨含元賦竊惟大君子奬擢後進故不惜溢言以譽之然閣下爲世標矩人所仰屬坐鎭藩屏列邑承風舉動言論播爲儀法若舜欽輩才術甚疎無足稱道或當前時宜訓戒開扶使就成人之業至於諧言短韻無補於世不當置於齒牙間使人傳信蓋俗浮易扇染而難回非惟損明府之雅鑑實亦隳風化之一節也況提封之下千里而逺其間抱才行包道業者甚眾日希明府一言一顧以爲光價有未獲者蓋翹翹焉幸兾移意於彼以重所褒則蚩陋者甘心自屏安有所覬望哉所索崔處士墓銘承命不敢隠謹繕寫通上惶恐惶恐

上執政啟

近者被中宸之書叨上佐之命起於放廢仍獲便安是爲異恩曷勝感惕伏念某幼而向學長則多憂場屋十年間闗四舉才叨科級連被凶艱血屬淪亾生理凋盡僅存殘息勉就小官還臺之初辱上公之薦給筆以試預道山之遊素爲憂患之所叢遂以畏愼而成性言皆三復動必再思且畱邸之祀神緣常嵗而爲防餕余共享京局皆然竊謂前規有所未便起無名之率防不肖之徒且醵飲吏人豈如斥賣棄物嘯聚非類豈如宴集同僚更出私錢以助公費余循舊貫先卽上聞豈意謗諠臺中章徹宸極因猜嫌而生隙謂猥防以當懲造諼以動上聰持必以變朝論捽首就吏𨿽具獄而無他刺骨定刑終削籍而見棄素承淸白之訓枉被盜賊之名近戚當塗陳寃無路徊徨去國舉動畏人僒爾羇旅之囚漂然江海之上出則鬼揶揄而見笑居則鵬閒暇以相窺不及虫鼠之生僅與艸木爲伍三逢恩霑四換嵗紀弗敢自述已分陸沈不圗特降命書復登仕版此蓋相公運斡元化翕張洪鑪贊天地生育之徳布朝廷寛大之恩慮一物之失適萬物之宜顧惟擯斥之微亦預甄陶之末謂誅意無害且論法太輕取宣尼觀過之言酌春秋原情之義度此釁累漸而收效古人覩道上之遺簪爲之泣涕匠者得溝中之斷木飾以靑黃是爲不忍遐遺有所倡勸誓固困窮之節上酬提品之私

薦王景仁啟

某啟某資𨿽顓庸心輒喜善豈緣世契上布公言某昨任長垣縣有尉王景仁者性質惇淳所向通徹徇公之外好學不倦才行卓越可以制事厲俗其文詞有梁唐蕭統孤及之風雅尙退黙不髙人以聲故沈頓賤仕未爲位上者所引防閣下服天子之命專按舉之職寰內之吏賢不肖得以進退之敢以斯人置於門下幸賜薦籍以爲光寵足使列邑聞之竦然知勸亦閣下之所樂行也風威所臨洞鑑不隔安敢自任愚瞽上欺髙明眞慤之誠幸兾采察不任激切之至

京兆求罷表

臣某言臣聞佐機命者以訏謨爲先制兵鈐者以多算爲勝蓋安危之所系當議論之必精苟異於斯故難全度中謝昨者醜虜不庭齋壇命帥不能專閫外之事而乃求幄中之謨遣吏入朝列章來上臣本以孤直誤叨奬知久畱滯於外藩忽引防於近列凡有所見未嘗不言𨿽數被於沮傷且敢思於欺黙報陛下非常之遇罄下臣無隠之懷比者將以重兵深入賊境眾謂當爾臣爲不然旣練閱未精又餉饋不足士不習山川之險阻將不知巢穴之深淺臣兩在關中備見形勢旣虞調發先揺民心復慮覆軍愈增敵气向去邊鄙卒難支持是以悉心爲圗瀝上白𨿽淵衷廣納未欲加罪於瞽言而卑論弗臧安可尙居於厚位伏望皇帝陛下察其朴拙曲爲哀矜俾出守於小邦或投置於散地進退有禮在國體以誠宜言行無欺於臣心而自足叫閽斯切得請是期臣無任祈天待命激切震懼之至

杜公讓官表

伏奉制書特授臣依前尙書吏部侍郎同中書門下平章事兼樞密使集賢殿大學士承命震懼精魄播越俯伏廷陛進退靡遑中謝臣聞朝廷之尊本乎擇吏使才者進拜拙者伏藏至於小官必當其任況乎丞相之位上鄰於國君命出納之所先生民休戚之所繋一失厥授眾罹其殃比於他官尢當精擇若臣者天資淺拙學無根柢叨竊廩食已將三紀心素知分得皆逾涯夙夜憂勞心膂耗竭早居侍從之列繼承屏翰之任尋被峻命入冠中臺出擁西雍之麾旋更大鹵之節𨿽極勤瘁無補涓毫曁乎誤進樞庭久屍重柄故嘗屢拜牘乞收殘骸敢煩淵衷恐失國體日企神聖之度下垂開可之恩豈意便升鼎司復領舊職內慙枯朽之質重增貪冒之名伏望皇帝陛下念授受之至艱奮剛明之獨斷收此成命別付偉人用適股肱之宜以增名器之重古者捜於林藪下及屠釣不間微陋務求賢能要乎成功不必次補況今近列不至乏才移於他人乃合公議刳心瀝退俟兪防

杜公謝官表

兩貢露奏乞回命書沓降玉音不諒血勉爾璽紱安敢爲榮切以宰相之任臣實知之蓋以師表外廷丹靑萬務天下之所想望王者之所仰成上則調陰陽之慘舒外則鎭蠻夷之桀猾置大器於顚危之外納生民於仁壽之中必惟其人乃可致此是故峻其名數寵之等威黃閣黑旛蔥珩赤紱或延登受策或禦坐爲起是國之所委者大則禮之所屬也隆遇任旣殊責望宜厚臣立性褊直有不可移之資臨事迂疎必無能成之策塵污近輔貽誚多方績效不揚譏議上徹居常悚栗日俟竄投而陛下收臣於賤朽之中防臣於毀謗之內以謂石慶老而彌謹趙禹孤而能立掩闕失而不問惟忠鯁之是稱屢於中闈親被盛指退自省閱但增震驚日月之光下燭於蔀室云雷之澤遽發於枯荄𨿽至糜軀何報厚渥敢不盡疲駑之力宣寛大之恩絕纖介之私回講長久之利疚不敢惜死惟知自公苟晚節之或渝必神明之所殛上陳天覽安敢空言

杜公求退第一表

昨於上春屢貢丹乞解重柄以收殘骸霈澤過優兪防不下臨遣中侍甫降徳音聞命震驚不敢煩瀆伏念臣才𨿽至下性本不欺交遊朋友之間必以誠信自守況於事主安敢妄言實以年近從心體素多病自忝魁任於今累年當萬務之煩爲天下之筦𨿽健才利刃猶或不支而皓發羸軀安能集事當一人側席於上多士建議於下臣若肆然自處黙無所爲淸議不容素履將喪故嘗上犯天聽備寫血誠願逾誕聖之期以得退休之請金口曲加於奬慰玉色已形於開從伏望皇帝陛下霈成湯之至仁廓漢髙之大度或假以近郡或畱之本班庶使自安以全殘息

第二表

近以露奏仰於上聰明防下頒過推勿貳之任丹衷內切敢避再三之瀆徊徨失措啟處不寧臣本以孤生濫塵上第踐履藩屏叨竊事權循分已逾被遇太厚不意便升近職復進樞司使預幄中之謨得聞天下之事憂太劇而疾作福旣過而災生气衰而步趨已艱齒墮而語言不正陟降左右則常虞蹶踣議論政事則莫能開陳貽笑外夷靦顏多士而陛下容此衰廢掩其過失豈不念國之大計何必私臣之一身況今西有貪毒之羌北有桀傲之虜包藏凶計窺伺中朝當得厭難折衝之才制勝非常之士寘之近列可消姦謀臣也少不如人老豈足任故非見險而止安敢容身而去但恐力不足而敗事死有責而堪羞伏望皇帝陛下垂閔螻蟻之誠下霈云霓之澤免此劇任賜之殘骸以玆祿廩之優可待英豪之器休息老物是惟天地之常登拔俊賢實曰邦家之盛

第三表

近者沓貢囊奏願解劇權伏奉某日批答未蒙兪防者葵藿之心希照於白日螻蟻之意未動於上天惴然危悰若集喬木臣粗知進退槪見古今巵及滿而乃傾月旣盈而當缺事有必至理無足疑故前志垂文以爲懿戒後人仰止期無敗身臣久污樞司絕無逺略萬鐘之祿私情之所愛三旌之位物理以難當必量力以自思敢妨賢而取禍下喧物議上累主知旣交謫之四來𨿽全度而安可恭惟皇帝陛下以至仁覆物以普愛牧民豈今左右之臣不令終始之分敢緣大義不避縷陳據蒺弗遑裂肝以上祈回天照俯悉愚衷

第四表

伏蒙宸慈以臣累表乞罷重任復降批答不允者慤忠莫奪量分甚明顧當行命之由再露由衷之請臣聞罔上者臣之大咎飾詐者士之醜議吏議爲深舊章所禁臣器能甚薄名爵則崇旣陳必退之言義無復寢之理十目可畏羣聽至明無疾而抗言是名罔上懷祿而僞讓則爲飾詐不惟受譏於世貽誚多方故當誅夷以戒姦慝臣實以量狹而位已過器重而力不任謨猷若斯陛下所盡悉形骸如此眾人所共觀旣非僥幸於此身切恐隳弛於眾務況陛下富有四海樂育羣才豈無他人可當此任伏望照臣至容臣必去則纖毫之恩不敢授內外之任無所擇仰幹宸聽俯俟兪防

第五表

四拜封章乞罷密職薦頒明詔未賜兪防誠切意專不避浼瀆臣聞天生庶民愛惜至甚必立君長使之教育故土地之所產雨露之所生君得用之亦不可濫則必分列名位以求賢能君出爵祿以養其臣臣竭才智以牧其眾故庶務交舉羣生安業天則報之以气應錫之以瑞物苟異於此災害乃生故前志曰王者代天爵人不敢虛授𨿽是小官尙思精擇至於重任豈宜非才蓋天下治亂之所因國家安危之所系古今明效眾所共知早任外官粗免曠敗不思揆度實思進用以謂前世之陳迹可監本朝之故事可尋陛下以仁聖之資任遇兼至顧太平易致風俗必移曁臣召入樞司復遷上列數年之內百事無能關西之將帥覆亾京右之盜賊猖熾陷沒士卒殺傷平民經嵗之間不可勝計而又地屢震於定襄之野星相淩於天垣之內螟蝗交作水旱不調故北虜移割地之書西羌遣求幣之使朝廷卑屈辭意厚納金繒幣藏空虛誅斂煩費延寇讐於帷幄之內陷民吏於湯火之中尙如餧飼饑鷹豢養乳虎更開後患未可偸安皆由臣謀議弗臧職業不舉惕然內訟深媿初心若撻市朝如坐塗炭手足顚倒而罔知所措心膂枯竭而莫能爲謨敢玩嵗時日俟譴謫𨿽陛下容之如地愛之欲生上天之鑑皎爾不可欺三聖之靈赫然在其上豈使臣虛食生民之肝腦竊弄公朝之威柄必有大禍將及私門設令臣族委溝磎命掛鋒鍔有利於國敢愛此身但恐因循益成頽伏望皇帝陛下察此廹切俯賜開可以玆重柄別授奇才必有魁卓之賢可贊隆平之化恢復藝祖神宗之業追還咸平景徳之風君尊於朝民樂於下若未容臣去終無比功徒爾素餐但塞賢路陛下若責臣無效堅以疾辭願正刑書放還田裏實爲優幸敢覬覦天髙聽卑兾委成命臣不勝激切屏營之至

蘇學士集卷十二

欽定四庫全書

蘇學士集卷十三

宋蘇舜欽撰

粹隠堂記

天之生蓄萬物紛綸渙散𨿽防四時之變而後成亦已眾矣必役之以人然後無所棄百工眾技機智纖悉海瀆之廣山壑之邃不能以自藏放乎其自然動乎其無知祕怪異類判然一出則必可羈括而就有爲是生之而不使廢於世也至於人也蓋物之大者也而又自相置次才者多不得其地皇皇於用者何哉此造物之意不可以理通也故耿介剛直之士一不與細合則防然逺舉遁名匿迹惟恐有聞於人也惟儼者爲浮屠往來京師三十年獨喜吾儒氏之書當年少時誦數百千言經營世好嘗欲衣冠儒間揺撼當世取髙位以開所蘊知其聱牙不當平遂閉戶不踐外庭謝絕過從有不樂見者𨿽貴勢不肯一接與語務爲異眾之行求棄於時自置其室爲粹隠堂𨿽在穰穰大眾之中一室截然斗淸無纖喧微塵之可入所與往來相知言笑者不過三二人觀其議論使盡用其才故將有補於世今乃退縮沒沒以訖其身嗚呼其可傷也余謂造物之意不可理通者以此道之也

東京寶相禪院新建大悲殿記

京城之西南有佛廟曰寶相院中有層閣傑然以庇大像其像髙數十百尺而閣又加是世傳隋大業中所爲蓋亦可信矣大業於今年祀𨿽逺閣與像甚完是必少壊後人隨而葺之也國朝祥符中有詔葺之完矣天聖戊辰嵗浮屠慶祥者又欲於閣之陰以鐡範像號大悲而又閣焉事暴聞上上爲命入內押班江徳明入內供奉官勾當禦藥院徳用入內髙品鄧惟素三人往司之又詔有司給鐡及薪炭十餘萬斤明年夏五月慶祥卒徳淮嗣之庚午秋始作巨冶大櫜一鼓而就手目千數較無一闕侍衛跗坐嚴正森立如有神助陰爲之容𨿽刻繪之工所不能及明肅莊獻皇后崩閣廢不作已而又命入內供奉官趙用志朱文用易閣以殿景祐元年又罷之徳淮隳懈自劾去眾以今智圓大師方益主之三年入內都知王惟忠列章以白上防可焉以諌官言又罷之四年方益撾鼓以聞乃賜禁錢四百萬以入內供奉官勾當禦藥院張承吉入內黃門馮正巳籍用之逾年遂就予始聞之疑其久而後能成也及觀其閎豁奧大然後嘆息焉噫在昔聖人因人情而制禮也是故宮室服用必有度上下等殺各安其分限而無流暴之患此三代之所以爲盛也自漢以下無制作幸而識其流風監以自足乎一世故頗亦有所放矣佛氏之教入中國當其無制之世其宮室服用之作隘者猶能上王者一等後世奉之益熾今民逺於三代而但見隋唐之事以爲古可法奔於誇勝之境莫知其紀是以朝廷殺閣以室屋而又滯畱久之而不亟爲始於戊辰而訖於景祐戊寅十餘年間三以廢格是亦監而有意焉爾非中寺之贊方益之慤而事其事則烏能成之哉蓋欲識其始以永於後故求予文琢於石云時慶曆二年四月五日記

並州新修永濟橋記

太原地括眾川而汾爲大控城扼關與官亭民居相逼切每漲怒則汩漱沙壤批【步結反】齧廉岸勢躁豪頗爲人憂今參政陳公前守是郡修巨防以障之乃西漸【七廉反】不復虞潰漏然而當數州之空【音孔】道傳遽商役日往來挑達不暇自朝廷置守餘五十年無梁構得以直捷流悍且淺復不勝方以爲濟行者苦於渉久矣往往中道遇暴不善遊則溺焉常嵗秋冬之交陽曲誅民錢妄三百萬役農人不翅數千權爲徒杠猶號便利春則撤去以避奔衝蠹勞相纒觸寒瘃墮者十八九吏緣姦永民則甚病眾謂當然不可攺革庚午嵗天子輟諌議大夫張公領鎭亦旣至止悉條政務訪覽物害者得聞斯欲興逺謀黙有成算遣牙吏秦謙助浮屠輩以諭郡中命行眾慝勇輸其有俾歸之縣官籍而領其事豪之頑嗇者市語於人以謂邊氓騷之則急變生且礙詔【句】言寖淫滿道路間公所守益慤掣揺不解未防計其貨登徒杠三倍矣公曰可矣乃卜期少者獻力老者餽餉斬北山之材編連宛委塞川下流百選堅直竪以爲楹長逾六仭半植水下巨棟上偃密楯對走左右支翼神不可防中並四軌直亙百丈人忘劬瘽周嵗告就騰突軒延蔚若變化民請徙市以落之弦竹歌謡舞手相交稚耋走趨旣過復返賈販旁午以嗟以喜邑之叟用歌曰汾流湯湯不復濡我裘裳汾流濔濔【武隄反】不復溺我攜提不死不弔我公之造予聞子產爲鄭以乘輿濟溱洧人孟子謂惠而不知政公之力是物也以佚道使民絕子產逺甚故予敢琢文於石以監後明道元年十一月十六日記

滄浪亭記

予以罪廢無所歸扁舟南遊旅於吳中始僦舎以處時盛夏蒸燠土居皆褊狹不能出气思得髙爽虛辟之地以舒所懷不可得也一日過郡學東顧艸樹郁然崇阜廣水不類乎城中並水得微徑於雜花修竹之間東趨數百步有棄地縱廣合五六十尋三向皆水也杠之南其地益濶旁無民居左右皆林木相虧蔽訪諸舊老云錢氏有國近戚孫承右之池館也坳隆勝埶遺意尙存予愛而徘徊遂以錢四萬得之構亭北碕號滄浪焉前竹後水水之陽又竹無窮極澄川翠榦光影防合於軒戶之間尢與風月爲相宜予時榜小舟幅巾以往至則灑然防其歸觴而浩歌踞而仰嘯野老不至魚鳥共樂形骸旣適則神不煩觀聽無邪則道以明返思向之汩汩榮辱之日與錙銖利害相磨戛隔此眞趣不亦鄙哉噫情固動物耳情橫於內而性伏必外遇於物而後遣寓久則溺以爲當然非勝是而易之則悲而不開惟仕宦溺人爲至深古之才哲君子有一失而至於死者多矣是未知所以自勝之道予旣廢而獲斯境安於衝曠不與眾驅因之復明乎內外失得之原沃然有得笑閔萬古尙未能防其所寓目用是以爲勝焉

蘇州洞庭山水月禪院記

予乙酉嵗夏四月來居吳門始維舟卽登靈巖之顚以望太湖俯視洞庭山嶄然特起霞云采翠浮動於滄波之中予時據防竦首精爽下墮欲乘淸風跨落景以翺翔乎其間莫可得也自爾平居然思於一到惑於險說而未果行則常若有物腷塞於胸中是嵗十月遂招徐陳二君浮輕舟出橫金口觀其洪川蕩潏萬頃一色不知天地之大所能並容水程溯洄七十里而逺初宿社下逾日乃至入林屋洞陟毛公壇宿包山精舎又泛明月灣南望一山上摩蒼煙舟人指云此所謂縹緲峯也卽岸步自松間出數里至峯下有佛廟號水月者閣殿甚古像設嚴煥旁有澄泉潔淸甘涼極旱不枯不類他水梁大同四年始建佛寺至隋大業六年遂廢不存唐光化中有浮屠志勤者歷遊四方至此愛而不能去復於舊址結廬誦經後因而屋之至數十百楹天祐四年刺史曹珪以明月名其院勤老且死其徒嗣之迄今七世不絕國朝大中祥符初有詔又易今名予觀震澤受三江吞齧四郡之封其中山之名見圗志者七十有二惟洞庭稱雄其間地占三鄕戶率三千環四十里民俗眞朴歷嵗未嘗有訴訟至於縣吏之庭下皆以樹桑梔甘柚爲常產每秋髙霜餘丹苞朱實與長松茂樹相差間於巖壑間望之若圗繪金翠之可愛縹緲峯又居山之西北深逺處髙聳出於眾山爲洞庭勝絕之境居山之民已少事尙有嵗時織紃樹蓺捕采之勞浮屠氏本以淸曠逺物事已出中國禮法之外復居湖山深逺勝絕之地壤斷水懾人迹罕至數僧宴坐寂嘿於泉石之間引而與語殊無纖介世俗間气韻其視舒舒其行於於豈上世之遺民者邪予生平病悶郁塞至此喝然破散無復余矣反復身世惘然莫知但如蛻解俗骨傅之羽翰飛出於八荒之外吁其快哉後三年其徒惠源造予乞文識其居之廢興欣其見請攬筆直述且敍昔遊之勝焉耳

處州照水堂記

括蒼郡署冠山之椒林壑蔽翳故當暑有蒸鬱之煩至者或神明不開則事務隳廢咸平初楊文公起凝霜閣下覽平曠得遙岑逺林之賞當時固已爲嘉處矣景祐中孫公元規以言事南遷移守此郡者政之始眾務畢舉乃歷訪雄勝之地以圗燕休又得西北隅絕巘之巓剗去叢薉化出異境溪山之勢奔放坌來始規地命名詔徙他郡後更三守泯然不尋李君然明之來刷剔隠滯綱條一新吏民曉然逾年甚便然後思有所以自適且將以風迹畱遺乎後人景與意並止獲乎元規之地遂構廣廈且以照水題之庨豁虛明坐視千里𨿽甚盛暑灑然如秋有長溪者源自閩來趨過檻下前向南明山蓋王平之舊隠也蒼峯古剎陰晴隠見又於東南創月軒稍卻爲燕閣閣之右又爲風亭亭前啟軒曰夕霏是皆出於照水而出於斯意也華榱髹楯下上相煥易去榛莽與政俱新蓋根於元規成於然明使元規之久則然明樂其成矣然明之去速則來者其謂斯何二君黙契遂亡異趣是政之所起故自有乎後先一日然明書來求予文其事予慨然東望神爽坐馳恨不能劇飲酣歌俯仰周覽於其上又不能具道其營建之勤山水之勝徒胸中耿耿終日有所思然明或能圗以爲貺使予對而銷憂尙可更發詠歌以足其未至者矣

浩然堂記

曾君將之杭官旅於蘇嘗登於滄浪之亭覽景四顧慨然有棄紼冕相從之意予始未以其言爲信也君遂周訪城中物境之嘉者又得閶南之圃焉罄囊中所有日夜自營緝築堂其間取孟子養浩然之气以命名一日防予於堂求予文以道其意予觀世之仕祿者奔趨竭蹷皇皇乎病日月之速亾須臾之閒以自放顧安肯棄其貲裝易淸泠深僻之地而爲適也又將均其志慮包蓄誠意以自廣不亦庶乎君子之道哉至於環池以步乘城以觀則竹樹江山之勝蕭然滿前表裏風物不可勝道至者其將自得之予但嘉名堂之意且能實其言故文以鑱於石

漣水軍新牐記

古之障川有防豬庸遂列澮之法以旣見於經也塢埭堤閼作棚樹柵之制見於舊史也然未聞爲牐之說蓋精思者緣古而作興於近世通漕最爲便惜乎無所述焉被淮之邦襄賁爲之近有渠由郡【闕】東海尾受於淮其間縣官立四場幹鹽榷茗嵗轉數十百萬民有鱻鱐蟹稻之饒以是舟相銜不絕淮口北走一里有埭以壅渠每潮汐暴至乃可過並海長落甚駛而又石沙塡潰不可疏與淮等故多反壤以敗舟也至者必淹旬曠月不得遽去或謂埭下切淮轄木爲之牐使渟泄啟閉相潮上下則無復畱行矣前人視習絕不置論司勲貟外郎劉君署郡之日竦然念之以地褊役大稍難之防轉運使按部繼至令倡其利卽時以聞上指可之於是規括旁郡羨材冗兵興於慶曆三年二月丙午逾月而成薪石一種之費不誅於民間東漢王景絕水立門去浚渠之患號省費役猶以百億計當時增秩史氏與之今三君之爲不勞於民而休於民事應古可紀表之宜無媿也

送外弟王靖敍

古之達者皆發於羈苦餓寒蓋必極困而後起孔夷之不試孟荀之讒屈平之竄管夷吾之窮且囚司馬遷之刑揚雄王仲淹之亂皆坎防埋廢不自平然後極心窮精以入乎道術之淵策書其言播灑奧大師監於後世歷數千百年外道其名熇然可暴炙人今貴人之冑以緹紈肥味澤厥身一無達者之困肆焉自以爲勝物也習墮志覆安久質變不知誠性之日防脫也𨿽瞬息言動戴威爵坐署位對之殗殗如在九泉之下吁可憫也外弟王君瞻叔者生相家未齔而官十嵗而孤資性粹願不羣戲弄好學少言若有所負今年如長安逆婦李以歸索言爲別故敢告以古之達者之爲無習安以盜性庶震搖乃心起聞於世以爲先榮則達而求用之之榮不如不用之之達之榮也子其懷也

送王緯赴選敍

王氏世居雍並郭善田數百頃開第當衢宏防靚嚴精構琢榱扣之丹靑前冠園圃嘉花美木奇石緐茂嵯峨實皆可賞地形窊隆以機激水上下環回無不通虛堂曲榭琴觴圗史雅具悉備中朝士大夫𨿽不識者亦寓章句以道其勝奉親之餽腆而不煩營資身之術曠而不須設故可任化而無系陶然天壤間以足一世顧髙軒大冕安可蕩於中邪然而之子處之拘拘乎未嘗自適也今日幸天子講盛禮卽時俶裝走都下不畏道塗之苦庶得投牒吏部調巴閩邊徼九品一職官噫州縣之祿日百錢月廩脫粟兩斛晨夕趨郡將庭下與牛馬並走寒暑不避食息失時視前佚勞之狀設庸童必知之吾子舎彼而卽是其亦有意焉爾予謂凡厥蓄康物之才者𨿽湮沒負辱苟活而不恥𨿽靡衣鮮食宴安衍逸而不恃是皆思發其蘊以耀眾者矣苟若是則小官何足羞其有以漸也

石曼卿詩集敍

詩之作與人生偕者也人函愉樂悲郁之气必舒於言能者財之傳於律故其流行無窮可以播而交鬼神也古之有天下者欲知風教之感气俗之變乃設官采掇而監聽之由是弛張其務以足其所思故能長久長久獘亂無由而生厥後官廢詩不傳在上者不復知民志之所向故政化煩悖治道亾矣嗚呼詩之於時蓋亦大物於文字尢爲古尙但作者才致鄙廹不揚不入其奧耳國家祥符中民風豫而泰操筆之士率以藻麗爲勝惟祕閣石曼卿與穆參軍伯長自任以古道作之文必經實不放於世而曼卿之詩又時震奇發秀蓋取古之所未至托諷物象之表警時鼓眾未嘗徒役𨿽能文者累數十百言不能率其意獨以勁語蟠泊防而終於篇而復气橫意舉灑落章句之外學者不可尋其屏閾而依倚之其詩之豪者歟曼卿資性軒豁遇者輒詠前後所爲不可勝計其逸亾而存者才四百餘篇古律不異並爲一帙曼卿一日觴予酒作而謂予曰子賢於文而又知詩能爲敍我詩乎予諾之因爲有作於篇前後觀者知詩之原於古至於用而已矣

送王規方叔序

天之生育於物運動不竭而無疾者气一而已人生其間百骸舉止營營有爲者亦气也然有喜怒悲憂愛惡之情變以激其气故滯逆悖亂失其經而不平由是疾痛生焉必當外假於物以養之養得其宜則無夭閼之患焉先王之制禮也以飲食夫婦之法爲之大故民未有不謹於禮而能安者此先王愛民之生也至矣今子自幼好學識所謂先王之禮典長而不飲酒不茹葷無嗣不再娶九年於玆果乎人之所難自是而不變反常好異以爲甚眾予甚嗟之而又聞善而聳見惡而惡未能寂泊於天爲徒使其心气郁律不寧而無所輔養索索然趨乎病癘之場而不還欲其保天年而立事功其可得邪予惜夫親友不以禮義中庸之道勉之使移其堅致之心以學聖人之業徒奬其所難以傷厥生吁可悲也予因其行而告之以破異僞之迷

符瑞

栁子厚作正符詩謂董仲舒司馬相如劉向揚雄班彪固皆推古瑞物以配受命其言類淫巫瞽叟誑亂後代不足知聖人立極之本堯舜禹湯文武皆以正徳爲受命之符至於陳大電大虹巨迹白魚流火赤烏皆詭譎闊誕甚可羞也所言大槪如此夫天地漠然無所歸則皆說勝矣至神冥冥獨運而成功則吾將辧焉夫二曜五緯天地之精气其本在下而大人統之出沒錯行晝夜不渝赫然與國政相俯仰昧者視之習爲常然聖人參考其順逆而自監焉故黃帝有神明之官唐堯有羲和之任舜之璇璣夏之淸臺皆此道也故至治之世則日星淸明各用其行及夫政化蕩墮虐戕下民刑罰熾張頌聲寂寥則次躔告凶鬭蝕陵昏水溢旱蝗妖出焉是豈無尸之者乎蓋天不言以文象傳吉凶先儒爲之符聖人之興必有非常之物人弗能致者出焉以明有屬授若諄諄而告之非智力然也苟授而怠荒又下變異丁寧戒告以率之皆可名之符是天以吉凶之符付王者王者奉之不敢墜厥命故曰天難諶命靡常常厥徳保厥位惟聖人見異竦然引道徳信惠以合之則瑞物可保而有也伏羲之圗禹之九疇周文之騶虞皆是也故武王周公饗魚鳥之瑞君臣祗恐動色相戒至於庸君覩之以爲徳業已成懈於所修則𨿽瑞物化而爲妖孽矣鄭之龍魯之麟漢之白雉莽之黃犀是也苟逢凶而懼反躬自敇則孽可更而瑞也商之桑谷成王之大風宋景之熒惑從可知也嗚呼天人相交气應混並宻然相關爲表裏其可誣哉若桑谷不出大風不作熒惑不亂則三國安得保有其永年乎周末謝其徳帝用降亂𨿽孔子生以聖而大命弗集於躬故有鳯鳥不至河不出圗之嘆焉是上下相報𨿽桴鼓之應鐵炭之動不過也子厚謂受命不於天子其論孔子何爲棲棲旅人也予懼後世拘子厚之作棄天弗徴背大道以自任顚迷無從靡所法則有瑞弗恭見妖弗警故定是論焉

復辧

案復卦象曰復亨剛反動而以順行是以出入無疾朋來無咎反復其道七日來復天行也利有攸往剛長也復其見天地之心乎王弼觧云復者反本之謂天地以本爲心凡動息則靜靜非對動者也語息則黙黙非對語者也然則天地𨿽大富有萬物雷動風行運化萬變寂然至無是其本也故動息地中乃天地之心見矣予討其意而竊惑焉夫復也者以一陽始生而得名焉陽之始生則有蘗育萬物之意故彖曰復其見天地之心者是由陽生而見之也當羣陰隕剝極盡之際陰气張王漠然無有生生之兆則天地之心何見焉及失剛長天行陽气下震初九之爻布而造物之意萌則天地之心𨿽微而已顯矣若謂以本爲心寂然至無是其本則變化之功何有焉彖曰剛反動而順行又曰朋來又曰天行又曰剛長也安得謂寂然至無邪安得謂動息也象曰雷在地中復蓋雷者陽物也動物也今旣名下地中則是有陽動之象也輔嗣昧舉卦之體乃以寂然至無爲復斯失之矣夫復者剛陽始萌陰物衰謝初包化生之心而未運惟聖人知其太始而言之耳蓋神之所爲至精至變非聖人孰能見之然而地𨿽以生萬物爲心而萬物莫見其爲心之用是冥然無有經營之迹也故系辭云顯諸仁藏諸用鼓萬物而不與聖人同憂此之謂也及乎雷奮雨潤勾達甲坼其仁則著矣心則散而莫見矣是則蘊而妙用者之謂心行而成功者之謂仁在聖人則爲防深及乎通天下之志成天下之務則深與防何有焉象曰後不省方者是先王察見天地造物之心而法象之不親煩務不專以沈謀研慮將以鼓舞天下之民以行乎事業也若云靜其動止其行至於無事則失之逺矣又云冬至陰之復夏至陽之復何冬夏陰陽之不辧邪

杜誼孝子傳

臺之黃巖有至行之士曰杜誼誼性惇篤不苟惟信義所在事父母極其孝某父剛狷獨不良於誼惴惴憂恐不自容竊伺顏色更端而進進則訶逐笞擊而後已日日如是而日益勤康定元年九月喪其母逾月又喪其父號慟晝夜不絕勺水不入者累日卜葬於仙邨之山下徒跣負土爲墳往來十餘里日渡塘澗泥冰沒於骭𨿽大雨雪未嘗少止手足皸裂血流則以漆塗之每覆一畚必三繞墳號而後去如是者三年旣葬遂築舎墓旁人往視之輒遣去日一飯不葷暮夜狼虎之迹交於廬側誼獨不恐明年吳越大水所在山皆發澤推巨石走十數里臺山與他山爲髙而水又至並山之民居廬田墓畜牧漂壊者眾而獨不及誼邑人數千迹誼所爲以詣郡郡爲上聞天子下詔書奬慰賜帛予謂眾父嚴子孝人之常理又烏足道之哉後世寖薄乃有孝悌之舉又廢禮義之教不施於下爲下者不相師友而道義榛焉所在泯泯無所取法率情放俗蕩軼不還時或有至焉者則蕭然無所依歸朝廷不用州縣忽不爲念不爲世人笑且非者防希矣非自信至明者故亦自疑其所爲而怠焉耳不若古之士大夫聞一善則稱道而標舉之使爲善者不怠下流聳激而慕向有所信而取正焉越俗浮薄節行不堅務以華靡相馳逐誼生於今世而且又在越非至性安能趨就此行故非教之習之之至者矣非掌於世尙以酤榮利者矣使聞而慕效篤於親親者教自誼始余得實於臺人故爲作傳以俟史氏之求

題杜子美別集後

杜甫本傳云有集六十卷今所存者才二十卷又未經學者編輯古律錯亂前後不倫蓋不爲近世所尙墜逸過半吁可痛閔也天聖末昌黎韓綜官華下於民間傳得號杜工部別集者凡五百篇予參以舊集削其同者餘三百篇景祐僑居長安於王緯主簿處又獲一集三本相從復擇得八十餘首皆豪邁哀頓非昔之攻詩者所能依倚以知亦出於斯人之胸中念其亾去尙多意必皆在人間但不落好事家未布耳今以所得雜錄成一策題曰老杜別集俟尋購僅足當與舊本重編次之又本傳云旅於耒陽永泰二年啗牛肉白酒一夕而卒此詩中乃有大歷三年白帝城放船出瞿塘將適江陵之作及大歷五年追酬髙蜀州見寄舊集亦大歷二年調玉燭之句是不卒於永泰史氏誤文也覽者無以此爲異景祐三年十二月五日長安題

蘇學士集卷十三

欽定四庫全書

蘇學士集卷十四

宋蘇舜欽撰

先公墓志銘【並序】

蘇鄴之附城昆吾受封而姓出焉其後周司寇忿生徙食河內漢將軍建起杜陵武葬武功世遂名其籍隋唐之際多偉人六葉之內四至大丞相襲封邳許文憲公之曾孫傳素廣明亂以其孥遜蜀生三子撿拯振孟還相唐仲以策擢官至容管經略使唐命革劉巖奄南海獨完圉不與巖容民於今祠之季畱爲銅山令卽我先公之髙祖也先公諱耆字國老曾祖寓劍州司馬夫人龔氏大父協中進士甲科任陵州判官孟氏朝京師謫懷州司寇參軍雍熙中召對授光祿寺丞知開封府兵曹事累贈刑部侍郎太王母薛氏封河東郡太夫人皇考易簡太平興國中首登進士第才十年遂參大政贈太師尙書令母崔氏封廣平郡太夫人公生七齡以父任宣節校尉左千牛備身俄加振武副尉逾年大令薨恩授通直郎祕書省正字未冠謁文正王公旦公器之以息女歸章聖帝卽位攺奉禮郎旣冠舉進士時試條至嚴兩中優等廷校不得在髙第詘所素志辭焉後一年以文奏禦詔試玉堂賜及第東封轉大理評事從祀汾陰遷丞賜緋衣銀魚出知湖之烏程以文正公當國凡五載未嘗求代遷時吳越大水平原行舟旣涸農盡以失畔訟公按籍收判質悉履邑田書而揭之狡豪宿隠摘以給下戶失職者民樂興頌無復訴郡牧制置使陳公堯叟薦充判官攺殿中丞任終知開封縣旣省政惡民物之薄且多貴人善田宅操勢威豪奪無告一切以法繩之皆帖帖俛首不敢相干犯因上書曰京師諸夏本根宜爲化首今流風甚微臣竊恥之謹條七事以聞遷太常博士三司戶部判官是嵗以諌議大夫充契丹國信使將行太夫人寢疾公露奏牢辭未報夫人棄平居廷議以名業北走不可易公哀慟感疾還上信幣曰將死請遂攺命終喪復除三司判官明年轉尙書祠部員外郎知明州郡有湖號廣徳古鐘水以漑旱唐季壊漏不補披爲田公復而浚之防四百里自是境無凶年郊慶緒階升朝奉大夫歸朝換度支充長寧接伴使旣又判戶部案召入考進士第復詔使契丹初出疆每舎必作詩山漠之險易水薦之美惡備然盡任歸而集上之人爭布誦出爲京西轉運使賜三品服就攺兵部又加直集賢院逾年移使河東兩河薦下旱蝗所在艱食公案行屬部不專計利務以息民爲急汰宂兵罷非業之作代之庚陳不能飼軍始廩者皆猖獗聚噪欲倉爲變有期矣公遽往焉列校先馬首以訴徐語之曰國之儲非久何以備凶若不食腐將誰食之爾見殍屍枕藉道上曾不得是而生耶命拘而鞭之以語箝其帥卒不敢動遷工部郎中借田敍勲至上柱國移使陜西未落洛守移來求粟賙其饑公計調二十萬斛輸焉寮不可曰邊宜實之移中以自速固非謀也公曰臣民繋於君無內外忍知其垂死亡不可奇贏賑之他日苟無餽期不諉君以是遂定景祐二年正月十有二日得疾藥禱徧及而不逮翌日夜漏下二刻終於位春秋四十九嗚呼哀哉以先公之徳之才天資誠敏而不遐其年頓於中仕利不布天下使有志於時者嗟癇而隕涕也孤舜元等慟踴泣血扶衛我公之靈輿歸上都考筮得寶元二年十月二十七日之吉葬於開封縣宰輔鄕中書村之先域舜欽幼嘗戲祖母之幾下聞語公初能言大令特愛之始令誦詩必自題之於果上逾時占數十百篇果終不食八嵗侍官穰下據鞍吟詠不廢編而置於褚中大令宻取視之駭其辭致前撫首而命以名又用是以字之明年罹大令喪至性過人號慟不絕聲行路爲之哀傷公雅好觀書經史禪說手鈔者數千卷無不盡誦所著計錄三篇開談錄五卷次翰林誌續文房四譜並文集二十卷並藏於家公六居內外計未嘗建言聚斂有語逸利者輒卻之襟度軒辟不屑細務處事若不施慮其間無不妙當所至必尉薦才器未始案吏𨿽無狀者能使謹前無犯患性鐘孝友喪太夫人體形瘠枯杖而後能興每臨必絕以弟叟久沒銓調上書乞徹官出之嫁三孤侄匱所有資送不足又舉倍息錢必丰後已平居晏晏以圗史自愉𨿽家無宿儲終不及資產事兄壽終水部郎中二弟宿終大理評事叟終溧陽令夫人雅尙惇素不喜與遊侈者相從專以孝承嚴姑禮弼先公二十有八嵗封太原縣君明年召見賜冠服出入中掖進謁有規子舜元大理寺丞知開封府咸平縣舜欽光祿主簿知長垣縣舜賓光祿主簿知太康縣俱登進士第得以藝升不爲家羞者蓋積是訓厲使去怠傲而自進立女三人長適大理評事雍扶次適太常寺太祝韓維次幼孫十八淵渾注泂余幼嗚呼昊天不弔下此酷凶尙賓賓徇禮經以嗣祭爲大苟延喘息不獲躬執杖履侍於九原已至於今矣忍復以鄙略不倫之詞上識宰壤靜念古人述先或以爲孝況斯言不敢誣傳可後信𨿽不足闡揚我先公之輝光庶盡人子之志焉爾延此巨創綴之銘云

世之望兮於鑠嚴考淸風再張兮立於稚妙學根源兮不務剽造次之言兮卒蟠於道擢節義以貫中兮誠精光而外照哀哉不隮髙齡兮神於何而能勞癉諸孤兮攀靈基而莫劭號蒼蒼之髙兮曷余家之不造心膾膈裂兮血下塗於野艸岡隰外鞏兮浚渠旁繞哀哀我公之靈兮寧此佳兆

江寧府溧陽令蘇府君墓志銘【並序】

季父諱叟字蟠叟先大令之少子免乳而大令薨旣冠猶褐衣大中祥符初授太廟齋郎選嶽州華容尉閬州閬中主簿陜府平陸令杭州錄事參軍江寧府溧陽令所歷未嘗有過謫然數命少防知已者輒死竄不及薦天聖末先公任兵部貟外郎嘗上書曰臣聞手足偏廢是謂篤疾人生之苦莫此爲甚臣有隠痛顧切如之天髙聽卑伏曁垂閔臣先父早以才業擢列近輔未及彊仕奄淪盛朝嘗有治民不令以遺札任子故臣之弟叟冠爲白丁祥符行慶始補太廟齋郎自爾效官十有三考蹉跌顏發淚嗢寒餓賤位所束自防無由每一疚中如伏沈瘵臣今幸以年績例當攺秩欲乞以所奉新恩回授叟一京官伏望天皇厚【闕】哀閔此懷以聞格遂罷之溧陽任終貧不能族歸寓家京口入選得疾力判試不如格不得調气益失衛結澀乘於胸胃不防飲濫於膚絡之下血化而並旣亟舟沿還家而終享年四十五時景祐四年七月十日也嗟乎本朝執政子未有任銓調者又何獨湮塞若是之久耶世皆悲憐之季父亦不甚痛嘗語人曰天地气數差變不可一其間才而厄於無津則無可爲每出門逢者十人八九不吾過一二愈者烏足動哉故常放意杯酒不喜間關於進取之地娶周吳張三夫人皆無子女嫁陽翟主簿楊組以寶元二年十月二十七日歸葬開封縣宰輔鄕鳯池原先祖兆下銘云

神之司禍福是宜吾先力善季父何奇僕於賤仕𨿽世之遺嗣覆而夭豈神宜爲周號而冥其誰賴之噫吁已而柰何乎哀思

亡妻鄭氏墓志銘

蘇舜欽之妻滎陽鄭氏其父屯田郎中諱希甫母天水縣君趙氏生十四年而天水夫人歿又三年父喪又三年歸於我甲戌嵗予登第授光祿主簿知亳州蒙城歸寧長安是年冬十月堂帖促之官一日泣相語曰子其攜三子以往願畱以侍姑嫜言寖布家人皆諭之曰凡仕無畱孥所以典闑中遂偕至官下才兩月皇天降禍得先君之凶訃卽日衰絰與之西走晝夜奔號登頓食寢失節方妊以馬駭墜地者三傷左股焉起卽彊自支不肯少休曰早得一慟於舅之柩前遂死無恨若或殞滅重爲姑憂大甚爲不孝也三月十三日至於家是暮產一子疾起所傷七日而逝時景祐二年三月十六也哀哉堂有壽母室有乳穉借以奉育遽失其助余時待盡於苫次退而又哭於室中亦血气者非勉徇於禮烏能勝而至是耶間月火其櫬於萬年棲鳯原緘骨歸京師以年月日從於先域子曰泌一女幼銘曰

奄然不起怛然此止

內園使連州刺史知代州劉公墓志

公諱文質字士彬世占數於保州保塞縣曾祖延不仕祖昌後唐爲平州刺史幽薊田使者保塞皇家之故鄕也翼祖皇帝之在民間昌陰知其非常歸以息女今廟號簡穆皇后父審奇太祖創業之始倚以機事辟署汜水關令未防卒今贈左千牛衛大將軍母張氏封淸河郡太夫人夫人出入中闈太宗嘗以鄕黨之舊賜予頗眾一日問其爲後者因以公名上之卽特召爲供奉官寄班祗候入備宿衛雅以淸愼自持上頗信向焉每外廷拜免必閒訪之公悉心謀論輒中防時中人竇神福侍上顧謂曰文質朕之親舊言論有足佳者因以白金百斤賜之至道初將命二浙按察民事進黜郡縣吏數十人立得報可議者愜之歸授左藏庫副使後以久任省闈上書願效死邊漠以報國寵上從容謂曰陪圗議於中所報亦大庸非其人哉遂掩其奏不下逾年出爲岢嵐軍使俄攺麟府兵馬鈐轄戎人犯順兵宿塞下前後俘馘甚眾獲馬畜鎧甲之類慮一萬七千三百餘凡賜金者三詔奬者五咸平中移知慶州權董涇原儀渭四郡之兵時西虜竊入我境公搜精甲兵百以乘其鋒寮有礙詔縮忸不時給軍須者公乃竭私緡二十萬以均分之士感慨增气大破寇兵而還是嵗充靈州淸逺軍監兵復與虜騎戰於枝子坪逐之絕漠而去璽書襃諭有錦袍上金帶之賜移典涇州爲師臣楊瓊之二寇陷淸逺以逗衂謫南海遇恩放還起爲率府副率總兩浙諸州兵甲移齊州封禪岱宗命引兵邏護嶽下遷禮賓副使石隰沿邊都巡檢使又換秦州兵馬鈐轄公自負築版率梟銳士進小落門寨開邊逺甚詔書嘉之移知代州境與胡近我軍之芻牧者多爲誘掠返稱亡命東還以徼賞公原其情爲之上論報得貫珠死者數百輩轉內園使知邠州佐節度曹瑋出環州界築保障十餘處聚勁卒以壓虜衝迄今不敢犯除使持節連州刺史再知代郡天聖六年正月十六日寢疾終於位享年六十四賜賻甚厚權厝於並之佛廟公作牧訓戎更任者二十有四乘傳操命者又十二焉出處必盡風力著績較他將爲多能以義防物以惠役眾所賞賚不可勝計輒施散未嘗理貲產性忠鯁嫉邪喜評刺無所避詘當塗忌之故官不大進章聖帝嘗詢及保塞之舊因以簡穆事上聞又用宣祖太祖賜書函爲獻有詔編任屬籍天禧中章聖初不豫公懇求賜對進議數刻大率以愼任帷幄之臣爲意帝深嗟賞之今上在東宮凡五以書賜今藏於家兄文裕終容州觀察使夫人李氏保順軍節度使溥之女封隴西縣君生於公族愼淑有儀撫育諸子嫡孽無異心稟年不遐沒先於公子十五人長曰涓早世曰湛侍禁閤門祗候曰渙屯田員外郎知遼州曰渭蘇州吳江縣曰滬淳淵濬俱殿直曰泛沿漌未仕曰沐泳泌源皆早卒女八人長適伊世昌次適髙日宣次適田守徳次適李智寶次適王宥次適王丰二皆夭屯田君髙逺有識度嘗上疏乞莊獻後歸政由奉禮部擢拜右正言慶之所叢爲時聞人今自遼陽拜章賜告之太原扶護公之靈輿歸京師以景祐五年八月某日葬於雍丘縣百家邨之先域舉李夫人之櫬合祔焉枉道出長垣求志於舜欽謹用筆以銘云

予嘗觀前史見王者之興其鄕黨故人有起耕販而取將相世十數不絕者蓋其遇之之異耳今公才且逢勲舊較然不殊而位弗大擢以歿何哉此古人所以委之於數也

處士崔君墓志

博陵崔籍初命理獄於涼將攺葬其先君以聞得報遂來求志於舜欽先祖中令之夫人則駕部郎憲之女視籍之先君則異母弟故能詳焉謹案君博學善談經術魁曠豪爽人也年十八舉進士有司申籍其名上之中令曁文正公丞相向公忠湣寇雷州雅與友善偕試於庭中君文中格上指以年少時罷去其後中令連典貢部君以親嫌不出應詔書羇遊山東十餘年再至都下生平交遊皆烜赫將相也往往托召終不肯一造其門下又兩貢禦前不中第執政憐之爲建言其輩數十百人試以補武吏及期就席君感慨曰我素以卿弼自標置一旦不偶返棲屑執筆求爲賤役不亦鄙乎乃廢捲引去縱酒都市中極醉閒蕩徒步將出國南門方春大臣賜宴苑中暮罷騶呼止君辟道側仰視之依然皆故人也不覺涕泣霑下因呼自名曰老朽不得志去國決不復仕矣諸公面之亟遣從吏謝以去已而私自嗟曰吾道辟之是已今日不圗爲貴人氏所賤也遂行買田築室於箕潁間窮堪輿圗緯風角推步佛氏道家書以至筆墨圗畫方藥種藝之事畢精焉間引農樵共飲醉輒酣歌起舞以自快絕不迹城市亦不道平昔所爲鄕人以處士名之如是數嵗一夕無疾奄然逝矣年六十有五時幹興元年秋八月也娶範魯公質之諸女早卒今卜合葬於上都開封縣之某鄕邨用景祐丙子冬十二月日封君諱遵用字藏器銘云

交遊皆至輔相而卒不齒一命亦其命歟晚節用術蓺劇飲以收其心哀哉

太常博士宋仲達墓銘

宋君仲達諱武也占太原籍祖縉不仕父韜以謀勇稱劉崇竊奄並汾署爲通進使太平興國四年天王平晉君未冠侍朝中都寓於雒窮困篤學以文名兩京間性方介逺舉嫉非義與人交有失必面直之襟抱軒辟好樹大節不顧當世常欲引手取卿相位景徳元年舉進士首河南薦書明年登第授校書郎知江寧府溧陽縣滿調相州觀察推官今吏部侍郎知樞宻院太原王公隨時任禦史早與之遊復嘉其吏材白見攺著作佐郎知越州山陰逾年轉祕書知英州遷太常博士通判同州同之郡將不謹法度其屬悉媚莫敢言君獨以理折其衝不能遂行或先防絕其孶萌以是事多沮逆少合君亦悒悒不自喜未防感疾終官下年五十有六有子長矣郡將不事牽系獄中私黠吏脇其嫠娶焉子聞之號慟搶地遂以狂失心乃出之使逸去死於道義者竊緘君之骨藏之佛廟後十餘年天章待制王公防以都轉運使陜西樞宻太原公別而屬之曰予生平交遊與宋仲達善不幸死之日其孥流離人所聞也交所以托死生今仲達之骨旅而不兆我則媿焉敢仗髙義因此行以求之且使寧魄九原示予不忘雅素也已而遇臨晉主簿顏太初之官過郡訪得之遂以禮葬於同之某縣某原君兩娶前農楊氏生一子亦卒君沒於天聖三年夏六月葬於景祐三年秋七月辛夘前葬期太原公自京師疏其族氏以凾命能文者志其壙銘云無子以似以藏以祭以直得交卒斂以義交乎無靦於後世

屯田郎滎陽鄭公墓志

公諱希甫字源明其先帝乙元子微子啟之後武王封之睢陽其本出焉厲王之子友宣王封之鄭子孫因王命氏故又爲滎陽人於唐皆顯大照耀末世喪亂逃患往之巴蜀曾祖儀導江令祖遵勗斂州刺史父先壽奉禮郎知蓬州伏虞縣以公累贈尙書郎母李氏封隴西縣君初國兵西伐孟氏去國詔例遣來中都下遷湯陰主簿遂占數焉公六嵗就學十二失父鞠於伯氏年甫十七業文有成郡吏薦之春官文入冊得李夫人之凶訃徒跣號呼越宿至於家旣葬廬於墓側漁於菱易饌具以爲祭如是者三十年咸平詔士爲鄕族惇睦出中進士甲第調尉建陽七月獲山寇四十有二人郡將髙某連奏署爲司理參軍長樂郡二婦爭產連年不決外臺移公鞫之一訊兩服姦僞大破廢免前官數人詔授大理丞知吉州龍泉縣二年移知康州轉殿中丞將代郡人上書畱借特授太常博士復領郡事歸出知安利軍三年轉運使李士衡寇瑊第其治狀上之就換屯田員外郎再任大中祥符八年夏四月暴雨十日不絕山谼客水鐘於河河弗勝兼任湓曀橫逆大決於凝陽公聞不俟駕自往謀露坐風雨中三日夜課塞物輸積如阜陵役卒夫獻力者數萬長茭巨犍克期乃下湍泛不定若將墊溺公奔其上立大呼曰皇天降災吏之無狀也民何咎焉願以身障之激流及骭不動役民爭負薪石鎭遏翼公登於陸遂成堅防水怒亦殺僕跌而死者百餘人六月再決於魚池塞如之以功遷都官時宋亳間積潦瀦民田數百千頃寇丞相準上公名詔以便宜行相下鑿渠尾授於淮疏渫盡涸翊年得田號上上由是攺職方知澤州天禧末河潰東郡今相國張公士遜知政事魯公宗道薦公知滑州一日行隄至臺山水齧南岸岸道崩磓而常之百餘尺不已公祭以一盛卽時浪折沙踴郡人頌公誠前官表城之東北隅以謀修障公曰二道翼引猛不可中挫當彌其端柔其性就深故川使自習則庶可矣苟截奔衝以抑之沛然孰能禦也乃徙表西北山下未防郡寮以私相訟黜官徙公知忻州公拜奏曰忻亦良郡恥乎力役未施而又以罪去重貽上憂願竟其效而後之官朝廷業已除降璽書褒而遣之後卒如公畫而河平忻之邑民武鐘者嘗遇惡少五輩乞食焉弗與告以日而誓殺之及期夜有他盜過門鐘出詬且揮以刃不勝盜戕殺鐘及妻於室子逾垣以逸白於官官往擒惡少則亾矣得之別邑劾而具獄上公下之反覆七旬不防官吏牢以讓公曰吾往以五聽審一囚且無隘況於五者乎數日代郡得眞盜官居三年入攺屯田郎請老還漳州天聖五年夏五月十日終於西伯裏之私第享年七十二以明年二月九日葬於湯陰縣伯樂原從先兆也夫人趙氏封天水縣君沒先於公兄文甫中進士第終衛州判官三子曰昂昆昊一女歸於舜欽銘曰

鄭爲姓之著郎爲官之美少見稱於孝仕登最於治終老故鄕出處之分畢矣

歙州黟縣令朱君墓志銘

沛國朱處仁表臣少從予遊長又同登進士第表臣宦於楚予適越遇表臣喜語旣且泣曰僕將葬祖父於眞有期矣敢以銘煩於君其毋拒予諾之表臣遂狀其世維先君諱咸熙字某其先宣城人也曾祖訓唐末事李氏至歙州刺史生景勲毅尙气節陰知世將有變遂徙其孥山東占營丘生保衡少明孔氏尙書太平興國中登本科授冀州司理參軍再選達州東鄕主簿時賊順騷兩川鄰城不守邑令呂棄印以逸主簿獨閉壁堅守勢詘遇害時先君侍年才十三度不能力遂挺身脫賊刃下日夜踔數舎冒沒於凶黨中變民居作蜀俚人語諜知官軍至開州趣出主帥前泣曰我東鄕主簿之子不幸父以賊死而家有母妹在靑州相去數千里不能自通幸挈出死境使歸奉偏親以養惠施大矣帥哀憐之使騎於後賊平道華之渭南逢呂令居焉語曰汝父戕於難今汝幼又孤能至此以遇我天也山東道阻當畱無往必教育使汝成而後行可乎從之呂令嘉其謹彊向學善視若諸子遂許以女妻之後六年同至都下自論敕賜同學究出身時咸平三年冬十一月也還家拜親喜極哀動乃侍奉赴調授濠州定逺主簿綿州司法參軍博州司理濠州錄事耀州淳化令五任十有五年據法平直不撓未嘗過差然不肯悒納上官故無有通薦者天禧三年秋罷官淳化因類刑書主司爲奏禦求補法寺吏未報得疾逾年弗平勉授歙州黟縣令夏五月舟至宋疾甚嘆曰吾出險艱得官以庇族潔躬奉法不敢以欺死固有命然子幼家無資何以奉母幸外舅官於泗可亟往以吾誠告之言畢而逝時五月朔也享年三十有九逾宿至泗遂稾葬於佛廟徒旅於眞諸孤家白沙從呂舅之庇也夫人後君一年卒母李氏後三年亦歿四子長卽處仁泗州判官監楚州次處約登進士甲科知南安軍上猶縣處中處厚皆天予見前人罹禍患𨿽奴辱折屈苟活而不自羞卒能奮起以成勲名蓋獨慮其亾軀耳長官幼齒而遂合此術嗚呼賢哉向使如常童悲慕不能自引去徒血凶鋒於禍無所轉則家君死難之節不表而朱氏之祀殄矣今二子皆成名幹而有文采赫大門閭安可涯涘長官沒逾二十年仁約以俸卜葬於眞州某縣某鄕舉夫人以祔焉又復東鄕之魂以大王母李氏合葬於兆之北中與厚又屬其旁以某年月日之吉也銘曰

東鄕死官忠節較然君脫凶難可以孝言命狹祿小世嗟其賢二子是似此其曰天葬得吉壤岡趨水旋濯濯靈魄安此萬年

蘇學士集卷十四

欽定四庫全書

蘇學士集卷十五

宋蘇舜欽撰

太原郡太君王氏墓志

太子少傅贈太子太保忠憲韓公繼室夫人王氏太尉文正公旦之長女也初文正公在重位夫人長矣久擇壻不偶日有盛族扳求而文正公輒卻之時忠憲公初第上謁文正公一見遂有意以夫人歸焉族間嘩然以謂韓氏世不甚顯大而上有親老且嚴又前夫人蒲氏有子當教訓撫育於人情間實難以夫人少爲族人所寵愛願於大家著姓爲相宜文正公曰以吾女性孝而淑賢必能盡力於夫族且其節行易以顯亦足見吾家之法度焉族盛者驕惰恣放多以後事相誇逐是不喜吾女之所向此非渠輩所曉知也遂以夫人歸韓氏果能上承尊嫜奉忠憲公恂恂然舉動無一不中容禮者撫蒲之生若已所出文正公每見必謂之曰爾遂能履踐吾言出家人子所見使吾無所恨也忠憲爲殿中丞封太原縣君及出守洋川畱夫人寓外舎經時未嘗及闑外惟文正公召然後見嵗時族人出嬉夫人亦獨畱不往時諸子皆幼夫人課以詩書日使誦習文正薨召入中闈賜冠服名通宮籍以時獻見夫人以謂因緣遺恩乂非從夫之寵每稱疾不行忠憲守靑州急詔還臺署中夜有聲若盜將發戶者左右駭甚請呼邏卒入以視夫人曰乃公不家而夜呼卒非便設有盜寧以畏死卒不可呼也性本閒約所衣不過綈紵經嵗未嘗有所更制晚節尢以淸澹自樂日誦浮屠氏書其治家不尙嚴厲而事皆宻有條記忠憲教諸子甚嚴夫人內以慈愛撫之間又勗以義理之說嘗曰乃父方正有法則爲世所知汝曹若不效之外人將以爲類我是彰我不徳也其善訓如此忠憲爲禦史知雜時卒於京師享年四十四天聖五年六月二十日也景祐郊祀追封太原郡太君初夫人之喪槁葬於國門之南佛廟後十七年忠憲薨諸孤遂舉夫人之櫬合祔於許之長社縣某邨之原以慶曆四年十一月五日之吉也所生男子七人曰綜太常博士集賢校大理評事曰太常寺太祝四登進士科皆有文聞於時京師士人論世子姓之盛者以韓氏爲稱首非惟忠憲之訓肅嚴是亦夫人保育善誘之所致女六人長適端明殿學士兼翰林院侍讀學士給事中李淑次早卒次適大理評事蘇舜賓次適太常寺太祝王整二幼未嫁孫男十四人孫女十二人曾孫女一人某之皇妣爲夫人之妹故能詳夫人之行焉今又爲諸孤所托俾刻石納於壙中不敢誣飾爲之銘云

大理評事杜君墓志

杜君叔溫終於慶曆辛已四月九日葬於慶曆甲申九月二日許州陽翟縣麥秀原卽其地君始生十餘嵗能通誦五經稍長學文精筆翰效杜子美作詩其勁峭嚴宻指事泛情時時夐至絕處常恐以詩見名於世不肎數爲使之有年而不息可勝言邪性灑然峻防少所與合然外甚謙煦喜評論終日亹亹不倦在平陽幕郡將有率意放於治者君必以辧之𨿽老黠宿吏皆竦視莫敢移其說天章吳安道祕閣石曼卿皆當世偉人奉詔籍民兵於兩河獨延君計事君爲條其未便安者二公嘆息稱道之奄忽之前數月慨然棄官歸膝下嗚呼其知命歟享年二十有五官至大理評事簽署建雄軍節度判官事諱詵今樞宻使吏部侍郎京兆公之長子娶崔氏一子曰振祕書省校書郎予以叔溫親而又以文義相周旋辛已春予病甚叔溫來升牀執予手語言而去予時爲病所毒不甚辧尙意已必死不復見叔溫才三四日予稍間而聞叔溫逝矣不覺震起一慟予病復作今予乃獨存而復恙每一念之令人悲酸況又見吾叔溫大葬且復志其平生可勝悲哉

奉禮郎杜君妻淸河張氏墓文

婦氏張靜而溫承勗子文節孫十八齡婦杜防睦族人孝所尊才三祀終長安後四載封秀原號慶曆直甲申秋季初實令辰地陽翟此寧魂淑而夭孰可論乳女一今始言石鑱文志沈魂

兩浙路轉運使司封郎中王公墓表

公諱雍字子肅世爲魏人自烈祖祐歷職中某始有第京師太尉文正魏國公遭時奮庸相章聖皇帝著在國史復此不書公卽文正公之長子幼而惇懿不妄言笑以文正公任爲祕書省校書郎久之攺大理評事時年已三十餘未始從政蓋文正公以淸愼訓諸子而公亦恬於進取也文正公薨恩授光祿寺丞服除特授大理寺丞俄又遷太子中允同判太府寺故無同皆異恩也幹興中滎國夫人憂終喪入對賜五品服勾當馬步軍專勾司嘗以疾聞兩宮命中貴人勞問將太醫以診視之攺殿中丞通判鄭州代還召升陛占對甚久上嘉嘆之擢爲郡牧判官累更主客金部司勲員外充開封府界提防逾年上計賜金紫判鹽鐵案寶元初升祠部郎中京西轉運使丁母永康郡太君張氏喪旣闋再領鹽鐵又判理欠憑由司慶曆三年出爲淮南轉運按察使賜對便坐上美公效官保家之才翌日特遷度支郎中詔畱不行尋判戶部勾院明年又遷司封又明年春充兩浙轉運按察使是嵗秋七月甲子考終於錢塘之官舎春秋五十八九月其子奉喪還都十月甲子葬於開封縣大邊邨之先塋公生平仕宦所爲必罄風力未嘗有一毫過差毎攺秩必抗章辭避若不勝任明道中府界提防時嵗旱虫孽近甸艱食中出縑帛五十萬科賣民間取貲以市粟公曰嵗凶當發而斂民將不堪建議封帛中帑易緡錢坐倉以糴眾以爲便明年隕雹殺桑縷蠶弗孶公又上白用所封之縑以充常賦俾民納鏹以代焉許西之頓固嵗誅旁民出薪木五萬餘以繕斗門公命伐官堤之樹以足用民是以休又時有餘稅不能輸者吏甚急之公請對具述京師天下根本當休養丰息之今不蠲貸是趣其流亡也上悉從之郡吏有捕蝗而暍【音謁】死者公爲出賻給其家屬提薦才吏未嘗言按人當世號爲長者其任計省也以都下府藏主吏嵗輒一易往往匿其簿領用賂更他局新至者視物之浩繁弗能究知因循積十數任敗沒欺攘不可勝紀公奏擇他官按籍以察其交承以故物之耗登吏之姦亷盡可明不復如故時迄今以爲通制又天下嘗輸之貨郡吏部至京府有司必巧訾以動之至有蕩產伏辟而不能償之者公建言使定其窳濫逋欠之當理者令三司本判官覆察面辧之遂絕其獘民有貸息錢戶已絕而籍不除有司閱籍責息不已及久年之逋皆錮其子孫什保數百輩寒窶愁痛願以死償而未得公條陳其狀乞一切縱去朝廷從之公之區理事務窮姦卹隠如是者甚眾不可具道予自幼出入公之家接侍公之起居迄於今逾三十年其久且詳可知矣竊觀其舉動飲食皆有常度不妄評論莫見好惡終日髙拱危坐冠服端整𨿽對近習未嘗有驕惰之色人或以事撓之終不慍見間或語言皆郁然有條以愼靖仁厚爲之主作事有本末不尙銛銳久而必立自文正公薨後數年文靖公入政府內外姻族之盛冠於當時公慤守家政以淸約先已不爲浮侈隳其世法嗚呼其有常徳之君子者歟國朝丞相子稍有立𨿽無他才朝廷必擢之美官若公者績效著白而雅意衝退復不喜緣家世親戚以取恩澤故門闋計府沒於郎署士大夫爲之嘆息焉公二弟衝任太子贊善大夫而卒宇量閎厚偉人也素見任刑部郎中知汝州剛峭善議論才敏過人臨事敢決無所屈予謂資賦𨿽殊各得文正公之一體而公淵然澄泊議者爲多二夫人皆先公沒前李氏大理卿湘之女後呂氏卽文靖許國公之女也始封東平縣君許公薨進封安康郡君二子恰大理丞整太常寺太祝皆向學聞道久未可涯一女適殿中丞通判鄭州呂希傑公視予爲姊子公之亡予適在江外二弟以予知公之行驛求予文表於墓故爲直述以見世焉

大理評事程君墓志銘

有以純孝篤行著於吳裏中者聞程君焉親疾齋戒蔬食以禱後因而不茹葷二十餘年幼喜酒病酲而母戒之自是終身不復飲旣老得風痺之疾藥劑以有酒薦通行其力者家人白之君嘆曰吾𨿽晚耄敢忘親言乎嗚呼食飲人欲之大君能因親之絕可謂純孝也歟裏有駱生嘗以二寶帶宻寄於君駱之死君卽歸之其子不敢取又願分一以爲遺公曰欺死受貨非吾所能爲也族人離其貲產君悉不受惟受諸女之孤鞠養之長歸士人吳人好鮮食君獨戒殺又樂賑人急難不問疎宻凡鄕閭冠昏喪祭之法多取中焉君必隨其丰約而條處其事窶者或爲資給之每觀書史必擇仁厚之言書於門墻以誦服焉卒之日鄕老皆爲之泣下斯可謂之篤行也已君諱某字某於慶曆七年月日終於家壽六十八曾祖某仕錢氏爲營田使祖某徙籍於蘇父某皆髙遁不仕夫人劉氏淵靜有法則奉承尊嫜接姻舊莊順之色夙夜不絕於顏內族人稱美之君之懿行聞於人夫人有助焉耳慶曆四年郊祀推恩以君爲大理評事夫人爲彭城縣君用子封也夫人享年六十有五先於君百日而終三子長某次某次師孟太常博士知南康軍才敏有聞所歷著治狀一女嫁桐廬令樂某孫男女十七人以明年某月某日將合葬於蘇之某鄕太常君與予同年登科授狀丏文以識其窆銘曰

士大夫可罔以名鄕人不可欺以行誠久乃著宜昌其盛不在厥躬豈不有命壽弗夭閼嗣則淑令族尊理榮乃終有慶刻文於窆從世所證

廣陵郡太君墓志銘

慶曆六年秋七月刑部郎中知制誥趙公槪之壽母終於蘇之官舍逾月取塗於佛廟卜於明年某月某日之吉防神輿還南都祔先侍郎之墓公疏其族氏見屬爲文識諸壙云夫人姓髙氏世居靑州之益都祖輦後唐爲王府記室以詩名於時父某少喜孫吳兵法事楊光逺爲帳下吏陰知光逺有異志遂逸去後光逺以逆誅乃閒居不復出仕宦東人髙之生二子及夫人每嘆曰此女若爲男子吾門戶復何憂邪夫人幼敏悟聞人誦詩書一過耳盡記不忘性澹泊不衣組繡不喜茹葷初侍郎通判宻州夫人歸焉典訓闈中事皆有條緒始封千乘縣君侍郎先娶張氏有男女六人夫人煦育教誘過於己之所出生四子長曰明允博學有器識季卽公也餘皆先夫人而亡侍郎旣沒家資盡窶夫人每聞諸子之賓至必解衣爲貰酒脯使延之從容以講習道義故七子皆舉進士有聞於時公最幼自初能言夫人日自課以書使調四聲作詩賦十七嵗舉進士旣孤二十四年公登甲科後三年爲著作郎直集賢院以恩封渤海縣太君又十年公知制誥拜章乞以一官及封爵食邑換夫人以郡封詔從爵邑之請自是遂爲著例進封廣陵郡時年八十一明年召中外親族當爲昏姻者爲處理辦給之又謂公曰爾當於近郡市居第以安族人及夏寢疾渉冬稍間因思食筍且曰可求補外南方地濕筍得早出也十二月公卽屢削章詔守吳郡二月侍夫人東下夏以霖晦卑濕感疾甚篤一日指旁室曰此可作孝堂弔者至爾哭於某處居喪之禮當然也後數日食飲如平時忽曰今日中元吾其逝矣俄卽瞑目嗚呼夫人有子如是婦節母道爲時所師非以文而不朽也銘曰

少愛於家擇賢以歸賓祭潔恭壼儀輝輝寡居教子卒觀雄飛睦族周乏楮無兼衣先識逺鑑審如神蓍疾𨿽沈緜不考筮醫緒言泠泠事物盡宜琢文陰壤庶永後禧

哀穆先生文【並序】

嗚呼穆伯長以明道元年夏客死於淮北道中友人蘇叔才子美作詩悼之遣人馳弔之痛夫道不光予又次其一二行以鑑於世爲文哀之先生字伯長名修幼嗜書不事章句必求道之本原皆記士徒無意處孰評論之性剛峭喜於背俗不肯下與庸人小合願交者多固拒之議事堅明上下合古皆可錄然好詆卿弼斥言時病謹細後生畏聞之又獨爲古文其語深峭宏大羞爲禮部格詩賦咸平中舉進士得出身調泰州司理參軍牧守稱其才貳郡者惡之又嘗以言忤貳郡者守病告貳郡私黠吏使誣告先生賂具獄聚左證後召先生使眾參考之由是貶池州中道竄詣闕下叩登聞鼓稱寃防貳郡者死復受譴於朝後累恩得爲蔡州參軍先生自廢來讀書益勤爲文章益根柢於道然恥以文章有位以故困甚張文節守亳亳之士豪者作佛廟文節使以騎召先生作記記成竟不竄士名士以白金五斤遺之曰枉先生之文願以此爲壽又使周旋者曰士所以遺者乞載名於石圗不朽耳旣而亟召士讓之投金庭下遂促裝去郡士謝之終不受常語人曰寧區區糊口爲旅人終不爲匪人辱吾文也天聖末丞相有欲置爲學官者恥詣謁之竟不得常客京師南河邸中往往醉暮歸逷地如不省持者邸人猶聞其誦吟喟嘆聲因隙窺之則張燈危坐苦臏執捲亦出曙用是貸其資母喪徒跣自負櫬成葬日誦孝經喪記未嘗觀佛書飯浮屠氏也識者憐哀之或厚遺則必爲盜取去不然且病或妻子卒後得栁子厚文刻之值售者甚少逾年積得百緡一子輒死將還淮西道遇病气結塞胸中不下遂卒嘻吁天之厭文久矣先生竟以黜廢窮苦終其身顧其道宜不容於今世然由賦數踦只常罹兵賊惡少輩所辱困其節行至死不變有孤懦且幼遺文散墜不收伯長之道竟已矣乎初先生死梁堅自解以書走上黨遺予欲訪其文俾予集序之去年赴京師歷問人終不復得一篇惟有任中正尙書家廟碑靜勝亭記徐生墓志蔡州塔記皆平昔所爲又不足成捲今舅氏守蔡近以書使存其家且求其所著文字未至間作文哀之道不勝於命命不防於時吁嗟先生竟胡爲

祭舅氏文

維年月日甥蘇某謹以淸酌庶羞之奠致祭於大舅按察郎中之靈某放廢於朝旅泊胥臺殊鄕寡知動成嫌猜始未逾月舅以漕來連牽巨艘斾旌徘徊拜舅官亭羇顏一開語言煦煦閔慰兼該處以行署防於荊柴異俗攺眼驩然相陪曾不兩月遘玆凶災訃聞始至肝心裂摧百感惻惻淋漓淚顋慈幃之掩再更律灰觸事殞絕不能彊排惟吾舅親他親莫偕如母之存實慰此懷不意忽奄孤心頓乖相閱令器朝家淑才不登年齡豈天所差執牽西送長江之隈丹旐的的素防皠皠死生隔絕今又獨回致此薄奠庶將告哀尙饗

祭滕子京文

武功蘇某等謹以淸酌庶羞之奠恭致祭於知府待制學士之靈惟靈稟之剛明精於義斷學有根柢才無涯岸往在諌列讜論侃侃屢觸權要卒就貶竄提兵窮邊策畫貫穿士奮樂死戎詟而散謗起南逐曾不愁嘆攺麾於吳忽此凶變人亡師保國失蕃翰月然公庭屢奉談宴今哭而趨循視官斂光儀精爽爛爛如見無以宣哀是用酌薦靈其來下歆此微奠嗚呼哀哉尙饗

蘇學士集卷十五

欽定四庫全書

蘇學士集卷十六

宋蘇舜欽撰推誠保徳功臣正奉大夫守太子少傅致仕上柱國開國公食邑三千三百戶食實封八百戶賜紫金魚袋贈太子太保韓公行狀

曾祖惟忠累贈太保曾祖母張氏江國夫人祖處均累贈太傅祖母李氏舒國夫人父保樞累贈太師中書令尙書令信國公母郭氏越國夫人繼母周氏吳國夫人公諱某字宗魏其先世占鎭定府靈壽縣之籍皇考以明經遊京師遂家焉公以咸平五年登進士第除大理評事知亳州永城縣其地舟車錯出號劇縣本縣吏部銓補令久不治始廷擇京師官宰之公旣至刮剗宿滯去人所不便安者又爲興起其利未數月一邑驩然從之郡將皇甫選爲世吏師聞公治狀嘆伏不能已又貽之書而稱美之自是他邑訴訟之不決者必屬公平處匈奴南牧章聖皇帝狩於澶淵太尉文正王公奏筦機事牘章緐委一出公手景徳二年外臺表公永城之勞攺大理寺丞通判陳州尋移通判鄆州未防信國棄養防喪歸上都服除通判許州再移於陳時郡界河決害民計其補塞費鉅萬公馳至其地集瀕河丁壯就伐薪槁親爲裁畫一物不取於民而堤復完堅又去郡數十里有羣寇大浮艦而下將刧旁邑公亷知之自部十餘卒夜掩至命匽河絕上流舉火伐鼓以疑之賊棄舟逃走盡束以付吏譚者伏其謀勇轉運使鄭文寶聞之走檄防公於許旣至嘆曰急欲識公之面顏耳秩滿上祀汾陰恩遷殿中丞因進文十卷上覽之加賞欲召試文正公避嫌例除逺郡守特召見攺太常博士知洋州郡有公校李甲者豪於裏中誣其兄之子爲他姓賂裏嫗之貌類者使奪以爲已子又醉其嫂以嫁之盡取其貲嫂流離歷訴於州及提刑轉運使每置對甲輒賂吏常掠使自誣服杖而去者前後十餘年公至復出訴察嫗色寃甚遂索舊牘視之皆未嘗引乳醫爲證一日盡召其黨出乳醫示之甲遂伏辜母子復故八年遷屯田員外郎知相州時河北蝗旱轉運使因嵗計覆不以實聞諸郡畏莫敢言公力抗章請蠲賦役州民賴以全活詔嘉奬焉郡伍伯誘民詐許以事禱主子舎者而陰受其賕公察知之盡捕系獄表請禦史推鞫獄成杖伍伯及同姦竄海島事𨿽驗白宰相與文正公有隙者言於上猶下遷公通判大明府時文節張公鎭魏薦公才中禦史遂召爲殿中侍禦史尋擢侍禦史時淮浙蝗旱民饑殍流命公爲安撫所至賑廩囷蓄家罷諸役作舉良吏以牧養之合肥有陂可漑田久爲右姓專其利公決導以濟下戶得以衣食者不可勝數未還上嘉其稱職除開封判官一日奏事畢趨出至屏外復召賜緋衣銀魚嵗余除河北轉運使詔畱監定故丞相向公諸子分財丁崖州當國勢懾天下私所親諭公欲市向公長安華嚴別墅又諷其子從之公至其家面戒曰土田衣食之源不可棄故餘財盡均而華嚴獨存不以分由是忤崖州意及赴河朔舊二使並移他道公先獨領其任防章聖禦樓宴駕今上踐祚賞賫重沓常計不能支朝廷深以爲慮督責甚急又定州帥曹煒威名素著得士卒心爲崖州所惡以大將軍貶萊州朝議憂其拒命逗撓爲變詔公馳驛收其兵柄崖州又欲緣此伺公隙以危法中之公從容優裕處之甚閒無不得其宜者覃恩攺司封員外郎乂加直史館天聖二年移知靑州才數月召爲侍禦史知雜事賜金紫三年判大理寺遷工部郎中治臺雜防二年時中丞闕久不補連鞫詔獄郡將有托所親納金於宰相文穆公又因牙吏審之公知執吏以聞詔付臺鞫焉郡將遂誣吏誤以聞所親之語達文穆欲滅其迹公平心窮治果郡將以疾懼廢求外徙金未達而言漏文穆大怨之時都下有告急變者中貴人夜開禁門捕卒百餘人付臺公一訊情得悉釋其縛中貴人卽付詔督促自以捕反者有功及文致獨坐告者誣罪誅之三司更茶法嵗課比不登公承詔劾前與議者由丞相而下輕重有法用法持平不爲權貴傾撓二宮稱嘆時議難之俄兼知審官院四年授龍圗閣待制充北朝國信使副介匪人妄傳明肅皇太后防於虜中寺人虜主問曰太后卽有防大使宜知公應曰本朝每遣使必謂之曰繼好之事傳示後世兩朝之臣毋相阻猜此乃平時戒使者語非欲達於北朝也虜主大喜卽以語附公謝上時皆美公能以副介失辭更爲恩好之意還掌貢舉又編近制敕公曉析條義眾皆咨而後定仍乞以新書頒天下許所在條陳其不安者更之旣而出知亳州未防上以審刑案牘之緐召公領之公建言乞促日限以降防敇及刑名當奏稟者亦乞裁定中典頒下自是無滯獄七年攺兵部郎中同判吏部流內銓八年授樞宻直學士知益州畱侍郊祀乃行明道攺元拜諌議大夫居益部二年值大旱薦饑力爲拯濟他郡流冗者歸焉故事每嵗官糶粟六萬石與貧民公爲先常期增數以出之以故民不太乏久旱水涸苗枯且死公詢舊老得九升江口決以漑田訖今利之又移上供物於他州不饑處將代郡人遮轉運使言願上白畱公三年手詔惇奬旣而有防召公參知政事宰相以益部逺方不可亟還須代歸以拜事緩遂力援他人補之故公命中格及召還止授禦史中丞充理檢使入對建言維防二州地接羌夷秦隴商賈交易蕃部驅馬至永康軍場以賣盡熟山川險道路所出宜徙場境上以絕其覘覦兩川之意又奏疏言時務者五事上深加納之景祐中楊尙二人以罪斥出掖庭公上章引古事爲戒杜其復入及依唐故事奏置禦史裏行四貟以廣言職馬季良在貶賂執政者求致仕遂遣家人撾登聞鼓命始下言事者以謂致仕所以優賢季良旣以罪廢安可得詔共刻登聞吏不當通其奏公以謂事行不行在丞相府登聞吏無罪何所劾納敕不奉行上韙之議者以爲有體不逾年授工部侍郎同知樞宻院事公以天下久承平武備不戒願與二府各列武臣才仕將率者試用之又乞纂兵法以授邊將上遂自集神武祕略頒焉嶺南蠻寇邊先時必自中發兵多不及事至是公奏置廣南東西路鈐轄司委以便宜專用土兵鎭守北兵不徙瘴癘之地而有以應猝夏賊稱籓日久嵗遣人至京師貨易出入民間如家公深以爲不便請下詔推恩置館舎遣使接引官爲監其貨易若優待逺人者實羈防之也事旣下防公參知政事不久且出不果行唃囉與元昊交兵囉來獻捷朝廷議加節制公獨以謂囉之族俱籓臣縱不能諭令解仇又以獻防加賞是激元昊之怒而爲中國生患固執不可遂寢陜西轉運使奏乞遷土兵內郡以省轉餉公不可曰此兵世爲邊人樂自爲戰一旦徙去鄕裏必怨不可用亦罷其議景祐四年授參知政事占謝之日召坐嘉嘆西府之效尋遷戶部侍郎是嵗定襄地大震星文見變公方在告力疾入對爲上陳災異之端且虞夷狄內侮宜下詔求直言消復之術上欣然從之有頃罷知政事攺吏部侍郎知應天府三年以西羌擾邊復授北備授公資政殿學士知成徳軍入境在道中使賫手詔問攻守方略公畫備禦之策甚詳延州陷沒邊城中人誣以降敵朝廷發兵監其家公求對力辧戰俗甚苦無降屈之狀上意釋然去守兵或謂鎭定不當北衝攺知澶州屬以控扼之計數以疾請便郡移亳州郡本多盜公始至諸邑日有剽刼民情騷然公爲設策刺取乃府大吏爲之囊槖以故益滋不敗宻發卒盡捕得百餘人屍於市郡中震肅訖公去不復有盜轉運使嵗斂民力不堪遣牙校賫輕貨卽地所有市之民不知有賦而軍須以給慶曆元年遷尙書左丞拜章固讓有詔襃答明年請老授太子少傅致仕四年八月十五日薨於京師之裏第享年七十三以某年某月葬於許州長杜縣嘉禾鄕之先塋公累階自將仕郎至正奉大夫勲自騎都尉至上柱國爵自伯至公疏封之寵三加焉公性方嚴質重𨿽笑言不妄毎朝廷有大議論所持堅正形於顏色惟義所在不卹權忌一發於言眾莫敢奪𨿽燕居未嘗見其惰容治家處身一以素約起微中至貴始終無少異者訓厲諸子蓁然皆成立遇物以誠不爲外飾視人困厄必欲力之葬外親貧無竁者二家防孤藐不自振者四人使以祿奉其先祀公先夫人蒲氏追封安定郡太君也再取王氏進封太原郡太君相國文正公之女男八人長曰綱前水部員外郎次綜太常博士集賢校理次絳太子中允次繹次維次績太常寺太祝次緯大理評事次太常寺太祝女六人長適端明殿學士給事中李淑次早卒次適大理評事蘇舜賔次適太常寺太祝王整二人幼未嫁孫男十三人長宗彥大理寺丞次宗道太常寺奉禮郎次宗古次宗哲宗師宗弼將作監主簿余幼未名孫女十二人長適光祿寺丞李壽朋余未嫁曾孫女一人舜欽於公族爲仍親故稔公風烈敢錄其實迹納於太常謹狀

朝奉大夫尙書度支郎中允天章閣待制知陜州軍府事平晉縣開國男食邑三百戶上防軍賜紫金魚袋王公行狀

曾祖某左拾遺累贈太師尙書令魯國公祖某兵部侍郎累贈太師尙書令晉國公父某兵部郎中贈戶部尙書公諱質字子野其先占籍大名由晉公貴始居京師自幼好學不羣兒嬉太尉文正公卽公之伯父祥符中爲大丞相防公爲太常寺奉禮郎稍長向學益篤一日以所著獻於文正文正覽之驚嗟親爲作詩以美之攺大理丞尙未冠又以文聞奏禦召試學士院考入進士第劉尙書筠在翰林與諸公交薦遂充館閣校勘轉中丞太常博士遷集賢校理攺祠部員外郎時年始二十五風韻髙灑喜辧論所交皆當世豪英未始敢以貴勢少年遇之俄丁尙書憂旅於南都與諸弟飯脫粟茹蔬至性孝睦旅無間言服除同判蘇州郡守黃公宗且前輩有才望任气自雄長以公齒未壯初未甚禮公事之至恪𨿽被譏嘲絕不讎應官事有未便者必乘間以白之不聼則力爲辧其枉直必於行而後已黃公初忿恨終感悟而加禮焉還朝賜緋魚攺度支同判尙書刑部又判吏部南曹攺司封知蔡州蔡之圭田頗瘠民嵗輸租甚苦之公至郡悉蠲除不取俗舊祠吳元濟公曰安有逆醜而廟食者乎長吏不能革舊俗之濫民何觀焉於是毀元濟之像以狄梁公李太尉有功於唐而徳及蔡人遂建二公之祠號雙廟率羣吏往拜祀之而轉祠部郎中召爲開封府推官公兄雍時亦爲三司判官公曰是皆劇職吾兄弟並命妨寒士之進遂懇辭之出知壽州郡素號多訟而邑所部送囚𨿽重辟往往僞竄其名以上公摘其濫姦擒邑吏坐鞭而黥之自是肅然又多豪姓五等之籍久廢毎斂率無科吏以賂爲輕重公將定其籍不闗吏手吏竊相笑語曰是烏能周知吾民之產乎公一日防官吏坐府中自爲檄召隠豪而諭之皆稽首嘆服余之登耗纖悉無差一府震駭號爲神明又移廬州巨盜張雄殺其黨並所貲而遁邏者獲之公以法誅之牘下大理法官引近詔盜殺其徒者原之雄不當死吏當坐罪公曰法所以戢姦而防實原情今雄本罪當死而又殺人以取貲旣非自首而捕得之盜無悛惡之狀法無破姦之術疏三上不省公曰吾不勝法吏矣又上疏自劾願不坐羣吏又不聽願自爲首乃聽遂左降監舒州靈仙觀他吏得減一等公襟上髙爽有仙風道格日與二三逸人放意於江山之間笑歌盤嬉灑然得方外之趣夙有羸病藥劑未嘗去手旣至舒數月而舊疾頗愈因采古今練形攝生之術著寶元總錄一百卷逾年今資政殿學士給事中韓公知審刑院上言前法頗濫因申明舊制請盜殺其徒者不首不原朝廷從之如公往者之議又今資政殿大學士鄭公戩翰林侍讀學士葉公淸臣皆薦公才可大用而以非辜久黜遂起知泰州嵗中攺度支郎中入朝授荊湖北路轉運使賜三品服自西方用武領是職者務先掊下以爲事事爭以羨余爲名貢於朝以助軍需其實誅於民也朝廷往往擢之好官號爲稱職公深嫉之常賦之外無一毫橫斂逺民賴焉富公弼爲資政殿學士常帶史館修撰平生未嘗識公面而素慕之薦公有賢業而恬不喜進願召還代修撰從之又命同判吏部流內銓俄拜天章閣待制是時上方登用俊良剗革夙獘公雍容侍從之列以淸風峻節爲一時所畏或以公少所獻納爲議者君子謂使子野於朝𨿽恬然不言士大夫仰其風采亦當競亷讓而忘鄙俗之心焉爲吏部未一嵗號爲稱職嘗謂同列曰官局之設若權衡然險者妄自髙下非器之獘也苟遇物持平輕重判然於中矣故貴豪者毋偉請孤逺者毋廢勞老吏手束脇息不敢揺動其法州縣巧黠吏有以賄得舉者於格當遷公亷知之遂爲宻啟使使從中罷者甚眾俄出知陜州才一年寢疾慶曆五年終於官舎享年四十有五累階爲朝奉大夫勲爲上護軍爵平晉縣開國男公少以師禮事楊文公億文公深器之嘗以書譽於劉翰林曰子野英妙不文干進當世佳士也又以公詩句手寫扇上眾爭玩之由是名稱益大公剛峭介潔而性仁厚果於義防論者謂有烈祖之風操靜退不喜進趨或與公同在館閣者皆去爲達官當塗教誘公終不爲屈以是益不見用公亦自適無所憾朝議嗟之公有女當嫁遂求廬州例得裝錢二十萬將以爲資送執政者諭意欲公往謁之公終不往遂不得公謫官靈仙至窘匱乃舉族蔬食數年未嘗食肉每得俸入輙厚享賔客數日而竭公年三十入爲尙書郎每授命則惕然驚悸曰吾先君壽六十有八終於省郎吾今亦已老矣性純孝毎道先君事則霶然泣下公弟素自淮南按察使被召帥涇原命下之日公通夕不寐召諸子謂曰吾弟母老且病子至幼詎可以禦戎窮邊乎吾無親憂而汝輩長矣明日遂上言乞畱素而自代願死節以報國弗從又命其子規曰朝廷不免吾弟之行吾所憂也汝其往侍無怠焉公特愛於規其以多病未嘗使離膝下又幼弟端力學勤官十餘年未出州縣公當遷官拜章乞端召試遂賜進士出身公智識閎逺善譚名理𨿽庸人之善終身不忘爲郡先化導不尙威罰主漕荊南也嘗權府事有媼訴其婦之見逐無所歸公召而詰之婦曰舅始亡姑卽嫁去旣窮而歸奉養甚謹後取去金又嫁今復窮而歸故不敢舎公曰姑𨿽不良獨不念若夫邪又謂其婦之子曰爾母薄於姑爾獨不念父邪遂切責媼諭以攺行又取家人之衣以衣之與婦孫廩粟使以歸養於是皆感泣而去孝愛如初大凡民有犯法詆欺者𨿽末事必竟過誤𨿽大必貸之或良頑共罪頑𨿽辭勝若眞可信者公必直指其隠善惡立決眾伏其明所至橫猾屏迹畏公之明不敢犯外臺非其人多暴斂於民者公悉不承命與之講辧或不決聞之於朝毎多見從故數爲惡吏摘事以中公亦浩然不校然不能害公治家嚴明有法度以道義訓子弟初文正爲中書舎人家至窶與昆弟貸息錢約違期以所乘之馬償之公閱書得劵召子弟而示之曰此吾家淸風爾曹當毋忘此事又得顏魯公爲尙書時乞米於李大夫墨帖親摹於石徧遺親友公喜士好施凡遇人危急平生仇惡皆一視若已未嘗問家有無惟聚書數千卷古琴數張出處未嘗舎去公旣卒陜人哀哭塞道朝野無賢愚皆相弔出涕家貧柩不能還先塋朋舊在要官者皆力之遂得還京師嘗語人曰吾思世故無所爲忽忽欲熟醉以死幸矣屢以後事屬家人且笑曰人世一吷耳安可久期哉公之生也以七月二十六日亦以是日而亡娶周氏封裦信縣君故禮部侍郎起之女男三人曰毖將作監主簿曰規前明州奉化縣主簿曰復將作監主簿女二人長適太常寺太祝範純仁資政殿學士仲淹之子次尙幼謹狀

蘇學士集卷十六

