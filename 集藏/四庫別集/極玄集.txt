極玄集唐姚合

提要原序卷上卷下

提要

《極玄集》二卷﹐唐姚合編。合有詩集已著錄。合爲詩刻意苦吟﹐工於點綴小景。搜求新意而刻畫太甚﹐流於纎仄者亦復不少。宋末江湖詩派皆從是導源者也。然選錄是集乃特有鑑裁﹐所取王維至戴叔倫二十一人之詩﹐幾一百首﹐今存者凡九十九。合自稱爲詩家射雕手﹐亦非虛語。計敏夫唐詩紀事凡載﹐集中所錄之詩﹐皆注曰右姚合取爲極玄集﹐蓋宋人甚重其書矣。二十一人之中﹐惟僧靈一﹑法振﹑皎然﹑淸江四人不著始未﹐祖詠不著其字﹐暢當字下作二方空﹐蓋原本有而傳寫佚闕﹐其餘則字及爵裏﹐與登科之士一一詳載。觀劉長卿名下注曰宣城人﹐與唐書稱河間人者不同乂。皇甫曽注天寶十二載進士﹐皇甫冉注天寶十五載進士﹐以登科先後爲次﹐置曽於冉之前﹐與諸書稱兄弟同登進士者亦不同。知爲合之原注﹐非後人抄撮諸書所增入。總集之兼具小傳﹐實自此始﹐亦足以資考證也。

原序

唐詩數千百家﹐浩如淵海。姚合以唐人選唐詩﹐其識鑑精矣。然所選僅若此﹐何也﹖蓋當是時以詩鳴者﹐人有其集﹐制作𨿽多﹐鮮克全美﹐譬之握珠懷璧﹐豈得悉無瑕類者哉。武功去取之法嚴﹐故其選精選之精﹐故所取僅若此。宋初詩人猶宗唐﹐自蘇黃一出﹐唐法幾廢﹐介甫選唐百家﹐亦惟據宋次道所有本耳。又玄粹苑世已稀覩﹐況其它乎。易嘗采唐人詩幾千家﹐萬有餘首﹐視此有愧。蓋憫作者之苦心﹐悼後世之無聞﹐故凡一聯一句可傳誦者﹐悉錄不遺﹐亦不以人廢。固知博而寡要﹐勞而無功﹐知我罪我﹐一不敢計﹐業欲並鋟諸梓﹐而力有未逮﹐姑先此集﹐與言詩者共之。時重紀至元之五年三月旣望。建陽蔣易題。

卷上

○王維【字摩詰﹐河東人。開元九年進士﹐歷拾遺禦史﹐天寶末給事中﹐肅宗時尙書右丞。】

送鼌監歸日本

積水不可極﹐安知滄海東。九州島何處所﹐萬里若乘空。向國惟看日﹐歸帆但信風。鰲身映天黑﹐魚眼射波紅。鄕樹扶桑外﹐主人孤島中。別離方異域﹐音信若爲通。

送丘爲

憐君不得意﹐況復柳條春。爲客黃金盡﹐還家白髮新。五湖三畝宅﹐萬里一歸人。知爾不能薦﹐羞稱獻納臣。

觀獵

風勁角弓鳴﹐將軍獵渭城。艸枯鷹眼疾﹐雪盡馬蹄輕。忽過新丰市﹐還歸細柳營。回看射鵰處﹐千里暮云平。

○祖詠【開元十三年進士。】

畱別盧象

朝來已握手﹐宿別更傷心。灞水行人渡﹐商山驛路深。故情君且足﹐謫宦我難任。直道皆如此﹐誰能淚滿襟。

蘭峯贈張九臯【集作扈從禦宿池】

君王旣巡狩﹐輦路入秦亰。逺樹低蒼壘﹐孤山出幔城。寒疎淸禁漏﹐夜警羽林兵。誰念迷方客﹐長懷魏闕情。

蘇氏別業【國秀集作薊門別業﹐英靈集作逰蘇氏別業】

別業居幽處﹐到來生隱心。南山當戶牖﹐灃水暎園林。竹覆經冬雪﹐庭昏未夕陰。寥寥人境外﹐閒坐聽春禽。

夕次圃田店

前路入鄭郊﹐尙經百餘里。馬煩時欲歇﹐客歸程未巳。落日桑柘陰﹐遙村煙火起。西還不遑宿﹐中夜渡涇水。【本集路刻程﹐村刻林】

題韓少府水亭

梅福幽棲處﹐佳期不忘還。鳥啼當戶竹﹐花繞傍池山。水气侵階冷﹐藤陰覆座閒。寜知武陵趣﹐宛在市朝間。

○李端【字正已﹐趙郡人。大歷五年進士﹐與盧綸﹑吉中孚﹑韓栩﹑錢起﹑司空曙﹑苗發﹑崔洞﹑耿湋﹑夏侯審唱和﹐號十才子。歷校書郎﹐終杭州司馬】

贈苗員外

朱戶敞髙扉﹐靑槐礙落暉。八龍承慶重﹐三虎遞朝歸。坐竹人聲絕﹐橫琴鳥語稀。花慚潘嶽貎﹐年稱老萊衣。葉暗新櫻熟﹐絲長粉蝶飛。應憐魯儒賤﹐空與故山違。

茂陵山行陪韋工部

宿雨朝來歇﹐空山天气淸。盤云雙鶴下﹐隔水一蟬鳴。古道黃花落﹐平蕪赤燒生。茂陵𨿽有病﹐猶得伴君行。

雲際中峯

自得中峯住﹐深林亦閉關。經秋無客到﹐入夜有僧還。暗澗泉聲小﹐荒岡樹影閒。髙亭不可望﹐星月滿空山。【本集岡作村﹐亭作窗】

蕪城懷古

風吹城上樹﹐艸沒城邊路。城裏月眀時﹐精靈自來去。

○耿湋【或作緯。寶應二年進士﹐官至左拾遺。湋﹐音爲。】

贈嚴維

許詢淸論重﹐寂寞住山陰。野客投寒寺﹐閒門當古林。海田秋熟早﹐湖水夜漁深。世上窮通理﹐誰能柰此心。

贈朗公

來自西天竺﹐持經奉紫微。年深梵語變﹐行苦俗人歸。月上安禪久﹐苔生出院稀。梁間有馴鴿﹐不去爲無機。

早朝

鐘鼔餘聲裏﹐千官向紫微。冒寒人語少﹐乘月燭來稀。淸漏聞馳道﹐紅霞暎瑣闈。猶看嘶馬處﹐未啟掖垣扉。【紅﹐一作輕】

秋日

返照入閭巷﹐憂來誰與語。古道無人行﹐秋風動禾黍。

書情逢故人【原題巴陵逢洛陽鄰捨】

因君知此事﹐流浪已忘機。客久多人識﹐年髙眾病歸。連云湖色逺﹐度雪雁聲稀。又說家林盡﹐淒傷淚滿衣。

沙上雁

衡陽多道裏﹐弱羽復哀音。還塞知何日﹐驚弦亂此心。夜陰前侶逺﹐秋冷後湖深。獨立汀沙意﹐寜知雪霰侵。【本集雪作霜】

贈張將軍

寥落軍城暮﹐重門返照間。鼓鼙經雨暗﹐士馬過秋閒。慣守臨邊郡﹐曾營近海山。關西舊業在﹐夜夜夢中還。

酬暢當

同逰漆沮後﹐已是十年餘。幾度曾相夢﹐何時定得書。月髙城影盡﹐霜重柳條疎。且對尊中酒﹐千般想未如。

○盧綸【字允言﹐河東人。天寶末舉進士不第﹐大歷初﹐王縉奏爲集賢學士﹐終戶部郎中。】

領嶺南故人書【本集作夜中得循州趙司馬侍郎書﹐因寄回使】

瘴海寄雙魚﹐中宵逹我居。兩行燈下淚﹐一紙嶺南書。地說炎蒸極﹐人稱老病餘。殷勤報賈誼﹐莫共酒杯疎。

題興善寺後池

隔窗棲白鳥﹐似與鏡湖鄰。月照何年樹﹐花逢幾世人。岸莎靑有路﹐苔徑緑無塵。願得容依止﹐僧中老此身。【本集願得作永願】

山下古木

髙林已蕭索﹐夜雨復秋風。墜葉鳴荒竹﹐斜根擁斷蓬。半侵山影裏﹐長在水聲中。此地何人到﹐雲門路亦通。

送李端

故關衰艸徧﹐離別自堪悲。路出寒云外﹐人歸暮雪時。少孤爲客早﹐多難識君遲。掩淚空相向﹐風塵何所期。

○司空曙【字文明﹐廣平人。舉進士﹐貞元中水部郎中﹐終虞部郎中。】

耿湋就宿因傷故人

舊時聞笛淚﹐此夜重沾衣。方恨同懷少﹐■﹝冉阝﹞堪相見稀。竹煙凝澗壑﹐林雪似芳菲。多謝勞車馬﹐應憐獨掩扉。【■﹝冉阝﹞﹐一作何。】

經廢寶慶寺

黃葉前朝寺﹐無僧寒殿開。池晴龜出曝﹐松暝鶴飛回。古砌碑橫艸﹐陰廊畵雜苔。禪宮亦消歇﹐塵世轉堪哀。

春日野望寄錢員外

艸長花落樹﹐羸病彊尋春。無復少年意﹐空餘白髮新。靑原髙見水﹐白社靜逢人。寄語南宮客﹐軒車不可親。【本集白社作華社。】

喜外弟盧綸見宿

靜夜無四鄰﹐荒居舊業貧。雨中黃葉樹﹐燈下白頭人。以我獨沈久﹐愧君相見頻。平生自有分﹐況是蔡家親。【蔡﹐或刻霍。】

送王閏

相送臨寒水﹐蒼茫望故關。江蕪連夢澤﹐楚雪入商山。話我他年舊﹐看君此日還。因將自悲淚﹐一灑別離顏。【顏﹐集作間。】

新蟬

今朝蟬忽鳴﹐遷客若爲情。漸覺一年謝﹐能令萬感生。微風初滿樹﹐落日稍沈城。爲問同懷者﹐淒涼聽幾聲。【本集漸作便﹐謝作老。】

望水

髙樓晴見水﹐楚色靄相和。野極空如練﹐天遙不辧波。永無人迹到﹐時有鳥行過。況是蒼茫外﹐殘陽照最多。

哭曲象

憶昔秋風起﹐君曾嘆逐臣。何言芳艸日﹐自作九原人。

○錢起【字仲文﹐吳興人。天寶十載進士﹐歷校書郎﹐終尙書郎﹑太淸宮使。】

送僧歸日本

上國隨緣住﹐東途若夢行。浮雲滄海逺﹐去世法舟輕。水月通禪觀﹐魚龍聽梵聲。惟憐惠燈影﹐萬里眼中明。

送僧自吳逰蜀

隨緣忽西去﹐何日返東林。世路無期別﹐空門不住心。人煙一飯少﹐山雪獨行深。天外猿聲夜﹐誰聞淸梵音。【本集無期作寜嗟﹐不住作久息﹐夜作處。】

送張管書記

邊事多勞役﹐儒衣逐鼔鼙。日寒關樹外﹐峯盡塞云西。河廣篷難度﹐天遙雁漸低。班超封定逺﹐之子去思齊。

送徵雁

秋空萬里靜﹐嘹唳獨南徵。風急翻霜冷﹐雲開見月驚。塞長憐去翼﹐影滅有餘聲。悵望遙天外﹐鄕愁滿目生。

寄郎士元

龍節知無事﹐江城不掩扉。詩傳過客逺﹐書到故人稀。坐嘯看潮起﹐行春送雁歸。望舒三五夜﹐思盡謝玄暉。

宿洞口觀【或作耿湋詩】

野竹通溪冷﹐秋蟬入戶鳴。亂來人不到﹐寒艸上階生。【本集蟬作泉﹐寒作芳。】

裴廸書齋望月【中興集作裴廸書齋翫月○小異】

夜來詩酒興﹐獨上謝公樓。影閉重門靜﹐寒生獨樹秋。鵲驚隨葉散﹐螢逺入煙流。今夕遙天末﹐淸輝幾處愁。【本集獨上作月滿。】

送彈琴李長史赴洪州【中興集小異】

抱琴爲傲吏﹐孤棹復南徵。幾度秋江水﹐皆添白雪聲。佳期來客夢﹐幽思緩王程。佐牧無勞問﹐心和政自平。

○郎士元【字君冑﹐天寶十五年進士。與錢起齊名﹐歷拾遺﹐終郢州刺史。】

送彭將軍【集作送李將軍赴定州】

雙旌漢飛將﹐萬里授橫戈。春色臨關盡﹐黃雲出塞多。鼔鼙悲絕漠﹐烽戍隔長河。莫斷陰山路﹐天驕已請和。【本集關作邊﹐戍作火﹐第七句作想到山陰北。】

送孫頠

悠然富春客﹐憶與暮潮歸。擢第人多羨﹐如君獨步稀。亂流江渡淺﹐逺色海山微。若訪新安路﹐嚴陵有釣磯。

贈張南史

雨餘深巷靜﹐獨酌送殘春。車馬𨿽嫌僻﹐鶯花不棄貧。虫聲黏戶网﹐鼠迹印牀塵。聞道山陽會﹐如今有幾人。【本集聞道作借問。】

宿杜判官江樓

適楚豈吾願﹐思歸秋向深。故人江樓月﹐永夜千里心。落葉覺鄕夢﹐鳥啼驚越吟。寥寥更何有﹐斷續空城砧。

送楊中丞和畨【中興集同】

錦車登隴日﹐邊艸正萋萋。舊好尋君長﹐新愁聽鼓聲。河源飛鳥外﹐雪嶺大荒西。漢壘今猶在﹐遙知路不迷。

送長沙韋明府之任

秋入長沙縣﹐蕭條旅宦心。煙波連桂水﹐官舍暎楓林。云日楚天暮﹐汀沙白露深。遙知訟堂裏﹐嘉政在鳴琴。

送奚賈歸吳【中興集小異】

東南富春渚﹐曾是謝公逰。今日奚生去﹐新安江正秋。水容淸過客﹐楓葉落行舟。遙想靑亭下﹐聞猿應夜愁。【本集水容淸作水淸迎﹐楓作霜﹐落作伴﹐靑作赤。】

送友人別【集作盩厔縣鄭礒宅送錢大中興集作別鄭礒○小異】

暮蟬不可聽﹐落葉豈堪聞。共是悲秋客﹐■﹝冉阝﹞知此路分。荒城背流水﹐逺雁入寒云。陶令門前菊﹐餘花可贈君。

○暢當【字闕﹐河東人。進士及第﹐貞元初太常博士﹐終果州刺史。】

宿潭上

夜潭有仙舸﹐與月當水中。嘉賓愛明月﹐逰子驚秋風。

又

靑蒲野陂水﹐白露明月天。中夜秋風起﹐心事坐澘然。

別盧綸

故交君獨在﹐又欲與君離。我有新秋淚﹐非闗宋玉悲。

卷下

○韓翃【字君平﹐南陽人。天寶十三載進士﹐以寒食詩受知徳宗﹐官至中書舍人。】

少年行

千點斕斒噴玉驄﹐靑絲結尾繡纒鬃。鳴鞭曉出銅臺路﹐葉葉春衣楊柳風。【本集噴玉作玉勒﹐曉作晚﹐銅作章。】

羽林騎

驄馬牽來禦柳中﹐鳴鞭欲向渭橋東。紅蹄亂踏春城雪﹐花頷驕嘶上苑風。【本集驄作駿。】

題薦福衡嶽禪師房【中興集小異】

春城乞食還﹐髙論此中閒。僧臘階前樹﹐禪心江上山。疎簾看雪捲﹐深戶暎花關。晚送門人去﹐鐘聲杳靄間。【本集樹作艸﹐去作出。】

送孫革及第歸【本集作送李秀才歸江南○中興集小異】

過淮芳艸歇﹐千里又東歸。野水吳山出﹐家林越鳥飛。荷香隨去棹﹐梅雨點行衣。無數滄洲客﹐如君達者稀。【本集林作村﹐洲作江。】

○皇甫曽【字孝常﹐丹陽人。天寶十二載進士﹐歷官監察禦史﹐與兄冉齊名一時。】

尋劉處士

幾年人不見﹐林下掩柴關。畱客當淸夜﹐逢君話舊山。隔城寒杵急﹐帶月早鴻還。南陌𨿽相近﹐其如隱者閒。

哭陸處士

從此無期見﹐柴扉帶雪開。二毛逢世難﹐萬恨掩泉臺。返照空堂夕﹐孤城弔客回。漢家偏訪道﹐獨畏鶴書來。【本集扉帶作門對。】

送人作使歸【本集作送李中丞歸本道○中興集作送杜中丞還京】

上將還專席﹐雙旌復出秦。關河三晉路﹐賓從五原人。孤戍云連海﹐平沙雪度春。酬恩看玉劍﹐何處有煙塵。【本集還專席作宜分閫﹐出作去﹐後聯作碣石山通海﹐滹沲雪度春。】

○李嘉佑【字從一﹐袁州人。天寶七載進士﹐大歷中泉州刺史。】

和苗員外秋夜省直【中興集同】

久雨南宮夜﹐仙郎寓直時。漏長丹鳳闕﹐秋老白雲司。螢影侵階亂﹐鴻聲出苑遲。蕭條人吏散﹐小謝有新詩。【本集久作多﹐寓作上﹐老作令。】

○皇甫冉【宇茂政﹐丹陽人。天寶十五載進士﹐大歷中爲左補闕。】

送韓司直【此詩今但見皇甫曾集﹐又見郎士元集﹐又見劉長卿集。】

遊吳還適越﹐來往任風波。復送王孫去﹐其如春艸何。山明殘雪在﹐湖滿夕陽多。季子畱遺廟﹐停舟試一過。【本集山作岸﹐湖作潮。】

宿嚴維宅

昔聞玄度宅﹐門向會稽峯。君住東湖下﹐淸風繼舊蹤。初秋臨水月﹐半夜隔山鐘。世路多離別﹐良宵詎可逢。【本集上多秋夜二字﹐本集路作故。】

途中送權曙二兄

淮海風濤起﹐江關憂思長。同悲鵲繞樹﹐獨作雁隨陽。山晚云和雪﹐汀寒月照霜。由來濯纓處﹐漁父愛滄浪。

西陵寄一公【此詩又見皇甫曽集】

西陵遇風處﹐自古是通津。終日空江上﹐雲山若待人。汀沙寒事早﹐魚鳥興同新。南望山陰路﹐吾心有所親。【本集沙作洲﹐同作情﹐吾心作心中。】

九日寄鄭愕【本集愕作丰。】

重陽秋已晚﹐千里信仍稀。何處登髙望﹐知君正憶歸。還當采時菊﹐應未授寒衣。欲識離居恨﹐郊園晝掩扉。【本集晝作正。】

酬崔侍郎期蘇道士不至【本集中興集﹐郎作禦。】

一心求妙道﹐幾歲候眞師。丹竈今何處﹐白雲無定期。昆崘煙景絕﹐汗漫往來遲。君但焚香待﹐人間到有時。【本集處作在﹐煙景作景致﹐來作還。】

巫山髙【本集髙作峽﹐禦覽集中興集同。】

巫峽見巴東﹐迢迢出半空。雲藏神女館﹐雨到楚王宮。朝暮泉聲落﹐寒暄樹色同。淸猿不可聽﹐偏在九秋中。

送元晟歸潛山【中興集作送元晟還歸潛山所居】

深山秋事早﹐歸去復何如。裛露收新稼﹐迎寒葺舊廬。題詩卽招隱﹐作賦是閒居。別後空相憶﹐嵇康懶寄書。

○朱放【字長通﹐襄州人。隱居剡溪﹐貞元初召拜拾遺不就。】

送張山人歸

知君住處足風煙﹐古樹荒村在眼前。便欲移家逐君去﹐惟愁未有買山錢。

送著公歸越

誰能愁此別﹐到越會相逢。長憶雲門寺﹐門前千萬峯。石牀埋積雪﹐山路倒枯松。莫學白道士﹐無人知去蹤。

○嚴維【字正文﹐山陰人。至徳一載進士﹐歷諸曁及河南尉﹐終校書郎。】

送薛尙書入朝

卑情不敢論﹐拜手立轅門。列郡諸侯長﹐登朝八座尊。凝笳臨水發﹐行斾向風翻。幾許遺民泣﹐同懷父母恩。【本集民作黎﹐一本敢作可。】

題一公院新泉

山下新泉出﹐泠泠比法源。落池才有響﹐濺石未成痕。獨暎孤松色﹐殊分眾鳥喧。惟當淸夜月﹐觀此啟禪門。【本集濺作噴。】

哭靈一上人

一公何不住﹐空有逺公名。共說岑山路﹐今時莫可行。舊房松更老﹐新塔艸初生。經論傳緇侶﹐文章徧墨卿。【本集下更有四句云﹕禪林枝■﹝余﹞折﹐法宇棟梁傾。誰復修僧史﹐應知傳已成。】

自云陽歸晚泊陸灃宅

雪天行易晚﹐前路故人居。孤棹所思久﹐寒林相見初。閒燈忘夜永﹐淸漏任更餘。明後還須去﹐離家歲欲除。【本集雪天作天陰﹐寒林作冒寒﹐余作疎﹐歲欲作幾歲。】

○劉長卿【字文房﹐宣城人。開元二十一年進士﹐歷監察禦史﹐終隨州刺史。】

過張眀府別業

寥寥東郭外﹐白首一先生。考滿孤琴在﹐家移五柳成。夕陽臨水釣﹐春雨向田畊。終日空林下﹐何人識此情。【本集考滿作解印﹐家移作移家。】

余幹旅捨

揺落暮天迥﹐靑楓霜葉稀。孤城向水閉﹐獨鳥背人飛。渡口月初上﹐鄰家漁未歸。鄕心正欲絕﹐何處搗寒衣。

送鄭十二歸廬山

潯陽數畆宅﹐歸臥掩柴關。谷口何人在﹐門前秋艸閒。忘機賣藥罷﹐不語杖藜還。舊筍成寒竹﹐空齋向暮山。水流過舍下﹐云去到人間。桂樹花應發﹐因行寄一攀。【忘一本作無。】

長沙桓王墓下書事別張南史

長沙千載後﹐春艸獨萋萋。流水朝還暮﹐行人東復西。苔碑幾字滅﹐山木萬株齊。惟有年芳在﹐相看惜解攜。【惟有年芳在一本作佇立傷今古。】

登思禪寺上方

西峯上方處﹐臺殿隱朦朧。晚磬秋山裏﹐淸猿古木中。眾溪連竹徑﹐諸嶺共松風。倘許棲林下﹐甘成白首翁。【本集西峯上方處作上方幽且暮。】

過隱公故房

自從飛錫去﹐人到沃州稀。林下期何在﹐山中春獨歸。踏花尋舊徑﹐暎竹掩空扉。寥落東峯上﹐猶堪靜者依。

送李中丞歸漢陽【中興集作送李中丞之襄州○小異】

流落徵南將﹐曾驅十萬師。罷歸無別業﹐老去戀明時。獨立三邊靜﹐輕生一劍隨。茫茫漢江上﹐日暮欲何之。【本集邊靜作朝識﹐隨作知﹐欲作復。】

○靈一

酬皇甫冉西陵見寄

西陵潮信滿﹐島嶼沒中流。越客依風水﹐相思南渡頭。寒光生極浦﹐落日暎滄洲。何事揚帆去﹐空驚海上鷗。

溪行卽事

近夜山更碧﹐入林溪轉淸。不知伏牛地﹐潭洞何從橫。野岸煙初合﹐平湖月未生。孤舟屢失道﹐但聽秋泉聲。

重還宜丰寺

再過招隱寺﹐重蕙息心期。樵客問歸日﹐山僧記別時。野雲陰逺甸﹐秋雨漲前陂。勿謂頻來此﹐吾今不好奇。

棲霞山夜坐

山頭戒壇路﹐幽暎云巗側。四面靑石牀﹐一峯苔蘚色。松風靜復起﹐月影開還黑。何獨乘夜來﹐殊非晝所得。

○法振

送人遊閩越

不須行借問﹐爲爾話閩中。海島春寒雨﹐江帆來去風。道遊玄度宅﹐身寄朗陵公。此別何傷逺﹐如今關塞通。

疾愈寄友【或刻皎然集】

哀樂暗成疾﹐臥中方月移。西山有淸士﹐孤嘯不可追。搗藥曙林靜﹐汲泉陰澗遲。微蹤與麋鹿﹐逺謝求羊知。

○皎然

微雨

片雨拂檐楹﹐煩襟四座淸。霏微過麥隴﹐蕭散傍莎城。靜愛和花落﹐幽聞入竹聲。朝觀趣無限﹐髙詠寄閒情。

題廢寺

武原罹亂後﹐眞界積塵埃。殘月照秋水﹐悲風起古臺。居人今已盡﹐棲鴿暝還來。不到無生理﹐應堪賦七哀。

賦得啼猿送客

萬里巴山外﹐三聲月峽深。何年有此路﹐幾客共沾巾。斷壁分重影﹐流泉入苦吟。淒涼離別後﹐聞此更傷心。

思歸示故人

桐江秋信早﹐憶在故山時。靜夜風鳴磬﹐無人竹掃墀。猿來觸淨水﹐鳥下啄寒枝。何必關吾事﹐歸心自有期。

○淸江

長安臥疾

身世足堪悲﹐空房臥疾時。捲簾花雨滴﹐掃石竹陰移。已覺生如夢﹐堪嗟壽不知。未能通法性﹐詎可見支離。

宿嚴維宅簡章八元

佳期曾不逺﹐甲第卽南鄰。惠愛偏相及﹐經過豈厭頻。秋光林葉動﹐夕霽月華新。莫話羈棲事﹐平原是主人。

○戴叔倫【字幼公﹐潤州金壇人。師蕭頴士爲門人冠﹐大歷間撫州刺史﹐容管經略使。】

吳眀府自逺而來畱宿

出門逢故友﹐衣服滿塵埃。歲月不可問﹐山川何處來。綺城容獘宅﹐散職寄靈臺。自此畱君醉﹐相歡得幾回。

除夜宿石頭驛

旅館誰相問﹐寒燈獨可親。一年將盡夜﹐萬里未歸人。寥落悲前事﹐支離笑此身。愁顏與衰鬢﹐明日又逢春。

客夜與故人偶集

天秋月又滿﹐城闕夜千重。還作江南蕙﹐翻疑夢裏逢。風枝驚暗鵲﹐露艸覆寒蛩。羈旅長堪醉﹐相畱畏曉鐘。

送友人東歸

萬里楊柳色﹐出關送故人。輕煙拂流水﹐落日照行塵。積夢江湖闊﹐憶家兄弟貧。徘徊灞亭上﹐不語自傷春。

別友人【上五首俱與中興集同】

擾擾倦行役﹐相逄陳蔡間。如何百年內﹐不見一人門。對酒惜余景﹐問程愁亂山。秋風萬里道﹐又出穆陵關。

贈李山人

此意靜無事﹐閉門風景遲。柳條將白髮﹐相對共垂絲。

廣陵送趙主簿【中興集作廣陵送趙主簿自歸蜀】

將歸汾水上﹐逺省錦城來。已泛西江盡﹐仍隨北雁回。暮云徵馬速﹐曉月故關開。漸向庭闈近﹐畱君醉一杯。

