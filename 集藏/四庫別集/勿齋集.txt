

欽定四庫全書

集部四

勿齋集

別集類三【宋】

提要

【臣】等謹案勿齋集二卷宋楊至質撰至質字休文號勿齋閤皁山道士淳祐中勑賜髙士右街監儀主管敎門公事是集皆其四六書啟多與一時當事酧答之作其兼領旌徳觀都監謝京尹趙節齋啟云觀以道名境隨人重知章有學始專鑑曲之煙霞淸老能詩故奉金陵之香火倘酒甕飯囊之輩徒齋鐘粥鼓之羞云云蓋亦以文學自負不屑等於黃冠者流第二卷

中大抵代人之作當由嫻於詞翰故士大夫假手者多也宋末啟札之文多喜配經史成語湊泊生硬又喜參文句往往冗長萎弱唐以前舊格蕩然至質所作𨿽邊幅少狹而對偶工致吐屬雅潔猶有樊南甲乙集之遺正未可以方外輕之矣乾隆四十六年四月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

勿齋集卷上

宋楊至質撰

太一宮淸心齋謝陳提舉

茅洞煙深繆執住山之斧竹宮天近忽頒赴隴之書姓名誤徹於冕旒行輩輒先於冠褐竊惟祠嚴太一是謂貴神星應少微故名髙士當建紹幹淳之際多巢由園綺之臣召對禁中每談經而論道放還物外且錫號以賜書比年以來此事皆廢何者蹊趍而徑入甚於車載而斗量一洗而凡馬空咸服明公之能斷數行而彩鳳詔庶有異人之肯來如某者平凡無奇孤潔自守結習偶隨於筆硯蹤迹遂徧於江湖名山大川所到領攬諸老先輩於時從遊間結屋以聚書將息形而休影濫修煙霞之長怳驚嵗月之侵二十年不入修門果能此道五千言束之髙閣未喪斯文俄有命以自天俾陳力而就列卽淸夜藜燈之地掃積年鋪席之塵毋若宋人然借曰薫蕕之殊器猶吾崔子也或疑虎鼠之同宮修文輔教敢效寸長歸美報上庶伸素志終愧荒唐之學難酬希濶之恩玆蓋恭遇某性稟髙明躬持溫恪聖經賢傳滙玉海於胸中秀句英詞粲錦囊於筆底書畫詣鐘王之妙談鋒透老釋之微公餘蕭散於園池客至從容於詩酒如其頴拔樂以甄收某感佩隆私激昂晚節仰祝聖人之壽常瞻太尉之尊十事囊封切慕愛君之種放三書袖入仍希望闕之嵩髙稍別庸流式詶異遇

代失儀降官謝丞相

搢屏弗恭愆儀九陛糾彈曰可貶秩一階戴皇慈寛大之恩繇廟論優容之賜合誅而貸識感於慚某塵翳性天津迷學海半世徒勞於韋布一官竊防於簮紳愛子教之以忠僅守過庭之訓事君犯而無隠永懷戀闕之誠自只役於簡書毎飾躬於冰蘗蒓湖學制開邊粗給於軍需蘭渚負丞攝郡嘗疲於荒政洊叨列剡重累洪鈞分符服領之南矯首泰階之下問民疾苦安得中和以作詩歌借國威靈所幸丰登而少公事璧茍全於細滿玉愛食於長安負扆當陽方披奏牘墜笏於地遽失朝儀初非天之違顏若有物以掣肘碎牙俯拾敢希前輩之髙風拄頰遊觀空羨西山之爽气槐綠之羞莫掩薪粲之刑曷逃負芒以還席槁而待議從忠厚第削籍於宜敖施及顚隮尙寓形於坱圠頭顱自省骨肉知歸玆蓋恭遇某咸一徳以亨天兼三王而施事聲色不動作成擊泚之精忠名徳相望保用問謩之故物因待還嚴之防曲陳末減之條全此微蹤寘之薄罰某敢不銘藏厚徳轍戒前非加恐懼以修身期周旋之中禮抽手版付丞相休閒敢負於明時奉介圭覲我王入對或存於他日其爲摧謝防旣敷刋

代賀丞相除太傅

恭審敡制大廷報功眞宰帝怡愉而奉太后載加冊玉之稱公爕理以備周官爰正面槐之席事光典禮慶浹臣工玆蓋恭遇某柱石壯材蓍龜先見五百嵗孕靈於海嶽二十年宅揆於廟堂擁昭立宣不動色而匡天下平淮防蔡當戮力而復中原精禋旣肇於南郊介福聿臻於王母集搢紳而歸美寫琬琰以成章法駕東朝肅領皇儀之盛玉音中出誕躋公傅之榮園田並衍於膏腴鼎路益隆於體貌坐而論道對不呼名作宋一經見聖君而賢相封齊四履竚異姓以眞王某托命大鈞勞心小邑捧黃麻而欲舞望赤舄以無階峙芻茭峙糗糧方備潢池之盜作鹽梅作麯蘗永同巖石之瞻

兼領旌徳觀都監謝京尹趙節齋與

歸尋杞菊擬乞閒身領攬湖山乃兼祕宇𨿽大府體召搏之意恐先賢懷拜信之疑竊惟觀以道名境隨人重知章有學始專鑑曲之煙霞淸老能詩故奉金陵之香火倘酒甕飯囊之輩徒齋鐘粥鼓之羞伏念某略帶書癡未除劍气一壑足安於晚節十齋再入於舊巢乏嵩髙平賊之書漫云詣闕無簔衣通神之術敢望築宮片文隻字屢送上方敗屋頽墻如在傳捨公卽淸心而憐客吏言旌徳之缺人疏檄寵頒緡斛俱至以髙士爲主簿或譏喬木之下鶯從天子作門生焉用小兒之棄馬維景居山三營別館而堯夫在洛十置行窩使學徒有所指歸與耆舊相爲款密至若現白鸛者按行於林屋袖靑蛇者飛過於洞庭何得拘攣等是遊戱爲節齋一出不惡向長隄獨步亦佳玆蓋某堂堂乎漢宗英綽綽然京兆尹大而筆槖補衮職之闕細而薪米得都人之歡間小隊以行春正新亭之出日問坡仙之何在周旋靖白於一堂喚彌明於此來管領侯劉之二子山判不移於請囑玉旨特詳其往還某敢不彊賦梅花賸栽楊栁環數十里皆水洗淸坐客之俗塵後三百年有人增入黃圖之新志

謝運使江古心萬里請住玉隆

兩街應制竊依藜杖之光十國出符俾轄錦衣之眾溢榮褒於疏請借壯觀於齋居試言道家之大山莫若旌陽之故宅冠袍所聚之地領袖必得其人過者垂涎多買遊談之煩舌從而染指誰惜常住之眼珠此曹自輕吾道幾墜伏念某江湖漂泊木石防頑未能茹商皓之芝固嘗防許君之柏因元戎枉駕以戾止爲同列爭席而翩然識面目於山中屢作天寶翠巖之夢送頭皮於官裏誤陪甘泉泰畤之祠因內醮以進詩辱上恩而潤筆俯加訓諭未許言歸望閻公都督之襜政慚素昧設徐孺髙士之榻忽傳好音熊魚𨿽欲而莫兼猿鶴殆驚而且怨玆蓋伏遇某名髙日月威振風霜訪六一翁瀧岡之居登進郡最創二十士鷺洲之學作成十人洊移靑絲玉節之華並領畫棟珠簾之勝爰披圖而問俗信拔宅以飛仙頗聞騰勝之區久缺焚修之長羣鴉爭鼠已在吾目獨鶴昂雞孰當人心左浮丘右洪崖百聞不如一見近皇甫逺居易三占則從二言某何徳以堪不求而得價非髙於少室身難出於長安捨已事以勤館人申誦他日從公之語趂霜天而收柿栗空吟昨宵夢母之詩未先桑楡尙可桃李

謝何漕卿請住玉隆不赴

懷歸得告暫離蘂殿之班領眾修眞洊辱星臺之命屬愆期而臥疾方露奏以祈閒玉音未兪鼎語奚答睠遊帷之福地虛轄席者許時豈都仙之靈在天故悠悠而弄印蓋大府之明如日不艸艸以畀人破狺然投骨之爭俟角者爲麟之出果孚輿論必費防搜如某者厭江湖而知休甘艸木以俱腐三年去國誤叨命召之榮十載住山自笑身謀之拙繇剛腸而嫉惡苐洗手以奉公囊錢𨿽慳戶屨粗滿前使者從而過聽今明公何所取材置驛傳書示軍將打門之喜送州津路移太守勸駕之勤維名稱尙隸於帝旁恐職業難共於戱下兩徵不起初非少室之山人一榻縱懸定有南州之髙士允副權衡之選庶新鐘鼔之聲玆蓋伏遇某爲儒者宗眞宰相器當乘軺而問俗亟植纛以臨民令下棘闈無纎嘩於戰螘手摩鐵柱有大造於屠蛟遙瞻井柏之陰森慨惜香花之牢落孰爲主宰謀及國人忘虎符龍節之尊加鶴氅鹿冠之禮某居憐薄命仰負盛心黒笠垂云阻訪洪崖之舊珠簾捲雨尙從滕閣之遊公如遽歸僕則退聽

謝郡守潘戶部減漕

烏絳謁郡敢希貨藥之仙白粲送倉特損敷苖之糴卽福地洞天而區別俾齋鐘粥鼔以交鳴一飯知恩雙壇齊壽嘗攷閤皂授田之籍失於紹興經界之時南曰陽北曰陰沃壤咸歸於富室髙不旱下不水丰年粗給於常堂防祠牒之日廉致食單之雲集朝廷初行儲畜之令官吏爭持撡切之權違列聖勅旨而弗蠲與三邑編氓而均配攫財猶肉防粒如珠忍令田裏之怨嗟遑卹山林之饑餓某濫居官轄合轉食輪因眾口之嗷嗷動我心之戚戚旣乏鬼兵之運粟眞愁縣令之破家期兒童迎細侯除道幸先於紫馬定舍館見長者入城爰跨於靑騾冒陳千一之愚樂殺什三之數文移庾氏宛同魯肅之指囷惠及山人不費眞卿之作帖所持者狹其說無疆玆蓋恭遇某秀出坤維望髙幹緯一命落瞿塘之棹十年參文石之靴有宅占水精宮中自適其適無書至光範門下時行則行乃剖漢符逺臨蕭渚謂吾年五十姑守玆土然嵗糴十萬幾倍他州推赤子內溝中莫救前人之失祭名山在境內務令廣眾之安於招徠補發之間示委曲代輸之意某敢不謹持杓柄仍卜燈花飯顆瘦生戴笠已憐於杜甫酒材春乏臥樓更念於洪崖忘其在陳輒爾望蜀

謝句容王宰斷刺盜柏賊

山木千章素嚴樵禁宮墻數仞輒入偸兒斧防幾類於幹陵公事遂幹於偃室極懲不貸厚徳何窮竊惟王母桃紅兒三嘗而啖帝董君杏熟虎四出以啄人神仙幻化固未易窺寇竊侵漁且不能免而況槎居海上駕乘或犯於鬥牛桂在月中斬伐猶驚於蟾兔吏徙武昌門西之栁童抱杜陵屋上之茅誰無六根天亦五賊伏念某液滿曷用盤錯非長許柏葛杉俱曽灑掃交梨火棗久自栽培來從句曲之三茅擬種都之千樹月明有鶴方吟嶽頂之松【闕】響無人俄失庭前之柏𨿽異乎四十圍之澑雨本望其八千嵗爲春秋不堪鼠輩之欺爰出羽流之嗾慢藏誨盜非無鎖於洞門悉上送官防亟囚之獄戶一辭無隠五聽兼詳幸未爛於樵柯僅半存於隍鹿見豕遇雨吉慶寛鄰里之呼荷校滅耳凶俾按市朝之撻山賊寒心於路側樹精快意於城南匪賢令尹哀丁丁之聲則羣不逞將旦旦而伐玆蓋恭遇某名香仙籍家近旃林苖裔三槐待擎天而作柱襟期五栁試滿縣以栽花愛人材於拱把之微恐山林有童顚之醜磔此穿墉之鼠妙於食豆之雞未論檜頂之升仙足使桐鄕之愛我某守株知繆采藿懷慚期盡剖於藩籬怕愈加於刀鋸召賊曹呼五百已銜赤縣之恩效隠者笞羌夷尙奮嵩髙之勇莫如自治不在多言

謝縣宰免伐墓樟

墓木拱矣諸孫均霜露之懷匠石過之令尹赦斧斤之厄闔宗感涕行路賫嗟蓋聞宰有民人一縣常誇於桃李誰無父祖九原謹護於松楸故法垂穿心禁步之條而禮著爲室斬丘之戒睠言冷族居傍先塋墦間之祭序以衣冠相承累世江邊之樹狀如車蓋其大十圍陰陽家謂防蓋之宜子侄輩起科名之望適騃弟呼盧而罔利致貪夫駔儈以獻官人亡書存操二十七年之白契神出鬼沒輸一萬千數之靑銅叵堪刻木之舞文直爲老樟而買命松因丹活縱挈呂仙之墨籃荔以嫗完盡帶黃巢之劍迹玆蓋恭遇某英標聳壑定力擎天明堂梁棟有待於相材巖邑絲桐聊尋於寶气市生柴炊塵甑初不與百姓交聽大風敗重門何以令眾庶見爰求鉅檟載立崇閎庸新萬目之觀豈吝千金之費某亭之豬可祭也固莫逃黃霸之神吾子於虎又死焉決不墮泰山之猛桃且栽而未去桂𨿽斫而無痕茍非當家孰錫爾類某藤蘿息夢葛藟知元思召伯於甘棠之陰遺愛敢忘於勿剪畫道士於枯木之下深根庶保於長生

謝郡守王監簿

傳食侯門歸休已晚充員主席董率何堪捧郡檄以知慚造公墀而言謝嘗聞山川以人而輕重鐘鼔隨時而盛衰維張葛雙壇記寰宇之福地有陳黃二士列政和之道官後先領袖以俱賢內外防模而畢備夫何近世頓異前修頑嚚之惡滔天淸淨之風掃地況秋田之絕穗致午甑之生塵巾鉢如雲政張頤而待哺犂鋤得雨須乞糴以瞻耕倉苖未了於半輸縣稅早行於預借負逋山積宿蠧根深必表裏練達之人辧上下煎熬之事如某者稟資苦薄識字無奇因浪走於四方偶從遊於諸老柱杖深桂林之洞推篷讀浯水之碑八月觀潮屢倚樓於江下三更諜冦嘗艸檄於淮南謁海陵神翁之居酹采石謫仙之墓騎驢而訪趙傁招鶴而謁西山溯淸漲而登郁孤攀赤城而眺桐柏舟泛鑑湖之月觴流曲水之波臥念平生轍幾環於天下來歸故隠屋方就於云邊編排漏架之官書布置繞墻之仙藥自甘終老無復他求誠知桂館竹宮岧嶤京闕亦有石壇花院錯落衮鄕由來天上無愚懵仙焉用世間不喞漢彼以爵而吾義人皆醉而我醒忽紙捲之探名上之官府辱筆頭之加防付以家山固貪靑眼之榮柰破白身之戒甫涓辰而隸役時拊已以捫學問未充曷扶持於風教材猶不敏定敗缺於公私非惟作杞菊之羞又將爲桃李之玷玆蓋恭遇某名髙黃甲班在紫宸別駕鐔津威鎭千村之狐兔專城瀟渚化行三邑之豚魚人妖首破於黥胥女魃適罹於旱嵗愛民如子移粟於河振貸而活靑州親見富公之陰徳吐哺而延白屋尢推姬旦之盛心故𨿽山林下人亦或爼豆間物裳者鶴誤墨而蠅某敢不並緣詩書湔沷泉石庶幾我靜而民正萬一老安而少懷富壽多男從華封而祝帝中和樂職效益部以歌襄恐趣歸列宿之行使遽失二天之托其於依戴罔旣鋪陳

回臨江趙倅

一鶴裳甫覘泥軾雙魚尺素忽到巖扉粲盈幅以成文墜多儀而爲貺誦藏無斁感耀俱深嘗謂髙尙者不事王侯神仙者間遊防市隠圖南於華頂貴客自來現洞賓於嶽陽時人不識若夫住山應世出郭呈身平生所喪已多一見安得如故比承某題輿榮上迓騎繽前臣非黃冠師敢廢郊迎之禮公下白屋士獲瞻山立之標小詩蚓竅而蠅聲歸夢鹿眠而鷴掛詎期專介寵俾芳函刻贊【心經】刻箴【夜气】信共西山之臭味授筆授墨焉觧子云之覃思織蕉輕過於五銖釀桂香醲於一榼監州有饋行路皆驚某倦客江湖濫屍泉石幸依劉於此地知說項者何人文士中朝誰興懷於羽褐樵夫前路果乘暇於靑鞋祗候按行庶幾傾倒【文士樵鞋皆來札中語】

迓郡守章吏部

銀菟宅牧重境內之名山竹馬迎新喚雲間之孤鶴除道審買臣之至候闗移尹喜之恭覩以爭先禮云賀上敬惟某名垂宇宙學貫天人祖笏父衣鴈防聮題於數世卿珪從槖龍門獨擅於一時帝曰象賢官爲博士晉編摩於宥府參綜覈於銓曹因襆被以退休乃剖符而更治晝錦略榮於沈井曉帆恰漲於蕭灘五馬不受二毛方當壯嵗兩劉以及三孔親挹遺風坐令安靜之化行竚見中和之詩作然念斯民之困僅書去載之丰敷上產以隨苖幾竭稻梁於南畝指淸江而索楮類尋杜若於芳洲舊新之劵俱輕公私之蓄咸匱不有鞭霆之手曷施活國之方珥筆一雙首轉移於風俗去天尺五亟選表於公卿伏念某逃儒自初進道不敏未辦九還之鼎浪升諸老之堂油幕從軍檄嘗供於盾墨金門應制杖仍照於藜燈幸得請而號最閒合掩闗而作髙臥誤狥家山之眾洊登主席之虛由外侮以防墻忍旁觀而縮手吾何愛此幘使君實重於挽畱人或彎其弓兒輩輒從而傾軋望旗旄之戾止信衡鑑之了然入嶽陽謁子京非敢瓢中之藥如全椒遇應物庶容拾澗底之薪贊倚兼厪鋪刋罔旣

上提刑蕭大著

聞公子之名有日矣方圖上謁於霜臺謂處士之廬無人焉頗覺包羞於云壑亟裁短贄仰凟嚴威蓋聞君子小人有同牛驥深山大澤實生龍蛇𨿽物情什伯之不齊豈書防二三之無取賢如滅明必不至於偃之室學如子路亦奚爲於丘之門皇華玆賁於林塘王气倍添於艸木神仙弗逺但消金鎖之掣開車馬曽看未必蘆花之深入畏褦襶向人之熱笑推敲衝尹之狂刺字縱漫吾舌盡在忽覩析屋五花之判幾令教門一葉之輕彼雀角鼠牙聽訟固煩於召伯若龍頭豕腹聮詩寧乏於彌明不勝懵然與語之慚殆有招之使來之意恭惟某儒宗學博王佐才髙紹唐室之相家瑀將及遘比漢朝之人傑吾不如何旣躋蓬山淸切之聮宜掌薇省雄嚴之制出節肯臨於廣部發倉全活於饑氓就著繡衣間登席帽翔而後集授代之舉甚髙死者復生平反之徳滋洽詔暑囚而親錄言夙駕以周諏二使星明身俯趍於寶墠五原雨足手倒挽於銀河毋庸溯皇恐之灘當徑侍通明之殿某謹身素拙於道無聞傳食四方不作蠅營而狗茍歸休一壑可堪鶴怨以猿驚正抖搜於塵編且摩娑於丹竈堅柴扄而麾俗客抱瓦缶以雜畦丁薄聞攬轡以按行莫敢曳裾而造請春秋之貶猥及其類左右之容孰爲之先異三子者言防也倘防於殊顧叩兩端而竭鄙夫恐坐於同科爲客解嘲豈予好辯

辭嶽漕

使臣轡有光將大轉木牛之粟先生飯不足緣新移玉女之廚嘗聞先之齊家果於此乎觀政其嗟可去惡得無辭某維其久負郭二頃田不自樂陋巷一簞食故起單於千里遂傳食於諸侯門外東方何曽飽死山頭杜甫元自瘦生備嘗殘杯冷炙之悲辛已決早韭晚菘之歸計公由中而補外客驅去而復還椎鼔擊鮮或詫逢辰之有幸張頤待哺焉知過午而未餐以塗民之耳目爲令太苛倘累人以口腹於禮孰重借令束十圍篾亦能插幾張匙忍聽無天殷殷之雷笑行於地亭亭之日不起筆吏誰哀王孫旣豆羮得則生𨿽艸具易爲食果念及門東之索禮貌有虧苐詰之竈下之炊司存自謹豈期鞭撲反逮輿臺縱投鼠何忌之云然打鴨之驚莫甚酒不及而公榮無恚猶別親疏醴忘設則穆生竟行當明就去若尙懷戀豆之念是愈負伐檀之譏恭惟某稟天英靈有祖風烈爲肥甘自足於口每苦樂快同乎人犒油幢百萬之兵曽趍漣水養珠履三千之客未遜春申偶然忘由已之饑非不推食我之食曲行懲戒猶示等差與其挾瑣瑣細故以撓人何患無磊磊奇士以赴我請從此逝幸聴其歸因黃梁而悟夢魂休說邯鄲之富貴有靑精以好顏色別爲梁宋之遨遊懷刺在庭結裝有路

回太一吳都監

太一燈明難陪諸老蘇公堤近因就三賢得之聊當於行窩議者或譏於幽谷伏承某法參晉猛詩續唐均降滕六於中宵恩榮象笏挈郁儀於左手光溢烏輪不惟精禱祠之書抑且造修煉之妙方賡酬而相樂念離合之有時華以大篇介之多餽旁出固慚於兔窟暮歸尙借於燕巢喚眞人蓮葉之舟可能訪我續處士梅花之句定合輸君感在心藏謝容面盡

右街監儀謝提舉

身返齋居僅循故步禮成宮謝乃俾初街信名器不可假人顧富貴何有於我弗容還勅殊覺厚顏伏念某苦無伎能頗有气性淸心獨處難求師友之親白首重來不廢君臣之義好賜疊頒於箱篋文詞毎達於冕旒未報主恩幸逢宗祀萬花簇駕獲觀天仗之儀一札降庭幸預道官之選論知事則米鹽任責較法師則符水通靈誰謂柴愚儼同噲伍玆蓋某事上畏敬入道慈悲憐千里之逺來頭銜未攺忍一夫之獨泣腳迹同升昔聞經略之大師今見焚修之髙士某臂枯欲脫囊澀休看非錢不行免上貼麻之請有書可讀但願乞骸而歸

太一宮宮主謝提舉

心淸事簡謹守齋防恩重望輕躐參宮務𨿽奏言之神速柰材具之荒疏竊惟貴神所宅甲於禦前道家者流仰之天上夫何近嵗頗異前聞非惠非莊莫識濠梁之趣若臧若谷俱爲博塞之遊讀黃庭者誤字固多防周易者研朱能幾習達挑於市井涵養於朝廷欲挽頽波必資定力如某者知身有患於世無營旣襆被以還鄕復招旌而赴闕捨近取逺爭看禦筆之新除辭尊居卑但保靑氊之舊物效簞瓢於陋巷憶筍蕨於春山倍費彌綸使塡領袖與人而問所欲掉頭卽控於牢詞知我者謂何求覿面訖承於寵渥曷出諸君之右輒居方丈之西因閒就冗已失本心欲去翻畱眞成繆計玆蓋某典刑前輩骨相臞仙丹暖三田不服少年之藥香凝一室閒看平旦之經佩彤弓玈矢以事君禱桂館竹宮而報國凡依棲之羽服均披拂之春風某敢不洗手奉公直躬率下少課焚修之報益權進退之宜

謝徐叔寛見訪

解陳蕃之榻夙慕當家訪子云之亭忽臨吾地惜定交之不早辱委贄以甚勤伏惟某雙劍產靈五車飽讀體物瀏亮每義手而賦成摶風扶搖嘆摘髭之第晚鼓篋熟虀鹽之味擔簦山川之奇窮當益堅威不能屈曰恭寛信敏惠【兄弟以此五字爲字】聊相對於紫荊從賢能俊秀升卽齊攀於丹桂某巖棲且老戶閴誰來捧駢儷之大篇識淸修之儁客楊氏爲我諒無拔毛利天下之譏徐卿生兒申誦回頭驚賓客之句永歌不足小住爲佳

回鄒元叔謝給飯牌

勸糶及山方隨苖於上產給符自庫乃繼飯於先生非惟見憐客之心蓋亦云隆師之意行供已久言謝何遲恭惟某富有紙田親書種怕入長安而炊桂肯從閤皂以飯諸弟子事玆有年或笑從徒而安坐大丈夫不能自食雅應進食以療饑𨿽殊孟子之養鐘庸免顏回之執防將軍未老從者皆興此日一簞匙漫抄於云子他年五鼎柈定進於賓郎某夙負素囷偶開舊店嗟吾山之豆落羨君穀之黍生母嗜鐺焦歸遂承顏之樂兄因釡頡毋貽紾臂之嫌去榻卽懸新條猶在

回茅山白雲觀林管轄

懸榻重來羞見堂前之靑艸緘書逺至曽分嶺上之白雲當暑讀之有風淸甚恭惟某蚤脫逢掖勇求還丹發言爲詩類不食煙火語得時行道間亦結粥飯緣偶然值大兵而凶年聊爾依阿姊於明月佇膺一札入踐兩街某年華向凋世味俱薄斷送未甘於宮裏遊戲只在乎人間我自倒行徒識子云之字君如哂笑同尋和靖之梅

回周子魯催詩

比承風馭肯顧云扃�麈尾之談信無虛士示牛腰之軸云是鉅公洊貽偶儷之緘猥索平凡之句方乞爲寒水玉何以報緑綺琴詩三百𨿽多奚爲徒累洪崖葛柮之朴母七十相依爲命緬懷嵩髙柿栗之居深慚短章莫究盛事擊唾壺而略讀覆醬瓿以無疑

回雷應雷

歸閒一壑爲去國之外臣投贄兩章有叩門之熱客問其甲子生以庚辰正老泉讀書之年亦康節望兒之嵗髙門不讓逺到何疑謂童子出視之試驗雷琴之淸濁與先生並行也少須霞佩之頡頏

回王秀才謝防

袖詩過我方嗟識面之遲樽酒延賓乃告墮肱之厄𨿽名山非容易可到幸佳客肯聮翩而來本期衡嶽之雲開不料石頭之路滑蓋文章防脫腕之敏而官職有折臂之祥偏袒而露右肩想費良醫之塗抹持螯而用左手還容老子之周旋

回曽道士求掛防

三書詣闕焉用詩囊六驗歸堂合呈飯鈔縱使無心而出岫豈應空手以入山舊識𨿽多淸防難紊學行腳去恐遭同捨之雕取告身來便駐橫江之鶴願文爲惠佩意良勤

回趙簽判送管轉帖

息爭優老擬變前規求退得遷甚非本志畫幙重千金之享打門驚雙璧之投古杉欲搖頑石亦駭念鳥飛之久倦況鼯技以俱窮三義路口已悔迷塗百尺竿頭焉能進步無阿堵物從而回買非軍資庫可以寄畱拆洛陽耆舊之書幸察堯夫之非傲謝鄕裏小兒之米容教靖節之早歸略具稟酬切祈矜體

回蕭秀才

緇葛還鄕竊依夜行之錦珠璣擲地誰書晝臥之裙偶飛夢以遊仙遂愆儀於肅客伏惟某名居天北譽振湖南秀才三耳憶昔過從觀音千手失今畱挽莫遂樽酒論文之款徒深屋梁落月之懷冠履袈裟俟他時之和會靴袍手版勉卽日之榮登

回張副宮賀封額

鬼蜮混並繆作雙壇之長仙龍幸防並防九陛之恩未論吾教之有人聊補此山之缺典伏承某應酬局熟佐使功深詣闕休上書期挽河而洗甲坐石時得句甘捧鉢以抄云鋪張大篇光耀老眼某無他私意利我公家紫誥黃麻偶成勲於一旦素書靑防猶借譽於諸方

回陳管轄

某松篁嵗晚膠漆年多擊竹而和踏歌髙尋仙侶眠云而謝丹詔逺振祖風雜旗鑼迎導之聲思金石鏗鏘之句某髮俱雪矣筆非椽如老馬爲駒殊悔六州之錯後人收果盡多九府之圜

回黃講師

某良心止水講舌生風讀易而至得妻竊比屠蛟之壻入山而遇頑石親見牧羊之兄吟詩七言誇我二美某名隨謗得事以志成帝命維新辱權衡於楊子祖風可振勉衣鉢於譚君

回王監宮

某棲心造道餘事談兵續孤鶩落霞之文身慣遊於南浦授七星斬蛇之劍派親接於癲堂喜曠典之秩神賦新篇而遺我某偶然集事久矣妨賢張后二王曷發才難之嘆軍中一範尙觀戰陣之功

再領宮事回陳溪山

太一天貴神揖別竹宮之香火靑氊吾舊物喚醒葛岫之煙霞羣譏已去而復還誰識放行而把住過勤膠漆之友寵惠珠璣之篇路摧車峽覆舟固人心之難料水斷蛟陸剸革惟吾力之猶能毋袖手以旁觀庶開誠而忠告

代上趙憲催春削

繡衣立霄漢之春發生有日寶塔合浮圖之頂望賜如天洊馳不腆之私拱聽惟新之令竊攷選曹之立法最嚴憲節之舉賢幾州幾吏率系於部封一獄一訟審觀其職業縱緣眾剡必出我門防淮南鴻寶之丹孰無炙色得季布黃金之諾諒不食言重念某學淺過庭材非入幙惟簡書之是畏幸齒髮之方彊能勿勞乎未了癡兒之事與其進也甚知丈人之眞當迎候於輕軺卽褒存於敝帚察九仞之泉於棄井約斗升之水於西江辰來何遲祗候並春之徇鐸仕如此急或虞半夜之負舟忘喋喋之數窮申拳拳之三請恭惟某營平聞望伊洛淵源用謀王斷國之規任明刑折獄之寄周原從而歷按贑石爲之安流倚長劍於崆峒之巓鼠子帖服懸明鏡於方臯之目馬羣遂空繇其許可之不輕是以搜羅而殆徧某辱屬籍願列師門譬傳神政在阿堵之中如插羽則便扶搖而上光宗盟而後異姓𨿽大造之有成待國士而報眾人非小生之所敢歸依至切敷控奚殫

代於制帥史尙書薦舉

擁帥幢開制閫大江均戴於使天攀相衮敍年家小艸輒投於恩地顧下寮之塵土仰熒座之星辰忘其等威控此悃愊竊攷累朝龍虎之榜號多士則有之若求兩家鴻鴈之行俱三人者鮮矣鼎立臨江之孔臺聮番水之洪從誇競秀之榮誰篤同登之契維先君而二父托端殿之一門半刺史攜客而上郁孤最崇交於繡幙今丞相省親而道湓浦特枉顧於緹屏書云情猶兄弟而姓不同意者施及子孫而恩罔替然骨骼龍豬之別故飛翺鵬鷃之殊可言而言謂進則進伏念某斗筲何算寸綫無長鎖院厠名僅取踏槐之效棘闈還試尙希賜笏之傳偶遺霈之霑濡卽微官而束防讀荊國臨川之集訪蕭洲文選之樓貴人欲出我門猥防推挽癡兒待了公事靡憚勤勞拳拳食蘗以飲冰望望丹雘而塗塈在脫選莫難於職剡而乞靈嘗叩於采庭躬灑報函慨垂重諾捧崇垣之疾置增陋廨之榮光與其挾劉公之書薫蕕同器孰若致伯魚之問桃李成蹊庶困萬石之澣帬樂以千金而享帚恭惟某稟於天者渾厚輔以學而髙明身在沙堤習見鳳池之衣鉢量濶溟海平吞蜃气之樓臺十年不出於長安八座峻躋於冢宰屬邊頭之多燧宜江面之無波用鋪惇淮濆之防模移彈壓輦轂之手段指麾羽扇布置樓船軍聲大振於栁營敵眾悉潛於艸地寛九重之憂顧贊百揆之疇庸父愛之子亦愛之奇士夙延於東閣主賢者客必賢者愚人或請於西家某托門墻僣瀝其鼠肝類彈者冒求於鴞炙願損有餘之惠曲矜不肖之孤早簣土以成山免仞泉而棄井生匠石之園長伯樂之廐奚俯仰於他人侍公休之屨拜溫國之堂誓依歸於此世稍圖植立庸答鈞陶

回王監宮賀宣召

處士歸山仍居宰席使人赴隴促返齋廬升轄猶骰子之選官詣闕類胡孫之入袋偶然洗幽谷之恥或者興捷徑之嘲寵貽詩篇極佩交誼方移庭而勤俗駕敢犯座而應客星較八斗一石之才言語浪誇於子建觀九尺四寸之榦功名宜屬於曹交共載而東當復於上

勿齋集卷上

欽定四庫全書

勿齋集卷下

宋楊至質撰

代貼職宮觀謝宰執

久閒田舍敢希堂察之招再命著庭訖遂祠官之請職有華於寓直祿且仰以資貧感激上恩控陳私謝伏念某生居村僻性稟平常方隆師親友之圖何致君澤民之有粗償邑債仍負州丞因多病以丐歸坐糜閒廩當引年而未謝眞戀明時聖皇躬攬以攺元善類同升而資治訪諸生之在否冠八士以呼延遜櫝弗兪除書頻下鵷鴻並集許接武於道山犬馬旣衰難觀光於天闕歷冩由中之懇果防從欲之仁寵之東壁之圖書俾以中茅之香火身不離於鄕曲名輒掛於班行於公朝何所重輕倍煩造化在老境不啻滿足可謂遭逢若集注之語言竭平生之精力金籝教子居家聊用於講摩竹簡送官詔郡誤防於宣取預慚膚淺無補光明玆蓋恭遇某名震華夷功存社稷親擁虞淵之日靜排黃道之云湯於伊尹學而臣信格天之徳懋舜舉臯陶選於眾見稽古之謨申勤勞百廢之鼎新指顧庶僚之晉用猥承衰朽均忝榮光某敢不思見太平力延殘景擬聖主賢臣之頌共黃童白叟之嬉炙背𨿽暄徒抱獻君之志掛冠已晚嗣騰謝事之章

代賀趙大資沿海制置

某恭審宸廷作命制閫澄威公衣錦以居鄕四革趨朝於魏闕士持防而失伍一言靖忠於蕭墻海水無波天顏有喜恭惟某髙明而傑特沈厚而防通睨天下之英才孰出其右運胸中之武庫所向無前江淮十年旗鼓百戰指畫斷匈奴之臂談笑取郅支之頭大勲赫奕於旂常靜樂婆娑於泉石時方多士吾豈久閒蜀國何茫然起一琴於淸獻鄕鄰有鬭者驚三箭於將軍方按轡以拊循亟投戈而羅拜匪洛社公臺有願疑潢池兵弄未休吏皆趨庭帝且前席灎堆如象焉用從東吳之船渭水非熊亟入運西樞之柄息烽煙於邊鄙壯磐石於邦家某江國晚生天街末至登龍門而未遂運驪駕以何堪連讀綠綈聳占紫气晉公之貌孰似庶諧道左之迎大農之谷幾何庸上闗中之計其於慶倚莫旣編刋

代賀淛東安撫趙大資

某恭審靑防授鉞紫殿移珂席之前賈誼所陳緩朝九陛陜以東周公是主坐鎭千巖誕敷幕府之條密送京師之福恭惟某海山間气宗社重臣材气無雙不數眼中之餘子威名有赫平吞塞北之匈奴屏江蔽淮井井其規模足國彊兵斑斑乎勲業偶作平泉之興閒尋洛社之圖王曰遄歸撫猿猱於劍閣士而失伍戢螳蝟於栁營與其五月以渡瀘未若暮春而禊防爰攺綸於省掖乃植纛於帝鄕官殿天基申景命萬年之福樓臺云影聚蓬萊三島之仙風流文物全屬遨頭期防簿書不煩老手稍奏保釐之績亟躋宥密之聮某繆聽朝雞遂供流馬愧咨諏之何有惟曠敗之是虞欣聆歷吉以啟藩幸甚依鄰而席芘旗旄可望藥石攸資陪元戎出野亭徒想鏡湖之集觀奇士畱東閣尙隨輦路之塵贊傒俱深敷陳罔究

代賀淮東總領兼鎭江吳侍郎

某恭審抗旜領饟持槖專城印何累累王人跨諸侯之序鄂不韡韡兄弟繼馮君之歌臺府鼎新衣冠甚盛恭惟某紫垣魁宿薄海儁人有天地有君臣造大學中庸之道言文章言政事登承明侍從之班妙年曆歷於淸華敏手恢恢於繁劇天當平治帝曰疇咨二千石朱兩轓豈薄江東之道院三十鐘致一斛適多塞上之軍屯心燈相續於大蘇烽火不驚於細栁以無雙之材气壓第一之江山兵食足民信之刀劍盡還於牛犢內外和國福也干戈佇裹以虎皮遄歸紫槖之聮徑陟黃扉之拜某蜚芻無補蠧粟滋慚曽遊北固之樓臺自笑東華之塵土聳聞異數敢敍同寅天下稱吳竊晞蹤於循吏軍中有範仍拭目於膚公贊抃俱深敷刋罔究

代賀淛西提刑魏少監

某恭審遴簡筍班分持繡節曰甸服五百里臣惟命之東西謂國用三十年楮與時而髙下臨遣授變通之防稱提增舉刺之權星駕有行泉流無壅恭惟某襟期掀豁風範溫凝邇事父逺事君深雅頌四詩之教上治內下治外洞軍戎萬里之情彯纓歷簉於鵷鸞除器且專於蘭錡髙折廣寒之桂載賡聞喜之詩白玉爲堂演綸有待黃金如土救幣莫前小煩漢使之咨諏立見周家之殷富直天子圖書之府未隔淸光空庶人刑獄之牢式符明指亟被膝前之召益崇肺腑之親某疇昨侍朝於今聮治歷歷遊從之欵依依離索之懷揚之粃糠在前敢憶憩堂之舊臭味也艸木於我毋忘誨藥之忠贊系欲言剪裁莫究

代賀史侍郎知平江兼提舉

某恭審防榮魏闕移鎭吳門簜節風生繼衮衣之先躅雕堂晝永賡畫防之淸吟臺府並新吏民交慶恭惟某神姿凝粹徳防恢洪八葉名家親寶相門之笏一經教子密傳道學之燈方當文度居膝上之時盡得陳平宰天下之說論思益峻培養加深水斷蛟陸剸犀出神鋒於寶匣前鞭鸞後箠鳳騁逸駕於華塗頻分半竹之符久報嘉禾之政充仁心於父母凜淸操於冰霜童子中和之歌轉聞而上公卿選表之用盍歸乎來帝念姑蘇之民地大扶風之郡迎送疲於數易撫摩庶其少蘇雙旌啟藩萬物吐气摘山煮海不妨拜使者之防聽履持衡卽入侍玉皇之案某登畿最晚諏隰何堪夢欲斷於朝雞技且窮於鼯鼠幸光華之密邇均防賴之扶疏同官爲寮敢附甘泉之新法國士待我定從東閣之舊人贊倚有懷敷謄罔旣

代喜雪賀宰執

伏以四時成嵗冬且至以陽生一徳享天云亟同而雨雪乾坤益瑞海宇均歡恭惟某密運大鈞力凝和气攷金穰之占野閔鐵甲之屯邊謂宿麥連云欲仍驅於厲鬼則飛花剪水必嚴飭於防湊繡紋一綫之添慶瑤陛六霙之集某繆共漕轉與覩休祥嘉穎歸周端葉丰年之夢潛枚防蔡嗣聽捷書之音

代冬至節賀秀王

某伏以漢得天統歷方衍於萬年冬亞嵗朝陽果來於七日偉磐宗之元老庸川至之嘉祥恭惟某徳瑩冰壺望髙璿柄王曰叔父大開茅土之封天與善人端介椿松之壽對繡紋之添綫奉絲絡之送珍某問俗在原庇寒知夏木牛流馬曷被軍纊之溫玉帶垂魚只仰禦牀之近

代冬至賀平江史侍郎

某伏以鳳闕書云協緹葭而應候虎丘擎雪映麾節以生光順臨剛長之辰繽集大來之福恭惟某淸風肅吏愛日宜民東閣吟梅猶記調羮之味紫宸鳴玉巍通候對之班行矣賜環從而問笏某咨諏何補芘覆居多巷陌張燈憶舊遊於大府殿庭稱慶迎新渥於修門

代回慶元守賀冬

伏謂魯觀書云動葭灰而應候鄞樓擎雪照茸纛以生光順臨剛長之辰繽集大來之福恭惟某淸風肅吏愛日宜民東閣梅開續衝寒於山意西湖水合懷倚月於欄幹佇頒黃霸之金歸佩紫宸之玉某咨諏何補芘覆居多朝路隨君空憶瓊瑤之迹新堂領客猶聞絲竹之音贊仰有忱敷刋罔究

代回嘉興守賀冬

伏以鳳閣書云驗微陽於玉琯鴛湖飛雪照瑞彩於牙旗順臨剛長之辰繽集大來之福恭惟某半符易牧五袴興歌近尺五之天境因人而增重占丈三之景政與節以俱新稍陳履襪之儀歸遂塤篪之樂巍登文石密侍甘泉某諏度無堪芘依有素華防聒樂喜聞葉气之回異畝產禾更上丰年之奏其於頌贊罔究敷謄

代臨安倅章謝宰執

伏以巖邑字民僅逃官謗神臯列倅遽忝恩除惟地近而格髙愧人微而資淺鴻鈞所播泛軾奚堪竊謂天府之貳副車號稱小尹錢塘之一都防密拱大廷置員或過於三防通決實闗於庶務蓋彈壓輦轂以佐而長非平分風月以誇諸人逺若熙寧坡老居於是席近而嘉定諌臣出於此塗顧事任之不輕必材能而後稱伏念某淸苕晚進小艸微蹤插架書多敢墮綺紈之習堆牀笏少居懷弓冶之羞一同逺試於甌閩三載偶沈於桴鼓初無政最何有言揚全璧東歸爰索長安之米掃門上謁冒陳光範之書縱治中六百石猶階而可升如城南尺五天則夢所不到賴提挈之力大防造化之功深日往月來母多侍從朝登夕至眞如便家非惟撫鶺鴒之原得誨孤而治葬抑少憩雞豚之社容息蹇以磨鉛當此僥逾若爲報塞玆蓋恭遇某八荒開域一柱擎天蕭也防曹也隨歷歷奮庸而熙載房之謀杜之斷惓惓修政以尊王器名每謹於繁纓人物率歸於夾袋有如塊鑛均沐埏鎔某敢不佩服隆私持循先訓庶題輿而佐嶽稍結綬以登畿展驥何爲聽槐街之鞭防登龍甚幸厠材館之簮裾誓畢微生仰詶厚徳

代回沿海制置趙都承

某恭審斂謨宥宻進撰凝嚴謀帥誰先漢臣無出誼之右在師中吉周公其主陜之東辭玉陛而有行合天朝而交慶恭惟某胸蟠萬卷筆倒三江自其少年早負臺閣之望安於平進歷更麾節之勞當朝廷救楮之時應君子拔茅之象宻勿百寮之上周旋二柄之間過政事堂丞相毎攺容而聽用春秋法史臣仍載筆而書方將登法從簮槖之班相與定匈奴金繒之議若時古鄮有事春搜校六步七步之愆士輒嘩而失伍膺再命三命之寵公甚壯而臨藩前茅戒嚴細栁攺色親授靑防之鉞閒圍別墅之棊昌黎入廷湊之軍信兒郎之帖服光弼代子儀之將見旗幟之精明亟聽褒嘉歸陪論獻某侍朝甚幸將漕無堪政依樞柄之餘輝擬預月樓之淸集況朱轓之出鎭欣紫綬之增華羈懷竊感於別離盛禮敢當於駢儷著鞭先我自憐骨相之屯折栁送君賸祝功名之防襟期所共心畫奚殫

代回嚴州衛守

恭審作命典藩簡辰植纛書登金匱密聮東壁之輝車擁朱旛髙壓客星之次叔度之來何暮文正之宗有光恭惟某學富鄴籖姿凝昆玉儼若思毋不敬威儀素習於三千進乎道恢有餘肯綮蚤經於十二振伯仲塤篪之譽擅春秋蘭菊之芳宜在朝廷乃更州縣遡牙檣於淸瀨森棨防於上游田廬間苦於白催帑廩頗從而赤立規模自我必易局以置棊手段過人盡無麫而作餅稍修數月之令亟騰五袴之歌入爲公卿淨洗兵甲某使華曷稱王事徒勞鏡中之髮旣星江頭之潮如屋政擬擘牋而賀上遽防惠翰之來前憶千騎之過都僅一觴而臨水觀風幾左長哦結輩參錯之詩假道棠陰行遂淵明歸來之興報襄弗恪瞻向加厪

代回安吉州趙監丞

恭審選賢班綴分牧京畿得結輩十數人榮佩銀菟之印封姬姓八百國淸占水精之宮下車有初比屋相慶恭惟某行髙天揖量大淵渟博洽多聞映太一靑藜之杖風流自命披謫仙紫綺之裘人知直上以干霄我則徐行而按轡旣飛鳬而展驥載騎馬以聽雞禁臠東牀飽觀奇士判花西掖盍列從臣肯槃薄於一麾試招徠於六客吏事綽然餘地歌謠靄其近天燕寢凝香佇報龔黃之政都堂並席定追富晏之蹤某漕轉無堪知憐有素憶從容而叩閣欣振厲以開藩不因過客而飾廚豈復追胥之打戶設施彊人意信知於此不凡駢儷遺我書似亦未能免俗占詶甚率馳仰徒勤

代回常州衛寺丞

恭審攺符作牧縮戍之官衡嶽雲開勿膏車而秣馬荊溪月滿眞泛宅以浮家條教一孚歌謠四達恭惟某金籝學富玉海文深不踏丹梯一第特慁子耳爭麾翠轂萬鐘何有我哉典章淹貫於胸中政事笑談於筆底翩翩敡歷藹藹聲稱就零陵山水之鄕周爰咨度作平泉花木之夢蚤賦歸來上篤念於世家公出臨於鄰郡山無貢錫坐凝燕寢之香驛有賜環入試糜丸之墨某星軺曷稱霜髩堪驚政懷曠敗之虞乃侈寅恭之幸浴乎沂與曽子賸思石浦之琴書瞻彼淇美衛公勉繼沙堤之衣鉢貽箋首及報染奚殫

代回新嘉興守余監丞

恭審用傳出闗分符作守在春秋爲檇李雅推地望之雄輔京兆曰扶風未覺天光之逺先聲易達生意頓回恭惟某標致蓬萊兮閬風器質黃鐘而大呂胸中書傳皆尊主芘民之方堂上精神得富國彊兵之要謂升髙而自下旣歷外以居中余不負丞君子式嚴於戎器仲難爲弟少公盍列於政塗肯槃薄而佩緺乃怡愉而戲防帝念阜陵潛龍之所民罹泰山猛虎之苛出命維新攺轅自近鴛湖棹穩何異探蘇隄之梅鳳沼詩來還勝夢謝池之艸稍報撫摩之最遄歸選表之班某漕轉罔功芘依知幸銜袖忽貽於駢制襲巾惟謹於珍藏見爾送人殆取揶揄之笑轉而聞上佇傳宣布之歌贊傒實厪稟詶莫罄

代回江陰王守

伏審分符作守宅甸服以惟良便道之官過帝闗而不入特厪書素隃想車音恭惟某源流雄奇被服溫潔是父是子早競茁於蘭芽其人其天今獨存於華萼維志澹而不躁𨿽徐步而自髙旣臥黃防洊憑緹軾柯山棊散訪一斧之仙蹤申水波澄應三刀之佳夢曷云不敵於壯縣足堪愛養於細民小試蕃宣急看選表某驅馳已勌蜚挽何堪律宜黜而乃升身欲歸而復駐鮮於非駿敢稱一漕之福星益部有襄及聽三章之童子占詶良率馳仰徒勤

代回溫州趙少監

恭審塗芝作誥列防專城二千石起家分左符於漢殿八百國同姓輔東屏於周藩來暮有歌和衷甚幸恭惟某行髙天揖量大淵渟博洽多聞太一下靑藜之杖風流自命謫仙披紫綺之裘恢恢政事之科歷歷功名之防旣飛鳬而展驥卽騎馬以聽雞學宰相居都司結綬歷更於二府以君子除戎器褰裳薄近於千巖蘭亭之樂未央宣室之恩罙切相攸翠簜駕彼朱轓無嘆愁聲小借慈祥之父母有治理效遄歸選表之公卿某莫稱班行猥供漕轉厭簿書之塵土夢松菊之田園一鶴隨公喜流傳於新政雙魚遺我愧先辱於華牋未以罪行庶其忠告

代回知臺州李監簿

恭審城專左輔星直中臺竹馬塡郊除道歡迎於新守木牛供粟同寮解後於故人想見部封便安條教恭惟某根蟠仙李響振天鈞論議長江衮衮流而不盡剸裁遊刃恢恢地而有餘惟溫良恭遜熟以持身故安靜和平見諸行事薄味監州之蟹亟聽待漏之雞章滿公車類朝奏而暮下軍多戎器爰內修而外攘聚精防神甫爾在廷更治考功於焉請郡駕言皂蓋陟彼丹丘未庸庭戶之令修頓覺閭閻之疾愈天非難而糓熟城不沒而江平五百茗花聊具石橋之供三千牘艸徧歸金馬之班某將指何堪思歸未遂每憶侍朝之款殊恨定交之遲俶玆寅恭幸甚防賴課民二母彘知賸布於中和遺我雙鯉魚愧難勝於駢儷爲報艸艸有懷捲捲

代回婺州陳中郎

恭審寓直宸奎承流寶婺靑氊吾物弄印訖以畀堯紫馬君來騎竹繽其迎伋鼎傳初令幸獲爲寮恭惟某學博而文宏道醇而徳備一麟獨出士知韓愈之可師三鳳齊飛人惜劉蕡之不第歷江淮之兩郡安丘壑者累年何自爲郎庶幾謀國菊猶存於苕霅舟輒引於蓬萊維明月之雙溪冠扶風之三輔桐鄕愛我嘗鳴支邑之琴渤海勸農聊聽譙樓之角尋麗澤詩書之化訪叱石神仙之蹤佇擁鋒車徑登荷槖某繆供漕挽何取咨諏粉省分曹尙憶侍朝之喜黃堂報政側聞樂職之歌方上日之戒期乃後時而言賀珍函俯逮華施難酬

代回建昌張通判

恭審防恩漢殿通守江城爲氓而逺一防阻郊迎於別駕呼童而獲尺素辱郵置於都門逾占布置之新可卜康功之效恭惟某詩書正脈名節故家爲帝王師談笑取老人之履得江山助宜時稱大手之詞凡所居官綽然餘裕髙則建封之授鉞小猶萬福之麾舟當國事之孔殷盍人材之傑出何其計左聊爾治中作麻源三谷之遊麒麟擗脯踵文昌八座之美鵷鷺催班某不移其愚奚適於用馳隰未離於魏闕捍隄良苦於胥濤爰念母以丐麾乃戴天而閟允維桑梓恭敬止徒懷忡惙之心存松菊歸來兮終樂寛閒之野偶稽慶幅尙請誨言

代回林提管

伏以漢使乘軺猥將隆指郤賓入幕首屈英遊糟丘之職徒以勞人蘋洲之雋乃肯從我瞻言一葦辱此雙魚恭惟某天材素髙吏業滋敏疊奏種桃之最擬爲檇李之遊謂太微二十五星盍搴華於郎省如長安十千一斗姑振領於兵廚稍展修能亟躋要列某莫稱觀風之寄粗有慶賢之心故人斯來何事弗集庶同出袖間之手豈徒流地上之錢繼西湖賦梅花盡有餘暇比南丰持香瓣則似過情占報不臻晤言以罄

代回臨安劉通判

伏以我來君去莫畱畫幕之賢徳舉言揚少見戀袍之意髙文有貺私謝何爲伏惟某丹穴產奇紫荊爭秀雙鳬遊戲早收墨綬之勲孤鶩登臨曽續珠簾之句簡拔旣居於小尹班聮行趂於大昕某老矣臨戎幸而集事憶家山之荔子已趣歸裝寄江驛之梅花毋忘宿契暑宜防重日聽褒遷

代回興國羅知軍

自天子所用更治以專城與父老言知阻饑於墊水寛條俶布生意俱回伏惟某綽有父風歷收吏最從軍油幕慣聮慷慨之詩借地玉階屢吐崢嶸之論睠富川之爲郡匯眾澤以橫流未蘇魚鱉之民況宿貔貅之戍上心所屬敏手攸資人活靑州親榷山而輦粟圖開赤縣同備械以修車某雪去霜還心疲形瘁得結輩參錯部內何幸防成容少遊欵段裏中巳堅歸計

代回蘇參議

帝簡儒纓出自黃間之派官居議幕來看畫棟之云有惠書函足占僚契伏惟某溫良有守恬暇無營乃奏最於弦歌肯賦閒於香火郊坰可出屈工部於劍南境土未還致匈奴於闕下有謀則就不約而同某偶幸旅旋已堅祠請視小醜以鼠子何謂功多遇少公之桐孫庶窺文獻解嚴甫定襄報殊疏

代謝趙提刑舉狀

五位合乎天數冒幹霜斧之威一字華於衮褒亟使露車之奏取之自逺聞者皆驚極感琢於肺腑略敷刋於筆墨竊謂宦路毎拘於選調舉員尢重於職司並四者難尙鴞炙求而弗獲制一以待猶龍睛防則便飛此下寮切於歸投而崇臺樂於成就伏念某蕞然小子縛以微官淸江碧嶂素號富岡綠水紅蓮今爲苦海旱蝗相踵田間多菜色之民糴餫孔艱庭下少鴈行之吏方孜孜於職守遑汲汲於身謀箭一失則廢前功姑穿楊而進步丹九還而換凡骨因砥鼎以垂涎春光才動於郁孤寶相遂圓於窣堵頑防坐井何有粹明愚魯面墻若爲闓敏責粗逃於官謗能曷取於民稱奬假過優揣摩增愧玆蓋恭遇某材堪柱石身在江湖以道相傳續千載聖人之脈得情勿喜盡一成君子之心居禮樂而有光知賢材而必舉顧如孱瑣莫稱搜揚某敢不勵志公廉詶恩特達气象彷杏雩之樂聲華薫桂籍之香庶幾報座主於門防抑以見先君於地下豈他人不如同姓毛原幸得以宗周毋爾音而有遐心籍湜敢從而叛愈丹扄所向皦日斯臨

代謝皮右丞相

慈恩托契上臺記夾袋之名模範移書下幙被繡衣之薦開雲霄於萬里收桃李於一門恩重命輕感深涕集竊謂選人惟班攺是務舉主最職司爲嚴並四者難盡連貫虎侯之札缺一以待必勇奪龍舟之標非金剛杵有以攝持則玉女盆何緣拄到不先不後如取如攜伏念某朴微荄駑駘蹇步泛蓮依水初微畫諾之能食蘗飲冰苐謹律身之戒望七階而勃窣繞三樹以彷徨同年豈無情特荷老端明之垂睠他日又獨立仍防大丞相之興憐方紅旗踏報於捷書正防服親浮於壽斚念郤氏一枝之桂下郇公五朶之云何徳以堪其應猶響玆蓋恭遇某上醫扶國鉅棟擎天魏公自督視而歸君臣相說汾陽居令公之位父母俱存精神防於一堂威稜憺乎四裔堅黃河如帶之約續丰水有之詩材無細大悉以作成官若中外從而器使故令合穎樂以轉鈞某敢不恪秉素心仰詶大造觀逺臣以所主不離父子兄弟之間報國士以眾人卽受天地鬼神之譴指縱惟命赴踏奚辭

代趙僉判賀宣召

應制非才久斷藜燈之夢趣歸有旨仍霑樺燭之香顧董轄之方新欲循墻而不可靖惟忝竊實出吹颺未控謝箳篁車先辱贈錦繡段因儷篇之從防重行計之趦趄非闗人去而山輕寧免林慚而澗愧𨿽夜對莫分於蓮炬然春光久泄於栁條朕不棄卿敢誦北闕隠廬之句公如送客請續南浦綠波之詩更借言於開陳庶以禮而津遣舉莫廢也愛則助之略此稟酬嗣圖侍罄

與趙丞辭漕臺月俸

案畔掌書浪誇仙秩幙中艸檄偶繼芳塵槧鉛徒獘於精魂印綬亟還於肺腑類無耕而用馬敢不獵以懸鶉遣貺甚勤控免難已蓋始因疾諗待來年然後損之若仍以俸言則今日之受非也寧甘卻長者之賜是粗守頑夫之廉善爲我辭無出公右奢華嵗節旣沾沽酒之十千特達言終覓買山之百萬容聽響卜別拜隆頒

回王象先惠詩

髙士不爲猥釐官務徳公寡出謹執師喪及玆三退而彊畱乃辱兩章而言賀自量衰繆莫稱褒期維其因用藥而識君臣故不廢伐木以全朋友吾二人在耳想無下石之言臣百口保之盡有住山之日少安勿躁薄責尢宜

回赤城觀熊書記

效茅仙戲赤城夙窺英躅從子云問奇字忽枉髙軒袖銜偶儷之文屐折空虛之喜某厭隨舉子親續宜僚薰胸中書傳之香領物外煙霞之趣文章一伎漫遊藝於筆端道徳二經素濡涵於舌本得時則駕而月斯徵某勌矣欲休歸與遂賦金玉有定價慚非識寶之人風雲入壯懷宜擇立身之地矧當年少政要書多

謝聶秀才贄見

虛檐曬日政搔老子之二毛滿座生風喜見秀才之三耳辱贈我錦繡段知同飲玻璃江久客邊淮干戈未定乍歸鄕井松菊猶存何至遽啼饑而號寒要不害安貧而守約吾無隠爾難持嶺上之白雲君其圖之自有書中之金屋居慚地主聊酌鄕人

勿齋集卷下

