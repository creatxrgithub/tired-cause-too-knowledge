艸閣集明李昱

欽定四庫全書

集部六

艸閣集附筠谷詩

別集類五

明

提要

臣等謹案艸閣集六卷拾遺一卷明李昱撰昱字宗表號艸閣錢塘人南雍志作臨安人蓋錢塘左宋臨安地偶署前代地名非明之臨安也洪武中官國子監助教昱元季避地永康東陽間館於胡氏故集中與胡伯宏兄弟贈答之什最多此集乃昱沒後伯宏及其友徐孟璣陳公明所輯拾遺一卷則其門人唐光祖所輯拾遺之後又附雜文四篇題曰文集不知何人所續輯或亦出光祖之手歟昱詩才力雄贍古體長篇大抵淸剛雋上矯矯不羣近體亦卓犖無凡語𨿽爲髙楊張徐諸人盛名所掩實則並鶩中原未定孰居先後也末附筠谷詩一帙不著名氏案宋濓作昱詩序稱其子轅字公載爲詩能繼其家千頃堂書目亦載有李轅筠谷集注爲李昱之子爲宜綸縣丞殆編錄者以卷帙無多附其父後觀詩內有冬至前日侍文燕胡伯奇濟生堂七言一首是轅作之明證矣朱彛尊曝書亭集有昱艸閣集跋而不言末附筠谷詩或所見之本偶佚此卷也

乾隆四十三年六月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●艸閣詩集原序

詩之體制𨿽始於三百篇歷代作者逓加緣飾至李唐而後大備其五七言律及絕句旣前此所未有古風歌行樂府諸作往往上逮建安黃初蓋詩道之盛至是斯極者當是時也惟杜子美李太白爲冠絕古今𨿽以韓子之才而猶稱二公之文光熖萬丈則其非人所及可知者自是以來能詩之士代不乏人終莫能追蹤李杜其間有能悉心探索刻志模擬者則亦各自名家流傳不泯蓋二公之天才力學所以自得之妙固未易深契然其律呂可按矩度可尋故學之者眞積力久未有不自成以至可傳者也錢塘李君宗表善爲詩精熟淸新气雄而辭暢一出李杜二家機軸其友天臺徐一夔嘗稱其緣情拈事機動籟鳴無窮搜苦索之態而語皆天出不煩刻雕不渝盛唐之家法識者以爲的論君初居錢塘少從進士永嘉鄭公僖學僖奇其才以女妻之學成結艸閣居北關門外若將老焉後避兵金華翺翔東陽永康二邑間有司常舉上考功奏補國子監助教未幾以病免卜築永康開門授徒與其邑之人士詠觴酬倡以相樂其歿也胡伯弘旣塟之魁山之下而其子轅又以瓊州冝倫縣丞歿於官君之詩由是多散佚徐孟璣與伯弘及其友生陳公明相與裒輯得古今詩四百餘篇唐仲暹編爲六卷將鍥諸木以傳而徵余爲序余旣喜公之詩又多諸友之義故書此以見君之詩得其師法而用力非淺信有可傳者焉君名曄宗表其字學者稱爲艸閣先生轅字公載爲詩能繼其家不幸早死士林惜之楚府長史致仕金華宋濓序

●欽定四庫全書

艸閣詩集卷一

﹝明﹞李昱撰

五言古詩

凡十四首

李杜日已逺疇能振風雅淫哇旣紛靡視古气益下雷鳴喧瓦缶遂謂黃鍾啞魚目輕夜光駑駘鄙宛馬獨立天地間長懷何由寫白雪非不彈舉俗和者寡

人生宇宙間愚哲惰與勤年華不可再努力思超羣大禹寸陰競陶侃惜其分不見東流波晝夜方沄沄吾徒但飽食與俗同繽紛旣無良平智又乏賈鄧勲立言著當代庶以期斯文

穆王瑤池宴八駿爭先之渠黃旣電邁騄耳亦風馳舉觴勸王母回鞭自西陲造父策其勲聲價傳當時顧謂駑駘輩道坦爾其來日暮路且遙倒行方逆施

鳳凰被五采自顧何葳蕤朝飲醴泉水暮宿梧桐枝虞廷舞簫韶周時或鳴岐和聲感至治千秋一來儀孔聖實繼作盛徳元匪衰徉狂者誰氏乃獨歌已而

滎河不愛寶龍馬負圖出人文兆鴻蒙列點昭星日皇覧契玄造俯仰已致宻五行妙生成八卦定凶吉大哉周孔聖以道相繼述𨿽云六十四萬彚始畫一

夏后承四載胼胝事洪流龜文自天錫大法列九疇皇極居其中錫福爲民休商辛旣不極姬政日以修殷懃訪箕子彜倫爲咨諏至哉君子心傳道非臣周

吾觀詩三百豈徒正而葩其言本情性反復成詠嗟二南乃其端列國多滛哇洋洋雅與頌制作功尢嘉善者固惇厚惡者亦紛拏聖人示我要蔽以思無邪

姬轍旣已東王綱日陵替蠻夷遂猾夏諸侯亦專制𨿽稱葵丘盛區區假仁義大哉春秋筆斧鉞嚴可畏是非予奪間立法埀萬世孰云吾道窮經成感麟至

揖遜稱唐虞徵誅尙湯武煌煌帝王徳簡冊傳千古云胡巢與由萬乘棄如土采薇首陽巓夷齊獨何苦周衰逮彊秦並吞猛於虎驅民赴兵戈白首塡艸莽

江都遊未返豺虎方鬭縈堂堂龍鳳姿舉義揚旗旌擒充戳建徳銑舉不日平功髙卽帝位貞觀蜚英聲惜乎晉陽謀兼受突厥盟婚風旣相踵敵馬來縱橫

子云不曉事老厭居執戟法言仿論語太玄擬周易美新無乃佞意謂伸蠖尺投閣身致危於道竟何益何如淵明翁敝屣棄彭澤浩歌歸去來南山聳秋碧

白水奮炎祚赤符應天休雲臺二十四烜赫皆封侯富春有故人物色來羊裘翩然不受爵獨釣滄江流元功布衣婦所進多嘉猷伊誰秉史筆類與隱者侔

三國旣鼎峙髦俊紛如林恭惟諸葛公出處實所欽結廬南陽臥抱膝梁父吟管樂𨿽自許伊呂非難任君看三顧余驅馳勞寸心拳拳出師表讀之涕盈襟

牝雞司晨禍變亂五十秋向非張公能唐室幾爲周斬本須斬根絕水當絕流惜哉不及此三思乃見優事機一以失養患成姦謀﨑嶇道路逺竟死誰之尢

古意一首送轅

渥窪有良馬倜儻飛龍如遺種落人間觀者立踟躕被以黃金鞍絡以明月珠𨿽非急難才人謂汗血駒勉餐雲中艸養爾八尺軀勿隨駑駘後騄駬思並驅長楸試天步眞能服鹽車孫陽儻爾逢拭目超云衢

答呂愼明

淸晨聲剝啄有客扣我扉車馬何聯翩林壑生光輝嗟予久離羣屏迹甘布衣故人金石交乃肯念細微上堂具尊酒方圓進甘肥君諒篤髙誼不醉將安歸攘攘宇宙間以利相因依交遊豈云少所恨知音稀管鮑如可作玆理儻弗違願爲雙黃鵠與子俱逺飛

懷舊一首

齋居秋夜長客子不能睡開門四無鄰皎皎月在地故人天外書三年袖中字迹疏心每親路長何由至

歲暮懷徐徳裕

客居在南山山空歲云莫靑陽殘夜逼華發流年度掩書坐無聊風燈影回互懷我冰玉人悠悠隔長路孔孟埀微言夷齊振髙步千秋常不厄人能識其故吁嗟宇宙間狂流肆馳騖何由枉巾車相與論幽素

秋夜感懷

秋風吹我衣明月照我牀徘徊省中夜感慨祗自傷冥鴻在江渚蟋蟀鳴髙堂亦有露艸螢隨風恣飛揚物理儻如斯昊穹理茫茫棄置何足云吾將采瓊芳

暮春書懷二首

流光旣云邁春事日已深野情嗜疏散柰此違登臨今晨鼓我琴何以冩素心浮鱗躍淸沼好鳥鳴髙林微揚左右至嘯傲以開襟欣欣與物會黙黙還自任古人亦已矣後來孰知音

閒居習疎懶歲月漸成癖心幽逺世慮地偏少人迹是時春向暮芳艸萋更碧鳥啼檐間樹花落溪上石悠悠發長吟命酒聊自適人生任天性焉能爲形役

菜圃爲鄰畜殘而作

孟嘗久不作吾徒食無魚長齋坐淸晝賴此田中蔬僕夫勤灌漑引水通溝渠靑靑日已長盡是辛苦余封豕從何來薦食良可吁一殘枝蔓傷再則根祗除遂令蒼翠場轉盼成空虛嗟我在羇旅艸野聊暫居惜無樊籬固悵望徒踟躇踟躇將柰何屛棄犂與鉏學圃聖所鄙且讀窗下書

摘荳示轅

山居旣幽寂何以娛淸晝呼兒啟柴扉共摘園中荳繽紛漸盈把微雨濕衣袖追思菽水奉歲月不可又𨿽無然萁戒兄弟缺相覯乾坤浩茫茫我獨守孤陋生涯固云好終焉懷其舊感此成新詩歌之令人瘦

登中臺山

似聞中臺山上有招提境興來每欲往俗事不可屏今晨登長塗老步困馳騁因之事幽討蠟屐聊爲整﨑嶇路百折拄杖穿細嶺颼颼風乍響慘慘日將暝扶持賴門生乃始登絕頂其居若平地云生動成景山僧倒屣迎汲泉爲烹茗共談出世法坐對白月影朗觀心地初鑪薫夜方永不待聞晨鐘冷然發深省

發雙溪

峩峩金華城行李何淹畱閠十月初吉始能具扁舟輝輝晴旭升莽莽寒煙收篙師戒晨發浩嘯當中流握手謝送者此行實夷猶昔爲山林居今作江海逰撫心媿麋鹿放迹同鳬鷗丈夫旣許國生理焉得謀功成才拂衣庶以追前修

泊鸕鶿灣

朝辭婺女城暮泊鸕鶿灣鸕鶿暝不見但聞水潺潺水聲日西流客子何時還長風吹徵衣慘淡生愁顏

泊蘭江

我舟泊蘭江江水淨如練孤云塵外飛歸鳥鏡中見回環城數里雜沓山百轉何年徐偃王於此建古殿陰廊斷人迹敗壁畱蝸篆題詩感古昔荒哉瑤池宴

過白鴈灘

前逢白鴈灘灘聲急如雨扁舟勢逆上百丈難遽舉風寒云欲墜冰潔石可數寒冬景蕭條況我值羇旅故居日已逺所思在兒女有鴈不寄書虛名亦何取

宿桐灣埠

蚤歳遊江湖倐怱逾半百偶遂花溪隱山水環我宅教兒業詩書課僕勤稼穡投閒未三載又作逺行客系舟桐灣埠衣袂帶晚色風吹野燒紅月照灘水白舟中二三友相對訴胸臆夜長不能眠擁被情黙黙

息灘

息灘復息灘逆上如登天舟行勢齟齬百丈不可牽人持白木篙左右柱兩肩倒緣淩風檣俯貼衝波舩分寸累丈尺始能就其顚回頭望來者相去一丈懸我生匪利渉坦易性所便因之戒行險庶資逺遊篇

胡樂站

淸晨發崇上四十五里程蕭然見古驛四壁惟榛荊道傍有候吏倒履遙相迎烹茶坐來久各伸羇旅情更深始就睡乃聞喧逐聲披衣問如何有虎負豕行

張家灣

扁舟帶晚色小泊張家灣寒光蕩虛碧縹渺衝瀜間北風吹黃蘆慘戚遊子顏區區短篷臥十夢嘗九還須臾桃花溪咫尺石井山隔枕忽驚覺水鳥鳴關關

丹陽湖

泛舟丹陽湖水鳥何繽紛或飛或飲啄倐忽千百羣千百亦不盡藹藹如浮雲蕭蕭影自照嚦嚦聲相聞嗟爾稻粱謀來往多辛勤漁郎集网罟焉得防朝曛

采石

盡日行扁舟始至采石口沈沈夜色靜寒波落星斗憶昔騎鯨人捉月月在手不知千載下豪气猶在否我來賦新作筆底蛟龍走欲招宮錦袍樽中惜無酒

揚子江

滔滔揚子江江流日千里古來限南北今看平如砥我行屬冬候際此風日美捩拖羣魚驚推篷一鷗起須臾棹歌發客子心亦喜平生濟川心造次聊試爾

姑蘇城

迢迢姑蘇城其勢髙百雉古來余霸習英雄疊興廢一夫起鹺役遂擅西南利經國無逺圖俄爲巨明制憶昨鏖戰初矢石飛雨至殺聲相交加白骨泥沙棄敵樓今尙在往事流水逝我舟一經過恍傯如隔世俯仰二十載風物不可記頭黒今已白感慨夜無寐

嘉禾

晨發嘉禾城晴日舒我顏水深野岸闊驛古秋花斑回頭指點中已過三塔灣少年所遊地頭白今始還沙鷗喜我還來往淸波間願爲忘機翁與爾俱投間

武林

捨舟東新橋徒步北郭門人煙竟蕭瑟往事不復論晨炊起斷壘秋艸生頹垣平生富麗地轉盻成荒村入城問所交十室才一存諸生幸頗集日夕具酒尊有兄在苕川久別勞夢魂那知十五載再敍骨肉恩吾兒渡江至迎我歸田園田園豈不好況有可抱孫松楸兵燹余何以慰朝昏遲行復遲行淚下聲復吞

旅館夢先人覺而有感

先人已云亡哀哀我所思所思不能已中夜夢見之春風顏色歡手把梅花枝諄諄過庭訓似示夙昔辭顧慚伯魯昏受簡恐復遺雞鳴星在天蕭瑟回風吹推枕耿不寐吞聲涕漣洏豈伊道路長冥漠相維持乾坤浩茫茫江水日夜馳江水亦不息我心永傷悲

遣瘧鬼

汝本顓頊子變化逃其形胡不肖厥祖騎龍升帝靑而爲瘧鬼徒屑屑居滄溟復遊人間世所在行威靈舌光霹靂飛怒目張朗星坐令命蹇子狼狽汝所丁其寒誰致然其熱孰使令淒淒挾絮纊喘喘思風亭肉黃面亦皺呻吟不可聽巫師用桃茢醫師進豬苓汝常固蟠結百藝無一寧嗟汝聖王裔區區獨伶俜遷善乃令徳肆虐非常經我今賦新詩送爾揚歸舲東方有蒼龍鼓腹生雷霆西方有白虎利口惟膻腥赤鳥司南方丹砂耀修翎玄武在北方閃目光熒熒四方汝無往恐汝罹天刑汝宜返故鄕寒泉肅泠泠緑荷以爲衣丹霞以爲扄珠簾水晶幌貝闕琉璃屛洛妃奏淸曲湘娥薦芳馨飄飄曵鸞旗洋洋下云軿速行如風火晝夜不可停從此勿回首一去三千齡

宵行效陰何體

纜舟才晚憇驅車復宵徵修途帶殘夢曉色動微明拭目近山色傾耳逺雞聲雨過石猶潤岸窮橋始橫屬玆淸秋候廹此羇旅程孤懷𨿽自慰迢逓難爲情

墨梅

烏不湼而黔鵠不浴而白其類𨿽有殊各以見眞色畵師亦何心變幻隨世惑展圖對梅花爲爾心惻惻

次韻妻兄鄭伯武見寄

人生如秋蓬飄飄易爲別回頭憶往事令我愁欲絕伊昔狼狽初風塵暗南北晨昏但奔走衣帶不得結載揮賈生淚徧歷太史轍西辭吳山靑東望越水白是時苗獠盛跋扈興妖孽我兵气不揚我馬骨已折賤子復何爲懷玉聊被褐謀生乃盡廢事業安得說結廬花溪上旣耰還復輟平生性駑鈍屛趾恥干謁維時元運移飛龍奮天闕大臣方召輩議論甚剴切蒼生免塗炭枯朽得再活曄也非其才徵書下東浙或談帝王略從橫吐胸臆或稽周孔訓輪畨侍君側顧慚內空虛衣冠廁羣哲成均忝司教遊藝隨所適風痺忽我嬰形容頓銷鑠爲官旣無分上疏乞骸骨歸來對靑山及此日未夕別君二十載憂喜不同域君有子與孫良田環美宅我仍迹羇棲暖眼惟梨妾長子三十餘讀書僅謀食三孫未成人頑懶俱失學三女各有歸織袵喜不拙君年七十三我近六十七枯楊𨿽生梯能忘舊佳匹載懷外舅氏冰淸儼人物生死骨肉離情懷爲之惡何由上南斗握手論紆鬰愁來夫如何醉飲酒一石

送轅兒一首﹝並序﹞

轅兒以文學徵匆匆別我無可言者伏念聖朝憂老許令一子奉養而吾年已七十闕定省之候菽水之供情見乎辭不能自己云

聖朝禦六合治化如陶唐任賢去姦邪綱紀日以張細材桷與榱巨材棟與梁嘉謨滿丹陛玉佩鳴鏘鏘府帖急星火昨夜下永康嗟汝玷儒流乃以文學揚文學本徳行純孝多流芳熒熒爝火微詎禆日月光我今七十翁風痺臥在牀崦嵫旣已迫衰颯方自傷齒牙半脫落頭髮盡已霜況兼左耳聾兩目俱茫茫賴爾營束脯糊口走四方藜藿供我餐湯藥供我嘗今玆捨我行言及我淚滂念欲隨汝去十步九步僵汝哭離我膝我愁裂中膓扶病送出門東風爲淒涼吞聲竟嗚咽气盡語不長汝行勿我念努力隨忠良所憐三小孫路逺不得將不如棄溝壑誰與輸餱■﹝飠量﹞聖朝許侍丁恩波浩洋洋玆情儻得伸望汝回故鄕

言懷五首

出門多炎埃舉步不可觸野人嗜蕭散所志謝流俗髙齋寂無人當午眠正熟神遊羲皇上夢繞滄江曲翳翳境初晴勻勻息還續忽覺聞餘聲淸風動林竹

郊原生意新靈雨旣沾灑賤子攜酒醪往餉耦耕者文章本虛器衣冠亦云假何如務稼穡白首在田野是時日向暮川色明可把逺林鳥雀聚峻阪羊牛下澹然竟忘歸悠悠遽難捨獨立臨長風中懷何由冩

魁山一茅茨中有無名氏頭戴鹿皮冠髮白絲不理齋居了無事危坐烏皮幾流觀髙士傳放迹心獨喜紅塵樹外隔淸風竹間起俗客不我過其門靜如水嗒焉似忘我稽首南郭子

今日忽不樂少爲川上游童冠相追隨衣服紛好修紆徐旣就阪﨑嶇亦經丘是時鳴雨餘气候如淸秋恰然拄孤藤聽此涓涓流往者旣云邁來者無時休周流信無滯至樂常悠悠俗士勿與言永爲智者謀

新沐換輕幘振衣坐南軒軒前何所有嘉木陰以繁林端響靈籟幽趣難具論好風旣南至流火將西奔寒暑互推遷日月相朝昏至人體天運閒居寂無言尼父溫伯雪目擊道已存如何支離子聒耳來喧喧

艸閣詩集卷一

●欽定四庫全書

艸閣詩集卷二

﹝明﹞李昱撰

○七言古詩

寄太平諸友

昨日東風吹雨過正值山齋罷書課無官可守眞自得有酒不飲誰能那此時況當春夏交緑靜園林安敢唾出泥已誇籬筍嫩入饌頗憶溪魚大花間紫驑來幾疋葉底黃鸝鳴兩个桃君諸公多俊才逺來相就同賡和能文何如揚執戟劇談每羨陳驚座水心風流今尙在正獻家聲逺猶播伯仁之孫本奇士亦有詩僧兼種糯埜人擬作韋曲逰諸公復忍東山臥誰謂更深雨復作到曉打牕驚夢破寧愁烏帽顚風吹尙恐蠟屐春泥涴拈毫惆悵題我詩天晴更爲斯丈賀

聚上人鐵筆歌

昔時智永鐵作限今時善聚鐵爲筆筆底曽經百煉功篆隸雕鐫體非一揠波縈回埀露瀼金鵲虎爪相輝光瑯函夜啟玉剛夘笑倒籀史驚鍾王我作中臺山上記一揮四百二十字聚也運鋒勒翠瑉至今矯矯龍蛇勢艸閣巗居雲气深上人一來聽我吟要將鐵筆化采筆叢林價重雙南金

贈地理逺碧山

澗東瀍西曾卜洛定之方中楚宮作當時相宅論陰陽猶未經營到冥漠後來注意馬鬛封某丘某水尋靈蹤封侯作相在頃刻芒鞋踏徧靑芙蓉逺師本有降龍技隨處看山逐龍勢金華一郡凡幾家屢見牛眠得佳地我家近住東屛山時與逺師相往還靑嚢和月掛松樹且酌美酒開心顏我聞金陵帝王宅虎踞龍蟠出奇特逺師飛錫宜一遊歸來說與漁樵流

送顧仲明之常熟州教授

自從吳中識君面江海相違復相見交情不下十年餘歲月匆匆若流電尙憶淸風八詠樓與君喫酒樓上頭酒酣借箸爲節擊狂歌落日驚沙鷗聞道蘭亭看修竹官冷三年食無肉褐袍才樂栁汁靑又載琴書問常熟此州吳公之故鄕弦歌彷佛聲洋洋孔門政事出文學坐令州牧成龔黃朝來河雨添春水吳船催發吳歌起酌君別酒情未已我亦衢州整行李人生離合眞可憐臨行把袂心茫然相期出處各努力淛水東西謾相憶

踏車行

南岸北岸聲咿啞東鄰西鄰踏水車車輪風生雷轉軸平地雪寒生浪花借問老農何太苦低頭欲語還咨嗟前月有雨田未耘非其種者紛如麻縣吏捉人應差役令嚴豈得營私家況當今月滴雨無陂塘之水爭喧嘩𨿽如抱甕沃焦釜蹄涔豈足供泥沙語罷踏車車轉急田水何如汗流濕老妻貸谷猶未歸力疾無柰吞聲泣

喜雨行

五日不雨中禾焦十日不雨晚禾死農夫田父心煩勞桔橰搰搰徒爲爾俄然雲起從西北一片飛來頭上黒六丁雷斧開天關不盡天瓢瀉甘澤沛如萬頃之銀潢疾如江漢流湯湯怒如龍物騰變化颯如白帝行秋光在坑滿坑谷滿谷此雨何殊雨珠玉甌窶汗耶無復分但見芄芄稻花熟東家老翁賖酒勸西家女兒賣釵釧靑黃未接渾未憂屈指丰年眼中見我歌不獨如元丰我歌直與康衢同此身願作飯牛翁耕田鑿井堯無功嗚呼耕田鑿井堯無功

農家謡

髙田低田禾盡熟農家農家生意足腰鐮在手如割鮮玉粒如山塞茅屋親戚鄰捨歡樂同酒酣社鼓歌老翁阿孫將米換魚肉老嫗髻挿山花紅時和乃由天子聖元丰之歌敢同盛嗟嗟鼠竊滄海邊胡不賣刀買犢來歸田

誕日醉吟

先生今年五十一兩鬢𨿽斑眼如漆挑燈終夜何曽眠細字蠅頭看書帙旣不能握簡起艸趨明光又不能搴旗斬將赴敵場布衣十載困江海空有崢嶸磊落驚世之文章近來結屋翠峯下白雲繞屋看如畵王侯卿相不到門自與農夫作鄰捨蟻浮缸面新酒渾淸晨上壽誰稱尊阿兒拜前女拜後此樂欣欣難具論盤餐照眼復何有出甕黃虀間靑韭山田放豚初告腯潑刺鮮魚貫霜栁須臾剝剝啄啄叩門急攜肴載酒來諸生陶然洗盞復更酌𨿽無絲竹管弦之盛亦有鏗鏘澗水和此颼颼萬壑松風聲松風爲我淸松月爲我明眼花耳熱不知夜但知百川一吸如長鯨我醉欲眠卿且去謫仙未得其中趣玉山𨿽倒嗔人扶染筆從容賦長句我不願二十四考書中書我不願千二百歲崆峒居但願百年三萬六千日日日醉吟歡有餘

秋宵七恨﹝並序﹞

荀卿賦篇於知云蠶葳之辭始隱而終露又疊以應之予嘗愛其異偶值秋宵不堪旅次韻成七恨以爲一代之新體云

靑蘋葉底聲蓬蓬當年曽號襄王雄秋髙八月勢轉急忽來吹我茅屋東今我夜坐難秉燭使我髮白成老翁吁嗟恨爾之秋風﹝風﹞

六月一滴不沾土連夜淋漓獨何苦紅蕉碧梧語葉上黃茅屋漏那能補雞鳴嘐嘐天欲曙況乃蕭條在羇旅吁嗟恨爾之秋雨﹝雨﹞

嫦娥竊藥奔蟾窟老兔千年搗何物玉鏡初從海上來冰輪又向雲間沒借問胡爲有圓缺不與愁人照離別吁嗟恨爾之秋月﹝月﹞

西風古城夜向深滿牕白月光沈沈羅幃羙人勞寸心雙杵忽傳空外音寒衣不來道路逺丁東落耳愁難禁吁嗟恨爾之秋砧﹝砧﹞

伶倫截竹才過尺一吹能裂蒼崖石況復聲聞折楊栁對此令人多感激中宵無人萬籟靜天上殘星猶歷歷吁嗟恨爾之秋笛﹝笛﹞

疾雷鳴夏風鳴冬秋來鳴者難爲容露寒九月入牀下啾啾喞喞羣相從十回歸夢九回斷起坐積憤塡心胸吁嗟恨爾之秋蛩﹝蛩﹞

洞庭波寒秋影亂幾回相失聲相喚艸木黃落始來賓頗似人生系微宦數年寄書長不逹應負冥冥在霄漢吁嗟恨爾之秋鴈﹝鴈﹞

贈蔡正伯二十六句

石井田邊讀書處好山繞屋靑無數尋常俗客不到門自得平生隱居趣中山蔡君淸有餘拄杖衝寒忽相遇升堂磬折延上座揮麈懸河發談助酌君射洪之淥酒煨以岷山之紫芋取琴爲我彈赤璧如此英雄大江去起看星斗光闌乾天風蕭蕭襲衣屨方今四海頻戈鋋與君飄蓬同旅寓藤牀對月談未了淸晨告別何匆遽惜君豈不苦挽畱肯伴山間白雲住豈無鮑叔知管仲亦有陳蕃下徐孺臨分握手情依依聊復揮毫賦長句君能別後重相尋記取門前兩槐樹

徐君徳裕挽歌

徐君先裔中山人作令來字花溪民至元年間一大治百里藹藹桑麻春只今相去百餘載甘棠不伐懷其仁乃知作善天降禎衣冠後代何振振其孫徳裕才卓犖壯年談笑紅蓮幕逸气稜稜萬里駒髙懷矯矯層霄鶴晚節無心向朝市自識山林有眞樂杜門不復趨權豪竟與時流如枘鑿忽朝議事忤鄕童鑠金織具嬰其凶鳳陽閱歲歿王事長淮浪險多蛟龍遊魂欲歸道路逺梧桐葉底隨秋風有子積憤塡心胸晝夜號泣呼蒼穹幾回頓絕欲俱死身著麻衣走千里哀聲欲斷楚山云血淚應添楚江水艱難收骨歸故鄕思欲與親雪其恥一日思親十二時夜臥慈顏夢魂裏臥薪嘗膽仇不忘繡衣持節來東方揮彊扶弱問民苦白筆凜凜飛秋霜親仇從此獲一雪魑魅魍魎何由藏長塗赫日屋埃黃行行械系投邊方鄕中耆舊皆嘆息徐家孝子眞難得老夫聞之亦喜舞爲寫長歌相勸激我歌不獨誇鄕閭要使觀風逹宸極君不見孝子卽忠臣會見簮纓繼前澤

次韻東坡白戰詩

稚子攜壺沽竹葉怪底紛紛亂飛雪江天雲气凝不流海間波濤來無絕支機石殞光欲碎承露髙莖凍應折艸中誰憂狐兔死麥根已喜螟蝗滅天涯客況勝雪冷歲裏光陰驚電掣吟脾淸苦出秀句望眼昏花舒醉纈誰家洛下閉門戶幾人海上餐氈屑是非千古冰鑑在榮辱百年風鳥瞥紛紛狂態安足數烱烱孤懷向誰說夜深感慨那能眠但覺衾稠冷如鐵

王昭君歌

眀妃漢家人自小生金屋金屋花連春晝長東風養得顏如玉一身願作陽臺云琥珀枕邊常夢君誰知閒門跬步地年年艸色生羅裙邊城昨夜悲笳起單於求親漢天子黃金不買毛延壽翻作無鹽畵圖裏畵圖妾貌兩不同玉鞭催上浮雲騘畵官喜舞天子惜臂上猶存紅守宮愁雲茫茫天萬里白艸離離塞煙紫回首長安何處家琵琶聲中淚如水單於發黃雙眼靑嗢咿遣譯通丁寧氈廬寒月射秋夢安得風吹歸漢庭妾身不惜安邊計婦人豈足揚兵气單於那知甥舅恩貔貅百萬能無媿明妃塜前靑艸肥宮衣化作彩雲飛生無羽翼度關塞死後魂隨秋鴈歸

北上行送周士約

停君鐵如意飲我金叵羅我有北上行起舞爲君歌念此北上樂君行莫蹉跎披云登太行敲冰渡黃河黃河連天與天碧織女大笑投銀梭紅雲暖光開玉闕流星煌煌夾明月簫韶之音下紫淸太液恩波流不竭去年前席召賈生今年上書薦襧衡鵬搏虎變不可測布衣談笑爲公卿吾道昌丈夫北遊須帝鄕紅顏才子靑雲郎文光照曜宮錦裳紫驑馬肥金鞍光蓮花匣出三尺霜黃金臺髙天中央紫琳作佩聲鏘鏘聖主恩深跨陶唐好賢不數燕昭王北上行君莫忘

東軒歌四十八句爲伯弘昆仲賦

酌君東軒酒贈君東軒歌君家之軒甚疏豁分明結構依巖阿上有魁山之崢嶸下有堰水百折之流波山盤水繞路不盡地幽往往聞鳴珂軒中有人冠峨峨怡怡之集何委蛇秋天鴻鴈序偏肅春日棣花陰更多正當日出東方時陽烏飛上扶桑柯層軒面面皆陽和六龍銜耀靑天過伯氏仲氏吹塤箎叔也季也能同科況君有母壽而康兩鬢不著秋霜皤友於奉觴更上壽緑酒微覺朱顏酡臨軒手把東皇衣願求齡永福且那谷風東來射花栁海月東出穿松蘿東裏先生嘗叩門鳴玉曵組肩相摩或工苦語似東野或騁豪句如東坡種瓜或作東門遊賞菊或向東籬哦西山朝來恰對我拄笏雲气相噓呵村南村北亦有鄰或荷農笠被漁蓑此軒實爲東道主剩有人物如星羅嚶嚶黃鳥鳴髙枝娟娟白鷺浮盤渦歸鴉或棲雪後檜遊魚或觸風前荷有童慣養屍鄕雞有客共玩山陰鵝艸閣道人投東來開軒延飲黒日閒婆娑瑯玕錦繡不足報但寄詩筆懸長河

題王子榮主簿所藏醉貓圖

涼風晚香吹茇苛貍奴咀之酣且臥金睛不動尾鬖髿翠屑闌珊落余唾眼前黠鼠紛如雲白晝從橫喜相賀翻盆攪甕任汝爲艸性須臾如酒過奮須一攫何所逃腥血空令齒牙涴黃筌老手妙入神安得徧示寰中人鳴呼安得徧示寰中人

髑髏挽車圖

車轔轔車轔轔觸髏挽車挽斷筋借問何辛辛一家骨肉在一身紅絲系足非良因彩衣兒女徒欣欣載重力微毎見嗔鞭之撲之亦有因嗟哉髑髏之骨已如銀髑髏之苦如積薪髑髏入土還笑人後車來者無停輪

九鶿圖

何人水墨開毫素白日晴牕起煙霧彊將醉眼窺微茫乃見江南九秋鷺兩隻長鳴一隻飛兩隻共啄菇米肥其餘四隻夢洲渚黃蘆白葦相因依我家曽住苕洲上緑蓑披雨聽漁唱西塞山邊今有無桃花流水應新漲別來幾載接林巒身欲奮飛無羽翰捲圖髙詠風漢漢憶爾磯頭靑釣竿

狄仁傑諫復廬陵王圖

金戈玉戚平四方英雄只數唐文皇惜哉龍飛起晉陽婚風相繼流餘殃牝雞之晨及其常天樞崇崇勢莫當瞾也居然埀衮裳竟以褒妲談虞唐鸞臺鳳閣遙相望合置杞梓羅圭璋翩然木鶴來求凰吹笙子晉儼在傍雲牕霧閣事渺茫妖狐遂闞東宮墻嗚呼仙李根摧傷存者僅有廬陵王狄公正笏持朝綱直辭凜凜生秋霜神堯大器安可攘儲君不復我涕滂沒身事付桓與張虞淵日落回重光瑤圖三百漢共昌至今靑史傳芬芳

嘲鳩三五七言

雙鵓鳩毛斑斑陰雨逐婦去晴天呼婦還嗟哉爾婦良不易愛憎只在須臾間

處女吟

深閨有處女盈盈好顏色施朱太赤粉太白畫工如山貌不得年逾三十不嫁人蹇修塞門守愈眞淸晨去來山上柏願以苦節終吾身東風吹緑階前艸蝴蝶雙飛一何早長門白日苦花多人生只似花開好東家小姑嫁大官錦靴笑坐黃金鞍一朝失寵如敝屣鏡中孤影愁離鸞西鄰小妹嫁豪賈聘與黃金賤如土失身乃在江海間夢魂長怨風波苦何似深閨處女吟許身眞比雙南金寄聲小妹小姑道嫁人容易紅顏老

吳將軍歌贈邁善鄊

吳將軍天下雄目如朗星气如虹平生讀書不怕死惟有秋霜烈日皎皎是孤忠曽攀丹桂枝飛上銀蟾宮紫皇賜以白兔藥令將軍起民雕瘵蘇愚蒙去秋蝮蛇従西來渡我淛水東磨牙白參差吮人肌血豺虎同將軍躍馬如遊龍笑持三尺莫邪鋒刳虵之腹馘蛇首魂魄散亂隨秋風又聞栝蒼山千疊萬疊靑芙蓉山深狐兔作人立火雲獵獵旌旗紅將軍手撚鐵絲箭腰掛麟膠弓竟從荒茅野艸入一洗妖媚無畱蹤民無居將軍墉民無田將軍農秋田滿眼春芃芃賣刀買犢期年丰夜來撾鼓聲籠銅乃是將軍奏凱歸越中越中民喜且雍走白叟歌黃童牽羊載酒遮道迎迎我詩書禮樂之元戎有母有母埀霜蓬升堂百拜歡動容有兒爲國立大功忠孝一心天感通烏臺卓立髙崇崇薦章如雲逹九重九重日月光重瞳璽書蚤晚來徵庸噫吁嚱吳將軍安得如公數十軰落落棋布嚴提封

鴻門舞劍歌

鴻門大將輝重瞳虎視六合無英雄當時灞上隆凖公摧眉俛首趨下風靑虵光寒射尊爼酒酣拔劍爲誰舞一舞範增身若云再舞張良面如土神鋒栗魄可柰何喚取楚人歌漢歌當筵對舞張羽翼紅煙紫電相蕩摩須臾舞罷沐猴悅亞父翻成背流血玉玦不靈玉斗裂楚漢雌雄從此決

月氐王頭飲器歌

北風吹寒地椒短卷毛綿羊尾脂滿國王愛飲蘆酒漿鑌刀巧削玻璃椀玉窪雲气蒸髓紅神光欲裂泥丸宮血魂剺面訴上帝怒鯨倒吸銀河空紫檀琵琶作怨語彩姬如花踏筵舞豈知讎骨塡糟丘鬼馬悲鳴艸根雨湘鬼髑髏空獨醒劉伶墳上苔花靑何如將身制鸚鵡生死不離雙玉瓶

胡將軍歌

胡將軍邦之良武之豪身長八尺面如鐵敵人見之凜凜生寒毛憶昨辛夘歲九州島沸鯨濤蒼生日塗炭呼天雨泣何嗷嗷吳王气宇眞天人手提秋水三尺之豪曹貔貅萬竈會滁上左右環列俱賢髦將軍謁轅門開口談六韜爲王之爪牙出入行陣躬鞬櫜溲江江水流滔滔疾如風雨飛十艘王命胡將軍蝥弧蝥弧爾所撡義聲西來動白日電光閃爍揺旌旄金陵宣城不日得徽州嚴郡隨風逃洞兵三萬餘刄鞘弓藏弢靈旗卻指金華城父老爭先將酒羔喉衿閩楚信州地將軍又爲殫力營城壕乃從元戎上臺鼎橫金拖紫獨立靑雲髙將軍未下車民庶憂忉忉將軍旣下車所犯無秋毫健兒不敢忤民意酷吏不敢搜民膏男兒務農耕婦女勤蠶繅將軍爲之垣墉使生厚民適自樂將軍勞兜鍪貂蟬本無異擬變方名爲夔臯嗚呼壬寅春二月肘腋禍所遭三軍盡躑躅萬姓皆號啕朝廷聞之爲痛惜遣中使降丹詔遂有光祿大夫越國之崇褒有廟有廟依巖■﹝山上敖下﹞春秋二時祠太牢吹笙鼓瑟兼伐鼛玉杯春酒釀蒲萄畵梁文栱倍輝赫焚香彷佛來焄蒿英姿颯爽毛髮豎陰風吹動團花袍殿前近侍捫錦絳壁上先驅腰寶刀出師或銜枚班師或鳴鞀將軍𨿽死有餘樂魂魄上與星辰遨有子有子如將軍志欲與國除麼麼鄰敵侵我疆勇捷如飛猱奮身與之戰以一當百戰已鏖將軍陰兵實助之似聞人馬聲嘈嘈敵驚靈火徧原埜如中羽鏃相呼號我來祠下謁遺像秋林葉落風蕭騷雄文大字紀顚末翠瑉已載黃金鰲翠瑉已載黃金鰲嗚呼胡將軍將軍生爲名臣死廟食將軍之死猶未死嗚呼勸忠之作吾其叨

二喬觀兵書歌

古來尢物多嬌美家國傾危始於此緑珠樓前紅粉空馬嵬坡下花鈿委何似喬公之二娃髮云不髢濃如鴉傾城顏色何足羨過人才慧眞堪誇深院無人春日好不繡鴛鴦被情惱臨風並倚雙頭蓮手把兵書細論討大喬已作孫郎妃小喬又作周郎妻設機制勝妙無敵誰謂頗牧生深閨曹瞞提兵來赤壁千里旌旗蔽雲黒水軍百萬將柰何吳下衣冠俱失色小娃袵席能運籌飄飄殺气橫淸秋綸巾羽扇風采發偉哉公瑾來舒州北軍怕見南風起烈火齊燒舳艫尾孟徳零丁匹馬逃檣櫓灰飛付流水滔滔巨浪髙如天敵人不敢來戈船乾坤従此限南北盤渦鷗鷺成安眠婦人自古無專制畵師故寫圖中意趙括徒能讀父書堂堂八尺能無愧

徐原父畵梅歌

座客且莫諠聽我梅花歌古今畵者豈不多俗工柰此幽絕之花何花光道人得三昧標格孤髙出塵外後來繼之復何人畵師斂手看前輩湯叔雅楊補之我嘗按譜搜瑰奇或如蜂腰繞屈幹或若鶴膝行髙枝或如蟹眼競的皪或若兔耳相參差陰陽向背合造化攢三簇四何葳蕤眼看變態不可測記一忘百空爾爲寥寥數百年寂寞江村樹榦坤盡埃塵伊誰重毫素人間不是無梅花無人識得梅花趣山陰老王腹如蟇能寫千朶萬朶之繁葩權門挾勢求不得徘徊悵望扼腕生咨嗟九里山中艸堂窄手種梅花動成百有時疋紙戱作推篷圖老幹新捐隘春色尋常更有梅花船系在鑑湖之濆栁姑之廟前夜半酒豪詩興顚遶湖撐徧十頃玻璃天金華徐君亦有梅花屋終日關門媚幽獨西湖東閣座上親庾嶺羅浮眼中熟三年落筆始一揮觀者已覺心神飛逹官名流得眞迹珍藏篋笥生光輝有時寫墨梅蕊玄霜點注雪色紙三十六宮貌如玉風流卻讓昆侖美有時作紅梅花鵝溪綃上碎染天臺霞艶如玉環醉夘酒炯如姑射餐丹砂有時畵釣潭影橫枝下浸滄波冷老龍屓贔蟠水鱗夜半熟眠呼不醒有時畵出墻梢孚尹玉气春風淆佳人日暮翠袖薄獨倚修竹當林■﹝土幻﹞有時寫雪後容淸絕但無比玉瘢數點春自生鐵骨一梢僵不死有時寫風前景滿地還飄零粲如魚鱗嗅不腥紛紛點破莓苔靑有時或寫煙中骨彷佛傾城在林樾隔幃遙見李夫人燈下玉容終恍惚有時或寫月下魂巫陽招得來黃昏縞衣能歌緑衣舞月落參橫何處村王君筆底縱橫處意匠分明與神遇遂令海內人題詩碎錦零珠不知數憶昔君嘗求我吟一別風雨江湖深十餘年來乏佳句今日爲君勞寸心許壇髙築臨無地立呼四友來參侍前驅陳玄後陶泓楮生毛頴還同至山根水涯開幾株南枝北枝春有無搜梅之精擿梅髓舊懷新賞成須臾金華之山鑑湖水山有奇峯水淸泚王徐寫梅伯仲間況復淸髙亦相似王也騎龍叩天闗五云之中喚不還平生畵梅得眞訣置在二十四風花仙之上班徐也少年今白首能事無能出其右世人喚作梅花徐剩有香名吹不朽何水部杜拾遺老夫萊爾相提攜尋花索笑往何所夢中著屐行春泥豈不聞淩風之臺郤月之觀歲莫之傷春愁之亂二老乃是詩中豪其餘作者李與桃桃紅李白徒爛熳風韻豈似紅梅髙林逋處士請回駕暗香疏影非眞畵畵本無聲詩有聲詩人幾許浪得名我欲尋君牧羊洞自取瑤琴作三弄復念人間知者希梅梢月色誰能共三弄亦不盡離思紛如雲問天乞借驪珠一千顆置在白玉盤中持贈君贈君君莫違什襲當愛惜詩因君畵始霶霈畵得吾詩倍輝赫朝來隠幾已忘言更向孤根尋太極花神有靈應笑我此翁也有梅花癖老翁之癖因作歌苦被風騷互推激湛盧豪曽歐冶重緑螭紫燕孫陽識我歌不求眾口誇我才不倚千夫敵但恐爲花漏泄春消息花神上訴天爲嗔六丁下取飛霹靂

東白軒歌

郡侯軒子名東白邀我題詩冩胸臆自言曽客京華東慣識東方五更色天上雞人唱曉籌靑宮問寢當龍樓午門萬戶啟金鑰宵衣聖主思嘉猷左右衣冠盡臺輔獻納論思出肝脯螭頭不動香煙髙蝦須漸捲晨光吐太學讀書燈火深承恩作簿花溪潯九重堯舜尙憂惕承流宣化當勞心殘月輝輝太白閃雞聲三唱更五點夜如何其夜向晨面視東方色容儼東方未白思明光東方旣白瞻扶桑有時顚倒衣與裳簿書期會亦琴堂坡仙赤壁曽題賦亦有當年東白句枕籍舟中何足論豈似君家所扁之小軒

海棠畱春鶯歌效長吉體

環奴本是傾城女帝遣花中作花主玉手親將金剪刀剪碎錦江三月雨猩魂入夢流妖芳翠紗夜燒紅蠟香雙鳥緑衣黃作裳聲聲苦欲畱春光靑皇馬嘶芳艸路胭脂欲捲東風去畵師卻倚中山兔畱在華堂最深處

子陵釣魚圖爲胡伯奇題

光武龍飛膺赤伏臺上功臣三十六先生底事披羊裘翛然獨釣銅江曲嘉謨啟沃當龍潛已令漢火回炎炎三公之棄如敝屣一絲引得貪夫廉但知文叔同衾臥不知客星侵帝座先生之風千載那能忘雲山蒼蒼江水長

題煙波疊嶂圖

憶昨扁舟上南斗順風看山如馬走前山在眼後山失紫翠繽紛落吾手當年見山如畵圖畵圖得似當年無臨軒把玩笑絕倒蚤覺詩思生江湖江風蕭蕭煙水暮盡日漁翁釣魚處安得身輕如白鷗江上飛來又飛去

題胡濟源聽泉樓﹝戊戌前作﹞

冷泉亭子深且幽我昔杖履曽追逰山中正當朝雨霽坐聽泉水涓涓流初如松風灑萬壑忽如仙佩鏘鳴璆又如蛟龍起潭窟霹靂閃電摧林丘黃猿抱子掛秋影欲下不下聲啾啾是時同行四五人相對毛髮寒颼颼乃知福地難久住卻載酒壺登彩舟故鄕一別幾十載江湖浪迹隨沙鷗風塵澒洞箭滿眼欲歸洗耳嗟何由飛來山色入我夢碧松丹桂枝相樛每逢泉石必宿畱題詩感慨無時休胡君亦是聽泉者胸次磊落非常儔何當暇日登君樓與君作記樓上頭

題鐘馗移家圖

緑袍進士掀怒髯饑來嚼鬼如蜜甜酸風苦雨攪白日移家欲往陰山尖隨兄小妹臉抹漆眼光射人珠的皪鬼奴鬼妾千萬形蟹怪貓妖最蕭瑟勢能使鬼鬼不違髑髏在後嗤鐘馗英雄如山堆白骨莫倚區區手中笏

題陶淵明歸去來圖

典午渡江江水竭寄奴小艸當春發先生太尉之子孫管謝之間見人物先生志在義熈前先生道在羲皇先北窓淸風湛如水閒來一枕供髙眠彭澤之衙大如斗云出無心亦云偶鄕裏小兒稱上官辱我門前五株栁有田將蕪胡不耕無官見縛身始輕掉頭一笑賦歸去浮雲富貴非吾情扁舟遙遙揚晴緑咲指吾家舊茅屋門首歡迎拜僮僕三徑依然對松菊黃菊黃菊當我軒濁醪濁醪盈我尊湏臾爛醉喚不醒昨非今是何須論田夫農父邀皆去共坐田頭話農務阿舒爾等休讀書讀書要被文章誤

靑山白雲圖

若有若無靑山之嶙峋欲斷不斷白雲之氤氳往時何人得此意彥公彥敬下筆藝絕倫我歌紫芝白雲裏白雲卻向靑山起裁云爲吾衣推山作吾幾松花釀酒三千石醉後髙歌歌未已歌罷仰天笑此樂人中仙心揺赤城霞目斷蒼梧煙左執容成袂右拍洪崖肩五云之佩何翩翩乘風欲往蓬萊巓蓬萊巓渺何處金銀樓臺隔煙霧靑鳥銜書海上來千歲胡麻欲成樹悵不往兮心茫茫云浩浩兮山蒼蒼人間亦自有眞樂還君之圖兮贈君靑山白雲作

題五馬圖

開元四十萬匹馬誰是超然出羣者曹韓筆刀非不工須信眞龍最難冩眞龍只有拳毛騧太宗騎此開唐家雄姿猛气世無敵當年識者久嘆嗟吳興公子畵五匹滿眼風雲起蕭瑟一匹玉花嚙且驕一匹飛黃甚飄逸駁文殊者一匹雄一匹紫電奔長虹中央正立一匹胡靑驄遂令四馬皆下風想見承華春苜蓿此馬由來字天育殷紅盤袍帽紋縠奚官秋策采監牧花萼樓前風日遲五王宴罷何逶迆乃知畵師用心苦俟我落筆題新詩大明天子飛龍騎汗血功成卽天位眞龍復出凢馬空眼見此圖傳萬世

送胡季誠北上

杭州従事眞文儒乃是丹山九苞之鳳雛春風葳蕤開玉樹明月皎潔涵冰壺伊昔跨馬逰京都翩翩彩服親庭趨太常博士眾所敬儀表自與常人殊嗚呼耆舊今已無空餘故宅臨東湖嗟余避地頗相近不得再見成長吁山中六月火雲熱多君爲我來肩輿衣冠如覩太常面令我舊事懷姑胥﹝自注昔與季誠尊翁古愚先生會於楊廉夫姑胥寓捨﹞呼兒出爲佳客拜遣僕往問香醪沽黃雞啄黍或可餉靑韭剪雨時堪須夜深秉燭忘夢寐脫巾且掛長松株酒酣慷慨肝膽露駕言欲問靑雲途飄然掛席上北斗海濤日出扶金烏觚稜翹首天咫尺五云深處陳嘉謨先公餘澤猶未已靑氈故物還須臾靑氈故物還須臾此行善保千金軀

艸閣詩集卷二

●欽定四庫全書

艸閣詩集卷三

﹝明﹞李昱撰

○五言律詩

送劉原善赴浙東

金陵城下路送逺意無窮水淨平沙合天寒埜艸空郤超新入幕桓典舊乘驄廿載經遊處憐余感慨同

次呂愼明見寄韻月白疑無地樓髙欲近天緑尊■﹝扌棄﹞永夜華髮惜疎年見憶新詩句招遊舊釣船何時共幽隱因注馬蹄篇

楊仲彰見訪次韻

十月荒山道煩君著屐來出詩多舊作行酒只新醅不負陳雷誼兼誇鮑謝才雙株紅樹下臨別更徘徊

答蔣仲啟

自別南溪友海雲天際多如何屢有約不見一相過埜徑深紅葉茅檐長翠蘿詩篇空漫興把酒共誰哦

九日懷智上人

九日今朝是相期亦未能簮花憐病客把酒憶髙僧河雨舟難買山云檻屢憑裁詩坐艸閣極目盡漁罾

早春言懷

客懷誰與適偏是早春時紅點溪桃蕚黃埀岸栁枝無官能縱酒有子可言詩此外皆餘事神仙亦浪期

春懷﹝戊戌後作﹞

信是春多雨村村水接連荷簔黃犢外倚杖白鷗前旣足供詩句何須乞酒錢古人應念此動卽賦歸田

少隠烏皮幾羣書且罷看客懷燈下集春事雨中殘湖栁藏歌棹山花拂馬鞍如今歸未得道路正艱難

幽居

幽居似畫屏詩句滿柴扃水繞籬根白山連瓦縫靑無能治安策有分太玄經埜老時相過應期煮茯苓

村居

村僻無人到安居似野僧柴門交岸竹茅屋帶溪藤煮粥宜雜稻分茶間老菱百年堪樂此生計日相仍

雨後過畦

十月晴宜雨芃芃野菜新皇天無棄物生意頗如人落筯銀絲滑傾筐翠色勻盤餐亦多品不信庾郎貧

田頭

莫怪田頭望幽懷未易論詩題隨處處農務自村村鷺點靑山破牛耕白水翻出門無半里歸路任黃昏

夜歸

野翁爭席罷歸路又昏黃步繞陰崖險衣飄積水涼髙枝才宿鳥衰艸更鳴螿因憶陶元亮田園興不忘

宿田家

薄暮投何處田家白板扉雞棲畱客久犬吠見人稀破壁風威勁頺檐月色微夜深燈火亮猶織木棉機

十月農家

山塢孤村路農家十月天把茅遮舊屋燒土作新田瓶有儲畱粟官無橫索錢舉家𨿽不飽隨分過今年

山行

山路得秋晴籃輿重亦輕野花畱客艶沙鳥去人鳴巖脈交重險灘流合細聲若於詩句內紅樹最闗情

雪後山行

雪後春泥滑籃輿款作程山從巖罅出云向樹頭生路逺勞行役心幽愜物情茅茨深處見因有午雞鳴

出門

出門經過處將身入畵圖浪花吹石碎松樹掛藤枯遇勝憑詩答乘危信杖扶酒醪何處有不吝十千沽

發鹿城

江上潮初落好風吹客船孤城辭白鹿小縣入靑田山气晴疑雨灘聲斷復連沙鷗休笑我詩思正相牽

過荷葉浦

雨後乘船好春流處處渾買魚荷葉浦沽酒杏花村野景蒼茫過淸詩仔細論磯頭雙白鷺相對似忘言

茶源

晚向茶源過淒涼不可論孤舟千里客茅屋數家村雁落平沙淨鴉棲返照昏惟應愜詩思坐久愈忘言

宿新安驛

一宿新安驛迢迢夜未央有懷投赤縣無夢及滄浪土榻連苔色風簾帶月光淸晨聞鐘鼓民俗祀汪王

績溪

落日銜孤嶂行人到績溪野橋通岸窄茅屋隔林低邑古民還聚官淸政不迷小亭幽絕甚足以慰羇棲

宣州城外泊

宣州城外泊古樹已棲鴉客路三千里人煙八九家鑪煨霜後栗瓶煮雨前茶深夜延淸話惟頻剪燭花

水陽夜舟

逺客冬行處孤舟夜發時帆風轉羊角檣月帶蛾眉道路詩中見家山枕上思得歸開篋笥一一示吾兒

山寺

碧水流千轉靑山繞百層過橋隨小僕入寺遇髙僧石洞深連樹茅檐倒掛藤何時借禪榻淸夜看傳燈

春行得驢字﹝戊戌後作﹞

春行樂有餘況有酒尊俱緑樹雙啼鳥靑山獨蹇驢他鄕眞自得故里近何如賴有能詩友淸談數起予

十月郊行

連日小齋閉出門幽興多靑山云外斷紅葉樹頭過叢筱羣飛雀晴漪並浴鵝吟余眞自得詩法到陰何

出郊

風雨閉門久出郊晴可憐人行深樹裏犬吠落花前白屋通樵徑靑山壓釣船分明在圖畵許可廢詩篇

冬行得邊字

冬行𨿽寂寞詩句總堪傳紅樹行人外靑山去鳥邊醉防歸路險老覺杖藜便牧豎休相訝衣冠本晉賢

雨過許叔大

山雨沾衣濕江雲度水寒也應如杜甫曽此過蘇端緑蟻春漿甕靑絲野菜盤平生謝拘束與子罄相驩

宴許晉仲淸暉亭

爲客開幽徑臨流坐小亭水雲浮檻白埜竹過檐靑勝絕詩難賦涼多酒易醒淸暉安足擬堪艸太玄經

八月二十五夜陳世恭邀賞桂花

中秋過十日丹桂始堪誇浸酒甞花味張燈代月華舊遊人頓少遲賞興尢嘉謔笑從狂客淸歌欠小娃

愁吟

乾坤𨿽浩蕩無處著愁身早識文章誤甘於杯酒親埜花他自好江燕肯來頻笑從狂客鏡猶誇黒髮新

夏夜

涼宵常苦短獨客況無眠風物𨿽殊壤星河卻共天銀槎渾不到玉宇尙依然細數離鄕日蹉跎又六年

無眠

冬夜寒扵水無眠似不禁江湖爲客久雨雪入年深茅屋疎還漏新詩穏更吟家書何太少五月到如今

冬至

客裏逢長至山中習短吟陰陽爭晝夜日月繼升沈人共梅花老春隨竹葉深緣知沈醉後翻動故鄕心

除夕

去客猶爲客今宵喜有家喚兒行緑酒敎女戴春花自喜新正近誰憐暮景斜題詩逐窮鬼無用栁爲車

端午得江字

五月橊花雨生涼到北牕盤行金粽九人醉玉瓶雙黒髮𨿽云攺丹心尙未降詩成感今古因弔汨羅江

九日思歸

九日景偏嘉登髙至日斜杯傾新釀酒籬發去年花白髮人占鵲滄溟客泛槎異鄕還酩酊行坐只思家

喜雨

雲气流天闊雷威積雨深未秋何颯颯入夜轉沈沈多稼蒼生命丰年逆旅心道逢農父說如落萬黃金

夜雨

睡美不聞驟夢回方覺寒因驚五月到只作九秋看田野新茅屋江湖舊釣竿幽懷誰與共剪燭坐更闌

對雪

冬半才飛雪紛紛近酒尊牕明疑白晝衣冷覺黃昏有興須乘棹無求只閉門幽居轉瀟灑詩思滿江村

題林和靖祠

處士當年住西湖正繞門詩名因不死祠宇到今存鶴可充童僕梅堪替子孫淒涼斷橋路纎月照黃昏

題子陵釣臺

漢祖龍飛日先生釣澤中布衣曽友道臺鼎不償功七里灘頭月一絲亭上風古今評論者只作隠淪同

海棠

分明守宮血帶露染初勻上苑移根晚他鄕照眼新賦誇詩似錦簮愧髮如銀寂寞東風裏看花憶故人

螢火

流螢何太苦秋至亂階前傍月星偏宻隨風火自然吟懷空夜夜歸計又年年縱有蒓鱸興滄江何處船

秋扇

賦性如霜潔將形似月圓暑中誰不愛秋後獨堪憐才士名難遂佳人色易捐淸風終有在藏篋待明年

聞鐘

古寺路幽深洪鐘發妙音隨風傳寶閣送月出珠林江海燈前耳乾坤句裏心人生幾昏曉勲業二毛侵

酒醒

酒醒中宵立題詩興轉幽風聲吹雨歇雲气帶星流日月雙飛鳥乾坤不系舟歸心與潮水常寄故鄕愁

獨客

竹裏殘僧寺松邊獨客樓溪聲常認雨山气只疑秋地僻從交絕身閒與道謀如何蘇季子塵滿黒貂裘

晚歸

小徑𨿽微黒斜陽已淡紅吟懷方冉冉歸興莫匆匆野寺蒼茫入山田曲折通欲行猶未忍少立石橋東

挽魯生蘭石

天育名駒骨丹山彩鳳毛聰明人盡許短折爾難逃書廢塵生架弓閒蘚上■﹝山上﹝弓攵﹞下﹞空餘玉堂老淚雨漲江濤

夜坐﹝效孟浩然﹞

亦知今夕好無地著塵埃人在月下坐風從樹裏來對巢棲鳥定照影去螢回更道襄陽叟淸詩解品裁

守歲

歲事𨿽云盡吾生自有涯送窮車縛栁報喜燭生花京國當年客山林著處家詩成猶不寐■﹝扌棄﹞醉酌流霞

嘲雪次胡叔敬韻

一冬無雪落正月始花飛未足成和气惟能作冷威飄飄欺雨重淅淅弄風微村捨多貧餒陽春未解圍

晚作

落日紅將斂牛羊早下來好詩閒裏得幽抱靜中開已定禽棲樹無驚犬臥苔坐忘心似水無地著塵埃

曝背

愛日經檐處終朝曝背時興深隨境入情盎與春期艸木應同惠乾坤亦自私由來至人樂未許俗流知

魁山除夕

除夕逢今夕驅馳感鬢華歲添新曆日身寓故人家春暖鑪燃炭更長燭剪花從今謝拘束詩酒作生涯

訪兪光大山居

立春才五日同訪隱君家崖石昻如馬田塍曲似蛇詣幽詩緩得扶倦杖堪誇爲憶山居好畱連至日斜

寄胡伯弘

造物還同戱爲人不願才如何麟趾厚翻受鼠牙災萱艸春猶茂荊花晚正開時淸無滯獄行李好歸來

贈胡叔敬

去作隨羣雁歸尋返哺烏難兄𨿽落寞慈母且歡娛夜雨花銷燭春風蟻罄壺談詩多近槀亦得慰潛夫

秋日感懷

暑盡瀟瀟雨涼生淅淅風朝來一葉落秋至萬家同昔日紅顏子今晨白髮翁卜居猶未遂感激寸心中

東軒雪巾宴集分韻得無字

不合三冬暖長疑片雪無淸晨忽撩亂薄暮轉模糊縱飲從諸友愁吟只老夫空林寒悄悄貪看哺巢烏

秋興﹝二首﹞

天末秋風起新涼日漸多故園今已矣歸興欲如何愁至將詩遣狂來對酒歌扁舟猶在眼木落洞庭波

地勢環龍虎天文應鬥牛由來賢逹士多集帝王州方召輸戎略臯夔獻治謀老夫才不敏有分在林丘

木棉絞車

鐵軸橫中竅檀輪運兩頭倒看星象轉亂捲雪花浮人力𨿽施巧天機不自由最憐聲過耳柔櫓下中流

徐孟璣斗室

一室寛如斗危墻穏似船座中疑縮地壺內別爲天北海尊常在南州榻自懸曲肱𨿽樂甚容膝已安然

艸閣詩集卷三

●欽定四庫全書

艸閣詩集卷四

﹝明﹞李昱撰

○五言長律

聞人夢吉挽詩十韻

鄕選聯科目儒官領縉紳橫經數十載負笈二千人業與河汾並名將稷下鄰繡衣徒薦剡朱紱懶縈身踐履追前輩光輝振後塵丹丘鳴鳳下滄海泛鷗馴宿艸經長夜飛花落晚春泗山環馬鬛鯉水戱魚鱗最憶凝熙謚還勝貞曜倫斯文日陵替執筆爲酸辛

挽朱畱耕十二韻

養譽能超俗延齡似得仙風生談滿座霜染髮埀肩錦裏靑山外金城碧水邊誰誇五牸富正愛一狐賢曉句篔簹谷春蓑■﹝禾罷﹞稏田躬耕疲不厭力學老尢專豈謂迎申日俄驚在已年蒲輪何寂寂艸帶已芊芊惘悵蓬科地淒涼薤露篇紼多親友執書有子孫傳去去隨長夜冥冥隔九泉惟應忝鄰好回首涕澘然

牽牛織女

佳期逢七夕星駕不須邀河鼓臨牛渚天孫度鵲橋气隨涼雨集心與彩雲飄今古千年恨東西一水遙服箱輝列宿鳴杼颯淸飆契合終離別歡娯竟寂寥何如未嫁女獨自守寒宵

端陽十韻

才應蕤賓律驚心景物催艾隨朱戶上橊近緑尊開弔屈人何在沈湘事可哀幾年無賈誼何處有歐回龍鬭舟翻雪鼉鳴浪吼雷文章懷往躅歲月等飛埃畵扇逢時節絺衣稱體裁節從閒裏過詩向醉中來枕簟風生竹階除雨潤苔角巾新浴罷髙詠興悠哉

投孔原夫十六韻

柱下周時史儒中孔聖孫及今官愈重稽古道猶存吳越封疆闊東南節制尊繡衣禆日月霜筆贊乾坤八詠樓增偉雙溪水不渾吏曹愁執法民庶喜沾恩白鷺車重到靑驄馬載犇分當搜杞梓職在進蘭蓀霧隠南山豹風翔北海鯤賢才難自選憲府更湏論賤子非無志飄蓬豈有根胡能上天闕只合在丘園李願居盤谷龎生老鹿門布衣雙短鬢茅屋一荒村舊徳人皆仰斯文世所惇烏公禮羅內處士獨慚溫

題蜀山圖五十四韻

蠶叢開迹處追舊已茫然霸業依天險王圖度地偏蜀鄕繁景物秦塞迥人煙邛筰名非一褒斜路幾千堯封終未徧禹貢豈應全不盡山環遶無窮水接連岷峨相互屬沱漢共洄沿飛鶴猶難過哀猿尙可緣捫參還歷井入地忽登天峻阪靑泥滑嵌巖碧樹圓一吟三嘆息十步九欹顚行路難如此傷時益勉旃良工曽夙契繪事至今傳路始蠶崖入人扵鳥道旋錦江元自闊玉壘爲誰堅迆■﹝辶裏﹞瞻眉曲蒼茫憶磬川犍爲藏小縣宣化瞰層巓僧寺隨髙下商帆或後先盤渦宜鷺浴枉渚稱鷗眠鎖水通旁港瀘州帶野壖涪翁亭共仰堡子塞堪憐南定樓云矗嘉陵石黛妍平林方蓊郁逺嶂復聯翩黔水明沙漵鄷山夾市廛載經夔子國多羨武侯賢八陣躬耕後三分未出前北來愁魏武東下駭孫權猿鳥今蕭瑟風雲亦渺懸空餘灘漠漠惟有月娟娟工部人千古成都屋數椽云安嘗伏枕涪萬不聞鵑屢過瞿唐峽須乘灔澦船埀堂能弗戒上瀬卻勞牽捩柂憑三老攤錢問長年壯遊𨿽去邑故隱必歸田步履西郊外移家二崦邊白鹽疑雪積赤甲與霞褰所值干戈地皆成錦繡篇江花供句好汀艸映袍鮮一老俱云已羣公抑有焉凝神搜僻壤逰思究殘編髙祖炎基肇文翁美化專喧騰長卿檄寂寞子云玄躍馬城難恃鳴蛙井易穿赤符重烜赫白帝謾遷延莫哂姜維閣休誇鄧艾氈英雄基始創庸闇祚難綿中土名猶正邊夷僣罔悛晉唐初攺轍李孟又摩肩守固寕修徳乘危乃慕膻浮雲馳往譽流水逐前愆艸閣秋風老花溪夜雨懸紛紛看崒嵂歷歷數潺湲咫尺登臨罷揮毫染素箋

艸閣詩集卷四

●欽定四庫全書

艸閣詩集卷五

﹝明﹞李昱撰

○七言律詩

寄虞伯生學士

金殿承恩謁翠華玉堂染翰艸黃麻夔龍禮樂於今盛班馬文章未獨誇舊買石田依破屋新栽澗竹遶晴沙曲江花樹應無數艸似靑門五色瓜

寄蒼巖太守

問訊湘江賢太守別來爲況近何如梅花月底裁唐律柿葉霜前艸晉書客至但令尊有酒官淸誰問食無魚漢庭相業須黃覇早晚綸音下玉除

寄題髙進賢道水竹居

白波髙擬石闌齊翠竹斜連艸屋低六月淸風鯉魚起一春好雨鷓鴣啼有時門外無來轍此老林中獨杖藜我有滿懷淇澳興幾時親到與君題

寄楊從事

屋近靑山云滿■﹝土幻﹞樹翻紅葉鳥爭巢不貪杖屨頻開徑正想旌麾出逺郊濁酒賖來同友喫新詩攺罷喚兒抄緣知日暮空吟望自向亭中作解嘲

途中寄權伯文知府

陳情書去無消息老病扶藜彊擬行黃菊西風憐我瘦丹楓落日爲誰明潁川太守名偏重少室山人價甚輕昨夜挑燈孤館後一蓑煙雨夢歸耕

寄呂浩川池文仲兼柬田徳逺

桃花溪上行杯處想見煙霞繞舊蹤一醉便成經歲別百年能得幾回逄新霜老樹靑紅間落日寒山紫翠重好約城西田掾吏杖藜相過興從容

贈五峯李先生

鴈蕩峯南結屋牢先生髙枕聽松濤麒麟一出空祥瑞鳯鳥孤飛惜羽毛漢代文章遷史盛晉時人物謝安髙懶將白髮供朝紱縱有銀魚換酒醪

贈杜淸碧

先生九曲溪邊住錦裏風光太逼眞當代如求董狐筆名家正要杜陵人玉堂金馬頻催詔朱紱銀魚懶掛身聞道少微明永夜已知江上有埀綸

贈朱原達﹝戊戌後作﹞

江海相違二十年今晨相見一欣然已同葛亮吟梁父況有侯芭識太玄深谷鳥啼雲似水逺林花落雨如煙酒酣不省他鄕客尙憶西湖小畵船

贈曹伯彊

衣裁白薴著皂帽羨子逺道來翩翩新丰馬周自逆旅長沙賈生猶少年夜深談詩月在地春濃載酒花連天如此才華易相別莫怪臨風情黯然

贈醫者王玉泉

玉帝山前圖畵如杖藜歸來春雨餘延年豈無赤松術濟世況有神農書丹砂夜煆光射室藥苖曉移香染鉏靑雲故人滿江海莫怪門多駟馬車

送郭伯如之臨川令郭舊樂安簿

臨川縣與樂安近正憶弦歌兩度聞白髮今爲新令尹紫髯元是舊參軍杯傾野館花如錦船入春江水似云到日定知民訟簡每延多士細論文

送杜少府之官華亭

少府靑袍初入吳官舎春餘一事無彈琴每招華亭鶴舉网或取松江鱸苔衣生緑上弓劍花片落紅沾酒壺風流卻憶孟東野溧上賦詩兼射鳬

送琹僧印秋海歸東林

韓子文章最有聲頴師琴調得傳名十年具美知誰繼此地長吟送爾行鐵鳯飛樓開佛日玉虹吹瀑下江城幾時五老峯前路拄杖相過聽短賡

送李秀才北上

五云深處拱三臺閶闔煌煌曉正開羲畫欲成龍馬出舜韶初奏鳯凰來行囊豈爲觀光計獻策當施補衮才十月江南春色裏把杯遙待錦衣回

送永嘉葛令歸燕

人人盡說丹砂令三載容成徳化寛但識弦歌能變俗豈因松菊便辭官扁舟落日孤城逺二月黃河春水寒從此去天才尺五故鄕風物是長安

送毛仲賢歸越

憶昔乘船往會稽湖山靑壓柂樓低路從賀老門前過詩向越王臺上題鷗鷺近人明似雪魚鰕入肆賤如泥經年不到還惆悵送子東行立水西

送曹逢吉

淸晨送客過橋東一路行人在畵中紗帽微沾梅子雨葛衣輕受藕花風五雲山色應非逺七步家聲要與同何日重來說詩法月明天碧水樓空

送楊文開潯學秩滿歸省

南潯地小不成州博士官尊易入流楊震舊遺淸白在侯芭曽授太玄不三年講席聽風雨八月徵帆拂鬥牛歸與紫髯稱母壽玉堂誰早嗣箕裘

送朱煉師回仙居

峽山仙人之所居山峯秀出金芙蕖千尋巖上棲玄鶴五色雲中騎碧驢麻姑送酒應到汝木客賦詩能起予每聞花乳石林好相寄休忘錦字書

送楊秀才遊粵

江空十月見晴沙逰子扁舟似泛槎紅葉一林偏對客白雲千里倍思家栁姑廟側魚爭賣賀老門前酒可賖若見艸堂王處士煩將素練冩梅花

送馬彥良赴閩

錦帆江上掛東風海國潮生百浦通離浙此時楊栁碧到閩無數茘支紅功名蹔屈鹽車驥家世終懷栢府驄何處相思一尊酒三千里外月明中

送穆徳敬歸覲

九月連雨秋水生賀家湖上送君行靑山對岸似人好白鷺下田如葉輕終軍棄繻亦年少賈誼獻策多成名彩衣歸拜二親後幾日重來懷爲傾

送戚縣尉之會稽

越鄕船樣小如梭婦女牽船唱越歌秦望山宜篷底看賀家湖向鏡中過靑袍作尉登臨徧彩筆題詩感慨多況是右軍遺迹在未須射鴨且籠鵝

送陳教授之天臺

天臺山色引歸袍行李休辭道路勞霞彩正於文廟近瓊臺爭似冷官髙諸生問字攜紅酒座客分題詠碧桃我亦當年慣遊者隔江東望水滔滔

送王文玉歸臺

八年東郡無詩句十日西風罷酒尊俗客若來空滿眼可人相別易銷魂霞光照樹丹丘近蜃气成樓碧海昏想見還鄕有餘樂幾時書紮到衡門

送葉主簿之巴陵

行人逺道問巴陵幾日扁舟過洞庭白鳥入雲天不斷紫魚吹沫浪還腥長才作簿諸公惜多暇談經小吏聽回首玉堂春色近好憑文力播芳馨

送池文仲賜歸侍養

一千里外同徵辟五百名中獨賜歸爲客已看髙士傳到家應舞老萊衣雨邊春筍供盤脆水底寒魚入饌肥餘暇賦詩銷白日便風相寄莫相違

送劉宗弼赴浙江按察司僉事

故人喜有劉司業才大今爲耳目官行路月明驄馬瘦到臺霜落繡衣寒十行已受天書寵三尺須求法意寛老病彈冠久無夢但看鵬翼快飛搏

送柯子素往天臺省親

最愛丹丘柯道士倚門淸夜夢連環致身玉洞虛無裏極目瓊臺縹緲間一鶴書來丹篆古雙龍劍舞鐵花斑也應分得麻姑酒往駐西池阿母顏

畱別榮春巗上人

扁舟欲問西林寺湖水紆回到每遲吏部尙爲文暢序拾遺能廢贊公詩山中借榻塵機息月底行杯樹影移明日風煙各分首江湖夜雨夢相思

畱別南城諸公

相逢常爲興匆匆擬賦新詩句未工歲月一身渾是客江湖兩鬢欲成翁消愁春蟻浮杯緑送喜秋花上燭紅明日溪南又分袂馬頭黃葉亂西風

畱別彭士云管勾

驅馳逆旅似浮萍寥落斯文若曉星逺道已爲千里別好詩能復幾回聽水連徽港滔滔白山過宣城歷歷靑天上五云春色暖願隨染翰侍彤庭

答禹龍門見柬

髙僧元住金山寺飛錫吳鄕未擬回天女散花臺上落神龍避雨缽中來久知無本能詩句自笑淵明嗜酒杯別後重逢須記取藤牀對雨撥寒灰

和李五峯著作題竹隠軒詩

隱君只在溪南住手種瑯玕幾十年玉版每同賓友喫錦棚眞比子孫賢取簫吹月天如海近檻眠秋屋似船更愛滿林涼露下研朱時點馬蹄篇

次陳世恭見寄韻

忽見新詩雙眼明暮云回首復愁生杖藜不去千山隔躍馬能來半日程江上蒓鱸空感興山中雞黍已渝盟友生終不如兄弟想見開尊對紫荊

呂思純見訪有詩用答其意

梅雨三日溪水深一舸來訪見幽心洗杯行酒月在地開戶讀書風滿林子才可陳賈誼策我醉但鼓陶潛琴空山茅屋少供給持此以報雙南金

次韻李師文見柬

無官不用焚銀魚自分茅屋深山居桐華吹處客載酒松子落時予讀書身遊黃帝畫埜外心到盤古開天初謾勞詩句逺相問已覺富貴浮雲如

次韻楊仲彰見寄

聞道艸玄亭子深杖履日日事幽尋酒醪每同田父飲詩句或與山僧吟階前鶴啄碧苔色籬下犬眠紅杏陰幾回悵望莫云逺有懷不寫誰能禁

蔣子宜約逰義安寺不果就飲於家有詩次韻

亦知髙誼重交遊投轄相歡醉未休別墅尊罍過永夜上方鐘磬隔淸秋淵明豈是辭蓮社安道何須見雪舟剩水殘山看不厭杖藜還復爲君畱

葉懋徳過訪次韻

故人相別動經歲今日一見心顏開五更詩夢忽生艸四月雨聲初入梅正須把袂論出處底用彈鋏歌歸來花溪水滿魚可釣坐對靑山銜酒杯

答陶生羽漸寄詩

靑袍白髮歸田後依舊山林隱者風騏驥總宜肥苜蓿鳳凰終亦老梧桐要知維翰過裴皥未許康成別馬融十幅蒲帆掛煙雨江流元不限西東

所思

不是春來懶賦詩賦詩偏動故鄕思蘇公堤上看花日西子湖頭載酒時三載不歸生白髮幾回曽夢倚烏皮春風錦瑟遙憐汝夜雨靑燈獨對誰

憶昨

家住西湖湖水灣開門日日見靑山晚風蝴蝶疎簾外春雨鷓鴣深竹間艤棹門生移酒至入城童子借書還而今淸事何由再阻絕天涯鬢欲斑

詠史

始皇﹝戊戌前作﹞

六國雄吞似建瓴皂斿從此任嚴刑南巡禹穴功𨿽刻東度蓬萊術不靈持璧先知祖龍死載車難掩鮑魚鮏驪山艸木同衰朽萬古依然自六經

陳渉

甕牖繩樞一隴夫棘矜談笑奮雄圖始從閭左追秦鹿更向祠中托楚狐日者旣來徒黨集夥頥才剪腹心孤回看三尺風雲會曽有朱防等輩無

項伯

馳車霸上語張良舞劍鴻門卻項莊交友恩深𨿽可報君臣義重忍相忘楚歌自此聞垓下漢爵徒能得射陽若識五文龍虎气丁公遭戮獨堪傷

項羽

過人才气更重瞳慣與神騅立戰功三戶亡秦知气數諸侯朝楚屬英雄孤忠亞父頭空白扶義懷王血尙紅俛仰君臣多愧色豈惟無面見江東

蕭何

刀筆區區起沛丰經綸事業盡關中撫民爲有三章法轉餉能先百戰功漢祖難忘上林苑韓侯誰使未央宮可憐一代興王略只與當時主吏同

張良

博浪沙中亦浪謀圯橋一變運機籌豈因漢帝扶炎祚正爲韓王報世仇儲嗣眞憑紫芝曲神仙假托赤松遊熟知名就身還辱故爾封侯只願畱

陳平

冠玉平生擅美姿已於分肉見施爲聲名此日齊三傑籌策當年用六奇周勃固知才不逮王陵仍有節難移試看諸呂封王后漢鼎端如一綫危

酈食其

皓首猶誇八尺軀入門長揖豈豪麤時人不識監門吏英主偏知好酒徒東下齊城從染鑊西開漢國未分符𨿽扵靑史慚前箸曽是區區一豎儒

陸賈

奉使南夷誰得雋陸生雄辯口如瀾直將冠帶回椎結更倚詩書化溺冠好畤歸來初解槖太中推薦未酬官湏知誅呂安劉計正在深交將相歡

叔孫通

太常近侍龍頭日博士初離虎口時尙攺短衣從楚制能逃古禮雜秦儀兩生不往誰爲鄙三代相因豈在爲賴有忠言爭易嗣汗靑傳載似期期

季布

憶自髠鉗載栁車魯朱猶得解紛嘩平生任俠何須數不死圖功正足誇楚日將軍猶爲主漢廷禦史必忘家千秋𨿽重黃金諾老守河東謾爾嗟

蘇武

憶昔看羊海上居雪寒猶是囓氈余匃奴但識羝無乳漢使能令雁有書屬國不嫌恩太少中郎若屈義全疎願將手內淸風節賊子姦臣一示渠

艸閣

艸閣正在江之濵白沙翠竹便爲鄰家雞避客飛上屋野鴨成羣來近人石渠翰墨非無地錦裏桑麻卻甚眞目送漁舟行浩蕩一川煙雨渺絲綸

石井山中

石井山中云繞門題詩不減浣花村已知子可爲宗武更願孫能繼審言照眼椒花工取媚向人梅蘃故開繁老來自信生涯好乞與春風日討論

歸田

老病歸來荷主恩田園蕪矣未須論一經有在堪傳子百事無爲且抱孫當午鄰雞啼屋上常時乳犬吠籬根武陵謾說漁郎棹須信桃源本是村

遊壽山

雙澗橋西見五峯分明朶朶翠芙蓉半空絕壁開金像百道飛泉噴玉龍怪石坐來斜聽鳥曲闌憑處倒看松平生自倚淩雲筆不媿山僧飯後鐘

夜回三界

官事匆匆敢計程微軀辛苦爲蒼生雨寒轉覺籃輿重月黒全憑火炬明路轉松林多虎迹夜投茅屋少雞聲五更又過淸風嶺不費推敲句已成

觀潮

江上秋風八月潮浪花吹雪過山椒雄吞越徼聲喧雜髙蹴吳天影動搖鐵箭事聞今尙在鴟夷魂逺有誰招滔滔無限朝宗意夜久魚龍漫寂寥

郊外

暖云過日不作雨客子郊外尋春光野花朶朶紅間白堤栁絲絲靑尙黃不貪馬上得新句正憶天涯非故鄕流鶯飛燕自來往底事歸途芳艸長

宿山庵

初夏日長夜漸短客子頗愛靑蓮庵明月皎皎鶴在樹涼風蕭蕭龍起潭小簟瑯玕破幽夢深杯琥珀凝餘酣關河千里暗芳艸與爾一曲歌江南

晚興

晚林歸鴉棲未定客子看余吟且行靑山缺處殘日落碧海盡頭明月生流光欺人老將至拙學笑我名無成艸閣柴扉已安分金馬石渠空復情

訪田徳逺

出郭杖藜輕十里橋西爲訪隱君家晚風山徑吟松葉秋雨溪田落稻花細數交朋能有幾劇談詩法浩無涯才華如此須臺省得似靑門老種瓜

宴蔣仲行水軒

層軒正在峴山東竟日看山與畵同楊栁尙含春意緑薔薇更倚夕陽紅影揮豪客金尊月香引佳人翠袖風景物畱連足歡賞此生只合醉鄕中

旅中秋懷

髙秋云冷雁南飛遊子天涯尙未歸風雨黃花佳節近江湖白髮故人稀蓬萊獻賦才名拙盤谷讀書心事違正是客愁眠不得誰家徹夜搗寒衣

八詠樓與知府權緯聯句

危樓瀟爽近星辰此日■﹝亻﹝木上一下﹞文送目頻﹝緯﹞白髮偏催能賦客﹝曄﹞靑山幾閱倚闌人﹝緯﹞四郊雨足雲歸晚﹝緯﹞萬里天回月出新今古才名眞不忝後來誰復繼淸塵﹝曄﹞

壽日燕胡伯弘昆仲家

胡家兄弟出名門朝夕畱賓禮意惇特爲老夫稱壽酒敢忘沈醉坐華軒春前著蕊梅猶淺臘底飛花雪正繁石鼎煮茶過夜半少陵詩法正煩論

遊石室寺

石室初從渾沌分呀然一竅气氤氳山僧慣住黿鼉窟野老能穿虎豹羣行怪帽檐常礙蘚坐驚衣袖忽生云幾時更借禪牀臥六月松聲絕頂聞

賀吳弘道再令永康

相逢曾記帝王州又向華溪接宴遊陶令𨿽辭彭澤去冦君終爲潁川畱雨鳩鳴緑桑連野晴雉翻靑麥滿丘早晚治平推第一璽書推上鳯池頭

遊山之樂自楊文開下凡一十五人葉茂徳不與作詩以詰之

賤子不出動經月出門四郊多好春微風野桃紅作陣連雨溪水緑成鱗楊雄爲文最奇古李白得句徒淸新只欠橋西葉徵士酤酒一洗胸中塵

宋明府席上贈胡仲申隠居並卲原性

近年耆舊晨星似況復林泉事考盤白首能來欣倒屣靑雲不去恥彈冠日長公館棠陰靜春莫山城雨气寒更有同行邵文學可辭樽酒罄交歡

對雪懷池文仲

歲莫俄驚十日凍天風吹雪滿江南窮陰積數花應六丰歲標祥白已三出土麥苗還自秀傍巖梅蕊爲誰含此時安得池徵士茗椀新詩夜劇談

秋日道中

一上籃輿便有詩詩懷如與素秋期好山到眼時時換流水於人步步隨衣古任從村犬吠心閒惟有野鷗知翛然獨立乾坤外白雪寥寥和者誰

九日無酒

去年有酒甞酩酊今年無酒空徘徊白衣欺我久不至黃花向人徒自開枯腸何由出芒角渇心從此生塵埃靑蚨三百且沽取休負吾家鸚鵡杯

淸明有懷

客裏淸明多感慨彊拈巵酒破愁顏此時楡栁皆新火滿眼松楸非故山春水漁舟來个个曉林花雨落班班登樓轉覺添歸思欲寄尺書無雁還

玩月一首寄國學諸友

吟邊逺客逾千里病裏中秋又兩年人在西風早白髮月從東海上靑天金波不盡方流澤玉鏡何因獨欠圓安得淸光照衰晚布衣容易到林泉

金陵與諸生玩月時得告

幾年客裏中秋月不似今宵分外明出海得無行路苦照人偏有故鄕情瓊樓玉宇髙千尺翠杓金尊下五更來歲倚闌歡賞處栁村回首憶諸生

金陵元夕

金陵城裏逢元夕始信蓬萊不外求山湧六鰲仙子殿星埀萬象帝王州吹笙已遂丰年樂秉燭何辭永夜遊彩筆新詩宜唱和恩波咫尺鳳池頭

題桃源圖

緑桃花發武陵春知是秦時避世人縱使山川異風土依然父子卽君臣傍巖茅屋雞啼逺隔水柴扉犬吠頻何日扁舟親到彼坐看煙雨渺絲綸

陳斯徳山水畵

南峯北峯雨晴初愛此濯濯碧芙蕖便從谷口請學稼復憶太行曽讀書洞猿出林曉偸果溪獺上灘宵祭魚時危相對失圖畫欲借茅屋身巖居

鼓枻圖

畵圖不必求玄眞野服蕭然如古人一竿能敵駟馬貴只舸乃與雙鷗親楊栁風生緑裊裊桃花水動紅粼粼知子此時正堪樂溪魚入饌色朦銀

題淸風嶺王氏烈女祠

猶聞虎旅下天戈廟宇經年長薜蘿玳瑁簮斜蛛网宻石橊裙短燕泥多卽於白刃全吾操爲至淸風柰爾何賴有篇詩畹血迹淸名不廢逐江波

題張伯雨隱居

愛君亭子澗之涯不減西湖處士家長日春風吹杜若有時流水出胡麻山童斬竹供埀釣野客尋源憶泛槎欲信神仙在人世重來猶恐失桃花

借張伯雨韻題楊廉夫隠居

飲馬橋南水亭好尋常把酒對滄波靑靑岸竹當檐長白白江云落檻多東野有時曽射鴨右軍無日不觀鵝遂令黃篾樓中客來和先生鐵笛歌

題孟都司有餘淸軒

鑑湖西頭飲驄馬水風瀟灑動漚波靑山當戶意不盡白月近人光更多梅邊自檢孝亷傳竹外忽聽滄浪歌幾時對雪發幽興獨抱古琴深夜過

題蔣伯康繭窩

蠶叢國內房偏小鮫客機邊構甚奇日射坐氈如挾纊雨經檐瓦似繰絲豈同蝸角虛名誤眞與壺天樂事宜許史金張何足羨千間大廈貯蛾眉

梅

翠竹冷渠幸不遮分眀開向野人家影斜流水春前樹香淡疎籬雪後花索笑故應催客句亂愁秪爲送年華揚州何遜無消息欲寄東風道路賖

謝友人送酒

甆鼎熬成白玉漿鳴鞭走送意難忘開瓶已勝葡萄色入口偏誇荳蔻香未教劉生千日酒應同王母九霞觴黃花正爾欺人老爛醉西風也不妨

挽石珠山璣萬戶

平生禮樂作元戎餘事機謀立武功鐵馬南徵如昨日戈船東下忽秋風龍文夜泣牀頭劍苔錦朝侵壁上弓最憶閶門舊碑石人人墮淚說羊公

挽陳世恭

花溪廿載遂交逰似子相知百一收孫楚有懷哀甚切耿蘭無報淚空流白頭慈母應多病黃口孤兒不識愁最是斯文從此絕淒風回首臥雲樓

次韻吳徳基見贈﹝並序﹞

徳基太守先生相過季春三月五日也契闊音容嘗形於夢寐一旦接歡尊酒其快何勝俯仰十五年間故舊如晨星落落方欲爲詩以敍其故而返屈先施詞翰超騰固難貂續然亦勉爲之以符彼此不忘之語云

才看作縣上南康五馬歸來鬢色蒼龜鶴隨身今尙在菊松照眼未全荒疎簾雨過山光潤小館春深竹气涼多幸情親逺相過更題珠玉轉難忘

題胡氏東軒

魁山東頭構小軒尋常風景總堪論牕含滄海千秋月檻拂扶桑半夜暾臨水桃花爭點樹穿泥萱艸故生根友於愛客如春暖日日談詩對酒尊

詠菊二首

胡君伯弘賢昆季雅好菊一日以三本移植瓦缶置諸東軒之下白者對植如玉紫者特立而不羣延玩久之悠然有得因制四韻以彰其美云

君家盆內菊花栽三本偏能二色開白玉仙童迎我笑紫衣卿相爲誰來休嫌風景當遲暮正倚文章逼上臺如此秋光莫辜負倚闌歡賞且銜杯

東軒紫白二菊予嘗賦詩以詠之矣伯弘之令弟叔敬復出紅黃者三盆於是爭奇競麗照耀前後書齋爲之增賁又安可黙而無言耶錄似一笑

念子愛賓如愛菊殷懃相賞坐無時已知紫白能專美更遣紅黃爲出奇畢卓將螯須左手陶潛把酒只東籬秋風滿地皆蕭艾老眼看花且賦詩

送程知縣赴最官

雨後官河水接連行人初上木蘭船卽看治政聞天上便有徵書下日邊玉佩曉趨宮艸色錦衣春染禦鑪煙龍盤虎踞多形勝共祝皇圖億萬年

送徐允中赴國子監

歸覲匆匆有命催式瞻江左莫徘徊南州徐孺應同族太學何蕃不乏才風暖虎闈羣玉聚天髙龍闕五雲開須知聖主崇文地衮衮衣冠上省臺

雪

莫怪寒云蔽日昏雪花如浪灑乾坤今年恨不髙三尺去歲何曽落一番入地遺蝗𨿽已盡繞枝饑雀柰相喧由來造化無兼美且對春風濁酒尊

途中雪

出門飛雪大如拳客子山行興可憐謾道珠光生合浦眞成玉气滿藍田惟驚十里無人迹曽見孤村有竈煙肌骨苦寒何足恨來秋凖擬是丰年

挽趙世良

喬木如龍在五云玉堂家世自超羣六旬已棄人間事一夕俄修地下文古麗諸甥情慘切陳畱老友淚繽紛明年九日魁山下共挿茱萸只欠君

別胡伯弘仲源叔敬季祥諸昆仲

斗魁山下樹參天文定流風幾代傳兄弟四人皆好客鄕閭諸老總稱賢花溪雪霽春揺蕩翠峴云深路接連金石交情有如此臨分焉敢廢詩篇

移居

峴山西望翠蒙蒙客子移居似畵中正喜孟郊家具少不愁阮籍路途窮昔時朝野靑雲士今日山林白髮翁從此杜門甘寂寞著書多暇教兒童

題李願歸盤谷圖

晴峯萬疊翠屛張風景分明似太行野鴨飛時穿栁亂春泉濯處帶花香李侯興趣山林逺韓子文章日月光安得攜書白雲裏畵圖千古共徜徉

橙川四詠

橙峯晚云

壯觀橙川第一峯尋常雲气接飛龍玉漦流地春無盡翠髻撐天曉更重幾度采芝身縹緲連朝拄笏興從容𨿽然不作他山雨靈物何曽有定蹤

潘隴春耕

隴上曽傳負米生至今知姓不知名鄕人但比龎公隠使者能忘冀缺耕紅槿日邊黃犢臥緑蓑雨裏錦鳩鳴有時醉倒枌楡社隔捨扶歸稚子迎

梅航讀月

莫怪齋居山似航徐君教子有餘芳靑燈只假梅梢月彩筆兼書柿葉霜千古南州名不廢幾人東閣興難忘百花榜上魁名在要借嫦娥一寸光

桃源小境

武陵謾說遇神仙此處分明小洞天始謂山川無道路忽驚雞犬有人煙秋風禾穗黃雲外春水桃花紅雨邊我欲題詩誇絕境詩成又恐競流傳

題徐孟璣愛日堂

髙堂春暖晝陰陰愛日秪緣愛母心寸晷豈惟同尺璧一時何啻直千金承歡未覺斑衣老介壽長爲白髮深安得揮戈駐流景莫教寒暑互相侵

中秋玩月簡橙川諸友

海上風髙八月天分眀吹出大銀盤光含宇宙無偏照影納山河卻倒看今夜正須傾鑿落幾人能共倚闌干嫦娥也念題詩苦賜與長生白兔丹

憶昔

西湖湖上數追隨好友相忘發興奇蠻榼花間行載酒胡牀月下坐談詩升平樂事懷前日老大光陰愧此時無復能誇人似玉只今惟有鬢如絲

題崇壽堂三老圖﹝並序﹞

濟源胡君構崇壽堂以尊三老又命工繪爲圖其風儀凝著衣冠儼雅各布有可觀者濟源旣爲之序且徵予言爲制四韻以復之後人因序以觀其圖因圖以觀其詩則知斯堂之意矣

崇壽堂前三老圖畵師落筆擅江湖卽看生面云爲气盡是髙年雪滿須洛社諸公今在否香山盛事近來無松傍侍立衣冠者亦是人間寄傲夫

挽傅仲先

百年家計老無愁三子才能長最優暫往句容因祿養將歸古麗竟仙遊丹山碧水迎飛旐白叟黃童望逺舟爲寄南丰香一瓣臨風哀此淚雙流

題金華王傅朋墓志銘後

憶昔衣冠聚一門至今人物見諸孫豈無濟濟才名繼況有堂堂相業存文憲先生銘已刻奎章學士句堪論庭前手植三槐樹應是頻沾雨露恩

別兪光大

常懷秉燭賦新篇忽復開樽就別筵奔走爲誰頻道路棲遲無分共林泉黃肥梅子千灘雨紅爛桃花五月天此際思君逺相過葛衣蕭瑟晚風前

胡生仕中九日載酒

門生載酒來衡宇埜客簮花憶故鄕酒色才於今歲緑花枝仍似去年黃殘山剩水登臨厭短句長歌屬和忙信是乾坤容晚景不知風雨過重陽

春雪

盈尺江南雪未聞花時況復落紛紛長河不雨來春水平地無山起白雲掠兔鷹鸇偏得食銜魚鷗鷺亦成羣艸堂幸喜明如晝獨自看書到夜分

燻風

舜殿南風何太好阜財解慍意相仍五弦琴內聲初起三尺階前教已興比屋有民皆長養康衢無處不薫蒸蘭臺此日雌雄賦宋玉多才亦浪稱

牡丹

紅紫春來摠浪誇風流須讓牡丹花盈盈仙掌盛朝露冉冉酡顏映晚霞此物宜栽天子苑爲誰來自野人家客中相對俱寥落且與殷勤舉玉窪

艸閣詩集卷五

●欽定四庫全書

艸閣詩集卷六

﹝明﹞李昱撰

○七言長律

投李右轄十六韻

漢家三十六將軍誰似安東第一勲練卒舊諳蛇鳥陣斬闗新殄虎狼羣金城列鎭頻紆策玉帳巡行竟解紛笳皷五更傳落月旌旗千里捲歸云孫吳自古𨿽論武賈鄧從今但講文樽爼折衝兵愈奮河山帶礪劵還分𨿽居鼎鼐崇儒士解使兒童識相君名動虎闈風肅肅恩流鳳詔水沄沄營屯細栁連春色山轉烏龍對夕曛萬里守邊嚴號令三農在野樂耕耘門延申白衣冠盛座引鄒枚禮數勤詩句賡歌情繾綣香鑪宴寢晝氤氳不才曽辱封書召多病空勞使者聞滿擬布衣甘杞菊豈期金屋到玄纁路從薇省朝天上舟過桐江泊水濆知已感深無以報謾憑長律頌淸芬

贈金中孚十二韻

在眼交遊總俊髦多君才調獨風騷蜀都巧織千機錦巫峽雄翻二月濤心入陰何詩窟逺名登李杜將壇髙𨿽承紫詔終辭祿若賦丹墀定奪袍行李淸秋逄縣署杖藜薄暮過林臯金盤屢出銀絲鱠翠甕新開玉色醪醉後脫巾猶舉爵狂來秉燭更揮毫孫陽頗解知天馬歐冶偏能試寶刀莫作後塵工語麗要追前輩擬心勞吟殘春艸看衣綫添取晨霜上鬢毛百里去程山岌岌雙溪歸興水滔滔元龍樓上憑斜月深夜懷人首重搔

送楊文開歸金陵十韻

金陵自古帝王居佳麗相傳畵莫如王气不銷龍虎地淸光長射鬥牛墟靑氈作客愁無那白髮還鄕樂有餘聨轡總來金騕褭揮毫頻對玉蟾蜍難兄學問趨天祿令弟才名動石渠共掃松楸經雨露同依桑梓送居諸沙頭酒盡雙瓶後江上帆開一棹初李白詩成誰倡和楊雄賦在自吹噓秋風此日看鴻雁春水明年憶鯉魚石井峯前讀書處也應飛夢到茅廬

送孔士安教諭之孔林十六句

孔林東望路漫漫客子淸晨跨錦鞍岱嶽雲開靑未了濟河冰泮緑猶寒壁藏科斗今人識﹝自注識言不識也﹞經載麒麟後代看入廟定聞周禮樂到鄕因會魯衣冠壇存琴奏千年古墓拱楷連百畝寛贈友但憑詩句好離筵須望酒杯幹去時春雨梨花白回日秋風桂子丹百尺樓頭開宴處候君重與罄交歡

送邵原性

逰括蒼二月東郊花已冥一畨南浦艸初靑交遊舊雨如今雨送別長亭更短亭席上新詩才十韻沙頭淸酒盡雙瓶江湖豪气靑蛇劍沙水生涯白鶴經子美須期才可繼景純兼羨術多靈庭闈已薄西山日雲霧難掩處士星船入好溪銀作浪人登括嶺翠爲屏被鞍騕褭應辭策出匣豪曺始發硎野老得歸雙短鬢異鄕相值兩浮萍挑燈後夜思君切髙枕陰何欲再聽

秋暮逰橙尖下村居八韻簡王彥璧

秋盡山行日未昏縈紆林壑隠乾坤徑深黃葉疑無路岸轉淸溪別有村盤谷縱幽何足羨輞川𨿽好未須論過橋苔蘚生巖罅坐石蘿藤掛樹根老嫗蒸藜邀上客阿翁剝棗引諸生新茅蓋處雞啼屋短杖敲時犬吠門避地正須營艸閣逄人何用問桃源不通姓字相賓主願子情親作弟昆

題問月軒

華軒結構與云連正在書臺紫翠邊金叵羅中邀皓月玉欄幹外問靑天廣寒宮殿名虛得大地山河影浪傳藥搗玄霜分若个樹誇丹桂種何年蟾光此夜因誰缺兔魄今宵卻又圓惆悵姮娥亦無語倒騎白鳳舞翩躚

○七言絕句

冬日

冬日苦短不可說況乃朔風吹倒人鄰童折屐走相報江上無數梅條新

偶成

獨木橋頭芳艸齊野人縛屋正臨溪日長課罷渾無事自向花檐掃燕泥

湖堤曉行

宿云如墨繞湖堤黃栁靑蒲咫尺迷行到畵橋天忽醒誰家茅屋一聲雞

冷泉亭觀猿

靈隠寺外冷泉亭蘿風吹日晝冥冥猿啼一聲松子落無數白雲生翠屏

秋晚逰西湖二絕句

八月西湖鏡裏天中流柔櫓下輕煙回頭指點靑山好有个白鷗飛上船

秋夜西湖泛棹過滿船星斗近天河鳴榔忽動淸風起一對鯉魚吹白波

逰西林寺

湖上秋來雨气深買舟容易到西林靑山好處看不盡白鳥一雙穿栁陰

鑑湖舟中

鑑湖秋暮水如天宜與詩人載酒船兩岸芙蓉紅未了小樓絲管出嬋娟

越中燈夕一絕

淸光多處是蓬萊金色芙蕖午夜開夾道傳呼避驄馬繡衣禦史看燈回

燈辭三首

萬點金蓮燭漸燒水晶簾影夜吹簫只知天上星辰近不覺人間夜色遙

打徧涼州羯鼓聲牡丹花發最分明春宵苦短須沈醉莫使金雞下五更

翠作鰲山繞四圍燈前行樂泥光輝也知今夜春如海雪片如銀不敢飛

守歲有感而作

家人艸艸具杯盤爆竹聲中笑語歡衣上忽看慈母綫淚痕如雨落更闌

煙林詩思圖

靑絲絡頭白鼻騧林下春風踏落花最憶吟余饒野興淡煙斜照數歸鴉

美人引子圖

明妝麗服照靑春疑是昭陽殿里人銀甲彈箏猶未了花前雙引玉麒麟

陳仲美山水

山中古樹色冥冥苑屋斜連薜荔靑昨日云深貪采藥埜猿偸誦太玄經

東坡風竹圖

戲拈雞距紫毫芒冩就風梢數節長從此玉堂雲霧裏都將粉墨繪文章

畵馬二首

黃金如土築髙臺郭隗才登樂毅來若使當年輕駿骨臨時焉有急難材

銀鬃繡膊气偏驕應是房星降赤霄汗血沙場宜百戰憑誰借與霍嫖姚

老樹擎霜圖

夜寒霜气裂滄溟潭底老龍眠欲醒萬刼玉漦流不盡化人來聽蘃珠經

淵明醉像

玉山頹矣葛巾偏老僕扶持步不前莫道先生渾不醒醉中猶記義熈年

題梅﹝四首﹞

西子湖頭春可憐落花如雪晚風顚不辭萬點飄香去乞與珠宮作水仙

羅浮山下隔煙開香雪紛紛入夢來誰謂縞衣今寂寞花光筆裏喚春回

歲暮江南十日雪犯寒開處只南枝揚州何遜苦憶汝寥落人間無好詩

斷橋流水月黃昬幾度相思對酒樽只作總宜船上看槎枒玉樹掛金杯

畵鷹

金眸玉爪下云端能使羣狙膽气寒山木蕭蕭秋色老英姿猶向畵圖看

徽廟翎毛

羽毛如錦太葳蕤花石東頭入畵時無限新聲聽未了金風吹動萬年枝

江叟吹笛圖

長江浪險懶埀鉤短笛西風且自由兩岸蘆花如雪白一聲吹動楚天秋

雙竹圖

湘江秋影水雲寛筆底移來只兩竿若掛髙堂無六月灑衣蒼雪不勝寒

淸溪采菱圖

鑑湖水淸越女白日暮采菱歌正長畵舫香風移不動藕花深處看鴛鴦

洞賓小像

洞庭湖水碧如天一劍淩秋興渺然琪樹金蓮栽未了人間回首又千年

墨菊

山僧能剪硯池冰墨色模糊巧作稜自是東籬栽不得卻將秋影上溪藤

鉤勒竹爲王彥明題

金剪刀裁銀鳳尾珊瑚鉤掛玉龍魂夜深秋影和霜重壓碎湘江月一痕

畵蘆鴈飛鳴宿食

一行斜起雪成羣嘹嚦聲多逺更聞夜冷蘆汀眠不得啄殘千頃洞庭云

紅梅

滿林紅雪影毿毿夜靜和春浸碧潭卻憶騎驢二三月杏花小雨看江南

百鴈圖

十月開帆楊子江沙寒白鴈滿船窓畵師貌得當年憶宿食飛鳴五十雙

畵魚﹝二首﹞

東風吹動緑蘋洲中有神魚得自由一躍玻璃三萬頃不貪香餌上金鉤

自從濠上無莊惠此樂寥寥直到今翠鬛錦鬐看似畵一篙春水落花深

題唐以仁山水圖

莫怪柴門門未闗屋頭無數好靑山暮年袖卻絲綸手一个魚舟盡日閒

牽黃熊回山

野性由來不入羣歷階穿竇恣紛紛主人自有茅廬在好去山中吠白雲

瓶中牡丹

古銅瓶中紅牡丹宛如仙女醉乘鸞嬌姿不貯黃金屋卻向茅檐造次看

西湖竹枝歌五首

總宜船中載酒波雁兒舞罷近前歌日斜莫抝靑荷葉心似藕絲頭緒多

菱角鉤衣爲出尖蓮心苦口卻回甜妾生不恨郎緣薄自恨春波日夜添

芙蓉花面藕絲裳栁葉眉尖恨最長嗔道王孫金彈子朝朝來打野鴛鴦

湖上春來郎未歸靑靑楊栁想郎衣郎今走馬章臺路切莫顚狂作絮飛

家住西湖湖岸頭十三吹得樂官愁連環欲結同心事只怕郎心似水流

春日雜興二首

鷓鴣春雨過東風晴日桃花岸岸紅行到小橋聞犬吠人家都在栁陰中

桑葉繞緑多纎纎蕨芽正肥春筍甜茅屋人家風日好老翁捫虱傍頺檐

艸閣圖

雙松樹下半茅堂萬竹叢西一野航畵个老翁頭似雪坐間書卷對滄浪

畵梅

梅花三昧是花光復有徐生逺擅場遮莫髙樓夜吹笛玉奴自有返魂香

暮歸

山腰小路曲如蛇薄莫疏疏雨潤沙醉裏亦知秋色老西風開徧木棉花

謝王彥璧惠墨

故人投分如膠漆許送家藏黒玉圭客裏傾囊無以報艸堂絕句手親題

秋陰

莫道朝來滴雨無黒雲遮日已模糊道傍聽得農夫說天气渾如八月烏

題胡伯奇蘭

澧浦春深長緑芽國香一種最堪誇紛紛俗眼迷凡卉只有君家識此花

初夏書懷一絕

柴門無事晝長闗四月書聲緑樹間借問當年誰似我除非盤谷與匡山

梨花圖

梨花如雪弄春寒常記淸明馬上看今日賦詩勞想象美人和夢倚闌干

題芷陽書齋

芷陽山中屋數椽樹陰將緑遶階前客來敲戶不出應看到馬蹄秋水萹

柬童良仲聚逺庵絕句

蘭江書法妙無倫鐵筆兼逢逺上人肯向魁山尋野老不辭沽酒典衣頻

題扇圖

憶昨扁舟落鑑湖山莊隨處索菱租誰知三十年前事今日秋風見畵圖

白雲親捨圖

叔剛陳君以親命從師於外闕時省作白雲圖以懷之且求予詩作四絕句前二首明義方之訓後二首著愛日之誠云

昔聞孟母三遷教今見此鄕陳大家馬鬛蓬科自長夜流傳郤有白雲圖

萱艸誰云兒女花侵陵雪色耐年華瞻云莫使斑衣濕好事辛勤到五車

束書千里別慈顏看盡慈烏落照間山外白雲云下屋倚門昨夜夢連環

逰子思親無柰何靑山回首白雲多𨿽云學問瞻淇澳終念劬勞廢蓼莪

題李后主畵竹

落筆還同鐡鉤鎖照眼何如金錯刀老可小坡應王气一竿秋影拂滄濤

食茭白

西風吹雨飽秋菇卸卻靑衣見玉膚客裏嘗新成一笑不圖今日見西湖

徐孟璣送東陽酒

故人逺送東陽酒野客新開北海尊不用尋梅溪上路春風吹气滿乾坤

題杜居安瘦馬圖

欲試原頭春艸長老來筋力已堪傷嘶風復有飛騰志願見當年田子方

題呂宗義扇面雲溪釣隠圖

蘇耽元是橘中仙一局殘棊不記年近日白雲溪上住都將幽興付魚船

歲莫雪中柬兪生仲深叔昭

歲莫棲遲老樹村紛紛急雪灑黃昏乘舟誰效山陰客不是晴天不過門

艸閣詩集卷六

●欽定四庫全書

艸閣拾遺

﹝明﹞李昱撰

題徐原父推篷圖

憶昔西湖湖上路梅花雪後開無數總宜船子坐推篷偸眼看花索詩句在上不見瓊瑤痕在下不見莓苔根橫梢半截露春色繁花爛熳如兒孫玉龍槎枒臥淸曉老幹新條抽未了昆岡玉碎春風來吹香撲鼻知多少天上歸來十五年湖光寂寞眞堪憐金樽檀板查無迹但見落日之漁船徐君冩梅奪造化白璧黃金滿髙價昔日少年今白頭嘆惜人間空見畵

梅山義塾秋丁

庭燎光寒宿雨過無眠數問夜如何鼓鐘旣作聲音間冠佩初臨禮數多聖徳由來同日月文章元不阻山河小儒才劣叨司教相與從容托詠歌

畱別陳世恭

數年膠漆方投分今日萍逄又索居好客每令樽有酒辭君非爲食無魚海棠亭暖春題句檐卜林香夜讀書兩地闗心正相憶便風毋使問音疏

金華畱別陳公明

十載從遊處雙溪送別時情深猶已子義重忝人師夜雨窓前史春風筆下詩黒頭須努力期爾鳳凰池

題王竹齋墨梅

鼻觀幽香靜可參月明和影落空潭霓裳不動冰魂逺恰似江妃睡正酣

陳世恭昆仲同逰龍泉庵賞海棠

三月江南好風日得意看花馬蹄疾頗憐西蜀之名花爛熳嬌紅逞仙質麗臉猶嫌繁杏艶柔絲已學埀楊宻逰蜂迷處萬朶明歸鳥鳴邊一枝出靑霞時畱仙客佩絳雲夜照維摩室去年載酒常恨晚今歲題詩未開畢道人所樂非一二弟子相隨成六七過眼誰羞花似霧簮帽猶誇髮如漆日斜欲去還徘徊喚取佳人彈錦瑟

京城寄題陳世恭臥云圖

好山多處翠成羣中有幽人臥白雲只隔紅塵一千里幾回淸夜獨思君

戲柬池莘仲

少年一飲輕千鍾力微難染桃花容年深始作汗酒法以一當十味且濃王君親傳坎離鼎出甕鵝黃煮秋影檀心味烈九醞同醉倒伯倫呼不醒淸晨喜見雙玉瓶中涵沆瀣光冷冷鸕鶿之杓鸚鵡盞坐使賓主皆忘形我老多愁酒難敵故人未肯分餘瀝座中甘作劉公榮醒眼終朝看山碧

題陳世恭所藏山水圖歌

米公老手無人繼從此乾坤少淸气畵師落筆頗似之素練曲折開秋意上有靑山萬疊之嶙峋下有白雲千頃之氤氳丹楓翠栢森左右年深乃成十抱文白石坡頭埜亭小一葉漁舟蕩淸曉對岸想象忘機翁坐占蒼苔談未了我嘗四載客京華每見畵圖成嘆嗟埀老歸來愛幽獨欲借云根半間屋

淸風樓歌

君不見義烏門東頭上有百尺屹立之飛樓雕檐稜層象緯逼畵棟縹渺煙雲浮桓桓徐將軍志气非常儔登城覽形勝構此壯觀東南州樓中班陪盡鵷鷺樓下隊列皆貔貅是時新雨餘六月如髙秋炎埃一點飛不到但覺淸風四座來颼颼將軍手揮白羽扇身著紫綺裘欄幹十二倚霄漢無邊景物歸冥搜東觀覆釜山气蒸紫翠暖欲流北望芙蓉峯錦繡五色攢空周西有長空倒影之飛檣鐡梁下鎭蒼精虯南有芳艸連天之曠野但見飛騎來往秋狝而春搜楊云旗■﹝土稟﹞霜矛禱太乙擒蚩尢魚麗排空金組甲龍泉盡制銅華緱陣前猛士力如虎一一盡戴銀兜鍪將軍登樓長嘯破彊敵自與文士相旋周淸談動玉麈拂袖揮銀鉤投壺矢錚錚雅歌韻悠悠庾公淸興不可及將軍豪思眞堪侔我來登危梯撫掌落日驚沙鷗坐覺淸風起蘋末醉來詩句生滄洲將軍淸風解炎熱亦如南薫羣動皆歌謳淸風之樓信千載淸風之名千載無時休

送王秀才歸天臺歌

李仙入月今幾年酒星飛上瑤臺天文光萬丈銷不盡又逰蓬萊方丈之東邊王君王君醉仙後放浪堪爲謫仙友自言身後千載名何似生前一杯酒黃金杓白玉杯勸君滿引葡萄醅掃君頭上如霜之白髮澆君胸次萬仭之崔嵬是時銀海花玉山頹髙歌起舞不知夜但見緑蘿樹下裊裊涼風來淸晨別我飄然去家住紅霞最深處美人笑倚桃花旁飯炊玉甑胡麻香左劉右阮相頡頏故鄕之樂不可當我醉題詩惜相別飛夢時時度雙闕明年有意還復來與君灑掃松下月

貞徳堂歌

邇來爲父雪讎恥聞者擊節淸霜飛秋風蕭蕭木葉落秋日皛皛行雲薄區區俗子不到門自對靑山倚髙閣圭也著屐來相過入門磬折求我歌我歌從來不易作與君交契柰爾何夜窓烏幾蛟龍吼落筆光芒動星斗要追洋洋風化首闗雎麟趾同深厚方今聖治求華勛觀風使者紛如雲此歌足以揚淸芬他日九重天子聞

鐘馗歌

老日無光霹靂死玉殿啾啾叫陰鬼赤腳行天踏龍尾偸得紅蓮出秋水鍾南進士髮指冠緑袍角帶烏靴寛血口淋漓吞鬼肝銅聲剝剝秋風酸大鬼跳踉小鬼哭豬龍饑囓黃金屋怒气至今猶未銷髯戟鬖髿努雙目

黃公鍜磨吟

一聲啼鳥驚春破但道黃公能鍜磨問渠鍜就將何爲麥熟村民免饑餓麥熟村民免饑餓卽今麥缺愁難過

黃熊歌

我家有犬名黃熊不與尋常羣犬同狺狺夜吠捍門戶兼有捕鼠之奇功山居燈盡黒如漆黠鼠出入聲啾喞合曺合類恣所經攪甕盆翻囓書帙黃熊此時方按行嗾之愈怒威盈盈奮前搏一百鼠散坐令傾洞成淸平蒙貴烏圓未須貴宋鵲韓盧莫誇技寄謝區區世上人素餐尸位能無媿

不寐

臂痛愁難忍更長睡不成無由成蝶夢有暇數雞聲況值靑陽逼應多白髮生五湖心尙在吟罷气崢嶸

貞徳堂歌﹝並序﹞

貞徳堂歌者汴人李曄爲永康徐君光大妻應女而作也應女名惟貞自幼以端肅聞光大娶之光大儒者也明於易不幸早世其婦於恆卦從一而終之義熟聞之故守節不嫁遺孤六人辛勤鞠育以恩及長勉之從師授業簮珥之飾盡賣以供費今年已七十其子桂葺斯堂以奉之吾黨賢士夫嘉其事且扁是名又形之以詩文是則然矣竊惟婦人無獨成之理其徳必本於夫夫者婦之綱也不詳其綱而舉其目非善於辭者也有是夫必有是婦有是父必有是子闗雎麟趾悉本於文王乃詩人惇厚之意故余法之觀者倘有取於此云

栢舟不作共姜死夏侯令女今則已古來貞徳苦不多落落晨星照經史請談應女生花溪自小端肅聞深閨徐君光大工學易應女束髮與之齊吁嗟年才三十五良人早沒心何苦偕老相違願莫伸安得與爾歸黃土靑年未得身就木空幃別涙吞聲哭有髻不挿他人花采柏南山動盈掬緝麻坐對寒燈悄縫衣行念諸孤小嚴霜淒淒雞戒曉鳴機夜織猶未了有子名桂字仲芳彩衣獨立鴻雁行母也七十頭如霜願構貞徳之髙堂貞徳堂前棣花茂貞徳堂上萱陰覆四時八節禮數勤拜舞稱觴爲親壽吾黨作文並賦詩墨花滿紙何淋漓不詳其綱但舉目到手聨篇徒爾爲少君名由鮑宣出孟光願與梁鴻匹徐君觀象明咸恆信有其妻解從一遂能教子勤詩書黃簾映雨秋堂虛嫁裝盡賣供束脯任使筐篋無贏餘徐家一門瞻具美夫賢子孝誰得似後人弗替能引之徳風便自玆堂起族孫徐圭字孟璣飽觀貞徳之光輝

冰山行

玄冥之域窮陰鄕冰山屹立遙相望盤根下令厚地裂上令旭日無精光雕瓊鏤玉千萬狀陰機煜煜孰敢當冰蠶五色不補衮冰柱百尺撐明堂大峯小峯亦旁出爭挾气勢相軒昻公然列鎭衝要地或爲推裂烏臺綱東方蒼龍爪欲墮南方赤鳥口盡僵北方烏龜寒縮頸於莵斂尾蹲西方獨操巨柄凜難觸眾人仰視心彷徨白水眞人凝不流桂薪粒玉吁可傷九州島封豕食人肉旌旗徧野塵沙黃金城湯池盡瓦礫往往白骨堆秋霜新魂舊鬼相間哭哭聲落日連穹蒼赤者爲狐黒者烏北風其涼雨雪雱鳳凰髙飛避矰繳梧桐不復生朝陽天威憑憑上帝怒赫日回照天中央冰山傾刻付流水百醜顯露那能藏乃知眞龍合變化捲舒雷電功微茫崔嵬嶻嶭今安在徒逞凶惡干天常昆侖自髙太華峻齊天作鎭埀無疆君不見萬歲山前春色裏紅雲紫霧朝東皇

章三益匡山行﹝戊戌後作﹞

仙人休吹紫鸞笙聽我一曲匡山行靑蓮居士讀書處至今石室丹霞明龍泉西南百餘里四面崢嶸翠峯起先生結庵當畵圖正與匡山景相似屋前屋後皆種松坐看百尺蒼精龍苔皮深含霜雪古鐡幹返走風雲從一亭下浸蒼波冷縹緲煙雲成萬頃中有神魚長比人翠鬐翻動玻瓈影一亭上與浮雲齊赤闌干外靑天仾分明投壺笑玉女彷佛出海聞金雞東南一亭隱林樾地位淸髙隔炎熱人間赤日如火流疏簟瑯玕自蒼雪最其秀者環中庭周遭萬朶芙蓉靑朝來爽气落我袂蘿風吹日天冥冥鶴怨猿啼歸未得繡衣今作靑雲客故山四首五情揺歸夢時時到寒碧自古山林鐘鼎同先生況有前賢風少待功成拂衣去入門依舊山花紅

春山道中與唐仲暹輩分韻得遲缸二字

莫春之初行樂時靑衿濟濟亦追隨酒因愛客傳杯數詩欲驚人得句遲溪栁綫埀將霧綰野花紅落倩風吹閒中景物千金直休使徵賢使者知杖藜三月靑山路風景眞如濯錦江在樹啼來黃鳥對隔溪飛去白鷗雙舊題僧寺詩連壁新釀田家酒滿缸寄語朝端故人道歸歟已覺寸心降

題貞節堂

孔氏之家貞節堂大姑守志育賢郎貞如白石淩風雨節比蒼筠傲雪霜截鼻未須論令女髧髦應不讓共姜明年二月尋巢燕爭忍雙飛入畵梁

唐仲暹送魚

唐生寄我雙魚美老婢揮刀割曉霜遲子不來秋夜永坐看秋月引杯長

秋興

白髮殊方客靑雲上國賓莫教輕薄子能侮老成人咄咄書難盡蒼蒼理自陳尊中有美酒爛醉且謀身

田家苦﹝戊戌前作﹞

日如火風如血昆侖碎黃河竭雨聲隔云招不來髙田低田龜背裂老農踏車瘦如鬼黒不辧眉白見齒一寸秋苗一寸心汗血願爲三尺水霜羅扇霧縠衣冰盤味甜紅荔枝老農有膽誰嘗苦租吏敲門夜騎虎

韓信﹝詠史﹞

蓐食相過識者稀時因漂母念寒微設壇拜將功𨿽稱躡足封王禍已機旣以解衣辭武渉如何挈手教陳豨藏弓烹狗尋常事靑史千秋有是非

秋風三疊題徳鄰家所藏畵

江南七月秋風起吹動白雲千萬里洞庭木落波影寒天外冥鴻饑欲死男兒生無所成良可嘆出門荊棘行路難酒酣拔劍爲起舞滿堂星斗光闌干嗚呼一疊兮秋夜永碧梧爲我飄金井

江南八月秋風髙裂云直上聲怒號小聲白晝走沙石大聲入海翻鯨濤夜半吹折長松樹眾鳥巢傾無宿處豺虎啖人如蜜甜何處桃源是歸路嗚呼二疊兮秋夜深干戈滿地愁人心

江南九月秋風落殺气如雲暗城郭濃霜淒淒日色薄玉疊鼔寒聲不作緑艸夜奏蘭臺宮問天乞借襄王雄前驅蜚亷後丰隆一洗狐兔無畱蹤嗚呼三疊兮秋夜肅變作南風五弦曲

夜望

階除螢火亂縱橫獨立虛無見紫淸北斗三更昏夜色南風五月變秋聲思歸不但如王粲慟哭眞應似賈生天上銀河千尺水幾時能洗永休兵

方巖喜雨

觸熱區區到上方疏簾小簟夢秋光片雲忽作千峯暗一雨能爲五月涼從此洗兵無戰伐況今多稼免逃亡天涯野客𨿽寥落吟罷新詩喜欲狂

庚子春三月夢與梁生建中回故居﹝戊戌後作﹞

春宵苦夢短合眼在故鄕今宵復何爲歷歷所見詳天風吹我巾明月照我裳手持緑玉笻衿佩同翺翔路從北郭門徑詣先塋傍五年缺灑掃靑艸如人長不忍遽去之徘徊流涕滂迂行羊角埂載出甘泉坊河西與河東人煙眇相望屋廬間新舊田園半榛荒故友四五人相逄訴衷膓剪韭焚枯魚款坐陳酒觴喜極仍自疑兵戈正紛攘人生無羽翮何以逾津梁囓指驗所經恐爲覆蕉隍雞鳴聲喈喈惆悵身在牀山川限吳越依舊天一方輾轉久不寐郁紆祗自傷披衣起待旦聊以成短章

喜雨行

六月驕陽逞炎熱日日南風赤如血東田西田水絕流土膏盡作龜兆裂今晨白帝行新秋乾坤早覺陰雲稠翻江到海龍用壯雨聲不斷寒颼颼甌窶窪邪盡生意頃者萎黃復蒼翠野老迎神拜且呼農夫賖酒歡還醉艸閣道人無寸田也復起舞歌丰年年丰但願飽喫飯底用枯膓五千卷

甲辰歲九月一夜夢外舅天趣鄭先生問幽冥之事但雲海天月色秋茫茫覺而衍其語以寄哀情

外舅實天邁神采冰玉相明經擢巍科气劘賈董場驊驑自超詣鸞鳳必髙翔轍環湖海間著述成數囊弟子滿京國所至畱餘芳曄也樗櫟材謬選膺東牀提撕感恩厚取別亦已長今夕復何夕漏永猶未央分明入我夢言笑如平常載拜問所從面誨辭慨慷海天旣無際月色秋茫茫魂來波浪白魂去雲山蒼音容遽相失輾轉何由忘天地一蜾嬴死生等行藏逰魂乃其變浩蕩隨飛揚去來本無迹暫寓無何鄕情深自難已攬衣涕泗滂

答自便叟薄酒萹效東坡體

薄薄酒味可求醜醜婦願可酬薄酒有妙理醜婦無嬌羞酒薄亦足澆我愁醜婦可以與之俱白頭平原督郵勝靑州黒昆侖曽配冕旒嘗言旨酒亡國哲婦傾城二者豈足爲身謀醴酒如澠糟作丘銀罌翠杓黃金舟婪酣大肚飲一石不能爲君銷國憂何如田父共泥飲醉後倒騎原上牛春山作曲眉秋水爲明眸朝爲行雲莫爲雨一身主家十二樓是爲喪身之膏盲伐性之仇讎何如荊釵布裙操杵臼深能方舟淺泳遊笑彼紛紛冠沭猴眼前富貴何異水上之浮漚小年難語大年蟪蛄不知春秋吾儕薄酒任薄醉卽休醜婦任醜順卽休

題南山獻壽圖

將軍落筆怪且雄能畵嵳峨崒嵂萬仭之奇峯模糊猶含太古色慘淡頗帯淸秋容儼如蓬萊三山翠且重又如廬山五老削出金芙蓉千盤萬轉不可測恍惚雲气隨飛龍下有■灂之流泉上有偃蹇之長松松根羽人顏色好抱膝盤陁事幽討云是南極天邊之壽星遨逰先天後天老被以靑霞裘蔭以白羽葆龜遊緑沼沈滄波鹿放蒼崖食瑤艸有鶴有鶴飛鳴雪衣丹頂隨風輕兩鶴飄然入紫淸一鶴獨立和以簫韶聲手招■﹝準上又下﹞靑童載以白玉笙上朝三十六帝京五云仙樂來相迎玉女投壺其聲錚錚白兔搗藥使人長生胡君欣得之喜气何盈盈是時七月天气涼君來飲我黃金觥酒酣載拜求我歌須臾落筆雷霆轟五嶽爲之動三江爲之傾此圖足爲仁者壽題以南山獻壽之佳名胡君胡君宜愛惜我歌歌罷千金直掛向髙堂雪色璧夜夜虹光射天赤

哀錢塘

妖兵七月犯錢塘百萬吾民總可傷白璧黃金隨虎豹靑娥紅頰伴豺狼交遊半是泉臺客城郭今爲瓦礫場休向吳山髙處望滿前骸骨白如霜

登城一首﹝戊戌前作﹞

春來懶上最髙城一望令人百感生山嶽無如今日碎河流不似舊時淸靑年士子多投筆白首鄕民屢避兵休向東風歌此曲野花啼鳥亦傷情

懷楊亷夫

鐵崖先生天下奇雄文險句鬭蛟螭侏儒紛紛飽欲死艸玄亭上鬢如絲

懷汪以敬

白雲庵中云滿窓日日論文空酒缸絕塵天驥能敵萬照水山雞不作雙

懷智雪舟

西馬塍西智上人平生老句不無神少陵已許師前輩無已還甘作後塵

懷鄭本初

越王城中泛棹過紫菱白藕興偏多別後風塵不相見五年江海失陰何

懷魏徳剛

東靑門頭有惠連五載不見夢相牽得歸茅屋對秋雨與子細說逺逰萹

冬日

冬日苦短不可說況乃朔風吹倒人鄰童折屐走相報江上無數梅條新

冬夜

冬夜恰似夏日長懊惱無睡難禁當走尋梅花作詩伴放取明月照室牀

中秋同唐仲暹玩月二絕句

故人乘興夜相過正爲中秋月色多緑酒傾來■﹝扌棄﹞著醉要題詩句贈嫦娥

八月十五是中秋月色娟娟似水流卻憶湖州船子唱幾人歡樂幾人愁

題唐仲暹南塘圖

西風古樹掛寒藤逺近諸峯翠且層卻憶賀家湖上路一灣暗緑抝漁罾

題畵二絕句

紫翠縈紆千萬重僧歸日午始聞鐘若非越上雲門寺定是廬山五老峯

老翁居處不勝幽無數靑山在屋頭客至便分云半席坐看落日大江流

戲題淵明圖

詩滿霞箋酒滿瓢黃花香裏興飄飄如今仕宦皆因米誰似先生懶折腰

訪戴

雪月流光射客衣雪風吹浪打船扉故人溪上苑茨逺乘興何如興盡歸

日鑄墜壁嶺

兩嶺相望四十里十五年前曽此逰野花依舊自春色行路幾人成白頭

過渡

三十六渡春水深蒲萄緑漲愁人心行人且休脫布胯桃樹頭上雙鳥吟

泊練祈塘

枕上春寒酒未醒小舟還此泊蘆汀雨聲欲趂夜船到一夜東風吹塔鈴

題畵梅二絕句

江梅信是丈人行老幹能開白玉花笑殺天臺桃幾樹不分淸俗要相誇

梅花三昧是華光復有徐生逺擅場遮莫髙樓夜吹笛玉奴自有返魂香

山水畵扇

溪上寒云落日虛靑山繞屋樹扶疏抱琴髙士紛紛出從此林泉少隱居

煮荳酌白酒歌戊戌前作

煮荳酌白酒荳肥酒气溫相對二三子其樂難具論君不見曉來雨過東家村叢叢荳莢生籬根阿翁提籃跣雙足采摘采摘呼諸孫歸來笑指老瓦盆酒波猶帶新糟渾田家酒具如窪尊一椀入口春無痕兩椀三椀鯨濤奔四椀五椀和江吞須臾飲至百十椀眼花耳熱低乾坤憶昨豺虎如雲屯旌旗滿目煙塵昏殺人如麻血成海十室九家無一存大臣自合死社稷況叨厚祿承君恩近聞省府日筵宴椎牛宰馬齊昆侖吾徒布衣在艸野憂心惻惻懷至尊嗚呼蕭艾滿城邑馨香不數蘭與蓀呼童煮荳復進酒呼兒爲我闗柴門

正月辭

雪消樓瓦鴛鴦暖太液池香翠波滿春愁如織鶯未知新染鵝黃栁絲短美人纎手畵雙蛾繡簾捲得春風多春風開紅又開紫卻怕靑年逐流水

二月辭

玉爲鞍龍爲馬逰陽春錦城下水晶盤中鳯凰炙蒲萄緑酒銀壺瀉萬卉千花舞繡衣笑殺提籃采桑者

三月辭

東園雨紅花亂飛繡簾半捲燕雙歸並州剪刀快如水茜蘿新樣裁春衣十二巫山盡神女屏風照見芳心苦宮辭裁罷酒微醺自向金籠教鸚鵡

四月辭

花落長門艸靑處十二闌干撲飛絮象牀玉手印腮紅隔夢一聲啼緑樹笑將金彈打流鶯誰遣芳菲被春誤鳯釵不整雙鬟霧爽風新扇題紈素

五月辭

石橊花開紅染裙緑羅袖捲芭蕉紋睡回金獸沈煙薫玉笙吹下雲中君果壓冰盤水晶碎蔗漿似酒甜難醉猶嫌命薄蜻蜓翅不及桑鳩動成對

六月辭

銀塘花發紅雲滿南風吹香徧宮館舞衣上繡雙鴛鴦緑珠小娘捧冰椀簟紋細織湘波寒碧紗如煙作帳寛水晶簾埀體生栗不識人間有三伏

七月辭

南方赤帝騎龍尾啾啾夜渡銀河水露濕火雲飛不起碧色凝天薄如紙鳯管參差裁短玉別夢煢煢冷秋燭金井闌西一葉風吹盡湘妃鬢邊緑

八月辭

鯉魚吹長風曲池芙蓉老白天墜涼露濕螢滿衰艸蘭房燈燼靑獨宿知秋早碧波弄明月自惜顏色好起按鴛鴦弦酸聲攪懷抱

九月辭

畵闌十二憑西風芙蓉照波霜影紅微寒夜侵紫半臂寶帳流蘓篆煙細月明天上來羊車千門竹葉生鹽花挑燈自看班姬傳甘作團團秋後扇

十月辭

美人坐處生陽春芙蓉牡丹聨繡裀沈香火暖然烏銀暖光吼出紅麒麟膽瓶滿貯波寒緑小挿疏梅半梢玉蓮葉漏沈猶未眠翠被薫煙惹蘭馥

十一月辭

別館瑤云曙光冷飛霜落盡宮槐影何人吹動玉參差春透香幃夢初醒甲屏風圍象牀吳綾越羅堆滿箱拈鍼欲繡雙鴛鴦又恐新愁隨綫長

十二月辭

並刀碎剪銀潢水散作飛花半空裏淸晨貧女方拾薪寒裂肌膚愁欲死翠衾宿酒人未醒蔗漿調雪消餘酲卻呼小玉開瓊戶石闌干畔裝鹽虎

閏月辭

望舒推輪出蟾闕三歲淸光多一月露濕瓊樓秋气寒鏡裏嫦娥生白髮桂髙十丈香風滿愁來退作黃楊短樹厄何如人最多熒熒別淚成銀河

愁﹝戊戌前作﹞

烽火連天黒旌旗照地紅秋風破茅屋愁殺杜陵翁

小畵

雨林含淸風羣峯翠如洗野猿啼一聲白雲在秋水

學圃齋雜詠五首

淅淅風生砌沄沄水滿塘藕根穿土闊茭葉過人長

野竹編籬細山泉灌圃渾碧瓜方布子紫芋更添孫

朽壤虫徧蝕枯藜蟻倒行姜生黃菌蠢茄熟紫膨脝

枉渚雨晴後幔坡風暖初雁頭收芡實魚子剝椶櫚

對客蒸壺爛呼童剪韭頻何如鄭公儉不讓庾郎貧

晚聞雨聲至有作

雨聲來處冷蕭蕭萬木無風亦動揺恰似西陵船乍泊坐聽八月淛江潮

越中燈夕

浙西骸骨白如銀日莫江東起戰塵獨有此城三五夜風光渾似太平民

鷗夢

雪羽眠來近釣舟幾畨魂逐海翁逰夜深遮莫風吹醒依舊江湖萬頃秋

逃難

四郊日多壘勞生信乾坤朝來有警急鐡騎如雲屯賤子心實憂焉能守荒村呼兒戒行李一飯同出門路逄逃難人紛紛亦來奔或扶爺與娘或挈子與孫十步九顚躓欲哭聲復吞問道往方巖前後相豗喧牛羊亦隨逐飛橋爲之翻我行已巖頂我僕猶巖根唇幹吻亦噪何處濁酒尊玆巖旣云險況有靈祠存棲遲且茆屋生理安得論俯視西北隅殺气猶昏昏

今日無酒

今日無酒何以冩心兒迎我言囊有餘金願言沽之展席長林壺觴旣行其樂駸駸頺然旣醉載歌載吟掇彼黃花弦我素琴陶潛旣逺孰爲知音忽忽歲月茫茫古今乾坤蘧廬江海蹄涔知道者希勞勞匪任木鳶竹鵲般翟機深忘憂之子實予所欽

次韻李斯文及與予蔣仲啟劉九徳會於楊仲章家

溪上畱連景物春天涯牢落宦逰人金尊緑酒那辭醉朱綬銀魚懶掛身楊子法言應有法李侯佳句不無神相逄況是桃源侶此去同爲竹徑鄰

和章仲弘梅花燈詩

玉奴檠燭座添春索笑題詩覺有神冰樹生花何太喜銀槎犯斗宛如眞香涵和靖祠前月光射羅浮夢里人誰羨繁華五侯宅金蓮開徧軟紅塵

梅花

到處梅花照眼新縱橫變態似傷春冰霜節操元非俗鐡石心膓亦可親縱使六花多一出也先百卉幾分春海棠𨿽美終難倡誰使明皇比太眞

胡生寫眞歌﹝戊戌後作﹞

天下幾人能冩眞胡生年妙藝絕倫自云慣識卿與相炳炳生面圖麒麟靑鞋布襪春雨餘朅來訪我南湖濵手中銀管握造化與予拂拭霜藤新我生本有山水癖形容瀟灑無纎塵頭戴小小烏角巾白衣寛博穩稱身松齋棐幾坐淸晝意匠經營多苦辛是時賓客如堵墻眼看胡生下筆親斯須置我雪色壁望之宛若神仙人我兒見之亦大笑阿爺胡爲能出神或言士者國之寶衮衮皆充觀國賓先生才學世所重曷不秉笏朝丹宸我生出處無不可白鷗萬里誰能馴不作寗戚悲飯牛不作買臣行負薪今年年才四十六居然抱道安吾貧得君能談帝王略避世或與漁樵鄰南逰天臺北恆嶽東登日觀西峨岷乾坤隨處著杖履此地相逄難具陳山中亦有似拳蕨江上亦有如絲蒓江風蕭蕭日月白與爾長歌歌隱淪胡生胡生且停手玉壺共醉松花春寫眞何如嗜經史五車力學須昏晨他年生爲席上珍勿云江漢之埀綸

黃楊冠歌酬洪子宜見惠

有樹有樹名黃楊膏沐雨露何蒼蒼平生𨿽遭厄閏苦年深乃復知材良其材中冠冕其質如圭璋奴桑隸柘超眾木居然正色含中央紫鑌之刀截鵝肪紛紛金屑隨風揚中刳外雕奪天巧意匠經營鄒魯鄕斯須一笑出古制晶瑩滑澤見未嘗蒼蠅側足不敢立彈來照手蠟色光進賢惠文空自貴鹿皮椰子安可方洪君得之逺遺我束我頭上半白之秋霜小冠子夏俱二寸俗樣岌岌徒軒昻有時醉後或懶著掛在淸溪石上萬古之松傍洪君求我歌歌罷喜我狂烏紗小巾宛相稱丹崛翠壑同徜徉

冬夜與池文仲聨句

別懷固云遽會面安可數幸玆東來暌﹝李﹞際此險盡剝陽枝碩果抽﹝池﹞火井寒煙薄玄云欝崢嶸﹝李﹞淸湍凝瀺灂跳鱗集罟喣﹝池﹞歸鳥爭巢啄牕梅桚冰繭﹝李﹞檐簹激風箹縮蟄歌女喑﹝池﹞覆氄飛奴鷇彤輝斂鳥翅﹝李﹞白杓起龍角晷短晝當惜﹝池﹞更長宵可樂欞風挾颼飅﹝李﹞篝燈閃微邈門■﹝門外爲內﹞蟾逗光﹝池﹞筆駛兔騰握餘酣潄苦荈﹝李﹞晚飱飫香榖舒盤棃榧具﹝池﹞下筯肴蔬駁薪噓紅麒麟池﹝李﹞衣聚彩鸑鷟焌焌銅扣溫﹝池﹞瀲瀲甆罌濁再酌再酕醄﹝李﹞一詠一超卓■﹝髟上﹝工幾﹞下﹞松發寒立﹝池﹞熻赩顏丹渥胸吞九云夢﹝李﹞气髙幾衡嶽吟波恩渺溔﹝池﹞行徑蹤犖確諸險刮鬼窟﹝李﹞搜奇捉妖朴曹劉顚且僵﹝池﹞陰何僕而踔敲戛故鏗鏗﹝李﹞洗刷增翯翯憶昨赴徵書﹝池﹞同年抱經學星言戒迢逓﹝李﹞雨臥慚齷齪忽爾展京逰﹝池﹞居然擬朝擢才堪百煉金﹝李﹞價重三獻璞予甘返牛衣﹝池﹞我忝居虎幄出處調旣殊﹝李﹞別離手頻搦歸山嘆孤陋﹝池﹞阻壤懷磨琢賜還主恩重﹝李﹞敍舊交情愨促席話欵欵﹝池﹞舉家欣嗃嗃雞黍盟不渝﹝李﹞鳬羹禮尢朴今知昔乃非﹝池﹞動違靜方覺羅縷極道妙﹝李﹞縱橫踰獵較意行歡已塡﹝池﹞句偶巧非斲連衾願遲曙﹝李﹞分袂成孤懪耳空警嘹嚦﹝池﹞心迥來咿喔肩輿兀殘夢﹝李﹞手杖橫短擉良晤闖前期﹝池﹞塵襟藉深濯重來覓筠泉又見更蓂朔﹝李﹞

王子約雙鉤竹歌

王君金華人畵竹誇當代此竹乃是鉤勒之所爲坐上千人萬人愛令祖藍田王右丞盛唐詩格稱其能將詩變竹寄余趣傳與衣冠不乏千載之云礽王君爲人淸拔俗興來踏徧篔簹谷籠■﹝鐘﹞桃枝紛入眼■﹝聊﹞■﹝丰﹞笆篻常經目往來曽見吳門道士張溪雲歸晚軒中事幽獨有時不作山水圖戲拈銀毫書此竹王君筆法乃過之翠筱雙鉤出林麓耳根但覺風泠泠比似張生但神速王君寫竹能寫形眞成標格非冥冥翛然獨立太素始脫略粉墨辭丹靑或如金錯刀或如鐡鉤鎖或如折戟沈吳沙或如碎璧逃秦火或如銀旛寶勝之飄颻或若金節羽衣之婀娜或如滄江風曳之水衣或如黃河半解不解之冰澌或如白鳯尾或如蒼龍漦錢刀剪碎波心月丹汞煉就鑪中雪初疑荊軻圖窮見匕首又驚毛遂頴脫呈錐末天機逞其妙形狀何駢闐後生學子競觀看但悟書法如鍼懸唐時亦有蕭協律所至淸風起蕭瑟眼昏手顫藝轉工一十五葉稱絕筆宋時亦有文湖州畵竹人推第一流能令萬籜起崖谷出墻之梢爲最優東坡作竹短而積別試瑰奇在林僻玉堂多暇圖一枝復有小坡能畵石前元作者李仲賓瑯玕卓立無纎塵薊丘家世不易得父子相傳俱絕倫吳興學士趙公子飛白之石誰能比水晶宮中春日長移得藍枝落窓幾後來又有柯丹丘大葉長梢動冕旒天顏有喜頻賜予晚節衰颯江湖秋諸公畵竹工畵影隔簾彷佛瀟湘景風景虛無終渺茫野迥漠漠煙光暝鉤勒冩形才逼眞宛如髙閣圖麒麟褒公鄂公毛發動儼然生面開功臣我欲題詩寄淇澳瞻彼漣漪散晴緑底爲猗猗興不忘有斐君子勞心曲我欲鼓枻逰瀟湘碧雲萬頃浮天光美人娟娟隔秋水欲來不來空斷膓我欲從獵誇云夢萬騎紛紜翠蕤送胸中八九吞不辭文章要比相如重我欲富如千戶侯家居渭川之上逰玉版鄰人許同喫始知熊掌非珍羞我欲乘風發長嘯扁舟直過湘妃廟中流鼓瑟聲鏗鏘和取湖南竹枝調何如曩昔行李逰京都故人爲我共作翠竹紅梅圖原父冩梅君畵竹價重已壓靑珊瑚掛在成均之左廡交逰軒冕觀如堵須叟盡作王子猷六月淸風生肺腑天上歸來十二年柴扉艸閣荒山田浮花浪蘂紛過眼此君風節還依然王君王君聽我語我歌長歌君起舞郫筒酤酒滿眼酤與君歌盡幽篁譜或栽長竿橫斗髙下拂東海之波濤巨絲一鉤連六鰲任公見之顏色勞或招葳蕤鳳凰宿陰陽各應雌雄六伶倫制律工有餘一聲吹裂昆侖玉或作仙人手中杖此日攜來葛陂上見水猶能化作龍錚然飛入桃花浪或充奉使手中節節旄落盡竿難折臥起操持十九年誰謂虛心卻如鐡鄕來陳者皆此君與人一生成異勲殺靑汗簡更殊絕蝌蚪篆籕皆人文此君由來材不器用捨行藏隨所至願得歲寒同此心故托霜毫寫君意花溪水接雙溪長與君百里遙相望不如坐君西郊之艸堂胸中一吐千畝彊歙坑舊硯橢而蒼鵝溪素練雪色光風情老嫩任君寫無使古人專擅場吁嗟無使古人專擅場

言懷﹝二首﹞

夜短苦日長齋居避煩暑靑山在屋上流水在堂下好鳥依髙枝潛魚集深渚以玆悟天性至樂乃其所悠然對書帙發軔自太古素心契羲軒餘事及鄒魯所以賢達人白首不出戶

淸晨事園圃白髮猶未梳引泉灌菘韭趂此春雨餘崧孫年七齡不識詩與書但能助采摘來往供勤渠阿翁慣蔬食自謂九鼎如所以甘短褐不願乘髙車汝身如翁長與翁同荷鋤

題耕牧圖

春田雨餘春水緑烏犍背立雙鸜鵒有叟有叟相追逐手把鉏犂繞江曲初疑龎公之壠又似子眞之穀子孫全家骨肉聚身世百年生計足噫彼利祿不入於心兮所以無榮亦無辱

應用中稅副攝麻城縣擒賊有功爲賦長律十韻

麻姑城在萬山陰念爾爲官亦苦心百里花封勞暫攝六安艸冦擬相侵風寒豺虎嘷靑嶂月黒鴟梟聚緑林才閃旌旗誰與抗不鳴鐘鼓遂成擒司徵乃解陳俘馘乘遽爭誇獻捷音虎拜凝瞻雙闕近龍顏喜動九重深大官奉命來珍饍內使傳恩出賜金香染錦衣歸裏閈詩題彩筆動朝簮魯連功就宜辭賞莊舄榮來且自吟我老門生能報國百壺沽酒樂難任

蒼巖畵龍贊

目如電气如虹怒翻霹靂駕倒捲天河空伊誰之筆蒼巖翁起作霖雨其猶龍

題魚圖

江飆颯起聲蓬蓬白浪晝翻河伯宮羣魚出沒玻瓈中揚鬐掉尾各有容大魚雪沫噓晴空小魚戢戢如蠶叢中有一魚健且雄丹砂作尾雙眼紅揮霍咫尺風雲從近前驚倒濠梁翁回頭爾輩皆凡庸變化已作龍門龍

題陳國光拙齋

濓溪先生作拙賦艸閣道人作拙詩已無巧語爲君贈謾對幽齋勞我思犧牲文繡鼎爼用樗材擁腫斤斧遺濁醪麄飯且安分髙車駟馬將何之

次韻義門鄭仲辧所寄梅花詩

山礬水仙兄弟行只有梅花獨淸放去年擬作西山逰苦爲耽詩抱微恙今年拄杖敲巖扄恍如羅浮夢初醒幽姿臨風粉蝶妬長梢落雪靑鸞驚西湖別來花幾度和靖祠前不知數月出未出天昏黃悄如坐我孤山路卻憶斷橋流水東衝寒臘酒盛郫筒只今想象風塵際縞裙練帨情無窮起舞花前爲君壽江南一枝春信通分明白絹來斜封珍辭麗筆光炯炯疏枝冷蕋春重重夜來積雪三尺厚繞樹髙歌連星鬥詩懷笑我淸如花歸興爲誰濃似酒漫山桃李生春愁孤芳狼籍無人收安得揚州見何遜爲花一洗千年羞

長歌贈鄭月巖

我聞蓬萊山乃在碧海之東邊金銀樓臺耀日月丹崖翠壑往往相鉤連中有神仙人長年不知老卻是當時鄭子眞歸耕得仙道牽牛飲銀河披煙種瑤艸瑤艸一碧三千秋飄然汗漫人間逰乘風倒著緑綺裘吹笙鶴背逰浮丘追浮丘紫雲中炅炅雙瞳方顏色桃花紅手揮銀管談造化六十甲子羅心胸東看日觀金烏赤西上峨眉雪山白王侯見之倒履迎平生慣識靑雲客我是謫仙之後人閒來埀釣花溪濵時危落落不得意空有詩篇驚鬼神鄭君從何來談笑情相親坐爾松下石掛爾頭上巾古來賢達隱耕釣與君且醉松花春彈我龍門七尺之緑桐薦我金盤雙尾之紫鱗酒酣拂袖爲戊戌後作效太白體起舞眼底功名君莫語自許吾身有仙骨富貴浮雲安足數鄭君去兮何如還飛鴻冥冥不可攀送君大道秋風間更呼醁酒澆君顏

喜雨歌

酌爾淸酒揚吾浩歌對此好雨不樂云何九州島連日愁羲和六龍之駕成蹉跎羣鳥捩翅如金鵝啞啞飛啄扶桑柯口噴紅光沸銀河尾梢黃壤焦靑禾嗸嗸赤子汗流血欲上訴靑天柰此九闗虎豹髙嵯峨髙嵯峨杳難訴無辜吁天上帝怒上帝怒騰天威誅旱魃鞭云師長風飄飄載云旗云爲車風爲馬官曹列如麻紛紛自天下玄衣使者面如赭手把天瓢爲傾瀉神功倐忽起混茫徧澤地絡周天綱丰隆砰■﹝石訇﹞擊天皷靈妃翕歘開電光吹沙走石驚颯颯翻江倒海聲浪浪恍如雪湍飛流噴呂梁又如瀑布倒掛廬山五老之峯旁跳珠濺玉猶未歇髙堂六月生秋涼心揺目斷何所見但見千頃萬頃靑靑秧白雲生歌未已酒酣拂袖爲誰起上朝紫皇虛無裏披肝瀝膽叩丹陛昔聞羿射九日死大禹殺湍湮洪水重瞳乘龍竟不還使我悵望凋朱顏願天開聰明鑑予誠三十六帝流恩榮天上迢迢白玉京玉兔搗藥使民生生泰階六符如砥之平甘露零朱艸生聖人出黃河淸五日一風十日雨千秋萬歲埀鴻名

古風三首

秦坑灰未寒紛紛逐其鹿胡爲隆準公髙大更疾足信越爲幹櫓良平乃心腹誅嬴旣滅項浩歌大風曲鳥盡良弓藏兔死走狗戮偉哉赤松逰所志非辟穀

陳編撫遺事尙憂鴟夷翁摧吳破彊敵霸粵成奇功功成宜受賞輝赫淩煙虹烏喙不可共翩然駕孤篷三江水茫茫流譽誠無窮云胡載尢物竟與巫臣同

自從永元來閹監專天威桓靈遂其惡炎祚日已微三君就姦刄八俊幽闤扉泰蟠僅保身歷歷皆危機賢哲旣云亡邦國將焉依瞻烏止誰屋識者涕淚揮

喜錢塘歸附因思先隴

邊城昨夜羽書飛傳道臨安亦已歸魚鱉不驚隨土納豼貅無敵見天威吳山東向晴雲起淛水西流落日微欲掃松楸歸未得詩成喜極淚沾衣

落牙行

昔年左車第一牙居然脫落誠堪嗟今年又一齒欲落未落如秋瓜又如洪河流泛此無根槎淸晨■﹝鼻丸﹞嚏忽在地兩齦開豁何谽谺其餘未落者滿口皆齷齖幹肉不敢決所虞飯有山田砂人生如此老丑露尙敢揺唇鼓舌爭喧嘩太官之羊旣無分屠門大嚼從人誇但可朝餐地鑪所煨之紫芋莫飲瓦甕所釀之松花我不願範睢折齒作秦相我不願張蒼食乳如魚呿願如昌黎口存十三齒文章千百傳英華

朱畱耕閒雲山隠圖

靑山在屋上白雲在山椒中有一羽人如鶴不可招手揮緑綺琹和以紫玉簫山風落松花淸興何飄飄塵居隔滄海思君五情遙願言從之逰飛佩以逍遙

題友人聽雨詩卷

靑艸池邊夢未成紫荊花下興還淸一家兄弟如聨璧愛聽西牕夜雨聲

梅花絕句九首

南岸北岸花正開欲盡不盡暗香來相將頭白被春惱一日繞樹百千回

歲暮不歸衣滿塵梅花正爾欺得人欲憑詩句索花笑開甕恰有羅浮春

學士港邊移棹過千樹萬樹得春多人生對酒須縱飲柰此縞衣風韻何

寒花照衣冬雪晴半含半折可憐生西馬塍西對茅屋竹間一樹最分明

不是愛梅頻賦詩出塵標格少人知來蜂去蝶應無數偸眼幽禽卻爲誰

聞道朝來開滿林孤山無復見幽心卽將雪色如雙鬢拄杖衝寒細細吟

孤山山南湖水西花蘂个个壓枝低別來江海若憐汝那得春風生杖藜

寒月欲出照昏黃疏花宻花枝盡香東鄰臘酒味堪飲無錢賖取答春光

忍凍騎驢早得春尋香索句不無神直將風格和花老肯與林逋作後塵

覽鏡圖效長吉體

天孫不織紅霞綺雪袂臨風吹欲起嬌鬟笑展水晶奩照見芳姿淨如洗

銀刀細剪梨花云瓊枝倒映瑤池水蛾眉翠斂春山濃愁多惱得腰肢慵

夜冷孤樓素鸞影廣寒宮闕秋重重靑女笑霜刮天濕只愁凋損嫦娥容

畵闌桂樹香風艸對麵團圓思月老願憑靑鳥報夫君失時不嫁能長好

雙麗圖

玉闌圍著看花王銀燭燒來照海棠如向美人圖上論不知若个是專房

次何贊府逰壽山詩韻

我昔手持緑玉杖徧觀壽山寺外崒嵂之奇峯天風吹我衣雲炁蕩我胸峯形峙爲五煙霞有路遙相通橫秋雙澗橋影枕寒潭空上有欲落不落之怪石下有半枯半活之欹松一峯淩紫霄曙色何曈曨金雞喚醒海底日絕頂尙有蒼涼蹤一峯翠氤氳恍如武陵之景迷西東山泉春雨餘流出桃花紅在右一峯若覆釜气蒸雲霧秀所鍾西看瀑泉吼飛雪乃有一峯迥出倒掛虹影於晴穹一峯後顧復何似屓贔儼若蟠蛟龍輸靑獻翠千萬狀並視培塿誇豪雄香鑪紫煙逺莫致廬山謾詫金芙蓉伊昔當年紫陽翁二三賢俊題名同嗟予寥落生苦晚不得追陪杖履逰其中兜率臺髙花雨蒙金仙趺坐靑蓮宮何當復約哦松公靈巖石室幽絕處笑揮白玉麈尾盡日相過從

桂月軒歌

何侯之軒崒瀟爽軒前桂樹團團長正當八月天气淸置酒邀賓恣驩賞是時碧落無纎埃瓊樓玉宇中天開爛銀盤升滄海上淸光閃爍俄飛來何君手把春秋傳布衣直上淸虛殿折取秋風第一枝分明認得嫦娥面嫦娥賜以玉兔之玄霜下醫民瘼令安康花溪邑險號難治君獨有暇哦松旁回首番禺幾千里道路茫茫隔煙水涼風蕭蕭露泥泥幾度天香落軒幾桂香可挹不可親只有明月能隨人他鄕月是故鄕月舉頭見月偏傷神我嘗想象君家樹爲君起舞歌長句好因明月歸去來底用淮南小山賦

瑞雪歌﹝與李永康﹞

花溪地偏多酷熱十載已來無此雪遂令禾稼成焦枯復有蟊虫食根節李侯坐鼓春風琴雪花獻瑞隨人心玄冥剪水成六出翻江倒海驅羣陰逺山近山銀壁立大樹小樹瑤雲集平地俄驚一尺餘薄暮紛紛飛轉急空山徹夜狐貍號狡兔三窟安能逃乾坤肅殺回正气蚤覺眼界明秋毫田夫農父愁顏破典衣沽酒更相賀來歲還書大有年鼓腹嬉逰免饑餓當年田裏無咨嗟漢二千石何須誇縣庭豈用事鞭朴租賦容易供王家泰和乃由天子聖玉燭精調順時令百司效職宜愈勤從今屢見休祥應

孝節堂歌

繡川朱家孝節堂經營乃在雙峯旁堂上種萱紅且芳堂前種竹瑯玕長有婦有婦淸且揚升堂何以娛姑嫜晨昏定省禮數將采蘋南澗供蒸嘗一從覽鏡傷孤凰淒其無復施紅妝羅幃獨處四十霜年逾八十雙曈方屢嗔人扶筋力彊鳩形拄杖莓苔荒諸孤再拜謝阿娘提孩保養恩難忘當年稱壽綺席張玉杯滿捧丹霞漿蟠桃花開濃露瀼斑衣五彩春風香乃知作善天降祥期頥之算那可量男讀詩書女蠶桑眼看玉立孫成行伊昔比屋封虞唐人生孝節俱尋常後來風靡頺三綱遂令有國旌其孀淸徳裏中松栢蒼行人過者拱不翔滌筆爲裁云錦章

題呂用實詩槁﹝戊戌後作﹞

玉樓仙人魂不死帝遣乘龍下箕尾黃金鏁甲翡翠旗前驅蛇神後牛鬼劍光照空天自立珠璣迸涙鮫人泣銀河夜漏流銀汁織女秋寒錦機濕女媧錬成栗色云靑天補作玻璃痕云妃大笑電光發金雞叫醒扶桑暾妖星忽墮珊瑚枕髑髏作杯勸君飲瑤池桃花千歲紅染得春風古囊錦呂仙兩鬢黒如鴉慣隨鶴侶餐胡麻金鵝入鼎煆仙骨昆侖頂上牽河車下聽羣蛙鬧簫皷玉殿瓊樓隔風雨十二門髙花滿煙夜半秦王獨騎虎

艸閣拾遺

●欽定四庫全書

艸閣文集

﹝明﹞李昱撰

○雜著

白澤賦

桓山之陽溟海之北粵有神獸名爲白澤麐角而鰲趾龍身而虎額牙參差而礪銳目閃爍而洞射百獸逄之駭膽栗魄此形容其彷佛者也若其鬛揺虹光鬖髿飄揚色凝藍澱瑩滑熒煌其吼也雷震其行也風翔赫然而怒則萬牛不能抗其力三軍不能奪其彊及夫雄姿攺觀觀者流汗气噴虹蜺焰燭星漢匪虞人之可囿焉嗇夫之能圈伊昔聖皇公孫軒轅從風後與力牧來五彩之云軿斯獸也遇於虛無之野馴於道徳之垣效麒麟而獻瑞似角端之能言知鬼神之情狀窮萬物之根源皇覽曰噫異哉斯獸鄕非爾之通神繄嘉謨其孰究乃命厥工繪其形走列缺驅風霆擲猛火鏘流鈴咋海怪吞山精百邪遁無畱停然後降五福於民間共休享於和平也祝曰

猩猩有言罔禆治兮維爾獸名神且異兮玄機從橫抉其祕兮乃圖爾形揚爾之技兮辟邪降禧以惠於世兮

識字耕夫傳﹝戊戌前作﹞

識字耕夫者不知其姓氏亦不詳其何代人也嘗■﹝屍外立內﹞艸閣讀書作爲文章凡若干言動法古人雅不欲爲今人語由是弟子多服從之壹與之接者不謀而固咸曰此髙識之士也然性嗜稼穡所居之東偏有田一區日與鄰翁野叟相追逐扶簡編躬耒耜之勞誦而耕耕而息熈熈乎若葛天氏之民也或勸之仕耕夫掩卷而作輙不應又有重其學者黙薦之於官執政者不恱曰當今之務奚用識字者爲哉彼耕夫也詎知稼穡之艱難哉豈若吾沈黙無知取勲爵丰衣食以爲妻子計哉或爲耕夫憤者曰彼猶鴟赫腐鼠於■﹝宛隹﹞雛者也耕夫聞之乃洗耳而去更以筆耕之業遊江湖與大明吉先爲經學友博通叟爲史友載道先生爲文友錦官大雅翁爲詩友桐城希聲子微爲琴友醉鄕居士爲酒友空空上人玄玄子爲方外友相與講論道理宣達情性上下古今汪洋乎莫知所終先是耕夫嘗有東作詩一章曰陟彼髙源稼穡如雲載耕載誦四體孔勤維此東作無施不獲知徳者希孰同予樂後凡遇賓友宴集酒酣慷慨必擊缶歌之以爲常云

太史公曰世之治也則君子以類而進否則肥遁而已矣彼耕者𨿽輕身肆志不屑屑於世用然徳足以周於身才足以濟於時其過於沮溺之倫逺矣

屏詩神文

李先生嗜作詩積年久矣悵然有不釋於懷者於是具黍一盂載酒一壺斂容屏息端拱而趨三揖詩神而告之曰神之於詩實司其柄我有瑣辭敢瀆神聽粵昔風雅興善懲惡優柔惇厚匪偸以薄曹劉鮑謝陳宋陰何神之所惠烜赫良多繼玆作者繽紛蝟毛狂瀾砥柱孰障滔滔有雄者甫神實助之縱橫皇緯顚倒蛟螭上規渾噩下拯澆漓度越千古允爲我師我藉神休舉不違杜分明町畦巍立門戶幽玄深鉤英華潛咀脫凢入聖遺賓求主眾皆諾諾我獨諤諤攘袂切齒怨誹交作儇儂學子求竊糠粃敝帚千金輙謂無比涼涼士流謫詭彊倔陰攘其語以爲已出或暌其實止狥其名蒙瞍五彩瘖聾九成理怪之談古雅之文素所研覆窮朝及曛自業於詩爲其所蔽識小忘大舉一遺二是則詩之無益於人也神其醉飽速離此鄊投筆破硯以趨神行言旣淵居潛處投隙以覘但聞啾啾啁啁嚘嚘嚶嚶不覩其像彷佛其聲曰子誣予哉余與子遊三十餘年動與子俱靜與子専子躋宦途予偕子往馳妍騁俊攄靈競爽援筆一揮光熖萬丈名公碩卿擊節嘆賞子罹窮厄疇爲子憐百藝盡郤我獨居先微馨少播聞者欣然賓朋接踵弟子駢肩且子之詩固嚴格律臨文設奇變化不一裒衣危冠黃鍾大呂雅雅魚魚子詩之古緑羆玄熊雕虎驪龍桓桓糾糾子詩之雄翡翠瑯玕珠璣錦繡晶晶熒熒子詩之麗化腐爲神倐忽翕歘海怪山妖囚入詩窟卽故爲新斕斑璘璸幽花野艸觸景生春以奇爲正以正爲奇穰苴淮陰孰抗其威凡此數者深入詩域𨿽子之能實我之力子冝黽勉以定其心益繩於古靡售於今胡不自珍遽形慍喜周於責人略於求已小人嗸嗸毀譽紛激洗金以鹽攻玉以石世尙矜誇孰分妍醜薫蕕黝白繽紛雜揉使無侯芭太守醬瓿念子自寛匿瑕容垢明良五子昭紀於書東山鴟鴞枤杜出車聖賢制作貴於璠玙謂蔽子學胡示區區今因細務欲棄大業我辭子行風馳電掣子亦有意於畱乎先生於是茫然撫膺怡然解顏抵掌嬉笑從容幽閒乃傴僂曲躬易辭攺色延之升堂永爲上客

答宋明府四六啟

伏以作之君師聖王所以繼天而立極設爲庠序古人欲其美化而移風故虞夏商周之世以來而詩書禮樂之教罔廢比屋有可封之俗當時無不教之民欽惟盛朝聿興文治自辟雝而泮水鐘鼓鏘鏘由閭巷而鄕都弦歌藹藹鄕多善士野無遺賢形諸棫朴之詩賡以臺萊之句𨿽求之古奚異於今﹝曄﹞霜鬢飄蕭樗材擁腫從虎闈而歸老六十有餘瞻龍闕而報功萬分無一分甘田野志在山林坐茂樹以濯淸泉登髙丘而望逺海右車揺落方竊比於昌黎左臂偏枯兼有同於工部已自棄於溝中之斷其何能爲席上之珍玆承明府相公先生豈弟如春淸亷若水爲民間之尹日應天上之郎星下車以來彈琹而治云興學校卽前代之文翁子視人民乃當今之卓茂猶且溫恭下士加之廣博求賢戔戔之束帛來臨亹亹之華文下錫欲掄才以教子俾抗顏而爲師匪金鑄其所親兼玉成其它性調非流水敢惜聽於鍾期才本駑駘誤見知於伯樂叨禮義之加異恥聲聞之過情昔龎公不肯入州人稱其徳澹臺未嘗至室世以爲賢欲行則多愧於古人不往則有辜於執事依違未審進退惟艱於是不謀諸人自斷於已筆耕而謀食卽隴畝遺於子孫經綸以持身乃公事見於邑宰上以宣九重日月之徳誰曰不然下以和百里弦歌之聲永爲好也申酬罔罄兩鑑爲榮

艸閣文集

