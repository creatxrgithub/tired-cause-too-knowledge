

欽定四庫全書

集部六

古防文集

別集類五【明】

提要

【臣】等謹案古防文集十一卷附錄一卷明李時勉撰時勉本名懋以字行安福人永樂甲申進士官至國子監祭酒卒諡文毅成化中攺諡宗文事迹具明史本傳時勉學術剛正初以三殿災條上時務忤成祖繼以奏上六事忤仁宗終以不附王振爲所搆防前後瀕死者三而勁直之節始終如一其在國學以道義砥礪諸生人才蔚起與南京祭酒陳敬宗號南陳北李而時尢爲人望所歸明以來司成均者莫能先也至其爲文則平易通達不露圭角多藹然仁義之言豈非以躬行實踐所養者醇故與講學之家驕心盛气以大言刼伏者異歟其所著作以當代重其爲人脫稿多爲人持去故所存者無多此集乃成化中其門人戴難所編其孫長樂知縣顒所刋並以墓志傳贊之類附錄於末焉乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

古廉文集卷一

明李時勉撰

賦

北京賦

維皇明之受天命也我太祖皇帝首役義師以平暴亂豪傑景從聲震江漢削除僭竊拯民塗炭定鼎金陵撫綏萬邦乃睠玆土實雄朔方放成周之卜洛欲並建而未遑逮我皇上繼明重光握幹禦極一遵舊章仁聲洋溢乎遐邇恩澤汪濊於八荒旣致洽於太平遵皇衢以省方仰先志之未遂度宏規以作京羌經營之伊始徧諸夏其歡騰曰惟北都在冀之域右挾大行左據碣石背疊險兮重關面平原兮廣澤崇恆嶽其巍巍鎭醫閭而奕奕冠九門之形勝實爲天府之國是以軒轅邑之以分州唐堯階之以爲帝擴神化以宜民大勲業之光被郁王气之所鐘於今玆而有待也於是仰瞻析木俯測地靈筮兆吉天人葉應神只獻珍而山石自出河嶽效靈而神木自行民子來兮相續期不日而功成爾乃懸水樹臬識景表營方位旣正髙下旣平羣力畢舉百工並興建不拔之丕址拓萬雉之金城引天泉於西阜環湯池而鏡淸九衢百防之通達連甍防宇之縱橫顧壯麗其若此非燕逸而娯情蓋所以彊榦而弱枝居重以禦輕展皇儀而朝諸侯遵先軌而布仁政者也若乃四郊砥平皇道正直視萬國之環拱適居中而建極其南則萬流宗海平林蔽天攬邯鄲鉅鹿之廣衍馳平疇沃野之綿延溏淤恆衛徑其墅濡滋淶漆匯其前界以大陸廣阿之宏壤阨以大茂井陘之連山包絡趙魏襟帶齊魯膏腴之地綿亙三千餘里而極於黃河伊潁之川其水陸之所產卓犖繁盛蓋莫得而記焉其北則疊嶂峗層巒蔽虧長城矗乎云表百泉湧乎山隈壯天關而設險守一夫而莫開偉左盤而右顧宛鳳舞而龍飛實旁礡而郁積粵擁衛於邦畿包狼山上谷之阻據狐野獨石之危掩祖山木葉之離立連白登紫塞之逶迆控遐荒而極乎洮河之北鎭朔漠而逾乎瀚海之湄莫不傾心向化畏威懷徳相率而來歸其東則潞河通漕控引江淮肥如灤淶灌注縈回連峯片石之隘首陽崆峒之厓玉田白璧神仙瓊臺超無終而越金山跨遼沈而逾鴨緑至於暘谷日出之涯固已遐哉邈乎而莫不在乎綏懷環以大海眾水所歸洪濤巨浪洶湧崔嵬蓋不知其幾千萬里而蠻商畨舶帆檣隱天不絕而往來又有蓬瀛方壺鳳麟聚窟十洲三島靈異非一流精之闕瓊華之室墉城岧嶤金臺崒嵂紫翠丹靑景云爥日靈圄偓佺安期羨門之倫相與從遊乎其間出入隱見而慌惚瞻帝京其伊邇庶可見其驂鸞駕鶴之髣髴其西則崇山郁翠髙挹泰岱北接居庸南首河內奇峯擁關龍門阻隘玉泉垂虹靑煙浮黛上嶻兮倚空下蟠據而際海其麓則有渾河湯湯西湖泱泱鹽溝琉璃桑幹廣陽雪波泛湧灝溔汪洋一防千里防流帝鄕又有上林禁苑種植畜牧連郊逾畿緣丘彌谷澤瀦川匯若大湖瀛海渺彌而相屬其中則有奇花珍果喜樹甘木禽獸魚鼈丰殖繁育颮颮籍籍不可得而盡錄固可因農隙而校田獵選車徒以講武事乃遵國風稽王制詔期門簡將帥乘玉輅擁翠蓋出天關而雷轟轢芳郊而云防非所以揚兵示武娛樂騁意蓋將取不姙而除苗害狩無擇而順殺气謹大易之用於三驅之時驗騶虞之仁於一發之際水衡虞人之容與武夫壯士之奮厲皆知夫仁者之爲勇而以投石超距之足鄙亦何必殄夷禽獸割鮮野食而以俛仰極樂之爲貴也若夫其宮室之制則損益乎黃帝合宮之宜式遵乎太祖貽謀之良居髙以臨下背陰而面陽奉天淩霄以磊砢謹身鎭極而崢嶸華蓋穹崇以造天儼特處乎中央上仿象夫天體之圓下效法夫坤徳之方兩觀對峙以嶽立五門髙矗乎昊蒼飛閣屼以奠乎四表瓊樓嵬以立乎兩旁廟社並列左右相當東崇文華重國家之大本西翊武英嚴齋居而存誠彤庭玉砌璧檻華廊飛檐下啄甍楹髙驤辟閶闔其蕩蕩儼帝居兮將將玉戶燦華星之炯晃璇題納明月之煇煌寶珠焜燿於天闕金龍夭矯於虹梁藻井煥發綺窗玲瓏建瓴聨絡復道回衝軼霄漢以上出俯日月而蕩胸五色炫映金碧晶熒浮輝揚耀霞彩雲紅其後則奉先之殿仁壽之宮乾淸坤寧麗穹窿掖庭椒房閨闈閎通其前則郊建圓丘合祭天地山川壇壝恭肅明祀至於五軍庶府之司六卿百僚之位嚴署宇之齊設比館舎而並置列大明之東西割文武而制異至於京尹赤縣之治所王侯貴戚之邸第辟雍成均育賢之地守羽林而掌佽飛者至九十而有四衛莫不井列而棊布各雄壯而偉麗其巖廊之上則有臯防稷契之倫元凱俊乂之輩相與賡虞廷之歌談羲農之際罄補衮之能懷忠貞之志考禮文於大備贊聲樂之大美是以朝無缺政徳教漸曁薄海內外均陶至治幸其有作聿來趨事成此大功忘其劬勩人和旣極休徵滋至慶雲瑞靄之覆於闕庭素烏之獻於丹陛醴泉屢出甘露數墜麒麟騶虞之珍馴獅天馬之類紛紜雜遝莫能殫記於以見天眷之益隆而聖徳之純備者也於是正月上日工旣訖工爰告成於天地肆昭美於祖宗淸心凝慮齋沐肅雍粢盛旣潔牲牷旣丰芬鬱鬱以旁達靈繽繽其來降錫嘉貺之穰穰介景福於帝躬將順應於昌期趾盛美而無窮乃服衮冕禦帝座開九重之深殿受萬邦之朝賀內侯甸而要荒外殊方而異俗胥近悅而逺來紛鼔舞而匍匐方物溢以盈庭奓絢燦而駭矚率蹈舞於階墀效華封之三祝爾乃浹和防昭景鑠鏗鯨鐘奏雅樂詔光祿以開筵合百辟而燕樂饌珍玉兮芳馨罍璚漿而斟酌聨貂蟬兮夾陛雜蠻貊之荒服莫不酣暢而飽徳咸頌歌而踴躍越塡城而溢郛藹歡聲而寥廓斯可以嫓太古之無爲慶華胥而蹈栗陸顧皇上之謙抑視至治爲未足於是降徳音播嘉惠省刑罰薄賦稅汰冗濁旌廉吏舉賢才擢俊乂發倉廩賑貧匱尊髙年而禮有徳愼防禦而修武備貴爵重賞以厲廉恥厚往薄來以馭防內蓋欲使人知所本士知所勵四方萬國無一民之失所窮陬僻壤無一物之不遂舉陶於春風和煦之中而樂於雍熙泰和之治此蓋堯舜兢業之心文王敬止之意所以紹鴻業繼先志益宏逺而有偉故不勞而甚易冠絕乎前古垂休於後世固可必聖子之與神孫益暢茂而無替小臣微陋忝職文字願賦帝都之盛槪揚國美於萬祀復爲之歌曰煌煌帝都兮逾鎬丰組山帶河兮壯以雄天開日明兮王气所鐘穹窿造天兮惟帝之宮廓氛祲兮開溟蒙鎭諸夏兮宣皇風王道平平兮四方來同願皇圖之鞏固歷萬世兮無窮

白象賦

炎海之濱和气薰蒸山川毓秀瑤光降精祥氛瑞靄煜煜熒熒而奇獸於是生焉其色皓潔厥狀瓌奇修牙玉潤柔毳霜披燭靑霄而有燿瑩白璧而無疵浥甘露以澤質餐沆瀣以充饑崢嶸乎宇宙掩映乎朝曦鼓舞踴躍風回電馳爾乃出林谷離嵚防遊廣澤憇郊陲祥煙被體白日凝輝長鳴而山谷震昻首而絮云霏濯淸流於碧海斂素彩於咸池行大陸而莫蔽步皓月其誰知若乃賦性易馴任力莫敵動若嶽徙止猶冰積恍雪山之峩峩訝璚島之奕奕首不以觸齒不以齰其產也固由乎天造其致也不借乎人力進退步趨必由於規矩蹈舞跪起寧勞於訓飭巴蛇爲之斂暴文犀爲之辟易玆蓋異於伊水之長洲豈獨產於弗林之大食使姬旦見之應獨驅於虎豹軒轅得之亦何羨乎白澤此其所以罕聞於前古而兩見於今日也爾乃綿首燦爛羅絡玲瓏掖以羣類從以胥童顧盼炳煜步履從容辭荒服之逺徼獻蓬萊之新宮豈比夫深山之麋鹿徒接迹於蒿蓬固當以麒麟而爲侶慶盛世之遭逢遊靈囿以自適沐膏澤於無窮

麒麟賦

惟聖徳之廣運兮屢感召夫禎祥粵瑞世之仁獸兮乃復見夫遐方榮光澹其輝燿兮佳气蓊其汪洋曜靈晃以下燭兮海波靜而不揚邦人聚而來觀兮偭徙倚而徬徨徵往牒之所紀兮葉瑞應其彰彰繄含仁而懷義兮復步履之安詳彼生艸之不折兮矧生物之或戕不踶觸以相戾兮寧羣居以爲亢嗟彼毳之總總兮敢接迹而隨行遭聖人之在位兮霈恩澤於窮荒仍曠世而一出兮昭皇化之無疆實中國之大瑞兮豈小國之敢當爰卜日而命使兮肅惟戒乎舟航羌侑之以方物兮於以貢夫神京離屬國之僻逺兮道瀛海之滄茫神飈颯以淸路兮百靈繽其在傍波灝溔而粼粼兮雲飄拂其雵雵偕神龍以爲侶兮挾靈以爲朋鯨鯢伏浪而屏息兮鸞鳳下顧而回翔邅汗漫以徑渡兮肆陸歷乎康莊犀兕紛以雜遝兮騶虞掖其蹡蹡彼熊羆羣於虎豹兮曁鵾鵬之與鶬徒飛走其誰羨兮咸錯愕而相望乾坤蕩而淸肅兮山嶽煥其焜煌逾重譯之迢逓兮爰始達於帝鄕望九門其旣辟兮雙闕燦其光芒翠華絢日以冉冉兮金莖浴露以瀼瀼冕旒儼其旣臨兮瑞物偉其在庭性振振以自馴兮乃不擾而不驚文燦而濯濯兮龍首挺其昻昻方引脰而一鳴兮叶律呂而諧宮商重瞳載顧於丹扆兮百辟歡動乎巖廊曰麒麟之爲物兮實瑞世而匪常昔軒轅之至聖兮來苑囿而徜佯或遊憩乎郊藪兮復一見於成康周詩托詠於仁厚兮傳記徒載其荒唐惟我皇之仁聖兮勤宵旰而不遑治化隆於三代兮功徳嫓乎羲黃旣禮備而樂和兮惟端拱而垂裳此至瑞所以特見於今日兮實有徵於太平顧微臣之譾譾兮幸遭逢乎聖明惟盛徳之深厚兮欲稱頌而未能竭菲才以爲賦兮於麟趾有其光祝聖祚於悠久兮與天地而同長

獅子賦

偉西域之奇獸性猛戾而形殊匪圏束之可制豈鞿紲之能拘離中國之旣逺固難得而見諸惟聖皇之禦宇徳無逺而不被越侏與左祍率獻珍而奉防豈玆物之是遺歷重譯而俱至觀其鉤爪防利鑿齒霜潔首固蜀山之金額壯昆吾之鐵紺眼晶熒蒼髯煜體性稟金精之剛毛質得中央之色尾冉冉兮綴裘腹皎皎兮凝雪淸風飄拂乎柔毳赤日炫曜於廣臆哮吼則威聲雷奮顧盼而目光電激林谷爲之震動江河爲之蕩潏舉趾迅奔則千里倐忽奮怒揚威而百獸戰栗萬牛失據六駮奪魄驅貓防气猰防屏迹白甝懾以奔竄元熊局而辟易捩犀兕以飛涎磔虎豹而喋血玆所以爲毛羣之特而非可致以人力也昔軒轅之盛時曾一見於東巡歷億載以逮玆幸有生之逢辰顧西極之綿邈沐膏澤於皇仁雄姿弭其如擾猛气婉以自馴固將逺攬騶虞接迹祥麟遊乎靈囿之內違夫寂寞之濱安能踡局於哈烈之地與歲月以因循爾乃慿祥雲駕雕闌涉流沙逾玉關倚天路而蹀足望都城以怡顏金門曉兮洞開龍駕儼以臨軒與方物而並進伏丹墀以盤桓珍禽奇獸固非聖人之所重而向風慕義乃逺人之所先亦惟我皇上有懷逺爲近之徳居重馭輕之權故四逺咸服中國奠安仁恩溥洽而玆獸自致乎苑囿之間是蓋同符於越裳之貢雉而實盛徳至治之應豈徒誇以爲奇玩若赤烏白之角端也哉嗟淺薄其何庸屢進退於金門同百辟以拜舞觀盛美而欣歡繼頌聲以獻賦效微衷之惓惓願皇圖兮鞏固祝聖壽於萬年

冰雪軒賦

客有乘玉虯駕雲車慿祥風以遐舉將縱觀乎名區邅天路以遊遨倐予至乎帝都訪瀛洲之仙侶造冰雪之軒居觀其四壁皎潔中庭廓舒顧紛濁其何有開縞素之新圖云慿慿其在戶風冉冉兮飄裾淩天山於咫尺俯冰谷於座隅澗不寒而長沍林未春而先敷色炯晃以承日气惏栗而襲予乃澹然而忘反相與偃仰而怡愉軒中主人乃顧謂客曰子知吾之處乎是軒抑亦知吾名軒之意已乎客曰吾聞之水伏陰而爲冰雨遇寒而爲雪實因時而天成非有假於人力當夫嚴气旣升北風凜栗溫泉凝而不流沸井涸而不溢渺洪河兮萬里冰峩峩兮千尺雪雰雰而交下恍澔涆其委積旣增髙而臶庳忽穢掩而瑕匿𨿽金玉不足以擬其堅而白羽焉能以侔其色際春陽之和煦乃泮然而流液揆物情其若此覩名軒其猶惑主人仰而吁俯而太息曰名固各有所寓而意各有所適茍惟求諸形似窮探討其焉極客曰吾知之矣於斯時也無愁戚之態有燕賞之樂襲貂裘兮防葺焚獸炭其芬馥欲撾鐘而考皷亦炰羔而烹犢璚筵列珠履之英玉管閒靑商之曲將適意其在玆而名扁以寓【闕】

三益鮮聞五交遂起朝握手以同歡夕反目而相視此晏平仲之所不與臧孫紇之所不齒曾不若三者之不攺其舊而無可議者乎當夫雪霜摧之而自若驚飈觸之而不抗有子淵犯而不校之气象焉羣芳旣歇而益盛榮華比之而不屑有任安獨立不去之志節焉歲寒相保而益堅顏色相顧而不戾有範張守約不違之信義焉是則物之所可嘉而人或有不逮者矣若夫脇肩諂笑比附沈湎隨波逐流樂而忘返孰與挺然如端人莊士正顏厲色可畏而不可犯也功利相趨禍患相避憂樂殊情貴賤異志孰與不爭榮於春風不相捐於憔悴而寒暑一致也貌順心違殄行敗徳忌能毀善志滿意得孰與虛而有容質直無飾而表裏洞徹也況乎語其才用則可以爲棟梁之具備鼎鼐之味叶律呂之音而非尋常之可擬故傅說出乎版築任和羮之重寄武公敏於自修歌淇澳以自勵夫子見其後雕爰興懷於嘆美顧予何人乃欲托交於三物而爲四偃仰思之猶或顏靦而心愧柰何以凢艸木視之而譏其友之爲非是乎今之論者徒習於世俗之所尙狃於耳目之所防無有重金蘭之契崇麗澤之益樂談乎仁義琢磨於道徳者乃屑屑於往還煦煦於朝夕及其一旦背而馳也然後勒門以爲戒廣論以示絕𨿽有警於將來諒何救於覆轍回顧吾之齋居反不知艸木之可悅也於是客乃赧然謝曰鄙人固陋昧於博識一聞雅言渙若冰釋拂衣而歌抗手言別歌曰芳菲菲兮競陽春野遊遨兮交朱輪樂歡賞兮及良辰怦予心兮將誰與論公子歌以和之曰山蒼蒼兮江水深偭遙路兮不可尋襲芳香兮息曾陰坐白石兮弦素琴淸風時來兮明月滿林於焉逍遙兮誰知我心

瑞應景星賦【有序】

宣徳八年閏八月戊午昏刻景星見於西北乾位天門之上其色黃潤照燭如晝明日欽天監以聞百官奉表稱賀以昭聖徳之致皇上謙抑不居誕降徳音戒飭羣臣敬愼有位共圖治理以承天休臣伏惟皇上是心卽堯舜刺天之命大禹不自滿假之心也夫如是天命安得不固天下安得不理治效安得不如古哉臣退稽典籍瑞星有五景星其一也王者至孝徳洞幽微舉賢命官不私於人號令禮樂協民心合天意則景星見見則國祚大昌堯之時一見於翼舜之時一見於房自是厥後寥寥無聞歷數千載而特見於今日於以見天眷聖徳有隆而無替而國家萬萬年太平之盛亦兆於此矣何其幸哉臣防國恩備詞林躬覩嘉祥不敢以默謹撰賦詞一篇以歌頌盛美垂示無極賦曰維皇禦極於今九年海宇寧謐民物阜安和气薰蒸坱圠無垠奇祥異瑞畢至駢臻粵惟歲之仲秋兮月閏夕之初昏試仰瞻於天門兮劃欣覩夫景星訝光彩之炫映兮紛煜煜而熒熒於時銀漢澄碧滉漾太淸素娥啟匣炳靈若英豈惟麗天而有耀兮將助月以爲明蟾倚桂而凝睇兮望舒倚馭而不徵顧朏魄之未充兮倐澄輝其若盈六合晃其如晝兮風露寂以無聲若乃北極煥映齊玉燭以宣朗兮越淸徹乎恆營華蓋儼其可挹兮泰階平而可升統眾曜以環拱兮翊皇禦乎羣靈爥河海以燦爛兮波濤靜而不揚馮夷出而抃舞兮海若起而徜徉鯨鯢引領於絕岸兮蛟螭跂足於茫曩昔處此長夜兮玆朗視乎彼蒼若夫荒嶠僻壤陰山積雪背陽之阿面陰之室窮巖絕壑茂林叢樾𨿽白日猶罕麗兮尙可望乎明月忽天光之下臨兮袪昧晦以昭晰艸木被其光澤兮咸欣欣以茂悅爾其蓬瀛洞達金莖融液瑤臺凝素玉漏微滴雞先鳴以警曉兮鵲繞樹而未息佩以響起兮爰益集乎百辟率踴躍以快覩兮終惝怳而莫識於是揣圖以覽兮稽往牒以究詳玆實國之大瑞兮其爲狀也無常或一參兩而爲三兮气靑赤而連芳颯焉合而半規兮燦奇色以輝煌或環圜而空中兮騰瑞彩於八荒曰有象而無其次兮恆見於有道之世王者不私人以官兮俾賢俊之在位號令協於民心兮禮樂合乎天意至徳洞於幽微兮大孝顯而莫嫓圓靈不祕其神兮斯昭焉而一出昔神堯之時雍兮翼軫萃其祥光曁重華之協徳兮乃復顯於氐房越漢武之大誇兮徒以被之樂章曠千禩而莫覩兮昭聖美於吾皇至治極而馨香兮肆天降之嘉祥揆前古而莫與並兮宜接迹於虞唐嗟微臣之淺陋兮沐萬世之恩光

龍馬頌

欽惟皇帝陛下自卽位以來惓惓以敬天愛民爲急務旁求哲人布列庶位罷黜貪殘以懲不率人心以勸民用和悅於是萬幾之暇發其睿思作爲文章經緯天地光耀日月是以至和之气薰蒸洋溢萃爲嘉祥莫不來備乃者龍馬又出於西北守臣奉以獻頂耳騣尾皆與龍同鬈毛參差宛若鱗甲體色純白光潤如玉羣臣觀望莫不抃舞頓首呼萬歲退而欲上表稱賀皇上謙抑不居勅命勿賀臣伏念伏羲在位龍負圖出於河伏羲則之以畫八卦而人文始昭今皇上徳合天地恩洽四海而聖藻神翰貫絕古今故皇天眷佑致此龍馬應瑞而至以昭國家文明之盛宗社悠久之福而聖壽靈長之徴蓋與伏羲同符不可以無紀述垂諸久逺謹拜手稽首而獻頌曰惟皇臨禦徳合乾坤仁恩溥洽和气氤氳萬物並育百祥駢臻惟此龍馬與凡馬異元气所鐘靈和所萃匪徳匪時其何能致歷稽往古粵惟伏羲曾一負圖出於滎河於洛之湄八卦之畫斯其是則越數千年邈不可識匪天之圖惟覽於徳其來斯來匪人之力惟今天子徳邁羲皇發其藻思蔚爲文章云漢之昭日月之光惟是龍馬惟徳之應羣臣快覩抃舞稱慶惟瑞之徴惟天子聖惟聖天子謙抑不居時和歳丰爲瑞有餘臣拜稽首欽承聖謨祝天子聖荷天之佑祝天子壽與天齊久小臣作頌播於九有祝天子聖長有玆瑞祝天子壽萬百千歲小臣作頌以告來世

古廉文集卷一

欽定四庫全書

古廉文集卷二

明李時勉撰

記

車駕幸學禮儀記

孔子之道堯舜禹湯文武之道也堯舜禹湯文武以其道施諸當時孔子修而明之以詔後世使天下後世知有堯舜禹湯文武之道而服行之以開太平之治者孔子也故孔子者窮天地亙萬世而不可違也我國家自太祖髙皇帝平一海內卽詔天下皆立學宮祀孔子申明五常之典以正前代之獘習繇是文教大興四方外國皆遣子入學是又修明孔子之道以致然也聖聖相承光啟文運薄海內外翕然同風皇上嗣大歷服祗循舊章而求賢訪道之心尢篤顧惟賢才爲致治之本然賢才之出必由學校而太學者首善之地風化之原所系尢重每注意焉而言者謂舊學卑陋宜攺建髙爽皇上命司禮太監臣王某往視之還奏舊學地寛平深靜爲國家教養人才實惟其宜上乃詔工部撤而新之命內官監太監臣阮某總其事某等精勤不懈晨夜展力以正統八年秋興工未三月而廟堂廊廡巍然煥然堅壯完固師生之舎庖廩之所至於祀事之需教養之具莫不悉備告成之日優加勞錫明年春二月皇上刺禮部擇吉日嚴法駕以三月朔旦躬謁先師孔子先是禮官言常制帝王幸學惟釋菜皇上特命加祀孔子以大牢余悉如春秋釋奠儀旣而幸彞倫堂命臣等講論經典冠帶縉紳之臣逢掖介冑之士圜拱而觀聽者以億萬計駕還百官忭舞稱賀聖心悅懌明日特燕太學儒臣賜之襲衣誕降綸音申以勸勵文武吏民莫不瞻望嘆羨以爲太學之盛寵眷之隆斯文際遇古所未有其禮儀節目恩榮次第宜勒諸貞石昭示方來使四方萬國皆知皇上崇儒重道之盛心禮部以聞特賜兪允臣竊惟虞夏商周學校之制教養之方載諸經可見已由周而降若漢唐宋其間願治之主非不知建學育才之爲重然有未盡善者惟我太祖髙皇帝創業於前太宗文皇帝繼統於後皆嘗幸學以奬文教仁宗宣宗尊崇聖道向用儒術實同一心故人才治效比隆古昔仰惟皇帝陛下以聰明睿智之資統承列聖丕闡大猷禮樂昭明教化洋溢宏謨逺略眞近代所未聞而聿修廟學躬禮先師使聖道愈明於世其神功聖烈誠與堯舜禹湯文武同一揆也猗歟盛哉謹用撰述而備刻之使觀者有所感發興起爲臣盡忠爲子盡孝風俗益以淳美世治極於隆平則我皇明之祚與天地相爲悠久矣謹記

營建紀成記

夫營建國家大事爲國家舉大事而成之若無事者然非其才賢公正足以任之而無分毫私者不能也正統丁已春皇上以三殿朝防燕享之所而九門與百官庶府皆所當營建者乃命內官太監與工部臣計議以聞議旣定上命阮某曰經營圖爲悉以付汝汝出總之其往欽哉公旣受命營度規畫惟日孜孜防其髙下大小之材計其金碧藻繪之物量其事期緩急之序與凢工匠力役之所出權其輕重多寡究其始終盈縮度可以爲之也然後諏日興工眾力齊舉萬手偕作不三載而都域九門皇域四門成又二載而三殿兩宮以及祀天之所觀天之器莫不皆成又二載而五軍六部曁夫百司之署賓客之館亦莫不皆成乃眷辟雍育才之地不可以後不三月而廟堂又成公於是告厥成功皇上嘉勞甚至而錫賚優厚公乃書其事始末來曰吾受朝廷厚恩無所報稱罄竭心力以圖效其兮寸者實在於此幸爲我記之昔者成周之營洛邑本武王之志至於成王而後成之成王之所以成洛邑也召公周公相繼而往費心勞力蓋亦不易矣國朝遷都北京營建之事自太宗文皇帝以來三十餘年猶未就緒今皇上以至聖之徳纘承大統守祖宗之成法行寛仁之善政海內富庶一與休息惟注意於此簡任內臣以蒞其事於時百官皆修其職四方皆以無虞民心皆已安樂是惟無作作則翕然子來無不應者而六七載之間興大役以建萬萬年不拔之丕基而民不以爲勞但見宮殿樓觀巍然煥然髙聳乎宇宙輝映乎日月若未嘗有所爲者然於是過成周逺矣蓋成周所以用役作者殷民也殷民服周之化淺必待誥諭諄切而後能使之是以難也若我朝五聖之徳澤漸磨涵養之深一旦有所興作宜乎其歡欣鼓舞聿來趨事況二公以超卓之才任事之際又能以寛宏公正之心而行之故其成功不勞而甚易也如此予於是不獨有以知二公之賢又有以見皇上知人之明而任人之專𨿽三代聖君有莫能及因公之請特爲記之使後者有所考焉

刺建永通橋記

通州在京城之東潞河之上凡四方萬國貢賦由水道以達京師者必萃於此實國家之要衝也由州城西行八里許有河蓋京都諸水之防流而東者河𨿽不廣而水潦沮洳每夏秋之交雨水泛漲嘗架木爲橋或比舟爲梁以通道往來數易而速壞輿馬多致覆溺而運輸者尢爲艱阻勞費煩擾不勝其患太監臣李徳等以其事聞上欲於其地建石橋乃命司禮監太監臣王某往經度之某還奏云此陸運之通衢商旅使客往還之要路建橋實宜方今不燠不寒興工修築是惟其時然欲堅久而不壞在委任得人上聞卽命總督漕運都督臣武興等發軍夫都指揮僉事臣陳信領之工部侍郎臣王永和督工匠內官監太監臣阮安董之安謂眾曰朝廷遷都北京建萬世不拔之丕基而漕運實軍國所資重務也故興役萬夫齊奮並手偕作未及三月而功已就緒橋南北五千尺爲水道三券券與平底石皆交互通貫錮以鐵券水石護以鐵柱當其衝橋東西二百尺兩傍欄檻皆以石爲之作二牌樓題曰永通橋蓋上所賜名也又立廟祀河神而以帝鎭之經始於正統十一年八月二十七日告成於十一月某日阮公與侍郎王公謀求請予記昔文王作臺於苑囿固無預於民事而民歡樂之謂其臺曰靈臺詩人又被之歌詠傳誦至今皇上營建此橋實所以惠利於人而人踴躍懽欣以趨其事者誠無異乎文王之時亦何其盛哉是故不可無所紀述以傳示後世因公之請特爲記之而又系之以詩曰惟皇仁聖綂禦寰宇萬方畢臣罔有違拒粵惟漕運軍國所資道江歷淮其來如歸潞河湯湯漕舟所聚陸運京師有河伊阻帝曰臣某汝往視之惟梁惟石惟其宜之臣具還奏誠如聖制作爲橋梁萬世之利帝曰休哉是惟在人我其命之汝爲予申乃命永和汝督工匠勿亟勿徐徳綏是尙曰內臣安汝其總之經營規畫惟汝是司安拜稽首敢不盡心圖爲堅久以副徳音羣工百役莫不踴躍攻金攻石並手偕作惟橋南北惟水西東不日而成敷奏厥功商旅使客車輿步騎昔憂顚覆今履平易岸有丰艸水有遊魚昔爲嵒險今爲坦途運輸之來紛紜絡繹國用以序廩庾充實行者忭舞以播頌聲四方無警萬國咸寧惟此成功帝徳之致勒之玆碑以告永世

修造盧溝橋記

盧溝在都城西南四十里外凡趙魏汴宋秦代隴蜀滇南交廣吳楚淮江陸行以入京師與夫朝廷之使臣仕宦商賈之人自京師道西南以適四方萬國者皆由於此是蓋國之要津也舊有橋橋有石欄作於金明昌中以通道往來至今四百餘年矣頽毀日甚車輿步騎多顚覆墜溺之患所宜修也橋之近有固安堤故狼窩口也春夏之間驟雨時至水潦衝激嘗加修築築輒復決決則有漂沒民田廬舎之害所宜修也然國家所宜修者不獨此顧有所未暇及焉耳今上皇帝卽位詔內監與工部臣計國家內外所當營建者有幾次其緩急先後以聞於是特命太監阮公董其事公旣受命晨夕惟勤正統九年三月朝廷宮殿以及百司庶府莫不皆成公奉命往西山過盧溝見橋與堤之患還奏曰盧溝橋不修且壞而固安堤水患猶在今京師之工旣畢請致力於此上曰然汝往治之公於是率工匠往視橋一理新之水道十有一券錮若天成東西跨水凡三百二十有二步平易如砥欄檻其兩傍凡四百八十有四鎭以獅象華表堅壯偉觀公又行視堤曰此吾向所築者猶不足以捍其患也耶乃循水而六七里許至臥龍岡之東南岸曰其病在此於是相其所宜是濬是築以殺其勢使漸流而西水循其道而堤以無虞往者臆決工費累鉅萬經歲不得休今不逾月二工皆以告成而民不被其擾不預其勞但見其東西行過是橋者若履亨衢公務才力之通於橋下者若道平川民之安居樂業而無蕩析之慮者其誰使然耶公之力也公何以能然哉予嘗觀公之爲人矣正以持已公以蒞事勤以率眾而惠以卹下正則安公則悅勤則有功惠則足以使人而忘其勞持是以往將無所爲而不得者而況於此工之近小者耶公嘗圖其迹以示予曰是工𨿽小然有以見國家之於政由內以及外先其所急而後其所緩有如此也吁公可謂知本者哉夫京師天下之本也公旣盡心於所務而後致力於斯所以不勞而甚易也歟後之人有不知公者觀於斯圖則其所爲之大者可從而推也是故不可以不記正統九年三月十有六日其經始月日也是年四月十有八日其成之月日也記作於六月卄日云

新化縣重修學舎記

學校風化之原誠牧民者之先務而世儒俗士往往忽之乃汲汲於簿書期防之間視此爲迂緩不之經意此教化之所以不興人才之所以不盛而治功之所以不廣也新化湖廣寶慶之屬邑庠學在其邑之西建始於國朝洪武之戊申規制庳陋庭宇狹隘見者知其不稱無能攺作歷歲旣久學舎頽圮廟屋亦壞師儒講學莫啟觀瞻春秋祭祀無以展誠及莆陽黃君濟生來爲幕賓首謁學宮顧而惕然曰是豈非爲政者之羞乎於是與長佐謀出捐已資倡率於眾庀材僦工旣以完具乃蠲日之吉悉徹而新之禮殿講堂門廡齋舎泮池橋門與夫庖湢之所棲息之室莫不畢備壯麗閎大加於舊觀又設先聖先賢像於其位經始於宣徳丙午秋七月落成於是歲之冬十月是役也工費不爲少矣一毫不斂於民功成而民不告勞此其所以爲賢也濟生聰敏有才略諳練政體識達事機其來贊政也能畱心於學校以爲先務使誦之聲被於閭裏而射鄕祀享皆有以備其禮儀民之得於觀感之間翕然化服而經生學士知所勸率獷驁誖戾知所攺悔鰥孤羸寒得所依歸如是而俾教化之行治功之成也甚易賢才之出將彬彬焉盛矣然則爲政者之於學校豈細故哉彼有不能而幕職能之是可嘉也濟生比以職事至京師求予記其成以告於後之人益理而修之俾勿壞尢見其用心之至也於是乎書

江浦縣學重修大成殿碑陰記

學校育賢之地實有司之首務所當盡心者也有司不盡其心而典教者不加之意焉則教化陵夷風俗頽敗而賢才委靡不振宜也江浦縣學在大江之濱縣治之東歲久傾圮歷載以來莫克究思廬陵孫鼎來爲學官謀於訓導孫珙等曰學之庳陋如此欲重修之堂廡齋舎庖湢之處可因其舊規其功小而力爲易若至孔子廟臺殿庫狹非一大徹理新之不足以棲神起敬稱王者之居然其功大力不足以爲宜先圖其易其必有好事者感發慕向則庶乎其可乃相與告於縣之長貳各捐已俸鳩工聚材徐而葺之於是衛之賢特與邑裏之耆老儒秀商旅使客之過往者聞之相率出錢幣谷粟爭來助應財力旣具遂經始大成殿悉去其故而惟新是營增庳擴隘極於髙廣眾心齊奮羣力畢舉曾不幾時而殿宇巍然奐然百廢具興莫不完好明年春享祀禮畢大合文武僚屬與士民之俊秀邑之老長子弟咸集來觀瞻望嘆羨以爲玆邑學校之興禮義之備文物之盛未有若今日者是皆良有司者之能盡其心賢典教者之能加之意以致然也咸願立石以紀之孫君遂請文於右都禦史熊公以刻之碑又欲列縣長貳以下及諸相助者之姓名於碑之陰而請予記栁宗元曰仲尼之道與王化逺邇蓋王化之所至孔子之道亦至焉𨿽蠻貊無以異故宗元云然夫以蠻貊尙知篤信孔子而尊其道況在中國畿甸之內也耶凡吾父子兄弟夫婦長幼其序秩然而不紊其恩歡然以相接惇禮樂尙仁義有以異於禽獸異類者其誰之功也然則由其道立其宮以奉之未爲過是固無足道也特以其能知所尊而信之猶愈於飾佛老之宮溺而不知止者故列序其人庶於世教有警也是以記之

博羅縣重修儒學記

博羅縣學廣文李先生聞予以祭掃還至家遣人以書告曰縣舊有學在浮定江之側地旣陿隘而左又有武安王廟故學宮無門由櫺星門以出入永樂甲申縣令林和至以爲非宜遂遷廟於延壽寺之左而辟學門於其上來者始起觀瞻辛卯縣令昌祚重修大成殿是後典史吳吉修起防門署縣事稅課大使龔福修復眀倫堂兩齋學舎庶幾其備也曾不十載腐朽獘壞已甚正統初皇上以天下學校之政不修簡賢以任風憲之職專督勵之而廣東則僉憲彭公實承命以來明年秋巡歷至玆邑展謁廟庭顧瞻前後惻然曰此有司之過也自漢以來郡縣皆有學學有廟廟以棲神學以施教今廟學毀墜如此神無常棲祀事何所展誠教無所施學者何所取法遂欲更而新之慮無能董其事共謂府判鄭君廉愼有才智實堪任之檄使以來君至周覽度曰此易易耳昔之所以屢成而屢毀者所司不爲經久計取其速成具爲目前觀美數費勞力不顧也遂欲圖其久逺不在乎他材木磚石之用取其碩大堅好而梁棟室屋不在華美取其完固而已眾咸曰然於是經營調度不資於人不擾於民不旬月而百用皆具乃召匠僦工諏吉興事眾力齊舉並手偕作經始於丁巳冬十有二月已已落成於戊午秋八月上丁日殿堂廊廡齋廚庫舎奐然一新雄壯宏廓視昔有加時邑貳令劉君適理縣事亦克盡心乃謀於眾欲具石記公之徳與鄭君之勞以告後之人俾勿壞或壞而能修之者用是取以爲請夫葺屋瓦囷倉之制至微也而周官猶悉書之以爲後法況學校首善之地賢才之所自出而可不加之意哉有能加之意者又可使之無聞哉昔漢何武爲刺史行部所至先卽學宮接見諸生試其誦論問以得失鮑徳爲南陽學校廢弛乃修起黌舎宴舎師儒觀者嘆服故二公名昭於時而傳誦至今今僉憲有何武之賢判府有鮑徳之功其所以見重於時而垂聲於後世也又豈有窮哉若貳令之與廣文能謀所以使人之善傳諸久逺是皆可書予故不辭而書之使並勒諸石云僉憲名琉安成人鄭君名述莆田人貳令名智安成人廣文名浩建安人

髙安縣重修儒學藏書閣記

髙安縣儒學在縣治之東宋政和間所建元末兵燹學廢國朝洪武中因舊址修復之然其地陿隘東逼衛治西逼縣墻前臨大街後近於城𨿽有隙地而爲戍卒所據師生講誦無所棲宿無舎書籍無所藏飲膳無所設殿堂廊廡悉已獘壞祀事無所掲處正統戊午提督學政僉事彭君毓敬巡歷至是欲擴而充之顧瞻左右莫可爲力獨其後軍營實舊學地𨿽失之已久而理有可言衛帥聞之卽徹軍營以其地來歸君於是卽其地創爲髙閣若干楹上以貯國朝詔刺及所賜書其中下爲諸生講論之所西爲膳堂東爲防饌閣之前爲明倫堂堂之兩傍爲閣皆三間下以爲西齋上以貯經籍子史諸書堂之南爲大成殿兩廡防門以次成其西有池曰浴沂池水深而長傍池之東爲屋若干楹以跨於池上覆以板闌檻軒窗疏通明達牀帳幾席悉具以爲諸生退息之所池之西爲射圃南爲校官廨宇凡三所其二南向皆東出至於神廚庫廩庖湢之處莫不備具地𨿽陿隘而規制壯觀有加於昔經始於正統戊午之春三月明年已未春三月訖工儒師萬載李君瓊書其事來請記且曰是役也多因其舊餘各創爲之而所重者又在於書故吾於閣言之特詳焉夫堯舜禹湯文武之所以爲治孔子孟軻顏曾子思之所以爲言臯陶伊傳周召諸臣之所以匡贊輔弼之迹馬融鄭周程張朱諸儒之所以論議訓釋之辭與夫古今治亂興衰之迹以及聖朝訓飭誥誡勸懲之制皆載諸簡策凡師之所以爲教弟子之所以爲學皆在於此不可無者況學校乎今髙安縣重修學舎而能篤意於此特閣而藏之可謂知所重矣誠使學者能卽此以講求二帝三王之道先聖之言以修其身以勵其行則其才之成亦易矣用是知嶺南之士彬彬然輩出者必先於髙安見之因李君之請書此以復之以爲他日徴云

黃岡重修學記

學校之興有資於守令舊矣文翁之在蜀郡範純仁之在襄邑皆以能興學校崇教化致民俗丕變故聲譽顯於當時名聞昭於後世有不可及也蓋學校風化之原三綱五常之道由是而後明詩書禮樂之教由是而後行風俗由是而變人才由是而出古昔治效之盛所以爲不可及者有此道也洪惟我太祖髙皇帝自正位以來輒詔天下郡縣皆立學置師弟子員付之守令以陶淑之藩臬二司考察其勤惰而勸懲之賢能文學之士往往出其間自公卿大夫以至於州縣之選常不乏人焉是亦興學之效也比年以來儒學之士多以記誦文辭爲業而不務實學蓋由有司每以簿書期防爲急視學校若不幹已者至於廟舎頽毀教化廢弛略不加之意焉𨿽朝廷專設憲臣以督理之亦未能或之變也吁習俗漸染之深未可以朝夕革也歟是殆不然憲臣之巡歷有時而守令之臨蒞無間苟一加之意焉則無不可者在鼔舞而作興之何如耳黃岡黃州附郭邑也地濱大江舊有學規制庳隘歲久頽圮太守錢公至周覽慨嘆首捐已俸誓欲擴而大之於是縣正僚佐邑人富室爭出錢幣以相助者甚眾乃庀材僦工諏吉興作自大成殿以次明倫堂池臺門廡師生講誦之所棲宿之舎一理新之至於神廚射圃倉庫庖湢之處莫不備具壯麗宏偉數倍於昔經始於正統七年丁已九月告成於十年庚申七月費不出於公帑勞不及於民庶而成此大功非公其孰能之公之爲人端厚坦夷廉靜而不阿居家以孝弟聞親喪廬墓三年朝廷旌異之其在大理獄以不寃今爲黃州環千里之民無不歸心焉又能以其餘力一新郡縣之學暇輒與諸生講誦經史課其所業而奬勵之莫不翕然向於學文翁範純仁不得專美其前矣大學曰身修而後家齊家齊而後國治若公者可謂身體而力行之矣邑學官尹某夏某以書來求予言夫郡縣學博士樂得賢太守以防其作興之惠又樂得英才以盡其教育之方何其幸哉故予亦樂聞其事而爲記之如此云

刺賜興徳寺記

興徳寺在徳勝橋之西舊本興國寺不知自何時而廢其遺址尙存爲中官居第者若干年矣一日因久雨墻壞掘地修築得石碑雲龍泉祖剎監寺圓公置結落施興國禪寺永爲供具凡二百餘年蓋至正三年也後有住持宗主慈照大師明孝立石十二字眾皆曰此古剎也非吾徒所宜居於是白諸內官太監阮公願立屋以居僧眾公以爲然捐已資若干緡俾閔某領其事四方好善之士聞而相與施錢幣以相助者甚眾遂相度其地因其舊而平治之鳩材僦工諏吉而營之經始於某年某月某日落成於某年某月某日殿堂廊廡禪居丈室與夫藏經之處說法之所皷鐘之懸棲宿之舎庖湢庫藏悉已備具逺近來觀者莫不嘆羨曰昔爲丘墟莽蒼之地今爲禪剎最盛之區且爲之不勞而成之甚易豈非其所遭遇得其時哉於是請於朝刺賜今名且命僧來求記曰將勒諸石以遺其後人使相繼而愼守之庶其永無替也凡天下之物其成也必有毀其興也必有廢廢興成毀相尋於無窮則其成之也實難而其毀之也甚易或者諉之於數曰非人之所能爲也然於其間有一成而不壞益盛而永存者蓋由其興之者得其人而其爲之也堅其承之者得其人而其守之也固譬之寶物前人之所以求之者未始不用心焉後之人以爲不足貴而不知所以守之又豈能使其長存已乎由是觀之則成之者固在乎人而守之者尢在乎人予旣承公命因推其意而書之居於斯者尙愼思永厥傳哉

刺賜廣教寺記

都城之西南百里許曰房山之西若干裏有山曰三峯巖巒淸秀其外諸峯拱揖若連環然林木陰翳磴道縈紆其中平寛而艸樹荊棘叢雜郁塞常有雲气旋繞其上人迹罕至知者蓋鮮宣徳八年尙衣太監李公寧與同志之士王毫等歷覽山川至此而心曠神怡目之所覩耳之所聞自覺有異者焉徘徊久之公以爲盡去蕪穢將必有可觀眾皆曰然翼日命僮僕具畚鍤持斧斤以入薙榛莽輦污塗伐灌木遂得古剎遺址循其舊而理之髙者窪者欹者狹者夷之益之正之拓之劃然開朗地若辟而廣山若增而髙艸木若澤而悅居民耆老聞而來觀咸曰我輩生長玆土亦不知其有此勝境得非山川之靈隱奇蓄秀有所待也耶公乃與眾各捐已資曁善姓江勝所助緣得若干緡鳩工貰材因其勢而爲之制中建佛殿前爲天王殿後爲方丈室皆翼以廊廡曲折回環通道往來庫廩在其東僧房在其西庖湢之所棲宿之舎莫不備具總若干楹巍然奐然可謂盛也矣經始於正統丙辰之三月落成於已未之正月是歲春公請於上賜名廣教由是四方緇流日益雲集大乘妙法日益宣傳於以祝延聖壽於以資福生民實維其宜然猶欲因是書其始末劖之石以告其後之人相與保之而勿壞乃來請文於予蓋金仙氏之道之在天地間猶泉源之行乎地中鑿井得泉汲而用之滚滚而來及其湮塞之而不通不知者以爲泉竭也有濬之而汲之則泉卽此而在矣又豈有竭也哉斯寺之建不知創自何時當頽廢寂寥之餘値太平無事之日而公等得以其餘力以及於此使百廢頓興而壯觀若是豈偶然之故哉誠使守眞乘法印於斯食於斯而遊於斯者恆思慕祖風勿混民俗則益演而益盛焉玆寺亦將永存而不替矣尙勉乎哉

新修宏善禪寺記

懷柔畿內縣東南曰寅洞裏有山髙聳秀麗自北而來至是而止翼者鳳翥峙者鸞停故號鳳林山山之前衍爲平地爽塏而寛廣山之東西擁掖而出者如虎豹如象犀而拱列其南者如劍防如聨壁林樹茂密陰森薈蔚萬山之中有此勝境非天造地設人力固如之何哉常徳長公主聰慧慈仁出其天性嘗念皇考與聖母生成之恩如天之廣大如地之博厚莫能報稱訪求福地創立佛宇奉揚眞乘妙法用答大恩遂得於此實昔之龍祥寺遺址也乃捐金幣貰材僦工卽其中爲正殿六楹其北爲後殿四楹以奉三寶諸佛菩薩後殿之東爲伽藍堂西爲祖師堂周回爲廊廡三十有八楹東廊有殿四楹曰左殿西廊有殿亦四楹曰右殿東向由東廊之中西入有門北入方丈四楹南向由西廊之中西入有門北入方丈亦四楹南向前爲天王殿四楹殿之東角爲鐘樓四楹殿之西角爲皷樓亦四楹殿之外東西有墻墻有門東門北入庫房四楹西門北入延客之室亦四楹又其前爲三門以磚石爲之古朴堅壯外爲櫺星門至於庖湢之所棲宿之舎與凡法樂供具莫不悉備繞以周垣垣之外幹隅爲圃植所宜果以給供佛薦新之用爲屋總八十餘間雄傑壯麗前所未有經始於正統七年九月朔日其成以八年二月也是月三日請於上賜名宏善禪寺於是緇流雲集奉宣法典以資皇考防福以祝聖母萬壽以祈皇圖永固聖算益增竣事之日乃遣中使書其始末來請記稽諸佛書最重孝敬之道故有大報恩之說今常徳長公主欲報國恩非金玉珠璣錦繡綺縠之所能信其意者必仗佛力而後能致其所以仗佛力者又在於創造其所廣集其徒奉宣其言而後能遂玆寺之建工力如是之廣豈徒以媚佛爲哉其孝誠純篤固有所在得佛書大報恩之義夫以天潢至親其名位祿食所當然者而猶思效報如此爲人臣者膺爵祿之厚受付托之重果能竭誠盡慮委身圖報有若此者焉則何事之不濟何治之不成哉懷柔畿內大縣玆寺懷柔名剎士大夫往來者固不少因並書此使觀者尙有所感發而興起焉是亦與人爲善之意也

天威神機火雷大將廟記

都知監少監黎城韓公政奉命備禦北邊已十年矣公專掌神銃愛養士卒教閱練習坐作進退左右前後皆有矩度修治器械長短廣狹寒涼燥濕輕重多寡皆有條理備具於平昔而致用於一旦無有不給者偶或來擾輒出禦之勢若雷奮震動山谷眾皆驚愕摧敗救死扶傷之不及故一見公兵出盡死奔竄由是邊庭晏然無冦攘之驚公凡三出皆有功以功累陞今職公旣榮府寵命俯而思曰此豈吾之所能皆賴神靈之力不可誣也然神無常棲歳時祀事無以妥神靈致誠敬玆非缺典歟乃於獨石擇髙爽之地平治之中爲正殿東西爲廟房前爲門三後爲庫二十有一總爲屋三十有四間正殿以奉天威神機火雷大將軍之神庫以貯火器火藥炮銃等物祠宇壯堅階墀寛敞壇垣完固巋巍奐然經始於正統十有一年五月落成於是歲之秋七月旣訖工合諸將士備禮享祀於神器幣蠲潔牲牷苾芬肅雍恭敬瞻仰如存旣竣事退就燕享合辭言曰神靈之昭著如此茍不勒之堅石將無以仰答神休而昭示後世眾咸曰然乃謀來請記夫神天地造化之精英然無形聲之可求常依物而行故凡物皆有神以司之惟主之者心無私曲而行無邪僻然後足以用其物而神亦爲所用矣不然則人且不爲之用而況於神乎吾聞公聰眀慷慨公平而正大諳練世故通達人情而又能盡乎事神之道神人和悅是惟無動動則無不如其意者亦其理宜也惟公不屑居其功而必歸功於神於是作迎神送神曲俾歸歌以奉祀焉

迎神曲

赫赫煜煜騰光燭空雷轟電激孰當其鋒享祀精潔莫不肅雍洋洋如在來格來降

送神曲

惟神是依惟福之徼敬恭在廟匪夕伊朝嘉禮旣成靈貺昭昭惟其相之以答聖朝

曠氏望阡樓記

廬陵曠子珷氏世家邑之敖城所居頗幽僻子珷相其地宜庀材僦工別搆爲樓凡幾楹髙廣老幹尺周爲闌檻軒窗榱桷率由質素不加雕飾旣成而名之曰望阡之樓比來京師求予記之詢其所以名之義則曰昔吾父母之在堂也吾兄弟𨿽有愛親之心而遭家多難嬰於世故不能有以盡其意備其禮今也吾兄弟幸能立其家不墜其先緒又當太平無事之時人皆得以盡仰事俯育之樂而吾二親俱已亡沒𨿽欲竭孝養之心盡菽水之懽無由致之常切以爲恨嗟夫思吾親而不可見所可見者獨惟其墳墓耳蓋墳墓者吾親托體之地見墳墓卽所以見吾親也然而山川間之有不能常接於目此吾樓之所以作也每一登而望之見松柏之陰翳猿鳥之悲鳴與夫四時寒暑之變遷而風雨霜露之淒慘則又怛然傷心而不覺其悲苦之俱集涕淚之交頤也𨿽然吾名之所以識吾志也予聞而悲之且夫敖城之地山水淸秀原田曠衍喬林濬谷競奇而獻巧佳花異卉攢翠而爭艶一舉目之頃無非可樂而可玩者子珷兄弟舉不以動其心而惟先隴之是望豈不異於人哉豈非所謂終身慕父母者哉彼有於其存而不知所以爲養者聞子珷兄弟之所爲能不有愧也歟故吾爲之記使聞之者知所勸也子珷兄弟四人喪其二今所共居者兄曰子琮友愛怡愉誠孝弟之士可尙也已

古廉文集卷二

欽定四庫全書

古廉文集卷三

明李時勉撰

記銘

耆英堂記

劉君子欽予同年友也予爲縣庠生時已與君相知及同登進士同入翰林爲庶吉士同受命爲刑部主事於今三十餘年皆老矣而君獨得致仕以歸鄕之士大夫聞其歸也爲名其堂曰耆英以候之君亦喜其名之善謂予曰吾鄕之仕於朝與四方有齒有徳當引年之期者蓋多也名堂之意蓋亦有洛中之待豈獨以厚吾一人哉子其爲我記之予因記昔與君二十九人者之在翰林時君年最長學最優而負奇气不肯與庸眾人伍佳時令節選幽擇勝登臨宴集酣嬉淋漓以相樂而君尢議論橫放莫之能難茍一語相契則豁然長笑聲振林木𨿽飲大醉有求其文辭者下筆數千言長篇短詠水湧山出莫之能禦或與之論時事則曰非吾所敢知故皆以儒者視之及太宗文皇帝以刑獄不中人或稱寃則以予十二人者俱爲秋官屬以理之君處決如流皆得其平人於是嘆曰此天下之英才也未幾爲仇家所誣謫戍廣西備歷艱險妻子皆死焉仁宗皇帝卽位用薦召至授以外校官九載入覲請老歸休予以其流離顚沛十餘年間摧挫於困厄之中而消沮於岑寂之際將憔悴委靡不復能振起矣而與之飲酒賦詩笑談論議慷慨激烈聞者悚然其英邁之气𨿽老而不衰此耆英堂之所由以名之也歟今之歸鄕鄰父老宴防於斯堂之上相與賦君之盛美而歌其徳音則豈不樂哉若夫繼洛中之防固有其人焉君其候之燕樂之美又當有記之者予則未敢預爲之說也

昆山郎官柏記

凡物之所以能取重於世者非物之能自重也因人而重也南國之甘棠以召伯手植之檜以孔子不然檜與甘棠何處無之而此獨見稱於時豈非因人而重也耶昆山本在吳地今之昆山因縣而得名非昔之昆山也髙廣秀特本一邑之奇觀然居乎闤闠冗雜之區牛羊樵牧之所戕賊童然一防嶁耳廣陽羅君延齡來爲是邑也勞心極慮以蒞其政期月之間政化大行民用阜康於是修舉廢墜至於玆山見其荒落弗治益增感嘆爰集耆老問所宜木乃樹之以柏越數載自頂至麓蒼翠蔚然秀出於孤城埃壒之間邑居鱗次之上過者徘徊瞻望不忍舎去邑人老長爭相飭戒不忍翦伐且名之曰郎官柏欲以傳之後人使知之而不輕也於是騷人墨客相與歌吟賦詠頌君之美者相屬不絕積成卷帙傳誦至京翰林待詔沈君來求予記方今天下財賦專倚於東南吳獨當其十八昆山吳之鉅邑地大而民眾政繁而賦重爲其邑者吾意其困於簿書期防之務窘於應變酬答之勞宜無須防之暇以及乎其他且經山種樹非爲政之急務而君能注意爲之如此則其於修政立事從容閒雅而有餘力也可知非其才猷有以過於人烏能然哉宜乎邑人愛防之而不忍傷詩人詠歌之而不能忘也𨿽然君之所爲美矣然勢不得久於其職也如使繼君者之皆得其人焉則是柏將永存而不壞不然則君一代去而牛山之感隨至矣昔宋張徹爲麻城令種萬松於道周以芘行者去不十載松之存者無幾蘇子瞻傷來者之不嗣其意也作詩以嘆惜之因沈君之請嘉羅君之政特書其事以告後之來者庶其有警而郎官柏亦將永存焉

重書品樹連陰圖記

余職翰林侍讀時爲檢討黃先生爲此記明年先生沒沒時親戚子弟無一在傍者書籍翰墨未免散失而此又安得獨存永樂甲辰防試天下舉人以國子監爲貢院先生爲同考在院中得風疾徹棘輿歸竟以不起後二十餘年餘來爲監官每尋訪先生得病之處方切慨想不已適先生嗣子子嘉由敝邑司訓秩滿而來訪予監中因道念往昔時事而余之感慨抑又甚焉旣而子嘉膺薦遷擢束鹿縣尹而去以此卷求余重書此文蓋亦不忘其尊府貽謀之意可謂賢也已然則先生猶不死也固足以慰余慨慕之懷因識諸其後云

環秀書屋記

永丰之龍潭有馮氏居焉馮氏曰義安者與其弟禮安信安構一室於其居之偏而扁之曰環秀書屋今年致書其弟禮部員外欽訓來請記馮氏之先居武昌其曾大父良卿仕元爲廣西路同知大父升之爲威順王參謀元季播遷擕家流寓永丰尊府伯純有才藝未仕而歿而欽訓以明經擢進士第官至副郎其進蓋未已也今其子弟十餘人皆聰俊有志向義安以爲其前人與其弟乘時貴顯後先相望皆本於讀書以致之使吾後人無意於學則已茍有意於學而無其書將何所用其心哉此書屋之所以作也屋之前後有九峯雙谿拱揖而回繞有園池竹樹薈蔚而環擁其蒼翠之色奇異之狀一開軒而盡得之此書屋之所以名也夫秀者山川淸淑之气之所發也龍潭山水之勝固非他處之可擬而書屋之所在據有其勝則所謂秀者不在乎山水之間而舉萃於書屋矣書者古聖賢人之道之所載也讀其書明其道以之正心而心無不正以之修身而身無不修以之事親而無不盡其孝以之事君而無不盡其忠推而至於仁民愛物處事接人而無不得其當日用常行酬酢萬變而無不得其宜使馮氏之子若孫果畱心於是而有得焉則所謂秀者又不在乎書屋而將舉鐘於其人矣夫如是固有光於其先烈有光於其山川有光於其閭裏而無負於義安昆季之用心也矣予爲記之所以廣義安昆季之意而爲其後人勸也

臨淸亭記

文江陳國器其所居在邑之北距其居之前若干步有池方廣凡數十百尺泉出其間冬春常盈而不縮澄鏡澈可濯可鑑其流不窮可以灌注畎畝而達於海比之朝盈夕涸而不可以瀦滙以利物者蓋亦異矣國器於是而作亭於其上而闌檻其四周髙敞洞豁凡魚鼈鰕蟹之游泳菱荷芙蕖之芬敷沙禽水鳥之飛鳴上下與夫波光日色晴煙曉霧之晦明舒斂皆在乎幾席之下而平林茂樹遙山翠黛誇奇獻秀於池之外者一舉目而兼得之每賓客往來輒相與登臨以縱遊觀之美引觴共酌鳴琴賦詩歌吟笑詠囂雜不至而塵俗自逺其樂爲何如也於是名其亭曰臨淸國器來京師因中書舎人劉君求予記予聞國器與其兄叔寧皆倜儻奇俊友愛之情甚篤家固饒財讀書而好文喜交遊士大夫鄕裏咸稱譽之嘗搆堂以養其母曰春暉而又有華萼樓以爲兄弟燕息之所其以餘力復治斯亭於以暢幽懷而娛賓客國器果賢矣乎吾嘗觀於人父子兄弟之間至於居處衣食之微或不相防而乃多飾亭館以爲外賓賞玩之資豈不悖哉使聞國器之風能不愧歟𨿽然地以人而勝昔羲之之於蘭亭栁子厚之於愚溪特一時遊息之寓焉耳猶名傳至今況陳氏世居於此國器兄弟又以孝友之行著稱於時而詒謀之有道使其後之人守之而弗替則池亭之勝將相傳於無窮豈若蘭亭愚溪勝於一時獨名存而已哉

中溪八景記

距安成之東一舎許有地寬平而曠衍環境皆山或磅礡而髙厚如屯云或峭拔而離立如列旗或連亙而縈回如湧潮層見疊出不可名狀其間又多故族以儒雅相尙而彭氏在平村之間前後皆有小溪中溪而居故號中溪居之北有石橊峯特立大江之濱峯之西南峭石壁立江流至此渟澄瀅魚鼈之類游泳其中可以頭數其下深不可測蓋有龍潭雲溪之東可五百步有小澗狹隘兩傍皆土黃而堅下有平石甚巨中有竅如井方圓才尺許泉出其中測之不可窮𨿽大旱不涸由井東南行五六百步有峯曰東陽髙出數千尺峯頂巨石如砥可坐百人天將雨則其上必先出云東陽之西南有山頂趾皆石石之半有洞名石屋居人立廟其中以祀唐像像嘗爲安成令歿而相傳以爲神故逮今祀之石屋之南有峯拔起曰白馬諺云像嘗乘白馬止此因以名比諸峯獨髙每朝陽初升而光景先動峯之下有湖曰蜜湖方廣數百畝然居髙而輸下爲防以瀦之然後可以灌漑故春夏彌漫秋冬則枯竭獨南有蛟窟其水常盈且多魚漁人不敢下取之湖之上稍西其嶺曰黃牛舊傳有乘黃牛入此山者不知所往山極髙每村墟夕陰而其頂尙餘返照上有三仙臺謂昔有仙者三人止此旣去鄕人因築臺候之天气淸明之夕或有燈光見於其上凡此皆遊觀之勝處而在中溪左右前後可見者也彭氏有佳子弟曰琉字毓敬者乃取而名之以爲八景屬予記夫山水因人而重自古已然毓敬聰明有智略始第進士已爲人所羨慕將見向用於時必卓卓有所樹立無疑然則爲吾鄕山水之重者非毓敬其誰哉

世慶堂記

松之華亭有宋氏之彥曰理以公事至京助教姑蘇李先生詣於橋門明日奉其尊府之命來求予文且曰宋氏之先居淮陰始祖某仕宋爲殿直將軍靖康之變扈蹕南度宋亡子孫因畱居於杭七世祖元裔自杭徙雲間居華亭之黃墳髙祖子閏以勤儉立其家家以饒裕曾大父云卿大父孟昭皆尙禮而好施至吾父能守其先世之業以詩書教訓其子弟以恩意和睦乎宗族以信義交接乎鄕裏裏之有貧而無衣食死而不能葬患難而無所資者周以衣糧給以棺槨濟以金帛無所恡嘗謂生曰吾之所以保有先業不至失墜今又有汝兄弟相與優遊怡愉享安閒之福於太平盛治之時豈吾之所能哉實先世積善之所致也惡可不知所自耶吾是以名所居之堂曰世慶將以示後世使知之而不忘也𨿽然堂非義不立義非文不傳汝往京師吾聞太學有古廉先生者樂道人之善是與人爲善也汝其以吾意告之而求記焉必可得也生不敢違故來請願先生賜之言則生父子之大幸後世子孫之大幸予曰泉流混混不息而達於海者源之深也松柏亭亭益茂而淩雲霄者本之固也茍又有浚而培之者焉則其不息而益茂者其有窮已乎子之先世淮陰而上不可知自殿直來至於今益盛而不替非世有積徳其能然乎尊府又能不忘世徳而以名其堂以啟迪其後人是故知所以培浚者矣宋氏之福豈有涯哉若夫惇詩書崇禮義奮揚盛世以振起其家聲而光耀於前聞則在子昆季也尙勉乎哉子歸以是復於尊府如何理曰足矣遂書以爲記理字某有文學尊府名某字某有徳行蓋雲間之隱士云

城南茅屋記

人之志所尙不同也志於金玉綺縠者視菽粟布帛爲不足貴志於髙甍傑棟者視蓽門蓬戶爲不足重志於富貴榮華者視索居閒處爲不足齒是蓋窮奢極欲者之所爲而不知金玉綺縠有時而聚散不若菽粟布帛可以常用而不竭髙甍傑棟有時而陵替不若蓽門蓬戶可以久處而不厭榮華富貴有時而憔悴不若索居閒處可以安肆而無虞故嗜閒靜樂幽獨者常在此而不慕乎彼也雲間李氏逢吉居都城南門外有年矣其爲人惇實簡靜不事表襮教其子以詩禮爲務與人交必盡其始終官府之務不經其慮市利之區不有其迹嘗於其居之偏構一室爲怡老之所上覆以茅葦辟軒窗明爽淨蠲積法書名畫其中客至焚香瀹茗淸坐雅論終日而不倦或爲題之曰城南茅屋賢士大夫歌詠之者甚眾旣積成帙來求予言吁逢吉其嗜閒靜而樂幽獨者乎夫京師都防之地商賈百物之所充積使逢吉不安於此則金玉綺縠可一時而具髙甍傑棟可一旦而建榮華富貴可指日而致而逢吉舉不以爲意逍遙於尋丈之室而自以爲得其所志蓋可知也逢吉亦嘗自云吾今年餘六十矣同時之人各臻其尙致金玉綺縠之集髙甍傑棟之居榮華富貴之樂予固莫得而並焉然其中聚散陵替而至憔悴者蓋亦多矣若夫澹然一室之中無聚也而有散乎無盛也而有替乎無榮也而有憔悴乎此吾志之所自適而不敢以告人也𨿽然貧富貴賤豈不有命哉能安乎命則一致耳是故不足較也太常少卿程君南云爲予言予以其言頗近乎道故爲之記云

竹園書屋記

安成之南芳郊之間有地曰古竹園不知始何名或曰其地宜竹故鄕人呼爲竹園或曰其山水之勝竹樹之美可擬諸淇園故名古竹園理或然也有劉氏世居焉其彥曰大淵字源澗者於其居之偏築室若干楹名之曰竹園書屋經史書籍充仞乎其中嘗延明師以訓迪其子弟將期以成其徳而達其才而後已今年走京師求予記且曰先人積書欲爲詒謀之計而屢遭迍難卒不獲少展其志況於詩書禮文之事乎今幸遭遇聖明在上當重熙累洽之時向用儒術之日窮檐茅屋甘藜飯糗之士莫不爭自磨濯於仁義道徳以待時之需而富家大室之子弟亦皆感激奮發去其輕肥紈綺之習而以學問文章爲務大淵也於斯而不加之意焉是自棄之於不中不才之地豈爲人父兄之道哉此書屋之所由以作也願先生爲我記之予曰書之所載大而三綱五常之道小而萬事萬物之理則必求其義得其義則必致於行孜孜焉而不敢自放於禮法之外如是而爲成徳達才之歸也不難矣以之齊家而家無不齊以之治人而人無不從是蓋學問之力詩書之效也今有讀書數萬言自恃以爲知道而恣情縱欲至於亡身敗家而有不悟是豈詩書之過哉不由其道也然則讀其書必由其道而後能有所成源澗之所爲期望之意正在此也爲其子弟者尙益勉焉以副其意使見者稱曰此古竹園之賢士則豈不美哉若夫以其所能掇第於有司登靑雲而躋膴仕以爲書屋之光者抑末也其有本則末自從孔子曰學也祿在其中矣請以此爲書屋記於子何如源澗曰善幸書之當置諸其壁間永以爲勸也

怡情記

春官郎中羅田程君伯玉其爲人也謙恭謹密性尙雅素不事表襮好積經史圖畫求之至忘飲食故所得甚富嘗輯山水人物花木鳥獸爲一巨帙皆當世名能畫者之所作也公暇時取而玩之其神情蕭散如臨乎長山大谷與幽人逸士遊觀往返而雲煙嵐翠之晦明變化卉木花實之炫爛茂密山禽野獸麋鹿之羣之飛鳴上下奔逐而出沒巖崖防壑泉石之吞吐激射殷若雷電而風松雨竹霜饕雪虐之林之誇奇獻秀者舉集於前悅於目而快於耳有不知其身之貴顯在士大夫之列而居乎京師也伯玉深以爲慊而名之曰怡情又求諸能文之士題詠之徴記於予伯玉可謂善於取適者也伯玉爲春官屬主客之政極煩政煩則心勞心勞則智滯而神晦茍不有以節宣而暢達之則無以作其怠惰之气事至物來將莫能揆之而至於擾擾不給矣伯玉居其任凡若干年政無畱滯行無過舉而名譽日聞者其處之有道也歟其以有是物也歟誠善於取適者矣𨿽然予於伯玉猶有告焉昔人之好書畫者如桓輕舸自隨王涯復垣自固害政廢事至終身不悟是蓋溺於物者也故先儒有玩物防志之戒伯玉尙愼之以是自適可也

劉氏景徳樓記

瓘溪劉氏安成大姓也其彥曰從淵贅城南李氏與予爲相知去歲予以祭掃先塋得暫歸於鄕往訪從淵城南握手道舊故情味𨿽不減往昔時而相視各已衰老矣從淵謂予曰少時相與居城外內凡若干人今惟吾與先生在亦可謂難得也矣於是與予登於其居偏之小樓曰昔日樓成之日與客燕於其上吾告之曰先世以詩書傳家有舉進士者有任韶州太守者有爲國子學正者皆以儒發身顯名當世吾祖以三在名其齋而吾父以止善名其堂予欲承述先徳以啟迪我後人不才無似不能有爲於是惟積書籍於斯樓以訓教吾諸子冀其成立以無忝前人今吾兒幸獲登名薦書爲外校官於斯樓之積庶幾不虛也客曰然是亦先世之積也乃名吾之樓曰景徳願先生爲我記之實斯樓之幸也予辭不敏及還京師而校官亦以考績至從淵又以書來求記予又辭旣而從淵之兄昆陽貳守存有以致政歸而校官亦得以典教上杭復來致其尊府之命趣予文甚急辭不獲則爲之記曰樓之積六經子史百家之籍而已賢者誦而讀之可以發名成業不難也若夫先世所積者徳也在乎杳防茫昧之中不可得而見故嘗忽不以爲意自非後之人專心篤意者思所以承繼而紹述之烏能使其益逺而有耀哉客之名斯樓其知徳者歟夫景光也大也子之尊府積書籍於斯樓以教昆季率由乎道徳仁義而子又能以之取科名歷宦達以顯揚乎其親於前人之徳庶其有光也使後之子孫益愼修而不怠則其榮顯光大又豈可量哉譬之水與木焉其源已深矣其本已固矣所以疏濬而培植之使浩蕩而達於海榮茂以干雲霄則有望於後之人焉子其勉之光於前而振於後者端在子矣其爲吾以是復尊府之命如何校官曰可矣遂書此以爲記

楓林舊業記

吾李氏始居安成縣治之東曰東廂李氏後徙東門外人稱東門李氏及其族屬蕃衍有徙居西門南門者有徙居南鄕東鄕者四散離析相去隔越各保其新創基業視先世居第漠然不顧棄爲閒壤或以假借與人久而不歸後生小子不知其由習見目前以爲當然遂至眞僞莫辧識者憾焉況其子孫也邪族弟中實自其先景範公徙南門景範之孫心一宋咸淳進士江華縣尉生三子長書傳與其季承傳徙暇詠其次世傳經傳皆絕無後而忠傳蓋江華之中子中實忠傳之孫也獨能守其業至今存焉是亦難也矣當江華時所居之前有楓樹數株大數圍過者指曰此楓樹某人之家也旣經亂離樹𨿽去而名尙存中實遂求府丞朱君孔暘書楓林舊業四大字掲之楹間亦不忘乎其先也求予記夫守夫前世之業以奉先祀此孝子仁人之心固如此也今楓林舊業中實之不忘善矣東門舊業中實其忘之乎信乎先儒之言曰逺者人所易忘也於所易忘者而不忘然後爲善也由其近以及其逺吾知中實必不忘也中實爲我告諸族人曰此先世神靈之所在如使之無所棲以享其祀則亦何能以庇廕其後之人而享其福哉固宜協謀同力以復其地立屋以奉其祀庶幾承先裕後之道盡其楓林之業亦將永永而無替矣中實勉之

得月樓記

安成之西有地曰上田李氏世居焉其後有徙安田者又有徙恰田者然皆不如上田山水之幽勝艸木茂密物產富厚蓋邑中一佳處也去其舊所居一里許有大谿環抱乎其前又有小溪縈繞乎其後東南行與大谿合其中沃壤平衍李氏之彥曰制節顧而樂之且曰是近先世之居乃治而築室焉小溪之上有月角山特秀麗制節於是作樓與月角齊而慿兩溪之間名之曰得月蓋取昔人近水樓臺先得月之意云當夫良宵淸夜明月初升山髙而溪深樹木晻藹墟谷防昧而斯樓之上已光彩照爛輝映洞徹晃然如晝無不燭焉制節於是反顧吾心之虛靈不昧以具眾理而應萬事者殆猶是也則其所以明徳所以盡心而不至有昏塞蔽固之患必於此而得之及其朝而觀夕而望由震而乾自防而坤其盈虛消長皆出自然制節於是反顧吾之所行損益進退存亡之道亦猶是也則其所以進徳所以處事而不至傾危頽墮之憂者必於此而得之然則制節之爲此樓豈徒以玩物適情放懷恣意若庾亮殷浩輩之所爲而已哉世嘗言月中有仙桂後人有登科第者爲折桂故有丹桂五枝芳之諭制節積書籍於斯樓課諸子侄肄業其中玩索而有得焉則吾之斯樓也不獨得月於斯而已將斧月中之仙桂而盡得之矣爲制節之子侄者宜勉之將以期之也

尼山書捨記

大名郡滑邑司訓尹器因其叔祖父進士恕來求予爲其所謂尼山書舎記且曰吾先世本河南人唐末有曰崇珂者以保信節度來爲吉州兵馬黔轄因畱家安成城門居尼山之下其後有大任者宋紹興進士信可再可斗祥斗元皆以兄弟前後聨領鄕薦一時名動邑裏其餘以文章鳴於世以學問教授於閭裏者累累有其人焉先大祖以賢與其從兄以翼家素富饒置田三百餘畝構一捨爲八齋以待四方遊學之士士之出其門者甚眾至先祖安行公先人啟防府君構書舎尼山下積經史子籍其中延明師以教訓子姓欲以修復前烈志未遂而沒今生以菲才謬膺時薦忝竊教職去家數千里而先世之所搆與其書具存欲吾今與後之人保有之而不致散逸冀或有能讀之者願先生爲生記之置諸其壁間庶其有警也夫書載聖人之道讀其書固將明其道以致於用茍讀其書而不能以明其道而不能以致於用是爲無用之學也又豈足道哉司馬溫公嘗曰積書以遺子孫子孫未必能讀不如積陰徳於防防之中以爲子孫長久計竊嘗以爲二者皆不可無也徳者固植家之本至於書力所能及則爲之讀與不讀不必計也然亦有足計者視吾徳之所積何如耳昔丁顗嘗聚書至八千卷曰必有好學者爲吾子孫至其孫度果讀書有文名登詞學科仕至防知政事諡文簡是蓋讀書之效積徳之新也尹氏世儒家安行父子又能積書籍欲以啟迪後人而紹前烈亦可謂賢也矣今恕與器皆以文學取名進士師表於人尢賢也其進於顯榮殆未可量丁度不得專美於其前矣是以記之

鄭太守壽祿堂記

四明太守鄭公作養親之堂於其居第之偏名之曰壽祿取主事時朝廷褒封其母太安人敇命之詞云及來報政天官求予記夫天下之事出於天者常不可必而有可必之理由於人者常可必而有不可必之勢得年以久於世人之所欲也得祿以養其親亦人之所欲也然壽者天之所命杳防茫昧之間有不可得而必者孔子曰仁者壽蓋仁者人也人能盡乎爲人之道是不悖乎天理也不悖乎天固可以得於天矣此不可必之中而有可必之理存焉者仁也祿者朝廷之所命有徳有才有守有猷者皆足以得之孔子曰學也祿在其中矣然非遇其時則孔孟之聖賢有不遇焉此可必之中而有不可必之勢存焉者時也太安人處性柔淑動存禮度早失所天而能茹苦含辛守志不渝教育其孤以至於有成立治其家內外斬斬爲人婦爲人母之道世或鮮嫓焉今年七十有八酡顏鶴髮康彊無恙況又遇乎列聖相承當重熙累洽之運而有賢子讀書決科爲名進士歷官蒞政爲賢太守膺國家推恩之命而致龍章宸翰之褒躋髙年享祿養則豈不宜哉太守以是而名其堂以不忘朝廷褒錫之恩一以祝願其親攸久之福忠孝之意至矣𨿽然洪範五福以壽爲首蓋有壽而後能享諸福世之爲父母而躋於壽考者或有之要必得賢子孫以盡奉養之道使其心優遊怡愉歡然於髙堂之上然後爲可樂也若夫爲之子者言而不信行而不篤動而不由於規矩則將貽其親之憂慮僇辱者有矣𨿽壽烏能以享其祿哉今太守在秋官無公私之過有一郡有循良之譽方今國家最重牧民之任而見稱於時者太守其一人焉宜乎太安人安居樂志享壽與祿於無窮是以足副朝廷之命遂太守之心而堂亦庶乎其榮耀焉予是以記之

袁太守祠堂記

太原太守袁公謂予曰吾與兄若弟於所居之東作祠堂以奉先世神主欲依晦庵先生家禮之制惟祭祀禮儀近有所謂家禮易見頗異同不能使人無惑焉又祭祀品物懼後世或因措置不及致有廢缺程夫子曰冬至祭始祖立春祭先祖忌日遷主至於正寢人能存此𨿽幼者可使漸知禮義而晦庵先生曰吾家舊時時祭外有冬至立春季秋三祭後以立春冬至二祭爲僭故止季秋依舊祭禮然家禮尢存冬至立春二祭之儀懼於後世不知而行之失先儒愼於禮文之意欲依家禮定爲祭祀儀式勒之於石置諸祠堂門廡間以遺之後人俾遵效而行之不爲世俗所不爲貧賤而怠不以富貴而僭庶幾奉先追逺之意永永而無替願先生爲我序之夫家禮一書朱文公斟酌禮儀而爲之簡便切當不背於古而宜於今然世俗鮮以爲務𨿽簪纓士大夫而不能知況農工商賈負販之流乎富盛而有力者且不能行況貧窮寡弱衰落之族乎不惟其不能知耳所未嘗聞也不惟不能行目所未嘗見也茍有言之聞者必以爲異而謗之有行之見者必以爲怪而笑之自非信古而篤好違俗而特立者不能力行之而不惑也此予於袁氏兄弟而深有重焉袁氏丰城望族惇詩書而尙禮儀至太守與其兄秉彜及其弟平恂恂雅飭篤於友愛居家者以忠信見稱居官者有廉能之譽當鄕邦禮廢之餘而能協謀以立奉先之所且取法一本乎家禮不惟定其制而且立石以傳之久其爲示今傳後也不亦賢矣乎謹爲序其言而書之

楊氏重修祠堂記

宋楊忠襄公以大義死建康聞於天下其族屬皆有節行蓋楊氏建家於吉自門下侍郎知吉州輅始侍郎善待士唐末五季之亂士大夫多依之以居迨宋之平吉之名族視古爲盛眞宗大中祥符八年侍郎諸孫丕擢甲科仕至屯田員外郎知康州以淸謹著與鄕人蕭侍禦彭大博齊名眞宗禦宸翰書於殿柱曰江西三瑞仁宗皇祐初著作郎純師以文章顯蔡京之柄用也洪州通判存抗以直言格其請托卒爲所擯卓然之行倡於忠襄之前至文節萬里以寶謨閣學士致政家居聞韓冑專權誤國艸諌疏畢憤惋不食死子長孺仕至安撫使直義之化沾濡蠻粵擊豪彊不避近戚捐俸入七十萬餘代輸民租不持一錢去凜然之節繼於忠襄之後又若安撫使炎正幼與吏部侍郎仔皆見稱於世不辱其家稽之史編古未有也於法皆當祀以表節行勵風俗故元盛時楊氏之賢同知昆山事學文始復文節故居爲祠規制廣於前而益加多歲久弗治田蕪宇傾予時與同知諸孫宜修有舊嘗示所藏文節公墨槁始讀其文見與益國周文忠公晦庵朱文公鄕之諸君子過從觴詠想見一時之盛逮偕宜修步謁祠下江東諸山如畫屏列於前地據髙爽宋崇陵禦書誠齋字掲文安公所撰祠記刻石俱在喬木蒼然挺秀爲之佇立顧望興懷低回而不能去者久之楊之賢季琛以舊臣膺京兆之舉作令南海次修祠之顚末命宜修授予請記焉蓋季琛倡率其族人因故六楹及余材之可用者益以新木凡三百四十有奇磚甓五萬有七增設始祖吉州公及屯田淸謹二龕諸小宗顯宦敍昭穆從祀廢像設用木主刻世系祀田祭器牲幣酒儀設科條於碑陰祭用冬至立春子孫緣歳專直祠祀祠宇壞漏輒飭無怠怠者罰如科條所以尊祖而垂後可謂逺也已可謂詳也已於乎此可以爲世勸豈特楊氏而已哉

劉氏祠堂記

廬陵藤橋劉氏徙自安成山莊今八世矣族屬益蕃盛舊有祠堂以祀其先毀於兵燹歷載旣久莫有能復之者今其嗣孫連江尹仲戩乃度地於所居之南謀於族人創立祠堂凡若干楹繚以周垣門廡廚庫器用備悉又置祭田三十畝其費皆出仲戩歲時祭祀推族屬之長者主之祭畢而燕禮儀進退截有定體鄕裏稱焉今仲戩述職京師請予記歸而刻之碑古者嘗授士大夫圭田以奉祭祀士大夫必立宗子以主祭祀後世田制旣廢宗法不立而於祀先之禮亦置而不講祀先之禮置而不講則尊祖敬宗之意無由而興尊祖敬宗之意不興則惇宗睦族親親之恩無由而展此倫理之所以不明而風俗之所以益偸也歟近世以來故家大姓有聰敏而知禮義者出慨然憫之於是立祠堂備祭器置祭田講求其禮而興行之粲然可觀而仁人孝子循而仿之者日以益眾𨿽不能盡合古制而惇睦長厚之風由是而起亦庶幾乎古人之遺意也此仲戩之所以爲可重也歟予因仲戩而有感焉夫一族之間有富貴貧賤智愚賢不肖之不齊究其本皆出於一人則夫愛敬之意烏可以有異焉當乎祭祀之頃凜然若先祖之臨乎其上而孝愛之誠藹然見於薦奠俯仰之際退而燕也子姓咸在長幼序列而宗親之義歡然見於獻酬跪起之時及其罷也則富欺其貧貴陵其賤智侮其愚賢欺其不肖者有焉嗚呼其視先祖爲何如人耶其於祭祀燕飲之意得不相戾悖耶是皆世俗妄子弟之所爲也劉氏讀書好禮必有以異乎是故因仲戩而書是說以告之使不如劉氏者觀之或有感發而興起者焉則是碑之立其於世教庶亦有補哉

潘氏祠堂記

祠堂所以奉先常事也常事而有異焉是以記也潘氏番陽故家國初有景嶽者以才薦授安福州判官九載以治最聞召赴闕未及用而沒子晦初求翰林學士金華宋先生銘其墓而葬番陽仍還安福晦初與予交厚善嘗爲予言先塋俱在番陽將謀居守墳地以奉先祀而力不逮柰何予曰君子之處世也行止去就惟其宜可焉子之先大夫有徳於邑民甚厚民思慕之眞有若孺子之於父母也豈有愛其父母而遺其子也邪子其念之茍可以貽後嗣而存宗祀則在此猶在彼也又何必切切故鄕之思哉晦初外𨿽以予言爲然而心尙未已也其後男女旣長締姻結好皆在安福而園田居第日以充擴勢所不能往也則謂予言曰子之言然第念先塋隔越不得數致祭掃之禮欲依文公家禮立祠堂於正寢之東而刻先大夫之銘文於石置其中四時薦奠之際如在番陽墟墓之間庶幾以志不忘之意云予甚善之惜乎其志未就而沒嗣子多吉以其居逼城郭乃謀徙西山中原田曠衍林壑淸秀所居壯麗遂承尊府之志置祠刻碑悉以完具而以書命其子秋官主事鑑來徴予記曰士大夫家設祠堂以奉四世考妣神主易世而遞遷之親盡之主則埋於墓所潘氏之居安福自州判公始而墓不在是遷主無所藏擬畱於初室世世祠之如事墓焉銘埋於墓者也以墓不在是則勒之石而置諸初室之傍如在墓中也此皆先人以義起之意不肖喆不敢違願先生爲我記之古者爲郡縣吏有功徳及民者民像而祠之立碑以頌之今州判公功徳在民不異乎古之爲政者民之欲祠而頌之之心殆有甚焉特拘於制不得以盡其情若子父祖子孫之所爲𨿽奉祀先之盛心而所以待州判公者實有以遂民情之所欲此其異於常者不可以無記爲子記之使人因其同以考其異知賢父子之用心有所在非所以爲法於後世也

朱氏孝義堂記

孝弟之道通於神明信乎夫以有心之爲而感乎無心之天豈無其所以然之故哉誠者天之道也人之一心念慮所鐘確然不移終始無間固足以動天地感鬼神回日月貫金石而孚艸木若王祥之躍鯉董永之傭身熊渠子之射魯陽之戈三田之合荊孟宗之泣竹人力不至於此是其所爲有合於天天且不能違而況於人乎況於鬼神乎江陰朱氏世居邑之文林以詩禮相傳爲巨室其彥有曰維吉者好學而文其尊府善慶讀書而尙禮見義勇爲凡裏中婚姻疾病有不給者莫不周之其夫婦皆樂於爲善故維吉之在鄕未嘗有所爲不善者其家教然也一日母氏臥疾危急更數醫弗效維吉遑遽無措則焚香吁天願以身代又刲股作羮以進者再母疾隨愈人皆以爲一念之誠孝感之所孚有以致然也辛酉歲歉民饑維吉念二親己老且疾乃捐粟四千石以濟饑殍逺近之間人以不饑而二親亦安樂之臻於壽康眾又以爲陰隲之施人感其惠祝願之至而親愛之於是相與名其養親之堂曰孝義今年夏維吉因朝廷降勅旌其義來謝恩京師請予爲記夫爲人子者孰不欲孝養其親然或遇非其時不得以盡其養之之心或艱難貧窶無以爲其養之之具或疾病患苦不得享其養之之禮或恃富彊陵忽鄕裏而取怨尢以陷其親於不義者蓋有之矣維吉遭際治平之時二親酡顏鶴髮同躋壽考而康寧無恙家素饒於財而能推其所餘以濟人之急使其親樂乎其心而安享盛福於無窮其爲孝義誠有足稱者而所以膺國家褒寵之命而光耀於門閭豈爲過哉予是以記之庶以爲世勸也

孫氏感恩堂記

仁宗皇帝自卽位以來發政施仁恩澤被於天下者蓋廣未及期月而鼎湖之雲气忽焉而起四方萬國之人哀慟之如防考妣至於今追思而感慕之未己也孔子曰徳之流行速於置郵而傳命詩云嗚呼前王不忘觀之仁廟爲尢信如使天假以年則其仁政之成豈待三年必世而後然哉分宜有孫氏曰所性者與其尊府以詿誤沒入官得戍邊所性往遼東山萬而尊府居山海關塞離隔數千里不得相往還骨肉恩愛之情其將柰何一日尊府沒於山海其母氏羇孤流離防然無依所性聞之哀號吁天無以舒其憂則以情上章達於帝庭欲迎養其母其言懇惻切至仁廟特許焉所性不勝欣喜未幾優詔復下所性得循例還其鄕便道與其母同歸於家其田宅園林官給還母子遂歡然以居是𨿽孝誠之所感格實乃仁廟天地之量休養愛育之恩之所致也故所性特作一室以養其母而顏楹間曰感恩以志不忘之意求予記之夫恩仁之施也仁天地生物之心也天以仁育萬物聖人以仁育萬民萬民得遂其生育者皆聖人仁恩所及而人不自知也所謂帝力何有於我者也所性獨感仰拳拳焉而不置者蓋其拔出於艱危困苦之中得返其安居暇食之樂以養其親而享夫壽考康寧之福者自非先皇深仁厚澤涵濡沾漑之至何能若此哉此所以感之深而念之切也今有背君父之恩而不知所以爲報者抑獨何哉聞所性之所爲能不有媿哉故予爲記之非獨以重所性其於世教庶亦有勸哉

愚隱記

故人子彭瓛毓信以其同產兄琉在翰林來省之嘗過顧謂予曰吾搆一軒於所居之東扁而名之曰愚隱未有記之者敢有請於先生予曰子故家宦族通達世故何名謂愚方今治平盛世賢才無不向用何名謂隠毓信曰吾先世有爲通判是州者有爲轉運兩浙者有爲上捨國子者文章事業表表在人耳目而吾不能繼志步武以嗣其聲光豈非其愚乎吾兄弟六人有舉進士不第而名厠耆英者有第進士而列官於朝者有家居幹蠱而道義可尙者出處隱顯各得其宜而吾不能聨璧連芳以與之頡頏豈非其愚乎吾居於鄕見髙閎巨室之子弟其髙者讀詩書修禮度以取功名幹爵祿爲事其豪者馳堅良美服飾出入煇燿結知貴勢以殖貨財廣資產爲務而吾窮居獨處臥閒窗而坐虛室友靑山而侶白雲其於人事是非得失漠然不經於心吾旣無求於人人亦不資於我豈非其愚乎及來京師見四方之賢俊靑年美質或以才徳出眾舉或以賢良方正薦顒顒濟濟紛然萃於天官之庭發舒其文藻光耀於云霓𨿽巨魚之縱大壑未足諭其得志也而予自念蕭然一布衣無寸長可取於人𨿽置之通衢大道之間孰肯一回盼一舉手以引之於靑雲之上哉豈非其愚乎夫旣不足以接迹於先世嫓美乎兄弟聲譽不起於鄕閭姓名不達於朝廷其爲愚也可知旣愚矣無所用於世矣𨿽欲不隱不可得也此吾玆軒之所以名先生其以是記之先儒曰隱者爲髙故往而不返觀毓信之言而察其心其亦往而不返者歟予竊祿於朝旣老矣尢不知止而爲之記得不爲毓信笑也耶以其請不得辭遂掇其語而書之他日或得請歸故鄕訪毓信於是軒尙爲毓信賦之

靜香書室記

靜香書室者湖廣長沙荼陵周諒字士貞讀書之所也士貞自祖父來皆以醫鳴至士貞亦傳其業而尢好讀書積書數萬卷於其室中朝夕孜孜以求其理不倦喜與士大夫交講議往復以忘其勞人或曰子以醫爲業而急於儒書之習以爲名不亦戾乎士貞曰書者道之所載也是道也亙乎古今極乎天而蟠乎地茍能明之則天下萬事萬物之理無不可推矣況於醫乎醫者吾世業也吾所憂者惟斯道之未知耳此書室之所以作也此吾志之所在也孔子曰志於道先儒曰志道則心存於正而不他吾旣事乎此又豈暇他求哉人於是知士貞之志不安於小成也皆引領而望之然終以其先世之業之所在也遂爲知者薦入太醫院今爲太醫院良醫而猶不忘乎昔者藏修遊息之處因吾友孫某來請記夫以士貞家居時專志於儒書而不暇乎其他則宜其於醫道疏也今以其道施之人無不效焉周官以十全爲上士貞豈非醫之上者乎以是觀之則其於學可知也士貞曰吾固不能進於是矣蓋有望於吾後人焉其爲我記之使益勉焉庶幾其有成也予嘉士貞之志遂爲書之以爲記

李氏讀書樓記

距安成之北若干裏有曰尼山者自西南而來蜿蜒磅礡有泉出山間自髙而輸下循山而行漫爲平流鏡澄徹號曰淸溪自尼山東北至淸溪不五里許有巨姓李氏族居之背山而臨流其田土膏腴園林幽迥爲邑之勝處也李氏之彥曰克端者倜儻俊偉知書而好文善談論不妄與人交茍非其人則終日默默若不能言者一遇知已英偉秀發或論詩書道古今與夫事之是非人之賢否縷縷然窮旦暮而不厭其八世祖某仕宋爲國子博士旣歸老特作讀書樓於溪上至今凡若干年子孫相繼而新之及克端益積經史子籍其中當太平無事之時得以從容於玆樓之上日以課子弟誦詩讀書爲務而不暇乎其他客至則設尊俎相與歌吟笑詠陶然自得而塵俗之態當世之務一不以經其慮可謂能繼述其先緒而啟迪乎後人者非其賢而能之乎余家居時常往還先師尼山尹先生所或道過李氏克端輒迎至玆樓開窗闌極目逺覽平疇曠野喬林峻壑之奇可以一覽盡在目前誠足以舒煩滌滯而遊心於簡籍之中放情於翰墨之習惜乎不得數遊於其間以爲恨旣而別去於今二十年矣未嘗不往來於懷也今年吾友藍山廣文陳公至京師以克端之命來求予序且曰予與今侍禦胡公啟先秋官主事黃公恆修嘗讀書於玆樓固不能忘情焉今之請豈獨克端之意哉余以世之髙甍畫棟誇示侈靡擊鐘伐皷以飲鄕人燕樂爲務客或過之旣去而漠然不以畱意旣至於不一再傳衰落陵替者其本固己淺也今李氏之樓累世而不廢而二三公之所以拳拳而不忘者豈非以異於世之人所爲者哉昔司馬公曰積書以遺子孫子孫未必能讀不如積陰隲者是蓋有激而云然也夫讀書所以明理也循理而行則所爲豈非陰徳也哉然則彼之所以防行妄作而不足以垂裕於後者孰非由其不知書而背理也歟不然則李氏之樓亦徒設而已爲李氏之子孫尙勗之哉

松溪別業記

安成西上三十里有地曰松溪洪武中隱士吳公觀斌自城徙居之扁其室曰植齋遣其子與讓從予遊予每過之見其手種之松皆新蒔偃蹇而弗舒也永樂辛卯予歸自翰林而植齋歿已久矣與讓延予坐溪上觀諸松皆颯爽蒼翠離離若人立繞居有小溪如環玦沄沄而流遇秋冬水落穿石罅則泠泠然若琴瑟之音與松風相響答聽之可愛也別去二十餘年追想舊遊夢寐未嘗不相爲往來也宣徳庚戌其從弟與儉舉進士來京師明年入翰林爲編修暇日因語及之曰植齋之松固無恙乎曰髙者隱白日低者淩靑煙密而蟠者可以棲鶴而防蒼虯矣曰松之茂悅其若是矣乎又明年與儉賫其兄書來求記其所謂別業者予莫能辭嘗聞松升長之物也惟其升長也是以淩霜雪傲歲寒不至於切摩霄漢不已焉然其初也膚寸而已矣溪流行之物也惟其流行也是以歷防壑經江河不至於趨奔滄海不息焉然其始也涓瀝而已矣君子之志於道者亦若是故有充善信以至於美大者焉有希賢哲以至於聖神者焉然其發軔也不外乎謹徳而已矣故易於升之象有曰地中生木升君子以愼徳積小以髙大於坎之象曰水洊至習坎君子以常徳行習教事其斯之謂歟吳氏世家忠厚逺自臺陰徙玆仁裏旣有植齋翁作之於前又有與讓兄弟繼之於後𨿽隱顯不同出處或異然皆有得於升長流行之義以砥礪名徳而善乎其身則一也然則君子之業非徒爲業身之資實所以爲業徳之助矣傳曰善觀物者當有以窮其理能窮其理則道不在物而在乎人矣其斯之謂歟予也晚景侵尋時與歲去倘得請於朝當求片地西山中幅巾杖履追尋舊遊與與讓往來防長松而履白石嘯歌煙雲以樂餘生有日矣幸相戒毋以予爲逋客可也是爲記

思親堂記

臨之淸江鎭有蕭氏世居焉蕭氏有曰孟升者篤實士也來往吾安成甚熟予前年致仕歸舟過淸江孟升與其二兄孟端孟素來相見從容溫雅知其爲忠厚之家也今年孟升至安成謂予曰吾不幸先人早見棄賴母陳氏鞠育而教誨之以至成人今吾母亦已歿矣因名吾親昔日所居之堂曰思親願先生爲記之予曰尊甫歿已久矣久則易忘也母孺人壽考而終無足憾也何爲而曰思孟升曰吾父歿時年方四十而吾今年餘六十吾長兄年八十有六次兄年亦七十有六矣當太平極治之時享壽考康寧之福而吾親不得焉吾兄弟安得而不思吾兄弟耕田鑿井以望斗升之粟貿遷有無以求錐刀之利而無不得焉是皆吾親遺澤之所致也又安得而不思有甘旨之味而不能以適吾親之口有輕暖之服而不能以被吾親之體又安得而不思晨而興夕而息而無所以行其定省之禮朝而出暮而歸而無所以致其面告之誠則又安得而不思思之無已無所用其情也則以之名其堂以識其志先生其以是記之予聞孟升昆季𨿽早喪父事其母極孝謹兄弟之間怡怡然相與無間言今皆已髙年而思親之心猶不置豈非所謂孝弟人也歟世有生不能盡其養死而能致其思者乎然則孟升兄弟得不可重也歟記之世教庶其有勸也

雪月亭記

徳淸湖州之名邑也邑之北不三里許有寺曰慈相邑之名剎也創於東晉重興於唐至今益盛而不衰其左有半月泉宋東坡諸名賢嘗遊觀焉題名刻於石東萊呂公讀書泉上又有觀心堂宋禦書見存寺後有亭曰雪月不知創自何時泉與堂不廢惟亭獨故址寺僧有開上人者戒行精潔覺路深詣以是信從者眾旣斂其所施一新佛宇乃構其亭掲以舊名比膺薦爲僧防其縣赴選於北京將歸謁予記夫象教之顯於中土也尙矣其宮宇制作之盛擬於王公而又皆名山大川奇勝之處茍主之者得其人其欲創造攺建人之助而資之者益眾可頃刻集而不勞焉若開上人在慈相是已且上人之於慈相興壞補獘固多矣而獨拳拳於斯亭者蓋以物之至潔者莫如雪至明者莫如月也當夫寒气旣凝同云結陰而雪作焉觀其灑空布地積素千里氛埃不興萬穢俱匿而禪心之五蘊皆空六塵不染者有所契也海光乍動暝色欲祛而月出焉觀其鏡淨虛明麗天燭夜懸照無私容光必入而禪心之沖虛內朗洞達外照者有所合也是則上人之搆斯亭豈徒然哉佛書有所謂淨心染心光明蔽障之不同而至於見道離道相逺之說其徒皆能傳道之鮮能擇而由之者今上人之所爲如此其淨心而光明見眞如之道而不離者歟且不獨止其身欲後之人無廢壞之者非泥於物也使知所以求其道也知所以求其道則斯亭烏得而廢哉記之使有所考也

雲林淸趣圖記

有方外之士曰周道寧者年少而聰慧洞參妙常欲遊歷四方名山大川以探安期羨門子喬鬼谷之遐蹤勝迹以豁其心胸擴其見聞庶幾所謂至道者可得而契而長生之術可得而盡也懷之有年未克以遂一日有客以八景圖遺之者道寧反覆觀之曰是非人間所居處也得非仙境耶客歷指示之曰靑山入空白雲浮動者緱山也島樹淩風波濤洶湧者弱水也雲霞擁日樓觀慿虛者圃也林壑縈紆煙水浩者靑溪也至若望玉笥之晴嵐則羣峯削翠而仙臺層列若可登也觀羅浮之夜月則瑤房隱天海色如晝若可掬也度天臺之石橋則霞彩氤氳而桃花正吐誠可翫也跨西湖之雪鶴則寒光璀璨而梅萼初開誠可挹也汝其試觀之將必有得也道寧欣然曰吾旣不獲遊其地觀於此可以滌吾胸中之煩滯而償昔之所願欲者矣於是次第而裝潢之爲一卷名之曰雲林淸趣求賢士大夫賦詠之道寧閒居靜室時時展玩諷誦諸君子之什恍然如在緱山弱水靑溪圃玉笥羅浮天臺西湖之上與安期羨門子喬鬼谷之倫驂鸞駕鶴云馭風遊於汗漫之表而不覺其在人間也然則道寧豈不樂哉道寧嘗徴予序昔季卿舉進士不第而思江南遊長安靑龍寺見壁間寰瀛圖指曰安得自渭達河至家乎傍有終南山翁曰可也令折竹葉置圖上注視之須臾波泛登舟旬日至家是蓋仙術之妙向使因是以念蓬壺方丈瀛洲之境而遇翁指示之則其至仙道也不難矣柰何志不在此而塵念不忘爲可惜也道寧之客仙境豈非終南山翁之徒乎其所贈圖豈非寰瀛之類乎道寧無塵凡之念而慕至道如此將必有所遇焉於斯時也斯圖與諸君子之什曁予之言皆爲外物不足道矣道寧其篤志以俟

義山聚冢記

廬陵銅溪劉嘉防先生所居之近有山焉初無名先生以其寛衍深秀而憫鄕人之貧窮歿而無葬地者令皆葬於此今而冢墓累累殆百餘所人皆以先生所爲義事也故名其山曰義山先生有學行文藝洪武中以明經薦至京賜華蓋殿說書後分教壽州以言事稱旨陞武進丞未幾罷官家居宣徳初爲知者薦入朝所司擬外校官時年已八十以老不堪事辭上曰師表後進正宜老成人不聽先生懇乞再四遂得還今年九十矣尙康彊無恙鄕人徳之者曰先生不慕榮利而享壽考此行義之報也然其餘慶之發殆不止此將猶在其子孫已乎先生聞之曰吾欲鄕人死生皆不失所而不能也吾量吾力之所宜而爲是耳豈望報耶或曰此仁人君子之心𨿽推以行之天下可也而有所不行焉獨不可惜邪夫士君子讀書學道得行其志者幾何人周官有墓大夫掌凡邦墓地域爲之圖令國民族葬而掌其禁令使皆有私地域是則古之人無貴賤貧富死而未有無地以葬者後世山林川澤皆歸於民而據於大家巨室非細民所得有然後有暴骸露骼蓋多也今先生居一鄕使一鄕之人無是患有古之道焉如得行其志而兼善天下則死而失其所者殆少也此世之所以惜之也歟先生誠仁人也使鄕之人祝之者信然則其後人之食其報者其又可量哉予姑記之必有以驗之

胡氏壽藏記

榮武廬陵之孝義人也姓胡氏其先自丹陽徙袁之宜春至南唐國子祭酒殿中侍禦史盛徙廬陵之淳化鄕遂爲廬陵人七傳至伯通爲王宮教授伯通之季子伯順宋崇寧進士知邵武縣事邵武子襄爲廬陵學官學官次子淸臣爲髙安丞建炎徙家近郡城髙安四傳至遂初榮武之曾祖也遂初生九臯九臯徙郡城之北螺峯之右築室樹藝資產益盛焉榮武之大父也九臯子三人建極仁極環極榮武則建極之中子也建極早卒九臯命榮武贅於邑之張氏榮武奮志礪行克自樹立創造居第於裏錢溪之上廣拓園田積書以訓諸子奉外父母如所親嘗恨其尊府不逮養時節忌日必哀慟焉事其母備極甘旨母沒以其尊府葬地逺不克朝夕見乃卜吉於所居傍近處奉尊府之防與母氏合葬焉又作一室於家每日出之際升而望之曰朝陽軒以志其不忘之意榮武旣婿張氏視田園居宅自有餘饒凡祖宗所遺財產悉推與諸父兄弟久之慮後世或有分爭之患於十分取其一築室以爲其子孫往來陪祭居宿之所且以示水木本源之義性喜賓客壺觴尊俎欵延弗倦鄕人困乏者尢加存卹正綂庚申朝廷遣使四出修復倉廩以廣儲蓄榮武輒出粟二千石以實官廩備濟荒之用事聞詔旌爲義民賚以羊酒復其家榮武旣老矣裏之山前大道之傍有善地背負山阜前俯平疇岡巒環拱如抱如揖榮武顧而樂之遂卽其處營爲壽藏指示其諸子曰他日吾與汝母同歸於此棺衾衣殮之物無不備具吾不慮也鄕人聞之莫不以爲達者之所爲也今年秋榮武來謝京師將歸求予爲其壽藏記曰使吾諸子後日以是葬我也夫死者人之所惡故不預凶事致身沒之後有經年累月而至於暴露者是誰之過歟榮武不事祖宗生業卓然自立有子七人皆循循雅飭二子遊郡庠篤於學問平生不爲不義不與人爭競凡爲人子爲人父爲人兄弟叔侄朋友之道無不盡而於身後之事亦計慮至於如此俯仰之間舉無所媿焉一旦壽考令終而安處於玆則豈不樂哉予於是爲記之而又系之以詩曰廬陵螺岡有胡宅宜春來此矜閥閱祭酒盛居南唐末傳至伯通世已七伯通之後澤未竭簪組蟬聨紹前烈至於九臯尢英傑徙居螺峯郡城北子孫相繼盡賢哲榮武生來有美質孝親友弟兄情切力行仁義自不伐承世餘慶壽可必平生慷慨無驕拂陰陽晝夜了然達偉然佳城何鬱鬱我自爲之誰我剟我有中饋自結髮後百年來同此室爰居旣安心則悅諦視萬古猶一日此時誰復同髙潔靑松白雲與明月

淸省軒銘

深州太守蕭公賢而善爲政其在深州也久化行而民安之公尢未以爲足懼在幾微生於其心而害於其政遂題其所居之軒曰淸省以自警來求予銘銘之曰慨薄俗之侵擾也獨澹泊而無營靈臺湛然如冰壺之潔玉鑑之明事至物來處之適宜無厚薄之與重輕髙堂之上環千里之內絕嘆息愁恨之聲茍利欲之一開則機務之繁興請謁踵其門而爭訟盈其庭此居敬之仲弓所以賢而淸靜之蓋公所以名使凡爲吏者皆若是其爲政教化何憂其不成視古昔之循良固可與之齊驅而並稱豈徒光昭乎一室將垂諸簡冊歷千祀而有榮也

折檻圖銘

漢孝成時王氏瀆亂國經欲移鼎祚張禹以帝師臣爲時屬望帝幸其私第以災異之變疑在近戚禹宜開陳正道歸咎王氏庶災祥禦而忠佞分宗社有可安之機矣夫何以子不語怪聖人罕言性命之說以塞主聽遂致王氏愈肆而莽移漢祚實由玆始朱云奮不顧身欲借利劍以斷禹首上怒命曳出斬之云攀殿檻檻折使帝能因其言黜禹而疎王氏則外戚退聽而漢室張矣徒曰因而葺之以旌直臣是知其直而不能用也自漢迄今爲日已久好事者圖其事以爲世勸諸名公多有題跋之者予景仰直節慨慕風采於是圖作銘銘之曰作室之用必求良材匪堅則圮匪巨則頽在漢國師乃用張禹依隨王氏媕阿無補帝幸其第托言厥衷子不語怪災異奚從有偉朱云奮身赳赳欲借利劍往斬禹首直聲滿耳勁气盈庭攀檻檻折上摩靑防揆今千載耿耿不閟流傳圖畫垂勸百世嗟嗟朱云志從龍逢云禆漢室逢捍有商直哉史魚其道如矢不遇名言世無夫子

忠恕齋銘

夫子之道忠恕爲先惟斯二義體用克全中心爲忠如心爲恕盡已推已內外一致昔者孔門其徒三千能味其旨曰惟曾參吾道之要有終有始一以貫之無復二理郕國之裔嘅慕昔賢作齋掲扁昭示幾筵爰述銘辭廓宣蘊奧聖學在玆胡不慥慥

硯銘

其堅也確然其潤也溫然其圓也不至於柔佞其方也不過於巖稜硯乎硯乎是豈徒爲吾今日之師表其將尙友乎千年也歟

琴銘

其形三尺其弦則七具音響之泠然備格調之淸越可以招南薰而阜吾民之財可以操猗蘭而供達士之適然必得於心而應於手而後有以節八風而應乎六律也歟

丁母孺人墓志銘

監察禦史丰城丁俊攺授嚴州推官未上任而母孺人歿歸守制於家將葬奉浙江憲副胡公之狀走五百里求銘於予予適當還朝濱行以不暇爲辭洎至府城俊又在焉求愈篤予又辭後十日舟過丰城俊挽舟請銘至再四曰俊與從兄弟粗知讀書爲文以竊祿明時皆老母之教也生未能盡孝養之道歿又不得賢士大夫銘以垂不朽以慰悅防靈地下其何以逭不孝之罪俊意注在先生先生幸無辭固辭不獲則敍而銘之按狀孺人歸丁氏爲維辰婦克盡婦道俊爲童子時維辰篤意延明師教諸子侄孺人極力相成之俊與諸從兄弟旣長知父母意相率向於學每讀書至夜分孺人率婢僕瀹茗供饌亦至夜分或勸少休曰吾豈卹諸子侄待師之禮當然也及諸子侄有祿位貴顯則嘗致書諭以持身操行毋貽前人羞不及乎其他有女適楊氏未一歲夫死族人憐其少執義勸孺人嫁之立召其女告之其意曰世恆言餓死事小失節事大於汝意如何女曰不待大人言意己決矣其女卒爲楊氏節婦嗚呼自孟母后古今爲人母能教其子載之傳記幾何人若孺人所爲𨿽女婦之所當爲者而少能之能於此其他蓋不足言其視傳記所載亦何媿哉孺人姓周氏諱泰丰城港口人其歿以正綂三年十二月十日距其生戊戌三月三日得年八十有一子男二人長卽俊宣徳丁未進士次曰佩從子曰侃鄕貢進士桐鄕學諭曰僟永樂辛丑進士工部主事曰倬用薦知武康縣事皆承孺人之教者女四人長適毛氏次適袁氏次卽節婦次適甘氏孫男六人璉璘瑜璲璐瑄曽孫男四人以已未年十二【原缺】

古廉文集卷三

欽定四庫全書

古亷文集卷四

明李時勉撰

序

應天府鄕試錄序

宣徳七年壬子嵗當大比前期應天府尹臣璘奏請考試官皇上命臣時勉臣衷往蒞其事比至同考試官臣潤生臣用繹臣希亮臣紀亦皆來相與奉命惟謹不敢怠遑而監試官臣鯉臣觀提調官臣璘以爲此朝廷盛典無容慢易綜理精嚴防範周宻究獘滌滯廓然大公眾志旣一羣情恱喜一時內外執事之臣莫不竭誠殫慮精白一心以供厥職乃八月乙未總太學畿內之士千三百餘人凡三試之於時連陰積雨比試之三日皆大晴朗眾咸歡然一口言曰是豈非天開文明之運國家太平之象諸士子得意之秋也耶於時就試之士亦皆踴躍奮發爭相淬礪傾吐其胸中之所有以期必得之者有以致然也臣等詳加考較得八十人之優者次第其先後與其文辭以爲小錄旣成咸謂宜有序夫國家養育賢才而以科目取之蓋欲得其眞才以爲用也士之修於家窮嵗月憊精神以求堯舜禹湯文武之所以爲治稷契臯陶伊傅周召之所以爲臣孔子顏曽子思孟軻之所以爲言孜孜矻矻不極其至不已迨夫學之旣充徳之旣成一旦出而應上之求發舒其所蘊以見於文章足以隆聲譽而掇髙科由是以有祿位隨其所遇遇皆能以堯舜禹湯文武之治期於上以稷契臯陶伊傅周召之事任諸已以孔子顏曽子思孟軻之道持其身不肯一失身屈已以由於非義者有以見賢者學問之力朝廷作養之效而科目得人之盛也洪惟我皇上以聰明睿智之資纘承大統膺重熈累洽之運當國家無事之時而求賢圖治之意每惓惓焉故自朝之公卿大夫以至內外大小之職莫不皆得人以任之矣而聖心猶以爲未足𨿽屏迹丘園棲身巖宂不求聞達之士猶欲招而致之況諸士子奮志厲气翹然而出欲有爲於當世者寧不加之意也耶今而獲登名於斯籍者皆學成徳茂有用之才朝廷將進之以禮待之以爵祿之意也必厚矣尙益堅其志礪其操以修其職業期必無愧於科目之選可也孔子曰不患無位患所以立諸士子勉乎哉

順天府鄕試錄序

皇上卽位之初適當大比興賢之嵗是秋八月順天府兼掌府事行在工部左侍郎臣庸請考試官皇上以命臣時勉臣谷而同考官臣厚臣彥良臣珪臣若英監試官臣來臣春以是月丁未往蒞其事臣等奉命惟謹合八郡曁太學之士千二百餘人考試之取其尢者得八十人焉小錄旣成咸謂設科取士國家之盛典也不可以無序竊嘗以爲成周之世鄕舉裏選之法行士之修於家者皆仁義道徳之行取於上者皆英偉博達之才而用於時者皆惇化善俗之政有以見上之待士也爲最厚而士之自待也爲不輕故由是而來者未有不可取取者未有不可用而用之未有無其效者也故曰唐虞之際於斯爲盛豈不信然自唐以來取士之法亦已異矣惟進士之科爲最重以其猶有鄕舉裏選之遺意也然其後漸亦以獘而所以待士之意亦薄矣豈惟上之人待之之薄抑亦士之不能自重有以致然也國朝有天下我太祖髙皇帝卽設學校詔天下三年大比以取士於今餘七十年矣五聖之徳澤涵濡覆育鼔舞而作興之者非一日矣而賢才之出也蓋彬彬焉𨿽山林巖宂之間有志於當世者亦莫不爭自磨濯以求是途出而效用於時況學校之士乎方今內而公卿大臣外而方嶽郡縣以至於有司庶府之官莫不皆得人以任之矣而興賢之典猶不廢待之之意益加厚則夫士亦可不知所以自重哉今獲登名於是錄者宜皆自重之士也行將試於春官對於大廷以爭先天下士而有官守之責尙其益思所以自重而圖所以自效哉

元夕燕集詩序

宣徳八年癸丑正月朔旦皇上旣受羣臣朝乃降敕諭曰今國家寧謐邊境無虞時和嵗丰兵民樂業斯皆天地祖宗眷祐亦爾文武羣臣贊輔所致玆嵗事肇新上元節近正當共樂太平自正月一日爲始賜百官節假二十五日遇機務重事具本封進官員除齋戒餘日及軍民悉聽飲酒爲樂京師如故張燈五城兵馬弛夜禁尙各循禮度用副朕懷羣臣俯伏恭聽咸踴躍歡呼以爲慶幸越十有三日郊祀禮成明日賜百官宴而燈山亦成是夕皇上奉皇太后於西苑放燈觀賞又明詔文武百僚由西安門入同觀之旣夕賜坐於圓殿萬嵗山前太液池之上環池至於山頂萬燈齊舉光熖燭天晃焉如晝命光祿設宴教坊呈百伎傳宣羣臣樂飲至醉旣醉罷出而月當午矣時吾邑之士之在京師者頗眾旣出東西散去得相聚防才幾人而河南參政王公太守陳公適相遇焉回顧鼇峯餘興未巳予於是邀延至家粗具酒殽相與歡宴咸曰今日之事不可以無述乃取詩人雙鳯雲中扶輦下六鰲海上駕山來二句各分一字爲韻賦五言詩一章以紀一時之盛詩旣成眾以序屬予夫元夕觀燈其來久矣而莫盛於唐開元中然其時君臣之間略無儆戒之心習爲侈靡耽樂逸遊淫詞艶曲流布中外至於顚越播遷而不知返其事可勝道哉惟昔唐虞三代之時君臣上下更相敕戒形於歌詠沨沨乎不可尙矣是以致治雍而後世莫及考諸詩書猶可槪見今皇上嗣登大寶動法古昔聿遵成憲故能隆守成之業以撫方夏之大佳時令節思與民臣同享太平之樂而必以敬愼爲先羣臣奉法守職莫敢怠遑故今諸賢士於宴飲之際𨿽觥籌交錯而不逾於禮法之外談笑傾倒而不失乎莊敬之容至其見於辭藻以歌頌聖朝治化之盛者又皆發乎其情而止於禮義庶幾乎唐虞三代之風其視開元天寶之盛衰爲不侔矣孔子曰詩可以觀豈不信然於是光祿署正萬資中作而言曰先生之言是也然吾軰得以宴樂於斯唱和於斯從容暇豫於斯奚可不知所自耶遐陬僻壤窮鄕深谷之民安居而暇食優遊以生死其不知所自者宜也若吾軰躬覩朝廷之制作親被朝廷之徳化親沐朝廷之恩澤如此而不知其所自可乎哉旣知其所自而怠於其職慢於其事而不知圖所以報稱者其又可乎哉眾咸曰宜書以爲元夕燕集詩序一以自警且使遐陬僻壤窮鄕深谷之民聞而覽者皆知其所自而相與詠歌於無窮也

夏日燕集詩序

正綂六年夏方伯髙安王君大參安成鮑君貳令宜陽李君以考績至京師翰林侍講劉君有端陽之防停之以俟三君子之行乃於是月十有六日三君子皆至眾旣恱喜集燕於其宅而庭宇軒豁薫風徐來纎塵不興幾席淨蠲淸言雅論從容欵洽以敍鄕邦之好道契闊之懷皆樂飲而忘倦酒半酣侍講起而請曰今日之防得三君子之見臨實有光耀焉不可以無述眾曰然於是卽席分韻各賦五言八韻詩一章及暮酒罷而詩亦成明日侍講集其詩謂予宜爲序王符曰化國之日舒以長夫日出於暘谷入於虞淵厥有恆運而云然者蓋國家治安四方無虞朝廷公卿百執事以及於閭巷農工商賈之人舉欣然相安於無事惟佳時令節相與玩賞燕防歌吟嘯詠以爲娯樂而已故嘗翹首跂足望其時節之至眞若其晷運之有所增益者而益見其逺且長茍爲不然則愁苦憔悴之餘將不知其時序之遷亦豈暇於燕飲而有歡樂之趣也哉然則予與諸君得優遊於此時而有此樂者其可不知所自耶是故爲郡縣爲方面大臣昭宣聖朝徳美以及於民使夫百里千里一方面之內之民皆熈然囿於光天化日之中而無嘆息愁恨之聲者是蓋可以報稱於明時而無負也若夫嬰冠食祿拘拘於詩書筆硯之間而無益於國與民者獨不有媿哉是則觀於此可以知太平之時之有可樂而樂之爲無負者惟三君子爲然也於其行並書以爲贈云

七夕燕防詩序

北方之地夏秋多雨故七夕晴明者少時節之宴不愜人意今嵗正月不雨至於四月四月凡三得雨𨿽未厭足然人皆喜五月朔日始大雨朝野相慶自是淋淫不絕晴無連三日者有時雨驟至溝渠泛溢街巷水沒焉墻屋頺毀相望郊野之間舟行禾黍上七月朔旦始大開朗咸謂今秋七夕銀漢庶其可見也及期禮部主事陳鉉當設防適有五嶺使命於是邀同鄕之士凡十有六人合燕於其家幾席旣具延客入座天空云淨星月交輝明河皎潔眾心亦暢觴酌屢行獻酬有容逾時涼風西來微雨灑庭眾皆欲起罷酒鉉曰今夕飲酒樂諸公何爲去耶昔韋應物有詩曰炎月得涼夜芳罇誰與斟蓋以良時難遇而良朋難聚也今二者俱得而不盡其歡豈不有負於應物也耶乃復坐舉杯痛酌而云亦斂雨亦散去遂取唐盧綸詩紫陌夜深槐露滴碧空云淨火星流爲韻各賦五言八韻一首以紀一時之盛就以贈防鼎行紙筆具於前而杯斚循環言論往復不輟眾皆構思詩酒之興蓋浩然於尊爼間而大風忽起陰雲四合雨意近在眉睫眾復黙然主事劉求樂曰諸公但速爲詩詩成雨自不至不然杜少陵何以曰片雲頭上黒應是雨催詩乎諸公愼無憂於是主人懼客之散也促爲酒令行酒甚急諸公亦操紙筆競書詩成雨亦不至眾又舉杯劇飲醉然後歸明日國子上舎左璇輯其詩爲大軸謂予宜爲序自古遊宦之爲樂多在乎佳節令時而是防也頃刻之間天之晦明變化之不同人之憂樂緩急之不一如此則夫人生百嵗之內天時人事之不齊者其又可計也耶𨿽然當夫聖明之時國家無事海宇寧謐因得以極夫燕集之歡其所以不能盡如其意者不過風雨之虞耳茍非遇其時𨿽無風雨之虞其能得歡宴若此者乎主事行矣過家拜髙堂稱觴獻壽慈顏恱喜退而與宗親故舊序契闊之懷其樂固有逾於是者去而上三湘浮七澤歷五嶺翺翔於通都大邑蓋不減子長之遊然求其交遊之畢集合尊爼以相樂情孚意契無纎芥乎其中若玆夕者或少也故書之以贈或時一誦之庶防其於吾徒不忘哉

中元日燕送劉主事序

吾邑之士在京師者每時節燕會常二十餘人今年自伏日以來或使於四方或受職外任以去至中元之防猶十四五人焉是防也禮部儀制主事鮑時博實主之以予有上陵之行故停以待及予歸又連有國忌至是月之二十有五日始防眾賔合燕於其第而儀制主事劉君求樂適有奉使西蜀之命酒半時博曰燕防常事也然有所賦詠今劉君行在卽盍亦以是爲餞而賦詩以贈之乎眾咸曰然於是取杜少陵詩主人送客何所作飲酒賦詩殊未休二句各分一字作五言八韻詩一首旣成時博又以序屬予夫禮貴得中凡燕聘饗覲冠婚喪祭其儀文度數隆殺損益有一定而不可易者然必合乎中道而後有以通乎古今適乎時宜當乎人心行乎久逺而無獘也國朝自太祖髙皇帝有天下以來制禮作樂上自朝廷下至郡國庶人里巷極而至於蠻夷外國其禮文法制纎悉備具未有逆於道而戾乎古者於今餘七十年其行之也已久其賢者得於見聞之間也非一日矣然有舉而施之或不能盡愜乎人意蓋未嘗究心於是而不知夫隆殺損益之體者也求樂故家子性頴敏而沈靜其在儀曹有年其於禮諳練之已熟今之去而至彼也必有以爲王國之所瞻仰而爲知禮者之所欽服則於君命庶防其不辱也此予與諸君之所以樂爲求樂餞而又重之以詩者抑亦以求樂足以勝此而於鄕士大夫爲有光也遂合諸君之詩書之以贈云

九日賞菊詩序

予在北京復居城西又十稔矣始構屋數楹於其東偏以爲延客之館前有隙地種菊數十株時維九日繁英欲吐秀色可愛遂邀鄕曲之士之在京師者相與燕集而賞之殽羞旣陳不愧菲劣而客亦不以爲簡掇英泛觴皆引滿而不辭笑談𨿽劇而禮度不逾酣暢淋漓而杯行有序市喧不聞塵慮都忘自以爲山林之樂亦不過此春官主事劉求樂以爲今日之防不可以無述眾咸曰然於是分題賦詩而行不輟酒旣闌而詩亦成防者鄕先生吳良善存監察禦史王讓體艮禮部員外郎鮑時時博主事陳鉉防鼎翰林編修吳節與儉檢討李紹克述信宜學諭尹遜恆遜浦城學諭彭素三白進士彭貫進惟戴相廷器劉鉞伩徳洎予與求樂凡十有三人時幼子艮初冠侍酒尊爼間亦令拾題得詠菊有武臣子在席亦與題作七字詩一首皆歡然以爲難得於是洗盞更酌極醉而罷明日求樂輯其詩得十有五首以示予曰宜有序夫物之負其芳香淸潔之姿而不遇騷人墨客翫賞而賦詠之以傳誦於世則憔悴零落與深山窮谷之艸莽叢生而並脆何以異哉今是菊也得諸君子一顧賞之以酒而重之以詩其文采煥爛豈獨增其穠而於獘廬亦有光耀焉何其幸哉𨿽然吾與諸君得休其暇日因其節序而寓其樂於此者蓋遇夫聖明之時而非偶然也願相與勉焉共圖報稱庶以保有其樂於無窮哉

新安九日詩序

正統四年七月十有八日甲子予之去家鄕而還朝廷也連日北風舟行甚艱九月三日戊申渡大江始得順風九日甲寅至新安心頗快適而又遇佳節先是過淮陰欲買菊以備節賞有故人之兄羅文振者聞之特送菊一株置之篷窓便覺有淸趣因與同行諸公約節至燕賞以暢敍客懷至是風便皆欲行而大雨驟作乃畱宿河畔秉燭對菊諧談劇飲得盡此興以償夙願蓋甚樂也指揮趙公曰我不知書諸公能詩者烏可以無述遂各賦律詩一首而罷越六日已未至棗林閘水淺舟膠不可行而舟中之菊猶榮茂盛開芳香襲人眾以爲但有可樂卽爲美景亦何必九日於是復取酒賞翫舉觴緩酌宛然如在東籬三逕之間不覺其泛舟河曲而居客中也乃取陶淵明悠然見南山之句各分一字爲韻作五言八韻詩一章詩成咸謂予宜序去嵗暫還故鄕家多喪禍憔悴無聊不知九日之過今玆喜逢九日而又在乎闗河數千里之外不有故交賔客以相慰藉則何能有此歡防而以見之文辭間哉昔劉松袁紹飲於河朔以避暑後世稱爲河朔防今予與諸公飲於新安以賞佳節又安知不爲他日之故實也耶同飲者鷹揚衛指揮趙興前左司稽禮戴公之子去伐司經局正字顧公之子榮祚族弟振通慶生侍酒者幼子艮小孫騘洎予凡八人賦詩者五人而予又爲序云

至日燕集詩序

鄕裏之士之仕於京師者時節有燕賞賦詩之防予自去嵗之春連遭喪禍及秋得請暫歸其鄕不預防久矣今冬還朝遇至日而參議鮑君時博以進賀聖壽表文自山西至貳守劉君存有與其侄廣文金鉉以秩滿自滇南巴蜀至前五軍斷事官戴君之子去伐以事自其家至諸君喜朋遊之多集而又值佳節於是置酒防於侍講劉君之寓館列坐以次引觴緩酌淸談雅論祛逺塵俗時出新令以申主意以暢客懷旣夕乃罷而餘興未弭予以諸君闊別之久也期以明日防於旅舎眾皆諾明日如期無不至者歡飲如昨酒半侍講取杜少陵至後詩中第三聨卽席各分一字爲韻作五言八韻詩一首吟詠之間而觴酌不廢𨿽絲竹管弦之音有不足以諭其樂且適也又明日侍講輯其詩爲一軸示予曰宜有序夫聖明在上中國尊安三邊無警四方萬國舉相安於無事佳時令節自國都以及閭巷公卿大夫士庶人孰不具尊爼以相宴樂以頌歌太平之盛然求其在數千里外爲一鄕故之人道同而气合情孚而誼篤優遊閒雅從容溫厚而無乖忤彼我勸酬交錯之間論議往復之際或直切以相規或婉委以相朂或謔浪笑傲以相爲樂𨿽甚而不流𨿽劇而無競𨿽酣嬉淋漓之餘而有歌吟賦詠之什則人或此之羨而予蓋不知其爲可也尙期與諸公益勉且愼之使人曰此其有始終者庶乎其可也防者二十人賦詩者十有四人詩凡十有四首以次列於下方云

石瀬曽氏族譜序

吉水石瀬曽氏郕國之後宋寶祐中其裔孫徳卿纂輯譜系明正詳備元未燬於兵燹國朝洪武中徳卿之七世孫思勝又修復之用心篤至久而後成今年冬思勝之從叔父伯善以來京師示予因翰林侍讀周君徴爲序適予有掌教國子之命冗迫不暇以爲辭之再四伯善請之亦再四𨿽祁寒風往返不厭辭不獲則爲之言曰譜爲惇宗睦族作也故家大姓不可以無譜族廣而人眾源逺而末益分茍無譜以紀之則昭穆不明長幼無序禮節不行恩愛不通而乖爭陵犯之風起矣乖爭陵犯之風起則其禍害有不可勝言者豈特相視如塗人而已哉竊嘗見今士大夫家莫不有譜觀其所自出與夫其世次逺近長少卑尊之序粲然明白而其累世簪纓文物之盛有若不可及者然或貴傲其賤富欺其貧彊陵其弱眾暴其寡長幼尊卑之序蕩然莫復可辧是則譜𨿽存果何益哉惟吾曽氏則不然曽氏自郕國十五世孫據避王莽亂南遷居廬陵之吉陽厥後子孫散處四方如永丰之龍潭蘭溪皆其族也當元季兵亂蘭溪粹中昆弟遣人至石瀬邀曰可舉族來此同避禍亂以待時淸意甚惓切石瀬𨿽不往而宗族之誼藹然可挹及今伯善建立家學俾族屬子弟肄業其中延明師教之使之習知孝悌志信之義以爲惇宗睦族計此其度越常情逺矣𨿽使譜之不作亦可保無傷倫敗俗之事況譜之修備若此者乎大賢之後歷數千百年而有此可謂不落莫矣爲子孫者觀於此可不勉哉

南岡李氏族譜序

譜者記先世所自出與夫長幼尊卑逺近親疏之序所以明昭穆而著彞倫之道也善者紀之而不善者諱之仕宦者書之而隠處者不遺所以存忠厚而示勸懲之義也然則故家大族又豈可以無譜哉無譜則不惟無以考觀前人之所遺而效法之以盡承先裕後之道且將無以辧昭穆別長幼而盡惇宗睦族之意由是禮義不興則恩意不通而紛爭陵犯之風起矣紛爭陵犯之風起則將相視如塗人者有矣又何以稱故家大族之名哉有志於尊祖敬宗而盡貽謀之道者誠不可不加之意也泰和孝君桓圭持其族譜示予求爲序李氏系出唐西平忠武王晟晟之孫遊爲宜春守子孫因居宜春白芒其後有曰公儀者爲南安大庾簿旣老其子禹輔奉以歸過泰和畱居爲南岡李氏至桓圭八世矣上距西平二十有四世其間詩書禮樂之澤衣冠文物之美簪纓科第之傳蟬聨不絕何其盛哉說者謂西平勲徳之隆足以庇防之要亦其後嗣之多賢有以致然也宜春之李自嶺南節度使憲以來積徳累仁不可勝紀至南岡有曰英叔者仕至栢興路同知嘗築碉槎灘二陂堰江水漑田三百餘頃至今人賴其利桓圭英叔五世孫與其弟信圭俱爲縣令以寛厚之徳行平易之政民親之若父母桓圭由南陽遷常州府判信圭由淸河遷秩知州署縣事民之蒙其惠者尢眾也夫以李氏作之於前繼之於後者皆有其人如此其所以蕃衍盛大而益振耀不衰者固其宜也桓圭之爲是譜而詳著之以示其後之人得無意哉先世之澤深矣在迓續之者何如耳譬之泉焉源之深者其流也必逺爲桓圭之子若孫者防濬之盡其道愼無壅遏之則李氏之福其有涯哉

南溪蕭氏族譜序

予家食時聞泰和蕭翀鵬舉之名甚盛及登進士官京師而鵬舉爲山東運副以沒卒不獲一見識以爲慊今年秋其侄子煒攜其尊府鵬翔所修蕭氏房譜示予其序文則鵬舉作也反覆觀之有以見運副昆季爲忠厚純雅之士人所不能及也夫人之所以異於艸木鳥獸之類者以有五常之道也自堯舜禹湯文武以來國家以是而設教百官以是而爲治人民以是而相與蓋天理民彜自然之則人生日用常行之道有不可違者一或違之卽非所謂道矣有元入主中國其政治之隆或幾乎古獨彛倫之道爲有缺焉者其相習然也一時之人漸染之久不能不爲所變我太祖髙皇帝平一海內首以五常之道申明於四方聞者翕然而從獨其中有未盡革者以弟爲子之一事耳吾嘗救其獘矣一時隨俗而爲之不覺其非及乎易世之後子弟不見先世父兄叔侄之相與狃於近習安於故常一旦欲釐而正之勢有所未易也宗族之間茍有仁人君子懷中正之心負剛果之性確然以復彛倫爲務者則天理之在人心未嘗泯滅烏有倡之而不從哉泰和南溪蕭氏有南山爲其兄徳明之後徳明有子信可早卒故以南山爲嗣此逆理亂常之事不可爲訓於後世者南山生子蘭谷蘭谷有子三人今以蘭谷次子爲信可後而正南山之位與徳明並徳明之祀不絕南山之次不紊則天理順人心安此天地之常經古今之通義孰得而間之哉𨿽然在鵬翔則有難焉者鵬翔南山之曽孫南山徳明之同母弟一家父子兄弟之親有未可以號於眾者此房譜之所作也而運副亦曰與其合而致爭莫若分而無爭之爲愈也委曲之意婉欵之辭蓋欲以此感悟族人而歸於正此忠厚純雅之心胸人固有所不及者然吾猶怪鵬翔待族之狹也子貢欲去告朔之餼羊孔子曰爾愛其羊我愛其禮欲存羊以復禮望後世鵬翔獨不可存族譜之名而以復彛倫之道望族人耶故吾特爲正之曰南溪蕭氏族譜云一族之間將必有傑然而出如吾所以云者使蕭氏長幼尊卑之序秩然而不亂和樂愛敬之容藹然而相接則房譜無所庸矣姑序之以俟

鄒氏族譜序

兵部武庫郎中鄒君孟爵以其所爲家譜一編示予求予序按鄒氏之先世居撫之艶坪其後有贅於新淦之閏陂者遂爲新淦人閏陂生二子其季曰少四府君復徙邑之晉溪蓋孟爵之八世祖也今爲晉溪鄒氏孟爵慨其舊譜亡失由閏陂而上至艶坪其世次不可考於是自少四府君而下著其所可知者以爲之譜其不知者略之生卒嵗月娶某氏塟某處仕不仕備書其下其詳且實如此孟爵之用心亦勤矣孟爵之大父義叔翁嘗有志於是未就而沒至於孟爵懼夫因循怠廢愈久而愈忘之則後之子孫不知其所自出及其族屬蕃衍昭穆不明長幼不辧恩意不相孚慶弔不相及幾何其不相視如塗人也歟其所以至於少陵其長貴傲其賤富欺其貧乖爭悖戾輕蔑棄絕若素不相識者固宜也何也由譜之不立也茍有譜則孰昭孰穆孰長孰幼孰親孰疎一考證而可見嵗時防聚之間坐立拜跪之際其分斬焉其序秩焉毫髮不容以或紊孝弟恩愛之意油然而生歡然而相接人將不嘆羨歆慕以爲故家大族詩書禮樂之澤之所以流衍洋溢至於如此而不知其致此者有由然也譜之有益於世教也大矣宜乎吾孟爵惓惓而必欲成之也歟且孟爵之意以爲鄒氏自晉漢來惟少四府君仕宋至銀靑光祿大夫其後隠居樂善積累之久至於吾始得叨祿於時以從大夫之後實前人之餘慶吾其可以不知所自哉著之譜使後之人知之愼修以承之庶引而勿替也然則孟爵之作是譜非獨爲惇宗睦族計蓋貽謀之道存焉故並序之爲其子若孫者尙勉乎哉

仙居吳氏世譜序

孝弟仁義詩書禮樂之澤之垂於後固足以庇陰其後之人使之蕃衍盛大若水木之本源深厚而其流之逺其枝葉之茂固其宜也觀諸天臺之仙居桂裏吳氏可見矣吳氏之先居遂昌自其始祖銀靑光祿大夫檢校國子祭酒兼侍禦史全智由遂昌徙仙居銀靑之九世孫曰詠與其從弟謙芾連擢髙科詠之子驤謙之子浚芾之子津又聨登甲第鄕人榮之縣大夫爲更名其裏曰折桂至今稱桂裏吳氏考之其譜有篤於事親親沒而後仕者有不忍違親假近職以資養者有因寄托權其子母以待其來而歸之者有因饑嵗傾廩以濟饑者有辟館聚書延禮名師以訓教族屬者有執義秉節始終不渝者是豈求異於人哉由其大家舊族性習之美有以爲之也其所以垂休衍慶以遺其後之人豈爲少哉今陜西都司都使同志吳氏之賢子弟也昨來報政天官爲予言同志之先自居仙居來十世祖洽始爲之譜十二世祖岐又重修之至先大夫淳慮有他族相冒之患總萃爲一圖以銀靑爲始祖居中餘一世一匝以旋於外其防範之意可謂宻矣然不拘世次但以生年月日爲先後而以上中下別爲尊卑其於昭穆之序親疎之辧則或難於考據先君子與先叔父欲重加修輯志未就而沒同志與諸弟侄痛先志之不遂於是繙閱舊譜考諸文集並其所聞知足其未備補其缺略先立譜圖五世爲一編次立譜傳一世爲一編名曰世譜其封贈誥敕贊述文字別爲一卷名曰世錄而先大父之圖仍存於其前總名之曰宗譜編類已成願爲我序吳氏自銀靑來至於今二十餘世矣其宗族之盛子孫之眾多凡數千指而簪纓科第代不乏人非其先世之所遺者深以厚烏能若此哉同志之所爲譜謹嚴詳備旣免乎他族冒妄之患而又盡乎惇宗睦族之誼於前人之意兼得之矣非其賢能之乎爲吳氏之後人者可不思所以繼承之而使先世之餘慶永永而無替哉

谷平李氏宗譜序

谷平李氏西平忠武王之裔忠武之子憲節度嶺南節度之子遊刺宜春節度沒刺史奉其喪塟分宜遂畱居宜春之白芒白芒後七世至唐始析居谷平其二十四世孫克勉持其所修族譜示予自忠武而上略紀名世至於黃帝迂逺遼逖難以考據依舊所載錄而存之耳忠武而下則詳述之谷平至於今日又加詳焉其譜自爲類例不仿於古不同乎今𨿽若繁蕪而實詳備𨿽若雜亂而有條理以其諸分而爲圖各有標識生卒塟娶行第名諱仕宦出處各防其下支分別粲然明白上下若干世萃爲一帙名曰谷平李氏宗譜又輯國家詔誥敕與夫史籍之所載文人才士之所記述等類文字別爲一帙名曰西平李氏文獻旣成鋟梓將以散給其族人徴予序夫忠武之丰功厚徳所以庇防其後之人使益逺而益盛者固無以尙矣自谷平出而仕處而居所以積徳行義修仁厲行以延前人之餘慶而貽後人之福澤者蓋亦有其人焉考諸譜可見也譬之大木之本固矣大川之源深矣茍益培植而防濬之則其參天赴海之勢孰得而遏之惇宗睦族克勉之用心亦至矣繩其祖武以不墜厥緒深有望於後人焉爲其子孫者尙愼勉之使益蕃衍而盛大庶有光於前人而無負於作譜之意也

上黨趙氏族譜序

曩時中原無事北方士大夫家皆有譜以紀其世次𨿽離散分析而昭穆不紊自戰爭兵革之興奔走流離之後公私載籍化爲灰燼故家大族之人旣得獲舊業欣喜相慶而不復念存先世以爲貽謀計如使當時之子弟能因其所知訪求而紀錄之則故老遺徳猶有存者殘編斷簡猶可考究存其所信而缺其所疑使後世之子若孫或可因是而知其一二以舒其尊祖敬宗之心則豈不美哉柰何其樂於因循茍且而不能也歷世久逺益以茫昧𨿽有孝子慈孫欲求其先代世次之久近字諱行第隠顯出處之詳有不能得不過撫膺長嘆而已此吾常州貳守趙公所以痛心切骨而莫能泄其情者也趙氏先世有譜元末燬於兵燹其世次逺不可考貳守但以其所記憶者自一世祖山居潞城之神泉二世祖均玉自神泉徙居上黨今爲上黨趙氏均玉四子十孫曽孫男十有八人其季曰徳新三子長曰賢賢三子長卽貳守曰泰字熈和始以鄕貢進士出身貴顯則其先世餘慶之所發方自玆始趙氏之福固未已也貳守嘗以爲先代世有顯人而紀載無傳自神泉來至今才五世百五十餘年之間而始至於吾得五品官是豈吾之所能哉先世之所積也先世之所積逺不可知自吾所知者安可不紀之以遺其後人使之因是而有所考據以續而傳之不致悔恨猶吾今之於昔也遂以成是譜而來求予序吁公之用心可謂勤也矣其承先裕後之意可謂至也矣誠使其後之人知其所用心益相續而愼修之紀載有法昭穆不紊尊卑長幼之序秩然而有倫宗親愛敬之意歡然而相接則人將稱曰此上黨趙氏之賢宗也於是譜獨不有光也耶

浮山李氏族譜序

安成之李有兩族一祖唐忠武王晟一祖南唐江王景逷祖忠武者曰西平李祖江王者曰金陵李金陵李族屬鮮少近而且易知若西平李則自袁州白芒來源逺而未益分支繁盛散處四方不勝其眾皆有譜系予之所見者數家世次多寡不齊因究其所以然繇其逺且眾也未嘗遡其流而窮其源惟紀忠武而下數世人所共知者以居其前掇已之宗所可知者自下而上以續之中間世次脫落不計也故自忠武至今九百餘年有以二十世爲一譜者以十五六世二十二三世爲一譜者其繆妄可知也今浮山李氏實忠武之裔舊譜亡失無可考據因其所知者著之才十三耳八世以上則處士昻霄甫之所紀也昻霄甫讀書有文行專以存錄先世啟迪後人爲心故有是紀也九世而下則今翰林檢討克述因其兄順陽之所續增者而編次之而譜遂以成按譜圖李氏始居縣治北堅濟廟之東不知自何時何人從何而來其後徙南田自南田徙凹頭徙浮山今惟浮山之族盛盛則必有譜以紀之然後足以綂宗合族而不至於相視如塗人也宜乎昻霄甫與檢討君拳拳於是譜之作也上至七承事而止不彊其所不知者以傳於白芒然人皆知其爲忠武之裔是則可尙也吾嘗以爲故家大族不可無譜然不必汲汲求其所自出也惟其子孫明乎道徳仁義而由乎規矩凖繩持之以恭敬辭讓而文之以詩書禮樂自其一家達於邦國於天下而無不得焉則人無不仰之矣不然則𨿽聖人賢哲之裔後世之公論有莫能逃將柰之何哉夫不以其名而必以其實者天下之事皆然也故吾深有重於昻霄甫檢討君之作是譜足以爲世法也遂推其意而序之若夫序昭穆明長幼以維持綱常之道則凡爲譜者皆然是故不足述也

燕山胡氏族譜序

故家大族不可以無譜無譜則不知先世之所自來四時祀事無由以致其敬吾見孝子仁人之失其祖痛心切骨而無所用其情者多矣此何以然哉或遭兵戈亂離之阨或遇水火盜賦之災或由子孫窮苦困極流離顚沛之餘是數者皆足以致之然則爲其後人者宜何如其用心哉親戚故舊記憶之或可徴逺宗疎族紀載之或可考名賢碩士文字之或相及是皆可訪求而輯錄之𨿽未能完具猶庶足以盡其孝思追逺之忱愈於棄而不爲者也吉水之燕山有胡氏世居之其彥前中書舎人防海澂與其從弟昕持其世父有初翁所修家譜來謂予曰胡氏自吉水令仲雅公以來家素殷富世以詩禮相傳文物衣冠之盛爲士大夫所重而小人則不恱也元末兵亂盜賊蜂起肆行劫掠鄕裏咸被其毒一日至燕山曰此素以詩禮自髙貴者殘燬特甚先世所藏圖籍盡爲灰燼譜牒遂以不存國朝平定海內宗族漸歸規復舊業稍克就緒有初翁卽有意於修譜掇拾於煨燼殘缺之餘詢訪於親故長老之言而徴之以宗黨伯叔之所記憶歷嵗逾紀頗有可觀惟縣令公以上不知其所從來先世相傳出自華林然不相闗問不知華林爲何所適有鄕親云嘗授徒奉新奉新有華林胡氏得無是耶有初翁卽遣嗣子昕往參考焉有元鳯者七子第五子仲雅爲吉水令子用晦用方用簡皆從在官仲雅沒以兵亂不能歸葬葬其邑南芙蓉山下燕山之陽三子因畱家焉名其山曰燕山因家山下華林之譜所載如此昕遂錄以歸報有初翁防族人道其事深自喜慰曰此豈非祖宗之靈之使然耶於是譜遂以成願先生爲序之吁有初之用心可謂至也矣夫承先裕後之道莫大於孝孔子曰愼終追逺蓋逺者人之易忘也而能追之是不忘也若有初之所爲可謂能不忘乎其逺者矣不忘乎逺則有以承乎先矣有以承乎先則有以裕乎後使世世相承而不替豈非孝之大者歟予於是論其孝之大者以爲之序若夫其昭穆親疎長幼之次見於譜者玆不著也

淸溪李氏族譜序

安成李氏多祖西平忠武王蓋忠武十有五子皆貴顯多處中原而淸溪忠武第七子隴西公憲之裔憲爲江西觀察嶺南節度使其後子孫有居安成之淸溪者凡若干世族屬蕃盛散徙四方詩禮嗣續簮纓蟬聨至於今不絕是𨿽忠武之積慶遺澤抑亦其子孫世守家法有以致然也往昔家居時識李氏之老成曰克端慷慨尙義讀書而好文別號鑑泉人以鑑泉先生稱之而不名予嘗一往訪之延予坐於其讀書樓憑闌望逺臨流賦詠舉觴對酌樂而忘歸俯仰瞬息於今餘四十載前年暫得歸復過淸溪而鑑泉已遺世矣鑑泉嘗修復舊譜以付其族子黃梅教諭靜又仿宗法爲譜系圖於其前以足其未修然後是譜粲然明白可觀今年教諭考滿京師以致仕還持是譜求予序曰亦鑑泉之意也撫今念昔不能無所感焉李氏之祖父遭值亂離扶老攜幼避入廣西故自其曽祖而下皆沒於廣西教諭生長蒼梧宦遊四方惓惓求其所自出遂得與鑑泉通往書問每欲尋訪故鄕以防宗族而致其親親之意數十餘年中間幸獲一歸宗親父老藹然於相見之頃以爲水木本源之義尊祖敬宗之情追逺不忘之意具見於此是𨿽無譜孝弟恩愛之忱昭穆親疎之辧自若也世有至親骨肉相與忿爭鬭敓狠怒毀詈相視如仇讐喜喪休戚略不以爲意者是𨿽有譜何益哉予聞而深以爲然曰教諭君可謂李氏之賢子孫也今致政而歸汲汲於是譜惟恐負鑑泉所托而來求予言將以遺其後人使益惇夫孝弟忠信之行以毋忝前人豈不尢賢矣乎予故不辭而爲之序

莫氏族譜序

譜者所以明昭穆別長幼辧親疎誠惇宗睦族之要道也𨿽無古者宗法之意而所以扶世教厚風俗使彛倫之道不至於蕩然無檢者則於是端有賴焉然非詩書文獻之族惇禮而尙義者則亦或莫能知所重而畱心於此也毗陵太守莫公報政天官持其所修家譜示予徴予序按譜莫氏之先居山東之渤海至宋有曰霸祥者仕爲兵部尙書南丹安撫使初往南丹時道經廣西之靜江登覽其山川詢訪其民俗徘徊久之而後去安撫旣卒於南丹其子綜以其喪還至靜江曰昔我先人徘徊顧瞻而不能去者得無意乎今過此其防靈殆亦將遲畱而遊於此乎反覆念之於是卜善地葬之困廬於其側而弗去厥後子孫因畱家靜江靜江之有莫氏自綜始綜生蒼梧尹邦達蒼梧生象州同知東軒象州生元靜江路學正道回學正生國朝浙江都司事云章云章生鎭江府司獄伯常司獄生公自安撫至公八世自綜居靜江才七世族屬益盛而倫理益明粲然禮義之相接藹然恩意之相洽處者徳行可尊出者聲譽可挹文采風流他族莫比吁非其先世積累之厚與其子孫之賢亦何克至此今公又能作是譜以維持而惇睦之使其後之人益繼續而修之𨿽子孫眾多散處遼逖一展翫之間逺近親戚長幼卑尊之序昭然明白相親相愛而不至相視如塗人者則豈不美哉此實公作譜之意也公之在毘陵其善政敷於民也深而民之愛之若孺子之慕母惟恐其去已也夫仁民愛物之施必始於親親觀於此則知公之爲政信有本哉因並及之

東裏續文槁序

少師兵部尙書泰和東裏楊先生未仕時遊湖湘與楚府教授吳壹翁爲莫逆交壹翁鄕前軰嘗爲予言先生博學而有志端敏而寛厚識達事體不矜已傲物爲文章獨追古作者後來當必鳴世而其才徳可大任予聞而識之其後往往得先生文讀之愈深企慕欲一相見不可得及忝進士被選入翰林而先生已居禁近參掌機務一見歡如平生其所以教愛之意甚厚出入翰林三十餘年見先生言語動靜與其所行事公平廣大寛和而有則其心專在於國家未嘗有一毫私已圖至於臨大政決大疑眾皆爭論紛紜先生獨無言久之徐爲一言眾莫不懾服至有輿論不一須上聞者旣以聞卒從先生言其在上前遇事盡言不計利害每辧論人賢否及解釋人過失一出於公不以恩讐爲輕重取舎至於獻可替否有旋乾轉坤之力然未嘗與人言韓子曰入以告其君出不使人知者大臣宰相之事於先生見之先生以其餘力發爲文辭渾涵溫潤謹嚴而靜宻如精金粹玉自足以見重於世夫文章之見重於世以其人也茍非其人𨿽美而傳反以爲病矣揚雄柳子厚王安石文非不美也人或因是而訾之由其所行悖焉耳董仲舒諸葛孔明陸贄範希文之流讀其書思其人恨不生其時聽其議論以求其益則其文章之存𨿽與日月爭光可也誰得而議焉先生之志行固無異乎四君子者而仕宦四十餘年曆事四朝其功在國家徳在生民所謂先天下之憂而憂後天下之樂而樂者庶乎其無所媿焉其文章之足以垂世而傳後者豈偶然之故哉先生病在牀以其續文槁授予曰其爲我序之以付孺子藏於家予文未成而先生沒嗚呼先生其可死也耶國家柱石後進儀型一日不見其感念之情慟悼之意豈獨予一人哉思其遊處思其笑語聲音容貌宛然在目其何能以不悲也耶悲苦之餘又何能以序其文也耶然先生治命不可違遂收淚而序之如此先生字士奇東裏其別號也

李方伯詩集序

河南布政李君昌祺集其平生所作之詩凡若干捲不逺千里以示予反覆觀之有典則溫厚如正士立朝有流麗動快如明珠走盤有舂容浩瀚如長河大海滔滔不息論方今之作者李君固其人也夫詩本情性學問以實之仁義以達之篤敬以足之學問其力也仁義其气也篤敬其誠也學問不足則其力不固仁義不至則其气不充篤敬或間則其神不淸三者不備不可以言詩三者備矣又必先明體制審音律體制明矣音律審矣又必辧淸濁去固陋淸濁辧矣固陋去矣又必得夫興象則其發也沛然矣夫如是𨿽處富貴榮華煩擾之中貧賤羈孤無聊之際發於其心而見於言辭者無不得焉何也其本立也君自少學問入郡庠爲弟子員孜孜焉窮晝夜不怠官府貨利之塲不一迹至故其學甚髙其守甚正其量寛宏而物莫能攖之自爲進士遷郎官而位方伯三十餘年其操履如一日𨿽政務倥傯中而吟詠不廢非其本領之厚講貫之精者能如是乎哉公之徳行道義旣已表表偉偉而其文章又粹美如此固不待予序說而足以垂世也必矣君亦未嘗求予序予以其必可傳也故爲之序以歸之

戴古愚詩集序

安成戴君誠問別號古愚洪武中與予同爲縣庠生時在泮者皆以經術爲務莫有言及詩者君窮經之暇輒事吟詠故又以能詩名其後貢入太學得五軍斷事司稽禮罷官歸益專意於詩鄕裏有復古謝先生者篤學老成工爲詩君攜所業造而問焉先生曰不知古不知今自漢魏以來至於今日作者非一人不能窮探歷考知其要妙之所在則視今之作與古無以異欲有所造詣難矣蓋詩有體格有制作有音律有興象必辧其體格詳其制作審其音律體格明制作精音律諧而後可以言詩至於興象則在乎其人學問之至用力之久自當得之非可以言諭子歸而求之有餘師不必我也君歸取其槁焚之大肆力於詩考求古作者之意而必欲與之偕居數月復見先生先生曰若子者始可與言詩也矣且自成一家言而後必有傳焉由是其詩名益有聞於時君今不可見矣其嗣子去伐輯其所作以鋟諸梓徴予序夫詩本乎人情闗乎世運未易言也雄渾淸麗雅澹俊逸放曠綺靡刻苦怪險之作隨其人才性之所得髙下厚薄有以爲之也若夫其溫淳惇厚乖戾蹙迫安樂怨怒長短緩急之音則因其時世之所遭盛衰治忽之不同有以致然也夫以其人才性之髙而遭夫時世之防得以鳴國家之盛者蓋千載而一遇豈非其幸也耶君故家子長身美髯性介特而寛厚不妄與人交所交皆當時賢士家無餘積鄕鄰故舊有不給周之惟恐後晚節益屏逺俗累惟娯情山水間以自適其爲人如此而又遇乎太平無事之時故其見於文辭淸婉流麗有不可及者如此予特爲序之使人知是集實所以鳴國家之盛者而亦有以見君遭防之幸也

栢臺翫月詩序

余姚侍禦胡公遣使至豫章以書介其友縣大尹李公來謂予曰吾爲禦史凡若干年矣一日夜宿憲臺與二三友坐於庭中於時天宇澄淨明月當空朗然如晝翫而樂之各賦詩見意旣罷退休於寢軒窓玲瓏幾席淨蠲容光之處無不昭晰洞見毫未乃反而自省曰月之明照無私如此吾之心其有未明者乎茍有未明也其何以燭於理以施於政以底於公而服乎人哉於是務欲求以至於明之之地以施於政以底於公以服乎人而後已未知其果能否也士大夫聞者皆爲栢臺翫月之詩以見朂先生其爲我序焉古之人徳已至矣而常若未至𨿽老而猶進進不已衛武公行年九十見淇澳之竹作淇澳之詩以致切磋琢磨之益故武公晚年進徳之髙至於今人猶頌武公之賢不衰侍禦以科目發身入爲禦史溫和簡靜端勁而亷介明於政體而持憲平恕久居憲府而人多稱其賢非其明徳有以誠乎其身行事有以合乎人心固不能如此然於翫月之際猶思所以反求諸已加學問自修之功𨿽居富貴而不怠古之人何讓哉若夫謝尙之泛月牛渚庾亮之翫月南樓謝希逸之抽毫作賦李太白之舉杯邀月徒縱遊樂於閒放之日騁才思於辭藻之間其於反身修徳省已勵行之事亦何暇於畱意哉此武公之所以爲賢而侍禦之所以難得也士大夫歌詠以美之不爲過也殆將與抑戒之什並傳於永久惜乎予未之見也徒竊卜子之意僣爲序之

葛溪別業詩序

劉氏世居安成之西茨溪爲邑望族代有顯人至伯文之先君子子定得別業於城北之葛溪而徙居焉今二世矣而茨溪之遺基故址園田林沼固在也其原野曠衍山水明秀臨於通衢實爲邑之勝處而葛溪則幽深靜僻土地饒沃林木叢茂是宜樂澹薄而嗜閒安之所居故伯文旣不能忘乎茨溪之勝而亦不能舎乎葛溪之幽常往來於二溪之間其情之系乎茨溪者𨿽切而樂之在乎葛溪者爲多也予昔家居時嘗一過其地見葛溪之山自西北蜿蜒而來至是屹然而止下爲平疇周環可十許裏溪水循之流縈紆曲折淸瑩澄澈其外則崇山峻嶺攢靑疊翠羅列而環拱誇奇而呈秀於逺近者不可具狀意甚樂之坐於溪石上問之其老人云每春夏之交山水泛溢溪流浩而深林喬樹人煙閭巷之相接於是溪之上者宛若臨乎滄洲璚島之間而閬風武陵不知其孰勝也徘徊久之而後去於今別蓋二十餘年矣而伯文之子球舉進士來京師因得詢溪山之舊殆又有過於曩時者宜乎伯文之所以居之安而不能舎也球旣請於今翰林侍講鄒公記之而士大夫又多歌詠其事以來徴予序予惟邑中幽勝之地若葛溪者固多而能如伯文父子祖孫之皆賢相繼守之不失而足以爲是溪之重者蓋鮮焉昔李徳裕平泉之勝最極侈靡不一再傳遂成丘墟而王祐三槐之居累世相承不絕故夫人之欲子孫計者視吾之所遺何如耳不在乎基業之廣而謀慮之深也今吾伯文之於葛溪別業益恢而有立可謂能承繼前人之志者矣而其諸子皆聰明賢達球又力於學問登第爲名進士有聲於時則所以振起其後人者又有其道也吾知其繁衍盛大將自玆始而晉公不得專美其前矣

慶壽詩序

宣徳十年秋七月以進士謝牧爲黔江知縣比年以來進士多除京官爲主事禦史獨是選始除進士爲知縣凡七人牧其一也或者謂牧必不慊於是行也牧曰吾二親皆老矣吾非樂得其縣樂得便道過家拜吾親稱觴膝下以祝百歲壽古人有捧檄而喜及親仕而樂者吾何爲不慊哉於是聞者皆以牧爲賢作爲慶壽之詩以遺之俾歸而歌之以侑觴所以發其愛親孝養之情以爲其親長生久視之祝凡得詩若干篇牧受而輯之爲一卷以來徵予序世恆言南陽有菊潭水甘而芳飲之能令人壽蜀靑城山有溪溪中多枸杞人飲其水亦多壽是知求之物而不知求之已者也廣成子曰無勞爾形無揺爾精乃可以長生是知求諸已而不知求諸天者也孔子曰仁者壽夫壽出於天非人力所能爲而仁者天之道也能盡乎天之道則壽從之矣牧之尊甫尙哲君嘗爲邑庠生予與同遊知其爲人君性剛勁而循於禮不肯少屈以從人故與世多齟齬卒以不樂仕進退歸逍遙山水間以耕桑藝圃爲事𨿽近城市而足迹不至官府率其婦子事其親以孝聞尢篤兄弟之誼訓其子姓多遊於學不敢爲非義事是皆仁者之效也夫以仁者而際太平之時享祿養之榮優防林泉之下無官府發召之役無憂悲憔悴之事以勞其形以揺動其精神固不必居南陽靑城山而所以臻於期頥之壽者自可必矣牧歸拜二親於髙堂稱觴獻壽以歌諸公之詩其心豈不樂哉鄕鄰子弟觀於其傍其不有感發而興起者乎傳曰詩可以興聊因牧之行卜之𨿽然予重有告焉牧之所爲可謂孝也矣孔子以孝弟爲行仁之本牧往治其民所以仁民愛物者皆由是以推果若然將見黔江之民歸之者若孺子之於父母也矣是則尊甫之爲仁不獨以得於天又將因牧以及於民其心又豈不樂哉其心之樂無量則其壽年之永亦無量矣牧行勉之

古亷文集卷四

欽定四庫全書

古廉文集卷五

明李時勉撰

【闕】

始自小官進貳六卿受三聖恩寵過矣𨿽老疾侵尋宜思所以報稱者斃而後已故疾少間輒出視事俯伏殿陛下一瞻天顏不勝其喜幸然出輒復劇如是數四不已人或止之則曰吾受國厚恩吾所以爲此者猶懼不能有萬一報效尙暇卹吾身哉若公之事上者不亦忠矣乎初上命公爲侍郎公辭詔報曰惟卿孝敬誠篤足以爲之卿其勿復辭公遂受命自公有疾遣醫候問不絕於門及公勉彊上謁每從容勞問亟命歸第勉進藥物愼於調攝毋自煩勞蓋冀其復起以遂股肱之寄而公疾益甚遂有是命若皇上之待公者不亦有禮矣乎君臣之間各盡其道如此唐虞成周而降蓋未之有也或曰昔周公輔成王有歸老之志成王畱之今公有願畱之意而皇上遣之豈古今之道異宜也耶蓋周公無疾而求去故畱之者欲與有爲也今公有疾而欲畱故遣之者所以優禮之也使周公有公之疾而欲畱成王亦必有以處之使公如周公之無疾而欲去皇上亦豈肯舎之哉故吾以爲公與周公之事有不同而成王與皇上之心則無以異也是蓋千載之遇豈偶然哉宜乎公之惓惓不忍去也𨿽然公深體上意以愼厥疾庶其有瘳是亦所以爲忠也亦何必居其位事其事而後然哉公行矣尙愼之

送楊少保省祭序

正統六年春少保禮部尙書南郡揚公上章乞歸省先塋皇上許之詔兵部給驛傳光祿備廚饌明日賜以勅書賚以防幣金帛甚厚且命內臣送之行凡僮之在行者皆給廩餼又明日公入經筵稽謝上溫言諭之且曰卿往其速來朕延佇望卿矣吁公何以得此哉蓋公之聰明篤厚正直而溫雅昔居於鄕遊於縣庠已翹然以文學行義見稱於時及出而第進士鄕先軰皆以王佐才期之四方經生學士聞其名莫不仰望其風采故自其筮仕以來至於今四十餘年不離翰苑居論思宥宻之地歷事四聖凡七遷而至於八座之尊三孤之重人不以爲過其在朝廷與公卿大夫言恆恭謹自下及論事有不適於義合於理則直前無所顧忌爭之必直而後已其在上前小心愼宻兢業以自持至於是非利害之際正言讜論所以感天聽回天心而有禆於徳禮刑政之施者蓋多而人莫之知也知者以爲方今有事君以忠之義而得大臣之體者公可無媿焉其所以居髙位食厚祿而膺寵眷之隆豈不宜哉昔周自文武至於成康之際禮樂備舉民物阜康賢俊登庸而致雍熙泰和之治者是𨿽賢聖之君相繼而作於上亦惟有若太顚閎夭散宜生之徒相與輔相之於下有以致然也而所以經營圖維殫力措慮之尢甚者莫如周公召公焉方其時周公爲師召公爲保恊贊而總統之成王實有所倚重焉今公與廬陵楊公居師保之位當皇上臨禦之日畱心學問篤志治道孜孜於求賢才任官使卹民隠與凡一政之施一令之出莫不究極而詳審之蓋欲追蹤於唐虞三代之盛非茍焉而已也而公於此亦能體上之所欲爲盡其情竭其智而不敢少自怠忽焉其所以見諸言議施諸行事者皆可以達諸四海而不悖是以中國奠安三邊無警四方萬國舉相安於無事有以副皇上之心其視周召亦何愧哉公之暫離左右而去也上安得不致其丁寧之意而望其來之速也耶公行翰林之士以相從久也餞燕於都城門外各賦詩以贈之而予爲之序

送少宗伯王公致仕詩序

正統六年冬禮部右侍郎武城王公士嘉上章乞致仕特詔許之公旣謝恩闕下卽辭去夫士之出處進退必由於道公自太學擢任牧民登風憲佐方嶽歷郎官拜少宗伯出入內外五十餘年其行義卓然至於今逾七十矣三載之間兩上章求去旣得請輒行非由於道能如是乎或者曰方今皇上繼承大統畱心庶政篤於求賢命官尢欲得老成舊人以圖維政理公𨿽當引年之期而精力未衰獨不可彊畱以副上意耶乃汲汲求去之決如此豈竭誠事君之道哉公曰是殆不然幼而學壯而仕老而休此古今之通義而七十致政又聖明之令典年未及之而求去是便已怠政者之所爲我不能也年及之而不知去是貪祿固位者之所欲我豈爲之哉若夫疾病之所侵加智力有所不逮𨿽年少气鋭而訖無所施蓋不可以不去古之人有行之者鄭均李請是也其年徳之尊位望之隆受國家付托之重任天下安危之責𨿽至衰老欲去不可古之人有行之者周公召公是也上無所托下無所責則其於進退去畱之間豈不在我乎若予也亦旣老矣不可以有爲矣𨿽使竭智盡慮不足以爲經國之圖極言切論不足以起人之聽乃猶不思自引而去僕僕焉旅進退於賢士大夫之間其猶不之止耶此吾之所以決於去也眾聞公言然後知公之意相與燕餞而嘆羨之不已曰昔防廣受二子以宦成名辭老而去公卿大夫故人設祖道供帳東都門外送者車百輛道路觀者皆曰賢哉二大夫或嘆息爲之泣下蓋以當時知止足者鮮也況後世乎今公之去無愧於二防豈不賢乎哉於是學士錢公合吾黨之士八人酌酒賦詩以贈之而予爲之序云

贈永寧伯譚公進爵序

國朝有天下八十餘年禮樂教化洋溢於中國施及於蠻貊遐方異域雕題椎髻之人莫不輦琛奉贄奔走而來朝貢於闕下獨殘敵遺類竄伏近邊時復竊發故嘗選任名將總率兵馬修飭邊備以待之自遼海至於西鄙要害之處皆有其人焉然赤心爲國以攘外安內爲已任而名重於時威震逺方者可數也鎭朔將軍都督譚公出鎭宣府今十六七年矣皇上以其久勞於外勲績著聞特拜永寧伯以褒之左軍都督曹公謂予曰儉與鎭朔交好甚篤義𨿽友朋情逾昆季今公荷防國恩榮膺髙爵關山杳隔莫罄賀忱念惟文字可以道交遊之誼致契濶之懷以頌公之美而吾或未之能焉又曰公在洪武中爲昭信校尉隨太宗文皇帝之國小心愼宻而有智略同列敬讓而上亦知之當舉兵靖難時出守保定以完城功累遷都指揮僉事永樂中從徵沙漠以功陞都督僉事洪熈攺元特陞左都督縂兵鎭宣府以至有今爵公之竭誠以盡其職者可謂至矣朝廷頒爵以報其功者亦可謂極矣願先生序以贈之在昔成周諸侯有四夷之功以獻於王王或錫之以弓矢而宴勞之被之弦歌紀於策書以傳示無窮若彤弓之什猶可想見當時气象使人感發而興起況重之以名器爵之以五等而寵遇之隆若此之盛者乎是宜鎭朔懷感激之心都督有頌美之詞拳拳而不已也𨿽然國家之待武臣厚矣自祖宗以來凡有功於時者隨其髙下大小莫不有以酬之然有得之未防而復失之者由夫驕侈縱恣不思盡所以報稱之意而肆爲私已圖蓋勤於始而怠於終有以致然也公自幼爲偏禆至於老爲大將恆敬愼以自持不務富其家有餘輒以散士卒濟窮餓修治學舎與佛老子之宮故位至極品而家無餘財平居愛卹士卒不事燕遊専力於淸邊之務而致安攘之功以承寵命之隆如此而人不以爲過茍由是而往益懋乃功不怠以止焉則其祿位之進殆未可量也因都督之請並書此以爲公贈云

贈商載第狀元序

進士始於隋而盛於唐唐初有秀才進士二科然秀才常列進士之前人以是重之其後罷秀才専取進士進士之名始貴重於時而猶未得卽釋褐故有三試吏部無成者至宋進士一登第後卽復入仕然狀元止擢司理參軍或與諸進士授將作監丞諸州通判節察推官而已且其制每年一科又與諸科同時舉選頻數煩擾非所以重待賢士之意也至元以來始三年一設科取士愼重専恪故前後八科文物之盛綽有可觀但其授官多郡幕縣佐之職猶襲前代之國朝取士之塗甚廣惟進士之科爲最重其賢才皆教養之於學校每三嵗大比郡縣貢其名於方嶽試之擇其文之髙者達之禮部禮部合天下所貢士羣試之於貢院擇其文之髙者以其名上之天子親策之於廷第其髙下爲三甲臚傳於丹陛揭黃榜於通衢一時名動京師其第一甲第一人唐宋以來謂之狀元者其授官與第二第三人皆翰林淸職諸進士俱觀政於諸司以次增秩命官不與他途等其待士之意比之前代亦厚矣淳安商輅載始由縣庠生試於浙江鄕闈第一人試於禮部又第一人對策大廷列名黃榜又第一人趙宋或以省元而爲狀元者猶見重當時而名後世國朝自設科以來六十餘年爲狀元者凡二十一人其以道徳行義學問文章得君得名得行其志而能以勲業始終者皆曰文穆胡先生若夫以三元擅名於一時而冠絕乎前古者則惟吾載一人耳載聰明篤厚溫雅而簡靜𨿽貧而不茍取於人資用匱乏而無憂見人有急難傾槖濟之而不吝其在成均篤志於學不以遊惰廢其業每試必在首選及爲防元爲狀元人皆稱譽之方且自視欿然略無自矜意其爲人如此吾知其他日得其時際於用而以建諸其事業將必表表偉偉足以追配於前聞人也無疑矣載旣爲翰林修撰鄕友秋官主事周君相率賀之而來徵予文予老矣姑爲是說贈之以爲後日徴云

送司業趙先生歸省詩序

士有越千里而自相知或以聲聞相接或以行義之契非有所爲而然也一旦相遇得以輸瀉其夙昔慕望之懷其懽忻悅懌之意爲何如哉由是議事而事立施教而教行有順而無逆有同而無異無所爲而不得者志同而气合有以爲之揆之古今皆若此也國子司業趙先生淳篤廉介士也徳行學術實有諸已初爲外校官所至有聲予聞其名甚熟先生亦聞予名而未識也及先生調官兗之金鄕衍聖公聞其賢言於朝乞遷爲府教授朝廷亦知先生之賢也畱弗遣擬授京秩遂以爲翰林待詔時予在翰林一見與語卽讙然若素交者然觀其意度辭气從容溫雅而悉其爲人未防先生陞貳國子迹𨿽疏而情則相親然終不得朝夕相往還論議滌其滯幽之懷以爲慊去嵗之冬荷防聖恩命予掌教國子時先生適被誣得白同日謝恩闕下相視俱不勝喜先生在監之日久監學之政練析無遺其所以處已化人之術惟所施爲無不宜焉而予學識疎淺闇於事情承命兢惕莫知所措然所恃可以自勉者以有先生爲之助也故自視事以來凡所以行於事施於教庶防其無大失者皆仗於先生予何能爲哉向非得先生則予之行妄作其所失也多矣𨿽然使先生非素相知予之心而予亦不諒乎先生之言各以其私情紛爭於是非利害之間則將有不勝之患豈特多失而已哉今先生得告歸省先塋卽日促裝上道在監諸先生各賦詩以贈之謂予宜爲序予於是悵然曰先生行矣言而莫予正也行而莫予箴也過而莫予規也而今而後人知向之所爲者皆出於先生而予之不能於其職也彰彰矣然則將柰何先生其速來愼無久畱於家期使予寡過矣乎

送王愽士還南監序

國朝外郡縣皆設學置師弟子員內設大學每嵗郡縣學以其才之成者貢之禮部禮部考試之中其式者陞之大學有廩餼以養之有師傅以訓之驗其術業之所至致之有司以歷試之有司者考其勤惰達之吏部而任用之然則大學受成才於郡縣吏部用成才於大學大學貢士之所自出也吾嘗以爲賢士之出由乎師道之立師道旣立則賢士之岀也必多矣然其本源則在乎郡縣學也今郡縣學之士之出者未見其皆賢也豈師道未盡立也歟自建學以來大學師儒之職多用郡縣學之師之教有成效篤學而賢者爲之夫以篤實之學而教乎已成之才宜乎其士之出於其間者彬彬然而盛矣而亦未之見焉吾不知其何以然也豈爲師者未盡其所以教之之方而爲學者未盡其所以受教之道以致然耶前年予得告暫還其鄕而少師楊先生亦奉命歸省先塋予往訪因過泰和縣庠今冡宰王公嗣子希稷分教庠學不慮予之至也𨿽防晤倉猝而禮度雍容諸生自兩齋出見進退詳雅威儀整肅退卽齋居弦誦之聲瑯瑯然予以是知其善教其爲教如此故出其門者舉進士爲國子生文學才行表表出人使郡縣學之爲師者皆如吾希稷也則賢才之出豈不多哉希稷爲南京國子愽士三年矣來考績天官書最將還國子助教姑蘇李某與希稷交善也徴予文贈之夫仁義道徳廉恥禮節人道之大端也爲師者以是而爲教爲弟子者以是而爲學則何教之不行何學之不成哉若夫偭仁義道徳以爲不足爲棄廉恥禮節以爲不足尙一切茍簡蔑裂怠弛縱恣以爲之則學者何從取法哉此教之所以不興而習俗之所以頽靡者宜乎其然也若予者徳薄才劣叨居掌教之職知是職之難爲也大懼不稱以取譏於時所賴僚屬之士相與輔其不及彌縫其缺失由是內釁不作外侮不至幸或庶防焉吾聞南監自愽士以下皆賢者也而吾友陳公爲其祭酒陳公又賢也夫爲其長與其屬之皆賢如此則其爲教豈不易而其士之出也豈不彬彬然而盛哉因希稷行吾爲陳公賀故有以贈希稷勉乎哉庶其有始終者哉

送徐郎中赴南京刑部詩序

南京刑部主事四明徐君仲福蒞政陜西司九載秩滿來天官考其績最陞四川司郎中仍分政南京其表兄余公天祥爲郎中禮部率同鄕及相知賦詩以贈徴予序之念昔太祖髙皇帝在位時詔百司之屬陞調攺遷無得出所司蓋以刑名錢谷甲兵禮儀之事各有所司惟其嫺習練達則不窘於所施而易以成功也予時亦未知其言之切旣爲秋官屬召詣行在行在刑獄頗煩而理刑者蓋鮮刑部以言先是命廷臣舉在外有司官之能且賢者以聞至是適至上命以知縣縣丞爲吏部郎者數人皆名能治民者悉自矜喜以爲自外而得效用於朝可以行其志矣及其居位而蒞政也囚系滿前吏牘盈幾言不能折其是非心不能籌其當否端坐終日無所猷爲政煩而慮亂獄滯而案積然後知才不素試驟用之爲難而髙皇帝之立法垂訓可以行於永世而無也近年以來郎官缺多用主事爲之以故仲福有是命也人皆爲仲福喜至形於言以褒之亦所以樂道其賢也仲福是行駕輕車就熟路固無難者然吾猶有告焉仲福昔爲主事也分理司事而已今去爲正郎兼該總統一司之事心無所不當知然亦有不當知者非不當知也知而若不知者焉耳無所不當聞然亦有不當聞者非不當聞也聞而若不聞者焉夫人皆有廉恥之心皆有攺過之念吾之所聞知有可以使人保其廉恥而亟於攺過者而吾盡以覺而發之使人廉恥之心喪攺過之念沮而終不得夫爲善之利使人不得夫爲善之利仁人長者之所不爲也吾聞仲福賢明端厚而善爲政故敢以此言進仲福其必自知之矣𨿽然此特處人接物之事耳若夫明刑愼罰則仁人長者之意猶所當盡遂請以爲終篇獻

送考功貟外郎紀公序

天官考功部缺冡宰王公以爲考功考察內外百官之賢否而殿最之而黜陟之其責亦重矣必得有學識公明賢正之人任之而後可久之公以監察禦史吉之永丰彭君武學校授大名之開州紀君文鐸二人有學有守任於內外大著賢聲足當其任特上章薦之以彭君爲考功郎中紀君爲員外郎以副之公卿大夫與司庶府曁四方之士之萃爲吏部者莫不以爲宜二人者亦自以爲遇知已思盡其力能𨿽未覩其盛而一時相傳以爲吏部小大之官皆碩望賢徳恊心以圖其政則朝廷之上賢才充牣而不肖者不得以幸進矣不肖者不得以幸進則在外之職無有不當者矣內外之政各得其人則政其有不興而雍熈之治其有不成也哉於是與文鐸交者相率來徵予文贈之予嘗與士大夫論天官四部之務孰難易皆曰文選擢任天下賢才以充眾職髙下大小輕重緩急必當其才必慊人心難矣或曰文選不難譬之農夫播種五穀隨其地髙下肥磽而布之無不生者及其生而茂而秀也耘而耨之然後知其孰爲稂莠孰爲稊稗鋤而去之而後嘉谷植焉此則考功之任所以爲難也予曰二賢之言皆是也然唐虞之際惟曰知人難能知人則能官人至於考績則曰三載考績三考黜陟幽明庶績咸熈未見言其所謂難者周官有廢置之則以馭羣吏又有六計以羣吏之治皆考功之職亦未見言其所謂難者然欲辧其治之得失而殿最之別其人之賢否而黜陟之而無不當焉則其所以爲難者不知而可知矣𨿽然天下無難事在人所力行何如耳若勤愼以蒞之公平以處之勤則精公則明則天下之事無不可爲者又豈有所謂難者哉二公皆由校官累遷至今官嘗謂予言欲盡教官之職窮日之力有不能若夫有司之事其力減半而功倍之予聞其言竊自思之昔嘗爲秋官屬從容有餘今老矣備員太學汲汲然無須臾之少暇而猶不能盡其所當爲每自顧歉然然後知二公之言之有味而今之能勝其任也無疑能不負公之所舉而負眾賢之所望必矣

送孫檢討致仕詩序

荊南孫先生子敏始以鄕貢進士典教蜀縣陞教嚴陵旣滿遷國子愽士愽士滿擢翰林檢討仍理愽士事又九載赴吏部而先生已年滿七十上章乞致仕朝廷於是頒以勅命褒嘉之又推恩贈封其父母妻而許之先生喜不勝告行於其素所遊者買舟輒辭去同寅之士求予文贈之因念與先生同年舉進士宦四十餘年皆老矣又同在國子而先生獨得引年而去於其行不能無所動於其中夫少而不仕爲無志老而不歸爲無恥以無恥之人而旅進退於朝廷朝廷之人其謂我何先生之先世吾鄕人也祖宗墳墓在焉先生嘗謂予必歸行省祭之禮鄕人見先生來必歡迎喜慰而予獨不見焉鄕人其謂我何夫以朝野之人鄙議而非笑之如此而使之出言以贈先生曽何足以見重而先生亦豈以爲重哉予以是辭焉諸君曰先生之言過矣人之出處進退各有其時不足較也若夫防晤離別之際則系於情先生在翰林在國子與檢討君皆爲僚屬而又有同鄕之好垂老之別烏得無情哉無情之人人所不取也予於是悵然曰旣不得於朝廷之人不得於鄕裏之人而僚屬又不之取焉是所謂進退維谷者也復何言沈而思之諸君所謂出於情者有不能已故爲言以贈先生曰先生以道徳行義重於朝廷故能得其始終以歸榮於鄕邦其不足爲鄕邦重哉誠使其後生小子知其足重而效法焉荊南賢士之出自先生歸益多矣𨿽然非獨荊南之士之所望亦吾鄕之士之所望是故予情之所發也先生幸無食前言哉

送上官主事還南京序

戶部周禮地官之職掌土地人民之數貢賦財用之事漢有尙書主財帛委輸卽其任也魏晉曰度支宋齊因之始立曹官隋爲民部而統四曹李唐以來始攺曰戶部而縂戶部度支金部倉部四司謂之子司有子司印得専行事國朝置六部如唐制其屬曰淸吏司而戶部以天下輿圗之大人民之眾貢賦之夥國初有十二司及皇上卽位以來徳業益盛土宇益廣人民益蕃而賦稅益增也則十有四司而兩京畿甸之地不與焉凡四方貢賦之所委輸倉庫錢谷之所出納國家經費之所取資皆出戶部非得公明廉愼賢而有才器者爲之則往往出百端耗財用而損國家無益於上而殃逮於下者多矣故嘗愼擇其人以居之邵武上官志眞重厚質直發身庠序登永樂進士第選任戶部主四川司事分治南京其聲譽然聞諸公間昨以事至京師旣竣事將還大理評事魯君用質來徵文贈其行夫士之未仕視爲政若易易然莫不曰患不得仕耳不患名之不立及其偶得之泯泯焉而無聞者其才不勝其任無足責焉耳若夫其旣有聞而旋出於士大夫之公議者由勤於始而怠於宦成者也志眞居是職久矣名聞益昭著於時不衰諸公又敬愛之而惜其別則其賢可知故予不辭而爲之序非徒以爲贈且因以相勉志眞其尙無怠以保厥令名哉

金臺別意送沐千戶南徵序

黔寧昭靖王之孫沐喜字可怡今鎭雲南都督公之子也性篤厚有武略而尙文藝比以公事上京師適朝廷命將往同都督公復徵麓川而可怡至詔授錦衣衛千戶命還隨都督公徵進可怡旣受命曰祖父子孫荷國厚恩如此敢不盡其所能力卽日陛辭上道於其行也太子太保成國朱公黔國沐公襄城李公保定梁公廣寧劉公與予數人者送之都城南門外小金臺之上酌而餞之朱公謂予曰先生交於其父子間今日之行可無一言以識其別意乎予惟凡通都大邑交遊故舊有行也必擇名勝之地以爲燕餞之所壺觴尊俎歌吟談笑各極其歡務利爭名者則惟富貴利達之是營經生學士則惟道徳文辭之是尙斯二者予或能言其意若夫軍旅之事則未之學也予何言哉公乃起而舉酒命予酌可怡曰先王佐太祖髙皇帝平一海內開拓土疆鎭靜南詔父子相繼於今七十餘年矣麓川小醜不順國法恃險爲亂上勞王師徵之三數年間始破其巢穴而不誅滅之是皇上天地之恩好生之仁也彼不知徳乃復萌異心命將再舉勢不得已也易曰師貞丈人吉蓋師出必以正而又得老成之人以主之然後人心悅從無往不克所以吉也孝經曰戰陣無勇非孝蓋戰非勇則不足以勝敵不足以勝敵則不足以爲孝夫孝者所以事君也不足以爲孝則不足以爲忠忠與孝實系乎此可不愼哉師貞丈人朝廷旣以屬之尊甫戰陣之勇吾徒敢以屬之吾子子其勉乎哉若夫道離別之懷序交遊之意徘徊繾綣而不能舎者此婦人女子之態非慷慨激烈之士之所宜故皆不及也於是襄城諸公咸懽然曰公之言是也請書以爲贈遂次第其語以書之使觀者知諸公之所以爲別之意者在此而不在彼也

送劉萬二進士序

皇上自卽位以來遵仿舊制設科取士於今十有九年凡七設科矣今年適當取士之春而北京宮殿成正月甲子上禦奉天殿受朝賀而天下貢士舉集於京師凡千餘人考試之獲登名於禮部者才二百人三月丁丑上自臨軒策之二百人皆英偉俊邁自喜其出而遭其時也忻忭踴躍以對揚聖天子之休命不自知其發乎情而爲文者浩然不可遏何其盛哉旣而皇上以天下無事人才眾多列於庶位者咸有其人欲有以優待之使得從容於學問之中以成其大用之才於是各賜之出身勅遣之還其鄕以待用於時吾鄕之士舉進士而來得中其科而在列者二人劉球萬節皆故家子年少而气鋭聰慧而俊爽有志於爲學者其來也迫於有司之命今之歸固可以遂其志矣𨿽然吾尢有告焉古之學者窮則求其志達則行其道蓋達之所施卽其窮之所養非有二致也後世則不然其未仕也誦其書而不知其道旣仕也習其事而不顧背於理専畱心於簿書文移之務刀筆簡牘之末以應變爲急救時爲切相競於智術之小數而相誇於巧捷之微才汲汲無須臾之少暇是烏知爲治之大道耶嗟夫彼卑官小職其所爲在給於事者固無怪其然若夫居廟堂之中以致君澤民爲事者其可不知所務哉黃帝堯舜三代之時風後力牧稷契伊傅周召之爲佐其徳足以輔君其道足以濟世從容議論於一堂之上而教化政治自行於八荒之外豈嘗若是之瑣瑣耶賈誼曰移風易俗類非俗吏所能爲俗吏之所爲在於刀筆筐篋而不知大體其言𨿽譏切當時實後世之通患也夫爲士者學聖人之道不思舉而行之乃相率而趨於彼以求合乎時之所尙而冒俗吏之名何其謬哉二君歸其益勉乎其未至者定其心一其志涵泳乎六經之所言究觀乎史籍之所紀思所以修身齊家者何道而所以事君治民者何術務其大而不屑乎其細求合乎古而不茍徇於時使他日出而仕於朝卓然有所樹立而不爲俗尙之所揺奪則庶防其不負皇上養育造就之意而將以爲科目得人賀豈不美哉

送吳編修歸省序

翰林編修吳節與儉得請歸省其親鄕邦士大夫相與燕餞於侍講劉君之宅各賦詩以贈之而以序屬予與儉予族妹壻也予妻兄與儉姊壻也旣親且故序宜無辭夫士之仕於時有冠冕以華其躬有爵祿以養其家有推恩之典以及於其親而又當乎國家淸平無事之時得盡覲省祭掃之禮昔人所謂衣錦之榮者此人情之所同也而有不同者或貧苦憔悴而田園林壑無復昔時遊樂之所者有焉或父母昆弟俱已零落俯仰顧望而無非可慨者有焉或兄弟宗族不相顧念漠然相視若途人者有焉夫如是將不以爲榮而又何樂哉與儉書臺大家家有慈母在堂康寧壽考而其貞節懿行足爲女婦法式其從兄與肅溫恭而執禮慷慨而好義與與儉居自幼至長恩義尢篤與儉之所以得専志於學問文藝而無內顧之憂以有與肅也昆季皆自郡城徙居西山中前年予歸訪與肅與予遊觀於山谷間至一平田沃壤林木茂宻處指以示予曰我將搆屋數十楹以待吾賢弟歸奉親待賔於此別未防而屋已成今與儉歸其爲樂可勝道哉吁天倫之樂眞樂也而得者蓋鮮予也二親久已見棄諸兄子侄之訃相繼而至所謂頫仰可慨者莫甚於予也然則予與與儉同其情而不同具樂於其行不能無所感故道其所不同者特詳焉

送方伯張公赴江西序

正統八年春以監察禦史廬山張公文節爲江西右布政使國子助教李洪與翰林檢討謝濟助教羅伯初率太學諸生往餞之而徴予文贈之皇上自卽位以來孜孜於求賢命官以圖至治而於方面大臣尢加之意焉𨿽簡在聖心又必參之以在廷重臣之所舉選不輕授也公自禦史超拜方伯人皆以爲宜由其才徳足以稱之也然而方伯大任布宣恩徳號令之出政化之施斟酌損益必適其宜如是而後可以無愧於其任故予於公特有告焉方伯縂治於外郡守縣令望之以爲表率四郊之民仰之以爲父母今一方面之間環千里而爲郡者不知其防所環百里而爲縣者不知其防區自守令而下任牧民之責者不知其防人有賢而善爲政不肖而怠於事者有廉而恵於民貪而毒於下者欲考察於平時而激揚於一旦則爲力勞而不勝其擾矣若夫不假於稱賞譽賚彼賢而廉者自知所勸不勞於搏擊黜罰彼貪而不肖者自知所懲而皆爲良有司是必有其道也窮鄕下邑鰥寡流冗不得遂其生者不可勝數而郡邑之間獷驁凶悍不事生業者不可盡紀有饑寒困苦望救於上而流離顚沛失其所者有把握官府以濟其姦而豪橫鄕曲以肆其毒者欲人人而濟之一一而制之則爲力煩而不勝其難矣若夫不假於勞來撫摩彼窮人自得其養不勞於榜笞桎梏彼惡人自向於化而皆爲良民亦必有其術也孔子曰其身正不令而行又曰徳之流行速於置郵而傳命仁人君子之爲政類如此公學廣而明於理才髙而練於事剛正而簡靜有守而有爲其致此不難予故爲公一言焉公行矣方伯毗陵吳公予故人也聽政之暇其亦以是告之將必有契焉

送李參議赴浙江序

正統九年夏吏部言方面太臣缺皇上命選廷臣之賢者任之得十有一人司封貟外郎雲間李君士徴預焉詔授浙江布政司參議於其行也少保成國朱公徴爲文贈之予因念昔舉進士赴春官時李君之尊府敬齋適爲尙書知貢舉其後予第進士入翰林往還兩京而公不離禮部喜接納後進溫然不以位望驕人故予得與公爲防年交厚善今公不可見矣見君之榮遇顯達如此猶見公也不能不爲之喜慰贈言其可辭方面郡縣之表率其任固非輕也夫郡縣之吏有賢有不賢者焉有廉有不廉者焉賢而廉者不有以旌異之則人不知所勸不賢而不廉者不有以黜罰之則人不知所懲其所以旌異所以黜罰之固在於方面大臣也然欲一一訪其績而旌之人人究其隙而黜之則不勝其煩勢亦或有所不行焉惟夫不假旌異而使人自知所勸不假黜罰而使人自知所懲是必有其道也環數千里之地山川風气之所間隔民情習俗之所異宜非探其情而導率之則人不知所從因其俗而誘掖之則人不知所化其所以導率所以誘掖之亦在於方面大臣也然欲人人探其情而導之一一求其俗而誘之則不勝其勞而力亦或有所不贍焉惟夫不假導率而使人自知所從不假誘掖而使人自向於化亦必有其道也其道不在他求正其身端其心爲之耳古昔仁人長者之爲政類如此以君之賢固優爲之而予猶有告焉凡仕者在知大體達下情而方面大臣尢爲急務茍大體之不知則煩瑣細碎郡縣吏承之而致之民而民不勝其擾矣下情之不達則倒行逆施郡縣吏承之而致之民而民不勝其害矣君之尊府自方面入爲六卿其爲政之大體君得之觀感聽聞之際熟矣雲間之與兩浙壤地相接民情風俗不甚相逺不待詢察而君固已知之矣如此而爲政將無往而不得固可以追配古昔仁人長者之風也必矣此予於君端有望焉君行勉之

贈按察李副使復任貴州序

一方面之間布政司所以宣布天子政教表率郡縣以治其民都司所以掌治國家兵柄鎭撫所衛以衛其民按察司執守國家憲度以臨蒞乎二者之間亦所以求民瘼而安之也是故居官者不能無賢否廉污之不齊爲民者不能無貧富彊弱之不一政務之行刑罰之施不能無暴急枉濫之失而逺鄕下邑又豈能無不得其所不得其養不得其平者乎二司拘於其職而不得行惟按察官者皆得以拘執訊問而無所忌誠得人焉以公平正大之心行激揚勸懲之政則一方數千里之內官何由而不歸於正民何由而不得其所鰥寡孤獨何由而不得其所養哉濟寧李公宗性初以光祿署官拜參議貴州民雜夷獠俗尙殊異以賊殺攻鬭爲常事故易與爲變不習禮義故難以馴服公至佐理政教示之以威而仁慈寓於施設之間綏之以徳而制馭形於言辭之表以故民夷感畏郡邑帖然而聲譽之著益章章乎聞於人矣未防朝廷以貴州副使員缺廷臣交章薦公陞授按察副使時公以外艱家居詔卽起公以往至貴州歡聲雷震四方肅然守令皆修其職業武吏皆斂其威暴𨿽深山窮谷獷夷黠獠莫不畏威懷徳向風慕化士閒於營堡民樂於耕鑿歌謡之聲溢於逺邇吁亦何其盛哉是皆由於公之聲威碩望之所素著有以爲之也今述職將還任進士鄭生相率來乞言贈之夫贈之爲言增也將以增益其所不能也夫公以寛厚之徳負有爲之才當聖明之時膺祿秩之隆出入內外所至皆有聲稱如此亦奚以餘言爲哉余𨿽言之亦何能有益於公哉𨿽然方今佐聖天子以施政化於廊廟之上多方面之賢而有名者然則公之往豈久於外哉惜乎余老矣歸田有日不得候公於都門以與士大夫慶賀之列於其行聊因鄭生之請而爲贈行序

送王僉憲復任廣西序

太宗文皇帝卽位之初舉行舊典首以科目取士及永樂甲申天下歌鹿鳴而來者凡三千餘人羣試於禮部錄名而對大廷登進士選者四百七十人武昌王君時舉預焉時舉通敏質直操履堅正不事矯僞而又有才藝諳練世故初授知江寧縣事攺春坊中允於時同年之士多去爲大官內而佐六卿副臺憲外而居方面守専城者比比如是人皆謂國朝科目得人之盛莫是過也而時舉以詿誤坐廢十餘年然後得僉憲廣西夫以其才識學行並進於時而獨罹屯蹇旣艱而後通豈其所遭遇固自有其時耶時之未至也處之泰然及其旣亨也若固有之一無所動乎其中形於其顏面者惟君子爲能然非君子而能然者蓋未之有也夫汲汲於富貴者必戚戚於貧賤況處屯難之極也耶處屯難之極悒悒若不可生及其脫然而躋於康荘且致位貴顯其能不自矜喜而變易其所守者乎此時舉之所以爲難得也貴賤不移其心險夷不渝其操方之古君子其有異也歟視乎今之人其有同也歟予也亦嘗遭罹艱險未有比君之甚且久也而猶所不堪以予之不甚且久而猶不堪故知君之所以爲難也𨿽然予與君同榜士也幸而遭值聖明無事之時荷防天地覆育之恩致有今日可不思竭盡心力以圗所報效於萬一也耶君行矣勉之

送彭僉事詩序

皇帝卽位之明年夏四月意謂治天下必本於賢才賢才之出必本於學校學校之教不興而望賢才之出也難矣乃詔在廷大臣各舉學術明正操履端恪者爲按察副使僉事監察禦史命往各方嶽及畿內之地専督學校作興賢才以圗至治於是得十三人而吾翰林編修彭琉毓敬與焉授廣東按察僉事以行同鄕之士各賦詩贈屬予序竊嘗以爲學校之政在乎隆師道作士气簡賢俊此三者其要也記曰凡學之道嚴師爲難此隆師道之謂也皮弁祭菜以示敬道小雅肄三以官其始此作士气之謂也燕朋逆其師燕辟廢其學此簡賢俊之謂也古之爲此者所以誘掖賢才以進於善而無須臾離於學之中故賢才之出濟濟然其盛惟國家所用而無不足者焉後世尊師重道之意衰釋菜歌詩之禮廢朋比邪辟之行作凡學校之教所以修已治人之方相繼而盡壊以至於今抑又甚焉其爲師者不知所以爲教爲弟子者不知所以爲學𨿽其素習已久然亦由乎作興之者無其人也郡縣之吏惟簿書期防之爲務而有不暇及焉無足責也至於藩臬大臣與夫朝廷之使之至也不知視學激勸之方不計其人之賢否不考其學之疏宻惟以其衣冠容貎進退應對之庸偉綬給以爲吾禮之輕重拜伏跪起瞻望頫仰與卒無以異出迎逺郊伏於道左以俟車騎之過而後敢起小不如其意輒怒罵而退斥之怒罵不足而施之以鞭撲鞭撲不已而加以罪戾吁道徳仁義廉恥禮節果安在哉是故無賢者也果有如胡瑗其人何蕃之才將潛深伏隩之不暇肯從事乎其間以自取辱哉此師道所以不尊士气之所以日卑而粗鄙暴橫輕浮薄惡之徒相與遊從乎其中詩書不足以變其習徳義不足以求其心驕侈怠惰自肆於規矩之外其才之不成也固然此賢俊之所以無聞而儒效之所以疎闊者有由然也不一大振作之不可以有成也宜乎朝廷汲汲於簡拔才行之士以専督責之任而吾特以此三者爲要務與諸公一言之果何如也倘以爲可而致行之則三者之中又當以隆師道爲先焉周子曰師道立則善人多多則朝廷正而天下治矣夫學校所系之大如此而以屬之十三人者其任不亦重矣乎毓敬可不加之意耶𨿽然此非旦暮事也勤愼以率之鼓舞以進之從容以待之務期其效之大成以副所望愼無速於近效哉

古廉文集卷五

欽定四庫全書

古廉文集卷六

明李時勉撰

序贊

送周太守赴任臺州序

正統九年秋七月以臺州通判貴溪周君旭鑑爲本府知府從民請也旭鑑初爲黃巖令六載有異政禦史三司以聞詔陞府判以褒之仍理其縣事命下黃巖之民歡呼抃舞老幼廢疾餓羸者相與慶於家曰吾屬幸有所依歸也鄰邑之鰥寡無告者相與泣於道曰安得有如周君者來撫我也其或有不得其平者不赴訴其縣皆來訴君以求其平又六年治效愈益彰其間恵利之及人者不獨黃巖也仰望而愛戴之者不獨其民也故於其報政天官也郡民與衛卒數十百人相與謀曰君之賢一邑不足以淹之今其往倘爲知者薦之朝廷畱之京師則吾與若等失望矣盍列其治狀上請爲郡守茍得遂焉則一郡受其恵豈不幸哉眾咸曰然於是以其情封章奏進上果允其請擢陞今職將行國子生徐彬以其事告予求文以贈之夫牧民之職在通民情達風俗而後可以行政茍不通其情不諳其俗則其所施爲必有拂其情違其俗者拂其情違其俗則𨿽驅之以刑廹之以勢有不得其從焉然則不驅以刑不廹以勢而能使之帖然而服從者是必有其道也今夫逺鄕瘠土之民貧而儉其俗質朴近郊沃壤之民富而奢其俗驕侈儉而質則易與爲善富而驕則易於爲惡知其易於爲善也必導其向善之意使之歡欣踴躍而不能自已焉知其易於爲惡也必禁其非僻之心使之摧抑消沮而不得自肆焉凡號令刑罰動作施爲之際輕重緩急抑揚取舎之中有導之之意寓焉而不使知其所以導之之方有禁之之意存焉而不使知其所以禁之之術如是則善者日勸惡者日懲舉陶於吾春風和气之中而不知所以爲之者而後爲政之善也周君於是固所優爲之何也熟於其民情風俗非一日也今之行特舉而措之耳其所成循良之政可以名於今與後而不愧乎古之人必矣於其行聊申其說以爲贈云

送史知府之任建寧序

皇上知守令之近民民之休戚系焉故嘗詔內外百僚舉所以堪任牧民者又命吏部簡在內久任而賢且能者授以州郡之職爲吏部者承命不敢忽夫以上之求之也爲至切下之舉之也爲不茍所司之所以擇而任之也爲不輕而膺命之日或猶有不滿人心者焉人果難知乎獨應天史君嘗爲進士爲行人旣九年擢爲建寧知府人則以爲宜夫一受任之頃而人輒以爲宜必能舉其職者也君性資聰敏問學【闕】

送張照磨歸鄕序

吾友張君友讓防稽抗直士也讀書能吟其爲磊磊落落不爲時俗所羈始以知者薦得福建憲臺照磨初至見政有是非輒公眾言其不可或不從必反覆辧論至窮極而後已故藩臬大臣爲之更令攺度以從政者甚多凡有所爲必審思而行之曰得無不可張照磨意乎然敬而忌之每遇事有難理輒以委焉閩之地濵海而備禦有失政三司官同諊之時有獄牽連久不決憲府命之往君至卽日理出無罪囚四十餘人被枉以罪死者十九人獄上上官以爲私置軍器將以貨利蠻夷烏可釋哉君署其案云竹盔紙衣乃防身之物非軍器也軍器必可貨者以此貨之果售乎卒盡釋之有中官率守關卒取民羌葉民眾共拒弗與中官教卒訴民聚眾拒采上供物者五百餘人所司令君逮捕之公曰我軰爲守土官凡上供物皆當知今不由我而自取之果爲上供物乎且五百人相聚爲惡郡縣官宜知之何以不言上官曰旣以命汝自爲區處無多言旣而又曰好爲之彼意恐不怫也君不應首肯而出不過家徑至其所取守關卒怒而笞之罵曰汝守關所以防姦乃棄而他往於法當死眾皆泣下君顧同列佯曰是必有率之者率之不得不往庶防其有生路哉於是眾皆嘩然曰中官呼我我安敢不從君曰果然各具狀來逾時百餘人皆至君問曰汝等相聚欲何爲上供物可已乎民皆曰實非上供物蓋我民食防榔羌葉耳彼欲私取貨之以爲己利故拒之凡聚眾必有爲首者如不信訴者在此請問誰爲之首卒戰栗不敢言君卽馳還中官迎笑曰事如何曰卒皆云大人率之往民皆曰非上供物僕欲訊諊之恐激之有他變或奔訴於朝使大人受重責不便故還白之中官遽起握其手曰張照磨非君防禍我矣惟所命君於是取訴卒與鄕長數人杖責遣之五百家遂得安君之爲政若此者甚眾予之所聞者止此然觀於此則其他防可知矣今年春君以考績來天官旣書最將還以疾辭得去歸其鄕予於是序以贈之見君之仕宦非落落於人世者也

送王大尹赴寧陵詩序

王氏安成故家孟常王氏之佳子弟今河南參政瀘願之猶子監察禦史體艮之從兄也明敏篤厚通知世務以國子生擢知河南之寧陵縣事寧陵民淳而事簡號稱易治凡邑有令有丞有簿有幕職寧陵獨不備其官惟令與幕職而已蓋以事有煩簡之不同也故仕於是者往往優遊閒適與民相安於無事終九載而去者蓋比比焉眾咸曰以孟嘗之才而居是邑不亦得其樂哉予獨以爲非是今之仕爲郡縣者得乎煩劇之地眾輒爲之咨嗟嘆息以爲難而斯人者亦消沮畏懼無復有爲之志如得乎閒靜之處眾輒爲之歡欣嘆羨以爲喜而斯人者亦踴躍矜肆無復朂勵之意是二人者皆不能以得名於時者一則餒而懼一則驕而惰也惟君子則不然遇艱難而不懼益奮發以展其所素蘊譬之幹將以剸犀兕而其鋩刄不折然後有以見其利遇閒逸而不惰益勤苦以求其所不足譬之江河以注滄海而其浩不息然後有以造其極孟常才優學篤固當付之以其所難而得此則爲非宜然由是而益進進不已使其所造詣日髙亦安知其非所以成其才而大用於他日也歟𨿽然予於孟常猶有告焉方今郡縣之吏惰於政務也甚矣民之疲於政也深矣聖明在上選防賢才以任守令固將有以濟之能者旌之不能者罰亦必及焉孟常勉乎哉孟常予姻友也而其職則牧民也爲姻友而期於大用者私恩也爲牧民而期之以盡其道者公義也孟常其亦勉乎其公義以副吾私心之所望哉

送孫知縣之任廬陵序

永樂十有八年秋九月以南城兵馬指揮孫公爲廬陵縣尹吾友翰林修撰蕭時中相率作爲詩歌以贈之而屬予序廬陵吉之大縣地廣而民眾家習詩書而人知禮節重廉恥而有恩義茍得夫賢令長以治之而其所以懽忻踴躍以聽其號令服其教化若水之趨下而親之愛之若子弟之於父兄無難也自夫爲吏者不知其所以長民之道或過於嚴刻溺於貨利椎擊而剝割之以殘其肌膚咀其膏血視其治猶商賈之區其於簿書期防猶且委而不顧而況於禮義教化之先務乎由是或以爲難治者豈其邑之罪哉夫朝廷選任賢能以居守令舉千里百里之民以付之正欲其治以教養之若父母之於子不能有以撫摩愛卹使之長育生息而反視之猶艸菅然其疾痛愁苦略不以動其中是果爲民父母之道哉彼齷齪猥瑣者固無足責學乎聖人之道負賢者之名果可以若此乎公始由大學出知浙之新昌山東之淸平皆以憂去服除調爲兵馬南城所至俱有聲稱今之去爲廬陵也廬陵之民何其幸哉其必能決去舊而惟新是圖以不負朝廷選任之意而無愧於其所學也審矣廬陵之民亦何幸哉

送楊大尹致仕還鄕序

前三十年予以憂制還鄕裏懷忠館予其家受舉子業觀其學甚勤行甚篤蓋有志於仕進者也後十餘年予始見其充有司貢來京師卒業大學又後十餘年始見其得職爲景陵令懷忠至官以持已愛民聞於上下然不事阿容賢者固重之而貪濁者咸忌焉至生事端以撓之懷忠於是浩然有歸休之意而不可得者久之今年懷忠上計京師防朝廷篤優老之意於是堅以疾辭得歸其鄕蓋自受職至今僅五六年而已噫以懷忠之仕何其進之難退之易耶夫進在人有不可必退在已所可必者一進退難易之間而懷忠之爲人可知矣非其恬退自修守已而循理能之乎懷忠歸其綸巾野服逍遙乎山水之間可以勝夫籫組輿馬之榮其林池田園之資可以勝夫廩祿名爵之貴而其東西南北去畱行止惟其所欲無不如意則又可以勝夫官守之拘世俗之累豈不樂哉然予聞古之致仕而歸者非徒休其老而已蓋又將以教於鄕而化之焉此鄕飲燕射之禮所以不遺於致仕者其亦以此歟懷忠其知所以自樂矣乎俟予得請而歸與懷忠同其樂可也

送楊允謙還建安詩序

文淵閣大學士兼翰林學士楊公之從弟仲宜自閩來省公於京師將歸公命其次子允謙偕行中書舎人許鳴鶴曁其僚友相率爲歌詩以贈之予備員詞林辱公之知甚深而予亦知允謙聰慧秀朗淳厚而好學恭愼而習於禮自童丱時嶷然已有成人之志今旣冠矣又得侍公於京師蓋其學問益修而禮度益謹人皆謂公有子也比見貴家子弟仰借父兄之庇輕裘細葛乘堅驅良馳騁於市裏之間傲睨於閭閻之內往往爲人所指議而非笑之有弗顧也此豈其性然哉蓋失其教而狃於所習也惟允謙獨不然生乎閥閱之冑長於富貴之中而能脫略浮靡屏斥紛華以從事於禮樂詩書之教揖譲進退之容穎然有以異於人而爲士大夫之所重者𨿽其性質之美要皆出於家庭之訓有以致之也不特此也仲宜篤於孝友之行不逺千里省公於此非篤於友愛者不能也而公又遣子允謙以侍其歸其愛弟之情又何如其至耶於是父子兄弟藹然於庭砌之間可謂椿桂齊芳華萼相映矣何其盛哉京都人士瞻望其儀容者安得不興起乎𨿽然吾於允謙之行而復有告焉學問之進由於勤而或不能造其極怠以止耳允謙歸益勉而弗怠不至其極不止則他日之所造就有以異於人而可以勸於人者豈止如是而已哉

送周孜谷還鄕詩序

永樂九年夏六月故人周孜谷氏與其兄徳隆偕其叔父隆祥來別予去歸其鄕吾友王君瀘淵與周氏有通家之舊聞其歸首爲歌詩以贈之於士友之在京師者咸作之而王君又屬予序予居京師有年凡賔客之至者無廣廈以爲遊息無酒食以相燕樂性復愚直不能爲軟語以相媚悅自非交契之宻而能以義相接其能一再至而不厭者鮮矣孜谷始以稅賦而來爲鄕人所誣以其情達卒得直其兄與其叔父自其家來視之常往還餘官舎中與之瀹茗淸論終日𨿽數來而不厭其能知交際之義者乎予昔家居時嘗過周氏見其子事父兄友其弟藹乎其情秩乎其有禮故吾樂與之交久而益親旣而別去數年幸得一相遇於此於其歸也安得無一言乎𨿽然人之好尙不同勤詩書者不知金玉之重重金玉者又烏知翰墨之爲貴哉故夫遺千金於途未有過而不拾者而載書策以適四方終日不得一售焉況於予言乎周氏本詩禮之裔孜谷又聰敏能讀書而其兄與其叔父皆淳雅端重今而處患難之餘垂槖蕭然聞有遺之言者則欣然喜非其好之能如是乎孜谷之尊嚴添祥君與其婦翁戴君誠問皆號爲知言孜谷之歸也拜二君之暇出吾文於筆硯間必爲知言所取庶防其不同見輕於重金玉者矣

送金武伯還新淦縣序

永樂二十一年冬文淵閣大學士兼翰林學士金公之次子武伯來省公於京師至之日公適扈駕北徵還武伯拜舞膝下稱觴獻壽歡慶之意婉愉之色溢於邸第退而與賢士大夫交接往還從容溫雅謹於禮節而愼於言辭恂恂然無驕矜之態慢易之失人皆曰貴遊子弟之賢者有如此乎明年春公遣之還詞林文學之士惜其別相與賦詩以贈之俾予爲序夫公以偉才奧學事今上皇帝爲侍近之職處心忠直制行潔白爲上所信任委以腹心古之所謂內相者不獨在乎命令制詔専職文翰討論潤色而已所以攄誠竭慮出入獻納圖惟厥政有以契乎宸當乎事理固非眾人所能及其際遇之隆寵錫之厚亦非羣臣所可擬而公猶自視欿然未嘗以矜已而誇於人豈非厚徳之士乎故武伯得義方家庭之訓涵濡漸習之久以礪其文行成其徳器不流於習俗之偏而稱其爲故家賢子弟者豈偶然之故哉𨿽然公負其道徳之美以佐天子敷施教化陶鈞萬類俾無不遂其生得其所而皆由於仁義禮樂之中樂乎雍熈和洽之治功著於國家名昭於簡策將使天下後世之人瞻望企慕有不可及之嘆寧獨刑於家庭之間而及於子弟而已耶故吾於武伯之行序以爲贈使人知公之大者如此而武伯之賢將必嗣其業豈止於今所頌美而已武伯亦尙勉乎哉

送管谷汝序

書臺管氏子恂倜儻而好義嗣子谷汝英偉俊邁有父風予曩家居時獲交其父子間甚厚其後沗進士列官於朝濶別不相見者蓋十餘年矣每因人往來問道鄕故人情風俗與往昔異者甚【闕】

谷汝事其親孝敬不衰而待其異母弟友愛深至者無異辭爲之【闕】以爲故家流風餘韻猶尙存焉其必有觀感興起者今年冬谷汝以公家事至京師將還過顧旅舎握手歡甚欲久畱以罄予懷谷汝則以其尊嚴臥疾於家而其弟幼弱卽買車促裝犯霜露戴星月晨夕南還以奉湯藥爲急不能一日畱也嗟夫谷汝果孝弟人也耶不然何其聞與見焉者合也𨿽然吾於谷汝之行深有感焉孔子美子賤之賢則曰魯無君子斯焉取斯孟子曰一鄕之善士斯友一鄕之善士昔吾居於鄕見前軰舊徳以孝弟禮義訓教其子弟而子弟之所以更相戒飭以奉承其訓而不敢違故人情厚而風俗美今吾居數千里外見鄕之罹患難父兄子弟之不相顧者比比皆是亦獨何哉豈鄕之所謂善士者少耶何其今與昔之所見者相去之逺如此故吾於谷汝之行深有感焉谷汝歸鄕人庶其有所感發而興起則其欲與子賤之君子與鄕之善士者將必來取法而風俗淳美之如曩時者蓋亦易矣吾於谷汝之歸卜之

送羅知州赴廣徳詩序

永樂十有九年夏四月皇帝以天下藩臬之司郡縣之任未盡得其人乃命重臣四出考核察其賢否廉污勸賞而黜罰之命下之日四方逺近之人莫不歡忻踴躍以爲慶幸而吏部之用人也亦詳愼而不敢輕焉於是吾友羅君坤泰以庶吉士起授廣徳知州將行朝之大夫士相率爲歌詩以榮之屬予序予惟方今郡縣吏其不職也甚矣始也當都邑營建之時四方朝貢之集其供給之需科徴之務國家經度固有常法而因是以徇其私者十常八九財用已匱而其欲無厭故政日以民日以困𨿽重法以防之嚴令以禁之而不知止也其間能因其經度之常以防其民人防何其人哉於乎向之所爲固或有由也今也經營旣已停息矣四夷旣已罷通矣徴斂百需之費悉已蠲革矣其壊法困民之罰復宥釋而咸與維新矣於斯而不思所以滌刷穢慮遵循矩度而尢於濫而不知檢是宜國法之所加而無足卹者矣𨿽然吾常以爲用人者之過也何也蓋守令之職至不輕也乃或舉於凡民之中而以其人材之偉或拔於胥吏之羣而取其刀筆之能或循夫資格之常而不顧其庸駑之材目未嘗覩夫民之艱苦心未嘗辧乎事之是非國家之法度未之或聞也政治之設施未之或習也皇上所以愛民卹刑之意未嘗一經其聽慮一旦驟而授之以牧民之任彼懵然而莫之省乃以其所得之任爲貨利之資貪虐自恣無所顧忌𨿽警之而不悟宥之而不知攺者其性習然也今吾坤泰歌鹿鳴於鄕而來京師一舉而第進士爲吉士翰林出入廷陛之間近聖天子淸光其於國家之典民事之常致治之務固已通達而練習之皇上所以愛民惓惓之意亦飫聞而識之非一日矣舉而授之是任豈不當歟使用人者皆如是舉也亦何足過哉而受任皆如吾坤泰也又豈有前所云者之失哉以坤泰觀之其他有不侔矣於其行故有以贈之

送吳善存還鄕詩序

善存予姻友也其尊府壺翁先生爲楚府教授還鄕祭祖時予爲縣庠生得拜識其顏面儀容儼雅言論溫然使人望而敬之卽而愛之𨿽與之久處而不厭惜乎其復往而不能畱也其後先生歿於開封而予在翰林爲之一出涕先生歿後之四年善存始以其喪歸葬翰林學士解公爲志其墓今少傅兵部尙書泰和楊公遊武昌時與先生友善見所撰志謂善存曰先公徳善尙有可書者學士蓋未知也善存欲得其詳公曰他日當爲汝書諸墓碑是後善存以家門多故未暇及此又三十年忽憶公言買扁舟徑詣京師拜公館下求焉公旣老負國重任論道經邦之餘有求其文者堅拒之及善存至欣然曰子如不來吾亦將書以遺子況子來求邪卽次第書之以授善存善存喜曰吾奔走六千餘里而來獨爲此也今得之足以慰先人地下復何憾卽日促裝歸鄕之士大夫皆賦詩送之以其序屬予方今世俗之子弟於父兄之仕也相與還往省視絡繹及其一遇禍患或至於死亡也則絕弗復顧遂使流落於逺方埋骨於異土四時享薦祭掃之際略不一動其心焉尙肯畱意於銘志碑刻跋歷險阻求之於數年之後而圗爲不朽計邪斯人也豈獨無孝弟仁義之心哉由鄕無善俗以爲之勸而親戚故舊又莫能告之以其道故終迷而不知信也由是觀之善存其亦賢於人已乎諸君以是重之使聞善存之風或有感發而興起焉者是亦厚風俗之一助云

送劉彌勗赴髙縣序

士之仕也有得失取舎升沈榮辱之不齊惟讀書達道者爲能安之蓋讀書者必達乎道達乎道必安乎命安乎命則得失取舎升沈榮辱舉不能動之不然則妄意以求之違道以干之旣不足以得之而或至於喪敗者有矣彌勗自少聰敏勤於學問入縣庠爲弟子員諸生多讓其賢旣舉於鄕郡試於禮部同進之士多第進士而彌勗獨得補外校官以去或者爲彌勗惜之彌勗曰此吾命也且吾學之未至耳豈有司之過哉欣然就道無所辭旣兩爲校官坐事左遷縣幕職人尢爲彌勗惜之彌勗曰此吾命也且吾行之未至耳豈所司之過哉欣然就道無所恨一則曰命二則曰命又深罪乎已而不尢乎人非讀書達道之君子其能然耶今之士好髙負气一得卑秩輒奮然不樂故有居幕職而與縣宰者是不安乎其分者也不安乎分將何導民以禮哉彌勗能安乎命則必能安乎分其去髙縣必有可觀者焉彌勗有道之士也夫道化民之本贊百里之政每事必由於道而無所厲乎民民其有不化服也哉彌勗行交遊之士皆賦詩以贈之而予爲之序云

送義民允謙還安成詩序

仁義人所固有者而鮮能行之以其所固有而不能行豈以仁義爲不足行邪以仁義爲不足行則必輕乎仁義矣輕乎仁義則必重於利重於利則必防已以求之𨿽殞身滅性有不暇卹也殆將孜孜焉惟利之是營而惟日不足矣以其所不足之心而欲使之推其所有以及於人其能然哉此仁義之所以不行而行仁義者之所以難得也朝廷務養民之政而行備荒之術詔民有出粟以助者降璽書旌其義而復其家吾邑聞命而起者四人謝氏允謙其一也出粟二千石以實官廩使者以其名聞褒賞之如例允謙來謝恩闕下又賜膳於光祿遣還翰林編修吳與儉嘗從遊其尊府之門而交於允謙久且厚者賦詩以贈之謂予宜爲序夫天之生物所以養人者也生物而多於人所以使之用而有餘也然不能均與之不在乎此則在乎彼故有富有貧者焉有餘有不足者焉以其富而有餘給其貧不足者亦理之常也天之道也若夫居積丰厚而不施之人者背乎天也背乎天者則必棄於天矣何也人之所以丰盈而富厚者天之爲貧不足者寄也知其爲天之所寄也推之以利乎人則有以合乎天矣合乎天則可以長有其所有以濟人之所無而不爲天所棄矣謝氏邑之大家允謙謝氏之賢者其尊府復古先生篤學老成士也丁亥嵗旱吾以內艱家居過先生適先生自百里外禱於龍潭還設壇於裏髙山延道士誦經其上晨夕謁禱焉吾曰此天災人力若之何先生曰至誠感神古之人有行之者我何爲獨不然且我家可自給一鄕之人不食我能獨食耶其後果得雨鄕人賴之伯兄允濟尢好善樂施嘗以詿誤至京師見道路廢疾餓丐者掇已所有與之不恡在憲獄得白出其衣衾之類悉以與所識窮乏者及歸行槖尙千錢盡舉以濟人之不給者則是允謙之所爲如此者其父子兄弟之間性習所常然不足多也第以吾邑近四萬戶以四萬戶之多而尙義者才四人焉則允謙可謂難得者矣允謙行吾徒儒者也貧不足者也虛言以爲贈於允謙固無益也又何益於鄕之人哉𨿽然鄕之人若允謙之富而有餘者不少也歸而出吾斯文於座側觀者必有感發而興起焉則庶乎尙義者之多而於鄕之人亦庶乎其有益也聊以允謙之行卜之

顧東起廬墓承旌表序

孝子不忍死其親之心𨿽終身有不釋也況初喪之際也耶初喪之際擗踴哭泣水漿不入口而柴毀骨立者此人情之常也而於旣則有負土廬墓不歸者何也蓋朝夕承歡於一堂之上問安定省無所違離一旦有死生之隔其忍遽棄之中野一去而不顧耶此所以有負土成堆倚廬於墓者又孝子之至情也情之至而足以動天地感鬼神致祥異載在史傳古今爭相傳誦以爲難得豈非以能盡其道者鮮耶太醫院士昆山顧暘東起喪其父善庵處士自北京扶柩走數千里歸於江寧長山之原與其母張氏同窆焉旣手植松柏數千株結廬墓次晨夕奉侍進爵進饌悉如平時哀至則哭有烏鳥數百翔集於林木麋鹿六七馴擾墓所相與鳴號若乎哀者然及三載又有五色芝艸產於墓上人皆以爲孝感所致相與言於有司有司以聞於朝廷嘉之詔旌表其門鄰曲交遊之士相率徴予文以慶之東起誠孝子也往年有韓院判者與善庵一語不相合舉東起使日本東起卽治行告辭於善庵善庵曰日本在東南萬里外經渉海濤柰何東起跽曰朝廷有命安敢以艱難辭不肖行矣大人愼無憂善庵亦喜曰吾兒能盡心國事吾又何憂旣而東起果無恙還而韓已物故矣人又皆曰東起不獨能孝於親而又能忠於國使爲子爲使者皆如東起也則士之見稱世者不少而東起爲不足多矣是則東起之見重於朝廷者豈徒然哉誠足爲世勸於是序以褒之

贈右覺義無言上人住持大慈恩寺序

爲佛氏能自重者則必爲人之所重蓋自重則求諸已而不求諸人夫求諸已而已益以修不求諸人而人樂以從此儒者事也爲佛氏之教而能儒者之事得不爲人所重哉僧錄司右覺義無大能仁寺住持無言上人議公金臺名家子也性敏慧履行端懿幼從今闡教月庭師學西方書一過目卽了大義及長詞翰戒行度越等倫永樂中嘗預讐校大藏經典無何遂總其事宣徳中防恩擢用今職兼住持大能仁寺以誠恪端謹歷事四朝爲諸僧稱首遂奉詔入大藏經館縂督校正今年秋用薦兼住持大慈恩寺命下之明日柏林寺住持淨嶙等相率徴文贈之予性簡率於方外人少接及來太學與柏林宻邇故與淨嶙師相識來求予文欲以爲無言重也因念往年與吾友楊公宗勗數遊慶壽月庭師每延入方丈焚香瀹茗坐語移日其後予與楊君俱縻於職務不得與月師數相還往今三十餘年楊君已物故而予與月庭師亦皆老矣幸聞其有髙徒若無言者願一識焉故不辭而爲之言昔魏晉唐宋以來賢士大夫與方外人交者習鑿齒謝靈運白居易裴休栁子厚蘇子瞻黃庭堅諸公皆名重當時故道林逺法師休上人之流亦由以見重一時而垂耀至今若上人者力於自修不污流俗固無譲於道林軰惜乎予言不足以重之而上人以名家之裔出遊空門超卓有戒行旁通乎儒雅淡然自足無求於人則其能自修而自重也審矣又奚假於予言爲哉𨿽然求諸已而不求諸人固儒者之事勤於始而怠於終尢佛氏之戒上人誠能事其所事而戒其所戒則於教法將無所而不至矣以是而爲上人贈顧不輕也眾咸曰然遂書以爲序

榮養堂詩序

凡爲人子者莫不欲致養於其親而或有不能者焉亦莫不欲顯榮於其親而或有不得者焉能得其養矣而或有不知其所以爲養者焉爲民而居乎畎畆之間耕鑿商賈足以備甘防之奉然或有水旱痢疫之不齊饑窮困苦之不一而又有官府發召之役𨿽頃刻以求其身之安且不可得尙安能以養其親也耶爲士而居乎庠序之間讀書學問足以榮三釜之養然或賔興累黜於有司充貢見退於禮部而又有防官遴選之嚴𨿽欲遂其心之所求且不可得尙安能以榮其親也耶無水旱痢疫之災無饑窮困苦之憂不見黜於有司不見退於禮部可以盡其養而致其榮也矣乃或有好勇鬭狠以觸官刑貪黷暴虐以干國紀憂及其親而恥辱逮焉此其不知所以爲孝者也孔子曰謹身節用道先王之法言行先王之徳行此所以爲孝之道而養親之實行也姑蘇韓公雍其尊甫幼以閭右徙居京師公遊郡庠以淸才實學一出與名進士旣躋膴仕爲賢禦史二親具慶皆年餘六十康彊無恙士君子爲題其奉親之堂曰榮養非以譽之蓋以期望之云夫髙車駟馬旂旄導前尊甫居京師固常見之不足爲榮也食前方丈日用三牲尊甫之殷富可以自具不足爲養也惟膺夫推恩之命褒嘉之寵歡忻娛樂光耀始終略無一毫顧慮以怫其心志則其爲榮養也至矣公在柏府操行端正朝之士大夫多重之爲之嘉禮按巡江右聲望凜然見事明敏而處置精詳存心寛厚不爲赫赫之威而郡縣之間聞其風者莫不畏懾由此觀之髙官大爵公之所宜有則其所以爲親榮者豈止於此而已公尙勉乎哉非公之賢士君子安得以此望之予亦安得以此言之使還拜慶之餘出斯文於座側尊甫見之必將曰是意也先生旣言之吾尙何言哉吾兒能行之吾尙何憂哉昔人曰榮名以爲寶吾其寶之哉若然則父子之賢於韓氏見之士君子於是歌詠之而予又爲序之

先哲讚並序

嚴州教授王原得先代諸賢畫像後有名公題識予獲披閱見其風神气韻有足使人敬慕者孟子曰誦其詩讀其書不知其人可乎是尙友也觀此則尙友千古之心自覺有不能已者爲作讚詞書以歸之時勉拜手

伊尹讚

興聖事業耕野之時旣膺三聘措置無遺

惟昔耕野怡情養性幡然而起勛業誰並

傅說讚

胥靡傅巖欽承相位霖雨蒼生功蓋萬世

太公讚

一竿渭水澹乎此心旣出鷹楊名垂古今

顏子讚

簞瓢陋巷自樂其天壽𨿽不永正道攸傳

曽子讚

一貫之防黙契於中斯道之傳獨得其宗

子思讚

先聖之裔道徳所鐘欲知其人在乎中庸

孟子讚

推明聖道攘辟異端仁義之言萬古永傳

周子讚

上無與比下無與倫逺紹絕學覺我後人

明道讚

天資粹美气質淸純道徳之懿陽煦春溫

伊川讚

性質剛方踐履篤誠先聖矩度後學凖防

朱子讚

折羣言歸於純粹聖道昭明萬世無

君親二讚

金華義官某作思君思親二詩見示予謂二者人道之本人之生世奚庸而不思乎爲續二讚於後俾世之忠孝君子各勉於所事也

思君恩讚

君者身之所養也爵祿之榮名位之重天髙地厚報施無由君恩之重有如天地思欲報稱其何能至瞻望闕廷惟恭敬止竭盡庸駑斃而後已

思親恩讚

親者身之所由出也生成之徳撫育之恩夙夜思之其何以報父母之恩昊天罔極欲以報之於何庸力河源可窮海波可息悠悠我思其何能釋

僧房四讚有序

京師近郊有貞明寺予與二三友遊至其地坐僧房中壁有白玉蟾鉄拐寒山拾得四像僧官指求予讚爲之讚曰

一塵不染五蘊皆空【闕】中夢覺詠月嘲風

跛而能履靜而通神一拐【闕】戱鎭古長存

行無所寓止無所求萬有皆空誰與同流

去來無迹無姓無名旣悟道妙一笑同聲

古廉文集卷六

欽定四庫全書

古亷文集卷七

明李時勉撰

表

車駕幸太學謝表

泰運宏開光啟雍熈之治重明麗正茂昭經緯之文辟雍式睹扵告成聖駕特防扵臨幸衣冠咸集海宇同懽恭惟皇帝陛下睿哲文明剛健中正聲教被乎四海道徳冠扵百王聖學緝熈舉經筵之盛典文謨丕顯新冑監之宏規廊廟煥金碧之輝聖哲儼威儀之雅斯文鬱鬱振古罕倫成功巍巍扵今乃見念祖宗曽勤扵龍馭宜聖明躬睹扵虎闈瓘瓚有容籩豆加飭陳詩書而敷帝王之訓因富庻而宣教養之方曠世稀逢淸時榮睹瞻依天表聆訓飭之綸音拜舞橋門感作興之恩意是皆皇上至仁大徳聿彰文運之鴻猷斯實國家重熈累洽化成天下之偉績也臣等粗知章句沗職師儒叨承寵遇之隆愧乏防埃之報天長地久祝聖壽扵萬年日照月臨仰皇明扵八表無任瞻天仰聖激切屏營之至

陳情乞致仕表

臣艸茅賤質樗散防材十六而遊泮庠從師講學三十而登進士釋褐飄纓選入翰林首被文皇之隆眷使居祕閣博觀先聖之遺書旣九年而擢屬秋官未三載而召與史事自玆七命膺祿秩之益崇歷事四朝沐恩榮之甚廣叨荷聖皇之寵命授臣掌教之淸班受職防恩所當戮力反躬度徳實匪其材譬猶下乘之駑駘空負上槽之菽粟今臣行年七十之上而疾病交侵居任三紀之餘而防埃無補昨者敷陳愚悃懇乞歸休皇上垂念老臣未賜兪允而愚臣亦戀明主敢遂閒安第以枯朽之資不堪委任之重昔也徒持文墨議論何曽有益扵朝廷今焉幸當教育賢才豈能有禆扵聖化正宜堅葵藿之誠心可惜廹桑楡之暮景形骸潦倒精力衰頺尋常扵庻務之施行或記一而忘十朝夕扵諸生之訓誨每語後而遺前言則气不續聲行則筋不束骨臨政多怠慮事不精𨿽使竭犬馬之防勞終莫報乾坤之大徳徒有妨扵賢路終無補扵明時伏望聖慈許其致仕俾得棲身畎畝全三尺之防軀擊壤康衢祝萬年之聖壽無任瞻天仰聖激切屛營之至

說

文說

進士劉球求樂旣登第將歸過予而請曰吾昔所學者科目之文也今承命得還鄕以績學扵家將盡棄舊學而惟新是圖其道何由予曰子之所謂圖其新者其至扵道耶將惟在扵其外之文耶志扵道則昔之所學者固無悖焉而文不外是矣如惟事乎其外之文而不究其實焉則𨿽學之勤而求之切吾未見其得也夫六經之所載者皆聖人之言未嘗有心扵爲文而文從之者其道在焉耳讀其書則思所以窮其理誦其言則思所以行其道由乎仁義之塗而不汨扵利誘之私使其气充而理得則其發扵文者自優然而及扵古豈有異術哉𨿽然王荊公嘗云文章當先體制而後工拙必知乎體格變態之髙下扵是從而由之則庶不瞀而流扵卑弱不知乎古而能有及乎古蓋未之見焉堯舜三代辭簡而理備渾然深以厚不可尙矣先秦兩漢去古未遠雄壯博雅未易及也自是而降至扵唐宋作者益眾然能追蹤乎古人者不過數人耳是皆道明徳立之士其言足以垂世而立教豈偶然哉下至魏晉六朝五代之間流扵磔裂而純駁相雜者要在愼取之耳至扵今之所謂時文者特掇科求仕者假是以進焉𨿽其文體輕浮疎淺而扵道則未嘗戾也道在是而不戾則由是而進扵古也不難矣求樂歸而求之吾知其新之所得者固沛然有餘矣且求樂之先能爲古文者若容先生至今人猶傳道之以家學之舊而又以求乎古則進而至扵古也將自有所不能及矣

易說

南昌塗彥昌作玩易山房爲退休所命其子來京師求子言彥昌善先天數學以人之生年月日推其富貴貧賤壽夭死生禍福患難如指諸掌其所玩果易之所得乎昔者聖人之作易也一本諸理因其盈虛消息而知進退吉凶死生禍福而避就之故常有吉而無凶得福而少禍後世捜探其奧以推測宇宙古今之運天地陰陽風霆變化之妙因以及乎人物貴賤貧富壽夭之不齊此易之緒餘也若彥昌之所玩其古聖人所作易乎抑後世所探之緒餘也古聖人之所言理也後世之所探緒餘也數也論理而不論數可論數而不本扵理不可不本扵理則將涉扵虛無妄誕而無所歸矣故吾欲與彥昌一論之進退存亡數也知進退存亡而不失其正者明扵理也易之所言故如此彥昌其以是玩之京房善易而以欺詐招禍虛中知命而以餌丹求仙由其知數而不知理也彥昌其愼之哉

琴書說

廬陵彭翔漢年富而聰敏能鼓琴又知讀書好文辭嘗辟一軒畜琴一張書萬卷來徵予言予聞琴者禁也所以禁止其邪思以就夫中和之徳者也書者著也所以著聖賢之言而使之求其道也古者聲樂未作伏羲始制琴以修身理性反其天眞由是聲音起焉聲有宮商角徴羽被於五弦厥後黃帝之作咸池堯之大章虞舜之作簫韶禹之大夏湯之大濩周之大武得有所因者皆權輿扵此古者文字未立伏羲始畫八卦以通神明以類萬物之情由是文籍生焉易有彖辭有爻辭以斷卦爻之吉防至孔子又作十翼而文辭扵是益盛厥後典謨訓誥之言國風雅頌之什禮樂制作之文褒貶筆削之防得有所紀者皆本原扵此故論聲音而不本扵伏羲之琴韻者非知音者也論文辭而不本扵伏羲之畫卦者非知文者也然則琴樂之器也書載道之器也君子無故琴瑟不去扵前詩書不釋扵手非以徇耳目之欲縱玩好之娛蓋以其有益扵身心者固非尋常外誘之物之可拒也誠防因是以求之而不怠焉以養其性情以明其道義則中和之徳可成聖賢之域可企而爲君子之歸也不難矣翔漢以是名其軒可謂有志之士也世恆言有志者事竟成翔漢勉乎哉

化導說

詩書禮樂之化人易易也而或者以爲難予不知其何以然也夫父子君臣夫婦兄弟朋友之倫人之所固有者不以華夷而有間但其日用由之而不知其自有聖賢者懼其終不之知則三綱五常之道壞亂極矣不惟壞亂胥入扵鳥獸之羣而不能變也矣扵是筆之扵書庻乎有防以之而教乎民使知其道之爲已之所固有者而防盡不至扵鳥獸同羣此古聖賢之用心也今有防以古聖賢之心舉詩書之所言以教導之彼以其所固有者而聽乎詩書禮樂之言歡然以由扵其道不煩鞭朴而自不出扵防範之外者則豈不易哉夫鳥獸產扵山林其去人也遠矣茍拘而敎之其拜舞跪起言語歌詠莫不如人意者非其性然也敎使然也況扵人之靈扵物者不可以教也歟予友彭衝霄以永樂甲午鄕貢分教貴州之普安本夷獠之地素不習詩書禮樂之教衝霄至擇其秀爽者日夕訓誨而督責之不惟其言語文字之間而又導之以躬行踐履之實未逾年而風俗大變詩書禮樂之習蔚然可觀視中邦無異學校之士穎然而出咸欲效用扵時而貴州初未有科貢之設士無由以進衝霄知其然遂以聞扵朝俾附雲南試使有出身之望宣徳己酉貴州中者果三之一而普安有預選者由衝霄始也以是觀之世之子弟違綱常悖禮義而同扵無知之羣而不知自反者豈其罪哉實父師之不防教使然也夫以無知異類蠻夷逺方盡心以教之宜若自然況扵中國禮義之俗之易易者乎衝霄考績天官陞教祁陽交遊之士重之皆贈之以言予以衝霄之教扵普安且如此而況扵祁陽也哉𨿽然教者貴扵不倦學者貴扵自勉予故爲此言以爲衝霄頌且以爲祁陽之士勸也

師友說

宜章彭先生友諒分教蜀之溫江旣滿入京調安成眾咸謂予安成人能無言耶予曰然韓子曰師者所以傳道授業解惑者也夫所以爲教者必由扵是而後其教行其所以爲學者必由扵是而後其學進是故爲師者道旣充矣而必爲人傳之業旣廣矣而必爲人授之惑旣釋矣而必爲人解之彼不吾求也不吾受也不吾問也是自棄自暴者也絕之可也爲弟子者道不足扵已必扵師而求之業未成扵已必扵師而就之惑未釋扵已必扵師而辧之彼不吾傳也不吾授也不吾解也是爲已而非爲人者也去之可也夫如是則爲教者誠而爲學者篤其能相與以有成也必矣若夫爲師者靳恡閉固非有重資厚幣足以動人者未肯一輕示之而輒絕之爲弟子者怠惰玩愒非有誦習可以速成者未肯一輕從之而輒去之是則爲師者不知所以爲教爲弟子者不知所以爲學其能相與以有成者鮮矣獘邑𨿽小而士多好學𨿽深幽僻逺之地弦誦之聲相聞防處之際論文賦詠之外不及乎其他故子弟多成其材況學校有廩餼以養之有師長以教之有有司以勸督之得専心一志以由扵學而不暇乎他所務則其所以成乎其材也抑義易矣夫以好學易成之材而又得如先生者以爲之師將見士之彬彬然出扵一時而盛扵往昔時者無疑矣予故道師弟子之所以爲教與學有成與否以爲先生贈者所以激勸乎邑之士子而有望扵先生以成之先生必有以副吾望也

懷徳說

宋太師中書令範文正公之裔孫內臺照磨以珪生九嵗而失所恃旣長而失所怙嘗以今之獲授榮名者皆先徳之所致也因扁其堂曰懷徳問其義扵予予曰徳莫大乎天地而親之徳與天地同天地之徳不可名而親之徳亦不可名不可名而以名其堂則堂之所存亦親之所存也是故時乎春也大鈞團垣淑气咻和飛潛動立以息以萃此天地生物之徳也處斯堂而大觀之其防防父母生身之徳乎時乎夏也二气動蕩景凱扇燠披拂長養庻類以育此天地育物之徳也處斯堂而反思之其能防父母養育之徳乎時乎秋冬也霜露團結風气烈栗羣動旣成品彚亦實此天地成物之徳也處斯堂而內省之其能防父母成已之徳乎是以升是堂也肅乎若親之陟降而出入腹我也僾乎若親之言笑而辟咡教詔也宛乎若察其疾屙而爲之摩抑也恍乎若識其饑寒而爲之飲食也懌乎若有所得而喜其防言也戚乎若有所失而懼其或僕也彷佛乎若獨立而趨庭之有間也隠約乎若倚閭而望其未至之有憂也食息也而常若見乎羮墻啟處也而常若見乎幾席以至萃嘉賔於斯聚婣友於斯安樂笑語於斯而吾親之徳亦恆若著存於斯而不能防焉然則以珪思親之意其有已乎昔子路南逰扵楚累裀而坐列鼎而食以不及養親爲感而有風木之悲故聖人稱其能以死事盡思焉今君以是而名其堂其亦可謂能以死事盡思者矣𨿽然親歿矣不可得而見矣𨿽日具三牲五鼎之養亦無自而進矣然則果何爲而可以泄其思也歟聖人不云乎立身行道揚名扵後世以顯父母是則親𨿽歿而猶不歿也懷其徳而致其報孰有大扵此哉方今聖明以孝治天下善無不錄以珪扵移孝就忠之道維其時矣

成性說

水之行乎地中流而不息其孰得而名之哉及其而停深而明撓之而不混汲之而不竭扵是名之曰淵然後人知其爲淵而稱之而淵之名始著陰陽五行之理運行而不已也亦莫得而名焉及其妙合而凝而賦物也至靜而未形至純而不雜扵是名之曰性然後人知其爲性而稱之而性之名始立夫淵之所以爲淵也人知其爲淵而不知其爲水之所聚也性之所以爲性也人知其爲性而不知其爲理之所寓也理者眾人之所同而性者吾心之所獨蓋得扵天之所賦渾淪全具無少欠缺孔子系易之辭曰成之者性也其此之謂乎孟子曰堯舜性之也性之者不失本然之天而已是卽所謂成性也自非聖人則不能無气稟之偏物欲之蔽而失其本然之天者也然是理之流行具扵人心者未嘗防息茍防以知禮存之而不已也則道義由是而出而聖人之域亦可馴至矣故曰成性存存道義之門歙之方以茂以是名其室其知大易之義乎其知孔子之意乎因其來請予言故申其說以告之

習靜說

無錫兪公弁以習靜名其軒且以自號徵其義扵予予聞靜非塊然之謂蓋有所主而不妄動者也自天地之大以至事物之細莫不各有自然之妙當然之則惟能盡之所以安靜而不擾者固其宜也是故天惟靜也然後運晝夜而不息地惟靜也然後振河海而不泄山非靜則不能以生艸木水非靜則不足以鑑萬類人豈異是哉人以心爲主心以靜爲本天下之事至扵理而止天下之理至扵善而止知善之所在則心有定向而不妄動卽大學所謂定而後能靜者也譬夫蹈東海者必先知海之所在然後泛江河以趨之而不爲斷港絕潢之所惑適泰山者必知山之所在然後遵大道以求之而不爲曲蹊斜徑之所移求聖人之道者必先知夫道之所在然後致知力行以探之而不爲異端邪說之所亂則爲學之士之所當知也至扵農工商賈莫不皆然農惟知夫稼穡播種之故能安扵畎畝而致有秋之望工惟知夫審曲面勢之宜故能安扵規矩而成斵削之巧商賈惟知懋遷廢舉之機故能安扵貨殖以致居積之富使心有所移則或以彼易此不足以居其業而成其功矣是則天地萬物之妙生人向仰之途莫非以靜而成以撓而廢靜之爲道其亦大矣哉予聞公弁平生自處欿然宅心澹泊不務華飾不矜已誇人安扵所履無分外之求其扵靜之理必得之而有素者也爲歷述其言以告之公弁愼毋以吾言爲簡直也

冠禮說

徐鎡時用吾友亞卿徐公良玉之子也旣冠冬官亞卿廬陵周公爲制祝辭內臺副都海虞吾公又字以朂之少保戶部尙書東萊黃公復詩以美之士大夫之長扵詩者皆屬而和之時用集爲一卷求予言夫冠禮之始也而冠醮又人道之始也始而不可以不重故古今重之時用可不知所重哉方其在童子也人惟童子之視及其冠也將責以成人之道焉成人之道與童子時夐異也而自今日始不亦重矣乎時用其亦自念乎其旣冠也其敬愼威儀與童子時爲何如人之持已也其恭遜禮貌與童子時【闕】

則其進扵成人之道也自不容扵少怠也茍怠矣則孝弟忠信之道不立【闕】

爲人𨿽冠與童子何異哉以時用公冡嗣也其冠其醮其禮秩焉其見扵母兄母兄與爲禮見扵鄕大夫鄕先生鄕大夫先生與爲禮蓋爲其有成人之道焉其爲重也如此時用可不知所重哉知所重則必兢業以持其身勤勵以力扵學從容扵進退周旋之際優遊扵仁義禮樂之區而可以爲人子可以爲人弟可以爲人臣可以爲人少者而其行信扵人矣能盡四者之行而信扵人所以成人也如是而後可以不負尊府重冠而行之之意如是而後可無媿乎諸公祝之字之美之之情時用勉乎哉吾深有望焉

未齋說

臨川黎近之大家居時力扵學問蓋欲求古人之心行古人之道不極其至不已也嘗謂人曰吾承累世詩書禮義之澤烏可不知所事事以顚墜厥緒哉扵是閉門讀書謝絕人事凡數載學積而行成或曰若子者可無媿扵前修無負扵古人矣近曰未也文王大聖人也孔子大聖人也扵道則曰未之見扵躬行君子則曰未之有得況扵眾人乎況扵吾之闇劣【闕】者乎乃名其室

曰未齋以示警也及學【闕】

名益有聞或曰若子之學徳之成可以出而仕矣近曰未也漆雕開大賢也韓退之大儒也孔子使之仕則曰吾斯之未能信李翊求其道則曰愈不知其尢未至也況扵吾之淺才薄識獨學無成而不可與有爲者乎扵是乃退休扵齋潛心篤志澹然若無意扵人世者及其久也聲譽日以著扵外卒爲知者薦授銅陵丞自銅陵擢令髙安所至皆有聲稱士頌其徳美民服其教令人曰若子之爲政𨿽古循吏何加焉近曰未也昔西門豹之治鄴有令名史起猶以爲未盡扵仁知宓子賤之治單父而民恱孔子猶以爲未足扵大道吾扵二子何能有及焉而敢妄自誇許以驕人哉扵是飾官舍掲以舊名曰吾將益視以自警云由是人皆知之大之力扵學而能有始終者作爲詩歌以相勸之來徵予言予惟爲學之道其戒在自暴自棄與夫半途而廢也茍非甘扵暴棄力進而不知止焉則何所爲而不成哉故孔子嘗嘆夫有恆者之難見若之大其可爲有恆者歟有恆者孔子之所未見而今見之得不可重哉諸公形之扵詩亦所以重之也惜乎子言不足爲之大重姑次第其語以廣未齋之義云敍引

丹房十詠詩引

姑蘇李敏爲大醫院良醫居都城南門外地𨿽闤闠有幽雅之趣圖古聖賢自神農至葛洪爲丹房十詠將求士大夫詠歌之持以示予予聞醫豈易言哉昔人有達則願爲良相窮則願爲良醫者夫宰相上佐天子理陰陽順四時下遂萬物之宜而醫之名乃與之並醫豈易言哉敏志扵古先聖賢之事迨將有齊芳並美者豈徒玩諸文辭而已哉爲賦十詠詩一篇並敍引其前俾續珠玉者繼焉

遙聞古聖賢妙用無端倪今玆丹房中賦詠分十題其一首神農以赭鞭艸木溫涼俱親嘗由是啟醫藥其二長桑君躬授盧醫方飲以上池水中見身所藏其三孫思邈捐劑活龍子獻方三十道來自龍宮裏其四葉法師有鏡如水流照見六腑疾療之無不瘳其五費長房恆逰汝南市巧遇懸壺公躍入得仙祕其六有桓景奇士與絳嚢九日飲茰酒疫癘因可攘其七董奉居作室依匡廬愈疾種五杏嵗久成千株其八郴井傍上有蘇丹橘摘葉置水中能愈萬人疾其九扁鵲石乃出髙氏山用之鍼血脈流注皆安便其十金匱書世謂葛洪造今昔共流傳自是人間寶側惟醫與相勢位逾天淵究其卹民隠實則同心田李君蘇臺裔濟利得奇術以玆住京師揚芬萬家室汛掃煉丹房中列圗與書展圖玩金碧璀璨生光輝盡是古仙人一一總前哲神聖顯功巧載籍著遺迹願君味至理造詣窮髙深聲華與齊等視古猶視今愼莫重文詞外觀侈虛飾珍重紹遺芳上醫可醫國

送陳太守詩【有敍】

四明陳公本深永樂中與予同爲刑部屬其後予復入翰林公陞員外郎膺薦出守吾郡在郡有善政九邑之民仰之若父母及任滿而去也相率訴扵藩府畱之藩府以達扵朝許之陞其秩正三品還之任以副民望吁亦榮矣古之人治郡如黃霸邵信臣輩所以名重當時而傳譽至今者亦不過得民心而已若公之爲政視昔人豈多讓哉其名世傳遠無疑扵其行賦詩贈之且以道故交之意云

詩曰

憶昔在秋官同寅百餘人磊落俱妙年眾中情獨眞到今三十載零落如飈塵相逢各皓首論舊忽悲辛君才旣特達膺薦承殊恩髙車駕五馬出守濟斯民千里洽嘉政萬室熈陽春艸木自生遂黎庻咸歡忻九載報政成鳴佩覲楓宸居民不忍捨封章聿來陳惟皇圖治理眷顧益以臻秩祿旣增厚天語猶殷勤饑羸重引領行矣毋逡巡民俗固如舊政化當復新恩榮有若此旭日耀徵輪繾綣故交意局促何由申一別防靣難有如參與辰聊取尊中酒酌別來通津徘徊岐路側車馬何繽紛臨行無所贈眷眷平生親

小瀛洲詩【有序】

少宰抑庵王先生扵所居之寓作退休之室具琴書其中四壁圖蓬萊閬苑諸神山扁曰小瀛洲蓋寓興扵髙遠也俾予賦詩予爲之賦曰

甲第旣宏敞齋居愛幽偏徘徊梁棟間宛在蓬壺山蒼松隠巖岫白日霏雲煙皓鶴天邊來靈飈波上旋偓佺羨門子羽蓋何翩翩鳯舞吹洞簫龍吟耕玉田我欲往從之愧無淩風翰一水邈難卽引領增慨然

其二

溟海波浩蕩扁舟何所投防茫見島嶼遙識是瀛洲晴雲覆其上弱水環之流金銀爲宮闕瑤艸羅層丘仙人空中下可以長淹畱日月自往來不知春與秋飡霞吸沆終歲無閒愁借問世間人可有此樂否

其三

流塵飛不到幾席淨如洗銀甕有瓊漿殽核甘且防客來啟華筵歡樂殊未巳靈芝滿庭除日出粲霞綺防風泛淸香飄拂戶裏因之發髙詠落紙雲煙起何必防列仙削脯餐石髓自非情曠達取適能如此

其四

憶昔唐帝時學士皆翹英同寅十八友宛若登蓬瀛我皇濬且哲文運勃以興妙選中祕書羅列如天經明公榜中傑聨步得同升拜官玉堂署出入飄華纓淩晨趨紫閣日晏居彤庭防花過上苑視艸來西淸恩渥沛深厚不減登瀛名奚必羨仙侶鴻飛去防防丹丘在人世服食增遐齡

送樂舞生詩詞【有序】

神樂觀樂舞生禾川戴尙禮將歸扵鄕或勸之曰子方外之士若行雲流水無室家之戀惟其所寓無適非安也奚歸之亟耶尙禮曰吾𨿽無妻子之慮無貲產之營然亦人耳豈能免祖宗墳墓之思無林泉山水之好哉諸君不能見憐而反相爲訾無乃不可乎予與尙禮交二十餘載矣追思往時逰觀之樂邈不可得扵其行也贈之以詞

詞曰

艶秋菊兮花滿枝掇芳香兮泛瓊巵送君去兮南歸風飄飄兮吹衣楚山峩峩兮楚水漓漓水有蒲蓮兮山有靈芝山中之樂兮何有窮期悵一別兮天之涯月皎皎兮長相思

像贊

張若金像贊

外貌雍容中心樂易持已無纎芥之邪私接人藹一團之和气娛情山水之間適意煙霞之趣居文獻之邦爲簪纓之裔積書嘗滿扵危樓教子遂登扵髙第豸冠振耀之有名鳯詔褒封之必至惟賢惟徳宜富宜貴享三釜之養扵無窮膺九疇之福扵咸偹

李奎禦史像贊

夷坦心胸淸和姿宇守禮以持身讀書而好古事非義不爲裏非仁不處言其文字則人有不如論其操行則人無不與是以掌教化而賢才輩出職風憲而紀綱振舉旣享榮名復隆淸譽是固將進扵顯庸而瑣瑣者殆未可與同日而語也

拙藏章先生像贊

我用其拙而巧藏焉我藏其拙而巧亡焉彼用其智爲巧之過騁巧實拙媒以賈禍君子之守不務其名嗚呼先生百世儀刑

金禦史父像贊

貌溫而气和性淳而心靜優防林泉而扵情有適安處鄕閭而與物無競教子掇科而居淸要之職荷國推恩而有褒封之命吁此豈非有福有徳所以享祿養之榮而膺永年之慶者歟

侍衛王百戶像贊

儀刑端謹進止從容有儒雅之意趣存忠厚之心胸列職扵侍衛之司而其名自顯退身扵幽閒之地而其气益充瞰西湖之淸泚睇天目之髙峯或杖屨逍遙扵其下或舟航防樂扵其中有子孫以供其養有冠裳以華其躬此所以爲太平人物而享福壽扵無窮也歟

文江許處士像贊

其貌臞然其中坦然而其色充然其學也有滿架之詩書其耕也有繞屋之園田其處心也不險不忮其待物也無黨無偏一任人情之翻覆不知世事之糾纒優防林泉之下相將古稀之年有子掇科有孫滿前陶然自得樂乎其天此豈非太平之遺老而享五福之兼全者耶

孫參政像贊

瀟灑襟懷雍容意气從師講道必務盡情取友輔仁必求勝已當文明之盛時望雲霄而奮起登名桂籍可不負所學佐政垣得行其所志聲譽益以著聞儀觀益以瓌偉殆將享福享壽如山嶽之益增而不止扵此也

吳謙與讓像贊

溫淳气質夷坦心胸持身謙抑處事從容當至治之明時而無利祿之慕以蕭散之髙致而居林壑之中有山水足以資遊覧之適有田園足以備朝夕之供處兄弟而著薛河東之美接賔客而擅孔北海之風臨淸流而賦白石望云而撫蒼松塵俗固莫得以攖其慮而世之擾擾又安得與之雷同也哉

戴愼誠思像贊

其儀表瓌偉而翛然其心胸寛厚而坦然其言辭簡直而意气溫然居家庭而以孝友爲務處鄕曲而以和睦爲先旣無心扵富貴惟樂志扵林泉修竹蒼松固可與爲侶世情俗慮亦那得而相牽此所以優防扵太平無事之時享福享壽又何必假昌陽以引年也歟

宜春楊大尹父仲康像贊

存心忠厚處世和平服今人之衣冠馴古人之性情得遺金而不以自利捐廩粟而不以自矜惟樂乎山林泉石之幽而不慕乎軒冕鐘祿之榮種竹開蔣生之徑教子守韋氏之經是蓋治平之遺逸鄕邦之老成惜乎今不可見矣而徒想望其儀刑也歟

獨孤中郎像贊

觀其貎薾然乎其外探其義充然乎其內蹈規矩而不渝窮經術而不怠其勵操也確乎堅貞其持心也淵乎深粹其言從容而有則其行始終而無愧是以歷官三十餘年無纎毫瑕玷以爲之累此豈今世之可倫實古仁人君子之流輩也歟

武官像贊

心志和平儀容淸偉徳善之門衣纓之裔隱居求志而憺若無爲仗劍遭時而奮然崛起攻城遇敵而自不顧身撫降防順而人感其惠是以際風雲之防而益進益鶱受爵命之榮而愈顯愈貴非惟功建扵當時而且福庇扵後嗣惜乎其今不可見矣徒使後人仰瞻其遺像增感慨而歔欷

張巨川像贊

魁梧奇偉之資慷慨溫和之性處已無愆與物無競父母兄弟稱其孝友宗族鄕黨嘉其愛敬教子積鄴侯之書好客開蔣生之徑義周閭裏有以蘇困窮之人名達朝廷足以受褒嘉之命千載聲華一生榮慶吁此豈非仁人君子宜乎其膺福祉享壽考益增而益盛也

古亷文集卷七

欽定四庫全書

古亷文集卷八

明李時勉撰

封事

臣李時勉言臣聞憂國忘家者臣子之誠心聽言致治者人君之大徳臣身居林野心在朝廷方臥病牀帷忽聞乘輿有沙漠之徵恨不臂羽面陳利害未幾來報者有敗績覆軍之禍不覺驚悸起立肝腸寸裂拊心揮涙慟哭而不能止扵時人情皆爲之洶洶不安旣而皇上卽位詔下人始懽忻踴躍有太平之望臣惟國家之事已往者付之無可柰何未來之治伏望陛下敬愼以嗣之臣聞制治扵未亂保邦扵未危者此治國之要道昔在李唐當開元天寶之間正車書混同之日使有憂危之心則後來焉有安史之禍至扵如此伏惟陛下鑑前古之失究方今之畱心扵政務加意扵武備以安中國以馭四夷則不勝幸甚臣昔在太學有所當言欲上陳而未果今幸皇上正位有可言之事理宜開坐謹具題聞

一件崇奬忠節事臣聞三綱五常天地之常經古今之通義惟忠梗負气之臣生則以靖安社稷爲心死則以捐軀報國爲事如文天祥之在宋朝身任匡復之責間關險阻無不備嘗及國運旣去猶執死義不屈扵敵國迨今𨿽有贈封而諡法尙未盡乎公義今幸陛下尊臨大寶欲勸當代之人臣宜先奬前朝之忠節伏望特勅禮部與翰林儒臣及在廷大臣防議褒以美諡庻俾人心激勸各懷忠義之心則大業可成矣

一件武備事臣聞選將帥練士卒保國之常規順陰陽求便利用兵之良法此皆在乎治平之日而預致夫防禦之宜者也方今天下太平惟備邊一事不可不加之意焉臣竊以爲備邊之道在選將練兵選將必得通知兵法使日練精兵習學戰陣臣見今武臣子弟襲職論走馬跳溝射箭中否京師無賴之徒多買快馬教習跳溝以規厚利而已臣惟武臣子弟宜令熟讀武經七書如有知兵法者教之通曉團營列陣破敵攻守之法爲上昔人有學劍者以劍爲一人敵不足學去學萬人敵今之走馬跳溝射箭正所謂一人敵者也至扵兵法萬人敵則未必知也臣又聞臨敵用兵在扵日時之利求日時之利在扵奇門黃帝擒蚩尢時所立法也專扵兵事用之其大要在擇時日陰陽之利以取勝古之爲將未有不用此者如使曉兵法而不用此𨿽有精兵終難成功宜令武臣子弟年少聰明者學習之旣知兵法又能究扵此則用兵之際必収成功免敗亡之失矣一件加恩死節子孫事臣聞捐軀殞命者臣子之大節閔勞錄功者朝廷之沛恩近者彊敵陸梁將帥不謹致令士卒敗北死扵疆埸其官員士卒之所以盡力決鬭而死者爲人主也宜令該部及紀功官収葬其骸骨錄用其子孫或仍祿以褒其家善或加祿以表其忠誠則人心思奮莫不欲報仇漠北翦防敵人以成大功矣史書曰雪恥酬百王除凶蕩千古惟其時也惟陛下裁處焉一件南北通好事缺景泰元年進又永樂九年夏四月本一封言事十五件缺又洪熈元年建言本二缺題防

題文丞相與升叟書防後

務施報者非仁人君子之心也宋丞相文信公受命扵國步艱難之日非有深恩極寵以榮耀扵當時而所以圗恢復之意蓋惓惓焉𨿽至扵危促而气益壯極扵死亡而心不悔者豈欲以致報稱之意哉仁人君子之心固如是也詳觀臨淸司訓錢先生以公所與其五世祖升叟書三通反覆觀之可以知其志之所存矣升叟其後與其兄弟三人皆死扵王事孔子曰智者不失人亦不失言公又可謂智者歟景仰忠義感嘆不已因題以歸之

書松根子傳

予觀吏部侍郎蕭山魏公爲松根子傳稱松根子因其母不禦酒肉松根子與其配亦不禦酒肉終其身此蓋【闕】扵人情之所感者有以致然也若夫其友有見其所嗜淡泊欲以金丹延年之術授之則曰貧賤壽夭出扵天非人力所能爲卻之不受此非中心確然有所見者不能也予扵是有以見松根之爲人宜乎其見重扵世而傳扵遠也松根子姓孫氏字思敬其子樞今爲象山縣尹以示予故題以歸之

題山谷書

太學生吳匯以予致仕歸持山谷所書奉答任道州教授行題江亭韻詩來觀山谷書𨿽宋人體格而有晉人風度其淸勁端重他所不及誠足寶重觀畢題以歸之

題香山九老圖後

右香山九老圖一卷唐防昌白居易以刑部尙書致仕歸東都與懷州司馬胡杲等九人防扵香山飲酒賦詩以相樂當時以爲勝事後世好事者繪爲圖以傳此則蘇州郡倅邵君信之所藏者信之考績京師以示予自古宦達之士皆以知止足爲賢故疏廣受二子去漢庭歸鄕裏日與故人賔客以相娛樂泊然無所累乎其心其與耽慕榮利一朝以衰老不得已而辭位去歸其鄕矜恃其富貴之身以傲忽裏閭而又急扵園田屋室以爲子孫後世慮營營扵流俗塵雜之中而不知其爲賤且辱者賢否何如哉此樂天之髙懷雅度所以曠絕前古而爲後賢之所慕尙至扵今而不已者豈不宜哉信之之扵圖畫足以爲玩好之娛者舉無所尙而獨珍藏乎此予扵是有以知其志之所存也故識以歸之

題黃氏所藏先世像後

太學黃深以其所藏黃氏歷世祖先畫像自唐禦史裏行府君而下至國朝檢討君凡十有八人扵此非惟有以見其先世出處衣冠文物之盛亦有以見其後世子孫繼述之賢偉然文獻之宗爲可重也歆羨歆羨

書王博士母孺人墓銘後

右瑯琊劉孺人墓碑銘前翰林學士兼左春坊大學士解先生撰今太學生泰和王慥之曾祖母前國子博士復原之母也孺人沒時博士爲庠學諸生求鄕先生謝子方爲銘以葬及博士爲外校官歸以孺人墓銘埋之土中無以顯示子孫適遇解先生得表諸其墓而其先君子志徳甫墓銘及族譜序皆先生所作皆親筆書今志徳甫銘與譜序具存惟孺人碑文墨迹亡失慥痛恨無以傳視後人嘗錄副以自隨比來太學求予言夫博士君以孺人之碑文不作無以顯示子孫慥以解先生墨迹亡失無以傳視後人嗚呼父子祖孫之間其愼扵繼述之道如此得不謂賢矣乎是亦故家文獻之一端也先生謂孺人有再造王氏之功予不及論論其子孫之賢則孺人之徳善從可知矣

防周玨所藏先世手澤捲後

安成儒者有功扵聖門有益扵後學者五人齊齋集齋魯齋三彭先生公瑾劉先生行簡李先生也三彭先生有禮記圖纂劉先生有詩傳通釋李先生有春秋防通行扵世今其書存其名存其後嗣則寂然無聞焉此其爲可哀也一日鄕生周玨持其先曽祖父啟周先生元末亂離中還鄕五詩示予扵時和者四人莘樂吳先生聞廷劉先生嗣哲趙先生成均伍先生吳先生有子有孫皆業儒趙先生不知何許人劉先生伍先生皆無後矣聞廷先生和詩小序云啟周又以餘力至先妣郡君墓次翦薙榛莽進守墳老翁撫慰以言而後去爲人子者聞之能不赧然顙泚澘然出涕乎其詩結句有云何時攜麥飯痛哭向山原今先生之墓與其先塋具在誰其爲之翦薙榛莽澘然而出涕攜麥飯而痛哭哉玨𨿽貧窘甚有舊墓在今下村可貨得重資玨曰三賢之地科第之鄕先世有遺訓不敢以售人此其所難也又能存其先世手澤書策𨿽歷艱虞不致失墜尢難也扵今可仰見前輩風流儒雅之一二者以此此予深有感扵五先生之無後也吁五先生之無後然以其書存焉又得列在先賢祠中而二先生獨不得與焉平生手澤又無一存者此其尢可哀者也因玨之請而並及之以寄予哀云

防李懷琳嵇康絕交書

故人劉隠君志達之子灝持唐懷琳嵇康絕交書一卷示予後有元湯垕右載防以爲懷琳仿嵇康書蓋唐世嵇康書尙存故懷琳得以仿之宜其髙出扵其所自作者其說有據理或然也此帖鄕先逹彭伯圻先生尊府家藏者右載題扵燕山張氏不知先生尊府自何得之後爲劉君惟彰所得志達又得之惟彰惟彰伯圻姻家子而志達則惟彰之族昆弟也其相傳有自觀先生遺訓子孫之言亦安知其後世流落如此此與李徳裕平泉莊之意無以異吁凡物可貴重扵世者偶得之固宜寶藏以資玩適至扵傳之後世或存或亡亦聽其自然又何畱心哉

防周氏世直堂集後

前兵部職方員外郎致仕周先生岐鳯爲漢王府紀善時王所爲多不法先生隨事規正王𨿽不從而嚴敬憚之而疎之先生言益切遂怒而黜先生益肆其所爲後卒以謀不軌敗亡向使能聼先生言而攺之則豈至此哉予昔聞先生所言未嘗不矜而誦之謂先生賦性剛直學問優裕有以爲之也及今得其嗣子翰林侍讀君所集世直堂文觀而後知先生所爲家法之傳有自也蓋仁義禮樂所以正人心者必由直道而後行士君子所恃以立身國家所恃以立政茍或悖之未有不至喪敗者夫以周氏之先立身行道如此而先生繼之又如此傳之後世不患無人所謂世濟其美者端在周氏矣可敬可羨侍讀君求予敍引年老疾作𨿽沗淸職殊無淸思姑識以歸之

題戴氏家藏先賢遺墨

古愚戴君予友也志气髙邁而嗜閒安拙際明時而薄榮利洪武中由縣庠貢太學擢五軍斷事官不數日以故去宣徳初詔下求賢爲所知薦入朝試以文不對又復去竊嘗怪其然及其子去伐持其先世所藏宋元諸名賢交遊書翰來示予其中有取名甚亷難進甚偉之語則東山先生與其八世祖府判大中者然後知其家法有所授受非偶然也今君不可作而予猶貪祿尸位垂老不能去其有愧扵君深矣靦顏識之有以見君之髙而自責其不知止也

題東郭王氏族譜後

安成東郭有王氏郭村有戴氏二氏嘗以閥閱相髙每有所論質鄕邦莫不聞予時幼居泮庠以學問文章爲事𨿽有所聞而未暇究及今五十餘年王氏之彥曰儼相者膺薦來京師持其家譜示予反覆觀之然後知其先世之所論質者皆有所據而非妄也儼相欲求予序遇予臥病兩月不能起而儼相亦承命有嘉興郡庠分教之行遂題其後以歸之

防李布政至正妓人行

同年友廣西布政使李公昌祺示予所爲至正妓人行凡一千二百餘言觀其橫放浩汗如春泉注壑瀺�而無窮流麗動蕩如纎云浮空變態而難狀自昔文人才士辭藻之盛未有過扵此者也嗟夫妓人今爲民婦有子與孫尙不忘其故態常持簫管自隨𨿽老矣出其伎猶能使公賞惜若此況扵其盛年也耶今有懷徳蘊義砥行立名之士欲求當道之君子出一語以褒嘉之且不可得此妓者乃能使公聽其議而又重之以詩亦何其幸哉𨿽然此未足以窺公之淺深也公爲方面大臣固當以功名事業爲務宣上恩徳以施惠政使夫環數千里之地悉陶扵春風和气之中乃以其文章黼黻至治而歌詠太平播之金石傳之無窮然後足以見公之大此特其緒餘耳烏足以窺公淺深也哉予故書其後使觀者知求公扵其大而不在此也

書楊處士墓銘後

建寧有處士曰楊公逹卿者仁義厚徳之君子也處士平生之善行多矣其卓卓可見者出錢給粟於人使不毒溪魚不探巢鷇盜入其室而不窘之又化之使爲善者當春戒焚山林以傷長養之气若此者非所謂仁者歟具棺斂以葬族人之喪又教育孤貧使不失其所代人償債使不至鬻其妻及夫市牛以給鄕黨散粟以賑貧乏若此者非所謂義者歟仁義之人固如此也至扵盜發人冢有司受賄罰不行則力言之當道置盜扵法荒歲賑給而惡其名則假以植材木而酬其直及材之成也惟以給貧困送終之需津渡舟梁之用而不以自利非行仁義之至者能若是乎向使不激當道不置盜扵法則爲仁而流扵姑息非所謂仁矣不假植材木或植而貨焉則爲義而幾扵近名與利非所謂義矣此處士之所爲難能也宜乎其沒也其哀之者眾至扵今人猶思之不衰而吾黨之士亦不防不爲之敬慕也夫以處士之徳行若此猶不防沾一命以表見扵世人固爲惜之而處士之孫今學士君以宏才奧學擢第明時入翰林累官文淵閣大學士兼翰林學士文章徳業炳煥輝赫而其進蓋猶未巳人皆以爲處士之積之所發也嗚呼天之報扵善人豈爲無所慿哉學士君以處士墓銘示予題其後非獨以致敬慕之意抑使世之爲善者有所勸也

題彭氏所藏瀘溪王先生手書後

右瀘溪廷圭王先生謫居辰州時與其婿彭將仕家手書十幅觀其辭意胸次陶然無毫髮系累蓋不知其在遷謫困厄之中者是豈非素其位而行者歟書中所謂外甥者將仕之子夢協也夢協之裔孫曰同升者予故人也自夢協至同升凡若干世中間遭罹兵戈患難者數矣而能保守之不失可謂賢也已同升有子貫今爲秋官主事以亷介名防不墜厥家聲其又不賢矣乎彭氏之多賢如此則是書之傳也無疑矣進惟奉其尊府之命求予題遂書以歸之

題吏部尙書王公所藏趙秉文艸書卷後

右艸書李謫仙白頭吟一幅前禮部尙書翰林學士趙秉文所書今天官冢宰泰和王公得之以示予蓋秦漢以下篆楷法必由規矩若夫艸書則羲獻後自唐宋以來隨其人資性學力所至放筆輒爲之縱橫曲直髙下大小惟其意所欲飄飄然如龍翔鳯舞風雲簸蕩波濤洶湧倐去忽來不可端倪而動快俊逸淸勁遒麗自成一家亦難得也秉文書已見重扵當時史臣言其文章不以繩墨自拘意其必落魄放曠之士然考其治政論事倬有條紀常請扵其主欲得一州以自效曰陛下勿謂書生不知兵顏眞卿張巡許遠以身許國亦書生也使臣死有益扵國家猶勝生縻廩祿爲無用之人𨿽歸老猶以時事爲憂聞一事可便民一士可擢用大則拜章小則爲當路者言之其一心扵國家如此觀其書殊類其爲人因並及之使人知秉文之所可重者不獨在此也

題禇遂良臨蘭亭帖

太學生陳鑑家藏持禇遂良所臨王羲之蘭亭記一卷後有米元章防語字體淸瘦俊逸可愛觀之累日不厭予見世所傳蘭亭帖有定武肥瘦本不同竊嘗疑之今見元章云世俗所収或肥或瘦乃是今人所作正以此本爲定扵是渙然冰釋吁聞見不廣而欲辧事物之是非烏可得哉觀畢遂題以歸之

題夏氏所収詩字後

常聞前輩言文章亦可以卜人之壽夭何也夫人年少之時辭气淸俊如朝霞映日光彩流麗及其壯也辭气崢嶸如龍騰霄漢雨意滿空其旣老也辭气蒼古如嵗寒松栢不攺其操此皆壽徵也若夫老人而爲衰澀語宜也少壯而爲老人語則非所宜姑蘇夏友諒年十二防作詩句語驚人不幸十九嵗而卒詩槁皆不存其子【闕】獨防記其七言絕句一首今有孫遂佑爲禮部屬【闕】少宗伯臨川王先生書之裝潢以示予觀其气象與文賦髙軒過有異焉因記憶舊所聞識以歸之云

題恩賜圗書記捲後

予爲謝君庭循作此記未及奉還而有國子之命置諸篋笥而忘之庭循以予窘扵應務亦絕口不言及予得南還閱篋中舊書取而展玩不勝惶汗遂識以歸之使觀者知君之有容而予之昏眊潦倒如此也

題潮陽李氏族譜後

潮陽李氏其先不知何許人元末有宦潮者因畱家焉亦不能記其名至思謙者生元中元中生彌月而父沒鞠扵姊夫魏氏旣長遂冒魏姓元中生憲舉憲舉生今國子學正齡才五世耳其世系之所出思謙必能知之不幸早沒至元中之時與思謙同輩故舊長老猶有存者可以質問訪求又不幸早世至憲舉則與其父祖故舊遺老零落殆盡欲詳究先世之故何可得哉觀其自序曰欲因循冒襲是自忘吾祖若安姓之冒駱氏也欲遡流尋源以達扵祖初恐竄附妄引若崇韜之認子儀也則其怨痛恨之意者何如哉其所以斷自思謙以下爲之譜以貽後嗣者蓋亦不得已也然其所以惓惓欲有所爲遽沒而未遂復姓一事耳幸有賢令子若學正君者繼其志述其事將必有以成之故吾識之以俟云

題東裏先生翰墨卷後

少師東裏楊先生與今冢宰抑庵王公書簡凡四十幅其首簡所謂璚州先生者公之尊府嘗爲璚州大守考績京師將還先生邀之夜宿話別者也其他則皆以與公凡所云悉出肺腑相親相愛之意非尋常浮辭泛語相諛悅者比誰得而聞之或者乃謂公之去翰林出先生意豈其然耶先生受付托之重當持公平正大之心以鎭撫國家在他人尙不可有所抑揚前卻況扵公耶果若然其何以示當世傳來世乎或者又以爲公之學問文章當在館閣出蒞政務則爲非宜是𨿽天下之公論然士大夫出處自有定分人固不防爲之輕重取捨況在廷大臣皆上所自裁先生亦何所容力扵其間哉予昔在翰林與先生論士之賢者至公曰當今徳行文學無有過之者且才猷敏給而其量有容他日可大受也及先生疾革少保楊先生亦以疾在告予謂先生館閣少人朝廷必來求之先生因論及公先生曰我亦念及之但甄別人物進退賢才國家首務滌革獘蠧以由扵正朝廷方倚重今且未可由此觀之先生扵公未嘗不以爲重亦未嘗或忘之也因兩家子弟有遺言而公之出院適當其時故或者得乘其說聽者不察嘩然駭之蓋未知先生與公相與之心也先生與公相與之心固不待言而或者之論不可以不辧故爲詳識諸其後云

題範氏族譜

姑蘇玉峯範氏其譜牒因兵燹亡失不能記其世次所始啟東範氏之良子弟遂因其所可知者自曾祖大本而下至其子才五世耳扵是著爲之譜以遺其後人使益續而書之庻幾其猶愈扵棄而不爲者前史官豫章吳先生爲序之有曰範氏之譜據實而書闕其可疑著其可知使一覧之間昭穆長幼疏戚粲然畢具其扵水木本源之義蓋得之矣是以序之此實啟東作譜之意也予復何言哉

題沈少卿艸書

右艸書一卷大理少卿簡庵沈先生爲翰林檢討錢君原愽作也原愽以示予觀之如龍蛇騰躍風雲變化倐來忽往不可端倪非熟扵書法者有不防也三復之餘識以歸之

題唐太宗賜進士箴

進士之名起扵隋而盛扵唐唐時取士之塗極廣惟進士科爲最重嘗觀貞觀中賜進士箴則其爲重也可知其辭有曰鐘鼓在懸五音相對利國安民恆居富貴蓋以爲士之防長保其祿位者惟其所爲有益扵國與民也又曰聞善必舉先須自理速效賢防貪鄙勿起蓋以爲士或不能薦賢爲國見賢思齊者以其有貪濁鄙吝之心也是皆誡警之深意茍扵此而防致其力焉則所以致君澤民爲人臣子忠孝之道亦無不盡矣然則是箴也其有益扵進士豈小哉其果足以見重扵世而極其始終哉是捲太學生金銑之所藏也銑擢進士在卽行將見重扵世而施扵政其尙深省扵此哉庶防有始終者也

題林志善詩後

右志善詩文一卷永樂初翰林諸公爲前南康大守林侯仕敏作也逮今四十餘年而其子某保藏之如新亦可謂賢也矣今世士大夫家子弟多溺扵勢利扵其父祖之手澤漠然視之不以爲意況扵他人之文翰也耶吾因是而有所感焉當時作者十五六人自修撰王褒先生而下三數人爲前輩舊徳餘皆吾同年友也今多物故惟吾與冢宰王公致仕教諭劉君子欽三人在此其尢可感也然獨喜賢侯之有子防繼續聲光而不墜爲可與也故識以歸之

題池文華墓銘後

予在翰林爲池君文華銘時其子謙爲縣庠生及予在太學謙舉進士不利來卒業太學居稠人中不知其文華子也比予得請致仕南還謙持此文來告曰是先生爲先人作也予嘗憐文華有志之士恨未之識思識其子孫五六年來始與謙相聚扵此有師生之好其亦有數存乎其間也耶文華務徳行義而未施扵用不在其身必在其子孫謙尙勉之哉食其報而享其福者端在扵子矣予日望之

防後樂堂捲

當憂而先憂當樂而不樂者君子之心也君子之心在天下故其憂其樂亦在天下禹稷契臯陶伊傅周召之所以佐二帝三王爲治也蓋未嘗一日而不憂未嘗一日而不憂則其扵樂也自有不暇及焉不暇及扵其樂則其憂勞之心專且盡使天下無一物不遂其生無一民不得其所而後其心安焉其心安是卽所以爲樂也是則所謂禹稷契臯陶伊傅周召也由是推之漢唐宋以來居輔相之位以天下爲憂而不暇扵其樂者皆可知也然或存此心而不得施居其位而不得行者故範文正公有士當先天下之憂而憂後天下之樂而樂之言公在當時𨿽不究其用而其心卽禹稷契臯陶伊傅周召之心其言卽禹稷契臯陶伊傅周召之言傳誦萬世孰不瞻仰以爲名言今少保戶部尙書東萊黃公寛厚坦夷學識明敏志意髙廣胸次灑然無一防塵俗之態無一毫比眤之私論大政決大疑辭簡而盡不爲阿徇自筮仕以來歷事五朝四十餘年其心未嘗一日不在天下國家平居言議未嘗一語不在天下國家論大臣以道事君赤心報國而不爲私已圗者方今其一人焉公嘗感範文正公之言而以後樂名其堂賢士大夫爲歌詠之者眾矣其子某以來示予且求予言因憶前年得告歸過南京訪公扵寓館公時已抱疾出與予坐語移時皆天下國家事意甚惓惓又取酒酌予悵然而別別未四越月而公竟沒然則公之在位多憂勤之時而未見其所以爲樂者是亦其名堂之意也因識以歸之若夫其功在國家徳被生民見扵今少師楊先生神道碑玆不著也

恭書黃尙書制書防

正統五年少保兼戶部尙書臣福歿扵南京訃聞詔遣官致祭命有司營葬事旣葬諸子以朝廷褒嘉其先臣之徳美昭著扵當時抑欲以見今上皇帝圖任舊人恩禮周洽光榮照耀賁扵泉壤俾臣福之靈得慰安地下而庇佑其後之人其意亦可謂至也矣臣謹按黃氏之先積徳優厚至福始佐入爲衛幕上章言事受知扵太祖髙皇帝拜工部侍郎太宗文皇帝入正大統陞尙書調北京行部交阯平受命往撫掌其民控制一方晏然無警者十有九年仁宗昭皇帝卽位召還未防而交阯叛宣宗皇帝仍命往撫之至則鎭將已失守爲賊所得然終不敢加害禮送之出境旣還攺戶部守備南京上卽位陞少保兼戶部尙書錫以誥命進階光祿大夫推恩及其三代考妣亦榮矣嘗謂福何以得此扵朝廷哉蓋其爲人寛厚和易襟度灑然與人言傾吐心腹然無所阿比人亦不敢幹以私問學優裕通知古今識達大體諳練世故臨大政決大疑侃侃焉無所徇人咸莫之能及自初至扵今歷仕以來五十餘年曆事五聖忠在朝廷心在黎庶知有其君而不知有其身知有其國而不知有其家知以天下爲憂而不知以富貴爲樂眞可謂大臣以道事君者也洪惟我太祖髙皇帝君臨天下三十餘年延英雄旁招俊乂以開太平之基一時股肱輔弼之臣顧己多矣而碩徳重望敷遺後人以佐守成之業者殆亦不少而福其表表者歟

題尹氏藏楊少師帖

右少師東裏楊先生贈侍禦尹循尊甫道充翁文一通手帖二幅少師之文難得而侍禦得之之易且稱道甚至蓋有以來之也予時扈從北京少師畱守南京扵今二十餘年而侍禦尊甫與楊先生俱已物故觀此文不能無感焉侍禦嗣子仁器持求予題予今亦已衰老矣其所感不防時後之觀者其亦將有所感也耶

題少傅先生啟本錄副捲後

少傅兵部尙書兼華蓋殿大學士西昌楊公爲兼翰林院侍講時其同母弟羅京坐事謫新開路爲民公念京之一兄久戍永昌衛京又以謫去而其子尙幼母氏墳墓在故鄕無與守者扵是以其情具啟仁廟乞宥京俾先塋有所依辭甚廹切仁廟憐惻其意允其請親禦寶翰題十九字扵其末並永昌戎伍開免之卽所司施行焉十九字蓋令防也公錄在副本今年京來省公北京請錄副以示羅氏子孫公旣志其後以授之具以示臣時勉臣反覆觀之有以見仁宗皇帝天地覆載生育之恩待遇臣下優禮之意具扵十九字之中而公孝親友弟之情感恩思報之心藹然見之前後辭气之間使人不覺惕然欽敬何其盛哉𨿽然雨露之私不可偶得使公不有格君之徳佐國之功輔導之美安能致恩命之隆若是哉望鼎湖之雲气瞻獻陵之松柏不得不感激而思慕之深也嗚呼羅氏子孫享有安閒之福扵太平無事之時可不知所自也耶固宜愼扵自修期無忘朝廷曠蕩之恩無沗扵公親親之義可也

天臺吳同志父祖墓碣銘防

天臺吳君同志曩嘗求右春坊曽先生太子少保禮部尙書金先生爲其父祖墓碣及銘二首同志旣刻而納之墓立之其阡復取二先生文章與其鄕先生張珽張圭所遺其父祖詩三幅爲一卷嘗攜以自隨時展而玩之曰庻防以慰終身之慕者昨考績來京以示予求予言惟世之爲人子若孫者視其先世金玉錢貨田產地宅不啻若肺肝心膂兄弟之間紛爭鬭欲不肯分毫尺寸以相讓致使其祖父暴棺露屍他人或爲之寒心而略不以經意者何也彼各有所重也其所重在彼則視此固爲輕也視之旣輕宜乎其不以經意也扵此且不以經意況肯収防其遺書手澤而以爲重哉其遺書手澤且不肯収防況扵他人之所與者哉以是觀之同志豈不賢扵人遠乎豈非吳氏之賢子孫也歟三嘆之餘特爲識之

防女教續編

女婦之教亦難矣教以言爲訓者也女婦處乎閨門之間內言不出外言不入內外之言不相聞則其爲教豈不難哉然其所以事親事夫事舅姑爲婦爲妻爲母之道日用之間彛倫之常性分之所固有因其所固有者而施其教則豈不易易乎元相臺許獻臣輯女教一書其意以爲女婦之事散見經史難以徧覩扵是防類成編可以一覽而盡得之至爲切當然其中未免有所遺略今冢宰泰和王公又纂輯爲續編然後女教之書無不備矣或曰詩書之教不如風俗之美南國被文王后妃之化至扵里巷小夫婦人女子亦皆知以道自處以禮自防豈必皆詩書之化哉殊不知國風之詩多婦人女子之作其言皆道徳禮義孝弟忠愛之感發惟其如是之多也故其化得扵耳濡目染習熟見聞而行之扵日用之間以爲常然而不覺其入扵道徳之中禮義之域也矣詩書之化其有益扵世教豈小哉公之所以修扵家行扵國者皆孝弟仁義之行忠厚愷悌之政故推其治余以成是書豈空言哉

讀行行重行行

竊嘗反覆是詩以爲行行重行行者有遲遲不忍去曰生別離者不當別而別𨿽曰生別離而有死別離之悲之意存焉重行行其行蓋不遠至扵萬里道阻防面無期則君臣之心不相投合有如胡馬越鳥南北背馳相去日遠相思益深而不覺其憔悴益甚也然相思𨿽深猶幸君心之悟而召已及其防邪蠱惑君心終以不悟如浮雲之蔽白日故長往而顧念還返也中之思猶冀君心悔悟則其思有時而不已今而君心旣不悟則其思至扵老死而後已吁忠愛不忘君之情何其至哉末二句聊以自寛譬耳蓋亦無可柰何之辭也

靑靑陵上栢卒章曰極宴娛心意戚戚何所廹補注曰冠帶之人自相求索極宴以爲樂則人之不防自娛而常戚戚憂慮者何所驅廹而然乎如此則戚戚不防自娛者爲非而極宴以樂者爲是矣竊嘗以爲京洛富貴之家極宴以相樂及其樂極悲來戚戚然而懷憂慮亦何所驅廹而然耶驅廹者非謂憂戚謂宴樂也以此觀之則鬥酒相集𨿽淡薄而可長久極宴相索𨿽歡樂而多後患亦自然之理也

冉冉孤生竹亮君執髙節賤妾亦何爲賢者不見用扵時而卽扵老也則曰使君誠能執守髙節而不爲姦邪所變移則我亦何所爲哉

李陵與蘇武詩良時不再至末云欲因晨風發送子以賤軀補注云亦欲乘風而以身俱往也竊以爲少卿失身匃奴不卽死者欲得當以報漢漢不防存其母妻子是以絕望也𨿽富貴虜庭而羞愧之心不能無一旦見蘇武歸中心愧憤而欲死故有送子以賤軀之言殆亦王陵母以死送使者之意扵此正好究觀少卿之初心也沈潛玩味自當見之

書簡

與胡學士書一

大學士先生閤下時勉忝以鄕後輩得參侍翰林承誨加多日昨同裏修撰彭汝器歿扵京寓過承車騎降賜撫慰爲榮倍萬近又憐其力學無成躬言扵上有防差人防喪以歸不惟生者有耀而死者亦得以瞑目無憾扵九泉其爲恩徳何如耶但羣議以爲汝器平生孤苦家族荒寒若得大人先生賜銘其墓以鎭撫其子孫則百世之下永有餘榮謹述其行實一通呈進惟髙明憐而賜之以銘亦鄕郡之所同幸也不宣

與胡祭酒書一

致政賔客先生閤下時勉自忖無似由竊第來先生居內翰職講筵得夤緣以鄕故進侍每蒙教誨深厚曁以不才出爲秋官屬先生由大司成移掌史事謬承牽引得復參與同列者先生力也銘刻之懷永永毋忘前歲先生以年辭榮歸老扵鄕優防山水間時與耆英髙談羲皇之上時勉欲因夤幸防無從而去近者人來乃蒙賜以佳章組縟富麗每展誦之餘若覿丰采誼當屬和特以使還急廹先致片楮爲謝俟遲當別具箋申酬也不具

與楊少師書二

少師先生閤下近者謬具封章觸犯國諱死有餘辜但思自束髮以來蒙國家教養以有名位坐食厚恩未有涓埃之報所職惟文墨是事是以繆取所聞以進冀得一言以措之扵用實平生之幸也不意事與願違命遭時滯日昨廷撲骨折其三茍存喘喙幽閉過嚴自分永棄盡瘁扵時無復人世矣邇者側聆運化惟新萬務冰釋春暘所煦不遺幽陰某與大人先生誼𨿽師友情則肺腑倘防一言以辟扃鑰俾黜爲山澤之民以守斷壠以奠丘首是卽生死而肉骨也臨楮不勝涕頥之至不宣

承遣佳札至諭欲集諸耆英扵京寓爲燕防猥及愚庸俾參末席竊惟諸公皆位重朝端名滿天下爲時具瞻者而愚輩學術疎淺位非要津齒𨿽差長而行不逮人恐不慊公論理宜遜避然嚴命再至其必或有所取謹當趨赴以聆任使不具

與戴古愚簡三

古愚翰學知己懋久不承誨迂鄙之心復萌昨見與務威書知髙懷之不忘吾猶吾之扵賢兄也伻回竊有告焉僕兄弟近年以來𨿽愈貧窶然扵母子兄弟之間麥飯藜皆能自處冀以盡一世彛倫之歡而已其不愜意者惟吾侄養蒙知吾兄弟心事甚至意其必防待吾子若吾兄之扵我也豈期天所不佑竟奪吾賢侄在他人之扵弟者則以爲幸扵予心獨以爲不幸蓋捨侄存日嘗與家兄私相謂曰此子寛而防容儉而防守率諸弟孝弟以繼吾兄志者必此子也今旣死而吾子獨存知其他日爲善人乎使其長而事吾兄如捨侄之扵我也則家兄爲有子矣如其不然則吾無子也今日慮而至此他日不幸而遭此防不痛扵心割扵肝肺而灑涙終日以思吾賢侄乎世俗多異是意也但可與賢昆季孝弟者道之非是而發徒多取譏爾近聞家兄居館悲哀殊甚煩執事爲一言以寛譬之則惠我多矣貧居寂寥殊無雅懷故爾潦略【闕】恕

暮春行間承昆玉不鄙棄意貺備至且連舟遠送數十里外握手噫嘻不能別非厚愛奚至此哉今遙遙在千里不得與故人接也竹林溪路扁舟野水之思往來扵懷不釋者豈惟不得相從扵杯酒之間以酣嬉縱謔而已誠以知已者遠而心緒無所托云爾寓此徼徳庇無恙無足道念私家貧薄年老刼刼者莫吾長兄若也不才不能有所顧安之者其防時一往安之乎足下昆季仁義人也予言顧己贅矣令兄令弟知己怡怡之暇倫誼篤至其猶有故人之念乎幸達下意雷【闕】也

懋擬今歲歸省先人墳墓以達朝廷追贈之恩祭掃之餘得拜謁鄕閭親故而與吾兄論道舊懷以求其所以益我者屈指可期也不意中沮此自取得之無足惜者愧赧愧赧以是怱怱度日懷抱郁塞有時茫然若病風人世都忘每作一詩操筆書罷輒不防記憶其不可與有爲也審矣並錄近作具在別幅觀之亦可以知其所存矣令兄令弟諸茂才及親故見問者爲我謝焉李懋再拜

與同年曽學士書二

西墅學士年兄閤下日昨金城坊防聚言具本求歸省批答不允欲再陳乞懋以爲士之去就有異自古有親近之臣有庸眾之臣親近之臣不可旦夕去左右庸眾之臣則去國長年累歲而不屑是何也付托任使有重輕也閤下以科目則爲殿魁以譽望則重扵天下以付托則爲近臣又昨承恩命賜紫金魚袋令隨從制作如唐虞世南爲行祕書其不可以旦夕去左右也必矣如愚輩則旅進旅退或任一事或修一職可以長年累歲遠去而不爲多近聚而不爲少此固庸眾之臣其去也奚屑哉以愚觀之則閤下𨿽欲再陳其不允也必矣莫若更遲數嵗而後可議行止也不宣

防示髙作巢睫集讀之長篇多舂容演迆短篇亦皆精嚴雅麗信乎四方播誦如南金美玉足以埀世傳遠也無疑矣日昨防語間言不及唐人有活法自以爲歉愚聞專祖蹈襲者謂之死法脫胎換骨者謂活法昔呂居仁序江西詩派言靈君有自得之妙忽然有入然後惟意所得萬變而不窮是卽眞活法也閤下之作已皆曲盡其妙蓋自活法中來奚必屑扵唐人之軌轍而後謂之造詣也耶但在優防厭飫以培其本爾如愚軰奚足以攀乎逸駕者耶不宣

答貢士問書一

貢士某文英足下日昨承書問宋朝進士有特奏名何也此載在宋史聞板被回祿不存惟通鑑采緝不詳載記云宋開寶二年十月詔禮部閱貢士十五舉以上曽經終塲者具名以聞庚戌詔曰貢士司焉浦等一百六十人困頓風塵潦倒場屋非有特恩終成遐棄各賜本科出身此特奏所由始也景徳二年三月賜李迪等進士第賜特奏名五舉以上本科六十四人三傳十八人三禮四十四人如年老受將作主簿三十一人此特奏名所由立也又曰宋進士廷試何時而始也載記雲開寶六年諸經學進士並試殿廷二月庚午禦講武殿覆試新進士宋凖等以下一百二十七人其廷試之始乎又問宋之書判銓試其亦有自乎載記云建隆三年八月左拾遺髙錫言請問法書十條以代試判詔今後應求仕及選人並試判三道仍設書判科此書判所由起也幹徳二年正月詔選人四時參選景徳元年八月令銓司引對賫所試書判以備奏禦至仁宗卽位以諸官缺官凡守選者並與放選以示特恩迨至景祐而廢書判爲銓試矣此銓試之由也余問只采通鑑所載亦足以知其略矣不具

與去伐友書二

數日在告可防相就飲一斗乎秋涼步趨而大道平易車馬減少𨿽有沙塵亦風靜不逼人專俟專俟勿嫌坐邀捨館定己久宜一見過紙短情長不防一一

前日聞貴恙或傳手足防有動搖疑是風卽欲往問柰前者別歸數次咳血以此怕出蓋恐犯熱又且無肩輿之人以故不得盡情玆徑令一誠去問動履何似希示報以慰渇思

序

芳徑胡氏族譜序

廬陵邑庠生胡鏈以其族譜求予序按譜胡氏始居長沙醴陵厥後有諱贇字文善者仕後唐官至文淵閣大學士兼知樞宻院加特進贈太師中書令生三子五季時遭馬殷亂辟地扵吉伯曰杲居廬陵值夏仲曰暹居泰和南城季曰炅居泰和禾溪其子恵字子仁徙黃漕子仁之孫諱良字文像徙廬陵之芳徑而徳行文學簪纓仕宦代不乏人載之其譜見扵諸公之序錄備矣反覆觀之有足爲斯譜重者三焉其爲譜例譜規立法簡當議論正大意慮深遠防範切至此則七世祖江洲教授克明十四世孫樂泌翁宏敷之所作也觀者莫不起敬而況扵其宗族子弟也耶是豈不足爲斯譜重哉其譜圖序文有曰昔晉人以宦譜相髙寒門單緒談者齒冷吾宗之寒與否不暇計獨慮夫世次失紀則其序紊族屬不明則其道乖務欲念其祖之所自出合其族之所由分別尊卑敍昭穆喜而慶哀而弔不以其富貴貧賤相視如路人焉則扵人倫厚矣此則九世祖宋景定進士翰林學士崧之所作也其言有禆扵世教也大矣是又豈不足爲斯譜重哉宋紹興中澹庵先生上封事極論和議事連遭貶斥至扵再三而不悔徳祐中崧之子太學生山甫上書論賈似道誤國不報宋季社溪有曰文可號可山從文丞相勤王至海上被執及元有天下可山季弟文定號定山誓不仕扵元竟以不屈被害孤忠勁節出扵一族炳炳烺烺照耀萬古此尢足爲斯譜重也方今世族家之爲譜者所以紀錄先世簮纓科第求士大夫作爲文辭欲以誇耀扵時而己其有能如樂泌翁學士公之篤扵綱常倫理之誼而以惇宗睦族爲意者乎其有能如澹庵先生與山甫及定山昆弟之忠烈冠世者乎故予因鏈之求特爲著其槪足爲斯譜重者以復之若夫繁文諛辭殆不足道也是爲序

古亷文集卷八

欽定四庫全書

古防文集卷九

明李時勉撰

傳

刑部尙書魏公傳

姓魏名源字文淵其先世居南昌奉新曽祖聞卿祖

庭郁元季避兵至南康建昌溫湯遂居溫湯父伯恭尙徳樂施公生而頴敏自幼卽嗜學年十四吟桂花詩語驚人旣爲邑庠生歳乙酉以書經領鄕薦明年第進士勅還家績學以待用召授福建道監察禦史適松江民有訟知府黃子威擅修橋梁者時工役禁最切命公與禦史朱福往按之至則召耆老詰曰黃知府修橋於民便乎曰便公顧福曰此事何如福曰擅用人夫自有例公悟卽問耆老木石之費出於官乎出於民乎曰出於民所用人力知府召役之乎民自趨之也曰民自趨之卽如是是民自修橋也何預知府事而民訟之眾曰民以修橋事白知府聽之而使吏督其工此人健訟者常抱握官府以濟其姦知府至不得逞故以此誣之耳公曰民自修橋知府第不應使吏督之遂以是斷之知府卒無事而橋遂以成浙東河泊吏瀕海民千餘戶造船入海捕魚私出外境經月不回者命公往理之比至召民詢之曰汝等造船下海捕魚乎曰海中有魚非船不可得魚魚課何從出公曰入海捕魚常業也何緣私出外境經月不回乎曰瀕海之民貧苦朝不謀夕經月不回妻子何由存活且巡海官軍不知而吏乃言之公直其言遂驗無籍者繩之以法餘皆釋不問民大歡恱歲己丑召詣行在防邊將奏西安三輔諸郡民罹疾疫詔公巡撫公入闗多市藥物選良醫分布郡邑救療之躬禱華山諸神祠疫疹殄息大駕親徵沙漠涼州達民亦令眞巴等知邊衛守備寡弱乘虛作耗邊報至公與三司集議調兵勦捕眾皆難之此宜馳奏擅調官軍於律有禁萬一失利柰何公曰若報發兵賊必大掠而城池陷矣城陷與擅調罪孰輕重違律調軍罪在禦史無預公等遂移檄發兵仍馳驛奏啟卽率師往蘭州料機處置皇太子得公啟命都督費瓛總兵來太宗皇帝得公奏亦命都指揮史昭來總兵而賊已散遁公上奏兩將總兵權不歸一太宗聽之命費瓛鎭守余悉罷遣之闗中饑民多爲盜公先發廩賑之而後以聞盜遂息明年大饑丐食者眾奏來報公以廩米作粥給行丐者令有司簿記足食之家人給丐者二俾飼之及奏報遣歸賑濟凡活數十萬人丁太夫人憂起復攺廣西道又以外艱去奪情起復攺貴州道秩滿將赴行在防有言揚子江盜賊刼掠舟楫不通者皇太子命襄城伯等擇有智識往捕之或薦公襄城伯等彊畱之領兵眾以往賊斂遁不見蹤迹公聞安港巡檢司有所獲盜遽往問之羣盜何在曰彼聞官兵來俱往常熟矣乃委官舟馳至鎭得民舟三十艘令軍士俱爲商賈狀直詣常熟先遣三鎭撫往覘賊勢者來報云賊聚眾欲入海遂兼程進至常熟悉擒獲送京師江上自是無盜賊之警以考績最陞浙江按察司副使督運至臨淸時刑部侍郎缺有薦公者宣宗曰是往日署都堂魏禦史乎曰然遂驛召至命署刑部右侍郎事河南饑民逃者眾詔工部侍郎許廓往撫之廓奏民逃不能止願得賢能足爲郡縣表率者爲布政使則可矣於是以公爲河南左布政使至則奏蠲逋負罷不急之務禁切有司爲害民者於是逃民悉已來歸參議宋獻沒於京理其喪事歸其妻子丁繼母夫人憂河南連歲荒歉盜賊竊發民多流亡詔起復公公至河南先時久旱公卽禱於壇廟約三日雨沾足軍民皆歡呼相慶曰此我公帶來雨也時職刑部者或失於寛緩召公還仍署刑部左侍郎事食從二品祿明年實授江右有相聚爲盜者眾至千餘人詔以都督任禮爲總兵公參贊軍務領兵千餘人先行招撫公晝夜兼行直抵賊巢穴宣布朝廷寛貸之恩又備榜編告其黨開諭之賊相率降附取渠魁十四人械送京師余悉放遣歸業任公至欲盡取降者殺之曰彼去而復爲盜將若何公曰此則魏某之罪也乃止明年今上皇帝卽位陞刑部尙書明年丙辰上臨軒防士命公爲讀卷官勞以羊酒又明年命公整飭邊務公至赤城先是有勅令遊擊將軍楊洪與署都督李謙同總邊務總兵官都督譚廣忌洪功出已右謂勿與同判署由是二人有隙都指揮杜衡誣奏洪所爲多不法命公察其實果誣而廣揚言洪有反謀遣人讓廣非所宜言廣無以復遂檄謙移鎭獨石與洪同判署如勅防乃上言杜衡姦邪謫廣西行視邊塞有衞所屯堡地方隔間不便守禦者有統兵備禦相離濶逺不能相援者量地便宜添設衛所分置堡塞有警則合兵策應無警則各守分地其總兵官及將帥者貪暴老弱不任事者罷黜之有智勇才略達於兵政者振舉之其軍士羸老罷弱者汰去之由是將帥奮勵士卒壯勇邊禦肅然及還命同成國公等整理兵政得壯士二十餘萬人以進上大嘉奬

贈文林郎四川道監察禦史歐陽永端墓表

予與前禮部主事西昌歐陽永俊爲同年因識其兄國子助教永賢其後又識雲南按察副使永和與今浙江按察僉事廣哲刑部主事廣蕩監察禦史洙皆以科第發身致位榮顯有以見歐陽氏之多賢也洙旣膺薦拜四川按察副使悲其尊府禦史君先棄養欲表其徳善於墓而以文屬予予觀禦史君之爲人又有以見副使之所以成其徳達其才之有所自也故不辭而爲文之曰禦史君諱正字永端幼孤母孺人教育之輒能承訓無違甘辛苦以維持門戶致家業將替而復振事母極孝養恨不及養其父時祭悲痛如初防以前母孺人不吉卜吉攺哀感如生已者其盡爲人子之道如此諸子旣知學延明師教之務其成家庭之訓惟孝弟誠信仁義道徳不及時事洙第進士爲禦史戒以守已竭忠其盡爲人父之道如此持身恭愼不慕榮利不輕至城府佳時暇日與族兄昆季登臨山水以相娯樂與人未嘗有爭競者多就之質平焉自奉甚薄而待族人賔客恩意周備性嗜奕客至卽出以相欵延𨿽累日不厭其處已待人接物又如此宣徳庚戌某月某日以疾卒卒之後八年爲正統二年以子貴贈文林郎四川道監察禦史享年五十有六配王氏子男四人長卽洙墓在其鄕某山之原嗚呼君之沒已久矣而鄕人猶思念之傳曰君子不出家而成教於國蓋亦以其行於家之道可推也今君之道行於家善周於一鄕如此旣卒以不得試以沒又不及見其子之貴顯以食其報此所以人不能忘也而況於其子耶予爲書之刻之石樹之墓上垂之將來所以泄鄕人之思而舒其子之哀也

行人曽君惟珍墓表

正統二年四月十六日行人司行人曽君惟珍沒於陜西韋州之公館訃至北京翰林侍讀學士錢公托其友之使陜西者爲經理其防以來明年二月旅櫬至自韋州而其子踐修亦自其家來迎將奉以歸於其鄕西山之原學士公又爲其銘之而踐修復求予表其墓按曽氏郕國宗聖公之裔至西漢末十八世孫不仕新莽舉族二千餘人渡江而南避地豫章廬陵之吉陽鄕其後益繁衍撫防交廣俱有曽氏皆自廬陵徙也宋初有諱鄷者自防之興國徙吉水之瀘江鄷之五世孫華生三子曰卿儒勲分爲上下車石壁三族儒爲石壁之祖而惟珍則石壁之十三世孫也生而聰敏弱冠遊邑庠從先生習舉進士爲業輒異於人永樂庚子貢入大學太學諸生皆敬讓之癸卯以書經入試秋闈中其選明年擢進士第奉詔還其鄕績學以待用宣徳己丑召入朝授行人司行人君質直簡靜奉法守職無所避就在任九年無歲不使於外從容閒雅禮度不失君命不辱亦可謂賢也矣至是使韋州沒韋州去京師數千里其沒也翛然不以介意非其賢能之乎曽祖仲賢祖存逺父仕勉皆業儒而隱配曠氏繼蕭氏子男四人長卽踐修次踐猷早卒次踐實踐行女二人劉嘉祥羅斐咺其婿也孫男六人女一人嗚呼以惟珍之賢而爲行人之職人固已惜之於其沒也又皆爲之慟悼不已何也蓋國朝最重行人之選自太祖髙皇帝以來嘗以進士爲之及滿輒超擢以方靣之任至於今日往往去爲大官而惟珍獨不幸不及見其顯融而忽焉以死也豈非其命也耶豈不可慟也耶予遂表諸其墓使後人知其賢而其所可慟者在此也

馬主事父墓表

工部主事馬銘踵門請曰不肖孤愚昩無庸忝職地官屬以齒列士大夫之林實賴先人之訓有以致然也竊自喜幸際明時資祿以爲養而先人不幸嬰疾以沒痛毒何可言於時得今右春坊右庶子周公爲翰林侍讀時爲銘其墓不肖孤奉歸喪事服闋還朝攺任工部幸以年勞獲膺褒寵之命得推恩贈先人承徳郎工部營繕淸吏司主事榮遇至矣然猶懼先人之徳善不暴白於世以傳永久欲具石表諸其墓願先生賜之文將刻而樹之庶以慰先靈地下而不肖孤不孝之罪亦或可以少釋萬一焉予聞其言而悲之因念銘舉進士時予爲秋官主事已與之相識已二十餘年蓋舊人也其請不可辭於是詢其世馬氏本南海望族君字子立自少頴悟過人旣長又補縣庠弟子員力務學不懈以父母老圖所以終養者退而家居不復有仕進意事親以孝聞鄕黨稱之旣而曰吾老矣不能有所爲矣篤意教諸子以舉進士爲業及銘果第進士爲戶部主事喜語人曰可以不負吾志矣享年六十有二以永樂戊戌歿於正寢妻宋氏有賢行子男二人長卽銘次諒女四人皆適士族君淳重篤厚其言行爲鄕人所信服有忿怒不平不之官府率求正於君徐以理諭解之莫不歡然以去由是攺行不敢爲非義者尢眾也嗚呼君之才可以用世君之徳可以善俗乃自韜晦不獲一展以歿予爲表之使人知君之賢而所以食其報於身者不止此也

息齋王處士墓表

永樂癸卯冬十有一月廿日章之龍溪處士王公沒時年已八十矣有子男二人長升由進士爲安福羅田二縣令入爲大理評事用薦撫州太守所至皆以防能名次寓居鄕以善行見稱女二人皆嫁爲士人妻孫男防人皆讀書世其家人曰此處士積善之所致也處士少喪父能奮自樹立以紹先業其行事必據理守正不茍且以狥人而利已其事親孝謹嘗痛其父不逮養時節祠祀必哀慟焉母沒祭遵文公家禮不用浮屠鄕鄰多取則焉樂道人之善有不善者輒不與相接有死喪患難貧乏不能自存者量輕重緩急以周之裏中饑有以衣衾易粟者謂曰汝畱以禦冬吾貸汝粟償不償不汝計也津渡舟梁廢壊者掇已貲修復之所居之南有大溪一日自外歸風大作見一舟飄蕩中流失楫防覆者再亟令彊力僕數輩挐小舟往救一舟之人得免元末兵亂奔竄從兄嫂蘇氏埋銀一合桑園中事平歸失記其處公一日行園中腳踏穴空銀合見徐取土掩之呼兄嫂取視果然嫂欲少分以報其徳堅辭不受洪武中郡舉孝防不就曰吾老矣盡力畎畆以自給暇則教子讀書學道庶防有能報國家者我則無能爲於是作一室於其居之偏號曰息耕人故以息耕處士呼之處士諱舉字宗禮沒之後廿年其嗣子太守公來考績京師求予表其墓古之士有一善之稱者輒傳播於人而名後世處士之善行如此可使之無傳耶

贈奉訓大夫戶部郎中楊公墓表

地官郎中楊公諶奉戶部主事湘川王信所爲其尊府行狀來請曰先人沒已若干年矣初鎭原及老母沒命不肖兄弟曰華亭去鎭原五百餘里祭掃爲艱我死必我華亭得與汝父同窆尢幸也不肖兄弟於是啟先人之墓遷柩與老母合於華亭今又若干年矣大恨二親之徳善泯泯無聞也欲具石表諸其墓未有爲之者敢以請於先生予曰諶未相交而相知者以其篤厚愼重練達識時之士故不辭而爲之文曰公諱思道字承輔其先華陰人六世祖時中元平涼府尹始由華陰徙居咸陽時中卒於平涼鎭原子孫畱居之平涼生大元防軍都尉公之曽大父也都尉生圭安西王相公之大父也王相生國英開城路經歷公之父也公自幼端重不妄言笑旣長從州先生習舉子業累試有司不第後爲知者薦授甘肅省宣事尋選副總帥時元政已不綱天下騷動李思齊據鳯翔張思道據鎭原公外禦冦攘內撫流離設奇應敵據闗守險賊不得肆然城守日久內無儲蓄外無應援告急於朝爲用事者所沮公知事不可爲輒棄官歸隱於華亭洞山之陽有問者則曰吾晦迹以待天下之淸耳及太祖髙皇帝平一海內欣然曰聖人在位可以出矣遂占籍華亭洪武初詔天下郡縣皆設學召經明行修之士爲學官乃膺薦分教華亭典教襄陵有成人之績以年老予告歸洪武甲戌七月七日以疾沒享年六十有四配王氏元萬戶髙平王某之女有賢徳宣徳癸丑正月廿有二日沒壽八十四子男三人長三次宏次卽諶女六孫男十三女七人諶以鄕貢進士擢戶部主事累陞郎中推恩加贈公奉義大夫秩事部郎中王氏加宜人公有行誼其於財利泊如也在華亭嘗出郭道拾一遺槖僕請發之不許立馬少憇遺槖者還尋取以歸之在襄陵次子出得一金耳璫以歸言於公後有僧云陳丙之子婦所遺者亟命還之嗚呼公之出處進退取捨之際其賢於人逺矣而卒不施於用世或惜之𨿽然以其學成就後進見用於時者不少其所以利於國家也豈不大矣乎故爲表彰之使過者誦公之利國者大也

容膝先生墓表

先生諱根字古淸姓彭氏曽祖宋國子上捨諱六有精於書法祖築巖父芳逺皆不仕芳逺素落魄不事生產貧無資往依婦翁任氏故先生自幼鞠於外家性頴敏志气不羣嘗見上捨與晉唐人所書曰獨不可學與閉戶臨習不數年下筆輒出人意表尢善大書然人不易得至今惟縣額三大字存焉事親孝朝夕極甘防之養而自奉泊如也兄弟間友愛甚篤一日以詿誤當逮至京季弟復安力請代行事旣白而卒每語及必流涕裏大姓周氏國叟者無子有二女欲擇婿得先生畱贅於家命長女事焉悉屬以家事事外父如所生及沒祭宜於禮兄弟四人父沒各分財產先生旣居周氏族之尊行有欲奪其產者輒舉以讓之不較後其人沒家日消落悉售其產傾已資與贖又始終給其家令弟復巖繼其後周人之急惟恐不及有假貸不能償者焚其劵晚乃有二子旣老搆一齋於其所居之池上曰容膝嘗誦陶淵明之辭於其中曰吾𨿽非淵明之匹由其辭以求其樂則無不同也遂因以爲號焉客至輒相與傾倒極醉而後罷暇則肩輿訪舊或杖屨逍遙於山水間休休然有自得之意其於紛華市利漠如也一日疾作前期悉邀嘗所往還者與訣別無一語及家事明日遂卒洪武癸亥三月七日享年六十有五灌橋社背之原配周氏有淑徳後先生二十五年沒二子長曰欽務威次曰鑑務倫四女劉子復夏敏劉成昌劉賔禮其婿也孫男十三人琇瑮琚琉戊戌進士球瑜瓛璧鄕貢琮璨理瓏璉女二人適士族曽孫男二十二人女二十七人孫男五人先生旣沒五十有三年琉自翰林編修遷廣東按察僉事始狀先生行實請予表其阡聞之先大夫云先生剛毅正直仁厚士也嘗客遊嶺南至南華寺後有閣嘗夜見怪人莫敢登先生攜客同登宿其上羣怪侮客並榻移置閣下先生連三宿皆漠然不敢動先生蓋剛正之气足以懾鬼神而況於人乎夜有盜入其室爲家人所獲慰諭而遣之終不言其人退悔不爲盜鄕鄰族黨有爭競者輒舉先生讓產事自愧罪罷爭者甚眾嗚呼以此移之官理其功烈豈少哉而卒不及試浮沈閭裏以沒獨不可惜也耶予時謹識之今因琉之請質諸其狀不誣遂並書使歸刻焉過者讀之其亦有感發者乎

古愚戴先生墓表

古愚先生予友也予嘗與同遊縣庠先生長餘九年予以兄禮事之洪武中先生貢入成均擢五軍斷事官左司稽禮未防罷官歸而予猶未出仕先生竟坐稽禮時事發覺謫戍大同之安東衛軍帥待以師禮甚尊重之然終以不樂得代而還惟以遊樂山水爲務洪熙中監察禦史胡啟先以才賢薦之先生本無仕進意縣官迫遣之不得已入朝旣至詔下考試之不對復遣赴安東時安東廢入混元居混元數越月卽復歸謂所親曰今而後人不復畱意於我而我亦得以優防林下無虞矣宣徳六年九月二十六日年六十六以疾卒旣嗣子難求今太子少保吏部尙書泰和王公爲禮部侍郎時銘其墓曁予致仕歸又求予爲其墓表先生旣故人而難又嘗從予遊義不得辭遂爲其文曰先生諱審字誠問古愚其別號也旣老又號曰慣窮老人姓戴氏其先丹陽人自叔倫仕唐爲禦史刺撫州子孫因家撫之金谿八世至利華南唐招討使又鎭安福遂家邑西之郭村宋刑部員外郎之邵以軍功著聞於時潭州通判特立梧州太守重熙開州通判中行彭澤令累世皆以科第致身榮顯彭澤從曽孫端元道州教授道州生順翁順翁生常州教授起潛起潛從弟有源先生有源仲子也起潛無子有源以先生後之貌甚雄偉美髭髯自少好尙不羣而襟度瀟灑議論慷慨恥與庸眾人語所交必故家大族儒雅淸修有節槪者其崛彊粗鄙放曠不檢之徒未嘗一接識至於敬禮先輩老成惴惴焉惟恐一毫拂其意嵗壬午鄕裏惡暴子相聚刼質人欲爲亂先生曰此風不可長也與眾謀捕送縣官不數日四鄰刼殺盜起環境獨晏然故人舒伯庸年老以幼子相囑伯庸死教育其子成人又經營田宅以居之而妻之以女見人有不給者則傾廩周之不恡工爲詩得唐人體制在混元時廣靈王聞其名求與相見辭卻之簡書數至蓋欲與論詩法也終不往晚年益肆力於詩詩多可傳其所著有古愚先生集行於世娶楊氏有懿行子男三人長卽難次位次冰冰早卒女四人劉偉獻周孜谷劉憲髙舒彌極其婿也孫男八人量威用善中已防【闕】曽孫男五人墓在順安鄕江浦之原與其弟誠辧合焉先生孝於父母和於兄弟孝弟之行鄕邦則之平生未嘗以非禮加人亦未嘗爲非禮事其才可以用世知世之不能用也故每每退托而歸卒以隱約終其身嗚呼若先生者烏可使之泯泯而無傳哉因難之請姑書其大槪使勒之墓道之石云

前禮部郎中陳君墓表

陳氏世居蘇之吳縣君諱貴字遵道少孤能自力學入郡庠爲弟子員貢成均居上捨初授兵部職方主事時選防軍隨侍宣宗皇帝部以諉君君整治有條紀上官嘉之旣三載調刑部河南司主事先是獄有以避嫌被逮者眾久不決君至曰以嫌疑防獄於已旣惑枉直何由辧遂原其情定其罪人心懾服而誣逮者皆得釋秩滿陞禮部郎中坐累左遷睢州吏目睢民不知學而惰於耕君下車告於其長曰學校風化之原農桑衣食之本有司首務乃相與興起學捨而作新之巡行鄕邑見家居有桑棗墾辟者召至州優禮而奬進之由是人知向學惰農爭勤於樹藝黃河支流衝激爲患害及三邑力白所司堰其上流其患乃息廨有空宇妖狐據之扃戶莫敢啟巫因之以射利爲妖妄語以惑眾君命撤其室適同官看病者巫言祟在狐君聞置巫於法其怪遂絕盜羅皮詐稱朝使下郡錄囚因出系囚脇從之其黨段乙潛鬻物於市君過而見之曰彼非商何得有此執訊具其情興民利去民害多類此故民鹹歸心焉正統五年八月考績上京師卒於北京之寓館享年五十有七曽祖某祖某皆不仕考諱福以君貴贈承徳郎刑部河南司主事母夏氏贈安人配唐氏封安人子男四祥祐祺禮孫男女二人沒之後一年祥來以喪歸因助教李先生請予表於墓嗚呼遵道之生𨿽不得志於時而有惠利及人人感思之死而不忘夫能使人感思之死而不防猶不死也遵道又何憾焉予是以爲之文俾歸勒之石表於墓上而又爲之銘曰其進之難世或不知其沒之哀民莫不思人𨿽云逺其名則垂匪名之垂惟惠之徽靑山緑水其墓在玆後來不知徵此銘碑行狀墓碣

翰林修撰彭君汝器行狀

君諱璉字汝器以字行姓彭氏吉之安成人其先出唐廣陵節度使徳夫之後子孫來居邑東之石陽宋時有曰嗣邦嗣興聮中童子科曰孟舒以文章馳名於鄕郡歷元世弗耀曽祖某祖某父文郁寛厚長者母郭氏君自幼時已嶄然出眾宗族鄕人皆異之謂君將大其門旣長縣令鄺公聞其聰頴遣補縣學弟子員永樂初元以易經中江西第三人次年對策大廷登上第遭逢皇上崇儒重道選授翰林庶吉士與二十八人畱祕閣學古爲文章不預政事五年陞翰林修撰六年以母憂去官時天子將以明年春二月巡狩北京前期選諸廷臣扈從以行於是召君及家未三月而詔起君至賜以良馬扈蹕而行至北京一日上至館閣召祕閣諸吉士訊以韓栁文惟君背誦如流上大奇之賞賫而罷畱行在者二年竟以疾歿於北京萬寶坊之官舍八年九月三日也享年三十有三君爲人沈靜簡重狀貌薾然若不勝衣而勇於爲義平居落魄無檢而處事則有條紀好讀書幼時父遣入社學數年一日忽言於父曰比與童豎伍誦書倍文不過指行數字無益也今將違膝下擇所從防父曰童子何用如是且宜識字無妄言乃固請以行往卽鄕先生劉澄淸之門先生學廣而才髙素輕慢士聞君在門呼以入問所從來卽授以書君授書卽問大義所在數月已能自講說探索不煩於師下筆習舉子業粲然可觀先生大奇之進之於諸生之上諸生多年長於君咸易之曰童子耳乃得於先生如是吾輩反出其下乎約爲詩使和以窮之君應聲爲和若宿構然如是者數四卒莫能困於是眾皆伏其難曰先生不妄與人也十四五時家有役事其父將自往君曰有我兄弟豈宜使長者自當官乎卽請自往父喜曰稚子亦能了公家事矣伯兄汝舟由洪武甲戌進士爲閩淸令君往省焉泊然以居不爲紈綺驕貴之習惟尋訪儒生以相従議論文章爲事暇則登覧山川賦詠以自適兄旣以事役作京師君従之極力相助兄歿負骨以歸塟扵鄕而有司以倒取其戶人戍伍仲兄以次當行君白其父曰有弟豈可使兄從軍乎卽奮然以往後卒以赦免與人交往未嘗大聲厲色然亦無媚悅意博學彊記於書無所不讀及在翰林每承顧問皆引答稱防其爲文不蹈襲前人亦不甚經意灑然成章尢好爲詩淸麗富雅遭逢聖天子在位風厲學者以復於古君於時優防館閣涵而蓄之暢而發之君山積而水湧莫可禦止其文章固已貴重於時使其不死而進進不已則豈止如是而已哉故其死也朝之大夫士與夫在外之人識與不識皆爲之悲傷涕泣且曰斯人豈可死也夫娶某氏再娶胡氏子二人曰某曰魁女一人皆胡氏出也君嘗患痎疾凡四年不愈而詩書筆硯不廢或勸其飲酒則辭以疾有索其文與詩者未嘗或以疾辭予每止之則曰人之求予文豈以爲貴哉求之他而不得則求之我亦圖其易得耳吾烏乎拒之疾革時持卷軸者猶在門徘徊弗忍去歿之前數日予宿其第見其終日回旋室中不得一就枕而未嘗有嘆息聲是日及暮忽執予手就牀坐曰吾頃刻間耳便當與君別獨恨不得見吾父而死也爲我謝諸公其必歸我骨故鄕不然則塟我於斯甚無焚我也時侍講曽君子啟與君比屋而居曽君來視之曰吾疾如此凡事在不言中耳又謂予寄語啟先無負平生言訖垂首而睡曰甚佳毋驚我及夜靜一鼓復呼之顧予曰與汝說話不得從容我去矣復連呼曽君至已不能言矣須臾遂絕予旣與諸君哭之甚哀明日交逰之士數十人皆來防哭合所賻贈得錢數萬緡以具棺斂翰林學士胡公以言之上上嘆息久之且曰此其秀而文者乃命吏部遣其族之兄孚詢防以歸將以年月日塟於某鄕之原有遺文若干篇詩若干篇予所收錄皆可傳也予久辱與君交悲君之賢而位不及大顯年未及中壽以死死時謂余必得學士銘我目瞑矣故當揆撰次其行之始終以請銘焉所以成君之志也謹狀

處士彭敷寛墓碣

君諱性字敷寛姓彭氏吉之安成人其先世居淸江祖年宋乾道進士來爲安福丞兼連嶺鐵冶事旣去畱孫沂居於縣邑之葛州葛州連嶺之傍近地也遂爲安成彭氏曽祖某祖父某父敬宗皆不仕母王氏君兄弟三人長兄敷文早卒兄嫂誓不他適君事之甚謹次兄敷恂以文學薦入朝君沒後四年始爲禮部主事嘗嘆恨其不之見也君倜儻俊邁有志尙讀書識道理善議論喜飲酒其所言與其所行務欲尙於人不肯屈已在人下見人之卑鄙猥瑣者側目視之欲與語望望然去曰我不欲見此等人也人有急求之赴之不計利害貧窮餓殍者濟之惟恐不及君性躁直於人無少容其爲不善者必斥之不爲諱有相爭事曲直不辧者君以直言防其是非無不詟服而其兄寛和溫厚嘗不喜君所爲戒之曰禮以和爲貴未聞如此處鄕人也孔子居鄕黨尙恂恂然況眾人乎君則曰與其和而得人愛莫若直而使人敬愛則至於慢敬則畏而不敢爲不善使一鄕之人不敢爲不善則是我亦一鄕之善士也其好髙議論皆類此𨿽與其兄性不同而言不合然於友愛之情甚篤故其兄至今一語之輒流涕也初娶周氏其夫君喜賔客有過之者必盡歡乃罷至累日不厭或倉卒無所具周氏必竭力營辦務遂其意然後已及其兄之來京也乃作修省堂求名人賢士作爲詩文置之其壁間欲勵行以自修省敷恂聞而喜之永樂甲午十月十日竟以疾卒於家距其生洪武己酉十一月得年四十有六後娶劉氏亦有賢徳如周氏子男二大經大綸女三人長適梅林劉氏周氏出也餘二人在室者劉氏出也以某年月日塟裏之對門山後七年主事君謂予曰亡弟嘗慨然有功名之志不幸死矣欲求名於當代之名能文者追藏之墓中子與吾兄弟交厚也而亡弟之行子知之願爲之碣予因記憶往年家居時君以公事來縣中途暴雨至捨皆小家不欲止冒雨行數里人呼曰獨【闕】

哀挽

安慶張通判哀辭

【闕】

此可以觀公之爲政矣永樂丁酉以詿誤來北京旣得直適當營建新都畱督工於房山庚子三月十七日竟以疾卒於房山公學問充裕操行正直居家孝弟與人交意度豁如平生不茍取與故居官多不給孔子曰仁者壽孟子曰仁者宜在髙位若公者非所謂仁者與而貴不及大顯年不及上壽以死又何與彼之紆靑拖紫而在貴顯之位豈必皆仁者耶而安榮富厚終其身無虞是果何理哉觀彼有餘視此不足得不可哀也耶然而俯仰無愧名於當世傳於後世而垂無窮以彼較此是又可哀也耶且公之死也大官達人四方賢俊之士洎官司小吏作徒之人在房山莫不聞而哀之至於臨弔哭送視殯塟者以千數嗚呼非其賢能若是乎誠使得其年與位焉其治效又將大著俾世之防其惠者眾而吾黨之士皆得見其成爲之柰何卒不遂而止於斯其又豈可不哀也耶哀之不已而又重之以辭者見吾之所以哀公者有非眾人與夫在房山者豈所爲哀而已也其辭曰嗟惟賢明兮學醇徳茂位處宜崇兮福錫宜厚貴不及顯兮而年又天有丰厥付兮而嗇其祐天惟福善兮終莫能究懷慝防穢兮峩峩組綬滛蕩逾檢兮怡怡黃耉視自有餘兮而人則否彼忽以泯兮我貽不朽𨿽死猶存兮又何必壽是奚足哀兮胡疾若疚假之以年兮大展厥負俾惠施溥兮慶及於後光昭前烈兮樂我朋友曷我峩冠兮止於再就我悲可任兮淚如懸澑蒼茫無端兮卒亡無咎辭以志哀兮遺於永久

紹興太守彭公哀辭

紹興太守彭公樂善先生旣沒之二十四年其孫今翰林庶吉士麟應始登進士以天臺王公俊華所爲先生墓銘其事未備也乃摭拾遺行自爲狀欲求當代名人表諸墓然予於先生之始終獨得其詳焉因記洪武中先生應詔起於有司所禮予時爲邑庠生與縣大夫餞送先生於城南門外見先生魁岸奇偉容貌端重衣冠整飾而言論簡直不事矯僞縣大夫亦攺容敬之時行者凡數人獨與先生握手行眾中數十步致語道殷勤意旣別去極望而後返及先生至京師奉防出守紹興有善政然後知縣大夫之所以致敬者有以也吾族叔父思渙嚴毅方正防介而有爲以才薦入朝適先生沒繼守紹興其治大抵循先生之舊而治效亦大著其後罷官歸與予歷歷道先生時事觀於銘文而不誣嗚呼先生可謂賢太守也已𨿽古循良吏不過是也吾嘗以爲先生之善行多矣至若僚友同知李某者先以事役作京師先生乃能斂俸之餘積及公堂之所收遣人時賫以資之尢人所難者使人皆先生也則善化豈有不行風俗豈有不厚哉吾竊感焉思先生而不可見不能已於言故爲辭以紓其哀云其辭曰偉先生其可尙兮老耽志乎詩書粵抱道以自珍兮終林泉以爲娯時維遭夫聖朝兮乃幡然而攺圖爰拂衣以就徵兮憺吾駕夫安車望天門以陳辭兮陋公孫之曲學皇昭揆於茂徳兮寵專城之顯擢知豈弟以爲政兮徒恥其鞭朴仁義孚而誠感兮藹歌謡於郊郭擬隆秩之是臻兮豈徒嫓乎龔黃何輿情之未副兮朅奄忽以淪亡遺厥愛於防稽兮民流涕兮淋浪嗟後來之宦達兮騁巧智以爲良借污穢而不蠲兮被文繡其揚揚觸吾目而不能覩兮慨薄俗之可傷彼泯滅而無聞兮跋先生之耿光托微辭以志哀兮逾千祀其能忘

三衢吳處士哀辭

三衢有處士曰吳公伯防者孝敬仁愛之士也少喪其父哀毀不勝其母嘗遘疾醫弗效遂自究精於醫學卒愈其母疾因以濟於人不計利又能以其所有施與貧乏無復顧惜教訓子弟必以忠孝爲先晚年構亭於金陵之上以花竹自娯年六十一而卒嗚呼世有不孝於於其親而貪冒鄙恡不顧人之是非者聞處士之風亦可以少愧哉而不愧者是不悔而自棄也𨿽死其誰哀之故余特爲辭以哀處士於旣沒廿餘年之後者固宜也然余非獨哀處士也所以爲世勸也其辭曰嗟稚齡而失怙兮聊娯志於詩書托淸風於畎畆兮端遐軌於廣途世旣莫予知兮甘澹泊其晏如知孝養於慈母兮豈獨效夫甘防曰疾病之在躬兮慮庸醫之靡靡慕軒岐以究心兮果余衷之獲遂匪子職之獨宜兮於塗人其有濟念饑羸而無歸兮掇飲食以飼之貸不足而莫償兮立焚劵以乞之惇禮義以爲訓兮蘊道徳以日裕娯晚節於林皐兮日優防於杖屨彼勃戾而污濁兮偭先人之舉措豈狹斜之是循兮騁堅良於通路嗟紛揉而莫究兮於先生其可傷粵薄俗之可惇兮感潛徳之幽芳慨音容之已逺兮惟餘韻其難忘

胡參政哀辭

洪熙紹位之年工部給事中廣徳胡公廙字致恭九載任滿陞交阯按察僉事陛辭帝曰汝竟往耶公稽顙而退明日詔吏部遷都禦史公居防端未防復有福建參政之命正統初秩滿至京懇乞骸骨得致仕歸五年以疾終嗣子英方弱冠走京師謁公卿大夫求爲銘誄碑文哀挽之辭以顯揚其親夫以公之壯也受知先帝未能久於其位以去及其衰也欲教其子未及見其成以沒是皆可哀也遂爲辭以哀之辭曰先皇踐祚欲隆至治簡選賢徳列於庶位公於其時實受主知僉憲外防行且陛辭帝曰卿往我心弗豫命公且畱陟之顯位曽防何時鼎湖云興遷佐大藩遂以南行旣老懸輿以娯晚節篤意教子期紹先烈朔風颯然吹彼霜林蕭蕭喬樹忽聞哀音公則已矣而有令器亟圖不朽以垂來裔埋墓有銘表墓有碑不泯在玆庶泄予哀

蕭處士挽詩序

防和有處士蕭其姓鵬漢其字者沒已二十餘年矣其從子鎡爲翰林編修始疏其徳善求諸士大夫作爲歌詩以哀之旣積成帙以來告於予曰先叔孝於親友於兄弟見於禮部侍郎王先生志其墓者不誣也先人嘗爲山東鹽運副使先叔徑往省之畱數月而後歸謂家人曰吾得盡吾情樂也好學工於詩尢篤於教子必延致賢者爲之師今侍講致仕余先生監察禦史任先生魯府紀善梁先生皆嘗賔其西塾鎡幼失恃召令入塾凡奉師之禮飲膳之費皆其所給嘗指鎡謂先生曰此吾從兄子也孤且貧而性質可教幸爲我成就之庶以慰先兄之靈地下先生感其言教誨之益力鎡之所以幸而成立沗竊科目以有今日先叔之力也嗚呼先叔視鎡猶子也鎡不得致養之猶父也私心之痛其可勝言先叔才學行義可以致於用而不得試壽止六十有二而客死於外此其尢可哀也皆見於諸公之所詠歌願先生爲序之昔有王基者少孤叔父翁拊育之甚篤厥後仕至豫州刺史以功當封乞分爵封叔子以酬其徳魏史書之垂耀至今編修君欲報處士之恩無所用其情念惟文字可以托之久逺使人歌而思慕之不忘其意豈異也哉嗚呼父子相親兄弟相友此彛倫之懿也古人修之於家行之於國而無不達者由此道也而後世乃有父子兄弟相視如塗人者亦獨何哉禮教不明而鄕無善俗也蕭氏本詩禮之裔吾聞孝弟之義見於父祖子孫三世矣豈非其鄕俗之善者乎孔子曰詩可以興善者可以感發人之善心然則是編之存非獨使人諷誦之而有以見蕭氏世徳之美殆必將有感發而興起是亦善俗之一端也故特爲之序云

羅侍郎哀挽詩序

正統四年冬致仕工部侍郎羅公沒於家明年訃至北京士大夫莫不哀之而形於言又明年其侄孝感令勉學以考績來天官求少宗伯臨川王先生爲志其墓輯諸公哀挽之辭得若干篇爲一帙徵予序公名蕭字汝敬以字行聰明慷慨學問該博智識膽略過人其所爲有人所不能及者嘗奉命往使交阯撫諭蠻夷召鎭將還京比至廣西黎賊已據交阯城鎭將與中國士民皆送出境眾謂公不可往副使者亦不欲行公曰吾與君受命往使交阯未有詔止君而畱此可乎鎭將數以言撼公意沮公行公曰汝受朝廷厚恩鎭撫一方旣不能以死守又不待詔命私與賊和辱國辱身如此猶欲對人言語是無防恥人也我豈效汝爲哉卽日率眾長驅至闗闗吏莫敢拒黎利錯愕出迎奉紙筆詣前曰夷俗不曉禮節公援筆具儀注數百言授之蠻人環視大驚旣入城頒布詔命諭以朝廷恩意開示禍福黎利率眾拜俯呼萬歲歡聲雷動遣使奉表入朝謝罪又嘗奉命巡撫陜西多行寛大之政惠利及人甚廣時西邊用兵將士恆苦食不繼公以爲部運者怠於事自往督之先後緩急秩有條紀方渡河至莊浪遇羣寇無兵援爲流矢所中墜馬寇退輿入驛舍出其鏃臥防部領者務督運至邊無有散亡者由是邊餉給足將士得有所恃以成禦攘之功公預有力焉嗚呼是皆人所難能者宜乎士大夫哀之之至也如此予與公同年進士同入翰林同爲講讀官同出爲禦史其後予復入翰林爲學士而公則超拜冬官侍郎𨿽勢位不同而其心之相契則無不同也公致仕家居予以祭掃還朝過公公時已有疾杖而於門曰先生來吾疾亦愈矣輒呼酒笑談如往昔時無少惓臨別謂予曰文水瀘溪山川相屬舟楫杖屨相與遊從乎其間蓋有待也予曰此吾志也嗚呼安知其別未三月而公竟至如此耶然則予心之所感又有甚於士大夫之所哀者焉往往有使自西來者云西人思念公不忘言之輒墮淚曰安得有如公者來撫我耶如使其聞公之沒則其哀感之意又有甚於予者予是以序之使讀是編者知人之所以哀公者不止此也

周長史哀挽序

周君孟簡予同年友也始與其兄今庶子崇述同登進士第同入翰林爲編修又與予廿八人者同讀書中祕學日益進而仕又不遷凡廿餘年然後得陞詹事府丞繼陞周王府長史王素知其名得之甚喜所以待之之意加厚君在王前小心愼密言論歸於正處事必揆於理不爲詭隨不事浮誕王深嘉之王好學於六經義理精粹古今人賢否得失所以咨問於君者無虛日君響應無遺王尢敬愛之宣徳七年壬子正月朔旦以疾卒卒之日無以爲殯殮具所以殯殮之歸其喪塟之費皆出於王王哀之慟訃至京師交逰之士亦莫不哀之不已至形於言者眾也庶子君輯之成編徵予序君爲人寛和簡靜學問優裕爲文辭力追古作者勇於爲義不計利害交朋友以信有欺負之者亦不與較求之同時之士若君者不多見而仕止於是壽止於是嗚呼豈其命也耶未卒之先嘗以公事至京師人見其羸然若不勝衣面少顏采步趨舒徐言語气翕翕若不續皆爲之憂予以爲君素孱弱今之來也憂愁思慮道路風霜侵迫有以致然耳嗚呼亦安知其果若人言也耶𨿽然世有富貴顯榮气焰赫然動人者及其沒影滅響絕人無得而稱之而君之沒士大夫歌詠之不忘如此豈不賢於彼哉然則是編之傳亦可以觀矣

都督曹公夫人李氏挽冊序

【闕】前將軍都督曹公之夫人李氏沒其子璘自遼【闕】奉其喪還京求少保禮部尙書南郡楊先生爲志其墓塟於玉河鄕之原先塋之次於是士大夫皆知夫人之賢而有哀挽之作璘輯爲一帙求少宗伯臨川王先生爲之引璘來省墓求予序其後惟挽詩之作必其人有可哀者然後情發乎中而形於言非無所爲而爲之者夫人生長富貴之門歸於富貴之家膺褒爵之榮有子有孫當太平盛治之世安享福祿五十有八年而歿於正寢亦何所不足而士大夫哀之至如此耶蓋夫人居事父母以孝聞旣歸曹氏爲婦爲母咸盡其道獨太夫人未盡終養其心豈無恨耶將軍自掌京衞出任都帥入居督府奉命鎭撫東北隨所遇得盡心所事以勤勞國家致聲望之隆者以有夫人主中饋而無內顧之憂也一旦遽失所助是其心亦豈無所憾也耶夫人在時一家之間以養以教衣服飲食百物之需莫不足給內外熙然今而已矣爲子爲婦爲僮馭者遽失依歸又獨能無所憾也耶夫如是則士大夫哀挽之作不能自已者豈勉彊而爲之哉𨿽然女婦之善不出閨闥若無賢子孫以圖不朽誰將知之今夫人之行美矣而璘又能拳拳焉思所以彰之而欲其傳逺也夫人可謂有子𨿽死猶不死也予安得不爲之序之以副其意耶

祭文

祭柴尙書文

維某年月日翰林學士李時勉以淸酒時菓致祭於亡友兵部尙書柴公叔輿之靈曰悲不見公三月之久慨想音容在吾左右恍如夢寐忽焉無有嗚呼哀哉公之爲人襟度灑然發言處事無狥無偏識者相親不識忌焉其屬司馬守官如素不爲勢附於人無怨於時或忤乃承恩命出佐大藩淸譽播聞湖山之間𨿽在朋遊不敢妄干惟嶽政民防不保公來守之四郊熙皥洽於惸孤蘇此枯槁爰陟卿位羽儀朝端席不暇暖奉使往還竭誠效職事集民安西北不靖命將守備以公防正參其軍事公往臨之一輔以義西師桓桓待哺嗷嗷或失撫摩不服其勞公飽其饑振惰爲驍士飽而驍可以擊寇寇來在邊攻不待詔賈勇爭先惟恐或後賞功酬勞無有所私彼或私之我爲正之孰是孰非罔敢或欺公之將至行正言峻上下諠譊欲相擠擯公執不移久而自信信著邊鄙名重朝廷勅賜駢羅旌此勤誠復陟崇班八座之榮召還暫休偏承恩遇乃得上請歸省墳墓還朝疾作猶眷西路皇乃命醫日望復常久而弗瘳俾歸其鄕治任未發遽爾云亡嗚呼哀哉我昔與公遘迍罹獄系再更冬實同爨宿嘗以有餘周我不足自是以來契好益深我知公性公知我心言論無猜是規是箴嗚呼感念疇昔能不慟哭而今而後誰我忠告霜林衰朽孤立疇依輔仁何望下流之歸瞻仰不及有此勲烈光耀穹蒼輝映日月炳炳瑯瑯其猶未及愧我尙存厚徳莫酬撫棺臨祖零淚交流殘年一別萬古千秋

祭聰孫文

維某年月日祖父遣家僮祭於第二孫聰之靈我自歸省墳墓見汝於諸孫中獨可人意及還朝擕汝以來汝亦欣然相隨比至京師遣汝從汝姑父編修吳先生學日夜勤勵不怠姑夫亦愛汝聰慧過人篤意教汝忽遘疾成痞更數醫而愈往學如初旣而疾復作醫以爲舊疾仍舊法治而疾益劇最後醫來始謂內癰生於肺期三日效三日果效蓋六月廿有九日也七月朔旦我朝回見汝自起坐牀前對案啜粥竊自喜甚明日外癰發於胸脇間一日夜疼繞腹背醫亦莫知其然竟以是不復起嗚呼痛哉方疾殆時汝見我憂愁之意形於顏面曰死生有命公之髙年無爲我戚戚也我悲不能言頷之而已汝又數令所親致寛譬語嗚呼言猶在耳而汝不可見也吾安能以不悲鄕人有善星命來言汝今歲凶煞相並無吉援終凶若公行善則可以庇祐之嗚呼安知其果如術者言我之不徳卒不能庇祐於汝使汝未冠而天不及見其成吾又安能以不悲今年春遣汝叔南還汝亦欲往我命畱汝前月遣家累南還汝又欲往我又畱汝前之畱汝者欲汝成就所學取功名於當時以紹前人之迹後之畱汝者欲汝便於醫藥務愈汝疾以玉汝於成嗚呼安知其返以禍使汝至此極也吾又安能以不悲吾老矣獨居數千萬里外所恃者有汝在側今汝又棄我而往蕭然一室之內舉目無親災患疾苦其扶視我者誰耶愁憂無那其慰藉我者誰耶脫有不諱其爲我哀者誰耶興言及此吾又安能以不悲初攜汝來時汝父母歡然送汝以爲此行讀書學問必底於成所以期待顧望於汝者爲何如亦安知其至於此今以汝喪歸汝父母哭汝而汝不知也呼汝而汝不聞也欲如往昔讙笑話言而汝不可作也所以懷憤怨恨於我者何如嗚呼我實爲之其又何尢𨿽悲苦困憊其誰防哉我今行年六十有八十數年來哭汝伯祖父母哭汝伯叔兄弟今又哭汝凡十有四喪心摧肝裂淚盡眼枯諒非久於人世者祖孫相見可期汝聞我言其亦悲乎不悲乎韓子所謂死而有知其防何離使其無知悲不防時而不悲者無窮期矣嗚呼痛哉玆有便舟遣家人顯政扶汝喪歸於故鄕擇善地塟汝江湖舟楫風波震動汝其安處以往毋驚毋懼尙饗

祭章侍郎文

人之有生孰不有死死而不朽斯以爲美惟公之生頴敏篤誠明經掇科蚤已成名茂膺睿選績學中祕勤愼不懈卓然偉異遂承寵擢作屬秋官推讞詳明人以不寃累陞正郎轉職吏部考績司封益有嘉譽先皇垂眷遷貳春卿副典邦禮惟寅惟淸夙夜之間竭誠殫慮曽防何時百政具舉皇念交阯夷氓蚩蚩宜付其酋爲我撫之公乃奉使覃敷恩澤逺人詟服一心歸徳親藩旣復上章有言詔下三司莫解其棼上以命公持節往理片言旣出判然而弭公之爲政可謂曰能餘三十載福祿宜增宜享壽考以永厥世云胡一疾溘焉傾逝某等同朝入出亦旣相知忽聞訃音能不傷悲惟殽旣馨惟酒旣防奠以告哀靈其鑑只

祭楊少保文

嗚呼士之生也莫不欲成名於世而或不遂所期惟公以簪纓之冑業詩書蘊道徳爲湘漢之瑰奇士之出也莫不欲有爲於世而或不遇其時惟公以仁義之學掇髙科登顯仕爲廊廟之宏材歷累朝而不離於館閣佐聖主而黙贊於樞機大闡皇猷惟其所輔深卹民隱惟其所施見於外者名愈重心愈下而於禮節無頃刻之或違行於已者年愈髙志愈篤而於操行極始終之不移當朝之公孤鼎峙而輔弼者實文眞文敏與公三人之是資慨先後以淪沒獨公與與蹇蹇竭誠以論思責任愈重而寵眷不衰政務益勤而纎悉不遺非惟使賢才布列綱紀振肅而治致於雍熙抑且使禮樂明備聲教洋溢而化及於四夷從容乎三公八座之間而優遊於論道經邦之宜固當與國同休享壽期頥如何厭世溘然長辭啟聖心之閔悼罷朝防以舒悲嗚呼死生晝夜公其自知神逰八表其樂怡怡痛斯文之慨慕徒感嘆而歔欷匍匐往弔魄散神馳一觴永訣誄以此詞靈爽不昧尙其格斯

祭永懷知州文

嗚呼永懷吾知其爲人淸愼端恪厲志不羣其居也讀書學問不與逰俠而爲伍其出也循規蹈矩不與奔競而爲倫文章可以掇科而終不預其選才藝可以大授而終任於牧民嗚呼此非可哀也耶惟仁惟徳宜在髙位彼何行義而富且貴繄我永懷乃止於此天耶命耶莫究其理嗚呼翹企前聞龔黃邵杜寥寥千載誰繼其武淸譽茂勲髙視前古瞻望不及獨立誰與少紓予哀以冩中愫

祭國子監丞李君文

嗚呼朋友之死哭之以情臨君之喪情有不勝昔君嗜學遊於庠序旣防秋闈聲譽益著職教內外成徳達才淸名碩望亦何盛哉待物以誠處心忠厚防領監政潔防自守督厲學者無有重輕一任公正士心以寕眾論所歸宜躋顯貴云胡一蹶竟至不起同寅士子莫不傷心感念疇昔有淚盈襟白髮慈闈哭君曷已惟其幸者君多有子愁雲黯慘丹旐飛揚靈車載駕返於故鄕故鄕伊邇將正丘首曰惟榮名垂於永久臨俎致奠有酒盈杯一日之別萬古之悲

古防文集卷九

欽定四庫全書

古防文集卷十

明李時勉撰

碑銘

故禮部右侍郎吾公神道碑

正統六年秋八月二十一日禮部右侍郎吾公以官終於南京訃聞天子遣官睗祭命有司治墳塋歸其柩葬於衢之開化鐘山之原明年公從子走京師泣告於予曰先從父旣葬而神道之碑未刻敢以是爲請予辱與公同年不可固辭謹按狀而序次之太宗文皇帝以神聖大徳入正大統二年甲申廷策進士四百七十人選其簡秀而有文者二十八人績學詞林以待擢用公在列而年最少質偉才敏愽覽羣籍作爲文詞其言滔滔然無凝滯方是時四方多獻祥瑞二十八人者輒進詩賦以歌頌聖徳一時文學之盛人皆欣羨五年冬拔其中五人爲修撰九年以公與楊相段民沈升等六人爲刑部主事時有言理刑得臯陶方稱者上聞之曰此儒者之言當擇其人故以六人主事且命所訊囚旣定罪徑自引奏備陳其情犯問擬不當則坐罪六人者恐懼只謹以求副上意讞議務適其中敷奏必以實舉無差失他刑官老於法律者咸推讓其能而公尢以寛平得名陞郎中總一司之政益謹其職拜禮部侍郎上謂尙書呂震曰吾紳出自翰林佐卿典禮可稱矣旣而出爲廣東右參政宣徳四年復入爲禮部攺南京刑部奉勅考覈兩廣方面官有參政素貪黷結權要爲援見公來以故僚友可恃公黜之又以殘刻被黜者三人時論稱其至公今上皇帝嗣大歷服以公舊人賜誥命褒之有言南京獄訟蕃滋掌刑部者過於寛縱吏得並緣爲姦於是命公復爲禮部至是以疾終公初拜侍郎眾往賀衣冠畢集而一室蕭然在坐有笑者曰家不視先防賔乎譏其無所治具也公三佐宗伯一佐司防持已以正不阿諂不瑣細嚴刻任性率直於人長短一無所較出佐廣藩爲僚長所擠亦略無慍色其視名位得失是非榮辱坦然無介意會賔客故舊劇飲盡醉或脫帽撫掌歌詩以爲娛或縱意談笑以戲謔爲樂若甚放曠而其中亦有止節平生所作文詞甚富嘗和唐音集爲一帙其好吟類此卒年五十有九娶徐氏封淑人子二人長聰次敏俱幼女四人二子側室史氏出公卒徐淑人自家來攜之以歸撫愛之甚至吾聞公開化名族之後曾祖諱隠操祖諱伯恭父諱仲廣俱贈通議大夫刑部右侍郎祖妣妣俱贈淑人嗚呼公有文學操履遭際其時位至顯要固不負先朝期待任之之意惜所施未究而年止於斯耳然生有名譽沒有榮寵其始終復何憾哉銘曰於赫太宗文武聖神圖惟至治敷求哲人臨軒發策賜以髙第憲憲吾公年富才偉遊於詞垣超然出羣揚芬吐奇厥聲有聞試以劇任俾典庶獄刑惟厥中不僭不酷帝用嘉之以佐春卿以典祀事克殫厥誠繼佐藩政再登朝端秩禮明刑惟敬惟寛明明天子舊人是嘉錫以寵書恩命再加去繁就簡謂公尢宜厥施未究而至於斯公性直亮素履坦平生有令譽沒而光榮鐘山之陽宅所閟刻銘垂休耀於永世

正議大夫資治尹戶部右侍郎吳公墓碑

戶部侍郎吳公之妻淑人王氏遣家僮寧以監察禦史曹泰所爲公狀來告曰妾夫不幸客死於外今奉其喪歸葬欲具石表諸其墓道而未有文先生與夫交不薄敢以爲請如不恡賜之使夫名不泯於世則不勝大幸先生幸無辭嗚呼公其死也耶公𨿽死吾嘗念公如未死者然公被謫去未嘗一日不冀公起而復用也及訃聞爲之心驚膽裂而淚下不已者累日尙忍文其墓石也耶然以淑人之請之至又誼不得辭遂爲之文曰公諱璽字信玉邵武人祖均用父仲政皆以公貴贈嘉議大夫戶部右侍郎祖妣妣皆贈淑人公性穎敏而端厚永樂戊子由郡庠生以春秋舉於鄕明年試禮部不第入太學自太學歷試擢武選主事以才能爲尙書方公所器重旣以外艱去方公言之於太宗文皇帝奪其情起治事未防陞郎中宣宗皇帝知其賢陞行在戶部右侍郎或云戶部政與兵部異公將窘於是職矣公至未期月而於四方萬國之版圗人民錢谷之多寡廩庾庫藏之虛實莫不窮究考察皆得其要國家經費用度出入盈縮莫不會計營度皆得其宜而於下之獘蠧一皆昭燭無遺莫敢自肆者然後人始信公之賢且能爲不可及也正統己未從庫藏物入內帑勅太監洪公魏國徐公與公董其事二公性不任煩劇惟總大綱纎悉一以付公公經理調度秩有條紀人不勞而事易集二公深重之壬戌秋外蕃來貢馬上問戶部馬入境日用芻束幾何邊郡所儲足給用否時公以疾在告同寅倉猝錯愕不知所對上以爲大臣不事事下之獄辭連及公謫戍邊在邊僅二載以疾卒正統甲子二月二十日也享年五十有七公凡再娶前淑人黃氏後淑人王氏卽請文者生男輒卽夭一女尙幼死時惟家僮與王淑人在側遺命以其弟禮之子嗣公才能過人而謙卑不自任初系獄時或謂公可不上疏求理耶公曰本同事復何言若言是欲見所長我不爲也本部尙書缺公言侍郎王公尙書才也號於眾宜薦之時𨿽無應者其後王公果爲尙書而公竟流落以死其天也耶其命也耶墓在其鄕某山某原葬以某年某月某日而立墓石則某年某月某日也

正議大夫戶部左侍郎姜公墓碑

公諱濤字伯淵姓姜氏太原州人曽祖原祖黼父唐卿皆不仕公性敏慧自防輒知以讀書爲事今兵部尙書靖逺伯王公副憲山西時行部至忻州選民間俊秀補郡庠弟子員在選中年才十四就學爲文日益以有進永樂甲子領鄕薦明年防試禮部不利卒業太學授同知嘉興府事嘉興政繁賦重公至佐政有餘力民安樂之未防以舊官代還攺河間府宣徳壬子河間守以事罷去民數千詣闕舉郡守朝廷素聞公賢卽日命知河間府未防以外艱去民老幼復詣闕懇乞畱公上方愼擇守令詔可之奪其情起復正統初京尹缺廷臣交薦拜順天府尹戊午頒給誥命授通議大夫祖考皆贈官如制祖妣妣妻王氏皆贈淑人癸丑進階正議大夫勲資治尹甲子陞戶部左侍郎乙丑奉命督江淮漕運京畿內外倉儲是嵗夏得疾還京沒於長安裏第四月二十二日也上聞而悼惜之遣官致祭在廷公卿而下咸往弔祭公生於洪武壬申享年五十有四配劉氏封淑人子男三人寔寧定女四人寔將奉喪歸葬以禮部侍郎侯公所述公行實來請予爲墓碑文予聞公自嘉興代還時奉命督工外有舊按察官在任之中恐懼前卻若無所容蓋嘗與公有宿憾者公詔語之曰汝勿怖宜趨政事愈厚遇之河間民少恆產多以漁爲生而或經豪右侵奪陂池民不得其利公至令曰凡池湖魚蝦蓮葦任民采取敢有占據者就執以來由是資民得遂其生有王同知者以徇私與公不恊及公赴京忽令吏守其家不得出入讒毀百端未防王死妻子生事械京師當遞還送至府各惶懼賄吏勿令公知吏不敢隠白公卽召入欵延累日資遣之母子謝曰公可謂以徳報怨者也京師祀事課賣皆出於民吏傍緣爲民姦被其毒公上請出天財庫以供其費凡三知貢舉一處之以公請托不行沒之日家無餘錢幾不能具棺斂嗚呼此可以觀其爲人矣予爲書之玆碑使欲知公者於此可考焉

贈戶部尙書王公墓志銘

戶部尙書海丰王公以內艱將歸遣其屬官主事崔恭來致其語曰不肖佐先人沒葬未有銘今不幸老母又見棄背吾歸奉老母之喪於先人之兆合窆焉願先生賜之銘以掩諸幽吾先世淮北人宋南渡徙居浙之臨安曽祖仕元漕運百戶居武淸漕運之子防補樞宻院副樞入國朝棄官歸占籍海丰實佐之祖先人父也先人穎敏好學嘗從遊於張潞公仲舉之門經史百家之書靡不通貫而尢邃於易洪武壬子膺明經薦典教濵州未防懇辭歸飬性至孝而仁恕副樞翁旣老遘疾熱極思冰飲時暑月不可得遣人逺致之比至已告絕矣遂痛恨誓終身不飲冰有盜刼其財貨殖逾千金其後盜事覺被獲東光東光召先人歸其財僅半之縣官問如數否曰如數悉以防給裏之貧乏及死而不能具棺斂者宣徳辛亥二月五日沒年八十葬邑城之外西南先塋之次先母里人也孝敬慈仁本乎天性曽祖某祖某父士文蘇州守三世皆有賢徳後先人十有五年年九十沒實正統乙丑三月十九日也先人以不肖得推恩始封文林郎吏科給事中進封嘉議大夫戶部右侍郎贈資善大夫戶部尙書先母自孺人加封淑人贈夫人子男二人長卽不肖佐也次佑女二人長適莒州知州胡璉次適杜瑛孫男十五人女十一人曾孫男女十有九人先人老母之始終大略如此先生其以是銘予與公交久而善誼不得辭而公防愼寛厚爲大臣有名能顯揚其親疊膺褒嘉之命而二親又皆以壽終是故可銘也漕運諱拳副樞諱均讓大夫諱朴字子素夫人姓靳氏葬以正統十年某月日也銘曰生同堂死同藏先塋之傍誰敢壞傷

順天府丞朱公墓志銘

正統乙丑六月九日吾友華亭朱公年七十二以沒嗣子奎奉翰林修撰姑蘇張士謙所爲公事行來請銘公與予同年生月日後於予公魁梧奇偉𨿽老議論慷慨意气超然而予老病侵尋言語行步不逮公逺甚嘗與公言我必先公沒其以後事相屬公笑曰未必然而傍人聞者皆以予言爲然嗚呼安知公之死乃先於我也耶公今亡矣不可以復見矣慨想疇昔慟不可忍尙忍爲公銘耶𨿽然公交之久相知之深則銘非予爲而誰宜爲乃敍而銘之曰公諱寅字孔暘別號雪庭曾祖某祖某父孟仁以公生而穎異讀書有文學尢通六書有晉唐人風永樂中膺薦至京奉詔入翰林得縱觀祕閣所藏古名賢法帖而其學益進與雲間沈先生民則等八人者同擢爲中書舎人太宗皇帝巡幸北京公預侍從營建宮殿禁扁皆公所書永樂辛丑正旦上禦奉天殿受朝賀明日詔吏部陞公翰林編修賜賚優渥仁宗皇帝素知公名卽任之初見賜金繡衣一襲慰勞深至宣宗皇帝畱心文翰日侍內庭累承衣服白金之賜時遊內苑命乘騎以從賜燕於萬嵗山應制賦詩輒先就今上皇帝緝熈聖學屢應召書大字賚予甚厚陞通政司參議三殿重建復書禁扁賜防段楮幣陞順天府府丞今年春二月得歸省先塋到鄕未三月而竟以疾沒於鄕人某家公無田於其鄕無居第於其府無叔伯兄弟之親以相助徒以先塋久欲歸灑掃以盡追逺之忱而奄至大故嗚呼其可不悲耶配氏封孺人側室謝氏子男一人卽奎也女一人尙幼公孝弟有行義母患病百藥不效晨起焚香祝天刲股間忽有一人授良方服之卽愈兄孔昭以詿誤當逮挺身代行後事卒得白鄕人馮章母死不能具棺斂公買棺買衣衾助之有某遂者得福建典史貧不能行周以冠服資遣之人有寃抑不得直於法司者公爲言之必直而後已其人來謝拒之曰汝去我非獨爲汝也公性𨿽抗直而意度瀟灑家有小樓客至必延坐其中觴詠終日極歡而罷能別識古今名畫又善作山水幽趣枯木竹石尢極其妙好吟詠所著有雪庭集藏於家墓在塘橋金山之原先塋之次銘曰天賦才賢固將有爲旣底於用用無不宜四十餘年不竟其施公望巍巍而止於斯九峯五湖山水淸輝蒼松白雪悠然以歸塘橋金山神遊在玆後者不知觀我銘詩

國子監丞永嘉李君墓志銘

正統十一年丙寅春三月淸明國子監丞李君上陵陪祀早行踏空失跌傷其左足輿歸至家君舊有消渴疾醫者悞用藥動其舊七日而死是月九日也死之日予與司業趙先生以下往弔哭之慟比小斂大斂凡三往哭之不知其淚之雨下也未死之前四月其弟禋與其子鐸奉其母命來省之母孺人年已八十餘矣予嘗慮其以母憂去而不虞其死也今孺人無恙而君先死其誰以不悲予以非才領教國子恆苦事不治賴君得少事一旦遽失之是予失右臂也予之悲又安能以不慟耶禋將扶柩歸葬來求予銘君墓耶𨿽然君在以予爲知己毎盡心所事予亦委以心腹於其死也銘非知己其誰宜爲乃不辭敍而銘之曰君諱廣字叔宏別號魯庵溫之永嘉人曽祖銘祖寧父彥辰皆不仕母杜氏君初以鄕貢進士掌教汀之連城以外艱去服闋還朝擢國子博士應薦遷監丞至是卒年五十一君凡三娶初娶方氏繼康氏葉氏子男六人欽方出也鐸鋭側室黃氏出也女二人其二出適陳容吳道演其婿也余在室葬邑之吹臺鄕瀘灣之原祖塋之次與康孺人同兆焉嗚呼君其死也耶予念君猶未死也予聞君在連城時邑宰爲民所誣禦史鞫之罪當黜君力言於禦史曰邑宰賢明不宜黜歷道其所以然禦史果亷得其情誣者竟抵其罪其正言感人有如此者嵗旱民饑吏無所措君曰學糧尙多可以賑濟古之循吏有開倉賑饑不待報者公何懼而不爲令從之民終以不流冗其仁心愛人有如此者許氏子聰俊邑令逼爲掾君曰此非掾才也勸令以補弟子員其後果以禮經魁鄕薦由是連城士子始向於學其善教及人有如此者前太守何公爲秋官侍郎欲薦君爲令堅辭不就其恬退之節有如此者爲博士諸生有以束脩來見者受之及爲監丞輒戒門以絕諸生莫敢以私謁見貧乏艱饑者必思所以賙之其取與以義有如此者在官有不足嘗取給於其家其母亦嘗絡繹寄遺以副其意曰但守官愼無慮不給君亦感其母之言業業自持不敢妄有所爲分外事嗚呼孺人可謂賢母君可謂賢子也矣是故可銘也銘曰有徳有才有守有爲不竟其施而止於斯吹臺之鄕瀘灣之原墓石有銘永世不刋

禮部郎中陳防鼎墓志銘

會鼎故人贈禮部主事陳君廸簡子也廸簡慷慨有志操予爲進士十年而廸簡沒廸簡沒後十年而會鼎爲進士二十年而亦沒嗚呼方會鼎爲進士貴顯時不能無所感焉廸簡與予垂髫交於鄕而防鼎與予並肩立於朝防鼎富於春秋而予廹於暮景予之有望於會鼎𨿽不言防鼎當自知之非惟防鼎知之鄕邦故舊蓋莫不信其然嗚呼又安知會鼎竟先我而沒也耶會鼎沒後三年其子進來京師奉監察禦史萬資中所爲防鼎行實請予銘嗚呼廸簡予銘之今又爲防鼎銘其不尢可感也耶𨿽然進予子婿也爲子婿而求其父銘安得辭旣不得辭則敍而銘之曰防鼎諱鉉會鼎其字也以字行姓陳氏陳氏之先自江州徙袁之石分若干世至某贅常丰溪某氏其後子孫因居常丰曾祖惠存祖環中皆不仕考卽廸簡母彭氏封太安人教育之遣從師習舉子業躬紡績給其費能自力於學學遂以有成永樂庚子領鄕薦甲辰登進士第奉詔績學於家戊申召至行在擢禮部主事明年往河南督取軍匠立限期利害無一人敢後者繼往南京封諸畨貨以能爲內臣所重陜右廣西二處官軍徵討有功賷金帛往賚之至甘肅數日所司寂然時兵部尙書柴公爲侍郎參贊軍務君問何遲滯如此公曰軍數功次不淸切防鼎召吏取文書閱之曰此半晌事耳爲之定規畫指授方法不終日而數以成無分毫差失自大將以下皆敬羨嘆服各設燕致禮幣以贈悉郤不受至廣西守將山公請歷各營給賞之辭不往公曰他使至者皆求欲往吾不欲其往聞朝使公忠正大故煩一往使夷人知朝廷有正人君子亦馭夷之一益也會鼎曰吾奉命賫賞至此以付公公宜自處之無預使者事若往是圗利也爲制在朝廷公遂不敢彊及還公贈綺幣一端君辭公曰前此禮送使皆出三司吾無與焉朝使來深慊鄙懷古人有傾蓋若故者今豈異耶此非贈使者贈故人也豈宜辭君遂受之及還又出郊餞偏裨皆曰我公未嘗待使如此厚也亦嘗對人言吾受人物惟此耳正統戊午秩滿遷禮部郎中分政南京時五羊陳公爲侍郎與論事無不當其意深加器重庚申太安人沒守制於家服闋將還朝偶得疾竟至不起癸亥正月九日也享年四十有八娶劉氏子男四人長進次輔次復次艮側室李氏出也女三人其二已出適一尙幼其年十二月十有六日葬廬陵某山之原先塋之次銘曰

英賢出世苦不多不多不久其柰何胸懷磊落星宿羅才文浩蕩輸江河少年盡喜登甲科貴躋郎署無奔波處【闕】

平不頗麒麟飽食玉山禾官閒公府從逶迆四十八年如擲梭忽然遺世歸山阿靑山緑水煙景和神此中藏安且那萬百千嵗誰敢呵後有來者此經過興懷慷慨淚滂沱桑田爲海山爲河淸名垂世永不磨

大僕寺少卿沈公墓志銘

公諱升字志行杭之海寧人永樂甲申進士於時太宗文皇帝初卽位欲作新士習命選進士之有學識者入翰林攺庻吉士讀書祕府所以期待之意甚厚得二十八人而公預焉壬辰秋上特以刑部刑罰不淸殿召公等十有二人皆授刑部主事甲午冬命修五經四書性理大全書成受厚賚丙午以失朝攺行人未幾復其職丁酉陞員外郎授奉訓大夫戊戌拜四川布政司參議以外艱去服闋還朝攺河南參議奉命往蘇州等處參總兵官都督陳敬軍事乙卯春召還拜北京行在大僕寺少卿授中順大夫已未賜誥命進階中憲大夫勳贊治尹在職十有二年年七十一正統十有一年丙寅二月十八日以疾卒父明逺贈太僕寺少卿母葛氏繼母錢氏妻胡氏皆贈恭人繼室張氏倪氏解氏子男一人曰昶張出也女四人二出適二在室公沒時惟解氏與防女在側族弟寧爲府學教授亟召曰汝爲我狀請國子祭酒銘我墓我瞑目矣遂卒是秋昶自家來迎公喪歸葬趣予銘永樂初公率眾言巡狩事方朝防讀奏於廷百官聞之駭然驚異以爲此大事豈易言之而大宗皇帝獨喜命廷臣卽議行之在刑部持身愼行守正不阿居方面得大臣體采木植山中有調度人用不勞在蘇州時有鎭守內臣恣意暴橫虐人人以不堪然皆畏其勢莫敢發公上章屢劾之不報遂極言其所爲僭妄不法事具有據且曰今不預制之恐後將有不勝之患辭甚懇切宣廟竟召之還其害遂己兵民皆歡抃稱頌凡此皆人所難能者予意其必大有爲也而忽焉以死惜哉銘曰

大木十圍其防百里河流湯湯到海而止不極於海不防其陰言念君子邈其徳音茫茫海昌靑山流水我銘公墓莫之敢毀

吉安府學司訓李先生墓志銘

正統己未有李氏子曰淳奉吾友前秋官主事劉君子欽所爲其尊府之狀來請曰先人沒廿有三年而墓未有銘不肖已具石願先生賜之文刻而追納之墓中以慰先靈地下幸無辭辭不獲則序而銘之曰先生諱嶽字伯髙其先居吉之吉水後徙郡城今爲廬陵人曽祖良叔祖華道皆有隠徳伯父庭蘭仕元太醫院判父庭賔天臨教授三子先生其季也性穎敏而好學十五六時工爲詞章鄕先輩皆奇之旣長益肆力於經術文翰俱美與兄伯逵伯逺齊名時稱李氏三鳳居家有孝弟之行處鄕黨以徳義見重有忿爭不平者不之官府相率質平於其門教授邑裏子弟多所造就嘗卜別墅於郡城之北螺岡種竹萬竿藝菊盈圃書陶靖節詩於四壁興至則舉觴詠歌悠然以樂士大夫稱爲陶軒先生而不名永樂丙申郡學官缺太守彊起之上京師遂拜司訓之命到官益嚴教條士子爭向於學明年賔興廣西藩府禮聘爲考試官以有子喪卒不果行未幾以疾沒丁酉八月九日也享年五十有五先生凡再娶皆周氏子男五人長曰昌誠先卒次昌誼卽請銘者次昌信昌謨昌訓女一人以是月十一日附葬五峯庵母孺人塋次先生有學術有節操足以爲世楷式而今不可見矣後生小子無所取法觀於此烏得不爲之起慕也耶銘曰

人誰無學而或無行誰無兄弟而或不競嗚呼伯髙有賢弟昆有學有行無媿古人惟古之人何必多壽銘以昭徳永垂不朽

陜西行太僕寺丞郭君道昌墓志銘

陜西行太僕寺丞郭君道昌沒其子瑞至京師以其父喪南還而徵銘於予因念昔與前國子上舎彭紹魯同逰學道昌所居鄕多大家道昌耿介少還往所與相還往者獨紹魯耳故予因紹魯而識道昌此鄕故蓋舊且久也道昌之所以得入郡庠爲弟子員亦紹魯之力也道昌旣入郡庠篤志於學貢於成均永樂癸卯授大理評事以寛平得最績致褒嘉之命以及其親任滿遷擢北京太僕寺丞道昌性剛而直衣服飲食好精潔待賔客必丰厚行事任己志不受人言亦無所阿比於人以是得名然亦以是忤於物遂有陜西之命在陜西持身守官處事接物與在京師時斬然而異故聲譽大起韓王聞其賢甚敬重之正統癸亥春來報政天官以疾沒於靜海正月二十有六日也享年六十三父貴宗以道昌貴贈大理寺右評事母贈孺人子男三人璉瑞理女四人以某年某月某日葬某山之原嗚呼永樂初予哭紹魯於南京三十餘年而又哭道昌於北京人生幾何出處死生乖離之感至於如此豈不可悲也歟予前年暫還故鄕訪紹魯之故居荒煙野艸欲求其彷佛不可復得道昌歸靈爽不昧追念疇昔抑又可悲也矣予爲之銘非以道予之悲亦以泄道昌之悲也銘曰

嗚呼道昌其死也耶仕宦數千里外報政天官而死於此也耶天賦聰敏之資磊落之才終以一太僕丞而止也耶嗚呼道昌其不可悲也耶𨿽然世有負其才技而不沾一命者矣有始𨿽榮顯而終以不令者矣道昌歷官二十餘年得正而斃亦可謂榮幸也矣嗚呼道昌楚山峩峩楚水泱泱誰卜爾兆我銘爾藏福爾後人以延厥慶

錦衣衛指揮使王公墓志銘

公諱節字尙節其先山東濟南之鄒平人曽祖某父成洪武初從軍燕山右防衛旣老疾公代其役太宗皇帝舉兵靖難累功陞旗手正千戶調錦衣衛永樂甲午從徵沙漠以功陞指揮僉事賜以銀兩防幣仁宗皇帝特陞指揮使欽給誥命子孫世襲以正統元年十月二十八日以疾沒將以某年某月日葬於順天府大興縣某村之原公有子二人長曰某次曰某皆幼女一人適彭城衛吳亮其同寅指揮僉事孫景亨自幼與公善書其平生來請銘公容貎溫和處心忠厚寡言笑薄滋味衣服朴素不尙華靡𨿽貴顯泊然以居門庭寂如家𨿽貧窘見親戚故舊有凶喪患禍不給者竭力以濟之爲千戶時嘗署鎭撫司推鞫獄囚務究其情不任己意歷事四朝小心愼宻仁宗宣宗知其亷勤端恪待遇之甚厚公退慊然自處不爲驕貴之態與人交歡然無所忤而不可幹以私沒之日寂無餘資遺戒薄葬母作佛事是皆可銘也銘曰

惟徳之茂以有厥後惟吉之藏永世其昌

巴陵程大尹墓志銘

公諱式字邦憲姓程氏世家饒之浮梁沈毅簡重聰敏過人自幼已歧嶷不羣一日與其弟行遇邑宰宰見其俊爽叱曰誰家兒敢嬉遊通衢且命從者執以來公聞輒奔走執其弟詣宰公回顧知之卽還詣宰曰此吾弟也懼明府驚悸喪其心故還初意明府有以進教之也乃非禮陵之使恐懼不知所爲豈爲民父母之心哉宰顧左右笑曰吾姑試之耳兒果可教遂禮送去邑庠補弟子員公旣感宰之知己也一志於學學遂以有成洪武丙子領江西鄕薦入冑監整軍河南有聲竣事還待選天官尙書張公紞見其瓌偉進之與言而喜公初名超字徳超特爲攺今名與字云授湖廣嶽之巴陵令振頺俗革獘蠧多所紛更上下初不甚喜久而人便之事集化行先是軍衛縱暴縣不敢與抗及公至皆戒斂迹民有健訟者恃故態賍誣裏胥裏胥將誣服公拘其親屬置別令各具贓物色輕重果互爲異遂辯其誣洪武末數上書言事不報乃懇求教職會藩郡交薦不得請調澧之石門石門俗朴野行數十里不聞弦誦聲公至爲之興學校之教厚生徒之餼蠲士人之徭行鄕飲之禮由是民漸知學而俗日以美其所施務安靜人或詰其異於巴陵曰爲政何常取其宜於民而已豈有異哉未幾終以前請教職故左遷欽州吏目州有羣盜殺人沈屍於江以滅迹獄久不具眾議釋之公曰不可獄宜寛乃間行得其實盜乃服辜島夷叛藩臬檄他官往招者數輩多覆實復命公往猝與夷遇矢石交下公直前大呼曰吾欽州程某也來與汝眾請命朝廷安生業耳乃羅拜公諭以禍福卒使歸欵聴約束而還由是二司與州郡以賢良交薦丁內艱不赴內弟典庫藏虧貨公坐累謫順天之楊村驛凡六載始歸邑宰復以明經舉至京師以疾卒永樂甲午二月二十日也享年五十明年某月某日葬邑西勾瀾灘畔將以宣徳某年月日攺葬邑之某鄕某里某山之原曽祖某祖某父聞信俱不仕公凡再娶朱氏唐氏子男五人長鑽次鋌錔鑰釧女三人孫男七人女三人公子學該博𨿽老手不釋卷陰陽律曆星命卜筮釋道方伎之書莫不涉獵其爲文簡淨詩尢淸婉性至孝母孺人嘗遘疾醫藥弗效毎夕潔齋露身禱於神明乞以身代母病果瘥聞信公沒陰陽家謂不利三年後乃可葬公曰士三月而葬寜顧利不利卒葬之治喪不用浮屠一遵文公家禮訓教諸子必由禮義無詐妄之習故錔以明經第進士爲茶陵令得名於時公之教也錔以事至京師奉其從弟道興所爲狀來請銘銘曰

有徳有才可與有爲弦歌小邑不究其施其施不究而又不壽天道可徵仁者有後卜吉攺葬以妥靈神靈神旣妥其佑我後人

鄕貢進士蕭不敏墓志銘

不敏諱愚姓蕭氏不敏其字也其先世居湖廣曰文昌者避馬楚之亂徙居廬陵之曲山六傳至耕道宋開禧進士廣之仁化令曽祖以萬舉博學宏辭一不偶輒絕意仕進獨好淵明詩有和陶集祖復心父樂存皆不仕樂存嘗從進士王子讓學詩經以詩經教授於鄕二子不敏其長也資性淳重穎敏年十三已能屬文辭爲時輩所稱道旣長博覽彊記日數千言聖經賢傳諸子百家之書多所涉獵而尢邃於詩蓋其家學也尊府欲遣遊邑庠不敏跽曰不肖侍大人幸居長逸身於學家政之勞其誰任之尊府不之彊命次子時中入爲弟子員永樂辛卯時中擢進士第一人入翰林爲修撰而尊府沒不敏哀毀骨立葬祭以禮時中歸守制兄弟自相師友事其母以孝聞嵗甲午不敏舉於鄕明年上禮部至期太宗文皇帝命時中爲考試官時中欲以嫌辭不敏力止之曰朝廷取天下士以備於用豈可以我一人避嫌而廢公義也且我之來廹於有司之命老母在堂獲歸承菽水之歡幸矣竟投狀禮部去士論偉之旣歸從學於門者曰益眾毎秋闈榜出人輒指數曰某與某皆蕭先生門人也嘗痛其尊府早逝時節忌日薦奠必哀對食偶丰必然流涕曰安得以奉吾父母也時中沒教育其孤無異所生平生未嘗與人爭論是非有遇以非禮不與較輒爲自咎而已其人聞自悔服癸丑秋九月遭母喪水漿不入口者六日防絕而復蘇由是得疾明年四月二十一日沒得年五十有四配周氏有淑徳子三人長維禎宣徳庚戌進士次經次綸女三人孫男一人孝孫女二人維禎第進士奉命績學於家所以教之立身持己爲政治人之方委曲切至維禎旣承召還朝將有職任之榮以致祿飬而不敏竟沒豈非其命也耶維禎將歸以某年月日葬不敏於某山某原奉太官署正萬節所爲狀來請銘古者四十始仕孔子曰學而優則仕今之仕與學庚未至而汲汲焉求進之不暇茍得之則侈然自足如不得焉不復計其己之短長而惟怨尢於人者比比是也然則學足以髙於人言行足以信於人鄕黨推之有司薦之退然自守窮約至於老死而無悔若不敏者可不謂君子歟是故可銘也其平昔所爲詩文若干卷詩傳集講若干捲藏於家銘曰

其學之充兮不獨以成乎己而又以成乎人其積之厚兮不惟以裕諸己而又以裕其後昆惟仁是尙兮惟義是遵惟天爵之尊兮足以潤身果孰爲貴兮孰爲賤貧嗚呼不敏𨿽死猶存

謝同知墓志銘

廬州府同知謝公考績至京未十日而卒卒時其嗣子禧在側旣殯殮將奉柩以歸葬持翰林侍講邢寛所述公治行來請銘按狀公諱庸字孟常四川重慶之忠州人曾祖某祖文才元某路通判父必先母某氏性穎敏有學識永樂丙戌舉進士不第入爲太學生癸巳授河南道監察禦史庚子山東妖婦聚眾爲盜三司不能制旣置諸法詔簡廷臣之才賢者往任方面公膺薦爲按察副使命殄余防公以計獲驍賊劉信者械送京師屍諸市餘黨防落悉就擒永樂丁未報政入朝奏對不稱防遂有廬州之命到官以興學校督民耕桑爲務寛厚之惠屢施於上暴虐不及於民民甚安之宣徳十年七月五日以疾卒於北京之寓館享年五十有四娶韓氏子男三人長禧次禋次祺孫男二人女三人某年某月日葬於鄕之某山某原公剛介亷愼才器過人爲禦史守法持正不避權要禮部尙書呂震寵遇方隆人不敢近公糾其不法數事中官有恃寵靸履上殿者公劾其不敬上欲宥之公執不可左右皆失色太宗曰禦史言是也在山東上言官軍捕盜逮及無辜願罷捕兵以安其人詔從之廬州所得俸資以新學舎飾神祠購書籍以奬勵學者而所居蕭然歲歉輒出巡省發倉廩貸民粟貯之寺觀祠廟計口給之民以無饑及公上京師民數千人訴於巡撫官乞遷公郡守以終厥惠奏至未防而公竟卒嗚呼豈其命也耶抑其民之不幸也耶銘曰

謂仁者壽何不耄期謂命有徳何不隆資人望攸歸而止於斯有以張之庻其在玆

晚圃處士墓志銘

【闕】有處士晚圃翁沒已三十有六年矣其孫暘谷司訓璉秩滿來天官始撰次處士行實請銘於予曰先大父沒之明年璉父以閭右徙實京師不肖亦隨徙補郡學弟子員忝領鄕薦得外校官故於先大父之潛徳有未暇及恆切痛心謹述其大略乞銘於先生使先徳不泯以垂無窮佩惠其敢忘予感其言遂序而銘之曰處士之先本曹姓武惠王之後自南渡徙家廬陵其曽大父曰士昌者娶梁氏梁氏無子子孫遂冒梁姓大父壽可考以淸皆隠弗仕以淸客遊廣西因亂離畱不歸及京朝平定海內處士跋涉險阻往迎之以淸見處士至喜甚卽日治裝行未上道以疾沒處士以不能遂其意哀毀幾絕或慰解之曰父子相見而後至此亦足矣使未見而先沒柰何且死生有定命公不聞惟送死足以當大事乎況在萬里外可不自愼以全孝道耶處士悟遂杖而起殯殮訖扶櫬歸葬以幼子尙畱廣西復往挈以歸一門之內數百指相與歡然無間言平生不事華侈教子弟以孝弟惇厚爲務待人一於誠信言語𨿽抗直而心气和平常夜有盜入其室覺而執之家人欲置之死處士戒諭之曰汝所爲殺身之事吾釋汝自今宜攺悔盜感謝而去不復爲盜處家勤儉自足𨿽老不少自暇逸尢好治圃種菊數百株花時邀賔客賞玩酣飲淋漓輒誦韓魏公莫嫌老圃秋容淡猶有黃花晚節香之句因以晚圃自號云永樂戊子正旦晨起家人行禮畢曰吾身飄飄然其歸矣乎舉家驚怖求醫藥悉拒絕之至夕奄然而逝享年七十有餘處士諱榮字志英娶王氏有淑徳先處士卒子男二人長庭桂次庭椿女三人皆嫁爲士人妻孫男六人長卽璉次鏞鐸鉉鉞曾孫男十一人墓在裏石臼之原銘曰

塘東有曹今防世實曹武惠王後裔從來南渡徙居此傳至於開有三子伯驤仲南武其季並以眀經同擢桂厥後士昌室梁氏冒梁之姓爲梁嗣子壽可隠徳不仕至於以淸生處士賦性聰明貎丰偉處心接物甚和易恬淡無求亦無忮居家孝親訓子弟一以誠敬與仁義取適園田樂樹藝逄迎賔客遺世事享壽考七十有四正月元旦奄然逝坤元之山艮之水下錮九泉靈所止刻銘斯藏告萬祀

素軒毛先生墓志銘

君諱靖字安行姓毛氏常州武進人本業儒從遊今禮部尙書胡公之門受易經後以家學郡大夫辟爲其府陰陽正術其爲人恬澹不務華侈儀容端整言論謹恪事父母極孝愛母沒奉繼母陳氏如所生撫二弟友誼甚篤待宗族恩意周備族子侄有幼孤者收養教誨之與已出無以異比長爲婚配築室以居之鄕人窮乏不給者周之惟恐其有餓殍後部使者聞其賢嘗屬以監獄事有二人爭訟系獄一富一貧貧者病富者以白金五十兩賂君令勿容醫入視疾且阻隔其飲食欲置之死君厲聲叱之曰爾獨不畏官法且置此人死無難其如人心天理何輒令醫與之藥且召語其家人時具飲食貧卒賴以全活晚年益好閒靜築一室無雕鏤繪飾環植花卉日吟詠其中號曰素軒一時皆以素軒先生稱之正統八年癸亥六月十有四日以疾卒於官享年六十有一配葉氏子二人長玉辛酉鄕貢進士績學成均次尙幼女五人君卒時仲弟端方爲安吉令玉在太學惟季弟宏經理其喪玉聞訃將歸襄事奉國子司業趙公所爲君狀來請銘君之先世居眞定之元氏五代時有諱某者以儒起家仕後唐河南刺史歷晉漢周以至於宋代有聞人中更亂離譜牒亡失漫不可考髙祖某元將作院使曽祖某常州路推官子孫畱家武進遂爲武進人祖某國朝邵武同知同知三子長某山東道監察禦史次某稽勲郎中季某號蘭竹先生君之考也蘭竹幼警敏同知君嘗曰是兒慧過人第恐非壽者相術者云有疾可延後果目疾失明嘗曰吾目𨿽不明吾心未嘗不明乃專意數學以人生年月日時推其貧富貴賤壽夭無不中尢精於潛虛有問者斷其吉防悔吝禍福不失毫髮由是名益彰聞永樂中有薦之於朝者太宗文皇帝召至京師屢試之無不驗甚寵待之顧謂近臣曰此袁天綱也因問卿幾子有能讀書繼其業者否答曰臣有子爲陰陽學官頗知書但廹於有司差委無暇於學帝卽勅有司無差君以他事君旣防恩詣闕謝召見便殿與語謂之曰此子非無用才待君百嵗後有以用之未防蘭竹以老疾辭歸而文皇亦上賔由是君竟沈鬱下僚無復有能薦之者卒不得顯聞以死豈非其命也耶墓在鄕某山某原其葬以某年月日銘曰荊璞之琢不爲瑚璉其美未施其遺則逺彼貴而壽名有不聞沈鬱下僚而道則尊膴膴髙原松栢之茂旣固而封克昌厥後

劉處士原舉墓志銘

原舉沒之十五年爲正統元年其子徳在北京來謂予曰先人葬未有銘不肖欲得先生銘歸而勒諸石追納之墓中以慰先靈地下爲不朽圗先生與先人交厚必不恡銘之予姑許之明年夏徳將還以署正萬節之狀來趣予銘乃敍而銘之曰原舉姓劉氏諱凱原舉其字也劉氏爲邑著姓其先自漢長沙定王發分封次子禮於安成因家焉有曰徳言者南唐時率子弟保障鄕裏後以其兵歸宋仕至水部運使南昌郡男子孫皆官父防六世至溥以五舉魁天下由溥之孫曰安世淸純兄弟父子祖孫聯登科第時宰表其門曰叢桂因號曰叢桂劉氏竹西翁定宇君大父也元進士宛平令仲炯隠士叔璋伯父父也君繼其世徳之美生而穎敏魁防奇偉美須髯善談論諳練世故識達人情鄕裏有忿爭不平求之於君君一言折之無不聴從官府有疑事不能決者質之於君君爲處置而行之鮮有僕敗嘗爲賦役長以已資輸逋二百餘石又爲裏役適造版籍鄕豪欲賂之詭寄田糧堅郤之與鄕人張其姓者坐累被系一日張遘疾危劇眾皆懼不敢近君曰同處患難而不相卹非義也扶持之不離側又爲出資以求醫藥卒賴以安裏有誣搆仇家三人罪至死獄成矣君謂令曰是獄有寃令曰前宰已達上司矣君不忍其無辜也資遣其家人赴訴京師卒得白嗚呼君之才智如此茍有能薦之授一職而致之官理則其惠之及人豈止此哉乃卒不能得而浮沈裏閭以死獨不可哀也耶君凡再娶皆彭氏子男六人長裕次理早卒次憲云次憲政次憲髙次憲偉鄕貢進士未第而卒孫男九人壬寅十一月三十日以疾沒於家享年六十有三墓在其鄕禾場嶺之原銘曰

安成之劉沛國裔始自長沙發子禮有曰徳言南唐際率子弟保障鄕裏以兵歸宋宋所貴水部郎官轉運使子程吉州服官理邑有劉氏始於此父子祖孫襲科第立榜門閭曰叢桂至今鄕邦數門地曽祖才翁祖定宇父叔璋甫皆遁世處士之生繼其杫美髯長身復英偉鄕稱孝弟與仁義仁者宜壽福無已云胡六十有三止南離之山坎之水卜云其吉窆其趾逾百千祀莫之毀安爾之藏祐爾嗣

周處士添祥墓志銘

處士諱禎字添祥姓周氏靜樂其別號也周氏之先世居吉水之泥田宋禦史中丞訓始析居安成之城中五世至鑑遷於髙村塘髙村塘卽今之橫礱也鑑生安國安國生銓銓生容容生天瑞天瑞生獻可獻可生仁夫處士曽大夫也仁夫生晉翁晉翁生良能處士大父父也處士生而聰慧體頎而貎丰美髭髯聲音洪亮辭气溫和見者莫不敬愛之早失怙母駱氏教育之旣長遭家道中微卓然能自振拔樹立以不墜厥先緒事其母極孝生事葬祭皆盡其禮無遺憾異母弟隆祥幼撫卹友愛之意極至出贅外姓及沒歸其子鞠之如所生旣爲婚配割產業築第宅經營園田以居之族曽孫思理孤貧來相依撫育之成其家室撥田地與之而後命歸其宗泥田初祖祠墓損壞𨿽老猶率子弟往拜掃修理完備而後歸女兄以歸寧卒棺斂葬之外母遭亂寡居迎養於家始終無怠意甲寅嵗歉逺近閉糶獨發倉廩賑貸鄕裏賴以不饑嘗爲賦稅長徵斂以公不分內外十餘年官無逋負人無怨咨一日翻然曰予老矣何爲久役於人遂懇訴於官得代輒削迹城市日與賔親遊山水間以自適曰塵俗之事不闗吾心則豈不樂哉因以靜樂自號預卜善地作壽藏凡棺槨殯斂之物皆具正統九年九月七日以疾卒享年七十有六娶王氏無子以族兄濟南府經歷寛居仲子孜谷爲後娶彭氏生子勵谷早卒孫男三人長曰章次曰郁今爲縣庠生次雍女五人曽孫男三人某年十月十九日葬順安鄕石魁山之原葬之後六年孜谷與郁奉中書舎人劉鉞之狀來請曰先人葬未有銘願先生賜之銘將追納之墓以慰先靈地下不勝其大幸予曰予與尊府交知其爲人中書之言不誣也是宜銘銘曰

橫礱之周自泥田來居安成知防年禦史中丞訓始遷五世至鑑徙髙村歷世益逺族益蕃至處士生才且賢美髯頎秀思飄然遭家中防歷險艱奮自樹立志益堅家居孝友世相傳情孚宗族義亦惇胸襟瀟灑誰與肩有子有孫有田園足以貽後光於前老來世事都不闗煙霞泉石縱遊盤達生知命樂其天超然而往不復還靑山白石銘以文千秋萬古長不刋

彭隠士同升墓志銘

先兄恆心先生有友四人其一蒼山彭君同升先生餘三人者相繼亡歿惟蒼山翁隠居不輕出入獨來執紼送兄葬予因得一見時年已七十三矣而康彊精健勝少壯人予謂翁宜有壽予致仕歸必當得再相見以盡下懷及今年予得告老將辭朝而翁沒於家竟不獲償此志嗚呼慟哉旣歸翁之子貫進惟自述翁行來請銘嗚呼予方悲翁之不得見尙忍銘翁墓耶𨿽然翁與予兄弟交自防至老始終之誼不可辭遂敍而銘之曰翁今爲智溪彭氏翁之彭本出東街與智溪不同宗其尊府復安與智溪伯樞同婿於裏之劉氏伯樞無子欲擇於同宗無可其意者見翁少穎異遂螟以爲後兩宗之先世多顯宦富盛代不乏人翁自防讀書循道理居家持門戶不肯爲非義年十五六二親相繼傾逝孑然奮自樹立防官府有重役他皆亡避翁獨往役比畢事歸而藩府符下凡避役者皆謫戍邊人以是服翁之識達有妄人誣以姦黨人皆危之翁不以爲意及至官反覆明辧卒得白而歸旣歸資產蕩然殫力竭慮辛勤以自植始得復其舊而年已老矣家事以付諸子退隱於所居之後蒼山之陽顏其楣曰蒼山隠者客至輒觴詠累日而不厭或曰翁孝弟人也伯樞晚年妾生子理疾革指理謂翁曰以子累汝翁泣曰不敢違命伯樞沒撫理恩意備至旣長延師教之爲之婚娶後出商客死於外謀歸其喪撫其遺孤子紀至成立析家業十之六以優卹之自出繼時其兄性善季淸皆在後相繼淪沒俱無後翁嘆曰吾本宗可使不祀耶旣命二子繼二兄之後別置田園築室於隠居之旁俾居之以承其祀與其從兄務威相與尢盡道所居離隔若干裏嵗時必相過談論欵畱累日極歡而後別始終無間言翁尢好施與常貯藥物於家有病者卽與之宗族及裏之貧不能葬者輒施以棺配孺人郭氏分宜人性端淑寡言笑務勤儉躬紡績理中饋皆有成規其所以相成翁教子之意尢篤生子男六人曰義遜徳貫卽求銘者以進士授刑部主事拜浙江按察僉事皆郭出也曰智明側室李氏出也女二人長適樂淸知縣伍冕次適劉良孫男二十人女九人蒼山翁六世祖國子上舎髙祖某曾祖悅翁祖芳遠父卽復安此其世也銘曰

智溪之陽官山之傍惟山蒼蒼惟水泱泱昔也同堂今也同藏神之安之厥後彌昌褒崇之榮九原之光惟昌惟光惟徳之宏後來不知視我銘章

長陵衛指揮僉事錢公墓志銘

長陵衛指揮僉事錢公歿將葬其嗣子某因欽天監監正彭徳淸來請銘拜且泣曰先人在時嘗言先生於不肖自居長陵衛客有京師來者輒問先生安否故不肖𨿽未識而耳熟先生蓋有仰慕之心焉先人英偉慷慨有智略嘗欲立功名當世而遭遇聖朝累聖相承四方無警無所施用賷志以歿聞者傷之今葬有日願得先生銘以葬先人有知將不悼其不幸而慰安地下以防佑我後人則皆先生之賜也感佩其忘乎予旣悼公之歿又重其子之請銘其可辭按錢氏世居應天之六合曽祖某父伯源好善樂施鄕裏稱焉公諱某生而穎敏少有大志年十二喪其父哀毀如成人事其母極孝愛姻親父老見者莫不重之知其必將昌大其門或嘆曰伯源可謂有子也後以戚屬選爲防騎舎人洪熈攺元陞錦衣衛指揮僉事宣徳初調長陵衛持己謙愼蒞政勤能愛惜士卒處事咸得其宜無矯激躁妄之失暇則徧遊山水以自娛嘗曰吾得飽觀壽域龍鳳盤蔚之雄亦足以自樂矣故沒之日人皆惜之而哀之者眾也娶某氏子男二人長某次某女一人宛平縣香山梅廠之原其葬處也宣徳八年十一月廿七日其葬之期也銘之曰

巍巍壽域山川攸萃職僉衛司實居要地靜觀龍虎保制山陵與國同休坐閱太平梅廠之原卜協筮窆者爲誰故錢防騎

劉逸士志達墓志銘

逸士諱適字志達松坡其別號也姓劉氏晉安成太守遐之後遐爲安成太守子孫因畱居城西之下村七世至拱辰仕宋文州文學參軍罷官歸徙下村江北之樟塘今所居是也髙祖孚先南昌府學教授曽祖繼屬祖存忠父子善皆隠不仕逸士生五歲而子善沒聰慧異常兒旣長好讀書學問常從復古謝先生遊於名山勝境登臨唱和窮嵗月忘返以是學日益進詩名日益以有聞事其母極孝謹與二兄處友愛尢篤及家累旣眾兄弟欲分異其財產惟二兄所處一無所較長兄志楨惟一子未周及病且死召逸士與語意欲謀所以繼嗣者逸士曰兄有此子在弟𨿽不才不敢悖徳志楨亦喜曰如此則吾瞑目矣從子彥政永樂中坐累謫戍南丹涉險阻冒瘴厲送之直抵配所經營宅舎俾安居而後返族有貧窘不給婚喪無措者皆周濟之族兄惟章以所藏李懷琳嵇康絕交書付逸士重捐白金酬之以其貧也武士史仲和貧苦篤學好吟詩而樂幽寂棄闤闠之居來居於鄕之介源介源多劉氏業逸士與諸兄言任其耕鑿樵采又常資給之姻友謝君利亨深山中辟地立屋以隠曰桃坪率子姓捐山下田二十畆與之其尙義輕利類此中嵗嗜樂閒安足迹不至城府顧所居傍近地山水淸秀寛廠幽雅鑿池築園圃種松栢桃杏其中構二軒顏其楹間一曰小桃源一曰松坡淸逸客至壺觴尊俎歌詠吟嘯以相樂或時取懷琳饒介之巙子山危素劉仲修端木孝思彭伯圻諸公所書與夫遁遊楊先生謝司訓汝愚桃源令利貞諸交遊往還手翰觀覽以自適風晨月夕則取阮籍陶靖節詩反覆諷詠怡然自得若與世不相闗者正統丙寅正月二十九日以疾卒享年六十娶武陵伍氏子男四人長曰恆坦恆直次曰恆謙恆煥女二人長適上田李體相次適東郭王儀楷孫男十三人明年丁卯正月九日葬本裏坑口之原平昔所著有松坡集山谷唱和集桂館金蘭集藏於家葬後四年恆坦昆弟奉廣西憲副萬資中狀來請予銘銘曰

嗚呼志達一鄕善士惇乎仁義篤於孝弟徳周於身才不用世泉石煙霞樂其有旣謂宜多壽享福無已一日不見莫不揮涕坑口之原文獻之裏靑山白雲滄江流水嗚呼志達乃歸於此

貢士劉憲偉墓碣銘

俊字憲偉姓劉氏安成人曾祖定宇祖叔璋父原舉皆隠居絕意榮進俊生而秀偉五六嵗時已能屬對語驚人十嵗能爲詩伯祖仲炯元進士爲宛平令有詩經傳義藏於家俊見之曰獨不可繼其志耶遂發憤以就於學父大奇之遣入縣庠爲弟子員俊旣穎敏又加以勤勵故其學益進莆田徐先生每夜起見俊所居舎燈火達旦謂諸生曰知自學者吾劉俊也甚重之壬子秋果以詩經領鄕薦乙卯冬始上春官自登舟手未嘗釋卷至京主翰林編修吳節家見其勤苦甚謂曰得無勞乎獨不知古人息焉之義乎曰知其益不知其勞也終不輟卒以是得咳疾藥弗效以丙辰四月十一日沒年才三十有六眾以編修所爲狀來曰俊學不得祿死又不得銘無以慰其不幸於地下先生與其尊府交厚銘不可辭予得狀不辭而銘之曰俊孝弟誠信人也父嘗患疽久不愈晝夜侍不暫離躬自澣濯不以委家人癸丑春當就禮部試值其母病輒畱視疾或勸之曰時不可失曰急於功名而不顧父母可以爲人子乎同舎友將引其鄕人爲泮庠生者欲假俊名薦之俊不知私也而聽之一日分司官至怒學校慢之而無所發見新進生長大而粗鄙召至問所讀書茫然不解命題考之不能措一辭窮究舉主逮問俊或謂俊盍引同舎以自白乎俊曰吾豈不慮至此然不欲棄吾信也分司知其然亦薄其罸遂得還人以爲難能也俊嘗見兩漢文章曰科舉之文足以發身成名不足以及乎古吾終當從事於此由是觀之俊非有志之士乎哉與俊同時出者皆第進士有名於今而俊獨不幸死矣得不可悲也耶俊沒時其兄憲政在側問曰不意吾弟至此其有所言乎不應彊之再四曰吾讀書學問欲成先志以追蹤古人而卒不遂夫復何言竟無一語及家事俊有子男三人女三人皆幼憲政以公事畱北京獨一家僮扶其櫬以歸嗚呼得不又可悲也耶銘曰

故鄕之山昔也傷離曽幾何時忽焉以歸不增其輝而增其悲白雲霏霏緑水漓漓我銘在玆千載之思

李給事中父墓志銘

兵科給事中李頫及門告予曰先人沒防十餘年旣葬而墓石未有文不肖幸叨祿明時蒙被恩命追贈先人第七品今又得歸省老母於家焚黃以致命於先人之靈願先生賜之銘追埋之墓中謹以國子博士汪公所爲先人行狀來予辭其請至再四卒不得辭按狀李氏之先居丰潤後徙臨淸公字士賢資貌奇偉美須髯惇厚慷慨不爲庳鄙庸俗之態性至孝事其父母無違禮處親族黨一於誠敬尢好賔客過者輙劇飲大醉而後已人有爭辧是非者必爲之別白無委曲脂韋故年未五十共推爲耆徳相與言之官俾聴斷鄕裏公亦莫得而辭焉於是老長子弟咸相戒飭毋爲不善以煩公教縣大夫以此重之每嵗鄕飲公與焉禮儀肅雍觀者敬嘆平生未嘗爲禮法外事見人有一善譽之不絕口有不善萬方爲掩匿使自悔勸世故多以長者稱之永樂戊戌嬰疾卒於家得年六十四以是月日葬於邑東南溫良社之原曾祖通甫祖吉卿父用俱隠徳弗耀娶張氏卒之後十一年爲宣徳三年始以子貴受勅贈公兵科給事中配封太孺人子男六人頻顒灝穎頥顯孫男二人嗚呼公居於鄕非有職任條教以號於人而人信服之如此安享壽考終於正寢而有令子以仕於朝廷爲名臣獲膺褒寵之榮使人頌其賢徳不衰是皆可銘也銘曰

李氏之先世居丰潤徙來臨淸隠處弗振爰及於公徳善始彰以身爲訓儀型一鄕生遺榮祿沒膺顯命有子有孫以延厥慶追銘其藏溫良之原百世之下其尙有聞

張處士尙修墓志銘

同邑義士張巨川以謝恩至京師奉鄕先生楊遁遊所爲其尊府行實來請予曰先人葬已二十有五年矣而墓石未有文先生與先人交幸惠然賜之銘追納之墓中不惟先靈有慰聞者亦將曰先生之不忘故舊如此先生之厚於不肖父子如此先生之待人不以死生爲輕重如此辭不獲遂敍而銘之曰張氏本曲江文獻公之裔有曰昭宣者仕宋禾川某官子孫因畱家禾川至曰師亮者徙居禾川之銅谿五世祖文質自銅谿徙安成之城中七世祖廷貴大理評事髙祖遵憲重慶監判監判之子桂芳處士曾祖也桂芳之子道處士祖也自城中徙居邑之西大畬道之子又新處士父也自又新以上連世不仕處士幼失怙獨與母居叔道翁撫育而教誨之未防道亦卒母孺人連遭大喪竭力襄事四壁蕭然撫處士哭曰汝先世素積善今不幸陵替至此嗣徳延慶實在於汝汝其念之處士𨿽在幼稚而知其言之悲潸然淚下以泣由是發奮從師讀書修身愼行比長有進取之志旣而曰吾孑然孤立出處之際其誰與我遂絕意仕進儉以處己而勤以立其家家旣饒裕而無驕矜之態以故鄕黨皆重敬之嘗痛不逮其父祖養時節祀事哀感不自勝事其母孝敬備至母卒喪葬一於禮撫育弟妹恩愛尢篤賔接士大夫惟恐弗及家門內外餘千指雍睦無間方處士初自大畬徙居裏楊梅谿之東念師亮公在銅谿時有樓曰臨溪於是搆樓數楹於梅谿之上掲以舊名示不忘其先也處士性恬淡好施與饑嵗粟翔貴不徼利開倉以貸貧民有不能償者不責其償嵗旱佃田有登有不登一蠲其租入爲賦稅長其副已徵民賦沒入官揭己資代輸不再徵於民假貸嵗久捲籍積多一旦盡取焚之其行義類此處士名齊字尙修死時年五十有八娶李氏子男三人長若金次卽巨川次作霖女一人曾若懋其婿也孫男十餘人永樂庚子三月十有二日其卒之月日也是嵗十二月某日其葬之月日也而納墓石則正統九年某月某日也墓在裏洪陂山之原銘曰

旣艱於幼復嗇其壽何畀之才而不之佑惟性之淳惟徳之懋於何徵之仁者有後洪陂之源水深土厚有以藏之終古不朽

楊處士道存墓志銘

予少防泮庠與戴君誠問交誠問貢國監而其妻之弟楊季安來爲弟子員從予遊予舉進士去鄕裏旣而以內艱歸季安之尊府處士君邀予至其家塾令季安卒業於予是嵗丁亥也巳丑服闋與處士別入京師承命赴行在明年冬還南京鄕人來者問安處士曰死矣予哭之寓館距今二十五年矣季安自國子赴選天官得知景陵縣持翰林編修彭琉所述處士行實來請銘予念與處士翁婿父子交久且厚銘不可辭乃敍而銘之處士諱誠字道存本姓郭氏其先居袁之宜春親仁裏有學訥者業儒元初爲安福泮庠直學娶邑雅源袁氏遂居安福處士曾祖也直學生奇伯處士大父也奇伯幼孤鞠於袁氏奇伯生觀泰處士父也元季兵亂處士三嵗失怙九嵗隨母攺適楊氏遂冒姓楊處士生而質直不務浮靡志欲有爲而力不足嘗嘆曰世如此家又如此學則無暇仕則非時何以振先業乎惟修方寸地求無忝而已楊氏無子擇同姓子立以爲後處士與之處若親昆弟然洪武初覈丁產富豪者多爲詭計處士曰賦稅徭役民之職也富盛者圗苟免則貧乏者當之明有國法幽有鬼神焉可誣也眾聞之皆自悔不敢作非爲嵗壬申洪水泛溢人有溺死者水退率家眾荷鍤沿江見浮屍輒收瘞因捐資造舟以濟渡由是方春江漲隆冬甚寒人無病渉焉甲戌詔下郡邑修陂池爲旱澇備縣符處士董其役時嚴冬興作饑窮疾疫者眾捐薪米以給之施藥餌以療之皆感激爭先赴役功獨易以就鄕人有貸息錢商於閩者三人冒瘴癘死其家懼息益重償所貸處士曰死者骨未歸而償吾債吾豈忍今付爾劵以所償歸其骨庶快吾心鄰邑有貧無賴者誘鄕童誣爲己子來售處士知之隨所議直與之旣去詢童得其父名召之領以歸且戒勿與讎平居訓廸子姓必以道徳仁義爲先非禮之言不出諸口終身與人未有爭競嘗於所居之偏築一軒前植花竹幽夐可愛客至從容賞酌平生不喜飲然待客必醉而後已暇則陶然山溪畎畝之間世事略不經慮永樂庚寅八月忽遘疾革假貸契劵悉焚之謂諸子曰吾以身報楊氏恩汝兄弟無忘所自必復姓遂卒是月二十九日也初娶劉氏繼周氏子男三人長曰懷素次懷炯次懷忠卽季安女二人長適劉氏次適五軍斷事稽禮戴誠問孫男十三人女十人其葬以庚子正月一日其墓在佛嶺東坑之原銘曰

生遭世艱復失怙長際時平離鄕土俛以報恩義弗去沈浮裏閭甘守素我心獨知匪人諭有子有孫家亦裕老遺塵俗不闗慮忽厭濁世倐然去白雲滿山風滿樹邑人作銘埋之墓萬百千嵗畱淸譽

錢處士秉源墓志銘

宣徳九年十二月八日文江錢處士沒沒之後四年其從子翰林侍讀學士習禮撰次其行實請銘於予辭不獲遂敍而銘之曰處士諱穆字秉源曾大父明則大父以和父立吾皆有善行稱於鄕裏處士生魁偉有膽略元季盜起輔族之長者募鄕兵爲保障計以鄰援懷貳度不能舉奉二親出避防𨿽擾攘艱苦中而志气不衰甘防必具及國朝平定天下盡室來歸經理舊業以爲仰事俯育之謀外以應公上之需內以給私家之費井井有緒父卒居喪盡禮事其母尢孝謹篤意訓諸子及成立一以家事付之與宗親父老觴詠往還論說古今人事賢否得失如指諸掌亹亹忘倦旣老行不以杖耳目聰明食生飲寒如少者年九十有六以疾沒配曽氏有賢行先卒子男三人孟芳仲穎季恂女一人孫男防人某年某月日葬某山某原處士志气髙邁勇力絕人初保障鄕裏時與敢死士親冒矢石力與賊鬭手殺數人賊退走洪武末山谷惡暴子相聚爲盜欲焚刼諸大姓處士方會上客有來言者輒罷酒適幼子卒於外忍哀呼子姓僮僕倡率里人分守險阻盜悉眾來攻殱其首惡者二人盜遂斂去境內安堵其壯勇如此嘗被誣役作京師處患難中怡然自得無戚戚之容每讀史傳至良將烈士慨然太息而想慕其遺風或與客飲飲酣气振輒歌信國文公題雙廟詞感激悲憤至於泣下此其志何如哉使遭其時得其志搴旗斬將之勳烈可以指取乃自壯至於老而終不偶沈浮閭裏間以死得不可哀也耶銘曰

負雄豪抱奇器遭時艱翦凶類際升平樂居第喜劍歌惜無位稔將百齡溘仙逝我盟其幽表居志嶷然其光不可閟

尹處士仲剛墓志銘

處士諱直字仲剛姓尹氏吉之安福人祖中父一徳俱隠處弗耀遡其先世始居邑西之梅礱曰徳勝好遊山澤至城北二舎許地名集鳳樂其山水明秀裏俗恬厚因徙居之子慶好施予防貧難行惠愛於鄕其後族遂以大處士承祖父之餘生而穎異少嗜學喜文尢工詩持身愼檢馭下寛簡於人無責備而交朋友務敬以信動必蹈循矩矱蹜蹜防違禮平居訓子弟爲善指切興廢以爲勸戒縷縷防百言皆可書或勸之仕則曰今天下理平明良相逢躬耕爲善人可也嘗以編役當輸賦至京次子請代之行處士嘅然曰昔黃叔度四十入洛吾年僅過之可不一至京師乎卽具舟下彭蠡泛大江以及畿甸間防觀景勝未防風疾復作卽促裝南還日與故人敍論契好或劇飲大醉談謔以相歡洽或咨其家事輒笑而不答惟語諸子以善承家膺門爲務今年夏疾篤親黨皆來環泣處士徐曰死生常理過自悲悒非達也神色不變端坐而逝時永樂戊子七月五日日也享年四十五妻胡氏子男二人長行遜由泮生決科今任黃州郡學教授次行滚女二人蕭元仁郭泰雍其婿也孫男四人處士遺命襯先兆其孤將他葬一夕夢其家人曰吾當葬某山已而求之果吉遂以是嵗臈月廿三葬焉銘曰

彼狂而猘兮胡壽之遐此恭而弗永兮豈宰物者之忒差亦邂逅之偶然兮吾又奚嗟將厚蓄而不食其報兮天固以是畀其嗣人者耶

池從華墓志銘

天官員外郎李君茂謂予曰吾有友學旣成未沾一命以歿者於今二十餘年矣吾甚憐之前年吾防恩得告一蹔還鄕裏其嗣子謙踵門且泣曰先人葬未有銘知先人之徳善之詳者莫如先生其爲我撰次以求銘於當世士大夫追納之墓中不勝其大幸吾時已諾之今願竊有請以嗣其意以慰先友之靈於地下而吾於交際之誼亦庶幾其少盡也幸無辭辭不獲則敍而銘之曰君諱奉宗字從華姓池氏黃巖士族少倜儻有大志而蚤喪父母鄭鞠育而教誨之勤以理家暇則讀書學爲文詞不輟旣長置別業於其居之東蒔花藝竹靚深幽雅客至相與觴詠其中若無意於斯世者旣而翻然曰古之人澤利生民名垂竹帛者皆由學以致之吾豈徒爲太平民而已哉於是奮身而起入縣庠補弟子員委已於學學日益進行日益修名日益著鄕族老長皆期望之一日遽得疾卒於家聞者莫不痛傷焉傷其志未遂而止於此也君性至孝事其母極甘旨之養痛父早世忌日必哀處兄弟極友愛季兄蚤亡二侄孤弱撫育之如所生親故有死不能葬者出已資助之假貸不能償者因以與之朋友有以急告者赴之惟恐不及以故鄕人愛之者多惡之者益鮮而歿之日哀之者尢眾也曾大父誠大父邦佐父思彬皆隱居樂善娶同裏黃氏有淑徳子男二人長曰謙今爲邑庠生次曰杲女一人適解孟溫孫二人裕生女二人永樂巳未四月四日其歿之年月日也明年丙申十一月九日其葬之年月日也靖化鄕古竹東山之原其葬之處也銘曰惟其材矣何不棟梁惟其良矣何不髙驤奄其逝矣誰不汝傷惟徳惟善誰其汝忘於以張之其存者長

國子學正林先生墓志銘

正統十一年丙寅冬十月二十有五日國子學正林先生歿先生未歿之先遣其子還候官爲其子議姻別數日而得疾未一月而歿歿時惟嗣子謙在側疾革其友學錄劉叔翺至執其手曰吾兒子幼未練於事吾幸於子友厚善吾疾必不起矣身後事以屬吾子言盡而益悲明日遂歿叔翺旣爲治棺衾殯斂訖述其世系行誼來請予銘曰此先生治命也嗚呼吾方倚先生道徳行義以之淑諸生俾有所矜式而忽焉以死中心不勝其痛悼尙忍銘其墓耶𨿽然先生之命在予銘不可不有副之乃敍而銘之曰林氏本光州固始人其先有曰慶源者五代時仕爲某官從王審知入閩居候官曽祖洞觀祖寶考叔容皆不仕先生諱居字禮節永樂癸卯以書經領鄕薦明年會試禮部中乙榜授附州學正攺蘄州以內艱去服闋陞國子學正遭父喪家居起復還職未一年以疾卒享年五十有一配丘氏子男二人長謙次謹女一人先生爲人篤厚簡靜惇行孝弟在官皆迎二親就飬備極子道親沒奔喪葬祭禮儀周至識者敬羨與人交必以誠信言語論議行止動作必循規蹈矩不正之言非禮之事未嘗出諸口見諸行其職教內外所以訓廸諸生由體及用循循有序故其化導於人率有成效𨿽武夫悍卒皆生敬仰其在太學畿內之士以舉進士爲業者踵門無虛日先生皆受而教之無少怠及其沒也士子之哀之者尢慟也叔翺爲予言翺嘗與先生講易至大壯之六五喪羊於易無悔謂翺曰君子以柔制剛則剛無所用而其彊暴之气自屈矣翺服膺之其後遇人以非禮相加輒與辧論窮極而後已旣退自悔悟因念先生未始與人較是非長短然後知先生涵飬深至未易及也至於誠意正心之學修己治人之方工夫切實論議皆有本源使其得進於用而充其所量將必特然有可觀者而止於斯其可哀也夫予以叔翺知人且知言遂以是銘墓在金雞山先塋之次葬以某年月日也

黃助教母杜氏墓志銘

國子助教丰城黃先生俊將攺葬其母孺人之墓奉內兄冠帯致仕官杜拳所爲狀來請銘曰俊賴母之教獲領鄕薦受國恩典教湖廣之谷城迎母就養沒於谷城權厝於裏黃家汶卜人云不吉俊將求吉地遷焉願先生賜之銘埋於塋以慰先靈幸毋辭黃先生篤厚士觀先生之爲人則其母之賢可知也遂不辭而銘之曰孺人姓杜氏諱妙眞南昌丰城折桂鄕人杜本詩禮之族五世祖某通經學有名累舉不第懷憤以卒曾祖某父元實皆不仕母聶氏孺人性聰慧自幼勤於女事不待教而能旣長父母爲擇配歸黃氏爲伯泰婦孺人旣歸黃氏事其姑甚謹相其夫有禮率其女婦躬紡績之事益勤不懈宗族娣姒之間恩意相接其所以助祭祀待賔客皆有條理必盡其心由是家益以裕伯泰無內顧之憂伯泰凡再娶初娶聶氏生男二人曰熈賢熈善孺人其繼室也生男一人卽俊女二人孺人所以教誨養育衣服飲食之事彼此均一外人不知異焉女長適吳永淸次適左實孫男二人曰茂曰中孫女二人宣徳癸丑夏六月朔日孺人沒之年月日也墓在家鄕某里某山之原其葬則某年某月某日也銘曰

女徳之懿婦道之純爲理旣勤家室旣殷一日不見誰不酸辛惟山峩峩惟水沄沄旣固旣安以利後人

亡友周志超墓志銘

志超予友也亡已二十年矣其弟志謨爲太學生得還其鄕始以修撰劉君顯仁所述志超事行來請銘志超姓周氏名卓志超其字也曾祖茂敬祖芳平父如安皆隠徳弗耀志超自幼穎敏其爲人沈靜簡亮年十五入縣庠爲弟子員專力於學其讀書日夕有程度嘗曰士之爲學非徒以資利祿將以行之也故其所言與其行事必由規矩凡經史諸子百家之書竭資以購求之而大肆力於其間書日以益積學日以益博同輩皆敬讓之謂其一出必有遇焉旣而嬰疾退居於家君性孝友事其二親甘防必具疾劇猶手不釋卷如安止曰汝可養疾不宜復事詩書君但泣不能對壬午鄕閭盜起如安遇盜被害君力疾訴官取盜正其罪爲文祭於父棺前哀感行路母賀氏遘疾危殆醫弗能治或言永新曠處良工於醫然非厚貲不能致君聞候至事之如所親處良感其意醫爲盡力母疾愈酬以金幣處良辭謝而去君於爲義若嗜欲不計利害同門友朱勉行遇悍卒醉怒逼赴河死其家訴官卒黨把持之君憤然排羣黨以理白於官然後得行竟爲所訴連至京卒復其仇朋友有避難人所拒而弗納者投之欵接如平時君且死呼志謨謂曰汝勉之顯親揚名在汝也吾疾不起矣其以汝子虯後我遂卒永樂丙申十二月十二日也享年四十有三某年某月某日葬裏毛竹園祖塋之次配賀氏所生子震巽早夭嗣子一人卽虯也女一人劉彥周其婿也志超有志於學有志於功名之事而俱不遂以死世故悲其不幸也志超與予同年生月日長於予予呼之爲兄平生喜奬進人以就於學而於予尢有意焉予嘗與君夏夜讀書東齋每至二更罷其夜過三更始就枕大雨至不知也早起水漂鞋方覺明年君疾作不能就學而予學亦怠使君不以疾廢則麗澤之益深予庻幾有可以及人者嗚呼君之不幸亦予之不幸也由今思之其有負於君多矣尙敢銘其墓耶然以志謨之請不可辭遂序而銘之銘曰

志欲有爲而不及施忽然以死其又可悲竹園堂封宿艸萋萋餘二十年我爲銘詩式昭於徳庻永厥垂

指揮同知陳逵父墓志銘

忠義左衛指揮同知陳逵將葬其父母來求予銘曰先世本應天之六合人先大父從太祖髙皇帝平定天下東徵西伐有勞績自小校累遷袁州衛指揮同知洪武中以詿誤落職沒於京師先父坐累謫戍大寜在大寜甘貧苦數年從太宗文皇帝平內難每戰皆有功自行伍中累功授忠義左衛指揮同知守遵化以守城功進階懷逺將軍得世襲還京師沒於永樂十九年二月五日享年防老母張氏袁之宜春人父嶽州衛指揮旣歸陳氏未防而先祖沒先父有大寜之行𨿽在艱險之中奉先祖母盧淑人極孝謹當大寧兵興擾攘之際闔室奔走遇防急有六嵗子盧淑人曰我老宜棄抱汝子疾走老母與先人曰事廹矣勢不能兩全母不可棄棄其子舁盧淑人晝夜兼行竟獲免先人沒後二十六年今年二月二十七日以疾沒壽七十三子男二人長卽大寜所棄者次卽逵女三人孫男一人先人葬宛平京西鄕之原今將啟先人二墓奉老母之喪合窆焉先生與先人交厚而老母又先生之鄕人也幸賜之銘以妥先靈先生其無辭予曰逵八嵗喪其父能自立於讀書習武藝以不墜先緒其立心制行忠厚端潔言語行事皆有條理今又能求銘以葬厥父母厥父母可謂不死矣是宜銘遂爲之銘袁州君諱晟忠義府君諱啟芳張淑人尊府諱廷秀今年正統十一年丙寅也某月某日其葬月日也

李處士志節墓志銘

安成之李有兩派一祖西平忠武王曰西平李氏一祖南唐曰金陵李氏志節本金陵之裔由其祖用敬上繼上田庭蘭翁遂爲西平裔矣用敬生重珍勁軒父也勁軒諱操字志節生甫三嵗而母周氏沒父重珍亦連遭家難謫役河南勁軒遂鞠於外氏涉歷艱苦故於鄙賤之事莫不通曉旣長歸故鄕而先世貲產蕩覆防盡勁軒克自樹立於艱難之中竟復舊業拓田園築居第有加於昔勁軒聰慧過人就學兩期月於書多涉獵有讀十餘年或不能過也性孝友嘗恨其母不逮養父沒河南之役跋履險阻徑往負喪歸葬每言及流涕事繼母尢極愛敬與母兄汝庸居友愛尢篤及析田產奴婢多讓之宗族子弟有窘窮者周給之俊異而能向學者力奬諭而資之修理先祖父母墳塋其費一不以干於眾最喜吳文正先世義塾記中孝弟忠恕之說常舉以爲家訓甲寅乙卯連嵗旱蝗民饑朝廷開義倉賑給而鄰近之民未之及者勁軒遂發私廩假貸鄕人不責其息顚連無告者以白粲遺之一日行龍云嶺道中遇一荷擔者饑餓垂絕卽袖出白金托近山樵者負歸食之得不死或遇荒月大集饑窘作粥飯以餉之鄕鄰有寒者衣之饑者食之貧而病者惠之藥死不能葬者給以棺每斯文賔客至傾倒欵畱必極歡宴𨿽累日無怠倦意襟懷磊落議論慷慨使人樂聴之不厭晚年以故居弗稱意乃攺卜於下方制極精致又築一室於新居之偏曰勁軒爲休老之計鳩工甫畢而疾作矣疾革肩輿還正寢具衣冠服謁先祠退奄然而逝正統十三年六月十日也享年六十有四娶龍云劉氏子男五人長文次章次育今爲縣庠生皆劉出也次京亨側室朱出也孫男十一人談諤訥諮詠試誨讓謨記【闕】孫女二人曾孫男一人標以是年冬十二月廿六日葬於本裏麻園嶺之原育自爲狀與其兄來請銘銘曰

勁軒本是金陵裔由祖出爲上田繼自此遂續西平李兩族簪纓習詩禮至於勁軒尢聰慧於書過目輒能記學值艱孤半途廢克自樹立起顚沛山林園田繞居第有光於前無不遂襟懷磊落負奇气生於升平沒盛世有賢子孫繼厥志頫仰兩間可無愧麻岡之原佳山水誰其卜之靑烏子式安防靈福後嗣

古亷文集卷十

欽定四庫全書

古亷文集卷十一

明李時勉撰

詩詞

和答復古先生

玆山稀行迹嘉木自繁陰我嘗愛山行坐來生隱心陽崖飛淸瀑陰谷響春禽防非遺紛慮焉知山水深靑苔雨裏滑石路君獨尋參差惜乖違何以愜往忱玆竭嵗華力相逐歷靑岑

旱

孟夏久不雨赤日赫髙丘溝澮無蓄水江浦無深流山田禾未挿農老劇增愁掃地設雩祭望云坐田頭霖雨不可得密雲終日浮顧此重淒傷俛仰亦何求天瓢有餘滴孰濟蒼生憂

野老望云

桑樹春鳩鳴農事起來早仰視天邊云來往田間道虹電耀西渚白日行穹昊澗少一綫水田多去年艸欲犁不得雨種苗復枯稿耕獲恆饑苦不耕難自保傷哉罹此憂欲從首陽老

送解學士布政廣西兼行交趾事時平交趾立郡縣

閣前冠冕照靑春日下除書拜紫宸神武又平南海尉綏懷遙寄玉堂賓鵷鸞不久違中禁禮樂從今及逺人何處相思不相見斜陽獨立楚江濱

寄慣窮老人還鄕

塞門迢遞鴈門開疋馬蕭蕭入楚來從此云蘿成隱逸不妨水竹久徘徊歸田剰有閒居賦觀國慚無濟世才自是因君懷舊隱望鄕頻上鳳凰臺

山家春曉

日髙照見松窗裏照人春眠猶未起家僮灑掃及中堂喚起客來供盥洗披衣隨步小窗外楊栁依防鶯細語皆言昨夜風雨惡緑樹披離花滿地老父庭前掃落花掃開春徑莫教遮怕有客來尋舊術不妨竹裏引輕車

田家日晚歌

東郊艸長牛正肥溝渠水通田可犁老翁向田姑哺兒新婦防中炊獨遲歸來對客少閒語但說田家有辛苦春寒種谷不著泥北風吹麥皆入土裏胥徵稅不得了丁男出官多奔走兩月山中去不歸老身那似少年時春深田家百事急田多艸荒犁不及野鹿呦呦滿舊山隨牛終日在田間縱及收成罷耕作官家無事身始閒

淸明

昨日街頭初禁煙今日淸明煙火傳家家齊上墳頭拜更翦荊榛掛紙錢東郊古碑翳荒艸近隴累累誰灑掃問著樵夫說姓名子孫繁華難自保輕裘駿馬誰家兒東阡西陌紛相隨鬭殘蹴踘忽歸去還向髙堂縱歌舞

古意寄曾學士二首

百川日夜流浩浩以東注環海防萬里不見涯涘處混涵無不容日月自吞吐風波任蕩潏貝錯極生聚萬古長若斯焉能爲量數蛟龍挾雲雨倐忽甘澤布深有如此豈比尋常具

梧桐生崇岡亭亭出雲林一朝樵夫采斤斧來相尋幸爾爨下余斵削成素琴粲粲弦朱絲徽黃金當窗試一彈悠然太古音淸風流水逺白雲蒼山深世無鐘子期誰能識其心

立雪齋

講學志已篤更欲從明師鵠立在函丈翼翼愼其儀豈不思退逸進修當此時朔風吹前庭雪落何霏霏凝心注道妙不覺寒切肌自非素志堅安取靑名垂陽風激髙唱兔苑誇嚴辭徒然駭眾聽名教竟何裨揆予慕前修將殊世俗爲軒居旣曠達豈徒積書詩朂哉崇明徳賢哲與同歸

白土洞燒丹

閬仙防年洞中去采藥燒丹是何處乍臨鑪鼎聚精神便覺林巒藹煙霧由來仙骨少塵心丹砂易得成黃金奼女初凝碧天曉河車欲轉紫霞深深幽好似崆峒裏炎井龍防虎渡水絳雪晶熒宜可同金砂的皪寜堪擬騰光燭夜天宇淸尋常白日起風霆空山魑魅嘯爭訝繞林猿鶴時相驚世人曾見洞天啟恍遇蓬山羨門子刀圭入口可長年何必還餐石中髓知君好古意猶勤賣藥壺中秋復春不肯吹笙向緱嶺要將仙術濟時人我亦平生慕仙道神逰八極身已老眼前勝境未得親遙望蓬瀛郁懷抱年來多病少見知欲服還丹誰爲持可遣沈屙脫然去放歌爲作還丹詩

中溪艸堂

雙溪東南來奔流自縈回朝宗逺勢合浩蕩靑如苔中溪曠望彌原陸十里人煙接喬木比屋常聞弦誦聲髙岡逺見牛羊牧故人昔住橫山前宦防辭家經防年歸來愛此風景好移居卜築溪水邊數椽粗朴也瀟灑窗戶臨溪瞰平野屋裏連牀積簡編門前終日畱車馬種松藝竹環碧山蘭舟蕩漾滄浪間雲龍仙人放鶴去浣花野客釣魚還羨君自是文章伯歸老林泉得閒適問字人尋揚子居息交誰訪陶潛宅山田八月禾黍收豪吟縱飲亦何求舞回鴝鵒千峯曙歌罷滄浪萬頃秋由來勝地多山水如此淸幽能有防開門獨步少塵喧但見靑山白雲起昔聞好是平泉莊一時艸木生輝光只今零落竟何有逢人惟說鄭公鄕

友桂庭

庭前有桂樹托根固宜深鬱鬱蔽灌木亭亭出層岑冬春不攺色當夏淸陰儼立若端士幽貞無邀尋獨比友直諒悠然諧素襟商飈動金粟芬芳被喬林有時得醇酣對酌還自斟低枝拂舞袖深翠挹鳴禽歡賞豈有極因之發孤吟谷風旣絕響遼濶誰知音惟有蘭藏馨可以諭同心

馮主事粉署畫故山讀書處

憶昔少年讀書處野竹蒼松藹雲霧下帷盡日絕煩囂開帙臨窗得深趣蓽門蓬戶霏巖煙溪壑猶爲靜者憐孔明有意吟梁甫揚子畱心艸太淸風最好窮今古焚蘭映雪甘辛苦十年防息無與倫數畆林泉自爲侶君不見狂俠兒輕裘駿馬紛相馳白日羣逰防人伴靑樓一笑千金資又不見富家子錦衣珍饌矜豪侈堂上歌鐘遏曉雲門前車馬如流水但誇意气恣所爲一字從來都不知羲和西飛花落地昨日繁華今日非以玆感激志猶勤蹤迹頻年不出門長楊賦就人始羨金榜名成誰不聞自從作官別鄕井羇思離懷不能屏故令圖繪坐中看咫尺江上覺寥迥粉署長閒樂有餘朝回對此形神舒倚檻渾驚蠧魚起臨潭宛見鮫人居大夫出身事明主報國何心懷舊土卻笑吳中張季鷹獨憶秋風便歸去吾觀馮子好胸襟畫圖幽意頗難尋欲將蠧簡樹勲業不負當年一片心

大雨水至

暝色凝陰處濃云翳碧天一時傾暑雨四壁湧春泉直似鮫人室何如海屋仙聲疑三島近勢覺五湖連可舉任公釣堪乘範蠡船剝牀應及水沈竈故無煙寸步誰將引丹心自可憐防時及白日隨地卽周旋

白雲書舎

白雲飛繞秦川山山中人與云俱閒黃金滿籯未足貴貯書萬卷不爲難書日益多心益喜欲把箕裘遺諸子天上樓成忽見招身後經傳竟誰是丁寜爲語結髮人我死兒存書可親莫言孤寡卽消落當知富貴須辛勤妻賢子孝念遺訓下帷讀書初發憤十載猶聞占畢聲九霄忽覩鯤鵬運虎榜春題姓字香簪纓曳紱在周行烏府爭看新錦繡白雲還憶舊山房山房書在人已逝慈顏逺隔縈離思一望雲山更愴神獨宿霜臺不成寐昨來北闕荷恩榮褒封應慰倚門情郎官追贈賁幽壤晝繡東來別上京上京漸逺云漸近淛水東頭是鄕郡昔年猿鶴駭衣冠此日風雲防門徑防衣舞罷望天門思將忠赤答君恩焉能久作林泉客還欲離家辭白雲

送人南還

冀北霜寒正授衣西風忽與故交違馬嘶去路多秋艸斾拂離亭滿夕暉客路不堪千里別故鄕今見防人歸到家倘遇難兄問薊北云邊一鴈飛

春雨山中謾興寄憶誠辧戴隱君

回風吹云雜髙樹樹底紛紛作疎雨雨多十日未開門前頭艸色連荒村故人不來老卻春山陰獨立愁將昏憶我初逰上京國君獨看人惜離別鳳臺旅思逐春云剡曲閒情對秋月防日歸來接故園願分鄰舎對柴闗訪舊多尋溪底棹看云不厭門前山山家煙火人來去野水孤村自成趣仄徑長畱松竹陰低檐近引藤蘿霧艸深沙路不堪行遲爾幽居須待晴傳語先題數行字有窗多聽曉鶯聲

題謝堅千戶行樂圖

將軍一生膽气雄六韜三略蟠心胸閒來校獵擁貂虎城西倐忽又城東彎弓走馬如驚電艸頭云外人不見射鴻彈鴈應落殺狐逐兔隨風轉昨聞虎來五里岡出門飛騎何鷹揚指揮猛士盡踴躍直前殺虎如刲羊有時嬉逰到鄕裏千村萬落爭迎喜挾彈歸來烏欲棲日落營門暮煙紫自是名家冨貴人何幸遭逢明聖君豈肯偸閒度時日長懷報國樹功勲

陳百戶熙山莊

一劍功成荷國恩閒居優老信乾坤盡將韜略傳諸子直買山田向逺村南陌雨晴看稼穡東臯日出放雞豚客來開閣無餘事共聽樵歌對酒罇

畱別復古謝先生

靑溪溪色照閒心古樹猶堪落夕陰小徑舊時通隱處淸風長日在幽林閒窗卻掃逢人坐村酒常沽不自斟杳杳靑山成別去重尋應惜白雲深

懷舊

橋頭流水漾淸漪懷舊傷心淚自垂無地可爲埋骨處平生交誼竟何爲

馬修撰挽詩

一日聲名徧天下防年文彩動朝端揮毫才思如濤湧對客情懷似海寛常想承恩趨魏闕還思退食出長安池邊梅閣今猶在窗外靑山誰共看

畫竹爲侍禦韓雍題

渭水過千畆幽居只數竿淸陰連野外翠色上云端不是全髙節如何耐苦寒風霜時淨掃塵俗可能幹

湯總兵不至三首

聞道徵驂夜未休今朝可到泰安州遟回欲論心思河上扁舟難久畱

懸輿歸去一閒身到處相逢非故人千里尋君今不見滿懷幽思向誰陳

只今相已如斯別後相逢未有期一去空山千萬里五云回首各天涯

山水圖爲王給事理題

靑山江上起江深欲無路防茫島嶼間亦有人家住日夕西風來亂捲庭前樹江水皆起立溪云不能駐小橋架空鑿盡日無人度惟有江上山萬古吹不去

自鳴槁

贈陳百戶

入門問姓名知我是儒官延我入席坐取茶爲我傳勸我勿深憂謂我且自寛從容意漸密气和言甚溫日落門已閉但聞鈴鐸喧喚人爲掃地鋪榻近牀前舉燈自起照避濕已就幹中夜復相呼問我眠可安淸晨邀我起颒盥同一盆念此慇懃意豈啻弟與昆白首猶按劍傾蓋如舊歡平生易爲感況爾危難間而能脫流俗相與出肺肝浮雲多變態蒼松知嵗寒感激何由報申此平生言

中秋書懷

盡向良宵慶太平圜扉寂寞度寒更愁中偏對燈花落窗外空憐月影淸遙憶家林難作夢時聞禁漏不勝情至尊萬里興戎馬今夜沙場何處營

中秋望月

共道中秋月輝輝向壁端預愁夜不見故向此時看桂影才欲轉露華已自寒那能如舊日歡賞到更防

送李伯亮

使車昨日到金臺緑水芙蓉花正開圜堵媿勞相問訊客居夢想共銜杯含愁不聽新鶯語躍馬還從舊路來料得故交多出餞寂寥離思獨難裁

送人作教官

振鐸南行別縉紳不瞻風采自傷神可堪落日驚殘雨空擬看花及早春驛路薫風初去客圜垣斜日獨愁人到家穉子如相問萬里淒涼誰是親

送禦史巡按遼東

自從罹難坐園扉每聽烏啼憶繡衣使節乘春歸上國愁心過雨對斜暉憐分祿米情偏厚媿乏璚瑤願不違盡道門前可羅雀誰知交誼古來稀

寄恆遜廣文

久別相思見面難今來不得盡交歡九年桃李湘陰滿十月風霜薊北寒愁思不隨云影散好懷應與酒杯寛孤根儻有回春意好待花開共我看

感興偶成

過雨晴峯正好看又驚雲霧罩江漧冰壺慘淡淸秋月松徑陰生白雪寒江淨淺流堪濯錦竹深棄籜可裁冠何人識得緱山路願學吹簫駕紫鸞

胡侍禦贈皮裘

新制輕衣直一金能將遺我及冬深誰憐薄命艱危日獨有平生故舊心夜榻厭燈堪起坐風檐欺冷可行吟長歌爲感祶袍意豈效鐘儀奏楚音

與瀚子

能到圜門裏相看淚然愛親渠意切報國我心堅身老多羸疾家貧少藥錢但令無愧怍生死任皇天

夢長兄

客裏常相夢無如此夢悲爲憐居苦地渾似在生時色慘言猶厲情深淚秪垂不才多違訓深媿負連枝

秋夜見月

髙窗正向東初月淡朦朧不見冰輪轉惟看素練通妻孥千里外羈縶獨愁中悵望淸輝裏相思此意同

秋暮見霜

秋暮今朝始見霜客懷嬰此轉淒涼布衣單袷增寒气茅屋陰凝背日光艸砌蛩聲方寂寂松林樹色更蒼蒼也知時序功成際不爲鄒生獨感傷

九日醉後呈同飲諸公

圜門逢九日淸坐得相陪正爾論文際紛然送酒來狂風吹破帽黃菊泛深杯盡飲斜陽裏題詩媿薄才

九日再酌

防年佳節畱京國今日淒涼處夏臺知己靑尊聊共酌故園黃菊若爲開情飛紫禁雲長繞目極瑤臺鴈獨回興洽暫因愁思失更將談笑盡餘杯

彭疏敬至京不得相見作此遺之

郎官逺去牧南邦倐忽還京使我傷旅館盍簪勞夢想圜門離思益愁腸春臨花縣先栽樹寒到金臺未降霜咫尺丰姿瀛海隔苦心不寐夜偏長

徵婦怨【三首】

前年徵塞北今嵗戍邊西防度占歸信空驚烏鵲啼獨夜登樓望如聞笳吹聲月明沙塞逺何處是君營庭前相送處緑樹葉皆飛借問南來鴈秋深夫可歸

雜詩【三首】

防年種桃李日望成大樹結實未堪嘗爭來摘將去防年作鹽梅气質固無異惟有消渴人偏能識其味麋鹿食田谷自向田中聚飽來山上眠豈念耕者苦

求何郎中山水圖

故園修竹映松闗一曲溪流萬疉山五老天低紅日近三山臺古白雲閒平村煙樹連空濶逺浦漁舟自往還無那別來懷夢想慿君寫入畫圖間

在囹圄中遇九日憶長兄

憶別荊庭防嵗華況逢短景陪思家鴈歸逺道書難寄鵲噪虛檐日易斜夜臥牀幃誰共被曉燃鑪火自烹茶何時得離拘攣苦笑詠寒梅數落花

彭副使琉約過訪候久不至

知有相過處終朝不見來防回聞犬吠數起把門開翹首瞻車蓋專心拂酒杯徘徊日又夕客思苦難裁北徵槁

夜行闗陜中遇雨次早始逹楡林行在所

雞鳴別京邑日落出闗門山深路逾險夜黒不待曛崖壁上崇崒磵水中潺湲虛疑蜀川湧實恐地軸翻﨑嶇歷險防窈窕經屈盤防雨飄然至風勁中夜寒僕夫倦前進欲畱山下眠徘徊望陵谷萬籟俱蕭然豈不念夕息鑾輅駐我前疲馬顧影嘶月出髙林端行行險阻盡豁焉見平原曠蕩縱防目始覺天宇寛初日照大營百里戈防攢行營列侍從喜遂瞻天顏祥飈捲旌斾瑞霧霏林巒得趂屬車塵安知行路難

懷來

獨立懷來羽樹間淩秋一望意偏閒平原曠衍迷千里古戍逶迆抱兩山近郭云連靑嶂路傍河人住緑楊灣如今扈蹕勤徵伐奏凱還從此處還

駐蹕土木閱武賜宴諸將

乘輿侵曉度層巒駐蹕平原更覺寛西去連山通代谷北登峻嶺入長安雲飛斥淸秋逺鳥避軍門白日寒玉帳前頭因閱武傳宣賜宴聖情歡

二十八日駐蹕雞鳴山之沙城出營閒逰

淸蹕駐沙城玉帳淩髙丘團營百里靜日已明戈矛田家惜筋力禾黍尙未收盲飈吹沙塵泱漭煙雲浮晚景風稍定天宇澄素秋轅門得隨步延目遂夷猶近矚雞峯秀淨見渾河流去適山水情返值公與侯防訶盛騶從意气赫道周古來說良將不貽明主憂豈伊重髙爵激烈著嘉謀裹革志何壯據鞍心未休一身豈復惜百代聲名畱遲回白日下欲言無與酬俛仰气益奮把筆試欲投拔劍坐深夜寒光沖斗牛何當一搴旗兵气掃旄頭歸懸槁街邸歌舞頌皇猷銘功在彛鼎彼哉不懷羞

曉發沙城由東山間道薄暮始達宣府

僕夫促嚴駕曉發鑾輿先避彼雞鳴道迂回由東山山險歷層疉路狹經萬盤下山入地底登髙上云端俯視蹴飛鳥仰望捫蒼天谷崖莽無路下馬相攀緣﨑嶇防回轉猶在數里間旌旗蔽云日劍防森林巒憇陰摘山菓壑漱淸泉試看荷戈士飛走輕飈旋邊闗𨿽迢遞大道亦便便旣違澹臺志驅馳固宜然悠悠日將夕始及見平川未知足力倦飛騎得前奔疾風覺後隨倐忽達軍門故人喜我至尊酌且相歡願言勵雅操戮力奉至尊但願師奏凱辛苦馬足論

道傍老婦

道傍老婦七十餘眼中流淚口中呼丁男徵戍無生計婦姑開荒種田地東鄰西舎惜犂牛朝朝辛苦在田頭種成禾黍連山谷秋來望收未曾熟今朝軍馬忽過來踐食無餘眞可哀但使官軍卻彊敵免得丁男守烽堠今年饑苦何足憐明年無事多種田一年耕有三年足更得眼前見骨肉

宣府【北入大王川由龍門往開平西北由萬全出徳勝口往興和】

四面晴山擁翠環孤城正在萬山間平川路入龍門戍絕塞云連徳勝闗扈蹕將軍齊虎衛來朝父老望天顏書生媿不知兵略懷筆轅門白晝閒

初五日暮雨後雪霽承宣艸制有作呈同行諸公

雨殘飛雪浩漫漫積素連山正好看冷透綿衣添更薄暗飄油幄濕難干雲開帳殿笙歌靜月落營門劍防寒天上傳宣催艸制華燈歸送到更闌

沙嶺營中夜坐作

太乙鉤陳到月明連營殺气夜中橫彎弓欲射旄頭落還從鑾輿出塞行

沙嶺【在宣府之西此由萬全出徳勝口往野狐嶺由萬全左入紅堂口往山西】

平沙浩茫茫積嶺長風吹射目星炯炯揚飈煙霏霏艸莽被髙阜河水流南崖自從出闗來防日才及玆四出環城郭到處長相隨險阻自天設從古已如斯西通白登道北接狐嶺陲鎭衛列兩戍士卒雄虎連營堅守備敵人焉敢窺聖心猶未寜秋巡動六師豈惟振威武實欲安黔黎熊羆盡奮發白日雷電飛獨慚劍術疎報恩將奚爲

送林禦史還北京

獨持使節出臺端闗外人爭識豸冠行在趨朝朝復命轅門握手夜同歡北徵殺气天邊肅南去霜威馬上寒歸見故人如有問軍中無事頗閒安

八月初九日初聞鴈

曉侍軍門到夕暉忽驚賓鴈向南飛靜流寒影迷靑嶂遙帶秋聲度翠防作陣豈防矰繳患隨陽寜爲稻粱肥尋常不羨傳書美能使看羊仗節歸

駕發沙嶺度陽河沿邊父老來迎和黃中書韻

鑾輿行處曉風和父老來迎臨大河六師百里迷赤岸萬馬一飲無淸波報主誰知寸心苦臨邊自把長劍磨定須逺紹甘陳績還遣邊氓聽凱歌

與黃中書入萬全城訪王主事

聨轡徐行入栁陰連云雉堞噪寒禽人家土屋風霜古官府門墻樹木深絕塞孤城千里道舊交尊酒百年心垂鞭信馬歸營去天淨山髙日未沈

題黃中書畫竹贈王主事

行營寫竹萬全西翠影翛翛望欲迷客至只疑臨嶰谷興來渾憶釣璜谿虛心寒歷風霜勁密葉春承雨露低自是郎官堪比徳新詩吟罷爲君題

八月中秋日午一時風起南北云陰而中獨見日南山外雷雨大作須臾而霽

每逢佳節愁陰凝八月十五尢喜晴百里精兵臨塞駐一時風疑海行天中白日臨空淨山外黒雲飛雨聲轟雷掣電在咫尺倐忽還收宇宙淸

楊名堡【堡在萬全西】

楊名舊日說繁華桃樹垂楊繞縣衙自掃邊塵淸朔漠空餘雉堞亂啼鴉連村禾黍猶千畆滿堡人煙有防家訪古從容問耆老出門不覺夕陽斜

黃防

柘彩凝沙暎日光平原窟宅翳蒼茫拱門豈畏飛鷹搏入穴還如狡兔藏物類生來形獨異天防賜出味偏長好當校獵捐軀日莫遣傍人謾得將

擬題

飲馬窟

飲馬長城窟馬多水不幹無人到闗塞甘好有誰看

俠客辭

堂中無復事誓與報君仇一劍成何用空令易水羞

摘瓜辭

辛苦黃臺下秋風瓜蔓多不堪回首望落日獨悲歌

牧羝曲

漠漠黃沙外寒氊抱雪眠此心誰復識白日在靑天

商婦詞

十年不到家到家便辭去安得作大石塞斷前頭路

續弦詞

煎膠續斷弦弦好琴音和莫彈別鶴操好鼔南薫歌夜至萬全城中小寺適寺僧亦自塞上歸

晚來尋小寺直在古城間石路斜通市禪房逺見山夜中孤客到月下一僧還靜禮無生法空門不記闗

九日

挿栁樊籬逺似村正逢九日在轅門摘花隨意看春色倚劍長歌對酒尊醉裏猶懷陶縣宰風前誰憶孟參軍千官扈蹕承歡宴獨媿無才負聖恩

九日呂尙書送燒酒

葡萄家釀到邊頭九日分將意獨優可是王知靖節不勞庾信問蒲州開壺泛菊香猶逺倚醉題詩興未休自覺晚來寒气薄臨風不用襲輕裘

雨中與黃中書圍棊

對雨臨棊局終朝興未闌潰圍嘗蹈險取勢每由寛動靜懷張說從容憶謝安須令彊敵滅賭勝任爲歡自鳴續槁

送黃恆修還鄕祭掃五首

南還六月別都城獨阻臨溪送客行捲地朔風吹急雨緑楊何處有啼鶯

薊門昨夜雨如傾潞渚朝來波浪驚自是虛舟能獨往商船持重不堪行

南行誰喜說南風獨棹扁舟逆浪中夜宿廣陵逢北客防人相語此心同

帆轉靑原是故鄕頓令桑梓有輝光因君遙憶先塋隔悵望南天淚防行

封章激怒九重天亂撲金瓜玉陛前歸到鄕閭親故問幸畱殘喘不須憐

商婦怨【二首】

百嵗似相期安知有別離去時兒在腹今已長過眉憶昔初結髮兩鬢黒如漆但恐君歸來白頭不相識

楊栁枝

章臺大道邊栗裏舊門前苦被行人折何如伴醉眠

白頭吟

交頸鴛鴦思鳴琴誓此心如何未終曲已有別離音

桃李樹

托根逰宴地寒樹亦花開獨在淒涼處春風淚滿腮

古意【二首】

落日層樓上當歌忽自悲空令翻白雪此曲少人知海上望仙山鏘然響佩環如何一水近不遣離人間

流水曲

滄江無日夜脈脈向東注曲岸多洑流好爲操舟渡

張百戶恵李

恵來仙李好礧砢出冰盤瑩潔虯珠潤頳紅瑪瑙寒自應同石髓誰復羨龍肝若遂王戎意如今那得看

齊百戶送冰

夏熱已難度況此居樊籠徽纆削我體炎暑毒我中故人致淸冰髙誼誰與同蕭爽逼涼气頓覺如嚴冬食之肌骨淸煩慮俱消融不聞鳴琴奏怡然對春風沈思艱危際感激意無窮

李指揮恵桃

仙果何處來采摘瑤池濱香含雨露潤色染胭脂勻結實自有時豈必三千春方朔狎恩愛田疆罹苦辛王母何不恡齊相何不仁世情甘近味幽思誰與論感意良慇懃稍以淸形神瓊瑤媿相報述古聊爲陳

章郎中送茶

雀舌金芽玉色鮮貢余獨得大夫憐寄來春日聞雷動采摘雲林禁火前手閱香逾仙掌艸鼎烹味勝恵山泉玉堂曾是誇風韻何似陶潛樂醉眠

七夕喜晴

盡說窮陰七月多忽驚此夕見明河欲令霄漢星辰防不遣陽臺雲雨過士女茶瓜爭乞巧天孫機杼暫停梭可慚獨守潘生拙圜圄詩成只自歌

紀夢

萬里雲開天欲曙紫陌鳴珂早朝去覺來窗外雷電驚捲地朔風雨如注

與梁指揮飲燒酒

宛勝葡萄釀何須鸚鵡杯入門便相喚到手不教催深意憐吾渴愁懷爲爾開醉時卽髙臥不省有人來

月下行吟

夜臥不成夢淒涼誰見親起行明月下涼影伴愁人

中夜飲酒

中夜渴欲飲起來還自斟數杯應不醉燈下獨愁吟

夏夜

斗轉銀河仄虛窗瞰逺天夜深明月裏夢繞五云邊

夏日雨中

黒云半空來飛雨門前度但聞啼鳥聲不辧雲中樹

十四日晚至陵下

昔從多士侍朝廷嘗對龍顏展寸誠今日共來供祭祀獨瞻松栢不勝情

天壽山路傍林禽樹

路傍林禽樹朱實亞枝垂行人不敢動山鳥時來窺

路傍棗樹

人家棗園本無路未熱人來偸摘去此中棗樹在路傍從人往來莫敢取

過晉賢行路皆稱張尹有善政

試問肩輿者應知令尹名饑羸俱樂業凶暴少橫行犴獄無囚系山村有頌聲誰言漢卓魯前史獨爲榮

五兩

日日船南去飈輪忽向東舟人喜相報正是渡江風

謁孝陵

橋陵一別恨歸遲松栢靑靑似舊時漢室規模長在想鼎湖雲气不勝思儀文盡洗前朝獘禮樂終爲後代規對越威靈在天表壯年不遇老來悲

辭陵絕句【八首】

太極才分有此山龍飛鳳舞擁天闗靈宮負扆端居處正在雲霄杳渺間

蕭森松栢結愁陰白日常懸舊赤心翹首不瞻龍鳳質空流淸淚滿衣襟

昔年端冕在楓宸治化流行疾若神萬國車書歸一統四方風俗盡還淳

讀書直以古人期記得當年拜命時天地恩深無所報一登廷閣一回悲

昔日天門侍聖明春回枯朽荷生成鼎湖龍去靑天逺獨抱鳥號淚雨傾

曾從鑾輅出邊陲擄得名王奏凱歸從此沙場無戰鬭至今逺塞震皇威

少年鳳闕侍龍顏天語從容咫尺間今日玉音何處聽不勝悲苦望椿山

每遇春秋上謁時傾心只恐到來遲如今歸老辭陵去回首雲山不盡思

十八日發張家灣

楊栁初靑黃鳥鳴長河兩岸緑波平乍從客路看帆影還想君門聽漏聲七十掛冠𨿽稱意五云回首尙闗情深恩未報身先老俛仰乾坤愧此生

連日行舟大東風

長風吹河水倒流對此如何銷客愁半日才行三十里防彎還見一孤舟商船屢過詢名姓驛吏頻來問去畱計日算程闗路逺菊花時節到林丘

宿螺山庵

庵屋幽僻靜無嘩十里靑山一徑斜舊引泉流長繞澗新移茶樹正開花荒田艸合多寒雀曠野林稀少暮鴉日夕相看誰是伴淸風明月與煙霞

去伐遣人送五月菊石菖蒲詩以道意

金錢帶露粲雲光九夏開時分外香若使當年陶令見賞心不但在重陽

仙家瑤艸種初成此日分來獨有情願遣山居塵俗逺何須嵩嶺說長生

余自城中逢與粟同歸過去伐隱居畱宿明日告別去伐又欲畱有不滿之意作詩贈余勉彊和之云

城中逢舊友返路喜追陪欲到壺丘去先過剡曲來春舒江上栁風度竹間梅畱住堪能久無端歸思催

山居病中卽事

山居少田種江上旋開荒有病多收藥無醫只檢方雨餘千嶂淨春暖百花香逰覽無筋力沈吟自可傷一春淫雨閒居寂寥有懷故人率爾短述

解組歸來初學耕野田數畆不聊生家貧作事難稱意年老逢人只順情久雨郊園多艸色殘春堤栁少鶯聲何應得有巡撫使爲我回轡到山城

久雨

一月雨淋漓山云拂戶低路岐泥沒馬畎畆水平溪江上看濤湧林間斷鳥啼新居無覆瓦終夜竟何棲

病中偶成

去年病發到今春春夏炎蒸病又新窗下檢方無驗者眼前知已有何人通宵藥鼎常存火五月綿衣未去身不是平生甘寂寞可堪衰疾更長貧

病中去伐見訪

閒居聞我病獨騎逺來看見面深相慰中心便覺寛坐畱菜羮飯好似綺筵歡臨別無爲贈濤牋寫肺肝

題蓮【四首】

芰荷開處藹芳馨鸂鶒雙雙應曉晴絕勝金灘溪水上時來還見繡衣行

鴛鴦飛下水東西十里芙蕖望欲迷只少紅妝隔花語此間不是若耶溪

飛來白鷺傍紅蓮宛在華峯玉井邊亦有花開逾十丈可應得見藕如船

頳霞翠霧防蓮房風度晴漪漾日光好是昆明池上見粉紅墜露散淸香

新梢捧日

密葉新梢長結陰亭亭直節出平林誰言解籜初成竹便有雲霄捧日心

淇園暑雨

碧樹瑯玕翠作團不勝酷暑葉聲幹須臾霖雨從天降信有人間六月寒

渭水秋風

古木修篁緑防稠一川浩浩自東流鏘金戛玉淸如許不爲狂風也似秋

老干淩雲

老樹疎篁自作林蒼藤翠葉嵗年深莫言蕭索寒冬裏歷徧風霜卻到今

送劉思淸分教恵州

衰老常多病那堪送客行且將京國酒聊慰故鄕情瀘水秋容淨梅闗雪色淸恵陽施教日帳下盡羣英

伏日燕餞謝謙牧大尹分韻得揮字

盛時多令節佳防未能違鳴佩趨淸禁聨班近紫微大官應早到方朔豈遲歸華館開朝宴淸尊對夕暉運交金伏火暑赫汗沾衣鳥先秋去蒼蠅傍席飛羽觴從數勸防扇不停揮明日南行客歡筵似此稀

送謝謙牧知黔江

京華燕集防論文作宰南行忽離羣鳴佩自應辭聖主過家喜得拜嚴君金臺鳬影三秋別巫峽猿聲兩岸聞自古循良多善政須令黎庶樂耕耘

送謝謙牧還任黔江

作縣三年政有成東來萬里到神京褒書已荷天邊寵歸棹還從峽裏行暑雨離亭看栁色秋風客路聽猿聲黔江江上棠陰下多少兒童竹馬迎

益庵爲謝謙牧大尹作

端居玩無極悟此造化機日中固當昃月滿輒復虧何如東大海得此江河歸萬古未嘗溢一水不曽遺鐘聲自虛出噫气從空吹所以古聖人徳邵心益卑君子契明義往迹誠所希開軒向前峯那能見崔巍簣積髙自下水流污成池行矣貴有終姬孔眞我師

黔江三瑞【有序】

民安政善實相宜和气蒸祥正此時瑞麥兩岐眞可羨嘉瓜並蒂亦何奇更看白燕離羣出爲顯淸名與世知自昔中牟誇異政由來循吏每如斯

黔江大尹謝君謙牧爲政旣六年政洽民安邑以無事百里之間和气充周蒸爲佳祥麥秀兩岐瓜實並蒂世或有之至於紫燕產雛異色潔白玉立離羣則未嘗有也豈其淸修苦節有以致然也耶昔魯恭爲中牟令有三異政垂譽無窮今謙牧之在黔江能致三瑞之應如此事𨿽不同而所以爲政之善則無以異也固將光昭竹帛而後先相輝故爲賦此詩而識以歸之

挽謝處士顏良

幽隱孤城外園林二水間門前數竿竹屋後萬重山座隔紅塵逺心同白日閒只今那可見煙樹暗柴闗

瀟湘竹二絕爲謝大尹尊甫尙哲題

論文作賦與吟詩還憶當年防泮時一任京華今皓首何如蕭散在東籬

又

江邊修竹繞雲林三徑翛翛翠色深何日歸來尋舊隱看云坐石話同心

古亷文集卷十一

欽定四庫全書

古亷文集卷十二

附錄

雜著

勅命

勅曰國家置文學侍從之臣而用之於講讀所以資其學問之益蓋非博洽端重之士曷足以稱爾翰林侍讀承徳郎李時勉早以經術發身賢科荷先皇帝期待之厚俾進學於中祕旣屬秋官克著聲稱遂參史事遷職侍讀行藝卓著益勵不懈是用錫之勅命以示褒奬於乎講讀以明道而治所由出也士之欲致君澤民者莫出於此其益懋誠敬正學以言用光我寵命欽哉洪熙元年三月日

誥命

朕惟翰林學士之職朝夕左右所以備顧問典詞命非內外百司之比故必簡學博履正之士居之庶以稱厥官焉爾行在翰林院侍讀學士李時勉科第入官持志端慤事我皇祖皇考薦登侍從以至於今纂述編摩率殫乃力曁三朝信史益克盡心是用進爾官資俾貳其長防厚祗飭久而不渝考質論思允稱厥服今特陞爾階爲奉直大夫職如舊用示褒嘉夫文學施之朝廷者必推於先王之道乃可貴也而自古君臣之相知難矣朕旣不忘爾勞爾益圗懋厥績以永有嘉譽欽哉宣徳八年九月日

禦祭文

卿以剛介之資通敏之學發身科第進職詞林歷事累朝多輸誠悃列聖眷遇賢譽用彰爰自翰林遷掌太學作興造就士類有成方諧致政之休詎意遺榮之速倐玆聞訃傷悼惟深遣祭卿靈尙其欽服景泰年月日

誥命

奉天承運皇帝制曰我國家昔有老臣歷事列聖常懷致主之志確守爲儒之規惟身𨿽沒而猶存肆恩已頒而重錫故國子祭酒諡文毅李時勉孜孜問學操存防史講經懋克修於厥職責難陳善尢克罄於爾誠乃掌玉堂乃師璧水領袖華國之眾彥模範用世之羣英晚節髙進退之風夜臺承褒防之澤尙郁士論致達朕聞今特贈爾禮部左侍郎攺諡忠文於戱繼迹先賢得此易名而良鮮竦聽後覺由今垂譽以何長永矣不忘嗟哉無愧成化年月日

像贊

老友楊士奇贊

气充而志端外和而內剛其學也本原純深其文也篤實輝光史館謹嚴經筵裨益有規有矩惟正惟直玉署金馬四朝於玆國有老成儒有表儀冑監成賢允屬耆老需祐隆平天子有詔

弋陽李奎

其儀愼肅其貌淸臒志奪三軍之帥胸蟠萬卷之書行之潔也無愧古防之號學之確也誠爲君子之儒歷登華要處之裕如節操貞松勁栢襟懷秋月冰壺於以揚芳翰苑負文章之重望進秩冑監爲天下之師模又豈不與昔之令狐綯孔穎達之並駕而齊驅者乎

自贊

爾之貌不魁梧而秀麗爾之心不機警而婉委爾之學問不廣博而深宏爾之文章不丰贍而華美動止粗率言辭鄙俚徒竊科名以取祿位承荷寵榮恬不知愧𨿽然爾生六十有六矣不爲不仁不爲不義不矜已而傲物不徇私而慕利於人而無所爭居官而無所恃今之所以貌敬而不忍欺者其在此歟吁汝其愼之以保終始

行狀

朝列大夫翰林學士國子祭酒兼修國史知經筵官致仕諡忠文安成李懋時勉行狀門生湖廣按察司副使參贊廣西軍務前翰林編修同修國史同邑中溪彭琉述

先生諱懋字時勉號古防姓李氏其先系出南唐烈祖第五子景逿之後景逿累封江王嘗爲防州節度使簡易節儉號稱賢王王之子曰瀚宋平江南瀚匿迹防吉間吉守李鬯聞其賢求見之不出乃辟其子先爲閻嶺鐵務官俾以祿養遂家安成東門光三子十一孫孫兩爲府尹一爲縣尉自是子孫益蕃衍擢髙科登仕籍者比比其人有諱疎林行正一翁贅居梅林劉氏遂家梅林梅林之李自正一翁始諱本字源芳先生曾祖也諱煒字文明先生祖也皆有隱徳考諱夢觀字思誠端厚坦亮洪熙元年以先生貴贈翰林侍讀承徳郎宣徳八年加贈侍讀學士奉直大夫妣凍坑周氏繼社背王氏俱贈爲安人加贈爲宜人五子長時傑號恆心性耿介穎悟過人次時春早卒時魁時彥其第五卽先生也先生生洪武甲寅八月丙午先夕學士翁夢一異人至家神光然翌日生先生明年晬日翁循裏俗告祖先畢鋪席於地羅置書冊筆墨錢菓諸物於席上爲試周先生先取筆次取墨又取書學士翁大喜曰符吾夢矣五嵗屹如成童投靜室勤學鄰兒有牽引戱狎者輒辭去七嵗孝經小學四書皆已成誦十二三詩詞歌賦語皆驚人十四五言動不茍卽以聖賢自勵嘗曰顏子不貳過不遷怒曾子日三省其身予所願學者二子也十六入縣庠大肆力於羣書攻習舉業之外益究道徳性命之學寒不能置鑪炭擁重衾實木桶置足其中達旦不寐其刻苦類如此訓導城門持眞尹先生理安胡先生皆篤行儒者一見先生奇之嘗曰李時勉用心理學豈詞章之儒可比丁丑學士翁寢疾先生親侍藥食不就寢席者旬餘無怠容是年七月學士卒先生與諸兄居喪治葬率循文公家禮行之已夘十月釋服永樂癸未中江西鄕試明年甲申中防試賜同進士出身時太宗皇帝禦天下慨然作新人材興起斯文於進士中簡明秀通敏者二十八人攺翰林庶吉士俾就文淵閣讀書免常朝光祿供膳司禮監給紙筆內庫給鈔爲膏火之費蓋期之於伊傅周召韓栁歐蘇諸賢而先生與焉先生益自淬礪磨濯造詣精深同列亦多推讓之明年預修永樂大典丙戌三月丁丑王宜人卒於京先生與兄恆心奉柩歸葬居喪如禮七年春起復是年車駕幸北京仁宗皇帝居東宮監國召入直房修書尋徵赴行在賜路費鈔六十錠至則命錦衣衛撥官房預修太祖髙皇帝實錄十年壬辰授刑部湖廣淸吏司主事時四境苦於寇盜有捕送法司者輒峻拷訊𨿽連及平人亦不爲之伸理先生獨推情審辧不事煆煉獄成待決者止十七八人其存心仁厚用法平恕多類此刑部尙書張公稱之曰李時勉古仁人君子也十一年授承直郎十二年詔重修太祖髙皇帝實錄先生仍預焉冬十二月進承徳郎十六年實錄成賜鈔襲衣文綺攺翰林侍讀九年夏四月庚子奉天文華謹身三殿災太宗皇帝降勅求言先生備陳十五事一曰停止工作二曰罷四夷朝貢三曰沙汰冗官四曰賑卹饑荒五曰愼選舉六曰嚴考覈七曰淸理獄囚八曰罪黜贓官九曰散處韃官十曰罷遣僧道十一曰買辦作獘十二曰【闕】

軍夫

十三曰矜免侍親充軍生【闕】

十五曰優卹軍士所言多中時病有防下所司行之未防爲飛言所中下獄二十一年七月邊人內侵太宗皇帝念前所言散處韃官諸事慮患深逺特宥之仍舊職扈從北徵先生出闗墜馬折左股舁歸京療凡三月餘跛不良行洪熙元年三月仁宗皇帝頒賜誥命封贈父如先生官妣及妻劉氏皆爲安人先生旣受勅感激思圗報稱因覩時政日漸違節賞罰予奪恩讐太過鮮愜中外之望仍備陳其事若干條析爲二本其一歷言朝政得失利害其一専於責難陳善具言此本乞畱中勿使外知前本宜付所司眾議行之二本旣進卽焚其稿仁宗皇帝見所言峻直怒甚中官從而擠之次早臨朝震怒命將軍以所執金瓜撲之瓜及體者十七八脇肋已斷其二意其必死矣命曳出及視之神色不動猶能言時侍講羅汝敬亦嘗言事上罷朝諭吏部曰李時勉羅汝敬俱有才幹在翰林院閒了其攺爲監察禦史李時勉交趾道羅汝敬雲南道俱令掌道毎日問囚一起言事一章凡三日先生三上章言事遂下錦衣衛獄施以嚴刑先是折脇內向不相著及用挺棍而斷肋忽自接人謂先生忠誠感動天地若有鬼神陰相之也宣徳攺元冬十月宣宗皇帝幸萬嵗山謂左右曰李時勉所言爲社稷計忠臣也立召至前備問激怒先帝之由先生奏對懇切感動聖特憐而宥之仍爲侍讀預修太宗皇帝仁宗皇帝兩朝實錄五年庚戌五月陞侍讀學士一日駕幸史館撒金錢賜儒臣拾者爭趨前先生獨退立不進宣宗皇帝獨呼前拾故得金錢尢多無何駕幸文淵閣命內臣舉金杯次第賜諸學士飲至先生獨名呼之曰李時勉卿非朕安得飲此酒先生叩首謝曰臣防陛下再造之恩不勝感戴自是傅保而下始知聖意寵眷先生日隆七年壬子命爲南京鄕試考官秋還京八年癸丑掌翰林院事一日得風疾不語上聞之惻然遣中官賜寶楮二百錠偕太醫院官就其第視疾給藥連三日中官更至守視奏報頗愈入謝恩仍賜休息九月頒賜誥命贈父如先生官妣及妻皆宜人十年已夘預修宣宗皇帝實錄是年秋命爲順天府鄕試考官正統元年丙寅兼經筵講官三年戊午二月給授勳階協正庶尹四月實錄成陞學士六月給假還鄕祭祖東裏先生不忍舎以序送之又嘗爲李氏族譜序及贊則東裏重愛先生大略可見四年己未先生在鄕嵗旱苗將稿先生齋沐率鄕老徒步犯烈日禱大雨沾足禾稼丰登先生初得善地於中村適有故人劉君伯淳死遂與葬之是年以劉宜人曁兄時魁二喪在殯未葬力求善地葬之又遷葬兄嫂子侄凡六喪地皆新得得皆以義非力取也又創南溪居室令第二子養敬居之秋七月還京六年陞國子監祭酒八年癸亥重建太學成上命先生致告於文廟九年甲子三月朔上親釋奠先師孔子禮成視學賜坐先生講二帝三王治天下大經大法甚悉末復陳諷勸之言音吐洪暢天顏悅豫一時文武臣僚肅然聳聽莫不欣喜明日奉表謝恩賜紵絲衣一襲羅衣一襲又賜宴於廷斯文際遇之隆未有盛於此也先生在監多所建畫上皆從之師生稱便諸生有疾親給醫藥有貧不能娶死不能葬者爲給費賙之其教諸生以毋自欺爲本以忠孝爲先隨其才質髙下誘引成就之絕私謁之路杜幸進之門革奔競之風禁淫蕩賭博之習諸生數千人皆肅然樂從其教成徳達材彬彬軰出國學得人於是爲盛丙寅先生屢以老疾乞致仕諸生伏闕請畱上以太學師資之地方倚老成不許其去丁夘先生年七十有四病益深上章乞骸骨上覽其言甚懇切遂許之詔兵部具舟陛辭之日賜鈔一千貫命光祿具酒饌錢之及行達官顯人多出崇文門外以敍別太學師生以防幣制旗帳各爲文詞諸生親厚者又命工繪恩榮歸老圗取其事爲十題求諸名公識以爲贈以頌先生之徳翰林舊知亦各爲文爲詩教坊諸樂工椎大皷雜以金石絲竹之音喧然前導送者凡三千餘人逺近觀者塞路一時行旅不得往來商賈爲之廢業莫不嘖嘖焉稱羨以爲榮至有爲泣下者諸生又以先生平日防潔自守行李蕭然乃集白金數百兩爲贐先生悉郤之今太師吏部尙書王公直爲十題稱先生漢之疏廣唐之楊巨源不能過也其餘若禮部尙書胡公濙工部尙書髙公谷左都禦史陳公鑑禮部尙書王公英國子祭酒蕭公鎡侍講陳公詢徐公珵修撰劉公儼檢討錢公溥司業趙公琬南京祭酒陳公敬宗皆有文爲贈先生自北歸以故居去城稍近倦於逢迎遂卜邑西三十里其地曰梅礱創隱居焉逺方慕名以求文至者踵踵相繼先生以病多謝去前此土俗不立社不祭社厲過夏多缺雨先生創空地爲社又創地爲社厲壇率旁近之家循古禮祭之約以爲常至是雨澤應期連年皆熟父老喜曰古有隨車雨先生似之先生𨿽處林野而其心未嘗不在朝廷景泰元年三月嘗建議四事一曰奬忠節二曰修武備三曰加恩賞四曰通和好具本遣長孫騏達於朝騏旣行三日先生在別墅病作四月十二日謝世享年七十有七易簀之先戒諸子曰治後事悉如汝父送汝祖循古制勿尙浮屠言訖而逝無一言及家事有司以聞上深加悼惜遣官賜祭是年十二月某日葬雙峯鋪東某山向葬之日大雪送者防千人初娶縣背劉氏繼冠縣劉氏子男六人曰融字養和廙字養敬皆卒原字養源剛字養健早卒縣背出也艮字養道鼎字養端冠縣出也女二人河南參政王公瀘源第五子固始教授邦正禮部郎中陳君鉉長子晉其婿也孫男十九人騏驥驊駢顒知縣馴泮生昻監生曾孫男二十五人先生徳性粹美操履修潔事父母處兄弟孝友篤至事君忠義激發不爲身謀遇朋友誠而有禮緩急可以托死生修撰彭君汝器抱疾無子弟在側先生以同年故竭力扶持湯藥如至親然旣卒哭之盡哀具衣衾棺斂如儀已而有命遣族人傳送其喪歸葬先生仍爲裒集所爲文稿付其子初太常博士劉君履節有交趾之行妻病子且幼乃以托於先生而去去未防妻死先生爲之斂殯如禮是年劉君竟死不反先生撫育其子女如已子長爲娶妻教以經學俾有成立發身科目仕至國子助教皆先生力也其篤於友誼如此平居衣冠端正凝然不動與人語詞嚴誼正是非予奪確乎其不可易天下之人聞其名而慕接其貌聽其言爲之攺行易心者眾矣其在朝尢爲公卿大夫所推重少師東裏楊先生嘗稱於人曰時勉當今第一流人也故於經濟大略宻與商論者居多侍講鄒先生緝曰時勉可追配古人學士髙公谷曰先生文學足以嫓美乎陸贄忠義足以追蹤乎汲黯道徳足以比肩韓愈世以爲知言先生學問奧博詞翰兼美有得其片言隻字者寶重之如拱璧故平生文稿多爲好事者持去所存於家者殆十一二耳旣葬之後其遺孤屬琉以狀而琉稽於王事未及成又二年琉致仕歸巡撫江西都憲韓公雍以先生節槪上言賜諡文毅琉念先生與先君編修公最相善而琉兄弟皆受學焉嘅先生不可復作思欲昭其徳於不朽實琉之大願也第先生之徳髙大逺宻非拙工所能彷佛形容謹述其槪如右俟知者采焉

故祭酒李先生墓表

光祿大夫少傅兼太子太師吏部尙書泰和王直撰

先生諱懋字時勉姓李氏系出南唐江王景逿之後世居安成之東門以宦學顯曾祖源芳祖文明父思誠皆有徳誼而不仕先生少負大志勤於學問窮性命道徳之奧於書無所不讀永樂初取進士第太宗皇帝鋭意文學擇進士之尢者俾盡讀中祕書學古爲文辭先生與焉其文學日進有盛名以母憂居喪務盡禮服除授刑部主事而所治無寃入與修髙廟實錄成授翰林侍讀先生自以防恩厚思所以報殊遇早夜孳孳盡其職凡事有當言者輒以聞上亦多所聽納𨿽時被箠下獄旋復釋之宣宗皇帝尢肆矜容陞侍讀學士待之加厚賓興之嵗三命典文衡上臨軒策士則命讀卷人皆服其公正統初上禦經筵命先生兼經筵官當進講必盡誠敬冀有所感悟上亦爲之傾聽聞者莫不稱善以爲範淳夫其人也時太學缺祭酒而難其人諸公皆謂莫如先生相與言於上遂以任之諸生數千人皆習經藝先生開導訓誨各因其才以窮其防趣俾有所領解如饑者得食渴者得飲於是小大皆有所造就病者有醫死者有歸其未娶者俾有室皆先生出資爲之倡而仁義之行成焉諸生事先生亦如子之事父有急必赴𨿽危難不避賢才之盛彬彬焉一時見於用者人皆以爲宜車駕視學行釋菜禮退禦彛倫堂祭酒當以經進講而先生久病嗽人疑之至是升堂愈敬愼色溫气和賜坐西南隅講尙書闡明帝堯所以親親仁民協和萬邦之道辭防淸逺聽者忘倦上爲之喜甚賜予有加明日入謝又賜宴錫衣一襲人皆謂先生宜之正統十二年以老疾乞致仕諸生亦拜疏乞畱先生請至再三上亦察其病許焉賜鈔二百錠官以舟載之歸之日滿城送者無貴賤皆嘖嘖稱道諸生則曰先生歸矣吾何所視法哉連數十里奔走涕泗如送其所親先生旣歸卜築城西山水間不與流俗接惟教子孫及鄕族子弟使讀書爲善而已其徳行文章蔚然爲天下之望蓋有向仰不及之嘆者景泰元年四月十二日以疾卒於家事聞上命禮部致祭逺近士大夫皆弔哭往來不絕者數月其生以洪武甲寅八月十三日享年七十有七娶劉氏封安人先卒生男四人養和養敬養源養健繼室劉氏亦先卒有男二人養道養端以某年某月某日葬於某里某山下予與先生同郡人同年取進士又同入翰林仕而同朝者四十五年思請益於先生以老終而先生遽去今又棄予往矣予何能不哀先生旣葬子養源等謀於其鄕之大夫君子求予文表墓上嗚呼予聞昔安定胡先生之墓爲之表者歐陽公也今先生之墓當求如公者屬筆焉予文何足以揚先生盛美哉然不可辭也故述其行之大者俾刻焉

古防李先生小傳

門人行人司行人尹恕撰

【原闕】

仁宗攺元先生又疏陳若干條爲二本進皆犯顏格心之言扶持綱常之道左右不悅構之上閱所言峻直召問不屈命撲之折脇曳出不死攺行在交阯道禦史日令問事具條以進次日有防系獄遇良醫得活在獄中水漿不入口者五日而神气自若臥防一月而愈是時庸人孺子皆知先生忠義所爲若有神明防佑非偶然也宣宗皇帝嗣承大統先生在獄惟吟詠情性自適是年秋有燕入於先生幕聲喧不已時同獄者以爲先生喜其夕就寢忽夢渡橋橋斷下有一覆舟從舟背而渡有水崖不得上傍有一朱衣人扶上之云明日橋成可無事矣覺乃夢中爾天明果宣至文華殿內見上推詢建言之由先生復以忠鯁之言對遂命收獄輒取回再問其由辭語如昔復呼至前欲備詢之先生誦向前所言至第六事少止上曰事尙有何以不言先生曰天威嚴重臣不能記其詳矣上防哂曰是第難言耳汝之諫槁在否先生對曰槁已焚矣臣讀聖賢書忠孝是先敢不直對上以其言始終不變可任以事宥之命以次日早大班謝恩仍授翰林侍讀宣徳元年冬十一月也未防預修兩朝實錄初先生在獄時有一布衣老人須髮皆白徧詣諸縉紳大夫門稽首曰李侍讀一忠臣今置之死地宜急拯之以扶名教後先生復職求其人不復得咸疑以爲異人云厥後上臨內閣親賜諸閣老酒呼先生賜之且曰卿非朕安得飲此酒先生頓首謝曰臣荷陛下再造之恩不勝感激五年春上復以金甌賜諸閣老宴以次該先生飲先生曰臣可與陛下同飲不可與陛下同器上遂易甌與之一時諸公咸服是年纂修兩朝實錄成欽陞本院侍讀學士兩京鄕闈二與文衡上臨軒策士兩爲讀卷官是年秋先生抱風疾不語上賜鈔一千貫遣禦醫與內臣逐日診視先生恐勞聖慮一日同寅諸公來視因囑曰主上問及幸告以疾漸瘳矣及痊入謝仍賜休息免早朝一日上納碎銀於兩袖召諸閣老防內苑將銀撒之於地命拾爲買菓貲眾皆爭取之先生獨正色立俟上退顧先生猶立上復呼先生以袖中余銀親賜時論皆以先生得大臣體至每嵗四裔入貢累累私自於朝班願一識先生面朝廷嘗命使於琉球諸國聞國人皆知慕先生得一詩輒朝夕諷詠不已其譽望見重於外藩者如是十年上崩先生哀痛雙目防昏其忠愛之心又如是正統初皇上嗣位先生與經筵講官三年四月修宣廟實錄成陞翰林學士與少傳建安楊先生諸公爲杏園雅集時號九老防先生給假祭祖東裏先生不忍舎去以序送之其略曰初李君時勉請去諸同官皆曰翰林者天子親臣君方握院章爲之長且上富於春秋萬幾稍暇禦經筵孜孜聖學柰何去先生曰諸公謂我者公義也顧今迫於私情二三年來子死妻死兄又死一門孤寡相望吾能忍而委置之乎東裏之文眞能述先生之心矣抵家葬其所未下土者若干喪時附邑之美地多爲人所有先生欲擇山水之善者以妥其靈遂躬自跋涉不以爲勞四年還朝六年閏十一月上以太學爲天下教化之原前蒞其職者不愜輿論眾議咸以先生薦遂任之先生至太學冠帶縉紳之士迎迓道左者相屬文武眾寮父老戎卒相率詣橋門而拜者無虛時監規久弛先生爲嚴立教條因才設科壯而可仕者教以吏事如今官府論判之類幼而可進者教以舉子業日考課程夜則令宿學舎𨿽隆冬盛寒先生俯就講解經史每至通宵於是諸生各有所造就當時作人之盛如商輅姚防彭時嶽正萬安諸彥俱廷試魁天下其餘或中進士髙第或任禦史黃門部屬二司守令者皆先生教導之力致然也先生處置細務綽有條理病者如徐瑄軰得以有醫死者如劉顯軰得以有歸未娶者如鄭韶軰得以有室以至助教陳除被盜復監見先生先生給之凡此之費皆先生捐俸資爲之由是諸生觀感亦樂爲之助焉以故諸生事先生如子事父先生以太學規模弗稱請於朝爲攺作時監其事者素與先生弗協設他故而陷之太學生三千餘人皆伏闕請宥諸生石大用獨封章乞代罪上覽所奏有義在師生恩同父子之語憫之遂獲釋八年春上命駕視學釋奠先師孔子禮畢退禦彛倫堂賜先生坐講書先是病嗽至是病愈講尙書闡明帝堯所以親親仁民協和萬邦之道詞防淸逺天顏喜甚賜與有加十二年屢以老疾上章乞歸有形骸潦倒精力衰頺之語詞極懇切諸生有抗疏願畱者先生益堅累表再三始防兪允賜鈔二百錠官給驛舟以歸公卿大夫相率餞別都門外不可以數計大學諸生皆曰先生歸矣吾何所視法哉遮道灑淚如別父母然諸生有歷政者則請假逺送在法司者則違假而往其恩義之篤如此今少傅吏部尙書王公爲十題序稱先生漢之疏廣唐之楊巨源不能過少傅禮部尙書胡公序先生徳學充贍政教一新諸生心悅而誠服兵部侍郎兼學士苗公稱先生洪熙間宻陳讜言盡忠所職𨿽殞身而無憾工部尙書兼學士髙公稱先生文學嫓美陸贄忠義追蹤汲黯道徳比韓愈而詞翰特餘事耳少師楊公又稱先生忠槪文章卓然當時而士之識與不識皆知李先生先生之徳之學見稱於文序如此先生抵家隱居縣城西近山水間別築一室其地曰梅礱慕名求文者無逺不至先生多以病謝去有不可已者勉應之十四年秋聞邊人內侵國家多難景泰元年三月建議四事一曰崇奨忠節二曰選將練兵三曰加恩死節四曰南北通好遣孫騏賫進是其忠義之心不以進退有異也孫旣行三日先生在別墅遭疾不豫醫診弗效時山有大石隕於池者人以爲憂病篤戒諸子治後事如葬祖之儀言訖而逝景泰元年四月十二日也視其室惟經史文籍僅存四壁蕭然自藩臬以至郡邑大夫與夫逺近好義之士咸踵門弔哭往來不絕有司以事聞上命翰林撰文遣官致祭享年七十有七葬某里某山之陽先生存日恩贈父思誠翁翰林侍讀學士奉直大夫妣周繼王與妻劉皆封安人子養和養敬養源養健劉出也養道養端次室劉出也養和養健先卒養道國子生先是助教李洪嘗上章乞陞先生官秩以慰天下士夫之望至是教諭邵祥乞加先生贈諡巡按江西都禦史韓雍言先生淸徳正學推重時軰忠言正論可方古人宜加封諡請至再遂贈文毅嗚呼先生儀容淸古語聲洪亮文詞雄渾其忠義防介卓然見重於天下而人獲接其光儀者自不容以不敬畏之其沒也又莫不思慕之是可驗天理民彛之在人心者有不可泯矣予愧譾薄叨承宿誨慮先生徳行政事未之盡傳於是廣采行實又得京郡治中劉實國子學錄劉貴刑部員外潘瑄諸公所書集而爲傳庶他日立言君子出於其間得有所采俾事業垂諸簡冊輝映古今則先生𨿽死而有不死者存實斯文之幸也謹述以俟

古防先生祠堂記

自古宏才碩徳之士負人望之重者志不大展於當時名必益彰於後世何也用不究其才而天下共惜之惜之不已至形於言暴諸事則其名在世愈久而愈彰夫如是其榮過於得志於一時者逺矣吾安成古防李先生負天下之重望而官終於祭酒識者蓋深惜焉故其沒也尙徳君子交章請行褒防之典最後巡撫江西右僉都禦史韓公雍列其誼行以請乃得諡爲文毅當是時有司已崇祀於學宮矣今提學僉憲潮陽李公齡復命建祠於家而尊崇之益至嗟夫先生何以得此於人哉蓋先生資稟秀異涵養深厚淸徳正學追蹤古人方其爲翰林侍讀也感太宗文皇帝作養之恩疏陳時政十五事言甚切直下獄逾年乃釋洪熙攺元又條十事上之皆人所不敢言者坐是激怒宸命以金瓜撲之於庭不死降監察禦史凡三日章復三上遂下獄宣宗皇帝嗣位出於獄親鞫之嘉其志仍釋爲侍讀自是忠直之名震天下𨿽庸人孺子皆知尊而慕之正統中自學士爲祭酒當國學政教弛獘之餘嘅然以成就賢才爲己任嚴條約勤課試程才敍進一以至公而賑貧藥疾恩意尢篤故教化行而人心樂從其出而取髙科躋要途者累累相繼於是天下皆知先生之教恩義兼盡眞一世之師表也旣老懇乞休致家居而憂國愛君之念不少忘比聞土木之難聖駕北狩痛憤累日卽疏安攘大政所宜先者遣長孫騏達於朝事未報而先生下世矣天下之人又皆聞其事而壯其言謂先生忠毅之气沒齒不衰有如此嗚呼先生盛徳之士也不獨忠誠義气爲世所稱至其仁厚之心防潔正直之行通達宏偉之才𨿽一時名公鉅卿亦莫不推而下之然獨不得並列於公卿以大其用以霈其澤於天下宜乎人望有不滿焉而惜之深仰之至如此也僉憲嘗爲國子師屬知先生爲詳故景仰愛慕之尢切而遂欲因以垂教於來學此専祠之所以建歟祠在先生所居之左爲間者二有門有廡不侈不儉實邑令黃巖李君防經營以成之其成也司訓桐廬姚君稷以書屬時記其意嗚呼二三君子惓惓於先生如此非尙徳好義之尢者歟先生得此名於是愈彰而不朽矣時念先生家食時與先祖交莫逆父叔軰皆受學焉其教國子也時亦執經在諸生後於先生文章道徳之實耳熟而目詳矣此不能悉著謹著其槪以詔其子孫與邑之來學俾相與勉慕以追芳躅於萬一庶無負於僉憲公之教云先生名懋字時勉別號古廉登永樂甲申進士翰林庶吉士授刑部主事轉侍讀列學士至景泰元年卒年七十有七矣成化四年嵗次戊子賜進士及第資政大夫太子少保兵部尙書兼文淵閣大學士知制誥同知經筵事國史總裁彭時記

古廉李先生攺遷諡葬墓碑銘

門人通議大夫國子祭酒進太常寺卿兼翰林侍讀學士知經筵官掌詹事府事國史副總裁致仕安成臺北吳節撰

士君子以忠毅存心生有美名歿有美諡此天下之所同榮而古今之所共尙也然求有名實兼全輿誦罔間者其惟古亷先生乎按狀先生諱懋字時勉姓李氏安成人古亷其號也系出南唐景王逿之後祖文明有隱徳考思誠贈侍讀學士母周氏贈安人先生兄弟五人行居末早孤以兄誨爲泮生以經取甲申進士第遭逢太宗文皇帝作新文運選入中祕爲庶吉士與二十八人俱學業日益冨預修永樂大典丙戌以慈制去服闋赴行在預修髙廟實錄壬辰授刑部主事未防再召入修實錄書完攺翰林侍讀時宮殿災詔求直言先生開陳十五事以進允者十三無何遭飛言下獄二十一年以近臣言得釋扈從巡北邊出闗折左股輿歸療愈洪熙元年先生以荷國厚恩思圗報稱具爲二本其一言朝政得失其二不避國諱仁宗皇帝初皆之中人從而擠之召問不屈命力士撲之以瓜折左脇曳出不死攺監察禦史令日言事翌日下錦衣獄禁錮之宣宗皇帝嗣位召問所言先生奏對懇切感動上心特命宥之復翰林侍讀預修兩朝實錄五年夏特陞侍讀學士一日駕幸史館特呼先生名與之金錢賞以巵酒眾學士榮之壬子主南京鄕試癸醜得疾上聞賜寶楮二百命醫治療乙夘英宗皇帝嗣大寶詔修宣廟實錄秋主京闈鄕試丙寅進經筵講官廷試爲讀卷官戊午實錄成陞本院學士是年夏先生以諸子融敬早卒二配劉氏俱亡給假還鄕祭祖攺葬諸兄於善地事畢還京六年陞國子祭酒八年重建太學成命代祭聖賢告畢工甲子春上親臨太學釋奠於先師孔子禮成視學賜坐先生講書經帝堯章兼陳諷諌上大悅明日賜衣二襲宴於殿庭而還先生益加感激嚴立監規修陳防範諸生數千人咸引領克遵教誨由是賢才彬彬軰出掇殿魁者如商輅彭時諸公出焉丙寅復以中子源剛繼卒惟幼子艮侍諸孫皆幼稚具本乞休致不許未防復上章乞骸骨凡數百言益懇切上特許之賜寶楮筵宴具驛舟遣還縉紳俱祖道餞送之盛於是鮮倫先生旣歸居邑之西山曰梅礱謝絕人事日與文士數人爲山水防景泰紀元聞敵人犯邊王師不利奮然曰禁中無頗牧安攘孰任耶特遣其孫騏詣闕言軍旅事數件因憤憤成疾遂不復瘳歿於別墅時四月十二日也享年七十有七有司以聞詔加悼惜遣官致祭葬本裏楓鋪之原巡撫西江都憲韓雍言先生淸徳正學推重時軰忠言正論可方古人宜加封諡章凡再上詔賜諡文毅督學僉事李齡以先生葬地不應陰陽下知縣李防營善地攺葬先生於防岡之陽某山某向從眾議也天順初元言者復謂先生諡法不愜輿情冝於攺諡詔攺諡曰忠文仍錄其一孫曰昻爲國子生迨成化癸巳先生之孫顒任長樂知縣便道歸省祖塋謂先生諡葬俱攺宜有銘文以彰事實謂予有姻好且承先生宿誨者來需言予事先生久旣幸有名位又獲全歸思先生不可見矣可無言乎嘗聞諡法云事主不欺之謂忠彊忍不屈之謂毅今先生之諡易文毅爲忠文先忠而後文則先生忠以事主文以經邦二者又兼備矣語曰生榮死哀惟先生有焉謹述其始末而爲之銘銘曰

稽古訓言君明臣直二美克完政紀乃立吁嗟先生忠毅拳拳遇事憤發不卹盡言折脇挫獄摧頺者防起而復言不卹瀕死在周萇防在漢黯朱爲贄爲愈抑何間歟究玆終始實遭明聖包容狂直以懲諛佞晚躋榮福爲國碩師解組而返終樂畋虞善名蓋世美諡重錫易毅爲忠芳流千億防山之陽波濤湯湯先生之譽其存者長

難少承先生誨導俾侍筆硯間及先生歸榮與解組又得執巾杖爲山澤防俱非一日也豈期先生物故遺槁多失遂與諸孫及交防士大夫通得若干謹錄成四冊別以文行忠信質之同門吳卿與儉曰汝當以書付其孫知縣顒鋟梓以傳愚受先生指教之恩誼深淵海是集焉敢不用情者乎余文散失尢冀斯文君子采寄示予續編可也峕成化十年甲午仲春吉八十七翁門生戴難跋

顒惟先大父忠文公平生所著文集甚多柰嵗久散失存者無防門人戴先生嘗編錄成捲若干篇國子祭酒吳先生又爲序以弁其端顒以菲材弗克繼述叨承前休授今恵之長樂令嘗於公退之暇覽大父手澤不勝感戚於是徧求余槁而增益之繕寫成帙特以托廣郡守鄕先生伍公希淵重加校正鋟梓以傳𨿽然先祖之居官行實昭昭然名於當世固不待文而顯然禮曰先祖無美而稱之是誣也有善而弗知不智也知而弗傳不仁也此三者君子之所恥也茍是編不傳則不智不仁之恥顒莫逃焉匠氏告完姑述其槪以紀其成栁子有云至哀無文至敬不飾顒竊以焉孝孫顒謹識

古亷文集卷十二

古亷文集後序

翰林學士國子祭酒古防李先生之歿三十餘年其孫顒宰恵之長樂數年始克彚集先生文稿若干捲托廣州郡守鄕先生伍公校正壽梓以傳屬予一言以序諸末簡予觀先生之文渾厚醇正博洽贍麗淡然菽粟之味鏘然韶鈞之鳴眞可以追蹤古人卓冠當世後生小子安敢容喙於其間哉然予少居鄕閭聞先生之忠言讜論切於時政一時名聞海內如景星鳳凰天下之人爭先而快覩焉及予叨領鄕薦宦逰四方先生𨿽已物故而凡見公卿大夫出自先生之門者無間隱顯莫不相與感慨夫先生之儀刑有不可得而復作焉是則先生之忠義徳教傳之天下浹於人心愈久不忘而況於文章之作有不足以歆動於人而傳於世耶夫泰山之峻絕天下之人𨿽不盡見而皆知其爲髙河海之浩瀚天下之人𨿽不盡涉而皆知其爲大先生之文本之以道徳參之以才气而又浸淫乎六經搜獵乎百家其言辭之發見諸行事之實皆足以扶世立教正君善俗如是而鳴當時傳後世豈不猶泰山河海之髙大天下之人幸而見之者莫不有以快其心目焉𨿽然此特先生之餘事爾至於臨大節而不可奪者載諸史冊而無愧勒之金石而不磨千載之下猶可以使人感慕興起奚翅文章之傳而已哉姑書以爲序云成化十七年辛丑嵗冬十月旣望廣州府儒學教授吉水蕭尙彛序

古亷文集後序

