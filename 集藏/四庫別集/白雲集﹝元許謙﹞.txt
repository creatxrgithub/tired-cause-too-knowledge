

欽定四庫全書

集部五

白雲集

別集類四【元】

提要

【臣】等謹案白雲集四卷元許謙撰謙字益之號白雲婺源人事迹具元史儒學傳謙𨿽從金履祥遊講明道學然其詩理趣之中頗含興象五言古體尢諧雅音非擊壤集一派惟涉理路者比文亦醇古無宋人語錄之气猶講學家之兼擅文章者也惟與王申伯一詩宗防入於莊老非儒者所宜言求補儒吏一書代人幹乞亦可不必編置集中爲有道之累至於南城晚望詩乃五言長律八韻而誤分爲二首放棹行乃七言古詩而誤以爲律體故朝散大夫婺州路總管治中致仕朱公壙志末稱孤子某等泣血謹識全篇皆子爲父作之詞乃他人之文誤爲收入題趙昌甫詩卷實七言絕句一首題下昌甫以辛丑嵗云云卽詩之序乃誤入雜著中學箴一篇旣據謙手迹収入集中卽當題曰補遺乃別共明人題跋題曰附錄考卷末舊跋是集乃正統丁夘金臺李伸得殘編於其祖妣王氏家皆謙之艸稿伸始編次成書非出於謙所自定故體例踳駁如是也成化丙戌江浦張瑄初刻於廣東金華陳相爲之序又有正徳戊寅陳綱重刻跋稱脫去數頁竟不可得又稱攺其名曰白雲存稿此本從商邱宋犖家轉寫仍題曰許白雲集亦無缺頁觀卷末題識蓋此跋從別本錄入故與書不相應今亦削之不載云乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

白雲集原序

吾婺道學之傳自宋東萊呂成公以身任其道倡鳴於南渡之後卓乎不可及已元有仁山金文安公以其傳於北山何文定公魯齋王文憲公者而傳之白雲許文懿公蓋北山得於勉齋黃氏而勉齋實出考亭朱子之門故傳得其正粹然以道名家他如待制浦陽柳公侍講烏傷黃公禮部蘭溪吳公翰林東陽張公以及國朝學士景濂宋公待制子充王公皆以斯文羽翼其道者也海內論鄕學淵源之懿師友繼承之篤蓋莫如吾婺而吾婺晚生後學一何繼承之寥寥哉蓋嘗讀其文則亦知其道矣近吾忝第賢科拜憲職出巡東廣偶與方伯江浦張公論事之暇談及吾婺在昔理學之盛忽袖出許公白雲集寫本四卷見示且曰欲刻之未能予得之昕夕莊誦殆忘寢食儼乎身登其門聆其誨而嘆親炙之罔及也因節廩食之餘助方伯公購梓刻之庠捨以嘉惠來學方伯公謂予宜有序因竊嘆曰昔許公嘗云君子之身存而其道之行不行者天也身亡而其書之傳不傳者人也夫書之傳卽其道之行今許公身𨿽沒已逾百年而一旦賴方伯公出其遺書以行於世使來學知所敬承豈非待其人而傳乎敢以此僣引諸篇端成化二年嵗次丙戌春正月旣望後學金華陳相序

元史載白雲先生行實

元順帝至元三年冬十月金華處士許謙卒初謙聞仁山金履祥講道蘭江上委已而學焉履祥曰士之爲學若五味之在和醯鹽旣加則酸醎頗異子來見我已三日而猶夫人也豈吾之學無以感發於子耶謙聞之惕然時履祥年七十而謙年三十有一矣履祥嘗告之曰吾儒之學理一而分殊理不患其不一所難者分殊耳謙由是致其辧於分之殊而要其歸於理之一又曰聖人之道中而已矣謙由是事事求夫中者而用之履祥旣沒謙益肆克闡多所自得自謂吾非有大過人惟爲學之功無間斷耳謙制行甚嚴而所以應世者不膠於古不流於俗介而不矯通而不隨身在艸萊心存當世素志沖淡以道自樂浙東憲府聞謙名而不察其志辟以爲掾避弗就肅政亷訪使劉公庭直舉茂才異等副使趙公宏偉舉遺逸亦皆固辭趙宏偉在南臺命除捨館迎致謙將使眾僚多士有所矜式謙欣然爲之起而不久畱也謙旣東還以目倦於應接屏迹入華山中學者翕然籯糧笥書而從居再嵗以兄子喪而歸戶屨尢多逺而幽冀齊魯近而荊揚吳越皆百捨重趼而至謙之教以五性人倫爲本以開明心術變化气質爲先以爲已爲立心之要以分辧義利爲處事之制至誠諄悉內外殫盡嘗曰已或有知使人亦知之豈不快哉或有所問難而辭不能自達則爲之言其所欲言而解其所惑討論講貫終日無倦攝其粗疎入於宻防聞者方傾耳聽受而其出愈直切惰者作之鋭者抑之拘者開之放者約之爲學者師四十年著錄迨千餘人隨其才分咸有所得達官富人之子望閭而驕气自消踐庭而禮容自飭四方之士以不及門爲恥縉紳先生至於是邦必卽其家存問焉謙素多疾先是金履祥病革徒步往省之防大雪中寒濕及奔兄璟防於廣信病增劇不良於行疾少間而神更淸茂至是疾復作謂其子元曰伯兄以是月二十三卒我死殆與之同日乎及是日正衣冠而坐戒元以孝於母友於弟元復請所欲言謙曰吾平日訓爾多矣至此復何言門人朱震亨進曰先生視稍偏矣謙更肅容端視頃之視防瞑遂卒年六十八門人以義制服者若干人因其自號題其墓曰白雲先生謙字益之所著有讀四書叢說二十卷詩名物鈔入捲讀書傳叢說六卷觀史治忽幾防若干捲皆行於世謚曰文懿

義烏黃氏溍曰聖賢不作師道久廢逮二程子起而倡聖學以淑諸人朱子又遡流窮源折羣言而統一由是師道大偹文定何公基旣得文公朱子之傳於其髙弟文肅黃公幹而文憲王公柏於文定則師友之文安金公履祥又學於文憲而及登文定之門者也三先生婺人學者推原統緒必以三先生爲朱子之傳適文懿許公出於三先生之鄕克任其承傳之重三先生之學卒以大顯於世然則程子之道得朱子而復明朱子之道至許公而益尊文懿許公之功大矣

欽定四庫全書

白雲集卷一

元許謙撰四言古詩

白鳥【甲辰六月十一日】

僕屏居陋巷一旦棟撓讀鴟鴞二章而有感因賦白鳥以自況

有白斯鳥生於林臯稜稜骨格翯翯羽毛母兮天方匪鸇伊雕含哺忘恃哀鳴嗸嗸

嗸嗸哀鳴遷於灌木豈無好逑惇彼獨宿渇飲而泉饑啄而粟聊樂我員亦曷云足

飄風自南霖雨旣淫蠎斷山防龍興海吟墮卵覆巢林莫我深翅翕罔舉口禁若瘖

熒熒明星上麗於漢泛泛行舟亦達於岸維此好鳥所止泮奐控地決飛鷦鷯斥鷃

鴻雁在渚鶺鴒在原物以羣分維性是便爾鳴雝雝爾懷急難無胥逺矣今亶其然

朝陽爰飛夕月唳止嗟彼燕雀厥志焉擬何天之衢側目萬里扶搖一衝時之俟矣

欝松贈陶思齊任通波驛長

欝欝喬松在彼中林斷之礱之以榱以楹我材旣良胡寜靡成日居月諸亦疊而逝謀猶孔臧庶防斯萃奮然於懷耿耿寤寐泛彼柏舟集於西流徵夫遑遑予取予求爾言毋暴我心則休遙遙道途跬步斯舉悠悠天衢始振其羽聿其問津云漢之渚

松澗【頌趙治書自號】

挺挺長松色正气雄風雨霜露無能動容直幹摩空雲中之龍泠泠幽澗泉流石粲甘則可掬寒不可玩孰云在山爲江爲漢維松之貞倚澗之淸維徳維用相須以成君子似之克彰厥名豈維棟梁苓珀千嵗豈維澄源潤物平施盡其大全始出乎類秉心塞淵有緝其光本源之盛枝乃長子孫繩繩旣壽且昌

五言古詩

王申伯和此詩不防予意其言甚悲余心少之又作以終其說

壽夭齊彭殤逍遙等鵬鷃心窒理未融役役空聵得志鄙榱題窮檐樂原憲道在體自胖奚必萬間羨天地一穹廬何適非所便廓然居安宅怡然觀物幻老聃亦達人以身爲大患誰謂杜陵翁乃有茅屋嘆

上李照磨四首

道原出於天合變無終窮羣經載道器言異理則同民生有物則所要求厥中先幾在知止實踐乃聖功心廣體自胖萬象皆春融寜爲四寸學坐想成空

濂溪振遺響伊洛探防山載道南江漢隔萬里幹淳號鄒魯三子森鼎峙皇圖啟昌運寰海共文軌得人道乃今古無不爾殊途固同歸遐邇均一視

中原淸淑气世代生偉人伯陽孔子師千載今云孫窮經入閫奧探道提綱綸襟懷灑秋月論議開愚昏大材古難用暫屈寧久伸要當推所學利澤均斯民

東南互鄕子古道昔所慕悠悠三十年所向皆謬誤私淑得碩師引發使自趣鞭繩屢提掣逺道迷蹇步緬懷天下士一覩快披霧摳衣登公堂隅坐視朝暮

酬潘明之

鴻鵠淩靑霄燕雀巢白屋淩霄志寥廓巢屋亦云足故人天涯嵗月如轉燭昔爲交手歡今成斷腸曲嵩華日以髙江漢日以卑道異謀不同何日傷別離書成情未盡路逺夢更迷相思溪水頭猶如送君時

贈禽演周梅鼎

星翁術多岐禽學出最晚舊雲南陽公格物明萬變天經環陬維隱見易昏旦大化運甄陶眾彚歸冶鍜人生囿炁中安能外長算周生儒家流心學理已貫羅縷角與根防若緒抽繭謂我四十年始晦終且顯我生逢百憂子語堪一莞聖賢不言命言命固已淺富貴安可求有義當自勉子今方壯年所志在髙逺挾此任所之侯門有靑眼

觀水

江源可濫觴萬里防流派海鉅莫能量有容徳乃大

寺中有蔣身卿索詩卽席贈

豫章吟悲風古剎響哀梵空谷厭劫塵涅滅成一浣平生友於情一夕嗟夢幻升堂哭遺像退坐起長嘆誰歟身卿翁儒雅閭裏冠屢出文字語聊復解悲惋對牀聽風雨咄咄夜達旦月落雞三號誰歌白石爛

題曹提領湘靈廟聞樂見燈詩卷

重華陟遐方馬斃車折軸娥英失所天往殉行且哭聲凝衡山云淚染湘江竹夫君不可見異穴嘆同糓廟食三千年境土惠徼福事久竟忘哀幻化驚耳目音響鈞天和光景淸夜燭曹公駭聞見三月食忘肉簫韶久已絕豈假湘靈續誰能寫新聲如彼涓在濮尙憶開元君能傳羽衣曲

遣興十首

光景何匆匆志意空曼曼百年能幾滿嵗月倐將半起坐夜向晨何由夢公旦中流樹砥石湍激從汗漫未廻南楚轅徒起北門嘆

秋日常苦短秋夜不可闌葉鳴迅風晚虫怨零露寒月白天烱烱振衣起盤桓山川出浮滓翳彼明不完幽興中道絕百感來無端何當誅丰隆致身無羽翰淸光亦何私不照方寸丹

少年學老農旦暮言耘耔種深本難拔糞力易生滋良苗勿揠長惡艸煩芟夷天時互丰歉人事更扶持功備待日至厚斂非所期豈必務廣得地力窮鎡基惜哉無負郭稼穡寜不知

猗猗澧有蘭馥馥沅有芷獵獵石上蒲泛泛水中芰鮮鮮三徑菊旎旎百畝蕙采掇集眾芳燦爛成雜佩佩服何所從將以待君子

東家有處子二十不逾閾婉娩聽姆言將欲備四徳錦機織廻文字古人莫識蘭麝燻衣裳閨闥謹容飾良人仰終身寜不愼所適膏沐豈爲人自修女子職

蓬生眾麻中不扶能自直寒窻效蠅鑽孤陋寡聞識古來貴尙友萬善在燻炙古人不可見今人豈易得千載遙相思空使我心惻相思令人瘦相思令人老人瘦尙可肥老大徒自悲

淵明千載人犖犖瑚璉器世醉不可醒杯酌聊卒嵗髙風起亷隅終古誰足跂聖人道中庸用捨由禮義甘心事麯蘗沈湎祗自穢樂生亦知言名敎有樂地

拾金復擲金爭如鉏不顧子魚惡能亷彊制情已露向非廹畏友晝攫亦何懼平生有心事狼籍見遲暮經徳安可回所復在平素

春風榮眾芳秋露悴百艸羲和策日月疾急兩飛鳥枯桑號天風俛仰波浩渺气流物隨化金石不自保人生寄蜉蝣時邁胡不老天地有終窮防眇何足道

乾坤無停運淸气日夜生人居覆載間所息能不萌握機養天和持守如捧盈得防固有命寵辱何足驚一身磐石重萬鐘浮雲輕丈夫有志願誰謂吾無成

送蕭仲堅隨伯兄赴江陰三首

朔風集飛霰嵗月倐云已蕓蕓萬物機亦各復根柢胡爲北徵雁一舉成千里澄川稻梁肥雲水難涘靜集鳴相和允爲得所止

紫陽有遺書祕啟天地根描模失眞趣議論徒紜紜仁翁繼的緒夢奠嗟不存臯比淑至道與子昔屢聞要在足目到言語何足云

交際須得人市道亦何益張陳古英士豈不重金石一爲利所移徳怨易旦夕輔仁可無友獨學終固僻惟應鮑叔賢俛仰嘆陳迹

次韻志懷

丙午

朔風漠沙白瘴日越荔丹出門萬里道爭似二頃田拜塵素所薄知命復何言鄙夫競聲利石火寒無煙淸風桐江水防徑終南山丈夫時用捨所貴無泚顏得防固一瞬芳臭俱百年坦途有覆轍窮哭誰復憐乾坤無際我身虱其間浩气貫元化漸著豈不關見可乃合道行險祗自殘平生作霖志詎肯懷土安風雲有嘉防時至庸何難君看激海鵬振羽靑霄端

次韻木冰

正月

堯甸九載水商郊七年晴災祥气所致治世何重輕方春時始和嘉樹條冰霰飛集杞柳雨澑凝松楯修銀奮龍爪圓玊刳蛟睛怪招越犬吠寒起巴猿憎交薄粲精瑩瞇目一色盈虛牝激爽籟木杪琳瑯聲上天命靡諶怨咨非由人餘寒自凝沍生意中敷榮殷雷發丙夜羣蟄豈不伸渾淪斡大化竅妙未易明允矣理昭昭誰歟視昏昏元元繼無息乃見天地心運行气適迕變見成祲氛勾芒職木正歷日甫及旬聖人體天道尙徳不尙刑木冰紀麟筆竹帛魯庭王正今再書徴古聊慰心咎夔集天衢秉令如雷霆仁風動六合趨走星火奔支離可攘臂暖日脂車輪東郊滿芳艸載驅適我情胸中勿芥蔕官府如冰淸

次韻景文杭州見寄四首

窮通豈人爲有命在彼蒼索居際良防晴日消寒霜內求徳乃備粹玊先光芒古友安可尙千載空相望茂陵智哲翁多欲不自知少君與五利荒誕夫何疑大藥可立成篤信猶兒癡屢失求愈切至令今人嗤神方苟可得我輩何憚爲

我生逢不辰知學況遲暮猥器抱謏聞達者肯一顧楡陰得先覺知我乃有素冠佩參翺翔鞭策多警悟孤山有寒梅淸質不受污遺我長相思誠以夙夜故久交竟不忘相朂言愈苦自憐春絮狂風雨漬泥土

自卑志易荒勇鼓气乃倍富貴倘固有鼎味終染指蓋棺事方定禍福可預計譬彼陰陽流屈伸理相繼豈不爲身謀風波有危事安能鑿三窟詭道收薛貴

贈金月華

嵗丁亢偏陽祅魃肆大厲不雨更八旬赤地且千里臥龍樂寒淵雷電驅不起泉枯土山焦地墳名木死顧玆咫尺苗秀實何所恃豈惟生怨咨溝壑有老稚月華探道窟陽雨能力致從人預爲期膏澤應時至人心與禾稼蘇息兆生意胡爲天瓢慳長風捲晴霽願君再作霖嵗事斯可濟

贈江行父四首

有朋逺方來傾蓋語已契紛紛燕雀間聽此孤鶴唳中扄湛淵水窺測渺無際接人气𨿽和自律言頗厲爲言君子交相與期晚嵗珠玊生光輝顧我形頗穢

康莊多風塵窮巷絕車轍慷慨感前修探索心屢竭幹將鼓洪鑪不化凡冶鐡太山萬仞髙企足借丘垤意長時苦短回首暮光滅

海爲百川歸流各有源淸濁豈不異皆可觀其瀾威儀動三千意象非一端要知霄壤隔乃在毫釐間畢公勤小物訓古不刋

子抱經濟具我有丘壑情半生猶滔滔兩鬢俄星星林間十畝地坐笑觀枯榮白雲與流水無心誰能爭君看歧路多執轡愼勿輕奮策當坦途毋使侵榛荊

送髙經歷八首

淸風振千古警省懦與頑犖犖柱石器盍置廊廟間江南山水窟適意聊盤桓故園松柏思轅駕孰可攀鳯池有所待驥足那得閒

世南行祕書孝先五經笥上下千載間网羅無遺事髙談驚座客揮塵發精義囦泉浩晝夜混混達原委鯫生時摳衣一見心已醉

芙蓉泛緑水優遊東海瀕天風一披拂七郡涵餘芬行人思驄馬辟易淸路塵魑魅凜秋霜民物熈陽春甘棠有佳防雙檜長輪囷

膺門賢可登融座客常滿文章有小技揚善棄所短何地不生材文木雜櫟散免爲爨下薪匠石曽一莞匪謂成棟梁時人已靑眼

少年苦跋涉中嵗頗悅道秋霜苗未實播根恨不早乾坤無際至理日探討蒙頭愧種種羲娥復佻巧誰能分刀圭使我長不老

昔年黃叔度量若千頃陂一時英俊人那敢輕牛醫終南多隠士防徑肆罔欺承禎亦髙識至今人所嗤君子病無能何患不已知

簡珠混泥沙賢否未易別緬懷貞白姿飾外祗自潔蹄涔生寸波一勺固已竭燕石擅美名和璧正遼絕每聆許與辭愧汗幾耳熱

綱紀需碩材曹掾非冗食胡爲鄕校選乃及山林迹蠅營非素願蝟縮已成癖南州徐孺子不愛公府辟亦感際防恩終身以爲徳

孔衍聖防年能書大字以女妻之

玊樹生階庭英材挺天秀九齡書大字學業日巳富東牀有妙選嘉耦聖人冑洙泗後囦源力積乃能究勉哉南宮容白日不可又

趙天樂見示所著詩歌因賦短句奉贈

神人棲三山噓吸備六气表裏冰雪淸欬唾珠玊瑞先生天下士逸气欲蓋世糠粃端衣珍重紫霞帔手抉云漢章道啟天地祕喬期眇何許心逺神與防脫略塵俗語寜識煙火味大篇富而溫短什淸且麗瞥見眼爲明三復心已醉大道貴黙名教資論議損之至無爲立言無乃累緬懷赤松遊泉石形夢寐窮巷守環堵扣戶時問字直欲外形軀煙嵐挹空翠至寶勿發揚固塞歸一致胡爲尙呶呶彛典敢無畏

遊山一首

九月十八日訪疎寮於盤溪偕趙肅夫及其子璉何仲英先行遁山防蹇馬追及拜北山遺像夜宴座中楊舜舉善滑稽與遁山應酬不倦夜半羅蘭似辭歸

霜風搖疎林木葉翳荒徑煙開山色明日出天宇淨行同二三友緩步入幽夐亦有童冠從彷佛春服盛後期防駑駘蹇足心還濘峯回路幾折晚轡逢石磴主人雅敬客一嘯出相迎門庭對虛廓彴略壓澄瑩緬懷百年人嘉遁樂天命盤溪異莘野玉帛謝三聘升堂拜遺像生气凜可敬睥睨神欲交鑽仰心不競猶餘滿案書鉛槧精考訂昌哉賢子孫對客且涵泳須防肆華筵列坐以齒定肴核丰豆籩魚肉富盤飣勸酬逾十觴罍滿缾肯罄劇談屢絕倒隠語若響應酢客騎馬閒夜久奎已正鋪牀對窓月樹近影交映見閱絕囂塵夢境亦淸興曉起還看云此樂殊未竟

贈潁川趙璉十九首【有序】

潁川趙璉従予逰逾二載復日夜坐艸亭考索理義始至大辛亥十月癸未至皇慶壬子五月癸丑而止誦講之餘相與步武庭中倚樹凝立仰觀俯察莫匪佳趣間以所見輯成韻語得十餘篇於璉之行書以贈之

明星懸樹端白月在戶外坐覺羣響空黙與萬象對化流滿寥廓境寂得淸粹涼風颯然來動物各有態人涵天地心此意有誰防

鴻雁西南翔淸叫哀夜月長風吹羽翰日短影孤滅羙人渺天涯恩書中道絕欲成新合歡豈願長契濶有力日可追有志山可移所思勿棄置亦有相逢時

北風吹庭樹顏色日慘烈豈必驗枝條根株意寜絕粲然作春榮所養在消歇苟非終夜存膏盡火隨滅風霜門外多鑪炭室中暖欣此淸夜永任彼寒日短浮塵自憧憧五色分過眼靜極樂則生窮陰見剛反雨來鳴四檐擊柝聲忽五卷書成燕坐繼燭且晤語誰能理枕衾聊復議今古彼哉心不存淸響乃愁緒寒梅五樹花粲粲仙子防昆吾切玊刀鏤刻無纎痕潔淸最所敬況復揚淸芬窮陰塞宇宙防陽抱孤根羣林正僵立生气獨若神後塵殿兒女朱紫何紛紜勁艸居疾風下偃非可倫人能我則效尋丈徒云云浚深及寒泉圓甃涵老瓦然出淸泠修緶木巽下未能極甘冽聊亦濟九夏渫泥窮根源引汲復誰捨角尾備龍形奎參陳虎迹東矯首赤鳥南奮翼垣墻限異居列首各有職昏晦明冬夜赤烈乃夏日紛張若無序四向皆拱極錯綜固萬殊至理本歸一

朔風厲中宵灑牖聲瑟瑟推簾有奇觀上下銀一色秉燭處虛檐呈巧猶六出春回日未多到地亦瑞物鏤玊不受塵貞質天下白願言潔其身視此以爲雪

營營晝陰遄膏火繼不足碾磨豈茍苟厭此春漏促發端未終竟落日亦已速更宜坐須防無負數寸燭晨雞催我眠春鳥呼我起無端促更籌酣寢非所喜古道迷荊榛本來直如矢剪除須累工寜可旦夕俟百艸生階庭蕪穢苦不治紛拏亂人思日夕事薅薙或云勿剪除交翠總生意物具理卽存觀者安能泥苟能探中和所在達原委

好鳥鳴春林出入百如意人能脫卑污卓爾忘物累盤錯𨿽紛綸百慮歸一致萬變攻我心所秉元有義宵漏四十餘疾急不可駐役夫昧昏夜戍柝迷夙莫商頌歌悠揚未足發歸趣竹徑流疎螢蕉葉瀉淸露咿咿逺雞鳴蠅聲無乃誤

云行竟太虛澍雨漑下土豈惟稻與梁餘潤及艸莽一物失沾濡厥施猶未溥大鈞陶萬彚寜復間爾汝用之盡吾仁先後宜有序

美材非不多礱斵有所待爾生能淸淑如白可受采靈明螢照夜污滓波翻海精探復力修嵗月徳可攺罔念固作狂勉勉敬與怠

朋從固有道聚散亦有期不逺千里來荏苒逾再期豈惟窮訓詁亦復語顯防愛子量可容愧我無所施大逵𨿽九逹防徑嫌多歧剛明履中正君子貴自持我亦觀爾成豈忍言別離尙須勤寄書慰我旦暮思

送李榮甫知事遷淮西三首

長松生岡陵質與風木異春和猶凜然況處風霜地塵埃飛六月豈足爲我穢一雨洗蒼蒼淩空气尢厲峩峩惠文冠所任在鷹擊立仗或不鳴首尾較得失民風已澆漓得情良可惻尙須一分寛但勿逾限閾淮水出桐柏浙江發東陽期防至滄海千里遙相望源澄撓不濁水得固可量願將此淸泠溥施彼一方

送姜君澤赴浦江縣敎

儒生鮮明經地芥拾靑紫今古不同途進取頗殊軌尙餘庠序師亦借文學士彬彬渭川人自誠聊復爾時猶困積薪世乃收苦李浦陽隔山云相望逾百里苜蓿富朝盤芹藻動秋水振鐸揚敎聲衿佩若歸市買骨天馬來寜假終日俟倘遇英翁問訊今何似

牧牛圃

木葉紅欲落野艸靑未枯健犢喜跳踉脫梏行江隅牧人善防閒爲擇牧與芻母牛徐掉尾喣嫗鳴相呼阿童得所托靜中樂華胥豈惟置蓑笠乾坤一籧篨茍能物付物拱黙堪如愚

孔濤巨源攜八世祖中丞擊蛇槐笏求詩

茫茫宇宙間一气陶庶彚流行有天常偏駁乃爲沴惟人萬物靈順正補其所以致中和能使天地位中州際明時和气興善治偏成或湮欝逖彼西北裔神人糅雜居詛盟成蠱媚怪虺據琳宮奔走傳詭異潔牲祀朝夕牧守率羣吏孔公聖人冑天質抱剛毅直養气已充平素有集義憐彼鰥人愚惡此醜物厲抽笏奮而前一擊首隨碎壯心發陽剛排斥陰險類諒玆咫尺簡寜比劍防利敬存勝百邪妖孽何所避遂能格君心謇謇居諌議君家愛甘棠什襲傳八世豈惟子孫珍觀者咸起畏勿徒寶此傳肖徳惟尙志

酬石抹州判六首

熊耳在長源達河入於海滔滔窮晝夜浩浩潤千載遊滓泥不行感嘆嵗月攺灑然見淸泠流知有在舉目太華髙足疲苦難到剛毅久不渝白刃斯可蹈君能握要機一蹴已深造振衣千仞岡何適非笑傲核中自懷仁日夕長根幹扶疎茂枝條本一末盈萬一葉異顏色元气已不貫是中毫釐差遽爾生死判簣虧不成山敬勉何敢玩

大道固如矢多岐亦生疑登天𨿽無階累土當有基得才爲我才所貴不自欺茫茫萬里途脫轡空騖馳黔黎多昏蚩無情尙奇詭片言未易直前角後或掎紛拏𨿽百端折衷固有理彼有虞芮田荒蕪白雲裏平生鑄幹將未得歐冶訣春臘形粗成一割刃已缺安得百煉剛發硎光電徹就君乞刀圭爲我照凡鐡

送何云巘

采采泮水芹握手同遊遨重來二十年相對嗟二毛丈夫當自彊豈肯埋蓬蒿子今誠壯遊快楫乘飛濤神州集英俊諒亦容吾曹良璞宜待賈日夕愼所操【闕】是耿耿自晦不可韜飲子白玊巵左手持蠏天風吹黃鶴佇聽鳴九臯

石門洞

淸溪護連山雙壁鎖幽洞初登憂徑險小入喜境空木落猱玃驚叢卑禽鳥防嶝行幾盤折彷佛天籟動蒼崖倚空碧仰睇石流湩分張山露輕翕聚魯縞重變化態萬千敝地風雷閧粵從混沌鑿天造景已貢仙靈擅虛寂緘閟未忍送賢哉康樂翁爲洗塵俗夢胡爲百年後樂與老者共我來屬久晴泉瀉色如凍巒气噴林薄瞇目作寒霧舟子招我行風疾纜欲縱後期當何時坐對玊防蝀

思逺樓

樓矗城端檐影墮水涯慿欄對堤艸鳴櫓飛浪花舊聞防昌湖一望十里賒藩籬孰定地相入如犬牙河間尋丈波僅可通行艖芙蕖已銷落寒水浮枯葭佳景不及逺興思重咨嗟夫人各有思所異正與邪潮汐蕩漓薄鄭衛生淫哇君子善發慮身通心則遐徘徊興未已古木啼昏鴉

華蓋山

羣山如斗形華蓋气獨壯奮身地勢髙目極天宇曠周圍萬象澄一一來獻狀中江漾孤嶼瀕海橫疊嶂樓臺市中居棋列相背向烈風攪蒼林落日鳴白浪蜃气薄浮雲溟蒙杳東望長濠浸寒水短楫起漁唱同逰豈特達竟爾忘得喪山下出蒙泉夷坐待淸漲一掬襟懷空自謂羲皇上

中川龍翔興慶寺

孤嶼浮中川晝夜汨潮汐何年地維裂中斷洲渚失兩峯峙東西蔽影互朝夕浮屠據稜層梵宇絢金碧飛龍廹風雷曽此一憩息昔時梐枑居今作大士室了師擇靈地爲假蛟鼉窟聚沙合舊港連亙如片石山扉夜無關神物便入出亂流攜故老一一訪陳迹軒亭倚葭葦濤浪倚幾席豫章號棲風篠簜翳寒日慿髙慨今古天海相蕩激景在人已非悠悠意何極

暮過東津館

薄暮下東津灘急舟劇箭漁燈互明滅隴月時隱見淸颸從東來涼气襲我面目送兩山靑天長淨如練

遊鐘山至八功徳水

悠悠鐘山云朝夕礙我目褰衣試一往行與云相逐驅馬出東門十里至山麓幽人昔已亡誰能繼芳蠋猿鶴乘古林鼪鼯嘯深木彼哉西方人胡爲擅斯谷豈云事幽棲政爾華屋泉抱何徳濁熱供一沃巖回屐欲倦小憩倚修竹涼颸自披襟佳興亦云足

酬胡古愚三首

扁舟下吳防東看鐘山云文名久籍籍千里期遇君笑談屢欵暱所見副所聞襟懷秋水淨气宇春日溫試看一鶚舉肯與凡鳥羣瀛洲豈爲逺薄言采其芹

乾坤自闔辟文章乃經緯鬱鬱稱宗周趨下日以敝風气有淳漓恆性固無異盡心全此天言語亦餘事修辭擬盤誥防理猶恐泥羨君嗜古學摛藻發淸麗源浚流且長唐虞力能致

秋風廹歸燕宵露衰艸我畱淸溪曲君望雙溪道防合已恨遲暌離奚遽早論心議千古何時一傾倒爲我謝白雲猿鶴故應好

題蔣廟

乾坤孕羣象形鉅气乃異蒼龍蟠艮維雲雨爲物利因神姓此山依憑兩相濟豈惟托幽靈固亦秉忠義死分在一時廟食終百世英風久逾彰邦邑共徼惠丰碑樹松陰圓蘚護新翠已逼吹帽節來此宜小憇山光倚空碧耿與秋色對黃花𨿽未多聊復成一醉

舟中雜興六首

冉冉江上蘆離離路傍艸霜露侵衣裳何用涉逺道鴻雁方有序孤飛在林表豈不顧其羣長風翮難矯琥珀能拾芥頑鐡亦戀磁人生志气合寜獨不似玆道義固可久世情終易移感應理有常君看雲雨施寸心諒匪石懼彼不我知

亭亭嶺上云鶴相與飛俛啄戀故巢不得從雲歸秋風颺黃葉飄颻各何之籯糧事逺遊在昔聞斷機棲鳥辭茂林徘徊更依違悠悠兩江水共此明月輝

昆侖萬仞髙我欲遊其巓有道固坦蕩茅塞誰使然駕車審中路力策宜可前子今行幾何進退日月旋上可顧八表手援咫尺天實理乃眞見彷像誠虛言

嵐煙紫崔嵬波月光滉瀁星宿懸虛篷雲雨暗逸槳震澤商气深雄風駕濤浪白鷗與蒼雁來往同簸蕩吳潮海門濶飛雪噴秋響重重越山迎汨汨溪流上舟行歷旬日佳景閱萬狀孤徵抱結思所感動淒愴安得同心人詠歌共淸賞

釣臺詩【並序】

子陵先生抱超世絕俗之姿糠粃世事視萬乘如一介富貴尙安能淫之乎侯司徒乃欲日暮自屈語言誠癡語也𨿽與之素舊豈足窺其際哉知先生者光武一人耳三聘而起論道故舊言不及政自儗巢父以明素心光武故怏怏不能終屈先生則遂其志矣世之論者謂先生以風節自髙而厲當世愚未嘗不以爲過也若是則有爲而爲之耳夫天之賦於人者有分自聖人能全其天下是則以其得數之多寡而成性𨿽問學漸摩去太甚猶不能反於全先生得天之淸淳澹泊而成性者也鱗潛深囦鳯鳴髙岡安其所遇紛紛遊塵誠不足以凂之不然則光武賢君也少與共學以光武知先生之明先生豈不知光武之可與有爲乎以賢人之招而不屈可與有爲而不爲是矯世立名者豈先生之心哉在庭俊乂各司其局可以守成際時淸明足遂髙蹈羊裘耕釣樂我天眞奚必以汨汨易所性所以縱言不屈率意放禮正欲示不臣之意也至於亷勵漢末興起節義固其髙風有以動之此則仁人利益後世自然之效非先生素期其如此也某嘗七過釣臺之下而不獲登皇慶二年十月六日歸自金陵始獲瞻先生之像於堂因追論先生之志而系以詩

盜莽絕炎運虐熖煽方熾英雄各懷忠韜匿有所遲眞人一呼間風雲浩無際浮埃掃妖孽盤石奠神器先生淡無欲耕釣聊避地俯首千仞岡一莞羣士戱故人正九五樂與共天位棟梁及枅桷堂構亦粗備龍遊白雲鄕美豢寜受系事君當盡禮豈不熟玆義胡爲夜牀足加腹罔敬忌羊裘有何樂若是志乃遂髙節全一時善利自百世桐江眇舊遊山水貯淸气升堂挹余風塵心等蟬蛻

送胡秋白衢州學正

東陽有佳士簮盍鐘山下變文摛風雲論事共樽斚爲言諸孫行二妙皆作者有懷不可見情若江流瀉今此逢少君秋月澄霽野儒術久不振屏棄如土苴泮林𨿽儲材樲棘亂梧檟固當距詖行扶植歸大雅太末古名邦生才今豈寡善性水同趨範模待良冶

送敬參政四首

大行亙中州上有千丈松稜稜嵗寒節豈惟動春風力可回萬牛材大古所庸爲國作柱石矻矻扶棟隆秋霜凜淸寒忽化作霖雨悠悠潮嶺間艸木得其所上天仁萬物寜獨覆西土旦夕均四方云行施此普環堵陳簞瓢頗亦礪淸節皇皇駟馬車時委窮巷轍勤渠義方敎誤立門外雪一旦兾北空報徳惟自潔旂旄樹朔風祖道車百兩眾賔對膺舟帆舉纜已放今宵使星出耿耿魁柄上鵬翼若云楚天四望

山中次韻酬馬生

學道如登途進進不可止轍迹每多岐驅策宜審是古來爲已學不怨人不以理義丈夫心聲利兒女喜賦質𨿽人殊秉彛固天啟發蒙自得師乃可聞義徙時時受提命旦旦易聽視不見雄鷄冠亦有犁牛子所以先覺言取友尙論世老魚怯龍門終在萬壑底平生若臨川無楫莫知濟知濟謬悠身俯仰只自愧馬生勲業冑所稟當有異靑春且努力白日不足恃要須積厚風堪負大鵬翅我來爲山色涉澗漱屐齒歸休旬日間頗奪塵俗气胡爲浪驚喜松下擁車騎此中無防徑寜以是心至學士希聖賢如晦徯晴霽顧子方望洋焉莫窺際擿埴難索途因親宜愼始

采藥

亭亭北山松宿靄防深碧蒼根走虯龍巨榦蟠鐡石平生棟梁具不受霜雪厄兔絲得所附裊裊掛千尺流脂入九地千嵗化琥珀我欲掇其英俯仰費搜擿紅罏轉丹砂石髓變金液但恐茫昧間圖驥不可索意長時苦促雙髩日夜白刀圭或可試習習在兩腋蓬萊三萬里詎謂弱水隔他時在山中故老應不識

贈相士蔣竹山一首

我昔河內家舊有知人名遺書滿天下誰能得其精蔣叟從何來自托老門生知我三十年少晦今當明燕頷侯萬里鳶肩列蓬瀛世無貧賤人安別貴與榮我分已無聞子言良可驚何以贈子歸妙諭不在形

城東南有虎羣行有司命獵者捕其二以獻三首

陰風曀晴空羣虎不畏逐豈惟牛與羊亦有山婦哭昨日當道行今作幾上肉羣凶未盡去何以慰荼毒長林肉醉後怒目方負嵎何人奮彊弩一矢糜其軀舊聞裴將軍日斃三十餘何如農郡負子不待驅市人何喧喧縛虎入門闠前驅挾弓矢炳蔚尙光彩操刀競屠割童稚亦稱快平生百步威狼籍今何在世事無不然聞者足以戒

種松一首

靑松如秧鍼植在山之蹊豈惟娛心目嵗寒以爲期未飽雨露恩那識棟梁姿蓬蒿塞三徑埋沒誰復知秋風隕百艸秀色不少衰𨿽然咫尺根已見佳種奇君看二十年腰大數十圍雪霜挺堅操云漢擎髙枝時有白鶴來凡鳥那堪棲兔絲與淩霄冉冉相附依靑松本貞固不逐眾物移大器固晚成何用嫌暮遲願言堅汝節黽勉待嵗時

對竹一首

主人樹修竹近在桃李場賦性𨿽不同相友庸何傷陽春破桃李紅白爭低昂無言自成蹊相媚色與香何心伴幽獨徒引蝶蜂忙此君心本虛寜逐春風狂咄嗟桃與李開落那能常

寄友人二首

丹鳯止髙岡眾鳥甘戢羽昂昂九臯鶴下上得所附江南竹實多朝陽自軒翥延頸戞然鳴四顧失其侶豈不念相從天濶無處所鳯兮歸何時恥與鴻雀伍

主人厭城市愛此林泉居下有石一拳上有松數株念玆冷淡物可伴惟悴軀所期在晚節俯仰足與娛我心不可轉比石堅有餘峯頭問長松嵗寒知何如

用潘明之韻贈陶思齊一首

黃花狎秋霜正色淩寒柯淵明千載士風流今幾何云仍踵芳躅餘子不足多老漁在澗谷尺水無巨波逺遊有壯志拂劍鐘山阿何當快翺翔爲子擊築歌

又用韻遣興一首

秋山撼虛林秋水揚素波緩衣踞蟠石怡盻庭樹柯芳景良可惜去日亦巳多天寒道路逺柰此兩鬢何興來勿引酒醉飲空悲歌丈夫志有適慷慨捫太阿

遊裏城棲霞寺眾將遷書塾一首

世途聲利倀倀畢昏曉平生嗜岑寂夙昔事幽討束書扣襌扃問字來鳥道豈期猿鶴驚可厭鼪鼯嘯避險辭窮林搜奇得遙島巖巒互起伏郛郭若環抱泉深源乃長山靜色更好路窮佳境出人逺塵迹掃木杪棲暮霞云根被秋艸梵宮消歇余別室結構巧道人謂餘言寥闃非所寶我忻得所止彼此尙奚校本心若囦水澄湛勿敢撓旣放豈易求惟靜乃能保耳目各有官外亂中必擾所接絕紛華髙明宜可造至虛養吾全有動中其要學在謹操存寜復蘊神妙此山如有待屐齒今始到歸來二三子不樂空自悼

蔣聲父和前韻後眾不果遷再用韻一首

山虛風擅秋林靜露涵曉樓居樂淸淨簡冊肆探討豈云尙幽棲盍亦庶聞道跫然空谷音爲發蘇門嘯黃花成久要紛披樹煙島落英入齒頰淸風溢襟抱石間淸芳泉可使顏色好南山有畸人閉戶獨卻掃巾車招我來云邊防瑤艸我將飛佩遊誰搆如簧巧爭誇魏有珠不悟楚無寶子輿昔尙友從事犯不校一勺覆易空千頃濁難撓是中存幾何胡乃不自保潤澤普沾濡小艸自膠擾君看擊海鵬霄壌隨所造車中有幾馬禦者握機要事如樞得環闔辟用皆妙顧玆天衢遙非可一蹴到甚矣猶自欺卑哉亦堪悼

酬吳正傳一首

瀫江揚淸波秀气產佳士學優言更卑神峻志無涘求道本五經尙友論千禩文詞珠玊價璀璀光焰起焉能遂倒瀾抱璞良有俟咸韶亂桑濮盆盎喜罍洗大道無晦明斯人有臧否乾坤斡元化晝夜川逝水總總散萬殊昭昭歸一揆巨細含分差毫釐辧疑似是中有卓然可變非至理從容適中和極樂非可以要須齊足目豈必務口耳眞積乃有功兩馬卻成軌某也獨何人占畢聊復爾防防謬黒白前卻昧所止輕塵棲弱羽簸蕩天萬里日莫途且長心逺迹自邇佳篇出壯語三復興愧恥古人吝許可名實貴相擬汝南月旦評一言定非是顧玆藐末材譽論何過侈神交居匪遙千里如一跬意篤故不忘時能致雙鯉

五言律詩

莫春郊外一首

行行多勝事石竇濺流泉白鳥浮雲外靑山落日邊風平花委地野迥艸連天春事成牢落人生一夢然

遁山先生挽詩一首

天假文章手家傳道義心錦標云外夢紫綬日邊音玊樹畱春色甘棠鎖暮陰曽分上池水遺愛在人心

遊智者寺二首

風日景颼颼松陰繋紫驑白雲千載寺黃葉四山秋地勝樓臺接林深虎豹遊人生自可樂此外復何求梁朝舊蘭若雄據北山南衲子分諸榻詩翁老一龕登臺生逺興引酒縱淸談更有黃冠叟得共參

贈閒雲屋一首

聰明大顚老儒行墨其名傳道千燈續論文四座驚云和虛室白山與此心淸禪味眞堪悅何煩酒更傾

戱題智者法師所浴瓶【玻璃瓶也】

膽瓶容七尺恍惚事非眞至道元無相法身那有塵擊牙知是妄題木卽爲神此老如堪起予言試一詢

次韻潘明之見勉之作

道邇師何在才疎學未傳白駒空永日華髮已流年彭澤陶元亮南山孟浩然行藏無芥蔕秋水碧虛煙

蕭兄臨行索詩卽席賦贈

相逢嗟久別歸路復匆匆我愧今原憲君非舊阿防山風驚落木紅日數飛鴻舟颺西流水明朝定向東

次韻丘防道三首

善人不可見獘帚直千金往聖囦源在遺經防趣深靑燈供夜讀黃卷對朝吟至道非難致危防在此心久懷聲籍甚千里致雙魚宦路終推轂親闈且著書才名賈太文學馬相如轍迹東循海何時適我閭汲汲時能幾蘧蘧夢未醒自憐頭染白誰解眼靑心事沾泥絮生涯逐浪萍何人可私淑諸老漸凋零

金先生挽辭二首

徳粹身常潤時艱志莫舒治安曽獻策私淑幸遺書方寸涵千古襟懷湛太虛哲人今已矣吾道竟何如統緒傳朱子囦源繼魯翁誨人沛時雨對客藹春風志立修身本誠存作聖功遺言猶在耳一慟閟幽宮

鄭夫人挽辭一首

早嵗勤蘋藻中年賦柏舟諸孫昌義族一子祔靈丘貞徳晴空日浮生逝水漚白楊滿墟墓風動葉防防

巳酉余年四十一首

白髮三千丈靑春四十年兩牙搖欲落雙膝痺如攣彊仕非時彥無聞愧昔賢自期終見惡未忍捨遺編

花溪道中二首

板橋橫古渡村野帶平林野鴨寒塘靜山禽曉樹深雨防風栗烈云暗雪侵尋安道門前水淸逰豈獨吟天寒道路逺此去復何求適意眞爲樂浮生底用憂云容低野樹風力逆溪流喜見梅花笑相迎傍驛樓浦川方仲觀入城從學繼入公門今歸侍親求詩

百里來爲學違親半載余暮雲飛故里秋露浥行車紅葉蟬聲老黃花雁影疎漢朝尊吏事何必業詩書

秋夜二首

已酉

月落窓仍暗燈殘捲未收家人催杼柚穉子問更籌冷露虫専夜淒風樹怯秋百年一瞬目萬慮幾搔頭志大空懷璧交疎少斷金半生成白首十載對靑衿朝市灰心久山林托興深紅塵多汨沒淸夜幾沈吟

過太湖一首

周廻萬水入逺近數州環南極疑無地西浮直際山三江歸海表一徑界河間白浪秋風疾漁舟意尙閒

偕璉南城晚望二首

落日山川迥淒風鼓角收故攜童冠出來傍女墻遊橋柱鰲頭起沙汀燕尾流雲煙孤寺塔燈火萬家樓荒艸仍嘶馬防湍莫載舟目存皆絕景心逺豈窮幽北顧思皇起南瞻憶沈侯防須擊刀斗踏月竟歸休七言古詩

次韻鄭性之遊多寶寺一首

翟曇雪山身幾年智慧兩足言因緣東周伯陽談道徳鉤奇探隠文五千江源濫觴委成海灌漑九土流潺湲名山佳水占幾盡金碧突兀淩霞煙元和貞士掃糠粃生辰月界箕斗躔口箝吭扼气莫吐退則疐後行跋前天文將防鵬乃賦唐風竟靡鳯不翩北山云仍嗜墳典時被羽衣還逃襌寶山多寶信有得徐卿唱和佳篇連空云悠悠露山迥片石鑿鑿分泉涓畸人見詩思涉地雜沓蠅紙相縈纒浮生每嘆虛過隙困學未足追逝川臥遊倐欻盡裨海長嘯白眼瞻靑天

題延月樓一首

崦嵫稅駕紅塵息玊鏡飛空天地白嬋娟先得何處多齊云翚翥髙百尺淸光無私照寰海舉頭千里明長在主人欲擅四時秋夜夜掀簾爲延待人生見月幾圓缺今昔人殊同此月人迷夢覺月晦明終古相磨寜暫歇倚欄淸嘯酒莫遲銅壺催曉輪易欹

酬潘明之一首【在嘉興來招】

華亭谷深紫煙濕老鶴唳空眼碧功名千嵗衣染墨遼陽骨換今幾日華表時來語消息九臯胎化頂未丹海門云冷髙飛難嘠然長鳴飲淸湍何當天風吹羽翰方壺圓嶠同盤桓

聞潘明之來錢唐因何先生行聊用寄懷丁未

君不見綘侯木彊屍相位問以錢數莫知對挈提綱維振領要語言吶吶時稱治又不見羊平準容均輸秋毫析判供主需當年英气亦蓋世遺名身後今何如君方小試居管庫褰衣始躡靑雲路謹司出納人難能談笑麾之有餘裕斧斤刀鋸各有執梓人中立一指顧道傍腐防鳴鴟鴞原土荒叢走狐兔蠅頭防腥任逐逐石峻泉淸豈能污仕優爲學心更勤五車文字晨暮親置身道義中尙友古天民志昻迹濡滯獨鶴遊雞羣湖光可人春事早六橋風暖多芳艸馬蹄此日復追遊日際白雲天尙杳輙慿故人問音信努力加餐爲君道

題金月華藥物火候二圖

道涵萬物窮古今沖虛無象那可尋得之於心應於手大地可使成黃金陰符立言始三百伯陽繼踵明至千篇萬論從此興直指眞機二三策汞鉛龍虎皆假類道妙先天本非器兔魚未得借筌蹄圖上豈堪眞索驥赤城山人探天根防辭奧防將淑人兩圖先後互體用守中謂可存元神西南地暖生紫芝陽精夜夜臨虛危相時發機奪天巧太阿凜凜宜堅持自昔聞之將脫屣遽置彛倫恐非義羨君參透此關片言已泄師傳祕須信天涯歧路多三千六百爭相訛

贈滕一一首

庚戌

珠恍惚生秋水善守谷神寜不死虛中抱一求諸已道不逺人應自邇負笈擔簦空萬里先生年來鬢已斑對客時復談九還刀圭謂可回朱顏行縢纒足環塵闤神仙豈必居三山

再贈江行父

予少多艱晚始知學獲登金仁翁先生之門𨿽諄諄提耳而資品凡下放心莫閒年來多病志气衰落無復世慮逌然有山林遁迹之興當代君子人自爲學求其趨同意合者蓋鮮行父此來言論數日令人聳然豈惟趨同意合起我衰落之志气者多矣緬想先師澘焉出涕故於行父之行再歌以贈之仲兄進修精恪可以想見其人亦以此爲贄行父過蘭江遇舊交吳正傳試一歌之正傳其爲我有感

春風吹林兮集眾芳英華發兮朝生光元气浩博兮不可控摶觀有迹兮求無端八荒無垠兮同此天水之涘兮山之巓貫金石兮遊魚鳶楫操舟兮輪行車事有幹兮物有初溯流尋源兮合大同頑堅蘊璧兮琢與礱蘭臯幽人兮芙蓉衣擿抉闒茸兮握要機交撞互擊兮聲瑯瑯爲我起舞兮毛髮張望吾師兮白雲鄕人其逝兮涕泗滂有美人兮在天方羽翼短兮途路長胡不念我兮歌斷腸

酬趙玊相並寄意方存雅一首

嬴坑尺簡飛刼塵升堂絲竹故可溫前修訓淑後昆嵗月幾何浩無垠四列三條肇昆侖斬絕枝葉求本根勿縱老眼迷紛紜榮觀燕處靜爲君灌漑方寸融陽春操觚染墨如有神洪流出峽萬里奔采掇奇巧務綴文惟勤割獲慵耕耘荼蓼未薅空倉囷浦陽山人嗜典墳絕利應可求一源髙談驚座雄波翻作詩來爲洗睡昏字字圓潔磨瑤琨平居卻掃自掩門夜對膏火朝淸暾未契妙理泥語言雛鶴心逺身雞羣四十已矣眞無聞羨君仁裏有隠淪淸時尙復漁渭濵文詞落筆回千鈞直與元气相吐吞我鄕諸老名日湮巋然獨覩靈光存如川趨海知所尊北顧每隔長山云我有蘭艾沐且燻何時一瓣志可伸慿君爲我言殷勤

遊龍回寺碧雲堂有何無適艸書

蒼鱗作霖回壑裏竟化長岡飛不起何年老僧飛錫來彊架檐楹萬山底碧雲石梯如登天俯視竹樹行其巓巖巒起伏呈怪狀壯若羣馬奔吾前何仙仙去不復返滿壁龍蛇驚醉眼可憐一半委塗泥況復阽危混苔蘚山翁摹搨妙入神永和繭紙且逼眞勸君勿辭一日力爲我畱爲百世珍君不見二王舊帖皆殘編至今不惜千金傳

次韻方存雅登八詠樓感舊一首

巧智相資外馳騖內殙爲感黃金注靈明污滓互翕張地厚天髙幾易處紫陽麗澤輝一時浙源逺合江東回視八表掃粃糠昭融千載披雲霧直從頷下得明珠驪龍睡目那能護鞭笞鸞鶴仙已歸步武室堂人亦去先生聞道舊典刑筆下縱橫五花吐山林嘉遁名自隨富貴浮雲行所素摛辭欲短子建墻博物猶窮陸機疏來憑暢恍舊遊慨憶前題誰贊助平生喜識龎徳公況復長哦落霞句已降旣見傾蓋親何用咨嗟嵗年暮簡編疑缺浩千萬慿借先知爲溫故防辭正欲辧白馬古調寜惟聽朱鷺嵚防小徑勿敢遊且向康莊問人路

立秋日寄趙璉一首

蘭臯慘碧煙萋萋徘徊不忍竟與違欲窮目力望江水江風故挾雙舟飛歸來復對呶呶者思才俯首西窻下廐中駿足逐春風執策臨之盡幾馬拂硯挑燈披竹素朝昏總是懷人處有時獨倚南面樓不見防鴻北徵路

題趙氏復墳詩卷

髙岡擇地尋牛眠北山鑿石槨已堅百年丘隴豈易保子孫爲主須親賢人無父那知義族屬昏愚罔同利大明疑有玊爲魚只樹何辭金布地聞孫投牒情憹傷靑氊旣復气乃揚羨門荊棘爲剪伐宰上拱木重生光吁嗟長陵一抔土防消骨化今何所寒食誰將飯一盂枯柏蕭蕭泣愁雨

送方存雅遊永嘉【吳公父任永嘉文學約與同往未幾公歿今自爲此行】

思逺樓前防昌湖花開十里紅芙蕖香消色盡水痕落秋气颯爽涵冰壺巨鰲戴山兩岐出中江屹立雙浮屠潮聲來往撞晝夜惴惴不敢鳴鐘魚雁峯南北揷云漢千尺亂削靑瑚靈巖怪壑山鬼祕木屐齒敝終迷途二蕩靈運所未見先生臥遊亦已久目撃自勝遙披圖芹宮博士舊膠漆待未熟行與俱絕弦掛劍嵗月攺春風夢逺意竟孤朅來淸興復未罷束書負笈爰載驅永嘉奧學有祖述伊洛余澤猶沾濡水心百年仰文獻心齊一世稱範模詞章問學各有得耿耿輩出今豈無搜羅人物覽世槪收拾佳趣歸奚奴平生逺遊有志願局束不得爲君徒待君捆載珠玊富敬誦想象聊爲娛

送諸曁兪州判一首

北風蕭蕭吹江蘆淸霜載道冰在須奚奴東書催上車政成捲斾歸京都曁陽眇處天一隅裏閭凋瘵煩爬梳負戈攘臂眾暴寡探嚢胠篋爭捐軀天民秉彛同好徳帶牛端爲饑寒驅倅州寛惠別淑慝痺惡豈必連妻孥甘棠蔽芾有餘防百里寜謐無援枹存心忠孝本天性爲政固與常人殊壽昌自樂歸河中希文隠憂居江湖白雲捨近畢至願靑霄路迥寜躊躇前年螟旱徧八區一夫不獲今豈無願君易地盡仁愛返淳惇俗需吾儒

馮公嶺一首

層巒疊嶂危相倚亂若飄風湧秋水寒松荒艸間蒼黃照眼崢嶸三十里初如井底觀空虛一峯巍然中獨尊縈回百折至絕頂俯視眾嶺來兒孫人言此山揷霄漢馬不容鞭僕夫嘆攀援何異蜀道難气竭神疲背流汗熟視徐行路覺平心寛意適步更輕志須預定自逺到世事豈得終無成我來正值窮冬月倚杖巖前嚼松雪午店煙生野飯香陽坡日近梅花發寄語悠悠行路人乾坤設險君勿嗔胸中芥蔕未盡去須信坦道多荊榛

題姑蘇臺一首

姑蘇城上姑蘇臺靑山百里蛾眉開平郊如掌思淸逺昔人樂極曾生哀大讐未復敵不死壯志消磨侈心起防稽防甲功自多種蠡深謀誠未已不知佳冶能傾國暮暮朝朝醉春色勲臣抉眼視東門越女還爲越人得只今興廢總成空惟餘碧艸搖淒風可憐千古臺前水不洗當年甬東恥

雨華臺一首

大江斷後誰絕前右踞蒼虎龍左蟠英雄角逐三百載庭花玊樹歌聲殘王气消磨城郭攺荒村古木棲寒煙我來兩月不出戶登臺始覺天宇寛城中樓觀在井底環視百里皆峯巒烈風拔樹云蔽野飛電霹靂驅蜿蜒虛亭坐視河海湧平地立見波濤翻天開翳掃羣響息空翠削出滁和山陰陽雲雨反覆手向來喜懼誠無端興亡世事亦如此俯仰千嵗須防間

春城晚步分我字一首

紅樓鼓歇烏輪墮淺水橫舟弄漁火春風生艸雉堞靑隨處軟茵供小坐斷煙飛鳥入杳防關市行人競麼麼溪城斗大無逺趨因礙雲山環驊驑騁駕路或迷蜩鷽槍枋【闕】非左歸同三子歌考槃茫茫字宙誰知我

友人招飲橊花下一首

獰風惡雨消餘春春歸到處成淸陰萬枝濃緑幻春色絳葩丹蕊俄森森祝融行部過九地誤縱炬火燒園林艶妝炙日色更好泠泠著雨紅尢深浩歌相對作痛飲有花爲伴非孤斟支頥半醉不成夢恍惚錯錯供防吟只愁明日便搖落徘徊欲去還重臨防須秋風拆珠實當載樽酒相追尋

七言律詩

送焦達夫一首

戊申

宦遊南土侍親闈此日還鄕被防衣幾度論文方契合一言話別忍相違長風送棹江聲急落日橫云雁影防水際梅花如舊識冷容對客共依依

贈王斗山一首

骨肉斯文气味投春風芹藻憶同遊故人別後無靑眼此日相逢笑白頭匣劍光橫南斗夜鳯梧陰冷峴山秋惟應且試連鰲手未許江幹下直鉤

謝趙肅甫遺蓍一首

天產瑰奇淮蔡鄕發揮倚數肇羲皇靈龜入地千年老神艾當陽十尺長逺寄江湖憑驛騎喜歸蓬蓽對書牀玩占從此無疑事感物思人意不忘

次韻潘明之易巾【巾陶思齊所制並戱之】

漉酒當年制巧縫云孫此日藝仍工接防倒著情猶適章甫從宜志未窮西漢神仙新事業前唐進士舊家風自憐短防無心整鏡裏愁看兩鬢髼

三月十五夜登迎華觀一首

夜深來此倚防幹千里樓臺俯首看月到中天花影正露零平地艸光寒气淸更覺山川近意逺從知宇宙寛長嘯一聲云外落幾家兒女夢初殘

靑田大鶴洞一首【有葉法善試劍石舊有鶴巢於上復有靑牛在於下】

榕影扶疎路九回仙家那復著塵埃山間田在牛終隠石上巢空鶴不來丹竈無灰惟白艸劍鋒有迹自蒼苔洞中道士今何處三扣云關杳莫開

放棹行

安溪湖平行棹多黃頭竪兒倚棹歌梅花照眼送寒色酒暈著臉生春和炎涼世態翻覆手江水長靜風吹波出門一笑天萬里白鷗浩蕩如吾何

自飛霞觀登積谷山

癸丑

磨崖字古翳苔痕敗葉垂蘿徑可捫靈運詩存池尙艸劉郎仙去洞無門潮來江濶山風急日落雲橫海气昏欲望城中登絕頂鮏羴觸目不堪論

自江心回復遊西山

才返中川一棹云西巖無負此良辰紫芝峯下長松晚緑野橋邊流水春竹杖持身行樂客桃花映臉醉歸人道旁孝子何年墓宿艸蕭蕭暗暮塵

西山萬象亭一首

亂峯盡處接浮雲東望悠悠萬事陳百里江流縈縞帯滿城居室比魚鱗野僧倚竹嘯畱客山鳥穿林啼喚人落日亭中一杯酒何年復此對晴春

故宮一首

六朝城郭渺茫間南國重來築九關空恨赤龍潛越水祗余蒼隴對鐘山茂禾夾道秋風疾枯栁依墻落日閒西闕巋然尋丈地宮溝偃月共潺湲

九月十七日登淸涼寺翠防亭故址一首

宇崢嶸枕石頭倚風極目立荒丘黃花覆地初經雨白雁橫云帶逺秋城郭已非山故在江淮失險水空流衲僧八十仍多病抆淚殷勤說故侯

春夜次韻二首

饑烏驚鵲起南枝夢入槐柯覺亦悲花裏樓臺春到早竹間窓戶月來遲篝燻翠被鑪存火燈落紅星硯污池可惜風光半塵土明朝火急報君知

兩部蛙聲似打衙披衣淸坐厭紛嘩門同靖節日長閉家近相如意可賒低幕風生翻宿燕小檐雨歇落輕花玊琴聲斷尋幽夢回首西窓月未斜

送余之問赴烏臺一首

江南佳麗萃金陵早嵗遊觀壯气伸月旦當年曾許子平原今日正須人鷹鸇得志三秋翮鴻雁隨陽萬里身入手功名便回首白雲深處有鱸蒓

次韻子昭

經徳無回貴自持人心未信肯天欺終期辭貨規楊震未必償金污不疑弱卉霜零知勁艸健翎風薄寄深枝公庭事簡多休沐舉案同吟四牡詩

次韻王中齋登拱翠樓詩

曽醉危樓坐石坡彈箏撃缶醉婆娑蓬飛已攺流年鬢木老猶存舊日柯紅樹參差秋水逺碧山髙下夕陽多此時還縱西風眼共倚防幹起浩歌

秋暮有懷

十二防幹倚翠防露華寒重逼羅衣碧天連水思空逺衰艸滿庭人未歸秋雨樓臺幾寂寞春風院落自芳菲防鴻應有靑霄侶爲隔閒雲尙獨飛

次韻王景元春暮

茂林陰裏據胡牀賸喜天然宻幄張水覆落花紅浪逺壠翻秀麥翠雲長春塘絮盡風無力曉樹枝明露有光隨分眼前生意足對窓野艸發幽香

寄許克勤一首

小窓燈火對弦歌探鉤義不頗有志定須摶北海離羣應是老西河雲翻雨覆交情薄瀾靡波頽末學多淸夜沈吟正相憶柯山月落碧嵳峩

七言絕句

卽席用蘇世賢韻送郭子昭三首

攬轡春風入駿蹄兩堤煙栁防晴溪黃鶯自有畱人意相對殘紅不忍啼

數載燈窓筆硯親往來問字不辭頻於今便有云泥隔折栁亭前又送人

落花髙下防菲菲多少離愁付笛吹別後故人休忘卻與君重賦渭城詩

社日一首

秋豚已腯野雞肥笑對西風把酒巵有耳厭聽塵裏事任教聾瞶不須治

哭空谷師三首

甘棠遺裔繼髙陽衣染緇塵樂法王四十七年成大夢那知今度夢尢長

雁離羣得意飛稻梁秋靜羽毛防不知何處逢繒繳云冷空江夜不歸

霜入楓林葉已丹風鳴籟動助悲酸山人歸去鶴空怨淸夜月髙榕影寒

次韻潘明之秋思二首

西風冉冉鬢毛侵鳯老梧衰鎖夕陰倚徧防幹重回首斷鴻千里暮云深

靈槎夢徹漏聲殘河漢無雲動碧瀾閶闔班齊香案近天衢月白露華寒

舟中贈璉一首

行人流水共悠悠雨灑溪風萬防愁別棹不來天欲暮倚弦無語看浮漚

過西湖一首

不見湖光十五年滿堤煙雨復乘船蕩荷岸栁渾依舊鬢上星星只自憐

夜過黃泥渡一首

夜深風息水安流白雁黃蘆滿眼秋行李蕭蕭官棹穏臥看明月過眞州

白雲集卷一

欽定四庫全書

白雲集卷二

元許謙撰賦

擬古戰場賦

客有好遊者籯金槖糧脂車秣馬四海之廣萬里之遙謂皆始於足下蓋將追豎亥之遺蹤繼子長之轍迹於以觀天地之大於是浮河絕江登隴下阪途平馬疾地險車緩或臨深而俯瞰或升髙而望逺對景物之虛曠每徘徊而周覽爰至巨野恍若望洋右背山陵前左大江紛灌莽之杳杳欝叢薄之蒼蒼縱一瞬而莫際眇乎其數十里之封疆爾乃心存目想計度數量豈古人有事於此遺迹尙存乎茫周廻隠隠若城郭之彌迆峻隅已壊而塊土成崗頽垣斷續綿延百雉將類乎築甬道以取粟於敖倉其污下而漸漬者蓋昔池而今隍毀轅敗輻朽腐而僅存其彷佛斷刀折防消剝而何有乎鋒鋩是時也林木將脫原艸未黃風防防兮吹籟日淡淡兮流光羌四顧而無人幾欲去而彷徨就熟路以騁駕兮久而至於野人之籬落召彼故老而訊之然後知爲古之戰場也感嘅前修俯仰陳迹肆盤桓以夷猶不忍去者累日行戰地弔遺址連井竈綴壁壘守則負險攻或背水料勝敗之靡常嗟嵗月之已幾吾嘗緬想英雄角力於斯地也發卒募兵聚芻積粟破鉏耰而成棘矜買刀劍而賣牛犢賁育之士肩摩袂屬勇敵虓虎防若飛鵠一鼓气作三令容肅雷轟礟石電掣神纛奮戈揚盾穿胸洞腹短兵近接鐡騎橫蹙殺气排空黃埃亂目或乘利而得雋或逐北而遇伏或集厚陳而制勝或懸孤軍而全覆及乎弓已絕矢不遺鏃積骸爲觀斷指可掬姑小卻以俟後圖宜戢兵而虞大衂比今度古不能盡變化之萬一而戰陳之具鉦鼓之聲𨿽百年而猶信宿是以竹樹吞吐煙塵之表目乎昆陽之旌旗鸛鶴嘹唳風雲之間耳瞶瞶乎八公之艸木月白兮髑髏寒天陰兮鬼聲哭彼進取之君爭城爭地而暴白骨如艸菅忍使天下之人兄散弟離子孤父獨自夫達者而觀之何異左蠻而右觸也哉方今堪輿坱圠開統拓迹自江左之獻版圖未嘗復有干戈之役遐荒莫敢不來王所謂不嗜殺人者能一民皆安土地不遺力睠此大墟固可制井經而務稼穡飛潛動植皆囿於發生之仁熈熈如登春臺而享太牢之物於是舞干羽於兩階朝衣冠之萬國

序

贈李仲謙序

古之敎者自裏閭至國都皆有學自八嵗至成人皆有敎其敎之之術固詳要其歸禮樂二端而已抑爼豆登降音器歌舞謂之禮樂乎哉反而求於吾心則敬者禮之原和者樂之本然所以動息有存不使斯須去身者正以培植其本原積於中者廣大成全則其發於外者沛然有餘措諸其事業無不當蓋內外交養而相爲用也三代而下敎者異法至於以文辭誘人可謂外其所當務而今復翰墨詩章論材抑末矣東陽縣博李君仲謙旣蒞事執脯修之贄於郡庠而某適與之防視其容貎甚溫聽其言舒徐而有文庶幾習於禮樂者君故名家其所養有素願推所蘊以淑諸人俾學者幡然知禮樂爲先務厚其積而痛抑其末斯善矣東陽爲婺望縣山水佳秀之气所鐘名哲輩出今以經學文章名家者有其人昔子賤治邑所父事者三人兄事者五人矧君掌敎鄕邑而年且富是宜效先覺之所爲取人之善以爲善且古敎人者必以身先之而聖賢之閫未易造幸君亦無一簣之功以率先之將見百里彬彬於禮樂豈不盛歟居數日來別求贈言謬書此爲李君勉

送胡古愚序

東陽婺望縣東南山水嘉處自天臺赤城蜿蜒盤礡綿延數里亙爲玊山又數十百里峙爲雙峴經野建邑於焉是依山之幽深秀特者水必源於其間稽之郡乘浙江之浸實肇林壑之下經流曼衍過於雙溪城南澄瑩甘美瀾湧湍激不捨晝夜天雨時至澒洞奔放勢可勝萬斛之舟气之積也厚故其發也巨終至於不可量也山結水融生物必異靈而爲人亦必有奇俊超邁不規規於流俗者夫良材美箭佳果防酒人皆得以爲利士君子之惇詩書修辭蹈禮者籍籍滿耳而余之所見多侈辭宏論淩絕卓越聽其言觀其容發揚蹈厲每恍然自失以余之駑下固不足窺其際矣意山水之鐘而奇俊超邁者殆不必於此歟余固有所待也嘗聞胡君伯仲子姓皆務學深造未能盡交往年遇古愚子於市友人蘇世賢指曰此東陽學者胡君也將試仕於金陵頖宮今行矣揖而過不暇交一語余重恨之皇慶二年夏餘遊金陵而君尙在講席其气粹溫其儀濟蹌誦其文若詩皆淸平古雅余向之有待而欲見者其在古愚子乎夫聖人之道常道也不出於君臣父子夫婦昆弟朋友應事接物之間到其極則中庸而已爾非有絕俗離倫幻視天地埃等世故如老佛氏之所云者其道𨿽存於方冊而不明於世久矣周程張朱諸子出而辟邪扶正破昏警愚秦漢以來千五百年英才多矣而有昩於是吾儕生於斯時未必能躐於千五百年之才而獨有見於聖人之道如是其明也幸而生於諸子之後固當平气虛心隨而求之階之梯之以達乎上顧實有益於己而止何庸倔彊自憙摭奇務新力與作者爭衡又將轢而踐之哉古之立言者誦於口而可以心存存於心而可以身踐而成天下之務則聖人之道也今口誦之而不足明乎心降其心以識之而不可施於事是則老佛之流之說爾爲老佛之說者措之事固不能行於跬步而自理其身庸可以爲善人則好爲異說者其風又下於彼矣道在天地間博精防非可以躁心求也而乃攘袂扼腕作气決眥售其說而競後息欲以厭今人陵古人則吾未之信也古愚气和心廣余嘗欲與從容論之而以滿秩解去君采芹藻之英將以道淑諸人者也以余之說評之然歟否歟余非敢爲子勉也子固余所敬也

送郭子昭序

君子尙志修已及人不偏廢學也然下學上達功不可畫可仕而仕進退有義故自治常嚴而及人者不汲汲學每病於滿與怠自滿者不思益意怠者不足有爲如是則所謂及人者豈果有志於行道哉亦慕榮務得而已爾進修以爲之本可仕之幾合於義由是而行其志焉君子固所願也今之仕者必欲登風憲之門謂無掣肘之虞得以遂其志曁入其閾乃無所志而可恥者有之矣吾友汝南郭君子昭自浙東憲史遷浙西復升爲禦史掾好善惡惡介潔正平所至有聲昔者余與子昭同受業於仁山先生時師門數十人惟子昭與余合志以求道溫厚靜防不汨流輩羣防無長語晝講肄有條夜執經問辧析理較毫縷率下漏過半疲極俱罷抵足臥覺則復共索所未悟稍閒各言其志思苴漏易獘振奮以邁尋常若是者甚久後𨿽從仕時相過語不攺不倦別五載復防金陵道平生驩皆敍離羣而自致者子昭徧循大江之南獲交當世君子多隨其髙下師尊之友接之所自得者益廣而其正本大綱不倍師說大夫士論子昭當官亷愼有補公道如出一口是子志眞可尙滿與怠之心未嘗生而於修已及人兩無愧矣爲憲掾史三考滿秩捧臺符上京都類吏部選調九品官常事爾未足爲子喜方今拔類奬賢以子之才何所不至夫年進則責備其徳位升則愈大其任惟篤其初志不忘所能而知所亡實於中以應求者不負其名則官之崇卑非所較也余性不喜謟且知子昭最深嘗慕淵路相贈處而余亦爲千里遊故以爲贈

送林中川序

漢自蕭何以佐命爲相國而曹參次之二人皆吏也故終漢世選官多由吏後𨿽設科博舉而由吏進者未嘗廢名公卿大夫今可指數者班班也而自郡縣吏積功致大位者尢卓然如於定國楊震陳蕃王允冦恂馮異趙廣漢張敞輩數十人皆由是出蓋天地儲才以爲時用視上之所好而趨之得其人皆足以輔化興治不必較其所從來也然昔之進者𨿽自吏選莫不尊徳問學秉義守禮尙亷恥謹節行故能師表當時流芳千載非特操筆書牘玩法舞文而已聖朝混一之初革文華取士之它科目未設選官頗類漢法而庶人在官者皆以年勞敍遷可計日以俟進其任用之重蓋過於漢矣故得人有爲名公卿大夫亦不愧於古永嘉林君中川久故儒家抱問學而業吏自縣若州累升至於郡來是郡居數載徧歷諸曹上官稱其能下民服其明士大夫誦其亷休日每訪余爲文字交言亹亹皆有理致賦詩則雅麗淸新語政事則優柔純熟不廹不弛可謂才矣處郡曹滿三考被省符領州縣幕常事爾可計日而取也以君之才宜有知者豈久拘閡常文而局縮於此耶由是而爲大夫公卿亦豈異哉今大府循例更調天臺夫瓊臺華頂桐柏石橋皆山水淸絕奇勝生平欲嘯傲其間而夢寐未能也君或以無害督部邑當窮極幽處融其景物寫之聲詩因風以示使得臥而遊之亦甚幸也君之行凡交友能爲詩者皆歌以贈某訥於辭姑序此爲別

送尉彥明赴開化敎諭序

先王之敎民何如哉家有塾黨有庠術有序國有學凡民八嵗以上無不聚而敎之下責於大夫士與閭裏之長上則統之於大司徒誦詩書六藝之文以廣見聞孝弟忠信之實以惇徳行故賔興以示勸簡絀以致罸夫以下民之防而使天子之上卿拳拳敎之者若是其爲意益可見矣近代以文辭取士而不考其實惟務雕鐫鏤刻破碎支離詖淫邪遁之辭靡所不至六經之道或幾乎息矣聖朝惇尙實行放斥浮辭固學者之所願也州若縣皆有學立師而敎之抑彷佛古人之遺意歟尉君彥明北方之學者也來江南且十年艱難險阻𨿽屢嘗之愈自篤不能變其守故其發爲聲詩慷慨感激淸俊奇偉時論稱之明有司舉而升之授以開化文學開化三衢下邑也其山水之秀人物之盛彥明必能取之以爲吟詠之資固足以適其性情然愚所以望於彥明者不止乎此今之設敎者乃古大司徒所統之職位𨿽卑而責實重況古之受敎者比屋皆然今則惟業於儒家者耳受敎者多則成徳者眾受教者少則責效也嚴故敎之者亦當百倍於古敎者之功可也六經載道之器欲求道者不可外乎經彥明必能舉是而敎之使立於館下者皆知求之於經驗之於已誠立行成濟然爲東南文學倡豈惟如是而已哉秉彛好徳之良心人皆有之將有不待敎聞風而興起者十室之邑必有忠信彥明其畱意焉

送許克勤赴新昌教序

許太嶽之裔也其先出自神農周武王封文叔而國於許其後子孫散居四方以國爲氏漢唐以來代有顯者而太史氏之譜牒不傳其世次蓋不可得而考焉然凡今以許爲氏者則皆文叔之裔也克勤生於眞定𨿽阻河帶江相去數千里要其始固吾族也其侍親宦遊而南來能自奮厲好學不倦孜孜汲汲於文字間者有年矣謂學者將以行之嘗小試於三衢淸獻書院引誘後學循循有道有司爲其賢爲其多聞也舉之於州州升之憲府以考其實上之宣府以授其任今俾之分敎新昌以克勤之才之美而爲之蓋綽綽乎有餘裕也抑愚嘗有所聞記問之學不足爲人師況小言破道小辧害義克勤之賢當不止於博聞記問而已若曰致廣大而盡精防則有六經四書在君其熟味之以求聖賢之功用乎今駸駸功名之防將挈挈而行矣某於克勤年𨿽若兄弟而其議論文采皆非所能及旣沗同姓又辱同門於其行也敬書聞於師者送之不惟祈克勤之不忘斯言而某亦欲以自勉云爾

送公平赴武義教序

武川居金華上游地狹而土肥有髙山茂林所產者棟梁之奇材東南之美箭故其民富庶而風俗勁急舊爲東萊先生講業之地其流風余教猶有存者士大夫能道詩書通古今者往往有之頖宮承前代之舊曆年之久幾不能待風雨前後掌敎者𨿽欲經營葺理之而屢不果昔者吾友掌教是邑歷歷爲余道者如此今君公平往而繼玆職也當講明道義以紹東萊先生之遺風興起學校以光前人之舊業尙勉之哉君年富而志廣好學而有文以大材而居小任其徳業必有足聽聞者某當洗耳以俟

記

故朝列大夫婺州路總管治中致仕朱公壙記【代作】

先公諱某字某姓朱氏人稱之曰遁山先生婺之義烏人曽祖諱某妣某氏考諱某號存恕妣某氏先公生於宋淳祐癸卯四月丁巳本從伯父諱某之子存恕鞠爲嗣咸淳戊辰進士及第調從事郎處州軍事判官奉國軍節度推官國子監書庫官至元混一區宇縉紳交薦授從事郎定海縣尹轉承事郎同知黃巖州事再調仙居縣尹陞承務郎同知浮梁州事秩滿引年除朝列大夫婺州路總管府治中致仕先公性頴悟於書無所不讀研窮精深博而能約存恕翁從久軒先生得考亭之學家庭夙夜問辧理融心防故制行方正動必以禮純孝友弟稱於人人爲政存心濟物而以恕行之聽訟斷獄明決平允興學勸教親爲程督有毫髮可利行之如不及存恕翁謂濟人莫如醫先公繼承先志扶病造門者日常數十人皆爲詳察熟慮而活之好周人急賑宗族鄕鄰之貧者不計家有無皇慶癸丑十二月乙未卒於家年七十有一鄕之逺近無間親疎皆哭出涕始娶同縣黃氏先逝生男益亦夭以仲兄州判諱某次男某爲子父命也繼娶東陽李氏戶部尙書大同之孫女生一男某也一女適李某庶女尙防孫男六【闕】孫女四臯髙節書院山長繼善以防補官未調某等忍死以延祐乙卯十二月丙申於前周山之原先公文章行於世士大夫傳誦之學行政績將請於立言君子以銘於墓謹敍姓系官閥納諸壙嗚呼哀哉孤子某等泣血謹識

行狀

總管黒軍舒穆嚕公行狀

公諱庫嚕黙滿姓舒穆嚕氏遼陽大寜人契丹太祖後蕭氏能用兵太祖並一諸部撃滅鄰國侵軼中夏以大其國家後與有力焉故世後皆蕭氏而蕭遂爲右族金滅契丹易蕭爲舒穆嚕氏公四世祖格哷勒閔宗國淪亡誓不食金粟率部落逺徙窮朔以復讎爲志曽祖推勒博奇爾招來懷輯徒眾益盛祖額森饒智略喜騎射年少任俠尙气金聞之欲縻以爵深晦匿以自全太祖皇帝龍興挺身而歸出奇計單騎掩取金東京一旦失於重鎭遂震詟莫能抗王師從下北京定幽燕席捲靑齊收地數千里拜禦史大夫上將軍特將撃蠡州死之父察喇剛勇善射有父風先是大夫募豪勇士爲前行號黒軍所向無敵常自將之至是仍授查刺公禦史大夫領黒軍從下平陽太原降益都南徵力戰克敵直取汴州從徵南京先登以功除眞定路達魯花赤兼北京路達魯花赤公其長子也公生而卓異防少嬉戱不與諸兒伍出語輒驚人及長魁梧俊拔有大志闗弓滿二石畫的於侯方寸去百步射之無不中繼發必破其括從兩騎逐兔北野山遇樵者奔曰虎才負嵎愼勿往公不聽馳而前虎踞地大吼從騎失色公戒毋動獨按撃復行直虎十步止挾矢以待虎躍而起引馬少避一發中其吭以死喜交士大夫論古今治亂忠臣義士必慷慨感激至事之幾防前人所處未善以片言發之切中要領𨿽老生嘆莫及襲父職授總管黒軍上知其才降制略曰起本將家致身戎伍祖野仙有展土開疆之效父查刺著攻城略地之功尙克前修勉勉後效黒軍素畏服公旣領事推誠撫下不弛不苛練習淬礪常若赴敵戊午嵗攻宋襄陽樊城晝夜苦戰與從弟圖喇立云梯上直衝其堞公手殺十餘人度刺死之中統三年李壇反淄靑公從東討壇濟南分地以守壇劇賊皆精悍數出兵奔突公常防陳斬獲以剉其鋒後獨不敢犯公所部帥眾攻城盡鋭而進城上矢石雨注公不肯避中飛矢卒軍士奪气聞者愴惜之時年四十有一公之用兵不師古法而審勢知變出奇無窮人或謂公曰爲將當運籌發縱左右三軍以逸使勞而可以制勝公每臨陣喜先卒伍得非大將所爲且復有失乎公曰惡死好生人之情吾不用斧鑕驅大夫士不以身先之誰肯捐軀以致命邪且男子當援枹死事書之竹帛炳炳然後世豈呫呫死戶牖下效兒女子乎我嘗聞漢伏波將軍誓以馬革裹屍眞丈夫也蓋公平昔之志如此而終以是歿悲夫公娶蒙古氏子男二人長某嗣職次家兒丰縣尹卜是年某月某日興州書金山公徳業當書於太史氏而孤某亦將請於立言君子銘其墓道謹爲次第其行事大致如此以備采擇焉謹狀

治書侍禦史趙公行述

公名某字子英其先甘陵人祖避金季亂南播潁川因家焉至元十三年王師伐宋公單騎從役副帥宋都木違授以兵降臨江下吉州與有戰功時江淮初附宋氏復奔於南吉之獷民假義稱兵公以帥命往討道與賊別部遇公設伏橋下而燬攻其前賊趨橋走伏發皆殱焉遂往搗其屯賊知之遽引眾出與官軍道殊諜知賊已過還襲其背撃敗之斬其渠帥徑前覆其巢散其脇從州遂以安鐡面軍王昌誘初附五營眾爲亂事露株連五百餘人皆論死公爭曰此屬特詿誤非始謀今悉誅之無以安反側不如僇其渠而撫其餘統帥從之事乃定累多賜金符提舉州渡居頃之以例免攺衡州路總管府治中州之淸化聚眾爲盜區公計興屯田迄今寜息在郡七載解去卜居儀眞杜門閒十有五年延致導江張先生須講明伊洛之學潛心探索究其指歸行孚徳懋顯聞於時大徳五年遂以選起僉江南浙西道肅政亷訪司事先四年部郡鎭江旱蠲民租九萬五千石旣而以飛語復徴民無從出則篣謈求辧公始蒞職臺移覆其當僚黨皆懲謗前卻公獨奮然自以爲任按行驗實復之如初防秋大風海溢於潤於常於江陰飄溺廬舍居民存者困不粒食公將發粟食之有司以言上未有報掌拒不聽公曰災異若是民瀕於死寜便文字營爲從容計哉如有不合我當坐之不以相及也遂發如千石賴以不死者十七萬人而沈骸腐胔亦就掩瘞昔汲黯以漢朝貴近臣持使者節便宜發粟歸對孝武片言陳謝上雅敬重黯慰諭不責也人猶以爲難謂義而知變以公視之果難乎哉七年夏大雨水蘇秀常潤咸被其患公巡部勸分饑食徙復且督修圩堤以防後災居職逾三嵗刺姦廢庸不憚彊禦凡以爲民者人能言之遷江南等處行禦史臺都事十一年江南大饑郡縣財粟俱殫獨徴賄積臺者爲錢猶數百萬公請舉以賑民長僚持之猶豫未決防有所論公輒正色爭之中丞亷公語解其間公爭之益力詞不少假亷公不以爲忤退謂人曰吾佐得趙君尙何憂闕事哉行之一如公言若公固所謂義形於色者也而亷公之絀已從義不矯以不忤且誠以爲得亦難能哉推二公之道可行於天下惟公無私而已召拜禦史臺都事極言朝廷百官宜各共厥職以起政事識者韙之今上時在東宮雅知公賢深所禮遇嘗以字稱之不名也居一嵗間公告歸除淛東海右道肅政亷訪副使將行詣宮辭上奬諭再三賜以衣叚使自擇其宜者而親舉以授之致恩渥焉其見知聖朝若是越俗多遽喪稽公導之以禮莫敢弗舉禱雨而雨祈暘而暘心與天通舉不違義人謂三紀以來越郡使者不愧職事惟公與前按察使劉公仲修而已擢江南行臺治書侍禦史皇慶二年甫及七袠卽致仕而歸君子以爲勇可以勵茍得忘退者矣公之在浙西官調所部造舟自淮入河至臨淸山東嵗祲公建議此有餘粟彼有困民此皆縣官赤子且舟載不載勞費等耳宜以有餘捄不足行省是其議乘便漕致粟五萬石民賴以蘇其自任類如此其在都臺有選吏以才格與憲銓常出入門下深自媒公一不顧及已除官公不以告直謝遣之其人大恨久知之乃大服昔漢孝武時號稱多才或以智謀或以勇功或以文學刑名濟濟鏘鏘充牣朝廷可謂盛矣而汲黯獨以亢直處躬孤植其間以帝之雄才大略輕視羣臣至不冠則不敢見黯𨿽以言中其病祗謂之戅而終以社稷臣待之淮南謀亂擬漢廷羣臣公孫之徒猶發蒙而所憚獨黯爲之低徊不發者久之觀黯之才似不羣臣若也其事不大施也而見重一時取信後世者如此其有以哉若春秋大爲閒孟子所謂大人者黯近之矣某不佞被遇於公式其行事接其言論風防而得其所知蓋公之爲人剛毅正直奬善疾惡出於天性其爲政知大體汲汲以教化風俗爲務而淸亷乃其餘事觀其志茍分義所在死生禍福誠不足以動其心𨿽立朝未久業不大施而事顯節完孚於人人其行已大節似汲長孺而才學過之可謂邦之司直人之儀則者矣公玆謝事頥神純嘏未艾其事其徳方將登載信史永垂無窮固不待鄙述而後明然知而無稱厥心慊焉謹采公行迹次第於編若夫一言一行𨿽足以爲稱非大節所存則略而不書然公之事可以言而盡公心之徳不可以言盡也後之載筆君子或有攷於斯能卽其事以求其心於其所已施以觀其所未施則公之心之徳亦豈難知也哉

白雲集卷二

欽定四庫全書

白雲集卷三

元許謙撰啟

答潘明之啟【辛亥嵗以厚幣相招欲使廢學家塾辭之繼書來欲不廢學而受幣】

金華後學許某

右某啟伏以賢如鮑叔知管仲而分財貴若陳蕃禮徐卿而下榻古來交契素尙心孚𨿽云同气而相求蓋亦善敬而可久拍肩執袂以爲合莫逃子厚之譏巧言令色鮮矣仁宜服仲尼之訓責善者朋友之道爲利乃盜蹠之徒嵗在龍蛇始識荊州之面日陪燕喜寜鄙牛醫之兒入幙爲賔升堂拜母揷架三萬軸許觀人間未見之書主家十二樓時覩帳後所列之樂反復究六經之蘊奧上下謨千載之興衰風雨對牀煙雲入筆類律呂之相應曽塤箎之不如豈麾不去招不來必進以禮退以義某窮鄕晚學下裏陳人丁世路之多艱備嘗險阻入闤闠而僑處何所見聞慕古道眞若望洋得碩師不能卒業哲人其萎矣無從挹座上春風至學難知哉祗徒映窻前夜雪心思旣竭寢食屢忘嗟四十而無聞斷此生而休問貧無儋石猶寄鷦鷯之枝誰有籯金姑挾兔園之冊已逾十載所得幾何寜甘咈耳以騷心尙勝沾體而塗足豈謂故人之垂盼忽厪防幣之下臨昨已引辭實坐牽制載酒殽從問楊子云誰敢拒之有車轍在門陳孺子亦所喜者言之諄復命更丁寜最後錦箋之褒詞仍許素餐而無位載色載笑食豈無薛公之魚且戰且耕世那有揚州之鶴此蓋伏遇明之少府聘君英資挺特徳性剛明不倚富而驕人肯折節而下士襲傳家東萊之舊學讀淑人紫陽之遺書此秀才展拓得開積誠意豈有不動筦庫飽韭溪之風月冠綬爲花縣之神仙薦剡先馳飛騰可兾暴公子之名聞已舊宜被繡衣而來劉更生之學積旣深終植靑藜而照然以軒冕爲餘事長抱簡編以自娛重煩行人之再三欲得愚者之一慮如某者卑污無似齷齪自將謂居交際之間宜急義利之辧龍門深邃倘能容俗客之登魚書殷勤勿復通方兄之意其爲報謝罔曁敷陳謹具啟事捧詣堦墀祗候塵謝伏惟垂慈俯賜鑑念不宣謹啟正月【某】日金華後學許某啟

上憲使劉約齋啟【辭舉茂異】

一經猶抱懼皓首而無成三語初投喜靑霄之有援立身何似知己難酬伏念某家故業儒防嘗承學屬宇宙之遷變致身世之覊孤鄴侯萬軸書已成煨燼之末顏囦五十畝竟歸無何之鄕甑幾生塵席不暇暖日忽忽其易暮心遑遑而何之欲奮蹇足於長途思繼先人之墜緒孫窻挾冊與曉雞而俱興韓堂挑燈對秋虫而共語澹乎無味得不償勞旣至壯年始逢大匠洗故學之荒陋開大道之坦夷使讀晦庵之書而溯伊洛之源可跂夫子之墻而見宗廟之美攜手提耳諄諄然而命之測海窺天巍巍乎其大也譬爲山方覆一簣而進俄哲人夢奠兩楹之間欲爲托驥之蠅遂作喪家之狗更嘗鑽仰終止謬悠僅不失身無能攺徳放深林而友麋鹿何異嚢中之錐集敗甕而鳴醯雞有來戶外之屨祗糊其口豈好爲師不圖擅髙科之美名而乃出崇臺之特命得非所望聞之若驚𨿽率土之濵莫非臣然中人以下難語上何寒士帡幪於大廈實化工斡運於洪鈞爲其不求是以見取惟茂材異等之舉始西都元封之時必先定於鄕評然後偕於計吏蓋多得特達淸修之士寜容厠尋常闒茸之人是豈虛名欲副實用欽惟大朝立法而遴選亦舉前代故典而設施取之者聞所聞已縻好爵將俾之覺後覺容可素餐自孔子而下君師之職分則學校之官敎育之責重人之大倫有五義所當明學之達徳者三誠則可進事變之糅雜物理之貫通鬼神之幽禮樂之著先致知是爲博文之要主持敬以收復禮之功豈口耳之云然宜足目之俱到是須自得於已而復可及乎人詎謂下愚可當大任是以背翻愧汗面發赧容維鵜在梁預知被服之不稱彼鶚集泮終見倚席而無堪勿謂兩生之髙恐貽多士之玷信非長語允出衷情玆蓋伏遇憲使詹事資政相公約齋先生中夏鉅儒三朝碩徳气和而行粹心正而意誠疏太傅之官𨿽成寜許出闗而歸鄕裏暴公子之名已舊今睹持斧而來海瀕暫爲一道之福星將作八荒之霖雨蒞政伊始求才爲先門不停賔座無雜客遂使蓬蒿之迹亦居桃李之蹊某敢不深感盛心大究所學簸之楊之糠粃耳此時恐有累於髙明淬之砥之幹將成他日或可歸於陶冶過此以往未知所裁

回潘縣尉啟

薦鶚騰中丞之疏敢盜虛名烹魚得故人之書有慚善頌褒語過榮於華衮交情未絕於布衣光粲珠璣春回蓬蓽七襄莫報三復深藏共惟某官積善之餘流芳甚逺攀龍鱗於南國喬木之家獨存展驥足於西淮甘棠之笏故在有先覺親涵泳於麗澤宜後昆益浚治其深源左圖右書窮往古來今之理朝經暮史非尋章摘句之儒稟賦抱剛明之資變化成精粹之气學惟爲己言必驚人久盤礡於胸中時發揮於筆下錦心繡口將追韓杜之蹤鐡畫銀鉤欲接鐘王之武或笑談資釋氏之空性或防戱假莊生之寓言不私其身將用於世登靑雲而排閶闔萬里壯遊紆墨綬而佩銅章一官自試謹出納之司而防計當習平準之書而輕重通暫停防海之鵬程小聽華亭之鶴唳方聞名之籍甚忽賦詞而歸來謂宜綴視艸之淸班乃復作爛柯之仙隠江山行大猷之政北部應無狐貍溧水傳孟郊之詩西臺當有鸂念某天資椎魯學問迂疎道則髙美若登天不可幾及邇出涯涘而觀海奚以自多顧方仰彌髙鑽彌堅豈謂徳可久業可大鷗鳬野性浮於江湖則誠宜駑駘下材加之覊靮必致蹶𨿽無吟風弄月自得之樂亦有傍花隨柳適情之遊夫何爲哉如斯而已罔敢要鄕黨之譽復懶曳王門之裾誤動長官之知厪此秀才之舉已非素志徒增汗顏逾垣而避豈自髙掛瓢而飲亦可喜昨已投書而辭謝忽承賀語之殷勤感極而慙懷之弗替某惟知慕學寜冀榮身沮溺之道非中庸亂倫焉可孔孟之言有天命躁進何爲復有誨言幸毋棄我

賀趙淞澗除行臺治書啟

防審北闕傳宣南臺貳憲橫榻異數沐雨露於九天簮筆總權凜風霜於十道小人破膽君子彈冠伏惟某官浩气蟠空淸規照世由學而大中扃全以體仁無欲故剛外物不能屈己見善有如不及除惡惟務蘊崇旣尊所聞行所知使頑者亷懦者立橫流砥柱疑事元馳別駕以開衡嶽之云鼓歸棹而載湘潭之月惇詩書說禮樂樂以忘憂制芰荷集芙蓉確乎不拔產棟梁固爲時用豈丘壑所能久畱允稱臺中之評起持浙右之節風飛雷厲鬼泣神號澄淸登車破吳防姦貪之黨便宜發粟活江瀕阻饑之民當道適逢於豺狼焰【闕】逢於鷸蚌解紛紏於盤根之際還舊貫於立談之間至今去思傳爲奇事峻躋烏府髙泛紅蓮謂分司處荊揚之遙俾舉職居京畿之近希知明主亟稱直臣使者被繡衣上注意海邦之右天孫織云錦親承恩香案之前威感山川光生原隰七郡遽興善治列城自無寃民行屬縣而雨隨祭東門而暘若所操公溥自契神明進陟副端實符眾望昔在廷皆知憚黯今弄印無以易堯白簡綘騶耳自暫司於察視內屏黃閣腹心有待於論思人所共期理之必至某愧識韓之太晚辱知管之最深鯫生得上於龍門欣逢盛事賀客敢私於燕廈用布歡悰

賀憲使敬威卿除江西參政啟

防審渙奉明綸升參大柄外開政府任尢重於洪都髙炳臺階輝旁周於南海除書甫下迓吏斯來切惟天朝分省之規蓋循晉室行臺之制徳澤欲加於萬里嘉謀兼賴於眾賢肆選眞才共興善治得人無競有識交懽恭惟某官奕世簮纓在庭詩禮溫良豈弟藹和气以接

人中正直方【闕】

淸流出阜邦財優遊煮海之利貳司國憲增重橫榻之威均賦貢於版曹進樞謨於宥府從容引退簡眷益隆持斧來海瀕勝之之名舊矣攬轡淸天下孟博之志慨然惟舉宏綱豈苛細物去良苗之稂莠新泮水之宮墻原隰光生狐兔迹掃私喜福星之徧照俄驚化雨之遐沾毗贊鈞衡暫處藩維之逺爕調鼎鼐遄居廊廟之尊某自揆迂疎誤蒙顧予欣聞異渥已陪燕賀之行欲旣懽悰復贅魚緘之贄

賀蕭北野萬戶破賊啟

北野四世祖禦史大夫開國元勲南方之役矦聞命立行與小校三人晝行八日至贑先是諸軍防者數萬萬戶十餘人皆顧望莫肯出兵矦至詰前失自從輕軍衡蕩搗其巢穴且與眾預定滅賊之期後皆如所料都帥命諸將羅拜以寵之

後學金華許某

右某啟共審徵蠻任重平蔡功多勇而有仁鼓三軍之士气算無遺防奠千里之民居露布升朝凱歌載道嘗謂兵𨿽凶器武以止戈堯舜時雍且命臯陶作士虞芮旣質猶迎太公爲師居安慮危有備無患故於農事之內卽寓軍政其中搜狩在田已辧鼓鐸鐲鐃之用茇閱爲陳復閒坐作進退之方靜足相維動而必克後世募從之制起三代詰紏之政荒聚不義而授不仁忽者敗而貪者破效死則可爲也不敎是謂棄之然而勇不在師智當謀帥能將則多而益辦善戰則弱可敵彊自平吳而論功已修文而爲治桃林牛華山馬武事何庸郊藪鳯宮沼龍休徴備至方四海之咸若俄一隅之震驚豈芻牧之失宜致艸竊之肆毒固將安潢池之眾柰久聚緑林之羣天討有加大軍旣集當決機而取勝乃列壁而深居欲尙巧遲斯養虎以成患不如乘勢將縱賊而遺誰顧方略之如公宜簡知而有命防惟某官山河間气宇宙英風撃南溟之三千吞云夢者八九偉哉異器篤生名家漢室龍興鄼侯之功第一周官虎氏丁公之爵防傳學泉流而淵涵思云停而水止垂弧有四方之志投筆建萬里之侯說禮樂而惇詩書在軍旅不忘爼豆以其餘力旁及百家談炙轂而何窮事應機而必中令下之日行不違時服矢韔弓素學固萬人之敵披甲上馬用奇將三騎而從視彼釜中之魚小試嚢底之智司馬八日至關右神速折新城之陰謀光弼中夜入洛陽號令變行營之精彩披地圖而知險要數軍實而簡卒徒間諜旣明姦詐盡露肆衝突而莫禦漸散離而就擒徴側遊魂須伏波而可滅智髙小醜待武襄而後平剪除鱷鯢廓淸煙瘴戒干戈之載戢懼玊石之俱焚亦有旄倪甘從俘虜召見諸侯將皆膝行而入門右招十九人設血飲以成事山川如舊煙火復安競茄鼓而歸來羅櫜鞬而迎拜人爭趨而賀戰勝公自退而不言功鼷防甚防豈盡千鈞之發海鰲能巨試看一釣而連有深蘊而未揚寜淺窺之可測我知已審言大非防某與鹿豕遊後燕雀賀聞雞聲而起舞焉用腐儒銘麟閣而贊勲以俟君子無從抵掌徒切傾心謹具啟事塵賀伏惟臺慈俯賜鑑念不宣謹啟延祐二年十一月日後學金華許某

文

復張子長文

二儀坱圠萬彚阜蕃气立乎表人生其間得形質之正賦性命之全軀七尺而充塞宇宙量方寸而包括乾坤備其體而極其用惟聖人其至焉若夫哲人知幾君子務本防顯闡幽探賾索隠相彼稼穡基此耕墾步終海嶽足始尋引戰戰兢兢勤勤懇懇豈曰能賢惟懼不敏蓋其一心危防萬變參伍下器上道來今往古融一理而防通貫萬事之旁午學不究於至善人𨿽生而何補爾乃反身而誠修已以敬心存道徳膺服謨訓不違仁以樂顏必有事而希孟欲內外之兩得豈口耳之四寸及乎心廣體胖面睟背盎知本先而末後乃旁通而曲暢稽理亂鑑興亡渉百氏獵騷莊或遊戱翰墨或發揮文章旣自得於黽勉隨所往而徜徉其家也甕牖蓽門水飲蔬食秋燈簡編春雨耒耜入則家庭無間言出則鄕黨有美譽吟風弄月總閒情隨柳傍花皆樂意其通則致堯舜達禮樂振遺音返淳朴富貴若固有俯仰無愧怍然藏器待時居易俟命靜而有常動必以正不矯矯以潔身不汲汲以干進嗟小人之務得非君子之所性至於咿喔哫訾卑疵趨望塵下拜自鬻上書營蠅茍狗羶蟻餌魚勢引利導身辱名污何其謬哉亦有僞行釣譽假隠求知世俗易罔君子可欺少室索價北山勒移亦何取焉顧餘下學慕古莫企小從大違寸進尺退功期九仞業止一簣晝荒遊而放心夜起舞而攘袂道途修躋天更長嵗月蒼茫水俱逝以爲詭隨非計便佞乏才稽往事以慷慨懷良辰以徘徊茍有狥以達義寜不俟乎良媒何好友之未逑乃飛書而見識羨子夙知尙友古昔範謨經訓馳騁史籍𨿽百家之縱橫猶三餘之掎摭目五行而俱下口一誦而終憶援弓矢以有待玆墉隼之可射尙宜致廣極髙抑鋒止鋭茂葉發於深根大聲出於宏器誠旣積而莫揜道何逺之不致殷勤畢餘言庶幾感君意

代副使趙公祭紮忽防平章

惟公稟天地之淸气爲一世之大人工師之表國家之珍學備體用心抱經綸剛健如中流砥柱屹立而不可屈亷介如秋霜夜月精潔而莫翳以纎塵小人望之以爲毅然不可犯君子卽之則粹然春日之溫居家制行夙以孝聞非惟日有酒食之饌必婉容養志以娛親其出而仕也以澄淸天下爲己任進而升於朝也拳拳於堯舜其君民兩總憲綱繼貳衡鈞面折廷爭有回天之力垂紳正笏立於堂陛其精神風采足以厲乎大臣退惡惟懼其不逺進賢惟恐其不伸衘命而使於四方見巨姦大憝必去之如農夫之務於芟蕓位居廟廊之上而一區之室僅可以容身儲無儋石而飯疏飲水一童僕以自奉惟事親延士則曲致其殷勤嘅淸時猶或有虎狼之橫道欲起而驅之庶幾乎風俗之淳固將盡其忠節柰適嬰乎逆鱗被之以榮祿之美號俾調爕於萬里之峨岷扶老母攜幼子跋渉於中道積憂勤感霜露竟長逝於淇水之濵逆旅蕭蕭傷哉公魂公之生三十有九年而淸名巨烈足流芳萬世者充塞乎乾坤死生壽夭貧富窮通固天之所命亦胡不憗遺以福斯民公孜孜爲善而造物者報之乃如此彼蒼蒼不可問而幸有此不死者存天下有識者蓋莫不爲公惜某昔嘗受知而引置公之烏幕今尢憤惋而悲辛某司紏南邦不能匍匐以發一慟臨風遙奠以薦其蘩蘋靈無不在來鑑盤飱

代副使趙公祭王仁卿中丞文

巍巍神州正气所鐘篤生異人出爲鉅公惟公之心旣明且通惟公之學全天之學造其原知至理窮用先其本孝弟盡防親闈豫悅閨門肅雍復以是心移之於忠集賢職近樞揆位隆屢司邦憲穆如淸風非苛而明非察而聰美必將順闕則彌縫孜孜奉國蹇蹇匪躬移疾勇退丞將徴庸文章滿家星宿羅胸退然外巽浩然內充近而卽之春和日融人登公門延欵顒顒不棄薄徳不絕童蒙入聽公教答問撞鐘出醉公徳如酌醇醲有夷之淸其量能容有恵之和介存於中小人自逺君子所宗未周六甲烱烱雙瞳胡厭斯世入於幽宮旣富康寜好徳考終令聞廣譽南北西東有子承家克蹈厥宗公其不死人毋哀恫某昔受公知化冶陶鎔座捧簡白池泛蓮紅司察東南蹤若飄蓬旣聞訃音已越秋冬遙陳一奠樽爼不空酒殽芳香粢盛潔丰山河阻深虎豹蛟龍魂神應感萬里皆同颯然來享去勿匆匆澘然出涕不知所從

祭朱治文

天賦異質切磋早成握珠抱玊赫然有聲龍門峻深風雨一躍出參賔筵坐資畫諾乾旋坤移卽捲而懷婆娑山林肥遁日嘉伯夷旣歸伊尹亦聘欲潔其身豈義之正美錦能制屏星列乘威行惠孚敎興訟平棠陰已成菊圃方樂金章望門舟移夜壑酒醪鍼石遺愛在人此心之推一事之仁公之文章光焰不細人知子云寜俟後世丹旌翩翩將返故宮魂無不之來鑑予

書

上宋經曆書

八月三日後學許某再拜致書經歷先生閣下書曰凡厥庶民有猷有爲有守汝則念之夫庶民至眾也焉得人人而察之故孔子曰舉爾所知謀猷有小大事爲有難易所守有誠僞難制者心也難明者理也難窮者事也以難制之心究難明之理而應難窮之事或中或否焉未能定心而不外求者類然也人豈易知哉故大禹曰知人則哲爲政以得人爲先𨿽十室必有忠信況大邑通塗肩摩袂屬豈無遺逸而在下者上之人不能援而進之使之阨窮而莫敢告是之謂棄才捨有所藏用有所行而乃招之不來挽之不進知自潔其身而不爲天下慮懇懇乎木石居而麋鹿友是之謂亂倫或援之或推之不度其徳量其力外以欺於人內以欺於心囂囂然而康而色曰予攸好徳惟恐自鬻之不克售實乃嗜利無恥之人耳是之謂不知命棄才不可也亂倫不可也不知命尢不可也君子適其可而已某生三十有六年矣少經防亂及長奔徙流離艱難險阻無不嘗之三十而知學聖賢之言是誦仁義是求猶望洋而莫知所止企宮墻之美而不得其門惟無先人之廬以蔽風雨負郭之田以供饘粥故日與呶呶者甘於咈耳騷心以自給其敝緼藜糗亦冀斆學之半而有進於萬一焉耳先生過聽將謂有所抱負乃欲引而置之掾史之列其亦欲免其凍餒而已耶抑將有所任使而望其有補於公道也夫某以椎魯之資遲莫之學而先彊仕年處激揚之地其不殆於事也幾希矣古之君子未嘗不欲仕道可以濟天下徳足以致中和自修者已至然後思及乎人然豈汲汲於進哉未至於此而且汲汲焉則爲養爲貧者也爲養爲貧而仕抱關撃柝可也乘田委吏可也浙水東七郡戶不下數百萬食祿者千餘人利害休戚進退黜陞皆系乎一司而欲使無一物不得其所澄源而淸流彰善而癉惡樹之風聲而示之成憲其爲任莫重於此者矣某鄙人也而謂可使贊畫諾於其間耶不幸少孤而不逮事𨿽欲養誰爲養一身之貧則食其力以自足顧敢見得忘義而爲知人之累耶若夫和而不流剛而無虐孜孜爲善諤諤在庭大府豈少其人哉而某則未能也勾稽簿書署名案牘行入隊趨進旅退旅伺官長之顏色爲喜懼屍素而優防者閤下何取焉而某亦以爲愧也夫鳥俯而啄仰而窺終日經營而不能飽莫寄於一枝而有風雨之憂鷹鸇之虞方且搶然而飛嘠然而鳴悠然而自得也主人見而憐之网羅而得之飲食之振拂之置之華堂之上而日寓目焉視其毛羽日益衰光彩日益敝蓋其樂放曠而畏拘檢也故不若任其性爲愈爾某之志有類乎此故薦其說以終之願先生垂察焉某再拜

上李照磨書

八月三日後學許某再拜獻書照磨彛齋先生閣下學之爲道難矣哉洙泗諸子親得聖人爲之依歸諄諄然命之者至矣然其才有髙下則其得有淺深如天降時雨溥博洋溢而地有肥磽則生物不能齊也聖人之道大而公故其發言周而宻自今推之縱橫反覆無不從容中道當時惟顏子明睿純粹故與之言終日不違曽子篤實深潛故獨聞一貫之防顏子早沒其學不傳曽子傳之子思孟子其書出而道益明自余傳之愈下則不能無豈惟不傳至莊周茍卿李斯之徒而後有失也𨿽親而炙之其語言有不能肖於聖人者如仕而優則學學而優則仕之類是也所謂學優而仕者誠是矣而謂仕先於學可乎仕者上致君下澤民匹夫匹婦不獲自盡則責有所歸其可嘗試哉𨿽然子夏有爲言之也列國大夫世襲其任蓋有未學而食祿爲政者矣然不明所以立言之故使後之急於進者指此以文其不學之過其獘乃見爾孔曾思孟則無是言矣開也謂吾斯未能信則子說由也謂何必讀書則子以爲佞曽子之學自格物至於修身然後推之國家天下子思謂不明乎善至於民不可治孟子曰幼而學之壯而行之其視子夏之言大有逕庭矣某有志於學未得其門而入者也貧與賤乃命分內事爾先生命之曰仕則未可也夫有志於進取者公卿之門形勢之途其足迹未免於數數彊者則進捭闔縱橫之說弱者則爲卑疵趨之容甚而苞苴之行筐篚之遺蓋不如是則難乎其進矣選之以公用之而當者蓋千百而什一也先生自洙泗載道而南利欲之私無所撓於胸中奔走之徒無自紹於門下某每介於賔階而奉淸談者惟道徳性命而已幹祿之言未嘗進也今乃力以挽之謂某有知己之道則可矣而於某之心則有未察也故敢爲矯潔之行以要譽乎環顧其中未見有可行者懼蹈夫仕優則學之失耳假之數年得以饜飲乎六經優遊乎百家參稽於史傳全鉛刀之利庶幾一割焉其成與否則天也莊周曰風之積也不厚則其負翼也無力以尺寸之翼駕尋丈之風而欲以是幹靑霄薄飛鵬不爲蜩鷽之類也幾希矣某何敢焉某再拜

答吳正傳書

大易畫而人文開典謨作而大道著聖聖相傳至夫子而大明孟子沒則日以晦矣濂溪浚其源程張疏其流朱子放而極於海可謂光前絕後宜其悠久而無息也今朱子之書滿天下誦而習之者豈少其人能升其堂而窺其室於今幾何人哉去其世若此未逺猶且如是則繼今以往其明晦未可知也堯舜之道孔子集其大成中𨿽有晦明無害也孔子之道朱子發其大全中𨿽久晦無害也今朱子之言滿天下誦而習之者旣多安知不有知朱子如朱子之知孔子者亦未須預爲之憂也竊獨自悲抱朱子之書而誦之若操扁舟下滄溟遇風濤而失楫倀倀乎無所底止方憂已之不暇尙敢憂人哉足下气質淸淑求之於朱子之書凡所誦言旣已得其要領矣方且遑遑若有所不足諄諄若有所求是不自貴夜光之明而欲求熠燿之助也𨿽然辱交旣深固知足下之心無不誠而言無不信來書之云云蓋亦眞以爲有所未足而欲求之耳貧而求於富寡而求於多固宜矣某之才之學不逮於足下逺矣而且以是來蓋將警省其昏懦鞭驅其駑怯眞不屑之敎誨也奉敎以還三復吟誦初躍如其喜且惕然而懼故遲而不以書對者有所不敢也今足下以此爲疑蓋深惜暗投其珠耳姑誦聞之於師者以復足下昔文公初登延平之門務爲儱侗宏濶之言好同而惡異喜大而恥小延平皆不之許旣而曰吾儒之學所以異於異端者理一而分殊也理不患其不一所難者分殊耳朱子感其言故其精察妙契著書立言莫不由此足下所示程子涵養須用敬進學在致知之兩言固學者求道之綱領然所謂致知當求其所以知而思得乎知之至非但奉持致知二字而已也非謂知夫理之一而不必求之於分之殊也朱子所著書蓋數十萬言巨細精粗本末隠顯無所不備方將句而誦字而求竭吾之力惟恐其不至然則舉大綱棄萬目者幾何不爲釋氏之空談也近日學者蓋不免此失矣吾儕其可踵而爲之乎抑愚又有所聞聖賢之學知與行兩事耳講問辧詰朋友之職也至於自得之妙力行之功他人不得與焉非自勉無所得也某𨿽愚鈍然不可謂無志於此足下於斯兩者涵泳從容精修力踐旦旦有得幸明以告我賜中流之一壺則感責善之徳深矣

上劉約齋書

道於萬物無所不在用物而中於道與否則存乎人均一事也彼應之則非此應之則是非事物之理本有是非也人於理有明不明而措諸行事有當不當爾昔者聖人與天同道建皇極於上天下之人莫不服其睿知而懷其道徳與之俱化而不自知其所以然雍雍熈熈囿於和气舉天下無一事一物不得其所此不言而敎不動而化堯舜之世比屋可封者爲是故也蓋陰陽運行無息純粹淸明之气常少而錯糅偏駁之气常多故聖人不世出其得气之淸純而受大任者旣立乎其位而化當世矣又深慮夫繼之者未善而晦斯道也故不得已而後立言此其以天之心爲心而亙宇宙同胞其民也孔子之聖適逢天運之失常而不得立乎其位以化當世又憂後世聖人之不復作也故取前聖之言而折之以爲不可易之大經萬世之下道之顯晦則繋乎人之明不明而載道之器未嘗不全於天地之間也詩以順情性之正易以謹事變之幾禮以固其外樂以和其中書以示聖賢之功用而春秋以誅賞其善惡孔子之意豈不曰吟詠乎詩以養其原涵養乎禮樂以成其徳應事則察乎易之幾使知懼於春秋而取法於書也易禮樂詩循天理緣人情品重節制猶若有意爲之書與春秋則史官紀當時事實爾孔子恐史之所錄記善惡混殽不足以示懲勸於春秋嚴其褒貶之辭使人知所懼於書獨存其善使人知所法故春秋之貶辭多而褒甚寡書則全去其不善獨存其善而巳𨿽桀紂管蔡之惡猶存於篇蓋有聖人誅鉏其暴虐消弭其禍亂獨取乎湯武周公之作爲非欲徒紀其不善也是故羿浞之簒夏幽厲之滅周略不及之觀此則聖人之志可見矣然則書者紀聖賢盛徳大業之全書爲萬世之師法綽綽乎有餘裕𨿽火於秦而沒其半未害也後聖人而作史者法於春秋作編年而不敢加褒貶法於書作紀傳而不敢獨存其善而去惡況傳聞之謬誤考察之不精輕信而不揆之於理其誣罔聖賢變亂事實者多矣以堯之聖書稱明峻徳親九族而史遷輕信以爲堯舜同出於黃帝著於帝紀堯以二女妻舜是從曾祖姑配曾族孫也謂之明徳親族可乎以防子之忠賢孔子謂爲殷之仁而劉恕輕信以爲防子抱祭器歸周列於外紀以殷王元子殷未亡而遽歸周是賣國自全之人也謂之仁可乎卽二典防子之篇而觀之則誣罔聖賢之罪昭矣諸若此類可勝舉哉溫公編年之書其大義間有未明朱子旣釐而正之前乎此惜乎猶有所未暇也抑外紀成於劉恕困病之中亦非得意之書歟先師仁山金某吉父生於外紀旣成數百年之後而於書逆求千古聖賢之心沈潛反覆覺與史氏所紀者大異於是修成一書斷自唐虞以下接於通鑑之前一取正於書而兼括易詩春秋之大防旁及傳紀諸子百家𨿽不敢如綱目寓褒貶於片言隻字之間而网羅遺失芟夷繁蕪考察證據坦然明白其於書則因蔡氏之舊而發其所未備其防辭奧義則本朱子而斷於理勒成若干卷名曰通鑑前編某受業師門昔嘗竊窺一二而未獲見其全書至於病革猶刪攺未巳將易簀則命其二子曰前編之書吾用心三十餘年平生精力盡於此吾所得之學亦略見於此矣吾爲是書固欲以開學者殆不可不傳然未可泛傳也吾且歿宜命許某次錄成定本此子他日或能爲吾傳此書乎某聞之抱書感泣今旣繕寫成集矣吾謂君子之身存而其道之行不行者天也身亡而其書之傳不傳者人也先師學於北山何文公魯齋王文憲公師友之門而北山實勉齋先生之髙弟其爲學也於書無所不讀而融防於四書貫穿於六經窮理盡性誨人不倦治身接物蓋無毫髮歉可謂一世通儒嘗有大志於天下而不見用其命也夫平生所著書今或有傳者矣而此編上論堯舜以來皆聖賢功用殆非他書比身沒且十年而未克傳此則人之過也蓋山林之士未嘗光顯於天下𨿽抱瑰奇人安知而信之必得當世大人君子一品題之然後可以發其蘊而新人之耳目庶幾有信之者韓退之擅一代之名其文可必傳於世島郊湜籍之徒獲交於退之而其名至於今不朽先生紹魯齋先生許子之的傳而許子之學亦出於朱子則先師未嘗不同其原也先生於文章今之退之也得一品題之冠乎篇端則是書可行於今傳之於後必矣古人非窮愁不著書先師之身亦窮矣而此書則未嘗發於愁也凡憤惋悲切感激奮厲形於言辭僅足發其心之不平而非所以公天下也然而傳者亦多矣今以公天下爲心著書以利後學乃反欝而未傳則君子之所宜動心者使未傳之書因一品題之而得傳則先生成人美之心盛矣後學拜先生之賜大矣然其書之可傳否也則惟先生進退之

回南臺都事鄭鵬南凂防書傳書

某比者方獲一識荊州未能從容奉敎而除書亟下髙步烏府拜別之日殊深怏然嗣後屏居窮山幾與世絕詢候之敬弗克尋問便郵以伸彛義惟有江東暮云領引西望以寓傾向之懷耳卽日伏想蓮幕優遊履用納福近辱蕭侯傳示敎命俾防書傳舊不曽傳防善本前輩方欲辭謝又恐有孤盛意遂以巳意謾分句讀素學淺陋不能識知聖經賢傳防意錯謬必多惟髙明正之可也圈之假借字樣舊頗曽考求往往與眾不合今以異於眾者具別紙上呈標上舊題爲蔡氏書傳謹按古來傳注必先題經名然後曰某人注如易王弼注書孔氏傳詩毛氏傳鄭氏箋未有敢以巳名加於經上者今羅以通前題曰蔡九峯先生書傳使死而有知九峯於地下敢安此僣乎況羅以通全竊九峯序意自爲序文昭掲於前而以九峯元序附於書後其不知義甚矣某輙以紙重防元標乞命善書者易題曰書蔡氏傳庶幾於義而安末由參承卽日餘寒尙峭惟冀若時以道自重

與趙伯器書【延祐乙卯】

自子敏教授去後之便不克寄書日來想爲學日益令祖相公尊履壽康尊父令叔動止咸吉某今嵗畱山中頗得絕人事與朋友旦夕相語溫習舊聞防有新得但目力不及而寸心摧阻非向時爲學比其進蓋若挽彊弩爾思溫一疾竟不起五月十七日已成長往心墮膽裂魂消神防不知所以自處也始期一二年間爲畢室家之願付以祭祀之責而某得以絕俗謝交優遊山林以俟夭壽之命而造物見誅變生意料所不及常以人之喜動而務進取者爲不安義命而未必遂其汲汲之心某切切務退以求保全所畀賦不欲之爾天乃區區吝一靜亦不以見畀何耶今則進退無據後顧深憂將何爲也吾子聞之亦能爲一嘆否王希文志甚専力甚勤然每爲虛曠逺之論而欠循序縝宻之功大率得之朋友漸漬日固日深遂以爲本所有也數月間痛爲刮除知就平實近來年少气鋭喜怪厭常彷想乎髙大而不知有細防每每奇論如此吾子知所向方希文談道吾子純粹不絕口固知不爲搖撼否則迷不知復流爲誕妄非小失也與希文暫歸城府舟中觀吾子贈行序文有訐直之風無溫厚之气多自廣狹人之意少遜志務敏之心且在我者或未能盡超脫乎此則爲是說亦太早計而自欺矣道固無所不在聖人修之以爲敎故後欲聞道者必求諸經然經非道也而道以經存傳注非經也而經以傳顯由傳注以求經由經以知道蘊而爲徳行發之爲文章事業皆不倍乎聖人則所謂行道也傳注固不能盡聖經之意而自得者亦在熟讀精思之後爾今一切目訓詁傳注爲腐談五代以前姑置勿論則程張朱子之書皆贅語爾又不知吾子屏絕傳注獨抱遺經其果他有得乎未也不然則梯接淩虛而遽爲此訶佛罵祖耳由是觀之吾子之气亦少鋭歟且序文見褒者則爲太過而某平生之學未敢外先哲之言以資妙也固疑此文有激而然識者觀之或有以窺吾子不可不謹也山中朋友從愚成防防一書多得助所不及欲借前大地圗校正幸稟令祖相公得暫付至以備參校或希文家人或別有約便實封寄何敎授處希文歸日必可返璧不致浮沈也此身若拘囚不可復動未知何日千萬惜日問學爲正之歸毋負向日嵗寒之言幸甚

代人上書補儒吏

某月某日後學姓某謹燻沭裁書再拜上獻於某官閣下周官自公孤至下士凡八等外取於諸侯內舉於學校皆以徳以才大夫而下大事則從長小事則専達是受一命以上皆得以行所學而遂其志其贊治之吏曰史則官長所自辟蠲其課役而使之造文書給趨走而已謾不敢可否事漢初用蕭曹爲相國而士人皆出於吏是以由吏入官者終漢世不革自縣郡佐吏斗食吏進而爲公卿者往往多碩徳大才如於定國丙吉薜宣袁安楊震之徒數十人皆是選也然𨿽爲吏其於政事進退予奪皆得預參廷辧面爭不専以詭隨爲事是周之吏賤而漢之吏貴矣大朝式考古訓自吏擇官故由吏升而爲公卿者不可一二數今聖天子下明詔設科取士而官之徳至渥也有不得預於此者則使由吏以進夫取才於學周制也選官於吏漢法也由儒入吏由吏拜官則兼周漢之任人然則今之爲吏者可謂貴而士之生斯世可謂幸矣某防而誦長而習亦思以自治其身者有及乎人而欲進無道固知竽門非鼓瑟所也方今文運開明拔茅彚徵而某猶且占畢呻吟於窮閻之下則自棄甚矣今亦旣上名公府而平昔局束固守不能自衒鬻立聲譽以動上人之聽而圭竇蓽門儲無儋石故亦無攀援之勢以爲進取之資則是徒混案牘不得自奮也惟明公寛仁愛人汲引後進有如不及而某猶且緘嘿不一自明則終無可以進之日矣伏惟憐而幸之陽和一噓轉寒爲燠使預於斗食之列誠冀平日小有得者一試之爾亦豈敢望復有升陟如漢之爲吏者哉惟明公鑑之某再拜

白雲集卷三

欽定四庫全書

白雲集卷四

元許謙撰論

學校論

乙已

三代取士於學校爲致治之術後世養士於學校爲飾治之文治道所以不同者在於學校廢興而已昔者聖人有髙世之慮絕人之智舉天下而經綸之以謂非人材不足以爲治而眾人者非敎誨鼓舞之不足以成其才此學校所由興也自閭裏之塾至於黨庠術序國學敎以三物造以四術尙賢以崇徳簡不肖以絀惡其敎之也詳而取之也嚴是故天下無不學之人而用者無不材之士以天下之大付於人理之而求皆備於學故學校者爲治之原也聖人百世之師事不師古而徒曰我善爲治而不本於學校不法於三代吾未見其可也嬴政破滅吾道非毀聖賢銷簡編而尙鋒鏑左仁義而右謀詐遂使百世不復見三代之善治者秦之罪也秦不足道也繼秦之後足以有爲之時屢矣將大有爲之君時出而習聞其說樂爲其所爲設科擇人而不取於學校其流至於以文辭翰墨計天下之士亦陋矣然則使百世無善治者非獨一秦也魏晉以變詐攘奪得天下烏足以知此陵夷至於隋俗益薄而僞益滋道日防而文日勝𨿽或開學校聚生徒養之不能用敎之不法古唐宋立學徧郡縣得其名未見其實大抵失於養士以飾治爾夫天下之人皆習今而厭古以耳目之所迨者爲常一旦捨其舊而新是圖則將驚駭瞀而不知所止事之旣失不逺而復可也隳三代之法者固秦之罪復三代之古以救秦之者實漢之責東都光武起自諸生故功成而興學明帝尊敬師傅臨雍拜老開學館招經生近古爲盛亦不過舉祖宗之舊法未能復乎古也其責豈不在西漢乎髙祖馬上得天下間關百戰之餘繼以亂臣叛將承踵接武弓不及韔冑不及免已入於長陵之土矣況以溺冠嫚罵之資輔以叔孫通綿蕝鹵莽之學責人不可求備也文帝時天下衣食足可以施仁義而謙讓未遑惜哉然則使百世無善治者漢文之過也武帝舉遺興禮置博士弟子倡爲章句訓話之學豈經濟之道哉聖人之教於此盡矣嗚呼或者以爲湯舉伊尹於野髙宗舉傅說於徒文王舉太公於釣豈必皆學校乎人生自入嵗皆入小學及十有五年選其俊秀者入大學以養成之學校之外豈有遺材乎如伊傅太公之倫學成而隠者也堯之舉舜也何如曰陶唐之學其詳良不可得聞而堯舜性者也亙古一堯舜耳當此之時比屋可封則其敎化亦可知矣禮樂至周而大備非聖人之自私也理也勢也吾故曰爲治者不本於學校不法於三代未見其可也

朋黨論

余讀歐陽子朋黨論洞見小人之情狀嗟乎君子之生斯世何其不幸歟愚以爲朋黨之禍固小人爲之亦世道衰而君子少也何也以其可以名指而數計也唐虞之民比屋可封可以名指而數計乎惟時小人則可以數計曰共工曰驩兜曰三苗之君曰鯀堯舜之世指小人之名而數計之足以見天下皆君子而惟四小人也朋黨之論興亦指君子之名而數計之足以見天下小人多而惟數君子也蓋嘗論天人之理一致耳天之气有陰陽人之類有善惡夫陽生於子而極於己消於午而盡於亥春夏之時𨿽或有嚴厲蒼涼之气不能終日以陽方盛不可奪故也秋冬之時𨿽或有炎蒸溫燠之气亦不能終日以陽旣衰陰得以専故也以堯之時而四凶人間於其間爲善類之玷故務決去若眾陽之消防陰不勞力而已復於和气之中矣陰道旣盛陽不得而勝之猶國家之運衰聖賢之君不作羣小人進用而數君子方欲與之力爭而較勝彼陰邪小人必牽引醜類排抑摧沮無所不至馴致其禍自履霜而至堅冰也君子小人不兩立而寡固不可以敵眾勢然爾且黨之所逮非惟居位食祿者而已下而艸茅布衣凡行義有以異乎小人者必皆搜擿而無遺夫舉當世天下之善士至今可以指其名而數之則君子之少可知矣易之爲書道陰陽而明吉凶者也在夬之上六曰無號終有凶防陰爲眾陽所決𨿽號亦凶也剝之上九曰碩果不食君子得輿陰盛矣惟孤陽如碩大之果獨存譬君子在上勢𨿽孤猶爲眾人所仰望也聖人之抑陰扶陽蓋如此陽不可絕剝窮則復君子𨿽少君人者能用之猶可以爲善國且將拔彚以進矣在處之何如耳朋黨之禍始於漢其亡國也不旋踵唐不能監之而又亡宋不能監之而又亡嗚呼使唐宋之君知殷監之不逺而觀象以玩辭則不蹈前人之危轍矣

雍姬論

祭仲専鄭伯使其壻雍紏殺之雍姬知之謂其母曰父與夫孰親母曰人盡夫也父一而已胡可比也遂告祭仲仲殺雍紏甚矣雍紏之不智也國之大事而謀及婦人欲殺其父而先告其女其死宜矣余獨悲夫雍姬之不獲於義也夫非有私憾而欲爲賊也奉君之命除逼已者其勢不兩立非夫誅父則父殺夫紏𨿽爲大夫而不如仲之専幾不宻則禍立至其言曰父與夫孰親固知謀泄則夫必死身旣從人則當天其夫乃不能擇義而以是爲問遂至於夫而君危惜哉君臣也父子也夫婦也人之大倫也一事而三者預焉此君子所難言也非常之變遇之者不幸也雍姬之事非常之變也聖人制禮情之施於所親其等衰皆在於服女子在家防父母三年已嫁則防夫三年而於私親降由是觀之蓋可見矣且父而死君命也泄謀而死其夫猶已殺之也然姬非不知親其夫也蓋昔日未嘗聞姆師之訓故於大義不能權其重輕特卜於母以決其疑爾則未知姬所問之意也盍亦告之以三從之義申之以敬戒之言謂父固所當親而已嫁則從夫者也以是詔之姬必有以處之矣彼以請問之道來乃遽語之以狂悖之語姬以爲天下之大義誠如是也遂殺其夫而不顧姬之不義母之敎也且人盡夫也之一言豈惟防其女於惡將使天下後世爲人妻而聞之者販易其夫視若奴意之所適則𨿽奔誘棄背亦或莫之禁也壊夫婦之倫傷君臣之義祭氏之妻不容誅矣𨿽然此雍姬之不幸也夫不可殺而君事不可敗則將視其父之死而不救歟使姬而知義其處此也如之何諫其夫使辭於君不得命而先仰藥以死不忍見其父與夫之相殘也庶乎其可也

說

夾谷可與字說

潁川夾谷君名立字可與聰明人也好學篤志制行潔修言語有章威儀彬彬謂余曰父命以名而友以字我子其爲我說竊以爲君之名若字聖人言也此豈容贊一辭而訓詁辭義前修講之明矣愚何敢贅然此經凡六言而目有四其次第淺深皎然無疑自學而至於立固已深造進於權則大全矣余觀君之以禮律身以義度物其幾於能立而進於權者歟昔者聖人使漆雕開仕其自言曰吾斯之未能信夫盡心知性以知天苟一毫不自慊不啻爲未信也聖人其不知人而誰知於開猶不得察其心之未盡者惟開也自知之明而不敢必是亦爲學者師也知人古所難而自知亦不易以余之昏陋企君不可及君明於自知則亦以今之所至驗之聖人之言實其虛而充其所容守其可而求其未可吾見君之化於道矣

姚原魯字說

延祐丙辰五月二十有七日信安姚君過余揖而進自道其姓名字出書卷授余曰此吾友贈我以名若字之說君亦幸以教我余取而讀之有述姚君之語曰予名洙父命以原魯代名又贊之曰至哉乃翁之字其子也余謂子生三月父命之名禮也盈天地之間皆物莫不有形與聲惟動物之聲自已出人則靈而用夫物者也物之無窮皆欲以供乎用是以智者緣其形以聲名之然後天下皆知名是者足爲是用命之無不如是焉人之類則又有上下親疎之等而以父子君臣之屬名而別之矣然其生也無窮而各欲親其親姑謂之曰子則眾人之所同也故假物托類私以名其子爲子者亦知此吾之専名也故有命呼則惟而起其父兄以是而呼之他人亦得以是而呼之自忠質趨文而自卑尊人之禮至於旣冠而成人者又緣其名取義以字之所以尊其名則字者朋友之責而以其名獨歸之父兄亦所以全父兄之尊也故曰幼名冠字周道也然周公之於召公原壤之於孔子曽子之於子夏猶直名之而未盡以爲諱是則古之道也今姚君自爲名而父字之何謂哉乃所願則使其子學孔子之道歟蓋洙魯水也魯聖人之居也今洙之地非魯矣猶求其原不忘本也聖人之道常道爾載之於經充塞乎天下猶水之在地無往不有也奚陳迹之尙而必求洙之原於魯乎子在川上曰逝者如斯夫不捨晝夜於水見道體之流行也夫水漸涵濡潤無細不入其用防矣及流而爲川瀦而爲海震蕩漂汨汪洋漫衍則物之鉅未有過之者道之費不尢著於此乎觀水必求其原學道庸可不探其本乎道之流行無間形於目接於身錯綜於萬事罔或非出於此則統宗防元其有在乎𨿽然語大而遺細言逺而忘近不知下學而務上達譬之日月星辰皆天也舉棄之而獨指蒼蒼者曰天之全體在是正今日學者之病也抑又有說焉原者水之始也壑者水之委也蒙發於山順而趨下三危之黒水積石之黃流濟之沈伏弱之渙散渭之淸涇之濁其始固不可同也及其歸於大壑和比合同始不見其迹無損無益始知其大揚觱沸之泉而曰聞道一曰莫巳若矣則又非學也且水險物也剡木而乘之放於中流一瀉千里方快於心而操之少懈則覆矣其原則濫觴耳是又不可不懼

雜著

跋潘明之所藏吾立衍書素書

道備於六經語孟學者捨是則無所歸周衰老聃最先出其言不能合乎中庸然平陽嘗用之於漢蓋其淸靜爲宗而以柔道行之所守者亦約之故也世傳黃公素書其老氏之徒歟子房千載偉人精忠貫日月英气蓋宇宙時然後言動中機防功成志遂明哲保身三代而下一人而已自今觀之子房之心學果盡得之此書乎昔時圯上授受果今之書乎不必深論也明之潘君學道本於經而旁通曲究見素書而喜之蓋景慕子房之爲人而並及其書也道在天地間亙古今若一賢人君子得之者如合符契惟其所遇之時不同故其設施有異爾倘使子房生三代盛時亦必興禮樂致文明功業不止如是而已故效先覺者當探其心不當泥其迹沙丘之馬牝而黃九方臯可謂善相者矣明之之意豈果書云乎哉明之所藏本武林吾立衍書衍以小篆妙今世此卷尢可觀

跋陳君采家藏東坡墨迹

伊尹元聖一徳身任天下其就湯就桀動皆至誠固不可以後世常人之心議之也子厚東坡之論亦各有所見爾坡翁詞翰絕古今其片言隻字皆可寶此紙筆法精妙凜有生气觀之使人興起陳君其爲天下寶之

跋妙沙經

彛倫常典萬世不可變者經也古之聖人法言懿行載之六籍而垂示終古者是巳聃瞿氏之言類名經其道可常耶否耶吾不學之不知也抑嘗聞釋氏之徒誦其師之言𨿽不可與吾道合要皆以調伏此心爲主而後可以盡其性至於禍福因果則其論之下者也楊徳公夢有告以妙沙經旦求於人而得之謂善果可由是致然以爲世罕有而人或未信也質之於習其道者而信且欲求言余辭以不知而請愈力余謂天下之言𨿽道不同亦各有理妙沙經之理何在耶吾不知也夫夢生於想與因非想與因則心未有所主故爾昔人夢鹿而得鹿是亦想之類今夢經而得經其想耶其非想耶吾亦不知也

回南臺都事鄭鵬南凂防書傳書【蓋鄭有讀書凡例之問】

某比辱指使防正書傳不揣蕪陋弗克辭謝輙分句讀污染文籍髙明不以爲鄙而麾之旋拜書敎詞防謙抑若待君子某何敢當讀書凡例亦非所敢知其少年謬悠爲貧賤所奪不能力學故根防源淺所達幾何𨿽一登碩師之門其所成就如斯而巳讀書之法無過熟讀精思詳問明辧無他道也但恐大師宿儒有自得之學非晚輩之所可測識者耳千里相望無由侍立下風卽日春莫暄暖伏冀順時爲國自重

跋趙閒閒注心經

先王之道以養生送死繼志述事爲孝浮屠氏欲以眞空悟人而謂亦可覺死者故凡天下之爲子者莫不奔走趨事庶幾祖考之一覺於魂揚魄落之後其不靡然而從者鮮矣院判白公飯僧以薦厥考而閒閒趙公書心經以遺之誠足以爲孝思之助耶抑遊戲翰墨而巳耶觀其表章句義若有自得者則其志或可見矣此卷失而復得子通其寶之而觀院判公所以孝其親者而勉繼其志春秋祭祀以時思之固不必切切於覺云也右金正大八年樞院判白某飯僧薦父閒閒趙秉文亦與交因書心經遺之且自爲注釋其捲失之巳久曾孫子通爲禦史掾行部閩中復得之

書庵贊【爲石抺執中作】

典謨訓誥其名爲書經史百氏書之類與古今立言浩若煙海學貴博文旁搜逺采智哉君子庵以居之書契以來网羅無遺燕坐斯庵熟玩精索日就月將知至物格萬言參錯一理混融斥排異說信執其中書亡道存心化神應待變無窮何出非正

北野兀者贊【並序】

夫道寓有形心妙眾理物無大未有違乎道心𨿽防未始遺乎物也故能全其徳者能用物不則扞格而不通跌蕩而無據感於外並喪其內矣北野蕭侯以兀者自號是全其徳而用物者歟且彼巳相形重此輕彼囿於形者也擴然無迹物我俱亡達者之觀也自物觀心則心可均自私用智則去道逺彼兀者能止以止眾其全於徳者歟或曰莊周所謂道徳固同於吾耶侯故儒家其名之也何庸夫爝火之光足以繼日月之不及桔橰之汲可以濟雨露之未濡彼有取焉而取之豈能亂吾所謂道徳者哉又曰兀者傷於形者也奚可貴彼固曰外形骸而有尊足者則侯之意蓋欲愚智晦明以全其徳者也作兀者贊

魯鄭有人無形心成逰形之內保始之徴塵垢不止以鑑之明羿之彀中命也不中惟不知務是以輕用人以其全笑吾者眾受命獨正心逰乎徳死生不變萬物皆一直寓六骸何有乎兀莊周寓言洸洋自恣孟軻亦云辭不害志有本如是是之取爾

李齊賢眞贊

目秀眉揚神舒气緩妙手描模毫髮無間形色天性所貴踐形人見其貎莫知其心我知若人交養內外和順積中睟面盎背朝瞻夕視如對大賔力行所學無負其身

題趙仲明神

气淸而腴髯漆而疎二十餘年貎肖不渝蓋人可見者君之面其不可探者有罔象之珠進之進之無愧此圖

題趙昌甫詩卷

昌甫以辛丑嵗副月魯花使宋大臣阻蔽不使廷見拘之他所月魯花病卒昌甫欲自決不果囚繋三十六年大兵下江南然後歸

馬宏不殉王忠死常恵終隨漢節歸亡國折衝無善防使星千載自光輝

題節婦朱氏詩卷

余讀禮至昏禮萬世之始一與之齊終身不攺其禮嚴其辭峻是知夫婦者天地之義陰陽相須容有貳乎故夫死不嫁此婦人守身之大法歟及讀儀禮傳乃有夫死妻穉子防而適人之論是蓋不得巳而然又知聖人制禮爲中人立法賢者固不必俛而從也婦人之職奉祭祀事舅姑主中饋相其夫君者非一端而委身之後守死善道則其大節也世之知義者固能行之蓋亦鮮矣古汴朱氏年四十而釐家徒四壁獨撫防女冰蘗自守紡績織紝以供衣食奉公賦養其姑甘防不廢生事死葬皆能以禮辛勤且二十年此其生質貞介與禮義合可謂加於人一等矣蕭君仲堅敍列事實名公鉅儒皆爲詩辭以贊其美將上之朝以求表厥宅裏宜哉𨿽然朱氏盡婦道而巳未必求知於人也古者婦人之令不出閨門使朱氏復知此義寜不反有慍乎若夫國家彰善之道自宜采摭書之國史千載之下聞之而有興起者奚但旌顯一時而已哉然則又非朱氏之榮乃國家之光也

答或人問

太極圖之原出於易而其義則有前聖所未發者周子探大道之精防而筆成此書其所以包括大化原始要終不過二百餘字蓋亦無長語矣謂之去無極二字而無所損則不可也太極者孔子名其道之辭無極者周子形容太極之妙二陸先生適不燭乎此乃以周子加無極字爲非蓋以太極之上不宜加無極一重而不察無極卽所以贊太極之語周子慮夫讀易者不知太極之義而以太極爲一物故特著無極二字以明之謂無此形而有此理也以此防民至今猶有以太極爲一物者而謂可去之哉朱子辧之精而曉天下後世者亦至矣此固非後學之所敢輕議也此外則無可疑可辧者矣非朱陸二子之思慮不及也太極兩儀之言圖本於易也而兩儀之義則防有不同然皆非天地之別名也易之兩儀指陰陽奇偶之畫而言圖之兩儀指陰陽互根之象而言也易以一而二二而四四而八八而十六十六而三十二三十二而六十四圖以一而二二而五五而一一而萬者也易以陰陽之消長而該括事物之變化圖明陰陽之流行而推原生物之本根圖固所以輔乎易也惟以兩儀爲天地則大不可以易之兩儀爲天地則四象八卦非天地所能生以圖之兩儀爲天地則五行亦非天地所可生也夫太極理也陰陽气也天地形也合而言之則形稟是气而理具於气中析而言之則形而上形而下不可以無別所謂圖以陽先生於陰與太極生兩儀者異此猶有可論者太極之中本有陰陽其動者爲陽靜者爲陰生則俱生非可以先後言也一元混淪而二气分肇譬猶一木折之爲二兩半同形何先後之有易之辭簡故惟曰生兩儀圖之言詳故曰動而生陽動極而靜靜而生陰靜極復動陰陽旣有兩端出言下筆必有先後其可同言而並書之乎況下文繼之曰一動一靜互爲其根則非先後矣而下文又曰分陰分陽兩儀立焉乃先言陰而後言陽此周子錯綜其文而陰陽無始之義亦可見矣當以上下文貫穿觀之不可斷章取義也𨿽然動靜亦不可謂無先後自一气混沌其初始分須有動處乃其始也元防運世嵗月日時大小不同理則一也其气之運行皆先陽而後陰一嵗之日春夏先而秋冬後春夏陽也一元之運子先而午後子至巳陽也數以一爲陽二爲陰一固先於二人以生爲陽死爲陰生固先於死孰謂陽不先於陰乎但未動之前亦只爲靜此乃互根之體終不可定以爲陽先爾所謂太極之下生陰陽陰陽之下生五行及乎男女成形萬物化生圖中各有次序則是太極與天地五行相離則又不可也陰陽不可名天地前旣巳言之矣太極陰陽五行下至於成男女而化生萬物此正推原生物之根柢乃發明天地之祕而反以爲病何其異耶太極剖判此世俗相承之論非君子之言也太極無形何可剖判其所判者乃一元之气閉物之後溟涬漠至開天之時則輕淸者漸澄而爲天則重濁者漸凝而爲地乃可言判爾太極陰陽五行之生非果如母之生子而母子各具其形也太極生陰陽而太極卽具陰陽之中陰陽生五行而太極陰陽又具五行之中安能相離也何不卽五行一陰陽陰陽一太極之言而觀之乎所謂乾道成男坤道成女則二气不待交感而各自生物又不可也此一節自無極之眞二五之精妙合而凝乾道成男坤道成女二气交感化生萬物作一貫說下安得謂不交感而自化生耶成男成女朱子謂此人物之始以气化而生者气聚成形遂以形化而無窮眞精合而有成而所成者則有陰陽之異其具陽之形者幹之道具陰之形者坤之道又合則又生至於無窮皆不出乎男女也今所問之言果有所疑耶或直以周子之言未當也如其果疑則以前說求之或得其梗槪直以言爲未當則非敢預聞此不韙也待承下問敢以爲復

七政疑

唐堯命羲和居四方考天象惟舉分至四中星而知日之所在又言以閏月定四時成嵗而知月之所行典文簡古存其大法推步之術未詳西漢天文志始曰日東行星西轉而周髀家有日月實東行而牽西沒之說其論天轉如磨者則非論日月右行者則是自是志天文者轉相祖述以爲定論言日月則五星從可知矣唐一行鑄渾天儀注水激輪一晝夜天西旋一周日東行一度月行十三度十九分度之七晦明朔望遲速有準然則二十八宿附天西循而爲經七政錯行而爲緯其說爲得之而文公傳詩亦猶是也蔡仲黙傳堯典則曰天體周圍三百六十五度四分度之一繞地左旋一日一周而過一度日月麗天亦左旋日則一日繞地一周而在天爲不及一度月則尢遲一日不及天十三度十九分度之七積二十九日復有餘分而與日防合气盈朔虛而閏生典謨之傳巳經文公是正而公蓋許之矣意以爲日者陽之精其健當次於天月陰精也其行當緩月之行晝夜常過於日十二度有奇是陰速於陽不若二曜與天皆西轉則於陰陽遲速爲順合宜蓋亦祖橫渠先生之意其說可謂正矣然愚以古說校之其可疑者有七天體左旋七政右逆則七政皆附著天體遲速𨿽順其性而西行則爲天之所牽爾然有所倚著各得循序若七政與天同西行恐錯亂紛雜似泛然無統一也日君道也月臣道也從東行則合朔後月先行旣望則月在日後及再合朔是月之從日爲臣從君爲順若西行則日在月前至望後再合朔必日行後月是君從臣爲逆二也大而一嵗陰陽升降小而一月日月合朔此正天地生物之心而陰陽得於此防合而以造就萬類者也以一嵗之運陰盛乃生意收斂之時而品物流行舉霄壤之間曷嘗有一息間斷哉其所以於盛陰閉塞之時而生生猶不息者正以日月之合以繼助元气之偏也然凡進者陽道也生道也退者陰道也死道也日月東行則月之進從日之進西行則月之退又符於日之退三也【日月𨿽皆進行比天行不及則如退】日月五星無殊金水在太陽前後率嵗一周天爲最速次火次木惟土積重厚之气於天體最深故比四星形最小行最遲而二十八載一周天若七政皆西行則向謂遲者今反速向謂速者今更遲是金水行最遲故一日卽退一度而一嵗周天土行最速常及於天大約二十八日始不及天一度而二十八嵗然後周四也星𨿽陽精然亦日之餘也以日之陽次於天且一日不及一度星之陽不及日逺甚而木十餘日土二十餘日始不及天一度是木土之精反過於日逺矣五也五星以退畱遲疾伏伏疾遲畱退五叚推步姑以嵗星言之大約退九十三日而畱二十三日而遲疾伏共行二百六十餘日而復畱而復退是行常三倍於退而退四倍於畱之日然行乃其常而退乃其變也若西行則行爲退退爲行是五星進日甚少而退日何其多六也星家步星伏行最急疾行次急遲行爲緩畱則不行退則逆而西此皆以星附著天體而言者也若七政隨天西行則天自天星自星不可附著天體且附著則爲東行矣然則星家所謂遲疾伏皆爲最緩而不及天所謂畱則不可言畱乃行而與天同健一日皆能過於太陽一度至於所謂退乃更速過於天運矣七也由是言之則古法比蔡傅爲宻文公不可復作而吾師亦已下世無所質疑姑識於此以俟知者而問焉

八華講義

書曰惟學遜志務時敏厥修乃來允懷於玆道積於厥躬人生無知無能必學而後有所得學者當順遜其志虛心以求専以是爲務無時而不敏則所修者卽源源而來矣蓋爲學之要甚速人病不求爾苟専力以求之則無時無處非益也其效之速旣如是能篤信而深念於此攻之愈深則道之積於身者日盛矣遜志則有細宻之功時敏則無間斷之患其來其積皆自此得之古來論學實始於此固萬世之成憲也然而所學果何事耶學爲聖人而已聖人果可學而至耶聖人之性非與人殊不過盡人倫之至而已學者以聖人爲之標凖知其的日行以求其至明其道而不計其功至於聖賢之分量成效之淺深皆自然而然已不得預也一有計較期必之心則非所以爲學矣且天之生人也其倫有五曰君臣父子夫婦長防朋友五者天下之達道舉天下之事錯綜萬變莫不畢在五倫之中天之賦人以形卽命之以性其類亦有五曰仁義禮智信五者天下之常道舉天下之理枝萬殊莫不畢在五性之中詩曰天生蒸民有物有則人倫物之大者也五常物之則也昔者聖人使契爲司徒敎以人倫父子有親君臣有義夫婦有別長防有序朋友有信曰勞之來之匡之直之輔之翼之使自得之又從而振徳之使敎者以是而敎學者由是而學蓋人倫之外無餘事也五常之外無餘理也父子之所以親爲人心本有此仁君臣之所以合爲人心本有此義心本具乎禮長防所以有序心本具乎智夫婦所以有別朋友之所以交非心本有此信乎五常之理原具於吾心而無少虧人倫之事日接於吾身而不能捨此道之所以不可須防離也此學之所以當遜志而務時敏也五常之道配乎人倫𨿽各有所主然而未嘗不互相爲用父子主於仁而深愛和气愉色婉容是仁之仁父母有過諫而不逆是仁之義應惟敬對周旋愼齊是仁之禮先意承志樂心不違是仁之智生敬死哀事親有終是仁之信此子事父之大略也君臣主於義而以君成禮弗納於淫爲義之仁道合則從不可則去爲義之義責難於君陳善閉邪爲義之禮達不離道澤加於民爲義之智托孤寄命節不可奪爲義之信此臣事君之大略也由是而推之保身以盡夫孝致身以盡夫忠細防委曲莫非五常之用也又反而推之父慈其子君使其臣亦莫非五常之用也又廣而推之夫婦之別長防之序朋友之信而五常不可勝用矣鈞是人也鈞賦是性也聖人生而知之安而行之眾人則迷而漸逺故效先覺之所爲乃可明善而復其初然而天下之理豈易窮天下之事豈易周非盡博學審問愼思明辧之功不可也自中古君師之職分則敬敷五敎之任不出於司徒而切磋琢磨之責全在於朋友或扶持開導奬勸誘掖於人欲未萌之先或攻擊淬礪防閒禁遏於天理旣虧之後心之方虛則使戒懼於不睹不聞之際意之初動則使謹愼於巳所獨知之時是以講貫乎仁之理明則父子得其正義之理明則君臣得其正禮智之理明則夫婦長防無不得其正矣是故朋友之名𨿽居五倫之後而於學問之事實先朋友之職較之四倫若輕而於學問之功實重學者欲極夫四倫之理實盡朋友之道欲盡朋友之道在明夫信而巳矣天之道一於誠其流行則爲元亨利貞之徳人之性一於信其昭著則爲仁義禮智之綱故曰誠者天道思誠者人道信者誠之異名能盡人之信則可契於天之誠矣朋友講習非信無以成徳也某少而失學長而寡聞闒茸迂疎鹵莽滅裂𨿽嘗立於碩師之門歷時淺而用工防環顧其中未少有得諸君過聽彊要而來欲以輔仁內實懷愧諸君天資卓犖問學有素年若道似略無相逾未知所以奉益也然愚平昔誦聖人誨子路知之爲知之不知爲不知之語深所服膺毎欲以信自守講問辧析有分寸之知敢不傾竭爲諸君言苟所不知不敢穿鑿爲諸君誑諸君其亦篤於信以求信天性惇於朋友以求盡人倫交勸互發非彼得則此得焉庶不孤此防也

詞

秋思祝英臺次韻潘明之

上簾鉤開硯匣詩興在風栁磊塊胸懷臨鏡謾搔首看他冉冉來鴻匆匆歸燕時不再且須傾酒釣鰲手無柰萬里煙波空舟竟何有未卜行藏心事幾憑牖最宜野月穿山云擁戶个中樂有人知否

蝶戀花【正月十一日】

楊栁池臺春信早簾捲東風猶帶餘寒峭暖透博山紅霧曉洞簫扶起歌聲杳初試花冠金鳯小鬢亂釵橫長怯傍人笑銀燭未殘樽未倒雞聲漏水頻催曉

白雲集卷四

附錄

學箴

東平王生麟自蕪城來求受業於余適余病劇昬瞀莫能相告防道畱連僅一載蓋垂槖而歸於別也復求一言因書近作學箴以遺之

聖人在位言行皆道素王無民巳任於敎天髙淵深學貴知要繄人一心酬酢之機理備萬物欲流易危先民有作惟此之治精義入神匪思不得執辭泛求幾逐於物審是之宜惟學之則操之有道有夢斯覺闇然日章如追如琢全心弗全非聖之學【行平聲讀】至順二年九月十又七日金華許謙益之父書

元史取學術足以輔敎傳後者著儒學傳而金華許謙居其一焉謙字益之世稱白雲先生受學於同郡金履祥履祥學於何基基學於黃幹幹則朱子入室弟子也傳授之正厥有原委故當時登門者以爲榮幸東平王君麟逾齊魯渉江淮逺來從先生遊及期謁告歸省先生懼其荒而業也手書所著學箴以勉之而大要以存心爲本吁先生之敎人者如此史之所稱信不誣矣旣而王君以鄕貢進士典敎昌平其所以淑諸人者又豈出乎先生規矩之外哉惜余不及見之嗣子延齡與餘同官翰林出此卷求題輒疏其授受所自識諸左方以致景仰之私云耳永樂辛卯三月望日右春坊大學士兼翰林侍讀永嘉黃淮書

右學箴一篇金華許謙先生書以遺其徒東平王麟辭優理至誠有以得乎爲學之要今麟之子延齡爲翰林檢討用表章之間以示予讀之三復起敬有以見先生敎人以道而麟必能造其閫奧惜乎未有以考見其成也且予聞麟之事先生克盡其道居維揚時聞先生歿悲不自勝卽爲發防後凡遇生辰忌日必設祭去酒肉不食先生所著有尙書表注大學疏義二書麟又爲刻板以傳於此可以見先生之徳漸漬於人心者深而麟之所以報先生者亦極其至也傳曰民生於三事之如一麟蓋有焉近世斯道不明敎者不以正而學者無其誠有朝立館下而夕相詆訾𨿽韓昌黎猶不能無憾於籍湜輩矧其他乎求如麟之所爲邈乎遼絕麟可謂有道乎哉先生之敎於是乎在矣不揣僣逾用敢書此於後以警夫世之爲師弟子者先生字益之號白雲道士元史有傳麟字【闕】領元鄕薦仕爲昌平敎諭以終然所用未究其所學吁惜哉因書此於卷末以歸延齡宜寶之勿失也永樂辛卯夏五月端陽日翰林學士兼左春坊大學士廬陵胡廣拜手謹書

昔聞翰林檢討王延齡先生云其先君從許益之先生學得考亭之正傳先生嘗手書學箴一幅以遺之延齡珍藏於家將終授其甥李公方曙持以示予字畫遒勁沈實非表裏一於敬者不能作見之不覺正立拱手其辭則以一心爲酬酢萬變之主然不能無欲以間之在治而去之也學貴知要知要則能守約故其傳萬世無也學者宜服膺於是焉後學東吳張洪拜書

理學之在天地間猶布帛菽粟之切於民生日用不可以一日捨也捨之則民凍且餒矣𨿽有夜光之珍連城之璧奚以爲故自三代以還歷漢唐而宋濂洛諸君子始接洙泗之傳而大集於考亭及考亭門人勉齋傳之而得北山何文定公魯齋王文憲公二公相師友而又得白雲許文懿公傳之然皆婺人也親相授受不失其傳考亭之學至是蓋益明矣予嘗見公白雲集一帙讀之恨未全也玆於方伯江浦張公所又得一帙讀之末則附錄示門人王君麟學箴一篇系以永樂間諸翰林題跋公亦欲予言之蓋益嘆夫文懿之言皆諄諄懇到不背師說眞有功於理學也公其出而全之豈不深有便於後學欲尋文懿之緒餘者哉天順六年壬午夏六月旣望翰林侍讀學士直文華殿後學雪間錢溥謹跋

白雲集附錄

