《慧珠閣詩》淸多隆阿

●目錄

序

附錄

桃花扇傳奇題詞

卽事

旅次

客久

遇雨

書院夜話

秋遊

村居

出省感事

春日雜興

夜宿棗林

抵家偶成

古風

秋懷

徵人怨

陽關旅況

東符象芝

古意

遣悶

冬閨詞

雪霽野望

庚寅元日

古城

擬十索曲

關山月

獨不見

遠別離

春日詠懷

閨中詞

春閨曲

菜花

踏靑春詞

消夏

人參

旅館消夏

閒情

松山懷古

杏山懷古

寧遠道中

獨吟

乙未元日

丁酉元日

春柳

夜漁詞

惜春詞

暮春感事

落葉

殘蘭

寒夜偶成

花影

南塘夏景

書齋小景

新秋之密峯嶺因重遊窪子塘卽景得句

登駱駝崖絕頂

淸籟軒秋日遣懷兼寄友人

九日登松峯寺東山晚眺

紅葉

白蝶

黑蝶

春遊出郊

行次蟒溝

沈陽村居西軒卽事

望醫巫閭山

關右道中雜詩

旅懷呈徳濟堂同年

過十三站由南甸至牛莊作

渡碧流河

再之金州次向陽堡作

溪村晚春

過舊園

遊松云寺

旅邸雜感

旅館雨夜

刺麻屯曉發

復州十詠

海城縣

觀物

暮秋由一面山之金州長甸鋪作

擬古

擬古

重陽

旅邸久寓出郊有作

覆贛楡令隋九薌同年

●序

平原太守﹐望重眞卿﹔天寶諸公﹐聖推子美。存兩間之正气﹐剩一卷之遺詩。心常照於汗靑﹐弗得其死﹔血𨿽終於埋碧﹐是謂如生。未仰髙山﹐詎知流水岫巖。多雯溪先生世衍長白﹐賦擬太玄。祖揚佐命之勛﹐品慕通徳之裏。拔才貢樹﹐載譽儒林。寫張衡之四愁﹐敏陳思於七步。橫胸萬卷﹐過目十行。筆開江令之花﹐門植陶公之柳。慧珠題閣﹐惜未覯於全牛﹔唾玉成章﹐詞殊麗於吐鳳。迨夫講學鹿洞﹐增價龍門。作武城之弦歌﹐奉文壇之圭臬。陰濃桃李﹐雅集吟哦。陸放翁豈可三日無詩﹐李太白早識浮生若夢。乃赤眉之構亂﹐竟白首以殉忠。名畱豹皮﹐屍還馬革。偉烈同於斷舌﹐著作富於等身。莫起九原﹐垂焰萬丈﹔爰搜殘簡﹐刊列叢書。允敷桑梓之榮﹐聊慰松楸之弔。比魯公年向八秩﹐授命同規﹔方杜陵歲長一齡﹐遭時不造。烏虖﹗地埋白骨﹐淚墮峴山之碑﹔人鑑丹心﹐紙貴洛陽之巿。歲次丙子﹐時維仲春。徒河後學王暉謹序。

●附錄

例封文林郎乙酉科拔貢生多公墓志銘

張玉綸

鳴呼﹗公之墓﹐果何地耶﹖而予乃銘之。公少予六歲﹐方冀公之銘予﹐而予忍銘公乎哉﹗然事至今日﹐予又忍不銘公乎哉﹗於是﹐遙爲之銘曰﹕岫巖之精瀛﹐�那之靈苞。含符吐毓﹐此奇英淵涵九徳﹐沈潛六籍。人許麟龍﹐品推圭璧。天胡不弔﹐哲人云亡。少微彗蝕﹐星隕平陽。忠則酬君﹐義則殉友。浩气常畱﹐是爲不朽。公舒穆祿氏﹐諱多隆阿﹐字雯溪。先世長白人﹐始祖揚古利﹐追封武勛王﹐世襲一等公。太髙祖麻穆嘉以領催﹐於康熙二十六年調盛京﹐遂爲岫巖人。髙祖諱花色﹐第三子諱英保﹐生徳普公。徳普公生二子﹐公其長也。年十九﹐補博士弟子員﹐每試髙等食餼。乙酉﹐舉拔萃科。公之爲學﹐專肆力於經﹐於帖括不甚措意。以是﹐試京兆﹐輒薦而不售。有勸之揣摩時式者﹐夷然不屑也。同年何曉楓維墀爲禮部郎﹐雅重公﹐延公教子﹐兼佐幕事。會荊州滿合士子﹐糾眾與其佐領哄。該將軍奏請各省撥旗人駐防﹐所以示四方威重也。今大半趨習文事﹐則武備弱﹐且令士子恃衿﹐敢於抗上﹐漸不可長。請裁各省駐防旗人學額﹐兼停其鄕會試。疏入﹐報可下禮部﹐盛京亦在裁停中。時或掌儀制司印主覆奏稿商諸公﹐公謂﹕盛京者﹐俗所謂皇上老家也。都京旗人﹐皆自盛京移來。謂都京旗人爲駐防可﹐謂盛京旗人爲駐防則不可。願以此持奏﹐則盛京或免裁停乎﹗何是之奏上﹐盛京果獲免﹐公之力也。會何出守江西﹐公辭歸。旣而﹐何守平陽﹐聘公爲山長﹐掌書院事。公辭﹐何屢遣人促之﹐不得已﹐乃西。初至﹐諸生寥寥﹐次年﹐學捨至爲之滿。值歲試﹐縣令某聘公閱卷﹐學額二十名。公所取前二十名捲﹐院試﹐無一遺者﹐一時服公衡鑑之精﹐且傳以爲美談云。哈公芬來撫晉﹐蒞任﹐日接控呈八十紙。哈公在部時﹐素耳何淸干名﹐悉以委之。何以爲難﹐公曰﹕是無難﹐願得兩造原捲﹐得爲君覆意之。凡窽要處﹐爲君飛簽記之﹐君斟酌審核﹐可立辦也。何從之﹐不十日﹐八十案報結。哈公覆之﹐則平反者稽顙頌徳﹐狡展者俯首無辭。哈公喜﹐稱賞何守者不置。何乃嘆謂公曰﹕吾向者﹐自謂知君﹐今而後﹐始愧知君未盡也。當是時﹐廣西長髮賊盤踞江寧﹐其別股賊竄入河南﹑山東界。勝宮保以大師蹙之﹐賊遂跳山西﹐破垣曲﹑和順等縣﹐直指太原。爲鄕導者所誤﹐突至平陽。平陽鎭兵前已調往江寧協剿﹐無守禦備城之。南四鄕火起﹐何急令閉城﹐時癸丑八月初九日寅刻也。於是﹐何謂公曰﹕兄處賓師位﹐弟已派人護公﹐可急去。弟將與此城存亡矣﹗公笑曰﹕是何言﹗愚與君同舉拔萃科﹐君王臣﹐愚獨非王臣乎﹖且愚聞﹐有聞友在難而赴之者﹐未聞有見友在難而去之者。君能殉城﹐愚獨不能殉友乎﹗何乃進而問計﹐公曰﹕君速徵兵近縣以助守﹐急請援省憲以助剿。南門當賊衝﹐君率民役自守之。東門次衝﹐縣令守之。西北二門﹐非賊所急﹐可塞其門。令通判經廳率老弱乘城﹐以壯軍勢。且勝宮保大軍壓賊後﹐若能卽日至者﹐賊必奔逃﹐城可無慮也。何從其計﹐且召夫人謂曰﹕門內事﹐一聽多兄主之。城不守﹐予不歸矣﹗遂趨出﹐公乃邀縣尉﹐俾巡街道﹐撫百姓﹐查姦細﹐令府役具器械﹐備糗糧﹐供守備。又念勝宮保兵﹐未必能實時至。令何之親信﹐匿其四子於民捨。部署甫定﹐則聞南門槍炮轟震﹐聲賊已至城下矣。公乃搜城中丁壯﹐益南門守。賊探知守備單弱﹐日夜攻不息。至次日申刻﹐忽一探役喘息汗流而至曰﹕賊攻南門不勝﹐分兵攻東門破之。主人下城﹐與巷戰死矣。公乃入見何夫人曰﹕是當死。夫人曰﹕諾。率其長女長媳自縊死﹐次婦覓帶索不得﹐剚刃死。公視其已死﹐乃出。甫至大堂﹐則賊已入署矣。問公何人﹐公曰﹕我太守友多某也。賊首曰﹕汝必讀書人﹐可隨我﹐無憂不富貴。公曰﹕讀書人斷不爲賊﹐且爲賊﹐亦斷無好死者﹐何富貴云也﹖賊仍以好言餂之﹐公卽大罵。傍賊進矛於公﹐公遂隤。賊肆殺掠三日﹐夜棄城去。何之親隨稍稍集﹐殮其屍及家人屍。獨公屍不可得。一役曰﹕必得之﹐賊入署時﹐我匿於大堂捲棚上。聞公罵賊﹐賊剌公隤﹐賊首怨曰﹕此忠義士﹐汝柰何殺之﹖令斬剌公者﹐又令人鋪大堂氈﹐包裹公屍﹐藏僻靜處﹐無令殘毀﹐以爲忠義者勸。故曰﹕必可得也。眾相與搜索﹐至署後無人處﹐果得氈裹﹐開之得公屍﹐面如生。於是﹐諸生亦少少集﹐置棺斂之﹐皆痛哭致奠而去。甲寅四月﹐喪自平陽歸﹐其子女不忍死其親也﹐開棺視﹐面如生﹐須眉亦如故﹐且無少腐穢气。眾皆以爲異﹐乃另制衣衾棺木﹐重斂之。公狀貌魁梧﹐目閃閃如巖下電。性至孝﹐執二親喪﹐不茹葷﹐不近內﹐三年如一日。重然諾﹐喜气節﹐負幹略﹐不可一世﹐以故所與神契者﹐落落可指數。讀書目數行下﹐有疑難﹐必虛心質詢﹐得一確解﹐喜動眉宇。其好學﹐蓋天性也﹗生平無嗜好﹐不邇聲色﹐不吸煙﹐不飲酒。然間與知己遇﹐亦或連浮大白﹐至十數不醉。讀書外﹐惟靜坐﹐或間一漁釣﹐取適性而已。所著書﹐有易原十五卷﹐易圖說一卷﹐易蠡十五卷﹐毛詩多識十二卷﹐慧珠閣詩鈔十八卷﹐文鈔四卷﹐詩話四卷。尢工堪輿學﹐所著陽宅拾遺四卷﹐地理一隅一卷﹐已刊行。徳配尙氏﹐子二﹐長裕﹐深庠生﹐次裕涵﹐業讀。女三﹐長與三﹐未字﹐次字李遂志。時年六十。予自聞公死﹐難信。旣爲位寢門﹐哭之。又馳書於諸知交﹐若董君玉﹑林琪樹﹑王樹三﹑廷槐處。訪其死難時事﹐擬爲立傳。乙卯春﹐其長君午坪﹐跋涉五百餘里﹐來求墓志。予不能以不文辭﹐乃就所知眞訪確者﹐忍淚而爲之志﹐更贅以論曰﹕

曉楓﹐予同門友。性明敏﹐有應變才。以雯溪之幹濟佐之﹐卽守一危城﹐可必無慮。惜勝宮保兵不以時至。又聞平陽一惡匪﹐充湖南軍﹐久從賊。賊攻南門不利﹐至東門﹐其舊夥有預於城守者﹐戰頗力。匪自城下招之﹐舊夥遂倒戈開城﹐猝不可禦。不然﹐城不可破。嗚呼﹗人生之建功立業立﹐其成否﹖固自有幸﹐有不幸哉﹗斯二公者﹐轉足悲已﹗

慧珠閣詩鈔

岫巖多隆阿雯溪

桃花扇傳奇題詞

水逝花殘舊迹無﹐閒金剩粉半模糊。蕓亭老子多情甚﹐演出南朝士女圖。

綺樓深貯海棠嬌﹐輕拍玉牙按玉簫。一闋新聲君一笑﹐六朝灰燼又南朝。

赤眉求印擾天街﹐甲馬森森劍戟排。十里煙花遭劫火﹐惟餘明月照秦淮。

滚滚長江鐵鎖開﹐吳姬越女下歌臺。春燈可是中興樂﹐召得干戈徧地來。

衰艸寒煙古渡頭﹐漁人悲唱秣陵秋。無情最是秦淮水﹐猶與前朝一樣流。

媚香樓畔艸萋萋﹐樹自成陰鳥自啼。一曲江南十斛淚﹐橋人重到畫橋西。

卽事

鳥雀暮歸樹﹐牛羊暮歸村。遊子方駐馬﹐阿母正倚門。斗然見兒面﹐喜極淚沾巾。謂得汝病信﹐憂集忘饔飧。旅處縱云順﹐懷鄕猶苦辛。況乃值坎壈﹐鬱鬱倍傷身。鴻信旣濡滯﹐鯉書復沈淪。望汝如望歲﹐從朝望至昏。

半日猶蹙眉﹐此際眉忽展。歡喜容愉愉﹐詰問情款款。藥餌需人煎﹐誰與爾相伴。安否有人看﹐誰與爾相善。爾衣或單寒﹐爾運亦屯蹇。一一訴根原﹐燭昏花再翦。出門望星天﹐斗柄已東轉。昨宵覺夜長﹐今宵覺夜短。

來朝命庖廚﹐割雞與炊稻。菜汋腌菘芹﹐果陳幹梨棗。烹飪𨿽未精﹐適口卽爲寶。外鄕飫肥甘﹐豈如鄕味好。健胃復和脾﹐毋使顏色槁。憶昔汝未歸﹐觸目總煩惱。煩惱日益加﹐鬢髮日益老。汝久客異鄕﹐身體須善保。

生聚誰不喜﹐生離誰不憂。宜知離與聚﹐亦各有其由。守株終無益﹐而令歲月偸。何如越鄕國﹐負笈事遠遊。親師並取友﹐三益須兼收。子果能循此﹐我亦弗多求。遠遊必有方﹐古人善爲謀。家書頻相寄﹐魚雁莫勾畱。

旅次

宿鳥歸巢際﹐行蹤暫駐時。人忙問夜屢﹐雞懶報更遲。起視馬芻盡﹐仰觀斗柄移。徵車急就路﹐好鳥喚髙枝。

客久

客久思鄕切﹐行裝整束頻。言歸三月暮﹐又負一年春。野艸饞徵馬﹐山花媚路人。計途分遠近﹐歷歷望城闉。

遇雨

忽唱驪駒曲﹐歸心已往還。行旌辭野店﹐風信過前灣。急雨鳴深樹﹐濃云補斷山。泥黏車馬滯﹐世路總多艱。

書院夜話

燒殘銀燭冷﹐兀坐小樓東。人話三更雨﹐秋吟一夜風。談深欲忘象﹐客久羨歸鴻。借問蕭齋裏﹐鄕心若个同。

秋遊

頓覺林泉好﹐閒遊異俗塵。頑童尋熟果﹐野犬吠生人。露重秋光老﹐農忙裏俗淳。迂疏見成性﹐那敢說經綸。

淺溪斜拗路﹐老樹半藏村。積稻都成幄﹐編柴可當門。懸流春石罅﹐落葉匿云根。三兩農人坐﹐閒將米價論。

秋遊心倍爽﹐況復值霜晴。山好能醫俗﹐才微敢釣名。聞人論菽麥﹐訪友叩柴荊。老樹多榦葉﹐因風作雨聲。

倦倚松亭下﹐秋煙鎖四圍。牛閒當路臥﹐雕健逆風飛。漁傍白蘆泊﹐樵肩黃葉歸。丁東時入耳﹐何處搗寒衣。

村居

好鳥喚前溪﹐春晴雨一犂。岸裁新水曲﹐云割亂峯齊。葉碧禾盈畝﹐花黃菜滿畦。去年送人處﹐依舊艸萋萋。

差覺彊人意﹐門前過客稀。風和舒菜甲﹐雨小養苔衣。山靜云偏出﹐園荒艸轉肥。鄰家呼午飯﹐野老荷鋤歸。

古木陰如幄﹐新茶葉坼旗。燕忙穿樹急﹐蜂醉出花遲。村景皆成畫﹐農歌半類詩。不知三兩叟﹐攜杖欲何之。

行行桃李樹﹐著意厚培栽。地冷逢春晚﹐花遲入夏開。蝶隨狂絮去﹐鶯送好音來。我自閒觀水﹐沙鷗莫浪猜。

出省感事

徵鞭遙指客匆匆﹐三疊陽關曲未終。在道惟依識途馬﹐此生原似印泥鴻。姑畱冷面辭春酒﹐敢把冰心告夏虫。借問髙翔千仞鳳﹐待時可許信天翁。

策馬頻催薄笨車﹐夕陽隱隱半天霞。依人我亦堂前燕﹐見小誰非井底蛙。牽惹餘情惟岸柳﹐勾畱客子剩山花。知心獨有中宵夢﹐夜夜催予速到家。

春日雜興

物性宜探索﹐閒從靜裏求。風和知燕喜﹐雨暴替花愁。岡凸沙旋走﹐田凹水聚流。友人雲樹隔﹐悵望意悠悠。

夜宿棗林

旅館無人識﹐幽懷祇自知。孤燈聽雨夜﹐小坐憶家時。點碎敲階急﹐衾涼入夢遲。驛亭街上柳﹐一一發新枝。

抵家偶成

才系紫驑馬﹐隨敲白板扉。一堂人盡喜﹐千里客初歸。泉水烹茶馥﹐河魚入饌肥。門前秋尙淺﹐楊柳似依依。

古風

四圍峯巒秀﹐峛崺翠屏長。中有讀書人﹐結廬山之陽。箋注搜毛鄭﹐典謨遡虞唐。敢道知希貴﹐惟恐學業荒。相彼幽谷蘭﹐無言祇自芳。

古人重實學﹐今人盜虛聲。竊取糟粕余﹐富貴博恩榮。衣錦誇閭裏﹐策肥動公卿。譬如三春花﹐轉瞬萎荒城。豈知松與柏﹐終古性常貞。

鵬摶萬里風﹐乃貽鷽鳩笑。士拓萬古胸﹐乃致庸俗誚。曲髙和者稀﹐誰解宮商妙。守志須益堅﹐切莫投時好。人言何足憑﹐登髙發遠嘯。

南山有松柏﹐鬱鬱百千尋。雲中聳幹直﹐嶺上結根深。飽沾雨露潤﹐堅成鐵石心。充作棟梁材﹐巨室獨勝任。寄語眾桃李﹐莫急出山林。

藤蘿附喬木﹐靑靑引蔓長。葉繁擬古柏﹐華密傲甘棠。自謂得所托﹐豈復愼周防。一旦木或頹﹐與之俱同僵。所以有志士﹐獨立守故常。

秋懷

茫茫四望且髙歌﹐如此秋光可柰何。亦解情長添掛礙﹐那因才短便蹉跎。吟蛩避冷多偎砌﹐病葉將飛尙戀柯。寂寞山林天又晚﹐殘霞如縷上煙蘿。

無須畫筆寫秋山﹐鱗次雲山四面環。入座偏宜嵐气綠﹐映門更愛夕陽殷。欲監白水何嫌淡﹐極重黃花不諱慳。晝有塵緣宵有夢﹐問渠那日得淸閒。

襟懷恬淡欲無塵﹐挹取晴光別樣新。好客淸於千歲鶴﹐秋山雅似六朝人。環齋古木當屏幛﹐堆案殘書作比鄰。記得前峯松徑下﹐春間曾此坐花茵。

一林黃葉系詩魂﹐緩步苔階踏綠痕。水降深秋猶泛藻﹐煙凝薄暮漸偎村。敢誇玉尺能量物﹐欲覓金環待報恩。蕭瑟西風撩亂起﹐紛紛落葉打柴門。

徵人怨

滿面胡沙滿目塵﹐相逢都是轉蓬身。十年邊塞家無信﹐二月關山艸不春。逐隊惟調鏖戰馬﹐盼歸應念倚閭人。夜深未敢登臺望﹐多恐靑楓化鬼燐。

咄咄書空手自叉﹐誤將歸信卜燈花。霜催嶺外翩翻雁﹐雪逼營前瑟縮鴉。豈有奇勛分虎竹﹐可憐寒夜渡龍沙。金閨應有刀環夢﹐祇道徵夫不憶家。

伊州唱罷又涼州﹐袵甲橫矛閱幾秋。塞上胡兒時浴馬﹐閨中少婦定登樓。心驚絕域雁空渡﹐目極長河水自流。苦戰沙場筋力盡﹐論功衛霍獨封侯。

噭噭猿猱啼夜闌﹐男兒有淚莫輕彈。烽煙匝地燻心熱﹐鐵甲如冰透骨寒。每侍將軍接短戰﹐曾因夜月望長安。幾人博得封侯印﹐贏取霜華兩鬢看。

陽關旅況

廿日行殊倦﹐今宵漏倍長。山幽非故里﹐月好是他鄕。燭影侵窗暗﹐泉聲漱耳涼。階陰寒刺骨﹐不覺已霏霜。

東符象芝

淨掃堂階不受塵﹐嚶鳴好鳥送聲頻。三韓雲樹思吾友﹐兩晉風標想此人。但蓄奇書資博雅﹐【象芝爲讀書世家藏書最富】莫愁宿債損精神。【時家頗寒筆耕而食】園亭定有花如錦﹐作賦吟詩正及辰。【學最博雅工詩賦】

不藏泉貨祇藏書﹐滿架牙簽嘯一廬。擇友從寬規我傲﹐【象芝交遊最廣沈陽有到處逢人說象芝之語】評詩近刻笑人疏。【詩�西昆最喜漁洋梅村】西窗懷舊春歸後﹐東閣愁新月上初。同輩莫將鄕願比﹐四時气備有誰如。【性溫厚人或以鄕願譏之】

滄桑遷變此情長﹐一紙傳書又沈陽。祇賴賓鴻通信息﹐生憎客燕語溫涼。小桃花發明書幌﹐【時象芝弟子入泮】老樹陰濃護講堂。莫謂交情宜水淡﹐醇醪飲後想周郎。

古意

碎瓦頹垣碧水西﹐可憐紅粉委黃泥。多情轉屬閒鶯燕﹐猶弔花魂盡意啼。

遣悶

行雲流水兩溶溶﹐戚起秋懷郁幾重。管子差堪知老馬﹐葉公原未好眞龍。蘭經舊雨香全減﹐菊傲嚴霜色不濃。自笑向來癡特甚﹐涉江尙欲采芙蓉。

一著殘棋自悔疏﹐從前毋乃近胡塗。言詞弔詭盲男子﹐喜怒懷私淺丈夫。趨熱畏寒嗤燕婢﹐貌慈心狠惡貍奴。屈平憤著離騷賦﹐問卜歸來又問巫。

曉角淸笳昨夜聽﹐霜催艸木盡凋零。消愁有物惟醇酒﹐知己難逢似景星。檻外山眉今減翠﹐堤邊柳眼舊垂靑。宵深剩有團圞月﹐獨爲遊鯤照北溟。

人情閒向暗中探﹐搜索文書再細參。歇後誰曾譏鄭五﹐知兒我轉取朱三。道深宜用虛懷領﹐器重還憑大力擔。悟得苦言爲聖藥﹐才知諫果有回甘。

瑕瑜相掩尙堪磨﹐夢境沈沈可柰何。睫在目前知者少﹐人從創後悟來多。寸心有覺都成悔﹐尺水無風漫作波。忘象忘言兼忘我﹐低音未已又髙歌。

冬閨詞

瓊林玉樹淨無瑕﹐輕送寒煙冷到家。欲卜年丰今有驗﹐枝頭密結霧凇花。

人自偸閒我自忙﹐停鍼不語暗思量。披圖數去將三九﹐繡綫應添幾許長。

曉日曈曨暖不寒﹐家家先備曬衣竿。誰知卓午狂風起﹐轉想前宵有月闌。

雪霽野望

惟愛寒天淨﹐晴遊東野東。鞋溫宜履雪﹐酒熱好當風。艸積村園白﹐柴燃店竈紅。飛鴉知向暖﹐噪日又盤空。

血湧心田熱﹐衝寒得得行。風前孤柏勁﹐雪後遠山明。鶴淡飛無影﹐冰堅裂有聲。浮雲何處是﹐大地一同淸。

力學三年久﹐平心愧未能。山川如蕩滌﹐耳目盡淸澄。艸沒雉眠雪﹐橋閒人涉冰。仰觀兼俯察﹐得意問山僧。

庚寅元日

屠蘇小酌甕頭春﹐淨幾明窗不染塵。詩欲求工常近拙﹐書緣溫故始知新。每尋野老求遺事﹐恆輯殘編壽古人。架上牙簽分甲乙。啟心何異徳爲鄰。

香燻小屋暖於春﹐靜掩雙扉遠俗塵。家政宏規思率舊﹐文章花樣喜從新。大蘇謔世惟談鬼﹐小謝憐才更獎人。一卷經書讀未盡﹐車聲門外又粼粼。

古城

古迹憑誰問﹐殘碑僅記年。【碑在城東寺外上有大明正徳嘉靖年字迹尙可別識】荒城今若此﹐古堞久頹然。戟拾沙中鐵﹐人耕郭外田。倦倚危石坐﹐老樹郁春煙。

莫笑峴山淚﹐羊公傳至今。此城應有主﹐何事竟難尋。迹向苔中沒﹐春從雨後深。潮來衝島響﹐似聽鼓鼙音。

擬十索曲【三首】

金粟散天香﹐瓊枝綴玉蘂。采向小山頭﹐攜入深閨裏。服此駐紅顏﹐從郎索桂子。

花開小院香﹐花落兒童掃。傷春春不知﹐蜂蝶同懊惱。何物許忘憂﹐從郎索萱艸。

淸愛荷葉香﹐涼喜藕絲片。因泛蓮渚舟﹐欲障蓉花面。明月一手擎﹐從郎索團扇。

關山月

月缺初擬雕弓彎﹐月滿又比金刀環。時缺時滿惟此月﹐戍卒夜夜望關山。關山以外銀光爛﹐關山以內人腸斷。金波騰地倍加寒﹐屈指已覺流光換。流光已換仍不歸﹐暗處隱耀靑燐飛。中原那計邊塞冷﹐秋深猶未寄徵衣。望衣不至空咄咄﹐撲面朔風砭肌骨。忽聽關前畫角聲﹐彷佛金閨砧敲月。

獨不見

涼雨𨿽寒不成霰﹐亂絲𨿽織不成絹。徵婦歲歲望徵夫﹐已去光陰如流電。春露澤成桃李顏﹐秋風瘦損芙蓉面。道遠總覺寄書難﹐敲砧又怯腕力倦。嬋娥弄影射長空﹐照人歡娛在隔院。酌酒定自勸金巵﹐舞袖旋聽響玉釧。妾獨寂寞坐空閨﹐嘆息不覺淚如綫。趾離作引如相通﹐思君冀向夢中見。

遠別離

春風駘蕩楊飛花﹐怒馬馳騁人離家。一日行程百餘里﹐數日應到天之涯。天涯遠望云彌漫﹐天涯久住星霜換。爭怪連宵夢轉多﹐那堪積歲書長斷。一紙忽來千里書﹐書來已是來年餘。此日差喜君無恙﹐轉悵還鄕信仍虛。艸木托根各有處﹐遊子行蹤偏無據。鄰家前宵有客歸﹐言君又渡桑幹去。

春日詠懷

鳴春好鳥語雙雙﹐又聽晨鐘向曉撞。渡嶺閒雲穿石罅﹐匝庭密樹蔭紗窗。交人意淡恆違俗﹐愛古心髙不受降。積悶年來遣未得﹐澆書怡喜酒盈缸。

事不從心大半乖﹐隨機何用巧安排。花能蠲忿須尋種﹐夢儻遊仙也慰懷。暖穀生春消積雪﹐和風無力破沈霾。【時爲三月三日連日陰霧】算來差有家居好﹐獨掩柴扉坐小齋。

受戒何須讀楞嚴﹐情多或許脫塵凡。惟求長厚如張季﹐莫蹈淸狂似阮咸。學積十年安我拙﹐心澄一片任人讒。何當駕得扁舟去﹐好趁長風飽掛帆。

閨中詞

霧斂芳塘雨乍晴﹐煙波初長水雲平。鴛鴦可有修來福﹐並蒂蓮中過一生。

燻籠燻熱暖香柔﹐繡帳重重盡下鉤。底畏曉寒眠不起﹐鸚哥屢次喚梳頭。

春閨曲

一架荼縻引蔓長﹐輕盈搖曳晚風香。折來暫供花瓶養﹐好待明朝助曉妝。

花風有信盼花辰﹐羯鼓催花不厭頻。待到花開轉惆悵﹐來朝花謝又愁人。

菜花

野蓛山肴尙許探﹐園蔬滋味更宜諳。栽培蘆菔倚村畔﹐點綴籬笆到畝南。苞坼今朝初吐艷﹐羹調異日更分甘。姚黃富貴稱名久﹐無補蒸黎也自慚。

閒尋老圃到平疇﹐細碎黃花一派幽。開向畦中原朴素﹐老歸林下也風流。香淸味淡偏多子﹐春暮園荒已有秋。笑彼凡英誇嫵媚﹐一生惟上美人頭。

踏靑春詞

池塘新漲水平堤﹐兩兩鴛鴦立岸西。怪底閨中成對繡﹐原來此物是雙棲。【棲﹕棲】

小雨初晴艸色新﹐深黃麗紫艷芳辰。射幹瞿麥都簪徧﹐如此山花也愛人。

一派淸音雜玉笙﹐夕陽樓閣水雲亭。侍兒不解求凰曲﹐賺得同人側耳聽。

野水橫橋聚淺沙﹐柳陰曆亂夕陽斜。黃鸝卻似多情甚﹐沿路飛鳴送到家。

消夏

午夢初醒靜蝶魂﹐好書讀畢又重溫。不畱俗客長懸榻﹐欲挹淸風未掩門。燕處堂簾須惜福﹐花沾雨露要知恩。近來才得安心法﹐小事胡塗莫細論。

慚愧年年自惹塵﹐林園僻處好抽身。蒙茸俗艸難驚眼﹐雅淡名花不媚人。寡欲或爲畱壽客﹐能閒應屬葛天民。多情已受情緣累﹐且恐種多又種因。

人參

艸擅嘉名艸亦靈﹐遼東瑞艸象人形。獨含元气鍾幽谷﹐欲考良材注本經。【本經相傳爲神農作】野老知珍詳地道﹐搖光散彩應天星﹑【搖光爲北斗第七星﹐盛京通誌引春秋斗運樞云﹕搖光散采而應爲人參。】痌瘝切己能拯救﹐不向松根采茯苓。

園丁劚得向陰栽﹐花不爭芳也自開。【本艸言人參生陰地﹐花無香气。】每到世間誇異種﹐須從谷內養靈胎。大丹多是誤人物﹐小艸居然濟世才。可笑秦皇與漢武﹐偏將仙藥訪蓬萊。

也隨羣卉共敷榮﹐朵子芽參沿俗名。【俗於萌芽時得者曰芽參﹐於開花時得者曰朵子。】在野有時依紫椴﹐【盛京通誌引髙麗人參贊云﹕三椏五葉﹐背陽向陰。有來求我﹐椵樹相尋。】出山將欲濟蒼生。調和疢疾功原大﹐燮理陰陽性又平。不是尋常凡艸類﹐求沽價亦重連城。【遼東參價最貴】

益及人人性最仁﹐不同人莧僅名人。柔莖定續蒸黎命﹐大補能回天地春。此艸味甘原異俗﹐其根年久更通神。【俗評﹕人參單葉名把掌﹐雙葉曰二甲﹐三葉曰燈臺﹐四葉五葉曰四披葉五披葉﹐比雙葉三葉者倍價。】三椏五葉須詳考﹐勞汝岐黃作外臣。

旅館消夏

深藏一室淡無言﹐厭聽門前俗客喧。雅愛閒花求物本﹐靜參流水活心源。事從錯後方知悔﹐扇到炎中不解煩。一片寒瓜心頓定﹐何須彊制驗風旛。

松棚髙蔭讀書堂﹐抱膝吟詩逸興長。冷眼觀人原近刻﹐溫風入室尙含涼。蕉才著雨聲先到﹐菊未開花葉已香。隔戶看云云自在﹐不爲霖雨不空忙。

閒情

閒情觸起上眉端﹐往事從頭反復看。潔己惟宜求雪鑑﹐容人尙覺問心難。酣居酒國思回暖﹐悟到梅花漸忘寒。記得前宵檐外立﹐照人依舊月團圞。

窗前九九點梅圖﹐四壁淸寒祇自娛。俗眼誰能識玉璞﹐素心久已托冰壺。雲中白鶴惟求潔﹐嶺上靑松豈願孤。小艸靈根名遠志﹐問渠還想濟人無。

松山懷古

小憩松山下﹐來尋山上松。松靑杳不見﹐惟餘三兩峯。忽憶舊戰壘﹐因之詢遺蹤。父老默無言﹐微哂但務農。升髙望四極﹐雲起郁重重。

杏山懷古

已度松山嶺﹐因陟杏山岑。山上土色紅﹐猶疑戰血深。有人荷鴉觜﹐言將折戟尋。得此鑄農器﹐勝於等閒金。同坐談往事﹐山鳥助淸音。

寧遠道中

車馬共悠悠﹐長驅不暫畱。疏林黃葉雨﹐遠浦碧雲秋。山水資佳興﹐關河紀勝遊。鄕心正無限﹐歸雁下汀洲。

獨吟

勞勞塵事恐無成﹐獨自沈吟繞屋行。月在身前應鑑我﹐花於別後尙牽情。耳聽地籟心長靜﹐水過天風浪不平。閉戶學書兼學劍﹐此生未敢貌榮名。

乙未元日

心驚歲月箭離弦﹐駒隙匆匆又著鞭。檢客遺書懷故友﹐聽兒笑語想童年。多能招忌原非福﹐俗事看空轉近禪。懶作應酬聊靜坐﹐重簾緩下放茶煙。

看破人情有別圖﹐聽言且自托胡塗。刪余舊稿愜心寡﹐數徧新交知己無。世俗澆漓競箕帚﹐酒腸淺狹負屠蘇。天晴一色云全斂﹐旭日輪紅耀火珠。

丁酉元日

重簾髙捲曉風柔﹐散盡香煙未下鉤。舊事紛煩才住手﹐新年景象又從頭。杯中柏葉誰斟酌﹐案左蕓編自校讎。試喚兒童烹活水﹐晴窗小幾足淸幽。

好山如許未登臨﹐少待春和再一尋。勝迹圖成從筆注﹐幽懷寫出當詩吟。亦知積冷芳華晚敢道隨年閱歷深海上雲飛將作雪淸光映徹本來心

春柳

柳花未吐柳條柔﹐才沐春恩葉已稠。李固逢君登甲第﹐王恭比汝擅風流。肯隨文杏遮芳甸﹐欲傍垂楊隱畫樓。自是向陽眞得地﹐淸陰不在曲江頭。

當年曾讀義山詞﹐也欲隨人唱柳枝。暗托靑雲添感慨﹐隱牽紅豆助相思。已過飛絮春方老﹐未到酣眠夢尙遲。偶爾偸閒賞花外﹐才知不是少年時。

夜漁詞

更雞尙未鳴﹐乘月披衣起。負网思夜漁﹐行近溪頭止。水淺剛沒膝﹐网撒寒波裏。撥剌激作聲﹐鯊鮀十餘尾。得意不貪多﹐差足奉甘旨。收网緩緩歸﹐殘月墜煙水。

惜春詞

已往許多春﹐古人得所遇。去去不復回﹐如水向東注。四時景全佳﹐惟春倍可慕。萬紫與千紅﹐一篇絢爛賦。春來拒未能﹐春去畱不住。惜春復惜春﹐花飛又無數。

暮春感事

太息人情薄似紗﹐暌乖相聚亦天涯。松蘿自號同心艸﹐荃蕙空傳並蒂花。有鐵𨿽多剛鑄錯﹐其圭可寶竟畱瑕。悠悠泛泛良朋少﹐誤聽浮言計總差。

靜夜思量宜自慚﹐漫將樛木托周南。李生路側人知苦﹐薺育園中味本甘。飲恨無聲憐乳燕﹐多絲自縛笑春蠶。深閨月上看花影﹐想象淒涼意不堪。

落葉

質非堅固不禁寒﹐又被嚴霜剝蝕幹。月出皎兮天共老﹐桑之落矣樹同殘。楓橋偶泊吳江冷﹐石徑全遮蜀道難。不必芭蕉堪作紙﹐柿林采取肄書丹。

山坳隱隱露人家﹐大樹連云鎖晚霞。此日談空無片葉﹐來春仍作滿林花。偶來杏塢思春燕﹐莫對寒枝恨暮鴉。落向波間漂水上﹐聖人會意作浮槎。

殘蘭

曾將臭味結同心﹐好挼蘭花比素襟。鼓瑟猶聽堯女怨﹐臨灃已覺水香沈。無多蓓蕾憑誰紉﹐有限根荄待客尋。從此栽培勤保護﹐零陵蕙艸是知音。

寒夜偶成

案左攤書子細尋﹐俗緣全向靜中沈。三冬月色三更淡﹐一往詩情一夜深。勉向時途嘗學步﹐難將古調遇知音。當年自恃年華富﹐那想蹉跎直到今。

狂風頓起吼庭槐﹐驀地驚人倦眼開。句得枕邊隨夢去﹐心從靜後觸思來。言能實踐殊關學﹐悟到虛元不算才。光射紙窗天欲曙﹐殘燈猶映讀書臺。

花影

芳春綺麗總堪誇﹐朵朵紅雲簇絳霞。共道梁園香有國﹐誰知仙境夜無涯。移來玉宇三更月﹐印上瑤窗六扇紗。借問嫦娥巧何似﹐一枝幻作兩枝花。

每到花天暖不寒﹐佳人無語夜憑欄。疑虛疑實形猶現﹐非色非空悟轉難。艷態可隨宵雨斂﹐化身豈逐曉光殘。參差又作玲瓏影﹐海上金烏繼玉盤。

南塘夏景

十畝園林入畫圖﹐山莊佳景足淸娛。鳴堪卜雨蛙棲樹。【綠蛙形小如錢﹐棲樹葉上﹐鳴主雨﹐俗呼之曰龍舅。】穴待穿墻雀伏雛。溪闊鷗多翻疊浪﹐池深蚌老孕眞珠。年年作客勞車馬﹐借問塵寰勝此無。

撥卻荒藤過故墟﹐晴遊何必駕巾車。乘時博趣聊娛目﹐玩景從心當讀書。鸛立垤旁頻啄蟻﹐鴗蹲洲畔自窺魚。源頭活水悠悠去﹐欲賞淸流試問渠。

書齋小景

偸閒逐日理詩瓢﹐雅托名花慰寂寥。濃綠酣紅我兼取﹐階前補種美人蕉。

新秋之密峯嶺﹐因重遊窪子塘﹐卽景得句。

蒼蒼木葉老將枯﹐點綴峯巒似畫圖。細語秋虫隨艸伏﹐髙飛鷙鳥入云無。馬行僻道憑銜勒﹐人走危橋借杖扶。嶺勢巍峩千百丈﹐登臨絕頂望平蕪。

登駱駝崖絕頂

才陟南崖又北峯﹐羣峯疊峙不雷同。千章喬木潑濃翠﹐半壁斜陽逗淺紅。盤石倚成危石枕﹐大山環作小山宮。詩懷眼界開如許﹐頓覺塵緣一掃空

淸籟軒秋日遣懷兼寄友人

文軒寄迹避囂塵﹐雅愛時光景物新。俗气未除由近巿﹐秋光𨿽好不同春。冀將熱血酬知己﹐敢把冰心對友人。月到窗前懷遠道﹐淸標還望徳爲鄰。

九日登松峯寺東山晚眺

秋山長聳秀﹐有客忽登臨。客去山仍寂﹐蕭蕭落葉深。天澄羣籟息﹐日晡半峯陰。一歲年華好﹐蹉跎又至今。

樹影穿林入﹐悠悠日已西。霜濃黃葉淡﹐風定白雲低。偶有賓鴻至﹐時看野鶴棲。垂絲憔悴甚﹐衰柳拂長堤。

紅葉

靑簾猶記掛前村﹐紅杏花開引蝶魂。向日臙脂誇紫塞﹐今朝富貴艷朱門。枝迎晚照初無影﹐葉染靑霜忽有痕。錦片前程云作錦﹐乘槎欲擬訪天孫。

白蝶

花影倚斜不待扶﹐偶從花裏見花奴。允宜瑤艸托琪樹﹐也似冰心貯玉壺。凡骨換來形亦幻﹐眞空悟到色全無。瓊閨調取妝臺粉﹐再畫滕王蛺蝶圖。

嫣紅奼紫入吟壇﹐采取濃香蝶作團。偶伴金鶯來祕館﹐恆隨玉燕出雕欄。居身淡泊能超俗﹐立品淸髙卻不寒。閬苑探花推重汝﹐漫云本色入時難。

黑蝶

儻伴靑蓮住化城﹐居身也忌太分明。園中低舞春前集﹐花下潛飛暗處行。知白何妨言守黑﹐嬉陰有意轉嫌晴。繁花巷口稱王謝﹐著得烏衣再訂盟。

春遊出郊

和風習習送微涼﹐谷雨初逢晝漸長。紫燕飛飛穿杞柳﹐靑蛙閣閣鬧池塘。無名小艸同爭艷﹐有色閒花亦解香。偶值熟人談往事﹐徵車且緩駐斜陽。

行次蟒溝

怪底晴光別樣新﹐昨宵微雨浥浮塵。靑簾近杏三分艷﹐綠水迎山四壁春。小店難居偏有酒﹐野蔬堪采尙無人。村農時憩田塍畔﹐細艸茸茸當坐茵。

沈陽村居西軒卽事

村邊古木綠陰交﹐已老楡錢匝地拋。艸醉濃煙鳩喚雨﹐泥黏落絮燕營巢。懶過巿井嫌塵擾﹐靜閉齋門待客敲。何處風箏遊綫斷﹐翩翩落上杏花梢。

不希俗利不希名﹐默對春光念慮平。网結窗前蛛報喜﹐音傳屋畔鵲呼晴。三春景象隨時變﹐一局圍棋莫論贏。小立階前仰首望﹐天空不礙片雲行。

得失何須太認眞﹐春來又是一番新。苔衣印綠閒停屐﹐柳眼垂靑暗相人。好鳥尙知求樂土﹐遊蜂惟解戀芳塵。色卽非空超色外﹐翻開成案講佛因。

望醫巫閭山

羣山如奔馬﹐崚嶒豁遠眸。東畔綰淩河﹐西陲控錦州。北連紫塞關﹐南赴碧海流。峻嶺入云表﹐元气共沈浮。尖峯插天末﹐石筍排戈矛。削壁不可攀﹐似拒人探幽。下應有巨壑﹐深邃蟄龍虯。畫筆寫五嶽﹐尙堪恣臥遊。況逢眞名山﹐眾山非其儔。何當因羽化﹐髙踞最上頭。

我聞長白山﹐山髙數萬仞。未入古版圖﹐因讓此山峻。拔地更摩天﹐指作幽州鎭。諸峯如兒孫﹐俯首各效順。木葉𨿽有名﹐視此稱後進。石產珣玗琪﹐爾雅堪徵信。疑卽今錦川﹐珍奇同玉潤。寶藏待人求﹐山靈不慳吝。朅來值夏初﹐殘花落成陣。領略勿太疏﹐停車子細認。

山上何所有﹐言有望海堂。昔有耶律氏﹐讀書山之陽。髙名標史冊﹐讓徳邁尋常。大地涵靈秀﹐閱世產賢良。賀公乃繼起﹐進退愼行藏。盜賊俱遵化﹐干戈靖一鄕。管公避魏亂﹐龍頭姓名芳。何如參性道﹐後學見羹墻。驅車過山側﹐極目引領望。古人不可作﹐臨風慨以慷。

巫能通鬼神﹐醫能別生死。與人均有益﹐山名或取此。小道有可觀﹐今則失其理。古寺大禪林﹐安居永不徙。鼓鐃雜鐘聲﹐滿目佛家子。更有老頭陀﹐伊言祖李耳。拜懺崇香燈﹐住持雲霞裏。釋家源無生﹐豈在承歡喜。道家源無爲﹐豈在邀福祉。姑置兩不論﹐倦遊將歸矣。

關右道中雜詩【二首】

徵鞭且止莫頻揮﹐徙倚車中望翠微。沿路細塵衝馬起﹐隨風輕絮撲人飛。驛旁列樹因時補﹐水面殘花何處歸。芳艸萋萋欣茂對﹐知他久已沐春暉。

樹大陰淸鳥亂啼﹐一灣流水繞城西。當頭云晦霞光暗﹐對面山髙塔影低。旣向街前尋寓所﹐又從壁上看畱題。農人共說農工貴﹐想到前宵雨一犂。

旅懷呈徳濟堂同年

才覺涼風襲碧紗﹐空堂老樹集昏鴉。閒從窗下聽風葉﹐也似春前感落花。詩寫性情存舊艸﹐水分甘苦試新茶。飄蓬燕巿勾畱久﹐旅館蕭條不是家。

過十三站由南甸至牛莊作

匝地皆鋪雪﹐飛禽爪印泥。阜因平野小﹐天入遠村低。日澹雲增色﹐天寒馬倦嘶。人家遙在望﹐已到巨流西。

渡碧流河【史名畢嚕河】

扁舟泊岸暫停橈﹐穩渡輕車駟馬驕。白浪疊生風蹙水﹐碧流忽溢海添潮。臨河頓作澄淸想﹐飲酒能將磈礧澆。遙指沙鷗三五个﹐低飛斜掠杏簾飄。

再之金州次向陽堡作

山峯髙復髙﹐海水深復深。水深鍾錦貝﹐山髙毓黃金。【金州產金地﹐凡數地皆名金廠。】居人施网罟﹐垂釣驗浮沈。開礦不辭瘁﹐披沙著意尋。近海拾海月﹐近山搜山林。但得衣食足﹐已慰百年心。東望孛蘭堡﹐城磚古苔侵。【孛蘭堡距向陽堡十五里﹐俗訛曰蒲來店。】西望石河驛﹐喬木郁成林。【向陽堡西距石河驛亦十五里有古城】烽臺頹欲盡﹐太平已至今。且自玩山水﹐隴首聽鳴禽。

溪村晚春

初換單衣尙覺涼﹐遲遲日比小年長。斑鳩聒耳才呼雨﹐紫燕依人又處堂。煙走隨風流淺碧﹐花飛如雨落殘香。烹茶小助吟詩興﹐久作林邊趁夕陽。

不是爲農也在田﹐此生祇合主林泉。偶因小步來荒澗﹐又對韶光憶去年。碧艸舒鉤才醒夢﹐靑虫化蝶擬升仙。詩中寓畫吾何敢﹐莫道山村似輞川。

過舊園

皴皮經雨繡蒼苔﹐半悴花苞懶欲開。幾樹棠梨枯若此﹐我曾親見種時來。

嫩碧菁菁艸又芳﹐薺花細白菜花黃。苔侵亂石堆泥土﹐此是當年舊艸堂。

成圍古木尙棲鴉﹐棘刺成叢雜野麻。斷梗荒榛埋小徑﹐相看不是昔年花。

黯淡斜陽別有春﹐殘花委地涴香塵。不知來往銜泥燕﹐可識從前舊主人。

遊松云寺

隨緣過北嶺﹐緩步到禪林。欲玩當前境﹐因求現在心。嚴霜花半隕﹐秋老樹無陰。縱得淸涼意﹐菩提何處尋。

旅邸雜感

安居先要此心平﹐察察爲懷是小明。蟻垤𨿽微或礙步﹐羊腸極曲恐難行。人宜脫俗嫌違眾﹐事不妨奇要近情。回想春遊聽鳥語﹐長堤林外鷓鴣聲。

旅館雨夜

掃牀彊伏枕﹐蝶夢竟難尋。蕭瑟三更雨﹐淒涼一夜心。壁寒燈影淡﹐院濕柝聲沈。倍助家鄕思﹐幽蛩故故吟。

刺麻屯曉發

旅宿難成寐﹐催裝趁早行。疏燈孤店冷﹐殘月五更明。冒曙人無語﹐衝寒馬有聲。途長時畏雨﹐切切望秋晴。

復州十詠

縷縷炊煙起陌頭﹐隨風縹緲上城樓。飛鴻渡嶺雲低就﹐觸浪淘沙水急流。日映荒臺千壑冷。【城東南山上俱有烽臺】霜催古木萬峯秋﹐前生欠得長途債。又自驅車下復州﹐

地誌詳查記未訛﹐一州形勝入包羅。山連北界花椒島﹐【島居城西北二十餘里】水繞東陲畢裏河。【俗名碧流河﹐一作畢栗﹐古史作畢魯。源出蓋平縣布霧山﹐南流入海。】戶尙淳良污俗少﹐人惇禮讓古風多。年年倘有丰年慶﹐四野應聽擊壤歌。

隨緣寓目盡怡情﹐緩緩揚鞭計路行。衰柳經秋全繞郭﹐寒溪如帶半圍城。鄕人淡泊差無競﹐古迹流傳尙有名。默想今宵天上月﹐知他還自照西平。【西平山在城北﹐西北曉月爲復州八景之一。】

渾淪元气足包涵﹐到處泉流水盡甘。八里荒莊居郭北﹐十尋古塔建城南。【城南關永丰寺院內有古塔】个中應有靈光現﹐寺內誰將佛果參。灌頂醍醐眞夢醒﹐問渠可也溯龍潭。【龍潭山在城東七十里﹐龍潭靈迹在復州八景內。】

危崖特立望西東﹐削壁髙延夕照紅。苔徑今朝余冷艷﹐蓮泡昔日足香風。【蓮泡香風﹐亦是復州一景。在城西南二十里﹐周圍約亦大二十餘里也。】人探勝迹精神健﹐物值深秋色相空。【泡中惟敗荷葉】海上扁舟波浪湧﹐遙遙一葉走孤篷。

不須捫葛苦登攀﹐策馬流連萬壑間。溪水朝宗歸大海﹐【復州西臨海﹐距城三十里。】峯巒作勢赴橫山。【復州古爲橫山縣﹐此山在城西南﹐近海。】村邊野老時來去﹐渚外沙鷗自往還。島嶼周圍如片葉﹐有人指點小舟灣。

石枰畱迹在山巓﹐語帶荒唐說地仙。老者手談拈子日﹐樵人觀局爛柯年。【爛柯山﹐在復州東南二十餘里。相傳山巓有石棋局﹐爛柯仙迹﹐亦在復州八景中。】小池如鑑澄秋影﹐天木干云絡晚煙。待到夜深明月上﹐有誰悟徹慧珠圓。

混混泉流出小塘﹐村居父老得其詳。因言此水三冬暖﹐不似人情一味涼。看彼波中凝綫綠﹐知他坎下毓硫黃。【溫泉在城東八十里】每逢勝境畱心記﹐此是遼東第六湯。【遼東溫泉最多﹐余所知者﹐鳳凰城一﹐岫巖二﹐海城﹑蓋平各一﹐復州爲第六也。】

相逢何必問根苗﹐搏土爲薪記兩遼。地下神奇鍾石炭﹐人間貨利設煤窯。【煤窯在復州城南﹐距城五十里﹐地名五湖觜。】開山作穴如穿井﹐引火成炊不采樵。水上輕舟代陸馬﹐揚帆日望海門潮。【煤廠﹐南距海口五里﹐煤假舟運便於用車。】

州城距鎭仰山靈﹐四面峯巒疊翠屏。菊蕊凝香三徑老﹐鯔魚入巿半街腥。寺中日色偎樓赤。【永丰寺﹐在城南關外﹐永丰夕照﹐亦八景之一。】島外雲光射海靑。顧氏將軍荒冢在﹐閒尋墓志讀碑銘。【冢在城西南】

海城縣

再計前程續後程﹐悠悠大路策車行。山巒聳秀斜文寨﹐【山在城南三十里】土石分堆析木城。【城在東南四十里基址尙存】鶴已入云懷士節﹐【雲中白鶴漢人邴原】人因搠戟想泉名。【薛仁貴搠戟泉今名耿家莊】於今遠溯髙風格﹐不羨荒郊駙馬營。【營在城東三十里】

人心叵測善逃形﹐再莫輕言出戶庭。畎畝毗連興獄訟﹐親朋聚會謔優伶。山因冒雪頭先白﹐柳遇逢春眼待靑。昔日龍頭屯尙在﹐揮金芟艸想園亭。【管公屯﹐在城北今名新臺子。】

觀物

萬物盡嬉春﹐百卉多附熱。嫣紅濃淡分﹐麗紫淺深別。燕麥與菟葵﹐統同歸一轍。所以秋菊花﹐獨自矜晚節。晚節非不佳﹐傲霜亦奇絕。尙遜嶺頭梅﹐貞心堅與鐵。不知天气寒﹐淸極對白雪。

暮秋由一面山之金州長甸鋪作

時維月初三﹐尙屬寒露節。友人駕巾車﹐邀我探巖穴。匆匆整行裝﹐悠悠循軌轍。淸晨猶戒寒﹐卓午始微熱。爽气拓淸秋﹐萬象同皎潔。何須事髙攀﹐卽此足歡悅。況彼好峯巒﹐環圍如屏列。越嶺石齒尖﹐嚙殘輪蹄鐵。

行行數十里﹐西望一面山。山峯插天起﹐新霽豁秋顏。石危撐上下﹐蘚老皴痕斑。泉淸出澗底﹐溪流漾幾灣。對此塵心靜﹐惟覺客情閒。駐車愜幽賞﹐片雲自往還。村小藏凹裏﹐炊煙出樹間。夕陽冉冉下﹐新月一鉤彎。

夜行一更餘﹐倦尋村莊宿。小車街前停﹐敲門進茅屋。主人喜客來﹐迅疾命童僕。巿遠少珍羞﹐差慰家釀熟。斟酌當洗塵﹐佐食割雞肉。醰醰笑語溫﹐燭翦花再馥。拂牀且少眠﹐雞鳴近載夙。漸入黑甜鄕﹐夢繞山之麓。

來日向南行﹐車從峽道走。漸入山坳中﹐四圍峯巒陡。或如獅象駝﹐或如牛馬狗。或如小兒孫﹐俯仰隨老叟。或如孤立鶴﹐羣雞爲其偶。大造呈奇觀﹐形態包眾有。仰面觀上天﹐大若數十畝。小憩借禪林﹐烹茶代淸酒。

磨盤山下路﹐曲曲近水隈。浮沙沒車轍﹐馬緩揚鞭催。人家臨澗外﹐旅店巷口開。遊倦趁早宿﹐解裝入門來。院僻雜艸芥﹐榻垢膩塵灰。倦極難驟寐﹐屢次翦燈煤。小立石階下﹐斗杓暗轉魁。秋聲聽不盡﹐落葉下荒臺。

聞雞復命駕﹐早渡碧流河。【河源出蓋平縣布霧山﹐誌書名畢裏河﹐史書名畢魯河﹐岫巖金復州分界處。】再行三五里﹐村小枕山阿。橋橫東西澗﹐場築南北坡。老農呼歲歉﹐害稼暑雨多。適逢三叉路﹐未敢率爾過。停車子細問﹐周行亦不訛。在原碾白艸﹐踰嶺陟翠螺。牧童不解事﹐猶作太平歌。

紅日正三竿﹐已到太平嶺。霜嚴啟朝晴﹐隨意觀山景。艸屋鎖炊煙﹐黃葉淡村影。沽酒店掛簾﹐充饑客談餅。更喜賢主人﹐飲食隨所請。言及本州島官﹐立法獨尙猛。【此爲復州東南界邑宰焉﹐姓嚴﹐刑治賊盜﹐禁斃巿民三人﹐四境帖然。】此屬救時才﹐差能安四境。努力且加餐﹐再試驥足騁。

旣到紅觜城﹐【城爲金州東界﹐距城一百六十里。貔子窩﹐在城東一里餘﹐巿井稠密﹐商船棲泊之所。】稅駕天尙早。登彼烽臺髙﹐遠望秋光好。海水湧淸波﹐舟帆懸素縞。曲折順風行﹐宛轉繞羣島。【長山大小島俱在巿南】巿井在城東﹐闤闠儲貨寶。地名貔子窩﹐古迹莫尋討。且自暢幽情﹐得句入腹稿。就下水東流﹐誰挽狂瀾倒。

昨宵尋店宿﹐今朝問客程。卓午風微動﹐霧散一天晴。連村多閒捨﹐流亡合族行。戶牖大半塞﹐艸木敗縱橫。差似已屋社﹐不受天陽明。尙有勾畱者﹐閒將水旱評。連年遭淫雨﹐那得卜西成。宿愁因觸起﹐感嘆難爲情。

友爲金州人﹐歸家就熟路。因將快捷方式尋﹐轉被歧途誤。一誤再誤余﹐日晚漸昏暮。好月近上弦﹐淸光照奔赴。風定晚煙霏﹐輕籠若薄霧。曲折避塍溝﹐巾車不畱住。尙有五六里﹐指說長甸鋪。【此地古名向陽堡】人聲依稀聞﹐燈火出村樹。

擬古

甲帳妾不見﹐砧聲君不聞。君懷深閨夢﹐妾望塞邊云。不如天上月﹐照妾復照君。

擬古

世道幻於鬼﹐人情薄如紙。有人初娶妻﹐恩愛眞無比。觀伊燕暱私﹐若與同生死。歲月曾幾何﹐波瀾從中起。棄捐舊縞綦﹐眷戀新桃李。桃李非正顏﹐延譽不知恥。舊人如寇讎﹐新人足歡喜。結髮糟糠妻﹐絕之已如此。

重陽

麗紫殷紅照水涯﹐閒雲作色晚成霞。峯頭翠蓋喬松葉﹐澗側黃團野菊花。淺渚似邀尋宿雁﹐深林欲待未歸鴉。年丰定少催租吏﹐寂寂柴門靜不撾。

旅邸久寓出郊有作

旭日流暉處處同﹐才知暖律入遼東。疏楊細柳全含綠﹐文杏夭桃尙未紅。已見陽光猜野馬﹐還將雨意卜飛虫。栽培傾覆因材篤﹐誰體天心補化工。

覆贛楡令隋九薌同年

不盜虛聲不競長﹐萬民歌頌是眞祥。曾聞仇鸞化梟獍﹐定有秦彭致鳳凰。績著千秋謳子姓﹐花飛一縣艷公堂。中河虎渡蝗虫避﹐豈讓前人獨擅芳。

