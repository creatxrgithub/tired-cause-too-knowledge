

張蒼水詩文集明張煌言撰

●奇零艸﹝三﹞

明鄞張煌言玄著撰

己亥元旦﹝己亥﹞

海上觀燈﹐限「十五刪」﹑「十五咸」二韻﹝己亥﹞

閏元宵﹝限「十四鹽」﹞﹝己亥﹞

閏元宵排律十四韻﹝己亥﹞

泊馬蹄嶴戲成﹝己亥﹞

泉穴魚﹝己亥﹞

代內人獄中有寄﹝己亥﹞

擬答內人獄中有寄﹝己亥﹞

聞貴陽失守﹝己亥﹞

得徐闇公信﹐以「交行詩刻」見寄二首﹝己亥﹞

會師東甌漫成﹝已亥﹞

江上聞笛﹝己亥﹞

師次觀音門﹝己亥﹞

師次蕪湖﹐時余所遣前軍已受降﹝己亥﹞

師入太平府﹝己亥﹞

姑孰旣下﹐和州﹑無爲州及髙淳﹑溧水﹑溧陽﹑建平﹑廬江﹑舒城﹑含山﹑巢縣諸邑相繼來歸﹝己亥﹞

驛書至﹐偏師已復池州府﹝己亥﹞

師入寧國﹐時徽郡來降﹐畱都尙未克復﹝己亥﹞

間行雜感二首﹝己亥﹞

經烏江二首﹝己亥﹞

樅陽謠二首﹝己亥﹞

黃湓謠二首﹝己亥﹞

新安溪行﹝己亥﹞

寄宿石塘庵﹐與居人道定西侯往事﹝己亥﹞

生還四首﹝己亥﹞

海濱居民聞予生還﹐咸爲手額﹔且以壺漿相餉。余自慚無似﹐何以得

僕還﹝己亥﹞

月夜﹐同陳文生過黃粹伯畱酌﹝己亥﹞

贈陳文生侍禦返命閩嶠﹝己亥﹞

苦饑﹝己亥﹞

庖焚﹝己亥﹞

萍蹤同邱含山感賦﹝己亥﹞

送邱含山還長亭山房﹝己亥﹞

得姚興公書﹐以「舫音集」見寄﹝法號獨耀公﹞﹝己亥﹞

卜居﹝己亥﹞

溪行二首﹝己亥﹞

島居八首﹝己亥﹞

索居島上﹐童子折梅來獻﹐喜而有賦﹔限「十三元」二首﹝己亥﹞

賦得「相逢俱是歲寒人」﹝己亥﹞

立春用杜韻﹝己亥﹞

己亥除夕

庚子元旦駐師林門﹝庚子﹞

庚子新正二日﹐坐雨島上﹝庚子﹞

遊小嶴艸庵﹝庚子﹞

得朱子成書﹝庚子﹞

寒山﹝庚子﹞

聞監國魯王以盜警奔金門所﹝庚子﹞

贈張書紳還錢塘﹝庚子﹞

上巳書懷﹝庚子﹞

春晚﹝庚子﹞

重過桃渚﹝在臺州臨海縣﹞﹝庚子﹞

復屯林門﹝庚子﹞

中秋有懷﹝庚子﹞

步韻和曹云霖「浯島秋懷」二首﹝庚子﹞

秋夜舟中聽雨﹝庚子﹞

新河口雨泊二首﹝庚子﹞

愁泊﹝庚子﹞

長鯨行﹝庚子﹞

次韻酬林荔堂﹝庚子﹞

歲暮得蔣馭鴻信﹐兼見其新制「寄贈」二首﹝蔣舊授禦史﹐今入道﹞﹝庚子﹞

島上祀竈﹝庚子﹞

辛丑元旦﹐僞虜僭號已十八年矣﹝辛丑﹞

見友人「詠懷」詩有感﹐遂依韻和之二首﹝辛丑﹞

春島霧雨﹐次壁間舊韻﹝辛丑﹞

雨中寒甚﹐再疊前韻﹝辛丑﹞

送黎大行﹐瀕行以途窮爲恨﹐賦詩見示﹔仍用前韻答之﹝辛丑﹞

維揚姜﹑張二友浮海來晤﹐賦贈﹝辛丑﹞

僞庭小汗夭亡﹐復以六歲餘孽僭號擅位﹝辛丑﹞

春暮﹐悵然有作﹝辛丑﹞

三月十九﹐有感甲申之變三首﹝辛丑﹞

得徐闇公書﹐爲之喟然﹝辛丑﹞

促織﹝辛丑﹞

寄張書紳﹐時聞在越﹝辛丑﹞

送黎大行南訪行在﹝辛丑﹞

送吳佩遠職方南訪行在﹐兼會師鄖陽﹝辛丑﹞

秋日傳蜀郡克復﹑瓊海反正﹐喜而有賦﹝辛丑﹞

感事四首﹝辛丑﹞

三過沙關﹝辛丑﹞

沙關感懷﹝辛丑﹞

送羅子木往臺灣二首﹝辛丑﹞

愁心﹝辛丑﹞

莫指﹝辛丑﹞

南國﹝辛丑﹞

雜感三首﹝辛丑﹞

挽董天監孝廉﹝辛丑﹞

梅花﹐和中峯大師韻四首﹝辛丑﹞

辛丑長至﹐舟次祝聖二首

辛丑除夕﹐行營沙關

壬寅元旦﹐軍次仍行祝聖禮﹝壬寅﹞

元夕金鄕道中﹝壬寅﹞

元宵舟次﹐步賓從韻「魚」字﹝壬寅﹞

辛丑秋﹐虜遷閩浙沿海居民﹔壬寅春﹐余艤棹海濱﹐春燕來巢於舟﹐有感而作﹝壬寅﹞

春心﹝壬寅﹞

北回示將吏﹝壬寅﹞

○己亥元旦﹝己亥﹞

海云冉冉曙光催﹐百榖新�旭日開。筮得革來原遇己﹐春從臘至似方孩。聲靈共識尊中夏﹐气象初驚動上臺。自笑封侯安有骨﹐爲言彊仕更徘徊﹗

○海上觀燈﹐限「十五刪」﹑「十五咸」二韻﹝己亥﹞

島嶼微茫午夜閒﹐魚龍漫衍出塵寰。蘭缸射水翻星漢﹐蓮幕傳烽破玉山。香擁虹橋千里外﹐芒寒蜃市九霄間。遙憐歌舞長安地﹐銀鑰今霄自不關。

極目滄波明鏡函﹐火珠獨見燭龍銜。鮫人夜貢珊瑚樹﹐雲母春開錦繡帆。金穀未須誇富貴﹐瑤池應不隔仙凡。自來三五傳柑勝﹐莫惜霞觴付酒監﹗

○閏元宵﹝限「十四鹽」﹞﹝己亥﹞

每惜春宵未可淹﹐天畱倒景上元添。燈球前度何時再﹖簫鼓平分此夜兼。靈雨故遲桃李候﹐春風仍入柳梅占。不愁曉箭相催急﹐只恐金吾令已嚴。

○閏元宵排律十四韻﹝己亥﹞

獻歲杓頻指﹐良宵箭獨稠﹔東皇添玉曆﹐南陌駐銀釣。蓂莢應雙吐﹐椒花已兩浮﹔小年燈市永﹐午夜漏聲悠。月令初中節﹐風光第幾籌﹖蟾輝看倍皎﹐鶯語聽全流。復擬傳柑會﹐偏宜秉燭遊﹔流黃連夕怨﹐拾翠隔旬愁。柳弱先披拂﹐梅寒故逗𨖻﹔乾坤分正閏﹐夷夏辧春秋。只此尊天統﹐因之念帝憂﹔耗磨何足論﹐伏臘豈相謀﹗金鑰方重辟﹐銀缸可再篝﹖香塵還冉冉﹐歌吹幾時收﹗

○泊馬蹄嶴戲成﹝己亥﹞

問馬蹄﹐春風陌上走銅鞮﹔誤被秦皇驅入海﹐玉勒金鞍不敢嘶。龍媒自是波間種﹐何用天閒錦障泥﹗

笑馬蹄﹐骨亦千金志千里﹔追風逐電何處來﹐卻與鯨鯢斗江水。安得飛騰去渥窪﹐依然負圖獻天子﹗

○泉穴魚﹝己亥﹞

南有鮒魚﹐實生泉穴﹔臣於黿君﹐鱉行仰沫。水族失歡﹐暴腮勿活﹔豈其攖鱗﹐貪餌故絕。

○代內人獄中有寄﹝己亥﹞

國破已飲泣﹐家破復間關﹔自君之出矣﹐妾嫠君亦鰥。兒女𨿽有情﹐不在別離間﹔上堂潔脯脡﹐下堂代斑襴。知君驅汗馬﹐豈敢怨紅顏﹗夷官張羅网﹐忠義委艸菅﹔奄忽大椿謝﹐君滯滄海灣。兀然生死魂﹐並作鮫珠潸。君行寶膚髮﹐奔跣安所還﹔妾自感百罹﹐飛蓬任雙鬟。衰門旣零落﹐空閨誰貞艱﹖哀哉井臼婦﹐終年困狴犴。非不輕微生﹐將雛實且孱﹔圜扉滋味惡﹐燐靑碧血殷。古稱東海婦﹐嚴霜暑路班。胡天嘗夢夢﹐莫辧罹與環﹔如何貫索星﹐獨照望夫山﹗視彼磨笄峯﹐髙名良可攀﹔難將妾巾幗﹐往佐君羽綸。報君還祝君﹐旗常樹人寰﹗

○擬答內人獄中有寄﹝己亥﹞

盛年不惜別﹐客久始懷慚。我非蓬蒿人﹐江湖遂屢淹﹔況復避豺虎﹐誰能解徵衫﹗孤雁自西來﹐仿佛墮書函﹔書中寄珍重﹐書外淚重緘。恍中秀﹐吞聲寫素縑﹔卿今陷虎穴﹐雙魚何從探﹗珊珊魂魄來﹐關河諒非諳。棘林魑﹐骨肉各生嫌﹔徲子亦囊頭﹐狼狽形影兼。憶我初行役﹐兵戈未戒嚴﹔驅馳悲九折﹐輾轉歲華添。白雲空繚繞﹐長此傷烏銜﹔水鷗𨿽忘機﹐安得比鶼鶼﹗名教自束躬﹐柔情非所耽﹔憐卿持門戶﹐鼎俎心已甘﹗丰獄有埋劍﹐紫气若煙炎。莫邪獨掩抑﹐幹將慘不銛。神物庶終合﹐造化焉能殲﹗生當挽鹿車﹐死當駕雲驂。

○聞貴陽失守﹝己亥﹞

百粵河山已自愁﹐播遷此日更堪憂﹗方傳檮杌從南竄豈意欃槍自北流﹗險阻莫能關象郡﹐炎荒何處割鴻溝﹗一成賴有滇云在﹐捲土誰爲借﹗

○得徐闇公信﹐以「交行詩刻」見寄二首﹝己亥﹞

天南消息近成虛﹐一卷新詩當尺書。誰看墜鳶偏擊櫂﹐似聞鳴犢竟回車。蠻夷總在天威外﹐越嶲應非王會初﹗讀罷瑤篇還涕淚﹐行吟何獨有三閭﹗

瘴海誰堪汗漫行﹐知君五月在舟程。鯷人鼓鬣驚濤暗﹐烏鬼含沙宿霧生。溫嶠已乖歸闕望﹐張騫徒負泛槎名﹗武陵溪畔桃源客﹐故節依然蘇子卿。

○會師東甌漫成﹝已亥﹞

甌越江聲動鼓鼙﹐霸圖南北似雞棲﹔誰爲揖客稱司馬﹐獨將遊兵是水犀。箸借自來非爲漢﹐瑟操猶恐未工齊。十年種﹑蠡成何事﹐敢向人前說會稽﹗

○江上聞笛﹝己亥﹞

江濤日夜堆云屋﹐有酒難向江瀨漉。忽聞笛韻橫江來﹐金山數峯愛靑簇。笛聲不似水聲幽﹐聲慘潮生響飛瀑﹔月痕淡洗天爲空﹐一曲瀟湘醒倦目。亦有羈人靑雀舫﹐穩載客愁二千斛﹔起舞鸜鵒江影底﹐四顧茫蒼復慟哭。獨汲江心水一盂﹐活火烹來滌煩燠﹔餘情嫋嫋笛轉淸﹐拍手長吟和孤竹。歌者有意吹無心﹐嘈然那分竹與肉。嗟嗟江上聽笛人﹐獨抱琵琶就人宿。知音若我世所稀﹐鄰舟逋客眠初熟。

○師次觀音門﹝己亥﹞

樓船十萬石頭城﹐鐘阜依然拱舊京。弓劍秋藏雲五色﹐旌旗夜度月三更。中原父老還扶杖﹐絕塞河山自寢兵。不信封侯皆上將﹐前茅獨讓棄繻生。

○師次蕪湖﹐時余所遣前軍已受降﹝己亥﹞

元戎小隊壓江關﹐面縛長鯨敢逆顏。吳楚衣冠左衽後﹐蕭梁城郭暮笳間。王師未必皆無戰﹐胡馬相傳已不還。寄語壺漿休怨望﹐懸軍端欲慰民艱。

○師入太平府﹝己亥﹞

天驕取次奉冠裳﹐畿輔長驅鐵裲襠。王業昔誰開采石﹐霸圖古亦起丹陽。百年禮樂還丰﹑鎬﹐一路云霓載酒漿。此去神京原咫尺﹐龍蟠虎踞待重光﹗

○姑孰旣下﹐和州﹑無爲州及髙淳﹑溧水﹑溧陽﹑建平﹑廬江﹑舒城﹑含山﹑巢縣諸邑相繼來歸﹝己亥﹞

幹將一試已芒寒﹐赤縣神州次第安﹔建業山川吳帝闕﹐皖城戈甲魏軍壇。東來玉帛空胡虜﹐北望銅符盡漢官。猶憶髙皇初定鼎﹐和陽艸昧正艱難。

○驛書至﹐偏師已復池州府﹝己亥﹞

赤羽飛馳露布譁﹐銅陵西去斷胡笳。橫流錦纜空三楚﹐出峽霓旌接九華。歌吹已知來澤國﹐樵蘇莫遣向田家﹗前驅要識王師意﹐劍躍弓鳴亦漫誇。

○師入寧國﹐時徽郡來降﹐畱都尙未克復﹝己亥﹞

千騎東方出上游﹐天聲今喜到宣州。威儀此日驚司隸﹐勳業何人愧徹侯﹗舊闕烽煙須早靖﹐新都版籍已全收。遺民莫道來蘇好﹐講恐瘡痍未可瘳﹗

○間行雜感二首﹝己亥﹞

鐵幢才解又芒鞋﹐姓氏逢人且自埋。夜踏巉巖驚伏虎﹐朝披霧露避羣豺。乾坤蒼莽投金瀨﹐徑路蕭涼阻玉階。贏得風衣兼雨帽﹐相看不是舊形骸﹗

一椎可柰誤秦車﹐蕭瑟秋風圯上書。伏匿那能忘鐵馬﹐潛遊猶覺負銀魚。荒村云擾難攲枕﹐單袷霜深已敝裾。總是姓名隨地變﹐任呼牛馬亦何如﹗

○經烏江二首﹝己亥﹞

楚歌聲裏霸圖空﹐匹馬歸來勢自雄﹔四百年餘炎火斷﹐誰知隆準一重瞳﹗

旌旗垓下亦堪翻﹐戰士其如憶故園﹔縱向江東收燼去﹐應無子弟到中原。

○樅陽謠二首﹝己亥﹞

八尺風帆百丈牽﹐樅陽湖裏去如煙﹔江南米價秋來長﹐喜殺桐艚賣稻船。

沿湖下网蕩湖船﹐网內纖鱗錦樣鮮﹔燈火湖邊兒女笑﹐魚秧種得不須田。

○黃湓謠二首﹝己亥﹞

妾家生小住黃湓﹐亂挽烏雲鏟著褌﹔九月魚鮏湖上熟﹐自搖蘭槳過前村。

黃湓賈客百金裝﹐湓口長年醉索郎﹔聞說江幹烽火急﹐停橈一曲「古襄陽」。

○新安溪行﹝己亥﹞

曲曲溪流面面山﹐靑峯千折水千灣﹔山亭擁霧遙疑塔﹐水碓舂云巧作關。越榜下灘雙槳疾﹐吳鹽到界一帆閒。卻看兩岸楓林晚﹐似送離愁照客顏﹗

○寄宿石塘庵﹐與居人道定西侯往事﹝己亥﹞

漢臘誰畱十五年﹐琴亡島嶼尙蒼然﹔野人偏愛甘棠樹﹐義士猶吟「華屋篇」。海有浮鷗憐後死﹐村無眠犢憶前賢。請看緱嶺今宵月﹐可得將軍勒馬還﹗

○生還四首﹝己亥﹞

落魄須眉在﹐招魂部曲稀。生還非眾望﹐死戰有誰歸﹗蹈險身謀拙﹐包羞心事違。江東父老見﹐一一問重圍。

痛定悲疇昔﹐江臯望陣云。飛熊先失律﹐騎虎竟孤軍。鹵莽焚舟計﹐虺隤汗馬勳。至今頻扼腕﹐野哭不堪聞﹗

本以揚旌去﹐胡爲棄甲旋﹗名城空繡錯﹐故老盡株連。百折終何補﹐千秋倘復憐﹗亦知收燼易﹐蕭索愧金錢。

奔北誰能殿﹐圖南我亦迷﹔翻令百步笑﹐未得一枝棲。孤島搖烽燧﹐登壇恃鼓鼙。風雲蹉跌後﹐無計展霜蹄﹗

○海濱居民聞予生還﹐咸爲手額﹔且以壺漿相餉。余自慚無似﹐何以得此於輿情也﹝己亥﹞

虛名浪說逐羣雄﹐垂翅何心得楚弓。每把金魚羞父老﹐豈應竹馬笑兒童﹗衣冠不攺秦時俗﹐雞黍相遺晉代風。正覺漁樵多厚道﹐不將白眼看途窮。

○僕還﹝己亥﹞

僕貞良不易﹐旅瑣更爲難。已任辭鞲去﹐還同戀棧看。敝帷原有待﹐墮履未應拚﹔自是無銀鹿﹐猶勝形影單。

○月夜﹐同陳文生過黃粹伯畱酌﹝己亥﹞

爲妒秋容愛晚行﹐明河如練月初更。當關忽報雙筇過﹐入座先驚一榻橫。此夜冰壺堪濯魄﹐誰家紈扇獨關情﹗風流笑殺黃山谷﹐廚傳居然阮步兵。

○贈陳文生侍禦返命閩嶠﹝己亥﹞

益部今何似﹐孤懸一使星。滿思匡漢室﹐虛擬乞秦庭。鶴立孤臣淚﹐龍潛舊主靈。倡予還和汝﹐天夢倘然醒。

恨別還如昔﹐憂危較獨多。孤槎偏局蹐﹐故節已蹉跎。羽翼猶吾否﹖須眉柰爾何﹗南陽雄𨿽在﹐努力向滹沱﹗

○苦饑﹝己亥﹞

登彼三神山﹐慨焉思遐舉。蘆荻風蕭蕭﹐白石不可煮。絕粒固所宜﹐躊躇傷徒侶。驤首視烏鳶﹐靑天嚇腐鼠。不念山中人﹐缾罄亦罍恥﹐豈乏稻粱謀﹐卑棲因鎩羽。安得有蕨薇﹐療饑待明主﹗

○庖焚﹝己亥﹞

已自傷餘燼﹐何勞廚傳災﹗早應防厝火﹐空復冀燃灰。鼎俎渾輕擲﹐盤盂且盡隤。明朝添菜色﹐那得爨煙開﹗

○萍蹤同邱含山感賦﹝己亥﹞

蕭瑟干戈事﹐浮蹤已似萍。半牀畱破席﹐一室欠疏欞。霜月窺人白﹐漁燈入夜靑。天涯知己在﹐猶自嘆零丁﹗

﹝人物考略﹞

邱含山﹕名子章﹐一字梅仙﹔浙江鄞縣人。九歲﹐卽援筆成文。尋爲諸生﹐而卒不得一第。及魯王監國﹐以薦﹐授中書舍人。江上師潰﹐從亡入舟山﹐復從至廈門。已而轉輾遷徙﹐難一二記。最後﹐教授東洞庭山中。歸則年已七十矣﹐未幾卒於家﹝「鄞縣誌」有傳﹞。

○送邱含山還長亭山房﹝己亥﹞

投老猶垂橐﹐忘歸未拂衣。江山雙淚迸﹐家國寸心違。作客悲王粲﹐爲郎憶紫薇。入林還悵望﹐吾道已全非﹝邱舊任中書舍人﹞﹗

○得姚興公書﹐以「舫音集」見寄﹝法號獨耀公﹞﹝己亥﹞

何處纖鱗至﹐瓊云落滿函﹖虎溪聞卓錫﹐鷺島憶歸帆。詩律隨人老﹐禪鋒已不凡﹔慚予塵夢在﹐兀兀趁徵衫。

救世嗟無具﹐爲僧亦自嘉。只愁新舊雨﹐總屬暮朝霞。楓落江煙淡﹐梅橫溪月斜。何時雙舄下﹐相對飯胡麻﹗

○卜居﹝己亥﹞

荒洲小築笑焚余﹐結構新茆再卜居。性僻故貪鷗鷺侶﹐地偏猶偪虎狼墟。寒蘆瑟瑟秋張樂﹐宿火熒熒夜讀書。正憶普天方左衽﹐此身那得混樵漁﹗

○溪行二首﹝己亥﹞

扶筇到處見山晴﹐峯色溪光次第迎﹔滿徑莓苔人語靜﹐畫眉宛轉兩三聲。

小立寒林意獨醒﹐淸泉石竇自泠泠﹔撥云更望前溪去﹐樹底飛來一片靑。

○島居八首﹝己亥﹞

天地勞何甚﹐空山足息機﹔玄黃悲鼎沸﹐蒼莽看帆飛。誤世芙蓉劍﹐撩人薜荔衣﹔迷途知未遠﹐還復臥鳧磯﹖

島事幾滄桑﹐何勞更辧亡﹗人能扶日轂﹐我且挾云囊。傲骨甘鷗鷺﹐雄心怯虎狼。誅茅還辟土﹐海外有封疆。

古賢多大隱﹐豈必盡攀龍﹗所惜辜三輔﹐其如礙兩雄。計疏憑鑄錯﹐道廢漫書空﹗仰止羊裘客﹐千秋一冥鴻。

山中仍逐鹿﹐卻喜小雄雌。蜑戶供新錯﹐蜃樓獻祕嬉。鑿壞聊偃蹇﹐拜石故支離。試問門前雀﹐何如翟尉時﹖

閶闔不可極﹐投荒「小有天」。行藏疑橘叟﹐變化媿梅仙。野火漁鐙外﹐樵風雁字前。到來生百感﹐太息理詩篇。

浮槎非我好﹐戀戀爲衣冠。豫讓橋應近﹐田橫島正寬。蘆中長磬折﹐圯上獨盤桓。𨿽未成嘉遁﹐人呼管幼安。

十洲曾卜築﹐師過化爲薪﹔荊棘任公宅﹐蓬蒿誇父津。老麖避客去﹐舊犬逐人親。不忍乖初服﹐茅檐又日新。

鳩工嚴部勒﹐治屋亦猶兵﹔據水軒轅法﹐依山壁壘橫。短垣繚卻月﹐中澑貫長庚。只此扶桑國﹐居然細柳營。

○索居島上﹐童子折梅來獻﹐喜而有賦﹔限「十三元」二首﹝己亥﹞

芳信天涯誰過存﹖一枝瞥見慰離魂。寄來庾嶺應無驛﹐疑到羅浮別有村。仙史輕華宜淡墨﹐故人蕭散足淸尊。巡檐爲弄陽春曲﹐羌笛何須惱故園﹗

絕島凝寒气未溫﹐忽傳春信到蓬門。蒼寒猶帶煙霞韻﹐素魄時畱冰雪痕。欲探隴頭愁遠樹﹐卻看墻角喜孤根。疏枝冷蕊仍堪把﹐何遜揚州且莫論﹗

○賦得「相逢俱是歲寒人」﹝己亥﹞

相逢俱是歲寒人﹐遲暮偏驚搖落辰。鴻雁接天關塞影﹐漁樵滿地雪霜身。論交四海慚兄弟﹐抗迹千秋泣鬼神。此日炎趨應不少﹐道旁裘馬正紛綸。

○立春用杜韻﹝己亥﹞

臘殘海嶠懸桃日﹐正是山家爆竹時。寂寞兩京寒玉琯﹐蕭疏雙鬢點銀絲。干戈回首成都夢﹐杖履隨身那免悲﹗不飲也應春酒笑﹐彊邀石凍助新詩。

○己亥除夕

湖海椒觴十五星﹐故園咫尺卻揚舲。流年與日相將去﹐歸夢兼愁總未醒。臘鼓何如鼙鼓急﹐閩船猶並越船停。春來消息茫無據﹐起把菱花仔細聽。

○庚子元旦駐師林門﹝庚子﹞

中華正朔古相傳﹐永曆於今十四年。玉几南荒新日月﹝聞乘輿播遷緬甸﹞﹐金戈北道舊山川。春來水逐桃花長﹐老去人憎柏葉先。猶幸此身仍健在﹐擬隨斗柄獨回天。

○庚子新正二日﹐坐雨島上﹝庚子﹞

才望晴雲布歲朝﹐漸來仙嶠雨瀟瀟。山煙繚繞蒼堪滴﹐海气饃糊白欲飄。撥悶屠蘇隨意醉﹐滯寒榾柮逐時燒。故人天際誰相問﹐總爲春風尙寂寥。

○遊小嶴艸庵﹝庚子﹞

春郊彌望盡蒼煙﹐選勝還探「小有天」。筍亂新篁饒玉版﹐花迷野菜似金鈿。客來漸與山麋狎﹐僧去惟畱海鶴眠。堪笑阮生幾兩屐﹐桃源總在萬峯前。

○得朱子成書﹝庚子﹞

書來惜分手﹐正憶皖城秋。入海仍精衛﹐還山尙蒯緱﹔參差非恨事﹐倉卒少良謀。異日傳「心史」﹐孤忠冀見收﹗

○寒山﹝庚子﹞

寒山一息影﹐岐路總忘機。敢望充藜藿﹐其如斷蕨薇﹗徘徊貪有發﹐惆悵賦無衣。此地兼烽火﹐孤蹤何所依﹗

○聞監國魯王以盜警奔金門所﹝庚子﹞

揮淚東南信﹐初聞羣盜狂﹔扁舟哀望帝﹐匹馬類康王。流彘終何限﹐依斟倘不妨﹗只今謀稅駕﹐天地已滄桑。

○贈張書紳還錢塘﹝庚子﹞

歸棹蕭然入虎林﹐論兵十載愴知音﹗千金散盡仍彈鋏﹐四海交空且碎琴。戶牖陰謀天地忌﹐夷門奇計古今深。風塵何處躬耕好﹐垂老還爲梁父吟﹗

○上巳書懷﹝庚子﹞

九月春光彊半空﹐今朝禊事媚東風。亂紅過雨應千點﹐新綠含煙自一叢。曲水無觴娛島上﹐遠山似笏拱簾中。子規歲歲啼成血﹐不道勞人太轉蓬。

○春晚﹝庚子﹞

芳洲春晚徧蘼蕪﹐一抹煙光掛綠圖。好烏弄晴聲劇膩﹐野花吹暖气流蘇。中年豪舉還多少﹐來日往遊定有無﹗可惜艷陽閒謝卻﹐只應吾道在江湖。

○重過桃渚﹝在臺州臨海縣﹞﹝庚子﹞

一棹天臺依舊迷﹐重來秋爽足攀躋﹔苔衣糝糝髯偏美﹐石磴鱗鱗齒未齊。夢到赤城霞气近﹐感深滄海水聲低。臨流空作桃花想﹐愧殺仙源是武溪。

○復屯林門﹝庚子﹞

十年兵甲滿滄洲﹐此日回戈又上游。人去鹿場仍舊迹﹐秋髙蟹脯足晨羞。空山餓犬聲如豹﹐失路窮黎狀似鳩。自笑經營何太拙﹐誤將島嶼作並州﹗

○中秋有懷﹝庚子﹞

去年拾桂英山裏﹐今夕浮槎漲海東﹔關塞每憐鴻雁影﹐江湖應悵鯉魚風。金飆玉露原無異﹐躍馬乘舟已不同。明月當前人在側﹐持螯把醆莫辭從﹗

○步韻和曹云霖「浯島秋懷」二首﹝庚子﹞

荒煙殘燒越王臺﹐憶昔雄圖今倍哀。丹葉三秋何事老﹐翠華六詔幾時回﹖才從鷺島懷人遠﹐忽得魚書對客開。詩律邇來知漸細﹐髙吟低唱且徘徊。

天長地闊總傷秋﹐閩嶠寒雲路更悠。戴漢節旄空自脫﹐沼吳薪膽向誰謀﹗百年形勝畱天塹﹐一望風煙達帝溝。堪笑魚龍還寂寂﹐祗應陵樹鎖江流。

○秋夜舟中聽雨﹝庚子﹞

不盡蕭蕭意﹐還從子夜生﹔艸枯沙磧气﹐木落洞庭聲。攲枕聞疏密﹐敲篷辧濁淸。渾疑刁鬥靜﹐鐵騎暗縱橫。

○新河口雨泊二首﹝庚子﹞

一水眞衣帶﹐金行報幾簽。回飆何震蕩﹐飛沫更廉纖。嚙岸潮聲壯﹐膠舟風勢嚴。叢祠堪蔽雨﹐分旅向山尖。

四時冬不用﹐況乃問舟程。自與泅人伍﹐還令颶母輕。枯槎粘水骨﹐虛枕掛魚睛。珍重陽侯意﹐毋勞費送迎﹗

○愁泊﹝庚子﹞

蕭風苦雨逐潮來﹐慘淡危舟倍足哀。身比傴僂長似曲﹐心疑混沌不知開。海翁蜃蛤還相餉﹐山鬼揶揄且莫猜﹗往事分明堪擊築﹐浮生那得數銜杯﹗

○長鯨行﹝庚子﹞

南海長鯨何橫絕﹐吞吐波濤噴日月﹔鼓鬣俄成赤羽旗﹐披鱗都變黃金穴。初依海市現樓臺﹐旋上天關守宮闕。天狼忽從西北來﹐旌爲蚩尢鞭爲孛。長鯨稽首稱波臣﹐玉皇香案皆羶羯﹔希恩豈望鳳凰池﹐論功敢乞蛟螭窟。那識狼心最不仁﹐組系長鯨離溟渤﹔跳梁寧復昔睚眥﹐涸轍應憐舊饕餮。長鯨有子類龍種﹐起代靈鼉震列缺﹔銀河朝犯織女機﹐珠浦夜泣鮫人血。天狼跋疐還叱吒﹐僉謂鯨鯢本遺孽﹔疏屬山頭貳負屍﹐鐘離村內專車骨。殘魂幾處聽蒲牢﹐遺醢何年化彭越﹗嗟嗟長鯨爾何愚﹐如彼異類終屈節﹔神龍不臣臣貪狼﹐抉自塗腸坐自滅。昨夜星躔弧矢明﹐欲喜欃槍影欲沒﹔天狼﹑天狼莫漫驕﹗海宇會有眞龍出。

○次韻酬林荔堂﹝庚子﹞

日日天南望五云﹐家亡國破友朋分﹗廿年血淚枯崖島﹐三度孤師哭宋文。力竭臣靡難復夏﹐聲哀望帝痛思君。西臺幸有同心侶﹐愧殺投繻終子軍﹗

﹝人物考略﹞

林荔堂﹕名時躍﹐字霞舉﹔鄞縣人。特進保之後私謚「孝介」﹑名文燮子。生而穎異﹐於書無所不讀。與華﹑王輩爲講社﹐所稱鶴山七子者也。乙酉入太學﹐錢忠介薦爲大理左評事﹐直制誥。晉禦史﹐未上而江上師潰﹐遁入桓溪山中﹐猶恆豫時事。晚年﹐輯甲申以來死事諸公各爲小傳﹐而取其平生著述之有系於名節者附之﹐曰「正气錄」。及卒﹐同志私謚曰「端節」﹝「鄞縣誌」有傳﹞。著有「朋鶴艸堂集」十二卷﹝壽鏞補﹞。

○歲暮得蔣馭鴻信﹐兼見其新制「寄贈」二首﹝蔣舊授禦史﹐今入道﹞﹝庚子﹞

海嶠玄云入歲除﹐遠從苕水下雙魚。少微慘淡愁無柰﹐中散蕭疏調有餘。仙舄不妨神武外﹐法冠何似惠文初﹗監湖珠樹今何在﹖黃鶴摩天未卜居。

梅花一寄起相思﹐聞向江湖學采芝。吳市尙畱仙尉迹﹐靑門何限故侯悲﹗鴻冥豈爲飛揚倦﹐驄瘦還應行步奇。獨怪槎來十二載﹐只傳柱下五千辭。

﹝人物考略﹞

蔣馭鴻﹕當是漸逵字﹐或一字漸逵。考徐公「交行詩稿」有贈蔣漸逵詩云﹕『我入交州何所得﹐君來相訪若有覿﹔不巾不屨神貌殊﹐自言混迹無人識。一從去國幾何年﹐往日冠簪今渺然。姓氏直同梅尉隱﹐方書多自葛洪傳。知君夙昔有兼才﹐筆墨紛紜入手裁。且莫佯狂長避世﹐遙聞天廏選龍媒』。張公二律﹐語意與此相似。

○島上祀竈﹝庚子﹞

絕島寒宵亦薦陰﹐聊從越俗祀非淫。曾聞五祭尊盆盎﹐卻憶西歸賦釜鬵。老婦倘能來絳節﹐少君空說致黃金。只憐漢臘無多地﹐柏葉梅花自古今﹗

○辛丑元旦﹐僞虜僭號已十八年矣﹝辛丑﹞

春回島嶼海天波﹐紫閏其如赤伏何﹗晉室新書題甲子﹐周家舊曆紀共和。金沙日暖朝回輦﹐玉壘雲開夜止戈﹝聞王師出滇克蜀﹞。聞說今年莽臘盡﹐椒花頌裏雜鐃歌。

○見友人「詠懷」詩有感﹐遂依韻和之二首﹝辛丑﹞

黎花春雨半含秋﹐太息當年桑下謀﹗國事幾番眞似弈﹐人情到處盡如釣。金雞雲樹空瞻闕﹐石馬風榛自滿邱。未必策勳先上賞﹐綿山一過汗應流﹗

漫從季野定陽秋﹐霸業誰堪孫仲謀﹗末路行藏關漢鼎﹐中朝興廢仗吳鉤。杜鵑影重迷荒徑﹐謝豹聲多恨故邱。此日河山猶破碎﹐敢言江左有名流﹖

○春島霧雨﹐次壁間舊韻﹝辛丑﹞

輕寒三月恰春陰﹐蒼霧靑嵐苦滯淫。客至梅花初滿甕﹐官貧柏子尙充鬵。櫻桃紅暈枝枝玉﹐楊柳黃疏樹樹金。笑語東風何惡薄﹐獨遲芳信到於今﹖

○雨中寒甚﹐再疊前韻﹝辛丑﹞

浮雲何意結層陰﹐海气朝來越浸淫。誰解催花能節鼓﹐豈逢寒食欲懸鬵﹗春衣褦襶還如鐵﹐島樹槎枒轉似金。可是大荒猶殺運﹐難將燮理佐當今﹖

○送黎大行﹐瀕行以途窮爲恨﹐賦詩見示﹔仍用前韻答之﹝辛丑﹞

柳色河橋弄晚陰﹐臨歧攀折思偏淫。乍來紫气原幹斗﹐此去皇華爲漑鬵。殿上未歸和氏璧﹐橐中誰賜陸生金﹖飄零莫漫愁書劍﹐六傳平驅正在今﹗

﹝人物考略﹞

黎大行﹕瀕行﹐以途窮爲恨。南訪行在。

○維揚姜﹑張二友浮海來晤﹐賦贈﹝辛丑﹞

廣陵春擁雪濤來﹐萬里江聲亦壯哉﹗忽訝龍文臨越嶠﹐何須駿價起燕臺﹗陰符欲捲滄溟闊﹐借箸能令瘴癘開﹗帝室至今還卜獵﹐飛熊好待後車回。

○僞庭小汗夭亡﹐復以六歲餘孽僭號擅位﹝辛丑﹞

頻年長狄掃黃圖﹐此日狼星斂角無﹖石矢未曾賓肅愼﹐金人猶自祭休屠。𨿽然下殿當天象﹐可復穹廬滿帝都﹗獨笑中華皆婦孺﹐幾回膜拜捧胡雛﹗

○春暮﹐悵然有作﹝辛丑﹞

蕭條春事又今年﹐島樹江蘺最可憐﹗悲至淚因孤燕下﹐閒來魂在杜鵑前。雄圖誰復能窺足﹐雌節何如且息肩﹗記得古人曾化杖﹐鄧林孤影亦參天。

○三月十九﹐有感甲申之變三首﹝辛丑﹞

燕山春老泣啼鵑﹐屈指號弓十八年。闕裏麟遊書莫載﹐橋陵龍逝鼎仍遷。玉衣晨舉黃塵染﹐銅狄秋眠碧血捐。欲賦「黍離」無限恨﹐依稀風雨故宮前。

當年羣盜滿長安﹐倉猝宮車棄百官。旗散黃龍爭解甲﹐桁虛朱雀罷鳴鑾。攀髯猶惜須眉少﹐壓紐空悲羽翼單﹗獨使至尊殉社稷﹐千秋靑史未曾寬。

漢家天仗肅仙班﹐一擲金椎不復還。苜蓿祗肥秦塞外﹐櫻桃誰薦晉陵間﹗魂招蜀望花同碧﹐淚染姚華竹盡斑。何處旌旗皆縞素﹐好傳露布到陰山﹖

○得徐闇公書﹐爲之喟然﹝辛丑﹞

長看北極望南陽﹐傾日依風總渺茫。愁過魏牟還戀闕﹐病同莊舄肯投荒。應憐牛酒遲江左﹐莫道魚鹽擅海王﹗倘去三山須問訊﹐君家大藥在何方﹖

○促織﹝辛丑﹞

促織促織﹐微吟閨夕。緯婦驚秋﹐停機太息﹕織縑苦短﹐織纊苦密﹔萬縷千絲﹐織不成疋。

○寄張書紳﹐時聞在越﹝辛丑﹞

雁到寒沙一片秋﹐聞君猶作下邳遊。江山雄視渾綿蕞﹐湖海輕裝只蒯緱。醉後諫書多逐客﹐愁中詩史盡離憂。赤城霞气今依舊﹐何必衣冠禹穴求﹗

○送黎大行南訪行在﹝辛丑﹞

誰登仙嶠問皇輿﹐十載驚傳典象胥。英簜難歸萬里節﹐輶軒徒積百蠻書。越人翡翠應無恙﹐漢使葡萄總不如﹗惆悵五雲橫■﹝棘上火下﹞道﹐看君卻上指南車。

○秋日傳蜀郡克復﹑瓊海反正﹐喜而有賦﹝辛丑﹞

商聲八月愁﹐萬木盡凋秋﹔空谷音初到﹐同袍賦足酬。珠崖仍復漢﹐玉壘亦宗周。從此投天隙﹐羣雄好兆謀。

○感事四首﹝辛丑﹞

箕子明夷後﹐還從徼外居﹔端然殊宋恪﹐終莫挽殷墟﹗靑海浮天闊﹐黃山裂地虛。豈應千載下﹐摹擬到扶余﹗

聞說扶桑國﹐依稀弱水東﹔人皆傳燕語﹐地亦辟蠶叢。蓽路曾無異﹐桃源恐不同。鯨波萬里外﹐倘是大王風﹗

田橫嘗避漢﹐徐福亦逃秦﹔試問三千女﹐何如五百人﹗槎歸應有恨﹐劍在豈無嗔﹗慚愧荊蠻長﹐空文采藥身。

古曾稱白狄﹐今乃紀紅夷﹔蠻觸誰相鬥﹐雌雄未可知﹗鳩居粗得計﹐蜃市轉生疑。獨惜炎洲路﹐春來斷子規。

○三過沙關﹝辛丑﹞

五載眞如夢﹐秦川恨舊遊。地分山閩越﹐天闊水沈浮。鴻鵠難羈紲﹐蛟龍空負舟﹗包胥洵國士﹐復郢便辭侯。

○沙關感懷﹝辛丑﹞

瓢泊終何濟﹐蕭然一撫襟。呼童刪白髮﹐結客鏈黃金。擊水垂天翅﹐依風縮地心。得閒聊把卷﹐非敢學書淫﹗

○送羅子木往臺灣二首﹝辛丑﹞

中原方逐鹿﹐何暇問虹梁﹗欲攬南溟勝﹐聊隨北雁翔。鱟帆天外落﹐蝦島水中央。應笑靑河客﹐輸君是望洋﹗

羽書經歲杳﹐猶說衮衣東。此莫非王土﹐胡爲用遠攻﹖圍師原將略﹐墨守亦夷風。別有芻蕘見﹐回戈定犬戎﹗

○愁心﹝辛丑﹞

一片秋明遶萬山﹐愁心似水轉相關﹔虯髯空擬浮家去﹐雁足虛傳屬國還。聲入鼓鼙龍自斗﹐夢回砧杵鶴難攀。平原一旅眞孤掌﹐可有天戈靈武間﹖

○莫指﹝辛丑﹞

莫指招搖望泰階﹐小戎同澤已難諧﹔三山波浪盧敖迹﹐半壁烽煙祖逖懷。紀事可能無鐵匣﹖班師豈復有金牌﹗皇天倘識匡扶義﹐萬古臣靡獨我儕。

○南國﹝辛丑﹞

云肥大澤正髙秋﹐南國旌旄何處畱﹗良會偶逢偏易失﹐好音頻致恐終浮﹗海中似有金銀闕﹐域外曾無麟鳳洲。祗惜漢家懸異數﹐每將白馬誓王侯﹗

○雜感三首﹝辛丑﹞

越國年年教習流﹐朱旗玄甲總沈浮﹔歲星不識今何在﹐依舊欃槍掛鬥牛﹗

卽看江鳥盡流離﹐精衛何從借一枝﹔最恨蹛林秋祭後﹐天驕猶自灼羊脾。

平陵疇昔富梧桐﹐聞說樵蘇樹已童﹔華表亦含千載恨﹐空傳鶴夢到江東。

○挽董天監孝廉﹝辛丑﹞

三策天人罷董山﹐誰憐日馭已西傾﹗遊從麋鹿身將隱﹐讖應龍蛇意未平。晉代猶畱靖節謚﹐漢家原重孝廉名。卽看墓石封題處﹐尙有賢書是「大明」。

入洛衣冠江左余﹐逋臣肯復待公車﹗風雲早冷三鱣兆﹐日月長懸五馬居。結客黃金良不易﹐修文白玉竟何如﹗茂陵今日皆禾黍﹐遺艸空畱封禪書。

﹝人物考略﹞

董天監﹕名徳偁﹐字平之﹝「鄞志」引「墓表」之作子﹞﹐一字銘存﹔鄞縣人﹐同知應圭子﹐諸生。少負气節﹐與族兄守諭齊名﹔世稱守諭曰「北董」﹐稱天監曰「南董」。乙酉畫江之役﹐破家輸餉﹐魯王授以戶部主事﹔時適居憂﹐故不受官。事敗後﹐而山寨﹑海槎時通消息。晚年目疾﹐猶終日手鈔書不倦。爲詩感慨身世﹐原本忠孝云﹝「寧波府誌」有傳﹞。

○梅花﹐和中峯大師韻四首﹝辛丑﹞

間從寂寞露精神﹐絕世風流換玉眞﹔夢入梨花渾一色﹐看來松雪成三人。等閒標格成凡種﹐多少芳菲步後塵。最是枝頭元臘破﹐鶯聲還報上林春。

自是天工巧入神﹐不將醋醋混眞眞。開從嶺外誰爲主﹐折與江南第幾人﹖鐵骨珊珊疑有韻﹐玉鱗寂寂迥無塵。醉餘好弄柯亭竹﹐吹徹揚州萬樹春。

野鶴仙恣別有神﹐僊昭端的禮羣眞。已開香國堪稱聖﹐若貯瑤臺便可人。澹月饃糊檀作暈﹐淸霜窈窕玉生塵。相探莫漫輕攀折﹐元賞應澆竹葉春。

一泓秋水翦瞳神﹐紺髮纁須看逼眞﹔冰雪聰明林下客﹐煙霞色相畫中人。騷魂取次宜呵凍﹐道貌由來欲辟塵。卻笑化工難免俗﹐半畱綺語到陽春。

﹝人物考略﹞

中峯大師﹕元時錢塘人﹝或作朱氏子﹑或作孫氏子﹑或作李氏子﹞﹐釋名明本﹝一作本惠﹞。年十五﹐祝發於天目山。嘗至鄞之海會寺開法﹐仁宗賜號「廣慧」。至治三年﹐歿﹔英宗賜謚「智覺」﹝「鄞縣誌」「仙釋」有傳。顧嗣立「元詩選」二集有「明本中峯廣錄梅花百詠」﹞。

○辛丑長至﹐舟次祝聖二首

朔气行將盡﹐今來復一陽。書云存珥筆﹐挽日仗冠裳。社稷千帆影﹐乾坤一劍芒。微臣無限恨﹐稽首儼天王﹗

歲華方剝極﹐何意泰重來﹗國脈眞如綫﹐天心亦似灰。山呼愁節脫﹐海宴待槎回﹗賴有黃鐘動﹐梅花雪自開。

○辛丑除夕﹐行營沙關

十年三度到閩關﹐風急星回客未還。漢臘總來殊越俗﹐屠蘇那得破愁顏﹗春符競貼黃龍榜﹐新曆虛銜丹鳳班。悵望故山云物攺﹐歸心不斷歲時間。

○壬寅元旦﹐軍次仍行祝聖禮﹝壬寅﹞

蒼輅靑旗不可望﹐海隅猶得奉冠裳。吹塵夢逐條風遠﹐思漢情隨旭日長。萬里越人迷貢朔﹝時滇﹑黔陷已二年﹞﹐百年眞主闕當陽。也知報國心無補﹐願續「春王正月」章。

○元夕金鄕道中﹝壬寅﹞

海若波俱惡﹐春陰意倍寒。徵帆渾出沒﹐窺鏡盡闌珊。鐙謎憑誰賭﹐棋聲讓客彈。勞生兼浪迹﹐節物肯爲歡﹗

最是蹉跎恨﹐都從此夕來。幾年春爛熳﹐共月影徘徊。每擬銀釣滿﹐當看玉曆開。逢時還寂寂﹐辜負夜光杯。

○元宵舟次﹐步賓從韻「魚」字﹝壬寅﹞

春濤擁艦儼宸居﹐雪舞風回寒滿裾。簫鼓浮空停曉箭﹐樓臺幻境隱仙輿。帳中絕小盤龍戲﹐幕下偏能倚馬書。共道六鰲來海上﹐如何照夜只鯨魚﹗

○辛丑秋﹐虜遷閩浙沿海居民﹔壬寅春﹐余艤棹海濱﹐春燕來巢於舟﹐有感而作﹝壬寅﹞

去年新燕至﹐新巢在大廈﹔今年舊燕來﹐舊壘多敗瓦。燕語問主人﹐呢喃語盈把。畫梁不可望﹐畫艦聊相傍﹔肅羽恨依棲﹐銜泥嘆飄揚。自言昨辭秋社歸﹐比來春社添惡況﹔一片蘼蕪兵燹紅﹐朱門那得還無恙。最憐尋常百姓家﹐荒煙總似烏衣巷。君不見晉室中葉亂五胡﹐煙火蕭條千里孤﹔春燕巢林木﹐空山啼鷓鴣。只今胡馬復南牧﹐江村古木竄鼪鼯﹔萬戶千門空四壁﹐燕來亦隨檣上烏。海翁顧燕三太息﹐風簾雨幙胡爲乎﹖

○春心﹝壬寅﹞

滄江歲月深﹐老去惜春心。花到辛夷候﹐人歸杜宇音。閒眠遲獨醒﹐繁恨寄孤吟。天骨原蕭散﹐能消許事侵﹗

○北回示將吏﹝壬寅﹞

利鈍寧能料﹐孤軍又北回。同仇計左矣﹐遺老思深哉﹗破斧烝徒義﹐持籌參佐才。古來忠孝事﹐天地每相哀﹗

●采薇吟

明鄞張煌言玄著撰

壽鏞謹案﹕公自注『起甲辰六月』﹐而七月被執。讀「入定關」詩『此去淸風笑蕨薇』﹐可以見公志。

入山﹝甲辰﹞

淸音

林中漫興

小猿畜之久矣﹐以病抱樹而死﹔爲之惻然

山中初度﹐用子木韻

淸秋憶從弟嘉言

山中七夕﹐限韻得「廉」字

又疊前韻

懷古

山居卽景四首

山中屢空﹐泊如也。偶讀淵明「饑驅」句﹐猶覺其未介﹔遂作反乞食詩﹐仍用陶韻

擬古三首

懷王愧兩少司馬﹑徐暗公﹑沈復齋中丞﹝壽鏞案﹕「墨蹟」作「憶友」﹞

聞孤鳥而有作

入定關﹝在懸嶴。七月十七丑時被執作也﹞

羈恨二首

被執歸故里

將入武陵二首

宿官亭﹝甲辰八月﹞

放歌﹝時甲辰八月七日﹐書於杭之獄壁﹞

憶西湖

墻角紅梅﹐九月發花一朵﹐偶成四絕﹔時羈獄捨﹐用「鹽」字

武林獄中作三首

又一首

甲辰九月感懷﹝在獄中作﹞

絕命詩

屯懸嶴﹐猿啼有感

﹝附﹞詩餘

○入山﹝甲辰﹞

大隱從玆始﹐悠然見古心。地非關勝覽﹐天不礙幽尋。石發溪頭長﹐云衣谷口深。此中有佳趣﹐好作「采薇吟」。

○淸音

倚杖綠天中﹐淸音自不窮﹕鶯枝傳古調﹐蟬葉散玄風﹔谷響丁丁發﹐溪聲曲曲通。由來塵夢斷﹐遮莫是心空。

○林中漫興

幽棲得名理﹐雙屐轉從容。渴澗捫龍乳﹐荒蹊采鹿茸。振衣空翠襲﹐擁樹蔚藍封。不識鴻蒙外﹐蒼嵐更幾重﹖

選勝非吾意﹐長林一送窮。天供靑玉案﹐人坐碧紗籠。道貌臒人似﹐機心海鶴空。獨嫌遺世晚﹐所以遜龐公。

○小猿畜之久矣﹐以病抱樹而死﹔爲之惻然

升木何須教﹐奔林豈爲驚﹗胡然嬰一疾﹐不復聽三聲﹖腸斷巫山暗﹐魂歸楚水明。爭如孫供奉﹐能報主人情﹗

○山中初度﹐用子木韻

曾向洪崖乞大還﹐朅來煙火混人間。幾回擲劍橫靑海﹐一笑攜瓢掛碧山。煮石似應消壯气﹐斫苓尙欲壯頹顏。峯頭紫气朝如蓋﹐爲問猶龍可渡關﹖

賦罷初衣往復還﹐伊人宛在翠微間。幸無白璧枌楡價﹐可有丹名桐柏山﹖種似麒麟徒掩淚﹐舞同鸜鵒且開顏。尊前艸論浮雲態﹐回首風煙滿漢關。

日轡崦嵫去不還﹐客星慘淡五雲間。自非和﹑扁難醫國﹐誰似巢﹑由易買山。百谷煙霞憐馬齒﹐二陵風雨識龍顏。桑弧半老成何事﹐只合壺天獨掩關。

倦飛玄鶴亦知還﹐白石蒼苔咫尺間。車馬自然多易水﹐衣冠原只在商山。云漿夜酌金人掌﹐黛色朝披玉女顏。已覺閒身堪羽化﹐何須八翼夢天關﹗

○淸秋憶從弟嘉言

秋聲蕭瑟到空山﹐悵望驚鴻去不還﹗離別紫荊生死際﹐平安黃犬有無間。寒蚩織月思千縷﹐孤鶴巢云影半關。多少長林搖落態﹐獨憐愁緒未能刪﹗

﹝人物考略﹞

從弟嘉言﹔字未詳。案「冰槎集」文稱爲三叔長子。又據「國史」「吳萬福傳」載﹕『嘉言爲閩島總鎭林國梁所斬』。今觀詩意﹐似未審存亡者﹔疑當時被擒而死﹐海島隔絕﹐故不知確耗耳﹝「大雲山房集」「惲遜庵先生家傳」稱﹕『張公與鄭成功圍江寧敗走﹐訛傳其弟鴻翼爲先生門人﹐從師匿』云云。附注備考﹞。

○山中七夕﹐限韻得「廉」字

靑山詩思入秋添﹐愁對雙星韻漫拈。紈扇自來驚少昊﹐云軿何處禦飛廉﹖七襄枉乞天孫巧﹐五緯虛傳漢使占。要識太淸塵穢淨﹐莫將河鼓擬香奩﹗

淸秋一暈掛涼蟾﹐渺渺銀潢天漢淹。烏鵲橋成誰問渡﹖嫦娥宮近倘生嫌。冰機爭似云情薄﹐金掌依然露气廉。卻笑兒童偏解事﹐排瓜擲果向鉤簾。

○又疊前韻

斜風斜月正纖纖﹐買得秋光價亦廉。繡幕何人愁遠別﹐采車今夕喜重瞻。星前錦似千純麗﹐云外香來百和兼。明日內家應看巧﹐蛛絲金盒共誰覘﹗

○懷古

伊昔東陵侯﹐浮沈在靑門。種瓜皆五色﹐不肯負亡秦。故侯何足道﹐羞與世間羣﹔及爲文終客﹐教以報功勳。似得黃老術﹐知亡亦知存。存亡會有時﹐出處要有期﹔借問五色瓜﹐何如三秀芝﹖

○山居卽景四首

結茅在山椒﹐面面皆叢薄﹔獨坐微涼生﹐髙情欲采綠。

平楚殊蒼莽﹐眾峯亦窈窕﹔淸輝來撲人﹐引我發長嘯。

空靑不可極﹐俯視但雲光﹔眾妙含其中﹐疑爲天地房。

朝光來窺牀﹐樹影綴羅帳﹔推枕一摩挲﹐天然淡墨障。

○山中屢空﹐泊如也。偶讀淵明「饑驅」句﹐猶覺其未介﹔遂作反乞食詩﹐仍用陶韻

悲風變陵谷﹐余行將安之﹖浩然懷黃綺﹐燁燁紫芝辭。淸聲在金石﹐孤情獨往來﹔彭澤何人斯﹐東籬戀酒杯﹖微祿已不耽﹐沾沾「乞食詩」。乞固自有意﹐可以觀其才。吾則愛吾鼎﹐白雲尙分貽。

西山有餓夫﹐褰裳欲從之﹗或言舉世腴﹐君臒寧有辭﹖流水淡須眉﹐天眞所繇來。況也朝市攺﹐志士寡深杯。療饑托薇藿﹐寧識招隱詩﹗今古多肉食﹐誰爲天下才﹖珍重墨胎氏﹐靈龜幸見貽﹗

三旬九遇食﹐我聞古有之。不貪以爲寶﹐無受故無辭。柰何饕餮者﹐朵頤鼎鼎來。乞哀在暮夜﹐余羹僅一杯。斟酌旣飽滿﹐猶吟和陶詩。緬維珠樹鶴﹐髙淸未易才。芝田諒足耕﹐嘉榖聊自貽。

○擬古三首

蕭蕭巖畔竹﹐亭亭澗底松。植根非不髙﹐孤峭慮難容。骨肉緣枝葉﹐分飛類轉蓬。非關恩義薄﹐根株良不同。越鳥棲南技﹐代馬立朔風﹔藐焉長愴惻﹐道阻誰適從﹗

晦明本如轂﹐日日相推移。寒暄亦如環﹐歲歲疊乘除。白雲自西來﹐告我商秋期﹔林臯色慘淡﹐蛩聲哀似思。昔也苦炎威﹐今含搖落悲﹔天气始肅殺﹐艸木詎能違﹗百卉欻披靡﹐寧復艷陽時﹗豈識持晚節﹐獨有淩霜枝﹔寄言桃李子﹐愼勿恃芳菲﹗

百虫恆吟秋﹐百鳥恆吟夏﹔人生百歲間﹐炎涼倏代謝。常憂時命乖﹐榮名不相借﹔時命亦何嘗﹐經綸貴權藉。所志豈顯榮﹐擔負容可卸﹔感此結中腸﹐攬衣起視夜。髙天明月輝﹐爛熳繁星捨﹔願言披微襟﹐幽懷得暫瀉。

○懷王愧兩少司馬﹑徐暗公﹑沈復齋中丞﹝壽鏞案﹕「墨蹟」作「憶友」﹞

昔我曾上嘉禾島﹐島上衣冠多四皓﹔方瞳綠發映朱顏﹐紫芝一曲何縹緲﹗年來滄海欲生塵﹐烽煙亂矗商山道﹔杖履流落似晨星﹐天長地闊令人老。南望銅陵又一山﹐風帆千尺鯨波間﹔不然疑乘黃鶴去﹐去去麟洲第幾灣﹖

﹝人物考略﹞

王媿兩﹕名忠孝﹔與徐公孚遠輩以從亡入臺﹐爲鄭氏國老。其後﹐並卒於島﹝見「張公年譜」﹞。

沈復齋﹕名佺期﹔亦爲鄭氏國老﹝見「張公年譜」﹞。

○聞孤鳥而有作

孤鳥﹑孤鳥聲愊憶﹐風雨中宵我心惻﹔似聞鳥言生不辰﹐空山寥落無顏色。在昔雄飛向九霄﹐金眸玉爪行胸臆﹔巢云曾傍萬年枝﹐擊水寧需六月息﹗風雲蹉跌幾星霜﹐宛轉枋楡困枳棘﹔東門旗鼓爲誰觴﹖北海木石徒爾塞。杜宇漫語不如歸﹐鷓鴣疾呼行不得﹔予心卒瘏予尾焦﹐卻來山阿欲避弋。一飲一啄孰將雛﹐雙飛雙宿誰比翼﹖寒枝獨抱月黃昏﹐島樹蒼茫林影黑。橫絕四海會有時﹐敢告羈棲還努力﹗嗟乎此鳥亦非凡﹐鸞歌鳳舞誰能識﹗但將孤鳥伴孤臣﹐悠悠蒼天曷有極﹗

○入定關﹝在懸嶴。七月十七丑時被執作也﹞

何事孤臣竟息機﹐魯戈不復挽斜暉﹗到來晚節慚松柏﹐此去淸風笑蕨薇。雙鬢難容五嶽住﹐一帆仍自十洲歸。疊山遲死﹑文山早﹐靑史他年任是非﹗

○羈恨二首

莫道輕生易﹐應憐速死難﹗聯牀皆候卒﹐傾座只奚官。魚睨嚴宵柝﹐拘攣異燕衎。歐刀安得借﹐虎穴正漫漫﹗

孤竹羞周粟﹐餘懷胡不然。暫將吞炭恨﹐並作茹荼憐﹗一匕分氈雪﹐三杯酌乳泉。終當從辟穀﹐豈羨赤松仙﹗

○被執歸故里

蘇卿仗漢節﹐十九歲華遷﹔管寧客遼東﹐亦閱十九年。還朝千古事﹐歸國一身全。予獨生不辰﹐家國兩荒煙﹔飄零近廿載﹐仰止愧前賢﹗豈意避秦人﹐翻作楚囚憐﹗蒙頭來故里﹐城郭尙依然﹔彷佛丁令威﹐魂歸華表巓。有靦此面目﹐難爲父老言﹔智者哀我辱﹐愚者笑我頑。或有賢達士﹐謂此勝錦旋。人生七尺軀﹐百歲寧復延﹗所貴一寸丹﹐可與金石堅。求仁而得仁﹐抑又何怨焉﹗

○將入武陵二首

義幟縱橫二十年﹐豈知閏位在於闐﹗桐江空系嚴光釣﹐震澤難回範蠡船。生比鴻毛猶負國﹐死畱碧血欲支天﹗忠貞自是孤臣事﹐敢望千秋靑史傳﹗

國亡家破欲何之﹖西子湖頭有我師﹕日月雙懸於氏墓﹐乾坤半壁嶽家祠。慚將赤手分三席﹐敢爲丹心借一枝﹗他日素車東浙路﹐怒濤豈必屬鴟夷﹗

○宿官亭﹝甲辰八月﹞

漫道詩書債未償﹐滿身枷鎖夢魂香﹔可憐今夜官亭月﹐無數淸光委路傍﹗

○放歌﹝時甲辰八月七日﹐書於杭之獄壁﹞

吁嗟乎﹗滄海揚塵兮日月盲﹐神州陸沈兮陵谷崩﹗藐孤軍之屹立兮﹐呼癸呼庚﹔予憫此孑遺兮﹐遂息機而寢兵。方壺圓嶠兮﹐聊稅駕以埋名﹔豈神龍魚服兮﹐罹彼豫且之罾﹗予生則中華兮﹐死則大明﹔寸丹爲重兮﹐七尺爲輕。維彼文山兮﹐亦羈紲於燕京﹔黃冠故鄕兮﹐非予心之所欣。欲慷慨以自裁兮﹐旣束縛而嚴更﹔學謝公以絕粒兮﹐柰羣諑之相並﹗等鴻毛於一擲兮﹐何難談笑而委形﹗憶唐臣之嚼齒兮﹐視鼎鑊其猶冰﹗念先人之淺土兮﹐忠孝無成﹔翳嗣子於牢籠兮﹐痛宗祀之云傾﹗已矣乎﹗荀瓊﹑謝玉亦有時而凋零﹐予之浩气兮化爲風霆﹐余之精魂兮化爲日星。尙足畱綱常於萬祀兮﹐垂節義於千齡﹐夫何分孰爲國祚兮孰爲家聲﹗歌以言志兮﹐肯浮慕乎箕子之貞﹔若以擬夫「正气」兮﹐或無愧乎先生﹗

○憶西湖

夢裏相逢西子湖﹐誰知夢醒卻饃糊﹔髙墳武穆連忠肅﹐添得新墳一座無﹖

○墻角紅梅﹐九月發花一朵﹐偶成四絕﹔時羈獄捨﹐用「鹽」字

秋嚴霜气薄於鹽﹐誰道官梅早放尖﹔一點壽陽丹的笑﹐不須�額臥春檐。

奇葩香韻自廉纖﹐不壓冰霜瘦轉添﹔只恐枝頭滋味貴﹐他年調得許多鹽。

何用髙吟昔昔鹽﹐也應索笑到巡檐﹔獨驚梅菊爭先吐﹐東閣東籬韻兩拈。

寒枝堆盡水精鹽﹐欲捲孤山雪一簾﹔何事西風能點綴﹐先吹霞片到花尖﹗

○武林獄中作三首

灑血今何地﹐紅殷罟漢冠。雲臺圖畫杳﹐雪窖夢魂寬。豈望黃羊乳﹐無勞白鹿餐。廣陵有絕操﹐琴碎不堪彈﹗

曾聞古俠士﹐相送白衣冠。生死關原重﹐興亡案肯寬﹗空思供橐膳﹐誰識報壺餐﹗羞殺無魚鋏﹐從今莫浪彈﹗

文山不柴市﹐故里一黃冠﹔此意誰非屈﹐何人可自寬﹖羽微誰石飲﹐舌在任刀餐。今古綱常事﹐因吾好細彈。

壽鏞案﹕「髙本」作「灑血四首」﹐玆依「墨蹟」攺正。

○又一首

乾坤竟如此﹐刺眼盡猴冠。射昴天方醉﹐騎箕地較寬。難中慚館榖﹐夢裏憶堂餐。一笑甘兵解﹐何曾有淚彈﹗

壽鏞案﹕「墨蹟」無末一首﹔今別錄之。

○甲辰九月感懷﹝在獄中作﹞

口碑載道是還非﹐誰識蹉跎心事違﹗旣熟熊蹯寧復待﹐縱生馬角竟安歸。綸巾原當蘇卿節﹐葛帔猶然晉代衣。得與墨胎相把臂﹐九原應不恨知希﹗

羈縻斗室尙何爲﹖慷慨從容我亦疑。豈是殷頑能革面﹐𨿽然漢厄肯低眉﹗鞲鷹躑躅堪誰語﹐鎩鳳躊躇只自知。莫道故人多玉碎﹐蓋棺論定未嫌遲﹗

棘林宛轉盡鍼氈﹐便擬寒灰豈易然﹗空有沈湘魂黯黯﹐幸無入洛影翩翩。鸞刀欲下何須挽﹐雁帛當前不用傳。惆悵寸陰眞是歲﹐小樓爭禁坐三年。

一曲銅鞮自繞梁﹐主賓相對不尋常。莫言簫管空悲墨﹐豈信囹圄是福堂﹗唱罷秦靑誰避席﹐悲深凝碧且停觴。請君休訝河淸嘯﹐司馬於今正斷腸﹝壽鏞案﹕「髙本」題「坐次聞樂有感」﹔今依「墨蹟」﹞﹗

○絕命詩

我年適五九﹐復逢九月七﹔大廈已不支﹐成仁萬事畢。

○屯懸嶴﹐猿啼有感

黃葉秋風落木繁﹐雲峯日落憶寒山。橫流絕渡憑班馬﹐削壁枯藤亂叫猿。桂樹千秋懷故國﹐銅駝臥處泣中原。鰲江南望豈爲遠﹐吾欲乘槎赴楚門﹗

壽鏞於癸亥冬﹐在杭垣得先生「墨蹟」題「屯懸嶴猿啼有感」詩一首﹐以索價太昂未購﹐因將原詩錄出。今徧查舊鈔各本無此詩﹐爰附於「采薇吟」。

○﹝附﹞詩餘○

壽鏞謹案﹕謝山編先生集不別立「詩餘」一目﹐以「詩餘」皆獄中作也。今附「采薇吟」。

柳梢靑

長相思﹝中夜聞箏﹞

前調

前調﹝秋﹞

滿江紅﹝示同難賓從羅子慕於武陵獄邸﹞

前調﹝步嶽忠武王韻﹞

○柳梢靑

無數江山﹐何人斷送﹐雨暗煙蠻﹔故國鶯花﹑舊家燕子﹐一樣闌珊。此身原是天頑﹐夢魂到處也間關。白髮鏡中﹑靑萍匣裏﹐和淚相看。

張美翊曰「墨蹟」作「調蝶戀花」﹐自系冰槎誤記。又云﹕當作「柳梢靑」。

壽鏞案﹕「墨蹟」﹕『雨暗雲煙』。玆依「髙本」﹐「雲煙」攺作「煙蠻」﹔余依「墨蹟」。

○長相思﹝中夜聞箏﹞

炙鳳笙﹑彈鵝箏﹐弄入陽關第幾情﹐銅壺滴漏明。一更更﹑一星星﹐都是商聲與羽聲﹐離人不忍聽﹗

○前調

品瑤笙﹑按銀箏﹐換羽移宮無限情﹐秋天不肯明。幾更更﹑幾星星﹐半是商聲與徵聲﹐羈人和夢聽。

○前調﹝秋﹞

秋山靑﹑秋水明﹐午夢驚秋醒未醒﹖乾坤一艸亭。故國盟﹑故國情﹐夜闌斜月透疏欞﹐孤鴻三兩聲。

○滿江紅﹝示同難賓從羅子慕於武陵獄邸﹞

蕭瑟風雲﹐埋沒盡﹐英雄本色。最發指﹐酡酥羊酪﹐故宮舊闕。靑山未築祁連冢﹐滄海猶銜精衛石。又誰知﹐鐵馬也郎當﹐琱弓折。誰討賊﹖顏卿檄﹔誰抗虜﹖蘇武節。拚三臺墜紫﹑九京藏碧。燕語呢喃新舊雨﹐雁聲嘹嚦興亡月。怕他年﹐西臺慟哭﹐人淚成血﹗

○前調﹝步嶽忠武王韻﹞

屈指興亡﹐恨南北﹐皇圖銷歇﹗更幾个﹐孤忠大義﹐冰淸玉烈﹖趙信城邊羌笛雨﹐李陵臺畔胡笳月﹔慘饃糊﹐吹出玉關情﹐聲淒切。漢苑露﹐梁園雪﹔雙龍遊﹐一鴻滅。賸逋臣怒擊﹐唾壺皆缺。豪气欲吞白鳳髓﹐髙懷肯飲黃羊血﹗試排云﹐待把捧日心﹐訴金闕﹗

壽鏞謹案﹕獄中諸作﹐公之手稿爲多。今均入「采薇吟」﹐以見公之志。蓋「采薇吟」﹐固公未竟之稿也。

●外編﹝遺詩﹞

壽鏞案﹕先生之詩旣入「奇零艸」﹑「采薇呤」矣﹐曰「外編」者﹐二集外之編也。

招趙友飲禪院

七夕前十日﹐贈少年合巹二首

寄紀侍禦衷文二首

海上二首

闕題

感懷步扇頭韻

湖心亭書壁

顯甥奔至﹝壬寅﹞

聞家難有慟四首﹝壬寅﹞

得故人書至自臺灣二首﹝壬寅﹞

驚聞行在之變﹐正值虜庭逮余親屬﹔痛念家國﹐心何能已﹝壬寅﹞

悲憤二首﹝壬寅﹞

傳聞閩島近事﹝壬寅﹞

感懷兼悼延平王﹝壬寅﹞

海月﹝壬寅﹞

夜泛﹝壬寅﹞

重陽偶成﹝壬寅﹞

甌行志慨三首﹝壬寅﹞

野人餉菊有感四首﹝壬寅﹞

舟行立冬﹝壬寅﹞

舟行望野燒﹝壬寅﹞

讀史三首﹝壬寅﹞

和秦淮難女宋蕙湘「旅壁」韻﹝壬寅﹞

有所思二首﹝癸卯﹞

憶菊限「屏」字

復趙督臺二首﹝癸卯﹞

甲辰元旦

虜庭以余倡義旣久﹐屢復名城﹐遂逮及族屬﹔旦開告密之門﹐波及親朋﹐搒掠備至﹐聞之泫然﹝甲辰﹞

月夜重登普陀山二首﹝甲辰﹞

○招趙友飲禪院

淸酒今朝買百壺﹐擬邀佳客醉屠蘇﹔玉山倒處人爭看﹐可有連城一璧無﹖

○七夕前十日﹐贈少年合巹二首

玉渦檀暈自生妍﹐綠幘靑鞲正少年﹔恰是雙星銀漢渡﹐風流卻占一旬前。

蘭湯浴罷不勝衣﹐一曲菱歌百兩歸﹔自是合歡憐子夜﹐玉山對倚照羅幃。

○寄紀侍禦衷文二首

憶昔同堂勉聖賢﹐正當國難慨滄田﹔桃源有路君知避﹐博浪無椎我欲顚。臥雪山中堅晚節﹐揚波海上怒衝天。赤松遊在安劉后﹐郭﹑李功名史並傳。

識得深山可避秦﹐豈容髙蹈樂天眞﹗夏興猶賴臣靡力﹐楚復還憑包胥身。應念同仇多死友﹐休言有母不售人。陸沈誰向中流砥﹐天闕招尋鏈石神﹖

﹖﹝人物考略﹞

紀衷文﹔名五昌﹐號九峯﹔鄞縣人。年十六﹐補諸生。乙酉﹐舉鄕貢。畫江之役﹐入錢忠介幕府﹐多所贊畫﹔題授行人司行人﹐升監察禦史。忠介航海﹐以親老不行﹐遂奉父母入太白山。卒年六十二﹝「寧波府誌」有傳﹞。

○海上二首

仗劍浮身幾度秋﹐關河徧誓客孤舟。一尊酒盡千山曉﹐七字詩成華谷謳。浩气塡胸星月冷﹐壯懷裂發鬼神愁。龍池一日風雲會﹐漢代衣冠舊是劉。

屈指蒙塵近十秋﹐每懷若作濟川舟。公卿寧憶朝元暮﹐士庶空餘思漢謳。報越有君誰共難﹐椎秦無力獨勝愁。螭龍豈是池中物﹐文叔當年自謂劉。

○闕題

靑山疊疊晚煙迷﹐幾點疏燐斷澗西﹔夜雨寂寥山鬼泣﹐春風無主鷓鴣啼。酒鑪如故生荊棘﹐畫棟淒涼落燕泥。開謝桃花誰過問﹐萋萋芳艸牧羣歸。

○感懷步扇頭韻

誰復髙樓醉月笳﹐到來天半落靑霞﹖葡萄宛馬風塵暗﹐蘆荻驚鴻雪影斜。山寺磬中吟桂子﹐江城笛裏賦梅花。可憐燕趙多遊俠﹐不及投金一浣紗。

○湖心亭書壁

風吹野火火不滅﹐老鴞夜啼山鬼泣﹔菇蒲秋晚闇汀洲﹐斷樹殘枝不堪折。蘇公堤上衰艸黃﹐愁雲慘淡鎖垂楊﹔家家夜雨鳴砧杵﹐處處秋聲欲斷腸。空有好花簪不得﹐萬條弱柳垂金色﹔紅塵埋殺合歡枝﹐春風自解同心結。翡翠堂前明玉璫﹐佳人雲散泣蓮芳﹔至今惟有湖心月﹐猶自娟娟上粉墻。

○顯甥奔至﹝壬寅﹞

初聞購孺子﹐何幸脫蘆中﹗執手哀吾姊﹐囊頭並若翁。死生盡一別﹐忠孝已雙窮﹗淒絕靑山外﹐鵑啼血倍紅。

壽鏞案﹕據「髙本」注﹕『柳堂曰﹕顯甥﹐卽傅蓉鏡小字』。

﹝人物考略﹞

顯甥﹕傅攀龍也。字蓉鏡﹐一字容敬﹝據「鄞志」注﹕『案「奇零艸」小字「阿顯」﹐故知卽此﹞﹔鄞縣人。有雋才﹐諸生。隨父從軍﹐洊歷患難。亂定﹐遨遊諸幕府﹔後設教鹽官以自晦﹝「鄞縣誌」見其父「奇遇傳」。趙氏「年譜」謂『購公首者﹐公甥朱相玉』﹔或爲一人﹞。

○聞家難有慟四首﹝壬寅﹞

仇國言終驗﹐衰門祚亦危。痛心惟骨肉﹐耄及受參夷。白首靑楓暗﹐黃腸廣柳遲。百端交集處﹐能不碎心脾﹗

家破原因我﹐何堪玉並焚﹔亢宗空有子﹐函夏已無君。左衽興亡決﹐南冠生死分。拊棺猶未得﹐揮淚結玄云。

孤竹行吟後﹐家無四壁存。更聞宗欲墜﹐不但族先燔。蹭蹬孤臣節﹐踉蹌孝子魂。願爲雙白鶴﹐飛去叩天閽。

淫威何太甚﹐原外鶺鴒鳴。空擬班昭疏﹐甘成聶政名﹗肝埋有處士﹐腸斷是零丁。遙識江胥路﹐霜飛獨滿城。

○得故人書至自臺灣二首﹝壬寅﹞

炎州東望伏波船﹐海燕銜來五色箋﹔聞有象耘芝術地﹐愁無雁渡荻蘆天。息機可是逋臣意﹖棄杖誰應誇父憐﹗只恐幼安肥遁老﹐藜牀皁帽亦徒然﹗

杞憂天墜屬誰支﹐九鼎如何系一絲﹖鰲柱斷來新气象﹐蜃樓畱得漢威儀。故人尙感褰裳夢﹐老我難忘伏櫪詩。寄語避秦島上客﹐衣冠黃綺總堪疑﹗

○驚聞行在之變﹐正值虜庭逮余親屬﹔痛念家國﹐心何能已﹝壬寅﹞

自分孤臣九死應﹐國仇家難轉相仍﹔埋名恨不同梅尉﹐誓旅知非擬駱丞。芳艸王孫歸莫望﹐蒼梧帝子去無憑。枕戈此日將何待﹐仰視浮雲一撫膺﹗

○悲憤二首﹝壬寅﹞

越裳行闕復爲烽﹐痛哭敷天左袒空﹔結約更無燕太子﹐匡扶那得竇周公﹗祚移云夢誰收燼﹗勢屈微盧亦伏戎。豈是十旬還帝醉﹐故教三日借神叢﹖

漢家磐石重天宗﹐奕葉金枝並翦桐﹔入塞烏孫驕射日﹐開基赤帝冷歌風。虛傳馬渡江臯外﹐尙憶龍潛海嶠中。卻望絳衣愁不見﹐舂陵夜夜气成虹。

○傳聞閩島近事﹝壬寅﹞

南荒煙嶂百蠻天﹐別有山川紀漢年﹔仗鉞每勞紆鎖鑰﹐降旛何事閃樓船﹗似聞徐偃軍皆散﹐豈憶田橫客未捐﹗四海總憑孤劍在﹐紫霓應傍鬥牛躔。

○感懷兼悼延平王﹝壬寅﹞

擬將威斗卻居延﹐捧罷珠盤事渺然﹗龍鬥幾人開貝闕﹐鶴歸何處問芝田﹗引弓候月爭相賀﹐掛劍寒云轉自憐。想到赤符重耀日﹐九原還起聽鈞天。

○海月﹝壬寅﹞

海嶠看明月﹐蒼茫練影多﹔不知鄕國夜﹐皓魄復如何﹖

○夜泛﹝壬寅﹞

秋云何淡淡﹐影入夜波淸﹔倒作銀河看﹐依然星斗橫。

○重陽偶成﹝壬寅﹞

九日素秋晴﹐霜容淡倍明。香孤知菊傲﹐寒逼覺衣輕。蕭瑟茱萸佩﹐躊躇鴻雁聲﹗不愁吹帽落﹐華發故多情。

○甌行志慨三首﹝壬寅﹞

甌水秋堪掬﹐頻來五兩輕。豈知魏勝壘﹐欲化李陵城。苦口吾同澤﹐甘心彼喪名。張陳千古恨﹐誰更負今盟﹗

不信炎靈斷﹐還畱七尺身﹔吹笳悲自壯﹐擊築和誰親﹖故主呼迎莒﹐遺民泣避秦。所愁惟甲脆﹐徙倚倍沾巾﹗

行矣何梁別﹐翻爲送隴西。胡天應誤雁﹐漢地孰亡羝﹖冰雪危孤膽﹐風雲怯四蹄。玉關𨿽咫尺﹐敢復望芝泥﹗

○野人餉菊有感四首﹝壬寅﹞

戰罷秋風笑物華﹐野人偏自獻黃花﹔已看鐵骨經霜老﹐莫遣金心帶雨斜﹗

柴桑杯酒寄東籬﹐種菊書成在義熙﹔今日風光如昨否﹖殷勤且自把花枝。

嘗言愛菊耐霜威﹐晚節都甘與世違﹔只恐秋來容鬢攺﹐幾人插得滿頭歸﹗

天寒萬木盡悲秋﹐誰殿羣芳斗未休﹖寄與黃花應努力﹐須知搖落有黃州。

○舟行立冬﹝壬寅﹞

寒暄原物候﹐忽忽且揚舲﹔歲月偏如鶻﹐乾坤總似萍。江聲浮碧落﹐海气混玄冥。笑問銀河上﹐曾無犯客星﹖

○舟行望野燒﹝壬寅﹞

朔气偏蕭瑟﹐千山落木聲﹔徵帆殘燒外﹐隱隱見孤城。

○讀史三首﹝壬寅﹞

秦鹿橫飛六國殘﹐狐鳴篝火亦登壇﹔畱侯若也歸彊楚﹐更有何人解「報韓」﹖

淸秋蕭瑟井梧寒﹐在莒齊襄淚未幹﹔七十二城猶在望﹐卻無舉火是田單。

○和秦淮難女宋蕙湘「旅壁」韻﹝壬寅﹞

獵火橫江鐵騎催﹐六朝鎖鑰一時開﹔玉顏空作琵琶怨﹐誰教明妃出塞來﹗

﹝人物考略﹞

宋蕙湘﹕金陵人﹐宏光宮女也。年十五﹐南京旣破﹐爲兵掠去﹔題詩古汲縣前潞王城東旅壁云﹕『風動江空羯鼓催﹐降旗飄颭鳳城開。將軍戰死君王系﹐薄命紅顏馬上來』﹝一﹞。『廣陌黃塵暗鬢鴉﹐北風吹面落鉛華﹔可憐夜月箜篌引﹐幾度穹廬伴暮笳』﹝二﹞。『春花如繡柳如煙﹐良夜知心畫閣眠﹔今日相思渾是夢﹐算來可恨是蒼天』﹝三﹞。『盈盈十五及笄初﹐已作明妃別故廬﹔誰散千金同孟徳﹐鑲黃旗下贖文姬』﹝四﹞﹖

○有所思二首﹝癸卯﹞

堯封禹貢幾滄桑﹐海外何當有大荒﹗銜燭地惟畱野鹿﹐采香人亦類文狼。空將漢法頒司隸﹐獨少周原紀職方。寄語居夷諸將帥﹐秋風萬里待歸航﹗

天星歲歲在余皇﹐一去延津劍渺茫﹔最誤文皮包甲冑﹐漫誇卉服奉冠裳﹗望鄕臺上分羹冷﹐建業城邊遺鏃黃。閩嶠祗今皆蔓艸﹐不知三矢有誰囊﹗

○憶菊限「屏」字

秋酣寒骨自亭亭﹐借問東籬夜醉醒﹖不爲嚴威憐晚節﹐正因雨色憶孤馨。全開丹面嬌堪摘﹐半吐金心淡欲零。想象髙人淸影瘦﹐黃鞋道服倚圍屏。

○復趙督臺二首﹝癸卯﹞

不堪百折弔孤臣﹐四望蒼茫九死身﹔難挽龍髯空問鼎﹐獨畱螳臂彊當輪。謀同曹社非無鬼﹐哭罷秦庭那有人﹗可是天方從閏位﹐黃雲白艸未生春﹖

揶揄一旅尙圖存﹐吞炭﹑吞氈可共論﹗敢望臣靡興夏祀﹐祗憑帝鹽答商孫。衣冠猶帶雲霞色﹐旌旆長懸日月痕。贏得孤軍同碩果﹐也畱正气在乾坤。

壽鏞謹案﹕復趙督臺一作﹐答趙廷臣。廷臣降北者﹐先生何以有此詩﹐意者冀其感悟乎﹖

○甲辰元旦

江花島樹影參差﹐海日晴開萬象時﹔正朔應非堯甲子﹐孤軍猶是漢威儀。眞人白水何年事﹐故老靑山幾處詩﹗云物禨祥誰定得﹖且憑玉曆辧華夷。

○虜庭以余倡義旣久﹐屢復名城﹐遂逮及族屬﹔旦開告密之門﹐波及親朋﹐搒掠備至﹐聞之泫然﹝甲辰﹞

宗國旣飄搖﹐家門遂顚覆﹔感此多難心﹐欲泣不成哭。我生實數奇﹐乾坤方百六﹔猰貐滿中原﹐赤靈社已屋。逋臣骨可糜﹐豈敢惜孥戮﹗所悲諸父行﹐班白攖三木。女兄與所天﹐株連遭拲梏﹔幸或作流人﹐否恐登鬼籙。徲子竟何辜﹖十載尙淹獄。仳離有寡妻﹐墨幪兼緇幗。國亡家亦亡﹐我固甘湛族﹔邇聞告密風﹐舊遊復被錄。白虹慘欲垂﹐黃金貧莫贖﹗天地豈不寬﹐誰念忠之屬﹗惟應千秋名﹐芬芳追王蠋﹔灑涕慰親朋﹐安知此非福﹗

○月夜重登普陀山二首﹝甲辰﹞

孤情深一往﹐初夜捫雲峯﹔古色空山樹﹐玄音暮海鐘。衣痕盛月淡﹐香迹踏花重。漸覺浮生冗﹐何勞來去蹤﹗

海岸眞孤絕﹐靑靑三兩峯﹔月圓淸梵塔﹐潮上翠微鐘。鶴夢來何處﹖龍吟隔幾重﹗迎門有鐙火﹐僧話舊時蹤。

●附錄一

張煌言列傳

兵部左侍郎張公傳

張公蒼水傳

有明兵部左侍郎蒼水張公墓志銘

明故權兵部尙書兼翰林院學士鄞張公神道碑銘

張督師畫像記

年譜﹝一﹞

年譜﹝二﹞

○張煌言列傳光緒鄞縣誌

張煌言﹐字玄箸﹐號蒼水﹔圭章之子。母趙﹐感異夢﹐生煌言﹝案全祖望撰「張忠烈年譜」﹕『母禱漢壽亭侯祠﹐得異夢﹐生公﹔故小字「阿云」』﹞。神骨淸挺﹐豪邁不羈。能文章﹐善騎射。思宗以天下多故﹐令諸生於試「經義」後﹐試射﹔煌言三發三中。

崇禎十五年﹐舉於鄕。常感憤國事﹐願請纓。及錢肅樂起師﹐煌言先至﹔卽遣之天臺迎魯王﹐授行人。王監國紹興﹐賜進士﹐加翰林院編修﹔入典制誥﹐出籌軍旅。閩中頒詔之役﹐自請爲使﹐釋二國嫌。旣歸﹐晉侍講兼兵科左給事中﹔累有建白。

丙戌師潰﹐泛海將之舟山﹐道逢富平將軍張名振﹐扈王入閩﹔從之行。招討鄭成功不奉命﹐乃勸名振還石浦﹐與威虜侯黃斌卿爲犄角﹔加右僉都禦史。明年﹐松江提督吳兆勝請以所部來歸﹐斌卿不樂從。張煌言說名振應之﹐魯王給印二百道﹐命煌言監其軍。至崇明﹐颶風覆舟﹐煌言脫身走﹐間道歸海上。

己丑﹐復集義旅駐上虞之平岡。諸山寨咸事鈔掠﹐煌言獨履畝勸稅﹐相安無擾。

庚寅﹐王居舟山﹐名振當國﹔召煌言入衛﹐加兵部右侍郎。辛卯秋﹐舟山破﹐扈王再入閩﹐次鷺門。時成功縱橫海上﹐奉隆武年號﹔於魯王﹐則修寓公之敬而已。惟煌言以名振軍爲衛﹐成功因之加禮。煌言極推其忠﹐嘗曰﹕『招討始終爲唐﹐眞純臣也』。成功亦曰﹕『侍郎始終爲魯﹐與吾豈異趨哉』﹗

癸巳冬﹐返浙﹐招軍於天臺。明年﹐復會名振之師入長江﹔登金山﹐遙祭孝陵﹐三軍慟哭失聲﹐烽火達江寧。以上游師失期﹐左次崇明。四年﹐再入長江﹔掠瓜洲﹑儀徵﹐抵燕子磯。而所期終不至﹐遂乘流東下﹐聯營浙海。是年﹐名振卒﹐遺言盡以部下歸煌言﹔於是軍容始盛。

丁酉﹐王去監國號﹐通表滇中。戊戌﹐桂王在雲南﹐遣使間道赴海﹐封鄭成功延平郡王﹐命煌言爲東閣大學士兼兵部尙書﹝案「桂藩紀年」以爲官兵部侍郎兼翰林院學士﹔「繹史」從之﹐非也﹞。七月﹐監成功軍北行。抵羊山﹐孽龍爲虐﹐海舶碎者百餘﹐義陽王溺焉﹔乃回舟山修葺。

己亥﹐成功全師犯江寧﹐煌言以所部數千人並發﹔謂成功曰﹕『公不如先取崇明﹔崇沙﹐江海門戶﹐懸洲可守。脫有疏虞﹐進退有據』。不聽。以煌言爲前軍﹐同提督羅蘊章充長江鄕導使。官兵已於金﹑焦間以鐵鎖橫江﹐所謂「滚江龍」者﹔譚家洲岸﹐皆西洋大炮。煌言出入其間﹐令善泅者截斷滚江龍﹐將奪上流木城﹔而舟多爲炮所擊﹐不得前。乃登舵樓焚香祝天﹐以十七舟翦江渡﹔木城俱潰﹐直抵瓜洲。明日﹐成功至﹔官兵出禦﹐死者千餘﹐乘勝克其城。先是﹐議師所向﹔成功欲先江寧﹐煌言欲先鎭江。成功曰﹕『吾頓兵鎭江﹐金陵援騎朝發夕至﹐爲之柰何』﹖煌言曰﹕『吾以偏師由水道薄觀音門﹐金陵將自守不暇﹐豈能分援他郡』﹗成功然之﹐卽請煌言往。未至儀徵五十里﹐吏民迎降。六月二十八日﹐抵觀音門﹔成功已下鎭江﹐水師畢至。七月朔﹐哨卒七人掠江浦﹐取之。五日﹐煌言所遣別將以蕪湖降書至。成功虞江﹑楚援師且至也﹐請煌言控扼蕪湖﹐以制上游。乃至蕪湖﹐相度形勢﹐一軍出溧陽﹐以窺廣徳﹔一軍鎭池州﹐以截上流﹔一軍拔和陽﹐以固采石﹔一軍入寧國﹐以逼徽州。傳檄郡邑﹐江之南北相率來附﹕郡則太平﹑寧國﹑池州﹑徽州﹐縣則當塗﹑蕪湖﹑繁昌﹑宣城﹑寧國﹑南寧﹑南陵﹑太平﹑旌徳﹑貴池﹑銅陵﹑東流﹑建徳﹑石埭﹑靑陽﹑涇縣﹑巢縣﹑含山﹑舒城﹑廬江﹑髙淳﹑溧水﹑溧陽﹑建平﹐州則廣徳﹑無爲﹑和陽﹐凡得四府﹑三州﹑二十四縣。煌言令甚嚴﹐諸軍肅然﹐秋毫無犯。所至城邑﹐考察黜陟長吏﹐如州牧行部事﹔江﹑楚﹑魯﹑衛人士多詣軍門受約束﹐歸許起兵相應。亡何﹐而江寧之敗聞﹔煌言方受徽州降﹐乃返蕪湖。初﹐煌言語成功曰﹕『師老易生他變﹐宜遣諸帥分徇郡邑。金陵出援﹐我則首尾邀擊﹔如其自守﹐我則堅壁以待。倘四向克復﹐收兵鱗集﹐金陵如在掌中矣』。成功不聽。自以爲江寧旦夕且下﹐士卒釋戈而嬉﹐縱飲奏樂。官兵諜知之﹐以精騎襲破前屯﹐成功倉卒移帳。質明﹐軍竈未就﹐官兵傾城出戰﹔眾無鬥志﹐成功亦遂乘流出海﹐並撤鎭江之師而去。於是橫江之艘﹐皆屬官兵。煌言歸路已梗﹐乃引舟鄱陽。八月七日﹐與楚師遇而兵潰。焚舟登陸﹐軍士尙數百人﹔歷霍山﹑英山﹐登東溪嶺。追師奄至﹐士皆竄﹐止一僮﹑一卒。迷失道路﹐賂土人爲導﹐變服夜行。天明﹐而蹤迹者眾﹐導者亦去﹔茫然不知所向。念有故人賣藥於安慶之髙河埠﹐求一人導至其所﹔至則﹐故人他往。而故人之友識爲煌言﹐憐其忠義﹐教之由樅陽湖出江。渡黃湓﹐抵東流之張家灘﹔潛走建徳﹑祁門兩山中。煌言方病瘧﹐力疾趨休寧﹐買棹入嚴州﹔恐浙人熟其面﹐攺而山行。自東陽﹑義烏出天臺﹐以達海壖﹔樹纛鳴角﹐散亡復集。成功聞之﹐遣兵來助。煌言巡視海上﹐有長亭鄕者﹐多田而苦潮﹔乃募義民築塘扞之﹐至今猶蒙其利。尋遣使告敗於滇﹐且引咎﹔桂王專敕慰問﹝案此事誤﹐姑依「碑書」之語﹞。

庚子﹐移師林門﹔旋軍於桃渚。辛丑﹐入閩﹐次沙關。成功將謀臺灣﹐已抵澎湖﹔煌言遣幕客羅子木以書挽成功﹐謂『軍有寸進﹑無尺退﹔今一入臺﹐則將來兩島恐不可守﹕是孤天下之望也』。不聽。時成功𨿽東下﹐而官兵尙懼其招煽沿海之民﹐遂有遷界之役﹔民多不願﹐以威脇之﹐猶遲延不發。煌言頓足嘆曰﹕『棄此十萬生靈而爭紅夷乎』﹗已而滇中事急﹐成功方得臺﹐不得行。煌言乃遣職方郎中吳鉏挾帛書入鄖陽山中﹐說十三家使之撓楚救滇﹔而十三家已衰敝﹐不敢出。壬寅﹐滇中陷﹐成功亦卒﹔煌言大哭﹐還軍林門。適閩南諸遺臣復謀奉魯王監國﹐貽書來商。煌言喜甚﹐則以書約故尙書盧若騰等勸以大舉﹐並約成功子經勉以「亞子錦囊三矢」之業﹔復厲兵束裝以待。

是年﹐浙督與中朝所遣安撫使﹐各以書招煌言。煌言復安撫書略曰﹕『不佞所以百折不回者﹐上則欲匡扶宗社﹑下則欲保扞桑梓。乃因國事之靡寧﹐而致民生之愈戚。十餘年來海上芻茭糗糒之供﹑樓櫓舟航之費﹐敲骨吸髓﹐可爲惕然。況復重之以遷徙﹐詒以流離﹔哀我人斯﹐亦已勞止﹗今執事旣以保兵息民爲言﹐莫若盡復濱海之民﹐卽以濱海之賦畀我。在新朝旣捐棄地以收人心﹐在不佞亦暫息爭端以俟天命。當與執事從容羊﹑陸之交﹐別求生聚教訓之區於十洲三島間﹐而沿海藉我外兵以禦他盜。是珠崖𨿽棄﹐休息宜然﹔朝鮮自存﹐艱貞如故。特恐執事之疑且畏耳﹐則請與幕府約﹕但使殘黎朝還故土﹐不佞卽當夕掛髙帆﹔不重困此一方也』。又復督府書曰﹕『執事新朝佐命﹐僕明室孤臣﹔……區區之忱﹐言盡於此』。是冬十一月﹐魯王薨於臺﹝案年譜﹕甲辰公在舟山﹐監國卒於海上﹔年分互異﹞。煌言哭曰﹕『孤臣之棲棲有待﹐徒苦部下相依不去者﹐以吾主上也﹔今更何所待乎』﹗

癸卯﹐遣使祭王。會故將阮春雷據閩之東蚶﹑長腰各島﹐窺福寧﹔煌言率五十餘船往﹐與之合。適總鎭林國梁謀降大淸機泄﹐煌言圍之。國梁以炮碎其船﹐斬煌言之弟嘉言﹝案煌言有「憶從弟嘉言」詩﹐在甲辰散軍以後。玩其詩意﹐似未審存亡者。蓋嘉言必被擒而死﹔當時海島隔絕﹐故不知殉節確耗也﹞﹔復乞援於福寧總兵吳萬福﹐萬福遣遊擊李應先﹑劉成海等毀東蚶﹑長腰寨。甲辰三月﹐煌言與春雷復集百餘艘﹐泊三都﹑三山等島。萬福約水師總兵夾擊﹐追至大洋﹐陣斬及溺死者甚眾﹔春雷赴泉州﹐煌言回浙。

六月﹐乃散軍居南田之懸嶴。懸嶴在海中﹐荒瘠無人煙﹔山南有■﹝氵義﹞港﹐可通舟楫。煌言結茅以居﹐從者祗羅子木﹑門生王居敬﹑侍者楊冠玉﹝案鈕玉樵「觚賸」作羅自牧﹑楊寶玉﹔均誤﹞﹑將卒數人﹑舟子一人。是時﹐閩﹑粵俱靖﹔惟煌言獨存。議者謂煌言不死﹐海寇且復逞也﹔朝旨急購之﹐系累其妻子﹑族屬以待。總督趙廷臣乃遣騎將徐元等詐爲僧人服﹝案「繹史」﹑「南天痕」﹕『煌言小校降﹐欲致煌言爲功﹔走普陀﹐僞爲行腳僧』。則小校﹐當卽徐元也﹞﹐率健丁潛伏普陀山﹑朱家尖﹑蘆花嶴﹐三路伺之。值煌言糴者至﹐急擊之﹐獲其將﹔使言煌言竄處﹐出刀脇之。其將赴水死﹐又殺數人。最後者﹐乃告之曰﹕『張公不可得也﹗公畜雙猿覘動靜﹐敵舟在十里外﹐猿輒鳴樹杪﹐得爲備矣』。乃卽駕所獲船﹐以夜半至懸嶴﹔出山之背﹐攀藤上。煌言坐處置一劍﹐有警卽欲自刎。是夜聞蘆葦颯颯有聲﹐急呼從者起﹔而官兵已入室﹐不及避。遂就縛﹐並執子木﹑冠玉﹑舟子三人﹕七月十七日也。比至杭州﹐廷臣勸之降﹔煌言正色﹐惟求速死。廷臣知其意不回﹐命寄獄中﹐供帳甚盛﹔許其舊時部曲得來慰問﹐官吏願見者弗禁。杭人爭賂守者求入見﹔或求書﹐煌言亦應之。九月七日﹐赴市﹔遙望鳳凰山一帶曰﹕『好山色』﹗賦絕命詞﹐挺立受刑﹔年四十五。子木﹑冠玉﹑舟子﹐並從死﹝案「南天痕」作『子木﹑冠玉並二水手從死』﹞。子木名綸﹐以字行﹔溧陽人。冠玉﹐鄞縣人﹝案無名氏撰「張公傳」云﹕『冠玉臨刑﹐當事見其幼﹐欲釋之﹔冠玉曰「司馬公死於忠﹐某義不忍獨生」﹗延頸就刃』﹞。子萬祺﹐先三日死鎭江。

煌言精於六壬﹐兵屯東溪嶺時﹐占得四課空陷﹔方大驚﹐而追騎已及。糴舟未返﹐占課大凶﹔徘徊假寐﹐夢金甲神來招﹐與王居敬﹝案原作王采薇﹐當系居敬之字﹔今據「神道碑」攺正﹞言之﹐言未旣而罹難﹝案「神道碑」﹕『公被執﹐居敬以計得脫﹐後爲僧』﹞。煌言旣死﹐故禦史紀五昌﹑杭人張文嘉﹑沈璜書等殮之﹔而鄞人萬斯大與朱錫九﹑錫蘭﹑錫旗﹑錫昌兄弟復葬之南屏之陰﹝案「淸波小志」﹕『煌言遺骸及楊﹑羅二骨﹐俱爲煌言同郡釋問石曁武林好義之士所葬』。據是﹐朱氏兄弟當系杭人﹞。國朝乾隆四十一年﹐賜謚「忠烈」。

○兵部左侍郎張公傳闕名

明之亡也﹐死義者連鑣接衽﹔若播遷窮海而之死靡他﹑稱一代碩果者﹐則有宋文丞相而後﹐推明之張司馬煌言云。

煌言字玄箸﹐號蒼水﹔鄞縣人。遠祖當元時逃入髙麗﹐以家世仕宋故。至明初﹐始歸籍甬東﹐稱髙麗張氏。髙祖伯祥﹐起家孝廉爲令﹐列「郡誌」「孝友」傳。父圭璋﹐號兩如﹔甲子乙榜。母趙孺人﹐艱於嗣﹐虔禱關壯繆﹔生時父夢五色云現﹐故小字云。幼善病﹐病輒瀕死。六歲就塾﹐書上口﹐卽成誦。十二﹐喪母。父判河東鹺﹑署解州篆﹐爲壯繆故里﹔煌言謁詞下﹐撰文祭告﹐以忠義自矢。年十六﹐補邑弟子員﹔迅筆皆驚人語。性豪宕﹐喜聲歌﹑六博﹐兼致談兵挾策之徒。父庭訓甚嚴﹐屢杖之勿攺。年二十三﹐中壬午鄕榜﹔卽操選政﹐弁其集日「銘燕」﹐名大噪。

乙酉﹐寧紹兵起﹐躡屩走臺郡﹐迎魯藩﹝諱以海﹐孝王第八子。癸未兗州破﹐孝王與世子咸殉﹔南渡襲封﹐僑居臺州﹞﹔授檢討﹐司誥敕。時豪帥擁兵自衛﹐目無共主﹐士驕民困。𨿽有建白﹐勢不得行。煌言感憤時事﹐恆聲淚俱咽。

丙戌六月朔﹐錢塘師潰﹔倉卒馳歸﹐拜其父曰﹕『兒將隨主航海』。竟去。監國駐舟山爲行在﹐𨿽有城郭﹑人民﹐而彈丸地孤峙海中﹐諸豪帥若王之仁﹑方國安輩或死﹑或降﹐餘皆市儈﹑菜傭﹐惟老將張名振一軍獨全﹐且擁戴無二心。煌言依名振﹐與之協力﹐希爲一成一旅計。張歿﹐代統其兵﹔晉少司馬。王兵道爾祿以書招之﹐不應﹔俾親屬開諭百端﹐又不應。令其父諭之降﹐終不應﹔最後報曰﹕『兒不孝﹐寧爲趙苞﹐不爲徐庶﹔大人善自爲計』﹗聞者痛之。

舟山破﹐監國往依閩帥鄭成功。其父芝龍﹐故海中劇盜﹔崇禎初﹐受招安﹐倚海爲窟。歲以番舶通日本﹑琉球﹑暹邏諸國﹐積金錢無算。陽奉唐藩﹐子冒賜姓﹐跋扈甚﹔性實恇怯﹐無大略。丙戌仙霞關不守﹐芝龍投款﹐倏而北去。弟鄭彩﹑子成功﹐踞廈門海島。以嫌﹐殺閣部熊汝霖﹔他若名搢紳之從亡者如錢肅樂﹑沈宸荃﹐皆悒怏死。煌言決其無成﹐不往﹔獨以孤軍畱浙海。忠信所孚﹐鄭亦敬而愛之﹐不敢犯也。

旣聞父亡﹐一慟而絕﹔比蘇﹐不再哭。念已破家殉國﹐父死不葬﹔又妻子顚連﹐無以存活﹕故終其身不畜一姬侍。蓋刻厲如此。吏議拒命﹐久籍其家﹔家屬發京口養贍﹐冀其來歸﹐而卒不動。初﹐煌言入海時﹐遇颶風﹐舟盡覆﹔登海島﹐饑困待斃。夢神告曰﹕『餉君侯千年鹿﹐候十九年還我』﹗詰朝﹐果得一黑鹿﹐炙食之﹔人嘗一臠﹐歷旬不饑。遇他舟至﹐獲免。

己亥﹐鄭成功下鎭江﹑犯金陵﹐煌言亦率其部下樓船﹐揚帆直抵安慶。未幾﹐成功兵敗宵遁。煌言聞報﹐勢不能獨畱﹔而江路已截﹐捨舟從陸。入霍山縣境﹐止一童子相隨﹔紆回山谷間﹐迷失道。乃賂土人爲導﹐日暮飯脫粟﹐棄足上靴﹐易雙履﹐乘月而行。至黎明﹐走七十里﹐履不容足﹐中宵涉水﹐益加窄﹐足趾血殷﹐踵盡裂。腹且餒﹐望門謀朝餐。凡有問者﹐皆以「館師避難」對﹔村中聚觀如堵。導者尙隔水﹐遠見村民之遮道而問也﹐必謂事露﹔遽逸去。旣失道﹑復失導﹐主僕兩人步履■﹝彳倉﹞徨﹐鄕音又異﹔皆疑爲逃卒﹐盤詰紛然﹐仍以「館師」對﹐久方解。視其中貌厚者胡姓﹐復賂以金﹐使導行﹔彊而後可。是日﹐又行三十里﹔宿旅店﹐亦胡族屬也。忽胡之弟至﹐招兄出耳語﹔良久卻入﹐而曰﹕『君從海上來﹐非館師也』。問何以知之﹖曰﹕『頃有十數人過弟捨﹐予弟固問之﹐知君爲海上人。吾兄弟意本無他﹐不須過慮也』﹗胡之老人聞之﹐亦具雞黍焉。淩晨﹐謀所向﹔僉云﹕『應從安慶問渡』。當煌言之離蕪關而趨江上也﹐有舊時賓從朱某來謁﹔叩其近狀﹐云賣藥於安慶之髙河埠市中。因囑胡導往其地﹐令童子先問朱某藥室所在﹔市人見童子之問朱也﹐覺有異﹐羣蹤迹之。市豪徐某﹑金某皆歙產﹐夙與朱善﹔偶從橋上過﹐聞童子問朱君﹐市人又蹤迹童子﹐亦覺有異。以數語解散﹐市人竟去。而朱適他往未返﹐無居停主﹐投宿逆旅﹔媼亦歙人﹐聞爲朱君來﹐乃下榻。而胡姓導者將於次早別去﹐勢不可畱﹔益悵悵無聊。倏記安慶向有賣稻船往來江南北﹐必取道樅陽湖﹔髙河之樅陽一水可通﹐令胡覓便帆渡江出池州﹐將登九華山﹐徐圖歸計。買舟旣定﹐暫止客店。金與徐又自外至﹐引入空室﹔問曰﹕『君得毋姓張乎』﹖詭曰﹕『吳姓』。金曰﹕『不然。君固司馬公也。日者與朱某同謁公江上﹐而軍務旁午﹐余無從晉謁﹐竊於舟次窺見丰采耳』。遂不諱而告以故。金固要至其家﹐始通姓名。詰朝﹐令一何姓者爲伴﹐由樅陽渡黃湓出江﹐抵張家灘﹔池州東流縣所轄也。再歷建徳﹑祁門山中﹐走休寧﹔皆何姓所熟識﹐逐伴同行。惟鳥道羊腸﹐較霍山尢甚﹔又患瘧﹐扶病走﹐頭岑岑汗下如雨﹐蹣跚而前。東﹑建延袤髙山﹐多小寇出沒﹐或乘夜剽掠﹔土人相率持兵守嶺頭﹐凡過客﹐皆攫金爲費﹐有戒心焉。將次祁門﹐江右有兵出屯朱橋﹔村捨逋逃﹐商旅裹足。賴同行多歙人﹐得無他。計程兩日﹐抵休寧﹐卽可買棹溪行﹐信宿達嚴陵矣。乃休邑有客兵過﹐闉闍晝閉﹔乘間得抵城中﹐寓徐之諸父善岐黃者家﹐治具相款。然實認爲館師與其猶子善﹐而不識其根柢也。兵過﹐買棹將趨嚴陵。過新安亭﹐亭長呵止之﹔索篙師金﹐始放行。達街口﹐有巡司廨邏卒登舟譏察﹐睥睨久之而去。解維過淳安﹐乃入浙省。會有文符捉民艇戴兵﹐紆道走遂安。凡兩買棹﹐才得嚴郡﹔而晦迹益難。乃自婺之東﹑義出天臺﹐以赴海壖﹔鳥道羊腸﹐視徽州爲更甚。而辛苦艱難﹐亦復倍之。溯自霍山奔走以來﹐之安慶﹑之池﹑之徽﹑之嚴﹑之婺﹑之浦江﹑之義烏﹑之天臺﹑寧海﹐計程二千餘里﹔間關百折﹐志不少挫。歸而招集散亡﹐寄身孤嶼﹔在南田﹑臨亹間﹐飄泊數年。恆以一劍自隨﹐誓死不貳。

甲辰秋﹐邏者獲二卒爲導﹐突往執之。被執登舟﹐所畜一小猴相向哀鳴﹐躍入水死。至郡城﹐提督張待以客禮﹔角巾葛衣﹐輿而入。張曰﹕『張先生何以屢邀而不至』﹖答曰﹕『父死不葬﹐不孝﹔國難無匡﹐不忠。不孝﹑不忠﹐羞見江東』﹗勸之降﹐不答。次日﹐送之赴省﹔前此投誠諸將卒送者幾千人﹐齊聲號慟。煌言神色自若﹐出西門﹐曰﹕『姑緩』﹗望北四拜﹐辭闕也﹔望郭門四拜﹐辭鄕也。隨與岸上送者拱手而別。登舟﹐左右翼而行﹐慮其赴水﹔笑曰﹕『無庸﹗此非我死地』﹗至武林﹐處於舊府。時總督趙勸之降甚力﹐始終不答。自被執﹐卽不食﹔日賦詩自娛。守者叩頭哀懇﹐煌言徐曰﹕『旣辦一死﹐何苦累若等』﹗乃復食﹐亦惟啖時果數枚而已。一日﹐督院赴館﹐蹙額曰﹕『老先生部文到矣』﹗煌言卽起。肩輿至官巷口﹐口占曰﹕『我年四十五﹐今朝九月七﹔含笑從文山﹐一死萬事畢』。端坐於地而正命焉。會城義士朱亶生﹑張文嘉等葬其遺骸於西湖南屏山﹝杭人稱爲南屏先生﹞淨慈寺左邵皇親墳翁仲後之左側﹐遙與嶽武穆﹑於忠肅兩墓相望。煌言詩﹕『西子湖頭有我師』﹔從初志也。夫人董﹐先死﹔子萬祺﹐前三日亦被刑於京口。幕客句容羅綸﹑鄞人楊冠玉﹐與煌言同死﹔俱葬於左右﹐三冢巍然。楊冠玉者﹐大家後裔﹔與煌言比鄰。父母死﹐從之海上。臨刑﹐當事見其幼﹐欲釋之﹔冠玉曰﹕『司馬公死於忠﹐某義不忍獨生』﹗延頸就刃。今寒食酒漿﹑春風紙蝶﹑歲時澆奠不絕﹔而部曲過其墓者﹐猶聞野哭云。

自丙戌至甲辰﹐蓋十九年矣。煌言死而明亡。

林時對曰﹕公幕客王畏齋﹐黃巖諸生﹔今披緇﹐名超遁。語余云﹕『公被執前一日﹐夢金甲神持符﹐稱奉上帝命召公。次早﹐告畏齋﹐詑其異。俄有白气一縷﹐直衝至所居茆廠﹔畏齋親見之。夜半子時﹐卽蒙難』。嗚呼﹗公之生死﹐固非偶然也。

盧宜曰﹕蘇子卿之使漠北也十九年﹐公之處海上也亦十九年。而公所歷﹐有倍難者﹔其一生一死﹐固可勿論也。公少白晰﹐美丰姿﹔後乃髙顴長髯﹐嶽嶽千仞。宜家去公宅僅三﹑四十武﹐幼時猶及親公色笑。知之最詳﹐亦最確當。執公時﹐得一篋滿﹐中皆書札﹔提督張慮連染滋禍﹐取火焚之。適裏中朱氏婦在署中爲女紅師﹐乞得公詩文名「奇零艸」兩帙﹔今與「北徵記」﹑「祭張侯服﹝名振字﹞文」﹑「答王招撫﹑王兵道﹑趙督院書」並傳於此。然則天地之正气﹐固鬼神所呵護也。公誠文山之後一人而已﹔嘗考文文山小字云孫﹐而公降生之兆﹐適與文山同﹐是又一奇也﹝張美翊案曰﹕見「續表忠記」﹞。

○張公蒼水傳沈冰壺

張公煌言﹐字玄箸﹐號蒼水﹔浙之鄞縣人﹐宋相知白之裔也。父圭章﹐天啟甲子舉人﹐官至刑部郎。

公生而頎岸﹐秀眉削面。吐音如洪鐘﹔目瞳炯炯有光﹐顧盼非常。輕財結客﹐喜陳法務。瑰瑋大節﹐不修邊幅細行﹐漁酒色。時時從博徒遊﹐擲立盡﹐輒大噱稱快爲笑樂﹐數私斥賣其生產。刑部公恨之﹐不能禁也。然風骨稜稜﹐不可一世﹔識者早以國士許之。年十六﹐補邑諸生。莊烈帝以天下亂﹐欲諸生習武備﹔著令試文後﹐較射。一時諸生非素習﹐多倉卒應故事﹐觀者皆匿笑不止﹔公引滿﹐三發皆中﹐一時驚服。膺壬午鄕薦。

申﹑酉兩都之變﹐舊臣奉魯王監國於紹興﹐郡人錢忠介公肅樂舉兵應之﹔公與同事﹐受翰林院編修。丙戌﹐浙東師潰﹐魯王航海﹐公依肅虜伯黃斌卿於翁洲。次年﹐我松江提督吳勝兆陰與吳中士紳定謀復歸明﹔魯王命定西侯張公名振往援﹐公以侍講兵科給事中拜右僉都禦史﹐持節監其軍。至崇明﹐遇颶覆舟﹐幾被獲﹔匿於房師故諸曁令錢公世貴所﹐得免﹐間道歸海上。戊子﹐移軍上虞之平岡山﹐與四明山王少司馬翊相犄角。焚上虞﹐破新昌﹐浙東列城爲之晝閉。

庚寅﹐魯王入居翁洲﹐公朝見。次年﹐翁洲破﹐扈王至閩海。時延平王鄭成功遙奉永明正朔﹐王居金門爲寓公而已。癸巳冬﹐返浙﹔復監定西侯軍北。櫂入長江﹐登金山﹐遙祭孝陵﹐三軍皆慟哭失聲﹔定西侯題詩山寺﹐公屬和。一時軍聲大振﹔以上游師未至﹐左次崇明。甲午﹐復入長江﹔掠瓜儀﹑抵燕子磯﹐金陵震動。終以孤軍無應﹐迄無成功﹔乃乘流東下﹐聯營浙海。

戊戌﹐永明王自滇中遣使授公爲兵部左侍郎兼翰林院學士。我總督郎廷佐寓書招降﹐公答書曰﹕『夫揣摹利鈍﹑指畫興衰﹐庸人聽之或爲色變﹔而忠貞之士則不然。其所爭者天經地義﹐所圖者國卹家讎﹐所期者豪傑事功﹑聖賢學問﹔以故氈雪自甘﹑膽薪彌厲﹐而卒以成功﹐古今來不可勝計。如僕者﹐將略原非所長﹐祗以讀書知大義﹐痛忿虜氛﹔左袒一呼﹐甲盾山立。區區之心﹐以濟則賴君之靈﹐不濟則全臣之節﹔豈繁詞曲說足以動其心哉﹗乃執事儼然以書通﹐似僕亦庸庸者流﹐可以利鈍﹑興衰動者。譬之虎倀戒途﹑雁奴伺夜﹐旣受其役﹐竟忘其哀﹔在執事固無足怪﹐而僕聞之﹐發且衝冠矣。且執事固我朝勳舊之裔﹐而遼左死事之孤也。念祖宗之厚澤﹐宜何如悲傷﹔痛父母之深讎﹐宜如何報雪﹗稍轉一關﹐不失中興人物。甚爲執事不取也』云云。是年七月﹐從成功北伐。抵羊山﹐復遇颶覆舟﹐返櫂。

踰年夏五月﹐成功以公練習江上形勢﹐令率所部數千人爲前驅。次崇明﹐公謂成功曰﹕『崇沙﹐江海門戶也﹐且懸洲可守。盍先定之﹐進退可以有據』﹖成功不聽﹔後卒爲守將梁化鳳所襲﹐始悔不用公策云。將取瓜步﹐時金﹑焦間鐵索橫江﹐夾岸置西洋大炮﹔公揚帆逆流而上﹐風息行遲﹐炮聲雷鍧﹐洪波爲沸﹐水軍傷者甚眾﹐且進且卻。公叱舟人冒險徑進﹐同■﹝舟宗﹞繼之﹔時得入者僅十七舟﹐而十三舟皆公轄也。於是直薄瓜洲城下。次日﹐成功師始至會戰﹐斬獲我滿﹑漢兵無算﹔乘勝入其城。成功卽欲取金陵﹐公請先京口﹔成功曰﹕『柰金陵援師朝發夕至何』﹖公曰﹕『吾以偏師先搗觀音門﹐則金陵奪魄﹐將謀自救不暇﹐豈能分援他郡』﹗成功然之﹐且以直達蕪湖爲約。未至儀徵﹐吏民賫版圖迎降五十里外。公紀律甚嚴﹐瀕江小艇載果蓏貿易如織﹐若不知有兵者。六月二十八日﹐抵觀音門﹔而成功於二十四日下京口矣。七月朔﹐公哨卒僅七人掠江浦﹐取之。初五日﹐公所遣先往蕪湖別將以降書至。成功謂公曰﹕『蕪關居江﹑楚下流﹐爲江介鎖鑰重地﹔倘金陵不旦夕下﹐則江﹑楚之援日至可虞也。非公遏之不可』﹗遂行。

傳檄郡邑﹐江之南北皆歸附恐後﹔府則太平﹑寧國﹑池州﹑徽州﹐州則廣徳﹑無爲﹑和陽﹐縣則當塗﹑蕪湖﹑繁昌﹑宣城﹑寧國﹑南陵﹑太平﹑旌徳﹑貴池﹑銅陵﹑東流﹑建徳﹑靑陽﹑石埭﹑涇﹑巢﹑含山﹑舒城﹑廬江﹑髙淳﹑江浦﹑溧水﹑溧陽﹑建平﹐旬日間凡得四府﹑三州﹑二十四縣。當是時﹐公所過兵不血刃﹐吏民爭持牛酒以獻﹔深山窮谷中遺老來見日數輩﹐竟莫測所自來。公皆款顏慰勞﹐莫不嘆息泣下。每入城﹐必先謁先聖廟﹐坐明倫堂﹐招諸生﹐勉以忠孝大義﹐不宜忘三百年養士之報﹔莫不人人思奮。而江﹑楚﹑魯﹑衛豪傑亦詣軍門﹐願受約束爲響應。公亦自以爲功在旦夕﹐相度形勢﹐一軍出溧陽﹐以窺廣徳﹔一軍鎭池州﹐以扼上流﹔一軍據和州﹐以固采石﹔一軍入寧國﹐以偪新安。無何﹐而金陵之敗書聞矣。初﹐成功之旣取京口也﹐公謂『兵貴神速﹔若從水道進師﹐巨艦逆流﹐遲拙非策﹐使敵得爲備』。而成功竟從水道進。及圍金陵﹐復上書成功﹐謂『屯兵堅城﹐師老易生它變。宜激勵將士﹐一鼓下之﹔不能﹐則宜分遣諸帥﹐盡取畿輔旁郡。若城中出援﹐我師首尾邀擊﹔如其自守﹐我則堅壘以待。俟四面克復﹐乃以全力注之﹐蔑不濟矣』。而成功狃於屢勝﹐士皆釋兵而戲。我師諜知之﹐出不意﹐發輕騎掩擊之﹔人不及甲﹐遂大敗。公方在寧國受新安降﹐報至﹐乃返蕪湖﹔時七月二十九日也。初意師卽挫﹐未必遽登舟﹔卽登舟﹐未必遽揚帆﹔卽揚帆﹐必且復守京口。故彈壓列城﹐無有變志。我帥郎廷佐﹑哈哈木﹑管效忠等以書相招﹐峻詞拒之。遣人至成功所﹐請『立益百艘相助﹐天下事尙可圖也』﹔而成功竟踉蹌歸海矣。北艘千餘截於下流﹔歸路旣梗﹐公計江﹑楚敗問未至﹐姑引舟趨鄱陽﹐以爲後圖。八月七日﹐次銅陵﹐與楚師遇﹐兵潰。有言英﹑霍山寨可投者﹐乃焚舟登陸。霍之陽山寨方就撫﹐拒不納﹔將之英之將軍寨。公精六壬﹐占數世應皆空﹐大驚﹔俄而追師突至﹐士卒皆竄去。公單騎脫走﹐止一僮﹑一卒相隨。崎嶇山谷迷失道﹐厚賂土人﹐得導以出。變姓易服﹐夜行曉伏。遇故人之友金生﹑徐生陰左右之﹐始得全。方病瘧﹐力疾奔走﹐間道至安慶﹐之池﹐之徽﹐之嚴﹐之浦江﹑義烏﹐之婺﹐之天臺﹑寧海﹐得達海壖﹐計程二千餘里﹔足指血殷﹐踵盡裂。當是時﹐索公急﹔有詣軍門自稱曰﹕『我明朝張司馬也﹐來就死』。談笑受戮。一時嘖嘖﹐皆哄傳爲公已死﹔而不知實陰爲公規脫死者也。

公旣歸﹐樹纛鳴角﹐散亡復集。庚子﹐駐師林門。辛丑﹐入閩海。上啟魯王﹐陳恢復大計﹔勸其親徵﹐使天下曉然知報讎雪恥之心。時成功方經營臺灣﹐與紅夷構難﹐不復措意中原﹔公遣客羅子木寓書諫之曰﹕『殿下東寧之役﹐豈誠謂外島可以創業開基哉﹗不過借以棲息文武將吏家室﹐使免內顧憂。自古未聞以輜重﹑眷屬置之外夷而後經營中原者﹐所以識者危之。況大明之倚重於殿下﹐以殿下之能雪恥復讎也。區區臺灣﹐何與於赤縣﹑神州﹖而暴師半載﹐使壯士塗肝腦於火輪﹑宿將碎肢體於沙磧﹔生旣非知﹑死亦非忠﹐亦大可惜矣﹗且今日普天之下﹐止思明州一塊漧淨土﹔何啻桐江一絲﹐系漢九鼎﹗故思明者﹐根柢也﹔臺灣者﹐枝葉也。無思明是無根柢矣﹐能有枝葉乎﹖古人云「寧進一寸死﹐毋退一尺生」。倘尋徐福之行蹤﹑踵盧敖之故迹﹐縱偸安一時﹐必貽譏千古。卽觀史載陳宜中﹑張世傑兩人褒貶﹐可爲明監﹔殿下寧不自愛乎﹗夫虯髯一劇﹐祗是傳奇濫說﹔寧有扶余足王乎﹖若箕子之君朝鮮﹐又非可語於今日也』。成功卒取臺灣﹐復作「感時」詩四首以諷。

遷界令下﹐公痛萬姓流離﹐予我安撫書云﹕『但使殘黎朝返﹐則不佞夕掛髙帆。十洲三島﹐莫非生聚教訓之區﹔嘗膽臥薪﹐別有扶危定傾之計。何忍重困此一方民也』﹗

明年﹐永明王爲吳三桂所害﹐宗室﹑勳戚皆死﹔惟吉王自縊以殉﹐太后﹑中宮送北爲尼。公復上啟魯王﹐乞速正大號以存正統﹔不果。俄而成功卽世﹐魯王亦薨﹔公憤悒不得志﹐復歸浙海﹐居懸嶴。懸嶴在海中﹐荒瘠無居人。山南有■﹝舟宗﹞港﹐可通舟﹔其陰則峭壁千尋﹐林木蓊翳。公結茅其中﹐人莫能窺﹔從者惟羅子木﹑楊冠玉﹐余惟舟子﹑役人而已。

甲辰﹐我聖祖仁皇帝卽位之三年﹐是時海宇寧謐﹐鄭經東匿不出﹐八閩安瀾﹔獨公風帆浪楫﹐傲岸於明﹑臺之間。議者益忌公﹐於是索公愈甚﹐械系公之妻子﹑族屬﹐懸重賞購之。公之校降於我朝者﹐欲致公以自效﹐與其徒數人僞爲行腳僧﹐投普陀山寺。會公遣糴舟至﹐以其僧也暱之﹐竟爲所縛﹔脇告公處﹐擊殺過數人﹐而後肯言。曰﹕『𨿽然﹐公不可得也。公所居畜雙猿﹐時緣木杪以候動靜﹔船在十里之外﹐則猿見急號﹐公得爲備矣』。乃從中宵繞山之背﹐暗中猿不及覺。遂執公﹐並及子木﹑冠玉﹑舟子三人﹔時七月十七日也。方糴舟未返﹐公占數﹐主有非常之變﹔裵■﹝裵﹐回代非﹞假寐﹐竟及於難﹐豈非命乎﹗十九日﹐公至寧波﹐方巾葛衣﹐乘肩輿而入﹔觀者嘖嘖嘆息﹐同於晝錦。入提督府顧盼﹐謂人曰﹕『此沈相國第也﹐我昔曾會文於此。今忽忽二十年後﹐不勝丁令威化鶴歸來之慟耳』﹗張帥舉酒屬公﹐公曰﹕『父死不能葬﹑國亡不能救﹐死有餘辜。今日之事﹐速死而已』﹗八月﹐送至會城﹔作詩辭故里曰﹕『義幟縱橫二十年﹐豈知閏位屬於闐﹗桐江空系嚴光釣﹐震澤難回範蠡船。生比鴻毛猶負國﹐死畱碧血欲支天。忠貞自是孤臣事﹐敢望他年靑史傳』﹗其二曰﹕『國亡家破欲何之﹖西子湖頭有我師﹕日月雙懸於氏墓﹐乾坤半壁嶽家祠。慚將赤手分三席﹐敢爲丹心借一枝﹗他日素車東浙路﹐怒濤豈必屬鴟夷』﹗旣至﹐供帳如上賓﹐公南面坐。故時部曲降我朝者﹐𨿽參將﹑提鎭﹐皆行庭謁禮。司道﹑郡縣至者﹐公但拱手﹐不起﹔一時皆望公爲天神。士民欲得睹公面爲幸﹐賂守者絡繹不絕﹔求翰墨者﹐積几案如山﹐公稱情揮灑應之﹐無倦色。作歌書獄壁曰﹕『嗚呼﹗滄海揚塵兮日月盲﹐神州陸沈兮陵谷崩。餘生則中華兮死則大明﹐寸丹爲重兮七尺爲輕。惟彼文山兮亦羈紲乎燕京﹐黃冠故鄕兮非余心之所馨﹗等鴻毛於一擲兮﹐何難談笑而委形。念先人在淺土兮﹐忠與孝而無成﹔繄嗣子之牢籠兮﹐痛宗祀之云傾﹗已矣乎﹗荀瓊謝玉兮亦有時而雕零﹐余之浩气兮化爲風霆與日星。尙足畱綱常於萬祀兮﹐垂節義於千齡﹐何分孰爲國祚﹑孰爲家聲﹗歌以言志兮﹐肯浮慕乎箕子之貞﹔若以擬夫「正气」兮﹐或無愧乎先生』。九月七月﹐公詣市﹔復賦絕命詩曰﹕『我年適五九﹐復逢九月七﹔大廈已不支﹐成仁萬事畢』。遂死﹔年四十五。武林張文嘉﹑石門呂光輪﹑甬江萬斯大與僧超直葬之南屏之陰﹐符公「三席」﹑「一枝」志也﹝公憶西湖詩亦云﹕『夢裏相逢西子湖﹐誰知夢醒卻饃糊﹔髙憤武穆連忠肅﹐參得新祠一座無』﹖似非偶然。故「志銘」有『一時發言﹐皆同讖語』云﹞。公娶董氏﹐陷獄中﹐久之得解。子萬祺﹐先公三日戮於京口﹔以再從子鴻福爲嗣。所著有「奇零艸」﹑「冰槎集」。

子木﹑冠玉﹑舟子皆從死。子木名綸﹐溧陽人。己亥之役﹐謁公於江寧﹐陳山川形勢甚悉。公異而欲畱之﹔曰﹕『親在﹐未敢以身許人也』。旣而從成功招﹐將徇吳會﹔會成功兵敗欲還﹐子木遮說﹐不肯畱。於是奉其父﹐隨軍浮於海。未幾﹐父苦風濤眩暈﹐奉之北歸﹔次閩之三山﹐猝遇我兵﹐子木以死衛父﹐斗逾時﹐矢集鎧如蝟﹐墜水得出﹐而父竟就縛以去。子木慟哭嘔血﹐流離跋涉﹐百方求出奇計以救父﹐卒不得父音耗﹐乃復投公營。膂力絕人﹐能詩﹔與公相倡和﹐悲歌慷慨﹐有古烈士風。冠玉﹐鄞人﹐年少﹑美姿容﹐諧媚謹願。公絕愛幸之﹐臥起﹑飲食必與共居。恆邑邑﹐得冠玉立解。及公被難﹐流連不忍去﹔旗人有艷而欲得之者﹐堅不可。乃同被害。

論曰﹕華亭徐孚遠﹝闇公﹞﹐公同年生也﹔敍公「奇零艸」﹐引「梁史」﹕江陵淪陷﹐王子珩以一州之力聲義抗旌﹐𨿽兵敗身執﹐益以復讎爲事﹐終不北面於陳。陳慶之以兵八千北伐﹐乘勝下元魏數十城﹐直據洛陽﹔及勢失兵熸﹐間行得達江南。此二人者﹐其行事與公絕相似﹐而其志與日月爭光。則徐公又擬之諸葛武侯﹑文信國矣。夫公之才遠不及武侯﹐望亦遜於信國﹔而時之艱﹑境之奇﹐則更甚於武侯﹑信國。自丙戌航海﹑甲辰就執﹐三度閩關﹑四入長江﹐兩遭覆溺﹐首尾十有九年﹔其經營爲倍蹇矣。己亥之役﹐功在漏刻而復敗之﹐天也﹗然而談其事者﹐迄今猶檁檁有生气﹐何耶﹖

張美翊案曰﹕冰壺字淸玉﹐號梅史﹔山陰歲貢生。性孤峭﹐於時寡合﹔熟於勝國諸老軼事。曾舉乾隆鴻博﹐報罷﹝壽鏞案﹕蹇叟校及沈傳﹐托其友余霖檢查「山陰縣誌」﹔余書云﹕『沈冰壺﹐見「縣誌」卷十五「鄕賢」傳云「性孤峭﹐喜博覽。家貧無書﹐恆借書披閱。有所著述﹐以一缸貯之﹐往往爲人取去﹔最熟勝國諸老軼事。著有「古調自彈集」﹔今原書猶在』。可想見蹇叟旁搜之勤矣﹞。

○有明兵部左侍郎蒼水張公墓志銘黃宗羲

語曰﹕『慷慨赴死易﹐從容就義難』。所謂慷慨﹑從容者﹐非以一身較遲速也。扶危定傾之心﹐吾身一日可以未死。吾力一絲有所未盡﹐但不容已﹔古今成敗利鈍有盡﹐而此不容已者﹐長畱於天地之間。愚公移山﹑精衛塡海﹐常人藐爲說鈴﹐賢聖指爲血路也。是故知其不可而不爲﹐卽非從容矣。

武林張文嘉﹑甬水萬斯大與僧超直葬蒼水於南屏之陰。余友李文允謂﹕『文山屬銘於鄧元薦﹐以元薦同仕行朝也。今行朝之臣無在者﹐蒼水之銘非子而誰』﹖余乃按公「奇零艸」﹑「北徵錄」及公族祖汝翼世系﹐次第之以爲銘。

公諱煌言﹐字玄箸﹐別號蒼水﹔宋相張知白之裔也。曾孫集賢修撰襲﹐自滄州徙平江﹔集賢子吁﹐又自平江徙鄞。九傳至景仁﹐避元末之亂﹐泛海至髙麗﹔洪武初﹐始返鄕裏。又四傳﹐而張氏以雍睦名。長伯祥﹐舉成化癸卯賢書﹔次珽﹑次玠﹑次璟﹐里人以孝友名之。玠生錫﹐錫生淮﹐淮生尹忠﹐尹忠生應斗。應斗生圭章﹐字兩如﹐天啟甲子舉人﹐仕至刑部員外郎﹔公之父也。妣趙氏﹐封宜人。公幼頗跅弛不羈﹐好與博徒遊﹐無以償博進﹐則私斥賣其生產﹔刑部恨之。然風骨髙華﹐落落不可一世。年十六﹐爲諸生。時天下多故﹐上欲重武﹐試文之後試射。諸生從事者新﹐射莫能中﹔公執弓抽矢﹐三發連三中﹐暇豫如素習者。觀者以爲奇。崇禎壬午﹐舉鄕試。

東江建義﹐公與錢忠介同事﹐授翰林院編修﹔出籌軍旅﹐入典制誥。丙戌﹐師潰﹐公泛海依肅魯於翁洲。明年﹐松江吳勝兆反﹐公以右僉都禦史持節監定西侯軍以援之﹔至崇明﹐颶風覆舟﹐公匿於房師故諸曁令家以免﹐得間道歸海上。又明年﹐移節上虞之平岡山寨﹐與王司馬相犄角﹔焚上虞﹑破新昌﹐浙東列城爲之晝閉。庚寅﹐翁洲爲行在﹐公復從之。翁洲墮﹐扈蹕至閩海。時閩事主於延平﹐遙奉桂朔﹐監國爲寓公而已﹔公激發藩鎭﹐攺鷁首而北之。癸巳冬﹐返浙。明年﹐復監定西侯軍﹐入長江﹐登金山﹐遙祭孝陵﹐三軍皆慟哭失聲﹔爟火通於建業﹐題詩蘭若中。以上游師未至﹐左次崇明。頃之﹐再入長江﹐掠瓜﹑儀﹐抵燕子磯﹐南都震動﹔而師徒單弱﹐中原豪傑無響應者﹐亦遂乘流東下﹐聯營浙海。

戊戌﹐滇中遣使授兵部左侍郎兼翰林院學士。延平北伐﹐公監其軍﹔碇羊山﹐孽龍爲禍﹐海舶碎者百餘﹐義陽王溺焉。羊山者﹐海中小島﹐羣羊乳其上﹐見人了不畏避﹐然不可殺﹔殺之﹐則風濤立至。軍士不信﹐執而烹之﹐方熟而禍作。於是返旆。

明年五月﹐延平全師入江﹐公以所部義從數千人並發。至崇明﹐公謂延平﹕『崇沙﹐江海門戶﹐懸洲可守﹐不若先定之爲老營﹔脫有疏虞﹐進退自依』。不聽。將取瓜州﹐延平以公爲前茅。時金﹑焦間鐵索橫江﹐夾岸皆西洋大炮。炮聲雷鍧﹐波濤起立﹐公舟出其間。風定行遲﹐登舵樓﹐露香祝曰﹕『成敗在此一舉。天若祚國﹐從枕席上過師﹔否則﹐以余身爲齏粉﹐亦始願之所及也』﹗鼓棹前進﹐飛火夾船而墮﹐若有陰相之者。明日﹐延平始至﹐克其城。議師所向﹐延平先金陵﹐公先京口。延平曰﹕『吾頓兵京口﹐金陵援騎早發夕至﹐爲之柰何』﹖公曰﹕『吾以偏師水道薄觀音門﹐金陵將自守不暇﹐豈能分援他郡』﹖延平然之﹐卽請公往。未至儀眞五十里﹐吏民迎降。六月二十八日﹐抵觀音門。延平已下京口﹐水師畢至。七月朔﹐公哨卒七人掠江浦﹐取之。五日﹐公所遣別將以蕪湖降書至。延平謂﹕『蕪城上游門戶﹐倘畱都不旦夕下﹐則江﹑楚之援日至﹔控扼要害﹐非公不足辦』﹗七日﹐至蕪湖。相度形勢﹐一軍出溧陽以窺廣徳﹑一軍鎭池郡以截上流﹑一軍拔和陽以固采石﹑一軍入寧國以偪新安。傳檄郡邑﹐江之南北相率來歸﹕郡則太平﹑寧國﹑池州﹑徽州﹐縣則當塗﹑蕪湖﹑繁昌﹑宣城﹑寧國﹑南寧﹑南陵﹑太平﹑旌徳﹑貴池﹑銅陵﹑東流﹑建徳﹑靑陽﹑石埭﹑涇縣﹑巢縣﹑含山﹑舒城﹑廬江﹑髙淳﹑溧陽﹑建平﹐州則廣徳﹑無爲﹑和陽﹐凡得府四﹑州三﹑縣二十四。江﹑楚﹑魯﹑衛豪傑﹐多詣軍門受約束﹐歸許禡牙相應。當是時﹐公師所過﹐吏人喜悅﹐爭持牛酒迎勞。父老攜杖炷香﹑挈壺漿以獻者﹐終日不絕。見其衣冠﹐莫不垂涕。

亡何﹐而金陵之敗聞。公方受新安之降﹐乃返蕪湖。初﹐公語延平﹕『師老易生他變﹐宜遣諸帥分巡郡邑。畱都出援﹐我則首尾邀擊﹔如其自守﹐我則堅壁以待。四面克復﹐收兵麇至﹐金陵如在掌中矣』。延平不聽﹔自以爲功在刻漏﹐士卒釋兵而嬉﹐樵蘇四出﹐營壘爲空。大兵諜知﹐以輕騎襲破前屯﹐延平倉卒移帳﹔質明﹐軍竈未就﹐大兵傾城出戰。兵無鬥志﹐大敗。延平亦遂乘流出海﹐並撤京口之師而去。公之聞敗也﹐亦謂𨿽挫﹐未必遽登舟﹔卽登舟﹐未必遽揚帆﹔卽揚帆﹐必且退守鎭江。故彈壓列城﹐無有變志。遣人至延平﹐請『益百艘﹐天下事尙可爲化』。已而知其不然。大兵千餘艘截於下流﹐歸路已梗﹔引兵趨鄱陽﹐以集散亡。八月七日﹐次銅陵﹐與楚師遇﹐兵潰。有言英﹑霍山寨可投者﹐乃焚舟登陸﹐士卒尙數百人。十七日﹐入霍山界。縣有陽山寨﹐在山巓﹐可容萬人﹐饒水泉﹐故義師所據﹐已受招撫。聞公至﹐拒之。英山有將軍寨﹐轉而至彼﹔渡東谿嶺﹐追師奄至。士卒皆竄﹐公相依只一僮﹑一卒﹐迷失道﹔土人止之﹐公賂土人爲導﹐變服夜行。天明而蹤迹者眾﹐導脫身去﹐蹤迹者得賂乃解。然茫然不知去向﹐念有故人賣藥於安慶之髙河埠﹐求一人導至其所。至則故人他往﹔而故人之友識公爲張司馬﹐憐其忠義﹐導公由樅陽湖出江﹐渡黃湓﹐抵東流之張家灘。陸行建徳﹑祁門兩山中﹐公方病瘧﹐力疾零丁﹔至休寧﹐買棹入嚴陵。浙人熟公面目﹐攺而山行﹐自婺之東﹑義﹐出天臺﹐以達海壖。樹纛鳴角﹐散亡復集。

庚子﹐駐師林門。辛丑冬﹐入閩海﹐遣客羅子木至臺灣﹐責延平出師。時延平方與紅夷構難﹐殊無經略中原之志。公作詩誚之云﹕『中原方逐鹿﹐何暇問虹梁』﹖明年﹐滇事敗﹐延平師旣不出﹐公復歸浙海。

甲辰﹐散兵居於懸嶴。懸嶴在海中﹐荒瘠無居人﹔山南多■﹝氵義﹞港通舟﹐其陰巉巖峭壁。公結茅其間﹐從者爲羅子木﹑楊冠玉﹐余惟舟子﹑役人而已。於時海內承平﹐滇南統絕﹐八閩瀾安﹔獨公風帆浪迹﹐傲岸於明﹑臺之間。議者急公愈甚﹐系累其妻子﹑族屬以俟。公之小校降﹐欲致公以爲功﹔與其徒數十人﹐走補陀﹐僞行腳僧。會公告糴之舟至﹐糴人謂其僧也﹐暱之。小校出刀以脇糴人﹐令言公處﹐擊殺數人﹐而後肯言。曰﹕『𨿽然﹐公不可得也。公畜雙猿以候動靜﹐船在十里之外﹐則猿鳴木杪﹐公得爲備矣』。小校乃以夜半出山之背﹐緣藤踰嶺而入﹐暗中執公﹐並及子木﹑冠玉﹑舟子三人﹕七月十七日也。十九日﹐公至寧波。方巾葛衣﹐轎而入﹔觀者如堵墻﹐皆嘆息以爲晝錦。張帥舉酒屬公曰﹕『遲公久矣』﹗公曰﹕『父死不能葬﹑國亡不能救﹐死有餘罪﹔今日之事﹐速死而已』﹗後數日﹐送公至省﹐供帳如上賓。公南面坐﹐故時部曲皆來庭謁。司道郡縣至者﹐公但拱手﹐不起﹔列坐於側﹐皆視公爲天神。省中人賂守者得睹公面爲幸。翰墨流傳﹐視爲至寶﹔每日求書者﹐堆積几案﹐公亦稱情落筆。九月七日﹐幕府請公詣市。公賦絕命詩﹕『我年適五九﹐復逢九月七﹔大廈已不支﹐成仁萬事畢』。遂遇害。子木﹑冠玉﹑舟子三人﹐皆從死。子木名綸﹐溧陽人﹔冠玉﹐鄞人。公生於萬曆庚申六月初九日﹐年四十五。娶董氏﹐子萬祺﹐先公三日戮於鎭江﹔今以再從子鴻福爲後。

公精於六壬﹐兵屯東谿嶺﹐占得四課空陷﹔方大驚﹐而追騎已及。糴舟未返﹐占課大凶﹐主有非常之變﹔徘徊假寢﹐卒遭束縛。間嘗以公與文山並提而論﹐皆吹冷焰於灰燼之中﹐無尺地一民可據﹔止憑此一綫未死之人心﹐以爲鼓蕩。然而形勢昭然者也﹐人心莫測者也﹔其昭然者不足以制﹐其莫測則亦從而轉矣。惟兩公之心﹐匪石不可轉﹔故百死之餘﹐愈見光彩。文山之「指南錄」﹑公之「北徵錄」﹐𨿽與日月爭光可也。文山鎭江遁後﹐馳驅不過三載﹔公丙戌航海﹑甲申就執﹐三度閩關﹑四入長江﹐兩遭覆沒﹐首尾十有九年。文山經營者﹐不過閩﹑廣一隅﹔公提孤軍﹐虛喝中原而下之﹕是公之所處爲益難矣。

公父刑部嘗教授余家﹐余諸父皆其門人﹔至余與公﹐則兩世之交也。念昔周旋鯨背蠣灘之上﹐共此艱難﹔今公已爲千載人物﹐比之文山﹐人皆信之。余屈身養母﹐戔戔自附於晉之處士﹐未知後之人其許我否也﹖

銘曰﹕廬陵之祠﹐四忠一節。文山自許﹐俎豆其列。誰冠貂蟬﹐增此像飾﹗曰惟信公﹐終焉是揭。西湖之陽﹐春香秋霧。北有嶽墳﹐南有於墓﹔公亦有言﹐窀穸是附。同徳比義﹐而相旦暮。前之廬陵﹐後之甬水﹔五百餘年﹐三千有裏。一時發言﹐俱同讖語﹔天且勿違﹐成人之美。

○明故權兵部尙書兼翰林院學士鄞張公神道碑銘全祖望

世祖章皇帝之下江南也﹐浙東拒命﹐𨿽一歲遽定﹐而山海之間告警者尙累年。吾寧之首事者﹐爲錢﹑沈二公﹔其間相繼殉節者四十餘人﹐而最後死者爲尙書張公。

方錢忠介公之集師也﹐移檄會諸鄕老﹐俱未到﹔獨公先至。忠介相見﹐且喜且泣。旣舉事﹐卽遣公迎監國魯王於天臺﹔王授公爲行人。至會稽﹐賜進士﹐加翰林院編修﹐兼官如故﹔入典制誥﹐出籌軍旅。公𨿽與忠介共事﹐而持議頗不盡同。閩中頒詔之使至﹐議開讀禮﹔張公國維與熊公汝霖爲一議﹐朱公大典與忠介爲一議。公出揭﹐以爲當如張公之言﹔因請自充報使入閩﹐以釋二國之嫌。王從之。及自閩還﹐累有建白﹐不見用。

江幹之破也﹐公泛海入舟山﹔道逢富平將軍張名振扈王入閩﹐公從之。旣至﹐招討使鄭成功以前頒詔之隙﹐修寓公之敬於王﹐而不爲用。公勸名振還石浦招散亡﹐以謀再舉﹔乃偕還﹐王加公右僉都禦史。時威虜侯黃斌卿守舟山﹐名振以石浦之軍與爲犄角。明年﹐松江提督吳勝兆請以所部來歸﹐斌卿心不欲往﹔而都禦史沈公廷揚﹑禦史馮公京第與公並勸名振應之﹐遂監其軍。以行至崇明大風覆舟﹐沈公死之﹐公與名振等皆被執﹔有百夫長者識公﹐導之使走﹐乃得至公之故壬午房考知諸曁縣錢氏。七日﹐間道復歸舟山。

時忠介已奉王出師於閩﹐浙東之山寨亦羣起遙應之﹔公乃集義從於上虞之平岡。山寨之起也﹐因糧於民﹔民始以其爲故國也﹐共餉之。而其後遂行抄掠﹐民苦之。其不以橫暴累民者﹐祗李公長祥東山寨﹑王公翊大蘭山寨與公而三﹔履畝輸賦﹐余無及焉。

庚寅﹐閩師潰﹐諸將以王保舟山﹐名振當國﹐召公以所部入衛﹔加公兵部右侍郎﹐兼官如故。辛卯﹐浙之提督田雄﹑總兵張傑﹑海道王爾祿並以書招公﹐公峻辭拒之。

是秋﹐大兵下舟山﹔名振奉王親搗吳淞以牽制舟山之師﹐拉公同行。舟山陷﹐公扈王再入閩﹐次鷺門。時鄭成功軍甚盛﹐旣不肯奉王﹔諸藩畏之﹐亦莫敢奉王。而公獨以名振之軍爲王衛﹐時時激發諸藩﹐使爲王致貢。然公極推成功之忠﹐嘗曰﹕『招討始終爲唐﹐眞純臣也』。成功聞之﹐亦曰﹕『侍郎始終爲魯﹐亦豈與吾異趨哉』﹗故成功與公所奉不同﹐而其交甚睦。

癸巳冬﹐復間行入吳淞。尋招軍於天臺﹐次於舟山。明年﹐軍於吳淞﹐會名振之師入長江﹐趨丹陽﹐掠丹徒﹔登金山﹐望石頭城﹐遙祭孝陵﹐三軍慟哭失聲﹐烽火逮江寧。時上游故有宿約而失期不至﹐左次崇明。頃之﹐再入長江﹔掠瓜洲﹐侵儀眞﹐抵燕子磯。而所期終不至﹐復東下﹐駐舟山。是役也﹐誠意伯劉孔昭亦以軍會﹔或曰﹕『孔昭﹐南都之亂臣也﹔公何以不絕之』﹖公曰﹕『孔昭罪與馬﹑阮等﹔然馬﹑阮再賣浙東﹐而孔昭以操江親兵棲遲海上者蓋累年矣﹐則其心尙有可原。倘疾之已甚﹐使爲馬﹑阮浙東之續﹐將何補乎』﹗聞者服之。

是年﹐名振卒﹔遺言以所部付公。自公平岡入衛之後﹐部下不滿三百﹔至是始盛。乙未﹐成功貽書於公﹐謀大舉。丙申﹐公軍於天臺﹔是冬﹐軍於閩之秦川。丁酉﹐大兵遷舟山之民﹐公還軍舟山。時王已去監國號﹐通表滇中。戊戌﹐滇中遣使加公兵部左侍郎兼翰林院學士。江督郎廷佐以書招公﹐公峻辭拒之。是年七月﹐成功以師會公北行﹐仍推公爲監軍﹔泊舟羊山。羊山多羊﹐見人馴擾不避﹐然不可殺﹔殺之﹐則風濤立至。至是﹐軍士不信﹐殺而烹之﹔方熟而禍作﹐碎船百餘﹐義陽王溺焉。復還軍舟山治舟。

明年五月﹐成功會公於天臺﹔悉師以行﹐遊軍至於鄞之東鄙。師次崇明﹐公曰﹕『崇沙﹐江海之門戶也﹐且懸洲可守﹔不若先定之﹐以爲老營。倘有疏虞﹐進退可依也』。不聽﹔而請公以所部爲前軍﹐向瓜洲。時大兵於金﹑焦間﹐以鐵索橫江﹔所謂「滚江龍」者也。譚家洲岸﹐皆西洋大炮雷鍧。而公孤軍出其間﹐成功遣水師提督羅蘊章以所部助﹔公又令善泅水者斷滚江龍﹐而支軍進奪譚家洲炮。相約滚江龍旣斷﹐則公卽進踞上流﹐奪其木城以夾擊之。滚江龍𨿽斷﹐然舟多應炮而沒﹐不得前。公登舵樓﹐焚香祝天﹐飛火夾船而墮﹐遂以十七舟竟渡。公渡﹐而譚家洲守炮者亦走﹐木城俱潰﹐操江都禦史朱衣祚被擒。明日﹐成功始至。城中出戰不利﹐提督管效忠走﹔攻城﹐克之。議師所向﹐成功欲直趨江寧﹔公請先取鎭江。成功恐江寧之來援也﹐公曰﹕『吾但以偏師水道薄觀音門﹐彼將自守不暇﹐何援之爲』﹗成功卽請公行。未至儀徵五十里﹐士民迎降。六月二十七日﹐成功來告鎭江之捷﹐公兼程晝夜進。次日﹐抵觀香門﹔而致書成功﹐請以步卒陸行赴白下。時江督郎廷佐懼甚﹔不意成功卒以水道來﹐大兵之徵黔者凱旋聞信﹐倍道而至﹐入同守城﹐於是嚴備已具。七月朔﹐公哨卒七人乘虛入江浦。初四日﹐成功水師方至﹔次日﹐公所遣別將以蕪湖降書至。成功謂『蕪湖爲江﹑楚所往來之道﹐請公往扼之』。公頗以成功年少恃勇爲憂﹐欲畱軍中﹐與之共下江寧而後發﹔辭之不得。乃至蕪湖﹐相度形勢﹐一軍出溧陽﹐以窺廣徳﹔一軍鎭池州﹐以遏上流之援﹔一軍拔和州﹐以固采石﹔一軍入寧國﹐以逼東﹑道﹑休﹑歙諸城。大江南北相率來歸﹐其已下者﹕徽州﹑寧國﹑太平﹑池州四府﹐廣徳﹑和﹑無爲三州﹐當塗﹑蕪湖﹑繁昌宣城﹑寧國﹑南寧﹑南陵﹑太平﹑旌徳﹑貴池﹑銅陵﹑東流﹑建徳﹑靑陽﹑石埭﹑涇﹑巢﹑含山﹑舒城﹑廬江﹑髙淳﹑溧水﹑溧陽﹑建平二十四縣。初公之至蕪也﹐軍不滿千﹑船不滿百﹐但以大義感召人心。而公師所至﹐禁止抄掠。父老爭出﹐持牛酒犒師﹔扶杖炷香﹐望見衣冠﹐涕泗交下﹐以爲十五年來所未見。瀕江小艇﹐載果菇來貿易者如織﹔公軍入﹐以船板援之而上江濱﹐因呼爲「船板張公之軍」。公所至城邑﹐入謁先聖。遺臣﹑故老赴見者﹐角巾抗禮﹐撫慰懇至﹔守令則靑衣待罪﹐考其政績而去畱之。遠方豪傑﹐延問策畫﹐勉以同仇﹔多有訂師期而去者﹐日不暇給。於是徽州降使方上謁﹐而江寧之敗問至。初﹐公貽成功書﹐以『師老易生他變﹔宜遣諸將﹐分取句容﹑丹陽諸城邑。如白下出援﹐則首尾夾擊之﹔如其自守﹐則堅壁以待。倘四面克復﹐收兵日至﹐白下在掌中矣』。成功以累捷﹐又聞江北如破竹﹐謂城可旦夕下﹔𨿽有遣水師提督羅蘊章招撫吳會之命而未行﹐但命八十三營牽連立屯﹐安設云梯﹑地雷﹐並造木柵。而蘇松總兵梁化鳳等以馬步兵相繼至﹐浙之駐防兵亦來援﹔長驅入城﹐莫之遏者。前鋒將余新銳而輕﹐士卒樵蘇四出﹐營壘一空。化鳳諜知之﹐以輕騎襲破前屯﹐擒新以去﹔成功倉卒移帳。質明﹐軍竈未就﹐大兵傾城而出﹐諸營瓦解。成功之良將甘輝亦以馬躓被擒﹐死之﹔軍遂大潰。初﹐議取崇沙﹐甘輝之言與公合﹔及議遏蘇﹑常援兵﹐輝言亦與公合。而成功皆不聽﹐以致敗。公之聞信也﹐以爲𨿽敗﹐未必遽登舟﹔𨿽登舟﹐未必遽揚帆﹔𨿽揚帆﹐亦必入鎭江以圖再舉。故彈壓列城﹐祕不使諸將知﹔而更貽成功書﹐以爲『勝負兵家之常﹐乞益百艘以相助』﹗不知成功並撤鎭江之師﹐竟入海。先是鎭江之捷﹐漕督以師援江寧﹐中道溺死﹔松帥馬逢知密以書請降﹐其自巡撫而下皆欲出走﹐故公勸成功持久以觀變。旣不得請﹐江督郎廷佐等復以書招公﹐公峻辭拒之﹔廷佐乃發舟師﹐以扼公歸路﹐期必得公而後已。公與諸將議﹐以下流已梗﹐而九江一帶尙未知我之敗﹔我麾下已萬餘﹐前此豪傑來見者又多成約﹐不如直趨鄱陽﹐招集故楊﹑萬諸家子弟以號召江﹑楚。八月七日﹐次銅陵﹐與大兵之援白下者遇﹔公奮擊敗之﹐沈其四舟。是夕﹐大兵以不利﹐引而東下﹐炮聲轟然﹔而公軍誤以爲來劫營﹐遂潰。或勸公入焦湖﹐慈谿義士魏耕遮道說公﹐以爲『焦湖入冬水涸﹐不可駐軍﹔而英﹑霍山寨諸營尙多﹐耕皆識其魁﹐請入說之﹐使迎公』。乃焚舟登陸﹐士卒願從者尙數百人。十七日﹐入霍山﹔寨已受撫﹐不納。乃次英山﹔甫度東溪嶺而追至﹐士卒紛竄。相依止一童﹑一卒﹐迷失道﹔賂土人爲導﹐變服夜行。天明﹐而蹤迹者多﹐導脫身去﹔又以賂﹐解散諸蹤迹者。然而茫然不知所之﹔念有故人賣藥於安慶之髙河﹐復賂一土人導以往。至則故人適他出﹐而其友有識公者﹐蓋亦以觀變從江上來至安慶者也。遂導公由樅陽出江﹐渡黃湓﹐抵東流之張灘﹐陸行建徳﹑祁門山中。公方病瘧﹐力疾零丁。至休寧﹐買棹入嚴陵﹔又恐浙人之多識之也﹐攺而山行﹐自東陽﹑義烏以出天臺。公之在途中也﹐海上人未知所向﹔或曰抗節死安慶﹐或曰殞英﹑霍山寨中﹐或曰爲浮屠矣﹐父老多北向泣下者。及聞公至﹐婦女皆加額﹐壺漿迎之。人謂是役也﹐以視文丞相空阬之逃﹐其險十倍過之﹔而其歸﹐則郭令公之再至河中也。遂駐節天臺﹐樹纛鳴角﹐故部漸集。成功聞公還﹐亦喜﹔遣兵來助公。公巡視天臺﹐海上有長亭鄕者多田而苦潮﹐乃募諸義民築塘以扞之﹔至今猶蒙其利。乃遣人告敗於滇中﹐且引咎﹔滇中賜公專敕慰問﹐加官尙書﹐兼官如故。

明年﹐移師林門﹔尋軍於桃渚。時大兵兩道入海討成功﹐皆失利﹔而成功以喪敗之餘﹐𨿽有桑楡之捷﹐不足自振﹐乃思取臺灣以休士。公聞之﹐不喜。辛丑﹐引軍入閩﹐次於沙關﹐成功已抵澎湖﹔公遣幕客羅子木以書挽成功﹐謂『軍有進寸﹑無退尺﹔今入臺﹐則將來兩島恐並不可守﹕是孤天下之望也』。成功不聽。成功𨿽東下﹐而大兵尙忌之﹔懼其招煽沿海之民﹐於是有遷界之役。沿海之民不願遷﹐大兵以威脇之﹐猶遲延不發﹔公頓足嘆曰﹕『棄此十萬生靈而爭紅夷乎』﹖乃復以書招成功﹐謂『可乘此機﹐以取閩南』。成功卒不能用。公遺書侍郎王公忠孝﹑都禦史沈公荃期﹑徐公孚遠﹑監軍曹公從龍﹐勸其力挽成功﹔而卒不克。公孤軍徘徊兩島﹐要其劉琨﹑祖逖之志未嘗一日忘也。而滇中事急﹐公復遣子木入臺﹐苦口責成功以出師﹔成功方得臺﹐不能行。公乃遣職方郎中吳鉏挾帛書﹐間道入鄖陽山中﹐欲說十三家之軍﹐使之撓楚以救滇。十三家已衰敝﹐不敢出師。

壬寅﹐滇中遂陷﹐成功亦卒於臺﹔公哭曰﹕『已矣﹗吾無望矣』﹗復還軍林門。會閩南諸遺老以成功卒﹐謀復奉魯王監國﹐貽書來商﹔公又喜﹐卽以書約尙書盧公若騰而下﹐勸以大舉。又擬上詔書一道﹔又以書約成功子經﹐勸以「亞子錦囊三矢」之業。於是公厲兵束裝﹐以待閩中之問。是年﹐浙督趙公廷臣與中朝所遣安撫使各以書招公﹔公復安撫書﹐大略言﹕『不佞所以百折不回者﹐上則欲匡扶社稷﹑下則欲保扞桑梓。乃因國事之靡寧﹐而至民生之愈蹙。十餘年來﹐海上芻茭糗糒之供﹑樓櫓舟航之費﹐敲骨吸髓﹐可爲惕然。況復重之以遷徙﹐詒以流離﹔哀我人斯﹐汔可勞止﹗今執事旣以保境息民爲言﹐則莫若盡復濱海之民﹐卽以濱海之賦畀我﹔在貴朝旣捐棄地以收人心﹐在不佞亦暫息爭端以俟天命。當與執事從容羊﹑陸之交﹐別求生聚教訓之區於十洲三島間﹐而沿海藉我外兵以禦他盜。是珠崖𨿽棄﹐休息宜然﹔朝鮮自存﹐艱貞如故。特恐執事之疑且畏耳﹐則請與幕府約﹕但使殘黎朝還故土﹐不佞卽當夕掛髙帆﹐不重困此一方也』。又復督府書﹕『執事新朝佐命﹐僕明室孤臣﹔……區區之誠﹐言盡於此』。閩南消息旣杳﹐鄭經偸安海外﹐公悒悒日甚。

壬寅冬十一月﹐魯王薨於臺﹔公哭曰﹕『孤臣之棲棲有待﹐徒苦部下相依不去者﹐以吾主上也﹔今更何所待乎』﹗癸卯﹐遣使祭告於王。甲辰六月﹐遂散軍居南田之懸嶴。懸嶴在海中﹐荒瘠無人。山南有■﹝氵義﹞港﹐可通舟楫﹔而其北爲峭壁﹐公詰茅焉。從者惟故參軍羅子木﹑門生王居敬﹑侍者楊冠玉﹐將卒數人﹑舟子一人。

初﹐公之航海也﹐倉卒不得盡室以行﹔有司系累其家以入告。世祖以公有父﹐弗籍其家﹔卽令公父以書諭公。公復書曰﹕『願大人有兒如李通﹐弗爲徐庶﹔兒他日不憚作趙苞以自贖』。公父亦潛寄語曰﹕『汝弗以我爲慮也』﹗壬辰﹐公父以天年終﹔鄞人李鄴嗣任其後事。大吏又彊公之夫人及子以書招公﹐公不發書﹐焚之。己亥﹐始籍公家﹔然猶令鎭江將軍善撫公夫人及子而弗囚也。嗚呼﹗世祖之所以待公者如此﹐蓋亦自來亡國大夫所未有﹔而公百死不移﹐不遂其志不已﹐其亦悲夫﹗於是浙之提督張傑懼公終爲患﹐期必得公而後已。公之諸將孔元章﹑符瑞源等皆內附﹐已而募得公之故校﹐使居舟山之補陀爲僧﹐以伺公。會公告糴之舟至﹐以其爲校﹐且已爲僧﹐不之忌也。故校出刀以脇之﹐其將赴水死﹔又擊殺數人﹐最後者乃告之。曰﹕『𨿽然﹐公不可得也。公畜雙猿以候動靜﹐舟在十里之外﹐則猿鳴木杪﹐公得爲備矣』。故校乃以夜半出山之背﹐攀藤而入。暗中執公﹐並子木﹑冠玉﹑舟子三人﹔七月十七日也。十九日﹐公至寧﹔傑以轎迎之﹐方巾葛衣而入。至公署﹐嘆曰﹕『此沈文恭故第也﹐而今爲馬廐乎』﹖傑以客禮延之﹐舉酒屬曰﹕『遲公久矣』﹗公曰﹕『父死不能葬﹑國亡不能救﹐今日之舉﹐速死而已』﹗數日﹐送公於杭﹔出寧城門﹐再拜嘆曰﹕『某不肖﹐有孤故鄕父老二十年來之望』﹗傑遣官護行。有防守卒史丙者﹐坐公船首﹐中夜忽唱蘇子卿「牧羊曲」以相感動﹔公披衣起曰﹕『汝亦有心人哉﹗𨿽然﹐吾志已定﹐爾無慮也』。扣舷和之﹐聲朗朗然。歌罷﹐酌酒慰勞之。而公之渡江也﹐得無名氏詩於船中﹔有云﹕『此行莫作黃冠想﹐靜聽先生「正气歌」』﹗公笑曰﹕『此王炎午之後身也』。浙督趙公寄公獄中﹐而供帳甚隆﹔許其故時部曲之內附者﹐皆得來慰問。有官吏願見者﹐亦弗禁。公終日南面坐﹐拱手不起﹔見者以爲天神。杭人爭賂守者入見﹔或求書﹐公亦應之。嗚呼﹗制府之賢良﹐在張宏範之上。然非聖祖如天之大度﹐則褒忠之禮亦莫敢施﹔非公之忠﹐亦無以邀聖祖之惓惓也。九月初七日﹐公赴市﹔遙望鳳凰山一帶曰﹕『好山色』﹗賦絕命詞﹐挺立受刑﹔子木等三人殉焉。

公諱煌言﹐字玄箸﹐別號蒼水﹔浙寧波府鄞縣西北廂人也。父刑部員外郎圭章﹐祖應斗﹐曾祖尹忠。太夫人趙氏﹐感異夢而生公。公神骨淸削勁挺﹐生而跅弛不羈。喜呼盧﹐無以償博進﹐則私斥賣其生產﹔刑部怒。先宗伯公之中孫穆甫雅有藻鹽﹐曰﹕『此異人也』﹗乃以己田售之﹐得金三百兩爲淸其逋﹔而勸以折節讀書。思陵以天下多故﹐令諸生於試「經義」後﹐試射。諸生從事者新﹐莫能中﹔公執弓抽矢﹐三發三中。舉崇禎壬午鄕試。感憤國事﹐欲請纓者累矣﹔而卒以此死。公初以爭頒詔事﹐與同裏楊侍禦文瓚忤﹔遂不復面。及戊子﹐侍禦一門死節﹐公哭之慟﹔曰﹕『負吾良友』﹗所親有失節者﹐公從海上貽之書曰﹕『汝善自衛﹐勿謂鞭長不及汝﹔吾當以飛劍斬汝』﹗公之初入海也﹐嘗遭風失維﹐飄至荒島﹐絕食。夢一金甲神告之曰﹕『贈君千年鹿﹐遲十九年還我』﹗次早﹐果得一鹿﹐蒼色﹔人食一臠﹐積日不餓。及被執﹐又夢金甲神來招之﹔蓋十九年矣。雅精壬遁之學。己亥之渡東溪也﹐占得四課空陷﹔方大驚﹐而兵至。糴舟未返﹐卽以金甲之夢占之﹐大凶﹔方呼居敬告之﹐而兵至。生於萬曆庚申六月初九日﹐得年四十有五。娶董氏﹐子萬祺﹐並先公三日戮於鎭江。女一﹐卽歸予族祖穆翁爲子婦﹔予族母也。初﹐杭有舉人朱璧者﹐抗詞作保狀﹐以百口保萬祺母子﹔不得。今以再從子鴻福爲公後。公之未死﹐嘗賦詩欲葬湖上嶽忠武王﹑於忠肅公二墓之間。於是鄞人故禦史紀五昌捐金﹐令公甥朱相玉購公首﹐而杭人張文嘉﹑沈橫書等斂之。有朱錫九﹑錫蘭﹑錫旗﹑錫昌兄弟者豫爲公買地經紀之﹐而鄞人萬斯大等葬之南屏之陰﹐從公志也﹔姚江黃公宗羲爲之銘。子木等三人附焉。至今十七餘年﹐每逢春秋佳日﹐遊人多以只雞絮酒酹公墓下者﹔而吾鄕亦以公忌日祭之。羅子木者﹐名綸﹐以字行﹔溧陽人也。己亥﹐公在江上﹐子木挾策上謁。公以其少年而負奇气﹐有淸河李萼之目﹐欲畱之幕中﹔以父老辭。及公之蕪關﹐子木之族父蘊章故在成功軍中﹐引見成功。江寧之敗也﹐子木涕泣頓首﹐固請成功無遽去﹔而不能得。成功因彊子木奉父泛海﹔子木至海上﹐不欲參成功軍事。旋奉父北行﹐將赴公營﹔卒與大兵遇﹐格鬥。子木墜水得救起﹐而其父被縛去。子木展轉閩南﹐思出奇計以救父﹔逾時不得音問﹐嘔血幾死。復赴公營﹐公勉以立功卽爲報仇﹔遂相依不去以死。冠玉﹐鄞人。制府以其年少﹐將脫之﹔固請從死。王居敬者﹐字畏齋﹐一字采薇﹔黃巖人也。公被執﹐居敬以計得脫。其後爲僧﹐名超遁﹔頗能言公遺事﹐亦不負公者。而前此誘執公之故校﹐得以功授千戶﹔奉大帥命巡海島﹐猝遇公之舊將憤其害公﹐執而殺之。予嘗謂公解軍而後﹐已將以懸嶴爲首陽﹔向非張傑生事徼功﹐公似可以無死。然是時公猶未五十﹐非甘心黃冠以老者也。若畱公至十年以往﹐三藩之禍﹐公決未肯晏然坐視者﹔而謂中土能忘情於公乎﹗此文山之所以不見保於夢炎也。且天下無惜死之忠臣﹐剖肝絕脰﹐正所以全歸也。公丙戌以前文字﹐皆無存者。令所存者﹕「奇零艸」﹐甲辰六月以前之作也﹔「冰槎集」﹐其雜文也﹔「北徵錄」﹐己亥紀事之編也﹔「采薇吟」﹐則散軍以後之作﹐而蒙難諸詩附焉﹕共八卷。公旣愛防守卒史丙之義﹐遂日呼與語﹐因得藏公之集。有宜興人徐堯章者﹐從丙購之﹔曰﹕『公之眞迹﹐吾日夕焚香拜之﹔不可以付君』﹗堯章乃鈔以歸。

嗚呼﹗吾鄕死事諸公﹐公爲最後﹐而所成亦最偉。然世人但知誇公之忠誠﹐而予更服公之經略。故涉歷山海之間﹐且耕且屯﹐而民樂輸賦﹔招撫江北三十餘城﹐而市不易肆﹔小住緱城﹐而陂塘之利傳之無窮。惟其深仁以成遺愛﹐斯在古人中﹐諸葛孔明渭南之師不過爾爾。諸葛有荊﹑益之憑藉﹐所以得成三分之業﹔而公無所資﹐終於賫志以死﹐則天也﹗嘗有盜公之衣者﹐部下擒而獻之公﹔曰﹕『衣在我爲我煖﹐在爾爲爾暖﹔其煖一也』。卽以其衣賜之。其大度如此。姚江黃公之志﹐其敍公北徵稍詳﹔而前後多所罣漏。至於公之官階﹐終尙書﹔浙督趙公曾以其印上之。而髙氏「雪交亭集」以爲閣學﹑黃氏「墓志」以爲侍郎﹐皆不合﹔「翁洲新志」則謂公於己丑已官尙書﹐亦不合。若杭人吳農祥所作公傳﹐尢誕妄不足取信。予乃考公集中諸事蹟﹐合之野史所紀﹐並得之先族母之所傳者﹐別爲碑銘一篇。或曰﹕公子萬祺在鎭﹐故嘗有侍婢舉一子﹔守者憐其忠嗣﹐私爲育之。然今無可考矣﹝張美翊案曰﹕蒼水有後﹐詳見「四月談助」卷二十四第八葉﹞。嘉慶三年﹐浙江提督蒼保﹐其嗣裔也。

其銘曰﹕天柱不可一木撐﹐地維不可一絲擎。豈不知不可﹐聊以抒丹誠﹔亦復支吾十九齡﹐啼鵑帶血歸南屏。他年補史者﹐其視我碑銘﹗

○張督師畫像記余祖望

吾鄕傳張督師畫像者頗多﹐其遺集卷首亦有之﹔而神气骨相各不同。先伯母自黃巖歸﹐予以叩之﹔則曰﹕『無一肖者。嘗聞先公於甲辰錢塘獄中﹐曾寫一像﹐富有存者﹔汝盍訪之』﹗予乃貽書訪之萬九沙先輩﹐而九沙曰﹕『有之』﹔因摹寄焉。先伯母曰﹕『是已』。予遂取姚江黃先生之志﹑楊徵士遴之記及吳農祥傳讀於旁﹐先伯母曰﹕『惟「吳傳」舛戾無可信者。然吾所記軼事﹐𨿽耄忘十九﹐尙有足以補黃﹑楊之闕﹔汝其識之﹗先公生平不執宿見。畫江之役﹐閩中以詔書至﹐張公國維﹑熊公汝霖謂不宜開讀﹐以阻軍气﹔朱公大典﹑錢公肅樂恐啟爭端﹐相持未下。當時庶僚疏論此事者﹐李侍郎長祥與先公右張﹐而楊侍禦文瓚右朱﹔先公卽出揭力排楊。由是﹐相爲水火。及議遣大臣入閩﹐先公方以翰林兼行人請﹐得輔行﹔以折閩人之詰難。已而楊之兄弟娣姒一門死義﹐先公在海上貽書汝諸祖﹐以爲媿良友﹔今其牘尙有存也。舟山之陷也﹐張名振初聞大兵三道並出﹐自以習熟形勢﹐謂「蛟關天險﹐不可旦夕下」。乃悉其銳師﹐奉王揚聲趨松江﹐以牽舟山之勢。是時﹐先公亦爲所拉﹐同在行間﹔不料蕩胡失守﹐以火攻死。一夕昏霧﹐大兵畢渡。名振已抵上海﹐聞變遽還﹐則不及矣﹔謂其輕出則可﹐謂其奉王以逃則誤也。是時名振老母﹑愛弟﹑妻子俱在城中﹐卒以一門殉﹔使其逃﹐則何不盡室而行乎﹗甲午﹐名振邀先公入長江﹐誠意伯劉孔昭亦同行。或言「孔昭先朝巨姦﹐豈可與共事」﹖先公曰「孔昭之亂南都﹐擢發不足罄其罪﹔然當趙之龍輩迎降恐後﹐獨全軍出海﹐則尙有可錄者。今托同仇之義以來﹐疾之已甚﹐恐其爲馬士英之續也」﹗聞者韙焉。乙未﹐名振病卒﹐遺令以部卒來屬﹐先公麾下始盛。鄭氏遣人來通好﹐先公言「監國幹侯之辱﹐鄭氏修唐藩頒詔之隙也﹔然鄭氏不肯負唐﹐吾又豈敢負魯」﹗故𨿽與鄭氏合從﹐而終爲魯﹔鄭氏亦諒先公之誠也﹐以公誼相重焉。是時﹐鄖陽山寨有所謂十三家軍者﹔滇事之急﹐先公嘗遣吳職方祖錫往說之﹐令出兵撓楚以救滇而不克。壬寅而後﹐先公貽書汝諸祖﹐以事不可爲﹐欲散其軍﹔然日復一日﹐以王在也。直至甲辰王薨﹐而後決計入山。故「采薇」之吟﹐自此而始。先公有從弟從軍海上﹐入山以後不知所終。聞有冒其名至錢塘者﹐爲諸遺民所詰而去』。先伯母之所傳如此。是時年八十矣﹐牙齒俱脫。懸畫像於房﹐喃喃然且泣且語﹔每語又於邑﹐聞者皆泣下。而督師之須眉﹐亦浮動紙上。予時年十八﹐據觚而聽﹔聽已記之﹐然其文艸艸未就也。未幾﹐先伯母返黃巖﹐踰年而卒。

雍正己酉﹐始重爲詮次﹐而記之畫像之首。歐公記王彥章畫像﹐多正「舊五代史」之謬者﹔予文𨿽劣﹐亦不爲無補也。

○年譜﹝一﹞鄞縣全祖望紹衣輯

公諱煌言﹐字玄箸﹐號蒼水﹔爲宋宰相張文節公知白裔孫。文節之後﹐自滄州徙平江﹐又自平江徙鄞﹔居鄞九世﹐避元季亂﹐泛海至於髙麗。明初﹐始歸故里﹔時號爲髙麗張氏。張氏兄弟孝友﹐世所稱「雍睦堂」者也。又六世﹐生尹忠﹔尹忠生應斗。應斗生圭章﹐公之父也﹔登天啟甲子科﹐官刑部郎。

明神宗萬曆四十八年﹝庚申﹞六月十九日﹐公生﹝有作四日者訛﹞。

太夫人趙氏﹐中年艱於子﹐禱漢壽亭侯祠﹐得異夢﹐生公﹔故小字阿云﹝是年八月以後﹐稱泰昌﹞。

熹宗天啟元年﹝辛酉﹞﹐公二歲。

是年﹐遼左失事。

思宗崇禎元年﹝戊辰﹞﹐公九歲。

崇禎四年﹝辛未﹞﹐公十二歲。

太夫人趙氏卒。

崇禎八年﹝乙亥﹞﹐公十六歲。

補邑諸生。時天下多故﹐朝議欲重武略﹔命學使者於「經義」之後﹐試以騎射。諸生從事者新﹐莫能中﹔公挽彊弓抽矢﹐連三發﹐皆貫革﹐意气閒暇。學使者大奇之。

崇禎十三年﹝庚辰﹞﹐公二十一歲。

公少好黃白之學﹐嘗絕粒運气﹐困殆幾斃。已而遊於椎埋拳勇之徒﹐扛鼎擊劍﹐日夜不息。忽又縱博﹐無以償所負﹐則私斥賣其生產﹔刑部恨焉。

崇禎十五年﹝壬午﹞﹐公二十三歲。

公舉於鄕。

大淸順治元年﹝甲申﹞﹐公二十五歲。

國難報至。

順治二年﹝乙酉﹞﹐公二十六歲。

江南失守。六月﹐同錢公肅樂起兵邑中。時浙東義旗四出﹐姚江則孫公嘉績﹑熊公汝霖﹐會稽則鄭公遵謙﹐東陽則張公國維﹐金華則朱公大典﹐臨海則陳公函輝﹐慈谿則沈公宸荃。公奉監國至越﹐詔以翰林院檢討﹝張美翊案曰「黃梨洲墓志銘」作編修﹞﹔掌制誥﹐兼行人司事。

錢公肅樂﹐字希聲﹔鄞人。崇禎丁丑進士。知太倉州事﹐以循吏稱﹔遷刑部郎。乙酉﹐起兵郡中﹐拜都禦史督師﹐晉兵侍。從亡入閩﹐與鄭彩忤﹐嘔血而卒。謚「忠介」。年四十二。

孫公嘉績﹐字碩膚﹔余姚人。五世祖燧﹐謚「忠烈」。祖如遊﹐大學士。登崇禎丁丑進士第﹐授工部主事﹔調職方司郎中﹐遭讒下獄。從徐忠襄﹐授「易」。踰年﹐起爲九江道僉事。乙酉﹐大兵東渡﹔閏六月九日﹐東浙創爲卽墨之守。歷官左僉都禦史﹑東閣大學士。丙戌六月二十四日﹐卒於海外之翁洲。

熊公汝霖﹐字雨殷﹔余姚人。崇禎辛未進士。知福建同安縣事﹐以考最﹐補戶科。出督上江漕糧﹐敢言忤旨﹐謫福建按察司照磨。南渡﹐起原官﹐晉吏科﹔復與權要不合﹐因奉使歸。乙酉﹐起兵邑中。是時江上方﹑王諸大將皆頓兵自守﹐縮朒不前﹔公身提孤旅﹐從小亹徑發﹐直抵海寧﹐分營別汛﹐浙西向應﹔而諸將無繼之者﹐屯兵置守而還。公軍最弱﹐每戰多挫而气益銳﹐一時號爲「熊兵」。累遷兵部尙書督師﹔扈從入福建﹐拜閣部。時鄭建國彩專威權﹐與平夷侯周鶴芝交惡﹔公票擬恆右鶴芝﹐彩恨之。彩又與義興侯鄭遵謙相仇﹐彩之部將李茂守瑯埼﹐與公奴子爭口。蓋從亡諸臣之室皆保瑯埼﹐元夕公以休沐至瑯埼﹐熊﹑鄭兩家同鄕相饋﹔茂卽以合謀告彩﹐公遂爲所害﹐曁幼子俱投海中。

鄭公遵謙﹐字履公﹔會稽人﹐僉事之尹之子。倜儻任俠﹐輕財嗜酒﹐與東陽許都爲死友。大兵南下﹐奄人屈尙忠至紹﹔劉左都宗周曰﹕『凡逃官﹐皆可斬也』。於守道穎﹝字瀛長﹐金壇人﹔崇禎辛未進士﹞遂系尙忠以待﹐公卽出而縛殺之。因謀起兵﹐盡縛降官斬之。召故所結少年三千人﹐與孫﹑熊兩閣部應。殺招撫使於江上﹐迎監國至﹔掛義興將軍印﹐進伯。分守小亹﹐累捷有功。方﹑王爭柄﹐公鬱鬱不得志。江上失守﹐福州遣使召之甫至。公扈監國於長垣﹐與鄭彩爭洋船交惡。熊閣部死﹐公不平﹔彩恐襲己﹐遂誘殺之﹐因赴海而死。

張公國維﹐字其四﹐號玉笥﹔東陽人。天啟壬戌進士﹐官至大司馬﹐相東浙。尋死國難。

朱公大典﹐字延之﹐一字未孩﹔浙之金華人也。萬曆丙辰進士。知章邱縣﹐治最。天啟壬戌﹐入爲兵科給事中﹔轉工科﹐又轉兵科。逆奄用事﹐出爲福建副使﹔轉參議﹐以病去官。崇禎三年﹐起山東參政﹐備兵天津。適有登萊之難﹐遂晉右僉都禦史﹐巡撫山東﹔晉兵部侍郎兼副都禦史。流賊焚中都﹐禍及陵寢﹔詔公以漕督兼淮撫﹐攻賊。以行軍不持小節﹐於公私囊橐無所戒﹔謗大起。禦史姜采等言之﹐下法司勘問。公以功過不相掩﹐請以家財募人剿寇。公之萬化﹐募材武之士助之。而許都變作﹐公從京口馳歸﹐則許都已破東陽﹑義烏﹑浦江三縣﹐進圍府城。時浙撫新任未至﹐巡按左光先在江上﹐推公主兵。知東陽縣徐調挾舊郤﹐誣萬化以交通有狀。公以縱子通賊再被劾﹐有詔逮治﹔會國變而止。後江上師起﹐時則張公國維與公主金華﹐孫﹑熊兩公主紹興﹐錢公肅樂主寧波﹐浙東之兵首推三府。監國以張公輔政﹐而公以閣銜建行臺督師。閩中詔至﹐張﹑熊二公議弗受﹔公與錢公謂﹕『宜受之』。兩議各有所執﹐卒主張公議。隆武聞﹐亦授公閣銜﹔公表謝。張公與公分地治兵﹐公轄金華﹑蘭溪﹑湯溪﹑浦江﹐張轄東陽﹑義烏﹑武康﹑永康。而方國安等以潰兵列江上﹐縱暴無狀。國安卒潰﹐欲執監國以降﹔監國航海﹐遂引王師攻金華。公堅守三月﹐外無蚍蜉蟻子之援﹔於是國安以大炮攻城﹐城中亦以火藥禦之。大兵日夜濟師﹐而城中人漸疲﹐紛投坑塹﹐城遂陷。公麾愛妾﹑幼女及萬化妻章氏投井死﹐走與郡將吳邦璿﹑何武二人入火藥庫中環坐。公子萬化尙巷戰﹐力盡見執﹔有告者﹕『公子死矣』﹗公命從者舉火﹐頃刻藥大發如地震﹐王師反走。火止索公﹐知在灰燼中矣。

陳公函輝﹐字木叔﹔臨海人。崇禎甲戌進士。越中初立﹐公以少宗伯從事。其後死節。

沈宸荃字友蓀﹐慈谿人。崇禎庚辰進士﹐考選山西道禦史。馬﹑阮亂政﹐公連上十餘疏﹐論時政安危﹑得失﹐直糾士英十二大罪。出爲蘇州兵備道﹔後蹈海死。從兄其旋﹐亦崇禎進士﹔殉難臺州。時號爲「二忠」。

順治三年﹝丙戌﹞﹐公二十七歲。

浙東失守﹐富平將軍張名振守石浦棄之﹐扈監國至舟山﹔威鹵侯黃斌卿不納﹐名振乃奉監國入閩。適永勝伯鄭彩至﹐聯■﹝舟票﹞而行。公畱舟山。

順治四年﹝丁亥﹞﹐公二十八歲。

公在舟山。時定西侯張名振歸﹐詔公以右僉都禦史﹐監其軍。

是年﹐松江提督吳勝兆乞師威鹵侯﹐欲卻之﹔右都禦史沈公廷揚勸定西行。公與馮禦史京第同往﹔至崇明﹐颶風大作﹐全軍覆焉。公間行至海上。

公有「送黃金吾﹑馮侍禦乞師日本」詩。按日本乞師之舉﹐始於平彜侯周鶴芝。鶴芝者﹐號九玄﹔福淸榕潭人也。少讀書不成﹐去而爲盜於海。其人饒機智﹐儕輩皆聽其指揮。嘗往來日本﹐以善射名﹔與撒斯瑪王結爲父子。日本三十六島﹐島各有王﹔其所謂東京者﹐乃國主也。國主擁虛位﹐政令皆聽之大將軍﹔其三十六國王﹐則如諸侯之禮。撒斯瑪於諸島爲最彊﹐與大將軍相首尾。鶴芝尋受撫得官﹐乙酉閩中詔以水軍都督﹐副黃斌卿守舟山。其冬﹐遣人至撒斯瑪曰﹕『中國喪亂﹐願假一旅以助軍』﹗將軍慨然許之﹐期以明年四月發兵三萬﹐一切軍資﹑戰艦﹑器械自備。其國之餘財﹐足以供大兵中華數年之用。自長崎島至東京三千餘里﹐馳道﹑橋梁﹑驛遞﹑公館皆大修葺﹐以待中國使臣之至。鶴芝大喜﹐益以珠璣﹑玩好爲賂﹔遣參謀林龠舞將命。而斌卿止之曰﹕『監國命余尙書煌來言「此三桂之續也﹔且不見世宗之倭患乎」』﹖鶴芝怒而入閩。日本待鶴芝不至﹐其意漸衰。丁亥﹐鄭芝龍降﹐督師張肯堂乃行鶴芝之說﹐請安昌王恭■﹝木梟﹞行﹔鶴芝遣其義子林臯從之﹐不得要領而還。於是馮侍禦京第自松江歸﹐言曰﹕『方北都借兵時﹐尙有東南可乘﹔今我無可失之地﹐比之前者不倫。況世宗朝﹐乃海盜耳﹔我乞師國王﹐其又何害』﹖斌卿乃遣其弟孝卿隨京第往。至則適有歐羅巴之事。初﹐歐羅巴欲行其教於日本﹔其教務排釋氏﹐所謂天主之學也。日本佞佛﹐乃盡殺之﹐埋於土中﹔焚其船﹐置銅板於通衢﹐刻天主像踐踏之。囊橐有歐羅巴物搜得﹐卽殺無赦。歐羅巴精火器﹐發摧數十里﹔舉國來攻日本﹐日本謝罪﹐乃退。京第至﹐長崎則方戒嚴﹐不得登陸﹔京第朝服哭於舟中。會東京遣官行部如巡方者見之﹐因收其書。撒斯瑪王聞長崎之拒京第﹐謂大將軍曰﹕『中國喪亂﹐我不遑卹﹔而使其臣哭於吾國﹐國之恥也』。乃議發各島罪人以往。令孝卿待命長崎﹐而遣京第先還﹐致洪武錢數十萬以助軍需。舟山之行洪武錢以此。日本故多妓﹐居大宅﹐無壁﹐以綾幔分爲私室。嘗日夜各懸琉璃燈﹐諸妓爭賽琵琶﹔孝卿溺焉。日本以是輕之﹐出師之意中輟。己丑﹐有僧湛微自日本來﹐爲蕩湖伯阮進述請兵不允之故﹔且言『金帛不足以動之﹐誠得補陀山寺慈聖藏經爲贄﹐則兵必發』。進與定西侯張名振疏請﹐以澄波將軍阮美爲使﹐賫經以往。其王聞之﹐大喜﹔已知舟有湛微則恚。湛微故嘗犯法於日本﹐日本法不殺中國僧﹐有犯則逐﹔再至﹐則戮及同舟。始知爲其所賣﹐遂載經而還。

公有「和黃虎癡承制頒歷韻」詩。初﹐閩中班詔至越﹐江幹諸臣會議。朱相國大典首奉詔﹐具表稱謝﹔錢相國肅樂言﹕『今日事﹐宜合力﹐不宜遽示爭端』。張相國國維恐淆人心﹐力持不可﹔熊相國汝霖亦以爲然。遂罷開讀之禮。由是頗生嫌隙﹐馬士英又構之。已而相繼失守﹐諸軍皆至海上。鄭招討成功自以福州舊官﹐不欲推奉監國﹔用路相國振飛﹑曾相國櫻計﹐援天佑﹑天復例﹐頒東武四元歷﹐以文淵閣印印之。時錢相國頒魯大統歷﹐海上遂有二朔。

順治五年﹝戊子﹞﹐公二十九歲。

公在舟山。鄞故主事華夏等乞師威鹵侯﹐請公偕行。至則事泄﹐謀內應者被執﹔不克而還。

華主事夏﹐別號默農﹔鄞人。爲諸生時﹐卽受知於倪文正公元璐﹑黃文忠公道周。乙酉﹐與董主事志寧﹑陸觀察宇■﹝糸鼎﹞﹑張職方夢錫等同起兵於邑中﹐所謂六狂生者也﹔錢相國肅樂署爲監軍。降紳謝三賓惡之﹐謀敗其事不克﹐遂與夏深仇。夏之在江上﹐不受官。丙戌﹐遁歸裏中﹐謀再舉。時馮侍禦京第密連慈谿義士聚眾﹐夏與焉。復爲三賓所告﹐遂拘獄中﹐以賂得免。已而復乞師於舟山﹐以屠主事家營弁爲應﹐並聯李侍禦﹑王職方軍。三賓聞之大懼﹐陰竄得帛書﹐告於巡方。夏被執庭鞫﹐詢其同謀﹔對曰﹕『大行皇帝造謀﹐某見詢難諸忠臣共焉』。在獄神色自若﹐遇害。時夏夫人聞變﹐絕粒﹔夏母尙在堂﹐夫人奉甘旨如故。旣聞行刑﹐卽密語夏諸友﹐托以遺孤。時議逮及妻子﹐林時躍詭出瘽子以聞﹐而匿其子於家。夫人手杵米數斗﹐■﹝月巹﹞進其姑。因從容投繯云。

公有「挽屠天生兵部」詩。屠主事獻宸者﹐一名宸﹔鄞人。乙酉﹐棄諸生﹐走江上﹐從熊閣部汝霖﹑孫閣部嘉績軍﹔時寧波尙未起兵也。郡中師起﹐復歸﹐傾家助餉。已而失守﹐匿於曾王父大司馬之故居﹐與華主事等謀再舉。時故居已半爲營弁所踞。海道中軍陳天寵﹑仲謨者﹐皆北產也﹔屢邀獻宸過飲﹐醉後感慨故國事。嘆曰﹕『勿謂吾輩異國﹐實皆故閣部史公舊將也。當維揚訣別時﹐閣部各屬一印相誓曰﹕『異日無忘舊盟﹐此爲左券』。卽從衣領中出閣部印﹐以示獻宸。且指天曰﹕『公若能招海上軍以薄城﹐若吾輩不翻城應者﹐有如此日』﹗獻宸大喜。會與華主事謀泄﹐爲降臣謝三賓所告﹐而諸父相繼被逮矣。已而海師入﹐海道孫枝秀曰﹕『海師不發矢﹐第仰視城﹐必有內應』。令諸營嚴守。凡巷口﹑市隘皆以馬兵紛馳﹐有妄出者者卽射殺之﹔天寵等不敢動。師退﹐獻宸遇害。方庭鞫時﹐獻宸誓死不承﹐天寵等得無恙。然天寵等左右獻宸之力亦多。

公有「挽楊仲瑤﹝張美翊案曰「海東逸史」作瑤仲﹞廣文」詩。楊推官文琦者﹐鄞人﹔諸生。乙酉﹐以流寓閩中﹐得與隆武從龍恩﹐充貢。舊例﹐以推官用﹔進補監紀推官。丙戌﹐與弟禦史文瓚間道鄞。華主事之謀舉兵也﹐文琦實爲介紹聯絡李侍禦長祥﹑王職方翊兩軍。其後謀泄﹐被逮﹔時文琦適出城不獲﹐遂逮其父。有勸之遁者﹐曰﹕『俱亡無益』﹗文琦哭曰﹕『天下安有倡義而陷父於理不顧而去者』﹗亟赴之。抗辭不屈﹐同華主事遇害。文琦夫人沈氏﹐亦自縊。

公有「挽董若思明經」詩。董主事徳欽者﹐鄞人﹔右都禦史光宏之孫。大兵南下﹐徳欽納衣領於文廟﹐哭而焚之。錢閣部起兵邑中﹐以家財助餉。華主事慈谿之獄﹐徳欽以千金脫之。方事之殷﹐徳欽與屠主事皆謂華曰﹕『人心不可知﹐愼勿輕易托以肺腑』﹗華性坦直﹐卒用是致禍。其時同謀十人爲首﹐惟董主事志寧得脫﹔辛卯﹐死於舟山之難。王評事家勤﹑杜秀才兆苮偕杜秀才懋俊﹑施秀才元炌﹐相繼遇害。

順治六年﹝己丑﹞﹐公三十歲。

公募軍結寨於平岡。時蕭山﹑會稽﹑臨海﹑天臺﹑慈溪﹑奉化之間山師大起﹐惟公與李公長祥﹑王公翊軍不事劫略﹐居民安之。連破新昌﹑上虞諸邑﹐浙東戒嚴。

公時屯兵山寨﹐有「勸農遇雨」詩。

順治七年﹝庚寅﹞﹐公三十一歲。

公年三十時﹐監國軍潰於閩﹔定西侯以師迎扈﹐會諸勳鎭討威鹵侯殺之﹐而奪其地﹐因屯師焉。公以所部入朝﹐晉兵左侍兼學士。

公有「弔黃虎癡」詩。黃肅鹵斌卿﹐字明輔﹐別號虎癡﹔興化衛人。甲申﹑乙酉間﹐累官鎭南將軍﹐總江北兵。福州攺元﹐斌卿曾以向爲舟山參將﹐上言舟山形勢﹔卽命以伯印﹐賜劍屯其地﹐便宜行事。時張定西名振駐南田﹐因結姻焉。請用平彜周鶴芝自引﹐斌卿猜忌﹔而平彜慷慨下士﹐士多歸之。由是﹐見忌而歸。嘗出師窺崇明戰敗﹐以周閩安瑞救﹐得免。斌卿怯於大敵而勇於害其同類﹕荊監軍本徹建義松江﹐以兵敗至舟山﹐其將士皆驍雄﹔斌卿忌之﹐因鄕民之怨率而攻之﹐監軍遇害。江上失守﹐張定西名振護監國至﹐不納。寧國公王之仁至﹐誘擊﹐得並其眾。寧國將張國柱因來爭﹐斌卿傾師出禦﹐勢不能當﹔時阮蕩湖進爲定西將﹐精於水戰﹐乃求援焉。國柱大敗而去﹐斌卿並得其軍﹐斌卿因說蕩湖背定西。己而賀君堯等至﹐復擊殺之。有兩王子至﹐復殺之﹐而奪其貲。又劫義師將軍來貢船。斌卿思仿南土司例﹐世有其土。令民年十五以上﹐卽充鄕兵﹔男子死﹐妻卽嫁﹐其田入官﹔年六十無子者﹐則收田別給口食。時定西由崇明敗歸﹐斌卿頗侮之﹔定西積恨﹐復歸駐南田。王平西朝先亦不得志於斌卿﹐別屯鹿頸。適蕩湖以軍饑乞糴舟山﹐斌卿不應﹔蕩湖怒﹐遂與定西﹑平西連營。時監國失閩地﹐諸將因往迎之。張相國肯堂曰﹕『將軍不奔同官乎﹐而與諸雄爲仇﹔某竊危之』﹗不聽。斌卿標將黃大振者﹐海盜也﹔以得罪奔平西﹐勸令攻之。遂奉監國來討﹐斌卿大懼﹐求援於安昌王恭■﹝木梟﹞﹔張閣部肯堂皆爲上章待罪﹐又議和於諸營。會部將叛﹐出洋﹔蕩湖縱力劫之﹐沈屍水中﹝按陸宇■﹝火鼎﹞所作傳﹐盛稱斌卿之才略﹑忠孝﹐刻厲勤王﹐不邇聲色﹐力以恢復爲志﹔並辧定西﹑平西之事﹐皆以偶誤之嫌﹐非其本心。自斌卿死﹐舟山遂不可守。與前所載不同。讀公「弔虎癡詩」﹐亦甚惋惜。俟考﹞。

順治八年﹝辛卯﹞﹐公三十二歲。

八月聞有北師﹐定西侯以恃險失備﹔北兵悉抵城下。定西乃分軍扈監國北行﹐直入吳淞﹐欲以牽舟山之勢﹐而舟山已陷。時公從行。

公有「翁洲行」詩。大兵之下舟山也﹐使松江張天祿出漴關﹑金華馬進寶出海門﹐而陳錦總督全師以出定海。張定西自恃習熟形勢﹐謂諸將曰﹕『蛟門天險﹐誰能飛渡﹗吾坐而覆之﹐此易事耳』。八月﹐大兵試舟海口﹐舟山人以三舟突陣﹐獲樓船一隻﹑戰艦十餘﹐馘十一人而縱之。踰日﹐天忽大霧﹐咫尺不辧﹐大兵輕帆直下。時阮蕩湖先詣海門請和﹐欲以緩師﹔大兵將誘之。蕩湖適歸﹐邀擊大兵於洋﹐以火球投樓船﹔風轉反焚其舟﹐蕩湖面創甚﹐投水而死。遂往抵螺頭門﹐城上方覺﹐定西以王踉蹌而去。諸將背城力斗﹐大兵殺傷𨿽眾﹐然眾寡不敵﹐城遂陷。文臣則大學士張肯堂﹑禮部尙書吳鐘巒﹑兵部尙書李向中﹑吏部侍郎朱永佑﹑通政使鄭遵儉﹑兵科董志寧﹑兵部郎朱養時﹑吏曹楊思任﹑戶曹江用楫﹑林英﹑禮曹董云﹑兵曹李開國﹑朱萬年﹑王璽﹑顧鉉﹑工曹顧宗堯﹑戴仲明﹑中書蘇兆人﹐武臣則安洋將軍劉胤之﹑左都督張名揚﹑楊錦﹑署衛指揮王朝﹑參將林志燦﹑守備葉大俊﹑定西參謀顧明楫﹐內臣則太監劉朝﹐諸生則林世英﹐俱死之。

公有「挽張相國肯堂」詩。華亭相國在舟山時﹐內司文誥﹑外調軍機﹐鞠躬盡瘁﹐刻無寧晷﹐而吟詠之事不輟。亭臺竹木﹐手目葺灌﹔又有「寓園秋色」詩。礪灘鯨背之間﹐詩筒唱和﹐可以觀所養矣。其雪交亭者﹐植一梨﹑一梅﹔開時﹐花嘗時相接﹐覆於亭上。有寓生居﹐繞屋皆種續斷﹝續斷﹐名寓木也﹞﹔並爲文記其事。

公有「挽大宗伯吳巒徲」詩。宗伯晚年嘗曰﹕『吾與馬文忠世奇最善﹐而李忠毅升升則吾弟子﹑錢忠介肅樂則吾門生﹐皆死國難﹔吾叔子福之﹐乙酉起兵﹐以殉難死。吾負吾君﹐是負吾友﹔吾負吾友﹐是負吾子』。時復告老居補陀﹐聞變曰﹕『吾從亡之臣﹐當死行在』。卽入城中﹐與張相國分城而守。城陷﹐作絕命詞曰﹕『只爲同事催行急﹐故遣臨行火浣衣』。遂自焚於學宮。宗伯所著有「雉幽集」。

公有「挽朱聞玄少宰」詩。朱少宰永佑﹐字爰啟﹐號聞玄﹔華亭人﹝壽鏞案﹕「海東逸史」作上海人﹞。崇禎甲戌進士﹔授刑部主事﹐晉吏部郎。閩中以太常寺卿出監平彜侯軍﹐力勸鄭芝龍無降﹔將遣力士刺之﹐已而不果。丁亥﹐偕張相國肯堂﹑徐給諫孚遠至翁洲﹐晉侍郎﹐加尙書。城陷﹐病不能起。或謂之曰﹕『薙發則生』。罵曰﹕『吾發可薙﹐何待今日』﹗遂遇害。僕負其屍出郭﹐流血不止﹔僕號泣曰﹕『主生前好潔﹐今無知耶』﹖應聲而絕。

公有「挽安洋將軍劉胤之」詩。劉將軍胤之﹐名世勳﹔江寧人也。丁丑進士。爲人奇偉倜儻﹐精於戰陣﹔復好儒雅﹐能詩。福邸命以副將安撫浙東﹐因隸肅鹵麾下。累有功﹐監國進都督﹐掛安洋將軍印。舟山圍亟﹐世勳開門詐降﹐內伏大炮﹔大兵前隊爭入﹐炮發﹐死者千人。力竭終陷﹐自刎而死。

公有「挽王完勳侍郎」詩。王完勳﹐名翊﹔余姚人。初﹐從軍西興﹐無所知名。西興師潰﹐翊歸余姚﹐私求壯士﹔家貧授經﹐以館榖量貲分給﹐人感其意。魯王在海上﹐遣人授翊禦史﹐使舉兵。榖結壯士十餘人起下管﹐轉相號召﹐浹旬得千餘人。發辯士至舟山﹐說黃斌卿同攻寧波﹐寧波諸生華夏以帛書來告內應。未幾﹐夏等謀泄﹔斌卿至寧波後期﹐斂軍退。翊遂入四明﹐與公同邵一梓﹑李長祥等分營互應。而翊軍最彊﹐以王江司餉。沈調倫﹑毛明山﹑孫悅領部卒兩破上虞﹐殺攝令﹐得其縣印﹔於是大師檄四明村落﹐結團練自爲戰守。大兵踰淸賢嶺﹑攻丁山﹐翊卒死者四百人﹔孫悅戰歿。禦史慈谿馮京第自湖州軍敗﹐間行入翊軍﹐屯兵於杜嶴﹐爲團練所破﹐邵一梓亦戰敗於下管。翊乃自天臺收兵﹐還擊團練﹐破之﹔收散卒﹐隨道招集﹐得萬人。使京第乞師日本﹐將會兵由海道入長江﹔會斌卿弟孝卿敗其謀﹐遂與斌卿絕。攻奉化不克﹐戰於河泊所﹐還入四明。順治六年﹐魯王次健跳﹔翊往見﹐加僉都禦史。次舟山﹐再見﹐加兵部左侍郎。時嚴我公爲招撫使﹐湖州柏襄甫﹑會稽顧虎臣降之。大兵將渡海﹐發使者入四明山﹐翊部將黃中道邀殺之。翊謂京第曰﹕『今與我掎角﹐惟舟山。我破﹐舟山無援﹔舟山破﹐我亦孤。事未可知﹐然豈可孤乘桴之望哉』﹗明年﹐破新昌﹑越余姚﹐拔滸山﹐紹﹑寧道梗。大兵將取舟山﹐惡翊反內地﹐乃分兵二道﹕金礪自奉化﹑田雄自余姚﹐會搗大嵐。翊戰敗﹐京第被獲於灌頂山。翊至北溪﹐爲團練所執﹔過奉化﹐賦絕命詞。軍府廷鞫之﹐翊不屈。總兵劉進忠射之中肩﹑田雄中頰﹑金礪中脇﹐不動﹐貫植木﹔絕其吭﹐乃僕。毛明山曁鄞人陸宇■﹝火鼎﹞購其首﹐葬之。王江及調倫俱戰死於四明山。翊執後一月﹐舟山破﹔魯王奔廈門﹝按順治十一年甲午﹐張閣部會定西軍直抵金山﹐遙祭孝陵﹔偕王禦史江等題詩蘭若中。此王江﹐豈另一人耶﹖抑記載誤耶﹞。

順治九年﹝壬辰﹞﹐公三十三歲。

公復扈監國入閩﹐延平不肯奉魯﹐但以廩餼供之而已。時王去監國號﹐以海上諸臣皆受滇命也﹔惟公於王不攺節。

是年﹐刑部公卒。

公有「讀史」詩。初﹐延平以閩﹑越舊嫌﹐不欲臣於監國。然監國在長垣﹑在健跳﹑在翁洲皆有諸軍護衛﹐時亦無藉於延平﹔辛卯之後﹐延平軍勢日盛﹐遂執牛耳。定西﹑平彜﹑閩安諸公皆稱邾﹑莒﹐而監國爲寓公矣﹔故不得已而去尊號。幹侯之辱﹐良可悼也﹗浙邸舊臣﹐惟公始終一節﹐不與延平附和。公有「讀史」二首﹐蓋情見乎詞矣。公在海上﹐當事防守其家。刑部密遣人謂公曰﹕『吾寧爲李通之父﹐不作姜維之母』﹗至是病卒﹐李徵君鄴嗣葬之城南。

公有「閩南行」詩。是年﹐鄭成功圍漳﹐屬邑俱下﹔獨郡城以援至﹐不克。成功防鎭門山以水之﹐堤壞不浸。城中食盡﹐人相食﹐枕藉死亡者七十餘萬。時又遭派垛索餉之慘﹐夜敲瘦骨如龍瓦聲。千門萬戶莫不洞開﹐落落如遊墟墓。饞鼠饑烏﹐白晝充斥。圍解﹐百姓存者數而指溝中白骨﹐非其父兄﹑卽其子弟﹐歷數告人﹔然气息僅相屬﹐言𨿽悲﹑不能下一淚也。時有一人素慷慨﹐率妻子閉戶﹐一慟而絕﹔鄰捨兒竊煮噉之﹐見腹中累累皆故紙﹐字畫隱然﹐鄰捨免亦廢箸死。延平陸梁海上以來﹐沿海居民受荼毒亦至矣﹐然莫暴於漳州之師。總督陳錦實死於是役焉。

順治十年﹝癸巳﹞﹐公三十四歲。

公在廈門。時有言思文帝未死﹐在五指山爲僧﹔尋以敕書通問。公疑其僞﹔已而卒無可考。還浙﹐次於東甌﹔尋入吳淞。

壬辰八月﹐前刑部侍郎王虞石至島﹐言來自五指山﹐思文帝實在彼爲僧。初﹐思文帝蒙難﹐有告路相國振飛者云﹕『被執者﹐非帝也』。至是﹐皆信其言。繼而敕使至廈門﹐故臣皆不能決。是年二月﹐復遣使存問﹔使言思文帝今離五指駐平遠﹐不日起兵。諸臣乃具公疏請敕驗觀﹐卒不可得。

順治十一年﹝甲午﹞﹐公三十五歲。

公在吳淞﹐會定西侯軍北行。時諸軍直抵金山﹐遙祭孝陵﹐三軍慟哭﹔偕王禦史江等題詩蘭若中﹐南都震恐。而上遊人待接應者愆期不至﹐諸軍不敢深入﹔左次崇明。

順治十二年﹝乙未﹞﹐公三十六歲。

公在吳淞﹐再合定西軍入江﹔掠瓜州﹑儀眞﹐抵燕子磯。卒以師徒單弱﹐中原豪傑無響應者﹐還軍於浙。

是年﹐延平以去年出師未盡得志﹐乃以正月祭旗﹐大演陸師﹔六月祭海﹐大演水師。遂下福之安平鎭﹑漳州及惠安﹑南安﹑同安三邑﹐墮其郭。因破廣之揭陽﹑澄海﹑普寧﹐峻揭陽城﹐毀澄﹑普。又發師下浙之舟山。國朝復遣使撫之﹐不聽。是時延平專任閩事﹐朝議割漳﹑泉﹑潮﹑惠四郡並賜延平及其父芝龍﹑叔鴻逵等封爵﹐令島上薙發﹔延平不受。世祖初遣鄭﹑賈兩漢大臣﹐繼遣葉﹑阿兩滿大臣撫之﹐延平乘機登岸措餉﹐縱橫福﹑興﹑漳﹑泉之地。世祖怒﹐安置芝龍於髙俎﹔延平不顧。是冬﹐大發水陸諸軍於揭陽﹐應廣東李定國軍。十二月﹐攻降泉州﹐漳屬縣十降其九﹑泉屬邑七降其六。延平遂置六官﹐分理庶事。

順治十三年﹝丙申﹞﹐公三十七歲。

公在東甌﹐間至閩中。時定西侯以前年卒﹐其部落無主者公盡統之﹐軍勢漸振。復還秦川。

順治十四年﹝丁酉﹞﹐公三十八歲。

公在舟山。初﹐舟山旣失守﹐延平以兵取之﹔丙申復陷。是年﹐中朝以舟山不可守﹐遷其民於內﹔公屯兵焉。

按舟山自辛卯後﹐國朝以巴臣興守之。乙未﹐延平遣部將督諸軍圍舟山﹐巴臣興降。丙申八月﹐國朝復取舟山﹔部將之守城者俱赴水死。丁酉﹐國朝以舟山不可守﹐乃遷其民過海﹐遂空其地。

順治十五年﹝戊戌﹞﹐公三十九歲。

公在舟山。滇中遣使慰勞﹐晉閣部。會延平師北行﹐已陷樂淸等縣﹔碇羊山﹐孽龍爲禍﹐海舶碎者百餘﹐義陽王溺焉。羊山者﹐海中小島。羣羊乳其上﹐見人了不畏避﹔然不可殺﹐殺則風濤立至。軍士不信﹐執而烹之﹔方熟﹐而禍作。復還舟山。

是年五月﹐滇中分道出師﹕李定國下湖南﹐馮雙禮副之﹔劉文秀下四川﹐王復臣副之。以楚事急﹐選兵俱隸定國。六月﹐定國駐軍武岡﹑雙禮駐寶慶﹐連戰皆捷。恐孔有徳在廣西或躡其後﹐於是定國出新寧﹑雙禮出祁陽﹐分趨全州﹔別遣一軍先趨桂林。雙禮先之全州﹐克之﹔與定國合軍而前。桂林方發軍救全州﹐南師畢集﹐遂閉城守﹔諸軍攻入其陴﹐孔有徳自焚死。踰時﹐定國軍復趨湖南﹐蹶敬謹王於衡州﹐東南大震。會與孫可望構隙﹐遂不克終。劉文秀入川﹐以乘勝不備﹐爲吳三桂所敗﹐復臣死之﹕蓋滇事大僨矣。

是年﹐永曆駐蹕雲南﹐依李定國以居﹔孫可望已降矣。前年已開緬甸爲省﹐以沅江十一府爲總督﹔不果。

是年﹐永曆遣漳平伯周金湯航海﹐晉成功延平郡王﹑甘輝崇明伯﹑萬禮建安伯﹑黃廷永安伯﹑郝文興慶都伯﹑王秀山祥符伯﹐余俱拜爵有差。

公有「聞行在所遣使至營宣諭有感」詩。自注﹕『時予官少司馬兼學士』。乃自敍其故官﹐非謂是年始授也。是年乃晉閣部銜﹐故詩中有『黃麻紫綍不須多』之句﹝「墓志」及諸傳俱訛﹞。

順治十六年﹝己亥﹞﹐公四十歲。

公在舟山。尋會延平師北行﹐以失利還海上﹝見「北徵錄」﹞。

公有「會師東甌漫成」詩。戊戌七月﹐延平全軍北指﹐甲士一十七萬﹑習流五萬﹑鐵人八千﹑習馬五千﹐號十萬﹔戈船八千。相國亦以所部並發﹐延平推相國爲監軍。至浙江﹐攻陷樂淸縣﹐次於羊山。是年五月﹐復由溫州而上。

公有「次觀音門」詩。是時閣部爲前軍﹐合延平師取瓜洲。諸將卽欲直趨畱都﹐閣部以鎭江實大江門戶﹐若不先下﹐則邏舟出沒﹐主客之勢異矣﹔力請先取鎭江。延平猶慮畱都來援﹐閣部謂『何不遣師先搗觀音門﹐則畱都自守不暇矣』。延平因卽請閣部往﹐並以直達蕪湖爲約。已而﹐延平果克鎭江。閣部次觀音門業已兩日﹐貽書勸乘破竹之勢﹐疾趨畱都。會延平以水道進﹐巨艦逆流﹐畱都遂得嚴爲之備。

公有「師次蕪湖時﹐予所遣前軍已受降」詩。閣部待延平不至﹐乃發前軍﹐先上蕪湖﹐而以戈船繼之。遣部曲七人掠江浦﹐大兵以不備﹐開門走﹔閣部乃扼浦口。會捷書至﹐前軍已受蕪湖降矣﹔閣部乃親按之﹐傳檄郡邑﹐大江南北多響應者。

公有「師入太平府」詩。太平﹐卽古丹陽郡。

公有「姑孰旣下﹐和州﹑無爲州及髙淳﹑溧水﹑溧陽﹑建平﹑廬江﹑舒城﹑含山﹑巢縣相繼來歸」詩。時閣部師所過﹐吏民喜悅﹐爭持牛酒進勞﹔父老扶杖炷香挈壺漿以獻者﹐終日不絕。見其衣冠﹐莫不垂涕﹔閣部撫慰懇惻。入謁先聖﹐坐明倫堂﹐長吏故官或靑衣待罪﹑或角巾抗禮﹔考察黜陟﹐如州牧行部故事。閣部之趨蕪也﹐軍不滿千﹑船不滿百﹔至是聲勢頗盛。相度形勢﹐一軍下溧陽﹐以窺廣徳﹔一軍鎭池郡﹐以絕上游﹔一軍拔和陽﹐以固采石﹔一軍入寧國﹐以通徽州。江﹑楚豪傑多詣軍門﹐請歸﹐禡旗以應。大帥而身往來蕪湖間﹐實席不暇煖也。

公有「驛書至﹐偏軍已復池州府」詩。閣部駐軍海上﹐最與居民相安。師行所過﹐野人﹑童子或折名花以獻﹑或攜濁酒以迎。至是﹐益嚴軍士之禁﹐秋毫無犯。有遊兵闌入剽掠者﹐卽擒治如法﹐遠近翕然﹔故有『歌吹已知來澤國﹐樵蘇莫遣過田家』之句。閣部整軍將取九江﹐以畱都尙未下﹐乃貽書延平﹐謂『事久易變﹐气竭則衰。守鎭江諸師宜分兵取旁邑﹐如句容﹑丹陽皆畿輔咽喉地﹐必加扼塞﹐勿使援兵得入﹔而大軍圍畱都者日挑戰以困之﹐勿使援兵得出。俟吾四面克復﹐收兵鱗集﹐畱都直阱中物矣』。延平不能用。「北徵錄」曰﹕『初意石頭師卽偶挫﹐未必遽登舟﹔卽登舟﹐未必遽揚帆﹔卽揚帆﹐亦未必遽出海。乃遣人間道致延平書﹐勸其再戰﹔並欲令益百艘﹐以爲上游之助。不意延平竟棄鎭江以去』。其時休寧方有兵阻﹐閣部方有戒心﹔賴導行皆歙人﹐故得無恐。旣入淳安﹐已是浙境﹔遂由海上達海壖。

順治十七年﹝庚子﹞﹐公四十一歲。

公在林門。舊時部曲漸復來歸﹐間至桃渚。

順治十八年﹝辛丑﹞﹐公四十二歲。

公在林門。

是年﹐滇中盡喪所有之地﹐旁皇徼外。公與海上諸臣謀結鄖東郝﹑李之兵﹐一道出蜀﹑一道出黔﹐以牽其勢﹐使無急進﹔乃推吳職方鉏南行﹐然滇中已不可守矣。

延平渡海取臺灣﹐公力阻之﹔不聽。會沿海民居有令內徙戀墳墓者﹐或不願往﹔公謀以軍撓之。因再貽延平書﹐欲令回軍相應﹔延平終不能用﹝張美翊案曰﹕是年十二月紅夷食盡﹐延平始得臺灣﹞。

公有「送幕客羅子木往臺灣」詩。羅參軍子木者﹐名綸﹔溧陽人也﹐海上水師提督蘊章之侄。己亥﹐閣部師入長江﹐參軍謁於江上﹐指陳形勢﹔閣部大奇之﹐曰﹕『李淸河之客也』﹗將畱用之﹐以父老固辭去。旣而以告延平﹔延平使水師彊起焉﹐署爲參謀軍事﹐卽令從營﹐將東下﹐徇吳會。會江師潰﹐參軍請再戰不聽﹐至於涕泣。乃奉其父浮海而南。時閣部自蕪湖收散亡﹐屯林門﹔參軍將往從之。舟次三山﹐忽遇大兵﹔參軍率家丁力斗﹐矢集鎧如蝟﹐墜水得生﹐而其父竟被縛去。參軍大慟﹐旁皇滄溟﹔思出奇計﹐以救其父﹐卒不可得。拔刀自殺﹐爲人所救﹔送之閣部行營。閣部以伍胥之事慰之﹔嘗爲詩序。然參軍每思其父﹐輒椎胸哭﹐至於嘔血。其後奉閣部命入臺灣﹐致書延平﹔不聽。甲辰﹐同殉難﹔葬於閣部墓旁。

公有「送吳佩遠職方南訪行在兼會師鄖陽」詩。吳職方鉏﹐嘉興人也﹔東林復社名士。乙酉謀起兵﹐應太湖﹔不克﹐逃去﹐徧走山寨﹑海島之間。嘗南覲滇中﹑北依魯邸﹐謁韓王於巫峽﹑朝益藩於江西﹐以至通城﹑瑞昌諸營無不畢到﹐瀕於死亡者屢焉﹔家亦以是落。晚年﹐江上煙沈﹑海中潮落﹐遁迹柴桑間﹔與閻孝廉爾梅﹑徐孝廉枋等爲汐社遊﹐不媿謝臯父一輩。初﹐桂王以己亥入緬﹔至是三年﹐李定國連戰不利。公集中送吳職方﹑黎大行﹐皆海上所使以探消息者。其冬﹐緬人獻王﹔明年至滇﹐遇害。然是時定國諸軍皆在徼外﹐安得有會師鄖陽之舉﹗按流賊將郝永忠等反正﹐北保湖南﹑巴東之間﹐駐軍屯田﹐自爲號令。時有李來亨﹑劉體仁等十三家分據興山﹑巫山﹑房山﹑施州﹑均州﹑涪州諸寨﹐聲勢相倚﹔所謂鄖陽之師者也。後都禦史洪中丞育鰲總督湖南諸軍﹐當桂王駐安隆時﹐疏言『十三家抗險據衝﹐觀釁而動。方今楚﹑蜀𨿽失﹐諸軍未有貳志﹔若有徵行﹐可以兵應』。時蓋海上諸公之計﹐謀結鄖師﹐以抒滇患。忠臣區區悃忱﹐出於無可柰何﹔事𨿽不成﹐亦可憫也。諸野史皆失記﹐賴閣部詩得以考見。鄖陽諸師𨿽與桂王連和﹐然別奉韓王本鉉爲主﹐攺元「定武」﹐移書序長幼而不稱臣。滇事旣平﹐陜西總督李國英等以七將軍出湖南﹐分道討諸寨﹔諸寨據險拒守。癸卯﹐來亨以疾困甚﹐合諸寨軍力斗四晝夜﹔國英大挫。甲辰﹐巫山不能守﹐育鰲死之﹔諸寨繼破﹐韓不終。

公有「長鯨行」詩﹐爲鄭芝龍而作。是年十月﹐有告鄭芝龍在髙俎密謀不軌﹔前此長江之役﹐與其子通。有詔﹕棄市﹝張美翊案曰「南天痕」「鄭芝龍傳」﹕『是年﹐芝龍爲家人尹大器所首﹔十月﹐磔於市﹞。林太常時對曰﹕『芝龍爲海盜之首﹐令行島上﹔旣就撫後﹐海船不得鄭氏令旗﹐罔敢往來。每舶例入二千金﹐歲入億萬﹔以此﹐故富敵國』。其擁立隆武也﹐非有恢復大略﹐不過以權勢自雄而已。諸大臣頗不悅﹐隆武亦漸忌之﹐堂廉遂積相忤。又畏天兵之盛﹐知力不能抗﹐潛思歸款﹔而兩招撫洪承疇﹑黃熙胤故皆福人﹐因與芝龍通問﹐許以「閩廣總督」之官。芝龍喜於順命而兼得自蒞其土也﹐遂盡撤守禦﹔是卽詩中所謂『不望鳳凰之池﹐但乞蛟龍之穴』者也。及貝勒至﹐緩兵殺掠﹔負約﹐挾之而北﹐芝龍亦大悔矣。成功少爲隆武所奇﹐旣有知己之感﹔素薄其父之有貳志﹐遂不顧去。芝龍入京﹐授精奇尼哈番。甲午﹐招撫閩島﹐以海澄公封成功﹐並賜芝龍同安侯爵﹔成功不受﹐芝龍遂入髙俎。辛丑﹐被人所告﹐終不免焉。

康熙元年﹝壬寅﹞﹐公四十三歲。

滇中赴至﹝張美翊案曰﹕永曆帝以辛丑十二月被執﹐是年四月望日蒙難﹐年三十八﹞﹐公在東甌哭臨三日﹐軍中縞素。乃定策復奉魯王監國﹔然閩中自延平卒﹝張美翊案曰﹕是年五月初八日﹐延平卒於臺灣﹐年三十九﹞﹐諸將多暮气﹔𨿽曰推奉﹐具文而已。

公有「贈陳文生侍禦返閩嶠」詩。是時滇中報至﹐相國哭臨三日﹐軍中縞素。適延平亦卒﹐相國嘆曰﹕『所謂人之云亡者矣』﹗因貽閩南諸將書﹐議其奉魯王稱尊號﹔復告延平世子以推戴之事。遂具啟上詔書一道﹔王遣陳侍禦修報之。侍禦返命﹐相國復上書。於是諸將復奉王監國﹐然不過虛名而已。

公有「傳閩島近事」詩。延平之未卒也﹐忠匡伯張進守銅山﹐爲部將郭義﹑蔡祿所挾以叛﹔進自焚死。忠勇伯陳霸守南澳﹐延平忽得蜚語﹐遣將討之﹔遂入廣降。世子嗣位﹐旣殺其世父泰﹐泰弟鳴駿﹑子纘緒降﹔忠靖伯陳輝及蔡鳴雷﹑蔡協吉﹑蔡原﹑楊富﹑何義﹑杜輝等相繼歸命。故閣部有「船閃軍散」之語。曁於甲辰﹐周全斌﹑黃廷﹑林順等降﹐臺灣之勢遂衰。

公有「得故人書至自臺灣」詩。是年﹐延平入臺灣﹝張美翊曰﹕當在辛丑十二月﹞。國朝適有遷徙之令﹐相國使羅參軍綸貽書﹐以『臺灣遠在海外﹐得之不足爲重﹔而以內地兵遠出﹐是無經略中原之志。況紅夷欲乞師﹐萬一內外夾攻﹐思明寸土亦未可保』。又以『沿海居民憚於遷徙﹐東逃西竄﹐鮮從命者。若乘其機而圖之﹐此良會也』。然延平以長江之敗喪气﹐自度無若國朝何﹐以得臺灣爲休息之計﹔故不聽相國之言。是時﹐盧司馬若騰﹑王司馬忠孝﹑徐中丞孚遠﹑沈中丞佺期皆在延平軍中﹐相國望其激發延平﹐使之回軍西指﹔故有『只恐幼安肥遁老﹐藜牀皁帽亦徒然。寄語避秦島上客﹐衣冠黃綺總堪疑』之句。

公有「北回示將吏」詩。按辛丑冬﹐閣部有復曹監軍書曰﹕『弟棲遲沙關幾三月矣。金盡粟空﹐誰能爲景升﹑仲謀者﹖只得仍圖北返。兩番鼓棹﹐又以石尢畱滯﹔今春風至矣﹐決計回浙﹐亦旦晚間事』。是閣部之北回﹐在是年春也。書中又曰﹕『沿海遷徙居民﹐百萬生靈盡入湯火﹐洶洶思動﹔惜無勁旅爲之號召﹐以致顚連莫告。我輩坐視其荼毒而不能救﹐眞媿殺也』﹗時閣部欲止延平臺灣軍﹐專略海上﹐而延平不能用﹔是以有「同仇計左」之語。

公有「甌行志慨」詩。溫州自戊戌爲延平所克﹐次年江師敗歸﹐守溫州將劉猷與官軍戰﹐敗績﹐死之。是後已歸國朝。今閣部詩有曰﹕『豈知魏勝壘﹐已化李陵城』﹔又曰﹕『行矣河梁別﹐翻爲送隴西』。似前此爲海軍所有﹔而是時有以溫州降者。是詩﹝﹖﹞爲延平世子而作。島事自延平沒後﹐世子無意西出﹐親族﹑兵將大都望風投款以取封爵。於是朝議銳意南徵﹐合紅毛夷夾攻﹐鄭人退守銅山。官軍入島﹐墮中左﹑金門兩郭﹐收其婦女﹑寶貨而北﹐兩島之民爛焉。世子入臺郡﹐分諸將地﹐頗有菟裘之志﹔度曲徵歌﹐偸安歲月。軍不滿千﹑船不滿百﹐兵甲戈矛一切頓闕。相國兩詩﹐深有慨乎言之矣﹗

康熙二年﹝癸卯﹞﹐公四十四歲。

公在東甌。前年﹐有臺州鎭將張承恩者潛謀通海﹐公以書招之﹔至是﹐將窺浙東﹐不克。

是年﹐招撫王﹑總督趙皆以書招閣部。閣部答招撫書曰﹕『執事旣銜命而來﹐以保境息民爲念﹔莫如盡復海濱之民﹐卽以海濱之賦畀我海濱之師。在執事旣能捐棄地以收人心﹐在海上何難息蠻爭以待天命。使殘黎朝歸故里﹐則不佞夕掛髙帆矣』。其答總督書曰﹕『不佞功名富貴旣等之浮雲﹐成敗利鈍亦委之天命。寧爲文文山﹐決不爲許平仲﹔若爲劉處士﹐何不爲陸丞相』﹗國朝知不可屈﹐遂收帛書。

康熙三年﹝甲辰﹞﹐公四十五歲。

公在舟山﹐監國卒於海上﹝張美翊案曰﹕據「神道碑銘」﹕監國卒於壬寅十一月﹔「趙譜」﹕卒於壬寅九月。此作甲辰﹐非是。癸卯﹐公有「祭監國表文」﹐則非卒於甲辰明甚﹞。

六月﹐公遂散軍。七月﹐降校欲致公以爲功﹐從邏者暗中執公﹐並及羅子木﹑楊冠玉﹑舟子三人。公至寧波﹐方巾葛衣﹐轎而入﹔觀者如堵墻。至省﹐供帳如上賓。每日求書堆積﹐亦稱情落筆。九月七日﹐公賦絕命詞云﹕『我年適五九﹐復逢九月七﹔大廈已不支﹐成仁萬事畢』。遂遇害﹔子木﹑冠玉﹑舟子三人從死。子萬祺﹐先公三日戮於鎭江。夫人董氏﹐先時被系獄中﹐削髮爲尼﹐以例當徙燕﹔因尼得免。今以再從子鴻福爲後。武林張文嘉﹑甬東萬斯大與僧超直﹐葬公於杭州西湖南屏之陰。

公有「入山」詩。是時海上諸軍﹐零落散亡殆盡﹔鄭氏旣入東寧﹐只存閣部一旅。然閣部以監國尙存﹐誓死不替。是年監國薨於東寧﹐閣部哭曰﹕『已矣﹗吾其誰與事者』﹖遂以六月散軍入山。世皆言閣部以援絕勢窮﹐不復自持﹔而不知使監國一日不亡﹐則閣部一日不能罷。監國以是年亡﹐閣部之命隨之﹐可謂「君亡與亡」者也。讀閣部之詩者﹐尙其知閣部之心焉。監國之死﹐諸書失記。以閣部之祭表定之﹐有云「十九年之旄節」﹔則甲辰矣。近有造爲誣史謂鄭延平弒王於甲午﹔是因延平不肯臣王而構之者。壬寅﹐滇中蒙塵﹐閣部三疏請王卽眞﹔今具在可考也。漫無證據﹐信手捏造﹐翻天覆地﹐誰其是之﹗

公有「懷王媿兩少司馬﹑徐闇公﹑沈復齋中丞」詩。按王侍郎忠孝﹐字媿兩﹐沈都禦史佺期﹐字復齋﹕皆以從亡入東寧﹐與盧尙書若騰﹑辜都禦史朝薦﹑郭侍郎貞一﹑徐都禦史孚遠﹑紀儀部許國爲鄭氏國老﹔凡有大事﹐待訪而行。當時謂之七公。其後並卒於島。

公有「過故里」詩。閣部被執入鄞﹐至張提督署﹐徘徊四顧﹔嘆曰﹕『此沈相公第也﹗二十年前﹐曾會文於此﹔今其子孫何在』﹗提督開中門延入﹐請閣部東向坐﹔曰﹕『遲先生已久﹐今得一見』。對曰﹕『國亡不能存﹑父死不得葬﹐今日之事﹐但期速死』﹗提督更有所問﹐閣部不答。時提督僦民捨爲閣部寓﹐列卒守之。有一千夫長者﹐有心人也﹔夜半﹐隔窗唱「牧羊記」傳奇蘇武罵李陵詞﹐音調淒涼。閣部擊節賞之﹐呼與共坐﹐倚歌而和﹔和巳﹐淚數行下。提督聞之﹐乃令諸將選優人奏樂以娛閣部。至省﹐趙總督廷臣不見﹐傳令獄中盛設帳具﹐吏卒無得失禮。司道﹑府縣以總督命﹐相繼來慰諭。閣部坐胡牀﹐但拱手﹐不起。舊時部曲多爲幕府僚屬﹐總督謂曰﹕『此爾輩故主也﹐何妨一見』。於是庭謁者踵至。省中士民﹐各賂守者入見。

○年譜﹝二﹞會稽趙之謙撝叔纂

「鄞張忠烈公年譜」﹐題全先生祖望輯。其書出自鄭氏﹐鄭氏言得之姚江黃氏。董君孟如修「鄞志」時﹐嘗據以校正﹔之謙乞孟如假寫以歸。今反覆讀之﹐有大疑焉。全先生所著書﹐其弟子董秉純稱三十餘種﹔「年譜」有作﹐則見於張尙書集序。然『鮚埼亭集』與「外編」所存文字﹐於忠烈畢生志節﹑行誼﹐求之惟恐不盡。忠烈之女﹐爲全先生諸母行﹔先生年十八時﹐已從之問遺事。補黃﹑楊二徵士「志記」闕失﹐糾吳星叟「嘯臺集」謬誤﹐一見之「神道碑銘」﹑再見之「與萬九沙﹑趙谷林書」﹕蓋至審且愼矣。「年譜」晚出﹐一人之書復相違異若此﹗或謂昔信以是﹑今知其非﹔先生之學擇精而語詳﹐亦必識所據依﹑明失得之故矣。有絕異者﹐忠烈賜謚在乾隆四十一年﹐距先生之死已二十年﹝全先生以干隆二十年七月二日卒﹞﹔今旣特書首簡﹐猶可曰點竄者過也。「北徵錄」﹑「奇零艸」﹑「冰槎集」﹐忠烈所自作也﹔而顚倒其歲月﹑迻易其事實﹐何爲者也﹖鄭氏又稱附錄「詩話」﹐諦審之﹐不類也。文字孱且拙﹐不類也抑淺夫。因先生原稿久佚﹐鈔撮成之托名焉﹔虞後儒之滋議也﹐不辧可也﹐誣之不可也。之謙年十三﹐聞從祖占旟先生談忠烈懸嶴被執時事﹐忽攺容而前﹔從祖嘗哂之。越六年﹐於沈氏書攤得「奇零艸」殘寫本七葉﹐𨿽斷闕不可讀﹐繹之略存顚末。辛酉寇難﹐復失之。自乾隆中東南收繳禁書﹐遺黎私記﹐窮裏復壁罔敢伏匿。抽毀旣定﹐殘賸百一﹐今亦半歸滅沒。幸故鄕耆宿猶及此者﹐每酒酣耳熱﹐間述舊聞﹐以息諧謔。三十年前口耳之師﹐默記四五﹔𨿽老而健忘﹐尙能說約略也。忠烈之自序「奇零艸」也﹐曰﹕『思借聲詩﹐以代年譜』﹔竊仰斯旨﹐聞疑載疑﹐願有述焉。證諸本集﹐期可徵信﹔旁及異聞﹐有資考索。仍其是者﹑去其誣罔﹐別爲「年譜」一通﹐以竟全先生之志﹐亦慰忠烈於九京也。

明萬曆四十八年﹝庚申﹞﹐一歲﹝是年九月﹐光宗攺元泰昌﹞。

公諱煌言﹐字玄箸﹐號蒼水﹔浙江寧波府鄞縣西北廂人﹝全祖望撰「神道碑銘」﹞。姓張氏﹐宋文節公知白之後﹝全祖望「甬上族望表」﹞。元時﹐避兵入髙麗﹝「全譜」﹕『文節之後﹐自滄州徙平江﹐又自平江徙鄞。居鄞九世﹐避元亂﹐泛海至髙麗』﹞﹐以家世仕宋。明初﹐始歸﹐稱髙麗張氏﹝無名氏撰「傳」﹞﹔今稱「雍睦堂」張氏﹝「傳」﹕『髙祖伯祥起家孝廉﹐爲令』。「族望表」﹕『知靖安縣﹔伯祥卽築「雍睦堂」以居兄弟者』﹞。曾祖尹忠﹐祖應斗﹐父圭章﹝黃宗羲「思舊錄」﹕『圭章字兩如﹐甲子舉人。嘗教授余家』。「譜」﹕『圭章官刑部郎』。按公祭四叔父文曰﹕『叔父雁行有四﹐吾父居長﹐止生侄一人﹔二叔蚤亡﹐無嗣﹔三叔以壽終﹐生從兄弟三人﹐長嘉言﹑次昌言﹐又次徳言﹔叔父無所出﹐昌言遂爲承祧。今叔父旣逝﹐侄與嘉言俱在軍次﹐徳言尙徲弱﹐恐不任箕裘﹔則髙﹑曾之不祀忽諸﹐是侄未能報國﹑先已亡家矣』。公之家世略具於此。祭文又稱﹕『吾姊與吾姊丈曁一﹑二故交亦在不免』﹔則公尙有姊。公「奇零艸」有「顯甥奔至」一詩﹐系年壬演﹔詩云﹕『初聞購孺子﹐何幸脫蘆中。執手哀吾姊﹐囊頭並若翁。死生盡一別﹐忠孝已雙窮﹔淒絕靑山外﹐鵑啼血倍紅』。是公姊子﹐惟不知其姓名﹔公殉節後﹐購公首者朱相玉﹐全氏書「公甥」﹐或爲一人。又全氏「張督師畫像記」﹕『公從弟從軍海上﹐入山以後﹐不知所終。聞有冒其名至錢塘者﹐爲諸遺民所詰而去』。據公甲辰「憶從弟嘉言」詩﹕『秋聲蕭瑟到空山﹐悵望驚鴻去不還﹔離別紫荊生死際﹐平安黃犬有無間』。疑相失﹐在入山以前。「鄞志」據國史館「吳萬福傳」﹐以總鎭林國梁謀內附﹐煌言圍之﹔國梁炮碎其船﹐斬煌言弟嘉言。詩意似未審存亡。當時海島隔絕﹐故不知確耗也﹐則事在癸卯﹞。母趙氏﹔中年艱於子﹐禱漢壽亭侯祠﹐以六月初九日生公﹝「神道碑銘」。「譜」作十九日。又注﹕『有作四日者﹐訛』﹞。父生時夢五色云見﹔故小字云﹝「傳」﹞。

天啟元年﹝辛酉﹞﹐二歲。

天啟二年﹝壬戌﹞﹐三歲。

天啟三年﹝癸亥﹞﹐四歲。

天啟四年﹝甲子﹞﹐五歲。

天啟五年﹝乙丑﹞﹐六歲。

始就塾﹝「傳」﹕『幼善病﹐輒瀕死。六歲就塾﹔書上口﹐卽成誦』﹞。

天啟六年﹝丙寅﹞﹐七歲。

天啟七年﹝丁卯﹞﹐八歲。

崇禎元年﹝戊辰﹞﹐九歲。

能詩﹝「奇零艸自序」﹕『余自舞象﹐輒好爲詩歌。先大夫慮廢經史﹐每以爲戒﹐遂輟筆不談。然猶時時竊爲之』﹞。

崇禎二年﹝己巳﹞﹐十歲。

崇禎三年﹝庚午﹞﹐十一歲。

崇禎四年﹝辛未﹞﹐十二歲。

母趙氏卒﹝「傳」﹕『十二喪母。父判河東﹑署解州篆﹐爲壯繆故里。煌言謁祠下﹐撰文祭告﹐以忠義自矢』﹞。

崇禎五年﹝壬申﹞﹐十三歲。

崇禎六年﹝癸酉﹞﹐十四歲。

崇禎七年﹝甲戌﹞﹐十五歲。

崇禎八年﹝乙亥﹞﹐十六歲。

補邑弟子員﹝「傳」﹞。思陵以天下多故﹐令諸生於試「經義」後﹐試射﹔莫能中﹐公執弓抽矢三發三中﹝「神道碑銘」﹞。

崇禎九年﹝丙子﹞﹐十七歲。

崇禎十年﹝丁丑﹞﹐十八歲。

崇禎十一年﹝戊寅﹞﹐十九歲。

崇禎十二年﹝己卯﹞﹐二十歲。

崇禎十三年﹝庚辰﹞﹐二十一歲。

喜呼盧﹐無以償博進﹐則私斥賣其生產﹐父怒。全美樟售己田爲淸其逋﹐勸以折節讀書﹝「神道碑銘」。「譜」﹕『少好黃白之學﹐絕粒運气﹐困殆幾斃。已而遊於椎埋﹑拳勇之徒﹐扛鼎﹑擊劍﹐日夜不息。忽又縱博﹐無以償所負﹐則私斥賣其生產』。全祖望「穆翁先生墓志」﹕『張督師蒼水爲諸生﹐放誕不羈﹔呼盧狂聚﹐窮晝極暮。自其父兄以至師友﹐皆拒之。先生一見曰「斯異人也」﹗盡賣負郭田三百金﹐爲償其負﹔而勸其折節攺行』。穆翁諱美樟﹐字木幹﹔其仲子﹐公婿也。避地居臺州黃巖縣。按公「述懷」詩「其二」有云﹕『弱齡尙遐異﹐辟榖慕靑鸞﹔骨肉相驚涕﹐時復勸加餐。因緣誤煙火﹐塵鞅日以攢﹔上書獻天子﹐索米走長安』。黃白之學﹐當指此。又全氏「張督師畫像記」乃述其族母張之言﹐稱『予年十八﹐張年八十』。時爲康熙六十一年﹐則公女當生於明崇禎十六年﹞。

崇禎十四年﹝辛巳﹞﹐二十二歲。

崇禎十五年﹝壬午﹞﹐二十三歲。

舉於鄕﹝按是科主司﹐爲翰林院編修吳國華﹐字蔡庵﹐南直隸宜興人﹔吏科給事中範淑泰﹐字通施﹐山東滋陽人。房考﹐知諸曁縣錢世貴﹐字聖沾﹐南直隸靑浦人﹔崇禎庚辰進士﹞。

崇禎十六年﹝癸未﹞﹐二十四歲。

國朝順治元年﹝甲申﹞﹐二十五歲﹝明崇禎十七年三月十九日﹐流賊李自成陷京師﹐懷宗殉社稷。五月一日﹐南都諸臣史可法等奉福王監國﹐明年攺元弘光﹞。

大淸定鼎京師。

順治二年﹝乙酉﹞﹐二十六歲。

王師下江南﹝李介「天香閣隨筆」﹕『許定國殺髙傑﹐傑妻邢請於史閣部﹐必報仇。定國懼﹐納款請兵﹐己爲鄕道。時攝政王初定北都﹐得定國﹐乃決策南下。豫王以輕兵逕行千里﹐直抵揚州』。許重熙「甲乙匯略」﹕『五月丙申﹐開洪武門﹔大僚統百官獻冊﹐行四拜禮﹐請豫王進城。乙巳﹐劉良佐奉豫王令﹐追至阪子磯﹔黃得功中弩﹐自刎死。良佐入其營﹐挾福王回南京』﹞﹐浙西郡縣咸望風下。閏六月十有三日﹐浙東士民競起﹔無所期會﹐城守以外﹐窮鄕僻澨各自爲屯﹝左尹「魯春秋」﹞。鄞士董志寧﹑王家勤﹑張夢錫﹑華夏﹑陸宇■﹝火鼎﹞﹑毛聚奎與刑部郎錢肅樂會鄕老合兵﹐沈宸荃﹑馮元飅亦起慈谿。十八日﹐奉箋迎魯王監國﹝全祖望撰「錢忠介公神道第二碑銘」﹞。公先至﹐肅樂卽遣公迎於天臺﹐監國授公行人。至會稽﹐賜進士﹐加翰林院編修﹐兼官如故﹔入典制誥﹐出籌軍旅﹝「神道碑銘」。「譜」云﹕『詔以翰林院檢討﹐掌制誥﹔兼行人司事』。「傳」云﹕『授檢討﹐知制誥』。按「魯春秋」記同時並起者﹐會稽鄭遵謙﹑王紹美﹑王亹﹑周晉﹑王襄﹑鄭之瀚﹑張玉鉉﹐余姚熊汝霖﹑孫嘉績﹑縣吏王翊﹐仁和陳萬良﹑馬雲龍﹑道士範大倫﹐富陽陸方侯﹐於潛兪文淵﹐海寧朱大剛﹑左尹﹑周宗彜及弟啟琦﹑沈陵﹑兪元良及兄元禮﹐金華張國維﹑朱大典﹐東陽陳倉﹐嘉興徐石麒﹑王焜﹑張翊﹐嘉善錢栴﹐海鹽王云衢及弟雲龍﹑韓萬象﹐平湖屠象美﹑陸淸泉﹑倪長吁﹑馬鳴雷﹑朱大定﹑湯云章﹐崇徳呂宣忠﹐長興金鎰﹐歸安韓茂貽﹑王光祉﹐徳淸蔡孺法﹑蔡子標﹐永嘉張實孚﹐臨海陳函輝﹑柯夏卿﹑翁明英﹔其江南﹑江西響附者﹐不勝書。諸人或絕脰捐軀﹐或遁荒以死﹔事蹟久湮﹐今且無能舉姓氏矣﹞。閩中詔使至﹐議開讀﹐不合﹔公請充報使入閩﹐從之﹝「神道碑銘」﹞。

順治三年﹝丙戌﹞﹐二十七歲。

大軍已克浙東﹐江上師潰。「魯春秋」﹕『監國奔臺州﹐宮眷舟出定海﹐總兵張國柱襲執以降﹐元妃張氏見害。復傳有妃周氏破瓷盤扼喉死』。楊鳳苞「南疆佚史跋七」據「魯春秋」﹑「令魯史」﹑「江東閏位紀」﹑「舟山紀略」﹐以瓷盤自剄爲張氏事﹔蓋據戴﹑周二家﹐未見左尹書也。公倉卒馳歸﹐拜父曰﹕『兒將隨主航海』。竟去﹝「傳」﹞。入翁洲﹐從富平將軍張名振﹐奉監國入閩。旣至﹐招討使鄭成功不爲用﹔公勸名振還石浦﹐謀再舉。乃偕還﹐加右僉都禦史﹝「神道碑銘」﹞。「譜」云﹕『張名振守石浦棄之﹐扈監國至舟山﹔黃斌卿不納﹐乃入閩。公畱舟山』。「魯春秋」﹕『是年秋七月﹐鄭芝龍降﹔鄭彩入鷺門﹐成功畫漳﹑泉爲守。八月﹐鄭彩迎監國保鷺門』。「傳」﹕『煌言入海﹐颶風舟覆﹐登海島﹐饑困待斃。夢神告曰「餉君千年鹿﹐俟十九年還我」。詰朝﹐果得一鹿﹐炙食之﹔嘗一臠﹐歷旬不饑。遇他舟至﹐獲免』﹞。

順治四年﹝丁亥﹞﹐二十八歲。

夏四月﹐蘇松總鎭吳勝兆約張名振爲外援﹝「魯春秋」﹞﹐故都禦史沈廷揚﹑禦史馮京第與公並勸名振應之﹔公監名振軍以行。至崇明﹐大風覆舟﹐廷揚死之﹔公與名振皆被執。有百夫長導使走﹐至公壬午房考錢氏﹔七日﹐間道﹝按「北徵錄」云﹕『遭颶風覆舟﹐陷虜中七日﹐得間行歸海上』﹞復歸翁洲﹝「神道碑銘」。「譜」﹕『勝兆乞師黃斌卿﹐欲卻之﹔沈公廷揚勸名振行﹐公與馮公京第同往。至崇明﹐颶風大作﹐全軍覆焉』。「魯春秋」﹕『勝兆與舟師期會﹐夜中殺同知楊之易﹑推官方重朗﹐號眾以待。適海師炮震潛蛟舟覆﹐失約﹔勝兆爲中軍詹世勳所縛﹐就法』。按沈寓白「華莊稿」「五梅公紀事略」﹕『廷揚字季明﹐別號五梅﹐乳名百五。南都亡後﹐斂眾舟山。丁亥春﹐統舟北上。四月十四日﹐颶風大作﹐舟膠於福山之徐六涇灘﹐遂見執﹔侄元升麾下七百人從焉。同行諸人﹐皆易服雜亂軍中逸去。巡撫土國寶坑七百人於姑蘇婁門之李王廟﹐廷揚檻送金陵按察司獄。七月二日﹐受刑﹔元升從焉」。全氏撰「崇明沈公神道碑銘」述『廷揚言「兵至必駐崇明﹐禁打糧﹐然後可至崇明」。食盡﹐名振重違前約﹐乃趨壽生洲打糧﹐泊舟鹿苑。五更風作﹐自自相擊﹐軍士溺死者過半﹔大兵逆之岸上﹐名振與煌言﹑京第雜降卒中逸去﹐未嘗覆全軍也』。是年公在翁洲有「九日陪安昌王﹑黃虎癡﹑張侯服﹑張鯢淵﹑朱聞玄﹑徐闇公﹑沈公子昆仲登鎖山和韻」詩。又「畱節翁城同諸公行長至禮詩」云﹕『幾年臥節夢金鑾﹐綿蕞猶班舊握蘭﹔葭管初開周甲子﹐蔥珩重見漢衣冠。嵩呼恍覺鑪香近﹐海曙還疑扇影寒。惟有臣心冰雪淨﹐誓將采綫續雙丸』﹞。

順治五年﹝戊子﹞﹐二十九歲。

義興余校復起﹐出沒林麓﹝「魯春秋」﹞﹔公集義從於上虞之平岡﹝「神道碑銘」﹞。按山寨之起﹐以錢肅樂在閩連下興化﹑福淸諸城﹐華夏乞師斌卿﹐已言師至姚﹐張都禦史當以平岡之師會﹐可得三百人﹔則集義從正在是年。及夏六月﹐肅樂已卒矣。公撰「曹云霖詩序」云﹕『戊子秋﹐余入山寨』。此確證也。「譜」以「山師起﹐公軍平岡」系己丑﹐大誤。又肅樂之卒﹐全氏書五月﹐「魯春秋」書六月。考是年閏四月﹐時海上未奉正朔﹐置閏遂異耳﹞。黃斌卿使弟孝卿隨馮京第再乞師日本﹐公以詩贈行﹝按「魯春秋」﹕『二次乞師日本﹐時同行者有淩士宏』。公送「黃金吾﹑馮侍禦乞師日本」詩云﹕『中原何地足依墻﹐惆悵徵師日出方。龍節臥持豸斧客﹐魚書泣捧豹衣郎。黃河北去浮靑雀﹐滄海東回獻白狼。佇聽無衣萬里外﹐繡弧應復掛扶桑』﹗「奇零艸」此詩編年戊子﹐「譜」系丁亥誤﹞。

順治六年﹝己丑﹞﹐三十歲。

公屯山寨﹝「奇零艸」己丑有「屯兵山寨勸農遇雨」詩﹐又「答上虞僞令」詩。其「端陽喜雨呈張相國鯢淵」詩云﹕『海國懸符爲辟兵﹐驅來雷檄又縱橫。中天雨露天中節﹐半夜風雲夜半晴。繁露何須災異對﹐商霖原爲相公生。憂民幸慰祈年意﹐笑把菖蒲泛酒槍』。「魯春秋」﹕『是年秋七月﹐張名振議迎監國駐臺州臨亹。八月﹐監國至舟山﹐黃斌卿不卽納﹔王朝先殺斌卿﹐名振遂統其軍。監國諭名振總督諸師﹐阮進治樓櫓。東閣大學士兼吏部尙書張肯堂加太子太保﹐以吳鐘巒爲禮﹑刑二部尙書兼左都禦史﹐李向中兵部尙書﹐朱永佑兵部右侍郎』。向中﹑永佑自鷺門依監國至舟山者﹞。

順治七年﹝庚寅﹞﹐三十一歲。

公入衛舟山﹐超拜兵部左侍郎﹝「魯春秋」。「神道碑銘」﹕『名振當國﹐召公以所部入衛﹔加公兵部右侍郎﹐兼官如故』。「譜」稱云﹕『以所部入朝﹐晉兵左侍兼學士』。按公官階﹐在魯已授左侍郎﹐桂藩遙授尙書﹐旋晉大學士。全氏「神道碑銘」於歷官年次皆不誤﹐惟「左」﹑「右」字誤﹐遂爲官止尙書。以浙督所上印文爲信﹐「鄞志」辧之是也。「譜」則「左」字不誤﹐而以授尙書之年爲加「閣部」﹔「鄞志」遂據「譜」以正「神道碑」之誤﹐非也。「碑」旣泥舊制﹐「譜」又無確證﹔蓋兩家皆未見左尹書故也﹞。

順治八年﹝辛卯﹞﹐三十二歲。

公奉監國命﹐治兵鹿頸頭﹝「魯春秋」﹞。九月朔﹐大軍克舟山﹔公以鹿頸兵﹐同張名振軍衛監國入閩﹝「魯春秋」﹕『八月﹐大軍治舟艦從蛟門向舟山。裨將江天保爲阮進先鋒﹐以四艍迎戰定海﹐沈十三舟﹐餘人斷右臂縱還。監國詣蛟門祭江﹐夜半見大星從西北隕舟山﹐無數小星隨之﹔卽還舟山。未至聞警﹐或請取二王子長宏枬﹑次宏棟入舟﹔張名振曰「如是﹐恐寒守者心」。監國不彊。時舟山精銳分應南北洋。越五日﹐大軍復出﹐天大霧﹐咫尺不辧﹔阮進戰於螺頭洋﹐風逆不得前。手發火桶﹐倉卒觸桅焚進艍﹐進創甚﹐躍水﹔起之﹐不能言﹐瞪目怒視三日死﹕月之二十一日也。名振弟都督名揚﹑閣部張肯堂猶攖城鍵禦﹐歷十晝夜。名振等護監國由外洋泛﹐監軍主事金允彥﹑邱元吉內款﹐言城中虛實﹐導攻益急﹔守者猶醢允彥子傳示四門。九月一日午﹐南門開。肯堂一門皆死。名揚被執﹐不屈死﹔戚屬五十餘人焚死。監國妃張氏赴井死﹐宮眷十三人從死﹔一內監死井旁﹐失其名。尙書吳鐘巒﹑李向中﹑朱永佑﹑給事中董志寧﹑禦史朱養時﹑梁隆吉﹑主事蘇兆人﹑林之瑛﹑劉午陽﹑董元﹑楊鼎臣﹑李開國﹑郎中李國楨﹑中書顧玢﹑江中泛﹑陳所學﹐皆闔戶自焚死。溫州義健林伯起﹑張瑞初﹑都督焦文玉及妻張﹐同死。總鎭劉世勳格鬥死。煌言﹑名振護監國走三沙﹐國姓成功迎入廈門﹔尋居之金門』。按全氏「神道碑銘」﹕『大兵下翁洲﹐名振奉王親搗吳淞﹐以牽制舟山之師﹐拉公同行。翁洲陷﹐公扈王再入閩﹐次鷺門』。「譜」亦云﹕『公軍北行入吳淞﹐舟山已陷』。「注」則稱『阮進舟焚﹐投水死﹔名振以王踉蹌而去。諸將背城力斗﹐眾寡不敵﹐城遂陷』。「張督師畫像記」云﹕『名振自以習熟形勢﹐謂「蛟關天險﹐不可旦夕下」﹔乃悉其銳師奉王﹐揚聲趨松江﹐以牽舟山之勢。聞變遽還﹐則不及矣。謂其輕出則可﹐謂其奉王以逃則誤』﹕此定論也。舟山同殉諸人﹐「譜」注所載﹐尙有文臣鄭遵儉﹑楊思任﹑顧宗堯﹑戴仲明﹐武臣楊錦﹑王相﹑林志燦﹑葉大俊﹐又顧明楫﹑林世英﹔內監則劉朝也。楊氏「佚史跋六」有岐陽王裔李錫祚﹑李錫貢﹕『錫祚佐阮進守螺頭洋﹐進創甚﹐錫祚趨救﹐亦破創﹐赴水死。城被﹐錫貢巷戰﹐馬蹶被獲﹐斬於四明』。又「浙江通誌」有婁文煥﹕『舟山破﹐痛哭拱坐海邊沙上﹔潮至﹐隨水湧去』。又按監國妃張氏﹐據全氏「舟山宮井碑」爲陳氏﹐鄞人﹔楊氏「佚史跋七」云﹕『陳氏﹐「監國紀年」作張氏﹐謂卽元妃之妹。「舟山興廢記」﹑「雪交亭錄」﹑「鮚埼亭集」皆作陳氏』。「魯春秋」記『壬寅秋九月十七日﹐監國魯王以海薨於金門﹐年五十四﹔繼妃陳氏明年生遺腹子宏甲﹐周支長楊王術桂今攺寧靖王收養﹐棲於東寧』。豈又一陳氏耶﹖劉獻廷廣陽雜記﹕『明宗室從鄭克塽降者九人﹐有王八子朱柏﹐後與寧靖王子朱儼鉁皆安插湖南墾荒』。公有「翁洲行」一篇﹕『自從錢塘怒濤竭﹐會稽之棲多鎩翮。甬東百戶古翁洲﹐居然天塹髙碣石﹔靑雀黃龍似列屏﹐蛟螭不敢波間鳴。虎韔爭如秦婦女﹐魚旐半是漢公卿。五﹑六年間風雲變﹐帝子南回開宮殿﹔由來蜂國仗樓船﹐烏鬼漁人都不賤。堂怡穴斗幾經秋﹐胡來飲馬滄海流﹔共言滄海難飛越﹐況乃北馬非南舟。東風偏與胡兒便﹐一夜輕帆落奔電﹔南軍鼓死將軍擒﹐從此兩軍罷水戰。孤城聞警早登陴﹐萬騎壓城城欲夷﹔炮聲如雷矢如雨﹐城頭甲士多瘡痍。云梯百道淩霄起﹐四顧援師無螻蟻﹔裹創奮吁外宅兒﹐誓師痛哭良家子。斯時帝子在行間﹐吳淞渡口凱歌還﹔誰知勝敗無常勢﹐明朝聞已破巖關。又聞巷戰戈旋倒﹐闔城艸艸塗肝腦﹔忠臣盡瘞伯夷山﹐義士悉剄田橫島。亦有人自重圍來﹐向予細說令人哀﹔椒塗玉葉塡眢井﹐甲第珠璫掩劫灰。而令人民已非況城郭﹐髑髏跳號寧復肉。土花新蝕遺鏃黃﹐石苔早銹缺斨綠。嗚呼﹗問誰橫驅鐵兩當﹐翻令漢土翦龍荒﹖安得一劍掃天狼﹐重酹椒漿慰國殤』﹞﹗

時提督田雄﹑總兵張傑﹑巡海道王爾祿皆以書招公﹐不可屈﹝公復書略曰﹕『兩間自有正气﹑萬古自有綱常﹐忠臣義士獨行其是而已。區區此志﹐百折彌堅﹔不過恪守人倫﹐卽是深明天道』。又云﹕『河北羣盜﹐皆以興復漢室爲名﹔今日山中義師﹐大率類此。故足下得以折柬招之﹔不孝面目何如﹐亦欲以此術相籠絡﹐誤矣。矧水陸自有長技﹑戰守自有定謀﹐縱以全力來﹐勝負未可知也。我輩相晤﹐正自有期﹔不孝未便以文山自況﹐足下不必以夢炎輩自居爾』。按是時有司亦令公父以書諭公﹐公復父書言﹕『願大人有兒如李通﹐弗爲徐庶﹔他日不憚作趙苞自贖』。故復書中自稱「不孝」云﹞。

順治九年﹝壬辰﹞﹐三十三歲。

公與張名振及義英將軍阮駿﹝阮進從子。按「魯春秋」﹕『辛卯夏四月﹐馬進寶使人密招蕩湖進於南田﹐並拉從子義英將軍駿同往﹔駿不從﹐以露富平名振。名振涕泣畱之﹐進感而止』﹞﹑誠意伯劉孔昭諸軍入長江﹐登金山﹐望祭孝陵。時上游有宿約不至﹐左次崇明﹝「魯春秋」﹕『監國居金門﹐遣名振以己意乞師廈門﹐成功不許﹔名振露其背所刺「盡忠報國」字激之﹐並指腹爲姻。得助師二萬﹐與煌言及駿﹑孔昭等直溯金塘﹐獲金允彥磔之﹐以祭舟山諸死事者。待約失期不進﹐題詩金山寺而還﹔有「十年橫海一孤臣』之句。按名振詩﹐「奇零艸」別本誤爲公作﹔首句「橫」作「淮」﹐末二句『遙望孝陵應有感﹐會將大纛抵龍津』﹐「遙望」句作『松柏陰陰兵縞素』﹐「會將」作「佇看」﹑「抵」作「禡」﹐下又注用「前韻」﹐系年甲午﹑一作壬午﹐皆誤。惟「和張侯服畱題金山原韻」六首系甲午﹐不誤。張美翊案曰﹕據計六奇「明季南略」卷十﹐張名振題詩金山在甲午孟春月﹐蒼水和作亦當在是年。又「甲午立春日大雨雪駐師吳淞」詩注﹕『會名振之師﹐初入長江﹐登金山﹐望石頭城﹐祭孝陵。時上游有宿約不至﹐左次崇明』。乃追述前事語。公有「同定西侯登金山﹐以上游師未至﹐左次崇明」二首﹐不系年﹔其一曰﹕『割云半壁倚中流﹐天劈東南形勢收﹔鐵甕潮含飛鷲嶺﹐牙檣影撼浴龍舟。畫江何代空鼉鼓﹐橫海今來駐虎斿。咫尺金陵王气在﹐可能瞻掃問松楸』﹖正是年事也。公「北徵錄」言『丁亥後三入長江﹐登金山﹐掠瓜﹑儀﹔師徒單弱﹐迄鮮成績』。皆在戊戌以前。全氏「神道碑銘」言﹕『癸巳冬﹐復行入吳淞。尋招軍天臺﹐次於翁洲。明年軍行吳淞﹐會名振之師入長江﹐趨丹陽﹔掠丹徒﹐登金山﹐遙祭孝陵。上游宿約不至﹐左次崇明。甲午﹐再入長江﹐掠瓜州﹑侵儀眞﹐抵燕子磯﹔而所期終不至﹐復東下﹐駐翁洲』。按癸巳之明年﹐卽甲午也﹔旣書明年﹐下復系以甲午﹐誤矣。其云「再入長江」者﹐據公「甲午再入長江」一詩。蓋全氏因「北徵錄」三入長江之文﹐而未嘗考定初入長江爲何年﹐又不知甲午之自春䢐秋二入長江﹔故惝怳其詞。否則﹐癸巳字誤。然以「左次崇明」屬之明年﹐於事仍不合。「譜」則以癸巳﹑甲午﹑乙未三年分紀﹐復與「神道碑銘」相左。又全氏撰「定西侯張公墓碑」﹐直以癸巳﹑甲午兩入長江爲說﹔則「北徵錄」三入之文爲不足據矣。此實一大疑案﹔賴左尹書﹐於三次入江詳記始末耳。左尹與於乙酉義師﹐曾官兵部﹐畫江之役﹐身在行間﹔浙東事敗﹐猶遁荒野﹐又後公數十年歿。𨿽其書不傳﹐舉憶一二﹐甚資考證﹔非燕說也﹞。

是歲﹐公父卒於家。公屯湄島﹝「曹云霖詩序」﹕『歲在壬辰﹐余避地鷺﹑左﹐云霖在焉﹐歡然道故。時欒欒棘人耳﹐故不輕有贈答。癸巳春﹐余附樓船北歸』。「譜」注﹕『公父病卒﹐李徵君鄴嗣葬之城南』。「傳」云﹕『旣聞父亡﹐一慟而絕﹔比蘇﹐不再哭。念已破家殉國﹐父死不葬﹔妻子顚連﹐無以存活﹕終身不蓄姬侍』。公甲午有「追慕」二首曰﹕『國難驅人出﹐家傾待子歸。可能磨墨盾﹐其柰冷斑衣﹗金革三年淚﹐冰霜寸艸暉﹔發膚𨿽不毀﹐猶恨故園非』﹗『廿載嗟何恃﹐長銜桮棬愁。節旄看盡落﹐斧鬣悔遲謀。燕去巢應攺﹐烏號屋僅畱。在堂有委蛻﹐無計翦靑楸』﹗按公是年有「長至志感」﹑「除夕宿湄洲禪院」諸詩﹞。

順治十年﹝癸巳﹞﹐三十四歲。

公自湄島至瑯琦﹐經南日北還入浙。尋入吳淞﹝是年有「次瑯琦謁錢希聲嬪宮」﹑「重經南日弔沈彤庵」及「北還入浙」﹑「入吳見雪﹐忽憶車駕南巡」諸詩。「譜」言『次於東甌﹐尋入吳淞』者﹐自閩入吳淞海道也。公「癸巳除夕」詩曰﹕『八歲他鄕臘鼓催﹐鄕心撩亂鼓聲哀。無情天地猶擐甲﹐有意山川獨畫灰。兒女藏釣離別後﹐君臣投璧播遷來。年華如許人將老﹐辜負春風又幾回』﹞。

順治十一年﹝甲午﹞﹐三十五歲。

春正月﹐公與名振會成功全師復入京口﹝公「立春日大雨雪﹐駐師吳淞」詩曰﹕『春信驚催元臘殘﹐江梅猶帶六花蟠﹔屠蘇飲出冰余冷﹐組練光浮木末寒。吹垢豈期風入夢﹐洗兵自合雨成團。徵人感荷東皇意﹐且逐年光奮羽翰』﹞。戰不利﹐淹四日退軍。成功復令陳六禦﹑程應蕃等協攻崇明﹐不克。還觸吳淞關﹐掠戰艦二百九十﹔名振以沙船九百泛登萊及髙麗﹐乃還。

秋八月﹐公復與名振合成功所遣水軍總制甘輝再窺吳淞﹝公「再入長江」詩曰﹕『江聲萬古似聞鼙﹐天險依然渡水犀。涿鹿亦當經再戰﹐盧龍應復待三犁﹖琱弓挽處驅玄武﹐鎭甲擐來失白題。兵气至今猶未洗﹐自慚無計慰云霓』﹞﹐遭風變。旋師移攻舟山﹐鎭將巴臣興﹑陳虎禦之﹔陳虎戰歿﹐巴臣興降﹝「魯春秋」﹕『成功軍入京口﹐戰敗﹔喪副將阮甲。旋由平洋沙攻崇明﹐失利﹔平原將軍姚志卓自剄死』。按巴臣興本名成功﹐降始攺名﹞。

是年﹐名振卒﹝「魯春秋」﹕『名振卒於舟山』。公辛丑「祭名振文」云﹕『甲午之冬棄捐賓客﹐距今僅七載』。又「哭定西侯墓」詩注﹕『卒於甲午』﹔「祭文」別本作乙未﹐誤。全氏「定西侯墓碑」書甲午卒﹐「畫像記」則書乙未卒﹔亦誤﹞﹐遺言以所部付公。公平岡入衛部下不滿三百﹐至是始盛﹝「神道碑銘」。按成功陷舟山﹐遣戎政司馬陳六禦及義英伯阮駿守之。公旣統名振軍﹐是年當在翁洲。公「閒居」詩有云﹕『人居閒處非佳境﹐事到難時且放懷』。「壽阮季友」云﹕『笑我尙爲籠鴿客﹐相期何日捧龍鱗』﹗又「海上」二首﹐其一有云﹕『浩气塡胸星月冷﹐壯懷裂發鬼神愁』﹗疑亦作於是時﹞。

順治十二年﹝乙未﹞﹐三十六歲。

公屯臨亹﹝「神道碑銘」﹕『乙未成功貽書於公﹐謀大舉』。「魯春秋」﹕『乙未秋九月﹐成功還廈門﹐攺爲思明州。議設四屯﹐公駐臨亹﹑陳文達駐玉環山﹑阮春雷駐楚山﹐牛頭門亦置勁旅﹐遙爲犄角相聲應。東南遺黎﹐走集甚眾』﹞。

順治十三年﹝丙申﹞﹐三十七歲。

公移軍秦川﹝「神道碑銘」﹕『丙申﹐公軍於天臺。是冬﹐軍於閩之秦川』。「魯春秋」﹕『丙申八月﹐大軍破舟山﹔阮駿舟膠淺﹐敗績。劉永錫赴水死﹐陳六禦﹑張洪徳自剄死。楊晉爵以孤軍戰橫水洋兩日夜﹐力竭﹐自剄死。太常少卿陸九徵被執﹐不屈死。永錫﹐孔昭子也』。按公「奇零艸」自序云﹕『綴緝新舊篇章﹐稍稍成帙。丙申昌國再陷﹐而亡什之三』。是大軍攻舟山時﹐公當自臨亹至。旣破﹐乃入閩。公「壺江卽事」詩﹐其一曰﹕『倦飛無路且投閒﹐滄海人來第幾灣﹖眞覺壺中畱日月﹐猶疑畫裏對江山。飄零蛋戶還相笑﹐偃蹇柴門長自關。閩越波濤千里闊﹐那能有夢寄刀環』﹗又云﹕『駭浪扁舟輕似葉﹐重圍匹馬跳如丸。創深已信傷弓數﹐痛定應愁捲土難』。又「夢中」句云﹕『集候秋虫偏解語﹐失途老驥亦長鳴』。又「舟次三山」云﹕『每擁麾幢欲淚潸﹐萍蹤無禁又三山﹔才非命世空沈族﹐事尙因人亦彊顏。猿鶴秋深悲別岫﹐魚龍夜舞泣間關。途窮未就行藏計﹐華發朝來已半斑』﹗可想見當日情事﹞。

順治十四年﹝丁酉﹞﹐三十八歲。

公還翁洲﹝「神道碑銘」﹕『丁酉﹐大兵遷翁洲之民﹐公還軍翁洲。時魯王已去監國號﹐通表滇中』。按公戊戌「冬懷」八首中「潛邸」一作有句云﹕『只今冷落蛟螭窟﹐雪夜徒吟「免苑」篇』﹔正謂此也。「魯春秋」﹕『時海禁嚴﹐沿海居民內徙四十里﹐限期勿後﹔戀田廬違限者﹐火之。徙所許借居﹐寄食於其姻族﹔拒者有法』。公有丁酉「元旦駐師秦川」詩﹞。

順治十五年﹝戊戌﹞﹐三十九歲。

公在翁洲。桂王遙授兵部尙書﹝「魯春秋」。按「神道碑銘」﹕『戊戌﹐滇中遣使加公兵部左侍郎兼翰林院學士。己亥告敗滇中﹐且引咎﹔滇中專敕慰問﹐加尙書﹐兼官如故』。「譜」於是年書『滇中遣使慰勞﹐晉閣部』。又據公「聞行在所遣使至營宣諭有感」詩「注」中﹕『時余官少司馬兼學士』。謂自述其故官﹐非是年始授﹔良然。取詩中『黃麻紫綍不須多』句爲公晉閣部之證﹐皆誤。「譜」於「詩注」兼侍講作學士﹐尢誤。「鄞志」辧﹕『「己亥告敗滇中﹐滇中專敕慰問」爲誤。以晉閣部爲前一年事﹐己亥則永明入緬﹐何有往來之使』﹖是也。不知全氏乃誤會公辛丑「上桂藩疏」中語﹐而以「加尙書」云云牽連書之﹐故有此失。若以往來之使爲疑﹐則是年滇使爲周金湯﹔據公疏﹐又有劉之淸。當時諸臣崎嶇險阻﹐帛書蠟表出死入生﹐恆非意計所及﹔弗可議也﹞。

七月﹐成功以師會公北行﹔泊羊山﹐風濤碎船﹐復還翁洲﹝「北徵錄」﹕『戊戌﹐隨賜姓延平王北抵羊山﹔遇風碎舟﹐返旆』。「神道碑銘」﹕『成功仍推公爲監軍﹐泊舟羊山。羊山多羊﹐見人馴擾不避。然不可殺﹔殺之則風濤立至。軍士不信﹐殺而烹之。方熟而禍作﹐碎船百餘﹐義陽王溺焉』。「魯春秋」﹕『成功以舟師大掠招寶山﹐兵部尙書煌言計資延平大力﹐勇圖恢復。舟山敗後﹐凡大舉﹐必與延平合議。時監國往來鷺門﹐無定轍』。是年﹐公有「撫時感事」詩﹐句曰﹕『人生百歲安得有﹖我今艸艸三十九』。又『縱橫露布浪飛書﹐突兀星槎莽犯斗﹔風雲縮朒帝應嗔﹐日月膏肓鬼亦吼。丈夫志气薄勳名﹐何況文章等芻狗』﹗「樂府薤露吟」﹕『赤風蕩海宇﹐弱水羣飛揚﹔日月長麓天﹐中有蓬萊鄕。桓桓國虎臣﹐據圖畫封疆﹔火生木必焚﹐害金自相戕。屏藩遂已撤﹐干戈及寢皇﹔白日竄野馬﹐黃昏號國殤。貴賤同一骨﹐誰爲送北邙』﹗「槁裏曲」﹕『猛獸在深山﹐藜藿亦壽考﹔況也濟亂流﹐幹城國之寶。一朝捐賓客﹐三軍哭孤島﹔李代桃亦僵﹐蒯易絲愈擾。吁嗟周遺民﹐去作流離鳥﹔路逢故鬼語﹐死生何艸艸﹗野死媚烏鳶﹐水死蛟龍飽﹔哀哉失所天﹐人命不自保』﹗又「舟山感舊」四首﹐一曰﹕『孤云兩角委漁磯﹐極目滄桑事已非。隔浦靑燐相掩映﹐傍溪紅雨自霏微。檣烏轉逐危舟宿﹐社燕空尋舊壘依。獨有采芝人尙在﹐天荒地老不知歸』。三曰﹕『江臯烽盡燼猶紅﹐獵火巋然滿故宮﹔樓閣總隨蜃气散﹐鼓鼙迸入角聲空。田橫島上淒涼月﹐杜若洲前冷落風。翹首靈光何處是﹖五云應復捧南中』﹞。

順治十六年﹝己亥﹞﹐四十歲。

夏五月﹐公會成功舟師﹐從大江突京口﹔卽嚴家沙爲壇﹐禡告。入七里港﹐攻陷瓜洲﹐直趨蕪湖﹝「魯春秋」﹕『煌言以其師領前鋒﹐開府蕪湖。傳檄千里﹐上印者三十有七。時艎艅大小八千餘號﹐大將張茂之總五軍。令嚴﹐掠一黍者死。斷鎭江鐵索﹐城中擲帽與堞齊﹔市肆不驚﹐商旅如故』。「北徵錄」﹕『己亥仲夏﹐延平以余練習江上形勢﹐推余前驅。抵崇明﹐余謂延平﹕「崇沙乃江海門戶﹐懸洲可守﹔不若先定之爲老營」。不聽。旣濟江﹐議首取瓜步。時金﹑焦間鐵索橫江﹐夾岸置西洋大炮數百位。延平囑余領水軍先陸師入﹐遂揚帆逆流而上。次炮口﹐風急流迅不得前﹐諸艘且進且卻﹔兩岸炮彈如雨﹐水軍傷矢石者骨飛肉舞。余叱舟人鼓棹逆入金山﹐得入僅十七舟﹐而本轄則十三。次早﹐師克瓜城。延平欲直取石頭﹐余以潤州實長江門戶﹐力贊濟師鐵甕。延平慮援騎朝發夕至﹔余謂「何不遣舟師先搗觀音門」﹖延平意悟﹐屬余督水軍往﹐約直達蕪湖。時江潮縮朒﹐水下如駛﹐易沙船牽挽而前。未至儀眞十五里﹐吏民遮道來歸。舟次六合﹐得報六月二十四日復潤州。余計潤州旣下﹐由陸逐北﹐𨿽步卒皆鐵鎧難疾趨﹐五日亦當達石頭城下﹔卽致書張茂之謂﹕「兵貴神速﹐水道進師遲絀﹐非策」。余恐後期﹐晝夜兼程﹐抵觀音門﹐乃六月二十八日也。艤棹兩宿﹐戰船無一至。乃發輕舟數十﹐先上蕪湖﹔而身爲殿﹐泊浦口。七月朔﹐戰不利﹐忽一航至﹐則轄下犁艚也﹔乘之復戰﹐後繼至﹐﹝虜﹞始去而日已曛矣。詰旦﹐整師前進﹔部曲馳報﹐江浦已破。捷聞﹐延平止余毋往蕪關﹐且扼浦口撫江邑﹔此七月初四日事也。翌日﹐延平亦抵七里洲﹐商取建康﹔而余所遣先往蕪湖諸將捷書至矣。延平謂余﹕「蕪城尢上游門戶」﹔促余旋發。七日抵蕪城﹐傳檄諸郡邑﹐江南﹑北相率來歸者府四﹑州三﹑縣二十四焉』。按是時公所部義從凡六千人﹝見徐孚遠所撰「奇零艸序」﹞。

七月﹐大軍破成功於江寧﹐誅其將甘輝﹑余新﹝「魯春秋」作日新﹞﹑洪復等﹔成功遁﹝「魯春秋」﹕『海師戰桃灣﹐不利。甘輝營被劫﹐大戰石灰山﹐復敗績﹔失萬人﹐沿江數百里舟師咸去』。「廣陽雜記」﹕『賜姓攻南京﹐余新爲梁化鳳所愚﹐遂不爲備。值其壽日﹐開神策門攻之﹔余新﹑甘輝﹑洪復皆成擒。余新跪請﹐甘輝不屈死﹐洪復罵而死。復﹐泉州同安人。丰姿如婦人﹐而勇冠三軍。賜姓攻漳州﹐值劫營﹐失思文所賜七印﹔復獨騎自敵後入營中﹐挾印囊走。追者至﹐發三矢﹐連斃三人﹐以印反命』。「魯春秋」﹕『旣執甘輝﹐責輝勸降成功﹐酬大爵﹔輝傲睨曰「國姓父不能奪國姓﹐乃仗輝﹖且輝亦安肯勸國姓也」﹗請速死﹐無他言。怒叱日新﹕「丈夫得死所﹐濡忍何爲」』﹞。公猶在蕪湖﹐江南﹑江西總督郎廷佐等遺書招公﹐公峻詞拒之﹝公與郎總督書略曰﹕『夫揣摩利鈍﹑指畫興衰﹐庸夫聽之或爲色變﹔而忠貞之士則不然。如僕將略原非所長﹐止以讀書知大義﹔左袒一呼﹐甲盾山立。區區此志﹐以濟則藉君之靈﹐不濟則全臣之節。故不惜憑陵風濤之中﹑縱橫鋒鏑之下﹐迄今逾一紀矣。同仇漸廣﹐晚節彌堅﹔此忠臣義士得志之秋也。卽不然﹐謝良平竹帛﹑抗黃綺衣冠﹐亦之死靡它﹔豈復浮詞曲說足動其心哉﹖乃執事儼然以書進﹐似以僕爲可利鈍﹑興衰動者。虎倀戒途﹑雁奴伺夜﹐固無足怪。來書溫潤﹐諒執事非憒憒者﹐遂附數行以復。斬使焚書﹐適足以見不廣﹔僕亦不爲也』。按公是書﹐集中編年戊戌﹔據「北徵錄」則在己亥入蕪湖後﹐「上魯監國啟」亦及此事。全氏「神道碑銘」書『戊戌﹐江督郎廷佐以書招公﹐公峻詞拒之』﹔凡兩見。按「江南通誌」﹕『順治四年﹐設總督﹐轄江南﹑江西﹑河南三省。六年以後﹐總督不轄河南。「會典」﹕「九年﹐總督又移駐南昌﹐亦稱江西總督。未幾﹐復歸江寧」。郎公以十一年任江西巡撫﹐十三年授總督』。戊戌爲順治十五年﹐公方與延平入東甌﹐舟覆復退翁洲﹐未踰浙境﹔郎公爲江南﹑江西總督﹐已越疆涉海貽書勸降﹐疑非事實。集中編年傳寫易訛﹐或系後人據書中「逾一紀」之文而攺之﹔不知戊戌以後﹐皆得言「逾」也。玆從「北徵錄」﹐仍系是年﹞﹔旣知成功全師入海﹐援絕路阻﹐遂棄舟登岸﹐潛行山谷﹐復歸臨亹﹝「北徵錄」﹕『余之按蕪也﹐兵不滿千﹑船不盈百﹔惟以先聲號召大義﹐江﹑楚﹑魯﹑衛豪傑多詣軍門受約束。余相度形勢﹐一軍出溧陽﹐窺廣徳﹔一軍鎭池郡﹐扼上游﹔一軍拔和陽﹐固采石﹔一軍入寧國﹐偪新安。身往來姑熟間﹐名爲駐節鳩玆﹐實席不暇暖。正思直取九江﹐然延平軍圍石頭城者已半月﹔余聞之上書﹐大略謂﹕「頓兵堅城﹐師老易生他變」。無何﹐石頭師挫﹐時余在寧國府﹐報至﹐遽返蕪湖﹔已七月二十九日矣。初意﹕石頭師卽挫﹐未必遽登舟﹔卽登舟﹐未必遽揚帆﹔卽揚帆﹐必且守鎭江。故彈壓上游﹐不少退。而郎廷佐﹑哈哈木﹑管效忠等遺書相招﹐余峻詞答之﹔又遣兵復取太平。然江上下音信阻絕﹐余遣一僧賫帛書由間道款延平﹐乞益百艘相助﹔詎意延平不但捨石頭去﹐且棄鐵甕行矣。余欲據城邑﹐念援絕勢孤﹐終能不守﹔余名則成﹐士民何辜﹖欲衝突出江﹐池州守兵又未集﹔因部勒全軍﹐指繁昌。池兵亦至﹐共議以艨艟竟趨鄱陽﹔乃決計西上。八月初七日﹐次銅陵﹔一軍將抵烏沙峽﹐後隊尙維三山。與楚船相值﹐余橫流奮擊﹐沈其四船﹐溺死無算﹔以天暮停舟。夜半﹐楚船遁下流﹐炮聲轟然。轄下兵誤爲劫營﹐起帆解纜﹐一時驚散﹔或轉蕪湖﹑或入焦湖﹐西江之役已成畫餅。余進退維谷﹐遂沈巨艦江中﹐易沙船至無爲州﹔擬走焦湖﹐聚散亡。適英﹑霍山寨義士來說﹕「焦湖冬涸﹐不若入山寨可持久」。因焚舟﹐提師登岸。至桐城黃金弸﹐選銳騎馳擊﹐奪馬數十﹐由奇嶺進山。十七日﹐已入霍山界。陽山寨在咫尺﹐先以書通褚良甫﹐堅不納。移札東溪嶺﹐思走英山將軍寨﹔將士疲甚﹐余彊起披衣行。占四課﹐俱空陷﹔因申令詰朝早發。余率騎兵前驅﹐而追騎躡後﹔方踰嶺﹐後軍報奄至﹐士卒竄山谷中。余左右止二十餘騎﹐步卒不滿百﹔勒馬髙坡﹐後軍已截斷﹐首尾不能顧。余念鬥死無名﹐單騎突圍走﹐止一童攜印相隨。去稍遠﹐牙門將逃而復返﹐呼之偕行。三人紆回山岡間﹐迷失道﹔土人導余乘月行夜﹐走七十里﹐望門謀朝炊。主人問所從來﹖導者答余爲館師﹑余將則賈客﹐皆以兵難避﹐導爲送往。進一匕﹐復行。塗遇散兵十許﹐見余驚喜﹐欲相勞苦﹔導者恐駭耳目﹐余亦躡導疾走﹐村中豪傑竟相遮問。導者謂事露﹐不反顧﹔袱被亦負之而趨。余旣失道復失導﹐傾所有分贈諸人﹐稍稍解去﹔視其中貌厚者俾導行﹐其人姓胡﹐昆季三人。是日﹐行三十里宿﹔逆旅主人﹐胡族屬也。胡之季猝至﹐招兄耳語﹔卻入語余曰「君自海上來」﹖余曰「然。爾何從知之」﹖胡曰「君在村中﹐不見十數人過我門乎﹖余季問之﹐知君亦海上人也。恐吾導不力﹐所以來耳」。胡之老人爲餘言「此村向年亦舉旗﹐卒不成﹔今莫敢動」。余謀所向﹐僉云「當從安慶渡江」。余憶舊時賓從歙人朱君﹐變姓名賣藥髙河埠。至髙河﹐朱君他往未返。市人見童子之問朱君也﹐蹤迹之﹔得朱君友徐某﹑金某陰左右余﹐令密友何某伴余由樅陽出江。抵張家灘登岸﹐金與徐別從安慶來會。灘屬池之東流﹐徐之兄賣藥於村中﹐故問津焉。於是由建徳﹑祁門山中走休寧﹔余復病瘧﹐扶疾而行。冒險奔馳﹐道路以目。將次祁門﹐江右義旅陳九思屯朱橋鎭。賴導皆歙人﹐得無他。計程兩日﹐抵休邑。未至三捨﹐聞兵阻﹐不得入﹐止郭外招提。乘間抵城中﹐寓徐諸父家。其諸父善岐黃﹐有隱君子風﹐盛治具。然亦謂余館師﹐與其猶子善﹔不知爲余也。兵退﹐買棹嚴陵﹔過新安亭﹐達街口﹐邏卒登舟見余﹐持之急﹔徐起與哄﹐事得解。解維過淳安﹐已入浙矣。會省符插民艇﹐載兵絕浮梁﹔餘船藏他港﹐卒爲插去。乃迂道走遂安﹐達嚴郡﹐計山行無恐。後自婺之東﹑義﹐出天臺﹐以赴海壖﹔鳥道羊腸﹐較徽州更甚。時余將已令取道於杭﹐而金﹑徐諸人皆不諳浙道裏﹔向者導導余﹐玆則余導導﹐然余實茫然問途。已經得至海濱﹐居人咸來問訊﹔遠近哄然﹐知余得生還矣』。「魯春秋」﹕『煌言師不統於鄭﹐自請先登﹐以是深入﹔成功不爲聲援﹐急全師去。煌言不得退﹐提殘校入霍山界。歷險巇衝擊﹐死散殆盡﹔至棄騎﹐僞爲失路賈﹐往往得故義健曲護之。蓋是時中原婦豎﹐無不知大司馬煌言忠者』﹞。

是年﹐桂王遙授公東閣大學士﹐兼官如故﹝「魯春秋」﹕『秋﹐桂王遙敕仍魯王監國﹐駐澎湖﹔晉煌言東閣大學士﹐兼原官』﹞。

冬﹐築長亭鄕海塘﹝公「山頭重築海塘碑記」略曰﹕『臺之緱城﹐枕山負海﹔東鄙﹐卽尾閭也。有鄕名長亭﹐吞吐潮汐﹐民居與魚鱉爲鄰。而地脈湧出﹐贅附一沙﹐與龍山對峙﹐號山頭﹔實沮如場也。後馮﹑袁諸姓卜築於此﹐爲澮以瀦山泉﹑爲塘以扞海潮﹐而族始盛。其俗﹕樹藝之外﹐皆魚鹽爲業﹔久之亦遂殷阜。國家盛時﹐海波不揚﹐邑多賢長吏﹔濱海丸封﹐尢鮮戎馬驛騷。故上農以力田舉科﹑蛋戶以网罟牢盆著姓氏﹕家禮樂而戶詩書﹐蓋彬彬乎盛哉﹗但邑居介山海間﹐田阻山則多磽﹐恆苦暵﹔田阻海則多咸﹐恆苦潮。於是鄕之人聚族而謀﹐伐木畚土隆其地﹑復其障﹔微﹝但﹞滄海﹝一變﹞爲桑田﹐卽瀉鹵胥化﹝爲﹞膏腴矣。十餘年來﹐義旌徧海﹐戎服繁興﹐民力用是益殫﹔家室不保﹐遑問封表﹖由是沈潦內潰﹑洪濤外嚙﹐向之膏腴仍歸瀉鹵﹑桑田亦幾爲滄海矣。余自乙酋飄泊海曲﹐近復鞠旅於緱城外島。聞之愴然曰「民事寧可緩乎」﹗乃出金五十爲倡﹐鳩工經始﹔義士馮某等爲之醵金錢﹑聚土木﹐以虔其事。大抵富者輸財﹑貧者輸力﹐靡不奔走恐後。因就故址增新防﹐埤者崇之﹑圯者累之﹑闕者修之﹑薄者丰之。自冬䢐春﹐蓋三閱月而工竣。慮人情之易媮也﹐申約﹕以今時捐財之多寡﹐爲他日授田之廣狹﹔亦可爲計及久遠者矣』。公「新安溪行」詩﹕『曲曲溪流曲曲山﹐靑峯千折水千灣﹔山亭擁霧遙疑塔﹐水碓舂云巧作關。越榜下灘雙槳捷﹐吳鹽到界一帆閒。欲看兩岸楓林葉﹐似送離愁照客顏』。「浮蹤同邱含山感賦」詩﹕『蕭瑟干戈事﹐浮蹤已似萍﹔半牀畱破席﹐一室欠疏欞。霜月窺人白﹐漁燈入夜靑。天涯知己在﹐猶自嘆零丁』﹞。

時大吏已籍公家﹐夫人董氏及子萬祺逮系鎭江﹝公有「代內人獄中有寄」詩﹕『國破已飲泣﹐家破復間關。自君之出矣﹐妾嫠君亦鰥﹔兒女𨿽有情﹐不在別離間。上堂潔脯脡﹐下堂代斑斕﹔知君驅汗馬﹐豈敢怨紅顏﹗夷官張羅网﹐忠義委艸菅。奄忽大椿謝﹐君滯滄海灣﹔兀然生死魂﹐並作蛟珠潸。君行寶膚髮﹐奔跣安所還﹔妾自感百罹﹐飛蓬在雙鬟。衰門旣零落﹐空閨誰貞艱﹗哀哉井臼婦﹐終歲困犴狴﹔非不輕微生﹐將雛實且孱。圜扉滋味惡﹐燐靑碧血殷。古稱東海婦﹐嚴霜暑露斑﹔天胡嘗夢夢﹐莫辧玦與環﹗如何貫索星﹐獨照望夫山﹗視彼摩笄峯﹐髙名良可攀。難將妾巾幗﹐來佐君羽綸﹔報君還祝君﹐旗常樹人寰』﹗又「擬答內子獄中有寄」﹕『盛年不惜別﹐客久始懷慚。我非蓬蒿人﹐江湖遂屢淹﹔況復避豺虎﹐誰能解徵衫。孤雁自西來﹐仿佛墜書函﹔書中寄珍重﹐書外淚重緘。恍見閨中秀﹐吞聲圍素縑﹔卿今陷虎穴﹐雙魚何從探﹗珊珊魂魄來﹐關河諒非諳。棘林魑魅鄕﹐骨肉各生嫌﹔徲子亦囊頭﹐狼狽形影兼。憶我初行役﹐兵戈未解嚴﹔馳驅悲九折﹐輾轉歲華添。白雲空繚繞﹐長此傷烏銜﹔水鷗𨿽忘機﹐安得此鶼鶼﹗名教自束躬﹐柔情非所耽﹔憐卿持門戶﹐鼎俎心已甘﹗丰獄有埋劍﹐紫气若煙炎。莫邪獨淹抑﹐幹將慘不銛﹔神物庶終合﹐造化焉能殲﹗生當挽鹿車﹐死當駕雲驂』﹞。

順治十七年﹝庚子﹞﹐四十一歲。

公在臨亹﹝是年﹐公有「上魯監國啟」。略曰﹕『臣萬里孤蹤﹐一軍特立﹔又懼旁疑他妒﹐未敢輕達封章。己亥夏﹐於東甌晤錦衣指揮陳貴﹐曾附疏轉達。豈意陳貴隨■﹝舟宗﹞北上﹐因南師挫衄﹐流落江上﹔聞今已往山東。臣自入長江﹐直奪鎭江炮口﹐傳檄而下三十餘城﹐駐札蕪湖﹐水陸兵至萬餘﹔豈意藩師潰於金陵﹐倉卒南旋。臣之孤軍﹐竟陷重地﹔虜酋百計阻絕歸路﹐貽書招誘。遂焚舟登陸﹐提三千餘眾轉戰千里﹑相持二十七日﹐終以勢孤援絕﹐士卒罷敗﹔臣單騎突陣﹐竄伏山谷中。由間道徒步二千餘里﹐賴義士挾衛﹐始得生還海上。然志猶未已﹐力圖收燼﹐散亡漸集﹔柰囊空斧傾﹐力不如必。倘浙海決不可支﹐亦當南帆一覲。昨差官自思明州回﹐始知移蹕金門之信。遵養時晦尙無其地﹐是臣所爲日夕旁皇者也。臣垂翅之餘﹐百事艱難﹔芹曝之獻﹐容俟後期。錦衣張士魁﹑楊澄亦經患難﹐俱得生全﹔現在臣營﹐合並具報』。「得朱子成書」詩﹕『書來惜分手﹐正憶皖城秋。入海仍精衛﹐還山尙蒯緱。參差非恨事﹐倉卒少良謀。異日傳「心史」﹐孤忠冀見收』﹗按子成﹐疑卽髙河賣藥朱君字。又「重過桃渚」詩﹕『一棹天臺依舊迷﹐重來秋爽足攀躋﹔苔衣糝糝須偏美﹐石磴鱗鱗齒未齊。夢到赤城霞气近﹐感深滄海水聲低。臨流空作桃花想﹐愧煞仙源是武溪』﹗「復屯臨亹」詩﹕『十年兵甲滿滄洲﹐此日回戈又上游﹔人去鹿場仍舊迹﹐秋髙蟹浦足晨羞。空山餓犬聲如豹﹐失路窮黎狀似鳩。自笑經營何太拙﹐誤將島嶼作並州』﹞﹗

順治十八年﹝辛丑﹞﹐四十二歲。

公引軍入閩﹐次沙關﹝「神道碑銘」﹞。時成功取臺灣﹐公遣參軍羅子木致書阻之﹔成功不聽﹝公與成書書略曰﹕『舉大事者﹐先在人和﹔立大業者﹐尢在地利。故晉武以獨斷而平吳﹐苻堅又以獨斷而敗於晉﹔尉陀以僻處而據粵﹐劉禪又以僻處而亡於魏﹕則人和地利﹐審之不可不精也。殿下東寧之役﹐豈誠謂外島可以創業開基﹐不過欲安插文武將吏家室無內顧憂﹐庶得專意恢剿。但自古未聞以輜重眷屬置之外夷﹐而後經營中原者。或謂女直起於沙漠﹐我何不可起於島嶼﹖不知女直原生長窮荒﹐適彼樂郊﹐悅以犯難﹐人忘其死。若以中國師徒委之波濤浩渺之中﹑拘之風土狉榛之地﹐眞乃入於幽谷。其間感離﹑恨別﹑思歸﹑苦窮種種情懷﹐皆足以墜士气而頓軍威﹔況欲其用命於矢石﹑攺業於耰鋤﹐胡可得也﹗玆歷暑䢐寒﹐攻圍未下﹔無他﹐人和乖而地利失也。誠能因將士思歸﹑乘士民思亂﹐回旗北指﹐百萬雄師可得﹑百十名城可取矣﹔又何必與紅夷較雌雄於海外哉﹗況大明之倚重於殿下者﹐以殿下能雪恥復仇也﹔區區臺灣﹐何與於赤縣神州﹖而暴師半載﹐使壯士塗肝腦於火輪﹑宿將碎肢體於沙磧﹐生旣非智﹑死亦非忠﹐大可惜矣﹗思明一塊土﹐何啻桐江一絲系漢九鼎﹗今守禦單弱﹐兼聞紅夷乞師﹐萬一乘虛窺伺﹐勝負未可知也。夫思明者﹐根柢也﹔臺灣者﹐枝葉也。無思明是無根柢矣﹐安能有枝葉乎﹖此時進退失據﹐噬臍何及﹗古人云「寧進一寸死﹐無退一寸生」。使殿下奄有臺灣﹐亦不免於退步﹔孰若早返思明﹐別圖所進哉﹗昔年長江之役﹐𨿽敗猶榮﹔倘尋徐福之行蹤﹑思盧敖之故迹﹐縱偸安一時﹐必詒譏千古。觀史載陳宜中﹑張世傑兩人褒貶﹐可爲明鹽。夫虯髯一劇﹐祗是傳奇濫說﹔豈眞有扶余足王乎﹗若箕子之君朝鮮﹐又非可語於今日也』。公是年有「感事」四首﹔句云﹕『篳路曾無異﹐桃源恐不同』﹔『童女三千笑﹐孤兒五百嗔』﹔『鳩居初得計﹐蛋市轉生疑』﹕蓋爲成功作也﹞。

滇中事急﹐公復艸疏遣職方郎中吳鉏南訪﹐兼會師鄖陽﹐謀救滇﹝「神道碑銘」﹕『公孤軍裵回兩島﹐滇中事急﹐成功方得臺灣不能行﹔乃遣職方郎中吳鉏挾帛書﹐間道入鄖陽山中﹐欲說十三家之軍﹐使撓楚以救滇』。公「陳南北機宜疏」略曰﹕『臣本書生﹐遭逢多難﹔自經倡議﹐十有六年。𨿽棲山橫海﹐備嘗艱苦﹐而恢復未奏﹐但覺有罪之當誅﹑實無功之足錄。蒙主上綸綍頻頒﹐節鉞謬寄﹔臣感極生慚﹐憤極思奮。故於己亥五月﹐隨臣成功直搗長江﹔分道疾馳﹐孤軍深入。不意金陵挫衄﹐倉卒班師。臣念上游父老夾道遮畱﹐奮不顧身﹔持戰兩旬﹐援絕勢孤﹐遂至潰敗。臣突圍間行﹐始得完節而返。復蒙主上遣監臣劉之淸賫到專敕一道﹐時臣方收燼於浙﹐而使臣又停橈於閩﹐未獲具疏陳謝﹔至今悚仄﹗數年之間﹐遠邇聽聞﹐久不知天南確信。事機得失﹐關系非輕﹔玆以職方郎中臣吳鉏不憚萬里間關﹐願得陛陳大計。特具本附奏』。公有「送吳佩遠職方南訪行在兼會師鄖陽」詩﹔其三曰﹕『鄖江稱斗絕﹐咫尺向夔門。云棧淩霄起﹐旌旗插壁屯。金貂皆上將﹐鐵馬足中原。一見隨何檄﹐還應報國恩』﹗「譜」注﹕『桂王己亥入緬﹐至是三年﹐李定國連戰不利。公集中送吳職方﹑黎大行﹐皆海上使探消息者。其冬﹐緬人獻王﹔明年至滇遇害。是時定國諸軍皆在徼外﹐安得有會師之舉﹖按流賊郝永忠等反正﹐北保湖南﹑巴東之間﹔時有李來亨﹑劉體仁等十三家﹐分據興山﹑巫山﹑房山﹑施州﹑均州﹑涪州﹐聲勢相倚﹐所謂鄖陽之師者也。後都禦史洪育鰲總督湘南諸軍事﹐桂王駐安隆﹔疏言「十三家抗險據衝﹐觀釁而動﹔楚﹑蜀𨿽失﹐未有貳志。若有徵行﹐可以兵應」。蓋海上諸公之計﹐謀結鄖師以抒滇患﹐出於無可柰何﹔事𨿽不成﹐亦可憫也。諸野史皆不載﹐賴閣部詩得以考見』。又曰﹕『鄖師𨿽與桂王連和﹐別奉韓本鉉爲主﹐攺元定武﹔移書序長幼﹐不稱臣。滇平﹐陜西總督李國英以七將軍出湖南分討﹐諸寨據險拒守。癸卯﹐來亨以疾困甚﹐合諸寨力斗四晝夜﹐國英大挫。甲辰﹐巫山不守﹐育鰲死之﹔諸寨繼破﹐韓不終』。按吳佩遠名祖錫﹐嘉善人﹔與於復社。全氏「吳職方傳」﹕『別號稽田。晚年亡命﹐更名鉏』﹞。

康熙元年﹝壬寅﹞﹐四十三歲。

公還軍臨亹﹝「神道碑銘」﹞。按公「復曹監軍從龍書」曰﹕『弟棲遲沙關幾三月矣。金盡粟空﹐誰能爲景升﹑仲謀者﹖只得仍圖北返。兩番鼓棹﹐又以石尢畱滯。今春風至矣﹐決計回浙﹐亦旦晚間事。弟非不知兵力單極﹐況二阮﹑一陳俱徘徊閩境﹐則聲勢更微。然弟以爲寧進寸﹑毋退尺﹐寧玉碎﹑毋瓦全﹔其素志然也。但不知果能自存否﹗近有小詠云「虯髯定擬浮家去﹐鴈足空傳屬國還」﹔又云「平沙一旅眞孤掌﹐可有天戈靈武間」﹖感慨系之矣』﹞。

時滇中已平。夏五月﹐成功卒於臺灣。公三上書魯監國﹐不克行﹝公書一言﹕『春來閱邸鈔﹐知去年十一月緬夷內變﹐道虜入緬﹔致我永曆皇帝蒙塵﹐扈從宗室﹑官員無一得免﹐惟吉王自縊以殉﹐李定國入海﹑白文選亦遁深山。臣聞變之日﹐猶謂狡虜詐傳﹐疑信參半。及四月中旬﹐聞官眷竟從鎭江北轅矣。臣以爲延平藩當伸大義﹐而至今寂寂。道路謠傳﹐又有「子弄父兵」之事。臣終夜旁皇﹐恐孤島孤軍難以持久﹔況復加以他故﹐譬尫羸之疾﹐胸胃轉增雜病﹐其能久乎﹖只今﹝虜﹞遣招撫於浙﹑閩﹑廣每省二人﹐以解散海上。若不及早經營﹐則報韓之士气漸衰﹑思漢之人情將輟﹔臣惟有致命﹐以了生平。所惓惓者﹐主上羈旅島嶼﹐不獨與閩人休戚相關﹐且與閩海存亡相倚﹔計閩勳鎭正在危疑﹐不若急用收羅之術﹐以爲擁衛之資。此非欲徼福也﹐免禍亦宜然﹔卽未暇雪恥也﹐圖存亦宜然。伏乞密與寧靖王及諸搢紳謀之﹐發憤爲雄﹐以慰遐邇』﹗二言﹕『臣違顏以來﹐忽經十載﹔百折千回﹐壯心未已。原非動念勳名﹐特以越國義旅﹑魯邸侍從﹐止臣一人尙在軍次﹔𨿽乖哭庭之志﹐尙圖掃境之功。以主上養晦﹐潛躍宜權。區區之情﹐盟之幽腑。何期行闕洊染胡氛﹐攀髯莫逮﹔延平忽捐賓客﹐秉鉞無人﹗臣以孤軍孑處荒壤﹐又無蟻子之援﹔日夜枕戈﹐與死爲鄰﹐亦以死自誓。若輕爲移蹕﹐則風鶴頻驚﹔仍棲浯島﹐竊恐號召旣遠﹐復與臣呼喚不靈。乞與諸搢紳﹑勳鎭熟籌妙策﹐或揚帆海山﹑或保據沙關﹐結納忠義以絕窺伺』。三言﹕『去冬緬甸之變﹐君亡臣死﹐天下已無復有明室矣﹗海上猶存一綫﹐眞乃天畱碩果。顧島上勳貴罔識「春秋」大義﹐臣實兵微將寡﹑餉匱糧窮﹐見宗國之亡而不能救﹑幸舊主之在而不能扶﹐中夜椎心﹐淚盡繼血。但得南國首爲推戴﹐臣敢勿協力扈從。恭進膳銀﹐差官賫獻』﹞。秋九月﹐監國魯王卒於金門﹝「神道碑銘」作『冬十一月﹐魯王薨於臺』。「譜」言魯王卒於甲辰﹐以公祭表有『十九年旄節』語爲證﹔皆誤。按魯王以甲申襲封﹐至壬寅正十九年。「冬」字或艸書「九月」二字之誤﹔「十一月」則「十七日」三字﹐因「冬」而攺。當時紀載﹐傳寫魚虎﹐往往有此。惟全氏「畫像記」亦云甲辰卒﹐與碑不合。此當從左尹書﹞。

是年﹐朝命招撫使﹝按公「上魯監國第一書」﹕『是時招撫使每省二人』。在閩中則一爲洪文襄承疇﹑一爲洪熙允﹐見林氏時對「記鄭芝龍事」﹔浙中招撫﹐據盧氏宜述公答招撫書署爲「答嶽招撫﹑王兵道﹑趙督院書」。全氏「神道碑銘」又書「招撫使王公」﹐皆不著其名。疑浙中二招撫﹐一爲嶽公﹔王兵道則巡海道王公爾祿兼任其事。爾祿﹐湖北黃陂人﹔明進士。「浙江通誌」﹕『順治六年﹐爾祿已任巡海道』。公前與書﹐有「足下爲昭代巍科」語﹐必其人也。至康熙六年﹐海上事靖﹐缺亦裁矣。嶽公無考。又是時分守寧紹臺道有王廷璧﹐河南祥符人﹔然守道無「兵備」﹐不當稱「兵道」也﹞與浙江總督趙廷臣帛書招公﹔公答書凡一千七百七十餘言﹐終不屈﹝公有「聞族屬被逮﹐且以告密波累親朋」作﹕『宗國旣飄搖﹐家門遂顚覆﹔感此多難生﹐欲泣不成哭。我生實數奇﹐乾坤方百六﹔猰貐滿中原﹐赤靈社已屋。逋臣骨可麋﹐豈敢惜拏戮﹗所悲諸父行﹐斑白櫻三木。女兒與所天﹐株連遭拲梏﹕幸或作流人﹐否亦登鬼籙。徲子竟何辜﹐十載尙淹獄﹔仳離有寡妻﹐墨幪兼緇幗。國亡家亦亡﹐我固甘湛族。邇聞告密風﹐舊遊復被錄﹔白虹慘欲垂﹐黃金貧莫贖。天地豈不寬﹐誰念忠義屬﹖惟應千秋名﹐芬芳追王蠋。破涕慰親朋﹐安知此非福』﹞。

先是﹐公自編所作詩爲「奇零艸」。至是﹐復編其文曰「冰槎集」﹝公「冰槎集引」曰﹕『嗚呼﹗此予槎上作也。昔之乘槎者﹐或爲客星而入犯斗﹑或入女宿而得支機﹔故至今羨爲勝事。余獨不然。浮蹤浪迹﹐當淒霰嚴霜﹐不得已而棲托靈槎﹔筆墨所及﹐率成冰聲。則是槎非貫月也﹐亦非掛星也。而玆集所存﹐又皆予晚節所作﹐於是以「冰槎」名。嗟乎﹗水澤腹堅﹐天心盡見﹔乃從淩陰千尺間而欲論列古今﹑辧正夷夏﹐不失君臣﹑父子﹑朋友之倫﹐不其難哉﹗異日者東風解凍﹐尙有想見此槎中人而興嘆者否﹖歲在壬寅菊月朔﹐張煌言自識』﹞。

康熙二年﹝癸卯﹞﹐四十四歲。

公遣使入閩祭告監國﹝公「表文」有曰﹕『十九年之旄節﹐爲國不殊﹔廿四郡之鼓鉦﹐平原無恙。恨哭庭而未效﹐嗟掃墓以何時﹖投璧還秦﹐早慚狐偃﹔扁舟去越﹐敢學鴟夷』﹗又曰﹕『穆王馭駿以來歸﹐已孤此願﹔望帝化鵑而猶在﹐莫慰餘思』﹞。

時大軍已克思明﹐島師散盡﹝「魯春秋」﹕『和蘭內附﹐合攻思明﹔思明敗﹐而金門﹑臨亹﹑牛頭門﹑楚山﹑玉環山諸島師皆解』。按公詩有「甌行志慨」三首﹐「譜」疑指溫州事﹐又疑爲鄭經作﹔皆非也。「魯春秋」言﹕『思明敗﹐諸島多內款受職。周全斌先殺馬得功﹐兵敗亦降』。詩中『苦口吾同澤﹐甘心彼喪名』﹔謂成功父子也。『吹笳悲自壯﹐擊築和誰親』﹔謂無同調也。『行矣河梁別﹐翻爲送隴西』﹔謂解甲諸人也。『冰雪寒孤膽﹐風雲怯病蹄﹔玉關𨿽咫尺﹐敢復望芝泥』﹔謂終不可爲也。當在是年作﹞。

康熙三年﹝甲辰﹞﹐四十五歲。

夏六月﹐公散軍居懸嶴﹝「魯春秋」作花澳﹔一作「範」﹞。

七月﹐提督張傑執公﹝「神道碑銘」﹕『提督張傑募公故校﹐使居補陀爲僧以伺公。會公告糴舟至﹐不之忌也﹔故校出刀脇之﹐其將赴水死。又擊殺數人﹐最後乃告之。以夜半出山背﹐攀藤入﹔暗中執公﹐並羅子木﹑侍者楊冠玉﹑舟子三人﹕七月十七日也。十九日公至﹐傑以轎迎之﹔方巾葛衣而入』。「魯春秋」﹕『是月二十有三日﹐煌言令裨將吳國華哨探至陶家尖。會寧波人孫惟法伺得之﹐國華被創投水死。舟子林姓者﹐至死不言。一火者導之﹐執煌言及監紀羅綸字子木﹑勇士葉云﹑門者冠玉並二持槊者。煌言素袍朱履就道』。按無名氏「錄遺集記言」云﹝張美翊案曰﹕此髙斗權廢翁所記﹞﹕『甲辰七月望後八日﹐有客來告蒼水張公被執至矣。予亟往覘之﹔見公方巾葛袍﹐直立牙門外﹐神色自若。左右令公從角門進﹐公不動﹔傑知之﹐令啟中門延公入上坐』。此云望後八日﹐則二十三日爲公至郡之日﹐可信也。懸嶴居海中﹐不能朝發夕至﹔公以十七日被執﹐二十三日至郡﹐非十九日。左尹書「二十三日執公」﹐又誤以至郡日爲被執﹔傳聞不若親見也。全氏書「同執者三人」﹐左尹則書「五人」﹔裨將及舟子﹑故校姓氏﹐全氏不詳﹐左尹則著之。「記言」從死者﹐僅舉客羅子木及童子二人。鈕琇「觚剩」同﹔「子木」作「自牧」。趙世安「仁和縣誌」則云﹕『客羅子木﹑僕楊冠玉等五人』。徐逢吉「淸波雜誌」載﹕『從死二人』﹔「注」﹕『皂隸葉云﹑侍者冠玉』﹐無羅子木。子木﹐溧陽人﹔本名綸﹐以字行。公「羅子木詩序」曰﹕『師指瀨水﹐羅生謁余江上﹐陳山川形勢﹔余以淸河客擬之。然竟引去﹔曰「親在﹐身未敢許人也」。余揚舲西上﹐聞羅生應延平招﹐從其族父軍﹐將往吳會。延平師潰﹐踉蹌掛帆﹔又聞羅生涕泣遮說﹐不肯畱﹐遂隨軍道江入海。未幾﹐舟次三山﹐猝遇﹝虜﹞鏖戰﹐思以死衛父﹔格鬥逾時﹐矢集鎧如蝟﹐墜水得生﹐而父就縛以去。羅生流離滄溟﹑宛轉島嶼間﹐欲出奇計救父﹔卒不得父生死音耗。然後稅駕於予行營﹐悲涼酸楚﹐至於嘔血』。子木出處﹐具見於此。冠玉﹐鄞人﹔公鄕人子﹐故家後裔。父母死﹐從之海上。臨刑﹐當事見其幼﹐欲釋之﹔冠玉曰﹕『司馬公死於忠﹐某義不忍獨生』﹗延頸就刃﹝見無名氏撰傳﹞。又全氏「神道碑銘」﹐言公被執時﹐有王居敬﹐黃巖人﹔以計得脫。林氏時對記曰﹕『公幕客王畏齋﹐黃巖諸生﹔今披緇﹐名超遁。語予云「公被執前一日﹐夢金甲神持符﹐稱帝命召。公次早向畏齋﹐詫其兆。俄有白气一縷衝所居茅廠﹐畏齋親見之。夜半﹐蒙難」』。又公客徐允巖﹐相從最久﹔己亥入江﹐多所贊畫。延平師遁﹐公走英﹑霍﹐徐亦相從。幾以格鬥死﹔公勸之﹐祝發伏匿山中。公還海上﹐徐復來歸。﹣﹣見公所作「徐允巖詩序」﹐附記於此﹞。八月﹐以公至杭州﹝「記言」﹕『越旬日﹐檄公至省﹔傑命以四人輿公。公至城門﹐令駐輿﹔北向稽首曰「臣志畢矣」﹗復向城拜曰「某不肖﹐徒苦故鄕父老二十餘年﹐有辜屬望」。又再拜曰「自此﹐不復見張氏家廟矣」。道旁數千人﹐無不流涕』。按盧氏宜曰﹕『公少白晰﹐後乃髙顴長髯﹐嶽嶽千仞。宜家去公宅僅三﹑四十武﹐幼時猶及親公色笑﹐知之最詳﹑亦最確』﹞﹐總督趙廷臣羈公於請室﹝按「傳」云﹕『至武林﹐處於舊府』。陳景鐘「淸波小志補」云﹕『送居蕭寺』。公「上總督書」亦云﹕『羈畱旅邸﹐則未嘗置之狴犴也』。「魯春秋」﹕『煌言至武林﹐總督髙其義﹐禮延之。煌言抗賓座﹐拱手曰「昨蒙尺一﹐下及賦性拘執﹐不知悔悟﹐致煩使者」。左右進茶﹐搖手曰「從不知此味」。或覆以衣﹐必不可』。「譜」注云﹕『至省﹐總督不見﹐傳令獄中盛設帳具﹐吏卒無得失禮。司道﹑府縣以總督命﹐相繼來慰諭。閣部坐胡牀﹐但拱手﹐不起』。「神道碑銘」﹕『時部曲內附者﹐皆得來慰問﹐官吏願見者弗禁。杭人爭賂守者入見﹔或求書﹐公亦應之』。公「與趙總督書」曰﹕『昔宋臣謝枋得有云「大元制世﹐萬物維新﹔宋室孤臣﹐尙欠一死」。竊以疊山業經市隱賣卜﹐可以遠害全身﹔而元參政魏天佑必欲招致之﹐乃疊山有死無二。招之不來﹑饋之不受﹐卻聘書尙存可考而知也。卒觸天佑之怒﹐執以北去﹐疊山遂不食死﹔未嘗不嘆古人守義之堅﹑殉節之篤也。某今日南冠而縶﹐視疊山所處已自不同﹔而臺下尙欲貸其餘生﹐屢責貴屬存注有加。嗟乎﹗此固臺下褎忠錄節之盛心﹐較之天佑奚啻霄壤﹗顧某自律﹐必不因此苟延旦夕也。海思慷慨引決﹐館伴防閒嚴切﹐不克自裁﹔絕粒三日﹐迫於貴屬勸勉﹐稍稍復食。他人聞之﹐寧不以某寡廉鮮恥﹐晚節可嗤哉﹗揣臺下之意﹐不過謂某生膏斧鑕﹐始足爲忠義者之戒﹔殊不知大丈夫冰輕鼎鑊﹐慷慨從容﹐原無二義。猶記去歲華函見及某之報書﹐有「寧爲文山」之語﹐非但前讖﹔蓋齋心舉念時﹐早已辦此。至今日﹐敢有食言﹗自古廢興屢矣﹔廢興之際﹐何代無忠臣義士﹑何代無逋臣處士﹖義所當死﹐死賢於生﹔義所當生﹐生賢於死。有捨生以取義者焉﹐未聞求生以害仁者也。某之憂患過於文山﹑隱遁殆幾於疊山矣﹔被執以來﹐視死如歸。非好死而惡生也﹐亦謂得從文山﹑疊山異代同遊﹐於事畢矣。獨惜臺下經綸仁厚﹐後世不察﹐猥與張宏範﹑魏天佑比倫﹐不重可嘆息乎﹖或謂某散兵在前﹑歸隱在後﹐可以覬覦賒死。殊不知散兵者﹐憫遺民之塗炭﹔歸隱者﹐念先世之暴荒﹐謬思黃冠故里﹐負土成墳﹐然後一死﹐以明初志。何期擁兵則歲月猶存﹐解甲則旦夕莫保﹔致箕山不有安瓢﹐而潁水弗能髙枕﹗身爲累囚﹐貽笑天下﹔是某忠孝兩虧﹐死難塞責矣﹗臨難苟免﹐非我本懷﹔偸存視息﹐更何所待﹗今羈畱旅邸﹐波累賓從﹐並攖鎖鏈﹔以日爲歲﹐生不如死。伏望臺下立賜取決﹐俾某乘風馭炁﹐翺翔碧落﹐或爲明神﹑或爲厲鬼﹗是誠臺下大有造於某也。否則﹐某當追隨首陽之後塵﹐不必俟炎午之生祭﹔毋以館伴不善調制而譴及之﹐幸甚﹗幸甚』﹞。九月初七日﹐公赴市﹔口占絕命詞曰﹕『我年適五九﹐乃逢九月七﹔大廈已不支﹐成仁萬事畢』。遂受刑。子木等從死。夫人董氏﹑子萬祺﹐先公三日戮於鎭江﹝「傳」云﹕『夫人董先死』。「譜」稱『夫人董氏﹐獄中削髮爲尼﹐得免』。「魯春秋」﹕『煌言妻子久禁錢塘﹐有僧淡齋募飯活之十年﹝張美翊案曰﹕僧淡齋事﹐亦見「南雷文案」卷四「書淡齋事」﹞﹐後移獄至鎭江就法』。公「絕命詞」﹐各本互異﹕「傳」作『我年四十五﹐今朝九月七﹔含笑從文山﹐一死萬事畢』。陳景鐘「淸波小志補」作『我年四十九﹐卻逢九月七﹔大廈已不支﹐成仁事始畢』。「譜」則「乃」作「復」﹐僅一字異耳。今從「魯春秋」。按「記言」﹕『公臨刑口占絕命詞﹐令人書之﹔偶訛一字﹐不能攺正。公笑曰「他日自有知之者」』﹞。鄞故禦史紀五昌捐金﹐令公甥朱相玉購公首﹝張美翊案曰﹕紀五昌﹐字衷文﹔江上受監察禦史。事去﹐歸隱太白山麓。張司馬被執至省﹐其甥朱相玉貧不能從。侍禦資其袱被﹐且以貿首之資付之。相玉奉侍禦之教﹐得收葬於西湖﹞﹐僧超直﹝「淸波雜誌」﹕『僧問石﹐法名超直﹔鄞陳氏子。年二十餘出家﹐來錢塘。甲辰七月﹐王先生被執至武林﹐九月七日就義﹐從者二人同死。共收而瘞之南屏之原。石公與四明萬充宗﹑董巽子﹑王曰民﹑錢塘查漢中兄弟﹐並稱至好。乙卯三月﹐忽自經』。按全氏撰「碑」﹐不及超直。「淸波小志補」云﹕『王先生﹐卽蒼水﹔初時人諱言之﹐故稱「王先生」』﹞曁杭人張文嘉﹑沈橫書﹑朱錫九﹑錫蘭﹑錫旗﹑錫昌兄弟﹑鄞萬斯大收瘞於杭州南屏山荔子峯下昌化伯邵林墳西﹝按公被執後﹐有「憶西湖」作﹕『夢裏相逢西子湖﹐誰知夢裏卻饃糊﹔髙墳武穆連忠肅﹐參得新墳一座無』﹖今墓與嶽﹑於兩墓相望﹐從公志也﹞。胡湞以端溪石研背刻公姓名﹑旁及羅﹑楊姓名﹐納壙以志﹝湞字克生﹐杭人。按朱彜尊「靜志居詩話」﹕『公葬雷峯之右﹐至今有包麥飯而祭者』。梁玉繩「瞥記」﹕『乾隆壬子﹐杭人勒碑表其墓。錢廣伯「弔忠烈」一絕云「華表何年立﹐丰碑此日題﹔從教樵采者﹐不到邵墳西」。廣伯名馥﹐海寧州布衣﹔有「小學■﹝人西皿﹐上中下﹞遺稿」。嘗爲「張忠烈公墓募田說略」曰「蒼水張公就義之百十三年﹐皇帝命廷臣撰「勝朝殉節錄」﹐公得謚「忠烈」。壬子季秋﹐與同人樹碑墓上。春秋祭祀﹐居省垣者以時舉行﹐費率捐於臨期。恐久而或輟也﹐莫若同志各隨願力輸銀﹐置間田。每歲所入﹐納糧奉祭外﹐爲積累以廣祀產。則公之享祀不替﹐而祀堂﹑坊表可次第舉矣。傳曰「人之欲善﹐誰不如我」﹗好義之士﹐其樂此盛舉乎』﹗慈谿鄭勳「年譜跋」云﹕『公葬七十餘年﹐道士吳乾陽修復墓道。壬子﹐鄞萬斯大之孫福謀立石墓門﹐海寧陳鱣大書曰「皇淸賜謚忠烈明兵部尙書蒼水張公之墓」。勳等輸財設祀﹐春秋薦以蘋蘩』﹞。

●附錄二

原序一

原序二

原序三

原序四

原跋一

原跋二

原跋三

原跋四

原跋五

原跋六

原跋七

原跋八

原跋九

原跋十

原跋十一

原跋十二

原跋十三

原跋十四

○原序一

於乎﹗何天心久不定耶﹐何狎於穢徳耶﹗開辟未三百年而日月復晦蝕耶﹗明室當再興﹐著於圖籙﹐非誣也﹔其果有驗耶﹖其終不可問耶﹖漢之中圯﹐乃以舂陵之气郁然﹔而世祖名在讖緯﹐固協天人之符矣。諸葛公始出師北伐﹐而其自表曰﹕『成敗利鈍﹐非所能逆睹』﹗然其遺碑祕計﹐後世猶傳以爲神﹔則非不知也﹐知其不可爲而爲之者也。江陵淪陷﹐蕭梁遂亡﹐王子珩以一州之力聲義抗旌﹐𨿽兵敗身奔﹐益以復讎爲事﹐終不北面於陳﹔君子哀其忠焉。南宋之末﹐文信公忠貞冠江左﹐今勿論已。鄭所南悼宋國之覆﹐作一心史」錮之井中三百餘年﹐其書始出﹐書中猶然宋室中興有日也﹔然則所南生固不知宋之不復中興矣。夫興亡者天也﹐亡而復興﹑亡而不復興者亦天也。君子不恃乎天﹑亦不阻乎天﹔諸葛公所云『竭股肱之力﹐繼之以死』﹐斯乃志士之準則也。虜馬南侵﹐普天同仇﹔死忠之臣項背相接﹔於今十有八年﹐而搴旗鳩眾以俟時熙者﹐猶可指數而知。若棲遲山海﹐漢臘﹑周冠不爲羶族所羈絏﹐亦所在而有﹔豈前代所可及哉﹗

余於丁亥秋﹐始與餘同年少司馬張玄箸相見於南國﹐賦詩贈答﹑銜杯抵掌﹐無間晨夕。其時以爲中興大業﹐指顧可定。旣而玄箸與諸勳偕至南海﹐亦以爲藩竿北發﹐神州豪傑必有響應者。迨師之北入﹐登金﹑焦﹐爟火達髙皇帝園陵﹐題詩蘭若中﹐此博浪沙之一擊矣﹔屯於北海者有年。己亥之秋﹐延平王以舟師取瓜步﹐下京口而鎭之﹔玄箸自以所部義從數千人捨舟登陸﹐復姑孰﹑宣州﹑新安﹑銅陵諸郡邑﹐沿及江以北歷陽﹑皖口﹑橫江諸險要﹐大抵皆傳檄解綬﹐無堅城矣。今我師蹶於金陵城下﹐倉卒南還﹔而玄箸方經略北方﹐未之知也。及乎大勢崩潰﹐聲援莫接﹔於是幅巾芒鞋﹐混迹緇流﹐夜行晝伏﹐久之始達浙海﹐復歸行營﹐樹纛鳴角﹐散亡乃集。昔有梁將陳慶之以兵八千北伐﹐乘勝而克魏數十城﹐直據洛陽﹔其事與玄箸相類。及勢失兵熸﹐間行得達江南﹐亦與玄箸相類。蓋孤軍難久持也。然溯往迹者多偉之﹐斯亦可砭頑起懦﹐震蕩中原矣。於今又二年﹐江之南北尙爾寂寥﹔「四七」之讖﹐爲存﹑爲亡﹖玄箸𨿽復枕戈﹐將何所待以成大功﹗

近緝綴其所著詩﹐名之曰「奇零艸」﹔而問序於余。夫秉旄鉞以佐中興者﹐玄箸之志也﹔耽翰墨以畢餘年者﹐不肖遠之業也。乃輟軍務而畱意於此﹐將意謂世事汗漫﹐特以暇日勒爲成書﹐以俟後世之知也耶﹗余聞詩能窮人﹐又聞窮而後工於詩﹔今玄箸之詩﹐其气宏偉而昌髙﹑其詞贍博而英多﹐蓋明堂之圭璧﹑淸廟之賁鏞也。長離一鳴﹐世以爲瑞﹔況律呂之相宣乎﹗夫气有盛﹑有衰﹐先動於人心﹔取玄箸之詩而詠歌之﹐不特審音可比於夔﹑曠矣﹐我明之再興可以推矣﹐何必反覆前代之已事而爲憂卹哉﹗

華亭徐孚遠題於四明之西墉寓。永曆十五年﹝歲在辛丑﹞九月之望。

○原序二

尙書詩﹑古文詞﹐皆自丁亥以後﹐才筆橫溢﹑藻采繽紛﹔大略出華亭一派。明人自公安﹑竟陵狎主齊名﹐王﹑李之壇幾於扼塞。華亭陳公人中出而振之﹐顧其於王﹑李之緒言﹐稍參以神韻﹐蓋以王﹑李失之廓落也。人中爲節推於浙東行其教﹐尙書之薪傳出於此。及在海上﹐徐都禦史闇公故與人中同主社事﹐而尙書壬午齊年也﹐是以尙書之詩﹑古文詞無不與之合。𨿽然﹐尙書之集﹐日星河嶽所鐘﹑三百年元气所萃也﹔而予以藝苑之卮言﹐屑屑考其源流之自陋矣﹗嗚呼﹗古來亡國之大夫﹐其音必淒楚鬱結﹐以肖其身之所涉歷﹔蓋亦不自知其所以然者也。獨尙書之著述﹐噌吰博大﹑含鐘應呂﹐儼然承平廟堂巨手﹐一洗亡國之音。故暗公之序﹐欲以尙書所作而卜崦嵫之可復。此其故﹐良有不可解者﹗豈天地間偉人﹐固不容以常例論耶﹖當是時﹐以蠣灘鰲背爲金湯﹑以鮫人蜑戶爲丁口﹐風帆浪楫﹐窮餓零丁﹔而司隸威儀一綫未絕﹐遺臣故吏相與唱和於其間。其遇𨿽窮﹐其气自壯﹐斯其所以爲時地之所不能囿耶﹗

嗚呼﹗尙書之集﹐翁洲﹑鷺門之史事所徵也。吾聞尙書旣被執﹐籍其居無所有﹐但得箋函二大簏﹐皆中原薦紳所與往來。送入帥府﹐薦紳輩懼﹐遣說客請帥焚之﹔帥府亦恐搖人心﹐如其請﹐投之一炬。火旣息﹐有二殘冊耿耿不可爇﹔左右異而視之﹐則尙書之集也。說客因竊置懷而出﹐遂盛傳於人間。嗚呼﹗尙書之身可死﹐集不可泯。殺其身者﹐梁父﹑亢父所以成一代之純忠﹔存其集者﹐祝融﹑吳回所以呵護十九年之心气。夫孰非天之所爲哉﹗乃爲銓次﹐審定其奏疏﹑書檄諸種曰「冰槎集」﹐其古今體詩曰「奇零艸」﹑曰「采薇吟」﹐其己亥紀事曰「北徵錄」﹐共十二卷﹔附以「鄕薦經義」一卷。予又爲作「詩話」二卷﹑「年譜」一卷﹐以詳其集中贈答之人與其事云。

全祖望序。

○原序三

余得此於定海﹐命謝子大周鈔別本以歸﹔凡五﹑七言近體若干首。令久失之矣﹐聊憶其大槪爲之序以藏之。

嗚嗚﹗天地晦冥﹑風霾晝塞﹐山河失序﹐而沈星殞气於窮荒絕島之間﹐猶能時出其光焰﹐以爲有目者之悲喜而幸睹。𨿽其揜抑於一時﹐然要以俟之百世𨿽欲使之終晦焉不可得也。客爲餘言﹕公在行間無日不讀書﹐所遺集近十餘種﹐爲邏卒取去﹐或有流落人間者。此集是其甲辰以後﹐將解散部伍﹑歸隱於落迦山所作也。公自督師﹐未嘗受彊藩節制﹔及九江遁還﹐漸有掣肘﹐始邑邑不樂。而其歸隱於海南也﹐自制一稗置寺中﹐實糧其中﹔俟糧且盡死。門有兩猿守之﹔有警﹐猿必跳躍哀鳴。而間之至也﹐從後門入。旣被羈會城﹐遠近人士下及市井屠販﹑賣餅之兒﹐無不持紙素至羈所爭求翰墨﹔守卒利其金錢﹐喜爲請乞。公隨手揮灑應之﹐皆「正气歌」也﹔讀之﹐鮮不泣下者。獨士大夫家或頗畏藏其書﹐以爲不祥﹔不知父子之性根於人心﹐而徵於事業﹑發於文章﹐𨿽歷變患﹐逾不可磨滅。歷觀前代沈約撰「宋書」疑立袁粲傳﹐齊武帝曰﹕『粲﹐自是宋忠臣﹐何爲不可』﹗歐陽修不爲周韓通立傳﹐君子惜之。元聽湖南爲宋忠臣李芾建祠﹑明長陵不罪藏方孝孺書者﹐此帝王盛徳事。爲人臣子處無諱之朝﹐宜思引君當道﹐臣各爲其主﹔凡一切勝國語言﹐不足避忌。余欲稍綴拾公遺事﹐成「傳略」一卷﹐以備惇史之采﹔猶懼蒐訪未徧﹐將日就放失也﹐悲夫﹗

慈溪姜宸英西溟氏題。

○原序四

昔錢希聲先生敍「眢井心史」云﹕『吾人不可一日無此心﹐吾人不可一日有此事。夫此心﹑此事﹐初無二理。所遭者順﹐則存此心﹔所遭者逆﹐則行此心』。蓋當明季流賊犯闕﹐神州陸沈﹐烈皇帝殉國﹐起義幟於江東﹑聚兵南海﹐以至流離困苦﹐賫志而卒於海嶠。若錢先生﹐眞可謂行不媿於言也。然吾鄕同時起義先輩﹐指不勝屈。其間抱孤貞而至死不變者﹐惟獨蒼水公哉﹗

公自魯王監國﹑永曆繼統﹐局蹐行在﹐無日不以戮力中原爲念﹐以故三入長江。不幸而同仇兵衄﹐卒不能申中興之志。及天下事已全去﹐無可挽回﹐一腔熱血﹐猶崎嶇起蹶於萬死一生之間。卒至途窮南田﹐從容齒劍以還天地之正气。嗟乎﹗豈非所遭非其時乎﹖吾因有思夫海之爲海﹐誠忠義之藪耶。宋之季﹐則陸秀夫﹑張世傑諸君子奉小朝廷於海嶠﹐卒至崖山颶起﹐遂亡宋祀﹔明之季﹐惟公一人縱橫海島﹐畱漢臘者二十年。向使宋無崖山諸君子﹐則宋季乾坤亦太落莫﹔明無公﹐則明季生气遂至銷沈。公不幸而生明季﹐明季猶幸而生公﹐爲之震動於晚也。迹公之行事﹐惟宋之文山啻足相似。然信公猶有詩文垂世﹐卽「正气」一歌已足彪炳日月﹔而公可無詩文傳世乎﹖𨿽公之忠不朽﹐不必以文﹐而文自不可朽。而公凜然孤忠﹐皦如白日﹔故其文激憤而髙亮﹑沈雅而痛快﹐其詩痛而不摧﹑郁而愈壯。公之詩文﹐自可垂於天壤也。余之藏玆集﹐非僅爲吾鄕存文獻也﹔蓋將使信公不獨有詩文而長煥﹐實爲有明一代存文字﹐與「正气歌」共存千古耳。第不識他日畱傳﹐亦有如錢先生之敍「心史」如其人爲之敍否﹖

時在�第二甲辰歲季春望前七日﹐臥雪齋書﹑同裏後學五峯沈光寧題。

○原跋一

甲辰七月望後﹐余病暑偃臥牀中。有客忽來告曰﹕『蒼水張公被執至矣』﹗余驚起問故﹔客曰﹕『公自延平旣歸﹐孤軍海上﹐音援俱絕。六月間﹐散遣士卒﹐隱居島中﹐而每資糧於普陀。提督張傑知之﹐卽令僧爲導﹐率健卒數十僞爲僧衣服﹐奪米舟以濟﹔島中不知也﹐遙望以爲米舟至。及至公帳下始覺﹐而公遂被執矣』。余亟望覘之﹐見公葛袍晉巾﹐直立牙門外﹐神色自若。左右令公自角門進﹐公不爲動。傑知之﹐令啟中門延入。公長揖﹐傑答揖﹔遂延公入內上坐﹐且以好言慰公。公仰視屋梁﹐嘆曰﹕『此沈文恭公故第耶﹗二十年前﹐予嘗會文於此』。終無他言。傑令僦民捨處公﹐列卒守之。至夜半﹐忽一校隔窗唱「牧羊記」蘇武罵李陵詞﹐音調激楚﹔公擊節稱善﹐校亦有心人哉﹗越旬日﹐檄公至省。傑命以四人輿公﹐前後列騎導從。至城門﹐公令駐下輿﹔北面稽首曰﹕『臣志畢矣』﹗復向城拜曰﹕『某不肖﹐徒苦故鄕父老﹐有辜屬望』﹗又再拜曰﹕『自此不復見張氏家廟矣』﹗道旁觀者數千人﹐無不流涕。至杭﹐總督趙廷臣不見﹐令盛設供張﹐以禮待之。且令諸降弁曰﹕『爾輩舊主也﹐盍往見之』﹗於是爭以酒食饋公﹐公是以有「聞放歌」諸詩。臨刑﹐口占絕命詞﹐令人書之。偶訛一字﹐不能攺正﹔公笑曰﹕『他日自有知之者』。客羅子木﹑童子楊冠玉﹐皆不屈同死。時甲辰九月初七日也。公之被難始終如此。

此「奇零艸」﹐乃公所自定。而「采薇集」﹐乃釋兵後作﹔公自注『起甲辰六月』﹐而七月被執矣。讀斯二集﹐公二十年之行事始末﹐具可槪見。時同往一卒爲餘言﹕公帳下積書充棟﹐旁置棺一﹐棺中貯米數斗﹔牀頭利劍一。被執時﹐遽起拔劍而以帳蒙公﹐遂不及。公之志何如哉﹗嗚呼﹗公之功業﹐天下其知之矣﹔公之文章﹐天下未必見之也。公之慷慨赴難﹐天下其見之矣﹔公之從容就義﹐未必盡知之也。玆於其卒﹐幸購得公艸﹔而「采薇集」﹐更幸爲公手稿﹔復於降弁﹐得公之遺文。因匯錄成集﹐記其始末﹐以俟後之采焉。

海濱遺老髙允權錄畢記。

○原跋二

盛世之音和以平﹐衰世之音哀以促﹔此言聲音之道﹐與天運通也。維詩亦然。吾郡張玄箸先生﹐當天步艱難之世﹐從亡海島﹐志在中興。自丙戌至甲辰十九年間﹐飄泊於波濤颶浪之中﹑竭蹶於干戈顚沛之際﹐履危蹈險﹐辛苦萬端﹔宜其音之哀且促矣。今觀「奇零艸」文辭和雅﹑气韻平舒﹐有從容瞻就之風﹐而無淒颯倉皇之態﹔有慷慨奮起之情﹐而無卑靡挫折之念。至若興趣所臻﹐風流跌宕﹔冠裳所集﹐意象崢嶸。覽厥體制﹐有直追嘉﹑隆盛時諸作者﹔何其音之不類也﹗噫﹗我知之矣。昔者典午淩夷﹐江左繼祚﹐新亭之會﹐四座興悲﹔而王茂弘獨曰﹕『當共戮力王室﹑恢復中原﹐柰何作楚囚狀耶』﹗玄箸之意﹐蓋在於此。推其志﹐直以明室中興﹐可操左券﹔故家亡不悔﹐身喪不顧。𨿽王謝偏安之業猶不屑言﹐詎肯以徳佑諸君子自況耶﹗發諸歌詠﹐固宜與盛世同符。而天下夢夢﹐力不從志﹔豈其始願哉﹗夫人以詩傳者﹐王維﹑儲光羲非不名家﹐而本領未正﹐忠義之道疑矣﹔詩以人傳者﹐淵明「飲酒」﹑臯羽「曦發」﹐千載下讀之﹐猶沁人心脾。是艸亦作如是觀。若王﹑李﹑鐘﹑譚各標壇坫﹐特雕虫小技之倫耳﹔未可爲忠義者道也。余之書此﹐將傳諸不朽也。

歲在甲子中秋日﹐奠邑秦川題。

夏啟芬曰「奠邑」合爲「鄭」字﹐「秦川」合爲「溱」字﹔卽慈谿鄭溱﹐所稱爲平子先生也。意國初藏是集者恐有忌諱﹐故隱拆其姓名耶﹖張美翊曰﹕鄭寒村「父秦川府君行狀」云﹕『先君丙戌以後﹐別號秦川』。

○原跋三

全庶常祖望旣定尙書「詩文集」十二卷﹐附「鄕薦經義」一卷﹔又爲作「詩話」二卷﹑「年譜」一卷﹐以詳其集中贈答之人與其事﹕可謂有功表章矣。勳嘗見之﹐而未及錄。忽忽十餘年﹐重見「年譜」於姚江黃氏﹐附錄「詩話」﹔卽假歸手鈔﹐旬餘而畢。

尙書以康熙三年﹝甲辰﹞殉節於杭﹐從死者故參軍羅子木﹑侍者楊冠玉及舟子三人。尙書嘗賦詩﹐欲葬湖上嶽忠武王﹑於忠肅公二墓之間。於是鄞人故禦史紀五昌捐金﹐令尙書甥朱相玉購首領﹐而杭人張文嘉﹑沈璜書等殮之﹔有朱錫九﹑錫蘭﹑錫旗﹑錫昌兄弟者預爲買地經紀﹐而鄞人萬斯大等葬之南屏荔子峯下﹐從公志也。姚江黃公宗羲爲之銘﹐子木等三人附焉。後七十餘年﹐道士吳乾陽修復墓道﹐全庶常復爲「神道碑銘」。又三十餘年爲乾隆四十一年﹐詔定「勝朝殉節諸臣錄」﹐尙書以原官褒謚「忠烈」。越十六年壬子﹐鄞萬斯大之孫福謀立石於墓之門﹐海寧陳鱣大書曰「皇淸賜謚忠烈明兵部尙書蒼水張公之墓」﹔勳等輸財設祀﹐春秋薦以蘋蘩。迄今﹝己未﹞歷有八載﹐忽見離墓丈餘﹐有新冢二。查系土人翁耀卿與謝上達私賣﹐並削餘地﹝耀卿故守墓者﹞。勳謂同社曰﹕『是不可長也』。於是公請之方伯謝公﹑署廉使秦公﹐委縣丈量﹐徵地一畝七分五釐﹐畫界繪圖﹐立「張忠烈公祀戶」入冊﹔遂上之大中丞王公﹐將建坊湖上﹐以昭朝廷獎忠之典﹑以示地方禁塋之防。

先是﹐勳摹尙書遺像於杭﹐蓋甲辰錢塘獄中所畫﹐藏於萬氏者。並附記於「年譜」之後﹐以備參考。時九月七日﹐正尙書殉節日也。擲筆﹐不禁泫然。

鄕後學鄭勳謹跋。

○原跋四

從來鼎革之際﹐殉難者惟勝國爲盛﹐而於四明之產爲獨多。蒼水張公﹐其尢從容就義者也。公絕命詩云﹕『我年四十五﹐偏逢九月七﹔大廈已不支﹐成仁萬事畢』。則公之倡大義也﹐年才二十六耳。是時﹐我世祖已受命而作之君﹔乃不肯順天應人﹐而跋涉山海至十有九年﹐甘喪元湛族而後已﹐蓋自古亡國大夫之所罕覯也。

余嘗畫公像﹐寶藏之。頃於役江南﹐由京口至蕪湖﹐追想公領軍長江﹐凡瓜洲﹑燕子磯﹑觀音門諸勝﹐皆駐師之所﹔而尋其遺蹟﹐渺不可得﹐爲慨然者久之。蕪關受降最早﹐公居之幾近一月﹔余以君子過化之地﹐神必存焉。擬請當道於江口睢陽祠祔祀之﹐以公忠烈足媲美也﹔匆匆返棹而中止。家居曝書﹐得「奇零艸」﹐爲先副使所手鈔﹔蓋公自定之詩﹐殉難時﹐以重價得諸老兵而流傳者。然所存𨿽鮮﹐全豹已見﹔且當日軍旅往來於長江一帶﹐歷歷可數。其詩不媿作者﹐殆所謂必窮而後工乎﹗公固不藉以詩傳﹐而卽此一編﹐足長畱天地間矣。夫公梗化﹐亦爲其主。當不諱之朝﹐文字無所疑忌﹔謹鈔此冊﹐以廣其傳。附以「北徵錄」者﹐俾後有所考云。

道光五年冬﹐慈谿後學鄭喬遷識。

○原跋五

張忠烈公一生大節﹐與文信國並峙千古。先賢作志﹐詳哉其言之矣。至其文采風流﹐歌思人口﹐大率片鱗寸甲﹐僅藉一斑以窺全豹﹔然流俗已無不敬愛。余少時﹐竊聞之公與余先世大夫兩世姻好﹐誼篤通家﹐嘗有隸書對聯贈余家云﹕『君親恩﹐天地之大﹔聖賢道﹐日月並明』。乃公所手書。至今奉爲寶貴。噫﹗爲此言也﹐豈有一點塵俗气所能彷佛哉﹗間嘗讀黃山谷之文﹐有云﹕『臨大節而不可奪﹐此不俗人也』。則攬公之餘芳﹐亦可以撲去面上之斗俗塵矣。夫公之大節比於文山﹐而公之從容就義又豈讓稽叔夜哉﹗試卽以其軼事論之﹕公被檄赴省﹐道出望京門外﹐有士人作詩送之曰﹕『此行莫作黃冠想﹐靜聽先生正气歌』﹗公大悅曰﹕『此王炎午之流亞也』。當時固無不以文山況之矣。及赴市曹﹐睹風景﹐嘆曰﹕『鳳凰山﹐好山色也』﹗非卽叔夜之揮琴而嘆「廣陵散」耶﹖臨節如是﹐此所以發於翰墨無一點塵俗气耶﹗

家君以祕鈔文稿若干篇命余校錄﹐因焚香拜讀﹔三復之餘﹐愈想見其書「君親恩﹑聖賢道」之語也。詩集尙未探得﹐必有出而顯於世者。而此殘簡斷篇繕寫成一帙﹐正可大振俗矣。

歲在丁巳﹐後學費照謹跋。

○原跋六

余嘗謂蒼水張公﹐眞天地間奇人也。轉乾坤於再造﹑扶日月於重光﹐𨿽天數終窮﹐惟知畢命﹔劍芒騰躍﹐詎計殞身﹗事成在我﹑事敗在天﹐國而忘家﹐聞之熟矣﹔又何待後人以大數妄議公也。苟云「數有所在」﹐則武侯之「出師表」可以不作﹑信國之「正气」諸什可以不傳﹔則蒙垢忍恥之徒﹐且將彈冠相慶﹐藉气運以爲知幾﹐笑孔明﹑文山不識時務者矣。噫﹗其何不倫之甚也﹗我於公之行事﹐重有慨焉。十九年之操持﹐薪膽彌厲﹔方寸心之籌畫﹐手足俱瘁。昔也夢繞錢塘﹐與子胥﹑文種而馳驅﹔今日墓瘞南屏﹐與忠武﹑忠肅而遨遊。眞靈不滅﹐在地爲河海﹑在天爲星辰﹔𨿽千百載﹐猶一日也。公之功業文章﹐先賢作志﹐詳哉言之矣﹔今不復贅。余求公之集十餘年﹐渺不可得﹔諸耆老𨿽能言公之事﹐而終無有藏公之集。今年春﹐過姊氏家﹐見甥鈔錄公集﹐不勝狂喜﹔足以見費氏世裔之弗腆也。因袖而歸﹐焚香披讀﹐三復不已。漫云「正气歌」能泣鬼神﹐今觀詩集能化風雷矣。遂繕寫成帙﹐欲付剞劂。因全謝山先生載公丙戌以前文字皆無存者﹐倘天地間尙有足本﹐餘日望之。

謹賦七律二首以附於後﹐敢云跋詞﹐聊當碑銘﹕

啼鵑遺恨歸南屏﹐義鉞堂堂十九齡。但識乾坤全浩气﹐豈知日月竟陰暝﹗成仁慷慨丹心裂﹐抗節縱橫碧血泠。一木撐天猶挽數﹐千年國事有餘馨。

縱然大數莫能回﹐志在成仁死亦恢。碧血支天寒鼎鑊﹐鴻毛殉國化風雷。昔時夢繞文山祠﹝公生平夢謁文信國﹐信國降階相迎﹞﹐今日墳畱武穆陪﹝公墓在南屏﹐與忠武﹑忠肅爲鄰﹞﹔同是丹心懸日月﹐九京相對莫悲哀﹗

擬弔墓詩一首

名畱千古死猶生﹐浩气依然冢上橫﹔宿艸秋風鳴劍鍔﹐空山夜雨戰兵聲。智窮力盡埋孤島﹐身死天昏失大明﹗緣覺忠魂垂宇宙﹐相將攜酒弔先生。﹝董懋遷﹞

○原跋七

一經兵燹﹐失而不可復得者﹐書籍翰墨之禍烈焉。余家藏書𨿽不甚富﹐然世有蓄積﹔今顧不能滿行篋。至先世著述﹐精神節行之所寄托﹐往往可以不朽﹔力不能俾行世﹐亦焚毀不可掇拾﹐心竊痛之﹗每過坊肆﹐𨿽殘編墜簡蠹蝕黦損﹐必一寓目。而忠烈是冊﹐適雜殘破碑帖中﹐塵罥塗附﹐觸手慮穢﹔見字畫蒼勁﹐拂拭讀之﹐乃大驚。益搜得十餘紙﹐𨿽損壞﹐尙可比次﹔所失多寡﹐未之或知。詩詞悲壯憤郁﹐末學又奚贊一辭哉﹗

顧念先太常公於順治丙申授命舟山﹐則海上經營﹐與忠烈共事﹔先車駕公左右魯王﹐毀家餉士﹐事終不濟﹐乃逃於禪﹐則亦忠烈之居懸嶴也。而所著「陶庵集」二十卷無刻本﹐逮予世已亡六卷﹐今僅「史論」四卷﹑「雜文」一卷﹐蓋逆氛又亡其大半矣。夫文硯﹑謝琴僅一器用﹐後之人猶或撫其形﹐播之詩歌﹔不見其物﹐羣相珍重。矧是冊爲忠烈手稿﹐𨿽不無佚闕﹐而完而可誦者猶三十有七篇。梨洲志公墓﹐已云『翰墨流傳﹐視爲至寶』﹔矧經兵火煨燼之餘﹐幾淪斯擲哉﹗余不自意得之﹐收輯潢治﹐與「陶庵集」同藏篋衍﹔知孤忠遺蹟偶畱天壤﹐𨿽世變疊遷﹐有決不磨滅者。志云『九月七日遇害』﹔而「放歌行」乃書十月七日﹐梨洲不應有誤﹔則亦如「毛羽」之書「羽毛」﹑「祖」之書「租」﹐忠烈偶未攺正歟﹖

同治丙寅仲春二十七日﹐山陰後學陳爾幹。

○原跋八

殘明餘烈﹐至甬東而極微。然其間義士﹑頑民惓惓故國之心﹐久而未熄。藐爾翁洲﹐浮泊海上﹐君若臣倉皇逋竄﹐窮而無歸﹔甲乙之後忍死圖存﹐其忠毅之气﹐摧喪殆盡。乃至懸嶴一老﹐與猨狙共居。此中聲息﹐卒不能隱﹐如蒼水先生之全節於武陵﹐尢可哀也﹗當先生歿時﹐閩﹑粵﹑滇中諸小腆多已消滅﹔𨿽堂堂致身授命﹐興朝甚禮重之﹐惟一時不能卽予褒卹。東南懲艾方急﹐無敢控訴以乞異恩﹔閱百年﹐而始蒙通謚。在遺獻黃先生志墓之初與謝山先生撰碑之日﹐皆尙未知有日後之表章也。若其生前官階﹐或傳已加之臺輔﹔又傳正命爲自經。遺獻無此言﹐自系傳聞之訛﹐俱未足據矣。

吾門陳生爾幹﹐其先世與先生同事監國﹐舊有令緒。今幸收先生獄中詩歌艸稿﹐錄南雷之銘而合裝之爲一冊﹐舉以示稷辰。稷辰先世亦曾有從亡海島者﹐是皆患難與共之人﹔古誼相關﹐追述無盡。讀此冊﹐不禁爲之累欷也﹗

同治六年三月﹐後學宗稷辰謹題。

○原跋九

張忠烈公「北徵錄」﹑「冰槎集」﹐潘文愼公刻入「乾坤正气集」。其「采薇吟」﹐則散軍以後之作﹐而蒙難諸詩附焉﹔甬上有傳錄本﹐而蒙未之見。此手書殘稿十八紙﹐紙七行﹑行字不等﹐凡詩三十四﹑詞三﹔向爲陳柏堂孝廉所藏。歾後﹐其家人鬻諸市﹐蒙購得之。第九紙「孤竹餐周粟」一篇﹝「墨蹟」「羈恨」二首之一﹞失其題﹐不知以上亡若干紙﹔字多塗乙﹐紙微損。裝潢時波磔闕蝕﹐幾不可辧﹐未敢肊補。「放歌」自注﹕『時甲辰十月七日』﹝「墨蹟本」作八月七日﹞。按忠烈正命﹐在康熙三年九月七日。是年閏六月﹐「時憲術」與「大統術」置閏不同﹐故書十月﹔陳跋以爲筆誤﹐非也。忠烈被執﹐「辭故里詩」凡五篇。沈梅史纂公傳載「其一」﹑「三」﹐與「明季南略」﹑「三岡識略」字句微不同。計氏又載「其二」曰﹕『何事孤臣竟息機﹐魯戈不復挽斜暉。到來晚節慚松柏﹐此去淸風笑蕨薇﹗雙鬢難容五嶽住﹐一帆猶向十洲歸。疊山遲死﹑文山早﹐靑史他年任是非』﹗「其四」曰﹕『揶揄一息尙圖存﹐吞炭﹑吞氈可共論﹖

復望臣縻興夏室﹐祗憑帝眷答湯孫。衣冠猶帶風雲色﹐旌旆仍畱日月痕。贏得孤臣同碩果﹐也畱正气在乾坤』。「其五」曰﹕『不堪百折播孤臣﹐一望蒼茫九死身﹗獨挽龍須空問鼎﹐姑畱螳臂彊當輪。謀同曹社非無鬼﹐哭向秦廷那有人﹗可是紅羊剛換劫﹐黃雲白艸未曾春』﹗當在所亡數紙中。計氏失載「其三」﹐又以爲臨難絕命詩﹐爲微誤耳。徵君纂「王翊傳」﹐載公挽詩云﹕『憶君被褐艸間來﹐慷慨論兵未易才。薄海誰堪師晝邑﹐下江應許畫雲臺﹗星沈漢壘貪狼耀﹐風競胡營戰馬哀。仗劍猶聞歌「正气」﹐心懸陵母亦哀哉』﹗「明詩綜」錄樅陽謠云﹕『八尺風帆百丈牽﹐樅陽湖裏去如煙﹔江南米價秋來長﹐喜殺桐艚賣稻船』。『沿湖下网蕩湖船﹐网得纖鱗錦樣鮮﹔鐙火湖光兒女笑﹐魚秧種得不須田』﹕皆「奇零艸」也。羅參軍字﹐諸家作「子木」﹐「柳亭詩話」作「自牧」﹐此作「子慕」﹔當以公手書爲定。侍者楊冠玉﹐柳亭作楊貫﹔或其名云。

光緒丙子正月二十三日﹐山陰平步靑跋尾。

○原跋十

是編從丁松生明府借讀﹐暇日手校數過﹐是正頗多。惜所載祗「奇零艸」﹝「采薇吟」卽散附「奇零艸」中﹞﹑「北徵錄」﹑「鄕薦經義」曁全氏所撰「年譜」﹐而「冰槎集」全闕。爰據湖郡李氏舊鈔潘文愼「乾坤正气集」補所未備﹐匯鈔一帙以贈﹔較之昔人還書一瓻之事﹐意似少厚。附識以博松老一笑﹗

光緒甲申仲冬下浣﹐大興傅以禮識於臨漳行館。

集內諸文﹐皆有時事可考。而李氏舊鈔「乾坤正气集」兩本﹐均先後失次﹐殊不可解。爰合「奇零艸」﹑「采薇吟」﹑「北徵錄」﹐參證明季稗野﹐重加排比﹐勒定「張忠烈公文集」十二卷﹐而以「經義」﹑「年譜」附之﹔視謝山「張尙書集序」所載﹐只闕「詩話」一種耳。他日當將嫌諱字句刪潤繡梓﹐以永其傳。識此﹐聊當息壤。

甲申嘉平朔日燈下﹐以禮又記。

○原跋十一

吾郡南屏山麓﹐張忠烈遺墓在焉。庚﹑辛兩劫﹐幾於湮沒。匪賊旣平﹐余訪其遺址﹐言於四明諸君而重修焉。顧塋域距城稍遠﹐歲時瞻仰﹐人以爲艱。於是公之鄕人﹐卜地於眾安橋南嶽鄂王祠之側﹐醵資別建一祠﹔春秋奉祀﹐士女來者連袂接踵﹐所以成公志也。

顧公集先無刻本﹐爲人所祕﹔全謝山竭力搜羅﹐僅得八卷。當日傳鈔﹐亦鮮遺本。余不忍公集湮沒﹐求之故家﹐偶得舊鈔數冊﹐喜而欲狂。顧編錄失次﹐孴雜不可整理。因寄示傅節子太守﹐太守與餘同有志於刊校公集者也。太守費數月之力﹐編成十二卷﹐因並「經義」及「年譜」﹑「墓志」合成一集﹔而公之詩文所遺者寡矣。篇章未泯﹐光焰萬丈﹔世有闡揚忠烈者﹐知必有亟刊是集以慰後學景仰之志者﹐余將拭目俟之﹗

光緒乙酉辜月﹐松存老人丁丙謹識。

○原跋十二

丙午冬﹐鄧秋枚自杭州丁氏借鈔「張蒼水全集」十二卷﹐附「經義」一卷﹑「年譜」一卷﹐又「附錄」二卷﹔編首冠以全謝山「張尙書集序」﹐編末則有杭州丁丙跋﹑山陰傅以禮跋。蓋丁氏得謝山「尙書集」數冊﹑獨闕「冰槎集」﹐以寄傅氏﹔傅氏乃取湖郡李氏舊鈔「乾坤正气集」本「張閣學集」﹐補所未備﹐編爲十二卷﹐以符謝山原編「尙書集」之數。然則此編自「冰槎集」外﹐餘皆謝山手編之本﹐可寶也。曩歲餘杭章氏所刊「張蒼水集」﹐因仍舊本﹐編錄失次﹔較此本闕文三篇﹑詩四十五篇﹐又無「詩餘」﹑「經義」兩種﹐而篇中與此異文者殆八百餘字。予旣取「章本」與此本校勘一過﹐補其闕﹑表其所不同。陳佩忍復取「乾坤正義集本」校「章本」﹐亦有不同﹔而予取佩忍所校之本以證此本﹐則又有不同。蓋「乾坤正气集」刻本﹐與傅氏所據李氏舊鈔本已有不同故也。故一「張蒼水集」也﹐而異於「乾坤正气集」本﹑異於李氏舊鈔「乾坤正气集」本﹑異於余杭章氏刻本﹐其間編錄失次則一也。

玆編自「冰槎集」外﹐若「奇零艸」﹝「采薇吟」卽散附「奇零艸」中﹞﹑「北徵錄」﹑「鄕薦經義」﹐殆皆謝山所編之本﹐而傅氏重訂之﹔惟「冰槎集」則全爲傅氏所編。其間編錄失次﹐又無以異於曩者諸本。予乃考蒼水之行事以次序文﹐復訂玆編﹔合諸謝山所編「奇零艸」諸種﹐附以「經義」﹑「年譜」﹑「詩話」﹑「附錄」爲「張蒼水全集」﹐謀與秋枚刊之。嗟夫﹗嗟夫﹗世有寶藏謝山所編「冰槎集」者﹐他日幸見示﹐以正吾過﹔此則南明二十餘年光復之鬼所更生而泣者﹗

丁未二月﹐順徳黃節識於國學保存會之藏書樓。

○原跋十三

予校「蒼水集」三年於玆矣。中間湖海往還﹐或吳﹑或粵﹐人事多端﹔顧未嘗一日不置之行篋間也﹐至今始畢矣。悲夫﹗蒼水之被難也﹐口占絕命詞﹐令人書之﹔偶訛一字﹐未及更正。蒼水笑曰﹕『他日自有知之者』。夫今日所據以校諸本之異同而兩存之﹐皆訛之自後而不及正者多矣。訛之當日﹐不假蒼水傾刻之命使得而正之﹐而轉令其期之他日之後人﹐後人將何據而正之﹗然則予所據以正諸本之訛者﹐非蒼水所望知於他日者也。蒼水所望知於他日者﹐蓋不徒知其文也﹐知其志也。然則予於「蒼水集」知其文且弗悉﹐而遑論其志﹗悲乎﹗是豈蒼水所望哉﹗

予去夏遊武林﹐失道南屏﹐問蒼水墓﹐有不知蒼水爲何若人者﹔名與姓之勿知也﹐而又遑論其志﹗然則知其文者或鮮矣夫﹐蒼水亦期他日之有知其文者﹐亦是瞑矣。其文存﹐則其志存矣。悲夫﹗悲夫﹗然則是集之刊也﹐願與讀蒼水文者﹐毋忘其被難時所望有知於他日之人之一正其訛云爾﹗

己酉六月戊寅朔越四日﹐後學順徳黃節校畢﹐謹跋於廣州。

○原跋十四

蒼水公「全集」﹐余於丙午冬鈔自杭州丁氏善本書室﹐人事棼棼未遽刊。丁未春﹐餘同學友黃晦聞來自粵中﹐與餘同居藏書樓﹐謀共刊古人遺書。乃舉此集﹐以屬晦聞校勘編補﹐刊而行之。晦聞用力於是集甚勤﹐綴拾微茫﹐一字一句必細心考訂﹔復從此本謝山「年譜」內尋出「詩話」。蓋「詩話」一種﹐後人卽散附於年譜之內。於是而謝山所編十二卷原本﹐乃復其舊。蒐補旣竟﹐旋校旋刊﹐月成一編。未幾﹐晦聞別余歸粵﹐攜其稿而南﹔一卷校竟﹐仍郵其稿至滬。中間或刊或輟﹐蓋自丁未春以訖己酉秋﹐全稿始畢刊﹐已歷三年矣。

乃於己酉八月﹐晦聞方以其全稿寄滬刊成將發坊﹐而余復於滬遇蒼水鄕人奉化孫玉仙﹝鏘﹞赴杭州九月七日之祭者。叩以「蒼水集」﹐乃出慈谿人王棠齋﹝慈﹞所編本見視。於是取「王編本」校此本﹐凡此本所無者﹐增「補遺」一卷﹐「題詠」上﹑下各一卷﹐「姓氏考略」一卷﹐「傳略補」一卷﹔更囑公鄕人爲雇工拓取蒼水祠堂壁間石刻各墨蹟﹝「墨蹟」內詩有「羈恨」二首﹑「梅花」第四首﹑「憶菊」一首﹐爲集中所無﹞及蒼水遺硯拓本﹑「甬上三忠墨蹟」內蒼水手札﹐並攝影蒼水之墓﹐爲之鏤銅石印﹐冠之卷首。繇是﹐而蒼水全集可稱完本矣。顧予獨怪蒼水殉節後二百餘年間﹐士大夫皆知寶其遺著﹑家有鈔本﹝王棠齋云﹕『據所見﹐有鄭氏「二硯齋本」﹑有蔡氏「墨海樓本」﹑有「何範明經本」﹑有「蛟川夏佩香本」﹔而夏氏本所采輯﹐復爲古堇徐董諸陳本』﹞﹐然亡有爲之鏤版以行世者﹗直至今﹐而余杭章氏得鈔於甬上張氏﹐始爲刊行﹐顧缺略尙多﹔至今而予友晦聞始編補完善﹐天假之緣﹐集將刊成﹐而適遇公之鄕人﹐得「王氏本」﹑「墨蹟」等﹐而後公集乃大備。嗚呼﹗豈非公之精靈歷久不泯﹐適於是時默爲呵護者哉﹗然則公集𨿽晚出而愈顯﹐蓋可信矣。

抑余猶有感者﹐二百年來文网尙密﹐故士大夫寶公集者﹐寧不避傳鈔之勞而亡敢爲之刊印﹔今文网疏闊矣﹐而士大夫方馳心域外﹐豈復置意於鄕邦文獻﹗余與晦聞合二人之力﹐此區區十餘卷之書﹐以迫於人事及刻工﹐江海浮沈﹐亦必歷三年之久始成﹔使不幸而中輟而有意外之變﹐則此集卒不成。而卒成之﹐豈非幸歟﹗

己酉十月二十五日﹐後學順徳鄧實謹識於滬上。

●張跋

張蒼水先生集﹐余嘗得永曆辛丑鈔本於郡城黃東井先生後人凡二鉅冊﹐徐闇公序後名印爛然﹔嗣展轉爲余杭章太炎借去﹐因於光緒辛丑鉛印﹐後序稱爲得之鄙人。當時嘗購數十部﹐分貽知好﹔迄今原本尙未見還﹐不知流落何處。此本則順徳鄧秋枚鈔自錢塘丁氏﹐而其友黃晦聞所編校﹐增入「附錄」﹐自較完備。然失之冗蔓﹐而校字尢艸率。海上遇鄧君﹐勸余重行編輯校印﹐誠鄕後學之責也。

壬子仲秋月蹇叟記。

●張跋

嗚呼﹗昔全謝山有言﹕『尙書之身可死﹐集不可泯』。姜西溟則謂﹕『俟之百世﹐𨿽欲使之終晦焉﹐不可得也』。當文网嚴密之時﹐士大夫明知收藏其集爲不祥﹐而展轉傳鈔﹐猶往往流布人間﹔則全﹑姜二君之言信矣。考其最初之本﹐當卽所謂傳之防守卒史丙者也。海濱遺老髙先生允權嘗得其稿﹐爲之跋云﹕『玆於其卒幸購得公艸﹐而「采薇集」更幸爲公手稿﹐復於降弁得公遺文﹔因匯錄成集』。是髙氏此本爲得之防守卒者﹐固確乎其可信焉﹗而謝山爲公「神道碑」稱﹕『有宜興人徐堯章者﹐從丙購其書﹐不與﹔且曰「公之眞迹﹐吾日夕焚香拜之﹔不可以付君』。堯章乃鈔以歸。是徐氏別有鈔本﹐必與髙氏同出一源也。

壽鏞搜羅公集廿餘年﹐先後所得不下十餘種﹔反復勘比﹐實以「髙本」爲最勝﹑「鄧本」爲最詳﹔而致力搜校專且久者﹐厥惟張丈讓三。當甲寅五月張丈寓上海賓樂公旅館﹐與壽鏞縱談刊行鄕獻遺書﹐因出示所校鄧本「蒼水集」。且曰﹕『昔周布衣琢隱嘗鬻田以刻公集﹝「續甬上耆舊詩」﹕『周布衣章泰字憲臣﹐一志琢隱﹔諸生昌時子也。布衣生於丙戌以後﹐而時以其父志節未伸﹐終身不求進取。張尙書「冰槎集」﹐布衣賣田刻之。每歲九月﹐必至杭之南屏展尙書墓。家居喜深衣幅巾﹐可謂畸士』﹞﹔君旣有志於斯﹐盍速圖之』﹗遂以校稿相付。今距甲寅夏﹐忽忽廿載﹐此集始刊成﹔而丈之墓﹐有宿艸者久矣。故凡丈所勘校之語﹐今並注見集中﹐不敢沒先輩搜校之勤﹐卽亦所以不負曩日付囑之意也。

至編次年月𨿽依「髙本」﹐而大體不出「鄧本」範圍。蓋鄧君秋枚與黃君晦聞合力共訂此書歷時三載之久﹐而黃君致力尢勤﹐搜求極富﹔若視爲冗蔓﹐輕率割棄﹐則甚負二君搜集之苦心矣。故玆刻凡於「鄧本」之善﹐悉仍舊貫。惟謝山「年譜」或云非謝山所作﹐其間年月多有舛錯﹔壽鏞譾陋﹐何敢遽言校正。然以晚出之本有爲謝山所未見者﹐旣獲互相參稽﹐期歸信實。故於「全譜」之年月﹐未敢悉從﹔卽「黃傳」所敍﹑「趙譜」所注﹐亦復多所更訂。他如稽考「世系」﹐則淸池原譜確有錯誤﹐今亦未敢苟同。凡此區區﹐皆壽鏞所以聊竭其愚而已。近三年來﹐日事勘校編次﹔今年春﹐始繕錄蕆事。甚矣﹗編輯之難也。而淸池之譜得之張君愛棠﹑蒼水畫像得之張君安甫﹐皆「雍睦堂」裔也。讓丈與壽鏞﹐則皆蒼水先生之族裔也﹔盡其責於斯也固宜。書刻旣成﹐謹復敍述搜集﹑編錄之顚末如此云。

甲戌七月﹐張壽鏞跋。

●原書「附錄」未采詩文存目

傳略明史仁和縣誌觚賸張玄箸先生事略﹝「行朝錄」﹞思舊錄黃宗羲右二文已見「文叢」第一三五種「海外慟哭記」「附錄」。張煌言列傳﹝「東南紀事」﹞右傳另見「文叢」第九六種。張煌言列傳﹝「海東逸史」﹞右傳已見「文叢」第九九種。張煌言列傳﹝「南疆繹史」﹞右傳另見「文叢」第一三二種。明季南略右文另見「文叢」第一四八種。小腆紀年右文另見「文叢」第一三四種。明季殉節諸臣事蹟張煌言列傳﹝「象山縣誌」「寓賢傳」﹞張煌言列傳﹝「定海廳志」「寓賢傳」﹞四明人物傳劉慈孚鄞志大事記西渡僧擲詩瓦﹝「四明談助」﹞皁隸葉云﹝「茶香室續鈔」﹞張臨門供招敍查伊璜

墓錄乾隆杭州府誌光緒杭州府誌兩浙防護錄淸波小志淸波小志補張忠烈公祠堂碑銘董沛張蒼水先生墓圖識﹝補﹞張美翊張蒼水先生祠廟志﹝補﹞張美翊重信西湖張蒼水祠紀實張壽鏞南田張蒼水公祠堂始末紀實範賢祥

題詠﹝上﹞﹝詩詞﹞哭兵部左侍郎兼翰林院學士鄞縣蒼水張公林時對哀蒼水﹝「南富詩歷」「八哀」之一﹞黃宗羲尋張司馬墓前人哭蒼水髙允權甬上擬薤露詞﹝「試一擲」﹑「蘇卿諒弗聽」二章﹞全祖望重九前二日張尙書忌辰設祭全祖望甬上雜歌﹝「羊山吟」一章﹞全祖望燕子磯蘭若尋蒼翁題字全祖望予約同人每歲爲蒼水先生設祭今年將有渡江之行先期舉之全祖望蒼水先生墓道漸湮道士吳乾陽謀修復之和鈍軒韻全祖望長至日展蒼水公墓同江聲用離合格全祖望逸田以人日祭蒼翁得三絕句全祖望戊辰元夕芍庭以其世父忠介公生辰爲蒼水先生設祭卽用蒼水瑯江殯宮韻全祖望七夕鈍軒集祭蒼翁於隱學山房全祖望道光壬辰八月朔日同葉二﹝元階﹞姚大﹝燮﹞詣張忠烈公墓下並置公詩卷祭之厲志南屏張忠烈公墓﹝調寄「金縷曲」﹞周世緒謁張忠烈公墓吳騫南屏拜張忠烈公墓仇養正湖上展張忠烈公墓戴髙謁張忠烈公墓查揆西湖謁明權兵部尙書蒼水張公墓張庭學南屏弔忠烈公﹝煌言﹞墓汪端南屏山謁張忠烈公墓吳鼎元南屏張忠烈墓王燾弔張忠烈墓錢馥南屏山謁鄕先輩張忠烈公墓徐甲榮再過錢司寇祠兼憶張司馬姜炳璋擬謝山先生甬上薤露祠﹝「好山色」﹞徐甲榮南田篇弔張忠烈公陳維垣南田篇弔張忠烈公歐景岱南田篇弔張忠烈公王蒔蘭南田篇弔張忠烈公歐景辰南田篇弔張忠烈公陳致新南田篇弔張忠烈公鄧克旬題張忠烈公遺像王涑又髙廷蘭又張萱又孫世學又朱成榖又林則徐又孫燮勳又朱文翰又崔以學又王燾又董沛謁忠烈墓卽以拜題遺像秦瀛題張忠烈「奇零艸」王燾書張忠烈﹝煌言﹞「采薇吟」後張邁明張忠烈公手書睢陽聞笛詩墨蹟李紹城題張忠烈公石刻遺札郭傳璞張忠烈遺硯詩曹偉皆張忠烈遺硯歌劉云俶張忠烈公遺硯歌楊泰亨南屏弔忠烈公﹝煌言﹞墓汪端南屏山謁張忠烈公墓吳鼎元南屏張忠烈墓王燾弔張忠烈墓錢馥南屏山謁鄕先輩張忠烈公墓徐甲榮再過錢司寇祠兼憶張司馬姜炳璋擬謝山先生甬上薤露祠﹝「好山色」﹞徐甲榮南田篇弔張忠烈公陳維垣南田篇弔張忠烈公歐景岱南田篇弔張忠烈公王蒔蘭南田篇弔張忠烈公歐景辰南田篇弔張忠烈公陳致新南田篇弔張忠烈公鄧克旬題張忠烈公遺像王涑又髙廷蘭又張萱又孫世學又朱成榖又林則徐又孫燮勳又朱文翰又崔以學又王燾又董沛謁忠烈墓卽以拜題遺像秦瀛題張忠烈「奇零艸」王燾書張忠烈﹝煌言﹞「采薇吟」後張邁明張忠烈公手書睢陽聞笛詩墨蹟李紹城題張忠烈公石刻遺札郭傳璞張忠烈遺硯詩曹偉皆張忠烈遺硯歌劉云俶張忠烈公遺硯歌楊泰亨張忠烈公遺硯歌王元圻題張忠烈公遺硯王迪中題雙忠書畫冊厲志倪文貞張忠烈兩公書畫卷爲範文義亭﹝永祺﹞題邵志純題明倪文貞公蘭石畫箑張忠烈公「江上聞笛」詩牋合卷爲葉琴樓作尹元煒題倪文貞元璐蘭石便面張忠烈煌言自書「江上聞笛」詩合裝冊子贈琴樓光祿王燾題甬上範氏所藏雙忠捲捲爲倪文貞公蘭石畫張忠烈公「江上聞笛」詩墨蹟各一紙﹝調寄「百字令」﹞孫徳祖範莪亭孝廉得二扇面一爲倪元璐畫石一爲張煌言自書「江上聞笛」詩合裝成捲索題敬書於後趙翼

題詠﹝下﹞﹝文﹞與趙谷林辧「嘯臺集」中紀蒼水事蹟書全祖望張忠烈公遺像徵詩啟徐淳張公忠烈公像贊﹝並序﹞吳徳旋題張忠烈公遺像童槐又趙之琛又錢泳又厲志又胡敬又陳勱又邊葆誠又楊泰亨南屏社簿序童揆尊雙忠硯室記孫徳祖張忠烈遺硯跋萬經又王榮沐前明張蒼水尙書煌言破硯題詞宋世犖題張忠烈公石刻遺札孫徳祖張蒼水先生墨蹟跋錢維喬跋張忠烈公墨蹟王家振再跋張忠烈公墨蹟王家振祭蒼水張公文全祖望合祭錢張二公文前人合祭錢張二公於砌街李氏文前人旌忠廟祭正室錢張二公文黃桐孫楊氏經畬塾祭文楊家騊明張忠烈公墓石記邵志純書張忠烈公墓石記後秦瀛

世系校訂淸池張氏世系圖表淸池張氏宗譜世系原圖

世徳錄淸池張氏世徳錄引張尹忠續世徳錄序張肇治文節公傳﹝「宋史」﹞槐隱軒記袁士元槐隱軒記志後張紹宗自然老人事實張紹宗自然齋雜言張紹宗自然軒記周禮自然軒詩周禮又周翰又謝謹又張得中又全朴又倪維哲又邱達又陶恭明故頤庵處士張公妻陸氏合葬墓表洪常張伯祥傳﹝「鄞縣誌」「孝友」﹞聞性道張伯祥傳﹝「鄞縣誌」「人物」﹞錢維喬張圭章傳﹝「寧波府誌」「人物」﹞曹秉仁張圭章傳﹝「鄞縣誌」「名賢」﹞聞性道明處士四岑張先生墓幢文全祖望

