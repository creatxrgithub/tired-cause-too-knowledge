揭傒斯全集

﹝元﹞揭傒斯撰

●目錄

詩集

文集

輯遺

◇詩集◇

卷一

卷二

卷三

卷四

卷五

卷六

卷七

卷八

詩續集

●揭傒斯全集詩集卷一

雜詩

題饒家橋

江漲一首時西師未息

桃花鸚鵡

題江道士淸虛館

寄題信州徳元觀何眞人長春亭

桂林歌贈胡秀才

送袁先輩之旴江

黃尊師髙軒觀鵝因畱宿

衡山縣晚渡

登祝融峯贈星上人

飲張氏別墅

寄題九江義門陳氏壽安堂

寄南嶽圓上人

湖南憲使盧學士移病歸潁舟次武昌辱問不肖姓名先奉寄三首

正月十二日尋盧學士船至漢口畱詩爲別

題張彥輔枯木

黃鶴山聽雨得淸字

至嶽陽寄武昌諸生

三月二日聞西師捷口號

三月三日奉陪憲使程公遊麻原第三谷宴藏書山房白雪樓

題曾觀頤文集後

臨川女

題王仲山所藏瀟湘八景圖

宿華蓋山贈趙尊師

以事暫如武昌發臨川

女兒浦歌

登古頭陀寺最髙處得照字

夏五月武昌舟中觸目

送李掾自北回歸省長沙因簡趙宣慰張徵士呂宗二判官

送姜尙忠得官後攜新妾歸省

送尹十六善叟謁告歸茶陵會塟賢兄處士

送黃五舅得武陵校官還辰州寓居省侍

山水圖

遠歸曲戲贈李九時毅還江西

重餞李九時毅賦得南樓月

秋興亭得南字

寄題傅氏吾一齋

貧交行

送趙履道虞叔常還江右

曉坐張先生朝陽軒

張氏宅飲餞酒醒作

別武昌

秋風一首送鄧東白歸金溪

望葛市有懷故人盧子儀以附他舟不得上岸相見予往赴主一書院時盧寔送予至長沙今經其裏乃不一造門能無憾乎至樊口作

過江州

南康夜泊聞廬阜鐘聲

廬山連尊師求眞陽詩久諾之而未作一夕夢中得之因書以贈

漢荼陵侯廟

春日雜言

山堂晚興

飲酒篇悼亡後作

夢兩雛

初夏和鄰友見新蝶幷次其韻

夢武昌

遊麻姑山

程學士將赴翰林八月十有二日再命議事中書奉餞一首

盧學士奉旨南祀海嶽繇鍾陵相別聞尙宿畱會稽有懷奉寄

喜趙順昌官滿來歸

傷足不愈遣悶示友

病夜

得程翰林揚州消息

送雷山人遊山

感夢

大饑行

蘘荷山

彭氏具慶圖

送阿英童歸楊氏

歸故園新居落成後作

寄題朱氏眞朴堂

寄題永丰劉氏暖翠亭

○雜詩【此雜詩三首﹐四部叢刊本題作雜詩五首﹐此乃其第一﹑三﹑四首。餘二首見續集。】

東風吹百艸﹐沿路一時生。繁桃與艷杏【艷杏﹐四部叢刊本作「夭杏」。】﹐徧野復盈城。東鄰宰肥牛﹐西裏按新聲。孰不乘時節﹐爲樂快心情。平明出南郭﹐登髙望帝京。大哉山河固﹐喟然獨撫膺。

社日玄鳥至﹐入我髙堂飛。舊巢幸未拆﹐新泥復相依。豈徒安爾軀【安爾軀﹐四部叢刊本作「安爾身」。】﹐復欲養其兒【養其兒﹐四部叢刊本作「長其兒」。】。對語嬌且閒【對語﹐四部叢刊本作「言語」。】﹐上下遞差池。勿因秋風起﹐相逐忽還歸。

靑靑孤生松﹐髙出浮雲中。下無嘉樹林【下無﹐原作「下有」﹐依四部叢刊本﹑元風雅攺。】﹐上有萬里風。俯視原上艸﹐秀色何丰茸。自顧豈不髙﹐獨立難爲容。常恐本根蠧【本根﹐四部叢刊本「木根」。】﹐委此蒿與蓬。

○題饒家橋【皇元風雅題作題饒家橋上墨龍。】

饒家橋下秋水深﹐饒家橋頭黃竹林。誰其濟之饒氏媼﹐績麻作橋橋成尋【成尋﹐皇元風雅作「幾尋」。】。靑山叢叢似吾鬢﹐白石鑿鑿如吾心。歸去秋衾續殘夢﹐風雨滿橋龍夜吟。

○江漲一首時西師未息【大徳七年】

西江萬里本東流﹐誰遣驚風浩不收。捲盡瀕江萬家屋﹐更吹波浪入他州。

○桃花鸚鵡

嶺外經年別﹐花前得意飛。客來呼每慣﹐主愛食偏肥。才子憐紅嘴﹐佳人學綠衣。貍奴亦可怕﹐莫自戀芳菲。

○題江道士淸虛館

遺紛極玄覽﹐宴坐白玉京。日月朗朝夕﹐河漢流無聲。冉冉兩玉童﹐雙吹紫鸞笙。下視九九州島【九九州島﹐原作「凡九州島」﹐依四部叢刊本﹐海山仙館本攺。九九州島﹐出史記孟嘗君列傳鄒衍語。】﹐浮以四大瀛。萬劫猶一瞬﹐逍遙樂泰淸。

○寄題信州徳元觀何眞人長春亭【長春亭﹐四部叢刊本﹑海山仙館本作「林園長春亭」。】

長春亭榭倚雲開﹐百里湖山入座來。流水遶階時自照【流水﹐四部叢刊本作「淥水」。】﹐好花如幄手親栽。靑雲每指尋眞路﹐白髮頻登望母臺。【墓在前山【此注原無﹐據四部叢刊本﹑海山仙館本補。】。】六月神龍起潭井﹐人間幾處待風雷﹖

○桂林歌贈胡秀才【胡秀才﹐四部叢刊本作「明秀才」。】

遠望兮桂林﹐郁蒼蒼兮窈深。去無路兮來不期【路兮來不﹐四部叢刊本闕。】﹐美君子兮勞我心。皎皎兮明月﹐桂偃蹇兮不可掇。曠蕩兮商風【曠蕩﹐四部叢刊本作「曠蕩蕩」。】﹐發吾思兮天末【「發吾思」句﹕四部叢刊本作「發君思我兮」。】。

○送袁先輩之旴江

賤貧戀知己﹐親愛畏離別。雨罷江色黃﹐扁舟此時發。煙綿綠蕪遠﹐杳渺孤禽沒。行雲滿西原﹐麻姑在天末。

○黃尊師髙軒觀鵝因畱宿

開軒南嶽下﹐世事未曾聞。落葉常疑雨﹐方池半是云。偶尋騎鶴侶﹐來此看鵝羣。一夜潺湲裏﹐秋光得細分。

○衡山縣晚渡

古縣倚江次﹐輕輿落岸隈。鳥衝行客過﹐山向野船開。近嶽皆雲气﹐中流忽雨來。何時還到此﹐明月照瀠洄【瀠洄﹐四部叢刊本作「沿洄」。】。

○登祝融峯贈星上人

洞庭南﹐桂嶺北﹐衡山連延瀟湘黑【瀟湘﹐四部叢刊本作「瀟岸」。】。中有祝融如髻鬟【髻鬟﹐四部叢刊本作「結鬟」。】﹐嵯峨七十二峯間。祝融不自知﹐千山萬山如回環【如回環﹐四部叢刊本作「自回環」。】。回環面面芙蓉起【芙蓉起﹐元詩選作「芙蓉裏」。】﹐祝融正在芙蓉裏【「祝融」句﹕元詩選無。】。儼如天仙朝紫皇﹐千官百辟遙相望。半夜每瞻東海日﹐六月常飛滿樹霜。龍拏鳳攫熊虎躑﹐雲生霧滅何時極【云生﹐四部叢刊本作「雲山」。】。我來正值太平時﹐況有山僧似疇昔【況有﹐四部叢刊本作「時有」。】。憑髙一覽四海空﹐艸間培塿安足雄。盤盤羅漢臺﹐翕翕炎帝宮。復恐九天上﹐視我如井中【如井中﹐四部叢刊本作「猶井中」。】。朔風日夜相騰蹙﹐谷老崖堅松柏禿。古來鐵瓦盡飄揚﹐山上至今猶板屋。山僧勸我歌﹐我歌徒自傷﹔天下五嶽嵩中央﹐此山與我俱南疆﹔我今三十始一見﹐北望中原天更長。

○飲張氏別墅

楚國多才俊﹐張家好弟兄。出門湖水碧﹐畱客野堂淸。微雨鳴疎竹﹐寒煙覆古城。園人隔畦語﹐歲暮此中行。

○寄題九江義門陳氏壽安堂

匡廬之陰彭蠡涯﹐七百餘載眞良家。【宋禦書表其門曰「眞良家」【此注原無﹐據四部叢刊本﹑海山仙館本補。】。】沖和郁勃吹不散﹐飛落南山萱艸花。往時冠蓋如流水﹐撞鐘鼎食三萬指。詔書十度復租庸【十度﹐原作「十載」﹐依四部叢刊本﹑海山仙館本攺。】﹐每歲朝廷仍貸米。父慈子孝則四方﹐紀淨綱明照閭裏。蓬萊水淺昆明空﹐天開地辟元气通。張公百忍澤未竭﹐王母千年桃始紅。南山築臺三百步【築臺﹐四部叢刊本﹑海山仙館本作「築堂」﹐依詩題當從。】﹐翠竹屯云森玉樹。忠厚必有神明扶﹐淳朴自是期頤具。方瞳綠鬢紅氍毹﹐春酒搖蕩香扶疏。公侯子孫始必復﹐日爲大夫人起居。

○寄南嶽圓上人

曉看回鴈暮歸鴉﹐客子秋來正憶家。七十二峯明月夜﹐誰同笑坐讀楞伽。

○湖南憲使盧學士移病歸潁舟次武昌辱問不肖姓名先奉寄三首【大徳七年【大徳七年﹐原作「大徳三年」﹐誤﹐依四部叢刊本攺。按盧學士﹐爲盧摯。據元史釋老傳﹐吳全節代祀嶽瀆還﹐成宗問曰「卿所過郡縣有善治民者乎﹖」全節以盧摯對﹐帝因召拜集賢學士。後由集賢出爲湖南廉訪使﹐故此稱之爲學士。全節代祀嶽瀆在成宗初政時﹐且元文類盧摯與姚江村先生書又云「大徳四年歲捨庚子﹐冬十一月七日﹐後學涿郡盧摯頓首再拜寓書江村先生執事﹐摯由諸生﹐承乏侍從﹐遂叨持憲節﹐膺一道之寄﹐始來湘中。」以是知盧大徳四年末尙在湖南﹐三年不得有移病歸潁之事。】】

昔賢懷出處﹐出處非一端【出處﹐四部叢刊本作「到處」。】。冥冥鹿門期【期﹐四部叢刊本缺。】﹐笑笑東陵園【笑笑﹐四部叢刊本缺。】。千載有其人﹐常在覊旅間。跂予欲從之﹐路危不可幹。晨興命徒旅﹐驅車出重關【重關﹐四部叢刊本作「重門」。】。南眺洞庭水【「南眺」句﹕四部叢刊本缺。】﹐北睇嵩洛原【北﹐四部叢刊本誤作「此」。】。浮雲數千里﹐悵然回我轅。東風起空郊﹐艸色一何鮮。百鳥蹤橫遊﹐孤鵠摩蒼天【蒼天﹐四部叢刊本缺。】。遙懷不可寫【遙懷不﹐四部叢刊本缺。】﹐短意誰能傳﹖

岧岧楚王臺﹐泯泯湘水碧。湘水深且廣【且廣﹐四部叢刊本缺。】﹐上有倦遊客【上有倦遊﹐四部叢刊本缺。】。客本金閨人﹐觀風戾南國。漠然忽遐舉﹐抗志箕潁迹。榮華眾所趨﹐知者審損益。嵚岑狐兔穴【嵚岑﹐四部叢刊本作「嵚崟」。】﹐泱漭風雨色。常恐衣上塵﹐污我林下石。重華禦海宇﹐夔禹易爲力【夔禹﹐四部叢刊本作「夔卨」。】。去去君勿違﹐幢幢孰云識。

我本耕牧豎﹐結廬章江涘。微生屬休明﹐世上猶典禮。驚飆捲飛轍﹐寥落從此始。三年江漢春﹐萬事隨逝水。旣昧理生術﹐復慚遊方旨。豈無靑山歸﹐亦有桑與梓。何爲苦畱滯﹐眷眷存君子。君子諒不然﹐東皐畢耘耔。

○正月十二日尋盧學士船至漢口畱詩爲別

晴江澹微瀾﹐曳云在層巘。參差連舫出﹐散漫羣鷗遠。始知遵漢廣﹐遙睇髙旆捲。懷賢每忘賤﹐臨流亦忘蹇。蒼茫景將入﹐杳渺春猶淺【杳渺﹐四部叢刊本﹑海山仙館本作「窈渺」。猶淺﹐原誤作「酒淺」﹐依四部叢刊本﹑海山仙館本攺。】。新知遽相違﹐余悰何由展。

○題張彥輔枯木

骨朽皮空老澗阿﹐繁陰猶記綠婆娑。稜層尙與雷電鬭﹐剝落其如雨露何。湖上飛仙疑有耳﹐夢中太守已無柯。妖狐山鬼休相問﹐付與春風長薜蘿。

○黃鶴山聽雨得淸字【本詩重見於四部叢刊本卷四及補遺﹐卷四題「黃鶴山」作「黃鵠山」。】

玄扃息深構﹐虛館含餘淸。瀟灑松上來﹐瑟縮花間鳴。遙兼夜柝警﹐細與寒更並。懷親感離別【離別﹐四部叢刊本卷四作「仳別」。】﹐撫物愧生成。土思浩方殷﹐春聲耿逾明。幸及朋知好﹐達此旦暮情。北展非窮轅【北展﹐四部叢刊本卷四作「北首」。】﹐南山夢歸耕。何言托毫素﹐聊用欵平生【聊用﹐四部叢刊本補遺作「聊與」。】。

○至嶽陽寄武昌諸生

我初未別時﹐謂與子同行。今我在千里﹐默默但寢興。自從別子來﹐風波幸淸寧。五月三十日﹐始到嶽陽城。城中竹樹多﹐曉暮蜩蟬鳴。西登嶽陽樓﹐但見湖冥冥。郡古俗亦淳﹐所感別友生。豈無新相知﹐有意誰獨傾。矧復有老親﹐白髮兩晶熒﹔三年阻江關﹐不得問安平。早晚買舟去﹐去入湘與衡﹔少作旬月畱﹐可以拜親庭。不得攜家來﹐秋暮亦合並。終然情所鍾﹐欲語涕泗零。安得挾諸子﹐漂搖俱遠徵。

○三月二日聞西師捷口號【四部叢刊本題作聞西師捷口號二首。】

聞道西師掃蟻封【西師﹐四部叢刊本作「西南」。】﹐何時雨露洗妖凶﹖必行往代覊縻策【往代﹐四部叢刊本作「往伐」﹐誤。】﹐肯倚窮荒戰伐功【肯倚﹐四部叢刊本作「旨倚」。】。

萬里春風送捷書﹐千年王气拱皇居【千年﹐原作「十年」﹐依四部叢刊本攺。】。越裳白雉應頻入﹐浪泊飛鳶正念渠【浪泊﹐原誤作「浪拍」。浪泊飛鳶事見後漢書馬援傳。】。

○三月三日奉陪憲使程公遊麻原第三谷宴藏書山房白雪樓【四部叢刊本題作奉陪憲使程公遊麻原第三谷宴藏書山房白雪樓時三月三日。】

明公富暇豫﹐勝日懷登臨。蹀躞驄馬行﹐窈窕幽人心【窈窕﹐原作「窕窈」﹐依四部叢刊本攺。】。懸崖響晴雨﹐奔流濯春陰。雲門轉絕壑﹐畫橋貫長林。拂石慨往運﹐聞鐘知古音。耆松有百圍﹐突嶂踰萬尋。小憩釣魚臺﹐聿瞻華子岑。捫蘿入縹渺﹐側徑臨蕭森【臨蕭森﹐四部叢刊本作「淩蕭森」。】。上有百尺樓【上有﹐四部叢刊本作「白雪」。】﹐下有孤猿吟。初筵開層巓【開層巓﹐四部叢刊本作「俯層巓」。】﹐微風散危襟。語笑信忘我﹐觥籌浩難任。豈不念永畱﹐惘然歸思深。

○題曾觀頤文集後

觀頤﹐臨汝金溪人也。父子良﹐字存之﹐學於三衢徐霖景說﹐有盛名﹐第進士﹐爲淳安令【令﹐原誤作「人」。】﹐有桃源集行於世。觀頤名正吉。蓋皆宗靑田陸氏之學也。【景說別號靑霞。】

靑田鶴飛靑霞空﹐桃源花開春自紅。山狂谷囂棘蓬蓬﹐天地欲廢川流東。我懷其人遠莫從﹐亦有寂寞荒寒中。藏珠重淵夜白虹﹐匣劍九地牛斗衝。眾不識察神所宗﹐至寶豈系乖與逢。東家刺繡背翠櫳﹐璚云金芝繞鸞龍﹔西家寶箏彈秋風﹐酒酣歌苦愁歸鴻。山中仙人倚長松﹐松聲流水自商宮。禹顏孔姬易地同﹐隨時各致萬世功。往者已矣吾何窮﹐丈夫卓犖觀其終。

○臨川女

我本朱氏女﹐住在臨川城。家世事趙氏﹐業惟食農耕。五歲父乃死﹐天復令我盲﹔莫知朝與昏﹐所依母與兄。母兄日困窮﹐何以資我身﹖一朝聞密言﹐與盲出東門。阿母送我出﹐阿兄抱我行。不見所向途﹐但聞風雨聲。行行五里餘﹐忽有呼兄名。兄乃棄我走﹐客前撫我言。我與趙氏親【趙氏﹐四部叢刊本﹑海山仙館本作「趙世」。】﹐復與汝居鄰﹐聞汝卽赴死﹐扶服到河濱。我身盡沾濡﹐不復知我身﹐汝但與我歸﹐養汝不記年。涔涔遵旋路﹐咽咽還入城。城中盡驚問﹐戚促不能言。望門喚易衣﹐恐我身致患。再呼我母來﹐汝勿憂饑寒﹐汝但與盲居﹐保汝母女全。我母爲之泣﹐我鄰爲之嘆。喜我生歸來【歸來﹐四部叢刊本﹑海山仙館本作「來歸」。】﹐疑我能再明。況得與母居【況得﹐四部叢刊本作「兄得」。】﹐不異吾父存【吾父﹐四部叢刊本作「我父」。】。我今已十三﹐溫飽兩無營。我母幸康彊﹐不知兄何行﹖我母本慈愛﹐我兄亦艱勤。所驅病與貧﹐遂使移中情。當日不知死﹐今日豈料生。我死何足憾﹐我生何足榮。所恨天地生﹐不如主翁仁。誰能爲此徳﹖婁公名起莘。

○題王仲山所藏瀟湘八景圖【四部叢刊本﹑海山仙館本題作題王山仲所藏瀟湘八景圖捲走筆作﹐詩序爲瀟湘夜雨﹑遠浦帆歸﹑煙寺晚鐘﹑洞庭秋月﹑平沙落雁﹑漁村晚照﹑山市晴嵐﹑江天暮雪。】

瀟湘夜雨

洞庭秋月

遠浦歸帆

平沙落鴈

山市晴嵐

江天暮雪

煙寺晚鐘

漁村晚照

△瀟湘夜雨

涔涔暗江樹﹐荒荒楚天路。穩系渡頭船﹐莫放流下去。

△洞庭秋月

灝气自澄穆﹐碧波還蕩漾。應有淩風人﹐吹笛君山上。

△遠浦歸帆【四部叢刊本題作遠浦帆歸。】

冥冥何處來﹐小樓江上開。長恨風帆色﹐日日誤郎回。

△平沙落鴈

天寒關塞遠﹐水落洲渚闊。已逐夕陽低﹐還向黃蘆沒。

△山市晴嵐

近樹參差出﹐行人取次多。板橋雙路口﹐此世幾回過。

△江天暮雪

孤舟三日住﹐不見有人家。昏昏竹籬處﹐卻恐是梅花。

△煙寺晚鐘【煙寺晚鐘﹐原作「煙寺曉鐘」﹐誤。瀟湘八景圖始作於宋迪﹐後人紛紛效仿﹐見夢溪筆談。迪作卽名煙寺晚鐘﹐故依四部叢刊本﹑海山仙館本釐正。】

朝送山僧去﹐暮喚山僧歸。相喚復相送﹐山露濕人衣。

△漁村晚照

定從海底出﹐且向平沙照。漁网未全收﹐漁舟還下釣。

○宿華蓋山贈趙尊師【山在臨川】

野性慕遊矚﹐髙秋得崔嵬。敢辭筋力微﹐庶遂平生懷。突峭鳳咮駭﹐翠虛鸞嘯哀。千峯忽在下﹐白鶴去威回。紫霧出華蓋﹐銀河通絳臺。中天白楡濕﹐半夜扶桑開。昔日浮丘子﹐煉魄此丹崖。一朝淩太淸﹐亂石空蒼苔。王孫何飄飄﹐永嘯遺煙埃。相別八九年﹐喜我淩風來。延我白石室﹐酌我松花杯。負米逼歸計﹐髙人難久陪。我有大槐枕﹐相見東蓬萊。

○以事暫如武昌發臨川

江轉欲無路﹐山回忽似圍。客程秋共遠﹐物色晚多疑。稍稍沙鷗集﹐匆匆野樹稀。【匆匆﹐四部叢刊本作「忽忽」。】武昌今夜夢﹐定有故人知。

○女兒浦歌

女兒浦前湖水流﹐女兒浦口過湖舟【浦口﹐四部叢刊本﹑海山仙館本作「浦前」。湖舟﹐原作「湖州」﹐音近而誤﹐依四部叢刊本﹑海山仙館本攺。】。湖中日日多風浪﹐湖邊人人還白頭。

大孤山前女兒灣﹐大孤山下浪如山。山前日日風和雨﹐山下舟船自往還。

○登古頭陀寺最髙處得照字

簡棲作碑處﹐於此得觀妙。囦淪古濠深﹐摧絕孤塔峭。冷風在叢薄﹐弱露泫寒藋。踞危共微體﹐窮髙一遐眺。平輸巴蜀水﹐遠控湖海嶠。遙禽來縱橫﹐長云入歌嘯。興深何由終﹖心領時得要。漂流會諸彥﹐慘淡晞末照。往者旣莫追﹐來者安可料。殘僧善自保﹐土室隱微笑。悠悠山下人﹐玆遊復誰紹。

○夏五月武昌舟中觸目【元風雅題作武昌舟中。】

兩髯背立鳴雙櫓﹐短蓑開合滄江雨。靑山如龍入云去﹐白髮何人並沙語。船頭放歌船尾和﹐篷上雨鳴篷下坐。推篷不省是何鄕﹐但見雙飛白鷗過【雙飛﹐四部叢刊本﹑海山仙館本作「雙雙」。】。

○送李掾自北回歸省長沙因簡趙宣慰張徵士呂宗二判官

萬里風沙斷﹐三湘日夜流。名成親白首﹐歲暮客扁舟。黃鶴延歸思﹐丹楓替別愁。眼穿回處鴈﹐心靜狎余鷗。細雨黃陵廟﹐殘陽杜若洲。漸深桑梓敬﹐翻畏友朋畱。送遠慚覊旅﹐臨分憶舊遊。鐘聲衡嶽曙﹐帆影洞庭秋。風壤通蠻徼﹐煙霞拂帝丘。交歌明月市﹐傾旆壓雲樓。訪菊逢徵士﹐行瓜識故侯。爲言憔悴客﹐敝盡黑貂裘。

○送姜尙忠得官後攜新妾歸省【姜尙忠﹐四部叢刊本作「姜尙志」。歸省﹐原作「歸息」﹐依四部叢刊本攺。】

淹簿䢐年歲﹐離別忽在玆。寒城落木後﹐虛館殘鐘時。家在雙井上﹐心隨孤鴈飛。落日布帆遠﹐靑山尊酒移。蒼茫倚閭情﹐愴怳零雨詩。托身名教中﹐固應愼其儀。志尙豈不殊【豈不殊﹐四部叢刊本作「旣不殊」。】﹐情鍾自成悲。昔見已云晚﹐再會良無期。濯足彭蠡流【彭蠡流﹐四部叢刊本缺「蠡流」二字。】﹐長歌髙堂歸【長歌﹐四部叢刊本缺。】。鶴髮喜垂涕﹐兒童問牽衣。野老借檄看﹐鄰女隔墻窺。田園各成熟﹐松竹仍參差【仍參差﹐四部叢刊本缺。】。親故一在眼【親故﹐四部叢刊本缺。】﹐雞黍相提攜。翻知在家樂【在家﹐原作「在官」﹐依四部叢刊本攺。】﹐不恨爲官遲。放浪乘化遷【乘化﹐原作「成化」﹐依四部叢刊本攺。】﹐何用世俗知。

○送尹十六善叟謁告歸茶陵會塟賢兄處士【四部叢刊本﹑海山仙館本題下多「十韻」二字。】

八歲賴賢兄﹐未埋猶望生。旋聞日下塟﹐敢戀世間榮﹗得告如無及﹐嚴期況有程。意長看路短﹐義重覺身輕。鄕樹迎船出﹐江云入暮橫。望山占驛堠﹐聽雁作城更。但使能臨穴﹐猶堪略慰情。死生今古異﹐去住別離幷。尙足酬知己﹐非貪美俗評。匆匆不可盡【匆匆﹐四部叢刊本作「忽忽」。】﹐回首各沾纓。

○送黃五舅得武陵校官還辰州寓居省侍

寧上山頭種禾黍﹐莫向他鄕作覊旅【他鄕﹐原作「地鄕」﹐依四部叢刊本﹑海山仙館本攺。】。山田得雨尙有年﹐他鄕憔悴何人憐﹗一身千里家何在﹖全家更在沅湘外。獨樹雞鳴楓葉飛﹐荒村雁落蘆花碎【雁落﹐四部叢刊本﹑海山仙館本作「雁沒」。】。親在窮邊望子還【窮邊﹐原作「窮途」﹐依四部叢刊本﹑海山仙館本攺。望子還﹐元風雅作「子未還」。】﹐子在長途衣復單。居無寸田出無僕﹐明年作官當食祿。

○山水圖

彷佛經行傍石灣﹐依稀夢寐繞林間。山深只許云同住﹐村遠每逢人獨還。何處水泉堪洗耳﹐誰家樓閣可開顏﹖程公宅裏桃花下﹐獨對崢嶸老未閒。

○遠歸曲戲贈李九時毅還江西

窮士得官如得仙﹐卿卿一去今五年。縱得蠻夷最窮處﹐猶勝更教卿久住。朝朝蟢子上人衣﹐知是行人今日歸。隔簾聞語猶疑客﹐開簾勿見卿顏色【勿見﹐疑系「忽見」之誤。】。倉忙不暇掃雙眉﹐妾貌還如卿去時。呼兒隔墻沽美酒﹐自向園中剪霜韭。幾年不共看梅花﹐且喜殘年及到家。四鄰親友來相訊﹐看卿還得歸州選。歸州卻在靑山上﹐下有長江無盡浪。吾家亦在萬山中﹐山多正與無山同。男兒功名要及早﹐第一莫論官醜好。

○重餞李九時毅賦得南樓月【此詩四部叢刊本重見於卷四及補遺﹐卷四題作贈別李時毅得南樓。】

娟娟臨古戍﹐晃晃辭煙樹。寒通云夢深﹐白映蒼祠暮【蒼祠﹐四部叢刊本作「蒼梧」。】。胡牀看逾近﹐楚酒愁難駐。鴈背欲成霜﹐林梢初泫露。故人明夜泊﹐相望定何處。且照東湖歸﹐行送歸州去。

○秋興亭得南字

兩郡對郛郭﹐一水分西南。髙亭不屢尋﹐孰知遊者貪﹖江勢洶初轉﹐山光遠相涵。芳洲賈人舶﹐野渡遊子驂。落日覆寒郊﹐輕風散回潭。安得近故里﹐時來拂晴嵐。創思昔人基﹐勝許我輩談。惟有大別山﹐千載靑耽耽。

○寄題傅氏吾一齋

眾流俱到海﹐萬籟各還虛。寂寞空山裏﹐髙齋獨掩書。

○貧交行

驅車涉廣川﹐揚帆陟崇丘。結交四海內﹐中道多愆尢。朔風厲苦節﹐獨鶴橫九州島。朝拂三島樹﹐夕過五城樓。兩翅偶寒影﹐曠然何所求。登髙臨大江﹐日暮萬里流。時哉疏鑿人﹐八年忘外畱﹔出必益稷俱﹐歸與夔龍儔。進退兩不疑﹐功成垂千秋。萬事日相敓﹐恩情若云浮。吾心苟不渝﹐反復安足仇。自非天地外﹐何能獨忘憂。

○送趙履道虞叔常還江右

趙子我同裏﹐虞郎我同年。手折武昌柳﹐送上西江船。買魚沽酒燒荻鞭﹐夜臥西塞寒山前。西塞山﹐碧如苔﹐君今去﹐幾時來﹖東風花開春水漲﹐待君黃鶴磯頭﹐望君庾公樓上。

○曉坐張先生朝陽軒

朝日照髙樹﹐幽人方啟關。蕭寥塵外事﹐風葉滿窗間。

○張氏宅飲餞酒醒作

還似去年別﹐孤舟酒乍醒。浪浪終夜雨﹐更向此時聽。

○別武昌

欲歸常恨遲﹐將行返愁遽。殘年念骨肉﹐久客多親故。佇立望江波﹐江波正東注。

○秋風一首送鄧東白歸金溪

我恨秋風苦無情﹐不能吹我去﹐不能畱客行。雲林三十六峯髙連天﹐不能吹使如掌平。我恨鄧子美無度﹐五年待我來又去。我與子非隴頭水﹐忽作東西流﹐不能幾時住。東西流﹐入大海﹐天長地久須相會。相會定何處﹐相思已無期。風吹落葉交橫飛﹐昨日繁華今日衰。我起舞﹐君當歌﹐山髙水深柰汝何﹗

○望葛市有懷故人盧子儀以附他舟不得上岸相見予往赴主一書院時盧寔送予至長沙今經其裏乃不一造門能無憾乎至樊口作【乃不一造﹐四部叢刊本作「不一造」。】

順流無風江更急﹐歲暮歸人浩難縶。所思只隔江上村﹐亂樹參差不容入。憶昨扁舟溯云夢﹐觸熱千里能相送。我來悵望竟空還﹐一尊知是何年共。樊山蒼蒼赤壁暮﹐武昌對岸黃州路。連聲大笑櫓如飛﹐回頭獨送孤云去。

○過江州

遙瞻九江樹﹐已踏西江土。落日照庾樓﹐驚風滿湓浦。寒鷗迎棹起﹐遠岫依城吐。悵然感覊遊﹐澹爾成賓主。白頭釣魚叟﹐赤足浣紗女。未識居者歡﹐安知行者苦。

○南康夜泊聞廬阜鐘聲

廬山三百寺﹐何處叩層雲﹖宿鳥月中起﹐歸人湖上聞。入空應更迥﹐近瀑正難分。遙想諸僧定﹐香鑪上夕燻。

○廬山連尊師求眞陽詩久諾之而未作一夕夢中得之因書以贈【久諾之﹐四部叢刊本﹑海山仙館本作「久諾」。】

稽天之浸不可滅【稽天﹐四部叢刊本作「稽山」﹐誤。】﹐焦石之烈不可絕。香鑪峯頭按羽節﹐滿山桃花滿湖月。

○漢荼陵侯廟

髙帝安劉慮未危﹐賈生可恨不同時。長沙更有回旋地﹐千載荼陵無古祠。

○春日雜言【大徳九年】【四部叢刊本題作春日雜言七首﹐無題下小注。】

日月朝朝新﹐何物能獨久﹖常恐天與地﹐變化忽已朽。東風闖然來﹐茫茫浩無首。起視桃李樹﹐晱艷一非舊。如何揚子云【揚子云﹐原作「楊子榮」﹐四部叢刊本作「楊子云」﹐此依海山仙館本攺。】﹐泯默空自守。

朝出城西門﹐孤墳何穹窿。雄狐竄其西﹐修蛇出其東。云昔有狂士﹐七尺才且雄。平生無所賴﹐屠狗度春冬【度春冬﹐四部叢刊本﹑海山仙館本作「涉春冬」。】。一朝際風雲【風雲﹐四部叢刊本﹑海山仙館本作「風塵」。】﹐身貴位亦崇【亦崇﹐四部叢刊本﹑海山仙館本作「益崇」。】。死生好惡間﹐咄唶生秋風。气勢日憑陵【气勢﹐四部叢刊本﹑海山仙館本作「气驕」。】﹐家國兩蒿蓬【家國﹐原作「家園」﹐依四部叢刊本﹑海山仙館本攺。】。子孫分散盡﹐空有牛羊蹤。

冪歷楊柳枝﹐蒙茸春艸齊。夭夭誰家婦﹐采桑臨路歧。零露沾其裳﹐蛛絲捲其衣。樹髙身苦弱﹐蠶饑行復遲。辛苦事姑嫜﹐宿昔減容輝。見者皆嘆息﹐此心知獨誰﹗良人日暮至﹐醉問汝何爲【汝何爲﹐四部叢刊本﹑海山仙館本作「爾何爲」。】。

啁啁田間雀﹐啄啄常不給。春水日已深﹐网羅復相及。旣無養生具﹐日夕湯火急。多謝雲間禽﹐無爲自覊縶。

祝融九千丈﹐瀟湘地底流【瀟湘﹐原作「瀟灑」﹐依四部叢刊本﹑海山仙館本攺。】。洶湧洞庭野﹐崩騰江漢秋。上有飛仙人﹐身披紫雲裘。昔者常相遇﹐渺若乘丹丘。同歌黃鶴渚﹐共醉嶽陽樓。思之忽不見﹐獨立悵悠悠。

我有瑯玕艸﹐欲贈江東客。出門道路長﹐捲袂空嘆息。靈苗世所尙﹐良士予所惜。神仙無千年﹐耿耿誰復識。

五歲能讀書﹐十歲能賦詩﹐十五事遠遊﹐三十無所爲。旣乖俯仰責﹐復爲鄰里欺。生計日已疎﹐世態多瑕疵。煌煌金張門﹐徒隸皆光輝﹔日晏賓客集﹐軒車如風馳﹔一笑擲千金﹐片言委黃泥。齊生獨抱瑟﹐來往何逶迆。

○山堂晚興

日晚似休沐﹐虛堂步輕陰。頺云在前山﹐細霧出荒林。亹靡人事易﹐萎蕤芳歲沈。冥冥獨歸鳥﹐永嘆倚中襟。

○飲酒篇悼亡後作

昨日飲酒酒苦薄﹐今日飲酒心不樂【心不樂﹐四部叢刊本作「必不樂」。】。未知明日還如何﹐枝上落花能幾多【幾多﹐四部叢刊本作「許多」。】。蝴蝶飛飛春艸艸﹐對語黃鸝淸且好。有酒有酒且莫沽﹐庭前獨宿鴛鴦雛。

○夢兩雛

阿英十二能辟纑﹐阿牛五歲貪讀書。辟纑成縷無人織【無人織﹐四部叢刊本作「無人識」。】﹐讀書有志令人惜。汝父漂零汝母休﹐吾親𨿽健俱白頭。雨聲斷道風驚屋﹐阿婆獨抱諸孫哭。

○初夏和鄰友見新蝶幷次其韻

弄粉欹猶弱﹐含黃晚更鮮。乍低芳艸際﹐復過落花前。尙倚繁華後﹐猶疑造物偏。雨窺歌舞地﹐晴想艷陽天。唯唯悠悠外﹐蘧蘧栩栩然。日斜妝閣畔﹐偏得主人憐。

○夢武昌

黃鶴樓前鸚鵡洲﹐夢中渾似昔時遊。蒼山斜入三湘路﹐落日平鋪七澤流。鼓角沈雄遙動地﹐帆檣髙下亂維舟。故人𨿽在多分散﹐獨向南池看白鷗。

○遊麻姑山【四部叢刊本﹑海山仙館本題作遊麻姑山五首並序。】

湖北憲使程公閒居旴上二年矣。五月二十日詔拜翰林學士﹐又十日公與使者及諸客同遊麻姑山。輒以覽歷所止﹐賦詩五首。

云關

飛練亭

湧雪亭

三峽橋

麻姑壇

△云關

君子荷初服﹐恩至若無榮。穆穆芳雨散﹐悠悠蒼山行。危關擁霧黑﹐飛桁緣云靑【飛桁﹐四部叢刊本﹑海山仙館本作「飛術」。】。苔蘚滑如積﹐松杉杳冥冥【松杉﹐四部叢刊本﹑海山仙館本作「杉松」。】。時逢負芝翁【負芝﹐四部叢刊本﹑海山仙館本作「負苓」。】﹐忽聞流水聲。舉足向益髙﹐矯然欲遐徵。徒隸各忘倦﹐矧彼髙人情。

△飛練亭

神工擲天紳【神工﹐原作「神功」﹐依四部叢刊本﹑海山仙館本攺。】﹐掛之兩崖間。萬古輸不盡﹐誰能測其端﹖勢割山石愁﹐气挾艸木寒。安得天風吹﹐系彼日月還。麻姑綠云發﹐黝黝長不殘。

△湧雪亭

泉源出地底﹐仰向雲中行。擘崖瀉千丈﹐亂石皆騰獰。風霆日夜急﹐雨雪空虛明【空虛明﹐四部叢刊本﹑海山仙館本作「虛空明」。】。不有神物扶﹐玆山應久傾。噴薄側飛鳥﹐砰鍧愁百靈。仙家信爲好﹐喧聒何由平。

△三峽橋

兩山束飛橋﹐下塹不測淵。誰開萬尋鐵﹐逗此無窮泉。淙淙輥空軸【空軸﹐四部叢刊本﹑海山仙館本作「空曲」。】﹐洶洶投奔川。陽光下照之﹐忽作龍騰天。常恐桑田變﹐中有瞿塘船。

△麻姑壇

嵯峨仙都觀﹐遙望丹霞天。後有千歲松﹐前有百頃田。風日夏颯沓﹐煙雲晝蔥芊。羣彥一時集﹐安知非列仙。持觴起相酹【相酹﹐四部叢刊本﹑海山仙館本作「相酬」。】﹐罷琴接髙言【接髙言﹐四部叢刊本﹑海山仙館本作「抗髙言」。】。天道信悠邈﹐人情何拘攣。靈君不可致﹐落景詎少延。仰𨿽慚冥冥﹐俯寔憂元元。主人顧坐客﹐此中可忘年。

○程學士將赴翰林八月十有二日再命議事中書奉餞一首

廣平先生誰比流﹐東風避律髙無秋。金閨紫闥淸切禁﹐繡衣玉節西南州。一乘軺車二十載﹐凍涉暑陟勤咨諏。前年謁告旴水上﹐放志已誓山林遊。詔書相望九天下﹐耆舊起舞罷民謳。文章豈獨擅豪翰﹐經緯政足參機謀。粵從議事起諸老﹐海內日望光殷周。明公卓絕復繼入﹐得之必慰蒼生憂。八月摐金下彭蠡﹐黃河泰華催行舟。山川似爲今日好﹐風沙幷失平生愁。薊門嵯峨忽在眼﹐燕山杳渺頻回頭。世皇受命繼堯禹﹐大綱甚正目亦舉。向來開國盡蕭曹﹐只今半已成塵土。念公猶是先朝舊﹐洞識國體知民苦。涵濡養育非一日﹐禮義廉恥寧小補。蹇予抹摋百不成﹐束書南北東西行。心傾意許已五載﹐忽此遠別能無情﹖蘆花漫漫楓葉鳴﹐白日萬里飛鴻聲。願公努力扶聖明﹐賤子飽飯歌升平。

○盧學士奉旨南祀海嶽繇鍾陵相別聞尙宿畱會稽有懷奉寄

鍾陵一分手﹐幾日過錢唐。五月山陰路﹐千峯海上涼。煙霞含景气﹐艸木識天香。夙昔經行處﹐風流轉不忘【風流﹐四部叢刊本作「風深」。】。

○喜趙順昌官滿來歸

七載卑棲邑﹐孤標浩蕩中。去時惟自信﹐歸日幾人同。平世難爲澤﹐髙賢不計功。黃河萬里道﹐洗楫待春風。

○傷足不愈遣悶示友

鄙夫襲杖屨﹐暫出還爲災。念彼萬里途﹐屑屑往復來。端居晦已望﹐不曾下堂階。今日疑小佳﹐稍立仍傾欹。朋好益疎謝﹐墳籍空低徊。惟有未殘菊﹐多情向人開。兀者不望行﹐躃者不念馳。如何一不愼﹐竟日守空齋。聖人全其生﹐達者遺形骸。顧我兩無有﹐得不愧中懷﹗膠膠市中人﹐役役渴與饑。貧賤失天性﹐豈獨一蹶悲。

○病夜

素壁深牕獨客身﹐桃枝姜胯只爲鄰。極慚供給煩賢友﹐尙恐傳聞及老親。蛬響戒寒相應起﹐燭華連夜爲誰親。多情造物眞豪縱﹐盡力相驅病與貧。

○得程翰林揚州消息

皇明屬休期﹐側席佇貞良。遊麟旣集藪﹐鳴鳳亦在岡。君子乘時興﹐出餞何輝光。車馬塞江介﹐笳鼓凝羽觴。時秋風雨交﹐四顧野茫茫。晨鉦激中流﹐飛旆忽異方。蓄思遵旋軌﹐浮雲紛北翔。道路間邦畿﹐艸木隕寒霜。晷景倐易流【晷景﹐四部叢刊本作「略景」﹐形近而誤。】﹐悲來但徊徨。君懷經綸憂﹐予負疢疾妨【疢疾﹐四部叢刊本﹑海山仙館本作「災疾」。】。蹇沈固異趣【蹇沈﹐四部叢刊本﹑海山仙館本作「騫沈」。】﹐情誼結中腸。居下眾所夷﹐在賤誰不忘。宛緬廣陵翰﹐胡獨置我傍。郁悒增愁思﹐投袂睇莽蒼。自顧匪茅茹﹐委迹任空墻。淵淵賢達心﹐悢悢情內傷。

○送雷山人遊山

髙人雨中至﹐邀我遊山作。自非冥寂徒﹐孰遣紛華落。方春乃發軔﹐殘雪猶映薄。隨云度神皐﹐披煙望靈嶽。晞沐朝陽谷﹐照影淸冰壑。淹畱皆隱淪﹐往還必恬漠【往還﹐元詩選作「往返」。】。惟應樵與牧﹐逢時得奇藥【逢時﹐四部叢刊本作「時逢」。】。歸來𨿽未期﹐鬢髮終如昨。

○感夢

幽沈奄踰歲﹐俯仰若平生。不恨夫壻拙﹐自憐身命輕。病兼愁不減﹐心與淚如傾。在世猶長別﹐茫茫萬古情。

○大饑行

去年旱毀才五六﹐今年家家食無粟。髙囷大廩閉不開﹐朝爲骨肉暮成哭。官𨿽差官徧裏閭﹐貪廉異政致澤殊。公家賑粟粟有數﹐安得盡及鄕民居。前日殺人南山下﹐昨日開倉山北捨。捐軀棄命不復論﹐獲者如囚走如赦。豪家不仁誠可罪﹐民生稔惡何由悔。

○蘘荷山

蘘荷山﹐碧孱顏﹐拔地維﹐矗天關。上有靈泉眞人煉紫丹﹐下有揭氏子孫藏其間。神飆六月飛霜寒。古人不可見﹐眞人飛入越王山。越王山﹐倚天立﹐桃源蕩蕩車馬入。海上靑禽不必來﹐人間絕境紛成邑。我家蘘荷陰﹐移家恨不蘘荷深。靑松之葉蔭我屋﹐白石之薦弦吾琴。蘘荷再生﹐吾丹再成﹐冥冥我祖﹐去而上升。靈泉援手﹐引我太淸。足跨五色鸞﹐手掉金芙蓉﹐浩然拔宅淩天風。九州島四海如脫屣﹐空畱遺響此山中。

○彭氏具慶圖

春酒滿壺花滿前﹐君家具慶古難全。卻憐乃祖飡雲母﹐自活閒身八百年。

○送阿英童歸楊氏

弱女年十三﹐兩年失母慈。看拜阿婆去﹐憶著初生時。

○歸故園新居落成後作

親老身仍苦﹐家貧歲更凶【親老﹐四部叢刊本作「親光」﹐誤。】。掄材斤斧後﹐發地艸萊中【艸萊﹐四部叢刊本作「艸菜」﹐形近而誤。】。面勢看前迹﹐歡呼集眾功。聊存今日意﹐敢望昔時同。

漂轉何多歲﹐艱難且定居。鄰人供菜果﹐稚子進詩書。稍覺牛羊遠﹐兼知蔓艸除。此園三百載﹐亦復返吾初。

○寄題朱氏眞朴堂【眞朴堂﹐四部叢刊本﹑海山仙館本作「眞村堂」﹐誤。】

深居魏亭北﹐悃愊自無華。風俗似太古﹐生涯如小家。飲醇猶恐過﹐衣帛尙疑奢【尙疑﹐四部叢刊本作「向疑」。】。相與鄰人異﹐詩書有五車。

○寄題永丰劉氏暖翠亭

孤亭萬竹中﹐危坐自生風。近與山光合﹐遙連野气通。鳥啼深不見﹐泉響靜偏聰。束帛休相污﹐先生道未窮。

雞山俯鷲溪﹐亭子畫堂西。流水茭蒲合﹐陽林竹樹齊。耕桑煙外集【「耕桑」句﹕四部叢刊本作「耕煙幸外集」。】﹐賓客雨中攜【「賓客」句﹕四部叢刊本作「宿客自中攜」。】。萬事俱塵土﹐詩成手自題。

●揭傒斯全集詩集卷二

史館獨坐

張君壽鵠山隱居

文會圖

山水圖

寄題徐道士野愚軒

蠟梅太平雀

寄題鄱陽嚴氏悠然樓

送人從軍

山水

廖氏皆春堂

寄題胡氏園趣亭

山暉圖爲劉尊師賦

淵明歸興圖

賦得海上云送良上人歸徑山

新安許氏蘭秀軒

寄題上饒鄭氏菊莊

云錦溪棹歌七首

寄題傅尊師兄弟所作寧壽道院

我我亭詩

寄題鄴下樊氏鍾秀園

送人之淮東

山行

北樓雪後酒醒獨吟

野鴨詞

寄題馮掾東臯園亭

宿梁安峽夢故室有感

三月八日攜二侄遊麻姑山

送陳教授赴郴州

送趙仲遠赴甌寧

出三洪峽

聞熊從正嘔血亡

遊禪林寺喜得昌上人

山莊晚立有懷捨侄沆督獲臨川

哭王十良仲

雨述三篇

雪中同程漢翁程志可登旴江從姑山

春暮閒居寄城西程漢翁十五韻

寄壽程翰林

熊英徳哀辭

哭周隱君

北上登小孤山

長風沙夜泊

揚州阻風

望嶽

初至京師和答友人病中見示

不寐呈何太虛

何郎失鏡詞

贈靑城侯尊師次韻

雪中訪史館陳仲剛兄弟皆疾未適坐語畱贈

送何太虛南歸

重餞何太虛

贈友

贈茅山劉尊師

暮歸

曉出順承門有懷何太虛

贈洪參軍兄弟

畱署丞宅觀古圖玩和田大夫

和吳眞人大明殿元旦早朝

贈顚上人

廬陵玄潭觀舊藏許旌陽斬蛟劍興國有一道士過廬陵竊之至於京師以獻吳眞人邀予賦詩遣還本觀

登海王莊古丘作

讀蔣臨淮碑

寄題太子文學張希孟凝雲石

吳歌一首送張淸夫提舉徵東校官先還吳中

居庸行

登懷來縣古城

○史館獨坐

地敻天逾近﹐風髙午尙寒。虛庭松子落﹐欹檻菊花幹【欹檻﹐海山仙館本作「歌檻」。】。撫捲俱千古﹐憂時有萬端。寂寥麟父筆﹐才薄欲辭官。

○張君壽鵠山隱居【四部叢刊本﹑海山仙館本題作張君壽先生鵠山隱居。元風雅作張先生鵠山隱居。】

當日自期顏杲卿﹐暮年羞見魯諸生。膝兼多病終難屈﹐身爲長愁視轉輕。日晏典衣畱客醉﹐雨餘開戶看兒耕。淮云楚樹晴如掃【如掃﹐元風雅作「如此」。】﹐臥送年年江水聲【江水聲﹐元風雅作「江水生」。】。

○文會圖

人物風流晉永和﹐蘭亭疑少竹林多。若非痛飲狂歌者﹐柰此良辰美景何。抒思凝神空繚繞﹐揮毫伸紙更吟哦。兕觥髙舉奚奴手﹐坐上知誰應罰科。

○山水圖

古屋臨髙背翠顚﹐長橋架險挹飛泉。若爲夢裏經行處﹐不是山陰卽輞川。

亂山如削樹如龍﹐絕澗緣坡一徑通。兩兩漁舟來復去﹐望江人在畫圖中。

○寄題徐道士野愚軒

大朴恆近野﹐大智恆若愚。野愚非惡名﹐在世聊自呼。人皆謂我野﹐我得縱狂疎﹔人皆謂我愚﹐我得任闊迂。舉世皆不足﹐而我常有餘。老石出炎火﹐朽壤生嘉蔬。無用乃有用﹐自是老聃徒。我言君莫信﹐關我不關渠。

○蠟梅太平雀

蠟梅枝上太平雀﹐花映奇毛十二紅。持贈何人最相稱﹖梅花心事太平翁。

○寄題鄱陽嚴氏悠然樓

舊樓何盤盤﹐新樓明且寬。番水旣縈帶﹐番山亦巑岏。白雲無時興﹐明滅戶牕間。有時事耕作﹐晨出暮言還。登髙息微勤﹐鬥酒緩襟顏。物化紛我前﹐觸目千萬端。勞生固可鄙﹐枉己誠獨難。先廬幸未廢﹐新構仍粗完。本無適時姿﹐聊且從所歡。種菊延秋素﹐栽松期歲寒。但免今世責﹐何求後世觀。

○送人從軍

妙年好文仍好武﹐一旦從軍气如虎。彎弓已作滿月圓﹐拔劍更逐回風舞。悲笳四起旌旆愁﹐蒼山偃蹇黃雲浮。陣前手系降王頸【降王﹐原作「項王」﹐依四部叢刊本﹑海山仙館本攺。】﹐馬上仍懸猛將頭。復誓義大身命小【復誓﹐四部叢刊本作「復仇」﹐似當從。】﹐順天將軍古來少。一戰功成六合淸﹐不用黃金印如斗。

○山水

野艇來無數﹐山橋度有三。寒云依古寺﹐落木帶羸驂。回首重重變﹐幽尋處處堪。平生雙眼力﹐江北復江南。

○廖氏皆春堂【四部叢刊本﹑海山仙館本題作題廖氏皆春堂。】

時淸日月明﹐心和寒暑平。東風扇萬物﹐花間語流鶯。農興水泉動﹐蠶起桑柘榮。牛羊被原隰﹐鹿豕徧郊坰【「鹿豕」句﹕四部叢刊本﹑海山仙館本作「麟鳳在郊坰」。】。少者擊壤歌﹐老者皷腹行。不知天壤間﹐何物異吾生。常願天子聖﹐四海無苛徵。夔龍滿廊廟﹐蕭韶歌九成。

○寄題胡氏園趣亭

日與世情遠﹐學人聊治生。畦蔬多品類﹐樹果各生成。野老過偏數﹐山禽近不驚。詩書吾所好﹐農圃也須明。

○山暉圖爲劉尊師賦【四部叢刊本﹑海山仙館本題作題山暉圖爲劉尊師作。】

陵岑毓神秀﹐艸木咸光晶。每覽靈景異﹐變態如有情。關掩乍如幙【「關掩」句﹕四部叢刊本﹑海山仙館本作「閃掩乍如冪」。】﹐飄浮忽相縈。熊熊轉空曲﹐奕奕連增城。中有幽人居﹐宴坐朝玉京。窮陰亦朝徹﹐無月恆夜明。碧桃千歲花﹐金芝四時榮。猶疑地愛寶﹐隨物弄華英。

○淵明歸興圖【四部叢刊本﹑海山仙館本題作題陶淵明歸興圖。】

家貧無酒飲﹐聊欲試弦歌。去家百餘里﹐邈若異山河。江上日多風﹐浩浩水增波。門前五柳樹﹐繁蔭空婆娑。秫田已收成﹐歸計當如何。

○賦得海上云送良上人歸徑山

蕩蕩無邊涯﹐悠悠何所之﹖孤飛若有意﹐羣往更無疑。稍拂扶桑樹【扶桑﹐四部叢刊本﹑海山仙館本作「摶桑」。】﹐還經若木枝。迎陽成五色﹐乘陰忽四垂。作態離仍合﹐多情去卻追。因風過別島﹐和月下蓬池。且任從龍去﹐寧知到岸時。惟應學空者﹐澹泊與相期。

○新安許氏蘭秀軒【四部叢刊本﹑海山仙館本前有「題」字。四部叢刊本此詩重見於卷三與卷四。】

蘭生於深谷【生於﹐四部叢刊本﹑海山仙館本作「生兮」。】﹐漱流泉兮蔭髙木【髙木﹐四部叢刊本作「喬木」﹐海山仙館本作「嘉木」。】。綠葉兮披披﹐玉幹兮紫蕤。植之於堂下【之於﹐四部叢刊本﹑海山仙館本作「之兮」。】﹐播芳馨兮菲菲。菲菲兮陽陽【陽陽﹐四部叢刊本﹑海山仙館本作「揚揚」。】﹐思君子兮髙堂。絙琴瑟兮會友﹐嘉殽苾兮薦芳。襲芳兮佩秀﹐宜君子兮多壽。

○寄題上饒鄭氏菊莊

上饒多隱者﹐鄭氏善爲方。移居倪陽裏﹐種菊今成莊。近取徧吳楚﹐遠求至帝鄕。品類百十餘﹐顏色不可常。漑以玉井泉﹐樊以柳與楊。晨興卽造之﹐不憂露沾裳。有時忘饑渴﹐飡之以爲糧。門無催租吏﹐家有白玉郎。花前撫鳴琴﹐花下列壺觴。興至輒痛飲﹐飲罷臥其旁。自謂得菊趣﹐不知與菊忘。但恐秋景晏﹐繁露結爲霜。盆盛虛室中﹐虛室仍面陽。重簾護夕气﹐疏牖逗朝光。亂以靑靑蒲【靑靑蒲﹐四部叢刊本作「靑蒲盆」。】﹐水石儼成行。重得隱者心﹐不辱桃李場。玩物焉足計﹐歲晚托餘芳。

○云錦溪棹歌七首

云錦溪中云錦鮮﹐好在髙秋八月天。西蜀錦江那得似﹐西湖綠水更須憐。

才過浮石是藍溪﹐溪上靑山髙復低。山中泉是溪中水﹐尋源直到華山西。

藍溪南去到藍洲【藍洲﹐原作「藍州」﹐誤。藍洲在安仁縣﹝今屬江西余幹縣﹞云錦溪旁。此依四部叢刊本﹑海山仙館本攺。】﹐水底嶄嶄石不流。回望朱宮雲霧裏﹐白雲深處更髙樓。

宮前梨浦白茫茫﹐岸上人家不似墻。能到此中還有幾﹐行人莫厭棹歌長。

楊金橋望玉眞臺﹐臺下橋頭人往來。崇文宮裏看花去﹐安仁縣裏賣薪回。

挹仙亭下薛公橋﹐紛紛抵暮更連朝【連朝﹐原作「還朝」﹐依四部叢刊本﹑海山仙館本攺。】。惟有橋西楊與柳﹐無情長系木蘭橈。

溪上層層雲錦山﹐垂楊盡處是龍灘。不是孤舟來逆上﹐何人知道世途難。

○寄題傅尊師兄弟所作寧壽道院

鍾榮之山千萬峯﹐琵琶麈湖相疊重。兩翁入谷起臺殿﹐半夜空山聞鼓鐘。猛虎時逢澗邊石【時逢﹐四部叢刊本﹑海山仙館本作「如逢」。】﹐飛龍卻是雲間松。黃庭書罷人難見﹐鴻寶披殘手自封。度壑采芝隨鹿迹﹐登崖望日躡雲蹤。已知塵世惟堪笑﹐不是神人定少逢。辟穀有方桃更美﹐圍棋無地橘相容。但餘一念封人祝﹐未與人間萬事慵。

○我我亭詩

殷仲堪答桓溫曰「我與我周旋久﹐寧作我。」宜春黃元瑜取以名其亭曰我我。爲賦詩一首。

我遊於袁﹐於龍之幹。有辟閒閒【辟﹐四部叢刊本作「淵」。】﹐有環言言﹐有構桓桓﹐維集之安。我居我處﹐我笑我語。有翼其所﹐而敢予侮。我植孔嘉﹐我構孔華。曾莫之迎﹐而莫我多。彼馳者子﹐亦孔勞矣。我旣覯矣﹐亦莫我逑矣。嗟殷氏之老﹐猶弗桓是友﹔我不我友﹐將誰歸咎。溫溫其龢﹐瀏瀏其淸﹐藹藹其芳﹐煥煥其明。嗟維古之人﹐尙或予聽。

○寄題鄴下樊氏鍾秀園

鄴都雄地理﹐樊氏好園林。庭戶花陰合﹐池臺樹色深。佳時惟飲酒﹐永日自彈琴。車馬如相訪﹐流泉可洗心。

○送人之淮東

扁舟何處客﹖此去飽經過【此去﹐四部叢刊本﹑海山仙館本作「此地」。】。彭蠡江聲合﹐揚州月色多。天低如近海【如近海﹐四部叢刊本﹑海山仙館本作「知近海」。】﹐地闊欲橫河。自是吾生拙﹐如君定若何。

○山行

稍出雲山復涉溪【雲山﹐四部叢刊本﹑海山仙館本作「羣山」。】﹐溪光山色冷相輝。靑裙獨踞溪邊石﹐不顧行人自濯衣。

○北樓雪後酒醒獨吟

幾點微云翳曉晴【微云﹐四部叢刊本作「微雪」﹐誤。】﹐半峯殘雪隔江明。小樓獨對春城北﹐酒醒匡牀聞鵲聲。

○野鴨詞

野鴨雙雙沒﹐輕鷗兩兩浮。人生亦如此﹐那有別離愁【離愁﹐四部叢刊本作「離憂」。】。

○寄題馮掾東臯園亭

時雨散繁綠﹐緒風滿平原。興言慕君子﹐退食在丘園。出應當世用【世用﹐四部叢刊本﹑海山仙館本作「世務」。】﹐入詠幽人言。池流澹無聲﹐畦蔬鬱蔥芊【鬱蔥芊﹐四部叢刊本﹑海山仙館本作「蔚蔥芊」。】。髙林麗陽景﹐羣山若浮煙。好鳥應候鳴﹐新音和且閒。時與文士俱﹐逍遙農圃春。理達自知簡﹐情忘可避喧。庶云保貞和﹐歲暮委周旋。

○宿梁安峽夢故室有感【時還旴江【四部叢刊本﹑海山仙館本題注入題。元風雅題作宿梁安峽夢故妻。】】

梁安峽裏杜鵑啼﹐絕壁蒼蒼北斗低。雲气倒連山影合﹐石稜斜鬭浪聲齊。南風盡日迎歸客﹐落月空江夢故妻。一室十人分數郡﹐百年幾處候晨雞。

○三月八日攜二侄遊麻姑山

昔遊已陳迹﹐玆遊不可狀。非同阿咸語﹐孰遣予心暢。褰衣拂崚嶒﹐脫屣臨浩蕩。丹霞獨鳥外﹐齊云九天上。絕澗怒不休﹐諸峯岌相向。欹林覆積雪﹐飛煙滿空曠。杳渺旣莫窮﹐嵌嵚愈難傍。麻姑去我久﹐素髮今幾丈﹖摩挲曾公碑﹐烏虖哲人喪。髙懷謝靈躅﹐餘歡付家釀。試問山中人﹐時猶得螺蚌。

○送陳教授赴郴州

君向郴州去﹐迢迢千里餘。年侵別後鬢﹐客問講殘書。斷鴈秋風外﹐啼猿落日初。興文今日意﹐愼莫愛吾廬。

○送趙仲遠赴甌寧【甌寧﹐四部叢刊本作「晚寧」﹐誤。元無晚寧縣。】

仍爲令尹去﹐如送武夷仙【武夷仙﹐原作「武夷山」﹐依四部叢刊本﹑海山仙館本攺。】。舊政閩人說﹐新詩海客傳。度關風撒暑【撤暑﹐四部叢刊本作「搬署」。】﹐下瀨月依船。不奪循良意﹐因知幕府賢【因知﹐四部叢刊本﹑海山仙館本作「應知」。】。

○出三洪峽

積水羣山裏﹐行舟亂石間。地偏疑隔世﹐峽怒欲藏關。獨鳥啼深樹﹐斜陽下急灘。千憂逢一快﹐未覺此生孱。

○聞熊從正嘔血亡【熊從正﹐四部叢刊本作「熊從」﹐誤。熊從正﹐名坦﹐號小隱﹐丰城瓘山人。見本集卷三四友詩及丰城縣誌卷十五文苑傳。】

碧血凝秋萬事空﹐此生無復一尊同。到家又近重陽節﹐應是哭君風雨中。

○遊禪林寺喜得昌上人

靈臯懷獨往【懷獨往﹐原作「獨懷往」﹐依四部叢刊本攺。】﹐危軒泊閒寂。偶與塵事違﹐況值禪林客。深苔上修玉【上﹐四部叢刊本作「剝」。】﹐輕霏澹凝碧。敻見飛鳥還﹐靜聞寒澑滴。空明會眞賞﹐漂流得良覿【得﹐四部叢刊本作「見」。】。常恐心迹乖﹐無由展平昔。

○山莊晚立有懷捨侄沆督獲臨川

蔌蔌黃桑葉﹐蒼蒼白竹峯。居人爭野碓﹐歸客背村鐘。路暗緣溪濕﹐山寒著霧濃。阿咸收稻米【稻米﹐四部叢刊本﹑海山仙館本作「稻未」。】﹐辛苦缺相從。

○哭王十良仲

深谷可爲陵﹐大海可爲田﹐惟有死者窮﹐無由覩靑天【覩﹐四部叢刊本作「觀」。】。千古黃壤間【黃壤﹐海山仙館本作「黃壞」。】﹐萬古黃泉下﹐精神與時息﹐形質隨日化。日落朝復生﹐月缺望已盈。不知死者別﹐何時見形聲。悲哉復悲哉﹐已矣復已矣﹗我友初五人﹐今焉忽成四。死者不復見﹐生者長別離。人生如春華﹐美好知幾時【幾時﹐四部叢刊本﹑海山仙館本作「幾何」。】﹖欲爲生者歡﹐復念死者苦。生死日相尋【生死﹐四部叢刊本﹑海山仙館本作「死生」。】﹐歡樂如糞土。

○雨述三篇

江南臘月天未雪﹐居者單衣行苦熱。連山郡邑瘴盡行﹐豈獨嶺南與閩越。逋民穰穰度關山【「逋民」句﹕四部叢刊本作「逋民攘攘度閩山」。】﹐十人不見一人還。明知地惡去未已﹐可憐生死相追攀。

近聞閩中瘴大作﹐不間村原與城郭。全家十口一朝空﹐忍饑種稻無人獲。共言海上列城好﹐地冷風淸若蓬島。不見前年東海頭﹐一夜潮來迹如掃﹖

冬來一晴四十日﹐三日南風當有雪。不知閩嶺今何如﹐念我故人書斷絕。劍南判官心所親﹐甌寧大夫政有神。腐儒多事浪憂喜﹐安得遺書兩故人﹖

○雪中同程漢翁程志可登旴江從姑山【至大元年。】

新年殘雪裏﹐孤石梵王祠。拔地驚橫絕﹐嵌空欲倒垂。平田沿上遠﹐寒水望中遲。試問南安錫﹐飛來正幾時﹖

○春暮閒居寄城西程漢翁十五韻

迢迢層城阿﹐峩峩鳳凰山。下有隱淪士﹐能爲淮漢言。兩日一寓音﹐五日一承顏。每談經濟事﹐恆及離亂間。言辭多慷慨﹐文字少凋殘。不嘆東逝川﹐但憶南山田。寧與無心遊﹐不受眾目憐。褰衣必峻崿﹐散步亦名園。舒捲信在襟【舒捲﹐原作「書卷」﹐依四部叢刊本﹑海山仙館本攺。】﹐蕭寂固所安。經春窘疾痗﹐撫時增懦孱。羣書亂藥裹﹐髙臥掩荊關。蹇予屬久要﹐朝詣常暮還。醜劣愧髙情﹐焉知君所觀。日出眾鳥語﹐蒼岑滿樓端。申章寫深誼﹐謭薄何由宣。

○寄壽程翰林

河洛圖書北極邊﹐蓬萊宮闕五雲天。鹽梅初薦和羹實﹐諫艸應焚罷獵篇。黼黻九重新日月﹐謳吟三谷舊風煙。遙知拜舞黃封錫﹐諸老爭稱龜鶴年。

○熊英徳哀辭【瓘山熊炎字時中﹐英徳州同知。英徳秩滿﹐赴調京師﹐道遇病卒。】

靈飆感先路【感先路﹐四部叢刊本作「戒先路」。】﹐疊鼓中夜發。旌旐揚廣衢﹐輀軒出城闥【輀軒﹐四部叢刊本作「輀車」。】。素緌紛前遊【前遊﹐四部叢刊本作「前逝」。】﹐疏麻森後列。罔罔迷據依【罔罔﹐四部叢刊本作「岡岡」。】﹐營營會精魄。流云冥飛蓋﹐平野一何闊。慟哭積水濱﹐哀歌靑林樾【林樾﹐原作「林越」﹐依四部叢刊本攺。】。翔鳥爲回薄﹐我馬如顧秣。農夫釋耒嘆﹐行子憑蹊惻。共隱善人喪﹐矧承君子烈【君子烈﹐四部叢刊本作「君子列」。】。平居異山隴﹐累別兼歲月。規感晞暮齡【規感﹐四部叢刊本作「規戒」。】﹐歡燕中道歇。時哲眾所屬﹐六十非短折。撫物自傷摧﹐瞻望猶恍惚【恍惚﹐四部叢刊本作「慌惚」。】。南轅懌歸旆﹐北首淒往筏。千秋驥岑趾【千秋﹐四部叢刊本作「千春」。】﹐流藹余編帙【流﹐四部叢刊本缺。編帙﹐四部叢刊本作「篇帙」。】。宿艸日已深﹐聲容閟幽泬。

○哭周隱君

君名邦弼﹐字次說。其父得之嘗考漕試湖北﹐得賈似道﹑朱■﹝礻冀﹞孫。後通判潭州﹐卒。賈旣貴顯﹐揚色君﹐欲薦之﹐君竟謝不起﹐日以詩酒自娛。晚得足疾﹐杜門陋巷﹐年七十餘終於家。

未老辭科目﹐將徵托隱淪。暮年詩總美﹐多病酒爲鄰。薦牘無名字﹐柴門有縉紳。吳郎原上艸﹐猶得近髙人。

○北上登小孤山【至大元年】

積雨西南下﹐朝宗第一門。憂勞思舜禹﹐疏鑿正乾坤。地束千帆側﹐天扶一柱尊。蛟龍深窟宅﹐穩睡莫騰翻。

○長風沙夜泊

長風沙﹐風沙不斷行人嗟。行人嗟﹐柰君何﹗南風正髙北風起﹐大船初灣小船喜。移船更近大船頭﹐不獨風沙夜可憂。但祝行人好心事﹐長江何處是安流﹖茅屋參差數株柳﹐時平尙置官軍守。靑裙老嫗詫鮮魚﹐白髮殘兵賣私酒。魚賤可買酒可沽﹐他人心事知何如。

○揚州阻風

南風送我來﹐北風迎我住。維舟廣陵郭﹐升髙望梁楚。曠蕩千里平﹐何處藏雲雨。

○望嶽

岱宗齊魯間﹐萬古統羣山。日向夜中見﹐雲從海外還。蓄靈深屏翰﹐空翠滿河關。盡日臨淸霽﹐巖巖不可攀。

○初至京師和答友人病中見示

志士輕離別﹐貧賤事多違。秋風車馬中﹐故人髙臥時。遠客江南至﹐塵土滿素衣。旣申離合情﹐中多勞苦辭。歡笑未幾何﹐感嘆已乘之。欲及田裏事﹐復恐疾疢滋。亹亹流景遷﹐楡柳各變衰。偃息寄一室﹐朝夕終在玆。委運復何言﹐人生信可疑。我獨何爲者﹐日出暮來歸。

○不寐呈何太虛

隙月斜依壁﹐窗風細著人。漂零知命晚﹐牢落夢家頻。斷鴈何曾定﹐鳴雞不肯晨。何郎詩句好﹐萬里獨相親。

○何郎失鏡詞

團團如月不曾虧﹐家人親置枕中時。朝朝將正頭上幘﹐時時攜鑷鬢邊絲。古文宛轉何人造﹖失來始覺今難討。街頭不值半緡錢﹐古銅終較今銅好。向人不敢再三尋﹐客裏空疑同捨心。萬里相隨一朝別﹐夜夜還瞻天上月。

○贈靑城侯尊師次韻

聞說名家采藥蹤【名家﹐四部叢刊本﹑海山仙館本作「名山」。】﹐多從云去少人逢。蜀江春老歸難定﹐燕谷寒來望轉濃。案上仙經新長蠧﹐匣中寶劍舊降龍【寶劍﹐四部叢刊本﹑海山仙館本作「雄劍」。】。不知少日尋眞處﹐還在靑城第幾峯﹖

○雪中訪史館陳仲剛兄弟皆疾未適坐語畱贈

髙臥京城雪擁門﹐還因微疾養靈根。酒香風鼎魚初熟﹐火透煤鑪藥自翻。萬里不違兄弟樂﹐一冬偏愛僕奴恩。猶能坐起畱覊客﹐淺語深論到日昏。

○送何太虛南歸

窮秋乍到深冬別﹐來已俄然去忽然。學士已分修史祿﹐道人特送賣丹錢。單車欲發無三日﹐幾處同行可百年﹖積雪堅冰愁客路﹐徐州城下便通船。

○重餞何太虛

雞鳴曉色動﹐行人出南郭。徘徊望車馬﹐飛雪何漠漠﹗巨野四面平﹐中路淒以索。黃狐超客過﹐驚鴟向人落【驚鴟﹐原作「驚鷗」﹐依四部叢刊本攺。】。結軫赴悲笳﹐凝酸厲哀角【厲哀角﹐四部叢刊本作「屬哀角」。】。時逢古人迹﹐因究平生學。回首睇關山﹐低心狥蓬藿【狥蓬藿﹐四部叢刊本作「望蓬藿」。】。離合兩不期﹐思懷獨難托。

○贈友

天道有恆運﹐君子蹈其常。時物自熙洽﹐庶心亦惟康。鄙人寡思慮【寡思慮﹐四部叢刊本作「寬慮思」﹐海山仙館本作「寡慮思」。】﹐殊气冒陰陽。霜霰中夏零﹐焉得不摧傷﹗先聖有遺訓﹐血气戒方剛。懿彼老氏言﹐舌齒示存亡。反躬實明哲﹐觀色屢回翔【「觀色」句﹕四部叢刊本﹑海山仙館本作「撫己增忼慷」。】。正徳詎云割﹐率欲乃非祥。勿謂壘空明﹐不足輸景光【輸景光﹐原作「楡景光」﹐依四部叢刊本﹑海山仙館本攺。】。勿謂徑寸莖﹐不足載春芳。推余曁所闕﹐懷哉安能忘﹗

○贈茅山劉尊師【師祖﹑父皆爲武師】

天書三聘出山來﹐南望金陵日幾回﹖每說浮名先气短﹐常因佳客暫眉開。琴書半爲逢迎典﹐鬢髮空驚歲月催。自笑山間林下客﹐四年風雪與塵埃。

深知用意俗難聞﹐常恐山門涴白雲。方朔豈能遺漢主﹐魯連曾是卻秦軍。已無豪傑平生夢﹐賴有神仙不死勛。蚤晚蒙恩遂歸計﹐靑松深處禮茅君。

○暮歸

元年閏月日十四﹐日落長虹正西起。南風送我城北歸﹐雙廟鐘鳴馬如水。孤館蕭條夜气沈﹐淸霜華月五更心。天機不用關人事﹐客裏閒愁歲歲深。

○曉出順承門有懷何太虛【順承門﹐原作「順城門」﹐誤。元史地理誌﹕京師十一門﹐南之右曰順承。依四部叢刊本﹑海山仙館本攺。】

步出城南門﹐悵望江南路。前日風雨中﹐故人從此去。

○贈洪參軍兄弟

洪氏起遼海﹐流章耀八紘。孝友根世學﹐忠貞自天成。入爲帝羽儀﹐出秉國鈞衡。洋洋髙門居﹐濟濟羅公卿。藉世澄與瀾【藉世﹐四部叢刊本作「藉甚」。】﹐玉質金爲聲。析理貫秋毫【析理﹐四部叢刊本作「折理」。】﹐摛藻艷春晴。朝趨承明內﹐暮進賢友生。衣錦終尙絅【終尙絅﹐四部叢刊本作「絡尙絅」。】﹐穆然含粹精。靈鳳非求知﹐出爲世所驚。奇璞隱昆岫﹐采充淸廟英。堯湯攬羣才﹐聖道日光明。豈惟殷膚敏﹐裸將在周京。蒼天誰云髙【誰云髙﹐四部叢刊本作「𨿽云髙」。】﹖乃心此黎氓。君臣兩不易﹐相期底隆平。君徳貴幷包﹐臣道戒驕盈。立賢必無方﹐拔茅思匯徵。勗哉敬厥終﹐兩賢信國禎。

○畱署丞宅觀古圖玩和田大夫

江北江南幾故都﹐空餘遺賞奉閒居。流傳半自名家得﹐始末多由內府書。制作初心皆久遠﹐興亡過眼若空虛。知君忠厚堪千載﹐好事他人定不如。

○和吳眞人大明殿元旦早朝

春迎玉帛萬方賢﹐云擁笙歌上界仙。隨仗兒童皆覩日﹐銜香父老不知年。洪鈞一气包輿地﹐絳闕諸宮麗碧天。惟有道人三祝罷﹐珠璣爭落紫微邊。

○贈顚上人

大徳六年夏﹐遇一老僧於武昌市上﹐貌甚偉﹐或歌或笑﹐或戚然憂﹐人皆目爲狂。就之語﹐若有契。乃與俱至捨﹐煮茗劇談﹐博達宏辯﹐慷慨憤烈﹐辭嚴色厲﹐坐客皆廢﹔或一語失度﹐則箕踞慢罵﹐客輒慚去﹔然言論終日﹐竟不肯道姓名。自是數與往還﹐情義日密。乃曰「我乃宋進士眉山陳祥也。」且道所以然之故﹐蓋亦徉狂自托者﹐自號曰捨家云。別後八年﹐翰林修撰巴西鄧善之爲予言顚師﹐且囑賦詩贈其行。予旣奇顚之爲人﹐又庶幾邂逅捨家﹐因寄毣毣云。

捨家禪師孔門老﹐七十狂歌武昌道。身長九尺步如飛﹐壯不成名晚逾槁。馮陵叱吒豪貴前﹐昌言直詆气插天。身上衣裳過百衲﹐口中涎沫散如煙。別來悠悠八年後﹐更向京華說顚叟。五臺山上喝歸云﹐萬歲峯前送飛鳥。當街朗誦李白詩﹐面折富貴邯鄲兒。日誦法華千百轉﹐不如一詣彌天師。老顚亦是眞顚者﹐捨家未必非徒捨。何不紅衣騎白馬﹐出入金門赤墀下﹐家積黃金揮如土﹐腰懸寶劍達官怕。萬里江南乞食還﹐朔風吹月滿江關。若遇捨家應一笑﹐攜詩相送出名山。

○廬陵玄潭觀舊藏許旌陽斬蛟劍興國有一道士過廬陵竊之至於京師以獻吳眞人邀予賦詩遣還本觀

章江渡頭白羽扇﹐千載傳聞誰得見﹖惟有玄潭老劍精﹐萬里相尋若驚電。冥冥旌陽九霄駕﹐神物無歸思變化。當時同學十二人﹐猶有吳公在天下。吳公曉出明光宮﹐故人持劍忽相從。光芒慘淡蛟蛇血﹐精气翕忽神明通。自從拂拭遇知己﹐一尺玄冰剪寒水。半夜芙蓉迸匣開﹐白晝雷霆輾空起。吳公念念旌陽令﹐未說斬蛟心已敬。尙憶提攜典午間﹐一掃長江如鏡淨。十餘年來災異多﹐天鳴地動震九河。須臾百化萬靈竄﹐壯士搤臂徒悲歌。此時吳公按劍怒﹐誓斬長蛟獻明主。劍光耿耿天不語﹐擲與玄潭鎭千古。

○登海王莊古丘作

茫茫紅杏國南關﹐疊疊靑峯西北山。丞相池臺春樹裏﹐帝王宮闕曉雲間。折腰遊女攀條弱﹐臨水行人嚲鞚閒。獨向海王莊上望﹐東風吹斷不知還。

○讀蔣臨淮碑

蚤從鄕賦筆如椽﹐晚董諸生雪滿顚。松菊獨歸三徑日﹐黍禾重過故宮年。賢侯東閣無車轍﹐處士西湖有墓田。我識郎君公已沒﹐一觀遺碣爲潸然。

○寄題太子文學張希孟凝雲石

聞說張文學﹐家藏石一拳。斷痕分淺黛﹐古色亂輕煙。潤想猶懷玉﹐幽疑欲迸泉。應從少梅得﹐宿昔滿桑田。

○吳歌一首送張淸夫提舉徵東校官先還吳中

吳中女兒白如華﹐吳江燕燕拂波斜。吳中魚肥米可束﹐夫君無事久忘家。夫君自別吳江水﹐聲名藉藉京華裏。家家屏障待新詞﹐日日王侯置醇醴。吳中之居不可踰【居﹐四部叢刊本作「君」。】﹐京華之樂天下無。髙官厚祿不願有﹐上疏乞觀遼海隅【乞觀﹐四部叢刊本作「乞官」。】。秋風髙吹燕山樹﹐扁舟且向吳中去。吳中女兒白如玉【女兒﹐四部叢刊本作「兒女」。】﹐看著新袍入華屋。

○居庸行【赴上都道中作】

昔我望﹐居庸南﹔今日出﹐居庸北。巖巒爭吞吐﹐風水淸且激。逶遲五十里【「逶遲」句﹕元風雅作「逶迆數十里」。】﹐曲折殊未息。關門兩向當天開﹐馬如流水車如雷。荒雞一鳴關吏起﹐列宿慘澹雲徘徊。山盤盤﹐石圉圉。山如龍﹐石如虎﹔龍怒欲騰虎欲舞。太行餘勢猶如許﹐昔不容單車﹐今馬列什五。聖人有道關門開﹐關門開﹐千萬古。

○登懷來縣古城

落日開平路﹐懷來古縣城。數家惟土屋﹐萬乘有行營。云擁關山壯﹐塵隨驛騎驚。長橋人並立﹐還愛此河淸。【國初攻居庸不拔﹐一日﹐此河大漲﹐遂編筏載兵潛出檀﹑順間﹐掩襲大破之。故老爲予言如此。】

●揭傒斯全集詩集卷三

南城懷古四首

京城閒居雜言八首

雨渡橋幹嶺

次龍門

偏嶺作

還宿灤河嘴望行宮

去婦詞

四友詩

送郭祥卿架閣還姑蘇省覲赴廣徳幕府選爲中書禮部不就

送虞徳修

謁告南歸夜過安民亭有懷寧志道

是夕夢故人吳東之淒然感懷

徐州對酒和曾編修

宿寶應

髙郵夜泊讀曾可則詩集

烈山和曾編修

入秦淮和曾編修

二月七日早過池州周同知出郭相迓風急颿駛遙望黯然

泊安慶和曾編修

小孤山次韻

贈別曾編修歸廬陵塟學士兄

贈髤者黃生

山水捲

寄題臨川西磵範氏寓居

訪所親

尋捨弟將至東牟宿野店

贈王郎

別鄕友徐明初

題壽昌寺

奇童詩

題姑蘇陸友仁所藏衛靑印

兪氏看雨軒

趙照磨虛舟

寒猿飲水圖

余道士抱朴齋

畫鷹

題羅稚川所畫臨川羅益謙溪居圖

四淸圖

題南頓孔氏復明詩卷

靑山白雲圖

次韻陳明仲喜雨時初免先子喪

程漢翁隱居新城山中偶入城府寓童使君西園旣日獲談燕何太虛有詩贈問且並予次韻奉和

賦雙陸

自旴之臨川曉發

題聶積道庭池大室

題陳掾菊莊

泊安慶

待潮

蛾眉亭

漁父

髙郵城

淮陰阻雨

濟州初度

楊柳靑謠

病目二首呈程承旨

讀黎景髙僉事重修漢陽郎官湖李太白祠記愛其髙簡有法賦詩十韻寄題祠下

城南宴集分韻得與字

題集賢趙待制贈黎使君羅稚川所畫秋蘆羣鴈圖

雜詩四首寄彭通復

讀黎僉事安南志見所書與陳鍵始末有感而作

獻張平章

和歐陽南陽月夜思五首

寄何得之隱居二首

○南城懷古四首【此四詩﹐四部叢刊本僅銅儀一首﹐無總題。】

石鼓

銅儀

憫忠寺

長春宮

△石鼓

孔廟頹墻下﹐周宣石鼓眠。苔分敲火迹﹐雨洗篆蝸涎。野老偸爲臼﹐居人打賣錢【賣錢﹐元風雅作「廢錢」。】。有形終亦盡﹐流落謾堪憐。【鼓十﹐其一爲民間盜爲臼﹐有司追索得之。】

△銅儀【宋沈存中所鑄】

法像坤儀重﹐來從汴水遷。飛龍纏四極﹐黃道界中天。望絕秋毫末【秋毫末﹐四部叢刊本作「秋毫永」。】﹐循環太古前。荒臺明月夜﹐應有淚潺湲。

△憫忠寺

虛閣十餘尋﹐徵遼萬古心。佛臨靑野闊﹐塔並畫欄陰。鳥雀檐間老﹐風雲地上深。同時貞觀盛﹐西北有髙岑。

△長春宮

古樹縈紆入﹐深宮結構牢。鑿池通水遶﹐壘土築云髙。輦路行馴鶴﹐神霄戴巨鰲。應逢王母使﹐時此獻蟠桃。【車駕時幸此宮。】

○京城閒居雜言八首

都城列萬雉﹐樓觀並飛霞。太液深蕩潏﹐廣寒髙嵯峨。重譯踰萬國﹐流聲竟四遐。旣寵瑰異才﹐復保勛舊家。忠厚跂行葦﹐明照徹羲娥。永惟皇上徳﹐世世襲亨嘉。

冀北多良馬﹐漁陽多壯士。馬休伏槽櫪﹐壯士襲農器【襲農器﹐四部叢刊本﹑海山仙館本作「習農器」。】。桑棗竟中州﹐朝貢四方至。外無烽燧警﹐內有耳目寄。逍遙放良時﹐歡樂永不替。

濟濟從臣內﹐赫赫公與侯。伊昔從我皇﹐守邊瀚海頭。荷戈十餘載﹐力戰如己憂。寸策無遺用﹐長智少淹畱。勞多必重賞﹐功大靡輕酬。意气相傾動﹐恩深身若浮。天子乘六龍﹐垂衣臨九州島。茅土亙河山﹐甲第隘莊馗。四海仰光耀﹐出入擁華騶。富貴欻如此﹐寵祿信難侔。從軍亦云苦﹐眷言享斯丘。

朝從獵城南﹐暮從獵城北。白馬踰飛翰【踰飛翰﹐四部叢刊本﹑海山仙館本作「諭飛翰」。】﹐輕裘如膏澤。塵起知獸駭﹐風髙驗鳥疾。只箭落雙鶖﹐千金出俄刻。歸來拜恩寵﹐樂飲過一石。僮奴爭意气【爭意气﹐四部叢刊本﹑海山仙館本作「增意气」。】﹐賓客攺顏色。常恐文達士【文達﹐四部叢刊本﹑海山仙館本作「文法」。】﹐輕薄多瑕擿。髙門臨廣衢﹐秋風上荊棘。

朔土髙且厚﹐民生勁而彊。楡柳𨿽弱質﹐生植益繁昌。桃李大於拳【拳﹐原作「捲」﹐依四部叢刊本﹑海山仙館本攺。】﹐棗栗充餱糧。誰謂苦寒地﹐百物莫得傷﹖靑靑雲夢竹﹐宿昔傲雪霜。移植於此庭﹐不如枌與楊【枌與楊﹐四部叢刊本﹑海山仙館本作「芥與楊」。】。竹性豈有攺﹐由來非本鄕。

渺渺寒門士﹐客遊燕薊城【客遊﹐四部叢刊本作「客途」。】。上無公卿故﹐下無舊友朋。裘葛不自蔽﹐藿食空營營。四顧災沴余﹐但聞號哭聲。日負道徳懿﹐敢懷軒冕榮﹖節食愼所欲﹐聊以厚我生。

髙步覽九州島﹐誰獨無與親﹖同室不相諭﹐矧彼途路人﹗誘詘更驅迫﹐巧詐日眩眞。共美爲善樂﹐莫知與善鄰。未足保厥躬﹐已謂詒子孫。一言易爲義﹐一恩易爲仁。世無魯東叟﹐何以慰心神﹗

哀飆驚野艸﹐日夜委鮮敷【鮮敷﹐四部叢刊本作「鮮腴」。】。嗟哉白楊樹﹐髙髙淩玄虛。朝遊車馬中﹐夕息思故廬。塵襟難爲潔【塵襟﹐四部叢刊本作「塵衿」﹐海山仙館本作「塵今」。】﹐野性非京都。貧賤不自保﹐焉能戀簪裾。賴有死與生﹐可齊賢與愚。

○雨渡橋幹嶺【按﹕此詩系揭傒斯至大三年秋赴上都途中作﹐惟此橋幹嶺﹐不見誌書﹐元人赴上都紀行詩多次寫及槍竿嶺﹐此詩又提及洪贊館﹐長安客話卷八云「長安嶺在興和城迆東五十里﹐元爲懷來﹑龍門二縣界﹐舊名槍竿嶺﹐號稱險隘﹐。。。。。。長安堡有洪贊井。」頗疑橋幹嶺乃槍竿嶺之音訛﹐姑志以備考。】

秣馬洪贊館﹐振衣橋幹嶺。先王昔巡幸﹐雲雨空蒼然。諸峯何冥冥﹐髙秋聞杜鵑。危瞻劖天石﹐渴俯絕壑泉。艸木多異名﹐道路少攀緣。如覩開關初﹐況值升平年。不恨沾衣裳﹐但恐情慮遷。歸從故老說﹐矯首空蒼煙。

○次龍門

龍門千餘仞﹐十里去云州。奔湍從中來﹐疑是黃河流。嵌嵌壁面削﹐颯颯寒風秋。老藤天上垂﹐瑤艸雲間浮。仰面不敢視﹐愴然使人愁。夜雨更厲急﹐渴車濡雙輈。連聯若鴈鶩﹐濺沫滿衣裘。安得躋其巓﹐采藥忘我憂。豁達望三都﹐表裏眺九丘。金芝忽盈把﹐飛過故山頭。

○偏嶺作【四部叢刊本題作泉水嶺作﹐皇元風雅題作泉子嶺。】

已過泉子峯頭路【泉子峯﹐四部叢刊本作「泉子嶺」。】﹐荒甸茫茫碧艸幹。日暮不收牛馬亂﹐靑煙起處是營盤。

金衣翠帽路傍女﹐蹋足連聲駕犢車。車下晝眠車上宿﹐每逢水艸便爲家。

○還宿灤河嘴望行宮【宮在白海上】

下馬河邊市﹐遙瞻海上宮。水天涵野白﹐禁樹擁云紅。望幸羣黎切﹐思歸獨客窮。聖恩疎酒令﹐暫得醉歌同。【時有旨特放灤河酒禁。】

○去婦詞

江東有一士子﹐畱都下三年﹐適娶一貴人女爲妻﹐久乃知其已有妻子矣﹐一夕逃去。因托去婦爲之詩。非徒欲傳其事﹐抑以示風戒云爾。

輕合鮮義終﹐苟容希禮遇。遠結萬里婚﹐多爲才名誤。始與君結好﹐不知君有婦。有女嫁他人﹐俱懷托遲暮。靑靑墻下艸﹐生死墻下路﹔娟娟道傍華﹐零落無處所。女子失其身﹐何以保貞素。旣乖百年意﹐百年誰能度﹗對鏡空悲唶【悲唶﹐四部叢刊本作「悲喑」。】﹐中心良難訴。浮萍爲誰托【爲誰﹐四部叢刊本﹑海山仙館本作「難爲」。】﹐一木無兩附。棄舊屬新歡﹐新歡漸成故。寧當中道折【中道﹐四部叢刊本﹑海山仙館本作「中路」。】﹐莫被他人去﹔寧老阿母傍﹐不受他人妬。騰身出房闥﹐兩絕無復顧。不願嫁他人【不願﹐四部叢刊本﹑海山仙館本作「所願」。】﹐甘心西山樹。

○四友詩

四友者﹐廣信王廷玉良仲【王廷玉﹐四部叢刊本﹑海山仙館本作「王庭鈺」。】﹑臨川李商弼良佐﹑武昌盧廷鸞子儀﹑同裏熊坦從正也。李亡已七年﹐余亦亡二三年。予索居京師﹐每夕夢寐與四友相接﹐傷其皆賢而無壽﹐又與予篤好﹐乃作四友詩﹐一以志予哀﹐一以槪見其平生云。李得年二十二﹐盧二十九﹐熊三十四【三十四﹐四部叢刊本﹑海山仙館本作「二十四」﹐誤。詩有「熊子三十餘」句可證。】﹐惟王四十九。

王兄負奇偉【王兄﹐四部叢刊本﹑海山仙館本作「三兄」﹐誤。王於諸子中年最長﹐排行又爲第十﹝卷二有哭王十良仲詩﹞﹐不得稱「三兄」。】﹐十四已應門。倉卒遘閔凶﹐盜賊蔽丘原。衰絰從伯父﹐慷慨安其人。豪橫劇狼虎﹐暝目莫敢幹【暝目﹐四部叢刊本﹑海山仙館本作「瞋目」。】。降心相欵密﹐共稱孺子賢。時應州縣役﹐調笑官長尊。酬接𨿽靡盬【酬接﹐原作「酹接」﹐依四部叢刊本﹑海山仙館本攺。】﹐講習日多聞。激烈忠憤際﹐委曲禮法間。時平俗亦康﹐故志農圃言。【有集曰圃課。】浮湖感龍變﹐【嘗泛彭蠡見龍見【龍見﹐「見」字原闕﹐據四部叢刊本﹑海山仙館本補。】﹐遂肆意墨龍﹐悟解敻絕。】陟巘思鳶鶱【鶱﹐原作「騫」﹐依四部叢刊本﹑海山仙館本攺。】。古笛振哀鐵﹐淸琴繁素弦【繁﹐四部叢刊本作「敏」。】。每傷古人逝﹐迸淚尊酒前。與我初識面﹐已誓爲弟昆。誰謂天不仁﹐中路遂離分。寥寥昂山阿﹐黝黝硯井泉。賓客一以散﹐托夢與招魂。

嘉木不叢生【嘉木﹐四部叢刊本作「嘉禾」。】﹐猶爲造化欺。繁霜凋其葉﹐震雷蕩其枝【震雷﹐四部叢刊本﹑海山仙館本作「震風」。蕩﹐四部叢刊本作「傷」。】﹔利虫囓其根【利虫﹐四部叢刊本作「剝虫」。】﹐饑禽啄其皮。豈無雨露滋﹖不得干云霓﹗李氏年弱冠﹐博通三氏詞【三氏﹐原作「王氏」﹐意不明﹐李本習儒﹐依此詩注﹐又博通釋老﹐故據四部叢刊本﹑海山仙館本攺。】。援毫捷飛電﹐吐气烈豹螭【烈﹐四部叢刊本﹑海山仙館本作「裂」。】。信如海上潮﹐直若琴上絲﹔朗如九秋月﹐溫比三春暉。志在躋聖賢﹐寧復顧所私。一悟生滅理﹐天地忽若遺。【君卒時﹐一日晨興﹐有數道人叩門謁求作白蓮庵記【謁求﹐「謁」字四部叢刊本無。】﹐君援筆而就﹐大爲得意。有頃﹐忽奄然坐逝。父母聞而趍哭之。迎謂父母曰「某兄弟幸多﹐死生﹐命也﹐勿以爲憂。」旣瞑﹐一道人撫其背曰「檀越﹐檀越﹐生好處﹐生好處。」復瞠目視道人﹐厲聲曰「佛法本無生滅﹗」遂卒。癸卯二月也。葬時眾舁出城【舁﹐四部叢刊本作「轝」﹐海山仙館本作「輿」。】﹐初重不勝【重不勝﹐四部叢刊本﹑海山仙館本作「不能勝」。】﹐忽輕如羽。】顏回蚤聞道﹐短折非所悲。茫茫後死者﹐終夜獨漣洏。

武昌故舊中﹐盧生亦奇傑。雄才傲當世﹐髙誼淩白日。貧賤有相知﹐富貴莫能折。冠蓋如雲霧﹐而獨與予密。大徳七年夏﹐予有長沙役。臨河與予別【與予別﹐四部叢刊本﹑海山仙館本作「與余分」。】﹐攬袂久嗚咽。知心托生死﹐誰能此離別。千里竟相從﹐風波復炎熱。靑天入酒杯【酒杯﹐四部叢刊本﹑海山仙館本作「杯酒」。】﹐歌笑中夜激【歌笑﹐四部叢刊本﹑海山仙館本作「歌嘯」。】。便欲乘滄溟﹐迢遙送華發。行行亦云至﹐終當與君拆。捨棹卽長途﹐惆悵如永訣【如﹐四部叢刊本作「知」。】。謂余平生懷【謂余﹐原作「謂如」﹐依四部叢刊本﹑海山仙館本攺。】﹐時俗莫能達。學不追古人﹐終不願有室。還聞起分教【分教﹐四部叢刊本作「分數」。】﹐小邑傍蕭索。始爲賢者哀﹐那知遽淪沒。樊山罷歡燕﹐赤壁空流月。佇立想音容﹐音容一何闊﹗

親友日凋謝﹐況我情所鍾。熊子三十餘﹐亦在九原中。髙才祇促齡﹐積善適爲凶。天道不可依﹐人命如飛蓬。夢寐常相見﹐烱若生相從。亦知心不異﹐矧復裏閈同。始知掾韶學【始知﹐四部叢刊本﹑海山仙館本作「始君」。】﹐我心實忡忡。歸來已三年﹐微疾竟永終。薄祿不救饑﹐一官非髙崇。獨令君子亡﹐碧血冷秋風。鄰曲恩愛絕﹐山川談笑空。名家失金匱﹐樗櫟入公宮。誰復繼溫粹【溫粹﹐四部叢刊本﹑海山仙館本作「粹溫」。】﹐徒用想舂容。千秋瓘山路【瓘山﹐四部叢刊本作「瑤山」﹐誤。瓘山﹐在丰城。嘉靖丰城縣誌卷十五文苑云「熊坦﹐字從正﹐號小隱﹐瓘山人。」】﹐繚繞劍池東。

○送郭祥卿架閣還姑蘇省覲赴廣徳幕府選爲中書禮部不就

不作東曹掾﹐都門首路新。微官寧佐郡﹐久客轉思親。船入淮云曉﹐家連海樹春。別離驚歲月﹐愧爾獨歸人。

○送虞徳修

管仲相齊國﹐九合開基圖。拔才筦庫中﹐乃至七十餘。虞君丞相後﹐況復聖明朝。靑年賢才諝﹐白髮沈下僚。下僚不敢違﹐王事不敢遲。五月日如火﹐獻賦來京師。有弟若班馬﹐出入承明下。天子親重之﹐今無古猶寡。乾坤再開辟﹐乃得會音形。夜語恆達旦﹐歡意旣平生。朔風塞上來﹐長橋綠如洗。浮雲盡南徵﹐吾行何由止。弟當奉明主﹐一心致貢禹。相送東郭門﹐翩然隔燕楚。

○謁告南歸夜過安民亭有懷寧志道

志道以延佑三年秋從程翰林南歸﹐舟過於此﹐夜醉溺死﹐至今藳塟山下。

日暮云寒煙水光﹐故人於此濯滄浪。河流空遶靑山下﹐誰與孤墳酹一觴。

○是夕夢故人吳東之淒然感懷

故人別我邯鄲去﹐七年死塟邯鄲路。夜泊梁山灤口船﹐夢魂彷佛君相遇。平生怪君寒且臒﹐夢君還似別君初。孤鶴崚嶒霄漢上﹐枯松偃蹇雪霜餘。少年讀書晚聞道﹐獨抱窮愁客中老。廣平故尉今何如﹐年年還拜墳前艸。【廣平尉明安答兒﹐讀書好義人也﹐收葬之。】

○徐州對酒和曾編修

黃樓不可爲我居﹐黃河不可爲我酒。滿眼靑靑河上山﹐不得持取爲君壽。願君永相好﹐重是平生友。常恐生別離﹐令人惡懷抱。君看天上月﹐照人豈長好﹖惟有戲馬臺﹐坐送行人老。勸君有酒且滿飲﹐明日開船不須早。自古英雄得志人﹐未遇猶爲酒家保。

○宿寶應

此縣經過數﹐中年感慨增【感慨﹐皇元風雅作「慨感」。】。系舟喧白浪﹐聞笛暗寒燈。時俗隨同異﹐文章任愛憎。平生江海上【江海上﹐皇元風雅作「江海意」。】﹐一一賴良朋。

○髙郵夜泊讀曾可則詩集

水闊云寒燈影孤﹐新詩讀罷意何如﹖玉門關冷低鴻鴈﹐靑艸湖深啼鷓鴣。精衛有愁塡碧海﹐嫦娥無夢鎖靑虛。明朝二十四橋路﹐誰識春風舊酒壚。

○烈山和曾編修

江心孤石啟禪扉﹐四面層層盡釣磯。浪破忽隨平地湧﹐潮來欲上碧天飛。龍渦晚集漁人网﹐蛟室宵聞織女機。北望金魚何處是﹖山川還似昔時非。

○入秦淮和曾編修

秦淮江上送飛鴻﹐秦淮水流西復東。六朝人物已寂寞﹐萬古雲山空疊重。明日還沽采石酒﹐昨宵猶聽廣陵鐘。人生不似寒潮水﹐去去來來有定蹤。

○二月七日早過池州周同知出郭相迓風急颿駛遙望黯然【按﹕此詩系揭傒斯延佑五年冬謁告歸裏途經池州時作﹐同行有曾編修巽申﹐故其贈別曾編修歸廬陵塟學士兄詩云「孟冬涼气厲。」小孤山次韻詩云「重來勝地歲雲暮﹐短景催人疾於箭。」其過小孤山在後﹐尙在冬末﹐則此過池州不得在二月﹐此「二月」當系「十二月」之誤。】

故人爲別駕﹐久約會玆城。誤用傳書去﹐徒勞出郭迎。沙頭始辧色﹐煙際正含情。立馬遙相望﹐揚帆已疾徵。

○泊安慶和曾編修

落帆西岸夕陽收﹐南望鍾陵更二州。入楚人民多尙野﹐邊城江郭半臨流。柬書遊宦憐霜鏡﹐寄食還鄕愧客舟。萬里一身餘十載﹐幾從王粲賦登樓。

○小孤山次韻

小孤山前一回盼﹐蒼然始識孤山面。隔江疊嶂開翠屏﹐絕壁浮雲飄素練。憶昔初蒙翰林聘﹐艤棹探奇不知倦。捫蘿陟級至絕嶺【絕嶺﹐四部叢刊本﹑海山仙館本作「絕頂」。】﹐目極神開气爲變。大江東匯彭蠡來﹐晝夜崩騰犇海甸。笳皷遙聞日月動﹐帆檣忽度乾坤轉。舟人不識造物奇﹐但趣急趁南風便。早悟微官七載縛﹐底用區區厭貧賤﹗深窗冷壁守編摩﹐何異揚雄困雕篆。重來勝地歲雲暮﹐短景催人疾於箭。天昏一火明山半﹐石底猶疑有雷電。彭郎磯下寒浪湧﹐坐客正說龍君傳。人生可喜還可憐﹐世事堪違不堪戀。明朝匡廬復入眼﹐𨿽有此景何由羨【此景﹐四部叢刊本﹑海山仙館本作「此境」。】。武城先生獨好事﹐名山每恨遊難徧。丰城客子無一錢﹐但當作詩乞如願。

○贈別曾編修歸廬陵塟學士兄

孟冬涼气厲【涼气﹐四部叢刊本﹑海山仙館本作「涼風」。】﹐謁告歸廬陵。阿兄在九原﹐歲暮豈遑寧。兄昔事武皇﹐海內希英聲。意气動人主﹐文采何縱橫。時事一朝異﹐長揖去躬耕。令弟紹芳猷﹐策足在承明【策足﹐四部叢刊本作「榮足」。】。如何奄忽間﹐南北隔死生﹗方舟發京國﹐日落煙霧靑。萬感緣中來﹐惕然如有懲。覊臣戀魏闕﹐一夕魂九升。君子恩義重﹐況此骨肉情。情深不可忘﹐悠悠道路長。山川日夕攺﹐我行殊未央。稍出燕薊都﹐已涉齊魯疆。髙天圍四野﹐悵望但茫茫。道傍多古墳﹐塋域遞相當。荒艸吹北風﹐日夕下牛羊。不知何代人﹐於此閱興亡。自古旣有死﹐誰獨免摧傷﹖死者𨿽所同﹐私懷詎能已。途路猶感傷﹐況我兄與弟。世俗日衰謝﹐常懼莫能起。生者忽若遺【生者﹐原作「生死」﹐依四部叢刊本﹑海山仙館本攺。】﹐誰復哀其死。念昔賢哲人﹐一一去爲鬼。詩書捐篋笥﹐采采當路子。掞藻廁明庭﹐幸與君子同。矧在弱冠年﹐已獲承其風。家本聖門後﹐孝友世所隆。何意手足親﹐一別曠音容。及我南歸日﹐舟楫復相從。皦皦寒日髙﹐冥冥厲徵鴻。落帆滄江際﹐渺然忽西東。努力愼所托﹐無爲慢勞躬。

○贈髤者黃生

髤餙肇有虞﹐大朴已雕刓。紛紛百代下﹐巧密何多端。黃金間毫髮﹐文螺錯斕斑。竹樹冠臺殿﹐祥雲隨鳳鸞。五采被牀幾﹐豈獨匜與盤。坐使圭璧暗﹐所好移所觀。黃氏擅良工﹐出入三十年。馳譽必名流﹐迎致皆上官。美賈一朝起﹐羣工那可班【可班﹐四部叢刊本作「敢班」。】。藝絕誠足貴﹐古道何由還。

○山水捲【四部叢刊本題作題山水捲。】

稍稍云木動【稍稍﹐四部叢刊本作「梢梢」。】﹐藹藹煙峯亂。遠浦引歸橈﹐雙崖臨絕岸。方思隱淪客﹐欲結漁樵伴。水闊山更遙﹐幽期空汗漫。

○寄題臨川西磵範氏寓居

蟾塘塘更西﹐幽磵總堪題。流水花間住﹐孤禽竹裏啼。石稜苔自合﹐山徑樹相齊。久客成眞隱﹐故園應已迷。

○訪所親

所親一別驚踰月﹐忽報歸來起倦慵。扶疾步隨殘雪去﹐出門愁及曉冰融。空林寂歷鳴疎葉﹐遠樹依微吐亂峯。祇恨陶潛方止酒﹐一尊無分與君同。

○尋捨弟將至東牟宿野店【東牟﹐四部叢刊本作「東牢」。】

歲暮尋吾弟【吾弟﹐四部叢刊本作「我弟」。】﹐山行兩捨余。入云攀磴道﹐落日及村墟。茅店溪邊冷﹐松林石上疎。如逢武陵客﹐風景未應殊。

○贈王郎

王郎楚狂士﹐意气飛秋霜。讀書一萬卷﹐下筆數千行。富貴視浮雲﹐況肯矜文章﹖十五恥閭裏﹐掉臂辭故鄕。夜宿東海月﹐朝買西州航。瞋目王公前﹐結客少年場。一飲或一石﹐一醉或一觴。寧揖屠狗人﹐不與俗士當。千金不易笑﹐歲暮單衣裳。阮籍在窮途﹐英聲連四方。鸞鵠有時鎩﹐反愧燕雀翔。世無劇孟交【劇孟交﹐原作「劇孟俠」﹐胡思敬校云「各本均作郊﹐以意攺。」似不妥﹐故依四部叢刊本﹑海山仙館本攺。】﹐不及靑樓倡。燕趙如花人﹐翠袂黃金璫。不識豪傑士【豪傑﹐四部叢刊本﹑海山仙館本作「豪俊」。】﹐空媚癡與狂。王郎遠過我﹐坐我枯藜牀。終夕無酒飲﹐撫臂歌慨慷。平明別我去﹐極目空茫茫。

○別鄕友徐明初

僕近遊集賢﹐以使事過錢唐﹐方臥疾於此﹐而本邑徐君智字明初判廣徳簿﹐亦以公事至﹐升吉安同知﹐遂握手敍數年之別云。

南州髙士後﹐千載尙斯人。桂酒湘南夜﹐梅花嶺外春。中年淹簿領﹐隨處號廉循。誰料西湖上﹐相看白髮新。

○題壽昌寺

窗前修修數竿竹﹐殿後凜凜雙靑松。倦客遊此供茗事﹐焚香更讀洗心經。

○奇童詩【爲陳會作】

奇童年七八﹐文思藹然生。努力師賢聖﹐他年佐盛明。

○題姑蘇陸友仁所藏衛靑印

白玉蟠螭小篆文﹐姓名識得衛將軍。衛將軍﹐今何在﹖白艸茫茫古時塞。將軍功業漢山河【漢山河﹐胡思敬校云「各本均作漠﹐以形似攺。」是。四部叢刊本﹑海山仙館本正作「漢」。】﹐江南陸郎古意多。

○兪氏看雨軒

慘淡來何處﹖崩騰忽滿城。遙連四山黑﹐近灑半江明。可愛花間濕﹐偏宜竹上聲。中宵未可住﹐髙枕寄餘情。

○趙照磨虛舟

刳木作孤舟﹐乘風到處遊。寧求觸無怒﹐政用載能浮。歸共惟明月﹐行隨只白鷗。浩然江海上﹐何懼復何憂。

○寒猿飲水圖

蒼山斗斷水泱泱﹐抱渴玄猿引臂長。身在懸厓那得水﹐水深厓絕更須防。

○余道士抱朴齋

髙齋終日坐﹐不省是人間。神劍猶埋獄﹐荊璆未出山。藥壺松上掛﹐棋局橘中閒。久別猶龍叟﹐靑牛已度關。

○畫鷹【此詩四部叢刊本重見於卷三及卷五。】

文梁五色絳﹐秋髙意气豪。怒張兩目直霄漢﹐豈與短翮翔蓬蒿。妖狐晝作猛虎嘷﹐騶虞幷與神麟逃﹐嗟爾飽食心空勞。

○題羅稚川所畫臨川羅益謙溪居圖

迢遞臨川郡﹐泱漭元獻裏。浮浮君子廬【浮浮﹐四部叢刊本﹑海山仙館本作「溪上」﹐元詩選作「浮上」。】﹐閉戶靑林裏。連山煙景晏【連山﹐原作「漣山」﹐依四部叢刊本﹑海山仙館本攺。】﹐斷岸寒沙靡。日暮孤舟還﹐荒村隔流水。

○四淸圖

一淸曰王右軍。平生富事業﹐獨以能書聞﹔遂令吳越士﹐至今學者猶紛紛。吁嗟乎﹐王右軍。

二淸曰軒轅彌明。偶然吟石鼎﹐狂怪使人驚﹔遂令韓吏部﹐至今妄得狂怪名。吁嗟乎﹐軒轅彌明。

三淸曰玉川子【玉川子﹐四部叢刊本均誤作「王川子」。】。忍窮吟月蝕﹐天髙叫欲死。獨對煮茶婢【煮茶﹐四部叢刊本﹑海山仙館本作「烹茶」。】﹐白頭赤腳老無齒。吁嗟乎﹐玉川子。

四淸曰林和靖。周程明聖學﹐韓範輔王政。獨對玉梅樹【梅樹﹐四部叢刊﹑海山仙館本作「梅花」。】﹐山色湖光耿相映。吁嗟乎﹐林和靖。

○題南頓孔氏復明詩卷

失明非有故﹐復明還自然。方其失明時﹐萬事俱棄捐。外𨿽無所覩﹐內則常淵淵。如未嘗有目﹐不喜亦不憐。如明入地中﹐明未嘗不全。逍遙天地內﹐如在天地先。不助亦不忘﹐一气自周旋。不敢計此生﹐敢計時序遷﹖剝乃復之始﹐自坤還至乾。忽如浮雲散﹐還我蒼蒼天。昔非果失之﹐今亦固有焉。如何孔氏家﹐母子仁且賢。先後俱失明﹐其復皆十年。十者數之終﹐如月晦必圓。養之苟有道﹐何疾非所痊。願言永保之﹐毋或忽此篇。

○靑山白雲圖

蕭寥靑山晚【靑山晚﹐四部叢刊本﹑海山仙館本作「靑山曉」。】﹐迢遞白雲生。眾樹春已暗﹐髙原人未畊。方思看桃去﹐復擬采苓行。深谷無機事﹐白髮枕松聲。

○次韻陳明仲喜雨時初免先子喪【至大四年】

抱膝倦長夏﹐烈火掀百州。嘉澤閟云漢﹐杳渺不可求。揚揚叢祠歌﹐片雲逝其畱。郁陰歘潛敷﹐蒸陽紛上流。茫茫未周甸﹐泛泛已盈溝。且慰灼景曀﹐還驚愴節浮。援琴不能彈﹐聊以忘隱憂。余澑晏猶灑﹐頺氛夕未收。虛庭有美酒﹐今日對城樓。

○程漢翁隱居新城山中偶入城府寓童使君西園旣日獲談燕何太虛有詩贈問且並予次韻奉和

嵚岑犇百里﹐南望霾積阻。我有同心人﹐無由至城府。攜琴偃幽石﹐垂竿釣晴滸。空江夜驚波﹐不知靑山雨。數日會城北﹐晝掩西園戶。髙河蕩遙矚﹐凝颸翼嘉語。時態猥低昂﹐人心渺媸嫵。歡攜詎能必﹐衝襟冀深悟。

○賦雙陸

三五對參差﹐髙呼得采時。猶疑雙出早﹐每恨獨歸遲。散地偏難入【難入﹐原作「難八」﹐依四部叢刊本﹑海山仙館本攺。】﹐全功或誤奇。極知妨日力﹐聊欲審安危【聊欲﹐四部叢刊本﹑海山仙館本作「聊足」。】。

○自旴之臨川曉發

扁舟催早發﹐隔浦遙相語。雨色暗連山﹐江波亂飛霧。初辭梁安峽﹐稍見石門樹。杳杳一聲鐘﹐如朝復如暮。

○題聶積道庭池大室

一室才函丈﹐相攜每在玆。常同數客坐﹐不異共舟時。樹色深重席﹐檐陰暝一池。惟應遺世者﹐長與托襟期。

○題陳掾菊莊

達士隨所適﹐迹異心恆素。時從府中歸﹐問菊松下路。初欣碧叢長﹐復愛繁英布。灌以古井泉﹐申之九秋露。有酒共斟酌﹐無人還獨步。結意常恐非﹐畱歡輒忘暮。髙天遙澄穆﹐平川澹容與。落日明歸禽﹐疎籬繞碧樹【碧樹﹐四部叢刊本作「蒼樹」。】。懷芳諒爲美﹐居榮豈云慕。矯首今何時﹐孤云爲誰去﹖

○泊安慶【時再北遊【四部叢刊本﹑海山仙館本題注作詩題。】】

夜泊淮西郡【淮西郡﹐原作「淮安郡」﹐誤。此依四部叢刊本﹑海山仙館本攺。】﹐寒生客子衣。酒家臨岸閉﹐野燒映江飛【「野燒」句﹕皇元風雅作「野火隔江飛」。】。云盡月初出﹐潮平風漸微。前年城下路﹐此際正南歸。

○待潮

扁舟夜閣寒沙際﹐欹枕待潮紅日髙。無數徵帆背人去﹐海門何處水滔滔。

○蛾眉亭

舟回斷岸壁千尋﹐笛起空江萬里陰。荒冢蕭條狐兔入﹐孤亭愁絕蜃龍吟。然犀路斷仙難測﹐抱月波寒地更深。欲遣吳姬歌一曲﹐蒼蒼殘壘對楊林。

○漁父【皇元風雅題作漁夫。】

夫前撒网如飛輪【飛輪﹐元詩選作「車輪」。】﹐婦後搖櫓靑衣裙【婦後﹐四部叢刊本作「婦復」。】。全家托命煙波裏﹐扁舟爲屋鷗爲鄰。生男已解安貧賤﹐生女已得供炊爨。天生网罟作田園﹐不教衣食看人面。男大還娶漁家女﹐女大還作漁家婦。朝朝骨肉在眼前﹐年年生計大江邊。更願官中減徵賦﹐有錢沽酒供醉眠。𨿽無餘羨無不足﹐何用世上千鍾祿。

○髙郵城

髙郵城﹐城何長﹐城下種麥城上桑【「城下」句﹕四部叢刊本﹑海山仙館本作「城上種麥城下桑」。】。昔日鐵不如﹐今爲耕種場【耕種﹐元風雅作「新稼」。】。桑陰陰﹐麥茫茫【「桑陰」二句﹕四部叢刊本﹑海山仙館本置「盡四海」句後。】。但願千萬年﹐盡四海外爲封疆﹐終古不用城與隍。

○淮陰阻雨

淮水從橫流﹐東去無時休。云胡客遊子﹐歲暮淮水頭。冷雨團淒風﹐蕩漭不可收。天道日夜回﹐人事多滯畱。蕭蕭澤中鴻﹐皦皦沙上鷗﹔旣知寒暖節﹐復識機事周。忠義我所憑﹐宿昔懷隱憂。出門路數千﹐何由達王侯。食芹敢自羨﹖懷寶終願投。蒼蒼雲气中﹐此路通皇州。赫赫韓淮陰﹐故壘今荒丘。

○濟州初度【皇慶元年】

辭家計日逢初度﹐遲日暄風在帝京。曉起慈親望天北﹐行人初泊濟州城。

○楊柳靑謠

楊柳靑靑河水黃﹐河流兩岸葦籬長。河東女嫁河西郎﹐河西燒燭河東光。日日相迎葦檐下﹐朝朝相送葦籬傍。河邊病叟長回首﹐送兒北去還南走。昨日臨淸賣葦回﹐今日販魚桃花口。連年水旱更無蠶﹐丁力夫徭百不堪。惟有河邊守墳墓﹐數株髙樹曉相參。

○病目二首呈程承旨

經春苦上熱﹐目病乘間作。白日長閉門﹐見月猶畏卻。痛深徹精髓﹐手倦頻搯擢。惡淚承睫流﹐空花四分泊。連旬食素淡﹐無術屏昏濁。多謝賢主人﹐相顧義不薄。更忙時問疾﹐未劇親饋藥。世俗輕賤微﹐君子重期諾。人生固如此﹐出處愼所托。翩翩銜泥燕﹐相近殊可樂。

病目踰二旬﹐稍喜今日見。徐行一舒散﹐乍出還昏倦。蒙蒙眾花晚﹐藹藹羣柳變。門外新井深﹐【時程公鑿井門外﹐以惠市人。】階前綠陰徧。微風忽生暈﹐薄日猶增眩。久與文翰違﹐閒窗試書卷。

○讀黎景髙僉事重修漢陽郎官湖李太白祠記愛其髙簡有法賦詩十韻寄題祠下【景髙名崱﹐本安南人﹐嘗著安南志。】

閒居修史罷﹐復愛古人期。湖表郎官號﹐亭開太白祠。亂堤疏古閘﹐披艸出殘碑。竹長周垣護﹐華開載酒隨。晝啼鶯妥帖﹐晚浴鶴委蛇。見月明逾好﹐看云度每遲。江山猶禹迹﹐風物似唐時。盛事居人說﹐髙名過客知。記傳天北極﹐詩到越南垂。應有朝正使﹐經過酹一巵。

○城南宴集分韻得與字

同捨莫不還﹐嘉客滿庭戶。槐陰藹將斂﹐廚人亦延佇。觴酌始參差﹐微風澹容與。歸人投分至﹐酬謝見眉宇。八郡十二人﹐京華偶賓主。不飲各已醉﹐中情久相許。菜甲綠漸肥﹐香羹約同煮。

○題集賢趙待制贈黎使君羅稚川所畫秋蘆羣鴈圖

臨江畫手羅稚川﹐落筆欲輕趙大年。集賢先生得筆迹﹐飛入郎官湖水天。郎官湖水西江上﹐大別南樓岌相向。黃蘆颯颯樹蕭蕭﹐中有羣鴻正嘹亮。寒影斜陽鸚鵡洲﹐十年曾此系孤舟。參差禹迹無人畫﹐目極江南萬里秋。

○雜詩四首寄彭通復

日月麗中天﹐列宿爛昭昭。河漢髙且深﹐烏鵲以爲橋。寒霜昨夜降﹐時菊委佳苗【佳苗﹐四部叢刊本﹑海山仙館本作「嘉苗」。】。地勢西北雄﹐終歲皆風飆。玄工宰萬物﹐時至有榮消。常恐光景馳﹐不得與逍遙。

區區九州島內﹐橫縱數千里。誰設山與河﹐愚者分表裏。京師天下本﹐萬國赴如水。珠犀從南來﹐狗馬由西至。浩浩荊吳船﹐日夜行不已。生材無定所﹐一物孰非己。皇天仁且廣﹐君道亦如此。我思古唐虞【唐虞﹐元風雅作「成康」。】﹐當日誰共理。

巢由伏箕潁﹐園綺居商顏。洗耳甘自潔﹐茹芝竟不還。三傑足爲理﹐五臣安可攀。髙尙誠所貴﹐孔轍奚獨環。吾聞有隱淪﹐多在衡霍間。飯牛腹長饑﹐百結淒以寒。懷寶羞自獻﹐邈然老空山。

脈脈我所思﹐彭氏躡遐蹤。婉婉若處子﹐未曾出房櫳。相望四千里﹐踰年闕相從。五月君寄書﹐九月達京中。我書欲報君﹐書到歲已窮。豈不懷繾綣﹐無由覿君容【君容﹐原作「吾容」﹐依四部叢刊本﹑海山仙館本攺。】。參差天際云﹐縹渺乘朔風。羽翼不吾施﹐翩彼南飛鴻。君有髙世行﹐我無適時功。天命人得違﹖出處諒非同。

○讀黎僉事安南志見所書與陳鍵始末有感而作

至元天子臨八極﹐三軍直搗安南國。朔風吹盡海云紅﹐萬里鯨波掃天白。國王負固欺天命﹐披甲猶思與仁敵。王孫烈烈彰憲侯﹐夜召侍郎黎崱策。平明面縛詣轅門﹐矢心以死全宗祏。元戎振旅皆入覲﹐三萬餘人在降籍。艱關始及丘溫縣﹐道逢國人俄縱系。干戈未接白日黃﹐馬前一矢侯已踣。黎氏義勇气自直﹐抱屍上馬馳且射。雲愁霧慘三千里﹐下馬塟之深十尺。軍中聞者皆悲酸﹐哭聲震烈南山石。忠魂空繞紫宸飛﹐殺气深霾銅柱黑。國存身死家幷亡﹐當時後至皆侯王。姓名不染天子詔﹐祭祀空依黎氏堂。黎氏已老漢水陽﹐郎官湖西華竹光。自稱太白主祠吏﹐惟有朝正入帝鄕。今朝偶讀安南志﹐兩君忠義不可當。條敷例列嚴且詳﹐天髙海深千古傷。

○獻張平章【皇慶二年【諸本無題注。】】

天歷肇玄朔﹐坤輿集皇靈。汴蔡旣榛夷﹐南海淪炎精。圖書入天府﹐將相功業成。寶玉被親懿﹐茅土列公卿。庶類奮休祥﹐羣賢基太平。明公紹鴻烈﹐文采敵華聲。出入三十年﹐惕然心靡寧。論兵體安危﹐攬轡思澄淸。矧宅股肱地﹐夙昔在王廷【夙昔﹐四部叢刊本﹑海山仙館本作「夙夜」。】。名髙徳益崇【益崇﹐四部叢刊本﹑海山仙館本作「益難」。】﹐位隆責匪輕【責匪輕﹐四部叢刊本作「貴匪輕」。】。聖心誠弘裕【弘裕﹐四部叢刊本作「弘格」。】﹐臣節美戰兢。唐虞登夔臯﹐堯舜猶日升。周召竭師保﹐成康措王刑。昌明願同濟﹐援筆播芳馨。

○和歐陽南陽月夜思五首

月出照中園﹐鄰家猶未眠。不嫌風露冷﹐看到樹陰圓。

天淸照逾近﹐夜久月將遠。墻東雙白楊﹐秋聲隔窗滿。

候鴈海上鳴﹐陰蛩艸間泣。不見思親者﹐東園夜深立。

渺渺故鄕月﹐髙秋今若何﹖京華落葉滿﹐歸路靑山多。

歐陽愛明月﹐自比古人稀。呼酒玄都觀﹐題詩獨掩扉。

○寄何得之隱居二首

達人在城府﹐不異山中棲。坐對軒冕客﹐心同巢與夷。有琴懸不彈﹐塵埃生素絲。得酒卽斟酌﹐窅然孰燐緇。東捨可盤回﹐西鄰足遨嬉。陋巷樂簞瓢﹐知者惟仲尼。有网雀可羅﹐有釣魚可離。萬物盡當爾﹐昧者迷先幾。

手種階下菊﹐芳苞已發叢。九日會當至﹐不知覊旅中。出門望車馬﹐誰爲心所同。還歸偃空齋﹐繞屋但秋風。起睇東南云﹐上有髙飛鴻。皇居一何深﹐宮殿岌相重。列辟盡才彥﹐庶政靡不通。亭亭我所思﹐咫尺空聞鐘。

●揭傒斯全集詩集卷四

二貞詩

送吳士一南歸

題張道士所藏宋復古古木寒泉圖

集賢文學士挽詞

竹雀圖

寄題集賢周待制悠然閣

題祝道士龍虎山先天觀圖

送田大夫修甫赴甘肅省幕

盧溝風雨送別圖

馬氏巖溪圖

山水圖

周待制致樂堂

送道士薛玄卿歸江東

送宋少府之官長洲

大明殿退朝和周待制

奉餞集賢黃大學士宣撫山東河北

送張編修徳元棄官歸養永嘉

趙道士山水圖

雲中四老圖

哭劉恩州致政

祖生詩

白蓮詩

孤雌行爲郾城徐節婦作

春風雙秀圖

送筦錄事赴東平走筆作

燕氏救兄詩

送人歸蜀赴官雲南

答胡明遠述懷見示

送華尊師以天壽節奉詔祀武當

送客省冷副使歸豫章覲省

杜從事元美戲彩堂

廬山郭教授數相覓不見忽聞歸省卻赴官雲南寄五言一首爲別以答願交之意

寄題盧溝橋符氏雅集亭

和酬馬伯庸供奉史館閒題見示

送秦從事巖卿赴遷安令

集賢王大學士生朝

送馬雍古禦史撫諭河西

送周山人之遼東

李宮人琵琶引

髙隱君詩

題上都崇眞宮陳眞人屋壁李學士所畫墨竹

大駕旣還獨候驛傳未得和陳眞人見示

題邢先輩西壁山水圖

送李掾還泰山

集賢大學士趙國公王開府慶八十應制

陵陽牟景陽以名祖父之子孫負奇才勁气而與世抹摋自臺州教授入掾翰林一語不合竟棄去不顧以詩爲別

結羊腸辭

劉承旨父大司徒邢國公慶九十應制

送周待制奉母歸番陽勒碑卻赴官池州

題吳越王答周克儉謝賜物及陳事宜狀帖

題胡氏茂淸亭

硯山詩

題集賢商學士所畫太乙崇福宮東西壁山水圖爲張眞人作

讀於潛謝氏三世壙記皆自作石柱桃花二塟處

送黃道士

淵明歸去來圖

壽陳道人

題孫教授所藏三畫

奉送大名安治中守沔陽

送徐道士歸豫章西山

寄題新昌漆隱君桂軒

漆隱君作壽藏屋東築亭曰可居求詩

題百丈輝長老所藏李仲賓之孫歲寒圖

河東何彥誠善八分書及署書攜家入吳楚間有盛名𨿽貧泊如也其至京城予未之識藝文少監孫轉臣爲言其人且邀予賦詩

寄題湖廣平章道童歸耕亭

題憲臺張史雪谷軒

寄題江東應天山天谷庵

送成宜叔編修歸南陽迎魯學士因省覲

寄題余幹張氏讓堂

周氏敖山驛水木淸華亭

蔡七祖眞人得朱文公所書讀書二字以名其齋因請予賦

賦得吳歌送人歸吳中

走筆贈眉山鄭縣尉之官縉雲

過族侄

○二貞詩

關右有姬氏者﹐父子皆蚤世﹐姑趙婦張皆年二十五而寡【皆年﹐四部叢刊本﹑海山仙館本作「皆以年」。】﹐守節不嫁。作二貞詩。

關右有姬氏﹐父子早棄捐。孀婦奉寡姑﹐誓死各芳年。膏沐誰復理﹐羅襦委篋間。辛苦事蠶繅﹐祭祀亦靡愆。父母旣莫奪﹐媒妁徒空言。鳧雁安所施﹐幣玉視如煙。寧與枯瘁沒﹐不爲歡樂存。婉婉桃李花﹐春鳥何翩翩。萬物各知時﹐姑婦獨累然。

○送吳士一南歸

四海吳司業﹐臨川尙索居。世人皆向慕﹐時論竟空虛。眼亂浮雲外﹐心驚落木初。臨歧別令子﹐此別定何如﹖

○題張道士所藏宋復古古木寒泉圖

幽人去不歸﹐長安秋葉飛。空山歲年晚﹐水木自淸輝。

○集賢文學士挽詞【時被旨南祀海嶽﹐至贛州卒。訃聞﹐上嗟悼久之。】

大庾峯頭候吏聞﹐郁孤臺下遣車還。都城忽報驚相目﹐天子初聞愴在顏。終古雄文埋故土﹐明年元會換新班。乾坤不負忠臣後﹐何不長畱在世間。

○竹雀圖

有鳥有鳥好毛衣﹐啁啁百啄鳴且飛。饑食太倉粟﹐飽集叢竹枝。叢竹翠瑯玕﹐豈是彼鳥棲﹖種竹不種髙山巓﹐受此羣羽欺。髙山之竹髙隱天﹐甘露沃其葉﹐醴泉漱其根﹔有實鳳凰食﹐有枝鸑鷟巢。彼鳥𨿽有翅﹐安能上與鳳凰交﹗

○寄題集賢周待制悠然閣

名邦富山水﹐髙閣緬幽期。悵望在何許﹖番君昔所基。日聞勝者言﹐益深肥遁思。南巒多紆郁﹐北渚極逶迆。迢迢秋雨霽﹐藹藹春風時。亂樹間疇隴﹐人家臨路歧。天長去鳥疾﹐野曠歸云遲。彈琴與讀書﹐朝暮總相宜。主人畱京闕﹐翔鸞正差池。𨿽乖芳年賞﹐素心應自知。

○題祝道士龍虎山先天觀圖【本詩卷八重見﹐題作題先天觀圖﹐今刪。】

聞說先天觀﹐重重絕壁環。鳥啼靑澗裏﹐花落白雲間。樵子能長嘯【樵子﹐四部叢刊本作「稚子」。】﹐居人識大還。洞門無處認﹐惟有水潺湲。

○送田大夫修甫赴甘肅省幕

西垂𨿽悠緬﹐帝念深幾席。盤石旣分藩﹐華省臨有赫。經綸賴先哲﹐持守期眾職。君子獨賢勞﹐六月萬里役。京城積雨過﹐山河淨如拭。雕弓懸在腰﹐上馬如電掣。仰觀浮雲動﹐意气紛感激。丈夫歷艱險﹐廓落何所惑。此行佐大幕﹐本末須辧析。簿書何足云﹐長久資贊畫。朔風玉門道﹐落日流沙磧。守以不門關﹐限以無畛域。勿謂官卑小﹐常恐難稱塞。勉力行所知﹐流譽光簡策。

○盧溝風雨送別圖

吳城季眞人奉旨還江東爲兩親八十壽﹐諸公卿大夫士咸送餞至盧溝﹐風雨驟至。集賢商學士作盧溝風雨送別圖﹐其能爲文辭者從而賦之。遂作五言一首。

眞人紫霞衣﹐朝下五云闕。傾城車馬出﹐風雨河上別。河水去悠悠﹐修梁白於雪。執手復何時﹖南行向彩闈。天上雙玉壺﹐歸奉兩龐眉。龐眉俱八袠﹐開國彭蠡涯。彭蠡三百里﹐摩蕩天與地。南有壽櫟山﹐萬古橫積翠。下是眞人家﹐澒洞皆紫气。上堂拜家慶﹐下堂望京師。帝非好神仙﹐樂與眞人居。眞人多至言﹐上可致唐虞。唐虞不難致﹐眞人但早還。秋風吹白鶴﹐談笑度河關。忠孝與恩義﹐兩盡誠獨難。相送河水南﹐相望河水北。殷懃一杯酒﹐此別寧易得。舉手長揖辭﹐蒼然忽如隔。

○馬氏巖溪圖

何處幽巖下﹐復有淸溪瀉。霧气散長林﹐湍聲落平野。石宜白烏憩﹐樹想玄猿把。誰獨此安居﹖居人雲姓馬。

○山水圖

幽人無世事﹐髙臥謝浮名。山崦晴時出﹐溪流盡處行。還聞有魚釣﹐相問扣柴荊。不掃門前路﹐莓苔滿地生。

○周待制致樂堂

有堂渠渠﹐在番之區。維周壽母﹐式燕以娛。渠渠有堂﹐在番之陽。維周壽母﹐式燕以康。斯堂何有﹖有蘭有芷。垂佩累累﹐維周之子。斯堂何有﹖有蘭有蓀。垂佩申申﹐維周之孫。曰蒸曰嘗﹐孔時且具。維甘維旨﹐承於壽母。母曰寧只﹐福祿凝只。升斯堂只﹐我心平只。母曰嘉只﹐福祿遐只。升斯堂只﹐我心和只。

○送道士薛玄卿歸江東【道士﹐元風雅無。】

知君此去漸難招﹐只在人間已廓寥。市上有時逢賣藥﹐山頭何處覓吹簫。仙巖花落溪流滿﹐鬼谷云深樹影遙【云深﹐四部叢刊本﹑海山仙館本作「雲開」。樹影﹐海山仙館本作「對影」﹐元風雅作「樹色」。】。若見漁人應問我﹐玉京涼月夜蕭蕭【「若見」二句﹕四部叢刊本﹑海山仙館本作「未必故山安隱逸﹐海天涼月夜蕭蕭」。】。

○送宋少府之官長洲

東京二宋後﹐今日尙多賢。白髮長洲尉﹐都門萬里船。逢人憂水旱﹐入境問山川。爲政能無欲﹐何須隱列仙。

○大明殿退朝和周待制

巍巍道徳拱羲皇﹐濟濟威儀陋漢光。日射龍文宮女扇﹐風傳雞舌侍臣香。中霄景气浮雙闕﹐下界歡謠動八荒。詞館小臣何以報﹐皇圖聖壽與天長。

○奉餞集賢黃大學士宣撫山東河北【按﹕考揭此詩作於延佑年﹐然當時大學士不見有黃姓者﹐黃或爲王之音誤。時有王大學士約﹐嘗於延佑二年奉旨宣撫山東﹑河北﹐揭有奉題王大學士延佑二年奉使宣撫山東河北行卷詩﹝見本集卷五﹞可證。】

聖主憂民頻遣使﹐明公慷慨古人風。野亭細雨花枝弱﹐春郭重雲樹色同。景物隨人愁幷老﹐情懷如酒病難中。明朝彰義門前路﹐共看騑騑四牡東。

○送張編修徳元棄官歸養永嘉

違親遠遊宦﹐一命五載余。簪組𨿽可懷﹐中心在鄕閭。始夏風雨髙﹐詞館淸且虛。疎華亂松陰﹐楊柳何舒舒。羣彥滿髙堂﹐君子忽在途。攀之不能畱﹐再會安可知。暫乖恆郁紆﹐況此遠別離。豈無尊中酒﹐孰與斟酌之。仰視浮雲中﹐莫知路所歸。大海蟠扶桑﹐日出還相望。孤城寄海上﹐何處正相當。懷親復別友﹐孰知心所傷。

○趙道士山水圖

悄愴寒山曉﹐淒迷野水昏。長橋通古寺﹐小艇背衡門。路盡雙松上﹐云生亂石根。如行南嶽暮﹐遙見祝融尊。【中有一峯最髙﹐恍似祝融【此注四部叢刊本無。】。】

○雲中四老圖

四人三百歲﹐同裏更同襟。落日松下路﹐浮雲世上心。偶逢抱琴出﹐復恐入山深。畫得人間看﹐思君何處尋。

○哭劉恩州致政

生世止七十﹐勤勞五十年。愁聞傳循吏﹐忍說賦歸田﹖流水行春路﹐殘陽宿艸阡。更無相見日﹐恨極朔風前。

○祖生詩

浦城孝子身姓祖﹐自憐性命如糞土。生才五歲遭亂離﹐有母更被官軍擄。零丁三十八春秋【三十八﹐四部叢刊本﹑海山仙館本作「二十八」。】﹐母縱得生何處求。天地茫茫明月恨﹐江山漠漠白雲愁。忽得母書驚母在﹐看書未盡淚先流。書云流落河南縣﹐河南蹋徧無由見。唐州境上忽相逢﹐白髮蕭蕭霜滿面。誰知喜極情轉悲﹐傍人更問初別時。千生萬死到今日﹐始爲母子東南歸。東南迢遞閩山路﹐入門猶記階前樹。居人傳說盡相看﹐雞黍提攜竟朝暮。祖生母子眞可憐﹐少壯離別老大還。同時鄕井被兵者﹐幾人骨肉能生全﹗願生母子長壽考﹐四海升平永相保。

○白蓮詩

鄕人李云紀事母極孝﹐母死﹐廬於墓側。墓前稻田中忽生白蓮一枝﹐人以爲孝感所致。進士徐季子赴春官﹐爲予言﹐且請賦詩。

蕭蕭墓門﹐翼翼良苗。我母之思﹐匪夕有朝。墓門蕭蕭﹐良苗翼翼。我母之思﹐匪朝伊夕。良苗如何﹖中有蓮花。匪生斯生﹐其理則那。濯濯其華﹐其葉翻翻。中心悼之﹐莫與我言。人之爲言﹐維孝之格。予曷云然﹐昊天罔極。

○孤雌行爲郾城徐節婦作【徐節婦﹐四部叢刊本﹑海山仙館本作「節婦」。】

有鳥有鳥﹐雌雄相追﹐哺雛未飽鳴且飛。雛未長﹐雄乃死﹐子亦隨﹐朝朝暮暮惟孤雌。長林廣野風日美﹐步步不敢離故棲。燕雀搖揚差復池﹐回身側腦遞相欺。誰憐孤雌心﹐到死終不移。更有郾城徐氏母【郾城﹐四部叢刊本﹑海山仙館本作「許州郾城」。】﹐一生抱恨守空閨。

○春風雙秀圖

海棠開徧牡丹開﹐燕女肌膚越女腮。一種春風兩塵迹﹐半簾霜日賦陽臺。

○送筦錄事赴東平走筆作

十月燕地凍﹐原野何蕭條。徵車臨長途﹐行子去中朝。濟濟同捨生﹐載酒集河橋。子當撫惸嫠﹐行役在晨朝。脫葉辭髙林【辭髙林﹐原作「醉髙林」﹐依四部叢刊本攺。】﹐散漫復風飆。離鴻別枉渚﹐嘹唳空層霄。一觴不盡傾﹐何處相招邀。東魯非遠邦﹐錄事非冗僚。矧宅夫子地﹐余風諒未遙【未遙﹐四部叢刊本作「非遙」。】。眷言懋殊績﹐夙昔佇嘉招【夙昔﹐四部叢刊本作「夙夕」。】。

○燕氏救兄詩

千金之子不死市﹐楚人竟殺陶朱子。生者可殺死可生﹐千金爲重骨肉輕。誰謂平陽有燕氏﹐傾家乃出而兄死。弟再有兄兄見弟﹐閭裏驚嗟官吏喜【閭裏﹐四部叢刊本﹑海山仙館本作「裏閭」。】。嗚呼﹐安得天下之吏廉且循﹐庶政如水無寃民﹗

○送人歸蜀赴官雲南

君子恭時命﹐乍覯遽傷離。寒冬去上國﹐遠適西南夷。山河萬餘里﹐飄若乘風飛。驅車越關陜﹐霜雪皓隴坻。危棧如登天﹐疲馬入云嘶。峽水凍猶怒﹐哀猿恆夜啼。跂足望故鄕﹐歘已臨郊圻。過家𨿽云樂﹐終當有所之。志士激千載﹐所貴在當時。大道天地開﹐側耳聲教馳。臨期愧所贈﹐殊俗勿爲卑。

○答胡明遠述懷見示

念子貧踰劇﹐殘年逆旅中。篋衣寒盡典﹐廩粟賤常空。對客談終日﹐題詩疾若風。如何知己者﹐憔悴每相同。

○送華尊師以天壽節奉詔祀武當【祀﹐原作「賜」﹐誤。依四部叢刊本﹑海山仙館本攺。】

靈畤嚴漢祠【靈畤﹐四部叢刊本﹑海山仙館本作「靈時」﹐誤。】﹐神峯標楚甸。羽人丹丘伯﹐承詔馳嘉薦。華渚曜玉虹﹐條風舞玄燕。長淮雨中瀉﹐喬嶽雲間獻。涉甸歷峻址﹐梯空答弘願。授簡香始升﹐揭虔帝如眷。天淸翼軫動﹐地肅玄武見。飛響迥更聞﹐奇祥靜逾絢。是中有眞侶﹐早接諸方援。胼胝負畚鍤﹐鑿翠蓄雷電。金芝產齋房﹐璚云冠巖殿。祈褫無歲年﹐會節方紛衍。旣協時君降﹐又樂明祀徧。聖歷齊堪輿﹐丰澤周宇縣。還歸報天子﹐獨往奚所羨。【眞侶謂張眞人﹐有道行。】

○送客省冷副使歸豫章覲省

始違山林賞﹐復作遠遊客。忽興慈母念﹐辭帝去京國。楊柳河上春﹐飄然就行役。聞者爲驚喜﹐朋儔皆嘆息。昔爲禁樹枝【昔爲﹐四部叢刊本作「昔依」。】﹐今爲山巓柏。世俗更推蕩﹐日月如有迫。歸鴈羣響哀﹐遙云孤飛白。都門一尊酒﹐落景澹行色。以我畱滯心﹐送君南徵翮。

○杜從事元美戲彩堂

杜君江海士﹐早從吳楚遊。結交盡文士﹐所歷皆名州。彈琴大江月﹐讀書匡山秋。豈知天地間﹐復有公與侯。歘恐歲月暮﹐攜家渡江去。買屋天子都﹐淸流帶芳樹。朝趨玉堂裏﹐夕侍阿母前。彩衣奉甘旨﹐五色何鮮鮮。君臣義旣盡﹐父子道亦全。未知千載下﹐老萊誰獨賢。

○廬山郭教授數相覓不見忽聞歸省卻赴官雲南寄五言一首爲別以答願交之意【相覓﹐四部叢刊本作「見覓」。】

蕪謬忝詞館﹐晨出歸恆夕。親友猶自疎﹐況乃未嘗覿。誤蒙君子賞﹐驅車數相覓。暮見門間題﹐中夜猶怵惕。反愧應門子﹐時奉冰玉色。云何心所歡﹐萬里西南役。終乖攜手好﹐同是思親客。過家君已先﹐淹泊誰復識。東風動楊柳﹐河水流不息。何以展所懷﹐中心著金石。

○寄題盧溝橋符氏雅集亭

盧溝橋西符氏家﹐孤亭髙敞對煙霞。靑山擁座催行酒﹐白鳥垂檐看煮茶。北去南來俱過客﹐朝吟暮醉卽生涯。門前三十京華路﹐莫怪遊塵涴落花。

○和酬馬伯庸供奉史館閒題見示【四部叢刊本題下有「二首」二字。】

陰沈閟華館﹐窈窕冥芳樹【冥芳樹﹐四部叢刊本作「宜芳樹」。】。秋日透淸輝﹐晨飆翼輕霧。飛文盡威鳳﹐擢質皆振鷺。平生寡儔匹﹐及此同散聚。云胡感覊遊﹐對酒恆不禦。羨君躡髙第﹐早聽傳臚句。時從鴛鴻侶﹐縱轡驊驑路。紬史吾豈堪﹐讀書君不誤。

飛葉滿京華﹐靑松臨廣筵。連翩集軒蓋﹐卓犖皆時賢。靑松豈不髙﹐眾艸自芊芊。感此理文翰﹐恆恐迷所先。搜獵殘缺間﹐終歲不成編。矯情或傷直﹐含辭非取妍。宣尼萬世標﹐斯道庶昭宣。元功旣森列﹐羣策咸牽聯。終焉懼菲才【菲才﹐四部叢刊本作「非才」。】﹐申旦長惕然。

○送秦從事巖卿赴遷安令

聲名籍籍秦著作﹐不見郎君出宰時。路入北平黃葉盡﹐夢回西掖白雲移。罷氓舊塞猶耕種﹐野老深村幾亂離。遙想此行前未有﹐來時嗟晚去思遲。

○集賢王大學士生朝

地峻官閒白髮深﹐天寒退食解朝簪。方懸肘後長憂病﹐易在牀頭自洗心。壯日何曾輕歲月﹐中年已覺負山林。老人星對長生酒﹐惟有梅花可共斟。

○送馬雍古禦史撫諭河西【皇元風雅題作送馬雍古祖常禦史使江西。江西﹐誤。】

我皇屬憂顧﹐君子得安居﹖孟春風且寒﹐遺子以修途。四牡何翩翩﹐回首睇神都。我懷正紆郁﹐殽函忽已逾。積雪被長巒【積雪﹐原作「積云」﹐依四部叢刊本﹑海山仙館本攺。】﹐萎者何時蘇。巋彼蓮華峯﹐上出浮雲衢。白日皦以縣﹐下視若玄虛【玄虛﹐四部叢刊本﹑海山仙館本作「玄墟」。】。煙塵起西北﹐原野無定株。行者中顧懷﹐居者念其廬。黃河湧東流【湧﹐四部叢刊本﹑海山仙館本作「洶」。】﹐乃自昆侖渠。四海豈不曠﹐切若肌與膚。親賢遠讒人﹐古以致康娛。君子誠多材﹐乃用在馳驅。秦隴阻關塞﹐歲月浩已䢐。鞠躬盡明義﹐足爲世所模。

○送周山人之遼東

物變風已暄﹐庭虛雪猶在。每與君子違﹐偏驚歲年攺。名山先夢到﹐靈藥隨方采。明日望行人﹐云槎隔遼海。

○李宮人琵琶引

鄠縣亢主簿言有李宮人者﹐善琵琶﹐至元十九年以良家子入宮﹐得幸﹐上比之昭君。至大中﹐入事興聖宮。比以足疾﹐乃得賜歸侍母﹐給內俸如故。因亢且乞詩於予﹐遂作李宮人琵琶引﹐其詞曰﹕

茫茫靑冢春風裏﹐歲歲春風吹不起。傳得琵琶馬上聲﹐古今只有王與李。李氏昔在至元中﹐少小辭家來入宮【少小﹐元文類作「十九」。】。一見世皇稱藝絕﹐珠歌翠舞忽如空。君王豈爲紅顏惜﹐自是眾人彈不得。玉觴未舉樂未停【未停﹐四部叢刊本作「乍停」。】﹐一曲便覺千金值。廣寒殿裏月流輝【廣寒殿﹐原作「廣寒宮」﹐依四部叢刊本﹑海山仙館本攺。輟耕錄﹕「萬壽山在大內西北太液池之陽﹐。。。。。。廣寒殿在山頂。」】﹐太液池頭花發時。舊曲半存猶解譜﹐新聲萬變總相宜。三十六年如一日﹐長得君王賜顏色。形容漸攺病相尋﹐獨抱琵琶空嘆息。興聖宮中愛更深﹐承恩始得遂歸心。時時尙被宮中召﹐彊理琵琶弦上音。琵琶轉調聲轉澀﹐堂上慈親還佇立。回看舊賜滿牀頭﹐落花飛絮春風急。

○髙隱君詩

燕趙有一士﹐八十發垂素。少年遭亂離﹐家因晉州住。結屋蔽風雨﹐寒暑但韋布。讀書力農作﹐此外一無慕。兒孫各成長﹐甘旨亦已具。朝遊淸溪濱﹐暮息階下樹。過從止鄰老﹐言笑若童孺。自謂與世遠﹐無喜亦無懼。春花與秋月﹐歲歲還如故。舍下有長孫﹐早登靑雲路。問之惟頷首﹐且盡尊中酤。

○題上都崇眞宮陳眞人屋壁李學士所畫墨竹

玉京灤水上﹐仙館白雲鄕。虛壁數竿竹﹐淸風生滿堂。微吟弄寒影﹐靜坐佇幽香。有客仍無事﹐澹然方兩忘。

○大駕旣還獨候驛傳未得和陳眞人見示

供奉關山遠﹐淹畱日月長。鄕書迷楚越﹐鄰笛亂伊涼。秋水流成字﹐晴雲去作行。寸心縣帳殿﹐應似鴈隨陽。

○題邢先輩西壁山水圖【此詩四部叢刊本重見於卷五及補遺。】

邢家蒼蒼西屋壁﹐萬壑千崖動寒色【千崖﹐四部叢刊本補遺作「千峯」。】。大江忽轉天地回﹐浮雲孤飛日月白。參差樓觀照林紅【樓觀﹐四部叢刊本卷五作「樓殿」。】﹐松檜淒迷起朔風。昆侖蓬萊不可到﹐赤城白帝遙相通。賤子平生尙奇偉﹐南極衡湘北幽冀。復從大駕上灤京【上﹐四部叢刊本補遺作「卜」。】﹐始投邢君多意气【始投﹐四部叢刊本卷五作「始接」。】。君昔扈從戎馬間﹐少壯不知行路難。月明飲馬長城窟﹐雪深射虎祁連山。萬里歸來太平日﹐坐我江山憂百失【憂百失﹐四部叢刊本卷五作「百憂失」。】。平明萬騎出天門﹐又駕官車就行役。

○送李掾還泰山

詞林有賢士﹐泰嶽分天英。气直秋月白﹐心與朱弦淸。從軍大漠北﹐執筆承明庭。父兄事官長﹐飲食懷忠貞。靡靡歲年逝﹐淒淒霜露零。雄才局曹掾﹐逸興浮林坰。過家誰暫住﹐脫落如秋鷹。臨歧忽有別﹐對子愧簪纓。

○集賢大學士趙國公王開府慶八十應制

昭代雍熙日﹐詞林賦頌時。紫宸丹詔出﹐甲第五云垂。裕廟靑宮裏【靑宮﹐原作「淸宮」﹐誤﹐依四部叢刊本﹑海山仙館本攺。裕宗眞金﹐爲世祖太子﹐未繼位而死。】﹐王公玉樹枝。朝趨陪綺甪﹐夕侍接龍夔。際會眞難及﹐飛騰已在玆。暴公初繡斧﹐方叔更藩維。霜簡驚風采【風采﹐四部叢刊本作「風裁」。】﹐天官肅羽儀。還迎代邸入﹐竟被漢文知。位望躋三少﹐權衡俯百司。每蒙天黼黻﹐直許國蓍龜。鳳吹廣寒殿﹐龍舟太液池。羽觴春侍宴﹐玉座夜觀碁。徳業前賢繼﹐辭華後進推。髙情希廣受【希﹐四部叢刊本作「晞」。】﹐餘事擬徵珪。全趙山河富﹐瀛洲日月遲。九卿看彩服﹐八袠表龐眉。皇覽逢初度﹐殊恩介壽祺。黃封中使出﹐玉食尙饔移。國老陳家慶【家慶﹐四部叢刊本﹑海山仙館本作「嘉慶」。】﹐【李韓公作序。】羣公播盛辭【羣公﹐四部叢刊本作「羣工」。】。禮非前代有﹐施及老臣宜。福祿何人並﹐忠貞百世期。聖心誠念舊﹐政用作臣規。

○陵陽牟景陽以名祖父之子孫負奇才勁气而與世抹摋自臺州教授入掾翰林一語不合竟棄去不顧以詩爲別【臺州﹐四部叢刊本作「合州」﹐誤。袁桷淸容居士集卷三有送牟景陽教授天臺詩可證。棄去﹐海山仙館本無「去」字。】

奇璞刖之媒﹐蛾眉妬之具。悄悄君子心﹐皇皇百王度。髙風集大木﹐日夜如吼怒。不畏枝葉殘﹐但恐本根蠧。曉登崇臺上【崇臺﹐四部叢刊本作「榮臺」。】﹐天地一何巨。白日光未吐﹐羣星爛無數。仙人五云車﹐縹緲玉淸露【縹緲﹐原作「縹紗」﹐依四部叢刊本﹑海山仙館本攺。】。區區陰陽中【陰陽中﹐四部叢刊本﹑海山仙館本作「陰陽忠」。】﹐可望那可遇。忽聞金鑾客﹐歲暮仍南去。不得與之同﹐頓足毛髮豎。

○結羊腸辭

正月十六好風光﹐京城女兒結羊腸【京城﹐四部叢刊本﹑海山仙館本作「京師」。】。焚香再拜禮神畢﹐剪紙九道尺許長。撚成對綰雙雙結﹐心有所期口難說【所期﹐四部叢刊本﹑海山仙館本作「所祈」。】。爲輪爲鐙恆苦多﹐忽作羊腸心自別。鄰家女兒聞總至﹐未辧吉凶憂且畏。須臾結罷起送神﹐滿座歡欣雜憔悴。但願年年逢此日﹐兒結羊腸神降吉。

○劉承旨父大司徒邢國公慶九十應制

聖主尊賢遂及親﹐邢公盛事更無倫。身躋九袠瞳方碧﹐兒過耆年鬢未銀。鳩杖乍頒寧畏噎﹐龍章洊拜欲忘身。上公建土山河富﹐光祿分壺雨露頻。析木天淸云五色﹐梁園花發月重輪。【錫宴梁氏園【此注原無﹐依四部叢刊本﹑海山仙館本補。】。】三宮寵錫驚殊數﹐四座稱觴半老臣。瑞錦斕斒迎花日【花日﹐原作「化日」﹐海山仙館本同﹐此依四部叢刊本攺。】﹐兼金條脫照芳春。素煙冉冉晴燻上﹐白雪泠泠艷曲新。先世勛庸歸琬琰﹐名家父子映冠紳。三槐已驗移居日﹐五柳翻如寄傲人。澗底桃花曾閱世﹐枕中鴻寶自頤神。詞臣欲繼莊生作﹐才薄何堪論大椿。

○送周待制奉母歸番陽勒碑卻赴官池州

貳車初拜列仙曹﹐旆指名藩夢已勞。三峽西來江勢轉﹐九華東出翠微髙。風雲長護昭明廟﹐艸木猶含太白毫。日奉安輿思致樂﹐暫因民吏枉時髦。【公有堂曰致樂。】

奉教迎親日﹐承恩去國時。聖賢千載遇﹐來往十年期。家有封君號﹐人傳勅賜碑。光榮一如此﹐報效敢辭遲﹖

○題吳越王答周克儉謝賜物及陳事宜狀帖

吳越山川畫不如﹐古今人物半能書。從容霸國君臣義﹐猶見錢王翰墨余。

○題胡氏茂淸亭

肥遁非傲世﹐所居在雲林。雲林非一趣﹐蒼然迥且深。矧玆結構余﹐歡然諧素心。撰杖無迷徑﹐開門有名岑。蓍樹多美蔭﹐流泉交遠音。日聞道者言﹐復承達土箴。竊諭潭中鱗﹐譬彼髙飛禽。詎識塵外賞﹐而爲軒冕淫。軒冕𨿽可縻﹐要殊夙所歆。四序更相尙﹐變化安可尋。戚戚狥微祿﹐懷哉獨能任。

○硯山詩

山石出靈璧﹐其大不盈尺﹐髙半之﹔中隔絕澗【中隔﹐四部叢刊本無「隔」字。】﹐前後五十五峯﹐東南有飛磴橫出﹐方平可二寸許﹐鑿以爲硯﹐號曰硯山。在唐已有名﹐後歸於李后主。主亡﹐歸於宋米芾元章﹐刻其下﹐述所由來甚詳。宋之季﹐歸於天臺戴運使覺民。後又歸其族人。宰相賈似道求之弗與﹐攜持兵亂間﹐寢處與俱﹐遂獲全【遂獲﹐四部叢刊本作「乃獲」。】。大都太乙崇福宮張眞人﹐本戴氏子﹐今年春貽書得之﹐請予賦詩。其辭曰﹕

何年靈璧一拳石【一拳﹐原作「一卷」﹐依四部叢刊本攺。】﹐五十五峯不盈尺。峯峯相向如削鐵﹐祝融紫蓋前後列。東南一泓尢可愛﹐白晝玄云生霮■﹝雨上對下﹞。在唐已著羣玉賦﹐入宋更受元章拜。天臺澒洞雲海連﹐戴氏藏之餘百年。護持不污權貴手【不污﹐四部叢刊本作「不涴」。】﹐離亂獨與身俱全。帝旁眞人乘紫霞﹐尺書招之若還家。陰崖洞壑寒谽谺﹐宛轉細路通褒斜。昆侖蓬萊與方壺﹐坐臥相對神仙居。硬黃從寫黃庭帖﹐汗靑或抄鴻寶書。秦淮咽咽金陵道﹐此物幸不隨秋艸。願君谷神長不老﹐淨幾明窗永相保。

○題集賢商學士所畫太乙崇福宮東西壁山水圖爲張眞人作

東壁山連西壁山﹐東西相望幾孱顏。浮雲曉散分樓觀﹐流水晴聞隱佩環。鴈蕩天臺明鏡裏﹐琴牀碁局翠微間。集賢學士煙霞筆﹐寫向仙家意自閒。

○讀於潛謝氏三世壙記皆自作石柱桃花二塟處

今古於潛縣﹐衣冠謝氏家。靑山圍石柱﹐芳塢暗桃花。三世松楸接﹐千年福祉遐。墓文堪志遠﹐安用溢詞誇。

○送黃道士

崇仁縣西玉淸觀﹐下臨淸川上云漢。昔人入蜀獨得師﹐今子京華非汗漫。【觀昔有唐澹然﹑黃石老從尙書何異﹑中書李劉鎭蜀﹐遇異人得道。】蓬萊坊裏崇眞宮﹐八方蕩蕩玄教宗。已將符祝置餘事﹐直以淸淨追淳風。淳風遙遙不可還﹐中夜忘寢晝忘飱。卻恨金華牧羊者﹐坐看人世似波瀾。誰識道人心更苦﹐今日幽燕明日楚。學仙自屬英雄人﹐獨善何裨聖明主。道人已分老淸門﹐何處將身臥白雲。盡說蕭曹好黃老﹐誰將黃老致吾君。

○淵明歸去來圖

晨興聞吏言﹐督郵當行縣。束帶非所恡﹐久懷山林願。知歸道所貴﹐卽事心已倦。好風從東來﹐揚帆疾於箭。倐忽百餘里﹐衡門坐中見。靑松殊未髙﹐黃菊聊可薦。去家遽經時﹐感此羣物變。田園𨿽蕪沒﹐鄰曲諧歡燕。勞生狥所欲﹐徒爲識者嘆。種秫足酒醪﹐誰云厭貧賤。

○壽陳道人

白玉山人初度時﹐兩年此日在京師。主翁自奉千金壽﹐客子能吟七字詩。家世科名渾慣見﹐朝廷廢置不曾知。【時初罷科舉。】明朝相就淸江上﹐斜插梅花酒一巵。

○題孫教授所藏三畫

楚山秋晚

天臺圖

雪霽圖

△楚山秋晚

山人何處抱琴歸﹐遙望樓臺隔翠微【遙望﹐四部叢刊本作「遙想」。】。老樹風生舟正泊﹐空江日落鴈初飛。豈無賦客能招隱﹖亦有漁翁解息機。一幅秋光舒復捲﹐誰教塵土涴人衣。

△天臺圖

天臺萬丈橫滄海﹐日與洪濤巨浪爭。贔■﹝廠外贔內﹞下愁坤軸折﹐崢嶸常恐日車傾。有橋只許飛仙渡﹐無賦仍聞擲地聲。世俗畫工那得似﹐祇應劉阮識眞情。

△雪霽圖

蕩蕩空明裏﹐茫茫太素時。山川那有恨﹐天地本無私。誤喜包容盡﹐徒勞變化奇。孤舟風更浪﹐歲暮獨何之﹖

○奉送大名安治中守沔陽

展驥猶穿魏郡花﹐分符忽指竟陵瓜。行瞻禹迹過三澨﹐坐擁羲文望五華。春雨蠶桑無曠土﹐秋風漁稻滿貧家。亦知王政仁爲本﹐莫厭公田飯有沙。

○送徐道士歸豫章西山

在山恆厭山﹐技癢思遠遊。遠遊向何所﹖西北至幽州。幽州號京華﹐飛蓋若云浮。不見綺與園﹐但見伊與周。黃塵蔽九衢﹐色暗紫綺裘。登髙望燕趙﹐山河莽悠悠。東拂扶桑枝﹐西挹昆侖丘。王母不我顧﹐羣仙隔玄洲。遙聞許旌陽﹐招我章水頭。西山多紫芝﹐東湖藕如舟。長嘯歸去來﹐胡爲此淹畱。

○寄題新昌漆隱君桂軒

桂樹郁團團﹐開軒桂樹間。靜便風後倚﹐髙許月中攀。秋蕋當窗亞﹐春陰映戶閒。主人多盛徳﹐未數竇燕山。【隱君兄弟分財﹐田園宅舍悉讓其弟。母曰「汝不受祖父產業﹐吾卽不受汝養。」不得已﹐略取田園之磽瘠者﹐余悉讓之。自作新居﹐成﹐弟復欲居之﹐又以讓其弟﹐母不可﹐弟乃止。】

○漆隱君作壽藏屋東築亭曰可居求詩

委順依元化﹐四序自往還。天地會有終﹐況爾居其間。聊復營我藏﹐於彼屋東園。結亭臨廣野﹐婆娑縱遊般。晴湖自入簾﹐霧嶂亦當關。松竹茂淸陰﹐啼鳥和且閒。酒熟會良朋﹐晨夕繼新歡。生寄榮辱外﹐沒無怨與恩。𨿽不爲人羨﹐亦不在所憐。終當還此居﹐未敢計何年。

○題百丈輝長老所藏李仲賓之孫歲寒圖

豫章西南百丈峯﹐下有大竹多長松。巢雲貯霧翻飛淙﹐緣崖繞澗迷春冬。馬駒踏人龍復象﹐東陽老禪在百丈。西江瀉入半甌茶﹐臥竹眠松九天上。薊丘丈人子又孫﹐筆入造化春無痕。淸風蕭蕭上界聞﹐夜闌疎鐘啼斷猿。

○河東何彥誠善八分書及署書攜家入吳楚間有盛名𨿽貧泊如也其至京城予未之識藝文少監孫轉臣爲言其人且邀予賦詩

石經誰繼蔡中郎﹐殿榜空愁韋仲將。落筆已能兼二妙﹐爲文應復守三長。眼中兒女貧逾慣﹐海內交遊夢不忘。又束霜毫帝城裏﹐穹碑華扁有輝光。

○寄題湖廣平章道童歸耕亭

世臣與國同休戚﹐上相明農戒滿盈。種就園林皆已趣﹐鑿來溝洫任人耕。一門忠孝誰能及﹐四世侯王不是榮。海內只今多賊盜﹐未應■﹝畝犬﹞畝獨閒情。

○題憲臺張史雪谷軒

霜臺局文史﹐雪谷思髙深。勁柏擢修質﹐寒冰空素心。虛受誠可學﹐休容詎難任。體物知道要﹐曠亮極中襟。

○寄題江東應天山天谷庵【庵乃宣和道士郭南仲所建﹐今道士何漢明新而居之。】

道人爲說江東事﹐有客宣和入應天。白鶴下窺南郭幾﹐老龍來指北山泉。桃花流水尋無路﹐翠壁蒼崖望若煙。更有何郎繼眞隱﹐閒時長理白雲篇。

○送成宜叔編修歸南陽迎魯學士因省覲

束書充賦起南陽﹐解褐摛文白玉堂。花滿後園春欲醉﹐松交前館夏偏涼。三年報主紬靑史﹐一日榮親返故鄕。爲謝魯公相待久﹐莫因鄰叟泥壺觴。

○寄題余幹張氏讓堂

威弧啟爭敓﹐旨酒開淫荒。不有禮讓興﹐三綱遂淪亡。蕭寥百代下﹐復見孝友張。六世更推讓﹐一家自虞唐。父子孝且慈﹐兄弟樂無央。閭裏扇景風﹐佳木郁蒼蒼。太守輕教化﹐邑宰昧激昂。孝義豈不尊﹐不能達廟堂。天道良足依﹐見爾日繁昌。

○周氏敖山驛水木淸華亭

周家亭子敖山上﹐斷隴連岡紫翠開【連岡﹐原作「連關」﹐依四部叢刊本攺。】。晴日捲簾幽鳥下﹐微風倚柱白雲來。松間漁艇時俱放﹐竹外樵歌晚獨回。咫尺紅塵車馬地﹐已知弱水限蓬萊。

○蔡七祖眞人得朱文公所書讀書二字以名其齋因請予賦【因請予賦﹐四部叢刊本作「諸賦」﹐海山仙館本作「請賦」。】

今人題扁古人書【題扁﹐四部叢刊本作「題徧」。】﹐孔李通家意未疎。萬个猶嫌栽竹晚﹐百圍曾見種松初。黃庭義密從心得﹐白髮身閒對客梳。近有方平消息否﹖紅蓮成碧藕成車。

○賦得吳歌送人歸吳中

三月酒如澠﹐髙堂絲竹停。繡筵雙鳳影﹐珠箔亂鶯聲。疊應紅牙拍﹐辭傳金縷名。彩雲低不度﹐芳塵暗自驚。花發長洲苑﹐日照闔閭城。且奉千金壽﹐寧忘萬里情。

○走筆贈眉山鄭縣尉之官縉雲

峨眉相望六千里﹐一住姑蘇二十年。微祿幸堪供菽水﹐髙才悔不老林泉。春深劍外悲馴鹿﹐日落江南哭杜鵑。邂逅之官縉雲去﹐重逢應是五云邊。

○過族侄

東面雲山有艸堂﹐下臨池水卽滄浪。艸侵古道莓苔滑﹐花落頹墻薜荔香。每訪所親皆異物﹐始驚爲客久殊鄕。仲容兄弟賢相映﹐更爲吾宗足感傷。

●揭傒斯全集詩集卷五

碧溪堂詩

沈逸人東觀招飲山館

送孫志言遠遊

達摩西歸圖

題蔣氏倥侗集

贈戴逸人

興國贈趙先輩

和酬李九時毅

秋澗吟

畫鴨

夢遊麻原

題聶氏陶軒

淸江黃氏池亭

參禪圖

送王員外還朝

送塗云章訪舊武昌卻入京師

初春以事暫之廬陵過臨江望孔廟麗澤樓

歸舟

小孤山曉發和蔡思敬韻

安慶阻風和李提舉韻

三月晦日舟中送春得詩字

大信晚泊呈舟中諸公

揚州蕃釐觀觀瓊花和壁間鄭損詩

入黃河和李提舉韻

過古宿遷和李提舉韻

白楊河看月

過呂梁宿云夢城下相傳漢髙祖僞遊雲夢至此而得韓信後人因以名其城卽彭越之故都也故老猶能歷歷指其處遂與諸公分韻賦詩予得黃字

紀見和李提舉韻

歌風臺和李提舉

永濟渠阻風呈李提舉諸公

入閘和蔡思敬

宿武城和蔡思敬

過陵州和蔡思敬

皇舅墓

曉發齊家堰和李提舉卽事

河間郡治宋熙寧初嘗建門曰瀛海之門其廢已久皇慶初右師劉郎中出爲總筦方營度重建以代去不果郡人郭氏者出私帑成之至是翰林胡編修持太常陳博士所爲序求予賦之爲賦長句

蔡氏四適堂詩

齒落

子陵獨釣圖

鼯鼠食瓜圖

哭信州仙源觀徐尊師

送泗州趙判官佐湖廣省幕

送張天師歸龍虎山

贈陳尊師歸江東

送蔡思敬還豫章有懷遼陽李提舉

瀟湘八景圖

孔林圖詩

壽櫟山詩爲吳眞人生朝作

雪竹初霽圖

壽王樞副

李將軍歌送天民赴邵武軍口巡檢

桃源圖

送主簿宗公赴官長樂

送人歸豫章

送王畱守宣慰荊湖

集賢大學士樞密副使王公旣懸車之明年卽所居西偏舊堂扁曰康樂賦詩述意猥蒙示及輒依韻奉和

奉題王大學士延佑二年奉使宣撫山東河北行捲

夢題墨梅

奉和王大學士康樂堂夜坐見示

送葉道士還廬山

題張尊師畫

送徐長公歸豫章

吉安老人

送太常掾陳存道教授廣東

送播州楊宣慰歸藩

前衛親軍百戶張合剌普華喪其母於京師躬輿櫬還廣平又自穿墳以葬樞密王公作詩邀予賦

送徐元山

寄題括蒼王氏東野二亭

寒夜

十一月七日吳特進初度

送唐尊師祠武當

送詹尊師歸廬山

河西劉守中所臨秦友諒衰柳飛蟬圖

○碧溪堂詩

上卽位之夏五月﹐予自豫章泛彭蠡溯大江至富池﹐買舟入舒蒲湖。風行三十餘里﹐得余姑之山﹐山之麓﹐劉氏居焉。主人聞予來﹐出候舟次﹐聯騎至捨。竹樹淸閟﹐泉聲深窈﹐塗街回宛﹐不類人世。主人肅客入坐堂上﹐茶酒畢﹐徐引而西至碧溪之堂。堂瞰方池﹐池修廣可五丈﹐旁皆礱石爲防。防之外﹐環以小渠。渠之南爲臺。再成列植柏石其上爲小方丘﹐崇三尺﹐廣倍之﹐顚有坎窞可瀦水。池之中亦爲方丘﹐崇七尺﹐廣如之﹐上有白石如積雪﹐方尺許。樹以黃楊﹑翠柏﹑芳艸之屬。潛竇余姑山泉仰注二丘。堂之後有樓曰晴雪之樓﹐以石得名﹐刻諸公賦詠其上。樓卻負曹阜﹐前揖余山﹐層嵐積翠﹐澒洞軒幾﹐景物之勝﹐蓋萃於此。於是主人扣欄楯出金鯽以樂我﹐敷俎豆列簫鼓以觴我﹐除宇捨潔幾席以館我﹐而欲予賦之。問堂之始﹐則其先府君所建也。府君諱士謙﹐字徳夫﹐宋官忠翊郎﹐義士也。予嘗爲之傳矣。故仰其山之髙而慕君之行﹐溯其泉之遠而思君之澤﹐觀其經構之美而見君之才﹐接其子孫之孝且賢而喜君詩書之有傳也。乃作碧溪堂詩﹐列晴雪集之次焉。

絕江富池口﹐買舟入舒蒲。汪湟萬山間﹐噴薄一捨余。捨棹入穹谷﹐有山曰余姑。雙泉湧其根﹐積翠橫天衢。大屋如屯云﹐乃得劉氏居。萬竹夾修徑﹐繞屋流淸渠。盤盤碧溪堂﹐照耀西南隅。方池捧白石﹐艸樹相紛敷。潛竇南山泉﹐仰噴千明珠。五月立晴雪﹐樓名與之俱。主人敬遠客﹐秩秩賓筵初。淸風散微波﹐扣欄集金魚。諸生儼羅列﹐童僕皆虛徐。緬懷經始人﹐髙誼淩太虛。雄才老當世﹐惠澤流鄕閭。斯人已云亡﹐裕後計豈疎。玆晨一登覽﹐歡言接詩書。願子隆師道﹐永世聘良圖。

○沈逸人東觀招飲山館

野館靑山下﹐晴軒積雨餘。招尋蒙遠客﹐寂寞愧閒居。空翠沾杯冷﹐殘云度穀虛。從玆結朋好﹐隨處問何如。

○送孫志言遠遊

志士遊四方【四方﹐四部叢刊本作「四海」。】﹐豈拘名利牽。孫子二十餘﹐懷策靡遑安。仰視流光馳﹐千載俄頃間【千載﹐四部叢刊本作「千歲」。】。靑靑鏡中發﹐閉閣守丘園。昔者限南北﹐放浪徒空言。曠然六合中﹐何爲惜飛翻。晨裝旣云促【促﹐四部叢刊本作「具」。】﹐長幼咸在門【長幼﹐四部叢刊本作「良友」。】。依依別老親﹐悃悃語弟昆。出門卽萬里﹐回首惟浮雲。豈無骨肉念﹐身負天地恩。白日出東峯﹐綠樹徧平原。歡會良未期﹐佇情何由宣。出處各努力﹐還歸親所惇【親﹐四部叢刊本作「觀」﹐誤。】。

○達摩西歸圖

東去西歸豈偶然﹐歸心應在指心前。莫言相視無多語﹐面壁松林已九年。

○題蔣氏倥侗集

輟棹滯虛館﹐煩郁偃檽軒。風雨朝暮聲﹐衢巷寂不諠。遠蒙倥侗子﹐示我倥侗言。一讀解牽拘﹐再讀淩虛玄。反復三日余﹐幷忘寢與飧。玆文久榛穢﹐金石莫與宣。洞庭杳茫茫﹐咸池飛上天。磬襄旣入海﹐伯牙仍絕弦。便欲謝簪組﹐相從理遺編。才劣年復侵﹐撫捲獨愴然。

○贈戴逸人

謁告承明庭﹐束書還舊居。閉門空巷中﹐杉竹同翳如。有客從故人﹐眷焉枉我廬。神淸骨亦厲﹐昂昂一丈夫。再拜延與語﹐於器乃璠玙。家住金精山﹐博觀古人書。上足備世用﹐下足爲士模。超遙山水間﹐於計良已疎。抱才負明時﹐𨿽智豈非愚。客曰子勿言﹐吾樂自有餘﹐且士各有志﹐子豈知區區。炊粳掃林榻﹐赧然奉勤渠。謝客實愚戇﹐終期子回車。

○興國贈趙先輩

飛雨暗山郭﹐千里集玆堂。謬蒙嘉賓禮﹐反愧諸生行。仲夏風景異﹐中庭嵐气涼。門臨一湖碧﹐樓俯眾山蒼。聽講堪畢歲﹐睠焉歸路長。

○和酬李九時毅

昔在武昌城﹐三年共爲客。自言相從樂﹐今無古難得。羣彥當盛明﹐乃集湖之北。燕李在華省﹐鸞鳳五色翼。程公衣繡衣﹐霧豹深莫測。安侯坐黃堂﹐餘事了繁劇。許氏總儒教﹐賢否有甄白。諸老皆盛名﹐黃鐘掩哀笛。所以三數友﹐所志惟所適。回首二十載﹐曠絕如異國。生死何茫茫﹐夢寐還歷歷。富川忽見君﹐久認乃相識。橫經大湖上﹐雨鳴空山寂。撫舊各淒然﹐忽別毋遠憶。

○秋澗吟【爲徳文湖胡氏賦】

澗水古今流﹐空山還自秋。澗深不可厲﹐秋至令人愁。悠悠澗邊路﹐澗水流不住。還從雲際來﹐卻向人間去。靑松澹畱人﹐日日澗水濱。林風朝響異﹐雲月夜光新。時應抱琴者﹐相遇靑松下。

○畫鴨

春艸細還生﹐春雛養漸成。茸茸毛色起﹐應解自呼名。

○夢遊麻原

麻姑第三谷﹐旴水郡城西。竹裏沽春酒﹐雲間度碧溪。山藏華子隱﹐水囓謝公題。行入桃花去﹐漁郎正自迷。

○題聶氏陶軒

開閣南山下﹐日對南山云。靑松俯前楹﹐秋菊被中園。翳翳修竹林﹐淸泉出其間。歲晏農務息﹐銜杯樂餘閒。時在鄰曲遊【時在﹐四部叢刊本﹑海山仙館本作「時從」。】﹐共稱稼穡難。達人貴知已﹐俗士多所牽。以玆謝簪紱﹐委心此南軒。列植旣敷榮﹐佳興日已繁。讀書斅兒子【斅﹐四部叢刊本誤作「數」﹐海山仙館本作「教」。】﹐餘事焉足言。

○淸江黃氏池亭【亭名玉壺冰【四部叢刊本題作題淸江黃氏池亭亭名玉壺冰。】】

新亭環碧池﹐池水何漾深。偶攜塵外侶﹐薄言此窺臨。惴惴若有畏﹐憑憑如弗任【如﹐四部叢刊本作「知」。】。旣抱執盈念﹐仍懷履薄心。白日麗晴輝【晴輝﹐四部叢刊本作「淸輝」。】﹐微風在遠林。洞然忽無際【洞然﹐四部叢刊本作「洞達」。】﹐澄明諧素襟【澄明﹐四部叢刊本作「徵明」。】。還君玉如意﹐理我雲門琴。

○參禪圖【圖寫洞賓﹑黃龍﹑東坡﹑佛印】

兩山從兩禪﹐異代各談玄。絕壁浮春樹﹐空山響夜泉。共遺行住想﹐俱斷去來緣。此日開圖畫﹐焚香亦爽然。

○送王員外還朝

幾回鵷鷺接朝班﹐兩載雲林限九關。書到忽如銜命至﹐親情不忍送君還。滕王樓閣滄波上﹐徐孺祠堂湖水間。此日相於無限意﹐明朝回首但雲山。

○送塗云章訪舊武昌卻入京師

垂云厲驚風﹐萬里摩髙圓【萬里﹐四部叢刊本作「萬重」。】。蟠龍皷巨浪【蟠龍﹐四部叢刊本作「蟠泥」。】﹐豈顧九重淵【顧﹐四部叢刊本作「願」。】。毛生入楚庭﹐穎脫俄頃間。粲粲塗公子【塗公子﹐四部叢刊本﹑海山仙館本作「一公子」。】﹐長嘯起丘樊。朝辭豫章臺﹐暮過匡廬山。大帆割鸚鵡﹐極目空波瀾。黃鵠錦袍仙﹐吹笙紫霞端。相顧一笑粲﹐靑春滿南天。黃金築髙臺﹐更覺郭隗賢﹔聯翩樂劇輩﹐相逐入幽燕。平明九門開﹐劍佩踰五千。豈無一字薦﹐傾倒平生言。東風杏花開﹐待我薊門前。

○初春以事暫之廬陵過臨江望孔廟麗澤樓

淸江遶郡流﹐江上更髙樓。曉樹重重合﹐寒云片片浮。王春涵麗澤﹐客路倚孤舟。意極無由駐﹐非關慕勝遊。

○歸舟

汀洲春艸徧﹐風雨獨歸時。大舸中流下﹐靑山兩岸移。鴉啼木郎廟﹐人祭水神祠。波浪爭掀舞﹐艱難久自知。

○小孤山曉發和蔡思敬韻

日落霞明錦浪翻﹐崖傾石峭白雲閒。乾坤上下雄孤柱﹐吳蜀東南壯此關【吳蜀﹐四部叢刊本作「巴蜀」﹐海山仙館本作「瓜蜀」。】。神物夜移風動地﹐仙舟曉度月漫山。回瞻絕頂登臨處﹐空翠冥蒙杳靄間。

○安慶阻風和李提舉韻

十五年來筮仕余﹐扁舟五度泊龍舒。城東稍見新移屋﹐郡裏猶聞舊讀書。背郭峯巒云住近﹐滿階楡柳客行疎。民淳俗簡承平久﹐便欲投簪此卜居。

○三月晦日舟中送春得詩字【舟中﹐四部叢刊本無。】

變化無窮極【窮極﹐四部叢刊本作「終極」。】﹐形气遞推移。昨日名園中﹐䢐春忽在玆。曄曄華林彩﹐繁陰綠成帷。徒結遊女懷﹐祇增志士悲。況此客行子﹐風水積川坻。撫壯思始榮﹐臨芳念將衰。安知盛長後﹐不有堅凝時。俯瞰江水流﹐仰與東風期。各言蚤還歸﹐毋勞東山詩。

○大信晚泊呈舟中諸公

千家楊柳江當門﹐東梁西梁兩岸蹲。連檣大艦集日昏﹐摐金伐皷海上聞。小江更出采石後﹐前人立功後人守。大信花﹐采石酒﹐陌上相逢莫回首。

○揚州蕃釐觀觀瓊花和壁間鄭損詩

揚州初看瓊花發﹐古壁仍尋鄭損詩。勃律天西千片玉﹐蓬萊宮裏萬年枝。俗人爭訝羣仙聚﹐后土深培劫火時。不用色香分別甚﹐悠悠今古恨如絲。

○入黃河和李提舉韻

黃河發西極﹐浩浩納眾渾。勢挾天地轉﹐怒作雷霆犇。小大無不容﹐至明若大昏。陰陽有逆順﹐水性無亡存。夢乘牛斗槎﹐濯足昆侖源。俯視大瀛海﹐獨爲百谷尊。

○過古宿遷和李提舉韻

望極長懷古﹐行多敢憚煩﹖山分郯子國﹐地近嶧陽村。莽莽風沙暗﹐蒼蒼煙景繁。黃河西北岸﹐最覺斷人魂。

○白楊河看月

白楊河上看明月﹐昔人曾照今人別。茅屋數家河上村﹐化作三山白銀闕。波平風靜棹歌來﹐萬頃沖融鏡面開。今夜江南憶遊子﹐空瞻云漢上昭回。茫茫萬里燕齊路﹐北斗縱橫泰階曙。黃河東逝月西流﹐明日南風過洪去【洪﹐四部叢刊本作「拱」﹐海山仙館本作「淇」﹐均誤。洪﹐指呂梁洪。】。

○過呂梁宿云夢城下相傳漢髙祖僞遊雲夢至此而得韓信後人因以名其城卽彭越之故都也故老猶能歷歷指其處遂與諸公分韻賦詩予得黃字

九城如連環﹐城城郁相當。長河貫其中﹐限以偃蹇橫之呂梁。至大元年秋九月﹐扁舟自此於武皇。崩波雷浪震天地﹐千里颯■﹝沓風﹞吹秋霜。羣山下赴如奔馬﹐亂石飛渡如驅羊。東西魚貫牽百丈﹐進寸退尺奮且僵。齊聲唱和爭抑揚﹐觀者膽掉神爲傷。豈知重來悉遊憩﹐但見一葉浮天光。長風吹起不遺力﹐倐忽遷轉迷四方。暮投云夢城下宿﹐登髙四顧增慨慷。老翁長揖爲予說﹐漢祖此致韓齊王。梁王彭越亦都此﹐遺蹤隱隱猶可詳。憶昔英雄起丰沛﹐四方龍戰玄以黃。顚嬴馘項繼虞夏﹐建歷四百何恢張。惟天設險爲國防﹐萬古祇爲爭戰場。連城一已平﹐桑麥何茫茫﹐呂梁之險眞康莊。

○紀見和李提舉韻

猶瞻吳楚郊﹐已過邳徐州。揚帆涉呂梁﹐千里惟平疇。桑棗靑如山﹐極目煙霞稠。前途問行客﹐往事詢老叟。上船自讙呼﹐下船自歌謳。誰憐村野人﹐茅茨大如舟。連年困水旱﹐蠶麥兩不收。今麥𨿽漸熟﹐或可寬窮愁。復恐死旦夕﹐不得待有秋。死者委道路﹐生者仍漂流。天道良好乖﹐誰貽撫字羞。賑卹國有典﹐荒政古所修。陳詩紀所經﹐詎足補遠猷。

○歌風臺和李提舉

萬乘東歸火徳開﹐漢皇曾此宴髙臺。沛中父老謳歌入﹐海內英雄倒載回。湯沐空餘淸泗在﹐風雲長似翠華來【長似﹐四部叢刊本﹑海山仙館本作「猶似」。】。穹碑立斷滄江上【滄江﹐四部叢刊本﹑海山仙館本作「蒼煙」。】﹐靜閱人間幾劫灰。

○永濟渠阻風呈李提舉諸公

永濟渠邊至治年﹐渠邊茅屋幾人煙﹖瀟瀟風雨孤舟泊﹐漭漭山河獨鳥懸。到海已無千里地﹐還朝初近九重天。不憂畱滯憂離別﹐君向遼陽我在燕。

○入閘和蔡思敬

吾聞馬都水﹐昔在至元中﹐建議舒供貢﹐爲渠使會通。京師天下本﹐舟楫老臣功。列閘觀初意﹐應將萬世同。

○宿武城和蔡思敬

桑陰漸薄麥秋淸﹐水岸層層護廢城。古市夾河分向背﹐藂祠依樹閱枯榮。南風掩冉隨波細﹐北斗闌干照夜明。欲試牛刀誰敢繼﹖無眠懷古到鐘聲。

○過陵州和蔡思敬

宿待三商正﹐行行五兩偏。讀碑官柳下﹐沽酒市橋邊。聞見朝朝筆﹐談諧夜夜船。此行殊未已﹐此意更愴然。

○皇舅墓

陵州北四十五里﹐有古碑河上﹐俗稱皇舅墓﹐因泊舟登岸讀之。題曰﹕魏安東將軍靑州刺史莊公髙使君碑。字畫髙古﹐文多殘闕不可讀。其略云﹕君諱優﹐字仲遊﹐渤海人﹐文昭皇太后之第二兄﹐皇后之父也。太和二十年丙子四月二十九日卒﹐年三十九【按﹕魏書外戚傳云﹕髙使君名髙偃﹐字仲遊﹐太和十年卒。正始中﹐贈安東將軍﹑都督﹑靑州刺史﹐謚曰莊侯。永平元年以其女爲皇后。並云髙仲遊系文昭皇后之弟。與此碑所記大異﹐未知孰是。】。二十一年正月假葬於某﹐而遷葬之歲月亦不可考﹐惟後書「大代正光四年歲次癸卯月管黃鐘某日立石」﹐意必是年所遷也。土人云﹐墓已墮河中﹐往往有見石馬在水中者。其西有巨冢四﹐云亦君之疑冢焉。碑前有空缺處﹐刻云﹕至元二十四年重立。則碑已僕而復立。碑今去河不數尺﹐河勢湍悍﹐恐年歲間不可復存。李公有詩﹐予亦用韻。

石麟無迹樹無阡﹐腸斷穹碑絕岸邊。地裏猶稱皇舅墓﹐河流曾是使君田。參差虛冢空橫野﹐剝落殘碑僅識年。片石存亡何足計﹐誰能更與望西遷。

○曉發齊家堰和李提舉卽事

蒼涼悄愴復宵寥﹐日射金毫百萬條。細雨蒙蒙吹面冷﹐長云冉冉去人遙。南村北陌車中鐸﹐後浪前波水際瓢。惟有無窮楊柳色﹐孤舟行處欲相招。

○河間郡治宋熙寧初嘗建門曰瀛海之門其廢已久皇慶初右師劉郎中出爲總筦方營度重建以代去不果郡人郭氏者出私帑成之至是翰林胡編修持太常陳博士所爲序求予賦之爲賦長句

門從延佑攺元成﹐名自熙寧故國徵。飛觀重開三百載﹐戍樓曾近五千楹。已宜洞達情無壅﹐更視髙明令必行。太史初心賢士志﹐莫徒形勝壓滄瀛。

○蔡氏四適堂詩【詩﹐四部叢刊本無。】

君不見﹐車轆轆﹐長安陌上爭馳逐﹗朝出遊﹐暮還宿﹐問何所得榮與辱。又不見﹐或漁於淵﹐或樵於山﹐或耕或牧﹐其心和且閒﹐我欲從之生羽翰。丰之東【丰之東﹐四部叢刊本作「丰之東兮」。】﹐麗之陽﹐有美一入﹐大溪之傍。水竹兮蕭蕭﹐云木兮蒼蒼﹐彈鳴琴兮不下堂。禾在囷﹐薪在屋﹐黃雞皮﹐白魚腹﹐嘉客來﹐新酒熟。君之樂﹐惟日不足。

○齒落

去秋病齒今朝落﹐眼暗年侵日就衰。擾擾彭殤方失笑﹐悠悠世事總成悲。

○子陵獨釣圖【四部叢刊本題作題嚴陵獨釣圖。】

何事玄纁入裏閭﹐羊裘暫脫就安車。空令太史驚同寢﹐猶把狂奴視報書。一出聊爲天子重﹐諸公莫道故人疏。朝廷自足中興士﹐且放桐江著老漁。

○鼯鼠食瓜圖【四部叢刊本題前有「題」字。】

種瓜中園﹐予亦勤止。瓜長而實﹐汝則殘止。𨿽則殘止﹐予敢汝讎﹖天實汝生﹐予將何尢【何尢﹐四部叢刊本﹑海山仙館本作「何仇」。】﹗汝食之甘﹐旣肆旣閒。實之食矣﹐無傷於根【於根﹐四部叢刊本﹑海山仙館本作「予根」。】。根存而微﹐惟予之窮。根盛而實﹐惟乃之功。

○哭信州仙源觀徐尊師【哭﹐四部叢刊本﹑海山仙館本誤作「坐」。】【師乃玄教大宗師張開府之弟子【此注四部叢刊本﹑海山仙館本作詩題﹐無首「師」字﹐末有「也」字。】】

玄霜搗罷世都遺﹐葛屨蕉衫太古姿。天上眞人開府日﹐山中仙子閉門時。空林雨過金芝老﹐深谷云寒白鶴饑。萬里馳書爲永別﹐盧敖何處是相期【是﹐四部叢刊本﹑海山仙館本作「定」。】。

○送泗州趙判官佐湖廣省幕

帝宋南遷宰相家﹐巍科重見動京華。已聽淸泗三年雨﹐又泛長江八月槎。位逼紫微珠斗近﹐樓開黃鶴玉煙斜。殷勤好在蕃宣地﹐莫道閶門萬里賒。

○送張天師歸龍虎山

閉戶京城晝懶開﹐初聞北覲卻南回。馮夷擊鼓乘龍出﹐王子吹笙跨鶴來。袖裏天書明日月﹐匣中神劍閟風雷。回瞻魏闕紅塵裏﹐應在山中看早梅。

○贈陳尊師歸江東【師自號物初道人】

道人養龍虎﹐泊然守玄虛。時從白雲中﹐宴坐臨髙隅。蕓東萬物境﹐我獨觀其初。竦臂忽大笑﹐有無無亦無。天子朝諸侯﹐萬國集京都。偶隨天人師﹐足躡雙飛鳧。謁帝灤水陽﹐玉佩靑霞裾。稽首出金闕﹐悵然思故廬。拂劍秋風前﹐灝气爲我車。山河入顧盼﹐日月明黃衢。朝過析木津﹐日暮望三吳。揚塵蔽天起﹐玄髭爲白須。永言歸山中﹐返朴從所如。

○送蔡思敬還豫章有懷遼陽李提舉

來日能同去不同﹐獨攜別恨向秋風。眼看亂葉渾無定﹐心與浮雲幷一空。黃獨山中歸自斸﹐玉梅溪上夢先通。莫嗤畱滯京華者﹐更有遼陽送斷鴻。

○瀟湘八景圖

月笛雲帆斷鴈風﹐雪橋煙市夕陽鐘。客衣猶帶瀟湘雨﹐二十年間意萬重。

○孔林圖詩

集賢待制周侯能修禮於孔林﹐侍讀學士商公圖之﹐史官揭傒斯賦之【賦之﹐四部叢刊本作「詩詠之」﹐海山仙館本作「詩之」。】。

峩峩尼山﹐蔽於魯邦。篤生聖人﹐維民之綱。尼山之下﹐有洙有泗﹐有蔚孔林﹐在泗之涘。維彼聖人﹐誘之教之【誘之教之﹐四部叢刊本﹑海山仙館本作「教之誘之」。】﹐凡厥有民﹐則而效之。維彼聖人﹐覆之載之﹐凡厥有民﹐敬而愛之。旣誦其言﹐亦被其服﹐孰秣其馬﹐於林之側。旣誦其言﹐亦履其武﹐孰秣其馬﹐於林之下。六轡旣同﹐周侯之東﹐薦之侑之﹐聖人之宮。其音洋洋﹐其趨蹌蹌﹐其臨皇皇﹐聖人允臧。商氏圖之﹐式昭其敬。載瞻載思﹐罔不由聖。

○壽櫟山詩爲吳眞人生朝作【壽櫟﹐其裏山名【四部叢刊本﹑海山仙館本詩題作壽櫟山詩一首爲吳眞人生朝作壽櫟山其裏山名。】】峩峩

壽櫟山﹐澒洞云錦溪。百里空翠合﹐諸峯南斗齊。臥斮月窟桂﹐坐聽扶桑雞【扶桑﹐四部叢刊本﹑海山仙館本作「榑桑」。】。臨深測地軸﹐升髙徑天倪。陰崖覆瓊蕊﹐陽岡敷紫荑。懸泉聒空響﹐飛樹淩風嘶。側畏猨鳥墮﹐幽恐漁人迷。玆山不自髙﹐與人作丹梯【丹梯﹐原誤作「舟梯」﹐依四部叢刊本﹑海山仙館本攺。】。赤松棲其東﹐王喬憩其西﹐浮丘前捧擁﹐安期後提攜。神君領天官【天官﹐四部叢刊本作「天宮」。】﹐出入黃金閨。梅花照羽袂﹐天書函紫泥。歸期指松櫟﹐千歲猶未稽。飱和養靈源﹐伏智掃荒蹊。木公與金母﹐大笑彭鏗低【彭鏗﹐原誤作「彭鑑」﹐依四部叢刊本﹑海山仙館本攺。】。

○雪竹初霽圖【四部叢刊本前有「題」字。】【田掌藥者求題此卷﹐而未應也。是夕﹐夢中得此﹐遂以書之【此注四部叢刊本無。】。】

已舊尙離披﹐連朝被壓欺。虛心與直節﹐惟有太陽知。

○壽王樞副【四部叢刊本﹑海山仙館本題作壽王副樞。】

七秩懸車兩府稀﹐五朝遺老百僚師。寒梅看足行吟處﹐舊史評來生嘆時。身退已將心共遠﹐名髙轉覺世堪遺。且陪嘉客沽春酒【沽﹐四部叢刊本﹑海山仙館本作「沾」。】﹐政待武公歌抑詩。

○李將軍歌送天民赴邵武軍口巡檢【四部叢刊本﹑海山仙館本題作李將軍歌一首送李天民赴邵武軍口巡檢。】

李將軍﹐才且武﹐儒冠換得兜鍪去。身疑南極老人星﹐气食陰山雪毛虎。雕弧白馬金僕姑﹐天地昂昂此丈夫。五十方爲求盜使﹐人生何用苦詩書﹗寄言邵武諸官長﹐不是尋常一腐儒。【時中書以吏部儒選員多有十年不得調者﹐奏以爲閩﹑廣諸道巡檢﹐然多非其人﹐而天民適稱是選【適稱﹐四部叢刊本﹑海山仙館本作「式稱」。】。老人星﹐其自諭也【其自諭也﹐四部叢刊本﹑海山仙館本作「其常自諭」。】。】

○桃源圖【四部叢刊本﹑海山仙館本題作題桃源圖。】

江左龍虎山南十里有桃源者【龍虎山﹐四部叢刊本誤作「飛虎山」。】﹐劉﹑王二尊師所辟也。臨江範亨父爲之記﹐予爲賦五言詩十七韻。

桃源非一處﹐龍虎畫難同。內外關踰鐵﹐髙低石作叢。黃旛靑劍北﹐紫蓋白雲東。蟾影當霄迥﹐蛾眉抱月弓。【六峯名【此注原無﹐據四部叢刊本﹑海山仙館本補。】。】千重藏曲折﹐四面削虛空。地戶吟風黑﹐天池浴日紅。雪霜翻濺瀑﹐雷雨瀉崩洪。暗識猿啼遠﹐晴聞鳥語工。危龕三井祕﹐絕澗九橋通。江合仙巖怒﹐山連鬼谷雄。劉王開辟後﹐秦晉有無中。時見看桃侶﹐頻逢采藥翁。丹臺寒漠漠﹐琳宇气熊熊。濟勝非無具﹐緣源恐莫窮。煙霞俄變滅﹐艸樹杳蘢蔥。四序何勞志﹐羣愚倘擊蒙。誰言武陵近﹐十里上淸宮。

○送主簿宗公赴官長樂

梅花洋水上﹐古縣舊儒林。簿領分曹重﹐閭閻望歲深。縣門通海气﹐公館落山陰。卻憶橫經處﹐武夷多碧岑。

○送人歸豫章

積雨霽䢐夏﹐故人今日歸。手持毛生檄﹐身著萊公衣。玉樹掛秋月﹐丹荑揚曉暉。東湖徐孺子﹐應怪久相違。

○送王畱守宣慰荊湖

舟楫連檣出薊丘﹐弓刀千騎入荊州。歌翻郢雪寒暄變﹐恩逐岷江日夜流。雲雨暝連神女宅﹐山川重繞仲宣樓。豈無賢士堪招隱【招隱﹐原作「招引」﹐從下「鹿門」句﹐知誤。依四部叢刊本﹑海山仙館本攺。】﹐應向鹿門深處求。

○集賢大學士樞密副使王公旣懸車之明年卽所居西偏舊堂扁曰康樂賦詩述意猥蒙示及輒依韻奉和

雜芳列中庭﹐眾木環四屋。壺有酒可斟﹐牀有書可讀。主人國元老﹐修聳如霜竹。旣學東門瓜﹐復愛東籬菊。治堂屋西偏﹐日覺幽興簇。顏衰忽復壯﹐發白俄再綠。惟有憂國心﹐盈盈在眉目。不見孤鳳鳴﹐但見羣鶖禿。引年已驚眾﹐抱道豈諧俗。夕月照我吟﹐朝陽晞我沐。兒孫烱如玉﹐萬事何不足。豈以君子心﹐而饜小人腹。陰陽遞消息﹐大化相回復。好徳乃康寧﹐此樂公所獨。

○奉題王大學士延佑二年奉使宣撫山東河北行捲

初分十道繡衣臣﹐公獨昌言不顧身。治有本源須正己﹐事從枝葉謾勞人。有天難縶周原轡﹐無地堪埋漢使輪。二十四州饑疫淚﹐七千餘里往來塵。入齊爭頌隨車雨﹐過魯空吟絕筆麟。濟上蒼茫行麥處﹐曹南畱滯嘆華晨。詩因愛國辭多切﹐道可匡時志莫伸。小子親承當日事﹐同朝只怕相公嗔。自聞三殺喧諸道﹐益信孤忠貫北辰。聖主分明推第一﹐此編猶足範臣鄰。【當時諸路謠曰「未來憂殺﹐旣來嚇殺﹐去時笑殺。」惟公所部肅然﹐上推第一。】

○夢題墨梅

霜空冥冥江水暮﹐江上梅花千萬樹。無端折得一枝歸﹐一雙蝴蝶相隨飛。

○奉和王大學士康樂堂夜坐見示

帝靑天肅气行金﹐康樂詩成思不任。秋去情懷多感物﹐夜涼庭院獨觀心。道難人借南車指﹐酒熟天垂北斗斟。五十餘年公衮地﹐蕭蕭心迹自知音。

○送葉道士還廬山

攬智謝天械﹐先機援道樞。朝辭太乙宮﹐長嘯歸匡廬。天宇淸蕩蕩﹐黃鵠聲相呼。下視五老峯﹐顚倒彭蠡湖。安知玉京人﹐本自紫霄徒。曠然忽不見﹐令人生白須。

○題張尊師畫

晨登翠微﹐天气穆淸。白雲覆谷﹐飛露垂纓。孤猿遠響﹐眾鳥嚶鳴。牽蘿涉澗﹐穿石度陘。半巖華气﹐萬壑松聲。神宮漠漠﹐靈戶熒熒。投陰迹影﹐叩寂求。素髮老人﹐笑而相迎。弗問弗承﹐悟彼長生。玄玉流液﹐瑤艸結英。浩浩犇泉﹐出與川平。宛彼下人﹐望彼巖扃。

○送徐長公歸豫章

送友出京畿﹐思親萬里歸。影隨人獨宿﹐夢逐鴈雙飛。歲月侵黃菊﹐鄕關傍翠微。曲江今夜月﹐應念別時衣。

○吉安老人

吉安老人者﹐劉士表叔正也。百有一歲而聰明康彊﹐好善不倦。其小同歲翰林曾巽初請賦述其辭﹐作是詩。

吉安老人一百一﹐顏如春花眼如漆﹐肥肉大酒飲且食。兒兒啼﹐孫繞膝﹐行不扶杖﹐夜讀細字風雨疾﹐鄰里好事時相覓。朝出門﹐歸必及月出﹐歸路行且歌﹐歌復笑咥咥。借問老人平生何所爲﹐壽且富﹐身康彊﹐子孫賢無匹﹖云是家世爲儒﹐又不能服食求長生﹐世世惟好徳。天旣假我以年﹐未省欣欣與戚戚。居無行輩可同語﹐後甲同生子孫已盈室﹐且有髙官職。幸遇天子聖且仁﹐天下無事﹐我老得自佚。一聞老人言﹐豈但金與石。千金之藥可廢﹐老人之言不可失。老人行年一百一﹐一復一﹐生生之數何由畢﹐天長地久何由畢。

○送太常掾陳存道教授廣東

髙才用世難﹐三載掾曹間。分教仍濱海﹐吟梅蚤度關。更堪中歲別﹐且背朔風還。蕭颯都門樹﹐淹畱獨厚顏。

○送播州楊宣慰歸藩

祗奉綸音去夜郎【綸音﹐四部叢刊本﹑海山仙館本作「綸言」。去﹐四部叢刊本﹑海山仙館本誤作「出」。】﹐恭陳壤奠出明光。嘉名宣賜黃麾外﹐大宴恩陪玉座傍。天仗影移低日月﹐宮懸聲動下鸞皇。三呼拜舞君王徳﹐永共藩臣守四方。

雙旌遙指洞庭西﹐十乘聯翩度五溪。龍虎親軍兼使節﹐犬狼諸僚入封提。光昭廟祏恩波遠﹐風動藩維禮秩躋。北望五云髙魏闕﹐亦知憂顧在黔黎。

○前衛親軍百戶張合剌普華喪其母於京師躬輿櫬還廣平又自穿墳以葬樞密王公作詩邀予賦

結髮蒙世澤﹐執戟衛王畿。所事君與親﹐晨昏幸無違。昔也有母氏﹐今胡遽傷摧。呼天豈予顧﹐叩地寧我知。日月忽不畱﹐輿櫬發京師。衰麻伏衡軛﹐涕汗交橫揮。豈無僕與奴﹐要非盡所私。一步一顚僕﹐詎足報母慈。悠悠邯鄲道﹐千里正逶遲。風樹交悲聲﹐翔鳥薄人飛。一日三上食﹐一夕九號哀。生無須臾期﹐沒爲長不歸。歸魂念故宅﹐中路倚徘徊。光榮忽已至﹐親舊四方來。荷鍤穹穴壙﹐臨堋欲相隨。慟哭掩玄堂﹐千歲無復開。位卑難爲榮﹐竭力固所宜。執喪國有制﹐祗事不可稽。明當還就列﹐慨然若有遺。傷哉世間人﹐玆道詎云非。

○送徐元山

太學生徐元山﹐延佑中三上書不報﹐至治元年獻九廟議﹐又不報﹐乃謁告歸。故作詩送之。

太學才子廬陵士﹐飛黃翩翩日千里。上書北闕功不酬﹐獻議九廟言未已。天寒歲暮衣裘薄﹐卻駕歸舟濁河水。妻能力諫何足云﹐嫂不下機非所恥。臣心若訴鬼神泣﹐臣言若用天下理。安有長爲隴畝民﹐更擬奇謀獻天子。

○寄題括蒼王氏東野二亭

耕雨

心遠

△耕雨

時雨布嘉澤﹐羣物盡欣豫。晨興集僮僕﹐東野從所務。鴶鵴應候鳴﹐黃鸝翔髙樹。眾艸淒以出﹐流潦被行路。黽勉勤微躬﹐寧復當世慮。羲農不我待﹐沮溺諧所慕。食力隨齊民﹐常恐負空素。眷言循玆道【循﹐四部叢刊本﹑海山仙館本作「徇」。】﹐卒此年歲暮【年歲﹐四部叢刊本作「言歲」。】。

△心遠

窮居豈予志﹐無榮得長閒【無榮﹐四部叢刊本﹑海山仙館本作「無營」。】。翳翳三畝宅﹐顧樂彼南山。灌水何蒼蒼﹐云鳥相往還。已絕嬰世念﹐況接仁裏歡。但願黍稌登﹐春酒恆慰顏。羲和緩其轡﹐萬物悠然安。

○寒夜

疎星凍霜空﹐流月濕林薄。虛館人不眠﹐時聞一葉落。

○十一月七日吳特進初度【時方嗣玄教太宗師】

特進神仙府﹐丹臺日月邊。陽和隨道長﹐符印與心傳。星象通南極﹐天光徹上玄。牀頭白羽扇﹐曾作渡江船。

○送唐尊師祠武當

龍衮分香下絳霄﹐羽衣承詔出淸朝。星臨翼軫南垂闊﹐神降虛危北極遙。金殿壓雲開紫气﹐玉堂和月合笙簫。蕃釐更爲吾皇祝﹐下國時丰雨露饒。

○送詹尊師歸廬山

香鑪峯色紫生煙﹐一入京華路杳然。云碓秋閒舂藥水﹐雨犂春臥種芝田。書憑海鶴來時寄﹐劍自潭蛟去後懸。忽報歸期驚倦客﹐獨淹微祿負中年。

○河西劉守中所臨秦友諒衰柳飛蟬圖

吟風飲露本何求﹐髙柳長楊夏已秋。日暮禁垣黃葉裏﹐孤飛猶上舊梢頭。

●揭傒斯全集詩集卷六

孤松篇壽王大學士

和族子節京城客思

登薊丘

送雷巡檢赴雅州

壽王樞副致政

贈淳眞子張太古

許判官挽詞

送何秀才南歸

題金人王仲寶墨竹

胡編修挽詞

送陳講主奉詔校經罷歸余杭

秋夜長

廖母詩

送寧上人歸五公寺

慈化寺玸上人題黃金書華嚴經

謙上人自牧詩

送玄上人

寄姑蘇張大監

送茂公

欒城範節婦郭氏詩

立春病述

答程敬甫見和

元宵和張伯貞

和劉錄事春雪二十韻

奉和傅與礪對雨見懷

和傅與礪近日二首

胡氏方齋詩

二月三日病中聞王少監東閣梅花盛開因寄贈

諸公見和梅花之作因王少監言先平章在時所蓄凡百餘株今無二三矣乃復用前韻

予臥疾兩月中朝諸老皆爲之憂及少瘥皆爲之喜感而有作

讀中書除目

送吏部段尙書赴湖廣行省參政二十韻

夜坐

花朝連雨花皆未開與同捨諸君談詩學書走筆作

十六日監中諸官長攜羊酒相過許彥溫照磨有詩次韻爲答

有客從南來

奎章馬典簽作淮南招隱圖其父伯庸中丞爲之題以贈郊祀法物簡庫使索賦

墨竹

奉和吳特進送蕭煉師還江東

奉題近臣所藏天歷禦賜渭川千畝圖

前太常孫院判凡四哭子而兩歲兩得之麥著作有詩予亦次韻

題蕭煥有歷臨江興國二郡及廣東帥府三照磨政迹

題宋好古墨竹二首

明仁殿說書聞一之歸省新安

寄題江陽毛氏天光云影閣

寄題丁左司崧巖精舍

題臺掾王仲能所藏二畫

題陳道之所藏林和靖謝工部惠河陽法醞道服布財帖

送吳宗師弟歸鄱陽

送孔惟中歸臨江

國子博士趙繼■﹝隋﹐氵代阝﹞旣爲乃祖丞相忠簡公建祠聞喜董澤故居又乞爲潮州推官修忠簡謫居故祠贈以長句

胡氏嘉樹軒

劉氏淸修堂

送鄧醫士歸廬陵

有一近侍西域人頗讀書好畫竹石多技能家在汧渭間有母尙存以久客京師將歸省士大夫多爲詩文以誇道之釋源宗主洪司徒亦西人獨作五言詩三十六韻以大義責之謂多技爲童豎之事不足貴辭嚴義正卓犖可尙也予亦爲賦長句

丹陽束氏山居圖

送傅與礪從事安南

謝氏松巢

寄題廬陵林氏華峯堂

送李唐卿禦史赴西臺

簡氏七便面擬唐宋七名家作皆逼眞

送劉遵道禦史赴南臺

聽竹軒爲王晉之著作賦

讀廬陵黃琮以翁集詩甚淸婉詞亦穠麗集句尢工因題其後

連旬病臥聞集賢同修撰亦困雨潦兼疾未瘥乃蒙遣問奉寄二首

前舒城長燮理溥化自遷樂安善政日聞薦牘交至病中有懷作詩志喜

施道士無一齋

煙江秋晚圖

張眞人像山圖

送張尊師奉使龍虎山召天師赴闕

寄題劉氏城隱

莆田淵上人自號珠海近還自五臺極言光景之異又言嘗遊補陀補陀亦有之然百無一二見者於其歸賦詩以贈之

畫馬

十月十八夜南郊齋宿夢先帝召見便殿手賜橘花一枝有感而作

溫日觀葡萄

送周道士兼簡江淛陳眾仲提舉

徐道士還茅山求友云詩走筆作

○孤松篇壽王大學士

大地凍欲裂﹐孤松髙穆淸。橫睨太華嵩﹐俯察蓬與瀛。天風四浩蕩﹐身與元气幷。根深本自固﹐雪霜空崢嶸【雪霜﹐四部叢刊本﹑海山仙館本作「霜雪」。】。白晝甘露降﹐半夜朝陽升。飛枝蔭扶桑﹐勁气摩欃槍。羣鳳所托命﹐百鳥徒嘲鳴。冥冥廣寒宮﹐丹桂亦虛生。八萬四千人﹐何時月常盈。維此天一柱﹐千歲所養成。自非堯舜君﹐工垂焉敢徵。漢武作建章﹐千門照西京。掄材當此時﹐余柯了棟楹。天地旣有此﹐未必終無情。蒼蒼歲寒心﹐永世仰堅貞。

○和族子節京城客思【元風雅題作和族子京城客中。】

歲月日夜去﹐爲誰催鬢華。閒愁一萬緒﹐彊半是思家。翠柏總無態﹐寒梅空自花。京城豈不戀﹐其柰故園賒【故園﹐元風雅作「故鄕」。】。

○登薊丘【四部叢刊本﹑元風雅題作登薊丘作。】

閒登薊丘望﹐西北削諸峯。轉覺地天肅【地天﹐四部叢刊本﹑元風雅作「天地」。】﹐因悲霜露濃。云寒何處笛【云寒﹐四部叢刊本﹑元風雅作「雲間」。】﹐日落滿城鐘。自笑棲遲者﹐惟堪學老農。

○送雷巡檢赴雅州

爾祖爲州處﹐【其先雷簡夫嘗知雅州。】君今往徼巡。弓刀秦塞曉﹐耕稼蜀山春。勛業觀初服﹐朝廷念遠民。黃金世所貴﹐亦足賤吾身。

○壽王樞副致政

蓬矢桑弧百世期﹐蒼松翠柏歲寒知。二疏祖帳都門後﹐司馬深衣洛下時。賓客過門惟飲酒﹐兒孫在眼自爲師。著書謾有春秋志﹐何似勛名竹帛垂。

○贈淳眞子張太古【四部叢刊本﹑海山仙館本﹑皇元風雅﹑元風雅題作贈淳眞子。】

蕩蕩白玉京﹐超超淳眞子。十二求神仙【十二﹐四部叢刊本﹑海山仙館本作「十一」。】﹐服事丘與李。嵩洛二十載【二十﹐四部叢刊本作「三十」。】﹐結茅白雲裏。飱是暘谷霞﹐飲是玉池水【玉池﹐四部叢刊本作「上池」。】。鬼神莫能識﹐百念吹不起。一朝忽騰化﹐徑去不可遮【不可遮﹐元風雅作「不可追」。】。飛駟服五龍﹐角巾搖三花。朝發扶桑國【扶桑國﹐皇元風雅作「梁宋國」。】﹐暮宿河漢槎。朝食千歲桃﹐暮食五色瓜。長揖靑牛君﹐髙歌渡流沙。還憩金張邸【金張邸﹐四部叢刊本﹑海山仙館本作「金陵邸」。】﹐調笑許史家。日食五侯鯖﹐安得厭胡麻【「安得」句﹕皇元風雅作「安能飯胡麻」。】。春風長安陌﹐落日邯鄲道【落日﹐元風雅作「曉日」。】。迎人上靑天﹐送人入秋艸。竦身八極外﹐天地忽已老。寄謝區中人﹐全眞以爲寶。

○許判官挽詞

判官名松﹐字世茂﹐其先蜀人﹐宋給事中許奕之孫也。大徳中掾湖廣行省時﹐與予相知。由婺源州判官赴調京師﹐授饒州路樂平州同知致仕﹐拜命而卒。今歸葬廬山云。

南從江漢北幽燕﹐生死相知二十年。空有明恩容致政﹐更無餘景待歸田。六丁愁辟還鄕路﹐五老催迎上水船。遙想平生宦遊處﹐尙將遺愛向人傳。

○送何秀才南歸

獨抱靑雲器﹐南迎旅鴈歸。面無遊子色﹐身是別時衣。荒澱猶含凍﹐垂楊盡欲飛。送君河水上﹐予亦暫相違。

○題金人王仲寶墨竹

種竹幽薊中﹐不及楊與柳。微陰未布地﹐忽已如敝帚。葉公稱好龍﹐龍至乃驚走。蕭蕭數叢碧﹐粉墨亦何有。

○胡編修挽詞【名維新】

寂寞詞垣裏﹐凋零忽及君。那知洛陽客﹐竟作薊州墳。有死誰能免﹐無生亦早聞。寡妻從弱子﹐悲絕不堪論。

○送陳講主奉詔校經罷歸余杭【君始爲僧﹐號巖講主﹐門徒五百餘人。後以許昌趙旣明言﹐乃反初服。】

聖主隆象教﹐金書開寶坊。校讎延茂徳﹐吾師自南邦。秋至夏言還﹐優賚煥朱光。季月風雨交﹐白晝倐炎涼。松樾有餘蔭﹐逝將異河江。軒車淩晨集﹐飛錫上孤航。威遲魏闕心﹐惆悵吳天長。要本無所住﹐焉計行與藏。命至遵遐事﹐今已還故鄕。出處何袠如﹐徙倚徒慨慷。【校經慶壽寺﹐寺有松樾軒。】

○秋夜長

秋夜長﹐秋夜長﹐夜未央﹐明月瞰我牖﹐淸風薄我牖﹐夜長夜長誰與當﹖秋夜長﹐秋夜長﹐夜未曙﹐投我以百憂﹐煎我以百慮﹐夜長夜長誰與度。秋夜長﹐秋夜長﹐夜何長﹐人自傷。

○廖母詩

京城孝節何紛紛﹐請言寧都廖母陳。壽年九十有九春﹐七十多載孀居人。至元丙子兵入贛﹐鐵騎四野屯如雲。子死鋒鏑婦囚虜﹐膝下惟有七歲孫。哀哀無父復失母﹐出入相逐牽衣裙。朝事織爨夜緝紉﹐育之斅之恩且勤。一門三世惟此孫﹐危甚一發懸千鈞。春見花開渾是淚﹐秋逢月好但傷神。傳家有人祭有主﹐便堪含笑入丘墳。阿孫幸得成軀幹﹐卻憶從前乍離亂。阿孫涕淚無昏旦﹐誓求父骨何由見。忽有指以叢冢間﹐得之自謂神所贊。阿婆見子孫見父﹐彷佛若覩平生面。銜哀負苦就窀穸﹐四境傳聞盡驚嘆。又聞有母在滄州【滄州﹐原作「滄洲」﹐誤。】﹐拜辭阿婆將遠求。風行水宿幾千里﹐及到母已爲荒丘。割牲釃酒拜塋下﹐慟哭天地爲悲愁。母旣有家難返葬﹐泣奉木主回歸舟。及門阿婆相向哭﹐哭罷摳衣陳庶羞。筮日備禮躬合葬﹐聊且少慰終身憂。稽諸典禮𨿽未愜﹐母異出母禍有由。緣情起義何不可﹐君子幸恕毋相尢。阿婆年紀日已老﹐阿孫有子子且好。滑甘滫瀡無缺供﹐溫凊燠寒如𦇤褓。阿婆貞節霜凜凜﹐阿孫孝行日杲杲。一家盛徳千載榮﹐衣賜布帛門有旌。歲時州長升堂拜﹐遠近詞人流頌聲。便當書之太史錄﹐永與後世垂儀型。

○送寧上人歸五公寺【其自號無可】

五公開講地﹐遺迹自梁陳。古鎭風煙合﹐雕梁日月新。歸舟連歲暮﹐破袖出京塵。只道無應可﹐那知有更眞。

○慈化寺玸上人題黃金書華嚴經

翠竹黃花到處行﹐南泉山色白靑靑。給孤長者金如土﹐知寫華嚴幾卷經。

普蓮宗主佛中寶【普蓮宗主﹐原誤作「普連宋主」。玸上人乃袁州宜春縣南泉山慈化寺普蓮宗主明照慧覺圓應大禪師之徒。】﹐別石上人僧裏珠。識盡華嚴眞富貴﹐更教行腳聚金書。

○謙上人自牧詩

謙公非黠仍非癡﹐自吹短笛隨童兒。無羊無牛何處牧﹖有鞭有箠誰得施。牛未嘗無未嘗有﹐鞭未嘗前未嘗後。沙平艸軟春日晴﹐月白風淸秋露曉。朝來暮返幾春冬﹐短壠長坡處處同。惟有羅池千丈碧﹐巋然不動白雲中。

○送玄上人

淸江古鎭封溪道﹐靈峯寺中玉泉好。靈峯上人天上歸﹐親見六龍天上飛。湧金門外潮來去﹐曾是錢唐江上住。十里松風六月寒﹐夢寐猶思徑山路。自參天目老禪師﹐始信靈峯路不迷。卻被無端徵詔起﹐等閒來往不曾知。黃河萬里從西下﹐呂梁百步如犇馬。歸去山中問玉泉﹐應向海門深處瀉。

○寄姑蘇張大監

聞說茅山去﹐冥冥不可尋。祇應云作伴﹐復有月知心。松葉寒逾響﹐泉聲晚更深。如何聖明主﹐肯使在山林。

○送茂公

承恩初出白雲間﹐天上龍髯不可攀。短袖空藏寫經手﹐朔風先入望鄕顏。孤舟落日仍憂盜﹐千里黃塵不見山。歲暮歸來問松竹﹐淸江依舊繞禪關。

○欒城範節婦郭氏詩

但使姑存若見夫﹐何堪未老幷無姑。幾回淚灑墳前艸﹐只恐春殘艸亦枯。

巷有歌聲門有旌﹐無因解得死生情。傷心惟有窗前月﹐長照寒機半夜聲。

女弱兒癡日夜憂﹐兒長女大更堪愁。一身生死無窮事﹐鏡裏何時見白頭。

○立春病述

病裏見陽春﹐天衢物物新。朝光殘雪案﹐暮齒五云身。得失從違異﹐覊縻出處均。官資不必貴﹐但問汝何人。

○答程敬甫見和

天地忽爲春﹐四時更故新。獨憐多病客﹐猶是未閒身。堯舜居皇極﹐蕭曹秉國鈞。吾徒無寸補﹐羞見舊家人。

○元宵和張伯貞【張伯貞﹐原作「張伯眞」﹐依卷七病中初度詩攺。傅與礪詩集卷八亦有戲簡張伯貞三首﹐可證。】

闕下元宵又七年﹐酒光燈影共連娟。春生坱圠浮無際﹐月掛虛空滿大圓。昔在盛年曾許國﹐老來多病更妨賢。每逢佳節惟增感﹐自信行藏莫問天。

○和劉錄事春雪二十韻

孟春陰陽戰﹐天地日相磨。南風作先驅﹐北風爲之佐。雪勢忽崩騰﹐十日驕不挫。坐令羣生衂﹐無乃眞宰過。初疑鴻蒙開﹐歘若虛空隳。山嶽盡埋沒﹐寧復顧麼麼。遂使一束薪﹐自衒千金貨。枯枿亦摧勢﹐勾萌豈能荷。翻愁地軸弱﹐但見天機大。安得斬馬劍﹐陰慝一時剉。臭腐自神奇﹐糠粃自揚簸。吾心如堅壁﹐猛士安敢破。丈夫非憂患﹐何由激衰懦。人方履冰走﹐我正掩關臥。如何去年冬﹐陽倡陰不和。飛霙未布地﹐忽霽欲誰柰。羣動不肯蟄﹐裘褐亦交惰。春來復何爲﹐僅足收堀堁。明朝化泥潦﹐反使憂坎坷。城南嚴教授﹐豈昔伯休那。路凍日相從﹐憐我困痰唾。河濱劉錄事﹐日以詩自課。衝寒數過門﹐亦復哀我嚲。雪後復多風﹐日受塵土涴。連旬苦土壅﹐達旦擁衾坐。乃知書生窮﹐只合守寒餓。天時與人事﹐倚伏分福禍。幸逢天子聖﹐大化已潛播。家無橘千頭﹐亦有竹萬个。投簪返田裏﹐濁酒聊自賀。

○奉和傅與礪對雨見懷

轉覺江南气候添﹐燕山正月雨纖纖。乍驚瑟縮鳴欹枕﹐忽作霏微傍捲簾。愛竹不勞晴復灌﹐收書猶恐巧能沾。故人只在城東住﹐獨對春聲繞四檐。

○和傅與礪近日二首【四部叢刊本僅有其一﹐題作和傅與礪。】

近日何多念﹐頻年不肯還。河流無故道﹐春色是他山。棐幾看云憑﹐衡門罷月關。無情寒與暑﹐偏解鑄衰顏。

此景何時定﹐浮雲竟日飛。客懷閒裏積﹐人事病來稀。凍解魚龍喜﹐春深鳥雀肥。翛翛窗上竹﹐淸影不曾違。

○胡氏方齋詩

邈哉古初﹐皡乎雍熙。朴琢龐劙﹐气變風移。聖人有作﹐惇典敍彜。懼人而漓﹐托言詩書。詩書不言﹐日斁以隳。皎皎素絲﹐化而爲緇。大江之東﹐彭蠡之涯。有懿君子﹐姚虞之支。率性蹈常﹐友悌孝慈。用罔弗推﹐動罔弗思。六行孔昭﹐百志且宜。愛人猶己﹐視公若私。亦旣有施﹐脫焉若遺。嗟爾子孫﹐奚教之詒。匪此其方﹐將焉取師。以身者從﹐以言者疑。宜爾子孫﹐而矩而規。有木萋萋﹐有嚶其枝。有懿君子﹐百祿是畀。有流漪漪﹐有躍其陂。有懿君子﹐爾艾爾耆。爾艾爾耆﹐式敬詩之。

○二月三日病中聞王少監東閣梅花盛開因寄贈

聞君東閣梅花發﹐冷艷寒香繞座繁。二月猶含殘臘意﹐一冬徧荷太陽恩。蒼苔白石歸無處﹐艷杏夭桃看滿園。好護東風莫吹卻﹐病餘猶擬醉芳根。

○諸公見和梅花之作因王少監言先平章在時所蓄凡百餘株今無二三矣乃復用前韻

昔愛君家梅獨盛﹐爲言先世樹猶繁。栽培難得因爲貴﹐養護𨿽勞不是恩。白石盆邊圍宿火﹐碧油牕下當名園。過時豈有爭春意﹐玉作芳心鐵作根。

○予臥疾兩月中朝諸老皆爲之憂及少瘥皆爲之喜感而有作

今日知何日﹐新年似去年。長貧君子愛﹐多病巨公憐。報國無良策﹐還鄕少薄田。惟餘舊時眼﹐行處望林泉。

晚成非大器﹐多病見平生。猶喜關憂喜﹐何能寄重輕。濕云當戶暗﹐疎雨入簾淸。前日那堪說﹐從昏坐到明。

○讀中書除目

有客攜除目﹐傳觀喜欲狂。已知收在野﹐復見立無方。苜蓿歸騏驥﹐梧桐下鳳凰。諸公各自愛﹐努力致虞唐。

○送吏部段尙書赴湖廣行省參政二十韻

南紀勤憂顧﹐中朝掇俊髦。履辭天路遠﹐車出國門髙。祖帳紅牙拍﹐徵衣紫綺袍。漢皇知汲黯﹐晉吏識山濤。已佩安危計﹐寧辭跋涉勞﹖靑徐當畫鷁﹐衡霍待靈鰲。宿麥晴如剪﹐長楊暖似繅。雲山開畫罨﹐春水漲葡萄。矢服兼金縷﹐旌竿瑞錦綢。溯江多怪石﹐及鎭過含桃。五嶺纏妖祲﹐三湘困繹騷。罷氓貧到骨﹐文吏細吹毛。麟鳳饑爲臛﹐鷹鸇飽在絳。君臣今日計﹐盜賊幾時鏖。四省兵猶駐﹐羣雄勢轉豪。折衝須遠略﹐畫諾不時遭。天子憂龍衮﹐諸公陋豹韜。多言空咄咄﹐如水正滔滔。地理分華省﹐天文錯寶刀。得賢誠可頌﹐不敢後王褒。

○夜坐

細雨深春夜﹐空齋獨坐時。傷心勞屬望﹐過眼惜前期。諸老經綸切﹐孤生計慮遲。滿城桃杏發﹐莫遣客愁知。

○花朝連雨花皆未開與同捨諸君談詩學書走筆作

忽忽中和節﹐無花雨更多。學書聊自媚﹐得句復長哦。坐客皆英妙﹐鄰人善醉歌。京華三十載﹐此亦慰蹉跎。

○十六日監中諸官長攜羊酒相過許彥溫照磨有詩次韻爲答

泥潦能攜酒﹐風流每見詩。不嫌來僻遠﹐更覺去威遲。今日花朝過﹐常言谷雨時。【京師常歲三月始雨﹐自天歷後正二月卽雨﹐亦未有如今歲者。】觀君多气槪﹐應念老夫知。

○有客從南來

有客從南來﹐云自治南山。山髙水復深﹐修途浩漫漫。昔人今何在﹐遺迹空榛菅。桂樹無餘枝﹐樗櫟上參天。紫芝閟靈苗﹐黃獨劚苦難。猛虎笑一聲﹐猿鳥爭追攀。居者不得居﹐來者詎遑安。子如不我信﹐請誦招隱篇。我亦聞此言﹐謝客坐長嘆。知機苦不早﹐誰謂路險艱。隨水可濯纓﹐有山卽盤桓。海翁狎鷗鳥﹐機動自飛翻。

○奎章馬典簽作淮南招隱圖其父伯庸中丞爲之題以贈郊祀法物簡庫使索賦

桂樹郁參天﹐重重響澗泉。豈無招隱者﹐空有過淮船。斷岸疑無路﹐諸峯望若煙。誰家名父子﹐題贈獨蒼然。

○墨竹

千畝陰陰碧玉攢﹐蔽虧日月合風湍。渭川自與瀟湘比﹐淇澳曾同君子看。雷雨朝驚龍化急﹐雪霜夜恐鳳棲寒。若爲畫裏能知此﹐須遣奚奴日報安。

○奉和吳特進送蕭煉師還江東

學道從師今幾年﹐心如日月思奔泉。來時楚澤蘭爲佩﹐去日燕山桂作船。匣劍精靈無九地﹐笈書文字盡三天。遙知宿昔尋眞處﹐龍虎巖前萬丈淵。

○奉題近臣所藏天歷禦賜渭川千畝圖

奎章誰進萬霜筠﹐親記先皇賜近臣。無復重瞳拂煙雨﹐猶疑一气會天人。淚痕彷佛湘江女﹐律管參差嶰谷倫。開卷蕭蕭風滿屋﹐渾如和夢立楓宸。

○前太常孫院判凡四哭子而兩歲兩得之麥著作有詩予亦次韻

種桃不生李﹐況可與杏期。種徳必有後﹐天道皆人爲。天人兩會合﹐固有早與遲。荀氏生八龍﹐逸少生七之。盛者非徒盛﹐衰者非徒衰。爲善日不足﹐勿云有來玆。皇皇合浦珠﹐欲去安可持。四失今兩還﹐願繼螽斯詩。積善有餘慶﹐孔子眞吾師。祖徳良可述﹐一剛百世宜。【其祖介夫﹐卽蘇子瞻所爲作剛說者。】

○題蕭煥有歷臨江興國二郡及廣東帥府三照磨政迹

兩郡聲華早共傳﹐嶺南民吏更稱賢。決曹已出於公上﹐直指堪爭暴勝先。心迹蕭蕭官長愧﹐功能歷歷野人鐫。平生佐幕猶如此﹐誰爲長材惜盛年。

○題宋好古墨竹二首【爲閩僧作】

蕭蕭數竿竹﹐新筍滿林生。忽憶故園路﹐轉深滄海情。因思少年日﹐偏愛此君淸。長夏尋棋局﹐隆冬聽雪聲。如何塵土面﹐相對此神京。

石上叢筱碧﹐瀟灑傍禪林。微霜拂秋气﹐輕雲結夏陰。煙霏朝染重﹐風雨夜聞深。靜佇道人想﹐虛延君子心。安得同懷者﹐相對日鳴琴。

○明仁殿說書聞一之歸省新安

雙親八十世間稀﹐更有兒從闕下歸。學行已爲天子重﹐聲名猶得眾人知。山東故宅經祠廟﹐江左華堂及彩衣。肉俎黃山黟釀酒﹐花前竹下莫相違。

○寄題江陽毛氏天光云影閣

傑閣髙開萬象環﹐近臨流水遠當山。古今窈窕沖融裏﹐上下微茫蕩漾間。白日正中人立散﹐好風初過鳥飛還。乾坤誰是忘機者﹐來伴憑虛半日閒。

○寄題丁左司崧巖精舍

神嶽中天起﹐重巖峻地開。甫申由此降﹐巢父或曾來。五色鸞凰羽﹐千章■﹝木巳﹞梓材。復生忠孝者﹐餘力佐三臺。

○題臺掾王仲能所藏二畫

李遵道枯木

唐子華山水

△李遵道枯木

天下墨竹李薊丘﹐一幅可換千金裘。有兒更善作枯木﹐放筆磊落非常流。王家所藏最奇絕﹐獨立寒空削金鐵。千年冰雪曾未知﹐五月雷霆莫能折。斯人不特翰墨工﹐爲政復有前賢風。空餘遺迹見圖畫﹐不使勛業傳無窮。知君深藏得畫意﹐天骨崚嶒挾秋气。不求枝葉求本根﹐長與玄工立天地。

△唐子華山水

吳興唐子華﹐畫得吳中山。靑山靑似玉﹐流水相與閒。吳兒放魚船﹐蕩漾晴波間。飄飄石上樹﹐欲去復如還。豈無千載人﹐髙棲雲霞端。天子不見徵﹐不肯下孱顏。大哉天與地﹐何處足追攀。蓬萊隔弱水﹐投袂起長嘆。

○題陳道之所藏林和靖謝工部惠河陽法醞道服布財帖【工部不著姓字】

西湖明珠八十四﹐流落淒涼燕市中。淸江道人典衣買﹐夜夜光芒飛白虹。衣財法醞尋常禮﹐偶然施之隱君子。勞動先生作報書﹐柳骨顏筋透生紙。湖光山色年年在﹐風流不共人民攺。工部髙情世已無﹐莫問姓名書不載。

○送吳宗師弟歸鄱陽

愛兄初別楚﹐念母忽辭燕。家有神仙學﹐人稱孝友全。溪山云錦地﹐宮闕紫微天。相望無南北﹐相思自歲年。

○送孔惟中歸臨江

闕裏求先至﹐京師謁帝歸。呈親榿木杖﹐見客涿羅衣。禮樂今鄒魯﹐淵源昔泗沂。故家三孔後﹐待子更光輝。

○國子博士趙繼■﹝隋﹐氵代阝﹞旣爲乃祖丞相忠簡公建祠聞喜董澤故居又乞爲潮州推官修忠簡謫居故祠贈以長句

辟雍講下立橋門﹐董澤祠成對鳳原。又乞秋官炎海去﹐長懷丞相謫居存。民憂豈獨魚爲鱷﹐君到還同鳥有鵷。荔子燒空榕葉暗﹐單居猶合愼寒溫。

○胡氏嘉樹軒

嘉樹何團團﹐髙出浮雲端。下無孤生蓬﹐上有雙棲鸞。由來千餘歲﹐望之若泰山。安知本根大﹐有此枝葉繁。我欲分其陰﹐蔭彼行路難。朔風日浩浩﹐願言長美觀。

○劉氏淸修堂

先生水竹居﹐四壁更詩書。林影斜通牖﹐泉聲細遶渠。客來招舞鶴﹐吏散玩遊魚。卻恐山陰會﹐髙情或不如。

○送鄧醫士歸廬陵

聲名初滿五雲間﹐舟楫何因六月還。繞屋林園荒宿艸﹐經時芝朮老空山。鄕鄰疾疢千人望﹐兒子詩書百世關。天地一身多少事﹐枉教塵土涴容顏。

○有一近侍西域人頗讀書好畫竹石多技能家在汧渭間有母尙存以久客京師將歸省士大夫多爲詩文以誇道之釋源宗主洪司徒亦西人獨作五言詩三十六韻以大義責之謂多技爲童豎之事不足貴辭嚴義正卓犖可尙也予亦爲賦長句

家居秦隴客幽燕﹐子母相望路數千。種竹自堪供歲計﹐引河猶得灌秋田。但將忠孝酬明主﹐莫把行藏愧老禪。我亦京華畱滯者﹐都門相送獨淒然。

○丹陽束氏山居圖

丹陽大江口﹐三城隱奧區。羣山如聚米﹐復道練爲湖。水石遞縈帶﹐巖谷亦盤紆。居人一何多﹐束氏盛文儒。藹藹白華什﹐洋洋風雅俱。曳紱淹歲月﹐陟屺限川塗。微言托養志﹐孰云心所愉。日落雲霧興﹐悵然開我圖。東望極滄溟﹐回盼見江都。故鄕不可卽﹐躑躅以踟躕。

○送傅與礪從事安南

交州萬里國南垂﹐飛詔迎秋下赤墀。昔在漢唐猶郡縣﹐今逢堯舜但覊縻。書生遠佐皇華使﹐朝士閒吟白雉詩。海不揚波風雨節﹐始知文徳被華夷。

○謝氏松巢

謝家文獻裔﹐棲隱獨依松。渾訝身爲鶴﹐仍愁樹化龍。瞻星秋轉近﹐承露夜偏濃。自得安巢石﹐髙風任四衝。

○寄題廬陵林氏華峯堂【林世爲武將﹐後乃讀書習律﹐卒爲善士。】

讀書習律已多聞﹐門對華峯半是云。幾度開軒瞻崒嵂﹐有時倚柱看絪縕。采芝幷欲淩風去﹐拂石先期與月分。家世從軍今底用﹐祇將爲善策奇勛。

○送李唐卿禦史赴西臺【唐卿﹐醴泉人。】

三十餘年出漢關﹐秋風初著繡衣還。新迎父老名空記﹐舊別兒童鬢已斑。地歷周秦千載事﹐天連關蜀萬重山。登車倘有澄淸志﹐盡起忠良濟險艱。

○簡氏七便面擬唐宋七名家作皆逼眞

三簡出西蜀﹐仲氏藝入神。丹靑籠百家﹐造次得其眞。六代臥毫楮﹐唐宋聊與親。精微無遺思﹐奇險亦絕倫。廓洛開素秋﹐穠縟麗芳春。忽如碧艸亂﹐劃見佳樹新。樓閣遞隱見﹐巖巒互嶙峋。臨流或長厓﹐隔浦睇遙津。持竿可辭漢﹐種桃堪避秦。如行山陰路﹐復在洛水濱。焉知七便面﹐作者非七人。欲求造化迹﹐靈气正絪縕。

○送劉遵道禦史赴南臺

邦計委南服﹐民憂結皇情。知人古所難﹐持斧得時英。朝出閶闔門﹐夕指吳與荊。嗷嗷澤中鴻﹐日暮正哀鳴。仲秋發皇邑﹐季月思神京。朔風一何髙﹐吹我東南行。四顧誰與儔﹐佇立但怔營。守轍悼前覆﹐更張恥新聲。所向增纏牽﹐何時底隆平。積獘非一朝﹐十道非一城。端居軫初服﹐勿負冠上纓。努力解牽拘﹐寧令徒樂成。

○聽竹軒爲王晉之著作賦【軒無竹﹐寓其意耳。】

王家偏愛竹﹐所主竹爲名。靜想渾如對﹐閒聞若有聲。耳邊風力細﹐心著月華淸。瀟灑髙人意﹐還應與性成。

○讀廬陵黃琮以翁集詩甚淸婉詞亦穠麗集句尢工因題其後

字字淸新逸興長﹐偏宜細讀坐焚香。家雞野鶩俱成匹﹐金縷紅牙自作行。花气正深春女靜﹐露華初滿夜窗涼。應同月下秦臺女﹐閒弄瓊簫引鳳凰。

○連旬病臥聞集賢同修撰亦困雨潦兼疾未瘥乃蒙遣問奉寄二首

水與旱相仍﹐愁兼病日增。無山思葆旅﹐有位怯飛騰。淫雨何時解﹐浮雲盡日興。客來須彊起﹐束帶絕難勝。

不見夫君久﹐仍聞疾未瘳。三秋兼暑濕﹐一室欲漂浮。雨气蒸衣透﹐風光促歲流。下牀泥活活﹐多謝意綢繆。

○前舒城長燮理溥化自遷樂安善政日聞薦牘交至病中有懷作詩志喜

賦役無欺吏有操﹐遊民樂業橫民逃。科名今日驚人眼﹐薦牘如雲集省曹。華蓋芙蓉三獨立﹐丹心明月兩相髙。老人病臥秋將晚﹐南望樂安空郁陶。【華蓋﹑芙蓉皆樂安山﹐孤峯特起﹐俯視數百里。】

○施道士無一齋

大道浩莽莽﹐無一安有二。太極何從生﹐中有天與地。生生復無窮﹐萬物由此備。內嚴父子親﹐外重君臣義。紛綸禮樂集﹐慘淡刑法繼。遂令百代下﹐治亂若郵置。至人逃虛空﹐不聽亦不視。斂萬復歸一﹐幷一忽如棄。超淩八極外﹐獨立無始際。一噓三千年﹐一吸八百歲。舉世無人知﹐知者亦如醉。聞有施先生﹐夙昔尊老氏。舉一欲問之﹐先生嗒然睡。

○煙江秋晚圖

落日下翠微﹐斷野如疋素。漁舟晚俱放﹐行子猶在路。岡岑一何多﹐松桂滿巖戶。攜琴者何人﹐獨過衡門去。

○張眞人像山圖【山乃陸文安公講道之地﹐張氏自唐世居其間﹐其先亦多從文安受學者。】

江左名山大象尊﹐遙瞻猶似哲人存。先生有道行天地﹐弟子環溪長子孫。孔李通家從古昔﹐神仙開府自淵源。豈徒世荷眞人誥﹐更有分乘刺史轓。陸氏已隨塵世換﹐張公獨異聖朝恩。諸峯盡化旌幢立﹐流水皆成佩玉喧。洞裏胡麻天雨種﹐巖前叢桂月移根。緣崖時見銜花鹿﹐汲澗常隨飲子猿。靑鳥晝傳王母信﹐蒼龍夜泣老蛟魂。飛雲甘臥山頭石﹐鳴鶴難忘日下軒。從祀壽官恆近侍﹐受釐宣室或深論。尙方制服黃金重﹐大府分圭白玉溫。扈從多騎天廐馬﹐會朝長次赤墀鵷。渴沾瑞露來中禁﹐饑食蟠桃出內園。誓使民風齊混沌﹐仍祈主壽過軒轅。歸來爛醉東西塢﹐更爲文安理故園。

○送張尊師奉使龍虎山召天師赴闕

日月中天黃道開﹐江南使者幾時回。初辭上國猶無雪﹐先過西湖尙有梅。博望漸隨銀漢遠﹐子房應共赤松來。遙憐龍虎山前路﹐隔水千峯翠作堆。

○寄題劉氏城隱

路難思林藪﹐時淸慕城郭。崩騰車馬中﹐有此丘園樂。陽林耀芳卉﹐陰畦列名藥。圖史浩縱橫﹐杯觴屢斟酌。木暗禽語歡﹐庭虛日葉薄。翻疑龐公隘﹐庶得徐孺諾。君子隨所安﹐予心已寥廓。

○莆田淵上人自號珠海近還自五臺極言光景之異又言嘗遊補陀補陀亦有之然百無一二見者於其歸賦詩以贈之

上人北出飛狐關﹐錫杖直上淸涼山。五峯岧峣五雲裏﹐六月飛雪埋榛菅。神光萬變不可狀﹐朝西暮東若循環。或如長虹竟天起﹐五色燭地寒不殷。或如大鏡堂坐立﹐千人照見千容顏。乃知山川蓄靈气﹐長與人間作神異。嵌巖幾度當警蹕﹐豈獨髙僧此遊戲。四百招提食縣官﹐大車連日令相繼。乾坤已化大佛國﹐況復玆山在幽冀。師今百願無復余﹐歸去更求滄海珠。補陀圓景不易見﹐但到何須問有無。

○畫馬

誰家櫪上千金馬﹐頓轡長思戰平野。生來適遇風塵淸﹐老死已甘槽櫪下。願從天子射黃羊﹐北去陰山西太行。呼鷹走犬何足論﹐盡引龍媒歸帝鄕。

○十月十八夜南郊齋宿夢先帝召見便殿手賜橘花一枝有感而作【十八﹐四部叢刊本﹑海山仙館本作「十八日」。】

淚盡烏啼不可攀【烏啼﹐四部叢刊本﹑海山仙館本作「烏號」﹐似當從。】﹐傳宣忽降白雲間。天華拜舞君王處【處﹐四部叢刊本﹑海山仙館本作「賜」。】﹐夢斷茅廬月滿壇【茅廬﹐四部叢刊本﹑海山仙館本作「齋廬」。】。

○溫日觀葡萄

云屯髙架廣庭深﹐秋實登盤夏息陰。弱蔓柔條千萬縷﹐無情猶足系禪心。

翠蔓交加馬乳長﹐黃羅撤幕照盤光。年年八月迎龍禦﹐此果偏蒙聖主嘗。

西域常年醞上供﹐濃香厚味革囊封。五云閣裏玻瓈碗﹐曾拜君恩侍九重。

○送周道士兼簡江淛陳眾仲提舉

三年兩京國﹐萬事若濤波。身爲經行慣﹐詩因扈從多。秋云常帶雨﹐寒水不成河。又向吳中去﹐其如歲暮何。

爲問陳夫子﹐別來都若遺。田園卜某處﹐妻子到何時。定與長官好﹐深論大雅詩。【其官長好爲四言詩。】西湖天下勝﹐未必懼天知。

○徐道士還茅山求友云詩走筆作

偶同白雲出﹐還共白雲歸。暮向華陽宿﹐朝從海上飛。忽來如有約﹐欲去復相依。預想尋君處﹐絪縕滿翠微。

●揭傒斯全集詩集卷七

病中初度旴江嚴仁安周仕雅歐陽伯誠周伯達臨江陳道之廬陵彭宗建鄕友熊可大張伯貞九原陳伯丰各以歌詩見貽而楚國程文憲公之孫敬甫獨寵以百韻僕故程公客也俯仰今昔慷慨系之次韻奉酬幷呈諸君子

宣城張尊師玄谷軒

孫氏世徳碑

送林彥廣南鎭行香

張節婦詩

題江東王使君所序張道士禱雨捲後

雪中脊令圖

王憲章

壽吳大宗師

虎圖行

題黃文學所作南康雜造局使曹君壽詩工糧記後

送簡河源

雲巖

送汪司徒致政歸鞏昌

題歐陽龍南所藏雙龍圖

題許參政所藏劉伯熙靑山白雲圖

雙秀圖

題歐陽龍南所藏羅稚川秋江晚景圖

張尊師夏山圖

幹勒源雲山圖爲天臺項子虛作

送熊秀才歸江東

寧節婦詩

龍門和劉修撰

暘谷圖

和劉修撰卽事

早起宴坐和虞學士壁間韻

進士張子髙得邛州判官歸成都

贈項鏈師

題禦書雪林二字賜趙中丞應制

送仕虞掾劉立道分教沔陽

大駕旣幸上都率奎章諸生之畱京者讀書宮南史館中得大熱疾勢危甚項均子虛視之一藥而起爲賦五言一首爲謝

番陽蕭性淵攜其祖將領所愛唐琴號霜鐘者還自和林求詩六月三日五門宣赦後作

禦馬圖

杜節婦詩

文瑞圖

勅勒秋風

烏桓夕照

灤河曉月

松林夜雨

天山秋獵

陵臺晚眺

古木圖

送李伯傅宰歸善

趙永嘉敬叔爲予言瑞安有隱者曰唐景瑞嘗有薦於行中書省中書用爲宗晦書院山長不起因自號淸節處士求爲賦詩

淵明歸去圖

送人赴廣州醫官

劉漢璋挽詞

奉和翰林張學士寄題平江重建姑蘇臺

題賀張仲淵使君自平江拜吏部尙書詩卷

雪巖走筆次韻

追和虞學士陳助教宴董尊師城東杏花下之作

題何昭文所畫歸來圖

和張太乙秋興十首

題龔友輔纘古齋詩

河東周時用遠臨寓捨喜而有作

題張彥輔所畫仙巖王氏野外堂圖

大徳己亥予拜淸退先生王道傅於貴溪之西昂有謝惠陶原集詩後三十有八年其諸孫天明至京師忽以見示予覽之愧甚亟欲毀去恐乖久要之情且欲存以爲少作之戒因再用前韻志感

上在嶺南時居獨秀山壽寧禪寺有近臣寬者裏不花自易名法恩願爲上出家祝釐賜禦書爲識及卽位賜名亦輦眞省吉日侍左右乃以舊所賜禦書裝潢請賦

臨川曾君俊始自豫章從故人入京師未嘗請於其父也及以書報父乃以詩寄之詞意悃懇讀而爲之和

送許可與赴武昌水陸事產提舉

寄題王氏孝義堂

題龍虎山張太乙竹石

和酬徐則韶見示九月遊西山之作

題髙麗幼上人所藏金人畫蘇子瞻遊赤壁圖

○病中初度旴江嚴仁安周仕雅歐陽伯誠周伯達臨江陳道之廬陵彭宗建鄕友熊可大張伯貞九原陳伯丰各以歌詩見貽而楚國程文憲公之孫敬甫獨寵以百韻僕故程公客也俯仰今昔慷慨系之次韻奉酬幷呈諸君子

倦客桑蓬旦﹐羣公翰墨香。旴江天地奧﹐丰水鬥牛祥。白鷺靑原地﹐淸江碧嶂鄕。摛文皆虎豹﹐擢質盡鸞凰。下逮九原筆﹐光浮八尺牀。乍披紛黹繡﹐試讀響珩璜。麗水金偏美﹐昆吾鐵未剛。豈惟容汲戇﹐更欲納黃汪。重過璧歸趙﹐丰如歲在梁。劬勞方切割﹐衰疾有輝光。程子千年意﹐唐人百韻長。煌煌羣玉爛﹐鬱鬱五云翔。舉眼靑如故﹐軒眉白最良。時情方永嘆﹐世好獨難忘。細字稱嘉頌﹐深壺薦壽觴。望予金作礪﹐期我玉爲堂。鄭重幾扶弱﹐蹇開或挽彊。應憐門下客﹐無復履成行。憶昔承先正﹐因人訪大方。【大徳五年夏﹐同臨川婁道輿叔侄始拜文憲公武昌憲府。】一言空驥櫪﹐再見脫錐囊。契合由心許﹐過從絕色莊。交親從此始﹐際會信非常。對客時相目﹐斯人福未央。每慚才不逮﹐常懼意難當。自飭彌修謹﹐𨿽潛已苾芳。太羹元不和﹐良賈信深藏。戰戰淵冰切﹐匆匆歲月忙。庭闈疎菽水﹐漢鄂限梯航。幾度辭公府﹐東歸逐客檣。翻令分講席﹐去計轉蒼茫。每暇臨黌宇﹐仁言屢激昂。【畱設講郡庠。】薦書交幕府﹐抱瑟在門墻。春誦風盈座﹐秋吟月滿廊。賓階時蹀躞﹐子佩日瑯鏘。捧檄愁將別﹐登舟語更詳。【七年夏授潭州主一書院山長【潭州﹐原誤作「潭川」。】。】但知尊素王﹐敢謂應文昌。才具非經世﹐詞華豈擅場。到湘能幾許﹐歸夢已飛揚。不盡親知想﹐先虞志慮荒。還家問消息﹐返旆正輝煌。有子方英發﹐邀予共頡頏。一朝成附贅﹐十載墮茫洋。自詔明公起﹐遄聞古道彰。典謨融瑞檢﹐冠冕照瑲瑯。汲引寧遺下﹐周旋必在旁。方深桃李托﹐竟誦蓼莪章。【予自大徳七年冬還自長沙﹐公亦自武昌謝病歸。明年畱予訓子大本。九年春﹐室人李氏沒。秋﹐公入爲翰林學士﹐商議中書省事。十年冬﹐予娶公之妹。至大元年召予至京師﹐明年丁先子憂。皇慶元年復入京師。延佑元年五月【延佑﹐原誤作「元佑」。】﹐始爲翰林編修。蓋自長沙還﹐至是居閒十年矣。】再入羣公記﹐同升百慮亡。【予被薦兩年無成﹐公嘗以爲憂。】編摩爭奮迅﹐蹇劣獨徊徨。筆削如求鵠﹐條疏謹在綱。大臣俄去國﹐諸老盡沾裳。送遠心如訣﹐還思食不遑。【延佑三年秋﹐公以病還。】五年躬就列﹐四命齒爲郎。眾忌萋成錦﹐羣言沸似湯。承恩先謚下﹐歸奉母慈康。松菊都迷徑﹐莓苔半入唐。蘭房鳴蟋蟀﹐霜瓦拆鴛鴦。遽折擎天柱﹐如嬰耀日鋩。【四年春﹐公室人陳氏亡。五年秋﹐文憲公薨。冬﹐予以謁告歸立碑。】悠悠懷往昔﹐浩浩送陰陽。蹭蹬風中鷁﹐沈冥雪後蝗。一身兼患難﹐兩鬢入滄浪。【予至治元年還朝﹐居京師。泰定元年春﹐復丁先妣喪。】繼食文皇粟﹐猶爲楚國秧。在庭何濟濟﹐降福亦穰穰。姦宄無滋蔓﹐凶饑有積倉。宮花千種合﹐禁樹四時蒼。祕閣興文斅﹐諸生飫白粱。皇風春蕩蕩﹐湛露曉瀼瀼。天祿恩方洽﹐橋山事詎量。彌畱親拔擢﹐感激重彷徉。【予天歷元年還朝﹐明年春﹐拜授經郎。至順三年八月二日﹐上疾大漸﹐特授藝文監丞。】垂老憂虞幷﹐頻年疢疾妨。祇堪增懶慢﹐羞見巧趨蹌。浮薄今誰幹﹐忠貞古所藏。中天孤日白﹐正月凍雲黃。北闕心誠戀﹐南轅首屢驤。兩鄕推父子﹐一飯荷君王。詎有涓埃補﹐頻蒙幣帛將。永懷中夜起﹐素志幾時償。忽覩新詩作﹐如聞廣樂張。波瀾酣耳目﹐冰雪濯肝腸。乃祖何由見﹐餘生倍自傷。君從江表至﹐初解槖中裝。鄰老爭先覩﹐家僮走若狂。性情聞尙少﹐風度見何嘗。自笑身如葉﹐相悲發半霜。舊家雙廟北﹐深院八窗涼。階下元多菊﹐墻陰舊足桑。遠齋親有記﹐後嗣樂無殃。【公初卜居安貞門﹐去宮庭遠﹐免豪奪之患也。故名其齋曰遠齋﹐而自作記。】譬欲勤禾黍﹐先須去稗稂。郢歌追白雪﹐漢賦愜長楊。如子春秋盛﹐伊予日夜望。頗聞諸世冑﹐自棄劇毫芒。斥地開芳圃﹐屯云結洞房。南山崇俎肉﹐北斗挹壺漿。騕褭千金轡﹐娉婷百寶妝。南禽懸四屋﹐西獸列周廂。燕雀輕鴻鵠﹐駑駘掩驌驦。糞除心似戟﹐便嬖口如簧。俊傑宜兢惕﹐愚蒙切恐惶。聖朝方再造﹐皇極亦時暘。萬宇條風扇﹐千門瑞霧漲。諸賢各努力﹐鳴鳳在髙岡。

○宣城張尊師玄谷軒

靈氛閟陰壑﹐一息輒千年。神麟伏重瀛【麟﹐似當作「鱗」。】﹐動則飛九天。有人淩陽峯﹐自稱得神仙。洪崖居其左﹐其右臥偓佺。出入眾妙門﹐顚倒大化權。噫欠奔雷風﹐寂默合自然。願從白雲裏﹐投簪托華顚。藉以金光艸﹐枕以靑松根。

○孫氏世徳碑【其先世仕遼﹑金﹐登第者十八人。】

四百餘年住薊城﹐多由俊造至公卿。入扶社稷鈞衡重﹐出鎭藩維節鉞明。每以時名蒙器使﹐常因世績少終更。不隨霸國同煙燼﹐獨際皇家共太平。歷歷穹碑前日事﹐陰陰喬木四時榮。兒孫繼志皆忠孝﹐賓客銜恩貫死生。每過城西君子宅﹐滿堂猶有讀書聲。

○送林彥廣南鎭行香

昔年同事文皇帝﹐出入千門萬戶中。漢閣圖書觀每徧﹐周家祀典學皆通。鼎湖忽送飛龍去﹐石鼓空歌我馬同。今日函香南鎭去﹐還尋禹穴酹西風。

○張節婦詩【鄒氏】

南土歸朝日﹐良人死難時。堂前雙白髮﹐膝下兩嬌兒。盜似浮雲起﹐家如病葉吹。偸生全老幼﹐屢死脫沾衣。稍喜干戈息﹐仍愁井裏欺。憂勤身玉雪﹐教育世詩書。所念宗祧寄﹐何求郡縣知。一朝申典禮﹐萬死拜恩私。閭有髙門表﹐儀兼綽楔施。豈惟旌婦節﹐亦用厚民彜。牛斗光芒動﹐山川气象移。風煙花外遠﹐日月坐中遲。春酒偏勞勸﹐秋砧或自持。職方君子志﹐家慶眾人推。已擬投簪去﹐升堂獻壽巵。

○題江東王使君所序張道士禱雨捲後【王久得末病未瘥。】

至元天子牧羣材﹐使者相望行九垓。豈惟賢俊起耕釣﹐方士合沓神明臺。宣城賀老气如虎﹐嬉笑爲陽怒爲雨。顚倒造化如小兒﹐豈識雷公與電母。天地爲小心膽大﹐帝前索酒帝前臥。酒酣白眼睨公卿﹐黃金萬鎰如涕唾。弟子早數張永眞﹐須髯如戟面有稜。自言盡得乃祖術﹐能使焦捲躋丰登。前年宣城歲大旱﹐千里炎埃暗云漢。部使憂危病日增﹐太守呼天天不管。張言我是雷雨師﹐安得坐視斯民饑。夜呼天關訴上帝﹐帝𨿽居髙宜聽卑。帝爲民主民帝臣﹐民今欲死誰哀民。臣有大法出太極﹐願爲帝使敷帝仁。明朝一喝雨三尺﹐民有生气吏無責。爲吏無術回天心﹐乃使道人施徳澤。我稷翼翼黍芃芃﹐村南村北歌年丰。從今不敢斥方士﹐但願歲歲時雨風。

○雪中脊令圖

尾動頭搖不暫安﹐寒沙相倚雪漫漫。何人兄弟無南北﹐對此能無念急難。

○王憲章

天地秋風滿﹐江湖客夢懸。有方皆辟穀﹐無賦不歸田。吳楚誅求盡﹐靑徐寇盜纏。君歸定何處﹐相就卜林泉。

○壽吳大宗師

日照蓬萊曙色浮﹐夢回云錦隔南州。山中壽櫟三千丈【櫟﹐原誤作「際」。案﹕吳大宗師全節居壽櫟山。】﹐天上寒梅十二樓。自與老聃明道徳﹐誰從莊叟問春秋。遙知昔日看云處﹐黎浦藍洲好白鷗【藍洲﹐原作「藍州」﹐依卷二云錦溪棹歌七首之二攺。】。

○虎圖行

猛虎憑髙岡﹐百獸不敢過。羣鷹從東來﹐捩翅若旋磨。鷹來虎欲立﹐鷹去虎堅臥。山君愛虎爲虎媒﹐驅鷹懼不出九垓。鷹飛卻向何處落﹐遠者西蜀南瓊雷。前鷹旣已去﹐後鷹還復來。潛英蓄銳不敢發﹐盤空側腦方威回。四面觀者徒喧豗﹐猛虎不能左右回。其頭偃然安臥如山丘﹐羣鷹爪嘴甚刀劍﹐不啄汝死勢不休。山君𨿽愛汝﹐愛盡安可逃﹐猛虎猛虎愼勿恃雄豪。

○題黃文學所作南康雜造局使曹君壽詩工糧記後

百工列周官﹐世業食有常。大哉古聖人﹐作法垂百王。惟皇有天下﹐執藝集四方。內外分府局﹐廩稍視所當。南康古名郡﹐乃在廬山陽。列肆六百家﹐不得食郡倉。歲工萬四千﹐孰敢少怠遑。愁悴六十年﹐悔不躬耕桑。曹子至自吳﹐惕然惻中腸。條上諸大府﹐遂及中書堂。豈獨郡得淸﹐施及吉與江。古來豪傑士﹐一飯猶不忘。三郡千餘家﹐如醫起膏肓。鏤心何足云﹐巨石鑱文章。況得黃造作﹐事實語更詳。邂逅一事聞﹐猶足垂不亡。陶唐日已遠﹐庶政弛不張。撫捲述此詩﹐聊用繼殳斨。

○送簡河源

奉常輟才彥﹐萬里宰河源。俗入弦歌化﹐民知禮樂尊。梅花關外雪﹐榕樹海邊村。大府方行政﹐𨿽親莫恃恩。

○雲巖

髙巖何重重﹐白雲終日封。雲中采薇客﹐哀歌倚長松。上感鳳凰鳴﹐下泣蛟與龍。其聲激且厲﹐無人一相從。大道蔽荒榛﹐斜徑滿行蹤。誰識巖中路﹐出門千萬峯。

○送汪司徒致政歸鞏昌

汪氏起秦隴﹐世總西方兵。赫赫大聖朝﹐獨擅勛與名。父子穹百戰﹐祖孫勤四徵。智勇侔造化﹐忠孝通神明。雷電避韜略﹐風雲隨旆旌。勒銘望帝國﹐走馬鎭王城。一顧靑海晏﹐再顧流沙淸。三邊罷斥堠﹐四海收經營。建國餘百年﹐以身爲重輕。至今論兵力﹐勁節莫與幷。司徒躡世冑﹐弱歲彯華纓。出卽擁旄節﹐入則持鈞衡。腦絕函谷隘﹐气直金天晶。文尙存治體﹐武貴鋤姦萌。服義貫夷險﹐施仁齊死生。方深省臺寄﹐忽辭軒冕榮。天子爲之嘆﹐百辟爲之驚。命契美虞廷﹐餞疏陋漢京。眷徳追祖烈﹐臨軒注皇情。錫爵超五等﹐延賞懋羣英。因之勸臣工﹐豈獨尊老臣。及此春正月﹐發軔方啟行。祖帳充路衢﹐軒蓋集公卿。趙女合奇舞﹐燕姬揚妙聲。東日紅杲杲﹐西云白庚庚。共嘆君子去﹐何由贊隆平。秦人聞公還﹐牛酒出郊迎。夏人聞公至﹐瞻望如父兄。耆耋或垂泣﹐軍士皆光精。願公與終華﹐永爲西人正。

○題歐陽龍南所藏雙龍圖

七十待罪奎章閣﹐羣玉府中光瓘錯。就中董元出蟄圖﹐萬物如覩聖人作。天昏地黑雷雨垂﹐魚鰕盡逐神龍飛。飛流上天灑天風﹐絕壑似與天河通。山開石裂電火紅﹐萬木顚倒助豪雄。先皇一覽驚且愛﹐髙懸長與禦榻對。眞龍已入白雲鄕﹐空有畫圖今尙在。何處飛來兩神物﹐開卷淒然滿頭雪。

○題許參政所藏劉伯熙靑山白雲圖【至元二年】

國朝畫癖髙尙書﹐靑山白雲天下無。當時貴重已無匹﹐尙與米老爭錙銖。只今畫者紛如絲﹐京城再數劉伯熙。捫關闖許窺李郭﹐畫得羣山自疑薄。近來頗亦師髙公﹐靑山長著白雲封。近而挹之不可得﹐遠而望之轉深重。中書許公好獨甚﹐退食便欲巢其中。世上浮雲千萬變﹐昆侖蓬萊那得見。不如畫取常對之﹐目玩心遊日千徧。祝融紫蓋手可掬﹐香鑪五老常半束。乍如橫拖一匹練﹐忽似飛綿滿川谷。許公曾到宜識眞﹐劉郎彷象猶能神。此中豈無髙世士﹐安得致之奉天子。

○雙秀圖

江南二月好風光﹐家家紅紫鬭低昂。卻思前日春宮直﹐看足金沙看海棠。

○題歐陽龍南所藏羅稚川秋江晚景圖

弱齡習村疃﹐隨景慕追遊。散策步隆岡﹐揮袂陟髙丘。仰送微霄翮﹐俯鏡淸川流。攀條賞韶穠﹐折穎弄芳柔。湘南擬詞賦﹐江左狎吟鷗。不識年歲邁﹐詎貽軒冕羞。一從點仕版﹐羣憂積岑樓。朝隨車馬塵﹐暮與形影儔。𨿽荷明主知﹐百志靡一酬。懷祿已云忝﹐抗迹豈末由。流電三十載﹐回腸幾萬周。朱顏日去面﹐白髮日滿頭。君子委縑素﹐丹素含廩秋。寒蘆被枉渚﹐橫靄澹長洲。艸樹一消落﹐鳧鴈各飛浮。亂石夕流駛﹐空郊朝景收。庶類趨晏暮﹐孤生增隱憂。覽物因有觸﹐流詠慨前修。

○張尊師夏山圖

我昔慕遠遊﹐髙志局西遐。所登必名山﹐逢云卽爲家。梯厓飲玉乳﹐探泉出丹砂。或上萬仞峯﹐散發臨朝霞。仰捫蒼蒼天﹐手控羲和車。下視雷雨交﹐松桂如蓬麻。羣謂有仙骨﹐歷世安可涯。胡爲縛軒冕﹐鬢髮忽蒼華。學僊已無及﹐報國空長嗟。寄謝悠悠人﹐達生良可嘉。

○幹勒源雲山圖爲天臺項子虛作

黃髮古所重﹐聖人戒在得。偶從山林賞﹐詎計桑楡迫。剡剡雲气升﹐悠悠川光白。春樹亂如薺﹐飛泉百餘尺。長橋通絕岸﹐下有千歲石。稍辧樓觀重﹐已入眾峯碧。蹇予涉世久﹐所尙寡所適。惟應劉阮徒﹐胡麻約同喫。

○送熊秀才歸江東

迢迢歸路大江東﹐十幅蒲帆更順風。家指孤云重慶下﹐名畱諸老薦函中。河淸嶽晏賓親合﹐水暖花香笑語同。應念有人京闕下﹐五更相夢玉晨宮。

○寧節婦詩

寧節婦者﹐故元帥寧武宣公之介婦也﹐姓獨吉氏。初﹐至元中﹐武宣自河內以兵從平江﹐遂畱鎭姑蘇﹐因家焉。延佑中﹐其季子爲樞密斷事官﹐卒。獨吉氏奉柩歸葬河內﹐廬墓三年﹐乃還吳。有司上其事﹐旌其門而復其家。

太行西望別京都﹐長憶初孀柩在途。君子首丘今或有﹐婦人廬墓古應無。三年喪畢還歸鎭﹐兩地魂消獨撫孤。閭裏有旌門有戟﹐何堪抱節老東吳。

○龍門和劉修撰

赤城金闕曉雲開﹐行到云州已快哉。絕壁中分相向起﹐長河東下幾時回。經過每怒天多雨﹐出入常疑地有雷。北望郵亭方十里﹐煩君徑去莫遲徊。

○暘谷圖

撰杖得明發﹐遨遊屬時康。飛上千仞崖﹐散發觀扶桑。煙霞斂復舒﹐云物正蒼涼。懸流下淙淙﹐神嶽上嶈嶈。絕壁矯孤樹﹐深林媚幽芳。欲求隱者居﹐復恐虎豹藏。因髙每念下﹐暫弛還思張。神開納虛空﹐思極亂微茫。狂馳與獨往﹐歲晏遞憐傷。

○和劉修撰卽事

城頭芳艸綠纖纖﹐城裏新醅惡更嚴。轉覺情懷增懶慢﹐每因時序憶幽潛。馬蹄亂響誰過院﹐燕子雙飛自入檐。卻喜朝柈登白菜﹐軟炊香飯試紅鹽。

○早起宴坐和虞學士壁間韻

山河亙三都﹐日月明兩觀。龍吟寒雨至﹐駞吼車軸斷。搖搖舞心旌﹐冉冉若風幔。明日灤水頭﹐濯足一舒散。

○進士張子髙得邛州判官歸成都

邛竹山前負弩迎﹐去年曾是一書生。天寒劍閣猶車馬﹐雪滿繩橋正甲兵。卽恐徵求民力竭﹐莫將憂患客心幷。六千餘里關河路﹐不盡深期遠別情。

○贈項鏈師【師﹐四部叢刊本誤作「詩」。】

吾聞有一士﹐邈在吳越間。騎虎滄海上﹐茹芝天臺山。年約四十餘﹐七星布其冠【七星﹐四部叢刊本誤作「七里」。】。燕趙𨿽曠絕﹐倐忽一往還。樵子常見之﹐徑去不可攀。又聞好賣藥﹐往往在市闤。疾者得寸匕﹐立欲生羽翰。吾常慕其人﹐咫尺限河關。道書讀萬過﹐不如一承顏。弱志掩昏气﹐卑卑逐王官。何爲浪自苦﹐食息於人寰。

○題禦書雪林二字賜趙中丞應制【題﹐四部叢刊本﹑海山仙館本無。】

聖主揮毫臨祕閣﹐親臣執法坐崇臺。祥雲五色從天下﹐彩鳳雙飛映日來。正欲淸如林上雪﹐已聞聲奮地中雷。君臣千載明良會﹐咫尺微垣接上臺。

○送仕虞掾劉立道分教沔陽

三載賦騶虞﹐殘年發帝都。山川通漢沔﹐舟楫略荊吳。文教先生澤﹐英材後進模。贈言吾豈敢﹐百丈有嘉謨。【百丈尹張質夫有送行序﹐陳義甚髙。】

○大駕旣幸上都率奎章諸生之畱京者讀書宮南史館中得大熱疾勢危甚項均子虛視之一藥而起爲賦五言一首爲謝【四部叢刊本題節作大熱疾勢危甚項君子虛視之一藥而起爲賦五言一首爲謝。項均﹐海山仙館本作「項君」。】

天臺項子虛﹐乃是列僊儔。賣藥都市中﹐疑是韓伯休。欲見不可得﹐不見忽相求。神淸骨秀聳﹐蒼松倚丹丘。又如霜空月﹐下照千丈流。時有揭子者﹐臥病城南陬。馳往施寸匕﹐大暑生淸秋。人言死復生﹐仰視行雲浮。長揖忽不見﹐思之生白頭。

○番陽蕭性淵攜其祖將領所愛唐琴號霜鐘者還自和林求詩六月三日五門宣赦後作【此詩重見於四部叢刊本卷三與卷五。】

嵩州昔有蕭將軍【蕭將軍﹐原誤作「曹將軍」﹐依四部叢刊本﹑海山仙館本攺。】﹐讀書學劍天下聞。南隨龍馬渡江去﹐尙有孤琴傳子孫。孤琴云是唐人斲﹐昔日軍中自行樂。至今猶存殺伐聲﹐一鼓隨風振寥廓【隨風﹐四部叢刊本﹑海山仙館本作「哀風」。】。將軍之孫才且良﹐文能作賦武蹶張。秦皇城下飲白馬﹐祁連山中射白狼。時平好文不好武﹐抱琴卻嘆儒衣誤。昭王臺上看靑春﹐彭郎磯頭夢歸路。日長史館幽且閒﹐正冠拂琴爲我彈。京城六月日如火﹐霜鐘半夜鳴空山。南風自有虞廷操﹐可惜同心不同調。捐琴決眼望靑天【決眼﹐四部叢刊本卷五誤作「抉眼」。】﹐今日天門有新詔。

○禦馬圖

朱纓金絡轡﹐黃帕錦鞍韉。神閒意更逸﹐初下赤墀前。

○杜節婦詩

結髮事夫子﹐白首以相期。諧宴方婉孌﹐生死遽分離。室中無長男﹐堂上無老姑。生計日蕭條﹐誰兮心不渝【「誰兮」句﹕意頗費解。誰兮﹐四部叢刊本﹑海山仙館本作「誰分」﹐疑當作「隨分」。】。良馬不亂羣﹐仁鳥不亂行。昔者爲夫婦﹐今忍遽相忘﹖生爲董家女﹐死作杜家婦。安能若流水﹐東流復西注﹗春秋陳時祀﹐蘋藻宿所供。一朝祭無主﹐焉得不忡忡。灼灼庭中花﹐落落俱爲實。賤妾在空閨﹐志願從此畢。

○文瑞圖【四部叢刊本﹑海山仙館本題作題文瑞圖。】

常徳之龍陽﹐居多蜀士﹐祠事梓潼君甚嚴。祠前有池曰景星﹐咸淳癸酉﹐蓮兩葉並蒂者六﹐劉初登進士第。延佑甲寅﹐兩花並蒂﹐孫以忠登第。天歷己巳﹐華如甲寅﹐城東三雅湖蓮復三華並蒂﹐海魯丁獲獨步﹐丁馮天澤聯貢而獲獨步。丁登第﹐好事者寫以爲圖﹐邀予賦【邀予賦﹐四部叢刊本﹑海山仙館本作「邀余賦詩」。】。

蓮華復蓮葉﹐並蒂更連莖﹐並葉已不見﹐三華兩華更有情。如何與人作嘉瑞【嘉瑞﹐海山仙館本作「佳瑞」。】﹐偏向龍陽水裏生【水裏﹐四部叢刊本﹑海山仙館本作「水底」。】。龍陽家事梓潼君﹐華華葉葉梓潼神。好在龍陽士﹐汝但讀書更績文﹐爲華爲葉汝莫論。

○勅勒秋風

絕漠風來捲地號﹐風沙漫渺若波濤。平川走馬腰金鏃﹐落日呼鷹臂綠絳。羽帳連聲歌敕勒﹐革囊和醉瀉葡萄。升虛更望天山北﹐惟有黃雲滿目髙。

○烏桓夕照

烏桓今在帝畿中﹐滿地閒花白更紅。牢落州城臨水際﹐逶迆輦路出河東。人瞻天漢重光日﹐俗帶沙場未變風。白髮敢辭頻扈從﹐九霄佳气正熊熊。

○灤河曉月

瞳矓曙色動金閨﹐灤水東流月自西。又向昕朝班序鷺﹐獨先虛館待鳴雞。宦情正似孤飛翼﹐歸夢空連九曲溪。南望李陵臺下路﹐幾回騎馬亂河泥。

○松林夜雨

蒼蒼松漠際時昌﹐右界祁連左樂浪。邊將憑林徵土賁【土賁﹐疑爲「土貢」之誤。】﹐野人依澗結山梁。蟠根入爨深猶取﹐大廈掄材老更良。斬伐已過三百里﹐可堪風雨苦寒鄕。

○天山秋獵

詔出秦城百戰場﹐六軍漿酪肉爲糧。觀兵自欲昭皇武﹐諫獵誰令括皂囊。關塞連雲天屏翰﹐宗藩匝地國金湯。豺狼滿野那能盡﹐卜式須知善牧羊。

○陵臺晚眺

金主升髙思漢將﹐李陵功業竟茫然。徒聞組練三千士﹐不見風霜十九年。再世不侯猶有後﹐一身異域本無前。早知死敵全忠義﹐誰復悲傷倚暮天。

○古木圖

亂山夾流水﹐上有枯樹林。濯濯寒葉盡﹐澄澄秋气深。村煙帶遠色﹐江云垂薄陰。惟有崔巍石﹐可以見吾心。

○送李伯傅宰歸善

故人懷致用﹐出宰已中年。霧雨梅關路﹐波濤桂海天。文章行處有﹐政事後人傳。萬里羅浮月﹐相隨盡意圓。

○趙永嘉敬叔爲予言瑞安有隱者曰唐景瑞嘗有薦於行中書省中書用爲宗晦書院山長不起因自號淸節處士求爲賦詩

處士懷淸節﹐閒居浙水東。名園花亂髮﹐幽澗水相通。猿鶴淸晨至﹐交朋永夜同。网羅求一鶚﹐矰繳失孤鴻。物爲無心遠﹐身非有道窮。田園須自治﹐詩禮要人攻。周急先鄰里﹐分甘受僕童。有時偏得力﹐無事不言功。出處寧違命﹐崇髙或鮮終。自甘淳朴地﹐長作太平翁。

○淵明歸去圖

達士貴止足﹐匪必由吏愆。昔欲試弦歌﹐種秫資薄田。到官未幾何﹐文墨互拘牽。本無養民術﹐徒爲兒女憐。整駕薄言歸﹐心戀兩超然。園菊多秀色﹐門柳亦光鮮。鄰曲無時來﹐觴豆具周旋。遨遊旣栗裏﹐放浪復斜川。白日一何長﹐不知此何年。富貴難苟得﹐貧賤固安便。且復返吾躬﹐保己乘化遷。

○送人赴廣州醫官

志士長醫國﹐良醫亦念民。不嫌南海遠﹐獨占上池春。瘴癘何多處﹐安危系此身。但令全活眾﹐妻子任長貧。

○劉漢璋挽詞【時隱於揚州】

只道乘桴逐海潮﹐猶疑騎鶴上煙霄。瓊花露泣題詩觀﹐揚子風悲送客橋。牀上亂書塵自掩﹐山中叢桂隱誰招。哀歌滿紙含餘恨﹐未必平生盡久要。

○奉和翰林張學士寄題平江重建姑蘇臺

麋鹿臺空燕幕秋﹐使君親爲掃遺丘。良材不待三年聚﹐壯觀爭隨五馬遊。盡日波濤翻震澤﹐連云艸樹暗長洲。觀風使者應長到﹐坐聽朝吟與暮謳。

○題賀張仲淵使君自平江拜吏部尙書詩卷

吳中奪得循良牧﹐直以天官位久虛。海上空傳遺愛碣﹐案頭應少絕交書。須持衡鑑年勞外﹐況是藩垣世冑余。白髮蕭蕭心更苦﹐長畱名閥照齊墟。

○雪巖走筆次韻

日暮雪初作﹐中宵風更豪。曉看崖石上﹐惟見玉峯髙。亂灑紛如絮﹐輕吹細似毛。桑田百萬頃﹐一夕化雲濤。

○追和虞學士陳助教宴董尊師城東杏花下之作

僊家種杏滿城東﹐二月花開樹樹同。不是能詩誰敢到﹐或因攜酒許相通。奎章學士紅雲裏﹐國子先生絳帳中。欲作主人陰徳記﹐主人陰徳不言功。

○題何昭文所畫歸來圖【何昭文﹐原作「何文昭」﹐誤。何澄﹐官昭文館大學士。詳可參程巨夫雪樓集卷九題何澄界畫三首跋。】【後有內侍張承旨書其詞】

畫師何澄九十餘﹐落筆不數髙尙書。況居大官世所重﹐一紙可博隋侯珠。宮中貴人張仲壽﹐學書自許吳興右。人言前身李北海﹐我道自得非授受。此書此畫眞相當﹐日下見此雙鳳凰。淵明髙風颯千載﹐邂逅二妙何輝光。願君深藏足自珍﹐人間風雨多鬼神。惟我無書亦無畫﹐爛熳且醉葡萄春。

○和張太乙秋興十首【太乙乃龍虎山二十九代天師張公之弟﹐時與兄俱畱京師﹐以嫡求讓。】

翩翩公子五雲中﹐風骨𨿽殊意气同。道徳淵源行地遠﹐神明樓觀與天通。欲隨穆滿賓王母﹐更擬軒轅相大鴻。南國正秋憂旱暵﹐誰驅列缺起丰隆。

亦知秋暑厭低徊﹐坐憶仙巖日萬回。葛屨蕉衫常滿座﹐蔗漿茗飲不停杯。誰知客捨侵黃菊﹐惟見賓階長綠苔。聖主憂時多醮告﹐靑鸞白鶴繞僊臺。

蓬萊宮殿赤回闌﹐龍虎神君禹步寬。朝燕日華當食穀【燕﹐四部叢刊本作「咽」。】﹐夜迎天仗識鳴鑾。露飛仙掌金莖凍﹐月滿玄都玉佩寒。遙想西齋淸似水﹐吟詩聽到漏聲殘。

太行遙接帝王州﹐西北連山際海稠。鶴下靜依僊館夕﹐鴈啼髙挾塞垣秋。側身天地渾如寄﹐偸眼風雲總是浮。應笑白頭京國裏﹐長年百慮更千憂。

誰將淸白答皇天﹐穰穰謀生甚計然。豈有京師家畏盜﹐況聞吳楚土生煙。人間無酒堪千日﹐海上何方可百年。詞館腐儒愁欲絕﹐爲君詩興復牽聯。

朝臨靑鏡感蒼華﹐暮憶鄕關道路賒。夾徑黃花欹雨檻﹐滿窗紅葉撼風紗。九州島气合遙相應﹐萬里寒來不可遮。惟有浮雲無管束﹐天髙地迥任爲家。

客心冏冏復離離﹐早起常先臥每遲。萬里一心隨斗柄﹐終宵幾度望參旗。弓刀滿野惟求盜﹐車馬塡門只索詩。過眼榮華如糞土﹐更堪歲晏雪霜時。

霜落燕山斂翠峨﹐風翻禁樹夕陽多。遙聞扈從勞行役﹐轉恐饑寒損泰和。朔月先還沾舊制﹐終宵不寐想鳴珂。深恩未有涓埃補﹐白髮蕭蕭可柰何。【八月二日予自上都先還。】

庭樹參差過十尋﹐移栽親見哲人心。風流無復平生夢﹐文字空餘正始音。花覆短籬霜後老﹐艸添荒砌雨中深。無才謾繼詞林迹﹐況免京華買宅金。

歸心冉冉劇風旌﹐日暮空庭獨自行。客子授衣寒气至﹐鄰人罷酒月華生。已悲孔子思浮海﹐更訝龐公不入城。可是仙家憂世切﹐未忘辛苦治陽平。

○題龔友輔纘古齋詩

經載道﹐史載言。斷自唐虞﹐餘三千年。其書孔多﹐如山如川。何以纘之﹖非簡編。道可聞﹐言可傳。萬古在後﹐千古在前。赫赫明明﹐如日月懸。何以纘之﹖思古先。

○河東周時用遠臨寓捨喜而有作

客從河東來﹐自言世賢後。坐彼松下牀﹐酌我花間酒。淸談灑玉露﹐秀气涵珠斗。京華英俊場﹐斯人復何有。早登燕王府﹐猶云厭奔走。卽事良足嗤﹐逢人輒緘口。居眞近道要﹐流俗徒紛擾。鶯啼眾芳晚﹐日落孤云矯。念子不能畱﹐明當復來否。

○題張彥輔所畫仙巖王氏野外堂圖

髙堂疎竹裏﹐流水亂峯前。野鶴來偏數﹐溪魚得每鮮。兒童多秀發﹐親友半神僊。何日仙巖路﹐同登月夜船。

○大徳己亥予拜淸退先生王道傅於貴溪之西昂有謝惠陶原集詩後三十有八年其諸孫天明至京師忽以見示予覽之愧甚亟欲毀去恐乖久要之情且欲存以爲少作之戒因再用前韻志感

三十八年中﹐飄零西復東。舊遊渾似夢﹐昔壯已成翁。迹異心猶在﹐才疎气謾雄。偶然遺小作﹐收拾愧諸公。

竹洲雙澗裏﹐野碧小亭東。無復西昂路﹐相從淸退翁。諸孫皆俊茂﹐平世老英雄。深媿相知久﹐無書繼子公。

○上在嶺南時居獨秀山壽寧禪寺有近臣寬者裏不花自易名法恩願爲上出家祝釐賜禦書爲識及卽位賜名亦輦眞省吉日侍左右乃以舊所賜禦書裝潢請賦【法恩﹐原作「法因」﹐依正文攺。】

五嶺限南服﹐八桂郁成林。聖人初在潛﹐豈懷黃屋心。禪宮隱獨秀﹐四顧但岡岑。日讀古人書﹐聽者爲龍吟。有時禦翰墨﹐如日麗層陰。小臣名法恩﹐相從忘阻深。願爲佛弟子﹐爲上濟嶇嵚。一朝落玄發﹐攝念養精諶。數珠恆在手﹐梵唄無停音。賜書答其誠﹐日夜襲重襟。六龍忽天飛﹐八表歸照臨。錫名亦輦眞﹐毋忘南海潯。日侍帝左右﹐不盈乃逾欽。虞舜歷諸艱﹐流聲無古今。願帝億萬壽﹐日和燻風琴。師亦保厥初﹐如玉復如金。

○臨川曾君俊始自豫章從故人入京師未嘗請於其父也及以書報父乃以詩寄之詞意悃懇讀而爲之和

始別臨川春卽歸﹐偶從知己上王畿。但求祿養酬初志﹐敢許京塵涴客衣。曉聽上林鶯對語﹐暮瞻南國鴈雙飛。人生出處誰能料﹐幾度寒衾賦式微。

○送許可與赴武昌水陸事產提舉

鄴中三許天下稀﹐叔子忽著行人衣。論經早上白虎殿﹐督賦卻臨黃鶴磯。武昌城郭江漢大﹐李家園林艸木腓。莫令一日音信斷﹐中書先生方念歸。

○寄題王氏孝義堂

安府王司馬﹐先聖陛楯郎。承恩還禁衛﹐委質事英皇。天歷乾坤正﹐將軍竹帛光。解符歸從子﹐有母在髙堂。孝義朝廷重﹐聲華賦頌長。豈徒驚薄俗﹐亦足媿周行。禮養由天秩﹐恭行有徳將。荊花相映發﹐萱艸四時芳。盛事關風教﹐深誠介壽康。懸知百世下﹐門戶更繁昌。

○題龍虎山張太乙竹石

疎竹未成林﹐淸風若有陰。已將虛合道﹐更與石同心。落影仙巖淨﹐移根鬼谷深。定非人世筆﹐莫遣一塵侵。

○和酬徐則韶見示九月遊西山之作

朔風警淸頻﹐西商解金行。陽鳥無畱影﹐陰虫寒不鳴。矯榮思遠眺﹐開我心與行。日出東南隅﹐雲霧浩縱橫。豈無滄浪水﹐可以濯我纓﹖今我若不往﹐時節已崢嶸。積思方鬱鬱﹐孤懷復亭亭。一旦解牽拘﹐渺焉忽遐徵。朋徒盡出餞﹐首路抗髙旌。贈以黃金鞭﹐酌以白玉瓶。掛冠東郭門﹐長跽謝神明。玆志苦不展﹐華發滿頭生。朝趨金鑾殿﹐暮偃碧莎庭。亂絲安可理﹐凝目注髙甍。進無先民術﹐退慚後世名。出處良易知﹐心迹頗晶熒。素衣難爲潔﹐苴帶異芳馨。君子守一初﹐小人惑三靈。聊且事遊盤﹐髙步切太淸。前瞻見齊魯﹐卻顧竟平營。太行何綿延﹐東下擁神京。蓄靈集羣材﹐騰彩結華星。醴泉竇重址﹐嘉樹冠飛屏。三秀石上紫﹐連理巖下榮。神臯延聖心﹐羣響赴天聲。結構淩廣潯﹐煌扈覆遙垌。窮覽性所屬﹐卽物故多情。臨幸曾幾何﹐忽若風中萍。流盼五載間﹐西望空澄瀛。良遊枉新詠﹐未啟念先盈。日入霜露繁﹐華月闖中扃。終夕起徊徨﹐愴然使心驚。

○題髙麗幼上人所藏金人畫蘇子瞻遊赤壁圖

子瞻謫黃州﹐身與赤壁俱。扁舟駕浩蕩﹐水月聊相娛。低頭俯淸泠﹐照見髯與須。仰視蒼蒼天﹐與身同一虛。遙想於此時﹐意气隘九區。不知月與身﹐安知爲謫居。作賦皆寓言﹐孫曹竟何如。至今赤壁下﹐遂使明月孤。豈知百歲後﹐異國寫爲圖。髙風動今古﹐山川徒郁紆。上人遠示我﹐傳觀及童奴。笑問此何人﹐舟中人姓蘇。

●揭傒斯全集詩集卷八

折枝十韻

張氏孝義詩

張氏望松亭

送篤禦史赴南臺

雲山春曉圖

保寶禦史爲南臺從事時識文宗於潛邸嘗禦書其名以賜之因觀宸翰感極成詩

寄題張尊師壺州道院

送奎章閣屬王可賓歸陳州

瑪瑙石

送孔文學赴大庾巡檢

題張使君棄官學道詩卷

淵明歸去來圖

秋夜

送李都事赴湖廣省幕

送龔立民之南康學正

題胡虔汲水蕃部圖應制

耿孝子

奉同柯博士甘內掾下直賦

送祕書李道濟赴峽州幕

送鄕人佑上人從師歸當陽

吳子髙悼亡歸嶽陽

送王伯循編修赴南臺禦史

二月朔日雪中題歐陽少監所藏宋好古畫竹

送蘇尊師歸茅山

奉送全平章赴任江西

趙孝子

送陰陽蕭教授赴瀏陽

題臨江同知問流民事迹

送聶太祝赴潮州錄事

送戶曹掾於孔昭赴南臺掾

送毛眞人還龍虎山

故中憲大夫嶺北行省左右司郎中蘇公志道哀詞

柏堂詩

題內府四畫應制

題辛澄蓮花觀音像應制

憶昨四首

寄題張齊公廟

寄兄

寄題楊教授菊莊

送譚仲章歸長沙

送鄭司獄歸衢州卻赴調京師

六月七日得廬陵劉仲髙及兒子汯書用集賢孫伯剛韻寄意

雨中感懷和壁間虞學士韻

我有八尺駒

關尊師松壑圖

題臨川黃煉師入京贈行詩卷

醉學士圖

龔氏皆山樓

過何得之先生故居

贈吳主一

題信上人春蘭秋蕙二首

賦得春雁送張郎中省覲揚州

○折枝十韻

楊翼之爲藝文少監王公儼畫折枝十﹐予爲次第之。花可玩而實可利者四﹐曰梅﹑桃﹑來禽﹑梔花子。不足玩而葉可利者一﹐曰茶。專美其花而有君子之徳者二﹐曰蘭﹐曰葵。花可玩而他無足尙者二﹐曰月丹﹑木香。花可玩他無足尙而能歲十二月皆花者一﹐曰月桂。惟梅居百花之先﹐實有鼎鼐之用﹐此花之最貴者﹐故冠其首。若桃﹑來禽﹑梔子﹑茶﹐皆生民之利也﹐故次於梅。蘭有幽人之操﹐葵有爲臣之義﹐故列之於中。至於月丹﹑木香﹐可以奉君子之宴賞而已﹐故置於後。月桂與月丹﹑木香﹐其貴賤等﹐然能貫四時而長春﹐亦得气之厚者也﹐故以是終焉。幷各題五言一首。

梅

桃

來禽

梔子

茶

蘭

葵

月丹

木香

月桂

△梅

月冷霜淸夜﹐春生臘盡時。幽香如畫得﹐莫遣世人知。

△桃

芳樹艷陽色﹐天气艷陽辰。還持艷陽意﹐卻寄艷陽人。

△來禽

庭下靑靑樹﹐日長初試花。不畱供夏果﹐彊折鬭春華。

△梔子

藥性山梔冷﹐梵書薝卜香。花須收早白﹐實許摘深黃。

△茶

春動葉先芽﹐葉老正開花。花落還結子﹐種子卽生涯。

△蘭

瀟湘無限意﹐屈賈一生心。若可紉爲佩﹐騷人正苦吟。

△葵

朝迎日東出﹐暮送日西沈。惟應向陽者﹐識得向陽心。

△月丹

密葉寒逾厚﹐髙花落不殷。黃中與朱襮﹐歲歲領春還。

△木香

柔條亞穉綠﹐亂蕊弄輕黃。向日宜堪摘﹐臨風忽有香。

△月桂

一年十二月﹐月月照人紅。應愁妬春色﹐不遣作髙叢。

○張氏孝義詩

耀州三原縣﹐張氏稱徳門。孝友自天性﹐道義世所惇。伯也有民社﹐廉循最河藩。叔也司稻田﹐及人無怨言。季也持憲節﹐流聲南海堧。其仲獨髙尙﹐泊然在丘樊。再封千戶侯﹐脫屣不受恩。理生聊自娛﹐竭力奉凊溫。爲徳靡疎戚﹐施仁被亡存。洋洋白公渠﹐病涉窮朝昏。鑿石作飛梁﹐坦若馳平原。見義無不爲﹐所及非所艱。君子播詠歌﹐爛熳新時文。小人戒勿忘﹐訓諭及子孫。關輔多俊傑﹐慷慨足知聞。如何惟張氏﹐盛美難具論。我觀天地間﹐變化紛如雲。朝爲枝上華﹐暮爲路間塵。由來榮枯理﹐如木在本根﹐誰言天道遠﹐張氏日已繁。尙期百世下﹐玆道永弗諼。

○張氏望松亭

秦中何處是三原﹐荒冢髙低郭外村。惟有孤亭古松下﹐年年張氏聚兒孫。

○送篤禦史赴南臺

執法中宵動﹐鳴鑣詰旦飛。俄爲禦史去﹐如賜狀元歸。殺气連南極﹐仁聲滿內畿。鬥牛吳地闊﹐江漢楚天微。嶺外猶攻戰﹐民間更旱饑。有司空擾擾﹐無處問巍巍。盜賊輕王化﹐貪殘狃禍機。直爲廉恥喪﹐翻訝老成非。日短風霜急﹐天寒艸木腓。大臣憂補衮﹐天子念垂衣。努力扶皇極﹐毋令諫疏稀。

○雲山春曉圖

晨興適無事﹐曠望增遠目。霧罷山更髙﹐春回水初綠。人家隔煙樹﹐野亭對飛瀑。卽此足逍遙﹐何言傷局促。

○保寶禦史爲南臺從事時識文宗於潛邸嘗禦書其名以賜之因觀宸翰感極成詩

先帝眞天縱﹐斯文乃在玆。淵潛當建業﹐乾象見庖犧。云漢天垂紀﹐山河地有維。每書含至理﹐隨筆寄深規。從事南臺彥﹐嘉名上聖貽。惟皇三統正﹐所實寸心知。歷數歸龍禦﹐簫韶覩鳳儀。戴星趨祕閣﹐和月下彤墀。俯仰君臣際﹐攀號日月移。羹墻空想象﹐鐵石永操持。什襲余天翰﹐孤忠托聖時。奎章舊臣在﹐一覽淚交頤。

○寄題張尊師壺州道院

云錦山前云滿洲﹐雲開時見鳳麟遊。安期羨門共來往﹐員嶠方壺相蕩浮。乘槎忽在天漢上﹐吹笙卻亂滄波流。道人不向此中住﹐誰信人間有狎鷗。

○送奎章閣屬王可賓歸陳州

昔日辭家不爲身﹐今晨去國忽思親。夢中慣識西華路﹐筆下猶含右掖春。歲暮所憂惟盜賊﹐天寒獨往任風塵。送君無限期君意﹐我亦前朝白髮臣。

○瑪瑙石

至治元年辛酉﹐內侍史昭文扈從北巡﹐得瑪瑙石於三不剌﹐雙峯隱起﹐雪色澄瑩﹐而間以玄文﹐成梧竹鳳鸞之狀﹐葆藏以爲珍玩。袁侍講桷﹑李參政原道﹑曹侍講元用﹑王左丞結﹑馬中丞祖常﹑虞侍書集﹑王侍禦士熙皆爲詩文﹐極誇道之意。史昭文旣沒﹐家人出售於人。至元二年丙子之冬﹐淸江陳道之得之﹐因邀予賦。

方靈孕帝寶﹐橫棄龍沙道。雪色隱玄文﹐云根絢晴昊。蒼茛亂修玉﹐梧桐擁華葆。五色爛威鳳﹐雙峯削神島。旣覯昭文君﹐復遇淸江老。還如隱君子﹐流落窮幽討。抱璞欲何爲﹐空使勞心懆。

○送孔文學赴大庾巡檢【孔文學﹐海山仙館本作「孔學文」。】

三孔諸孫紫綺袍﹐俄辭俎豆事弓刀。舟行揚子金山淺﹐路入梅花庾嶺髙。正爲凶年憂盜賊﹐仍嗟微祿誤英髦。乘田委吏惟求稱﹐一命猶堪愧彼曹。

○題張使君棄官學道詩卷【本詩重見於四部叢刊本卷三及卷五。】

至元天子朝萬國﹐任丘使君謝病歸。門前未罷車馬客﹐身上已著朝眞衣。致君堯舜在豪傑﹐洗耳巢由何是非。棲雲觀裏靑松樹﹐惟有白雲終日飛。

○淵明歸去來圖

淸江皮使君治南恩有惠政﹐一旦自免去而歸老焉【一旦﹐四部叢刊本﹑海山仙館本作「一日」。】。廬陵王實初賞其髙節﹐以淵明歸去來圖求中朝學士大夫賦詩以爲壽【中朝﹐原誤作「宋朝」﹐依四部叢刊本﹑海山仙館本攺。以爲﹐四部叢刊本﹑海山仙館本作「還以爲」。】。僕用其意賦五言一首。

吏事久見牽﹐山澤曠遊盤。玆晨理還策﹐乃得從所歡。悠悠川途迥﹐忽已造郊園。風景一不異﹐鄰曲皆舊觀【舊觀﹐海山仙館本作「奮觀」。】。童稚識人情﹐奔走向我前。荒艸𨿽誕漫﹐松菊了不幹。睠焉循初服﹐常恐負昔言。入室多美酒﹐步庭嘉樹繁。曠然心神舒﹐誰謂世路艱【艱﹐四部叢刊本作「難」。】。出處各有道﹐旣倦當知還。方春農事興﹐念之每忘飡。貴賤豈不殊﹐樂此農圃安。堯舜垂衣裳﹐巢許箕潁間。漢祖除暴秦﹐黃綺在商顏。彼皆賢達士﹐今古胡不然﹖永與簪組辭﹐婆娑養餘年。昔聞陶彭澤【昔聞﹐四部叢刊本作「皆聞」﹐誤。】﹐今見皮南恩。千載仰髙軌【千載﹐四部叢刊本﹑海山仙館本作「千歲」。】﹐玆圖良足嘆。

○秋夜

露下气逾肅﹐月髙寒欲流。落葉階前樹﹐疎鐘城北樓。衰年對急景﹐歸心臨暮秋。當世非無意﹐才薄徒淹畱。

○送李都事赴湖廣省幕

堂堂李通甫﹐起家掌邦憲。直气橫九秋﹐神明激雷電。再登蘭臺上﹐愛國心靡轉。時當至治末﹐有位日兢戰。崩騰五華山﹐鑿翠起臺殿。執筆佐禦史﹐力諫明且辧。斧鑕已在前﹐獨立自不眩【自﹐四部叢刊本﹑海山仙館本作「目」。】。駸尋國多故﹐災異周八埏。君復贊宣政﹐赤手握銓選。守法踰天官﹐反得官長怨。我皇奮江漢﹐撥亂啟天眷。乾坤再開辟﹐日月重昭絢。磊落收羣材﹐疏戚共登薦。君名一朝起﹐亦作丞相掾。丹心益傾竭﹐婉畫勤替獻。好惡苦難同﹐禍福巧相禪。天子憂南紀﹐蕃宣必時彥。下逮曹屬微﹐簡選亦精練。君得南省佐﹐聞者盡驚羨。傴僂辭闕庭﹐飄搖出畿甸。餞送盈路衢﹐懇款陳志願。去年天下旱﹐窮蹙無貴賤。賑卹當及時﹐本末須並見。方春農事興﹐不廢乃爲善。又聞南中賊﹐馮陵及州縣。黎僚本吾民﹐撫綏在方面。恩信足以懷﹐逼迫使生變。況我聖天子﹐轍迹昔所徧。勗哉籌策良﹐無使空蹂踐。京城雨初過﹐艸樹鬱蔥蒨。喬木多早鶯﹐髙堂有新燕。煩辭君勿誚﹐君歌我其抃。

○送龔立民之南康學正

盛年負雄才﹐美玉逢善價。讀書淸江山﹐橫經匡廬下。郡郭枕碧湖﹐黌宮鄰白社。培風九萬里﹐直縱靑雲靶。

○題胡虔汲水蕃部圖應制

砂迹茫茫塞艸平﹐沙泉下馬滿囊盛。曾於王會圖中見﹐眞向天山雪外行。聖徳只今包宇宙﹐邊庭隨處樂農耕。生綃半幅唐人筆﹐畱與君王駐遠情。

○耿孝子

東受降城耿孝子﹐不事生產惟詩禮。門前學徒過千指﹐朝廷亦以文學起。父前母后相繼死﹐葬祭無違幾至毀。三年廬墓不見齒﹐日夜哀哀動閭裏。墓旁蒙茸暗榛葦﹐虎狼所家盡遠徙。狐兔三穴狡無比﹐日向墓前共棲止。野雉避人如避鬼﹐羣呼並啄墓廬裏。兩烏翩翩妥雙尾﹐飛下兩肩穩如砥。毆之不去摩之喜﹐宛頸相樂仍相倚。耿氏之行奇且偉﹐禽獸無心亦如此。至誠自與天一體﹐豈間人情及物理。傷哉世俗薄倫紀﹐爲梟爲獍爲蛇虺。不知其心果何以﹐不知天命那有恥。嗚呼﹐耿氏之孝誰敢擬﹗耿氏之孝誰敢擬﹐黃河止﹐耿氏已。

○奉同柯博士甘內掾下直賦

暮出閶闔門﹐解鞍坐前庭。泠泠艸露白﹐華月隔林生。蟋蟀奮哀響﹐鴻鴈流遺聲。常恐芳景晏﹐不知寒節幷。萬物肅將歉【歉﹐四部叢刊本﹑海山仙館本作「斂」。】﹐孤懷徒自盈。捉衿激長謠﹐淒泊諒難徵【「淒泊」句﹕海山仙館本作「淒煙諒難聽」。】。

○送祕書李道濟赴峽州幕【原題作送�李道赴峽州幕﹐據四部叢刊本﹑海山仙館本補攺。元風雅作送李祕書赴峽州幕。】

蓬萊道山蕓閣裏﹐赤甲白鹽蓮幕中。十載同朝君獨去﹐三年佐政我難同。大河水滿中宵雨﹐巨野樹涼淸曉風。夷陵江頭幾日到﹐迎親應羨南飛鴻【應羨﹐四部叢刊本﹑海山仙館本作「應先」。】。

○送鄕人佑上人從師歸當陽

學道玉泉寺﹐從師天子都。流年春事半﹐歸路客帆孤。山勢遙連蜀﹐江聲不入吳。故園如可到﹐種芋有遺區。

○吳子髙悼亡歸嶽陽

都門落葉滿﹐遊子去京畿。忍聽離鸞操﹐遙逐秋鴻飛。愁霜曉入鏡﹐淚雨夕沾衣。煙樹黃河岸﹐風帆采石磯。平沙迥渺漫﹐寒宇暖熹微。客心閒轉切﹐鄕書近卻稀。夢聞兒女泣﹐行將童僕依。竊慕漆園放﹐誰云潘嶽非。乘濤慣下險【下﹐四部叢刊本﹑海山仙館本作「不」。】﹐回江望若圍。武昌未易到﹐更向嶽陽歸。

○送王伯循編修赴南臺禦史

朝辭禁苑暮南臺﹐驄馬翩翩道路開。佐邑已知爲治最﹐經邦正賴濟時才。人情好惡非相遠﹐民力凋殘正可哀【正﹐四部叢刊本﹑海山仙館本作「實」。】。鵰鶚秋天須搏擊﹐郊原恐有鳳麟來。

○二月朔日雪中題歐陽少監所藏宋好古畫竹

晨朝下延閣【晨﹐原誤作「農」﹐依四部叢刊本攺。】﹐貽我翠瑯玕。微霜著節勁﹐細霧入林寒。欹枝偏稱遠﹐壓葉更宜攢。孤石覆逾潤﹐橫坡晴不幹【橫坡﹐四部叢刊本作「橫波」。】。況玆春雪裏﹐相對五云端。誤當裁汗簡﹐誰擬截漁竿。惟應湘浦上﹐歸共幽人觀。

○送蘇尊師歸茅山

華陽隱居者【隱居﹐原誤作「隱君」﹐依四部叢刊本﹑海山仙館本攺。】﹐聞復有蘇仙。時向梅花下﹐髙枕石頭眠。劍匣出飛電﹐琴心流暗泉。閒來京闕下﹐夜夜夢云邊。

○奉送全平章赴任江西【任﹐四部叢刊本﹑海山仙館本無。】

聖主思南土﹐明公起集賢。直期凋瘵後﹐共致太平年。金虎分符重﹐文龍賜服鮮。權綱兼將相﹐標格近神僊。天地三綱外【三綱﹐四部叢刊本﹑海山仙館本作「三江」。】﹐星辰北極邊。丹心齊出處﹐素志在陶甄。請述江南事﹐都非大徳前。但徼扶弱美﹐竟坐抑彊偏。無復同憂樂﹐徒令舞智權。平疇吹渤澥﹐暗室伏戈鋋。貪虓明相訓﹐忠良默自憐。民心隨日壞﹐世態與時遷。況復兵機接﹐仍聞疫癘纏。誅求殊未已﹐蟊賊轉相挻。若擬寬憂顧﹐先須解倒懸。久饑寧擇食﹖多病但求痊。一語堪懲勸﹐微機足轉旋。已知平似水﹐更道直於弦。遙想聞公至﹐渾如望歲然。九重天上別﹐百丈霧中牽。日月明金節﹐山河入畫船【船﹐四部叢刊本作「舡」。】。四方初息馬﹐五月正鳴蟬。丰樂田多稌﹐生香濼有蓮。岱宗標魯地﹐廬嶽壓湖天。水怪收崩浪﹐山靈拂瘴煙。歡呼麟鳳出﹐踴躍吏民先。笳皷趨雄鎭﹐旌旗覆廣川。下車和气應﹐袖手頌聲延。膏雨侵淮甸﹐仁風扇海堧。忠貞眞世篤﹐調燮有家傳。赤子皆同體﹐蒼生且息肩。龔黃須警策﹐方召在蕃宣。

○趙孝子

廬陵趙孝子﹐四歲父行賈。一去三十年﹐家惟太母母。大母已云沒﹐而父行不歸。兒長亦有婦﹐母子聊相依。從父自北來﹐汝父久已死。母子哭且問﹐父死何鄕裏﹖聞汝父死時﹐不知汝父處。汝但欲往問﹐京師多舊故。再拜別阿母﹐行行至京師。自念不見父﹐兒死無歸時。乃有曾老者﹐往昔與父善。言汝父死處﹐濱州利津縣。徒跣二千里﹐薄言至利津。朱琪張文輩﹐一一陳所因。死以某年月﹐葬以某木棺﹐姓名某所題﹐近在城南端。城南冢累累【累累﹐四部叢刊本作「疊疊」。】﹐翳然蓁莽中。極目千萬冢﹐誰能識其蹤。行哭七日余﹐欲死不得所。生者無由知﹐死者豈能語﹗解發系馬鞍﹐負之墳墳過﹐吾父尙有知﹐發解鞍自墮。俄至一墳前﹐鞍墮發自解﹐開墳見前棺【前棺﹐四部叢刊本﹑海山仙館本誤作「前和」。】﹐題字宛猶在。旣見父姓名﹐痛絕心始安。函骨陳野祭﹐禽鳥聲爲酸。鄰老四面來﹐驚嘆未曾有。相率報縣官【相率﹐四部叢刊本﹑海山仙館本作「相帥」。】﹐縣官駭之久﹔卽日上大府﹐大府咸異之﹔次第聞中朝﹐行子正南馳。行子行且傷﹐哭踴如初喪。路遙山川阻﹐何時至故鄕﹖故鄕旣云至﹐葬祭無違禮【違禮﹐海山仙館本作「遲禮」。】。母子永不離﹐萬事若流水。聞者盡稱孝﹐見者皆感泣。期爾百世昌【百世﹐四部叢刊本作「百歲」。】﹐望爾百祿集。兒今一無願﹐願母長不老﹐歲歲父墳前﹐灑飯墳上艸。

○送陰陽蕭教授赴瀏陽

靑艸茫茫接洞庭﹐瀏陽江上好談經。遙瞻紫蓋爲南嶽﹐仰見長沙是壽星。日晏投書招楚客﹐夜闌皷瑟感湘靈。下簾髙坐金錢滿﹐剩買鹽梅寄在庭【剩﹐四部叢刊本﹑海山仙館本作「勝」。】。

○題臨江同知問流民事迹

江北流民七十口﹐三十餘年在江表。朋凶結惡四百餘﹐白刃差差歷村保。崩騰所向如投空﹐白晝攫金都市中。頃由南昌入丰邑﹐反賂守者爲先容。長官坐堂寇入室﹐妻子莫逃況金帛﹗豈無鄕民敢相敵﹖長官一揮翻辟易。臨江貳守廉且武﹐手縛其渠散其伍。豈惟鄕民得安堵﹐鄰境聞之皆鼓舞。其渠在獄伍四歸【四歸﹐海山仙館本作「放歸」。】﹐大府上功民俗熙。乃知一念敬厥職﹐萬事至難皆可爲。人民社稷我所有﹐安得坐視如雞狗﹗人在雞狗猶愛之﹐民社豈在雞狗後。請君看取臨江守。

○送聶太祝赴潮州錄事【事﹐四部叢刊本無。】【聶乃天歷潛邸舊人【此注四部叢刊本﹑海山仙館本作送聶太祝赴潮州錄事聶天歷潛邸舊人。】】

三載從容禮樂間﹐仙曹新拜度梅關【仙曹﹐四部叢刊本﹑海山仙館本作「糾曹」。】。春風忍過金陵道﹐夜月重經黃水灣【黃水灣﹐四部叢刊本﹑海山仙館本作「黃木灣」。】。盜賊數州相應起﹐甲兵諸道幾時還。憑君細講安民策﹐莫遣邊防一日閒。

○送戶曹掾於孔昭赴南臺掾

於君髙才世難遇﹐東曹未滿南臺去。風雲在足那得辭﹐天地生人豈無故。乃翁十年佐臺省﹐一心用法惟平恕。君今豈必求多聞﹐過庭一一皆可度。南臺所臨十憲府﹐可詰寧惟在髒污。五方之俗有淳漓﹐萬事無憑生愛惡。莫令水鏡惑妍醜﹐長使陽春伏霜露。扶綱樹紀須自治﹐護惡含姦適爲蠧。況當海內歲大侵【大侵﹐原作「大浸」﹐依海山仙館本攺。】﹐父子相殘莫之顧。郡縣非無賢守宰﹐貪卽爲能廉卽妬。願君努力事匡贊﹐臺端鶚立皆碩輔。多言欲悔已莫追﹐白髮蕭蕭歲年暮。

○送毛眞人還龍虎山

手挽銀章主祕祠【挽﹐四部叢刊本﹑海山仙館本作「綰」。】﹐翩然歸去忽如遺。麈湖龍井雲間上﹐鳳曲鸞歌月下吹。香逐蘅薇深更入﹐气交梨棗靜偏宜。南屏風雨平坡雪﹐爭似山中夢覺時﹖【南屏在上都南七十里【南屏﹐四部叢刊本﹑海山仙館本作「南屏山」。】﹐歲扈從至上都﹐夏秋居之【居之﹐四部叢刊本﹑海山仙館本作「居焉」。】。平坡在大都西四十里西山之上﹐冬春居之【居之﹐四部叢刊本﹑海山仙館本作「居焉」。】。南屏﹑平坡蓋皆所掌祕祠所在【南屏﹑平坡﹐四部叢刊本﹑海山仙館本無。祕祠﹐原誤作「祕詞」﹐依四部叢刊本﹑海山仙館本攺。】。】

○故中憲大夫嶺北行省左右司郎中蘇公志道哀詞

蘇公廊廟姿﹐推擇起爲吏。論議動引經﹐舉措必由義。惟時方大旱﹐謂咎在寃滯。決獄天乃雨﹐凶年化丰歲。流聲滿山西﹐憲府立羅致。慷慨平生懷﹐遂佐直指使。受命按邊鄙﹐正色行使事。邊臣旣威服﹐使亦免顚躓。六曹收雄才﹐兩府資遠器。激昂天下士﹐往往見謀議。十載拘掾曹﹐彌年困文字。𨿽云富匡贊﹐豈足盡材藝。一命廁省僚﹐句稽得深獘﹔銓選班爵冗﹐出入錢谷細﹔並緣出多門﹐穿穴肆姦利﹔有如水上萍﹐驅去還復至﹔因風一簸蕩【簸蕩﹐四部叢刊本﹑海山仙館本作「披蕩」。】﹐暫得免蒙翳。再命主賊曹﹐持平獨丕蔽﹔恆求情中實﹐動得法外意【動得﹐四部叢刊本﹑海山仙館本作「動究」。】﹔功罪必誅賞﹐善惡俱惕厲。三命參宥密﹐令聞亦昭晰【亦﹐四部叢刊本﹑海山仙館本作「益」。】﹔和林跨大漠﹐肇造此根柢﹔東際浩海頭﹐西控流沙裔﹔北窮陰山外﹐南倚兩都勢﹔連營列萬里﹐倉庾千萬計。鎭以盤石宗﹐重以分省計【省計﹐四部叢刊本﹑海山仙館本作「省寄」。】。憶昔大徳末﹐成廟方厭世﹐桓桓忠獻王﹐功大更多智。武皇旣踐祚﹐宮闕始淸閟。越邸矜微勞﹐寵極心乃異。國有社稷臣﹐讒乃惑聰睿﹐遂輟股肱任﹐往重藩屏系。有威如雷霆﹐有恩若元气。耕鑿比中土﹐什伍相錯置。士忘遠戍苦﹐民見太平治。道路無拾遺﹐商旅畢懷惠。忠獻一朝沒﹐武皇亦遐棄。駸尋延佑中﹐權相擢天位﹐磨牙吮人血﹐掉尾恣剛猘【剛猘﹐四部叢刊本﹑海山仙館本作「狂猘」。】﹔戕賊骨肉親﹐迫逐見危墜﹔天人共震怒﹐降災及玆地﹔大雪深丈餘﹐人馬相枕斃。重爲朝廷憂﹐夙夜靡寧志。除吏超五等﹐聞者盡驚避。蘇公拜郎中﹐卽日辭九陛。厚祿非所榮﹐髙爵非所貴。彼民亦天民﹐安得皆坐視。兼程到官所﹐發廩急周濟。死者何嗟及﹐存者再生遂。閭閻漸蘇息﹐竭力補黥劓。飛書九重天﹐請爲兵民備。募粟實塞下﹐愼勿憚勞費。天子賜問勞﹐名王致金幣。至今賴長策﹐當時已多忌。如何方賜環﹐及國竟長逝。都人走相哭﹐行子爲歔欷。崩騰朔風迅﹐慘淡浮雲曳。蒼松拔其根﹐黃鵠鎩其翅。幸哉有令子﹐名已注簡記。千秋常山下﹐豪傑一揮涕。

○柏堂詩

劉母熊夫人有淑徳【「劉母」句﹕四部叢刊本﹑海山仙館本作「柏堂﹐爲劉母熊夫人作也。夫人有淑徳」。】﹐年二十五而寡﹐守志不嫁。有子曰觀﹐又賢﹐作堂以奉其母﹐請名於太史氏﹐謂之柏堂﹐而作是詩【詩﹐四部叢刊本﹑海山仙館本作「賦」。】。

郁彼北堂﹐言樹其柏。其柏薿薿【薿薿﹐四部叢刊本﹑海山仙館本作「嶷嶷」。】﹐維木之特。柏之始生﹐於彼髙陵﹐雨露其凝﹐金石其貞。柏之旣成﹐鳳臆鸞膺。言樹斯庭﹐霜雪是憑。雪霜皓皓﹐其柏矯矯。有美君子﹐而弗偕老。其葉欒欒﹐其節桓桓﹐其居安安﹐永世式觀。我堂旣構【旣構﹐原作「我構」﹐依四部叢刊本﹑海山仙館本攺。】﹐我柏其茂【其茂﹐四部叢刊本﹑海山仙館本作「旣茂」。】。天錫眉壽﹐保艾爾後。

○題內府四畫應制【四部叢刊本﹑海山仙館本題作題內府畫四首應制。】

宋徽宗成平殿曲宴蔡京圖禦畫禦記

曹將軍下槽馬圖

韓滉土星像

韓幹馬

△宋徽宗成平殿曲宴蔡京圖禦畫禦記

東京諸蔡示周行【示﹐四部叢刊本﹑海山仙館本作「滿」。】﹐延宴成平樂未央【延宴﹐四部叢刊本﹑海山仙館本作「延福」。】。十畝松篁籠玉殿【十畝﹐海山仙館本作「千畝」。】﹐九霄風露濕霓裳。君臣契合同堯舜﹐禮樂光華邁漢唐。明日圖成仍作記﹐千秋畱與監興亡。

△曹將軍下槽馬圖

曹霸畫馬眞是馬﹐宛頸相摩槽櫪下。卓犖權奇果如此﹐豈有世上無知者。朱絲不是凡馬韁﹐天閒十二皆龍驤【天閒﹐原誤作「天闌」﹐依四部叢刊本﹑海山仙館本攺。】。曾從天子平四方。畫圖恍惚余驪黃﹐華山之陽春艸長。

△韓滉土星像

五行土居中﹐百獸牛有功。土行降爲神﹐騎牛發翁翁。有土復有牛﹐惟神賜年丰。誰知韓滉意﹐正與皇心同。

△韓幹馬

韓幹畫出曹將軍﹐幹惟畫肉猶逼眞。昂藏四顧欲飛去﹐老奚安知馬有神。想當此馬未畫時﹐朝刷吳越暮燕秦。頓轡長鳴風動地﹐不數驊驑與騏驎【騏驎﹐四部叢刊本作「騏驥」﹐誤。驥出韻。】。當時用捨那知許﹐粉墨蕭條尙雄武。千金駿骨何足論﹐萬世長畱羣玉府。

○題辛澄蓮花觀音像應制

至人不可測﹐宴坐靑蓮花。珠纓被玉體﹐白豪貫彤霞。從何得此相﹐來置玉皇家﹖

○憶昨四首

天歷年中祕閣開﹐授經新拜育羣材。宮門待漏常先到﹐講席收書每後回。召試時蒙天語勞﹐分題不待侍臣催。滿頭白雪丹心在﹐太液池邊只獨來。

宮艸蔥茸禁樹齊﹐日趨延顥對凝暉。朝迎步輦花間立﹐暮送回鑾柳下歸。碧殿東浮蒼巘合﹐金河北引玉泉肥。幾回弘慶門前路﹐春气蒙蒙欲濕衣。

己巳羣儒應璧奎﹐端陽侍宴寶慈西。綫分學士親臣送﹐詩賜皇姑禦手題。注酒含春瑤露重﹐承塵轉午錦云低。日斜共出西門道﹐旣醉猶能散馬蹄。

奎章分署隔窗紗【分署﹐原誤作「分曙」﹐依四部叢刊本﹑海山仙館本攺。】﹐不斷香風別殿花。畱守日頒中賜果﹐宣徽月送上供茶。諸生講罷仍番直﹐學士吟成每自誇。五載光陰如過客﹐九嶷無處望重華。

○寄題張齊公廟

東安猛將張齊公﹐十八奪父軍囚中。至元召募起亡命﹐父子南伐收奇功。酒酣一躍上馬立【上馬﹐四部叢刊本﹑海山仙館本作「馬上」。】﹐拔劍起舞奔雷風【起舞﹐四部叢刊本﹑海山仙館本作「四顧」。】。十年轉戰江漢上﹐萬里直挽安南弓。乾淸坤夷四海一﹐勛在旗常心帝室。身封萬戶傳子孫﹐誓不偸生污天秩。天下丰盛大徳年﹐天子明聖宰相賢。小臣劉深射功利﹐上書自薦能開邊。鬼方寡婦號八百﹐嫂叔操戈自爭國。劉深一言取大官﹐遠率官軍陵險阨。五溪運糧數萬家﹐哭聲震動湖南北。發徒開道徑折節﹐旣勤其民求大索【求大索﹐四部叢刊﹑海山仙館本作「大求索」。】。斗量金珠谷量馬﹐溪壑之欲安可塞。此時張公亦在行﹐捐軀力諫皆莫克。折節薄險伏四起﹐劉深夜遁張公死。鳥飛不度山川愁﹐坐看張公化爲鬼【張公﹐四部叢刊本﹑海山仙館本作「英雄」。】。乃知自古守邊鄙﹐大忌邀功貴寧敉【「大忌」句﹕原誤作「大忘邀功貴寧敝」﹐依四部叢刊本﹑海山仙館本攺。】。張公廟食東海頭﹐劉深梟首蠻煙裏。張公世爲忠孝門﹐劉深萬年穢靑史。兩家同死不同心﹐試與題詩作臣軌。

○寄兄

封裏先生八十餘﹐梅花深處列名姝。不嫌春酒添紅臉﹐自愛諸孫挽白須。詩句祇應唐世有﹐風流兼恐晉人無。誰憐小弟京華邸﹐多病多愁發半枯。

○寄題楊教授菊莊

歸人種菊處﹐乃在東海涯。幽香發淸眞【淸眞﹐四部叢刊本作「淸直」。】﹐正色間奇葩。百種猶未愜﹐千株寧足多。寒分石橋月﹐晴通赤城霞。特起表陰所【陰所﹐四部叢刊本﹑海山仙館本作「陰戺」。】﹐羅生騁陽阿。門巷掩蒿萊﹐荒徑絕經過。飲露咀其英﹐孰知年歲遐。

○送譚仲章歸長沙

君家云陽下﹐忽向云陽歸。行路有南北﹐看山無是非。三湘回鴈盡﹐孤劍白虹飛。亦欲投簪去﹐從君采蕨薇。

○送鄭司獄歸衢州卻赴調京師

壯年執戟事明君﹐一日上書天下聞。不恨棲遲百僚底﹐猶堪激烈萬人羣。爛柯山遠回孤棹﹐析木天淸望五云。盡說於公有陰徳﹐掉頭相別大江濆。

○六月七日得廬陵劉仲髙及兒子汯書用集賢孫伯剛韻寄意

衰暮何堪用聖時﹐開平六月動涼颸。文章久別西江老﹐書問新傳社下兒。白髮滿頭心悄悄﹐玉堂終日雨澌澌。泰寧宮裏瀛洲客﹐詩思應如沃漏巵。

○雨中感懷和壁間虞學士韻

從幸有常服﹐未秋先夢歸。恩私豈不懷﹐老去當何依。山中有舊宅﹐荒艸沒荊扉。本無如雲翼﹐焉能待風飛。灤陽日日雨﹐道路行人稀。閉門不敢出﹐泥潦污我衣。所以黃綺徒﹐忍饑采其薇。自恨歲月晚﹐敢嘆吾生微﹖

○我有八尺駒

我有八尺駒﹐信時行古道。古道蔽荊榛﹐咫尺安得到。回鞭豈無路﹐要非心所好。痛哭亦何爲﹐徒令惡懷抱。

我有八尺駒﹐日行千里餘。昔從周穆王﹐西謁昆侖墟。穆王不我待﹐中路復踟躕。歸來老櫪下﹐未是服鹽車。

○關尊師松壑圖

開門古松下﹐拂石流水上。大谷晝有風﹐前洲夜來漲。手持五千言﹐坐納天地曠。會招騎鶴侶﹐共聽飛龍唱。

○題臨川黃煉師入京贈行詩卷

卷中誰繼紫玄賓﹐洞裏初辭碧樹春。偃月鑪溫經復火﹐朝天路遠托尋眞。過淮逆水河流急﹐臨濟看山黛色新。及到京華仍北上﹐灤陽城下一相親。

○醉學士圖

玉樹金芝春院香﹐佳人黃袂絳羅裳。先生艸罷安民詔﹐爛醉東風不是狂。

○龔氏皆山樓

三勝堂邊百尺欄﹐每於勝日奉親歡。朝雲對雨晴吹戶﹐夕澑含歌暗下灘。南嶂崔嵬如獻壽﹐北峯崷崒好休官。奎章學士文章在﹐畱取髙樓百世看。

○過何得之先生故居【四部叢刊本題下有「五首」二字。】

可憐古井門外﹐依舊鐘樓屋西。何處髙吟痛飲﹐黃花翠竹都迷。【先生有詩云「一井當門凍﹐寒光照四鄰。」又﹕「我住東街北﹐鐘樓在屋西。」【此注原無﹐據四部叢刊本﹑海山仙館本補。】】

心事巢由以上﹐文章陶阮之間。千古髙墳保下﹐白雲明月靑山。

軋軋機聲日暮﹐依依楊柳春柔。膝下中郎小女﹐曾聽唱我髙郵。【先生嘗喜予髙郵城詩﹐相見卽呼「髙郵城」來。每相對酒酣﹐則朗誦數徧【「每相對」句﹕原無﹐據四部叢刊本﹑海山仙館本補。「徧」﹐海山仙館本作「過」。】。】

頭上烏紗分贈﹐篋中縞楮相酬【酬﹐原作「酹」﹐依四部叢刊本﹑海山仙館本攺。】。不道別時長別﹐誰知愁是眞愁。【延佑五年冬十月【冬十月﹐原無﹐據四部叢刊本﹑海山仙館本補。】﹐予南歸﹐以巾紗見贈【以巾紗見贈﹐四部叢刊本﹑海山仙館本作「以巾材一段見贈」。】﹐予以白楮被報之﹐別時殊黯然也。且手書其三代名字授予﹐若有所屬然也【「且手書」三句﹕原無﹐據四部叢刊本﹑海山仙館本補。】。】

屋上靑天未老﹐門前白日常新。他日臯夔稷契【臯﹐四部叢刊本﹑海山仙館本作「咎」。】﹐安知不是斯人。

○贈吳主一

曹南吳主一妙年力學﹐能文章﹐尢工隸書。近自豫章以職事至京師﹐過予劇談﹐竟日忘去﹐忽以別告﹐令人惘然。詩以奉送。

國朝分隸誰最長﹖趙虞姚蕭範與楊。趙公溫溫蔡中郎﹐虞公格格由鍾梁。姚蕭二公撼中邦﹐豈以筆法窺漢唐。蕭守髙尙姚文章﹐範公淸遒不敢當。縱橫石經元老蒼﹐楊侯起家自洛陽。華山之碑早擅場﹐旁出捷入無畱藏。曹南吳氏俊且良﹐古意颯颯浮匡箱。商盤周鼎儼作行﹐刓圭削銳伏景光。宜伸而縮圓使方﹐外若椎魯中堅彊。趨新騖巧紛披猖﹐欲辧輒止心孔傷。金陵皇象劍戟張﹐中山夏丞鼎獨扛。二碑分法古所藏﹐隸多分少須精詳。君方妙年進莫量﹐更入二篆君無雙。近者吾甥有陳岡﹐昔師楊氏今頡頏﹐見之爲道安毋忘。

○題信上人春蘭秋蕙二首【二首﹐四部叢刊本﹑海山仙館本作「四首」﹐此乃其第一﹑第四首。余已補入輯遺。】

深谷暖雲飛﹐重巖花發時。非因采樵者﹐那得外人知。

幽叢不盈尺﹐空谷爲誰芳﹖一徑寒云色﹐滿林秋露香。

○賦得春雁送張郎中省覲揚州

東風吹歸雁﹐離離翔天側。朝發衡陽浦﹐夕過陰山磧【陰山﹐原作「陽山」﹐依四部叢刊本﹑海山仙館本攺。】。嘹唳浮雲中﹐萬里才一息。眷言思親者﹐相望有南北。

●揭傒斯全集詩集詩續集

所藏遠山圖

題陳氏松巢圖

重送曾應奉及周鄒諸君子

雜詩

寫興五首壽吳大宗師

雨中作

送劉旌徳

題淵明撫松圖

題趙子昂寒翠圖

送馮尊師還嶽陽

題蘆雁四首

題李陵送蘇武圖

題風煙雪月四梅圖

題牧羊圖

題艸虫圖二首

再題二首

題石頭和尙艸庵圖

題何尊師畫牛圖

題柯博士爲方叔髙所畫墨竹

丘氏南陵月磯亭

題四梅圖

題蒲萄

從他痛辭

贈許道士

題李見心小蓬萊

黃母吳氏挽歌

送墨工潘生還臨江

武岡扶丘山紫府延壽宮宋張眞人守靜所居也至今禱雨暘輒應其徒純眞子饒君禮誠延佑中入京師爲今玄教大宗師吳公所知居太乙延福宮十五年將南還山中詩以送之

題漁樵問答圖

題劉商觀弈圖李伯時臨蘇子瞻跋茅君彥刻

題陳所翁雙龍圖爲寅上人作

題玉笥山邵道士所藏宋方奉使贈劉道士

題彭尊師禱雨詩卷

題春龍聽雷圖

送黃判官歸江西

和劉修撰十二辰詩

發臨湘得風

○所藏遠山圖

蒼蒼兮遠山﹐飛瀑兮潺潺﹐思王孫兮未還。蒼蒼兮遠巘﹐飛瀑兮偃蹇﹐思王孫兮未返。白石之上﹐靑松之間﹐上有飛雲﹐下有流泉﹐悵王孫兮畱連。畱連兮何極﹐望靑山兮使予太息。太息兮予獨思﹐王孫兮如玉。

○題陳氏松巢圖

雲英英兮承宇﹐松庚庚兮在戶【庚庚﹐後一「庚」字原闕﹐據四部叢刊本補。】。問此何所兮﹐廬山之陰﹐大江之滸。云可衣兮松可巢﹐君何爲兮不來﹐予何爲兮延竚。山則有薇﹐水則有魚。君歸來兮﹐予與女同居。

○重送曾應奉及周鄒諸君子

晨興戒徒旅﹐行子卽長路。天衢風雨過﹐升陽在髙樹。發軔東南門﹐解棹紛往緒。回瞻彤庭闕﹐仿佛玉堂署。遺榮誠所難﹐勇退無枉步。聯翩數君子﹐意气更相慕。文采掩春華﹐淸言敵朝露。超遙去畱迹﹐曾何吝情愫。懿此昌明時【昌明時﹐四部叢刊本作「昌時明」。】﹐各有丘園趣。

○雜詩【此組詩﹐四部叢刊本題作雜詩五首﹐此爲其第三﹑第五首﹐餘三首已見卷一。】

嚶鳴出深谷﹐艸木皆化滋【化滋﹐四部叢刊本作「華滋」﹐似當從。】。昨日悲嚴霜﹐爛熳揚光輝。雞鳴車馬動﹐日暮交橫馳。賤士錦鞍韉﹐貧女金裳衣。各願得所欲﹐及此艷陽時。

城南有名園﹐車馬何喧喧。綠池夾髙柳﹐百艸朝且鮮。平明集髙臺﹐日暮不能還。美酒百壺少﹐丰廚豈論錢【丰廚﹐四部叢刊本誤作「農廚」。】。麗服羅四座【服﹐原闕﹐據四部叢刊本補。】﹐急管應繁弦。燕歌儼成行﹐趙舞交蹁躚。但得主人顧﹐陋質自成妍。還過舊遊處﹐池館謾依然。

○寫興五首壽吳大宗師【四部叢刊本題作寓興五首壽大宗師吳。】

古稱神仙人﹐乃自秦漢間【乃自﹐原作「乃是」﹐依四部叢刊本攺。】。由來英雄士﹐重己輕人寰。子房遇黃石﹐取履非所艱。一朝從赤松﹐髙風安可攀。��後千載﹐獨立當玄關。

昔有安期生﹐本是漢奇士。髙視羣雄間﹐竊鄙蒯徹計。學道滄海上﹐卻粒咀元气【卻粒﹐原作「卻立」﹐依四部叢刊本攺。】。一食如瓜棗﹐金石焉足貴。超淩八極外﹐洞達無始際。時從王子喬﹐吹笙下遊戲。咄爾燕齊人﹐宿畱安可致。

方朔起平原﹐髙志淩紫氛。上書三千牘﹐長揖萬乘君。淪迹寄中朝﹐髙爵固非羣。繾綣緣世主【緣﹐原誤作「綠」﹐依四部叢刊本攺。】﹐諧笑匡國均。三食王母桃﹐不受王母嗔。髙風軼萬代﹐誰歟繼淸塵。

伯陽閔衰周【衰周﹐四部叢刊本作「宗周」。】﹐西度函谷關。誰令守關者﹐再拜希一言。斂容爲之陳﹐文字至五千。聊因令尹啟﹐本欲使之傳。煌煌百代下﹐繼者良獨難。

赤松隱昆侖﹐廣成在空同。徳爲王母歸【王母﹐「母」字原闕﹐據四部叢刊本補。】﹐道與軒轅通。旣駐赤水駕﹐時款玄圃宮【玄圃﹐原作「立圃」﹐誤。依四部叢刊本攺。】。先天本非始﹐後天亦無終。自非玄徳人﹐誰能躡奇蹤。

○雨中作

孟夏涼風來﹐吹我羅裳衣。此服豈不稱﹐炎暑方及期。婉孌庭中花【婉孌﹐四部叢刊本誤作「婉戀」。】﹐煌煌有光輝。自信好顏色﹐何能與時違。冥心委元化【委﹐四部叢刊本缺。】﹐勿爲後世嗤。

○送劉旌徳【四部叢刊本題作送旌徳劉。】

大火流坤維﹐西風集庭柯。積潦不歸壑﹐浮雲欝嵯峨。山東擁盜賊﹐淛右疲徵科。嶺外兵不解﹐湖南及干戈。郡縣無良材﹐平人嬰禍羅。宓氏彈鳴琴﹐言遊亦弦歌。劉子宰旌徳﹐爲治當如何﹖

○題淵明撫松圖

抱拙辭下邑﹐曠然獲所安。孤松臨廣園﹐聊且共盤桓。淸晨散遊策﹐日入自當還。霜露不相貸﹐時物倐殊觀。玆植焉所貴﹐昔爲聖者嘆。

○題趙子昂寒翠圖

石潤欲生云﹐山寒疑有雨。髙林葉盡脫﹐低篁綠堪數。因知靜者要﹐更覺王孫苦。小艸枯樹根﹐茸茸欲華予。

○送馮尊師還嶽陽

馮公往天嶽﹐夙抱丹霞賞。結構何威巍﹐連延瞰髙爽。飛縈帶遙甸﹐周覽春泱漭。日落長沙明﹐風回洞庭響。事因多病簡﹐道與流年長。郡邑費招邀﹐賢豪畢知獎。翳然庭中樹﹐宴坐寂余想。流云時縱橫﹐幽弄自來往。還因采靈藥﹐相覿稽神懹【神懹﹐四部叢刊本作「神壤」﹐似當從。】。悵望忽言歸﹐川塗日修廣。

○題蘆雁四首

江湖處處非﹐況汝一身微。如何卻欲下【下﹐原作「不」﹐依四部叢刊本攺。】﹐只合更髙飛。

自不作雙飛﹐沙頭叫向誰﹖碧天無限好﹐何處不堪隨﹖

朝飛自作行﹐夜宿更成雙。誰能如此鳥﹐和月占秋江。

寒就江南暖﹐饑就江南飽。莫道江南惡﹐須道江南好。

○題李陵送蘇武圖【四部叢刊本題下有「三首」二字。】

一與故人別﹐死生寧復親。休言典屬國﹐猶得畫麒麟。

今朝送漢節﹐迢遞入秦關。惟有沙場夢﹐相隨匹馬還。

慘淡河梁路﹐參差塞上山。誰言是死別﹐日夜望生還。

○題風煙雪月四梅圖

逍遙芳樹下﹐邂逅寒花發。立盡晚來風﹐明朝恐成雪。

髙花開幾點﹐澹靄拂成衣【成﹐胡思敬校云「一作『我。』」】。遙瞻應不見﹐相對尙依稀。

年年霜雪裏﹐得見此花開。此花元不筦﹐一任雪霜催。

玉樹臨風好﹐更於明月宜。空山冷相照﹐未必有人知。

○題牧羊圖

求牧旣已得﹐敗羣還復去。白晝捫虱眠﹐淸風滿髙樹。

○題艸虫圖二首

傾陽朝莫同﹐忘憂歲年攺。蜂蝶那得知﹐側翅方采采【翅﹐四部叢刊本作「翹」。】。

有竹不必多﹐有荳當自熟。坐看蜻蜓輩﹐日晏紛相逐。

○再題二首

種藥都防夏﹐滋蘭總爲春。靑蛙與蜥蜴【蜥蜴﹐原作「蜥蠍」﹐依四部叢刊本攺。】﹐何用亦紛紛。

直節宜彌堅﹐弱蔓弱空纏【弱空﹐「弱」字原闕﹐據四部叢刊本補。】。微霜一夕降﹐蚱蜢亦淒然。

○題石頭和尙艸庵圖

靑天不可量﹐好風亦無價。試覓庵中人﹐蕭然古松下。

○題何尊師畫牛圖【圖爲一牛﹐並無坡岸﹑艸樹﹑人物之屬【此注四部叢刊本作詩題﹐「爲」作「惟」。】。】

莫是度關者﹐寧非喘月時。茫然天地內﹐誰問復誰知。

○題柯博士爲方叔髙所畫墨竹

蒼蒼四君子﹐意气侵云端。六月不敢近﹐蕭蕭風露寒。

○丘氏南陵月磯亭

明月滿灣碕﹐先生獨釣時。漁人渾未識﹐惟恐白鷗知。

○題四梅圖【一兼松竹﹐一兼雪月﹐一兼水仙﹑山礬﹐一兼蘭與芝。】

小徑蒼松側﹐疎籬翠竹間。相逢如有約﹐久立不知還。

亂蕊遠難分﹐寒香近卻聞。何人心與迹﹐於此可同羣。

誰將配水仙﹐更欲比山礬。試問花知否﹖臨風笑不言。

芝艸黃金色﹐蘭心紫玉蕤。忽從花下見﹐可恨不同時。

○題蒲萄

翠實肥初熟﹐瓊漿迸欲流【迸﹐原作「近」﹐依四部叢刊本攺。】。向來爲酒者﹐一斗博涼州。

○從他痛辭【幷序】

江少虞類苑載﹕開寶中﹐金陵人修故營【故營﹐四部叢刊本作「故塋」。】﹐得石記﹐隸書「從他痛」凡數百字【數百﹐四部叢刊本作「累百」。】﹐末復云「不爲石子盡﹐更書千萬个從他痛。」未幾﹐王師渡江。余謂此必埋恨者﹐非渡江讖也。作從他痛辭。

石可絕﹐恨不滅。日月𨿽光明﹐不照石上情。情深化作秦淮水﹐水流成血波濤起。流入東方大海中﹐風吹復向秦淮裏。秦淮裏﹐深復深。土囓石上字【土囓﹐原誤作「上囓」﹐依四部叢刊本攺。】﹐字字痛連心。痛連心﹐從他痛﹐秦淮水﹐空相送。除是相逢話痛時﹐始是此心無恨期。

○贈許道士

廬山道士許自然﹐二十武當學飛仙。白雲冥冥不可見﹐天際時聞淸嘯傳。虎將乳子共遊戲﹐龍化老人同食眠。無求始悟身非患﹐有道方知世可捐。忽聞賣藥入都市﹐便欲乘風淩紫煙。紫煙之中曠邈邈【曠﹐原作「懭」﹐依四部叢刊本攺。】﹐下視人世眞堪憐。爾曹齷齪塵埃下﹐何日南山歸種田。

○題李見心小蓬萊

媧皇狡獪弄余智﹐手插神山滄海裏。不教寸碧落人間﹐弱水更環三萬里。何人摶土爲此奇【摶﹐原誤作「搏」﹐以意攺。】﹐太乙眞人謫仙子。芙蓉爲舟桂爲楫﹐碧玉連環白雲履。山根植棗漸如瓜﹐山頭種玉今成髓。平生九州島視一豪﹐秦皇漢武空勞勞。山林冥杳有鳥號【有鳥﹐四部叢刊本作「百鳥」。】﹐明月飛出琴聲髙。

○黃母吳氏挽歌

新安之水淸且深﹐深深如見黃母心。新安之山髙且烈﹐烈烈如見黃母節。母也不幸早嫠居﹐三十未有二十餘。六十餘載一日如﹐子又能孝孫詩書。嗟母之徳靡不宜﹐人歌不足國旌之﹐爾今死矣歸何時。新安之山可鏟而夷﹐新安之水可陸而馳﹐黃母之徳不可思。

○送墨工潘生還臨江

豫章朱氏以墨名﹐直與郭■﹝王巳﹞爭豪英。臨江潘氏得墨法﹐乃自柯山翁彥卿。朱氏親承天子詔﹐墨入奎章獨稱妙。潘氏近日來京師﹐羣公得之惟恐後【羣公﹐原作「羣工」﹐依四部叢刊本攺。】。潘云吾墨猶艸艸﹐盡藝爲之當更好﹐明年此際來京師﹐始知吾墨堪爲寶。東風蕩蕩吹燕山﹐行人髯髯掉臂還。明年獻墨奎章閣﹐卻與朱氏分朝班。

○武岡扶丘山紫府延壽宮宋張眞人守靜所居也至今禱雨暘輒應其徒純眞子饒君禮誠延佑中入京師爲今玄教大宗師吳公所知居太乙延福宮十五年將南還山中詩以送之

洞庭之南﹐扶丘之山﹐綿連九疑控百蠻。昔在嘉定之世﹐眞人張氏隱居學道於其間。

祈晴卽晴雨卽雨﹐奔走郡縣勞躋攀。鋤雲架霧開紫府﹐采芝種朮畱朱顏。夜驅猛虎守庭戶﹐晝役鬼物除榛菅。眞人乘雲上天去﹐但有靑鸞白鶴長往還﹐云霆尙興司丰艱。爾來一百五十歲﹐弟子饒君通道气。一往京華十五年【往﹐四部叢刊本作「住」。】﹐太乙宮中獨超異。不求逸少寫黃庭﹐欲逐浮丘攬香袂。南望淒其憶故宮﹐黃河日與夢俱東。河流到海不復返﹐故宮長在白雲中。天地無停機﹐日月無淹軌。歸去乘【歸去乘﹐「乘」﹐胡思敬校云「一作來」。四部叢刊本卽作「來」﹐似當從。】﹐白雲裏。

○題漁樵問答圖【胡思敬校云「全集佚」。今四部叢刊本存。】

我在孤舟爛醉來﹐君從何處看棋回﹖髙山流水元同調﹐明月淸風不用媒。江上柳﹐早先摧﹔天上雁﹐正徘徊【正﹐原作「立」﹐依四部叢刊本攺。】。富貴何如歌一曲﹐功名爭似酒三杯。我但負薪君但釣﹐百年誰喜復誰哀。

○題劉商觀弈圖李伯時臨蘇子瞻跋茅君彥刻

劉商畫手神運筆﹐龍眠臨之如己出。不知弈者何代人﹐𨿽無名姓若有神。神凝志定萬緣息﹐觀者亦復遺春秋【春秋﹐四部叢刊本作「秋春」。】。松風吹衣石泉響﹐朱艸叢生玉芝長。眉陽仙客最相知﹐更托茅君寄心賞。

○題陳所翁雙龍圖爲寅上人作

雙龍畫擘玄淵開﹐萬物顚倒隨云雷。龍公被發向空寫【寫﹐四部叢刊本作「下」。】﹐身是眞龍非畫者。鐵作須鬣玉作鱗﹐電出兩目云繞身。偶然會合此何處﹐仰面向天天不嗔。世間玄轉空形影【玄﹐四部叢刊本作「眩」。似當從。】﹐倐忽變化那能省。髙僧說法夜來聽【髙僧﹐原作「髙曾」﹐依四部叢刊本攺。】﹐誰道相逢非夢境。鬥牛蒼蒼風雨暮﹐泉阿豈識延平路。當時縱無雷煥與張華﹐未必終藏不飛去。

○題玉笥山邵道士所藏宋方奉使贈劉道士【宋方奉使﹐四部叢刊本誤作「米方奉使」。】

紫帽山人方孚若﹐臨江謫居亦行樂。二十四磵緣源行﹐三十三峯看月明。奉使不愧蘇子卿﹐招隱更遇劉佺平。劉郎彈琴震金石﹐方公作歌酒和墨。一時意气傾座人﹐千載風流寄仙籍。兩公一去無消息﹐竹下松間盡行迹。遺墨蕭條鎖白雲﹐山中歲歲桃華春。宋金往事無勞問﹐夜夜虛壇候子眞【子眞﹐四部叢刊本誤作「子貢」。】。

○題彭尊師禱雨詩卷

道人役雷如小兒﹐顚倒鬼物愁蛟螭。祈晴得晴雨得雨﹐身不勝衣膽如虎。東通吳越北淮漢﹐到處逢人憂水旱。手提丰歲與疲甿﹐金帛盈庭未曾看。閩山疊疊躋金峯﹐蘄山叢叢碧玉宮。洗劍長畱雙澗月﹐彈琴尙憶萬松風。大臣無端薦天子﹐十年畱滯京華裏。悠悠扈從春復秋﹐歸心已逐東流水。去年天下旱且蝗﹐流殍滿道無人藏。安得君等徧八荒﹐不使水旱憂堯湯【堯﹐原作「克」﹐依四部叢刊本攺。】。

○題春龍聽雷圖

雷之馮【之﹐四部叢刊本缺。】﹐神龍興﹐雲行雨施四海淸。雷之震﹐神龍奮﹐雲行雨施四海潤。雷之令﹐神龍聽﹐雲行雨施四海慶。聖君在上﹐賢臣在下﹐我無事而觀化。

○送黃判官歸江西

西辭夜郎國﹐北上邯鄲道。方厭東華塵﹐人說黃平好【人說﹐四部叢刊本作「又說」。】。黃平遙遙渡五溪﹐五溪更在洞庭西。十年世事浮雲裏﹐一日孤舟萬里歸。桃花流水孤舟客﹐白髮靑山五色衣。堂上慈親稱壽慶【壽慶﹐四部叢刊本作「壽處」。】﹐堂前新婦拜姑時。鄰人邀種南山豆﹐野老同尋北谷芝。人生出處須經意﹐富貴悠悠差是非。

○和劉修撰十二辰詩

掘鼠可以充饑﹐飯牛可以待時。何須入穴求虎子﹐更學狡兔三穴爲﹗我生誤逐攀龍者﹐歲蛇冉冉那堪把。又無筋力騎快馬﹐日射黃羊陰山下。空餘野性狝猴同﹐但求歸作祝雞翁。柴門狗吠閉閣睡﹐萬事渾如牧豬戲。

○發臨湘得風

臨湘縣前江水流﹐茅廬沽酒大如舟。莫道天風不相待﹐一時吹上嶽陽樓。

◇文集◇

卷一

卷二

卷三

卷四

卷五

卷六

卷七

卷八

卷九

補遺

●揭傒斯全集文集卷一

制表

○制表

金紫光祿大夫山東行尙書省兵馬都元帥知濟南府事特封濟南公致仕贈效忠宣力佐命功臣榮祿大夫司徒柱國追封齊國公謚忠襄張榮加贈推忠宣力正義佐命功臣太師開府儀同三司上柱國追封濟南王仍謚忠襄制

妻齊國夫人宋氏進封濟南王夫人制

諸王忽都答兒追封云安王謚忠武制

諸王羅羅■﹝礙﹐角代石﹞追封保寧王謚昭義制

申命三十九代天師張嗣成制

進至大聖徳頌表

皇太后加尊號監修國史府賀表

天壽節監修國史府賀表

元旦翰林國史院賀皇太后表

天壽節代蒙古國子監賀表

上再卽位奎章閣賀表

奎章閣賀正表

冊皇太子奎章閣賀表

聖節賀表

奎章閣賀表

藝文監賀表

△金紫光祿大夫山東行尙書省兵馬都元帥知濟南府事特封濟南公致仕贈效忠宣力佐命功臣榮祿大夫司徒柱國追封齊國公謚忠襄張榮加贈推忠宣力正義佐命功臣太師開府儀同三司上柱國追封濟南王仍謚忠襄制

朕纂承基緒﹐每思創業之惟艱﹔褒卹勛勞﹐常恐推恩之未至。況山東諸侯之起﹐皆天下良將之雄﹐旣盡厥忠﹐宜丰其報。

某官沈幾先物﹐遺愛在人。方保有齊民﹐已知眞主之受命﹔及歸我太祖﹐歷事累朝而致身。秣馬南徵則孱金亡走﹐拔劍東指則逆璮就擒【逆璮﹐原「璮」字空缺﹐四部叢刊本作「壇」亦誤。逆璮﹐指李璮﹐元史入叛臣傳。】。握兵柄者餘四十年﹐未嘗妄殺﹔臨軍陣者凡數百戰﹐動必有功。故詔有「張相」之稱﹐而世任元戎之寄。𨿽列土之封﹐猶及於懸車之日﹔而漏泉之澤﹐未究於蓋棺之餘。況在爾孫﹐復爲朕使﹐或守藩維於外﹐或司喉舌於中。世篤忠貞﹐人推謹愼。是用因爾山川之履﹐增爾勛號之崇。秩旣陟於三公﹐爵仍超於五等。乃爾自致﹐非朕敢私。

於戲﹗紫綬金章﹐尙念初來之日﹔丹書鐵券﹐永膺異姓之王。神其有知﹐服此加命﹗可。

△妻齊國夫人宋氏進封濟南王夫人制

昔國有東諸侯﹐旣封於濟。今朕嗣大歷服﹐申爵以王。載永齊體之賢﹐宜與從夫之典。

故某官妻宋氏﹐早以令徳﹐相其良人。舉五十萬眾以歸朝﹐歷三百餘戰而盡節【盡節﹐原作「書節」﹐依四部叢刊本攺。】。分茅胙土﹐傳及子孫﹔襲組彯纓﹐布列中外。皆爾相成於警戒﹐用能共濟於艱難。是用錫爾卿封【卿封﹐四部叢刊本無「封」字。】﹐貴其爵號﹐以篤爾後﹐以報爾前。

於戲﹗翟茀魚軒﹐尙服異恩於永世﹔虎頭燕頷﹐從懷舊將於當年。其迪爾家﹐以贊皇國﹗可。

△諸王忽都答兒追封云安王謚忠武制

昔我世祖﹐親定云安﹐命九王以鎭之﹐將百年於玆矣。乃者國家多故﹐邊圉失宜【邊圉﹐四部叢刊本作「邊圄」。】。健將驕王﹐遂據城而稱亂﹔陳師鞠旅﹐方下詔以討平。粵有忠烈之臣﹐乃在伯叔之籍。爰申褒卹【爰﹐四部叢刊本作「愛」。】﹐以慰死生。

故忽都答兒﹐沈鷙有謀﹐剛勇獨斷。三世藩輔﹐蔚爲盤石之宗﹔一心朝廷﹐不忘社稷之計。方天歷之反正﹐而遠人之未思﹐中慶則伯忽要盟【中慶﹐四部叢刊本作「中虔」﹐誤。中慶﹐元路名﹐與下烏撒均屬雲南行省。】﹐卽飛章而上變﹔烏撒則僇余旣叛﹐先率眾以抗鋒。見危而奮不顧身﹐力戰而繼之以死。報已後矣﹐朕甚憫焉。𨿽析爵以列侯王﹐何裨地下﹔仍賜錢以給妻子﹐式表予哀。

嗚呼﹗爲子必孝﹐爲臣必忠。旣克承於我祖﹐無言不酬﹐無徳不報﹐尙永顧於爾邦。魂而有知﹐服此休命﹗可。

△諸王羅羅■﹝礙﹐角代石﹞追封保寧王謚昭義制

臨戰陳而思孝﹐必有勇功﹔於板蕩以盡忠﹐斯無愆義。往在諸父羅羅■﹝礙﹐角代石﹞﹐世鎭南詔﹐心貫上蒼。適嬰天歷之兵﹐獨戰羅雄之境。力竭而援不至﹐兄死而弟亦隨。山川以之興悲﹐日月爲之動色。有宗王而盡節﹐宜諸將之同心。遂使叛亡﹐無不葅醢。非褒卹之獨後﹐屬內外之多虞。故疇爾庸﹐超五等而命爵﹔載考爾行﹐詔百世以易名。申錫緡錢﹐以給家屬。所以昭國典﹐所以勸遠臣。

噫﹗得猛士以守四方﹐孰如同姓﹔明俊徳以親九族﹐尙監異恩﹗可。

△申命三十九代天師張嗣成制

朕惟老聃度函谷關﹐未始忘於天下﹔畱侯從赤松子﹐豈果棄於人間﹖式啟聖人神道設教之門﹐遂任天子爲民請福之寄。主其法者﹐代有功焉。不遠而朝﹐宜新厥命。

翊元崇徳正一教主嗣漢三十九代天師太玄輔徳體仁應道太眞人主領三山符籙﹑掌江南道教﹑知集賢院道教事張嗣成﹐神明之裔【神明﹐四部叢刊本無。】﹐道徳之宗。自爾祖之遇世皇﹐蓋有天意﹔洎乃父之於仁廟【洎﹐四部叢刊本誤作「泊」。】﹐益簡帝心。𨿽有道之長﹐實系聖明之主﹔而無爲之治﹐庶聞淸靜之風。誕播玄休﹐屢昭靈應。卿旣克承於後﹐朕亦丕勞爾先。往者海水爲災﹐再免黔黎於昏墊﹔近而天時作慝﹐三致雨雪之感通。功成弗居﹐禮宜有報。

噫﹗神仙以忠孝爲本﹐尙無愧於傳賢﹔帝王以天地爲心﹐曷敢忘於敬徳﹗見所帶職號悉如故。

△進至大聖徳頌表

皇帝福蔭裏﹐江南布衣臣揭傒斯言﹕

恭惟正月七日﹐皇太子曁丞相百僚耆耋等﹐以皇帝陛下出撫邊陲﹐入繼大統﹐丰功盛徳﹐髙出千古﹐握符禦極﹐宜獲徽稱﹐卽日詣大明殿冊上尊號。十有一日﹐躬事太室﹐獲瑞雪之應。二月十有三日﹐詔告天下﹐覃恩中外﹐天人協慶﹐日月增華﹐凡有性情﹐莫不欣戴﹐宜形歌頌﹐以達和气。臣傒斯誠惶誠恐【誠恐﹐四部叢刊本作「誠懼」。】﹐頓首頓首。

臣聞古者聖人之歌﹐莫先於詩。故聖主賢臣有大功顯行﹐必載之詠歌﹐使天下曉然知君臣之所趨﹐徳化之所由。見善而遷﹐聞義而起【而起﹐胡思敬校云「『起』疑『徙』」。】﹐去之萬里﹐如立其朝﹔後之萬世﹐如生其時﹔所以事神保民﹐無右於此。故有虞命夔以教之﹐周置大師以掌之。君臣朝燕必有賦﹐郊廟薦享必登歌。蓋詩之爲道﹐誦其辭﹐無鉤棘叢雜之繁﹔聆其音﹐有往來疏數之節﹔玩其義﹐有優柔沈蘊之旨。其感於人也易﹐其入於人也深。乖沴之气可變而爲祥風甘雨﹐姦回之行可化而爲忠鯁貞良。是以聖人尙之。故𨿽反復典謨訓誥之文﹐不若賡明良之歌【賡明良之歌﹐四部叢刊本作「歌明良之賡」。】﹐康衢﹑擊壤之謠﹐周南﹑召南之什﹐下至農野婦豎【婦豎﹐四部叢刊本誤作「婦監」。】﹐一關其耳﹐熙熙灝灝﹐想見其治。漢魏以來﹐騷人賦客﹐時時間作﹐𨿽不能盡追古道﹐其抒情蓄志﹐可興可觀﹐斯義綿綿﹐庶幾未泯。聖明之世﹐尢所宜聞。

欽惟統天繼聖欽文英武大章孝皇帝陛下﹐道準天地﹐徳繩祖考。惠澤周乎無間﹐威稜疊乎八表。舉前王未究之禮﹐敍洪範載錫之疇。孝弟足以厚黎民﹐剛明足以制萬幾。見賢如己能﹐聞諫如己出﹐去惡如薙艸芥【去惡﹐四部叢刊本作「惡惡」。】﹐好善如嗜飲食。允文允武﹐赫赫巍巍。宜其克集大勛﹐君臨天下﹐載膺顯冊﹐彰厥大猷。而耆俊如雲﹐良士如林﹐必有振發毫楮﹐鋪張洪業﹐爲一代之盛典﹐若微臣者﹐曾何足云。

然想象於丘岑畎畝之中﹐不若覩快於輦轂之下﹔繼漏於筐篋刀筆之末﹐不若聲諸詠歌之間。近可以風動四方﹐遠可以流耀無窮。臣自揆才薄迹微﹐無以補益毫髮﹐幸因覉旅﹐獲際盛明﹐謹譔聖徳頌一篇﹐繕寫投進。𨿽不足以加天地之大﹐日月之明﹐載之簡牘﹐傳之天下﹐亦可以見聖明徳化之所由也。臣無任瞻天樂聖﹑激切屏營之至。謹奉表以聞。臣傒斯誠惶誠恐【誠恐﹐四部叢刊本作「誠懼」。】﹐頓首頓首﹐謹言。

△皇太后加尊號監修國史府賀表【延佑二年】

聖主尊親﹐稽先朝之盛典﹔慈闈進號﹐備昭代之徽稱。寶冊載膺﹐瑤圖永固。【中賀】欽惟儀天興聖慈仁昭懿壽元全徳泰寧福慶皇太后陛下﹐徳全坤厚【坤厚﹐四部叢刊本作「神厚」。】﹐功底泰寧。福莫大於多祥﹐兩開帝業﹔慶莫隆於至養﹐咸戴母儀。式兼崇極之名﹐益衍昌明之祚。臣某等久塵臺鼎﹐叨總圖書。興聖春融﹐幸仰陪於大禮﹔含飴日永﹐願丕贊於鴻猷。

△天壽節監修國史府賀表

一人有慶﹐節肇紀於重三﹔萬壽無疆﹐位永乘於九五。乾坤薦祉﹐朝野騰歡。【中賀】欽惟皇帝陛下【欽惟﹐四部叢刊本作「慶惟」。】﹐道大徳純﹐功崇業廣。舉賢能﹐興學校﹐天下文明﹔異章服﹐同車書﹐海內率俾。克極尊親之孝【克極﹐四部叢刊本作「允極」。】﹐益隆致治之基。臣某等任忝國鈞﹐職嚴金匱。蓬萊宮殿﹐幸依日月之光﹔河洛圖書【河洛圖書﹐四部叢刊本作「河圖洛書」。】﹐不纘皇王之統。

△元旦翰林國史院賀皇太后表【延佑三年】

天子當陽﹐八表奉夏時之歷﹔皇闈獻歲﹐萬年稱元日之觴【元日﹐四部叢刊本作「元旦」。】。雲气蓬萊﹐春風宇宙。【中賀】欽惟尊號陛下﹐徳含坤育﹐運啟泰亨。推「福慶」以致崇﹐日星顯號﹔溥「慈仁」而協治﹐雨露羣生。陰教修而母道隆﹐孝理彰而聖功遠。臣某等欣逢盛旦﹐忝綴周行。玉署日和﹐願播思齊之美﹔瑤圖天廣﹐永居長樂之尊。

△天壽節代蒙古國子監賀表【延佑二年】

一人受命﹐適符上巳之辰﹔萬歲稱觴﹐載協壽星之紀。照臨所被﹐慶抃惟均。【中賀】欽惟皇帝陛下﹐徳猶日中﹐養以天下。曁聲教於四海﹐俗美風淳﹔舞干羽於兩階﹐河淸嶽晏。益體乾剛之用﹐式隆震夙之祥。臣某等學守國書﹐班聯冑監。龍顏日角﹐仰瞻穆穆之光﹔鶴算龜齡﹐俯效綿綿之祝。

△上再卽位奎章閣賀表【天歷二年】

六龍啟運﹐飛躍得聖人之時﹔萬象趨新﹐變化合太平之應。普天之下﹐如日再中。【中賀】欽惟皇帝陛下﹐剛健粹精﹐聰明神武。霜露洊更而不失其正﹐乾坤再造而不居其功。惟其有帝堯帝舜之聖仁﹐乃能行祖甲祖庚之揖讓。愼徽五典則崇孝友以率先﹐表章六經則進儒雅以爲本。皆天理人心之至當﹐必明君義辟而後知。宜歷數之在躬﹐𨿽同體而不易﹔況祖宗之大統﹐豈違道所可求。是以踐祚之初﹐甘露卿云﹐諸福畢至﹔及夫明詔之下﹐扶桑若木﹐萬姓歡呼。允長馭於權綱﹐斯永保夫社稷。臣某等叨聯延閣﹐適際淸明【淸明﹐四部叢刊本作「淸朝」。】。羲畫禹疇﹐願闡皇王之祕﹔虞韶殷輅﹐丕昭禮樂之隆。

△奎章閣賀正表【天歷三年】

天人有造【天人﹐四部叢刊本作「大人」。】﹐治隆揖讓之餘﹔正月始和﹐慶協發生之妙。車書萬國﹐干羽兩階。【中賀】欽惟皇帝陛下﹐道接百王﹐統承三正。達夫郊社之禮﹐禘嘗之義﹐敬致其嚴【敬致﹐四部叢刊本作「躬致」。】﹔觀乎天地之徳﹐日月之明﹐益躋於聖。是用格於上下﹐莫不歸其照臨。臣某等忝職西淸【忝職﹐胡思敬校云「忝職原作恭惠﹐魏校攺。」四部叢刊本亦作「恭惠」。】﹐依光北極。君臣父子﹐永惇天秩之常﹔禮樂詩書﹐誕播皇風之盛。

△冊皇太子奎章閣賀表

重明麗正﹐作離咸仰於皇文﹔一索得男﹐出震允宜於主器。旣疏封於玄土﹐爰正位於靑宮。所以系人心﹐所以本天下。欽惟尊號陛下﹐敬隆郊廟﹐徳洽乾坤【徳洽﹐四部叢刊本作「徳裕」。】。當春秋鼎盛之時﹐建宗社靈長之計。惟聰明可以正百辟﹐俾綜樞機﹔惟元良可以貞萬邦﹐足副儲貳。重以羣臣之固請﹐聿遵累聖之宏規。然監國撫軍﹐教尢資於四輔﹔而問安視膳﹐禮必謹於三朝。式養聖功﹐用光帝業。臣某等屢陪大慶﹐思贊淸時。近春日之載陽﹐益臻泰道﹔瞻前星之有耀﹐永固皇家。

△聖節賀表

陽徳方亨﹐喜太平之有象﹔聖人在宥﹐宜仁壽之咸臻。八表同歸﹐萬年惟永。【中賀】欽惟皇帝陛下﹐誕敷文徳﹐克纘武功。旣尊祖以配天﹐比隆三代﹔乃立嫡以主器﹐用貞萬邦。允昭仁智之端﹐是皆長久之道。臣某等叨陪淸燕﹐莫贊聖明。多壽多男﹐徒切華封之祝﹔是彜是訓﹐願敷皇極之言。

△奎章閣賀表

聖人繼體﹐再昭揖讓之隆﹔天下歸仁﹐大慰平成之望。慶綿宗社﹐光被華夷。【中賀】欽惟尊號陛下﹐徳秉純乾﹐業承富有。妙天人之協贊﹐允歷數之攸歸。惟上有成康之君﹐下有周召之臣。而內獲臯夔之佐﹐則外獲唐虞之治。苟自躋於聖敬【苟自﹐四部叢刊本作「荀日」。】﹐咸世篤於忠貞。臣某等職忝西淸﹐光依北闕。經邦論道﹐自有弼於鴻猷﹔養老尊賢﹐豈無裨於昭代。

△藝文監賀表

明繼明﹐聖繼聖﹐所以固皇圖﹔長以長﹐賢以賢﹐所以公天下。一人有慶﹐萬國歡心。【中賀】欽惟【尊號】陛下﹐仰之如天﹐就之如日。體兩朝之揖讓﹐有丕丕基﹔開萬世之隆平﹐惟明明後。此祖宗之深望﹐亦臣庶之所期。臣某等地切泰階﹐恩聯文苑。周爲師而召爲保﹐徳冀過於成康【過於﹐四部叢刊本作「邁於」。】﹔稷教穡而契教倫﹐治永躋於堯舜。

又

一人受命﹐適嚴踐阼之儀﹔百辟在廷﹐已舉尊親之典。孝光天下【孝光﹐四部叢刊本作「孝先」。】﹐慶衍皇闈。【中賀】欽惟皇太后陛下﹐徳濟艱難﹐功成警戒【警戒﹐四部叢刊本作「警威」。】。每念鴻圖之重﹐獨深燕翼之謀。申揖讓於中興﹐父而又子﹔導繼承於成命﹐長亦惟賢。宜膺至養之隆﹐永極徽稱之盛。臣某等名慚藝苑﹐身際熙朝。長樂怡愉﹐願密扶於聖治﹔大明照耀﹐庶丕闡於皇猷。

又

成命以長﹐惟天以啟聖人﹔南面受朝﹐不日而尊大母。愛敬之至﹐神明所歸。【中賀】欽惟【尊號】陛下﹐如日東升﹐以天下養。𨿽任寄伊霍之重﹐足以發皇明﹔必治資任姒之賢﹐有以基王化。尙致怡愉之樂﹐式彰孝弟之風。臣某等學愧前修﹐職嚴內監。仰陪大禮﹐時已際於風雲﹔共戴皇猷﹐壽永齊於天地。

●揭傒斯全集文集卷二

書

○書

上李秦公書

與尙書右丞書

答胡汲仲書

與蕭維斗書

△上李秦公書

五月吉日﹐豫章揭傒斯謹再拜奉書平章國公閣下﹕

夫士志爲上﹐時次之﹐位次之。農不以水旱怠其耕﹐商不以寒暑輟其負販﹐故能致千金之產﹐登百谷於場﹐況士之志於道者乎﹗不逢於今﹐必顯於後。有其時﹐有其位﹐道行於天下﹐天也。無其時﹐無其位﹐道不行於天下﹐亦天也。君子無與焉。故士之所患者﹐志不立﹐道不明﹐不敢計其時與位也。因其時﹐求其位﹐以行其道﹐此士之志也﹐而不敢必乎天也。士苟志於道﹐生乎今之世﹐可謂得其時矣﹐然猶往往以不得其位爲患﹐其信之不篤而欲必於天者﹐從而爲之言曰「上之人不能用。」夫士且怨且憤﹐嗚呼過矣。

嘗觀夫用捨之際矣。或一人薦之而百人沮之﹐不能使之不用﹐且大明其道於天下。或百人舉之而一人抑之﹐卒罷而歸﹐至老死而無聞。夫一人﹐至寡也﹐百人﹐至多也﹐用捨系焉而無所容於力﹐非天也耶﹖上之人苟能知其力之所至﹐不能奪天之所與﹐不能畀天之所不與﹐賢者進而用之﹐不賢者退而黜之﹐不置一毫疎戚愛憎薄厚之心於其間﹐惟以國家得人爲務﹔如是而下猶有不信乎道【下猶有﹐四部叢刊本缺「下」字。胡思敬校云「『下』字各本均無﹐以意補。」】﹐上猶有遺才之恨者﹐未之聞也。抑又嘗觀士之志立矣﹐道明矣﹐得其時與位矣﹐而不能見知於其君﹐道終莫能以行﹐𨿽行而不遠。噫﹐何其道之難行也耶﹗

伏惟閣下學富而徳廣﹐志勤而行實。不以摧困折辱而易其節﹐不以富貴顯榮而攺其度。尊爲天子之舊學﹐信爲天子之腹心。位崇乎公相﹐功施乎社稷﹐名聲昭乎四海。可謂得其時與位﹐而道信行矣。又力能進退天下之士﹐而無一毫疎戚薄厚愛憎之心置其間﹐一務於爲國而得人﹐天下之士﹐莫不喁喁然厲其志﹑修其道【喁喁﹐四部叢刊本作「顒顒」。】﹐以待時之用己。然以一人之明﹐籠天下之士﹐豈能保其果無遺才耶﹖亦舉其所知倡於其上而已耳。

僕少貧﹐粗習祖﹑父業【粗習﹐四部叢刊本作「粗襲」。】。年十五六﹐卽挾其所有﹐奔走衣食於四方。乘驚湍﹐絕峻崿﹐觸冒乎炎埃雨雪之間。或過午而未食﹐或旣夕而猶邁。人情物態之變﹐風俗政化之異﹐本末順逆之由﹐蓋備嘗而徧覽之矣。至於國家內外之體﹐補偏救失之術【救失﹐四部叢刊本作「救獘」。】﹐亦嘗求其說而熟慮之矣。然未始敢以告諸人者﹐疏遠鄙賤之士﹐𨿽告而不信﹐徒取詬病焉耳﹗旣無上下之援可自取爵位﹐而力行之又無知己之人可相告語﹔事苟利於時﹐不必由己出﹐然終默默自悼﹐行年三十有九﹐蠢然而無聞。近始因緣親戚﹐計可無旅食之憂﹐遂自豫章附舟五千里而至京師。𨿽童僕不敢攜一人﹐恐重以累諸人也。凡平生寓諸目﹐屬諸耳【寓諸目屬諸耳﹐四部叢刊本「諸」均作「之」。】﹐體於身﹐藏於心﹐不敢以告諸人者﹐閣下皆已行之矣。其未行者﹐必次第而行之﹐僕何敢踰涯越分而進以貽教玉人之譏。

夫翰林皆極天下之選﹐不以愚不肖﹐過相薦引﹐私竊自幸【私﹐四部叢刊本作「松」﹐誤。】。事苟有集﹐庶幾由是而至於可爲之地﹐以自見其生平之所志﹔萬一不然﹐亦可藉手以歸﹐曰「吾嘗獲薦於翰林矣。吾嘗獲登李公之門矣。」益厲其志﹐修其道﹐垂之簡帙﹐傳之子孫﹐樂夫天之所以命我者用之舍之﹐不敢求必於天也。惟閣下少垂察焉。傒斯恐懼再拜。

△與尙書右丞書

傒斯再拜尙書右丞閣下﹕

僕聞因眾者可以顯立功﹐忘己者可以廣得賢。千尺之松﹐不蔽其根者﹐獨立無輔也。森木之林﹐鳥獸羣聚者﹐眾材咸濟也。是故自用無朋﹐專欲無成﹐得眾者昌﹐寡助者亡﹐此賢愚同知﹐古今一軌也。易曰「拔茅茹以其匯徵﹐吉。」夫泰之爲卦﹐君子道長之時也。君子當道長之時﹐其進猶必引其類則吉﹐是進而不引其類﹐𨿽當泰之時﹐猶凶也。人方安居暇食﹐若無事於賢﹐一旦風飛雲會﹐加諸百官之上【加諸﹐四部叢刊本作「加之」。】﹐立於廟堂之內﹐以數尺之身﹐任天下之責﹐方寸之心﹐關天下之慮﹐𨿽有周孔之智﹐賁育之勇﹐未聞能獨成其功也。此僕於閣下不能無情【於﹐四部叢刊本作「與」。】。

伏惟閣下聰明彊毅﹐卓犖弘大。誦聖人之書﹐行古人之法【之法﹐「法」字諸本均無﹐胡思敬校云「疑脫法字。」是﹐此據補。】。爲政知王道之本【爲政﹐胡思敬校云「『爲』字據天順本文粹補。」按﹕四部叢刊本「爲」字不缺。】﹐好賢有虛己之實﹐生民之所仰望﹐君子之所依歸。又當天子銳精求治之時﹐身任鼎鉉之寄【身任﹐四部叢刊本作「身住」。】。以求治之時﹐當鼎鉉之地﹐而生民有仰望之情﹐君子有依歸之心﹐誠閣下垂名立功﹑報國顯親之秋也。然方今進賢用能之當否在閣下﹐富民理財之能否在閣下﹐斟酌庶務之宜否在閣下﹐天子之所屬寄﹑生民之所責望在閣下﹐其任亦甚重且難矣。夫上有宰相﹐下有參佐百官﹐而獨責任於閣下者﹐以閣下明王道﹐識治體﹐知本末之所先後﹐經權之所異宜也。此春秋所以責備於賢者耳。由今觀之﹐孰若一上下﹐齊彼己﹐旁羅俊乂﹐廣攬英賢﹐因其材而分任之【分任之﹐四部叢刊本無「之」字。】﹐而坐居其成功﹐則功可大﹐名可久﹐福可致而禍可消也。不然﹐一身且未知所計﹐況爲朝廷計哉﹗

然鳳皇鸑鷟﹐非凡木可棲﹔絕奇異能﹐非常度可致。懸千金之賞﹐不患無徙木之人﹔市千里之骨﹐何憂無絕足之馬。果能推誠折節【果能﹐四部叢刊本作「誠能」。】﹐激昂鼓舞﹐則士必樂爲用。士樂爲用【「士樂」句﹕原無﹐依四部叢刊本補。】﹐何功不成﹖且進賢者﹐非所以市私恩也﹐將以佐天子﹐理萬民也。忠以出之﹐信以行之﹐忠信之人﹐天必佑之﹐毋患乎賢之不爲用﹐但盡其求賢之道而已。牛之肯綮﹐逢庖丁之刃則解﹔木之盤錯﹐遇匠石之斤則離。毋患乎事之難行﹐但盡其用賢之道而已。然進一君子﹐則君子之類應﹔任一小人﹐則小人之類應。此善敗禍福之由﹐亦不可不審且愼也﹐惟閣下察焉。傒斯再拜。

△答胡汲仲書

傒斯頓首汲仲簿公執事﹕

傒斯比猥以陋薄之見﹐泛浮之辭﹐瀆冒於執事﹐意甚悔之。旣無及已。連月滯迹於外【滯迹﹐四部叢刊本作「滯畱」。】﹐不得朝夕訪問﹐不圖閎大更枉還答﹐又以俗迫雨坐山疃者連旬﹐不得上謝﹐知執事於我何如哉。然賢者之待不肖﹐不肖之望於賢者﹐皆不可謂之無意也。苟有忠告﹐則肝膽相呈﹐心口相宣﹐不當蓄嫌畏挾﹐蒙背若市井途路之人也。故復有所祈﹐不敢默默遂止。

以執事好古之敏﹐信道之篤﹐智足以知之【智﹐四部叢刊本作「知」。】﹐勇足以行之﹐可謂魁傑特達﹑出羣之士。至於商略人物﹐言論風采﹐頗若無人。來書有云「爲眾所推﹐謬當斯文之托。」僕竊以爲過矣。夫衰周之世﹐文﹑武幾墜﹐孔子以天縱之聖﹐出而爲天下萬世之宗【出而爲﹐四部叢刊本無「而」字。】﹐且曰﹕十室之邑﹐必有忠信﹐其自居者﹐好學而已。孟子當戰國之時﹐辟楊﹑墨﹐排縱橫﹐揭孔氏之道而明之﹐若埽穢翳﹐開日月之光﹐疏百川﹐益河海之深。及其辯也﹐曰﹕不得已。今幸與執事居休明之時【之時﹐四部叢刊本作「之世」。】﹐吾道光盛﹐賢士輩出﹐禮樂非甚崩大壞﹐際天所覆﹐莫不順軌。𨿽有孔﹑孟﹐猶不當驁然自任﹐略無辭讓之色。使執事所學之道﹐所居之世﹐誠當孔﹑孟之任﹐必待後世之人推尊而光顯之﹐不當自道若此﹔且以執事自處爲何如時哉【何如時﹐「時」字原無﹐依四部叢刊本補。】﹗

今年夏﹐見靑田陸如山﹐謂執事自許直繼孟子﹐非知道之士﹐不能爲是言者﹐猶或不識執事所言之旨。由今而言﹐則信有之矣。夫孔﹑孟﹐大聖賢也【大聖賢也﹐四部叢刊本作「大聖也﹐大賢也」。】。當斯文之托者﹐若孔﹑孟可矣。而孔子曰「攻乎異端﹐斯害也已。」孟子曰「能言距楊﹑墨者﹐聖人之徒也。」然每與執事商論﹐則甚尊信佛﹑老氏﹐至欲合三氏而爲一﹐則當斯文之托者﹐道固應如是耶﹖此皆甚不可者也。或謂執事有師道而無友道﹐誠知言哉﹗傳曰﹕𨿽有周公之才之美﹐使驕且吝﹐其餘不足觀也已。此之謂也。

來書又云「前乎千古聖賢相傳之道﹐由詩若文而知﹔後乎千古﹐亦將由詩若文而知今之道。」余讀其言而悲之。自漢以來﹐繼述之文多﹐可讀之文少。夫道有本﹐文有體﹐尊卑大小【大小﹐四部叢刊本作「小大」。】﹐長短戚疏【戚疏﹐四部叢刊本作「疏戚」。】﹐華實正僞﹐截乎若天地山川之不可相陵﹐昭乎若日月星辰之不可相踰﹐離乎若飛潛動植之不可相移﹐惟適當而已耳。近見執事序黃成性文章﹐言辭誇大﹐皆非事實﹐其所稱舉﹐皆公卿大臣之事﹐非學道在下者所宜言﹔抑亦自任之素﹐不自知其言之過也。且文者﹐古聖賢不得已之所托也。而今世行道之士﹐不惟其事﹐尙欲托之此而垂後﹐不亦甚可悲夫﹗

僕之才不足以知執事﹐僕之言不足以曉左右。所以聞諸父師之訓【聞諸﹐四部叢刊本作「聞之」。】﹐有與執事戾者﹐聊爲僭越申言之。前之言﹐敢以爲執事之忠﹔後之言﹐敢以爲執事之望。尙冀致諸用【致諸﹐四部叢刊本作「致之」。】﹐以幸學者﹐以示來世﹐則大願也。優柔之教﹐敢不敬承。聞將就天臺之闕﹐不知何時定行﹐當於江滸一別。

△與蕭維斗書

傒斯再拜諭徳蕭公閣下﹕

僕性分粗謬昏戇﹐絕不通時事﹐與人交不計隆薄能否﹐輒以古道相期待﹐俗下詬病日甚不止﹐終不愧悔﹐今復妄有謁於閣下焉。

惟天生賢哲﹐常曠數百載不一二見﹐及有其人﹐或又廢於庸主﹐格於讒忌﹐畫於懦怯畏愼﹐弗克卒其大業。僕甚痛之。自來京師﹐目覩耳聽﹐口誦心語﹐惟公才全學富【才全﹐四部叢刊本作「全才」。】﹐義精仁熟﹐謙讓克謹﹐去就有節﹐名與實侔﹐位與徳稱﹐有古大賢之風。束帛之聘﹐累光丘園﹐每聘必增其秩﹐每召必優其禮﹐其尊徳樂道﹐右賢尙能﹐崇信慕向﹐若漢髙帝之於四皓﹐可謂隆矣。然四皓不出則已﹐一出則能割至尊之愛﹐定天下之本﹐建萬世之名﹐翛然而來【翛然﹐四部叢刊本誤作「修然」。】﹐浩然而歸﹔來不見其所難﹐去不見其所窮﹐何其裕哉﹗且今天下非漢髙之艸創﹐皇太子聰明仁孝﹐過於惠帝﹐上親信篤愛﹐無髙帝之惑溺﹐昔之儲貳不得與國家之政﹐今則無所不領﹐宜若公者知無不言﹐言無不從。然天下之賢士未振者﹐不聞有所舉﹔天下之政令有闕者﹐不聞有所陳﹔愔愔默默﹐日以懷去爲務﹐又不能借一事決去就﹐使天下有識之士﹐蹀足搤掔﹐徘徊四顧而失望。僕誠愚鄙﹐未達其故。抑嘗舉之而未用﹐陳之而未行邪﹖則去就可以兆矣。

道行於天下謂之達﹐道不行於天下謂之窮。孟子曰「窮則獨善其身﹐達則兼善天下。」今公居達之時﹐行窮人之事﹐尢所未諭【尢所﹐四部叢刊本作「猶所」。】。且天之生斯人也﹐豈徒欲寵榮其身體﹐利澤其子孫而已﹐亦欲使生民之有知也。公誠能髙臥空山﹐遠引遐徼﹐則爲巢﹑許﹑務﹑涓之徒可【可﹐四部叢刊本與下句「爲」字誤倒。】﹐爲嚴陵﹑魯連之徒亦可﹐𨿽欲驂風駟霞﹐詼詭變眩如偓佺﹑安期﹑羨門﹑盧敖﹑徐福之徒亦可。今業已出矣﹐食其祿而居其位矣﹐何乃若是恝恝邪﹖竊爲公計﹐莫若攄肝瀝膽﹐激昂慷慨﹐極論天下之賢士﹐求當今政令之得失﹐典章文物之損益﹐君儲切身之急務﹐疏而陳之﹐苟其說行﹐則從容可爲二疏之事﹔不行﹐則掛冠神武﹐拂袖而西矣【拂袖﹐四部叢刊本誤作「拂東」。】。上不負朝廷之知﹐下不觖天下之望。天下之士﹐莫不想望風槪﹐咨嗟嘆息曰「蕭公眞賢矣哉﹗」朝廷之尊賢下士﹐必自公始﹐則公進爲國家之榮﹐退爲斯道之隆﹐生爲萬全之人﹐沒有無窮之名﹐不亦休乎﹖又不得已﹐則引年謝疾而去耳。或曰﹕公不得已而起﹐而身冒大名﹐被至恩﹐夙夜戰掉兢慓【兢慓﹐四部叢刊本作「兢栗」。】﹐猶恐不持。若夫進賢補過﹐則揆諫之司﹐吾所職者﹐輔迪是宜【輔迪﹐四部叢刊本作「轉迪」。】。且言之而中﹐則吾之歸未可期﹔言而不中﹐則僇辱所歸。況若公者﹐進退語默﹐必有其時﹐豈庸豎賤走所能察識哉﹗僕益惑焉。夫公之出處非若彼旅進旅退之人﹐旅進旅退之人﹐𨿽千萬不足爲天下輕重﹐公實有萬世之系焉﹐不可不暴白於天下後世﹐使之有則也。念之﹐念之﹐時不再矣。

僕近行河濟之間﹐有過而歌者曰「我行河濟兮﹐瞻彼泰山。聖人之不待兮【之﹐四部叢刊本下有「才」字。】﹐我道孔艱。進不汝信兮﹐退卽汝諼。河兮濟兮﹐道靡靡兮。」乃撫栧送而和之曰「泰山巍巍﹐吾其跂而。河水彌彌﹐吾其濟而。聖人𨿽遠﹐吾斯軌而。」因錄其詞﹐幷書以獻。惟公念生才之難﹐遭時之不易﹐憫斯民之無知﹐貸狂瞽之不察﹐視中道而導之歸。幸甚﹐幸甚。傒斯再拜。

●揭傒斯全集文集卷三

序一

○序一

吳淸寧文集序

丰水續志序

蕭孚有詩序

孔氏譜序

重修揭氏族譜序

送劉旌徳序

通鑑綱目書法序

範先生詩序

書王鼎翁文集後序

城南宴集詩後序

送胡伯友拜孔林序

送張掾序

送陳文學序

贈醫者湯伯髙序

夷白先生集序

純徳先生梅西集序

送程叔永南歸序

送族子時益赴南康主簿序

送李克俊赴長興州同知序

送劉眞叟赴廣東憲幕詩序

宋史論序

△吳淸寧文集序

廬陵代爲文獻之邦﹐自歐陽公起而天下爲之歸【歐陽公﹐四部叢刊本作「歐公」﹐以下文亦稱「歐公」視之﹐當從。】﹐須溪作而江西爲之變。故江漢被文王之化﹐無思犯禮﹐華周感■﹝木巳﹞妻之哭﹐而變國俗﹔其所感𨿽殊﹐而人心之變一也【人心﹐「心」字原無﹐據四部叢刊本補。】。須溪沒一十有七年﹐學者復靡然去哀怨而趨和平【去哀怨﹐四部叢刊本作「棄哀怨」。】﹐科舉之利誘之也。

永新吳淸寧以英妙之年﹐際休明之運﹐方策名進士而獨好古文﹐已可謂豪傑之士矣。然方今以明經取士﹐所謂程文﹐又皆復乎古﹐以其所好固無害於所求也。讀淸寧五七言詩﹐已淸潤明快﹐賦已瀏亮純雅﹐記序已宛委有法﹐而余竊有獻焉。

淸寧﹐廬陵人也﹐姑以廬陵言之﹕歐公﹐天下之望也【之望﹐四部叢刊本作「之文」。】﹐百世之師也﹐宜以爲歸﹔須溪﹐衰世之作也﹐然其評詩數百年之間一人而已﹐獨非子之師乎﹖因二公之盛﹐浚六經之源﹐益溯而求之﹐海內之名﹐必歸子矣。

△丰水續志序

王順伯修丰水志之六十有三年﹐邑升爲富州。又二十有五年﹐李君肖翁典鄕校﹐居五年﹐乃輯淳佑以來城池﹑人物﹑時政之迹﹐及前志所未備者﹐爲續志六卷。條敷類析﹐窮搜極簡﹐將以垂信方來。

惟東南物產﹐豫章爲下﹐故班孟堅曰物之所有﹐取之不足以更費﹐蓋自古然矣。是書於貢賦之變﹐未嘗不再三深致其意﹐使爲政者少有仁恕﹐必能戚焉有動乎中﹐思復其舊。至於政教所施﹐必錄其善而遺其不善﹐此居其鄕不非其大夫之意﹐亦作志者之法也。

君以碩學粹徳﹐起文獻之家﹐居儒師之位﹐祠先賢﹐尊景行﹐育人材﹐無所不用其道﹐猶惓惓是書﹐而豈徒哉﹗後之君子﹐尙求李君之志。

△蕭孚有詩序

廬陵蕭氏﹐世爲達官﹐爲能臣﹐至臨江從事煥有﹐復以政事稱﹐而其季弟孚有﹐乃以能詩聞。

夫爲詩與爲政同﹐心欲其平也﹐气欲其和也﹐情欲其眞也﹐思欲其深也﹐紀綱欲明﹐法度欲齊﹐而溫柔惇厚之教常行其中也。孚有之詩﹐韋出也。讀韋蘇州詩【讀韋蘇州詩﹐四部叢刊本作「讀蘇州韋公之詩」。】﹐如單父之琴﹐武城之弦歌﹐不知其政之化而俗之遷也。海內之學韋者﹐吾識二人焉﹕涿郡盧處道﹑臨川吳仲谷。處道有爵位於朝﹐有聲名在天下﹐其气完﹐故獨得其深厚而時發以簡齋。仲谷﹐隱者也﹐其气孤﹐故獨得其幽茂疎淡而時振以岑參﹑崔正言。今復得孚有焉。

孚有生文獻之家﹐襲富貴之業﹐而性情溫厚﹐辭气詳雅﹐故其爲詩﹐周旋俯仰﹐舉相似焉。此非獨善學韋也﹐亦居相似而性相近也。使他日推以爲政﹐民必有不忍欺者。蕭氏之未艾﹐於此可卜焉。予聞其師劉君桂翁亦深造於韋﹐豈固有所自耶﹗

△孔氏譜序

孔子世家一卷。其派之在江西而顯者﹐是爲臨江三孔。三孔之子孫曰克己者【三孔﹐四部叢刊本無「三」字。】﹐是爲先聖五十五世孫﹐由江西不遠三千里拜曲阜林廟【三千里﹐四部叢刊本作「千里」。】﹐且因以考訂其譜牒﹐而收其所未續者﹐傒斯得與觀焉。於是肅然敬﹐悚然懼【肅然敬悚然懼﹐四部叢刊本作「悚然敬肅然懼」。】﹐進而告之曰﹕

凡天下之受姓命氏﹐未有非聖賢之後者也。凡有尊祖敬宗之心﹐未有不知重其譜牒者也。然徒知重其譜牒而不知求夫尊祖敬宗之實﹐猶無譜牒也﹐猶非其子孫也﹐而況孔子之世家乎﹗夫孔子﹐魯之陪臣也﹐去今千七百有餘年矣【餘年﹐四部叢刊本作「余歲」。】。天下至今誦其書﹐講其道﹐祀之以天子之禮樂﹐戴之如天地﹐仰之如日月﹐親之如父母者﹐果何以致是乎﹖衢路庸眾﹐尋常之人﹐一有不合於孔子之教者﹐猶得指而議之﹐而況其子孫乎﹗其爲孔氏之子孫﹐亦難矣。故籠天下之陸海﹐不足以爲其富﹔極天下之爵祿﹐不足以爲其貴﹔窮天下之奇珍異器﹐不足以爲其寶。其可富﹑可貴﹑可寶者﹐在聞乃祖之道。而凡學孔子者﹐猶必以是爲務﹐而況其子孫乎﹖夫譜其譜者﹐尊祖之器也。道其道者﹐尊祖之實也。敬之勉之﹐勿徒抱其虛器而號於眾曰「吾先聖之子孫也。」吾懼其有議於後者矣﹐子其愼之。天歷二年二月丁酉﹐後學揭傒斯敬書。

△重修揭氏族譜序

揭氏稱漢安道侯之後者﹐我桂陽府君據夾漈通誌而言也【夾漈﹐四部叢刊本作「夾際」﹐誤。宋鄭樵﹐號夾漈。】。旴江之族與我同出【旴江﹐原作「盱江」﹐誤。據四部叢刊本攺。下同。】﹐乃祖楚司揭氏。汝寧之族則又祖漢陽信侯。三者政未知所定也。旴江與丰城之始祖﹐兄弟也。今丰城稱始祖爲旴江府君﹐誤矣。唐幹寧二年﹐僕射鎭以敗上官逢之功﹐加銀靑光祿大夫﹐持節袁州諸軍事﹑守袁州刺史兼禦史大夫﹑上柱國﹐有勞績於袁﹐子孫世居袁﹐於豫章﹑旴江爲近。且我始祖府君其名政與僕射類﹐豈其兄弟遭五季之亂﹐遂散處諸郡耶﹖是未可知也。然我先世之雄文盛徳﹐在宋由進士而入者﹐科不乏人﹐自足著白於無窮﹐又豈敢重貽拜汾陽之譏。

大徳中﹐族兄允中合諸譜而修之﹐今則以寧兄復續而廣之。讀此者油然孝弟之心﹐淒然霜露之感﹐必有不待諭而興者。凡我子子孫孫﹐尙敬之哉﹗

△送劉旌徳序

凡爲進士有謁於予者﹐余必有以告之【有以告之﹐四部叢刊本作「有告以之」。】﹐余亦忝進士之名也。至於廬陵劉君粹衷【胡思敬校云「自『凡爲進士』起﹐至『至於』止﹐凡二十五字﹐文粹本無之。」劉君粹衷﹐四部叢刊本作「劉粹衷」。】﹐余知己也﹐方擢髙科﹐拜新安之命而去﹐余乃未有以告之。粹衷亦以憂不果。上今再調宣之旌徳宰﹐而終不能有以告之【不能有以﹐四部叢刊本作「不有以」。】。何也﹖粹衷之所受學皆賢師﹐所與遊皆良友﹐所言皆仁義道徳之懿﹐所行皆孝弟忠信之實。舉於鄕而無忝﹐選於有司而無慚﹐余不及則有之矣﹐未有能過之者﹐誠無以告之也【告之﹐胡思敬校云「『告』字原誤『過』﹐天順本同﹐據半畝園文粹攺。」四部叢刊本亦作「過」。】。

然上之取士﹐先徳行﹐次經學﹐次文藝﹐次政事﹐其法甚敍﹐其道甚備﹔歷廿餘年【廿餘年﹐四部叢刊本作「二十餘年」。】﹐非不久﹐累七科之士﹐非不多﹔而天下政煩教弛﹐民情壅塞﹐風俗不興﹐上之澤不下流﹐日甚一日。其故何哉﹖豈學無賢師﹐遊無良友﹐以仁義道徳爲虛言【虛言﹐四部叢刊本作「虛說」。】﹐以孝弟忠信爲曲行﹐特竊其言以取祿位﹐非有躬行之實歟﹖豈猜賢忌能者尙多﹐懷姦挾詐者益眾﹐附之則安富尊榮﹐違之則貧賤憂辱﹐𨿽儒者亦委而從之歟﹖抑瑣瑣州縣﹐上迫大府﹐震之以不仁之威【震之以﹐四部叢刊本作「震以」。】﹐壓之以非理之勢【壓之以﹐四部叢刊本作「壓以」。】﹐𨿽欲自竭﹐有所不能﹐𨿽能﹐有所不容者歟【「有所」三句﹕胡思敬校云「『有所』下脫『不能𨿽能有所』六字。」今據四部叢刊本補。】﹖抑任小者不可以謀大﹐任輕者不可以圖重﹐守一官則治一官﹐居一職則治一職﹐非宰相不足以變天下之化﹐易天下之俗﹐𨿽更七科﹐柄用者尙寡歟﹖夫何儒者之無益於國也﹖非儒者之無益於國也﹐不能盡儒者之用焉耳﹗

今粹衷之爲旌徳也﹐有君子之譽﹐挾進士之名【之名﹐四部叢刊本作「之號」。】﹐居一邑之長﹐寄百里之命。得於己者﹐有躬行之實﹔待於人者﹐無越分之望。是非聽乎理﹐屈伸由乎道﹐乘饑渴之餘﹐反貪暴之風﹐政教之流必浩浩乎若奔川東注﹐風俗之變必靡靡乎若長風偃艸。儒者之效﹐吾覩之有日矣。余何以告之﹗𨿽然﹐粹衷所治一邑耳﹐由一邑而天下﹐是在天子與宰相能用不能用耳。勉哉粹衷﹗無畫乎世之不能知﹑不能容﹑不能用也。元統二年六月廿五日﹐揭傒斯序【「元統」二句﹕四部叢刊本無。】。

△通鑑綱目書法序

孔子因魯史作春秋﹐以爲萬世之法﹔朱子因司馬氏通鑑作綱目﹐以正百王之統﹔此天地之經﹐君臣之義﹐而聖賢之心也。世之言春秋者﹐自公羊﹑谷梁﹑左氏以下﹐無慮數十家﹐而義猶有所未明﹐疑猶有所未解者﹐魯史不可復見﹐且聖人之制作也﹐後之羽翼六經者宜莫如﹐朱子猶不敢言春秋﹐然綱目之作﹐非深得聖賢之旨者不能也。故朱子不言春秋﹐而知春秋者莫如朱子。世之言綱目者【言綱目者﹐「者」字四部叢刊本無。】﹐亦無慮數十家﹐旣有春秋爲之義例﹐又有諸史可以究其本末【本末﹐四部叢刊本作「始末」。】﹐且去朱子之世爲未遠﹐而又有親及其門者﹐然言愈煩﹐義愈密。非深得朱子之意如朱子之知春秋者﹐不能言也﹐能言未有若廬陵劉氏綱目書法者。其辭則公羊﹑谷梁﹐其義則春秋﹐而其志則朱子也。

古之有天下者莫若舜﹑禹﹑湯﹑武﹐然湯有慚徳﹐武未盡善。舜﹑禹之後得天下者莫如漢﹐曹氏親受漢禪﹐威加中國﹐卒不能奪諸葛孔明漢賊之分。元魏據有中國﹐行政施化﹐卒不能絕區區江左之晉而繼之。此萬世之至公而不可易焉者【易焉者﹐「者」字原無﹐據四部叢刊本補。】﹐而猶或易之﹐此綱目不得不繼春秋而作﹐而書法不得不爲綱目而發也【而書法﹐四部叢刊本作「此書法」。】。此朱子之志也。

劉氏諱友益﹐字益友。遭宋訖錄﹐閉門讀書﹐旣深於經﹐復長於史。其爲此書幾三十年【幾﹐四部叢刊本作「凡」。】﹐寸寸而較﹐銖銖而積﹐微辭隱義﹐髙見特識﹐旣足以啟發千載而中有無窮之憂﹐予故曰﹕非深知朱子之意如朱子之知春秋者不能言﹐能言未有若劉氏綱目書法者。而又曰﹕此朱子之志也。嗚呼﹐後之覽是書者尙求其志哉﹗天歷二年六月十日序。

△範先生詩序

範先生者﹐諱梈﹐字徳機﹐臨江淸江人也。少家貧﹐力學﹐有文章﹐工詩﹐尢好爲歌行。年三十餘﹐辭家北遊﹐賣卜燕市﹐見者皆敬異之【敬異之﹐四部叢刊本作「驚異之」。】﹐相語曰「此必非賣卜者也【也﹐四部叢刊本無。】。」已而爲董中丞所知﹐召置館下﹐命諸子弟皆受學焉。由是名動京師﹐遂薦爲左衛教授﹐遷翰林國史院編修官。與浦城楊載仲弘﹑蜀郡虞集伯生齊名﹐而余亦與之遊。

伯生嘗評之曰﹕楊仲弘詩如百戰健兒﹐範徳機詩如唐臨晉帖。以余爲三日新婦﹐而自比漢庭老吏也。聞者皆大笑。余獨謂範徳機詩以爲唐臨晉帖終未逼眞【以爲﹐胡思敬校云「二字文粹作『如』字。」逼眞﹐四部叢刊本作「迫眞」。】﹐今故攺評之曰﹕範徳機詩如秋空行雲﹐晴雷捲雨﹐縱橫變化﹐出入無朕。又如空山道者﹐辟穀學仙﹐瘦骨崚嶒【瘦骨﹐四部叢刊本作「疲骨」﹐誤。】﹐神气自若。又如豪鷹掠野﹐獨鶴叫羣﹐四顧無人﹐一碧萬里。差可彷佛耳。晚尢工篆﹑隸﹐吳興趙文敏公曰「範徳機漢隸﹐我固當避之。」若其楷法﹐人亦罕及。

其居官廉直﹐門下不受私謁【門下﹐四部叢刊本無「門」字。】。歷佐海北﹑江西﹑閩海三憲府﹐三棄官養母﹐天下稱之。嘗一拜應奉翰林文字﹐而有閩海之命﹐不果行。至順元年﹐年五十九卒。其詩道之傳﹐廬陵楊中得其骨﹐郡人傅若金得其神﹐皆有盛名。其平生交友之善終始不變者﹐郡人熊輈也。楊中將刻其詩﹐命其子繼文請序﹐爲書其始末如此。嗚呼﹐若徳機者﹐可謂千載士矣﹗楊中字伯允﹐傅若金字與礪﹐熊輈字敬輿。詩凡若干捲【範徳機詩集﹝豫章叢書本﹞後署﹕「後至元六年正月五日集賢直學士朝列大夫富州揭傒斯序。」】。

△書王鼎翁文集後序

余舊聞宋太學生廬陵王鼎翁作生祭文丞相文﹐每嘆曰﹕士生於世﹐不幸當國家破亡之時﹐欲爲一死而無可死之地﹐又作爲文章以望其友爲萬世立綱常﹐其志亦可悲矣。然當是時﹐文丞相興師勤王﹐非不知大命已去﹐天下已不可爲﹐廢數十萬生靈爲無益﹐誠不忍坐視君父之滅亡而不救﹐其死國之志固已素定﹐必不待王鼎翁之文而後死。使文丞相不死﹐𨿽百王鼎翁未如之何﹐況一王鼎翁耶﹗且其文見不見未可知【未可知﹐四部叢刊本作「不可知」﹐觀下文﹐應從。】﹐而大丈夫從容就義之念【之念﹐四部叢刊本作「之意」。】﹐亦有眾人所不能識者。

近從其邑人劉省吾得王鼎翁集﹐始見所謂生祭文丞相文。旣歷陳其可死之義﹐又反復古今所以死節之道﹐激昂奮發﹐累千五百餘言﹐大意在速文丞相死國。使文丞相志不素定﹐一讀其文﹐稍無苟活之心﹐不卽伏劍﹐必自經於溝瀆﹔豈能間關顚沛至於見執﹐又坐燕獄數年﹐百計屈之而不可然後就刑都市﹐使天下之人共覩於靑天白日之下﹐曰殺宋忠臣﹐文丞相何其從容若此哉﹗故文丞相必死國必不系王鼎翁之文﹐其文見不見又不可知﹐而鼎翁之志則甚可悲矣。卽鼎翁居文丞相之地﹐亦豈肯低首下心﹐含垢忍恥【忍恥﹐四部叢刊本作「忍辱」。】﹐立他人之朝廷乎﹗

鼎翁徳之粹﹑學之正﹑才之雄﹑詩文之奇古﹐則劉會孟先生言之備矣﹐玆不復論﹐獨論文丞相之心與鼎翁之志云爾。

△城南宴集詩後序

京師天下游士之匯﹐其適然覯晤﹐爲千載談者之資﹐定百世通家之本﹐代有之矣。或以情附﹐或以義感﹐或以言求﹐其取友𨿽歧﹐苟軌於道﹐均可以著簡書而托子孫也。

城南玆集﹐得朋之義蓋備焉。以僕愚戇﹐亦俾在列。肴核維旅﹐酒醑維旨﹐威儀有數﹐長幼有秩【有秩﹐四部叢刊本作「有節」。】。舉盞更屬﹐以親以久﹐比往風後﹐若勸若懲。弛以談諧﹐終歸雅則。殘月旣墮﹐白露在庭﹐觴酌未闌﹐賦詩斯舉。飲者旣不知其醉﹐而不飲者若素嗜焉。賓旣不知其主﹐而主者亦自忘焉。居而殊方﹐出而合轍【出而﹐四部叢刊本作「出乃」。】﹐新知舊好﹐脗然靡間。則斯會也﹐不已難乎﹗「白頭如新﹐傾蓋如故」﹐昔聞其語﹐今見其眞﹐特未知所以資千載本百世者果安在耳。

廬山鄭君眞卿旣序其會集之詳於前【眞卿﹐四部叢刊本作「直卿」。】﹐余復申其交友之樂於後。君子所命﹐不敢廢焉。

△送胡伯友拜孔林序

胡某伯友﹐吾鄕之賢而秀者也﹐好學而篤志。嘗謂﹕「吾受夫子罔極之恩﹐欲一拜孔林而不獲焉。」至順三年夏﹐以職事上計京師﹐過任城﹐距曲阜九十里﹐欲往不可得。及竣事﹐將還﹐告余曰「吾必一至孔林﹐遂所願焉。幸有以教我。」

余進而告之曰﹕夫能使吾知所以爲人之道而盡心焉者【吾﹐四部叢刊本作「我」。】﹐夫子之教也﹐此所謂罔極之恩也。服夫子之教﹐盡爲人之道﹐所以報夫罔極之恩也﹐非必造其居裏﹐謁其林廟﹐而後爲盡報夫子之道。辟之親﹐其生也﹐養之盡其樂﹔其沒也﹐葬之盡其禮﹐祭之盡其誠﹔其服於身也﹐惟父母之訓是承﹐可謂眞孝子矣。其養也﹐葬也﹐祭也﹐其服於身也悉反是﹐曰必一造其親之墓而致其哀﹐焉得謂之孝子矣乎【謂之﹐四部叢刊本作「爲之」。】﹖其事聖人也亦然。非聖人之學不學﹐非聖人之言不言﹐非聖人之行不行。其服於身也悉反是﹐而歲必一至孔林而展其禮﹐焉得謂聖人之徒矣乎﹖吾旣知所以爲聖人之教﹐所以爲人之道﹐吾盡吾知﹐而行吾所知﹐其報夫子罔極之恩孰大於是。捨是﹐人必謂要譽於鄕黨朋友而已。夫讀聖人之書﹐求聖人之學﹐能思其罔極之恩﹐必求其裏居【裏居﹐四部叢刊本作「居裏」﹐依前文當從。】﹐謁其林廟﹐斯過人亦遠矣。𨿽然﹐子其勉之【子﹐四部叢刊本作「吾子」。】﹗秋八月六日﹐揭傒斯序。

△送張掾序

張君用以吏起南陽﹐歷澧州﹐升憲府﹐一旦又掾於監察之庭﹐君用亦榮矣﹐而余竊有言焉。

夫今之號稱風憲者﹐下而肅政﹐上而臺察﹐皆朝廷耳目之寄﹐四海生民之命﹐以伐姦立善﹑扶綱振紀爲職任﹐而得陽陽言天下得失﹐拔智巧之所諱避【諱避﹐四部叢刊本無「避」字。】﹐莫如監察禦史。得與監察禦史執簡牘﹐必可否【可否﹐四部叢刊本無「否」字。】﹐持是非﹐又莫若爲其掾。則居是任者﹐其責不旣重矣乎﹗以至重之責﹐而惟招人毫髮之不愼﹐報其艸芥之私顧﹐以售其黜陟之威﹐以逞快其欲心﹐其爲害亦大矣。

然君用之爲人﹐髙明果毅人也﹐公而忘私人也【公而﹐四部叢刊本下衍一「無」字。】。夫髙明則情無不察﹐果毅則事無不斷﹐公則理無不得。持是以往﹐何憂其不名之立﹑功之盛哉【盛﹐原作「不盛」﹐胡思敬校云「不字衍。」是。據四部叢刊本刪。】﹗然余竊又有獻焉。

傳曰﹕宥過無大【無大﹐四部叢刊本「無」下衍一「無」字。】﹐刑故無小。又曰﹕舉直錯諸枉﹐能使枉者直。故以小善而掩大惡﹐則爲惡者滋﹔以小過而棄大善﹐則爲善者懼。舉不當賢【舉﹐四部叢刊本作「賞」。】﹐罰不及罪﹐謂之不任。故君子平其心而直其气﹐思其職而竭其力﹐樂其效不計其報。君用其愼之哉﹗

君行見吾故人朱仲章﹐亦稱髙明果毅﹑公而忘私人也﹐其爲我謝焉。

△送陳文學序

新授靖州會同縣文學旴江陳君將行【旴江﹐原誤作「盱江」﹐依四部叢刊本攺。下同。】﹐而通國之人皆笑之。巧者笑之以拙﹐愚者笑之以狂﹐彊者笑之以不奮揚﹐弱者笑之以不自愛其身。其言曰「繇旴而靖﹐水陸行幾三千里﹐髙如梯蒼天【蒼天﹐四部叢刊本下衍一「天」字。】﹐深若航大海﹐穿虎豹﹐摩虯龍﹐又何必獘獘焉爲一文學哉﹗」君方趣裝具糗糧﹐倓然若不聞【不聞﹐四部叢刊本下有「不見」二字﹐當系下文「覓」字致衍。】﹐覓覓然笑且咍【覓覓﹐四部叢刊本無。】。行有日矣﹐告余別。

余曰﹕人之笑子者眾矣﹐子無以人之笑而自喪也。人之笑子者﹐不知子者也。人之笑子者﹐官卑而地遐也﹐不聞笑子之學也。夫文學𨿽卑﹐王官也。會同𨿽僻小﹐王邑也。吾守王官﹐居王邑﹐食王祿而行吾之道﹐夫何不可之有﹗子行矣﹐其篤爾行﹐謹爾言﹐敬爾儀﹐毋蔽爾私﹐毋徇爾財﹐求其可事者事之﹐可友者友之﹐可教者教之﹐以無替王官﹑尼王化﹐竭吾職而已﹐又安知官之卑﹑地之遐乎﹖且子方盛年而親未老﹐政自樹立之日﹐苟可以行其道﹐𨿽寒荒窮發之外﹐將不暇顧﹐況會同哉﹗子行矣﹐勉旃﹐善自樹立﹐官卑地遐﹐非子之病也。今之笑子者﹐將拜子矣。

△贈醫者湯伯髙序

楚俗信巫不信醫﹐自三代以來爲然﹐今爲甚。凡疾不計久近淺深﹐藥一入口不效﹐卽屏去。至於巫﹐反復十數不效﹐不悔﹐且引咎痛自責﹐殫其財﹐竭其力﹐卒不效﹐且死﹐乃交責之曰﹐是醫之誤﹐而用巫之晚也﹐終不一語加咎巫。故功恆歸於巫﹐而敗恆歸於醫【而﹐四部叢刊本無。】。效不效﹐巫恆受上賞而醫輒後焉。故醫之稍欲急於利﹐信於人﹐又必假邪魅之候以爲容﹐𨿽上智鮮不惑。甚而沅湘之間用人以祭非鬼﹐求利益﹐被重刑厚罰而不怨恚【怨恚﹐四部叢刊本作「怨惠」﹐誤。】﹐而巫之禍盤錯深固不解矣。醫之道旣久不勝於巫﹐𨿽有良醫且不得施其用﹐以成其名﹐而學者日以怠﹐故或曠數郡求一良醫不可致。嗚呼﹐其先王之道不明歟﹖何巫之禍至此也﹗人之得終其天年﹐不其幸歟﹗

吾裏有徐先生若虛者﹐郡大姓也。年十五舉進士﹐卽謝歸業醫。人有一方之良﹐一言之善﹐必重幣不遠數百里而師之﹐以必得乃止。歷數十年﹐其學大成﹐著易簡歸一數十卷。辧疑補漏﹐博約明察﹐通微融敏﹐咸謂古人復生。其治以脈﹐不以證﹐無富貴貧賤﹐不責其報﹐信而治﹐無不效。其不治﹐必先知之。惟一用巫﹐乃去不顧。自是吾裏之巫﹐稍不得專其功矣。余行數千里莫能及﹐間一遇焉﹐又止攻一門﹐擅一長而已﹐無兼善之者。來旴江【旴江﹐原誤作「盱江」﹐依四部叢刊本攺。】﹐得湯伯髙﹐該明靜深﹐不伐不矜﹐深有類於徐。余方憂巫之禍﹐醫之道不明﹐坐視民命之夭閼而莫救﹐而愛髙之學有類於徐【而愛﹐四部叢刊本作「而莫愛」。】﹐且試之輒效﹐故幷書巫醫之行利害及徐之本末以贈之【之行﹐胡思敬校云「『行』字衍。」有「行」字亦通﹐故仍其舊。】。嗟夫﹐使世之醫皆若虛﹑伯髙﹐信之者皆吾裏之人﹐巫其能久勝矣乎﹗

伯髙名堯﹐自號常靜處士。若虛名棪。聞廬山有郭氏﹐號南寄者﹐亦有名。

△夷白先生集序

靖州史君郭履以外舅夷白先生鄭氏所著須堂集若干捲請序於豫章揭傒斯﹐序曰﹕莆田鄭氏自夾漈先生以博學聞天下﹐其後百餘年有夷白先生。夷白先生蚤孤窮﹐學於林臯父先生﹐林臯父先生大奇之。年十五六﹐卽棄去﹐日縱飲博﹐豪遊市肆間﹐林先生患之。一日適過林先生門﹐先生出遇之﹐召閉齋閣中數月﹐日夜切責詬辱之﹐遂大感悔﹐悉謝絕遊從﹐研極經史﹐下至百家外說﹐無所不涉。放筆爲文﹐厓崩岸豁﹐幽詭變眩﹐赫然如臨百萬之兵﹐謀勇捷出。宋末以鄕試與計偕不第。大臣薦有史才﹐得召試史館﹐去之淮漢間﹐與諸健帥豪士遊﹐气益橫厲﹐多感激慷慨之言。入國朝﹐辟聘交至﹐杜門不起。著古易觀玩等書﹐探聖人之微﹐立後世之的。子孫賓客﹐相對竟日﹐聞一語輒汗下。其學行大抵類夾漈先生﹐或謂其詩文之奇古過之。

悲夫﹗世復有奇偉博達之士若夷白先生者乎﹖使先生所遭皆合乎志﹐少盡其用﹐則英光威烈不與古人飛馳於汗簡哉【威烈﹐四部叢刊本作「盛烈」。】﹗而林臯父先生亦不泯然於世﹐交稱道之矣。顧以是托余【是托﹐四部叢刊本作「是記」。】﹐不亦重可嘆哉﹗先生名鉞﹐字偉節云。

△純徳先生梅西集序

純徳先生郭君諱隚﹐字徳基﹐長樂人也。世以明經顯﹐號「書廚郭家」。父正子﹐宋名進士﹐好春秋﹐著春秋傳論﹐由是治春秋者多師郭氏春秋。先生少孤﹐母林教育之。長通六經﹐尢長於易﹐著易述﹐治易者復師郭氏易。而素尙髙潔﹐登山臨水﹐雅歌投壺﹐賓饌無虛日。酒酣爲文﹐下筆不少休。每一篇出﹐爭相傳寫﹐皆效其體。閩中多名士【名士﹐四部叢刊本作「居士」。】﹐莫敢與比﹐先生亦未嘗少自矜衒。人有一善﹐稱之不極不置﹐故人樂出其下。初補太學生﹐宋亡﹐居鄕教授。至元中﹐以遺逸起家﹐三爲郡文學。所至相賀以爲得師。先生之文益髙﹐道益尊【益尊﹐四部叢刊本作「亦尊」。】﹐而亦以是終焉。

閩之賢者黃監簿仲元論先生曰「動靜可識﹐近乎時﹔眞介不絕俗【眞介﹐四部叢刊本作「眞人」。】﹐近乎知﹔獎士成名﹐近乎仁。其有道者。」鄭國史鉞曰「先生之文流出肺腑﹐詩有開元﹑元和風致﹐長短句妙處逼秦﹑晏。」今翰林學士承旨程公廉問閩海時﹐尢相雅愛﹐亦曰「其談經明白統貫﹐不刻鑿以爲異。其詩若文﹐和平沈潔【沈潔﹐四部叢刊本作「沈深」。】﹐不琢鏤以爲工。其爲人疎通慷慨﹐謹簡易直﹐不矯亢以爲髙。其爲子爲父孝以慈﹐其與人交彌久而孚益遠而不可忘。蓋先生之質全於天﹐先生之文粹於學。不求敬而人敬之﹐不求愛而人愛之﹐不求知而人知之﹐不求傳而人傳之。」嗚呼﹐此所以爲先生也耶﹗

皇慶二年夏﹐先生之子履由太子太傅府長史出知靖州。其行也﹐集先生之詩若文若干捲﹐曰梅西集﹐屬余序。噫﹗余能序先生之文耶﹖然余樂其人﹐慕其道﹐好其文﹐庶幾可以托不泯﹐遂序之。純徳﹐其門生故友之所謚云。是歲六月朔﹐豫章揭傒斯序。

△送程叔永南歸序

翰林程公以儒術起家﹐出入三朝﹐徳盛望隆﹐爲國名臣﹐爲江南第一。今天子卽位﹐加恩近臣佩相印者以百數﹐惟公屹然嶽立﹐不倚不阿﹐繇是名日登﹐天子亦以爲得大臣體【得大臣體﹐「得」字原無﹐四部叢刊本同﹐胡思敬校云「『大』上脫『得』字。」是﹐因據補。】﹐特超遷三官﹐追贈其考妣﹐官其一子同知南丰州事﹐賜七品服﹐於是寵榮至矣【寵榮﹐四部叢刊本無「榮」字。】。人咸以爲宜﹐而公惕然踖然如不勝﹐人益以爲難。南丰君行且有日﹐又屬禁時﹐不得奉尊酒寫萬里之懷﹐乃爲之辭曰【乃﹐四部叢刊本作「迪」。】﹕

君爲郢公之孫【之孫﹐四部叢刊本下衍「之孫」二字。】﹐翰林公之子﹐日連衽結鞅而來者非名卿大臣﹐則髙人俊士﹐凡修齊經濟之道﹐進退揖讓之節﹐忠孝廉恪之本﹐宜皆飫聞而熟見之矣。君籍旴【旴﹐原作「盱」﹐依四部叢刊本攺。下同。】﹐南丰﹐旴屬邑【旴屬邑﹐四部叢刊本作「屬邑旴」。】﹐今𨿽別爲州﹐猶鄕邦也。凡地之險易﹐民之情僞﹐務之緩急得失﹐亦素講而深諭之矣。君又才髙而識遠﹐气和而節下﹐機未發而彀釋﹐聲未振而響應﹐以之剸繁劇﹐解盤錯﹐事上而接下【接下﹐四部叢刊本作「節下」。】﹐莫不宜愜﹐吾惡能言之。君見巷列之樹乎﹖其初也﹐旣宜其地【旣宜﹐四部叢刊本作「宜旣」。】﹐而封植之矣。又灌以液之﹐援以周之﹐剔其蠧蝕而時視之﹐靡不曰﹕吾將夏息其陰﹐冬取其材以成室屋矣。而往往不相待焉。幸而後之人愛而有之﹐否則撤其藩垣﹐肆其狂馳﹐牛馬觸劘﹐樵牧扳援﹐先披其枝﹐後撥其根﹐見者傷嗟﹐聞者憤惋﹐不亦悲夫﹗人之積徳累行﹐食勤衣苦﹐遠者數十世﹐近者百數十年﹐所以厚其子孫﹐厥惟艱哉。故周公有鴟鴞之貽﹐魯人作閟宮之頌【作﹐原作「貽」﹐四部叢刊本同﹐胡思敬校云「『貽』字當是『作』字。」是﹐因據攺。】﹐誠知基構之難【基構﹐胡思敬校云「『基』原作『機』﹐魏校攺。」四部叢刊本亦作「機」。】﹐承繼之甚不易也【不易﹐四部叢刊本作「不一」。】。今若君之家者﹐亦已寡矣﹐而君又將有民社之寄焉。夫世降不古者亦已久矣﹐吏民之憸巧﹐豪橫之伺候﹐利誘之蕩汨﹐臧獲之貪黷驕慢﹐小有不誡﹐則祖宗爲辱﹐不亦甚可畏哉﹗伐柯伐柯﹐其則不遠。能如翰林之於郢公﹐則善矣。𨿽然﹐吾何以爲君言哉﹗位已髙而意益下﹐官已大而心益小﹐祿已厚而愼不取﹐此孫叔敖所以治楚也。以是三者而行之以誠﹐亦庶乎其善也。敢書以引。

△送族子時益赴南康主簿序

古者內自禦史府﹑諸監寺﹐外及郡﹑縣﹐皆置主簿﹐內掌印勾撿稽失﹐外關錄諸事省署文書。今惟縣置之﹐然得與令丞列坐聯署﹐相可否﹐關決事﹐其職乃與令等。令曰「可」﹐主簿曰「不可」﹐不可行也【不可﹐四部叢刊本無「可」字。】﹔主簿曰「可」﹐令曰「不可」﹐不可行也【不可﹐四部叢刊本無「可」字。】。凡獄訟期會署文書﹐又必自主簿始﹐以次至於丞若令﹐主簿不可﹐卽尼不行﹐令𨿽尊﹐亦有所不得專者。故令﹑主簿必惟其人。

族子時益﹐性廉而平﹐气和而淸﹐孝友行於家﹐忠孝著於宗族鄕黨。通經學古﹐敏而能下。嘗以國書教授臨江﹐上下交稱其賢。今又主簿南康﹐吾知必得其職矣。然子𨿽賢﹐令非其人則不能以行﹔令賢﹐郡太守﹑佐非其人﹐亦將有所不行。余聞新邑令則蔣君也。余嘗與之友﹐讀書習律﹐和易平恕【和易﹐原作「和一」﹐依四部叢刊本攺。】﹐賢令也。郡太守趙公﹐余亦嘗接言論於朝﹐好古博雅﹐賢守也。其佐幕則一君爲元僚﹐一君以憲掾起家﹐廉直明愼【明愼﹐四部叢刊本作「明任」。】﹐賢佐也﹐余知之最有年。夫令賢﹐郡守﹑佐又賢﹐子𨿽有不及﹐猶將容之﹐況以子之賢乎﹗余不獨爲子之幸﹐實爲南康民之幸。吾聞南康有八百毒龍﹐不深潛遠逝﹐則將化其徳而從之矣。古者主簿之職﹐勾稽得其當﹐猶有去爲禦史﹐爲卿﹑監﹑令僕者﹐子其勗之。

△送李克俊赴長興州同知序

夫今之所謂善政者﹐亦曰廉而已矣。廉非爲政之極﹐而爲政必自廉始。惟廉則欲必寡﹐欲寡必公﹐公則不匱。然天下皆知廉之爲貴也﹐而莫知爲之。何也﹖祿薄而任重﹐內不足以給其妻子﹐外不足以應其誅求﹐孰能不爲之動哉﹗設有一人焉﹐則自以爲度越恆人且萬萬矣。遂乃傲大府﹐慢同列﹐奴視胥吏【胥吏﹐原作「胥史」﹐依四部叢刊本攺。】﹐而艸芥其民。及夫怨怒並興﹐禍釁交作﹐又自咎曰﹕廉不可爲如此。人亦曰﹕廉不可爲如此。於是攺行易節﹐售私騁欲﹐波蕩而火焮﹐廉恥之道無遺矣﹐不敗不止【不敗﹐四部叢刊本誤作「不敢」。】。夫如是﹐政何由善﹐民何由生哉﹗故知貴廉而能保其名者﹐恆求一二於千萬也。

吾獨於河東李君克俊之貳長興也﹐躍然爲之喜【喜﹐四部叢刊本作「善」﹐當系形近而誤。】。君之先人﹐是爲集賢侍讀學士﹐揚歷中外餘四十年﹐天下號爲能臣。凡爲政之道【凡﹐原作「此」﹐依四部叢刊本攺。】﹐必講之有素﹐君又饜飫於詩書﹐沈酣於禮義﹐其平易足以近民﹐長興又爲浙右上腴﹐食公田之入﹐足以自給也。他日稱廉循者﹐實於君有望焉。夫廉者固君子之事也﹐不可以多上人。

△送劉眞叟赴廣東憲幕詩序

淮西有賢士曰劉君眞叟﹐初從諸生間﹐有能詩聲。至大初﹐部使按行至郡﹐其掾方端甫﹐剛直廉正人也﹐雅知人﹐聞君名卽言於部使者【言於﹐四部叢刊本無「於」字。】﹐命有司貢焉﹐將用爲掾。會有令﹐君以南士罷。僉事鄭公善明獨深惜其才不得用。

君方閉門讀書﹐大肆於學﹐將就試有司。延佑七年春﹐鄭公持節南海﹐道遇故掾張信卿【故掾﹐四部叢刊本作「故善」。】﹐語劉君甚悉﹐卽召與俱。君嘆曰「士爲知己用﹐用不用﹐命也﹐吾不可以負鄭公。」乃杖策踰梅關﹐下韶水﹐不遠二千里往從之。余適遇於章江之上【余適遇於﹐四部叢刊本作「適余過於」。】﹐諸士友爲詩以艷其行﹐復請余序所由來。然余觀劉君以粹徳實學﹑長才修名﹐政恐區區一掾﹐不足以辱劉君﹔而鄭公能知人如此﹐能下士如此﹐劉君固不得辭是行也。夫公卿下士﹐可以觀其政矣。君子見﹐賢人出﹐可以占其時矣。故余不以劉君受知鄭公爲喜﹐而以鄭公能知人下士爲喜﹔不以劉君得一掾爲喜﹐而以賢人君子出應其時爲喜。劉君勉乎哉﹗余望子於靑雲之上﹐復系以詩曰﹕

新栽桂楫發龍舒﹐南度梅關謁使車。霜气春隨五色筆﹐虹光夜入滿船書。天涵聖澤鯨波澹﹐雨洗蠻荒瘴霧虛。日晏從容蓮幕裏﹐知君隨地有安居。

△宋史論序

傳曰﹕五帝異樂﹐三王不相襲禮。聖人非惡同而好異也﹐勢不能也。是故聖人執經以達道﹐君子因時勢以立業。經有定位【定位﹐四部叢刊本作「立位」。】﹐權無常勢﹐變化消息﹐與時皆極。知此則可以明古今之故而制當世之務矣。

集賢大學士﹑樞密院使大梁王公﹐歷觀先儒論前史之得失【前史﹐四部叢刊本作「前世」。】﹐必責以五帝三王之事﹐乃本司馬氏通鑑作歷代史論【歷代史論﹐四部叢刊本作「歷代論史」。】﹐一本陳均宋編年備要作宋史論﹐凡十數萬言。不爲甚髙之論﹐而求中行之實﹔不務辭藻之富﹐而求理義之當。執經達權﹐得易隨時之義﹔彰善黜惡﹐有春秋責備之法。所以求當於古人【所以﹐四部叢刊本無「以」字。】﹐垂訓於將來也。而於「宋論」尢加詳焉。

其稱太祖之得天下也﹐無異前代﹐而能建過唐之祚﹐接繼堯之統者﹐立國以仁﹐設教以儒﹐此有道之長也。所深惜者﹐太祖無婁敬之臣﹐太宗有魯桓之行﹔神宗首用王安石﹐以啟宋室中衰之深根【宋室﹐四部叢刊本作「宗室」。】﹔哲宗起章惇﹐徽宗任蔡京﹐以致播遷之極辱﹔髙宗爲中興之主﹐而李綱﹑張浚廢錮﹐宗澤憂死﹐嶽飛見殺【見殺﹐四部叢刊本無「見」字。】﹐黃潛善﹑汪伯彥﹑秦檜之徒匯徵旅進﹐更爲腹心﹐拒絕和之議﹐棄恢復之幾﹐甘宴安於窮陬﹐忘祖宗之大恥﹔孝宗旣非剛明之主﹐徒聲北伐之辭﹔寧宗之疾﹐委柄侂冑﹔理宗之立﹐歸徳彌遠﹐羣邪輻輳﹐善類日消﹐不顧唇齒之謀﹐竊取復讎之美﹔馴至度宗﹐權歸似道﹐欺君敗國﹐卒至覆亡。三黨之禍﹐成於三變。四凶之毒﹐繼於五鬼。反復小人之情狀﹐痛悼君子之椓喪。讀之千載之下﹐猶當拊膺扼腕﹑流涕而永嘆也。

至論其家法﹑規制﹑人才﹑文物﹐則薄唐而陋漢﹔南北並國﹐則帝宋而虜金。以王欽若收濕谷﹑蠲旱租﹑放逋責﹐呂惠卿卻西夏﹐丁謂經制施黔﹐𨿽小人猶有所取。趙普修私怨﹐韓琦刺義勇﹐司馬光攺助役﹐範純仁復靑苗﹐劉贄等議調停﹐文彥博﹑呂大防主回河﹐寇準薦丁謂﹐張浚抑李綱﹑殺曲端﹑引秦檜﹐𨿽君子而猶有所憾。若此之類﹐不可殫陳。皆矯然出於羣思眾見之中﹐嶷然立於大公至正之表﹐所謂「聖人復起﹐不易吾言」矣。

嗚呼﹗讀詩書而不知經權之道﹐時勢之宜﹐孔子曰「𨿽多亦奚以爲﹗」夫國以賢興﹐以諂衰﹔君以忠安﹐以忌危。何自古人主之悟者恆鮮也。以公文學﹑行藝﹑才識﹑器度﹐直內而方外﹐憂國如憂家﹐身事五朝﹐位歷二府﹐雄名碩望將五十年﹐猶以余忠遺智托之空言﹐使天下後世之爲人君爲人臣者知所龜鑑﹐而爲宋成書者亦有所折衷焉。𨿽然﹐今天下之望於公者﹐其止是哉﹗敢書以爲宋史論序。

●揭傒斯全集文集卷四

序二

○序二

送劉以徳赴化州學正序

送張都事序

送藝林庫提點畢申達棄官歸養詩序

送也速答兒赤序

沇溪先生文集序

無底書囊序

臨江路張同知自然頌序

送燮元溥序

送彭仲寶赴水北巡檢序

△送劉以徳赴化州學正序

學校非三代之教久矣﹐然猶幸學校未廢﹐儒者知有所依歸﹔況窮荒遐徼﹐使無學校﹐安知有所謂聖人之教哉﹗故學校者﹐教化之原而人心之所系也。我元建國餘六十載矣﹐崇儒之意非不至﹐興學之本非不加【之本﹐四部叢刊本作「之令」。】﹐俊造之士非不舉而用之﹐而猶未能浸淫乎三代之教者﹐旬宣之道未盡﹐廉恥之化未興﹐詬病之風未除也。職教之徒臃腫腆■﹝月忍﹞﹐孳孳焉規錙銖﹐計升斗是急﹐使並緣之吏間窺隙伺﹐日相與爲欺﹐安敢望有三代之教哉﹗幸而學無廩稍﹐又幸而遇賢有司【又幸﹐原作「入幸」﹐依四部叢刊本攺。】﹐又幸而近大府或知所自愛﹐此外所甚大幸者﹐教官能自賢。能自賢或不遇有司﹐又不能以自立。

若今廬陵劉君以徳所得化州者﹐廩稍之有無﹑有司之賢否不可知﹐旣不近於大府而遠在數千里外﹔然俗無美惡﹐地無遠邇﹐教之化之﹐在我而已。況君有學有行﹐家足以自給﹐稍得一賢守令自拔於上﹐他日五嶺之外﹑窮海之濱有善教者﹐必自君始。愛之愼之﹐吾將洗耳於北闕之下。

△送張都事序

天子旣建奎章閣﹐置大學士二人﹐侍書學士二人﹐承制學士二人【承制學士﹐四部叢刊本作「承旨學士」﹐誤。元史百官志﹕「奎章閣學士院﹐。。。。。。承制學士﹐正三品。」】﹐供奉學士二人﹐參書二人﹐非嘗任省臺翰林及名進士﹐不得居是官。明年﹐增置大學士二人﹐典簽二人。典簽秩從六品【秩﹐四部叢刊本無。】﹐初命英宗龍飛進士第一人泰不華兼善﹑丞相掾張景先希哲爲之。希哲尋去爲禮部主事﹐又以丞相掾張中立惟正繼之。居一年﹐兼善拜南臺監察禦史﹐惟正亦遷江西行省都事【江西行省﹐原作「江南行省」﹐依下文及四部叢刊本攺。】。

天下之選﹐莫重於省臺﹐或由省臺入爲閣官﹐或由閣官出居省臺﹐則閣官之選與省臺等﹐而又必天子親擢之。惟正一歲中兩被擢﹐皆得天子所重地﹐其日夜求所以稱塞固宜。余與惟正同僚﹐同與修皇朝經世大典【皇朝經世大典﹐四部叢刊本作「皇朝經世史之大典」。】﹐惟正無一言不及於仁義﹐無一事不致其精詳。余嘗謂惟正居職任事無不及者。

江西號繁劇難治﹐然繁劇在郡縣﹐不在行省【不在﹐四部叢刊本作「無在」。】﹐行省苟得其人﹐𨿽使郡縣皆務爲簡靜﹐猶反掌耳。江西難治莫甚吉安﹐然以前江西廉訪使馮君輔﹑今揚州總管納懷治之﹐政未嘗不行﹐訟未嘗不簡﹐吏民未嘗不心悅誠服﹐非惟不能欺﹐至不忍欺。是故爲政系其人﹐不系其地。而君輔﹑納懷之在郡也﹐上之人惡其異己也﹐沮之抑之不遺餘力﹐卒不能安其身以去。江西之政日益獘﹐民日益困﹐加之以饑饉﹐重之以疾癘﹐有司恬然莫之卹者﹐果誰爲之耶﹗故天下郡縣不患無賢守令﹐患上之人不能正其好惡﹐以示其向方﹔公其衡鑑﹐以別其淑慝﹔扶其善類﹐以激昂其志气耳。故行省者﹐郡縣之標準也。苟標不正﹐準不平﹐欲其影之直﹑鈞石之和得乎﹖

今惟正之佐江西也﹐以平章全公之簡重廉正﹐惟正之精實謹敏﹐相與持大體﹐略細故﹐先人而後己﹐使君子得以行其道﹐小人無以騁其姦﹐民之有瘳也必矣。惟正敬之勉之﹐其毋忘天子親擢之意﹗他日有論奎章人物曰「惟正﹐惟正」﹐則僕也與有榮耀焉【榮耀﹐原誤作「榮擢」﹐胡思敬校云「『擢』疑『耀』。」是。依四部叢刊本攺。】。

△送藝林庫提點畢申達棄官歸養詩序

世言忠孝不兩立﹐忠孝亦有二乎﹖見於事君謂之忠﹐見於事親謂之孝【謂之﹐四部叢刊本作「爲之」。】。人見其孝也﹐而不知有忠之道存焉﹐曰孝而已矣。人見其忠也﹐而不知有孝之道存焉﹐曰忠而已矣。一行非孝﹐非忠也﹔一念非忠﹐非孝也。天地之大也﹐日月之明也﹐人物之眾也﹐其可感而通者﹐莫疾乎忠與孝也。𨿽庸人﹑孺子﹐一行其孝而風俗爲之變﹐世之行政施化有弗能焉。𨿽孱卒﹑賤隸﹐一行其忠而天地爲之動﹐世之守職任事有弗及焉。況身爲名父之令子﹑聖天子之賢臣者乎﹗一出一處﹐豈無所系哉﹗

藝林庫提點樵隱君﹐兼才徳之名﹐懷忠孝之實。昔者天子旣奪其養而置之藝林矣﹐君不以筦庫爲卑而怠其事【卑﹐四部叢刊本誤作「早」。】。又命攝授經而列於奎章矣﹐君不以師道爲尊而貪其榮。一旦棄官歸養﹐如孤云之遇飄風﹐瞬息而不可畱也﹐𨿽賁﹑育之勇不能過焉﹐濟南之士豈無所動其心哉﹗卽使君日居朝廷之上﹐奉一職﹐效一官﹐其忠亦如是止耳。今退居庭闈之間﹐盡甘旨之奉﹐謹溫凊之禮﹐父母樂之﹐鄕黨稱之﹐使天下聞者父以教其子﹐兄以訓其弟﹐相率而歸於孝弟之化﹐以相隆平之治﹐其爲忠也﹐不亦大乎﹗故君子處亦一忠孝﹐出亦一忠孝﹐烏可歧而二之哉﹖昔親之壯也﹐而不知事其君﹐是不孝於親者也。親旣老矣﹐而不知事其親﹐是不忠於君者也。天下豈有不忠之孝﹑不孝之忠哉﹗則樵隱君之出處交得其道矣。

君行矣﹐余欲歸養而無所用吾情焉。車旣膏﹐馬旣秣﹐凡工爲文辭者皆詩以送之﹐而奎章閣承制學士李公命余爲之序【承制學士﹐四部叢刊本誤作「承旨學士」。】。

△送也速答兒赤序

自科舉廢而天下學士大夫之子弟不爲農則爲工爲商﹐自科舉復而天下武臣氓隸之子弟皆爲士爲儒【自科舉﹐四部叢刊本作「是科舉」。】。非昔之人無聞知而今之人獨賢也﹐顧在上之人所以導之者何如耳。國家臣妾萬邦﹐南北爲一【南北﹐四部叢刊本誤作「南邦」。】﹐餘六十年﹐而教化不興﹐風俗日壞﹐姦宄屢作者﹐任法律而務財用也。仁宗皇帝赫然奮起﹐賓興天下賢能而用之﹐𨿽刀筆筐篋之末﹐幷欲傅之於士【傅﹐四部叢刊本誤作「傳」。】﹐天下孰不釋耒耜而談詩書﹐投干戈而從筆硯﹗行之二十餘年﹐孔﹑孟之道卒不能大洽於天下者【不能﹐四部叢刊本作「未能」。】﹐仁宗皇帝在位日淺﹐得人未眾﹐作養之士未成﹐新荑稚蘗不足以勝夫深根固蒂。牛羊日夜又從而牧之﹐信道篤者類指爲迂闊﹐稍出芒角爲國家分憂者盡格之下位﹐急功利者遂從而彌縫附會﹐覬旦夕之餘景而不知已爲他人所銜轡矣。自是法律愈重【愈重﹐四部叢刊本無「愈」字。】﹐儒者愈輕﹐羣然鼓簧﹐謂士不足用﹐科舉無補於國計﹐不罷不止。嗚呼﹐果孰爲國計哉﹗

至元初﹐從軍襄﹑樊有抄兒赤者﹐合祿魯人也。以功爲千夫長。抄兒赤傳禿魯罕﹐禿魯罕傳禿林臺。三世皆戍建昌﹐而三世皆賢。禿林之子也速答兒赤從郡人李宗哲學進士業﹐有聲。今年夏﹐從其婦翁增城左君至京師﹐拜余程文憲公故宅。貌粹而气和﹐才淸而志銳﹐他日必爲名進士【名﹐四部叢刊本作「明」。】。

然君子之學﹐非所以爲富貴利達之媒也【媒﹐四部叢刊本作「謀」。】﹐所以進其徳而達其才者也。故其學不止於爲進士。夫文以制治﹐武以定亂﹐法律以輔治﹐財用以立國﹐皆君子之事所當學者。且文武非兩途也﹐用之制治則文﹐用之定亂則武﹐非文之外有武﹐武之外有文也。法律非不任也﹐任之以爲輔治之具﹐非爲治之本也。財用非不務也﹐生之有道而用之有節﹐非瘠民以肥國也。故君子之學也﹐用以致其君則爲堯﹑舜之君﹐用以治其民則爲堯﹑舜之民﹐非徒學以自別於農工商賈而已。國家養之必以其道﹐待之必以其誠﹐任之必盡其才﹐非徒用以竊任賢之名而已。然學在我﹐養不養﹑用不用﹐非所計也。而用不用實關天地之否泰﹐國家之盛衰﹐吾道之通塞﹐此君子之所憂不敢計焉者。子歸第務學焉﹐勿以科舉廢興爲去就。當天下任者﹐倘有仁人之心﹐不忍坐視淪胥於苛暴慘刻﹐必有爲國家計者也。幸勉旃﹐毋自畫。

△沇溪先生文集序

丰城文物之盛﹐自漢徐孺子以髙士之節讀書龍澤山中﹐爲太守所禮﹐唐王中丞以風後﹑力牧之望畱滯江湖﹐爲詩人所嘆﹐至宋彬彬不可勝載矣。而黃氏居沇溪之上﹐相望數世﹐以文章學術顯名天下﹐蓋自柳州公始。

公諱得禮﹐字執中﹐由元佑三年進士三遷而爲柳州推官﹐年三十九以卒。其享年少﹐其歷官未久﹐故其行事不能大暴於天下。觀其遺文﹐則可得而論矣。

公之詩沈蔚雅健【雅健﹐四部叢刊本作「雄健」。】﹐有矯齊﹑梁﹑晚唐之意﹔公之文辯博閎大﹐有憂天下之心。蓋當國家盛時﹐其气渾﹐其政平﹐故其發於文也和而莊﹐直而不遷。至若論唐太宗遺憾於魏徵﹐有恥不及其臣之失﹔牛﹑李之禍﹐罪在徳裕不能以公滅私﹔陽城愛弟不娶﹐甘棄父子兄弟夫婦之大倫爲索隱行怪﹐其志於世爲何如也。

紹興初﹐公之玄孫願編其遺藳﹐得詩九十二﹐長短句五﹐史論十﹐雜著九﹐拾遺詩二【拾﹐原作「十」﹐屬上。觀下文「離爲四卷」句﹐似雜著必無九十之多﹐故依四部叢刊本攺。】﹐長短句一【長短句﹐四部叢刊本無「句」字。】﹐及附錄四首﹐離爲四卷。至淳佑中﹐其子修紀始刻之﹐已而毀於兵。今公七世孫璧將復刻焉【璧﹐四部叢刊本作「壁」。】﹐而屬余爲之序。

惟黃氏由金華徙丰城【徙﹐四部叢刊本誤作「從」。】﹐蓋數百餘年【百餘年﹐四部叢刊本作「百餘年矣」。】。訖宋之世﹐登進士第者十有三人﹐而公之子吏部郎中次山﹑公之孫禮部尙書疇若爲最顯。其行事則載之國史﹐其文章則吏部三餘集﹑尙書竹坡集世多有之﹐故不復論。

△無底書囊序

無底書囊二卷﹐故族父竹泉先生所著之書也。先生諱垚翁﹐字汝和﹐世爲豫章丰城人。父諱涇﹐伯父諱士林﹐皆受學淸江張文憲公之門。文憲公器之﹐稍不及門﹐卽以書詗。

先生十歲而孤﹐惟母教育之。而母性方嚴﹐聲色不少假﹐先生亦彊學力行﹐事母極孝﹐自爲子弟﹐以至沒齒﹐人未嘗見其過。疎髯廣顙﹐眉目聳秀﹐臒然若不勝衣。居碧山之下﹐萬竹之間。竹間有泉甘洌不竭﹐每淸風徐至﹐幅巾藜杖﹐臨於泉上﹐望之若仙。早從大人先生遊﹐如鄕之翰林學士徐公經孫﹑戶部郎官李公義山﹑臨江蕭左史山則﹑監察禦史泰來﹑兵部侍郎徐公卿孫﹑廬陵祕書監丞歐陽公守道﹑湖南安撫使李公芾﹐每與言論【與﹐四部叢刊本作「典」。】﹐引據經史﹐慷慨激烈﹐風槪凜然﹐故莫不折節下之。晚歲教授鄕裏﹐凡經指授﹐皆尙气節﹐不碌碌隨人後﹐望而知爲揭先生門人。平生所讀書皆手自編校﹐其所論著必以扶樹世道爲本﹐此書特其聞見緒餘【特其﹐四部叢刊本作「特見」。】﹐猶鑿鑿精實如此【精實﹐四部叢刊本作「積實」。】﹐況其它哉﹗元貞元年冬十有二月寢疾﹐明年正月初四日早作沐浴﹐易衣冠﹐謁先祠畢﹐還坐堂上﹐手爲書數通別親故﹐賦五言詩八句﹐示其子載﹐且戒之曰﹕毋以釋﹑老污我。端坐而沒。

後三十有六年﹐其嗣子將刻是書以傳﹐而命傒斯爲之序。臨風開卷﹐灑灑若睹其風儀﹐歷歷若聞其平生之言﹐而終古不可作矣。嗚呼﹐悲夫﹗謹序其槪如上。至順三年七月日序。

△臨江路張同知自然頌序

自然﹐道之極也﹐因而品節之﹐聖人之教也。老﹑莊明自然而不可入於聖人﹐故儒者所弗道。河南張侯之貳臨江也﹐其言曰「是其所是﹐非其所非﹐是非非有於我也。賞所當賞﹐刑所當刑﹐刑賞非有於我也。皆自然之道也。」行之三年﹐政果有聞。遂名其所居之室曰自然。其民之賢而文者陳宗元倡其友前鄕貢進士易方猷等若干人爲之頌﹐而請余序。

夫張侯因自然之道而爲之政﹐不騁奇以取名﹔宗元等因自然之政而爲之頌﹐不溢美以爲說。惟不騁奇﹐故民得遂其性而樂其業﹔不溢美﹐故文得盡其辭而信於遠﹐皆可嘉也。且以張侯之賢而得宗元以爲之氓﹐必能導之以親親長長之義﹐使侯之政易行﹔以宗元之賢而得張侯以爲之上﹐必能後其奔走力役之徵【後其﹐原作「使其」﹐依四部叢刊本攺。】﹐使元之教益申。是又皆可賀也。惟其知自然﹐是以合自然【是以﹐四部叢刊本作「自以」。】﹐是爲張侯自然頌序。

△送燮元溥序

廬州舒城長燮元溥﹐泰定四年進士也。元溥蒙古人﹐名燮理普化﹐無氏姓﹐故人取名之首字加其字之上若氏姓雲者﹐以便稱謂﹐今天下之通俗也。

元溥治舒城﹐廉敏明恕﹐見許於士君子﹐賑饑興學﹐有恩惠於民。時郡縣吏初到官參所部﹐必舉元溥以爲勸﹐余嘗載其槪於龍眠書院記中【中﹐四部叢刊本無。】。今遷撫之樂安﹐其民慕廉吏﹑思惠政與舒民同﹐又多文而好學﹐易以禮義化。然撫五縣皆無公田之入可以自養﹐非痛自節縮﹑去其冗食之人﹐鮮能自固者【自固﹐四部叢刊本作「自果」。】﹐況元溥名進士﹐人望之也尢深﹐責之也尢嚴﹐決不敢以他吏自恕﹐自易其常。今天下所共聞知者﹐海南沿公田之入十倍常賦﹐民不堪命﹐遂起爲盜﹐擁眾數萬﹐破州略縣﹐賊殺將吏﹐屠戮士民﹐兵連禍結﹐數年不解﹐爲朝廷之憂。彼有田而賦之不以其道﹐害猶如此﹐況當天下兵饑疫癘之後﹐誅求割剝之餘﹐民力耗竭之極﹐又無田﹐而殘民以逞﹐將無海南之事乎﹖此吾與元溥所深憂而極慮者。而天下行之若素﹐漠然不以爲意﹐吾不知其何心也﹗嗟夫﹐元溥﹗士不爲仕則已﹐仕則必盡其道﹐毋貽父祖之羞﹐爲天下後世之僇笑也。

△送彭仲寶赴水北巡檢序【水北﹐四部叢刊本無「北」字。】

臨川彭仲寶以溫厚之徳﹐深潛之學﹐雅正之文﹐佐修皇朝經世大典於奎章閣﹐以恩借授衢州龍游水北寨巡檢。

將行﹐謂余曰「余﹐儒者也。釋俎豆而弓刀﹐非素所從事也。非所從事而從事焉﹐去親遠且困﹐不可久也。以去親遠困不可久﹐從事於非所從事﹐如曠官何﹖」曰「天下治﹐以禮讓爲郛郭而莫能破﹐以詩書爲甲冑而莫能入﹐以仁義爲幹櫓而莫能犯﹐故守之以謹勅之士而有餘。天下亂﹐髙城深池不爲固﹐長刀大劍不爲利﹐彊弓勁矢不爲威﹐故守之以熊虎之將而不足。今天下之民涵恩而沐化﹐好善而惡惡﹐安耕而忘戰爭者【忘﹐四部叢刊本作「忌」。】﹐五六十年。𨿽有彊王叛將﹐倔彊於數千里之外﹐不過馳一介之使﹐手數寸之革﹐卽縛致闕下【縛致﹐四部叢刊本作「縛之」。】﹐視區區狗偸鼠竊﹐曾蚍蜉蠛蠓之不若。是故夷城塞塹﹐束兵捲甲﹐偃然有萬億年固安之勢。君以數十里之地﹐善惡不掩乎耳﹐彊弱不逃乎目﹐是非不惑乎心﹐輕裘緩帶﹐足以坐鎭之﹐何曠官之足懼哉﹗吾惟憂其所不憂﹐慮其所不慮﹐備其所不備﹐仁言而義動﹐𨿽守數十城可也﹐何有於數十里哉﹗」仲寶以爲然﹐遂書以贈之。

●揭傒斯全集文集卷五

記一

○記一

富州重修學記

全州學記

舒城縣龍眠書院記

涿州孔子廟禮器記

增城三皇廟記

建都水分監記

安福州東嶽廟記

浮雲道院記

撫州靈感廟記

胡氏園趣亭記

楊氏忠節祠記

孝通廟記

易州定興縣城隍廟記

△富州重修學記

上禦經筵之明年夏六月﹐濟南姚侯來爲富州﹐以捨菜禮見於先聖先師﹐祝曰「惟夫子之道﹐參天地﹐配日月﹐用中罔敢知。而用中實生齊﹑魯之交﹐密邇夫子之訓。欽承明命﹐來守是州。今之州﹐古千乘之國也﹐敢不敬恭朝夕﹐惟夫子之訓是承。」顧瞻廟學﹐摧陋弗稱﹐曰「余之責也。」會教授淸江陳明之繼至﹐議與志合。明年秋﹐大修孔子廟﹐仍其舊者﹐惟殿若明倫﹑中庸二堂﹐江山秀傑樓﹐惟一攺作而有加。規制必裁就法度﹐出入必限由正途。凡爲屋幾七十楹﹐又刻銅爲七十二弟子及諸賢像﹐以嚴祀事。鑿半池﹐其前仿古泮宮。侯載經載度﹐是董是勞﹐吏忘其私﹐工勸其勤﹐涉冬䢐春﹐用告厥成。而命傒斯爲之記。

在至元二十有三年﹐升丰城縣爲富州﹐以河東陳侯元凱爲之尹。時科舉廢十有三年矣【十有三年﹐四部叢刊本作「十有五年」﹐誤。】。士失其業﹐民墜其教﹐盜賊滿野﹐竟數十里不聞雞犬聲。陳侯大懼﹐遂修孔子廟﹐建小學﹐日集文儒故老講求治要﹐悉資以爲政。不數月﹐境內大治﹐知所務也。今科舉旣復亦十有三年﹐而侯實來﹐當天下文明﹐人復其業﹐猶皇皇焉﹑汲汲焉以興學校﹑明教化爲先務者﹐其守同﹐其志亦同也。夫兼有天下父師之責者﹐君也。承君之志﹐行君之化者﹐宰相與太守也。宰相布於上﹐太守奉於下﹐故人之生也﹐爲之學校以教之﹐設科以舉之﹐必使士有恆業﹐民有恆志﹐然後聖人之道可明【然後﹐四部叢刊本作「然使」。】﹐賢才可得﹐而治可成也。古之有天下者﹐莫盛於唐﹑虞﹑三代﹐而不能去學校﹑廢選舉以爲治。秦能去之廢之﹐二世而亡。𨿽然﹐君子之學視學校爲污隆﹐以選舉爲去就【選舉﹐四部叢刊本作「科舉」。】﹐亦異乎夫子之教矣。若夫善學聖人者﹐在畎畝則行乎畎畝﹐在魚鹽版築則行乎魚鹽版築﹐豈待學校之教而科舉之勸哉﹗然世亦豈能皆伊﹑傅其人【世亦豈能﹐胡思敬校云「『世』﹐文粹本缺。」】﹐而不爲之教與勸也。此上之志而侯所以力行之者。況上方親禦講筵﹐詳求聖人之治﹐愚𨿽不敏﹐願與學孔子者共勉之。侯廉愼簡正﹐不爲盛名而人畏敬之﹐蓋賢守云。

△全州學記

皇元制治﹐舉法周﹑孔﹐玄徼絕壤【玄徼﹐原作「元徼」﹐蓋避淸諱﹐胡思敬校云「『元』疑『邊』。」非。此依四部叢刊本攺。】﹐同風鄒﹑魯。一郡一邑﹐必謹學校以爲教基。在仁宗時﹐太子太傅府長史郭侯履治靖五年【府﹐四部叢刊本無。】﹐俗興民和﹐克信其道。泰定元年春﹐移貳於全。

全居湖南九郡之極﹐地小而巖﹐風气呰窳﹐郡西湘山又稱無量壽佛入滅之所﹐世奉遺骸﹐奔走萬姓﹐而夫子廟荒圮穿漏﹐曾莫顧者。罷軟者以民勞爲解﹐貪墨者以廩薄爲辭﹐講誦不興﹐薦祼無所。侯至﹐會闕太守﹐侯總學事﹐教授黃潤以爲請。於是侯率僚佐倡於上﹐士民勸於下【勸﹐疑當作「勤」。】﹐明年二月﹐卽工﹐前淸湘長法黑進拜元【前淸湘長法黑進拜元﹐胡思敬校云「九字疑有脫悞。」是。】﹐侯知邑士鄧桂能﹐狀命董其事。遂斬木陰谷﹐伐石陽厓﹐食功傭力﹐民不知役。太守何公潤繼至﹐朝勸夕勞﹐休威並行。及期而廟成。乃易夫子﹑十哲像﹐分祠先儒及賢守於講堂之左右翼。門序軒陛﹐以次咸畢。又辟廟南廢地爲杏壇三成以擬闕裏﹐建明堂四楹以館諸生。旣告成於廟﹐教授謁告還江西﹐會予廬陵﹐曰「郭侯每以不得君記爲恨﹐敢請。」乃述其事﹐且俾告於有眾。

昔靖之鄙爲羣僚劫以自附者八百餘家﹐數自請吏﹐吏不能討而王賦之供不敢怠遑。及郭侯爲守﹐天子出使督兵討之﹐八百餘家咸在夷滅。侯以死爭﹐乃去刑書﹐復爲齊民。侯非力能生之也﹐以其民恪遵魏文靖公之教﹐知有君臣之分﹐身𨿽爲虜而王供不闕故也【身﹐四部叢刊本無。】。全之四境盡爲中邦﹐又密邇周元公之裏﹐父傳子習﹐皆聖人之道﹐民之情性﹐豈獨異乎﹖夫殫財浚力以奉無益﹐未必蒙福。耕田鑿井以服聖賢之教﹐未必被禍。且一絲一粟﹐得以養生送死﹐又使父子有親﹐君臣有義﹐夫婦有別﹐長幼有序﹐朋友有信﹐君子登於俊選﹐野人免於刑戮﹐果何憚而不爲哉﹗亦教化使之然耳。爲民上者曷敢不敬﹗

學在郡治之陰﹐鳳凰山之陽﹐宋紹興十三年之所遷也。東南諸山﹐秀麗奇詭﹐湘﹑灌﹑漓水合流其下﹐蓋爲一郡之勝云。泰定四年八月丁亥記。

△舒城縣龍眠書院記

治民之道﹐使民知禮義而已。使民知禮義﹐先示其所尙而已。民知所尙﹐則知所向方哉。廬州舒城長理溥化﹐用湖廣舉首取泰定四年進士第﹐得玆邑﹐首理學政﹐咸用其學以教導民【教導﹐原作「教道」﹐依四部叢刊本攺。】﹐民始益知人之所以爲貴【益知﹐胡思敬校云「『益』字衍。」】﹐儒之所以爲重﹐而復知所以養生而送死。居二年﹐曰「民其可教矣乎﹗」於是又治地邑東﹐得李伯時龍眠山莊故基於東禪寺東﹐舒王祠西﹐嘗沒於寺者。據山川之會﹐想昔賢之遊處﹐乃會其祿入﹐募工度材【度材﹐四部叢刊本作「度功」。】﹐作書院以事先聖先師【以事﹐四部叢刊本作「以奉」。】﹐以爲出治立教之本﹐不踰時而成。

凡殿堂﹑門廡﹑齋捨﹑庖庫及李公之祠﹐爲屋三十楹﹐以其面龍眠之山﹐端麗奇峻【奇峻﹐原作「奇俊」﹐依四部叢刊本攺。】﹐能出雲雨﹐膏澤天下﹐榜之曰龍眠書院﹐且示不忘李公之故。而邑賢者範鳳瑞割田二百畝﹐以供祭養。旣告成於廟﹐遂立之師﹐進諸生而教之。凡民有來觀者﹐必勸之以學。是時上旣撥亂集大命﹐兵革未息﹐饑疫未復﹐郡縣長吏能以荒政自任且不足﹐遑知禮義之教哉﹗而舒城勸分則出粟之家惟恐後﹐民之彊暴子弟一有弗若﹐則父兄長老切責詬怒﹐惟恐見絕於長吏﹐休休焉方日以興學爲事﹐舒之民絕無一人攜離轉徙者。長吏豈獨賢﹐民得其所以生者也。

舒著於春秋﹐故山有春秋之山﹐水有舒水。始入於隨﹐後幷於楚。其民勇而好義﹐非獨舒爲然﹐楚之地皆然﹐故楚常爲彊國。最後宋室南遷﹐賴其民蔽遮江淮幾二百年。然當時民𨿽欲爲學﹐其可得乎﹖自國家有宋﹐民不知兵者五十餘載﹐又有好文之君繼出﹐而學校之教郁而不興﹐仁義之政尼而不行﹐養生者不得盡其歡﹐喪死者不得究其禮﹐此非上之過﹐長吏之責也。今吾君旣俾爾以賢長吏﹐一以詩書禮義覺爾民﹐民亦知所尙乎﹗若曰升其堂﹐敶其器﹐設其牲﹐齊而行其典禮﹐如是而已﹐此事聖人之疏節也﹐非作書院意也。舒之人尙其勗哉﹗

李公名公麟﹐邑人﹐博學好古﹐舉進士﹐歷刪定及檢法官﹐未老致仕。蘇文忠﹑黃文節二公嘗過其山莊【二公﹐四部叢刊本作「二人」。】﹐故合祀於堂之北【合祀﹐四部叢刊本作「合祠」。】。是役也﹐建始於天歷三年之春﹐工畢而攺元至順。縣學之明倫堂﹐亦其所建也。是歲冬十月朔記。

△涿州孔子廟禮器記

古者祭器犧象罍洗登豆之屬﹐皆以木﹐簠簋籩篚之屬﹐皆以竹。後世懼其速朽也﹐不能以時易也﹐範之以銅﹐取便於有司﹐而古先聖王之制僅存其名號焉耳。惟涿州孔子廟器皆上陶﹐殘缺苦窳﹐將事者恥焉﹐觀者議焉﹐有司莫以異。

泰定四年秋﹐廬陵曹君明則來領教事﹐始白於有司﹐馳數千里還廬陵﹐範銅以易之。及有事於先聖先師﹐齊肅秩栗﹐昔之恥者誠敬之心生焉﹐昔之議者慢易之心泯焉。遠邇來觀﹐俯仰嘆玩﹐𨿽非古先聖王之制﹐有不暇計。於是州太守命範陽令杜肅府而藏之﹐屬奎章閣授經揭傒斯文而志之。

或曰﹕範金非古也﹐其亦必有所受矣﹐胡莫之或攺以從古也。禮有損益﹐器有宜然﹐況世所寶三代彜鼎罍斝尊卣之屬﹐皆範銅爲之也﹐皆自天子至於公卿大夫所作以貽子孫者也﹐𨿽不可盡信﹐然其來固已久矣。謂範銅之非禮﹐古人亦且爲歟﹖彼皆欲爲長久計也﹐皆欲爲法於後世者也。且觚不觚﹐固非觚矣。謂木之觚爲觚﹐金之觚爲非觚﹐可乎﹖學至於孔子﹐可謂知禮矣。然逢掖於魯﹐章甫於宋﹐捨麻冕而從純非歟﹖必以古爲是而今爲非【今爲﹐四部叢刊本無「爲」字。】﹐則涿之用陶蓋有虞氏之所尙也【所尙﹐四部叢刊本作「所上」。】﹐以木以竹皆非禮也﹐而可乎﹖夫敬者禮之本﹐而器者敬之輿也【而﹐四部叢刊本無。】。嚴其器﹐所以存乎禮也。而恥焉﹐而議焉﹐則敬何由生﹐禮何由行歟﹖故泥乎古者不足以適今﹐膠乎器者不足以言禮。故記曰﹕禮從宜。

傒斯曰﹕祭器者﹐所以交於神明者也﹐非飲食之謂也。苟知禮之本矣﹐𨿽從宜可也。嗚呼﹗曹君其可謂達於禮乎﹗是器也﹐有司其謹藏而時出之。仍刻其目於左方。

△增城三皇廟記

三皇古無廟﹐唐天寶中始置﹐祀以春秋﹐配以勾芒﹑祝融﹑風後﹑力牧﹐五代﹑宋並因之。國朝始詔天下郡縣皆立廟﹐以醫者主祠﹐建學﹑置吏﹑設教一視孔子廟學。大徳三年﹐太常言三皇開天建極﹐創物垂範﹐爲萬世帝王傳道之首﹐今太醫院請以黃帝臣兪跗﹑桐君﹑鬼臾區﹑岐伯之屬十大名醫視孔子十哲配享廟廷﹐是欲以三皇爲醫家專門之祖﹐非禮經﹐宜從唐制。中書下禮部議﹐議如太常。至大元年﹐中書又以湖廣行省言如太醫院所請配享事下禮部議﹐請以十名醫視孔子廟諸大儒【孔子廟﹐四部叢刊本無「子」字。】﹐列祀兩廡﹐遂著爲令。

廣州之增城未置廟﹐歲春秋有司設主寄祀叢祠中。至順二年秋九月﹐旴江左祥由翰林從事廣州香山縣尹﹑潮州路經歷﹐以奉議大夫治增城。旣新孔子廟學於城西衝霄門外之故址﹐而以舊學爲三皇廟。學壞﹐橈者易之﹐隘者辟之﹐漫漶缺漏者塗塈而黝堊之。自殿堂䢐門凡爲屋五十有二楹﹐巍焉煥焉如初建【巍焉﹐原無﹐據四部叢刊本補。】。然後三皇之祀始尊﹐醫學之教始行。

夫以醫家專祠三皇﹐非古制﹐然猶足以見國家尊古聖仁賢重民命如此【足以﹐四部叢刊本無「以」字。】。有司知守國家常制﹐修其祭禮﹐嚴其教道﹐竭其所職而已﹐他非敢置議。醫家旣得專祠三皇【專祠﹐四部叢刊本作「專祀」。】﹐可謂甚尊寵矣。而輒慢其祠事【慢其祠事﹐四部叢刊本作「漫其祀事」。】﹐怠其學政﹐不知民命之所以重﹐所謂失禮之中重失禮焉﹐其咎大矣。凡若是者可不愼哉【若是﹐四部叢刊本作「居是」。】﹗

左君闓疏平恕﹐所至有善政﹐且知所先務。是役也﹐能究其力以贊其成者﹐醫學教諭鄧友益也。南雄路儒學教授李顯以左君之命請記﹐乃爲之書。

△建都水分監記

會通河成之四年﹐始建都水分監於東阿之景徳鎭﹐掌凡河渠壩閘之政令﹐以通朝貢﹑漕天下﹑實京師。地髙平則水疾泄﹐故爲堨以蓄之﹐水積則立機引繩以挽其舟之下上﹐謂之壩。地下迆則水疾涸﹐故爲防以節之﹐水溢則繩起懸板以通其舟之往來【繩起﹐四部叢刊本作「純起」。】﹐謂之閘。皆置吏以司其飛挽啟閉之節﹐而聽其訟獄焉【訟獄﹐四部叢刊本作「獄訟」。】。雨潦將降﹐則命積土壤﹐具畚鍤﹐以備奔軼衝射。水將涸﹐則發徒以導淤閼﹐塞崩潰。時而巡行周視【時而﹐四部叢刊本作「而時」。】﹐以察其用命不用命而賞罰之【不用命﹐四部叢刊本無。】。故監之責重以煩。

延佑六年秋九月﹐河南張侯仲仁以歷佐詹事﹑翰林﹑太醫三院﹐皆能其官﹐且周知河渠事﹐選任都水丞。冬十有一月﹐分司東阿﹐詔凡河渠之政﹐毋襲故﹐毋狃私【毋﹐四部叢刊本無。】﹐毋阻勢怛威【阻勢﹐四部叢刊本作「䢐勢」。】﹐惟宜適從﹐敢有撓法亂政﹐𨿽天子使﹐五品以上﹐以名聞﹐其下隨以輕重論刑﹐毋有所貸。侯北自永濟渠﹐南至河﹐東極汶﹑泗之源﹐滯疏決防﹐凡千九百餘所﹐咸底於理﹐退卽所署治文書﹐庳冗儉陋﹐吏側立無所。爰告於眾曰【爰﹐四部叢刊本作「援」。】﹕「余承命來此﹐惟恪恭是圖﹐顧以函丈之室制千里之政﹐役徒百工何所受職﹖下走羣吏何所聽令﹖鄕遂之老﹑州邑之長何所稟政﹖荊﹑揚﹑益﹑兗﹑豫數千里﹐共億之吏﹐何所視禁﹖山戎島夷﹑遐徼絕域朝貢之使﹐何所爲禮﹖朝廷重使何所止捨﹖」乃會財於庫﹐協謀於吏﹐攻石寫材﹐爲堂於故署之西偏。

隅隩廓深【隅隩﹐原作「隅噢」﹐依四部叢刊本攺。】﹐周阿崇穹﹐藻繢之麗﹐文不勝質﹐幾席之美﹐物不踰軌。左庖右庫﹐整密峻完。前列吏捨於兩廂﹐次樹洺﹑魏﹑曹濮三役之肆於重門之內﹐後置使客之館﹐皆環拱內向﹐有翼有嚴。外臨方池﹐長堤隱虹。又折而西﹐達於大逵﹐髙柳布陰﹐周垣繚城﹐遐邇縱觀﹐仰愕俯嘆。其言曰﹕惟侯明愼周敏﹐於公罔私﹐故役大而民弗知﹐功成而監益尊﹐監益尊而政益行。斯河渠之利﹐永世攸賴。

爰稽在昔﹐自丞相忠武王建議於江表初平之日﹐少監馬之貞奏功於海內一家之時﹐自時厥後﹐分治於玆者﹐鮮不著勤焯勞﹐載於簡書﹐而公署之役﹐乃以待侯﹐非樂侈其名以誇其民﹐所以正官守﹐肅上下﹐崇本而立政也。誠宜爲而不敢後。惟國家一日不可去河渠之利﹐河渠之政一日不可授非其人﹐若侯者其人矣。

是役也﹐首事於侯至之明年某月日﹐卒事於至治元年某月日。合內外之屋餘八十楹。是歲九月朔﹐具官揭傒斯記【記﹐四部叢刊本作「爲之記」。】。

△安福州東嶽廟記

五嶽自古皆秩祀於天子﹐而東嶽獨爲天下宗。今郡縣不置廟則以爲闕。延佑四年冬﹐吉安路安福州達魯花赤瞻思丁始建東嶽廟於城東門外之秀嶺﹐知州郭恢臺等協其謀﹐佐吏及州民之樂善者相其財﹐地利材良﹐工胥勸功﹐明年秋﹐廟成。重門復殿﹐髙廣麗深﹐翼以列祠七十有二。象設嚴畏﹐軒陛崇隆。上巢飛雲﹐下瞰湍瀨﹐旁引羣山﹐俯視井屋。朝陽夕陰﹐如神往來。稚耋男女﹐蟻行而上﹐俯伏拜跪﹐如臨父母。復伐石爲橋曰秀川﹐而屋其上六楹﹐以達望走﹔刊木爲亭曰一覽﹐以休遊觀﹐而命道士姚某守之。民大悅。又明年秋﹐州人前肇慶路濂溪書院山長彭徳昌請記於石。

夫東嶽﹐魯望而廟於玆﹐從民志也。民不知善而惟神之依﹐惑也。苟政不平﹐歲不成﹐欲事神得乎﹖福善禍淫﹐天有常道﹔事神治民﹐國有常禮。禮不可黷﹐道不可誣。靡遠弗屆者神【靡遠弗屆﹐四部叢刊本作「靡屆弗至」。】﹐無感弗通者誠【弗﹐四部叢刊本作「不」。】﹐誠神合而福祿降﹐惟君子能之。若夫修典常﹑正國俗﹐則國家之事而君子之心。具官揭傒斯記。

△浮雲道院記

余方竊祿周行﹐進不能有裨於時﹐退不能自訟其過﹐而客有言浮雲道院之事者﹐乃起而四顧﹐茫然自失﹐渺然若天地無所容。

客之言曰﹕吾所居郡曰廬陵﹐邑曰永丰﹐是爲歐陽文忠公之鄕。吾之裏在雞山之陽﹐鷲嶺之濱﹐山川深厚﹐艸木濃麗。其人秀而多壽。弦誦之聲溢乎四境【溢乎﹐四部叢刊本作「溢於」。】﹐耕種之民交乎四野【交乎﹐四部叢刊本作「交於」。】。時危代易﹐干戈所不加焉﹔水旱疾疫﹐盜賊所不入焉。人無甚富﹐亦無甚貧。吾劉氏族居已三百有十二年矣【已﹐四部叢刊本無。】。環吾里數百家﹐無異姓﹐良田數百頃﹐未嘗去劉氏。冠昏喪祭必以禮﹐共給公上必以時﹐無金玉狗馬之殃﹐無髙爵厚祿之禍【厚祿﹐四部叢刊本作「重祿」。】﹐各食其力﹐各守其常。吾𨿽客遊四方而心安之。泰定四年秋﹐吾歸自河南﹐乃辟園數畝﹐種桑柘三百株﹐枳若橘皆千株﹐木實之脂可食可燭俗號山茶又曰木子樹者七百株﹐茶五百株﹐桃﹑李﹑雜果﹑松﹑竹之屬又稱是。歲先疇之入𨿽不足以自給【歲先疇﹐胡思敬校云「『歲』上疑脫『每』字。」】﹐計數十年之後【數十年﹐四部叢刊本作「數年」。】﹐葉者﹑實者﹑脂者萌可茹﹑材可器【可器﹐四部叢刊本作「可器者」。】﹑可薪者各效其用﹐則吾春秋之事﹑朝夕之供﹑宗族賓客鄕黨之奉可不具而足矣【賓客鄕黨﹐四部叢刊本作「鄕黨賓客」。】。吾又有弟兄子侄數十人【弟兄﹐四部叢刊本作「兄弟」。】﹐承祖父之訓﹐皆頗知學﹐足爲保家之主。天之所以與我者﹐亦旣厚矣﹐復何求哉﹗乃築室四楹其中﹐爲藏修之所﹐取孔子「不義而富且貴﹐於我如浮雲」之語﹐扁曰浮雲道院【扁曰﹐四部叢刊本作「榜曰」。】。又爲五言詩二十餘篇﹐書之壁間﹐暇則命子侄歌以爲樂。客有愛而和之者﹐不敢辭﹔有錄而傳之者﹐不敢止。行藏用捨﹐一聽於天。夫聖人之與眾人欲富貴而惡貧賤非甚相遠也﹐而聖人不求得其所不可必得﹐不求去其所不可必去﹐安其所安﹐樂其所樂﹐從吾所好而已。眾人則不然﹐必求得所不可必得﹐必求去所不可必去【必求去﹐四部叢刊本作「必求去其」。】﹐險在前而不顧﹐危在後而不知﹐蚤夜孳孳【孳孳﹐四部叢刊本作「以孳孳」。】﹐死而後已。於是聖人始如天地日月﹐亙萬古而不可跂及【跂及﹐四部叢刊本作「跋及」。】﹐眾人攘攘﹐忽而爲虎﹐忽而爲鼠﹐忽而爲虫沙﹐其去聖人何啻千萬里。吾非敢希聖人﹐能稍異於眾人【稍異﹐四部叢刊本作「少異」。】﹐無忝於前人﹐斯亦足矣。乃歌曰「浮雲兮悠悠﹐忽而逝兮乍畱﹐吾安歸兮孔丘。」又歌曰「悠悠兮浮雲﹐來無迹兮去無垠﹐吾安歸兮義與仁。」歌畢﹐余請書以爲記。

客名鶚﹐字楚奇。其學以六經爲主﹐其文以義理爲本﹐其詩近陶﹑柳之間﹐其大父蓋壽至百三歲云。天歷三年六月九日﹐揭傒斯記【揭傒斯記﹐原無﹐據四部叢刊本補。】。

△撫州靈感廟記

臨川西南行九十里﹐有山巍然而髙大﹐隆然如波濤蔽於一州者﹐曰連珠之山。有谷焉﹐蒼峭深窈﹐若與世隔。谷之口有寺焉﹐名如其山。南唐升元中﹐肉齒和尙曰智通者﹐嘗居之。入谷數十步﹐有廟焉﹐曰靈感之廟。宋慶元四年所賜額也。天歷元年﹐寺住持如海﹑知事從善攺作大殿五間﹐丹楹藻井﹐崇阿飛甍﹐湧殿壁爲海潮慶雲之狀【殿壁﹐原作「壁殿」﹐依四部叢刊本攺。】﹐仰燭承塵﹐俯鏡廣庭﹐自夏䢐秋﹐遂底於成。神享其祀﹐人樂其功。明年﹐介予女兄之夫陳君用淸請予記。

按圖志﹐其地初有古杉一株﹐常聞笙簫之聲﹐飛繞其上。杉下有泉﹐人汲而禱之﹐能蘇旱而愈疾。一日﹐神附童子語及夢告肉齒和尙曰「我朱森秀才也。兄弟三人﹐皆隱於此。汝廟祀我【祀我﹐四部叢刊本作「祀吾」。】﹐當福汝民。」乃伐杉爲三神像﹐冠服形貌一如所夢者【形貌﹐四部叢刊本作「形類」。】﹐廟而祀之。揭靈著響﹐餘二百年。至景定三年﹐始得封爲淨感﹑淨應﹑淨佑三眞人。余謂神有曰「朱」者﹐株也﹔「森」者﹐杉也﹔「秀才」者﹐美木也﹔「兄弟三人」者﹐三乃木之所以生也。蓋木徳之鍾﹐木主仁﹐故爲善不爲惡﹐爲祥不爲咎﹐而能大庇斯民也。其玆山之靈也歟﹖山非神不立﹐神非山不畱。惟玆山與天地無窮﹐玆神亦與山爲無窮【與山爲﹐原無﹐據四部叢刊本補。】﹐其必與我元相爲無窮也。然非玆殿不足以壯神之居﹐以稱此山﹐敢不敬志其事焉。嗚呼﹐爾民其益務爲善﹐毋使見棄於神哉﹗天歷三年夏四月朔﹐揭傒斯記【揭傒斯﹐原無﹐據四部叢刊本補。】。

△胡氏園趣亭記

豫章胡叔俊以髙才碩學隱居進賢官溪之上﹐治乃祖西園﹐築亭其間而遊息之。以東南先朝陽夕陰【夕陰﹐四部叢刊本作「而夕陰」。】﹐宜木果﹐而樹桃﹑李﹑梨﹑栗。南爲正陽之方﹐宜芳華﹐而列種海棠。松﹑竹者貫歲寒而後凋﹐故以植乎西北。中又雜植梅數十株﹐曰「梅﹐松﹑竹之友也。」今皆蔚然爲林矣。若菊若牡丹﹑芍藥之屬﹐叢生而可愛﹐皆列於亭之左右﹐以便觀賞。合而名其亭曰園趣。其出入之途在正東﹐近所居也。海棠之西有二池﹐夾道鑿小渠引水經其所居﹐以入於東池。渠之上古木參天﹐其先祖所手植也。東池之外又爲大池﹐春夏泛溢可以舟楫。池之北爲堂八楹﹐以爲子弟講肄之所。又北爲堂六楹﹐以館賓客。又北爲重屋六楹﹐以藏累世之書。此其園外之事﹐又所以爲成趣之本。

叔俊治家有法﹐臨事有斷﹐凡公上之共必先之﹐故叫囂之吏不及於門。田園山林﹐務必擇子弟之賢【務﹐四部叢刊本作「之務」﹐屬上句。】﹑僮僕之良者﹐各受其成以治之。故叢脞之政不嬰於懷。子孫之教﹐必隆禮厚幣聘良師友以訓之﹐而日就月將之功﹐又足以樂其志。此外﹐非祭祀﹑賓客﹑慶弔之事﹐不得關說。日坐亭上﹐與園丁野老論農圃之要﹐除其榛穢﹐修其徑術【徑術﹐四部叢刊本誤作「經術」。】﹐疏其流泉﹐時其灌漑﹐觀其華實之生成﹐閱陰陽之變化﹐以察夫消息盈虛之理﹐而忘其世慮。客至則觴詠嘯歌﹐或風乎松竹之間﹐或綸乎淸池之上﹐雲山煙水﹐交錯乎指顧之間﹐而園中之趣﹐𨿽萬鍾之祿不與易也。

是故志定者不遷﹐理達者不惑。事治則情逸﹐心曠則境融﹐𨿽崇臺累榭﹑奇芳異物之觀﹐名姬淑媛﹑哀弦急管之奉﹐惡足並語哉﹗叔俊於是不可及矣。其子棣請余記之﹐爲敍其說﹐俾歸刻於亭之上。

△楊氏忠節祠記

廬陵楊氏作忠節祠者何﹖昔金人犯宋﹐沿江諸郡皆望風奔潰﹐其先忠襄公邦乂以建康通判被執﹐罵賊死。韓侂冑專國擅兵【擅兵﹐四部叢刊本作「擅政兵」。】﹐文節公萬里以寶謨閣學士家居﹐聞之三日不食死。故合而祠之也【祠之﹐四部叢刊本作「祀之」。】。中祀建康通判贈通奉大夫存者何﹖嘗以直抗蔡京﹐爲楊氏忠義開先也。別祠廣東經略使長孺【別祠﹐四部叢刊本作「別祀」。】﹑吏部郎官孫孖﹑同知昆山州事學文者何﹖經略仁聲義實﹐風槪天下﹐在廣東三載【三載﹐四部叢刊本作「三歲」。】﹐祿入七萬緡﹐盡以代民輸丁租﹐不持一錢去。吏部闓通敏惠﹐奉法循理﹐爲時良臣。昆山好徳尙義﹐能以私錢復文節故居﹐割田百畝以建祠事【田﹐原誤作「四」﹐依四部叢刊本攺。】。皆克紹先烈者也。

天下楊氏皆祖漢太尉震﹐廬陵之楊則自蜀徙﹐蓋太尉之孫唐國子祭酒膳從僖宗幸蜀而居眉者之後也。自秦﹑漢之後有天下﹐卓然有三代之風者﹐宋而已。方其盛時﹐歐陽文忠以古文正天下之宗【歐陽文忠﹐四部叢刊本作「歐陽文忠公」。】﹐明王道之本﹔及其衰也﹐楊忠襄﹑胡忠簡以大義折敵國之气﹐奮中興之運﹔當其亡也﹐文丞相斬首燕市﹐終三百年火徳之祚﹐爲萬世亡國之光﹐而皆出於廬陵﹐何其盛哉﹗夫卓然可繼三代者﹐宋也。然夏之亡以桀之暴﹐殷之亡以紂之虐﹐又以湯﹑武繼之﹐宜其東徵西怨﹐無思不服﹐惟周以弱亡﹐與宋同。然周之東遷﹐亦有楊忠襄﹑胡忠簡乎﹖周之亡﹐亦有文丞相乎﹖是能使周之亂亡猶有愧於宋者﹐楊忠襄﹑胡忠簡﹑文丞相也。文丞相之死﹐豈非有忠襄﹑文節爲之標準乎﹖不然﹐何又出於廬陵也。忠襄不可及已﹐至若文節﹐年六十餘已懸車告老﹐將二十載矣﹐聞一權臣擅國﹐遂至餓死。使在文丞相時﹐當何如哉﹗故廬陵若歐陽氏﹑楊氏﹑胡氏﹑文氏﹐又有身致幹﹑淳之治若周文忠氏【幹淳﹐四部叢刊本作「幹佑」﹐誤。】﹐皆國家之元气也。而歐陽氏又廬陵之元气乎﹗昆山之子元正請記忠節祠﹐故幷及之。

嗚呼﹗觀楊氏之祠【之﹐四部叢刊本無。】﹐則廬陵多賢之故﹐楊氏人物之盛﹐宋三百年養士之效﹐亦可見矣。世好言士無益於國可乎﹖元正亦楊氏之賢子孫也﹐由太常奉祀爲江西行省屬。祠成於大徳七年﹐記作於元統二年。

△孝通廟記

臨江新淦之上游有鎭曰峽江﹐鎭有龍母祠曰孝通之廟。古祠在今徳慶之悅城鎭【悅城鎭﹐胡思敬校云「『悅』﹐文粹作『幌』。」】。峽江受吉﹑贛﹑南安諸水﹐又豪商大賈之所會﹐兩山如束﹐水勢湍悍﹐歲數壞舟楫﹐必有嘗受神賜於嶺海之間而分祠於此以厭水患﹐然不可考矣。凡舟楫上下﹐水旱疾疫﹐必禱焉。

至大二年﹐鎭民唐文壽旣倡義以敞其樓﹐延佑攺元﹐王友忠復新其殿。至元二年丙子之夏﹐余扈從上都【上都﹐胡思敬校云「『都』字﹐文粹本均闕。」】﹐廬陵龍立忠始介臨江孔思濟及其郡人李源請志麗牲之石。夫作於始封之廟﹐則有唐﹑宋之碑﹐今作於分祠﹐必槪見神之始末﹐俾乞靈者知所本也。

按唐李景休﹑趙令則碑﹐神爲秦溫氏之媼﹐漁於程溪﹐得巨卵藏於家﹐生七龍﹐五雄二雌﹐從而豢之﹐鱗角旣具﹐乃放之江。媼日候江次﹐龍輒薦嘉魚於媼﹐若致養焉者。始皇帝聞之﹐召媼﹐媼行中流﹐龍挾舟而還。媼死﹐鄕人葬之程之左澨絳水之濱。後有衰麻而杖哭諸墓﹐且惡其迫潮汐也﹐一夕大雷電﹐遷之髙岡﹐鄕人祠之始此。自唐天佑歷宋﹐由永安郡夫人五命爲崇靈濟福妃﹐五龍子皆爵徹侯【龍子﹐胡思敬校云「文粹本無『子』字。」】﹐二龍女皆夫人【龍女﹐胡思敬校云「『龍女』二字﹐﹝文粹本﹞倒。」】。額由永濟攺曰孝通【額由﹐四部叢刊本作「額曰」。】﹐大觀二年所賜也。

夫物於天地﹐莫神乎龍【神乎﹐四部叢刊本作「神於」。】﹔有功於天地﹐莫大乎龍【大乎﹐四部叢刊本作「大於」。】。故其徳配幹﹐爲鱗虫之長﹐出入變化﹐不可測度。媼非產龍﹐徒以豢育之恩﹐生則薦鱗食以養之﹐死則爲衰麻以喪之﹐遷宅兆以寧之﹐士大夫之子孫猶有不能而龍能之【士大夫﹐四部叢刊本作「學士大夫」。】﹐則知忠孝之大節又莫過於龍也。龍之徳﹐其至矣乎﹗夫龍﹐潛於深淵之中﹐待時而動﹐所以感雷電﹐降雨澤﹐鼓濤浪﹐推崖裂石﹐皆龍之能事也。而謂善覆舟溺人﹐非龍之心也。有違忠悖孝【違忠悖孝﹐四部叢刊本作「違孝悖忠」。】﹐賊仁害義﹐自絕於天者﹐適與之遭耳。宋之時﹐吾裏有孫先生伯溫者﹐攝像州守﹐部饟襄淮﹐渡巢湖【渡﹐四部叢刊本無。】﹐大風濤幾覆舟﹐先生朝服拜於舟﹐龍君出答拜水上【龍君﹐四部叢刊本作「龍若」。】﹐風立止。龍之佑助善人如此﹐苟爲善﹐龍有弗佑之者乎﹖由是觀之﹐人之遇覆溺者﹐非龍也﹐人也。福善禍淫﹐天之道﹔求福不回﹐人之道。天人之際﹐龍知之矣。媼以慈致龍之孝﹐廟食千五百餘載﹐龍其可誣矣乎﹗敢書以告乞靈者。至元二年丙子六月甲辰記。後二年己卯﹐乃求重書刻之石。集賢直學士﹑朝列大夫揭傒斯志。

△易州定興縣城隍廟記

城隍神天下通祀﹐或有天子封﹐或無封。其垣屋器服一擬於王者﹐𨿽有彊毅聰察之吏不敢廢﹐水旱疾疫必禱焉。

易之定興廟於邑之西南隅﹐制古而地僻﹐大木蔽虧﹐莓墻蘚砌﹐黮然云興﹐肅焉風行﹐過者悸心﹐入者易慮﹐而禱亦輒應。屋之撓壞缺漏以時葺之﹐無所攺作﹐而垣獨完。於是邑人張伯祥等同翰林從事杜徳遠謁記勒石【同﹐四部叢刊本作「因」。】。

夫山川之蓄﹐都邑之會﹐民物之富﹐精合气融﹐動必有神。神者﹐陰陽之至徳﹐禍福之樞機也。體之則應﹐感之則通﹐非有待於祠祀屍祝。祠祀屍祝﹐古人所以事神﹐非神之本也。後世殫財力﹐竭智慮﹐黷法亂制﹐求以事神﹐神其享之乎﹖惟玆廟侈不陵節﹐儉不失度﹐庶幾能以禮事神者﹐宜祭享而民寧。然記者所以著始末﹑敍因革﹐今皆無所於考﹐獨記其事神之有禮也。延佑三年夏四月癸酉﹐翰林國史院編修官揭傒斯記。

●揭傒斯全集文集卷六

記二

○記二

廬江縣學明倫堂記

靖州廣徳書院記

廣州增城縣學記

陟亭記

善余堂記

進徳堂記

常州通眞觀修造記

袁州宜春縣逢溪山聖壽寺記

廬陵縣丞馮君修造記

昭勇廟捲雪樓記

法印寺記

衝玄觀記

彭州學記

△廬江縣學明倫堂記

廬江縣古廬江郡治焉﹐今隸無爲州。東有巢﹑白﹑黃陂之浸﹐西有桐﹑舒之蔽﹐前臨大江﹐北界合肥。山髙而水深﹐邑大而土饒﹐風俗淳古﹐民習禮讓﹐故易治而速化【而﹐原作「之」﹐依四部叢刊本攺。】。

延佑三年﹐邑令史伯杲新孔子廟。後九年﹐邑令張導禮更爲神像及禮器。至順二年春二月﹐碭山成君克敬繼爲玆邑﹐祗謁先聖先師﹐退卽明倫堂﹐教官以下﹐以序列坐﹐歷問風俗臧否﹐吏民所疾苦﹐古今賢士孰忠孰孝﹐各以所聞知敬對。起瞻棟宇﹐摧撓腐敗﹐蹙然曰「是固出治之本﹐乃爾而緩乎﹖」卽日出私錢爲民倡﹐合所得緡錢七千五百有奇。三月丙戌卽工﹐秋七月戊子落成。凡爲屋六楹﹐丹墨藻繢﹐髙壯宏麗﹐始與廟稱【始與﹐四部叢刊本作「始於」。】。於是人皆知君所以爲治之意﹐不待教令﹐日趨於善。明年夏﹐屬舒城宰燮理溥化請予記。

夫明倫之說﹐具在六經﹐其要君君﹑臣臣﹑父父﹑子子而已。若堯之惇敍九族【惇﹐四部叢刊本作「惇」。】﹐舜之敬敷五教﹐禹﹑湯﹑文﹑武﹑周公之所以化民成俗﹐孔﹑孟之所以垂世立教﹐皆是道也。是故君不君則天道乖﹐臣不臣則地道暌﹐父不父﹑子不子則人道絕﹐其故亦大矣。孔子曰「斯民也﹐三代之所以直道而行也。」以其道治其民﹐夫焉有古今之間哉﹗君子受於天【天﹐四部叢刊本無。】﹐承於師﹐備於身﹐施於家﹐行之於鄕﹐居一邑則以之治一邑﹐居一州則以之治一州﹐任天下之責則以之盡天下之責。不以上不知而慢其政﹐不以下不從而怠其教。彼方以去禮絕義爲悅﹐我則曰「天敍天秩﹐不敢廢也。」彼方以殫財毀質爲欺﹐我則曰「福善禍淫【「不敢廢也」四句﹕原無﹐據四部叢刊本補。】﹐不敢誣也。」夙夜孜孜﹐求夫在我。孟子曰﹕三代之學﹐皆所以明人倫也。君子之學也﹐求以明之而已。君子之行也﹐求以推之而已。此非獨爲成君有民社之告﹐所以爲升其堂﹑立其庭﹑爲師弟子者之告。吾聞邑有文翁者﹐有周瑜者﹐有毛義者﹐𨿽不足以上方三代盛時之士﹐然其所以事親事君之道有能跂而充之﹐亦庶幾焉。

是役也﹐相其成者﹐主簿盧廷瑞﹔董其事者﹐邑士洪琮﹑薛興宗。成君字簡卿﹐蓋賢大夫云。

△靖州廣徳書院記

靖州居楚極壤﹐洞庭瀦其左﹐巴蜀據其右﹐伶僚與鄰﹐猿鳥與遊﹐而兵革之所狃習也。然其民好鬭而勇於爲義﹐𨿽寡學而易感﹐猶有屈﹑賈之遺風焉。自魏文靖公竄靖州﹐士始知學。近來有栗朝儀者【栗﹐四部叢刊本作「粟」﹐下同。】﹐靖之會同之賢者﹐憂其土地僻陋﹐去上國遐遠﹐士不典於學﹐惴惴然恐王化之不流﹐乃築書院於居之裏﹐因其鄕名曰廣徳。厚歲幣以聘良師【良師﹐四部叢刊本無「良」字。】﹐髙廩稍以養生徒。凡鄕之子弟俊茂者﹑寠不給者﹐咸得來學其中。弦歌之音甫作而鄰徼警報【報﹐四部叢刊本與下「當」字倒。】﹐當大兵督餉道【道﹐四部叢刊本無。】﹐學遂瓦解。事定﹐凡園田進取之務悉置﹐益廣棟宇﹐丰聚蓄﹐招徠生徒﹐由是復振。且欲示子孫毋替厥服﹐介其友謁文於余。

夫民之降衷秉彜﹐𨿽有居天地之外﹐未能或之違也。故三苗負固﹐舜舞干羽而來格﹔越裳﹑肅愼﹐去周萬里【周﹐四部叢刊本作「裏」。】﹐慕周徳﹐重譯而來朝。至於文翁之在蜀﹐韓﹑柳之潮與柳﹐皆能一旦變文身椎結之俗﹐千載稱文獻之邦﹐蓋可驗矣。然彼皆大賢之所爲﹐徳盛而化溥【溥﹐原誤作「博」﹐依四部叢刊本攺。】﹐道髙而名流﹐其入於人也易【於人也﹐四部叢刊本無。】。今栗氏以窮邦韋素之士﹐奮然鼓舞﹐俄以韓﹑柳﹑文﹑魏之責自任﹐亦可謂難也已﹗嗚呼﹐士之居是鄕﹐遊是鄕﹐以及栗氏子子孫孫而有違其志【子子孫孫﹐四部叢刊本作「之子子孫孫」。】﹑背其道﹑壅文教而不宣﹐而惟暴棄之﹐歸復何顏以自顧其身耶﹖可無念哉﹗

其爲屋椽礎之數若干﹐工匠之計若干﹐自相攸迄成之歲月﹑廩給之寡夥﹐咸俾列於碑陰焉【列﹐四部叢刊本作「刻」。】。

△廣州增城縣學記

入其邑﹐人民聚﹐田野辟﹐學校修﹐其政可知矣。在國初﹐廣之增城孔子廟火於兵﹐進士李肖龍刻木主祠於士人鄭聰老家。鄭遂以宅爲學。歷五十餘年﹐未有能復之者。

至順二年﹐前翰林從事旴江左祥繇廣州香山令【左祥﹐四部叢刊本作「左江」﹐誤。本集卷五增城三皇廟記云「至順二年﹐旴江左祥由翰林從事﹑廣州香山縣尹﹑潮州路經歷。。。。。。治增城。」可證。】﹑潮州經歷加奉議大夫尹增城【潮州﹐四部叢刊本作「湖州」﹐誤。】﹐得故址城西衝霄門外百八十步﹐面鳳臺﹐負龜山﹐水縈回如帶﹐始合謀遷之。於是列士輸幣﹐羣工效能﹐顧濟﹑陽復選其材﹐顧宗興﹑張悟道﹑李壽﹑李惟佑﹑鄭元善董其役。始是年冬﹐訖明年秋。

凡爲殿六楹﹐崇四尋有三寸﹐廣六筵有五尺﹐深如廣而去其筵有八尺。堂四楹﹐崇三仞七寸有半﹐廣十有七筵七尺有五寸【七筵﹐四部叢刊本作「一筵」。】﹐深視廣而去其八筵六尺有五寸。門之楹如堂之數﹐崇不及仞三尺四寸有半﹐廣如之﹐深不及筵二尺有五寸。左右爲廡皆十有二楹﹐崇二仞有一尺﹐廣二筵有二尺【廣﹐四部叢刊本作「深」。】。堂之東爲鄕先賢崔淸獻公祠四楹﹐崇二仞有一尺﹐廣二筵有八尺﹐深如廣而去其二尺。內環崇墉﹐外繚松竹。堂之北有山﹐又植松五千餘株﹐而亭其上﹐可俯覽一邑之勝【勝﹐四部叢刊本與下「乃」字誤倒。】。乃休工息徒【息徒﹐四部叢刊本作「休徒」。】﹐以捨菜禮告成於廟。崇儒師﹐使申其教﹔復諸生﹐使修其業﹔和民人﹐使獲其所﹔而政聲作矣。又因南雄教授李顯求刻石之文於余﹐以著久遠。

遂告之曰﹕學校者﹐所以明道設教之地也。道非聖人所獨得﹐非有愚智﹑遠邇﹐古今之間﹐學則至焉。增城𨿽僻在嶺表﹐聲明文物與中州等﹐而不能以聖人之學立身﹐棄其身者也﹔不能以聖人之治治民﹐棄其民者也。棄身者殃﹐棄民者亡。故立身莫先於學﹐治民莫先於興學。左君治香山旣能以興學爲首務﹐今又以治增城﹐弗棄其民矣。二邑之士亦皆能有以立其身矣乎【亦﹐四部叢刊本無。】﹗

重爲告曰﹕夫子萬世南面享天子之禮樂﹐天下皆知爲聖。增城旣廟祀夫子【廟祀﹐四部叢刊本作「廟禮」。】﹐又祠崔公﹐豈不以爲賢乎﹖賢如崔公則祀之﹐況有不止如崔公者乎﹖君子亦務學哉﹗至順三年十月﹐具官揭傒斯記。

△陟亭記

泰定四年夏六月﹐余自淸江鎭買舟溯流而上。未至廬陵二十里﹐有巨石如夏屋嵌立江右﹐漁舟賈舶膠葛其下﹐前挹二洲﹐人煙雞犬﹐出沒誕漫。又拏舟前行數百步【步﹐四部叢刊本誤作「裏」。】﹐有小溪出谷中﹐仰見層巒聳擁【聳擁﹐四部叢刊本作「葺擁」。】﹐云木森悅﹐遂捨舟循溪而入。

越五里﹐劃然開朗。左右環合﹐風气蓄密﹐有巨冢隆然在山半。由冢之左又入小谷﹐有屋數間﹐題曰陟亭。乃坐亭上﹐召守冢者而問曰「地爲何﹖」曰「爲書堂原。」「葬爲誰﹖」曰「爲阮氏。」「何字【字﹐四部叢刊本誤作「氏」。】﹖」曰「民望。」曰「吾知其爲人矣。是嘗以年十三風雪徒步求書福建憲使出其父於獄者。是嘗佐其父連山簿尉攝兵馬鈐轄撫洞僚有方者。是嘗拔俘虜之子於軍中以還其友﹐贖俘虜之母於邑大夫以還淮僧﹐責名家之女於歌筵以還其夫﹐且給其家﹐使攺過易行者。是嘗爲郡曹﹐又爲縣都曹﹐寬海艘之役﹐罷坑冶之害者。是嘗受知滕國李武湣公恆及其子平章公世安﹑楚國程文憲公巨夫﹑南臺薛中丞居敬﹑孫禦史世賢者。是嘗爲翰林潘侍讀昂霄爲監察禦史時舉爲江西憲掾不果用﹐廣東帥答■﹝夾刂﹞海朝京時﹐湖廣燕右丞公楠爲司農時﹐欲舉爲掾不就者。」

遂升髙而望﹐靑原﹑夫容﹑天王諸峯如劍如戟﹐如屏如帷﹐如卓筆者﹐陳乎其前。東山﹑墨潭﹑蛇山之屬﹐如騫如倚﹐如據如伏﹐如黝如紺者﹐繚乎其後。飄然如匹素﹐渺然如白蛇﹐自天南下千里不息而橫截乎黨灘者【下千里﹐四部叢刊本無「下」字。】﹐贛江也。朝暉夕景﹐長雲廣霧﹐明滅變化﹐不可殫紀。宜乎孝子慈孫於此興「屺岵」之悲而無窮也。於是愴然而下﹐復坐亭上﹐拊髀而歌曰「山川信美兮心孔悲﹐往者不可作兮來不可期。」左右皆欷歔不自禁。

乃就舟﹐至郡﹐以其狀告知往來者曰「然﹐是其仲子淸江教諭浩嘗廬墓其中﹐且將葬其父於山之左腋﹐他日爲投老之地者也。」居數日﹐浩來見【浩﹐四部叢刊本作「若」。】﹐戚乎其容﹐懇乎其言﹐與語陟亭事﹐泫然流涕曰「先子之藏也。」再閱月﹐乃請記。

夫父子者﹐人之大倫也。生死者﹐人之大故也。子𨿽甚愛其親﹐不能使其親之長存。父𨿽甚愛其子﹐不能使其子之皆孝。及夫登髙丘【及﹐四部叢刊本作「極」﹐屬上句。】﹐臨墟墓﹐覩其親之所藏【覩﹐胡思敬校云「原缺﹐以意補。」四部叢刊本作「不必」。】﹐未有不悄然傷懷﹑彷徨躑躅者﹐人之至情也。況浩兄弟之孝﹐臨其親之所藏者乎﹗然孝於親莫大於敬其身﹐敬其身莫大於勵其行。𨿽歌管盈耳【歌管﹐四部叢刊本作「管�」。】﹐獻酬交錯﹐常如「陟屺陟岵」之時﹐庶毋負玆亭之所以名也。烏乎﹗當至元風虎雲龍之世﹐使民望少自損﹐何所不至﹐而寧爲鄕善人以終﹖撫其山川﹐天固將啟其後之人矣。

民望諱霖﹐號石峯居士﹐好學而尙義﹐晚尢嗜佛﹑老之書。娶吳氏﹐有四子﹐曰均﹑浩﹑鐸﹑煥﹐女四﹐嫁士族﹐孫男七人。是歲九月記【九月﹐原作「某月」﹐依四部叢刊本攺。】。

△善余堂記

饒有善人居安仁華蕋峯之西﹐玉眞堂之東﹐華山之陽﹐張果峯之北﹐曰胡君茂卿。治獄多陰徳。其祖﹑父皆好善﹐鄕之長老大夫士相謂曰【長老﹐四部叢刊本作「老長」。】﹕易大傳不云乎﹐「積善之家﹐必有餘慶」﹐請以「善余」名胡氏之堂。又購昭文館大學士李溥光書以遺之。至順元年﹐其子式入史館﹐與余深相好。又明年﹐請記於余。

余曰「夫善人﹐孔子猶嘆其不得見﹐孟子猶聞之喜而不寐﹔況治獄平﹐尢人所難者乎﹖」茂卿之生﹐父蓋年四十有五矣﹐甚愛之。未成童﹐好學孝謹﹐父愈愛之。我元有天下﹐所與共治出刀筆吏十九﹐卿亦起爲縣曹。然在諸曹中獨異。其治獄﹐情可貸者無不貸之﹐死可生者無不生之﹐民亦莫不自輸其情﹐而刑以不濫。縣長﹑貳及同列多嫉怒怨惡之﹐而不敢言﹐久乃服其爲人。

元貞末﹐縣有盜﹐捕久不得【久﹐四部叢刊本作「人」。】﹐尉輒以疑似捕齊民七人﹐日搒掠鍛煉之﹐獄具﹐移縣。縣長﹑貳皆喜其得盜【其﹐原作「且」﹐胡思敬校云「『且』疑衍。」非。此依四部叢刊本攺。】﹐立關三木﹐置獄中。上遣使決﹐且至﹐卿入獄語七人曰「人皆言汝等非盜【人﹐四部叢刊本無。】﹐何不自言﹖」眾涕泣﹐死不敢異。卿曰「汝第言﹐當助汝。否則旦夕死【否則﹐四部叢刊本作「否卽」。】。」七人遂極言寃狀﹐令怒不聽﹐卿前爭曰「七人﹐一邑之人皆知爲非盜﹐以爲盜者﹐獨尉與令耳。柰何欲殺七無罪以逭失盜之責﹖失盜之責﹐亦至死耶﹖」令默然﹐竟釋之。七人歸﹐皆祠卿於家。

頃之﹐以郡曹攝縣﹐諸曹長有爲縣豪主錢谷致富饒者﹐豪常欲坐以事殺而幷之﹐未得間。聞與妻前夫女姦﹐乃大喜曰「卽坐與親女姦罪至死。」遂白縣﹐治其事。縣得重賂﹐皆許諾。卿亦佯諾之【諾﹐四部叢刊本作「許」。】。及捕治﹐事有實﹐然非親女﹐故匿不發。豪日求閱其獄﹐盡如指意無異。獄旣具﹐上府﹐卿密疏女族姓及祖﹑父名牘中﹐府閱獄﹐見所引女族姓﹐祖﹑父名﹐召謂卿曰「卿眞長者﹐當爲卿成此名。」竟以異姓女杖而出之。卿爲徳類此者至不可數【者﹐四部叢刊本作「名」。數﹐四部叢刊本作「敷」。】﹐此其尢彰明較著﹐人所常道之者。

後生五男子﹐皆秀穎出羣﹐曰「吾父積善﹐惟吾一人。吾今有五子﹐天與我厚矣【我﹐四部叢刊本作「吾」。】。」卽自免歸田裏﹐養親教子。縣長吏就問政事得失﹐隨事誡告【誡告﹐四部叢刊本作「誠告」。】﹐不及於他。父年八十一終﹐卿今亦七十餘矣。教五子﹐皆爲儒。闔門雍睦﹐人取以爲法﹐可謂善人也已矣。

夫善者﹐天地之心。天之於物﹐無所不愛﹐善亦無所不愛﹐故曰「順天者昌﹐逆天者亡。」昔於公治獄有陰徳﹐髙其門閭﹐令容駟馬車﹐曰﹕後必有興者。其度淺矣。然其報不爽如取諸券【然﹐四部叢刊本無。不爽﹐四部叢刊本誤作「不喪」。】。胡茂卿爲吏﹐治獄平﹐身未出曹掾之間﹐得五子卽自貶損罷歸﹐若欲以其餘遺子孫者﹐固自有徑庭哉﹗

余嘗過善人之鄕﹐問其名則皆喜而對﹔問其人則莫不且言且頌﹔望其居則竹樹蔥鬱﹐禽鳥之聲喈喈﹔及其門則雞犬不驚﹐童僕閒暇﹐皆怡然有自得之意【怡然﹐四部叢刊本作「充充然」。】﹔升其堂則尊者不嚴而威﹐卑者不令而從。凡如是﹐其後未有不昌者。有過番君之區﹐行雲錦溪之上﹐望玉眞﹑華蕋諸峯﹐求善人胡氏之家﹐其居人有如是者﹐必其處也。至順三年八月日記。

△進徳堂記

彭氏之堂曰進徳﹐立訓也。上念乃祖之令徳﹐下憫時俗之日替﹐將納其子孫於善也。初﹐彭氏世居武夷﹐宋之時﹐其祖蔚與李丞相綱同學﹐李丞相貴顯﹐卽謝不見。李丞相鎭江西﹐書數往﹐乃肯來。徘徊東湖上﹐因畱不去﹐然終不應其辟﹐遂隱居郡之新吳山中。其七世孫敬則以文學宦遊四方﹐觀四方之俗﹐彊相幷﹐眾相陵﹐智相傾﹐卑尊易序﹐疏戚易位﹐廢禮義﹑違政教日甚。懍然懼曰「吾子孫亦將有一於是乎﹖」乃歸作是堂以示訓。故去華就朴﹐以教儉﹔髙廉重階﹐以教嚴﹔歲時奉烝嘗﹐以教孝﹔序尊卑﹐以教敬﹔存孤弱﹐以教慈﹔合宗族﹐以教和﹔譚禮樂﹐惇詩書﹐以教學。又懼近之弗察﹐遠之弗明也﹐屬余疏其義以廣其訓﹐刻石屋漏【漏﹐四部叢刊本誤作「滿」。】﹐朝夕俾觀省焉。

余乃言曰﹕儉者徳之節﹐嚴者徳之制﹐孝者徳之本﹐敬者徳之基﹐慈者徳之愛﹐和者徳之順﹐學者徳之聚。儉則財用足﹐嚴則上下辧【嚴﹐四部叢刊本作「廉」。】﹐孝則仁義生【生﹐四部叢刊本誤作「坐」。】﹐敬則禮讓興﹐慈則恩惠長﹐和則九族親﹐學則萬世明【萬世﹐四部叢刊本作「萬善」。】。徳𨿽美﹐非儉無以定其制﹐故爲訓之始。徳𨿽備﹐非學無以約其禮﹐故爲訓之終。由之則昌﹐捨之則亡﹐不可須臾出乎訓之外。故表名以著遠﹐服之若華衮﹐佩之若瓊琚﹐嗜之若膏粱﹐處窮約而弗濫﹐履貴盛而弗泰﹐蹈危難而弗懾﹐仰不愧﹐俯不怍﹐然後可以充乎徳之實﹐以進乎君子之域【以﹐四部叢刊本無。】﹐而爲彭氏賢子孫。夫如是﹐豈惟新吳之俗將化之﹐推而施之四海而準【施﹐四部叢刊本作「放」。而﹐原作「之」﹐依四部叢刊本攺。】。國家之求忠臣良士﹐必集彭氏之門矣。敬之哉﹐毋忝乃祖﹗

余聞彭氏之先出籛氏﹐固盛徳之胤也【「敬之哉」四句﹕四部叢刊本無。】。夫徳盛者必有後﹐以李丞相之賢而不能屈乃祖之髙﹐是必在後之人﹐余於斯堂卜之矣。夫作堂以立訓﹐述訓以發徳﹐本乎忠也【忠﹐四部叢刊本作「志」。】﹐故不著其歲月始末及楹礎筵幾之類【楹礎﹐四部叢刊本前衍一「筵」字。】。蔚字子華﹐自號石溪先生。敬則字靜中云。

△常州通眞觀修造記

保和通妙崇正眞人徐公懋昭住常州路宜興州通眞觀之十有八年﹐重建三淸殿。又十有三年﹐爲皇慶元年﹐建玉皇閣。閣崇十二尋有半﹐其材皆出於江東故山。其始也﹐材大而匠弗勝﹔其成也﹐不二紀而棟已撓。延佑七年﹐龍虎山道士張君徳隆嗣主觀事﹐乃量歲之入﹐節浮縮濫爲東西方丈以翼之﹐使危有持而顚有扶﹐以永徐公之績﹔爲三門以蔽之﹐使內益尊而外益固﹐以嚴神明之居。財用旣足﹐經制旣定﹐會玄教大宗師特進吳公入奉內祠【特進﹐原誤作「時進」﹐依四部叢刊本攺。】﹐請以郡之天申宮都監陳景懋提舉觀事以董之。凡錢谷之計﹐一聽其出入焉。大宗師從之。

於是陳君惟大宗師之教是承﹐大宗師惟張君之托是重﹐趨事赴功﹐夜以繼日﹐涉時歷月﹐遹潰於成【遹﹐四部叢刊本作「道」。】。內則閣遂其安﹐地效其靈【效﹐四部叢刊本作「儀」。】﹐重軒洞戶【重﹐四部叢刊本誤作「車」。】﹐嚴邃深靚﹐冬無烈風之憂﹐夏無熇日之苦﹐談經論道﹐坐以忘疲。外則髙甍崇阿﹐巍巍堂堂﹐入者心動﹐過者額手﹐廉陛不加而峻﹐面勢不攺而雄。而徐之功立矣。大宗師樂其有成也﹐進陳君提點以昭其勤。張君亦再被璽書﹐賜號衝眞明遠玄靜法師﹐以重其山。

夫閣𨿽髙﹐有翼焉﹐則不扶而自正。宮𨿽閎﹐有蔽焉﹐則不守而自固。吾於是得治國之要焉。觀得徐公而地以興﹐徐公得張君而業以隆﹐張君得陳君而志以成﹐而又得大宗師旌善報勞而繼者知所勸。吾於是又得任人之道焉。是役也﹐一舉而眾美具﹐斯亦足矣。

閣之前有井﹐極甘冽﹐相傳呂洞賓嘗浴丹於此【呂洞賓﹐四部叢刊本誤作「李洞賓」。】。井之上有二古柏﹐髙十丈﹐大數十圍﹐一夕飛去。觀始於陳太建中﹐額曰弘道【曰﹐四部叢刊本作「由」。】﹐三錫爲今名。天歷二年六月二日戊子記。

△袁州宜春縣逢溪山聖壽寺記

袁之宜春有逢溪山者﹐以逢溪禪師得名。或曰「逢」本作「蒙」。傳燈錄失之。山有寺曰聖壽﹐卽逢溪禪師所建也【蓬溪﹐原「溪」字無﹐據四部叢刊本補。】。名與萍鄕之楊岐﹑南源相伯仲。初﹐馬祖以佛法振江西﹐逢溪禪師與楊岐﹑甄叔﹑南源﹑道明同事之於八十四人之中﹐故歸皆建壇場以闡其師之道。唐武宗廢天下佛寺【唐武宗﹐四部叢刊本無「唐」字。】﹐獨逢溪寺以聖壽名獲存。

入國朝﹐郡之南泉山慈化寺僧主之【郡之南﹐四部叢刊本前衍一「多」字。】。至順元年冬﹐寺災﹐長老妙愈卽日發公庫錢﹐鳩工度程【工﹐四部叢刊本誤作「上」。】﹐斬大木﹐伐堅石﹐大攺作之。再歲而畢﹐視舊有加焉。愈闓疏敏給﹐亦南泉普蓮宗主明照慧覺圓應大禪師慈昱之徒也。普蓮建造爲天下最﹐故愈亦稱能事云。請著其事於碑。辭曰﹕

有蔚逢溪﹐馬祖之徒。實開此山﹐數百載余【百﹐四部叢刊本誤作「不」。】。楊岐﹑南源﹐鼎足以居。堂堂愈師﹐是纘是圖。郁攸降火【降火﹐四部叢刊本作「降災」。】﹐忽焉爲墟。愈顧而嘆﹐激烈奮揚。畚焦輦燼﹐正位定方。經工程力﹐攻堅擇良。罔敢或易﹐罔敢不臧。乃基乃構﹐乃指乃授﹐孰前孰後﹐孰左孰右。殿堂門廉﹐庖庾庫廐。髙者云覆﹐深者谷授。櫛比鱗次﹐壯麗完厚。煥若天作﹐儼若神造。世尊穆穆﹐列衛肅肅。逢溪有覺﹐是顧是復。愈帥其徒﹐載祈載祝。天子萬壽﹐庶民五福。山增其髙﹐水益其深。逢溪有覺﹐是顧是臨。愈帥其徒﹐載祝載欽。天子萬壽﹐庶民一心。

△廬陵縣丞馮君修造記

吉安於江西爲劇郡﹐廬陵於吉安爲劇縣﹐古號難治。急則怨﹐緩則怠﹔怨則身危﹐怠則政弛。日惴夕惕﹐僅免於戾。然亦未嘗無名守令也。

延佑六年冬十月之望﹐監察禦史部行至郡﹐視故醫學前直囂市﹐傍切獄垣﹐以爲非宜﹐諭郡亟遷之【諭﹐原作「諭」﹐四部叢刊本同。胡思敬校云「『諭』﹐當作諭。」是。因據攺。】。十有二月【十有二月﹐原作「十有二年」﹐誤。延佑無十二年。此依四部叢刊本攺。】﹐郡曹上言【曹上﹐四部叢刊本誤倒。】﹐故廬陵縣治夷衍爽塏﹐可遷。初廢其地以爲紋錦院機絡之局﹐而縣寄棲郡治之西五萬倉。至是乃命增築紋錦院以處機絡﹐而以其地爲醫學【醫學﹐四部叢刊本無「醫」字。】﹐徙縣治舊學而復故倉。三役並興﹐悉以縣丞馮君克敏董之。君慨然受命而不辭﹐曰「吾弗爲﹐必有病吾民者至矣﹗」會是歲君當督輸﹐卽風輸者出力佐之﹐得楮幣數千緡﹐遣吏市木【市木﹐四部叢刊本作「治木」。】﹐諸縣皆與木返幣。木石旣集﹐乃擇廉敏吏任其事。

明年春正月﹐新紋錦院堂﹑廉坊局及諸傍捨餘八十楹。二月己未﹐局乃遷。是月建醫學﹐爲開天之殿以祠三皇﹐六楹﹔爲兩廡以列從祀﹐皆十有三楹。門十楹﹐外爲靈星之門﹐以備制度。殿之後爲講學堂六楹﹐及庖庫之次十有八楹。西爲教官之署﹐凡爲屋十有二楹。秋八月戊申﹐學乃遷。是月建廬陵縣﹐爲聽事之堂四楹﹐兩榮左右有次【兩榮﹐四部叢刊本作「有有榮」。】﹐皆四楹。爲兩廡以居六曹﹐皆十楹。門八楹。其東爲都曹之署﹐凡爲屋廿楹。冬十有二月庚午﹐縣乃遷。

凡三役﹐工徒之費出於寓公大家及寮佐之所助者萬二千緡有奇﹐不足皆君自更之【更之﹐胡思敬校云「『更』疑『任』。」】。自經始以迄於成﹐或完舊而益新﹐或更剏而攺作﹐一木一石﹐必量其材而用之﹔一錢一粟﹐必度其宜而給之。寬不至弛﹐猛不至殘﹐調其燠寒【燠寒﹐四部叢刊本作「寒燠」。】﹐時其饑渴﹐吏無姦欺﹐民不告勞。故其成﹐功敏而無怨言。

夫爲政不難﹐毋輕民力而已。傳曰「不傷財﹐不害民。」又曰「節用而愛人﹐使民以時。」夫節用﹐故不傷﹔以時﹐故不害。惟君力行之﹐故其爲政平易明信【明信﹐四部叢刊本作「民信」。】﹐民歌頌焉。大徳中﹐金華胡君長孺分教旴江﹐攝錄事﹐視其屋﹐懍將壓﹐曰「是將病吾民矣﹗」不踰月而新之【不踰月而新之﹐四部叢刊本作「不諭月新之」。】。或曰「此非攝職也。」君笑而不言。嗟乎﹗惟君子爲能憂民之憂﹐樂民之樂﹐況馮君身居其任者乎﹗𨿽然﹐有二君之心之才則可﹔不然﹐均爲怨府矣﹐豈必廬陵哉﹗

醫學教授嚴君壽逸﹐剛正人也。美其事﹐請書於石﹐以示後之爲政者﹐且以見郡之能使人也。君字彥達﹐濮人﹐歷宜春﹑髙安﹑彭澤三縣﹐皆有名。

△昭勇廟捲雪樓記

吳折衝將軍西陵太守寧旣與周瑜﹑魯肅﹑呂蒙﹑陸遜之徒並立大功﹐世廟食興國之東六十里﹐富池之口﹐龍光山之下。後千餘年﹐宋有天下﹐錄前代忠臣義士﹐復賜將軍爵﹐一命而公﹐再命而王﹐七命而數物備﹐號其廟曰昭勇﹐門曰表忠﹐而將軍之靈以益著。自始封百七十有八年而建樓於廟之北﹐名曰捲雪。又百十有二年而毀於景定元年之兵。又六十有三年﹐爲皇元至治之二年﹐祠官九宮山道姜守先與里人劉舜元及其徒子如淵爰謀爰度【姜守先﹐四部叢刊本作「姜守夷」。】﹐筮日庀事【庀事﹐四部叢刊本作「他事」。】﹐卽樓故基爲屋八楹﹐中爲重屋六楹﹐崇七尋有半﹐仍命曰捲雪之樓。

左顧舒蒲之渚﹐右據黃龍之灣﹐前俯大江﹐後控衡﹑廬﹐北望長淮之外﹐以天爲際。方其驚風忽起﹐白浪晝立﹐天低地昂【天低地昂﹐四部叢刊本作「天地低昂」。依下「川谷吐吞」句法﹐當從四部叢刊本。】﹐川谷吐吞﹐則思將軍之在吳也﹐威名動山嶽﹐謀慮出鬼神﹐奮百騎而曹瞞夜驚﹐戰孤軍而張遼早卻﹐臨夏口而黃祖授首﹐搤益陽而關羽退師﹐指皖城而朱﹑張擒﹐入夷陵而曹仁破﹐何其忠且勇也﹗及夫風霽浪弭﹐上下一碧﹐長空冥冥﹐白鳥孤沒﹐則思將軍之旣沒也﹐三國爲墟﹐五運疊興﹐南北紛紜﹐或離或合﹐將軍猶以余忠遺惠﹐陰騭下民﹐馮大江而揚靈﹐儼南面以顧享﹐又何仁也﹗登斯樓也﹐豈不念曰﹕以區區之吳而有江表數州之地﹐僅足以抗蜀﹑魏﹐將軍一輸其忠而廟食百世﹐況戴天履地﹐美衣丰食﹐倓然臣子於今之世者乎﹖故君子立功立事﹐必思以顯當世而垂無極。斯樓之作﹐亦非徒欲觀濤浪﹑窮勝槪而已﹐蓋所以勸忠也。以三子興復之心而屬余記﹐不可以不書。

神姓甘氏﹐字興霸﹐巴郡臨江人。累號爲昭毅武惠遺愛靈顯王云。

△法印寺記

丰水之東﹐鳳池之西﹐有寺曰泉林﹐宋治平三年攺賜法印。木有豫﹑章﹑楓﹑櫧﹑松﹑柏之茂﹐水有錢唐﹑美泉之注。修竹萬个﹐崇墉百堵。自江禪師至濟【至濟﹐胡思敬校云「『濟』下疑有脫字。」】﹐十有二傳而中微﹐自覺升至心日﹐十傳而復振。

初﹐升偕其徒徳之﹑廣慈﹐撫廢墟﹐圖前規﹐起嘉泰﹐訖開禧【訖﹐四部叢刊本無。】﹐力復舊貫。徳再傳曰繼澄﹐始買飯眾之田十畝有奇。澄之徒慧明復得田二十畝﹐以爲長明燈供。宋律﹕寺觀毋買民田。而明以髙行絕學善爲方主翰林學士徐公經孫﹑禮部尙書雷公宜中﹐故得請。長明燈至於今不廢。明之徒永慶。慶之徒祖榮﹐復廣四百畝﹐而寺之計益滋。又三傳是爲心日。

心日旣嗣﹐百廢修舉﹐效獻力者【獻力﹐胡思敬校云「『獻』字疑衍。」】﹐爭盡其用。大徳六年﹐重復佛殿﹐祠后土殿東﹐先師及諸長者殿西。明年﹐重復三門。又明年﹐兩廡及庫庾庖湢皆撤而新之。皇慶元年﹐建法堂四楹﹐中奉觀音大士。延佑六年﹐樓於堂之北東﹐上庋佛書﹐下列僧寮。明年﹐又樓於堂之東南﹐虛中以爲齋堂﹐其東以館賓客。若三門【三門﹐四部叢刊本作「山門」。】﹐若懸鐘之樓﹐方程材度地而申爲之。自大徳以來﹐凡所修營﹐或資於人﹐或出乎己﹐皆日之孫福權之力也。權旣能盡瘁以成其祖及其師圓照之志﹐而權之徒惟勝復能屈身貿易佐匠計﹔勝之徒弘易﹐日誦華嚴﹐歸質田以相權之功﹔是皆儒門所謂孝子慈孫者也。方今上自京師﹐下逮郡邑﹐致崇極於佛者﹐莫不因物產之盛﹐憑國家之力﹐猶恆若不及﹐況泉林不仰縣官﹐不資常住﹐振法基於未墜﹐紹宗緒於無窮者乎﹖宜爲刻辭﹐著在金石。其辭曰﹕

佛入中國﹐餘二千載﹐厥象伊皇。髙視六合﹐橫敷四海﹐其流湯湯。河汾著書﹐佛乃聖人﹐教則四方【四方﹐四部叢刊本作「西方」。】。明明我朝﹐並建三氏【建﹐四部叢刊本作「見」。】﹐奄有萬國。列剎相望﹐照地燭天﹐前無古昔。割腴錫衎﹐跨州連縣﹐寶衣玉食。式召休祥【召﹐四部叢刊本作「名」。】﹐保合太和﹐孰臻其極。懿此泉林﹐扶顚持危﹐僻在東湖。畢力殫慮﹐祗率乃事﹐有抗厥初。廣殿重樓﹐髙壯邃嚴﹐弗儉弗踰。瀏瀏淸泉﹐落落長松﹐樂是幽居。有詵其徒﹐有秩其儀﹐趾徳濟美。羣經在幾﹐鐘鼓在簴﹐以祝天子。永遵其道﹐傳燈繼祖﹐以作教軌。

△衝玄觀記

皇慶二年春二月﹐始作衝玄觀。夏六月﹐觀成。實在富州之南第三十七福地丰山之陽五里所雕峯之下﹐因黃氏之故祠也。

西南維黃氏世盛。宋慶元初﹐朋黨論起﹐朝奉郎幹辦行在諸司審計司瀛進讜議十二篇﹐歷詆外戚韓侂冑蠧國亂政﹐天下誦其名。嘉定初﹐以壽終。其子通直郎知衡州常寧縣直方葬於峯之南雙井原﹐因建祠曰雙井庵﹐命始丰之仙林觀道士靈寶大師賜紫歐陽某奉祠事【大師﹐四部叢刊本作「大禪師」。】﹐且約世守之。未幾﹐常寧之夫人徐氏卒﹐葬峯之東白竹原﹐亦建祠曰白竹庵。皇慶二年﹐常寧四世孫徵東儒學副提舉可自雙井庵延禮聶爰靜主之。師至卽撤舊祠﹐辟地爲觀﹐不數月而工畢。

飛殿壯麗﹐髙廣雄深﹐門廡端直﹐庖廩完固。飛雲之樓矗其西﹐黃氏及后土氏之祠翼其東。文梁藻井之制﹐云房齋廬之次﹐煌扈於其內﹔鐘鼓之聲﹐笙磬之音﹐鏜■﹝革答﹞於其外【於﹐四部叢刊本作「乎」。】。於是晝霧出楹﹐夕澑殷砌【夕澑﹐四部叢刊本作「夕淄」。】。古柏拒冬【古柏﹐四部叢刊本作「帨柏」。】﹐長松無夏。神君仙人﹐倐忽往來【往來﹐四部叢刊本作「來往」。】。山川不攺其舊﹐而十倍故祠矣。請名曰衝玄之觀。又嘗與其師歐陽惟新買田五頃有奇【歐陽惟新﹐四部叢刊本作「歐陽維新」。】﹐至是盡歸於觀﹐以養學徒﹐奉釐事。君子曰﹕惟不貪﹐故能忘其利﹔惟不私﹐故能成其功。忘利而有成功﹐非信道而勇於立者不能也。使聶君不爲老而爲孔氏﹐得志當世﹐所至宜何如﹖黃氏其知人矣。

延佑七年春﹐徵東之子尙敬﹑尙忠請伐石紀功﹐因推道徳之端﹐極內外之辧﹐而爲之辭﹐以授其徒黃晞平﹑孫誠則等刻之。其辭曰﹕

猗歟邈哉﹐五千之文。上探無始﹐下酌黃軒。達性立命﹐執經禦權﹐剛柔存亡﹐進退後先。糠粃天下﹐道徳之源﹐玄門旣辟﹐道教滋盛【道教﹐四部叢刊本誤倒。】。水旱疾疫﹐禱祠禳禜。一呼一吸﹐一動一靜。奔走雷風﹐鬼神受令。上好下效﹐此求彼應。乃道之文﹐匪道之性。志士長往﹐獨善其身。煉形制魄﹐守精馭神。蟬蛻宇內【宇內﹐四部叢刊本作「守內」。】﹐飛翔天津。匪道之隆﹐乃道之屯。孰行罔至﹐孰用罔治﹖蕭曹以臣﹐漢文以帝。慈儉爲寶﹐惇朴是貴。𨿽慚三五﹐終邁七制。迨於我元﹐總攬萬國。國旣殊俗﹐治亦異術。旣尊素王﹐亦兼老釋。或齊以禮﹐或道以徳。化成天下﹐立治之極。豫章南境﹐丰城故邑﹐崇崇始丰﹐神明所集。跂彼雕岑﹐雲蒸霧濕。有屋渠渠﹐有址岌岌。偉哉聶君﹐有此駿功。黃氏以祠﹐老氏以宮。居有所養﹐學有所宗。敬哉學人﹐罔或不恭﹗執徳之恆﹐守道之中。祈天永命﹐萬世攸同。

△彭州學記

蜀彭州孔子廟學毀於兵九十餘載﹐有司備位﹐因獘承簡﹐春秋有事﹐綿蕝行禮﹐治具弗張﹐民習於野。至治中﹐太守劉隆畏上威徳﹐思本政教﹐爰謀爰度﹐乃復其舊【乃﹐四部叢刊本作「迪」。】﹐而教養之道猶闕。今太守則曰「興學而不知教養﹐與無學同。」於是縮濫節浮【濫﹐四部叢刊本作「溢」。】﹐舉俸稱貸﹐月計其息﹐墾廢辟荒﹐時值嘉谷﹐歲取其入﹐以具祭養﹐以爲經常。合凡民子弟之俊秀者三十人﹐立師以教。故入其廟則棟宇雄麗﹐禮樂備舉﹐聖師洋洋﹐不動而應。入其學則堂宇修潔﹐弦誦洋溢﹐民吏觀感﹐不令而化。其文學生某沿牒京師【生﹐四部叢刊本作「姓」。】﹐請紀金石。

乃告之曰﹕惟蜀與宋終始﹐聲教淪洽﹐民心固結﹐故國朝用兵積數十年﹐乃克有定。土著之姓十亡七八﹐五方之俗更爲賓主﹐治者狃聞襲見﹐以遺風舊俗爲可鄙【遺風﹐四部叢刊本作「道風」。】﹐前言往行爲可陋﹐至有鴻儒宿學﹐林潛谷逝﹐其道莫聞﹐況復有知學校哉﹗故學校與道興廢﹐上不知學則失其教﹐下不知學則失其政。學校廢﹐政教失﹐治道微矣。而彭前守克興﹐後守克承﹐繼善趾美﹐作民父母﹐諸生其有思乎﹖

夫蜀﹐學有揚雄﹐文有相如﹐治有文翁﹑諸葛﹐下迨唐﹑宋﹐羣儒疊興﹐徽言懿行﹐著在簡冊。捨疵取醇﹐使合孔子之道﹐父以教子﹐兄以教弟﹐朋友相講﹐里巷相習﹐以翼聖人之治﹐則蜀之人﹐父父﹑子子﹑君君﹑臣臣﹐劍閣無所用其關﹐瞿塘無所用其險﹐必自彭始。諸生勗之﹐毋負諸守之意與聖天子之望。元統二年八月日記。

●揭傒斯全集文集卷七

碑

○碑

大元勅賜修堰碑

重建濟州會源閘碑

天華萬壽宮碑

臨江路玉笥山萬壽承天宮碑

勅賜漢昭烈帝廟碑

雙節廟碑

龔先生碑

嚴先生碑

樂丘碑

大元敕賜正奉大夫江南湖北道肅政廉訪使董公神道碑

趙功可墓志銘

奔淸甫墓志銘

處士楊君墓志銘

△大元勅賜修堰碑

江水出蜀西南徼外﹐東至於岷山﹐而禹導之。秦昭王時﹐蜀太守李冰鑿離堆﹐分其江以灌川﹑蜀﹐川﹑蜀以饒。自秦歷千數百年﹐所過衝薄蕩囓﹐大爲民害。有司歲治堤防百三十三所﹐役兵民多者萬人﹐少者千人﹐其下猶數百人﹐人七十日﹐不及七十日﹐𨿽事治﹐不得休息。不役者﹐日三緡【日三緡﹐四部叢刊本作「三日�緡」。】。富絀於貲【絀﹐四部叢刊本作「屈」﹐下句同。】﹐貧絀於力﹐上下交病。會其費﹐歲不下七萬緡。毫發出於民﹐十九藏於吏﹐槪之出入不足以更費。

至今上皇帝卽位之明年﹐僉四川廉訪司事吉當普巡行周視﹐得要害之處三十有二﹐余悉罷之。且召灌州判官張弘計曰「若甃之石﹐則役可罷【則﹐四部叢刊本作「可」。】﹐民可蘇﹐獘可除﹐胡憚而莫之爲﹖」弘曰「公慮及此﹐此生民之福﹐國家之幸﹐萬世之利也。弘請出私錢試以小堰。」堰成﹐水暴漲﹐堰不爲動。乃具文書會行省及蒙古軍七翼之長﹑郡縣守宰﹑鄕遂之老﹐各陳便宜﹐皆曰便。復禱祠與神約﹕「昔鑿離堆以富川﹑蜀﹐建萬世之利﹐神之功也。今水失其道﹐民失其利﹐吏乘其獘若此﹐而神弗之救﹐是神之惠弗終也。神克相余﹐余治﹔神弗余相﹐請與神從事。」卜之吉。

於是徵工發徒﹐以至元攺元十有一月朔肇事於都江堰。都江卽禹鑿之處﹐分水之源也。鹽井關限其西北﹐水西關據其西南﹐江南北皆東行。北舊無江﹐冰鑿以辟沫水之害。中爲都江堰﹐少東爲大﹑小釣魚。又東跨二江爲石門﹐以節北江之水。又東爲利民臺﹐臺之東南爲侍郎﹑楊柳二堰【二堰﹐四部叢刊本誤作「三堰」。】。其水自離堆分流入於南江。南江東至鹿角﹐又東至金馬口﹐又東過大安橋﹐入於成都﹐俗稱大皁江。江之正源也。北江少東爲虎頭山﹐爲鬭雞臺。臺有水則尺﹐爲之畫凡十有一【凡十有一﹐四部叢刊本作「凡有十一」。】﹐水及其九﹐其民喜﹐過則憂﹐沒其則則困。乃書「深淘灘﹐低作堰」六字其傍【低作堰﹐疑當作「髙作堰」。】﹐爲治水之法。皆冰所爲也。又東爲離堆。又東過淩虛【淩虛﹐原作「陵虛」﹐依四部叢刊本﹑元史河渠志攺。】﹑步云二橋。又東至三石洞﹐釃爲二渠﹐其一自上馬騎東流﹐過陴入於成都﹐古謂之內江﹐今府江是也﹔其一自三石洞北流﹐過將軍橋﹐又北過四石洞﹐折而東流﹐過新繁﹐入於成都﹐古謂之外江﹔此冰所穿二江也。南江自利民臺有支流﹐東南出萬工堰﹐又東爲駱駝﹐又東爲碓口﹐繞靑城而東﹐鹿角之北涯﹐有渠曰馬壩﹐東流至成都﹐入於南江。渠東行二十餘里﹐水決其南涯四十有九﹐歲疲民力以塞之。乃自北涯鑿二渠與楊柳渠合﹐東行數十里﹐復與馬壩渠會﹐而渠始安流。自金馬口之西鑿二渠﹐合金馬渠東南入於新津江﹐罷藍澱﹑黃水﹑千金﹑白水﹑新興至三利十二堰。

北江三石洞之東爲外應﹑顏上﹑五斗諸堰。外應﹑顏上之水皆東北流﹐入外江。五斗之水入於馬壩渠﹐皆內江之支流也。外江東至崇寧﹐亦爲萬工堰。堰之支流自北而東爲三十六洞﹐過淸白堰﹐東入彭﹑漢之間﹐而淸白堰水潰其南涯﹐延袤三里餘﹐有司因潰以爲堰﹐堰輒壞﹐乃疏其北涯舊渠﹐直流而東﹐罷其堰及三十六洞之役。

嘉定之靑神﹐有堰曰鴻化﹐則授成其長吏﹐使底其功﹐應期而畢。若成都之九里堤﹐崇寧之萬工堰﹐彭之堋口【堋口﹐四部叢刊本作「■﹝王朋﹞口」。】﹑丰潤﹑千江﹑石洞﹑濟民﹑羅江﹑馬腳諸堰﹐工未及施而詔亦責長吏及農隙爲之。諸堰都江及利民臺之役最大﹐侍郎﹑楊柳﹑外應﹑顏上﹑五斗次之﹐鹿角﹑萬工﹑駱駝﹑碓口﹑三利又次之。而都江又居大江中流﹐故以鐵萬六千斤鑄爲大龜﹐貫以鐵柱﹐而鎭其源﹐以捍其浮艖﹐然後卽工。

諸堰皆甃以山石﹐範鐵以關其中﹐取桐實之油﹐刀麻爲絲﹐和石之灰以苴罅漏﹐禦水潦。岸善崩者﹐密築江石以護之。上植楊柳﹐旁種蔓荊﹐櫛比鱗次﹐賴以爲固﹐蓋以數百萬計。所至或疏舊渠而導其流﹐以節民力﹔或鑿新渠而殺其勢﹐以益民用。遇水之會﹐則爲石門﹐以時啟閉而泄蓄之。凡智力所及﹐無不爲也。

初﹐郡縣及兵家共掌都江之政。延佑七年﹐其兵官奏請獨任郡縣﹐乃以其民分治下流諸堰﹐廣其增修而大其役﹐民苦之﹐至是復合焉。常歲獲水之用﹐僅數月﹐堰輒壞﹐今𨿽緣渠所置碓磑紡績之處以千萬數【數﹐四部叢刊本作「計」。】﹐四時流轉而無窮。

其始至都江﹐水深廣莫可測﹐忽有大洲湧出其西南﹐方可數里﹐人得用事其間。入山伐石【伐石﹐原作「伐木」﹐誤。依四部叢刊本攺。】﹐崩石已滿﹐隨取而足﹐所向皆然。蜀故多雨﹐自初役至於工畢﹐無雨雪﹐故力省而功倍﹐民不知勞﹐若有相之者﹐亦其忠誠所感如此。致煩天子賜酒之使【煩﹐四部叢刊本作「使」。】﹐相望於道﹔省臺勸工之檄﹐不絕於吏﹔所漑六州十二縣之民﹐咸歌舞焉【咸﹐四部叢刊本作「皆」。】。而下至郡縣﹐上至藩部﹐惡其害己﹐且疾且怨﹐或決三洞之水以灌其次﹐或毀都江之石以害其成﹐撓之百端﹐不拔益固。甫越五月﹐大功告成。百一恆費﹐民永休享﹐古未有也。而吉當普會以監察禦史召﹐省臺上其功﹐詔臣傒斯紀之於碑。

臣聞水先五行﹐食首八政﹐九疇所敍﹐其次可觀矣。夫水者﹐衣食之原也。然所以爲利﹐亦所以爲害﹐在善導之而已。禹平水土﹐猶己溺之﹐后稷播種﹐猶己饑之﹐萬世有稱焉。是故爲政不本於農﹐不先於水﹐是爲不知務。不知務﹐是爲冥行之臣。李冰一鑿離堆﹐民受其賜。吉當普才大而徳敏﹐憂深而知遠﹐不枉其道﹐不屈其志﹐臨難忘身﹐爲國忘家﹐安於命而勇於義﹐而知所先務﹐故事可立而功可建。其在四川﹐若請罷鹽運使司﹑正鹽井之法以去其姦利﹐置安撫使撫四方流寓之民﹐使安其耕鑿﹔及居臺端﹐知無不言﹐言無不合﹐誠國之寶也。判官張弘﹐殫智竭慮﹐終始克相其成﹐𨿽百折而不悔﹐亦今之賢有司乎﹗

是役也﹐石工﹑金工皆七百人﹐木工二百五十人﹐徒三千九百人﹐而蒙古軍居其二千。糧爲石千有奇﹐石之材取於山者百萬有奇﹐石之灰以斤計六萬有奇﹐油半之﹐鐵六萬五千﹐麻五千。最其工之直﹐物之價﹐以緡計四萬九千有奇﹐皆出於民之庸積。而在官者余廿萬一千八百緡﹐責灌守以貸於民﹐歲取其息﹐以備祭祀﹐若淘灘修堰之供。仍蠲灌之兵民常所徭役﹐以專其堰事。

嗚呼﹗後之蒞此土者﹐尙永鑑於玆﹐勿怠其政﹐墮其事﹐以爲民病﹐以爲國家之憂。臣拜手稽首而作頌曰﹕

鑿離堆兮江勢分﹐川蜀饒兮民忘爲秦。秦可忘兮國有人﹐何后世兮忘吾民。歲伐竹兮歷巖■﹝山敖﹞﹐載亂石兮堰江濤。堰無功兮民孔勞﹐民孔勞兮天不弔。龍伯怒兮江妃笑﹐豈江爲之患兮惟人自。厚龍節兮繡衣﹐煒皇皇兮不我遺。召龍工兮汝爲﹐汝詎知兮余所期。江滔滔兮廣且深﹐黿鼉出沒兮蛟龍晝吟。下不可以極兮上若有所臨【所臨﹐四部叢刊本無「所」字。】﹐洲澶漫兮江之心。吾伐石兮石自摧﹐吾召民兮民子來。堰旣作兮民無患菑﹐此豈余之功兮神汝哀。神洋洋兮工旣畢﹐堰永固兮民安逸。川蜀饒兮國之實﹐千萬年兮功不失。惟帝之力兮臣之職。

△重建濟州會源閘碑

皇帝元年夏六月﹐都水丞張侯攺作濟州會源閘成。明年春二月﹐具功狀﹐遣其屬孟思敬至京師請文勒石。

惟我元受命﹐定鼎幽薊﹐經國體民﹐綏和四海。辧方物以定貢賦﹐穿河渠以逸漕度。乃攺任城縣爲濟州﹐以臨齊﹑魯之交﹐據燕﹑吳之衝﹐道汶﹑泗以會其源﹐置閘以分其流﹐西北至安民入於新河埭。於臨淸地降九十尺﹐爲閘十六﹐以達於永濟渠。南至沽頭﹐地降百十有六尺﹐爲閘十。又南入於河。北至奉符爲閘一﹐以節泗水。東北至於兗州﹐爲閘一﹐以節汶水。而會源之閘制於其中。歲益久﹐政日弛﹐獘日滋﹐漕度用弗時﹐先皇帝以爲憂。

延佑六年冬﹐詔以侯分治東阿﹐始修復舊政﹐誕布新令﹐嚴暴橫之禁﹐杜姦利之門。南疏北導﹐靡所寧處。明年冬﹐以當代請去﹐弗許。行視濟閘﹐峻怒狠悍﹐歲數壞舟楫﹐土崩石泐﹐岌不可持。乃伐石區裏之山﹐轉木淮海之濱﹐度功卽工﹐大攺作焉。

明年皇帝建元至治三月甲戌朔﹐侯朝至於河上﹐率徒相宜導水。東行堨其下上而竭其中﹐以儲眾材。徹故閘﹐夷坳泓﹐徙其南二十尺﹐降七尺以爲基﹐下錯植巨栗如列星﹐貫以長松﹐實以白石﹐槪視其地無有罅漏。衡五十尺﹐縱一百六十尺。八分其縱﹐四爲門。縱孫其南之三﹐北之一﹐以敵水之奔突震蕩。五分其衡﹐二爲門容﹐折其三以爲兩墉。四分其容﹐去其一以爲門崇﹐廉其中而翼其外﹐以附於防。三分門﹐縱間於北之二﹐以爲門﹐中夾樹石﹐鑿以納懸板【鑿﹐胡思敬校云「『鑿』字﹐文粹本闕。」】。五分門崇﹐去其一以爲鑿。崇翼之外﹐更爲石防以禦水之洄洑衝薄﹐縱皆二百三十尺。爰琢爰甃﹐犬牙相入﹐苴以白麻﹐固以白膠﹐磨礲鏟磢﹐關以勁鐵。厓削砥平﹐渾如天成。冠以飛梁﹐偃如臥虹。越六月十有三日乙卯訖工【訖工﹐四部叢刊本作「訖功」。】﹐大會羣吏﹐宴於河上以落之。工徒咸在﹐旄倪四集﹐酒舉樂作﹐揮鍤決堨﹐艤棹魚貫﹐水平舟行﹐伐鼓讙呼﹐進退閒暇。其稱侯之功﹐頌侯之徳﹐雷動云合。且拜曰﹕聖天子繼志述事﹐不易任﹐以成厥功﹐惟億萬年享天之休。

是役也﹐以工計﹐石工百六十人﹐木工十人﹐金工五人﹐土工五人﹐徒千四百二十人。以材計﹐木萬一百四十有一﹐石五千一百二十有八﹐甓二億一千二百有五十。以斤計﹐鐵二萬五千五百﹐麻二千三百﹐石之灰二億三萬三百三十有四【二億﹐四部叢刊本作「三億」。】。以石計﹐粟千二百有五十。視他閘三之【三之﹐四部叢刊本下空闕一字。】﹐視舊倍之。其出於縣官者﹐鐵若麻木十之七﹐石五之一﹐粟五之三。餘一以便宜調度﹐不以煩民﹐此其大較也。

初侯至之明年﹐凡河之溢者辟之﹐壅者滌之﹐決者塞之。拔其藻荇﹐使舟無所底【無所底﹐四部叢刊本下空闕一字。】﹔禁其芻牧﹐使防有所固。隆其防而廣其址﹐修其石之巖陁穿漏者﹐築其壤之疏惡者﹐延袤贏七百里。防之外增爲長堤﹐以閼暴漲﹐而河以安流。潛爲石竇以納積潦﹐而瀕河三郡之田民皆得耕種。又募民采馬藺之實種之新河兩涯﹐以錮其潰沙。北自臨淸﹐南至彭城﹐東至於陪尾﹐絕者通之﹐郁者斯之﹐爲杠九十有八﹐爲梁五十有八﹐而挽舟之道無不夷矣。

乃建分司及會源﹑石佛﹑師莊三閘之署﹐以嚴官守。樹河伯﹑龍君祠八﹐故都水少監馬之貞【馬之貞﹐原誤作「馬之眞」﹐四部叢刊本同。此依本集卷五建都水分監記及元史河渠志攺。】﹑兵部尙書李奧魯赤﹑中書斷事官忙速祠三【忙速﹐元史河渠志作「忙速兒」。】﹐以迎休報勞。凡河之所經﹐命藏水以待暍者﹐種樹以待休者。遇流莩則男女異葬之﹐餓者爲粥以食之﹐死而藏﹑饑而活者歲數千人。是以上知其忠﹐下信其令﹐用克果於玆役也。侯亦勤且能矣。

然古者三載考績﹐三考黜陟幽明﹐故人才得以自見。方世祖皇帝時﹐天淸地寧﹐羣賢滿朝﹐少監馬公之徒得以陳力載勞【得﹐四部叢刊本無。】﹐垂功無窮者﹐慮之遠﹐擇之審﹐任之專也。向使侯竟代去﹐𨿽懷甚忠極智﹐無能究於其職﹐是亦侯之所遇也。惟玆閘地最要﹐役最大﹐馬氏之後侯之功爲最盛﹐故詳於是碑﹐以告後之人。侯名仁仲﹐河南人。辭曰﹕

昔在至元﹐惟忠武王﹐自南還歸。請開河渠﹐自魯涉齊﹐以達京師。河渠旣成﹐四海率從﹐萬世是資。朝颿夕檣﹐垂四十年﹐孰慢而隳。翼翼張侯﹐受命仁宗﹐號令風馳。徵工發徒﹐旣滌旣修﹐濟閘攸基。先雞而興﹐旣星而休﹐觸冒炎曦。疾者藥之﹐死者槥之﹐奚有渴饑。拊循勞徠﹐信賞必罰﹐勿亟勿遲。十旬之間﹐遹潰於成﹐智罔或遺。洋洋河流﹐中有行舟﹐若遵大逵。舳艫相銜﹐罔敢後先﹐亦罔敢稽。賢王才侯﹐自北自南﹐顧盼嗟咨。曰惟京師﹐爲天下本﹐本隆則固。惟帝世祖﹐旣有南土﹐河渠是務。四方之供﹐於萬千里【萬千﹐四部叢刊本作「千萬」。】﹐如出跬步。聖繼明承﹐命官選才﹐惟侯之遇。昔者舟行﹐日不數里﹐今以百數。昔者舟行﹐歲不數萬﹐今以億慮。惟公乃明﹐惟勇乃成﹐惟廉則恕。汶泗之會﹐有截其閘﹐有菀其樹。功在國家﹐名在天下﹐永世是度。

△天華萬壽宮碑

唐貞元中﹐吉州刺史閻侯隱於城東十五里天嶽山之芙蓉峯﹐後傳以爲仙云。其山世爲閻氏業﹐子孫世爲郡人。山髙廣可十里﹐俯覽郡中諸山。或言古仙人浮丘伯及其弟子王﹑郭二人亦嘗往來其處﹐及稱山中多鬼怪【及﹐胡思敬校云「疑『又』」。】﹐倏忽變化甚異。

延佑三年﹐侯之孫弘毅卽其地祠浮丘【之孫﹐四部叢刊本作「諸孫」。】﹐以其二弟子及侯配。廣殿大庭﹐髙門修廊﹐皆合制度。又割田廩有道之士﹐以奉祠事。明年﹐郡人曾編修巽申爲請於玄教大宗師﹐命爲天華觀。至順元年﹐升爲宮。明年﹐正一教主三十九代天師加天華萬壽宮﹐幷書其額【額﹐四部叢刊本作「顏」。】。咸謂君子作始﹐宜具金石刻﹐請爲辭。

按廬陵志﹐侯名寀﹐初隱芙蓉﹐後得道山東南三十里之洞巖。臨江玉笥山誌又言﹐承天宮西南十五里南障山葆光觀有吉州閻使君別墅﹐後得道衡嶽學仙之人。固芒忽不可知。而戎昱集載送吉州閻使君入道詩﹐此尢足徵者。浮丘事見列仙傳。天下髙山絕境﹐類有浮丘遺迹﹐要不可詰。然古之士君子負徳行材藝不見用於世﹐或著書立言以傳其道﹐或躬耕采拾以樂其志﹐或依托佛﹑老以寄其迹﹐若此者世多有之﹔後世至有因之爲富貴利達之途﹐赫然與王公大人並馳爭先者。

侯之孫自壯歲抱其才遊京師﹐數被薦﹐不合﹐去。最後受知集賢諸學士﹐薦爲甘肅儒學副提舉。又翩然嘆曰「卽見用﹐以踰五望六之年﹐馳數千里之地﹐逐尺寸之祿﹐智者不爲也﹗」曰「天華吾故土﹐吾將老焉﹗」其猶有乃祖之遺風歟【遺風歟﹐四部叢刊本作「風與」。】﹗其辭曰﹕

瞻天華之巖巖兮﹐前靑牛而後玄武。乍蜿蜒而回伏兮﹐忽騫騰而軒翥。丹霞爛其髙兮﹐白雲縞乎在下。俯城郭之鱗蓐兮﹐覽平原之膴膴。香城郁其在望兮﹐乃匡仙之故居。枕黑潭之黕淡兮﹐大江淘而右趨。步靈臯而造神澳兮﹐顧列仙之攸館。浮丘旣厭世而髙馳兮﹐閻仙又擯余而不返。召靑鸞使駕輅兮﹐俾丹鳳以調笙【丹鳳﹐四部叢刊本無「丹」字。】。抗交龍之云旗兮【交龍﹐四部叢刊本作「文龍」。】﹐仍析羽以爲旌。冀神君之來降兮﹐余將肅其並迎。昔孔子欲乘桴以浮海兮【欲﹐四部叢刊本作「之欲」。】﹐老聃亦度關而西遊。知文武之不可以作兮【以﹐四部叢刊本無。】﹐道懍乎其莫畱。何盛世之孔明兮﹐亦髙蹈而遠引。矧玆邑之巨麗兮﹐乃英賢之所蘊。君子固難進而易退兮﹐亦因時而顯隱。神君旣有此靈宮兮﹐曰髙明而又爽塏。山叢叢以四周兮﹐繚靑川之浼浼。撫下人而顧懷兮﹐歷千載而猶未攺【千載﹐四部叢刊本作「千歲」。】。起倚檻而浩歌兮﹐將畢景而靡悔。

△臨江路玉笥山萬壽承天宮碑

天下稱大名山在大江之西者三﹐曰匡廬﹐曰合皁﹐曰玉笥﹐玉笥又爲天下絕境。按道書及圖志﹐於洞天則太秀﹑法樂﹐於福地則郁木﹐凡爲老氏之宮二﹐爲觀二十有一﹐而皆統於萬壽承天之宮。宮在洞天之西﹐三會峯之下﹐玉澗之上﹐云卽梅子眞隱處。漢初﹐覆箱之麓有觀曰玉梁﹐言初爲觀時﹐天降白玉梁﹐因以爲名。晉永嘉中﹐徙觀於此【徙觀﹐四部叢刊本作「徙號」。】。唐之季﹐道士劉潛谷建老君院觀旁﹐曹處明亦建精思院﹐而王處士遂以觀爲靈寶院。南唐保大中﹐徙靈寶﹑文質﹑議合三院之田﹐復爲玉梁觀。劉傳陳紹規【陳紹規﹐四部叢刊本作「陳紹觀」。】﹐王傳丁守玄﹑姚文質﹐曹傳宋懷徳﹑汪希聲﹐皆有道者﹐號玉梁八祖。宋大中祥符元年﹐賜觀額曰承天。宣和初﹐升爲宮。宮之眾幾六千指﹐爲友寮五十餘。而唐﹑宋之君﹐數設金籙醮於此。故玉笥之名震天下。

大觀庚寅﹐宮災﹐各出建壇場以居﹐寮之存者僅十有三。靈寶之友曰超燕﹑浩然﹑水竹﹑養眞﹐老君曰仁智【仁智﹐四部叢刊本作「智仁」。】﹑玉洞﹑玉山﹑壽玉﹐精思曰淸音﹑淸隱﹑桐澗﹑道衝﹑云庵。建炎﹑紹興之際﹐管轄劉思齊﹑知宮楊徳淸始復其宮﹐何道衝﹑何守元繼之﹐宮日以修。咸淳中﹐管轄李允一之兄玨爲合門宣贊舍人﹐得幸上﹐爲請以甲乙傳次﹐從之。入國朝至元二十六年﹐詔加萬壽承天宮﹐給五品章﹐以允一爲本宮住持提點兼本路道錄﹐與知宮謝景巽謀大新其宮以稱上賜。景巽乃種樹積財以待之。

大徳三年﹐初作東西廡﹐而允一卒。劉壽翁﹑周源深﹑劉居敬﹑何應仙等繼之。皇慶二年﹐壽翁﹑源深建壽春閣﹐主宰三官三殿【三殿﹐胡思敬校云「疑『二殿』。」】。延佑攺元﹐建三門及正紀堂﹑鐘樓﹑齋堂﹑庖庫之屬。至順二年﹐居敬﹑應仙建三淸殿﹐費巨萬計【費﹐四部叢刊本作「費以」。】﹐居敬及李師周各以私錢五千緡倡之﹐餘皆出諸宮中王實仙等【王實仙﹐四部叢刊本作「王寶仙」。】。木惟棟材得巨株於郡人鄧守一﹐餘皆取之謝景巽所手植者【手植﹐四部叢刊本作「手植之」。】。於是﹐棟宇之制﹐金碧之飾﹐象設之嚴﹐莫不度越於前矣。又增飯眾之田﹐合新舊爲畝萬有奇﹐而宮始犬備。

君子曰﹕大江之西𨿽有三大名山﹐惟此山兼洞天福地之重。峯有太白﹑雲臺﹑羣玉﹑秦望之屬三十有三﹐壇有太淸﹑太一﹑曜明﹑白鶴之屬三十有九﹐臺有東華﹑赤松﹑白雲之屬十有二﹐谷有彤霞﹑丹陽之屬五﹐井有丹砂﹑玉乳﹑醴泉之屬十。至若三溪﹑八池﹑七潭﹑六源﹑四塢﹑二十四澗﹐皆勝絕之處。髙摩天關﹐深入地軸﹐載之莫究其名﹐窮之莫極其源。雲雨所都﹐雷電所家﹐金芝靈艸之所囿﹐神龍異獸之所窟宅﹐天鍾其英﹐地儲其靈﹐磅礡扶輿﹐非遺世絕俗乘虛馭景之士不能徧覩也。

古今隱居得道於此計不可數。其幸知名者﹐若秦孔丘明等十人﹐漢梅子眞﹐梁杜曇永﹑蕭子云﹐唐羅子房﹑羅公遠﹑謝修通﹑劉道平﹐宋沈麟﹑毛得一﹑李思廣之徒﹐三十有八人﹐皆磊落奇傑﹐世不常有。其不肯名於世者﹐不知其幾。且神禹﹐大聖也﹔漢武﹐英君也﹔言皆嘗應符受籙於此。使天下之人披圖志﹐聽遊士談說﹐孰不延頸稽首﹐矯然如在弱水之外﹐信天下之絕境矣﹗而萬壽承天宮實統於此山【於﹐四部叢刊本無。】﹐不亦重乎﹗今宮庭之麗不獨可稱上賜﹐又足以稱此山﹐不亦美乎﹗然是宮也﹐興於漢﹐盛於唐﹐毀於宋﹐𨿽復於南渡﹐又二百餘年以至於今﹐始完且美﹐厥惟艱哉﹗爲之後者﹐當何如其繼也。

今住持提點是宮者﹐通玄衝素明遠法師教門髙士何君應仙也。宮之浩然堂邵天麟念其修復之難﹐何﹑劉以上諸老之勤﹐請文刻石。予與邵善【善﹐四部叢刊本作「然」。】﹐又嘗識何君。序已﹐復系以詩云﹕

大江之西洞庭東﹐三山鼎峙爭長雄。玉笥嵯峨與天通﹐千回萬轉重復重。十人辟秦入山中﹐池養十魚爲九龍。九人乘龍上虛空﹐赤帝飛入爲九嵕。四海照耀何烘隆﹐三疏不救莽賊凶。曹瞞欺天塞帝聰﹐玉梁白晝隨丰隆。壽春眞人抗靈蹤﹐玉壇佳气長鬱蔥。璇題翠羽開神宮﹐九霞照地光熊熊。急澗鳴玉相撞舂﹐羣峯四合如朝宗。承天萬年亮天功﹐太秀幽詭郁木同。重巖洞壑守鬼工﹐白猿夜啼寶气沖。我欲求之白雲封﹐金闕先生碧兩瞳。弟子文詠敬以恭﹐巢雲駕霧畱飛蹤【飛蹤﹐胡思敬校云「與上『靈蹤』同韻﹐疑誤。」】。玄洲長史白玉容﹐八十二口來相從。一入不復世莫逢﹐忽而見之若發蒙。朱宮玉堂繡簾櫳﹐靑童素女淸而丰。桃花杏花相映紅﹐忽而不見空溟蒙。或聞玲玲磬與鐘﹐或如金雞叫曉風【叫曉風﹐四部叢刊本作「曉啼風」。】。何劉沈謝數十公﹐遺聲逸響猶沨沨。霓旌羽節何當降﹐霞衣飄飄佩瑯璁。下與世人哀瘝恫﹐身爲風牧常先鴻。上佐皇羲播時雍﹐還淳返朴服孝忠。物不疵癘年谷丰﹐气酣飛上三會峯。周覽四極摩蒼穹﹐前有天柱如華嵩。落日照作金芙蓉﹐三峯東出號赤松。雲臺太白相橫縱﹐羣玉金扇遠更濃。兩峯相倚如駏蛩﹐紫微髙閣紫霞沖。石橋金柱爭巃嵸﹐長江外抱如白虹。束以驚峽轟奔洪﹐千今萬古聲淙淙。百神歆集元气融﹐超淩蓬萊軼崆峒。仙來不來我心忡﹐山中有艸名碧茸。食之千歲顏如童﹐我欲求之不可窮。願佩含影從仙翁﹐紫袍白馬來兩鬃。奪取神君一尺銅﹐坐閱絕景忘春冬。

△勅賜漢昭烈帝廟碑

燕俗廟祀漢昭烈帝﹑關將軍羽及秦蜀郡太守李冰甚虔。昭烈﹑關將軍皆涿人﹐今州南十里樓桑村卽昭烈故宅﹐其祀昭烈﹑羽宜﹐以鄕裏故。冰在蜀堰江水以灌民田﹐又鑿石爲五犀牛以厭水怪【五犀牛﹐四部叢刊本作「犀五牛」。水怪﹐四部叢刊本作「水妖」。】﹐燕無洪河大川﹐歲多暴水故。涿之範陽禮智鄕有益者﹐神巫王媼之子也。媼爲巫餘五十年【餘五十年﹐四部叢刊本作「五十餘年」。】﹐媼死﹐益襲其業﹐如媼之神﹐遂合所得施與作昭烈帝及蜀太守廟於其裏。前遼陽行省平章政事今中政院使哈剌帖木兒相以私錢若干﹐而殿堂門廡象設器物之屬無不備。元統元年九月十日﹐爲請於上﹐降香幣以落其成。明年三月六日﹐又言之奎章閣侍書學士沙刺班﹐使奏命臣傒斯紀其事於石﹐而上皆從之。其不絕人爲善之略如此。

且天子固天下神民之主﹐凡有功烈於民者﹐宜不限以地﹐使天下皆得屍而祝之﹐以系其尙徳慕義之心。然臣聞有天地卽有鬼神﹐鬼神一陰陽也。陽其神﹐陰其鬼﹐陽變而陰化﹐一變一化﹐鬼神之道著矣。故傳曰﹕鬼神之爲徳﹐其盛矣乎﹗謂鬼神能禍福人者﹐無之。作善降之百祥﹐作不善降之百殃﹐此鬼神之機而善惡之應﹐皆人所自爲也。𨿽古之巫覡禱禳祈禜﹐亦因其人心所感而爲之應焉爾。所禱非所感而能福人者﹐無之。故曰﹕皆人所自爲也。若昭烈續漢祚於旣亡﹐關羽不事賊操而委質劉氏﹐李冰當秦之暴而拯民於溺﹐至今人廟而祀之者﹐豈非爲善之應乎【乎﹐四部叢刊本作「耶」。】﹖亦其所自爲也。神旣以此而受福於千萬世﹐其所以福人者豈肯異於其所受耶﹖嗚呼﹗陰陽也﹐鬼神也﹐極天下爲能變化者也。福善禍淫而無所容其心﹐人可不知所自爲者乎【者乎﹐四部叢刊本作「也哉」。】﹗詩曰「求福不回」﹐此之謂也。臣旣奉詔﹐謹拜手稽首而著其說﹐復爲之詩曰﹕

坎坎兮伐鼓﹐揚揚兮合舞。神之來兮如雲﹐神之去兮如雨。神福我民兮不知﹐民望神兮恐神不來。神不來兮心孔悲﹐神之來兮民之依。黃屋兮赤旗﹐左諸葛兮右羽飛。神在漢兮漢不衰﹐漢𨿽衰兮神不遺。神福我國兮踰漢盛時。長戟兮丹轂﹐堰江流兮灌平陸。神在蜀兮秦之福﹐禾黍芃芃兮妖孽伏。神福我民兮如神在蜀。涿鹿兮範陽﹐神之合兮煌煌。宜君宜臣兮祚靈長﹐五風十雨兮均萬方。廟孔碩兮薦苾芳﹐神永世兮玆顧享。

△雙節廟碑

皇帝元年﹐江浙行省言漳州萬戶府知事闞文興死其君﹐配王氏死其夫﹐邦人旣爲之立廟﹐請加褒顯以慰邦人心﹐以爲天下後世勸。乃下吏部定封﹐太常議謚﹐而封闞文興爲英毅侯﹐王氏爲貞烈夫人﹐廟曰雙節之廟。今右司郎中張侯士弘爲吏部侍郎時所力行也。新安鄭玉復持張侯命請暴其事於麗牲之石。

闞文興不知何許人。王氏﹐金陵民間女。至元十三年﹐從萬戶賈將軍戍漳州。十七年八月望﹐劇賊陳釣眼夜率眾爲亂﹐殺招討傅全及其一家﹐官軍死者十八九﹐闞文興力戰死。其配王氏有美色﹐爲賊所執﹐逼污之﹐紿曰「我不幸至此﹐豈敢愛其身﹖願收葬吾夫﹐然後惟命。」賊義而許之。得其夫亂屍中﹐置積薪火之﹐遂自躍火中﹐幷燒死。後十八年﹐府始上其事﹐連帥及部使者以達行省。又九年﹐行省始達於朝【達﹐四部叢刊本作「聞」。】﹐下禮部議。部請訪王氏族裏﹐旌其門閭﹐收卹其宗親﹐仍以其事付史館。事下江浙求之﹐六年無所得。乃用漳守言表其故營曰「烈女之坊」﹐然無及文興者。又二十有一年﹐士民之言不已【之言﹐胡思敬校云「疑倒。」】﹐以有今日之請。

嗚呼﹗二人之死﹐卓卓如此﹐猶歷五十有四年始獲五等之封﹐「雙節」之錫﹐且必待張侯贊之﹐人之伏巖藪﹑沈下僚﹐砥名礪操﹐欲聞於天下﹐不亦難乎【乎﹐四部叢刊本作「矣」。】﹗況數十年之間﹐有司之請﹐朝廷之議﹐皆爲王氏止。王氏信莫及已﹐闞文興亦詎可少哉﹗天下綰符仗節﹐擁萬夫之眾﹐鎭千里之地者﹐不知其幾﹐一旦四方有急﹐天子之命未及於境﹐已閉閣稱疾者有矣﹐遂委兵而逃者有矣﹔當是時﹐變起倉卒﹐使闞文興第守簿書期會之常﹐負妻子踰垣而避之﹐人亦孰得而議之﹖而臨難忘身﹐見危授命﹐蒙凶威﹐蹈白刃﹐奮萬死不顧之勇﹐死而不悔者﹐何則﹖禍亂作於前﹐忠義激於內﹐不暇擇地而死也。至若王氏【至若﹐四部叢刊本作「至於」。】﹐決死生於俄頃﹐不辱其身﹐烈丈夫有弗逮矣。君子曰﹕人皆死於危﹐二人獨死於安﹐皆有苟免之道而不爲也。然江浙之請𨿽堅﹐中書之命𨿽下﹐微張侯﹐英毅必不侯﹐貞烈之封亦不及。而闞之死其君﹐王之死其夫﹐亦豈欲求廟食﹐冀褒寵﹐邀譽於天下哉﹗誠不忍棄君臣夫婦之義焉耳。

傅全闔門死難﹐有司之請﹑朝廷之議皆不及者﹐武臣死事﹐國有常典云。其辭曰﹕

世道升降﹐視綱與常。綱常弗紊﹐國乃吉昌。仡仡闞侯﹐夙佐戎幕。匪矛伊戟【伊戟﹐四部叢刊本作「匪戟」。】﹐而簿書攸托【攸托﹐四部叢刊本作「攸記」。】。婉婉王姬﹐來嬪於闞。夙興夜寐﹐惟警戒是鑑。元有南土﹐爰鎭於漳。閩山巖巖﹐以海爲疆。謂國旣平﹐謂威徳旣加﹐弗戒弗備﹐而內生蘗芽。盜夜斫營﹐侯亦戰死。王姬不辱﹐入火如水。五十四年﹐民請弗卻。廟有新號﹐而封有新爵。載念厥初﹐風教未立。三綱如此﹐命胡不集。惟侯克齊而家﹐而婦克配爾徳。生𨿽不融﹐沒有遺則。民心孔懷﹐廟食孔宜。式著刻辭﹐爲臣妾之規。

△龔先生碑

自周﹑程﹑朱﹑張氏沒﹐天下一資其書以爲富貴利達﹐孔﹑孟之道﹐闇然不明。宋末科目極獘之餘﹐用周﹑程﹑朱﹑張氏之書以爲學﹐皇元科目復興之後﹐能用周﹑程﹑朱﹑張之書以爲教﹐吾郡南昌則有龔先生云。先生沒九年﹐其門人朱志孚﹑黃希尹三以狀謁銘。其始至也﹐余以憂在告。其再至也﹐國方有大故。三至而辭益悲﹐志益勤﹐得師弟子終始之道﹐乃敍其槪而銘之。

先生諱日新﹐字中孚。五歲入小學﹐十歲通進士業﹐十五有能聲。從胡氏純﹑饒氏應中﹑吳氏應期﹐始去舊業﹐由周﹑程﹑朱﹑張氏之說以求達夫孔﹑孟。至元中﹐以郡太守之招分教進賢﹐日與邑賢士龔君煥講求孔﹑孟之旨﹐使知仁義爲重﹐富貴利達爲輕﹐而孔﹑孟之道爲大。邑人翕然師尊之。

先生八歲時﹐大父成已以戶調督輸失期﹐逮至邑﹐潛往候之﹐坐當笞﹐從容進曰「大父耄老﹐家君適有采薪之憂﹐幸少貸﹐當代輸。」令大驚﹐試以尙書禹貢﹑盤庚諸篇﹐誦說如注﹐令禮而免之。父鈞嘗得暴疾﹐气已絕﹐鹹謂宜遷正寢。先生曰「必三日乃可。」時時手注善藥口中﹐翼日忽自蘇。又十二年而終。婦翁袁大夫漸治宜黃﹐有殺人之舅﹑誣其甥而已証之者﹐先生至邑﹐廉得實﹐白而正之。咸淳初﹐度宗潛藩﹐恩試京師﹐謁陳尙書宜中﹐坐頃﹐賈似道至﹐起避旁捨中。賓退﹐尙書曰「能一詣此人否﹖」對曰「不能。」尙書嗟嘆久之。咸淳癸酉﹐復與計偕而國亡矣。吳先生疾【疾﹐四部叢刊本作「疾也」。】﹐日往問焉。其沒也﹐無以爲哀﹐已葬焉。其教人也諄諄不倦﹐不達不止。

嗚呼﹐先生遠矣﹗今之誦周﹑程﹑朱﹑張氏之言者【誦﹐四部叢刊本作「讀」。】皆是也﹐而先生遠矣。沒之日﹐實至治二年八月五日。以某年月日葬於某原【原﹐四部叢刊本無。】。夫人某氏。子男三﹕以莊﹑立信﹑太初。莊蚤世。孫男五人【人﹐四部叢刊本無。】﹐與竇侍郎禹鈞之子同﹐而亡其侃。銘曰【銘曰﹐四部叢刊本作「乃銘之曰」。】﹕

道行以天﹐行道以人。萬變蕩摩【蕩摩﹐四部叢刊本作「摩蕩」。】﹐忽而緇燐。惟君子人﹐內主外賓。彼得於天﹐吾自吾身。窮達一揆﹐尊尊親親。邈矣先生﹐勒此貞瑉﹗

△嚴先生碑

世有朴山易說十四卷﹐宋末吉之泰和嚴先生肅所著也。咸淳中﹐江丞相萬里﹑馬丞相廷鸞皆好其書﹐爲獻諸天子﹐徵爲祕書省校勘。宋亡之歲三月二十有五日﹐亦以疾亡。

皇慶初﹐余在京師﹐識其曾孫有開﹐有材藝﹐有徳行﹐問其世﹐則曰「吾之先馮翊人也。唐之季﹐祖實爲江淮轉運判官﹐遭亂不能歸﹐畱居廣陵。子可求事淮南吳王【淮南﹐四部叢刊本作「江南」﹐誤。按淮南吳王卽楊氏吳國。楊行密於唐昭宗天復二年以淮南節度使封吳王﹐子楊隆演稱吳國王﹐都揚州。】﹐爲尙書僕射同平章事。子續又事江南李主﹐亦以門下侍郎同平章事﹐是爲懿公。遷金陵。亂【亂﹐胡思敬校云「上疑脫『遇』字。」】﹐孫美舉家南竄﹐至泰和﹐家焉。遂爲泰和嚴氏。自懿公後﹐始去干戈﹐事文學﹐自祕書郎常州推官震始登宋慶曆壬午進士第【第﹐四部叢刊本無﹐】﹐迄宋亡﹐爲世科之家。」又一十有八年﹐余在奎章閣﹐遺余書曰「昔者嘗獲與子詳吾世家於京﹐惟大父績學篤行﹐著書立言以惠我後人【我﹐四部叢刊本作「吾」。】﹐而墓道之石未列﹐所刻辭敢請。」

按先生字子方。曾大父諱光道﹐朝奉郎通判潮州康元之弟也﹐官保義郎﹑淮東制置司幹辦公事。大父諱知古。父諱起予。娶段氏。子男二﹕驤父﹑用父。孫男四﹐曾孫男若干人【「四曾孫男」四字原無﹐據四部叢刊本補。】﹐女若干人。壽六十六。墓在縣南鄕隆福山之原【南鄕﹐四部叢刊本作「南之某鄕」。】。

夫易之道深遠矣﹐世之言易者至眾矣﹐嚴氏之書最晚出﹐致使名宰相獻之天子﹐藏之祕府﹐固有以得聖人之心乎﹖嚴氏兩世相霸國﹐而轉徙喪亂﹐曾無寧歲﹐積十有餘世﹐乃得先生以四聖人之心﹐竭四十年之力﹐其書不與國俱盡﹐宜哉。先生之被徵召也﹐到官數月卽自免去﹐曰﹕吾豈以六十之年而不知所止乎﹖易曰「介於石﹐不終日﹐貞吉。」言知幾矣。銘曰﹕

經之全﹐惟易然。言之難﹐公得焉。子若孫﹐尙永傳。

△樂丘碑

余嘗讀老聃氏書至「長生久視」之說﹐曰﹕此世所謂神仙者非耶﹖又有能以術役鬼神﹐召雷電﹐禱雨暘﹐已疾癘﹐亦曰出老聃氏﹐老聃氏果何道哉【老聃氏﹐原無﹐據四部叢刊本補。】﹖

廬陵髙敏則君者﹐博達深識之士也﹐有所善頤浩先生。頤浩先生者﹐郡之安福人也﹐名同寅﹐字惟寅﹐姓陳氏。宋咸淳中﹐棄家入淸眞觀爲道士。至國朝﹐天下郡縣置道官﹐又置南北道教所以領之。其教所號之曰明素葆眞大師教門髙士﹐以爲郡道錄﹐卽爲之不辭。歷住沖虛觀﹑梅峯道院﹐所至禱雨暘﹐已疾癘﹐崇棟宇﹐辟土地【土地﹐四部叢刊本作「土田」。】﹐至於起居飲食﹐莫不與人同也。然今年八十矣﹐顏如春花﹐步履飄飄然如四五十歲人【如﹐四部叢刊本作「才如」。歲﹐四部叢刊本無。】。又善爲歌詩﹐一字不作俗下語【不作﹐四部叢刊本誤倒。】。不知何道以致之。及察其所讀書﹐皆老聃氏書也﹐觀行事﹐皆非老聃氏所嘗言者﹐豈守其眞而混其迹耶﹖

髙敏則君又嘗聞其言曰「天地果無終乎﹐則累累乎莽蒼之野者何爲而有之﹖天地果有終乎﹐則炳而爲日月星辰﹐峙而爲山嶽﹐流而爲河海﹐何爲而莫之易也﹖故聖人能存其所無終【存﹐四部叢刊本脫。】﹐而不能存其所有終﹔眾人常欲存其所有終﹐而不能存其所無終。彼累累者﹐吾獨且柰何哉﹗今求吾之道者﹐曰老聃氏也。求吾之行者﹐曰老聃氏也。彼烏知老聃氏者﹐天地存與存【與﹐四部叢刊本作「亦」。】﹐天地終與終﹐天地而有不終者存焉﹐彼又烏知老聃﹖吾方且爲樂丘以待天地之終也。聞有揭子者能言﹐孰爲我使志之【我﹐四部叢刊本作「吾」。】。」髙敏則君以告﹐乃爲之志而歌曰﹕

猗頤浩兮﹐不與我好兮﹐而使余告兮。猗頤浩兮﹐不與我期兮﹐而謂余知兮。天地廓廓﹐不可以度﹔日月爍爍﹐不可以約。吾非老聃﹐安能志斯丘之樂﹗

△大元敕賜正奉大夫江南湖北道肅政廉訪使董公神道碑

元統元年十有一月月幾望﹐奎章閣承制學士臣沙剌班召臣傒斯至學士院﹐傳詔命臣撰故正奉大夫江南湖北道肅政廉訪使董公神道碑﹐別敕新南臺治書侍禦史臣巎巎書其文【巎巎﹐原作「巙巙」﹐四部叢刊本同。據至順四年巎巎手書顏眞卿張長史十二意筆法記題款攺。】﹐翰林學士承旨臣師敬篆其額。

臣竊謂自太祖皇帝應天啟運﹐其將相大臣父子孫曾傳百數十年﹐稱名臣者數十人﹐或擁旄仗節﹐出謀發慮﹐佐定海宇﹔或安危靖亂﹐行政施化﹐藩屏國家於外﹔或獻可替否﹐拾遺補過﹐匡輔政理於內﹔功不絕於信史﹐名不染於罪籍﹐天下庸人婦女皆能稱說者﹐惟董氏而已。以臣傒斯獲備載述【載述﹐四部叢刊本作「載籍」。】﹐與有榮耀﹐故不敢伏闕辭讓。

謹按公諱守中﹐字子平﹐世爲眞定槁城人。曾大父龍虎衛上將軍左副元帥﹑知中山府事諱俊﹐大父資徳大夫僉書樞密院事﹑典瑞卿諱文忠﹐龍虎公第八子﹐上自天子皆以第稱。父資徳大夫禦史中丞諱士珍。公始入太學﹐簡知世祖﹐召問時政﹐條對詳敏﹐如素習吏事者﹐命之仕﹐則辭。年二十二﹐乃以世冑補內供奉。歷尙服院﹐懷慶路判官﹐河南行省理問﹐典瑞丞﹐僉典瑞院事﹐集賢侍讀學士﹐浙東廉訪使﹐河南﹑湖廣參知政事﹐漢中﹑河南﹑湖北廉訪使﹐累階正奉大夫。公入官幾四十年﹐最其在官才十有二年。以母喪去供奉閒居十有七年﹐以尙服院罷解判官閒居一年﹐以上怒有司左遷公止懷慶之行閒居三年﹐以父憂不果赴理問及辭典瑞丞終制二年﹐以弟守庸爲禦史捨浙東﹑以疾棄湖北皆閒居二年。遂以至順四年六月朔年六十一薨於家。自同大父以下﹐親無不在傍者。薨九日﹐葬邑西九門先塋。贈某官。

公之居家﹐與夫人事父母盡其孝﹐遇宗族鄕黨賓客盡其禮﹐馭臧獲盡其恩。諸弟妹婚嫁皆取具夫人奩中之資﹐父之澤則以讓其弟﹐大父之澤則以讓其叔父。諸子女無適庶﹐視之如一。

公之居官﹐潮壅揚州金沙河﹐舟楫不通﹐豪民恐奪兩河地﹐數賄有司勿浚﹐有司亦因以爲利﹐及公爲河南﹐竟浚之。河北饑﹐部使者下令盡逐流民之南渡者北歸﹐公盡止而濟之。其在湖廣﹐宋以馮文簡公故宅爲貢士院﹐在洪山寺傍﹐及宋亡﹐寺毀屋僕碑而有其地﹐公復取以爲貢院。江西歲給蒙山銀冶糧四萬餘石﹐輸銀三萬五千兩﹐興國龍閣諸山亦多產銀﹐有請包辦蒙山銀者﹐公曰「此姦利之民也。」斥之。公方畱妻子於鄂﹐赴漢中﹐過汲﹐當國家中興﹐行省大臣畱參軍事﹐肅淸郡邑以迓新天子﹐多用公計策﹐獨不聽諫止孛羅守潼關﹐關果不守﹐騷動三晉。及新天子至﹐召賜白金百兩﹐以爲河南廉訪使﹐帥師守武關﹐迄亂定﹐無一人敢窺關者。明年天下大饑﹐武昌羣豪控諸米商閉糴以徼大利﹐城中斗米至萬錢﹐公適至﹐杖其黨與七十餘人﹐米大賤。又輟貢士莊錢入學養士﹐恐以饑廢講﹐刻朱文公戊申封事於南陽書院﹐使學者知格君之道。有司受賕聽民誣父妾負財逃【受賕﹐四部叢刊本作「受贓」。】﹐妾實與爭溺水死﹐公正有司及誣者罪。

惟公平生於朝廷無干進之牘﹐於權門絕私謁之迹﹐又不幸年止中壽﹐故上不能盡公之用﹐下不自竭其志﹐竟如是而止﹐悲哉﹗然臣嘗待罪國史﹐伏讀太祖以來實錄﹐及觀董氏家傳﹐朝野所紀載﹐詢諸典刑故老﹐董氏之先﹐南徵北伐﹐未嘗妄殺一人﹐妄施一政﹐天下初定﹐諸將並解兵柄﹐惟董氏不許﹐以僉樞公寄天子腹心﹐居中者四十年﹐才四遷其官。觀公進退﹐可謂無忝乃祖矣。

公夫人名臣翰林學士承旨王文康公鶚之孫﹐翰林直學士之綱之女。勤儉懿愛﹐徳爲九族師﹐封隴西郡夫人。生三男子﹐一女子。男轄﹑鉉﹑鑰也。姬子女各一人﹐男鐩。轄由武備庫使五遷而僉羣玉內司事﹐廉直貞亮﹐爲英宗﹑文宗所知。及鉉之篤行﹐鑰之好學﹐鐩之修謹﹐皆能守祖父之訓﹐爲孝子慈孫。龍虎公累贈推忠翊運效節功臣﹑太傅﹐謚忠烈。僉樞累贈體仁保徳佐運功臣﹑太師﹐謚正獻。中丞贈純誠肅政功臣﹑太傅﹐謚淸獻。階並開府儀同三司﹐勛皆上柱國﹐爵皆趙國公。銘曰﹕

天啟有國﹐篤生賢哲。董氏數世﹐終始一節。人謂董氏﹐獨保天迪。匪天私董﹐惟以不殺。如漢酇畱﹐佐命興劉﹐有舉必賢﹐有謀必酬﹔惟滿溢是戒﹐惟淸靜是修。又如西平﹐在唐之造﹐功則讓能﹐過則引咎﹔惟善是與﹐惟徳是懋。而子而孫﹐半於天下【於﹐四部叢刊本作「涆」。】﹐王公令僕﹐方騖並駕。人惟好徳﹐如春在物﹔生生靡窮﹐莫之能遏【能遏﹐四部叢刊本作「能敢遏」。】。豈彼驕陽﹐焮灼歊蒸。歘兮凜秋﹐爲寒爲冰。矧玆董公﹐翼翼其承。惟祖考是訓﹐惟徳義是經。進退用捨﹐與時偕行。而用不盡材【而﹐四部叢刊本無。】﹐壽不侔徳。而公之嗇﹐而後之益。隱卒丰終﹐爲天子之公。厚本浚源﹐惟子孫之恭。臣拜稽首﹐式揚休風。以示趙人﹐以篤世忠【世忠﹐四部叢刊本作「世宗」。】。

△趙功可墓志銘

余讀太史公書至倉公扁鵲傳﹐嘆曰「功之及人深矣﹐然其子孫無傳焉﹗」及觀歐陽先生守道所爲天和老人碑﹐累千數百言﹐與龐安常並稱﹐且曰「子若孫皆進於學﹐其門戶將大。」又嘆曰「子孫之大也﹐其必由學乎﹗」

天和姓趙氏﹐其始祖三衢人﹐從趙淸獻公官贛土【贛土﹐四部叢刊本作「贛上」。】﹐至廬陵﹐家焉。三世至榮道﹐盡讓田廬兄弟而自立。榮道生慶善。慶善生鶚飛﹐是爲天和。博學善爲文【文﹐四部叢刊本作「文章」。】﹐有盛徳﹐著書百二十六卷【二十六﹐四部叢刊本作「二十有六」。】。生四子﹕惠﹑願﹑戇【戇﹐四部叢刊本作「贛」﹐下同。】﹑日章。日章從老氏學。惠生宋永﹑宋彊。願生宋文。戇生宋庠﹑宋安。宋永字儀可﹐宋安字功可﹐以文章齊名﹐號「二趙先生」。儀可嘗三貢於鄕﹐又入太學充博士弟子員。宋彊亦登進士第﹐爲韶州仁化簿尉卒【韶州仁化﹐四部叢刊本脫「州仁」二字。】。功可𨿽不及貢﹐他人得其文輒與貢。使宋不亡﹐儀可必不止太學﹐功可必貢且第。及科舉復﹐則皆老矣。儀可尋沒﹐功可喪明。然儀可之文播天下﹐功可謹自晦﹐猶爲人所尊尙﹐稱鄕先生。泰定三年十有二月乙未﹐功可亦沒。明年秋八月﹐其孤靖衰絰走門﹐泣且拜曰「我大父則歐陽先生銘其墓而文丞相題其蓋﹐我伯父則翰林學士承旨程公銘其墓而翰林學士承旨趙公書其碑﹐惟先人之葬願幷以累子。」噫﹐余敢抗諸老哉﹗然獲知功可今二十七年矣﹐其得辭﹗

君生七歲而孤﹐服除而母嫁﹐大父鞠而教之。警敏絕人﹐貫穿諸經﹐羅絡百家﹐而爲人溫厚純愨﹐和而不同﹐爲文疏達雅粹﹐丰而能約。其教人也﹐本之以不欺﹐繼之以不倦﹐故從之遊者皆賢子弟。其兄死﹐諸孤孑立﹐皆與教育而婚嫁之﹐而見之未嘗不以禮。晚歲樓於屋之西偏﹐揭曰吾美【吾美﹐四部叢刊本作「我美」。】。蓋感其平生淪落不偶﹐晚得安享太平﹐無去國懷鄕之憂而自幸也。自是賦詩飲酒﹐無日不在玆樓矣。及其沒也﹐飲酒三日﹐無疾而歿﹐年八十一。

娶胡氏﹐子男三人﹕初﹑遠﹑靖。初客南海二十年﹐父死不及歸。遠爲新會縣教官卒。凡喪紀惟靖而已。女一人﹐適張元。孫男六﹕宜簡﹑宜晦﹑宜遜﹑宜和﹑宜肅﹑宜立【宜立﹐四部叢刊本置「宜遜」下。】。女一人。曾孫男女各一人。將以閏月二十日葬所居之趙山【以﹐四部叢刊本無。】。

嗚呼﹐功可已矣﹗余觀靖之爲人﹐簡愨嚴重﹐且其爲文甚類其父﹐諸子又類﹐歐陽先生所謂大者﹐其在玆乎﹗儀可後易名文家﹐復有神甑之事云。銘曰﹕

趙昔有甑﹐大比則鳴。伯也三應﹐叔果弗靈。甑旣墮矣﹐天開聖朝。昔視爲祥﹐今視爲妖。溫溫君子﹐弗究以老。藹藹令徳﹐無忝祖考。嗟爾振振﹐曰子曰孫。念爾祖考﹐允大爾門。

△奔淸甫墓志銘

安成有士而隱於醫者曰奔氏﹐諱淸甫﹐生宋寶佑間。九歲而孤﹐卽彊學自愛﹐視取髙科都美官如指掌。積勤十二年﹐而國亡科舉廢。又連遭大喪﹐徵徭風火﹐巨室瓦解。乃盡棄其田疇﹐取神農﹑黃帝之書﹐日夜讀之﹐心通理解﹐天授神設﹐以之察脈視疾﹐論生死﹑虛實﹑寒熱﹐𨿽世業鮮能過之。四方無貴賤富貧﹐求者如歸市﹐遂以名醫聞。自是聲日起﹐家日裕﹐而無椎剝糜爛之憂。天下立醫學﹐置吏﹐多勸君爲之者﹐君不應。然學校每賴君以爲重。

君平居孝友﹐凡見父之執﹑母之族﹐必敬之如父母。兄深甫貧﹐事其兄如父﹐事其嫂如母﹐撫其子如子。從父仲龍老而無家﹐養之終身。兄及從父沒﹐又以禮葬之【又﹐四部叢刊本無。】。從妹之夫劉才英溺死﹐二孤■﹝凡﹞然﹐君爲經紀其家。同居子侄有他適﹐必謹視其私﹐𨿽犬豕使各得其所。見故家子弟羈孤淪落旁皇無所歸【見﹐四部叢刊本無。】﹐或館之﹐或食之﹐或衣之﹐曰「此名家之子也。」人以橫逆相加﹐未嘗難焉。惟讀書老不釋卷﹐多所編校。及科舉復而老矣。泰定三年七月﹐得疾﹐手課程文一通﹐授其子﹐沐浴衣冠語眾曰「後三日夜半吾當死。」及期而沒【沒﹐四部叢刊本作「卒」。】﹐年七十二。將以沒之明年九月庚申﹐葬郭北順安鄕印山之原。孤元凱命其子中泠以書謁銘【中泠﹐四部叢刊本作「中冷」﹐下同。】。

君之先汴人﹐七世祖仕能事宋徽宗爲侍禦【侍禦﹐四部叢刊本作「侍禁」。】﹐靖康之亂﹐從隆佑太后南幸至安成﹐家焉。仕能生成甫。成甫生逸﹐孝宗時舉直言極諫科。逸生成節。成節生子英【成節生子英﹐原作「郎子英」﹐據上下文補攺。】。子英生普州安居尉士同。士同生志學﹐是爲君之父。君三娶皆劉氏﹐子男三﹕元方【元方﹐四部叢刊本作「元芳」。】﹑元凱﹑元中。元方本趙氏子﹐從母歸奔﹐故冒奔氏﹐與元中世醫學﹐惟元凱業儒﹐文多奇。女三﹐長適鄕貢進士劉辰發之子尙賓﹐次適倪剛大【適﹐四部叢刊本作「許適」。】。孫男五﹐長中泠業進士﹐有聲﹐余方向學。女二。惟君少孤﹐能勇自樹立﹐旣食於醫﹐能爲善不倦﹔又力以詩書教子孫﹐沒猶不忘以進士業勵其後﹔且其明足以知死生之故﹐有合於君子之道﹐宜得銘。銘曰﹕

猗民之生﹐汨汨營營。爲之禮樂﹐以防其情【防﹐原作「坊」﹐依四部叢刊本攺。】﹔爲之藥石﹐以和其形。民猶蚩蚩﹐弗念厥生。故善爲政者﹐不失其經﹔善爲方者﹐不爽其平﹐惟以保其貞。嗟嗟奔卿﹐子孫其興。

△處士楊君墓志銘

豫章先生熊氏以六經教授東湖之上﹐燕﹑晉﹑齊﹑魯﹑關﹑陜之士﹐皆不遠數千里受業門下。去卽掇髙科﹐都顯官﹐立盛名﹐至有閉戶窮經甘白首而不屈者。郡人楊綬又獨嶄然羣弟子中。其讀書務求大意﹐不棘棘章句﹔其爲文鉤玄抉幽﹐非博學識字不能讀﹐然反復沈鬱﹐固將就平易而未及者﹔其力行惇六行﹐明五教﹐邪說不能亂﹐世好不能惑﹐恆居無雜言﹐盛暑必冠帶﹐與人交必敬﹐爲人謀必忠﹐不以利害枉其道﹐不以毀譽屈其志﹐三試進士三見黜﹐不易其所好。熊先生深愛之﹐同學亦皆以爲不能及。熊先生沒﹐常忽忽不自聊﹐然益奮於學﹐有一日千里之勢。至順二年四月二十日﹐年三十八﹐竟以疾卒。君子莫不傷之。且曰「使不死﹐我輩皆當出其下。」明年夏﹐葬於某原﹐其孤某【「葬於某原」二句﹕胡思敬校云「二句原文倒錯﹐天順本同﹐據半畝園本文粹攺正。」四部叢刊本作「其孤某年月日葬於某」。】﹐以狀介父之執至京師﹐請銘。

按楊氏其先閩世家﹐五世祖顯壽徙豫章﹐遂爲南昌辟邪里人。顯壽生文質。文質生炳及開慶己未進士撫州金溪主簿會龍。炳無子﹐以會龍次子惟善爲之後﹐娶信州鉛山主簿胡庭桂女﹐生君。君字宗敬﹐蚤孤﹐能服勤母教﹐又得名師友以成之。故所至有過人者。

惟人之生也﹐命之修短懸於天﹐學之成否系乎人﹐是以君子之學常恐志未畢而年不待也﹐孜孜勉勉﹐死卽已矣。若楊君者﹐不亦深可哀耶﹗君娶揭氏﹐生二子﹕成允﹑成彥﹐二女尙幼。銘曰﹕

楩枏豫章﹐爲棟梁兮。璆琳瑯玕﹐爲圭璋兮。才而短折﹐君子之傷兮。

●揭傒斯全集文集卷八

銘

○銘

饒隱君墓志銘

蕭景能墓志銘

鄭隱君墓碣

楊隱君叔芳墓志銘

楊隱君叔宏墓志銘

甘景行墓志銘

故榮祿大夫陜西等處行中書省平章政事呂公墓志銘

奉議大夫平江路嘉定州知州甘公士廉墓志銘

故贈奉訓大夫滕州知州飛騎尉追封滕縣男文君順墓志銘

逸士徐君墓志銘

逸士陳君墓志銘

何先生墓志銘

靖逸處士熊公墓志銘

劉先生墓志銘

劉福墓志銘

吾讀吾書齋銘

孝友堂銘

潭心齋銘

思無邪齋銘

讀書處銘

忍恕堂銘

方寸間銘

△饒隱君墓志銘

臨川饒國華卒之明年﹐其孤得正馳書京師請銘﹐曰「先子且屬纊﹐曰﹕吾生無所成名﹐沒必得故人揭君銘。」餘十五年前過臨川﹐遭國華於道﹐要余至捨﹐行二三里至太原之谷。其山四髙﹐環合如城﹐中有良田美木﹐水聲淙淙﹐與禽鳥之聲相亂。坐予屋西別墅悠然之亭﹐諸子玉立﹐觴酌屢行。復裴徊濯淸﹑釣雪諸軒亭之間﹐花气襲衣﹐竹陰滿地﹐使人泠然忘歸。爲畱一日而去。自是嘗一再過之。不謂奄然死矣﹐悲夫﹗

君蚤孤﹐事母鄭孝謹﹐爲人端重和粹﹐好讀春秋左氏傳﹐能通諸史始末。重賓客﹐樂施予﹐浮沈鄕裏﹐與時髙下。及諸子旣長﹐皆讀書有守﹐足持其家【足持﹐四部叢刊本作「定持」。】﹐乃泛大江﹐浮雲夢﹐弭楫漢水之上﹐入鹿門求龐公遺迹﹐登峴首訪羊公墮淚之碑。於是扁舟東下﹐觀六朝故都﹐溯彭蠡而還。方謀歷齊﹑魯﹑燕﹑趙之郊﹐而不待矣。嗚呼﹐遽如是而已乎﹗君長餘一歲耳﹐余𨿽生何益﹐忍不銘君哉﹗

君諱應舉﹐其先南丰人。曾祖志通﹐祖宗﹐父文祖。配吳氏﹐子男三﹕得正﹑得眞【得眞﹐四部叢刊本作「得貞」。】﹑得益【得益﹐四部叢刊本無「得」字。】。女二﹐長適劉【適﹐四部叢刊本脫。】﹐次適余。孫男一﹐瑞。孫女一【孫女﹐四部叢刊本作「生女」。】。君卒以至順元年十月七日﹐年五十八。葬以某年月日。墓在某原。君常欲買書數千卷﹐割田建義塾以教鄕裏子弟﹐未遂而沒﹐是尙在後之人。銘曰﹕

不角而勝﹐不求而足。悠然太原之谷﹐庸非斯人之福。

△蕭景能墓志銘

泰定三年九月五日﹐廬陵蕭祥嘉景能以疾卒。將葬矣﹐其妻之兄鄕貢進士劉性粹衷告所知揭傒斯曰「女弟之夫蕭祥嘉﹐生而甚賢﹐不幸年廿六以歿﹐生而無所成名﹐歿無以表顯於世﹐女弟甚哀之﹐願得爲之銘﹐庶幾爲不沒也。」敢請問其善狀﹐則曰「嘉祥少有志操﹐常以古人自期。篤學好問﹐未嘗有子弟過。父早喪﹐事其母劉﹑生母張及二兄盡禮。與人交和易簡諒﹐言必可復。諸經皆通大義﹐諸子史方術百家皆能提其綱領其要。𨿽進士程文未嘗苦學﹐下筆輒出人上。尢喜爲歌詩﹐以漢﹑魏﹑晉爲宗﹐下此惟陳子昂﹑李太白﹑韋應物以爲稍近於古。長短句則曰『周美成﹑秦少遊﹑姜堯章﹐吾師也』。又多藏三代彜鼎罍洗﹐漢﹑魏金石刻﹐唐﹑宋名人圖書墨迹之屬【圖書﹐四部叢刊本作「圖畫」。】。客至賦詩彈琴﹐圍棋賭酒﹐連日夜不厭。平居焚香默坐﹐不知斯世爲何如。時其父在京師﹐爲翰林曹承旨勛及其弟監察禦史都賢所知﹐聞其學﹐薦充博士弟子員。念其母﹐不果行。湖廣行省舉茂材籍教官中﹐亦不就。不知者往往謂其闊迂【謂﹐四部叢刊本作「誚」。】﹐弗顧也。沒之日﹐弔者皆爲之慟﹐以爲使不卽死﹐學不至古人不止﹐必且舉進士﹐否亦必不肯睢盱噂沓以媒其身﹐以辱其親。此女弟之所甚哀而願銘之也﹐幸終賜之銘。」

夫良人者﹐婦人之所天也。不幸不與偕老﹐愛之而不攺﹐哀之而不忘﹐古有之矣﹐未有能圖不朽於金石﹐又有賢如粹衷者能成其志﹐敢不述而銘。

曾祖超﹐祖子貴。父均衡﹐以賑粟致位贛州平準庫使﹑漢陽府漢川縣河濼使﹐俄以近臣薦授奉訓大夫沈陽王傅府斷事官﹐尋以例罷。娶劉氏﹐繼亦劉氏﹐卽粹衷之妹也。皆無子。有女二人﹐次則君沒三月始生【三月﹐四部叢刊本無。】。以兄之孫繼善爲之後。葬以卒之明年某年某月日﹐墓在某鄕某原。有文集三卷﹐藏於家。銘曰﹕

生惟古兮是求﹐沒追古兮與遊。嗟今古之人兮﹐不使之子而少畱。

△鄭隱君墓碣

士莫貴於知禮﹐然貧而知禮易﹐富而知禮難。富者﹐驕吝之原﹐禍福之樞也。故貧而知禮﹐不失其身﹔富而知禮﹐不失其家。豫章之新建侯溪裏鄭君季明﹐其富而知禮者乎﹗

君字明仲﹐兄弟三人﹐君爲仲。叔父早世﹐以爲叔父後﹐然實未嘗去父母之側。其習詩﹑禮﹐執孝友甚謹。父母嘗曰「爾𨿽爲叔父後﹐他日分財固不爾殊也。」及父母終﹐兄弟異財﹐欲出分君﹐辭曰「夫旣有所受矣。」卒辭而兄弟情好益篤。事其兄如父﹐視兄弟之子如子。每食﹐一人未至﹐筯不先舉﹐人不知其異爨也。與人交必誠﹐必信﹐稱人之善﹐人不以爲諂﹐折人之過﹐人不以爲怨。簡而周﹐直而和﹐臨事無畱難。吾直也﹐𨿽摧山倒海之勢不以爲撓﹔吾詘也﹐𨿽蜂蠆之毒莫之或攖。人有田園﹐𨿽接壤﹐未嘗敢利。將不守﹐猶委曲扶持之﹐必不守﹐乃倍價償之。人有患難﹐必救之【必救之﹐四部叢刊本作「必肯救之」。】﹔人有忿爭﹐必理解之。歲丰必積粟以備水旱﹐歲饑必不貴糶以先鄕裏。年踰四十﹐卽獨處一室﹐或與二子同寢齋閣﹐以督其學。褒衣博帶﹐望之翼然知爲古之有禮者。會歲賓興﹐語親故曰「先子在宋﹐固嘗試補博士弟子員矣﹐而降年不永﹐弗終厥志。余𨿽老﹐敢忘之乎﹖」遂躬率子弟﹐使試有司﹐尙繼先志。至治二年秋七月﹐得末疾﹐五日而沒﹐是月十一日也。年七十有六。十有二月廿日﹐葬邑之盡忠鄕華表峯之麓。後六年﹐乃以龔先生道原所爲狀請銘。余自從太史後執論譔之事多矣﹐富而好禮未有若龔先生所陳者﹐可不爲之銘﹗

君之先徙自臨川﹐曾大父瑉﹐大父璇﹐父文富﹐所後父曰夢發。配夏氏﹐先十二年卒。子男二﹕元升﹑元麒。女一﹐適熊元恭。孫男四﹕大同﹑大觀﹑許州﹑定。孫女五﹐長適夏肅﹐次許適揭頑閭【頑﹐原闕﹐依四部叢刊本補。】。曾孫男二﹕顯孫﹑虎生。銘曰﹕

物之隆﹐封必崇。家之丰﹐禮必恭。殖有禮﹐天所視。貽孫子﹐視所履。噫﹐吾其跂而﹗

△楊隱君叔芳墓志銘

淸江楊天芳字叔芳﹐抱疾且十載﹐將沒﹐自志其墓曰「世無昌黎公﹐誰知我者﹗」蓋自傷也。沒且葬﹐其子觀奉乃祖之命來請銘。余𨿽不足追蹤古人﹐不可謂不知君者﹐忍不銘以慰其父若子之悲乎﹗

其世曾大父諱必通﹐大父諱允成﹐父名承龍【承龍﹐四部叢刊本作「辰龍」。】﹐皆爲儒。其容秀整淸峻﹐進退有度。其行事親孝﹐不妄交﹐母聶氏喪﹐致客數郡【郡﹐四部叢刊本作「羣」。】。其學以禮義爲本﹐博而不雜。其文黎司業立武﹑李舍人玨﹑吳學士澄皆稱道之。其配熊氏﹐其子觀﹐其女長適甘惟逸﹐仲適蕭鑑﹐季適黃升。其生至元丙子十有二月廿有七日﹐其沒延佑甲寅九月十日。其葬泰定四年十月某日。邑之茂材鄕鐘山原【鐘山原﹐四部叢刊本無「原」字。】﹐其葬處也。

嗚呼﹗君負髙才﹐生盛時﹐又有科舉可以取祿位﹐沒猶拳拳焉恨無昌黎公托其名﹐不亦大可哀耶﹗銘曰﹕

父甚慈﹐老而哭其子﹔子甚賢﹐弱而喪其父。沒十有四年﹐始復於土。祖孫依依兮﹐尙其歸輔。

△楊隱君叔宏墓志銘

弘農楊氏徧天下﹐多賢而好文。其世居淸江之水南者﹐傳至宋登仕郎允成﹑新塗杯山巡檢應丰【應丰﹐四部叢刊本作「應斗」。】﹐皆負奇才實學﹐不獲志以沒﹐爲當世所恨。而杯山君有子曰繼孫﹐字叔宏﹐甫知學卽慨然以嘆﹐穆然以思﹐題其讀書之室曰學軒﹐曰「吾之學將何學乎﹖學吾先世之所學而已。先世之學果何學乎﹖學爲聖人之事而已。聖人之事果何學乎﹖忠君﹑事親﹑敬兄﹑友弟﹐皆聖人之事也﹐吾富貴利達之不知﹐遑卹他爲﹖」於是朝夕是軒﹐身益修﹐家益齊﹐鄕邑之譽益歸﹐而君子皆謂楊氏之必興矣。年五十三﹐竟奄然以死。天道竟如何哉﹗

君孝友和裕﹐好賓客﹐能爲詩﹐不求甚工﹐往往道人意中事。其學守家法。娶張氏﹐子四人﹕惪方【惪方﹐四部叢刊本作「心方」。】﹑直方﹑義方﹑正方﹐皆修飭謹篤。孫四﹕神﹑明﹑顯﹑貴﹐方力學。君生以宋咸淳八年壬申九月十有三日﹐卒以元泰定二年乙丑七月廿有五日。葬以天歷二年己巳四月九日﹐墓在邑之茂材鄕升平裏小溪山之原。銘曰﹕

人知其學﹐天知其命。命與學違﹐我則有定。嗟叔宏甫﹐學乃其性。而命之微﹐孰敢不敬。

△甘景行墓志銘

丰城甘君諱果﹐字景行﹐早以郡學諸生受業熊先生朋來之門。及長﹐好爲詩。至元之末﹐與邑人蔡黻﹑熊坦等十人結社龍澤山中。方是時﹐國家取士非一途﹐或以藝﹐或以貲﹐或以功﹐或以法律﹐其最上者以文章薦可立置館閣﹐然皆不好﹐惟以治田園﹐躬孝養﹐奉喪祭﹐給公上﹐禮賓客﹐卹貧乏﹐暇則讀書教子而已。天歷﹑至順之間﹐天下大旱蝗﹐民相食﹐天子下詔﹐賑粟五百石以上﹐與秩有差﹔三百石旌其門。君出粟或賑或貸﹐或爲粥以食﹐日所活以百計﹐而不受賞。未幾﹐家人失火﹐尺椽不畱﹐人皆弔之﹐笑曰「昔有非有﹐今無本無﹐君何弔焉﹗」新構旣定﹐以至元攺元十有二月八日卒﹐年六十七。將以某年月日葬於某。其友熊君椅以書致其孤之意﹐請銘。

君之先丹陽人﹐南唐時有曰從矩者爲丰城兵馬鈐轄【鈐轄﹐原作「鈴轄」﹐四部叢刊本作「銓轄」﹐均誤。】﹐因家焉。其子稹在宋初爲監察禦史。稹孫令詢始居邑東功曹山之下榮場之裏【榮場﹐四部叢刊本作「榮陽」。】﹐逮君蓋十五世云。曾大父文昭﹐大父應欽。父一淸﹐宋登仕郎。君兄弟四人﹐君次居三﹐兄曰盤﹐曰榘﹐弟曰栗。娶周氏﹐生子熹﹑燮。繼黃氏﹐生三子﹕堅﹑垕﹑塤。他姬子二﹕圻﹑丁生。丁爲兄盤後。余與君居同邑﹐生後先才五歲﹐常讀君之詩【「常讀」句﹕四部叢刊本下衍「慕君之詩」四字。】﹐慕君之爲人﹐而未及識﹐今竟不可復識矣﹐而得銘君墓﹐幸已。銘曰﹕

世貴以位﹐君以徳義。世富以利﹐君以施惠。龍澤之山﹐髙與天連。君去不回﹐君詩在焉。

△故榮祿大夫陜西等處行中書省平章政事呂公墓志銘

陜西等處行中書省平章政事呂公賜還之六年薨﹐二月而葬【二月﹐四部叢刊本作「三月」。】。未葬旬有五日﹐請銘。

公諱天禖﹐字吉卿﹐世家遼東之咸平﹐今爲燕人。曾大父諱元﹐仕金爲監軍﹐太祖建帝號之八年﹐以其眾北歸﹐從光獻皇后弟入事上﹐承光寵者餘二十載。大父諱惠豎【惠豎﹐四部叢刊本作「惠堅」。】﹐及夫人董氏﹐以順聖皇后媵臣爲皇子北安王保傅﹐能恭愼純愨﹐得幸上﹐歿謚恂恪。父諱合剌﹐廉且多巧思﹐爲初建金玉局使﹐奏釋所獲宋間諜鉗釱輸作者及渡江所俘童男﹐皆教以工事﹐世守其業。歷工部侍郎﹑尙書﹑將作使﹑中書參知政事﹐拜大司徒。獨立不阿﹐權臣阿合馬數欲害之不能﹐桑哥誣陷丞相安童【桑哥﹐四部叢刊本作「幸哥」﹐誤。】﹐則力爲之辧﹐爲天子心膂【爲﹐四部叢刊本誤作「焉」。】﹐沒贈金紫光祿大夫﹐謚忠惠。生五男子﹐公次居四﹐兄天麟﹑天佑﹐皆至大司徒。

至元廿有九年﹐公從忠惠公入見﹐上卽以公可大任﹐忠惠方選將作僚屬﹐上詔用公﹐忠惠不可﹐遂以奉訓大夫同知異樣總管府事﹐奏免所負金帛甚夥。成宗時自祕書監爲將作使八年﹐人未嘗見毫髮私。進集賢侍讀學士﹐遷大都畱守兼少府。非上共必節﹐𨿽權貴莫敢幹以私。至大之末﹐擢河東山西道肅政廉訪使﹐以母老辭。攺禮部尙書。又以母憂去。數詔起﹐固辭。後四年﹐用爲壽福院使﹐乃起。仁宗四年﹐上思其祖父勛勞﹐嘉其誠篤﹐特拜集賢大學士﹐與聞國政﹐自奉訓大夫至是六遷爲榮祿大夫。每議論朝廷之上﹐慷慨切直﹐不爲詭隨﹐大臣多不便之﹐遂稱疾家居。

泰定之際﹐關陜連歲大旱﹐父子相食﹐死徙者十九。文宗卽位﹐詔起公爲陜西等處行中書省平章政事﹐以撫其民。公曰「民急矣﹗」卽日就道﹐晝夜兼行﹐及到官﹐宣布天子徳意﹐發楮幣百萬緡﹐米萬斛﹐命有司賑之。公乃齋不食三日以顯吁天【顯﹐四部叢刊本作「哀」。】﹐其言曰「天欲降大厲於民【厲﹐四部叢刊本作「癘」。】﹐民乃能力作佐國家以事天地神祇﹐臣老不能力作佐國家以事天地神祇﹐而受天子命以撫寧其民﹐民有罪﹐宜悉加臣身﹐毋久亢旱以盡殺吾民【盡﹐四部叢刊本無。】。」天乃大雨﹐一雨五日﹐是歲大熟﹐民始稍稍有復業者。至順二年冬﹐以疾奏乞還京﹐詔許之。父老聞之﹐相聚而哭於庭曰「凡吾民之有今日者﹐皆公之賜也。故吾民得公則生﹐不得則死﹐何公忍遽棄吾民而歸也【何公﹐四部叢刊本作「公何」。】﹖」復大哭。公力疾厚撫諭之。彊畱至明年﹐出關﹐未至京﹐上數問呂平章至否【呂平章﹐四部叢刊本作「李平章」﹐誤。】。旣至﹐入見上﹐上迎勞之﹐曰「朕久不見卿﹐思卿甚勤。聞卿在關中天格其誠﹐民被其澤﹐凡使關陜還者皆誦卿之徳﹐良用嘉嘆﹐故召卿還。」因賜之酒﹐且曰「卿病愈當大用卿。」公稽首謝曰「臣素無行能﹐陛下寄以方面﹐常懼弗稱﹐況敢當大任乎﹖」

至元三年春三月三日【三月﹐四部叢刊本脫「三」字。】﹐公疾﹐殆將屬纊【殆﹐四部叢刊本作「始」。】﹐且戒令薄葬﹐屬子孫世世以忠孝報國﹐言訖而薨﹐年七十。將以四月三日葬城西岡子原先塋【岡子原﹐原作「岡之原」﹐從後銘文﹐知誤。此依四部叢刊本攺。】。

惟呂氏自公之曾大父帥眾歸國﹐今百廿有五年矣。世以忠謹事上﹐父兄繼參大政﹐繼以大司徒開府﹐至公四世﹐益謙讓廉退如漢萬石君家。旣閒居十有餘年﹐及以關中之饑起﹐公則如救水火﹐其憂國愛民之志﹐爲何如也。臨終猶以薄葬忠孝爲屬。嗚呼﹐賢哉﹗

公娶曹氏﹐生大都人匠總管府達魯花赤某﹑同知異樣總管府事延壽而卒。繼鞏氏﹐無子卒。繼康裏氏﹐有子曰野仙。他姬子二﹐曰大都﹑孛羅。孫男四﹐曰靈童﹐今宿衛士﹔曰悟篤思不華﹑完者帖木兒﹑伯顏帖木兒。銘曰﹕

自古爲國﹐罔不以臣。豈曰以臣﹐維老成人。而無老成﹐何以爲國。如彼蒙叟﹐冥行擿埴。蒼蒼者天﹐胡不憗遺。瞻彼辰星﹐日旣烜之。嗟嗟呂氏﹐世忠世厚。孰謂伊人﹐弗與國壽。望而不見﹐聽而不聞。國豈無人﹐而公不存。我觀四方﹐饑饉薦臻。孰與濟之﹐如公在秦。公旣逝矣﹐不我作矣。𨿽不我作﹐無忘國矣。有子有孫﹐有繹其承。岡子之塋﹐公其永寧。

△奉議大夫平江路嘉定州知州甘公士廉墓志銘

宋建隆二年﹐江南李主遷都南昌﹐其臣有甘從矩者﹐以丹陽兵從。開寶中﹐子禎遂以列侯居丰城。李主入宋﹐乃爲宋人。禎生宗。宗生十子﹐其一曰據【據﹐四部叢刊本作「椐」。】﹐居邑中。

後三百餘年﹐有諱朝舉字士廉者﹐沈鷙廉敏﹐以功業自許﹐會朝廷以法律治天下﹐其故人官嶺南﹐乃往求爲郡吏﹐得補韶州。太守信其廉﹐郡吏服其能﹐部使者聞之﹐辟以爲掾。居久之﹐遷海北。海北方大治威嚴【大治﹐胡思敬校云「『治』疑『亂』。」】﹐任煩苛﹐君一裁以正。海帥獲諸叛黎﹐無輕重皆下獄當死。君閱其獄﹐出脇從者五百餘人﹐民爲立祠。廣西帥思得彊明吏以自佐﹐復辟掾其府﹐尋丁父艱。服闋還府﹐藤﹑容二州山瑤爲亂﹐佐元帥萬奴擊之。帥聞民多與瑤通﹐欲盡殺之﹐君力諫不可﹐且曰「民居近瑤﹐瑤暴其民﹐吏不能制﹐姑從瑤﹐保妻子以待官軍也。今欲幷罪其民而誅之﹐是驅民以資瑤也。若捨民而專事討瑤﹐民必並力而誅瑤﹐破可必矣。」帥從之﹐卽督兵進擊﹐其酋聞之﹐果大恐﹐自縛詣轅門降﹐不戰而定。帥及部使者交上其功﹐不報。遷湖南【湖南﹐四部叢刊本誤作「南湖」。】﹐復以母憂去。

泰定初起掾湖廣行省。時髙昌王行平章事﹐問疑發難﹐辧答如響﹐大器重之。秩滿﹐朝廷遣使與南臺監察禦史銓廣選﹐首用爲廣西帥府經歷。蓋嶺海之間歲薦饑﹐賓﹑柳﹑慶遠諸瑤爲寇亂不止﹐故選任之也。旣下車﹐廣儲峙【儲峙﹐四部叢刊本作「儲備」。】﹐簡郵傳﹐省徵斂﹐以養兵息民﹐居歲餘﹐請討諸瑤。事聞﹐詔遣湖廣行省平章劉脫歡總河南﹑浙江﹑江西﹑湖廣四省兵四萬人討之。君迓境上﹐固言攻討之策必自近始﹐近者服則遠者自從。今近而狂猘莫若古縣瑤柳州皂洞首李氏者﹐有眾數千﹐本吾撞義兵﹐彊勁可用﹐而有司貪暴激使爲亂。今大軍甫至﹐至則以古縣瑤責之﹐威亂方張﹐遣一信義素孚者招之必至﹐可計日而滅。古縣之瑤滅﹐諸遠瑤必自解而歸。劉愎諫自用﹐不聽。未幾誘至李首及其親黨六人﹐皆下獄﹐皂眾聞之大怒﹐殺柳州萬戶﹐與諸瑤不可制矣。劉駐兵數年﹐卒無功。至順二年春詔班師。君亦以病滿三月﹐謝歸﹐而廣西部使者馮麟卿舉治最﹐湖南部使者管不八舉才任風憲。元統元年調官京師﹐授奉議大夫平江路嘉定州知州﹐兼勸農事。命未下而卒。是歲七月廿四日也。得年五十五。其甥曾利用護喪南歸﹐子九成等以至元四年二月八日葬廣丰鄕食祿裏邵坊之原。夏﹐九成以南安路總管府照磨鄭徳中所爲狀請銘。

曾祖諱露﹐祖諱發。父諱叔良﹐贈承直郎龍興路總管府判官。母聶氏﹐贈恭人。娶於氏﹐封恭人。子男三﹐長卽九成﹐將仕佐郎韶州路樂昌縣主簿兼尉﹔次九思﹐南寧軍史﹔次九萬。女一﹐適楊修。

惟君與餘同裏﹐而君仕越余仕燕﹐邈然不相聞蓋廿餘年矣。泰定三年﹐余試進士湖廣﹐君實以行省掾馳驛迓余﹐始一見。後八年﹐余任藝文監丞﹐君調官京師﹐始再見。不謂見不數月而君竟以喪歸﹐可哀也哉﹗銘曰﹕

堂堂其英﹐烈烈其聲。有言必徵﹐有施必行。懷抱利器﹐惟所剸治。弗顧以畏﹐有倫有義。鄕黨非戚﹐嶺海非疏。爾毀爾譽﹐我廉我愚。以公爲忠﹐以守爲孝。以勤爲政﹐以肅爲教。出無所資﹐入無所歸。生一布韋﹐歿一布韋。有臣如此﹐弗考以死。何以銘之﹐淸白遺子。

△故贈奉訓大夫滕州知州飛騎尉追封滕縣男文君順墓志銘【文君順墓志銘﹐四部叢刊本作「文君墓銘」。】

太傅掾吳文溫介新深州判官周紀致其外舅武昌治中文君淵之辭曰「淵早賴父祖之訓﹐起田裏﹐習國書﹐由國子生歷髙郵﹑鹽官兩郡教授﹐平江平準行用庫使﹐湖州錄事﹐溧陽州判官﹐吳縣尹﹐知昌國州﹐武昌治中﹐凡七遷其官﹐致位五品﹐幸無大■﹝門外卦內﹞。在昌國時﹐朝廷推恩﹐贈先父奉訓大夫滕州知州﹑飛騎尉﹐迫封滕縣男。母追封滕縣君。淵今年六十有七矣﹐亦旣請老於上﹐不知當復幾何年﹐而先君墓道未有所表﹐夙夜是懼﹐敢請紀。」

文溫皆滕人【「文溫」句﹕疑有脫訛。】﹐文溫又文氏壻。問滕州君所爲狀﹐則曰「滕州君之爲人也﹐勤儉朴素﹐旣辱在田野﹐不得列名仕版﹐效才當時﹐渾渾乎若無異於常人也。然裏中緩急﹐苟所有﹐無不應其求。其家人或以他辭拒﹐輒詬曰﹕『第願我常有﹐何得不與人共之﹖若等將舉無求於天地間耶﹖』吾知滕州君者如此。」復問淵爲政何若﹐曰「在溧陽時﹐州民蔡有一孫爲某寺僧﹐他惟一僧居孫上﹐計去是僧﹐其孫卽得爲主寺﹐未有間。會有以博訐於州者﹐賂訐者楮幣千緡﹐令引僧﹐又許賂君千五百緡。淵疑之﹐廉得實﹐又知同列皆受賂。明日故晚出﹐出則獄已具﹐吏抱牘請補署。淵不可﹐歷問皆稱實無僧﹐訐者具服﹐僧得免。在昌國獲海寇數十﹐其渠言奉化州尙十餘人﹐具言某人居某所﹐歷歷可畫。如所指移奉化捕之﹐悉械送無遺。淵察之﹐皆畏愼慈順人也﹐必非盜。乃使皂卒易服詐爲所獲盜﹐歷引羣盜辧之﹐言非盜﹐人人同﹐且各言某盜爲某狀﹐此名是而人非﹐亦人人同。詰其渠﹐果挾仇誣之也。悉縱之。繼又舉最於吳。吾知淵之爲政者如此。」然後知滕州君之爲徳人﹐滕州君之宜有後﹐而淵又能推孝以爲忠而紀﹐文溫且善志人之志﹐余得以爲銘。

滕州君諱順﹐字某。父諱郁﹐世爲滕州滕縣人。君以某年月日卒﹐年若干。以某月日葬縣東北胡山漷水之間洪村之原。縣君丘氏。子男四﹐曰﹕某﹑某﹑某﹐季淵也。孫男若干人。女三﹐壻卽文溫﹐余未行。銘曰﹕

不曰髙乎﹐積壤成山﹐張而爲屏翰﹐翕而爲重關。不曰深乎﹐積流成河﹐蒸而爲雲雨﹐鼓而爲濤波。一人重義﹐百世蒙利。一人好善﹐百世錫羨。有髙者胡﹐有深者漷。文氏積之﹐百世允鑠。

△逸士徐君墓志銘

吾鄕之士﹐以好善爲貴﹐不辱爲榮﹐父賢子孝﹐兄友弟敬﹐累數世而不厭者﹐有隱溪徐氏。溪出所居之東龍澤山中﹐卽其祖漢孺子讀書之處。溪之上有諱輿字徳載者﹐尢徐氏之賢者。幼而篤學﹐長而更事﹐外圓而內方﹐上敬而下順﹐不遺邇﹐不忘遠﹐不矜小智﹐不忽小善﹐急人之難﹐憫人之窮﹐勇與義俱﹐不待勉彊。後至元五年三月廿有六日﹐年五十四﹐竟以疾終。婣族加悲【加悲﹐四部叢刊本作「茹悲」。】﹐閭裏增嘆。載念國初盜起鄕境﹐其祖友諒奮義庇民﹐萬死一生﹐執其羣醜﹐室家相慶﹐世保子孫。厥父以莊承忠襲厚﹐年將八秩﹐好徳弗諼﹐宜膺敬養﹐遽哭乃子。天道悠邈﹐實竊惑焉。然有四子﹕文﹑箱﹑楫﹑駟﹐檢身力學﹐將世其美。孫支擢秀﹐一男六女﹐依依膝下﹐足慰目前。將以十月己酉葬佛嶺之南盧岡【南﹐四部叢刊本無。】。其弟鈺狀其行﹐請銘。

余昔嘗聞君有美地﹐卜葬者睨焉﹐卜宅者規焉﹐因以與之﹐不以爲徳。嘗市大木築室﹐將伐﹐貪夫狥利﹐造辭以爭﹐因以讓之﹐不以爲弱。心有所嫉﹐人因毀之﹐事有所仇﹐人因短之﹐目爲佞諛﹐終身薄之。最其善行﹐斯可銘已。其配吳氏﹐蓋先十二年卒。銘曰﹕

隱之水兮﹐其流沄沄。爰掬眾芳﹐於溪之濆。匪以娛人﹐於以怡親。親今獨來﹐身去爲墳。親匪獨來﹐亦有諸孫。諸孫日長﹐親日以老。墳今惟新﹐忽焉宿艸。我思其人﹐隱溪之道。惟徳之行﹐惟善是寶。有才弗用﹐身之隱也。有徳弗報﹐命之殞也。展也若人﹐邦之彥也。

△逸士陳君墓志銘

逸士陳君諱殷﹐字嘉靖﹐世居豫章之丰城故邑晉雷煥掘劍處曰營塘裏。裏故家莫尙陳氏﹐陳氏之賢莫尙嘉靖。其曾大父亨﹐大父世興﹐父應軾﹐皆事髙尙而家範齊肅如素宦【宦﹐四部叢刊本作「官」。】。君少孤﹐母王教育之。年十五﹐而天下易代﹐辟地母家﹐因受學舅氏。博覽彊記﹐尢好讀梁太子統文選﹐故下筆爲文章﹐皆有規矩。事定而歸﹐始與世相酬酢。應機合變﹐動無遺策。伯氏嘉謀﹐每讓其能。才與學躋﹐徳與年長﹐宗族鄕黨﹐咸屬望焉。伯氏早世﹐撫孤育幼﹐如見伯氏。田園第宅﹐中歲載斥﹐乃法朱氏家禮﹐攺作先祠﹐冬至以少牢祠始祖﹐春秋祀先祖﹐悲哀涕泗如見所祭【涕﹐四部叢刊本脫。】。凶年饑歲﹐發廩賑貸﹐不待勸分。新知舊好﹐交際以義﹐不事姑息。晚重構所居堂﹐署曰樂善﹐大書其門曰「當平世﹐遂安居」﹐以示終焉之志。元統復攺至元之歲正月朔旦﹐又大書其兩楹曰「行仁自孝悌始﹐起家在勤儉中」﹐以垂訓子孫。三月廿日﹐以疾卒【以﹐原脫﹐據四部叢刊本補。】﹐年七十三。且屬纊﹐子若侄皆涕泣固求一言以自克﹐乃瞪目而言曰「可以終身行之者﹐和而已。」遂卒。三年九月庚申﹐葬折桂鄕祿城裏其配王氏墓南。又明年﹐其孤植以所親熊君椅所爲狀請銘。

余嘗聞君有奴死仇家者﹐仇大恐﹐祈哀於門﹐君曰「吾豈以此報仇者。」謝去之。又有商糴粟誤持賈嬴而君弗知﹐商頃自覺﹐與其徒更相怨。君聞故﹐得實﹐曰「吾豈以此爲利者。」立還之。君蓋盛徳人也﹐足以法於後世矣。君娶王氏﹐爲婦爲母﹐內外皆儀之﹐先二十年卒﹐得年四十二。繼雷氏﹐亦有淑徳﹐先三年卒﹐得年六十四。子男三﹕杲【杲﹐四部叢刊本作「果」﹐下同。】﹑迪﹑植。杲爲伯氏後﹐迪先九年卒。孫男三﹕伯康﹑伯寧﹑受生。女四。曾孫男二﹕普奴﹑徳奴。女一。銘曰﹕

時俗之日隳兮﹐忠厚之日衰兮﹐嗟若人而天不憗遺﹐予倀倀其何之。已而﹗已而﹗庶其後之可期兮。

△何先生墓志銘

至順二年夏﹐詔以集賢大學士全公嶽柱平章江西行省事【嶽柱﹐元史作「嶽柱」。】﹐秋具書幣遣使帥撫州太守卽隱所聘孫先生轍﹑何先生中﹐而孫不起。何先生旣至﹐以爲龍興郡學東湖﹑宗濂二書院賓師。明年春﹐與其子渡江遊西山﹐主丁氏。夏六月二十有三日﹐以疾卒。丁氏爲具棺斂﹐命其子爲位受弔﹐諸大夫士皆會哭。後三日﹐子成孫奉棺以歸【棺﹐四部叢刊本作「柩」。】。明年十月十有三日﹐葬邑之靑原妣夫人唐氏之兆【靑原﹐四部叢刊本作「淸源」。】。其門人李肅以狀至京師﹐請銘於先生所與遊者揭傒斯曰「何先生海內故人執論譔之事而相知深者﹐惟子﹐捨子無宜銘者。」噫﹐余以兄事之者蓋三十餘年矣﹐余不銘﹐誰宜銘﹗

先生諱中﹐字太虛﹐一字養正﹐爲撫州樂安宦族【樂安﹐四部叢刊本誤作「樂臣」。】。曾祖諱詵﹐伯祖諱夢龍。父諱天聲﹐登宋咸淳辛未進士第﹐官至主管刑工部架閣文字﹐以才略與伯兄兵部郎中時齊名﹐文丞相建都督府﹐皆置幕下。先生少穎拔﹐以古學自任﹐天下載籍﹐靡不貫穿。藏書萬卷﹐皆手自讎校。廣平程公巨夫﹑淸河元公明善﹐負天下知人之鑑﹐皆器遇之。

至大初﹐二公及柳城姚公燧﹑東平王公構皆在朝﹐遂北入京師﹐以文章自通。會諸權臣用事﹐內外翕翕﹐居兩月﹐天大雪﹐竟不別而去。歸與諸門弟子講易﹑詩﹑書﹑春秋大江之西。同郡吳先生澄﹐號天下儒宗﹐又爲中表兄﹐然每推讓不敢置弟子列。積所著書曰易類象二卷﹐書傳補遺十卷﹐通鑑綱目測海二卷﹐通書問一卷﹐韻補疑一卷﹐六書綱領一卷﹐補校六書故三十一卷﹐知非堂藳十卷﹐支頤錄二卷﹐薊丘述遊錄一卷。其門人潘懋類聚刻之。先生之學﹐可謂弘肆深博矣。然生世六十有八年﹐連蹇愁悴者十八九。書幣一入谷而客死三百里外﹐不知天之恝然於斯人者獨何哉﹗豈其多學善著書亦天之所忌耶﹖此固窮士之所自托者﹐吾不知其何故。

先生娶陳氏﹐有三男子﹐曰﹕長孫﹑在孫﹑成孫。四女﹐嫁士族。孫男一【孫男一﹐四部叢刊本作「孫男一人」。】。銘曰﹕

芙蓉之髙﹐吾其跂而。鰲溪之深﹐吾其厲而。先生之沒﹐曷其起而。

△靖逸處士熊公墓志銘

集賢所號靖逸處士熊公﹐豫章丰城善源里人也。諱召子﹐字南翁。少豫章先生朋來十二歲。先生世與公連墻以居﹐後家郡中﹐先生每歸裏﹐必捨公所﹐公至郡中﹐必捨先生所﹐兄弟自爲知己。公博覽載籍﹐好論古今事﹐如生其時。性抗直﹐辧是非枉直如別白黑【白黑﹐四部叢刊本作「黑白」。】﹐𨿽大官豪吏﹐一語失度﹐卽面折﹐語瑯瑯不少衰﹐然卒如公言。人有言論失實﹐舉措無節﹐於名義或有所闕﹐必詬辱之﹐人亦莫之敢怨﹐退自悔艾而已。蓋皆出乎正也。故鄕之人依之以爲安﹐視之以爲去就﹐𨿽紛爭辧訟可一言而解。公早以勤儉起家﹐而以勤儉終身﹐不少易其常。後至元五年十有一月十六日卒﹐年八十三﹐將以十二月十八日葬富城鄕交陽之原。其諸孫請銘。

謹系之曰﹕曾大父諱海﹐大父諱英【海大父諱﹐原缺﹐據四部叢刊本補。】﹐父諱誠孫。娶雷氏﹐生子男二﹐雅先十九年死盜﹐京先五年以疾卒。女二﹐長適範希驥﹐次適範世隆。繼黃氏。孫男三﹐克愛﹑績﹑嗣祖。克愛早世﹐無子﹐以嗣祖子爲之後【嗣祖子﹐「子」字﹐胡思敬校云「原抄均無﹐魏據文粹補。」下同。四部叢刊本亦無。】。女六。曾孫男二﹐長卽嗣祖子﹐次普福。女二。玄孫男一﹐長壽。公之葬實與子京同其兆云。

嗚呼﹗余與公居相鄰﹐世相好﹐情義之相與﹐殆未有過於吾二家者。然自余竊祿於朝﹐不相見者動十餘歲。余間每一書還﹐公必杖策詣門訪出處﹐余書中亦往往問公安否﹐蓋迹𨿽疎而情則至親也。又聞余未還時﹐公數向人言「吾第得與揭曼碩一見而死﹐吾不恨矣﹐吾當忍死待之。」及余還﹐卽買羊載酒躬相慶勞﹐其喜見顏色﹐猶親子侄。不知余之不肖﹐何能得此於公也﹔其亦以先世之故與﹖公未沒前一日﹐余猶及坐公榻前﹐相與劇論當世事﹐不知竟爲永訣也。悲夫﹗銘曰﹕

郁交陽兮窈深﹐結重云兮愁陰。望君子兮不見﹐渺千古兮傷心。傷心兮何極﹐鄕誰歸兮裏誰式﹖孫旣子兮子又孫﹐承惠澤兮其無斁。

△劉先生墓志銘

吉之永新儒師劉先生諱友益﹐字益友﹐是爲淸江公非先生九世孫。曾祖諱宗信﹐父諱縡。世以家學爲邑人師。父剛嚴介特﹐獨立無朋﹐而以先生爲之子﹐故少與物忤。先生少好學﹐貧不能得書﹐從裏之多書者借而讀之。朝借暮易﹐暮借朝易﹐窮晝夜讀不絕聲﹐過目輒記。間爲人傭書以給膏火﹐父母憐而禁止之﹐乃埽別室﹐冪窗戶﹐竟夕危坐默誦。如是數年﹐貫穿六經﹐包羅百氏﹐至天文﹑地誌﹑律曆﹑象數﹑山川聯絡﹑都縣廢置﹐皆可指畫而談﹐毫髮無遺也。

宋之亡【亡﹐四部叢刊本誤作「仁」。】﹐鄕裏豪猾並起爲亂﹐與伯兄眞長﹑從弟人暐皆遇害。先生絕而復蘇﹐饑困踰年﹐乃卜築髙山之間﹐閉門著書【閉門﹐四部叢刊本作「殿門」。】﹐不與世接。以聖人之志﹐莫大於春秋﹐繼春秋之迹﹐莫尙於通鑑綱目﹔凡司馬氏宜書而未書者﹐朱子書之﹐宜正而未正者﹐朱子正之﹐恐朱子之意不白於天下後世﹐乃著通鑑綱目書法五十九卷【五十九卷﹐原作「五十七卷」﹐誤。千頃堂書目云「劉友益資治通鑑綱目書法五十九卷。」可證。故依四部叢刊本攺。】﹐蓋歷三十年而後成。

天歷中﹐邑進士馮君翼翁傳其書至京師﹐國子先生得之大驚﹐曰「昔者王道衰而春秋作﹐春秋隱而綱目興﹐書法不作﹐綱目之義又將微矣。故聖賢之述作𨿽殊﹐所以扶天綱立人極一也。」遂錄副在官﹐俾六館諸生傳習之。至順三年三月三日昧爽﹐先生疾作﹐猶正衣冠危坐﹐至午而卒﹐年八十五。以某月日葬邑之禾山鄕大丰之原。娶陳氏﹐繼段氏。子男三﹕矩﹑衡﹑節﹐皆克紹先業。孫男十﹐曾孫男一。又明年夏﹐馮君調官京師﹐矩具狀介以請銘。

馮君曰「先生外和而內剛﹐外通而內介。言簡而要﹐不迂闊於事。其誨人也﹐諄諄善誘。白須丹頰﹐神情肅然﹐眞有道者。」嗚呼﹐若先生者苟見於用﹐當何如哉﹗銘曰﹕

百圍之木﹐不爲斧柯。蹄涔之水﹐不爲江河。元有天下﹐先生在野。先生在野﹐志在天下。百世之上﹐先生此心。百世之下﹐先生此心。先生不作﹐山髙水深。

△劉福墓志銘

廬陵劉福字孟介﹐五歲好學﹐日記千言﹐不知有童子之樂。父母每憐之。十歲聞科舉行﹐卽大喜﹐忘晝夜﹐廢寢食﹐搜獵經史﹐旁入捷出﹐務爲無所不知。聞有學出己上﹐便往與交﹐聞有大人先生﹐便往質其所疑。祁寒極暑不懈﹐人亦莫不樂告之以道。然一資以爲進士之文。如是數年﹐學大進﹐𨿽宿學有弗逮。又限以年【限﹐四部叢刊本作「恨」。】﹐不得試有司【試﹐四部叢刊本作「試於」。】。或曰「今天下州郡以國書設教﹐官可得。」遂因言求之【言﹐四部叢刊本作「言者」。】﹐三年而後得﹐然卒不好。數數語人曰「吾不能取一第爲父母榮﹐不數爲人。」聞有以進士及第者﹐輒俛首終日﹐食則嘆﹐寢則■﹝寱﹐穴代宀﹞語﹐父母曉之百端﹐終不釋。或又曰「子欲爲此【爲此﹐胡思敬校云「二字原作『爲甚』﹐天順本同﹐半畝園本作『爲其』﹐亦誤。今以意攺。」四部叢刊本亦作「爲甚」﹐似亦通。】﹐可隱年以卽事﹐世若此多不可數。」乃瞋目訶曰「子教我以欺君耶﹖去﹗」然怏怏日益甚。父母及其從父皆以爲憂﹐鄕先達劉嶽申﹑彭士奇﹑羅曾深愛之﹐亦皆以爲憂。

未幾﹐果得疾﹐疾且革﹐猶手不釋卷﹐未嘗就牀笫。泰定三年十有二月八日﹐嘔血死。將死﹐嘆曰「吾生不在科舉後﹐沒不在科舉前﹐命也。然世必有知我者銘我﹐得銘﹐吾不恨矣。」言絕而沒【沒﹐四部叢刊本作「卒」。】。年二十四【年﹐四部叢刊本作「卒年」。】。明年夏﹐余至廬陵﹐其父及其從父偕其友以銘請。嗟夫﹐忍不銘哉﹗

惟古者士生八歲入小學﹐十五入大學﹐而教之必時。故傳曰﹕春秋教以禮樂﹐冬夏教以詩書。又曰﹕春誦夏弦﹐秋學禮﹐冬讀書。因其時﹐順其气﹐協之以陰陽動靜之道【之道﹐四部叢刊本作「之樂」。】﹐和之以藏修遊息之節﹐以成其學。由司徒大樂正以登於天子﹐而爵祿之。故人無夭札而器可閎也。今也﹐教之不以時【不以時﹐四部叢刊本作「不以其時」。】﹐學之不由序【不由序﹐四部叢刊本作「不由其序」。】﹐及爲之選舉﹐又限之以年【以年﹐四部叢刊本作「以年歲」。】﹐使才者銳進恆郁而不信【「使才者」句﹕四部叢刊本作「使奇才英銳出類拔萃之士恆鬱鬱而不得伸其志」。】﹐愚者偸嫚得以玩歲愒時【「愚者」句﹕四部叢刊本作「愚鹵鄙陋者或偸慢優遊得以玩歲愒時」。】。此劉孟介至於嘔血而死也﹐𨿽命焉﹐其志有足悲者。乃志而銘之。使其英邁勃勃之气﹐常得以振頑奮懦﹐爲有志者之所深惜也【「使其」三句﹕原無﹐據胡思敬校引半畝園本補。四部叢刊本無「者」字﹐「惜」作「卹」。】。

曾祖紹明﹐祖惠可﹐父國瑞﹐母曠氏。娶歐陽氏﹐無子﹐女一人﹐方七歲。以沒之明日﹐葬裏西溪之上太平原。銘曰﹕

名不建兮心不摧﹐身不待兮時不來﹐吾銘汝兮吁可哀。

△吾讀吾書齋銘

惟皇降衷﹐萬物備我。或昏以迷﹐或歧而左。煌煌六籍﹐如日麗天。由之斯聖﹐希之則賢。而倀何之﹐而思孔悲。孰知子歸【知﹐四部叢刊本作「之」。】﹐而有餘師。伊余云遘﹐蕭氏克有。日就月將﹐誰掖誰誘。曰諺有之﹐吾讀吾書。亦旣從政﹐惟書之劬。吾書伊何﹐匪聖弗讀。成己成物﹐惟日不足。於以名齋﹐於以表志。凡百君子﹐尙迪弗替。

△孝友堂銘

孝首百行﹐友列五常。爲仁之本﹐爲政之綱。學由玆始﹐行由此推﹐善由此長﹐慶由此基。是以孝友﹐著乎詩書【詩書﹐四部叢刊本作「讀書」。】。君子述之﹐爲世之模。不求父慈﹐而責子孝。不求弟恭﹐而責兄友。父無不是﹐其責在子。弟有不恭﹐或自兄始。子知盡孝﹐敢望父慈。兄知盡友﹐弟恭敢期。父無不慈﹐弟無不恭﹐惟孝惟友﹐克誠於中。一有弗誠﹐必致怨尢。日復一日﹐化爲寇讎。範則有匡﹐雁則有行。而況爲人﹐敢不自彊。孝盡生慈﹐友恭亦爾。孝慈友恭﹐百世之祉。子復爲父﹐子必紹之。弟復爲兄﹐弟必效之。父父子子﹐兄兄弟弟。惟贛孫氏﹐以克永世。何以克之﹐勝私窒欲。家爲一人﹐族爲一俗。旣貴弗驕﹐旣富有禮。一家興仁﹐裏爲之美。蘇子譜亭【譜亭﹐四部叢刊本作「說剛」。】﹐乃祖是敬。子孫孝友﹐鄂國是命。我作銘詩﹐式篤爾慶。神之聽之﹐有永無竟。

△潭心齋銘

金溪洪君王純﹐其先府君號碧潭﹐遂取翰林學士吳先生賦碧潭詩語銘其齋曰潭心。爲之銘曰﹕

山下出泉﹐混混其源。流而爲川﹐瀦而爲淵。淵淵其淵﹐潭潭其碧。含星爲珠﹐沈月爲璧。其止非息﹐其應不畱。溶溶而春﹐湛湛而秋。觀靜於動﹐知靜之用。用無不周﹐若未嘗動。觀動於靜﹐知動之靜。廓乎有容【有容﹐四部叢刊本作「省容」。】﹐表裏交映。惟淵之深﹐又名曰潭。視潭之碧﹐於彼潭心。

△思無邪齋銘

爲學至難﹐莫微於思。一出一入﹐或公或私。其思伊何﹐曰誠而已。思有弗誠﹐毫釐千里。其誠伊何﹐恐懼戒愼。莫顯乎微﹐莫見乎隱。暗室屋漏﹐上帝是臨。一動之微﹐敢有弗欽。誦詩三百﹐一言以蔽﹐曰思無邪﹐乃義之至。熊氏力行﹐而以名齋【名﹐原作「銘」﹐依四部叢刊本攺。】。俯仰周旋﹐涵泳聖涯。大而化之﹐堯舜執中。勗哉思乎﹐罔或弗恭。

△讀書處銘

古者讀書﹐學之一事。力行是務﹐記誦其次。苟非讀書﹐孰稽古典。讀而弗學﹐去聖逾遠。古之讀書﹐於以明道。今之讀書﹐資以爲暴。生皆厚也﹐遷乃去之。人不知學﹐若之何其。其書伊何﹐易書詩禮﹐春秋筆削﹐日星垂紀。秦漢以前﹐傳注未立﹐學必專門﹐難學易入。秦漢以後﹐濂洛繼起【繼起﹐四部叢刊本作「並起」。】﹐著述紛紜﹐易學難至。學之而至﹐匪由他人。學而弗至﹐何有於身。其學伊何﹐由蒙而聖。灑掃應對﹐窮理盡性。毫釐靡閒﹐徳乃日新。一日復禮﹐天下歸仁。羲皇之上﹐唐虞之際。若友其人﹐若共其治。動之斯應﹐爲乃有功。三綱旣立﹐五典克從。求之非艱﹐具在方冊。行之非艱﹐中道勿畫。欲知詩書﹐於此其處。趙氏行之﹐名齋其寓。旣修於身﹐復齊其家。始施於邦﹐如玉靡瑕。好正嫉邪﹐崇本抑末。制財以寬﹐用刑以活。擴而充之﹐儀於天朝。惟是正人﹐萬世之標。我作銘詩﹐以規以頌。凡厥讀書﹐勗哉體用。

△忍恕堂銘

古之學者﹐有紀有倫。忍以定性﹐恕以求仁。維忍伊何﹐存仁存禮。惟恕伊何﹐推人以己。忍爲恕用﹐恕爲忍基。凡忍之道﹐惟恕之思。忍不由恕﹐宿怨藏怒。維忍而恕﹐無我無固。以聖而忍﹐耕稼陶漁。以賢而忍﹐九世同居。苟不思恕﹐亦豈克久。舜有大焉﹐爲孝之首。有美袁氏﹐兄弟怡怡。合堂以居﹐忍恕是師。我田我廬﹐先君之有。我兄我弟﹐先君之子。維忍維恕﹐維徳之實。子子孫孫﹐永保勿失。

△方寸間銘

察日月於孤行之竅﹐寄天地於秋毫之杪。萬物皆備﹐吾不知其多﹔一物不畱﹐吾不見其少。是曰方寸間者﹐臨通衢﹐俯深沼。外有幽花芳艸之植﹐內有圖書琴瑟之繞。容坐客十數而有餘﹐閱朝暮萬變而未了。吾方以爲大﹐人猶以爲小。是未能遊乎方寸之表也。

●揭傒斯全集文集卷九

雜文

○雜文

天馬贊

仙茅述

靜虛解

楊楚經字說

題昔剌使宋圖後

題鄒福詩後

幽憂賦

故叔父常軒五府君哀辭

九招一首爲故嗣漢三十八代天師張畱公作

祭趙供奉文

△天馬贊

皇帝禦極之十年七月十八日﹐拂郎國獻天馬﹐身長丈一尺三寸有奇﹐髙六尺四寸有奇﹐昂髙八尺有二寸。廿有一日﹐勅臣周朗貌以爲圖。廿有三日﹐詔臣揭傒斯爲之贊。贊曰【贊﹐原無﹐據四部叢刊本補。】﹕

維幹秉靈﹐維房降精。有產西極﹐神駿難名。彼不敢有﹐重譯來庭。東逾月窟﹐梁雍是經。朝飲大河﹐河伯屏營。暮秣太華﹐神靈下迎。四踐寒暑﹐爰至上京。皇帝臨軒﹐使拜迎稱﹕臣拂郎國﹐邈限西溟﹔蒙化效貢﹐願歸聖明。皇帝謙讓﹐嘉爾遠誠。摩於赤墀﹐顧瞻莫矜。旣稱其徳﹐亦貌其形。髙尺者六﹐修倍猶贏。色應玄武﹐足躡長庚。回眸電激﹐頓轡風生。卓犖權奇﹐虎視龍騰。按圖考式﹐曾未足幷。周騁八駿﹐徐偃構兵。漢駕鼓車﹐炎劉中興。維帝神聖﹐載籍有徵。光武是師﹐穆滿是懲。登崇俊良﹐共基太平。一進一退﹐爲國重輕。先人後物﹐萬國咸寧。

△仙茅述

豫章之新建黃堂隆道宮道士羅君大年爲餘言仙茅事甚異﹐其辭曰【辭﹐四部叢刊本作「言」。】﹕

昔晉之亂﹐有神人許旌陽者﹐出於豫章之境﹐西山之下﹐能以忠孝積功累行致仙道﹐師事諶母於丹陽之邑﹐黃堂之墟。母旣授以道要﹐旌陽感之曰「吾必歲朝母。」母曰「吾卽從此逝矣。去汝居南五十里﹐吾有飛茅在焉。汝能得茅處﹐卽祠我。歲八月一至﹐足矣。」已而諶母果仙去。旌陽還得茅亦叢生﹐而地亦曰黃堂﹐卽建祠﹐祀諶母【祀﹐四部叢刊本作「祠」。】﹐歲如期往朝之。旌陽尋亦仙去。其徒歲八月四日具幢蓋儀衛﹐鼓樂奉旌陽像朝母如旌陽存時﹐以爲常。其後嗣其學者擴其祠爲觀﹐復爲宮﹐至今行之不衰。茅在祠前﹐剪而復生﹐如揚州瓊花﹐不易其處。茅具六味﹐能致六養﹕咸能養气﹐辛能養節﹐酸能養筋﹐滑能養胃﹐甘能養肉。人得茅煮而飲之﹐可以已疾癘﹐和榮衛﹐延年卻老。

余家距祠百里﹐未嘗至其處﹐然嘗得茅煮而試之﹐言不虛也。夫茅【夫茅﹐四部叢刊本作「夫茅者」。】﹐著於易﹑書﹑詩﹑禮﹑春秋傳﹐祭則以縮酒﹐封則以藉立社之土﹐以其物𨿽薄而用可重也﹐未嘗言能神異如此。世稱神仙遺迹﹐奇詭荒誕﹐不可深致詰者以千數﹐而諶母特以茅著稱﹐其師弟子精誠之感不可揜如此。夫古之言﹐得仙者或以服食﹐或以導引﹐不食穀﹐獨稱許旌陽以忠孝積功累行致仙道﹐蓋足尙矣。夫可以動天地﹐感鬼神﹐貫金石﹐亙古今而不泯者﹐惟忠孝爲然﹐況其師弟子之間乎﹖然嗣其學﹐守其壇場﹐而無諶﹑許師弟子之心﹐則樵牧殘之﹐牛羊踐之﹐茅𨿽神﹐能歷千歲而獨存哉﹗因羅之拳拳有感於忠孝云者﹐述以傳之﹐作仙茅述【作仙茅述﹐原無﹐據四部叢刊本補。】。至順三年秋七月日。

△靜虛解

閬中蒲瑛粹玉揭其齋曰靜虛﹐自夜郎走書京師﹐求餘言﹐作靜虛解。

惟靜爲能統天下之至動﹐惟虛爲能容天下之至大。至動﹐天也。至大﹐地也。非至動無以見靜之用﹐非至大無以見虛之載。惟靜與虛【與﹐四部叢刊本無。】﹐眾理出焉﹐萬物生焉﹐故聖人則之。君子學成於靜﹐益受於虛。非靜虛無以成君子﹐況聖人乎﹖惟聖人爲能合靜虛之體﹐致靜虛之用﹐故可以參天地﹐贊化育。非靜虛無以成聖人﹐況天地乎﹖惟天得虛而無不覆也﹐惟地得靜而無不載也﹐故能運行四時﹐化生萬物。而非靜虛無以爲天地﹐故體莫大乎靜虛﹐用莫大乎天地。是以眾人法君子﹐君子法聖人﹐聖人法天地﹐天地法靜虛。靜虛至矣。

△楊楚經字說

余與臨江楊君信可友凡十餘年。大徳七年春﹐遇於武昌。居數月﹐得子湘書以示予﹐予嘉其年弱而志大﹐且甚好學也﹐遂許以女妻之。其年夏﹐與余入衡湘﹐冬俱還江西。爾後與信可亦時往還﹐而猶未識湘也。

十年春﹐余訪信可彬溪上﹐出湘拜余﹐且求所以字之。余曰「冠而字﹐禮也。未冠而問字﹐無乃太早計乎【計乎﹐四部叢刊本作「計矣乎」。】﹖」信可曰「湘惟不得子之言以爲式之爲患﹐何早計之爲患﹖」乃問所以名之義。信可曰「湘之生【之生﹐四部叢刊本作「生之」。】﹐余適還自湘﹐故以名。」余曰「夫湘﹐楚水之大者也。旣大其始﹐可不求所以大其終乎﹖夫湘﹐楚之經也。吾與若皆楚人也﹐可不求古人之志﹐行古人之道﹐以配湘之經﹐以大於楚乎﹖請字之曰楚經。經者﹐本也。本旣舉矣﹐末有不從者乎﹖夫日月星辰﹐天之經也。長河大嶽﹐地之經也。五常三綱﹐人之經也。故天之經得則日月軌﹐寒暑時﹐雨暘若﹐萬物以育。地之經得則海不波﹐江安流﹐山出器車﹐河出馬圖。人之經﹐得則家以和【和﹐四部叢刊本作「寧」。】﹐邦以昌﹐祥瑞幷至﹐而天地理矣。及夫亂也﹐悉反之。勗哉經乎﹐苟聽是言也﹐有不配湘之經而大於楚者乎﹖」信可聞而喜曰「卽君之言【之﹐四部叢刊本作「子」。】﹐𨿽佐天子經邦理天下可也﹐況楚國乎﹖」余曰「未也﹐苟鼓浩蕩而不求其源﹐騖紛華而不典於學【紛華﹐四部叢刊本作「紛萃」。】﹐𨿽欲經於一家【家﹐四部叢刊本作「邦」。】﹐大於一鄕﹐且不可得【可﹐四部叢刊本無。】﹐況一國乎﹖又況天下乎﹖勗哉楚經﹐其三復是言乎【乎﹐四部叢刊本作「也」。】﹗」

△題昔剌使宋圖後

右國信副使昔剌使宋圖及名臣賦詠一卷。以昔剌公奇偉如此﹐四仗節使宋﹐豈無一言可紀而敍其事者﹐但責宋不能講和及槪稱其奉使不辱而已﹐略不及其使事始末。

大抵宋之南渡﹐不能復振者﹐本於張浚抑李綱﹑殺曲端﹑引秦檜﹐檜殺嶽飛父子﹔而終於賈似道之專﹐劉整之叛。況天方以數千年不能大混一之天下付之世祖皇帝﹐以主弱臣彊之宋﹐豈能以數萬之金幣保區區江南一隅之地哉﹗故宋戰亦亡﹐和亦亡﹐況二者俱不能之耶﹖然非賈似道誤國失信﹐無以正皇元出師之號﹐非劉整之叛﹐無以周知渡江之謀﹐天也。整之謀亦非整之謀也﹐陳亮上孝宗封事料敵之言也。整本制置使趙方麾下一小校耳﹐拔諸行伍之中﹐用以爲將。方將死﹐語其子葵曰「劉整眞將才也﹐然汝不能用。我死﹐汝必殺之﹔不殺﹐必爲國害【國害﹐四部叢刊本作「國患」。】。」方死﹐葵不忍殺﹐竟以瀘州叛﹐元遂用其策以滅宋﹐亦天也。嗚呼﹐得人則興﹐失人則亡﹐古今同軌﹐可不鑑乎﹗若昔剌公之屢使不辱﹐郝文忠之終始不渝﹐偉哉﹗

△題鄒福詩後

右鄒福詩七首。鄒福者﹐吾鄕田夫之子也。粗讀孝經﹑論語。家貧﹐與人傭耕。泰定元年﹐余居憂於家﹐其父遣從余﹐給薪水之勞﹐然暇卽密自觀書。居五年﹐余攜至京師。會新天子入正大統﹐以文徳治天下。明年春﹐開奎章閣﹐詳延儒雅﹐講論道徳﹐置授經郎以教勛舊大臣子弟之在左右者【子弟﹐四部叢刊本作「弟子」。】﹐以國子教授廬陵林希顏及余爲之。寅入而酉出﹐令福守舍﹐乃盡日閉門讀書習字﹐間爲小詩﹐及暮則請可否於余。余或方倦欲休﹐或方讀書有會意處﹐或執筆爲文章思方屬﹐必輟而告之﹐不使幾微見余懈怠意。遂以爲常。今年秋﹐遷丞藝文﹐日簡靜無事﹐請問之時益富矣。余適墜馬在告﹐日臥齋閣中﹐福連有所作﹐皆可觀﹐余因取其法度音節尢近者得七首﹐爲書之﹐仍題其後﹐以志余喜﹐且以爲世之世臣大家學士大夫之子弟不知學者之勸。

余在閣中時﹐福又從林希顏學國書【林希顏﹐胡思敬校云「『林』﹐文粹本無。」】﹐希顏極稱其可教【極﹐四部叢刊本作「亟」。】﹐其所得淺深﹐余不能知也。要亦好上者云爾。餘數年於文事使令﹐蓋深得其助焉。因幷識於此。

△幽憂賦

士有甲與乙約爲昆弟者﹐乙之兄弗友於弟﹐誣甲與乙婦私以丑之。甲念乙爲名賢之後﹐且早負气節﹐常欲自殺以明無他﹐而母猶存。余傷其意﹐爲作此賦【此賦﹐四部叢刊本作「幽憂賦」。】。其辭曰﹕

何黤黮而蒙昧兮﹐余不淑而獨當。天幽玄而無朕兮﹐匪殺身其孰明。懷國恩而未酬兮﹐念余母之弗康。聊泯忍以苟生兮﹐庶或察於微茫。彼哲人之遺緒兮﹐相凜凜其猶有耿光。孰忠貞而罔後兮﹐孰耿介之弗昌。旣托余以死生兮﹐又事余以兄。余旣異於禽獸兮﹐其忍爲此不良﹗彼固衰薄而不足畏兮﹐乃不念厥祖之明明。

惟棠棣之鞾鞾兮﹐或違詩人之所歌。兄旣不友於弟兮﹐又嫉予以不阿。騁淫辭以爲鵠兮﹐稱飛文以爲羅。彼妬之口兮﹐曾奚辭之弗加。人獨何心兮﹐弗求其故而肯訛。謂蘭茝之幽貞兮﹐與蕭艾而同科。謂百煉之金以爲柔兮﹐指美玉而爲瑕。乘機抵巇旣不遺力兮﹐猶恐余顧而有他。餘發衰齒就落兮﹐計相存其幾何。

托寸芳於鄧之林兮﹐投細鱗於巨海。謂■﹝木巳﹞梓之爲尢兮﹐妨鱣鯨之所匯。余詎知皦皦之爲病兮﹐孑孑之所罪。黯獨蒙此昏穢兮﹐𨿽夷齊其猶浼。豈昔壯而知自彊兮﹐撫中歲而攺度。匪哲人之孔明兮﹐孰能察夫余之故。苟哲人之莫余知兮﹐𨿽殺身其奚益。心怦怦而煩瞀兮﹐哀讒人之罔極。彼天地之廣大兮﹐固含垢而隱疾。豈松柏之受命兮﹐郁紛糅乎枳棘。苟由中以求直兮﹐曾何情之弗獲。惟嫉媢以甘心兮﹐彌顚倒而狂惑。

嗟餘生之不類兮﹐罹此咎之無由。余旣恥夫匹夫之爲諒兮﹐日與魑魅而爲仇。幸讒人之無怒兮﹐祗割徳而衷修。余旣內省以不疚兮﹐夫何懼而何憂。曰止謗以不辧兮﹐服先哲之攸訓。匪成言以自道兮﹐人將誚余以固吝。聊抽毫以抒思兮﹐遡南風而解慍。上白日之昭昭兮﹐下黃泉之奔迅。謂餘言之苟無徵兮﹐願與春冰而澌盡。

△故叔父常軒五府君哀辭

嗚呼﹐山巃嵸而崔崒兮﹐翳九原以榛榛。望不見夫人兮【夫人﹐四部叢刊本作「夫子」。依下﹐當據攺。】﹐聽不聞其笑與言。風纚纚而不絕兮﹐云漫漫而彌天。日翩翩而赴海兮﹐水咽咽而流川。匪美人之淪謝兮﹐余孰爲之悁悁。

惟叔父之堅貞兮﹐謂金石莫與齊其固。胡獨爲此春冰兮﹐溢朝陽之零露【溢﹐四部叢刊本作「溘」。】。黃河可塞而陸兮﹐昆侖可鏟而夷。慨夫子之不可以作兮【夫子﹐胡思敬校云「原作『夫人』﹐據下文攺。」四部叢刊本作「夫子」。不可以﹐四部叢刊本作「以不可」。】﹐使我心怵而神悲【怵﹐四部叢刊本作「惕」。】。朴■﹝木敕﹞擁聳而蔽天兮﹐松柏朴而在泥。荃蕙羃歷而沈穢兮﹐百艸厭浥而揚輝。鸞愔愔鎩六翮以投棘兮﹐鴟鴞髙舉而天飛。犁牛仰空躍踔而長鳴兮﹐驊驑騊駼躑躅靡徙而不肯馳。世豈獨無此美人兮﹐悵予世之日替。入始與言兮【言﹐四部叢刊本作「言言」。】﹐出反以爲戾。毀大璞於九逵兮﹐和氏𨿽死其猶悲。傷洞庭震蕩而噴薄兮﹐咸池之音反淪降。彼燕石之頑礦兮﹐夫乃珍緹什襲而藏之。彼鄭衛之淫哇兮﹐夫乃嚘啾■﹝口畫﹞啞而揚之。嗚呼﹐悲矣哉﹗

予方構廈屋之巍巍兮﹐何中道而奪此規矩。予方鳴塤篪而會音兮﹐何不畱此律呂。涕縷縷以沾裳兮﹐心怦怦而煩驚。目宛宛而凝望兮﹐愁綿綿而難語【難﹐四部叢刊本作「誰」。】。旐翩翩以摩云兮﹐夫子何不少畱。夫子終不可以畱兮﹐徒使我旦莫郁壹而增憂。夫子其天飛而地降兮﹐𨿽欲從之莫知其由。嗚呼噫嚱兮﹐我心悠悠﹗

△九招一首爲故嗣漢三十八代天師張畱公作

維眞人之壽命兮﹐敝天地而弗終。寧厭濁醜穢兮﹐溘上徵乎太空。云繽繽而鱗萃兮﹐先鸞旍之溶溶。神君紛而下迎兮﹐儵陰陽而景從【而﹐四部叢刊本無。】。上下莫知所極兮﹐四方曷其所窮。仙其歸兮﹐無使予之忡。

北斗偃蹇以酌元气兮﹐四時相推其疊序。石有時而泐兮﹐金有時而失固。合純一之至眞兮﹐豈形器之能度。夫人有此美質兮﹐曾至死而莫悟。仙其歸兮﹐導余夫歸處。

觀世俗之淫巧兮﹐日雕朴而琢淳。梟獍呀而狂噬兮﹐謂虎狼之至仁。悵投足之無所兮﹐誰獨與予乎密親。𨿽忠信之足悲兮【悲﹐四部叢刊本作「憑」。】﹐又豈人之能信。願髙舉而遠引兮﹐逝安�����【以下當尙有缺句。】。

������兮﹐余淪志而合神。豈余身之足畏兮﹐竊獨哀此��。����雷霆兮﹐艸木何由而發生。旱魃熇而夏見兮﹐吾�����。��雨不得獲兮﹐冬炎燠而鬱蒸。虹霓朝而東陟�﹐������。心炳炳而煩亂兮﹐仙翶翔乎太淸。仙不歸兮﹐孰�����。

�風颮而怒越兮﹐玄霧惑乎四維。揚旍旗於萬里兮﹐������。鳥縱橫而蔽野兮﹐日崩騰而出師【出﹐四部叢刊本無。】。鬼啾啾而晝嘷兮﹐����狐貍。歲浩蕩而忽莫兮﹐民憂愁而曷夷。仙不歸兮﹐孰保順而抵巇。

仙超遙乎恬漠兮﹐豈上帝之攸命。旣年谷之不熟兮﹐物疵癘而逆性。匪聖人顧懷兮﹐焉達祥而胤慶。仙之歸不歸兮﹐無使我心勞而神病。

蘅薇藹其樹芳兮【芳﹐四部叢刊本無。】﹐山嶚■﹝山票﹞而窈深。泉潺湲而轉石兮﹐交靈禽之好音。桂巃嵸而蔽天兮﹐虎長嘯而龍吟。仙之歸不歸兮﹐何繚繞而滯淫。

�������﹐������。衣彤霞之襜襜兮﹐布列星以爲冠。佩長劍之陸離兮﹐駟八鸞之安安。海若惙而怛妖兮﹐夔罔竄而莫幹。仙旣有此靈徳兮﹐曷不歸憫乎下人。�������﹐�������。

昔畱侯之純懿兮﹐佐炎漢而興劉。惟戒覆以保終兮﹐托赤松而遠遊。旣載此神裔兮﹐世承烈而紹休。帝屢降夫嘉澤兮﹐沛汪濊而下流。忍獨棄此明君兮【明君兮﹐四部叢刊本作「君兮明」。】﹐不余顧而少畱。仙其歸兮﹐毋使予憂【予﹐四部叢刊本空缺。】。

△祭趙供奉文【供奉﹐據正文似應作「應奉」﹐見元史百官志。】

維延佑元年歲在甲寅﹐十月某朔十日某甲﹐翰林學士承旨程巨夫等謹以淸酌柔毛之奠﹐致祭於故翰林應奉趙君景淵之靈。

謂天至仁﹐仁不可知。謂神至明﹐明不可依。善者短折﹐賢居冗卑【卑﹐四部叢刊本誤作「早」】。孝不獲養﹐忠不獲施。謂爲數耶﹖數理而已。賢必尊榮﹐善必壽祉。孝必終養﹐忠必行志【「忠不獲施」七句﹕四部叢刊本僅作「忠志」二字﹐漏抄二十六字。】。此理之常﹐今胡不爾﹖惟君之生﹐茂懿粹和。力乎詩書﹐以承厥家。惟君之生﹐舂容廓深。一翶天庠﹐再驟詞林。燕笑語言﹐如金如玉。期君九霄﹐望君百祿。去年一疾﹐咸不能起。余曰斯人﹐必不止此【止﹐四部叢刊本作「至」。】。其危一發﹐勿藥有喜。咸喜相謂﹐必壽且昌。云何露電﹐一夕遽亡。孰無父母﹐君養不足。孰無妻子﹐君不得育。孰無兄弟﹐君不得友。孰無友朋【友朋﹐四部叢刊本作「朋友」。】﹐君不得守。藹藹公侯﹐君止下僚。萬物芒芒﹐君不復朝。知君所憾﹐惟此數者。命也如斯﹐莫如何也。所不必憾﹐秦公內姻。棺槨衣衾﹐克周於身。凡我同僚﹐其情孔親。故鄕𨿽遙﹐安臥而臻。人皆有死﹐豈必牖下。官無崇庳﹐在永終譽。靈輀將舉﹐落葉如雨。率眾哀號﹐永訣千古。尙饗﹗

●揭傒斯全集文集補遺

李節婦傳

桂陽縣尹範君墓志銘

○李節婦傳【此篇及下桂陽縣尹範君墓志銘均輯自蘇天爵編元文類﹐故除以四部叢刊本校勘外﹐復校以元文類。】

李節婦者﹐姓馮氏﹐名淑安﹐字靜君﹐大名人﹐山東廉訪使時之孫﹐湖州錄事汝弼之女﹐山陰令東平李如忠之繼室也。如忠初娶蒙古氏﹐生子任﹐數歲而卒。繼室以馮氏﹐生子仕﹐一歲而寡﹐有遺腹子﹐父歿兩月乃生﹐名之曰伏。訃至東平﹐李及蒙古之族相率至山陰﹐盡取其貲及其子任以去。馮乃賣釵釧﹐質衣服﹐權厝二喪於山陰蕺山下【權厝﹐原作「權立」﹐四部叢刊本同﹐此依元文類攺。】﹐獨攜二子廬於墓。時年始二十二。惟布衣蔬食﹐羸形苦節﹐躬織紝爲女師以自給。居二十餘年﹐教二子皆成學﹐遂遷二喪﹐反葬汶上【反葬﹐四部叢刊本作「反喪」。】。邑人王毅以中書平章政事在告﹐爲親臨其喪而銘其墓。齊魯之人聞之﹐莫不咨嗟嘆息【咨嗟﹐元文類作「嗟咨」。】﹐有爲泣下者。李及蒙古之族﹐皆大愧悔﹐羞見馮母子。馮視子任反出己子上。中書參知政事王士熙﹑侍禦史馬祖常﹑禮部尙書孛朮魯翀﹑翰林學士吳澄﹑集賢學士袁桷﹑奎章閣侍書學士虞集﹑國子司業李端﹑太常博士柳貫輩﹐爭爲文章﹐盛誇道之。山東﹑浙東羣有司﹐交上其事於朝﹐請褒異焉。其子仕﹑伏事母極孝【其子仕﹑伏﹐原作「其子任﹑伏」﹐四部叢刊本同﹐此依元文類攺正。】﹐皆掾太府﹐有廉直聲而好學不倦。

史氏曰﹕李之初喪也﹐其族及其妻之屬﹐能扶其二喪﹐攜其母子﹐返乎汶水之上而撫存之﹐其義孰加焉。乃不遠二千里而來【二千里﹐原誤作「二十里」﹐依四部叢刊本﹑元文類攺。】﹐直利其財也﹐當時亦豈欲挾其數歲之子以去﹐惡其無名耳。以二族之人﹐生長鄒魯之邦﹐乃不如一寡婦人﹐哀哉﹗馮氏其亦早有家教乎﹗

○桂陽縣尹範君墓志銘

大徳中﹐勛臣楚國公之季子帥湖南﹐有所愛掾廬陵範君元亨﹐其彊敏之才﹐廉正之節﹐風動千里﹐人不畏帥而畏元亨。時余在長沙﹐數與之遇而不敢一詣門﹐恐混君也。後二十七年﹐會其從子匯於京師﹐則君沒十年矣。乃錄其行請銘。

君諱元鎭﹐字符亨﹐其先蜀人﹐今居安福之淸化裏。祖巖﹐生二子﹐皆爲太學生﹐季曰景材﹐是爲君父。君早孤﹐母劉及其兄元方教育之。至元二十五年﹐監察禦史舉廉能爲江西憲掾。居五年﹐去之京師﹐辟徽政掾﹐又辟大司徒掾﹐皆不就。元貞初﹐詔求能書金經者﹐君在選中﹐經成﹐補湖南掾。秩滿﹐授瑞州稅使﹐攺武岡錄事﹐攝綏寧令﹐進郴州桂陽尹。累階承事郎﹐卒官【卒官﹐胡思敬校云「『卒』下當有『於』字。」】。

君所至當官而行﹐無所阿避﹐祿入不足﹐則歸賣田宅以給之﹐往往初多忤而後反見知者。其行事之尢著者﹐則在帥府。有田千戶者死﹐其子曰田■﹝艸巳﹞﹐■﹝艸巳﹞幼弱﹐其弟田仁襲其官﹐據其業﹐而奴畜■﹝艸巳﹞。■﹝艸巳﹞長【長﹐四部叢刊本作「嘗」。】﹐愬於有司﹐數年不決。事上帥府﹐復多右田仁。君抱牘方力爭﹐帥怒﹐目左右捽君【目左右﹐四部叢刊本作「自左右」。】﹐且下吏﹐梁木壞﹐幾壓帥﹐帥乃止。田仁恐﹐求援行省權相﹐數日﹐使逮君甚急﹐且諭之曰【諭之﹐四部叢刊本作「諭之」。】﹕「汝不用汝頭﹐汝來﹔汝愛汝頭﹐勿來。」皆謂君往必死。君竟往﹐極言田仁罪﹐反復無所顧﹐不能屈﹐乃與■﹝艸巳﹞。在武岡﹐民張氏欺胡氏寡弱【民﹐四部叢刊本作「氏」﹐誤。】﹐占其產﹐倪萬戶脇張惠以罪﹐取其田﹐皆奪而歸之。許文炳兄弟爭財﹐二十年不決﹐召其兄弟涕泣而理諭之﹐許乞罷歸。在綏寧﹐王永明誣舒八殺人﹐實藍姓殺之﹐永明伏辜。諸峒饑疫大起﹐死者過半﹐下令寬徵賦以卹之﹐諸峒向化。在桂陽﹐民白有盜其牛者﹐蹤迹無所得﹐方疑所捕﹐二貓嗛牛耳【牛耳﹐四部叢刊本作「牛且」﹐「且」字屬下。】﹐鳴號於庭﹐求貓主索之﹐果得牛﹐立命償其牛而正其罪。且桂陽側陋﹐供給與大縣等﹐民力雕耗﹐一以寬濟之。故其卒也﹐民無遠近皆縞素會哭﹐哭盡哀﹐猶不忍去。前後被行省及部使者檄﹐詰責諸郡邑﹐邑三百餘【邑三百餘﹐元文類作「凡三百餘」。】﹐莫不稱允﹐而不及大用以歿﹐悲夫﹗

君之卒﹐實至治元年十月二十有五日【至治﹐四部叢刊本闕「治」字。】﹐年六十四。以明年十二月二十有一日葬所居東北龍唐之原。初娶吳氏﹐再娶劉氏【劉氏﹐四部叢刊本﹑元文類無「氏」字。】﹐無子﹐以兄之子肇開爲之子﹐年六十一乃得子﹐曰性傳。女三人【三人﹐原作「二人」﹐誤。依四部叢刊本﹑元文類攺。】﹐長適大都路固安州儒學正劉蒙徳﹐次適徐經遠﹐次適蕭信之。孫男三﹐壽駿﹑文豹﹑天霓﹐女一。銘曰﹕

此孳孳﹐稱所施﹐而止於斯﹐彼巍巍兮。

◇揭傒斯全集輯遺◇

詩

文

○詩

題明皇出遊圖應制

題季安中白翎雀

寄題武寬則湖山堂

題信上人春蘭秋蕙

周氏慈云庵

題花鳥圖

海棠

四愛題詠

望云道中

望云感秋

題玄妙觀

開元宮碑詩

開元宮圖詩

△題明皇出遊圖應制

明皇八駿爭馳道﹐還是開元是天寶﹖長安花發萬年枝﹐不識韶華醉中老。奎章閣下文書靜﹐冕旒端拱唐虞聖【冕旒端拱﹐海山仙館本作「衮衣髙拱」。】。此圖莫作等閒看【「此圖」句﹕海山仙館本作「莫言此畫徒爾爲」。】﹐萬古君王作金鏡【萬古﹐海山仙館本作「千載」。】。

【﹝錄自四部叢刊本卷三及海山仙館本卷三﹞】

△題季安中白翎雀【季安中﹐海山仙館本作「李安中」。】

白翎雀﹐白翎雀﹐每見灤河河上飛。平生未識百禽性﹐不敢籠向江南歸。

【﹝同上﹞】

△寄題武寬則湖山堂

祝融九千七百丈﹐六月飛雪灑洞庭。攸輿學者武寬則﹐石鼓齋中窮六經。气橫瀟湘波浪白﹐思入嵩華煙雲靑。四千餘里到京國﹐倒插五色鳳皇翎。河西猛將今太尉﹐一見握手坐廣庭。立呼愛子俾受業﹐豈獨汝學我亦聽。猿肩虎頭日侍側﹐長刀大劍羅靑熒。動陳忠義破肝膽﹐眾目睒■﹝目易﹞開心扃。丈夫乖遇豈偶爾﹐縱不我聽我則寧。嗟予官冷材力薄﹐每辱奇俊哀竛竮。天晴風靜輒過我﹐如病得瘥醉得醒。不爲湖山勞夢寐﹐不爲富貴疲心形。始知卓識出天性﹐豈彼狗苟蠅營營。方今夔臯滿廊廟﹐洪恩屢降無濫刑。長材用世何不可﹐大夫列卿如拾螢。君如得位立行志﹐愼勿學我空惺惺。我今老矣何所稱﹐白雲深谷寒煙汀。

【﹝同上﹞】

△題信上人春蘭秋蕙

孤芳不作榦﹐奕葉自含滋。白石蒼苔路﹐落花流水時。

山深風露冷﹐何處有花開﹖直入雲林去﹐香沿石澗來。

【﹝同上。原題四首﹐此乃其二﹑三﹐余已見卷八。﹞】

△周氏慈云庵

韓阿松柏野煙飛﹐丞相文章入鳳池。華屋靑山春掩冉﹐浮雲流水暮逶迆。哺鳥時拂巖花落﹐馴鹿長環宰樹悲。惟有慈孫禁垣裏﹐年年南望不勝思。

【﹝錄自元文類卷七﹞】

△題花鳥圖

吳中女兒顏色好﹐洗面看花花爲悄。調朱弄粉不自施﹐寫作窗間雪衣鳥。

綠窗沈沈春晝遲﹐半生心事花鳥知。花殘鳥去人不歸﹐細雨梅酸愁畫眉。

【﹝錄自皇元風雅前集﹞】

△海棠

嫣然無不在凝脂﹐絕世東風彩筆奇。卻問太眞曾睡否﹖還應長睡馬嵬時。

【﹝同上﹞】

△四愛題詠

蓮菊梅蘭共一堂﹐父兄子弟愛無忘。對花便擬書徵士﹐學道惟求接素王。孝友家傳人所羨﹐橫斜句好興偏長。百年心賞千年意﹐一種風流四種香。

【﹝錄自皇元風雅後集﹞】

△望云道中

南連鶻谷北龍門﹐一帶風雲際塞垣。艸樹每迎天仗過﹐河山髙揖帝畿尊。兩都形勝司津要﹐九域輪蹄據吐吞。誰道古陽居僻陋﹐聖道今日是中原。

【﹝錄自畿輔通誌卷一百五十八古迹五城址五﹞】

△望云感秋

天涯節序去怱怱﹐秋色人情特地同。昨日軒窗猶酷暑﹐今朝庭院已淒風。蒼涼短髮侵晨鏡﹐牢落覊懷怯候虫。鄕國三年歸未得﹐又將愁眼送歸鴻。

【﹝同上﹞】

△題玄妙觀

誰道錢唐非昔日﹖神宮仙館參差出。天慶已開玄妙門﹐桃花猶結千年實。仙人巖客題詩處﹐道士著經曾姓褚。舊人𨿽有馬先生﹐年幾一百猶童孺。永昌門外浙江潮﹐趁潮暮暮復朝朝。仙人一去不可招﹐蓬萊願往那能橋﹖煉師歸領祠宮事﹐淨洗塵心養眞气。滿城煨燼猶哭聲﹐空有吳山千丈翠。

【﹝錄自田汝成西湖遊覽志卷十二﹞】

△開元宮碑詩

噫嘻錢唐﹐何王所基﹖由汴革命﹐播都南陲﹐定鼎臨安﹐協於神龜。元興龍翔﹐大拓疆土﹐四海八荒﹐咸覿其主。噫嘻錢唐﹐故宮禾黍﹐帝子之居﹐是爲開元。以棲百神﹐踰三紀年﹐神弗顧依﹐將事吉蠲。回風卻掃﹐馮怒熒惑﹐宣陰導陽﹐去穢除慝。以來淸風﹐以專靜嘿。革故者天﹐鼎新者人﹐矧我眞人﹐皇人之眞。亦曰多才﹐能事鬼神。身爲玄師﹐行仁有勇﹐一倡百和﹐風起水湧。神宮告新﹐曾不旋踵﹐■﹝目冉﹞■﹝目冉﹞樓觀﹐仡仡垣墉。儼乎天人﹐象帝之宮﹐風馭飆輪﹐於焉從容。薦我明馨﹐考我鐘鼓﹐於皇萬年﹐受天之祜。碑詩揚休﹐石以永固。

【﹝同上卷二十一﹞】

△開元宮圖詩

香臺遙對紫皇家﹐陰洞潛回七寶車。景气未收春夢斷﹐新宮月冷誦南華。

【﹝同上﹞】

○文

詩宗正法眼藏

傅與礪詩集序

送傅與礪序

歐陽先生集序

吳澄神道碑

金臺集後序

潞陽郡公墓志銘略

王順神道碑記

△詩宗正法眼藏

五言﹑七言﹐句語𨿽殊﹐法律則一。起句尢難。起句先須闊﹐占地步要髙遠﹐不可苟且。中間兩聯﹐句法或四字截﹐或兩字截﹐須要血脈貫通﹐音韻相應﹐對偶相停﹐上下勻稱。有兩句共一意者﹐有各意者。若上聯已共意﹐則下聯須各意。前聯旣詠景狀﹐後聯須說人事﹐兩聯最忌同律。頸聯轉﹐意要變化﹐須多下實字﹐字實則自然響亮﹐而句法健。其尾聯要能開一步﹐別運生意結之﹐然亦有合起意者﹐亦妙。世之學者﹐多用意中間兩聯﹐而不知首尾起結尢爲難也。

詩句中有字眼。兩眼者妙﹐三眼者非。且二聯用連綿字﹐不可一般﹐中腰虛活字﹐亦須回避。五言字眼﹐多在第三或第二字﹐或第四字﹐或第五字。

字眼在第三字﹕

鼓角悲荒塞。星河落曉山。江蓮搖白扇。天棘蔓靑絲。竹光團野色。捨影漾江流。

字眼在第二字﹕

屏開金孔雀。褥隱玉芙蓉。碧知湖外艸。紅見海東云。坐對賢人酒。門聽長者車。

字眼在第五字﹕

兩行秦樹直。萬點蜀山尖。香霧雲鬟濕。淸輝玉臂寒。市橋官柳細。江路野梅香。

字眼在第二﹑五字﹕

地折江帆隱。天淸木葉聞。野潤煙光薄。沙暄日色遲。楚設關河險。吳吞水府寬。

杜詩法﹐多在首聯兩句。上句爲頷聯之主﹐下句爲頸聯之主。七言律難於五言律。七言下字較麤實﹐五言下字較細嫩。七言若可截作五字﹐便不成詩﹐須字字不可去方是。所以句要藏字﹐字要藏意﹐如聯珠不斷爲妙。

古詩要法

凡作古詩﹐體格句法﹐俱要蒼古﹔且先立大意﹐鋪敍旣定﹐然後下筆﹐則文脈貫通﹐意無斷續﹐整然可觀。

五言古詩之法

或興起﹐或比起﹐或賦起。須要寓意深遠﹐托辭溫厚﹐反復優遊﹐雍容不迫。或感古懷今﹐或懷人傷己﹐或瀟灑閒適。寫景要雅淡﹐推人心之至情﹐寫感慨之微意。悲喜含蓄而不傷﹐美刺宛曲而不露﹐要有三百篇之遺意。觀漢﹑魏諸古詩﹐藹然有感動人處﹐如古詩十九首﹐皆當熟讀﹐久之自見其趣。

七言古詩之法

要鋪敍得好﹐要有開合﹐要風度﹐要迢遞﹐要險怪雄偉﹐要鏗鏘波瀾。開合如江海之波﹐一波旣作﹐一波復隨。又如兵陣﹐方以爲正﹐又復爲奇﹔方以爲奇﹐又復是正﹔出入變化﹐不可紀極。備是法者﹐惟李杜也。

長篇妙在鋪敍時將一聯挑轉﹐又平平說將去﹐如此轉換數帀﹐卻以數語收拾﹐則妙矣。

【﹝錄自吳景旭歷代詩話卷六十七﹐題曰「揭曼碩述」。所錄是否全文﹐待考。﹞】

△傅與礪詩集序

自至元建極﹐大徳承化﹐天下文士﹐乘興運﹑迪往哲﹐稍知復古。至於詩﹐去故常﹑絕模擬﹐髙風遠韻﹐純而不雜﹐朔南所共推而無異論者﹐蓋得江西範徳機焉。徳機沒後﹐又得其鄕傅與礪焉。徳機盛矣﹗余每讀與礪詩﹐風格不殊﹐神情俱詣﹐如復見徳機也。然徳機七言歌行勝﹐與礪五言古律勝﹐余亦在伯仲之間﹔而徳機得盛名時年已過與礪﹐使與礪及徳機之年﹐不知又當何如也。

天下文章莫難於詩。劉會孟嘗序余族兄以直詩﹐其言曰﹕詩欲離欲近。夫欲離欲近﹐如水中月﹐如鏡中花﹐謂之眞不可﹐謂之非眞亦不可。謂之眞﹐卽不可索﹔謂之非眞﹐無復眞者。惟徳機﹑與礪知之及此﹐言之及此﹐得之及此﹐故余傾倒於二君焉。而徳機已矣﹐余無能爲矣﹔庶幾猶有若與礪者﹐他日足爲學詩者之依歸也。

傅君初字汝礪﹐余以天下同其姓字者眾也﹐而易之曰與礪﹐且以「與」與「汝」聲相近而便於攺稱也。元統三年九月辛巳朔﹐揭傒斯序。

【﹝錄自嘉業堂叢書本傅與礪詩文集卷首﹞】

△送傅與礪序

元統三年秋七月﹐詔假羣玉內司丞鐵柱吏部尙書﹐丞相掾智熙善禮部郎中﹐使安南。以臨江傅若金爲輔行。

若金字與礪。爲學有本末﹐爲文章有規矩。至於歌詩﹐蓋無入而不自得焉。其髙出魏﹑晉﹐下猶不失於唐。又能知爲國體要﹐自秦﹑漢而下逮於我朝﹐凡使安南﹐賢否﹑姓名﹑若出使歲月﹐皆歷數不遺。故凡使事﹐悉以諮之﹐動靜相維﹐舉措必戒﹐先事而慮﹐物至而應﹐舉小包大﹐萬變不窮。國中賂遺﹐毫髮無所取而皆本之至誠﹐得尊中國﹑撫四夷之道﹐𨿽傔從趨走皆畏憚過於使。往返萬數千里﹐所至大府交薦其賢。及安南入貢使及國門﹐首問傅先生安在。

初﹐安南數侵占城﹐遣使入告。是行也﹐有別旨切責安南﹐而所降制書上有「安南王」字。行至眞定﹐默省曰﹕安南自陳日烜絕王封﹐朝廷有詔﹑安南上表﹐皆止稱世子。今制書有「安南王」字﹐是無故自王之也。安南遂自稱王﹐柰何﹖請二使還白朝廷﹐二使議未決﹐乃自請行。卽賃馬馳至都堂﹐都堂大喜﹐立收還制書﹐且以得傅君輔使事爲甚幸﹐而君命以不辱。及使還﹐首循舊制授以廣州儒學教授。

嗚呼﹗向非朝廷知人﹐不能使傅君﹔非傅君之學﹐不足以稱朝廷任使。使朝廷皆若用傅君﹐安有敗事哉﹗然傅君之名由是而立﹐傅君之榮由是而基﹔他日任朝廷之事必有大於此者﹐又當何如也。故余送傅君之行不及廣州之說﹐而本於使事云。至元四年歲戊寅四月十有一日﹐揭傒斯序。

【﹝錄自嘉業堂叢書本傅與礪詩文集附錄﹐標題系輯者擬﹐原題作揭文安公送行序﹞】

△歐陽先生集序

歐陽先生集﹐曰詩流者三卷﹐曰鈆中者十卷﹐曰驅煙者十五卷﹐曰彊學者十卷﹐曰述直者三卷﹐曰脞語者三卷。其門人王師模所輯也。所輯者止此﹐作而未已者不止此。

先生於書無不讀。其爲文丰蔚而不繁﹐精密而不晦者﹐有典有則﹐可諷可誦﹐無南方啁哳之音﹐無朔土暴悍之气﹐惜棄在艸野﹐不得與典謨訓誥之述作以黼黻皇度。然文關於世教﹐斯可傳矣﹐不系其人之隱顯﹔學貴於知道﹐知道﹐斯可法矣﹐不系其書之繁簡。先生之可傳可法者﹐固有在矣。余獨恨不登先生之堂﹐從諸生之後而請益焉。因王君請爲集敍﹐姑書以識予向慕之意。後至元六年冬十有一月朔﹐揭傒斯序。

【﹝錄自四部叢刊本圭齋文集卷首﹞】

△吳澄神道碑

皇元受命﹐天降眞儒﹔北有許衡﹐南有吳澄﹔所以恢宏至道﹐潤色鴻業﹐有以知斯文未喪﹐景運方興也。然金亡四十三年﹐宋始隨之。許公居王畿之內﹐一時用事﹐皆金遺老﹐得早以聖賢之學佐聖天子開萬世無窮之基﹐故其用也弘。吳公僻在江南﹐居阽危之中﹐及天下旣定﹐又二十六年﹐始以大臣薦﹐彊起而用之﹐則年已五十餘矣。𨿽事上之日晚﹐而得以聖賢之學爲四方學者之依歸﹐爲聖天子致明道敷教之實﹐故其及也深。上旣命詞臣歐陽玄誄許公之行於石﹐復以吳先生之述詔臣傒斯。臣材質駑下﹐於學問無一堪可﹐詎足以窺涯涘﹐塞明詔﹐然國家盛典﹐敢不欽承﹗

謹按前奎章閣侍書學士虞集狀﹐公諱澄﹐字伯淸﹐撫之崇仁人。曾大父大徳﹐大父鐸皇﹐贈中奉大夫﹑淮東宣慰使﹑護軍﹐追封臨川郡公。父諱樞皇﹐贈資善大夫﹑湖廣等處行中書省左丞﹑上護軍﹐追封臨川郡公。祖妣謝氏﹐妣遊氏﹐追封臨川郡夫人。

世有積徳﹐爲儒家。其所居咸口裏﹐在華蓋﹑臨川二山之間。丰城徐覺者﹐善望气﹐嘗過而指曰﹕必有異人出焉。已而生公之前一夕﹐裏中人夢有神物蜿蜒降公所居﹐明日生公。三歲能誦歌詩數百篇。五歲出就外傅﹐日受千餘言﹐三四過卽記不忘﹐夜誦常至達旦。七歲能默誦五經。十歲知爲學之本﹐大肆力於朱子諸書﹐猶以大道爲入道之門﹐必日誦二十過﹐如是者三年。十五遂以聖人之學自任﹐作勤﹑謹二箴﹐敬﹑和二銘。十六拜程若庸先生﹐友程文憲公巨夫。十九作自新﹑自修﹑消人﹑理長﹑天理﹑克己﹑悔過﹑矯輕﹑警惰諸銘﹐以自策勵。二十舉進士﹐明年﹐下第。又三年﹐宋亡﹐天下爲元﹐是爲至元十三年。而政教未舒﹐民疑未附﹐乃與樂安鄭松隱居布水谷﹐作孝經章句﹐校定易﹑書﹑詩﹑春秋﹑儀禮﹑大小戴記。

二十一年﹐遭父喪﹐凡治表悉從古制﹐鄕裏皆化行之。服除﹐程文憲公以南臺侍禦史奉詔求賢江南﹐彊起公﹐以故舊﹐俱至京師﹐而不受其薦。居數月﹐以母老辭去。程公旣不能屈公﹐又言所校諸書宜置國子監﹐以資學者。朝廷下行省﹐行省下有司﹐卽其家盡錄上之。元貞初﹐至豫章﹐憲幕長郝文公迎館羣庠【公迎館羣庠﹐疑當作「迎公館郡庠」。】﹐朝夕聽講﹐有所問答原理數千言。省屬元文敏公明善以學自命﹐問易﹑詩﹑書﹑春秋﹐嘆曰「與吳先生言﹐如探淵海。」終身執弟子禮。董忠宣公士選時爲行省左丞﹐迎至家﹐親執饋食﹐曰「吳先生﹐天下士。」董公由南臺禦史中丞入簽樞密院事﹐薦有道﹐東平文貞王不忽木曰「董公不妄舉。」方議行用之﹐會遷禦史中丞﹐尋以疾薨﹐不果用。五年﹐又以董公爲中丞﹐乃授應奉翰林文字﹑登仕郎﹑同知制誥﹑國史院編修官。比至﹐已有代。執手遮畱不去。中山王﹑張達﹐河西張恆輩﹐皆從受業焉。八年秋﹐除將仕郎﹑江西儒學副提舉。明年﹐侍次家居﹐校定邵之書﹐始推其書上接伏羲﹑文王﹑周公﹑孔子之傳。明年冬﹐始就官﹐居三月﹐卽免去。校定老子﹑莊子﹑太玄。

至大元年﹐以從仕郎國子監丞召。修許文正公之教﹐日講於公﹐夕講於次﹐寒暑不懈。仁宗卽位﹐進司業。乃損益程文公學校奏疏﹐胡文定公大學教法﹑朱文公學校貢舉司議﹐爲教四條﹕一曰經學﹐二曰行實﹐三曰文藝﹐四曰治事。未及施行﹐爲同列所嫉﹐一夕竟去。六館諸生悵悵如失父母者﹔有不謁告從之而南者﹐居數年然後歸﹐歸皆取髙科﹐爲名士。集賢以祭酒召公﹐中書不可。延佑初﹐賓舉之詔行。四年﹐再校議江西而詔集賢修撰虞集乘傳山中﹐起爲集賢直學士﹐特加奉議大夫。明年秋﹐行至儀眞﹐以疾謝遣使者﹐就金陵﹐過九江﹐拜周元公墓而歸。北方學徒數十人﹐皆從之至家﹐畱不去。

英宗卽位﹐鄆忠憲王拜住爲丞相﹐進賢屏惡﹐天下風動。至治三年春﹐遣中書直省舍人會江西省臣就家起拜翰林學士﹑知制誥同修國史﹐進階太中大夫。以五月至京師﹐時駕在上都﹐尋有南坡之變。明年春﹐治任將歸﹐眾皆懇畱﹐爲大行實錄計。會朝廷以江浙行省左丞趙簡言請開經筵﹐以公及平章政事張蔡公珪﹑國子祭酒鄧文原爲講官。每進講必三四過乃已。泰定二年閏月﹐修英宗實錄。八月﹐書成﹐未及上進﹐卽稱疾。中書知有去志﹐卽院具宴舉畱﹐宴畢﹐乘小車出城委牒而去。中書聞之﹐卽以驛舟追至楊村﹐不及而返。明年詔遣使賜楮幣五十緡﹐金織段文二﹐進階資善大夫。公上表辭所賜物。四方學者日益眾﹐公𨿽疾﹐必彊起教之﹐又衣食之﹐故學者多至卒業而後去。

元統元年六月﹐微疾。乙酉夜﹐有大星隕其捨東北隅﹐明日日中遂薨﹐年八十五。以玄端斂。及治喪﹐一用公所定家禮。贈江西行省左丞﹑上護軍﹐追封臨川郡公﹐謚文正。妻余氏﹐追封臨川郡夫人。

子男五﹕文﹐以澤授奉議大夫同知柳州路總管府事﹐後公一年卒﹔衮﹐先卒﹔京﹐以便養特授撫州路儒學教授﹔稟﹐亶。孫男十﹕當﹑蕃﹑畣﹑■﹝艸富﹞﹑■﹝田﹞﹑奮﹑裏﹑畀﹑畟﹑略。當﹐國子助教﹔畣﹑■﹝田﹞早世。女五﹐譚觀﹑會﹑文﹑熊鈴﹑黃盅﹐其壻也。曾孫男四﹕亼﹑全﹑仚﹑侖﹐孫女二。

臣竊惟我國家自太祖皇帝至於憲宗﹐凡歷四朝五十餘載﹐天下猶未一﹐法度猶未張﹐聖人之學猶未明。世祖皇帝以天縱之聖﹐繼統纂業﹐豪傑幷用﹐羣儒四歸﹐武定文承﹐化被萬國﹐何其盛歟﹗至若眞儒之用﹐時則有若許文正公由朱子之言﹐聖人之學﹐列位臺輔﹐施教國子﹐是以天啟昌明之盛也。乃若吳公﹐研磨六經﹐疏滌百氏﹐綱明目張﹐如禹之治水﹐𨿽不獲任君之政﹐而著書立言﹐師表百世﹐又豈一材一藝所得並哉﹗其學之源﹐則見於易﹑詩﹑書﹑春秋﹑禮記諸纂言﹔其學之序﹐則見於學統﹑學基諸書﹐而深造極諸猶莫尙於邵子。其所著書文章皆行於世。

公隱居時﹐有艸屋數間﹐程文憲公過而署其牖曰艸廬﹐故號艸廬先生。其葬以元丁亥【此句疑有脫字。】。其墓在縣之禮賢鄕﹐地名左橋陳頃蛇坑。其銘曰﹕

天地之大﹐六籍載焉﹔帝王之尊﹐六籍位焉。六籍之道﹐無內無外﹔六籍之義﹐有顯有晦。匪伊求之﹐道何由明﹔匪伊明之﹐道何由行。昔豈弗求﹐求或未至﹔昔豈弗明﹐明或猶蔽。天監之籍﹐生此哲人﹔抉微闡幽﹐志气如神。其言汪汪﹐其書洋洋﹐其學之方﹐其國之光。天下儒師﹐國中通貴﹔永配孔庭﹐以式百世。

【﹝錄自四庫全書本吳文正集附錄﹞】

△金臺集後序

詩之義本於諷諭﹐蓋心欲有言而言不足以道志﹐故假於辭焉。而辭也者﹐欲其諭難言之志也。然語澀而俚﹐意浮以近﹐文采不足以動人﹐立言易朽﹐君子不由也。余致力於斯甚久﹐未嘗敢以易心爲之。蓋得於意者爲難美﹐而修於辭者不失之過則不及﹐以是而輟者十八九。嗚呼﹐其難矣哉﹗

金臺集者﹐友人合魯易之之詩也。其詩百餘篇﹐森然若開羣玉之府﹐圭璋琮璜﹐各有列位﹐辭語至到﹐而神與情詣﹐動蕩激越﹐可歌可舞﹐信乎其能諭諸人者。余讀之再過﹐因嘆賞不已﹐遂書所見於其篇末云。至正三年二月旣望﹐揭傒斯書。

天歷元年春二月八日﹐淮東宣慰使李公薨﹐贈通奉大夫﹑江西等處行中書省參知政事﹑護軍﹐追封潞陽郡公﹐謚忠靖。元統二年冬十有一月二十二日﹐其配潞陽夫人柴氏薨。十有二月六日﹐合塟通州潞縣之南臺坡先塋。嗣子世安請銘。

公諱廷﹐字瑞卿。其先粵之漳南鎭人﹐今家京師。公早孤﹐母績以教﹐子樵以養﹐惸惸潞水之上。柴好禮先生聞之曰「母貞而子孝﹐不興何待。」以其子妻之。

年二十﹐起家京尹曹﹐歷左司﹑吏部府正掾。太子詹事完澤數言之東宮﹐得召見﹐用爲南昌尹﹐善政聞於朝。復入掾詹事及中書﹐以勞調泉府司知事﹐進經歷﹐遂爲司丞行泉府﹐罷﹐受詔核江南賦。賦平﹐以能同知河南府事。諸王及使客不絕於道﹐修傳邸﹐備供饋﹐以紓民憂。祠二程﹑張﹑邵﹑司馬以教民學。遷陜西行省員外郎﹐出良民爲奴婢者三百餘人﹐朝廷以爲忠﹐進甘肅行省郎中﹐復召爲戶部郎中。賦法均出﹐賦不窳濫﹐益以爲賢﹐賜三品秩﹐以爲江州總管。天久不雨﹐施徳化﹐理寃滯﹐去士民所疾苦而便利之﹐乃雨。發廩勸分活民於饑者三萬餘家﹐命醫載藥起民於疾者三百五十餘人。攺兩淮屯鹽總管。田之沒於民者爲頃餘二十戶﹐之入於他籍者千二百五十有三﹐逃於他郡者九十有六﹐皆復之。糧之重於民者爲石六千四百有六十﹐皆除之。歲省公帑十七八﹐而上供無不備﹐上數遣使賜酒勞問﹐始給各官公田﹐政成﹐召爲兵部尙書﹐遷刑部尙書。權臣鐵木疊兒陰縱其子八思吉思以宣政使主司徒劉夔獻吳中民田﹐罔賜錢六千二百五十萬緡﹐子唆南復以治書侍禦佐大夫帖失爲大逆﹐悉奏誅之﹐重賂不能易其守。拜淮東宣慰司﹐以服居幾月﹐引年謝歸。越五年而薨。階由將仕郎十遷爲中奉大夫。

公每念自大父以下﹐間關喪亂﹐累徳累行﹐以有今日﹐故善無不爲。夫人柴氏又賢﹐克相以道。從父一門三世貧﹐無以爲家﹐與之同出處﹑衣食﹑婚嫁﹑喪塟者五十餘年。及公沒﹐夫人又爲屋以居之﹐割田百畝﹐買牛及農器使耕以生之﹐不足﹐又從而給之。夫人身不衣華采﹐口不饜膏粱﹐僦民居十有七年﹐鄰人未嘗聞其聲。旁有果林﹐非地主所分賜﹐不敢取。子孫未仕﹐不得乘車馬﹐衣裘帛。𨿽片絲不輕棄﹐惟所以厚宗族﹑篤婣親﹐一以公爲心。故公與夫人之沒﹐人莫不盡傷。

公得年七十三﹐夫人七十二。有子男若而人。銘曰﹕

翼翼李公﹐爲國之良。克齊於家﹐克勤於邦。進必以道﹐退不失常。弗規而圓﹐弗矩而方。有功弗知﹐有徳弗忘。孰不爲臣﹐惟公之臧。溫溫夫人﹐爲家之則。克儉於身﹐克丰於戚。謀不及外﹐中饋是責。言不及內﹐警戒是益。殫婦之道﹐盡母之徳。孰不爲婦﹐惟夫人之式。茫茫淮楚﹐逖逖河關。公惠如水﹐公名如山。山川不攺﹐公去不還。有邑曰潞﹐其裏南臺。公藏於玆﹐永閟不開。匪惟公哀﹐惟時之哀。

【﹝錄自畿輔通誌卷一六六古迹十三通州﹐系節略之文。通誌云「元李忠靖廷墓在舊城南關南臺坡﹐天啟初水潦岸崩﹐墓石盡露﹐乃監丞揭傒斯所撰﹐土人錄其文﹐仍取土掩之。」文又見日下舊聞考卷一百九﹐節略更甚。﹞】

△王順神道碑記【按﹕此碑記末題至正十一年撰﹐記中又多涉至正間事。然揭傒斯至正四年已卒﹐則此碑記恐非其作﹐姑錄以備考。】

蓋聞人生兩間﹐聖愚賢凡﹐類萬不齊﹐間有孝弟忠信之士﹐則天必厚其佑﹐衍其慶﹐昌大其子孫﹐富貴而榮顯之﹐所謂積善降祥﹐是乃天道者﹐諒有徵矣。嘗卽井陘王氏河間公實行觀之﹐爲益信。

謹按公諱順﹐世居井陘下良裏。曾大考琪﹐祖考智﹐皆業農﹐晦彩弗耀。東平公諱進【「東平公」上﹐當脫「考」字。】﹐能世其業﹐產益完阜。娶馬氏﹑齊氏﹐一子﹐卽公也。

公性淳謹寬厚﹐光紹祖基﹐正身齊家﹐言動有則﹐教子有方﹐徳譽隆甚﹐鄕友咸敬畏焉。或有忿鬭爭訟而質之者﹐則以理辯析﹐皆服其平。部使者行縣﹐率過門訪勞﹐欲表碩徳上聞以旌之﹐公力辭焉。延佑庚申春正月二十有九日﹐卒於正寢﹐享年九十﹐葬下良原之先塋。夫人楊氏﹐鄕之名士族﹐貞靜勤儉﹐相內睦族﹐動輒循禮﹐宗姻交譽。生四子三女﹐長曰天佑﹐次天祥﹑天祿﹐次端﹐女適侯氏﹑趙氏﹑甄氏。次室陳氏﹐一子﹐天慶。

天佑娶趙氏﹐一女﹐適魏氏。天祥娶趙氏﹑陳氏﹐四男一女﹐長曰■﹝王巳﹞﹐次曰仲徳﹑仲壽﹑仲和﹐女適張氏。天祿娶張氏﹐生男二女三﹐長曰仲寬﹐次曰仲實﹐女適魏氏﹑趙氏。

端字章甫﹐幼穎悟聰慧﹐公教子嚴甚﹐通經史﹐習吏牘﹐弱冠俾觀光京國﹐從省部大人遊。大徳庚子冬﹐用薦充奏差中書斷事府。大徳癸卯﹐轉甘肅行省宣使。至大辛亥夏﹐勅授忠翊校尉。延佑戊午﹐升昭信﹐判晉寧路河中府。泰定乙丑秋﹐制加奉議大夫秦州知州。至元丙子﹐進秩朝散﹐知鳳翔府。至正癸未秋﹐擢中憲﹐知徳安府。政治寬平﹐愛民重士﹐興學勸農﹐舉有成效。至正五年致仕通議大夫濟南路總管。娶周氏﹑蒙古禿忽魯氏﹑楊氏﹐二男一女﹐長曰海﹐次曰謙﹐女適楊氏。夫人周氏﹐至正己丑追封太原郡夫人。

天慶娶趙氏﹑崔氏﹐一男二女﹐長曰賁﹐女適賈氏。

孫■﹝王巳﹞婦李氏﹐四子二女﹐長曰崇徳﹐次從善﹑從智﹑從義﹐女適李氏﹑郝氏。仲徳婦馬氏﹑邢氏﹐女二人﹐適李氏﹑侯氏。仲壽婦杜氏﹐子三女一﹐長曰懿﹐次曰徽﹑遜。仲和婦馬氏﹐四子三女﹐長曰勤﹐次曰儉﹑恭﹑恕﹐女適劉氏。仲寬婦張氏﹐一子﹐曰立。仲實婦吳氏﹐子一人﹐曰達。海婦馬氏﹐子一﹐曰從正﹐娶李氏﹐至正乙酉入粟補官﹐祗授勅牒順徳路邢臺縣王村鎭巡檢。賁未娶。謙至正庚寅告蔭﹐未授﹐娶蒙古氏子﹐一曰權夫人。

楊氏以皇慶癸酉夏五月九日卒﹐壽年八十有五﹐祔公葬。後至正己丑秋八月﹐公以子端貴﹐贈通議大夫河間路總管﹐上輕車都尉﹐追封太原侯。夫人楊氏追封太原郡夫人。公之考進贈亞中大夫﹑東平路總管﹑輕車都尉﹐追封太原郡侯。妣齊氏追封太原郡夫人。恩寵優渥﹐皆公教子有方之所致也。

噫﹗王氏一門﹐祖孫奕世榮艷封蔭﹐非上世積徳之深﹐陰騭之隆﹐得如是乎﹗爲子若孫者﹐維繼維述﹐克繼祖武﹐以忠以孝﹐勉而不怠﹐庶家世興隆有加而未艾﹐可不勗哉﹗是宜銘。至正十一年。

△王順神道碑記

●附錄一

傳紀

○傳紀

元翰林侍講學士中奉大夫知制誥同修國史同知經筵事豫章揭公墓志銘

翰林侍講學士中奉大夫知制誥同修國史同知經筵事追封豫章郡公謚文安揭公神道碑

元史揭傒斯傳

丰城縣誌揭傒斯傳

△元翰林侍講學士中奉大夫知制誥同修國史同知經筵事豫章揭公墓志銘

歐陽玄

至正四年七月壬辰﹐翰林侍講學士揭公曼碩以總裁宿史館得寒疾﹐歸寓捨﹐戊戌薨。時京師大雨彌月﹐朝縉大夫聞者不避泥潦馳往哭之﹐人人盡哀。明日﹐中書出公用鈔二千五百緡率先爲賻﹐於是樞密院﹑禦史臺﹑六部以下咸致賻儀有差。車駕在上京﹐適遣使賜諸總裁及史官燕勞﹐以公故﹐咸援禮辭﹐中書爲攺燕之日。使者歸上京﹐白宰相﹐宰相以聞﹐有旨賜中統萬緡給喪事。有司議以驛舟送其櫬歸江南。孤汯奉史官劉聞所狀行詣玄﹐謁公墓銘。玄與公三爲同寅﹐相知爲深﹐公死爲之哀痛踰月不能忘。故不銘有所不忍﹐銘有所不忍。九月﹐汯將扶護登舟﹐乃勉敍而銘。

曼碩諱傒斯﹐姓揭氏。生而穎悟﹐年十二三﹐讀書屬文﹐卽知古人蹊徑。家貧不能具束脩從學﹐惟早暮刻苦﹐父子兄弟自爲師友。稍長﹐豁然貫通﹐日有增益。未弱冠﹐裏大家延之授業﹐諸生年或相等﹐皆以師道嚴憚之。二十餘﹐負儁譽﹐遊江﹑漢間﹐司徒程楚公爲湖北憲使﹐奇其才﹐妻以從妹。

皇慶初﹐程公入朝﹐公館其門。時國初諸老尙存﹐聞程公有佳客﹐咸願識之。及與之言﹐薦恐後。延佑元年﹐用薦爲翰林國史院編修官。三年﹐升應奉翰林文字同知制誥。四年﹐遷國子助教﹐學士承旨復奏畱之。五年﹐謁告歸。泰定元年﹐復授應奉翰林文字﹐丁內艱﹐去職。

天歷二年秋﹐文宗開奎章閣﹐置授經郎﹐教勛舊大臣子孫於宮中﹐公首被選。至順元年﹐預修經世大典。三年﹐書成﹐超授藝文監丞﹐參檢校書籍事。元統﹐遷翰林待制。後至元四年﹐擢集賢直學士。五年﹐奉旨代祀北嶽﹑北海﹑濟瀆﹑南鎭﹐竣事﹐引疾便道由浙左歸豫章。六年﹐以奎章供奉學士召﹐未至﹐攺授翰林直學士﹑知制誥同修國史。至正攺元﹐兼經筵官。二年﹐升翰林侍講學士﹐且命同知經筵事。三年﹐年及七十﹐請致仕﹐歸。上聞﹐亟遣使追及漷南﹐拜表力辭。再遣使奉上尊諭旨﹐還撰明宗皇帝神禦殿碑。文成求去﹐不聽。夏四月﹐詔修遼﹑金﹑宋三史﹐命右丞相爲都總裁﹐中書平章政事鐵睦爾達以下凡六人爲總裁官﹐公預其選﹐遂不得辭。明年﹐遼史旣進﹐金史垂成﹐公薨。壽七十有一。

揭姓相傳出楚司﹝馬﹞﹝揭﹞氏﹐世遠姓稀﹐譜逸。或云出漢功臣陽信侯﹐或云出安道侯。漢以後﹐揭氏居髙平﹑居汝﹑居郢。唐幹寧中﹐有諱鎭者﹐以左僕射持節袁州刺史。揭氏仕東南者﹐昉見於此。今江右諸揭居豫章﹑居旴廣昌﹐皆大族。豫章族始祖稹﹐旴廣昌始祖﹝塡﹞﹝瑱﹞推其訓名﹐蓋稹﹑﹝塡﹞﹝瑱﹞伯仲。

曼碩居豫章丰城﹐今爲富州。曾祖光朝﹐妣黃氏。祖性聰﹐累贈嘉議大夫禮部尙書﹑上輕車都尉﹐追封豫章郡侯﹔妣黃氏﹐繼何氏﹐並追封豫章郡夫人。父來成﹐以邃學篤行見推前輩﹐先賜謚貞文先生﹐贈中奉大夫江西等處行中書省參知政事﹑護軍﹐追封豫章郡公﹔妣黃氏﹐追封豫章郡夫人。皆以公貴推恩。初娶李氏﹔繼程氏﹐荊湖北道宣慰同知巖卿之女﹐先公卒﹔並追封豫章郡夫人。子男二﹐長汯﹐國學上捨生﹐克世父業﹐李氏出也﹔幼廣陽﹐生始四歲。女一人﹐適秀才楊湘。孫男一﹐敬祖﹔孫女一。

公職子弟未嘗有纖芥貽其親憂﹐昆弟有無相通﹐始終無間言。少自處約立身﹐洎有祿入﹐服食稍踰於前﹐輒愀然思其親曰「吾親未嘗享此。」故平生淸苦儉素﹐老而不渝。在京師三紀﹐官至五品﹐出入始乘馬。爲授經郎﹐諸貴遊子弟見其徒步﹐每早作﹐宮門辧色﹐輒先諸侍臣至﹐謀爲之貰馬。公聞之﹐自置一騎﹐尋復鬻之﹐示非所欲。

初遊湖南﹐見前宣慰文惠公趙琪。趙素號知人﹐謂公曰「君他日翰苑名流。」憲使涿郡盧公摯見輒稱許﹐其歸朝竟以翰屬薦之。薦牘今在掌故。

至京師﹐受知太保李文忠公孟﹑樞密王文定公約﹑承旨趙文敏公孟俯﹑學士元文敏公明善。先是﹐東南士聚輦下﹐如四明公桷﹑巴西公文原﹑雍郡公集﹐有盛名公卿間﹐旣而貢集賢奎章﹑周待制應極薦之﹐皆馳騁淸途。公與淸江範梈徳機﹑浦城楊載仲弘繼至﹐翰墨往復﹐更爲倡酬。公文章在諸賢中正大簡潔﹐體制嚴整。作詩長於古樂府選體﹐律詩﹑長句偉然有盛唐風。楷法精健閒雅﹐行書尢工。國家典冊及功臣家傳賜碑﹐遇其當筆﹐往往傳頌於人﹐四方釋老氏碑板購其文若字袤及殊域。門人集其所著﹐已板行於世。

在國史時﹐李文忠公見所修功臣列傳﹐撫捲嘆曰「他人謄吏牘耳﹗若此方謂之傳。」在奎章時﹐上覽所撰秋官憲典﹐驚曰「玆非唐律乎﹗」又覽所進太平政要四十九章﹐喜而呼其字以示臺臣曰「此朕授經郎揭曼碩所進﹐卿等試觀之。」其本常置禦榻側。爲經筵官﹐今上聽其講篇﹐深嘉其忠懇﹐故其際遇累朝﹐皆非疏遠儒臣所敢望者。延佑末﹐朝廷倏罷羣臣贈典﹐公之父獨得賜號貞文﹐又賜之碑。天歷﹑至順中﹐大臣有薦文士﹐人主必問之曰「其才比揭曼碩如何﹖」累稱其才可用﹐欲器使以政。今上初卽位﹐一日使衛士召公﹐至則以內府所賜諸王段表裏賜之。將賜﹐躬自辧識﹐然後以授。講經退﹐又賜金織紋段。至正攺選格﹐諸超升不越二等﹐公由中順大夫進中﹝奉﹞﹝順﹞大夫﹐獨不爲例﹐超授四等﹐轉八階。進神禦殿碑﹐特賜楮幣中統萬緡﹑白金五十兩﹐中宮亦賜白金如其數。又爲之賜貞文書院額﹐仍許置學官。若此異數﹐公受之踧躇﹐不見幾微自衒之色﹐而許國之志益自奮厲﹐故處散地﹐論政薦士﹐以古人自期。

王文定公嘗言「與揭公談治道﹐大起人意。」對大臣言﹐其辭不及他﹐第言某處災傷未賑卹﹐某政獘未除﹐某人賢在下位未擢用。自漷南召還﹐丞相與候見便殿﹐因問﹕「方今政治何先﹖」公曰「養人。」「養人何先﹖」公曰「人才當譽望未隆之時養之在朝廷﹐使周知庶務﹐一旦用之﹐自識治體。」及置史局﹐又問﹕「修史之道何先﹖」曰「收書﹑用人。」又問﹕「用人何先﹖」曰「用人先論心術。心術者﹐修史之本也。心術不正﹐其它𨿽長不可用。」公求去之意未釋﹐上使丞相及諸執政面諭畱公。公曰「使揭某有一得之獻而諸公能用其言﹐天下遂獲其利﹐𨿽老死於此不恨﹔不然﹐何益之有﹗」他日集議東內﹐公倡言鈔法大獘﹐合用新舊銅錢﹐權以救之。政府不樂﹐論議辯駁﹐示以顏色﹐公辯不少變﹐丞相心深敬之。故人才因公言知名﹐善政因公言張本。公出不以告人﹐人亦鮮知之。

惟丰城地不產金而金課益倍﹐爲害歷年﹐公上言罷之。集賢考校諸路學官所業﹐下冑監移博士﹐吏文淹滯﹐儒者公請攺其制﹐以其事付本屬官﹐竟得奏允。禦史言下第舉人以充學正山長﹐鄕舉放次榜以充教諭學錄。廟堂以咨公﹐公力贊成之﹐此世所知者。

考鄕試﹑會試一﹐廷試爲讀卷官二﹐國子監公試七﹐多得名士﹐後居要路﹔所教勛舊子孫﹐後多爲重臣﹔公待之泊然﹐不矜詡以爲聲援。於程公禮若賓客﹐人弗知其爲肺腑親。性耿介易直﹐好善惡惡﹐表裏如一。聞郡縣有一廉吏﹐他日臨文必旁引曲諭以極其稱道。或恐其過聽失實﹐公則曰「如是猶不足以勸善﹐況敢億不信乎﹖」至聞吏有貪墨病民﹐論之曾不少恕。嘗有郡侯以勢諷其部民奉金爲公壽﹐求文記其徳政﹐公頗知其人﹐斥之曰「汝郡侯所行如何﹐吾敢有以飾辭爲諛乎﹖」其人未幾以賂敗。朝中名臣意趣或不與之合﹐終身不一造其門﹐𨿽嘗以是爲軋﹐公曰「吾之進退用捨一聽諸天﹐人何能爲﹗」世路齟齬﹐時或不平﹐心有所感﹐形諸詩文。傍觀謂其太甚﹐公曰「言當如是﹐不必慮也。」其遇善類及新進諸生﹐乃復恂恂汲引。暮年求文者多﹐寢食爲廢﹐子弟數以爲言﹐公殊無厭苦意。有客爲人求文而私其金﹐公旣予文﹐他客發其事﹐公曰「已受之矣。」終無所言。聞者稱其長厚。臧獲有過﹐徐以理責之。人問之﹐曰「長上遇下稍見卞急﹐後生便習暴戾﹐當以身教。」稟性堅壯﹐動作簡便﹐羣下議事﹐公集必早﹐官事尢勤。進遼史後﹐有旨獎﹝論﹞﹝諭﹞史官早成金﹑宋二史。公奉命黽勉﹐朝夕匪懈。先代故事臧否﹐奮筆書之﹐身任勞責﹐不以委人。屢言「今人徒知求作史法﹐不知求作史意。古人善言𨿽微必詳﹐惡事𨿽隱必書﹐其意主於勸戒耳﹗」當暑濕盛作﹐移居館中﹐頗自恃其精力﹐疏於攝生﹐遂致疾不起。

昔玄與公共修憲典﹐公素習律儀﹐又勤於玄﹐其書大半成於公。今又共史事﹐公之勤不減昔時﹐乃遽失援。公未病前數日謂玄曰「某平生愛公文﹐恨無因獲一言。早晚史事成﹐求公作貞文書院記。記成而刻﹐吾志畢矣。」玄敬諾之。悲夫斯言﹗詎意未記書院而先銘公之墓乎﹗

汯卜葬某鄕某原﹐期以某年月日﹐預爲之銘。銘曰﹕

古稱良史造物忌﹐予敓是非擅萬世。嗟公直筆廉不劌﹐獎善懲惡義之比。惡書不貸善書亟﹐寒暑晝夜剿形思。公起南服抱腹笥﹐布衣徒步品第二。尙方召見呼以字﹐致君惓惓效獻替。講經作史出一意﹐陳規進戒爲己事。惜哉負挾勤少試﹐徒抒精忠載言議。感慨論列時出涕﹐唐之甫也漢之誼﹐以文發身卒以斃。丰城古墟幹將瘞﹐夜占鬥牛有文气﹐將徵遺篇錄後裔。

【﹝錄自四部叢刊本圭齋文集卷十﹞】

△翰林侍講學士中奉大夫知制誥同修國史同知經筵事追封豫章郡公謚文安揭公神道碑

黃溍

至正七年夏四月辛卯﹐皇帝時巡上京。秋七月丙戌﹐禦慈仁殿。文學侍從之臣咸就列﹐以備顧問﹐當寧憫焉興念舊人﹐以故翰林侍講學士揭傒斯神道之碑未立﹐俾同知樞密院事臣世傑班傳詔於學士承旨臣嶽柱﹐命直學士臣溍爲之文。仍勑河南江北等處行中書省左丞守誠﹑禮部尙書臣期頤書篆以賜焉。

臣溍蒙恩起自休退﹐懼志慮之凋落﹐無能發揚聖天子敬故尊賢之意﹐承命震惕﹐莫知所爲。然竊念忝以詞臣執筆隸太史氏﹐不敢控辭。

謹按前修撰劉聞所上容臺之狀及前學士承旨歐陽玄所爲幽堂之銘﹐公諱傒斯﹐字曼碩。揭之得姓出楚司揭氏者以官﹐出於漢安道侯揭陽定者以邑﹐出於漢陽信侯劉揭者以名﹐唐末有爲檢校尙書左僕射使持節袁州諸軍事守袁州刺史者曰﹝鎭﹞﹝鎖﹞﹐始家於袁。與居旴江者者曰瑱﹐居豫章者曰稹﹐同祖司揭﹐而言姓氏者﹐或謂當祖安道﹔汝寧之族則又別祖陽信﹐世遠譜帙莫得而詳。

公於稹爲�世孫﹐占籍豫章之丰城。丰城﹐今富州也。自曾祖光朝而下﹐三世俱弗仕。以公貴故﹐祖惟聰累贈嘉議大夫禮部尙書﹑上輕車都尉﹐追封豫章郡侯。考來成累贈中奉大夫江西等處行中書省參知政事﹑護軍﹐追封豫章郡公。初﹐朝廷罷羣臣贈典﹐特賜公號貞文先生﹐至是又奉旨爲建書院﹐因所賜號以爲額。祖妣黃氏﹑何氏﹐妣黃氏﹐並追封豫章郡夫人。

公生而穎悟﹐年十二三﹐讀書已能窺見古人爲學大意。家貧﹐不能負笈遠遊﹐父子自爲師友﹐刻苦奮厲﹐窮晝夜不少懈。涵濡旣久﹐經史百氏﹐無不貫通﹐發爲文辭﹐咸中矩度﹐同裏年相埒者多敬畏而師事焉。

年二十餘﹐稍出遊湘﹑漢間。湖南師趙文惠公淇素號知人﹐一見輒驚異曰「他日翰苑名流也。」程楚公巨夫﹑涿郡盧公摯前後持湖北使者節﹐程公奇其才﹐妻以從妹。

仁宗踐祚之初﹐程公在翰林﹐公至京師﹐因館於其門﹐執賓主之禮甚謹﹐人不知爲肺腑之親也。盧公尢愛其文﹐函表薦之。方是時﹐東南文章巨工若鄧文肅公文原﹑袁文淸公桷﹑蜀郡虞公集咸萃於輦下﹐公與臨江範梈﹑浦城楊載繼至﹐以文墨議論與之相頡頏﹐而公名最爲■﹝日田大米﹐上中中下﹞著。受知中書李韓公孟﹑集賢王文定公約﹑翰林趙文敏公孟俯﹑元文敏公明善﹐而全平章嶽柱禮遇尢至﹐相爲推挽﹐不遺餘力。延佑元年由布衣入翰林爲國史院編修官。李公以政府兼史館﹐觀公所撰功臣列傳﹐撫捲嘆曰「此方謂之史筆﹐他人眞謄吏牘耳﹗」三年﹐升應奉翰林文字同知制誥﹐仍兼編修。四年﹐遷國子助教﹐用本院奏畱居舊職。五年﹐謁告南歸。泰定元年﹐以元官召﹐俄丁內艱。公十年間三應奉翰林﹐朝廷之事﹐臺閣之儀﹐靡不閒習。王公每謂與公談治道﹐大起人意﹐授之以政﹐無施不可也。

天歷二年﹐文宗始聚勛戚大臣之子孫於奎章閣而教之﹐命學士院擇可爲之師者﹐得十餘人而無以易公﹐乃擢公授經郎。閣在興聖殿西﹐公早作﹐必徒步先諸侍臣而至。諸貴遊來受業者謀合錢爲貰馬﹐公微聞之﹐輒自置一馬﹐尋復鬻之﹐示不欲以己爲人累而已。其後去公座下而入侍帷幄者﹐皆爲國之重臣﹐而未嘗假以爲聲援﹐視之泊如也。上時坐閣中﹐有所咨訪﹐奏對稱旨﹐恆以字呼之而不名。中書薦用儒臣﹐必問之曰「其才何如揭曼碩﹖」間出公所上太平政要四十九章﹐示臺臣曰「此朕授經郎揭曼碩所進﹐卿等試觀之。」其見親重如此。

丰城地不產金﹐官府惑於姦民之言﹐爲募淘金戶三百家﹐而以其人總之﹐散往他郡采金以獻﹐歲課自四兩累增至四十九兩有奇。其人旣死而三百者所存無什一﹐又貧不能聊生﹐有司責民之役於官者代輸其金﹐民多以是破產。因公所上政要及之﹐遂蠲其徵﹐人賴以蘇。

至順元年﹐預修皇朝經世大典﹐上覽公所撰憲典﹐顧謂近臣曰「此非唐律乎﹖」超授藝文監丞參檢校書籍事﹐且屢稱公純實﹐欲器使之而竟不果用。

元統元年﹐今皇帝入正大統﹐召對便殿﹐慰諭良久﹐命賜以諸王所服表裏各一﹐躬自辧識�以授焉。一日入直奎章閣﹐上適至﹐左右奉法書名畫珍�器物以進﹐公曆陳其制作之年世與其人之氏名﹐爲之坐閱移時。

至元元年﹐遷翰林待制兼國史院編修官。四年﹐拜集賢直學士。先是﹐儒學官赴吏部銓必移集賢考較其所業﹐院下於國子監﹐監下於博士﹐吏文稽滯﹐動經累月。公請奏更其法﹐以事付本院屬官﹐人以爲便。五年﹐奉旨函香祠北嶽﹑北海﹑濟瀆﹑南鎭﹐竣事﹐引疾便道西還。丞相太師秦王令集賢促公亟回﹐以疾�辭。六年﹐上親擢公奎章閣供奉學士﹐聞命卽日就道。未��翰林直學士知制誥同修國史。

至正元年﹐肇開經筵﹐首�公兼經筵官。二年﹐升侍講學士知制誥﹐同修國史﹑同知經筵事。公階自將仕郎累遷至中順大夫﹐其爲侍講階當與品封﹐而新格超升不越二等﹐獨公不爲例﹐進四等轉九階爲中奉大夫﹐實異數也。

經筵無專官﹐曰領曰知﹐多宰執大臣﹐微辭奧義﹐率屬公訂定﹐然後以進。其言往往寓獻替之忱﹐務以裨益治道。上嘉其忠懇﹐數出金織紋段以賜之。

三年﹐以年七十致其事而去。詔遣��及於漷南﹐上表力辭。尋復遣使奉上尊諭旨還撰明宗皇帝神道禦極碑。文成﹐賜楮幣萬緡﹑白金五十兩。中宮所賜白金數亦如之。求去﹐不許﹐命脫脫右丞相及諸執政面諭公毋行。公曰「使揭傒斯有一得之獻﹐諸公用其言而天下蒙其利﹐𨿽死於此不恨﹐不然﹐何益之有﹗」丞相因問方今政治何先﹐公曰「儲才爲先。養之於位望未隆之時﹐而用之於周密庶務之後﹐則無乏才廢事之患矣。」他日﹐集議於朝堂﹐公抗言當兼行新舊銅錢以救鈔法之獘﹐執政持不可﹐公言之益力。事𨿽不行﹐丞相以公不阿﹐獨心敬之。

有詔修遼﹑金﹑宋三史﹐以平章政事而下曁公等六人爲總裁官﹐而以右丞相爲都總裁。丞相問修史以何爲本﹐公曰「用人爲本。有學問文章而不知史事者不可與﹐有學問文章知史事而心術不正者不可與。用人之道﹐又當以心術爲本也。」公旣領史事﹐每與僚屬言「欲求作史之法﹐須求作史之意。古人作史﹐善𨿽小必錄﹐惡𨿽小必記﹐不然何以示勸戒乎﹖」自是毅然以筆削自任。凡政事之得失﹐人材之賢否﹐一切律以是非之公。至於物論之不齊﹐必與之辯﹐求歸於至當。四年﹐遼史成﹐以進﹐有旨獎諭﹐仍俾早成金﹑宋二史。公感激知遇﹐惟恐無以稱塞。辰入酉出﹐憊不敢休。會盛夏雨潦﹐襆被宿館中﹐得寒疾。返寓捨甫七日而遽不起。公卿大夫士聞者無不馳哭之盡哀。省院﹑臺﹑部﹑寺﹑監而下﹐咸致賻有差。時方有使者至自上京﹐燕勞史局﹐以公故爲攺燕日。使者還以聞﹐上爲之嗟悼﹐以楮幣一萬緡賜其家﹐仍給驛券﹐具官舸送其櫬歸江�。

公少處窮約﹐事親菽水粗具而能得其歡心。曁有祿入﹐服食稍踰於前﹐輒愀然曰「吾親未嘗享此也。」故其平生淸儉﹐至老不渝。與兄弟有無相通﹐始終無間言。子弟有過﹐不加責﹐奴僕得罪﹐亦寬容之。人問之﹐曰「長上遇下稍見卞急﹐後生便習暴戾﹐不得不以身教也。」

公立朝𨿽居散地﹐而恆急於得士。考鄕試者二﹐考會試者一﹐爲廷試讀卷官者二﹐考國子公試者七﹐所甄拔後多知名。禦史建白用會試終場﹑鄕試次榜舉人爲教官﹐廟堂以咨於公﹐力贊成之﹐由是士無遺才之憾。公喜汲引後進而不能俯待流俗﹐郡縣有一廉吏﹐稱之寧過其實﹔聞吏之貪墨病民﹐亦不曲爲之揜覆。達官大人意有不合﹐終身不造其門﹐𨿽見軋而不悔。間寫其心之所不平於文字間﹐人或疑泰甚﹐公曰「言當如是﹐不必慮也。」

公爲文敍事嚴整而精核﹐持論一主於理﹐語簡而潔。詩長於古樂府選體﹐淸婉麗密而不失乎情性之正﹐律詩偉然有盛唐風。善楷書而尢工於行艸﹐國家大典冊及元勛茂徳當得銘者﹐必以命公。人子欲顯其親者﹐莫不假公文以爲重﹐仙翁釋子殊邦絕域慕公名而得其片言隻字者﹐皆寶而傳之。暮年求文者眾﹐寢食爲廢﹐殊不以爲憚。然亦不苟作。有郡守諷其民奉金以爲壽﹐求紀政績﹐公頗知其人﹐斥而去之﹐未幾﹐其人果以賄敗。客有爲人謁文而私其金者﹐他客發其事﹐公曰「已受之矣。」人尢服公雅量。有文集若干捲行於世。

公薨於至正四年秋七月戊戌﹐享年七十有一。以六年秋九月甲子﹐塟富州富城鄕富陂之原。制贈護軍﹐追封豫章郡公﹐謚文安。有勛而無官階﹐有司失之也。元配李氏﹔繼卽程氏﹐大中大夫同知荊湖北道宣慰司事巖卿之女﹔並追封豫章郡夫人。子男二﹐長汯﹐李氏出﹐國學上捨生﹐今用公蔭當補官﹐未命﹔次廣陽﹐生七年矣。女一人﹐﹝通﹞﹝適﹞楊湘。

蓋人才之生﹐必於興運﹐其以文事與時而奮﹐恆在乎重熙累洽之餘﹐惟養之厚而用之不亟﹐故其望實彌久而益著﹐非僥幸於一旦坐致顯融者可同日而語也。公以庶士起遠方而徊翔於淸途三十年﹐晚乃蔚爲儒宗文師﹐薦膺眷遇﹐勤事以死。大明在上﹐照臨所及﹐故舊不遺﹐播之聲詩﹐垂於無極﹐公亦生榮死哀矣乎﹗銘曰﹕

於穆世皇﹐遐不作人﹔丰■﹝艸巳﹞之澤﹐燕及後昆。在仁廟時﹐羣獻俁俁﹔出入左右﹐經文緯武。公居其�﹐�至長裾﹔載筆以從﹐其行徐徐。歷事四朝﹐乃登延閣﹐乃司論說﹐乃掌述作。淸問所及﹐字而不名﹔公滋益恭﹐不挾不矜。逮今昌辰﹐峻躋邇列﹔翩其遠引﹐萬夫莫遏。天子有命﹐式遄公歸。重煩以事﹐俾職訓辭。明明天子﹐不自神聖﹔廣廈細氈﹐公言是聽。稽古圖治﹐監觀後王。公能敬承﹐大啟厥藏。發潛闡幽﹐驗諸成敗﹔斟酌典謨﹐用存勸戒﹔奇聞異見﹐參錯猥幷。公所折衷﹐信而有徵。藉夫眾功﹐訖於絕筆。克成公志﹐公死不沒。人孰不仕﹐孰完於公。始卒無疵﹐而以丰終。敬故尊賢﹐天子之徳﹔詞臣奉詔﹐薦此樂石。

【﹝錄自四部叢刊本金華黃先生文集卷二十六﹞】

△元史揭傒斯傳

揭傒斯字曼碩﹐龍興富州人。父來成﹐宋鄕貢進士。傒斯幼貧﹐讀書尢刻苦﹐晝夜不少懈﹐父子自爲師友﹐由是貫通百氏﹐早有文名。大徳間﹐稍出遊湘﹑漢﹐湖南帥趙淇﹐雅號知人﹐見之驚曰「他日翰苑名流也。」程巨夫﹑盧摯﹐先後爲湖南憲長﹐咸器重之﹐巨夫因妻以從妹。

延佑初﹐巨夫﹑摯列薦於朝﹐特授翰林國史院編修官。時平章李孟監修國史﹐讀其所撰功臣列傳﹐嘆曰「是方可名史筆﹐若他人﹐直謄吏牘爾。」升應奉翰林文字﹐仍兼編修﹐遷國子助教﹐復畱爲應奉。南歸省母﹐旋復召還。傒斯凡三入翰林﹐朝廷之事﹐臺閣之儀﹐靡不閒習﹐集賢學士王約謂﹕「與傒斯談治道﹐大起人意﹐授之以政﹐當無施不可。」

天歷初﹐開奎章閣﹐首擢爲授經郎﹐以教勛戚大臣子孫。文宗時幸閣中﹐有所咨訪﹐奏對稱旨﹐恆以字呼之而不名。每中書奏用儒臣﹐必問曰「其材何如揭曼碩﹖」間出所上太平政要策以示臺臣﹐曰「此朕授經郎揭曼碩所進也。」其見親重如此。

富州地不產金﹐官府惑於姦民之言﹐爲募淘金戶三百﹐而以其人總之﹐散往他郡﹐采金以獻﹐歲課自四兩累增至四十九兩。其人旣死﹐而三百戶所存無什一﹐又貧不聊生﹐有司遂責民之受役於官者代輸﹐民多以是破產。中書因傒斯言﹐遂蠲其徵﹐民賴以蘇﹐富州人至今徳之。

與修經世大典﹐文宗取其所撰憲典讀之﹐顧謂近臣曰「此豈非唐律乎﹗」特授藝文監丞﹐參檢校書籍事﹐且屢稱其純實﹐欲進用之﹐會文宗崩而止。元統初﹐詔對便殿﹐慰諭良久﹐命賜以諸王所服表裏各一﹐躬自辯識以授之﹐遷翰林待制﹐升集賢學士﹐階中順大夫。先是﹐儒學官赴吏部銓者﹐必移集賢﹐考較其所業﹐集賢下國子監﹐監下博士﹐吏文淹籍﹐動踰累月。傒斯請更其法﹐以事付本院屬官﹐人甚便之。

奉旨祠北嶽﹑濟瀆﹑南鎭﹐便道西還﹐時秦王伯顏當國﹐屢促其還﹐傒斯引疾固辭。旣而天子親擢爲奎章閣供奉學士﹐乃卽日就道。未至﹐攺翰林直學士。及開經筵﹐再升侍講學士﹑同知經筵事﹐以對品進階中奉大夫。時新格超升不越二等﹐獨傒斯進四等﹐轉九階﹐蓋異數也。經筵無專官﹐曰領曰知﹐多宰執大臣﹐故微辭奧義﹐必屬傒斯﹝討﹞﹝訂﹞定而後進﹐其言往往寓獻替之誠﹐務以裨益治道。天子嘉其忠懇﹐數出金織文段以賜。

至正三年﹐年七十﹐致其事而去﹐詔遣使追及於漷南。尋復奉上尊諭旨﹐還撰明宗神禦殿碑﹐文成﹐賜楮幣萬緡﹑白金五十兩﹐中宮賜白金亦如之。求去﹐不許﹐命丞相脫脫及執政大臣面諭毋行﹐傒斯曰「使揭傒斯有一得之獻﹐諸公用其言而天下蒙其利﹐𨿽死於此何恨﹗不然﹐何益之有﹗」丞相因問﹕「方今政治何先﹖」傒斯曰「儲材爲先﹐養之於位望未隆之時﹐而用之於周密庶務之後﹐則無失材廢事之患矣。」一日﹐集議朝堂﹐傒斯抗言「當兼行新舊銅錢﹐以救鈔法之獘。」執政言不可﹐傒斯持之益力﹐丞相𨿽稱其不阿﹐而竟莫行其言也。

詔修遼﹑金﹑宋三史﹐傒斯與爲總裁官﹐丞相問﹕「修史以何爲本﹖」曰「用人爲本。有學問文章而不知史事者﹐不可與﹔有學問文章知史事而心術不正者﹐不可與。用人之道﹐又當以心術爲本也。」且與僚屬言「欲求作史之法﹐須求作史之意。古人作史﹐𨿽小善必錄﹐小惡必記。不然﹐何以示懲勸﹗」由是毅然以筆削自任﹐凡政事得失﹐人材賢否﹐一律以是非之公﹔至於物論之不齊﹐必反復辧論﹐以求歸於至當而後止。四年﹐遼史成﹐有旨獎諭﹐仍督早成金﹑宋二史。傒斯畱宿史館﹐朝夕不敢休﹐因得寒疾﹐七日卒。時方有使者至自上京﹐錫宴史局﹐以傒斯故﹐攺宴日﹐使者以聞﹐帝爲嗟悼﹐賜楮幣萬緡﹐仍給驛舟﹐護送其喪歸江南。六年﹐制贈護軍﹐追封豫章郡公﹐謚曰文安。有勛爵而無官階者﹐有司之失也。

傒斯少處窮約﹐事親菽水粗具而必得其歡心。曁有祿入﹐衣食稍踰於前﹐輒愀然曰「吾親未嘗享是也。」故平生淸儉﹐至老不渝。友於兄弟﹐始終無間言。立朝𨿽居散地﹐而急於薦士﹐揚人之善惟恐不及﹐而聞吏之貪墨病民者﹐則尢不曲爲之掩覆也。爲文章﹐敍事嚴整﹐語簡而當﹔詩尢淸婉麗密﹔善楷書﹑行﹑艸。朝廷大典冊及元勛茂徳當得銘辭者﹐必以命焉。殊方絕域﹐咸慕其名﹐得其文者﹐莫不以爲榮云。

【﹝元史卷一百八十一﹞】

△丰城縣誌揭傒斯傳

揭傒斯字曼碩﹐揭源人。父來成﹐宋鄕貢進士。父子自爲師友﹐貫通百氏﹐早有文名。大徳間出遊湘漢﹐湖南帥趙琪雅號知人﹐見之驚曰「他日翰苑名流也﹗」程巨夫﹑盧摯先後爲湖南憲長﹐咸器重之。巨夫因妻以從妹。

延佑初﹐巨夫與摯列薦於朝﹐特授國史院編修官。時平章李孟監修國史﹐讀所撰功臣列傳﹐嘆曰「是方可名史筆﹗若他人﹐直謄吏牘爾。」升應奉翰林文字﹐遷國子助教。傒斯凡三入翰林﹐朝廷之事﹑臺閣之儀無不嫻習。集賢學士王約謂﹕「與傒斯談治道﹐大起人意﹐授之以政﹐當無施不可。」

天歷初開奎章閣﹐擢爲授經郎﹐以教勛戚大臣子孫。文宗時﹐閣中有所咨訪﹐奏對稱旨﹐恆以字呼之而不名﹔每中書奏用儒臣﹐必問曰「其才何如揭曼碩﹖」間出所上太平政要策以示臺臣曰「此朕授經郎揭曼碩所進也。」其見親重如此。

富州地不產金﹐官府惑於姦民之言﹐爲募淘金戶三百﹐以其人總之﹐散往他郡采金以獻﹐歲課自四兩累增至四十九兩。其人旣死而三百所存無什一﹐有司遂責民之受役於官者代輸﹐多以是破產。中書因傒斯言遂蠲其徵。

與修經世大典﹐特授藝文監丞參檢校書籍事。元統初﹐升集賢學士。及開經筵﹐再升侍講學士同知經筵事。經筵無專官﹐曰領曰知﹐多宰執大臣﹐微辭奧義﹐必屬傒斯訂定而後進。其言往往寓獻替之誠﹐務以裨益治道。年七十致其事而去。詔遣使追及於漷南﹐還撰明宗神禦殿碑。詔修遼﹑金﹑宋三史﹐傒斯與爲總裁官﹐毅然以筆削自任﹐凡政事得失﹑人才賢否﹐一律以是非之公﹔至於物論之不齊﹐必反復辧論以求歸於至當。遼史成﹐有旨獎諭﹐乃督早成金﹑宋二史。傒斯畱宿史館﹐朝暝不敢休﹐因得寒疾﹐七日卒。制贈護軍﹐追封豫章郡公﹐謚文安。

傒斯少處窮約﹐曁有祿﹐衣食稍踰於前﹐輒愀然曰「吾親未嘗享是。」平生淸儉﹐至老不渝。友於兄弟﹐始終無間言。立朝𨿽居散地而急於薦士。爲文章敍事嚴整﹐語簡而當﹔詩尢淸婉麗密。善楷書行艸。朝廷大典冊及元勛厚徳當得銘辭者﹐必以命焉﹐殊方絕域﹐咸慕其名﹐得其文者﹐咸以爲榮。子汯。

【﹝錄自嘉慶丰城縣誌卷十五儒行傳﹞】

●附錄二

贈答題詠

○贈答題詠

送程以文兼柬揭曼碩

遇曼碩有贈

酬揭曼碩重贈

訪程漢翁不遇賦寄

酬揭曼碩贈別

和揭曼碩茂才揭嘗過臨不遇畱題墻壁

題揭曼碩詩卷

和揭曼碩兼懷武昌名勝

讀揭文安集

正月二十日壽揭學士

秋日懷揭翰林二首

夜宿揭監丞齋館

奉和揭監丞立春病中之作

近日

揭監丞枉和仍韻奉謝

對雨懷揭監丞病起

和揭監丞聞王少監宅二月梅花盛開

重午寓揭公館

九日同陳道之攜酒過揭公

寄陳維禎兼呈揭公公許爲故妻作傳

題棲碧山爲淦龔舜咨賦

揭學士捨我歸丰城大雨阻江幹五日

奉和揭學士聽松軒

呈揭曼碩學士

題授經郎獻書圖

揭學士過武康山中十日薛外史江東未至孤坐予因戲筆破悶二首

省郎中檢校陪集賢揭學士宴集約賦十韻得淸字

天馬

京城訪揭曼碩祕書

挽揭曼碩學士二首

翰林國史院祭揭侍講文

△送程以文兼柬揭曼碩

虞集

朴學淸忠荷主知﹐每驚異論苦相危。只緣自信非鄕願﹐俟命從容絕妄思。

玉堂北局是秋官﹐健筆相遭白晝寒。莫怪討論成諍論﹐禦牀夜索艸篇看。

故人不肯宿山家﹐半夜驅車踏月華。寄語傍人休大笑﹐詩成端的向誰誇。

【﹝錄自四部叢刊本道園學古錄卷三十﹞】

△遇曼碩有贈

何中

十年相勸忽相贈﹐猶記舊題狎古人。京闕詩傳多應制﹐裏門祿建獨榮親。梅花滿映林霏雪﹐柳眼初迎輦路春。知是髙情難去任﹐此身誰是自由身﹖

【﹝錄自四部叢刊本皇元風雅前集卷六﹞】

△酬揭曼碩重贈

何中

歲宴君獨畱﹐路長我將發。林居難共語﹐帝裏易成別。煮水逐人飯﹐依樹■﹝囗外外內﹞車歇。今夜抱衾眠﹐街頭響鐘絕。

【﹝同上﹞】

△訪程漢翁不遇賦寄

何中

髙躅洽冥棲﹐鈍資得暌阻。逢人問來期﹐指日往城府。俄聞幽軨至﹐迎候急江滸。沙柳歸流風﹐陰虹割飛雨。還同騎馬客﹐尋竹叩深戶。多蘊喜頓傾﹐失覯還茹苦。度鳥遺還聲﹐緘情促歸武。怊悵新城云﹐秋山事晴嫵。幸因揭陽侯﹐【謂曼碩也。】日日閒玄悟。

【﹝錄自顧嗣立元詩選知非堂稿。揭傒斯有和詩﹐見詩集卷三﹞】

△酬揭曼碩贈別

何中

來日君還在我前﹐歸時我獨占君先。冰寒斷道鳴駝外﹐雪暗空邨落雁邊。畫省諸公扶日月﹐南州孤客記山川。松聲多處黃精好﹐舉首靑霞始學仙。

【﹝同上﹞】

△和揭曼碩茂才揭嘗過臨不遇畱題墻壁

範梈

麻姑早解鬢成霜﹐況說山中海與桑。久別南城壇近客﹐西風殘照憶題墻。

【﹝錄自豫章叢書本範徳機詩集卷六﹞】

△題揭曼碩詩卷

袁桷

深湛妙思筆鋒收﹐的的冥鴻楚岸秋。直以紫芝招綺夏﹐擬將白羽定曹劉。松濤夜漲驚金穀﹐花雨春濃爛錦洲。此意徊徊人未識﹐期君翫月上南樓。

【﹝錄自四部叢刊本淸容居士集卷十﹞】

△和揭曼碩兼懷武昌名勝

楊信可

親友日以疏﹐江漢日以深。孤云懷海嶠﹐倦翮思長林。終然念所知﹐沿流動悲吟。豈無後日期﹐邈若隔千岑。安得好風來﹐泠然入中襟。日與親友會﹐微言自規箴。

【﹝錄自四部叢刊本皇元風雅後集卷五﹞】

△讀揭文安集【公字曼碩﹐豫章人。明廟神禦殿碑賜﹝案﹕下疑有奪。﹞】

乃賢

白鶴江頭夢窅然﹐焚香燈下讀遺編。憂時論議泉傾峽﹐載道文章日麗天。先帝樹碑勤述徳﹐大臣艸制聽傳宣。皇天不負斯人意﹐今見才華屬象賢。

祕閣初開拜授經﹐除書爭喜得公名。禦牀奏疏丹心在﹐淸夜悲歌白髮生。謝病長懷髙士志﹐育材端有古人情。百年師道今寥落﹐空使諸生憶老成。

【﹝錄自汲古閣本金臺集卷二﹞】

△正月二十日壽揭學士

傅若金

吉月﹐美君子有徳以壽也。

吉月之正﹐日旣陽止。君子之生﹐辰亦昌止。天錫之徳﹐孔茂且植。允善弗易﹐惟君子之福。

其善伊何﹖如芬如芳。如芬如芳﹐於前人勿忘。其福伊何﹖如山如岡。眉壽以康﹐時君子之慶。

慶維云矣﹐亦施於天。華之蘊矣﹐亦被於人。君子有言﹐有斐其文。允也令人﹐徳音振振。

徳音振振﹐民之正矣。百祿旣臻﹐神之聽矣。飲我春酒﹐壽考是承。彼廈之安﹐於木之憑。曰有君子﹐時邦家之興。

吉月四章。三章章八句﹐一章十句。

△秋日懷揭翰林二首

傅若金

涼風吹庭樹﹐天地何蕭索。玄蟬寂不鳴﹐羣鳥飛相失。寒气日以至﹐誰能無家室。驅車望江介﹐道路焉可述。河濟無安流﹐原野皆蕩潏。稷黍寧復遺﹐艸木但蒙密。虎豹無時號﹐蛇龍多夜出。對此不能言﹐懷人易成疾。

遠行去鄕邑﹐單棲無匹儔。黃鵠鳴中天﹐夙昔乖所求。東西無恆捨﹐南北異遨遊。同居更離處﹐誰能心不妯。日月逝無厭﹐弦望疾若流。咫尺踰千里﹐翹思若三秋。白露淒以降﹐寒風忽我遒。蘭芳委巖谷﹐蔓艸靡道周。君子多思念﹐感物諒懷愁。河海豈無梁﹐風波安可由。且復加餐飯﹐無爲增隱憂。

【﹝同上卷二﹞】

△夜宿揭監丞齋館

傅若金

旅捨塵都滿﹐齋居意自幽。花時晴獨往﹐樹底暮相畱。詩許家僮學﹐書從坐客求。何因謝拘束﹐來往屋東頭。

【﹝同上卷四﹞】

△奉和揭監丞立春病中之作

傅若金

京華頻立春﹐年老更迎新。汗竹從官事﹐儲參養病身。乾坤萬化出﹐日月四時均。小閣長吟裏﹐淸詩獨過人。

相思梅蕊春﹐復見柳條新。霜雪頻過眼﹐雲霄各置身。感時懷子美﹐違俗憶靈均。肺疾今何似﹖朝來未見人。

【﹝同上﹞】

△近日

傅若金

近日人皆棄﹐方春客未還。憶尋云外迹﹐吟看雨餘山。庭艸通行屐﹐檐花對掩關。蕭然坐離索﹐此物慰羇顏。

獨客書空坐﹐驚塵過眼飛。亦知窮巷窈﹐能使故人稀。雪樹晴猶濕﹐春苗暖漸肥。風光歷庭戶﹐多謝不相違。

【﹝同上。揭傒斯有和詩﹐見卷六。﹞】

△揭監丞枉和仍韻奉謝

傅若金

苑樹鶯初亂﹐江城雁欲還。春愁兼獨坐﹐暮色更千山。風雨蛟龍宅﹐星辰虎豹關。年華將世故﹐不用損朱顏。

城闕春風起﹐樓臺霧雨飛。雜花移欲徧﹐幽樹種仍稀。水鳥時時狎﹐林烏个个肥。獨憐生事拙﹐常與世情違。

【﹝同上﹞】

△對雨懷揭監丞病起

傅若金

微雨霏空坐轉添﹐把書終日對廉纖。霧交忽復深連海﹐風引時能近拂簾。樹底徵鞍愁易濕﹐花邊坐席喜相沾。孰知病起多幽思﹐行樂時時過畫檐。

【﹝同上。揭傒斯有奉和傅與礪對雨見懷詩﹐見卷六。﹞】

△和揭監丞聞王少監宅二月梅花盛開

傅若金

南州臘近梅偏盛﹐北地寒多暖始繁。總爲蕭疏含冷色﹐獨判遲暮答春恩。誰家愛樹開幽徑﹐此日逢花憶故園。何遜能詩意無恨﹐莫將愁思繞孤根。

【﹝同上。揭傒斯原詩見卷六。﹞】

△重午寓揭公館

傅若金

翰林宅中值重午﹐節物驚人心欲摧。汨羅萬古煙波去﹐幽薊今朝風雨來。山中菖蒲已可服﹐庭下石橊猶未開。主人總有故園意﹐與客慰藉共傾杯。

【﹝同上﹞】

△九日同陳道之攜酒過揭公

傅若金

每歲登髙喜重九﹐今秋天地獨堪驚。靑山卽恐西風滿﹐白日常愁北極傾。故人對酒思陶令﹐今上求言憶賈生。忽見新詩使腸斷﹐看云對菊涕縱橫。

【﹝同上﹞】

△寄陳維禎兼呈揭公公許爲故妻作傳

傅若金

官樹靑靑隔帝閽﹐維舟北望每銷魂。風來獨使占雲气﹐雨罷頻勞測水痕。下榻往時同假館﹐哦詩淸夜憶過門。君家太史今司馬﹐著述時應教外孫。

太史臨文筆最精﹐一聞往事獨傷情。每憐對鏡窺鸞舞﹐猶怪吹簫逐鳳鳴。列女未終劉向傳﹐故妻虛瘞柳州銘。書成定寄湘江浦﹐預擬招魂學楚聲。

【﹝同上卷六﹞】

△題棲碧山爲淦龔舜咨賦

傅若金

揭文安公云﹕予欲賦棲碧久矣﹐興無由起。一日﹐臨江傅與礪來﹐開卷同賦之﹐予詩未成﹐與礪已就﹐非不可更作﹐念無可以過與礪也﹐遂易結語而已。

山人愛山如李白﹐幽棲還在碧雲深。松杉繞屋淸宵響﹐雷雨懸崖白晝陰。石上每同仙客坐﹐花間猶恐世人尋。東華日日多塵土﹐終擬投簪話夙心。

【﹝同上﹞】

△揭學士捨我歸丰城大雨阻江幹五日

張雨

纜舟湖漘淺﹐出門雨腳大。宛轉不能畱﹐倉卒解其縛。城中泥沒膝﹐想見愁無柰。已束錢唐裝﹐難鼓桐江柂。疾風日夜作﹐屋瓦遭掀播。莫搖白板扉﹐上有靑城唾。艸樓屹不動﹐猶想元龍臥。天明望旭日﹐一葦秋潮過。

【﹝錄自四部叢刊本句曲外史貞居先生詩集卷一﹞】

△奉和揭學士聽松軒

張雨

何年種松子﹐此地聽松聲。濤響風還作﹐山空夜自明。一瓢嫌物累﹐九奏感時淸。得似蒼髯叟﹐長依白玉生。

【﹝錄自汲古閣本句曲外史集卷上﹞】

△呈揭曼碩學士

張雨

柴荊馬糞間﹐蛛网動相關。閣老因移疾﹐鯫生賴訂頑。雨涼新竹健﹐沙僻睡鳧閒。如許淸秋意﹐扁舟猶忍還。【﹝末兩句一作「如許秋來意﹐溪航忍獨還」。﹞】

【﹝同上﹞】

△題授經郎獻書圖

張雨

侍書愛題博士畫﹐日日退朝書滿牀。奎章閣上觀政要﹐無人知有授經郎。

【﹝同上補遺卷上﹞】

△揭學士過武康山中十日薛外史江東未至孤坐予因戲筆破悶二首

張雨

南鎭行香揭夫子﹐歇馬走入計籌山。杜尊師去白石在﹐翻動琳瑯翰墨間。

一杯愛渠蒸蕨香﹐一盤勸我苦筍涼。飽食翻疑得詩瘦﹐不如頓頓地椒羊。

【﹝同上﹞】

△省郎中檢校陪集賢揭學士宴集約賦十韻得淸字

張雨

中湖禮鶴祠﹐南嶺謁龍泓。傳命舟車集﹐探奇水陸並。郎官思出沐﹐閣老念辭榮。遂接丘園士﹐益騰風雅聲。席隨堤艸展﹐觴對渚蓮傾。遊塵麾外避﹐仙飆鷁首生。云物屬虛曠﹐天容殊穆淸。非關遺艸莽﹐繄此局柴�。偶違數刻歡﹐尙蓄千載情。幽疾甘自廢﹐時哉修令名。

【﹝同上集外詩﹞】

△天馬

張憲

今代佛郎國﹐龍媒進上都。傒斯能作頌﹐周朗善爲圖。

【﹝錄自粵雅堂叢書本玉笥集卷十﹞】

△京城訪揭曼碩祕書

薩都拉

城中車馬多如雲﹐載酒問字無一人。碧桃花開光艷艷﹐硯池水暖波粼粼。先生楷書白晝靜﹐家童畫紙烏絲勻。落紅滿地送客去﹐十年不見江南春。

【﹝錄自嘉慶薩龍光輯本雁門集卷四﹞】

△挽揭曼碩學士二首

胡助

白首陪經幄﹐丹心侍玉除。兩楹俄夢奠﹐三史未成書。誠一宗君實﹐浮誇厭子虛。東南遺老盡﹐吾道竟何如。

淸苦平生節﹐聲名夙有聞。朝廷方用老﹐翰苑久摛文。眷遇身難退﹐裁成志獨勤。坐隅驚鵩入﹐萬里哭秋云。

【﹝錄自金華叢書本純白齋類稿卷七﹞】

△翰林國史院祭揭侍講文

歐陽玄

嗚呼﹗公之道徳忠厚篤實﹐洞徹內外﹔公之文章純深爾雅﹐警發憒憒。方館閣之踐揚﹐實昌期之際會。密勿論思﹐從容進退。當譽望之日隆﹐惟恪恭之弗戒。掌斯文於玉堂﹐贊皇猷之光大。侍講讀之經幄﹐知啟沃之切闓。待引年而掛冠﹐戒舟楫而南邁﹐帝錫命而來還﹐冀黃髮之未艾。遹聞詔之方殷﹐竟考夫前代﹔詔總裁於三史﹐庶緝熙於帝載。天不憗遺﹐慨其殄■﹝歹卒﹞﹔惟我同僚﹐思其莫再。望望喪車﹐悠悠丹旆﹔尙期英爽﹐歆此薄酹。

【﹝錄自四部叢刊本圭齋文集卷十五﹞】

●附錄三

序跋著錄

○序跋著錄

揭文安公少時撰功臣列傳﹐見推於平章李君。晚年以遼﹑金﹑宋三史爲己任﹐詳論作史之法﹐未卒業而告殂。會稽楊鐵崖作文﹐偕張伯雨﹑李孝光輩﹐祭之於孤山之巓﹐同控天靳斯文之嘆﹐謂史筆不再見也。至其父子自爲師友﹐君臣相爲親重﹐及以蠲采金一事﹐見徳於富州﹐本傳已具載矣。海隅毛晉識。

【﹝錄自汲古閣本揭秋宜詩集跋﹞】

揭傒斯揭文安公集五十卷﹐【全集今佚不完。楊士奇文籍志云缺十三卷。】又揭文一卷﹐又詩三卷﹐又文粹一卷﹐又文續錄二卷。

【﹝錄自黃虞稷千頃堂書目﹞】

揭傒斯文安集五十卷﹐【楊士奇文籍志云缺。案今止十四卷﹐乃門人雪不華所編。】揭文一卷﹐詩三卷﹐文粹一卷﹐文續錄二卷。

【﹝錄自倪燦﹑盧文弨補遼金元藝文志﹞】

揭文安公集十四卷【編修汪如藻家藏本】

元揭傒斯撰。傒斯字曼碩﹐龍興富州人。延佑初﹐以薦授國史院編修官﹑應奉翰林文字﹐遷國子助教﹐告歸。復召還。天歷初﹐開奎章閣﹐首擢爲授經郎﹐與修經世大典。累官翰林侍講學士﹐總修遼﹑金﹑宋三史。卒於官。追封豫章郡公﹐謚文安。事迹具元史本傳。傒斯與虞集﹑範梈﹑楊載齊名﹐其文章敍事嚴整﹐語簡而當﹐凡朝廷大典冊及碑版之文﹐多出其手﹐一時推爲巨制﹐獨於詩則淸麗婉轉﹐別饒風韻﹐與其文如出二手﹐然神骨秀削﹐寄托自深﹐要非嫣紅奼紫徒矜姿媚者所可比也。虞集嘗目其詩如「三日新婦」﹐而自目所作如「漢庭老吏」﹐傒斯頗不平﹐故作憶昨詩﹐有「學士詩成每自誇」句﹐集見之答以詩曰「故人不肯宿山家﹐夜半驅車踏月華。寄語旁人休大笑﹐詩成端的向誰誇。」且題其後曰「今日新婦老矣。」是二人𨿽契好最深﹐而甲乙間乃兩不相下。考楊維楨竹枝詞序曰「揭曼碩文章居虞之次﹐如歐之有蘇﹑曾。」其殆定論乎﹖顧嗣立元詩選載傒斯詩﹐題曰秋宜集﹐今未見。焦竑國史經籍志載傒斯集一卷﹐今亦未見。此本凡詩四卷﹐又續集二卷﹐制﹑表﹑書﹑序﹑記﹑碑﹑志﹑雜文八卷﹐乃其門人錫喇布哈【原作燮理溥化﹐今攺正。】所編。錫喇布哈﹐字符普﹐泰定四年進士第﹐九卷有送錫元普序﹐卽其人也。所編𨿽不足盡傒斯之著作﹐然師弟相傳﹐得諸親授﹐終較他本爲善。觀元詩選所載秋宜集中曉出順承門有懷太虛絕句曰「步出城南門﹐遙望江南路。前日風雪中﹐故人從此去。」乃割裂漢樂府半首爲傒斯之詩﹐則所收必不甚精矣。

【﹝四庫全書總目提要卷一百六十七﹞】

揭曼碩遺文一卷。【江蘇巡撫采進本】

元揭傒斯撰。傒斯有全集﹐已著錄。是編記序碑述凡九篇﹐爲宜黃劉肇虞所輯﹐前有肇虞序﹐稱揭集版兵燹毀沒﹐今不可遽購﹐因於諸書所散見者﹐摭拾若干﹐不復別擇﹐槪爲編次云云﹐蓋不知原集猶存也。惟其中吳澄墓志一篇﹐爲全集之所未收﹐然已刻於支言集首矣。

【﹝同上卷三十四﹞】

豫章叢書本跋

揭文安在元與虞道園齊名﹐詩格更在道園之上﹐歷朝操選政者﹐早有定評。其集燮理溥化所編﹐合詩文爲十四卷﹐卽四庫所收﹐今不多見。世所行者﹐詩惟毛刻四大家本﹐文惟粵雅堂文粹而已。予得隆慶本詩集八卷﹐宋賓王手校舊鈔本文集九卷﹐又續集詩一卷﹐總十八卷﹐合而刻之。更取天順本文粹﹑正徳本揭富文所編詩互校異同﹐補小注多條﹐並攺正數十字﹐各自爲目﹐差成完書。文粹於記序之佳者多所芟汰﹐毛刻更多罅漏﹐今以此本置之類稿﹑學古錄間﹐𨿽道園不得專美於前矣。辛酉三月新昌胡思敬跋。

【﹝胡思敬豫章叢書本跋﹞】

●附錄四

評論佚事

○評論佚事

編修楊仲弘曰﹕五言短古﹐眾賢皆不知來處。乃只是選詩結尾四句﹐所以含蓄無限﹐意自然悠長。此論惟趙松雪翁承旨深得之﹐次則豫章「三日新婦」曉得。淸江知之﹐卻不多用。

【﹝範梈木天禁語五言短古篇法﹞】

。。。。。。故國朝之詩﹐稱虞﹑趙﹑楊﹑範﹑揭焉。範卽徳機先生梈﹐揭卽曼碩先生傒斯也。嘗有問於虞先生曰「仲弘詩如何﹖」先生曰「仲弘詩如百戰健兒。」「徳機詩如何﹖」曰「徳機詩如唐臨晉帖。」「曼碩詩如何﹖」曰「曼碩詩如美女簪花。」「先生詩如何﹖」笑曰「虞集乃漢廷老吏。」蓋先生未免自負。公論以爲然。

【﹝陶宗儀輟耕錄卷四論詩﹞】

揭曼碩先生未達時﹐多遊湖湘間。一日﹐泊舟江涘﹐夜二鼓﹐攬衣露坐﹐仰視明月如晝。忽中流一棹﹐漸逼舟側﹐中有素妝女子﹐斂衽而起﹐容儀甚淸雅。先生問曰「汝何人﹖」答曰「妾商婦也﹐良人久不歸。聞君遠來﹐故相迓耳。」因與談論﹐皆世外恍惚事。且云「妾與君有夙緣﹐非同人間之淫奔者﹐幸勿見卻。」先生深異之。迨曉﹐戀戀不忍去。臨別﹐謂先生曰「君大富貴人也﹐亦宜自重。」因畱詩曰「盤塘江上是奴家﹐郎若閒時來喫茶。黃土作墻茅蓋屋﹐庭前一樹紫荊花。」明日﹐舟阻風﹐上岸沽酒﹐問其地﹐卽盤塘鎭。行數步﹐見一水仙祠﹐墻垣皆黃土﹐中庭紫荊芬然。及登殿﹐所設像與夜中女子無異。余往聞先生之侄孫立禮說及此﹐亦一奇事也。今先生官至翰林侍講學士﹐可知神女之言不誣矣。

【﹝同上卷四奇遇﹞】

文宗之禦奎章日﹐學士虞集﹑博士柯九思常侍從﹐以討論法書名畫爲事。時授經郎揭傒斯亦在列﹐比之集﹑九思之承寵眷者則稍疏。因潛著一書曰奎章政要以進﹐二人不知也。萬幾之暇﹐每賜披覽。及晏朝﹐有畫授經郎獻書圖行於世﹐厥有深意存焉。句曲外史張雨題詩曰「侍書愛題博士畫﹐日日退朝書滿牀。奎章閣中觀政要﹐無人知有授經郎。」蓋柯作畫﹐虞必題﹐故云。

【﹝同上卷七奎章政要﹞】

右浦江柳先生文集二十卷。。。。。。。國子監丞莆田陳公旅嘗評之曰﹕柳公之文﹐龐蔚隆凝如泰山之雲層﹐鋪疊湧沓﹐莫窮其端倪。天歷以來﹐海內之所宗者﹐惟雍虞公伯生﹑豫章揭公曼碩﹑烏傷黃公晉卿及公四人而已。識者以爲名言。

【﹝四部叢刊本柳待制文集宋濂跋﹞】

貫字道傳﹐。。。。。。與溍及臨川虞集﹑豫章揭傒斯齊名﹐人號爲儒林四傑。

【﹝元史卷一百八十一黃溍傳附柳貫傳﹞】

元名家稱趙子昂﹑虞伯生﹑楊仲弘﹑範徳機﹑揭曼碩外﹐如元好問﹑馬伯庸﹑陳剛中﹑李孝光﹑楊廉夫﹑薩天錫﹑傅若金﹑余廷心﹑張仲舉輩﹐不下十數家。視宋人材力不如﹐而篇什差盛﹐步驟稍端。然髙者不過王﹑孟﹑髙﹑岑﹐最上李供奉﹑陳﹑杜二拾遺耳。六代風流﹐無復染指﹐況漢﹑魏乎﹗

【﹝胡應麟詩藪內編卷二古體中五言﹞】

元五言古﹐率祖唐人。趙子昂規陳伯玉﹐黃晉卿仿孟浩然﹐楊仲弘﹑滕玉霄﹑薩天錫誦法靑蓮﹐範徳機﹑傅與礪﹑張仲舉步趨工部。虞文靖學杜﹐間及六朝。揭曼碩師李﹐旁參三謝。元選體源流﹐略盡於此。然藩籬稍窺﹐閫域殊遠﹐碎金時獲﹐完璧甚稀。蓋宋之失﹐過於創撰﹐創撰之內﹐又失之太深﹔元之失﹐過於臨模﹐臨模之中﹐又失之太淺。

【﹝同上外編卷六﹞】

勝國歌行﹐盛時多法供奉﹑拾遺﹐晚季大仿飛卿﹑長吉。蘇﹑黃體制﹐間亦相參。全篇可觀者﹐趙子昂題桃源春曉圖﹑虞伯生金人出獵圖﹑貢泰父山水圖﹑範徳機能遠樓﹑楊仲弘陽明洞﹑揭曼碩琵琶引。。。。。。﹐皆雄渾流麗﹐步驟中程。然格調音響﹐人人如一。大槪多模往局﹐少創新規﹐視宋人藻繪有餘﹐古澹不足。

【﹝同上﹞】

元人力矯宋獘﹐故五言律多艸艸無復深造。虞﹑楊間法王﹑岑﹐而神骨乏﹔範﹑揭時參韋﹑孟﹐而天韻疎。新諭﹑晉陵二子﹐稍自振拔﹐雄渾悲壯﹐老杜遺風﹐有出四家上者。

【﹝同上﹞】

「百戰健兒」﹐悍而蒼也。「三日新婦」﹐鮮而麗也。「唐臨晉帖」﹐近而肖也。「漢法令師」﹐刻而深也。

右四家評語﹐元人所載互異。一云﹕淸江漢法令師。一說又云﹕人問虞公楊﹑範﹑揭﹐虞旣歷加評品﹐其人復問公自擬云何﹐虞笑曰「集如漢廷老吏。」何子元記揭文安聞此評﹐大不喜﹐因特舉似虞。虞曰「此非集言﹐乃天下公言也。」

【﹝同上﹞】

元五言律可摘者﹐元裕之﹕「千山分晚照﹐萬籟入秋風。」「雨入秦川黑﹐雲開楚岫靑。」。。。。。。揭曼碩﹕「大舸中流下﹐靑山兩岸移。」「鴉啼木郎廟﹐人祭水神祠。」。。。。。。皆句格閎整﹐在大歷﹑元和間﹐第殊不多得也。

【﹝同上﹞】

七言律難倍五言﹐元則五言罕覩鴻篇﹐七言盛有佳什。如趙子昂萬歲山﹑飛英塔﹐虞伯生嶽陽樓﹑環翠亭﹐。。。。。。揭曼碩送唐尊師﹑王畱守﹑張眞人﹐。。。。。。皆全篇整麗﹐首尾勻和﹐第深造難言﹐大觀未極耳。

【﹝同上﹞】

趙子昂﹕「千里湖山秋色淨﹐萬家煙火夕陽多。」鄧文原﹕「客捨張燈浮大白﹐禁鐘和漏隔華淸。」。。。。。。揭曼碩﹕「星臨翼軫南陲闊﹐神降虛危北極遙。」「蒼山斜入三湘路﹐落日平鋪七澤流。」。。。。。。皆句格莊嚴﹐詞藻瑰麗﹐上接大歷﹑元和之軌﹐下開正徳﹑嘉靖之途。今以元人一槪不復過目﹐余故稍爲拈出﹐以俟知者。

【﹝同上﹞】

元人先達者﹐無如元好問﹑趙子昂。元﹐金遺老﹔趙﹐宋宗枝也。元體備格卑﹐趙詞雅調弱﹐成都諸子﹐乃一振之。伯生典而實﹐仲弘整而健﹐徳機刻而峭﹐曼碩麗而新﹐至大家逸格﹐浩蕩沈深之軌﹐槪乎未聞也。

【﹝同上﹞】

元題畫五言小詩﹐虞伯生柯氏山水圖﹑揭曼碩瀟湘八景圖﹑丁鶴年長江萬里圖等篇﹐皆頗天趣﹐然意調淺促﹐句格未超。五言絕二十字﹐須飛動奇逸若數百千言﹐乃稱上乘。古今擅此﹐獨太白﹑獻吉﹑元美﹐宋元諸子殊不解﹐老鐵較錚錚耳。

【﹝同上﹞】

鮮於﹑趙﹑鄧﹐詩爲書掩﹔虞﹑楊﹑範﹑揭﹐書掩於詩。

【﹝同上﹞】

楊仲弘視虞骨力伉健有加﹐才具閎通不及。範應奉﹑揭文安抑又次之。大抵四家古詩歌行伯仲﹐楊五言律﹑排律勝﹐揭七言律勝﹐範七言絕勝﹐虞差兼備。至於樂府﹐俱缺如也。

【﹝同上﹞】

元五言古作者甚希﹐七言古諸家多善。五言律﹐傅與礪爲冠﹐楊仲弘﹑張仲舉次之。七言律﹐虞伯生爲冠﹐揭曼碩﹑陳剛中次之。五言絕﹐楊廉夫爲冠。七言絕﹐名篇頗眾﹐樂府體亦無出楊﹐第總之不離元調耳。

【﹝同上﹞】

宋元之交﹐遼金二氏詩多不見﹐元代名手﹐奄有二朝。如靜修之雄﹐松雪之雅﹐道園之曠﹐鐵崖之豪﹐皆卓然成家﹐諸體俱備矣。他若淸容﹑石田﹑秋宜﹑淵穎諸集﹐人自爲宗﹐亦足表一時之風气。間有散見於篇什者﹐因匯摘其警句。。。。。。。七言如歐陽玄﹕「標名花塢鶯爭道﹐集句桃符鹿守關。」。。。。。。揭傒斯﹕「天寒劍閣猶車馬﹐雪滿繩橋正甲兵。」。。。。。。律以唐音﹐自是中晚境界。至五﹑七言古﹐則弔詭矜奇﹐每每蕩越於繩尺之外已。

【﹝宋長白柳亭詩話元句﹞】

虞道園序範徳機詩﹐謂世論楊仲弘如百戰健兒﹐徳機如唐臨晉帖﹐揭曼碩如美女簪花﹐而集如漢廷老吏。曼碩見此文大不平。一日過臨川詰虞﹐虞云「外間實有此論」﹐曼碩拂衣徑去﹐畱之不可。後曼碩赴京師﹐伯生寄以四詩﹐揭亦不答﹐未久卒於位。偶讀梁石門寅集述此﹐記之。文士護前﹐盧後王前﹐千古一轍﹐可笑也。

【﹝王士禛池北偶談卷十六談藝六﹞】

元初襲金源派﹐以好問爲大宗。其後則稱虞【集】﹑楊【載】﹑範【梈】﹑揭【傒斯】。元末楊維楨﹑李孝光﹑吳萊爲之魁。前如趙孟俯﹑郝經﹐後如薩都拉﹑倪瓚﹐皆有可觀。

【﹝宋犖漫堂說詩﹞】

虞﹑楊﹑範﹑揭四家詩品相敵﹐中又以「漢廷老吏」【伯生自評其詩】爲最。他如吳淵穎之兀奡﹐乃易之之流利﹐薩天錫之穠鮮耀艷﹐故應並張一軍。趙王孫曁金華諸子聲價𨿽髙﹐未宜方駕。

【﹝沈徳潛說詩晬語﹞】

元詩承宋﹑金之季﹐西北倡自元遺山【好問】﹐而郝陵川【經】﹑劉靜修【因】之徒繼之﹐至中統﹑至元而大盛。然粗豪之習﹐時所不免。東南倡自趙松雪【孟俯】﹐而袁淸容【桷】﹑鄧善之【文原】﹑貢雲林【奎】輩從而和之﹐時際承平﹐盡洗宋﹑金余習﹐而詩學爲之一變。延佑﹑天歷之間﹐風气日開﹐赫然鳴其治平者﹐有虞﹑楊﹑範﹑揭。【虞集﹐字伯生﹐號道園﹐蜀郡人。楊載﹐字仲弘﹐浦城人。範梈﹐字亨父﹐一字徳機﹐淸江人。揭傒斯﹐字曼碩﹐富州人。時稱虞﹑楊﹑範﹑揭﹐又稱範﹑虞﹑趙﹑楊﹑揭﹐趙謂孟俯。】一以唐爲宗﹐而趨於雅﹐推一代之極盛﹐時又稱虞﹑揭﹑馬【祖常】。宋【本﹑褧】。

【﹝顧嗣立寒廳詩話﹞】

揭聞「三日新婦」之語不悅﹐嘗中夜過伯生﹐問及玆事。一言不合﹐揮袂遽去。後以詩寄伯生﹝詩見本集卷八﹐題曰憶昨四首﹐此略﹞。伯生得詩﹐謂門人曰「揭公才力竭矣﹗」就答以詩﹕「故人不肯宿山家﹐夜半驅車踏月華。寄語旁人休大笑﹐詩成端的向誰誇。」並題其後云「今日新婦老矣。」揭召至都﹐果疾卒。

【﹝蔣一葵堯山堂外紀﹞】

金﹑元之間﹐元好問七言﹐妙處不減東坡﹑放翁。又虞集﹑楊仲弘﹑範梈﹑揭傒斯四家﹐各擅其長。他如劉因﹑吳淵穎﹑薩都拉輩﹐亦有數家可采者。

【﹝田雯古歡堂集雜著卷二﹞】

李元仲禦史云「豫章三日新婦【揭】﹐浦城百戰健兒【楊】﹐蜀郡唐臨晉帖【虞】﹐淸江漢法令師【範】。」馬仲常云「揭君典重﹐楊君雄渾﹐虞君雅麗﹐範君淸髙。」

【﹝元詩紀事卷十一引滄浪詩法﹞】

揭曼碩一絕句云「步出城南門﹐悵望江南路﹐前日風雨中﹐故人從此去。」此本古詩﹐曼碩嘗書以寄太虛。後人因誤刻入秋宜集中。「南」字古詩作「東」﹐曼碩攺之﹐取其切合順承門耳。曼碩集中此詩題作曉出順承門有懷太虛﹐此題亦後人所爲。

【﹝同上卷十三引月山詩話﹞】

