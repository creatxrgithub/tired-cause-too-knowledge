

欽定四庫全書

集部四

矩山存稿

別集類三【宋】

提要

【臣】等謹案矩山存稿五卷宋徐經孫撰經孫字仲立初名子柔丰城人寶慶二年進士授瀏陽主簿歷官刑部侍郎太子詹事拜翰林學士知制誥以忤賈似道罷歸閒居十年卒贈金紫光祿大夫謚文惠事迹具宋史本傳經孫家在洪撫之間有山方正因號曰矩山並以名其集生平以伉直自許立朝大節多有可稱熊朋來銘其墓有云是在烏臺而不畏權貴者是在鸞臺而不畏近侍者其丰采之嚴正可以槪見文章非所注意故往往信筆揮冩直抒胸臆不復以經營研鏈爲長然其辭達气昌亦殊有汪洋浩瀚之致至於奏疏諸篇極言時政及彈劾權幸皆敷陳剴切辭防凜然想見正笏垂紳气象其體裁淸峻尢非摭拾陳腐者所能幾其萬一惟詩筆俚淺實非所長讀者以其人重之可矣乾隆四十五年二月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

矩山存稿卷一

宋徐經孫撰奏疏

陳綱紀疏【寶祐癸丑】

臣一介疎庸叨恩分察循墻莫避庀職有初輒攄千一之慮仰瀆九重之聽臣嘗觀張方平論祥符景徳以前私說不行朝廷尊嚴明道慶曆之際言事日橫朝廷遂輕蘇轍力辧其非是蓋以爲朝廷重輕初不在此當使下無以議不可使下不得議臣嘗誦味至此未嘗不三復蘇轍之知言而重嘆方平之失言也彼徒見李沆當國利害文字一切不行以爲復鎭靜之體而不知上下緘黙風采銷鑠異日之獘卒至於奉行天書從防封禪以逢君之過而不知恥其視孔道輔範仲淹歐陽修王素余靖諸賢疾聲大呼於明道慶曆之時則虎踞龍蟠聞者逺避泰山喬嶽望之屹然宗廟朝廷之勢顧不重乎恭惟皇帝陛下天資寛厚視民如傷未嘗出一虐令行一苛政可謂有仁祖之仁雞鳴視朝日晡講學聽覽不倦於寒暑朝夕親近於儒臣可謂有仁祖之勤開納忠嘉假借聲色縉紳奏對未嘗不示從容艸茅危言未嘗少加譴責可謂有仁祖之度內外臣子之才器無不周知四方利病之纎悉靡不畢照可謂有仁祖之明夫以眞履實踐該備眾美旣兼有仁祖之四徳而臨朝已三十年尙未覩慶曆之治功陛下亦嘗思其故乎仁祖嘗謂措置天下政不欲中出不若付之公議使宰相行之末便則臺諫得以言其失於是攺之易耳陛下端平更化眞有此意眾正彚徵羣姦距脫言路風采赫然有慶曆气象曾未幾何時移事異公論乍屈而乍伸人才乍賢而乍佞臺諫之气不如端平之初而朝廷輕矣臣嘗妄議其輕者有四方其未言也有宣諭以杜其口有戒飭以消其气及其旣言也或節帖而不盡行或謄降而後付出使鶻擊匿爲雌伏鳯鳴喑作寒蟬漢人謂士修於家而壊於天子之廷無乃類是歟至如近事尢駭見聞寜張北司輿臺之气而不少存烏臺之體風憲掃地幾不復振臣於此時顧以菲才誤蒙陛下特加親擢臣之進退大爲狼狽𨿽然臣固知陛下非厭人言者苐朝廷重輕關系非小不審陛下謂言事日橫而朝廷遂輕如張方平之言乎抑當使下無以議不可使下不得議如蘇轍之言乎方平之言一人之私言也蘇轍之言天下之公言也繼今以往必使命令一出於中書而不由於內降然後下無以議必使用舎一出於公是而不移於私意然後下無以議必使名器謹視於舊章而不循於獘例然後下無以議否則陛下固無怪乎言者之紛紛也古今天下事可言者夥矣臣只命之初未敢泛陳姑以職事所關系者爲陛下告然非爲微臣職事計乃國家紀綱之所系惟陛下察其愚而赦之則臣又將有以爲陛下告者謹錄奏以聞伏候勑旨

陳政事四條

臣聞先事而慮事不足憂事至而憂無救其事昔子夏問於孔子曰何如斯可謂民之父母孔子曰四方有敗必先知之此之謂民之父母夫子之於父母一气而分者也志之所至气必至焉未有呼吸喘息疾痛癢屙而不知者知之先則圖之速圖之速則慮之周父母之道於斯爲盡臣觀今日之事殆難徧以疏舉五月以來常易爲沴夏田拆農夫乏收如江淮閩廣多以旱告地道不寜陵谷變遷昏墊之民化爲魚鼈如浙之溫臺處三郡湖南之湘鄕寜鄕二邑又以水告則水旱之爲敗也慘矣逰騎哨徧蹂我淮甸而窺疆之計迫逆雛逋誅負固海島而運謀之計深矧饑饉相因姦宄初發天下一動變生無方則風塵擾攘之爲敗也急矣爲民父母可坐視其敗而弗知救歟竊謂上而朝廷下而州縣外而邊閫所當汲汲皇皇念民生之不易懼禍至之無日而內外之間方且鎭之以靜玩之以常未聞有變容動色集思廣益求所以爲救敗之方者此臣所以痛心疾首不避僣妄輒以當今之急務熟數而條陳之一曰速行荒政以卹流亡二曰亟寛民力以固根本三曰預儲帥才以備緩急四曰急防海道以杜窺覦臣聞旱漧水溢堯湯被之民無捐瘠者以蓄積先備故也今公私赤立備具不先固無望其有堯湯之心也豈可不體之乎蘇軾有言救災防患尢當在早若災傷之民救之於未饑則用物約而所及廣不過寛減上供糶發常平官無大失而人受其賜若救之於已饑則用物博而所及微至於耗散省倉折課利官爲一困而已饑之民終於死亡此至論也恭惟我孝宗皇帝畱意荒政聖訓有言州縣檢攷多是不實後時大哉王言此州縣救荒之大獘而孝宗皇帝以四字盡之蓋守令志在繭絲不固根本者每遇水旱上下觀望不以實告及朝廷以所聞下行則輾轉後時只爲文具往往槁稭已空而方行檢視流殍滿野而甫議賑防朝廷有仁心州縣無仁政民不被其澤者多矣臣欲望聖慈念諸水旱之相仍戒夷時賑防之無實速降旨揮如乾道四年之詔諸路漕臣不以水旱實聞而州縣隠蔽者並置於法又如乾道二年之詔令諸處監司守令預先講求救荒之政預備有法所當推賞如水旱去處或至無備必置於罰蓋立賞罰以勸懲責州縣以實奏戒檢攷之後時此今日救荒第一議也臣又聞唐徳宗正元中江淮大水宰相陸贄請遣使賑防帝曰聞所損少郡縣議優卹恐生民姦欺贄奏曰流俗之獘多徇諂防揣所說意則侈其言度所惡聞則小其事制備失所常病於斯不思所費者財用所收者人心茍不失人何憂乏用臣願陛下體孝宗之心以行荒政大臣體陸贄之事以救民命及今用力無致後時則生靈幸甚臣所謂速行荒政以卹流亡者此也臣聞敵國之外患未足畏中國之內變爲可憂者蘇轍進策於仁宗朝曰當今之患外之可畏者邊境彊敵不足爲中國之憂其動也有以召內之禍內之民實執存亡之權而不能獨起其發也必將待外之變先之於邊陲而繼之以吾民所謂可畏者在此而已臣切惟今日之事勢實類之蘇轍言之於先朝所謂藥石於彊壯之時憂治時而危明主者也臣援之於今日所謂鍼砭於膏肓之際扶危形而療急癥者也何則靑海之箭不傳而棗紅之期已迫邊境溪洞外患方殷而吾饑民已有嘯聚於內盜賊已有乘間而發者使內外相挺而動𨿽智者不能爲謀欲銷動搖棿杌之憂當行安靜和平之政而觀時事乃不其然京城百姓習於寛恩尢愳勞擾況當燬室之後未究安宅之圖而土木繁興萬役未已湖山除道石工方興近者防稽之民困於石運有家破身殞見於守臣之所申者可爲寒心夫以畿輔之民近在目睫且無以固其志況江閩湖廣淮蜀逺在千里之外者乎宜其生意蕭然怨腹充塞而不得徹聞且和糴非得已也糴於有米之家又復何辭而履畆均數是有與無俱病矣勸分未遽害也科於富厚之家又復何說而槪及下戶是貧與富俱空矣非苦於經量之挨究則迫於徴求之無藝起差失役動以軍法不計人之多寡而民以失役困科配軍需急於星火不問產業之有無而民以軍需困長此不已臣恐蘇轍之可畏者驗於此矣爲今之計非有大恩意大號令如元祐之快活條貫如淳熈之寛卹詔書回饑民等死之心銷匹夫貪亂之志恐未知本固邦寜之意臣所謂亟寛民力以固根本者此也臣聞臨事而需才不若儲才而待用詩曰二矛重弓說詩者以爲備折壊也夫以器械之微猶且爲折壊之備況折衝彊禦之臣三軍之所系命其爲弓矢之備大矣可不預備而宿儲之乎臣嘗觀藝祖開基君臣謀事最爲深逺方其未取太原也預擬曹翰以守之可謂早計矣而普猶曰翰死誰可以代夫以太原未取而先擇守擇守有人而又擬承代載之史冊貽厥孫謀孝宗深識此意嘗謂蜀去行都萬里人才預當儲蓄以備緩急欲舉一忠恪明敏之士周知蜀利害者爲轉運使可令侍從臺諫各舉所知以備采擇淵哉聖謨於閫外之寄預選轉運之才以備緩急聖明深略可以想見邇者蜀閫儲才不素求之於外孰爲羊陸之仁人咨之在廷誰是禁中之頗牧授鉞萬里取具臨時不免折栁樊圃之詩遂事不諫旣往何咎然陛下可謂分閫有其人而遽遺聖慮如藝祖皇帝所以思爲曹翰之代孝宗皇帝所以預爲轉運使之儲者所當深長思也豈惟蜀哉今三邊謀帥皆當以此意推之庶幾昔人重弓之備臣所謂儲帥才以備緩急者此也臣聞地勢有逺近則兵防有緩急六朝立國金陵鄰於淮也故守禦以淮甸爲急國家駐蹕錢塘濱於海也故守禦以川道爲急𨿽然此特以立國地勢言耳乃若今日之事勢則有急於此者蕞爾海島據吾要壘窺我上流邇者東閫運籌潛師襲取其計是矣然六月興師非我之利三校失律爲彼所窺旣徒啟於戎心當益嚴於方面臣聞紹興辛已北朝造舟於潞河將浮海入徵朝廷預諜知之命浙西副總管李寶屯江陰以備之防之乘便伺利觀勢而進於是先解東海之圍繼奏唐島之捷彼謀大沮國勢以安近聞諜知狡謀有所窺瞷則我之命李寶以屯江陰事不可緩廟謨淵深固未易測然以防海易師事覘之臣切怪上下之悠悠也蓋自中興南渡畱意海道專置帥垣實爲重寄矧在今日尢當加意比聞新師壓境則治法徵謀有所自出所宜札下司府條上利害使團結民社練習水軍或招集戈船以分戍或激勵土豪以爲助朝夕究圖隄備不測庶幾不失中興制帥之初意臣所謂急海道以杜窺覦者此也臣前所列之二條今日內治之急政也後所列之二條今日外治之要務也徹桑牖戶已非閒暇之時厝火積薪乍爲安寢之計臣先事而言實爲過計不幸言中事恐無及惟陛下畱意聖慮與二三大臣圖之如臣言可采卽乞速賜勑旨

陳納善政疏

臣聞人君當以一身兼天下之善不當以一身分天下之過記曰君者立於無過之地者也天生民而立之君承之以輔弼又承之以卿大夫百執事者非徒使之俯首聴命言莫予違以植崇髙之勢也其大者在於格主正事其小者亦得隨時獻言無非合天下之善以歸人主一身而已故聖神如堯而曰舎已從人聰明如舜而曰取人爲善蓋惟恐善之有遺也成湯聖君也書不稱其無過而稱其攺過周宣令王也詩不美其無闕而美其補闕蓋惟恐一過之累已也自衢室總章之制不存而後世率多任已以獨防自明目達聰之意不續而後世率多彊明以自任始無復以一身兼天下之善矣漢髙帝與蕭何爭請苑事而曰我不過爲桀紂主而相國爲賢相武帝與田蚡爭除吏而曰君除吏盡吾亦欲除吏始甘以一身分天下之過矣噫古今君徳之純駁治道之污隆其皆出於此歟恭惟國朝列聖相承君徳純粹治道興隆可以逺匹堯舜下軌商周由漢而下不足道矣藝祖皇帝因乘快指揮之誤而知爲君之難太宗皇帝曰行事不近理者防不爲之髙宗不以畢辜廢朝令孝宗許令臺諫防議都堂皆以防一已之過而盡天下之善也故令之出或有未當大臣旣得以從容執奏矣給舎又得以駁正而塗歸侍從旣得以密勿論思矣臺諫又得以顯刺而論列嗚呼人臣咸若是天下豈復有遺善朝廷安得有過舉哉恭惟皇帝陛下緝熈聖學率循舊章凡帝王之治法祖宗之心法固皆見於知行間矣而切觀時事深有疑焉數月以來不惟內批之煩僥幸得志而名器之褻中外隠憂問之大臣固常執奏矣或謂上意之難回是陛下爲大臣分過也問之給事固常繳駁矣或謂宣諭之狎至是陛下爲給事分過也問之侍從非不論奏也或謂不見於施行是陛下爲侍從分過也問之臺諫非不抨彈也或謂尙聞於節貼是陛下爲臺諫分過也夫上而輔弼下而有司本皆爲救過之地而今也下有所議上未必從反未免有分過之疑臣甚爲陛下惜之𨿽然陛下豈眞欲以身爲臣下分過哉臣固知陛下之本心孔子曰觀過斯知仁矣陛下之心過於仁者也凡臣下之願欲惟恐愛之不徧凡九重之所錫予惟恐施之不厚然一官之用舎有司曰奪天子必曰予一刑之輕重有司曰誅天子必曰宥九列大僚吾知眷禮之而已廢黜之則恐其虧體貴戚近侍吾知親愛之而已裁抑之則恐其傷恩至於宮闈之講求左右之懇切未免有時而俯徇者皆仁之過也然始從其厚者所以見君徳之仁卒歸之中者所以行有司之法舉天下之事曰錫予曰赦宥曰非法曰優容皆人主之徳凡曰裁抑曰減省曰駁正曰彈擊非大臣爲之則有司爲之寛恩在人主公法在朝廷法行仁亦行也昔我仁祖之仁亦若此而已禁中求內降𨿽難盡抑而初不厭大臣之封還中書造命令𨿽已施行而亦不疑臺諫之論列此仁祖之所以爲仁但見其以一身兼天下之善又何嘗以一身分天下之過哉易曰風雷益君子以見善則遷有過則攺遷善如風之烈攺過如雷之迅此天徳也範祖禹有言法仁祖則可至天徳臣願陛下以仁祖爲法

又言苗稅斛面事

臣竊聞今秋除浙西大稔外浙東福建湖北江東江西或旱或澇在在有之有田之家最爲艱苦況訴旱訴澇縣不爲民受理州不許縣備申於是旱澇去處無由陳訴今望行下各路轉運使專委官體訪如果有旱澇去處卽與民戶從實檢較庶幾有田之家不致虛納苗稅仍禁逓年人戶送納苗稅所在官司利其盈餘未免多增斛面其間有加八至於一石而納二石者重爲民戶之困朝廷𨿽有髙增斛面之禁行之不嚴視爲文具遂使貪官虐吏但知肥已不顧瘠民髙增斛面者自若也至於開塲未幾便有折納價錢則又倍於米價卽以所得斛面折爲正苗之數折納價錢則爲囊槖之計所以上戶轉爲中戶中戶轉爲下戶下戶轉爲貧民則流離餓死或爲盜賊職此之由今當開塲納苗之時欲乞作急行下諸路專委憲司覺察如有髙量斛面或納不及分卽行下折納去處仰將所屬官員按劾公吏決配如憲司隠蔽內臺得實一例彈奏仍許人戶越訴庶得民瘼少蘇盜賊止息非實小補並乞睿照

劾陸徳輿疏

臣迹躐烏臺甫供職守時當鷹擊敢避怨仇竊惟文昌法從之髙華瑣闥禁垣之淸要必得端方直諒之士乃稱論思獻納之班而萌嗜進無恥之心何有封駁潤色之語臣謹按大中大夫給事中陸徳輿早竊科名不知愛重自爲掌故屢玷臺評厚貌深情蹤迹詭祕縉紳間以三滑目之蓋以其口滑則搖唇鼓吻變易是非手滑則走筆飛書傳報消息腳滑則趨暖避寒歸身權要曩因妄傳玉音預報劉之傑入相尋卽敗露聞者鄙笑近專封駁人或望其有守而志在媒進無復攺圖南陽多得美郡有勑不見於封還武弁換躐於郎闈閱讀不聞於繳駁蜀閫非人則書行內侍易名則書行識者譏之恬不爲恥方且日延技術問好音之何時涖卜吉辰謂陳拜之可必涎殻升髙自志粘壁其貪榮也甚矣今者進長天官仍兼瑣闥可望其能淸銓綜重夕拜哉臣嘗謂侍從之臣人主所儲以爲他日宰執之用故昔或取其有宰相器或謂其有大臣風者皆於獻替可否之際占之今徳輿模稜無守惟欲以依阿取容婉順圖進志趣如此又奚足觀臣與之素無怨惡但見其人貪榮嗜進上不足以嚴天威下不足以勵風俗異日果以爲相又將焉用臣欲望聖慈特發睿防將徳輿免所居官不勝公論之幸謹具覺察以聞伏候勑旨

劾張鎭張知復疏

臣竊惟郡守所以承流而宣化者任千里師帥之寄或賢或否乃赤子休戚之分其在官而不賢者固不可使之畱其不賢而未上者亦不可使之往臣伏見朝請大夫知興化軍事張鎭貪而無恥者也初官泉幕以賄自行而見劾於其長以妓爲妾而不知禮於其妻旣登朝列納賄陳垓以爲自固之計苞苴效厪無日無之攜妾獻笑或夜乃散其見於垓僕白光之所供浙西憲司之所申者班班可見使其以科目自重何至於自棄四維之外如是哉今其假守善狀蔑聞莆民必有推不去之議臣所謂不可使之畱者張鎭是也朝散郎新知融州事張知復貪而無能者也爲宰吉水無弭患之方而宅堂至於被禍無理財之政而預借遺患至今及倅臨江政以賄成吉州有蕭文叔者預納百金於石郡守知復受之卒以誤部使者之聴而劾及非辜繼之倅舂陵貪鄙尢甚郡偶缺守漕臺欲令其時暫防印而鄕人爲憲使謂其至事無亷聲必至敗事使其平時稍自知愛則必不見薄於鄕人若是矣今方需上朶頥可知融民必無來何暮之歌臣所謂不可使之往者張知復是也臣愚欲望聖慈將張鎭免所居官張知復罷新任以歸田不勝二郡赤子之幸

劾李宜之趙時廷疏

臣聞周官獘吏以亷爲本孔門爲政始於友於世未有不亷於身而能仁於民不友於家而能忠於國者臣伏見承議郎知梧州軍事李宜之𨿽有科名全無亷恥其爲成都漕官也書擬公事非賄不行邊遽甫傳脫身先走及知富順鹽也敵至棄城不知守土反以封記行李誣富民以責償事至制司竟遭拘管之辱他日澧州以不亷攻劾而歸其弟襲之持節湖南爲之置廬室分俸給亦可愛矣及襲之沒欺其孤寡百計並吞曽無手足之愛憲司特爲區處後事且述宜之無狀之迹至有豈堪托孤之判臣聞其生事不已於是挈其遺孤徙寓長沙方獲安迹今蒼梧去天甚逺宜之益無忌憚千里生靈豈堪朘剝耶奉議郎差充浙西江淮發運司主管文字趙時廷發身宗庠實無行檢其任湖南帳管也擬筆在手政以賄成淩鑠同官傲忽在任奉承漕使陳登和糴取盈斛面幹沒糴本自入已者凡八十餘萬貫見於臺評其宰寜都也訟無曲直以賄之多少爲曲直事無是非以吏之可否爲是非催科違法百姓怨嗟冩其貪以民賊目之旣遭案罷歸家黃白充斥爲其兄遜所鄙時廷使其客納賄陳垓誣其兄以不孝致遭彈劾人皆寃之登奏陛下律以永不與親民差遣之旨本不可入夤緣辟書可謂僥幸今其在任故態復作貪聲著聞是豈能盡使民之事耶欲乞睿防將李宜之趙時廷並賜罷黜其李宜之永不得與州郡差遣趙時廷遇赦未得放參注庶幾不亷不友之人自此知所懲戒民生幸甚風教幸甚

劾趙時煥馬夢炎疏

臣聞郎官應列宿之次奉常爲禮樂之司苟非其人不在此位臣謹按朝奉大夫新除考功郎中趙時煥粗有文名全無行檢嘗爲湖南漕使司酒庫狎官妓於觴豆之間防事之側辟一室曰恥齋而實爲酣飲淫朋之所湘人至今指目曰此趙撫屬無恥齋也至升帥幹專以役辦軍需取容督府而不卹湘民之怨及爲卒局則又駢儷小技服役材館而不畏朋友之議所主如斯其人可想維此漸階淸顯公論不容假守臨川囊金髮秩昨日兩節之除臺臣劾之愳其擾湖南者擾廣西也今乃以考功起家不知握蘭含香之地安用若人哉朝散大夫新除太常博士馬夢炎𨿽忝科名實無學術主文冑闈所取紕繆多士傳以爲笑嘗遭臺臣徇私不職之劾若其居鄕寜復必恭敬止之意往年謝公旦出守章貢有鄕民數十訟其彊占田地謝甚薄之及官於朝又爲一配吏攺正取財數萬後因吏人與鄕人有讎在京扯拽聲寃於市至斥其姓名曰馬夢炎在朝與某人營求官事聞者掩耳今肇慶之政未有善最召以農簿已爲僥逾遲遲其來擢升常博不知端委佩玉之地安用此流哉臣愚欲望聖慈特發睿防將時煥與夢炎並寢新命以淸朝廷公論幸甚謹具覺察以聞伏候勑旨

劾厲文翁疏

臣聞言僞而辧孔子之所必誅淫辭害事孟軻之所必放臣今月二十一日得厲文翁輪對副本讀之見其心術險微辭淫言僞是何其敢於醜正罔上也臣子愛君救過於微大舜時幾是勑不廢怠荒之規成湯盛徳日新猶聞自用之戒況工誦瞽諫士傳言庶人謗古之聖人惟聞一已之過又何嘗必人之無過而後諫我之過哉今文翁之疏立意在於鄙斥議已之人而遊辭及於忠忱愛君之士且鄙斥愛君之士猶可也出語支離乃敢至於罔上者其罪詎可逃耶若曰今之士大夫不能琴鶴自隨如趙抃不能樓臺無地如防準可也而曰爾不能此則不當諫聲色亦不能彼則不當諫土木若近習招權若宮庭侈靡若瓊林大盈若戚畹恩澤以在廷之臣言行未必相顧皆不當諫諫則適足以啟吾君玩且厭而可諫者獨文翁一人而不知文翁言行果如何也臣謹按承議郎試太府少卿時兼戶部侍郎厲文翁門防出身本無能解夤緣鑽刺以致顯榮其疇昔之貪聲穢行屢玷臺評皆所不待言而臣獨以今一疏言之上罔聖躬下愧正士謂陛下果有厭玩人言之意而在廷果有可厭可玩之士況當臣子登對之時乃積忱悟主之日而敢譸張爲幻妖狐晝號誣在廷以皆無人視陛下爲何如主且君天也父也乃舉有諸已而後求諸人之語以爲據夫人獻已之辭而於此言之何其不敬之大者至於次疏又有議論品流之分蓋文翁以事功自居者不知其守邊郡居京師其事功果何如耶昔者微臣只命之初亦欲以文翁爲論臣又念陛下方責區處彼若能仰體保全之意革心革行亦安知不爲善人君子之歸故不欲捃摭其過以瀆聖聰然使陛下公平之意不白於天下人謂我何不曰小人無忌憚至是乃無敢白其姦則曰吾君果厭玩人言眞有如文翁之醜正末論如罔陛下何臣於是畏簡書畏公議寜不畏怨仇而爲陛下明白言之欲望聖慈特發睿防將文翁免所居官以爲小人枉上醜正者之戒天下幸甚

劾趙邦永蔡榮鄧淳疏

臣聞奬善鋤姦君子之大權同罪異罰古人之明戒近時報狀蔡榮依舊主管亳州明道觀趙邦永赴樞密院稟議臣竊以爲過矣蓋往者陳蔡之黜大姦距脫天下咸誦陛下之明陳垓再行追竄公論方以爲快惟蔡榮未見施行已爲逸罰何至仍職而與之祠乎且榮之罪已見於抨彈者臣不復陳有劉巖者以風鑑自詭當蔡榮在臺之時出入其家爲之營求關節納錢以數百計巖之子知之有簡覓錢不得陰發其私榮以諭巖竟殺其子事至天府榮又爲致曲以免其罪物論沸騰巖乃黥配至今人能言之以若所爲貶斥可也六月之役我師失利人皆知趙卿之罪今鄧淳已降兩秩公論尙未然而邦永乃有稟議之命允爲誤恩且邦永向者授除之行僨事誤國天下知之邇者邦永與淳有約而彼此失期卒至誤事蓋前一日則邦永後期不至後一日則淳以本命不往矣失此二日而逆雛守城之備牢矣況所至炮弰短不中度亦邦永有以誤之誤國如此追竄可也臣愚欲望陛下將榮褫職罷祠更與鐫秩邦永特寢新命亦與貶竄淳更不鐫降亦令回制司所乞罷見任庶幾險人敗將知所懲戒伏候勑旨

劾楊華石珍疏

臣昨防獄見臨安府獄有吳班爲江灣侵盜錢事尋與索案祖防對則降授武節大夫楊華實爲罪魁華初領錢置局招買浮鹽以爲國課計華乃背公徇私侵盜入已其受贓與販物得息之錢不啻數十萬緡自行供認具載案牘近者施行僅削三官可謂罰弗傷其毫髮況又攤及平民根連株逮淹延許時而華乃脫身在外監納悠悠是何施行之失當也欲乞將華照已認贓納數更與削秩竄之嶺海候贓足日押發其餘在獄人臨安府各據所認監納卽與防遣毋致淹滯又據嘉興府申秉議郎浙西路兵馬副都監鎭江駐札禦前水軍統領府總兩府都總轄石珍奉淮東總領所牒催解未足綱米珍乃依憑主人之勢淩滅輔郡之守鳴鑼入郡恣爲恐脇之謀搬挈行牀踞罵設防之上𨿽諭之以禮款之以宴其無禮自若也夫綱解所以餉軍有欠自當催理何至暴慢如此全無忌憚郡守不堪至申總所總所知其無狀卽與換回然粗免總轄職事而已欲乞將石珍鐫降押起赴極邊自效伏候勑旨

繳呂開先復官疏

臣聞絕小人之根者必杜其黨杜小人之黨者必嚴其防防閒稍寛投隙者至矣臣竊見丁大全沐猴而冠犬羊而坐廟堂者也欺君誤國負罪逺徙所過之地往往唾罵呂開先何人斯舊事大全僥幸攺秩作邑太和大全之謫南安也道過其邑開先率縣僚以迎之衘袖有啟旣以庾嶺之梅頌其成功又以商舟之楫望其終相當此之時開先惟知有大全不知有君父彈文卽上僅從鐫罷向時朋黨之人已爲輕矣今輒援期法自陳妄作勞績如向日告訐塡虧苗開先只就板簿驅磨向以訪聞助日解開先只令民戶樂輸向以民訟補綱欠開先監吏胥塡納此不過解臺臣所疏之罪狀殊不知大節已虧他美莫贖況彈文所按鬻獄科罰接受錢米各有實數而可以徑敍復耶詞臣所言已誅其徼後福之心矣臣竊謂天造神防竄此巨姦天下幸甚廷臣齒獘舌腐憂大全之復任近奉聖旨又諭臺臣之請察其動作嚴其防閒月奏旬報天下快之開先仍望大全再相者也而以期法敍復可乎蓋今日不特大全穿望歸之眼而其徒之分謫他郡者莫不日望其有可攀之例今日此例一開他日某人自陳曰風聞某人以期法自陳不審朝廷何以處之臣以爲欲絕大全復出之謀當先罷開先敍復之命始臣欲望聖旨特發睿防繳收成命仍永不與敍復差遣以扶公道以杜姦萌則天下之幸也生民之福也所有錄黃未書

辭免新除監察禦史兼崇政殿說書疏

經孫準尙書省札子七月二十四日三省同奉禦筆除臣監察禦史崇政殿說書日下供職者臣聞命自天措躬無地臣竊以風憲實綱紀之任霜臺專彈糾之司有李勉之賢則可以尊朝廷如臣光之言則貴於曉治體不畏彊禦則內壯於精神稍涉奉承是自塗於耳目況元祐淸殿之選必伊川程頥其人非得眞才曷膺親擢伏念臣迂疎何算義利粗明分席成均初無裨於教養充恩資善愧莫廣於見聞大愳出幽何堪其二倘弗加於控避恐易速於顚隮伏願皇帝陛下洞察危衷俯從愚懇亟收回於成命仍攺畀於時髦庶使孤蹤獲安微分所有恩命臣未敢只受謹錄奏聞伏候勑旨

劾董宋臣疏

臣聞急而呼天者無好聲切於諫父者不擇語臣與臣常挺昨以董宋臣押班之際未穆公論相繼具奏未行寢罷恭準天筆宣諭一則曰四日一朝與朝夕聴使令者不同二則曰所任皆閒慢職事不過優寵而已丞相又呼臣與臣常挺臣洪勲同至相府面諭聖旨臣固知給舎非將順之官相府非書黃之地然君相之命有嚴且堯言再三洞然明白謂無事任只是優寵則臣等𨿽抱掣肘之羞而亦以君命必信也繼而二十三日之命再出則不可謂之無事任矣今觀其印累累綬若若若主管者一同提防者一大都提防者三而又聖主者三上自太廟下至王邸無不其掌如顯應觀如翰林院如軍器庫國信所猶之可也太廟乃嚴祀祖之地而一祖十二宗厥臨孔威之所在天之靈豈不曰此乃誤我神子聖孫之人陛下前屏逐之而宗廟再安實宗廟之所以亮陛下也今乃使之帶管太廟之衘得不重祖宗之怒臣伏讀國史恭觀太宗皇帝有不令宦者預事之訓眞宗皇帝有杖殺守恩之事髙宗皇帝有每觀漢唐之禍及近時變故不得不防微杜漸之訓家法森嚴載在簡冊此亦陛下之熟知而恪守者今事任若此謂之閒慢可乎臣自夏初見宋臣有符寶所之命臣則繳之丞相曰此閒慢也今押班之際臣已繳之陛下曰此閒慢也涓流不已將成江河毫髮不除必尋斧柯且此人狡險有素亦且報復未暇臣恐誤陛下國事又如前日者臣固知陛下待之有法有過則懲萬無此慮然臣子愛君不容不預言之臣自前日以聖言炳如日星堅如金石因奉命以書押班之黃今畀之事任如此臣實不敢聞命臣寜犯陛下之怒而死不敢誤陛下之事而生呼無好聲諫不擇語惟陛下察之臣日俟錄黃今猶未至懷不能已謹具奏聞伏候勑旨

又疏

臣昨者一日之間兩被聖旨旣諭之曰𨿽未盡行已示意向又諭之曰盡有商量豈待促迫臣扶憊防羸承拜坐讀𨿽神謨天運未易窺測而聖心悔悟天機轉旋已足以慰區區憂愛之私臣於回奏具言謹屏息以俟商量裁處之善蓋有待也明日而給假十日之報則臣又以爲陛下意向之私由是商量之所從始也而或者過慮則曰假滿供職將若之何臣固知陛下必俟其假滿再有詞請於是從之而後施行爲有序恩意爲有終不必家諭而戶曉也且自宋臣供職後丙午一雨至今凡幾日矣無晝無夜天地爲之晦昧日月爲之沈防此非小變未可以時秋積雨之涼三日以往爲霖爲喜也且此去季秋之時率不逺若此雨不止陛下將何以見天地祖宗也天𨿽不言或者以雨諫陛下也臣聞陛下遇原饗必齋數日遇明禋必齋一月以祈晴霽故自近年以來明禋無不霽者今宋臣未去臣等以言諫陛下視如蛩鳴蟬噪可以卻之使止而天意未然陰雨不解萬一有禋祀陛下將何止之耶恐非齋肅之所能止也臣聞天秉陽湛乎淸明一爲陰气所蔽則晦昧而不霽君如天亦湛乎其淸明也一爲陰邪所蔽則疑惑而不悟臣嘗記往年章淸孫以聚斂嚴刑誤天下遂致積雨之沴久禱無應有臣慶登一疏擊之陛下甫頒出逐之命而扶桑暘谷之光已昭然矣蓋陛下卽天天卽陛下自古聖賢書論皆以姦險小人常雨爲陰其气類之所感召如鍼磁然今宋臣一用隨致陰雨之沴若更如前此用事復召之將若之何況棗紅是時敵謀莫測未可以艸方華秋哨不動爲幸也昔孝宗皇帝於龍大淵曽覿之始逐也謂陳俊卿曰卿言甚忠當爲卿逐之俊卿歸未及門已有旨黜二人於外此陛下前日事也及大淵旣復曽覿再還又復竊弄孝宗覺之謂左右曰爲家老子誤我不少臣敢以爲陛下今日告也臣非敢有促迫實以人心未孚人言未巳天意未開天怒未解用敢犯雷霆之威而冒言之萬一聖明衡慮已定如臣所期予祠於十日之後玆實宗社萬年之福何其幸也萬一有如或者之慮則天下以爲臣職參論思又兼封駁而不能守職盡言則今日𨿽可偸生而千載之下有餘戮矣萬一聖意以宋臣爲必可保其無他而以臣言爲彊聒沽名則乞陛下奮發威防明正臣嘩訐之罪黜之屏之幾殞無悔惟陛下裁幸取進止

引年第一疏

臣聞從欲者君父之仁知止者臣子之義人生十年入學四十始仕七十而致其仕古之制也夫學三十而致蓋以講貫閱歷之久仕七十而致亦以其心智筋力至此有不容彊得謝而去終其餘年下有以遂其知止之義上有以廣其從欲之仁君臣上下仁之至義之盡也臣少而淺學老而空疎仰荷陛下擢之疎逺置之淸華苐臣前此嘗與同列私議以爲從臣如包恢年已七十臣劉克莊鄧炯皆七十餘而犬馬之齒已七十矣揆之禮律所宜次第乞歸以全知止之義去年臣炯先奉祠歸臣克莊以逺次歸臣恢又與臣約謂恢先去而臣繼之今年恢以平江之命而去而臣獨未去衰顏白髮日隨橫金曳紫之班每竊自愧用敢齋沐涓吉敷陳悃愊首述古人致仕之期次陳同列知止之義且臣年今又七十二矣痰痔疾時時發作此而不去必有顚隮重念臣以丙辰之春叨恩入閩庚申之秋由閩入覲一出八年菊荒鶴怨所未暇論而三間蓋頭乃男思訦比年所造日披其圖夜夢見之尙未得一歸其家情實可憐今徼福而遂生還則首丘之願畢矣伏望陛下推上天從欲之仁曁老臣無用之身俾之休致而歸不違知止之義則放牛歸馬一木一艸無非天地之恩經孫不勝拳拳俯伏待命之至

再上疏

右經孫昨具奏以疾乞引年休致今月十四日恭準詔書不允者臣欽承明命無地措躬臣聞委質爲臣心固無二陳力就列止於不能伏念經孫學淺而才疎識凡而見陋徒以逢時休順綴迹淸班思昔先朝禮部尙書則蘇軾史院修撰則歐陽修給事中則黃裳太子詹事則王十朋此四職最號淸華而四臣則極天下之選顧臣何人乃兼四賢之職臣則榮矣獨不爲美官要職辱耶臣每涉筆職位下顏忸怩而心不寜者數刻加之痰疾黽勉不前此不能止之時所以防控休致之請恭奉明詔恩言眷溫以孔戣貢禹之事謂不宜去臣伏讀再三感極以泣然此願學者孔戣之志在得請而歸去矣區區愚衷已具前奏今敢以不能者止之義控告君父伏望聖慈特賜從欲不勝瞻天望聖祈憐俟命之至

引年第三疏【咸淳戊辰六月】

右臣昨具奏以疾乞引年休致恭準今月十八日尙書省札子三省同奉聖旨依已降詔不允不得再有陳請者臣承命涕零措躬無地臣竊見近年以來中外庶官求去乞歸指作禮數鐘鳴漏盡夜行不休爲上所厭於是有勒令致仕者有理非自陳者臣竊謂有致仕而勒令孰若知止聴其休致自陳而謂之理作丐祠者從其所陳稍回退聴之風陰寓保全之賜況如臣者逾七望八年數當去而重以衰疾執經新益講冊字非不大而占嗶者甚艱日赴朝參有凝立稍久則暈欲僕今彊自支持偶未僕爾何日顚隮必有勒令致仕者矣臣此時豈不倍費陛下保全之恩臣應科舉以得官程磨勘而轉秩非不愛官爵者苐臣內謀諸心外質諸聖賢之訓無一可畱敢不避再三之誅仰乾天聴得謝是祈伏望睿慈察臣忱詞初非矯激之舉保臣晚節卽令休致而歸則鴻飛霄漢益知天覆之寛魚放江河等囿海涵之廣臣無任拳拳之至

第四疏

臣三命益恭傳有明訓再三則瀆易著格言臣聞君天也人之所欲天必從之臣非敢不恭而敢於瀆也實以哀吁於天期以從欲且臣年當去禮律甚明臣病可憐首丘在念天其忍不畀矜乎臣又聞臣劉克莊乞去之詞曰與其被論而歸孰若得謝而去與其終殞於位孰若生還故鄕然臣區區之愚𨿽不敢以被論爲愳然實以不得生還爲憂臣吁天至此情迫詞窮伏望皇帝陛下察其情出於眞憐其老而且病以之曽被犬馬之役俾之歸拜蓋帷之賜不勝至願

第五疏

臣薦承休命尙閟兪音退自省循感極以泣臣載惟今日聖賢相逢眾正萃集如臣衰朽畱不加多去不加少且臣首疏所謂與鄧炯等約丐老而去已定於兩年之前非至今日方有此意亦非他有所覬望姑爲此詞特以年在三臣之後故其請亦在後況陛下於臣鄧炯劉克莊已從其請今臣衰病不減二臣所以五奏而末已者實望陛下以許二臣者許臣也陛下若令臣休致徼福生還則未先朝露之前自一日以往皆陛下生全之賜臣情迫詞窮期於得請席槁以俟陛下哀憐而終惠之

表

致仕表

臣經孫言臣昨日咸淳二年七月準告授臣端明殿學士正奉大夫提舉隆興府玉龍萬壽宮封帛請俸料合至今年七月滿年逾七十見苦沈屙敢瀝忠忱就乞致仕者伏以經孫奉祠竊祿將成兩考之書拜疏引年仰瀆九重之聴所祈得請非敢具文臣中謝伏念臣素乏才能積有遭遇事先帝於三紀徧歷淸華侍陛下於初潛何禆新益寵逾其分用過吾材自龍飛以來兩辱虎符之命連章控避俯荷允從一札遄飛更蒙奬賚紫殿侈職名之峻琳宮賦廩秩之優不敢再辭又歷三載重念經孫年衰气弱福過災生爰自今春益復有病齒牙之搖落未已腑臟之祕滑不常視聴俱昏拜跪良苦稽之禮律已逾致仕之期顧此筋骸豈復能久於世願言納祿以保餘齡伏望皇帝陛下推天地之仁廣日月之照察臣知止足之義已愧後時俾臣全衰朽之年免貽淸議

再上表

臣經孫言昨於六月上表以年逾七袠陳乞致仕七月十八日恭準詔書不允者伏以引年致仕已歷危衷有旨諭畱特厪溫綍未遂一辭而退敢幹再瀆之誅臣中謝伏念經孫景迫桑楡質如蒲栁罔竊而食初何補於明時空臆而言未必回於淵聴然七十謝仕於小臣已愧後時況以多病殆盡餘齡敢望崇福延康之恩言下逮感涕橫流然不允者君之仁知止者臣之義輒攀禮典重冒聖慈伏願皇帝陛下成物如天愛人以徳察臣衷曲之畢竭憐臣筋力之少衰鑑此至忱許其納祿卽遂退休之請永爲太平之民

遺表

臣經孫言病勢危篤無復再生永辭盛世者伏以惟天爲大未酧覆幬之恩沒世不忘尙忍須防之死气已微於屬纊敬敢廢於拖紳臣經孫悲哽悲哽頓首頓首伏念經孫材質庸凡學術短淺事先皇於盛際徧歷淸華侍陛下於初潛最加奬遇久焉休退積此衰羸俯陳垂沒之言仰瀆蓋髙之聴伏願皇帝陛下緝熈聖學充廣道心上畏皇穹之鑑臨下念生民之凋獘開通言路毋養成緘默之風保毓陽明毋使爲陰濁所蔽益勵有爲之志用垂無疆之休則臣冥然長辭死且不朽防偏一表敢希臣栻之親書任善孤忠願采唐証之半槁蓋棺近只戀闕澘然臣下情無任瞻天仰聖激切屏營之至謹奉表以聞臣經孫悲哽悲哽頓首謹言

矩山存稿卷一

欽定四庫全書

矩山存稿卷二

宋徐經孫撰講章

崇政殿經筵尙書講議【九月初一日進講】

乃命羲和欽若昊天歷象日月星辰敬授人時

此總命羲和歷象欽天之事歷者紀數之書卽洪範之歷數所以紀星辰運行之常象者占天之器卽舜典之璣衡所以占星辰常變之運

分命羲仲宅嵎夷曰暘谷【止】鳥獸氄毛【音冗音毳】此分命四子之事二仲二叔分掌四時分宅四嵎所以測日景考中星定中气授民時驗物化也

帝曰咨汝羲曁和【止】庶績咸煕

此又總命羲和以歸余置閏之事故更端以重命之允信釐治蓋信此四時之序釐治百官使其功績煕廣接續有成而無玩愒之患也

臣聞有帝王稽古之學有諸儒傳注之學稽古所以考古人經世之大業傳注所以釋古書垂世之大義古今諸儒之說備矣臣不敢援引以瀆天聴敢以帝王經世之大業爲陛下言之臣觀堯典此章凡三節其總命羲和也有以見合天人爲一致故昊天之若必欲其欽人時之授必欲其敬以心法爲治法已非後世星翁歷史之所能與蓋苟無欽敬之意以行之則必至於昏迷天象而玩日星之變異妨奪農時不知稼穡之艱難不敬乎天時是不欽乎天也邇者星虛殷秋其日丙寅太史占候風來自幹實爲人多相掠之兆應在吳分當思根本搖動之憂臣願陛下毋以歷爲步占之常而忘帝堯欽敬之意則臣今日所講說者非紙上之虛言矣其分命四子也有以見當堯之時日星軌度時和歳丰不惟斯民有以全其耕鑿飲食出作入息之樂而在郊在藪一毛一羽之微亦有以遂其乳化氄毛之性何其盛哉臣睹陛下比歳邊陲之民死於兵革內地之民死於水旱𨿽有父母妻子之屬不得以相保反不如隆古跂行喙息之安其生者爲可痛也其再命羲和置閏之事也則必信日月歳時以釐百工而煕庶績以見當時之人率作興事惜陰愛日於三百六旬之內蓋無一日一時之或敢玩愒也臣觀是時君則日行其道臣則日孜其思三載而攷之而至七十載之久巍巍乎其成功也如此今陛下臨禦以來視堯之在位已七之三矣方以允釐之歳月而空擲於更化以緝煕之光陰而徒勞於革獘實爲陛下惜之臣願繼今以往上下勤卹皆以堯命羲和之意自勉一日欽敬則一日之功一歳欽敬則一歳之功兢兢而行孜孜而思百工以釐庶績以煕則防天萬年之歷視堯之置歷數時可無數矣

九月初十日進講

太宗太平興國八年上謂宰相曰民訴水旱卽檢覆立遣上道猶恐後時頗聞使者間或逗𨖻不發州縣慮科斂違時日行鞭笞民亦俟檢覆驗實若此稽緩豈朕勤卹之意乎自今遣使檢覆災旱量其地之逺近事之大小立限以遣之雍熙二年上謂宰相執政曰國家以百姓爲本百姓以食爲命故知儲蓄最爲急務昨江南災旱甚亟遣使賑貸果無流亡盜賊之患若無積粟何以救之【並見續資治通鑑長編】臣嘗聞天災流行國家代有朝廷仁政所貴及時以此知堯湯不能免水旱之災而天下未始有捐瘠之民者要必有以達其仁也如使蓄積不先時而具賑卹不及時而行則博施濟眾子惠困窮堯湯𨿽有此心天下未必被其澤矣恭惟太宗皇帝上承藝祖龍興之業下貽神孫燕翼之謀所以億萬年而有永者皆於安民一念得之聖謨洋洋眞萬世之矩矱也夫以水旱之災無不聞而檢覆惟恐後時賑貸惟恐其不急所以民不至於流亡而無盜賊之患三代而下以盜賊而亡其國者未始不以水旱之故民饑無以卹之耳其或知所以卹之則又聞之後時檢束於槁稭已空之後而無以驗其實賑貸於流亡莫止之餘而無以全其生於是死者固絕更生之望而生者又萌等死之心盜賊之患卒至於不可收拾也臣聞今歳如浙東西湖南北七閩二廣多以旱告如天臺栝蒼永嘉三郡與夫潭之湘鄕寜鄕安化諸邑又皆大水陵谷變遷民生蕩析可爲哀痛臣比者進講之次恭承聖問臺處等郡水旱之災仰見畱意民瘼四方有故莫不上徹聖聰臣時奏乞及時賑貸又防玉旨諭以速下施行臣知陛下此心卽太宗皇帝之心也斯民何幸然側聽旬餘未見施行臣竊惟今日外有窺伺之姦內有水旱相仍之患則人心根本之地不可不思所以堅凝而維持之也臣願明詔大臣檢舉見今州縣水旱去處防監司郡守選差淸亷官吏卽與檢攷仍急行賑濟之實或就發常平義倉之儲或特發丰儲樁積之米以活饑民毋使其至於流亡至於盜賊則太平雍煕之治復見於今日矣則天下幸甚

九月十一日進講

帝曰疇咨若時登庸放齊曰子朱啟明帝曰吁嚚訟可乎

此一章欲求賢者進用之而放齊薦非其人

帝曰疇咨若予采【止】靜言庸違象恭滔天

此一章欲求賢者論其事而驩兜薦非其人

臣聞帝王之治莫大於得人帝王之徳莫大於知人當堯之時黎民雍而萬邦和百工釐而庶績煕一人端拱於黃屋法宮之邃若可以爲無事矣而帝王之心則未然也方且歷訪在廷若時登庸有咨若予采有咨羣龍並用未始自足而一賢在野惟恐或失何其急於得人也及觀放齊以朱薦帝則知其嚚訟不可用驩兜以共工薦帝則知其靜言不可用薦揚之辭方出於口而吁疑之頃如見其肝又何其明於知人也蓋聰明之徳光於天下不惟事幾潛伏民瘼隠微皆有以眞知灼見而天下賢愚不肖之分亦皆如日月之明而容光照焉如水鑑之靜而須眉燭焉故凡智愚之繆其用言行之不相副者皆不能逃於片言之下此所以獨推官人之能而何憂乎驩兜何畏乎巧言令色孔壬也如使其徒以得人爲急而無以知之則朱可以啟明欺如後世之利口捷給者用矣共工可以僝工欺如後世之小才徒辧者用矣知人云乎哉陛下神聖廣運堯之徳也親賢之急堯之心也忠邪有辧堯之明也亦堯之文也天下𨿽大枉直莫欺共兜巨姦斥絕久矣然豈無好辧而喜勝者靜言而庸違者尙當有以審察而分別之邪禹曰知人則哲惟帝其難臣敢陳帝堯知人之道以爲責難之恭

九月十三日進講

帝曰咨四嶽湯湯洪水方割【止】帝曰往欽哉九載績用弗成

臣竊謂洪水大患也咨嶽博謀也僉謀之公舉而所薦者鯀此諸儒之所同惑也以方命圮族固不逃於帝曰咈哉之疑而試可乃已又不能不徇於嶽曰異哉之嘆此諸儒之所惑也臣嘗思之蓋嶽之所薦非驩兜共工比洪水之割方爲害於蕩襄之餘下民其咨思俾乂於浩浩滔天之際顧瞻當時有能之可使者惟鯀而已故嶽不得已而力薦之堯不得已而姑試之堯豈徒曰試之云乎哉欽之一字乃所以藥其疾而玉其成也鯀之病在於方命圯族耳命者天理之自然惟敬者能順之族者物類之同然惟敬者能安之今鯀也不順其命乃至於方而逆汩陳斁倫非方命歟不安其類乃至於毀而圮悻直自用非圮族歟是背之也堯以欽命之鯀以忽棄之故𨿽九載之勞而弗克績於成也子禹嗣興只臺厥徳而先有於往欽哉之意行其無事而無蹈方命圮族之愆故能濬澮距川決川距海而成大功於八年之頃嗟乎同此一水患也鯀以忽心而績用弗成禹以敬心而地平天成盡臣道可不敬哉抑臣讀書至此而有感焉以堯朝之淸明一咨登庸而得朱再咨予采而得共工三咨治水而得鯀九徳咸事羣龍並用之時豈應有此自後世言之掩覆之可也而史氏錄爲古法孔子定之以爲篇首者蓋所以見天下未嘗無小人小人未嘗無朋比而皆不足以累帝堯知人之明則堯之盡君道者又可見於此矣嗚呼盛哉

九月十九日進講

帝曰咨四嶽朕在位七十載【止】嬪於虞帝曰欽哉臣聞修身乃齊家之本家齊乃國治之基父堯子舜古今盛事而求其所以相授受者乃不過修身齊家得之有如師錫之言方發予聞之語已隨以此見大舜𨿽在側陋之中而徳無不上聞帝堯𨿽居黃屋之邃而天聽無不下徹以聖遇聖固應爾也然帝兪之而問之豈非欲因此而審其徳歟今嶽之薦舜也不稱其濬哲不稱其文明不稱其溫恭允塞故獨舉其難事之親與不恭之弟舜處其間上友下順使之進於善不至姦以此爲薦舜之原而已至於堯之試舜也則又未試以五典未試以百揆未試以賓門納麓方且驗之閨門觀其儀法及舜能以理降其驕貴之心使之行潙水之汭則又以欽哉美之以此爲試舜之實而已嗚呼大學言治國平天下必以修身齊家爲首孟子推天下國家之本亦以在家在身言之蓋未有身不修而能齊其家者未有家旣齊而國不可治天下不可平也堯典一篇始敍堯治終述舜禪而其於修身治國平天下之序惟此一說蓋克明峻徳堯之天下不難平矣嗚呼堯平時用功之序如此故於舜之孝欽兩盡而知其身之修於舜之克諧釐降而知其家之齊於是而授以天下可不謂天下得人乎百篇帝王之軌範堯典百篇之冠冕子思孟子所論之次序盡此而已後之欲治國平天下者盍於是究心焉

矩山存稿卷二

欽定四庫全書

矩山存稿卷三

宋徐經孫撰雜著

回皇太子送出朝札

四載執經邈無禆益一朝被論惟有愆尢只知隠迹以出關奚敢徹名於記府乃防仁言撫問恩意寵綏將之篚帛以燠其寒賜之官楮以賙其乏百拜俯僂萬感輸悃載念經孫罪大罰輕仰戴聖恩之寛宥辭溫意厚更叨儲極之垂憐東望澘然西歸榮矣苐孤蹤旣返於私室無一字敢入於帝城伏願皇太子殿下寅奉君親恪循身教謹言語節飲食妙全頥養之功尊徳性極髙明允迪中庸之訓暫輟閣中之注述益勤聖慮之踐修是爲三代有道之君永迓萬年無疆之福經孫無任戀徳輸忠之至謹奉牋以聞謹牋

申中書省辭監察禦史兼崇政殿說書狀

照對今月二十四日準尙書省三省仝奉禦筆除臣監察禦史兼崇政殿說書日下供職臣於次日具奏辭免今月日準尙書省札子備奉聖旨不允者渙頒成命震惕愚衷竊以烏臺爲糾察之司金華輔緝煕之學尊朝廷必李勉而後可成君徳惟程頥其實宜況稍涉奉承是自銷於風采而無能啟沃曷贊仰於聰明必得譽髦乃稱親擢如經孫者來從州縣躐綴班行資望淺則何以振風憲之綱學術疎則無以爲日就之益𨿽已謄於免牘猶未拜於兪音欲望公朝特發敷奏亟收誤渥攺畀名流庶使菲才少安微分所有省札未敢只受須至稟聞者

上樓監丞牒

朝散大夫徐經孫牒上奉使監丞郎中照防今月初一日夜承公文準省札備奉宣諭指揮差委貴職前來諭旨令某還臺治事伏承傳宣恩言開讀再三無任感激經孫自知瀆犯天威不稱言責惟知屏息以俟誅夷豈敢回臺重污朝廷綱紀之地除已披肝瀝膽具錄回奏又復迆邐前去以俟威命須至牒報者右牒請照回故牒

祀明堂赦文

寅恭宏圖只若成憲稱秩元祀率先申以搜儀於昭明堂歷吉辛而展采然禮之大者非無可稱而神之格者惟徳是歆億萬年敬修之心秩然咸敍四十載憂勤之治常謹持盈賴兩儀之儲祥荷列聖之垂祐陰陽和而物無疵癘雨暘若而歳比丰登靑海歸疆咸謳歌於西北黃旗恊道盛溫厚於東南方且卻逺人之貢以昭徳心減明年之租以紓民力往於攸濟迄可小康爾休爾遊當知申命之自我將我享益申報本之恩先一日而致齋極三日之儼恪如見所祭不顯亦臨款謁眞宮入祼太室載鸞旗乘玉輅匪棘匪徐披龍衮執鎭圭有嚴有翼乃酌郁鬯乃蒞中壇亞獻芬芳昭震子之主器顯維雍穆萃髦士之奉璋籩豆靜嘉羽毛紛盛美光服貺眾星畱兪月波日耀之宣明乾端坤倪之軒豁加薦享矣淸明暢矣維天佑之福履綏之緬懷幹徳癸亥賜赦之書順考皇祐季秋肇禋之詔一以無私之義法天地一以大公之道服臣民炯如日月允矣垂訓敬其夙夜奉以畏威惟煕事之告成可朕躬之專享斂時五福普及萬方可大赦天下云云於戲惟天付予有家朕必思於兼覆本朝以仁立國朕必廣於好生尙賴輔弼必恭之臣小大承統之寄具宣實意式迓升平共躋仁壽

祭龍門碑文

斗牛之分有名山焉水流其中四時潺潺有本如是浩浩淵淵潭曰龍潭門曰龍門疑有神物輸流而遷七寶層翠好峯巑岏千佛可廬名經可繙爰相厥攸門而不關有亢其髙風雲往還表之以江西掄魁之筆實之以吾黨非常之原吉涓剛辰掲防奉安崇酒於觴實殽於盤薦此馨香以啟蟄蟠桂香秋馥桃浪春翻神其相之有開必先

新堂梁文

伏以倦遊愛吾廬偶得東源一區之勝辛勤有此屋粗適中堂四時之宜日月維良風雨攸除恭惟矩山主人一生僥幸百事迂疎壯歳詞塲誤成蠅於防墨比年客路旅振鷺於光庭書殿極儒生之榮憲府濫言官之責不能者止盍歸乎來顧老屋以弗支勢須攺築去先廬之未逺地適可安三江交流有朝有防四山回抱如拜如迎是爲覺溪之中舊襲孔園之號傍羅古木若預封培前衍平疇最宜眺望賢哉宗黨成此畆宮爰集棟梁楹桷之材以爲親賓冠婚之所地勢頗隘於我有餘自此息影林間得依美防學耕谷口惟願丰年得爲太平之民玆實老來之福千萬間庇寒士賴有時賢三十年攜束書聊逸吾老試題吟筆助舉修梁

東丹闕巍巍照眼中曉望扶桑秋日表葵心如拜朶

云紅

西羅浮峻極與雲齊水演龍門淸且近此堂新枕此

山溪

南梅峯對面蔚晴嵐方正不移天所作欲知絜矩个

中參

北幢節分龍來石璧勇如渴驥欲奔泉水口此山天

與力

上水繞山圍更平曠良天好月賞心時宻邇鴒原互

來往

下自古箕裘學弓冶詩書門戶要支持須是肯堂仍

肯架

伏願上梁之後百年偕老億世奠安泉甘土肥漸遂山林之樂風調雨順益知棟宇之安書脈其昌福基以壯

吳塘勉仲建防梁文

伏以中堂落成已竦飛翚之勢前榮髙廠復恢旋馬之規展矣髙明美哉輪奐恭惟勉仲主人精神秋水笑語春風心逸而休克守過庭之訓面勢必審更深肯架之思爰自舊年迄成新築望先廬之未逺覺勝槪之彌多塘瞰大寜然可鑑岡連石釡巋若具瞻靑山當戶流水入池白雲爲藩寶气在闥況有前人之命是爲安宅之基狀與目謀屋兼身潤又念親賓冠婚之所當有東西階序之分乃詔工師乃宣哲匠厚棟大梁以禦寒暑廣居正位以備周旋揖遜其間登降有數屏開孔雀未數李監之豪家瑞應麒麟防慶徐卿之有子修虹斯舉賀燕聿來

東主人胸次妙春融門前又報髙軒過坐我光風霽

月中

西山頭寶气喜朝隮客來柱笏閒相對笑指浮雲自

有梯

南不寛不隘笑潭潭我門居第傳孫子文靖當時有

美談

北華堂相值眞安宅方寸心田萬卷書个是君子無

窮澤

上舉首先廬盈一望好天樂事賞心時棣萼相輝互

來往

下家塾旁開文字社堦庭蘭玉香詵詵鸞鶴書聲連

晝夜

伏願上梁之後家庭睦肅門戶光輝智以謀之仁以居之敬修其可願祿爾康矣嘏爾常矣亦維適之安

贈課術王宗巖序

余平生安於命而星數之說未學間有爲餘言而驗者百一二爾惟蜀士李徳甫嘗課予命自辛亥而乙丑由提管而龍圖節節皆驗如印劵然予甚神之而惜其不復見宗巖王君一日過予謂得其術其課予卦數亦頗與甫合然徳甫嘗自言其術無文可傳不知宗巖何以得之也𨿽然不必問其術傳不傳惟當觀其驗不驗於其別也爲序以送之

黃紹谷詩序

沇江黃君妙年篤學勵志前修暇日彚其詩不鄙示余余開卷讀之則後村李公省身雷公各爲著語而蒼山曾公又爲易其字曰紹谷蓋以山谷文章之印期之也余復何言然嘗讀鶴山黃太史文集序有謂世之以詩知公者未也獨於其元祐史筆守正不阿艱險百罹不見隕獲者再三致敬慕之意然則紹谷合志其大者焉勉旃毋怠

黃元肇江山風月閣詩序

江山風月黃元肇燕息所也梅亭先生翰林季父溪山翁和之諸賢繼是有詩有序有記捜抉其祕天地無盡藏發越殆盡而元肇猶謂余獨欠著語余惟天地淸明之气莫如風月而挹之江山尢淸明之至也元肇家傳山谷之印見聞文獻與他人殊而逰目騁懷又有江山風月之妙余復奚言然元肇亦有思夫自有此天地卽有此江山昔也淸夜故園地靈尙閟人謂斯何今也飛閣渠渠登臨得要人謂斯何況山徑之蹊介然成路滄浪之水淸斯濯纓孟氏此語豈直爲山水發哉反之身心亦猶是也余方有警於是願與元肇加習察之功一燕息頃因水上之風而識天下之至文因月林有影而悟容光之必照庶乎與天地同一淸明而不獨以嘲風弄月爲得江山助矣

冦萊公題永興驛詩跋

昔擁雙旌在斗城今朝孤館語同名天連秦樹無因見極眼空遙悵望情右二十八字冦忠湣萊國公所賦也謹按國公以天禧己未召自永丰軍拜中書侍郎兼吏部尙書同平章事明年七月罷尋降授太常少卿知相州八月徙安州再貶道州時也問之故老此驛名永興後以公故名萊公館而或者又以皇華易之噫孰謂永興驛不如公安之竹乎竊惟君子所遇山川艸木皆得蒙被芳潤以托不朽況嘗有蘧廬之托翰墨之畱乎後二百一十九年當嘉煕戊戌邑令南昌徐某因葺是館刻詩壁間仍今名而堂以萊公扁於以存先賢之迹回此地之光景云

黃季淸注朱文公訓蒙詩跋

右訓蒙絕句五卷晦庵先生朱文公之所作也其注則沇江黃君季淸之所述也謹按先生自序謂病中默誦四書隨所思記以絕句後以代訓蒙者五言七言之讀然自今觀之上至天命心性之原下至灑掃步趨之末帝王傳心之妙聖賢講學之方體用兼該顯微無間其目𨿽不出於四書之間而先生之性與天道可得而聞者具於此矣其曰訓蒙乃先生謙抑不敢自謂盡道之辭云耳季淸研精是編有年矣一日心防理融句析字解因先生之言探先生之學或取諸章句集注或取諸文集語錄又參以周程橫渠五峯南軒勉齋西山諸書如綱以黃鐘而四聲疊和原於岷山而百川防同其例則先訓詁後文義一如先生注書之體自非潛心之久味道之深何以及此其釋命詩云新者如源來無窮也舊者如流往不返也其釋戒謹恐懼詩云冦未至則髙其垣墉欲未動則敬以直內此皆得先生言外之意余與季淸交四十年中間辱授館者非一載見其讀書專靜反覆沈潛弗得弗已知其他日所進有非不肖所能及其後數歳一見每見必進於昔今於所注書益信𨿽然先生之詩章句云乎哉皆其得於心見於躬行日用之際俛焉孳孶有不容以自己絕句凡九十八首始於天而以事天終焉其辭有曰存養上還天所賦終身履薄以臨深余與季淸今老矣尙皆懋敬哉季淸名惟寅氏伯新實從加齋學師友淵源有自云

黃山谷內集詩跋

太史黃公詩有內外集夫任氏所注者內集板木𨿽多而其烏鳥傳冩之誤亦自不少暇日稍加較正刻之閩憲始與薌城所刋薌室外集注並傳之

黃月山解金剛經跋

月山黃獻之餘老友也生平歸儒解金剛經偶黃電巖以所繪眞像示余爲下轉一語時咸淳辛未五月旣朢矩山老人徐經孫書其上而歸之若以色相見我能知者微若以音聲求我能知者幾大虛雲散大音聲希月山居士之子孫永言孝思於是保之

長孫敏學冠說

正月丙午吉葉於卜吾孫敏學肇加元服古者冠禮三加彌尊厥初祝辭訓義具存始加曰棄汝幼志蓋欲其童丱之習癡劣之態絕之而若棄也再加曰敬汝威儀蓋欲體貌必正色辭必莊可象而可畏也三加曰以成厥徳蓋欲其爲人子爲人臣爲人弟而成人之徳備矣三加之禮彌尊三祝之辭有序蓋必如是而後元服之無愧也於戲旣莊爾首毋邪爾思今爾何盟是訓是彜今汝何懲於嬉於隨學以自彊敏以求之受天之慶福祿咸宜

侄壬泰冠說

咸淳三年九月朢日猶子壬泰冠老伯矩山爲之說其辭曰我如汝年冠於王正今子旣冠迨此秋淸古者冠禮盛服夙興筮日筮賓其責匪輕言行貌思規矩凖繩汝其未忘思誨是名字以必矩維我思榮念哉敬哉杲日東升

乙泰冠說

古重冠禮盛服夙興今子旣冠祝辭是聽家學淵源汝其繼承顧諟明命迅如雷霆有欲必窒有忿必懲名曰思諟字曰必明友愛同气溫然如春佩服斯語其書諸紳

香逺舟記

余友羅仲志種蓮植梅著亭其間取濓溪香逺益淸之說康節夙駕寒香逺逺畱之句合名曰香逺舟蓋以其亭之如船也余和之曰盛夏流金爍石百卉欲焦而有蓮焉大寒折綿冰漬萬木禿立而有梅焉予於是掀蓬四望或云錦之絢爛或冰雪之淸妍玉壠有神亦知其香之逺乎余聞得陰陽之和者寒暑不能隕其節守性命之正者威制不能易其操子如悟此則知二先生之所取或曰東坡詠荼防亦曰無風香自逺曷不取而參之予曰隨芳而倚賴東風者蓮梅之所羞也又焉得俎豆之哉仲志曰善請書以爲香逺舟記

上丞相賈似道言限田

經孫嘗妄論今日大勢自庚申寶運重開之後聖天子有乾旋坤轉之妙大丞相有再造乾坤之功琴瑟旣調百蠧盡洗武功旣續三邊宴然從昔更化善治未有速於此者聞知聖朝惟曰和糴之數未能盡蠲楮幣之造未能頓住不能不上貽聖君賢相之憂近者全臺有言欲革二逺稽漢人名田之說近考先朝限田之制除面官限外之數官買三分之一無官之家亦以九品之限與之大約田千萬畆歳收七百萬斛粟則可以盡免和糴之數楮幣可以住造而軍餉亦無不足之患矣一舉而兩盡除甚大惠也且漢人之說諸侯王公所占不過三十頃耳今一品至五十頃所限比漢時爲優漢人自限田外悉以沒官今無沒官之令而限外只買三分之一公家之利如此民間之利如彼可謂仁之至義之盡矣然或疑此令風行州縣之間必索各戶出身官誥而後知所占品限虛實必索各戶砧基簿書而後知所買畆段著落又不知官所給價將決於官牙耶亦只據其契面舊田之好惡將聽人戶所申耶亦從官司據契而面典買也旣買之後佃戶種贍將誰給之雨暘不齊或有減放將誰主之或者又謂此去夏稅開塲不逺官民之交易未定夏稅必有遲疑不納之患住造之期未卜目下增造有數恐有楮價日殺之疑甚者至謂以浙西合買之田計之未必能及常年和糴之數他路或如是所買之田又不足以爲所得軍餉之備又如何此皆眾人之所疑者經孫竊謂廟堂之上智慮必周商確必定必無此慮特州縣之間官吏未必能盡體朝廷安靜不擾之意民戶未必能盡體朝廷明白洞達之心恐須條示畫一爲之區處使官吏有所奉承而無所容其夤緣之擾人戶無所疑惑而有以知吾平明之公則此二舉不惟可以除二獘興五利實可爲長久之良策矣經孫自揆疎庸無補於世浮沈州縣之久獨荷大丞相擢之疎逺置之淸華數年之間叨塵至此蓋必有以取之也今朝廷行此利民之事倘或有所聞而不以告有所疑而不以獻則是負恩於知己之地將無以自立於覆載之間矣經孫朝夕思惟義不容默萬一所聞皆不足疑大丞相必亮其愚不解事未必遽加之罪如聞或有所疑則少加詳緩熟籌而後行之亦未爲晚經孫干冒斧鉞罪當萬坐伏望鈞照

矩山存稿卷三

欽定四庫全書

矩山存稿卷四

宋徐經孫撰詩

四言

賜宜春易太極

易有太極在天地先兩儀四象是謂後天春臺得之云自希夷吉凶禍福予以前知八十二宮頗與俗殊數往知來亶其然乎

元旦訓孫

咨爾潭生今歳十六棄汝幼志企慕老宿收汝放心歸就檢束業必精思書必勤讀敬事父母出入必告欽奉師模傳習必熟友愛同气如手如足珍重自身如珪如玉非禮勿視只污靑目非禮勿聽只亂心曲非禮勿言言必招辱非禮勿動動必非福翁作箴言爾其佩服念哉敬哉中有天祿

五言

覺溪八景

雷奔石壁間瀑防洞門側蜿蜒乘洪濤變化莫可測

右龍門春浪

西風吹石岐鱗甲起深轍借問去來人誰是騎鯨客

右鼇頭秋風

初生半崖陰漸失雙峯翠倐忽滿太虛蒼生望霖雨

右羅阜朝云

溪月濯銀盤溪橋臥修軏沙淨碧波寒分明見蟾闕

右潘溪夜月

山圍古寺陰曙隔鯨音發悠揚三四聲喚上東林月

右隆福晚鐘

飄蕭鷗鷺羣淅瀝菇蒲晚云防山月明新泉落前澗

右驪塘暮雨

林館碧溪陰弦歌雜燈影夜分猶吾伊學海在人境

右水北書聲

詩家在東臯雞林價爭售作者復幾人風月三千首

右東源詩社

題施山觀音閣

閣道連云棧檐牙覆竹陰南來天馬渡北落水龍吟林鳥疑譚偈田花欲布金憑欄觀下界洞見逺公心

長子思訦赴江西庾幕

三年永丰簿兩載半臨川納滿無多日奇逢有二天臨民須近厚減價要重蠲莫道違離逺常如在膝前

思訦生朝分忠勤酒侑之以詩

帝正才五五吾子始生時潘縣花將錦陶門栁欲絲與民同樂意在我卽琴棋酒自忠勤出公餘薦一巵

病中有感

習懶多成病旬餘久覆杯帳中聞燕語瓶裏防花開醫已肱三折愁來腸九回何時得疎散屐齒印蒼苔

幼子思誼舉次孫命名陽生

吾年七十四始見兩孫枝陽徳初回候蟾光欲滿時傳家惟簡冊願汝似蘭芝何日解言語能吟公此詩

送思訦之官鼇峯

我如汝年時昉問便江戍選穽如海深望洋吁可怖汝今亦宜教去作鼇峯主有民環百里待汝字而撫何以奉寛條何以撫黎庶惟公則生明平心閱牒訴惟亷則寡過莫受脂膏污惟勤則集事愼勿習逸豫惟儉可無求只學我淸苦持此四字符便是作縣譜去家三百里兩地無多路安問來與往時走一健步居官而民宜暌隔非所慮三年課最歸可以見君父

咸淳壬申六月不暑

常年六月六暑气何其酷犬有吐舌煩貓得負背燠今日胡不然蕭然涼气足陽烏潛其輝小雨時霢霂重袂猶未溫浴了肌起粟老病固宜然壯者亦不浴短至未及間秋陰如許毒本朝王火徳徳與堯運續文命明四海年世不待卜吾君幹六龍剛健粹如玉吾相泰九二夬夬出莧陸君臣徳旣同詎有此陰伏吾聞氛气惡殺气盛西北襄城旣失守生靈爛魚肉匹夫尙懷憂知此妄屠戮臣固告上天忍淚不敢哭願言掃陰邪日月舜耳目中國盛陽明從今調玉燭

六言

題伴云樵唱

佛法生憎綺語道人安用樵歌有時言外悟意不覺山中爛柯

自贊夏端甫所繪眞

老我不堪位置歸來久混漁樵忽然珠玉在側見之令人意消

七言

春班遇雪

拜賜通班近玉墀小臣今日覩朝儀雪花飛在藍袍上潔白其身正此時

和端茶訓子【三首】

東坡月窟天香逺山谷雲濤味玉溫相對兩翁元祐老說茶風味到今存

寫詩只到黃山谷又失西川蘇子賢更把名章細商略續弦那可惜膠煎

三日君詩當刮目看來字字到云和從今喜入聖人手孔杏壇中取瑟歌

南英防芳亭

眾芳防處得春多艸色隨人气亦和聞道吾宗好兄弟棣花香裏細吟哦

過嚴子陵釣灘

仰止髙風不可攀且圖生出鬼門關稽首臺前無復過歸家斬卻釣魚竿

和臨湘奉議孫敷山歸田十詠【並序】

余引年得謝因思同裏有前輩孫公奉議以年未五十致其仕賦歸田十詠音調幽閒心切慕之勉彊追和然豈特其詩不可及其見機知止之早尢不可及也姑錄以示兒輩知裏中有此亦可以洗林下何曽見一人之誚云

仰止髙風早賦歸晚生自恨不同時公如嶺上孤松秀我亦松間百尺絲

尙記千官拱帝堯日隨環佩早趨朝螭坳氊下從容際咫尺天顏未覺遙

喬山卻似防稽陰千里孤臣淚滿襟沐浴恩波無地報始知滄海未爲深

咸淳天子憐臣老紫殿淸華極邃情賦祿玉隆眞晝錦有時聽得步虛聲

九重憂責詎能分不雨羞爲出岫云累疏丐歸今得請保全晚節荷明君

北窓自有來薫處長夏何妨一枕髙竹薄未能遮照徧西風我欲障葡萄

活水一溪如玉瑩好山四面似螺堆个中自足歸吾老莫待北山文勒回

家有園池幸未荒客來有酒或傳觴秋宵玩月冬觀雪春日尋芳夏納涼

人心易溺誰能拯世道如瀾孰與回賴有聖賢遺訓在好懷每爲古書開

早眠晏起自安恬頭上從教白髮添和了十詩賖七字太平時節效陶潛

題安原寺

杜老曽畱修覺句韓公亦有嶽山題愧無健筆希前哲謾把飛紅當踏泥

病起【二首】

去年習懶因成癖瘦骨支離怯病魔今日團圎環四世玉蒲細切泛金荷

上髙殊邑尙吾鄕千里相忘是建康王事賢勞宜不廢師生義重詎能忘

出朝賦歸來好【十一首】

歸來好籬下菊花應未老晚香猶可薦淸樽淵明醉後和衣倒

歸來好兩歳引年章屢艸聖恩寛辱不容閒今得生還眞大造

歸來好顏巷安居樂吾道此行不敢怨風聞只恨舒君言不早

歸來好一入山林迹如掃杜門謝客免愆尢幾淨牕明讀莊老

歸來好菊後梅前宜問道退朝羽翼此心生從此五更無起早

歸來好從此五更無起早𨿽然畆瓣香心天子萬年多壽考

歸來好三徑須宜有花艸於中竹柏可耐寒更種長松成四老

歸來好飲食起居隨晏早閒身樂得未龍鐘東阡西陌尋芳艸

歸來好茅檐曝背無煩惱欣時讀易困時眠个中輸與癡頑老

歸來好龍門有山名七寶宿生泉石頗有緣往來盡可休吾老

歸來好萬喜千歡無煩惱日課吾孫讀古書此是吾家傳世寶

北坑拜掃有感

手植松楸四十年扶蘇枝葉欲參天四兒惟有衰翁在時領孫曹拜墓前

題金魚郎

金魚有術妙談天走徧江湖竭踆玉帶貴人如一遇定知換酒不論錢

贈射虎人

馮婦下車須有勇將軍射石亦通神南山白額新除害好賞今時射虎人

去國

﨑嶇山路記曽遊誰識爲臣去國愁柏府官中羞豸角桐江臺上愧羊裘重違君命畱行者旣竭吾才歸去休霜露感人千里思松楸未掃已三秋

北壑瀛洲亭

山中有水水中洲欲訪蓬瀛此處求孤嶼挿天如搢笏危亭臨渚似飛樓並崖香艸仙余藥隔岸人家風引舟个裏藏修功行滿文學館快情遊

山塘精舎

歸來魚鳥亦相親艸創山塘謾以名旋築堤防畱水住盡除菑翳聽松聲族姻語語人情洽云勢陰陰天气淸好續溪山眞率防從今八景又重成

恭和禦制詩

多士新彈貢禹冠對天忠切動龍顏臚傳聲徹頒袍笏燕喜筵開肅佩環樂奏簫韶成廣內詩成奎畫照人間微臣捧詔慚疎拙也抱傳宣拜賜還

弭節堂

殷勤主禮重賓榮弭節新堂慶落成語熟不妨移座密更長那復記杯行轄投相共傳佳話榻下於今見故情太史定知牛斗分客星也傍使星明

慶仲明弟領鄕薦

記得溪山橫膝語何時解取世科收薦名恰在二八數屈指重來四十秋歳月滔滔催後進功名冉冉繼前修福州得捷知安福更願君恩賜狀頭

福州卽景

一別居諸歳月增遙聞此景畫難能潮田種稻重收穀道路逢人半是僧城裏三山千簇寺夜間七塔百枝燈常年六月東山裏地湧寒泉漱齒冰

福州鹿鳴宴

鹿鳴今日宴嘉賓六萬塲中一百人鼇嶺峯前連巨釣龍臺髙處耀修鱗假途文字皆由命實地功名好致身得意春風馬蹄速杏園交慶緑袍新

長孫敏學授承務郎

辛勤塲屋一書生六卷時文謾防名身事兩朝奚所補恩覃五世亦何榮前人慶澤宜丰報爾輩官曹詎可輕移孝爲忠斯不負更須勤學紹家聲

黃元肇江山風月閣

江山到處堪圖畫風月無邊自古今但要淸明如外境便分動靜卽吾心坡仙取用原無盡康節登臨豈浪吟天理流行須體識莫將嘲弄費光陰

培芳亭艸創胥防

培芳艸創彊鋪筵畫出淸明三月天長少團欒還五世笑談邂逅集羣賢或歌或弈杯無算非竹非絲樂自然過則相規善相勉須令和气藹無邊

送仲時弟

江關千里隔山川有弟能來慰眼前方喜雁行隨處樂可堪蟾影別時圓暑行勿亟宜彊飯湍激多驚莫問船歸到家山相勞苦團欒恰是菊花天

題西坡防心亭

翛然古木湛然池樂意相關自造微莊子非魚眞實問海翁狎鳥本忘機樽中有酒逢人酌琴上無弦信手揮禿盡剡藤吟不就妙哉川泳與雲飛

賀汝立拜恩封

君恩歳序兩俱新鸞誥叨榮鶴髮親天上龍光疏雨露堂前燕笑壽松椿孫枝子舎皆騰踏蘭省壁池交問津此去椒盤重獻頌斑衣中有緑衣人

和李后林分惠璚花降字韻

詩句尋芳自抑揚一觀佳什覺心降山中玉蕋𨿽無數天上瓊花孰有雙愧我未能瞻后土荷君分惠到南牕從今可小中興瑞大地移根到此邦

乙丑三月十二夜夢得家有園池樂壽康之句覺而足成效邵康節作首尾吟八首

家有園池樂壽康四時隨分得徜徉魚遊春水吾同趣蓮拆秋房客共嘗風裏松聲傳古調雪中梅蕋驗初陽官閒身老猶幫俸家有園池樂壽康

家有園池樂壽康閒中日月覺偏長睡餘攜幼逰花圃飯後呼童給鶴糧堆案縱橫書數冊隨盤歡喜酒三觴客來問我渾無事家有園池樂壽康

家有園池樂壽康君恩廣大壽無疆玉龍自是神仙骨紫殿容依日月光不織不蠶時賜帛無功無過歳支糧老臣得此知慚愧家有園池樂壽康

家有園池樂壽康撫存松菊未爲荒斛租不及胡椒數樊圃何如步障長靜裏謾防猿弄臂閒中時聽鶴鳴吭山林陰密宜藏拙家有園池樂壽康

家有園池樂壽康人生何用苦幹忙三冬慣曝茅檐日九夏貪眠竹簟涼大寫文書遮老眼熟煨芋栗飽枯腸無榮無辱渾無事家有園池樂壽康

家有園池樂壽康北牕何敢傲羲皇池開滿引靈泉脈戶廠西迎太乙光初節易渝誰保晚好人難做必觀常老來自適閒中趣家有園池樂壽康

家有園池樂壽康晴檐曝日小春陽鑪存榾柮火難過酌芹蔬味更長更覺寒威潛出戶便令和气復連牀團圎家慶堪圖寫家有園池樂壽康

家有園池樂壽康浮雲富貴利名塲欄栽藥相揚樓美壇植花王姚魏良忘機久結盟鷗社得意閒觀狎鷺塘提壺挈榼堪遊賞家有園池樂壽康

丙寅九月送龍門課試士友

涼風九月菊花天路近龍門自坦然勝友如雲儒雅集雄文麗藻燦連篇平時學問勤攻玉聖世功名好著鞭黃屋臨軒新防士姓名一一聽臚傳

和胡適齊韻

得得髙軒到澗泉眞成空谷喜跫然三詩惠我驚人句八袠如公現世仙一見長身知潤徳頗疑盛際有遺賢君王已獲非熊兆釣隠如今起渭川

詞

水調歌頭【致仕得請】

客問矩山老何事得優遊追數平生出處爲客賦歌頭三十五時僥幸四十三年仕宦七十歸休頂踵皆君賜天地徳難酬詩書數冊棋兩局酒三甌此是日中受用誰劣又誰優寒則擁鑪曝背暖則尋花問栁乘興狎沙鷗知足又知止客亦許之否

百子令

八旬加二荷君天垂祐扶持老拙目送新來檐外燕手揀好花輕折比似去年十分彊健日防朱詩說篇三百五歳前盡有披閱天教兩子供官一男畱養右左相娛恱五見孫枝三拜授童冠參差袍笏四侍鼇峯挐舟在卽次五今圎月曽孫淳老想能隨叔嬉劣

哨徧

江山風月耳目聲色取之無禁用之不竭造物之無盡藏月白風淸有客有酒踞虎登龍放舟中流聽其所止而休焉歸去來兮昨非今是舊菊都荒新松老矣吾年今已如此歸去來矣忘我忘世艸木欣榮幽人感此吾生行且休矣

乳燕飛

一爾炎洗似天知山溪佳處玳筵珠履六十年前今朝慶門左桑弧蓬矢也似恁鬱蔥佳气緑鬢童顏春未老問壽星模樣君眞是新甲子從頭起應門有子能承志總人間皺眉底事不關君耳防不日孫枝毓秀衮衮教人滿意更又報門闌多喜飽受人生眞富貴便蟠桃三熟堪彈指知幾个千秋歳

鷓鴣天

安分隨緣事事宜平生快活過年時長歌赤壁東坡賦又詠歸來元亮詞開八袠望期頥人生如此古猶稀香飄金粟如來供歳歳今朝薦酒巵

矩山存稿卷四

欽定四庫全書

矩山存稿卷五

宋徐經孫撰志銘

三友軒銘

大倫有五友居其中於以輔仁匪眞朋從直諒多聞乃益厥躬便柔則損友道斯窮或取諸物曰梅竹松亦以歳寒匪蒲栁同吾家彌甥蔽軒於東扁以三友八窓玲瓏人乎物乎惟益之崇損己者逺無俾憧憧取友如此有告必忠我作銘詩式輔爾衷

九思堂銘

學造三思再斯可矣今曰九思豈思殊旨蓋此有九者之目乃主一無適之謂彼則一而三之不幾乎憧憧朋從之累視必思明非禮勿視聽必思聰非禮勿聽色兮必溫毋狠而厲貌兮必恭毋傲而肆必忠於言必敬於事疑而弗問蒙蔽孰啟忿而不懲或至暴戾見得而思義乎不義物各有則合循其理是謂孔門思誠之學所以著於善言之記若稽洪疇心思曰睿作聖之功日積月累內外夾持存養之粹天君泰然各止其止不思而得自九思始我作銘詩告江夏氏楣門之扁已歷三世乃祖之訓艮齋之字陟降是堂合顧是諟敬之敬之一言以蔽

介軒銘

仲友銘其燕坐之室曰介從兄仲立衍其義而爲之銘物之兩間其際曰介辧則必明昧則有晦一念之前有公有私一事之舉有是有非其間幾何不能以寸學以精之毋淆其分雞鳴而起同是孶孶此舜彼跖所差毫釐豫之六二見徴於石三公莫易下惠迪知譬之此室介於東西一左一右跬步背馳分尺旣殊當謹所發我嚴其誼托名於闥

君子亭銘【並序】

翔甫侄構亭小園結架皆竹剪茅覆之旣成問名於余余曰惟古以竹比君子而近世鶴山先生亦以茅爲君子之屬請以君子名之何如翔甫曰善旣書其匾又爲之銘並舎西北有亭卓然進修之暇遊焉息焉相彼攸宇編茅架竹易泰其茹詩斐其菉允矣君子君子居之匪尙厥徳斯焉取斯

斑竹杖銘

斑竹之紋孤竹之傑滋以雨露傲以霜雪修然相間吟風弄月取而爲杖本末有截十節以前更髙一節

徐夫人揭氏墓志銘

族叔母揭氏夫人世居丰城揭源余嘗聞鄕長者言元祐中夫人之族有字伯徹者博學彊記遊京師不偶東走錢塘以詩百韻幹太守蘇文忠公公頗奇之從容問所祖伯徹以漢安道侯揭陽定以對故今之辧族姓者祖焉曾祖諱宰祖諱先民父諱丕承鄕裏世稱善人夫人天性慈靜從幼不妄言笑父母重擇所適時族父榮叔力學有聲乃以歸焉旣歸室爲冢婦養舅姑相夫子無遺徳其處女叔諸婦間始終無間言治化絲枲必力必時凡家內之事若米鹽細故以身任之不以累其夫若子平居服禦簡約澹如也歳在乙亥榮叔以疾卒數月夫人立子婦而詔之曰吾前此未嘗以家事混爾慮妨爾學今不幸爾父棄我而先且汝長矣我老凡門戶事汝兄弟宜自力若閫以內婦職也蓋至是始釋煩謝事而子婦亦能娛侍養志有以佚夫人於老如是十餘年以寶慶丁亥五月丁未卒年六十六子男二烳夢科女一適同裏甘元秀夢科元秀皆待補太學生孫男四人夫人以是年十二月庚申葬於所居之後梅樹坡前事二兄縗服謂經孫曰吾母葬有日幽堂之石已具矣而缺其銘敢請禮辭弗獲則拜曰諾恭惟先君與榮叔生同年幼同學長同志塤篪相好若同气然遇時休暇蓋無日不相聚也聚則論文賦詩酒無算爵雜以雅歌善謔而歸於正經孫嘗侍先君訪榮叔於時賓友狎至笑語竟日觴豆楚楚不戒而具先君因誦東萊呂成公之言曰求師求友婦人何與而好善之志不可不聞知子之來之雜佩以贈之知子之好之雜佩以報之婦人如是而後其夫能好善矣榮叔亦知疇昔之所以遂此樂乎榮叔曰然經孫追紀遺言感念昔者則知夫人之行亦可書也已榮叔諱樞年姓徐氏家居富城之覺溪上喜能好修郡嘗三遣試太學晚號拙庵云銘曰嗚呼夫人系漢揭陽來嬪於徐閫範用光夫先其歸巍彼螺岡梅坡相望而不同藏

徐公六十宣義仲盈墓銘

君諱元方姓徐氏仲盈其字也世居丰城之覺溪曾祖諱尙賓祖諱廷實父諱瑜力學有聲淳熙丁酉初立待補太學試法首與其選晚號爽軒居士仲盈其仲子也少頗不羈已而悔曰吾幼不嗜學今時過嗟何及獨不可撫壯棄穢勉吾力以大吾祖父之業乎悉索奩中裝曰是足以救吾貧於是徙有之無疾爲而用舒不數年息千金則又曰吾聞擇人而任時陶朱之緒餘也乃瞷族姻之可任與僕之有材幹者悉畀以貲或坐而賈或行而商多寡各稱其力歳時子錢輻輳充棟滿籯或有空所攜而不敢歸者曰是何足問仍以畀之卒以不負晚治室屋延師儒誨子以學曰凡吾所爲不得已而舉也汝祖有遺書故冊在汝其勉之梅峯吾鄕之佳山也仲盈廠樓面之予嘗爲名曰層碧大山蕭公書其匾曰良天佳夕聚族其上酒餘滑稽談笑造次能得人歡心人亦每爲之醉寶祐乙夘【理宗時】九月七日以疾卒享年七十有三娶揭氏先君五年卒子男三人克己克昌克順克己亦先君十五年卒女一適同裏甘蜚英孫男四宗宏宗大宗允酉孫女孫一適甘應登蜚英之子也曽孫男一曽孫女二諸孤將以丁巳十月乙酉葬於所居之前坊鄧家園前事以書來乞銘余猶記甲寅春鄕裏艱糴人持錢竟日無所遇仲盈首發廩爲倡計口而糶之人以無餒又記己夘秋不雨仲盈請禱卒獲嘉應歳以有秋此二事皆有志於善而鄕人徳之者是可書也己予視仲盈爲族子年長於予居相比且相好也銘何可辭銘曰勤儉以裕其家詩書以訓其子是惟仲盈之墓衍慶源其無已

十四府君山居徐公墓銘

淳祐丙午夏餘令臨武收仲弟家問諗余以族侄士貴物故余衋然流涕旣以書致奠且弔其孤越二年餘貳郡長沙其孤繼鉉又介仲弟來請銘其父之墓余念昔叔父通直公嘗銘士貴之父矣今何敢以王事不閒爲辭乃敍而銘諸士貴諱希周姓徐氏士貴其字也初名景周因讀西山眞先生希元字說謂景非經旨易名希周曾祖諱浩祖諱檜考諱灼妣甘氏生而終鮮父母鐘愛欲其一意於學不使聞外事自成童志學則延師家塾明窓短檠晨夜程書足迹不妄逾閾旣知方則詣名師重費不憚故東江帥幹林公彥掞以學問文章榘矱後進衿袂雲集士貴每爲林公許可嘉定壬午秋試以詞賦屈充太常博士弟子員君笑曰志於目而中於眉我則無勇然賢關亦吾願遊鼓篋未行而丁父憂惸然終喪只力膺門無復四方之志所居富水之北涯環山面勢茂林修竹翛然處士之廬匾曰山居今廬陵太守宗丞李公義山爲書其匾士貴爲人重義輕利自己事常若戚嗟畏縮不敢有所爲他人有急慷慨喜自任奮不顧危難人以是多之丙午正旦忽得異夢語家人曰吾其不逮七七之數乎果以是歳四月戊子以疾終於寢生於慶元己未享年四十有八娶同裏甘氏子男二人長曰仙感早夭次曰繼鉉習進士業女三人長適臨川進士王應津次適甘士元次許適黃季璘皆同邑進士繼鉉將以戊申十月甲申奉柩葬於富城喜源之阡距家才數百武於是系之銘曰富水之北喜源之陽有山如畫杉松郁蒼是爲士貴之藏後嗣其吉昌

內省居士墓志銘

族伯父內省居士徐公諱桂字億年居豫章丰城之覺溪其先則撫之宜黃人也曾祖諱端仁祖諱邦義父諱浩皆蓄徳不耀公天性孝友事親左右無違委順伯氏人無間言考君旣老而傳分槖歳入饑饉而公能苦攻食淡纎嗇自力仰有取俯有拾晚歳家益丰咸謂公可少紆矣而敝冠裋褐自奉泊如未始易其度獨於勝緣善事則樂爲之修孔道成徒杠捐金佛老之宮範鐘塑像金碧丹漆𨿽重費不憚尢喜蓄奇方良藥遇疾痛艱棘者和方匕飲之隨失其疾來謝則卻勿受曰人患之謂何又因以爲利豈吾心也嘗汛掃一室藏焉息焉匾曰內省族姻過從則觴於是余叔父金陵法曹爲之記故識與不識皆號曰內省居士平居訓飭子孫惟儉惟勤乃克負荷有布衣一襲得之王父儲藏五十餘年風炙惟時以久不敝一日語孫執善曰我於吾祖爲仲孫實受此賜今汝吾仲孫也我死則汝保之公之心蓋可見矣春秋八十四以疾終於寢實紹定庚寅三月九日也娶同裏甘氏嫓徳勤家先公二十年卒葬富城鄕之之登科裏子男四人燧煒勤生志學女三人適黃佑揭惟修甘贊孫男四人應善兩充太學生執善友善明善女一人適甘壽南曽孫男三人宜孫龍孫符女一人尙幼其孤將以是年十二月庚申葬於甘氏之兆前事命經孫曰吾父葬有日敢請銘經孫三辭不獲命則退而以所聞見志之恭惟公之壽八十三戶曹甘君同叔志其墓所謂醉鄕有備五福之君子也考君壽九十四特書直道而行略無拘束之語以沒先君嘗跋其後亦以爲庶幾仁者之壽餘嘗謂富貴或可以智力取壽祉不可以幸而得然可以智力取者或能有諸其身而不能保諸其子或能保諸其子而不能必諸其孫甚者一日之間始裕終嗇孰謂耆年備福不可幸得而祖父子孫之可相望乎今公三世逾八望九至垂百齡又皆康彊考終子孫逢吉豈非積善成徳世濟其美而天道旣定常與善人故耶乃系之銘曰有祉有年如祖如父匪天之私惟徳之裕我最其徳伐石以詩式告後人勿替引之

徐孺人黃氏墓志銘

孺人黃氏世爲豫章丰城人曽祖諱巷祖諱仙父諱昌隠徳勿耀孺人在父母家孝謹專靜從祖栁州錄事參軍文林公奇之曰是女必貴且壽勿以與凡子年十七歸我族父徐居士上侍重堂禮無違者時居士家尙微孺人相以儉勤姑叔多幼孺人視猶弟妺迨畢婚嫁貲助爲多閤閭五房性靜躁不一食指且千孺人盡已而恕人門內肅雍帥之爲順至相語曰我學長姒諸子少長居士遣從師資或延至家塾孺人仰承盡禮居士旣捐館孺人誨子若孫尢篤介然自守持門戶益嚴經理有方家益裕然自奉簡約則履其素歳在辛未天子慶東朝壽馳恩區內凡父母年髙者賜有差孺人年應詔書縣府以聞始受封子燮新堂落成迎養有偉經孫爲取命書其錫華偕以開壽域之辭匾曰華壽湖南常平使者姚公大書之拜命之日子婦孫曽羅拜上千歳壽孺人飲而醮且曰吾逮事曾舅姑今抱曾孫俯仰六世老身康健且拜天子錫命何以報造物惟一念乎善尙庶幾焉汝曹共勉之淳祐癸夘三月甲申以疾卒孺人莊重寡言笑至有所教戒言從理到聞者心服待族姻以厚凡貧無歸或不能自衣食者隨力賙之歳凶少食不自足而飽饑者禦臧獲以恩不責所短晚歳尢樂善事老佛之宮有謁必施日課西方書若有所自得者居士諱椿年季父通直公嘗銘其墓曰資之奇學之時材與命違人人以爲至論子男四人曰焴曰炎皆先卒曰燮曰熹好學能家孫男九人方競於學女二人適同裏進士孫禮仲範峹曾孫男二人女孫三人長適同裏黃瑀余尙幼其孤將以卒之明年十月癸酉奉孺人柩葬於所居富城鄕羅坑之源羊角峯之下前事燮熹縗服過經孫哭且拜曰先親葬有日敢乞銘經孫自念幼辱知憐長防授館且母與孺人生相好誼不敢辭謹序而銘之銘曰婉娩令儀允婦允母始於儉勤終貴且壽鸞誥煌煌天子之錫人曰以年天其以徳羊角之峯郁天其蒼山環水環子孫其昌

仲表上舎墓志銘

君諱緯孫仲表其字也姓徐氏世居隆興丰城之覺溪曾大父諱長孺號桂巖逸人大父諱濬累贈承仕郎直院侍郎李公劉銘其墓曰覺溪先生考諱茂異累贈奉直大夫妣吳氏累贈令人仲表生嶷然甫就外傅與羣兒殊年十二隨先大夫客授能以身律同學者未冠習舉子業下筆數百言旣冠與予偕假館以養名節歸省各以所得相琢磨歳在乙夘元叔通直公充賓貢仲表待補太學明年通直公擢第春官仲表試成均不利歸而益治其學自是學益工從遊者亦眾凡經口講指授者隨資稟有就升於學薦於鄕登於仕版者皆有之寶祐癸丑予綴朝班仲表補國學生私試賦用盈缶納約自牖原韻云處富貴之地者入儉最難因開明之天者進言孔易司成孫公願質喜其气老語勁旣謁謝孫公曰吾得人矣尋謁告歸今年天子加恩三學皆得試別顧仲表初不欲就予彊之試不偶別予曰功名有分弟歸不復來有子可教抵家書遺予曰屋西架小閣日宴坐其上友蒼山延白雲課子讀書有足樂者余心嘉之悵然作風雨對牀之想書還未達而仲表以疾終矣嗚呼痛哉仲表學識有源委作文有气骨臨事辧義利與人交有信生平不妄登人門惟受知於淸敏範公應鈴最深淸敏登朝持節江西湖南皆與俱景定庚申邊馬透渡哨至隆興大岸已而臨瑞故鄕人大恐皆欲逃生山谷間仲表曰吾徒不幸而遇敵難仕者死官守居者死墳墓義也且望風先動敵未必至而鄕皆懼矣卒不動眾恃以安其臨難有見如此故其沒之日識與不識無不傷悼初娶同邑胡氏再娶崇仁胡氏三娶同邑歐陽氏子男三人思謙早夭思誨思諟女二人長適同裏範藻今任南安軍南康縣令登之子也次尙幼仲表生慶元丁巳閏六月丙子卒於景定壬戌八月乙酉得年六十六以是年十月丙辰葬余坡去家才百弓地從治命也嗚呼自先大夫捐館弟兄相依爲命扶持門戶不幸仲敬早世今仲表又棄我逝矣惟予與季弟相望於千里之間諸孤斬然幼者未齓益重鴒原之痛嘗三疏乞歸願未之遂思諟以葬日來告謹識其悲而銘之曰有學以爲本有文以爲華涉壁流而弗濟吁其命耶

仲正學舎墓志

君諱綱孫字仲正姓徐氏上世撫之宜黃徙隆興丰城之覺溪蓋三百餘年矣詩書之澤日演以盛曽祖諱長孺號桂巖逸人祖諱濬特贈承仕郎父茂異累贈大夫妣吳氏累贈令人仲正天性孝友九歳喪大夫公執禮如成人從諸兄讀書學文知自刻苦辛夘秋試充待補太學生是冬從予侍宜人之官長沙益勵於學越二年白宜人曰伯氏有祿養親仲叔又皆官授先廬誰與守綱孫請歸直人許之旣歸且學且耕力貧自拔積勤儉三十年田有租山有木撤故廬而新之堂有序一閣翚飛族姻朋友往來臨風對月杯酒相屬歡如也余兩登朝有西湖之約不及踐癸亥冬予以煩言去國仲正迓至臨川以予得歸喜見顏色蓋自是無日不相聚也今年三月以疾歸自邑餘日夕往問必冠而後見越五月卒嗚呼余弟而止是耶娶何氏子男一人思誨女一人皆幼仲正處已謙與人周故卒之日哭者必哀衋生於丁夘四月癸巳卒於乙丑三月辛巳得年五十有九以是年十二月壬申葬於所居富城鄕含山之源予惟兄弟四人同受先世簡書之托今諸弟旣沒予獨後死昔嘗志二弟今又忍志季弟耶泚筆淚落不知所云是年實咸淳元年

貢士徐君北壑墓銘

君諱泳孫字仲時元名子中姓徐氏世居隆興丰城之覺溪曽祖諱長孺號桂巖逸人祖諱濬承仕郎學者以覺溪先生稱之父諱韡登嘉定庚申進士第歷吉州安福縣主簿建康司法栁州司理以通直郎致其仕仲時生而警敏年十二三通直公攜之客授於外嘗語之曰我以貧故受人子弟之托力暇及汝汝宜自力每授業夘時拱侍左右他生有未習仲時轉以曉之曁隨宦四方多識名人先達所得前言往行尢多如金陵陪都之形勝湘南海外之風物時時爲人誦之聽者如親見而身歷之也通直公卒仲時扶防以歸旣終喪又攺葬母饒氏夫人禮無違錯爲文有气骨以理致爲主試庠序輒出流輩右歳在戊午偕計上春官今上登極又以潛藩恩試禮部俱不偶益自奮勵孰謂天不假年竟賫志以歿耶仲時生於嘉定戊辰五月甲子卒於咸淳庚午四月三日享年六十有三娶臨川方氏居士諱叔淵之女子男三人思諒思誴皆向學思謜尙幼女三人長適承信郎趙大球先仲時弟三年卒次未許嫁而夭次適同邑進士範坤載仲時事親孝處族姻以和待朋友以信尢篤於教子知已過從觴詠連日人或以急難告不以存亡有無爲辭故卒之日弔者甚哀聞者悼痛思諒將以是年閏十月己酉奉母命葬於所居水北山之陽去家才數武嗚呼覺溪先生五孫先通議四子通直一子余最長仲時最幼仲表仲敬先後淪謝余癸亥來歸惟仲正仲時相聚仲正不幸以乙丑歳沒好天良夕杯酒從容惟餘與仲時爾今又棄我而逝余讀昌黎集見其銘崔叔淸曰朝之言嘻嘻夕之言怡怡不見而死吁其可悲嗚呼昌黎於同官尙爾況余兄弟之至情乎銘曰气吞餘子兮智可一官淸秋一鶚兮飛不盡翰天旣生之兮曷成之艱年未中壽兮返其家山義木之亭兮瀛洲之灣精爽如在兮往來其間山明水秀兮面勢平寛後人之利兮宅兆之安我銘諸幽兮百世不刋

矩山存稿卷五

欽定四庫全書

矩山存稿附錄

詔誥

畱引年詔

勑尙書省所奏乞引年致仕具悉唐孔戣爲尙書年七十三上書去官韓愈止之曰公尙壯奚去之果至奏疏流行到今以爲美談卿年尙少於戣是一不宜去漢儒貢生以子少欲退初元有詔止之曰以王命防生家𨿽百子何以加卿自言有子肯堂又過貢氏多矣是二不宜去矣以直淸典朕禮以華皓從吾兒方於卿有賴所請宜不允

畱致仕詔

國家體臣務合九經尊賢之典大夫有徳奚拘七十致仕之文以卿厚重有常碩大且儼由翰林而進今之職旣特拜於延康任耆社而當壽之年宜養恬於崇福𨿽齒之宿而力未愆若爲抗章遽欲投綬故國有喬木每爲舊徳之髙華髮爲元尙冀逺猷之告引年之請非朕樂聞所請不允

皇太子送出朝札

輔靑宮之教久借儲端綴文右之班莫挽內相有懷警誨無計挽畱顧行色之匆匆重此情之戀戀將寸忱於實篚少效勤惓渺千里之歸舟特加珍防敬有塵混伏冀炳融

贈金紫誥

佚老丘園久遂掛冠之志輸忠畆忍聞易簀之言嘗首槖班可稽襚典資政殿學士正奉大夫丰城開國伯食邑九百戶致仕徐經孫端方有守孤潔無朋出領屏藩備殫牧禦入司獻納畢吐忠嘉乃辭金馬於直廬自適白駒於空谷朕載嘉雅尙遐想髙風前代金章之官所以華耆徳我朝資政之職亦以寵舊臣惜不畀於生前徒加榮於身後庸頒特命姑寄深悲噫一鑑云亡孰效進規之益九京可作尙欽追錫之榮可特贈資政殿大學士金紫光祿大夫餘如故

宋翰林學士贈金紫光祿大夫謚文惠徐公墓表

嗚呼官至於金紫壽至於大耋其生榮矣𨿽晚福考終不及悲於風景而幽堂攺奠乃屢閱於星霜君子羨學士徐公之令終亦重悲其閱世之不克以禮塟也壞土荒涼與凡民等墓前不容一圓石書其姓名謹按豫章徐氏皆出髙士而覺溪之徐名在進士科舊矣公諱經孫字仲立初名子柔應舉始攺今名登寶慶丙戌王防龍榜進士出身歷官潭州瀏陽主簿郴州永興令知桂陽軍臨武縣事通判潭州國子博士監察禦史福建提刑安撫知福州貳祕書宗正起居左右史兼給事中刑部侍郎禮部尙書翰林學士知制誥度宗在東宮公初爲資善堂直講又歷諭徳庶子詹事爵至丰城伯官至正奉大夫遺表贈金紫光祿大夫以紹熙壬子九月辛亥生咸淳癸酉閏六月乙亥薨逝曽大父長孺大父濬以公贈承仕郎妣範氏繼唐氏俱贈孺人考茂異以公贈至通奉大夫妣吳氏贈淑人娶饒氏贈淑人子男三人思訦知饒州鄱陽縣事思訓知贑州府贑縣事思訓前杭州檢防所提幹桑海一變蘭玉連摧孫男四僅存者三敏學承務郎務學通事郎心學公薨後乃生曾孫男四瑨亦早逝璋瑜生晚皆不及見裏居洪撫之境有山方正因號矩山公之在臺察給舎彈劾繳駁屢犯戚裏近侍景定間賈似道初相莫敢議執政善否公抗論買公田不便未幾除翰林學士知制誥是官舊不常設旋以禦史舒有開奏免所居官遂歸不復仕度宗以宮僚欲畱莫得尋奏畀祠祿逮其卽位以引年致仕屢除不拜榮以書殿加以封邑及聞遺表備極恩贈閒居十年皆似道秉政之日辭世三年始有魯港之敗舉目山河之異公不及見矣惟公貴而能貧不治產業身後蕭然思訦等嘗奉柩葬於所居之水北俄以地理家異辭舉遷世換人亡孤弱不克葬歷四十有三年爲延祐丙辰三月二十六日諸孫始復奉柩祔於始祖何夫人墓左其葬也多心學之力敏學走郡請於朋來願書墓石惟公卽世已久當時及門之客莫有存者余弱冠以裏中子嘗托門塾故不敢辭而表其墓曰斯墓也是昔翰林學士也是在烏臺而不畏權貴者是在鸞臺而不畏近侍者是景定罷朝而不附公田之議者是咸淳遁野致爲臣而不仕者避世十年辭世三年而山河異矣葬之緩急正不暇爲身計也吾書在石勿礪勿燧倘見采於太史也裏生前進士熊朋來撰

史誌

宋史本傳

徐經孫字仲立初名子柔寶慶二年進士授瀏陽主簿潭守俾部牙契錢至州有告者曰朝廷方下令須行十七界防令若此錢皆用防小須則幸而獲大利矣經孫曰此錢取諸保司出諸公庫吾納防而私取其錢外欺其民內欺其心奚可哉詰旦悉以所部錢上之其人驚服有愧色辟永興令知臨武縣通判潭州帥陳韡雅相知事必咨而後行秩滿由丰儲倉提官進權轄國子博士兼資善堂直講爲監察禦史劾京尹厲文翁言僞而辧疏入畱中宣諭至再卽日出關上遣使追之不及進直寶章閣福建提防刑獄號稱平允歳余陞安撫使召爲祕書監兼太子諭徳經孫爲安撫時韡家居門人故吏有撓法者不得逞相與搖撼至是韡起家判本郡懷私逞忿無復交承之禮卽日劾奏通判語侵經孫謂席捲府庫而去於是罷通判削其秩經孫造朝具白於政府事上聞帝大怒諭宰執曰陳韡老繆至此宜亟罷之於是經孫再詣政府言某韡門生也前日之白公事也苟韡以是得罪人謂我何請之不置俾自乞閒明通判無罪識者韙之遷宗正少卿起居舎人起居郎入奏君人者當守理欲之界限遷刑部侍郎兼給事中陞太子左庶子太子詹事輔東宮者三年敷陳經義隨事啟迪太子入侍必以其所講聞悉奏之帝未嘗不稱善景定三年春雷詔求直言經孫對曰三數年來言論者以靖共爲主有懷者以嘩訐爲戒忠讜之气郁不得行上帝降監假雷以鳴切中時病公田法行經孫條其利害忤丞相賈似道拜翰林學士知制誥未逾月諷禦史舒有開奏免罷歸授湖南安撫使知潭州不拜授端明殿大學士閒居十年卒贈金紫光祿大夫經孫所薦陳茂濓爲公田官分司嘉興聞經孫去國曰我不可以負徐公遂以親老謝歸終身不起

江西通誌列傳

徐經孫字仲立擢寶慶二年進士授瀏陽主簿辟永興令進直寶章閣福建提防刑獄遷安撫使尋召爲祕書監兼太子諭徳宗正少卿起居郎入奏君人者當守理欲之界限陞太子左庶子太子詹事輔東宮三年太子入侍悉以其所講聞奏帝未嘗不稱善防春雷詔求直言入對曰數年忠讜之气郁不得行上帝降監假雷以鳴言皆剴切深中時獘後加端明殿大學士閒居十年卒江西參政林庭防副使周廣纂修

丰城縣誌列傳

徐經孫字仲立覺溪里人濬之子號矩山登寶慶進士授瀏陽主簿潭守俾部牙契錢至州有告者曰朝廷方下令須行十七界防令若此錢皆用防小須則幸而獲大利矣經孫曰此錢取諸保司出諸公庫吾納防而私取其錢外欺其民內欺其心奚可哉詰旦悉以所部錢上之爲禦史劾京尹厲文翁言僞而辧疏畱中宣諭至再卽日出關上遣使追之不及召爲祕書監太子諭徳遷給舎論謝堂不宜以后族次對西淸繳董宋臣不宜以近幸與兵柄陞太子詹事敷陳經義隨事啟迪景定二年春雷詔求直言經孫對曰三數年來言論者以靖共爲主有懷者以嘩訐爲戒忠讜之气郁不得行上帝降監假雷以鳴切中時病時賈似道議買公田以省糶運經孫亟論非便忤似道除翰林學士知制誥未逾月諷禦史舒有開奏免授端明殿大學士閒居十年卒贈金紫光祿大夫爵丰城伯謚文惠經孫旣貴不治產業身歿蕭然塟不利舉遷至再歷四十三年爲延祐丙辰乃克葬

閩大記名宦傳

徐經孫丰城人寶慶間官福建提防刑獄號稱明允歳余轉安撫使知福州經孫先宰臨武爲潭州帥閩人陳韡所知旣任閩適韡家居經孫秉公守正韡親屬有撓法者不得逞相與搖撼經孫韡深怒之韡尋起家帥本郡懷私忿劾奏通判語侵經孫朝命斥通判經孫造朝具白政府明通判無罪事聞帝欲罷韡經孫於是再詣政府言某韡門生也前日之白公事也苟韡以是得罪人謂我何力請不置遂自乞閒識者韙之侯官野史王應山纂輯男王毓徳編次

給事徐侍郎先集序

某庚申仲冬朔侍立直前奏事越三日防恩擢貳夏卿仍兼西掖時矩山徐公兼東省同論思同封駁每見公於朝廷文字溫潤精切常自媿其言之繁蕪其於宮府命令士大夫除授必是是非非義形於色某素懦𨿽欲自毀袖中之稿附名淳夫之末而不敢近傍也兩省同寅者幾二載一日公出二徐先生遺文一帙曰覺溪公王父也曰觀過堂公嚴考也覺溪之作如蟠桃實優鉢曇花希世一見見則爲瑞觀過公大篇如廣樂萬舞短章如廟瑟三嘆鶴鳴章指金華殿中語也豈特足以補呂氏讀詩記哉二老有文如此而終身隠約不遇詩書之澤鐘於矩山公之身宜哉昔坡潁爲文章大宗師而歐陽公尢稱老蘇秀才之言曾南丰亦作明允哀詞山谷爲詩初祖而句律自山鬼水怪著薜荔天祿辟邪眠莓苔之語而出某於矩山公三世亦云禮部尙書莆田劉克莊

贈詩

監丞樓穎

秖道襟懷止水平那知袖裏有雷霆姦儔破膽潛幽穴善類揚眉集廣廷勇退何須三出晝不畱可驗少微星幾年劍气沖牛斗端的先生炳地靈

見說君王重講書傳宣三日到桐廬諸賢近歳多遷就公義今朝卻展舒霄漢星辰今失伴溪山風月好畱渠子房髙臥周昌戅商皓應難學二疏

李林後

局勢孤舟駕怒濤急流誰肯暫停篙那知鶻擊秋霜勁不放鴞音晝夜號鐵面拔山輕若厲丹心戀闕銳如毛見機而作眞君子官爵𨿽卑气節髙

太學徐紘

世事糊塗寜退藏鬼車眼底幾金章空舟淸載桐江月直節髙淩柏府霜不爲諸郎官職計只畱千載姓名香煩誰說與歐余蔡要共椒蘭一樣芳

東甌林堯之

夜忤中能叱鶴羣竹輿拂曉出修門去程五里復五里世道一番差一番國去老醫人共駭史畱野筆古難言此歸向後多風雪不是春晴莫出村

蜀劉仲房

白簡朝陳暮掉頭飄然一葉理歸舟嚴霜載路風逾勁杲日當空霧欲收嗅蘂梅邊還我去尋芳花底爲渠畱劍江千古英靈物紫霧仍前射斗牛

邵陽李茂良

六宮脂粉角春嬌巧畫蛾眉俟燕朝一見傾城傾國色低頭不敢說妖嬈

侄國博思立山房

寶祐癸丑秋叔父峩豸冠赭袍重親擢率傳爭相煩諌舌劘帝闕英風凜朝端疾惡懷剛腸憂愛由忠肝伊耆本能哲集處猶交驩醜正恣腹誹罔上多面謾豺狼正當道獬豸宜觸姦世俗固喜圓忍使方爲刓誰爲中流柱以身障狂瀾誰爲獨擊鶻霜簡先抨彈手排一不肖汗流三諫官驅厲亦何勇拔山古爲難夜漏庀抗筆遲明理徵鞍行行復行行竟至羊裘灘公非悻悻者純然炯衷丹聲諫旣莫容身諫那敢安天王果聖神感悟中赤殫禦筆謹勉諭宣使來江幹六千難力挽百壬空膽寒修明日月皎歸袖天地寛公出亦榮矣夾道紛圜觀賢哉是丈夫直節防不刋其間知己者欷爲長嘆開元與天寶進退惟一韓汲直不補外漢鼎方石磐願公聞此語憂國彊加餐暫撫松和竹三徑猶未殘黃花香晚節功名悠久防

特奏狀元樂雷發

浙江潮浙江潮聽我撫劍歌長謡何物厲鬼逞妖媚鰍鱔掀舞狐貍嘷奄奄泉下蜍志輩波流風劘何滔滔亦有忿世嫉邪者往往欲進欲退項背生寒毛天生聖明眉八彩渾惇檮杌與餮饕惡貫自待滿疎网終難逃彼哉木魅肆巧辧蠛蠓眾正欺蒼髙西顥橫殺气南嶽才涼颷嵳峩神豸出靈嶠突兀蒼隼淩崇霄臣有刳蟆鐵臣官柏府曹臣請誅正夘之僞辧臣請斥國中之昏妖排姦擊佞臣職所當盡釣名賣直臣心無所要夜飛白簡徹禦榻曉披靑簔掉歸舠鳬鴨折翅竟驚逝鸞鳯遐鶱邈難招偉哉骨鯁臣壯哉淸明朝是爲南州徐髙士衡廬翼軫盤結成此豪外有光霽灑落之气象中有巉巖斬絕之風標正如丰城寶劍勁气射鬥牛又如旌陽鐵柱神力鎭逆蛟想當艸奏時百靈防揮毫丰隆執法拱手供服役崖公富媼降監何昭昭功名自將畱久逺只今埃輕蟬貂顧予共忠憤曽對選舉條斥狼姦恨不力靦面污藍袍陽城陸防久不作見此偉節頓使鄙吝消古今富貴磨滅安可數惟有淸明萬世常岧嶤狂歌豈但張盛美要將硬監脊梁攀華鑣浙江潮浙江潮我詩激烈應須聽君其問諸釣臺之石晉江之濤

萬平埜

西風昨夜忽然狂萬葉飛紅天下霜晚節可觀霜後菊一畨霜過一畨香熈丰平地起風波砥柱中流有老坡舒亶一箋坡老去後學國事竟如何朝云黯黯日陰陰泰宇無塵有此心一笑出關天地濶人生至樂在山林

福州士人

公今持繡斧一似未官時無地通關節憑天判是非吏閒衙退早事省印開遲八郡防幹月分輝照客衣

矩山存稿附錄

