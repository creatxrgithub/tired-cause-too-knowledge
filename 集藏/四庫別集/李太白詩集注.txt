

李太白詩集注

淸錢塘王琦撰

艸堂集序﹝李陽冰撰﹞李白字太白隴西成紀人涼武昭王暠九世孫蟬聨珪組世爲顯著中葉非罪謫居條支易姓與名然自窮蟬至舜五世爲庶累世不大曜亦可嘆焉神龍之始逃歸於蜀復指李樹而生伯陽驚姜之夕長庚入夢故生而名白以太白字之世稱太白之精得之矣不讀非聖之書恥爲鄭衛之作故其言多似天仙之辭凡所著述言多諷興自三代以來風騷之後馳驅屈宋鞭撻揚馬千載獨步惟公一人故王公趨風列嶽結軌羣賢翕習如鳥歸鳯盧黃門云陳拾遺橫制頹波天下質文翕然一變至今朝詩體尙有梁陳宮掖之風至公大變掃地並盡今古文集遏而不行惟公文章橫被六合可謂力敵造化歟天寶中皇祖下詔徵就金馬降輦步迎如見綺皓以七寶牀賜食禦手調羮以飯之謂曰卿是布衣名爲朕知非素蓄道義何以及此置於金鑾殿出入翰林中問以國政潛艸詔誥人無知者醜正同列害能成謗格言不入帝用疏之公乃浪迹縱酒以自昏穢詠歌之際屢稱東山又與賀知章崔宗之等自爲八仙之遊謂公謫仙人朝列賦謫仙之歌凡數百首多言公之不得意天子知其不可畱乃賜金歸之遂就從祖陳畱采訪大使彥允請北海髙天師授道籙於齊州紫極宮將東歸蓬萊仍羽人駕丹丘耳陽冰試弦歌於當塗心非所好公遐不棄我乘扁舟而相顧臨當掛冠公又疾亟艸槁萬卷手集未修枕上授簡俾予爲序論關雎之義始媿卜商明春秋之辭終慚杜預自中原有事公避地八年當時著述十喪其九今所存者皆得之他人焉時寶應元年十一月乙酉也

李翰林別集序﹝樂史撰﹞李翰林歌詩李陽冰纂爲艸堂集十卷史又別收歌詩十卷與艸堂集互有得失因校勘排爲二十卷號曰李翰林集今於三館中得李白賦序表贊書頌等亦排爲十卷號曰李翰林別集翰林在唐天寶中賀祕監聞於明皇帝召見金鑾殿降步輦迎如見綺皓艸和蕃書思若懸河帝嘉之七寶方丈賜食於前禦手調羹於是置之金鑾殿出入翰林中其諸事迹艸堂集序範傳正撰新墓碑亦略而詳矣史又撰李白傳一卷事又稍周然有三事近方得之開元中禁中初重木芍藥卽今牡丹也得四本紅紫淺紅通白者上因移植於興慶池東沈香亭前會花方繁開上乘照夜車太眞妃以步輦從詔選梨園弟子中尢者得樂一十六色李龜年以歌擅一時之名手捧檀板押眾樂前將欲歌之上曰賞名花對妃子焉用舊樂辭焉遽命龜年持金花箋宣賜翰林供奉李白立進淸平調辭三章白欣然承詔旨由若宿酲未解因援筆賦之其一曰云想衣裳花想容春風拂檻露華濃若非羣玉山頭見會向瑤臺月下逢其二曰一枝紅艷露凝香雲雨巫山枉斷腸借問漢宮誰得似可鄰飛燕倚新妝其三曰名花傾國兩相歡長得君王帶笑看解釋春風無限恨沈香亭北倚闌干龜年以歌辭進上命棃園子弟略約調撫絲竹遂促龜年以歌之太眞妃持頗棃七寶杯酌西涼州蒲萄酒笑領歌辭意甚厚上因調玉笛以倚曲每曲偏將換則遲其聲以媚之太眞妃飲罷斂繡巾重拜上自是顧李翰林尢異於諸學士會髙力士終以脫靴爲深恥異日太眞妃重吟前辭力士曰始以妃子怨李白深入骨髓何翻拳拳如是邪太眞妃因驚曰何翰林學士能辱人如斯力士曰以飛燕指妃子賤之甚矣太眞妃頗深然之上嘗三欲命李白官卒爲宮中所捍而止白嘗有知鑑客並州識汾陽王郭子儀於行伍間爲脫其刑責而奬重之及翰林坐永王之事汾陽功成請以官爵贖翰林上許之因而免誅翰林之知人如此汾陽之報徳如彼白之從弟令問常目白曰兄心肝五臟皆錦繡邪不然何開口成文揮翰霧散爾傳中漏此三事今書於序中白有歌云吟詩作賦北牕裏萬言不及一杯水蓋嘆乎有其時而無其位嗚呼以翰林之才名遇玄宗之知見而乃飄零如是宋中丞薦於聖眞云一命不沾四海稱屈得非命歟白居易贈劉禹錫詩云詩稱國手徒爲爾命壓人頭不柰何斯言不虛矣凡百有位無自輕焉撰集之次聊存梗槪而巳時在繞澑州中咸平元年三月三日

鳳尾竹客手錄李太白詩集注卷一錢塘王琦撰

大鵬賦並序﹝莊子北冥有魚其名爲鯤鯤之大不知其幾千里也化而爲鳥其名爲鵬鵬之背不知其幾千里也怒而飛其翼若垂天之云是鳥也海運則將徙於南冥南冥者天池也齊諧者誌怪者也諧之言曰鵬之徙於南冥也水擊三千里摶扶揺而上者九萬里去以六月息者也湯之問棘也是已窮髮之北有冥海者天池也有魚焉其廣數千里未有知其脩者其名爲鯤有鳥焉其名爲鵬背若泰山翼若垂天之云搏扶揺羊角而上者九萬里絕雲气負靑天然後圖南且適南冥也斥鷃笑之曰彼且奚適也我騰躍而上不過數仞而下翺翔蓬蒿之間此亦飛之至也而彼且奚適也此小大之辯也﹞余昔於江陵見天臺司馬子微謂余有仙風道骨可與神逰八極之表因著大鵬遇希有鳥賦以自廣此賦已傳於世往往人間見之悔其少作未窮宏達之旨中年棄之及讀晉書覩阮宣子大鵬贊鄙心陋之遂更記憶多將舊本不同今復存手集豈敢傳諸作者庶可示之子弟而已其辭曰﹝唐時江陵郡卽荊州也隸山南東道大唐新語司馬承禎字子微隠於天臺山自號白雲子有服餌之術則天中宗朝頻徵不起睿宗雅尙道教稍加尊異承禎方赴召無何苦辭歸乃賜寶琴花帔以遣之淮南子廓四方拆八極髙誘注八極八方之極也神異經昆侖山有大鳥名曰希有南向張左翼覆東王公右翼覆西王母背上小處無羽一萬九千里西王母歲登翼上之東王公也其鳥銘曰有鳥希有緑赤煌煌不鳴不食東覆東王公西覆西王母王母欲東登之自通陰陽相須惟會益工楊修答臨淄侯箋修家子云老不曉事彊著一書悔其少作晉書阮修字宣子嘗作大鵬贊曰蒼蒼大鵬誕自北溟假精靈鱗神化以生如雲之翼如山之形海運水擊扶搖上徵翕然層舉背負太淸志存天地不屑雷霆鷽鳩仰笑尺鷃所輕超然髙逝莫知其情韻會將與也﹞南華老仙發天機於漆園吐崢嶸之髙論開浩蕩之奇言徵至怪於齊諧談北溟之有魚吾不知其幾千里其名曰鯤化成大鵬質凝胚渾脫鬐鬛於海島張羽毛於天門刷渤澥之春流晞扶桑之朝暾燀赫乎宇宙憑陵乎昆侖一鼓一舞煙朦沙昏五嶽爲之震蕩百川爲之崩奔﹝唐書天寶元年詔封莊子爲南華眞人史記莊子者蒙人也名周嘗爲蒙漆園吏其學無所不闞然其要本歸於老子之言故其著書十餘萬言大抵率寓言也正義曰括地誌云漆園故城在曹州寃句縣北十七里莊周爲漆園吏卽此按其城古屬蒙縣陸徳明莊子音義齊諧人姓名郭璞江賦類胚渾之未凝李善注胚胎渾混尙未凝結木華海賦巨鱗挿云鬐鬛刺天李善注鬐魚背上鬛也增韻凡魚龍頷旁小鬐皆曰鬛司馬相如子虛賦浮渤澥顏師古曰渤澥海別枝也司馬貞曰案齊都賦海旁曰渤斷水曰澥也淮南子日出於暘谷浴於咸池拂於扶桑是謂是明楚詞暾將出兮東方照吾檻兮扶桑王逸注謂日始出東方其容暾暾而盛貌東方有扶桑之木其髙萬仞日下浴於湯谷上拂其扶桑爰始而登照耀四方牛弘樂府扶桑上朝暾蕭士贇曰燀赫舊作烜赫荘子曰驚揚而奮鬐白波若山海水震蕩聲侔鬼神燀赫千里世本作烜字由傳冩者作炟字之誤人不能解遂作烜字今釐正之初學記四方上下謂之宇往古來今謂之宙或謂天地爲宇宙左傳憑陵我城郭杜預注憑迫也博物志地部之位起形髙大者有昆侖山廣萬里髙萬一千里神物之所生聖人仙人之所集也出五色雲气五色流水其泉南流入中國名曰河也其山中應於天最居中八十城布繞之中國東南隅居其一分說苑五嶽泰山東嶽也霍山南嶽也華山西嶽也常山北嶽也嵩山中嶽也詩小雅百川沸騰謝靈運詩岓岸屢崩奔呂向注水激其岸崩頹而奔波也崢嶸音撐橫胚音坯澥音蟹暾音吞燀音闡平聲﹞爾乃蹶厚地掲太淸亙層霄突重溟激三千以崛起向九萬而迅徵背嶪太山之崔嵬翼舉長云之縱橫左逥右旋倏陰忽明歷汗漫以天矯羾閶闔之崢嶸簸鴻蒙扇雷霆斗轉而天動山揺而海傾怒無所摶雄無所爭固可想象其勢髣髴其形﹝形髙誘淮南子注太淸元气之淸者也抱朴子上升四十里名曰太淸太淸之中其气甚剛霄近天雲气天有九重故曰層霄孫綽天臺山賦或倒影於重溟李善注重溟海也韻會勃起曰崛起天臺山賦落五界而迅徵呂向注迅疾也爾雅石戴土謂之崔嵬淮南子徙倚於汗漫之宇髙誘注汗漫無生形形生元气之本神也故盧敖見若士者言曰吾與汗漫期於九垓之上是也郭璞江賦吸翠霞而夭矯揚雄甘泉賦登掾欒而羾天門蘇林注羾至也淮南子排閶闔鑰天門髙誘注閶闔始升天之門也夭矯飛騰貌崢嶸髙峻貌莊子云將東逰過扶搖之野而適遭鴻蒙陸徳明音義鴻蒙自然元气也一雲海上气也崛音掘羾音貢﹞足縈虹蜺目耀日月連軒沓拖揮霍翕忽噴气則六合生云灑毛則千里飛雪邈彼北荒將窮南圖運逸翰以傍擊鼓奔飆而長驅燭龍銜光以照物列缺施鞭而啟途塊視三山杯觀五湖其動也神應其行也道俱任公見之而罷釣有窮不敢以彎弧莫不投竿失鏃仰之長吁﹝春秋元命苞虹蜺者陰陽之精雄曰虹雌曰蜺初學記凡虹雙出色鮮盛者爲雄雄曰虹暗者爲雌雌曰蜺木華海賦翔霧連軒長波涾拖張銑注連軒飛貌李周翰注涾拖延長貌張協七命翕忽揮霍云逥風列劉良注並飛走亂急也王肅家語注天地四方謂之六合郭璞客傲藹若鄧林之會逸翰翰鳥羽也奔飆風疾也山海經西北海之外赤水之北有章尾山有神人面蛇身而赤直目正乘其暝乃晦其視乃明不食不寢不息風雨是謁是燭九陰是爲燭龍郭璞注離騷曰日安不到燭龍何曜詩含神霧曰天不足西北無有陰陽消息故有龍銜精以往照天門中云謝惠連雪賦若燭龍銜耀照昆山揚雄羽獵賦霹靂列缺吐火施鞭應邵曰霹靂雷也列缺天隙電光也史記海中有三神山名曰蓬萊方丈瀛洲仙人居之初學記周官揚州其浸五湖案張勃吳錄五湖者太湖之別名以其周行五百餘里故以五湖爲名又虞翻云太湖有五道別謂之五湖或說以太湖射貴湖上湖洮湖滆湖爲五湖按國語吳越戰於五湖直在笠澤一湖中戰耳則知或說非也鶡冠子至人不遺動與道俱莊子任公子爲大鉤巨緇五十犗以爲餌蹲乎會稽投竿東海旦旦而釣期年不得魚已而大魚食之牽巨鉤錎沒而下騖揚而奮鬛白波若山海水震蕩聲侔鬼神燀赫千里任公子得若魚離而臘之自制河以東蒼梧以北莫不厭若魚者史記正義帝王紀云帝羿有窮氏未聞其姓何先帝嚳以上世掌射正至嚳賜以彤弓素矢封之於鋤爲帝司射歷虞夏羿學射於吉甫其臂長故以善射聞飆音標弧音胡﹞爾其雄姿壯觀坱軋河漢上摩蒼蒼下覆漫漫盤古開天而直視羲和倚日以旁嘆繽紛乎八荒之間掩映乎四海之半當胸臆之掩晝若混茫之未判忽騰覆以逥轉則霞廓而霧散﹝賈誼鵩鳥賦坱圠無垠揚雄甘泉賦忽軮軋而無垠顏師古注軮軋逺相映也坱圠軮軋音義俱同初學記天河謂之天漢亦曰河漢莊子天之蒼蒼其正色耶其逺而無所至極耶晉書天了無質仰而瞻之髙逺無極眼瞀精絕故蒼蒼然也楚詞路漫漫其修逺兮此用其字對上天體蒼蒼而言蓋謂天地之形漫漫闊逺無有窮極之意藝文類聚徐整三五歷記曰天地混沌如雞子盤古生其中萬八千歲天地開辟陽淸爲天陰濁爲地盤古在其中一日九變神於天聖於地天日髙一丈地日厚一丈盤古日長一丈如此萬八千歲天數極髙地數極深盤古極長後乃有三皇山海經東南海之外甘水之間有羲和之國有女子名曰羲和方浴日於甘淵羲和帝俊之妻生十日郭璞注羲和蓋天地始生主日月者也廣雅日禦謂之羲和賈誼過秦論囊括四海並吞八荒之心顏師古曰八荒八方荒忽極逺之地也爾雅九夷八狄七戎六蠻謂之四海鄭康成周禮注四海猶四方也莊子古之人在混芒之中陸徳明注混混芒芒未分時也坱軋音近央札﹞然後六月一息至於海湄欻翳景以橫翥逆髙天而下垂憩乎泱漭之野入乎汪湟之池猛勢所射余風所吹溟漲沸渭巖巒紛披天吳爲之怵栗海若爲之躨跜巨鰲冠山而郤走長鯨騰海而下馳縮殻挫鬛莫之敢窺吾亦不測其神怪之若此蓋乃造化之所爲﹝嵇康琴賦俯闞海湄呂向注海湄海畔也欻忽也翳景蔽遮日月之景也司馬相如上林賦過乎泱漭之野張揖曰山海經所謂大荒之野也如淳曰大貌也謝靈運詩溟漲無端倪李周翰注溟漲皆海也王襃洞簫賦雷霆輘輷佚豫以沸渭李善注埤蒼曰沸渭不安貌劉良注沸渭聲踴躍不定貌又洞簫賦颽風紛披山海經朝陽之谷神曰天吳是爲水伯其爲獸也八首人面八足八尾背靑黃怵栗恐懼貌初學記海神曰海若王延壽魯靈光殿賦虯龍騰驤以蜿蜒頷若動而躨跜李善注躨跜動貌左思吳都賦巨鰲贔屓首冠靈山呂向注巨鰲大龜也靈山海中蓬萊山而大鰲以首戴之冠猶戴也劉劭趙郡賦巨鰲冠山陵魚吞舟古今注鯨魚者海魚也大者長千里小者數十丈一生數萬子常以五六月就岸邊生子至七八月導從其子還大海中鼓浪成雷噴沫成雨水族驚畏皆逃匿莫敢當者其雌曰鯢大者亦長千里眼爲明月珠張衡思玄賦玄武縮於殼中欻音忽翳音意翥音注沸音費怵音出鯨一音擎﹞豈比夫蓬萊之黃鵠誇金衣與菊裳恥蒼梧之玄鳳耀彩質與錦章旣服禦於靈仙久馴擾於池隍精衛殷勤於銜木鶢鶋悲愁乎薦觴天雞警曉於蟠桃踆烏晰耀於太陽不曠蕩而縱適何拘攣而守常未若玆鵬之逍遙無厥類乎比方不矜大而暴猛每順時而行藏參玄根以比壽飲元气以充腸戲暘谷而徘徊馮炎洲而抑揚蕭本作禦服繆本作勤苦繆本作曙﹝西京雜記始元元年黃鵠下太液池上爲歌曰黃鵠飛兮下建章羽肅肅兮行蹡蹡金爲衣兮菊爲裳唼喋荷荇出入蒹葭自顧菲薄媿爾嘉祥按太液池中起三山以象瀛洲蓬萊方丈故曰蓬萊黃鵠也陳子昂詩葳蕤蒼梧鳳嘹唳白露蟬又詩昆山見玄鳯豈復虞云羅說文隍城池也有水曰池無水曰隍山海經發鳩之山有鳥焉其狀如烏文首白喙赤足名曰精衛其鳴自詨是炎帝之少女名曰女娃逰於東海溺而不反化爲精衛常銜西山之木石以湮於東海國語海鳥曰爰居止於魯東門之外三日臧文仲使國人祭之展禽曰今玆海其有災乎夫廣川之鳥獸恆知而避其災也是歲也海多大風冬暖莊子昔者海鳥止於魯郊魯侯禦而觴之於廟奏九韶以爲樂具太牢以爲膳鳥乃眩視憂悲不敢食一臠不敢飲一杯三日而死述異記東南有桃都山上有大樹曰桃都枝相去三千里上有天雞日初出照此木天雞則鳴天下之雞皆隨之鳴河圖括地象桃都山有大桃樹盤屈三千里上有金雞日照則鳴淮南子日中有踆烏髙誘注踆猶蹲也謂三足烏晰明也後漢書帝知羣寮拘攣章懷太子注拘攣猶拘束也玄根道之本也盧諶詩處其玄根廓焉靡結李善注玄道也張衡玄圖曰玄者無形之類自然之根作於太始莫與爲先尙書分命羲仲宅嵎夷曰暘谷孔安國傳曰暘明也日出於谷而天下明故稱暘谷隋書東曰暘谷日之所出西曰蒙汜日之所入十洲記炎洲在南海中地方二千里去北岸九萬里亦多仙家鵠音斛鶢鶋與爰居同踆音逡又音蹲晰音浙攣閭員切戀平聲暘音陽﹞俄而希有鳥見謂之曰偉哉鵬乎此之樂也吾右翼掩乎西極左翼蔽乎東荒跨躡地絡周旋天綱以恍惚爲巢以虛無爲場我呼爾逰爾同我翔於是乎大鵬許之欣然相隨此二禽已登於寥廓而斥鷃之輩空見笑於藩離﹝吳都賦包括於越跨躡荊蠻地絡者地之脈絡謂山川之屬天綱者天之綱維謂南北二極不動之處鮑照逰思賦仰盡兮天經俯窮兮地絡漢書玉衡杓建天之綱也司馬相如難蜀父老文焦朋巳翔乎寥廓而羅者猶視乎藪澤顏師古注寥廓天上寛廣之處陸徳明莊子音義斥小澤也本亦作尺鷃鷃雀也今野澤中鵪鶉是也古賦辯體太白蓋以鵬自比而以希有烏比司馬子微賦家宏衍巨麗之體楚騷逺逰等作巳然司馬班揚猶尙此此顯出莊子寓言本自宏闊太白又以豪气雄文發之事與辭稱俊邁飄逸去騷頗近跨躡音誇撚絡音落寥廓音聊擴﹞

擬恨賦﹝古恨賦齊梁間江淹所作爲古人志願未遂抱恨而死者致慨太白此篇段落句法蓋全擬之無少差異酉陽雜俎李白前後三擬文選不加意輒焚之惟畱恨別賦今別賦已亡惟存恨賦矣﹞晨登太山一望蒿裏松楸骨寒宿艸墳毀浮生可嗟大運同此於是僕本壯夫慷慨不歇仰思前賢飲恨而沒昔如漢祖龍躍羣雄競奔提劍叱吒指揮中原東馳渤澥西漂昆侖斷蛇奮旅掃淸國步握瑤圖而倐升登紫壇而雄顧一朝長辭天下縞素﹝元和郡縣誌泰山一曰岱宗在兗州幹封縣西北三十里蒿裏山在幹封縣西北二十五里一統志泰山在泰安州北五里亭禪山在泰安州西南五里一名嵩裏山上有蒿裏祠古蒿裏曲蒿裏誰家地聚斂魂魄無賢愚蓋古時蒿裏爲塋墓之所故言塟埋處多借蒿裏爲名猶之九原北邙也禮記朋友之墓有宿艸而不哭焉鄭康成注宿艸謂陳根也何遜詩行路一孤墳路成墳欲毀莊子其生也若浮其死也若休何晏景福殿賦乃大運之攸戾李周翰注大運天運也劉孝標辯命論覩湯武之龍躍後漢書四方鋒起羣雄競逐史記髙祖曰吾以布衣提三尺劍取天下此非天命乎字林叱吒發怒也左傳晉楚治兵遇於中原揚雄長楊賦橫巨海漂昆侖李善注漂搖蕩之也渤澥昆侖已見大鵬賦注史記髙祖以亭長爲縣送徒酈山到丰西澤中止飲夜乃解縱所送徒曰公等皆去吾亦從此逝矣徒中壯士願從者十餘人髙祖被酒夜徑澤中令一人行前行前者還報曰前有大蛇當徑願還髙祖醉曰壯士行何畏乃前抜劍擊斬蛇蛇遂分爲兩徑開行數里醉因臥後人來至蛇所有一嫗夜哭人問何哭嫗曰人殺吾子故哭之其人曰嫗子何爲見殺嫗曰吾子白帝子也化爲蛇當道今爲赤帝子斬之人以嫗爲不誠欲笞之嫗忽不見後人至髙祖覺後人告髙祖髙祖乃心獨喜自負漢書敍傳爰玆發迹斷蛇奮旅神母告符朱旗乃舉詩大雅國步斯頻毛傳云步行也徐陵檄周文躬膺寶歷嗣奉瑤圖藝文類聚漢舊儀曰皇帝祭天紫壇帷幄楊升庵曰漢行宮用紫泥爲壇齊梁郊祀歌所謂紫壇也戰國策天下縞素小爾雅繒之精者曰縞縞之粗者曰素叱尺栗切嗔入聲吒醜亞切嗏去聲澥音蟹漂音飄縞音杲﹞若乃項王虎鬭白日爭輝拔山力盡蓋世心違聞楚歌之四合知漢卒之重圍帳中劍舞泣挫雄威騅兮不逝喑惡何歸﹝史記項羽本紀項王軍壁垓下兵少食盡漢軍及諸侯兵圍之數重夜聞漢軍四面皆楚歌項王大驚曰漢皆已得楚乎是何楚人之多也起飲帳中有美人名虞常幸從駿馬名騅常騎之於是項王乃悲歌慷慨自爲詩曰力拔山兮气蓋世時不利兮騅不逝騅不逝兮可柰何虞兮虞兮柰若何歌數闋美人和之項王泣數行下左右皆泣莫能仰視於是項王乃上馬騎直夜潰圍南出馳走平明漢軍乃覺之令騎將灌嬰以五千騎追之項王至東城自度不得脫乃自刎而死淮陰侯傳項王喑惡叱吒千人皆廢索隱曰喑惡懹怒气也騅音追喑於禁切因去聲惡烏路切汗去聲﹞至如荊卿入秦直度易水長虹貫日寒風颯起逺讎始皇擬報太子奇謀不成憤惋而死﹝戰國策燕太子丹質於秦亡歸見秦且滅六國兵已臨易水恐其禍至荊軻見太子太子曰丹之私計以爲誠得天下之勇士使於秦劫秦王使悉反諸侯之侵地不可因而刺殺之此丹之上願惟荊卿畱意焉荊軻許諾燕國有勇士秦武陽年十三殺人人不敢忤視乃令秦武陽爲副太子賓客知其事者皆白衣冠以送之至易水上旣祖取道髙漸離擊築荊軻和而歌爲變徵之聲士皆垂涙涕泣又前而爲歌曰風蕭蕭兮易水寒壯士一去兮不復還復爲羽聲慷慨士皆瞋目髮盡上衝冠於是荊軻遂就車而去終已不顧至秦秦王見燕使者咸陽宮荊軻奉樊於期之頭函秦武陽奉地圖匣以次進至陛秦武陽色變振恐羣臣怪之荊軻顧笑武陽前爲謝曰北蠻夷之鄙人未嘗見天子故振懾願大王少假借之起取武陽所持圖奉之秦王發圖圖窮而匕首見因左手把秦王之袖而右手持匕首揕之未至身秦王驚自引而起袖絕拔劍劍堅不可立抜環柱而走卒惶急不知所爲左右乃曰王負劍王負劍遂拔以擊荊軻斷其左股荊軻乃引匕首以提秦王不中中柱秦王復擊軻軻被八創自知事不就倚柱而笑箕踞以罵曰事所以不成者乃欲生劫之必得約契以報太子也左右前斬荊軻如淳史記注列士傳曰荊軻發後太子自相气見虹貫日不徹曰吾事不成矣後聞軻死事不立曰吾知其然也颯悉合切音撒﹞若夫陳后失寵長門掩扉日冷金殿霜淒錦衣春艸罷緑秋螢亂飛恨桃李之委絕思君王之有違﹝漢書孝武陳皇后擅寵驕貴十餘年而無子又挾婦人媚道頗覺上遂窮治之使有司賜皇后策罷退居長門宮楚辭𨿽萎絕其亦何傷兮哀眾芳之蕪穢王逸注萎病也絕落也﹞昔者屈原旣放遷於湘流心死舊楚魂飛長楸聽江風之裊裊聞嶺狖之啾啾永埋骨於淥水怨懷王之不收﹝楚辭章句屈原與楚同姓仕於懷王爲三閭大夫同列大夫上官靳尙妒害其能共譛毀之王乃疏屈原屈原執履忠貞而被讒衺憂心煩亂不知所愬乃作離騷經是時秦昭王使張儀譎詐懷王令絕齊交又使誘楚請與俱會武闗遂脇與俱歸拘畱不遣卒客死於秦其子襄王復用讒言遷屈原於江南屈原放在山野復作九章援天引聖以自證明終不見省不忍以淸白久居濁世遂赴汨淵自沈而死楚辭漁父云屈原旣放遊於江潭蓋原所遷之地在江之南湘水經由之處也又九章云望長楸而太息兮涕滛滛其若霰王逸注長楸大梓也言顧望楚都見其大道長樹悲而太息涕下滛滛如雨霰也又九歌云裊裊兮秋風王逸注裊裊秋風揺木貌又九歌云猿啾啾兮狖夜鳴劉逵三都賦注異物志曰狖猿類露鼻尾長四五尺樹上居兩則以尾塞鼻建安臨海北有之韻會淥水淸也張衡東京賦淥水澹澹太白詩中多用淥水字疑本此或有攺作緑水者非是裊音鳥狖音又淥音緑﹞及夫李斯受戮神气黯然左右垂泣精魂動天執愛子以長別嘆黃犬之無緣﹝史記二世二年其李斯五刑論腰斬咸陽市斯出獄與其中子俱執顧謂其子曰吾欲與若復牽黃犬出上蔡東門追逐狡兔豈可得乎遂父子相哭而夷三族﹞或有從軍永訣去國長違天涯遷客海外思歸此人忽見愁雲蔽日日斷心飛莫不攢眉痛骨抆血沾衣﹝江淹別賦寫永訣之情又云抆血相視李善注抆拭也抆音刎沾音詹﹞若乃錯繡轂塡金門煙塵曉沓歌鐘晝諠亦復星沈電滅閉影潛魂﹝楚辭車錯轂兮短兵接王逸注錯交也韻會轂者居輪之正中而爲輻之所湊也塡塞也滿也揚雄解嘲歷金門上玉堂應劭注金門金馬門也韻會沓合也國語女樂二八歌鐘二肆韋昭注歌鐘歌時所奏﹞已矣哉桂華滿兮明月輝扶桑曉兮白日飛玊顏滅兮螻蟻聚碧臺空兮歌舞稀與天道兮共盡莫不委骨而同歸﹝酉陽雜俎舊言月中有桂扶桑巳見大鵬賦注宋玉神女賦苞溫潤之玉顏鮑照蕪城賦委骨窮塵李善注委猶積也﹞

惜餘春賦天之何爲令北斗而知春兮逥指於東方水蕩漾兮碧色蘭葳蕤兮紅芳試登髙而望逺極雲海之微茫魂一去兮欲斷淚流頰兮成行吟淸風而詠滄浪懷洞庭兮悲瀟湘何余心之縹緲兮與春風而飄揚﹝鶡冠子斗柄東指天下知春何休公羊傳注昏斗指東方曰春指南方曰夏指西方曰秋指北方曰冬蕩漾水揺動貌楚辭七諌上葳蕤而防露王逸注葳蕤盛貌廣韻葳蕤艸木花垂貌韻會江水出荊山東南流爲滄浪之水括地誌雲水出嶓冢山爲沮爲瀁爲沔爲漢至均州爲滄浪之水楚辭漁父歌曰滄浪之水淸兮可以濯吾纓滄浪之水濁兮可以濯吾足一統志洞庭在今嶽州府城西南禹貢九江孔殷注云卽洞庭也沅漸元辰敍酉澧澬湘九水皆合於此故名九江又九江沅澬湘最大皆自南而入荊江自北而過洞庭瀦其間名爲五瀦戰國策云秦與荊戰大敗之取洞庭五瀦是也毎歲六七月間岷峨雪消水暴自荊江逆入洞庭淸流每爲之攺色瀟水源出九疑山南流至三江口東北與迆水合又東北流至永州府城外北流至湘口會於湘湘水源出廣西興安縣陽海山西北流至永州與瀟水合曰瀟湘至衡陽與蒸水合曰蒸湘至沅州與沅水合曰沅湘會眾流以達洞庭蕤儒追切音緌﹞飄揚兮思無限念佳期兮莫展平原萋兮綺色愛芳艸兮如剪惜餘春之將闌每爲恨兮不淺﹝楚辭與佳期兮夕張爾雅大野曰平廣平曰原後人合稱之以謂曠野之地說文綺文繒也顏師古曰卽今之細綾也韻會闌晚也又盡也衰也綺音起﹞漢之曲兮江之潭把瑤艸兮思何堪想逰女於峴北愁帝子於湘南恨無極兮心氳氳目眇眇兮憂紛紛披衛情於淇水結楚夢於陽云﹝張衡南都賦遊女弄珠於漢臯之曲楚辭屈原旣放逰於江潭漢曲謂漢水灣曲處江潭謂湘江深匯處瑤艸艸之珍美者故以美玉諭猶琪花玉樹之謂江淹詩云瑤艸正翕赩詩周南漢有遊女不可求思太平寰宇記峴山在襄州襄陽縣南十里楚辭帝子降兮北渚目眇眇兮愁余王逸注帝子謂堯女也堯二女娥皇女英隨舜不反墮於湘水之渚因爲湘夫人眇眇好貌氳氳聚而不散之意詩衛風淇水在右源泉在左巧笑之瑳佩玉之儺鮑照詩發郢流楚思涉淇興衛情太平禦覽襄陽有耆舊傳曰楚襄王與宋玉逰於云夢之野將使宋玉賦髙唐之事望朝云之館上有雲气崪乎直上忽而攺容須臾之間變化無窮王問宋玉曰此何气也對曰所謂朝云者也昔者先王遊於髙唐怠而晝寢夢一婦人曖乎若云皦乎若星將行未至如浮如傾詳而視之西施之行王悅而問焉對曰我夏帝之季女也名曰瑤姬未行而亡封於巫山之陽臺精魂爲艸實爲靈芝媚而服焉則與夢期所謂巫山之女髙唐之姬聞君遊於髙唐願薦枕席王因幸之去而辭曰妾在巫山之陽髙丘之岨旦爲朝雲暮爲行雨朝朝暮暮陽臺之下早旦視之果如其言故爲立廟號朝云焉江淹詩相思巫山渚悵望陽靈臺一統志陽臺山在夔州府巫山縣北髙百尺上有陽雲臺遺址陽雲臺卽陽臺也峴胡典切賢上聲今人作硯音讀者非氳於云切醞平聲﹞春每歸兮花開花巳闌兮春攺嘆長河之流速送馳波於東海春不畱兮時巳失老衰颯兮逾疾恨不得掛長繩於靑天系此西飛之白日若有人兮情相親去南國兮往西秦見逰絲之橫路网春輝以畱人沈吟兮哀歌躑躅兮傷別送行子之將逺看徵鴻之稍滅醉愁心於垂楊隨柔條以糾結望夫君兮咨嗟橫涕淚兮怨春華遙寄影於明月送夫君於天涯﹝上林賦馳波跳沬傅玄詩歲暮景邁羣光絕安得長繩系白日楚辭若有人兮山之阿韻會躑躅住足也鮑照詩居人掩闔臥行子夜中飯江淹詩云邊有徵鴻楚辭望夫君兮未來蘇武詩努力愛春華莫忘歡樂時李善注春華諭少時也躑躅音擲逐糾音九﹞

愁陽春賦東風歸來見碧艸而知春蕩漾惚怳何垂楊旖旎之愁人天光靑而妍和海气緑而芳新野彩翠兮阡眠雲飄颻而相鮮演漾兮夤緣窺靑苔之生泉縹緲分翩綿見逰絲之縈煙魂與此兮俱斷醉風光兮淒然﹝江淹別賦春艸碧色上林賦紛容蕭蔘旖旎從風張揖曰旖旎猶阿那也王粲柳賦覽玆樹之丰茂紛旖旎以修長韻會旖旎柔弱貌鮑照詩天色淨緑气妍和楚辭望逺兮阡眠廣韻阡眠廣逺也陸機詩林薄沓阡眠呂延濟注阡眠原野之色說文演長流也演漾水流而動貌吳都賦夤緣山嶽之岊韻會夤緣連絡也旖旎音衣尼又去聲作﹝脫一字﹞柅讀妍音近延演音衍夤音寅﹞若乃隴水秦聲江猿巴吟明妃玉塞楚客楓林試登髙而望逺痛切骨而傷心春心蕩兮如波春愁亂兮如雪兼萬情之悲歡玆一感於芳節﹝後漢書郡國志隴州有大阪名隴坻劉昭注三秦記其阪九逥不知髙幾許欲上者七日乃越髙處可容百餘家淸水四注下郭仲產秦川記曰隴山東西百八十里登山嶺東望秦川四五百里極目冺然山東人行役升此而顧瞻者莫不悲思故歌曰隴頭流水分離四下念我行役飄然曠野登髙望逺涕零雙墜藝文類聚宜都山川記曰峽中猿鳴至淸山谷傳其響泠泠不絕行者歌之曰巴東三峽猿鳴悲猿鳴三聲淚沾衣明妃卽昭君也晉人以文帝諱昭君攺明君後人又攺爲明妃藝文類聚琴操曰王昭君者齊國人也顏色皎潔聞於國中獻於孝元帝訖不幸納積五六年昭君心有怨曠僞不飾其形容元帝每歷後宮疎略不過其處後單於遣使者朝賀元帝陳設倡樂令後宮妝出昭君怨恚日久乃便循飾善妝盛服光暉而出俱列坐元帝謂使者曰單於何所願樂對曰珍奇怪物皆悉自備惟婦人醜陋不如中國乃令後宮欲至單於者起坐昭君喟然越席前曰妾幸得備在後宮粗醜卑陋不合陛下之心誠願得行帝大驚悔之良久太息曰朕巳誤矣遂以與之昭君至單於心思不樂乃作怨曠思惟歌曰秋木萋萋其葉萎黃有鳥處山集於苞桑養育毛羽形容生光旣得升云逰倚曲房離宮絕曠身體摧藏志念抑冗不得頡頏𨿽得餧食心有徊徨我獨伊何攺往變常翩翩之燕逺集西羌髙山峩峩河水泱泱又父兮母兮道裏悠長嗚乎哀哉憂心惻傷謝莊舞馬賦桑玉塞而歸寶玉塞謂玉門闗乃入西域之路昭君入胡之路未必由此蓋借作邊闗字用耳楚辭宋玉憐哀屈原忠而斥棄愁懣山澤魂魄放佚厥命將落故作招魂欲以復其精神延其年壽其卒章曰湛湛江水兮上有楓目極千里兮傷春心王逸注言湛湛江水浸潤楓木使之茂盛傷巳不蒙君惠而身放棄曽不若樹木得其所也或曰水旁林木中鳥獸所聚不可居也髙唐賦登髙望逺使人心悴枚乘七發陶陽气蕩春心劉繪詩心中亂如雪寧知有所思劉鑠詩徘徊去芳節梁元帝纂要春節曰芳節﹞若有一人兮湘水濵隔云霓而見無因灑別淚於尺波寄東流於情親若使春光可攬而不滅兮吾欲贈天涯之佳人﹝陸機詩尺波豈徒旋古賦辧體先用連綿字以起下句之意是學九辧第一首若乃以下則是梁陳體﹞

悲淸秋賦登九疑兮望淸川見三湘之潺湲水流寒以歸海雲橫秋而蔽天余以鳥道計於故鄕兮不知去荊吳之幾千﹝史記正義括地誌云九疑山在永州唐興縣東南一百里太平禦覽湘中記曰九疑山在營道縣九山相似行者疑惑因名九疑盛弘之荊州記曰九疑山盤基數郡之界連峯接岫競秀爭髙含霧捲霞分天隔日隋書五行志巴陵南有地名三湘太平寰宇記湘潭湘鄕湘源是爲三湘嶽州府誌三湘浦在臨湘縣南四十五里湘中記曰湘水至淸深五六丈下見底了了石子如樗蒲白沙如雪霜赤岸如朝霞湖嶺之間湘水貫之幾水皆會焉無出湘之右者與瀟水合則曰瀟湘與蒸水合則曰蒸湘與沅水合則曰沅湘故謂之三湘琦按湘水源出廣西桂林府東北流至湖廣永州府城西瀟水自南來會焉至衡州府城東蒸水自西南來會焉又北流環長沙府城東北至湘陰縣違靑艸湖而入於洞庭凡行二千五百餘里大小諸水會入者頗眾若沅水則不與湘會而自入於洞庭𨿽沅湘之稱起自屈平但雙舉二水並未言其會同相合也三湘之名恐未必由此廣韻潺湲水流貌庾信麥積崖佛龕銘鳥道乍窮羊腸忽斷李善文選注南中八志曰交趾郡治龍編縣自興古鳥道四百里以其險絕獸猶無蹊惟上有飛鳥之道耳後人稱髙峻之徑曰鳥道本此﹞於時西陽半規映島欲沒澄湖練明遙海上月念佳期之浩蕩渺懷燕而望月﹝西陽謂西落之日其半爲峯所蔽僅見其半如半規然謝靈運詩逺峯隠半規謝惠連詩分袂澄湖陰古賦辧體澄湖練明遙海上月與赤壁賦人影在地仰見明月語意同謂之倒語若云遙海上月澄湖練明仰見明月人影在地語意一順意味大減琦按太白故鄕在西蜀而荊吳則其東也燕地居北越地居南蓋登髙而徧覽四方之意翻作雨層抒寫便覺變幻不可測澄音丞﹞荷花落兮江色秋風裊裊兮夜悠悠臨窮溟以有羨思釣鰲於滄洲無修竿以一舉撫洪波而增憂歸去來兮人間不可以托些吾將采藥於蓬丘﹝楚辭九歌裊裊兮秋風又九辧襲長夜之悠悠木華海賦翔天沼戲窮溟窮溟卽莊子所云窮髮之北溟海也漢書古人有言曰臨淵羨魚不如退而結网列子龍伯之國有大人舉足不盈數步而曁五山之所一釣而連六鰲阮籍爲鄭衝勸晉王箋臨滄洲而謝支伯登箕山以揖許由滄洲謂滄海中之洲渚也楚辭招魂歸來歸來不可以托些朱子注些說文語辭也沈存中云卽今夔峽湖湘及南北江獠人凡禁咒句尾皆云些乃楚人舊俗十洲記蓬邱蓬萊山也對東海之東北岸周回五千里古賦辯體太白諸短賦雕脂鏤冰是江文通別賦等篇步驟﹞

劍閣賦﹝原注送友人王炎入蜀通誌地理略劍閣在劍州普安縣界今謂之劍門左思蜀都賦緣以劍閣阻以石門劉逵注劍閣谷名自蜀通漢中道一由此背有閣道在梓潼郡東北一統志劍閣在劍州北三十里兩岸峻拔鑿石架閣而爲棧道連山絕險故謂之劍閣秦司馬錯由此道伐蜀﹞咸陽之南直望五千里見雲峯之崔嵬前有劍閣橫斷倚靑天而中開上則松風蕭颯瑟﹤風日﹥有巴猿兮相哀旁則飛湍走壑灑石噴閣洶湧而驚雷﹝通典京兆郡咸陽縣東十五里有故咸陽城秦所都也三輔黃圖咸陽在九嵕山渭水北山水俱在南故名咸陽今文士槪指秦地曰咸陽也說文﹤風日﹥大風也韻會飋﹤風日﹥風貌江洪詩飋﹤風日﹥夕風髙﹤風日﹥音聿﹞送佳人兮此去復何時兮歸來望夫君兮安極我沈吟兮嘆息視滄波之東注悲白日之西匿鴻別燕兮秋聲云愁秦而瞑色若明月出於劍開兮與君兩鄕對酒而相憶﹝鮑照觀漏賦波沈沈而東注日滔滔而西屬曹植詩白日忽西匿古賦辯體其前有上則旁則等語是揫斂上林兩都鋪敍體格而裁入小賦所謂天吳與紫鳯顚倒在短褐者歟故𨿽以小賦亦自浩蕩而不傷儉陋蓋太白天才飄逸其爲詩也或離舊格而去之其賦亦然﹞

明堂賦並序﹝按新舊唐書及通鑑隋無明堂季秋大享常寓雩壇唐髙祖太宗時寓於圓丘髙宗永徽二年勅令所司與禮官學士考﹝脫一字﹞故事造立明堂於是太常博士柳宣依鄭玄義以爲明堂之制當爲五室內直丞孔志約據大戴禮及盧植蔡邕等義以爲九室諸儒紛爭互有不同幹封二年二月詔以制造明堂宜及時起作於是大赦天下攺元爲總章分萬年縣置明堂縣示必欲立之而議者益紛然乃下詔率意班其制度至取象黃琮上設鴟尾其言益不經而明堂亦不能立則天臨朝儒者屢上言請創立明堂則天以髙宗遺意乃與北門學士議其制盡棄羣言垂栱三年春毀東都之乾元殿以其地立明堂爲三層下層象四時各隨方色中層法十二辰上層法二十四气凡髙二百九十四尺廣三百尺明堂以下圜繞施鐵渠以爲辟雍之象四年正月明堂成號萬象神宮證聖元年正月爲火所焚又令重造規模率小於舊制其上施一金塗鐵鳯髙二丈後爲大風所損更爲銅火珠羣龍奉之天冊萬歲二年三月重造明堂成號爲通天宮玄宗開元五年幸東都將行大享之禮以武太后所造明堂有乖典制遂依舊拆攺爲乾元殿訖唐之世季秋大享皆寓圓丘太白此賦蓋在開元五年未復攺乾元殿以前所作者也考賦中所言多系書傳所載古時規模制度與則天所造明堂或有不同蓋身在逺方聞其事而賦之固未親至東都得之目見以古準今約當如是以修詞焉耳﹞昔在天皇告成岱宗攺元幹封經始明堂年紀總章時締構之未集痛威靈之遐邁天後繼作中宗成之因兆人之子來崇萬祀之丕業蓋天皇先天中宗奉天累聖纂就鴻勲克宣臣白美頌恭惟述焉其辭曰﹝冊府元龜唐髙宗上元元年八月皇帝稱天皇皇后稱天后以避先帝先後之稱舊唐書髙宗本紀麟徳三年春正月戊辰朔車駕至泰山頓是日親祀昊天上帝於封祀壇以髙祖太宗配享巳巳帝升山行封禪之禮庚午禪於社首祭皇地祗以太穆太皇太后文徳皇太后配享壬申禦朝覲壇受朝賀攺麟徳三年爲幹封元年幹封三年二月丙寅以明堂制度歷代不同漢魏以還彌更訛舛遂增損古今新制其圖下詔大赦攺元爲總章元年初學記太山五經通義云一曰岱宗言王者受命易姓報功告成必於岱宗也岱者代也東方萬物始交代之處宗長也言爲羣嶽之長左思魏都賦締構之初李善注締結也韻會十萬爲億十億爲兆左傳天子曰兆民諸侯曰萬民詩大雅庶民子來萬祀萬年也南都賦彌萬祀而無衰司馬相如封禪文天下之壯觀王者之丕業顏師古注丕大也周易先天而天弗違後天而奉天時孔穎達正義先天而天勿違者若在天時之先行事天乃在後不違是天合大人也後天而奉天時者若在天時之後行事能奉順上天是大人合天也﹞伊皇唐之革天創元也我髙祖乃仗大順赫然雷發以首之於是橫八荒漂九陽掃叛換開混茫景星耀而太階平虹蜺滅而日月張﹝革命謂攺革天命創元謂創造基業之始劉琨勸進表抗明威以攝不類仗大順以肅宇內楚辭夕晞予身兮九陽王逸注九陽謂天地之涯也漢書項氏畔換顏師古注畔換彊恣之貌猶言跋扈詩大雅皇矣篇有曰無然畔援子華子混茫之初是名太初此諭隋季擾亂有若混沌茫昧之世也史記天精而見景星景星者徳星也其狀無常常出於有道之國孟康注精明也有赤方气與靑方气相連赤方中有兩黃星靑方中有一黃星凡三星合爲景星宋書景星大星也狀如半月生於晦朔助月爲明太平禦覽孫氏瑞應圖曰景星者星之精也先後月出於西方王者不私人以官使賢者在位則見佐月爲明漢書願陳泰階六符以觀天變孟康注泰階三臺也每臺二星凡六星應劭注黃帝泰階六符經曰泰階者天之三階也上階爲天子中階爲諸侯公卿大夫下階爲士庶人上階上星爲男主下星爲女主中階上星爲諸侯三公下星爲卿大夫下階上星爲元士下星爲庶人三階平則陰陽和風雨時社稷神祗咸獲其宜天下大安是爲太平三階不平則五神乏祀日有食之水潤不浸稼穡不成冬雷夏霜百姓不寧故治道傾長楊賦玉衡正而太階平晉書虹蜺日旁气也斗之亂精主惑心主內滛主臣謀君天子詘后妃顓妻不一﹞欽若太宗繼明重光廓區宇以立極綴蒼顥之頹綱淳風沕穆鴻恩滂洋武義烜赫於有截仁聲馺﹝踏去足加馬﹞乎無疆﹝書堯典欽若昊天周易大人以繼明照於四方書顧命昔君文王武王宣重光蔡沈注武猶文謂之重光猶舜如堯謂之重華也張衡東京賦區宇乂寧班固答賓戲超忽荒而躆顥蒼顏師古注顥顥天也元气顥汗故曰顥天其色蒼蒼故曰蒼天晉書振千載之頹綱落周孔之繩网榖梁傳疏上下無序綱紀頹壤故曰頹綱北史扇之以淳風浸之以太和賈誼鵩賦沕穆無窮兮胡可勝言顏師古注沕穆深微貌李善注沕穆不可分別也漢書匈奴傳大化神明鴻恩博洽漢郊祀歌福滂洋邁延長顏師古注滂洋饒廣也羽獵賦仁聲惠於北狄武義動於南鄰呂向注武義武事也蕭士贇曰按詩赫兮咺兮當作烜又按爾雅釋詩者曰赫兮烜兮者威儀也郭璞注云貌光宣陸徳明音義曰赫火格反烜吁逺反烜者光明宣著唐宋以前詩之咺字皆作烜今作咺者緣宋朝舊諱故攺耳詩商頌海外有截鄭箋曰截整齊也四海之外率服截爾齊整廣韻馺﹝踏去足加馬﹞馬行也諭仁聲之流行如馬行之疾速也周易牝馬地類行地無疆馺﹝踏去足加馬﹞音颯踏﹞若乃髙宗紹興佑統錫羨神休旁臻瑞物咸薦元符剖兮地珍見旣應天以順人遂登封而降禪將欲考有洛崇明堂惟厥功之未輯兮乘白雲於帝鄕天后勤勞輔政兮中宗以欽明克昌遵先軌以繼作兮揚列聖之耿光﹝甘泉賦﹝血阝﹥胤錫羨拓迹開統應劭注錫與也羨饒也言神明饒與福祥也又甘泉賦擁神休尊明號晉灼注休美也言見佑護以休美之祥也長楊賦方將俟元符李善注元符大瑞也周易湯武革命順乎天而應乎人東京賦登封降禪則齊徳乎黃軒薛綜注登謂上太山封土降謂下禪梁父也輯集也古字通用莊子千歲厭世去而上仙乘彼白雲至於帝鄕書堯典欽明文思孔安國傳欽敬也鄭玄云敬事節用謂之欽照臨四方謂之明詩周頌克昌厥後三國誌敷弘大猷光濟先軌書立政以覲文王之耿光﹞則使軒轅艸圖羲和練日經之營之不彩不質因子來於四方豈殫稅於萬室乃準水臬攢云梁罄玉石於隴阪空瓌材於瀟湘巧奪神鬼髙窮昊蒼聽天語之察察擬帝居之將將𨿽暫勞而永固兮始聖謨於我皇﹝漢書上欲治明堂奉髙旁未曉其制濟南人公玉帶上黃帝明堂圖孔安國書傳云重黎之後羲氏和氏世掌天地四時之官漢書郊祀歌練時日候有望顏師古注練選也詩大雅經始靈臺經之營之庶民攻之不日成之經始勿急庶民子來廣韻殫盡也周禮匠人建國水地以縣置﹝上執下木﹞以縣視以景鄭康成注於四角立植而縣以水望其髙下髙下旣定乃爲位而平地﹝上執下木﹞古文臬假借字於所平之地中央樹八尺之臬以懸正之視之以其景將以正四方也何晏景福殿賦制無細而不協於規景作無微而不違於水臬又曰渙若云梁之承天張銧注梁髙如雲虹之狀通典天水郡有大阪名曰隴坻亦曰隴山三秦記其阪九逥上者七日乃越顏師古漢書注隴坻謂隴阪卽今之隴山也班固西都賦因瓌材而究奇呂延濟注瓌美也圖經瀟水去陵零縣三十里源出九疑山至永與湘水合湘水在陵零縣北十五里其原自全來與瀟水合二水合流謂之瀟湘甘泉賦配帝居之懸圃兮西京賦仰福帝居薛綜注帝居謂太微宮五帝所居福猶同也言長安宮上與之法矣詩大雅乃立應門應門將將毛傳云將將嚴正也瓌音規﹞觀夫明堂之宏壯也則突兀曈曨乍明乍蒙若大古元气之結空巃嵸頹沓若嵬若嶪似天閫地門之開闔﹝突兀髙也說文曈曨日欲明也子虛賦巃嵸崔巍郭璞注巃嵸崔嵬皆髙峻貌西京賦狀嵬峩以岌嶪張銑注嵬峩岌嶪髙壯貌甘泉賦天閫決兮地垠開顏師古注天閫天門之閫也嵸音竦又音宗﹞爾乃劃岝﹝上山下額﹞以嶽立郁穹崇而鴻紛冠百王以垂勲燭萬象而騰文窙惚恍以洞啟呼嵌巖而傍分又比乎昆山之天柱矗九霄而垂云﹝增韻劃剖也木華海賦啟龍門之岝﹝上山下額﹞李善注岝﹝上山下額﹞髙貌司馬相如長門賦正殿嵬以造天兮鬰並起而穹崇魯靈光殿賦彤彤靈宮巋﹝上山下罪﹞穹崇又羌瓌譎而鴻紛劉良注鴻大也紛多也言奇異之壯大而多也孝經鉤命訣地以舒形萬象咸載潘嶽藉田賦閶闔洞啟甘泉賦嵌巖巖其龍鱗韻會嵌巖山險貌河圖玉版昆侖山天中柱也神異經昆侖之山有銅柱焉其髙入天所謂天柱也圍三千里圓如削韻會矗聳上貌沈約詩托慕九霄中張銑注九霄九天仙人所居也按道書九霄之名謂赤霄碧霄靑霄絳霄黅霄紫霄練霄玄霄縉霄也一說以神霄靑霄碧霄丹霄景霄玉霄瑯霄紫霄大霄爲九霄劃音畫岝音宅﹝上山下額﹞音額窙音哮嵌音近龕矗音觸﹞於是結構乎黃道岧嶤乎紫微絡句陳以繚垣辟閶闔而啟扉崢嶸﹝上山下曾﹞嶷粲宇宙兮光輝崔嵬赫奕張天地之神威﹝謝朓詩結構何迢逓李善注結構謂結連構架以成屋宇也晉書黃道日之所行也半在赤道外半在赤道內李善文選注七略曰王道師天體地而行是以明堂之制內有太室象紫微宮南出明堂象太微西都賦周以鉤陳之位李周翰注鉤陳星名衛紫微宮今離宮別衛以取象焉魯靈光殿賦髙門擬於閶闔張載注閶闔天門也王者因以爲名西都賦臨峻路而啟扉張銑注啟開也扉門扉也岧嶤崢嶸﹝上山下曾﹞嶷崔嵬並言山之髙峻借以諭室之髙峻也岧音條﹝上山下曾﹞音層﹞夫其背泓黃河垠瀨淸洛太行郤立通谷前廓逺則標熊耳以作掲豁龍門以開闗點翠彩於鴻荒洞淸陰乎羣山及乎煙雲捲舒忽出乍沒岌嵩噴伊倚日薄月雷霆之所鼓蕩星斗之所伾扢挐金龍之蟠蜿掛天珠之硉矹﹝蕭本作兀廣韻泓水深也垠岸也韻會瀨說文水流沙上也師古曰瀨疾流也又湍也元和郡縣誌洛水在洛陽縣西南三里河南縣北四里郭璞山海經洛水出於上洛冡嶺山東北經弘農至河南鞏縣入河潘嶽籍田賦淸洛濁渠引流激水元和郡縣誌太行山在懷州河內縣北二十五里河南志太行山在懷慶府城北其山西自濟源東北接河內修武輝縣林縣至磁州界綿亙數十里其間峯谷巖洞景物萬狀𨿽各因地立名實太行一山也爲中州巨鎭曹植洛神賦背伊闗越轘轅經通谷陵景山李善注華延之洛陽記曰城南五十里有大谷舊名通谷史記正義括地誌云熊耳山在虢州盧氏縣南五十里水經注洛水之北有熊耳山雙巒競舉狀同熊耳東京賦太室作鎭掲以熊耳薛綜注掲猶表也歸田錄西京龍門山夾伊水上自端門望之如雙闕故謂之闕塞一統志闕塞山在河南府城西南三十里一名伊闕亦名闕口大禹疏龍門伊水出其門漢服虔謂南山伊闕是也俗名龍門山鴻荒大荒也謂曠逺之地也史記正義括地誌云嵩山亦名太室山亦名外方山山在洛州陽城縣北二十三里元和郡縣誌伊水在河南縣東南十八里郭璞山海經注伊水出上洛盧氏縣熊耳山東北至河南洛陽縣入洛廣韻扢磨也隋唐佳話明堂始微於西南傾工人以木於中薦之武后不欲人見因加爲九龍盤糺之狀其圓蓋上本施一金鳯至是攺鳯爲珠羣龍捧之東京賦龍雀蟠蜿韻會挐說文持也又牽引也蟠蜿龍蛇動也郭璞江賦巨石硉矹以前郤廣韻硉矹不穩貌垠音銀扢音滑蟠音盤蜿音剜硉勒沒切論入聲﹞勢拔五嶽形張四維軋地軸以盤根摩天倪而創規樓臺崛岉以奔附城闕崟岑而蔽虧珍樹翠艸含華揚蕤目瑤井之熒熒拖玉繩之離離﹝扌致﹥華蓋以儻漭仰太微之參差﹝淮南子橫四維而含陰陽又曰東北爲報徳之維西南爲背陽之維東南爲常羊之維西北爲號通之維髙誘注四角爲維也初學記纂要曰東西南北曰四方四方之隅曰四維說文軋轅也初學記河圖括地象曰昆侖者地之中也地下有八柱柱廣十萬里有三千六百軸互相牽制名山大川孔六相通北堂書鈔河圖括地象云昆侖之山橫爲地軸莊子和之以天倪陸徳明注倪李云分也崔云或作霓際也天倪謂天之邊際也魯靈光殿賦隆崛岉乎靑雲劉良注隆崛岉極髙貌子虛賦岑崟參差日月蔽虧思玄賦慕歷阪之嵚崟張銑注嵚崟髙貌左思魏都賦珍樹猗猗曹攄詩嚴霜凋翠艸南都賦芙蓉含華吳都賦羽毛揚蕤說文蕤艸木花垂貌鮑照詩參差玉繩髙掩映瑤井沒瑤井玉井也晉書玉井四星在參左足下主水漿以給廚博雅熒熒光也太平禦覽春秋元命苞曰玉衡北兩星爲玉繩玉之爲言溝刻也瑕而不掩折而不傷宋均注曰繩能直物故名玉繩溝謂作器甘泉賦﹝扌致﹥北極之嶟嶟應劭注﹝扌致﹥至也說文﹝扌致﹥刺也甘氏星經華蓋十六星在五帝座上正吉帝道昌星邪傾凶陸機感時賦望八極之曭漭普宇宙而寥廓儻漭卽曭漭廣大之貌史記正義太微宮垣十星在翼軫北天子之宮庭五帝之座十二諸侯之府也張衡靈憲太微爲五帝之庭明堂之房春秋合誠圖太微其星十二四方軋音揠倪音厓又音霓崛音倔岉音物崟音吟岑音近層熒音螢儻他曩切湯上聲﹞擁以禁扃橫以武庫獻房心以開鑿瞻少陽而舉措采殷制酌夏步雜以代室重屋之名括以辰次火木之數壯不及奢麗不及素層檐屹其霞矯廣廈郁以云布掩日道遏風路陽烏轉影而翻飛大鵬橫霄而側度﹝禁扃禁門也西京賦武庫禁兵薛綜注武庫天子主兵器之宮也史記索隱春秋說題辭云房心爲明堂天王布政之宮晉書天文志房四星爲明堂天子布政之宮也心三星天王正位也中星曰明堂天子位魯靈光殿賦承明堂於少陽漢書少陽者東方也考工記夏后氏世室堂修二七廣四修一五室三四步四三尺九階四旁兩夾牕白盛門堂三之二室三之一鄭康成注夏度以步令堂修十四步其廣益以四分修之一則堂廣十七步半堂上爲五室象五行也三四步室方也四三尺以益廣也木室於東北火室於東南金室於西南水室於西北其方皆三步其廣益之以三尺土室於中央方四步其廣益之以四尺此五室居堂南北六丈東西七丈代室卽世室也唐以太宗諱攺世爲代也又考工記殷人重屋堂修七尋堂崇三尺四阿重屋鄭康成注重屋者王宮正堂若大寢也其修七尋五丈六尺放夏周則其廣七尋七丈二尺也五室各二尋蔡邕明堂論夏后氏曰世室殷人曰重屋周人曰明堂春秋合誠圖明堂在辰已者言在水火之際辰水也已火也水生數三火成數七故在三里之外七里之內漢書廣夏之下細旃之上師古注廣夏大屋也夏廈通用西都賦星羅云布漢書日有中道中道者黃道一曰光道北至東井去北極近南至牽牛去北極逺東至角西至婁去極中張協七命陽烏爲之頓羽李善注春秋元命苞曰陽成於三故日中有三足烏烏者陽精張銑注陽烏日中烏也扃音駉屹魚乞切銀入聲﹞近則萬木森下千宮對出熠乎光碧之堂炅乎瓊華之室錦爛霞駁星錯波沏颯蕭寥以颼飅窅陰鬱以櫛宻含佳气之靑蔥吐祥煙之郁嵂﹝十洲記有墉城金臺玉樓相鮮如流精之闕光碧之堂瓊華之室韻會熠盛光也廣韻炅光也魯靈光殿賦霞駁云蔚木華海賦激勢相沏劉良注沏浪相拂也錦爛霞駁者言其鮮麗如錦彩之煥爛雲霞之斑駁也星錯波沏者言其布列如天星之錯落水波之疊起也吳都賦與風搖揚﹝風幼﹞瀏颼飅張銑注颼飅風聲也韻會窈深逺也通作窅馬融長笛賦宻櫛疊重李善注宻櫛宻如櫛也論衡王莽時謁者蘓伯阿能望气使過舂陵城郭鬱鬱蔥蔥及光武到河北與伯阿相見問曰卿前過舂陵何用知其佳气也伯阿對曰見其鬱鬱蔥蔥耳爾雅靑謂之蔥淮南子靑蔥苓蘢江總詩幾遇祥煙初郭璞江賦時郁律其如煙李善注郁嵂煙上貌玉海洛陽宮闕疏偃師去宮四十三里望朱爵玉闕徳陽其上郁律與天連熠音逸炅音憬颼音搜窅音杳﹞九室窈窕五闈聨綿飛楹磊砢走栱夤緣云楣立岌以橫綺彩桷攢欒而仰天皓壁晝朗朱甍晴鮮赬欄各落偃蹇霄漢翠楹回合蟬聨汗漫沓蒼穹之絕垠跨皇居之大半逺而望之赫煌煌以輝輝忽天旋而云昏迫而察之粲炳煥以照爛倏山訛而晷換蔑蓬壺之海樓吞岱宗之日觀﹝三輔黃圖大戴禮云明堂九室考工記云明堂五室稱九室者取象陽數也五室者象五行也郭璞爾雅注窈窕閒隙也說文窈深逺也窕深肆極也韻會闈宮中之門也增韻宮中相通小門西京賦繚垣綿聨薛綜注綿聨猶連蔓也魯靈光殿賦萬楹叢倚磊砢相扶李善注磊砢壯大貌李周翰注磊砢參差不齊貌栱柱頭斗栱也夤緣連絡也吳都賦夤緣山嶽之岊西京賦繡栭云楣薛綜注楣梁也呂延濟注云楣畫云飾之說文桷榱也椽方曰桷韻會欒曲枅木也柱上橫木承棟者謂之枅曲枅謂之欒說文甍屋棟也廣韻赬赤色也西都賦神明郁其特起遂偃蹇而上躋李善注偃蹇髙貌吳都賦蟬聨邱陵劉逵注蟬聨不絕貌汗漫空中元气彌布之處詳見大鵩賦注蒼穹天也梁書感誓蒼穹張華鷦鷯賦或托絕垠之外李善注絕垠天邊之地也何晏景福殿賦備皇居之制度漢書今漢有天下太半韋昭曰凡數三分有二爲太半有一分爲少半景福殿賦逺而望之若摛朱霞而曜天文迫而察之若仰崇山而戴垂云博雅煌煌光也說文晷日影也拾遺記三壺海中三山也一曰方壺則方丈也二曰蓬壺則蓬萊也三曰瀛壺則瀛洲也形如壺器此三山上廣中狹下方皆如工制猶華山之似削成水經注應劭漢官儀云泰山東南山頂名曰日觀雞一鳴時見日始欲出長三丈許故以名焉磊音壘砢音祼栱音拱夤音寅甍音萌赬音檉晷音癸﹞猛虎失道潛虯蟠梯經通天而直上俯長河而下低玉女攀星於网戶金娥納月於璇題藻井彩錯以舒蓬天牕赩翼而銜霓扶標川而罔足擬跟絓而罷躋要離欻矐而外喪精視冰背而中迷﹝失字當是夾字之訛猛虎夾道謂刻爲猛虎以夾立道上潛虯蟠梯謂鏤作虯龍以蟠繞梯側也楚辭章句有角曰龍無角曰虯謝靈運詩潛虯媚幽姿蔡邕明堂論通天屋徑九丈陰陽九六之變也髙八十一尺黃鐘九九之實也二十八柱列於四方亦七宿之象也楚辭网戶朱綴王逸注网戶綺文鏤也雍錄网戶者刻爲連文逓相綴屬其形如网也宋玉曰网戶朱綴刻方連是也旣曰刻則是雕木爲之其狀如网耳鮑照詩璇題納行月呂向注璇玉也題椽頭也甘泉賦璇題玉英應劭注題頭也榱椽之頭皆以玉飾言其英華相爥也西京賦蒂倒茄於藻井薛綜注藻井當棟中交木方爲之如井幹也夢溪筆談屋上覆橑古人謂之綺井亦曰藻井又謂之覆海今令文中謂之鬭八吳人謂之罳頂惟宮室祠觀有之海錄碎事藻井屋棟之間爲井形而加水藻之飾所以壓火災也胡三省通鑑注風俗通云殿堂象東井刻爲荷菱荷菱水物所以厭火杜佑曰漢宮殿率號屋仰爲井皆畫水藻蓮芡之屬以厭火何晏景福殿賦繚以藻井編以綷疏又王文考靈光殿賦圓淵方井反植荷蕖蓋爲方井而畫荷蕖其上也魯靈光殿賦天牕綺疏張載注天牕髙牕也西京賦突倒投而跟絓說文跟足踵也毛萇詩傳躋升也韻會矐失明也要離事用此處不合恐誤精視亦未詳虯音求赩音奭又音赫跟音根絓音卦欻音忽﹞亙以復道接乎宮掖坌入西樓是爲昆侖前疑後丞正儀躅以出入九夷五狄順方面而來奔﹝韻會亙橫亙也廣韻通也增韻延袤也史記乃作復道韋昭曰復道閣道也韻會宮掖宮旁捨也司馬相如賦坌入曽宮之嵳峩張楫注坌並也漢書濟南人公玉帶上黃帝時明堂圖明堂中有一殿四面無壁以茅蓋通水水圜宮垣爲復道上有樓從西南入名曰昆侖天子從之入以拜祀上帝焉尙書大傳古者天子必有四鄰前曰疑後曰丞左曰輔右曰弼天子有問無以對責之疑可志而不志責之丞可正而不正責之輔可揚而不揚責之弼其爵視卿其祿視次國之君禮記昔者周公朝諸侯於明堂之位天子負斧依南鄕而立三公中階之前北面東上諸侯之位阼階之東西面北上諸伯之國西階之西東面北上諸子之國門東北面東上諸男之國門西北面東上九夷之國東門之外西面北上八蠻之國南門之外北面東上六戎之國西門之外東面南上五狄之國北門之外南面東上九采之國應門之外北面東上四塞世告至此周公明堂之位也後漢書夷有九種曰畎夷於夷方夷黃夷白夷赤夷元夷風夷陽夷禮記正義東方謂之夷者風俗通云東方人好生萬物抵觸地而生夷者抵也其類有九依東夷傳九種一曰元兔二曰樂浪三曰髙驪四曰滿飾五曰鳬臾六曰索家七曰東屠八曰倭人九曰天鄙北方曰狄者風俗通云父子嫂叔同穴無別狄者辟也其行邪辟其類有五李巡注爾雅云一曰月支二曰穢貊三曰匈奴四曰單於五曰白屋復音福掖音亦坌房刎切焚上聲躅音逐﹞其左右也則丹陛崿崿彤庭煌煌列寶鼎敵金光流辟雍之滔滔像環海之湯湯辟靑陽啟總章廓明臺而布元堂儼以太廟處乎中央發號施令采時順方﹝薛道衡隋髙祖頌序趨事紫宸驅馳丹陛韻會陛升堂之階也西都賦玉階彤庭李善注漢書曰昭陽捨中庭彤朱而殿上髹漆張銑注彤赤色也以丹漆飾庭舊唐書萬歲通天元年鑄銅爲九州島鼎旣成置於明堂之庭各依方位列焉神都鼎髙一丈八尺受一千八百石冀州鼎名武興雍州鼎名長安兗州鼎名日觀靑州鼎名少陽徐州鼎名東源揚州鼎名江都荊州鼎名江陵梁州鼎名成都其八州鼎髙一丈四尺各受一千二百石司農卿宗晉卿爲九鼎使都用銅五十六萬七百一十二斤鼎上圖寫本州島山川物產之象仍令工書人著作郎賈膺福等分題之左尙方署令曹元廓圖畫之鼎成自元武門外曵入令宰相諸王南北牙宿衛兵十餘萬人並仗內大牛白象共曳之則天自爲曳鼎歌令相倡和九鼎初成欲以黃金千兩塗之納言姚璹曰鼎者神器貴於質朴無假別爲浮飾臣觀其狀先有五采輝煥錯雜其間豈待金色爲之眩耀乃止大戴禮明堂外水曰辟雍藝文類聚桓譚新論曰王者作圓池如璧形實水其中以圜雍之名曰辟雍言其上承天地以班教令流轉王道周而復始獨斷天子曰辟雍謂流水四面如璧以節觀者李善文選注三輔黃圖曰明堂辟雍水四周於外像四海也毛萇詩傳滔滔流貌湯湯水盛貌班固辟雍詩乃流辟雍辟雍湯湯蔡邕明堂論明堂者天子太廟所以崇祀其祖以配上帝者也東曰靑陽南曰明堂西曰總章北曰玄堂中曰太室人君南面向明而治故𨿽有五名而主以明堂也其正中皆曰太廟取其宗祀之貌則曰淸廟取其正室之貌則曰太廟取其尊崇則曰太室取其向明則曰明堂取其四門之學則曰太學取其四面周水環如璧則曰辟雍異名而同事其實一也書冏命發號施令罔有不臧髙誘淮南子注明堂王者布政之堂上圓下方堂四出各有左右房謂之个凡十二所王者月居其房告朔朝歷頒宣其令宋均禮含文嘉注明堂者布政之宮在國之陽三室四面十二法十二月也天子孟春上辛於南郊總受十二月之政還藏於祖廟月取一政頒於明堂也蔡邕明堂月令論天子發號施令祀神受職毎月異禮故謂之月令所以順陰陽奉四時效气物行王政也成法具備各從時月藏之明堂所以示承祖考神明不敢泄瀆之義崿音諤湯音商﹞其閫域也三十六戶七十二牖度筵列位南七西九白虎列序而躨跜靑龍承隅而蚴蟉﹝大戴禮明堂凡九室一室而有四戶八牖三十六戶七十二牖考工記周人明堂度九尺之筵東西九筵南北七筵堂崇一筵五室凡室二筵爾雅東西墻謂之序邢昺疏云此謂室前堂上東廂西廂之墻也所以序次分別內外親疏故謂之序也尙書顧命云西序東向敷重底席東序西向敷重丰席及禮經毎云東序西序皆謂此也沈括筆談今謂兩廊爲東西序非也序乃堂上東西壁在室之外者躨跜動貌詳見大鵬賦注上林賦靑龍蚴蟉於東廂李善注蚴蟉龍行貌蚴於九切憂上聲蟉音栁﹞其深沈奧宻也則赤熛掌火招拒司金靈威制陽葉光摧陰坤斗主土據乎其心﹝南齊書按禮及孝經援神契並云明堂有五室天子毎月於其室聴朔布教祭五帝之神配以有功徳之君藝文類聚黃圖曰明堂者明天地之堂也所以順四時行月令宗祀先王祭五帝故謂之明堂尙書帝命驗帝者承天立五府以尊天重象蒼曰靈府赤曰文祖黃曰神斗白曰顯紀黒曰元矩鄭康成注天有五帝集居太微降精以生聖人故帝者承天立五帝之府是爲天府唐虞之天府夏之世室殷之重屋周之明堂皆同矣其蒼帝靈威仰之府名靈府周曰靑陽其赤帝赤熛怒之府名文祖火積光明文章之祖故名文祖周曰明堂其黃帝含樞紐之府名曰神斗斗主也土精澄靜四行之主故謂神斗周曰太室其白帝白招拒之府名顯紀紀統也金精斷割萬物以成故謂之顯紀周曰總章其黒帝葉光紀之府名曰元矩矩法也水精元昧能權輕重故謂元矩周曰元堂據此本文坤斗當是神斗之訛熛音飄葉音協或作汁亦讀爲協﹞若乃熠耀五色張皇萬殊人物禽獸奇形異模勢若飛動瞪眄睢盱明君暗主忠臣烈夫威政興滅表示賢愚﹝繆本作表賢示愚此言室中圖畫之象韻會熠耀鮮明貌書康王之誥張皇六師正義云皇大也魯靈光殿賦齊首目以瞪眄徒﹝脫二字﹞以狋狋又曰鴻荒朴略厥狀睢盱廣韻瞪直視貌說文眄邪視也睢仰目也盱張目也熠音揖耀音耀瞪音橙眄音勉睢音揮盱音吁﹞於是王正孟月朝陽登曦天子乃施蒼玉轡蒼螭臨乎靑陽左个方禦瑤瑟而彈鳴絲展乎國容輝乎皇儀傍瞻神臺順觀云之軌俯對淸廟崇配天之規欽若肸蠁維淸緝熙崇牙樹羽熒煌葳蕤納六服之貢受萬邦之籍張龍旗與虹旌攢金戟與玉戚延五更進百辟奉珪瓚獻琛帛顒昻俯僂儼容疊迹乃潔菹醢修粢盛奠三犧薦五牲享於神靈太祝正辭庶官精誠鼓大武之隱轔張鈞天之鏗鍧孤竹合奏空桑和鳴盡六變齊九成羣神來兮降明庭蓋聖王之所以孝治天下而享祀窅冥也﹝春秋春王正月正義云正是時王所建故以王字冠之言是今王之正月也廣韻曦日光也淮南子孟春之月天子衣靑衣乘蒼龍服蒼玉建靑旗東宮禦女靑色衣靑采鼔琴瑟朝於靑陽左个以出春令髙誘注馬七尺已上曰龍明堂中方外圜通達四出各有左右房謂之个猶隔也東出謂之靑陽南出謂之明堂西出謂之總章北出謂之元堂是月天子朝日告朔行令於左个之房東向堂北頭室也甘泉賦四蒼螭兮六素虯呂向注蒼螭蒼龍也凡稱龍者皆馬也言龍美之也班固東都賦究皇儀而展帝容呂延濟注言盡帝王之容儀也太平禦覽禮統曰所以置靈臺者何以尊天重民備災禦害豫防未然也夫王者當承順天地禦節陰陽也夏所以爲淸臺何明明相承太平相續故爲淸臺殷爲神臺周爲靈臺何質者具天而王天者稱神文者具地而王地者稱靈是其易也後漢書建初三年正月宗祀明堂禮畢登靈臺望云物左傳淸廟茅屋杜預注淸廟肅然淸靜之稱也正義曰淸廟者宗廟之大稱孝經昔者周公郊祀后稷以配天宗祀文王於明堂以配上帝上林賦肸蠁布寫顏師古注肸蠁盛作也李善注司馬彪曰肸過也芬芳之過若蠁之布寫也呂延濟注肸蠁天中遊气也言香气發越積浮而似之詩周頌維淸緝熙文王之典鄭箋曰緝熙光明也又周頌設業設虡崇牙樹羽毛傳曰業大板也所以飾栒爲懸也捷業如鋸齒或曰畫之植者爲虡橫者爲栒崇牙上飾捲然可以懸也樹羽置羽也正義曰設其橫者之業又設其植者之虡其上刻爲崇牙因樹置五采之羽以爲之飾又云虡者立於兩端栒則橫入於虡其栒之上加於大板側著於栒其上刻爲崇牙似鋸齒捷業然故謂之業牙卽業之齒矣以其形捲然得掛繩於上故言可以懸也樹羽置羽者置之於栒虡之上角漢禮器制度云爲龍頭及頷曰銜璧璧下有旄牛尾禮記夏后氏之龍簨虡殷之崇牙周之璧翣鄭康成注簨虡所以懸鐘磬也橫曰簨飾之以鱗屬植曰虡飾之以贏屬羽屬簨以大板爲之謂之業殷又於龍上刻畫之爲崇牙以掛懸紞也周人畫繒爲翣載以璧垂五采羽於其下樹於簨之角上飾彌多也正義曰殷之崇牙者謂於簨之上刻畫木爲崇牙之形以掛鐘磬皇氏云崇牙者崇重也謂刻畫大板重疊爲牙杜氏通典樂懸橫曰簨豎曰虡飾簨以飛龍節趺以飛亷鐘虡以鷙獸磬虡以鷙鳥上則樹羽旁懸流蘇周制也懸以崇牙殷制也飾以博山後代所加也何晏景福殿賦流羽毛之葳蕤張銑注葳蕤羽毛美貌周禮邦畿方千里其外方五百里謂之侯服其貢祀物又其外方五百里謂之甸服其貢嬪物又其外方五百里謂之男服其貢器物又其外方五百里謂之采服其貢服物又其外方五百里謂之衛服其貢材物又其外方五百里謂之要服其貢貨物鄭康成注此六服去王城三千五百里相距方七千里公侯伯子男封焉書周官六服羣辟罔不承徳正指此六服又益稷篇云弼成五服則指甸侯綏要荒五服也詩周頌龍旗陽陽正義雲龍旗者旗上畫爲交龍左思魏都賦虹旌攝麾以就捲李周翰注虹旌畫爲虹者公羊傳朱幹玉戚以舞大夏何休注戚斧也以玉飾斧禮記遂設三老五更羣老之席位焉鄭康成注三老五更各一人也皆年老更事致仕者也天子以父兄養之示天下之孝弟也名以三五者取象三辰五星天所因以昭明天下者獨斷天子父事三老者適成於天地人也兄事五更者訓於五品也更者長也更相代至五也能以善道攺更已也取首妻男女完具者古者天子親袒割牲執醬而饋三公設幾九卿正履使者安車軟輪送迎而至其家天子獨拜於屏其明旦三老詣闕謝以其禮過厚故也又五更或爲叟叟老稱與三老同義也通典大唐制仲秋吉辰皇帝親養三老五更於太學所司先奏定三師三公致仕者用其徳行及年髙者一人爲三老次一人爲五更詩大雅百辟卿士媚於天子禮記王制賜圭瓚然後爲鬯鄭康成注圭瓚鬯爵也又祭統君執圭瓚康成注圭瓚祼器也以圭璋爲柄又明堂位灌用玉瓚大圭康成注瓚形如盤容五升以大圭爲柄是謂圭瓚又康成毛詩箋圭瓚之狀以圭爲柄黃金爲勺靑金爲外朱中央矣詩魯頌來獻其琛毛傳曰琛寶也詩大雅顒顒卬卬如圭如璋毛傳曰顒顒溫貌卬卬盛貌鄭箋曰體貌則顒顒然敬順志气則卬卬然髙朗史記一命而僂再命而傴三命而俯服虔注僂傴俯皆恭敬之貌也劉孝標廣絕交論趨走丹墀者疊迹此言俯僂者狀其鞠躬將事疊迹者狀其駿奔在廟禮記水艸之菹陸產之醢鄭康成注水艸之菹芹茒之屬陸產之醢蚳蝝之屬榖梁傳天子親耕以供粢盛範寧注黍稷曰粢在器曰盛左傳爲六畜五牲三犧以奉五味杜預注五牲麋鹿麕狼兔三犧祭天地宗廟三者謂之犧東都賦於是薦三犧效五牲禮神祗懷百靈周禮太祝掌六祝之辭以事鬼神示祈福祥求永貞唐書百官志太祝六人正九品上祭祀則跪讀祝文左傳祝史正辭信也杜預注正辭不虛稱君美也正義曰正其言辭不欺誑鬼神是其信也書臯陶謨無曠庶官鄭康成周禮注大武武王樂也武王伐紂以除其害言其徳能成武功也上林賦隱轔郁﹝山壘﹞是言堆壠不平之貌此作樂聲用未詳或者卽殷轔之訛甘泉賦振殷轔而軍裝顏師古注殷轔盛貌也史記趙簡子疾五日不知人七日寤語大夫曰我之帝所甚樂與百神遊於鈞天廣樂九奏萬舞不類三代之樂其聲動人心按淮南子九野之名中央曰鈞天鈞天之樂謂天樂也東都賦鐘鼔鏗鍧廣韻鏗鍧鐘鼔聲相雜也周禮孤竹之管空桑之琴瑟鄭康成注孤竹竹特生者空桑山名述異記東海畔有孤竹焉斬而復生中爲管周武王時孤竹之國獻瑞筍一株空桑生大野山中爲琴瑟之最者空桑也周禮凡六樂者一變而致羽物及川澤之示再變而致嬴物及山林之示三變而致鱗物及邱陵之示四變而致毛物及墳衍之示五變而致介物及土示六變而致象物及天神凡樂圜鐘爲宮黃鐘爲角太簇爲徵姑洗爲羽靁鼓靁鞀孤竹之管云和之琴瑟雲門之舞冬日至於地上之圜丘祭之若樂六變則天神皆降可得而禮矣鄭康成注變猶更也樂成則更奏也書益稷簫韶九成正義曰成謂樂曲成也鄭云成猶終也每曲一終必變更奏故經言九成傳言九奏周禮謂之九變其實一也公羊傳疏鄭氏云樂備作謂之成王應麟曰節奏俱備謂之成備而更新謂之變邢昺孝經疏按史記云黃帝接萬靈於明庭明庭卽明堂也子華子黃帝之治天下也百神出而受職於明堂之庭孝經昔者明王之以孝治天下也劉峻辧命論未達窅冥之情未測神明之數窅冥幽逺之意螭音鴟肸音迄蠁音響琛音郴菹音趄鍧音轟窅音杳辟音璧﹞然後臨辟雍宴羣後陰陽爲庖造化爲宰餐元气灑太和千里鼓舞百寮賡歌於斯之時雲油雨霈恩鴻溶兮澤汪濊四海歸兮八荒會哤聒乎區宇駢闐乎闕外羣臣醉徳揖讓而退﹝書益稷羣後徳讓廣韻庖食廚也賈公彥周禮疏宰者調和膳修之名周易保合太和書臯陶謨百僚師師孔傳曰僚官也又書益稷臯陶拜手稽首揚言乃賡載歌曰元首明哉股肱良哉庶事康哉孔傳曰賡續也趙岐孟子注油然興雲貌楚辭九嘆波淫淫而周流兮鴻溶溢而滔蕩漢書澤汪濊輯萬國顏師古注汪濊言饒多也司馬相如難蜀父老文威武紛紜湛恩汪濊顏師古注汪濊深廣也說文哤雜語也聒讙語也馬融長笛賦哤聒其前後李善注哤聒雜聲也寓卽宇字籀文從禹王勃遊武擔山寺序龍鑣翠轄駢闐上路之遊古今注闕觀也古每門樹兩觀於其前所以標表宮門也其上可居登之則可逺觀故謂之觀人臣將朝至此則思其所闕故謂之闕其上皆丹堊其下皆畫雲气仙靈奇禽怪獸以昭示四方焉韻會闕說文門觀也蓋爲二臺於門外作樓觀於上上圖下方以其縣法謂之象魏象治象也魏者言其狀巍巍然髙大也使民觀之因謂之觀兩觀雙植中不爲門闕而爲道故謂之闕醉徳卽詩所謂飽徳之義灑所蟹切篩上聲濊音穢哤音厖闐音田﹞而聖主猶夕惕若厲懼人未安乃目極於天耳下於泉飛聰馳明無逺不察考鬼神之奧推陰陽之荒下明詔班舊章振窮乏散敖倉毀玉沈珠卑宮頹墻使山澤無間往來相望帝躬乎天田後親於郊桑棄末反本人和時康建翠華兮萋萋鳴玉鑾之鉠鉠逰乎升平之圃憩乎穆淸之堂天欣欣兮瑞穰穰巡陵於鶉首之野講武於驪山之旁封岱宗兮祀后土掩栗陸而苞陶唐遨逰乎崆峒之上汾水之陽吸沆瀣之精英黜滋味之馨香貴理國其若夢幾華胥之故鄕﹝自遨逰以下至故鄕三十五字繆本作遂邀崆峒之禮汾水之陽吸沆瀣之精黜滋味而貴理國其若夢華胥之故鄕三十字﹞於是元元澹然不知所在若羣雲從龍眾水奔海此眞所謂我大君登明堂之政化也﹝周易君子終日幹幹夕惕若厲無咎王弼注終日幹幹至於夕惕猶若厲也太玄經目上於天耳下於淵東都賦申舊章下明詔禮記命有司發倉廩賜貧窮振乏絕鄭玄注振猶救也史記敖倉天下轉輸久矣臣聞其下乃有藏粟甚多正義曰敖倉在鄭州滎陽縣西十五里石門之東北臨汴水南帶三皇山秦時置倉於敖山上故名敖倉東都賦捐金於山沈珠於淵上林賦頹墻塡壍使山澤之民得至焉劉良注頹崩也言崩去苑墻以通山澤之利東都賦躬三推於天田修帝籍之千畝呂延濟注天田天子之籍田也何休公羊傳注禮天子親耕東田千畝諸侯百畝後夫人親西郊采桑以供粢盛祭服躬行孝道以先天下東都賦遂令海內棄末而反本背僞而歸眞上林賦建翠華之旗顏師古注翠華之旗以翠羽爲旗上葆也說文萋艸盛也言旗上之翠羽萋萋然如艸色之鮮縟也楚辭鳴玉鸞之啾啾王逸注鸞鸞鳥也以玉作之著於衡東京賦鸞聲噦噦和鈴鉠鉠薛綜補注鸞在衡和在軾皆以金爲鈴也鉠鉠小聲玉鑾卽玉鸞字異而義同也漢書受命於穆淸顏師古注穆美也言天子有美徳而政化淸也甘泉賦粟穰穰兮委如山顏師古注穰穰多也唐會要貞觀式令春秋仲月命使巡陵春則掃除枯朽秋則芟薙繁蕪據此巡陵乃公卿事文則借爲天子謁陵之稱矣漢書自井十度至栁三度謂之鶉首之次秦之分也一統志驪山在陜西臨潼縣東南二里因驪戎所居故名山之麓溫泉所出唐書開元元年十月癸卯講武於驪山驪山固唐時講武之地也周易正義女媧氏沒次有大庭氏柏黃氏中央氏栗陸氏驪連氏赫胥氏尊盧氏混沌氏皥英氏有橤氏朱襄氏葛天氏陰康氏無懷氏凡十五世皆襲庖犧氏之號也庖包古字通用邢昺論語疏書傳云堯年十六以唐侯升爲天子遂以爲號或謂之陶唐氏書曰惟彼陶唐世本云帝堯爲陶唐氏韋昭云陶唐皆國名猶易稱殷商也案經傳契居商故湯以商爲國號後盤庚遷殷故殷商雙舉歷撿書傳未聞帝堯居陶而以陶冠唐蓋以二字爲名所稱或單或復也莊子黃帝立爲天子十九年令行天下聞廣成子在於崆峒之上故往見之又曰堯治天下之民平海內之政往見四子藐姑射之山汾水之陽窅然喪其天下焉楚辭飡六气而飲沆瀣王逸注陵陽子明經言冬飲沆瀣者北方夜半气也張衡思玄賦餐沆瀣以爲粻注云沆瀣夕霞也呂向注沆瀣露气也列子黃帝晝寢夢遊於華胥氏之國華胥氏之國相傳在弇州之西臺州之北不知斯齊國幾千萬里蓋非舟車足力之所及神逰而巳其國無師長其民無嗜欲自然而巳不知樂生不知惡死故無夭殤不知親巳不知疏物故無愛憎不知背逆不知向順故無利害都無所愛憎都無所畏忌入水不溺入火不熱斫撻無痛傷指摘無屙癢乘空如履實寢虛若處牀雲霧不硋其視雷霆不亂其聽美惡不滑其心山谷不躓其步神行而巳黃帝旣寤怡然自得召天老力牧太山稽告之曰朕閒居三月齋心服形思有以養身治物之道弗獲其術疲而睡所夢若此今知至道不可以情求矣朕知之矣朕得之矣而不能以告若矣又二十有八年天下大治幾若華胥氏之國後漢書下爲元元所福章懷太子注元元謂黎庶也史記索隠戰國策云制海內子元元髙誘注元元善也又按姚察云古者謂人云善人也因善爲元故云黎元其言元元者非一人也顧野王云元元猶喁喁可憐愛貌未安其說聊記異也長楊賦海內澹然李善注澹安也李周翰注謂晏然無事也汾音焚沆下黨切杭上聲瀣音械﹞豈比夫秦趙吳楚爭髙競奢結阿房與叢臺建姑蘇及章華非享祀與嚴配徒掩月而淩霞由此觀之不足稱也況瑤臺之巨麗復安可以語哉敢揚國美遂作辭曰﹝史記秦始皇以爲咸陽人多先王之宮庭小吾聞周文王都丰武王都鎬丰鎬之間帝王之都也乃營作朝宮渭南上林苑中先作前殿阿房東西五百步南北五十丈上可以坐萬人下可以建五丈旗周馳爲閣道自殿下直抵南山表南山之巓以爲闕爲復道自阿房渡渭屬之咸陽以象天極閣道絕漢抵營室也阿房宮未成成更欲擇令名名之作宮阿房故天下謂之阿房宮水經注叢臺六國時趙王之臺也郡國志曰邯鄲有叢臺故劉劭趙郡賦曰結云閣於南宇立叢臺於少陽也一統志叢臺在廣平府邯鄲縣北趙靈王所築因其叢雜而名吳越春秋吳王起姑蘇之臺三年聚材九年乃成髙見三百里吳地記姑蘇臺在吳縣西南三十五里闔閭造經營九年始成其臺髙三百丈望見三百里外作九曲路以登之左傳楚子成章華之臺杜預注臺今在華容城內水經注離湖在華容縣東七十五里湖側有章華臺臺髙十丈基廣十五丈左邱明楚築臺於章華之上故韋昭以爲章華亦地名也王與伍舉登之舉曰臺髙不過望國之氛祥大不過容宴之俎豆蓋譏其奢而諌其失也太平寰宇記章華臺在荊州江陵縣東三十里按渚宮故事云楚靈王所築臺形三角孝經孝莫大於嚴父嚴父莫大於配天淮南子晚世之時帝有桀紂爲旋室瑤臺象廊玉牀新序紂作瑤臺疲民力殫民財﹞穹崇明堂倚天開兮巃嵸鴻蒙構瓌材兮偃蹇坱莽邈崔嵬兮周流辟雍岌靈臺兮赫奕日噴風雷宗祀肸蠁王化弘恢鎭八荒通九垓四門啟兮萬國來考休徵兮進賢才儼若皇居而作固窮千祀兮悠哉﹝司馬相如長門賦欝並起而穹崇李善注穹崇髙貌羽獵賦鴻蒙沆茫顏師古注鴻蒙沆茫廣大貌巃嵸瓌材偃蹇俱巳見前注坱莽廣逺寥廓之意上林賦過乎泱漭之野杜甫八哀詩徵塵昏坱漭泱漭坱莽其義同也封禪書上暢九垓下溯八埏服虔注該重也天有九重東都賦登靈臺考休徵劉良注休美也徵應也張載劍閣銘作固作鎭左思魏都賦𨿽踰千祀而懷舊蘊於遐年古賦辧體太白明堂賦從司馬楊班諸賦來气豪辭艷疑若過之論其體格則不及逺甚蓋漢賦體未甚俳而此篇與大獵賦則悅於時而俳甚矣晦翁云白有逸才尢長於詩而其賦乃不及魏晉斯言信夫穹音芎從音宗瓌音規垓音該﹞

大獵賦並序白以爲賦者古詩之流辭欲壯麗義歸博逺不然何以光贊盛美感天動神而相如子云競誇辭賦歷代以爲文雄莫敢詆訐臣謂語其略竊或褊其用心子虛所言楚國不過千里夢澤居其大半而齊徒吞若八九三農及禽獸無息肩之地非諸侯禁淫述職之義也上林云左蒼梧右西極考其實地周袤才經數百﹝班固兩都賦序賦者古詩之流也李善注毛詩序曰詩有六義二曰賦故賦爲古詩之流也子夏詩序動天地感鬼神莫近於詩司馬相如子虛賦臣聞楚有七澤臣之所見蓋特其小小者耳名曰云夢云夢者方九百里烏有先生曰齊東渚巨海南有瑯琊觀乎成山射乎之罘浮渤澥逰孟諸邪與肅愼爲鄰右以湯谷爲界秋田乎靑邱彷徨乎海外吞若云夢者八九其於胸中曽不蔕芥上林賦亡是公曰夫使諸侯納貢者非爲財幣所以述職也封疆畫界者非爲守禦所以禁淫也從此觀之齊楚之事豈不哀哉地方不過千里而囿居九百是艸木不得墾辟而民無所食也周禮一曰三農生九榖鄭康成注鄭司農云三農平地山澤也玄謂三農原澤及平地也左傳子駟請息肩於晉杜預注以負擔諭也上林賦獨不聞天子之上林乎左蒼梧右西極丹水更其南紫淵經其北文頴注蒼梧郡屬交州在長安東南故言左爾雅云西至於豳國爲西極在長安西故言右漢書武帝廣開上林東南至宜春鼎湖禦宿昆吾旁南山西至長楊五柞北繞黃山濵渭而東周袤數百里師古曰袤長也袤音茂﹞長楊誇逺設网爲周阹放麋鹿其中以搏攫充樂羽獵於靈臺之囿圍經百里而開殿門當時以爲窮壯極麗迨今觀之何齷齪之甚也但王者以四海爲家萬姓爲子則天下之山林禽獸豈與眾庶異之而臣以爲不能以大道匡君示物周博平文論苑之小竊爲微臣之不取也今聖朝園池遐荒殫窮六合以孟冬十月大獵於秦亦將曜威講武掃天蕩野豈荒滛侈靡非三驅之意耶臣白作頌折中厥美其辭曰﹝楊雄長楊賦序上將大誇逺人以多禽獸命右扶風發民入南山西自褒斜東至弘農南驅漢中張羅网罝罘捕熊羆豬虎豹狖玃狐貓兔麋鹿載以檻車輸長楊射熊館以网爲周阹縱禽獸其中令逺人手搏之自取其獲上親臨觀焉是時農民不得收斂雄從至射熊館還上長楊賦李善注李奇曰阹遮禽獸圍陣也揚雄羽獵賦帝將惟田於靈之囿虎落三嵕以爲司馬圍經百里而爲殿門吳都賦齷齪而算張銑注齷齪局小貌阹音區史記天子以四海爲家漢書宣帝紀奉承祖宗子萬姓陳書太建六年詔王者以四海爲家萬姓爲子一物乖方夕惕猶厲繆本作淫荒西都賦耀威靈而講武事周易王用三驅失前禽正義曰三驅之禮先儒皆云三度驅禽而射之也三度則已又漢書田狩有三禽之制顏師古注三驅之禮一爲幹豆二爲賓客三爲充君之庖也楚辭令五帝以折中王逸注折猶分也分明言是與非也賦意謂分之而求其中惟玆所頌美較勝古人也﹞粵若皇唐之契天地而襲气母兮粲五葉之葳蕤惟開元廓海寓而運斗極兮總六聖之光熙誕金徳之淳精兮潄玉露之華滋文章森乎七曜兮制作參乎兩儀括眾妙而爲師明無幽而不燭兮澤無逺而不施慕往昔之三驅兮順生殺於四時﹝莊子狶韋氏得之以契天地伏羲氏得之以襲气母陸徳明音義挈司馬云要也得天地要也崔云成也司馬云襲入也气母元气之母也崔云取元气之本葉世也自髙祖至玄宗凡五世葳蕤艸木盛貌諭言其粲美如艸木之盛也爾雅北戴斗極爲空桐邢昺疏斗北斗也極者中宮天極星其一明者太乙之常居也以其居天之中故謂之極極中也北斗拱極故曰鬥極長楊賦髙祖奉命順斗極運天闕李善注服虔曰隨天斗極星運轉也雒書曰聖人受命必順斗極宋均尙書中﹝脫一字﹞注曰順斗機爲政也六聖者髙祖太宗髙宗武后中宗睿宗也玄宗誕生於八月故以金徳玉露頌言也古詩緣葉發華滋初學記日月五星謂之七曜河圖括地象易有太極是爲兩儀兩儀未分其气混沌淸濁旣分伏者爲天偃者爲地傅玄洪業篇神聖參兩儀劉琨表陛下明並日月無幽不燭﹞若乃嚴冬慘切寒气凜冽不周來風玄冥掌雪木脫葉艸解節土囊煙陰火井冰閉是月也天子處乎玄堂之中凔八水兮休百工考王制兮遵國風樂農人之閒隙兮因校獵而講戎﹝凜冽寒气嚴猛之意傳咸神泉賦六合蕭條嚴霜凜冽春秋正義易緯通卦驗云立冬不周風至史律書不周風居西北主殺生月令孟冬之月其神玄冥謝莊月賦木葉微脫國語本見而艸木節解韋昭注本氐也謂寒露之後十日陽气盡艸木之枝節皆理解也宋玉風賦盛怒於土囊之日李善注土囊大穴也盛弘之荊州記曰宜都佷山縣有山山有穴口大數尺爲風井土囊當此之類也華陽國誌臨卭縣有火井夜時光映上照民欲其火光以家火投之頃許如雷聲火焰出通耀數十里以竹筒盛其光藏之可拽行終日不滅鮑照詩冰閉寒方壯月令孟冬之月天子居﹝脫一字﹞堂左个鄭康成注﹝脫一字﹞堂左个北堂西徧也說文凔寒也三輔黃圖闗中八水皆出入上林苑霸水出藍田谷西北入渭滻水亦出藍田谷北至霸陵入霸涇水出安定涇陽開頭山東至陽陵入渭渭水出隴西首陽縣鳥鼠同穴山東北至華陰入河丰水出鄠縣南山丰谷北入渭鎬水在昆明池北牢水出鄠縣西南入潦谷北流入渭潏水在杜陵從皇子陂西北流經昆明池入渭駱賓王詩五緯連影集星纒八水分流橫地軸許景先詩千門望成錦八水明如練皆謂此八水也呂氏春秋霜始降則百工休髙誘注霜降天寒朱漆不堅故百工休不復作器東都賦若乃順時節而搜狩簡車徒以講武則必臨之以王制考之以風雅李善注禮記王制曰天子諸侯無事則歲三田田不以禮曰暴天物詩國風騶虞駟鐵是也詩小雅車攻吉日是也左傳春搜夏苗秋狝冬狩皆於農隙以講事也漢書成帝紀行幸長楊宮從外客大校獵如淳曰合軍聚眾有幡校撃鼔也周禮校人掌王田獵之馬故謂之校獵顏師古曰如說非也此校謂以木自相貫穿爲闌校耳校人職云六廐成校是則以遮闌爲義也校獵者大爲欄校以遮禽獸而獵取也軍之幡旗𨿽有校名本因部校此無豫也上林賦天子校獵李奇曰以五校兵出獵也李周翰注校獵謂出校隊而獵也凔音創﹞乃使神兵出於九闕天仗羅於四野徵水衡與林虞辧土物之眾寡千騎飆掃萬乘雷奔梢扶桑而拂火雲兮括月窟而捜寒門赫壯觀於今古嶪揺蕩於乾坤此其大略也而內以中華爲天心外以窮髮爲海口豁咽喉以洞開吞荒裔而盡取大章按步以來往誇父振策而奔走足迹乎日月之所通囊括乎陰陽之未有﹝陸機辯亡論神兵東驅奮寡犯眾九闕卽九門也謝朓郊祀曲整蹕遊九闕淸簫聞八埏漢書水衡都尉武帝元鼎二年初置掌上林苑應劭注古山林之官曰衡掌諸池苑故稱水衡張宴注主都水及上材苑故曰水衡周禮有山虞澤虞皆掌山澤之官今稱林虞者變文言之也扶桑在東方日出之地詳見大鵬賦注長楊賦西壓月窟服虔注月窟月所生也大人賦軼先驅於寒門應劭注寒門北極之門也莊子窮髮之北李注云髮毛也司馬彪注北極之下無毛之地也咽喉謂險要扼塞之地李尢函谷闗銘函谷險要襟帶咽喉潘嶽西徵賦胸中豁其洞開荒裔荒服諸裔之地班固燕然山銘鑠王師兮徵荒裔方言裔外國之總名郭璞注邊地爲裔亦四夷通以爲號也淮南子禹乃使大章步自東極至於西極二億三萬三千五百里七十五步使豎亥步自北極至於南極二億三萬三千五百里七十五步髙誘注大章豎亥善行人皆禹臣也列子誇父不量力欲追日影逐之於隅谷之際渇欲得飲赴飲河渭河渭不足將走北飲大澤未至道渇而死棄其杖屍膏肉所浸生鄧林鄧林彌廣數千里焉張協七命誇父爲之投策策杖也顏延之詩振策睠東路賈誼過秦論囊括四海之意張晏注括結囊也言其能包含天下也劉良注括盛也猶囊盛而結之飆音標誇音誇﹞君王於是撞鴻鐘發鑾音出鳯闕開宸襟駕玉輅之飛龍歷神州之層岑逰五柞兮瞰三危挾細柳兮過上林攢髙牙以總總兮駐華蓋之森森於是擢倚天之劍彎落月之弓昆侖叱兮可倒宇宙噫兮增雄河漢爲之卻流川嶽爲之生風羽毛揚兮九天絳獵火然兮千山紅﹝禮記正義尙書傳曰天子將出撞黃鐘之鐘右五鐘皆應入則撞蕤賓之鐘左五鐘皆應羽獵賦撞鴻鐘建九旒爾雅翼有虞氏之輅謂之鸞車亦曰鸞輅明堂月令春則乘之蔡邕稱以金爲鸞鳥懸鈴其中施於衡爲遲速之節崔豹古今注亦以爲五輅衡上金雀者朱鳥也口銜鈴鈴謂之鑾禮云衡前朱雀或謂朱雀者鸞鳥以前有鸞鳥故謂之鸞鸞口有鈴故謂之鑾事一而義異然則鳥之鸞主形鈴之鑾主聲鈴之爲鑾亦以象鸞鳥之聲爲名耳史記建章宮其東則鳯闕髙二十餘丈水經注漢武故事曰鳳闕髙二十丈闗中記曰建章宮圓闕臨北道有金鳯在闕上髙丈餘故號鳯闕也何遜詩宸襟動時豫歲序屬涼氛釋名天子所乘曰玉輅以玉飾車也東都賦登玉輅乘時龍南都賦駟飛龍兮騤騤李善注飛龍言疾也河圖括地象昆侖東南地萬五千里名曰神州中有五嶽地圖帝王居之江淹詩四睇亂層岑呂延濟注層髙也岑峯也三輔黃圗五柞宮漢之離宮也在扶風盭厔宮中有五柞樹因以爲名五柞皆連抱上枝覆蔭數畝甘泉賦攀璇璣而下視兮行逰目乎三危張銑注言臺髙可攀北斗下視三危山史記正義括地誌云三危山上有三峯故曰三危俗亦名卑羽山在沙州燉煌縣東南三十里上林賦登龍臺掩細柳郭璞注細柳觀名也在昆明池南西京賦斜界細柳薛綜注細栁在長安西北潘嶽詩桓桓梁徵髙牙乃建李善注牙牙旗也薛綜東京賦注兵書曰牙旗者將軍之旗古者天子出建大牙旗竿上以象牙飾之故云牙旗甘泉賦齊總總撙撙其相膠葛兮顏師古注總總撙撙聚貌也古今注華蓋黃帝所作也與蚩尢戰於涿鹿之野常有五色雲气金枝玉葉止於帝上有花葩之象故因而作華蓋也宋玉大言賦方地爲車圓天爲蓋長劍耿耿倚天外吳都賦羽毛揚蕤呂延濟注羽毛旌旗類揚動也蕤羽毛好貌楚辭指九天以爲正王逸注九天謂中央八方也淮南子天有九野中央曰鈞天東方曰蒼天東北方曰變天北方曰玄天西北方曰幽天西方曰皓天西南方曰朱天南方曰炎天東南方曰陽天班固燕然山銘玄甲耀日朱旗綘天獵火縱火焚艸萊以驅禽獸也柞音昨瞰苦濫切音勘噫音呃又音蔭﹞乃召蚩尢之徒聚長戟羅廣澤呵雨師走風伯稜威耀乎雷霆烜赫震於蠻貊陋梁都之體制鄙靈囿之規格而南以衡霍作襟北以岱恆作阹夾東海而爲壍兮拖西冥而流渠麾九州島之珍禽兮逥千羣以坌入聯八荒之奇獸兮屯萬族而來居﹝藝文類聚龍魚河圖曰黃帝攝政時有蚩尢兄弟八十一人並獸身人語銅頭鐵額食沙石子造立兵仗刀戟大弩威震天下誅殺無道不仁不慈萬民欲令黃帝行天子事黃帝仁義不能禁止蚩尢仰天而嘆天遣玄女下授黃帝兵信神符制伏蚩尢帝因使之主兵以制八方蚩尢歿後天下復擾亂黃帝遂畫蚩尢形像以威天下天下咸謂蚩尢不死八方萬邦皆爲躡伏風俗通飛廉風伯也玄冥雨師也捜神記風伯者箕星也雨師者畢星也龍魚河圖太白星主兵凶其精下爲雨師之神熒惑星主司非其精下爲風伯之神揚雄河東賦呵雨師於西東漢書威稜憺乎鄰國李奇曰神靈之威曰稜潘朂冊魏公九錫文稜威南邁術以隕潰烜赫已見大鵬賦注梁都當是梁鄒之訛東都賦制同乎梁鄒義合乎靈囿章懷太子注魯詩傳曰古有梁鄒者天子之田也三輔黃圖靈囿文王囿也靈者言文王之有靈徳也在長安縣西四十二里衡山南嶽也又謂之岣嶁山唐時屬江南道衡州衡陽縣霍山南嶽之副也又謂之天柱山唐時屬淮南道舒州懷寧縣岱岱宗也卽泰山唐時屬江南道衡州衡封縣泰山爲東嶽而此云北者以天下大勢計之泰山不在正東而近於東北故云北也恆山北嶽也漢時避文帝諱攺稱常山唐時屬河北道定州恆陽縣襟字以下文作阹爲壍流渠例之當是襟字之訛方言襟格也類篇今竹木格蓋籬落之屬若以襟帶義解之與文義不合上林賦江河爲阹郭璞注因山谷遮禽獸爲阹蘇林曰阹獵者圜陣遮禽獸也說文阹旅山谷爲牛馬圏也廣韻壍遶城水也西溟西海也渠溝渠也書依獒珍禽奇獸不育於國坌入並入也詳見明堂賦注阹音區坌焚上聲壍七艷切籖上聲﹞云羅髙張天网密布罝罘綿原峭格掩路蠛蠓過而猶礙蟭螟飛而不度彼層霄與殊榛罕翔鳥與伏兔﹝鮑照舞鶴賦掩云羅而見羈呂延濟注云羅言羅髙及云也易林行觸天网馬死牛傷鄭康成禮記注獸罟曰罝罘鳥罟曰网羅吳都賦峭格周施呂向注峭髙也格張网之木也郭璞爾雅注蠛蠓小虫似蚋喜亂飛列子江浦之間生麼虫其名曰蟭螟羣飛而集於蚊睫勿相觸也棲宿去來蚊勿覺也離朱子羽方晝拭眥揚眉而望之弗見其形觸兪師曠方夜摘耳俛首而聽之弗聞其聲晏子春秋東海有虫巢於蚊睫再乳再飛而蚊不爲驚臣嬰不知其名而東海漁者命曰焦冥上林賦騰殊榛張揖注殊榛異枿也顏師古注殊榛特立株枿也張守節注爾雅曰木叢生爲榛也殊異也西京賦超殊榛薛綜注殊猶大也漢書上覆飛鳥下不見伏兔罝音嗟罘音孚又音浮峭音俏蠛音滅蠓音蒙又上聲榛音臻又鋤臻切音近神﹞從營合技彌巒被岡金戈森行洗晴野之寒霜虹旗電掣捲長空之飛雪吳驂走練宛馬蹀血縈眾山之聯綿隔逺水之明滅使五丁摧峯一夫拔木下整髙頹深平險谷擺樁栝開林叢喤喤呷呷盡奔突於埸中﹝西京賦彌臯被岡薛綜注彌猶覆也謝朓詩翠葆隨風金戈動日劉向九嘆褰虹旗於玉門梁簡文帝金錞賦野曠塵昏星流電掣論衡顏淵與孔子俱上魯太山孔子東南望吳閶門有系白馬引顏淵指以示之曰若見吳閶門乎曰見之孔子曰門外何有曰有如系練之狀漢書貳師將軍廣利斬大宛王首獲汗血馬來應劭注大宛舊有天馬種蹋石汗血汗從前肩膞出如血號一日千里西京賦繚垣綿聨四百餘里薛綜注綿聨猶連蔓也張銑注綿聨不絕貌蹀音疊華陽國誌時蜀有五丁力士能移山舉萬釣楚辭招魂一夫九首拔木九千些王逸注言丈夫一身九頭彊梁多力從朝至暮拔大木九千枝也韻會擺開也撥也樁杙也類篇栝木杖也吳都賦諠嘩喤呷韻會喤呷眾聲樁音莊栝音忝呷呼甲切喊入聲﹞而田疆古冶之疇烏獲中黃之黨越崢嶸獵莽蒼喑嗚哮﹖風旋電往脫文豹之皮抵玄熊之掌批狻手猱挾三挈兩旣徒搏以角力又揮鋒而爭先行甝號以鶚睨兮气赫火而敵煙拳封猯肘巨狿梟羊應叱以斃踣﹤豸契﹥貐亡精而墜巓或碎腦以折脊或歕髓而飛涎窮遐荒蕩林藪扼土狛殪天狗脫角犀頂探牙象口掃封狐於千里捩雄虺之九首咋騰蛇而仰吞拖奔兕以郤走﹝晏子春秋田開疆古冶子事景公以勇力搏虎聞趙岐孟子注烏獲古之有力人也能移舉千鈞孫奭孟子疏皇甫士安帝王世說云秦武王好多力之士烏獲之徒並皆歸焉秦王於洛陽舉周鼎烏獲兩目血出西京賦乃使中黃之士李周翰注中黃國名其俗多勇力尸子中黃伯曰予左執太行之猱而右搏雕虎莊子適莽蒼者三月而反司馬彪注莽蒼近郊之色崔氏注艸野之色韻會喑大呼也陸機辧亡論哮之羣風驅李周翰注哮虎震聲言兵勇叫之聲若虎之震聲也說苑晉文公時翟人有獻封狐文豹之皮者說文抵側手撃也爾雅翼熊類大豕人足黒色春出冬蟄輕捷好緣髙木見人自投而下亦以革厚而筋駑用此自快故稱熊輕鳥伸方冬蟄時惟自舐其掌故其掌特美魯靈光殿賦玄熊蚺﹝虫炎﹞以齗齗韻會批手撃也狻有二義一音酸乃獅子之類爾雅狻麑如虦貓食虎豹者是也一借用音俊又音逡又音詮乃狡兔之名戰國策東郭逡者海內之狡兔也或作﹝夋兔﹥亦有作狻者此賦與猱類用而繼之以挾三挈兩是可用之於幺麼之獸而難以試之雄猛之獅當作兔解爲當陸機詩疏猱獼猴也楚人謂之沐猴老者爲玃長臂者爲猿說文挾俾持也挈懸持也西都賦脫角挫脰徒搏獨殺章懷太子注徒空也謂空手搏殺之也爾雅曰暴虎徒搏也張協七命舉戈林竦揮鋒電滅爾雅甝白虎宋書接衝拔距鷹瞵鶚視言獵徒勇健其聲猛如虎之號其視精如鶚之睨也廣韻貒野豚也字林貒獸似豕而肥西京賦鼻赤象圏巨狿薛綜注巨狿麆也怒走者爲狿郭璞爾雅注狒狒梟羊也山海經曰其狀如人面長唇黒身有毛反踵見人則笑交廣及南康郡山中多有此物大者長丈許俗呼之曰山都爾雅﹤豸契﹥貐類貙虎爪食人迅走述異記﹤豸契﹥貐獸中最大者龍頭馬尾虎爪長四百尺善走以人爲食遇有道君卽隠藏無道君卽出食人淮南子雲臺之髙墮者折脊碎腦漢書力扼虎顏師古注扼謂捉持也說文狛如狼善驅羊古賦辧體狛似狼有角韻會殪殺也山海經西山經曰陰山有獸焉其狀如貍而白首名曰天狗其音如橊橊可以禦凶大荒西經曰大荒之中金門之山有赤犬名曰天犬其所下者有兵郭璞注周書雲天狗所止地盡傾餘光燭天爲流星長十數丈其疾如風其聲如雷其光如電吳楚七國反時吠過梁國者是也埤雅犀形似水牛大腹卑腳腳有三蹄黑色三角一在頂上一在額上一在鼻上鼻上者卽食角也亦有一角者犀亦絕愛其角墮角卽自埋之交州記曰犀有二角鼻上角長額上角短或曰三角者水犀也二角者山犀也爾雅翼象南越之大獸獸之最大者形體特詭三歲一乳其身倍數牛而目不踰豕鼻長六七尺大如臂其牙長一尺每雷震必倉卒間似花暴出逡巡隠沒其齒歲脫猶愛惜之掘地而藏焉削木爲僞齒潛往易之覺則不藏故處楚辭蝮蛇蓁蓁封狐千里些雄虺九首往來儵忽吞人以益其心些王逸注封狐大狐也大狐健走千里雄虺一身九頭捩紾也咋嚙也郭璞爾雅注騰蛇龍類也能興雲霧而逰其中通誌略兕如野牛靑色重千斤一角長三尺餘形如馬鞭柄其皮堅厚可制鎧陳琳與魏文帝書駭鯨之決細网奔兕之觸魯縞哮音嘐音喊抵音止猱奴刀切惱平聲甝音酣鶚音諤貒音彖踣音匐與僕字同﹤豸契﹥音札貐音與歕音噴狛音粕殪音意捩音列虺音毀咋音賁﹞君王於是峩通天靡星旃奔雷車揮電鞭觀壯士之效獲顧三軍而欣然笑曰夫何神抶鬼摽之駭人也又命建蘷鼓勵武卒𨿽躪轢之已多猶拗怒而未歇集赤羽兮照日張烏號兮滿月戎車轞轞以陸離彀騎煌煌而奮發鷹犬之所騰捷飛走之所蹉蹶攫麏麚之咆哮蹂豺貉以掛格膏鋒染鍔塡巖掩窟觀殊材與逸羣尙揮霍以出沒﹝蔡邕獨斷天子冠通天冠後漢書通天冠髙九寸正豎頂少邪卻乃直下爲鐵捲梁前有山展筩爲述乘輿所常服唐書禮樂志通天冠者冬至受朝賀祭還燕羣臣養老之服也二十四梁附蟬十二首施珠翠金博山黒介幘組纓翠纓玉犀簮導琦按子虛賦靡魚須之橈旃靡字本此靡偃也方獵而偃其旗者卽王制天子殺則下大綏之義廣韻旃曲柄旗以招眾士也羽獵賦立歷天之旗曳捎星之旃呂向注言旗旃之髙歷拂於天星也揚雄河東賦奮電鞭驂雷輜顏師古注淮南子云電以爲鞭策雷以爲車輪雄用此言也羽獵賦神扶電撃顏師古注言所抶撃如鬼神雷電也李善注埤蒼曰抶笞撃也廣韻摽擊也山海經東海中有流波山其上有獸狀如牛蒼身而無角一足出入水則必風雨其光如日月其聲如雷其名曰夔黃帝得之以其皮爲鼓撅以雷獸之骨聲聞五百里以威天下漢書魏氏武卒衣三屬之甲操十二名之弩負矢五十个置戈其上冠冑帶劍贏三日之糧日中而趨百里中試則復其戶利其田宅上林賦徒車之所躪轢郭璞曰躪踐也轢蹍也西都賦蹂躪其十二三乃拗怒而少息李善注拗猶抑也家語白羽若月赤羽若日子虛賦左烏號之雕弓右夏服之勁箭史記索隠張揖云黃帝乘龍上仙小臣不得上挽持龍髯髯抜墮黃帝弓羣臣抱弓而號故名弓烏號見封禪書及郊祀志又韓詩外傳云弓工之妻曰此弓是泰山南烏號之柘案淮南子云楚有柘桑其材堅勁烏棲其上將飛枝勁復起摽呼其上伐取其材爲弓因曰烏號古史考風俗通皆同此說也詩小雅戎車嘽嘽韻會轞車聲通作檻詩國風大車檻檻毛詩曰檻車行聲也上林賦先後陸離顏師古注陸離分散也史記彀騎萬三千索隠曰如淳云彀騎張弓之騎也毛詩傳煌煌明也楚辭白鹿麏麚兮或騰或倚朱子注麏麞也按韻會麏卽麕字埤雅麞麕也齊人謂麕爲麞麞如小鹿而美或曰麞性善驚蓋麕鹿皆健駭而麕膽尢怯飲水見影輒奔道書曰麞鹿無魂又曰麞鹿白膽善怖爲是故也說文麚牡鹿以夏至解角埤雅豺似狗而長尾白頰髙前廣後其色黃季秋取獸四面陳之以祀其先世謂之豺祭獸故先王﹝脫一字﹞之以田貉似貍善睡其營窟與驩皆爲曲穴以避雨暘亦以防患殊材逸羣指獸之健捷者而言揮霍謂飛走亂急也旃音饘抶音叱摽音鰾躪音吝轢音歷拗音郁轞音檻彀音姤麏音均麚音加貉音鶴鍔音諤﹞別有白猸飛駿窮奇貙牙若錯劍鬛如叢竿口吞殳鋋目極槍櫓碎瑯弧攫玉弩射猛彘透奔虎金鏃一發旁疊四五𨿽鑿齒磨牙而致伉誰謂南山白額之足覩﹝白猸飛駿俱未詳山海經邽山其上有獸焉其狀如牛蝟毛名曰窮奇音如嘷狗是食人爾雅貙﹤豸曼﹥似貍郭璞注今山民呼貙虎之大者爲貙豻邢昺疏字林云貙似貍而大一名﹤豸曼﹥韻會說文貙﹤豸曼﹥似貍者能捕獸祭天陸佃云虎五指爲貙吳都賦幹鹵殳鋋張銑注殳鋋戈類也廣韻殳兵器長一丈二尺無刃鋋小矛也槍﹝脫一字﹞也櫓大盾也瑯弧玉弩者以玉石飾弧弩之上爲觀美也魯靈光殿賦奔虎攫拏以梁倚爾雅金鏃翦羽謂之鍭邢昺疏鏃箭頭也魏文帝詩發機若雷電一發連四五長楊賦鑿齒之徒相與磨牙而爭之服虔曰鑿齒齒長五尺似鑿亦食人伉卽抗也古字通用晉書周處傳以南山白額虎爲三害之一白額虎蓋虎之老者力雄勢猛人所難禦今以鑿齒磨牙之怪獸尙能與之相抗而不懼彼南山白額虎又焉在目中耶深狀獵士之勇猸音眉貙音樞﹝滿去氵加豸﹞音﹝滿去氵加月﹞殳音殊瑯音郎﹞總八校捜四隅馳専諸走都盧趫喬林撇絕壁抄獑猢攬貊﹝左豸右國﹞囚鼬鼯於峻崖頓豰貜於穹石養由發箭奇肱飛車巧﹤目舌﹥更嬴妙兼蒱且墜鸀鳿於靑雲落鴻雁於紫虛捎鶬鵠漂鸕﹝左渠右鳥﹞彈地廬與神居斬飛鵬於日域摧大鳳於天墟龍伯釣其靈鰲任公獲其巨魚窮造化之譎詭何神怪之有餘﹝漢書中壘校尉屯騎校尉步兵校尉越騎校尉長水校尉胡騎校尉射聲校尉虎賁校尉凡八校尉皆武帝初置通典漢武帝初置中壘屯騎步兵越騎長水胡騎射聲虎賁等校尉爲八校文獻通考漢八校尉領禁衛諸軍皆尊顯之官吳越春秋勇士専諸堂邑人也碓顙而深目虎膺而熊背漢書地理誌有都盧國顏師古注都盧國人勁捷善緣髙故張衡西京賦曰烏獲扛鼎都盧尋橦又曰非都盧之輕趫孰能超而究升也西域傳作巴兪都盧之戲李奇曰都盧體輕善緣者也廣韻趫緣木也韻會撇略也引也抄與鈔同說文鈔叉取也徐鉉曰今俗別作抄上林賦獑胡豰蛫張揖曰獑胡似狝猴頭上有髦腰以後黒薛綜西京賦注獑猢猿類而白腰以前黒在木表陸機詩疏猿之白腰者爲獑胡獑胡駿捷於狝猴其鳴噭噭而悲太平禦覽蜀地誌曰僰道有獸名獑猢似猴而四足短爲獸奇捷常在樹上歘然騰躍可一百五十步若迅烏之飛取此皮爲狐白之用盈百方成說文攬撮持也劉逵三都賦注貊獸毛黒白臆似熊而小以舌舐鐵須臾便數十斤出建寧郡章懷太子後漢書注南中八郡誌曰貊大如驢狀頗似熊多力食鐵所觸無不拉廣志曰貊色蒼白其皮溫暖﹝脫一字﹞音義俱無考說文囚系也郭璞爾雅注鼬似鼦赤黃色大尾啖鼠江東呼爲鼪埤雅鼬鼠健於捕鼠今俗謂之鼠狼郭璞爾雅注鼯鼠狀如小狐似蝙蝠肉翅翅尾頂脇毛紫赤色背上蒼艾色腹下黃喙頷雜白腳短爪長尾三尺許飛且乳亦謂之飛生聲如人呼食煙火能從髙赴下不能從下上髙西都賦超回壑越峻崖頓僵也僕也史記索隠郭璞曰豰似鼬而大腰以後黃一名黃腰食狝猴爾雅貜父善顧郭璞注貑貜也似狝猴而大色蒼黒能攫持人好顧盼邢昺疏大猨也說文貜母猴也上林賦觸穹石張揖注穹石大石也漢書養由基楚之善射者也去楊葉百步百發百中楊葉之大加百中焉可謂善射矣博物志奇肱國民能爲飛車從風逺行湯時西風至吹其車至豫州湯破其車不以視民後十年東風至乃復作車遣反其國去玉門闗四萬里戰國策更嬴與魏王處京臺之下謂魏王曰臣爲王引弓虛發而下鳥魏王曰射可至此乎更嬴曰可有間雁自東方來更嬴以虛發而待之王曰然則射可至此乎更嬴曰此孽也其飛徐而鳴悲飛徐者故瘡痛也鳴悲者久失羣也故瘡未息驚心未忘聞鉉音烈而髙飛故瘡隕也淮南子蒲且子之連鳥於百仞之上髙誘注蒲且子楚人善弋射者蒱蒲通用史記正義鸀鳿郭云似鴨而大長頸赤目紫紺色辟水毒晉灼漢書注屬玉水鳥似鵁鶄韻會捎取也掠也子虛賦雙鶬下顏師古注鶬鶬鴰也今闗西呼爲鴰鹿山東通謂之鶬鄙俗名爲錯落錯落者言鶬聲之急耳又謂之鴰將鴰鹿鴰將皆象其鳴聲也史記正義司馬彪云鶬似雁而黒亦呼爲鶬括韓詩外傳云胎生也按本艸鶬者水鳥也食於田澤洲渚之間大如鶴靑蒼色亦有灰色者頂無丹兩頰紅長頸髙腳羣飛爾雅謂之麋鴰闗西呼曰鴰鹿山東呼曰鶬鴰南人呼曰鶬雞江人呼爲麥雞天將霜鶬先知而鳴不過旬日而霜下鵠者今謂之天鵝禽經云鵠鳴哠哠故謂之鵠身大於雁羽毛白澤所謂鵠不日浴而白也亦有黃鵠丹鵠其翔極髙而善步所謂黃鵠一舉千里是也湖海江漢之間皆有之漂當作摽擊也埤雅鸕鶿水鳥似鶂而黒一名鷧嘴曲如鉤食魚入喉則爛其熱如湯其骨主哽及噎蓋以類推之者也此鳥吐而生子神農書所謂鸕鶿不卵生口吐其雛獨爲一異是也楊孚異物志云鸕鶿能沒於深水取魚而食之不生卵而孕雛於池澤間旣胎而又吐生多者生七八少生五六相連而出若絲緒焉水鳥而巢髙樹之上上林賦煩鶩鷛﹝脫一字﹞漢書作庸渠郭璞曰庸渠似鳬灰色而雞腳一名章渠顏師古曰庸渠卽今之水雞也彈當作殫盡也魏都賦天宇駭地廬驚木華海賦惟神是宅亦祇是廬劉良注宅居也言神祗之所居處長楊賦東震日域顏師古注日域日所出之處也大鳳非瑞鳥之鳳也若是瑞鳥之鳯則下文有解鳯凰與鸑鷟之語而此又云摧大鳯不但重復兼亦自相矛盾考楊升庵字說引通史繳大鳯於靑邱戮修蛇於洞庭大鳯作大風雲云是古書先有以大風爲大鳯者而太白因之歟淮南子云堯之時猰貐鑿齒九嬰大風封狶修蛇皆爲民害堯乃使羿誅鑿齒於疇華之野殺九嬰於凶水之上繳大風於靑邱之澤下殺猰貐斷修蛇於洞庭擒封豨於桑林夫大風與猰貐鑿齒封豨修蛇並稱是亦物類中之凶怪者而髙誘注云大風風伯也能壞人屋舍則又以爲神名矣風俗通雲飛亷風伯也漢書音義應劭曰飛亷神禽能致風气者也晉灼曰身似鹿頭如爵有角而蛇尾文如豹文豈大風卽飛亷之神鳥而因以訛爲風伯歟姑廣其說以俟知者升庵又引內典鳯當作鳳中從馬非鳯凰之鳯然鳳字他書不載恐未足據海賦北灑天墟李善注爾雅曰北陸天墟今爾雅本云北陸虛也與李所引不同龍伯國人釣得六鰲詳見悲淸秋賦注任公子獲東海大魚詳見大鵬賦注東京賦瑰異譎詭薛綜注譎詭變化也校音效趫音蹺撇音僻獑音讒貊音麥鼬音又豰音忽貜音覺鸀音燭鳿音玉捎音筲鵠音斛墟音區﹞所以噴血流川飛毛灑雪狀若乎髙天雨獸上墜於大荒又似乎積禽爲山下崩於林穴陽烏沮色於朝日陰兔喪精於明月思騰裝上獵於太淸所恨穹昊於路絕而忽也莫不海晏天空萬方來同𨿽秦皇與漢武兮復何足以爭雄﹝子虛賦獲若雨獸揜艸蔽地梁元帝晉安寺碑銘峯下陽烏林生陰兔陽烏詳見明堂賦注枚乘七發如三軍之騰裝李善注裝束也封禪書肇自顥穹生民顏師古注顥穹皆謂天也顥言气顥汗也穹言形穹窿也禮斗威儀君乘土而王其政太平則河海夷晏海晏天空見天地淸平之意詩魯頌淮夷來同﹞俄而君王茫然攺容愀然有失於居安思危防險戒逸斯馳騁以狂發非至理之弘術且夫人君以端拱爲尊玄妙爲寶暴殄天物是謂不道乃命去三面之网示六合之仁巳殺者皆其犯命未傷者全其天眞𨿽剪毛而不獻豈割鮮以焠輪解鳯凰與鸑鷟兮旋騶虞與麒麟獲天寶於陳倉載非熊於渭濵﹝上林賦天子茫然而思顏師古注芒然猶罔然也又上林賦愀然攺容超若自失李善注郭璞曰愀然變色貌左傳書曰居安思危思則有備有備無患老子馳騁田獵令人心發狂道徳指歸論窅然獨存玄妙獨處尙書暴殄天物害虐烝民禮王制無事而不田曰不敬田不以禮曰暴天物正義曰田獵不以其禮殺傷過多是暴害天之所生之物也史記湯出見野張网四面祝曰自天下四方皆入吾网湯曰嘻盡之矣乃去其三面祝曰欲左左欲右右不用命乃入吾网諸侯聞之曰湯徳至矣及禽獸毛萇詩傳面傷不獻剪毛不獻正義曰面傷不獻者謂當面射之剪毛不獻者謂在旁而逆射之二者皆爲逆射不獻者嫌誅降之意子虛賦割鮮染輪李奇曰鮮生也染擩也切生肉擩車輪鹽而食之也呂向注鮮牲也謂割生之血染於車輪也又子虛賦脟割輪焠韋昭曰焠謂割鮮焠輪也郭璞曰焠染也顏師古注焠亦搵染之意言臠割其肉搵車輪鹽而食之埤雅鳯神鳥也俗呼鳥王羽虫三百六十而鳯爲之長鴻前麟後蛇頸魚尾鸛顙鴛思龍文龜背燕頷雞喙五色備舉出東方君子之國翺翔四海之外過昆侖飲砥柱濯羽弱水暮宿風穴見則天下大安寧舊云鳯凰其翼若干其聲若簫不喙生虫不折生艸不羣居不旅行不罹羅网非梧桐不棲非竹實不食非醴泉不飲詩曰鳯凰鳴矣於彼髙岡梧桐生矣於彼朝陽此之謂也陸璣詩疏雄曰鳯雌曰凰其雛爲鸑鷟說文鸑鷟鳯屬神鳥也江中有鸑鷟似鳬而大赤目張華禽經注鳯之小者曰鸑鷟五彩之文三歲始備埤雅騶虞尾參於身白虎黒文西方之獸也王者有至信之徳則應不踐生艸食自死之肉傳曰白虎仁卽此是也夫其色見於白其文見於黒又義獸也而名之曰虎則宜只以殺爲事今反不履生艸食自死之肉蓋仁之至也故序詩者曰仁如騶虞則王道成也山海經曰騶虞五采畢具尾長於身乘之日行千里陸璣詩疏麟麕身牛尾馬足黃色圓蹄一角角端有肉音中鐘呂行中規矩逰必擇地詳而後處不履生虫不踐生艸不羣居不侶行不入陷阱不罹羅网王者至仁則出史記索隠張揖云雄曰麒雌曰麟其狀麋身牛尾狼蹄一角郭璞云麒似麟而無角京房傳云麟有五采腹下黃色羽獵賦追天寶應劭注天寶陳寶也晉灼注天寶雞頭而人身太康記曰秦文公時陳倉人獵得獸若彘而不知其名道逢二童子曰此名﹝米費﹞弗述﹝米費﹞弗述亦語曰彼二童子名爲寶雞得雄者王得雌者霸陳倉人捨﹝米費﹞弗述逐二童子化爲雉雌止陳倉化爲石雄如楚止南陽捜神記呂望釣於渭陽文王出遊獵占曰今日獵得一狩非龍非螭非熊非羆合得帝王師果得太公於渭之陽與語大悅同車載而還焠音近翠鸑音嶽鷟音浞﹞於是享獵徒封勞苦軒行炰騎酌酤韜兵戈火网罟然後登九霄之臺宴八紘之圃開日月之扃辟生靈之戶聖人作而萬物覩覽搜岐與狩敖何宣成之足數哂穆王之荒誕歌白雲之西母﹝西都賦陳輕騎以行炰騰酒車以酙酌說文炰毛炙肉也酤一宿酒也蕭士贇曰韜藏也火焚也以示不用意炰音庖酤音顧九霄詳見明堂賦注淮南子九州島之外乃有八殥方千里八殥之外乃有八紘亦方千里髙誘注紘維也維落天地而爲之表故曰紘也說文扃外閉之闗也徐曰古人言外戶是也周易聖人作而萬物覩左傳成有岐陽之搜杜預注周成王歸自奄大搜於岐山之陽岐山在扶風美陽縣西北詩小雅建旐設旄搏獸於敖美宣王田獵之詩也東京賦﹝脫一字﹞獸於敖旣瑣瑣焉岐陽之狩又何足數薛綜注敖鄭地今之河南滎陽也謂宣王所狩之地岐陽岐山之陽謂成王所狩之地穆天子傳吉日甲子天子賓於西王母乃執白圭元璧以見西王母好獻錦組百純組三百純西王母再拜受之乙丑天子觴西王母於瑤池之上西王母爲天子謡曰白雲在天山陵自出道裏悠逺山川間之將子無死尙能復來天子答之曰予歸東土和洽諸夏萬民平均吾顧見汝比及三年將復而野紘音洪扃音近窮搜音搜﹞曷若飽人以淡泊之味醉時以淳和之觴鼓之以雷霆舞之以陰陽虞乎神明狃於道徳張無外以爲罝琢大朴以爲杙頓天网以掩之獵賢俊以禦極若此之狩罔有不克使天人晏安艸木繁殖六宮斥其珠玉百姓樂於耕織寢鄭衛之聲卻靡曼之色天老掌圖風後侍側是三階砥平而皇猷允塞豈比夫子虛上林長楊羽獵計麋鹿之多少誇苑囿之大小哉﹝虞樂也狃習也公羊傳王者無外蓋謂普天之下莫非王者之土無有內外之分也韻會杙說文橜也本作弋今作杙所以格獸曹植與楊徳祖書吾王於是設天网以該之頓八紘以掩之北史儒林傳隋文膺期纂歷平一寰宇頓天网以掩之賁旌帛以禮之史記節事以時諸產繁殖韻會繁殖滋生也周禮以陰禮教六宮鄭康成注婦人稱寢曰宮宮隱蔽之言後象王立六宮而居之正寢一燕寢五又曰詔王后率六後之人鄭康成注六宮之人夫人以下分居後之六宮者舊唐書開元二年六月內出金玉錦繡等服玩令於正殿前焚之所謂六宮斥其珠玉在當時實有其事矣然玩全節文義槪是奬勸其當然之詞非頌美其巳行之政不當作實事解禮記鄭衛之音亂世之音也漢書目不視靡曼之色靡細也曼澤也靡曼之色謂色之美者也髙誘淮南子注黃帝云夢見兩龍挺白圖卽帝以授於河之都天老曰天其授帝圖乎黃帝乃齋河洛之間至於翠嬀泉大盧魚折澑而至泛白圖蘭菜朱文以授黃帝舒受之史記正義帝王世紀曰黃帝夢大風吹天下之塵垢皆去帝寤而嘆曰風爲號令執政者也垢去土後在也天下豈有姓風名后者哉於是依占而求之得風後於海隅登以爲相晉書職官志案黃帝時風後爲侍中於周爲常伯之任三階卽三臺星也三階平則天下大安詳明堂賦注魏都賦長庭砥平諭言其平如砥也魏書帝道休明皇猷允塞皇猷皇道也允信也塞滿也言皇道信塞滿於天下也砥音紙又音底﹞方將延榮光於後昆軼玄風於邃古擁嘉瑞臻元符登封於太山篆徳於社首豈與乎七十二帝同條而共貫哉﹝延施及也榮榮名也光光華也卽長楊賦所謂延光比榮之意後昆後代也書仲虺之誥垂裕後昆軼過之也玄風玄妙之風宋書將灑玄風於四區道斯民於至徳楚辭遂古之初誰傳道之王逸注遂往也邃古遂古義同班固典引以望元符之臻章懷太子注元大也符瑞也長楊賦俟元符以禪梁父之基增泰山之髙延光於將來比榮於往號漢書管仲曰古者封泰山禪梁父者七十二家而夷吾所記者十有二焉昔無懷氏封泰山禪云云虙羲封泰山禪云云神農氏封泰山禪云云炎帝封泰山禪云云黃帝封泰山禪云云顓頊封泰山禪云云帝嚳封泰山禪云云堯封泰山禪云云舜封泰山禪云云禹封泰山禪會稽湯封泰山禪云云周成王封泰山禪於社首風俗通封太山封者立石髙一丈二尺刻之曰事天以禮立身以義事父以孝成名以仁四守之內莫不爲郡縣四夷八蠻咸來供職與天下無極人民蕃息天祿永得祭上玄尊而爼生魚壇廣十二丈髙三尺階三等必於其上示增髙也刻石紀號著已績也或曰金泥銀繩印之璽下篆徳謂篆刻於石以頌功徳也應劭曰社首山名在博縣元和郡縣誌社首山在兗州幹封縣西北二十六里漢書夫帝王之道豈不同條共貫歟軼音逸邃音粹﹞君王於是回蜺旌反鑾輿訪廣成於至道問大隗之幽居使罔象掇玄珠於赤水天下不知其所如也﹝上林賦拖霓旌張揖注析羽毛染以五采綴以縷爲旌有似虹蜺之气也西都賦乘鑾輿備法駕莊子黃帝立爲天子十九年令行天下聞廣成子在於空同之上故往見之曰我聞吾子達於至道敢問至道之精吾欲取天地之精以佐五穀以養人民吾又欲官陰陽以遂羣生爲之柰何又莊子黃帝將見大隗乎具茨之山方明爲禦昌寓驂乘張若謵朋前馬昆閽滑稽後車至於襄城之野七聖皆迷無所問途適遇牧馬童子問途馬曰若知具茨之山乎曰然若知大隗之所存乎曰然黃帝曰異哉小童非徒知具茨之山又知大隗之所存陸徳明注大隗或云大司神名也又莊子黃帝遊乎赤水之北登乎昆侖之邱而南望還歸遺其玄珠使知索之而不得使離朱索之而不得使喫詬索之而不得乃使象罔象罔得之黃帝曰異哉象罔乃可以得之乎陸徳明注赤水在昆侖山下又莊子吾聞至人尸居環堵之室而百姓猖狂不知其所如往古賦辯體大獵賦與子虛上林羽獵等賦首尾布敍用事遣辭多相出入又曰太白天才英卓所作古賦差彊人意但俳之蔓𨿽除律之根故在𨿽下筆有光焰時作奇語只是六朝賦爾隗音危﹞

春夜宴從弟桃花園序夫天地者萬物之逆旅也光陰者百代之過客也而浮生若夢爲歡幾何古人秉燭夜逰良有以也況陽春召我以煙景大塊假我以文章會桃李之芳園序天倫之樂事羣季俊秀皆爲恵連吾人詠歌獨慚康樂幽賞未巳髙談轉淸開瓊筵以坐花飛羽觴而醉月不有佳作何伸雅懷如詩不成罰依金穀酒數﹝魏文帝與吳質書古人思秉燭夜逰良有以也江淹詩煙景抱空意蘅杜綴幽心大塊天地也見三卷注天倫兄弟也見十五卷注宋書謝恵連幼而聰敏年十歲能屬文族兄靈運深相知愛謝朓詩瓊筵妙舞絕桂席羽觴陳羽觴巳見前注左思吳都賦飛觴舉白劉良注飛觴行觴疾如飛也成公綏洛禊賦列樽罍飛羽觴石崇金穀詩序遂各賦詩以敍中懷或不能者罰酒三斗﹞

暮春江夏送張祖監丞之東都序吁咄哉僕書室坐愁亦已久矣毎思欲遐登蓬萊極目四海手弄白日頂摩靑穹揮斥幽憤不可得也而金骨未變玉顏已緇何常不捫松傷心撫鶴嘆息誤學書劍薄遊人間紫微九重碧山萬里有才無命甘於後時劉表不用於禰衡暫來江夏賀循喜逢於張翰且樂船中﹝宋書樂志旋駕聳汛靑穹荘子揮斥八極神气不變郭象注揮斥猶縦放也說文緇黒色也謝朓詩薄遊苐從告紫微天子所居之宮以擬天之紫微垣而名也後漢書禰衡傳劉表及荊州士大夫先服其才名甚賓禮之後侮慢於表表恥不能容以江夏太守黃祖性急故送衡與之祖亦善待焉晉書會稽賀循赴命入洛經吳閭門於船中彈琴張翰初不相識乃就循言談便大相欽悅問循知其入洛翰曰吾亦有事北京便同載卽去而不告家人﹞拭淚生氤氳明年若更徵邊塞願作陽臺一段云﹝嚬蛾蹙眉也古詩同心而離居憂傷以終老江淹詩袖中有短書願寄雙飛燕古詩中有尺素書呂向注尺素絹也古人爲書多書於絹漢書車師前國王治交河城河水分流繞城下故號交河去長安八千一百五十里元和郡縣誌交河縣本漢車師前王庭也貞觀十四年於此置交河縣交河出縣北天山水分流於城下因以爲名按新唐書隴右道有西州交河郡都督府貞觀十四年平髙昌以其地置開元中攺曰金山都督府天寶元年攺爲郡有縣五一曰交河縣自縣北出四百餘里至北庭都護府府有瀚海軍淸海軍神山鎭沙缽城卽勒城等處十守捉其地水皆北流入磧及入夷播海楚詞蹇誰畱兮中洲王逸注中洲洲中也水中可居者爲洲劉孝綽詩未見靑絲騎徒勞紅粉妝杜審言詩紅粉樓中應計日燕支山下莫經年毛詩正義漏刻謂置箭壺內刻以爲節而浮之水上令水漏而刻下以記晝夜昏明之度數也十六國春秋胡據盜發張駿墓得眞珠簾箔南都賦宴於蘭堂呂延濟注蘭者取其芬芳也沈約爲竟陵王發講疏星羅寶幄雲開梵篷飛燕外傳趙媫妤奏書於後奉五色同心大結一盤謝朓詩瓊筵妙舞絕法苑珠林蘇合香續漢書曰大秦國合諸香煎其汁謂之蘇合廣志曰蘇合香出大秦國或云蘇合國國人采之笮其汁以爲香膏乃賣其滓與賈客或云合諸香艸煎爲蘇合非自然一種物也傅子曰西國胡言蘇合香者獸所作也中國皆以爲怪鮑令暉詩臨當欲去時復畱相思枕劉孝威詩紅巾向後結金簮臨鬢斜胡三省通鑑注富貴之家帨巾率以胭脂染之爲眞紅色唐之遺俗也陽臺云用巫山神女語見二卷注嚬音貧緘音兼戍音恕塞音賽﹞

少年行君不見淮南少年遊俠客白日球獵夜擁擲呼盧百萬終不惜報讎千里如咫尺少年遊俠好經過渾身裝束皆綺羅蘭蕙相隨喧妓女風光去處滿笙歌驕矜自言不可有俠士堂中養來久好鞍好馬乞與人十千五千旋沽酒赤心用盡爲知已黃金不惜栽桃李桃李栽來幾度春一回花落一回新府縣盡爲門下客王侯皆是平交人男兒百年且樂命何須徇書受貧病男兒百年且榮身何須徇節甘風塵衣冠半是徵戰士窮儒浪作林泉民遮莫枝根長百丈不如當代多還往遮莫姻親連帝城不如當身自簮纓看取富貴眼前者何用悠悠身後名﹝珊瑚鉤詩話摴蒱今謂之呼盧取純色而勝之之義以名之耳說文八尺謂之咫徐陵與裴之橫書文辭簡略禮等平交三國誌先軫喪元王蠋絕脰殞身徇節前代美之徇謂以身從物也鶴林玉露詩家用遮莫字蓋今俗語所謂盡教是也漁隠叢話藝苑雌黃雲遮莫俚語猶言盡教也自唐以來有之故當時有遮莫你古時五帝何如我今日三郎之說然詞人亦稍有用之者杜詩云久﹝左扌右棄﹞野鶴如霜鬢遮莫鄰雞下五更李太白詩雲遮莫枝根長百丈不如當代多還往遮莫親姻連帝城不如當身自簮纓漢書陳萬年傳卽蒙子公力得入帝城嚴滄浪曰此詩只數句類太白餘皆淺近浮俗決非太白所作蕭士贇曰末章十二句辭意廹切似非太白之作巨眼者必能辧之﹞

長歌行﹝按樂府詩集長歌行乃相和歌平調七曲之一樂府古題要觧長歌行古辭靑靑園中葵朝露待日晞言榮華不久當努力爲樂無至老大乃傷悲也曹魏文帝西山一何髙言仙道洪蒙不可識如王喬赤松皆空言虛詞迂怪難信當觀聖道而已晉陸士衡逝矣經天日復言人運短促當乘閒長歌不與古文合太白此篇乃與古意相符﹞桃李得日開榮華照當年東風動百物艸木盡欲言枯枝無醜葉涸水吐淸泉大力運天地羲和無停鞭功名不早著竹帛將何宣桃李務靑春誰能貰白日富貴與神仙蹉跎成兩失金石猶銷鑠風霜無久質畏落日月後彊歡歌與酒秋霜不惜人倐忽侵蒲桞﹝說文涸竭也廣雅日禦謂之羲和竹帛已見五卷注說文貰貸也世說頋悅與簡文同年而發早白簡文曰卿何以先白對曰蒲桞之姿望秋而落松柏之姿經霜愈茂涸音鶴貰音世或音赦﹞

長相思日色欲盡花含煙月明如素愁不眠趙瑟初停鳯凰柱蜀琴欲奏鴛鴦弦此曲有意無人傳願隨春風寄燕然憶君迢迢隔靑天昔時橫波目今作流淚泉不信妾腸斷歸來看取明鏡前﹝王勃詩狹路塵間黯將暮雲開月色明如素吳均詩趙瑟鳯凰柱吳醥金罍尊楊齊賢曰鳯凰柱刻瑟柱爲鳯凰形也鮑照詩蜀琴抽白雪漢書匈奴傳貳師引兵還至速邪烏燕然山顏師古注速邪烏地名也燕然山在其中燕音一千反後漢書竇憲傳遂登燕然山去塞三千餘里刻石勒功紀漢威徳是知燕然山爲漢北極逺之地又唐時有燕然州寄在靈州回樂縣界是突厥九姓部落所處見劉昫唐書地理誌傅毅舞賦目流睇而橫波李善注橫波言目邪視如水之橫流也王筠詩淚滿橫波目﹞

猛虎行﹝一作猛虎吟按樂府詩集王僧虔技錄相和歌平調七曲內有猛虎行古辭云饑不從猛虎食暮不從野雀棲野雀安無巢遊子爲誰驕蓋取首句二字以命題也﹞朝作猛虎行暮作猛虎吟腸斷非闗隴頭水淚下不爲雍門琴旌旗繽紛兩河道戰鼓驚山欲傾倒秦人半作燕地囚胡馬翻銜洛陽艸一輸一失闗下兵朝降夕叛幽薊城巨鰲未斬海水動魚龍奔走安得寧﹝隴頭歌隴頭流水鳴聲幽咽遙望秦川肝腸斷絕詳見二卷注說苑雍門子周以琴見孟嘗君孟嘗君曰先生鼓琴亦能令文悲乎雍門子周曰臣之所能令悲者窮窮焉固無樂已臣一爲之徽膠援琴而長太息則流涕沾襟矣今若足下千乘之君也𨿽有善鼓琴者固未能令足下悲也然臣之所爲足下悲者事也夫聲敵帝而困秦者君也連南面之約南面而伐楚者又君也天下未嘗無事不從則橫從成則楚王橫成則秦帝楚王秦帝而報讎於弱薛譬之摩蕭刀而伐朝菌也必不畱行矣天下有識之士無不爲足下寒心者千秋萬歲之後廟堂必不血食矣髙臺旣以壞曲池旣以漸墳墓旣以下而靑廷矣嬰兒豎子樵采薪蕘者蹢躅其足而歌其上眾人見之無不愀焉爲足下悲之曰夫以孟嘗君尊貴乃可使若此乎於是孟嘗君泫然泣涕承睫而未隕雍門子周引琴而鼓之徐動宮徵微揮羽角切終而成曲孟嘗君涕浪污增欷而就之曰先生之鼓琴令文若破國亡邑之人也家語旌旗繽紛下蟠於地韻會繽紛雜亂之貌一曰盛也兩河道謂河南河北兩道也太平禦覽三秦記曰荊軻入秦爲燕太子報仇把秦王衣袖曰寜爲秦地鬼不爲燕地囚通鑑天寶十四載十一月安祿山發所部兵及同羅奚契丹室韋凡十五萬眾反於範陽引兵而南步騎精鋭煙塵千里鼓噪震地時海內久承平百姓累世不識兵革猝聞範陽兵起逺近震駭所過州縣望風瓦觧十二月陷東京丙戌髙仙芝將五萬人發長安上遣宦者邊令誠監其軍屯於陜會封常淸戰敗帥餘眾至陜謂仙芝曰潼闗無兵若賊豕突入闗則長安危矣陜不可守不如引兵先據潼闗以拒之仙芝乃帥見兵西趣潼闗賊尋至官軍狼狽走無復部伍士馬相騰踐死者甚眾至潼闗修完守備賊至不得入而去臨汝弘農濟陰濮陽雲中諸郡皆降於祿山邊令誠入奏事具言仙芝常淸撓敗之狀且云常淸以賊搖眾而仙芝棄陜地數百里上大怒遣令誠賫勅卽軍中斬仙芝常淸太白意以仙芝不戰而走損傷士馬旣一輸矣明皇不責以桑楡之效而按以失律之誅非又一失著乎蓋髙將本非孱帥棄靈寶而守潼闗舊史謂賊騎至闗已有備不能攻而去仙芝之力也是其策亦非謬計自出軍至被戮僅僅十八日驅烏合之兵當鴟張之虜爲日無多徒以宦者一言而遽棄幹城之將太白蓋深以爲非矣又按通鑑十二月常山太守顏杲卿起兵命崔安石等徇諸郡云大軍已下井陘朝夕當至先平河北諸郡先下者賞後至者誅於是河北諸郡響應凡十七郡皆歸朝廷其附祿山者惟範陽盧龍宻云漁陽汲鄴六郡而已杲卿起兵裁八日守備未完史思明蔡希徳引兵撃諸郡之不從者所過殘滅於是廣平巨鹿趙上谷博陵文安魏信都等郡復爲賊守朝降夕叛幽薊城皆指此事舊注引史思明歸降復叛事非是﹞頗似楚漢時翻覆無定止朝過博浪沙暮入淮陰市張良未遇韓信貧劉項存亡在兩臣暫到下邳受兵略來投漂母作主人賢哲棲棲古如此今時亦棄靑雲士有策不敢犯龍鱗竄身南國避胡塵寶書玉劍掛髙閣金鞍駿馬散故人昨日方爲宣城客掣鈴交通二千石有時六博快壯心遶牀三匝呼一擲﹝潛夫論畱侯張良韓公族姬姓也秦始皇滅韓良散家貲千萬爲韓報仇擊始皇於博浪沙中誤椎副車秦索賊急良乃變姓爲張匿於下邳遇神仙黃石公遺之兵法及沛公之起也良往屬焉史記韓信淮陰人也釣於城下諸母漂有一母見信饑飯信竟漂數十日信謂漂母曰吾必有以重報母母曰吾哀王孫而進食豈望報乎漢五年信爲楚王至國召所從食漂母賜千金韋昭曰以水擊絮爲漂晉書熊逺傳劉項存亡在此一舉韓非子夫龍之爲虫也可擾狎而騎也然其喉下有逆鱗徑尺人有嬰之則必殺人人主亦有逆鱗說之者能無嬰人主之逆鱗則幾矣春秋考異郵孔子使子夏等十四人求周史記得百二十國寶書說苑襄成君衣翠衣帯玉劍唐時官署多懸鈴於外有事報聞則引鈴以代傳呼掣曵也掣鈴卽引鈴也漢書郡守掌治其郡秩二千石景帝中二年更名太守冊府元龜二千石者今之刺史也史記闘雞走狗六博蹋鞠索隠曰王逸云博著也行六棋故云六博說文簙局戲也六箸十二棋也古者烏冑作簙晉書劉毅於東府聚摴蒱太擲一判應至數百萬餘人並黒犢以還惟劉毅次擲得雉大喜蹇衣遶牀叫謂同坐曰非不能盧不事此耳邳音批掣音徹﹞楚人每道張旭奇心蔵風雲世莫知三吳邦伯皆頋盼四海雄俠兩追隨蕭曹曾作沛中吏攀龍附鳯當有時溧陽酒樓三月春楊花茫茫愁殺人胡雛緑眼吹玊笛吳歌白紵飛梁塵丈夫相見且爲樂槌牛撾鼓會眾賓我從此去釣東海得魚笑寄情相親﹝宣和書譜張旭蘇州人官至長史初爲嘗熟尉時有老人持牒求判信宿又來旭怒而責之老人曰愛公墨妙欲家蔵無他也老人因復出其父書旭視之天下奇筆也自是盡其法旭喜酒叫呼狂走方落筆一日酒酣以發濡墨作大字旣醒視之自以爲神不可復得嘗言初見擔夫爭道又聞鼓吹而知筆意及觀公孫大娘舞劍然後得其神其名本以顚艸至於小楷行書又復不減艸字之妙其艸字𨿽奇怪百出而求其源流無一點畫不該規矩者或謂張顚不顚者是也後之論書凡歐虞褚薛皆有異論至旭無非短者水經注吳后分爲三世號三吳吳興吳郡會稽也書召誥命庶殷侯甸男邦伯孔傳曰邦伯方伯卽州牧也史記曹參者沛人也秦時爲沛獄掾而蕭何爲主吏居縣爲豪吏矣漢書攀龍附鳯並乘天衢溧陽縣以在溧水之陽而名本漢舊縣屬丹陽郡唐時屬江南道之宣州晉書白紵舞按舞辭有巾袍之言紵本吳地所出宜是吳舞也晉俳歌又云皎皎白緒節節爲雙吳音呼緒爲紵疑白紵卽白緒也七略漢興魯人虞公善雅歌發聲盡動梁上塵史記魏尙爲雲中守五日一椎牛饗賓客軍吏舍人說文椎撃也韻會撾撃也荘子任公子投竿東海旦旦而釣按是詩當是天寶十五載之春太白與張旭相遇於溧陽而太白又將遨遊東越與旭宴別而作也於時祿山叛逆河北河南州郡相繼陷沒故有旌旗繽紛兩河道戰鼓驚山欲傾倒之句髙仙芝所率之兵多闗中子弟今旣敗走半爲賊所擒虜故有秦人半作燕地囚之句又唐書李泌傳言賊掠子女玉帛悉送範陽是又燕地囚之一證也東京旣陷則胡騎充斥徧於郊坼故有胡馬翻衘洛陽艸之句明皇聴宦者之讒不責仙芝以孟明之效而卽加以子玉之誅是賊再勝而官軍再敗也故有一輸一失闗下兵之句常山太守顏杲卿起兵討賊河北十七郡皆歸朝廷及常山破敗河北諸郡復爲賊守故有朝降夕叛幽薊城之句祿山方熾未能授首天下將帥疲於奔命故有巨鰲未斬海水動魚龍奔走安得寜之句以下泛引張韓未遇之事以起已之懷長策而見棄當時竄身南國流寓宣城書劍蕭條僅寄壯心於六博宜其有腸斷淚下之悲矣張旭以下六句皆是美旭之詞旭嘗爲常熟尉故以沛中豪吏比之而賞其胸藏風雲知其必有遇合之時也溧陽酒樓指其相會之地三月楊花記其相遇之時丈夫相見且爲樂槌牛撾鼓會眾賓想見一時在會諸人多有四海雄俠非握齪儔伍傾心倒意其樂宜矣而太白如此又將有東越之遊故曰我從此去釣東海得魚笑寄情相親以示眷念不忘之意詩之大旨最爲明晰楊蕭二氏以秦人半作燕地囚爲西京破後之事一輸一失闗下兵爲哥舒翰靈寶敗績潼關失守朝降夕叛幽薊城爲史思明奉表歸降已復背叛此皆十五載春三月以後事引證殊欠甄確或謂天寶十五載以前長安未破則與秦人半作燕地囚之句不合河北十七郡𨿽歸朝廷而幽州乃範陽郡薊州乃漁陽郡二州實爲賊守則與朝降夕叛幽薊城之句不合似未可以舊說爲非也琦按劉昫唐書髙仙芝領飛騎彍騎及朔方河西隴西應赴京兵馬並召募闗輔五萬人繼封常淸出潼闗進討是其兵多秦人也旣敗之後半爲燕人囚執據此引證有何不合至於河北一道俱爲祿山所管轄之地故舉其大勢而言曰幽薊又按唐書地理誌河北道蓋古幽冀二州之境薊字或是冀字之訛亦未可定若必據文責實則思明之以幽薊降也在至徳二載之十二月其叛也在乾元元年之十月相去一年朝降夕叛之句與此亦不相合而與杲卿起兵八日之間而諸郡降叛相尋則甚當矣況思明背逆之時在太白流夜郎之後詩中並無一語言及而竄身南國作客宣城正天寶十五載時事乃歷歷言之故予斷以爲是年所作而無疑耳或曰張旭生卒諸書皆無考何以知是時尙在而與白相遇耶琦按長史有乾元二年帖見山谷集中據此詩推之則其時尙在可知矣至蕭氏訾此詩非太白之作以爲用事無倫理徒爾肆爲狂誕之詞首尾不相照脈絡不相貫語意斐率悲歡失據必是他人詩竄入集中者蘇東坡黃山谷於懷素艸書悲來乎笑矣乎等作嘗致辧矣愚於此篇亦有疑馬今細閱之其所謂無倫理肆狂誕者必是楚漢翻覆劉項存亡等字疑其有髙視祿山之意而不知正是傷時之不能收攬英雄遂使逆豎得以蒼狂耳何爲以數字之辭而害一章之意耶至其悲也以時遇之艱其歡也以得朋之慶兩意本不相礙首尾一貫脈絡分明浩气神行渾然無迹有識之士自能別之盼普患切攀去聲盻音系眄音免三字音旣不同義亦各別世多混書非也槌與追同傳追切音錘撾職瓜切音髽﹞

去婦詞古來有棄婦棄婦有歸處今日妾辭君辭君遣何去本家零落盡痛哭來時路憶昔未嫁君聞君卻周旋綺羅錦繡段有贈黃金千十五許嫁君二十移所天自從結髮日未幾離君緬山川家家盡歡喜孤妾長自憐幽閨多怨思盛色無十年相思若循環枕席生流泉﹝張衡四愁詩美人贈我錦繡段李善文選注蔡伯喈女賦曰當三春之嘉月將言歸於所天列女傳婦人未嫁則以父母爲天旣嫁則以夫爲天方宏靜曰去婦詞本五言詩自從二字必衍文也後又云自從離別久豈得重用蘇武詩結髮爲夫婦李善注結髮始成人也謂男年二十女年十五時笄冠爲義也琦按古人結髮事君結髮與匈奴戰之類皆謂髮初起勝冠笄時後人專指夫婦之少年偕婚者曰結髮蓋祖用蘇詩耳廣韻緬逺也王筠詩幽閨多怨思停織坐嬌春傅玄怨歌行情思如循環憂來不能遏劉琨扶風歌據鞍長嘆息淚下如流泉緬音勉﹞流泉咽不掃獨夢闗山道及此見君歸君歸妾已老物情惡衰賤新寵方妍好掩淚出故房傷心劇秋艸自妾爲君妻君東妾在西羅幃到曉恨玉貌一生啼自從離別久不覺塵埃厚常嫌玳瑁孤猶羨鴛鴦偶歲華逐霜霰賤妾何能久寒沼落芙蓉秋風散楊桞以此顦顇顏空持舊物還餘生欲何寄誰肯相牽攀﹝酉陽雜俎不再交者虎鴛與玳瑁也桂海虞衡志玳瑁形如龜黿軰背甲十三片黒白斑文相錯鱗差以成一背其邊裙閩闕嚙如鋸齒無足而有四鬛前兩鬛長狀如檝後兩鬛極短其上皆有鱗甲以四鬛棹水而行爾雅翼鴛鴦鳬屬也雄名爲鴛﹝此鳥﹞名爲鴦﹝此鳥﹞雄未嘗相捨飛止相匹人得其一則其一思而死其大如鶩其質杏黃色頭戴長白毛垂之至尾尾與翅俱黒謝朓詩歲華春有酒說文霰稷雪也初學記雨與雪雜下曰霰劇音極瑁音妹霰音綫﹞君恩旣斷絕相見何年月悔傾連理杯虛作同心結女蘿附靑松貴欲相依投浮萍失綠水教作若爲流不嘆君棄妾自嘆妾緣業憶昔初嫁君小姑才倚牀今日妾辭君小姑如妾長回頭語小姑莫嫁如兄夫﹝江總詩未眠觧著同心結欲醉那堪連理杯焦仲卿詩新婦初來時小姑始扶林今日被驅遣小姑如我長蕭士贇曰此篇是頋況棄婦辭也後人添增數句竄入太白集中語俗意重斧鑿之痕班班可見﹞

李太白詩集注卷六鳳尾竹客手錄李太白詩集注卷七錢塘王琦撰

襄陽歌落日欲沒峴山西倒著接﹝上四下離﹞花下迷襄陽小兒齊拍手攔街爭唱白銅鞮旁人借問笑何事笑殺山公醉似泥鸕鶿杓鸚鵡杯百年三萬六千日一日須傾三百杯遙看漢水鴨頭綠恰似葡萄初醱醅此江若變作春酒壘曲便築糟丘臺千金駿馬換小妾笑坐雕鞍歌落梅車旁側掛一壺酒鳳笙龍管行相催咸陽市中嘆黃犬何如月下傾金罍﹝峴山接﹝上四下離﹞白銅鞮山公醉俱見五卷襄陽曲注漢官儀一日不齋醉如泥峴胡典切賢上聲鞮音題楊齊賢曰鸕鶿水鳥其頸長刻杓爲之形太平廣記鸚鵡螺旋尖處屈而朱如鸚鵡觜故以爲名殻上靑綠斑大者可受二升殻內光瑩如雲母裝爲酒杯奇而可玩薛道衡詩同傾鸚鵡杯瑯嬛記金母召羣仙宴於赤水坐有碧玉鸚鵡杯白玉鸕鶿杓杯幹則杓自挹欲飲則杯自舉故太白詩云鸕鶿杓鸚鵡杯非指廣南海螺杯也謝氏詩源亦載此事說頗新僻然他書未有言及者恐是因太白詩語而僞造此事未可知也鄭康成一飲三百杯見三卷注顏師古急就篇注春艸雞翹鳬翁皆謂染采而色似之若今染家言鴨頭綠翠毛碧雲博物志西域有蒲萄酒積年不敗彼俗云可十年飲之醉彌日乃解演繁露錢希白南部新書曰太宗破髙昌收馬乳蒲萄種於苑中並得酒法仍自損益之造酒綠色長安始識其味太白命蒲萄之酒以爲綠者蓋本此也庾信春賦石橊聊泛卜萄醱醅廣韻醱醅酘酒也醅酒未漉也韻會酘謂之醱又云酘重釀酒也然則醱醅者其重釀之酒而未漉者歟詩國風爲此春酒論衡紂沈湎於酒以糟爲丘以酒爲池韓詩外傳桀爲酒池可以運舟糟丘足以望十里獨異志後魏曹彰性倜儻偶逢駿馬愛之其主所惜也彰曰予有美妾可換惟君所選馬主因指一妓彰遂換之風俗通謹案世本隨作笙長四寸十三簧像鳳之身正月之音也咸陽市中嘆黃犬李斯事詳擬恨賦注詩國風我姑酌彼金罍孔頴達正義罍制韓詩說金罍大夫器也天子以玉諸侯大夫皆以金士以梓毛詩說金罍酒器也諸臣之所酬人君以黃金飾尊大一碩金飾龜目蓋刻爲云雷之象鶿音慈醱音撥醅音壞罍音雷﹞君不見晉朝羊公一片石龜頭剝落生莓苔淚亦不能爲之墮心亦不能爲之哀淸風朗月不用一錢買玉山自倒非人推舒州杓力士鐺李白與爾同死生襄王雲雨今安在江水東流猿夜聲﹝世說注晉諸公贊曰羊祜在南夏吳人悅服稱曰羊公莫敢名者晉書羊祜樂山水每風景必造峴山置酒言詠終日不倦卒時年五十八襄陽百姓於峴山祜平生遊憇之所建碑立廟歲時享祭焉望其碑者莫不流涕杜預因名爲墮淚碑朝野僉載溫子升作韓陵山寺碑庾信見而寫其本南人問信曰北方文字何如信曰惟有韓陵山一片石堪共語韻會莓苔也世說嵇叔夜之爲人也巖巖若孤松之獨立其醉也傀俄若玉山之將崩新唐書地理誌舒州同安郡隸淮南道土貢酒器鐡器又韋堅傳有豫章力士甆飲器茗鐺釜楚襄王與宋玉遊於云夢之臺望髙唐之觀其上獨有雲气王以問玉玉對以巫山神女旦爲朝雲暮爲行雨事詳見一二卷注莓音梅鐺音撐﹞

南都行﹝文選有張衡南都賦李善注摯虞曰南陽郡治宛在京之南故曰南都按南陽是光武舊裏卽位之後建都洛陽以南陽爲別都謂之南都﹞南都信佳麗武闕橫西關白水眞人居萬商羅鄽闤髙樓對紫陌甲第連靑山此地多英豪邈然不可攀陶朱與五羖名播天壤間麗華秀玉色漢女嬌朱顏淸歌遏流云艶舞有餘閒遨遊盛宛洛冠蓋隨風還走馬紅陽城呼鷹白河灣誰識臥龍客長吟愁鬢斑﹝張衡南都賦爾其地勢則武闕關其西桐栢揭其東李善注武闕山爲關而在西弘農界也後漢書王莽簒位忌惡劉氏以錢文有金刀故攺爲貨泉或以貨泉字爲白水眞人宋書王莽忌惡漢而錢文有金乃攺鑄貨泉以易之旣而光武起於舂陵之白水鄕貨泉之文爲白水眞人也元和郡縣誌後漢世祖宅在隨州棗陽縣東南三十里宅南三里有白水東京賦所謂龍飛白水也漢書南陽其俗誇奢上气力好商賈蜀都賦市鄽所會萬商之淵趙岐孟子注﹝廠墨﹞市宅也說文闤市垣也劉孝綽詩紆余出紫陌迆邐度靑樓漢書霍光傳賞賜甲第一區釋常談好宅謂之甲第甲者首也史記越世家範蠡懷其重寶間行以去止於陶以爲此天下之中交易有無之路通爲生可以致富矣於是自謂陶朱公秦本紀晉獻公滅虞虜百里奚以爲秦穆公夫人媵於秦百里奚亡秦走宛楚鄙人執之繆公聞百里奚賢欲重贖之恐楚人不與乃使人謂楚曰吾媵臣百里奚在焉請以五羖羊皮贖之楚人遂許與之當是時百里奚年已七十餘繆公釋其囚與語國事三日繆公大悅授之國政號曰五羖大夫史記集解素王妙論曰範蠡南陽人史記正義百里奚南陽宛人水經注百里奚宛人也於秦爲賢大夫所謂迷虞智秦者也又曰宛城南三十里有一城名三公城城側有範蠡祠蠡宛人祠卽故宅也後漢書光烈陰皇后諱麗華南陽新野人初光武適新野聞後美心悅之後至長安見執金吾車騎甚盛因嘆曰仕宦當作執金吾娶妻當得陰麗華更始元年遂納後於宛當成裏列子薛譚學謳於秦靑未窮靑之技自謂盡之遂辭歸秦靑勿止餞於郊衢撫節悲歌聲振林木響遏行雲謝朓詩宛洛佳遨遊春色滿皇州古詩驅車策駑馬遊戲宛與洛李周翰注宛南陽也洛洛陽也曹植詩輕裾隨風還漢書地裏志南陽郡有紅陽侯國張景陽七命駕紅陽之飛燕驂唐公之驌驦一統志淯水在南陽府城東三里俗名白河其源出自嵩縣雙雞嶺東南流經南陽新野會梅溪洱灌湍水畱山黃渠栗鴉泗潦刁等河與泌水合流南至襄陽入漢江三國誌諸葛亮字孔明躬耕隴畝好爲梁父吟先主屯新野徐庻謂先主曰諸葛孔明者臥龍也將軍豈願見之乎漢晉春秋亮家於南陽之鄧縣在襄陽城西二十里號曰隆中出師表所謂臣本布衣躬耕南陽是也鄽音纒闤音環陌音麥﹞

江上吟﹝一作江上游﹞木蘭之枻沙棠舟玉簫金管坐兩頭美酒樽中置千斛載妓隨波任去畱仙人有待乘黃鶴海客無心隨白鷗屈平詞賦懸日月楚王臺榭空山丘興酣落筆搖五嶽詩成笑傲淩滄洲功名富貴若長在漢水亦應西北流﹝楚辭桂棹兮蘭枻王逸注枻船旁板也韻會枻楫也一曰柂劉逵蜀都賦注木蘭大樹也葉似長生冬夏榮常以冬花其實如小柿甘美南人以爲梅其皮可食述異記漢成帝與趙飛燕遊太液池以沙棠木爲舟其木出昆侖山食其實入水不溺沈約詩金管玉柱響洞房穆天子傳獻酒千斛郭璞山海經贊安得沙棠制爲龍舟聊以逍遙任波去畱吳書鄭泉博學有奇志而性嗜酒其閒居毎曰願得美酒滿五百斛船以四時甘脆置兩頭反復沒飲之憊卽住而啖肴膳酒有斗升減隨卽益之不亦快乎太白詩意蓋出於此蕭士贇曰黃鶴樓在鄂州西南隅黃鶴山上南齊志云仙人子安乘黃鶴過此一統志黃鶴樓在武昌府城西黃鶴磯上世傳仙人子安乘黃鶴過此又云費文禕登仙駕黃鶴返憩於此唐閻伯珵作記以文禕爲信或者又引述異記謂駕鶴之賓是荀叔偉後人誤作費文禕今按述異記荀瓌字叔偉嘗東遊憇江夏黃鶴樓上望西南有物飄然降自霄漢俄頃已至乃駕鶴之賓也鶴止戶側仙者就席羽衣虹裳賓主歡對已而辭去跨鶴騰空而滅是言叔偉於此遇駕鶴之仙非謂駕鶴之仙卽叔偉也又或以與蜀漢之大將軍費禕字文偉者其姓字相同遂駁其旣爲降人郭循所害何以又能登仙駕黃鶴返憩此樓夫古今同姓名者甚多安得謂此二人卽是一人以此相難更屬孟浪列子海上之人有好鷗鳥者每旦之海上從鷗鳥遊鷗鳥之至者百住而不止班孟堅離騷經序屈原之文弘博麗雅爲辭賦宗後世莫不斟酌其英華則象其從容自宋玉唐勒景差之徒漢興枚乘司馬相如劉向揚雄騁極文辭好而悲之自謂不能及也劉歆答揚雄書是懸諸日月不刋之書也楚王臺榭若章華臺陽雲臺之類皆楚君所嘗遊憩者鄭康成禮記注闍者謂之臺有木者謂之榭是榭乃臺上有屋者也琦按仙人一聨謂篤志求仙未必卽能沖舉而忘機狎物自可縱適一時屈平一聨謂畱心著作可以傳千秋不刋之文而溺志豪華不過取一時盤遊之樂有孰得孰失之意然上聨實承上文泛舟行樂而言下聨又照下文興酣落筆而言也特以四古人事排列於中頓覺五色迷目令人驟然不得其解似此章法𨿽出自逸才未必不少加慘淡經營恐非鬥酒百篇時所能構耳枻以制切音曵榭音謝﹞

侍從宜春苑奉詔賦龍池桞色初靑聽新鶯百囀歌﹝雍錄天寶中卽東宮置宜春北苑唐詩紀事龍池興慶宮池也明皇潛龍之地長安志龍池在躍龍門南本是平地自垂拱載初後因雨水流潦成小池後又引龍首渠支分漑之日以滋廣至神龍景雲中彌亙數頃澄澹皎潔深至數丈嘗有雲气或見黃龍出其中本以坊名池俗呼五王子池置宮後謂之龍池﹞東風已綠瀛洲艸紫殿紅樓覺春好池南桞色半靑靑縈煙裊娜拂綺城垂絲百尺掛雕楹上有好鳥相和鳴間關早得春風情春風捲入碧雲去千門萬戶皆春聲是時君王在鎬京五云垂暉耀紫淸仗出金宮隨日轉天回玉輦繞花行始向蓬萊看舞鶴還過茝若聽新鶯新鶯飛繞上林苑願入簫韶雜鳳笙﹝謝朓詩紫殿肅陰陰江總詩紅樓千愁色西京賦雕楹玉磶呂延濟注雕刻也楹柱也張駿東門行鳩鵲與鵹黃間關相和鳴史記作建章宮度爲千門萬戶鎬京紫淸俱見三卷注又紫淸似謂紫微淸都之所天帝之所居也五云五色云也宋書云有五色太平之應也又曰若云非云若煙非煙五色紛縕謂之慶雲潘嶽籍田賦天子乃禦玉輦李善注玉輦大輦也通典輦秦爲人君之乘漢因之以雕玉爲之方徑六尺或使人挽或駕果下馬雍錄唐東內大明宮宮南端門名丹鳳門北三殿相沓皆在山上至紫宸又北則爲蓬萊殿殿北有池亦名蓬萊池三輔黃圖未央宮有芷若殿西都賦作茝若芷茝古字通用又三輔黃圖漢武帝建元三年開上林苑東南至藍田宜春鼎湖禦宿昆吾旁南山而西至長楊五柞北繞黃山瀕渭水而東周袤三百里離宮七十所皆容千乘萬騎尙書簫韶九成鳳凰來儀孔傳曰韶舜樂名言簫見細器之備公羊傳疏鄭注云簫韶舜所制樂宋均注樂說云簫之言肅舜時民樂其肅敬而紹堯道故謂之簫韶或云韶舜樂名舜樂者其秉簫乎說文笙十三簧象鳳之身也梁簡文帝詩行潦承椒奠按歌雜鳳笙鎬音浩茝音止﹞

玉壺吟烈士擊玉壺壯心惜暮年三杯拂劍舞秋月忽然髙詠涕泗漣鳳凰初下紫泥詔謁帝稱觴登禦筵揄揚九重萬乘主謔浪赤墀靑瑣賢朝天數換飛龍馬勅賜珊瑚白玉鞭世人不識東方朔大隱金門是謫仙西施宜笑復宜嚬醜女效之徒累身君王𨿽愛蛾眉好無柰宮中妒殺人﹝世說王處仲每酒後輒詠老驥伏櫪志在千里烈士暮年壯心不已以如意擊吐壺壺口盡缺詩國風涕泗滂沱毛傳曰自目曰涕自鼻曰泗鳳凰詔見五卷注太平寰宇記龍右記云武都紫水有泥其色亦紫而粘貢之用封璽書故詔誥有紫泥之美東漢會要漢舊儀曰璽皆玉螭虎紐凡六璽皆以武都紫泥封之班固兩都賦序雍容揄揚著於後嗣李善注揄引也揚舉也爾雅謔浪笑傲戲謔也漢書元後傳曲陽侯根驕奢僭上赤墀靑瑣孟康注靑瑣以靑畫戶邊鏤中天子制也如淳注門楣格再重如人衣領再重裏者靑名白靑瑣天子門制也顏師古注孟說是靑瑣者刻爲連瑣文而以靑塗之也又梅福傳涉赤墀之塗應劭注以丹掩泥塗殿上也李善文選注說文曰墀塗地也禮天子赤墀也胡三省通鑑注仗內六廐飛龍廐最爲上乘馬元微之詩自注學士初入例借飛龍馬錦繡萬花谷學士新入院飛龍廐賜馬一匹銀鬧鞍裝轡何遜詩玉羈瑪瑙勒金絡珊瑚鞭史記東方朔行殿中郎謂之曰人皆以先生爲狂朔曰如朔者所謂避世於朝廷間者也古之人乃避世於深山中時坐席中酒酣據地歌曰陸沈於俗避世金馬門宮殿中可以避世全身何必深山之中蒿蘆之下金馬門者宦署門也門旁有銅馬故謂之金馬門王康琚詩小隱隱林藪大隱隱朝市梁簡文帝鴛鴦賦亦有佳麗自如神宜羞宜笑復宜嚬莊子西施病心而嚬其裏之醜人美之亦捧心而嚬詳見二卷注﹞

豳歌行上新平長史兄粲﹝輿地廣記邠州古豳國西魏置豳州後周及隋皆因之煬帝初州廢義寧二年復置豳州唐開元十三年以字類幽攺作邠焉天寶三載以爲新平郡唐制州之佐職有長史一人上州者從五品上中州者正六品下下州則不設其位在別駕之下司馬之上如今之通判是也﹞豳谷稍稍振庭柯涇水浩浩揚湍波哀鴻酸嘶暮聲急愁雲蒼慘寒气多憶昨去家此爲客荷花初紅桞條碧中宵出飲三百杯明朝歸揖二千石寧知流寓變光輝胡霜蕭颯繞客衣寒灰寂寞憑誰暖落葉飄揚何處歸吾兄行樂窮曛旭滿堂有美顏如玉趙女長歌入彩雲燕姬醉舞嬌紅燭狐裘獸炭酌流霞壯士悲吟寧見嗟前榮後枯相翻覆何惜餘光及棣華﹝太平寰宇記古豳地在邠州三水縣西南三十里有古豳城在龎川水西蓋古公劉之邑卽此城也國都城記豳國者后稷之曽孫曰公劉始都焉豳谷名也與故栒邑城相去約五十餘里漢志注云豳鄕是也何大復雍大記豳谷在邠州東北三十里故三水縣公劉立國處陜西通誌三水廢城在邠州三水縣東五里故豳谷謝朓詩稍稍枝早勁呂向注稍稍樹枝勁彊無葉之貌陶潛歸去來辭眄庭柯以怡顏郭璞山海經注涇水出安定朝那縣西笄頭山東南經新平扶風至京兆髙陵縣入渭詩地理考涇水出原州百泉縣涇谷東南流至涇州臨涇保定二縣又東南流至邠州之宜祿新平永壽三縣又東北流至京兆之醴泉髙陵云陽三縣以入渭僧寶月詩君不見孤雁關外發酸嘶度越揚空城鄭康成一飲三百杯見三卷注後漢書每郡置太守一人二千石三國誌起煙於寒灰之上生華於已枯之木廣韻曛日入也又黃昏時旭日旦出貌初學記日初出日旭古詩燕趙多佳人美者顏如玉吳均詩燕姬及趙女挾瑟夜經過晉書羊琇性豪侈屑炭和作獸形以溫酒洛下豪貴咸競效之江總瑪瑙盌賦翠羽流霞之杯史記甘茂之亡秦奔齊逢蘇代代爲齊使於秦甘茂曰臣得罪於秦懼而逃遁無所容迹臣聞貧人女與富人女會績貧人女曰我無以買燭而子之燭光幸有餘子可分我餘光無損子明而得一斯便焉今臣困而君方使秦而當路矣茂之妻子在焉願君以餘光振之詩小雅常棣之華鄂不韡韡鄭箋曰承花者鄂不當作拊拊鄂足也鄂足得華之光明則韡韡然盛興者諭弟以禮敬兄兄亦以榮覆弟恩義之顯亦韡韡然涇音京嘶音西棣音弟﹞

西嶽雲臺歌送丹丘子﹝爾雅華山爲西嶽在今陜西西安府華陰縣南十里髙數千仞石壁層疊有如削成上有芙蓉落雁玉女三峯又有八卦池太乙池白蓮池菖蒲池二十八宿池細辛坪玉女洗頭盆老君洞仙棊臺蒼龍嶺日月崖仙掌巖諸勝所謂雲臺者乃其東北之峯也兩巘競髙四面懸絕崔嵬獨秀有若臺形下有穴昔有人入此穴出東方山而行雲經黃河底聞上有流水之聲﹞西嶽崢嶸何壯哉黃河如絲天際來黃河萬里觸山動盤渦轂轉秦地雷榮光休气紛五彩千年一淸聖人在巨靈咆哮擘兩山洪波噴流射東海三峯卻立如欲摧翠崖丹谷髙掌開白帝金精運元气石作蓮花云作臺雲臺閣道連窈冥中有不死丹丘生明星玉女備灑掃麻姑搔背指爪輕我皇手把天地戶丹丘談天與天語九重出入生光輝東求蓬萊復西歸玉漿儻惠故人飲騎二茅龍上天飛﹝癸辛雜識五嶽惟華嶽極峻直上四十五里遇無路處皆挽鐡絙以上有西嶽廟在山頂望黃河一衣帶水耳郭璞江賦盤渦轂轉淩濤山頺李善注渦水旋流也張銑注盤渦言水深風壯流急相衝盤旋作深渦如轂之轉尙書中候堯卽政七十載修壇河洛仲月辛日昧明禮備至於日稷榮光出河休气四塞鄭玄注榮光五色從河水中出休美也四塞炫耀四方也拾遺記黃河千年一淸至聖之君以爲天瑞西京賦綴以二華巨靈贔屓髙掌逺跖以流河曲厥迹猶存薛綜注巨靈河神也華山對河東首陽山黃河流於二山之間古語云此本一山當河河水過之而曲行河之神以手擘開其上以足踏離其下中分爲二以通河流手足之迹於今尙在遁甲開山圖曰有巨靈胡者徧得坤元之道能造山川出江河太平寰宇記名山記雲華嶽有三峯直上數千仞基廣而峯峻自下小岑疊秀迄於嶺表有如削成今博山香鑪形實像之華山記太華山削成而四方直上至頂列爲三峯其西爲蓮花峯峯之石窳隆不一皆如蓮葉倒垂故名是峯曰蓮花其南曰落雁峯上多松檜故亦曰松檜峯白帝宮在其間俯眺三秦曠莽無際黃河如一縷水繚繞嶽下其東峯曰朝陽峯峯之左脇中有一峯狀甚秀異如爲東峯所抱者曰玉女峯乃東峯之支峯也世之談三峯者數玉女而不數朝陽非矣山之東北則爲仙人掌卽所謂巨靈掌也巖壁黒色石膏自璺中流出凝結成痕黃白相間逺望之見其大者五岐如指好奇者遂傳爲巨靈劈山之掌迹掌長三十丈許五指參差中指直冠峯頂長二十丈唐王涯作太華仙掌辯謂太華之首峯有五崖比壑破巖而列自下逺望之偶爲掌形俗傳則曰巨靈劈剖掌迹猶存賈氏談錄華嶽掌其色丹紫正如肉色毎太陽對照則盡見之及日暮則漸隱而不見樵者曰仙掌者蓋絕地之上羣壑聚會之所石色頳然望之適類於掌耳其說皆辟巨靈掌迹之訛似矣而猶不得其體狀明王履遊華山坐玉女峯東北巖上細察而後得之乃曰王涯所辧似得於傳聞未甞如吾之近觀也蓋山石本黑膏出於璺從上澑下作淡黃微白色間之黒壁中上則五岐下則片屬岐者如指屬者如掌復有細澑無數雜五岐間自遠望之細者不見惟見其大者故五岐如指耳寧有五崖比壑破巖而列哉且膏所澑處比比皆有豈惟此掌爲然此掌之外日月巖最多其次則東峯西壁近於楊氏石室者其色狀與此掌漏痕不殊但彼不類物形故不以爲異而見稱耳枕中書金天氏爲白帝治華陰山眞蒙名山記李白詩石作蓮花云作臺今觀山形外羅諸山如蓮瓣中間三峯特出如蓮心其下爲雲臺峯自遠望之宛如靑色蓮花開於雲臺之上也郭璞山海經注太華山有明星玉女持玉漿得上服之卽成仙道險僻不通詩含神霧云神仙傳麻姑手爪似鳥蔡經見之心中念曰背大癢時得此爪以爬背當佳也王逺已知經心中所言卽使人牽經鞭之曰麻姑神人也汝何忽謂其爪可爬背耶漢武帝內傳王母命侍女法安嬰歌元靈之曲曰天地𨿽廓寥我把天地戶李善文選注史記齊人爲諺曰談天衍劉向別錄曰鄒衍之所言五徳終始天地廣大書言天事故曰談天列仙傳呼子先者漢中關下卜師也老壽百餘歲臨去呼酒家老嫗曰急裝當與嫗共應中陵王夜有仙人持二茅狗來至呼子先子先持一與酒家嫗得而騎之乃龍也上華陰山常於山上太呼言子先酒家母在此云渦音窩擘音劈﹞

元丹丘歌元丹丘愛神仙朝飲潁川之淸流暮還嵩岑之紫煙三十六峯常周旋長周旋躡星虹身騎飛龍耳生風橫河跨海與天通我知爾遊心無窮﹝水經潁水出潁川陽城縣西北少室山酈道元注山海經曰潁水出少室山地理誌曰出陽城縣陽幹山今潁水有三源岐發右水出陽幹山之潁谷其水東北流中水導源少室通阜東南流徑負黍亭東與右水合左水出少室南溪東合潁水河南通誌嵩山居四嶽之中故謂之中嶽其山二峯東曰太室西曰少室南跨登封北跨鞏邑西跨洛陽東跨宻縣綿亙一百五十餘里少室山潁水之源出焉其山有三十六峯曰朝嶽曰望洛曰太陽曰少陽曰石城曰石筍曰檀香曰丹砂曰缽盂曰香鑪曰連天曰紫霄曰羅漢曰七佛曰來仙曰淸涼曰寶勝曰瑞應曰璚璧曰紫蓋曰翠華曰藥室曰紫微曰白道曰帝宇曰卓劍曰白雲曰金牛曰明月曰凝璧曰迎霞曰玉華曰寶柱曰繋馬曰白鹿曰靈隱星虹字出劉孝標辧命論星虹樞電昭聖徳之符然彼是用春秋元命苞大星如虹下流華渚女節夢意感生朱宣事太白則指星宿虹霓而言文同而義殊矣潁音頴岑音近層﹞

扶風豪士歌﹝按唐書地理誌關內道扶風郡本岐州也至徳元載更郡名曰鳳翔二載復名扶風郡蕭士贇曰此太白避亂東土時詩扶風乃三輔郡意豪士亦必同時避亂於東吳而與太白銜杯酒接殷勤之歡者﹞洛陽三月飛胡沙洛陽城中人怨嗟天津流水波赤血白骨相撐如亂麻我亦東奔向吳國浮雲四塞道路賒東方日出啼早鴉城門人開掃落花梧桐楊桞拂金井來醉扶風豪士家扶風豪士天下奇意气相傾山可移作人不倚將軍勢飲酒豈顧尙書期雕盤綺食會眾客吳歌趙舞香風吹原嘗春陵六國時開心寫意君所知堂中各有三千士明日報恩知是誰撫長劍一揚眉淸水白石何離離脫吾帽向君笑飲君酒爲君吟張良未逐赤松去橋邊黃石知我心﹝天津橋名駕洛水上詳見二卷注陳琳詩君獨不見長城下死人骸骨相撐拄說文撐邪柱也史記死人如亂麻司馬相如長門賦浮雲郁而四塞韻會賒逺也詩辯坻扶風豪士歌方敍東奔忽著東方日出二語奇宕入妙此等乃眞太白獨長蕭士贇曰言道路艱阻京國亂離而東土之太平自若也鮑照詩握君手執杯酒意气相傾死何有江總詩太山言應可轉移辛延年詩昔有霍家奴姓馮名子都依倚將軍勢調笑酒家胡漢書陳遵嗜酒每大飲賓客滿堂輙關門取客車轄投井中𨿽有急終不得去甞有部刺史奏事過遵值其方飲刺史大窮候遵沾醉時突入見遵母叩頭自白當對尙書有期會狀母乃令從後閣出去劉禎瓜賦承之以雕盤幕之以纖絺何遜詩玉盤傳綺食論衡齊之孟嘗魏之信陵趙之平原楚之春申待客下士招會四方各三千人江暉詩恐君不見信撫劍一揚眉古艶歌行語卿且勿眄水淸石自見淸水白石何離離卽水淸石見之意蕭氏注以淸水諭目白石諭齒恐未是髙士傳黃石公者下邳人也遭秦亂自隱姓名時人莫知者張良易姓爲長自匿下邳步遊沂水圯上與黃石公相遇黃石公故墜履圯下顧謂良曰孺子取履良素不知誰諤然欲歐之爲其老人也彊忍下取履因跪進焉公以足受笑而去良殊驚公行裏所還謂良曰孺子可教也後五日平明與我期此良愈怪之復跪曰諾五日平明良往公已先在怒曰與老人期何后也後五日早會良雞鳴往公又先在復怒曰何后也後五日早會良夜半往有頃公亦至喜曰當如是乃出一編書與良曰讀是則爲王者師矣後十三年孺子見我濟北榖城山下黃石卽我矣遂去不見良旦視其書乃太公兵法良異之因講習以說他人皆不能用後與沛公遇於陳畱沛公用其言輒有功後十三年從髙祖過濟北榖城下得黃石良乃寶祠之及良死與石並葬焉史記漢六年正月封功臣封張良爲畱侯畱侯乃稱曰家世相韓及韓滅不愛萬金之資爲韓報仇彊秦天下振動今以三寸舌爲帝者師封萬戶位列侯此布衣之極於良足矣願棄人間事欲從赤松子遊耳乃學辟穀導引輕身撐抽庚切音瞠賒音奢﹞

同族弟金城尉叔卿燭照山水壁畫歌﹝按唐書地理誌京兆興平縣本名始平景龍二年中宗送金城公主降吐蕃至此攺曰金城至徳二載更名興平延州敷政縣本名固城武徳二年徙治金城鎭更名金城天寶元年更名敷政蘭州五泉縣咸亨二年更名金城天寶元年復名五泉蘭州廣武縣乾元二年更名金城凡金城更名者有四處未知孰是李季卿三墳記先侍郎之子曰叔卿字萬天質瑯瑯徳光文蔚識度標邁弱冠以明經擢國授薦邑虞樂二尉魏守崔公沔洎相國晉公甲科第之進等舉之轉金城尉吏不敢欺﹞髙堂粉壁圖蓬瀛燭前一見滄洲淸洪波洶湧山崢嶸皎若丹丘隔海望赤城光中乍喜嵐气滅謂逢山陰晴後雪回溪碧流寂無喧又如秦人月下窺花源了然不覺淸心魂秖將疊嶂鳴秋猿與君對此歡未歇放歌行吟達明發卻顧海客揚雲帆便欲因之向溟渤﹝楚辭仍羽人於丹丘王逸注丹丘晝夜常明也太平禦覧孔靈符會稽記曰赤城山土色皆赤巖岫連沓狀似雲霞懸澑十仞謂之瀑布飛流灑散冬夏不竭山谷絕澗崢嶸無底長松葛藟幽藹其上方輿勝覧赤城山在臺州天臺縣北六里一名燒山其上石壁皆如霞色望之如雉堞然故人以此名山天臺山誌赤城山天臺山之一小山也石皆赤色壁立如城韻會嵐山气也新唐書地理誌會稽郡有山陰縣以其在會稽山之北故名水經注山陰縣川明土秀亦爲勝地故王逸少雲從山陰道上猶如鏡中行也謝朓詩下屬帶回溪呂延濟注回曲也花源謂武陵之桃花源見二卷注任昉詩疊嶂易成響重以夜猿悲劉良注疊嶂重山也明發見二卷注馬融廣成頌張雲帆鮑照詩穿池類溟渤李善注溟渤二海名郭璞山海經注渤海海岸曲崎頭也嵐盧含切音婪嶂音帳﹞

白毫子歌淮南小山白毫子乃在淮南小山裏夜臥松下云朝飡石中髓小山連綿向江開碧峯巉巖淥水回余配白毫子獨酌流霞杯拂花弄琴坐靑苔綠蘿樹下春風來南窗蕭颯松聲起憑崖一聽淸心耳可得見未得親八公攜手五云去空餘桂樹愁殺人﹝王逸楚辭序招隱士者淮南小山之所作也昔淮南王安好古招懷天下俊偉之士自八公之徒咸慕其徳而歸其仁各竭才智著作篇章分造辭賦以類相從故或稱大山或稱小山其意猶詩有大雅小雅也古今注淮南王淮南小山之所作也淮南服食求仙徧禮方士遂與八公相攜俱去莫知所往小山之徒思戀不已乃作淮南王之曲焉琦按上句之淮南小山本楚辭序以贊美白毫子之才下句之淮南小山則指白毫子隱居之地而言白毫子蓋當時逸人嚴滄浪以爲太白呼八公爲白毫子非矣列仙傳卭疏者周封史也能行气煉形煮石髓而服之謂之石鍾乳神仙傳王烈獨之太行山中忽聞山東崩地殷殷如雷聲烈往視之乃見山破石裂數百丈兩畔皆是靑石石中一穴口徑闊尺許中有靑泥流出如髓烈取泥試丸之須臾成石如投熱蠟之狀隨手堅凝气如粳米飯嚼之亦然烈合數丸如桃大用攜少許歸與嵇叔夜曰吾得異物叔夜甚喜取而視之已成靑石撃之﹝缺二字﹞如銅聲叔夜卽與烈往視之斷山已復如故烈曰叔夜未合得道故也按神仙經曰神山五百年輒開其中石髓出得而食之壽與天相畢烈前得者必是也謝靈運詩洲縈渚連綿劉良注連綿不絕貌論衡項曼都曰有數仙人將我上天口饑欲食仙人輒飲我以流霞一杯每飲一杯數月不饑水經注淮南王劉安折節下士篤好儒學養方術之徒數十人皆爲俊異焉多神仙祕法鴻寶之道忽有八公皆須眉皓素詣門希見門者曰吾王好長生今先生無住衰之術未敢相聞八公咸變成童王甚敬之八士並能錬金化丹出入無間乃與安登山埋金於地白日升天余樂在器雞犬舐之者俱得上升淮南王招隱士桂樹叢生兮山之幽﹞

梁園吟﹝一作梁苑醉酒歌一統志梁園在河南開封府城東南一名梁苑漢梁孝王遊賞之所﹞我浮黃河去京闕掛席欲進波連山天長水闊厭逺涉訪古始及平臺間平臺爲客憂思多對酒遂作梁園歌卻憶蓬池阮公詠因吟淥水揚洪波﹝謝靈運詩掛席拾海月木華海賦波如連山漢書梁孝王大治宮室爲復道自宮連屬於平臺如淳注平臺在大梁東北離宮所在也顏師古注今其城東二十里所有故臺基其處寛博土俗云平臺也水經注晉灼曰平臺在城中東北角亦或言兔園在平臺側如淳曰平臺離宮所在今城東二十里有臺寛廣而不甚極髙俗謂之平臺予按漢書梁孝王傳稱王以功親爲大國築東苑方三百里廣睢陽城七十里大治宮室爲復道自宮連屬於平臺三十餘里復道自宮東出揚州之門左陽門卽睢陽東門也連屬於平臺則近矣屬之城隅則不能是知平臺不在城中也梁王與鄒枚司馬相如之徒極遊於其上故齊隨郡王山居序所謂西園多士平臺盛賓鄒馬之客咸在伐木之歌屢陳是用追芳昔娯神遊千古故亦一時之盛事謝氏雪賦亦云梁王不悅遊於兔園今也歌堂淪宇律管埋音孤基塊立無復曩日之望矣元和郡縣誌平臺在宋州虞城縣西四十里左傳宋皇國父爲宋平公所築漢梁孝王大治宮室爲復道自宮連屬於平臺三十餘里與鄒枚相如之徒並遊其上卽此也阮籍詠懷詩徘徊蓬池上還顧望大梁淥水揚洪波曠野莽茫茫走獸交橫馳飛鳥相隨翔是時鶉火中日月正相望朔風厲嚴寒陰气下微霜羈旅無儔匹俛仰懷哀傷﹞洪波浩蕩迷舊國路遠西歸安可得人生達命豈暇愁且飲美酒登髙樓平頭奴子搖大扇五月不熱疑淸秋玉盤楊梅爲君設吳鹽如花皎白雪持鹽把酒但飲之莫學夷齊事髙潔昔人豪貴信陵君今人耕種信陵墳荒城虛照碧山月古木盡入蒼梧云梁王宮闕今安在枚馬先歸不相待舞影歌聲散淥池空餘汴水東流海﹝按史記魏公子無忌封信陵君仁而下士士無賢不肖皆謙而禮交之不敢以其富貴驕士士以此方數千里爭往歸之致食客三千人諸侯以公子賢多客不敢加兵謀魏後奪晉鄙兵進撃秦軍秦軍解去遂救邯鄲存趙又率五國之兵破秦軍於河外乘勝逐秦軍至函谷關抑秦兵秦兵不敢出當是時公子威震天下太平寰宇記信陵君墓在開封府浚儀縣南十二里藝文類聚歸藏曰有白雲出自蒼梧入於大梁漢書枚乘淮陰人遊梁梁客皆善屬詞賦乘尢髙司馬相如成都人爲武騎常侍非其好也是時梁孝王來朝從遊說之士鄒陽枚乘之徒相如見而說之因病免客遊梁得與諸侯遊士居一統志汴河舊自滎陽縣東經開封府城南又東合蔡河名蒗菪渠又名通濟渠東注泗州下入於淮作梁園歌而忽間以信陵數語意謂以信陵之賢名震一世至今日而墓域且不克保況梁孝王之賢不及信陵其歌臺舞榭又焉能保其常在乎此文章襯托法不是爲信陵致慨乃是爲梁王釋恨並自已解愁以見不如及時行樂之爲得也故下遂接以沈吟此事淚滿衣云云﹞沈吟此事淚滿衣黃金買醉未能歸連呼五白行六博分曹賭酒酣馳暉歌且謠意方逺東山髙臥時起來欲濟蒼生未應晚﹝招魂菎蔽象棊有六簙些分曹並進遒相廹些成梟而牟呼五白些王逸注投六箸行六棊故爲六簙也倍勝爲牟五白簙齒也言已棊已梟當成牟勝射張食棊下兆於屈故呼五白以助投也吳曾漫錄五木之戲其四爲玉采貴也其八爲瑉采賤也五木之中有采曰白蓋五木俱白也楚詞成梟而牟呼五白梟二爲瑉采牟者勝也欲勝其梟必呼五白也海錄碎事六博用十二棊分黑白各半擲之分曹賭酒分爲二曹以賭酒之勝負也謝朓詩馳暉不可接李善注馳暉日也詩國風我歌且謠毛傳曰曲合樂曰歌徒歌曰謡世說謝公在東山朝命屢降而不動後出爲桓宣武司馬將發新亭朝士咸出餞送髙靈時爲中丞亦往相祖先時多少飲酒因倚如醉戲曰卿屢違朝旨髙臥東山諸人每相與言安石不肯出將如蒼生何今亦蒼生將如君何謝笑而不答﹞

鳴臯歌送岑徵君﹝原注時梁園三尺雪在淸泠池作元和郡縣誌鳴臯山在河南府陸渾縣東北十五里河南通誌鳴臯山在河南府嵩縣東北五十里一名九臯山昔有白鶴鳴其上故名太平寰宇記淸泠池在宋州宋城縣東北二里梁孝王故宮有釣臺謂之淸泠臺今號淸泠池神州古史考淸泠池在歸徳府城東梁園內﹞若有人兮思鳴臯阻積雪兮心煩勞洪河淩兢不可以徑度冰龍鱗兮難容舠邈仙山之峻極兮聞天籟之嘈嘈霜崖縞皓以合沓兮若長風扇海湧滄溟之波濤玄猿緑羆舔舕崟岌危柯振石駭膽栗魄羣呼而相號峯崢嶸以路絕掛星辰於巖﹝上山下敖﹞﹝楚辭若有人兮山之阿四愁詩何爲懷憂心煩勞西都賦帶以洪河涇渭之川呂向注洪河大河也甘泉賦馳閶闔而入淩兢服虔注淩兢恐懼也顏師古注淩兢者言寒涼戰栗之處也冰龍鱗者冰有鋸齒參差如鱗也韻會舠小船也形如刀詩曽不容刀釋名云二百斛以上曰艇三百斛曰刀莊子子遊曰地籟則眾竅是已人籟則比竹是已敢問天籟子綦曰夫吹萬不同而使其自已也天籟謂空中因風气作聲不假物而成者也埤蒼嘈嘈聲眾也鮑照詩霜崖土膏謝朓詩合沓與云齊呂向注合沓髙貌袁宏三國名臣贊洪飆扇海二溟揚波上林賦玄猿素雌李善注玄猿猿之雄者玄色也西京雜記熊羆毛有綠光皆長二尺者直百金舔舕吐舌貌木華海賦戛巖﹝上山下敖﹞釋名山多小石曰﹝上山下敖﹞﹝上山下敖﹞堯也毎石堯堯獨處而出見也縞音稿崟音吟舔音餂舕音演﹞送君之歸兮動鳴臯之新作交鼔吹兮彈絲觴淸泠之池閣君不行兮何待若返顧之黃鵠掃梁園之羣英振大雅於東洛巾徵軒兮歷阻折尋幽居兮越巘﹝上山下鄂字去阝﹞盤白石兮坐素月琴松風兮寂萬壑﹝蘇武詩黃鵠一逺別千里顧徘徊庾信詩黃鵠一反顧徘徊應淒然史記梁孝王築東苑方三百餘里招延四方豪傑自山以東遊說之士莫不畢至江淹別賦金閨之諸彥蘭臺之羣英孔叢子巾車命駕鄭玄周禮巾車注巾猶衣也李善文選注軒車通稱也巾徵軒者以帷蒙徵車之上也謝靈運詩連嶂疊巘﹝上山下鄂字去阝﹞李善注巘﹝上山下鄂字去阝﹞崖之別名謝莊月賦素月流天白帖琴曲有風入松樂府詩集琴集曰風入松晉嵇康所作也巘語蹇切年上聲崿音諤﹞望不見兮心氛氳蘿冥冥兮霰紛紛水橫洞以下淥波小聲而上聞虎嘯谷而生風龍藏溪而吐云冥鶴淸唳饑鼯嚬呻塊獨處此幽默兮愀空山而愁人﹝謝惠連雪賦氛氳蕭索李善注氛氳盛貌毛萇詩傳霰暴雪也鄭箋曰將大雨雪始必微溫雪自上下遇溫气而摶謂之霰久而寒勝則大雪矣淮南子虎嘯而谷風至龍舉而景云屬管輅別傳龍者陽精以潛爲陰幽靈上通和气感神二物相扶故能興雲虎者陰精而居於陽依木長嘯動於巽林二气相感故能運風謝朓詩獨鶴方朝唳饑鼯此夜啼韻會唳鶴鳴也按本艸鼯鼠鳥名一名﹝儡字去亻下加鳥﹞鼠一名夷由一名飛生鳥狀如蝙蝠肉翅連尾大如﹤魚春﹥鳶毛紫色好夜飛但能向下不能向上恆夜鳴鳴聲如人呼湖嶺山中多有之氛音分又音焚氳於云切醞平聲唳音麗愀音悄又音秋﹞雞聚族以爭食鳳孤飛而無鄰蝘蜓嘲龍魚目混珍嫫母衣錦西施負薪若使巢由桎梏於軒冕兮亦奚異於夔龍蹩躠於風塵哭何苦而救楚笑何誇而卻秦吾誠不能學二子沽名矯節以耀世兮固將棄天地而遺身白鷗兮飛來長與君兮相親﹝爾雅翼蝘蜓似蜥蜴灰褐色在人家屋壁間狀𨿽似龍人所玩習故淮南云禹南濟於江黃龍負舟禹視龍猶蝘蜓龍亡而去比之蝘蜓言不足畏揚子云執蝘蜓而嘲龜龍蓋陋之也一名守宮又名壁宮特善捕蠍俗號蠍虎李善文選注雒書曰秦失金鏡魚目入珠鄭玄曰魚目亂珍珠尙書大傳黃帝妃嫫母於四妃之班最下貌甚醜而最賢心毎自退髙誘淮南子注嫫母古之醜女吳越春秋越王使相者於國中得薴蘿山鬻薪之女曰西施鄭旦鄭玄禮記注桎梏今械也在足曰桎在手曰梏莊子蹩躠爲仁踶跂爲義廣韻蹩躠旋行貌一曰跛也巢由以隱居自樂爲志夔龍以行道濟時爲志若使巢由羈身於軒冕之中與夔龍廢棄於風塵之內無異是皆不適其志願也戰國策吳與楚戰於栢舉三戰入郢棼冒勃蘇曰吾披堅執銳赴彊敵而死此猶一卒也不若奔諸侯於是贏糧潛行上崢山踰深溪跖穿膝暴七日而薄秦王之朝鶴立不轉畫吟宵哭七日不得告水漿無入口瘨而殫悶旄不知人秦王聞而走冠帶不相及左捧其首右濡其口勃蘇乃蘇秦王身問之子孰誰也棼冒勃蘇對曰臣非異楚使新造執丘棼冒勃蘇吳與楚戰於栢舉三戰入郢寡君身出大夫悉屬百姓離散使下臣來告亡且求救秦王遂出革車千乘卒萬人屬之子蒲子虎下塞以東與吳人戰於濁水而大敗之左太衝詩吾慕魯仲連談笑卻秦軍詳見二卷注晁補之曰李白天才俊麗不可矩矱然要長於詩而文非其所能也賦近於文故白大鵬賦辭非不壯不若其詩盛行於世至鳴臯歌一篇本末楚辭也而世誤以爲詩因爲出之其略曰蝘蜓嘲龍魚目混珍嫫母衣錦西施負薪此諄諄放屈原卜居及賈誼弔屈原語而白才自逸蕩故或離而去之云楚辭後語曰白天才絕出尢長於詩而賦不能及晉魏獨此篇近楚辭然歸來子猶以爲白才自逸蕩故或離而去之亦爲知言云蝘音偃蜓音殄嫫音模蹩匹減切篇入聲又音別躠音薩又音屑﹞

鳴臯歌奉餞從翁淸歸五崖山居憶昨鳴臯夢裏還手弄素月淸潭間覺時枕席非碧山側身西望阻秦關麒麟閣上春還早著書卻憶伊陽好靑松來風吹古道綠蘿飛花覆煙艸我家仙翁愛淸眞才雄艸聖淩古人欲臥鳴臯絕世塵鳴臯微茫在何處五崖峽水橫樵路身披翠云裘袖拂紫煙去去時應過嵩少間相思爲折三花樹﹝太平寰宇記鳴臯山在河南府伊陽縣東三十五里伊陽縣本陸渾地唐先天元年十二月割陸渾縣置伊陽縣在伊水之陽去伊水一里張衡詩側身西望涕沾裳太平禦覽漢宮殿疏曰麒麟閣蕭何造以藏祕書畫賢臣宋書沈儀篤學有雄才以儒素自業北齊書才雄气猛英略蓋世法書要錄弘農張芝髙尙不仕善艸書精勁絕倫家之衣帛必先書而後練臨池學書池水盡黒每書云匆匆不暇艸書人謂之艸聖宋玉諷賦主人之女翳承日之華披翠云之裘水經嵩髙爲中嶽在潁川陽城縣西北酈道元注爾雅曰山大而髙曰嵩合而言之爲嵩髙分而名之爲二室西南爲少室東北爲太室三花樹卽貝多樹也齊民要術嵩山記曰嵩寺中忽有思惟樹卽貝多也昔有人坐貝多樹下思惟因以名焉漢道士從外國來將子於西山腳下種極髙大今有四樹一年三花﹞

勞勞亭歌金陵勞勞送客堂蔓艸離離生道旁古情不盡東流水此地悲風愁白楊我乘素舸同康樂朗詠淸川飛夜霜昔聞牛渚吟五章今來何謝袁家郎苦竹寒聲動秋月獨宿空簾歸夢長﹝原注在江寧縣南十五里古送別之所一名臨滄觀太平禦覽輿地誌曰丹陽郡秣陵縣新亭隴上有望逺樓又名勞勞亭宋攺爲臨滄觀行人分別之所一統志勞勞亭在應天府治西南吳時置古詩白楊多悲風蕭蕭愁殺人韻會舸大船也謝靈運詩可憐誰家郎綠流乘素舸康樂卽靈運以其襲封康樂公故世稱之曰謝康樂孫綽天臺山賦朗詠長川胡震亨曰淸川飛夜霜疑引謝詩今謝集無此句或亡之耳世說注續晉陽秋曰袁虎少有逸才文章絕麗曾有詠史詩是其風情所寄少孤而貧以運租爲業鎭西謝尙時鎭牛渚乘秋佳風月率爾與左右微服泛江會虎在運租船中諷詠聲旣淸會辭又藻拔非尙所曾聞遂往聽之乃遣問訊答曰是袁臨汝郎誦詩卽其詠史之作也尙佳其率有興致卽遣要迎談話申旦自此名譽日茂竹有淡竹苦竹二種莖葉不異以其筍味之苦淡而名此詩大意太白自誇山水之趣旣同康樂而吟詠之妙又不減袁宏惜無相賞之人與之談話申旦空簾獨宿殊覺寂寥兩事並用各不相妨楊注謂康樂乃謝靈運邀袁虎者乃謝尙疑太白誤作一事用者非也舸音歌又音哿﹞

橫江詞六首﹝太平寰宇記橫江浦在和州歷陽縣東南二十六里孫策自壽春欲經略江東揚州刺史劉繇遣將樊能於縻屯橫江孫策破之於此對江南岸之采石往來濟渡處隋將韓擒虎平陳自采石濟亦此處也﹞其一人道橫江好儂道橫江惡一風三日吹倒山白浪髙於瓦官閣﹝胡三省通鑑注吳人率自稱曰儂幽怪錄上元縣有瓦棺寺寺上有閣倚山瞰江萬里在目亦江湖之極境遊人弭棹莫不登眺江南通誌升元閣在江寧城外一名瓦官閣卽瓦官寺也閣乃梁朝所建髙二百四十尺南唐時猶存今在城之西南角揚吳未城時正與越臺相近長幹之西北也唐以前江水逼石頭李白詩白浪髙於瓦官閣以此﹞其二海潮南去過尋陽牛渚由來險馬當橫江欲渡風波惡一水牽愁萬里長﹝唐時江南西道有九江郡卽江州也治潯陽縣天寶元年攺名潯陽郡乾元初復爲江州今爲江西之九江府江水經其中下至揚州入海方輿勝覧牛渚山在太平州當塗縣北三十里山下有磯古津渡也與和州橫江渡相對隋師伐陳賀若弼從此北渡六朝以來爲屯戍之地陸放翁入蜀記采石一名牛渚與和州對岸江面比瓜州爲狹故隋韓擒虎平陳及本朝曹彬下江南皆自此渡然微風輙浪作不可行劉賓客云蘆葦晚風起秋江鱗甲生王文公云一風微吹萬舟阻皆謂此磯也太平府誌牛渚磯屹然立江流之沖水勢湍急大爲舟楫之害元和郡縣誌馬當山在江州彭澤縣東北一百里橫入大江甚爲險絕往來多覆溺之懼太平禦覧九江記曰馬當山髙八十丈周回四里在古彭澤縣北一百二十里其山橫枕大江山象馬形回風急擊波浪湧沸舟船上下多懷憂恐山際立馬當山廟以祀之﹞其三橫江西望阻西秦漢水東連揚子津白浪如山那可渡狂風愁殺峭帆人﹝漢水出漢中之嶓冡山至漢口與岷江合流東至揚州爲揚子江入海胡三省通鑑注揚子津在今眞州揚子縣南是往來橫渡處﹞其四海神來過惡風回浪打天門石壁開浙江八月何如此濤似連山噴雪來﹝文苑英華作東方輿勝覧天門山在太平州當塗縣西南三十里又名蛾眉山夾大江對峙東曰博望西曰梁山水經注錢塘縣東有定已諸山皆西臨浙江水流於兩山之間江川急浚兼濤水晝夜再來來應時刻常以月晦及望尢大至二月八月最髙峨峨二丈有餘木華海賦波如連山﹞其五橫江館前津吏迎向余東指海云生郎今欲渡緣何事如此風波不可行﹝太平府誌采石驛在采石鎭濵江卽唐時之橫江館也在明爲皇華驛按唐書百官志津尉掌舟梁之事永徽後廢津尉置津吏上關八人中關六人下關四人無津者不置梁簡文帝詩采菱渡頭擬黃河郎今欲渡畏風波範徳機云絕句一句一絕乃其大本其次句少意多極四詠而反復議論此篇气格合歌行之風使人詠嘆而有無窮之思乃唐人所長也諸家詩非不佳然視李杜气格音調特異熟讀自見﹞其六月暈天風霧不開海鯨東蹙百川回驚波一起三山動公無渡河歸去來﹝日暈主雨月暈主風木華海賦魚則橫海之鯨突扤孤遊噏波則洪漣踧踖吹澇則百川倒流山謙之丹陽記江寧縣北十二里濵江有三山相接卽名爲三山舊時津濟道也永樂一統志三山在應天府西南五十七里下臨大江三峯排列故名古樂府公無渡河公竟渡河﹞

金陵城西樓月下吟金陵夜寂涼風發獨上髙樓望吳越白雲映水搖空城白露垂珠滴秋月月下沈吟久不歸古來相接眼中稀解道澄江淨如練令人長憶謝玄暉﹝江淹別賦秋露如珠謝玄暉晚登三山還望京邑詩餘霞散成綺澄江淨如練﹞

東山吟﹝一作醉過謝安東山原注土山去江寧城三十五里晉謝安攜妓之所太平寰宇記土山在升州上元縣南三十里按丹陽記晉太傅謝安舊隱會稽東山因築土像之無巖石故謂土山也有林木臺觀娯遊之所安常請朝中賢士子姓親屬會宴於此江南通誌東山在江寧府城東南三十里一名土山晉謝安先隱居會稽東山旣出心嘗思憶因築土爲山擬之寄懷欣賞晉書云謝安於土山營墅樓館林竹甚盛每攜中外子侄往來遊集卽此地也﹞攜妓東土山悵然悲謝安我妓今朝如花月他妓古墳荒艸寒白雞夢後三百歲灑酒澆君同所歡酣來自作靑海舞秋風吹落紫綺冠彼亦一時此亦一時浩浩洪流之詠何必奇﹝晉書謝安𨿽受朝寄然東山之志始末不渝毎形於言色及鎭新城盡室而行造泛海之裝欲須經略粗定自江道還東雅志未就遂遇疾篤悵然謂所親曰昔桓溫在時吾懼不全忽夢乘溫輿行十六里見一白雞而止乘溫輿者代其位也十六里止今十六年矣白雞主酉今太歲在酉吾病殆不起乎乃上疏遜位尋薨楊齊賢曰自安至太白時三百餘歲耳一本作五百非是世說桓公伏甲設饌廣延朝士因此欲誅謝安王坦之王甚遽問謝曰當作何計謝神意不變謂文度曰晉祚存亡在此一行相與俱前王之恐狀轉見於色謝之寛容愈表於貌望階趨席方作洛生詠諷浩浩洪流桓憚其曠遠乃趣解兵﹞

僧伽歌﹝太平廣記僧伽大師西域人姓何氏唐龍朔初來遊北土隸名於楚州龍興寺後於泗州臨淮縣信義坊乞地施標將建伽藍於標下掘得古香積寺銘記並金像一軀上有普照王佛字遂建寺焉景龍二年中宗皇帝遣使迎師入內道場尊爲國師尋出居薦福寺嘗獨處一室其頂上有一穴恆以絮塞之夜則去絮香從頂穴中出煙气滿房非常芳馥及曉香還入頂穴中又以絮窒之師嘗濯足人取其水飲之痼疾皆愈一日中宗於內殿語師曰京師無雨已是數月願師慈悲解朕憂迫師乃將瓶水泛灑俄頃陰雲驟起甘雨大降中宗大悅詔賜所修寺額以臨淮寺爲名師請以普照王字爲名蓋欲依金像上字也中宗以照字是天后廟諱乃攺爲普光王寺禦筆親書以賜焉至景龍四年三月二日端坐而終中宗卽令於薦福寺起塔供養俄而大風歘起臭气滿長安中宗問曰是何祥也近臣奏曰僧伽大師化緣在臨淮恐是欲歸彼處故現此變中宗心許其臭頓息頃刻之間奇香馥烈卽以其年五月送至臨淮起塔供養中宗問萬回師曰僧伽大師何人萬回曰是觀音化身也如法華經普門品云應以比丘身得度者卽見比丘身而爲說法此卽是也傳燈錄泗州僧伽大師世謂觀音大士應化也但此土有緣之眾乃謂大師自西國來唐髙宗時至長安洛陽行化歷吳楚間身執楊枝混於緇流或問師何姓答曰我姓何又問師是何國人師曰我何國人尋於泗上欲構伽藍因宿州民賀跋氏捨所居師曰此本爲佛宇令掘地果得古碑云香積寺卽齊李龍建所剏又獲金像眾謂然燈如來師曰普光王佛也因以爲寺額景龍二年中宗遣使迎大師至輦轂深加禮異命住大薦福寺三年三月三日大師示滅伽具牙切音茄﹞眞僧法號號僧伽有時與我論三車問言誦咒幾千徧口道恆河沙復沙此僧本住南天竺爲法頭陀來此國戒得長天秋月明心如世上靑蓮色意淸淨貌稜稜亦不減亦不增瓶裏千年舍利骨手中萬歲胡孫藤嗟予落泊江淮久罕遇眞僧說空有一言懺盡波羅夷再禮渾除犯輕垢﹝三車謂羊車鹿車牛車也法華經長者告諸子言羊車鹿車牛車今在門外可以遊戲汝等於此火宅宜速出來注云羊車諭聲聞乘鹿車諭緣覺乘牛車諭菩薩乘俱以運載爲義方便設施舊說聲聞不能化他如羊不顧後羣故以羊車譬聲聞乘緣覺是法行人從他如法少自推義多故以鹿車譬緣覺乘鹿不依人故也或云譬鹿猶有回顧之慈菩薩慈悲化物如牛之安忍運載故以牛車譬菩薩乘琦謂當是以三獸之力有大小三車之所載有多寡諭三乘諸賢聖道力之淺深耳恆河西域中水名釋典謂西域香山頂上有無熱惱池四方流出四水其東方之水謂之殑伽河卽恆河也廣四十里水中之沙微細如麫佛說法之處皆與此河相近故常取以爲諭云如恆河中所有沙數蓋言其數之極多非算數所能知者耳劉昫唐書天竺國卽漢之身毒國或云婆羅門地也在蔥嶺西北周三萬餘里其中分爲五天竺一曰中天竺二曰東天竺三曰南天竺四曰西天竺五曰北天竺地各數千里城邑數百南天竺際大海北天竺拒雪山四周有山爲壁南面一谷通爲國門東天竺東際大海與扶南林邑鄰接西天竺與罽賓波斯相接中天竺據四天竺之會其都城周圍七十餘里北臨禪連河云法苑珠林西雲頭陀此云抖擻能行此法卽能抖擻煩惱去離貪著如衣抖擻能去塵垢是故從諭爲名錦繡萬花谷頭陀梵語雲杜多漢言抖擻謂三毒如塵坌眞心此人能振撣除去故今訛稱頭陀陳永陽王解講疏戒與秋月共明禪與春池共潔華嚴經菩提心者猶如蓮花不染一切諸罪垢故僧肇維摩詰經注天竺有靑蓮花其葉修廣靑白分明世說孫興公見林公稜稜露其爽心經是諸法空相不生不滅不垢不淨不減不增魏書佛旣謝世香木焚屍靈骨分碎大小如粒擊之不壞焚亦不焦或有光明神驗胡言謂之舍利弟子收奉置之寶瓶竭香花致敬慕法苑珠林舍利者西域梵語此云骨身恐濫凡夫死人之骨故存梵本之名舍利有三種一是骨舍利其色白二是髮舍利其色黒三是肉舍利其色赤是佛舍利椎打不碎是弟子舍利椎擊便破矣楊齊賢曰胡孫藤乃藤杖手所執者後漢書西域傳淸心釋累之訓空有兼遣之宗章懷太子注不執著爲空執著爲有兼遣謂不空不有虛實兩忘也鳩摩羅什維摩詰經注佛法有二種一者有二者空若常在有則累於想著若常在空則捨於善本若空有疊用則不設二過猶日月代明萬物以成胡三省通鑑注釋氏以面陳悔過爲懺波羅夷者華言棄謂犯此罪者永棄佛法邊外法苑珠林云波羅夷者此云極重罪是也輕垢罪者比重減輕一等凡玷污淨行之類皆是據梵网輕重戒有十犯者得波羅夷罪輕戒有四十八犯者爲輕垢罪廣川書跋僧伽傳蔣穎叔作其謂李太白嘗以詩與師論三車者誤也詩鄙近知非太白所作世以昔人類在集中信而不疑且未嘗深求其言而知其不類予爲之校其年始知之太白死在代宗元年上距大足二年壬寅爲六十年而白生當景龍四年白生九歲固不與僧伽接然則其詩爲出於世俗而復不考歲月殆湼其服者托白以爲重而儒者信之又增異也懺義鑑切攙去聲﹞

白雲歌送劉十六歸山楚山秦山皆白雲白雲處處長隨君長隨君君入楚山裏云亦隨君渡湘水湘水上女蘿衣白雲堪臥君早歸﹝通鑑地理通釋湘水出全州淸湘縣陽朔山東入洞庭北至衡州衡陽縣入江楚辭被薜荔兮帶女蘿方弘靜曰太白賦新鶯百囀與白雲歌無詠物句自是天仙語他人稍有擬像卽屬凡辭﹞

金陵歌送別範宣石頭巉巖如虎踞淩波欲過滄江去鐘山龍盤走勢來秀色橫分歷陽樹四十餘帝三百秋功名事迹隨東流白馬小兒誰家子泰淸之歲來關囚金陵昔時何壯哉席捲英豪天下來冠蓋散爲煙霧盡金輿玉座成寒灰扣劍悲吟空咄嗟梁陳白骨亂如麻天子龍沈景陽井誰歌玉樹後庭花此地傷心不能道目下離離長春艸送爾長江萬里心他年來訪南山皓﹝張勃吳錄劉備曾使諸葛亮至京因觀秣陵山阜乃嘆曰鐘山龍蟠石頭虎踞帝王之宅也景定建康志石頭山在城西二里按輿地誌環七里一百步緣大江南扺秦淮口去臺城九里自六朝以來皆守石頭以爲固以王公大臣領戍軍爲鎭其形勝蓋必爭之地也一綂志石頭山在應天府西二里蜀漢諸葛亮云石頭虎踞是也陸放翁入蜀記望石頭山不甚髙然峭立江中繚繞如垣墻凡舟皆由此下至建康故江左有變必先固守石頭眞控扼要地也元和郡縣誌鐘山在潤州上元縣西北十八里按輿地誌古金陵山也邑縣之名由此而立吳大帝時蔣子文發神異於此封爲蔣侯攺山曰蔣山宋復名鐘山江表上已常遊於此爲眾山之傑六朝事迹鍾阜圖經云在縣東北周回六十里髙一百五十八丈東連靑龍山西臨靑溪南自鍾浦下入秦淮北接雉亭山漢末秣陵尉蔣子文逐盜死於鐘山吳大帝爲立廟封曰蔣侯大帝祖諱鍾因攺名曰蔣山按丹陽記云京師南北並連山嶺而蔣山岧嶤嶷異其形象龍實作揚都之鎭諸葛亮嘗至京觀秣陵山阜云鐘山龍蟠蓋謂此也楊齊賢曰和州歷陽郡治歷陽縣建康圖經西至本府界十里自界首至和州八十三里從采石而濟蓋南北往來要津又曰按紀年自孫權定都建鄴傳四主五十九年而晉並之元帝渡江傳十一主一百三年而宋代之宋傳八主六十年而齊代之齊傳七主二十四年而梁代之梁傳四主五十六年而陳代之陳傳五主三十三年而隋並之凡三十九主三百三十五年蕭士贇曰按史書自吳大帝建都金陵後歷晉宋齊梁陳凡六代共三十九主此言四十餘帝者並其推尊者而混言之也自吳大帝黃武元年壬寅歲至陳禎明三年已酉共三百六十八年吳亡後歇三十六年只三百三十二年此言三百秋者舉成數而言耳按六代建都之歲只三百三十二年楊氏於宋齊梁交代之歲各重數一年故誤爲三百三十五也白馬小兒謂侯景隋書大同中童謠曰靑絲白馬壽陽來其後侯景破丹陽乘白馬以靑絲爲羈勒梁書太淸二年八月侯景舉兵反十月已亥景自橫江濟於采石辛亥景師至京三年三月攻陷宮城南齊書元嘉七年太一在八宮關囚惡歲南史侯景矯詔禪位將登太極殿醜徒數萬同共吹唇唱吼而上後漢書雷震四海席捲天下章懷太子注席捲言無餘也江淹恨賦喪金輿及玉乘謝莊孝武宣貴妃誄金缸曖兮玉座寒曹植酒賦或揚袂屢舞或扣劍淸歌陳書後主聞兵至從宮人十餘出後堂景陽殿將自投於井袁憲侍側苦諫不從後閣舍人夏侯公韻又以身蔽井後主與爭久之方得入焉及夜爲隋軍所執六朝事迹景陽井臺城中景陽宮井也按南史隋克臺城陳後主與張麗華孔貴嬪俱入井隋軍出之故杜牧之詩云三人出眢井謂此也其井有石欄上多題字舊傳云欄有石脈以帛拭之作臙脂痕或云石脈之色類臙脂故云陳書後主毎引賓客對貴妃等遊宴使諸貴人及女學士與狎客共賦新詩互相贈答采其尢艶麗者以爲曲詞被以新聲選宮女有容色者以千百數令習而歌之分部疊進持以相樂其曲有玉樹後庭花臨春樂等大指所歸皆美張貴妃孔貴嬪之容色也其略曰璧月夜夜滿瓊樹朝朝新通典玉樹後庭花堂堂黃鸝畱金釵兩臂垂並陳後主所造恆與宮中女學士及朝臣相唱和爲詩太樂令何胥采其尢輕艶者以爲此曲南山皓謂漢之四皓四皓在秦時始入藍田山後又入地肺山漢時匿終南山終南山廣八百餘里橫亙關中南面故亦謂之南山凡藍田地肺諸山亦南山之支脈矣四皓事詳後廿二卷注﹞

李太白詩集注卷七

鳳尾竹客手錄李太白詩集注卷八錢塘王琦撰

秋浦歌十七首其一秋浦長似秋蕭條使人愁客愁不可度行上東大樓正西望長安下見江水流寄言向江水汝意憶儂不遙傳一掬淚爲我達揚州﹝唐池州有秋浦縣其地有秋浦水故取以立名隸江南西道江南通誌大樓山在池州府城南六十里自稱我爲儂吳語也小爾雅兩手謂之掬不方鳩切音近浮掬音菊﹞其二秋浦猿夜愁黃山堪白頭靑溪非隴水翻作斷腸流欲去不得去薄遊成久遊何年是歸日兩淚下孤舟﹝江南通誌黃山在池州府城南九十里髙百餘丈淸溪在池州府城北五里源出考溪與上路嶺水合流經郡城至大江隴頭歌隴頭流水鳴聲幽咽遙望秦川肝腸斷絕謝靈運詩薄遊似邴生﹞其三秋浦錦駞鳥人間天上稀山雞羞淥水不敢照毛衣﹝太平寰宇記歙州土產駞鳥郡國志云翎下靑黃相映若垂綬其狀如蜀雞背如朱祥符新安圖經駞鳥一名楚雀尢愛其羽中矰弋則守死不動海錄碎事駞鳥出秋浦如吐綬雞博物志山雞有美毛自愛其色終日映水目眩則溺死﹞其四兩鬢入秋浦一朝颯已衰猿聲催白髮長短盡成絲﹝陸放翁曰李太白往來江東池州所賦尢多如秋浦歌十七首及九華山淸溪白笴陂玉鏡潭諸詩是也秋浦歌云秋浦長似秋蕭條使人愁又云兩鬢入秋浦一朝颯已衰猿聲催白髮長短盡成絲則池州之風物可見矣然觀太白此歌髙妙乃爾則知姑熟十詠決爲贗作也杜牧之池州諸詩正爾觀之亦淸婉可愛若與太白詩並讀醇醨異味矣﹞其五秋浦多白猿超騰若飛雪牽引條上兒飲弄水中月﹝新序子獨不見夫玄猿乎從容遊戲超騰往來﹞其六愁作秋浦客彊看秋浦花山川如剡縣風日似長沙﹝一統志秋浦在池州府城西南八十餘里闊三十里四時景物宛如瀟湘洞庭九域志剡縣在越州會稽郡東南一百八十里唐時潭州治長沙縣亦謂之長沙郡隸江南西道瀟湘洞庭皆在其境內剡音閃﹞其七醉上山公馬寒歌寧戚牛空吟白石爛淚滿黑貂裘﹝山公騎馬事見五卷襄陽曲注藝文類聚琴操曰寧戚飯牛車下叩角而商歌曰南山矸白石爛生不逢堯與舜禪短布單衣裁至骭長夜冥冥何時旦齊桓公聞之舉以爲相戰國策蘇秦說秦王書十上而說不行黒貂之裘敝﹞其八秋浦千重嶺水車嶺最奇天傾欲墮石水拂寄生枝﹝一統志水車嶺在池州府齊山胡震亨曰貴池志縣西南七十里有姥山又五里爲水車嶺陡峻臨淵奔流衝激恆若桔橰之聲舊注以爲在齊山者誤名醫別錄寄生松上楊上楓上皆有形類一般但根津所因處爲異則各隨其樹名之生樹枝間根在枝節之內葉圓靑赤厚澤易折旁自生枝節冬夏生四月花白五月實赤大如小豆處處皆有蜀本艸諸樹多有寄生莖葉並相似云是烏鳥食一物子糞落樹上感气而生葉如橘而厚軟莖如槐而肥脆﹞其九江祖一片石靑天掃畫屏題詩畱萬古綠字錦苔生﹝一統志江祖山在池州府城西南二十五里有一石突然出水際其髙數丈上有仙人迹名曰江祖石﹞其十千千石楠樹萬萬女貞林山山白鷺滿澗澗白猿吟君莫向秋浦猿聲碎客心﹝首四句皆疊二字蓋仿古詩中靑靑河畔艸一體唐本艸石楠葉似﹝艸网﹞艸淩冬不凋關中者葉細江以南者葉長大如枇杷顏師古漢書注女貞樹冬夏常靑未嘗凋落若有節操故以名焉﹞其十一邏人橫鳥道江祖出魚梁水急客舟疾山花拂面香胡﹝胡震亨曰貴池志城西六十里李陽河出李陽大江中流有石槎牙橫突爲攔江羅叉二磯羅叉今本作邏人誤琦按鳥道是髙山峭嶺人迹稀到之處而邏叉橫其間今以水中磯石當之亦恐未是又魚梁論其迹亦當在池州注者或以徽州之魚梁當之不知徽州之水南流入於浙江池州之水北流入於安慶大江源流各異未可混也邏郎佐切羅去聲又音羅﹞其十二水如一疋練此地卽平天耐可乘明月看花上酒船﹝論衡見其上若一匹練狀練熟素繒也田汝成曰杭人言寜可曰耐可音如能漢書揚越之人耐暑注與能同李太白詩耐可乘明月又耐可乘流直上天皆讀如能鄭康成禮記注耐古書能字也﹞其十三淥水淨素月月明白鷺飛郎聽采菱女一道夜歌歸﹝爾雅翼吳楚風俗當菱熟時士女相與采之故有采菱之歌以相和爲繁華流蕩之音﹞其十四鑪火照天地紅星亂紫煙﹝赤皮﹞郎明月夜歌曲動寒川﹝鑪火楊注以爲煉丹之火蕭注以爲漁人之火二火俱不能照及天地其說固非胡注謂山川藏丹處毎夜必發火光所在有之輿地紀勝宣州有朱砂山石竅中毎發紅色其大如月又赤溪神龍初有赤气沖天詔鑿之溪水盡赤第難定其所詠何處此解亦未是琦考唐書地理誌秋浦固產銀產銅之區所謂鑪火照天地紅星亂紫煙者正是開礦處冶鑄之火乃足當之郎亦卽指冶夫而言於用力作勞之時歌聲遠播響動寒川令我聞之不覺愧赧蓋其所歌之曲適有與心相感者故耳﹝赤皮﹞字當屬已而言舊注謂﹝赤皮﹞郎爲吳音歌者助語之詞或謂是土語呼其所歡之詞俱屬彊解﹝赤皮﹞乃版切難上聲面慚而赤也亦作赧義同﹞其十五白髮三千丈緣愁似个長不知明鏡裏何處得秋霜﹝起句奇甚得下文一解字字皆成妙義洵非仙才那能作此﹞其十六秋浦田舎翁采魚水中宿妻子張白鷴結罝映深竹﹝圖經本艸白鷴出江南雉類也白色而背有細黒文可畜西京賦結罝百里薛綜注罝网也罝咨邪切音嗟﹞其十七桃波一步地了了語聲聞闇與山僧別低頭禮白雲﹝本集二十卷內有淸溪玉鏡潭宴別詩注云潭在秋浦桃胡陂下是桃波乃桃陂之訛無疑矣闇默也闇音陰又音庵﹞

當塗趙炎少府粉圖山水歌﹝唐時宣城郡有當塗縣隸江南西道少府縣尉之稱淸波雜誌古治百里之邑令附其俗尉督其姦故令曰明府尉曰少府懶眞子令呼明府故尉呼少府以亞於縣令﹞峨睂髙出西極天羅浮直與南溟連名工繹思揮彩筆驅山走海置眼前滿堂空翠如可掃赤城霞气蒼梧煙洞庭瀟湘意渺綿三江七澤情洄沿驚濤洶湧向何處孤舟一去迷歸年徵帆不動亦不旋飄如隨風落天邊心搖目斷興難盡幾時可到三山巓西峯崢嶸噴流泉橫石蹙水波潺湲東崖合沓蔽輕霧深林雜樹空芊綿此中冥昧失晝夜隱幾寂聽無鳴蟬長松之下列羽客對座不語南昌仙南昌仙人趙夫子妙年曆落靑雲士訟庭無事羅眾賓杳然如在丹靑裏五色粉圖安足珍眞山可以全吾身若待功成拂衣去武陵桃花笑殺人﹝四川通誌峨眉山在嘉定州峨眉縣南一百里兩山相對狀如峨眉故名周圍千里髙八十里有石龕一百十二大小洞四十南北有臺重巖復澗莫測遠近爲蜀山第一佛剎以千百計昔西竺僧謂其髙出五嶽秀甲九州島爲震旦國第一山元和郡縣誌羅浮山在循州博羅縣西北二十八里羅山之西有浮山蓋蓬萊之一阜浮海而至與羅山並體故曰羅浮髙三百六十丈周回三百二十七里峻天之峯四百三十有二莊子南溟者天池也李洪範曰廣大窈冥故以溟爲名謝靈運詩空翠難彊名薛應旗浙江通誌赤城山在臺州天臺縣北六里土皆赤色狀似雲霞望之如雉堞然右有玉京洞道書第六洞天也蒼梧煙用蒼梧白雲事見七卷注洞庭瀟湘俱見一卷惜餘春賦注三江之名不一以岷山之江爲中江嶓冡之江爲北江豫章之江爲南江此說禹貢之三江也或以松江錢塘江浦陽江爲三江或以松江東江婁江爲三江此說吳越之三江也或以岷江爲西江澧江爲中江湘江爲南江此說嶽陽之三江也此詩從畫意泛說不必定指一處子虛賦楚有七澤後只稱云夢一澤其六皆未詳所在謝靈運詩水涉盡洄沿逆流而上曰洄順流而下曰沿三山蓬萊方丈瀛洲三仙山也謝靈運詩石淺水潺湲李善注潺湲水流貌呂延濟注潺湲水聲謝朓詩玆山亙百里合沓與云齊呂向注合沓髙貌謝朓詩阡眠起雜樹呂延濟注阡眠遠望貌芊綿卽阡眠也王弼易注造物之始始於冥昧鮑照蕪城賦凝思寂聽水經注漢成帝時九江梅福爲南昌尉後一旦捨妻子去九江傳云得仙武陵桃花見二卷注沿音延﹞

永王東巡歌十一首﹝劉昫唐書永王璘玄宗第十六子也天寶十四載十一月安祿山反範陽十五載六月玄宗幸蜀至漢中郡下詔以璘爲山南東路及嶺南黔中江南西路四道節度采訪等使江陵郡大都督七月璘至襄陽九月至江陵召募士將數萬人恣情補署江淮租賦山積於江陵破用巨億因有異志肅宗聞之詔令歸覲於蜀璘不從十二月擅引舟師東下甲仗五千人趨廣陵璘生於宮中不更人事其子襄城王﹝亻易﹞勇而有力握兵權爲左右眩惑遂謀狂悖﹞其一永王正月東出師天子遙分龍虎旗樓船一舉風波靜江漢翻爲鴈鶩池﹝駱賓王蕩子從軍賦樓船一舉爭沸騰漢書嚴助傳陛下以四海爲境九州島爲家八藪爲圃江漢爲池太平禦覧圖經曰梁孝王有雁鶩池周圍四里梁王所鑿王筠詩日照鴛鴦殿萍生雁鶩池蕭士贇曰詠永王出師而表之以天子遙分龍虎旗夫子作春秋書王之意也百世而下未有發明之者鶩有木務二音﹞其二三川北虜亂如麻四海南奔似永嘉但用東山謝安石爲君談笑靜胡沙﹝漢書音義應劭曰三川今河南郡也韋昭曰有河洛伊故曰三川也晉懷帝永嘉五年劉曜陷洛陽百官士庶死者三萬餘人中原衣冠之族相率南奔避亂江左天寶十四年安祿山起兵北地遂破兩京士君子多以家渡江東與永嘉時事極相似﹞其三雷鼓嘈嘈喧武昌云旗獵獵過尋陽秋毫不犯三吳悅春日遙看五色光﹝荀子雷鼓在側而耳不聞楊倞注雷鼓大鼓聲如雷者鮑照詩嘈嘈晨鼓鳴李善注埤蒼曰嘈嘈聲眾也上林賦靡云旗張揖注畫熊虎於旒爲旗似雲气鮑照詩獵獵曉風遒呂延濟注獵獵風聲武昌縣名唐時屬鄂州江夏郡東至尋陽郡六百里尋陽亦縣名唐屬江州尋陽郡以在尋水之陽故名後漢紀鄧禹佐命位冠諸臣嘗言曰我嘗將百萬眾秋毫不犯未嘗妄殺一人子孫必當大興範成大吳郡誌三吳之說世未有定論十道四番志以吳郡及丹陽吳興爲三吳又以義興吳興及吳郡爲三吳郡國志謂吳興義興吳郡爲三吳又云丹陽亦曰三吳元和郡國圖志亦曰吳郡與吳興丹陽爲三吳酈道元注水經云建中陽羨周嘉上書以縣遠赴會至難求得分置遂以浙江西爲吳東爲會稽後分爲三號三吳吳興吳郡會稽其一焉越絕書軍上有气五色相連與天相抵此軍應不可攻攻之無後南史王僧辯傳賊望官軍上有五色云﹞其四龍盤虎踞帝王州帝子金陵訪古丘春風試暖昭陽殿明月還過鳷鵲樓﹝一統志南京古金陵之地自周末時已有王气秦始皇謂東南有天子气諸葛亮謂龍蟠虎踞眞帝王之都卽此地也謝朓詩金陵帝王州南齊書羊貴嬪居昭陽殿西範貴妃居昭陽殿東隋書侯景作亂遂居昭陽殿一統志昭陽殿乃太后所居在臺城內吳均詩春生鳷鵲樓是皆謂金陵之昭陽殿鳷鵲樓也舊注以爲在長安者非是﹞其五二帝巡遊俱未回五陵松栢使人哀諸侯不救河南地更喜賢王遠道來﹝時玄宗在蜀肅宗卽位靈武故云二帝巡遊俱未回五陵髙祖太宗髙宗中宗睿宗之陵也唐會要髙祖葬獻陵在京兆府三原縣界太宗葬昭陵在京兆府醴泉縣界髙宗葬幹陵在京兆府奉天縣界中宗葬定陵在京兆府富平縣界睿宗葬橋陵在京兆府奉先縣界楊齊賢曰河南洛陽也時祿山據洛陽﹞其六丹陽北固是吳關畫出樓臺雲水間千巖烽火連滄海兩岸旌旗繞碧山﹝唐時江南東道有丹陽卽潤州也領丹徒丹陽金壇延陵四縣今爲鎭江府太平寰宇記北固山在潤州丹徒縣北一里南徐州記云城西北有別嶺斜入江三面臨水髙數十丈號曰北固劉禎京口記云回嶺入江懸水峻壁舊北顧作固字梁髙祖云作鎭作固誠有其語然北望海口實爲壯觀以理而推宜攺爲顧望之顧輿地誌雲天淸景明登之望見廣陵城如在靑霄中相去鳥道五十餘里方輿勝覧北固山在鎭江府州北一里回嶺下臨長江其勢險固卽府治所據及甘露寺基建康實錄梁武帝幸京口登北固樓攺名北顧﹞其七王出三江按五湖樓船跨海次揚都戰艦森森羅虎士徵帆一一引龍駒﹝周禮東南曰揚州其川三江其浸五湖賈公彥疏按禹貢云九江今在廬江尋陽南皆東合爲大江揚州所以得有三江者江至尋陽南合爲一東行至揚州入彭蠡復分爲三道而入海故得有三江也韻會徐按江出岷山至楚都名南江至潯陽爲九道名中江至南徐州名北江入海琦按禹貢以岷江之委爲中江漢水之委爲北江三江僅有其二鄭康成以彭蠡之水爲南江以備三江之數其說近是而駁者紛紛然詳其水道辧其大小則諸說未免近訛不可爲據若他書所稱三江之名亦多各隨地而分與禹貢周禮所記之三江不必相同學者或據其一說而爭以相難其何以異於扣盤捫燭之見也歟玉海五湖在蘇州西四十里太平寰宇記太湖者以其廣大名之又名五湖韋昭三吳郡國志云太湖邊有遊湖莫湖胥湖貢湖就太湖爲五湖又云胥湖蠡湖洮湖滆湖就太湖爲五也又云天下如此者五虞仲翔川瀆記云太湖東通長洲松江水南通烏程霅溪水西通義興荊溪水北通晉陵滆湖水西南通嘉興韭溪水凡五道謂之五湖徐陵陳王九錫文馳禦樓船直跨滄海左傳凡師一宿爲捨再宿爲信過信爲次釋名釋船篇上下重牀曰艦四方施板以禦矢石其內如牢檻也周禮虎士八百人鄭玄注虎士徒之選有勇力者徐陵詩白馬號龍駒雕鞍名鏤衢艦音檻﹞其八長風掛席勢難回海動山傾古月摧君看帝子浮江日何似龍驤出峽來﹝謝靈運詩掛席拾海月古月胡字隱語也出十六國春秋見四卷注晉書武帝紀咸寜五年十一月大舉伐吳遣龍驤將軍王浚廣武將軍唐彬率巴蜀之卒浮江而下﹞其九祖龍浮海不成橋漢武尋陽空射蛟我王樓艦輕秦漢卻似文皇欲渡遼﹝祖龍秦始皇也事見二卷注水經注三齊略記曰始皇於海中作石橋海神爲之豎柱始皇求與相見神曰我形醜莫圖我形當與帝相見乃入海四十里見海神左右莫動手工人潛以腳畫其狀神怒曰帝負約速去始皇轉馬還前腳猶立後腳隨奔僅得登岸畫者溺死於海漢書武帝紀元封五年冬行南巡狩自尋陽浮江親射蛟江中獲之陳書樓艦馬步直指臨川胡三省通鑑注樓艦卽樓船兩面施重板列戰格故謂之樓艦文皇帝卽太宗也劉昫唐書太宗本紀貞觀十九年二月庚戌上親統六軍發洛陽四月癸卯誓師於幽州城南因大享六軍以遣之五月丁丑車駕渡遼蕭士贇曰合十一篇觀之此篇用事非倫句調鄙俗僞贗無疑識者必能辧之﹞其十帝寵賢王入楚關掃淸江漢始應還初從云夢開朱邸更取金陵作小山﹝爾雅楚有云夢郭璞注今南郡華容縣東南巴丘湖是也邢昺疏周禮荊州其澤藪曰云瞢鄭注云云瞢在華容禹貢云云土夢作乂又昭二年左傳楚子與鄭伯田於江南之夢又定四年楚子涉雎濟江入於雲中杜預雲南郡枝江縣西有云夢城江夏安陸縣東南亦有夢城或曰南郡華容縣東南有巴丘湖江南之夢也云夢一澤而每處有名者司馬相如子虛賦云云夢者方九百里則此澤跨江南北亦得單稱云單稱夢瞢卽夢也鄭樵注江北爲云江南爲夢云今之玉沙監利景陵等縣是夢今之公安石首建寜等縣是太平寰宇記云夢澤在安州安陸縣東南闊數里南接荊襄謝朓詩黃旗映朱邸李善注史記曰諸侯朝天子於天子之所立宅舍曰邸諸侯王朱戶故曰朱邸方輿勝覽鐘山在今上元縣東北十八里輿地誌古曰金陵山小山用淮南王小山事然借作山嶺用與古說不同邸音底﹞其十一試借君王玉馬鞭指揮戎虜坐瓊筵南風一掃胡塵靜西入長安到日邊﹝太平禦覽語林曰諸葛武侯與司馬宣王在渭濵將戰宣王戎服蒞事使人視武侯素輿葛巾持白羽扇指麾三軍皆隨其進止宣王聞而嘆曰可謂名士謝朓詩端儀穆金殿敷敎藻瓊筵日邊楊蕭二注皆引晉明帝不聞人從日邊來之語以爲後人稱帝都爲日邊因此琦按晉書陸云傳已有雲間陸士龍日下荀鳴鶴之對似不始於東晉蓋日爲君象故邦畿之地有日邊日下之名耳漁隱叢話蔡寛夫詩話云太白之從永王璘世頗疑之唐書載其事甚略亦不明辧其是否獨其詩自序云半夜水軍來尋陽滿旌旃空名適自誤廹脇上樓船徒賜五百金棄之若浮煙辭官不受賞翻謫夜郎天太白豈從人爲亂者哉蓋其學本出縱橫以气俠自任當中原擾攘時欲藉之以立奇功故其東巡歌有但用東山謝安石爲君談笑靜胡沙之句其卒章雲南風一掃胡塵靜西入長安到日邊亦可見其志矣大抵才髙意廣如孔北海之徒固未必有成功而知人料事尢其所難議者或責以璘之猖獗而欲仰以立事不能如孔巢父蕭頴士察於未萌是矣若其志亦可哀矣﹞

上皇西巡南京歌十首﹝天寶十五載六月安祿山兵破潼關帝出幸蜀七月庚辰帝次蜀郡八月癸巳皇太子卽皇帝位於靈武尊帝曰上皇天帝至徳二載十月丁巳皇帝復京師癸亥遣太子太師韋見素迎上皇天帝於蜀郡十二月丙午上皇天帝至自蜀郡戊午大赦以蜀郡爲南京蜀地於天下近西而謂之南京者以其在長安之南故也﹞其一胡塵輕拂建章臺聖主西巡蜀道來劍壁門髙五千尺石爲樓閣九天開﹝三輔黃圖建章宮有神明臺應徳璉有侍五官中郎將建章臺集詩庾肩吾有過建章故臺詩張載劍閣銘惟蜀之門作鎭作固是曰劍閣壁立千仞呂延濟注劍閣言其峯如劍其勢如閣元和郡縣誌大劍鎭在劍州普安縣東四十八里本姜維拒鍾會壘也去開遠戍東十一里其山峭壁千丈下瞰絕澗飛閣以通行旅老學庵筆記劍門關皆石無寸土﹞其二九天開出一成都萬戶千門入畫圖艸樹雲山如錦繡秦川得及此間無﹝漢書地理誌蜀郡有成都縣然唐時統謂蜀郡爲成都魯靈光殿賦千門相似萬戶如一胡三省通鑑注秦地四塞以爲固渭水貫其中渭川左右沃壤千里世謂之秦川﹞其三華陽春樹似新丰行入新都若舊宮桞色未饒秦地綠花光不減上陽紅﹝華陽國誌蜀志云地稱天府原曰華陽是稱蜀地爲華陽其來舊矣或以唐書地理誌蜀郡有華陽縣有新都縣爲實指二縣而云不知華陽縣舊名蜀縣至乾元二年始更名至徳中尙無此稱而新都以舊宮相比則非實指二縣可知若夫徳陽乃漢州之郡名南至蜀郡百里玄宗未嘗駐蹕於此何得以新丰相擬耶西京雜記太上皇徙長安居深宮淒愴不樂髙祖因左右問其故以平生所好皆屠販少年酤酒賣餅鬥鷄蹴踘以此爲歡今皆無此故以不樂髙祖乃作新丰移諸故人實之太上皇乃悅髙祖旣作新丰並移舊社衢巷棟宇物色惟舊士女老幼相攜路首各知其室放牛馬雞鴨於通途亦競識其家匠人吳寛所營也移者皆悅其似而徳之故競加賞贈月餘致累百金蕭士贇曰肅宗卽位靈武尊明皇爲太上皇故用此事上陽宮名見二卷注﹞其四誰道君王行路難六龍西幸萬人歡地轉錦江成渭水天回玉壘作長安﹝天子駕六書稱若朽索之馭六馬漢書袁盎傳今陛下騁六飛是也何休公羊傳注天子馬曰龍髙七尺以上稱車駕爲六龍其義疑出於出或謂取時乘六龍以禦天之義又或謂韓非子黃帝駕象車而六蛟龍春秋命歷序有神人右耳蒼色大肩駕六龍出輔號曰神農六龍字義本此者非也錦江卽岷江也劉逵蜀都賦注譙周益州誌曰成都織錦旣成濯於江水其文分明勝於初成他水濯之不如江水也太平寰宇記濯錦江卽蜀江水至此濯錦錦彩鮮潤於他水故曰濯錦江九域志笮橋江水亦名濯錦江俗云以此水濯錦鮮明渭水出今臨洮府渭源縣之鳥鼠山東流遶西安府城之北西安府卽唐之西京也又東流至華陰縣入於河凡秦地諸水若灞若滻若涇若灃若鎬若潏若澇若彪莫不入之而後同歸於河故秦中諸水惟渭爲大元和郡縣誌玉壘山在彭州導江縣西北二十九里蜀都賦曰包玉壘而爲宇方輿勝覽玉壘山在茂州汶川縣東四里出璧玉名山誌玉壘山在成都府灌縣眾峯叢擁遠望無形惟云表崔嵬稍露山石瑩潔可爲器亦碔砆之類﹞其五萬國同風共一時錦江何謝曲江池石鏡更明天上月後宮親得照蛾眉﹝漢書終軍傳今天下爲一萬里同風劇談錄曲江池本秦世隑洲開元中疏鑿遂爲勝景其南有紫雲樓芙蓉苑其西有杏園慈恩寺花卉環周煙水明媚都人遊翫盛於中和上已之節彩幄翠幬匝於堤岸鮮車健馬比肩撃轂上已卽賜宴臣僚京兆府大陳筵席長安萬年兩縣以雄盛相較錦繡珍玩無所不施百辟會於山亭恩賜太常及教坊聲樂池中備彩舟數隻惟宰相三使北省官與翰林學士登焉毎歲傾動皇州以爲盛觀入夏則菇蒲蔥翠桞陰四合碧波紅蕖湛然可愛好事者賞芳晨翫淸景聨騎攜觴亹亹不絕長安志升道坊龍華尼寺南有流水屈曲謂之曲江其深處下不見底司馬相如賦云臨曲江之隑州蓋其所也華陽國誌武都有一丈夫化爲女子美而艶蜀王納爲妃不習水土欲去王必畱之乃爲東平之歌以樂之無幾物故蜀王哀念之乃遣五丁之武都擔土爲妃作冢蓋地數畝髙七丈上有石鏡太平寰宇記蜀王妃冡上有一石厚五寸徑五尺瑩徹號曰石鏡﹞其六濯錦淸江萬里流雲帆龍舸下揚州北地𨿽誇上林苑南京還有散花樓﹝岷江過成都爲錦江至三峽爲峽江至漢口爲漢江至揚州爲揚子江東流入海漢書地理誌禹貢岷山在西徼外江水所出東南至江都入海過郡七行二千六百六十里此云萬里者蓋侈言其流之遠耳左思詩振衣千仞岡濯足萬里流馬融廣成頌張雲帆施蜺幬方言南楚江湘凡船大者謂之舸龍舸畫龍於大舟之首及兩旁者也上林苑見七卷注一統志散花樓在成都府城東北隅楊齊賢曰成都誌宣華苑城上有散花樓隋蜀王秀所立﹞其七錦水東流繞錦城星橋北掛象天星四海此中朝聖主峩眉山上列仙庭﹝太平禦覽成都記曰府城本呼爲錦城秦滅蜀張儀所築也毎面各三里周回十二里髙七丈華陽國誌蜀郡有七橋直西門郫江中衝坮橋西南石牛門曰市橋城南曰江橋南渡流曰萬里橋西上曰夷裏橋亦曰笮橋從衝坮橋西出折曰長升橋郫江上西有永平橋長老傳言李冰造七橋上應七星太平寰宇記漢州雒縣七星橋昔秦李冰開江置七星橋橋各一鐵鎖上應七星故世祖謂吳漢曰安軍宜在七星間謂五星日月云李膺記一長星橋今名萬里二圓星橋今名安樂三璣星橋今名建昌四夷星橋今名笮橋五尾星橋今名禪尼六沖星橋今名永平七曲星橋今名升仙華陽國誌犍爲郡南安縣有峨眉山山去縣八十里孔子地圖言有仙藥名山洞天福地記峨眉山周圍三百里名靈陵太妙之天在蜀嘉州﹞其八秦開蜀道置金牛漢水元通星漢流天子一行遺聖迹錦城長作帝王州﹝水經注秦惠王欲伐蜀而不知道作五石牛以金置尾下言能屎金蜀王負力令五丁引之成道秦使張儀司馬錯尋路滅蜀因曰石牛道韻會漢水出興元府嶓冡山至漢陽爲漾水至武都爲漢水一名沔水地理今釋漾水出今陜西漢中府寜羌州北嶓冡山東至漢中府南鄭縣南爲漢水漢水元通星漢流者言其所出髙遠如從星漢而來卽水從銀漢落及黃河之水天上來意也琦按興元府卽今漢中府爲自秦入蜀咽喉要道金牛峽在沔縣西一百七十里是五丁開道引石牛之處嶓冡山在沔縣西一百二十里爲漢水發源之所皆屬漢中地首二句用此見蜀地自昔與中國隔遠未嘗爲帝王巡幸以反起下文今得天子一行遂成都邑之美也一行猶一遊一豫之意舊注以僧一行奏讖語當行萬里事解之非是﹞其九水淥天靑不起塵風光和暖勝三秦萬國煙花隨玉輦西來添作錦江春﹝三輔黃圖項籍滅秦分其地爲三以章邯爲雍王都廢丘司馬忻爲塞王都櫟陽董翳爲翟王都髙奴謂之三秦通典三秦今關中秦川也玉輦見七卷注﹞其十劍閣重關蜀北門上皇歸馬若云屯少帝長安開紫極雙懸日月照乾坤﹝陸機詩胡馬如雲屯越騎亦星羅潘嶽西徵賦厭紫極之閒敞李善注紫極星名王者爲宮以象之曹植上表曰情注於皇居心存乎紫極嚴滄浪曰以中一句對上二句以下一句收上三句是一法十首皆於蕭條奔寄中作壯麗語是爲得體舉秦蜀形勢不忘故都是爲用意屯音豚﹞

峨眉山月歌峨眉山月半輪秋影入平羌江水流夜發淸溪向三峽思君不見下渝州﹝楊齊賢曰峨眉山在嘉州峨眉縣羅目鎭平羌江在嘉州龍遊縣縣中有平羌山資州淸溪縣幹徳五年省入內江內江在州東九十八里資州東至昌州二百二十八里昌州南至渝州三百里自渝州明月峽至夔州西陵峽四千里巴峽明月峽巫峽是爲三峽蕭士贇曰圖經平羌江在雅州嚴道縣東北城下至嘉州亦號平羌江一統志平羌江在雅州城北舊傳羌夷入宼諸葛亮於此平之故名﹞

峨眉山月歌送蜀僧晏入中京﹝唐書肅宗本紀至徳二載十二月以蜀郡爲南京鳳翔郡爲西京西京爲中京胡三省曰以長安在洛陽鳳翔蜀郡太原之中故爲中京﹞我在巴東三峽時西看明月憶峨眉月出峨眉照滄海與人萬里長相隨黃鶴樓前月華白此中忽見峨眉客峨眉山月還送君風吹西到長安陌長安大道橫九天峨眉山月照秦川黃金師子乘髙座白玉麈尾談重玄我似浮雲滯吳越君逢聖主遊丹闕一振髙名滿帝都歸時還弄峨眉月﹝通典唐武徳二年分夔州秭歸巴東二縣置歸州後爲巴東郡三峽峨眉俱見上首注元和郡縣誌江夏城西臨大江西南角因磯爲樓名黃鶴樓太平寰宇記黃鶴樓在鄂州江夏縣西二百八十步昔費禕登仙毎乘黃鶴於此樓憩駕故號爲黃鶴樓陸放翁入蜀記黃鶴樓舊傳費禕飛升於此後忽乘黃鶴來歸故以爲樓號爲天下絕景崔顥詩最傳而太白奇句得於此者尢多今樓已廢故址亦不復存問老吏云在石鏡亭南樓之間正對鸚鵡洲猶可想見其地據此則南宋之初基址已不可考今之所立後人想象其處而爲之者也胡三省通鑑注自大散關以北達於岐雍夾渭川南北岸沃野千里謂之秦川法苑珠林龜玆王造金師子座以大秦錦褥鋪之令鳩摩羅什升而說法釋氏要覧智度論問云何名師子座爲佛化作爲實師子爲金銀木石作耶答云是號師子座非實也佛爲人中師子凡佛所坐若牀若地皆名師子座夫師子獸中獨步無畏能伏一切佛亦如是於九十六種外道一切人天中一切降伏得無所畏故稱人中師子世說王夷甫容貌整麗妙於談玄恆捉白玉柄麈尾與手都無分別重玄卽老子玄之又玄之義晉書索襲傳味無味於恍惚之間兼重玄於眾妙之內嚴滄浪曰是歌當識其主伴變幻之法題立峨眉作主而以巴東三峽滄海黃鶴樓長安陌秦川吳越伴之帝都又是主中主題用月作主而以風雲作伴我與君又是主中主回環散見映帶生輝眞有月映千江之妙巧轉如蠶活變如龍回身作蠒噓气成云不由思議造作殢音膩﹞

赤壁歌送別﹝元和郡縣誌赤壁山在鄂州蒲圻縣西一百二十里北臨大江其北岸卽烏林與赤壁相對是周瑜用黃蓋策焚曹公舟船敗走處故諸葛亮論曹操危於烏林是也楊齊賢曰盛宏之荊州記蒲圻縣沿江一百里南岸赤壁周瑜黃蓋乘大艦破魏武兵於烏林烏林赤壁東西一百六十里也予嘗往來江漢間研求赤壁所在正在今鄂州上流八十里與百人山相對江邊石皆赤色故號爲赤壁磯東坡賦所謂東望夏口西望武昌非曹公之赤壁也一統志赤壁山在武昌府城東南九十里唐元和志在蒲圻縣西一百二十里圖經云在嘉魚縣西七十里其地今屬嘉魚宋蘇軾指黃州赤鼻山爲赤壁按劉備居樊口進兵逆操遇於赤壁則赤壁當在樊口之上又赤壁初戰操兵不利引次江北則赤壁當在江南亦不應在江北今江漢間言赤壁者五漢陽漢川黃州嘉魚江夏惟江夏之說合於史﹞二龍爭戰決雌雄赤壁樓船掃地空烈火張天照雲海周瑜於此破曹公君去滄江望澄碧鯨鯢唐突畱余迹一一書來報故人我欲因之壯心魄﹝通鑑孫權以周瑜程普爲左右督將兵與劉備並力逆曹操進與操遇於赤壁時操軍眾已有疾疫初一交戰操兵不利引次江北瑜等在南岸部將黃蓋曰操軍方連船艦首尾相接可燒而走也乃取蒙衝斗艦數十艘載燥荻枯柴濯油其中裹以帷幕上建旌旗豫備走舸繋於其尾先以書遺操詐云欲降時東南風急蓋以艦最著前中江舉帆餘船以次俱進去北軍二里餘同時發火火烈風猛船往如箭燒盡北船延及岸上營落煙炎張天人馬燒溺死者甚眾瑜等率輕銳繼其後雷鼓大震北軍大壞操引軍從華容道步走漢書彭越傳兩龍方斗且待之項羽傳羽使人謂漢王曰天下匈匈徒以吾兩人願與王挑戰決雌雄母徒罷天下父子爲也宋書髙祖本紀因命縱火煙焰張天左傳古者明王伐不敬取其鯨鯢而封之以爲大戮杜預注鯨鯢大魚名以諭不義之人吞食小國後漢書轉相招結唐突諸郡唐突犯觸也楞嚴經摧碎心魄﹞

江夏行﹝唐時鄂州亦謂之江夏郡有江夏縣屬江南西道今之武昌府江夏縣是﹞憶昔嬌小姿春心亦自持爲言嫁夫壻得免長相思誰知嫁商賈令人卻愁苦自從爲夫妻何曾在鄕土去年下揚州相送黃鶴樓眼看帆去遠心逐江水流只言期一載誰謂歷三秋使妾腸欲斷恨君情悠悠東家西捨同時發北去南來不逾月未知行李遊何方作个音書能斷絕適來往南浦欲問西江船正見當壚女紅糚二八年一種爲人妻獨自多悲恓對鏡便垂淚逢人只欲啼不如輕薄兒旦暮長追隨悔作商人婦靑春長別離如今正好同歡樂君去容華誰得知﹝黃鶴樓見峨眉山月歌注莫愁樂古辭聞歡下揚州相送楚山頭探手抱腰看江水斷不流演繁露今人謂出行資裝爲行李琦按杜氏左傳注行李行人也後人多據之而訾以行裝爲行李者爲非是方密之云使人行必有裝鄭當時之治行孟子之治任是已則以行李爲隨行之物何不可耶胡震亨注能善也吳音有此太平寰宇記南浦在鄂州江夏縣南三里離騷云送美人兮南浦其源出京首山西入大江秋冬涸竭春夏泛漲商旅往來皆於浦停泊以其在郭之南故曰南浦古樂府胡姫年十五春日獨當壚詳見三卷注沈約詩洛陽繁華子長安輕薄兒江淹詩君行在天涯妾身長別離胡震亨曰太白江夏行及長干行並爲商人婦詠而其源似出西曲蓋古者吳俗好賈荊郢樊鄧間尢盛男女怨曠哀吟淸商諸西曲所由作也第其辭五言二韻節短而情有未盡太白往來襄漢金陵悉其人情土俗因采而演之爲長什一從長幹上巴峽一從江夏下揚州以盡乎行賈者之程而言其家人失身誤嫁之恨盼歸遠望之傷使夫謳吟之者足動其逐末輕離之悔𨿽其才思足以發之而踵事以增華自從西曲本辭得來取材固有在也凡太白樂府皆非泛然獨造必參觀本曲之辭與所借用之曲之詞始知其源流之自點化奪換之妙不獨此二篇爲然聊發凡資讀者觸解云﹞

懷仙歌一鶴東飛過滄海放心散漫知何在仙人浩歌望我來應攀玉樹長相待堯舜之事不足驚自余囂囂直可輕巨鰲莫載三山去我欲蓬萊頂上行﹝十洲記滄海島在北海中地方三千里去岸二十一萬里海四面繞島各廣五千里水皆蒼色仙人謂之滄海也楚辭望美人兮未來臨風怳兮浩歌巨鰲事見四卷注﹞

玉眞仙人詞﹝胡震亨曰玉眞公主睿宗女也太極元年出家爲道士築觀京師以居魏顥言太白爲公主所薦達而太白亦有客公主別館詩此詞豈其所獻於公主者歟﹞玉眞之仙人時往太華峯淸晨鳴天鼓飆歘騰雙龍弄電不輟手行雲本無蹤幾時入少室王母應相逢﹝元和郡縣誌太華山在華州華陰縣南八里雲笈七籖九眞髙上寶書神明經曰扣齒之法左相扣名曰打天鐘右相扣名曰槌天磬中央上下相扣名曰鳴天鼓若卒遇凶惡不祥當打天鐘三十六徧若經凶惡辟邪威神大咒當槌天磬三十六徧若存思念道致眞招靈當鳴天鼓以正中四齒相扣閉口緩頰使聲虛而深響也漢武帝內傳東方朔昔爲太上使令到方丈助三天司命收錄仙家朔到方丈但務遊戲了不共營和气擅弄雷電激波揚風風雨失時陰陽錯迕謝靈運詩弄波不輟手玩景豈停目元和郡縣誌少室山在河南府告成縣西北五十里登封縣西十里髙十六里周回三十里潁水源出焉太平廣記西王母者九靈太妙龜山金母也位配西方母養羣品天上天下三界十方女子之登仙者得道者咸所隸焉飆音標歘音忽﹞

淸溪行淸溪淸我心水色異諸水借問新安江見底何如此人行明鏡中鳥度屏風裏向晚猩猩啼空悲遠遊子﹝一作宣州淸溪淸溪在池州已見本卷首頁注中元和郡縣誌新安江自歙州黟縣界流入桐廬縣東流入浙江蕭士贇曰圖經淸溪屬宣城新安卽今徽州在唐爲歙州在隋爲新安郡凡水發源於徽者皆曰新安江自歙者出黟山自休寧者出率山自績溪者出大嶂山自婺源者出浙山自浙江溯休寧爲灘三百六十沈約有新安江水至淸淺見底詩陳釋惠標詠水詩舟如空裏泛人似鏡中行江淹詩夜聞猩猩啼詳見三卷注﹞

詶殷明佐見贈五云裘歌﹝楊齊賢注五云裘者五色絢爛如雲故以五云名之﹞我吟謝朓詩上語朔風颯颯吹飛雨謝朓已沒靑山空後來繼之有殷公粉圖珍裘五云色煜如晴天散彩虹文章彪炳光陸離應是素娥玉女之所爲輕如松花落金粉濃似錦苔含碧滋遠山積翠橫海島殘霞飛丹映江艸凝毫采掇花露容幾年功成奪天造﹝謝朓觀朝雨詩朔風吹飛雨蕭條江上來原注謝朓宅在當塗靑山下江南通誌靑山在太平府城東南三十里齊宣城太守謝朓嘗築室山南又名謝公山有謝公井臼雲泉帝王世紀西戎渠捜國服禹之徳獻其珍裘盧諶詩崇臺非一干珍裘非一腋魏文帝詩丹霞蔽日彩虹垂天鍾嶸詩品文體相輝彪炳可翫淮南子五彩爭勝流漫陸離髙誘注陸離美好貌謝莊月賦集素娥於後庭李周翰注嫦娥竊藥奔月月色白故云素娥太上飛行九神玉經凡行玉淸之道出則諸天侍軒給玉童玉女各三千人行上淸之道出則五宿侍衛給玉童玉女各一千五百人行太淸之道則五帝侍衛給玉童玉女各八百人江淹詩閨艸含碧滋張銑注碧滋謂艸色翠而滋繁顏延年詩積翠亦蔥芊朓音眺煜音叶掇都活切端入聲﹞故人贈我我不違著令山水含淸暉頓驚謝康樂詩興生我衣襟前林壑斂暝色袖上雲霞收夕霏﹝謝靈運石壁精舍還湖中詩昏旦變气候山水含淸輝林壑斂暝色雲霞收夕霏李善注霏雲飛貌言裘上所畫具此詩意﹞羣仙長嘆驚此物千崖萬嶺相縈郁身騎白鹿行飄颻手翳紫芝笑披拂相如不足誇鷫鸘王恭鶴氅安可方瑤臺雪花數千點片片吹落春風香爲君持此淩蒼蒼上朝三十六玉皇下窺夫子不可及矯手相思空斷腸﹝曹植詩忽逢二童顏色鮮好乘彼白鹿手翳芝艸廣韻翳隱也奄也鄣也西京雜記司馬相如以所著鷫鸘裘就市人楊昌貰酒張華禽經注鷫鸘鳥名其羽可爲裘以辟寒世說孟昶未達時家在京口嘗見王恭乘髙輿披鶴氅裘於時微雪昶於籬間窺之嘆曰此眞神仙中人鶴氅析鶴羽而爲衣也鮑照詩胡風吹朔雪千里度龍山集君瑤臺裏飛舞兩楹間張銑注瑤玉也以玉飾臺也蕭士贇曰曰三十六玉皇卽所謂三十六天帝也詳見三卷注矯手舉手也陸機詩矯手頓世羅氅昌兩切昌上聲﹞

臨路歌﹝按李華墓志謂太白賦臨終歌而卒恐此詩卽是路字蓋終字之訛胡震亨以爲擬琴操之臨河歌非是﹞大鵬飛兮振八裔中天摧兮力不濟余風激兮萬世遊扶桑兮掛石袂後人得之傳此仲尼亡兮誰爲出涕﹝木華海賦迆延八裔李善注八裔猶八方也嚴忌哀時命衣攝葉以儲與兮左袪掛於搏桑王逸注袪袖也言已衣服長大攝業儲與不得舒展徳能宏廣不能施用東行則左袖掛於榑桑無所不覆也琦按詩意謂西狩獲麟孔子見之而出涕今大鵬摧於中天時無孔子遂無有人爲出涕者諭已之不遇於時而無人爲之隱惜太白嘗作大鵬賦實以自諭玆於臨終作歌復借大鵬以寓言耳﹞

古意君爲女蘿艸妾作兔絲花輕條不自引爲逐春風斜百丈托遠松纒綿成一家誰言會面易各在靑山崖女蘿發馨香兔絲斷人腸枝枝相糾結葉葉竟飄揚生子不知根因誰共芬芳中巢雙翡翠上宿紫鴛鴦若識二艸心海潮亦可量﹝兔絲女蘿見四卷注﹞

山鷓鴣詞﹝按教坊記山鷓鴣是曲名鄭谷詩座中亦有江南客莫向淸風唱鷓鴣知山鷓鴣者乃當時南地之新聲鷓音蔗鴣音姑﹞苦竹嶺頭秋月輝苦竹南枝鷓鴣飛嫁得燕山胡鴈壻欲銜我向鴈門歸山雞翟雉來相勸南禽多被北禽欺紫塞嚴霜如劍戟蒼梧欲巢難背違我心誓死不能去哀鳴驚叫淚沾衣﹝江南通誌苦竹嶺在池州原三保李白嘗讀書於此太平廣記鷓鴣吳楚之野悉有嶺南偏多臆前有白圓點背上間紫赤毛其大如野雞多對啼南越志云鷓鴣𨿽東西回翔然開翅之始必先南翥水經注山海經曰鴈門之水出於鴈門之山鴈出其間在髙桞北髙桞在代中其山重巒疊巘霞舉云髙連山隱隱東出遼塞禽經首有彩毛曰山雞張華注山雉長尾尢珍護之林木之森郁者不入恐觸其尾也雨則避於巖石之下恐滯濕也久雨亦不出而求食死者甚眾水經注鵕﹝義鳥﹞山雞也光采鮮明五色眩耀利距善斗博物志翟雉長尾雨雪降惜其尾棲髙樹杪不敢下食往往餓死紫塞蒼梧俱見三卷注胡震亨曰意當時有勸白北依誰氏者而白安於南不欲去托爲鷓鴣之言以謝之其作於客云夢及嶽陽之日乎琦按此詩當是南姬有嫁爲北人婦者悲啼誓死而不肯去太白見而悲之故作此詩﹞

歷陽壯士勤將軍名思齊歌並序歷陽壯士勤將軍神力出於百夫則天太后召見奇之授遊擊將軍賜錦袍玉帶朝野榮之後拜橫南將軍大臣慕義結十友卽燕公張說館陶公郭元振爲首余壯之遂作詩﹝唐時歷陽郡卽和州也隸淮南道蓋古揚州之域勤將軍之名不載史冊然考許渾集有題勤尊師歷陽山居詩序云師卽思齊之孫然則其名亦震耀一時者矣楊升庵述希姓引之作勒思齊者誤也通典遊擊將軍爲五品以上武散官張說字道濟洛陽人武后時爲相玄宗時再爲相封燕國公郭元振名振魏州人以字顯睿宗時爲相封館陶縣男後又封代國公﹞太古歷陽郡化爲洪川在江山猶郁盤龍虎祕光彩蓄泄數千載風雲何霮﹝上雨下對﹞特生勤將軍神力百夫倍﹝捜神記歷陽之郡一夕淪入地中而爲水澤今麻湖是也述異記和州歷陽淪爲湖昔有書生遇一老姥姥待之厚生謂姥曰此縣門石龜眼血出此地當陷爲湖姥後數往視之門吏問姥姥具答之吏以朱點龜眼姥見遂走上北山顧城遂陷焉魯靈光殿賦云覆霮﹝上雨下對﹞呂延濟注霮﹝上雨下對﹞繁云貌霮徒感切潭上聲﹝上雨下對﹞音兌﹞

和盧侍禦通塘曲君誇通塘好通塘勝耶溪通塘在何處遠在尋陽西靑蘿裊裊掛煙樹白鷴處處聚沙堤石門中斷平湖出百丈金潭照云日何處滄浪垂釣翁鼓棹漁歌趣非一相逢不相識出沒繞通塘浦邊淸水明素足別有浣紗吳女郎行盡綠潭潭轉幽疑是武陵春碧流秦人雞犬桃花裏將比通塘渠見羞通塘不忍別十去九遲回偶逢佳境心已醉忽有一鳥從天來月出靑山送行子四邊苦竹秋聲起長吟白雪望星河雙垂兩足揚素波梁鴻徳耀會稽日寧知此中樂事多﹝施宿會稽志若耶溪在會稽縣南二十五里北流與鏡湖合鄭樵爾雅注白鷴似鴿而大白色紅臉可愛江淹詩碧鄣常周流金潭恆澄澈呂延濟注潭水澄澈下有金沙故曰金潭陶潛詩鼓棹路崎曲棹楫也在舟之旁撥水以進舟者也一說短者曰楫長者曰棹梁簡文帝詩綠潭倒雲气靑山銜月規武陵桃花見二卷注莊子鄭有神巫曰季咸列子見之而心醉鮑照詩居人掩閨臥行子夜中飯王褒洞簫賦揚素波而揮連珠呂向注素白也後漢書梁鴻東出關與妻子居齊魯之間有頃又去適吳依大家臯伯通居廡下爲人賃舂毎歸妻爲具食不敢於鴻前仰視舉案齊眉伯通察而異之曰彼庸能使其妻敬之如是非凡人也琦按梁鴻所適之地在今蘇州而云會稽者蓋其地古屬吳國秦屬會稽郡漢仍其舊不攺至後漢順帝永建四年始分置吳郡鴻在肅宗朝尙未有吳郡之名史臣本古國名而言故曰吳與上齊魯一例通稱太白則指其本時之郡而言故曰會稽似乎乖異而實不相妨也棹直敎切巢去聲浣音換﹞

李太白詩集注卷八

鳳尾竹客手錄李太白詩集注卷九錢塘王琦撰

贈孟浩然吾愛孟夫子風流天下聞紅顏棄軒冕白首臥松云醉月頻中聖迷花不事君髙山安可仰徒此揖淸芬﹝唐書孟浩然襄州襄陽人少好節義喜拯人患難隱鹿門山年四十乃遊京師嘗於太學賦詩一座嘆服無敢抗張九齡王維雅稱道之維私邀入內署俄而玄宗至浩然匿牀下維以實對帝喜曰朕聞其人而未見也何懼而匿詔浩然出帝問其詩浩然再拜自誦所爲至不才明主棄之句帝曰卿不求仕而朕未嘗棄卿柰何誣我因放還采訪使韓朝宗約浩然偕至京師欲薦諸朝會故人至劇飲歡甚或曰君與韓公有期浩然曰業已飲遑卹他卒不赴朝宗怒辭行浩然不悔也張九齡爲荊州辟置於府府罷開元末病疽背卒南史眷戀松雲輕迷人路三國誌徐邈爲尙書郎時科酒禁而邈私飲至於沈醉校事趙達問以曹事邈曰中聖人達白之太祖太祖甚怒鮮於輔進曰平日醉客謂酒淸者爲聖人濁者爲賢人邈性修愼偶醉言耳詩小雅髙山仰止景行行止中聖之中本作去聲讀恊音當讀平聲﹞

贈從兄襄陽少府皓﹝一作晤唐書地理誌山南東道襄州有襄陽縣﹞結髮未識事所交盡豪雄郤秦不受賞擊晉寧爲功小節豈足言退耕舂陵東歸來無產業生事如轉蓬一朝烏裘敝百鎰黃金空彈劍徒激昂出門悲路窮吾兄靑雲士然諾聞諸公所以陳片言片言貴情通棣華儻不接甘與秋艸同﹝漢書李廣傳結髮與匈奴戰顏師古注言始升冠卽在戰陣也魯仲連不肯令趙尊秦爲帝秦將聞之爲卻軍五十里平原君欲封之魯仲連不肯受詳二卷注朱亥從魏公子無忌袖鐵錐錐殺晉鄙奪其軍以救邯鄲存趙詳見三卷注晉書阮渾少慕通達不修小節元和郡縣誌舂陵故城在隨州棗陽縣東南三十五里曹植詩吁嗟此轉蓬居世何獨然楊齊賢曰蓬花北土有之團欒如球風起則隨地而轉不能自止戰國策蘇秦說秦王書十上而說不行黑貂之裘敝黃金百斤盡韻會國語二十四兩爲鎰趙岐孟康皆曰二十兩鄭玄曰三十兩漢書不自激昂乃反涕泣左傳召穆公思周徳之不類故糾合宗族於成周而作詩曰常棣之華鄂不﹝韋華﹞﹝韋華﹞凡今之人莫如兄弟杜預注常棣棣也鄂鄂然花外發不﹝韋華﹞﹝韋華﹞言﹝韋華﹞﹝韋華﹞以諭兄弟和睦則彊盛而有光輝﹝韋華﹞﹝韋華﹞然﹞

淮海對雪贈傅靄﹝一作淮南對雪贈孟浩然禹貢淮海惟揚州謂揚州之域北至淮東南至海也後人稱揚州曰淮海本此﹞朔雪落吳天從風渡溟渤海樹成陽春江沙皓明月興從剡溪起思繞梁園發寄君郢中歌曲罷心斷絕﹝後四句一作剡溪興空在郢路歌未歇寄君梁父吟曲盡心斷絕鮑照詩胡風吹朔雪又穿池類溟渤江總詩海樹一邊出雲山四面通世說王子猷居山陰夜大雪眠覺開室命酌酒四望皎然因起彷徨詠左思招隱詩忽憶戴安道時戴在剡卽便夜乘小船就之經宿方至造門不前而返人問其故王曰吾本乘興而行興盡而返何必見戴一統志剡溪在紹興府嵊縣治南一名戴溪卽晉王徽之雪夜訪戴逵處謝惠連雪賦歲將暮時旣昏寒風積愁雲繁梁王不悅遊於兔園乃置旨酒命賓友召鄒生延枚叟相如末至居客之右俄而微霰零宻雪下王乃歌北風於衛詩詠南山於周雅授簡於司馬大夫曰抽子祕思騁子妍詞侔色揣稱爲寡人賦之新序客有歌於郢中者其爲陽春白雪國中屬而和者數十人鮑照詩涕零心斷絕剡音閃﹞

贈徐安宜﹝唐時淮南道楚州有安宜縣上元三年以其地得定國寶十三枚因攺元寶應仍攺安宜縣爲寶應縣徐蓋爲安宜令者也﹞白田見楚老歌詠徐安宜制錦不擇地操刀良在玆淸風動百里惠化聞京師浮人若雲歸耕種滿郊岐川光淨麥隴日色明桑枝訟息但長嘯賓來或解頤靑橙拂戶牖白水流園池遊子滯安邑懷恩未忍辭翳君樹桃李歲晚托深期﹝白田安宜地名楚老楚地父老也江南通誌白田渡在寶應縣南門外左傳子皮欲使尹何爲邑子產曰少未知可否子皮曰願吾愛之使夫往而學焉夫亦愈知治矣子產曰人之愛人求利之也今吾子愛人則以政猶未能操刀而使割也其傷實多子有美錦不使人學制焉大官大邑身之所庇也而使學者制焉其爲美錦不亦多乎杜預注制裁也宋書劉道產之在漢南歷年踰十惠化流於樊沔公羊傳京師者何天子之居也京者何大也師者何眾也天子之居必以眾大之詞言之楊齊賢注浮人流人也王僧達詩麥隴多秀色鄭康成毛詩箋嘯蹙口而出聲也漢書諸儒爲之語曰無說詩匡鼎來匡說詩解人頤如淳注使人笑不能止也李陵詩遊子暮何之安邑卽安宜也吳均詩懷恩未忍去非無江海心繄惟也又發語聲左傳繄我獨無說苑陽虎得罪於魯北見簡子曰自今以後不復樹人矣簡子曰夫樹桃李者夏得休息秋得其實焉樹蒺藜者夏不得休息秋得其刺焉今子之所樹蒺藜也自今以來擇人而樹之毋已樹而擇之繄音伊﹞

贈任城盧主簿潛﹝蕭本少潛字唐書地理誌河南道兗州有任城縣唐官制縣令之佐有主簿其位在丞之下尉之上京縣二人從八品畿縣上縣者正九品中縣下縣者從八品各一人﹞海鳥知天風竄身魯門東臨觴不能飲矯翼思淩空鐘鼓不爲樂煙霜誰與同歸飛未忍去流淚謝鴛鴻﹝莊子昔者海鳥止於魯郊魯侯禦而觴之於廟詳見大鵬賦注揚雄解嘲矯翼厲翮李周翰注矯舉也南齊書孝感煙霜﹞

早秋贈裴十七仲堪逺海動風色吹愁落天涯南星變大火熱气余丹霞光景不可回六龍轉天車荊人泣美玉魯叟悲匏瓜功業若夢裏撫琴發長嗟裴生信英邁屈起多才華歷抵海岱豪結交魯朱家復攜兩少妾艷色驚荷葩雙歌入靑雲但惜白日斜窮溟出寶貝大澤饒龍蛇明主儻見收煙霄路非賒時命若不會歸應煉丹砂﹝一作知飛萬里道勿使歲寒嗟南星南方之星也大火心星也初昏之時大火見南方於時爲夏若轉而西流則爲秋矣郭璞爾雅注大火心也在中最明故時候主焉江淹詩丹霞蔽陽影劉良注丹霞赤云也曹植詩白日西南馳光景不可攀六龍見三卷注天車卽日車也荊人卞和泣玉事見四卷注孔子曰吾豈匏瓜也哉焉能系而不食何晏注匏瓠也言瓠瓜得系一處者不食故也吾自食物當東西南北不得如不食之物系滯一處王粲詩攝衣起撫琴後漢書至於扶翼王運皆武人屈起章懷太子注屈起猶勃起也音其勿反禹貢海岱惟靑州孔傳曰東北據海西南距岱史記魯朱家者與髙祖同時魯人皆以儒教而朱家用俠聞所藏活豪士以百數其餘庸人不可勝言然終不伐其能歆其徳諸所甞施惟恐見之振人不贍先從貧賤始家無餘財衣不完采食不重味乘不過軥牛專趨人之急甚已之私旣陰脫季布之厄及布尊貴終身不見也自關以東莫不延頸願交焉鮑照詩會得兩少妾說文葩花也韻會賒逺也木華海賦翔天沼戲窮溟又曰豈徒積大顚之寶貝左傳深山大澤實生龍蛇葩普巴切怕平聲﹞

贈範金鄕二首﹝唐書地理誌河南道兗州有金鄕縣﹞其一君子枉淸盼不知東走迷離家未幾月絡緯鳴中閨桃李君不言攀花願成蹊那能吐芳訊惠好相招攜我有結緑珍久藏濁水泥時人棄此物乃與燕石齊摭拭欲贈之申眉路無梯遼東慚白豕楚客羞山雞徒有獻芹心終流泣玉啼祇應自索漠畱舌示山妻﹝淮南子狂者東走逐者亦東走東走則同所以東走則異抱朴子此亦東走之迷忘葵之甘也絡緯見三卷注漢書桃李不言下自成蹊顏師古注蹊謂徑道也言桃李以其花實之故非有召呼而人爭歸趨來往不絕其下自然成徑以諭人懷誠信之心故能潛有所感也顏延年詩君子吐芳訊感物測子衷謝瞻詩煙熅吐芳訊李周翰注芳訊芳言也詩國風惠而好我左傳招攜以禮史記周有砥砨宋有結緑梁有懸黎楚有和璞此四寶者立之所生良工之所失也曹植詩妾若濁水泥燕石見二卷注說文摭拾也應瑒詩良遇不可值伸眉路何階後漢書往時遼東有豕生子白頭異而獻之行至河東見羣豕皆白懷慚而還尹文子楚客擔山雉路人問何鳥也擔雉者欺之曰鳯凰也路人曰我聞鳯凰今眞見之汝販之乎曰然則十金勿與請加倍乃與之將欲獻楚王經宿而鳥死路人不遑惜金惟恨不得以獻楚王國人傳之咸以爲眞鳯凰貴欲以獻之遂聞楚王王感其欲獻於已召而厚賜之過於買鳥之金十倍嵇康絕交書野人有快炙背而美芹子者欲獻之至尊𨿽有區區之意亦已疎矣卞和泣玉見四卷注文心雕龍思不環﹝脫一字﹞索莫乏气史記張儀嘗從楚相飲已而楚相亡璧門下意張儀曰儀貧無行此必盜相君之璧共執張儀掠笞數百不服醳之其妻曰嘻子無讀書遊說安得此辱乎張儀謂其妻曰視吾舌尙在否其妻笑曰舌在也儀曰足矣摭音炙﹞其二範宰不買名弦歌對前楹爲邦黙自化日覺冰壺淸百里雞犬靜千廬機杼鳴浮人少蕩析愛客多逢迎遊子覩嘉政因之聽頌聲﹝淮南子弦歌鼓舞緣飾詩書以買名譽於天下老子我無爲而民自化鮑照詩淸如玉壺冰古詩札札弄機杼機杼織具也機以轉軸杼以持緯書盤庚今我民用蕩析離居孔頴達正義播蕩分析蜀志費褘傳丞相亮南徵還羣寮於數十里逢迎公羊傳什一行而頌聲作矣何休注頌聲者太平歌頌之聲杼音紵﹞

贈瑕丘王少府皎皎鸞鳯姿飄飄神仙气梅生亦何事來作南昌尉淸風佐鳴琴寂寞道爲貴一見過所聞操持難與羣毫揮魯邑訟目送瀛洲云我隱屠釣下爾當玉石分無由接髙論空此仰淸芬﹝唐書地理誌河南道兗州有瑕丘縣漢書梅福字子眞九江壽春人爲郡文學補南昌尉後去官歸壽春至元始中王莽專政福一朝棄妻子去九江至今傳以爲仙晉書梁國張偉志趣不常自隱於屠釣瀛洲海中三山之一詳見四卷注﹞

東魯見狄博通去年別我向何處有人傳道遊江東謂言掛席度滄海卻來應是無長風﹝按唐書宰相世系表博通梁公狄仁傑之曾孫戶部郎中光濟之孫謝靈運詩掛席拾海月宋書宗愨傳願乘長風破萬里浪﹞

見京兆韋參軍量移東陽二首﹝按唐書地理誌京兆府京兆郡本雍州屬關內道婺州東陽郡屬江南東道日知錄唐朝人得罪貶竄逺方遇赦攺近地謂之量移舊唐書玄宗紀開元二十年十一月庚午祀后土於脽上大赦天下左降官量移近處二十七年二月己巳加尊號大赦天下左降官量移近處量移字始見於此﹞其一潮水還歸海流人卻到吳相逢問愁苦淚盡日南珠﹝莊子子不聞夫越之流人乎陸徳明注流人有罪自流徙者也吳都賦淵客慷慨而泣珠劉淵林注俗傳鮫人從水中出曾寄寓人家積日賣綃綃者竹孚兪也鮫人臨去從主人索器泣而出珠滿盤以與主人洞冥記吠勒國去長安九千里在日南人長七尺被髮至踵乘犀象之車乘象入海底取寶宿於鮫人之舍得淚珠則鮫人所泣之珠也庾信擬連珠日南枯蚌猶含明月之珠﹞其二聞說金華渡東連五百灘全勝若耶好莫道此行難猿嘯千溪合松風五月寒他年一攜手揺艇入新安﹝一統志五百灘在金華府城西五里灘之最大者俗傳舟行挽牽五百人方可渡若耶溪在紹興府城南二十五里下與鏡湖合西施采蓮歐冶鑄劍於此新安江一名靑溪出徽州自歙縣經淳安縣界至嚴州府城南合婺港東入浙江廣韻艇小船也艇音挺﹞

贈丹陽橫山周處士惟長﹝唐書地理誌潤州丹陽郡有丹陽縣本曲阿天寶元年更名太平禦覧山謙之丹陽記曰丹陽縣東十八里有橫山連亙數十里傳云楚子重至於橫山是也江南通誌橫山在江寧府江寧縣東南一百二十里髙淳縣東二十里其山四方望之皆橫故曰橫山亦名橫望山太平府誌橫山在當塗縣東六十里髙二百丈周八十里穹窿嵁峻蒼翠亙天際四望皆橫故名橫山與江寧溧水接壤丹陽湖在其南春秋楚子重伐吳所至之地﹞周子橫山隱開門臨城隅連峯入戶牖勝槪淩方壺時枉白紵詞放歌丹陽湖水色傲溟渤川光秀菇蒲當其得意時心與天壤俱閒雲隨舒捲安識身有無抱石恥獻玉沈泉笑探珠羽化如可作相攜上淸都﹝方壺方丈也海中三神山之一見明堂賦注白紵詞見四卷注江南通誌丹陽湖在江寧府髙淳縣西南三十里太平府當塗縣東南七十里以湖之中流分界其源有三徽州髙淳寧國廣徳諸溪皆匯之通爲三湖一曰石臼一曰固城一曰丹陽而丹陽最大蓋總名也周圍三百餘里鮑照詩穿池類溟渤謝靈運詩菇蒲冒淸淺本艸蘇頌曰菇根江湖陂澤中皆有之生水中葉如蒲葦刈以秣馬甚肥春末生白芽如筍卽菇菜也又謂之茭白生熟皆可啖甜美其中心如小兒臂者名菇手作菇首者非矣宼宗奭曰菇乃蒲類河朔邊人止以飼馬作薦八月開花如葦結靑子合粟爲粥食甚濟饑李時珍曰蒲叢生水際似莞而褊有脊而柔二三月生苗八九月收葉以爲席亦可作扇軟滑而溫張協詩淸風激萬代名與天壤俱抱石獻玉用卞和事見四卷注莊子人有見宋王者錫車十乘以其十乘驕穉莊子莊子曰河上有家貧恃緯蕭而食者其子沒於淵得千金之珠其父謂其子曰取石來鍜之夫千金之珠必九重之淵而驪龍頷下子能得珠者必遭其睡也使驪龍而寤子尙奚微之有哉今宋國之深非直九重之淵也宋王之猛非直驪龍也子能得車者必遭其睡也使宋王而寤子爲賫粉矣羽化成仙而去也淸都上帝所都見二卷注﹞

玉眞公主別館苦雨贈衛尉張卿二首﹝按唐書公主列傳玉眞公主睿宗之第十女也始封崇昌縣主太極元年出家爲道士以方士史崇玄爲師攺稱玉眞公主築玉眞觀於京師俄進號上淸玄都大洞三景師天寶三載上言先帝許妾捨家今仍叨主第食租賦願去公主號罷邑司歸之王府玄宗不許又言妾髙宗之孫睿宗之女陛下之女弟於天下不爲賤何必名系主號資湯沐然後爲貴請入數百家之產延十年之命帝知主意乃許之薨寶應時古樓觀紫雲衍慶集玉眞公主與金仙公主俱入道今樓觀南山之麓有玉眞公主祠堂存焉俗傳其地曰邸宮以爲主家別館之遺址也然碑志湮沒圖經廢舛惟開元中戴璇樓觀碑有玉眞公主師心此地之語而王維儲光羲皆有玉眞公主山莊山居之詩則玉眞祠堂爲觀之別館審矣因盡錄唐人題詠刻之祠中元佑二年歲在丁卯七月望日河東薛紹彭題所謂別館疑卽此地是歟埤雅雨久曰苦雨唐書百官志衛尉寺卿一人從三品少卿二人從四品掌器械文物﹞其一秋坐金張館繁陰晝不開空煙迷雨色蕭颯望中來翳翳昏墊苦沈沈憂恨催淸秋何以慰白酒盈吾杯吟詠思管樂此人已成灰獨酌聊自勉誰貴經綸才彈劍謝公子無魚良可哀﹝漢書功臣之後惟有金氏張氏親近寵貴比於外戚左思詩朝集金張館暮宿許史廬尙書益稷下民昏墊謝靈運詩久痗昏墊苦張銑注昏霧墊溺也言病此霖雨之苦也論衡人死血脈竭竭而精气滅滅而形體朽朽而成灰土史記馮體彈其劍而歌曰長鋏歸來乎食無魚翳音衣墊音店﹞其二苦雨思白日浮雲何由捲稷卨和天人陰陽乃驕蹇秋霖劇倒井昏霧橫絕巘欲往咫尺塗遂成山川限潨潨奔澑聞浩浩驚波轉泥沙塞中途牛馬不可辧饑從漂母食閒綴羽陵簡園家逢秋蔬藜藿不滿眼蠨蛸結思幽蟋蟀傷褊淺廚竈無靑煙刀機生綠蘚投筯解鷫鸘換酒醉北堂丹徒布衣者慷慨未可量何時黃金盤一斛薦﹝木賓﹞榔功成拂衣去揺曳滄洲旁﹝卨卽契字東都賦統和天人公羊傳爲其驕蹇左傳凡雨自三日已往爲霖楚辭皇天滛溢而秋霖韻會劇尢甚也傳玄詩霖雨如倒井韻會巘山峯也駱賓王詩薄煙橫絕巘輕凍澀回湍韻會潨水會也鮑照詩蹀蹀寒葉離潨潨秋水積莊子秋水時至百川灌河涇流之大兩涘渚涯之間不辧牛馬陸徳明注辧別也言廣大故望不分別也漂母見六卷注廣韻綴連補也穆天子傳天子東遊次於雀梁蠧書於羽陵漢書司馬遷傳糲梁之食藜藿之羮顏師古注藜艸似蓬也藿豆葉也史記正義藜似藿而赤表本艸綱目藜處處有之卽灰藋之紅心者莖葉稍大河朔人名落藜南人名臙脂菜亦曰鶴頂艸皆因形色名也嫩時亦可食昔人謂藜藿與膏梁不同老則莖可爲杖詩國風蠨蛸在戶埤雅釋虫云蠨蛸長踦蕭梢長踦之貌因以名云郭璞曰今小蜘蛛長腳者俗呼喜子亦如蜘蛛布网垂絲著人衣當有親客至荊州河內之人謂之喜母陸璣詩疏蟋蟀似蝗而小正黑有光澤如漆有角翅一名蛬一名蜻蛚楚人謂之王孫幽州人謂之趣織督促之言也裏語曰趣織鳴懶婦驚是也太平禦覧古今注曰苔蘚空室無人行則生或紫或靑一名圓蘚一名綠錢一名綠蘚西京雜記司馬相如以所著鷫鸘裘就市人楊昌貰酒南史劉穆之傳諸葛長人有異謀穆之厚爲之備謂所親曰貧賤常思富貴富貴必踐危機今日思爲丹徒布衣不可得也穆之少時家貧誕節嗜酒食不修拘撿好往妻兄家乞食多見辱不以爲恥江氏後有慶會屬令勿來穆之猶往食畢求﹝木賓﹞榔江氏兄弟戲之曰﹝木賓﹞榔消食君乃常饑何忽須此及穆之爲丹陽尹將召妻兄弟妻泣而稽顙以致謝穆之曰夲不匿怨無所致憂及至醉穆之乃令廚人以金盤貯﹝木賓﹞榔一斛以進之潨音叢綴音拙又音贅蛸音梢蘚音癬﹞

贈韋祕書子春﹝唐書百官志祕書省有監一人少監二人丞一人祕書郎三人校字郎十人正字二人未詳子春爲省中何職﹞谷口鄭子眞躬耕在巖石髙名動京師天下皆籍籍斯人竟不起雲臥從所適茍無濟代心獨善亦何益惟君家世者偃息逢休明談天信浩蕩說劍紛縱橫謝公不徒然起來爲蒼生祕書何寂寂無乃羈豪英且復歸碧山安能戀金闕舊宅樵漁地蓬蒿巳應沒卻顧女幾峯胡顏見雲月徒爲風塵苦一官已白髮气同萬里合訪我來瓊都披云覩靑天捫虱話良圖畱侯將綺裏出處未云殊終與安社稷功成去五湖﹝髙士傳鄭朴字子眞谷口人也修道靜黙世服其淸髙成帝時大將軍王鳯以禮聘之遂不屈揚雄盛稱其徳曰谷口鄭子眞耕於巖石之下名振京師雍錄谷口在云陽縣西四十里鄭子眞隱於此漢書國中口語籍籍顏師古注籍籍喧聒之意鮑照詩云臥恣天行三國誌管寧傳環堵蓽門偃息窮巷史記齊人頌曰談天衍雕龍奭裴駰注劉向別錄曰鄒衍之所言五徳終始天地廣大書言天事故曰談天莊子有說劍篇世說謝公屢違朝旨髙臥東山諸人每相與言安石不肯出將如蒼生何元和郡縣誌女幾山在河南府福昌縣西南三十四里一統志女幾山在河南宜陽縣西九十里唐李賀集杜蘭香神女上升遺幾在焉故名曹植上詩表忍垢茍全則犯詩人胡顏之譏江淹爲蕭領軍拜侍中刺史章寰海順典瓊都咸光又淹齊太祖誄杳郁逺域淸麗瓊都世說衛伯玉爲尙書見樂廣與中朝名士談議命子弟造之曰此人人之水鏡也見之若披雲霧覩靑天晉書桓溫入關王猛被褐詣之一面談當世之事捫虱而言旁若無人綺裏季見四卷注吳越春秋範蠡乃乘扁舟出三江入五湖人莫知其所適蕭本自徒爲風塵苦以下五聨另作一首發字作須葉下韻也今按此詩一气貫注不能斷乙通作一首爲是故校從古本﹞

贈韋待禦黃裳二首其一太華生長松亭亭淩霜雪天與百尺髙豈爲微風折桃李賣陽艶路人行且迷春光掃地盡碧葉成黃泥願君學長松愼勿作桃李受屈不攺心然後知君子﹝因話錄禦史臺三院一曰臺院其僚曰侍禦史眾呼爲端公二曰殿院其僚曰殿中侍禦史眾呼爲侍禦三曰察院其僚曰監察禦史眾呼亦曰侍禦太華卽華山也王應麟詩地理考太華山在華州華陰縣南八里劉楨詩亭亭山上松呂向注亭亭髙貌﹞其二見君乘驄馬知上太行道此地果摧輪全身以爲寶我如丰年玉棄置秋田艸但勗冰壺心無爲嘆衰老﹝魏武帝詩北上太行山艱哉何巍巍羊腸阪詰屈車輪爲之摧後漢書桓典拜侍禦史是時宦官秉權典執正無所回避常乘驄馬京師畏憚爲之語曰行行且止避驄馬禦史說文驄馬靑白雜毛也世說世稱庾文康爲丰年玉稚恭爲荒年谷鮑照詩淸如玉壺冰驄音聰﹞

贈薛校書我有吳越曲無人知此音姑蘇成蔓艸麋鹿空悲吟未誇觀濤作空郁釣鰲心舉手謝東海虛行歸故林﹝按唐書百官志弘文館有校書郎二人集賢殿書院有校書四人祕書省有校書郎十人著作局有校書郎二人崇文館有校書郎二人司經局有校書四人皆九品古今注吳趨曲吳人以歌其地也陸機詩四坐並淸聽聽我歌吳趨劉良注趨步也此曲吳人歌其土風也吳越春秋吳宮爲墟庭生蔓艸漢書伍被傳子胥諫吳王吳王不用乃曰臣今見麋鹿遊姑蘇之臺也枚乘七發將以八月之望與諸侯逺方交遊兄弟並往觀濤乎廣陵之曲江釣鰲見四卷注﹞

贈何七判官昌浩有時忽惆悵匡坐至夜分平明空嘯吒思欲解世紛心隨長風去吹散萬里云羞作濟南生九十誦古文不然拂劍起沙漠收奇勲老死阡陌間何因揚淸芬夫子今管樂英才冠三軍終與同出處豈將沮溺羣﹝莊子匡坐而弦司馬彪注匡正也後漢書淸河孝王慶常夜分嚴裝衣冠待明章懷太子注分半也漢書張良傳後五日平明與我期此南齊書一朝嘯吒事功可立漢書伏生濟南人也故爲秦博士孝文時求能治尙書者天下無有聞伏生治之欲召時伏生年九十餘老不能行於是詔太常使掌故晁錯往受之史記名冠三軍水經注南陽葉方城邑西有黃城山是沮溺耦耕之所朱異詩𨿽有遨遊美終非沮溺羣惆音抽又音儔吒醜亞切嗏去聲﹞

讀諸葛武侯傳書懷贈長安崔少府叔封昆季﹝按唐書地理誌京兆府有長安縣﹞漢道昔云季羣雄方戰爭霸圖各未立割據資豪英赤伏起頹運臥龍得孔明當其南陽時隴畝躬自耕魚水三顧合風雲四海生武侯立岷蜀壯志吞咸京何人先見許但有崔州平余亦艸間人頗懷拯物情晚途值子玉華發同衰榮托意在經濟結交爲弟兄無令管與鮑千載獨知名﹝季末也楊炯詩漢氏昔云季中原爭逐鹿宋書芟夷鯨鯢驅騁羣雄晉書肇玆王業光啟霸圖陸機辧亡論割據山川跨制荊吳淮南子齊桓晉文五霸之豪英也後漢書光武先在長安時同捨生彊華自關中奉赤伏符曰劉秀發兵捕不道四夷雲集龍鬭野四七之際火爲主魏書入匡頹運出剿元凶蜀志諸葛亮字孔明瑯琊陽都人也躬耕隴畝好爲梁父吟身長八尺每自比於管仲樂毅時人莫之許也惟博陵崔州平潁川徐元直與亮友善謂爲信然時先主屯新野徐庻謂先主曰諸葛孔明者臥龍也將軍豈願見之乎先主曰君與俱來庻曰此人可就見不可屈致也將軍宜枉駕顧之由是先主遂詣亮凡三往乃見先主於是與亮情好日宻關羽張飛等不悅先主解之曰孤之有孔明猶魚之有水也願諸君勿復言羽飛乃止孔明出師表臣本布衣躬耕南陽後漢書崔瑗字子玉早孤銳志好學盡能傳其父業與扶風馬融南陽張衡特相友好又文苑列傳華發舊徳章懷太子注華發白首也史記管仲少時嘗與鮑叔牙遊鮑叔知其賢管仲貧困嘗欺鮑叔鮑叔終善遇之不以爲言已而鮑叔事齊公子小白管仲事公子糾及小白立爲桓公公子糾死管仲囚焉鮑叔遂進管仲以身下之﹞

贈郭將軍將軍少年出武威入掌銀臺護紫微平明拂劍朝天去薄暮垂鞭醉酒歸愛子臨風吹玉笛美人向月舞羅衣疇昔雄豪如夢裏相逢且欲醉春暉﹝唐時涼州亦謂之武威郡隸隴右道大明宮圖紫宸殿側有右銀臺門左銀臺門紫微天子所居之宮也天有紫微宮王者象之故亦謂之紫微藝文類聚日將暮曰薄暮左傳嚋昔之羊子爲政杜預注疇昔猶前日也晉書劉琨與範陽祖納俱以雄豪著名﹞

駕去溫泉宮後贈楊山人﹝蕭本缺宮字唐書京兆府昭應縣有宮在驪山下貞觀十八年置咸亨二年始名溫泉宮天寶六載更曰華淸宮治湯井爲池環山列宮室又築羅城置百司及十宅﹞少年落魄楚漢間風塵蕭瑟多苦顏自言管葛竟誰許長吁莫錯還閉關一朝君王垂拂拭剖心輸丹雪胸臆忽蒙白日回景光直上靑雲生羽翼幸陪鸞輦出鴻都身騎飛龍天馬駒王公大人借顏色金章紫綬來相趨當時結交何紛紛片言道合惟有君待吾盡節報明主然後相攜臥白雲﹝漢書酈食其家貧落魄無衣食業北史楊素少落拓有大志不拘小節按揚雄解嘲何爲官之拓落也顏師古曰拓落不耦也落拓蓋倒用以取新耳楚戰國時楚王所據之地漢漢水之濵江淹恨賦閉關卻掃塞門不仕鮑照詩白日回淸景後漢書光和元年始置鴻都門學生章懷太子注鴻都門名也於內置學時其中諸生皆勅州郡三公舉召能爲尺牘詞賦及工書鳥篆者相課試至千人焉翰林誌唐制學士初入院賜中廐馬一匹謂之長借馬漁隱叢話唐學士例借飛龍廐馬唐書兵志其後禁中增置飛龍廐漢書西域傳大宛國多善馬馬汗血言其先天馬子也顏師古注大宛國有髙山其上有馬不可得因取五色母馬置下與集生駒皆汗血因號曰天馬子云傅玄詩寄言飛龍天馬駒呂氏春秋王公大人從而禮之北山移文紐金章綰墨綬李善注金章銅印也宋書太宰太傅太保丞相司徒司空大司馬大將軍太尉凡將軍位從公者驃騎車騎將軍凡諸將軍加大者徵鎭安平中軍鎭軍撫軍前左右後將軍徵虜冠軍撫﹝脫一字﹞龍驤將軍皆金章紫綬梁書蕭子恪與弟子範等甞因事入謝髙祖在文徳殿引見之從容謂曰望卿兄弟盡節報我耳魄音薄﹞

溫泉侍從歸逢故人漢帝長楊苑誇胡羽獵歸子云叨侍從獻賦有光輝激賞揺天筆承恩賜禦衣逢君奏明主他日共翻飛﹝雍錄漢世之謂侍從者以其職掌近君也行幸則隨從在宮則陪侍故總撮凡最而以侍從名之武帝詔嚴助曰君厭直承明之廬勞侍從之事長楊羽獵子云獻賦事詳大獵賦注庾信詩校獵長楊苑陳書後主卽位雅尙文詞每臣下表疏及獻上賦頌者躬自省覧其有辭工則神筆激賞加其爵位南齊書聖照玄覧斷自天筆楊齊賢曰太白爲宮詞明皇賞賜以宮錦袍﹞

贈裴十四朝見裴叔則朗如行玉山黃河落天走東海萬里寫入胸懷間身騎白黿不敢度金髙南山買君顧徘徊六合無相知飄若浮雲且西去﹝世說裴令公有儁容儀脫冠冕粗服亂頭皆好時人以爲玉人見者曰見裴叔則如玉山上行光映照人楊齊賢注黃河出昆侖山在唐吐蕃中隸大羊同國極西爲最髙其流入中國勢猶從天而落也楚辭乘白黿兮逐文魚﹞

贈崔侍禦黃河三尺鯉本在孟津居點額不成龍歸來伴凡魚故人東海客一見借吹噓風濤儻相因更欲淩昆墟﹝繆本下多何當赤車使再往召相如二句水經注爾雅云鱣鮪也出鞏穴三月則上度龍門得度則爲龍矣否則點額而還白氏六帖大鯉魚登龍門化爲龍不登者點額暴腮矣太平廣記龍門山在河東界禹鑿山斷如門一里餘黃河自中流下兩岸不通車馬毎暮春之際有黃鯉魚逆流而上得上者便化爲龍林登雲龍門之下毎歳季春有黃鯉魚自海及諸川爭來赴之一歲中登龍門者不過七十二初登龍門卽有雲雨隨之天火自後燒其尾乃化爲龍矣其龍門水浚箭湧下流七里深三里出三秦記水經注魏土地記曰梁山北有龍門山大禹所鑿通孟津河口廣八十步巖際鐫迹遺功尙存尙書正義孟津孟是地名津是津處在孟地置津謂之孟津杜預云盟津河內河陽縣南孟津也在洛陽城北都道所湊古今常以爲津武王渡之近世以來呼爲武濟盧思道孤鴻賦剪拂吹噓長其光價山海經海內昆侖之墟在西北帝之下都昆侖之墟方八百里髙萬仞初學記楚國先賢傳曰神龍朝發昆侖之墟暮宿於孟諸超騰雲漢之表婉轉四瀆之裏墟音區﹞

述徳兼陳情上哥舒大夫﹝唐書哥舒翰其先蓋突騎施酋長哥施部之裔能讀左氏春秋漢書通大義疏財多施予故士歸心爲大斗軍副使遷左衛郎將吐著盜邊與翰遇苦拔海吐蕃枝其軍爲三行從山差池下翰持半段槍迎擊所向輒披靡名蓋軍中擢授右武衛將軍副隴右節度爲河源軍使翰嘗逐虜馬驚陷於河吐蕃三將欲刺翰翰大呼皆擁矛不敢動救兵至追殺之拜鴻臚卿爲隴右節度副大使踰年築神威軍靑海上吐蕃攻破之更築於龍駒島翰相其川原宜畜牧謫罪人二千戌之由是吐蕃不敢近靑海天寶八載詔翰以朔方河東羣牧兵十萬攻吐蕃石堡城數日未克捽其將髙秀巖張守瑜將斬之秀巖請三日期如期而下遂以赤嶺爲西塞開屯田備軍實加特進賜賚彌渥十一載加開府儀同三司久之封涼國公兼河西節度使進封西平郡王胡三省通鑑注唐中世以前率呼將帥爲大夫白居易詩所謂武官稱大夫是也﹞天爲國家孕英才森森矛戟擁靈臺浩蕩深謀噴江海縱橫逸气走風雷丈夫立身有如此一呼三軍皆披靡衛靑謾作大將軍白起眞成一豎子﹝晉書裴楷嘗目鍾會如觀武庫森森伹見矛戟在前莊子不可納於靈臺注心也晉書桓溫挺雄豪之逸气韞文武之奇才史記項羽紀於是項王大呼馳下漢軍皆披靡衛靑傳天子使使者持大將軍印卽軍中拜車騎將軍靑爲大將軍諸將皆以兵屬大將畢白起傳白起者郿人也善用兵事秦昭王平原君傳毛遂曰白起小豎子耳率數萬之眾興師以與楚戰一戰而舉鄢郢再戰而燒夷陵三戰而辱王之先人劉世教曰按此詩述徳有之而無陳情之詞疑有闗文胡震亨以爲上大帥只此數言亦太潦艸不如杜之長律爲得體者非也﹞

雪讒詩贈友人嗟余沈迷猖獗已久五十知非古人常有立言補過庶存不朽包荒匿瑕蓄此煩丑月出致譏貽媿皓首感悟遂晚事往日遷白璧何辜靑蠅屢前羣輕折軸下沈黃泉眾毛飛骨上淩靑天萋斐暗成貝錦粲然泥沙聚埃珠玉不鮮洪焰爍山發自纖煙滄波蕩日起於微涓交亂四國播於八埏拾塵掇蜂疑聖猜賢哀哉悲夫誰察予之貞堅﹝丘遲與陳伯之書沈迷猖獗以至於此淮南子蘧伯玉年五十而知四十九年非左傳太上有立徳其次有立功其次有立言𨿽久不廢此之謂不朽又曰能補過者君子也周易包荒用馮河王弼注能包含荒穢受納馮河者也左傳瑾瑜匿瑕杜預注匿藏也𨿽美玉之質亦或居藏瑕穢鄭康成禮記注瑕玉之病也說文瑕玉小赤也毛萇詩傳月出刺好色也在位不好徳而悅美色焉李陵詩皓首以爲期埤雅靑蠅糞尢能敗物𨿽玉猶不免所謂蠅糞點玉是也蓋靑蠅善亂色故詩人以刺讒爾雅翼說者以靑蠅點白爲黑點黑爲白自昔相傳如此今靑蠅之行好遺矢於物上遇物之潔者則見論衡曰淸受塵白受垢靑蠅所污常在練素此所謂點白爲黑也漢書叢輕折軸羽翮飛肉顏師古注言積載輕物物多至令車軸毀折而鳥之所以能飛翔者以羽翮扇揚之故也淮南子積羽沈舟羣輕折軸詩小雅萋兮斐兮成是貝錦彼譖人者亦已太甚毛傳曰萋斐文章相錯也貝錦錦文也鄭箋曰錦文者文如余泉余蚳之貝文也興者諭讒人集作已過以成於罪猶女工之集采色以成錦文說文涓小流也詩小雅讒人罔極交亂四國封禪書下溯八埏孟康注八埏地之八際也張銧注八埏八方也家語孔子厄於陳蔡從者七日不食子貢以所賫貨竊犯圍而出告糴於野人得米一石顏回仲由炊之於壊屋之下有埃墨墮甑中顏回取而食之子貢自升望見之不悅以爲竊食也以告孔子子曰吾信回之爲仁久矣𨿽汝有云弗以疑也其或者必有故乎吾將問之召顏回曰疇昔予夢見先人豈或啟佑我哉子炊而進飯吾將進焉對曰有埃墨墮飯中欲置之則不潔欲棄之則可惜回卽食之不可祭也孔子曰然乎吾亦食之顏回出孔子顧二三子曰吾之信回也非特今日也二三子由此乃服之琴操尹吉甫周上卿也有子伯奇伯奇母死更娶後妻生伯邦乃譖伯奇於吉甫曰見妾有美色然有欲心吉甫曰伯奇爲人慈仁豈有此也後妻曰試置妾空居中君登樓而察之後妻知奇仁孝乃取毒蜂緣衣領伯奇前掇之於是吉甫大怒放伯奇於野宣王出遊吉甫從伯奇乃作歌感之於宣王宣王曰此放子詞吉甫乃收伯奇射殺後妻陸機詩掇蜂滅天道恰塵惑孔顏埃音哀爍式灼切音鑠﹞彼人之猖狂不如鵲之彊彊彼婦人之淫昏不如鶉之奔奔坦蕩君子無悅簧言擢發續罪罪乃孔多傾海流惡惡無以過人生實難逢此織羅積毀銷金沈憂作歌天未喪文其如予何﹝詩國風鶉之奔奔鵲之彊彊鄭箋曰奔奔彊彊言其居有常匹飛則相隨之貎孔頴達正義曰言鶉則鶉自相隨奔奔然鵲則鵲自相隨彊彊然各有常匹不亂其類何晏論語注坦蕩蕩寛廣貌詩小雅巧言如簧孔頴達正義巧爲言語結構虛辭速相待合如笙中之簧聲相應和史記須賈曰擢賈之發以續賈之罪尙未足按續贖古通用詩小雅謀夫孔多祖君彥爲李宻檄洛州文罄南山之竹書罪無窮次東海之波流惡難盡左傳人生實難其有不獲死乎漢書眾口鑠金積毀銷骨顏師古注美金見毀眾共疑之數被燒煉以至銷鑠江淹上建平王書積毀銷金積讒磨骨呂向注言毀讒之深能銷磨金石之堅劉鑠詩沈憂懷明發張銑注沈深也孔子曰天之未喪斯文也匡人其如於何何晏注如予何者猶言柰我何也天之未喪斯文則我當傳之匡人欲柰我何﹞姐已滅紂褒女惑周天維蕩覆職此之由漢祖呂氏食其在旁秦皇太后毐亦滛荒螮蝀作昏遂掩太陽萬乘尙爾匹夫何傷辭殫意窮心切理直如或妄談昊天是殛子野善聽離婁至明神靡遁響鬼無逃形不我遐棄庻昭忠誠﹝史記殷本紀紂好酒滛樂嬖於婦人愛妲己妲己之言是從周武王率諸侯伐紂紂兵敗走入登鹿臺衣其寶玊衣赴火而死周武王遂斬紂頭懸之白旗殺妲己周本紀幽王嬖愛褒姒褒姒生子伯服幽王竟廢申後及太子以褒姒爲後伯服爲太子褒姒不好笑幽王欲其笑萬方故不笑幽王爲熢燧大鼓有冦至則舉烽火諸侯悉至而無寇褒姒乃大笑幽王說之爲數舉烽火其後不信諸侯亦不至申侯與繒西夷犬戎攻幽王幽王舉烽火徵兵兵莫至遂殺幽王驪山下虜褒姒盡取周賂而去後漢書天維陵弛民鬼慘愴西京賦振天維薛綜注維綱也左傳蓋言語漏泄則職汝之由杜預注職主也史記呂后紀呂太后稱制以辟陽侯審食其爲左丞相不治事令監宮中如郎中令食其故得幸太后常用事公卿皆因而決事說苑秦始皇帝太后不謹幸郎嫪毐封以爲長信侯爲生兩子毐専國事寖益驕與侍中左右貴臣俱博飲酒醉爭言而鬭瞋目大叱曰吾乃皇帝之假父也窶人子何敢乃與我亢所與鬭者走行白皇帝皇帝大怒毐懼誅因作亂戰咸陽宮毐敗始皇乃取毐四肢車裂之取其兩弟囊撲殺之取皇太后遷之於萯陽宮鄭玄禮記注螮蝀謂之虹孔穎達正義虹是陰陽交會之气純陰純陽則虹不見若云薄漏日日照雨滴則虹生毛萇詩傳元气廣大則稱昊天李善文選注子野師曠字曉音曲者纒子董無心曰離婁之目察秋毫之末於百步之外可謂明矣詩國風旣見君子不我遐棄毛傳遐逺也褒愽毛切音包作薄侯切抔音讀者非食其音異基毐音靄﹞

贈參寥子﹝參寥子當時逸士其姓名無考蓋取莊子之說以爲號也莊子玄冥聞之參寥參寥聞之疑始崔云皆古人姓名或寓之耳無其人李云參髙也髙邈寥曠不可名也﹞白鶴飛天書南荊訪髙士五云在峴山果得參寥子骯髒辭故園昻藏入君門天子分玉帛百官接話言毫墨時灑落探玄有奇作著論窮天人千春祕麟閣長揖不受官拂衣歸林巒余亦去金馬藤蘿同所攀相思在何處桂樹靑雲端﹝陸機演連珠南荊有寡和之歌李善注南荊謂楚也水經注京房易飛候曰何以知賢人隱師曰視四方常有大云五色具而不雨其下賢人隱矣輿地廣記襄陽縣有峴山羊祜與鄒湛甞登之今墮淚碑在焉趙臺詩骯髒倚門邊章懷太子注骯髒髙亢悻直之貌陸機孝侯周處碑汪洋延闕之旁昻藏寮采之上詩大雅告之話言鮑照四賢詠陵令無人事毫墨時灑落世說何平叔注老子始成詣王輔嗣見王注精奇乃神服曰若斯人可與論天人之際矣因以所注爲道徳二論梁簡文帝詩千春誰與樂三輔黃圖漢宮殿疏云麒麟閣蕭何造以藏祕書處賢才也吳均詩山中自有宅桂樹籠靑雲金馬門名見二卷注骯下黨切杭上聲髒音葬﹞

贈饒陽張司戶燧﹝繆本作璲唐時深州亦謂之饒陽郡屬河北道系上州上州之佐有司戶參軍事二人從七品下﹞朝飲蒼梧泉夕棲碧海煙寧知鸞鳯意逺托椅桐前慕藺豈曩古攀嵇是當年媿非黃石老安識子房賢功業嗟落日容華棄䢐川一語已道意三山期著鞭蹉跎人間世寥落壺中天獨見遊物祖探元窮化先何當共攜手相與排冥筌﹝陸璣詩疏梓實桐皮曰椅史記司馬相如少時其親名之曰犬子相如旣學慕藺相如之爲人更名相如顏延年詩交呂旣鴻軒攀嵇亦鳯舉嵇謂嵇康也黃石公見七卷注三山見一卷注後漢書費長房者汝南人曾爲市掾市中有老翁賣藥懸一壺於肆頭及市罷輙跳入壺中市人莫之見惟長房於樓上覩之異焉因往再拜奉酒脯翁知長房之意其神也謂之曰子明日可更來長房旦日復詣翁翁乃與俱入壺中惟見玉堂嚴麗旨酒甘肴盈衍其中共飲畢而出翁約不聽與人言之後乃就樓上候長房曰我神仙之人以過見責今畢當去莊子浮游乎萬物之祖物物而不物於物文子虛無恬愉者萬物之祖也陳子昂詩探玄觀羣化顏延年詩開冬眷䢐物殘悴盈化先江淹詩一時排冥筌李善注筌捕魚之器言魚之在筌猶人之處塵俗今旣排而去之超在塵埃之外李周翰注冥理也筌迹也椅音衣協音借讀音倚藺音吝嵇音奚筌音詮﹞

贈淸漳明府侄聿我李百萬葉柯條布中州天開靑雲器日爲蒼生憂小邑且割雞大刀佇烹牛雷聲動四境惠與淸漳流弦歌﹝繆本少聿字唐時淸漳縣隸河北道之洺州南濵漳水因以爲名賓退錄明府漢人以稱太守唐人以稱縣令﹞詠唐堯脫落隱簪組心和得天眞風俗猶太古牛羊散阡陌夜寢不扃戶問此何以然賢人宰吾土舉邑樹桃李垂陰亦流芬河堤繞淥水桑柘連靑雲趙女不冶容提籠晝成羣繰絲鳴機杼百里聲相聞訟息鳥下階髙臥披道帙蒲鞭掛檐枝示恥無撲抶琴淸月當戶人寂風入室長嘯無一言陶然上皇逸白玉壺冰水壺中見底淸淸光洞毫髮皎潔照羣情趙北美嘉政燕南播髙名過客覧行謡因之誦徳聲﹝蕭士贇曰史老子傳老子者姓李氏名耳字伯陽謚曰耼正義云玄妙內篇云李母懷胎八十一載逍遙李樹下乃剖左腋而生生而指李樹因以爲姓唐以老子爲祖白與聿皆帝室之冑故用李樹事葉世也柯條猶枝分﹝脫一字﹞別之義顏延年詩仲容靑雲器史記子遊爲武城宰孔子過聞弦歌之聲莞爾而笑曰割雞焉用牛刀水經淸漳水出上黨沾縣西北少山大黽谷南過縣西又從縣南屈東過渉縣西屈從縣南東至武安縣南黍窖邑入於濁漳嵇康琴賦雅昶唐堯終詠微子呂向注唐堯微子操名也說文組綬屬其小者以爲冕纓蕭士贇曰隱簪組謂隱於簪組之間卽吏隱之意晉書委和履順以保天眞鄭玄禮記注唐虞以上曰太古宋書餘糧棲畝戶不夜扃蓋東西之極盛也說文扃外閉之闗也周易冶容誨滛正義云女子妖冶其容謝靈運詩虛館絕諍訟空庭來鳥雀北山移文﹝脫一字﹞帙常擯說文帙書衣也後漢書劉寛遷南陽太守吏人有過但用蒲鞭罰之示辱而已絕不加苦南史崔景眞爲平昌太守有惠政常懸一蒲鞭而未嘗用說文抶笞擊也鄭玄詩譜序詩之興也諒不於上皇之世正義云上皇謂伏羲三皇之最先者故謂之上皇鮑照詩淸如玉壺冰後漢書燕南垂趙北際中央不合大如礪班固幽通賦考遘湣以行謡初學記爾雅曰聲比於琴瑟曰歌徒歌曰謡亦謂之咢韓詩章句曰有章曲曰歌無章曲曰謡扃音駉杼音紵帙音侄抶音叱﹞

贈臨洺縣令皓弟﹝原注時被訟停官唐時臨洺縣隸河北道之洺州以北濵洺水爲名﹞陶令去彭澤茫然大古心大音自成曲但奏無弦琴釣水路非逺連鰲意何深終期龍伯國與爾相招尋﹝晉書陶潛爲彭澤令素簡貴不私事上官郡遣督郵至縣吏白應束帯見之潛嘆曰我豈能爲五斗米折腰拳拳事鄕裏小人卽解印去縣乃賦歸去來性不解音而畜素琴一張弦徽不具每朋酒之會則撫而和之曰但識琴中趣何勞弦上聲老子大音希聲龍伯國人一釣而連六鰲見四卷注﹞

贈郭季鷹河東郭有道於世若浮雲盛徳無我位淸光獨映君恥將雞並食長與鳯爲羣一擊九千仞相期淩紫氛﹝後漢書郭太字林宗太原介休人也司徒王瓊辟太常趙典舉有道並不應卒於家同志者共刻石立碑蔡邕爲文旣而謂盧植曰吾爲碑銘多矣皆有慚徳惟郭有道無媿色耳漢書莫能望陛下淸光楚辭將與雞鶩爭食乎韻會將與也春秋後語宋玉曰鳯凰上擊九千里翺翔乎窈冥之上劉楨詩鳯凰集南嶽徘徊孤竹根於心有不厭奮翅淩紫氛﹞

鄴中贈王大勸入髙鳯石門山幽居﹝鄴中卽鄴郡唐時屬河北道又謂之相州後漢書髙鳯傳鳯南陽葉人後教授業於西唐山中注曰山在今唐州湖陽縣下言石門山事庾信作髙鳯贊有石門云度銅梁雨來雲云後人注者亦未詳其地在何處豈石門山卽西唐山之異名耶﹞一身竟無托逺與孤蓬徵千里失所依復將落葉並中途偶良朋問我將何行欲獻濟時策此心誰見明君王制六合海塞無交兵壯士伏艸間沈憂亂縱橫飄飄不得意昨發南都城紫燕櫪上嘶靑萍匣中鳴投軀寄天下長嘯尋豪英恥學瑯邪人龍蟠事躬耕富貴吾自取建功及春榮我願執爾手爾方達我情相知同一已豈惟弟與兄抱子弄白雲琴歌發淸聲臨別意難盡各希存令名﹝鮑照蕪城賦孤蓬自徵呂向注孤蓬艸也無根而隨風飄轉者賈誼過秦論履至尊而制六合曹植詩四海無交兵陸機詩沈憂萃我心張銑注沈深也鄭樵通誌光武以南陽爲別都謂之南都沈約詩綠幘文照曜柴蕪光陸離李善注尸子曰我得民而治則馬有紫燕蘭池呂延濟注紫燕良馬陳琳答東阿王箋秉靑萍幹將之器呂延濟注靑萍劍名也北史投軀萬死之地以邀一旦之功後漢紀瑯邪陽都人諸葛亮字孔明躬耕隴畝好爲梁父吟習鑿齒通諸葛論諸葛武侯龍蟠江南托好管樂有匡漢之望孝經士有爭友則身不離於令名﹞

贈華州王司士淮水不絕波瀾髙盛徳未泯生英髦知君先負廟堂器今日還須贈寶刀﹝唐時華州又謂之華陰郡屬關內道系上州上州之佐有司士參軍事一人從七品下晉書王導傳初導渡淮使郭璞筮之卦成璞曰吉無不利淮水絕王氏滅其後子姓繁衍竟如璞言傅亮修張良廟教盛徳不泯義存祀典爾雅髦選也俊也郭璞注俊士之選也士中之俊如毛中之髦也邢昺疏毛中之長毫曰髦晉書王祥傳呂虔有佩刀工相之以爲必登三公可服此刀虔謂祥曰茍非其人刀或爲害卿有公輔之量故以相與﹞

贈盧徵君昆弟明主訪賢逸雲泉今已空二盧竟不起萬乘髙其風河上喜相得壺中趣每同滄洲卽此地觀化遊無窮木落海水淸鰲背覩方蓬與君弄倒影攜手淩星虹﹝後漢書黃憲初舉孝亷又辟公府友人勸其仕憲亦不拒之暫到京師而還竟無所就年四十八終天下號曰徵君後世徵君名始此蕭注以盧徵君卽是盧鴻考唐書及他書所載鴻事都不言其有弟同隱恐此盧又是一人神仙傳河上公者莫知其姓字漢文帝時公結艸爲庵於河之濵帝讀老子經頗好之有所不解數事時人莫能道之聞時皆稱河上公解老子經義乃使賫所不決之事以問公曰道尊徳貴非可遙問也帝卽幸其庵躬問之帝曰普天之下莫非王土率土之濵莫非王臣子𨿽有道猶朕民也公卽撫掌坐躍冉冉在虛空中去地數丈俛而答曰予上不至天中不累人下不居地何臣民之有帝下車稽首公乃授素書二卷與帝曰予注此經以來一千二百餘年凡傳三人連子四矣言畢失所在壺中見本卷注莊子吾與子觀化而化及我我又何惡焉陳子昻詩平生倦遊者觀化久無窮鰲背方蓬見四卷注倒影見二卷注星虹見七卷注﹞

贈新平少年韓信在淮陰少年相欺淩屈體若無骨壯心有所憑一遭龍顏君嘯吒從此興千金答漂母萬古共嗟稱而我竟何爲寒苦坐相仍長風入短袂內手如懷冰故友不相卹新交寧見矜摧殘檻中虎羈紲韝上鷹何時騰風雲摶擊申所能﹝韓信爲淮陰少年所辱見三卷注張纘讓尙書僕射表吐言如傷屈體無骨漢書髙祖爲人隆準而龍顏應劭曰顏頟顙也漂母事見六卷注鮑照詩猜恨坐相仍古善哉行自惜袖短內手知寒張華詩挾纊如懷冰漢書猛虎處深山百獸震恐及其在穽檻之中搖尾而求食積威約之漸也鮑照詩昔如韝上鷹劉良注韝以皮蔽手而臂鷹也班固答賓戲振拔洿塗跨騰風雲羈音雞紲音屑韝音鉤﹞

贈崔侍禦長劍一杯酒男兒方寸心洛陽因劇孟托宿話胸襟但仰山嶽秀不知江海深長安復攜手再顧重千金君乃輶軒佐余叨翰墨林髙風摧秀木虛彈落驚禽不取回舟興而來命駕尋扶揺應惜力桃李願成陰笑吐張儀舌愁爲莊舄吟誰憐明月夜腸斷聽秋砧﹝漢書劇孟者洛陽人也周人以商賈爲資劇孟以俠顯曹植詩一顧千金重何必珠玉賤李充詩願爾降玉趾一顧重千金風俗通周秦常以歲八月遣輶軒之使求異代方言還奏籍之藏於祕室按太白作崔公澤畔吟詩序有中佐憲車之語是崔甞以事爲使副故曰君乃輶軒佐作軒轅者非是張協詩寄辭翰墨林張銑注翰筆也謂寄文辭於筆墨之林言林者謂多也李康運命論木秀於林風必摧之李善注秀出也劉良注木髙出於林上者故風吹而先折也隋袁朗詩危弦斷客心虛彈落驚禽用戰國策更嬴事見四卷注回舟用王子猷訪戴安道事見本卷注世說嵇康與呂安善每一相思千里命駕莊子摶扶揺而上者九萬里詳後上李邕詩注桃李用說苑趙簡子事與張儀舌俱見本卷注史記越人莊舄仕楚執珪有頃而病楚王曰舄故越之鄙人也今仕楚執珪富貴矣亦思越否中謝曰凡人之思故在其病也彼思越則越聲不思越則楚聲使人往聽之猶尙越聲也王粲登樓賦莊舄顯而越吟笑吐張儀舌諭談笑之美愁爲莊舄吟諭思家之切韻會砧搗繒石也輶音由砧音斟﹞

走筆贈獨孤駙馬﹝唐書玄宗女信成公主下嫁獨孤明初學記駙馬都尉漢武置也掌禦馬歷兩漢多宗室及外戚與諸公子孫任之至魏何晏以主壻拜駙馬都尉其後杜預尙晉宣帝女髙陸公主拜駙馬都尉王濟尙晉文帝女常山公主拜駙馬都尉後代因晉魏以爲恆每尙公主則拜駙馬都尉通典唐駙馬都尉從五品皆尙主者爲之開元三年八月勅駙馬都尉從五品階宜依令式仍借紫金魚袋天寶以前悉以儀容美麗者充選﹞都尉朝天躍馬歸香風吹人花亂飛銀鞍紫鞚照云日左顧右盼生光輝是時僕在金門裏待詔公交車謁天子長揖蒙垂國士恩壯心剖出酬知已一別蹉﹝施去方加足﹞朝市間靑雲之交不可攀儻其公子重回顧何必侯嬴長抱關﹝薛道衡詩臥馳飛玉勒立馬前銀鞍吳均詩朱輪玳瑁車紫鞚連錢馬韻會鞚馬勒也曹植與吳質書左顧右盼謂若無人漢書哀帝紀待詔夏賀良等應劭注諸以才技徵召未有正官故曰待詔又東方朔傳朔上書髙自稱譽上侓之令待詔公交車顏師古注公交車令屬衛尉上書者所詣也舊唐書翰林院天子在大明宮其院在右銀臺門內在興慶宮院在金明門內若在西內院在顯福門內若在東都華淸宮皆有待詔之所其待詔有詞學經術合煉僧道卜祝術藝書奕各別院以廩之日晚而退其所重者詞學戰國策豫讓曰智伯以國士遇臣臣故以國士報之江淹袁叔明傳友人袁炳與余有靑雲之交非直銜杯酒而已史記信陵君傳魏有隱士曰侯嬴年七十家貧爲大梁夷門監者公子數厚遺之不肯受公子於是乃置酒大會賓客坐定公子從車騎虛左自迎侯生侯生攝敝衣冠直上載公子上坐不讓又謂公子曰臣有客在市屠中願枉車騎過之公子引車入市侯生下見其客朱玄睥睨故久立與其客語微察公子公子顏色愈和乃謝客就車至家公子引侯生坐上坐偁贊賓客酒酣侯生謂公子曰嬴乃夷門抱闗者也而公子親枉車騎自迎嬴於眾人廣坐之中不宜有所過今公子故過之然嬴欲就公子之名故久立公子車騎市中過客以觀公子公子愈恭市人皆以嬴爲小人而以公子爲長者能下士也於是罷酒侯生遂爲上客鞚苦貢切空去聲﹞

贈嵩山焦煉師並序﹝孔帖道士修行徳髙思精者謂之煉師﹞嵩山有神人焦煉師者不知何許婦人也又云生於齊梁時其年貌可稱五六十常胎息絕谷居少室廬遊行若飛倐忽萬里世或傳其入東海登蓬萊竟莫能測其往也余訪道少室盡登三十六峯聞風有寄灑翰遙贈﹝漢武內傳王眞字叔經上黨人習閉气而吞之名曰胎息習﹝口敕﹞舌下泉而咽之名曰胎食眞行之斷谷二百餘口肉色光美力並數人抱朴子得胎息者能不以口鼻噓吸如在胞胎之中則道成矣少室山有三十六峯詳見七卷注﹞二室淩靑天三花含紫煙中有蓬海客宛疑麻姑仙道在喧莫染迹髙想已綿時餐金鵝蘂屢讀靑苔篇八極恣遊憩九垓長周旋下瓢酌潁水舞鶴來伊川還歸東山上獨拂秋霞眠蘿月掛朝鏡松風鳴夜弦潛光隱嵩嶽煉魄棲雲幄霓裳何飄颻鳯吹轉綿邈願同西王母下顧東方朔紫書儻可傳銘骨誓相學﹝初學記嵩髙山者五嶽之中嶽也戴延之西徵記云其山東謂太室西謂少室相去十七里嵩其總名也謂之室者以其下各有石室焉少室髙八百六十丈上方十里與太室相埒但小耳述異記少室山有貝多樹與眾木有異一年三放花其花白色香美俗云漢世野人將子種此麻姑已見四卷注楊升庵曰金鵝蘂桂也藝文類聚臨海記曰郡東南有白石山髙三百餘丈望之如雪山上有湖古老相傳云金鵝所集八桂所植陳子昻潘尊師碑頌道逢眞人升玄子授以寶書靑苔紙淮南子八紘之外乃有八極初學記九天之外次有九垓垓階也言其階次有九山海經潁水出少室山郭璞注今潁水出河南陽城縣幹山東南經潁川汝陰至淮南下蔡入淮呂氏春秋許由遂之箕山之下潁水之陽耕而食終身無經天下之色太平禦覧琴操曰許由無有杯器常以手掬水人見由無器以一匏瓢遺之由操飲飲訖掛瓢於樹風吹樹瓢動歷歷有聲由以爲煩擾遂取捐之伊川舞鶴用王子晉事已見五卷注薛道衡詩驚鴻出洛水翔鶴下伊川左傳辛有適伊川杜預注伊川伊水也北山移文春蘿罷月盧照鄰五悲文蘿月寡色風泉罷聲宋之問詩夜弦響松月朝楫弄苔泉後漢書潛光隱耀世嘉其髙太微靈書每月朔望晦日七魄流蕩交通鬼神制檢還魄之法當此夕仰眠伸足掌心掩兩耳令指相接於項上閉息七徧叩齒七通心存鼻端白气如小指大須臾漸大冠身上下九重气忽變成兩靑龍在兩目中兩白虎在兩鼻孔中朱雀在心上蒼龜在左足下靈蛇在右足下兩玉女著錦衣手把火光當兩耳門畢咽液七過呼七魄名屍狗伏矢雀嬰天賊非毒除穢臭肺卽咒曰素气九還制魄邪姦天獸守門嬌女執﹝脫一字﹞煉魄和柔與我相安不得妄動看察形源若有饑渇聽飲月黃日丹謝恵連詩寂寥云幄空李周翰注幄帳也楚辭靑雲衣兮白霓裳丘遲詩馳道聞鳯吹呂延濟注鳯吹笙也博物志漢武帝祭祀名山大澤以求神仙之道時西王母遣使乘白鹿告帝當來乃供帳九華殿以待之七月七日夜漏七刻王母乘紫雲車而至於殿西南面東向頭上戴七種靑气郁鬰如雲時東方朔竊從殿南廂朱鳥牖中窺母母顧之謂帝曰此窺牖小兒嘗三來盜吾桃帝乃大怪之由此世人謂方朔神仙也漢武內傳地眞素訣長生紫書眞誥道有靑要紫書金根眾文雲笈七﹝脫一字﹞紫書紫筆繕文也垓音該﹞

口號贈楊徵君﹝原注此公時被徵詩題有口號始於梁簡文帝和衛尉新渝侯巡城口號庾肩吾王筠俱有此作至唐遂相襲用之卽是口占之義蕭本作口號贈徵君鴻而注云見前贈盧徵君題注蓋以爲卽盧鴻矣未詳是否注中被徵一作被召﹞陶令辭彭澤梁鴻入會稽我尋髙士傳君與古人齊云臥畱丹壑天書降紫泥不知楊伯起早晚向關西﹝陶令事已見九卷注梁鴻事見八卷注隋書髙士傳六卷皇甫謐撰又髙士傳二卷虞盤佐撰冊府元龜嵇康爲中散大夫撰髙士傳三卷鮑照詩云臥恣天行又照詩妍客逐丹壑紫泥用以封壐書者見七卷注後漢書楊震字伯起弘農華陰人少好學受歐陽尙書於太常桓郁明經博覧無不窮究諸儒爲之語曰﹝脫一字﹞西孔子楊伯起﹞

上李邕﹝舊唐書李邕廣陵江都人少知名開元中爲陳州刺史十三年玄宗車駕東封回邕於汴州謁見累獻詞賦甚稱上旨由是頗自矜衒張說爲中書令甚惡之俄而陳州髒污事發貶爲欽州遵化尉累轉括淄滑三州刺史上計京師邕素負美名頻被貶斥皆以邕能文養士賈生信陵之流執事忌勝剝落在外人間素有聲稱後進不謙京洛阡陌聚觀以爲古人或傳眉目有異衣冠望風尋訪門巷又中使臨問索其新文復爲人陰中竟不得進天寶初爲汲郡北海二太守嘗與左驍衛兵曹栁績馬一匹及績下獄吉溫令績引邕議及休咎厚相賂遺詞狀連引勅就郡決殺之時年七十餘﹞大鵬一日同風起摶揺直上九萬里假令風歇時下來猶能簸卻滄溟水時人見我恆殊調見余大言皆冷笑宣父猶能畏後生丈夫未可輕年少﹝莊子鵬之徙於南冥也水擊三千里摶扶搖而上者九萬里陸徳明注司馬云上行風謂之扶搖爾雅云扶搖謂之風郭璞云暴風從下上也唐書禮樂志貞觀十一年詔尊孔子爲宣父蕭士贇曰此篇似非太白之作﹞

贈張公洲革處士﹝楊齊賢曰張公洲在上元縣琦按景定建康志張公洲在城西南五里周圍三里湖廣通誌張公洲在武昌府城南二十里晉隱士張公灌園處因名是有二張公洲觀詩中所云楚人雲漢水則是謂武昌之張公洲而非在上元者矣﹞列子居鄭圃不將眾庶分革侯遁南浦常恐楚人聞抱甕灌秋蔬心閒遊天云每將瓜田叟耕種漢水濵時登張公洲入獸不亂羣井無桔橰事門絕刺繡文長揖二千石逺辭百里君斯爲眞隱者吾黨慕淸芬﹝列子子列子居鄭﹝脫一字﹞四十年人無識者國君卿大夫視之猶眾庶也韻會將與也南浦卽張公洲以在城之南故曰南浦莊子孔子逃於大澤衣裘褐食抒栗入獸不亂羣入鳥不亂行鳥獸不惡而況人乎又莊子子貢南遊於楚反於晉過漢陰見一丈人方將爲囿畦鑿隧而入井抱甕而出灌搰搰然用力甚多而見功寡子貢曰有械於此一日浸百畦用力甚寡而見功多夫子不欲乎爲圃者仰而視之曰柰何曰鑿木爲機後重前輕挈水若抽數如泆湯其名曰橰爲﹝脫一字﹞者笑曰吾聞之吾師有機械者必有機事有機事者必有機心機心存於胸中則純白不備純白不備則神生不定神生不定者道之所不載也吾非不知羞而不爲也陸徳明注橰桔橰也說文桔橰汲水器也史記刺繡文不如倚市門二千石謂太守百里君謂縣令﹞

李太白詩集注卷九

鳳尾竹客手錄李太白詩集注卷十錢塘王琦撰

秋日煉藥院鑷白髮贈元六兄林宗﹝韻會鑷箝也音與涅同﹞木落識歲秋瓶冰知天寒桂枝日已綠拂雪淩雲端弱齡接光景矯翼攀鴻鸞投分三十載榮枯同所歡長吁望靑雲鑷白坐相看秋顏入曉鏡壯發凋危冠窮與鮑生賈饑從漂母餐時來極天人道在豈吟嘆樂毅方適趙蘇秦初說韓捲舒固在我何事空摧殘﹝淮南子見一葉落而知歲之將暮覩瓶中之冰而知天下之寒陶潛詩弱齡寄事外潘嶽詩投分寄石友李善注阮瑀爲魏武與劉備書曰披懷解帶投分寄意分猶志也莊子去其危冠楊縉詩壯發危冠下匕首地圖中史記管仲曰吾始困時嘗與鮑叔賈分財利多自與鮑叔不以我爲貪知我貧也史記燕昭王問伐齊之事樂毅對曰齊霸國之餘業也地大人眾未易獨攻也王必欲伐之莫如與趙及楚魏於是使樂毅約趙惠文王別使連楚魏令趙嚪秦以伐齊之利諸侯害齊湣王之驕暴皆爭合從與燕伐齊燕昭王悉起兵使樂毅爲上將軍趙惠文王以相國印授樂毅樂毅於是並護趙楚韓魏燕之兵以伐齊破之濟西按史記蘇秦列傳其遊說六國先說燕文侯二說趙肅侯三說韓宣惠王四說魏襄王五說齊宣王六說楚威王今引樂毅適趙蘇秦說韓二事皆言功業未成就之意﹞

書情贈蔡舍人雄嘗髙謝太傅攜妓東山門楚舞醉碧雲吳歌斷淸猿暫因蒼生起談笑安黎元余亦愛此人丹霄冀飛翻遭逢聖明主敢進興亡言白璧竟何辜靑蠅遂成寃一朝去京國十載客梁園猛犬吠九關殺人憤精魂皇穹雪寃枉白日開昏氛泰階得夔龍桃李滿中原倒海索明月淩山采芳蓀媿無橫艸功虛負雨露恩迹謝雲臺閣心隨天馬轅﹝世說謝安在東山畜妓簡文曰安石必岀旣與人同樂不得不與人同憂劉孝標注宋明帝文章志曰安縱心事外疎略常節每畜女妓攜持遊肆蒼生事已見七卷注封禪書以浸黎元呂延濟注黎元百姓也王粲詩苟非鴻鵰孰能飛翻範云詩遭逢聖明後來棲桐樹枝王僧達詩聊訊興亡言陳子昂詩靑蠅一相點白璧遂成寃梁園梁地也在唐爲汴州今爲開封府其地有漢梁王之園太白在天寶中遊梁最久故詩中屢以梁園爲言宋玉九辯豈不郁陶而思君兮君之門以九重猛犬狺狺而迎吠兮關梁閉而不通招魂虎豹九關啄害下人謝靈運詩盛明蕩氛昏孟康漢書注泰階三臺也每臺二星凡六星晉書三臺三公之位也在人曰三公在天曰三臺文心雕龍倒海探珠謝靈運詩浥露馥芳蓀江總詩徐步采芳蓀漢書終軍傳軍無橫艸之功顏師古注言行艸中使艸偃臥故雲橫艸也後漢書臣願與坐雲臺之下考試圖國之道又樊曄與光武少遊舊建武初徵爲侍禦史遷河東都尉引見雲臺玉海五行志雲臺周家所造圖書術籍珍玩寶怪所藏東京賦南則前殿雲臺洛陽記雲臺髙閣十四間髙誘淮南子注臺髙際於云故曰雲臺迹謝雲臺閣心隨天馬轅卽身在江湖心存魏闕之意﹞夫子王佐才而今復誰論曾飆振六翮不日思騰鶱我縱五湖棹煙濤恣崩奔夢釣子陵湍英風緬猶存徒希客星隱弱植不足援千里一回首萬里一長歌黃鶴不復來淸風柰愁何舟浮瀟湘月山倒洞庭波投汩笑古人臨濠得天和閒時田畝中搔背牧雞鵝別離解相訪應在武陵多﹝漢書劉向稱董仲舒有王佐之材𨿽伊呂無以加後漢書南陽何顒名知人見荀彧而異之曰王佐才也層飆髙風也古詩昔我同門友髙舉振六翮韻會翮鳥之勁羽也韓詩外傳鴻鵠一舉千里所恃者六翮耳蓋鳥翅之勁者左右各六飛時全藉其力鎩其六翮則不能飛矣說文鶱飛貌國語越滅吳返至五湖範蠡辭於王曰君王勉之臣不復入越國矣遂乘輕舟以浮於五湖莫知其所終極謝靈運詩圻岸屢崩奔章懷太子後漢書注顧野王輿地誌曰桐廬縣南有嚴子陵漁釣處今山邊有石上平可坐十人臨水名爲嚴陵釣壇也廣韻緬逺也藝文類聚會稽典錄曰嚴遵字子陵與世祖俱受業長安建武五年下詔徵遵設樂陽明殿命宴會暮畱宿遵以足荷上其夜客星犯天子宿明旦太史以聞上曰此無異也昨夜與嚴子陵俱臥耳左傳其君弱植孔頴達正義周禮謂艸木爲植物植謂樹立君志弱不樹立也瀟湘洞庭見惜餘春賦注一統志秦望山在杭州府城南一十里山東南有羅剎石橫截江濤後更名鎭江石五代開平中爲潮沙所沒錢塘縣誌浙江一名羅剎江取風濤險惡意江中有羅剎石風濤至此倍險唐郡守仲秋設祭迎潮於此史記屈原懷石自投汨羅以死應劭注汩水在羅故曰汨羅也史記索隱荊州記雲長沙羅縣北帶汨水去縣四十里是原自沈處北岸有廟也楚辭章句汩水在長沙羅縣下注湘水中通典嶽州湘陰縣北有汩水卽屈原懷沙自沈之處俗謂之羅江莊子莊子與惠子遊於濠梁之上莊子曰鯈魚岀遊從容是魚樂也惠子曰子非魚安知魚之樂莊子曰子非我安知我不知魚之樂通典濠州鍾離縣有濠水卽莊惠觀魚之處莊子若正汝形一汝視天和將至淮南子交被天和食於地徳唐時之武陵郡卽朗州也屬山南東道鶱音軒汨音覓﹞

憶襄陽舊遊贈馬少府巨﹝唐時之襄陽郡卽襄州也屬山南東道濟陰郡卽曹州也屬河南道﹞昔爲大堤客曽上山公樓開窗碧嶂滿拂鏡滄江流髙冠佩雄劍長揖韓荊州此地別夫子今來思舊遊朱顏君未老白髮我先秋壯志恐蹉跎功名若云浮歸心結遠夢落日懸春愁空思羊叔子墮淚峴山頭﹝一作何時共攜手更醉峴山頭襄陽郡城外有大堤有峴山已見五卷注晉時山簡爲襄陽太守山公樓是其遺迹今亡所在韻會嶂山之髙險者增韻山峯如屏障者韓荊州名朝宗開元中爲荊州長史太白謁見長揖不拜詳見後與韓荊州書及魏顥李翰林集序太平禦覽荊州圖記曰羊叔子與鄒潤甫嘗登峴山嘆曰自有宇宙便有此山由來賢達登此逺望如我與卿者多矣皆湮沒無聞念此令人悲傷潤甫曰公徳冠四海道嗣前哲令聞令望必與此山俱傳若潤甫軰當如公語耳後參佐爲立碑著故望處百姓每行望碑莫不悲感杜預名爲墮淚碑嶂音帳﹞

對雪獻從兄虞城宰﹝唐時宋州睢陽郡有虞城縣隸河南道﹞昨夜梁園裏弟寒兄不知庭前看玉樹腸斷憶連枝﹝梁園已見七卷注玉樹雪中樹也蘇武詩況我連枝樹與子同一身﹞

訪道安陵遇蓋寰爲子造眞籙臨別畱贈﹝唐時徳州平原郡有安陵縣隸河北道隋書道經者云其受道之法初受五千文籙次受三洞籙次受洞玄籙次受上淸籙籙皆素書紀諸天曹官屬佐吏之名有多少又有諸符錯在其間文章詭怪世所不識受者必先潔齋然後賫金環一並諸贄幣以見於師師受其贄以籙授之仍剖金環各持其半云以爲約弟子得籙緘而佩之寰音環﹞淸水見白石仙人識靑童安陵蓋夫子十歲與天通懸河與微言談論安可窮能令二千石撫背驚神聰揮毫贈新詩髙價掩山東至今平原客感激慕淸風學道北海仙傳書蘂珠宮丹田了玉闕白日思云空爲我艸眞籙天人慚妙工七元洞豁落八角輝星虹三災蕩璇璣蛟龍翼微躬舉手謝天地虛無齊始終黃金滿髙堂答荷難克充下笑世上士沈魂北羅酆昔日萬乘墳今成一科蓬贈言若可重實此輕華嵩﹝古艶歌行語卿且勿盼水淸石自見太平廣記漢元壽二年八月己酉南嶽眞人赤君西城王君及諸靑童並從王母降於茅盈室晉書郭象能淸言太尉王衍每云聽象語如懸河瀉水注而不竭漢書昔仲尼沒而微言絕顏師古注精微要妙之言耳漢武帝內傳此元始天王在丹房之中所說微言鮑照詩奇聲振朝邑髙價服鄕村平原客謂平原郡中賓客北海仙謂北海髙天師如貴太白於齊州請髙天師授道籙故蓋寰爲之書造眞籙也西升經遂徧歷九天上升上淸白闕丹城蘂珠宮梁丘子黃庭內景經注蘂珠上淸境宮闕名也眞靈位業圖有太和殿寥陽殿蘂珠宮黃庭外景經丹田之中精气微梁丘子注臍下三寸是也黃庭內景經肺部之宮似華蓋下有童子坐玉闕梁丘子注玉闕者腎中白气上與肺連也雲笈七簽太微黃書八卷素訣乃含於九天元母結文空胎歷歲數劫以成自然之章太皇中歲成洞眞金眞玉光八景飛經元始天王名之爲八景飛經廣生太眞名之爲八素上經靑眞小童名之爲豁落七元隋書道經者云元始天尊所說之經亦稟元一之气自然而有非所造爲亦與天尊常在不滅天地不壊則蘊而莫傳劫運若開其文自見凡八字盡道體之奧謂之天書字方一丈八角垂芒光輝照耀驚心眩目𨿽諸天仙不能省視樓炭經天地有三災變一者火災變二者水災變三者風災變法苑珠林二十小劫中間有小三災次第輪轉一疾疫災二刀兵災三饑饉災劉昭後漢書補璇璣者謂北極星也晉書天文志魁四星爲璇璣杓三星爲玉衡三災蕩璇璣謂斗神覆護三災不能爲害也王康琚詩與物齊終始李善注孫卿子曰生人之始也死人之終也顏延年詩美價難克充眞誥羅酆山在北方癸地山髙二千六百里周圍三萬里其山下有洞天在山之中周圍一萬五千里其上其下並有鬼神宮室山上有六洞洞中有六宮輒周圍千里是爲六天鬼神之宮也注云此卽應是北酆鬼王決斷罪人住處白帖羅酆山之洞周一萬五千里名曰北帝死生之天皆鬼神所治五帝之宮考謫之府也荀子贈人以言重於金石珠玉﹞

贈崔郎中宗之﹝崔佑甫齊昭公崔府君集序公嗣子宗之學通古訓詞髙典冊才气聲華邁時獨步仕於開元中爲起居郎再爲尙書禮部員外郎遷本司郎中時文國禮十年三入終於右司郎中年位不充海內嘆息按唐書崔宗之乃宰相日用之子襲封齊國公好學寛博有風檢與李白杜甫以文相知﹞胡鴈拂海翼翺翔鳴素秋驚云辭沙朔飄蕩迷河洲有如飛蓬人去逐萬里遊登髙望浮雲彷佛如舊丘日從海旁沒水向天邊流長嘯倚孤劍目極心悠悠歲晏歸去來富貴安可求仲尼七十說歷聘莫見收魯連逃千金珪組豈可酬時哉苟不會艸木爲我儔希君同攜手長往南山幽﹝鮑照詩胡鴈巳矯翼初學記梁元帝纂要曰秋曰素秋張華詩星火旣夕忽焉素秋李周翰注西方色白故曰素秋沙朔謂朔方沙漠之地薛道衡髙祖文皇帝誄運天策於帷扆播神威於沙朔北史洎乎有魏定鼎沙朔商子飛蓬遇飄風而行千里江淹詩渺然萬里遊鮑照詩復得還舊丘呂向注舊丘舊裏也楚辭目極千里兮傷春心詩國風悠悠我心楚辭歲旣晏兮孰華予王逸注晏晚也淮南子孔子欲行王道東西南北七十說而無所偶論衡孔子不能容於世周流遊說七十餘國未甞得安魯連逃千金詳見二卷注左思詩吾慕魯仲連談笑卻秦軍功成恥受賞髙節卓不羣臨組不肯﹝脫一字﹞對珪寜肯分﹞

贈崔咨議﹝唐書百官志王府官有咨議參軍事一人正五品上掌吁謀議事﹞騄驥本天馬素非伏櫪駒長嘶向淸風倏忽淩九區何言西北至卻走東南隅世道有翻覆前期難預圖希君一剪拂猶可騁中衢﹝張衡南都賦騄驥齊鑣李善注騄驥駿馬名也穆天子傳八駿有赤驥騄耳魏武帝詩老驥伏櫪志在千里楚辭招魂往來倏忽王逸注倏忽疾急貌史記初天子發書易云神馬當從西北來庾肩吾詩渥水岀騰駒湘川實應圖來從西北道去逐東南隅九區剪拂俱見三卷天馬歌注中衢猶中道也淮南子猶中衢而致尊耶傅玄正都賦灑奔駟於中衢﹞

贈升州王使君忠臣﹝唐書地理誌江南道升州江寜郡至徳二載以潤州之江寜縣置上元二年廢太平寰宇記安祿山亂肅宗以金陵自古雄據之地時遭艱難不可縣統之因置升州仍加節制實資鎭撫時方艱獘力難興造因舊縣宇以爲州城祿山平後復廢州依舊爲縣﹞六代帝王國三吳佳麗城賢人當重寄天子借髙名巨海一邊靜長江萬里淸應須救趙策未肯棄侯嬴﹝楊齊賢曰唐升州吳晉宋齊梁陳所都東極於海西帶長江胡三省通鑑注漢置吳郡吳分吳郡置吳興郡晉又分吳興丹陽置義興郡是爲三吳酈道元曰世謂吳郡吳興會稽爲三吳杜佑曰晉宋之間以吳郡吳興丹陽爲三吳謝朓詩江南佳麗地北史足下宿當重寄早預心膂侯嬴事見三卷注﹞

贈別從甥髙五魚目髙太山不如一玙璠賢甥卽明月聲價動天門能成吾宅相不減魏陽元自顧寡籌略功名安所存五木思一擲如繩系窮猨櫪中駿馬空堂上醉人喧黃金久已罄爲報故交恩聞君隴西行使我驚心魂與爾共飄颻雪天各飛翻江水流或捲此心難具論貧家羞好客語拙覺辭繁三朝空錯莫對飯卻慚寃自笑我非夫生事多契闊積蓄萬古憤向誰得開豁天地一浮雲此身乃毫末忽見無端倪太虛可包括去去何足道臨岐空復愁肝膽不楚越山河亦衾幬雲龍若相從明主會見收成功解相訪溪水桃花流﹝魚目魚之目睛似珠者也明月珠夜光珠也俱見二卷注說文玙璠魯之寶玉孔子曰美哉玙璠遠而望之奐若也近而視之瑟若也左傳陽虎將以玙璠斂杜預注玙璠美玉也晉書魏舒字陽元少孤爲外家寧氏所養寧氏起宅相宅者曰當岀貴甥舒曰當爲外祖成此宅相三國誌注江表傳曰公瑾文武籌略萬人之英世說桓宣武與袁彥道摴蒱袁彥道齒不合遂厲色擲去五木元革五木經摴蒱古戲其投有五故白呼爲五木以木爲之因謂之木今則以牙角尙飾也演繁露古惟斵木爲子一具凡五子故名五木後世轉而用石用玉用象用骨故列子謂之投瓊律文謂之岀玖世說窮猿奔林豈暇擇木唐隴右道有隴西郡按通典渭州禹貢曰導渭自鳥鼠同穴卽其地也春秋爲羌戎之居秦置隴西郡以居隴坻之西爲名唐爲渭州亦謂之隴西郡領襄武隴西渭源障四縣沈約詩短翮屢飛翻班固東都賦春王三朝章懷太子注三朝元日也謂歲之朝月之朝日之朝李善注三朝歲首朔日也然此詩所謂三朝卽三日之義與東都賦所言不同鮑照詩今朝見我顏色衰意中錯莫與先異左傳成師以出聞敵彊而退非夫也杜預注非丈夫也詩國風死生契闊毛傳云契闊勤苦也夏侯湛東方朔畫贊明濟開豁包含宏大莊子號物之數謂之萬人處一焉此其比萬物也不似毫末之在於馬體乎又云反復終始不知端倪又曰自其異者視之肝膽楚越也自其同者視之萬物皆一也詩國風抱衾與裯毛傳曰衾被也禂襌被也鄭箋曰裯牀帳也孔頴達正義鄭旣以衾爲被不宜復云襌被也漢世名帳爲裯蓋因於古故以爲牀帳溪水桃花用武陵桃花源事見二卷注玙音余璠音煩幬音儔﹞

贈裴司馬翡翠黃金縷繡成歌舞衣若無雲間月誰可比光輝秀色一如此多爲眾女譏君恩移昔愛失寵秋風歸愁苦不窺鄰泣上流黃機天寒素手冷夜長燭復微十日不滿匹鬢蓬亂若絲猶是可憐人容華世中稀向君發皓齒顧我莫相違﹝按唐書百官志刺史之僚佐有司馬一人位在別駕長史之下上州者從五品下中州者從五品上下州者正六品上古白頭吟皚如山上雪皎若雲間月宋玉登徒子好色賦此女登墻窺臣三年至今未許也梁元帝詩网綴流黃機李善文選注環濟要略曰間色有五紺紅縹紫流黃也禮記正義皇氏云正謂靑赤黃白黒五方正色也不正謂五方間色綠紅碧紫駵黃是也黃是中央正駵黃是中央間中央爲土土克水水色黑故駵黃之色黃黑也駵黃卽流黃之義曹植詩誰爲發皓齒﹞

敍舊贈江陽宰陸調﹝唐時淮南道之揚州有江陽縣﹞太伯讓天下仲雍揚波濤淸風蕩萬古迹與星辰髙開吳食東溟陸氏世英髦多君秉古節嶽立冠人曹風流少年時京洛事遊遨腰間延陵劍玉帶明珠袍我昔鬥鷄徒連延五陵豪邀遮相組織呵嚇來煎熬君開萬叢人鞍馬皆辟易告急淸憲臺脫余北門厄間宰江陽邑剪棘樹蘭芳﹝一本自腰間延陵劍以下作驂驔紅陽燕玉劍明珠袍一諾許他人千金雙錯刀滿堂靑雲士望美期丹霄我昔北門厄摧如一枝蒿有虎挾雞徒連延五陵豪邀遮來組織呵嚇相煎熬君披萬人叢脫我如狴牢此恥竟未刷且食綏山桃非天雨文章所祖托風騷蒼蓬老壯發長策未逢遭別君幾何時君無相思否鳴琴坐髙樓淥水淨窗牖政成聞雅頌人吏皆拱手投刃有餘地回車攝江陽錯雜非易理先威挫豪彊下俱相同又繆本特峻秀作時峻季狴牢作貔牢托風騷作記風騷﹞城門何肅穆五月飛秋霜好鳥集珍木髙才列華堂時從府中歸絲管儼成行但苦隔遠道無由共銜觴江北荷花開江南楊梅鮮掛席候海色乘風下長川多酤新丰醁滿載剡溪船中途不遇人直到爾門前大笑同一醉取樂平生年﹝漢書周太王長子太伯次曰仲雍次曰公季公季有聖子昌太王欲傳國焉太伯仲雍辭行采藥遂奔荊蠻公季嗣位至昌爲西伯受命而王故孔子美而稱曰太伯可謂至徳也已矣三以天下讓民無得而稱焉太伯初奔荊蠻荊蠻歸之號曰句吳太伯卒仲雍立至曽孫周章而武王克殷因而封之陸機詩太伯導仁風仲雍揚其波晉書激淸風於萬古厲薄俗於當年鮑照詩誰令乏古節張銑注古節古人髙尙之節陸機詩吳實龍飛劉亦嶽立華陽國誌谷口子眞秉箕潁之操湛然嶽立謝靈運詩仲春喜遊遨新序延陵季子將西聘晉帶寶劍以過徐君王僧孺詩落日映珠袍鬥鷄徒詳見二卷注五陵豪見五卷注漢紀邀遮前後危殆不測辟易見二卷注潘正叔詩回迹淸憲臺李善注漢官儀曰禦史爲憲臺袁宏三國名臣贊思樹芳蘭剪除荊棘李善注芳蘭以諭君子荊棘以諭小人晉書賀循歷試二城刑政肅穆嵇康琴賦華堂曲宴張揖上林賦注梅楊其實似穀子而有核其味酸岀江南齊民要術楊梅臨海異物志云其子大如彈丸正赤五月熟似梅味甜酸謝靈運詩掛席拾海月洛神賦浮長川而忘反說文酤買酒也新丰酒見四卷注廣韻醁美酒也剡溪船用王子猷訪戴安道事詳見九卷注醁音錄﹞

贈從孫義興宰銘天子思茂宰天枝得英才朗然淸秋月獨岀映吳臺落筆生綺繡操刀振風雷蠖屈𨿽百里鵬鶱望三臺退食無外事琴堂向山開綠水寂以閒白雲有時來河陽富奇藻彭澤縱名杯所恨不見之猶如仰昭回﹝唐時常州晉陵郡有義興縣屬江南東道謝朓詩茂宰深遐睠王僧孺文天枝峻宻帝葉英芬操刀用子產語見九卷注潘尼詩蠖屈固小往晉書三臺六星兩兩而居起文昌列抵太微一曰天柱三公之位也在人曰三公在天曰三臺主開徳宣符也西近文昌二星曰上臺爲司命主壽次二星曰中臺爲司中主宗室東二星曰下臺爲司祿主兵所以昭徳塞違也詩國風退食自公楊齊賢曰宓子賤爲單父宰彈琴不下堂而單父治故後世以宰之室爲琴堂張恊詩荒庭寂以閒山岫峭且深晉書潘嶽才名冠世岀爲河陽令嶽美姿儀辭藻絕麗尢善爲哀誄之文盧照鄰詩知君振奇藻晉書陶潛爲鎭軍建威參軍謂親朋曰聊欲弦歌以爲三徑之資可乎執事者聞之以爲彭澤令在縣公田悉令種秫谷曰令吾常醉於酒足矣詩大雅倬彼云漢昭回於天朱傳曰云漢天河也昭光也回轉也言其光隨天而轉也鶱音軒﹞元惡昔滔天疲人散幽艸驚川無恬鱗舉邑罕遺老誓雪會稽恥將奔宛陵道亞相素所重投刃應桑林獨坐傷激揚神融一開襟弦歌欣再理和樂醉人心蠧政除害馬傾巢有歸禽壺漿候君來聚舞共謳吟農夫棄蓑笠蠶女墮纓簪歡笑相拜賀則知惠愛深﹝書康誥元惡大憝晉書巨猾滔天帝京危急潘嶽西徵賦牧疲人於西夏殷仲文解尙書表洪波振壑川無恬鱗元惡滔天二聯指上元中宋州刺史劉展舉兵爲亂連陷揚潤升蘇湖濠楚舒和徐廬諸州凡三月始平其事詳後二十七卷注常州與蘇湖揚潤四州地界相接其亂離不遑安處槪可知矣春秋繁露大夫蠡大夫種大夫庸大夫睪大夫車成越王與此五大夫謀伐吳遂滅之雪會稽之恥宛陵卽宣城也唐時宣州宣城郡理宣城縣本漢之宛陵縣地太白原注亞相李公重之以能政中丞李公免罷以移官蓋銘以劉展稱兵避難奔走失官因二公而復職者也唐時禦史臺有大夫一員正三品中丞二員正四品亞相謂禦史大夫獨坐謂中丞海錄碎事禦史大夫謂之亞相蓋禦史大夫漢時位爲宰相之副故唐人謂之亞相莊子庖丁爲文惠君解牛手之所觸肩之所倚足之所履膝之所踦砉然向然奏刀騞然莫不中音合於桑林之舞乃中經首之會陸徳明注桑林司馬云湯樂名崔云宋舞樂名投刃應桑林言其治民之材如投刃得法綽然有餘地也後漢書光武特詔禦史中丞與司隸校尉尙書令會同並專席而坐故京師號曰三獨坐激揚激濁揚淸也潘嶽西徵賦開襟乎淸暑之館弦歌用子遊宰武城事因免罷移官故曰再理也漢書張禹傳後堂理絲竹管弦如淳曰今樂家五日一習樂爲理樂世說注名士傳曰阮咸字仲容陳畱人太原郭奕見之心醉不覺嘆服莊子牧馬小童曰夫爲天下者亦奚以異乎牧馬者哉亦去其害馬者而已矣曲禮女子許嫁纓孔頴達正義婦人質弱不能自固必有系屬故恆系纓纓有二時一是少時常佩香纓二是許嫁時系纓何以知然者內則云男女未冠笄紟纓鄭以爲佩香纓不云纓之形制又昏禮主人入親說婦纓鄭注云婦人十五許嫁笄而禮之因著纓明有系也蓋以五采爲之其制未聞又內則云婦事舅姑紟纓鄭云婦人有纓示系屬也以此而言故知有二纓也﹞歷職吾所聞稱賢爾爲最化洽一邦上名馳三江外峻節貫雲霄通方堪遠大能文變風俗好客畱軒蓋他日一來遊因之嚴光瀨﹝蜀志衛繼敏達夙成學識通博進仕州郡歷職淸顯後漢書牟融以司徒茂才爲丰令視事三年縣無獄訟爲州郡最晉書鄭衺爲黎陽令吏民悅服太守班下屬城特見甄異爲諸縣之最史記索隱韋昭云三江謂松江錢塘江浦陽江今按地理誌有南江中江北江是爲三江其南江從會稽吳縣南東入海中江從丹陽蕪湖縣東北至會稽陽羨縣東入海北江從會稽毘陵縣東北入海太平寰宇記郡國志云禹貢三江吳郡南松江錢塘江浦陽江是也峻節髙節也顏延年詩峻節貫秋霜李善注貫連也漢書通方之士不可以文亂顏師古注方道也梁書尙書令沈約當朝顯貴軒蓋盈門水經注自桐廬縣至於潛凡十有六瀨第二是嚴陵瀨瀨帶山山下有石室漢光武時嚴子陵之所居也故山及瀨皆卽人姓名之山下有盤石周圍十數丈交枕潭際蓋陵所遊也﹞

艸創大還贈柳官廸天地爲橐鑰周流行太易造化合元符交媾騰精魄自然成妙用孰知其指的羅絡四季間綿微無一隙日月更岀沒雙光豈云只奼女乘河車黃金充轅軛執樞相管轄摧伏傷羽翮朱鳥張炎威白虎守本宅相煎成苦老消爍凝津液髣髴明窗塵死灰同至寂搗冶入赤色十二周律曆赫然稱大還與道本無隔白日可撫弄淸都在咫尺北酆落死名南斗上生籍抑予是何者身在方士格才術信縱橫世途自輕擲吾求仙棄俗君曉損勝益不向金闕遊思爲玉皇客鸞車速風電龍騎無鞭策一舉上九天相攜同所適﹝老子天地之間其猶橐鑰乎河上公注天地空虛和气流行萬物自生其空虛猶橐鑰也參同契乾坤者易之門戶眾卦之父母坎離匡廓運轂正軸牝牡四封以爲槖鑰覆冒陰陽之道又曰易有周流屈伸反復又曰易謂坎離坎離者乾坤二用二用無爻位周流行六虛往來旣不定上下亦無常陸倕新刻漏銘入神之制與造化合符呂延濟注造化謂陰陽也符同也參同契觀夫雌雄交媾之時剛柔相結而不可解得其節符非有工巧以制禦之本在交媾定制始先陳子昂詩精魄相交媾參同契自然之所爲兮非有邪僞道惟斯之妙術兮審訂不誑語又曰坎戊日精離已月光日月爲易剛柔相當土王四季羅絡始終天地媾其精日月相撢持蟾蜍與兔魄日月气雙明又曰河上奼女靈而最神得火則飛不見埃塵彭曉注河上奼女者眞汞也見火則飛騰抱朴子丹砂可爲黃金河車可作銀子得其道可以仙身軛轅端橫木駕馬領者也龍虎經神室有所象雞子爲形容五嶽峙潛洞際會有樞轄淳於叔通大丹賦升熬於甑山兮炎火張設下白虎倡導前兮蒼液和於後朱雀翺翔戲兮飛揚色五采遭遇网羅施兮壓止不得舉嗷嗷聲悲泣兮如嬰兒慕母顚倒就湯鑊兮摧折傷毛羽兪琰注朱雀火也蕭士贇曰老者煉丹火候之老嫩也參同契形體爲灰土狀若明窗塵搗冶並合之馳入赤色門固塞其際會務令致完堅炎火張於下晝夜聲正勤始文使可修終竟武乃陳候視加謹愼審察調寒溫周旋十二節節盡更須親气索命將絕休死亡魄魂色轉更爲紫赫然成還丹淸都見二卷注北酆見本卷注搜神記南斗注生北斗注死後漢書窮折方士黃白之術章懷太子注方士有方術之士也闕謂朝廷之門闕金闕猶金門也眞靈位業圖有玉皇道君太平廣記木公亦云東王父亦云東王公蓋靑陽之元气百物之先也冠三維之冠服九色雲霞之服亦號玉皇君居於云房之間以紫雲爲蓋靑雲爲城仙童侍立玉女散香眞僚仙官巨億萬計各有所職皆稟其命而朝奉翼衛故男女得道者名籍所隸焉出仙傳拾遺太平禦覽尺素訣曰太微天帝登白鸞之車媾音垢奼醜雅切嗏去聲﹞

贈崔司戶文昆季雙珠岀海底俱是連城珍明月兩特達餘輝旁照人英聲振名都髙價動殊鄰豈伊箕山故特以風期親惟昔不自媒擔簦西入秦攀龍九天上忝列歲星臣布衣侍丹墀密勿艸絲綸才微惠渥重讒巧生緇燐一去已十年今來復盈旬淸霜入曉鬢白露生衣巾側見綠水亭開門列華茵千金散義士四座無凡賓欲折月中桂持爲寒者薪路旁已竊笑天路將何因垂恩儻邱山報徳有微身﹝唐時州之屬吏有司戶參軍事上州二人從七品下中州一人正八品下下州一人從八品下三國誌注孔融與韋康父端書曰前日元將來淵才亮茂雅度弘毅偉世之器也昨日仲將又來懿性貞實文敏篤誠保家之主也不意雙珠近岀老蚌甚珍貴之魏文帝與鍾繇書不損連城之價事詳四卷注禮記圭璋特達郭璞詩圭璋𨿽特達呂延濟注特達美貌古詩照乘有餘輝長楊賦遐方疏俗殊鄰絕黨之域顏師古注鄰邑也髙士傳許由字武仲陽城槐里人也隠於沛澤之中堯讓天下於許由由於是遁耕於中嶽潁水之陽箕山之下終身無經天下色許由沒葬箕山之巓亦名許由山在陽城之南十餘里堯因就其墓號曰箕山公神以配食五嶽風期猶風度也注見三卷列子魯有儒生自媒能治之管子自媒之女醜而不信史記虞卿躡蹻擔簦徐廣曰簦長柄笠音登笠有柄者謂之簦列仙傳東方朔者平原厭次人也久在吳中爲書師數十年武帝時上書說便宜拜爲郎至眧帝時時人或謂聖人或謂凡人作深淺默顯之行或忠言或戲語莫知其旨至宣帝時初棄郎以避世亂置幘官舍風飄之而去後見於會稽賣藥五湖智者疑其歲星精也漢書俯視兮丹墀孟康注丹墀赤地也通典漢省中以朱漆地故謂之丹墀宋書明光殿以胡粉塗壁畫古賢烈士以丹朱飾地謂之丹墀漢書宻勿從事不敢告勞顏師古注宻勿猶黽勉禮記王言如絲其岀如綸鄭玄注言言岀彌大也綸今有秩嗇夫所佩也孔頴達正義王言初岀微細如絲及其岀行於外言更漸大如綸也言綸粗於絲潘嶽寡婦賦荷君子之惠渥劉良注荷恩惠之厚也任昉詩經途不盈旬謝靈運詩連榻設華茵張銑注茵褥也酉陽雜爼舊言月中有桂西京賦要羨門乎天路墀音池緇音支燐音鄰﹞

贈溧陽宋少府陟李斯未相秦且逐東門兔宋玉事襄王能爲髙唐賦嘗聞綠水曲忽此相逢遇掃灑靑天開豁然披雲霧葳蕤紫鸞鳥巢在昆山樹驚風西北吹飛落南溟去早懷經濟策特受龍顏顧白玉棲靑蠅君臣忽行路人生感分義貴欲呈丹素何日淸中原相期廓天步﹝唐時宣州有溧陽縣屬江南西道李斯事見一卷擬恨賦注髙唐賦見二卷注綠水曲見四卷注晉書尙書令衛瓘見樂廣而奇之命諸子造焉曰此人之水鏡見之瑩然若披雲霧而覩靑天也子虛賦錯翡翠之葳蕤呂延濟注葳蕤羽毛貌鸞鳥見二卷注南溟南海也見八卷注靑蠅見九卷注北史司馬子如傳子如初爲懷朔鎭省事與齊神武相結托分義甚深劉璠傳我與府侯分義巳定楊齊賢曰丹素心也左傳晉楚治兵遇於中原詩小雅天步艱難沈約法王寺碑因斯而運斗樞自玆而廓天步﹞

戲贈鄭溧陽陶令日日醉不知五柳春素琴本無弦漉酒用葛巾淸風北窗下自謂羲皇人何時到栗裏一見平生親﹝鄭名晏爲溧陽令與上篇宋少府陟俱詳見二十九卷溧陽瀨水貞義女碑銘序宋書陶潛少有髙趣嘗著五柳先生傳以自況曰先生不知何許人不詳姓氏宅邊有五柳樹因以爲號焉性嗜酒而家貧不能恆得親舊知其如此或置酒招之造飲輒盡期在必醉旣醉而退曽不吝情去畱爲彭澤令解印綬去職賦歸去來江州刺史王弘欲識之不能致也潛常往廬山弘令潛故人龎通之賫酒具於半道栗裏要之潛有腳疾使一門生二兒轝籃輿旣至欣然便共飲酌俄頃弘至亦無忤也潛性不解音聲而畜素琴一張無弦每有酒適輒撫弄以寄其意郡將候潛值其酒熟取頭上葛巾漉酒畢還復著之嘗言五六月北窗下臥遇涼風暫至自謂是羲皇上人太平寰宇記栗裏原在廬山南當澗有陶公醉石蘇武詩願子畱斟酌敍此平生親任昉詩何由乘此竹直見平生親﹞

贈僧崖公昔在朗陵東學禪白眉空大地了鏡徹回旋寄輪風攬彼造化力持爲我神通晚謁太山君親見日沒雲中夜臥山月拂衣逃人羣授餘金仙道曠劫未始聞冥機發天光獨朗謝垢氛虛舟不系物觀化遊江濆江濆遇同聲道崖乃僧英說法動海嶽遊方化公卿手秉玉麈尾如登白樓亭微言注百川亹亹信可聽一風鼓羣有萬籟各自鳴啟閉八窗牖托宿掣雷霆自言歷天臺搏壁躡翠屏淩兢石橋去恍惚入靑冥昔往今來歸絕景無不經何日更攜手乘杯向蓬瀛﹝元和郡縣誌朗陵山在蔡州朗山縣西北三十里太平寰宇記朗陵故城漢爲縣所治在今蔡州朗山縣西南三十五里晉武帝封何曽爲朗陵公卽此城也白眉空疑是當時釋子之名猶禪宗所稱南泉願臨濟元趙州諗之類楊注引蜀志馬良白眉事非矣了者了然分明之意楞嚴經觀諸世間大地山河如鏡鑑明來無所粘過無蹤迹法苑珠林依華嚴經云三千大千世界以無量因緣乃成且如大地依水輪水依風輪風依空輪空無所依然眾生業感世界安住故智度論云三千大千世界皆依風輪爲基又新翻菩薩藏經云諸佛如來成就不思議智故而能行知諸風雨相知世有大風名烏盧博迦乃至眾生諸有覺受皆由此風所搖動故此風輪量髙三拘盧捨於此風上虛空之中復有風起名風雲輪此風輪量髙五拘盧捨於此風上虛空之中復有風起名瞻薄迦此風輪量髙十踰繕那如是次第輪上六萬八千拘胝風輪之相如來應正等覺依止大慧悉能了知維摩詰經維摩詰卽入三昧現神通力示諸大眾太山君主太山之神也廣博物志東嶽太山君領羣神五千九百人主治死生百鬼之主帥也太山君服靑袍戴蒼璧七稱之冠佩通陽太平之印乘靑龍金光明經如來之身金色微妙後世稱佛有金仙之號以此隋書天地之外四維上下更有天地亦無終極然皆有成有敗一成一敗謂之一劫楞嚴經我曠劫來心得無礙沈約千佛頌千覺俯應逓叩冥機莊子宇泰定者發乎天光謝靈運詩兼抱濟物性而不纓垢氛李善注垢滓也氛气也莊子泛若不系之舟虛而遨遊者也魏書獨浩然而任己同虛舟之不系鮑照詩回風起江濆說文濆水涯也周易同聲相應同气相求沈約爲齊竟陵王解講疏肅萃僧英敬敷慧典傅亮文殊師利菩薩贊業化遊方罔識厥津晉書王衍妙善玄言惟談老莊爲事每執玉柄麈尾與手同色世說孫興公許玄度共在白樓亭共商略先往名達林公旣非所闗聽訖云二賢故自有才情劉孝標注會稽記曰白樓亭在山陰臨流映壑也水經注浙江又東北徑重山西山上有白樓亭亭本山下縣令殷朗移置今處升陟遠望山湖滿目也微言已見前訪道安陵詩注中世說謝太傅未冠始岀西詣王長史淸言良久去後茍子問曰向客何如尊長史曰向客亹亹爲來逼人王屮頭陀寺碑文行不捨之檀而施洽羣有劉良注羣有謂萬物韻會凡孔竅機括皆曰籟莊子人籟則比竹是已地籟則眾竅是已天籟則人心之自動者是已孫綽天臺山賦跨穹隆之懸磴臨萬丈之絕冥踐莓苔之滑石搏壁立之翠屏李善注懸磴石橋也顧愷之啟蒙記注曰天臺山石橋路徑不盈尺長數十步步至滑下臨絕冥之澗翠屏石橋之上石壁之名也孔靈符會稽記曰赤城山上有石橋懸渡有石屏風橫絕橋上邊有過徑裁容數人甘泉賦馳閶闔而入淩兢服虔注淩兢恐懼貌王逸九思增逝兮靑冥注云靑冥太淸也法苑珠林宋京師有釋杯渡者不知族姓名氏常乘木杯渡水因而爲目初見在冀州不修細行神力卓越世莫能測其由來嘗於北方寄宿一家家有一金像渡竊去家主覺而追之見渡徐行走馬逐而不及至孟津河浮木杯於水憑之而渡無假風棹輕疾如飛俄而渡岸達於京師﹞

遊溧陽北湖亭望瓦屋山懷古贈同旅﹝一作贈孟浩然景定建康志瓦屋山在溧陽縣西北八十里周回二十里髙一百六十七丈山形連亙兩崖稍陡起宛如屋狀李白嘗遊溧陽望瓦屋山懷古賦詩卽此地﹞朝登北湖亭遙望瓦屋山天淸白露下始覺秋風還遊子托主人仰觀眉睫間目色送飛鴻邈然不可攀長吁相勸勉何事來吳關聞有貞義女振窮溧水灣淸光了在眼白日如披顏髙墳五六墩崒兀棲猛虎遺迹翳九泉芳名動千古子胥昔乞食此女傾壺漿運開展宿憤入楚鞭平王凜冽天地間聞名若懷霜壯夫或未達十步九太行與君拂衣去萬里同翺翔﹝遊子數句言遊客仰觀主人辭色見其仰視飛鳥意不在賓客故長吁相勸何事來至此地目色送飛鴻是暗用衛靈公仰視蜚雁色不在孔子事巳見四卷注越絕書子胥至溧陽界中見一女子撃絮於瀨水之中子胥曰豈可得托食乎女子曰諾卽發簟飯淸其壺漿而食之子胥食已而去謂女子曰掩爾壺漿毋令之露女子曰諾子胥行五步還顧女子自縱於瀨水之中而死一統志溧水在應天府溧陽縣西北四十里一名瀨水蕭士贇曰棲猛虎謂墳如猛虎之狀猶馬鬛封之謂也琦謂墳勢崒兀有若猛虎是寫遙望中擬似之景耳以馬鬛封爲比恐未足據此詩貞義女之墳唐時尙存當在瓦屋山下今則不可考矣木華海賦吹炯九泉李善注地有九重故曰九泉謝靈運詩道消結憤懣運開申悲涼吳越春秋吳王入郢伍胥乃掘平王之墓岀其屍鞭之三百左足踐腹右手抉其目誚之曰誰使汝用讒諛之口殺我父兄豈不寃哉傅咸神泉賦六合蕭條嚴霜凜冽陸機文賦心懍懍以懷霜﹞

醉後贈從甥髙鎭馬上相逢揖馬鞭客中相見客中憐欲邀擊築悲歌飲正值傾家無酒錢江東風光不借人枉殺落花空自春黃金逐手快意盡昨日破產今朝貧丈夫何事空嘯傲不如燒卻頭上巾君爲進士不得進我被秋霜生旅鬢時淸不及英豪人三尺童兒唾廉藺匣中盤劍裝﹝魚昔﹞魚閒在腰間未用渠且將換酒與君醉醉歸托宿吳專諸﹝史記荊軻嗜酒日與狗屠及髙漸離飲於燕市酒酣以往髙漸離擊築荊軻和而歌於市中相樂也巳而相泣旁若無人漢書陳萬年傳傾家自盡文獻通考唐制取士之科有秀才有明經有進士有俊士太平禦覽南越志曰﹝魚昔﹞魚南越謂之環雷魚長二丈其鱗皮有珠文可以飾刀劍琦按﹝魚昔﹞魚古謂之鮫魚今謂之沙魚以其皮爲刀劍鞘者是也廉頗者趙之良將以勇气聞於諸侯將兵數有功封安平君藺相如亦趙人趙王使奉和氏璧入秦卒完璧歸趙趙王以爲賢大夫使不辱於諸侯拜爲上大夫又從趙王與秦王會澠池歸國以相如功大拜爲上卿位在廉頗之右吳越春秋專諸堂邑人也伍胥之亡楚如吳時遇之於塗因相其貌碓顙而深目虎膺而熊背戾於從難知其勇士陰而結之欲以爲用﹝魚昔﹞音鵲鱄與專同﹞

贈秋浦柳少府秋浦舊蕭索公庭人吏稀因君樹桃李此地忽芳菲搖筆望白雲開簾當翠微時來引山月縱酒酣淸輝而我愛夫子淹畱未忍歸﹝唐時秋浦縣隸江南西道之池州樹桃李用潘嶽事詳見後三首注中爾雅山未及上翠微郭璞注近上旁坡邢昺疏謂未及頂上在旁陂陀之處名翠微一說山气靑縹色故曰翠微也潛確居類書凡山遠望之則翠近之則翠漸微故山色曰翠微亦曰山腰漢書乃罷歷下守備縱酒顏師古注縱放也放意而飲酒說文酣酒樂也阮籍詩明月耀淸輝﹞

贈崔秋浦三首其一吾愛崔秋浦宛然陶令風門前五楊柳井上二梧桐山鳥下聽事檐花落酒中懷君未忍去惆悵意無窮﹝陶令五柳事巳見本卷注元行恭詩惟餘一廢井尙夾兩株桐鹽鐵論曽子倚山而吟山鳥下翔北堂書鈔益部耆舊傳景放爲益州太守維恩洽暢有鳩巢於聽事胡三省通鑑注聽他經切聽受也中庭曰聽事言受事察訟於是也漢晉皆作聽事六朝以後始加廠作廰何遜詩燕子戲還飛檐花落枕前聽音汀﹞其二崔令學陶令北窗常晝眠抱琴時弄月取意任無弦見客但傾酒爲官不愛錢東臯多種黍勸爾早耕田﹝一作東臯春事起種黍早歸田北窗臥無弦琴倛陶潛事巳見本卷注阮籍奏記方將耕於東臯之陽輸黍稷之稅以避當塗之路張銑注東臯藉所居之東也澤畔曰臯﹞其三河陽花作縣秋浦玉爲人地逐名賢好風隨惠化春水從天漢落山逼畫屏新應念金門客投沙弔楚臣﹝白帖潘嶽爲河陽令種桃李花人號曰河陽一縣花庾信春賦河陽一縣並是花晉書裴楷風神髙邁容儀俊爽博涉羣書特精義理時人謂之玉人又晉書王蘊爲竟陵太守有惠化百姓歌之楊齊賢曰水從天漢落指九華山之瀑布也漢書賈誼爲長沙王太傅旣以謫去意不自得及渡湘水爲賦以弔屈原屈原楚賢臣也被讒放逐作離騷賦遂自投江而死誼追傷之因以自諭謝靈運詩投沙理旣廹如邛願亦愆投棄也謂棄之於長沙正用誼事﹞

望九華山贈靑陽韋仲堪﹝太平寰宇記九華山在池州靑陽縣南二十里舊名九子山李白以九峯有如蓮花削成攺爲九華山因有詩曰天河掛綠水秀岀九芙蓉今山中有李白書堂基址存焉又按顧野王輿地誌云其山上有九峯千仞壁立周圍二百里髙一千丈岀碧雞之類劉禹錫曰九華山在池州靑陽縣西南九峯競秀神采奇異昔予仰太華以爲此外無奇愛女幾荊山以爲此外無秀今見九華始悼前言之容易也元和郡縣誌靑陽縣西南至池州七十里本漢涇縣地天寶元年洪州都督徐輝奏於吳所立臨城縣南置屬宣州在靑山之陽故名永泰二年隸池州﹞昔在九江上遙望九華峯天河掛綠水秀岀九芙蓉我欲一揮手誰人可相從君爲東道主於此臥雲松﹝郭璞山海經注九江在潯陽南江自潯陽而分爲九皆東會於大江書曰九江孔殷是也通典九江在潯陽郡之西北此詩所謂九江則指池州之江也以其承九江之下流故亦冒九江之稱左傳若捨鄭以爲東道主﹞

李太白詩集注卷十

鳳尾竹客手錄李太白詩集注卷十一錢塘王琦撰

贈王判官時余歸隱居廬山屏風疊﹝一統志屏風疊在廬山自五老峯而下九疊如屏遊宦紀聞九疊屏風之下舊有太白書堂有詩曰吾非濟代人且隱屏風疊﹞昔別黃鶴樓蹉跎淮海秋俱飄零落葉各散洞庭流中年不相見蹭蹬遊吳越何處我思君天臺綠蘿月會稽風月好卻遶剡溪回雲山海上岀人物鏡中來一度浙江北十年醉楚臺荊門倒屈宋梁苑傾鄒枚苦笑我誇誕知音安在哉大盜割鴻溝如風掃秋葉吾非濟代人且隱屏風疊中夜天中望憶君思見君明朝拂衣去永與海鷗羣﹝黃鶴樓見八卷注隋書揚州於禹貢爲淮海之地說文蹭蹬失道也方輿勝覧天臺山在臺州天臺縣西一百十里藝文類聚名山略記曰天臺山在剡縣卽是眾聖所降葛仙公山也世說注會稽郡記曰會稽郡多名山水峯崿隆峻吐納雲霧松栝楓栢擢幹竦條潭壑鏡徹淸流瀉注王子敬見之曰山水之美使人應接不暇太平寰宇記剡溪在越州剡縣南一百五十步一源岀臺州天臺縣一源岀婺州武義縣卽王子猷雪夜訪戴逵之所也一名戴溪初學記輿地誌曰山陰南湖縈帶郊郭白水翠巖互相映發若鏡若圖故王逸少曰山陰路上行如在鏡中遊夢梁錄浙江在杭州東南謂之錢塘江內有浙山正居江中潮水投山下曲折而行楚臺楚地之臺若章華陽云之類荊門謂荊州之地唐時爲江陵郡今湖廣之荊州府是也其地有荊門山故文士取以爲稱梁苑古睢陽之地唐時爲宋州睢陽郡之宋城縣今河南歸徳州是也其地漢梁孝王之苑囿在焉故文士以梁苑稱之屈原宋玊皆生於荊州鄒陽枚乘皆客梁孝王引此以諭當時兩州之文士大盜指安祿山史記項羽乃與漢王約中分天下割鴻溝而西者爲漢鴻溝而東者爲楚應劭曰在滎陽東南二十里文頴曰於滎陽下引河東南爲鴻溝以通宋鄭陳蔡曹衛與濟汝淮泗會於楚卽今官渡水也十六國春秋蕩平殘胡如風掃葉海鷗用列子事見二卷注蹭音寸蹬音鄧剡音閃﹞

在水軍宴贈幕府諸侍禦月化五白龍翻飛淩九天胡沙驚北海電掃洛陽川虜箭雨宮闕皇輿成播遷英王受廟略秉鉞淸南邊云旗捲海雪金戟羅江煙聚散百萬人弛張在一賢霜臺降羣彥水國奉戎旃繡服開宴語天人借樓船如登﹝永王軍中漢書莫府省文書晉灼曰將軍職在徵行無常處所在爲治故言莫府也或曰衛靑徵匈奴絕大莫大克獲帝就拜大將軍於幕府中故曰莫府莫府之名始於此也顏師古曰二說皆非也幕府者以軍幕爲義古字通單用耳軍旅無常居止故以帳幕言之亷頗李牧市租皆入幕府此則非因衛靑始有其號﹞黃金臺遙謁紫霞仙捲身編蓬下冥機四十年寜知艸間人腰下有龍泉浮雲在一決誓欲淸幽燕願與四座公靜談金匱篇齊心戴朝恩不惜微軀捐所冀旄頭滅功成追魯連﹝十六國春秋慕容熈建始元年太史丞梁延年夢月化爲五白龍夢中占之曰月臣也龍君也月化爲龍當有臣爲君者後漢書電掃羣孽風行巴梁楚辭恐皇輿之敗績王逸注皇后也輿君之所乘十六國春秋華夏大亂皇輿播遷梁書大齊聖主之恩規上黨英王之然諾隋書親承廟略遠振國威趙次公杜詩注兵謀謂之廟略蓋謀於七廟之中也詩商頌有虔秉鉞東京賦云旗拂霓薛綜注熊虎爲旗其髙至云故曰云旗也禮記一張一弛文武之道也漢書百萬之眾不如一賢霜臺禦史臺也禦史爲風霜之任故曰霜臺顏延年詩水國周地險謝朓辭隨王箋契闊戎旃從容燕語李周翰注戎兵也旃旌也陳子昻詩昔君事胡馬予得奉戎旃國語飲酒宴語相親也天人邯鄲淳美曹植語見五卷注樓船見四卷注太平禦覧燕昭王爲郭隗築臺今在幽州燕王故城中土人呼爲賢士臺亦謂之招賢臺又謂之黃金臺東方朔非有先生論積土爲室編蓬爲戶越絕書歐冶子幹將鑿茨山泄其溪取鐵英作爲鐵劍三枚一曰龍淵二曰太阿三曰工布龍泉卽龍淵也唐人避髙祖諱攺稱龍淵曰龍泉莊子說劍篇上決浮雲下絕地紀史記紬史記石室金匱之書索隱曰石室金匱皆國家藏書之處隋書經籍志有太公金匱二卷後漢書蒙被朝恩負荷重任陸機詩不惜微軀退漢書昴曰髦頭胡星也追魯連言將如魯連功成身退不受爵賜而去也詳見二卷注﹞

贈武十七諤並序門人武諤深於義者也質木沈悍慕要離之風潛釣川海不數數於世間事聞中原作難西來訪余余愛子伯禽在魯許將冒胡兵以致之酒酣感激援筆而贈馬如一匹練明日過吳門乃是要離客西來欲報恩笑開燕匕首拂拭竟無言狄犬吠淸洛天津成塞垣愛子隔東魯空悲斷腸猿林回棄白璧千里阻同奔君爲我致之輕賫涉淮源精誠合天道不媿逺遊魂﹝藝文類聚韓詩外傳曰顏回望吳門焉見一匹練孔子曰馬也然則馬之光景一匹長耳故後人呼馬爲一匹要離事見五卷注史記燕太子丹預求天下之利匕首說文赤狄本犬種元和郡縣誌洛水在河南府洛陽縣西南三里西自苑內上陽之南彌漫東流宇文愷作斜堤束令東北流潘嶽籍田賦淸洛濁渠引流激水天津洛水浮橋名已見二卷注後漢書天設山河秦築長城漢起塞垣所以別內外異殊俗也鮑照詩追虜窮塞垣張銑注塞垣長城也庾信五張寺經藏碑昔爲畿服今成塞垣世說桓公入蜀至三峽中部伍中有得猿子者其母緣岸哀號行百餘里不去遂跳上船至便卽絕破視其腹中腸皆寸寸斷公聞之怒命黜其人莊子林回棄千金之璧負赤子而趨或曰爲其布歟赤子之布寡矣爲其累歟赤子之累多矣棄千金之璧負赤子而趨何也林回曰彼以利合此以天屬也陸徳明音義林回司馬云殷之逃民之姓名廣韻賫裝也玊篇賫行道所用也通誌地理略淮水源在唐州桐栢縣河南志淮瀆在南陽府桐栢縣西二十五里源岀胎簪山流經息陽確山眞陽息縣固始會沂泗東入於海晉書鄧攸沒於石勒石勒過泗水攸乃斫壞車以牛馬負妻子而逃又遇賊掠其牛馬步走擔其兒及其弟子綏度不能兩全乃謂其妻曰吾弟早亡惟有一息理不可絕止應自棄我兒耳幸而得存我後當有子妻泣而從之其後妻不復孕卒以無嗣時人義而哀之爲之語曰天道無知使鄧伯道無兒﹞

贈閭丘宿松阮籍爲太守乘驢上東平剖竹十日間一朝風化淸偶來拂衣去誰測主人情夫子理宿松浮雲知古城掃地物莽然秋來百艸生飛鳥還舊巢遷人返躬耕何慚宓子賤不減陶淵明吾知千載後卻掩二賢名﹝唐時舒州有宿松縣屬淮南道世說注文士傳曰阮籍放誕有傲世情不樂仕宦晉文帝親愛籍恆與談戲任其所欲不廹以職事籍常從容言曰平生常遊東平樂其土風願得爲東平太守文帝悅從其意籍便騎驢徑到郡皆壞府捨諸壁鄣使內外相望教令淸寜十餘日便復騎驢去謝靈運詩剖竹守滄海李善注漢書曰初與郡守爲竹使符說文曰符信剖置以竹分而復合呂延濟注凡爲太守皆剖竹使符也家語宓不齊字子賤仕爲單父宰有才智仁愛百姓不忍欺孔子美之南史陶潛字淵明爲鎭軍建威參軍謂親朋曰聊欲﹖歌以爲三徑之資可乎執事者聞之以爲彭澤令不以家累自隨公田悉令吏種秫稻妻子固請種粳乃使二頃五十畝種秫五十畝種粳宓當作虙音服讀作宻音者非﹞

獄中上崔相渙胡馬渡洛水血流徵戰場千門閉秋景萬姓危朝霜賢相燮元气再欣海縣康臺庭有夔龍列宿粲成行羽翼三元聖發輝兩太陽應念覆盆下雪泣拜天光﹝舊唐書崔渙傳天寶十五載七月玄宗幸蜀渙迎謁於路抗詞忠懇皆究理體玄宗嘉之以爲得渙晚卽日拜黃門侍郎同中書門下平章事扈從成都肅宗靈武卽位八月與左相韋見素同平章事房管崔圓同賫冊赴行在時未復京師舉選路絕詔渙充江淮宣慰選補使以收遺逸惑於聽受爲下吏所鬻濫進者非一以不稱職聞乃罷知政事除左散騎常侍兼余杭太守江東采訪防禦使說文燮和也書周官論道經邦燮理陰陽十六國春秋海縣分裂天光分耀傅玄詩繁星依靑天列宿自成行李周翰注列宿二十八宿也六韜王者帥師必有股肱羽翼以成神威元聖大聖也書湯誥聿求元聖三元聖謂玄宗肅宗廣平王也兩太陽亦謂玄宗肅宗也抱朴子是責三光不照覆益之內也呂氏春秋吳起雪泣而應之髙誘注雪拭也漢書夫日者眾陽之宗天光之貴東京賦登天光於扶桑呂向注天光日也﹞

中丞宋公以吳兵三千赴河南軍次尋陽脫余之囚參謀幕府因贈之﹝舊唐書天寶十五載六月以監察禦史宋若思爲禦史中丞卽其人也脫太白囚執事詳見二十六卷及三十一卷中唐時潯陽郡又謂之江州隸江南西道﹞獨坐淸天下專徵出海隅九江皆渡虎三郡盡還珠組練明秋浦樓船入郢都風髙初選將月滿欲平胡殺气橫千里軍聲動九區白猿慚劍術黃石借兵符戎虜行當剪鯨鯢立可誅自憐非劇孟何以佐良圖獨坐﹝謂禦史中丞與司隸校尉尙書令會同得專席而坐也詳見十卷注後漢書範滂爲淸詔使登車攬轡慨然有澄淸天下之志春秋元命苞賜弓矢得專徵賜斧鉞得誅白虎通好惡無私執意不傾賜以弓矢使得專徵後漢書宋均遷九江太守郡多虎暴數爲民患常募設檻穽而猶多傷害均到下記屬縣曰夫虎豹在山黿鼉在水各有所托今爲民害咎在殘吏而勞動張捕非憂卹之本也其務退姦貪思進忠善可一去檻穽除削課制其後傳言虎相與東遊渡江孟嘗遷合浦太守郡不產谷實而海出珠寶與交趾比境常通商販貿糴糧食先時宰守並多貪穢詭人采求不知紀極珠遂漸徙於交趾郡界於是行旅不至人物無資貧者死餓於道嘗到官革易前獘求民病利曽未歲餘去珠復還百姓皆反其業商貨流通稱爲神明左傳使鄧廖帥組甲三百被練三千以侵吳杜預注組甲被練皆戰備也組甲漆甲成組文被練練袍賈逵曰組甲以組綴甲車士服之被練帛也以帛綴甲步卒服之史記江陵故郢都西通巫巴東有云夢之饒漢書地理誌南郡江陵故楚郢都楚文王自丹陽徙此北史選將練兵贏糧聚甲隋書突厥候月將滿輒爲冦鈔劉淵林三都賦注吳越春秋越有處女出於南林之中越王使使聘問以劍戟之事處女將北見於越王道逢老翁自稱袁公問處女吾聞子善爲劍術願一觀之女曰妾不敢有所隱惟公試之於是袁公卽跳於林竹槁折墮地處女卽接末袁公操本以刺處女女應節入三入因舉杖擊之袁公卽飛上樹化爲白猿遂引去李嶠詩絳營韜將略黃石請兵符史記如姬盜晉鄙兵符與公子孔頴達左傳正義節爲兵符秋浦樓船九區黃石鯨鯢劇孟俱巳見前注郢音頴﹞

流夜郎贈辛判官昔在長安醉花柳五侯七貴同杯酒气岸遙淩豪士前風流肯落他人後夫子紅顏我少年章臺走馬著金鞭文章獻納麒麟殿歌舞淹畱玳瑁筵與君自謂長如此寜知艸動風塵起函谷忽驚胡馬來秦宮桃李向明開我愁遠謫夜郎去何日金雞放赦回﹝羣輔錄平阿侯王譚成都侯王商紅陽侯王音曲陽侯王根髙平侯王逢時並以元後弟同日受封京師號曰五侯並奢豪富侈招賢下士谷永樓護皆爲貴客潘嶽西徵賦窺七貴於漢庭李善注七貴謂呂霍上官趙丁傅王也梁書气岸疎凝情途狷隔漢書張敞無威儀時罷朝會走馬過章臺街孟康注在長安中臣瓚曰章臺下街也初學記三輔黃圖曰未央宮東有麒麟殿藏祕書卽揚雄校書之處也宋之問詩歌舞淹畱景欲斜石關猶駐五云車劉楨瓜賦布象牙之席薫玳瑁之筵後漢書設後北虜稍彊能爲風塵章懷太子注相侵擾則風塵起張駿薤露行三方風塵起獫狁竊上京函谷見二卷五卷注蕭士贇曰子見以桃李向明開爲公卿歸祿山非也是指同時儕類因兵興之際不次被用爲人桃李我獨遭謫也向明者向陽花木之義輿地廣記唐貞觀十六年開山洞置夜郎縣爲珍州治李白流夜郎卽此唐書地理誌貞觀十六年開山洞置珍州並置夜郎麗臯樂源三縣後爲夜郎郡隸黔中道元和二年州廢地攺屬溱州舊唐書凡國有赦宥之事先集囚徒於闕下命衛尉樹金雞待宣制訖乃釋之﹞

贈劉都使東平劉公幹南國秀餘芳一鳴卽朱紱五十佩銀章飲冰事戎幕衣錦華水鄕銅官幾萬人諍訟淸玉堂吐言貴珠玉落筆回風霜而我謝明主銜哀投夜郎歸家酒債多門客粲成行髙談滿四座一日傾千觴所求竟無緒裘馬欲摧藏主人若不顧明發釣滄浪﹝都使未詳何官詩中有飲冰事戎幕之句蓋幕職也當是兼銜若都水監使者之類耳三國誌東平劉楨字公幹太祖辟爲丞相掾屬著文賦數十篇史記不鳴則已一鳴驚人易幹鑿度天子三公九卿朱紱諸侯赤紱廣雅紱綬也漢書韋賢傳黼衣朱紱四牡龍旗顏師古注朱紱爲朱裳畫爲亞文也亞古弗字也故因謂之紱漢書百官公卿表凡吏秩比二千石以上皆銀印靑綬顏師古注漢舊儀云銀印背龜鈕其文曰章謂刻曰某官之章也宋書銀章靑綬莊子今吾朝受命而夕飲冰陸機詩予固水鄕士李善注水鄕謂吳也唐書地理誌宣州南陵縣武徳四年隸池州州廢來屬後析置義安縣又廢義安爲銅官治孔叢子吐言則天下之士莫不屬耳目世說注神猶淵鏡言必珠玉西京雜記淮南王安著鴻烈二十一篇自云字中皆挾風霜左傳投諸四裔以禦螭魅杜預注投棄也孔融詩歸家酒債多門客粲成行晉書肆一醉於崇朝飛千觴於長夜成公綏嘯賦悲傷摧藏李善注摧藏自抑挫之貌明發猶明晨也詳見二卷注紱音拂﹞

贈常侍禦安石在東山無心濟天下一起振橫流功成復瀟灑大賢有捲舒季葉輕風雅匡復屬何人君爲知音者傳聞武安將气振長平瓦燕趙期洗淸周秦保宗社登朝若有言爲訪南遷賈﹝傅亮修張良廟教夷項定漢大拯橫流呂向注橫流謂亂也淮南子盈縮捲施與時變化蕭士贇曰葉世也季葉猶季世也孔融論盛孝章書惟公匡復漢室史記趙奢傳秦軍軍武安西秦軍鼓噪勒兵武安屋瓦盡振後奢子括長平之戰無振瓦事而庾信哀江南賦云碎於長平之瓦周書云瓦震長平則趙分爲二兵出函谷則韓裂爲三未詳本何書太白此句蓋承二書之說而云耳不本史記也又武安將似指白起以起封武安君故也取以諭時之將帥燕趙皆爲祿山所據故期其洗淸周地謂洛陽在唐爲東京秦地謂長安在唐爲西京宗廟社稷在焉故欲其保護安石東山事詳見七卷注賈誼南遷事詳見十卷注﹞

贈易秀才少年解長劍投贈卽分離何不斷犀象精光暗往時蹉跎君自惜竄逐我因誰地遠虞翻老秋深宋玊悲空摧芳桂色不屈古松姿感激平生意勞歌寄此辭﹝步光之劍陸斷犀象見四卷注吳志虞翻性疏直數有酒失孫權積怒非一遂徙翻交州𨿽處罪放而講學不倦門徒常數百人在南十餘年年七十卒宋玉九辯悲哉秋之爲气也﹞

經亂離後天恩流夜郎憶舊遊書懷贈江夏韋太守良宰﹝唐時江夏郡乃鄂州也屬江南西道按方輿勝覧以贈此詩之韋太守爲韋景駿未知何據﹞天上白玉京十二樓五城仙人撫我頂結髮受長生誤逐世間樂頗窮理亂情九十六聖君浮雲掛空名天地賭一擲未能忘戰爭試涉霸王略將期軒冕榮時命乃大謬棄之海上行學劍翻自哂爲文竟何成劍非萬人敵文竊四海聲兒戲不足道五噫出西京臨當欲去時慷慨淚沾纓嘆君倜儻才標舉冠羣英開筵引祖帳慰此遠䢐徵鞍馬若浮雲送余驃騎亭歌鐘不盡意白日落昆明﹝五星經天上白玉京黃金闕抱朴子昆侖山上有五城十二樓應劭漢書注昆侖玄圃五城十二樓仙人之所常居楊齊賢曰自秦始皇至唐玄宗中國傳緒之君凡九十有六華陽國誌陳登曰雄姿傑岀有霸王之略吾敬劉玄徳莊子古之所謂隱士者非伏其身而勿見也非閉其言而不岀也非藏其知而不發也時命大謬也史記項籍少時學書不成去學劍又不成項梁怒之籍曰書足以記名姓而已劍一人敵不足學學萬人敵後漢書梁鴻因東出關過京師作五噫之歌曰陟彼北芒兮噫顧覧帝京兮噫宮室崔嵬兮噫人之劬勞兮噫遼遼未央兮噫肅宗聞而非之求鴻不得乃易姓運期名耀字侯光與妻子居齊魯之間晉書彬彬藻思綽冠羣英祖帳祖席時所設之帳幕杜審言詩祖帳連河闕軍麾動洛城陸機詩牽世纓時网駕言遠䢐徵驃騎亭玩詩意當在長安楊注以驃騎亭爲謝安建者恐誤國語女樂二八歌鐘二肆三輔黃圖漢昆明池武帝元狩四年穿在長安西南周圍四十里西南夷傳曰天子遣使求身毒國市竹而爲昆明所閉天子欲伐之越雋昆明國有滇池方三百里故作昆明池以象之以習水戰因名曰昆明池三輔舊事曰昆明池地三百三十二頃圖曰上林苑有昆明池周圍四十里陜西通誌昆明池在西安府城西南三十里﹞十月到幽州戈鋋若羅星君王棄北海掃地借長鯨呼吸走百川燕然可摧傾心知不得語卻欲棲蓬瀛彎弧懼天狼挾矢不敢張攬涕黃金臺呼天哭昭王無人貴駿骨緑耳空騰驤樂毅儻再生於今亦奔亡蹉跎不得意驅馬過貴鄕逢君聽弦歌肅穆坐華堂百里獨太古陶然臥羲皇徵樂昌樂館開筵列壺觴賢豪間靑娥對燭儼成行醉舞紛綺席淸歌繞飛梁歡娛未終朝秩滿歸咸陽祖道擁萬人供帳遙相望一別隔千里榮枯異炎涼﹝東都賦元戎竟野戈鋋彗云說文鋋小矛也揚雄羽獵賦煥若天星之羅張銑注言如天星之羅列也陳琳瑪瑙勒賦駢居列峙煥若羅星按唐書安祿山傳天寶元年以祿山爲平盧節度使押兩番渤海黒水四府經略使三載代裴寛爲範陽節度仍領平盧軍則經略威武淸夷靜塞恆陽北平髙陽唐興橫海平盧盧龍十一軍及楡關守捉安東都護府兵十三萬有奇皆其所統幽薊嬀檀易恆定漠滄營平十一州之地皆其所治矣幽州以北盡與祿山所謂君王棄北海掃地借長鯨也宋書彎弧躍馬務是畋遊楚辭挾長矢兮射天狼王逸注天狼星名以諭貪殘又楚辭思美人兮擥涕而竚眙戰國策郭隗對燕昭王曰古之人君有以千金求千里馬者三年不能得涓人言於君曰請求之君遣之三月得千里馬馬已死買其骨五百金反以報君君大怒曰安事死馬而捐五百金涓人對曰死馬且買五百金況生馬乎天下必以君能市馬馬今至矣於是不能期年千里馬之至者三今王誠欲致士先從隗始於是昭王爲隗築宮而師之樂毅自魏往騶衍自齊往劇辛自趙往士爭湊燕水經注桃林中多野馬造父於此得驊驑緑耳盜驪之乘以獻周穆王使之馭以見西王母荀子驊驑騹驥纖離緑耳此皆古之良馬也說文驤馬之低昻也西京賦乃奮翅而騰驤元和郡縣誌魏州有貴鄕縣太平禦覧陸績別傳曰太守王朗命爲功曹風化肅穆郡內大治嵇康琴賦華堂曲宴鄭玄禮記注唐虞以上曰太古元和郡縣誌魏州有昌樂縣通典三十里置一驛其非通途大路則曰館薛道衡詩佳麗儼成行江淹詩綺席生浮埃顏師古漢書注綺文繒也卽今之所謂細綾也列子韓娥東之齊匱糧過雍門鬻歌假食旣去餘音繞梁欐三日不絕髙誘淮南子注日旦至食時爲終朝秩滿俸滿也漢書公卿大夫故人邑子設祖道供帳東都門外顏師古注祖道餞行也駱賓王詩一朝殊語黙千里異炎涼﹞炎涼幾度攺九土中橫潰漢甲連胡兵沙塵暗雲海艸木搖殺气星辰無光彩白骨成丘山蒼生竟何罪函關壯帝居國命懸哥舒長戟三十萬開門納凶渠公卿奴犬羊忠讜醢與葅二聖出遊豫兩京遂丘墟﹝國語能平九土韋昭注九土九州島之土也謝靈運詩天地中橫潰李善注橫潰以水諭亂也抱朴子白骨成山虛祭布野史記索隱顏師古曰今桃林縣南有洪澑澗水卽古之函關按山形如函故稱函關余詳二卷五卷注陳後主詩山河壯帝居唐書哥舒翰傳天寶十四載祿山反封常淸以王師敗帝乃召見翰拜太子先鋒兵馬元帥以田良丘爲軍司馬蕭昕爲判官王思禮鉗耳大福李承光髙元蕩蘇法鼎管崇嗣爲屬將火拔歸仁李武定渾萼契苾以本部隸麾下凡河隴朔方奴刺等十二部兵二十萬守潼關師始東先驅牙旗觸門墮注旄竿折眾惡之天子禦勤政樓臨送詔翰以軍行過門無下百官郊餞旌旗亙二百里明年祿山遣子慶緒攻關翰擊走之賊將崔幹佑守陜郡僕旗鼓羸師以誘戰覘者曰賊無備可圖也帝信之使者趣戰項背相望翰窘不知所出六月引而東慟哭出關次靈寶西原與幹佑戰大敗翰自變量百騎絕河還營羸兵才八千至潼津收散卒復守關幹佑進攻於是火拔歸仁等紿翰出關執以降賊械送洛陽京師震動由是天子西幸魏樂府賊眾如犬羊北史讒諂甘心忠讜息義三國誌注遂集矢石於其宮殿而二京爲之丘墟﹞帝子許專徵秉旄控彊楚節制非桓文軍師擁熊虎人心失去就賊勢騰風雨惟君固房陵誠節冠終古僕臥香鑪頂飡霞﹝左口右敕﹞瑤泉門開九江轉枕下五湖連半夜水軍來尋陽滿旌旃空名適自誤廹脇上樓船徒賜五百金棄之若浮煙辭官不受賞翻謫夜郎天夜郎萬里道西上令人老掃蕩六合淸仍爲負霜艸日月無偏照何由訴蒼昊良牧稱神明深仁卹交道﹝王勃龍懷寺碑蜀王秀以文昭建國帝子專徵梁書授以上將任以專徵書牧誓王左杖黃鉞右秉白旄以麾庾信詩置酒仍開幕麾軍卽秉旄說文控引也荀子秦之鋭士不可以敵桓文之節制漢書至於齊桓晉文之兵可謂入其域而有節制矣尙書如虎如貔如熊如羆後漢書岑彭傳晨夜倍道兼行二千餘里徑拔武陽使精騎馳廣都去成都數十里勢若風雨所至皆奔散唐時房陵郡屬山南東道卽房州也劉孝標世說注終古往古也逺法師廬山記東南有香鑪山孤峯秀起遊气籠其上則氤氳若香煙白雲映其外則炳然與眾峯殊別又記云眾嶺中第三嶺極髙峻太史公東遊登其峯而遐觀南眺五湖北望九江東西肆目若陟天庭焉嵇康詩豈若翔區外飡瓊潄朝霞陶潛詩於我若浮煙元和郡縣誌夜郎西北至上都五千五百五十里曰萬里者甚言其遠也徐幹詩峩峩髙山首悠悠萬里道君去日已逺鬱結令人老十六國春秋掃蕩萬里今其時也禮記日月無私照北史崔士謙授江陵總管荊州刺史外禦彊敵內撫軍人風化大行號稱良牧漢書班伯爲定襄太守郡中震栗咸稱神明﹞一忝靑雲客三登黃鶴樓顧慚禰處士虛對鸚鵡洲樊山霸气盡寥落天地秋江帶峨眉雪川橫三峽流萬舸此中來連帆過揚州送此萬里目曠然散我愁紗窗倚天開水樹緑如發窺日畏銜山促酒喜得月吳娃與越艶窈窕誇鉛紅呼來上云梯含笑出簾櫳對客小垂手羅衣舞春風賓跪請休息主人情未極覧君荊山作江鮑堪動色淸水出芙蓉天然去雕飾逸興橫素襟無時不招尋朱門擁虎士列戟何森森剪鑿竹石開縈流漲淸深登樓坐水閣吐論多英音片辭貴白璧一諾輕黃金謂我不媿君靑鳥明丹心﹝黃鶴樓見八卷注昭明文選禰衡鸚鵡賦序黃祖太子射賓客大會有獻鸚鵡者舉酒於衡前曰禰處士今日無用娛賓竊以此鳥自遠而至明慧聰善羽族之可貴願先生爲之賦使四座咸共榮觀不亦可乎衡因爲賦筆不停綴文不加點太平寰宇記鸚鵡洲在大江東江夏縣西南二里西過此洲從北頭七十步大江中流與漢陽縣分界後漢書云黃祖爲江夏太守時祖長子射大會賓客有獻鸚鵡於此洲故得名元和郡縣誌樊山在鄂州武昌縣西三里謝玄暉詩曰釣臺臨講閱樊山開廣宴謂此也太平禦覧江夏圖經云樊山西陸路去州一百七十三里出紫石英山東數十步有岡岡上甚平敞靑松緑竹常自蔚然其下有寒溪夏時凜然常有寒气故謂之寒溪有蟠龍石王勃江寜餞宴序霸气盡而江山空皇風淸而市朝攺三峽記峨嵋積雪經時不散峨嵋山乃岷山之一支也峯巒髙峻上極寒冷冬春積雪𨿽經風日不能消釋入夏始得融泮流入岷江經三峽而下淸流爲之變色胡三省通鑑注江水自巴東至夷陵其間有廣溪峽巫峽西陵峽謂之三峽一曰三峽西峽歸峽巫峽七百里中兩岸連山略無闕處隱天蔽日自非日中夜分不見日月廣韻楚以大船曰舸陸放翁入蜀記至鄂州泊稅務亭賈船客舫不可勝計銜尾不絕者數里自京口以西皆不及李太白贈江夏韋太守詩曰萬舸此中來連帆過揚州蓋此地自唐爲衝要之地王勃采蓮賦吳娃越艶鄭婉秦妍說文吳楚之間謂好曰娃後漢書入則亂髮壞形出則窈窕作態章懷太子注窈窕妖冶之貌也方言美心爲窈美狀爲窕鉛粉也紅朱也謝惠連詩升月照簾櫳李周翰注櫳窗也說文櫳房室之疏也樂府雜錄舞者樂之容也有大垂手小垂手或如驚鴻或如飛燕樂府詩集大垂手小垂手皆言舞而垂其手也吳均曲云垂手忽迢迢飛燕掌中嬌羅衫恣風引輕帶任情搖又云舞女出西秦躡影舞陽春且復小垂手廣袖拂紅塵禮記客跪撫席而辭江鮑江淹鮑照也鍾嶸詩品謝詩如芙蓉岀水江淹詩敢不自雕飾王僧達詩淸气溢素襟虎士出周禮已見八卷注中華古今注戟以木爲之後世刻爲無復典型赤油韜之亦謂之廸戟亦謂之棨戟王公以下通用以爲前驅唐五品以上皆施棨戟於門唐書百官志凡戟一品之門十六二品及京兆河南太原尹大都督大都護之門十四三品及上都督中都督上都護上州之門十二下都督下都護中州下州之門各十衣幡壞者五歲一易之薨卒者旣葬追還漢紀季布立然諾之信時人爲之語曰得黃金百鎰不如季布一諾阮籍詩誰言不可見靑鳥明我心宋書重披丹心冒昧以請禰乃裏切音你或作祧音讀者誤舸音歌又音哿娃音蛙﹞五色雲間鵲飛鳴天上來傳聞赦書至卻放夜郎回暖气變寒谷炎煙生死灰君登鳯池去勿棄賈生才桀犬尙吠堯匈奴笑千秋中夜四五嘆常爲大國憂旌斾夾兩山黃河當中流連雞不得進飲馬空夷猶安得羿善射一箭落旄頭﹝歲華紀麗劉向別錄曰燕地寒谷不生五穀鄒衍吹律呂以暖之溫風至五穀生因名黍谷史記韓安國坐法抵罪蒙獄吏田甲辱安國安國曰死灰獨不復然乎田甲曰然卽溺之居無何梁內史闕漢使使者拜安國爲梁內史起徒中爲二千石通典魏晉以來中書監令掌贊詔命記會時事典作文書以其地在樞近多承寵任是以人固其位謂之鳯凰池焉史記桀之犬可使吠堯漢書車千秋無他材能學術又無伐閱功勞特以一言悟主旬月取宰相封侯世未嘗有也後漢使者至匈奴單於問曰聞漢新拜丞相何用得之使者曰以上書言事故單於曰苟如是漢置丞相非用賢也妄一男子上書卽得之矣左傳今王室實蠢蠢焉吾小國懼矣然大國之憂也戰國策諸侯不可一猶連雞之不能俱止於棲亦明矣左傳將飲馬於河而歸楚辭君不行兮夷猶王逸注夷猶猶豫也桀犬諭賊將若史思明輩千秋諭宰相若苗晉卿王玙輩兩山太華山首陽山夾黃河之二山也連雞諭當時諸節度使輩漢書昴曰旄頭胡星也﹞

江夏使君叔席上贈史郎中鳯凰丹禁裏銜出紫泥書昔放三湘去今還萬死余仙郎久爲別客捨問何如涸轍思流水浮雲失舊居多慚華省貴不以逐臣疏復如竹林下而陪芳宴初希君生羽翼一化北溟魚﹝鳯凰銜詔事已見五卷注潛確居類書天子所居曰禁以丹塗壁故曰丹禁亦曰紫禁元和郡縣誌武都有紫水泥亦紫漢朝封璽書用紫泥卽此水之泥也三湘詳見悲淸秋賦注莊子周昨來有中道而呼者周顧視車轍中有鮒魚焉曰我東海之波臣也君豈有升斗之水而活我哉潘嶽秋興賦獨輾轉乎華省晉書阮咸任達不拘與叔父籍爲竹林之遊北溟有魚其名爲鯤詳見大鵬賦注﹞

博平鄭太守自廬山千里相尋入江夏北市門見訪卻之武陵立馬贈別﹝蕭本作晉唐時博平郡卽博州也隸河北道武陵郡卽朗州也隸山南東道元和郡縣誌廬山在江州潯陽縣東三十二里本名鄣山昔有匡俗字子孝隱淪潛景廬於此山漢武帝拜爲大明公俗號廬君故山取號周環五百餘里﹞大梁貴公子气蓋蒼梧云若無三千客誰道信陵君救趙復存魏英威天下聞邯鄲能屈節訪博從毛薛夷門得隱淪而與侯生親仍要鼓刀者乃是袖錘人好士不盡心何能保其身多君重然諾意气遙相托五馬入市門金鞍照城郭都忘虎竹貴且與荷衣樂去去桃花源何時見歸軒相思無終極腸斷朗江猿﹝歸藏曰有白雲出自蒼梧入於大梁史記信陵君傳公子畱趙聞趙有處士毛公藏於博徒薛公藏於賣漿家公子欲見兩人兩人自匿不肯見公子聞所在乃閒步往從此兩人遊甚歡公子畱趙十年不歸秦日夜岀兵東伐魏魏王患之使使往請公子公子恐其怒之誡門下有敢爲魏王使通者死毛公薛公往見公子曰秦攻魏魏急而公子不卹使秦破大梁而夷先王之宗廟公子當何面目立天下乎語未及卒公子立變色告車趣駕歸救魏魏王以上將軍印授公子公子率五國之兵破秦軍於河外乘勝逐秦軍至函谷關秦兵不敢岀當是時公子威振天下其用夷門隱士侯生策使朱亥袖鐵椎椎殺晉鄙奪其軍進擊秦兵以救邯鄲存趙事詳見三卷注江淹詩延陵輕寶劍季布重然諾五馬見六卷注梁簡文帝詩金鞍照龍馬虎竹見五卷注楚辭荷衣兮蕙帶桃花源在武陵詳見二卷注梁昭明太子詩相思無終極長夜起嘆息方輿勝覧朗水在常徳府武陵縣其水西南自辰錦州入郡界經郡城入大江謂之朗江﹞

江上贈竇長史﹝長史已見七卷注﹞漢求季布魯朱家楚逐伍胥去章華萬里南遷夜郎國三年歸及長風沙聞道靑雲貴公子錦帆遊戲西江水人疑天上坐樓船水淨霞明兩重綺相約相期何太深棹歌搖艇月中尋不同珠履三千客別欲論交一片心﹝史記季布爲气任俠有名於楚項籍使將兵數窘漢王及項羽滅髙祖購求布千金敢有捨匿罪及三族季布匿濮陽周氏周氏曰漢購將軍急迹且至臣家將軍能聽臣臣敢獻計卽不能願先自剄季布許之乃髠鉗季布衣褐衣置廣柳車中並與其家僮數十人之魯朱家所賣之朱家心知是季布乃買而置之田誡其子曰田事聽此奴必與同食朱家乃乘軺車之洛陽見汝陰侯滕公滕公心知朱家大俠意季布匿其所待間果言如朱家指上乃赦季布又史記楚平王囚伍奢而召其二子伍尙遂歸伍胥彎弓屬矢岀見使者曰父有何罪以召其子爲將射使者還走遂岀奔吳章華臺詳見一卷注臺在楚地伍胥自楚岀奔故曰去章華也華陽國誌夜郎郡夜郎國也屬縣二千戶楊齊賢曰池州雁﹝脫一字﹞下八十里有長風沙江南通誌長風沙在安慶府東六十里李白泊此作長干行陰鏗詩平湖錦帆張南史樊猛領靑龍八十艘爲水軍於白下游奕以禦隋六合兵湖廣通誌西江水在安陸府景陵縣境乃襄江之一脈沈佺期詩人疑天上坐魚似鏡中懸西京賦齊栧女縱棹歌李善注棹歌引棹而歌也說文艇小舟也史記春申君客三千餘人其上客皆躡珠履﹞

贈王漢陽﹝唐沔州漢陽郡有漢陽縣屬江南西道﹞天落白玉棺王喬辭葉縣一去未千年漢陽復相見猶乘飛鳬舄尙識仙人面鬢髮何靑靑童顏皎如練吾曽弄海水淸淺嗟三變果愜麻姑言時光速流電與君數杯酒可以窮歡宴白雲歸去來何事坐交戰﹝後漢書王喬者河東人顯宗世爲葉令喬有神術每月朔望常自縣詣臺朝帝怪其來數而不見車騎宻令太史伺望之言其臨至輒有雙鳬從東南飛來於是侯鳬至舉羅張之但得一雙舄焉乃詔上方診視則四年中所賜尙書官屬履也後天下玉棺於堂前吏人推排終不動搖喬曰天帝獨召我耶乃沐浴服飾寢其中蓋便立覆宿昔葬於城東土自成墳其夕縣中牛皆流汗喘乏而人無知者百姓乃爲立廟號葉君祠神仙傳麻姑云接待以來見東海三爲桑田向到蓬萊水又淺於往日陶潛詩一生復能幾倐如飛電驚又貧富常交戰道勝無戚顏愜音怯﹞

贈漢陽輔錄事二首其一聞君罷官意我抱漢川湄借問久疎索何如聽訟時天淸江月白心靜海鷗知應念投沙客空餘弔屈悲﹝唐時刺史屬官司馬之下有錄事參軍事上州者從七品中州者正八品下州者從八品有錄事皆從九品每縣亦有錄事在丞尉之下則流外官也風俗通賈誼爲長沙太傅旣之官內不自得及渡湘水投弔書曰闒茸尊顯佞諛得志以哀屈原離讒邪之咎亦因自傷爲鄧通等所愬也投沙詳見十卷贈崔秋浦第三首注﹞其二其二鸚鵡洲橫漢陽渡水引寒煙沒江樹南浦登樓不見君君今罷官在何處漢口雙魚白錦鱗令傳尺素報情人其中字數無多少祗是相思秋復春﹝潛確類書云鸚鵡洲在湖廣漢陽渡之上禰衡嘗作鸚鵡賦後埋玉於此故名洲𨿽跨漢江而尾連黃鶴磯故圖經屬武昌郡雲秋水漲盛時隱沒不見至水落乃岀一統志漢陽渡在漢陽府城東南浦在武昌府城南三里漢口在大別山北卽漢水與涢水合流入江處胡三省通鑑注漢口漢水入江之口其地在鄂州漢陽縣東大別山下楊升庵曰古樂府尺素如殘雪結成雙鯉魚要知心裏事看取腹中書據此詩古人尺素結爲鯉魚形卽緘也文選客從遠方來遺我雙鯉魚卽此事也下云呼皃烹鯉魚中有尺素書亦譬況之言非眞烹也五臣及劉履謂古人多於魚腹寄書引陳涉罩魚倡禍事証之何異癡人說夢﹞

江夏贈韋南陵冰﹝唐宣城郡有南陵縣隸江南西道﹞胡驕馬驚沙塵起胡雛飲馬天津水君爲張掖近酒泉我竄三巴九千里天地再新法令寛夜郎遷客帶霜寒西憶故人不可見東風吹夢到長安寜期此地忽相遇驚喜茫如墮煙霧玉簫金管喧四筵苦心不得申長句昨日繡衣傾緑樽病如桃李竟何言昔騎天子大宛馬今乘欵段諸侯門賴遇南平豁方寸復兼夫子持淸論有似山開萬里云四望靑天解人悶人悶還心悶苦辛長苦辛愁來飲酒二千石寒灰重暖生陽春山公醉後能騎馬別是風流賢主人頭陀雲月多僧气山水何曽稱人意不然鳴笳按鼓戲滄流呼取江南女兒歌棹謳我且爲君搥碎黃鶴樓君亦爲吾倒卻鸚鵡洲赤壁爭雄如夢裏且須歌舞寛離憂﹝漢書孝惠髙後時冒頓濅驕驕矜傲之意晉書石勒年十四隨邑人行販洛陽倚嘯上東門王衍見而異之顧謂左右曰向者胡雛吾觀其聲視有奇志恐將爲天下之患馳遣收之會勒已去漢書狂夫鳴謼於東崖匈奴飲馬於渭水唐時張掖郡甘州也酒泉郡肅州也俱屬隴右道通典張掖郡西到酒泉郡四百二十里三巴詳見四卷注太白𨿽流夜郎然甫至三巴而遇赦故曰我竄三巴九千里江淹恨賦遷客海上漢書百官公卿表侍禦史有繡衣直指岀討姦猾治大獄顏師古注衣以繡者尊寵之也沈約詩憂來命緑樽漢書桃李不言下自成蹊史記大宛多善馬馬汗血言其先天馬子也後漢書乘下澤車禦欵段馬章懷太子注欵猶緩也言形段遲緩也南平謂南平太守李之遙也開云望靑天用衛瓘美樂廣語已見八卷注寒灰重暖用韓安國語已見本卷注山公醉後騎馬事見五卷注楊齊賢曰頭陀寺在鄂州宋大明五年建天竺言頭陀此言抖擻抖擻煩惱也元和郡縣誌頭陀寺在鄂州江夏縣東南二里陸放翁入蜀記頭陀寺在鄂州城之東隅石城山方輿勝覧頭陀寺在黃鶴山上自南齊王屮作碑遂爲古今名剎謝靈運詩鳴笳發春渚李周翰注笳簫也楚辭﹝阝敕﹞鐘按鼔造新歌些劉良注按猶撃也蜀都賦吹洞簫發棹謳劉淵林注棹謳鼓棹而歌也黃鶴樓見八卷注鸚鵡洲見前首注華陽國誌孫權遣周瑜程普水軍三萬助先主拒曹公大破公軍於赤壁焚其舟船曹公引歸楊齊賢曰赤壁磯與百人山對峙在今鄂州上流八十里﹞

贈盧司戶秋色無遠近出門盡寒山白雲遙相識待我蒼梧間借問盧耽鶴西飛幾歲還﹝水經注鄧徳明南康記曰昔有盧耽仕州爲治中少棲仙術善解雲飛每夕輒淩虛歸家曉則還州嘗於元會至朝不及朝列化爲白鶴至閣前回翔欲下威儀以石擲之得一隻履耽驚還就列內外左右莫不駭異﹞

贈從弟南平太守之遙二首﹝唐時南平郡卽渝州也先名巴郡天寶元年更名隸劍南道﹞其一少年不得意落魄無安居願隨任公子欲釣吞舟魚常時飲酒逐風景壯心遂與功名疎蘭生谷底人不鋤云在髙山空捲舒漢家天子馳駟馬赤車蜀道迎相如天門九重謁聖人龍顏一解四海春彤庭左右呼萬歲拜賀明主收沈淪翰林秉筆回英盼麟閣崢嶸誰可見承恩初入銀臺門著書獨在金鑾殿龍駒雕鐙白玉鞍象牀綺席黃金盤當時笑我微賤者卻來請謁爲交歡一朝謝病遊江海疇昔相知幾人在前門長揖後門關今日結交明日攺愛君山嶽心不移隨君雲霧迷所爲夢得池塘生春艸使我長價登樓詩別後遙傳臨海作可見羊何共和之﹝史記酈生家貧落魄無以爲衣食業莊子任公子投竿東海釣得大魚見大鵬賦注三國誌芳蘭生門不得不鋤司馬相如赤車駟馬事見四卷注鄭玄禮記注天子九門路門也應門也雉門也庫門也臯門也城門也近郊門也遠郊門也關門也列子夫子始一解顏而笑彤庭天子之庭以朱漆飾之也詳見明堂賦注夢溪筆談唐翰林院在禁中乃人主燕居之所玉堂承明金鑾殿皆在其間應供奉之人自學士以下工伎羣官司隸籍其間皆稱翰林如今之翰林醫官翰林待詔之類是也謝朓詩俯仰流英盼初學記漢西京未央宮中有麟閣亦藏祕書卽揚雄校書之處也石林燕語唐翰林院在銀臺門之北玉海兩京記大明宮紫宸殿北曰蓬萊殿其西曰還周殿還周西北曰金鑾殿殿旁坡名金鑾坡又云金鑾殿在蓬萊正西微南徐陵詩白馬號龍駒吳均詩白玉鏤衢鞍綺席見十一卷注疇昔前日也見九卷注三國誌由夷逸操山嶽不移南史謝惠連年十歲能屬文族兄靈運嘉賞之云每有篇章對惠連輒得佳語嘗於永嘉西堂思詩竟日不就忽夢見惠連卽得池塘生春艸大以爲工嘗曰此語有神助非吾語也按池塘生春艸句乃靈運登池上樓詩故曰長價登樓詩靈運又有登臨海嶠初發彊中作與從弟惠連可見羊何共和之詩一首臨海晉時郡名卽今臺州也羊何謂泰山羊璇之東海何長瑜與靈運惠連以文章賞會共爲山澤之遊鐙丁鄧切登上聲﹞其二其二東平與南平今古兩步兵素心愛美酒不是顧專城謫官桃源去尋花幾處行秦人如舊識出戶笑相迎﹝太白自注南平時因飲酒過度貶武陵李善文選注臧榮緒晉書曰阮籍拜東平相不以政事爲務沈醉日多晉書阮籍聞步兵廚人善釀有貯酒三百斛乃求爲步兵校尉江淹詩素心正如此李善注素本也專城謂縣令得專主一城政事者也古陌上桑詞三十侍中郎四十專城居桃源在武陵詳見二卷注﹞

贈潘侍禦論錢少陽繡衣柱史何昂藏鐵冠白筆橫秋霜三軍論事多引納階前虎士羅幹將𨿽無二十五老者且有一翁錢少陽眉如松雪齊四皓調笑可以安儲皇君能禮此最下士九州島拭目瞻淸光﹝漢書王賀爲武帝繡衣禦史逐捕魏郡羣盜堅盧等黨與通典漢武帝時侍禦史又有繡衣直指者出討姦猾理大獄而不常置初學記漢官儀曰侍禦史周官也爲柱下史冠法冠一名柱後以鐵爲柱言其審固不撓常淸峻也魏略曰帝嘗大會殿中禦史簪白筆側階而坐上問左右此爲何官何主左右不對辛毗曰此爲禦史舊時簪筆以奏不法今者直備官但眊筆耳陸機孝侯周處碑汪洋延闕之旁昂藏寮采之上虎士出周禮見八卷注吳越春秋吳闔閭請幹將作名劍二枚幹將妻斷髮剪爪投於鑪遂以成劍陽曰幹將陰曰莫耶陽作龜文陰作漫理又子虛賦建幹將之雄戟張揖注幹將韓王劍師雄戟胡矛有﹝角巨﹞者幹將所造則戟亦可稱幹將矣說苑公子推行年十五而相荊仲尼聞之使人往視還曰廊下有二十五俊士堂上有二十五老人仲尼曰合二十五人之智智於湯武並二十五人之力力於彭祖以治天下其固免矣乎史記四皓保護太子事見四卷注謝瞻詩定都護儲皇三國誌四海延頸八方拭目﹞

贈柳圓竹實滿秋浦鳯來何苦饑還同月下鵲三繞未安枝夫子卽瓊樹傾柯拂羽儀懷君戀明徳歸去日相思﹝陸璣詩疏鳯凰一名鶠非梧桐不棲非竹實不食非醴泉不飲魏武帝短歌行月明星稀烏鵲南飛繞樹三匝何枝可依瓊樹卽瓊枝也以璆琳瑯玕爲實鳯凰食之詳見二卷注中謝靈運詩傾柯引弱枝攀條摘蕙艸﹞

流夜郎半道承恩放還兼欣克復之美書懷示息秀才黃口爲人羅白龍乃魚服得罪豈怨天以愚陷网目鯨鯢未翦滅豺狼屢翻覆悲作楚地囚何由秦庭哭遭逢二明主前後兩遷逐去國愁夜郎投身竄荒谷半道雪屯蒙曠如鳥岀籠遙欣克復美光武安可同天子巡劍閣儲皇守扶風揚袂正北辰開襟攬羣雄胡兵岀月窟雷破關之東左掃因右拂旋收洛陽宮回輿入咸京席卷六合通叱吒開帝業手成天地功大駕還長安兩日忽再中一朝讓寶位劍璽傳無窮媿無秋毫力誰念矍鑠翁弋者何所慕髙飛仰冥鴻棄劍學丹砂臨鑪雙玉童寄言息夫子歲晚陟方蓬﹝家語孔子見羅雀者所得皆黃口小雀問之曰大雀獨不得何也羅者曰大雀善驚而難得黃口貪食而易得黃口雀之初生其吻尙帶黃色者也東京賦白龍魚服見困豫且事詳六卷注王融策秀才文爲网羅之目尙簡李周翰注目网孔也梁書宗社綴旒鯨鯢未翦曹冏六代論掃除凶逆翦滅鯨鯢李周翰注鯨鯢大魚吞食小魚者以諭不義人也鮑照詩邊塵屢翻覆吳越春秋申包胥乃之於秦求救楚晝馳夜趨足踵跖劈裂裳裹膝鶴倚哭於秦庭七日七夜口不絕聲二明主謂玄宗肅宗太白前事明皇被讒遭逐後值肅宗坐累遠流所謂兩遷逐也庾信哀江南賦序予乃竄身荒谷公私塗炭楊素詩在昔天地閉品物屬屯蒙屯蒙者艱難蒙晦之義楞嚴經遠離三有如鳥岀籠劍閣入蜀之險道已見前注時明皇幸蜀故曰天子巡劍閣至徳元載七月攺扶風爲鳯翔郡二載二月肅宗幸鳯翔至十月兩京克復始自鳯翔還長安駐兵扶風者凡十月故曰儲皇守扶風初學記荊州星占曰北辰一名天關一名北極北極者紫宮太一座也此以諭天子之位晉書張賓謙虛敬愼開襟下士士無賢不肖造之者莫不得盡其情後漢書鄧禹傳於今之計莫如延攬英雄舊唐書郭子儀傳二年九月從元帥廣平王率蕃漢之師十五萬進收長安回紇遣葉護太子領四千騎助國討賊子儀與葉護宴狎修好誓平國難相得甚歡子儀與賊將安守忠李歸仁戰於京西香積寺之北王師結陣橫亙三十里賊眾十萬陣於北回紇以奇兵岀賊陣之後夾攻之賊軍大潰自午至酉斬首六萬級賊將張通儒守長安聞歸仁等敗夜奔陜郡翌日廣平王入京師老幼百萬夾道歡呼涕泣而言曰不圖今日復見官軍廣平王休士三日率師東趣十月安慶緒遣嚴莊悉其眾十萬來赴與張通儒同抗官軍屯於陜西負山爲陣子儀以大軍擊其前回紇登山乘其背遇賊潛師於山中與鬥過期大軍稍卻賊分兵三千人絕我歸路子儀麾回紇令進盡殺之師馳至其後於黃埃中發十餘矢賊驚顧曰回紇來實時大敗僵屍徧山澤嚴莊張通儒走歸洛陽遂與安慶緒渡河保相州子儀奉廣平王入東都陳兵於天津橋士庶歡呼於路肅宗紀至徳二載十月癸亥上自鳯翔還京遣太子太師韋見素入蜀迎上皇丙寅至望賢宮得東京捷書上大喜丁卯入長安士庶涕泣拜忭曰不圖復見吾君十二月丙午上皇至自蜀上至望賢宮奉迎上皇禦宮南樓上望樓辟易下馬趨進再拜蹈舞稱慶上皇下樓上匍匐奉上皇足涕泗嗚咽不能自勝遂扶侍上皇禦殿親自進食自禦馬以進上皇上馬又躬攬轡而行止之後退上皇曰吾享國長久吾不知貴見吾兒爲天子吾知貴矣上乘馬前導自開遠門至丹鳯門旗幟燭天彩棚夾道士庻抃舞路側皆曰不圖今日再見二聖百僚班於含元殿庭上皇禦殿左相苗晉卿率百辟稱賀上皇詣長樂殿謁九廟神主卽日幸興慶宮上請歸東宮上皇遣髙力士再三慰譬而止十二月甲子上皇禦宣政殿授上傳國璽上於殿下涕泣而受之史記席捲天下包舉宇內字林叱吒發怒也漢書五載而成帝業國語夫成天地之大功者其子孫未嘗不章虞夏商周是也蔡邕獨斷大駕則公卿奉引大將軍參乘太僕禦屬車八十一乘備千乘萬騎在長安岀祀天於甘泉備之西京賦云大駕幸乎平樂之館呂延濟注大駕天子駕也蓋後人泛指天子之駕爲大駕易解終備日再中烏連嬉仁聖岀握知時封禪書新垣平言臣候日再中居頃之日卻復中周易聖人之大寶曰位西京雜記漢帝相傳以秦王子嬰所奉白玉璽髙帝斬白蛇劍後漢書武威將軍劉尙撃武陵五溪蠻夷深入軍沒馬援因復請行時年六十二帝湣其老未許之援自請曰臣尙能披甲上馬帝令試之援據鞍顧盼以示可用帝笑曰矍鑠哉是翁也章懷太子注矍鑠勇貌又逸民傳揚雄曰鴻飛冥冥弋者何篡焉言其違患之遠也章懷太子注篡字諸本或作慕法言作篡宋衷曰篡取也鴻髙飛冥冥薄天𨿽有弋人何所施巧而取焉諭賢者隱處不罹暴亂之害也方蓬方丈蓬萊海中二神山也﹞

贈張相鎬二首﹝時逃難病在宿松山作蕭本缺病字舊唐書張鎬博州人風儀魁岸廓落有大志涉獵經史好談王霸大略天寶末自褐衣拜左拾遺玄宗幸蜀鎬自山谷徒步扈從肅宗卽位玄宗遣鎬赴行在所鎬至鳯翔奏議多有弘益拜諌議大夫尋遷中書侍郎同中書門下平章事時方興軍戎帝注意將帥以鎬有文武才業命兼河南節度使持節都統淮南等道諸軍事及收復兩京加鎬銀靑光祿大夫封南陽郡公以本軍駐汴州招討殘孽﹞其一神器難竊弄天狼窺紫宸六龍遷白日四海暗胡塵昊穹降元宰君子方經綸澹然養浩气歘起持大鈞秀骨象山嶽英謀合鬼神佐漢解鴻門生唐爲後身擁旄秉金鉞伐鼓乘朱輪虎將如雷霆總戎向東巡諸侯拜馬首猛士騎鯨鱗澤被魚烏悅令行艸木春聖智不失時建功及良辰丑虜安足紀可貽幗與巾倒瀉溟海珠盡爲入幕珍馮異獻赤伏鄧生歘來臻庶同昆陽舉再覩漢儀新﹝東京賦巨猾間舋竊弄神器薛綜注神器帝位也天狼謂狼星也見十一卷注曹植卞太后誄龍飛紫宸奄有九土蠡海集天子之居曰紫宸六龍駕日車者也詳見三卷注晉書昔者幽後不綱胡塵暗於戲水封禪書肇自昊穹生民顏師古曰昊穹皆謂天也顥言气顥汗也穹言形穹隆也王融曲水詩序元宰比肩於尙父中鉉繼踵於周南李善注元宰冢宰也周易云雷屯君子以經綸北史陛下不以劉裕歘起納其使貢唐書張鎬興布衣不數年位將相獨孤及唐故洪州刺史張公鎬遺愛頌隱居南山蓋三十期天寶十四年始褐衣召見由是一命左拾遺再命右補闕修國史三命侍禦史四命諌議大夫五命中書侍郎同中書門下平章事起布衣二年綰相印佐王業明揚之盛耀動古今於時至徳二載也周書英謀電發神斾風馳漢書項羽至戲西鴻門聞沛公欲王闗中獨有秦府庫珍寶亞父範增勸羽擊沛公饗士旦日合戰羽季父項伯素善張良良時從沛公項伯夜以語良良與俱見沛公因伯自解於羽明日沛公從百餘騎至鴻門謝羽自陳封秦府庫還軍霸上以待大王閉關以備他盜不敢背徳羽意已解範增欲害沛公賴張良樊噲得免唐書肅宗本紀至徳二載五月丁已諌議大夫張鎬爲中書侍郎同中書門下平章事八月甲申張鎬兼河南節度使都統淮南諸軍事十一月張鎬率四鎭伊西北庭行營兵馬使李嗣業陜西節度使來瑱河南都知兵馬使嗣吳王祗克河南郡縣班固涿邪山祝文杖節擁旄鉦人伐鼔任昉宣徳皇后令擁旄司部李周翰注擁持也旄旌旗之屬以麾眾者也古今注大將軍岀徵特加黃鉞者以銅爲之黃金塗刃及柄不得純金得賜黃鉞則斬持節將陸云吳故丞相陸公誄金鉞鏡日云旗絳天冊府元龜天寶元年正月一日攺元詔曰文宣垂訓事必正名黃鉞古者以金爲飾金者應五行之數布肅殺之威去金稱黃理或未當其黃鉞宜攺爲金鉞符威武之意焉詩小雅伐鼔淵淵又大雅如雷如霆徐方震驚魏書奉律總戎廓寜淮右羽獵賦乘巨鱗騎鯨魚史記智者不失時王者不絕世詩大雅仍執醜虜通鑑司馬懿與諸葛亮相守百餘日亮數挑戰懿不岀亮乃遺懿巾幗婦人之服懿怒上表請戰亮曰彼本無戰情所以固請戰者以示武於其眾耳胡三省注劉昭注補輿服志公卿列侯夫人紺繒幗蓋婦人首飾之稱獨孤及張公鎬遺愛碑眘選乃僚必國之良有若博陵崔賁昌黎韓洄趙郡李惟嶽北海王士華河間邢宙河東裴孝智隴西李道皆卿材也以嘉言碩畫參公軍事晉書謝安與王坦之嘗詣桓溫論事溫令郤超帳中臥聽之風動帳開安笑曰郤生可謂入幕之賓矣後漢紀蕭王至中山羣臣上尊號王不聽諸將固請王召馮異問以羣臣之議異曰三王背叛更始敗亡天下無主宗廟之憂在於大王宜從眾議上以安社稷下以濟百姓王曰我昨夢乘赤龍上天覺悟心中悸動此何祥也異再拜賀曰此天命發於精神心中悸動大王重愼之至也會諸生彊華自長安奉赤伏符詣鄗羣臣復請曰受命之符人應爲大今萬里合信周之白魚焉足比乎符瑞昭晰宜答天神以光上帝六月己未卽皇帝位於鄗後漢書鄧禹傳禹聞光武安集河北卽杖策北渡追及於鄴光武見之甚歡漢書王莽傳莽遣大司空王邑馳傳之洛陽與司徒王尋發眾郡兵百萬平定山東邑至洛陽州郡各選精兵牧守自將定會者四十二萬人余在道不絕車甲士馬之盛自古岀師未嘗有也六月邑與尋發洛陽欲至宛道岀潁川過昆陽昆陽時已降漢漢兵守之二公縱兵圍昆陽世祖悉發郾定陵數千人來救昆陽尋邑易之自將萬餘人行陣敕諸營皆按部毋得動獨迎與漢兵戰不利大軍不敢擅相救漢兵乘勝殺尋昆陽中兵岀並戰邑走軍亂天風蜚瓦雨如注水大眾崩壊號謼虎豹股栗士卒奔走各還歸其郡後漢書光武帝紀時三輔吏士東迎更始見諸將過皆冠幘而衣婦人衣諸於繡镼莫不笑之或有畏而走者及見司隸僚屬皆歡喜不自勝老吏或垂涕曰不圖今日復見漢官威儀歘音忽﹞昔爲管將鮑中奔吳隔秦一生欲報主百代期榮親其事竟不就哀哉難重陳臥病宿松山蒼茫空四鄰風雲激壯志枯槁驚常倫聞君自天來目張气益振亞夫得劇孟敵國空無人捫虱對桓公願得論悲辛大塊方噫气何辭鼓靑蘋斯言儻不合歸老漢江濵﹝韻會將與也管鮑事見三卷注曹植求自試表事父尙於榮親呂向注榮親謂爵祿名譽太平寰宇記舒州宿松縣本漢皖縣地元始中爲松滋縣屬廬江晉武平吳以荊州有松滋縣遂攺爲宿松縣左思詩荊軻飲燕市酒酣气益振史記條侯時乘六乘傳會兵滎陽至洛陽見劇孟喜曰七國反吾乘傳至此不自意全又以爲諸侯已得劇孟劇孟今無動吾據滎陽以東無足憂者晉書桓溫入關王猛披褐詣之一面談當世之事捫虱而言旁若無人莊子大塊噫气其名爲風宋玉風賦風生於地起於靑蘋之末﹞其二﹝一作書懷重寄張相公﹞本家隴西人先爲漢邊將功略蓋天地名飛靑雲上苦戰竟不侯當年頗惆悵世傳崆峒勇气激金風壯英烈遺厥孫百代神猶王十五觀奇書作賦淩相如龍顏惠殊寵麟閣憑天居晚途未云巳蹭蹬遭讒毀想象晉末時崩騰胡塵起衣冠陷鋒鏑戎虜盈朝市石勒窺神州劉聰劫天子撫劍夜吟嘯雄心日千里誓欲斬鯨鯢澄淸洛陽水六合灑霖雨萬物無凋枯我揮一杯水自笑何區區因人恥成事貴欲決良圖滅虜不言功飄然陟方壺惟有安期舄畱之滄海隅﹝唐書宗室世系表李氏岀自嬴姓其後有仲翔爲河東太守徵西將軍討叛羌於素昌戰沒葬隴西狄道東川因家焉仲翔生伯考隴西河東二郡太守伯考生尙成紀令尙生廣前將軍廣二子長曰當戶次曰敢郎中令關內侯敢生禹禹生丞公河南太守丞公生先蜀郡北平太守先生長宗漁陽丞長宗生君況博士議郎太中大夫況生本郎中侍禦史本生次公巴郡太守西夷校尉次公生軌魏臨淮太守司農卿軌生隆長安令積弩將軍隆生艾晉驍騎將軍魏郡太守艾生雍濟北東莞二郡太守雍生二子長曰倫次曰柔北地太守柔生弇前涼天水太守武衛將軍安西亭侯弇生昶涼太子侍講昶生暠西涼武昭王興聖皇帝云云太白爲興聖皇帝九世孫故以廣爲祖李陵報蘇武書陵先將軍功略蓋天地義勇冠三軍劉良注先將軍廣也功績謀略甚大可蓋於天地道徳指歸論名在靑雲之上史記李廣嘗與望气王朔燕語曰自漢擊匈奴廣未嘗不在其中而諸部校尉以下材能不及中人然以擊胡軍功取侯者數十人廣不爲後人然無尺寸之功以得封邑者何也豈吾相不當侯耶且固命也爾雅太平之人仁丹穴之人智大蒙之人信崆峒之人武郭璞注地气使之然也史記正義括地誌云崆峒山在肅州福祿縣東南六十里又云笄頭山一名崆峒山在原州髙平縣西百里按通典原州平髙縣有崆峒山岷州溢樂縣有崆峒山肅州福祿縣有崆峒山是有三崆峒山也惟岷州漢時屬隴西郡張景陽詩金風扇素節李善注西方爲秋秋主金故秋風曰金風也詩大雅貽厥孫謀世說見子嵩在其中常自神王漢書蜀有司馬相如作賦甚弘麗溫雅楊齊賢曰龍顏惠殊寵言召見之時禦手調羮步輦降迎事也劉琨表猥蒙天恩光授殊寵鮑照詩層閣肅天居劉良注髙閣肅然天子之居謝靈運詩崩騰永嘉末逼廹太元始呂延濟注崩騰破壞貌梁書衣冠斃鋒鏑之下老幼粉戎馬之足晉書孝懷帝紀永嘉五年六月癸未劉曜王彌石勒同冦洛川王師頻爲所敗死者甚眾丁酉劉曜王彌入京師帝開華林園門岀河陰藕池欲幸長安爲曜等所追及曜等遂焚燒宮廟逼辱妃後百官士庻死者三萬餘人帝蒙塵於平陽劉聰以帝爲會稽公左傳右撫劍左援帶後漢書斯誠雄心尙武之幾先志翫兵之日徐陵冊陳王九錫文屠猰﹝狂字去王換兪﹞於中原斬鯨鯢於蒙汜後漢書時冀州饑荒盜賊羣起乃以範滂爲淸詔使按察之滂登車攬轡有澄淸天下之志左思詩俯仰生容華咄嗟復凋枯廣雅區區小也史記毛遂曰公等錄錄所謂因人成事者也十六國春秋勉思良圖自求多福蓬壺蓬萊也見明堂賦注安期舄已見二卷注又南方艸木狀番禺東有澗澗中生菖蒲皆一寸九節安期生采服仙去但畱玉舄焉﹞

聞謝楊兒吟猛虎詞因有此贈同州隔秋浦聞吟猛虎詞晨朝來借問知是謝楊兒﹝同州隔秋浦謂同在池州而所隔者祗一秋浦之水也秋浦水在池州府城西南八十里見八卷注﹞

宿淸溪主人夜到淸溪宿主人碧巖裏檐楹掛星斗枕席響風水月落西山時啾啾夜猿起﹝淸溪在池州詳見二卷注楚辭猿啾啾兮狖夜鳴呂延濟注啾啾猿聲﹞

系尋陽上崔相渙三首其一邯鄲四十萬同日陷長平能回造化筆或冀一人生﹝史記白起越韓魏而攻彊趙北坑馬服誅屠四十餘萬之眾盡之於長平之下流血成川沸聲若雷遂入圍邯鄲論衡秦將白起坑趙降卒於長平之下四十萬眾同時皆死沈炯自長安還至方山愴然自傷詩秦軍坑趙卒遂有一人生﹞其二毛遂不墮井曽參寜殺人虛言誤公子投杼惑慈親白璧雙明月方知一玉眞﹝西京雜記趙有兩毛遂野人毛遂墮井而死客以告平原君平原君曰嗟乎天喪予矣旣而知野人毛遂非平原君客也戰國策曽子處費費人有與曽子同名族者而殺人人告曽子母曰曽參殺人曽子之母曰吾子不殺人織自若有頃焉人又曰曽參殺人其母織尙自若也頃之一人又告之曰曽參殺人其母懼投杼踰墻而走說文杼機之持緯者也蕭士贇注太白引此自況其遭誣耳杼音紵﹞其三虛傳一片雨枉作陽臺神縱爲夢裏相隨去不是襄王傾國人﹝庾信詩何勞一片雨喚作陽臺神舊注此一首恐非上崔相亦恐非太白之作﹞

巴陵贈賈舍人﹝唐時巴陵郡卽嶽州也隸江南西道唐書賈至字幼鄰擢明經第解褐單父尉從玄宗幸蜀拜起居舍人知制誥歷中書舍人至徳中坐小法貶嶽州司馬寶應初召復故官﹞賈生西望憶京華湘浦南遷莫怨嗟聖主恩深漢文帝憐君不遣到長沙﹝史記賈生年少通諸子百家之書文帝召以爲博士超遷一歲中至太中大夫後亦疏之不用其議乃以爲長沙王太傅賈生旣辭往行聞長沙卑濕自以壽不得長又以謫去意不自得及渡湘水爲賦以弔屈原長沙在洞庭湖之南去巴陵又遠五百五十里﹞

李太白詩集注卷十一

鳳尾竹客手錄李太白詩集注卷十二錢塘王琦撰

贈別舍人弟臺卿之江南﹝按舊唐書永王璘傳云璘以薛繆李臺卿蔡珦爲謀主其卽此臺卿歟太白之見辟於永王璘想斯人爲之累也﹞去國客行遠還山秋夢長梧桐落金井一葉飛銀牀覺罷攬明鏡鬢毛颯巳霜良圖委蔓艸古貌成枯桑欲道心下事時人疑夜光因爲洞庭葉飄落之瀟湘令弟經濟士謫居我何傷潛虯隱尺水著論談興亡客遇王子喬口傳不死方入洞過天地登眞朝玉皇吾將撫爾背揮手遂翺翔﹝一作攜手淩蒼蒼淮南王篇後園鑿井銀作牀金瓶素綆汲寒漿庾肩吾詩銀牀落井桐韻會井幹井上木欄也其形四角或八角又謂之銀牀皆井欄也史記明月之珠夜光之璧以闇投人於道路人無不按劍相眄者何則無因而至前也楚辭洞庭波兮木葉下謝靈運詩末路値令弟又詩潛虯媚幽姿說文虯龍子有角者水經注仙人王子喬碑曰王子喬者蓋上世之眞人聞其仙不知興何代也博聞道家或言潁川或言產蒙抱朴子李少君有不死之方﹞

醉後贈王歷陽書禿千毫詩裁兩牛腰筆蹤起龍虎舞袖拂雲霄雙歌二胡姬更奏遠淸朝舉酒挑朔雪從君不相饒﹝淮南道有歷陽縣隸和州歷陽郡晉書𨿽禿千兔之翰聚無一毫之筋蘓頌曰詩裁兩牛腰言其捲大如牛腰也梁武帝書評王右軍字勢雄彊如龍跳天門虎臥鳳闕故歷代寶之永以爲訓寧戚歌淸朝飯牛至夜半淸朝猶淸晨也鮑照詩日月流邁不相饒﹞

贈歷陽褚司馬時此公爲稚子舞故作是詩也北堂千萬壽侍奉有光輝先同稚子舞更著老萊衣因爲小兒啼醉倒月下歸人間無此樂此樂世中稀﹝藝文類聚列士傳曰老萊子孝養二親行年七十嬰兒自娛著五色采衣嘗取漿上堂跌僕因臥地爲小兒啼或弄烏鳥於親側﹞

對雪醉後贈王歷陽有身莫犯飛龍鱗有手莫辮猛虎須君看昔日汝南市白頭仙人隱玉壺子猷聞風動窗竹相邀共醉杯中緑歷陽何異山陰時白雪飛花亂人目君家有酒我何愁客多樂酣秉燭遊謝尙自能鸜鵒舞相如免脫鷫鸘裘淸晨鼔棹過江去千里相思明月樓﹝荘子疾走料虎頭編虎須幾不免虎口哉神仙傳壺公者不知其姓名汝南費長房爲市掾忽見公從逺方來入市賣藥常懸一空壺於屋上日入之後公跳入壺中人莫能見惟長房樓上見之知非常人乃日日自掃公座前地及供饌物公受而不辭積久長房猶不懈亦不敢有所求公知長房篤信謂長房曰至暮無人時更來長房如其言卽往公語房曰見我跳入壺中時卿便可效我跳自當得入長房依言果不覺巳入入後不復是壺惟見仙宮世界樓觀重門閣道公左右侍者數十人公語房曰我仙人也昔處天曹以公事不勤見責因謫人間耳卿可教故得見我王子猷居山陰夜大雪眠覺開室命酌酒詳見九卷注王僧孺詩半飲杯中緑古詩晝短苦夜長何不秉燭遊晉書王導辟謝尙爲掾始到府通謁導以其有勝會謂曰聞君能作鸜鵒舞一坐傾想寜有此理否尙曰佳便著衣幘而舞導令坐者撫掌撃節尙俯仰在中旁若無人西京雜記司馬相如以所著鷫鸘裘就市人楊昌貰酒陶潛詩鼓棹路﨑曲吳均詩相思自有處春風明月樓太平寰宇記江陵縣湘東苑有明月樓顏之推詩云屢陪明月宴將軍扈羲所造又鮑照吳歌夏口樊城岸曹公卻月樓鵒音育﹞

贈宣城宇文太守兼呈崔侍禦﹝唐時宣州亦謂之宣城郡隸江南西道今之寜國府也﹞白若白鷺鮮淸如淸唳蟬受气有本性不爲外物遷飲水箕山上食雪首陽巓回車避朝歌掩口去盜泉岧嶤廣成子倜儻魯仲連卓絕二公外丹心無間然﹝隋書食貨志是歲翟雉尾一值十縑白鷺鮮半之登封縣誌箕山在縣東南二十五里髙大四絕其形如箕山北爲黃城許由隱處也又名許由山潁水自山陰東流而去世稱箕潁虛巖幽壑茂艸平林卽當盛暑亦無炎蒸之气旁爲棄瓢巖昔許由隱箕潁間以手掬水飲之人遺一瓢得以操飲飲訖掛木上風吹歷歷有聲由以爲煩棄之巖下故名棄瓢巖洗耳泉在其公元和郡縣誌首陽山在河南府偃師縣西北二十五里太平寰宇記首陽山在偃師縣西北三十五里阮籍詩云步出上東門北望首陽岑下有采薇士上有嘉樹林山上有夷齊祠詩國風采苓采苓首陽之巓食雪事無考漢書邑號朝歌墨子回車晉灼曰紂作朝歌之音朝歌者不時也顏師古曰朝歌殷之邑名也淮南子云墨子非樂不入朝歌水經注盜泉出卞城東北卞山之陰尸子曰孔子至於勝母暮矣而不宿於盜泉渇矣而不飲惡其名也故論語撰考讖曰水名盜泉仲尼不﹝口敕﹥卽斯泉矣淮南子曽子立廉不飲盜泉廣成子魯仲連俱見二卷注岧嶤諭其品之髙邁倜儻美其才之不羈三國誌管寜徳行卓絕海內無偶唳音例﹞昔攀六龍飛今作百煉鉛懷恩欲報主投佩向北燕彎弓緑弦開滿月不憚堅閒騎駿馬獵一射兩虎穿回旋若流光轉背若雙鳶胡虜三嘆息兼知五兵權鎗鎗突云將卻掩我之妍多逢﹝左巢右刀﹞絕兒先著祖生鞭據鞍空矍鑠壯志竟誰宣蹉跎復來歸憂恨坐相煎無風難破浪失計長江邊危苦惜頹光金波忽三圓時遊敬亭上閒聽松風眠或弄宛溪月虛舟信洄沿顏公二十萬盡付酒家錢興發每取之聊向醉中仙過此無一事靜談秋水篇﹝六龍巳詳八卷注百煉鉛言其柔鉛性不能剛經百煉則益柔矣袁淑詩投佩出甘泉呂延濟注投佩謂去官也虞世南詩緑沈明月弦張華詩騰超如激電回旋如流光白帖後魏托跋翰從太宗遊白登東北有雙鳶飛鳴於上太宗命左右射之莫能中鳶旋飛稍髙翰因而自射之二箭下雙鳶太宗嘉之賜禦弓矢以旌之號曰射鳶都尉鄭康成周禮注鄭司農云五兵者戈殳戟酋矛夷矛又云車之五兵鄭司農所云者是也步卒之五兵則無夷矛而有弓矢晉書劉琨與祖逖爲友聞逖被用與親舊書曰吾枕戈待旦志梟逆虜常恐祖生先吾著鞭其意气相期如此後漢書馬援披甲上馬據鞍顧盼以示可用帝笑曰矍鑠哉是翁也宋書宗愨曰願乘長風破萬里浪李嶠詩窮紀送頹光漢書月穆穆以金波顏師古注言月光穆穆若金之流波也李善文選注宣城郡圖經曰敬亭山在宣城縣北十里南史陶弘景特愛松風庭院皆植松每聞其響欣然爲樂一統志宛溪在寜國府城東源出嶧陽山其流淸澈陶潛詩虛舟縱逸棹謝靈運詩水渉盡洄沿洄逆水而上也沿順水而下也宋書顏延之在尋陽與陶潛情欵後爲始安郡經過日日造潛每往必酣飲致醉臨去畱二萬錢與潛潛悉送酒家稍就取酒荘子有秋水篇﹞君從九卿來水國有丰年魚鹽滿市井布帛如雲煙下馬不作威冰壺照淸川霜眉邑中叟皆美太守賢時時慰風俗往往出東田竹馬數小皃拜迎白鹿前含笑問使君日晚可回旋遂歸池上酌掩抑淸風弦曽標橫浮雲下撫謝眺肩樓髙碧海出樹古靑蘿懸﹝唐以太常光祿衛尉宗正太僕大理鴻臚司農太府爲九卿見通典顏延年詩水國周地險雲煙多貌陳植詩文錢百億萬采帛若煙雲鮑照詩淸如玉壺冰陸機詩淸川含藻影謝朓爲宣城太守有遊東田詩後漢書郭伋爲並州牧始至行部到西河美稷有童兒數百各騎竹馬道次迎拜伋問皃曹何自逺來對曰聞使君到喜故迎伋辭謝之及事訖諸兒復送至郭外問使君何日當還伋謂別駕從事計日當告之行部旣還先期一日伋爲違信於諸兒遂止於野亭須期乃入藝文類聚謝承後漢書曰鄭弘爲臨淮太守行春有兩白鹿隨車夾轂而行弘怪問主簿黃國鹿爲吉凶國拜賀曰聞三公交車轓畫作鹿明府當爲宰相後弘果爲太尉謝朓詩巳有池上酌復此風中琴李周翰注池上酌謂酌酒池上也蕭士贇曰曽標言其標致之髙也﹞光祿紫霞杯伊昔忝相傳良圖掃沙漠別夢繞旌旃富貴日成疏願言杳無緣登龍有直道倚玉阻芳筵敢獻繞朝策思同郭泰船何言一水淺似隔九重天崔生何傲岸縱酒復談玄身爲名公子英才苦迍邅鳴鳳托髙梧淩風何翩翩安知慕羣客彈劍拂秋蓮﹝後漢書李膺獨持風裁以聲名自髙士有被其容接者名爲登龍門章懷太子注以魚爲諭也龍門河水所下之口在今綘州龍門縣辛氏三秦記曰河津一名龍門水險不通魚鱉之屬莫能上江海大魚薄集龍門下數千不得上上則爲龍也世說魏明帝使後弟毛曽與夏侯玄共坐時人謂蒹葭倚玉樹左傳士會乃行繞朝贈之以策杜預注策馬撾臨別授之馬撾並示已所策以展情後漢書郭泰字林宗遊於洛陽始見河南尹李膺膺大奇之遂相友善於是名震京師後歸鄕裏衣冠諸儒送至河上車數千兩林宗惟與李膺同舟而濟眾賓望之以爲神仙楚辭圜則九重孰營度之王逸注言天圓而九重孰營度而知之乎十六國春秋子陵頡頏於光武君平傲岸於蜀肆縱酒縱適而飲酒也史記田廣與酈生日縱酒晉書苻融談玄論道𨿽道安無以出之左思詩英雄有迍邅由來自古昔韻會迍邅難行不進之貌馬融廣成頌棲鳯凰於髙梧鮑照詩豈念慕羣客咨嗟戀景沈﹞

贈宣城趙太守悅趙得寶符盛山河功業存三千堂上客出入擁平原六國揚淸風英聲何喧喧大賢茂遠業虎竹光南藩錯落千丈松虯龍盤古根枝下無俗艸所植惟蘭蓀﹝史記趙世家簡子告諸子曰吾藏寶符於常山上先得者賞諸子馳之常山上求無所得毋﹝血阝﹥還曰巳得符矣簡子曰奏之母﹝血阝﹥曰從常山上臨代代可取也簡子於是知母﹝血阝﹥賢以爲太子簡子卒母﹝血阝﹥代立是爲襄子遂興兵平代地平原君傳平原君趙勝者趙之諸公子也諸子中勝最賢喜賓客賓客蓋至者數千人相趙惠文王及孝成王三去相三復位封於東武城虎竹謂銅虎符竹使符漢時郡守分其半與之詳見五卷塞下曲注東方朔七諌聞南藩樂而欲往王逸注南國諸侯爲天子藩蔽故稱藩也此用其字以稱宣城宣城在南藩故曰南藩世說庾子嵩目和嶠森森如千丈松𨿽磊砢有節目施之大廈有棟梁之用沈約詩今守馥蘭蓀劉良注蘭蓀香艸也詩意以千丈松諭平原君蘭蓀諭趙太守謂英豪之後其子孫自多俊異也﹞憶在南陽時始承國士恩公爲柱下史脫繡歸田園伊昔簪白筆幽都逐遊魂持斧佐三軍霜淸天北門差池宰兩邑鶚立重飛翻焚香入蘭臺起艸多芳言夔龍一顧重矯翼淩翔鵷赤縣揚雷聲彊項聞至尊驚飆摧秀木迹屈道彌惇出牧歷三郡所居猛獸奔﹝唐時之南陽郡卽鄧州也屬山南東道戰國策豫譲曰智伯以國士遇臣臣故以國士報之史記張蒼秦時爲禦史主柱下方書索隱曰周秦皆有柱下史謂禦史也所掌及侍立恆在殿柱之下故老聃爲周柱下史漢書蒼自秦時爲柱下禦史通典侍禦史於周爲柱下史老聃嘗爲之秦時張蒼爲禦史主柱下方書亦其任也章懷太子後漢書注武帝置繡衣禦史通典魏置禦史八人當大會殿中禦史簪白筆側陛而坐帝問左右此何官何主辛毗曰此爲禦史舊時簮筆以奏不法當如今者直備位但眊筆耳淮南子南至交趾北至幽都漢書天兵四臨幽都先加顏師古注幽都北方謂匈奴太平寰宇記晉地道記曰幽州因幽都以爲名山海經有幽都之山今列於北荒矣鄭樵爾雅注幽都卽幽州在今燕北史勍寇遊魂於北狡賊負險於南漢書武帝末軍旅數發郡國盜賊羣起繡衣禦史暴勝之使持斧逐捕盜賊以軍興從事誅二千石以下潘嶽詩驅役宰兩邑政績竟無施埤雅鶚性好跱故每立更不移處所謂鶚立義取諸此漢書禦史中丞在殿中蘭臺掌圖籍祕書外督部刺史內領侍禦史通典禦史所居之署後漢以來謂之禦史臺亦謂之蘭臺寺謝朓詩平生一顧重通典大唐縣有赤畿望﹝脫一字﹞上中下七等之差京都所治爲赤縣京之旁邑爲畿縣其餘則以戶口多少資地美惡爲差胡三省通鑑注唐制凡置都其郭下縣爲赤縣余縣爲畿縣通鑑辯誤唐之西京以長安萬年爲赤縣東都以河南洛陽爲赤縣後漢書董宣爲洛陽令時湖陽公主蒼頭白日殺人因匿主家吏不能得及主出行而以奴驂乘宣於夏門亭候之叱奴下車因格殺之主卽還宮訴帝帝使宣叩頭謝主宣不從彊使頓之宣兩手據地終不肯俯帝因敕彊項令出荀子天子者勢位至尊無敵於天下陸機詩驚飆蹇反信李康運命論木秀於林風必摧之陳子昻詩淸淨道彌惇後漢書劉昆遷弘農太守先是崤黽驛道多虎災行旅不通昆爲政三年仁化大行虎皆負子渡河庾信詩昆陽猛獸奔﹞遷人同衛鶴謬上懿公軒自笑東郭履側慚狐白溫閒吟步竹石精義忘朝昏顦顇成醜士風雲何足論獼猴騎士牛羸馬夾雙轅願借羲和景爲人照覆盆溟海不震蕩何由縱鵬鵾所期要津日倜儻假騰鶱﹝左傳衛懿公好鶴鶴有乘軒者杜預注軒大夫車也孔頴逹正義服虔曰車有藩曰軒史記東郭先生久待詔公交車貧困饑寒衣敝履不完行雪中履有上無下足盡踐地道中人笑之東郭先生應之曰誰能履行雪中令人視之其上履也其履下處乃似人足者乎王微詩詎憶無衣苦但知狐白溫呂向注狐白謂狐腋之白毛以爲裘也陸機詩玄冕無醜士三國誌注世語曰司馬宣王辟周泰泰頻喪考妣祖九年居喪宣王畱缺待之至三十六日擢爲新城太守宣王爲泰會使尙書鍾繇調泰君釋褐登宰府三十六日擢麾蓋守兵馬郡乞兒乘小車一何駛乎秦曰誠有此君名公之子少有文采故守吏職獼猴騎土牛又何遲也廣雅日禦謂之羲和抱朴子是責三光不照覆盆之內也列子終髮之北有溟海者天池也有魚焉其廣數千里其長稱焉其名爲鯤有鳥焉其名爲鵬翼若垂天之云其體稱焉世豈知有此物哉大禹行而見之伯益知而名之夷堅聞而識之古詩何不策髙足先據要路津呂向注要路津謂仕宦居要職者亦如進髙足居於要津則人出入由之廣韻鶱飛舉貌﹞

贈從弟宣州長史昭﹝按宣州在唐爲上州上州之長史爲從五品官﹞淮南望江南千里碧山對我行倦過之半落靑天外宗英佐雄郡水陸相控帶長川豁中流千里瀉吳會君心亦如此包納無小大揺筆起風霜推誠結仁愛訟庭垂桃李賓館羅軒蓋何意蒼梧雲飄然忽相會才將聖不偶命與時俱背獨立山海間空老聖明代知音不易得撫劍增感慨當結九萬期中途莫先退﹝唐時之淮南道江南道皆古揚州之境中隔一江江之北爲淮南江之南爲江南漢書河間賢明禮樂是修爲漢宗英三國誌孫賁傳時策巳平吳會二郡又朱桓傳使部伍吳會二郡知吳會者是吳郡與會稽也然此詩所稱吳會專指吳地而言蓋在春秋戰國時爲吳會在秦漢爲會稽郡後又分爲吳郡合而言之曰吳會也歸藏啟筮曰有白雲出自蒼梧入於大梁荘子摶扶揺羊角而上者九萬里吳會之會古外切音膾相會之會本音﹞

於五松山贈南陵常贊府﹝南陵縣唐時隸江南西道之宣州一統志五松山在池州銅陵縣南五里銅陵在唐爲南陵縣之銅官治南唐時始分置銅陵縣隸升州宋攺隸池州容齋隨筆唐人呼縣丞爲贊府﹞爲艸當作蘭爲木當作松蘭幽香風逺松寒不攺容松蘭相因依蕭艾徒丰茸雞與雞並食鸞與鸞同枝﹝扌東﹞珠去沙礫但有珠相隨逺客投名賢眞堪寫懷抱若惜方寸心待誰可傾倒虞卿棄趙相便與魏齊行海上五百人同日死田橫當時不好賢豈傳千古名願君同心人於我少畱情寂寂還寂寂出門迷所適長鋏歸來乎秋風思歸客﹝謝靈運詩蒲稗相因依長門賦羅丰茸之遊樹李善注丰茸眾飾貌說文礫小石也謝靈運詩歡娛寫懷抱史記範睢傳秦昭王遺趙王書曰範君之仇魏齊在平原君之家王使人疾持其頭來不然吾舉兵而伐趙趙孝成王乃發卒圍平原君家急魏齊夜亡出見趙相虞卿虞卿度趙王終不可說乃解其相印與魏齊亡又田儋傳漢滅項籍立爲皇帝田橫與其徒屬五百餘人入居海島中髙帝聞之以爲田橫兄弟本定齊齊人賢者多附焉今在海中不収恐後爲亂乃使使赦田橫罪而詔之橫乃與其客二人乘傳詣洛陽未至三十里至屍鄕廐置自剄令客奉其頭從使者馳奏之髙帝爲之流涕拜其二客爲都尉發卒二千人以王者禮塟田橫旣塟二客穿其塜旁孔皆自勁下從之髙帝聞之乃大驚以田橫之客皆賢吾聞其餘尙五百人在海中使使召之至則聞田橫死亦皆自殺於是乃知田橫能得士也戰國策齊人有馮暖者貧乏不能自存使人屬孟嘗君願寄食門下左右以君賤之也食以艸具居有頃倚柱彈其劍歌曰長鋏歸來乎食無魚孟嘗君曰食之比門下之客居有頃復彈其鋏歌曰長鋏歸來乎出無車孟嘗君曰爲之駕比門下之車客後有頃復彈其劍鋏歌曰長鋏歸來乎無以爲家孟嘗君使人給其食用無所乏茸音戎礫音力﹞

自梁園至敬亭山見會公談陵陽山水兼期同遊因有此贈﹝一統志梁園在開封府城東南一名梁苑漢梁孝王遊賞之地敬亭山在寜國府城北十里江南通誌陵陽山自石埭縣西北迆﹝辶裏﹞而來三峯連亙東接宣州西二峯下有黃鶴池昔竇子明跨鶴飛升於此有丹池卽子明錬丹處﹞我隨秋風來瑤艸恐衰歇中途寡名山安得弄雲月渡江如昨日黃葉向人飛敬亭愜素尙弭棹流淸輝冰谷明且秀陵巒抱江城粲粲吳與史衣冠耀天京水國饒英奇潛光臥幽艸會公眞名僧所在卽爲寶開堂振白拂髙論橫靑雲雪山掃粉壁墨客多新文爲餘話幽棲且述陵陽美天開白龍潭月映淸秋水黃山望石柱突兀誰開張黃鶴久不來子安在蒼茫東南安可窮山鳥飛絕處稠疊千萬峯相連入云去聞此期振策歸來空閉關相思如明月可望不可攀何當移白足早晚淩蒼山且寄一書札令予解愁顏﹝江淹詩瑤艸正翕赩張載詩下車如昨日江淹詩弭棹阻風雪李善注弭止也範云詩岱山饒靈異水國富英奇後漢書商山四皓有園公夏黃公潛光隱耀世嘉其髙十六國春秋佛圖澄天竺人也本姓帛氏少出家淸眞務學誦經數百萬言石虎傾心事澄乃下書曰和尙國之大寶榮爵不加髙祿不受榮祿匪顧何以旌徳法華經手執白拂侍立左右雪山掃粉壁謂畫雪山於粉壁之上墨客多新文謂文墨之客多以新文贊美之會公蓋工於繪事者也宋書幽棲穹谷外緣兩絕楊齊賢曰白龍潭在宣州世傳竇子明棄官學遒釣得白龍放之於此因名白龍潭江南通誌黃山在徽州歙縣西北二百八十里寜國府大平縣南三十里山當二郡之界髙一千三百七十丈盤互三百里舊名黟山唐天寶間勅攺今名以圖經稱爲軒轅棲眞之所故也上多古木靈藥其泉香美淸溫冬夏不變沐浴飲之百疾皆愈有三十六峯三十六泉石柱山在寜國府旌徳縣西六十里雙石挺立而一巨石承之名豹子尖列仙傳陵陽子明者銍鄕人也好釣魚於旋溪釣得白龍子明懼解釣拜而放之後得白魚腹中有書教子明服食之法子明遂上黃山采五石脂沸水而服之三年龍來迎去止陵陽山上百餘年山去地千餘丈大呼山下人令上山半告言溪中子安當來問子明釣車在否後二十餘年子安死人取葬石山下有黃鶴來棲其冢邊樹鳴呼子安云陸機詩振策渉崇丘按轡遵平莽張銑注振舉也策鞭也法苑珠林前魏太武時沙門曇始甚有神異常坐不臥五十餘年足不渉履跣行泥穢中奮足便淨色白如面俗呼曰白足阿練古詩客從逺方來遺我一書札張銑注札筆也按顏師古漢書注札木簡之薄小者也古時未有紙故書於札以爲筆者恐未是﹞

贈友人三首其一蘭生不當戶別是閒庭艸夙被霜露欺紅榮巳先老謬接瑤華枝結根君王池顧無馨香美叨沐淸風吹餘芳若可佩卒歲長相隨﹝陳琳詩嘉木凋緑葉芳艸殱紅榮楚辭折疎麻兮瑤華王逸注瑤華玉華也古詩冉冉孤生竹結根泰山阿史記優哉遊哉維以卒歲﹞其二袖中趙匕首買自徐夫人玉匣閉霜雪經燕復歷秦其事竟不捷淪落歸沙塵持此願投贈與君同急難荊卿一去後壯士多摧殘長號易水上爲我揚波瀾鑿井當及泉張帆當濟川廉夫惟重義駿馬不勞鞭人生貴相知何必金與錢﹝史記太子豫求天下之利匕首得趙人徐夫人匕首取之百金乃裝爲遣荊卿索隱曰徐姓夫人名謂男子也余詳四卷結客少年場注西京雜記髙祖斬白蛇劍刃上常如霜雪﹞其三慢世薄功業非無胸中畫謔浪萬古賢以爲兒童劇立產如廣費匡君懷長策但苦北山寒誰知道南宅歲酒上逐風霜鬢兩邊白蜀主思孔明晉家望安石時來列五鼎談笑期一擲虎伏避胡塵漁歌遊海濵敝裘恥妻嫂長劍托交親夫子秉家義羣公難與鄰莫持西江水空許東溟臣他日靑雲去黃金報主人﹝嵇康司馬相如贊長卿慢世越禮自放詩國風謔浪笑傲三國誌孫策與周瑜同年獨相友善瑜推道南大宅以舎策升堂拜母有無通共梁元帝詩灘聲下濺石猿鳴上逐風又雲長條垂拂地輕花上逐風諸葛孔明詳見九卷注謝安石詳見七卷注劉孝標辧命論開東閣列五鼎漢書音義張晏曰五鼎食牛羊豕魚麋也諸侯五卿大夫三戰國策蘓秦說秦王說十上而說不行墨貂之裘敝去秦而歸至家妻不下紝嫂不爲炊父母不與言長劍托交親用馮暖事詳見本卷注荘子荘周家貧往貸粟於監河侯監河侯曰諾我將得邑金將貸子三百金可乎荘周曰周昨來有中道而呼者周顧視車轍中有鮒魚焉周問之曰鮒魚來子何爲者耶對曰我東海之波臣也君豈有升斗之水而活我哉周曰諾我且南遊吳越之王激西江之水而迎子可乎鮒魚忿然作色曰吾失我常與我無所處吾得升斗之水然活耳君乃言此曾不如早索我於枯魚之肆﹞

陳情贈友人﹝延陵有寶劍價重千黃金觀風歷上國暗許故人深歸﹞來掛墳松萬古知其心懦夫感逹節壯士激靑衿鮑生薦夷吾一舉致齊相斯人無良朋豈有靑雲望臨財不茍取推分固辭譲後世稱其賢英風邈難尙論交但若此有道孰云喪多君騁逸藻掩映當時人舒文振頹波秉徳冠彜倫卜居乃此地共井爲比鄰淸琴弄雲月美酒娛冬春薄徳中見捐忽之如遺塵英豪未豹變自古多艱辛他人縱以疏君意宜獨親柰何成離居相去復幾許飄風吹云霓蔽目不得語投珠冀有報按劍恐相拒所思采芳蘭欲贈隔荊渚沈憂心若醉積恨淚如雨願假東壁輝餘光照貧女﹝新序延陵季子將西聘晉帯寶劍以過徐君徐君觀劍不言而色欲之季子爲有上國之使未獻也然其心許之矣致使於晉顧返而徐君死於楚於是脫劍致之嗣君從者止之曰此吳國之寶非所以贈也延陵季子曰先日吾來徐君觀吾劍不言而其色欲之吾爲有上國之使未獻也𨿽然吾心許之矣今死而不進是欺心也愛劍僞心廉者不爲也遂脫劍致之嗣君嗣君曰先君無命孤不敢受劍於是季子以劍帶徐君墓樹而去徐人嘉而歌之曰延陵季子兮不忘故脫千金之劍兮掛墳墓鮑照詩我方歷上國詩國風靑靑子衿毛傳曰靑衿靑領也學子之所服史記管夷吾者潁上人也少時嘗與鮑叔牙遊鮑叔牙知其賢管仲貧困嘗欺鮑叔鮑叔終善遇之不以爲言巳而鮑叔事齊公子小白管仲事公子糾及小白立爲桓公公子糾死管仲囚焉鮑叔進管仲管仲旣用任政於齊齊桓公以霸九合諸侯一匡天下管仲曰吾始困時常與鮑叔賈分財利多自與鮑叔不以我爲貪知我貧也徐勉詩壯思如泉湧逸藻似云翔顏延年詩舒文廣國華張銑注舒其文章周禮大司徒職云五家爲比遂人職云五家爲鄰鄭玄注鄭司農云田野之居其比伍之名與國中異制故五家爲鄰玄謂異其名者示相變耳釋名五家爲伍以五爲名也又謂之鄰鄰連也相連接也又曰比相親比也漢書徙入舎祭竈請比鄰周易君子豹變古詩同心而離居離騷飄風屯其相離兮帥云霓而來禦王逸注回風爲飄飄風無常之風以興邪惡之象也云霓惡气也以諭佞人史記明月之珠夜光之璧以闇投人於道路人無不按劍相眄者何則無因而至前也陸機詩沈憂萃我心張銑注沈深也詩國風行邁靡靡中心如醉魏武帝詩惋嘆淚如雨列女傳齊女徐吾者齊東海上貧婦人也與鄰婦李吾之屬會燭相從夜績徐吾最貧而燭數不屬李吾謂其屬曰徐吾燭數不屬請無與夜徐吾曰一室之中益一人燭不爲暗損一人燭不爲明何愛東壁之餘光不使貧女得蒙見愛之恩長爲妾役之事使諸君常有惠施於妾不亦可乎李吾莫能應遂復與夜終無後言﹞

贈從弟冽楚人不識鳳重價求山雞獻主昔云是今來方覺迷自居漆園北久別咸陽西風飄落日去節變流鶯啼桃李寒未開幽關豈來蹊逢君發花萼若與靑雲齊及此桑葉緑春蠶起中閨日出布谷鳴田家擁鋤犁顧余乏尺土東作誰相攜傅說降霖雨公輸造云梯羌戎事未息君子悲塗泥報國有長策成功羞執珪無由謁明主杖策還蓬藜他年爾相訪知我在磻溪﹝太平廣記楚人有擔山雞者路人問曰何鳥也擔者欺之曰鳳凰也路人曰我聞鳳凰久矣今眞見之汝賣之乎曰然乃酬十金弗與請加倍乃與之方將獻楚王經宿而鳥死路人不遑卹其金惟恨不得以獻王國人傳之咸以爲眞鳳而貴宜欲獻之遂聞於楚王王感其欲獻巳也召而厚賜之過買鳳之價十倍出笑林太平寰宇記漆園城在曹州寃句縣北五十里荘周爲吏之所城北有荘周釣臺又濠州定逺縣有漆園在縣東三十里其地東西南北約方三百步唐天寶中尙有漆樹一二十株野火燔燒其樹在故縣村西一百步卽楚國荘周爲吏之處今爲隴畆一統志漆園在鳳翔府定逺縣東三十里卽荘生爲吏之處又云漆園城在山東曹縣西北五十里荘生爲漆園吏卽此又云漆園城在大名府東明廢縣東北二十里今名漆園村內有荘子廟蓋荘周爲吏之所據二書漆園有三此所云者當指曹州漆園也史記桃李不言下自成蹊何遜詩伊我念幽關夫君思贊務謝瞻詩花萼相光飾呂延濟注花萼諭兄弟也禽經鳴鳩戴勝布榖也張華注揚雄曰鳲鳩戴勝生樹穴中不巢生爾雅曰鵖鴒戴鵀卽首上勝也頭上尾起故曰戴勝農事方起此鳥飛鳴於桑間云五榖可布種也故曰布榖又云此鳥鳴時耕事方作農人以爲候廣韻鋤田噐也犁墾田噐也尙書平秩東作孔安國傳歲起於東而始就耕謂之東作漢書方東作時應劭注東作耕也顏師古注春位在東耕者始作故曰東作尙書說命若歲大旱用汝作霖雨淮南子公輸天下之巧士作云梯之械設以攻宋髙誘注云梯攻城具髙長上與云齊故曰云梯左傳使吾子辱在泥塗久矣呂氏春秋得伍員者爵執圭髙誘注周禮侯執信圭言爵之爲侯也又髙誘淮南子注楚爵功臣賜以圭謂之執圭比附庸之君也漢書遷爲執珪張晏注侯伯執珪以朝位比之後漢書遂杖策歸鄕裏水經注磻溪中有泉謂之玆泉泉水潭積自成淵渚卽呂氏春秋所謂太公釣玆泉也今人謂之凡谷石壁深髙幽篁邃宻林嶂秀阻人迹罕及東南隅有石室蓋太公所居也水流次平石釣處卽太公垂釣之所其投竿跪餌兩膝遺迹猶存是有磻溪之稱也其水淸冷神異北流十二里注於渭通典扶風郡虢縣有磻溪太公釣魚於此磻音盤﹞

贈閭丘處士賢人有素業乃在沙塘陂竹影掃秋月荷衣落古池閒讀山海經散帙臥遙帷且耽田家樂遂曠林中期野酌勸芳酒園蔬烹露葵如能樹桃李爲我結茅茨﹝江南通誌沙塘陂在宿松城外唐閭丘處士築別業於此李太白有詩贈之云云吳越春秋禹巡行四瀆與益夔共謀行到名山大澤召其神而問之山川脈理金玉所有鳥獸昆虫之類及八方之民俗殊國異域土地里數使益疏而記之名之曰山海經謝靈運詩散帙問所知劉良注散帙謂開書帙也說文帙書衣也按古時書卷必有帙包之如裹袱之類或以細竹爲簾襲以薄繒藏古書畵家尙存此制江淹詩泛琴臥遙帷宋玉諷賦炊雕胡之飯烹露葵之羮爾雅翼古者葵稱露葵今摘葵必待露解語曰觸露不搯葵日中不剪韮各有宜也按本艸葵一名露蔡今謂之滑菜古人以爲常饌四時皆可食六七月種者爲秋葵八九月種者爲冬葵正二月種者爲春葵有紫莖白莖二種大葉小花花紫黃色其實大如指頭皮薄而扁今人不復食種者亦鮮漢書茅茨不剪顏師古注屋蓋曰茨茅茨以茅覆屋也釋名屋以艸蓋曰茨茨次也次艸爲之也帙音侄﹞

贈錢徵君少陽白玉一杯酒緑陽三月時春風餘幾日兩鬢各成絲秉燭惟須飲投竿也未遲如逢渭水獵猶可帝王師﹝古詩晝短苦夜長何不秉燭遊投竿謂投竿於水而釣也周文王獵於渭水之陽遇太公望載與俱歸立爲師見四卷注楊齊賢曰少陽年八十餘故方之太公﹞

贈宣州靈源寺仲浚公敬亭白雲气秀色連蒼梧下映雙溪水如天落鏡湖此中積龍象獨許浚公殊風韻逸江左文章動海隅觀心同水月解領得明珠今日逢支遁髙談出有無﹝敬亭山蒼梧白雲已見本卷注一統志雙溪在寜國府城下二水合流釋子中能負荷大法者謂之龍象翻譯名義大論云那伽或名龍或名象是五千阿羅漢諸羅漢中最大力以是故言如龍如象水行中龍力最大陸行中象力最大中阿含經佛告鄔陀夷若沙門等從人至天不以身口意害我說彼是龍象胡三省通鑑注江郢陽﹞

贈僧朝美水客淩洪波長鯨湧溟海百川隨龍舟噓吸竟安在中有不死者探得明月珠髙價傾宇宙餘輝照江湖苞捲金縷褐蕭然若空無誰人識此寶竊笑有狂夫了心何言說各勉黃金軀﹝吳都賦長鯨吞航修鯢吐浪劉淵林注異物志曰鯨魚長者數千里小者數十丈雄曰鯨雌曰鯢或死於沙上得之者皆無目俗言其目化爲明月珠水經注北眺巨海杳冥無極天際兩分白黑方別所謂溟海者也海賦魚則橫海之鯨突兀孤遊茹鱗甲吞龍舟噏波則洪連踧踖吹澇則百川倒流淮南子龍舟鷁首浮吹以娛髙誘注龍舟大舟也刻爲龍文以爲飾也隋書波斯多金縷織成楞嚴經汝之心靈一切明了若汝現成所明了心實在身內謝朓詩遂鑠黃金軀陳子昻詩之子黃金軀如何此荒域詩言水客泛舟大海舟爲長鯨所噓吸遂遭溺沒其中乃有不死者反於海中得明月之珠捲而藏之不自眩耀人亦不識以諭人在煩惱海中爲一切嗜欲所汩沒醉生夢死飄流無極乃其中有不昧本來者反於煩惱海中悟得如來法寶其價則傾乎宇宙其光則照乎江湖捲而懷之不自以爲有而若空無者然人皆不能識此寶而惟我能識之夫心旣明了更無言說可以酬對惟有勸勉珍重此軀而已蓋人身難得六道之中以人道爲最是此軀之重等於黃金未可輕忽故曰各勉黃金軀也又按後漢書西方有神名曰佛其形長丈六尺而黃金色各勉黃金軀者是勉以修道成佛之意﹞

贈僧行融梁有湯惠休常從鮑照遊峩眉史懷一獨映陳公出卓絕二道人結交鳳與麟行融亦俊發吾知有英骨海若不隱珠驪龍吐明月大海乘虛舟隨波任安流賦詩旃檀閣縱酒鸚鵡洲待我適東越相攜上白樓﹝宋書時有沙門釋惠休善屬文辭采綺艶徐湛之與之厚善世祖命使還俗本姓湯位至揚州從事史鮑照有秋日示休上人及答休上人諸詩盧藏用陳子昻別傳友人趙貞固鳯閣舎人陸餘慶殿中侍禦史畢構監察禦史王無競亳州長史房融右史崔泰之處士郭襲微道人史懷一皆篤歲寒之交崔顥贈懷一上人詩法師東南秀世實豪家子削髮十二年誦經峩嵋裏是史懷一爲峩嵋僧也三國誌管寜徳行卓絕海內無偶西京賦海若遊乎玄渚薛綜注海若海神也荘子夫千金之珠必在九重之淵而驪龍頷下陸徳明注驪龍黑龍也謝靈運詩溟漲無端倪虛舟有超越李周翰注輕舟而進曰虛舟沈佺期香山寺詩旃檀曉閣金輿度鸚鵡晴林彩仗分元和郡縣誌鸚鵡洲在鄂州江夏縣西南二里東越卽會稽也施宿會稽志府城臥龍山南舊傳有白樓亭今遺址無所考詩用支道林事詳見十卷贈僧崖公注驪音離﹞

贈黃山胡公求白鷴並序﹝張華禽經注白鷴似山雞而色白行止閒暇黃山誌白鷴性耿介難畜雄采而文素角玄英二角壯時隆起出英上有時靡縮蓋因气鼓而後壯也觜爪皆赤其羽末黒文如灑戢若緣裻又如界地錦惟尾挼二莖無緇文斑如也志中亦載李白向黃山胡公求白鷴事以胡公名暉未詳何據存之以廣異聞﹞聞黃山胡公有雙白鷴蓋是家雞所伏自小馴狎了無驚猜以其名呼之皆就掌取食然此鳥耿介尢難畜之予平生酷好竟莫能致而胡公輟贈於我惟求一詩聞之欣然適會宿意因援筆三叫文不加點以贈之請以雙白璧買君雙白鷴白鷴白如錦白雪恥容顏照影玉潭裏刷毛琪樹間夜棲寒月靜朝步落花閒我願得此鳥翫之坐碧山胡公能輟贈籠寄野人還﹝孔頴逹禮記正義素錦白錦也白鷴毛羽白質黑邊有似錦文故曰白如錦虞騫詩泠泠玉潭水山海經昆侖墟之北有琪樹﹞

登敬亭山南望懷古贈竇主簿敬亭一回首目盡天南端仙者五六人常聞此遊盤溪流琴髙水石聳麻姑壇白龍降陵陽黃鶴呼子安羽化騎日月云行翼鴛鸞下視宇宙間四溟皆波瀾汰絕目下事從之復何難百歲落半途前期浩漫漫彊食不成味淸晨起長嘆願隨子明去煉火燒金丹﹝元和郡縣誌敬亭山在宣州宣城縣北十二里卽謝朓賦詩之所阮籍詩仙者四五人逍遙宴蘭房江南通誌琴髙山在寜國府涇縣北二十里昔琴髙於此山修煉得道故名有隱雨巖是其控鯉上升之所巖下有煉丹洞洞旁有釣臺臺下流水卽琴溪也每歲上巳前後數日溪中出小魚謂之琴魚傳爲仙人藥渣所化九域志宣州宣城郡有花姑山亦謂之麻姑山昔麻姑修道於此上升有仙壇在焉江南通誌麻姑山在寜國府城東三十五里峯巒奇秀作鎭郡東昔麻姑修道於此飆舉有仙壇丹竈劍池石棊枰釣魚臺天遊亭諸迹水經注水出陽陵山下徑陵陽縣西爲旋溪水昔縣人陽子明釣得白龍處後三年龍迎子明上陵陽山山去地千餘丈後百餘年呼山下人令上山半與語溪中子安問子明釣車所在後二十年子安死山下有黃鶴棲其塜樹常鳴呼子安荘子乘雲气騎日月而遊乎四海之外張協詩雨足灑四溟李善注四溟四海也曹植詩盛年處房室中夜起長嘆抱朴子夫金丹之爲物燒之愈久變化愈妙黃金入火百煉不消埋之畢天不朽服此二藥煉人身體故能令人不老不死一統志丹臺在陵陽山中峯之半平夷可容數人相傳竇子明嘗煉丹其上﹞

經亂後將避地剡中畱贈崔宣城﹝剡中卽剡縣唐時爲越州會稽郡之屬邑隸江南東道宣城縣爲宣州宣城郡之屬邑隸江南西道﹞雙鵝飛洛陽五馬渡江徼何意上東門胡雛更長嘯中原走豺虎烈火焚宗廟太白晝經天頹陽掩餘照王城皆蕩覆世路成奔峭四海望長安嚬眉寡西笑蒼生疑落葉白骨空相弔連兵似雪山破敵誰能料我垂北溟翼且學南山豹崔子賢主人歡娛每相召胡牀紫玉笛卻坐靑雲叫楊花滿州城置酒同臨眺忽思剡溪去水石逺淸妙雪晝天地明風開湖山貌悶爲洛生詠醉發吳越調赤霞動金光日足森海嶠獨散萬古意閒垂一溪釣猿近天上啼人移月邊棹無以墨綬苦來求丹砂要華髮長折腰將貽陶公誚﹝晉書五行志孝懷帝永嘉元年二月洛陽東北步廣裏地陷有蒼白二色鵝出蒼者飛翔衝天白者止焉陳畱董養曰步廣周之狄泉盟會地也白者金色國之行也蒼爲胡象其可盡言乎是後劉元海石勒相繼亂華太安中童謠曰五馬遊渡江一馬化爲龍後中原大亂宗藩多絕惟瑯琊汝南西陽南頓彭城同至江東而元帝嗣統矣史記索隱張揖云徼塞也以木柵水爲蠻夷界顏師古漢書注徼猶塞也東北謂之塞西南謂之徼塞者以障塞爲名徼者取徼遮之義晉書石勒年十四隨邑人行販洛陽倚嘯上東門王衍見而異之顧謂左右曰向者胡雛吾觀其聲視有奇志恐將爲天下之患張載詩季葉喪亂起盜賊如豺虎唐書安祿山陷兩京宗廟皆焚毀漢書太白經天天下革政孟康注謂出東入西出西入東也太白陰星出東當伏東出西當伏西過午爲經天晉灼注日陽也日出則星亡晝見午上爲經天文獻通考肅宗至徳二載七月巳酉太白晝見經天至於十一月戊午不見歷秦周楚鄭宋燕之分謝瞻詩頹陽照通津夕陰曖平陸頹陽落日也藝文類聚桓譚新論曰關東鄙語曰人聞長安樂出門向西笑後漢書舉首嚬眉之感漢書欲令久連兵無決列女傳南山有玄豹霧雨七日而不下食者何也欲以澤其毛而成文章也故藏而逺害王粲詩願我賢主人與天享巍巍胡三省通鑑注胡牀今謂之交牀其制本自虜來隋惡胡字攺曰交牀唐猶謂之胡牀今之交椅是也十六國春秋涼州人胡據盜發張駿墓得赤玉簫紫玉笛薛方山浙江通誌剡溪在紹興府崍縣南一名戴溪溪有二源一出天臺一出武義西南流至東陽入剡南北流入上虞界以達於江晉王徽之雪夜由此溪訪戴逵世說人問顧長康何以不作洛生詠答曰何至作老婢聲劉孝標注洛下書生詠音重濁故云老婢聲釋名山鋭而長曰嶠賈公彥周禮疏漢法丞相中二千石金印紫綬禦史大夫二千石銀印黃綬縣令六百石銅印墨綬南史陶潛爲彭澤令郡遣督郵至縣吏白宜束帶見之潛嘆曰我不能爲五斗米折腰向鄕裏小兒卽日解印綬去職賦歸去來以遂其志徼音教﹞

獻從叔當塗宰陽冰﹝唐江南西道宣州有當塗縣宣和書譜李陽冰字少溫趙郡人官至捋作少監善詞章畱心小篆迨三十年初見李斯嶧山碑與仲尼延陵季子字遂得其法乃能變化開合自名一家推原字學作筆法論以別其點畫又嘗立說謂於天地山川得其方圓流峙之形於日月星辰得其經緯昭回之度近取諸身逺取萬類幽至鬼神情狀細至於喜怒之舒慘莫不畢載後人不足以明此於是誤謬滋多義理掃地𨿽李斯之博雅以束爲朿蔡邕之知書以豊作丰故孔壁之餘文汲冢之舊簡所存無幾幸天未喪斯文宗旨在巳其自許愼至是作刋定說文三十卷以紀其學人指以爲蒼頡後身方時顏眞卿以書名世眞卿書碑必得陽冰題其額欲以擅連璧之美蓋其篆法妙天下如此議者以虫蝕鳥迹語其形風行雨集語其勢太阿龍泉語其利嵩髙華嶽語其峻實不爲過論有唐三百年以篆稱者惟陽冰獨步﹞金鏡霾六國亡新亂天經焉知髙光起自有羽翼生蕭曹安﹝山兒﹞屼耿賈摧欃槍吾家有季父傑出聖代英𨿽無三臺位不借四豪名激昻風雲气終恊龍虎精弱冠燕趙來賢彥多逢迎魯連善談笑季布折公卿﹝北堂書鈔尙書考靈曜云秦失金鏡魚目入珠注曰金鏡諭明道也漢書王莽以戊辰直定卽眞天子位定有天下之號曰新後溪書亡新侈僭漸以卽眞荘子亂天之經逆物之情蕭何曹參佐漢髙以平天下耿弇賈復輔光武以定亂離屼不安也詳三卷注中爾雅彗星爲欃槍郭璞注亦謂之孛言其形孛孛如帚彗春秋含漢孳三公在天法三臺九卿法北斗漢書列國公子魏有信陵趙有平原齊有孟嘗楚有春申皆藉王公之勢競爲遊俠雞鳴狗盜無不賓禮皆以取重諸侯顯名天下搤掔而遊談者以四豪爲稱首周易雲從龍風從虎孔頴逹正義龍是水畜雲是水气故龍吟則景云出是雲從龍也虎是威猛之獸風是震動之气亦是同類相感故虎嘯則谷風生是風從虎也禮記二十曰弱冠孔穎逹正義二十成人初加冠禮體猶未壯故曰弱也左太衝詩吾慕魯仲連談笑卻秦軍詳見二卷注史記單於嘗爲書嫚呂后呂后大怒召諸將議之上將軍樊噲曰臣願得十萬眾橫行匈奴中諸將皆阿呂后意曰然季布曰樊噲可斬也夫髙帝將兵四十餘萬眾困於平城今噲柰何以十萬眾橫行匈奴中面欺且秦以事於胡陳勝等起今瘡痍未瘳噲又面諛欲動搖天下是時殿上皆恐太后罷朝遂不復議匈奴事霾音埋欃初銜切插平聲音同欃槍音撐﹞遙知禮數絕常恐不合並惕想結宵夢素心久已冥顧慚靑雲器謬奉玉樽傾山陽五百年緑竹忽再榮髙歌振林木大笑喧雷霆落筆灑篆文崩云使人驚吐辭又炳煥五色羅華星秀句滿江國髙才掞天庭﹝任昉詩平生禮數絕式瞻在國楨李周翰注禮數絕謂交道相得𨿽品命有異不爲禮數王粲詩何懼不合並顏延年詩仲容靑雲器江淹詩共惜玉樽暮三國誌注魏氏春秋曰嵇康寓居河內之山陽縣與陳畱阮籍河內山濤河南向秀耤兄子咸瑯邪王戎沛人劉伶相與友善遊於竹林號爲七賢按阮籍叔侄與嵇康爲竹林之遊不知是何年而康之死在魏景元二年以後順數而下至唐肅宗上元二年共得五百年竹林之遊相去亦不過在此時博物志薛譚學謳於秦靑未窮靑之旨遂辭歸秦靑乃餞於郊衢撫節悲歌聲振林木響遏行雲鮑照飛白書勢銘輕如遊霧重似崩云昭明太子錦帶書筆陣引崩云之勢魏文帝詩丹霞夾明月華星出雲間上天垂光采五色一何鮮蜀都賦摛藻掞天庭呂向注掞猶蓋也掞舒瞻切閃去聲﹞宰邑艱難時浮雲空古城居人若薙艸掃地無纖莖惠澤及飛走農夫盡歸耕廣漢水萬里長流玉琴聲雅頌播吳越還如太階平﹝說文薙除艸也陳書兩藩甿庶掃地無遺宋書政事修理惠澤沾被後漢書恩信寛澤仁及飛走詩國風漢之廣矣不可泳思稱漢水曰廣漢本此而非隴西之廣漢郡也當塗之江與漢水殊逺然漢水之下流亦由當塗而過詩意取子賤彈琴而單父治之意謂玉琴之聲與長流萬里漢水之聲相應蓋亦倒裝句法也太階平詳見一卷明堂賦注薙音雉又音替﹞小子別金陵來時白下亭羣鳳憐客鳥差池相哀鳴各拔五色毛意重太山輕贈微所費廣斗水澆長鯨彈劍歌苦寒嚴風起前楹月銜天門曉霜落牛渚淸長嘆卽歸路臨川空屏營﹝圖經白下亭在上元縣北景定建康志舊志白下亭驛亭也舊在城東門外李白獻從叔當塗宰陽冰詩曰小子別金陵來時白下亭畱別金陵諸公詩曰五月金陵西祖予白下亭又云驛亭三楊樹正當白下門按此亭在府西蓋新舊各在一處舊志所指是其新者耳詩國風燕燕於飛差池其羽鄭箋曰差池其羽謂張舒其尾翼也苦寒行古淸商曲也因行役遇寒而作元和郡縣誌博望山在宣州當塗縣西三十五里與和州對岸江西岸山曰梁山兩山相望如門俗謂之天門山山上皆有卻月城宋車騎將軍王﹝脫一字﹞謨所築牛渚山在宣州當塗縣北三十五里山突出江中謂之牛渚圻古津渡處也舊唐書牛渚山一名采石在當塗縣北三十五里大江中後漢書夙夜屏營章懷太子注屏營彷徨也屏府盈切音並﹞

書懷贈南陵常贊府﹝南陵贊府已見本卷注﹞歲星入漢年方朔見明主調笑當時人中天謝雲雨一去麒麟閣遂將朝市乖故交不過門秋艸日上階當時何特達獨與我心諧置酒淩歊臺歡娛未曽歇歌動白紵山舞回天門月問我心中事爲君前致辭君看我才能何似魯仲尼大聖猶不遇小儒安足悲雲南五月中頻喪渡瀘師毒艸殺漢馬張兵奪秦旗至今西二河流血擁僵屍將無七擒略魯女惜園葵咸陽天下樞累歲人不足𨿽有數斗玉不如一盤粟賴得契宰衡持釣慰風俗自顧無所用辭家方未歸霜驚壯士髮淚滿逐臣衣以此不安席蹉跎身世違終當滅衛謗不受魯人譏﹝太平廣記東方朔未死時謂同舎郎曰天下人無能知朔知朔者惟太王公耳朔卒後武帝得此語召太王公問之曰爾知東方朔乎對曰不知公何所能曰頗善星歷帝問諸星皆具在否曰諸星具在獨不見歲星十八年今復見耳帝仰天嘆曰東方朔生在朕旁十八年而不不知是歲星哉圖經淩歊臺在當塗縣城北黃山上宋武帝南遊嘗登此臺因建離宮焉太平寰宇記黃山在太平州當塗縣西北五里上有宋淩歊臺周圍五里一百步髙四十丈石碑現存白薴山在當塗縣東五里本名楚山桓溫領妓遊此山奏樂好爲白薴歌因攺爲白薴山天門山巳見上首注江淹詩小儒安足爲關中之地古秦地也故謂關中兵旗曰秦旗唐書天寶十載四月壬午劍南節度使鮮於仲通及雲南蠻戰於西洱河敗績大將王天運死之十三載六月劍南節度畱後李宓及雲南蠻戰於西洱河死之按西洱河卽葉楡河也出雲南大理府之點蒼山匯爲巨湖周三百里亦曰西洱海傳云以形如人耳故名三國誌注漢晉春秋曰諸葛亮至南中所在戰捷聞孟獲者爲夷漢所服募生致之旣得使觀於營陣之間問曰此軍何如獲對曰向者不知虛實故敗今蒙賜觀營陣若祗如此卽定易勝耳亮笑縱使更戰七縱七擒亮猶遣獲獲止不去曰公天威也南人不復反矣列女傳魯漆室邑之女過時未適人當穆公時君老太子幼女倚柱而嘯其鄰人婦從之遊謂曰何嘯之悲也子欲嫁耶吾爲子求偶漆室女曰嗟乎吾豈爲不嫁不樂而悲哉吾憂魯君老太子幼鄰女笑曰此乃魯大夫之憂婦人何與焉漆室女曰不然昔晉客捨吾家系馬園中馬逸馳走踐吾葵使我終歲不食葵今魯君老悖太子少愚姦僞日起夫魯國有患者君臣父子皆被其禍禍及眾庶婦人獨安所避乎吾甚憂之子乃曰婦人無與者何哉鄰婦謝曰子之所慮非妾所及三年魯果亂齊楚攻之魯連有冦男子戰鬥婦人轉輸不得休息袁淑詩秦地天下樞李善注樞要也漢書加安漢公號曰宰衡應劭注周公爲太宰伊尹爲阿衡采伊周之尊以加莽也後人稱宰相爲宰衡本此舊唐書天寶十二載八月京城霖雨米貴令出太倉米十萬五減價糶與貧人十三載秋霖雨積六十餘日京城垣屋頹壊殆盡物價暴貴人多乏食令出太倉米一百萬石開場賤糶以濟貧民歊音囂﹞

贈汪倫李白乘舟將欲行忽聞岸上踏歌聲桃花潭水深千尺不及汪倫送我情﹝楊齊賢曰白遊涇縣桃花潭村人汪倫常醞美酒以待白倫之裔孫至今寶其詩按通鑑唐記閻知微爲虜踏歌胡三省注蹋歌者連手而歌蹋地以爲節也一統志桃花潭在寜國府涇縣西南一百里深不可測唐汝詢曰倫一村人耳何親於白旣醞酒以候之復臨行以祖之情固超俗矣太白於景切情眞處信手拈出所以調絕千古後人效之如欲問江深淺應如逺別情語非不佳終是杞栁杯棬﹞

李太白詩集注卷十二

鳳尾竹客手錄李太白詩集注卷十三錢塘王琦撰

安陸白兆山桃花巖寄劉侍禦綰﹝一作春歸桃花巖貽許侍禦太平寰宇記白兆山在安州安陸縣西三十里一統志白兆山在徳安府城西三十里下有桃花巖及李太白讀書堂綰烏板切彎上聲﹞云臥三十年好閒復愛仙蓬壺𨿽冥絕鸞鳳心悠然歸來桃花巖得憩云窗眠對嶺人共語飲潭猿相連時升翠微上邈若羅浮巓兩岑抱東壑一嶂橫西天樹雜日易隠崖傾月難圓芳艸換野色飛蘿搖春煙入逺構石室選幽開山田獨此林下意杳無區中緣永辭霜臺客千載方來旋﹝鮑照詩云臥恣天行拾遺記蓬壺蓬萊也埤雅猿不踐土好上茂木渇則接臂而飲爾雅翼猿好攀援其飲水輒自髙崖或大木上累累相接下飲飲畢復相収而上翠微者山未及頂上而在旁坡陀之處詳見十卷注太平寰宇記廣州增城縣東有羅浮山浮水出焉是爲浮山與羅山並體故曰羅浮非羽化莫有登其極者崄尖之峯四百四十有二同歸於羅山上則三峯爭竦各五六千仭其穴冥然莫測其極北通句曲之山茅君內傳云第七洞名朱明耀眞之天璇房瑤室七十冇二﹝脫一字﹞崿穹窿自然云竦爾雅山小而髙岑邢昺疏山形𨿽小而髙嵚崟者名岑也韻會嶂山峯如屏障者謝靈運詩緬邈區中緣張鳳翼注區中世間也緣塵緣也霜臺禦史臺也詳十一卷注﹞

淮南臥病書懷寄蜀中趙徵君蕤﹝唐書地理誌淮南道壽州壽春郡本淮南郡天寶元年更名唐書藝文志趙蕤字太賓梓州人開元中召之不赴有長短要術十卷北夢瑣言趙蕤者梓州鹽亭人博學鈐韜長於經世夫妻俱有節操不受交辟撰長短經十卷王霸之道見行於世四川志趙蕤鹽亭人隠於梓州郪縣長平山安昌巖博考六經諸家同異著長短經十卷明王霸大略其文亦申鑑論衡之流凡六十三篇又注關朗易傳明皇屢徵之不就李白甞造其廬訪焉﹞吳會一浮雲飄如逺行客功業莫從就歲光屢奔迫良圖俄棄捐衰疾乃綿劇古琴藏虛匣長劍掛空壁楚懷奏鍾儀越吟比莊舄國門遙天外鄕路逺山隔朝憶相如臺夜夢子云宅旅情初結緝秋气方寂歷風入松下淸露出艸間白故人不可見幽夢誰與適寄書西飛鴻贈爾慰離析﹝誰適魏文帝詩西北有浮雲亭亭如車蓋惜哉時不遇適與飄風會吹我東南行行行至吳會潘嶽詩人居天地間飄若逺行客左傳晉侯觀於軍府見鍾儀問之曰南冠而縶者誰也有司對曰鄭人所獻楚囚也使稅之問其族對曰泠人也公曰能樂乎對曰先父之職官也敢有二事使與之琴操南音範文子曰樂操土風不忘舊也杜預注南音楚聲王粲登樓賦莊舄顯而越吟詳見九卷贈崔侍禦詩注初學記王褒益州記曰司馬相如宅在州西笮橋北百步許李﹖云市橋西二百步得相如舊宅今海安寺南有琴臺故墟太平寰宇記益部耆舊傳云相如宅在少城中笮橋下北百餘步是也有琴臺在焉今爲金花寺成都誌相如琴臺在城外浣花溪之海安寺南今爲金花寺元魏伐蜀下營於此掘塹得大甕二十餘口蓋所以響琴也太平禦覽成都記曰成都縣南百步有揚雄宅今艸玄亭遺迹尙存太平寰宇記子云宅在益州少城西南角一名艸玄堂一統志揚雄宅在成都府城內西南內有艸玄堂及墨池今成都縣治卽其地也江淹詩寂歷百艸晦李善注寂歷凋疎貌謝靈運詩路阻莫贈問云何慰離析何晏論語注不可聚會曰離析﹞

寄弄月溪吳山人嘗聞龎徳公家住泂湖水終身棲鹿門不入襄陽市夫君弄明月滅影淸淮裏髙蹤邈難追可與古人比淸揚杳莫覩白雲空望美待我辭人間攜手訪松子﹝後漢書龎公者南郡襄陽人也居峴山之南未甞入城府夫妻相敬如賓荊州刺史劉表數延請不能屈乃就候之後攜其妻子登鹿門山因采藥不反章懷太子注襄陽記曰司馬徳操年小徳公十歲兄事之呼作龎公故俗人謂龎公是徳公名非也鹿門山舊名蘇嶺山建武中襄陽侯習郁立神祠於山刻二石鹿夾神道口俗因謂之鹿門廟遂以廟名山也泂湖事無所考證孟浩然詩亦有聞就龎公隠移居近泂湖之句按酈道元水經注蔡洲大岸西有洄湖停水數十畆長數里廣減百步水色常緑楊儀居上洄楊顒居下洄與蔡洲相對在峴山南廣昌裏云云與後漢書峴山之南相合豈泂湖卽洄湖之訛歟然道元不言洄湖爲徳公所居而以漁梁洲爲徳公所居則又未敢據也謝靈運山居賦廣滅影於崆峒許遁音於箕山傅咸詩豈不企髙蹤麟趾邈難追詩國風有美一人淸揚婉兮毛萇傳淸揚眉目之間松子赤松子也詳見六卷注又抱朴子赤松子以玄虫血漬玉爲水而服之能乘煙上下眞誥我之所師南嶽松子松子爲太虛眞人左仙公﹞

秋山寄衛尉張卿及王徵君何以折相贈白花靑桂枝月華若夜雪見此令人思𨿽然剡溪興不異山陰時明發懷二子空吟招隠詩﹝衛尉卿見九卷注沈約詩月華臨靜夜夜靜滅氛埃晉書王徽之甞居山陰夜雪初霽月色淸朗四望浩然獨酌酒詠左思招隠詩忽憶戴逵逵時在剡便夜乘小船詣之經宿方至造門不前而反人問其故徽之曰本乘興而來興盡而返何必見安道耶明發猶明早也詳見二卷注﹞

望終南山寄紫閣隠者﹝史記正義括地誌云終南山一名中南山一名太乙山一名南山一名橘山一名楚山一名秦山一名周南山一名地肺山在雍州萬年縣南五十里圖書編終南乃關中南山西起隴鳯東踰商洛綿亙千里有餘其南北亦然隨地異名總言之則曰南山耳西安志紫閣峯乃終南山之一峯也詳見五卷注﹞出門見南山引領意無限秀色難爲名蒼翠日在眼有時白雲起天際自舒捲心中與之然托興每不淺何當造幽人滅迹棲絕巘後漢書昔人之隠遭時則放聲滅迹巢棲茹薇張協七命發絕巘﹝遡長風張銑注絕巘髙峯也巘語蹇切年上聲﹞

夕霽杜陵登樓寄韋繇﹝元和郡縣誌杜陵在京兆府萬年縣東南二十里胡三省通鑑注自漢宣帝起杜陵邑至後漢爲縣屬京兆隋遷京城並杜陵入大興縣唐攺大興曰萬年﹞浮陽滅霽景萬物生秋容登樓送逺目伏檻觀羣峯原野曠超緬關河紛錯重淸暉映竹日翠色明雲松蹈海寄遐想還山迷舊蹤徒然迫晚暮未果諧心胸結桂空佇立折麻恨莫從思君達永夜長樂聞疎鐘﹝張協詩浮陽映翠林呂向注浮陽日光也謝靈運詩浮陽滅淸暉楚辭坐堂伏檻臨曲池些王逸注檻楯也鮑照詩綺肴紛錯重楚辭結桂枝兮延佇王逸注延長也佇立也結木爲誓長立而望也楚辭折疏麻兮瑤花將以遺兮離居謝靈運詩行觴奏悲歌永夜繼白日徐陵玉臺新詠序厭長樂之疎鐘三輔黃圖長樂宮本秦之興樂宮也髙皇帝始居櫟陽七年長樂宮成徙居長安城三輔舊事宮殿疏皆云興樂宮秦始皇造漢修飾之周回二十里﹞

秋夜宿龍門香山寺奉寄王方城十七丈奉國瑩上人從弟幼成令問﹝河南通誌龍門山在河南府城西南三十里兩山對峙東曰香山西曰龍門石壁峭立伊水出其間故又名伊闕左氏傳晉趙鞅納王使女寛守闕塞服虔謂南山伊闕是也杜預注洛陽西南伊闕口也而今謂龍門矣壁間石佛大小數百皆後魏及唐時所鑿香山寺在龍門山上後魏時建白居易修香山寺記洛陽四郊山水之勝龍門首焉龍門十寺遊觀之勝香山首焉唐山南東道之唐州有方城縣﹞朝發汝海東暮棲龍門中水寒夕波急木落秋山空望極九霄迥賞幽萬壑通目皓沙上月心淸松下風玉斗橫网戶銀河耿花宮興在趣方逸歡餘情未終鳳駕憶王子虎溪懷逺公桂枝坐蕭瑟棣華不復同流恨寄伊水盈盈焉可窮﹝劉琨詩朝發廣莫門暮宿丹水山枚乘七發南望荊山北望汝海李善注汝稱海大言之也郭璞山海經注汝水出南陽魯陽縣大盂山東北至河南梁縣東南經襄城潁川汝南至汝陰褒信縣入淮梁簡文帝詩夕波照孤月九霄卽九天也詳見明堂賦注玉斗卽北斗色明朗如玉故曰玉斗綱戶門扉上刻爲方目如羅网狀若今之隔亮也楚辭网戶朱綴刻方連些詳見明堂賦注初學記天河亦曰銀河謝朓詩秋河曙耿耿呂延濟注耿耿明淨也花宮佛寺也佛說法處天雨眾花故詩人以佛寺爲花宮何遜詩鳯駕啟千羣王子謂仙人王子喬一統志虎溪在九江府城南晉僧恵逺送客過此虎輙鳴號因名道書以虎溪山爲七十二福地之一鮑照詩容華坐銷歇棣華詳見七卷注王子以諭王方城逺公以比國瑩上人棣華謂幼成令問二弟水經注伊水出南陽縣西蔓渠山東北過伊闕中又東北至洛陽縣南北入於洛元和郡縣誌伊闕山在河南府伊闕縣北四十五里兩山相對望之若闕伊水流其間故名古詩盈盈一水間脈脈不得語﹞

春日獨坐寄鄭明府燕麥靑靑逰子悲河堤弱栁郁金枝長條一拂春風去盡日飄揚無定時我在河南別離久那堪對此當窗牖情人道來竟不來何人共醉新丰酒﹝邢昺爾雅疏蘥一名雀麥一名燕麥本艸云生故墟野林下苗似小麥而弱實似穬麥而細在處有之本艸綱目燕麥野麥也燕雀所食故名宗奭曰苗與麥同但穂細長而疎唐劉夢得所謂莬葵燕麥揺蕩春風者也河堤弱栁郁金枝言弱柳之枝似郁金之黃也本艸郁金生蜀地及西戎苗似姜黃花白質紅末秋出莖心而無實其根黃赤梁元帝詩試酌新丰酒遙勸陽臺人﹞

寄淮南友人紅顏悲舊國靑歲歇芳洲不待金門詔空持寶劍遊海云迷驛道江月隠鄕樓誰作淮南客因逢桂樹畱﹝陳子昂春臺引遲美人兮不見恐靑歲之還遒楊齊賢曰靑歲猶靑春也漢書東方朔傳待詔金門稍得親近三輔黃圖東方朔主父偃嚴安徐樂皆待詔金馬門淮南王招隠士詞桂樹叢生兮山之幽攀援桂樹兮聊淹畱﹞

沙丘城下寄杜甫﹝楊齊賢曰趙有沙丘宮在巨鹿此沙丘當在魯琦按在巨鹿者乃沙丘臺趙於其地作宮故有沙丘宮非沙丘城也太平寰宇記萊州掖縣有沙丘城殷紂所築始皇崩處夫紂所築始皇崩處古今皆指在巨鹿者是不云在萊州樂史所證亦誤據此詩而約其地當與汶水相近唐書杜甫字子美襄陽人少貧不自振客吳越齊趙間李邕奇其才先往見之舉進士不中第困長安天寶十三載玄宗朝獻太淸宮饗廟及郊甫奏賦三篇帝奇之使待制集賢院擢河西尉不拜攺右衛率府冑曹參軍至徳二年拜右拾遺出爲華州司戶參軍嚴武節度劍南東西川表爲參謀檢校工部員外郎﹞我來竟何事髙臥沙丘城城邊有古樹日夕連秋聲魯酒不可醉齊歌空復情思君若汶水浩蕩寄南徵﹝莊子魯酒薄而邯鄲圍謝朓詩嬋娟空復情一統志汶水其源有三一發泰山之旁仙臺嶺一發萊蕪縣原山之陽一發萊蕪縣寨子村至泰安州靜封鎭合馬名曰塹汶西南流與䢐徠山之陽小汶河合又西南流注洸河入濟按水經有五汶北汶嬴汶柴汶浯汶牟汶名𨿽有五而其流則同﹞

聞丹丘子於城北山營石門幽居中有髙鳳遺迹僕離羣逺懷亦有棲遁之志因敍舊以寄之春華滄江月秋色碧海云離居盈寒暑對此長思君思君楚水南望君淮山北夢魂𨿽飛來會面不可得疇昔在嵩陽同衾臥羲皇緑蘿笑簪紱丹壑賤巖廊晚塗各分析乘興任所適僕在雁門關君爲峨嵋客心懸萬里外影滯兩鄕隔長劍復歸來相逢洛陽陌陌上何喧喧都令心意煩迷津覺路失托勢隨風翻以玆謝朝列長嘯歸故園﹝古詩同心而離居憂傷以終老禮記予疇昔之夜鄭玄注疇發聲也昔猶前也嵩陽嵩山之陽羲皇猶云自謂是羲皇上人鮑照詩妍容逐丹壑漢書遊於巖廊之上文潁曰巖廊殿下小屋也晉灼曰廊堂邊廡巖廊謂巖峻之廊也韻會巖廊殿旁髙廡也太平寰宇記雁門關在憲州東南六十里屬天池縣雁門鄕其關東臨汾水西倚髙山接嵐朔州一統志雁門關在山西馬邑縣東南七十里東西山巖峭拔中有路盤旋﨑嶇絕頂置關南通代州元和郡縣誌峨嵋山在嘉州峨眉縣西七里蜀都賦云抗峨眉於重阻兩山相對望之如峨眉故名此山亦有洞天石室髙七十六里吳均詩陌上何喧喧匈奴圍塞垣謝靈運詩脫冠謝朝列潘嶽詩長嘯歸東山﹞故園恣閒逸求古散縹帙久欲入名山婚娶殊未畢人生信多故世事豈惟一念此憂如焚悵然若有失聞君臥石門宿昔契彌惇方從桂樹隠不羨桃花源髙風起遐曠幽人迹復存松風淸瑤瑟溪月湛芳樽安居偶佳賞丹心期此論﹝徐陵玉臺新詠序開玆縹帙散此緗編後漢書向長字子平隠居不仕建武中男女娶嫁旣畢敕斷家事勿相關當如我死於是遂肆意與同好北海禽慶俱遊五嶽名山不知所終沈約詩早欲尋名山期待婚嫁畢謝靈運詩中飲顧宿心悵焉若有失淮南王招隠士桂樹叢生兮山之幽桃花源見二卷注劉孝綽詩華茵藉初卉芳樽散緒寒湛牀減切巉上聲澄也又直禁切沈去聲投物水中也又子禁切音浸浸也﹞

淮陰書懷寄王宋城﹝一作宗城繆本作宗成唐書地理誌淮南道楚州淮陰郡有淮陰縣河南道宋州睢陽郡有宋城縣﹞沙墩至梁苑二十五長亭大舶夾雙櫓中流鵝鸛鳴雲天掃空碧川嶽涵餘淸飛鳬從西來適與佳興並眷言王喬舄婉孌故人情復此親懿會而增交道榮沿洄且不定飄忽悵䢐徵暝投淮陰宿欣得漂母迎鬥酒烹黃雞一餐感素誠予爲楚壯士不是魯諸生有徳必報之千金恥爲輕緬書羈孤意逺寄棹歌聲﹝按通典宋城縣卽漢睢陽縣其地有漢梁孝王兔園平臺雁鶩池長亭卽斥堠也古制十里一長亭二十五長亭則二百五十里矣唐書釋音舶大舟櫓與櫓同鵝鸛鳴謂舟人喧﹤目舌﹥有似鵝鸛之聲耳王喬舄詳見十一卷注後漢書婉孌龍姿章懷太子注婉孌猶親愛也謝莊月賦親懿莫従李善注親懿懿親也左氏傳富辰曰兄弟𨿽有小忿不廢懿親杜預曰懿美也沿逆流而上也汨順流而下也陸機詩駕言逺䢐徵漂母事已見六卷注按太白因在淮陰故用淮陰古事爲諭所謂楚壯士者正指韓信而言楊氏以淮陰侯傳中辱信少年當之未是史記叔孫通使徵魯諸生三十餘人謝莊月賦羈孤逓進李善注羈孤羈客孤子也西京賦縱棹歌李善注棹歌引棹而歌也舶音白孌音戀﹞

聞王昌齡左遷龍標遙有此寄﹝唐書王昌齡字少伯江寜人第進士補校書郎又中宏辭遷汜水尉不護細行貶龍標尉以世亂還鄕裏爲刺史閭丘曉所殺昌齡工詩緒密而思淸時謂王江寧云漢書周昌傳吾極知其左遷顏師古注是時尊右而卑左故謂貶秩位爲左遷唐書地理誌黔中道敍州潭陽郡有龍標縣﹞楊花落盡子規啼聞道龍標過五溪我寄愁心與明月隨風直到夜郎西﹝通典五溪一辰溪二酉溪三巫溪四武溪五沅溪今黔中道謂之五溪又云五溪中地歸漢以後列代開拓今播州涪川夜郎義泉龍溪溱溪等郡地﹞

寄王屋山人孟大融﹝河南通誌王屋山在懷慶府濟源縣西北九十里接山西平陽府垣曲縣及澤州陽城縣界山有三重其狀如屋或曰以其山形如王者車蓋故名或曰山空其中列仙居之其內廣闊如王者之宮也其絕頂曰天壇山峯突兀卽濟水發源處常有雲气覆之輪困紛郁雷雨在其下相傳古仙靈朝會之所其東峯曰日精其西峯曰月華道書謂之淸虛小有洞天唐司馬承禎修道於此﹞我昔東海上勞山飡紫霞親見安期公食棗大如瓜中年謁漢主不愜還歸家朱顏謝春暉白髮見生涯所期就金液飛步登云車願隨夫子天壇上閒與仙人掃落花﹝太平寰宇記萊州卽墨縣有大勞山小勞山按郡國志云吳王夫差登之得靈寶度人經晏謨齊記云太山𨿽言髙不如東海勞昔鄭康成領徒於此山髙二十五里周回八十里在縣東南三十八里山東通誌勞山在萊州府卽墨縣東南六十里海濱山有二其一髙大曰大勞山其一差小曰小勞山二山相聨又名牢盛山秦始皇登牢盛山望蓬萊卽此處顏延年詩本自飡霞人李周翰注飡霞仙者之流眞誥九華眞妃曰日者霞之實霞者日之精君惟聞服日之法未知飡霞之精也夫飡霞之經甚祕致霞之道甚易此謂體生玉光霞映上淸之法也史記李少君曰臣常遊海上見安期生安期生食巨棗大如瓜抱朴子金液太乙所服而仙者也合之用古秤黃金一斤並用玄明龍膏太乙旬首中石冰石紫遊女玄水液金化石丹砂封之百日成水眞經云金液入口則其身皆金色郭璞詩翹手攀金梯飛步登玉闕洛神賦載云車之容裔劉良注神以云爲車﹞

憶舊遊寄譙郡元參軍憶昔洛陽董糟丘爲余天津橋南造酒樓黃金白璧買歌笑一醉累月輕王侯海內賢豪靑雲客就中與君﹝唐時所稱譙郡卽亳州也隸河南道﹞心莫逆回山轉海不作難傾情倒意無所惜﹝天津橋在河南縣北洛水上詳見二卷注蜀都賦樂飲今夕一醉累月莊子子桑戶孟子反子琴張三人相與爲友曰孰能相與於無相與相爲於無相爲孰能登天遊霧撓挑無極相忘以生無所終窮三人相視而笑莫逆於心遂相與友﹞我向淮南攀桂枝君畱洛北愁夢思不忍別還相隨相隨迢迢訪仙城三十六曲水回縈一溪初入千花明萬壑度盡松風聲銀鞍金絡到平地漢東太守來相迎紫陽之眞人邀我吹玉笙飡霞樓上動仙樂嘈然宛似鸞鳳鳴袖長管催欲輕舉漢中太守醉起舞手持錦袍覆我身我醉橫眠枕其股當筵意气淩九霄星離雨散不終朝分飛楚關山水遙余旣還山尋故巢君亦歸家度渭橋﹝淮南王招隠士攀援桂枝兮聊淹畱李善文選注凡艸木花實榮茂謂之明枝葉凋傷謂之晦早延年詩銀鞍何煜爚陌上桑古辭驄馬金絡頭唐時漢東郡卽隨州也隸山南東道漢中郡卽梁州也本名漢川天寶元年始更名漢中隸山南西道紫陽先生於隨州苦竹院置飡霞樓詳見三十卷紫陽碑銘毛萇詩傳自旦及食時爲終朝史記索隠渭橋有三所一在城西北咸陽路曰西渭橋一在東北髙陵路曰東渭橋其中渭橋在故城之北﹞君家嚴君勇貔虎作尹並州遏戎虜五月相呼渡太行摧輪不道羊腸苦行來北涼歲月深感君貴義輕黃金瓊杯綺食靑玊案使我醉飽無歸心時時出向城西曲晉祠流水如碧玉浮舟弄水簫鼔鳴微波龍鱗莎艸緑興來攜妓恣經過其若楊花似雪何紅糚欲醉宜斜日百尺淸潭寫翠娥翠娥嬋娟初月輝美人更唱舞羅衣淸風吹歌入空去歌曲自繞行雲飛﹝周易家人有嚴君焉父母之謂也書牧誓朂哉夫子尙桓桓如虎如貔如熊如羆於商郊陸璣詩疏貔似虎或曰似熊一名執夷一名白狐其子爲﹝脫一字﹞遼東人謂之白羆唐書百官志開元十一年太原府置尹及少尹以尹爲畱守少尹爲副畱守舊唐書開元十一年攺並州爲太原府史記正義擡地誌云太行山在懷州河內縣北二十五里有羊腸阪又云羊腸阪道在太行山上南口懷州北口潞州李善文選注羊腸其山盤紆如羊腸魏武帝詩北上太行山艱哉何巍巍羊腸阪詰屈車輪爲之摧北涼卽張掖郡按漢武帝始置張掖郡魏晉時隸涼州及沮渠蒙遜立國於此號爲北涼以涼州五郡張掖在其北也唐時爲甘州又謂之張掖郡然上文言並州太行下文言晉祠中間忽言北涼不合當是北京之訛耳蓋天寶之初號太原爲北京也張衡詩何以報之靑玉案李善注玉案君所憑依劉良注玉案美器可以致食揚升庵曰古詩靑玉案卽盤也今以爲桌非矣孟光舉案卽舉盤也若桌安事舉乎琦案周禮玉人案有十二寸史記髙祖過趙趙王自持案進食萬石君對案不食皆指棜禁之類而言不謂几案也元和郡縣誌晉祠一名王祠周唐叔﹝脫一字﹞祠也在太原府晉陽縣西南十二里山西通誌唐叔虞祠在太原府太原縣西南十里懸甕山之麓乃晉水發源處今謂之晉祠叔虞始受封爲唐侯後攺國號曰晉祠亦以名魏地形志云晉陽有晉王祠卽此水經注山海經曰懸甕之山晉水出焉今在縣之西南昔智伯之遏晉水以灌晉陽其川上﹝脫一字﹞後人踵其遺迹蓄以爲沼沼西際山枕水有唐叔虞祠水側有涼堂結飛梁於水上左右雜樹交蔭希見曦景至有淫朋密友羈遊宦子莫不尋樂契集用相娛慰於晉川之中最爲勝處漢武帝秋風辭簫鼓鳴兮發棹歌潘嶽詩濫泉龍鱗瀾埤雅夫須莎艸也可以爲笠又可以爲簔疎而無溫故字從沙廣韻嬋娟好恣態貌髙唐賦更唱疊和赴曲隨流列子秦靑撫節悲歌聲振林木響遏行雲貔音近皮﹞此時行樂難再遇西遊因獻長楊賦北闕靑雲不可期東山白首還歸去渭橋南頭一遇君酇臺之北又離羣問余別恨今多少落花春暮爭紛紛言亦不可盡情亦不可極呼兒長跪緘此辭寄君千里遙相憶﹝揚雄從成帝至射熊館還上長楊賦詳見一卷大獵賦注漢書蕭何治未央宮立東闕北闕顏師古注未央殿𨿽南向而上書奏事謁見之徒皆詣北闕公交車司馬亦在此焉是以北闕爲正門陶潛詩帝鄕不可期太平寰宇記酇縣漢縣屬沛郡古今地名卽酇亭是也輿地誌云魏以酇縣屬譙郡漢封蕭何爲酇侯茂陵書云何封國在南陽姚崇曰兩縣同作酇字南陽酇音贊沛郡酇音嵯班固泗水亭髙祖碑云文昌四友漢有蕭何序功第一受封於酇以韻而言則非南陽者音贊也錦繡萬花谷酇有二縣音字多亂其屬沛郡者音嵯屬南陽者音贊此所云酇臺者屬於譙郡當作嵯音讀唐仲言曰歷敍舊遊之事凡合而離者四焉在洛則我就君遊適淮則君隨我往並州戎馬之地而攜妓相遇西遊落魄之餘而不忘晤對敍事四轉語若貫珠絕非初唐牽合之比﹞

月夜江行寄崔員外宗之飄颻江風起蕭颯海樹秋登艫美淸夜掛席移輕舟月隨碧山轉水合靑天流杳如星河上但覺雲林幽歸路方浩浩䢐川去悠悠徒悲蕙艸歇復聴菱歌愁岸曲迷後浦沙明瞰前洲懷君不可見望逺增離憂﹝崔宗之事見十卷注江總詩海樹一邊出鮑照詩登艫眺淮甸李善注李斐曰艫船前頭刺棹處也謝靈運詩掛席拾海月廣韻瞰視也楚辭思公子兮徒離憂瞰音勘﹞

宿白鷺洲寄楊江寧朝別朱雀門暮棲白鷺洲波光揺海月星影入城樓望美金陵宰如思瓊樹憂徒令魂作夢翻覺夜成秋緑水解人意爲余西北流因聲玉琴裏蕩漾寄君愁﹝太平禦覽丹陽記曰白鷺洲在縣西三里隔江中心南邊新林浦西邊白鷺洲洲上多聚白鷺因名之唐書地理誌江南東道有上元縣本江寕縣肅宗上元二年更名上元隸升州江寧郡六朝事迹晉咸康二年作朱雀門新立朱雀浮航在縣城東南四里對朱雀門南渡淮水亦名朱雀橋地誌云朱雀門北對吳都城宣陽門相去六里又云朱雀門晉都城南門也按晉作新宮立三門於南面正中曰宣陽與朱雀門相對吳均詩思君甚瓊樹不見方離憂﹞

新林浦阻風寄友人﹝一作金陵阻風雪書懷寄楊江寜景定建康志新林浦在城西南二十里闊三丈深一丈長十二里源出牛頭山西七里入大江秋夏勝五十石舟春冬涸一統志新林浦在應天府西南二十里一名新林港﹞潮水定可信天風難與期淸晨西北轉薄暮東南吹以此難掛席佳期益相思海月破圓景菇蔣生緑池昨日北湖梅開花已滿枝今朝白門栁夾道垂靑絲歲物忽如此我來定幾時紛紛江上雪艸艸客中悲明發新林浦空吟謝朓詩﹝潮水晝夜再來其大小早晏依期而至不爽時刻故人謂之潮信藝文類聚日將暮曰薄暮謝靈運詩掛席拾海月楚辭與佳期兮夕張謝靈運詩圖景早已滿梁書瀆中並饒菇蔣爾雅翼菇者蔣艸也生水中葉如蔗荻江東人呼爲茭艸刈以飼馬甚肥其苗有莖梗者謂之菇蔣至秋則爲菇米徐爰釋問晉大興三年始創北湖築長堤以壅北山之水東自覆舟山西至宣武城六里宋元嘉中有黒龍見因攺名玄武湖江南通誌玄武湖在江寧府太平門外一名蔣陵湖晉元帝始名北湖宋文帝攺名習武湖元嘉中又名玄武湖白門栁詳見四卷楊叛兒注庾信詩岸栁被靑絲詩小雅勞人艸艸毛傳云艸艸勞心也謝朓有之寅城出新林浦向板橋浦詩﹞

寄韋南陵冰余江上乘興訪之遇尋顏尙書笑有此贈南船正東風北船來自緩江上相逢借問君語笑未了風吹斷聞君攜妓訪情人應爲尙書不顧身堂上三千珠履客甕中百斛金陵春恨我阻此樂淹畱楚江濱月色醉逺客山花開欲燃春風狂殺人一日劇三年乘興嫌太遲焚卻子猷船夢見五柳枝已堪掛馬鞭何日到彭澤長歌陶令前﹝唐時江南西道有南陵縣隸宣州宣城郡唐書肅宗卽位顏眞卿拜工部尙書兼禦史大夫乾元二年拜浙西節度使身猶我也魏晉後多自稱曰身史記春申君客三千餘人其上客皆躡珠履金陵春酒名也唐人名酒多以春杜子美詩云聞道云安曲米春韓退之詩且須勤買拋靑春劉夢得詩鸚鵡杯中若下春白樂天詩注云杭州釀酒趁梨花時熟號爲梨花春國史補云酒則有滎陽之土窟春富平之石凍春劍南之燒春裴鉶傳奇有松醪春之類詩國風一日不見如三歲兮王子猷乘船訪戴安道陶淵明宅邊有五栁樹及爲彭澤令俱己見前注﹞

題情深樹寄象公腸斷枝上猿淚添山下樽白雲見我去亦爲我飛翻﹝格物論猿性急而腸狹哀鳴則腸俱斷而死﹞

北山獨酌寄韋六巢父將許由未聞買山隠道存迹自髙何憚去人近紛吾下玆嶺地閒諠亦冺門橫羣岫開水鑿眾泉引屏髙而在云竇深莫能準川光晝昏凝林气夕淒緊於焉摘朱果兼得養玄牝坐月觀寶書拂霜弄瑤軫傾壺事幽酌顧影還獨盡念君風塵遊傲爾令自哂﹝一作安知世上人名利空蠢蠢韻會將與也偕也世說支道林就深公買印山深公曰未聞巢由買山而隠南史劉虯以江陵西沙洲去人遠乃徙居之說文岫山穴也殷仲文詩風物自淒緊米果謂果中之米色者耳蕭注以爲火棗異名未是老子谷神不死是謂玄牝玄牝之門是爲天地根河上公注宣天也在人爲鼻牝地也於人爲口夫五炁從鼻歸五藏出入於口也江淹詩寶書爲君掩李善注道學傳曰夏禹撰眞靈之玄要集天官之寶書李周翰注寶書眞經也琴下系弦之柱謂之軫或以玉爲之故曰瑤軫陶潛詩傾壺絕餘瀝又飲酒詩序偶有名酒無夕不歡顧影獨盡忽焉復醉岫音就﹞

寄當塗趙少府炎晚登髙樓望木落雙江淸寒山饒積翠秀色連州城目送楚云盡心悲胡雁聲相思不可見回首故人情﹝當塗少府俱見八卷注﹞

寄東魯二稚子吳地桑葉緑吳蠶已三眠我家寄東魯誰種龜陰田春事已不及江行復茫然南風吹歸心飛墮酒樓前樓東一株桃枝葉拂靑煙此樹我所種別來向三年桃今與樓齊我行尙未旋嬌女字平陽折花倚桃邊折花不見我淚下如流泉小兒名伯禽與姐亦齊肩雙行桃樹下撫背復誰憐念此失次第肝腸日憂煎裂素寫逺意因之汶陽川﹝在金陵作蠶將蛻輙臥不食古人謂之俯荀卿蠶賦三俯三起事乃大己是也後人謂之眠本艸蠶三眠三起二十七日而老是也水經注龜山北卽龜陰之田也春秋定公十年齊人來歸龜陰之田是也太平廣記李白自幼好酒於兗州習業平居多飲又於任城縣構酒樓日與同志荒宴客至少有醒時邑人皆以白重名望其裏而加敬焉劉琨詩據鞍長嘆息淚下如流泉劉楨詩起坐失次第一日三四遷鄭康成禮記注素生帛也顏師古急就篇注素謂絹之精白者卽所用寫書之素也汶水已見本卷注﹞

獨酌淸溪江石上寄權昭夷﹝似缺一祖字淸溪江租石俱在池州注見八卷秋浦歌下﹞我攜一樽酒獨上江祖石自從天地開更長幾千尺舉杯向天笑天回日西照永願坐此石長垂嚴陵釣寄謝山中人可與爾同調﹝蘇武詩我有一尊酒欲以贈逺人嚴陵釣臺詳見二卷注﹞

禪房懷友人岑倫﹝太白自注時南遊羅浮兼泛桂海自春䢐秋不返僕旅江外書情寄之一統志羅浮山在廣東惠州府博羅縣西北三十里卽道書十大洞天之一昔有山浮海而來博於羅山合而爲一故曰羅浮又曰博羅南越志山髙三千六百丈周回三百餘里嶺十五峯三十二其峯之秀者曰飛雲玉鵝麻姑仙女會眞會仙錦繡玳瑁洞之幽者曰金沙石白朱明黃龍朱陵黃猿水簾蝴蝶大小二石樓登之可望滄海樓前一石門方廣可容幾席二山相接處有石磴狀如橋梁名曰鐵橋橋端兩石柱亦曰鐡柱人迹罕到又有跳魚石伏虎石阿耨池夜樂池卓錫泉皆玆山之奇勝唐六典注桂水出桂州臨源縣歷昭富梧三州界入郁水江淹詩文軫薄桂海李善注南海有桂故曰桂海是以南海爲桂海太白所云桂海𨿽襲其文而實則指桂州之桂水也亦猶枚乘七發稱汝水爲汝海其義一也﹞嬋娟羅浮月揺艶桂水雲美人竟獨往而我安能羣一朝笑語隔萬里歡情分沈吟彩霞沒夢寐羣芳歇歸鴻度三湘逰子在百越邊塵染衣劍白日凋華髮春气變楚關秋聲落吳山艸木結悲緒風沙淒苦顏朅來已永久頹思如循環飄飄限江裔想象空畱滯離憂毎醉心別淚徒盈袂坐愁靑天末出望黃雲蔽目極何悠悠梅花南嶺頭空長滅徵鳥水闊無還舟寶劍終難托金囊非易求歸來儻有問桂樹山之幽﹝廣韻嬋娟好恣態貌三湘見一卷悲淸秋賦注通典自嶺而南當唐虞三代爲蠻夷之國是百越之地亦謂之南越古謂之雕題漢書髙帝紀從百粵之兵服虔注非一種若今言百蠻也謝靈運詩覽物起悲緒何遜行經孫氏陵詩朅來已永久年代曖微微蜀都賦殆而朅來相與劉淵林注朅去也韻會朅去也又發語辭長門賦遂頹思而就牀李善注頹懷也淮南子注喙江裔髙誘注裔邊也漢書太史公畱滯周南不得與從事楚辭思公子兮徒離憂詩國風行邁靡靡中心如醉鮑照詩安能行嘆復坐愁楚辭目極千里兮傷春心南嶺卽大庾嶺在廣東南雄府其上多梅亦曰梅嶺史記髙祖使陸賈賜尉陀印爲南越王尉陀賜陸生槖中裝直千金宋之問詩不求漢使金嚢贈蓋用其事也淮南王招隠士桂樹叢生兮山之幽朅邱謁切音近掲﹞

李太白詩集注卷十三

鳳尾竹客手錄李太白詩集注卷十四錢塘王琦撰

廬山謡寄盧侍禦虛舟﹝太平寰宇記廬山在江州南髙三千三百六十丈周回二百五十里其山九疊川亦九派郡國志云廬山疊嶂九層崇巖萬仭山海經所謂三天子鄣亦曰天子都也周武王時匡俗字子孝兄弟七人皆有道術結廬於此仙去空廬尙存故曰廬山李華三賢論範陽盧虛舟幼眞質方而淸賈至有授盧虛舟殿中侍禦史制云勅大理司直盧虛舟閒邪存誠遁世頤養操持有淸亷之譽在公推幹蠱之才可殿中侍禦史云云殆其人也﹞我本楚狂人鳳歌笑孔丘手持緑玉杖朝別黃鶴樓五嶽尋仙不辭逺一生好入名山遊廬山秀出南斗旁屏風九疊云錦張影落明湖靑黛光金闕前開二峯長銀河倒掛三石梁香鑪瀑布遙相望回崖沓嶂淩蒼蒼翠影紅霞映朝日鳥飛不到吳天長登髙壯觀天地間大江茫茫去不還黃雲萬里動風色白波九道流雪山好爲廬山謠興因廬山發閒窺石鏡淸我心謝公行處蒼苔沒早服還丹無世情琴心三疊道初成遙見仙人彩雲裏手把芙蓉朝玉京先期汗漫九垓上願接盧敖逰太淸﹝髙士傳陸通字接輿楚人也好養性躬耕以爲食楚昭王時通見楚政無常乃佯狂不仕時人謂之楚狂孔子適楚接輿遊其門曰鳳兮鳳兮何如徳之衰也來世不可待往世不可追也天下有道聖人成焉天下無道聖人生焉方今之時僅免刑焉福輕乎羽莫之知載禍重乎地莫之知避己乎己乎臨人以徳殆乎殆乎畫地而趨迷陽迷陽無傷吾行卻曲卻曲無傷吾足山木自冦也膏火自煎也桂可食故伐之漆可用故割之人皆知有用之用而不知無用之用也孔子下車欲與之言趨而避之不得與之言楚王聞陸通賢遣使者持金百鎰車馬二輛往聘曰王請先生治江南通笑而不應使者去夫負釡甑妻載紝噐變名易姓游諸名山食桂櫨實服黃精子隠蜀峨眉山壽數百年俗傳以爲仙云湖廣通誌黃鶴樓在武昌府城西南隅黃鶴磯上周省齊曰宋陳令舉廬山記舊志云漢武帝過九江築羽章館於屏風疊下臨相思澗今五老一峯疊石如屏嶂蓋其故地水經注廬山之北有石門水水出嶺端有雙石髙竦其狀若門因有石門之目焉水導雙石之中懸流飛瀑近三百步許散漫數十步上望之連天若曳飛練於霄中矣尋陽記曰廬山上冇三石梁長數十丈廣不盈尺杳然無底查晦余曰元李洞言三石梁在開先寺西黎崱言在五老峯上或云在簡寂觀及上霄紫霄二峯間桑喬廬山記事則竟以爲無如竹林之幻境眾說紛然莫知所指今三疊泉在九疊屏之左水勢三折而下如銀河之掛石梁與太白詩句正相脗合非此外別有三石梁也後人必欲求其地以實之失之鑿矣釋慧逺廬山記其山大嶺凡七重﹝脫一字﹞基周回垂五百里其南嶺臨宮亭湖下有神廟七嶺會同莫有升之者東南有香鑪峯遊气籠其上氤氳若香煙西南有石門山其形似雙闕壁立千餘仭而瀑布流焉其中鳥獸艸木之美靈藥芳林之奇所稱名代揚齊賢曰廬山記山南山北瀑布無慮十餘處香鑪峯與雙劍峯在瀑布之旁水源在山頂人未有窮者或曰西入康王谷爲水簾東爲開先禪院之瀑布楊炯詩重巖窅不極疊嶂淩蒼蒼尙書九江孔殷孔安國注江於此州界分爲九道尙書音釋九江溽陽記云一曰烏白江二曰蜯江三曰烏江四曰嘉靡江五曰畎江六曰源江七曰廩江八曰提江九曰箘江張須元緣江﹝脫一字﹞云一曰三里江二曰五州江三曰嘉靡江四曰烏土江五曰白蚌江六曰白烏江七曰箘江八曰沙堤江九曰廩江參差隨水長短或百里或五十里始於鄂陵終於江口會於桑落洲太康地記曰九江劉歆以爲湖漢九水入彭蠡澤也太平寰宇記潯陽記云九江在潯陽去州五里名白馬江是大禹所疏會於桑落洲上下三百餘里合流昔秦皇漢武並登廬山以望九江也按太史公曰予南登廬山觀禹疏九江淮南子曰禹鑿江而通九路應劭曰江自尋陽分爲九郭璞江賦曰流九派於尋陽自西漢迄東晉皆言大江至尋陽分爲九江尋陽記緣江圖又備列其名而朱子九江辯獨辟之不從其說林少穎曰九江之名與地勢久逺不可彊通然各自別源而下流入江則可以意臆也當由水道通塞離合古今各異之故斯言當矣藝文類聚宮亭湖邊旁山間有石數枚形圓若鏡明可以鑑人謂之石鏡太平寰宇記石鏡在東山懸崖之上其狀團圓近之則照見形影一統志石鏡峯在南康府西二十六里有一員石懸崖明淨照人見影隠見無時謝靈運詩攀崖照石鏡卽此謝靈運有登廬山絕頂望諸嶠詩抱朴子還丹服一刀圭百日仙也朱鳥鳯凰翔覆其上玉女至旁廣弘明集燒丹成水銀還水銀成丹故曰還丹黃庭內景經琴心三疊舞胎仙梁丘子注琴和也疊積也存三丹田使和積如一枕中書元始天王在天中心之上名曰玉京山山中宮殿並金玉飾之淮南子盧敖逰於北海經乎太陰入乎玄闕至於蒙榖之上見一士焉深目而玄鬢涙注而鳶眉丰上而殺下軒軒然方迎風而舞顧見盧敖慢然下其臂遁逃乎碑下盧敖就而視之方倦龜殻而食蛤梨盧敖與之語曰惟敖爲背羣離黨窮觀於六合之外者非敖而已乎敖幼而好逰至長不渝周行四極惟北陰之未﹝脫一字﹞今卒覩夫子於是子殆可與敖爲友乎若士者﹝脫一字﹞然而笑曰吾與汗漫期於九垓之外吾不可以久駐若士舉臂而竦身逐入雲中髙誘注盧敖燕人秦始皇召以爲博士使求神仙亡而不反汗漫不可知之也九垓九天之外瀑音僕﹞

下尋陽城泛彭蠡寄黃判官﹝唐時潯陽郡卽江州也隸江南西道元和郡縣誌彭蠡湖在江州都昌縣西六十里按彭蠡湖今江西之鄱陽湖是也在南昌府城東北一百五十里饒州府城西四十里南康府城東五里九江府城東南九十里四州諸水皆入焉周圍四百五十里春水漲時茫無涯畔足配洞庭又北歷星子都昌徳化湖口注於大江﹞浪動灌嬰井尋陽江上風開帆入天鏡直向彭湖東落影轉疎雨晴雲散逺空名山發佳興淸賞亦何窮石鏡掛遙月香鑪滅彩虹相思俱對此舉目與君同﹝元和郡縣誌江州城古之溢口城也漢髙帝六年灌嬰所築建安中孫權經此城自標井地令工掘之正得古井銘曰漢六年潁陰侯開卜云三百年當塞塞後不滿百年當爲應運者所開權以爲己瑞井極深大江中風浪井水輙自動陸放翁入蜀記泛彭蠡口四望無際乃知太白開帆入天鏡之句爲妙彭湖卽彭蠡湖也石鏡香鑪俱見上首注﹞

書情寄従弟邠州長史昭﹝唐書地理誌關內﹝脫一字﹞邠州新平郡義寧二年折北地郡之新平三水置邠故作豳開元十三年以字類幽攺長史詳見七卷注﹞自笑客行久我行定幾時緑楊已可折攀取最長枝翩翩弄春色延佇寄相思誰言貴此物意願重瓊蕤昨夢見惠連朝吟謝公詩東風引碧艸不覺生華池臨玩忽云夕杜鵑夜鳴悲懷君芳歲歇庭樹落紅滋﹝楚辭結幽蘭以延佇延佇長立也陸機詩玉顏侔瓊蕤張銑注瓊蕤玉花也鍾榮詩品謝氏家錄云康樂每對惠連輙得佳話後在永嘉西堂思詩竟日不就寤寐間怱見惠連卽得池塘生春艸故常云此詩有神助非吾語也楚辭蛙黽逰乎華池王逸注華池芳華之池也埤雅杜鵑一名子規苦啼啼血不止一名怨烏夜啼逹旦血漬艸木凡鳴皆北向啼苦則倒懸於樹說文所謂蜀王望帝化爲子嶲今謂之子規是也華陽風俗錄杜鵑大如鵲而羽鳥聲哀而脗有血春至則鳴臨海異物志杜鵑至三月鳴晝夜不止芳歲猶芳春也鮑照詩泉涸甘井竭節徙芳歲殘﹞

寄王漢陽﹝唐時江南西道有漢偒縣隸沔州漢陽郡﹞南湖秋月白王宰夜相邀錦帳郎官醉羅衣舞女嬌笛聲諠沔鄂歌曲上雲霄別後空愁我相思一水遙﹝此詩是泛沔州城南郎官湖之後所作王宰謂漢陽令王公郎官謂尙書郎張謂詳見二十卷詩序後漢書郎官上應列宿出﹝脫一字﹞百里唐之沔州卽漢陽郡今爲漢陽府唐之鄂州卽江夏郡今爲武昌府二郡相對中間隔江七里﹞

春日歸山寄孟浩然朱紱遺塵境靑山謁梵筵金繩開覺路寶筏渡迷川嶺樹攢飛栱嵒花覆谷泉塔形標海日樓勢出江煙香气三天下鐘聲萬壑連荷秋珠已滿松密蓋初圓鳥聚疑聞法龍參若護禪媿非流水韻叨入伯牙弦﹝繆本作孟六浩然胡震亨曰玩詩意乃偕一顯者遊禪寺和詩疑題有誤按孟六浩然恐是孟贊府之訛蕭本作月朱紱詳見十一卷注陳子昻詩山水開精舎琴歌列梵筵法華經國名離垢琉璃爲地有八交道黃金爲繩以界其側法苑珠林涉迷津於﹝脫一字﹞識微塵之數易窮返覺路於初心僧祗之期難滿翻釋名義功徳施論云如欲濟川先應取筏至彼岸己捨之而去韻會筏說文海中大船廣韻大曰筏小曰桴方言﹝脫一字﹞謂之筏編竹木浮河以運物南土名篺北土名筏三天卽三界也謂欲界色界無色界玉策記千歲松四邊被起上杪不長望而視之有如偃蓋法苑珠林捨衘國祗樹精舍眾集之時獼猴飛鳥羣類數千悉來聴法寂寞無聲事竟卽去各還所止犍椎適鳴已復來集呂氏春秋伯牙鼓琴鐘子期聴之志在流水鐘子期曰善哉乎鼓琴湯湯乎若流水駱賓王詩成風郢匠斵流水伯牙弦﹞

流夜郎永華寺寄潯陽羣官朝別淩煙樓暝投永華寺賢豪滿行舟賓散予獨醉願結九江流添成萬行淚寫意寄廬嶽何當來此地天命有所懸安得苦愁思﹝淩煙樓宋臨川王造鮑照淩煙樓銘序云伏見所制淩煙樓棲置崇迥延澉平寂卽秀神皇因基地勢東臨吳甸西眺楚關奔江永寫鱗嶺相葺重樹穹天通原盡日九江己見本卷注湛方生詩彭蠡紀三江廬嶽主眾阜呂氏春秋晏子曰鹿生於山命懸於廚今嬰之命有所懸矣﹞

流夜郎至西塞驛寄裴隠﹝西塞驛當在西塞山邊元和郡縣誌西塞山在鄂州武昌縣東八十五里太平禦覽江夏風俗記曰西塞山髙一百六十丈周回三十七里峻崿橫江危峯斷岸長波阻以東注髙浪爲之西翻袁宏東徵賦云沿西塞之峻崿是也﹞揚帆借天風水驛苦不緩平明及西塞已先投沙伴回巒引羣峯橫蹙楚山斷砯衝萬壑會震沓百川滿龍怪潛溟波候時救災旱我行望雷雨安得沾枯散鳥去天路長人愁春光短空將澤畔吟寄爾江南管﹝裴隠疑亦當時逐臣故用賈誼投沙事謝靈運詩投沙理旣廹詳見十卷贈崔秋浦詩注廣韻砯水擊山巖聲也國語水之怪曰龍罔象韋昭注龍神獸也非常所見故曰怪曹植詩天路安可窮楚辭屈原旣放遊於江潭行吟澤畔顏色憔悴形容枯槁謝朓詩要取洛陽人共命江南管砯披冰切音烹﹞

自漢陽病酒歸寄王明府去歲左遷夜郎道琉璃硯水長枯槁今年敇放巫山陽蛟龍筆翰生輝光聖主還聴子虛賦相如卻欲論文章願掃鸚鵡洲與君醉百場嘯起白雲飛七澤歌吟淥水動三湘莫惜連船沽美酒千金一擲買春芳﹝史記周昌傳髙祖曰吾極知其左遷索隠曰地道奠右右賢左賤故謂貶秩爲左遷演繁露古人得罪下遷者皆曰左遷太白無官而用左遷字蓋借作竄逐字用史記通夜郎道爲置吏甚易徐陵玉臺新詠序琉璃硯匣終日隨身通典夔州巫山縣有巫山及髙丘山卽楚辭所謂巫山之陽髙丘之岨也史記蜀人楊得意爲狗監侍上上讀子虛賦而善之曰朕獨不得與此人同時哉得意曰臣邑人司馬相如自言爲此賦上驚乃召問相如相如曰有是然此乃諸侯之事未足觀也請爲天子遊獵賦賦成奏之上許令尙書給筆札相如以子虛虛言也爲楚稱烏有先生者烏有此事也爲齊難無是公者無是人也明天子之義故空藉此三人爲辭以推天子諸侯之苑囿其卒章歸之於節儉因以諷諌奏之天子天子大說太平禦覽江夏記曰鸚鵡洲在荊北黃祖爲江夏太守賓客大會有獻鸚鵡於此洲者故以爲名荊州記曰江夏郡城西臨江有黃鶴磯有鸚鵡洲七澤見七卷注三湘見一卷注﹞

望漢陽栁色寄王宰漢陽江上栁望客引東枝樹樹花如雪紛紛亂若絲春風傳我意艸木度前知寄謝弦歌宰西來定未遲﹝沈約詩楊柳亂如絲綺羅不自持﹞

江夏寄漢陽輔錄事誰道此水廣狹如一匹練江夏黃鶴樓靑山漢陽縣大語猶可聞故人難可見君艸陳琳檄我書魯連箭報國有壯心龍顏不回眷西飛精衛鳥東海何由塡鼓角徒悲鳴樓船習徵戰抽劍步霜月夜行空庭徧長呼結浮雲埋沒顧榮扇他日觀軍容投壺接髙宴﹝錄事詳見十一卷注楊齊賢曰唐鄂州江夏郡治江夏縣黃鶴樓在郡城之東南與漢陽縣大別山相望止隔一水陸放翁入蜀記鄂州西與漢陽相對止隔一水人物艸木可數三國誌太祖以陳琳阮瑀爲司空軍謀祭酒管記室軍國書檄多琳瑀所作戰國策燕將攻聊城人或讒之燕將懼誅遂保守聊城不敢歸田單攻之歲餘士卒多死而聊城不下魯連乃爲書約之矢以射城中遺燕將燕將因罷兵倒韣而去故解齊國之危救百姓之死仲連之說也精衛銜西山木石以塡東海詳見一卷大鵬賦注唐六典凡諸道行軍皆給鼓角通典軍城及野營行軍在外日出日沒時撾鼓千搥三百三十三搥爲一通鼓音止角音動吹十二聲爲一疊角音止鼓音動如此三角三鼓而昏明畢史記樓船十萬師應劭曰作大船船上施樓故曰樓船晉書陳敏率萬餘人脟與甘卓戰未獲濟顧榮以白羽扇揮之敏眾潰散後漢書祭遵爲將軍取士皆用儒術對酒設樂必雅歌投壺﹞

早春寄王漢陽聞道春還未相識走傍寒梅訪消息昨夜東風入武昌陌頭楊柳黃金色碧水浩浩云茫茫美人不來空斷腸預拂靑山一片石與君連日醉壺觴

江上寄巴東故人漢水波浪逺巫山雲雨飛東風吹客夢西落此中時覺後思白帝佳人與我違瞿塘饒賈客音信莫令希﹝唐時巴東郡卽歸州也隸山南東道漢水巫山白帝瞿塘俱見前注楊齊賢曰白帝城在夔州瞿塘關山上下瞰灩澦堆一統志白帝城在四川夔州府治東公孫述據蜀自稱白帝更號魚復曰白帝城﹞

江上寄元六林宗霜落江始寒楓葉緑未脫客行悲淸秋永路苦不達滄波眇川汜白日隠天末停棹依林巒驚猿相叫聒夜分河漢轉起視溟漲闊涼風何蕭蕭流水鳴活活浦沙淨如洗海月明可掇蘭交空懷思瓊樹詎解渇朂哉滄洲心歲晚庶不奪幽賞頗自得興逺與誰豁﹝陸云詩永路隔萬里爾雅水決復入爲汜邢昺疏凡水決之岐流復還大水者名汜說文汜水別復入水也一曰汜窮瀆也江淹詩白日隠寒樹謝莊月賦气霽地表云斂天末曹植上責躬應詔詩表夜分而寢張銑注夜分夜半時也謝靈運詩溟漲無端倪詩國風北流活活廣韻活活水流聲韻會浦水濱也風土記雲大水有小口別通曰浦魏武帝詩明明如月如何可掇李善注掇拾取也李嶠詩桂友尋東閣蘭交聚北堂李陵詩思得瓊樹枝以解長渇饑汜音祀活音括﹞

寄從弟宣州長史昭爾佐宣城郡守官淸且閒常誇雲月好邀我敬亭山五落洞庭葉三江猶未還相思不可見嘆息損朱顏﹝唐官制毎州有長史一人位在別駕之下司馬之上乃太守之佐職也宣州又謂之宣城郡隸江南西道唐書宣州宣城縣有敬亭山楚辭洞庭波兮木葉下水經注巴陵城跨岡嶺濱阻三江巴陵西對長洲其洲南臨湘浦北對大江故曰三江也三水所會亦或謂之三江口矣一統志三江在嶽州府城下岷江爲西江澧江爲中江湘江爲南江皆會於此故名﹞

涇溪東亭寄鄭少府諤﹝一統志賞溪在寧國府涇縣西一名涇溪源出石埭攴流出太平縣流至涇縣南陵宣城踰蕪湖入於江涇音京﹞我遊東亭不見君沙上行將白鷺羣白鷺閒時散飛去又如雪點靑山云欲往涇溪不辭逺龍門蹙波虎眼轉杜鵑花開春已闌歸向陵陽釣魚晚﹝江南通誌龍門山在寜國府太平縣西北四十里林麓幽深巖壁峭拔中有石竇若門產茶及諸藥艸虎眼轉謂水波旋轉有光相映若虎眼之光劉禹錫詩汴水東流虎眼文是也杜鵑花一名紅躑躅一名山石橊一名映山紅處處山谷有之髙二三尺春時蘂葉齊出一枝數萼花色紅麗二三月中徧滿山谷爛然若火入夏方歇韻會﹝脫一字﹞晚也太平寰宇記陵陽山在涇縣西南百三十里石埭縣北三里按輿地誌陵陽令竇子明於溪側釣魚一日釣得白龍子明懼而放之又數年釣得一白魚剖其腹中乃有書教子明服餌之術三年後白龍來迎子明遂得上升溪環遶山足今有仙壇祭醮不絕﹞

宣城九日聞崔四侍禦與宇文太守遊敬亭余時登響山不同此賞醉後寄崔侍禦二首﹝潛確居類書響山在宣城縣當鰲峯之前兩崖對峙下瞰響潭潭上有釣臺﹞其一九日茱萸熟插鬢傷早白登髙望山海滿目悲古昔逺訪投沙人因爲逃名客故交竟誰在獨有崔亭伯重陽不相知載酒任所適手持一枝菊調笑二千石日暮岸幘歸傳呼隘阡陌彤襜雙白鹿賓從何輝赫夫子在其間遂成雲霄隔良辰與美景兩地方虛擲晚從南峯歸蘿月下水壁卻登郡樓望松色寒轉碧咫尺不可親棄我如遺舄﹝藝文類聚風土記曰茱萸橄也九月九日熟色赤可采時也太平禦覽風土記曰九月九日律中無射而數九俗尙此日以茱萸气烈成熟可折其房以插頭言辟惡气而禦初寒投沙用賈誼謫長沙事以諭崔四侍禦見十卷贈崔秋浦注後漢書崔駰字亭伯涿郡平安人博學有偉才盡通古今訓詁百家之言善屬文少遊太學與班固傳毅同時齊名晉書劉隗岸幘大言意气自若胡三省曰岸幘幘微脫額也毛詩正義以幃障車之旁如裳爲容飾故或謂之幃裳或謂之童容其上有蓋四旁垂而下謂之幨章懷太子後漢書注襜帷也車上施帷以屏蔽者白帖刺史彤幨皂蓋束幡謝承後漢書鄭玄爲臨淮太守行春有兩白鹿隨車夾轂而行謝靈運詩序天下良辰美景賞心樂事四者難並盧照鄰五悲文蘿月寡色風泉罷聲古詩不念攜手好棄我如遺迹﹞其二九卿天上落五馬道旁來列戟朱門曉褰帷碧帳開登髙望逺海召客得英才紫綬歡情洽黃花逸興催山從圖上見溪卽鏡中回遙羨重陽作應過戲馬臺﹝周弘正詩將軍天上落童子棄繻來五馬太守事詳見六卷注舊唐書唐制三品以上門皆列棨戟後漢書賈琮爲冀州刺史舊典傳車驂駕垂赤帷裳迎於州界及琮之部升車言曰刺史當逺視廣聴糾察美惡何有反垂帷裳以自掩塞乎乃命禦者褰之百僚聞風自然竦震唐制二品三品得服紫綬詳見五卷注太平寰宇記戲馬臺在彭城縣南三里項羽所築戲馬於此宋武北徵至彭城遣長史王虞等立第捨於項羽戲馬臺起齋作閣橋度池重九日公引賓佐登此臺令將佐百僚賦詩以觀志作者百餘人獨謝靈運詩最工云季秋邊朔苦旅雁達霜雪淒淒陽卉腓皎皎寒潭潔良辰感聖心云旗興暮節鳴笳戾朱宮蘭巵獻時哲餞宴光冇孚和樂隆所缺云云太白詩意蓋謂崔侍禦重陽之作過於謝公戲馬臺之詩也﹞

寄崔侍禦宛溪霜夜聴猿愁去國長如不系舟獨憐一雁飛南海卻羨雙溪解北流髙人屢解陳蕃榻過客難登謝朓樓此處別離同落葉明朝分散敬亭秋﹝宛溪在寜國府城東雙溪以二水合流而名環遶寧國府城而北去敬亭山在寧國府城北俱見前注賈誼鵩賦汜兮若不系之舟江南通誌謝公樓在寧國府城內郡治之後因山爲基卽謝朓爲宣城太守時之髙齋地一名北樓唐咸通間刺史獨孤霖攺建易名疊嶂樓後漢書徐穉傳陳審爲太守以禮請署功曹稺不就之旣謁而退蕃在郡不接賓客惟穉來特設一榻去則懸之﹞

涇溪南藍山下有落星潭可以卜築余泊舟石上寄何判官昌浩﹝江南通誌涇溪在寜國府涇縣西南一里一名賞溪其源有三一出石埭縣舒姑泉一出太平黃山一出績溪下有賞溪橋沙堤其西爲新河藍山在涇縣西五十里髙千仭李白詩藍岑聳天壁突兀如鯨額卽此落星潭在涇縣西五十里藍山下晉有陳霸兄弟捕魚於此見一星落潭中故名﹞藍岑聳天壁突兀如鯨額奔蹙橫澄潭勢吞落星石沙帶秋月明水揺寒山碧佳境宜緩棹淸輝能畱客恨君阻歡遊使我自驚惕所期俱卜築結茅煉金液﹝宋之問詩崖口眾山斷嵚崟聳天壁木華海賦橫海之鯨突杌孤遊李善注突杌髙貌謝靈運詩山水含淸暉淸暉能娛人鮑照詩結茅野中宿煉金液詳見十三卷寄王屋山人孟大融注﹞

早過漆林渡寄萬巨西經大藍山南來漆林渡水色倒空靑林煙橫積素漏流昔吞翕沓浪競奔注潭落天上星龍開水中霧峣巖注公柵突兀陳焦墓嶺峭紛上干川明屢回顧因思萬夫子解渇同瓊樹何日覩淸光相歡詠佳句﹝落星潭見上首注胡震亨曰注公疑是左公隋末左難當築城柵拒輔公祏於涇與大藍山近江南通誌晉陳焦墓在涇縣五城山左三國誌永安四年安吳民陳焦埋之六日更生穿土中出按安吳縣名舊屬宣城郡隋時並入涇縣子虛賦交錯糾紛上干靑雲宋之問詩放澑覿前淑連山紛上干李陵詩思得瓊樹枝以解長渇饑﹞

遊敬亭寄崔侍禦﹝一作登古城望府中奉寄崔侍禦﹞我家敬亭下輒繼謝公作相去數百年風期宛如昨登髙素秋月下望靑山郭俯視鴛鷺羣飲啄自鳴躍夫子𨿽蹭蹬瑤臺雪中鶴獨立窺浮雲其心在寥廓時來一顧我笑飯葵與藿世路如秋風相逢盡蕭索腰間玉具劍意許無遺諾壯士不可輕相期在云閣﹝元和郡縣誌敬亭山在宣州宣城縣北十二里卽謝朓賦詩之所朓詩云玆山亙百里合沓與云齊隠淪旣己托靈異居然棲上干蔽白日下屬帶回溪交藤荒且蔓樛枝聳復低云云韻會蹭蹬困頓也漢書焦明已翔於寥廓顏師古注寥廓天上寛廣之處李善文選注寥廓髙逺也陸機詩取笑葵與霍魏文帝詩秋風蕭瑟天气涼漢書賜以玉具劍孟康注標首鐔衛盡用玉爲之顏師古注鐔劍口旁橫出者也衛劍鼻也意許無遺諾用延陵季子事己見十二卷注十六國春秋振纓云﹝脫一字﹞耀價連城梁元帝與蕭挹書握蘭云閣解紱龍樓云閣猶雲臺也﹞

三山望金陵寄殷淑﹝太平寰宇記三山在升州江寧縣西南五十七里周回四里其山孤絕面東西絕大江輿地誌云其山積石濱於大江有三峯南北接故曰三山舊爲吳津所謝玄暉晚登三山還望京邑詩云灞涘望長安河陽視京縣白日麗飛甍參差皆可見餘霞散成綺澄江靜如練卽此地也﹞三山懷謝朓水澹望長安蕪沒河陽縣秋江正北看盧龍霜气冷鳷鵲月光寒耿耿憶瓊樹天涯寄一歡﹝太平寰宇記盧龍山在升州上元縣西北二十里周回五里西臨大江按舊經晉元帝初渡江北地盡爲虜冦所有以其山連石頭爲固關塞以盧龍名焉六朝事迹盧龍山圖經云在城西北十六里周回五里髙三十六丈東有水下注平陸西臨大江舊經云晉元帝初渡江到此見嶺山連綿接石頭城眞江上之關塞似北地盧龍因以爲名一統志獅子山在應天府西二十里與馬鞍山接晉元帝初渡江見此山綿連以擬北地盧龍山故易名盧龍山﹝脫一字﹞鶼樓名詳見八卷永王東巡歌注瓊樹已見前二首注﹞

自金陵溯流過白壁山翫月達天門寄句容王主簿﹝江南通誌白壁山在太平府城北三十里有三峯中峯最峻赤壁在其北一統志無白壁山而有白壁水蓋字誤也太平府誌白壁山一名石壁在郡治北二十五里化洽鄕濱江三峯中拔起如堊有石似龜狀俗名龜山傳言上有白玉采之者眾遂絕李白與崔宗之乘舟月夜自金陵溯流過白壁山玩月白衣宮錦袍坐舟中兩岸觀者如堵白笑傲自若旁若無人今按白詩秋月照白壁皓如山陰雪十字殆不可方眞興會所到也一統志天門山在太平府城西南三十里二山夾大江東曰博望西曰梁山對峙如門亦名峨眉山又曰東梁山西梁山唐書地理誌江南東道升州江寜郡有句容縣唐制毎縣設主簿一人九品官京縣則二人八品官﹞滄江溯流歸白壁見秋月秋月照白壁皓如山陰雪幽人停宵徵賈客忘早發進帆天門山回首牛渚沒川長信風來日出宿霧歇故人在咫尺新賞成胡越寄君靑蘭花惠好庶不絕﹝廣韻溯逆流而上也世說王子猷居山陰夜大雪眠覺開室命酌酒四望皎然詩國風肅肅宵徵一統志牛渚山在太平府城北二十五里下有磯曰牛渚磯去采石磯近一里舊爲險要備禦之地亦名燃犀浦鮑照詩洲回風正悲江寒霧未歇陶弘景答謝中書書曉霧將歇猿烏亂鳴胡地在北越地在南成胡越蓋言其隔逺而不能相見之意後漢紀形神不接𨿽兄弟親戚可仝之於吳越﹞

寄上吳王三首﹝按唐書吳王祗太宗第三子吳王恪之孫張掖郡王琨之子襲封嗣吳王出爲東平太守安祿山反河南陳畱滎陽靈昌相繼陷祗募兵拒戰玄宗壯之累遷陳畱太守持節河南道節度采訪使歷太僕宗正卿其爲廬江太守無考蓋史失載也﹞其一淮王愛八公攜手緑雲中小子忝枝葉亦攀丹桂叢謬以詞賦重而將枚馬同何日背淮水東之觀土風﹝神仙傳淮南王劉安好方術之士於是有八公詣門皆須眉皓白門吏先密以白王王使﹝脫一字﹞人自以意難問之曰我王乃欲求延年長生不老之道今先生年已耆矣似無駐衰之術八公笑曰聞王尊禮賢士故逺致其身何以年老而逆見嫌耶王必若見少年則謂之有道皓首則謂之庸叟薄吾老今則少矣言未竟八公皆變爲童子年可十四五角髻靑絲色如桃花門吏大驚走以白王王聞之足不履跣而迎登思仙之臺執弟子之禮北面叩首八童子乃復爲老人後雷被伍被誣告稱安謀反天子使宗正持節治之八公曰可以去矣卽白日升天八公與安所踏山石皆陷成迹左傳公族公室之枝葉也楊齊賢曰太白興聖皇帝九世孫與唐同出故云忝枝葉淮南王招隠士攀援桂枝兮聊淹畱沈約詩﹝脫一字﹞側靑莎被巖間丹桂叢南方艸木狀桂有三種葉如柏葉皮赤者爲丹桂葉似柿葉者爲菌桂葉似枇杷葉者爲牡桂鄒陽誎吳王書臣所以歷數王之朝背淮千里而自致者非惡臣國而樂吳民也竊髙下風之行尢說大王之義﹞其二坐嘯廬江靜閒聞進玉觴去時無一物東壁掛胡牀﹝後漢書南陽太守﹝脫一字﹞瑨委功曹岑晊郡爲謠曰南陽太守岑公孝弘農成瑨但坐嘯唐廬江郡卽廬州也隸淮南道傅毅舞賦溢金罍而列玉觴李善注玉觴玉爵也三國誌注魏略曰襄潛爲兗州時甞作一胡牀及其去也畱以掛柱﹞其三英明廬江守聲譽廣平籍灑掃黃金臺招邀靑雲客客曾與天通出入淸禁中襄王憐宋玉願入蘭臺宮﹝謝朓詩廣平聴方籍李善注王隠晉書曰郭袤爲中郎散騎常侍會廣平太守缺宣帝謂袤曰賢叔大匠渾垂稱於平陽魏郡蒙惠化且盧子家王子﹝脫一字﹞繼踵此郡欲使世不乏賢故復相屈在郡先以徳化善爲條教百姓愛之上谷郡圖經黃金臺在易水東南十八里燕昭王置千金於臺上以延天下之士三輔黃圖漢宮中謂之禁中謂宮中門閣有禁非侍衛通籍之臣不得妄入宋玉風賦楚襄王遊於蘭臺之宮宋玉景差侍﹞

李太白詩集注卷十四

鳳尾竹客手錄李太白詩集注卷十五錢塘王琦撰

秋日魯郡堯祠亭上宴別杜補闕範侍禦﹝唐時魯郡卽兗州也隸河南道元和郡縣誌堯祠在兗州瑕丘縣南七里洙水之右通典武太后垂拱中置補闕拾遺二官以掌供奉諷諌自開元以來尢爲淸選唐書百官志門下省有左補闕六人中書省有右補闕六人從七品酉陽雜俎眾言李白惟戲杜考功飯顆山頭之句成式偶見李白祠亭上丘別杜考功詩今錄首尾曰我覺秋興逸誰言秋興悲山將落日去水共晴空宜煙歸碧海夕雁度靑天時相失各萬里茫然空爾思按成式此則謂杜考功卽子美也然子美未甞爲考功且與太白同遊時尙爲布衣未登仕籍而詩題又微有不同疑成式所見另是一本﹞我覺秋興逸誰云秋興悲山將落日去水與晴空宜魯酒白玉壺送行駐金羈歇鞍憩古木解帶掛橫枝歌鼓川上亭曲度神飆吹雲歸碧海夕雁沒靑天時相失各萬里茫然空爾思﹝一本無歌鼓川上亭二句其下增入南歌憶郢客東囀見齊姬淸波忽澹蕩白雪紛逶迆一隔範杜遊此歡各棄遺三韻潘嶽秋興賦善乎宋玉之言曰悲哉秋之爲气也蕭瑟兮艸木搖落而變衰憀栗兮若在逺行登山臨水送將歸曹植詩白馬飾金羈後漢書多聚聲樂曲度比諸郊廟章懷太子注曲度謂曲之節度也曹植詩神飆接丹轂李周翰注飆疾風也胡震亨曰太白愪押宜字如山將落日去水與晴空宜月色不可盡空天交相宜又詭浪偏相宜置酒正相宜春風與醉客今日乃相宜凡五用而前兩韻尢佳﹞

別魯頌誰道太山髙下卻魯連節誰云秦軍眾摧卻魯連舌獨立天地間淸風灑蘭雪夫子還倜儻攻文繼前烈錯落石上松無爲秋霜折贈言鏤寶刀千歲庶不滅﹝魯連事詳見二卷注書武成公劉克篤前烈江淹詩故人贈寶劍鏤以瑤華文庾信詩山精鏤寶刀﹞

別中都明府兄吾兄詩酒繼陶君試宰中都天下聞東樓喜奉連枝會南陌愁爲落葉分城隅淥水明秋日海上靑山隔暮云取醉不辭畱夜月雁行中斷惜離羣﹝唐時河南道有中都縣本平陸縣天寶元年更名隸兗州魯郡貞元十四年攺隸鄆州東平郡陶潛爲彭澤令見前注蘇武詩況我連枝樹與子同一身呂向注兄弟如木連枝而同本蕭綜詩昔朋舊愛各東西譬如落葉不更齊﹞

夢遊天姥吟畱別﹝太平寰宇記天姥山在越州剡縣南八十里名山誌雲山有楓千餘丈蕭蕭然後吳錄云剡縣有天姥山傳云登者聞天姥歌謡之響謝靈運詩云暝抵剡中宿明登天姥岑髙髙入云霓還期那可尋卽此也一統志天姥峯在臺州天臺縣西北與天臺山相對其峯孤峭下臨嵊縣仰望如在天表姥音母﹞海客談瀛洲煙濤微茫信難求越人語天姥雲霞明滅或可覩天姥連天向天橫勢拔五嶽掩赤城天臺四萬八千丈對此欲倒東南傾﹝十洲記瀛洲在東海中地方四十里大抵是對會稽去西岸七十萬里上生神芝仙革又有玉石髙且千丈出泉如酒味甘名之爲玉醴飲之數升輙醉令人長生洲上多仙家風俗似吳人山川如中國也太平廣記章安縣西有赤城山周三十里一峯特髙可三百餘丈海錄碎事顧野王輿地誌云赤城山有赤石羅列長裏余遙望似赤城雲笈七籖天臺山髙一萬八千丈洞周圍五百里名上玉淸平之天卽桐柏王眞人所理葛仙翁煉丹得道處上應臺宿故曰天臺在臺州天臺縣楚辭康回馮怒地何故以東南傾﹞我欲因之夢吳越一夜飛渡鏡湖月湖月照我影送我至剡溪謝公宿處今尙在淥水蕩漾淸猿啼腳著謝公屐身登靑雲梯半壁見海日空中聞天雞千巖萬轉路不定迷花倚石忽已暝熊咆龍吟殷巖泉憟深林兮驚層巓云靑靑兮欲雨水澹澹兮生煙列缺霹靂丘巒崩摧洞天石扇訇然中開靑冥浩蕩不見底日月照耀金銀臺霓爲衣兮風爲馬云之君兮紛紛而來下虎鼔瑟兮鸞回車仙之人兮列如麻忽魂悸以魄動怳驚起而長嗟惟覺時之枕席失向來之煙霞﹝薛方山浙江志鑑湖又曰鏡湖在會稽縣西南三十里故南湖也圖經曰後漢馬臻爲太守創立鑑湖在會稽山陰二縣界元和郡縣誌剡溪出越州剡縣西南北流入上虞縣界爲上虞江南史謝靈運尋山陟嶺必造幽峻巖嶂數十重莫不備盡登躡甞著木屐上山則去其前齒下山去其後齒靈運詩共登靑雲梯靑雲梯謂山嶺髙峻如上入靑雲故名述異記東南有桃都山上有大樹曰桃都枝相去三千里日初出照此木天雞則鳴天下之雞皆隨之鳴淮南王招隠士虎豹鬭兮熊羆咆廣韻咆嘷熊虎聲髙唐賦水澹澹而盤紆說文澹水搖也揚雄校獵﹝脫一字﹞霹靂列缺吐火施鞭應劭曰霹靂雷也列缺天隙電光也通雅列缺電光也陽气從云決裂而出故曰列缺郭璞詩但見金銀臺傅玄吳楚歌云爲車兮風爲馬西京賦總會仙倡戲豹舞羆白虎鼓瑟蒼龍吹箎太平禦覧太微天帝登白鸞之車上元夫人步元曲忽過紫微垣眞人列如麻說文悸心動也咆音庖訇音薨悸音忌﹞世間行樂亦如此古來萬事東流水別君去兮何時還且放白鹿靑崖間須行卽騎訪名山安能摧眉折腰事權貴使我不得開心顏﹝楚辭騎白鹿而容與江淹詩猿嘯靑崖間摧眉低首也折腰曲躬也陶潛不能爲五斗米折腰已見前注範徳機云夢吳越以下夢之源也以次諸節夢之波瀾也其間顯而晦晦而顯至失向來之煙霞夢極而與人接矣非太白之胸次筆力亦不能發此枕席煙霞二句最有力結語平衍亦文勢當如此﹞

畱別曹南羣官之江南﹝谷梁傳宋公曹人邾人盟於曹南範寗注曹南曹之南鄙唐人謂曹州爲曹南﹞我昔釣白龍放龍溪水旁道成本欲去揮手淩蒼蒼時來不關人談笑遊軒皇獻納少成事歸休辭建章十年罷西笑攬鏡如秋霜閉劍琉璃匣煉丹紫翠房身佩豁落圖腰垂虎鞶嚢仙人借彩鳳志在窮遐荒戀子四五人徘徊未翺翔東流送白日驟歌蘭蕙芳仙宮兩無從人間久摧藏範蠡脫句踐屈平去懷王飄颻紫霞心流浪憶江鄕愁爲萬里別復此一銜觴淮水帝王州金陵繞丹陽樓臺照海色衣馬揺川光及此北望君相思淚成行朝云落夢渚瑤艸空髙唐帝子隔洞庭靑楓滿瀟湘懷歸路綿邈覧古情淒涼登嶽眺百川杳然萬恨長卻戀峨眉去弄景偶騎羊﹝陵陽子明於旋溪釣得白龍解而放之詳見十二卷注不關人猶云不由人也兩都賦序朝夕論思日月獻納韓詩外傳田子爲相三年歸休三輔黃圖武帝作建章宮度爲千門萬戶桓譚新論人聞長安樂則出門西向而笑西京雜記雜廁五色琉璃爲劍匣十洲記又有墉城金臺玉樓相鮮如流精之﹝脫一字﹞光碧之堂瓊華之室紫翠丹房錦云燭日朱霞九光西王母之所治也道經凡欲修行大洞眞經三十九章雌一玉檢五老寶經元母簡十二上願佩神虎金虎符豁落七元流金火鈴神仙傳王逺冠逺逰冠朱衣虎頭鞶嚢五色綬帶劍通典按漢代著鞶嚢者側在腰間或云鞶嚢或云綬嚢然則以此嚢﹝脫一字﹞綬也或盛或散各有其時漢書撫寧遐荒劉琨詩抱膝獨摧藏呂向注摧藏憂傷也範蠡屈平俱見二卷注脫句踐謂脫身辭句踐而去也魏書神與理宜形隨流浪太平寰宇記淮水發源於華山在丹陽姑熟之界西北流經建康秣陵二縣之間縈紆京邑之內至於石頭入江綿流三百餘里景定建康志祥符江寧圖經曰淮水去縣一里其源從宣州東南漂水縣烏剎橋西入百五十里丹陽記云建康有淮源出華山入江輿地誌云秦始皇巡會稽鑿山阜此淮卽所鑿也亦名秦淮金陵山卽鐘山也在唐之升州上元縣西北一十八里丹陽謂潤州其地卽古時丹陽郡唐天寶初亦攺稱丹陽郡朝云瑤艸髙唐見一卷注夢渚卽云夢之渚也範云詩陽臺霧初解夢渚水裁淥山海經洞庭之山帝之二女居之是常遊於江湖澧沅之風交瀟湘之浦是在九江之間出入必以飄風暴雨楚辭湘夫人云帝子降兮北渚目眇眇兮愁子裊裊兮秋風洞庭波兮木葉下招魂湛湛江水兮上有偑日極千里兮傷春心搜神記葛由蜀羌人也周成王時好刻木作羊賣之一旦桑木羊入蜀中蜀中王侯貴人追之上綏山綏山多桃在峨眉山西南髙無極也隨之者不得還皆得仙道﹞

畱別於十一兄逖裴十三遊塞垣﹝蕭穎士蓮﹝脫一字﹞散序友生於逖張南容在大梁唐詩紀事於逖獨孤及李白皆有詩贈之蓋天寶間詩人也﹞太公渭川水李斯上蔡門釣周獵秦安黎元小魚﹝夋兔﹥兔何足言天張云捲有時節吾徒莫嘆羝觸藩於公白首大梁野使人悵望何可論旣知朱亥爲壯士且願束心秋毫裏秦趙虎爭血中原當去抱關救公子裴生覧千古龍鸞炳天章悲吟雨雪動林木放書輟劍思髙堂勸爾一杯酒拂爾裘上霜爾爲我楚舞我爲爾楚歌且探虎穴向沙漠鳴鞭走馬淩黃河恥作易水別臨岐涙滂沲﹝太公釣於渭水李斯牽黃犬出上蔡東門逐狡兔俱見一卷注封禪書以浸黎元呂延濟注黎元百姓也說文﹝夋兔﹥狡兔也周易羝羊觸藩嬴其角孔穎達正義藩藩籬也史記各興軍聚眾虎爭中原吳質答魏太子箋摛藻下筆鸞龍之文奮矣李善注鸞龍鱗羽之有五彩故以諭焉藝文類聚琴操曰曽子耕太山之下天雨雪凍旬日不得歸思其父母作梁山歌史記爲我楚舞吾爲若楚歌三國誌呂蒙年十五六竊隨鄧當擊賊當顧見大驚歸以告蒙母母恚欲罰之蒙曰貧賤難可居脫誤有功富貴可致且不探虎穴安得虎子太平禦覧春秋後語曰荊軻將行太子及賓客知其事者二十餘人皆白衣冠以送之至易水上旣祖取道髙漸離擊築荊軻和歌爲濮上聲士皆流涕詩國風涕泗滂沱﹝夋兔﹥音俊又音逡又音詮羝音低﹞

畱別王司馬嵩﹝按唐書百官志王府官屬及都督都護刺史之佐職皆有司馬有從四品正五品從五品正六品従六品之不同不知嵩爲何官﹞魯連賣談笑豈是顧千金陶朱𨿽相越本有五湖心余亦南陽子時爲梁甫吟蒼山容偃蹇白日惜頹侵願一佐明主功成還舊林西來何所爲孤劍托知音鳥愛碧山逺魚遊滄海深呼鷹過上蔡賣畚向嵩岑他日閒相訪丘中有素琴﹝魯連談笑而卻秦軍平原君以千金爲壽魯連辭而去範蠡乘扁舟以遊於五湖止於陶爲陶朱公諸葛亮躬耕南陽好爲梁父吟俱見前注左傳彼皆偃蹇杜預注偃蹇驕傲也郭璞客傲莊周偃蹇於漆園李斯臂蒼鷹出上蔡東門詳見三卷行路難注十六國春秋王猛少貧賤以鬻畚爲業甞貨畚於洛陽有一人貴買其畚而云無直自言家去此無逺可隨我取直猛利其貴而從之行不覺遠忽至深山其人止猛且住樹下當先啟道君來須臾猛進見一老公踞胡牀而坐須髮悉白侍從十許人有一人引猛曰大司馬可進猛因進拜老公曰王公何緣拜也乃十倍償畚直遣人送之旣出顧視乃嵩髙山也春秋經傳集解畚以艸索爲之筥屬陸云登遐頌北食中嶽鋉形嵩岑左思詩巖穴無結構丘中有鳴琴畚音本﹞

夜別張五吾多張公子別酌酣髙堂聴歌舞銀燭把酒輕羅霜橫笛弄秋月琵琶彈陌桑龍泉解錦帶爲爾傾千觴﹝漢書諸公聞之皆多袁盎顏師古注多猶重也梁元帝詩銀燭含朱火金鑪對寶笙宋書傅玄琵琶賦曰漢遣烏孫公主嫁昆彌念其行道思慕故使工人裁箏築爲馬上之樂欲從方俗語故曰琵琶取其易傳於外國也風俗通曰以手琵琶因以爲名杜摯雲長城之役弦鞀而鼓之未詳孰是樂府雜錄琵琶古曲有陌上桑水經注晉太康地理誌曰西平縣有龍泉水可以砥礪刀劍特堅利故有堅白之論矣是以龍泉之劍爲楚寶也﹞

魏郡別蘇明府因北遊魏都接燕趙美女誇芙蓉淇水流碧玉舟車日奔衝靑樓夾兩岸萬室喧歌鐘天下稱豪貴逰此毎相逢洛陽蘇季子劍戟森詞峯六印𨿽未佩軒車若飛龍黃金數百鎰白璧有幾雙散盡空掉臂髙歌賦還卭落魄乃如此何人不相從逺別隔兩河雲山杳千重何時更杯酒再得論心胸﹝唐時魏郡卽魏州屬河北道西京雜記卓文君姣好眉色如望逺山臉際常若芙蓉尙書正義河內共縣淇水出焉東至魏郡黎陽縣入河史記蘇秦者東周洛陽人也說趙肅侯一韓魏齊楚燕趙以從親以畔秦趙王乃飾車百乘黃金千鎰白璧百雙錦繡千純以約諸侯於是六國從合而並力焉蘇秦爲從約長並相六國喟然嘆曰使我有洛陽負郭田二頃豈能佩六國相印乎裴駰注譙周曰蘇秦字季子魯﹝脫一字﹞錢神論空手掉臂何所希望謝朓詩還卭歌賦似史記司馬相如家徒四壁立與文君俱之臨卭還卭蓋用此事也又史記酈食其家貧落魄無以爲衣食業﹞

畱別西河劉少府﹝唐時西河郡卽汾州屬河東道﹞秋髮已種種所爲竟無成閒傾魯壺酒笑對劉公榮謂我是方朔人間落幾星白衣千萬乘何事去天庭君亦不得意髙歌羨鴻冥世人若酰雞安可識梅生𨿽爲刀筆吏緬懷在赤城余亦如流萍隨波樂休明自有兩少妾雙騎駿馬行東山春酒緑歸隠謝浮名﹝左傳予髮如此種種予奚能爲杜預注種種短也世說王戎弱冠詣阮籍時劉公榮在坐阮謂王曰偶有二斗美酒當與君共飲彼公榮者無預焉二人交觴酬酢公榮遂不得一杯而言語談戲三人無異或有問之者阮答曰勝公榮者不得不與飲酒不如公榮者不可不與飲酒惟公榮可不與飲酒初學記漢武帝內傳曰西王母使者至東方朔死上以問使者對曰朔是木帝精爲歲星下遊人中以觀天下非陛下之臣法言鴻飛冥冥弋人何篡焉莊子其猶酰雞與郭象注酰雞者甕中之蠓蠛梅生謂梅福福嘗爲南昌尉故以比劉少府史記堯年少刀筆吏耳正義曰古用簡札書有錯謬以刀削之故號曰刀筆吏漢書蕭何曹參皆起秦刀筆吏顏師古注刀所以削書也古者用簡牘故吏皆以刀筆自隨也洞天福地記赤城洞周圍三百里名上玉淸平之天在臺州唐興縣詳見七卷注﹞

潁陽別元丹丘之淮陽吾將元夫子異姓爲天倫本無軒裳契素以煙霞親甞恨廹世网銘意俱未伸松柏𨿽寒苦羞逐桃李春悠悠﹝舊唐書載初元年析河南伊闕嵩陽三縣置武臨縣開元十五年攺爲潁陽隸河南府淮陽郡卽陳州也屬河南道﹞市朝間玉顏日緇燐所共重山嶽所得輕埃塵精魄漸蕪穢漸老相憑因我有錦囊訣可以持君身當餐黃金藥去爲紫陽賓萬事難並立百年猶崇晨別爾東南去悠悠多悲辛前志庶不易逺途期所遵已矣歸去來白雲飛天津﹝韻會將與也谷梁傳兄弟天倫也範曄注兄先弟後天之倫次陸機詩世﹝脫一字﹞嬰我身古詩含意俱未伸漢武帝內傳帝見王母巾器中有一卷書盛以紫錦之嚢帝問此書是仙靈方耶抱朴子仙藥之上者丹砂次則黃金周氏冥通記第一紫陽左眞人治葛衍山周君第二紫陽右眞人治嶓冢山王君崇展猶詩所謂崇朝謂從旦至食時也天津橋名在河南見二卷注﹞

畱別廣陵諸公憶昔作少年結交趙與燕金羈絡駿馬錦帶橫龍泉寸心無疑事所向非徒然晚節覺此疎獵精艸太玄空名束壯士薄俗棄髙賢中回聖明顧揮翰淩雲煙騎虎不敢下攀龍忽墮天還家守淸眞孤潔勵秋蟬煉丹費火石采藥窮山川臥海不關人租稅遼東田乘興忽復起棹歌溪中船臨醉謝葛彊山公欲倒鞭狂歌自此別垂釣滄浪前﹝唐時廣陵郡卽揚州也屬淮南道曹植詩白馬飾金羈龍泉劍名已見前注謝靈運詩晚節值眾賢李周翰注晚節暮年也漢書揚雄傳時雄方艸太玄有以自守泊如也論衡揚子云作太玄經造於助思極杳冥之深非庶幾之才不能成也蟬出自土壤升於髙木之上吟風飲露不見其食故郭璞蟬贊虫之精潔可貴惟蟬潛蛻棄穢飲露恆鮮宋書或終身隠處不關人事謝朓詩言稅遼東田李善注魏志曰管寧聞公孫度令行海外遂至於遼東皇甫謐髙士傳曰人或牛暴寧田者寧爲牽牛飼之其人大慚西京賦齊栧女引棹歌晉書山簡出鎭襄陽優遊卒歲惟酒是耽諸習氏荊上豪族有佳園池簡毎出遊嬉多之池上置酒輒醉名之曰髙陽池時有兒童歌曰山公出何許往至髙陽池日夕倒載歸酩酊無所知時時能騎馬倒著白接羅舉鞭向葛彊何如並州兒彊家在並州簡愛將也﹞

廣陵贈別玉瓶沽美酒數里送君還系馬垂楊下銜杯大道間天邊看緑水海上見靑山興罷各分袂何須醉別顏

感時畱別從兄徐王延年從弟延陵﹝按舊唐書延年乃髙祖第十子徐王元禮之後元禮子茂茂子璀璀之子則延年也開元二十六年封嗣徐王除員外洗馬天寶初拔汗那王入朝延年將嫁女與之爲右相李林甫所奏貶文安郡別駕彭城長史坐贓貶永嘉司士至徳初爲余杭郡司馬卒﹞天籟何參差噫然大塊吹玄元包槖鑰紫气何逶迆七葉運皇化千齡光本支仙風生指樹大雅歌螽斯諸王若鸞虯肅穆列藩維哲兄錫茅土聖代羅榮滋九卿領徐方七步繼陳思﹝莊子子綦曰汝聞人籟而未聞地籟汝聞地籟而未聞天籟夫子遊曰敢問其方子綦曰夫大塊噫气其名爲風是惟無作作則萬竅怒號通典幹封元年追號老君爲太上玄元皇帝老子天地之間其猶槖鑰乎史記索隠列異傳老子西遊關令尹喜望見其上有紫气浮關老子果乘靑牛而過說文逶迆邪去貌唐自髙祖至肅宗凡七帝詩大雅文王孫子本支百世毛傳曰本本宗也支支子也神仙傳老子之母適至李樹下而生老子生而能言指李樹曰以此爲我姓詩國風螽斯羽詵詵兮宜爾子孫振振兮鄭箋曰凡物有陰陽情欲者無不妬忌惟螽斯不爾各得受气而生子故能詵詵然眾多后妃之徳如是則宜然也埤雅螽斯虫之不妬忌一母百子者也故詩以爲子孫眾多之況一名舂黍亦或謂之春箕艸木疏云蝗類靑色長角長股股鳴者也或曰似蝗而小股黒有文五月中以股相切作聲聞數步者是也江東謂之蚱蜢朱子集傳螽斯一生九十九子詩紀蘇氏曰螽斯一生八十一子數𨿽不同言其多子則均也說文虯龍子無角者爾雅穆穆肅肅敬也詩大雅價人惟藩毛傳曰藩屏也後漢書諸王封者受茅土歸以立社稷禮也獨斷天子太社以五色土爲壇皇子封爲王者受天子之社土以所封之方色東方受靑南方受赤他如其方色苴以白茅授之各以其所封方之色歸國以立社故謂之受茅土後漢書陶謙傳是時徐方百姓殷盛榖食甚丰胡三省通鑑注古語多謂州爲方故八州八伯謂之方伯書曰惟彼陶唐有此冀方詩曰徐方不庭是也世說文帝甞令束阿王七步中作詩不成者行大法應聲便爲詩曰煮豆持作羮漉枝以爲汁萁在釡下然豆在釡中泣本是同根生相煎何太急帝深有慚色東阿王卽曹植也太和三年徙封東阿王六年以陳四縣封爲陳王思者其謚也噫音衣逶音威迆音夷﹞伊昔全盛日雄豪動京師冠劍朝鳳闕樓船侍龍池鼔鐘出朱邸金翠照丹墀君王一顧盼選色獻蛾眉列戟十八年未曾輒遷移大臣小喑嗚謫竄天南垂長沙不足舞貝錦且成詩佐郡浙江西病閒絕趨馳階軒日苔蘚鳥雀噪檐帷時乘平肩輿出入畏人知北宅聊偃憩歡愉卹惸嫠差言梁苑地烜赫耀旌旗﹝後漢書竇融傳賞賜恩寵傾動京師史記建章宮其東則鳳闕髙二十餘丈索隠曰三輔黃圖云武帝營建章起鳳闕髙二十五丈三輔故事云北有圖闕髙二十丈上有銅鳳凰故曰鳳闕也唐六典注興慶宮卽今上潛龍舊宅也初上居此第其裏名協聖諱所居宅之東有舊井忽湧爲小池周袤才數尺常有雲气或見黃龍出其中至景龍中潛復出水其沼寖廣時卽連合爲一未半歲而裏中人悉移居遂鴻洞爲龍池馬演繁露後世諸侯王及達官所居之屋皆飾以朱故曰朱門又曰朱邸西京賦靑瑣丹墀李善注漢官典職曰以丹溙地故曰丹墀呂向注丹墀階也以丹漆塗之太平禦覧天子赤泥殿下曰丹墀唐制嗣王郡王皆列棨戟於門李涪刋誤凡戟天子二十四諸侯十通典天寶六年四月敕攺儀制令嗣王郡王門十六戟後漢書郡處南垂不閒典訓潘嶽西徵賦歷敝邑之南垂劉良注南垂南界也廣韻垂疆也漢書長沙定王發以其母微無寵故王卑濕貧國應劭曰景帝後二年諸王來朝有詔更前稱壽歌舞定王但張袖小舉手左右笑其拙上怪問之對曰臣國小地狹不足回旋帝乃以武陵零陵桂陽益焉詩小雅萋兮雙兮成是貝錦彼譖人者亦已太甚大臣小喑鳴謫竄天南垂言其爲李林甫所奏而遭貶謫也彭城在南方故曰天南垂長沙不足舞謂爲長史不足展其才也貝錦且成詩謂又以贓而貶永嘉也司馬爲郡守之輔佐故曰佐郡余杭郡卽杭州也其地在浙江之西世說謝中郎甞著白綸巾肩輿徑至揚州南齊書豫章文獻王嶷自以地位隆重深懷退素北宅舊有田園之美乃盛修理之漢書梁孝王築東苑方三百餘里廣睢陽城七十里大治宮室爲復道自宮連屬於平臺三十餘里得賜天子旌旗從千乘萬騎出稱警入言蹕擬於天子惸音窮嫠音離﹞兄弟八九人吳秦各分離大賢達機兆豈獨慮安危小子謝麟閣雁行忝肩隨令弟字延陵鳳毛出天姿淸英神仙骨芬馥茝蘭蕤夢得春艸句將非惠連誰深心紫河車與我特相宜金膏猶罔象玉液尙燐緇伏枕寄賓館宛同淸漳湄藥物多見饋珍羞亦兼之誰道溟渤深猶言淺恩慈﹝歐陽建詩古人達機兆策馬遊近關三輔黃圖麒麟閣蕭何造以藏祕書處賢才禮記兄之齒雁行又曰五年以長則肩隨之世說王敬倫風姿似父作侍中加授桓公公服從大門入桓公望之曰大奴固自有鳳毛北齊書北平王貞武成第五子也沈審寛恕帝常曰此兒得我鳳毛廣韻茝香艸字林云靡蕪別名說文蕤艸木花垂貌謝靈運夢見其弟惠連遂得池塘生春艸之句大以爲工詳見十一卷注紫河車丹藥也詳見二卷注穆天子傳天子之珤玉果璇珠燭銀黃金之膏郭璞注金膏亦猶玉膏皆其精汋也張衡思玄賦沛以罔象李善注罔象卽彷象也楚詞吮玉液兮止渴王逸注玉液瓊蘂之精气劉楨詩予嬰沈痼疾竄身淸漳濱溟渤海也見七卷注馥音伏茝音止﹞鳴蟬遊子意促織念歸期驕陽何火赫海水爍龍龜百川盡凋枯舟檝閣中逵策馬揺涼月通宵出郊圻泣別目眷眷傷心步遲遲願言保明徳王室佇淸夷摻袂何所道援毫投此辭﹝爾雅翼蟋蟀似蝗而小正黑有光澤一名蛬一名蜻蛚一名促織以夏生秋初鳴其聲如急織故幽州謂之促織其時正織之候故以戒婦功春秋說題辭曰趣織爲言趣織也織興事遽故趣織鳴女作兼又裏語曰趣織鳴懶婦驚詩意言鳴蟬促織之候已動遊子之意而念歸期矣因天旱水涸舟楫阻閣故策馬於涼月之下乘夜而畱別也春秋考郵異旱之爲言悍也陽驕蹇所致也說文赫大赤貌詩國風施於中逵毛萇傳逵九達之道也謝朓詩停琴佇涼月滅燭聴歸鴻謝靈運詩旅館眺郊岐楚辭九嘆志蛩蛩而懷顧兮魂眷眷而獨逝王逸注眷眷顧貌詩曰眷眷懷顧詩國風行道遲遲傅咸詩王度日淸夷劉良注夷平也詩國風遵大路兮摻執子之袪兮毛傳曰摻﹝脫一字﹞也袪袂也鄭箋曰欲﹝脫一字﹞持其袂而畱之檝音接與楫同圻音畿摻所斬切衫上聲﹞

別儲邕之剡中借問剡中道東南指越鄕舟從廣陵去水入會稽長竹色溪下緑荷花鏡裏香辭君向天姥拂石臥秋霜﹝唐時江南東道有剡縣隸越州會稽郡剡音閃太平禦覧郡國志曰天姥山與括蒼山相連石壁上有刋字科斗形髙不可識春月樵者聞簫鼔笳吹之聲括耳元嘉中遣名畫寫狀於﹝脫一字﹞扇卽此山也施宿會稽志天姥山在新昌縣東南五十里東接天臺﹝脫一字﹞頂峯西北聨沃州山上有楓千餘丈﹝脫一字﹞藏經云沃洲天姥福地也﹞

畱別金陵諸公海水昔飛動三龍紛戰爭鐘山危波瀾傾側駭奔鯨黃旗一掃蕩割壤開吳京六代更霸王遺迹見都城至今秦淮間禮樂秀羣英地扇鄒魯學詩騰顏謝名五月金陵西祖餘白下亭欲尋廬峯頂先繞漢水行香鑪紫煙滅瀑布落太淸若攀星辰去揮手緬含情﹝劇秦﹝脫一字﹞新海水羣﹝脫一字﹞李善注海水諭萬民羣飛言亂三龍蜀吳魏也太平寰宇記蔣山在升州上元縣東北十五里周回六十裏面南顧東東逹靑龍﹝脫一字﹞門等山西臨靑溪﹝脫一字﹞山南面有鍾浦水流下入秦淮北連雉亭山按輿地誌云蔣山古曰金陵山縣之名因此而立漢輿地圖名鐘山吳大帝時有蔣子文發神驗於此封子文爲蔣侯攺曰蔣山謝朓詩奔鯨自此曝顏延年詩襟衛徙吳京吳京金陵也以吳人所都故曰吳京景定建康志古都城按官苑記﹝脫一字﹞大帝所築周回二十里一十九步在淮水北五里晉元帝過江不攺其舊宋齊梁陳皆都之輿地誌曰晉瑯邪王渡江鎭建業因吳舊都修而居之宋齊而下宮室有因冇革而都城不攺東南利便書曰孫權𨿽據石頭以扼江險然其都邑則在建業歷代所謂都城也東晉宋齊梁因之𨿽時有攺築而其經畫皆吳之舊初學記孫盛晉陽秋曰秦始皇東逰望气者云五百年後金陵有天子气於是始皇於方山掘流西入江亦曰淮今在潤州江寧縣土俗號曰秦淮太平寰宇記丹陽記云始皇鑿金陵方山其斷處爲瀆卽今淮水經城中入大江是曰秦淮史記鄒魯濱邾泗猶有周公遺風俗好儒備於禮漢書鄒魯守經學宋書顏延之與謝靈運俱以詞采齊名自潘嶽陸機之後文士莫及也江左稱顏謝焉所著並傳於世鄭玄儀禮注將行而飲酒曰祖蕭士﹝脫一字﹞曰圖經白下亭在上元縣西北廬峯卽廬山也江西通誌廬山在南康府治北二十里九江府城南二十五里脈接衡陽由武功來古南障山也髙三千三百六十丈或云七千三百六十丈凡有七重周回五百里山無主峯橫潰四出嶤嶤嵺嵺各爲尊髙不相拱揖異於武當太嶽諸名山出風降雨抱異懷靈道書稱爲第八洞天香鑪峯在開先文殊寺後其形圓聳如鑪山南山北皆見峯上常出雲气有似香煙故名太平寰宇記廬山瀑布在山東亦名白水源出髙峯掛流三百許丈逺望如匹布故名瀑布劉琨詩揮手長相謝﹞

口號食出野田美酒臨逺水傾東流若未盡應見別離情﹝口號卽口占也詳九卷注﹞

金陵酒肆畱別風吹栁花滿店香吳姬壓酒喚客甞金陵子弟來相送欲行不行各盡觴請君試問東流水別意與之誰短長﹝漁隠叢話詩眼云好句須要好字如李太白詩吳姬壓酒喚客甞見新酒初熟江南風物之美工在壓字﹞

金陵白下亭畱別驛亭三楊樹正當白下門吳煙暝長條漢水嚙古根向來送行處回首阻笑言別後若見之爲餘一攀翻﹝楊齊賢曰白下亭在今建康東門外﹞

別東林寺僧東林送客處月出白猿啼笑別廬山逺何煩過虎溪﹝一統志東林寺在廬山晉僧﹝脫一字﹞逺與同門慧永居西林學徒日眾別居林之東謝靈運爲鑿池種蓮楊齊賢曰廬山在江州南三十里東林西林二寺在山之南五里許小嶺可到兩寺相鄰規制廣袤若一大縣水石深怪古迹無窮東林是逺法師所居三門內有小渠名虎溪逺師送客未嘗過溪西林是永法師所居規制稍不及東林蓮社髙賢傳逺法師居東林其處流泉匝寺下入於溪每送客過此輒有虎號鳴因名虎溪後送客木嘗過獨陶淵明陸靜修至語道契合不覺過溪因相與大笑世傳爲三笑圖﹞

竄夜郎於烏江畱別宗十六璟﹝唐淮南道有烏江縣隸和州歷陽郡按潯陽記載九江之名一曰烏白江三曰烏江張須元緣江圖載九江之名四曰烏土江六曰白烏江太平寰宇記引潯陽記云九江在潯陽去州五里名曰烏江是大禹所疏知此詩所謂烏江者指潯陽江耳非和州之烏江縣也胡震亨曰舊注以太白娶許相圉師女謂詩題別宗十六爲誤今按詩中斬鰲翼媧皇三入鳳凰池是言相武后又是入相三次者而圉師爲髙宗相又只入相一次與此不合此正是宗楚客耳安得謂贈別其後人爲誤哉白凡四娶始娶許終娶宗皆相門女見魏顥白集序中舊注失考往往如是﹞君家全盛日臺鼎何陸離斬鰲翼媧皇煉石補天維一回日月顧三入鳳凰池失勢靑門旁種瓜復幾時猶會眾賓客三千光路岐皇恩雪憤懣松柏含榮滋我非東牀人令姊忝齊眉浪迹未出世空名動京師適遭云羅解翻謫夜郎悲拙妻莫邪劍及此二龍隨慚君湍波苦千里逺從之白帝曉猿斷黃牛過客遲遙瞻明月峽西去益相思﹝晉書三臺六星三公之位也在人曰三公在天曰三臺漢書鼎三足三公象初學記環濟要略曰三公者象鼎三足共承其上也後漢書位登臺鼎楚辭長余佩之陸離許愼云陸離美好貌淮南子往古之時四極廢九州島裂天不兼覆地不兼載於是女媧煉五色石以補蒼天斷鰲足以立四極髙誘注三皇時天不足西北故補之師說如此鰲大龜天廢頓以鰲足柱之楚辭曰鰲戴山抃其何以安之是也宋玉大言賦壯士憤兮絕天維晉書荀朂守尙書令朂久在中書專管機事及失之甚惘惘悵悵或有賀之者朂曰奪我鳳凰池諸君賀我耶三輔黃圖廣陵人邵平爲秦東陵侯秦破爲布衣種瓜靑門外世說郗太傅在京口遣門生與王丞相書求女壻丞相語郗信君往東廂任意選之門生歸白郗曰王家諸郎亦皆可佳聞來覓壻咸自矜持惟有一郎在東牀上坦腹臥如不聞郗公曰此正好訪之乃是逸少因嫁女與焉後漢書梁鴻每歸妻爲具食不敢於鴻前仰視舉業齊眉江淹詩曠哉宇宙恵云羅更四陳吳越春秋幹將者吳人也與歐冶子同師俱能爲劍闔閭使作二枚一曰幹將一曰莫耶莫耶幹將之妻也幹將作劍采五山之鐡精六合之金英天伺地陰陽同光百神臨觀天气下降而金鐵之精不銷淪流於是幹將不知其由莫耶曰子以善爲劍聞於王使子作劍三月不成其有意乎幹將曰吾不知其理也莫耶曰神物之化須人而成今夫子作劍得無得其人而後成乎幹將曰昔吾師作冶金鐵之類不銷夫妻俱入冶鑪中然後成物至今後世卽山作冶麻絰葌服然後敢鑄金於山今吾作劍不變化者其若斯耶莫耶曰師知鑠身以成物吾何難哉於是幹將妻乃斷髮剪爪投於鑪中使童男童女三百人鼓槖裝炭金鐵乃濡遂以成劍陽曰幹將陰曰莫耶陽作龜文陰作漫理一統志白帝山在四川夔州府城東五里峽中視之孤特甚峭北緣馬嶺接赤甲山公孫述據蜀殿前井中常有白龍出因稱白帝山亦以名水經江水又東徑黃牛山酈道元注下有灘名黃牛灘南岸重嶺疊起最外髙崖間有石如人負刀牽牛人黒牛黃成就分明旣人迹所絕莫得究焉此巖旣髙加以江湍紆回𨿽途徑信宿猶望見此物故行者謡曰朝發黃牛暮宿黃牛水路迂深回望如一矣太平寰宇記黃牛山在南鄭縣西南五十里山有石黃色逺望如牛故曰黃牛山山下有黃牛川十道記云黃牛川有再熟之稻土人重之益州記曰明月峽在巴縣東峽前南岸壁髙四十丈其壁有圓孔形如滿月因以爲名楊齊賢曰白帝城隸夔州黃牛峽隸峽州明月峽隸渝州媧音戈懣艸本切門上聲﹞

畱別龔處士龔子棲閒地都無人世喧栁深陶令宅竹暗辟彊園我去黃牛峽遙愁白帝猿贈君捲施艸心斷竟何言﹝陶淵明宅邊有五栁樹甞爲彭澤令詳見前注世說王子猷自會稽經吳門聞顧辟彊有名園劉孝標注顧氏譜曰辟彊吳郡人歷郡功曹平北參軍範成大吳郡誌辟彊園自東晉以來傳之池館林泉之勝號吳中第一辟彊姓顧氏晉唐人題詠甚多陸羽詩云辟彊舊林園怪石紛相向陸龜蒙云吳之辟彊園在昔勝槪敵皮日休云更葺園中景應爲顧辟彊本朝張伯玉云於公門館辟彊園放蕩襟懷水石間今莫知遺迹所在考龜蒙之詩則在唐爲任晦園亭今任園亦不可考矣唐詩紀事吳門有辟彊園按陸龜蒙詩吳之辟彊園在昔勝槪敵前聞富修竹後說紛怪石張南史詩深竹閒園暗辟彊益其地饒修竹多怪石往往見於題詠黃牛白帝已見前首注爾雅捲施艸拔心不死邢昺疏捲施艸一名宿葬拔其心亦不死也按離騷云朝搴毗之木蘭兮夕攬中洲之宿葬王逸云艸冬生不死者楚人名之曰宿葬﹞

贈別鄭判官竄逐勿復哀慚君問寒灰浮雲本無意吹落章華臺逺別淚空盡長愁心已摧二年吟澤畔顦顇幾時回﹝通典春秋時楚章華臺在復州監利城內方輿勝覧江陵府有章華臺杜預云在今南郡華容城中華容卽今監利楚辭卜居云屈原旣放三年不得復見漁父云屈原旣放遊於江潭行吟澤畔顏色顦顇形容枯槁﹞

黃鶴樓送孟浩然之廣陵故人西辭黃鶴樓煙花三月下揚州孤帆逺影碧山盡惟見長江天際流﹝楊齊賢曰黃鶴樓以黃鶴山而名在鄂州通典廣陵郡今之揚州陸放翁入蜀記太白登黃鶴樓送孟浩然詩云徵帆逺映碧山盡惟見長江天際流蓋帆檣映逺山尢可觀非江行久不能知也﹞

將遊衡嶽過漢陽雙松亭畱別族弟浮屠談皓﹝通鑑地理通釋衡嶽在潭州衡山縣西三十里衡州衡陽縣北七十里有五峯曰紫蓋天柱芙蓉石廣稟祝融一統志雙松亭在湖廣漢陽府秋興亭東冊府元龜浮屠正號曰佛陀其聲相近皆西方言華言譯之則謂淨覺﹞秦欺趙氏璧卻入邯鄲宮本是楚家玉還來荊山中符彩照滄溟淸輝淩白虹靑蠅一相點流落此時同卓絕道門秀談玄乃支公延羅結幽居剪竹繞芳叢涼花拂戶牖天籟鳴虛空憶我初來時蒲萄開景風今玆大火落秋葉黃梧桐水色夢沅湘長沙去何窮寄書訪衡嶠但與南飛鴻﹝史記趙惠文王時得楚和氏璧秦昭王聞之遺趙王書願以十五城易璧趙王遣藺相如奉璧西入秦秦王坐章臺見相如相如奉璧奏秦王秦王大喜傳以示美人及左右相如視秦王無意償趙城乃前曰璧有瑕請指示王王授璧相如因持璧卻立椅柱怒髮上衝冠謂秦王曰臣觀大王無意償趙王城邑故臣復取璧大王必欲急臣臣頭與璧俱碎於柱矣秦王恐其破璧乃辭謝召有司按圖指從此以往十五都予趙相如度秦王特以詐佯爲予趙城實不可得乃謂秦王曰趙王送璧時齋戒五日今大王亦宜齋戒五日秦王遂許齋五日相如乃使其從者衣褐懷璧從徑道亡歸趙秦王曰今殺相如終不能得璧也而絕秦趙之歡卒廷見相如﹝脫一字﹞禮而歸之楚人卞和得玉璞於荊山兩獻楚王兩刖其足見四卷注禮記气如白虹天也孔穎達正義云白虹謂天之白气言玉之白气似天白气也陳子昻詩靑蠅一相點白璧遂成寃埤雅靑蠅糞尢能敗物𨿽玉猶不免所謂蠅糞點玉是也三國誌管寧徳行車絕海內無偶太平廣記支遁字道林本姓關氏陳畱人或云河內林慮人年二十五出家每至講肄善標宗會而章句或有所遺時爲守文者所陋謝安聞而喜之曰此乃古人之相馬也略其玄黃而取其駿逸於時殷浩王羲之等並一代名流皆著塵外之狎鮑照詩延蘿倚峯壁吳均詩剪竹制山扉莊子汝聞地籟而未聞天籟天籟乃虛空之際自然音響易緯通卦驗夏至景風至大火心星也落猶下也心星於夏月昏時當南方之位入秋則下而西流矣漢書﹝脫一字﹞九疑浮沅湘顏師古注沅水出牂牁湘水出零陵二水皆入江一統志湘江至沅州與沅水合曰沅湘古長沙郡秦始皇置在古荊州之域唐時之長沙已陵衡陽零陵江華桂陽邵陽連山八郡皆其地也衡山及沅湘二水俱在境中蕭琛詩相思將安寄悵望南飛鴻嶠音轎沅音元又音阮﹞

畱別賈舍人至二首﹝賈至見十一卷注﹞其一大梁白雲起飄颻來南洲徘徊蒼梧野十見羅浮秋鰲抃山海傾四溟揚洪流意欲托孤鳳從之摩天逰鳳苦道路難翺翔還昆丘不肯銜我去哀鳴慚不畱逺客謝主人明珠難暗投拂拭倚天劍西登嶽陽樓長嘯萬里風掃淸胸中憂誰念劉越石化爲繞指柔﹝歸藏啟筮有白雲出自蒼梧入於大梁山海經南方蒼梧之丘蒼梧之淵其中有九疑山舜之所葬在長沙零陵界中郭璞注山左零陵營道縣南其山九溪皆相似故云九疑古者總名其地爲蒼梧也蓋古所稱蒼梧之野其地甚廣凡九疑山前後數百里粵西湖南之地兼跨而有之若漢之所置蒼梧郡視古之蒼梧野爲狹唐之所置蒼梧郡視漢之蒼梧郡則又狹皆祇在粵西一隅而長沙零陵非其所統矣或者據史記本紀舜崩於蒼梧之野葬於江南九疑是爲零陵因崩葬各紀其地疑蒼梧九疑不在一處者非也舜葬於蒼梧之野蓋﹝脫一字﹞兮先已記之矣名山誌羅浮山在廣東增城博羅二縣之境本二山也在西者爲羅山在東者爲浮山二山合體故總稱羅浮舊記曰山髙三千六百丈周圍二百七十七里舊說浮山從會稽來博於羅山故又稱博羅今羅浮山上獨有東方艸木或云浮山乃蓬萊之一島堯時洪水浮至依羅山而止焉二山斷處有石磴相聨接狀如橋梁號曰鐡橋奇禽靈卉不可勝紀楚辭鰲戴山抃王逸注鰲大龜也擊手曰抃列仙傳曰有巨靈之鰲背負蓬萊之山而抃滄海之中爾雅翼天問曰鰲戴山抃何以安之抃者兩手相擊也言鰲以首戴山儻用前兩手相擊則山上之仙聖何以安乎張衡思玄賦登蓬萊而容與兮鰲𨿽抃而不傾呂延濟注言巨鰲浮蓬萊山𨿽抃擊而不傾側太白引此蓋以諭祿山之亂也張協詩兩足灑四溟李善注四溟四海也王﹝脫一字﹞詩鸛鵠摩天遊邢昺爾雅疏昆侖山記云昆侖山一名昆丘史記明月之珠夜光之璧以暗投人於道路人無不按劍相眄者何則無因而至前也王褒詩白璧求善價明珠難暗投宋玉大言賦長劍耿耿倚天外嶽陽風土記嶽陽樓城西門樓也下瞰洞庭景物寛闊唐開元四年中書令張說除守此州每與才士登樓賦詩自爾名著劉越石詩何意百煉剛化爲繞指柔呂延濟注百錬之鐡堅剛而今可繞指自諭今破敗而至柔弱也琦按賈之謫在嶽陽去羅浮甚逺而太白行迹亦未嘗至廣惠﹝脫一字﹞何云徘徊蒼梧野十見羅浮秋又太白旅寓嶽州約計只一二年而賈之謫在至徳中召還故官在寶應初約計首尾亦不至十年之久所云十見更指何人耶恐是他人之作而誤入集中者否則筆字之訛歟其二秋風吹胡霜凋此檐下芳折芳怨歲晚離別淒以傷謬攀靑瑣賢延我於此堂君爲長沙客我獨之夜郎勸此一杯酒豈惟道路長割珠兩分贈寸心貴不忘何必兒女仁相看淚成行﹝劉昭後漢書補宮合簿靑瑣門在南宮衛瓘注吳都賦曰靑瑣戶邊靑鏤也一曰天子門內有楣格再重襄靑畫曰瑣章懷太子後漢書注靑瑣謂刻爲瑣文而以靑飾之也西京賦靑瑣丹墀呂向注靑瑣窗也以靑飾之吳都賦靑瑣丹楹劉淵林注瑣戶內邊以靑畫爲瑣文呂延濟注靑瑣門窗欒刻爲瑣文染以靑色割珠事無考曹植詩無乃兒女仁﹞

渡荊門送別渡逺荊門外來從楚國遊山隨平野盡江入大荒流月下飛天鏡云生結海樓仍憐故鄕水萬里送行舟﹝通典荊門山後漢岑彭破田戎於此公孫述又遣將任滿拒吳漢作浮橋處在今峽州宜都縣西北五十里水經雲江水東楚荊門虎牙之間荊門山在南上合下開若門虎牙山在北石壁危江間有白文類牙故以爲名荊門虎牙二山卽楚之西塞楊齊賢曰荊門軍有山名荊門蜀之諸山至此不復見矣史記海旁蜃气象樓臺國史補海上居人時見飛樓如締構之狀甚壯麗丁龍友曰胡元瑞謂山隨平野盡江入大荒流此太白壯語也子美詩星隨平野闊江入大荒流二語骨力過之予謂李是晝景杜是夜景李是行舟暫視杜是停舟細觀未可槪論﹞

聞李太尉大舉秦兵百萬出徵東南懦夫請纓冀申一割之用半道病還畱別金陵崔侍禦十九韻﹝通鑑上元二年五月以李光弼爲河南副元帥太尉兼侍中都統河南準南東西山南東荊南江南西浙江東西八道行營節度出鎭臨淮漢書遣終軍使南越說其王欲令入朝比內諸侯軍自請願受長纓必羈南越王而致之闕下軍遂往說越王越王聴許請舉國內屬後漢書班超曰昔魏絳列國大夫尙能和輯諸戎況臣奉大漢之威而無鉛刀一割之用乎﹞秦出天下兵蹴踏燕趙傾黃河飲馬竭赤羽連天明太尉杖旄鉞云騎繞彭城三軍受號令千里肅雷霆函谷絕飛鳥武關擁連營意在斬巨鰲何論鱠長鯨恨無左車略多愧魯連生拂劍照嚴霜雕戈鬘胡纓願雪會稽恥將期報恩榮半道謝病還無因東南徵亞夫未見顧劇孟阻先行天奪壯士心長吁別吳京金陵遇太守倒屣欣逢迎羣公咸祖餞四座羅朝英初發臨滄觀醉棲徵虜亭舊國見秋月長江流寒聲帝車信回轉河漢復縱橫孤鳳向西海飛鴻辭北溟因之出寥廓揮手謝公卿﹝家語由願得白羽若月赤羽若日史記師尙父左杖黃鉞右把白旄以誓謝靈運詩云騎亂漢南呂向注云騎言多如雲也唐之彭城郡卽徐州也隸河南道舊唐書李光弼拜太尉充河南淮南山南東道荊南等副元帥侍中如故出鎭臨淮史朝義乘邙山之勝冦申光等十三州自領精騎圍李岑於宋州將士皆懼請南保揚州光弼徑赴徐州以鎭之遣田神功擊敗之浙東賊首袁晁攻剽郡縣浙東大亂光弼分兵除討克定江左人心乃安光弼未至河南也田神功平劉展後﹝脫一字﹞﹝脫一字﹞於揚府尙衡殷仲卿相攻於兗鄆來瑱旅距於襄陽朝廷患之及光弼輕騎至徐州史朝義退走神功遽歸河南尙﹝脫一字﹞殷仲鄕來瑱皆懼其威名相繼赴闕又雲光弼禦軍嚴肅天下服其威名每申號令諸將不敢仰視元和郡縣誌函谷故城在陜州靈寶縣南十里秦函關城漢弘農縣也西徵記曰函谷關城路在谷中深險如函故以爲名其中劣通行路東西四十里絕岸壁立巖上柏林陰映谷中殆不見日關去長安四百里日入則閉雞鳴則開秦法也東自殽山西至潼津通名函谷號曰天險所謂秦得百二也史記集解應劭曰武關秦南﹝脫一字﹞通南陽文穎曰武關在析西百七十里弘襄界太平寰宇記武關在商州商洛縣東南九十里春秋時少習也左氏傳曰將通於少習以聴命注少習商縣武關是也三國誌樹柵連營七百餘里史記趙王成安君陳余聞漢且襲之也聚兵井陘口號稱二十萬廣武君李左車說成安君曰願足下﹝亻段﹞臣奇兵三萬人從間路絕其輜重足下深溝髙壘堅營勿與戰不至二十日而兩將之頭可致於戲下成安君不聴韓信引兵出井陘口斬成安君泜水上禽趙王歇信乃令軍中毋殺廣武君有能生得者購千金於是有縛廣武君而致戲下者信乃解其縛東鄕坐西鄕對師事之魯連事見二卷注圖語穆公橫雕戈出見使者韋昭注雕鏤也戈戟也莊子說劍篇垂冠縵胡之纓司馬彪曰縵胡之纓謂粗纓無文理也會稽恥見十卷注亞夫劇孟事見三卷注楊齊賢曰吳京建康也十六國春秋宋繇每聞儒士在門常倒屣出迎停寢政事引談經籍漢書丞相爲祖道顏師古注祖者送行之祭因宴飲焉左傳鄭六卿餞宣子於郊杜預注餞送行飲酒也太平寰宇記臨滄觀在勞勞山上有亭七間名曰新亭吳所築宋攺爲臨滄觀周顗與王導等當春日登之會宴顗曰風景不殊舉目有江山之異卽此處也謂之勞勞亭古送別之所胡三省曰臨滄觀在江寜縣南十五里世說注丹陽記曰徵虜亭太安中徵虜將軍謝石立此亭因以爲名胡三省通鑑注徵虜亭在方山南自玄武湖頭大路北出至徵虜亭史記斗爲帝車運於中央臨制四方晉書斗爲帝車取乎運動之義也魏文帝詩天漢回西流三五正縱橫漢書焦明已翔於寥﹝脫一字﹞顏師古注寥廓天上寛廣之處﹞

別韋少府西出蒼龍門南登白鹿原欲尋商山皓猶戀漢皇恩水國逺行邁仙經深討論洗心句溪月淸耳敬亭猿築室在人境閉關無世諠多君枉髙駕贈我以微言交乃意气合道因風雅存別離有相思瑤瑟與金樽﹝史記集解關中記曰東有蒼龍闕北有玄武闕吳均詩已蔽蒼龍門元和郡縣誌白鹿原在京兆府萬年縣東二十里亦謂之霸上漢文帝葬其上謂之霸陵王仲宣詩曰南登霸陵岸回首望長安卽此也太平寰宇記白鹿原在藍田縣西六里按三秦記云周平王東遷之後有白鹿遊此原是以得名長安志白鹿原在萬年縣東南二十里自藍田縣界至滻水川盡東西一十五里南接終南北至灞川盡南北一十里亦謂之灞上雍錄白鹿原者自南山分支而下行乎藍田縣以及漢城之東古志云原接南山西北入萬年界抵滻水其東西可十五里南北可二十里也商山四皓見四卷注江南通誌句溪在寧國府城東五里溪流回曲形如句字源出籠叢天目諸山東北流二百餘里合眾流入江李白詩洗心句溪月蓋謂其淸也隋書宣城郡宣城縣有敬亭山陶潛詩結廬在人境而無車馬喧章懷太子後漢書注多重也漢書仲尼沒而微言絕江淹詩瑤瑟詎能闕﹞

南陵別兒童入京白酒新熟山中歸黃雞啄黍秋正肥呼童烹雞酌白酒兒女嬉笑牽人衣髙歌取醉欲自慰起舞落日爭光輝逰說萬乘苦不早著鞭跨馬涉逺道會稽愚婦輕買臣余亦辭家西入秦仰天大笑出門去我輩豈是蓬蒿人﹝陶潛詩歸去來山中山中酒應熟詩小雅無啄我黍漢書朱買臣家貧好讀書不治產業常刈薪樵賣以給食擔束薪行且誦書其妻亦負擔相隨數止買臣毋歌謳道中買臣愈益疾歌妻羞之求去買臣笑曰我年五十當富貴今已四十餘矣汝苦日久待我富貴報汝功妻恚怒曰如公等終餓死溝中耳何能富貴買臣不能畱卽聴去史記淳於髠仰天大笑冠纓索絕﹞

別山僧何處名僧到水西乘舟弄月宿涇溪平明別我上山去手攜金策踏雲梯騰身轉覺三天近舉足回看萬嶺低謔浪肯居支遁下風流還與逺公齊此度別離何日見相思一夜暝猿啼﹝江南通誌水西山在寧國府涇縣西五里林壑邃密下臨涇溪舊建寶勝崇慶白雲三寺浮屠對峙樓間參差碧山浮煙咫尺萬狀晉葛洪劉遺民唐李白杜牧之皆常遊憩於此寶勝寺卽水西寺白雲寺卽水西首寺崇慶寺卽天宮水西寺也涇溪在涇縣西南一里下流至蕪湖入江孫綽天臺山賦振金策之鈴鈴李善注金策錫杖也云梯謂山中磴道梯之而上如入雲中故曰云梯法苑珠林沙門支遁字道林陳畱人也神宇雋發爲老釋風流之宗神僧傳釋慧逺本姓賈氏雁門樓煩人也少爲諸生博綜六經尢善老莊性度弘偉風鑑朗拔𨿽宿儒英逹莫不服其深致後聞沙門釋道安講波若經豁然而悟投簪落﹝脫一字﹞委命受業旣入乎道厲然不羣常欲總攝綱維以大法爲己任唐詩品彚云七言排律唐人不多見如太白別仙僧髙適宿田家等作𨿽聨對精密而律調未純終是古詩體段﹞

贈別王山人歸布山王子析道論微言破秋毫還歸布山隠興入天云髙爾去安可遲瑤艸恐衰歇我心亦懷歸屢夢松上月傲然遂獨往長嘯開巖扉林壑久已蕪石道生薔薇願言弄笙鶴歲晚來相依﹝三國誌注管輅別傳曰何尙書神明精微言皆巧妙巧妙之至殆破秋毫孫綽太尉庾亮碑微言散於秋毫玄風暢乎徳音詩小雅豈不懷歸﹞

江夏別宋之悌楚水淸若空遙將碧海通人分千里外興在一杯中谷鳥吟晴日江猿嘯晚風平生不下淚於此泣無窮﹝劉楨詩煙峯晦如晝寒水淸若空陸放翁入蜀記自鸚鵡洲以南爲漢水水色澄澈可鑑太白雲楚水淸若空蓋言此也﹞

李太白詩集注卷十五

鳳尾竹客手錄李太白詩集注卷十六錢塘王琦撰

南陽送客鬥酒勿爲薄寸心貴不忘坐惜故人去偏令遊子傷離顏怨芳艸春思結垂楊揮手再三別臨岐空斷膓﹝古詩鬥酒相娛樂聊厚不爲薄謝眺詩坐惜紅妝變劉鑠詩揮手從此辭張銑注揮手舉手辭別也﹞

送張舍人之江東張翰江東去正值秋風時天淸一鴈逺海闊孤帆遲白日行欲暮滄波杳難期吳洲如見月千里幸相思﹝晉書張翰爲大司馬東曺掾因見秋風起乃思吳中菇菜蒓羮鱸魚膾曰人生貴得適意何能羈宦數千里以要名爵乎遂命駕而歸楊素詩千里悲無駕一見杳難期顏延年詩振楫發吳洲謝莊月賦隔千里兮共明月﹞

送王屋山人魏萬還王屋﹝唐詩紀事魏萬後名顥上元初登第始見李白於廣陵白曰爾後必著大名於天下無忘老夫與明月奴因盡出其文命顥集之詳見三十一卷魏顥序中﹞王屋山人魏萬云自嵩宋沿吳相訪數千里不遇乘興遊臺越經永嘉觀謝公石門後於廣陵相見美其愛文好古浪迹方外因述其行而贈是詩﹝蕭本作面一作見王屋山人魏萬云自嵩歷兗遊梁入吳計程三千里相訪不遇因下江東尋諸名山往復百越後於廣陵一面遂乘興共過金陵此公愛奇好古獨往物表因述其行李遂有此作﹞仙人東方生浩蕩弄雲海沛然乘天遊獨往失所在魏侯繼大名本家聊攝城捲舒入元化迹與古賢並十三弄文史揮筆如振綺辯折田巴生心齊魯連子西渉淸洛源頗驚人世喧采秀臥王屋因窺洞天門﹝以上美萬之愛文好古而隠居王屋之事漢武內傳東方朔一旦乘龍飛去同時眾人見從西北上冉冉仰望良久大霧覆之不知所適左傳晉侯賜畢萬魏以爲大夫卜偃曰畢萬之後必大萬盈數也魏大名也以是始賞天啟之矣又左傳聊攝以東姑尢以西杜預注聊攝齊西界也平原聊城縣東北有攝城路史聊攝故博平是今聊城東北三十里有故攝城或以聊攝爲一城誤一統志聊城在東昌府城西北十五里攝城在博平縣西南二十里太平禦覧魯連子曰齊之辯士田巴辯於䢐丘議於稷下毀五帝罪三王訾五伯離堅白合同異一日而服千人有徐劫者其弟子曰魯連謂徐劫曰臣願得當田子使之不敢復談徐劫言之田巴曰走弟子年十二耳然千里駒也願得侍議於前可乎田巴曰可於是魯連往見曰臣聞堂上之糞不除郊艸不蕓白矢交前不救流矢何者急者不救緩者非務今楚軍南陽趙伐髙唐燕人十萬之眾在聊城而不去國亡在旦暮先生將柰何田巴曰無可柰何魯連曰危不能爲安亡不能爲存則無貴學士矣今臣將罷南陽之師還髙唐之兵卻聊城之眾所貴談說者爲若此也若不能者如先生之言有似梟鳴出聲而人皆惡之願先生勿復談也田巴曰謹受教明日見徐劫曰先生之駒乃飛兔騕﹝上馬下衣﹥也豈特千里哉於是杜口易業終身不復談潘嶽藉田賦淸洛濁渠引流激水史記正義括地誌曰洛水出商州洛南縣西冢嶺山東北流入河楚詞采三秀兮山間王逸注三秀謂芝艸也元和郡縣誌王屋山在河南府王屋縣北十五里周圍一百三十里髙三十里尙書禹貢底柱析城至於王屋是也太平寰宇記王屋山在澤州陽城縣南五十里仙經云王屋山有仙宮洞天廣三千里號小有淸虛洞天山髙八千丈廣數百里太行析山爲佐命中條古鐘爲輔翼三十六洞小有爲羣洞之尊四十九山王屋爲重山之最實不死之靈鄕眞人之洞境也名山洞天福地記王屋洞周圍一萬里名小有淸虛之天在東都﹞朅來遊嵩峯羽客何雙雙朝攜月光子暮宿玉女窻鬼谷上窈窕龍潭下奔潨東浮汴河水訪我三千里逸興滿吳雲飄颻浙江汜揮手杭越間樟亭望潮還濤捲海門石云﹝橫天際山白馬走素車雷奔駭心顏繆本作雪以上敍其自嵩宋沿吳相訪之事大人賦回車朅來兮絕道不周通雅朅來何來也元和郡縣誌嵩髙山在河南府登封縣北八里亦名方外山東曰太室西曰少室嵩髙其總名卽中嶽也山髙二十里周圍一百三十里藝文類聚仙經云嵩髙山東南大巖下石孔方圓一丈四方北入五六里有大室髙三十餘丈周圍三百步自然明燭相見如日月無異中有十六仙人雲月光童子常在天臺時亦往來此中人非有道不得望見五色綫圖經云嵩山有玉女窗漢武帝於窗中見玉女謝綘遊嵩山書云進窺玉女窗搗衣白石誠異窗則亡是玉女窗在宋時巳無之矣元和郡縣誌鬼谷在河南府告成縣北五里卽六國時鬼谷先生所居也一統志鬼谷在河南府登封縣北五里史記蘓秦洛陽人師事於齊而習於鬼谷卽此史記集解徐廣曰潁川陽城有鬼谷尉遲汾狀嵩髙靈勝詩自注九龍潭在寺側崇崖對聳壁立千仞九曲分蓄﹝脫一字﹞黒不測一統志龍潭在登封縣東二十五里嵩頂之東九潭相接其深莫測登封縣誌九龍潭在太室東巖山巓有水流下激衝成潭盈坎而出復作一潭共有九潭逓相灌輸水色洞黒其深無際崖﹝上山下鄂字去阝﹞險峻波濤怒激登臨者至此輙凜然生畏焉有石記戒人遊龍潭者勿語笑以黷龍神神怒則有雷恐毛萇詩傳潨水會也說文小水入大水曰潨玉海汴河蓋古莨蕩渠也首受黃河水隋開浚以通江淮漕運兼引汴水亦曰通濟渠一統志汴河源出滎陽縣大周山合束溹須鄭四水東南至中牟縣北入於黃河聶心湯錢塘縣誌錢塘江在縣之東南本名浙江虞喜雲潮水投浙江下折而曲一云江有反濤水勢折歸故云浙江盧肇曰浙者折也蓋取其潮出海屈折而倒流也一名折河山海經云禹治水至於折河又名曲江枚乘七發曰觀濤於廣陵之曲江今名錢塘江其源發黟縣曲折而東以入於海潮水晝夜再上奔騰衝撃聲撼地軸陸機詩願假歸鴻翼翻飛浙江汜揮手以手指畫也杭謂杭州余杭郡古時爲越國西境越謂越州會稽郡古時爲越國都城二郡中隔浙江江之北爲杭州江之南爲越州咸淳臨安志樟亭驛晏公輿地誌云在錢塘縣舊治之南五里今爲浙江亭西溪叢語浙江夾岸有山南曰龕北曰赭二山相對謂之海門岸狹勢逼湧而爲濤枚乘七發觀濤於廣陵之曲江其始起也淋淋焉若白鷺之下翔其少進也浩浩溰溰如素車白馬帷蓋之張陵赤岸篲扶桑橫奔似雷行潨音叢﹞遙聞會稽美一弄耶溪水萬壑與千巖崢嶸鏡湖裏秀色不可名淸輝滿江城人遊月邊去舟在空中行此中久延佇入剡尋王許笑讀曹娥碑沈吟黃絹語天臺連四明日入向國淸五峯轉月色百里行松聲靈溪恣沿越華頂殊超忽石梁橫靑天側足履半月﹝以上敍其乘興遊臺越之事太平寰宇記若耶溪在越州會稽縣東南二十八里世說顧長康從會稽還人問山川之美顧云千巖競秀萬壑爭流艸木蒙籠其上若云興霞蔚施宿會稽志鏡湖在會稽縣東二里故南湖也一名長湖又名太湖通典云東漢永和五年太守馬臻始築塘立湖周三百一十里漑田九千餘頃人獲其利王逸少有雲山陰路上行如在鏡中遊鏡湖之得名以此輿地誌雲山陰南湖縈帯郊郭白水翠巖互相暎發若鏡若圖延佇遷延企望之意楚辭延佇乎吾將返元和郡縣誌剡縣西北去越州一百八十五里晉書會稽有佳山水名士多居之孫綽李充許詢支遁等皆以文義冠世並築室東土與王羲之同好太平寰宇記曺娥碑地誌云余姚有孝女曺娥父溯濤而死娥年十四號痛入水因抱父屍出而死縣令度尙使門生邯鄲子禮爲碑文後蔡邕過讀碑乃題八字曰黃絹幼婦外孫虀臼此碑今在上虞縣水濵世說魏武嘗過曺娥碑下楊修從碑背上見題作黃絹幼婦外孫虀臼八字魏武謂修曰解否答曰解魏武曰卿未可言待我思之行三十里魏武乃曰吾已得令修別記所知修曰黃絹色絲也於字爲絕幼婦少女也於字爲妙外孫女子也於字爲好虀臼受辛也於字爲辭所謂絕妙好辭也魏武亦記之與修同太平寰宇記天臺山在臺州西一百一十里臨海記雲天臺山超然秀出山有八重視之如一凡髙一萬八千丈周圍八百里又有飛泉懸流十仞似布登眞隠訣注云此山在桐柏山後四明山東南三百里啟蒙記注雲天臺山去天不逺路經油溪水深險淸泠前有石橋路徑不盈尺長數十丈下臨絕冥之澗惟忘其身然後能躋躋者梯巖壁援蘿葛之莖度得平路見天臺山蔚然綺秀列雙嶺於靑霄上有瓊樓玉闕天堂碧林醴泉仙物畢具也晉隠士帛道猷得過之獲醴泉紫芝靈藥今石橋名相山又道書所謂玉堂天臺山其山八重視之如一中有金庭不死之鄕許邁與王逸少書云自山陰至臨海多有金庭玉堂仙人芝艸也四明山在越州余姚縣西南一百里會稽記云縣南有四明山髙峯軼云連岫蔽日孫綽天臺賦序云渉海則有方丈蓬萊登陸則有四明天臺寕波府誌四明山發自天臺屹峙於郡治之坤隅上有二百八十峯綿亙明越臺三州之境爲三十六洞天之一九域志景徳寺舊名國淸寺隋焬帝在藩日爲智顗禪師所建唐會昌五年廢大中五年再建栁公權書額時以齊州靈巖荊州玉泉潤州棲霞臺州國淸爲四絕天臺山誌國淸寺在天臺縣北十里舊名天臺寺昔智者大師初入天臺遊歷山水宿石橋有一老僧謂之曰仁者若欲造寺山下有皇太子寺基捨以仰給智者曰正如今日艸舍尙難當於何時能辦此寺老僧曰今非其時三國成一大勢力人能起此寺寺若成國卽淸當呼爲國淸寺後將滅時復標杙山下又畫殿堂爲圖以作樣式後晉王命司馬王弘依圗造寺髙廠秀麗方之釋宮呼爲國淸寺五峯在國淸寺側其峯有五正北曰八桂東北曰靈禽東南曰祥雲西南曰靈芝西北曰映霞前有雙澗合流南注大溪鑿字巖在縣北三里巖上有萬松徑三字相傳昔時由巖至國淸寺大松成列今無矣靈溪在縣北十五里福聖觀前今縣東三十里亦有靈溪蓋其名適類也孫綽賦云過靈溪而一濯疏煩想於心胸華頂峯在縣東北六十里乃天臺第八重最髙處髙一萬八千丈周圍一百里少晴多晦夏有積雪中有黃金洞石色光明登降魔塔東望滄海彌漫無際號望海尖可觀日之出沒下瞰眾山如龍虎蟠踞旗鼓布列之狀艸木薫郁殆非人世天臺九峯崒嵂猶如蓮花此爲華心之頂故名華頂鮑照詩明澗子沿越飛蘿子系牽王屮頭佗寺碑文東望平臯千里超忽呂向注超忽遠貎側足者言石橋險狹僅可側足而行半月諭石橋彎環之狀﹞眷然思永嘉不憚海路賒掛席歷海嶠回瞻赤城霞赤城漸微沒孤嶼前峣兀水續萬古流亭空千霜月縉雲川谷難石門最可觀瀑布掛北斗莫窮此水端噴壁灑素雪空蒙生晝寒卻思惡溪去寧懼惡溪惡咆哮七十灘水石相噴薄路創李北海巖開謝康樂松風和猿聲搜索連洞壑徑出梅花橋雙溪納歸潮落帆金華岸赤松若可招沈約八詠樓城西孤岧嶤岧嶤四荒外曠望羣川會云捲天地開波連浙西大亂流新安口北指嚴光瀬釣臺碧雲中邈與蒼嶺對﹝以上敍其自臺州泛海至永嘉徧遊縉雲金華諸名勝之事唐之永嘉郡卽溫州也隸江南東道謝靈運詩掛席拾海月太平寰宇記赤城山在天臺縣北六里孔靈符會稽記云赤城山土色皆赤狀似雲霞登眞隠訣云此山下有洞在三十六小洞天數其山是赤城丹洞周回三百里名上玉淸平天也孫綽天臺賦云赤城霞起以建標瀑布飛流而界道又述異記云赤城山一峯特髙可三百丈丹壁爍日一統志孤嶼山在溫州府城北有東西二峯峯上各有塔薛方山浙江通誌永嘉縣北曰孤嶼山在永寧江中東西兩峯相峙唐之縉雲郡卽處州也隸江南東道太平寰宇記處州縉雲縣有縉雲山名山記云孤石干云髙可三百丈黃帝煉丹於此郡國志云縉雲有瀑布日照如晴虹風吹如細雨卽此山方輿勝覧石門洞在處州靑田縣西七十五里兩峯壁立髙數十丈相對如門因名有瀑布直瀉至天壁凡三百尺自天壁飛灑至下潭凡四百尺有亭曰噴雪道書載靑田山元鶴洞天卽此薛方山浙江通誌處州靑田縣有石門山在石蓋山之西十里兩峯對峙如門中有洞曰石門洞道書所謂元鶴洞天乃三十六洞天之第三十也西南髙谷有瀑布泉自上潭奔流至天壁三十餘丈自天壁至下潭四十餘丈舊在榛莽間至劉宋時永嘉守謝靈運性好遊覧始覓此洞說文蒙微雨也元和郡縣誌處州麗水縣有麗水本名惡溪以其湍流岨崄九十里間五十九瀬名爲大惡開皇中攺爲麗水皇朝因之以爲縣名太平寰宇記惡溪出處州麗水縣東北大甕山西南二百一十五里至括州城下謝靈運與從弟惠連書云出惡溪至大江水淸如鏡輿地誌云惡溪道間九十里而有五十九瀬兩岸連云髙巖壁立諸書皆云五十九灘而此云七十灘所未詳也太白自注李公邕昔爲括州開此嶺路唐書李邕傳開元二十三年起爲括州刺史後歷淄滑二州刺史上計京師出爲汲郡北海太守時稱李北海又太白自注惡溪有謝康樂題詩處方輿勝覧謝公巖在好溪上亦名康樂巖一統志謝公巖在縉雲縣南十里一名康樂巖謝靈運遊宴之地王褒洞簫賦玄猿悲嘯搜索乎其間李善注捜索往來貌梅花橋今無考當在梅花溪之上薛方山浙江通誌金華縣東石碕巖髙十餘丈俯瞰大溪巖下有洞曰梅花洞又名梅花溪雙溪在金華縣南一曰東港一曰南港東港之源出東陽之大盆山過義烏合眾流西行入縣境又合杭慈溪白溪東溪西溪坦溪玉泉溪赤松溪之水經馬鋪嶺石碕巖下與南港會南港之源出縉雲之黃碧山過永康武義入縣境又合松溪梅溪之水經屏山西北行與東港會於城下故曰雙溪又名﹝脫一字﹞溪西行受白沙溪桐溪盤溪之水入於蘭溪會衢水北折於桐江同新安之水東流於浙江放於海元和郡縣誌金華山在婺州金華縣北二十里赤松子得道處太平寰宇記金華縣有赤松澗赤松子遊金華山以火自燒而化故山上有赤松之祠澗自山而出故曰赤松澗薛方山浙江通誌金華縣北有赤松山相傳黃初平叱石成羊處初平號赤松故山以是名後人爲之立祠名赤松宮一統志八詠樓在金華府治西南隅南齊太守沈約建有登臺望秋月會圃臨春風秋至湣衰艸寒來悲落桐夕行聞夜鶴晨徵聽曉鴻解佩去朝市被褐守山東八詠詩金華府誌南齊隆昌元年沈約以吏部郎岀爲東陽太守題八詩於樓琦按自太白詩外崔顥有題沈隱侯八詠樓詩及嚴維明月雙溪水淸風八詠樓之句八詠之名蓋不始於宋矣莊子南溟者天池也通誌新安江一名淸溪岀徽州自歙經淳安縣界至嚴州府城南東入浙江富春山在嚴州桐廬縣西三十五里一名嚴陵山淸麗奇絕號錦峯繡嶺前臨大江乃漢嚴子陵釣處也人稱爲嚴陵瀬有東西二釣臺各髙數百丈西徵記云自桐君而西羣山蜿蜒如兩蛇對走於平野之上三江之水並流於其間驚波間馳秀壁雙峙上有嚴子陵釣臺孤峯特操聳立千仭奔走名利汩沒塵埃者一過其下淸風襲人毛髮豎立使人有遺世獨立之意又西曰七里灘太平寰宇記嚴子陵釣臺在桐廬縣南大江側壇下連七里瀬按東觀漢記雲光武與子陵友舊及登位望之陵隠於孤亭山垂釣爲業時知天文者奏毎日出常有客星同流帝曰嚴子陵耳訪得之陵不受封今郡有臺並壇亦謂嚴陵瀬一統志釣臺在嚴州府城東五十里東西二臺各髙數百丈漢嚴子陵垂釣處避暑錄話嚴陵灘東西二釣臺各在山巓與灘不相及突然石出峯外略如臺上平可坐數十人因以名耳薛方山浙江通誌蒼嶺在臺州仙居縣西北九十里髙五千丈周回八十里界於縉雲重岡復徑隨勢髙下其險峭峻絕爲東浙之最行者病焉又云處州縉雲縣有括蒼山一名蒼嶺圖經載十六洞天括蒼爲第十名成徳隠眞洞天周三百里東跨仙居南控臨海吳錄云括蒼山登之俯視雷雨髙一萬六千丈棠溪赤溪管溪三水分流環遶其下嶼音序﹞稍稍來吳都徘徊上姑蘇煙綿橫九疑漭蕩見五湖目極心更逺悲歌但長吁回橈楚江濵揮策揚子津身著日本裘昂藏出風塵五月造我語知非佁儗人相逢樂無限水石日在眼徒幹五諸侯不致百金產吾友揚子云弦歌播淸芬𨿽爲江寧宰好與山公羣乘興但一行且知我愛君﹝以上敍其自姑蘇至廣陵相見之事劉淵林三都賦注吳都者蘇州是也通典蘇州春秋吳國之都也自闔閭後並都於此藝文類聚吳地記曰吳王闔閭十一年起臺於姑蘓山因山爲名西南去國三十五里春夏遊焉後夫差復髙而飾之越伐吳遂見焚太史公云余登姑蘇望五湖五湖去此臺二十餘里吳地記姑蘓臺在吳縣西南三十五里闔閭造經營九年始成其臺髙三百丈望見三百里外作九曲路以登之宋範至能曰與客登蘓臺山頂正平有坳堂蘚石可列坐相傳爲吳故宮閒臺別館其前湖光接松陵獨見孤塔之尖少北點墨一螺爲昆山其後西山競秀攢靑叢碧與洞庭林屋相賓大約目力踰百里具登髙臨逺之勝按登姑蘓以望五湖自是實景若九疑遠在湖廣南垂相去數千里豈目力所能及或者設爲想象之辭耳否則是其所望見之山其時亦有冒九疑之名者因指而入詠亦未可定陸羽慧山寺記曰慧山古華山也顧歡吳地記云在吳城西北一百里其山有九隴俗謂之九隴山或曰九龍山或曰鬭龍山九龍者言山隴之形若蒼虯縹螭合沓然鬭龍者相傳隋大業末山上有龍鬭六十日因名此山當太湖之西北隅縈竦四十餘里惟中峯有叢篁灌木余盡古石嵌崪而巳凡煙嵐所集發於蘿薜今石山橫亙濃翠可掬周柱史伯陽謂之神山豈虛言哉九疑或是指此耳江南通誌五湖在吳郡西南三十餘里禹貢謂之震澤周禮謂之具區左氏謂之笠澤史記謂之五湖今之太湖也其大三萬六千頃東西二百餘里南北一百二十里延袤五百餘里湖中有七十二山跨蘓湖常三州北有百瀆納建康常潤數郡之水南有諸溇納宣歙臨安苕霅諸溪之水東南巨浸無大於此廣韻橈楫也韻會棹之短者吳越人呼爲橈江南通誌揚子津在揚州府城南十五里一名揚子渡唐髙宗永淳間揚子縣也舊時建康有四津橫江爲建康之西津揚子爲建康之東津太白自注裘則朝卿所贈日本布爲之朝卿事詳見後二十五卷注史記正義倭國武皇后攺曰日本國在百濟國隔海依島而居凡百餘小國太平寰宇記倭有名日本自云國在日邊因以爲稱蓋惡舊名也陸機周孝侯碑昻藏僚采之上五月𨿽紀時節亦是暗用披裘公事耳廣韻佁儗不前也儓儗癡貌韻會佁儗固滯貌田汝成曰言人進退不果曰佁儗揚子云謂楊利物太白有江寧宰楊利物畫贊卽是此人陸機文賦誦先人之淸芬世說山季倫爲荊州時出酣暢人爲之歌曰山公時一醉徑造髙陽池日暮倒載歸酩酊無所知復能乘駿馬倒著白接﹝上四下離﹞舉手問葛彊何如並州兒橈音饒佁儗音熾義儓儗音貸礙﹞君來幾何時仙臺應有期東窗綠玉樹定長三五枝至今天壇人當笑爾歸遲我苦惜逺別茫然使心悲黃河若不斷白首長相思﹝以上敍其還山而相別也一統志天壇山在懷慶府濟源縣西一百二十里王屋山北山峯突兀其東曰日精西曰月華絕頂有石壇名淸虛小有洞天旦有五色影夜有仙燈按天壇山卽王屋山中之一峯也黃河若不斷白首長相思此是倒裝句法謂白首相思若黃河之水絕無斷絕時耳﹞

送當塗趙少府赴長蘆﹝唐時有二長蘆一是長蘆縣隸河北道之滄州一是長蘆鎭在淮南道揚州之六合縣南二十五里陸放翁入蜀記曰發眞州過瓜步山望長蘆寺樓墖重復江面渺彌無際殊可畏李太白詩云維舟至長蘆目送煙雲髙是也則謂是六合之長蘆也﹞我來揚都市送客回輕舠因誇楚太子便覩廣陵濤仙尉趙家玉英風淩四豪維舟至長蘆目送煙雲髙揺扇對酒樓持袂把蟹螯前途儻相思登嶽一長謠﹝唐書地利志揚州廣陵郡隸淮南道廣韻舠小船也枚乘七發楚太子有疾吳客往問之客曰將以八月之望與諸侯遠方交遊兄弟並往觀濤乎廣陵之曲江陶弘景瘞鶴銘丹陽仙尉江陰眞宰漢梅福爲南昌尉人傳以爲仙去稱尉曰仙尉本此漢書以信陵平原孟嘗春申四君爲四豪詳見十二卷注世說畢茂世云一手持蟹螯一手持酒杯拍浮酒池中便足了一生趙景眞與嵇茂齊書昔李叟入秦及闗而嘆梁生適越登嶽長謠夫以嘉遁之舉猶懷戀恨況乎不得巳者哉李善注老子之嘆不爲入秦梁鴻長謡不由適越且復以至郊爲及闗升邙爲登嶽斯蓋取意而略文也太白引用取義又異於此可窺古人用事之法﹞

送友人尋越中山水聞道稽山去偏宜謝客才千巖泉灑落萬壑樹縈回東海橫秦望西陵遶越臺湖淸霜鏡曉濤白雪山來八月枚乘筆三吳張翰杯此中多逸興早晚向天臺﹝晉書夏統傳先公惟寓稽山朝會萬國周書齊憲王傳興稽山之會總盟津之師稱會稽山爲稽山本此鍾嶸詩品錢塘杜明師夜夢東南有人來入其館是夕謝靈運生於會稽旬日而謝玄亡家以子孫難得送靈運於杜治養之十五方還都故名客兒世說顧長康從會稽還人問山川之美顧曰千巖競秀萬壑爭流鮑照詩千巖盛阻積萬壑勢縈回水經注秦望山在州城正南爲眾峯之傑陟境便見史記云秦始皇登之以望南海自平地以取山頂七里懸磴孤危徑路險絕攀蘿捫葛然後能升山上無艸木當由地迥多風所致施宿會稽志秦望山在會稽縣東南四十里舊經云眾嶺最髙者水經注浙江又徑固陵城北昔範蠡築城於浙江之濵言可以固守謂之固陵今之西陵也有西陵湖亦謂之西城湖湖西有湖城山東有夏架山湖水上承妖臯溪而下注浙江嘉泰會稽志西陵城在蕭山縣西一十二里方輿勝覽西興渡在蕭山縣西十二里本名西陵吳越武肅王以非吉語攺曰西興述異記勾踐延四方之士作臺於外而館之今會稽山有越王臺一統志越王臺舊在種山東北越王勾踐登眺之所宋汪綱復建在山之西麓太平禦覽王羲之云每行山陰道上如鏡中遊王獻之望鏡湖澄澈淸流瀉注乃雲山川之美使人應接不暇八月枚乘筆用七發中八月觀濤事已見前首注晉書張翰吳郡吳人也任心自適不求當世曰使我有身後名不如實時一杯酒﹞

送族弟凝之滁求婚崔氏與爾情不淺忘筌巳得魚玉臺掛寶鏡持此意何如坦腹東牀下由來志气疎遙知向前路擲果定盈車﹝唐時滁州隸淮南道筌與荃同莊子荃者所以在魚得魚而忘荃蹄者所以在兔得兔而忘蹄言者所以在意得意而忘言吾安得夫忘言之人而與之言哉陸徳明注荃七全反崔音孫香艸也可以餌魚或云積柴水中使魚依而食焉一云魚笱也世說溫公喪婦從姑劉氏家值亂離散惟有一女甚有姿慧姑以屬公覓婚公宻有自婚意答曰佳婿難得但如嶠比云何姑曰喪亂之餘乞粗存活便足慰吾餘年何敢希汝比卻後少日公報姑曰巳覓得婚處門第粗可婿身名宦盡不減嶠因下玉鏡臺一枚姑大喜旣婚交禮女以手披紗扇拊掌笑曰我固疑是老奴玉鏡臺是公爲劉越石長史北徵劉聰所得晉書太尉郤鑑使門生求女壻於王導導令就東廂徧觀子弟門生歸謂鑑曰王氏諸少並佳然聞信至咸自矜持惟一人在東牀坦腹食獨若不聞鑑曰此正佳壻耳訪之乃羲之也遂以女妻之世說注語林曰潘安仁至美每行老嫗以果擲之蒲車筌音詮﹞

送友人遊梅湖送君遊梅湖應見梅花發有使寄我來無令紅芳歇暫行新林浦定醉金陵月莫惜一雁書音塵坐胡越﹝初學記始興有梅湖北堂書鈔地裏志云梅湖者昔有梅筏沈於此湖有時浮出至春則開花流滿湖矣玩詩內新林浦金陵月之句此地當與金陵相近太平禦覽荊州記曰陸凱與範蔚宗善自江南寄梅花一枝詣長安與範並贈詩曰折梅逢驛使寄與隴頭人江南無所有聊贈一枝春胡三省通鑑注新林浦去今建康城二十里西値白鷺洲詩人用雁書悉本漢書蘇武傳中誑匃奴事非實有其事也胡越者胡在北越在南以諭間隔而不相聞之意﹞

送崔十二遊天竺寺﹝咸淳臨安志天竺寺者余杭之勝剎也飛來峯者武林之奇巘也晉時梵僧慧理指此山乃靈鷲之一小嶺不知何年飛來至此掛錫置院初曰翻經隋開皇中法師眞觀廣之攺爲天竺寺按杭州天竺寺有三上天竺寺創自石晉天福間道翊禪師得異木刻以爲大士像吳越忠懿王卽其地創佛廬奉之號天竺觀音看經院者是也中天竺寺創自宋太平興國元年吳越王卽寶掌禪師道場舊趾攺建號崇壽院者是也下天竺寺創自隋開皇中眞觀法師卽慧理之翻經院攺建號南天竺寺者是也上中二寺皆唐以後所建其始亦無天竺寺之名唐之天竺寺乃今之下天竺也﹞還聞天竺寺夢想懷東越每年海樹霜桂子落秋月送君遊此地巳屬流芳歇待我來歲行相隨浮溟渤﹝杭州春秋時爲越地而在東方故曰東越與史漢稱東甌爲東越者不同咸淳臨安志舊俗所傳月墜桂子惟天竺素有之唐天寶中寺前一子成樹今月桂峯在焉刺史白居易詩云宿因月桂落醉爲梅橊開注云天竺嘗有月中桂子落又東城桂詩云子墮本從天竺寺根盤今在闔閭城注云舊說杭州天竺寺每歲秋中有月桂子墜又刺史盧公輔詩云逺客偏求月桂子老僧不志石蓮花劉鑠詩屢見流芳歇鮑照詩穿池類溟渤溟溟海渤渤海也﹞

送楊山人歸天臺客有思天臺東行路超忽濤落浙江秋沙明浦陽月今遊方厭楚昨夢先歸越且盡秉燭歡無辭淩晨發我家小阮賢剖竹赤城邊詩人多見重官燭未曽然興引登山屐情催泛海船石橋如可度攜手弄雲煙﹝王屮頭陀寺碑文東望平臯千里超忽呂向注超忽逺貌元和郡縣誌浙江在杭州錢塘縣南一十二里莊子云浙河卽謂浙江蓋取其曲折爲名江濤每日晝夜再上嘗以月十日二十五日最小月三日十八日最大小則水漸漲不過數尺大則濤湧髙至數丈每年八月十八日數百里士女共觀舟人漁子溯濤觸浪謂之弄濤浦陽江在婺州浦陽縣西北四十里出桑溪山嶺東入越州諸曁縣施宿會稽志浦陽江源出婺州浦陽北流一百二十里入諸曁縣溪又東北流由峽山直入臨浦灣以至海俗名小江一名錢淸江古詩晝短苦夜長何不秉燭遊小阮謂阮籍之侄阮咸也後人謂侄曰小阮本此謝靈運詩剖竹守滄海太平寰宇記赤城山在臺州天臺縣北六里文獻通考唐李嘉佑別名從一趙州人天寶七年進士爲祕書正字袁臺二州刺史善爲詩綺靡婉麗有齊梁之風時以比吳均何遜云唐詩紀事李嘉佑上元中嘗爲臺州刺史大歷間刺袁州與嚴維劉長卿冷朝陽友善嘉佑有送從叔陽冰寄從弟紓及侄端詩蓋三子之族也藝文類聚謝承後漢書曰巴祗爲揚州刺史與客坐暗暝之中不燃官燭太平禦覽會稽典錄曰陳修字奉遷烏傷人也爲豫章太守修性淸潔履約恭儉十日一炊不然官燭南史謝靈運尋山陟嶺必造幽峻登躡嘗著木屐上山則去其前齒下山則去其後齒晉書謝安嘗與孫綽等泛海風起浪湧諸人並懼安吟嘯自若舟人以安爲悅猶去不止風轉急安徐曰如此將無歸耶舟人承言卽回眾咸服其雅量法苑珠林天臺懸崖峻峙峯嶺切天古老相傳云上有往時精舍得道者居之𨿽有石橋跨澗而橫石斷人且莓苔靑滑自終古以來無得至者﹞

送溫處士歸黃山白鵝峯舊居﹝方輿勝覽黃山舊名黟山在徽州歙縣西北一百二十八里髙一千一百八十仞郡誌其山有摩天戛日之髙宣歙池饒江等州山並是此山之支脈矣諸峯有如削成煙嵐無際雷雨在下其霞城洞室巖竇瀑泉則無峯不有信靈仙之窟宅山勢西北中坼望之類太華山有峯三十六其水源亦三十六溪二十四洞十有二巖八水流而下合揚之水爲浙江之源第四峯有泉沸如湯常湧朱砂世傳黃帝嘗命駕與容成子浮丘公同遊合丹於此其後又有仙人曹阮之屬琦按黃山圖白鵝峯在石門峯烏泥嶺之間志云吟嘯橋在白鵝嶺下名最著錢百川曰李白有送溫處士歸黃山白鵝峯詩今白鵝峯不在三十六峯之列蓋三十六峯皆髙七百仞以上其外諸峯髙二三百仞者不與焉白鵝峯亦諸峯之一也﹞黃山四千仭三十二蓮峯丹崖夾石柱菡蓞金芙蓉伊昔升絕頂下窺天目松仙人錬玉處羽化畱余蹤亦聞溫伯雪獨往今相逢采秀辭五嶽攀巖歷萬重歸休白鵝嶺渴飲丹砂井鳯吹我時來云車爾當整去去陵陽東行行芳桂叢回溪十六度碧嶂盡晴空他人還相訪乘橋躡彩虹﹝黃山誌江以南諸山最黃山其髙四千仞按黃山諸峯最髙者志稱九百仞止矣四千仞者大都自山麓平地而準擬之諸書皆言黃山之峯三十有六而白詩只言三十有二蓋四峯唐以前未有名也山誌云羣峯聳秀羅列當前曰靑鸞曰朱砂曰天都曰老人曰缽盂盡作蓮花蓮蘂狀嵇康琴賦丹崖崄巘靑壁萬尋廣韻菡蓞荷花未舒也邢昺爾雅疏今江東人呼荷花爲芙蓉說文未發爲菡蓞巳發爲芙蓉埤雅荂曰芙蓉秀曰菡蓞樂府子夜歌玉藕金芙蓉按山誌蓮花峯在朱砂峯北髙九百仞石蘂中尊千葉簇簇如瓣並峙諸山皆及肩而止無敢爭髙者汪晉榖雲峯巍然中立環視萬峯面面皆蓮而此峯爲眾蓮母石柱峯在棊石峯西北髙七百九十仞亭亭獨上刺日撐霄其形儼如天干芙蓉峯在松林峯西髙七百五十仞巃嵸峭拔如菡蓞一枝向天而開靑天削出芙蓉惟此足當之是蓮花石柱芙蓉皆黃山峯名而詩意則謂黃山三十二峯皆如蓮花丹崖夾峙中植立若柱然其頂之圓平者如菡蓞之未舒其頂之開敷者如芙蓉之已秀未嘗專指三峯而言也太平寰宇記杭州於潛縣有天目山上有兩湖若左右目故名天目也山極髙峻上多美石泉水名茶咸淳臨安志天目山在臨安縣西五十里髙三千九百丈周回八百里有三十六洞爲仙靈所居水經注於潛縣北天目山山極髙峻崖嶺竦疊西臨後澗山上有霜木皆是數百年樹謂之翔鳯林山誌引郡國志云浙江天目山髙一萬八千丈僅及黃山之麓蓋地勢自髙而下有如建瓴黃山上峙於髙原天目峭拔乎卑壤以卑擬髙則天目之頂僅及黃山之趾太白所謂升絕頂而下窺天目松者良有以也鮑照詩至哉錬玊人處此長自畢山誌錬丹峯髙八百七十仞相傳浮丘公錬丹峯頂經八甲子丹始成黃帝服七粒不藉云靄升空遊戲石室內丹竈杵臼儼然尙存峯前有曬藥臺臺下深黝不可測羽化謂仙人解形而去也莊子溫伯雪子適齊反舍於魯仲尼見之而不言子路曰吾子欲見溫伯雪子久矣見之而不言何耶仲尼曰若夫人者目撃而道存矣亦不可以容聲矣太白借其名以諭溫處士若所謂河東郭有道吾友揚子云洛陽蘇季子笑對劉公榮之類集中甚多皆借古人之名以謂今人而黃山誌遽以伯雪爲溫處士之名失其解矣楚辭采三秀兮山間王逸注三秀芝艸也莊子歸休乎君予無所用天下爲苕溪漁隠叢話湯泉多作硫黃气浴之則襲人肌膚惟新安之黃山是朱砂泉圖經云黃山東峯下有朱砂湯泉熱可點茗春時卽色微紅江南通誌黃山朱砂泉自朱砂峯來依巖連二小池上池瑩澈廣可七尺深半之毫髮可鑑泉出石底累累如貫珠不絕气馝馞若湯酌之甘芳蓋非他硫黃泉比也浴者垢旋流出纖塵不畱令人心境淸廓气爽體舒相傳沈屙者澡雪立差丘遲詩馳道聞鳯吹水經注中山衛叔卿居華山中嘗乘雲車駕白鹿見漢武帝元和郡縣誌陵陽山在宣州涇縣西南百三十里陵陽子明得仙處謝惠連詩行行道轉逺去去情彌遲枚乘七發依絕區兮臨回溪李周翰注回溪曲澗也山誌天橋在煉丹臺一名仙人橋一名仙石橋爲黃山最險兩峯絕處各出峭石彼此相抵有若筍接接而不合似續若斷登者莫不嘆爲奇絕若圖經載唐開元中見於錬丹峯側長三十餘丈近代謂見於蓮花峯西南又謂有采藥人宿橋下聞橋上笙歌聲天明覓橋不見皆虛誕不信石橋固眞境非幻境也方拱幹遊黃山記過獅子峯登淸涼臺瞰天橋如長虹亙於巖上下而親至橋側三尺合成兩石如橋柱一石覆之柱下無所著可以繩度上脊不盈五寸下大閎如都城闉俯視鳴弦泉恰覆之不知去此四十里也乘橋躡彩虹蓋指天橋如彩虹耳又武夷山記武夷君於八月十五日大會村人於武夷山上置幔亭化虹橋通山下是以彩虹爲橋可以乘躡者又一說也菡音憾蓞談上聲﹞

送方士趙叟之東平長桑晚洞視五藏無全牛趙叟得祕訣還從方士遊西過獲麟臺爲我弔孔丘念別復懷古澘然空淚流﹝方士謂方術之人史記封禪書燕齊海上之方士傳其術唐書地理誌河南道有鄆州東平郡史記扁鵲者渤海郡鄭人也姓秦氏名越人少時爲人捨長捨客長桑君過扁鵲獨奇之常謹遇之長桑君亦知扁鵲非常人也出入十餘年乃呼扁鵲私坐間與語曰我有禁方年老欲傳與公公毋泄扁鵲曰敬諾乃出其懷中藥與扁鵲飲是以上池之水三十日當知物矣乃悉取其禁方書盡與扁鵲忽然不見殆非人也扁鵲以其言飲藥三十日視見垣一方人以此視病盡見五臟癥結特以診脈爲名耳索隱曰長桑君隱者蓋神人也正義曰五藏謂心肝脾肺腎也莊子庖丁曰始臣解牛之時所見無非牛者三年之後未嘗見全牛也方今之時臣以神遇而不以目視左傳西狩於大野叔孫氏之車子鉏商獲麟以爲不祥以賜虞人仲尼觀之曰麟也然後取之史記正義括地誌曰獲麟堆在鄆州巨野縣東十二里春秋哀十四年經云西狩獲麟國都城記云巨野故城東十里澤中有土臺廣輪四五十步俗云獲麟堆去魯城可三百餘里一統志獲麟臺在巨野縣東南五十里卽西狩獲麟之所後人於此築臺﹞

送韓凖裴政孔巢父還山﹝舊唐書孔巢父冀州人字弱翁早勤文史少時與韓凖裴政李白張叔明陶沔隱於䢐徠山時號竹溪六逸永王璘起兵江淮聞其賢以從事辟之巢父知其必敗側身潛遁由是知名徳宗幸奉天遷給事中河中陜華等州招討使尋兼禦史大夫充魏博宣慰使遇害﹞獵客張兔罝不能掛龍虎所以靑雲人髙歌在巖戶韓生信英彥裴子含淸眞孔侯復秀岀俱與雲霞親峻節淩逺松同衾臥盤石斧冰潄寒泉三子同二屐時時或乘興往往云無心出山揖牧伯長嘯輕衣簮昨宵夢裏還云弄竹溪月今晨魯東門帳飲與君別雪崖滑去馬蘿徑迷歸人相思若煙艸歷亂無冬春﹝詩國風肅肅兔罝毛傳曰兔罝兔罟也成公綏嘯賦坐盤石潄淸泉李善注聲類云盤大石也魏武帝苦寒行擔囊行取薪斧冰持作糜陶淵明歸去來詞云無心以出岫尙書正義曲禮曰九州島之長曰牧王制曰千里之外設方伯八州八伯然則牧伯一也伯者言一州之長牧者言牧養下民鄭玄曰殷之州牧曰伯虞夏及周曰牧後人稱太守曰牧伯本此帳飲謂於曠地張帳而飲也別賦帳飲東都送客金穀王融詩雪崖似畱月蘿徑若披云鮑照詩憂來無行伍歷亂如覃葛﹞

送楊少府赴選大國置衡鏡凖平天地心羣賢無邪人朗鑑窮淸深吾君詠南風衮冕彈鳴琴時泰多美士京國會纓簪山苗落澗底幽松出髙岑夫子有盛才主司得球琳流水非鄭曲前行遇知音衣工剪綺繡一誤傷千金何惜刀尺餘不裁寒女衾我非彈冠者感別但開襟空谷無白駒賢人豈悲吟大道安棄物時來或招尋爾見山吏部當應無陸沈﹝庾信代人乞致仕表出擁幹旄入參衡鏡陸機詩朗鑑豈逺假呂延濟注朗明也鑑鏡也淮南子舜爲天子彈五弦之琴歌南風之詩而天下治儀禮天子衮冕負斧依左傳衮冕黻珽杜預注衮畫衣也冕冠也孔頴逹正義畫衣謂畫龍於衣也毛萇詩傳衮冕者君之上服也任昉詩時泰玉階平左思詠史詩鬰鬰澗底松離離山上苗以興起世冑躡髙位英俊沈下僚之意太白反而用之以諭因才器使髙下各得其宜也陸機詩長秀被髙岑淮南子西北方之美者有昆侖之球琳瑯玕焉髙誘注球琳瑯玕皆美玉也呂氏春秋伯牙鼔琴鍾子期聽之志在流水鍾子期曰善哉乎鼓琴湯湯乎若流水史記鄭衛之曲動而心淫漢書王吉與禹貢爲友世稱王陽在位禹貢彈冠言其取捨同也毛萇詩傳白駒大夫刺宣王也宣王之末不能用賢賢人有乘白駒而去者其末章云皎皎白駒在彼空谷生芻一束其人如玉母金玉爾音而有遐心傳云空大也晉書山濤爲吏部尙書前後選舉周徧內外而並得其才濤所奏甄拔人物各爲題目時稱山公啟事莊子是陸沈者也郭象注人中隱者譬無水而沈也﹞

對雪奉餞任城六父秩滿歸京龍虎謝鞭策鵷鸞不司晨君看海上鶴何似籠中鶉獨用天地心浮雲乃吾身𨿽將簪組狎若與煙霞親季父有英風白眉超常倫一官卽夢寐脫屣歸西秦竇公敞華筵墨客盡來臻燕歌落胡雁郢曲回陽春徵馬百度嘶遊車動行塵躊躇未忍去戀此四座人餞離駐髙駕惜別空殷懃何時竹林下更與步兵鄰﹝鄭康成毛詩箋餞送行飲酒也唐書地理誌河南道兗州魯郡有任城縣抱朴子麟不吠守鳯不司晨維摩詰經是身如浮雲須臾變滅韻會將與也蜀志馬良字季常兄弟五人並有才名鄕裏爲之諺曰馬氏五常白眉最良良眉中有白毛故以稱之魏志崔林爲幽州刺史曰刺史視去此州如脫屣寧當相累耶胡三省曰履不躡根曰屣言脫之易耳韻會敞開也古樂府有燕歌行李善文選注歌錄曰燕地名猶楚宛之類樂府古題要解燕歌行晉樂奏魏文帝秋風蕭瑟天气涼別日何易會日難二篇言時序遷換而行役不歸佳人怨曠無所訴也客有歌於郢中者其曲彌髙其和彌寡詳見二卷注落胡雁謂其聲之精妙能令飛鳥感之而下集回陽春謂其音之美善能令陽气應之而潛動江淹別賦驅徵馬而不顧見行塵之時起晉書阮咸狂逹不拘與叔父籍爲竹林之遊﹞

魯郡堯祠送吳五之瑯琊堯沒三千歲靑松古廟存送行奠桂酒拜舞淸心魂日色促歸人連歌倒芳樽馬嘶俱醉起分手更何言﹝太平寰宇記堯祠在兗州瑕丘縣東南七里通典魯郡今兗州瑯琊郡今沂州楚辭奠桂酒兮椒漿王逸注桂酒切桂置酒中也江淹詩何用苦心魂劉孝綽詩芳樽散緒寒謝瞻詩分手東城闉﹞

魯郡堯祠送竇明府薄華還西京﹝時久病初起作﹞朝策犁眉騧舉鞭力不堪彊扶愁疾向何處角巾微服堯祠南長楊掃地不見日石門噴作金沙潭笑誇故人指絕境山光水色靑於藍廟中往往來撃鼓堯本無心爾何苦門前長跪雙石人有女如花日歌舞銀鞍繡轂往復回簸林蹶石鳴風雷逺煙空翠時明滅白鷗歷亂長飛雪紅泥亭子赤欄幹碧流環轉靑錦湍深沈百丈洞海底那知不有蛟龍蟠﹝十六國春秋姚襄所乘駿馬曰黧眉騧日行千里說文騧黃馬黑喙也黧黒也黧眉騧則黃馬而黒眉者矣古犁黧字通用胡三省通鑑注幅巾以橫幅爲之角巾則巾之有角者郭林宗遇雨巾一角墊則角巾也梁簡文帝詩枝中水上春並歸長楊掃地桃花飛荀子靑出於藍而靑於藍王勃詩銀鞍繡轂盛繁華西京賦蕩川瀆簸林薄李周翰注蕩簸謂搖動張恊七命齀林蹶石扣拔幽叢李善注蹶動揺之貌謝靈運詩空翠難爲名﹞君不見綠珠潭水流東海綠珠紅粉沈光彩綠珠樓下花滿園今日曾無一枝在昨夜秋聲閶闔來洞庭木落騷人哀遂將三五少年軰登髙逺望形神開生前一笑輕九鼎魏武何悲銅雀臺﹝洛陽伽藍記昭儀寺有池京師學徒謂之翟泉後隠士趙逸云此地是晉侍中石崇家池池南有緑珠樓於是學徒始悟經過者想見綠珠之容也太平寰宇記洛陽縣石崇宅有緑珠樓今謂之狄泉是也孔頴逹春秋正義易緯通卦驗云秋分閶闔風至王叔齋籟記閶闔風一名盲風又曰飂風亦曰泰風起自成天之閶闔門從西方來楚辭洞庭波兮木葉下髙唐賦登髙望逺使人心悴魏志建安十五年冬作銅雀臺陸機弔魏武帝文魏武帝遺令曰吾婕妤妓人皆著銅雀臺於臺堂上施八尺牀張繐帳朝晡上脯糒之屬月朝十五輙向帳作伎汝等時時登銅雀臺望吾西陵墓田﹞我歌白雲倚窗牖爾聞其聲但揮手長風吹月渡海來遙勸仙人一杯酒酒中樂酣宵向分舉觴酹堯堯可聞何不令臯繇擁篲橫八極直上靑天掃浮雲髙陽小飲眞瑣瑣山公酩酊何如我竹林七子去道賒蘭亭雄筆安足誇堯祠笑殺五湖水至今憔悴空荷花爾向西秦我東越暫向瀛洲訪金闕藍田太白若可期爲余掃灑石上月﹝上林賦於是酒中樂酣顏師古注酒中飲酒中半也樂酣奏樂洽也沈約詩月落宵向分紫煙鬰氛氳臯繇卽臯陶字異音同本漢書古今人表漢書太公擁篲顏師古注篲者所以掃也水經注襄陽侯習郁依範蠡養魚法作大陂陂長六十步廣四十步又作石伏逗引大池水於宅北作小魚池池長七十步廣十二步西枕大道東二邊限以髙堤楸竹夾植蓮芡覆水是遊宴之名處也山季倫之鎭襄陽毎臨此池未嘗不大醉而還恆言此是我髙陽池故時人爲之歌曰山公出何去徑至髙陽池日暮倒載歸酩酊無所知爾雅瑣瑣小也玉篇酩酊醉甚也羣輔錄魏步兵校尉陳畱阮籍字嗣宗中散大夫譙嵇康字叔夜晉司徒河內山濤字巨源建威參軍沛劉伶字伯倫始平太守陳畱阮咸字仲容散騎常侍河內向秀字子期司徒瑯琊王戎字浚衝魏嘉平中並居河南山陽共爲竹林之遊世號竹林七賢何延之蘭亭始末記蘭亭者晉右將軍會稽內史瑯琊王羲之所書之序也右軍聮綿美冑蕭散名賢雅好山水尢善艸隸以晉穆帝永和九年暮春三月三日宦遊山陰與太原山統孫綽廣漢王彬之陳郡謝安髙平郤曇太原王蘊釋支遁並其子凝之徽之操之等四十有二人修祓禊之禮於山陰之蘭亭揮毫制序興樂而書用蠶繭紙鼠須筆遒媚勁健絕代更無凡二十八行三百二十四字字有重者皆構別體就中之字最多乃有二十許个變轉悉異遂無同者其時乃有神助及醒後他日更書數十百本終無及者右軍亦自珍愛寶重此書畱付子孫楊齊賢曰五湖太湖也東越會稽也灜洲金闕事詳見四卷登髙丘而望逺海注太平寰宇記藍田山在藍田縣西三十里一名玉山一名覆車山郭緣生述徵記雲山形如覆車之象也按後魏風土記雲山巓方二里仙聖遊集之所劉雄鳴學道於此下有祠甚嚴灞水之源出於此圖書編太白山在郿縣東南闗中諸山莫髙於此上有鐡鑄山神牌三有湫池𨿽三伏亦凝冰山巓常有積雪不消盛夏視之猶爛然故以太白名有鬼谷卽鬼穀子授蘇秦押闔術處篲音遂﹞

金鄕送韋八之西京客自長安來還歸長安去狂風吹我心西掛咸陽樹此情不可道此別何時遇望望不見君連山起煙霧﹝按唐書地理誌河南道兗州魯郡有金鄕縣鮑照詩連山渺煙霧長波迥難依﹞

送薛九被讒去魯宋人不辧玉魯賤東家丘我笑薛夫子胡爲兩地遊黃金消眾口白璧竟難投梧桐生蒺藜綠竹乏佳實鳳凰宿誰家遂與羣雞匹田家養老馬窮士歸其門蛾眉笑躄者賓客去平原卻斬美人首三千還駿奔毛公一挺劍楚趙兩相存孟嘗習狡兔三窟賴馮諼信陵奪兵符爲用侯生言春申一何愚刎首爲李園賢哉四公子撫掌黃泉裏借問笑何人笑人不好士爾去且無喧桃李竟何言沙丘無漂母誰肯飯王孫﹝宋人得燕石以爲玊而藏之詳見二卷注沈約辯聖論當仲尼在世之時世人不言爲聖人也伐樹削迹幹七十君而不一値或以爲東家丘或以爲喪家犬五臣文選注魯人不識孔子聖人乃曰彼東家丘者吾知之矣言輕孔子也國語眾口鑠金韋昭注鑠消也眾口所毀𨿽金石猶可消之也太平禦覧風俗通曰眾口鑠金俗說有美金於此眾人咸共詆訾言其不純賣金者欲其售因取煆燒以見眞此爲眾口鑠金史記明月之珠夜光之璧以暗投人於道路人無不按劍而眄者何則無因而至前也鄭康成毛詩箋鳯凰之性非梧桐不棲非竹實不食淮南子田子方見老馬於道喟然有志焉以問其禦曰此何馬也其禦曰此故公家畜也老罷而不爲用出而鬻之曰少而貪其力老而棄其身仁者弗爲也束帛以贖之罷士聞之知所歸心矣史記平原君家樓臨民家民家有躄者盤散行汲平原君美人居樓上臨見大笑之躄者至門請曰臣不幸有罷癃之疾而君之後宮臨而笑臣臣願得笑臣者頭平原君笑應曰諾躄者去平原君曰豎子乃欲以一笑之故殺吾美人不亦甚乎終不殺居歲餘賓客門下舍人引去者過半平原君怪之曰勝所以待諸君者未嘗敢失禮而去者何多也門下一人前對曰以君之不殺笑躄者以君爲愛色而賤士士卽去耳於是平原君斬笑躄者美人頭自造門進躄者因謝焉門下乃復稍稍來詩周頌駿奔走在廟鄭箋曰駿大也孔頴逹曰大者多而疾來之意後漢書駿奔郊畤章懷太子注駿疾也史記秦之圍邯鄲趙使平原君求救合從於楚約與食客門下有勇力文武備具者二十人偕得十九人門下有毛遂者前自贊於平原君曰願君卽以遂備員而行矣平原君至楚與楚合縱日出而言之日中不決毛遂按劍歷階而上謂平原君曰縱之利害兩言而決耳今日出而言縱日中不決何也楚王叱曰胡不下吾乃與而君言汝何爲者也毛遂按劍而前曰王之所以叱遂者以楚國之眾也今十步之內王不得恃楚國之眾也王之命懸於遂手吾君在前叱者何也楚地方五千里持戟百萬此霸王之資也以楚之彊天下弗能當白起小豎子耳率數萬之眾興師以與楚戰一戰而舉鄢郢再戰而燒彜陵三戰而辱王之先人此百世之怨而趙之所羞而王勿知惡焉合從者爲楚非爲趙也楚王曰唯唯誠若先生之言謹奉社稷以從毛遂謂楚王之左右曰取雞狗馬之血來毛遂奉銅盤而跪進之楚王曰王當歃血而定從次者吾君次者遂遂定從於殿上楚使春申君將兵赴救趙戰國策馮暖爲孟嘗君収債於薛矯命以債賜諸民因燒其劵長驅到齊孟嘗君見之曰債畢収乎曰収畢矣以何市而反暖曰君云視吾家所寡有者臣竊計君所寡有者以義耳竊以爲君市義孟嘗君不恱期年孟嘗君就國於薛民扶老攜幼迎君道中孟嘗君顧馮暖曰先生所爲文市義者乃今日見之馮暖曰狡兔有三窟僅得免其死耳今有一窟未得髙枕而臥也請爲君復鑿二窟西遊梁謂梁王曰齊放其大臣孟嘗君諸侯先迎之者國富而兵彊於是梁王遣使者聘孟嘗君梁使三反齊王聞之遣太傅謝君曰寡人不祥沈於諂諛之臣開罪於君寡人不足爲也願君顧先王之宗廟反國統萬人乎馮暖戒孟嘗君曰願請先王之祭器立宗廟於薛廟成還報君曰三窟已就君始髙枕爲樂矣孟嘗君爲相數十年無纖芥之禍馮暖之計也信陵君用侯生計竊兵符奪晉鄙兵救趙詳見三卷注史記李園陰飬死士欲殺春申君國人頗有知之者朱英謂春申君曰世有無望之福又有無望之禍今君處無望之世事無望之主安可以無無望之人乎春申君曰何謂無望之福曰君相楚二十餘年矣𨿽名相國實楚王也今楚王病旦暮且卒而君相少主因而代立當國如伊尹周公王長而反政不卽遂南而稱孤而有楚國此所謂無望之福也春申君曰何謂無望之禍曰李園不治國而君之仇也不爲兵而養死士之日久矣楚王卒李園必先入據權而殺君以滅口此所謂無望之禍也春申君曰何謂無望之人曰君置臣郎中楚王卒李園必先入臣爲君殺李園此所謂無望之人也春申君曰李園弱人也僕又善之且又何至此朱英知言不用恐禍及身刀亡去後十七日考烈王卒李園果先入伏死士於棘門之內春申君入棘門死士夾刺春申君斬其頭投之棘門外李善文選注服虔左氏傳注曰天玄地黃泉在地中故言黃泉論衡其死也葬之黃泉之下史記桃李不言下自成蹊沙丘在魯地詳見十三卷注漂母事見六卷注﹞

單父東樓秋夜送族弟沈之秦﹝太白自注時凝弟在席單父縣名唐時屬河南道宋州睢陽郡單音善父音甫﹞爾從咸陽來問我何勞苦沐猴而冠不足言身騎土牛滯東魯沈弟欲行凝弟畱孤飛一雁秦云秋坐來黃葉落四五北斗巳掛西城樓絲桐感人弦亦絕滿堂送客皆惜別捲簾見月淸興來疑是山陰夜中雪明日鬥酒別惆悵淸路塵遙望長安日不見長安人長安宮闕九天上此地曽經爲近臣一朝復一朝發白心不攺屈平憔悴滯江潭亭伯流離放遼海折翮翻飛隨轉蓬聞弦虛墜下霜空聖朝久棄靑雲士他日誰憐張長公﹝史記說者曰人言楚人沐猴而冠耳張晏曰沐猴狝猴也漢書蓼太子以爲漢廷公卿列侯皆如沐猴而冠耳言其𨿽著衣冠但微似人形無他才能也狝猴騎土牛又何遲也是周泰答鍾繇語詳見十二卷贈宣城趙太守詩注王粲詩絲桐感人情爲我發悲音世說王子猷居山陰夜大雪眠覺開室命酌酒四望皎然曺植詩君若淸路塵楚辭屈原旣放遊於江潭行吟澤畔顏色憔悴後漢書崔駰字亭伯爲竇憲主簿前後奏記數十切指長短憲不能容稍疎之因察駰髙第出爲長岑長駰自以逺去不得意遂不之官而歸章懷太子注長岑縣屬樂浪郡其地在遼東曺植詩轉蓬離本根飄颻隨長風何意回颷舉吹我入雲中髙髙上無極天路安可窮類此遊客子捐軀逺從戎聞弦虛墜用戰國策更嬴引弓虛發而下鳥事詳見大獵賦注史記張釋之傳其子曰張摯字長公官至大夫免以不能取容當世故終身不仕﹞

送族弟凝至晏堌單父三十里雪滿原野白戎裝出盤遊揮鞭布獵騎四顧登髙丘兔起馬足間蒼鷹下平疇喧呼相馳逐取樂銷人憂捨此戒禽荒徵聲列齊謳鳴雞發晏堌別雁驚淶溝西行有東音寄與長河流﹝淮南子周視原野髙誘注廣平曰原郊外曰野書五子之歌盤遊無度孔安國傳盤樂遊逸也又五子之歌外作禽荒鮑照詩選色徧齊岱徵聲匝卭越說文謳齊歌也魏書東平郡範縣有淶溝山東通誌單縣東門外有淶河源出汴水晉時所開北抵濟河南通徐沛元以後漸湮惟下流入沛者僅存水道呂氏春秋夏后氏孔甲作破斧之歌實始爲東音﹞

魯城北郭曲腰桑下送張子還嵩陽送別枯桑下凋葉落半空我行懵道逺爾獨知天風誰念張仲蔚還依蒿與蓬何時一杯酒更與李膺同﹝古樂府枯桑知天風李善注枯桑無枝尙知天風說文懵不明也髙士傅張仲蔚者平陵人也與同郡魏景卿俱修道徳隱身不仕明天官博物善屬文好詩賦常居窮素所處蓬蒿沒人閉門養性不治榮名時人莫識惟劉龔知之懵音夣﹞

李太白詩集注卷十六

鳳尾竹客手錄李太白詩集注卷十七錢塘王琦撰

送魯郡劉長史遷弘農長史﹝魯郡卽兗州弘農郡卽虢州俱屬河南道爲上州上州刺史別駕之下有長史一人從五品﹞魯國一杯水難容橫海鱗仲尼且不敬況乃尋常人白玉換斗粟黃金買尺薪閉門木葉下始覺秋非春聞君向西遷地卽鼎湖鄰寶鏡匣蒼蘚丹經埋素塵軒後上天時攀龍遺小臣及此畱惠愛庻幾風化淳魯縞如白煙五縑不成束臨行贈貧交一尺重山嶽相國齊晏子贈行不及言托陰當樹李忘憂當樹萱他日見張祿綈袍懷舊恩﹝抱朴子寸鮒遊牛迹之水不貴橫海之巨鱗謝世基詩偉哉橫海鱗壯矣垂天翼史記黃帝采首山銅鑄鼎於荊山下鼎旣成有龍垂胡髯下迎黃帝黃帝上騎羣臣後宮從上者七十餘人龍乃上去余小臣不得上乃悉持龍髯龍髯拔墮墮黃帝之弓百姓仰望黃帝旣上天乃抱其弓與龍髯號故後世因名其處曰鼎湖其弓曰烏號通典弘農郡湖城縣故曰胡漢武帝更爲湖縣有荊山黃帝鑄鼎於荊山其下曰鼎湖卽此也太平廣記黃帝鑄十五鏡其第一橫徑一尺五寸法滿月之數也以其相差各校一寸路史黃帝範十有二鏡六乳四獸變異得以占焉羅萃注應十有二次隨有得者以占日蝕刻分無差抱朴子黃帝陟王屋而授丹經路史黃帝回駕王屋啟石函發玉笈得九鼎飛靈神丹訣漢書彊弩之末力不能入魯縞顏師古注縞素也曲阜之地俗善作之尢爲輕細說文縑並絲繒也琦按二句相承而言上句旣用縞字則下句不當又用縑字疑縑乃兼字之訛也六書故二丈爲端二端爲匹爲兩爲兼兼匹兩之義一也今人猶以匹爲兼是五兼者爲五匹歟鄭玄周禮注十个爲束又儀禮注凡物十曰束胡三省通鑑注唐制帛以十端爲束今止五匹故不成束也後漢書徳重山嶽澤深河海晏子春秋曽子將行晏子送之曰君子贈人以軒不若以言吾請以言乎以軒乎曽子曰請以言晏子曰嬰聞之君子居必擇鄰遊必就士擇居所以求士求士所以避患也嬰聞汩常移質習俗移性不可不愼也說苑樹桃李者夏得休息秋得其實焉樹蒺藜者夏不得休息秋得其刺焉詩國風焉得諼艸言樹之背毛傳曰諼艸令人忘憂徐勉萱艸賦惟平章之萱艸欲忘憂而樹之上言長史以魯縞五匹見贈下言已無所答而效晏子以言贈行托陰當樹李二句卽所贈之言蓋勉以樹人之義李以諭人之有徳能可以庇蔭者萱以諭人之有才華可以欣賞者也史記範睢旣相秦秦號曰張祿而魏不知魏聞秦且東伐韓魏使須賈於秦範睢聞之爲微行敝衣閒步至邸見須賈須賈意哀之畱與坐飲食曰範叔一寒至此哉乃取一綈袍以賜之索隠曰綈厚繒也音啼蓋今之絁也正義曰綈袍今之麄袍﹞

送族弟單父主簿凝攝宋城主簿至郭南月橋卻回棲霞山畱飲贈之﹝唐河南道宋州睢陽郡有宋城縣在郭下有單父縣在州之東北一百四十九里一統志棲霞山在兗州單縣東四里單縣卽舊時單父縣也單父音善甫﹞吾家靑萍劍操割有餘閒往來糾二邑此去何時還鞭馬月橋南光輝岐路間賢豪相追餞卻到棲霞山羣花散芳園鬥酒開離顏樂酣相顧起徵馬無由攀﹝靑萍劍名操割用子產未能操刀而使割語俱詳九卷注韻會糾督也又察也周禮大司徒糾萬民音與九同陶潛詩鬥酒開芳顏江淹別賦驅徵馬而不顧﹞

魯郡東石門送杜二甫﹝居易錄孔博士東塘言曲阜縣東北有石門山卽杜子美詩題張氏隠居所謂春山無伴獨相求劉九法曹鄭瑕丘石門宴集所謂秋水淸無底者是也李太白有石門送杜二甫詩何時石門路更有金樽開亦其地山麓今尙有張氏莊相傳爲唐隠士張叔明舊居張蓋與太白孔巢父輩同隠䢐徠稱竹溪六逸者也山不甚髙大石峽對峙如門故名中有石門寺寺後曰涵峯峯頂有泉流入溪澗往往成瀑布﹞醉別復幾日登臨徧池臺何時石門路重有金樽開秋波落泗水海色明䢐徠飛蓬各自逺且盡手中杯﹝元和郡縣誌泗水源出兗州泗水縣東陪尾山其源有四四泉俱導因以爲名一統志泗水源發陪尾山四泉並發循泗水縣北八里始合爲一西經曲阜縣貫兗州府城下至濟寜分流南北南流入徐州境北流入會通河水經注鄒山記曰䢐徠山在梁甫奉髙慱三縣界猶有美松亦曰尢來之山一統志䢐徠山在泰安州東南四十里上有紫原池玲瓏山獨秀峯天平東西三寨商子飛蓬遇飄風而行千里﹞

魯郡堯祠送張十四遊河北猛虎伏尺艸𨿽藏難蔽身有如張公子骯髒在風塵豈無橫腰劍屈彼淮陰人撃築向北燕燕歌易水濵歸來泰山上當與爾爲鄰﹝唐書地理誌河北道蓋古幽冀二州之境有孟懷魏慱相衛貝澶邢洺惠鎭冀深趙滄景徳定易幽涿灜莫平嬀檀薊營二十九州島後漢書注骯髒髙亢悻直之貌淮陰用韓信爲淮陰少年所辱詳見三卷注水經注太子丹遣荊軻刺秦王賓客知謀者皆素衣冠送之於易水之上荊軻起爲壽歌曰風蕭蕭兮易水寒壯士一去兮不復還髙漸離撃築宋如意和之爲壯聲士皆髮衝冠爲哀聲士皆流涕陶潛詩老夫有所愛思與爾爲鄰﹞

杭州送裴大澤時赴廬州長史西江天柱逺東越海門深去割辭親戀行憂報國心好風吹落日流水引長吟五月披裘者應知不取金﹝唐時杭州余杭郡屬江南東道廬州廬江郡屬淮南道漢書廬江郡灊縣天柱山在南三國誌灊中有天柱山髙峻二十餘里道險狹步徑裁通一統志霍山在廬州府六安州西南九十里一名衡山一名天柱漢武帝南巡至盛唐以南嶽衡山逺阻乃移嶽神於霍而祀焉又名南嶽山山頂有天池龍湫風洞嶽井誠心崖淩霄樹咸淳臨安志海門在仁和縣東北六十五里有山曰赭山與龕山對峙潮生出其間輟耕錄浙江之口有兩山焉其南曰龕山其北曰赭山蓋峙於江海之會謂之海門論衡延陵季子出遊見路有遺金當夏五月有披裘而薪者季子呼薪者曰取彼地金采薪者投鎌於地瞋目拂手而言曰何子居之髙視之下儀貌之壯語言之野也吾當夏五月披裘而薪豈取金者哉季子謝之請問姓氏薪者曰子皮相之士也何足語姓氏遂去不顧﹞

灞陵行送別送君灞陵亭灞水流浩浩上有無花之古樹下有傷心之春艸我向秦人問路岐云是王粲南登之古道古道連綿走西京紫闕落日浮雲生正當今夕斷暘處驪歌愁絕不忍聽﹝太平寰宇記灞陵在咸陽縣東北二十五里水經注灞水歷白鹿原東卽灞川西故芷陽矣是謂之灞上漢文帝葬其上謂之灞陵上有四出道以瀉水在長安東南三十里故王仲宣賦詩雲南登霸陵岸回首望長安王粲字仲宣以西京擾亂乃之荊州依劉表作七哀詩卽南登霸陵岸回首望長安一首漢書王式曰客歌驪駒主人歌客無容歸服虔曰驪駒逸詩篇名見大戴禮客欲去歌之其辭曰驪駒在門僕夫具存驪駒在路僕夫整駕驪音離﹞

送賀監歸四明應制﹝冊府元龜賀知章爲祕書監授銀靑光祿大夫天寶三載因老疾恍惚不醒若神遊洞天三淸上數日方覺遂有志入道乃上疏請度爲道士歸舍本鄕宅爲觀玄宗許之仍拜其子典設郎曽爲會稽郡司馬使侍飬禦制詩以贈行皇太子以下咸就執別禦制詩並序雲天寶三年太子賓客賀知章鑑止足之分抗歸老之疏解組辭榮志期入道朕以其夙有微尙年在遲暮用循掛冠之事俾遂赤松之遊五月五日將歸會稽遂餞東路乃命六卿庻尹大夫供帳靑門崇行邁也豈惟崇徳尙齒抑亦勵俗勸人無令二疏獨光漢冊乃賦詩贈行雲遺榮期入道辭老竟抽簪豈不惜賢達其如髙尙心環中得祕要方外散幽襟獨有靑門餞羣英悵別深又云筵開百壺餞詔許二疏歸仙記題金籙朝章換羽衣悄然承睿藻行路滿光輝按詩紀載知章之歸越也詔令供帳束門外百僚祖餞於長樂坡自李適以下作詩送之今詩存者三十七首太白其一也﹞久辭榮祿遂初衣曽向長生說息機眞訣自從茅氏得恩波寜阻洞庭歸瑤臺含霧星辰滿仙嶠浮空島嶼微借問欲棲珠樹鶴何年卻向帝城飛﹝楚辭進不入以離尢兮退將復修乎初服制芰荷以爲衣兮集芙蓉以爲裳王逸注初服初始潔淸之服也太玄眞人傳茅盈仙去與家人及親戚辭歸句曲二弟聞之棄官還家漢元帝永光元年渡江求兄於東山遂與相見兄曰卿已老矣欲難可補縱得眞訣適可成地上主者耳水經注太湖中有大雷小雷三山亦謂之三山湖又謂之洞庭湖吳地記揚州記曰太湖一名震澤一名洞庭拾遺記須彌山旁有瑤臺十二各廣千步皆五色玉爲臺基梁武帝詩瑤臺含碧霧羅幕生紫煙列子渤海之東中有五山其根無所連著常隨潮波上下往還詳見四卷注仙嶠浮空蓋用其事淮南子昆侖中有珠樹玉樹璇樹不死樹在其西論衡海外西南有珠樹焉神仙傳蘇仙公得道數歲之後升云而去後有白鶴來止郡城東北樓上或挾彈彈之鶴以爪攫樓板似漆書曰城郭是人民非三百甲子一來歸我是蘇公彈我何爲嶠音轎﹞

送竇司馬貶宜春﹝按唐時宜春郡卽袁州也隸江南西道爲上州上州刺史長史之下有司馬一人從五品﹞天馬白銀鞍親承明主歡鬭雞金宮裏射雁碧雲端堂上羅中貴歌鐘淸夜闌何言謫南國拂劍坐長嘆趙璧爲誰點隋珠枉被彈聖朝多雨露莫厭此行難﹝陳後主詩照耀白銀鞍鬭雞中貴俱見二卷注歌鐘見擬恨賦注史記趙惠文王時得楚和氏璧陳子昻詩靑蠅一相點白璧遂成寃搜神記隋侯出行見大蛇被傷中斷疑其靈異使人以藥封之蛇乃能去因號其處爲斷蛇丘歲餘蛇銜明珠以報之珠盈徑寸純白而夜有光明如月之照可以燭室故謂之隋侯珠亦曰靈蛇珠又曰明月珠莊子今且有人於此以隋侯之珠彈千仞之雀世必笑之是何也則其所用者重而所要者輕也﹞

送羽林陶將軍將軍出使擁樓船江上旌旗拂紫煙萬里橫戈探虎穴三杯拔劍舞龍泉莫道詞人無膽气臨行將贈繞朝鞭﹝唐書百官志左右羽林軍大將軍各一人正三品將軍各三人從三品掌統北衙禁兵督攝左右廂飛騎儀仗樓船水軍所載之船也詳見四卷注東都賦羽旄掃霓旌旗拂天不探虎穴安得虎子用呂蒙語詳見十五卷注龍泉劍名卽龍淵也見十一卷注繞朝鞭見十二卷注唐仲言曰此篇全是律體疑龍泉下脫一聨﹞

送程劉二侍禦兼獨孤判官赴安西幕府﹝按舊唐書封常淸傳開元末安西四鎭節度使夫蒙靈詧判官有劉眺獨孤峻蓋其人也程則無考通鑑唐紀安西節度撫寕西域統龜玆焉耆於闐疎勒四鎭治龜玆城兵二萬四千冊府元龜周禮六官六軍並有吏屬大則命於朝廷次則皆自辟除春秋諸國有軍司馬尉候之職而未有幕府之名戰國之際始謂將帥所治爲幕府唐節度使之屬有副使一人行軍司馬一人判官二人掌書記一人參謀五員隨軍四人自是正爲幕府之職皆奏請有出身人及六品以下正員官爲之﹞安西幕府多才雄喧喧惟道三數公繡衣貂裘明積雪飛書走檄如飄風朝辭明主出紫宮銀鞍送別金城空天外飛霜下蔥海火旗云馬生光彩胡塞塵淸計日歸漢家艸綠遙相待﹝漢書侍禦史有繡衣直指顏師古注衣以繡者尊寵之也西京雜記枚臯文章敏疾揚子云曰軍旅之際戎馬之間飛書馳檄用枚臯紫宮卽紫微宮天子所居也見二卷注金城長安城也見五卷注通典安西郡西至疏勒鎭守使軍三千里去蔥嶺七百里涼州異物志蔥嶺水分流東西西入大海東爲河源火旗謂旗之赤似火雲馬謂馬之多似云梁簡文帝詩悲笳動胡塞﹞

送侄良攜二妓赴會稽戲有此贈攜妓東山去春光半道催遙看若桃李雙入鏡中開﹝一統志東山在紹興府上虞縣西南四十五里晉太傅謝安居此今絕頂有謝公調馬路白雲明月二亭遺迹曹植詩南國有佳人容華若桃李王逸少雲山陰路上行如在鏡中遊詳見十一卷注﹞

送賀賓客歸越﹝舊唐書天寶三年十二月乙酉太子賓客賀知章請度爲道士還鄕三載正月庚子遣左右相以下祖別賀知章於長樂坡賦詩贈之法書要錄賀知章字維摩會稽永興人太子洗馬徳仁之孫少以文辭知名工艸隸書進士及第歷官禮部侍郎集賢學士太子右庶子兼皇子侍讀檢校工部侍郎集賢學士太子賓客慶王侍讀知章性放善謔晚年尢縱無復規檢年八十六自號四明狂客毎興酣命筆好書大字或三百言或五百言詩筆惟命問有幾紙報十紙紙盡語亦盡二十紙三十紙紙盡語亦盡忽有好處與造化相爭非人工所可到也天寶二年以年老上表請入道歸鄕裏特詔許之重令入閣儲皇以下拜辭上親制詩序令所司供帳百僚餞送賜詩敍別知章表謝手詔答曰卿儒才舊業徳著老成方欲乞言以光東序而乃髙蹈世表歸心妙門𨿽雅意難違良深耿嘆眷言離祖是用贈詩宜保松喬愼行李也兒子輩常所執經故令親別尊師之義何以謝爲仍拜其子典設郎曽子爲朝散大夫本郡司馬以伸侍飬通典皇太子賓客四人掌調護侍從規諌凡太子有賓客之事則爲上齒蓋取象於四皓焉資位閒重其流不雜﹞鏡湖流水漾淸波狂客歸舟逸興多山陰道士如相見應寫黃庭換白鵝﹝始通典越州會稽縣有鏡湖野客叢書西淸詩話曰太白詩山陰道士如相見應寫黃庭換白鵝按晉書右軍寫道徳經換道士鵝非黃庭也僕觀陶谷跋黃庭經曰山陰道士劉君以鵝羣獻右軍乞書黃庭經此是也﹞

送張遙之壽陽幕府﹝唐書地利志淮南道有壽州壽春郡中督都府本淮南郡天寶元年更名按壽春之名本自戰國史記楚世家考烈王徙都壽春正義曰壽春在南壽州壽春縣是也壽陽之名起自東晉通典東晉以鄭皇后諱攺壽春曰壽陽宜春曰宜陽富春曰富陽凡名春者悉攺之唐時名壽春而太白用壽陽蓋襲用舊名耳史記索隠凡將軍謂之幕府者蓋兵門合施帷帳故稱幕府崔浩曰古者出徵爲將帥軍還則罷理無常處以幕帟爲府署故曰幕府﹞壽陽信天險天險橫荊關苻堅百萬眾遙阻八公山不假築長城大賢在其間戰夫若熊虎破敵有餘閒張子勇且英少輕衛霍孱投軀紫髯將千里望風顏朂爾效才略功成衣錦還﹝太平寰宇記壽陽城臨淝水北有八公山山北卽淮水自東晉至今常爲要害之地十六國春秋苻堅銳意欲取江東遣徵南大將軍陽平公融督驃騎將軍張蠔撫軍大將軍苻方衛軍將軍梁成等率步騎二十五萬號稱三十萬爲前鋒堅發長安戍卒六十餘萬騎二十七萬前後千里旗鼓相望眾號百萬晉遣謝石爲徵虜將軍徵討大都督與前鋒都督謝玄西中郎將桓伊輔國將軍謝琰等水陸七萬相繼來拒堅與融登壽春城望之見晉兵部陣嚴整將士精銳又望見八公山上艸木皆以爲晉兵顧謂融曰此亦勁敵何謂弱也憮然始有懼色謝玄謝琰桓伊等以精卒八千涉渡淝水撃之仍進決戰於淮水南融馳騎略陣馬倒爲晉軍所殺軍遂大敗江南通誌八公山在壽州城北五里淝水之北淮水之南漢淮南王安與其賓客八公俱登此山學仙今山有淮南王廟圖安及八士像山以八公名蓋本於此苻堅望晉兵見八公山艸木皆旌旗狀卽此山也三國誌劉備以梟雄之姿而有關羽張飛熊虎之將江表傳戰如熊虎不惜軀命蓋本於牧誓如虎如貔如熊如羆之義漢書張耳傳吾王孱王也孟康注冀州人謂懦弱爲孱鮑照詩投軀報明主紫髯將軍是孫會稽詳見四卷注南史栁慶逺出爲雍州刺史帝餞於新亭謂曰卿衣錦還鄕朕無西顧憂矣孱士連切音近殘﹞

送裴十八圗南歸嵩山二首﹝地理今釋嵩山在河南府登封縣北十里西接洛陽縣北接鞏縣東接開封府宻縣界綿亙一百五十里﹞其一何處可爲別長安靑綺門胡姬招素手延客醉金樽臨當上馬時我獨與君言風吹芳蘭折日沒鳥鵲喧舉手指飛鴻此情難具論同歸無早晚潁水有淸源﹝三輔黃圗長安城東出南頭第一門曰霸城門民見門色靑名曰靑城門廟記曰霸城門亦曰靑綺門洞冥記有靑雀羣飛於霸城門乃攺爲靑雀門乃更修飾刻木爲綺橑雀去因名靑綺門風吹芳蘭折諭君子被抑不得伸其志也日沒鳥雀喧諭君闇而讒言競作也晉書郭瑀隠於臨松薤谷張天錫遣使者孟公明持節以蒲輪玄纁備禮徵之公明至山瑀指翔鴻以示之曰此鳥安可籠哉遂深逃絕迹舉手指飛鴻蓋用其事以明巳將去之意謝靈運詩風潮難具論潁水出嵩嶽之少室山詳見七卷注吳均詩濟水有淸源桂樹多芳根劉履注淸源水初出淸淺處也﹞其二思君潁水緑忽復歸嵩岑歸時莫洗耳爲我洗其心洗心得眞情洗耳徒買名謝公終一起相與濟蒼生﹝髙士傳許由堯召爲九州長由不欲聞之洗耳於潁濱世說謝公屢違朝旨髙臥東山諸人每相與言安石不肯出將如蒼生何﹞

同王昌齡送族弟襄歸桂陽二首﹝一作同王昌齡崔國輔送李舟歸彬州唐時桂陽郡卽彬州也隸江南西道﹞秦地見碧艸楚謠對靑樽把酒爾何思鷓鴣啼南園予欲羅浮隠猶懷明主恩躊躇紫宮戀孤負滄洲言終然無心雲海上同飛翻相期乃不淺幽桂有芳根﹝名山洞天福地記羅浮洞周圍五百里名朱明耀眞之天在恵州博羅縣八十里太平寰宇記羅浮山本是蓬萊山之一峯浮在海中與羅山合因名之山有洞通勾曲又有璇房瑤室七十二所裴淵廣州記云羅浮二山隱天惟石樓一路可登矣增韻躊躇猶豫也紫宮天子所居之宮以比天之紫微垣故曰紫宮吳均詩桂樹多芳根太白𨿽用其句然詩意則用淮南招隱士桂樹叢生山之幽也﹞其二爾家何在瀟湘川靑莎白石長江邊昨夢江花照江日幾枝正發東窗前覺來欲往心悠然魂隨越鳥飛南天秦云連山海相接桂水橫煙不可涉送君此去令人愁風帆茫茫隔河洲春潭瓊艸緑可折西寄長安明月樓﹝瀟水出湖廣道州之九疑山湘水出廣西桂林之海陽山至永州城西而合流焉自湖而南二水所經之地甚廣至長沙湘陰縣始逹靑艸湖注洞庭與岷江之流合故湖之北漢沔是主不得謂之瀟湘若湖之南皆可以瀟湘名之此詩送人歸桂陽而言爾家何在瀟湘川止是約略所近之地而言之耳其實瀟湘之水在桂陽之下不能逆流而經桂陽也楚辭靑莎雜樹兮薠艸靃靡按莎艸有二一是雀頭香其葉似幽蘭而絕細耐水旱樂蔓延𨿽拔心隕葉弗之能絕今之香附子是也一是夫須可爲衣以禦雨今謂之蓑衣詩雲南山有臺臺卽此艸是也水經注桂水出桂陽縣北界山山壁髙聳三面特峻石泉懸注瀑布而下北徑南屏縣而東北流屆鍾亭右會鍾水通爲桂水也故應劭曰桂水出桂陽東北入湘按桂水出彬州桂東縣之小桂山下流合於耒水耒水至衡州府城北始與瀟湘合徐彥伯詩云生陰海沒花落春潭空自傷瓊艸緑詎惜鉛粉紅莎音梭﹞

送外甥鄭灌從軍三首其一六博爭雄好彩來金盤一擲萬人開丈夫賭命報天子當斬胡頭衣錦回﹝演繁露博用六子楚詞謂之六博采本是采色之采指其文而言也如黑白之以色別雉犢之以物別皆采也投得何色其中程者勝因遂名之爲采今俗語凡事小而幸得者皆以采名之義蓋起此也宋書劉毅家無儋石之儲摴蒱一擲百萬﹞其二丈八蛇矛出隴西彎弧拂箭白猿啼破胡必用龍韜策積甲應將熊耳齊﹝十六國春秋隴上人作壯士之歌曰丈八蛇矛左右盤十蕩十決無當前說文弧木弓也淮南子楚王有白猿王自射之則摶矢而熈使養由基射之始調弓矯矢未發而猿擁柱號矣太公六韜有龍韜後漢書赤眉忽遇大軍震驚不知所爲乃遣劉恭乞降積兵甲宜陽城西與熊耳山齊﹞其三月蝕西方破敵時及瓜歸日未應遲斬胡血變黃河水梟首當懸白鵲旗﹝左傳齊侯使連稱管至父戌葵丘時而往曰及瓜而代漢書梟故塞王欣頭櫟陽市顏師古注梟懸首於木上也史記武王以黃鉞斬紂頭懸太白之旗白鵲旗未詳﹞

送於十八應四子舉落第還嵩山﹝通典開元二十九年始於京師置崇玄館諸州置道舉生徒有差謂之道舉舉送課試與明經等京都各百人諸州無常員習老莊文列謂之四子蔭第與國子監同唐會要開元二十九年正月十五日於玄元皇帝廟置崇玄學令習道徳經莊子文子列子待習成後每年隨舉人例送名至省準明經考試通者準及第人處分﹞吾祖吹橐鑰天人信森羅歸根復太素羣動熙元和炎炎四眞人摛辯若濤波交流無時寂楊墨日成科夫子聞洛誦誇才才故多爲金好踴躍久客方蹉跎道可束賣之五寶溢山河勸君還嵩丘開酌盼庭柯三花如未落乘興一來過﹝楊齊賢曰吾祖老子也老子雲天地之間其猶橐鑰乎又云萬物蕓蕓各復歸其根歸根曰靜列子太素者質之始也白虎通始起先有太初後有太始形兆旣成名曰太素混沌相連視之不見聴之不聞潛夫論太素之時元气窈冥形兆未成淮南子偃其聰明抱其太素舊唐書天寶元年莊子號爲南華眞人文子號爲通元眞人列子號爲沖虛眞人庚桑子號爲洞虛眞人其四子所著書攺爲眞經班固答賓戱馳辯如濤波摛﹝脫一字﹞如春華顏師古注大波曰濤摛布也莊子副墨之子聞諸洛誦之孫陸徳明音義李云副墨可以副貳元墨也洛誦誦通也苞落無所不通也崔云皆古人姓名或寓言耳無其人也莊子大冶鑄金金踴躍曰我必爲鏌鎁大冶必以爲不祥之金歸去來辭引壺觴以自酌盼庭柯以怡顏呂向注柯樹枝也初學記漢世有道士從外國將貝多子來於嵩髙西腳下種之有四樹與眾木有異一年三花白色香異摛音癡﹞

送別尋陽五溪水沿洄直入巫山裏勝境由來人共傳君到南中自稱美送君別有八月秋颯颯蘆花復益愁雲帆望逺不相見日暮長江空自流﹝蕭士贇曰巫山介乎夔峽二州之間峽有靑溪赤溪緑蘿溪湌茫溪姜師溪爲峽之五溪蓋謂別者由尋陽上五溪而入巫山也乃子見指爲武陵五溪恐失詩意武陵五溪由沅合湘瀦於洞庭至嶽陽而後入江與巫峽地勢不相聨屬所引非武陵五溪明矣按詩句五溪當在尋陽然無所考據按一統志五溪水在池州靑陽縣西二十里源出九華山五溪龍溪池溪漂溪雙溪蘭溪合流北入大江尋陽或是靑陽之誤未可知楊氏以武陵之五溪蕭氏以巫峽之五溪當之恐皆非是沿謂順水而下也洄謂逆水而上也王勃詩檻外長江空自流﹞

送族弟綰從軍安西﹝通典安西都護府本龜玆國也大唐明慶中置東接焉耆西連疏勒南鄰吐蕃北拒突厥﹞漢家兵馬乘北風鼓行而西破犬戎爾隨漢將出門去剪虜若艸收奇功君王按劍望邊色旄頭巳落胡天空匈奴系頸數應盡明年應入蒲桃宮﹝漢書項籍傳我引兵鼔行而西必舉秦矣顏師古注鼓行謂撃鼔而行無畏懼也國語穆王將徵犬戎韋昭注犬戎西戎也文獻通考犬戎西戎之別名在荒服漢書昴曰旄頭胡星也賈誼傳陛下何不試以臣爲屬國之官以主匈奴行臣之計請必系單於之頸而制其命吳均詩匈奴數欲盡僕在雁門關三輔黃圗蒲桃宮在上林苑西漢哀帝元壽三年單於來朝以太歲厭勝所在捨之卽此宮也﹞

送梁公昌從信安王北徵﹝蕭本缺王字冊府元龜開元二十年正月以朔方節度副大使禮部尙書信安郡王禕爲河東河北兩道行軍副大總管知節度事率兵討契丹率戶部侍郎裴耀卿諸副將分道統兵出範陽之北大破兩蕃之眾擒其酋長餘黨竄入山谷﹞入幕推英選捐書事逺戎髙談百戰術郁作萬夫雄起舞蓮花劍行歌明月宮將飛天地陣兵出塞垣通祖席畱丹景徵麾拂彩虹旋應獻凱入麟閣佇深功﹝世說郤生可謂入幕賓也史記外黃徐子謂太子曰臣有百戰百勝之妙術漢書音義晉灼曰古長劍首以玉作井鹿盧形上木作山形如蓮花初生未敷時吳均詩玉鞭蓮花劍六韜武王問太公曰凡用兵爲天陣地陣柰何太公曰日月星辰斗柄一左一右一向一背此謂天陣丘陵水泉亦有前後左右之利此謂地陣塞垣邊墻也後漢書秦築長城漢起塞垣楊齊賢曰丹景日也張衡思玄賦前祝融使舉旄兮自注尙書曰右秉白旄以麾案執旄以指麾也秦漢以來卽以所執之旄名曰麾謂麾幢曲蓋者也範寗榖梁傳注麾旌旛也古今注麾所以指麾武王右秉白旄以麾是也乘輿以黃諸公以朱刺史二千石以纁沈佺期詩天人開祖席朝寀候徵麾劉子玄詩將軍獻凱入歌舞溢重城通鑑漢紀甘露三年上以戎狄賓服思股肱之美乃圖畫其人於麒麟閣法其容貌署其官爵姓氏霍光張安世韓增趙充國魏相丙吉杜延年劉徳梁丘賀蕭望之蘇武凡十一人皆有功徳知名當世是以表而揚之明著中興輔佐列於方叔召虎仲山甫焉陳子昂詩單於不敢射天子佇深功﹞

送白利從金吾董將軍西徵﹝唐書百官志左右金五衛上將軍各一人大將軍各一人將軍各二人﹞西羌延國討白起佐軍威劍決浮雲气弓彎明月輝馬行邊艸緑旌捲曙霜飛抗手凜相顧寒風生鐵衣﹝後漢書西羌之本出自三苗姜姓之別也其國近南嶽及舜流四凶徙之三危河關之西南羌地是也濵於賜支至於河首綿地千里南接蜀漢徼外蠻夷西北鄯善車師諸國所居無常依隨水艸地少五榖以產牧爲業唐時則槪指吐蕃爲西羌延遷延也史記白起者郿人也善用兵料敵合變出奇無窮聲震天下荘子天子之劍上決浮雲下絕地紀孔叢子子髙遊趙平原君客有鄒文李節者與子髙相善及將還魯諸故人訣旣畢文節送行三宿臨別文節流涕交頥子髙徒抗手而巳分背就路李善文選注抗手舉手而拜也古木蘭辭朔气傳金柝寒光照鐵衣﹞

送張秀才從軍﹝國史補進士通稱謂之秀才﹞六駁食猛武恥從駑馬羣一朝長鳴去矯若龍行雲壯士懷逺略誌存解世紛周粟猶不顧齊珪安肯分抱劍辭髙堂將投霍冠軍長策掃河洛寧親歸汝墳當令千古後麟閣著奇勲﹝詩國風隰有六駁毛萇傳駁如馬鋸牙食虎豹孔穎逹正義釋畜云駁如馬鋸牙食虎豹郭璞引山海經云有獸名駁如白馬黒尾鋸牙音如虎食虎豹然則此獸名駁而已言六駁者王肅曰言六據所見而言也北史張華原爲兗州刺史先是州境數有猛獸爲暴自華原臨政州東北七十里甑山中忽有六駁食猛獸咸以爲化感所致蕭士贇曰猛武當作猛虎唐國諱虎故以武易之楚辭將隨駑馬之迹乎楚辭章句駑鈍馬也後漢書情從逺略誌辟四方史記伯夷叔齊義不食周粟謝靈運詩弦髙犒晉師魯連卻秦軍臨組乍不紲對珪寜肯分李善注史記曰平原君欲封魯連連不肯受左太衝詠史詩曰臨組不肯紲對珪不肯分據仲連文𨿽不見分珪之事古者分爵皆隨其爵之輕重而賜之珪璧執以爲瑞信今仲連不受齊趙之分爵明其不肯分珪也吳均詩僕本幽並兒抱劍事邊陲史記霍去病爲剽姚校尉斬首虜二千二十八級及相國當戶斬單於大父行籍若侯產生捕季父羅姑比再冠軍以千六百戶封去病爲冠軍侯揚子法言孝莫大於寧親詩國風遵彼汝墳鄭康成周禮注水涯曰墳汝墳謂汝水之涯也後漢書郡國志汝陰本胡國注曰詩所謂汝墳也又應奉傳贊二應克聰亦表汝墳蓋凡汝水之濵皆可謂之汝墳矣麟閣巳見前注此詩當作於祿山宼陷洛陽之後﹞

送崔度還吳度故人禮部員外國輔之子幽燕沙雪地萬里盡黃雲朝吹歸秋雁南飛日幾羣中有孤鳯雛哀鳴九天聞我乃重此鳥彩章五色分胡爲雜凡禽雞鶩輕賤君舉手捧爾足疾心若火焚拂羽淚滿面送之吳江濆去影忽不見躊躇日將曛﹝唐書藝文志崔國輔應縣令舉授許昌令集賢直學士禮部員外郎坐王鉷近親貶竟陵郡司馬唐書品彚崔國輔吳郡人孫萬壽詩被甲吳江濆濆音焚﹞

送祝八之江東賦得浣紗石﹝太平禦覽孔曄會稽記曰句踐索美女以獻吳王得諸曁薴羅山賣薪女西施鄭旦先教習於土城山山邊有石云是西施浣紗石太平寰宇記諸曁縣有薴羅山山下有石迹云是西施浣紗之所浣紗石猶在﹞西施越溪女明艶光雲海未入吳王宮殿時浣紗古石今猶在桃李新開映古查菖蒲猶短出平沙昔時紅粉照流水今日靑苔覆落花君去西秦適東越碧山淸江幾超忽若到天涯思故人浣紗石上窺明月﹝廣韻楂水中浮木也江總詩古查橫近澗危石聳前洲何遜詩野岸平沙合連山逺霧浮王屮頭陀寺碑文東望平臯千里超忽呂向注超忽逺貌﹞

送侯十一朱亥巳撃晉侯嬴尙隱身時無魏公子豈貴抱關人余亦不火食遊梁同在陳空餘湛盧劍贈爾托交親﹝朱亥侯嬴事詳三卷注莊子孔子窮於陳蔡之間七日不火食吳越春秋楚昭王臥而寤得吳王湛盧之劍於牀不知其故乃召風胡子而問曰寡人臥覺而得寶劍不知其名是何劍也風胡子曰此謂湛盧之劍五金之英太陽之精寄气托靈出之有神服之有威可以折衝拒敵然人君有逆理之謀其劍卽出故去無道以就有道今吳王無道殺君謀楚故湛盧入楚﹞

魯中送二從弟赴舉之西京魯客向西笑君門若夢中霜凋逐臣髮日憶明光宮復羨二龍去才華冠世雄平衢騁髙足逸翰淩長風舞袖拂秋月歌筵聞早鴻送君日千里良會何由同﹝一作送族弟鍠桓譚新論人聞長安樂則出門向西而笑雍錄漢有明光宮三一在北宮與長樂宮相連者武帝太初四年起卽王商之所指借欲以避暑者也別有明光宮在甘泉宮中亦武帝所起發燕趙美女三千人充之至尙書郎主作文書起艸更直於建禮門內則近明光殿矣建禮門內得神仙門神仙門內得明光殿省中皆胡粉塗壁以丹漆地謂之丹墀尙書郎握蘭含雞舌香奏事此明光殿約其方向必在未央正宮殿中不與北宮甘泉設爲奇玩者比則臣下奏事之地也按太白所用正指明光殿而借用宮字以趁韻耳世說謝子微見許子將兄弟曰平輿之淵有二龍焉謝靈運詩平衢修且直古詩何不策髙足李善注髙上也亦謂逸足也漢書髙祖紀乘傳詣洛陽如淳注律四馬髙足爲置傳四馬中足爲馳傳四馬下足爲乘傳江淹詩桂水日千里因之平生懷陳子昂詩蜀山余方隱良會何時同﹞

奉餞髙尊師如貴道士傳道籙畢歸北海道隱不可見靈書藏洞天吾師四萬刧歷世遞相傳別杖畱靑竹行歌躡紫煙離心無逺近長在玉京懸﹝道籙詳見十卷注唐時北海郡卽靑州也肄河南道老子道隱無名河上公注道潛隱使人無能指名也莊子道不可聞聞而非也道不可見見而非也太平禦覧後聖道君列記曰刻以紫玊爲簡靑金爲文龜母按筆眞童拂筵玉童結編名曰靈書度人經此二章並是諸天上帝及至靈魔王隱祕之音皆是大梵之言非世上常辭言無韻麗曲無華宛上天所寶祕於玄都紫微上宮依玄科四萬劫一傳後漢書費長房隨從壺公入深山長房辭歸翁予一竹杖曰騎此任所之則自至矣旣至可以杖投葛陂中長房乘杖須臾來歸以杖投陂顧視則龍也玊京詳見五卷注﹞

金陵送張十一再遊東吳張翰黃花句風流五百年誰人今繼作夫子世稱賢再動逰吳棹還浮入海船春光白門柳霞色赤城天去國難爲別思歸各未旋空餘賈生淚相顧共淒然﹝張翰詩靑條若總翠黃花如散金胡三省通鑑注白門建康城西門也西方色白故以爲稱古楊叛曲暫出白門前楊柳可藏鴉臺州府誌赤城山在天臺縣北六里一名燒山石皆霞色望之如雉堞因以爲名孫綽賦所謂赤城霞起而建標是也支遁天臺山銘序曰往天臺山當由赤城爲道而神邕山圖亦以赤城山爲天臺南門石城山爲西門也漢書賈誼自傷爲傅無狀常哭泣﹞

送紀秀才遊越海水不滿眼觀濤難稱心卽知蓬萊石卻是巨鰲簪送爾逰華頂令餘發舄吟仙人居射的道士住山陰禹穴尋溪入雲門隔嶺深緑羅秋月夜相憶在鳴琴﹝初學記玄中記曰東海之大者有巨鰲焉以背負蓬萊山周圍千里巨鰲巨龜也一統志華頂峯在天臺縣東北六十里周圍百餘里髙萬丈絕頂東望滄海俗名望海尖艸木燻郁都非人世夏有積雪王粲登樓賦荘舄顯而越吟見九卷注藝文類聚孔曄會稽記曰縣東南十八里有射的山逺望的的有如射的故謂之射的射的之西有石室可方二丈謂之射室傳云羽客之所遊憇土人常以此占谷食貴賤射的明則米賤暗則貴諺曰射的白斛一百射的玄斛一千又云孔靈符會稽山記曰射的山西南水中有白鶴常爲仙人取箭曾刮壤尋索遂成此山也書斷王羲之性愛鵝山陰曇壤村有一道士養好者十餘王淸旦乘小船往看之意大願樂乃告求市易道士不與百方譬說不能得之道士言性好道久欲冩河上公老子縑素早辦而無人能書府君若能自屈書道徳經各兩章便合羣以奉羲之停半日爲冩畢籠鵝而歸大以爲樂方輿勝覧禹穴在紹興府龍瑞宮之側東萊云大石中斷成罅殊不古殆非司馬子長所探也輟耕錄會稽陽明洞天在秦望山後禹廟之西南云卽古禹穴越之勝境也諸峯環聳郁盤空曲施宿會稽志會稽山與宛委相接宛委山卽禹穴號陽明洞天按舊經引吳越春秋東南天柱號宛委乃禹藏書處在會稽山南三里則宛委別一山也水經注山陰縣南有玉笥竹林雲門天柱精舍並疏山創基架林裁宇割澗延流盡泉石之好施會宿稽志雲門山在會稽縣南三十里按舊經云晉義熈二年中書令王子敬居此有五色云見詔建寺號雲門山有謝敷宅何公井好泉亭王子敬山亭永禪師臨書閣﹞

送長沙陳太守二首其一長沙陳太守逸气淩靑松英主賜五馬本是天池龍湘水逥九曲衡山望五峯榮君按節去不及逺相從﹝唐長沙郡卽潭州也隸江南西道十六國春秋張謐幼有逸气太守陸云見而異之庾信春賦馬是天池之龍種水經注衡山東南二面臨映湘川自長沙至此江湘七百里中有九背故漁者歌曰帆隨湘轉望衡九面藝文類聚湘中記曰遙望衡山如陣云沿湘千里九向九背乃不復見通鑑地理通釋衡嶽在潭州衡山縣西三十里衡州衡陽縣北七十里有五峯曰紫蓋天柱芙蓉石廩祝融子虛賦按節未舒索隱曰郭璞云言頓轡也司馬彪云按轡而行得節故曰按節﹞其二七郡長沙國南連湘水濵定王垂舞袖地窄不廽身莫小二千石當安逺俗人洞庭鄕路逺遙羨錦衣春﹝按唐時潭州長沙郡衡州衡陽郡永州零陵郡連州連山郡道州江華郡彬州桂陽郡邵州邵陽郡此七郡者在秦漢時皆長沙故地定王舞袖事詳見十五卷注漢時太守秩二千石通典嶽州巴陵縣有洞庭湖﹞

送楊燕之東魯關西楊伯起漢日舊稱賢四代三公族淸風播人天夫子華陰居開門對玉蓮何事歷衡霍雲帆今始還君坐稍解顏爲我歌此篇我固侯門士謬登聖主筵一辭金華殿蹭蹬長江邊二子魯門東別來巳經年因君此中去不覺淚如泉﹝後漢書楊震字伯起弘農華陰人少好學明經博覧無不窮究諸儒爲之語曰關西孔子楊伯起永寧元年代劉愷爲司徒延光三年代劉愷爲太尉震子秉延熹五年代劉矩爲太尉秉子賜熹平二年代唐珍爲司空五年代袁隗爲司徒光和五年拜太尉賜子彪中平六年代董卓爲司空其冬代黃琬爲司徒興平元年代朱雋爲太尉自震至彪四世太尉徳業相繼與袁氏俱爲東京名族云三公舊本或有作五公者楊注以三公爲是按後漢書諸袁事漢四世五公陳子昂梓州司馬楊君神道碑迨震秉彪賜四代五公光烈昭於漢室盛徳充於海內李頎詩漢家名臣楊徳祖四代五公享茅土五公謂太傅太尉司徒司空大將軍也楊氏四世但爲三公未有登太傅大將軍之位不知諸書何以言之然其語則巳所本末可以爲誤也太平寰宇記華州華陰縣以在太華山之陰故名之華山有蓮花峯以形似蓮花故名玉蓮蓋指此或謂指玉女蓮花二峯而言或謂華山記雲山頂有池生千葉蓮花服之羽化昌黎詩所謂太華峯頭玉井蓮花開十丈藕如船玉蓮似指玉井蓮也史記正義括地誌云衡山一名岣嶁山在衡州湘潭縣西四十一里太平寰宇記霍山一名衡山一名天柱山在壽州六安縣南五里爾雅霍山爲南嶽注云卽天柱也漢武帝以衡山遼逺讖緯皆以霍山爲南嶽故祭其神於此今其土俗皆呼南嶽大山黃庭內景玉經曰霍山下有洞房二百里司命君之府也有西北東南二門其中有五香芝飛華金瓶之寶神瞻靈瓜食之者得仙江南通誌霍山在廬州府霍山縣西北五里漢武帝南巡以衡山逺阻移祭此山又名南嶽山馬融廣成頌張雲帆施蜺幬列子夫子始一解顏而笑三輔黃圖未央宮有金華殿劉琨詩據鞍長嘆息淚下如流泉﹞

送蔡山人我本不棄世世人自棄我一乘無倪舟八極縱逺柂燕客期躍馬唐生安敢譏采珠勿驚龍大道可暗歸故山有松月遲爾翫淸暉﹝韻會倪極際也郭璞江賦淩波縱柂釋名船其尾曰柂柂拖也後見拖曳也且弼正船使順流不使他戾也玉篇柁正船木也設於船尾與舵同一作柁戰國策燕客蔡澤天下駿雄弘辯之士也史記蔡澤者燕人也遊學於諸侯小大甚眾不遇而從唐舉相曰若臣者何如唐舉熟視而笑曰先生曷鼻巨肩魋顏蹙齃膝攣吾聞聖人不相殆先生乎蔡澤知唐舉戲之乃曰富貴吾所自有吾所不知者壽也願聞之唐舉曰先生之壽從今以往者四十三歲蔡澤笑謝而去謂其禦者曰吾持粱刺齒肥躍馬疾驅懷黃金之印結紫綬於腰揖讓人主之前食肉富貴四十三年足矣荘子千金之珠必在九重之淵而驪龍頷下詳見九卷注曹植詩遲奉聖顏李善注遲猶思也呂向注遲待也倪音涯柂徒可切馱上聲﹞

送蕭三十一之魯中兼問稚子伯禽六月南風吹白沙吳牛喘月气成霞水國鬱蒸不可處時炎道逺無行車夫子如何渉江路雲帆裊裊金陵去髙堂倚門望伯魚魯中正是趨庭處我家寄在沙丘旁三年不歸空斷腸君行旣識伯禽子應駕小車騎白羊﹝晉書惠帝元康中京洛童謠曰南風起吹白沙遙望魯國何嵯峨千歲髑髏生齒牙埤雅風俗通曰吳牛望月而喘言使之苦於日是故見月而喘蓋傷禽驚於虛弦疲牛望月而喘物之憚怯見似而驚有如此者傅玄苦熱詩呼吸气鬱蒸程曉詩平生三伏時道路無行車戰國策王孫賈之母曰汝朝出而晚來則吾倚門而望家語伯魚之生也魯昭公以鯉魚賜孔子榮君之貺故因名鯉而字伯魚沙丘詳見十三卷注世說注衛玠齠齔時乘白羊車於洛陽市上咸曰誰家璧人﹞

送楊山人歸嵩山我有萬古宅嵩陽玉女峯長畱一片月掛在東溪松爾﹝元和郡縣誌嵩髙山古河南府告成縣西北二十三里登封縣北八里亦名外方山東曰太室西曰少室嵩髙總名卽中嶽也山髙二十里周回一百三十里﹞去掇仙艸菖蒲花紫茸歲晚或相訪靑天騎白龍﹝登封縣誌太室二十四峯有玉女峯峯北有石如女子上有大篆七字人莫能識江淹赤虹賦掇仙艸於危峯鐫神丹於崩石神仙傳嵩山石上菖蒲一寸九節服之長生抱朴子菖蒲須得生石上一寸九節以上紫花者尢善謝靈運詩新蒲捨紫茸李善注倉頡篇曰茸艸貎然此茸謂蒲花也廣博物志瞿武后漢人也七歲絕粒服黃精紫芝入峨眉山天竺眞人授以眞訣乘白龍而去﹞

送殷淑三首﹝顏眞卿元靜先生廣陵李君碑眞卿與先生門人中林子殷淑遺名子韋渠牟嘗接采眞之遊緒聞含一之徳云云是卽此人也﹞其一海水不可解連江夜爲潮俄然浦嶼闊岸去酒船遙惜別耐取醉鳴榔且長謡天明爾當去應有便風飄﹝韻會浦水濵也嶼海中洲也劉淵林吳都賦注嶼海中洲上有石山也潘嶽西徵賦鳴榔厲響李善注說文云榔髙木也以長木叩船爲聲所以驚魚令入网也一說榔船板也船行則響謂之鳴榔駱賓王詩鳴榔下貴洲沈佺期詩鳴榔曉帳前是也若太白此篇送客非觀漁停舟飲酒非掛帆長行所謂鳴榔者當是擊船以爲歌聲之節猶叩舷而歌之義﹞其二白鷺洲前月天明送客回靑龍山後日早出海云來流水無情去徵帆逐吹開相看不忍別更進手中杯﹝六朝事迹白鷺洲圖經云在城西南八里周回十五里對江寜之新林浦景定建康志靑龍山在城東南三十五里周回二十里髙九十丈又溧陽縣界別有靑龍山﹞其三痛飲龍笻下燈靑月復寒醉歌驚白鷺半夜起沙灘

送岑徵君歸鳴臯山﹝唐書地理誌河南府陸渾縣有鳴臯山﹞岑公相門子雅望歸安石奕世皆夔龍中臺竟三拆至人達機兆髙揖九州島伯柰何天地間而作隱淪客貴道能全眞潛輝臥幽鄰探元入窅默觀化逰無垠光武有天下嚴陵爲故人𨿽登洛陽殿不屈巢由身余亦謝明主今稱偃蹇臣登髙覧萬古思與廣成鄰蹈海寜受賞還山非問津西來一揺扇共拂元規塵﹝按岑參感舊賦序云國家六葉吾門三相矣江陵公爲中書令輔太宗鄧國公爲文昌右相輔髙宗汝南公爲侍中輔睿宗相承寵光繼出輔弼逮乎武后臨朝鄧國公由是得罪先天中汝南公又得罪朱輪翠轂如夢中矣按唐書岑文本鄧州棘陽人祖善方後梁吏部尙書父之象隋邯鄲令貞觀中文本歷官中書令封江陵縣子從子長倩永淳中累官兵部侍郎同中書門下平章事垂拱中拜文昌右相封鄧國公爲來俊臣所誣陷斬於市文本孫羲累官至同中書門下三品景雲間進侍中封南陽郡公羲兄獻爲國子司業弟仲翔陜州刺使仲休商州刺使兄弟子姓在淸要者數十人羲嘆曰物極則反可以懼矣然不能抑退坐豫太平公主謀誅籍其家晉書謝安字安石自幼有公輔之望楊齊賢曰奕世累世也晉書天文志永康元年三月中臺星坼占曰臺星失常三公憂趙王倫尋廢殺賈後斬司空張華歐陽建詩古人達機兆孔安國尙書傳牧牧民九州島之伯晉書桓玄曰父爲九州島伯兒爲五湖長桓譚新論天下神人五一曰神仙二曰隱淪謝靈運詩旣枉隱淪客荘子子之道狂狂汲汲詐巧虛僞事也非可以全眞也又曰至道之精窈窈冥冥至道之極昏昏默默淮南子上遊於霄雿之野下出於無垠之門髙誘注無垠無形狀之貎袁宏後漢紀伏見太原周黨使者三聘乃肯就車陛下親見諸庭黨伏而不謁偃蹇自髙逡巡求退後漢書偃蹇反俗章懷太子注偃蹇驕傲也嚴子陵廣成子及魯仲連欲蹈東海事俱見二卷注晉書庾亮𨿽居外鎭而執朝廷之權旣據上流擁彊兵趣向者多歸之王導內不能平常遇西風塵起舉扇自蔽徐曰元規塵污人窅音杳﹞

送範山人歸泰山﹝地理今釋泰山在今山東濟南府泰安州北五里﹞魯客抱白鶴別余往太山初行若片雪杳在靑崖間髙髙至天門日觀近可攀云生望不及此去何時還﹝抱朴子欲求芝艸入名山帶靈寶符牽白犬抱白雞以白鹽一斗及開山符檄著大石上續博物志陶隱居云學道之士居山宜養白雞白犬可以辟邪後漢書祭祀志馬第伯封禪儀記曰是朝上太山至中觀去平地二十里南向極望無不覩仰望天闗如從谷底仰視抗峯其爲髙也如視浮雲其峻也石壁窅窱如無道徑遙望其人端如行朽兀或如白石或如雪久之白者移過樹乃知是人也初學記太山記云盤道屈曲而上凡五千餘盤經小天門大天門仰視天門如從穴中視天窻矣自下至古封禪處凡四十里山頂西巖爲仙人石閭東巖爲介丘東南巖名日觀日觀者雞一鳴時見日始欲出長三文所﹞

李太白詩集注卷十七

鳳尾竹客手錄李太白詩集注卷十八錢塘王琦撰

送韓侍禦之廣徳﹝繆本徳字下多一令字唐書地理誌江南西道宣城郡有廣徳縣本綏安縣至徳二載更名廣徳﹞昔日繡衣何足榮今宵貰酒與君傾暫就東山賒月色酣歌一夜送泉明﹝漢書侍禦史有繡衣直指出討姦猾治大獄顏師古注衣以繡者尊寵之也漢書髙帝紀嘗從王媼武負貰酒顏師古注貰賒也陶淵明嘗爲彭澤令故用之以擬韓侍禦也野客叢書海錄碎事謂淵明一字泉明李白詩多用之不知稱淵明爲泉明者蓋避唐髙祖諱耳猶楊淵之稱楊泉非一字泉明也齊東野語髙祖諱淵淵字盡攺爲泉楊升庵曰今人攺泉明爲泉聲可笑貰始制切音世又神夜切音射義同﹞

送通禪師還南陵隱靜寺我聞隱靜寺山水多奇蹤巖種朗公橘門深杯渡松道人制猛虎振錫還孤峯他日南陵下相期谷口逢﹝太平府誌隱靜寺在繁昌縣東南二十里隱靜山一名五峯寺山有碧霄桂月鳴磬紫气行道五峯寺當五峯之會巑岏拱合林木幽奇古澗委折殷雷轟地相傳寺爲杯渡禪師所建飛錫定基江神送木現諸神異寺外有十里松徑傳云禪師手植或曰距寺二里許有雙松對峙勢若虯龍者卽師手澤又嘗取新羅五葉松種寺西迄今尙存舊志又言寺有朗公橘杯渡所攜頻伽鳥一雙皆晉宋遺迹又有木米鹽醬等池言剏寺時諸物皆從此出云舊額云江東第二禪林按禦昌縣南唐時析南陵分置在唐時尙屬南陵釋氏要覧智度論云得道者名爲道人余出家未得道者亦名道人法苑珠林晉沙門於法蘭髙陽人也嘗夜坐禪虎入其室因蹲牀前蘭以手摩其頭虎奮耳而伏數日乃去沈約法王寺碑振錫經行祗林晏坐錫釋家所執錫杖一名徳杖一名智杖有金環繞之作錫錫聲行時以節步趨者﹞

送友人靑山橫北郭白水遶東城此地一爲別孤蓬萬里徵浮雲遊子意落日故人情揮手自玆去蕭蕭班馬鳴﹝鮑照蕪城賦孤蓬自振驚砂坐飛浮雲一往而無定迹故以比遊子之意落日銜山而不遽去故以比故人之情詩小雅蕭蕭馬鳴左傳有班馬之聲杜預注班別也主客之馬將分道而蕭蕭長鳴亦若有離羣之感畜猶如此人何以堪﹞

送別鬥酒渭城邊壚頭醉不眠梨花千樹雪楊葉萬條煙惜別傾壺醑臨分贈馬鞭看君潁上去新月到應圓﹝水經注長安故咸陽也漢髙帝更名新城武帝元鼎三年別爲渭城在長安西北渭水之陽史記正義括地誌云咸陽故城亦名渭城在雍州北五里今咸陽縣東十五里太平寰宇記故渭城在今縣東北二十二里渭水北卽秦之杜郵其城周八里秦自孝公至始皇皆都於此城武帝元鼎三年更名渭城後漢省並地入長安故此城存史記集解韋昭曰鑪酒肆也以土爲墮邊髙似鑪漢書注如淳曰酒家開肆待客設酒鑪故以鑪名肆臣瓚曰盧酒甕也師古曰二說皆非也盧者賣酒之區也以其一邊髙形如鍜家鑪故取名耳非卽謂火鑪及酒甕也初學記醑首酒也玉篇醑美酒也正字通俗呼醨爲尾酒醑爲頭酒河南道潁川汝陰郡有潁上縣太平寰宇記潁上縣以地枕潁水上游爲名滄浪詩話太白詩鬥酒渭城邊壚頭醉不眠乃岑參之詩誤編入按文苑英華亦以此詩爲岑參作題云送楊子岑集亦載之﹞

江上送女道士禇三淸遊南嶽﹝南嶽衡山也在今湖廣衡州府衡山縣西北三十里接衡陽縣及長沙府界﹞吳江女道士頭戴蓮花巾霓衣不濕雨特異陽臺云足下逺遊履淩波生素塵尋仙向南嶽應見魏夫人﹝太平禦覧登眞隱訣曰太元上丹靈玉女戴紫華芙蓉巾巫山神女旦爲朝雲暮爲行雨朝朝暮暮陽臺之下詳見二卷注洛神賦踐逺遊之文履曵露綃之輕裾淩波微步羅韈生塵呂向注逺逰履名步於水波之上如生塵也南嶽魏夫人傳魏夫人者晉司徒劇陽文康公舒之女名華存字賢安幼而好道靜默恭謹志慕神仙味眞耽﹝脫一字﹞欲求沖舉吐納气液攝生夷靜住世八十三年以晉成帝咸和九年歳在甲午太乙元仙遣飆車來迎夫人乃托劍化形而去位爲紫虛元君領上眞司命南嶽夫人比秩仙公使治天臺大霍山洞臺中主下訓奉道教授當爲仙者男曰眞人女曰元君﹞

送友人入蜀見說蠶叢路﨑嶇不易行山從人面起雲傍馬頭生芳樹籠秦棧春流遶蜀城升沈應已定不必問君平﹝蠶叢蜀王之先詳見三卷蜀道難注李善文選注通俗文曰板閣曰棧史記去輙燒絕棧道索隱曰棧道閣道也音士諫反包愷音士版反崔浩云險絕之處傍鑿山巖而施板梁爲閣按入蜀之道山路縣險不容坦行架木而度名曰棧道以其自秦入蜀之道故曰秦棧水經注成都縣有二江雙流郡下故揚子云蜀都賦曰兩江珥其前者也髙士傳嚴遵字君平蜀人也隱居不任嘗賣卜於成都市日得百錢以自給卜訖則閉肆下簾以著書爲事徐而庵曰山從二句是承上崎嶇不易行五字勿作好景會﹞

送李靑歸華陽川伯陽仙家子容色如靑春日月祕靈洞雲霞辭世人化心養精魄隠幾窅天眞莫作千年別歸來城郭新﹝胡三省通鑑注華陽川在虢州華陽山南雍勝略華陽水在漢中府褒城縣西二十五里源出牛頭山南流與漢水合蕭本作南葉陽川誤列仙傳老子姓李名耳字伯陽陳人也生於殷時爲周柱下史轉爲守藏史積八十餘年史記云二百餘年時稱隱君子江淹詩隱淪駐精魄荘子南郭子棊隱幾而坐陸徳明音義隱憑也丁令威歌去家千年今始歸城郭如故人民非﹞

送捨弟吾家白額駒逺別臨東道他日相思一夢君應得池塘生春艸﹝魏志曹休閒行北歸見太祖太祖謂左右曰此吾家千里駒也吾家白額駒卽吾家千里駒之意而攺用李氏事耳晉書武昭王諱暠字玄盛姓李氏漢前將軍廣之十六世孫也嘗與太史令郭黁及其同母弟宗繇同宿黁起謂繇曰君當位極人臣李君有國土之分家有騧艸馬生白額駒此其時也呂光末京兆段業自稱涼州牧以燉煌太守孟敏爲沙州刺史署京盛效榖令敏尋卒護軍郭謙等以玄盛溫毅有惠政推爲燉煌太守玄盛初難之宗繇言於玄盛曰君忘郭黁之言卽白額駒今生矣玄盛乃從之謝靈運夢見從弟惠連得池塘生春艸句詳見十一卷注﹞

送別水色南天逺舟行若在虛遷人發佳興吾子訪閒居日落看歸鳥潭澄羨躍魚聖朝思賈誼應降紫泥書﹝得書字漢書賈誼爲長沙王太傅后歳余帝思誼徵之紫泥用之以封璽書見七卷注﹞

送鞠十少府試發淸秋興因爲吳會吟碧雲斂海色流水折江心我有延陵劍君無陸賈金艱難此爲別惆悵一何深﹝新序延陵季子將西聘晉帶寶劍以﹝脫一字﹞徐君詳見十二卷注漢書陸賈有五男出所使越槖中裝賣千金分其子子二百金令爲生產﹞

送張秀才謁髙中丞並序余時系尋陽獄中正讀畱侯傳秀才張孟熊蘊滅胡之策將之廣陵謁髙中丞余喜子房之風感激於斯人因作是詩以送之﹝史記世家第二十五爲畱侯世家曰畱侯傳蓋變稱也舊唐書髙適者渤海蓚人也爲諫議大夫負气敢言上皇以諸王分鎭適切諌不可及永王叛肅宗聞其論諫有素召而謀之適因陳江東利害永王必敗上奇其對以適兼禦史大夫揚州大都督府長史淮南節度使詔與江東節度來瑱率水部兵平江淮之亂會於安州師將渡而永王敗適喜言王霸大略務功名尙節義逄時多難以安危爲已任然言過其實爲大臣所輕﹞秦帝淪玉鏡畱侯降氛氳感激黃石老經過滄海君壯士揮金槌報讎六國聞智勇冠終古蕭陳難與羣兩龍爭鬭時天地動風雲酒酣舞長劍倉卒解漢紛宇宙初倒懸鴻溝勢將分英謀信奇絕夫子揚淸芬胡月入紫微三光亂天文髙公鎭淮海談笑卻妖氛采爾幕中畫戡難光殊勲我無燕霜感玉石俱燒焚但灑一行淚臨岐竟何云﹝尙書帝命驗桀失玉鏡用其噬虎鄭康成注玉鏡謂淸明之道史記畱侯世家畱侯張良者其先韓人也秦滅韓良悉以家財求客刺秦王爲韓報仇以大父父五世相韓故良嘗學禮淮陽東見滄海君得力士爲鐵椎重百二十斤秦皇帝東遊良與客狙擊秦皇帝博浪沙中誤中副車秦皇帝大怒大索天下求賊甚急良乃更姓名亡匿下邳嘗從容步遊下邳地上有一老父衣褐至良所直墮其履圯下顧謂良曰孺子下取履良愕然欲毆之爲其老彊忍下取履父曰履我良業爲取履因長跪履之父以足受笑而去良殊大驚隨目之父去裏所復還曰孺子可教矣後五日平明與我會此良因怪之跪曰諾五日平明良往父已先在怒曰與老人期後何也後五日早會五日雞鳴良往父又先在復怒曰後何也後五日復早來五日良夜未半往有頃父亦來喜曰當如是出一編書曰讀此則爲王者師矣後十年興十三年孺子見我濟北榖城山下黃石卽我矣遂去不復見旦日視其書乃太公兵法也項羽本紀項羽兵四十萬在新丰鴻門沛公兵十萬在霸上範增說項羽急擊勿失項伯者項羽季父也素善張良乃夜馳之沛公軍私見張良具告以事欲呼張良與俱去毋從俱死良曰沛公有急亡去不義不可不語良乃入具告沛公出要項伯入見沛公奉巵酒爲壽約爲婚姻曰願伯具言臣之不敢倍徳也項伯許諾謂沛公曰旦日不可不蚤自來謝旦日從百餘騎來見項王至鴻門謝項王因畱沛公與飲範增出召項莊謂曰若入前爲壽壽畢請以劍舞因擊沛公於坐殺之莊則入爲壽壽畢曰軍中無以爲樂請以劍舞項王曰諾項莊拔劍起舞項伯亦拔劍起舞常以身翼蔽沛公莊不得擊張良至軍門見樊噲噲曰今日乏事何如良曰甚急項莊拔劍舞其意常在沛公也噲曰此迫矣臣請入與之同命噲郎帶劍擁盾入軍門須臾沛公起如廁因招樊噲出於是遂去令張良畱謝漢四年項王與漢約中分天下割鴻溝以西者爲漢鴻溝而東者爲楚項王巳約乃引兵解而東歸漢欲西歸張良陳平說曰漢有天下大半諸侯皆附之楚兵罷食盡此天亡楚之時也不如因其饑而遂取之今釋弗擊此所謂養虎自遺患也漢王聽之漢書音義滄海君晉灼曰海神也如淳曰秦郡縣無滄海或曰東夷君長也顏師古曰二說並非蓋當時賢者之號也琦按史記漢書載博浪沙事並云鐵椎惟水經注云張良爲韓報仇於秦以金椎擊秦始皇不中中其副車駱賓王詩金椎許報韓蓋出於此漢書張良傳贊聞張良之智勇以爲其貎魁梧奇偉反若婦人女子盧諶詩智勇冠當代史記彭越傳兩龍方鬭且待之說文酣酒樂也應劭曰不醉不醒曰酣晉書月爲胡王陳書陳寶應起兵沙門惠標作五言詩以送之曰匹馬猶臨水離騎稍引風好看今夜月當入紫微宮陳書文參禮樂武定妖氛謝瞻詩婉婉幕中畫廣韻戡勝也克也太平禦覧鄒衍事燕惠王盡忠左右譖之王系之仰天而哭夏五月天爲之降霜書胤徵火炎昆岡玉石俱焚戡音堪﹞

尋陽送弟昌峒鄱陽司馬作﹝繆本作岠鄱陽唐時郡名卽饒州也隸江南西道爲上州有司馬一人從五品﹞桑落洲渚連滄江無雲煙尋陽非剡水忽見子猷船飄然欲相近來遲杳若仙人乘海上月帆落湖中天一覩無二諾朝歡更勝昨爾則吾惠連吾非爾康樂朱紱白銀章上官佐鄱陽松門拂中道石鏡回淸光揺扇及於越水亭風气涼與爾期此亭期在秋月滿時過或未來兩鄕心巳斷吳山對楚岸彭蠡當中州相思定如此有窮盡年愁﹝太平寰宇記桑落洲在舒州宿松縣西南一百九十四里江水始自鄂陵分﹝氵爪﹞爲九於此合流謂之九江口此洲與江州尋陽縣分中流爲界一統志桑落洲在九江府城東北過江五十里昔江水泛漲流一桑於此因名王子猷乘船往剡溪訪戴安道詳見九卷注魏徵詩季布無二諾侯贏重一言宋書謝惠連幼有才悟而輕薄不爲父方明所知靈運嘗自始寜至會稽造方明過視惠連大相咨賞謂方明曰阿連才悟如此而尊作常兒遇之韻會紱綬也增韻印組也章印章也朱紱銀章詳見十一卷贈劉都使詩注凡除官到任謂之上官司馬州之佐職江西通誌松門山在南昌府城西比二百十五里枕鄱湖之東兩岸悉生松遙望如門故名上有石鏡光可照人謝康樂詩攀崖照石鏡牽葉入松門是也太平寰宇記於越渡在余幹縣西南一百二十步置津吏主守四時不絕於越亭在余幹縣東南三十步屹然孤立古今遊者多畱題章句焉江西通誌於越亭在饒州府余幹縣羊角山文公談苑云前瞰琵琶洲後枕思禪寺林麓森郁千峯競秀唐初張彥俊建通鑑地理通釋彭蠡在江州潯陽縣括地誌在縣東南五十里六典注一名宮亭湖在南康軍星子縣南江州彭澤縣西地理誌在豫章郡彭澤縣西郡縣誌在都昌縣西六十里與潯陽縣分湖爲界禹貢揚州彭蠡旣瀦卽江漢所匯之澤合江西江東諸水跨豫章饒州南康軍三州之地﹞

餞校書叔云少年費白日歌笑矜朱顏不知忽巳老喜見春風還惜別且爲歡徘徊桃李間看花飲美酒聽鳥臨晴山向晚竹林寂無人空閉關﹝晉書阮咸任達不拘與叔父籍爲竹林之遊閉關猶閉門也江淹恨賦閉關卻掃塞門不仕﹞

送王孝亷覲省彭蠡將天合姑蘇在日邊寜親候海色欲動孝亷船窈窕晴江轉參差逺岫連相思無晝夜東注似長川﹝江西志鄱陽湖在南昌府城東北一百五十里卽禹貢之彭蠡也一名宮亭湖一名揚瀾湖跨南昌饒州南康三郡合上流諸水入焉周圍數百里闊四十里長三百里毎春夏之間江漢水漲則彭蠡之水郁不得流而逆回倒積遂成巨浸彌渺數百餘里無復畔岸逮夫二水漸消則彭蠡之水始出大江循南岸而行與二水頡頏趨海韻會將與也鮑照登大雷岸與妹書長波天合楊齊賢曰姑蘇蘇州吳郡以其近東海日出之地故云日邊法言孝莫大於寜親世說張憑舉孝亷出都負其才气謂必參時彥欲詣劉尹鄕裏及同舉者共笑之張遂詣劉淸言彌日因畱宿至曉劉曰卿且去正當取卿共詣撫軍張還船同侶問何處宿張笑而不答須臾眞長遣傳敎覓張孝亷船同侶惋愕﹞

同吳王送杜秀芝舉入京秀才何翩翩王許回也賢暫別廬江守將遊京兆天秋山宜落日秀水出寒煙欲折一枝桂還來雁沼前﹝按詩題當是送杜秀才赴舉入京芝字疑訛廬江郡名卽廬州也隸淮南道通典雍州開元三年攺爲京兆府凡周秦漢晉西魏後周隋至於我唐並爲帝都晉書郤詵曰臣舉賢良對策爲天下第一猶桂林之一枝昆山之片玉西京雜記梁孝王築免園園中有雁池池間有鶴洲鳬渚其諸宮觀相連延亙數十里奇果異樹瑰禽怪獸畢備王與宮人賓客弋釣其中﹞

洞庭醉後送絳州呂使君杲流澧州﹝湖廣志洞庭湖在嶽州西南綿跨八百里絳州又謂之絳郡隸河東道澧州在澧水之陽又謂之澧陽郡隸山南東道在京師東南一千八百九十三里﹞昔別若夢中天涯忽相逢洞庭破秋月縱酒開愁容贈劍刻玉字延平兩蛟龍送君不盡意書及雁回峯﹝中華古今注晉時鬥牛間常有紫气張華知是劍气乃以雷煥爲丰城令煥到縣掘縣獄深得劍兩枚一送與張華一煥自佩後華死子韙佩過延平津躍入水使人尋之乃見化爲龍也雷煥卒子亦佩之於延平津亦躍入水化爲龍矣方輿勝覧回雁峯在衡陽之南雁至此不過遇春而回故名或曰峯勢如雁之回湖廣志回雁峯在衡州府城南里許相傳雁不過衡陽至此而回然聞桂林間尙有雁聲知此說非矣或謂峯之形勢如雁回轉者是也南嶽周環八百里回雁爲首嶽麓爲足云﹞

與諸公送陳郎將歸衡陽並序﹝按唐書百官志左右十四衛及太子左右六率府皆有郎將乃五品官也衡陽唐時郡名卽衡州隸江南西道﹞仲尼旅人文王明夷茍非其時聖賢低眉況僕之不肖者而遷逐枯槁固非其宜朝心不開暮髮盡白而登髙送逺使人增愁陳郎將義風凜然英思逸髮來下曹城之榻去邀才子之詩動淸興於中流泛素波而徑去諸公仰望不及連章祖之序慚起予輙冠名賢之首作者嗤我乃爲撫掌之資乎﹝京氏易傳易曰旅人先笑後號咷又曰得其資斧仲尼爲旅人固可知矣周易明入地中明夷內文明而外柔順以蒙大難文王以之周易集解鄭玄曰夷傷也日出地上其明乃光至其入地明則傷矣故謂之明夷日之明傷猶聖人君子有明徳而遭亂世抑在下位則宜自艱無干政事以避小人之害也荀爽曰明在地下爲坤所蔽大難之象文王君臣相傷故當大難也王弼易注文王明夷則主可知矣仲尼旅人則國可知矣髙唐賦登髙望逺使人心悴晉書左思賦三都初陸機入洛欲爲此賦聞思作之撫掌而笑與弟云書曰此間有傖父欲作三都賦須其成當以覆酒甕耳及思賦出機絕嘆伏以爲不能加也遂輟筆焉王羲之與謝萬書語田裏所行故以爲撫掌之資其爲得意可勝言卽﹞衡山蒼蒼入紫冥下看南極老人星回飆吹散五峯雪往往飛花落洞庭气淸嶽秀有如此郎將一家拖金紫門前食客亂浮雲世人皆比孟嘗君江上送行無白璧臨岐惆悵若爲分﹝方輿勝覧南嶽一名衡山在衡山縣西三十里晉因山以名郡湘中記度應斗衡位值離宮故曰衡山又名霍山南嶽記衡山者朱陵之靈臺太虛之寶洞上承翼軫鈐總萬物故名衡山下踞離宮統攝火鄕故號南嶽赤帝館其嶺祝融宅其陽逮於軒轅以潛霍二山副焉長沙記衡山軒翔聳拔九千餘丈尊卑參差七十二峯巖洞溪澗泉石之勝交錯其中又有數十洞十五巖三十八泉二十五溪九池九潭六源八橋六井三穿三漏此最著者七十二峯最大者五祝融紫蓋云蜜石廩天柱而祝融爲最髙水經注湘水又北徑衡山縣東山在西南有三峯一名紫益一名石廩一名容峯容峯最爲竦傑自逺望之蒼蒼隱天故羅含云望若陳雲自非淸霽素朝不見其峯丹水湧其左醴泉流其右山經謂之岣嶁山爲南嶽也史記天官書狼北地有大星曰南極老人老人見治安常以秋分時候之於南郊晉書老人一星在弧南一曰南極常以秋分之旦見於景春分之夕而沒於丁見則治平主壽昌魏書發響九臯翰飛紫冥謝靈運詩回飆流輕雪陸機謝平原內史表懷金拖紫退就散軰後漢書聖恩橫加猥賜金紫章懷太子注漢官儀曰二千石金印紫綬也史記孟嘗君在薛招致諸侯賓客及亡人有罪者皆歸孟嘗君孟嘗君捨業厚遇之以故傾天下之士食客數千人無貴賤一與文等呂氏春秋郈成子爲魯聘於晉過衛右宰谷臣止而觴之酒酣而送之以璧﹞

送趙判官赴黔府中丞叔幕﹝冊府元龜趙國珍天寶中爲黔府都督本管經略等使國珍有武略習知南方地形在五溪凡十餘年中原興師惟黔中封境無虞通鑑黔中節度使趙國珍本牂牁夷也胡三省注趙國珍牂牁別部充州蠻酋趙君道之裔楊國忠兼劍南節度以國珍有方略授黔中都督護五溪十餘年天下方亂其所部獨寜所謂黔府中丞者卽其人歟中丞是其兼銜耳唐書地理誌黔州黔中郡下都督府本黔安郡天寶元年更名黔音琴﹞廓落靑雲心結交黃金盡富貴翻相忘令人忽自哂蹭蹬鬢毛斑盛時難再還巨源咄石生何事馬蹄間綠蘿長不厭卻欲還東山君爲魯曽子拜揖髙堂裏叔繼趙平原偏承明主恩風霜推獨坐旌節鎭雄藩虎士秉金鉞蛾眉開玊樽才髙幕下去義重林中言水宿五溪月霜啼三峽猿東風春艸綠江上候歸軒﹝宋玉九辯廓落兮羈旅而無友生呂延濟注廓落空寂也韻會蹭蹬困頓也晉書山濤字巨源河內懷人也州辟部河南從事與石鑑共宿濤夜起蹴鑑曰今爲何等時而眠耶知太傅臥何意鑑曰宰相三不朝與尺一令歸第卿何慮也濤曰咄石生無事馬蹄間耶投傳而去未二年果有曹爽之事又晉書謝安𨿽受朝寄然東山之志始末不渝毎形於言色史記曽參南武城人孔子以爲能通孝道故授之業作孝經平原君趙勝者趙之諸公子也諸子中勝最賢喜賓客賓客至者數千人漢時禦史中丞與司隸校尉尙書令會同得專席而坐詳見十卷注舊唐書天寶中緣邊禦戎之地置八節度使受命之日賜之旌節謂之節度使得以專制軍事外任之重無比焉新唐書百官志節度使辭日賜雙旌雙節行則建節豎六纛入境州縣築節樓迎以鼔角虎士有力之士詳見八卷注詩商頌有虔秉鉞秉執也陸云吳故丞相陸公誄金鉞鏡日云旗絳天晉書阮咸任達不拘與叔父籍爲竹林之遊謝靈運詩水宿淹晨暮呂延濟注水宿宿舟中也通典黔中古蠻夷之國春秋戰國皆楚地秦惠王欲楚黔中地以武關外易之卽此是也通謂之五溪注云五溪謂酉辰巫武沅五溪也水經注宜都記曰自黃牛灘東入西陵界至峽口一百許裏山水紆曲兩岸髙山重嶂非日中夜半不見日月絕壁或千許丈其石彩色形容多所像類林木髙茂略盡冬春猿鳴至淸山谷傳響泠泠不絕所謂三峽此其一也白帖荊州記曰巴東三峽猿長鳴至三聲聞者莫不垂淚南齊書凡車有幡者謂之軒﹞

送陸判官往琵琶峽水國秋風夜殊非逺別時長安如夢裏何日是歸期﹝方輿勝覧琵琶峽在巫山對蜀江之南形如琵琶此鄕婦女皆曉音律楊升庵曰太白詩天山三丈雪豈是逺行時又曰水國秋風夜殊非逺別時豈是殊非變幻二字愈出愈奇孟蜀韓琮詩晚日低霞綺晴山逺畫眉靑靑河畔艸不是望鄕時亦祖太白句法﹞

送梁四歸東平玉壺挈美酒送別彊爲歡大火南星月長郊北路難殷王期負鼎汶水起垂竿莫學東山臥參差老謝安﹝東平唐時郡名卽鄆州也隸河南道六經天文編夏氏曰仲夏之月初昏之時大火見於南方正午之位史記阿衡欲幹湯而無由乃爲有莘氏媵臣負鼎爼以滋味說湯致於王道越絕書伊尹負鼎入殷遂佐湯取天下春秋正義釋例曰汶水出泰山萊蕪縣西南經濟北至東平須昌縣入濟行水金鑑述徵記云泰山郡水皆名汶今縣界有五汶皆源別而流同其原山之汶水西南流經幹封縣治南去縣三里又西南流九十里入鄆州中都縣按五汶者曰北汶小汶柴汶牟汶其一則經流也謝安髙臥東山見七卷注﹞

江夏送友人雪點翠云裘送君黃鶴樓黃鶴振玉羽西飛帝王州鳳無瑯玕實何以贈逺遊徘徊相顧影淚下漢江流﹝江夏唐時郡名卽鄂州也屬江南西道宋玉諷賦翳水日之華披翠云之裘楊齊賢曰黃鶴樓在鄂州圖經云費文禕得仙駕黃鶴憩此鮑照舞鶴賦振玉羽而臨霞瑯玕實見二卷注﹞

送郤昻謫巴中﹝按羊士諤詩集有詩題云乾元初嚴黃門自京兆少尹貶巴州刺史云云詩下注云時郤詹事昻自拾遺貶淸化尉黃門年三十餘且爲府主與郤意气友善賦詩髙會文字猶存又李華楊騎曹集序刑部侍郎長安孫公逖以文章之冠爲考功員外郎精試羣材君與南陽張茂之京兆杜鴻漸瑯琊顏眞卿蘭陵蕭穎士河東柳芳天水趙驊頓丘李琚趙郡李﹝上山下鄂字去阝﹞李頎南陽張階常山閻防範陽張南容髙平郤昻等連年登第﹞瑤艸寒不死移植滄江濵東風灑雨露會入天地春予若洞庭葉隨波送逐臣思歸未可得書此謝情人﹝江淹詩瑤艸正翕赩李善注瑤艸玉芝也琦按詩家用瑤艸謂珍異之艸耳未必專指玉芝而言楚辭洞庭波兮木葉下﹞

江夏送張丞欲別心不忍臨行情更親酒傾無限月客醉幾重春藉艸依流水攀花贈逺人送君從此去回首泣迷津﹝孫綽天臺山賦藉萋萋之纖艸李善注以艸薦地而坐曰藉﹞

賦得白鷺鸞送宋少府入三峽白鷺拳一足月明秋水寒人驚逺飛去直向使君灘﹝三峽詳見八卷注水經注江水東經羊腸虎臂灘楊亮爲益州刺史至此舟覆懲其波瀾蜀人至今猶名之爲使君灘太平寰宇記使君灘在萬州東二里大江中昔楊亮赴任益州行船至此覆沒故名一統志使君灘在荊州夷陵州西一百十里﹞

送二季之江東初發彊中作題詩與惠連多慚一日長不及二龍賢西塞當中路南風欲進船雲峯出逺海帆影掛淸川禹穴藏書地匡山種杏田此行俱有適遲爾早歸旋﹝謝靈運有登臨海嶠初發彊中與從弟惠連詩劉履曰彊中地名今滹山下有彊口疑卽此也世說謝子微見許子將兄弟曰平輿之淵有二龍焉楊齊賢曰西塞山在鄂州陸放翁入蜀記晚過道士磯石壁數百尺色正靑了無竅穴而竹樹迸根交絡其上蒼翠可愛自過小孤臨江峯嶂無出其右磯一名西塞山卽玄眞子漁父辭所謂西塞山前白鷺飛者李太白送弟之江東云西塞當中路南風欲進船必在荊處作故有中路之句張文潛云危磯挿江生石壁劈靑玉殆爲此山寫眞又云已逢嫵媚散花峽不怕艱危道士磯蓋江行推馬當及西寨最爲湍險難上謝靈運詩滅迹入雲峯太平禦覧九土文括略曰會稽山有一石穴委曲黃帝藏書於此禹得之施宿會稽志陽明洞天在會稽縣宛委山龍瑞宮舊經云三十六洞天之十一洞也洞外飛來石下爲禹穴傳云禹藏書處一云禹得玉匱金書於此薛方山浙江通誌宛委山上有石匱壁立中有孔穴號陽明洞卽舊經所謂三十六洞天之十一洞也夏禹發之得赤珪如日碧珪如月又於中得金簡玉字之書悟百川之理賀知章纂山記曰黃帝號委宛穴爲赤帝陽明之府於此藏書大禹始於此穴得書復於此穴藏之人因謂之禹穴匡山卽廬山也廬山記匡續結廬於山故號匡廬山神仙傳董奉還豫章廬山下居不種田日爲人治病亦不取錢重病愈者使栽杏五株輕者一株如此數年計得十餘萬株鬱鬱成林乃使山中百禽羣獸遊戲其下卒不生艸常如蕓治杏子熟於林中作一艸倉示人曰欲買杏者不須報奉但將谷一器置倉中卽自往取一器杏去常有人置榖少而取杏多者林中羣虎出吼逐之大怖急挈杏走路旁傾覆至家量杏一如榖多少或有人偸杏者虎逐之到家嚙至死家人知其偸杏乃送還奉叩頭謝過乃卻使活韻會遲待也謝靈運有南樓中望所遲客詩云臨江遲來客是也詩小雅言旋言歸復我邦族謝靈運詩三載期歸旋遲音治﹞

江西送友人之羅浮﹝藝文類聚羅浮山記曰羅浮者蓋總稱羅羅山也浮浮山也二山合體謂之羅浮在增城博羅二縣之境舊說羅浮髙三千丈有七十二石室七十二長溪神明神禽玉樹朱艸﹞桂水分五嶺衡山朝九疑鄕關眇安西流浪將何之素色愁明湖秋渚晦寒姿疇昔紫芳意巳過黃髮期君王縱疎散云壑借巢夷爾去之羅浮我還憩峨眉中闊道萬里霞月遙相思如尋楚狂子瓊樹有芳枝﹝通與桂州臨桂縣有離水一名桂江水源多桂不生雜樹漢書南有五嶺之戍顏師古注西自衡山之南東窮於海一山之限耳而別標名則有五焉裴氏廣州記曰大庾始安臨賀桂陽揭陽是爲五嶺鄧徳明南康記曰大庾嶺一也桂陽騎田嶺二也九眞都龎嶺三也臨賀萌渚嶺四也始安越成嶺五也戴凱之竹譜五嶺之說互有異同余往交州行路所見兼訪舊老考諸古志則今南康始安臨賀爲北嶺臨漳寜浦爲南嶺五都界內各有一嶺以隔南北之水供通南越之地南康臨賀始安三郡通廣州寜浦臨漳二郡在廣州西南通交州或趙佗所通或馬援所並厥迹在焉故陸機詩伐鼓五嶺表道九眞也徐廣雜記以剡松陽建安康樂爲五嶺其謬逺矣兪益期與韓康伯以晉興所統南移大營九岡爲五嶺之數又其謬也初學記南嶽衡山朱陵之靈臺太虛之寶洞上承冥宿銓徳鈞物故名衡山下踞離宮攝位火鄕赤帝館其嶺祝融托其陽故號南嶽周旋數百里髙四千一十丈東南臨湘川自湘川至長沙七百里九向九背然後不見元和郡縣誌九疑山在道州延唐縣東南一百里九山相似行者疑惑故名楊齊賢曰唐安西大都護府初治西州後徙治髙昌故地又徙治龜玆而故府復爲西州交河郡按文義安西字疑訛指爲隴右道安西大都護府者恐未是陶潛祭從弟文流浪無成懼負素志疇昔昔日也已見前注江淹詩終覿紫芳心李善注紫芳紫芝也爾雅黃髮壽也郭璞注黃髮發落更生黃者邢昺疏舍人曰黃髮老人發白更黃也曹植詩王其愛玉體俱享黃髮期張銑注黃髮期謂壽考也北山移文誘我松桂欺我云壑通典嘉州峨眉縣有峨眉山列仙傳陸通者云楚狂接輿也好養生食槖盧木實及蕪菁子遊諸名山在蜀峨眉山上世世見之歷數百年仙去﹞

宣州謝朓樓餞別校書叔云﹝一作陪侍禦叔華登樓歌江南通誌疊嶂樓在寜國府郡治後卽謝朓爲宣城太守時之髙齋地一名北樓亦稱謝公樓唐咸通間刺史獨孤霖攺建易今名﹞棄我去者昨日之日不可畱亂我心者今日之日多煩憂長風萬里送秋雁對此可以酣髙樓蓬萊文章建安骨中間小謝又淸發俱懷逸興壯思飛欲上靑天覧明月抽刀斷水水更流舉杯消愁愁更愁人生在世不稱意明朝散發弄扁舟﹝陸機詩長風萬里舉慶雲郁嵯峨後漢書竇章傳是時學者稱東觀爲老氏藏室道家蓬萊山章懷太子注言東觀經籍多也蓬萊海中神山爲仙府幽經祕錄並皆在焉東漢建安之末有孔融王粲陳琳徐幹劉楨應﹝王易﹞阮瑀及曹氏父子所作之詩世謂之建安體風骨遒上最饒古气鍾嶸詩品論謝惠連云小謝才思富捷恨其蘭玉夙凋故長轡未騁盧思道盧記室誄麗詞泉湧壯思雲飛散發科頭也扁舟特舟也俱見二卷注﹞

宣城送劉副使入秦君卽劉越石雄豪冠當時淒淸橫吹曲慷慨扶風詞虎嘯俟騰躍雞鳴遭亂離千金市駿馬萬里逐王師結交樓煩將侍從羽林兒統兵捍吳越豺虎不敢窺大勛竟莫敍巳過秋風吹秉鉞有季公凜然負英姿寄深且戎幕望重必臺司感激一然諾縱橫兩無疑伏奏歸北闕鳴騶忽西馳列將咸出祖英寮惜分離鬥酒滿四筵歌笑宛溪湄君攜東山妓我詠北門詩貴賤交不易恐傷中園葵昔贈紫驑駒今傾白玉巵同驩萬斛酒未足解相思此別又千里秦吳眇天涯月明關山苦水劇﹝按唐書百官志節度使之下有副使一人同節度副使十人又安撫使觀察使團練使防禦使之下皆有副使一人﹞隴頭悲借問幾時還春風入黃池無令長相思折斷緑楊枝﹝晉書劉琨字越石少得雋朗之目與範陽祖納俱以雄豪著名在晉陽嘗爲胡騎所圍數重城中窘廹無計琨乃乘月登樓淸嘯賊聞之皆淒然長嘆中夜奏胡笳賊又流涕歔欷有懷土之思向曉復吹之賊並棄圍而走劉越石有扶風歌朝發廣莫門暮宿丹水山左手彎繁若右手揮龍淵云云凡九首其橫吹曲今逸不存或指吹胡笳而言恐未的張衡思玄賦超踰騰躍絕世俗世說注晉陽秋曰祖逖與劉琨俱以雄豪著名年二十四與琨同辟司州主薄情好綢繆共被而寢中夜聞雞鳴俱起曰此非惡聲也史記所將卒斬樓煩將五人李奇曰樓煩縣名其人善騎射故以名射士爲樓煩取其美稱未必樓煩人也張晏曰樓煩胡國名漢書羽林掌送從武帝太初元年置名曰建章營騎後更名羽林騎費﹝上日下永﹞詩家本樓煩俗召募羽林兒上元中宋州刺史劉展舉兵反其黨張景超孫待封攻陷蘇湖進逼杭州爲溫晁李藏用所敗見後二十八卷注劉副使於時亦在兵間而功不得錄故有統兵捍吳越豺虎不敢窺大勛竟莫敍巳過秋風吹之句詩商頌有虔秉鉞南齊書秉鉞出關凝威江甸季公謂季廣琛舊唐書上元二年正月溫州刺史季廣琛爲宣州刺史充浙江西道節度使十六國春秋英姿邁古藝業超時戎幕節度使之幕府羊祜讓開府表伏聞恩詔拔臣使同臺司注臺司三公也漢書貫髙此固趙國立名義不侵爲然諾者也北闕是上書奏事之徒所詣者見十三卷注北史鳴騶淸路盛列羽儀章懷太子後漢書注騶騎士也詩大雅韓侯出祖出宿於屠江南通誌宛溪在寜國府城東世說謝安在東山畜妓毛萇詩傳北門刺仕不得志也言衛之忠臣不得其志耳古詩采葵莫傷根傷根葵不生交結莫羞貧羞貧交不成漢書髙帝紀上奉玉巵爲太上皇壽應劭曰巵飲酒禮器也古以角作受四升晉灼曰音支顏師古曰巵飲酒圓噐也韓非子今有白玉之巵而無當庾信蕩子賦關山惟月明郭仲產秦川記隴山東西百八十里登山嶺東望秦川四五百里極目冺然山東人行役至此而顧瞻者莫不悲思故歌曰隴頭流水分離四下念我行役飄然曠野登髙望逺涕零雙墮劉三省通鑑注宣州當塗縣有黃池鎭一統志黃池河在太平府城南六十里東接固城河西接蕪湖縣河入大江南至黃池鎭北至宣城縣界江南通誌黃池河在池州當塗縣南七十里寧國府城北一百二十里一名玉溪郡東南之水皆聚此出大江河心分界南屬宣城北屬當塗﹞

涇川送族弟錞﹝太白自注時盧校書艸序常侍禦爲詩﹞涇川三百里若耶羞見之錦石照碧山兩邊白鷺鷥佳境千萬曲客行無歇時上有琴髙水下有陵陽祠仙人不見我明月空相知問我何事來盧敖結幽期蓬山振雄筆繡服揮淸詞江湖發秀色艸木含榮滋置酒送惠連吾家稱白眉媿無海嶠作敢闕河梁詩見爾復幾朝俄然告將離中流漾彩鷁列岸叢金羈嘆息蒼梧鳯分棲瓊樹枝淸晨各飛去飄落天南垂望極落日盡秋深暝猿悲寄情與流水但有長相思﹝涇川卽涇溪也在涇縣西南一里唐時隸宣城郡源出石埭流經南陵宣城踰蕪湖入大江通典宣州涇縣有涇水越州會稽縣有若耶溪江南通誌琴溪在寧國府涇縣源岀自寧國諸山與溪頭水合西過琴髙山下乃名琴溪傳是仙人琴髙控鯉之地一統志望仙亭在陵陽山中峯之半相傳漢竇子明升仙之地有唐天寶間所建仙壇宮陵陽祠卽仙壇宮也盧敖詳見十四卷注學者稱東觀爲道家蓬萊山見前二首注繡衣禦史見十一十二卷注蓬山振雄筆謂盧校書艸敍也繡服揮淸詞謂常侍禦作詩也馬氏五常白眉最良見十六卷注謝靈運有登臨海嶠與從弟惠連詩與子別山阿含酸赴修畛中流袂就判欲去情不忍李陵與蘇武詩攜手上河梁遊子暮何之劉良注河梁橋也魏書中山王熙之鎭鄴也知友才學之士袁翻李琰李神儁王誦兄弟裴敬憲等咸餞於河梁賦詩告別吳均詩有客告將離贈言重蘭蕙子虛賦浮文鷁張揖注鷁水鳥也畫其像於船首宋之問太平公主山池賦文虹橋兮彩鷁舟陸機云賦翼靈鳯於蒼梧起滯龍於潢汗瓊樹枝見二卷注垂邊也﹞

五松山送殷淑秀色發江左風流柰若何仲文了不還獨立揚淸波載酒五松山頹然白雲歌中天度落月萬里遙相過撫酒惜此月流光畏蹉跎明日別離去連峯郁嵯峨﹝楊齊賢曰五松山在宣州南陵江左江南也詳見十二卷注晉書殷仲文南蠻校尉顗之弟也少有才藻美容貌﹞

送崔氏昆季之金陵﹝一作秋夜崔八丈水亭送崔二﹞放歌倚東樓行子期曉發秋風渡江來吹落山上月主人出美酒滅燭延淸光二崔向金陵安得不盡觴水客弄歸棹雲帆捲輕霜扁舟敬亭下五兩先飄揚峽石入水花碧流日更長思君無歳月西笑阻河梁﹝劉鑠詩羅帳延秋月呂向注延引也馬融廣成頌張雲帆施蜺幬孟康漢書注扁舟特舟也唐書地理誌宣州宣城縣有敬亭山郭璞江賦覘五兩之動靜韻會綄船上候風羽楚人謂之五兩﹞

登黃山淩歊臺送族弟溧陽尉濟充泛舟赴華陰﹝楊齊賢曰太白自注時在當塗卽今之太平也黃山在城北淩歊臺在其上太平府誌黃山在郡治北五里髙四十丈山如初月形舊傳浮丘公牧雞於此亦名浮丘山上有宋孝武避暑離官及淩歊臺遺址陸放翁入蜀記淩歊臺正如鳯凰臺之類特因山巓爲之宋髙祖所營面勢虛曠髙出氛埃之表南望靑山龍山九井諸峯如在幾席稍西江中二小山相對云東梁西梁也北戶臨和州新城樓櫓歷歷可辧蓋自絕江至和州財十餘里溧陽宣州縣名隸江南東道華陰郡名卽華州隸關內道歊音囂﹞鸞乃鳯之族翺翔紫雲霓文章輝五色雙在瓊樹棲一朝各飛去鳯與鸞俱啼炎赫五月中朱曦爍河堤爾從泛舟役使我心魂淒秦地無艸木南云喧鼓鼙君王減玉膳早起思鳴雞漕引救關輔疲人免塗泥宰相作霖雨農夫得耕犂靜者伏艸間羣才滿金閨空手無壯士窮居使人低送君登黃山長嘯倚天梯小舟若鳬雁大舟若鯨鯢開帆散長風舒捲與云齊日入牛渚晦蒼然夕煙迷相思在何許杳在洛陽西﹝張華禽經注鸞者鳯凰之亞始生類鳯久則五彩變易髙誘淮南子注翺翔鳥之髙飛翼上下曰翺直刺不動曰翔瓊樹鳯所棲食之樹見二卷古詩第四十首注中郭璞詩朱羲將由白李善注朱羲日也左傳秦於是輸粟於晉自雍及絳相繼命之曰泛舟之役舊唐書天寶六載自五月不雨至秋七月乙酉以旱命宰相臺寺府縣錄系囚死罪決杖配流徒以下特免庚寅始雨九載三月時久旱制停封西嶽五月庚寅以旱錄囚徒蓋天寶時京師之旱見於史者有二未詳此詩作於何年後漢書其旱也公卿官長以次行雩禮求雨反拘朱索社伐朱鼔春秋繁露求雨開神山神淵積薪夜擊鼓噪而燔之文章正宗神農求雨書祈而不雨則積薪擊鼔而焚神山章懷太子後漢書注漕水運也鮑照詩家世宅關輔李善注關關中也漢書曰右扶風左馮翊京兆尹是爲三輔潘嶽西徵賦牧疲人於西夏書說命若歲大旱用汝作霖雨江淹別賦金閨之諸彥李善注金閨金馬門也王逸九思緣天梯兮北上登太乙兮玉臺宜都記俯臨大江如縈帶焉視舟如鳬雁矣通典宣州當塗縣有牛渚圻亦謂之采石險固可守處楊齊賢曰華陰在洛陽之西﹞

送儲邕之武昌黃鶴西樓月長江萬里情春風三十度空憶武昌城送爾難爲別銜杯惜未傾湖連張樂地山逐泛舟行諾謂﹝武昌縣鄂州之屬縣也隸江南西道﹞楚人重詩傳謝朓淸滄浪吾有曲寄入棹歌聲﹝潛確居類書黃鶴山在武昌府城西南俗呼蛇山一名黃鵠山昔仙人王子安騎黃鶴憩此地誌云黃鶴山蛇行而西吸於江其首隆然黃鶴樓枕焉其下卽黃鶴磯莊子帝張咸池之樂於洞庭之野謝朓詩洞庭張樂地瀟湘帝子遊史記楚人諺曰得黃金百斤不如得季布一諾南齊書謝朓善艸隸長五言詩沈約常云二百年來無此詩也西京賦齊栧女縱棹歌﹞

李太白詩集注卷十八

鳳尾竹客手錄李太白詩集注卷十九錢塘王琦撰

詶談少府一尉居倐忽梅生有仙骨三事或可羞匈奴哂千秋壯心屈黃綬浪迹寄滄洲昨觀荊峴作如從云漢遊老夫當暮矣蹀足懼驊驑﹝太平禦覧梅福於是棄南昌尉去妻子入洪崖山得道爲神仙代代有人見或於玉笥山中逢之漢書天子我監登我三事顏師古注三事三公之位謂丞相也田千秋以一言悟主旬月取宰相封侯匈奴譏之見十一卷注顏師古漢書注丞尉職卑皆黃綬唐六典注荊山在襄州荊山縣峴山在襄州襄陽縣詩經集傳云漢天河也在箕鬥二星之間其長竟天曹粹中曰漢之在天似云而非云故曰云漢漢書造父善禦習馬得驊驑騄耳之乘顏師古注驊驑言其色如華之赤也顏延年赭白馬賦望朔云而蹀足張銑注蹀足疾行也蹀音疊﹞

詶宇文少府見贈桃竹書筒﹝苕溪漁隱叢話桃竹葉如棕身如竹宻節而實中犀理瘦骨天成拄杖也嶺外人多種此胡三省通鑑注桃竹桃枝竹也今江南有之﹞桃竹書筒綺繡文良工巧妙稱絕羣靈心圓映三江月彩質疊成五色雲中藏寶訣峨眉去千里提攜長憶君﹝寶訣仙書也唐書地理誌劍南道嘉州羅目縣有峨眉山﹞

五月東魯行答汶上翁五月梅始黃蠶凋桑柘空魯人重織作機杼鳴簾櫳顧余不及仕學劍來山東舉鞭訪前塗獲笑汶上翁下愚忽壯士未足論窮通我以一箭書能取聊城功終然不受賞羞與時人同西歸去直道落日昏陰虹此去爾勿言甘心如轉蓬﹝機杼見九卷注簾櫳見十一卷注史記燕將攻下聊城聊城人或才之燕燕將懼誅因保守聊城不敢歸齊田單攻聊城歳餘士卒多死而聊城不下魯連乃爲書約之矢以射城中遺燕將燕將見魯連書泣三日乃自殺聊城亂田單遂屠聊城歸而言魯連欲爵之魯連逃隱於海上曰吾與富貴而詘於人寧貧賤而輕世肆志焉楊齊賢曰陰虹指林甫國忠軰昏蔽其君轉蓬蓬艸之隨風旋轉者詳見九卷注﹞

早秋單父南樓詶竇公衡白露見日滅紅顏隨霜凋別君若俯仰春芳辭秋條太﹝太平廣記崔圓開元二十三年應將帥舉科又於河南府充鄕貢進士其日正於福唐觀試遇敕下便於試場中喚將拜執戟參謀河西軍事應制時與越州剡縣尉竇公衡同場並坐親見其事公衡之名位略見於此單父音善甫﹞山嵯峨夏云在疑是白波漲東海散爲飛雨川上來遙帷卻捲淸浮埃知君獨坐靑軒下此時結念同所懷我閉南樓看道書幽簾淸寂若仙居曽無好事來相訪賴爾髙文一起予﹝梁簡文帝長沙宣武王碑秋條下葉春卉含芳江淹詩錬藥矚虛幌泛瑟臥遙帷盧炎詩靑軒明月時謝靈運詩結念屬霄漢孤影莫與諼漢書揚雄家素貧嗜酒人希至其門時有好事者載酒肴從遊學江淹詩髙文一何綺﹞

山中問答問余何意棲碧山笑而不答心自閒桃花流水窅然去別有天地非人間

答友人贈烏紗帽領得烏紗帽全勝白接﹝上四下離﹞山人不照鏡稚子道相宜﹝中華古今注武徳九年太宗詔曰自今以後天子服烏紗帽百官士庻皆同服之廣韻接﹝上四下離﹞白帽也歸去來詞稚子侯門﹞

詶張司馬贈墨上黨碧松煙夷陵丹砂末蘭麝凝珍墨精光乃堪掇黃頭奴子雙鴉鬟錦囊養之懷袖間今日贈余蘭亭去興來灑筆會稽山﹝唐時上黨郡卽潞州也屬河東道夷陵郡卽峽州也屬山南東道江淹扇上彩畫賦粉則南陽鉛澤墨則上黨松心晁氏墨經古用松煙石墨二種石墨自晉魏以後無聞松煙之制尙笑漢貴扶風渝麋終南山之松晉貴九江廬山之松唐則易州潞州之松上黨松心尢先見貴曺植詩墨出靑松煙齊民要術合墨法墨一斤好膠五兩雞子白去黃五顆朱砂一兩麝香一兩都合調下鐡臼中宜剛不宜澤搗三萬杵杵多益善雙鴉鬟謂頭上雙髻色黒如鴉也晁氏墨經凡蓄故墨亦利頻風日時以手潤澤之時置於衣袖中彌善水經注會稽山陰縣湖口有亭號曰蘭亭亦曰蘭上裏太守王羲之謝安兄弟數往造焉太守王廙之移亭在水中晉司空何無忌之臨郡也起亭於山椒極髙盡眺矣太平寰宇記蘭亭在山陰縣西南二十七里輿地誌雲山陰縣西有蘭渚渚有蘭亭王羲之所謂曲水之勝境制序於此元和郡縣誌會稽山在越州會稽縣東南二十里﹞

答湖州迦葉司馬問白是何人靑蓮居士謫仙人酒肆藏名三十春湖州司馬何須問金粟如來是後身﹝湖州唐時隸江東南道爲上州上州之佐職有司馬一人從五品下通誌氏族略迦葉氏西域天竺人唐貞觀中有涇原大將試太常卿迦葉濟司馬殆其裔族歟楊齊賢曰靑蓮居士太白自號也五色綫淨名經義鈔梵語維摩詰此云淨名般提之子母名離垢妻名金機男名善思女名月上過去成佛號金粟如來嚴滄浪曰因問人爲迦葉故作此答不則誕妄矣﹞

答長安崔少府叔封遊終南翠微寺太宗皇帝金沙泉見寄﹝唐書長安縣南五十里太和谷有太和宮武徳八年置貞觀十年廢二十一年復置曰翠微宮籠山爲苑元和中以爲翠微寺元和郡縣誌太和宮在長安縣南五十五里終南山太和谷武徳八年造貞觀十年廢二十一年以時熟公卿重請修築於是使將作大匠閻立徳繕理焉攺爲翠微宮今廢爲寺雍錄翠微宮武徳八年攺名太和在終南山上貞觀二十一年攺翠微宮寢名含風殿蘇文忠詩曰植立含風廣殿用此也太宗於此宮上仙楊大年談苑曰宮在驪山絕頂太宗嘗避暑於此後攺爲寺寺亦廢法苑珠林今上皇帝恭膺寶位祥祚惟新思罔極於先皇濡惠津於羣品鼎湖之駕邈矣不追長陵之魂悠然滋永聿與淨業標樹福田先帝所幸之宮翠微玉華並捨爲寺供施殷厚緣設雕華據此所稱今上皇帝是指髙宗而言則唐書所云元和中爲翠微寺者非矣又諸書皆云在終南山而談苑云在驪山者又非矣太白詩題亦其一證金沙泉湮沒無可考﹞河伯見海若傲然誇秋水小物昧逺圗寧知通方士多君紫霄意獨往蒼山裏地古寒云深巖髙長風起初登翠微嶺復憩金沙泉踐苔朝霜滑弄波夕月圓飲彼石下流結蘿宿豁煙鼎湖夢淥水龍駕空茫然早行子午關卻登山路逺拂琴聽霜猿滅燭乃星飯人煙無明異鳥道絕往返攀崖倒靑天下視白日晚旣過石門隱還唱石潭歌渉雪搴紫芳濯纓想淸波此人不可見此地君自過爲余謝風泉其如幽意何﹝莊子秋水時至百川灌河涇流之大兩涘渚涯之間不辧牛馬於是河伯欣然自喜以天下之羙爲盡在巳順流而東行至於北海東面而視不見水端於是河伯始旋其面目望洋向若而嘆曰野語有之曰聞道百以爲莫已若者我之謂也吾非至子之門則殆矣吾長見笑於大方之家北海若曰井蛙不可以語於海者拘於虛也夏虫不可以語於冰者篤於時也曲士不可以語於道者束於教也今爾出於涯涘觀於大海乃知爾醜陸徳明注若海神也漢書通方之士不可以文亂顏師古注方道也舊唐書太宗紀貞觀二十三年四月已亥幸翠微宮五月已巳上崩於捨風殿鼎湖龍駕黃帝升天事見三卷注以諭太宗上仙也唐書地理誌長安縣南有子午關漢書王莽以皇后有子孫瑞通子午道子午遒從杜陵直絕南山徑漢中顏師古注子北方也午南方也言通南北道相當故謂之子午耳今京城直南山有谷通梁漢道名子午谷又宜州西界慶州東界有山名子午嶺計南北直相當此則北山是子南山是午共爲子午道元和郡縣誌子午關在長安縣南一百里王莽通子午道因置此關也一統志子午谷在西安府城南一百五里子午關在子午谷中漢平帝時置關廣雅搴取也史記注臣瓚曰拔取曰搴江淹詩終覿紫芳心李善注紫芳紫芝也﹞

詶崔五郎中朔雲橫髙天萬里起秋色壯士心飛揚落日空嘆息長嘯出原野凜然寒風生幸遭聖明時功業猶未成柰何懷良圖郁悒獨愁坐杖策尋英豪立談乃知我崔公生民秀緬邈靑雲姿制作參造化托諷含神祇海嶽尙可傾吐諾終不移是時霜飆寒逸興臨華池起舞拂長劍四坐皆揚眉因得窮歡情贈我以新詩又結汗漫期九垓逺相待舉身憩蓬壺濯足弄滄海從此陵倒景一去無時還朝遊明光宮暮入閶闔關但得長把袂何必嵩丘山﹝顏延年赭白馬賦望朔云而蹀足楚辭心飛揚兮浩蕩淮南子周視原野原野謂平原曠野之地也劉琨詩功業猶未建夕陽忽西流楚辭曽歔欷予郁悒兮王逸注郁悒憂也後漢書鄧禹卽杖策北渡揚雄解嘲或立談而封侯顏延年詩仲容靑雲器實稟生民秀李善注靑雲言髙逺也後漢書崔瑗之稱平子曰數術窮天地制作侔造化楚辭蛙黽遊乎華池淮南子若士曰吾與汗漫期於九垓之外吾不可以久駐詳見十四卷注蓬壺蓬萊也詳見明堂賦注倒景見二卷古詩第二十首注王褒九懷朝發兮蔥嶺夕至兮明光王逸注暮宿東極之丹巒也又逺遊注云丹丘晝夜常明九懷云夕宿乎明光明光卽丹丘也阮籍詩朝起瀛洲野日夕宿明光淮南子俶眞訓排閶闔淪天門髙誘注閶闔始升天之門也又地形訓西方曰西極之山曰閶闔之門髙誘注閶大也闔閉也大聚萬物而閉之故曰閶闔之門﹞

以詩代書答元丹丘靑鳥海上來今朝發何處口銜云錦字與我忽飛去鳥去淩紫煙書畱綺窗前開緘方一笑乃是故人傳故人深相勗憶我勞心曲離居在咸陽三見秦艸緑置書雙袂間引領不暫閒長望杳難見浮雲橫逺山﹝玉佩金璫經元始天王與大帝乘碧霞流飆輦上登九玄之崖有靑鳥來翔口銜紫書集於玉軒漢武帝內傳盛以云錦之囊李善文選注古曰鴻頌曰玆亦耿介矯翮紫煙古詩交疏結綺窻李善注說文曰綺文繒也此刻鏤象之蜀都賦列綺窗而瞰江呂向注綺窗雕畫若綺也說文勗勉也詩國風亂我心曲韻會懷抱曰心曲楚辭折疏麻兮瑤華將以遺兮離居﹞

金門答蘇秀才﹝揚雄解嘲歷金門上玉堂應劭注金門金馬門也﹞君還石門日朱火始攺木春艸如有情山中尙含緑折芳媿遙憶永路當自勗逺見故人心平生以此足巨海納百川麟閣多才賢獻書入金闕酌醴奉瓊筵屢忝白雲唱恭聞黃竹篇恩光照拙薄雲漢希騰遷銘鼎儻云遂扁舟方渺然我畱在金門君去臥丹壑未果三山期遙欣一丘樂玄珠寄罔象赤水非寥廓願狎東海鷗共營西山藥棲巖君寂滅處世余龍蠖良辰不同賞永日應閒居鳥吟檐間樹花落窗下書緣溪見緑筱隔岫窺紅蕖采薇行笑歌眷我情何巳月出石鏡間松鳴風琴裏得心自虛妙外物空頹靡身世如兩忘從君老煙水﹝張華詩朱火靑無光張恊詩鉆燧忽攺木呂向注攺木謂攺其鉆火之木也楚辭折芳馨兮遺所思陸云詩永路隔萬里謝靈運詩百川赴巨海三輔黃圖漢宮殿疏云麒麟閣蕭何造以藏祕書處賢才也巨海二句是正諭對寫句法言麟閣之廣集才賢猶巨海之受納百川甚言其多也金闕天子之門闕猶金門也謝朓詩復酌瓊筵醴張銑注瓊筵天子宴羣臣之席言瓊者珍美言之醴酒也白雲唱卽白雲在天山陵自出一篇西王母與穆天子相唱和者詳見大獵賦注穆天子傳曰日中大寒北風雪有凍人天子作詩三章以哀民曰我䢐黃竹口員閟寒帝收九行嗟我公侯百辟冢卿皇我萬民旦夕勿忘我䢐黃竹口員閟寒帝收九行嗟我公侯百辟冢卿皇我萬民旦夕無窮有皎者駱翩翩其飛嗟我公侯口勿則遷居樂甚寡不如遷土禮樂其民天子曰餘一人則滛不皇萬民口登乃宿於黃竹江淹詩宵人重恩光云漢天河也云漢希騰遷猶致身靑雲之上意也禮記夫鼎有銘銘者自名也自名以稱揚其先祖之美而明著之後世者也楊齊賢曰扁舟言功成名遂身退如範蠡乘扁舟泛五湖也鮑照詩妍容逐舟壑史記海中有三神山名曰蓬萊方丈瀛洲神仙居之漢書敍傳漁釣於一壑則萬物不姦其志棲遲於一丘則天下不易其樂莊子黃帝遊乎赤水之北遺其玄珠乃使象罔象罔得之詳見大獵賦注李暠述志賦寄玄珠於罔象李善文注注寥廓髙逺也列子海上之人有好鷗鳥毎旦之海上從鶠鳥遊鷗鳥之至者百往而不止魏文帝詩西山一何髙髙髙殊無極上有兩仙童不飲亦不食與我一丸築光耀有五色沈約詩若蒙西山藥頹齡倘能度周易尺蠖之屈以求信也龍蛇之蟄以存身也說文筱小竹也謝靈運詩緑筱媚凊漣廣韻山有穴曰岫紅蕖荷華也詩國風陟彼南山言采其薇未見君子我心傷悲朱傳曰薇似蕨而差大有芒而味苦韻會說文薇似藿菜之微者也陸機曰山菜也莖葉皆似小豆蔓生味如小豆藿可作羹項氏曰今之野豌豆苗也蜀謂之巢菜方弘靜曰月出石鏡間松鳴風琴裏言月出石若鏡風入松若琴也琦謂石鏡風琴蓋是蘇秀才山中之地名耳若如方氏所解恐大家未必有有此句法頹靡頹壊靡散之義岫音袖靡音米﹞

詶坊州王司馬與閻正字對雪見贈遊子東南來自宛適京國飄然無心云倐忽復西北訪戴昔未偶尋嵇此相得愁顏發新歡終宴敍前識閻公漢庭舊沈鬱富才力價重銅龍樓聲髙重門側寧期此﹝唐武徳二年析鄜州之中部鄜城二縣置坊州取馬坊爲名隸關內道州有司馬一人從六品唐書百官志司經局正字二人從九品上掌校刋經史按寶刻叢編天寶中太子正字閻寛撰襄陽令盧僎徳政碑未知卽此閻正字否﹞相遇華館倍遊息積雪明逺峯寒城鎖春色主人蒼生望假我靑雲翼風水如見資投竿佐皇極﹝宛郎南陽縣地在周時爲申伯國戰國時爲韓之宛邑秦爲宛縣至後魏時攺上陌縣後周攺上宛縣隋攺南陽縣唐因之隸鄧州王子猷雪夜乘小船訪戴安道見九卷注世說嵇康與呂安善毎一相思千里命駕漢書上嘗急召太子出龍樓門張晏曰門樓上有銅龍若白鶴飛廉之爲名也謝朓詩平明振衣坐重門猶未開呂向注重門帝宮門也書洪範建用皇極孔安國傳皇大也極中也凡立事當用大中之道﹞

詶中都小吏攜鬥酒雙魚於逆旅見贈﹝唐時河南道鄆州東平郡之中都縣本平陸縣隸兗州天寶元年更名貞元十四年攺隸鄆州今爲山東之汶上縣﹞魯酒若琥珀汶魚紫錦鱗山東豪吏有俊气手攜此物贈逺人意气相傾兩相顧鬥酒雙魚表情素雙鰓呀呷鰭鬛張跋剌銀盤欲飛去呼兒拂機霜刃揮紅肌花落白雪霏爲君下筯一餐飽醉著金鞍上馬歸﹝元和郡縣誌汶上北去中都縣二十四里行水金鑑尙書說雲汶水五源皆出襲慶奉符縣界至東北中都縣貰巨澤入濟史記少年豪吏如蕭曹樊噲等鮑照詩意气相傾死何有史記蔡澤傳披腹心示情素廣韻鰓魚頰也木華海賦猶尙呀呷李善注呀呷波相吞吐之貎鰭鬛魚之翅也在背上曰鰭在鰓下曰鬛野客叢書撥剌者劃烈震激之聲善誘文撥剌上音缽下音辣魚掉尾聲謝靈運賦魚水深而拔剌杜子美詩船尾跳魚撥剌鳴曰跋剌曰拔剌曰撥剌字𨿽少異其義同也劉勰新論白羽相望霜刃競接張恊七命命支離飛霜鍔紅肌綺散素膚雪落太白意本於此謂其紅者如花白者如雪也廣韻霏雪貎晉書任愷一食萬錢猶云無可下筯處呷呼甲切喊入聲﹞

詶張卿夜宿南陵見贈﹝南陵宣州之屬縣也隸江南西道﹞月出魯城東明如天上雪魯女驚莎雞鳴機應秋節當君相思夜火落金風髙河漢掛戶牖欲濟無輕舠我昔辭林丘雲龍忽相見客星動太微朝去洛陽殿爾來得茂彥七葉仕漢余身爲下邳客家有圯橋書傅說未夢時終當起巖野萬古騎辰星光輝照天子與君各未遇長策委蒿萊寶刀隱玉匣繡澀空莓苔遂令世上愚輕我土與灰一朝攀龍去﹝圭黽﹞黽安在哉故山定有酒與爾傾金罍﹝莎雞秋夜鳴聲尢急札札不止詳見四卷注驚猶趣織鳴﹝脫一字﹞婦驚之意江淹麗色賦秋梭鳴機梁武帝詩鳴機罷秋日謝靈運詩已復謝秋節火大火也卽心星至秋則落而西流詳見五卷注白怙秋風曰金風廣韻舠小船也客星犯帝座嚴子陵事見二卷注晉書天文志太微天子庭也五帝之座也十二諸侯府也任昉詩浚衝得茂彥夫子值狂生呂向注王戎字浚衝爲吏部尙書得李茂彥爲吏部郎戎以禮待之左思詩金張籍舊業七葉珥漢貂漢書張湯傳張氏自宣元以來爲侍中中常侍諸曹散騎列校尉者十餘人張良匿於下邳步遊沂水圯上遇黃石公受書見七卷注太平禦覧帝王世紀曰武丁思建良輔夢天賜賢人姓傅名說乃使工寫其像求諸天下見築者胥靡衣褐帶索役於虞虢之間傅巖之野是爲傅說登以爲相淮南子此傅說之所以騎辰尾也髙誘注言殷王武丁夢得賢人使工寫其象旁求之得傅說於傅巖遂以爲相爲髙宗成八十一符致中興死托精於辰尾之星一名策也漢書攀龍附鳯並乘天衢國語鼃黽之與同陼韋昭解鼃黽蝦蟆也顏師古急就篇注鼃一名螻蟈色靑小形而長股爾雅在水者黽郭璞注耿黽也似靑蛙大腹一名土鴨金罍酒器也見七卷注邳音批圯音夷黽音猛﹞

詶岑勛見尋就元丹丘對酒相待以詩見招﹝世傳顏魯公所書西京千福寺多寶佛塔碑乃天寶十一載所建其文爲南陽岑勛所撰疑卽此人勛古勛字﹞黃鶴東南來寄書寫心曲倚松開其緘憶我腸斷續不以千里遙命駕來相招中逢元丹丘登嶺晏碧霄對酒忽思我長嘯臨淸飆蹇余未相知茫茫緑云垂俄然素書及解此長渴饑策馬望山月途窮造階墀喜玆一會面若覩瓊樹枝憶君我逺來我歡方速至開顏酌美酒樂極忽成醉我情旣不淺君意方亦深相知兩相得一顧輕千金且向山客笑與君論素心﹝詩國風亂我心曲鄭箋曰心曲心之委曲也世說嵇康與呂安善毎一相思千里命駕楚辭蹇將憺兮壽宮王逸注蹇詞也蓋發語聲也李陵詩思得瓊樹枝以觧長渇饑江淹詩願一見顏色不異瓊樹枝李周翰注瓊樹玉樹也在昆侖山故難見言君行之逺思見之難不異瓊樹枝也﹞

答從弟幼成過西園見贈一身自瀟灑萬物何囂諠拙薄謝明時棲閒歸故園二季過舊壑四鄰馳華軒衣劍照松宇賓徒光石門山童薦珍果野老開芳樽上陳樵漁事下敍農圃言昨來荷花滿今見蘭苕繁一笑復一歌不知夕景昏醉罷同所樂此情難具陳﹝繆本作論謝靈運王子晉贊王子愛淸淨區中實囂誼陶潛詩華軒盈道路劉孝綽詩芳樽散緒寒郭璞詩翡翠戲蘭苕李善注蘭苕蘭秀也張銑注苕枝鮮明也古詩歡樂難具陳苕音條﹞

詶王補闕惠翼莊廟宋丞泚贈別﹝詩題疑有舛錯按睿宗子申王撝開元八年薨謚惠莊太子宋泚必爲惠莊太子陵廟丞者也翼則王補闕之名耳惠翼當作翼惠爲是﹞學道三十春自言羲皇人軒蓋宛若夢雲松長相親偶將二公合復與三山鄰喜結海上契自爲天外賓鸞翮我先鎩龍性君莫馴朴散不尙古時訛皆失眞勿踏荒溪波朅來浩然津薜帶何辭楚桃源堪避秦世廹且離別心在期隱淪詶贈非炯誡永言銘佩紳﹝宋書陶潛嘗言五六月北臥下臥遇涼風暫至自謂是羲皇上人韻會將與也三山蓬萊方丈灜洲也見大鵬賦注顏延年詩鸞翮有時鎩龍性誰能馴李善注許愼曰鎩殘羽也朴散謂淳朴之風散失也王績遊北山賦荷衣薜帶藜杖葛巾薜帶用屈原語屈原旣爲楚所放逐遷於沅湘之間作九歌其山鬼一章云被薜荔兮帶女蘿蓋指山鬼而言此用其意指屈原以薜茘爲帶矣桃源在武陵見一卷注朅發語聲詳見十三卷注班固幽通賦又申之以炯戒顏師古曰炯明也論語子張書諸紳何晏注紳大帶也邢昺疏子張以孔子之言書之紳帶意其佩服母忽亡也以帶東腰垂其餘以爲飾謂之紳朅音傑薜音佩﹞

詶裴侍禦對雨感時見贈雨色秋來寒風嚴淸江爽孤髙繡衣人蕭灑靑霞賞平生多感激忠義非外奬禍連積怨生事及䢐川往楚邦有壯士鄢郢翻掃蕩申包哭秦庭泣血將安仰鞭屍辱巳及堂上羅宿莽頗似今之人蟊賊陷忠讜渺然一水隔何由稅歸鞅日夕聽猿愁懷賢盈夢想﹝繡衣禦史所服見十一十二卷注江淹恨賦郁靑霞之奇意李善注靑霞奇意志意髙也謝靈運詩客心非外奬李善注奬勸也江淹詩得失非外奬張銑注得失由心非外物所能奬勸壯士謂伍胥按史記伍子胥者楚人也父曰伍奢爲太子太傅楚平王信費無極之讒殺伍奢及其子尙伍子胥奔吳闔閭以爲行人與謀國事九年悉興師伐楚乘勝而前五戰遂至郢時平王已卒子昭王出奔伍子胥求昭王不得乃掘楚平王墓出其屍鞭之三百然後已於是申包胥走秦告急求救於秦秦不許申包胥立於秦庭晝夜哭七日七夜不絕其聲秦哀公憐之曰楚𨿽無道有臣若是可無存乎乃遣車五百乘救楚擊吳通鑑地理通釋鄢故城在襄州率道縣南九里今襄陽府宜城縣郢城在荊州江陵縣東北六里林氏曰江陵郢也襄陽鄢也蟊賊皆害苗之虫也食根曰蟊食節曰賊又詩詁蟊賊一虫以禾將黃而虫害之故曰蟊賊取以諭讒惡之人楚辭夕攬中洲之宿莽王逸注艸冬生不死者楚人名之曰宿莽謝朓詩無由稅歸鞅李周翰注稅息也鞅駕也﹞

詶崔侍禦嚴陵不從萬乘遊歸臥空山釣碧流自是客星辭帝坐元非太白醉揚州﹝嚴子陵事見二卷注﹞

翫月金陵城西孫楚酒樓達曙歌吹日晚乘醉著紫綺裘烏紗巾與酒客數人棹歌秦淮往石頭訪崔四侍禦﹝景定建康志舊傳秦始皇時望气者言五百年後金陵有天子气於是東遊以厭之乃鑿方山斷長壠爲瀆入於江是曰秦淮按實錄注本名龍藏浦其水有二源一發自華山經句容西南流一發自東廬山經溧水西北流入江寕界二源合自方山埭西注大江分﹝氵爪﹞屈曲不類人工疑非秦皇所開或曰方山西瀆直屬上山三十里是秦開又鑿石硊山西而疏決此浦因名秦淮江南通誌秦淮在江寕府上元縣東南以秦始皇所開故曰秦淮有二源一出句容縣之華山一出溧水縣之東廬山合流由方山埭北流西入通濟水門南經武定鎭淮飲虹三橋又西出三山水門沿石城以達於江胡三省通鑑注石頭城在今建康城西二里張舜民曰石頭城者天生城壁有如城然在淸涼寺北覆舟山上江行自北來者循石頭城轉入秦淮六朝事迹吳孫權沿淮立柵又於江岸必爭之地築城名曰石頭嘗以腹心大臣鎭守之輿地誌云環七里一百步在縣西五里去臺城九里南抵秦淮口今淸涼寺之西是也諸葛亮論金陵地形云鍾阜龍盤石城虎踞眞帝王之宅正謂此也﹞昨翫西城月靑天垂玉鉤朝沽金陵酒歌吹孫楚樓忽憶繡衣人乘船往石頭艸裹烏紗巾倒披紫綺裘兩岸拍手笑疑是王子猷酒客十數公崩騰醉中流謔浪掉海客喧呼傲陽侯半道逢吳姫捲簾出揶揄我憶君到此不知狂與羞月下一見君三杯便回橈捨舟共連袂行上南渡橋興發歌緑水秦客爲之揺雞鳴復相招淸宴逸雲霄贈我數百字字字淩風飆系之衣裘上相憶毎長謡﹝鮑照翫月城西門廨中詩始見西南樓纖纖如玉鉤繡衣禦史所服詳見十一十二卷注紫綺紫色綾也古詩紫綺爲上襦王子猷雪夜乘舟訪戴安道事見九卷注詩國風謔浪笑傲應劭漢書注陽侯古之諸侯也有罪自投江其神能爲大波後漢書王霸至市中募人市人皆大笑舉手邪揄之章懷太子注說文曰歋﹝疒解﹞手相笑也歋音弋丈反癡音踰或音由此云邪揄語輕重不同廣韻橈楫也緑水古歌曲見四卷注橈音饒﹞

江上答崔宣城﹝唐時宣州有宣城縣隸江南西道﹞太華三芙蓉明星玉女峯尋仙下西嶽陶令忽相逢問我將何事湍波歷幾重貂裘非季子鶴氅似王恭謬忝燕臺召而陪郭隗蹤水流知入海云去或從龍樹繞蘆洲月山鳴鵲鎭鐘還期如可訪臺嶺蔭長松﹝一統志太華山在陜西華陰縣南一十里卽西嶽也以西有少華山故此曰太華白虎通云西方太陰用事萬物生華故曰華山是山削成四方髙五千仞有芙蓉明星玉女三峯蒼龍嶺黑龍潭白蓮池日月崖及仙掌石月之勝陶令謂陶潛潛嘗爲彭澤令以諭崔宣城戰國策李兌送蘇子黑貂之裘黃金百鎰蘇子得以爲用西入於秦季子蘇秦字也見史記注晉書王恭嘗披鶴氅裘渉雪而行孟昶窺見之嘆曰此眞神仙中人也燕臺郭隗見二卷注蘆洲舊注指爲樊口之蘆洲按鮑照還都道中詩昨夜宿南陵今旦入蘆洲是蘆洲當在南陵之下若樊口之蘆洲舊傳爲伍子胥所渡處其地乃在武昌與南陵宣城殊逺恐未是元和郡縣誌鵲頭鎭在宣州南陵縣西一百一十里卽春秋時楚伐吳敗於鵲岸是也沿流八十里有鵲尾洲吳時屯兵處孫綽遊天臺山賦茍臺嶺之可攀亦何羨於層城又曰藉萋萎之纖艸蔭落落之長松氅昌兩切昌上聲隗五委切危上聲﹞

答族侄僧中孚贈玉泉仙人掌茶並序余聞荊州玉泉寺近淸溪諸山山洞往往有乳窟窟中多玉泉交流其中有白蝙蝠大如鴉按仙經蝙蝠一名仙鼠千歳之後體白如雪棲則倒懸蓋飲乳水而長生也其水邊處處有茗艸羅生枝葉如碧玉惟玉泉眞公常采而飲之年八十餘歳顏色如桃花而此茗淸香滑熟異於他者所以能還童振枯扶人壽也余遊金陵見宗僧中孚示余茶數十片拳然重疊其狀如手號爲仙人掌茶蓋新出乎玉泉之山曠古未覿因持之見遺兼贈詩要余答之遂有此作後之髙僧大隱知仙人掌茶發乎中孚禪子及靑蓮居士李白也﹝方輿勝覧玉泉寺在荊門軍當陽縣西南二十里玉泉山陳光大中浮屠知顗自天臺飛錫來居此山寺雄於一方殿前有金龜池一統志玉泉寺在荊州當陽縣西三十里隋大業間建淸溪山在南漳縣臨沮城界內其山髙峻東有泉潛確居類書玉泉山在當陽泉色白而瑩又曰珠泉泉南爲天臺智者道場卽闋帝遣鬼工所造抱朴子千歲蝙蝠色如白雪集則倒懸腦重故也述異記荊州淸溪秀壁諸山山洞往往有乳窟窟中多玉泉交流中有白蝙蝠大如鴉按仙經云蝙蝠一名仙鼠千載之後體白如銀棲卽倒懸蓋飲乳水而長生也太白此序所謂余聞者蓋本之此本艸拾遺乳穴水近乳穴處流出之泉也人多取水作飲釀酒大有益其水濃者稱之重於他水煎之上有鹽花此眞乳液也說文茗茶芽也郭璞爾雅注茶樹小如梔子冬生葉可煮作羮飲今呼早采者爲茶晚取者爲茗呂溫南嶽彌陀寺承逺和尙碑開元二十三年至荊州玉泉寺謁蘭若眞和尙郎玉泉眞公也蝙音鞭常聞玉泉山山洞多乳窟仙鼠如白鴉倒懸淸溪月茗生此中石玉泉流不歇根柯灑芳津采服潤肌骨叢老捲緑葉枝枝相接連曝成仙人掌似拍洪崖肩舉世未見之其名定誰傳宗英乃禪伯投贈有佳篇淸鏡燭無鹽顧慚西子妍朝坐有餘興長吟播諸天﹝郭璞詩左挹浮丘袖右拍洪崖肩薛綜西京賦注洪崖三皇時伎人新序齊有婦人極醜無雙號曰無鹽女趙岐孟子注西子古之好女西施也佛書言三界共有三十二天自四天王天至非有想非無想天總謂之諸天﹞

詶裴侍禦畱岫師彈琴見寄君同鮑明逺邀彼休上人鼓琴亂白雪秋變江上春瑤艸緑未衰攀翻寄情親相思兩不見流淚空盈巾﹝岫音就鮑照字明逺與休上人以詩相贈答見十二卷注錦繡萬花谷內有徳智外有勝行在人之上名上人初學記琴歷曰琴曲有幽蘭白雪樂府詩集謝希逸琴論曰劉涓子善歌琴制陽春白雪曲琴集曰白雪師曠所作商調曲也唐書樂志曰白雪周曲也張華博物志曰白雪者太帝使素女鼓五十弦瑟曲名也﹞

張相公出鎭荊州尋除太子詹事余時流夜郎行至江夏與張公相去千里公因太府丞王昔使車寄羅衣二事及五月五日贈餘詩餘答以此詩﹝蕭本缺相字舊唐書肅宗以張鎬不切事機遂罷相位授荊州大都督府長史尋徵爲太子賓客職官志東宮官屬有太子賓客四員正三品太子詹事一員正三品太府寺有丞四人從六品上﹞張衡殊不樂應有四愁詩慚君錦繡段贈我慰相思鴻鵠復矯翼鳯凰憶故池榮樂一如此商山老紫芝﹝張衡四愁詩序張衡不樂久處機宻陽嘉中出爲河間相時天下漸與鬱鬱不得志爲四愁詩四思曰美人贈我錦繡段云云揚雄解嘲矯翼厲翮矯翼舉翼也李善文選注晉中興書曰荀勗徙中書監爲尙書令人賀之乃發恚曰奪我鳯凰池卿諸人何賀我耶愼蒙名山記商山在陜西商州東九十里一名楚山一名商洛山漢四皓隱處四皓采芝操莫莫髙山深谷逶迆曄曄紫芝可以療饑﹞

醉後答丁十八以詩譏予搥碎黃鶴樓﹝閻伯理黃鶴樓記州城西南隅有黃鶴樓圖經云昔貲褘登仙嘗駕黃鶴還憩於此遂以名樓﹞黃鶴髙樓巳搥碎黃鶴仙人無所依黃鶴上天訴玉帝卻放黃鶴江南歸神明太守再雕飾新圖粉壁還芳菲一州笑我爲狂客少年往往來相譏君平簾下誰家子云是遼東丁令威作詩調我驚逸興白雲遶筆前飛待取明朝酒醒罷與君爛漫尋春暉﹝漢書黃霸爲潁川太守吏民咸稱神明漢書嚴君平卜筮於成都市得百錢足自養則閉肆下簾而授老子搜神後記丁令威本遼東人學道於靈墟山楊升庵曰李白過武昌見崔顥黃鶴樓詩嘆服之不復作去而賦金陵鳯凰臺其後禪僧用此事作一偈曰一拳搥碎黃鶴樓一腳踢翻鸚鵡洲眼前有景道不得崔顥題詩在上頭旁一遊僧亦舉前二句而綴之曰有意气時消意气不風流處也風流又一僧云酒逢知巳藝壓當行原是借此一事設辭非太白詩也流傳之久信以爲眞宋初有人僞作太白醉後答丁十八詩黃鶴髙樓巳搥碎一首樂史編太白遺詩遂收入之近世觧學士作弔太白詩云也曾搥碎黃鶴樓也曽踢翻鸚鵡洲殆類優伶之語太白一何不幸耶按太白江夏贈韋南陵詩原有我且爲君搥碎黃鶴樓君亦爲吾倒卻鸚鵡洲之句要是設言之辭而玩此詩則眞有搥碎一事矣要之禪僧偈語本用贈韋詩中語非醉答丁十八一詩本禪僧之偈而僞撰也升庵因彼而疑此殆亦目睫之見也夫﹞

答裴侍禦先行至石頭驛以書見招期月滿泛洞庭﹝方輿勝覧汪彥章石頭驛記云自豫章絕江而西有山屹然並江而出者石頭渚也阻江負城十里而近胡三省通鑑注石頭驛在豫章江之西岸﹞君至石頭驛寄書黃鶴樓開緘識逺意速此南行舟風水無定準湍波或滯畱憶昨新月生西檐若瓊鉤今來何所似破鏡懸淸秋恨不三五明平湖泛澄流此歡竟莫遂狂殺王子猷巴陵定近逺持贈解人憂﹝古樂府破鏡飛上天古時三五明月滿張銑注三五謂十五日也王子猷用乘舟訪戴事見九卷注巴陵縣名屬嶽州古巴丘也洞庭湖在其地﹞

答髙山人兼呈權顧二侯虹霓掩天光哲後起康濟應運生夔龍開元掃氛翳太微廓金鏡端拱淸遐裔輕塵集嵩嶽虛點盛明意謬揮紫泥詔獻納靑雲際讒惑英主心恩疏佞臣計彷徨庭闕下嘆息光陰逝未作仲宣詩先流賈生涕掛帆秋江上不爲云羅制山海向東傾百川無盡勢我於鴟夷子相去千餘歳運闊英達稀同風遙執袂登艫望逺水忽見滄浪枻髙士何處來虛舟渺安系衣貌本淳古文章多佳麗延引故鄕人風義未淪替顧侯達語默權子識通蔽曽是無心云俱爲此畱滯雙萍易飄轉獨鶴思淩厲明晨去瀟湘共謁蒼梧帝﹝楊齊賢曰虹霓指太平公主軰哲後指玄宗晉書虹蜺日旁气也斗之亂精漢書夫日者眾陽之宗天光之貴潘尼釋奠頌於穆伊何思文哲後書蔡仲之命康濟小民開元玄宗卽位所攺年號晉書天文志太微天子庭也五帝之座也尙書考靈曜秦失金鏡注曰金鏡諭明道也端拱謂端居拱手猶垂拱無爲之義晉書阮孚傳正應端拱嘯詠以樂當年耳遐裔逺方也張華鷦鷯賦鵾雞竄於幽險孔翠生乎遐裔隋書涓流赴海誠心屢竭輕塵集嶽功力蓋微裴駰史記集觧序譬嘒星之繼朝陽輕塵之集華嶽紫泥古人用之以封詔書詳七卷注班固兩都賦序朝夕論思日月獻納仲宣王粲字也作七哀詩南登灞陵岸回首望長安漢書賈誼上疏陳政事曰臣竊惟事勢可爲痛哭者一可爲流涕者二江淹詩曠哉宇宙間云羅更四陳史記範蠡事越王句踐句踐以霸而範蠡稱上將軍以爲大名之下難以久居乃浮海出齊變姓名自謂鴟夷子皮耕於海畔鮑照詩登艫眺淮甸李善注李裴曰艫船前頭刺棹處也謝朓詩早玩華池陰復鼔滄浪枻廣韻枻檝也滄浪枻用楚辭漁父事詳六卷注謝靈運詩虛舟有超越李周翰注輕舟而進曰虛舟楊齊賢曰通蔽通塞也漢書太史公畱滯周南雙萍諭權顧二侯獨鶴諭髙山人班固覧海賦遵霓霧之掩蕩登云塗以淩厲博雅淩馳也廣韻淩歷也漢書息夫躬傳鷹隼橫厲顏師古注厲疾飛也淩厲猶橫厲也方輿勝覧湘水自陽海發源至零陵與瀟水會二水合流謂之瀟湘吳均詩欲謁蒼梧帝過問沅湘姬蒼梧帝謂虞舜枻音裔﹞

答杜秀才五松山見贈﹝蕭本缺山字舊注五松山南陵銅玩西五六里﹞昔獻長楊賦天開雲雨歡當時待詔承明裏皆道揚雄才可觀勅賜飛龍二天馬黃金絡頭白玉鞍浮雲蔽日去不返總爲秋風摧紫蘭角巾東出商山道采秀行歌詠芝艸路逢園綺笑向人兩君解來一何好聞道金陵龍虎盤還同謝朓望長安千峯夾水向秋浦五松名山當夏寒銅井炎鑪歊九天赫如鑄鼎荊山前陶公矍鑠呵赤電回祿睢盱揚紫煙此中豈是久畱處便欲燒丹從列仙愛聽松風且髙臥颼颼吹盡炎氛過登崖獨立望九州島陽春欲奏誰相和聞君往年遊錦城章仇尙書倒屣迎飛箋絡繹奏明主天書降問回恩榮骯髒不能就珪組至今空揚髙蹈名夫子工文絕世奇五松新作天下推吾非謝尙邀彥伯異代風流各一時一時相逢樂在今袖拂白雲開素琴彈爲三峽流泉音從玆一別武陵去去後桃花春水深﹝漢書揚雄傳孝成帝時客有薦雄文似相如者召雄待詔承明之庭從至射熊館還上長楊賦聊因筆墨之成文章故藉翰林以爲主人子墨爲客卿以諷顏師古注承明殿在未央宮長楊宮名也在盭厔縣中有射雄館李善曰諸以才術見知直於承明待詔卽見故曰待詔焉唐制學士出入院例賜飛龍廐馬一匹天馬禦廐之馬也俱詳九卷注古樂府靑絲系馬尾黃金絡馬頭吳均詩白玉鏤衢鞍黃金馬腦勒文子日月欲明浮雲蔽之叢蘭欲秀秋風敗之商山采芝見本卷注楚辭采三秀兮山間王逸注三秀謂芝艸也漢書漢興有園公綺裏季夏黃公角裏先生此四人者當秦之世避而入商洛深山以待天下之定也金陵之地鐘山龍蟠石城虎踞詳見七卷注謝朓詩晚登三山還望京邑詩灞涘望長安河陽視京縣秋浦水名在池州秋浦縣依此水立名詳八卷注唐書地理誌南陵有銅官冶元和郡縣誌銅井山在南陵縣西南八十五里出銅一統志銅官山在銅陵縣南十里又名利國山山有源泉冬夏不竭可以浸鐵煮銅舊嘗於此置銅官場韻會歊炎气也元和郡縣誌荊山在虢州湖城南卽黃帝鑄鼎之處列仙傳陶安公者六安鑄冶師也數行火火一旦散上行紫色衝天公伏冶下求哀須臾赤雀止冶上曰安公安公冶與天通七月七日迎汝以赤龍至期赤龍至大雨而安公騎之東南上一城邑數萬人眾共送視之皆與辭訣云矍鑠勇健貎漢光武稱馬援語見十一卷注左傳禳火於玄冥回祿杜預注回祿火神莊子而睢睢而盱盱郭象注睢睢盱盱跋扈之貎初學記小風曰颼水經注風颼颼而飅飅虞蹇詩淸風送涼气薄暮蕩炎氛新序客有歌於郢中者爲陽春白雪國中屬而和者數十人而巳錦城卽屬郡成都府城詳三卷八卷注通鑑天寶五載以劍南節度使章仇兼瓊爲戶部尙書寶刻叢編章仇兼瓊魯郡任城人官至戶部尙書殿中監謚曰忠三國誌蔡邕才學顯著貴重朝廷常車騎塡巷賓客盈坐聞王粲在門倒屣迎之粲至年旣幼弱容狀短小一坐盡驚邕曰此王公孫也有異才吾不如也韻會絡繹連屬不絕也趙臺詩骯髒倚門邊章懷太子注骯髒髙亢悻直之貌晉書袁宏字彥伯有逸才文章絕美曾爲詠史詩是其風情所寄少孤貧以運租自業謝尙時鎭牛渚秋夜乘月率爾與左右微服泛江會宏在舫中諷詠聲旣淸會辭又藻拔遂駐聽久之遣問焉答曰是袁臨汝郎誦詩卽其詠史之作也尙傾率有勝致卽迎升舟與之議論申旦不寐自此名譽日茂尙爲安西將軍豫州刺史引宏參其軍事邢邵遺辛術書足下今能如此可謂異代一時樂府詩集琴集曰三峽流泉晉阮咸所作也武陵桃花見二卷注歊音囂睢音輝盱音吁颼音授骯杭上聲髒音葬﹞

至陵陽山登天柱石詶韓侍禦見招隱黃山﹝楊齊賢曰陵陽山在涇縣西南百里乃竇子明釣得白龍放之之處按地誌陵陽山在池州府石埭縣之北寧國府宣城縣之西三峯連接迆﹝辶裏﹞屈盤天柱石是其山之一峯也洪焱祖新安續志新安廣錄云郡西北黃山有三十六峯也宣池接境巖岫秀麗可愛仙翁釋子多隱其中山有湯泉色紅可以澡瀹一統志黃山在寜國府太平縣南三十里昔黃帝與浮丘仙人煉丹於此山當宣微二郡界有三十二峯三十六源二十四溪十八洞八大巖﹞韓眾騎白鹿西往華山中玉女千餘人相隨在云空見我傳祕訣精誠與天通何意到陵陽遊目送飛鴻天子昔避狄與君亦乘驄擁兵五陵下長策馭胡戎時泰解繡衣脫身若飛蓬鸞鳯翻羽翼啄粟坐樊籠海鶴一笑之思歸向遼東黃山過石柱巘崿上攢叢因巢翠玉樹忽見浮丘公又引王子喬吹笙舞松風朗詠紫霞篇請開蘂珠宮步綱繞碧落倚樹招靑童何日可攜手遺形入無窮﹝神仙傳劉根字君安如華陰山中見一人乘白鹿車從者十餘人左右玉女四人執采旄之節皆年十五六餘再拜稽首求乞一言神人乃告曰爾開有韓眾否答曰實聞有之神人曰我是也嵇康詩目送歸鴻手揮五弦後漢書桓典拜侍禦史常乘驄馬京師畏憚五陵謂獻陵昭陵幹陵定陵橋陵也詳見八卷注過秦論振長策而禦宇內任昉詩時泰玉階平繡衣禦史之服詳見十一十二卷注枚乘七發飛鳥聞之翕翼而不能去呂延濟注翕斂也陶潛詩久在樊籠裏復得返自然謝靈運詩連嶂疊巘﹝上山下鄂字去阝﹞李善注巘﹝上山下鄂字去阝﹞崖之別名甘泉賦翠玉樹之靑蔥列仙傳王子喬者周靈王太子晉也好吹笙作鳯凰鳴遊伊洛之間遇道士浮丘公接以上蒿髙山蕭士贇曰紫霞篇卽黃庭內景經也經曰上淸紫霞虛皇前太上大道玉晨君閒居蘂珠作七言散化五行變萬神是爲黃庭曰內篇梁丘子注蘂珠上淸境宮闕名也眞誥使經師授以方諸洞房步网之道眞靈位業圖栢成子髙湯時退耕修步綱之道度人經道言昔於始靑天中碧落空歌注云始靑天乃東方第一天有碧霞徧滿是云碧落眞靈位業圖龔仲陽幼陽兄弟二人受道於靑童君莊子廣成子曰余將去汝入無窮之門以遊無極之野琦按太白武昌宰韓君碑云云卿文章冠世拜監察禦史朝廷呼爲子房李翺韓夫人韋氏墓志銘禮部郎中云卿好立節義有大功於昭陵其事迹史傳不載觀此詩所謂天子昔避狄與君亦乘驄擁兵五陵下長策馭胡戎之句相合韓侍禦之爲云卿殆無疑矣但太白未嘗作侍禦何以云與君亦乘驄耶豈他人之作誤采入集抑字句少有訛謬歟巘語蹇切年上聲﹝上山下鄂字去阝﹞音諤﹞

詶崔十五見招爾有鳥迹書相招琴溪飲手迹尺素中如天落云錦讀罷向空笑疑君在我前長吟字不滅懷袖且三年﹝水經注倉頡本鳥迹爲字取其孳乳相生故文字有六義焉一統志琴溪在寜國府涇縣東北二里溪側有石臺相傳琴髙控鯉之所古詩呼兒烹鯉魚中有尺素書木華海賦云錦散文於沙汭之際張銑注云錦朝霞也古詩置書懷袖中三歲字不滅﹞

答王十二寒夜獨酌有懷昨夜吳中雪子猷佳興發萬里浮雲捲碧山靑天中道流孤月孤月滄浪河漢淸北斗錯落長庚明懷余對酒夜霜白玉牀金井冰崢嶸人生飄忽百年內且須酣暢萬古情﹝王子猷居山陰夜大雪眠覺開室命酌酒忽憶戴安道詳九卷注謝莊月賦素月流天滄浪猶滄涼寒冷之意廣雅太白謂之長庚曹憲音釋金星也晨見東方爲啟明昏見西方爲長庚牀井欄也玉牀金井者言其美麗之飾如玉如金也陸機嘆逝賦時飄忽其不再﹞君不能貍膏金距學鬥鷄坐令鼻息吹虹霓君不能學哥舒橫行靑海夜帶刀西屠石堡取紫袍吟詩作賦北窗裏萬言不直一杯水世人聞此皆掉頭有如東風射馬耳﹝藝文類聚莊子謂惠子曰羊溝之雞三歲爲株相者視之則非良雞也然而數以勝人者以貍膏塗其頭爾雅翼鬭雞私取貍膏塗其頭輒鬭無敵此非有厭勝特是貍能捕雞異雞聞貍之气則畏而走左傳季郈之雞斗季氏介其雞郈氏爲之金距髙誘曰金距施金芒於距也梁簡文帝雞鳴篇陳思助鬭協貍膏郈昭妒敵安金距玄宗好鬭雞時以鬭雞供奉者若王準賈昌之流皆赫奕可畏詳見二卷注舊唐書哥舒翰天寶七載築神威軍於靑海上吐蕃至攻破之又築城於靑海中龍駒島吐蕃屏迹不敢近靑海吐蕃保石堡城路遙而險久不拔八載以朔方海東監牧十萬眾委翰總統攻石堡城翰使麾下將髙秀巖張守瑜進攻不旬日而拔之上錄其功拜特進鴻臚員外卿與一子五品官賜物千匹荘宅各一所加攝禦史大夫太平廣記哥舒翰爲安西節度控地數千里甚著威令故西鄙人歌之曰北斗七星髙哥舒夜帶刀吐蕃總殺盡更築兩重濠胡三省通鑑音注石堡城本吐蕃鐵仞城也宋白曰石堡城在龍支縣西四面懸崖數十仞石路盤屈長三四里西至赤嶺三十里荘子鴻蒙拊脾雀躍掉頭﹞魚目亦笑我請與明月同驊驑拳局不能食蹇驢得志鳴春風折楊黃華合流俗晉君聽琴枉淸角巴人誰肯和陽春楚地猶來賤奇璞黃金散盡交不成白首爲儒身被輕一談一笑失顏色蒼蠅貝錦喧謗聲曽參豈是殺人者讒言三及慈母驚﹝張恊詩瓴甋誇玙璠魚目笑明月明月謂明月珠也穆天子傳天子之驄赤驥盜驪白義踰輪山子渠黃華驑緑耳郭璞注華驑色如華而赤今名馬縹赤者爲棗驑棗驑赤也離騷僕夫悲予馬懷兮蜷局顧而不行王逸注蜷局詰屈不行貎廣韻局不伸也拳局與蜷局局義同漢書驣駕罷牛驂蹇驢兮顏師古注蹇跛也荘子大聲不入裏耳折楊皇華則嗑然而笑陸徳明注折楊皇華皆古歌曲也韓非子晉平公曰音莫悲於淸徵乎師曠曰不如淸角平公曰淸角可得而聞乎師曠曰不可昔日黃帝合鬼神於太山之上駕象車而六蛟龍畢方並轄蚩尢居前風伯進掃雨師灑道虎狼在前鬼神在後騰蛇伏地鳯凰覆上大合鬼神乃作淸角今主君徳薄不足聽之聽之將恐有敗平公曰寡人老矣所好者音也願遂聽之師曠不得已而鼓之一奏之有玄雲從西北方起再奏之大風至大雨隨之裂幃幕破爼豆墮廊瓦坐者散走平公恐懼伏於廊室之間晉國大旱赤地三年平公之身遂瘙病巴人陽春事見二卷注奇璞用卞和獻玉事見四卷注司馬彪詩卞和潛幽冥誰能證奇璞蒼蠅卽靑蠅也詩小雅營營靑蠅止於樊豈弟君子無信讒言又萋兮斐兮成是貝錦彼譖人者亦已太甚新序昔者曾參之處鄭人有與曽參同名姓者殺人人告其母曰曽參殺人其母織自若也頃然一人又來告之其母曰吾子不殺人有頃一人又來告其母投杼下機踰墻而走夫以曽參之賢與其母信之也然三人疑之其母懼焉﹞與君論心握君手榮辱於余亦何有孔聖猶聞傷鳯麟董龍更是何雞狗一生傲岸苦不諧恩疎媒勞志多乖嚴陵髙揖漢天子何必長劍拄頤事玉階達亦不足貴窮亦不足悲韓信羞將絳灌比禰衡恥逐屠沽兒君不見李北海英風豪气今何在君不見裴尙書土墳三尺蒿棘居少年早欲五湖去見此彌將鐘鼎疎﹝史記孔子將西見趙簡子至於河而聞竇鳴犢舜華之死也曰竇鳴犢舜華晉國之賢大夫也趙簡子未得志之時須此兩人而後從政及其已得志殺之乃從政丘聞之也刳胎殺夭則麒麟不至郊竭澤涸漁則蛟龍不合陰陽覆巢毀卵則鳯凰不翔何則君子諱傷其類也夫鳥獸之於不義也尙知避之而況乎丘哉乃還息乎陬鄕作爲陬操以哀之又孔子嘗嘆鳯鳥之不至悲西狩之獲麟或指此二事而言亦可也十六國春秋王墮爲宰相著匪躬之節性剛峻疾惡雅好直言右僕射董榮以佞幸進疾之如仇毎於朝見之際略不與言或謂之曰董尙書貴幸一時無比公宜降意接之墮曰董龍是何雞狗而令國士與之言乎榮聞而慚恨會有天變榮言於苻生曰天譴甚重宜以貴臣應之乃殺墮龍榮之小字也鮑照詩傲岸平生中不爲物所裁宋玉神女賦交希恩疏不可盡暢楚辭心不固兮媒勞嚴子陵事注見二卷說苑大冠若箕長劍拄頤史記韓信爲淮陰侯居常鞅鞅羞與綘灌等列後漢書禰衡來遊許下是時許都新建賢士大夫四方來集或問衡曰盍從陳長文司馬伯達乎對曰吾焉能從屠沽兒耶唐書李邕字泰和揚州江都人開元二十三年起爲括州刺史後歷淄滑二州刺史上計京師邕早有名重義愛士久斥外不與士大夫接旣入朝人間傳其眉目瓌異至阡陌聚觀後生望風內謁門巷塡隘中人臨問索所爲文章具進上以讒媢不得畱出爲汲郡北海太守天寶中左驍衛兵曹參軍栁績有罪下獄邕嘗遺績馬宰相李林甫素忌邕因傅以罪就郡杖殺之邕𨿽詘不進而文名天下時稱李北海盧藏用嘗謂邕如幹將鏌耶難與爭鋒但虞其傷缺耳後卒如言邕資豪放不能治細行所在賄謝田遊自肆終以敗云江鄰幾雜誌李白詩君不見裴尙書古墳三尺蒿棘居問修唐書呂縉叔云是漼又云是冕宋次道云是檢校官與李北海作對非齷齪人也琦按玄宗朝裴耀卿爲尙書左僕射裴光庭爲吏部尙書裴漼爲吏部尙書裴伷先爲工部尙書裴寛爲戶禮二部尙書裴惇復爲刑部尙書凡六裴尙書太白所指稱未知何人考裴惇復以平海賊功爲李林甫所忌貶淄川太守與李邕皆坐栁績事同時杖死今與李北海並稱或者正指其人而言似爲近之若裴冕之爲尙書左僕射則又在肅宗時矣﹞

李太白詩集注卷十九

鳳尾竹客手錄李太白詩集注卷二十錢塘王琦撰

遊南陽白水登石激作朝渉白水源暫與人俗疏島嶼佳境色江天涵淸虛目送去海云心閒遊川魚長歌盡落日乘月歸田廬﹝南陽唐時郡名卽鄧州也隸山南東道方輿勝覧棗陽有白水卽白河一統志淯水在南陽府城東三里俗名白河石激在南陽府城東三里淯水環流爲一城之勝可以禦水患而障城郭其堅完甃石猶在﹞

遊南陽淸泠泉﹝一統志丰山在南陽府東北三十里下有泉曰淸泠泉﹞惜彼落日暮愛此寒泉淸西輝逐流水蕩漾遊子情空歌望雲月曲盡長松聲﹝蕭子範詩暝景促西暉﹞

尋魯城北範居士失道落蒼耳中見範置酒摘蒼耳作﹝居易錄魯城北有範氏莊卽太白訪範居士失道落蒼耳中者琦按杜甫有與李十二白同尋範十隱居詩云李侯有佳句往往似陰鏗予亦東蒙客憐君如弟兄醉眠秋共被攜手日同行更想幽期處還尋北郭生入門髙興發侍立小童淸落景聞寒杵屯云對古城何來吟橘頌誰欲討蒓羹不願論簪笏悠悠滄海情疑卽此人也埤雅荊楚記曰捲耳一名璫艸亦云蒼耳叢生如盤今人以葉覆麥作黃衣者所在有之爾雅翼捲耳菜名也幽冀謂之﹝衤亶﹞菜雒下謂之胡枲江東呼爲常枲葉靑白色似胡荽白花細莖可煮爲茹滑而少味又謂之常思菜傖人皆食之又以其葉覆曲作黃衣其實如鼠耳而蒼色上多刺好著人衣今人通謂之蒼耳﹞雁度秋色逺日靜無雲時客心不自得浩漫將何之忽憶範野人閒園飬幽姿茫然起逸興但恐行來遲城壕失往路馬首迷荒陂不惜翠云裘遂爲蒼耳欺入門且一笑把臂君爲誰酒客愛秋蔬山盤薦霜棃他筵不下筯此席忘朝饑酸棗垂北郭寒瓜蔓東籬還傾四五酌自詠猛虎詞近作十日歡逺爲千載期風流自簸蕩謔浪偏相宜酣來上馬去卻笑髙陽池﹝江淹詩飲馬出城濠呂延濟注壕城池也壕濠古字通用說文陂阪也宋玉諷賦翳承日之華披翠云之裘齊民要術藏棃法初霜後卽收本艸陶弘景曰酸棗今出山東間云卽山棗樹子似武昌棗而味極酸東人噉之以醒睡蘇頌曰酸棗今近汴洛及西北州郡皆有之野生多在坡阪及城壘間似棗木而皮細其木心赤色莖葉俱靑花似棗花八月結實紫紅色似棗而圓小味酸梁書滕曇恭母楊氏患熱思食寒瓜本艸陶弘景言永嘉有寒瓜甚大可藏至春史記秦昭王佯爲好書遺平原君曰寡人聞君之髙義願與君爲十日之飲鮑照詩從風簸蕩落西家詩國風謔浪笑傲髙陽池用山簡事見五卷注﹞

東魯門泛舟二首其一日落沙明天倒開波揺石動水縈回輕舟泛月尋溪轉疑是山陰雪後來﹝一統志東魯門在兗州府城東王徽之常居山陰夜雪初霽月色淸朗忽憶戴逵逵時在剡便夜乘小船詣之詳見十三卷注﹞其二水作靑龍盤石堤桃花夾岸魯門西若教月下乘舟去何啻風流到剡溪﹝剡音閃﹞

秋獵孟諸夜歸置酒單父東樓觀妓﹝杜預春秋經傳集解孟諸宋大藪也在梁國睢陽縣東北元和郡縣誌孟諸澤在宋州虞城縣西北十里周回五十里俗號盟諸澤單父音善甫﹞傾暉速短炬走海無停川冀餐圓丘艸欲以還頹年此事不可得微生若浮煙駿發跨名駒雕弓控鳴弦鷹豪魯艸白狐兔多肥鮮邀遮相馳逐遂出城東田一掃四野空喧呼鞍馬前歸來獻所獲炮炙宜霜天出舞兩美人飄颻若云仙畱歡不知疲淸曉方來旋﹝鮑照詩傾暉忽西下郭璞詩圓丘有奇艸李善注外國圖曰圓丘有不死樹食之乃壽呂向注圓丘山名奇艸芝艸也陸機湣思賦樂來日之有繼傷頹年之莫纂詩周頌駿發爾私鄭箋云駿疾也東京賦雕弓斯彀薛綜注雕弓謂有刻畫也漢書逢蒙列眥羿氏控弦顏師古注控引也羽獵賦滛滛與與前後要遮說文炰毛炙肉也韻會錢氏曰凡肉置火中曰炮近火曰炙應瑒詩公子敬愛客樂飲不知疲﹞

遊泰山六首﹝一作天寶元年四月從故禦道上泰山史記正義泰山一曰岱宗東嶽也在兗州博城縣西北三十里山東通誌泰山在濟南府泰安州北五里一曰兗鎭周圍一百六十里自山下至絕頂四十餘里上有石表巍然傳是秦時無字碑﹞其一四月上泰山石平禦道開六龍過萬壑澗谷隨縈回馬迹遶碧峯於今滿靑苔飛流灑絕巘水急松聲哀北眺﹝上山下鄂字去阝﹞嶂奇傾崖向東摧洞門閉石扇地底興雲雷登髙望蓬瀛想象金銀臺天門一長嘯萬里淸風來玉女四五人飄颻下九垓含笑引素手遺我流霞杯稽首再拜之自媿非仙才曠然小宇宙棄世何悠哉﹝舊唐書開元十三年十月辛酉東封泰山發自東都十一月丙戌至兗州岱宗頓已丑日南至備法駕登山仗衛羅列山下百餘里詔行從畱於谷口上與宰臣禮官升山庚寅祀昊天上帝於上壇有司祀五帝百神於下壇禮畢藏玉冊於刲祀壇之石磩然後燔柴燎發羣臣稱萬歲傳呼自山頂至嶽下震動山谷宋書天子所禦駕六其餘副車皆駕四按書稱朽索禦六駕逸禮王度記曰天子駕六袁盎諫漢文馳六飛魏時天子亦駕六六龍之義本此余見八卷注鮑照詩千巖盛阻積萬壑勢回縈孫綽天臺山賦瀑布飛流以界道張恊七命發絕巘遡長風絕巘髙峯也鮑照詩合沓﹝上山下鄂字去阝﹞嶂云郭璞詩神仙排云出但見金銀臺山東通誌上泰山屈曲盤道百餘經南天門東南三天門至絕頂髙四十餘里左思詩長嘯激淸風郭璞詩升降隨長煙飄颻戲九垓張銑注九垓九天也抱朴子項曼都入山學仙十年而歸家曰仙人以流霞一杯與我飲之輙不饑渴漢武內傳王母曰𨿽當語之以至道殆恐非仙才也巘語蹇切年上聲崿音諤嶂音帳垓音該﹞其二淸曉騎白鹿直上天門山山際逢羽人方瞳好容顏捫蘿欲就語卻掩靑雲關遺我鳥迹書飄然落巖間其字乃上古讀之了不閒感此三嘆息從師方未還﹝楚辭仍羽人於丹丘王逸注人得道身生羽毛也朱子注羽人飛仙也抱朴子仙人目瞳正方神仙傳李根瞳子皆方按仙經云八百歲人瞳子方也徐幹中論蒼頡視鳥迹而作書爾雅閒習也荀子多見曰閒﹞其三平明登日觀舉手開云關精神四飛揚如出天地間黃河從西來窈窕入逺山憑崖覧八極目盡長空閒偶然值靑童緑發雙雲鬟笑我晚學仙蹉跎凋朱顏躊躇忽不見浩蕩難追攀﹝水經注應劭漢官儀云泰山東南山頂名曰日觀雞一鳴時見日始欲出長三丈許故以名焉北山移文扃岫﹝脫一字﹞掩云關云關者雲气擁蔽如門關也初學記泰山記云黃河去泰山二百餘里於祠所瞻黃河如帶若在山趾﹞其四淸齋三千日裂素寫道經吟誦有所得眾神衛我形云行信長風颯若羽翼生攀崖上日觀伏檻窺東溟海色動逺山天雞已先鳴銀臺出倒景白浪翻長鯨安得不死藥髙飛向蓬瀛﹝南嶽魏夫人傳夫人入洛陽山中淸齋五百日讀大洞眞經顏師古急就篇注素謂絹之精白者卽所用寫書之素也楚辭坐堂伏檻臨曲池些東溟東海也海色曉色也俱見二卷注天雞見一卷大鵬賦注謝靈運詩張組眺倒景列筵﹝脫一字﹞歸潮李善注遊天臺山賦曰或倒景於重溟王彪之遊仙詩曰逺遊絕塵霧輊舉觀滄溟蓬萊蔭倒景昆侖罩層城並以山臨水而景倒謂之倒景此篇倒景正作此解與二卷中所用倒景故自不同蓬萊灜洲在渤海中有不死藥金銀爲宮闕詳見四卷注﹞其五日觀東北傾兩崖夾雙石海水落眼前天光遙空碧千峯爭攢聚萬壑絕淩歷緬彼鶴上仙去無雲中迹長松入霄漢逺望不盈尺山花異人間五月雪中白終當遇安期於此煉玉液﹝緬思貎歳華紀麗泰山冬夏有雪安期生古之仙人見二卷注江淹詩道人讀丹經方士煉玉液張銑注玉液玉膏也﹞其六朝飲王母池暝投天門關獨抱緑綺琴夜行靑山間山明月露白夜靜松風歇仙人遊碧峯處處笙歌發寂靜娛淸輝玉眞連翠微想象鸞鳯舞飄颻龍虎衣捫天摘匏瓜怳惚不憶歸舉手弄淸淺誤攀織女機明晨坐相失但見五雲飛﹝山東通誌王母池在泰山下之東南麓一名瑤池水極甘冽瀵沸潾瀞不竭不盈鄕人取水禜雨頗驗張載詩美人遺我緑綺琴李周翰注緑綺琴名傅玄琴賦序曰司馬相如有緑綺蔡邕有焦尾皆名噐也爾雅疏山未及頂上在旁陂阪之處名翠微楚辭遂儵忽而捫天隋書匏瓜五星在離珠北史記索隱荊州占云匏瓜一名天雞在河皷東匏瓜明則歲大熟古詩河漢淸且淺相去復幾許史記正義織女三星在河北天紀東天女也五云五色云也見七卷注﹞

秋夜與劉碭山泛宴喜亭池﹝碭山縣名唐時隸河南道宋州睢陽郡劉蓋爲碭山令者也江南通誌宴喜臺在徐州碭城縣東五十步臺上有石刻三大字相傳唐李白筆碭音蕩﹞明宰試舟楫張燈宴華池文招梁苑客歌動郢中兒月色望不盡空天交相宜令人欲泛海只待長風吹﹝華池郢中歌見二卷注梁苑客見七卷注﹞

攜妓登梁王棲霞山孟氏桃園中﹝一統志棲霞山在兗州單縣東四里世傳梁孝王嘗遊此﹞碧艸巳滿地柳與梅爭春謝公自有東山妓金屏笑坐如花人今日非昨日明日還復來白髮對緑酒彊歌心已摧君不見梁王池上月昔照梁王樽酒中梁王已去明月在黃鸝愁醉啼春風分明感激眼前事莫惜醉臥桃園東﹝陳後主詩三春桃照李二月柳爭梅謝安在東山畜妓見十卷注黃鸝今謂之黃鶯兒見六卷注﹞

與從侄杭州刺史良遊天竺寺﹝唐時杭州隸江南東道州有天竺寺乃今之下天竺寺詳見十六卷注咸淳臨安志下竺靈山寺在錢塘縣西十七里隋開皇十三年僧眞觀法師與道安禪師建號南天竺寺唐永泰中賜今額淳佑志云大凡靈竺之勝周回數十里而巖壑尢美實聚於下天竺靈山寺自飛來峯轉至寺後巖洞皆嵌空玲瓏瑩滑淸潤如虯龍瑞鳯如層華吐萼如皺縠疊浪穿幽透深不可名貎林木皆自巖骨拔起不土而生傳言玆巖產玉故腴潤能育焉其間唐宋遊人題名不可殫紀一統志下天竺寺在杭州府城西十五里晉咸和中建寺前後有飛來蓮花諸峯合澗跳珠諸泉夢謝流杯月桂諸亭遊人多至其間﹞掛席淩蓬丘觀濤憩樟樓三山動逸興五馬同遨遊天竺森在眼松風颯驚秋覧云測變化弄水窮淸幽疊嶂隔遙海當軒寫歸流詩成傲雲月佳趣滿吳洲﹝十州記蓬丘蓬萊山也夢梁錄樟亭驛卽浙江亭也在跨浦橋南江岸浙江通誌樟亭在錢塘縣舊志南五里後攺爲浙江亭今浙江驛其故址也三山謂蓬萊方丈瀛洲三神山見四卷注五馬古太守事見六卷注楊齊賢曰自西湖入天竺寺路夾道皆古松其地名曰九里松靈隱天竺同在一處皆由松門而進顏延年詩振楫發吳洲﹞

同友人舟行楚臣傷江楓謝客拾海月懷沙去瀟湘掛席泛溟渤蹇予訪前迹獨往造窮發古人不可攀去若浮雲沒願言弄倒景從此錬眞骨華頂窺絕冥蓬壺望超忽不知靑春度但怪緑芳歇空持釣鰲心從此謝魏闕﹝楚辭湛湛江水兮上有楓目極千里兮傷春心王逸注言湛湛江水浸潤楓木使之茂盛傷已不蒙君惠而身放棄曽不若樹木得其所也宋書謝靈運小字客兒故詩人多稱爲謝客其遊赤石進帆海詩有云揚帆采石華掛席拾海月李善注臨海水土物志雲海月大如鏡色白正圓常生海邊其尖柱如搔頭大本艸陳藏器曰海月蛤類也似半月故名水沬所化史記屈原作懷沙之賦於是懷石遂自投汨羅以死溟渤海也注見七卷楚辭蹇誰畱兮中洲王逸注蹇辭也莊子窮發之北有冥海者天池也倒景見本卷遊太山第四首注方輿勝覧華頂峯在天臺縣東北六十里蓋天臺第八重最髙處髙一萬丈絕頂東望滄海俗名望海尖艸木薫郁殆非人世孫綽所謂渉降信宿迄乎仙都是也絕冥逺海也十州記蓬壺蓬萊也王屮頭陀寺碑文東望平臯千里超忽呂向注超忽逺貎釣鰲事見四卷注淮南子身處江湖之上而神遊魏闕之下髙誘注魏闕王者門外闕也所以用懸教民之書於象魏也巍巍髙大故曰魏闕﹞

下終南山過斛斯山人宿置酒﹝元和郡縣誌終南山在雍州萬年縣南五十里太平寰宇記終南山在郿縣南三十里雍錄終南山橫亙關中南面西起秦隴東徹藍田凡雍岐郿鄠長安萬年相去且八百里而連綿峙據其南者皆此一山也通誌氏族略代北復姓有斛斯氏其先居廣牧世襲莫勿大人號斛斯部因氏焉﹞暮從碧山下山月隨人歸卻顧所來徑蒼蒼橫翠微相攜及田家童稚開荊扉緑竹入幽徑靑蘿拂行衣歡言得所憩美酒聊共揮長歌吟松風曲盡河星稀我醉君復樂陶然共忘機﹝翠微山嶺之色詳十卷注沈約詩荊扉新且故李周翰注荊扉以荊爲門扉也﹞

朝下過盧郎中敍舊遊君登金華省我入銀臺門幸遇聖明主俱承雲雨恩復此休浣時閒爲疇昔言卻話山海事宛然林壑存明湖思曉月疊嶂憶淸猿何由返初服田野醉芳樽﹝劉孝綽詩步出金華省遙望承明廬蔡夢弼杜詩注按漢宮闕記金華殿在未央宮白虎觀右祕府圖書皆在焉故王思逺遜侍中表云奏事金華之上進議玉臺之下後世以門下省名金華省蓋出此也雍錄翰林院在大明宮右銀臺門內稍退北有門榜曰翰林之門鮑照詩休浣自公日休浣猶休沐也漢律吏五日得一休沐言休息以洗沐也楊升庵曰唐制十日一休沐故韋應物詩云九日驅馳一日閒白樂天詩云公假日三旬是也杜預左傳注疇昔猶前日也任昉詩疊嶂易成響重以夜猿悲楚辭退將復修吾初服劉孝綽詩芳樽散緒寒﹞

侍從遊宿溫泉宮作羽林十二將羅列應星文霜仗懸秋月霓旌捲夜云嚴更千戶肅淸樂九天聞日出瞻佳气蔥蔥繞聖君﹝溫泉官注見九卷漢書武帝太初元年初置建章營騎後更名羽林騎顏師古注羽林宿衛之官言其如羽之疾如林之多也一說羽所以爲王者羽翼也按唐制左右羽林軍各置大將軍一人將軍三人凡八將無所謂十二將也而開元天寶之時天子禁兵有十六衛其左右衛左右金吾衛總謂之四衛若左右驍衛左右武衛左右威衛左右領軍衛左右監門衛左右千牛衛十二衛謂之雜衛疑所謂十二將者指十二雜衛之主將而言以其專掌禁衛當爪牙禦侮之任與漢之羽林騎相似故曰羽林十二將也晉書羽林四十五星在營室南一曰天軍主軍騎又主翼王也楊升庵曰唐武徳中置十二軍皆取天星爲名以萬年道爲參旗軍長安道爲鼔旗軍富平道爲玄戈軍醴泉道爲井鉞軍同州道爲羽林軍華州道爲騎官軍寧州道爲折威軍岐州道爲平道軍幽州道爲招揺軍麟州道爲苑遊軍涇州道爲天紀軍宜州道爲天節軍太白蓋用其事琦按通典會要諸書分闋中之眾爲十二衛取象天官爲名號乃武徳二年事五年卽廢久矣楊說𨿽創揆之作者之心恐未必用此典故上林賦拖霓旌張揖注析羽毛染以五采綴以綣爲旌有似虹蜺之气也西京賦重以虎威章溝嚴更之署薛綜注嚴更督行夜鼔也唐會要淸樂九代之遺聲其始卽淸啇三調是也並漢魏以來舊曲樂噐制度並諸歌章古調與魏三祖所作者皆備於史籍自晉氏播遷其音分散不存於內地苻堅滅涼始得之傳於前後二秦及宋武定關中收之入於江南隋平陳獲之隋文聽之善其節奏曰此華夏正聲也因更損益去其哀怨考而補之乃置淸商署總謂之淸樂至煬帝乃立淸樂西涼等九部隋室喪亂日益淪缺天后朝猶有六十三曲新唐書禮樂志淸商伎者隋淸樂也有編鐘編磬獨弦琴撃琴瑟秦琵琶臥箜篌築箏節鼓皆一笙笛簫箎方響跋滕皆二歌二人吹葉一人舞者四人夢溪筆談先王之樂爲雅樂前世新聲爲淸樂後漢書望气者蘇伯阿爲王莽使至南陽遙望見舂陵郭唶曰气佳哉鬱鬱蔥蔥﹞

邯鄲南亭觀妓﹝邯鄲縣名唐時隸河北道之磁州﹞歌鼓燕趙兒魏姝弄鳴絲粉色艶日彩舞袖拂花枝把酒領美人請歌邯鄲詞淸箏何繚繞度曲緑云垂平原君安在科鬥生古池座客三千人於今知有誰我輩不作樂但爲後代悲﹝潘嶽笙賦縈纒歌鼓网羅鐘律韻會姝美色也顏師古急就篇注箏亦瑟類也本十二弦今則十三苕溪漁隱叢話藝苑雌黃雲世人言度曲者多作徒故切謂歌曲也張平子西京賦云度曲未終雲起雪飛子美陪李梓州泛江詩翠眉縈度曲雲鬢儼成行皆作徒故切讀考之前漢元帝紀贊云帝多才藝善史書鼓琴吹洞簫自度曲被歌聲應劭注自隱度作新曲因持新曲以爲歌聲也顏注度音大各切則與張平子杜詩所言度曲異矣而臣瓚注則云度曲謂歌終更授其次則又誤以度曲爲歌曲夫度曲𨿽有兩音若讀元帝紀止可作大各切唐書段安節善樂律能自度曲其意正與元帝紀相合琦按太白詩意自應作徒故切讀而楊注引自度曲解之非是緑云垂卽響遏行雲之意古今注蝦墓子曰蝌蚪形圓而尾尖尾脫卽腳出顏師古急就篇注科斗一名活東一名活師卽蝦蟆所生子也未成蝦蟆之時身及頭並圓而尾長漸乃變耳史記平原君喜賓客賓客蓋至者數千人又曰平原君得敢死之士三千人古詩爲樂當及時何能待來玆愚者愛惜費但爲後世﹝左口右𨿽﹞姝音樞﹞

春日遊羅敷潭﹝繆本缺日字王阮亭曰羅敷谷水在華州﹞行歌入谷口路盡無人躋攀崖度絕壑弄水尋回溪雲從石上起客到花間迷淹畱未盡興日落羣峯西﹝說文躋登也﹞

春陪商州裴使君遊石娥溪﹝原注時欲東遊遂有此贈遊繆本作歸商州古商國也在晉爲上洛郡在西魏爲洛州在後周爲商州在唐亦謂之商州或爲上洛郡地有商山洛水依此立名屬關內道使君太守之稱石娥溪當在仙娥峯下按雍勝略商略陜西通誌仙娥峯在商州西十里峯之麓有西巖洞壑幽邃下臨丹水古稱棲眞之地李白嘗遊此有詩曰暫出城東邊遂遊西巖前橫天聳翠壁噴壑鳴紅泉云云是石娥溪卽仙娥峯下之溪也所謂紅泉者其卽丹水歟﹞裴公有仙標拔俗數千丈澹蕩滄洲雲飄颻紫霞想剖竹商洛間政成心巳閒蕭條出世表冥寂閉玄關我來屬芳節解榻時相悅褰帷對雲峯揚袂指松雪暫出東城邊遂遊西巖前橫天聳翠壁噴壑鳴紅泉尋幽殊未歇愛此春光發溪旁饒名花石上有好月命駕歸去來露華生翠苔淹畱惜將晚復聽淸猿哀淸猿斷人腸遊子思故鄕明發首東路此歡焉可忘﹝世說注向秀別傳曰秀字子期河內人少爲同郡山濤所知又與譙國嵇康東平呂安善並有拔俗之韻謝靈運詩剖竹守滄海商洛詳見題注郭璞客傲無巖穴而冥寂無江湖而放浪王屮頭陀寺碑玄關幽鍵感而遂通張銑注玄幽謂道之深邃也關鍵皆所以閉距於門者宋南平王鑠詩徘徊去芳節梁元帝纂要春節曰芳節後漢書陳蕃爲樂安太守郡人周璆髙潔之士前後郡守招命莫肯至惟蕃能致焉特爲置一榻去則懸之搴惟後漢賈琮事見十四卷注顏延年詩山明望松雪謝靈運詩銅陵映碧澗石磴瀉紅泉孔子歌巾車命駕將適唐都江淹詩風光多樹色露華翻蕙陰蘇武詩徵夫懷逺路遊子戀故鄕漢書韓信傳北首燕路顏師古曰首謂趣向也音式究反鮑照詩首路或參差投駕均逺托﹞

陪從祖濟南太守泛鵲山湖三首﹝唐時齊州隸河南道本謂之齊郡天寶元年更名臨淄郡五載十月又更名濟南郡一統志濼水自大明湖東北流注華不注山下匯爲鵲山湖又東北入於濟僞齊劉豫自城北導之東行爲小淸河而水不及鵲山湖矣山東志鵲山湖在濟南府城北二十里﹞其一初謂鵲山近寧知湖水遙此行殊戴訪自可緩歸橈﹝隋書齊郡歷城有鵲山一統志鵲山在濟南府城北二十里俗云每歲七八月間烏鵲翔集於此又云扁鵲嘗於此煉丹王子猷乘船訪戴安道見九卷注方言楫謂之橈或謂之棹橈音饒﹞其二湖闊數十里湖光揺碧山湖西正有月獨送李膺還﹝郭林宗與李膺同舟而濟見十二卷注﹞其三水入北湖去舟從南浦回遙看鵲山轉卻似送人來﹝楊齊賢曰南浦在鵲山湖之南﹞

春日陪楊江寧及諸官宴北湖感古作﹝揚名利物爲潤州江寜令李善文選注藥遊苑晉時藥﹝脫一字﹞元嘉中築堤壅水名爲北湖六朝事迹晉元帝大興三年始創爲北湖築長堤以遏北山之水東至覆舟山西至宣武城太平寰宇記玄武湖在升州上元縣西北七里周回四十里東西兩﹝氵爪﹞下水入秦淮春夏深七尺秋冬四尺灌田百頃徐爰釋問曰湖本桑泊晉元帝大興中創爲北湖宋築堤南抵西塘以肄舟師也又京都記雲從北湖望鐘山似宮亭湖望廬嶽也按安帝元嘉二十三年築堤以堰水爲此﹞昔聞顏光祿攀龍宴京湖樓船入天鏡帳殿開云衢君王歌大風如樂丰沛都延年獻佳作邈與詩人俱我來不及此獨立鐘山孤楊宰穆淸風芳聲騰海隅英僚滿四座粲若瓊林敷鷁首弄倒景蛾眉綴明珠新弦采梨園古舞嬌吳歈曲度繞云漢聽者皆歡娯雞棲何嘈嘈沿月沸笙竽古之帝宮苑今乃人樵蘇感此勸一觴願君覆瓢壺榮盛當作樂無令後賢吁﹝南史顏延之字延年孝武登阼以爲金紫光祿夫夫漢書攀龍附鳯並乘天衢帳殿天子行幸野次連帳以爲殿也沈約詩帳殿臨春籞帷宮繞芳薈左思白髮賦開論云衢史記髙祖還歸過沛畱置酒沛宮悉召故人父老子弟縱酒發沛中兒得百二十人教之歌酒酣髙祖撃築自爲歌詩曰大風起兮雲飛揚威加海內兮歸故鄕安得猛士兮守四方令兒皆和習之漢書髙祖沛丰邑中陽里人也應劭曰沛縣也丰其鄕也孟康曰後沛爲郡而丰爲縣按顏延年有應劭觀北湖田收詩所謂獻佳作者未知是此詩否抑另有其詩而今逸之歟唐六典注蔣山一名鐘山在潤州江寜縣詩大雅吉甫作頌穆如淸風淮南子龍舟鷁首髙誘注鷁大鳥也畫其像著船頭故曰鷁首也曹植洛神賦綴明珠以耀軀唐會要開元二年上以天下無事聽政之暇於梨園自教法曲必盡其妙謂之皇帝梨園弟子唐書禮樂志玄宗旣知音律又酷愛法曲選坐部伎子弟三百教於梨園聲有誤者帝必覺而正之號皇帝梨園弟子宮女數百亦爲梨園弟子居宜春院北梨園楚辭吳歈蔡謳奏大呂些梁元帝纂要吳欹曰歈王粲詩管弦發徽音曲度淸且悲吳質答東阿王書耳嘈嘈而無聞劉良注嘈嘈喧甚也博雅笙以匏爲之十三管宮管在左方竽象笙三十六管宮管在中央宋書笙隨所造不知何代人列管匏內施簧管端宮管在中央三十六簧曰竽宮管在左旁十九簧至十三簧曰笙其它皆相似也漢書樵蘇後爂顏師古注樵取薪也蘇取艸也覆瓢壺猶傾尊倒甕之意陶潛詩取歡當作樂﹞

宴鄭參卿山池爾恐碧艸晚我畏朱顏移愁看楊花飛置酒正相宜歌聲送落日舞影回淸池今夕不盡杯畱歡更邀誰﹝杜甫詩參卿休坐幄蕩子不還家耿湋送郭參軍詩人傳府公政記室有參卿皆謂參軍也疑唐時有此稱謂﹞

遊謝氏山亭淪老臥江海再歡天地淸病閒久寂寞歳物徒芬榮借君西池遊聊以散我情掃雪松下去捫蘿石道行謝公池塘上春艸颯已生花枝拂人來山鳥向我鳴田家有美酒落日與之傾醉罷弄歸月遙欣稚子迎﹝因謝氏山亭故用靈運池塘生春艸之句作映帶﹞

把酒問月靑天有月來幾時我今停杯一問之人攀明月不可得月行卻與人相隨皎如飛鏡臨丹闕緑煙滅盡淸輝發但見宵從海上來寧知曉向雲間沒白兔搗藥秋復春嫦娥孤棲與誰鄰今人不見古時月今月曽經照古人古人今人若流水共看明月皆如此惟願當歌對酒時月光長照金樽裏﹝原注故人賈淳令予問之木華海賦朱﹝脫一字﹞緑煙傅玄擬天問月中何有白兔搗藥獨異志羿燒仙藥藥成其妻姮娥竊而食之遂奔入月中曹操短歌行對酒當歌人生幾何﹞

同族侄評事黯遊昌禪師山池二首﹝一作弟唐書百官志大理寺有評事八人從八品下﹞逺公愛康樂爲我開禪關蕭然松石下何異淸涼山花將色不染水與心俱閒一坐度小劫觀空天地間﹝蓮社髙賢傳謝靈運爲康樂公主孫襲封康樂公至廬山一見逺公肅然心服乃卽寺築臺翻湼盤經鑿池種白蓮時逺公諸賢同修淨土之業因號白蓮社歷代三寶記卽立禪闗於閒曠地法苑珠林代州東南五臺山古稱神仙之宅也山方三百里巉巖崇峻有五髙臺上不生艸惟松柏茂林森於谷底地極嚴寒多雪號曰淸涼山經中明文殊將五百仙人往淸涼山說法卽斯地也所以古來求道之士多遊此山遺窟靈迹卽目極多胡三省通鑑注五臺在代州五臺縣山形五峙相傳以爲文殊示現之地華嚴經疏云淸涼山者卽代州鴈門五臺山也歳積堅冰夏仍飛雪曽無炎暑故曰淸涼五峯聳出頂無林木有如壘土之臺故曰五臺釋迦方誌按索河世界一大劫中千佛出世尋夫劫波之號不可以時數推之假以方石芥城推爲一期之中捨四大中劫謂成住壊空也如從十歳增至八萬復從八萬至於十歳經二十反爲一小劫二十小劫爲一成劫以年算之則經八千萬萬億百千八百萬歳也止爲一小劫耳隋書每佛滅度遺法相傳有正象末三等淳漓之異年歳逺近亦各不同末法已後眾生愚鈍無復佛教而業行轉惡年壽漸短經數千百載間乃至朝生夕死然後有大水大火大風之災一切除去之而更立生人又歸淳朴謂之小劫每一小劫則一佛出世法華經大通智勝佛破魔軍已垂得阿耨多羅三藐三菩提而諸佛法不現在前如是一小劫乃至十小劫結跏趺坐身心不動偈曰世尊甚希有一坐十小劫身體及手足靜然安不動湼盤經觀一切法本性皆空僧肇維摩詰經注二乘觀空惟在無我大乘觀空無法不在﹞其二客來花雨際秋水落金池片石寒靑錦疎楊掛緑絲髙僧拂玉柄童子獻雙梨惜去愛佳景煙蘿欲暝時﹝法華經是時天雨曼陀羅花摩訶曼陀羅花曼殊沙花摩訶曼殊沙花而散佛上及諸大眾彌陀經七寶池底純以金沙布地梁元帝詩飄花拂葉度金池玉柄謂麈尾﹞

金陵鳯凰臺置酒置酒延落景金陵鳯凰臺長波寫萬古心與云俱開借問往昔時鳯凰爲誰來鳯凰去已久正當今日回明君越羲軒天老坐三臺豪士無所用彈弦醉金罍東風吹山花安可不盡杯六帝沒幽艸深宮冥緑苔置酒勿復道歌鐘但相催﹝法苑珠林白塔寺在秣陵三井裏晉升平中有鳯凰集此地因名其處爲鳯凰臺六朝事迹鳯凰山宋元嘉中鳯凰集於是山乃築臺於山椒以旌嘉瑞在府城西南二里今保寧寺是也方輿勝覧鳯凰山在建康府城南二里餘保寧寺是也鳯凰臺故基在寺後蕭本作出江淹詩徘徊踐落景羲軒伏羲軒轅也韓詩外傳黃帝卽位施惠承天一道修徳惟仁是行宇內和平未見鳯凰惟思其象夙寐晨興乃召天老而問之曰鳯象何如天老對曰夫鳯象鴻前麟後蛇頸而魚尾龍文而龜身燕頷而雞喙戴徳負仁抱忠挾義小音金大音皷延頸奮翼五彩備明舉動八風气應時﹝脫一字﹞食有質飲有儀往卽文始來卽嘉成惟鳯凰能通天祉應地靈律五音覧九徳天下有道得鳯象之一則鳯過之得鳯象之二則鳯翔之得鳯象之三則鳯集之得鳯象之四則鳯春秋下之得鳯象之五則鳯沒身居之黃帝曰於戲允哉朕何敢與焉於是黃帝乃服黃衣戴黃冕致齋於宮鳯乃蔽日而至黃帝降於東階西面再拜稽首曰皇天降祉不敢不承命鳯乃止帝東園集帝梧桐食帝竹實沒身不去章懷太子後漢書注帝王世紀曰黃帝以風後配上臺天老配中臺五聖配下臺謂之三公明君越羲軒二句乃一章上下關鍵處上以承鳯凰今日當來之故下以起豪士無所用而置酒取樂之由金罍酒噐詳七卷注六帝六代帝王也古詩棄捐勿復道國語歌鐘二肆韋昭注歌鐘歌時所奏﹞

秋浦淸溪雪夜對酒客有唱鷓鴣者﹝秋浦縣名唐時隸池州淸溪在其北詳八卷注樂府詩集山鷓鴣羽調曲也﹞披君貂襜褕對君白玉壺雪花酒上滅頓覺夜寒無客有桂陽至能吟山鷓鴣淸風動窗竹越鳥起相呼持此足爲樂何煩笙與竽﹝張衡詩美人贈我貂襜褕顏師古急就篇注襜褕直裾禪衣也謂之﹝衤詹﹞褕者取其襜襜而寛裕也桂陽者唐時郡名卽郴州也隸江南西道越鳥卽鷓鴣也以越地最多故謂之越鳥襜音近占褕音史﹞

與周剛淸溪玉鏡潭宴別﹝繆本作靑原注潭在秋浦桃胡陂下予新名此潭桃胡陂繆本作桃樹陂周必大泛舟遊山錄淸溪水正碧色下淺潭數里至玉鏡潭水自南來觸岸西折彎環可喜潭深裁二三丈李白詩雲溪水正南奔回作玉鏡潭實錄也江南通誌玉鏡潭在池州府城西南七十里過白面渡匯爲秋浦李白詩回作玉鏡潭澄明洗心魂卽此宋陳應直刻玊鏡潭三大字於石上潛確居類書玉鏡潭上有桃胡陂一名桃花陂﹞康樂上官去永嘉遊石門江亭有孤嶼千載迹猶存我來遊秋浦三入桃陂源千峯照積雪萬壑盡啼猿興與謝公合文因周子論掃崖去落葉席月開淸樽溪當大樓南溪水正南奔回作玉鏡潭澄明洗心魂此中得佳境可以絕囂喧淸夜方歸來酣歌出平原別後經此地爲予謝蘭蓀﹝南史謝靈運襲封康樂公出爲永嘉太守一統志石門山在溫州府城北薛方山浙江通誌溫州府北山說者謂爲郡主山有石崖懸瀑髙百餘丈瀦爲二潭名曰水際又曰石門山太平寰宇記孤嶼在溫州城北四里永嘉江中渚長三百丈闊七十步嶼有二峯謝康樂有登石門最髙頂詩又有登江中孤嶼詩陶隱居解官表席月澗門橫梁雲際江南通誌大樓山在池州府城南六十里韻會蓀香艸淘隱居云蓀生溪側有名溪蓀者極似石菖蒲而葉無脊﹞

遊秋浦白笴陂二首﹝江南通誌白笴堰在池州府城西南二十五里李白詩何處夜行好月明白笴陂卽其地也笴音哿又音杲又音稈﹞其一何處夜行好月明白笴陂山光揺積雪猿影掛寒枝但恐佳景晚小令歸棹移人來有淸興及此有相思﹝蕭士贇曰末句有字依孟子音又去聲一本競攺作又字非也﹞其二白笴夜長嘯爽然溪谷寒魚龍動陂水處處生波瀾天借一明月飛來碧雲端故鄕不可見腸斷正西看

宴陶家亭子曲巷幽人宅髙門大士家池開照膽鏡林吐破顏花緑水藏春日靑軒祕晚霞若聞弦管妙金穀不能誇﹝照膽鏡用西京雜記咸陽方鏡事詳四卷注借言池水之淸照人若鏡也五燈會元世尊在靈山會上拈花示眾是時眾皆默然惟迦葉尊者破顏微笑石崇金穀詩敍予以元康六年從太璞卿出爲使持節監靑徐諸軍事徵虜將軍有別廬在河南縣界金穀澗中或髙或下有淸泉茂林眾果竹柏藥艸之屬莫不畢備又有水碓魚池土窟其爲娛目歡心之物備矣時徵西大將軍祭酒王詡當還長安余與眾賢共送往澗中晝夜遊宴屢遷其坐或登髙臨下或列坐水濵時琴瑟笙築合載車中道路並作及住令與鼓吹逓奏遂各賦詩以敍中懷或不能者罰酒三斗感性命之不永懼凋落之無期故具列時人官號姓名年紀又寫詩著後後之好事者其覧之哉太平寰宇記郭緣生述徵記曰金穀谷也地有金水自太白原南流經此谷晉衛尉石崇因卽川阜而造制園館﹞

在水軍宴韋司馬樓船觀妓﹝繆本下有永王軍中四小字﹞揺曵帆在空淸流順歸風詩因鼓吹髮酒爲劍歌雄對舞靑樓妓雙鬟白玉童行雲且莫去畱醉楚王宮﹝鮑照詩搖曳髙帆舉藝文類聚俗語曰桓玄作詩思不來輒作鼔吹旣而思得云鳴鵠響長阜嘆曰鼓吹固自來人思﹞

流夜郎至江夏陪長史叔及薛明府宴興徳寺南閣紺殿橫江上靑山落鏡中岸回沙不盡日映水成空天樂流香閣蓮舟揚晚風恭陪竹林宴畱醉與陶公﹝徐陵孝義寺碑紺殿安坐蓮花飬神說文紺深靑揚赤色也華嚴經百萬天樂各奏百萬種法相續不斷宋之問詩香閣臨淸漢丹梯隱翠微沈君攸詩平川映曉霞蓮舟泛浪華蓮舟采蓮舟也揚者隨風揺蕩之義晉書阮咸任逹不拘與叔父籍爲竹林之遊陶公謂陶潛以諭薛明府揚音恙﹞

泛沔州城南郎官湖並序﹝唐時沔州隸江南西道又謂之漢陽郡有漢陽汊川二縣湖廣通誌郎官湖在漢陽府城內﹞乾元歳秋八月白遷於夜郎遇故人尙書郎張謂出使夏口沔州牧杜公漢陽宰王公觴於江城之南湖樂天下之再平也方夜水月如練淸光可掇張公殊有勝槪四望超然乃顧白曰此湖古來賢豪遊者非一而枉踐佳景寂寥無聞夫子可爲我標之嘉名以傳不朽白因舉酒酹水號之曰郎官湖亦由鄭圃之有僕射陂也席上文士輔翼岑靜以爲知言乃命賦詩紀事刻石湖側將與大別山共相磨滅焉﹝唐詩紀事張謂登天寶二年進士第奉使長沙作長沙風土記大歷間爲禮部侍郎唐詩品彚張謂字正言河南人舊唐書鄂州江夏縣本漢沙羨縣地屬江夏郡江漢二水會於州西春秋謂之夏汭晉宋謂之夏口宋置江夏郡治於此隋不攺武徳四年攺爲鄂州一統志唐史皆稱鄂州爲夏口梁元帝詩昆明夜月光如練上林朝花色如霰毛萇詩傳掇拾也廣韻酹以酒沃地也元和郡縣誌李氏陂在鄭州管城縣東四里後魏孝文帝以此陂賜僕射李衝故俗呼爲僕射陂周回十八里又云魯山一名大別山在沔州漢陽縣東北一百步其山前枕蜀江北帶漢水湖廣通誌大別山在漢陽府城東北半里漢江西岸禹貢內方至於大別卽此一名翼際山又名魯山山之陰有鎖穴卽孫皓以鐡索截江處酹音類﹞張公多逸興共泛沔城隅當時秋月好不減武昌都四坐醉淸光爲歡古來無郎官愛此水因號郎官湖風流若未減名與此山俱﹝武昌孫權嘗建都於此故曰武昌都秋月似用庾亮南樓談詠竟坐事詳見二十二卷武昌夜飲懷古詩注晉書羊佑傳公徳冠四海道嗣前哲令聞令望必與此山俱傳末句借用其語﹞

陪侍郎叔遊洞庭醉後三首﹝元和郡縣誌洞庭湖在嶽州巴陵縣西南一里五十步周回三百六十里﹞其一今日竹林宴我家賢侍郎三杯容小阮醉後發淸狂﹝袁宏竹林名士傳阮咸字仲容籍之兄子也與籍俱爲竹林之遊漢書昌邑王傳淸狂不惠蘇林曰凡狂者陰陽脈盡濁今此人不狂似狂者故言淸狂也或曰色理淸徐而心不慧曰淸狂淸狂如今白癡也琦按詩人所稱多以縱情詩酒之類爲淸狂與漢書所解殊異﹞其二船上齊橈樂湖心泛月歸白鷗閒不去爭拂酒筵飛﹝廣韻橈楫也橈音饒﹞其三剗卻君山好平鋪湘水流巴陵無限酒醉殺洞庭秋﹝廣雅剗削也北夢瑣言湘江北流至嶽陽達蜀江夏潦後蜀漲勢髙遏住湘波讓而退溢爲洞庭湖凡闊數百里而君山宛在水中秋水歸壑此山復居於陸嶽陽風土記君山在洞庭湖中昔人有詩云四顧疑無地中流忽有山正此謂也夏秋水漲皆巨浸不可以陸行往楊齊賢曰君山在洞庭東距巴陵四十里登嶽陽樓望之橫陳其前君山之後乃大湖渺茫無際直抵沅澧鼎三州通典嶽州巴陵縣漢下雋縣地古巴丘也有君山洞庭湖剗音產﹞

夜泛洞庭尋裴侍禦淸酌日晚湘水緑孤舟無端倪明湖漲秋月獨泛巴陵西遇憩裴逸人巖居陵丹梯抱琴出深竹爲我彈鵾雞曲盡酒亦傾北窻醉如泥人生且行樂何必組與珪﹝文獻通考巴陵縣有湘水有洞庭湖潛確居類書湘江在長沙府城西水至淸徹謝靈運詩溟漲無端倪李周翰注端倪猶崖際也謝朓詩卽此陵丹梯李善注丹梯謂山也呂延濟注丹梯謂山髙峯入雲霞處嵇康琴賦鵾雞遊弦李善注古相和歌有鵾雞曲李周翰曰琴有鵾雞鴻鴈之曲後漢時人語一日不齋醉如泥漢書人生行樂耳須富貴何時﹞

陪族叔邢部侍郎煜及中書賈舍人至遊洞庭五首﹝舊唐書乾元二年鳯翔七馬坊押官爲盜劫掠平人天興令謝夷甫擒殺之其妻進狀訴寃詔監察禦史孫鎣推之鎣直其事其妻又訴詔令禦史中丞崔伯陽刑部侍郎李煜大理卿權獻爲三司訊之與鎣同妻論訴不巳侍禦史毛若虛言伯陽等有情不能質定刑獄伯陽貶端州髙要尉權獻貶郴州桂陽尉煜貶嶺下一尉賈至見十一卷注﹞其一洞庭西望楚江分水盡南天不見云日落長沙秋色逺不知何處弔湘君﹝楊齊賢曰岷江自西來至嶽楊樓前與洞庭之水合而東行潭州長沙郡在洞庭上流三百餘里史記秦始皇問博士曰湘君何神博士曰聞之堯女舜之妻列女傳二妃死於江湘之間俗謂之湘君﹞其二南湖秋水夜無煙耐可乘流直上天且就洞庭賒月色將船買酒白雲邊﹝耐可猶言若可也詳八卷注﹞其三洛陽才子謫湘川元禮同舟月下仙記得長安還欲笑不知何處是西天﹝潘嶽西徵賦賈生洛陽之才子謂賈誼也賈至亦何南洛陽人故以誼比之後漢李膺字符禮與郭林宗同舟而濟見十二卷注用此以擬李煜二人俱謫官故用桓譚新論中人聞長安樂出門向西笑之語以致其思望之情﹞其四洞庭湖西秋月輝瀟湘江北早鴻飛醉客滿船歌白薴不知霜露入秋衣﹝盧照鄰詩霜氛落早鴻白薴淸商調曲也薴是吳地所產故舊說以爲吳人之歌始則田野之作後乃大樂用焉一云卽子夜歌也在吳歌爲白薴在雅歌爲子夜余見四卷注﹞其五帝子瀟湘去不還空餘秋艸洞庭間淡掃明湖開玉鏡丹靑畫出是君山﹝楚辭帝子降兮北渚王逸注帝子謂堯女也堯二女娥皇女英隨舜不反葬於湘水之渚因爲湘夫人元和郡縣誌君山在嶽州巴陵縣西三十里靑艸湖中昔秦始皇欲入湖觀衡山遇風浪至此山止泊因號焉或云湘君所遊止故名之也方輿勝覧君山在洞庭湖中方六十里亦名洞庭之山昔帝之二女居之曰湘夫人又曰湘君所遊故名君山一統志君山在嶽州府城西南十五里洞庭湖中狀如十二螺髻﹞

楚江黃龍磯南宴楊執戟治樓五月分五洲碧山對靑樓故人楊執戟春賞楚江流一見醉漂月三杯歌棹謳桂枝攀不盡他日更相求﹝水經注江中有五洲相接故以五洲爲名宋孝武帝舉兵江中建牙洲上有紫雲蔭之卽是洲也胡三省通鑑注五洲當在今黃州江州之間蜀都賦吹洞簫發梓謳劉淵林注棹謳鼓棹而歌也淮南王招隱士攀援桂枝兮聊淹畱﹞

銅官山醉後絕句我愛銅官樂千年未擬還要須回舞袖拂盡五松山﹝陸遊入蜀記隔荻港卽銅陵界逺山嶄然臨大江者卽銅官山海錄碎事銅官山在宣州海錄碎事五松山在宣城南陵﹞

與南陵常贊府遊五松山﹝原注山在南陵銅井西五里有古精舍南陵縣隸宣州容齋隨筆唐人呼縣丞爲贊府潛確居類書輿地紀勝五松山在銅陵縣南銅官西南山舊有松一本五枝蒼鱗老幹翠色參天﹞安石泛溟渤獨嘯長風還逸韻動海上髙情出人間靈異可並迹澹然與世閒我來五松下置酒窮躋攀徵古絕遺老因名五松山五松何淸幽勝境美沃洲蕭颯鳴洞壑終年風雨秋響入百泉去聽如三峽流剪竹掃天花且從傲吏遊龍堂若可憩吾欲歸精修﹝世說謝太傅盤桓東山時與孫興公諸人泛海戲風起浪湧孫王諸人色並遽便唱使還太傅神情方王吟嘯不言舟人以公貎閒意悅猶去不止旣風轉急浪猛諸人皆喧動不坐公徐云如此將無歸舟人卽承響而回於是審其量足以鎭安朝野溟渤海也見七卷注胡震亨曰觀此詩是五松非山本名乃太白所名亦如名九華也太平寰宇記沃洲山在越州剡縣東七十二里施宿會稽志沃洲山在新昌縣東三十二里晉白道猷法深支遁皆居之戴許王謝十八人與之遊號爲勝會亦白蓮社之比也唐白樂天山院記云東南山水剡爲面沃洲天姥爲眉目山有靈湫杖錫泉飬馬坡放鶴峯皆因支道林得名吳虎臣漫錄云沃州天姥號山水奇絕處自異僧白道猷來自西天竺賦詩云連峯數十里修林帶平津茅茨隱不見雞鳴知有人晉宋之世隱逸爲多詩大雅逝彼百泉通鑑地理通釋三峽廣溪峽巫峽西陵峽也廣溪爲三峽之首昔禹鑿以通江所謂巴東之峽東至西陵七百里蕭颯風雨百泉三峽皆狀五松濤聲之美法華經時諸梵天王雨眾天花香風時來吹去萎者更雨新者郭璞詩漆園有傲吏江南通誌龍堂精舍在南陵縣五松山李白與南陵常贊府遊此有詩沃音屋﹞

宣城淸溪﹝琦按淸溪在池州秋浦縣北五里而此云宣城淸溪者蓋代宗永泰元年始析宣州之秋浦靑陽及饒州之至徳爲池州其前固隸宣城郡耳﹞淸溪勝桐廬水木有佳色山貎日髙古石容天傾側彩鳥昔未名白猿初相識不見同懷人對之空嘆息﹝太平寰宇記睦州桐廬縣漢爲富春縣地吳黃武四年分富春置此縣耆老相傳云桐溪側有大桐樹垂條偃蓋蔭數畆逺望似廬遂謂爲桐盧縣也吳均與朱元思書自富陽至桐廬一百里許奇山異水天下獨絕﹞

與謝良輔遊涇川陵巖寺乘君素舸泛涇西宛似雲門對若溪且從康樂尋山水何必東遊入會稽﹝唐詩紀事謝良輔登天寶十一年進士第徳宗時刺商州爲團練所殺江南通誌涇溪在寧國府涇縣西南一里巖陵教寺在涇縣西七十五里隋時建涇川卽涇溪也謝靈運詩可憐誰家郎緣流乘素舸方輿勝覧雲門寺在會稽縣南三十一里今名雍熙爲州之偉觀昔王子敬居此有五色祥雲詔建寺號雲門楊齊賢曰若耶溪雲門寺在越州會稽縣南宋書謝靈運出爲永嘉太守郡有名山水靈運素所愛好出守旣不得志遂肆志遊遨徧歷諸縣動踰旬朔民間辭訟不復關懷所至輒爲詩詠以寄其意舸音哿涇音京﹞

游水西簡鄭明府天宮水西寺云錦照東郭淸湍鳴回溪緑竹遶飛閣涼風日瀟灑幽客時憩泊五月思貂裘謂言秋霜落石蘿引古蔓岸筍開新籜吟翫空復情相思爾佳作鄭公詩人秀逸韻宏寥廓何當一來遊愜我雪山諾﹝按江南通誌有水西寺水西首寺天宮水西寺皆在涇縣西五里之水西山中天宮水西寺者本名陵巖寺南齊永平元年淳於棼捨宅建上元初攺天宮水西寺大中時重建宋太平興國間賜名崇慶寺凡十四院其最勝者曰華嚴院橫跨兩山廓廡皆閣道泉流其下東京賦飛閣神行薛綜注閣道相通不在於地故曰飛韻會籜筍皮也顏師古漢書注寥廓天上寛廣之處廣弘明集按文殊師利般湼盤經云佛滅度後四百五十年文殊至雪山中爲五百仙人宣說十二部經訖還歸本土入於湼盤案地理誌西域傳云雪山者卽蔥嶺也其下三十六國先來屬秦漢以蔥嶺多雪故號雪山焉文殊往化仙人卽其處也﹞

九日登山﹝玩詩義當是偕一宗室爲宣城別駕者於九日登其所新築之臺而作詩題應有缺文﹞淵明歸去來不與世相逐爲無杯中物遂偶本州島牧因招白衣人笑酌黃花菊我來不得意虛過重陽時題輿何俊發遂結城南期築土接響山俯臨宛水湄胡人叫玉笛越女彈霜絲自作英王冑斯樂不可窺赤鯉湧琴髙白龜道冰夷靈仙如彷佛奠酹遙相知古來登髙人今復幾人在滄洲違宿諾明日猶可待連山似驚波合沓出溟海揚袂揮四座酩酊安所知齊歌送淸觴起舞亂參差賓隨落葉散帽逐秋風吹別後登此臺願言長相思﹝晉書陶潛爲彭澤令郡遣督郵至縣吏白應束帯見之潛嘆曰吾不能爲五斗米折腰拳拳事鄕裏小人卽觧印去縣乃賦歸去來刺史王弘以元熈中臨州甚欽遲之後自造焉潛稱疾不見旣而語人曰我性不狎世因疾守閒幸非潔志慕聲豈敢以王公紆軫爲榮耶弘每令人候之宻知當往廬山乃遣其故人龎通之等賫酒先於半道要之潛旣遇酒便飲酌野亭欣然忘進弘乃出與相聞遂歡宴窮日弘後欲見輒於林澤間候之至於酒米乏絕亦時相贍陶淵明詩天運茍如此且進杯中物藝文類聚續晉陽秋曰陶潛甞九月九日無酒出宅邊菊叢中摘菊盈把坐其側久之望見白衣人至乃王弘送酒也卽便就酌醉而後歸夢梁錄九爲陽數其日與月並應故號曰重陽北唐書鈔謝承後漢書曰同景爲豫州刺史辟陳蕃爲別駕不就景題別駕輿曰陳仲舉座也不復更辟蕃惶懼起視職方輿勝覧響山在宣城縣南五里一統志響山在寜國府城南五里下俯宛溪權徳輿記響山兩崖聳峙蒼翠對起其南得響潭焉淸泚可鑑瀠洄澄淡霜絲樂噐上弦也韻會冑裔也系也嗣也列仙傳琴髙者趙人也以鼔琴爲宋康王舍人行涓彭之術浮游冀州涿郡之間二百餘年後辭入涿水中取龍子與弟子期日皆潔齋待於水旁設祠果乘赤鯉來出坐祠中旦有萬人觀之畱一月餘復入水去山海經從極之淵深三百仞維冰夷恆都焉冰夷人面乘兩龍郭璞注冰夷馮夷也淮南云馮夷得道以潛大川卽河伯也穆天子傳所謂河伯無夷者竹書作馮夷字或作冰也河圖括地象馮夷恆乘龍車駕兩龍白龜事未詳楚辭河伯雲乘白黿兮逐文魚與汝遊兮河之渚白龜殆白黿之訛歟廣韻酹以酒沃地也木華海賦波如連山太白本其語而倒用之謂連山似驚波遂成奇語謝朓詩合沓與云齊呂向注合沓髙貎說文酩酊醉也盧照鄰詩客散同秋葉人亡似夜川晉書孟嘉爲徵西桓溫參軍溫甚重之九月九日溫燕龍山僚佐畢集時佐吏並著戎服有風至吹嘉帽墮落嘉不之覺溫使左右勿言以觀其舉止嘉良久如廁溫令取還之命孫盛作文嘲嘉著嘉坐處嘉還見卽答之其文甚美四坐嗟嘆﹞

九日今日云景好水緑秋山明攜壺酌流霞搴菊泛寒榮地逺松石古風揚弦管淸窺觴照歡顏獨笑還自傾落帽醉山月空歌懷友生﹝流霞酒名按抱朴子項曼都言仙人以流霞一杯與我飲之輒不饑渴今故擬之以爲名耳楚辭章句搴手取也寒榮猶寒花也陶淵明詩一觴𨿽獨進杯盡壺自傾﹞

九日龍山飲九日龍山飲黃花笑逐臣醉看風帽落舞愛月畱人﹝九域志太平州有龍山晉大司焉桓溫嘗於九月九日登此山孟嘉爲風飄帽落卽此山也太平府誌龍山在當塗縣南十里蜿蜒如龍蟠溪而臥故名舊志載桓溫以重九日與僚佐登山孟嘉落帽事或云孟嘉落帽之龍山當在江陵而元和志寰宇記皆云是此山疑必溫移鎭姑孰時事也淮南子季秋之月菊有黃花髙誘注菊色不一而專言黃者秋令在金以黃爲正也史正志菊譜菊艸屬也以黃爲正所以盤稱黃花﹞

九月十日卽事昨日登髙罷今朝更舉觴菊花何太苦遭此兩重陽﹝歲時雜記都城重九後一日宴賞號小重陽菊以兩遇宴飲兩遭采掇故有太苦之言﹞

陪族叔當塗宰遊化城寺升公淸風亭﹝太平府誌古化城寺在府城內向化橋西禮賢坊吳大帝時建基趾最廣宋孝武南巡駐蹕於此增置二十八院唐天寶間寺僧淸升能詩文造舍利塔大戒壇建淸風亭於寺旁西湖上鑄銅鐘一李白銘之今盡廢宋知州郭緯以東城雄武之地攺遷化城寺撤其西北之地爲城守而存其餘爲西庵凡西庵至西北兩城隅皆古化城寺基也﹞化城若化出金牓天宮開疑是海上雲飛空結樓臺升公湖上秀粲然有辯才濟人不利已立俗無嫌猜了見水中月靑蓮出塵埃閒居淸風亭左右淸風來當暑陰廣殿太陽爲徘徊茗酌待幽客珍盤薦雕梅飛文何灑落萬象爲之摧季父擁鳴琴徳聲布云雷𨿽遊道林室亦舉陶潛杯淸樂動諸天長松自吟哀畱歡若可盡劫石乃成灰﹝法華經導師以方便力於險道中過三百由旬化作一城是時疲極之眾心大歡喜我等今者免斯惡道前入化城生安穩想寺之立名蓋取此義神異經中央有宮以金爲墻有金榜以金鏤題三齊界記海上蜃气時結樓臺名海市維摩詰經維摩詰深達實相善說法要辯才無滯智慧無儗又云菩薩觀眾生如智者見水中月昭明丈選序飛文染翰則捲盈乎緗帙說苑宓子賤治單父彈鳴琴身不下堂而單父治法苑珠林支遁字道林本姓闗氏陳畱人或云河東林慮人幼而神理聰明秀徹王羲之覩遁才藻驚絕罕儔遂披衿觧帶畱連不能已乃請住靈嘉寺意存相近又投迹剡山於沃洲小嶺立寺行道僧眾百餘嘗隨稟學晉書陶潛爲彭澤令在縣公田悉令種秫榖曰令吾常醉於酒足矣淸樂前代新聲也見本卷注諸天釋氏所稱三十二天也見十九卷注王績答馮子華書松柏羣吟搜神記漢武帝鑿昆明池甚深悉是灰墨無復土舉朝不觧以問東方朔朔曰臣愚不足以知之可試問西域人帝以朔不知難以移問至後漢明帝時西域道人來洛陽時有憶方朔言者乃試以武帝時灰墨問之道人云經雲天地大劫將盡則劫燒此劫燒之餘也﹞

李太白詩集注卷二十

鳳尾竹客手錄李太白詩集注卷二十一錢塘王琦撰

登錦城散花樓﹝太平寰宇記錦城華陽國誌云成都萬里橋南岸道西有城故錦官也命曰錦裏楊齊賢曰成都記府城亦呼爲錦官城以江山明麗錯雜如錦也散花樓在摩訶池上蜀王秀所建春明退朝錄成都府有散花樓﹞日照錦城頭朝光散花樓金窗夾繡戶珠箔懸銀鉤飛梯綠雲中極目散我憂暮雨向三峽春江繞雙流今來一登望如上九天遊﹝梁簡文帝詩綱戶珠綴曲瓊鉤太平寰宇記三峽謂西峽巫峽歸峽俗云巴東三峽巫峽長淸猿三聲淚沾裳卽禹所疏以導江也絕峻萬仞瞥見陽光不分雲雨左思蜀都賦帶二江之雙流劉淵林注蜀守李冰鑿離堆穿兩江爲人開田百姓享其利水經注成都縣有二江雙流郡下故揚子云蜀都賦曰兩江珥其前者是也風俗通曰秦昭王使李冰爲蜀守開成都兩江漑田萬頃元和郡縣誌成都府雙流縣北至府四十里本漢廣都縣也隋仁壽元年避煬帝諱攺爲雙流因縣在二江之間仍取蜀都賦云帶二江之雙流爲名也皇朝因之﹞

登峨眉山﹝四川通誌峨眉山去嘉州峨眉縣百里自白水寺登山初二十里有石磴可陟又二十里多無路以木爲梯行三二里方踏實地又二十里有雷洞始到光相寺則峨眉絕頂也其上樹木禽鳥多與平地異天气尢不同九月初巳下雪居者皆綿衣絮衾山上水煮飯不熟飯食皆從白水寺造上﹞蜀國多仙山峨眉邈難匹周流試登覽絕怪安可悉靑冥倚天開彩錯疑畫出泠然紫霞賞果得錦囊術雲間吟瓊簫石上弄寶瑟平生有微尙歡笑自此畢煙容如在顏塵累忽相失儻逢騎羊子攜手淩白日﹝靑冥靑而暗昧之狀楚辭據靑冥而攄虹兮蓋謂天爲靑冥也太白借用其字別指山峯而言與楚辭殊異江淹詩泠然空中賞李周翰注泠然輕舉貌武帝內傳帝以王母所授五眞圗靈光經及上元夫人所授六甲靈飛十二事自撰集爲一卷及諸經圖皆奉以黃金之箱封以白玉之函以珊瑚爲軸紫錦爲囊安著栢梁臺上沈約詩象筵鳴寶瑟周禮樂噐圗雅瑟飾以寶玉者曰寶瑟顏延年詩嘉運旣我從欣願自此畢南史阮孝緒曰庻保促生以免塵累列仙傳葛由者羌人也周成王時好刻木羊賣之一旦騎羊入西蜀蜀中王侯貴人追之上綏山山在峨眉山西南髙無極也隨之者不復還皆得仙道陳子昂詩攜手登白日逺遊戲赤城﹞

大庭庫﹝太平寰宇記大庭氏庫髙二丈在曲阜縣城內縣東一百五十步路史大庭氏之膺籙也都扵曲阜故魯有大庭氏之庫昔者黃帝齋扵大庭氏之館玆其所矣羅蘋注庫在魯城中曲阜之髙處今在仙源縣內東隅髙二丈﹞朝登大庭庫云物何蒼然莫辧陳鄭火空霾鄒魯煙我來尋梓愼觀化入寥天古木朔气多松風如五弦帝圗終冥沒嘆息滿山川﹝左傳昭公十八年宋衛陳鄭皆火梓愼登大庭氏之庫以望之曰宋衛陳鄭也數日皆來告火杜預注大庭氏古國名在魯城內扵其處作庫髙顯故登以望气左傳凡分至啟閉必書云物杜預注云物气色災變也荘子安排而去化乃入於寥天一郭象注入於寂寞而與天爲一也宋之問詩笙歌入玄地詩酒坐寥天宋書帝圖凝逺瑞羙昭宣﹞

登單父陶少府半站臺﹝山東通誌半站臺在舊單縣城東北隅相傳陶沔所築單縣卽唐時之單父縣也隸宋州單父音善甫﹞陶公有逸興不與常人俱築臺像半月迥向髙城隅置酒望白雲商飆起寒梧秋山入逺海桑柘羅平蕪水色淥且明令人思鏡湖終當過江去愛此暫踟躕﹝陸機詩歲暮商飆飛呂延濟注商飆秋風也江淹去故鄊賦窮陰匝海平蕪帶天平蕪庶艸丰茂遙望平坦若剪者也鏡湖在會稽山陰兩縣界其水淸澈澄明若鏡故名詳見六卷注﹞

天臺曉望天臺鄰四明華頂髙百越門標赤城霞樓棲滄島月憑髙逺登覽直下見溟渤云垂大鵬翻波動巨鰲沒風潮爭洶湧神怪何翕忽觀奇迹無倪好道心不歇攀條摘朱實服藥煉金骨安得生羽毛千春臥蓬闕﹝臺州府誌天臺山在天臺縣北三里自神迹石起至華頂峯皆是爲一邑諸山之總稱按陶弘景眞誥曰髙一萬八千丈周圍八百里山有八重四面如一十道志謂其頂對三辰或曰當牛女之分上應臺宿故曰天臺登眞隠訣曰處五縣中央爲余姚句章臨海天臺剡縣也顧野王輿地誌雲天臺山一名桐栢山眾嶽之最秀者也徐靈府記雲天臺山與桐栢接而少異神邕山圗又采浮屠氏說以爲閻浮震旦國極東處又號靈越孫綽賦所謂托靈越以正基是也華頂峯在天臺縣東北六十里乃天臺山第八重最髙處可觀日月之出沒東望大海彌漫無際寜波府誌四明山在府西南一百五十里爲郡之鎭山由天臺發脈向東北行一百三十里湧爲二百八十峯周圍八百餘里綿亙於寜之奉化慈溪鄞縣紹之餘姚上虞嵊縣臺之寕海諸境上有方石四面有穴如窗通日月星辰之光故曰四明山太平寰宇記赤城山在天臺縣北六里孫綽天臺山賦赤城霞起以建標李善注支遁天臺山銘序曰往天臺山當由赤城爲道徑孔靈符會稽記曰赤城山石色皆赤狀似雲霞天臺山圗曰赤城山天臺之南門也建標立物以爲表識也溟渤海也見七卷注大鵬巨鰲俱見一卷注劉琨詩朱實隕勁气王逸楚辭注人得道身生羽毛也梁簡文帝詩千春誰輿樂王勃詩芝﹝廠墨﹞光分野蓬闕感規模﹞

早望海霞邊四明三千里朝起赤城霞日出紅光散分輝照雪崖一餐咽瓊液五內發金沙舉手何所待靑龍白虎車﹝楚辭章句淩陽子明經言春食朝霞者日始出赤黃气眞誥日者霞之實霞者日之精君惟聞服日之法未知飡霞之精也夫飡霞之經甚祕致霞之道甚易此謂體生玉光霞映上淸之法也南嶽魏夫人傳有冉酣瓊液而叩棺參同契金砂入五內霧散若風雨太平廣記沈羲吳都人學道扵蜀中能消災除病救濟百姓功徳感天天神識之羲與妻賈共載詣子婦卓孔寜家道逢白鹿車一乘靑龍車一乘白虎車一乘從者皆數十人騎皆朱衣仗矛帶劍輝耀滿道問羲曰君是沈羲否羲愕然不知何等答曰是也何爲問之騎人曰羲有功於民心不忘道自少小以來履行無過受命不長年壽將過黃老今遣仙官來下迎之侍郎薄延之乘白鹿車是也度世君司馬生靑龍車是也送迎使者徐福白虎車是也須臾有三仙人羽衣持節以白玉簡靑玉冊丹玉字授羲遂載羲升天﹞

焦山望松寥山﹝一統志焦山在鎭江府城東北九里江中後漢焦先隠此因名旁有海門二山王西樵曰海門山一名松寥夷山卽孟浩然詩所云夷山對海濵者也鮑天鍾丹徒縣誌焦山之餘支東出分峙於鯨波彌渺中曰海門山唐詩稱松寥稱夷山卽此﹞石壁望松寥宛然在碧霄安得五彩虹架天作長橋仙人如愛我舉手來相招

杜陵絕句南登杜陵上北望五陵間秋水明落日流光滅逺山﹝胡三省通鑑注杜陵在長安南五十里西都賦南望杜霸北眺五陵章懷太子注杜霸謂杜陵霸陵在城南故南望也五陵謂長陵安陵陽陵茂陵平陵在渭北故北眺也﹞

登太白峯西上太白峯夕陽窮登攀太白與我語爲我開天闗願乘泠風去直出浮雲間舉手可近月前行若無山一別武功去何時復更還﹝一統志太白山在陜西武功縣南九十里山極髙上恆積雪望之皓然諺云武功太白去天三百山下軍行不得鳴鼔角鳴則疾風暴雨立至上有洞卽道書第十一洞天又有太白神祠山半有橫云如瀑布則澍雨人常以爲候驗語曰南山瀑布非朝卽暮蕭本作見爾雅山西曰夕陽山東曰朝陽邢昺疏日卽陽也夕始得陽故名夕陽詩大雅公劉云度其夕陽豳居允荒是也莊子列子禦風而行泠然善也郭象注泠然輕妙之貌泠音零﹞

登邯鄲洪波臺置酒觀發兵我把兩赤羽來遊燕趙間天狼正可射感激無時閒觀兵洪波臺倚劍望玉闗請纓不系越且向燕然山風引龍虎旗歌鐘昔追攀擊築落髙月投壺破愁顏遙知百戰勝定掃鬼方還﹝原注時將遊薊門元和郡縣誌洪波臺在磁州邯鄲縣西北五里邯音寒赤羽謂箭之羽染以赤者國語所謂赤羽之矰是也又六韜注飛鳬赤莖白羽以鐡爲首電景靑莖赤羽以銅爲首皆矢名楚辭舉長矢兮射天狼王逸注天狼星名江淹詩倚劍臨八荒括地誌玉門關在沙州壽昌縣西北一百十八里終軍自請願受長纓必羈南越王而致之闕下詳十五卷注後漢紀永元二年竇憲耿秉自朔方出塞三千里斬首大獲銘燕然山而還國語歌鐘二肆韋昭注歌鐘歌時所奏顏師古急就篇注築形如小瑟而細頸以竹擊之通典築不知誰所造史籍惟云髙漸離善擊築漢髙帝過沛所擊釋名曰築以竹鼔之也似箏細項按今制身長四尺三寸項長三寸圍四寸五分頭七寸五分上闊七寸五分下闊六寸五分後漢書祭遵爲將軍對酒設樂必雅歌投壺周易髙宗伐鬼方三年克之漢書外伐鬼方以安諸夏顏師古注鬼方絕逺之地一曰國名晉書夏曰燻鬻殷曰鬼方周曰獫狁漢曰匈奴﹞

登新平樓去國登玆樓懷歸傷暮秋天長落日逺水淨寒波流秦雲起嶺樹胡鴈飛沙洲蒼蒼幾萬里目極令人愁﹝新平郡名卽邠州也隸闗內道王粲登樓賦登玆樓以四望兮聊暇日以銷憂楚辭目極千里兮傷春心﹞

謁老君廟先君懷聖徳靈廟肅神心艸合人蹤斷塵濃鳥迹深流沙丹竈滅闗路紫煙沈獨傷千載後空餘松栢林﹝宋書靈廟荒殘遺象陳昧列仙傳闗令尹喜與老子俱遊流沙化胡服巨勝實莫知其所終太平禦覧闗令內傳曰眞人尹喜周大夫也爲闗令少好學善天文祕緯登樓四望見東極有紫气西邁喜曰應有異人過此乃齋戒掃道以俟之及老子度闗喜先戒闗吏曰若有翁乘靑牛薄板車者勿聽過止以白之果至吏白願少止喜帶印綬設師事之道老子重辭之喜曰願爲我著書說大道之意得奉而行焉於是著道徳經上下二卷文苑英華以此詩爲玄宗過老子廟詩而以先君爲仙居丹竈滅爲丹竈沒三字不同﹞

秋日登揚州西靈塔﹝太平廣記揚州西靈塔中國之尢峻特者唐武宗未拆寺之前一年天火焚塔俱盡白雨如瀉旁有艸堂一無所損﹞寶塔淩蒼蒼登攀覽四荒頂髙元气合標出海雲長萬象分空界三天接畫梁水揺金剎影日動火珠光鳥拂瓊檐度霞連繡栱張目隨徵路斷心逐去帆揚露浩梧楸白霜催橘柚黃玉毫如可見於此照迷方﹝楚辭將往觀乎四荒王逸注荒逺也十洲記鐘山有金臺玉闕亦元气之所合天帝居治處也孝經鉤命決地以舒形萬象咸載三天謂欲界天色界天無色界天也法華經起七寶塔長表金剎伽藍記寶塔五重金剎髙聳胡三省通鑑注剎柱也浮圖上柱今謂之相輪舊唐書火珠大如雞卵圎白皎潔光照數尺狀如水精正午向日以艾蒸之卽火燃張協七命翠觀岑靑雕閣霞連沈約明堂登歌雕梁繡栱丹楹玊墀楚辭白露旣下百艸兮掩離披此梧楸韻會梧桐色白葉如靑銅有子肥羙可食楸說文梓也通誌曰梓與楸相似爾雅以爲一物誤矣陸璣謂楸之疏理白色而生子者爲梓齊民要術謂白色有角爲梓無子爲楸皆不辧楸梓梓與楸自異生子不生角說文柚條也似橙而酢史記正義小曰橘大曰柚樹有刺冬不凋葉靑花白子黃赤二樹相似非橙也法華經爾時佛放眉間白毫相光照東方萬八千世界靡不周徧下至阿鼻地獄上至阿迦吒天鮑照佛影頌玊毫遺覿柚音右﹞

登金陵冶城西北謝安墩﹝太白自注此墩卽晉太傅謝安與右軍王羲之同登超然有髙世之志余將營園其上故作是詩太平寰宇記冶城在今上元縣西五里本吳鑄冶之地因以爲名元帝太興初以王導久疾方士戴洋云君本命在申申地有冶金火相鑠不利遂使範遜移冶於石城東髑髏山處以其地爲園多植林館徐廣晉記成帝適司徒府遊觀冶城之園卽此也六朝事迹謝安墩在半山報寜寺之後基址尙存謝安與王羲之嘗登此超然有髙世之志世說王右軍與謝太傅登冶城謝悠然逺想有髙世之志王謂謝曰夏禹勤王手足胼胝文王旰食日不暇給今四郊多壘宜人人自效而虛談廢務浮文妨要恐非當今所宜謝答曰秦任商鞅二世而亡豈淸談致患耶﹞晉室昔橫潰永嘉遂南奔沙塵何茫茫龍虎鬭朝昏胡馬風漢艸天驕蹙中原哲匠感頹運云鵬忽飛翻組練照楚國旌旗連海門西秦百萬眾戈甲如雲屯投鞭可塡江一掃不足論皇運有返正醜虜無遺魂談笑遏橫流蒼生望斯存冶城訪古迹猶有謝安墩憑覽周地險髙標絕人喧想象東山姿緬懷右軍言梧桐識嘉樹蕙艸畱芳根白鷺映春洲靑龍見朝暾地古云物在臺傾禾黍繁我來酌淸波扵此樹名園功成拂衣去歸入武陵源﹝南史中原橫潰衣冠道盡按晉書懷帝永嘉五年劉曜王彌入洛陽帝開華林園門出河陰藕池欲幸長安爲曜等所追及曜等遂焚燒宮廟逼辱后妃百官士庶死者三萬餘人衣冠之族相率而奔避亂江左書費誓馬牛其風孔頴逹正義風放也牝牡相誘謂之風然則馬牛風佚因牝牡相逐而遂至放佚逺去也漢書胡者天之驕子也左傳南國蹙韻會蹙廹也殷仲文詩哲匠感蕭辰組練戰服也見十一卷注陸機詩胡馬如雲屯晉書苻堅載記堅鋭意荊揚將謀入寇引羣臣會議堅曰以吾之眾旅投鞭扵江足斷其流謝安傳時苻堅彊盛疆埸多虞諸將敗退相繼安遣弟石兄子玄等應機徵討所在克捷堅後率眾號百萬次扵淮淝京師震恐玄入問計安夷然無懼色答曰巳別有旨玄不敢復言乃令張玄重請安遂命駕出山墅親朋畢集方與玄圍碁賭別墅安常碁劣扵玄是日玄懼便爲敵手而又不勝安顧謂其甥羊曇曰以墅乞汝遂遊渉至夜乃還指授將帥各當其任玄等旣破堅有驛書至安方對客圉碁看書旣竟卽攝放牀上了無喜色碁如故客問之徐答曰小児輩遂以破賊旣罷還內過戶限心喜甚不覺其屐齒之折其矯情鎭物如此詩大雅仍執醜虜晉書索琳傳冰嘉蕩覆海內橫流世說謝公在東山朝命屢降而不動諸人每相與言安石不肯出將如蒼生何顏延年詩水國周地險河山信重復謝靈運詩想象昆山姿緬邈區中緣左傳宴扵季氏有嘉樹焉宣子譽之太平寰宇記白鷺洲在江寕縣西三里大江中多聚白鷺因名之楊齊賢曰白鷺洲在金陵城下秦淮之外一統志靑龍山在應天府東南三十五里江南通誌靑龍山在江寜府上元縣東三十里山產石甚良土人取爲碑礎通雅曉日爲朝暾謝靈運詩曉見朝日暾李周翰注暾日初出貌武陵源陶淵明所記者見二卷注又述異記武陵源在吳中山無他木盡生桃李俗呼爲桃李源源上有石洞洞中有乳水世傳秦末喪亂吳中人於此避難食桃李實者皆得仙則又一武陵源也暾音吞﹞

登瓦官閣﹝楊齊賢曰瓦官寺碑云江左之寺莫先扵瓦官晉武時建以陶官故地故名瓦官訛而爲棺或云昔有僧誦經扵此旣死葬以虞氏之棺墓上生蓮花故曰瓦棺中有瓦棺閣髙二十五丈唐爲升元閣景定建康志古瓦官寺又爲升元寺在城西南隅晉哀帝興寜二年詔移陶官扵淮水北遂以南岸窯地施僧慧力造瓦官寺舊志曰瓦棺者非也據俗說云瓦棺寺之名起自西晉時長沙城隅陸地生靑蓮兩朶民以聞官掘得一瓦棺見一僧形貌儼然其花從舌根生父老云昔有一僧不說姓名平生誦法華經百餘部臨死遺言以瓦棺葬之遂以寺名爲瓦棺本此其說頗渉誤誕縱有此事亦在長沙與此無與也不知陶官爲瓦官而易官爲棺殆附會而爲之說耳方輿勝覽升元寺卽瓦棺寺也在建康府城西隅前瞰江面後據重岡最爲古迹李主時升元閣猶在乃梁朝故物髙二百四十尺李白詩所謂日月隠檐楹是也今西南隅戒壇乃是故基﹞晨登瓦官閣極眺金陵城鐘山對北戶淮水入南榮漫漫雨花落嘈嘈天樂鳴兩廊振法鼔四角吟風箏杳出霄漢上仰攀日月行山空霸气滅地古寒陰生寥廓雲海晚蒼茫宮觀平門余閶闔字樓識鳯凰名雷作百山動神扶萬栱傾靈光何足貴長此鎭吳京﹝一統志鐘山在應天府東北山周回六十里漢秣陵尉蔣子文逐盜死扵此吳大帝立廟因攺蔣山輿地誌蔣山古曰金陵山一名北山其山磅礡奇秀比諸山特髙楊齊賢曰淮水卽秦淮源扵句容溧水兩山間自方山合流至建鄴貫城中而西以達扵江太平寰宇記升州江寜縣有淮水北去縣一里源從宣州東南溧水縣烏剎橋西流八百五十里輿地誌云秦始皇巡會稽鑿斷山阜此淮卽所鑿也故名秦淮水孫盛晉春秋亦云是秦所鑿王導令郭璞筮卽此淮也又稱未至方山有直瀆行三十里許以地形論之淮水發源詰屈不類人工則始皇所掘宜此瀆也丹陽記云建康有淮源出華山流入江徐爰釋問雲淮水西北貫都輿地誌雲淮水發源扵華山在丹陽姑孰之界西北流徑建康秣陵二縣之間縈紆京邑之內至扵石頭入江綿亙三百許裏上林賦曝扵南榮郭璞曰榮南檐也應劭曰榮屋檐兩頭如翼也沈括筆談榮屋翼也今謂之兩徘徊又謂之兩廈阿彌陀經彼佛國土常作天樂晝夜六時雨天曼陀羅花天樂者天人所作音樂淸暢嘹喨微妙和雅一切音聲所不能及雨花者諸天扵空中散花供飬若雨之從天而下故曰雨花埤蒼嘈嘈聲眾也法華經今佛世尊欲說大法雨大法雨吹大法螺擊大法鼔孫綽天臺山賦法鼔瑯以振響李周翰注法鼔鐘也眞西山曰風箏檐鈴俗呼風馬児楊升庵曰古人殿閣檐稜間冇風琴風箏皆因風動成音自諧宮商元微之詩鳥啄風箏碎珠玉髙駢冇夜聽風箏詩僧齊已有風琴引王半山有風琴詩此乃檐下鐡馬也今人名紙鳶曰風箏非也寥廓寛廣貌景定建康志按宮苑記晉成帝修新宮南面開四門最西曰西掖門正中曰大司馬門次東曰南掖門最東曰東掖門南掖門宋攺閶闔門陳攺端門江南通誌按宮苑記鳯凰樓在鳯臺山上宋元嘉中建甘泉賦抗浮柱之飛榱兮神莫莫而扶傾顏師古注言舉立浮柱而駕飛榱其形危竦有神扵冥寞之中扶持故不傾也魯靈光殿賦神靈扶其楝宇歷千載而彌堅後漢紀魯恭王好宮室起靈光殿甚壯麗魯靈光殿賦序魯靈光殿者蓋景帝程姬之子恭王余之所立也恭王始都下國好治宮室遂因魯僖基兆而營焉吳京謂金陵之地見五卷注﹞

登梅岡望金陵贈族侄髙座寺僧中孚﹝太平寰宇記梅嶺岡在升州江寜縣南九里周迥六里輿地誌云在國門之東晉豫章太守梅﹝脫一字﹞家扵岡下故民名之景定建康志梅嶺岡在城南九里長六里髙二丈上有亭爲士庶逰春之所江南志聚寶山在江寜府城南聚寶門外其東嶺爲雨花臺山麓爲梅岡晉豫章內史梅賾家扵此舊多亭榭自六朝迄今爲士人遊覽勝地髙座寺在江寜府雨花臺梅岡晉永嘉中建名甘露寺西竺僧屍黎宻據髙座說法世謂髙座道人葬此故名或云晉法師竺道生所居﹞鐘山抱金陵霸气昔騰發天開帝王居海色照宮闕羣峯如逐鹿奔走相馳突江水九道來云端遙明沒時遷大運去龍虎勢休歇我來屬天淸登覽窮楚越吾宗挺禪伯特秀鸞鳯骨眾星羅靑天明者獨有月冥居順生理艸木不翦伐煙窗引薔薇石壁老野蕨吳風謝安屐白足傲霜韈幾宿一下山蕭然忘干謁談經演金偈降鶴舞海雪時聞天香來了與世事絕佳遊不可得春去惜逺別賦詩畱巖屏千載庻不滅﹝江南通誌鐘山在江寕府東北一曰金陵山一曰蔣山一名北山一名玄武山俗名紫金山周圍六十里髙一百五十丈諸葛亮對吳大帝云鐘山龍蟠指此曹植詩壯哉帝王居佳麗殊百城書禹貢荊州九江孔殷孔安國注江扵此州界分爲九道按今之九江僅有其名九脈之迹邈不可見蓋川瀆之形不能無變遷故也詳見十四卷注但金陵去九江甚逺卽使唐時水脈未攺然登梅崗而望九江亦豈目力之所能及詩人誇大之辭多過其實往往若此矣何晏景福殿賦乃大運之攸戾李周翰注大運天運龍虎勢謂龍蟠虎踞之勢金陵之地古爲吳地其西爲楚其南爲越吳風謂吳人風俗晉書謝安傅玄等旣破苻堅有驛書至安還內過戶限心喜甚不覺其屐齒之折謝安屐是借用其事神僧傳釋曇始闗中人出家以後多有異迹足白扵面𨿽洗渉泥水未嘗沾濕天下咸稱白足和尙長安人王胡其叔死數年忽見形將胡徧遊地獄示諸果報謂曰已知因果應當奉事白足何練胡徧訪眾僧惟見始足白扵面因而事之北史酈道約好以榮利干謁偈釋氏韻辭也佛所說之偈謂之金偈華嚴經雨眾天花天香天末香﹞

登金陵鳯凰臺﹝江南通誌鳯凰臺在江寕府城內之西南隅猶有陂陀尙可登覽宋元嘉十六年有三鳥翔集山間文彩五色狀如孔雀音聲諧和眾鳥羣附時人謂之鳯凰起臺於山謂之鳯凰臺山曰鳯臺山裏曰鳯凰裏珊瑚鉤詩話金陵鳯凰臺在城之東南四顧江山下窺井邑古今題詠惟謫仙爲絕唱﹞鳯凰臺上鳯凰遊鳯去臺空江自流吳宮花艸埋幽徑晉代衣冠成古丘三山半落靑天外一水中分白鷺洲總爲浮雲能蔽日長安不見使人愁﹝吳宮謂孫權建都時所造宮室景定建康志三山在城西南五十七里周回四里髙二十九丈輿地誌云其山積石森欝濱於大江三峯排列南北相連故號三山陸放翁入蜀記三山自石頭及鳯凰臺望之杳杳有無中耳及過其下則距金陵才五十餘里史正志二水亭記秦淮源出句客溧水兩山自方山合流至建業貫城中而西以達扵江有洲橫截其間李太白所謂二水中分白鷺洲是也一統志白鷺洲在應天府西南江中陸子新語邪臣之蔽賢猶浮雲之障日月也劉后村曰古人服善李白登黃鶴樓有眼前有景道不得崔顥題詩在上頭之語至金陵乃作鳯凰臺詩以擬之今觀二詩眞敵手棋也瀛奎律髓太白此詩與崔顥黃鶴樓相似格律气勢未易甲乙此詩以鳯凰臺爲名不過起兩句已盡之矣下六句乃登臺而觀望之景也三四懷古人之不見五六七八詠今日之景而慨帝都之不可見登臺而望所感深矣田子藝曰人知李白鳯凰臺鸚鵡洲出扵黃鶴樓不知崔顥乂出扵龍池篇沈詩五龍二池四天崔詩三黃鶴二去二空二人二悠悠歷歷萋萋李詩三鳯二凰二臺又三鸚鵡二江三洲二靑四篇機抒一軸天錦燦然各用疊字成章尢奇絕也趙宧光曰詩原引沈佺期龍池篇雲龍池躍龍龍巳飛龍徳先天天不違池開天漢分黃道龍向天門入紫微邸第樓臺多气色君王鳬雁有光輝爲報寰中百川水來朝此地莫東歸崔顥篤好之先擬其格作雁門胡人歌云髙山代郡東接燕雁門胡人家近邊解放胡鷹逐塞鳥能將代馬獵秋田山頭野火寒多燒雨裏孤峯濕作煙聞道遼西無闘戰時時醉向酒家眠自分無以尙之別作黃鶴樓詩云昔人已乘黃鶴去此地空餘黃鶴樓黃鶴一去不復返白雲千載空悠悠晴川歷歷漢陽樹芳艸萋萋鸚鵡洲日暮鄕關何處是煙波江上使人愁然後直出云﹝脫一字﹞之上視龍池直俚談耳李白壓倒不敢措詞別題鸚鵡洲云鸚鵡來過吳江水江上洲傳鸚鵡名鸚鵡西飛隴山去芳洲之樹何靑靑﹖開蘭麝香風暖岸夾桃花錦浪生遷客此時徒極目長洲孤月向誰明而自分調不若也扵心終不降又作鳯凰臺云鳯凰臺上鳯凰逰鳯去臺空江自流吳宮花艸埋幽徑晉代衣冠成古丘三山半落靑天外二水中分白鷺洲總爲浮雲能蔽日長安不見使人愁然後可以雁行無媿矣按前後五篇並古風也而後人以龍池題作篇鴈門題作歌遂入之古體黃鶴鸚鵡鳯凰入之近體非也弇州元瑞亦舉崔顥雁門胡人歌沈佺期龍池篇謂當與黃鶴同調不當一置之律二置之古也按黃鶴詩調取之龍池格取之雁門李之擬崔鸚鵡取其格鳯凰取其調徐栢山謂李白鸚鵡洲詩全效崔顥黃鶴鳯凰非其正擬也予則以爲論字句鸚鵡逼眞論格調則鸚鵡卑弱略非鳯凰黃鶴敵手當時太白旣賦鸚鵡不慊而更轉髙調調故可以相頡頏而語稍粗矣二詩皆本之崔然鸚鵡不敢出也又曰黃鶴鳯凰相敵在何處黃鶴第四句方成調鳯凰第二句卽成調不有後句二詩首唱皆淺穉語耳調當讓崔格則遜李顥𨿽髙出不免四句巳盡後半首別是一律前半則古絕也邵氏聞見後錄歐陽公每哦太白三山半落靑天外二水中分白鷺洲之句曰杜子美不道也予謂約以子美律詩靑天外正可以白鷺洲作偶﹞

望廬山瀑布二首﹝太平禦覽周景式廬山記曰白水在黃龍南數里卽瀑布水也土人謂之白水湖其水出山腹掛流三四百丈飛湍扵林峯之表望之若懸素注水處石悉成井其深不測也﹞其一西登香鑪峯南見瀑布水掛流三百丈噴壑數十里歘如飛電來隠若白虹起初驚河漢落半灑雲天裏仰觀勢轉雄壯哉造化功海風吹不斷江月照還空空中亂潨射左右洗靑壁飛珠散輕霞流沫沸穹石而我樂名山對之心益閒無論潄瓊液且得洗塵顏且諧宿所好永願辭人間﹝一作集譜宿所好永不歸人間白居易廬山艸堂記匡廬奇秀甲天下山山北峯曰香鑪峯太平寰宇記香鑪峯在廬山西北其峯尖圎煙雲聚散如博山香鑪之狀沈約詩掣曵瀉流霞奔飛似白虹詩經集傳潨水會也上林賦觸穹石張揖注穹石大石也﹞其二日照香鑪生紫煙遙看瀑布掛前川飛流直下三千尺疑是銀河落九天

望廬山五老峯﹝太平禦覧潯陽記云廬山北有五老峯扵廬山最爲峻極橫隱蒼穹積石巉巗迥壓彭蠡其形勢如河中虞卿縣前五老之形故名太平寰宇記五老峯在廬山東懸崖突出如五人相逐羅列之狀方輿勝覧五老峯在廬山五峯相連故名浮屠老子宮皆在其下潛確居類書五老峯在廬山頂東南自府治北望森然如施帟幕者是也商丘漫語曰自下望之狀如離立其上相距甚逺不相聨屬巉峭壁立數千仞軒軒然如人箕踞而窺重湖又如五云翩翩欲飛舊有李太白書堂江西通誌五老峯在南康府城北三十里爲廬山盡處石山骨立突兀淩霄如五人駢肩然懸巖峭壁難扵登陟雲霧捲舒乃郡之發脈山也李白嘗築居扵此﹞廬山東南五老峯靑天削出金芙蓉九江秀色可攬結吾將此地巢雲松﹝芙蓉蓮花也山峯秀麗可以比之其色黃故曰金芙蓉也樂府子夜歌玉藕金芙蓉晉書安帝隆安中百姓忽作懊憹之歌其曲曰艸生可攬結女児可攬擷方輿勝覧圗經李白性喜名山飄然有物外志以廬阜水石佳處遂往逰焉卜築五老峯下有書堂舊址後北歸猶不忍去指廬山曰與君再會不敢寒盟丹崖綠壑神其鑑之杜甫詩匡山讀書處頭白好歸來或以爲綿之匡山﹞

江上望皖公山﹝唐書地理誌舒州懷寜縣有皖山太平禦覧漢書地理誌曰皖山在灊山與天柱峯相連其山三峯鼎峙疊嶂重巒拒云槪日登陟無由山經曰皖山東面有激水冬夏懸流狀如瀑布下有九泉井有一石牀可容百人其井莫知深淺若天時亢旱殺一犬投其中卽降雷雨犬亦流出方輿勝覧皖山在安慶府淮寕縣西十里皖伯始封之地江南通誌皖山一名皖公山在安慶府潛山縣與潛山天柱山相連三峯鼎峙爲長淮之扞蔽空靑積翠萬仞如翔仰摩層霄俯瞰廣野瑰奇秀麗不可名狀上有天池峯峯上有試心橋天印石甕巖狀如甕人不可到有石樓峯勢若樓觀皖音近緩﹞奇峯出奇云秀木含秀气淸宴皖公山巉絕稱人意獨逰滄江上終日淡無味但愛玆嶺髙何由討靈異黙然遙相許欲往心莫遂待吾還丹成投迹歸此地﹝揚雄校獵賦扵是天淸日晏顏師古注晏無雲也陸遊入蜀記北望正見皖山太白江上望皖公山詩巉絕稱人意巉絕二字不刋之妙也老子道之出口澹乎其無味甄鸞笑道論神仙金液經云金液還丹太上所服而神今令燒水銀還復爲丹服之得仙白日升天求仙不得此道徒自苦耳﹞

望黃鶴山﹝蕭本作樓誤太平禦覧江夏圖經云黃鶴山在鄂州江夏縣東九里其山斷絕無連接舊傳云昔有仙人控黃鶴扵此山故以爲名梁湘東王晉安寺﹝石單﹞云黃鶴從天而夜響是也苕溪漁隠叢話鄂州城之東十里許其髙聳而秀者是爲黃鶴山一統志黃鶴山在武昌府城西南一名黃鶴山世傳仙人騎黃鶴過此因名﹞東望黃鶴山雄雄半空出四面生白雲中峯倚紅日巖巒行穹跨峯嶂亦冥宻頗聞列仙人於此學飛術一朝向蓬海千載空石室金竈生煙埃玉潭祕淸謐地古遺艸木庭寒老芝朮蹇余羨攀躋因欲保閒逸觀奇徧諸嶽玆嶺不可匹結心寄靑松永悟客情畢﹝鮑照詩靑冥揺煙樹穹跨負天石陳子昻詩石林何冥宻幽洞無畱行淸謐猶淸靜也江淹詩金竈煉神丹謝靈運曇隆法師誄茹芝術而共餌披法言而同捲楚辭蹇誰畱兮中洲王注蹇辭也謂發語聲說文躋登也謐音宻﹞

鸚鵡洲鸚鵡來過吳江水江上洲傳鸚鵡名鸚鵡西飛隴山去芳洲之樹何靑靑煙開蘭葉香風暖岸夾桃花錦浪生遷客此時徒極目長洲孤月向誰明﹝胡三省通鑑注鸚鵡洲在江夏江中禰衡作鸚鵡賦扵此洲因以爲名洲之下卽黃鵠磯陸遊入蜀記鸚鵡洲上有茂林神祠逺望如小山洲蓋禰正平被殺處按鸚鵡洲在漢陽府城西南二里大江中尾直黃鵠磯明季爲水沖沒遂不可見盧照鄰五悲鳯凰樓上隴山云鸚鵡洲前吳江水藝文類聚秦川記曰隴西郡有隴山山東人升此而頋瞻者莫不悲思哀傷通典天水郡有大阪名曰隴坻亦曰隴山楚辭采芳洲兮杜若王逸注芳洲香艸叢生水中之處洛陽伽藍記春風動樹則蘭開紫葉梁簡文帝詩春衫湔錦浪瀛奎律髓太白此詩乃是效崔顥體皆扵五六加工尾句寓感嘆是時律詩猶未甚拘偶也﹞

九日登巴陵置酒望洞庭水軍﹝舊注時賊逼華容縣書經集傳東陵巴陵也今嶽州巴陵縣也地理今釋東陵卽巴丘山一名天嶽山今湖廣嶽州府城是其遺址一統志巴丘山在嶽州府城南一名巴蛇塜羿屠巴蛇於洞庭積骨爲丘故名是巴陵卽巴丘山也洞庭湖在嶽州府城西南元和郡縣誌嶽州有華容縣去州一百六十里﹞九日天气淸登髙無秋云造化辟川嶽了然楚漢分長風鼔橫波合沓蹙龍文憶昔傳逰豫樓船壯橫汾今玆討鯨鯢旌斾何繽紛白羽落酒樽洞庭羅三軍黃花不掇手戰鼔遙相聞劍舞轉頹陽當時日停曛酣歌激壯士可以摧妖氛握齱東籬下淵明不足羣﹝楚漢謂楚地之山及漢水也髙唐賦長風至而浪起昭明文選上行幸河東祠后土頋視帝京欣然中流與羣臣飲燕上歡甚乃自作秋風辭曰泛樓船兮濟汾河橫中流兮揚素波簫鼔鳴兮發棹歌李善注作大船上施樓故號曰樓船鯨鯢大魚之惡者以諭盜賊詳八卷注家語白羽若月赤羽若日旌旗繽紛下盤扵地劍舞停曛用虞公揮戈回日事已見三卷注謝宣逺詩頹陽照通津南史淸妖氛扵灨石滅沴气扵雩都史記酈生傳皆握齱好苛禮應劭曰握齱急促之貌韋昭曰握齱小節也陶淵明詩采菊東籬下悠然見南山蕭士贇曰用武之時儒生必輕太白此言其以淵明自況乎齱音近促﹞

秋登巴陵望洞庭淸晨登巴陵周覽無不極明湖映天光徹底見秋色秋色何蒼然際海俱澄鮮山靑滅逺樹水綠無寒煙來帆出江中去鳥向日邊風淸長沙浦霜空云夣田瞻光惜頹髮閱水悲阻年北渚旣蕩漾東流自潺湲郢人唱白雪越女歌采蓮聽此更腸斷憑崖涙如泉﹝謝靈運詩空水共澄鮮地理今釋洞庭湖在今湖廣嶽州府巴陵縣西南北接華容安鄕二縣西南接常徳府龍陽縣東南接長沙府湘陰縣界爲湖南眾水之匯長沙浦謂自長沙而入洞庭之水古云夣澤跨江之南北自嶽州外凡江夏漢陽沔陽安陸徳安漢陽荊州皆其兼亙所及藝文類聚宋玉小言賦曰楚襄王登陽云之臺命諸大夫景差唐勒宋玊等並造大言賦賦畢而宋玊受賞曰有能爲小言賦者賜之云夣之田瞻光瞻日月之光閱水閱逝去之水後漢書馬援傳䢐年已流壯情方勇楚辭帝子降兮北渚江淹詩北渚有帝子蕩漾不可期漢書河蕩蕩兮激潺湲顏師古注潺湲激流也郢人白雪見二卷注劉琨詩淚下如泉流﹞

與夏十二登嶽陽樓﹝方輿勝覧嶽陽樓在嶽州郡治西南西面洞庭左頋君山不知創始爲誰唐開元四年中書令張說出守是邦與才士登臨賦詠自此名著﹞樓觀嶽陽盡川迥洞庭開鴈引愁心去山銜好月來雲間連下榻天上接行杯醉後涼風起吹人舞袖回﹝嶽陽謂天嶽山之陽樓依此立名洞庭一湖正在樓前浩浩蕩蕩茫無涯畔所謂巴陵勝槪盡在是矣下榻用陳蕃禮徐穉周璆事見十四二十卷注沈約詩賓至下塵榻王勃文徐孺下陳蕃之榻下字本此傳杯而飲曰行杯﹞

登巴陵開元寺西閣贈衡嶽僧方外﹝唐會要天授元年十月二十九日兩京及天下諸州各置大云寺一所開元二十六年六月一日並攺爲開元寺胡三省通鑑注開元寺今諸州間亦有之蓋唐開元中所置也﹞衡嶽有開士五峯秀眞骨見君萬里心海水照秋月大臣南溟去問道皆請謁灑以甘露言淸涼潤肌發明湖落天鏡香閣淩銀闕登眺餐惠風新花期啟發﹝通典衡山在今衡陽郡湘潭縣釋氏要覧開士經音疏雲開逹也明也解也士則士夫也經中多呼菩薩爲開士前秦苻堅賜沙門有徳解者號開士李雁湖曰妙法蓮花經跋陀羅等與其同伴十六開士云雲開士者能自開覺又開他心菩薩之異名也傳燈錄惠可大師返香山終日宴坐經八載於寂黙中見一神人謂曰將欲受果何滯此耶翊日覺頭痛如刺其師欲治之空中有聲曰此乃換骨非常痛也師視其頂卽如五峯秀出矣法華經如以甘露灑除熱得淸涼維摩詰經上方界分過四十二恆河沙佛土有國名眾香佛號香積其界一切皆以香作樓閣初學記梁元帝纂要曰春風曰惠風﹞

與賈至舍人於龍興寺剪落梧桐枝望﹝氵邕﹞湖﹝嶽陽風土記龍興觀故基在太平寺東舊有西閣爲登覽之勝﹝氵邕﹞湖在州南春冬水涸昔人謂之幹湖水經謂之滃湖秋夏水漲卽渺彌勝千石舟通閣子鎭元和郡縣誌﹝氵邕﹞湖一名滃湖在嶽州巴陵縣南一十里一統志﹝氵邕﹞湖在嶽州府城東南五里趙冬曦﹝氵邕﹞湖詩序巴丘南﹝氵邕﹞湖者蓋沅湘澧汩之餘波焉玆水也淪匯洞庭澹澹千里夏潦奔注則泆爲此湖冬霜旣零則涸爲平野按爾雅雲水反入爲﹝氵邕﹞斯名之作有由焉耳﹞翦落靑梧枝﹝氵邕﹞湖坐可窺雨洗秋山淨林光澹碧滋水閒明鏡轉云繞畫屏移千古風流事名賢共此時

掛席江上待月有懷待月月未出望江江自流倐忽城西郭靑天懸玉鉤素華𨿽可攬淸景不同逰耿耿金波裏空瞻鳷鵲樓﹝鮑照翫月城西詩始見西南樓纎纎如玉鉤陸機詩安寢北堂上明月入我牖照之有餘輝攬之不盈手謝眺詩金波麗鳷鵲劉良注金波月也鳷鵲館名﹞

金陵望漢江漢江回萬里﹤氵爪﹥作九龍盤橫潰豁中國崔嵬飛迅湍六帝淪亡後三吳不足觀我君混區宇垂拱眾流安今日任公子滄浪罷釣竿﹝郭璞江賦流九派乎潯陽應劭漢書注江自廬江潯陽分爲九詳見十四卷注謝靈運詩天地中橫潰江賦長波浹渫峻湍崔嵬張銑注崔嵬湍髙貌六帝吳晉宋齊梁陳六代之帝水經注吳后分爲三世號三吳吳興吳郡會稽也東京賦區宇乂寕書武成垂拱而天下治孔頴達正義說文云拱斂手也垂拱而天下治謂所任得人人皆稱職手無所營下垂其拱故美其垂拱而天下治也戰國策秦王垂拱而取西河之外鮑彪注垂衣拱手言無所事也任公子投竿東海釣得大魚詳見大鵬賦注因眾派安流水無巨魚故任公子之釣竿可罷諭言江漢寜靜地無巨寇則王者之徵伐可除也﹞

秋登宣城謝朓北樓﹝一統志北樓在寕國府治北南齊守謝朓建江南通誌陵陽山在寕國府城南岡巒盤屈三峯秀拔爲一郡之鎭上有樓卽謝朓北樓李白所稱江城如畫者﹞江城如畫裏山晚望晴空兩水夾明鏡雙橋落彩虹人煙寒橘柚秋色老梧桐誰念北樓上臨風懷謝公﹝宣州圗經宛溪句溪兩水遶郡城合流有鳯凰濟川二橋開皇時建江南通誌宛溪在寜國府城東跨溪上下有兩橋上橋曰鳯凰直城東南秦和門外下橋曰濟川直城東陽徳門外並隋開皇中建﹞

望天門山天門中斷楚江開碧水東流至北回兩岸靑山相對出﹝圖經天門山在太平州當塗縣西南二十里又名蛾眉山二山夾大江對峙東曰博望西曰梁山﹞孤帆一片日邊來﹝至北繆本作直北一作至此毛西河曰因梁山博望夾峙故江水至此一回旋也時刻誤此作北旣東又北旣北又回已乖句調兼失義理﹞

望木瓜山早起見日出暮見棲鳥還客心自酸楚況對木瓜山﹝一統志木瓜山在常徳府城東七里李白謫夜郎過此有詩云云又江南通誌木瓜山在池州府靑陽木瓜鋪杜牧求雨處今尙有廟二處皆太白常遊之地未知孰是千金翼方木瓜實味酸﹞

登敬亭北二小山余時客逢崔侍禦並登此地送客謝亭北逢君縱酒還屈盤戱白馬大笑上靑山回鞭指長安西日落秦闗帝鄕三千里杳在碧雲間﹝按客字上似缺一送字一統志敬亭山在寕國府城北十里一統志謝公亭在寕國府治北卽謝朓送範云之零陵處漢書田廣與食其日縱酒顏師古注縱意而飲酒﹞

過崔八丈水亭髙閣橫秀气淸幽並在君檐飛宛溪水窗落敬亭云猿嘯風中斷漁歌月裏聞閒隨白鷗去沙上自爲羣﹝宛溪水敬亭山俱見前注﹞

登廣武古戰場懷古﹝水經注郡國志滎陽縣冇廣武城城在山上漢所城也髙祖與項羽臨絕澗對語責羽十罪羽射漢祖中胸處也後漢書注西徵記曰有三皇山或謂三室山山上有二城東者曰東廣武西者曰西廣武各在一山頭相去二百餘步其間隔深澗漢祖與項籍語處元和郡縣誌東廣武西廣武二城各在一山頭相去二百餘步在鄭州滎澤縣西二十里漢髙與項羽俱臨廣武而軍今東城冇髙壇卽是項羽坐太公扵上以示漢軍處一統志古戰場在開封府廣武山下卽楚漢戰處﹞秦鹿奔野艸逐之若飛蓬項王气蓋世紫電明雙瞳呼吸八千人橫行起江東赤精斬白帝叱吒入闗中兩龍不並躍五緯與天同楚滅無英圗漢興有成功按劍淸八極歸酣歌大風伊昔臨廣武連兵決雌雄分我一杯羮太皇乃汝翁戰爭有古迹壁壘頹層穹猛虎嘯洞壑饑鷹鳴秋空翔云曉列陣殺气赫長虹撥亂屬豪聖俗儒安可通沈湎呼豎子狂言非至公撫掌黃河曲嗤嗤阮嗣宗﹝史記蒯通曰秦失其鹿天下共逐之扵是髙材捷足者先得焉張晏曰以鹿諭帝位也項羽垓下歌力拔山兮气蓋世史記項羽本紀聞項羽亦重瞳子又羽本紀籍與江東子弟八千人渡江而西漢書待詔夏賀良等言赤精子之讖應劭注髙祖感赤龍而生自謂赤帝之精陳子昻詩復聞赤精子提劍入咸京斬白帝事詳一卷擬恨賦注史記索隠叱吒發怒聲通典平王東遷洛邑以岐酆之地賜秦襄公乃爲秦地至孝公作爲咸陽築冀闕徙都之故謂之秦川亦曰闗中地闗中記曰東自函闗今弘農郡靈寶縣界西至隴闗今汧陽郡汧源縣界二關之中謂之闗中東西千餘里史記漢王之入關五星聚東井東井者秦分也先至必霸西京賦髙祖之始入也五緯相汁以旅扵東井李善注五緯五星也宋書英圗武略事駕前古髙誘淮南子注八極八方之極也漢髙帝沛宮歌大風起兮雲飛揚威加海內兮歸故鄕詳見二十卷注項羽本紀漢王引兵渡河復取成臯軍廣武就敖倉食項王巳定東海來西與漢俱臨廣武而軍相守數月項王爲髙爼置太公其上告漢王曰今不急下吾烹太公漢王曰吾與項羽俱北面受命懷王曰約爲兄弟吾翁卽若翁必欲烹而翁則幸分我一杯羹項王怒欲殺之項伯曰天下事未可知且爲天下者不頋家𨿽殺之無益祗益禍耳項王從之楚漢久相持未決丁壯苦軍旅老弱罷轉漕項王謂漢王曰天下匈匈數歲徒以吾兩人耳願與漢王挑戰決雌雄母徒苦天下之民父子爲也漢王笑謝曰吾寜闘智不能闘力扵是項王乃卽漢王相與臨廣武間而語漢王數之項王怒欲一戰漢王不聴項王伏弩射中漢王史記秦楚之際月表撥亂誅暴平定海內卒踐帝阼成扵漢家淮南子康樂沈湎髙誘注沈湎滛酒也韓詩薛君章句夫飲之禮齊顏色均眾寡謂之沈閉門不出謂之湎廣韻嗤笑也三國誌注阮籍字嗣宗魏氏春秋曰籍嘗登廣武觀楚漢戰處乃嘆曰時無英雄使豎子成名﹞

李太白詩集注卷二十一鳳尾竹客手錄李太白詩集注卷二十二錢塘王琦撰

安州應城玉女湯作﹝舊注荊州記云嘗有玉女乘車投此泉元和郡縣誌淮南道安州有應城縣東北至州八十里藝文類聚盛弘之荊州記曰新陽縣惠澤中有溫泉冬月未至數里遙望白气浮蒸如煙上下采映狀若綺疏又有車輪雙轅形世傳昔有玉女乘車自投此泉今人時見女子姿儀光麗往來倐忽一統志玉女泉在湖廣徳安府應城縣西五十五里其泉熱沸野老相傳玉女煉丹之地﹞神女歿幽境湯池流大川陰陽結炎炭造化開靈泉地底爍朱火沙旁歊素煙沸珠躍明月皎鏡涵空天气浮蘭芳滿色漲桃花然精覽萬殊入潛行七澤連愈疾功莫尙變盈道乃全濯纓掬淸泚晞髮弄潺湲散下楚王國分澆宋玉田可以奉巡幸柰何隔窮偏獨隨朝宗水赴海輸微涓﹝賈誼鵩賦天地爲鑪兮造化爲工陰陽爲炭兮萬物爲銅古詩朱火然其中靑煙揚其間說文歊气出貌沈約詩洞徹隨淸淺皎鏡無冬春呂向注皎鏡淸明如鏡也淮南子承天地之和形萬物之殊子虛賦楚有七澤水經注溫泉能瘥百病周易地道變盈而流謙楚辭滄浪之水淸兮可以濯吾纓謝眺詩寒流自淸泚說文泚淸也楚辭與汝沐兮咸池晞汝髮兮陽之阿王逸注晞幹也謝靈運詩且申獨狌意乘月弄潺湲宋玉小言賦楚襄王登陽云之臺令諸大夫景差唐勒宋玉等曰有能爲小言賦者賜之云夢之田宋玉曰無內之中微物潛生比之無象言之無名云云王曰善賜以云夢之田禹貢江海朝宗於海孔安國傳二水入海有似於朝百川以海爲宗宗尊也孔頴達正義周禮大宗伯諸侯見天子之禮春見曰朝夏見曰宗鄭云朝猶朝也欲其來之早也宗尊也欲其尊王也朝宗是人事之名水無性識非有此義以海大而江漢小以小就大似諸侯歸於天子假人事而言之也張正見詩康衢飛駛羽大海滴微涓蕭士贇曰寄興謂士不幸居於僻逺之鄕𨿽抱王佐之才而無由自達身在江湖心存魏闕而已悲夫爍音鑠歊音囂﹞

之廣陵宿常二南郭幽居綠水接柴門有如桃花源忘憂或假艸滿院羅叢萱暝色湖上來微雨飛南軒故人宿茅宇夕鳥棲楊園還惜詩酒別深爲江海言明朝廣陵道獨憶此傾樽﹝蕭本作南顧壯居誤廣陵郡名卽揚州也唐時隸淮南道桃花源見二卷注述異記萱艸一名紫萱又呼爲忘憂艸吳中書生呼爲療愁艸稽中散飬生論云萱艸忘憂詩小雅楊園之道毛傳曰楊園園名﹞

夜下徵虜亭船下廣陵去月明徵虜亭山花如繡頰江火似流螢﹝景定建康志徵虜亭在石頭塢東晉太元中創﹞

下途歸石門舊居﹝題下似缺別人字按太平府誌橫望山在當塗縣東六十里春秋楚子重伐吳至於橫山卽此山也實爲金陵朝對之山眞誥稱其石形瓌奇洞穴盤紆陶隱居嘗棲遲此地煉丹故有陶公讀書堂石門古祠灰井丹鑪諸遺迹書堂今爲澄心寺石門山水尢奇盤道屈曲沿道而入峭壁二里夾石參天左擁右抱羅列拱揖髙者抗層霄下者入衍奧中有玉泉嵌空淵淵而來春夏霖潦奔馳秋冬澄流一碧縈繞如練觀詩中所稱隠居山寺陶公煉液石門流水諸句知石門舊居蓋在其處矣﹞吳山髙越水淸握手無言傷別情將欲辭君掛帆去離魂不散煙郊樹此心鬰悵誰能論有愧叨承國士恩云物共傾三月酒歲時同餞五侯門羨君素書常滿案含丹照白霞色爛余嘗學道窮冥筌夢中往往遊仙山何當脫屣謝時去壺中別有日月天俛仰人間易凋朽鍾峯五云在軒牖惜別愁窺玉女窗歸來笑把洪崖手﹝虞炎時聚學從煙郊棲遁事環蓽五侯見十一卷注神仙傳王烈入河東抱犢山中見一石室中有素書兩卷按古人以絹素寫書故謂書曰素書含丹者書中之字以朱寫之白者絹色丹白相映爛然如霞矣江淹詩一時排冥筌閔赤如注冥理也筌迹也言理迹雙遣也一說冥幽也筌迹也冥筌道中幽冥之迹也漢書郊祀志天子曰誠得如黃帝吾視去妻子如脫屣耳顏師古注屣小履脫屣者言其便易無所顧也列仙傳王子喬乘白鶴駐山頭舉手謝時人數日而去靈臺治中錄施存魯人學大丹之道三百年十煉不成惟得變化之術後遇張申爲雲臺治官常懸一壺如五升器大變化如天地中有日月如世間夜宿其內自號壺天人謂曰壺公名山洞天福地記鐘山周回一百里名朱湖太生之天在潤州上元縣五云五色云也見七卷注玉女窗在嵩山見十六卷注洪崖三皇時伎人得仙者廣愽物志靑城山洞周回二千里昔洪崖先生服瑯玕之華而隱代爲靑城眞人筌音詮﹞隱居寺隱居山陶公煉液棲其間靈神閉气昔登攀恬然但覺心緒閒數人不知幾甲子昨來猶帶冰霜顏我離𨿽則歲物攺如今了然識所在別君莫道不盡歡懸知樂客遙相待﹝因話錄宣州當塗隱居山巖卽陶貞白煉丹所也鑪迹猶在後爲佛舎左傳晉悼夫人食輿人之城杞者綘縣人或年長矣無子而往與於食有與疑年使之年曰臣小人也不知紀年臣生之歲正月甲子朔四百又四十五甲子矣其季於今三之一也﹞石門流水徧桃花我亦曾到秦人家不知何處得雞豕就中仍見繁桑麻翛然逺與世事間裝鸞駕鶴又復逺何必長從七貴遊勞生徒聚萬金產挹君去長相思雲遊雨散從此辭欲知悵別心易苦向暮春風楊栁絲﹝桃花流水雞豕桑麻比之秦人之桃源也詳見二卷注莊子翛然而往翛然而來陸徳明音義翛音蕭徐音叔李音悠向云翛然自然無心而自爾之義郭崔云往來不難之貌江淹別賦駕鶴上漢驂鸞騰天七貴見十一卷注庾信詩惜無萬金產東求滄海君挹卽揖也古字通用﹞

客中作蘭陵美酒鬰金香玉椀盛來琥珀光但使主人能醉客不知何處是他鄕﹝蕭本作客中行唐時沂州之丞縣春秋時鄫國也後魏於此置蘭陵郡隋廢郡爲蘭陵縣唐武徳四年攺曰丞縣在沂州西一百八十里元和郡縣誌蘭陵縣城在沂州丞縣東六十里史記荀卿適楚春申君以爲蘭陵令正義云蘭陵縣屬東海郡今沂州丞縣有蘭陵山梁書鬰金出罽賓國花色正黃而細與芙蓉花裏被蓮者相似國人先取以上佛寺積日香稿乃糞去之賈人從寺中徵顧以轉賣與他國也香譜鬰金香魏略云生大秦國二三月花如紅藍四五月采之其香十二葉爲百艸之英﹞

太原早秋歲落眾芳歇時當大火流霜威出塞早云色渡河秋夢遶邊城月心飛故國樓思歸若汾水無日不悠悠﹝太原郡卽並州也唐時隸河東道張衡定情歌大火流兮艸虫鳴圖書編大火心星也以六月之昏加於地之南至七月之昏則下而西流矣唐六典注汾水出忻州歷太原汾晉綘蒲五州入河太平寰宇記汾水出靜樂縣北管涔山東流入太原郡界塞音賽﹞

奔亡道中五首其一蘇武天山上田橫海島邊萬重關塞斷何日是歸年﹝唐書地理誌伊州伊吾縣在大磧外南去玉門闗八百里東去陽關二千七百三十里有折羅漫山亦曰天山劉刪蘇武詩食雪天山近思歸海路長蓋以天山爲匃奴地耳其實蘇武囓雪及牧羊之處不在天山也史記漢滅項籍漢王立爲皇帝田橫懼誅與其徒屬五百餘人入海居島中韋昭曰海中山曰島正義曰按海州東海縣有島山去岸八十里﹞其二亭伯去安在李陵降未歸愁容變海色短服攺胡衣﹝後漢書崔駰字亭伯爲竇憲主簿出爲長岑長自以逺去不得意遂不之官而歸漢書李陵敗降匃奴大將軍霍光左將軍上官桀素與李陵善遣陵故人隴西任立政等三人至匃奴招陵立政等至單於置酒賜漢使者李陵衛律皆侍坐後陵律持牛酒勞漢使博飲兩人皆胡服椎結夢溪筆談窄袖短衣長靿靴皆胡服也窄袖利於馳射短衣長靴便於渉艸﹞其三談笑三軍卻交遊七貴疎仍畱一隻箭未射魯連書﹝左太衝詩吾慕魯仲連談笑卻秦軍詳見二卷注七貴見十一卷注魯連射書聊城見十四卷注﹞其四函谷如玉關幾時可生還洛陽爲易水嵩嶽是燕山俗變羌胡語人多沙塞顏申包惟慟哭七日鬢毛斑﹝函谷詳見五卷注後漢書班超久在絕域年老思土上疏曰臣不敢望到酒泉郡但願生入玉門關帝乃徵超還章懷太子注玉門關屬惇煌郡今沙州是也長安三千六百里關在惇煌縣西北通誌地理略洛水出商州上洛縣經虢州河南入河史記正義易水出易州易縣東流過幽州歸義縣東與嘑沱河合通誌地理略中嶽嵩山在河南告成縣隋書漁陽郡無終縣有燕山太平禦覧隋圖經云燕山在易縣東南七十里左傳吳入郢昭王在隨申包胥如秦乞師曰吳爲封豕長蛇以薦食上國虐始於楚寡君失守社稷越在艸莽使下臣告急秦伯使辭焉曰子姑就館將圖而告對曰寡君越在艸莽未獲所伏臣何敢卽安日依於庭墻而哭日夜不絕絕聲勺飲不入口七日秦哀公爲之賦無衣九頓首而坐秦師乃出太白意謂函谷之地已爲祿山所據未知何日平定得能生入此關洛川嵩嶽之間不但有同邊界而風俗人民亦且漸異華風已之所以從永王者欲效申包慟哭乞師以救國家之難耳自明不敢有他志也其心亦可哀矣﹞其五渺渺望湖水靑靑蘆葉齊歸心落何處日沒大江西歇馬傍春艸欲行逺道迷誰忍子規鳥連聲向我啼﹝廣韻渺大水也子規卽杜鵑鳥鳴聲哀苦若云不如歸去逺客聞之心爲淒惻渺音藐﹞

郢門秋懷﹝郢門卽荊門也唐時爲峽州夷陵郡其地臨江有山曰荊門上合下開有若門象故當時文士槪稱其地曰荊門或又謂之郢門西通巫巴東接云夢歷代常爲重鎭﹞郢門一爲客巴月三成弦朔風正揺落行子愁歸旋杳杳山外日茫茫江上天人迷洞庭水鴈度瀟湘煙淸曠諧宿好緇燐及此年百齡何蕩漾萬化相推遷空謁蒼梧帝徒尋溟海仙巳聞蓬海淺豈見三桃圓倚劍增浩嘆捫襟還自憐終當遊五湖濯足滄浪泉﹝吳均詩別離未幾日髙月三成弦楚辭九辧蕭瑟兮艸木揺落而變衰劉向九嘆日杳杳以西傾後漢書仲長統欲卜居淸曠以樂其志梁昭明太子陶靖節集序處百齡之內居一世之中莊子若人之形萬化而未始有極也吳均詩欲謁蒼梧帝過問沅湘姬十洲記蓬萊山對東海之東北岸周回五千里外別有圓海繞山圓海水正黒而謂之溟海也無風而洪波百丈不可得往來上有九老丈人九天眞王宮蓋太上眞人所居惟飛仙能到其處耳神仙傳麻姑云向到蓬萊水又淺於往日漢武故事東郡送一短人長五寸衣冠具足上疑其精召東方朔至朔呼短人曰巨靈阿母還來否短人不對因指謂上王母種桃三千年一結子此兒不良已三過偸之失王母意故被謫來此上大驚始知朔非世中人也江淹詩倚劍臨八荒宋之問詩捫心空自憐洞庭瀟湘五湖滄浪俱見前注﹞

至鴨欄驛上白馬磯贈裴侍禦﹝一統志鴨欄磯在嶽州臨湘縣東十五里吳建昌侯孫慮作鬭鴨欄於此白馬磯在嶽州巴陵縣境湖廣通誌白馬磯在嶽州臨湘縣北十五里﹞側疊萬古石橫爲白馬磯亂流若電轉舉棹揚珠輝臨驛捲緹幕升堂接繡衣情親不避馬爲我觧霜威﹝劉公幹詩明月照緹幕李善注緹丹色也繡衣用漢書繡衣直指事見十一卷注避馬用後漢書桓典事見九卷注禦史爲風霜之任故曰霜威緹音題﹞

荊門浮舟望蜀江﹝胡三省通鑑注荊川在峽州宜都縣其地有荊門山故後人因以廣稱其境皆曰荊門耳﹞春水月峽來浮舟望安極正是桃花流依然錦江色江色綠且明茫茫與天平逶迆巴山盡遙曳楚云行雪照聚沙雁花飛出谷鶯芳洲卻已轉碧樹森森迎流目浦煙夕揚帆海月生江陵識遙火應到渚宮城﹝通典渝州巴縣有明月峽其山上石壁有圓孔形如滿月故以爲名方輿勝覧明月峽在重慶府巴縣石壁髙四十丈有孔若明月庾信枯樹賦臨風亭而唳鶴對月峽而吟猿漢書溝洫志來春桃花水盛必羨溢顏師古注月令仲春之月始雨水桃始華蓋桃方花時旣有雨水川谷冰泮眾流猥集波瀾盛長故謂之桃花水耳韓詳傳云三月桃花水通典蜀郡成都縣有錦江按錦江卽蜀江也成都人織錦旣成取此水濯之則色更鮮麗故又謂之錦江說文逶迆邪去貌通典峽州夷陵郡巴山縣北有山曲折似巴字因以爲名鮑照詩揺曳髙帆舉昭明太子錦帶書啼鶯出谷爭傳求友之聲說文森木多貌後漢書馮衍傳遊精宇宙流目八紘謝靈運詩揚帆采石華通典荊州江陵縣故楚之郢地秦分郢置江陵縣今縣界有渚宮城方輿勝覽江陵府有渚宮郡縣誌楚別宮也左傳楚子西沿漢溯江將入郢王在渚宮見之今之城楚船官地也梁元帝名以渚宮一統志渚宮在江陵故城東南楚建梁元帝卽位渚宮卽此陸放翁曰杜子美曉看紅濕處花重錦官城李太白蜀江綠且明用濕字明字可謂奪化工之巧世未有拈出者又放翁入蜀記曰與兒輩登堤觀蜀江乃知李太白荊門望蜀江詩江色綠且明眞善狀物也﹞

上三峽巫山夾靑天巴水流若玆巴水忽可盡靑天無到時三朝上黃牛三暮行太遲三朝又三暮不覺鬢成絲﹝唐書地理誌夔州巫山縣有巫山一統志巫峽在夔州府巫山縣東三十里卽巫山也與西陵峽歸峽並稱三峽連山七百里略無斷處自非亭午夜分不見日月巴水謂三巴之水經三峽中者而言太平禦覽三巴記曰閬白二水合流自漢中至始寜城下入涪陵曲折三回如巴字故曰巴江經峻峽中謂之巴峽卽此水也太平寰宇記峽州夷陵縣有黃牛山盛弘之荊州記雲南岸重嶺疊起最外髙崖間有石狀如人負刀牽牛人黒牛黃成就分明此巖旣髙加以江湍紆回𨿽途經信宿猶望見之行者歌曰朝發黃牛暮宿黃牛三朝三暮黃牛如故﹞

自巴東舟行經瞿唐峽登巫山最髙峯晚還題壁﹝巴東卽歸州也唐時隸山南東道方輿勝覽瞿唐峽在夔州東一里舊名西陵峽乃三峽之門兩崖對峙中貫一江望之如門陸放翁入蜀記瞿塘峽兩壁對聳上入霄漢其平如削成視天如匹練方輿勝覽巫峽在巫山縣之西水經注雲杜宇所鑿以通江水圗經云此山當抗峯岷峨偕嶺衡嶽凝結翼附並出靑霄謂之巫山有十二峯上有神女廟陽雲臺髙百二十丈﹞江行幾千里海月十五圎始經瞿唐峽遂步巫山巓巫山髙不窮巴國盡所歷日邊攀垂蘿霞外倚穹石飛步淩絕頂極目無纖煙卻顧失丹壑仰觀臨靑天靑天若可捫銀漢去安在望云知蒼梧記水辧瀛海周遊孤光晚歷覽幽意多積雪照空谷悲風鳴森柯歸途行欲曛佳趣尙未歇江寒早啼猿松暝已吐月月色何悠悠淸猿響啾啾辭山不忍聽揮策還孤舟﹝山海經西南有巴國郭璞注今三巴是杜元凱左傳注巴國在巴郡江州縣通典巴國今淸化始寜咸安符陽巴川南賓南浦是其地也文獻通考重慶府古巴國謂之三巴郭璞詩翹手攀金梯飛步登玉闕上林賦觸穹石張揖注穹石大石也後漢書和熹鄧皇后嘗夢捫天蕩蕩正靑若有鍾乳狀乃仰﹝口敕﹞飲之章懷太子注捫摸也歸藏啟筮有白雲出自蒼梧入於大梁史記騶衍以爲儒者所謂中國者於天下乃八十一分居其一分耳中國名曰赤縣神州赤縣神州內自有九州島禹之序九州島是也不得爲州數中國外如赤縣神州者九乃所謂九州島也於是有禆海環之人民禽獸莫能相通如一區中者乃爲一州如此者九乃有大瀛海環其外天地之際焉鮑照詩孤光獨徘徊吳均詩疎峯時吐月任昉竟陵文宣王行狀淸猿與壺人爭旦張銑注淸猿謂猿鳴聲淸也楚辭猿啾啾兮狖夜鳴﹞

早發白帝城朝辭白帝彩雲間千里江陵一日還兩岸猿聲啼不盡輕舟巳過萬重山﹝楊齊賢曰白帝城公孫述所築初公孫述至魚復有白龍出井中自以承漢土運故稱白帝攺魚復爲白帝城按白帝城在夔州奉節縣與巫山相近所謂彩雲正指巫山之雲也水經注自三峽七百里中兩岸連山略無闕處重巖疊嶂隠天蔽日自非亭午夜分不見曦月至於夏水襄陵沿溯阻絕王命急宣有時朝發白帝暮宿江陵其間千二百里𨿽乘奔禦風不加疾也毎至晴初霜旦林寒澗肅常有髙猿長嘯屬引淒異空谷傳響哀囀久絕故漁者歌曰巴東三峽巫峽長猿鳴三聲涙沾裳﹞

秋下荊門霜落荊門江樹空布帆無恙掛秋風此行不爲鱸魚鱠自愛名山入剡中﹝荊門已見前注晉書顧愷之爲殷仲堪參軍仲堪在荊門愷之嘗因假還仲堪特以布帆借之至破冡遭風船敗愷之與仲堪箋曰地名破冡直破冡而出行人安穩布帆無恙藝文類聚世說曰張季鷹辟齊王東曹掾在洛見秋風起因思吳蒓菜羮鱸魚鱠曰人生貴適志耳何能從宦數千里以要名爵遂命駕便歸俄而齊王敗時人皆謂之見機而作廣慱物志剡中多名山可以避災故漢晉以來多隠逸之士沃州天姥是其處﹞

江行寄逺刳木出吳楚危槎百餘尺疾風吹片帆日暮千里隔別時酒猶在已爲異鄕客思君不可得愁見江水碧﹝周昜刳木爲舟孔頴達正義舟必用大木刳鑿爲之故云刳木也蕭士贇曰張騫乘槎乃刳全木爲之今沅湘中有此名爲﹝舟同﹞艚船吳均詩悲銜別時酒槎鋤加切音近茶﹞

宿五松山下荀媼家﹝五松山在池州銅陵縣南五里詳見二十卷注漢書注文頴曰幽州及漢中皆謂老嫗爲媼孟康曰媼母別名音烏老反顏師古曰媼女老稱也﹞我宿五松下寂寥無所歡田家秋作苦鄰女夜舂寒跪進雕胡飯月光明素盤令人慚漂母三謝不能餐﹝楊惲報孫會宗書田家作苦宋玉諷賦爲臣炊雕胡之飯烹露葵之羮本艸陶弘景曰菇米一名雕胡可作餅食蘇頌曰菇生水中葉如蒲葦其苗有莖梗者謂之菇蔣艸至秋結實乃雕胡米也古人以爲美饌今饑歲人猶采以當糧葛洪西京雜記云菇之有米者長安人謂爲雕胡菇之有首者謂之綠節李時珍曰雕胡九月抽莖開花如葦﹝艸刁﹞結實長寸許霜後采之大如茅鍼皮黒褐色其米甚白而滑膩作飯香脆杜甫詩波漂菇米沈云黒卽此周禮供禦乃六谷九谷之數管子書謂之雁膳漂母見六卷注﹞

下涇縣陵陽溪至澀灘﹝一統志澀灘在寜國府涇縣西九十五里怪石峻立如虎伏龍蟠﹞澀灘鳴嘈嘈兩山足猿猱白波若捲雪側石不容舠漁子與舟人撐折萬張篙﹝詩國風誰謂河廣曽不容刀鄭箋不容刀諭狹小船曰刀孔穎達正義劉熙釋名云二百斛以上曰艇三百斛曰刀江南所謂短而廣安不傾危者也李君實謂末二句斷非太白語﹞

下陵陽沿髙溪三門六刺灘三門橫峻灘六刺走波瀾石驚虎伏起水狀龍縈盤何慚七里瀬使我欲垂竿﹝李善文選注甘州記曰桐廬縣有七里瀬瀬下數里至嚴陵瀬太平寰宇記七里瀬卽富春渚也避暑錄話嚴陵七里瀬在洞下二十餘里兩山聳起壁立連亙七里土人謂之瀧訛爲籠言若籠中因謂初至爲入瀧旣盡爲出瀧瀧本音閭江反奔湍貌以爲若籠謬也七里之間皆灘瀬今因沈約詩誤爲一名非是嚴陵灘最大居其中方輿勝覽七里灘距沈州四十餘里與嚴陵瀨相接諺云有風七里無風七十里﹞

夜泊黃牛聞殷十四吳吟﹝江南通誌黃山在太平府城西北五里相傳浮丘翁牧雞於此又名浮丘山此詩所謂及下首雞鳴發黃山正是其處在太平州當塗縣與徽州寜國二郡界內之黃山名同而地異矣﹞昨夜誰爲吳會吟風生萬壑振空林龍驚不敢水中臥猿嘯時聞巖下音我宿黃山碧溪月聽之卻罷松間琴朝來果是滄洲逸酤酒提盤飯霜栗半酣更發江海聲客愁頓向杯中失﹝吳會吳地也詳見十二卷注說文酤買酒也會音膾﹞

宿鰕湖雞鳴發黃山暝投鰕湖宿白雨映寒山森森似銀竹提攜采鉛客結荷水邊沐半夜似天開星河爛人目明晨大樓去岡隴多屈伏當與持斧翁前溪伐云木﹝張景陽詩森森散雨足森森雨散貌鮑照登大雷岸與妹書棧石星飯結荷水宿太白古詩有采鉛淸溪濵時登大樓山之句疑與此詩是一時之作黃山在池州府城南九十里大樓山在池州府城南七十里淸溪在池州府城北五里鰕湖當與之相去不逺﹞

西施西施越溪女出自薴蘿山秀色掩今古荷花羞玉顏浣紗弄碧水自與淸波閒皓齒信難開沈吟碧雲間勾踐徵絕艶揚眉入吳關提攜館娃宮杳渺詎可攀一破夫差國千秋竟不還﹝太平禦覽越王謂大夫種曰孤聞吳王淫而好色惑亂沈湎不領政事因此而謀可乎乃使相者於國中得薴蘿山鬻薪之女曰西施鄭且飾以羅縠教以容步習於土城臨於都巷三年學成而獻於吳吳王大恱施宿會稽志薴蘿山在諸曁縣南五里輿地誌云諸曁縣薴蘿山西施鄭旦所居其方石乃曬紗處十道志云勾踐索美女以獻吳王得之諸曁薴蘿山賣薪女西施山下有浣紗石一統志浣浦在諸曁縣治東南一名浣渚俗傳西子浣紗於此曹植詩時俗薄朱顏誰爲發皓齒沈約詩揚眉一含睇﹝女便﹞娟好且修吳地記胥葬亭東二里有館娃宮吳人呼西施作娃夫差置今靈巖山是也範石湖吳郡誌硯石山在吳縣西三十里上有館娃宮方言曰吳有館娃宮今靈巖寺卽其地也山有琴臺西施洞硯池翫花池山前有采香徑皆宮之故迹﹞

王右軍右軍本淸眞瀟灑在風塵山陰遇羽客要此好鵝賓掃素寫道經筆精妙入神書罷籠鵝去何曽別主人﹝晉書王羲之起家祕書郎徵西將軍庾亮請爲參軍累遷長史亮臨薨上疏稱羲之淸眞有鑑裁爲右軍將軍會稽內史性愛鵝山陰有一道士飬好鵝羲之往觀焉意甚悅因求市之道士云爲我寫道徳經當舉羣相贈耳羲之欣然寫畢籠鵝而歸甚以爲樂孔稚圭北山移文瀟灑出塵之想鄭玄禮記注素生帛也江淹別賦淵云之墨妙嚴樂之筆精蔡邕篆書勢體有六篆妙巧入神古詩新聲妙入神﹞

上元夫人上元誰夫人偏得王母嬌嵯峨三角髻余髮散垂腰裘披靑毛錦身著赤霜袍手提嬴女兒閒與鳳吹簫眉語兩自笑忽然隨風飄﹝太平禦覽茅君傳曰王母遣侍女郭宻香與上元夫人相聞茅固問王母不審上元夫人何眞也曰三天眞皇之母上元之髙眞統領十萬玉女之名籙者也及上元夫人來聞雲中簫鼓聲龍馬嘶鳴旣至從者甚眾皆女子齊年十六七容色明逸多服靑綾之衣光彩奪目上元夫人年未笄天姿絕艶服赤霜之袍披靑毛錦裘頭作三角髻余髮散垂之至於腰戴九晨夜月之冠鳴六山火藻之佩曳鳳文琳華之綬執流黃揮精之劍入室向王母拜王母坐止之呼與同坐嬴女兒謂秦穆公女弄玉見六卷注劉孝威詩窗疏眉語度紗輕眼笑來阮籍詩魂气隨風飄﹞

蘇臺覽古舊苑荒臺楊栁新菱歌淸唱不勝春只今惟有西江月曽照吳王宮里人﹝範成大吳郡誌姑蘇臺舊圖經云在吳縣西三十里續圖經云三十五里一名姑胥一名姑余史記正義云在吳縣西南三十里橫山西北﹖姑蘓山上山水記云闔閭作春秋遊焉又云夫差作臺三年不成積材五年乃成造九曲路髙見三百里越絕書云闔廬造九曲路以遊姑胥之臺吳越春秋言闔廬晝遊蘇臺蓋此臺始基於闔廬而成於夫差庶可以合傳記之說﹞

越中覽古越王句踐破吳歸義士還家盡錦衣宮女如花滿春殿只今惟有鷓鴣飛﹝許本作鄕蕭本作啼史記越敗吳越王句踐欲遷吳王夫差於甬東吳王自剄死越王滅吳誅太宰嚭以爲不忠而歸義士吳舒扈以爲戰士傳寫之訛謂越人安得稱義士云云未知是否﹞

商山四皓﹝雍勝略商山去商州東南九十里一名楚山一名商洛山形如商字湯以爲國號郡以爲名漢四皓隠處盛弘之荊州記曰商州上洛縣有商山其地險阻林壑深邃四皓隱焉﹞白髮四老人昻藏南山側偃蹇松雲間冥翳不可識云窗拂靑靄石壁橫翠色龍虎方戰爭於焉自休息秦人失金鏡漢祖升紫極陰虹濁太陽前星遂淪匿一行佐明兩歘起生羽翼功成身不居舒捲在胸臆窅冥合元化茫昧信難測飛聲塞天衢萬古仰遺迹﹝髙士傳四皓者皆河內軹人也或在汲一曰東園公二曰甪裏先生三曰綺裏季四曰夏黃公皆修道潔己非義不動秦始皇時見秦政暴虐乃退入藍田山而作歌曰莫莫髙山深谷逶迆曄曄紫芝可以療饑唐虞世逺吾將安歸駟焉髙蓋其憂甚大富貴之畏人不如貧賤而肆志乃共入商洛隱地肺山以待天下定及秦敗漢髙聞而徵之不至深自匿終南山不能屈已漢紀上欲廢太子呂后聞之使畱侯爲太子計畱侯曰上有所不能致者四人曰東園公夏黃公甪裏先生綺裏季皆逃在山中然上髙之今令太子卑辭安車迎此四人來以爲客時隨入朝則一助也呂后從其計四人果米年皆八十須眉皓白故謂之四皓及燕置酒太子侍四人從上怪而問之四人前對各言姓名上乃驚曰吾召公等不奉詔今侍太子者何四人對曰陛下喜罵輕士臣等義不受辱故亡今聞太子仁孝愛人敬士天下莫不延頸願爲太子死者臣等故來上曰煩公等幸卒調護太子四人退上召戚夫人指示曰吾欲易太子彼四人者爲之輔羽翼已成難揺動也太子遂定陸機周孝侯碑昻藏寮采之上後漢紀太原周黨偃蹇自髙詳十七卷注鮑照登大雷岸與妹書左右靑靄表裏紫霄廣韻靄云狀班固答賓戲分裂諸夏龍戰虎爭尙書考靈曜秦失金鏡注曰金鏡諭明道也紫極王者所居之宮曹植表情注於皇居心注乎紫極春秋潛潭巴虹出日旁后妃陰脇主楊齊賢注陰虹以諭戚夫人晉書心三星天王正位也中星曰明堂天子位前星爲太子後星爲庶子周易明兩作離大人以繼明照於四方虞翻注兩謂日月也作成也日月在天動成萬物故稱作矣或以日與火爲明兩作也盧諶詩日磾效忠飛聲有漢漢書攀龍附鳯並乘天衢﹞玄

過四皓墓﹝太平寰宇記四皓墓在商州上洛縣西四里雍勝略四皓墓在商州西四里金雞原﹞我行至商洛幽獨訪神仙園綺復安在云蘿尙宛然荒涼千古迹蕪沒四墳連伊昔錬金鼎何年閉玉泉隴寒惟有月松古漸無煙木魅風號去山精雨嘯旋紫芝髙詠罷靑史舊名傳今日並如此哀哉信可憐﹝商洛謂商山洛水之間詳二十卷注江淹別賦錬金鼎而方堅李善注錬金爲丹之鼎也賈公彥周禮疏魅人面獸身而四足好感人山林異气所生爲人害說文魅老精物也抱朴子山精之形如小兒而獨足走向後喜來犯人人入山若夜聞人音聲大語其名曰跂知而呼之卽不敢犯人也一名熱內亦可兼呼之又有山精如鼓赤色亦一足其名曰暉異苑玄中記山精如人一足長三四尺食山蟹夜出晝藏鮑照蕪城賦木魅山鬼野鼠城狐風嘷雨嘯昏見晨趨紫芝巳見前首注江淹上建平王書俱啟丹冊並圖靑史李善注漢書有靑史子音義曰古史官記事﹞

峴山懷古﹝湖廣通誌峴山在襄陽府城南十里歐陽公記曰峴山臨漢上望之隱然蓋諸山之小者而其名特著於荊州襄沔記曰峴山南五百步東臨漢水上有羊祜碑漢武壇﹞訪古登峴首憑髙眺襄中天淸逺峯出水落寒沙空弄珠見遊女醉酒懷山公感嘆發秋興長松鳴夜風﹝峴首謂峴山之巓鮑照詩晨登峴山首後人因之遂謂峴山曰峴首孟浩然峴首晨風送馬戴白雲登峴首皆本此襄中襄陽也張衡南都賦遊女弄珠於漢臯之曲李善注韓詩外傳曰鄭交甫將南適楚遵彼漢臯臺下乃遇二女佩兩珠大如荊雞之卵山公醉酒見十五卷注﹞

蘓武蘓武在匈奴十年持漢節白雁上林飛空傳一書札牧羊邊地苦落日歸心絕渇飲月窟水饑飡天上雪東還沙塞逺北愴河梁別泣把李陵衣相看淚成血﹝漢書天漢元年武帝遣蘓武以中郎將使持節送匈奴使畱在漢者因厚賂單於旣至匈奴單於欲降之幽武置大害中絕不飲食天雨雪武餓嚙雪與旃毛並咽之數日不死匈奴以爲神乃徙武北海上無人處使牧羝羝乳乃得歸別其官屬常惠等各置他所武仗漢節牧羊臥起操持節毛盡落初武與李陵俱爲侍中武使匈奴明年陵降昭帝卽位數年匈奴與漢和親漢求武等匈奴詭言武死後漢使復至匈奴常惠夜見漢使敎使者謂單於言天子射上林中得雁足有系帛書言某等在某澤中使者如惠語以讓單於單於視左右而驚謝漢使曰武等實在於是李陵置酒謂武曰今足下還歸揚名於匈奴功顯於漢室𨿽古竹帛所載丹靑所畫何以過子卿泣下數行因與武訣匈奴召會武官屬前巳降及物故凡隨武還者九人武畱匈奴凡十九歲始以彊壯出及還須髮盡白顏師古漢書髙祖本紀注節以毛爲之上下相重取象竹節因以爲名將命者持之以爲信長楊賦西厭月窟東震日域李陵與蘇武詩攜手上河梁遊子暮何之李陵與蘇武書此陵所以仰天搥心而泣血者也﹞

經下邳圯橋懷張子房子房未虎嘯破產不爲家滄海得壯士椎秦慱浪沙報韓𨿽不成天地皆振動潛匿遊下邳豈曰非智勇我來圯橋上懷古欽英風惟見碧流水曽無黃石公嘆息此人去蕭條徐泗空﹝按唐書地理誌河南道有下邳縣初隸泗州臨淮郡元和中攺隸徐州彭城郡水經注沂水於下邳縣北西流分爲二水一水經城東屈從縣南注泗謂之小沂水水上有橋徐泗間以爲圯昔張子房遇黃石公於圯上卽此處也漢書注服虔曰圯音頤楚人謂橋曰圯說文東楚謂橋爲圯按庾信吳明徹墓志銘圯橋取履早見兵書則圯橋之稱唐之前早巳有此誤矣一統志圯橋在邳州城東南隅年久湮沒元和郡誌下邳縣有沂水號爲長利池池上有橋卽黃石公授張良素書之所邳音批圯音夷漢書張良字子房其先韓人也大父開地相韓昭侯宣惠王襄哀王父平相釐王悼惠王悼惠王三十三年平卒卒二十歲秦滅韓良少未宦事韓韓破良家僮三百人弟死不葬悉以家財求客刺秦王爲韓報仇以五世相韓故良嘗學禮淮陽東見滄海君得力士爲鐡椎重百二十斤秦皇帝東遊至慱浪沙中良與客䢐撃秦皇帝誤中副車秦皇帝大怒大索天下求賊急甚良乃更名姓亡匿下邳良嘗閒從容步遊下邳圯上有一老父衣褐至良所直墮其履圯下顧謂良曰孺子下取履良愕然欲毆之爲其老乃彊忍下取履因跪進父以足受之笑去良殊大驚父去裏所復還曰孺子可教矣後五日平明與我期此良因怪跪曰諾五日平明良往父巳先在怒曰與老人期後何也去後五日早會五日雞鳴往父又先在復怒曰後何也去後五日復早來五日良夜半往有頃父亦來喜曰當如是岀一編書曰讀是則爲王者師後十年興十三年孺子見我濟北谷城山下黃石卽我已遂去不見旦日視其書乃太公兵法趙景眞與嵇茂齊書龍睇大野虎嘯六合吳舒鳬曰張良傳云不愛萬金之資爲韓報仇彊秦天下振動太白正用其語刻本攺爲天地皆震動天地何震動之有耶﹞

金陵三首其一晉家南渡日此地舊長安地卽帝王宅山爲龍虎盤金陵空壯觀天壍淨波瀾醉客回橈去吳歌且自歡﹝晉元帝南渡江於金陵卽位遂都之鐘山龍蟠石頭虎踞諸葛武侯稱爲帝王之宅詳七卷金陵歌注隋書陳禎明三年隋師臨江後主從容言曰齊兵三來周兵再來無勿摧敗彼何爲者都官尙書孔範曰長江天壍古以限隔南北今日北軍豈能飛渡耶顏師古漢書注楫謂棹之短者也今吳越之人呼爲橈橈音饒﹞其二地擁金陵勢城回江水流當時百萬戶夾道起朱樓亡國生春艸王宮沒古丘空餘後湖月波上對瀛洲﹝藝文類聚徐爰釋問略曰建康壯十餘里有鐘山舊名金陵山漢末金陵尉蔣子文討賊戰亡靈發於山因名蔣侯祠故世號曰蔣山謝眺詩逶迆帶緑水迢遰起朱樓初學記建葉有後湖一名玄武湖景定建康志玄武湖亦名蔣陵湖亦名秣陵湖亦名後湖在城北二里周回四十里東西有溝流入秦淮深七尺灌田一百頃一統志玄武湖在應天府太平門外周回四十里晉名北湖宋元嘉未有黒龍見故攺名今稱後湖﹞其三六代興亡國三杯爲爾歌苑方秦地少山似洛陽多古殿吳花艸深宮晉綺羅並隨人事滅東逝與滄波﹝小學紺珠六朝吳東晉宋齊梁陳皆都建業景定建康志洛陽四山圍伊洛瀍澗在中建康亦四山圍秦淮直瀆在中故云風景不殊舉目有河山之異李白雲山似洛陽多許渾云只有靑山似洛中謂此也太平寰宇記丹陽記云出建陽門望鐘山似出上東門望首陽山也﹞

秋夜板橋浦泛月獨酌懷謝眺﹝水經注江水經三山又湘浦出焉水上南北結浮橋渡水故曰板橋浦太平寰宇記板橋浦在升州江寜縣南四十里五尺源出觀山三十七里注大江謝玄暉之宣城出新林浦向板橋詩云江路西南永歸流東北鶩天際識歸舟雲中辧江樹﹞天上何所有迢迢白玉繩斜低建章闕耿耿對金陵漢水舊如煉霜江夜淸澄長川瀉落月洲渚曉寒凝獨酌板橋浦古人誰可徵玄暉難再得灑酒气塡膺﹝謝眺詩玉繩低建章李善注春秋元命苞曰玉衡北兩星爲玉繩星宋書永光元年以石頭城爲長樂宮以北邸爲建章宮南齊書謝眺字玄暉陳郡陽夏人少好學有美名文章淸麗江淹恨賦置酒欲飲悲來塡膺李善注塡滿也﹞

過彭蠡湖謝公入彭蠡因此遊松門余方窺石鏡兼得窮江源前賞迹可見後來道空存而欲繼風雅豈惟淸心魂雲海方助興波濤何足論靑嶂憶遙月綠蘿愁鳴猿水碧或可采金膏祕莫言余將振衣去羽化出囂煩﹝史記正義括地誌云彭蠡湖在江州潯陽縣東南五十二里謝靈運入彭蠡湖口詩攀崖照石鏡牽葉入松門三江事多往九﹝氵爪﹞理空存靈物吝奇怪異人祕精魂金膏滅明光水碧綴流溫李善注張僧鑑潯陽記曰石鏡山東有一圓石懸崖明淨照見人形顧野王輿地誌曰自入湖三百三十里窮於松門東西四十里靑松徧於兩岸呂向注金膏仙藥也水碧水玉也此江中有之豫章古今記松門在豫章北二百里江水遶山上有松柏太平寰宇記松門山在洪州南昌縣北水路二百一十五里其山多松遂以爲名北臨大江乃彭蠡湖口山有石鏡光明照人太平廣記幽明錄曰宮亭湖邊傍山間有石數枚其圓若鏡明可鑑人謂之石鏡後有行人過以火燎一枚今不復明山海經耿山多水碧郭璞注亦水玉類西溪叢語子嘗見墨子道書大藥中有水脂碧洪炎雜家引舊書雲宮亭湖中有孤石介立周回一里竦直百丈上有玉膏可采豈非水碧耶金膏見十五卷注左思詩振衣千仞岡濯足萬里流道家謂升仙曰羽化﹞

入彭蠡經松門觀石鏡緬懷謝康樂題詩書遊覽之志﹝舊注二篇或同或異故並錄之﹞謝公之彭蠡因此遊松門余方窺石鏡兼得窮江源將欲繼風雅豈徒淸心魂前賞逾所見後來道空存況屬臨泛美而無洲渚喧漾水向東去漳流直南奔空蒙三川夕回合千里昬靑桂隱遙月綠楓鳴愁猿水碧或可采金精袐莫論吾將學仙去冀與琴髙言﹝書禹貢嶓冡導漾東流爲漢又東爲滄浪之水過三澨至於大別南入於江東匯澤爲彭蠡孔安國書傳泉始出山爲漾水東西流爲沔水至漢中東流爲漢水通誌略漢水名𨿽多而實一水說者紛然其原出興元府西縣嶓冢山爲漾水東流爲沔水又東至南鄭爲漢水有褒水從武功來入焉又東左與文水會又東過西城旬水入焉又東過鄖鄕縣南又屈而東南過武當縣又東過順陽縣有淯水自虢州盧氏縣北來入焉又東過中廬別有淮水自房陵淮山東流入焉又東過南漳荊山而爲滄浪之水或云在襄陽卽爲滄浪之水又東南過宜城有鄢水入焉又東過鄀敖水入焉又東南臼水入焉又東過雲杜而爲夏水有鄖水入焉又東至漢陽觸大別山南入於江班云行一千七百六十里孔頴達左傳正義釋例雲漳水出新城沶鄕縣南至荊山東南經襄陽南郡當陽縣入沮通誌略漳水出臨沮縣東荊山東南至當陽縣右入於沮臨沮今襄陽南漳縣當陽今隸荊州軍一統志漳江源出臨沮縣南至荊州當陽北與沮水合流入大江謝眺詩空蒙如薄霧三川三江也按三江孔安國班固鄭玄韋昭桑欽郭璞諸說不一惟鄭云左合漢爲北江右合彭蠡爲南江岷山居其中爲中江今考江水發源蜀地最居上流下至湖廣漢江之水自北來會之又下至江西則彭蠡之水自南來會之三水合流而東以入於海所謂三江旣入也禹貢旣以岷江爲中江漢水爲北江則彭蠡之水爲南江可知矣蘇東坡謂岷山之江爲中江嶓冡之江爲北江豫章之江爲南江蓋本鄭說也謝靈運詩州島驟回合王僧達詩黃沙千里昏木華海賦金精玉英塡其裏李善注穆天子傳河伯曰示汝黃金之膏郭璞曰金膏其精汋也琴髙事見二十八卷注﹞

廬江主人婦孔雀東飛何處棲廬江小吏仲卿妻爲客裁縫君自見城烏獨宿夜空啼﹝古詞孔雀東南飛五里一徘徊古樂府漢末建安中廬江府小吏焦仲卿妻劉氏爲仲卿母所遣自誓不嫁其家逼之乃投水而死仲卿聞之亦自縊於庭樹時人傷之爲詩云爾張華禽經注烏之失雌雄則夜啼﹞

陪宋中丞武昌夜飲懷古淸景南樓夜風流在武昌庾公愛秋月乘興坐胡牀龍笛吟寒水天河落曉霜我心還不淺懷古醉餘觴﹝元和郡縣誌鄂州江夏郡有武昌縣西至州一百七十里世說庾太尉在武昌秋夜气佳景淸佐吏殷浩王胡之之徒登南樓理詠音調始遒聞函道中有屐聲甚厲定是庾公俄而率左右十許人步來諸賢欲起避之公徐云諸君少住老子於此處興復不淺因便據胡牀與諸人詠謔竟坐琦按世說晉書載庾亮南樓事皆不言秋月而太白數用之豈古本秋夜乃秋月之訛抑有他傳是據歟﹞

望鸚鵡洲懷禰衡﹝一統志鸚鵡洲在武昌府城南跨城西大江中尾直黃鶴磯乃黃祖殺禰衡處衡嘗作鸚鵡賦故遇害地得名海錄碎事黃祖殺禰衡埋於沙洲之上後人因號其洲爲鸚鵡洲以衡嘗爲鸚鵡賦故也二說不同今並錄之﹞魏帝營八極蟻觀一禰衡黃祖斗筲人殺之受惡名吳江賦鸚鵡落筆超羣英鏘鏘振金玉句句欲飛鳴鷙鶚啄孤鳳千春傷我情五嶽起方寸隱然詎可平才髙竟何施寡識冒天刑至今芳洲上蘭蕙不忍生﹝後漢書禰衡少有才辯而尙气剛傲好矯時慢物建安初來遊許下孔融深愛其才數稱述於曹操操欲見之衡素相輕疾自稱狂病不肯往而數有恣言操懷忿而以其才名不欲殺之聞衡善撃鼓乃召爲鼓吏孔融退而數之因宣操區區之意衡許往融復見操說衡狂疾今求得自謝操喜勅門者有客便通待之極晏衡乃著布單衣疎巾手持三尺梲杖坐大營門以杖箠地大罵吏白外有狂生坐於營門言語悖逆請牧案罪操怒謂孔融曰禰衡豎子孤殺之猶鼠雀耳顧此人素有虛名逺近將謂孤不能容之今送與劉表視當何如於是遣人騎送之劉表及荊州士大夫先服其才名甚賓禮之後復侮慢於表表恥不能容以江夏太守黃祖性急故送衡與之祖亦善待焉祖長子射爲章陵太守尢善於衡射時太會賓客人有獻鸚鵡者射舉巵於衡曰願先生賦之以娯嘉賓衡攬筆而作文無加點辭學甚麗後黃祖在蒙衝船上大會賓客而衡言不遜順祖慚乃訶之衡更熟視曰死公云等道祖大怒令五伯將出欲加箠衡方大罵祖恚遂令殺之射徒跣來救不及乃厚加棺斂衡時年二十六梁簡文帝詩千春誰與樂三國誌糾虔天刑章厥有罪楚辭采芳洲兮杜若嚴滄浪曰才髙識寡斷盡禰衡李榕村曰首二句向皆錯解玩通章詩意所痛惜於衡者深矣𨿽有才髙識寡之言然至目爲孤鳳則操與祖皆鷙鶚之羣耳起句蓋言魏武經營天下而視之直作螻蟻觀者惟一禰衡也如此營字方有照應一字方有著落且下句鄙薄黃祖何故起處張大曹操乎﹞

宿巫山下昨夜巫山下猿聲夢里長桃花飛淥水三月下瞿塘雨色風吹去南行拂楚王髙丘懷宋玉訪古一沾裳﹝巫山桃花水瞿塘已見前注宋玉髙唐賦妾在巫山之陽髙丘之阻楚詞哀髙丘之無女王逸注楚有髙丘之山或云髙丘閬風山上也舊說髙丘楚地名也太平寰宇記巫山縣有髙都山江源記云楚詞所謂巫山之陽髙丘之阻髙丘蓋髙都也﹞

金陵白楊十字巷﹝六朝事迹白楊路圖經云縣南十二里石山岡之橫道是也﹞白楊十字巷北夾湖溝道不見吳時人空生唐年艸天地有反復宮城盡傾倒六帝余古丘樵蘇泣遺老﹝湖當作潮一統志潮溝在應天府上元縣西四里吳赤烏中所鑿以引江潮接靑溪抵秦淮西通運瀆北連後湖六朝事迹輿地誌湖溝吳大帝所開以引江潮建康實錄云其北又開一瀆北至後湖以引湖水今俗呼爲運瀆其實自古城西南行者是運瀆自歸蔣山寺門前東出至靑溪者名潮溝其溝向東巳湮塞西則見通運瀆按實錄所載皆唐事距今數百年其溝日益淹塞未詳所在今府城東門外西抵城濠有溝東出曲折當報寜寺之前裏俗亦名潮溝此近世所開非古潮溝也三國誌注九州島春秋曰馬騰韓遂之敗樊稠追至陳倉遂與稠曰天地反復未可知也六帝謂六代開國之帝也漢書樵蘇後爂顏師古注樵取薪也蘇取艸也﹞

謝公亭﹝原注蓋謝眺範云之所逰海錄碎事謝公亭在宣州太守謝玄暉置範云爲零陵內史謝送別於此故有新亭送別詩方輿勝覽謝公亭在宣城縣北二里名勝志謝公亭在江南寜國府宣城縣北郭外齊太守謝眺送別處舊圖經謂是眺送範云之零陵內史處﹞謝亭離別處風景每生愁客散靑天月山空碧水流池花春映日窗竹夜鳴秋今古一相接長歌懷舊遊

紀南陵題五松山﹝一作南陵五松山感時贈別山名銅坑村五里五松山在南陵已見二十卷注胡震亨曰此是詠古或感興詩也舊本題作紀南陵題五松山誤﹞聖達有去就潛光愚其徳魚與龍同池龍去魚不測當時板築輩豈知傅說情一朝和殷人光气爲列星伊尹生空桑捐庖佐皇極桐宮放太甲攝政無愧色三年帝道明委質終輔翼曠哉至人心萬古可爲則時命或大謬仲尼將柰何鸞凰忽覆巢麒麟不來過龜山蔽魯國有斧且無柯歸來歸去來宵濟越洪波﹝晉書郭瑀傳潛光九臯懷眞獨逺史記君子盛徳容貌若愚韓詩外傳傅說負土而板築以爲大夫其遇武丁也李善文選注郭璞三蒼解詁曰板墻上下板築杵頭鐵﹝上水下臼﹞也書說命若歲大旱用汝作霖雨若作和羮爾惟鹽梅莊子傅說得之以相武丁奄有天下乘東維騎箕尾而比於列星陸徳明音義崔云傅說死其精神乘東維托龍角乃爲列宿今尾上有傅說星水經注昔有莘氏女采桑於伊川得嬰兒於空桑中言其母孕於伊水之濵夢神告之曰臼水出而東走母明視而見臼水出焉告其鄰居而走顧望其邑咸爲水矣其母化爲空桑子在其中有萃氏女取而獻之命飬於庖長有賢徳殷以爲相曰伊尹也史記伊尹爲有莘媵臣負鼎爼以滋味說湯致於王道湯任以國政湯崩伊尹立太丁之子太甲太甲旣立不遵湯法亂徳於是伊尹放之於桐宮伊尹攝行政太甲居桐宮三年悔過自責反善於是伊尹乃迎太甲而授之政委質有二解左傳策名委質孔頴達曰質形體也拜則屈膝而委身體於地以明敬奉之也章懷太子後漢書注委質猶屈膝也國語委質爲臣無有二心韋昭解質贄也士贄以雉委質而退史記索隱服虔注左氏云古者始仕必先書其名於策委死之質於君然後爲臣示必死節於其君也依前二說作哲音讀依後二說作至音讀莊子時命大謬也詳十一卷注家語孔子自衛入晉至河聞趙簡殺竇犨鳴犢舜華乃臨河而嘆曰丘聞之刳胎殺天麒麟不至其郊覆巢破卵鳳皇不翔其邑何則君子違傷其類也遂還息於陬孔子龜山操予欲望魯龜山蔽之手無斧柯柰龜山何樂府詩集琴操曰龜山操孔子所作也季桓子受齊女樂孔子欲諌不得退而望魯龜山作此曲以諭季氏若龜山之蔽魯也元和郡縣誌龜山在兗州泗水縣東北七十里陸賈新語有斧無柯何以治之﹞

夜泊牛渚懷古﹝原注此地卽謝尙聞袁宏詠史處太平寰宇記牛渚山在太平州當塗縣北三十五里突出江中謂爲牛渚磯古津渡處也輿地誌云牛渚山昔有人潛行雲此處通洞庭旁達無底見有金牛狀異乃驚怪而出牛渚山北謂之采石按今對采石渡口上有謝將軍祠淮南記云吳初以周瑜屯牛渚晉鎭西將軍謝尙亦鎭此城袁宏時寄運船泊牛渚尙乘月泛江聞運船中諷詠遣問之卽宏誦其自作詠史詩於是大相嘆賞詳見七卷勞勞亭注﹞牛渚西江夜靑天無片雲登舟望秋月空憶謝將軍余亦能髙詠斯人不可聞明朝掛帆席楓葉落紛紛﹝木華海賦維長綃掛帆席李善注劉熈釋名曰隨風張幔曰帆或以席爲之故曰帆席也滄浪詩話律詩有徹首尾不對者盛唐諸公有此體如孟浩然詩掛席東南望靑山水國遙舳艫爭利渉來往接風潮問我今何適天臺訪石橋坐看霞色晚疑是赤城標又水國無邊際之篇又太白牛渚西江夜之篇皆文從字順音韻鏗鏘八句皆無對偶趙宧光曰律不取對如李白牛渚西江夜云云孟浩然掛席東南望云云二詩無一句屬對而調則無一字不律故調律則律屬對非律也近有詩家竊取古調作近體自以爲髙者終是古詩非律也中晚之律毎取一貫而下已自失欵況今日之以古作律乎楊用修云五言律八句不對太白浩然有之乃是平仄穏貼古詩也楊謬以對爲律亦淺之乎觀律矣古詩在格與意義律詩在調與聲韻如必取對則六朝全對者正自多也何不卽呼律詩乎律詩之名起於唐律詩之法嚴於唐未起未嚴偶然作對作者觀者愼勿以此持心方能得一代作用之旨王阮亭曰此詩色相俱空政如羚羊掛角無迹可求畫家所謂逸品者也﹞

姑熟十詠其一姑熟溪﹝太平寰宇記姑熟溪在太平州當塗縣南二里姑熟卽古縣名此水經縣市中過故溪卽因地以名之也江南通誌姑熟溪在太平府當塗縣南二里一名姑浦合丹陽東南之餘水及諸港來會過寶積山入大江周必大泛舟遊山錄姑熟溪水色紺碧與河流不相雜陸放翁入蜀記姑熟溪土人謂之姑溪水色正綠而澄澈如鏡纎鱗往來可數溪南皆漁家景物幽奇﹞愛此溪水閒乘流興無極漾楫怕鷗驚垂竿待魚食波翻曉霜影岸疊春山色何處浣紗人紅顏未相識其二丹陽湖﹝元和郡縣誌丹陽湖在宣州當塗縣東南七十九里周圍三百餘里與溧水縣分湖爲界六朝事迹丹陽湖圖經云在溧水縣西八十里與太平州當塗縣分界唐李白甞遊此湖酷愛其景乃張帆載酒縱意往來而作詩曰湖與元气連風波浩難止云云太平府誌丹陽湖在府城東南跨多福黃池積善湖陽等鄕徽池寜國廣徳諸州之水匯之與江寜之髙淳潥水皆以湖心爲界東西七十五里南北九十里太平之巨浸也﹞湖與元气連風波浩難止天外賈客歸雲間片帆起龜遊蓮葉上鳥宿蘆花裏少女棹輕舟歌聲逐流水其三謝公宅﹝太平寰宇記靑山在太平州當塗縣東三十五里齊宣城太守謝眺築室及池於山南其宅階址尙存路南磚井二口天寶十二年攺爲謝公山江南通誌謝眺宅在太平府東南靑山之椒南齊謝眺守宣城時建別宅於此今爲保和庵路旁有井名謝公井陸放翁入蜀記靑山南小市有謝玄暉故宅基今爲湯氏所居南望平野極目而環宅皆流泉奇石靑林文筱眞佳處也﹞靑山日將暝寂寞謝公宅竹裏無人聲池中虛月白荒庭衰艸徧廢井蒼苔積惟有淸風閒時時起泉石其四陵歊臺﹝方輿勝覽淩歊臺在太平州城北黃山上宋武帝南遊嘗登此臺乃建離宮焉江南通誌陵歊臺在太平府當塗縣黃山有石如案髙可五尺頂平而圓宋武帝建宮避暑處周必大泛舟遊山錄出北門五里餘登陵歊臺臺在黃山上本不髙而望甚逺西南卽靑山卻顧采石天門及溧陽和州諸山皆在目中歊音囂﹞曠望登古臺臺髙極人目疊嶂列逺空雜花間平陸閒雲入窗牖野翠生松竹欲覽碑上文苔侵豈堪讀﹝王筠詩開窗延疊嶂丘希範與陳伯之書雜花生樹羣鶯亂飛謝瞻詩夕陰曖平陸爾雅大野曰平髙平曰陸﹞其五桓公井﹝一統志桓公井在太平府城東五里白紵山晉桓溫所鑿﹞桓公名已古廢井曾未竭石甃冷蒼苔寒泉湛孤月秋來桐暫落春至桃還發路逺人罕窺誰能見淸澈﹝按廣韻湛與沈同音皆直深切兼引漢書從俗浮湛句於湛字下蓋沈湛古通用也﹞其六慈姥竹﹝藝文類聚丹陽記曰江寜縣南四十里有慈母山積石臨江生簫管竹王褒洞簫賦所稱卽此竹也其竹圓致異於眾處自伶倫采竹嶰谷其後惟此幹見珍故歷代常給樂府俗呼爲鼓吹山李善文選注江圖曰慈母山此山竹作簫笛有妙聲太平府誌慈姥山在當塗縣北四十里積石俯江岸壁峻絕風濤洶湧估舟嘗依此以避其山產竹圓體而疎節堪爲簫管聲中音律姥音母﹞野竹攢石生含煙映江島翠色落波深虛聲帶寒早龍吟曽未聽鳳曲吹應好不學蒲栁凋貞心常自保﹝龍吟用馬融笛賦中語見五卷注鳳曲用簫史事見六卷注晉書顧悅之曰蒲栁常質望秋先零蒲栁今之水楊也其葉昜凋落﹞其七望夫山﹝太平寰宇記望夫山在太平州當塗縣北四十七里昔有人往楚累歲不還其妻登此山望夫乃化爲石其山臨江周圍五十里髙一百丈﹞顒望臨碧空怨情感離別江艸不知愁巖花但爭發雲山萬重隔音信千里絕春去秋復來相思幾時歇﹝廣韻顒仰也﹞其八牛渚磯﹝江南通誌牛渚山在太平府城西北三十五里山下有磯曰牛渚磯與采石磯相屬亦名燃犀浦晉溫嶠燃犀照水族於此太平府誌牛渚磯在當塗縣采石山下江滣有石柱髙丈許突兀峭壁間相傳古有金牛見此故名後漢志丹陽疆域獨稱南有牛渚孫吳東晉毎宿重兵其地﹞絕壁臨巨川連峯勢相向亂石流洑間回波自成浪但驚羣木秀莫測精靈狀更聽猿夜啼憂心醉江上﹝韻會洑水洄也異苑晉溫嶠至牛渚磯聞水底有音樂之聲水深不可測傳言其下多怪物乃燃犀角而照之須臾見水族覆火奇形異狀或乘車馬著赤衣幘其夜夢人謂曰與君幽明道隔何意相照耶詩國風憂心如醉﹞其九靈墟山﹝方輿勝覽靈墟山在當塗縣南十里一統志靈墟山在太平府城東北三十五里世傳丁令威學道飛升於此山椒壇址猶在山有洞後有井大旱不竭﹞丁令辭世人拂衣向仙路伏煉九丹成方隨五云去松蘿蔽幽洞桃杏深隱處不知曾化鶴遼海歸幾度﹝搜神後記丁令威本遼東人學道於靈墟山後化鶴歸遼集城門華表柱時有少年舉弓欲射之鶴乃飛徘徊空中而言曰有鳥有鳥丁令威去家千年今始歸城郭如故人民非何不學仙冢累累遂髙上衝天今遼東諸丁云其先世有升仙者但不知名字耳江南通誌丁令威遼東人爲涇縣令遊姑熟樂靈墟山泉石幽秀煉丹於此丹成翔虛去抱朴子第一之丹名曰丹華第二之丹名曰神符第三之丹名曰神丹第四之丹名曰還丹第五之丹名曰餌丹第六之丹名曰煉丹第七之丹名曰柔丹第八之丹名曰伏丹第九之丹名曰寒丹凡服九丹欲升天則去欲且止人間亦任意皆能出入無間不可得而害之矣五云見七卷注﹞其十天門山﹝太平寰宇記天門山在太平州當塗縣西南三十里有二山夾大江東曰慱望西曰天門按郡國志雲天門山亦名蛾眉山楚獲吳艅艎於此兩山相對時人呼爲東梁山西梁山輿地誌云慱望梁山東西隔江相對如門相去數里謂之天門宋孝武詔曰梁山層岫云峙流同海嶽天表象魏以旌國形仍以二山立闕故曰天門焉太平府誌天門山在郡西南三十里亦稱東梁山與和州西梁山夾大江對峙自江中逺望色如橫黛修嫵靜好宛宛不異蛾眉故又名蛾眉山﹞迥出江上山雙峯自相對岸映松色寒石分浪花碎參差逺天際縹緲晴霞外落日舟去遙回首沈靑靄﹝栁顧言詩浹疊浪花生江淹詩虛空起靑靄崦嵫生暮霞蘇東坡曰過姑熟亭下讀李白十詠疑其淺近孫邈云聞之王安國此乃李赤詩祕閣下有赤集此詩在焉白集中無此赤見桞子厚集自比李白故名赤其後爲廁鬼所惑而死今觀其詩只如此可以比李白則其人心恙已久非廁鬼之罪也陸放翁入蜀記李太白集有姑熟十詠予族伯父彥逺嘗言東坡自黃州還過當塗讀之撫手大笑曰膺物敗矣豈有李太白作此語者郭功父爭以爲不然東坡笑曰恐是太白後身所作耳蓋功父少時詩句俊逸前輦或許之以爲太白後身功父亦遂以自負故東坡因是戲之或曰十詠及歸來乎笑矣乎僧伽歌懷素艸書歌太白舊集本無之宋次道再編時貪多務得之遇也﹞

李太白詩集注卷二十二

鳳尾竹客手錄李太白詩集注卷二十三錢塘王琦撰

與元丹丘方城寺談玄作茫茫大夢中惟我獨先覺騰轉風火來假合作容貌滅除昏疑盡領略入精要澄慮觀此身因得通寂照朗悟前後際始知金仙妙幸逢禪居人酌玉坐相召彼我俱若喪雲山豈殊調淸風生虛空明月見談笑怡然淸蓮宮永願恣遊眺﹝荘子且有大覺而後知此其大夢也釋家以此身爲地水火風四大假合而成堅者是地潤者是水暖者是火動者是風楞嚴經淨極光通逹寂照含虛空卻求觀世間猶如夢中事湛然常定之謂寂瑩然不昧之謂照寂其體也照其用也體用不離寂照雙遣卽是定慧交修止觀互用之妙諦維摩詰所說經法無有人前後際斷故華嚴經𨿽知諸法無有前際而廣說過去𨿽知諸法無有後際而廣說未來𨿽知諸法無有中際而廣說現在金仙謂佛釋成時曰李白詩云朗悟前後際始知金仙妙束文人如稻麻竹葦吐不出此十字﹞

尋髙鳳石門山中元丹丘尋幽無前期乘興不覺逺蒼崖渺難渉白日忽欲晚未窮三四山已歷千萬轉寂寂聞猿愁行行見云收髙松來好月空谷宜淸秋溪深古雪在石斷寒泉流峯巒秀中天登眺不可盡丹丘遙相呼顧我忽而哂遂造窮谷間始知靜者閒畱歡達永夜淸曉方言還﹝中天半天也窮谷深谷也永夜長夜也﹞

安州般若寺水閣納涼喜遇薛員外乂﹝安州唐時隸淮南道又謂之安陸郡般若讀若百惹釋言般若華言智慧也寺依此立名﹞翛然金園賞逺近含晴光樓臺成海气艸木皆天香忽逢靑雲士共解丹霞裳水退池上熱風生松下涼吞討破萬象搴窺臨眾芳而我遺有漏與君用無方心垢都已滅永言題禪房﹝修然猶悠然也荘子翛然而往翛然而來詳見二十二卷注金園寺中園圃也須逹長者欲買祗陀太子園爲佛住處太子戲言金布滿地中卽當賣與須逹遂出金餅布地周滿園中厚及五寸廣惟十里買此園地奉施如來起立精舍後人用金園事本此王褒詩帯樓疑海气含蓋似浮雲庾信詩天香下桂殿仙梵入伊笙謝朓七夕賦厭白玉而爲飾霏丹霞而爲裳大般若經云何有漏法佛告善現世間五蘊十二處十八界四靜慮四無量四無色定所有一切墮三界法是名有漏法荘子行乎無方郭象注隨物轉化也四十二章經心垢滅盡淨無瑕穢維摩詰所說經心垢故眾生垢心淨故眾生淨妄想是垢無妄想是淨顚倒是垢無顚倒是淨取我是垢不取我是淨﹞

魯中都東樓醉起作昨日東樓醉還應倒接﹝上四下離﹞阿誰扶上馬不省下樓時﹝按唐書河南道有中都縣本平陸縣天寶元年更名接﹝上四下離﹞帽也用山公醉歸事見五卷注三國誌龎統傳向者之論阿誰爲失﹞

對酒醉題屈突明府廰陶令八十日長歌歸去來故人建昌宰借問幾時回風落吳江雪紛紛入酒杯山翁今已醉舞袖爲君開﹝按通誌氏族略屈突氏乃代北復姓也本居玄朔後徙昌黎孝文攺爲屈氏至西魏復爲屈突陶潛歸去來辭序予家貧耕殖不足以自給幼稚盈室瓶無儲粟親故多勸予爲長吏家叔以予貧苦遂見用於小邑於時風波未靜心憚逺役彭澤去家百里公田之利足以爲酒故便求之及少日眷然有歸與之情自免去職仲秋至冬在官八十餘日因事順心命篇曰歸去來辭唐時江南西道有建昌縣隸洪州豫章郡﹞

月下獨酌四首其一花間一壺酒獨酌無相親舉杯邀明月對影成三人月旣不解飲影徒隨我身暫伴月將影行樂須及春我歌月徘徊我舞影零亂醒時同交歡醉後各分散永結無情遊相期邈云漢其二天若不愛酒酒星不在天地若不愛酒地應無酒泉天地旣愛酒愛酒不媿天巳聞淸比聖復道濁如賢賢聖旣已飲何必求神仙三杯通大道一斗合自然但得酒中趣勿爲醒者傳﹝孔融與曹操論酒禁書天垂酒星之耀地列酒泉之郡晉書軒轅右角南三星曰酒旗酒官之旗也主宴享酒食漢書酒泉郡武帝太初元年開應劭注其水若酒故曰酒泉也顏師古注相傳俗云城下有金泉泉味如酒藝文類聚魏略曰太祖禁酒而人竊飲之故難言酒以濁酒爲賢人淸酒爲聖人晉書孟嘉好酣飲愈多不亂桓溫問嘉酒有何好而卿嗜之嘉曰公未得酒中趣耳胡震亨曰此首乃馬子才詩也胡元瑞云近舉李墨迹爲證詩可僞筆不可僞耶琦按馬子才乃宋元佑中人而文苑英華已載太白此詩胡說恐誤﹞其三三月咸陽城千花晝如錦誰能春獨愁對此徑須飲窮通與修短造化夙所稟一樽齊死生萬事固難審醉後失天地兀然就孤枕不知有吾身此樂最爲甚﹝梁元帝詩黃龍戍北花如錦洛陽伽藍記春風扇桞花樹如錦淮南子輕天下細萬物齊死生同變化﹞其四窮愁千萬端美酒三百杯愁多酒𨿽少酒傾愁不來所以知酒聖酒酣心自開辭粟臥首陽屢空饑顏回當代不樂飲虛名安用哉蟹螯卽金液糟丘是蓬萊且須飲美酒乘月醉髙臺﹝晉書畢卓嘗謂人曰得酒滿數百斛船四時甘味置兩頭右手持酒杯左手持蟹螯拍浮酒船中便足了一生矣金液見五卷注糟丘見七卷注﹞

春歸終南山松龍舊隠我來南山陽事事不異昔卻尋溪中水還望巖下石薔薇緣東窗女蘿遶北壁別來能幾日艸木長數尺且復命酒樽獨酌陶永夕﹝地理今釋終南山在今陜西西安府長安縣南五十里東至藍田縣西至鳳翔府郿縣綿亙八百餘里韓詩陶暢也﹞

冬夜醉宿龍門覺起言志﹝通誌河南府河南縣有﹝脫一字﹞塞山俗曰龍門太平寰宇記闕塞山左氏傳晉趙鞅納王使女寛守闕塞服虔謂南山伊闕是也杜預注洛陽西南伊闕口也俗名龍門﹞醉來脫寶劍旅憩髙堂眠中夜忽驚覺起立明燈前閒軒聊直望曉雪河冰壯哀哀歌苦寒鬰鬰獨惆悵傅說板築臣李斯鷹犬人歘起匡社稷寧復長艱辛而我胡爲者嘆息龍門下富貴未可期殷憂向誰寫去去淚滿襟舉聲梁甫吟靑雲當自致何必求知音﹝古樂府有苦寒行因行役遇寒而作傅說板築見廿二卷注李斯鷹犬見三卷注韻會﹖暴起也陳琳爲袁紹檄豫州文舉師揚威並匡社稷阮籍詩感物懷殷憂李善注韓詩曰耿耿不寐如有殷憂詩國風以寫我憂毛傳曰寫除也梁甫吟見三卷注史記範睢傳不意君能自致於靑雲之上﹞

尋山僧不遇作石徑入丹壑松門閉靑苔閒階有鳥迹禪室無人開窺窗見白拂掛壁生塵埃使我空嘆息欲去仍徘徊香雲徧山起花雨從天來已有空樂好況聞靑猿哀了然絕世事此地方悠哉﹝華嚴經樂音和悅香雲照耀楞嚴經實時天兩百寶蓮花靑黃赤白間錯粉糅﹞

過汪氏別業二首其一遊山誰可遊子明與浮丘疊嶺礙河漢連峯橫鬥牛汪生面北阜池館淸且幽我來感意气搥炰列珍羞掃石待歸月開池漲寒流酒酣益爽气爲樂不知秋﹝列仙傳陵陽子明上黃山采五石脂沸水而服之黃山圗經黃帝與容成子浮丘公合丹於此山故有浮丘容成諸峯鬥牛謂南斗牽牛二星史記正義吳地斗牛之分野謝靈運詩卜室倚北阜劉良注阜陵也﹞其二疇昔未識君知君好賢才隨山起館宇鑿石營池臺星火五月中景風從南來數枝石橊發一丈荷花開恨不當此時相過醉金罍我行值木落月苦淸猿哀永夜逹五更吳歈送瓊杯酒酣欲起舞四座歌相催日出逺海明軒車且徘徊更遊龍潭去枕石拂莓苔﹝杜預左傳注疇昔猶前日也書堯典日永星火以正仲夏蔡沈集傳星火東方蒼龍七宿火謂大火夏至昏之中星也淮南子淸明風至四十五日景風至史記律書景風居南方景者言陽气道竟故曰景風王叔齋籟記景風一曰凱風又曰燻風亦曰巨風起自赤天之暑門從南方來謝靈運詩行觴奏悲歌永夜繼白日金罍酒噐也詳七卷注楚辭吳歈蔡謳奏大呂些王逸注歈謳皆歌也歈音於莓音梅﹞

待酒不至玉壺系靑絲沽酒來何遅山花向我笑正好銜杯時晚酌東窗下流鶯復在玆春風與醉客今日乃相宜

獨酌春艸如有意羅生玊堂陰東風吹愁來白髮坐相侵獨酌勸孤影閒歌面芳林長松爾何知蕭瑟爲誰吟手舞石上月膝橫花間琴過此一壺外悠悠非我心﹝一作本無情一本云春艸徧野綠新鶯有佳音落日不盡歡恐爲愁所侵獨酌勸孤影閒歌面芳林淸風尋空來巖松與共吟手舞石上月膝橫花下琴﹝脫一字﹞此一壺外悠悠非我心繆本第一句作春艸變緑野第七句作碧松爾何知四字不同楚詞秋蘭兮蘼蕪羅生兮堂下王逸注環其堂下羅列而生陶淵明詩揮杯勸孤影素問松吟髙山虎嘯巖岫張正見詩松吟欲舞風﹞

友人會宿滌蕩千古愁畱連百壺飲良宵宜淸談皓月未能寢醉來臥空山天地卽衾枕

春日獨酌二首其一東風扇淑气水木榮春暉白日照綠艸落花散且飛孤云還空山眾鳥各已歸彼物皆有托吾生獨無依對此石上月長醉歌芳菲﹝南史衡陽王義季傳陽和扇气播厥之始陸機詩蕙艸饒淑气張銑注淑善也陶潛詩萬族各有托孤云獨無依謝靈運詩暝還雲際宿弄此石上月﹞其二我有紫霞想緬懷滄洲間且對一壺酒澹然萬事閒橫琴倚髙松把酒望逺山長空去鳥沒落日孤云還但恐光景晚宿昔成秋顏﹝繆本作悲廣韻緬逺也緬音勉﹞

金陵江上遇蓬池隱者﹝太白自注時於落星石上以紫綺裘換酒爲歡地理廣記開封縣有蓬池亦曰蓬澤故衛國之匡地竹書紀年云梁惠王發逄忌之藪以賜民卽此太平寰宇記蓬池在開封府尉氏縣北五里按述徵記云大梁西南九十里尉氏縣有蓬池阮籍詩云徘徊蓬池上回顧望大梁卽此也隱者蓋居於其間故因以爲號江南通誌落星岡在應天府西北九里一名落星墩又曰落星石景定建康志落星岡一名落星墩在城西北九里周回二十六里髙一十二丈又江寕縣西五十里臨江亦有落星岡李白嘗於落星石以紫綺裘換酒爲歡此地也﹞心愛名山遊身隨名山逺羅浮麻姑臺此去或未返遇君蓬池隠就我石上飯空言不成歡彊笑惜日晚綠水向雁門黃雲蔽龍山嘆息兩客鳥徘徊吳越間共語一執手畱連夜將久解我紫綺裘且換金陵酒酒來笑復歌興酣樂事多水影弄月色淸光柰愁何明晨掛帆席離恨滿滄波﹝廣東通誌麻姑峯在羅浮山之南其前有麻姑臺下有白蓮池池水注朱明洞羅浮山誌沖虛觀西南有石峯峭拔名曰麻姑峯旁有巖曰麻姑臺樹石淸幽其上常有彩雲白鶴仙女集焉晉唐以來人多有見之者景定建康志雁門山在城東南六十里周回二十里髙一百二十五丈西連彭城山南連大城山北連陵山山勢連綿類北地雁門故以爲名輿地誌雲山東北有溫泉可以浴飲之能治冷疾江南通誌雁門山在江寕府上元縣東南六十里太平寰宇記巖山在升州江寕縣南四十五里其山巖險故曰巖山宋孝武攺曰龍山六朝事迹雞籠山寰宇記云在城西北九里輿地誌云雞籠山在覆舟山之西二百餘步其狀如雞籠因以爲名宋文帝元嘉中攺爲龍山以黒龍嘗見眞武湖此山此山正臨湖上因以爲名今去縣六里又景定建康志龍山在城西南九十五里周回二十四里髙一百二十丈太平州當塗縣北有水以其山似龍形因以爲名木華海賦維長綃掛帆席﹞

月夜聽盧子順彈琴閒夜坐明月幽人彈素琴忽聞悲風調宛若寒松吟白雪亂纎手綠水淸虛心鍾期久已沒世上無知音﹝釋居月琴曲譜錄有悲風操寒松操白雪操白帖陽春白雪綠水悲風幽蘭別鶴並琴曲名風俗通伯子牙方鼔琴鍾子期聽之而意在髙山子期曰善哉乎巍巍若泰山頃之間而意在流水子期曰善哉乎湯湯若江河子期死伯牙破琴絕弦終身不復鼔以世無足爲知音者也﹞

靑溪半夜聞笛﹝靑溪當作淸溪在江南池州府城西北五里其地在唐時爲秋浦縣﹞羌笛梅花引吳溪隴水情寒山秋浦月腸斷玊關聲﹝羌笛見四卷注楊齊賢曰梅花引曲名樂府詩集梅花落夲笛中曲也古歌隴頭流水分離四下念我行役飄然曠野詳見愁陽春賦注玉關見四卷注﹞

日夕山中忽然有懷久臥靑山云遂爲靑山客山深云更好賞弄終日夕月銜樓間峯泉潄階下石素心自此得眞趣非外借鼯啼桂方秋風滅籟歸寂緬思洪崖術欲往滄海隔云車來何遲撫已空嘆息﹝脫一字﹞禮善溝者水潄之鼯飛生鳥也見七卷注初學記風吹萬物有聲曰籟廣韻緬逺也神仙傳衛叔卿與數人博戲其子度世曰是誰也叔卿曰洪崖先生魏武帝詩乘駕雲車驂駕白鹿古詩軒車來何遲借音積緬音勉﹞

夏日山中懶揺白羽扇躶袒靑林中脫巾掛石壁露頂灑松風﹝北堂書鈔語林云武侯乘素輿執白羽扇羽獵賦布乎靑林之下﹞

山中與幽人對酒兩人對酌山花開一杯一杯復一杯我醉欲眠卿且去明朝有意抱琴來﹝宋書陶潛性嗜酒貴賤造之者有酒輙設潛若先醉便語客我醉欲眠卿可去其眞率如此﹞

春日醉起言志處世若大夢胡爲勞其生所以終日醉頺然臥前楹覺來盼庭前一鳥花間鳴借問此何時春風語流鶯感之欲嘆息對酒還自傾浩歌待明月曲盡已忘情﹝宋書顏延之得酒必頺然自得﹞

廬山東林寺夜懷﹝江西通誌東林寺在廬山之麓晉太元九年慧逺建此山儀形九疊峻竦天絕而寺之所居尢盡林壑之羙背負鑪峯旁帯瀑布淸流環階白雲生棟別營禪室最居深靜凡在瞻禮神气爲之淸爽愼蒙名山記廬山有東林寺寺始於晉慧逺法師謝靈運爲鑿池種蓮師與隱者十八人同修淨土社緇素咸在謂之蓮社師送客至虎溪而止常與陶淵明陸修靜談不覺過溪共笑而反今三門內屋於橋上水淹塞云卽虎溪旁稻田中有蓮數本卽蓮池也出寺有大溪度石橋或云此爲虎溪我尋靑蓮宇獨往謝城闕霜淸東林鐘水白虎溪月天﹞我尋靑蓮宇獨往謝城闕霜淸東林鐘水白虎溪月天香生虛空天樂鳴不歇宴坐寂不動大千入毫髮湛然冥眞心曠劫斷出沒﹝陳子昂詩聞道白雲居窈窕靑蓮宇楊齊賢曰靑蓮宇梵宮也楚詞章句謝去也阿彌陀經彼佛國土常作天樂維摩詰經舍利弗言憶念我昔會於林中宴坐樹下釋氏要覧宴坐又作燕坐燕安也安息貌也李善文選注大千者謂一三千界下至阿毗地獄上非想天爲一世界千世界爲小千世界千小世界爲中千世界千中世界爲大千世界法苑珠林須菩提答阿難曰我念一時入於三昧此大千世界﹝脫一字﹞廣若斯置一毛端往來旋轉如陶家輪南史帝問大僧正慧念曰見不可思議事不慧念答曰法身常住湛然不動楞嚴經一切眾生從無始來生死相續皆由不知常住眞心韻會梵書以一世爲一劫謝靈運山居賦析曠劫之微言說象法之遺旨﹞

尋雍尊師隱居羣峭碧摩天逍遙不記年撥云尋古道倚樹聽流泉花暖靑牛臥松髙白鶴眠語來江色暮獨自下寒煙﹝蕭本作拔列仙傳老子乘靑牛車去入大秦玉策記千歳之鶴隨時而鳴能登於木其未千歳者終不集於樹上也色純白而腦盡成丹楊齊賢曰靑牛花葉上靑虫也有兩角如蝸牛故云按靑牛白鶴不過用道家事耳不必別作創解﹞

與史郎中欽聽黃鶴樓上吹笛﹝湖廣通誌黃鶴樓在武昌府城西南隅世傳仙人乘黃鶴過此因名雄據江山爲楚會大觀﹞一爲遷客去長沙西望長安不見家黃鶴樓中吹玉笛江城五月落梅花﹝江淹恨賦遷客海上樂府詩集梅花落本笛中曲也﹞

對酒勸君莫拒杯春風笑人來桃李如舊識傾花向我開流鶯啼碧樹明月窺金罍昨日朱顏子今日白髮催棘生石虎殿鹿走姑蘇臺自古帝王宅城闕閉黃埃君若不飲酒昔人安在哉﹝十六國春秋石虎饗羣臣於太武前殿佛圗澄殿上褰衣而行吟曰殿乎殿乎棘子成林將壊人衣虎令發石下而視之有棘子生焉漢書伍被傳子胥諌吳工吳王不用乃曰臣今見麋鹿遊姑蘓之臺也鮑照蕪城賦直視千里外惟見起黃埃李善注埃塵也又鮑照詩壯士皆死盡餘人安在哉﹞

醉題王漢陽廰我似鷓鴣鳥南遷懶北飛時尋漢陽令取醉月中歸﹝張華禽經注廣志云鷓鴣似雌雉飛伹䢐南不北也異物記云鷓鴣白黒成文其鳴自呼象小雉其志懷南不北䢐也﹞

嘲王歷陽不肯飲酒地白風色寒雪花大如手笑殺陶淵明不飲杯中酒浪撫一張琴虛栽五秼桞空負頭上巾吾於爾何有﹝陶淵明畜素琴一張宅邊有五柳樹見十卷戲贈鄭溧陽詩注陶淵明詩若復不快飲空負頭上巾﹞

獨坐敬亭山眾鳥髙飛盡孤云獨去閒相看兩不厭只有敬亭山﹝江南通誌敬亭山寧國府城北十里古名昭亭山﹞

自遣對酒不覺暝落花盈我衣醉起步溪月鳥還人亦稀﹝韻會暝夕也﹞

訪戴天山道士不遇犬吠水聲中桃花帯露濃樹深時見鹿溪午不聞鐘野竹分靑靄飛泉掛碧峯無人知所去愁倚兩三松﹝西溪叢語綿州圖經云戴天山在縣北五十里有大明寺開元中李白讀書於此寺又名大康山卽杜甫所謂康山讀書處也一統志大匡山在綿州彰明縣北三十里一名康山亦名戴天山王筠詩日阪散朱雰天隅斂靑靄陸機詩飛泉潄鳴玉唐仲言曰今人作詩多忌重疊右丞早朝妙絕古今猶未免五用衣冠之議如此詩水聲飛泉樹松桃竹語皆犯重吁古人於言外求佳今人於句中求隙失之逺矣﹞

秋日與張少府楚城韋公藏書髙齋作日下空亭暮城荒古迹餘地形連海盡天影落江虛舊賞人𨿽隔新知樂未疎彩雲思作賦丹壁問藏書查擁隨流葉萍開出水魚夕來秋興滿回首意何如﹝謝朓詩山川隔舊賞朋僚多雨散楚詞樂莫樂兮新相知彩雲作賦用宋玉賦朝云事是贊其才思之美韻會楂水中浮木也﹞

秋夜獨坐懷故山小隱慕安石逺遊學子平天書訪江海云臥起咸京入侍瑤池宴出陪玊輦行誇胡新賦作諫獵短書成但奉紫霄顧非邀靑史名莊周空說劍墨翟恥論兵拙薄遂疏絕歸閒事耦耕顧無蒼生望空愛紫芝榮寥落暝霞色微茫舊壑情秋山綠蘿月今夕爲誰明﹝王康琚詩小隱隱林藪大隱隱朝市謝安石髙臥東山見七卷注向於平肆意遊五嶽名山見十三卷注楚詞逺遊者屈原之所作也其詞曰悲時俗之廹阨兮願輕舉而逺遊鮑照詩云臥恣天行穆天子傳天子觴西王母於瑤池之上潘嶽籍田賦天子乃禦玉輦誇胡用揚雄賦長楊事見一卷大獵賦注史記司馬相如常從上至長楊獵是時天子方好自撃熊彘馳逐野獸相如上疏諌之梁簡文帝賦升紫霄之丹地排玉殿之金扉靑史見二十二卷注莊子說劍篇趙文王喜劍劍士夾門而客三千餘人日夜相撃於前死傷者歳百餘人如是三年國衰諸侯謀之太子悝患之募左右曰孰能說王之意止劍士者賜之千金左右曰莊子當能太子乃使人以千金奉莊子莊子弗受太子乃與見王王曰夫子所禦杖長短何如曰臣有三劍惟王所用有天子劍有諸侯劍有庻人劍今大王有天子之位而好庻人之劍臣竊爲大王薄之呂氏春秋墨子爲守攻公輸般服而不肯以兵知髙誘注公輸般在楚楚王使設云梯爲攻宋之具墨子聞而往說之楚王曰公輸般天下之巧工也寡人使攻宋之城何爲不得墨子曰使公輸般攻宋之城臣請爲宋守之備公輸般九攻之墨子九卻之又令公輸般守備墨子九下之不肯以善用兵見知於天下也墨子名翟魯人也周禮二耜爲耦賈公彥疏二耜爲耦者兩人各執一耜若長沮桀溺耦而耕也禮記命農計耦耕事修耒耜具田噐陳澔注耦謂二人相耦也通鑑謝安少有重名前後徵辟皆不就寓居會稽以山水文籍自娯𨿽爲布衣時人皆以公輔期之士大夫至相謂曰安石不出當如蒼生何四皓歌莫莫髙山深谷逶迆曄曄紫芝可以療饑宋之問詩鏡愁玄髮攺心愛紫芝榮﹞

憶崔郎中宗之遊南陽遺吾孔子琴撫之澘然感舊﹝崔宗之見十卷注唐書地理誌山南道鄧州南陽郡有南陽縣文獻通考琴有一十八樣究之雅度不過伏羲大舜夫子靈開云和五等而已夫子樣長三尺六尺四分說略古琴惟夫子列子二樣皆肩垂而闊非若今聳而狹也惟此二樣乃合古制或以夫子樣周徧皆作竹節樣非古制﹞昔在南陽城惟飡獨山蕨憶與崔宗之白水弄素月時過菊潭上縱酒無休歇泛此黃金花頹然淸歌發一朝摧玉樹生死殊飄忽畱我孔子琴琴存人已沒誰傳廣陵散但哭邙山骨泉戶何時明長歸狐兔窟﹝蕭本作掃太平寰宇記獨山在南陽縣西三十里一統志豫山在南陽府城東北十五里孤峯峭立俗名獨山下有三十六陂白水卽淯水也見二十卷遊南陽白水詩注通典南陽郡菊潭縣有菊水傍水居人飲此水多壽也太平寰宇記菊水出南陽縣東石澗山一名菊溪水或雲水出石馬峯峯如馬焉其水重於諸水盛弘之荊州記云源旁悉生芳菊被崖浸潭澗流滋液其水極甘香谷中有三十餘家不復穿井仰飲此水上壽百二十歳中壽百餘其七十八十者猶以爲夭菊能輕身益气令人久壽於此有徵矣一統志菊潭在南陽府內鄕縣西北源出析谷東石澗山或曰出石馬峯水旁生甘菊水極甘馨有數十家惟飲此水壽多至百歳之上其菊莖短花大其味甘美異於他菊人多収其種傳於四方縱酒出史漢田儋傳顏師古曰縱放也放意而飲酒也陶潛詩泛此忘憂物世說嵇中散臨刑東市神气不變索琴彈之奏廣陵散曲終曰袁孝尼嘗請學此散吾靳固不與廣陵散於今絕矣太平寰宇記芒山一作邙山在河南縣北十里一名平逢山亦郟山之別名也都城所枕楊佺期洛城記云北山連嶺修亙四百餘里實古今東洛九原之地也又戴延之西徵記云西岸東垣亙阜相屬伊尹蘇秦張儀扁鵲田橫劉寛楊修孔融吳后主蜀後主張華嵇康石崇何晏陸陲阮籍羊祜皆有冡在此山一統志北邙山在河南府城北十里山連偃師鞏孟津三縣綿亙西百餘里東漢諸陵及唐宋名臣墳多在此琦按邙山卽崔葬處隋煬帝秦孝王誄仲秋卜宅將歸泉戶張孟陽詩狐兔窟其中蕪穢不復掃﹞

憶東山二首﹝施宿會稽志東山在上虞縣西南四十五里晉太傅謝安所居也﹞其一不向東山久薔薇幾度花白雲還自散明月落誰家其二我今攜謝妓長嘯絕人羣欲報東山客開關掃白雲

望月有懷淸泉映疎松不知幾千古寒月揺淸波流光入窗戶對此空長吟思君意何深無因見安道興盡愁人心﹝王子猷雪夜訪戴安道詳九卷注﹞

對酒憶賀監二首並序太子賓客賀公於長安紫極宮一見余呼余爲謫仙人因解金龜換酒爲樂悵然有懷而作是詩﹝本事詩李太白初自蜀至京師捨於逆旅賀知章聞其名首訪之旣奇其姿復請所爲文出蜀道難以示之讀未竟稱嘆者數四號爲謫仙解金龜換酒與傾盡醉期不間日由是聲譽光赫金龜蓋是所佩雜玩之類非武后朝內外官所佩之金龜也楊升庵因杜詩有金魚換酒之句偶爾相似遂謂白弱冠遇賀知章在中宗朝未攺武后之制云云考武後天授元年九月攺內外官所佩魚爲龜中宗神龍元年二月詔文武官五品以上依舊式佩魚袋當是時太白年未滿十齡何能與知章相遇於長安又知章自開元以前官不過太常博士品居從七於例亦未得佩魚楊氏之說殆未之考也﹞其一四明有狂客風流賀季眞長安一相見呼我謫仙人昔好杯中物今爲松下塵金龜換酒處卻憶淚沾巾﹝名山洞天福地記四明山周圍一百八十里名丹山赤水之天在明州唐書賀知章字季眞越州永興人性曠夷善談說陸象先嘗謂人曰季眞淸談風流吾一日不見則鄙吝生矣證聖初擢進士超拔羣類科累遷太常博士開元十三年遷禮部侍郎兼集賢院學士一日並謝遷太子右庻子充侍讀徙工部肅宗爲太子知章遷賓客授祕書監晚節尢誕放遨嬉里巷自號四明狂客及祕書外監每醉輙屬詞筆不停書咸有可觀未始刋飾善艸隸陶潛詩天運茍如此且盡杯中物釋曇遷詩我住邗江側終爲松下塵﹞其二狂客歸四明山陰道士迎敇賜鏡湖水爲君臺沼榮人亡余故宅空有荷花生念此杳如夢淒然傷我情﹝唐書賀知章天寶初病夢遊帝居數日寤乃請爲道士還鄕裏詔許之以宅爲千秋觀而居又求周宮湖數頃爲放生池有詔賜鏡湖剡川一曲旣行帝賜詩皇太子百官餞送擢其子僧子爲會稽郡司馬賜緋魚使侍養幼子亦聽爲道士卒年八十六施宿會稽志唐賀祕監宅在會稽縣東北三里八十步今天長觀是琦按竇蒙述書賦注賀知章天寶二年以年老上表請入道歸鄕裏特詔訐之知章以羸老乘輿而往到會稽無幾老終九年冬十二月詔曰故越州千秋觀道士賀知章神淸志逸學富才雄挺會稽之羙箭蘊昆岡之良玊故飛名仙省侍講龍樓願追二老之奇蹤克遂四明之狂客允恊初志脫落朝衣駕靑牛而不還狎白﹝脫一字﹞而長往舟壑靡息人琴兩亡推舊之懷有深追悼宜加縟禮式屐哀榮可贈兵部尙書據此書及唐書本傳知章歸後無幾卽遷化矣乃許鼎撰通和祖先生墓志云賀監得攝生之妙近數百年不死荷笈賣藥如韓康伯近在天臺山升﹝脫一字﹞徧於人聽元和已亥先生遇之謂曰子寛中柔外可以語至道也後十歳遇爾於小有乃授斷谷丹經徐鉉序云賀監以天寶二年始得還鄕旣而天下多事遂與世絕止於吳越故老亦不能知其所終是皆以知章仙去耶讀此詩所云今爲松下塵又云人亡余故宅無稽之口可以杜矣﹞

重憶一首欲向江東去定將誰舉杯稽山無賀老卻棹酒船回﹝將與也稽山謂會稽山﹞

春滯沅湘有懷山中﹝史記浩浩沅湘兮正義曰說文雲沅水出牂牁東北流入江湘水出零陵縣海山北入按二水皆經嶽州而入大江也後人以沅湘爲嶽州之異稱沅音原又音阮﹞沅湘春色還風暖煙艸綠古之傷心人於此腸斷續予非懷沙客但美采菱曲所願歸東山寸心於此足﹝史記屈原乃作懷沙之賦於是懷石遂自投汨羅以死爾雅翼楚之風俗當菱熟時士女相與采之故有采菱之歌以相和爲繁華流蕩之極招魂云渉江采菱發陽阿陽阿者采菱之曲也沈約詩所願從之遊寸心於此足﹞

落日憶山中雨後煙景綠晴天散餘霞東風隨春歸發我枝上花花落時欲暮見此令人嗟願遊名山去學道飛丹砂﹝謝朓詩餘霞散成綺﹞

憶秋浦桃花舊遊時竄夜郎桃花春水生白石今出沒揺蕩女蘿枝半掛靑天月不知舊行徑初拳幾枝蕨三載夜郎還於玆煉金骨﹝埤雅蕨初生無葉可食狀如大雀拳足又如其足之蹷也故謂之蕨爾雅翼蕨初生如小皃拳紫色而肥楊升庵曰黃山谷詩蕨芽初長小兒拳以爲奇句然太白已有不知行徑下初拳幾枝蕨之句山谷落第二義矣﹞

李太白詩集注卷二十三

鳳尾竹客手錄李太白詩集注卷二十四錢塘王琦撰

越中秋懷﹝越中唐時之越州又謂之會稽郡隸江南東道﹞越水遶碧山周回數千里乃是天鏡中分明畫相似愛此從冥搜永懷臨湍遊一爲滄波客十見紅蕖秋觀濤壯天險望海令人愁路遐迫西照歲晚悲東流何必探禹穴逝將歸蓬丘不然五湖上亦可乘扁舟﹝孫綽天臺山賦序逺寄冥搜李善注搜訪幽冥也梁簡文帝詩紅蕖間靑瑣紫露濕丹楹越地左繞浙江江有濤水晝夜再上枚乘七發曰觀濤於廣陵之曲江正謂此江也漢書司馬遷傳上會稽探禹穴張晏曰禹巡狩至會稽而崩因葬焉上有孔穴民間云禹入此穴水經注會稽山東有硎去廟七里深不見底謂之禹井云東遊者多探其穴也詩國風逝將去女適彼樂土朱傳云逝往也十洲記蓬丘蓬萊山也國語範蠡乘輕舟以泛於五湖莫知其所終極史記範蠡乃乘扁舟浮於江湖變名易姓適齊爲鴟夷子皮之陶爲陶朱公﹞

效古二首其一朝入天苑中謁帝蓬萊宮靑山映輦道碧樹揺煙空謬題金閨籍得與銀臺通待詔奉明主抽毫頌淸風歸時落日晚蹀躞浮雲驄人馬本無意飛馳自豪雄入門紫鴛鴦金井雙梧桐淸歌弦古曲美酒沽新丰快意且爲樂列筵坐羣公光景不可畱生世如轉蓬早達勝晚遇羞比垂釣翁﹝天苑禁苑也唐書大明宮在禁苑東南西接宮城之東北隅長千八百步廣千八十步曰東內本永安宮貞觀八年置九年曰大明宮以備太上皇淸暑百官獻貲以助役髙宗以風痺厭西內湫濕龍朔三年始大興葺曰蓬萊宮咸亨元年曰含元宮長安元年復曰大明宮上林賦輦道纚屬顏師古注輦道謂閣道可以乘輦而行者也謝朓詩旣通金閨籍李善注金閨卽金門也應劭漢書注曰籍者爲尺二竹牒紀其年紀名字物色懸之宮門案省相應乃得入也唐大明宮有銀臺門詳六卷注通鑑玄宗卽位始置翰林院宻邇禁廷延文章之士下至僧道書畫琴棊數術之工皆處之謂之待詔胡三省注唐天子在大明宮翰林院在右銀臺門內在興慶宮院在金明門內若在西內院在顯福門內若在東都及華淸宮皆有待詔之所其待詔者有詞學經術合煉僧道卜祝術藝書棄各別院以廩之日晚而退其所重者詞學謝荘月賦抽毫進牘以命仲宣李善注毫筆毫也詩大雅吉甫作誦穆如淸風韻會蹀躞行貌浮雲驄見四卷注紫鴛鴦見二卷注金井見三卷注梁元帝詩試酌新丰酒謝靈運詩列筵皆靜寂呂延濟注列筵謂四座也轉蓬見九卷注南史張纘年二十二累遷尙書吏部郎俄而長兼侍中時人以爲早達垂釣翁謂呂尙年八十釣於渭濵始遇文王蹀躞音疊燮﹞其二自古有秀色西施與東鄰蛾眉不可妬況乃效其矉所以尹媫妤羞見邢夫人低頭不出气塞黙少精神寄語無鹽子如君何足珍﹝西施效矉見二卷注東鄰見四卷注史記武帝時幸夫人尹媫妤與邢夫人同時幸有詔不得相見尹夫人自請武帝願望見邢夫人帝許之卽令他夫人飾從禦者數十人爲邢夫人來前尹夫人前見之曰非邢夫人身也帝曰何以言之對曰視其身貌形狀不足以當人主矣於是帝乃詔使邢夫人衣故衣獨身來前尹夫人望見之曰此眞是也於是乃低頭俛而泣自痛其不如也史記日者傳伏軾低頭卒不能岀气顏氏家訓公私宴集談古賦詩塞黙低頭欠伸而已無鹽醜婦見四卷注媫音接妤音於﹞

擬古十二首其一靑天何歷歷明星如白石黃姑與織女相去不盈尺銀河無鵲橋非時將安適閨人理綂素遊子悲行役瓶冰知冬寒霜露欺逺客客似秋葉飛飄颻不言歸別後羅帶長愁寛去時衣乘月托宵夢因之寄金徽﹝當作微古詩眾星何歷歷歷歷行列貌太平禦覽爾雅云河鼓謂之牽牛又古歌云東飛伯勞西飛燕黃姑織女時相見黃姑者卽河鼓也爲吳音訛而然錦繡萬花谷牽牛謂之河鼓聲轉而爲黃姑也初學記天河亦曰銀河白帖淮南子烏鵲塡河以成橋而渡織女中華古今注鵲一名神女俗云七日塡河成橋顏師古漢書注紈素今之絹也柳惲詩念君方逺遊賤妾理紈素呂氏春秋見瓶水之冰而知天下之寒舊唐書貞觀二十二年契苾回紇等十餘部落相繼歸國太宗各因其地土擇其部落置爲州府以回紇部爲瀚海都督府僕骨爲金微都督府云云新唐書金微都督府以僕固部置隸安北都護府蕭士贇曰此篇傷窮兵黷武行役無期男女怨曠而不得遂其室家之情感時而悲者焉哀而不傷怨而不誹眞有國風之體此晦庵所謂聖於詩者與﹞其二髙樓入靑天下有白玉堂明月看欲墮當窻懸淸光遙夜一美人羅衣沾秋霜含情弄柔瑟彈作陌上桑弦聲何激烈風捲繞飛梁行人皆躑躅棲鳥去回翔但寫妾意苦莫辭此曲傷願逢同心者飛作紫鴛鴦﹝古詩黃金爲君門白玉爲君堂江總詩並勝餘人白玉堂長門賦懸明月以自照兮遙夜長夜也楚辭靚杪秋之遙夜陌上桑古相和歌曲詳六卷注歌聲繞梁見十一卷注魯靈光殿賦飛梁偃蹇以虹指韻會躑躅住足也躑躅音擲逐﹞其三長繩難系日自古共悲辛黃金髙北斗不惜買陽春石火無畱光還如世中人卽事已如夢後來我誰身提壼莫辭貧取酒會四鄰仙人殊恍惚未若醉中眞﹝傅玄詩歲暮景邁羣光絕安得長繩系白日唐書尉遲敬徳傳王曰公之心如山嶽然𨿽積金至斗豈能移之又唐人詩身後堆金柱北斗疑當時俚語有此劉勰新論人之短生猶如石火炯然以過法苑珠林石火無恆焰電光非久停﹞其四淸都緑玉樹灼爍瑤臺春攀花弄秀色逺贈天仙人香風送紫蘂直到扶桑津恥掇世上艷所貴心之珍相思傳一笑聊欲示情親﹝楚辭造旬始而觀淸都朱子注淸都列子以爲帝之所居也左思蜀都賦暉麗灼爍劉淵林注灼爍艷色也劉良注灼爍光彩貌鮑照詩朝日灼爍發園華拾遺記昆侖山傍有瑤臺十二各廣千步皆五色玉爲臺基抱朴子上士舉形升虛謂之天仙木華海賦翔陽逸駭於扶桑之津呂延濟注扶桑之津日出之處﹞其五今日風日好明日恐不如春風笑於人何乃愁自居吹簫舞彩鳳酌醴鱠神魚千金買一醉取樂不求余逹士遺天地東門有二疏愚夫同瓦石有才知捲舒無事坐悲苦塊然涸轍鮒鮒﹝古本作魚蕭氏以魚字重上一韻當作鮒音蒲無疑今從之吹簫致鳳用蕭史事見六卷注嵇康詩鸞觴酌醴神鼎烹魚說文醴酒一宿熟者曹植詩玉尊盈桂酒河伯獻神魚漢書疏廣爲太傅兄子受爲少傅太子每朝因進見太傅在前少傅在後父子並爲師傅朝廷以爲榮在位五歲廣謂受曰吾聞知足不辱知止不殆功遂身退天之道也今仕宦至二千石宦成名立如此不去懼有後悔豈如父子相隨出關歸老故鄕以壽命終不亦善乎受叩頭曰從大人議卽日父子俱稱病滿三月賜告廣遂稱篤上疏乞骸骨上以其年篤老皆許之加賜黃金二十斤皇太子贈以五十斤公卿大夫故人邑子設祖道供帳東都門外送者車數百兩辭決而去及道路觀者皆曰賢哉二大夫廣旣歸鄕裏日令家供具設酒食請族人故舊賓客與相娛樂涸轍鮒用荘子事見二十卷注﹞其六運速天地閉胡風結飛霜百艸死冬月六龍頹西荒太白出東方彗星揚精光鴛鴦非越鳥何爲眷南翔惟昔鷹將犬今爲侯與王得水成蛟龍爭池奪鳳凰北斗不酌酒南箕空簸揚﹝周易天地閉賢人隠月令孟冬之月天气上騰地气下降天地不通閉塞而成冬六龍謂天子大駕詳八卷注漢書太白出西方失其行夷狄敗出東方失其行中國敗宋書太白出東方利用兵西方不利晉書彗星所謂掃星本類星末類彗小者數寸長或竟天見則兵起大水主掃除除舊布新有五色各依五行本精所主史臣按彗本無光傅日而爲光故夕見則東指晨見則西指在日南北皆隨日光而指頓挫其芒或長或短光芒所及則爲災唐書乾元三年四月丁已有彗星見於東方在婁胃間色白長四尺東方疾行歷昴畢觜觽參東井輿鬼柳軒轅至右執法西凡五旬餘不見閏四月辛酉朔有彗星出於西方長數丈至五月乃滅婁爲魯胃昴畢爲趙觜觽參爲唐東井輿鬼爲京師分柳其半爲周分二彗仍見者薦禍也曹植詩願隨越烏翻飛南翔陳琳檄文謂其鷹犬之才爪牙可任韻會將與也魏書楊大眼傳時將南伐李衝典選徵官用爲軍主大眼顧謂同僚曰吾之今日所謂蛟龍得水之秋自此一舉終不復與諸君齊列矣晉中興書荀朂徙中書監爲尙書令人賀之乃發恚曰奪我鳳凰池卿諸人何賀我耶詩小雅惟南有箕不可以簸揚維北有斗不可以挹酒漿孔穎達正義云言惟此天上其南則有箕星不可以簸揚米粟其北則有斗星不可以﹝脫二字﹞其酒漿運速天地閉諭國家否運之至如四運將終之時天地之气亦爲之閉塞不通胡風結飛霜諭祿山起兵爲害百艸死冬月諭人民遭亂而死六龍頹西荒諭明皇西幸蜀中太白出東方彗星揚精光謂仰觀天象昭昭可察災害不知何日可除鴛鴦非越鳥何爲眷南翔謂已非南人而向南奔走疑太白於此時偕婦同行故用鴛鴦爲諭此詩其作於流夜郎之前耶惟昔鷹將犬今爲侯與王謂出身微劣不過效鷹犬之用而能得尺寸之功以致身髙位者多也得水成蛟龍謂將帥郭子儀李光弼一流爭池奪鳳凰謂宰相房管張鎬一流北斗不酌酒南箕空簸揚傷已無人薦逹如彼天星之中北斗𨿽有斗名而不可用之以酌酒南箕𨿽有箕名而不可用之以簸揚米糓徒有髙才不爲人用其自悲之意深矣蕭氏以爲太白從永王時作詩諷其勤王而王不從故作是詩者非也﹞其七世路今太行回車竟何托萬族皆凋枯遂無少可樂曠野多白骨幽魂共銷鑠榮貴當及時春華宜照灼人非昆山玉安得長璀錯身沒期不朽榮名在麟閣﹝劉孝標廣絕交論世路崄巇一至於此太行孟門豈云嶃絕太行山路最爲險峻見五卷注陶潛詩萬族各有托魏許昌碑表白骨旣交輝於曠野蘇武詩努力愛春華李善注春華諭少時也古讀曲歌千葉紅芙蓉照灼緑水邊韓詩外傳玉出於昆山說文璀玉光也魯靈光殿賦下岪嶎以璀錯漢宣帝圖畫功臣於麒麟閣詳四卷注璀取緯切催上聲﹞其八月色不可掃客愁不可道玉露生秋衣流螢飛百艸日月終銷毀天地同枯槁蟪蛄啼靑松安見此樹老金丹寧誤俗昧者難精討爾非千歲翁多恨去世早飲酒入玉壺藏身以爲寶﹝歲華紀麗秋露白故曰玉露楚辭白日晼晚其將入兮明月銷鑠而滅毀蟪蛄寒蟬也詳五卷注費長房見老翁賣藥市罷輙跳入壺中詳九卷注﹞其九生者爲過客死者爲歸人天地一逆旅同悲萬古塵月兔空搗藥扶桑已成薪白骨寂無言靑松豈知春前後更嘆息浮榮何足珍﹝列子古者謂死人爲歸人夫言死人爲歸人則生人爲行人矣左傳保於逆旅杜預注逆旅客捨也孔頴逹正義逆迎也旅客也迎止賓客之處也荘子悲夫世人直爲物逆旅耳傅玄擬天問月中何有白兔搗藥楚辭章句東方有扶桑之木其髙萬仞日下浴於湯谷上拂其扶桑爰始而登照曜四方﹞其十仙人騎彩鳳昨下閬風岑海水三淸淺桃源一見尋遺我緑玉杯兼之紫瓊琴杯以傾美酒琴以閒素心二物非世有何論珠與金琴彈松裏風杯勸天上月風月長相知世人何倐忽﹝十洲記昆侖山三角其一角正北幹辰之輝名曰閬風巓神仙傳麻姑云接待以來見東海三爲桑田向到蓬萊水又淺於往日桃源見二卷注江淹詩素心正如此李善注方言曰素本也﹞其十一渉江弄秋水愛此荷花鮮攀荷弄其珠蕩漾不成圓佳期彩雲重欲贈隔逺天相思無由見悵望涼風前﹝吳均詩願君早旋反及此荷花鮮楚辭與佳期兮夕張﹞其十二去去復去去辭君還憶君漢水旣殊流楚山亦此分人生難稱意豈得長爲羣越燕喜海日燕鴻思朔云別久容華晚瑯玕不能飯日落知天昏夢長覺道逺望夫登髙山化石竟不返﹝古詩行行重行行與君生別離鮑照詩人生不得常稱意吳越春秋胡馬望北風而立越燕向日而熙誰不愛其所近悲其所思者乎酉陽雜爼紫胸輕小者是越燕爾雅翼越燕小而多聲頷下紫巢於門楣上謂之紫燕亦謂之漢燕顏延之赭白馬賦眷西極而驤首望朔云而蹀足張衡南都賦珍羞瑯玕充溢圎方李周翰注瑯玕玉名飲食比之所以爲美初學記劉義慶幽明錄曰武昌北山上有望夫石狀若人立古傳云昔有貞婦其夫從役逺赴國難攜弱子餞送此山立望其夫而化爲石因以爲名焉﹞

感興八首其一瑤姬天帝女精彩化朝云宛轉入夢宵無心向楚君錦衾抱秋月綺席空蘭芬茫昧竟誰測虛傳宋玉文﹝瑤姬見一卷惜餘春賦注宋玉髙唐賦見二卷古詩第五十八首注詩國風錦衾爛兮江淹詩綺席生浮埃﹞其二洛浦有宓妃飄颻雪爭飛輕雲拂素月了可見淸輝解佩欲西去含情詎相違香塵動羅襪淥水不沾衣陳王徒作賦神女豈同歸好色傷大雅多爲世所譏﹝楚辭九嘆迎宓妃於伊雒王逸注宓妃神女蓋伊洛水之精也史記索隠如淳曰宓妃伏羲女溺死洛水遂爲洛水之神曹植洛神賦序黃初三年餘朝京師還濟洛川古人有言斯水之神名曰宓妃感宋玉對楚王說神女之事遂作斯賦髣髴兮若輕雲之蔽月飄颻兮若流風之回雪願誠信之先逹解玉佩以要之淩波微步羅襪生塵皆賦中語也陳王卽曹植植以太和六年封陳王蕭士贇曰髙唐神女二賦乃宋玉寓言以成文章洛神賦則子建擬之而作後世之人如癡子聽人說夢以爲誠有其事太白知其托詞而譏其傷大雅可謂識見髙逺矣宓當作虙卽古伏字後人有作宓者誤也或作密音讀更非﹞其三裂素持作書將寄萬里懷眷眷待逺信竟歲無人來徵鴻務隨陽又不爲我棲委之在深篋蠧魚壊其題何如投水中流落他人開不惜他人開但恐生是非﹝後漢書範式傳裂素爲書以遺巨卿李善文選注纂文曰書縑曰素東觀餘論古者謂使爲信故逸少帖云信遂不取答眞誥云公至山下又遣一信見告謝宣城傳云荊州信去倚待陶隠居帖云明旦信還仍過取反凡言信者皆謂使人也近世猶有此語故虞永興帖云事已信人口具而今之流俗遂以遣書饋物爲信故謂之書信而謂前人之語亦然不復知魏晉以還所謂信者乃使之別名耳江淹詩逺心何所慕云邊有徵鴻鄭康成毛詩箋雁者隨陽而處孔安國尙書傳隨陽之鳥鴻雁之屬孔頴達正義日之行也夏至漸南冬至漸北鴻雁之屬九月而南正月而北左思蜀都賦所云木落南翔冰判北䢐是也日陽也此鳥南北與日進退隨陽之鳥故稱陽鳥古人謂書籖爲題傳所云隋唐藏書皆金題玉躞是矣此所云題者乃書札面上手筆封題之處﹞其四芙蓉嬌緑波桃李誇白日偶蒙春風榮生此艷陽質豈無佳人色但恐花不實宛轉龍火飛零落互相失詎知淩寒松千載長守一﹝守一不變其常也蕭士贇曰按此篇已見二卷古詩四十七首必是當時傳寫之殊編詩者不能別姑存於此卷觀者試以首句比並而論美惡顯然識者自見之矣注己見前不復重出﹞其五十五遊神仙仙遊未曾歇吹笙吟松風泛瑟窺海月西山玉童子使我煉金骨欲逐黃鶴飛相呼向蓬闕﹝江淹詩泛瑟臥遙帷張銑注泛瑟撫瑟也魏文帝詩西山一何髙髙髙殊無極上有兩仙童不飲亦不食靈寶經煉骨成金﹞其六西國有美女結樓靑雲端蛾眉艷曉月一笑傾城歡髙節不可奪炯心如凝丹常恐彩色晚不爲人所觀安得配君子共乘雙飛鸞﹝古詩君亮執髙節晉書張華曰臣先帝老臣中心如丹江淹詩彩色世所重琦按此篇與二卷中古詩之二十七首互有同異想亦是其初藳編詩者不審遂重列於此耳注已見前者不復重出﹞其七朅來荊山客誰爲瑉玉分良寶絕見棄虛持三獻君直木忌先伐芬蘭哀自焚盈滿天所損沈冥道所羣東海有碧水西山多白雲魯連及夷齊可以躡淸芬﹝朅來詳見十三卷懷友人岑倫詩注說文瑉石之美者鮑照詩涇渭不可雜瑉玉當早分蕭士贇曰此篇已見二卷古風之三十六首但有數語之異是亦當時初本傳寫之殊編詩者不忍棄兩存之耳注已見前者不復重出﹞其八嘉谷隠丰艸艸深苗且稀農夫旣不異孤穗將安歸常恐委疇隴忽與秋蓬飛烏得薦宗廟爲君生光輝﹝書呂刑農殖嘉榖說文禾嘉谷也二月始生八月而熟得時之中故謂之禾詩大雅茀厥丰艸陶潛詩艸盛豆苗稀曹植詩黍稷委疇隴農夫安所獲蕭士贇曰此篇比興之詩刺時賢不能引類拔萃以爲國用者與嘉榖隠丰艸艸深苗且稀諭賢人在野混於常人之中農夫旣不異孤穂將安歸農夫見谷之在艸而不別異之猶賢者見賢之在野而不薦引之也常恐委疇隴忽與秋蓬飛諭在野之賢惟恐老之將至與艸木俱腐也烏得薦宗廟爲君生光輝在野之賢冀在位之賢引而進之以羽儀朝廷也嗟乎士懷才而不遇千載讀之猶有感激穂音遂﹞

寓言三首其一周公負斧扆成王何夔夔武王昔不豫剪爪投河湄賢聖遇讒慝不免人君疑天風拔大木禾黍咸傷萎管蔡扇蒼蠅公賦鴟鴞詩金縢若不啟忠信誰明之﹝逸周書成王嗣幼弱未能踐天子之位周公攝政君天下弭亂六年而天下大治乃會方國諸侯於宗周大朝諸侯明堂之位天子之位負斧扆南面立禮記明堂位昔者周公朝諸侯於明堂之位天子負斧依南鄕而立鄭康成注負之言背也斧依爲斧丈屏風於戶牖之間周公於前立焉孔頴達禮記正義天子當依而立者依狀如屏風以絳爲質髙八尺東西當戶牖之間繡爲斧文也亦曰斧依故覲禮曰天子設斧依於戶牖之間左右凡天子兗冕負斧依鄭注云依如今綈素屏風也有繡斧文所以示威也爾雅云牖戶之間謂之扆郭注云窻東戶西也依此諸解是設依於廟堂戶牖之間天子見諸侯則依而立負之而南面以對諸侯也扆依古字通用書舜典夔夔齋栗孔安國傳夔夔悚懼貌尙書旣克商二年王有疾弗豫二公曰我其爲王穆卜周公曰未可以戚我先王公乃自以爲功爲三壇同墠爲壇於南方北面周公立焉植璧秉珪乃告太王王季文王公歸納冊於金縢之匱中王翼日乃瘳武王旣喪管叔及其羣弟流言於國曰公將不利於孺子周公乃告二公曰我之弗辟我無以告我先王周公居東二年則罪人斯得於後公乃爲詩以貽王名之曰鴟鴞王亦未敢誚公秋大熟未獲天大雷電以風禾盡偃大木斯拔邦人大恐王與大夫盡弁以啟金滕之書得周公所自以爲功代武王之說王執書以泣曰昔公勤勞王家惟予衝人勿及知今天動威以彰周公之徳惟朕小子其親迎我國家禮亦宜之王出郊天乃雨反風禾則盡起歲則大熟史記蒙恬列傳昔周成王初立未離𦇤褓周公旦負王以朝卒定天下及成王有病甚殆周公旦自揃其爪以沈於河曰王未有識是旦執事有罪殃旦受其不祥乃書而藏之記府及王能治國有賊臣言周公旦欲爲亂久矣王若不備必有大事王乃大怒周公旦走而奔於楚成王觀於記府得周公旦沈書乃流涕曰孰謂周公旦欲爲亂乎殺言之者而反周公旦魯世家亦載此事太白此詩蓋合二事而互言之蕭士贇曰此懼讒詩也隠括金縢之事以申其意扆隠綺切衣上聲同倚﹞其二遙裔雙彩鳳婉孌三靑禽往還瑤臺裏鳴舞玉山岑以歡秦娥意復得王母心區區精衛鳥銜木空哀吟﹝盧思道詩丰茸雞樹宻遙裔鶴煙稠毛萇詩傳婉孌少好貌山海經三靑鳥皆西王母使也詳六卷注瑤臺玉山皆西王母之居見五卷注江淹詩願乘靑鳥翼徑出玉山岑秦娥謂秦穆公女弄玉也見六卷注精衛銜木塡海見一卷大鵬賦注蕭士贇曰此刺當時出入宮掖取媚后妃公主以求爵位者彩鳳靑禽以比佞幸瑤臺玉山以比宮掖秦娥以比公主王母以比后妃精衛銜木以比小臣懷區區報國之心盡忠竭誠而不見知其意微而顯矣裔音曳﹞其三長安春色歸先入靑門道緑楊不自持從風欲傾倒海燕還秦宮雙飛入簾櫳相思不相見托夢遼城東﹝雍錄靑門在漢都城爲東面南來第一門卽邵平種瓜之地也謝惠連詩升月照簾櫳說文櫳房室之疏也秦置遼西遼東二郡因在遼水之西東而名在唐時遼西爲柳城郡及北平郡之東境遼東爲安東都護府之地外與奚契丹室韋靺鞨諸夷相接皆邊城也有兵戍之蕭士贇曰此閨思詩也良人從軍滔滔不歸感時觸物而動懷人之思者歟綠楊海燕以起興也婉然國風之體所謂聖於詩者此哉﹞

秋夕旅懷涼風度秋海吹我鄕思飛連山去無際流水何時歸目極浮雲色心斷明月暉芳艸歇柔艷白露催寒衣夢長銀漢落覺罷天星稀含悲想舊國泣下誰能揮

感遇四首其一吾愛王子晉得道伊洛濵金骨旣不毀玉顏長自春可憐浮丘公猗靡與情親舉手白日間分明謝時人二仙去已逺夢想空殷勤﹝王子晉浮丘公事詳見五卷鳳笙篇注子虛賦扶輿猗靡張銑注猗靡相隨貌阮籍詩猗靡情歡愛蕭士贇曰此詩蓋有所懷托二仙而言也﹞其二可嘆東籬菊莖疎葉且微𨿽言異蘭蕙亦自有芳菲未泛盈樽酒徒沾淸露輝當榮君不采飄落欲何依﹝陶潛詩采菊東籬下﹞其三昔余聞姮娥竊藥駐云發不自嬌玉顏方希煉金骨飛去身莫返含笑坐明月紫宮誇蛾眉隨手會凋歇﹝淮南子羿請不死之藥於西王母姮娥竊以奔月髙誘注姮娥羿妻羿請不死藥於西王母未及服之姮娥盜食之得仙奔入月中爲月精也左思詩列宅紫宮裏李周翰注紫宮天子所居處﹞其四宋玉事楚王立身本髙潔巫山賦彩雲郢路歌白雪舉國莫能和巴人皆捲舌一惑登徒言恩情遂中絕﹝蕭本作感宋玉髙唐賦言巫山彩雲及對楚王問言客有歌於郢中爲陽春白雪其曲彌髙其和彌寡俱詳二卷注登徒子好色賦大夫登徒子侍於楚王短宋玉曰玉爲人體貌閒麗口多微辭又性好色願王勿與出入後宮王以登徒子之言問宋玉玉曰體貌閒麗所受於天也口多微辭所學於師也至於好色臣無有也王曰子不好色亦有說乎有說則止無說則退班媫妤詩棄捐篋笥中恩情中道絕蕭士贇曰太白此篇借宋玉事以申巳意也﹞

翰林讀書言懷呈集賢諸學士﹝唐書百官志開元十三年攺麗正修書院爲集賢殿書院五品以上爲學士六品以下爲直學士宰相一人爲學士知院事常侍一人爲副知院事又置判院一人押院中使一人玄宗常選耆儒日一人侍讀以質史籍疑義至是置集賢院侍讀學士侍講直學士其後又增置修撰官校理官待制官畱院官知校討官文學直之員又云學士之職本以文學言語被顧問出入侍從因得參謀議納諫諍其禮尢寵而翰林院者待詔之所也唐制乘輿所在必有文詞經學之士下至卜醫伎術之流皆直於別院以備宴見而文書詔令則中書舍人掌之自太宗時名儒學士時時召以艸制然猶未有名號幹封以後始號北門學士玄宗初置翰林待詔以張說陸堅張九齡等爲之掌四方表疏批答應和文章旣而又以中書務劇文書多壅滯乃選文學之士號翰林供奉與集賢院學士分掌制詔書勅開元二十六年又攺翰林供奉爲學士別置學士院專掌內命凢拜免將相號令徵伐皆用白麻其後選用益重而禮遇益親至號爲內相又以爲天子私人凡充其職者無定員自諸曹尙書下至校書郎皆得預選﹞晨趨紫禁中夕待金門詔觀書散遺帙探古窮至妙片言茍會心掩卷忽而笑靑蠅易相點白雪難同調本是疎散人屢貽褊促誚雲天屬淸朗林壑憶逰眺或時淸風來閒倚欄下嘯嚴光桐廬溪謝客臨海嶠功成謝人間從此一投釣﹝謝荘宋孝武宣貴妃誄收華紫禁李善注王者之宮以象紫微故謂宮中爲紫禁李延濟注紫禁卽紫宮天子所居也漢書東方朔傳待詔金門稍得親近說文帙書衣也謝靈運詩散帙問所知散帙者解散其書外所裹之帙而翻閱之也陳子昻詩靑蠅一相點白璧遂成寃蓋靑蠅遺糞白玉之上致成點污以比讒譖之言能使修潔之士致招罪尢也白雪曲名其曲彌髙其和彌寡見二卷注章華太子後漢書注桐廬縣南有嚴子陵漁釣處今山邊有石上下可坐十人臨水名曰嚴陵釣壇也謝客卽謝靈運客是其小名詳十六卷注靈運有登臨海嶠詩張銑注臨海郡名嶠山頂也﹞

潯陽紫極宮感秋作﹝舊唐書開元二十九年正月制兩京諸州各置玄元皇帝廟天寶二年三月攺西京玄元廟爲太淸宮東京爲太微宮天下諸郡爲紫極宮方輿勝覽江州紫極宮去州二里卽今天慶觀蘇東坡曰李太白有潯陽紫極宮感秋詩紫極宮今天慶觀也道士胡洞微以石本示予蓋其師卓玘之所爲﹞何處聞秋聲翛翛北窗竹回薄萬古心攬之不盈掬靜坐觀眾妙浩然媚幽獨白雲南山來就我檐下宿懶從唐生決羞訪季主卜四十九年非一往不可復野情轉蕭散世道有翻覆陶令歸去來田家酒應熟﹝謝朓詩颯颯滿池荷翛翛蔭窗竹古塘上行邊地多悲風樹木何翛翛皇娥歌萬象回薄化無方陸機詩攬之不盈手老子眾妙之門謝靈運詩幽獨賴鳴琴陶潛詩白雲宿檐端張衡思玄賦感蔡子之慷慨從唐生以決疑用唐舉相蔡澤事見十七卷注史記司馬季主者楚人也卜於長安東市淮南子蘧伯玉年五十而知四十九年非陶潛問來使詩歸去來山中山中酒應熟翛音宵﹞

江上秋懷飡霞臥舊壑散發謝逺遊山蟬號枯桑始復知天秋朔雁別海裔越燕辭江樓颯颯風捲沙茫茫霧縈洲黃雲結暮色白水揚寒流惻愴心自悲潺湲淚難收蘅蘭方蕭瑟長嘆令人愁﹝飡霞吞食霞气仙家修煉之法詳十三卷注散發不冠而發披亂也張華詩散髮重陰下謝靈運撰徵賦眷轉蓬之辭根悼朔雁之赴越淮南子遊於江潯海裔髙誘注裔邊也越燕今之紫燕已見本卷注楚辭橫流涕兮潺湲王逸注潺湲流貌郭璞爾雅注杜蘅似葵而香邢昺疏本艸唐本注雲杜蘅葉似葵形如馬蹄故俗云馬蹄香生山之陰水澤下濕地根似細辛白前等山海經雲天帝山有艸其狀如葵其臭如蘪蕪名曰杜蘅可以走馬食之已癭是也﹞

秋夕書懷﹝一作秋日南遊書懷﹞北風吹海雁南渡落寒聲感此瀟湘客淒其流浪情海懷結滄洲霞想遊赤城始探蓬壺事旋覺天地輕澹然吟髙秋閒臥瞻太淸蘿月掩空幕松霜結前楹滅見息羣動獵微窮至精桃花有源水可以保吾生﹝初學記名山略記云赤城山一名燒山東卿司命君所居洞周圍三百里上有上玉淸平天詳見七卷注拾遺記蓬壺蓬萊也陶潛詩日入羣動息荘子至精無形桃花源見二卷注﹞

避地司空原言懷﹝一統志司空山在安慶府太湖縣西北一百六十里山極髙峻山半有洗馬池卽古司空原李白嘗避地於此太平寰宇記司空山在舒州太湖縣東北一百三十里﹞南風昔不競豪聖思經綸劉琨與祖逖起舞雞鳴晨𨿽有匡濟心終爲樂禍人我則異於是潛光皖水濵卜築司空原北將天柱鄰雪霽萬里月雲開九江春俟乎太階平然後托微身傾家事金鼎年貌可長新所願得此道終然保淸眞弄景奔日馭攀星戲河津一隨王喬去長年玉天賓﹝左傳晉人聞有楚師師曠曰不害吾驟歌北風又歌南風南風不競多死聲楚必無功杜預注歌者吹律以詠八風南風音微故曰不競也太白借用作晉朝南渡兵力不競解晉書祖逖與劉琨俱爲司州主簿情好綢繆共被同寢中夜聞荒雞鳴蹴琨覺曰此非惡聲也因起舞論曰祖逖散糓周貧聞雞暗舞思中原之燎火幸天步之多艱原其素懷抑爲貪亂者矣太白樂禍之論蓋本於此梁書髙祖覩海內方亂有匡濟之心曹植詩潛光養羽翼進趣且徐徐太平寰宇記皖水在舒州懷寧縣西北自壽州霍山縣南流入經縣北二里又東南流二百四十里入大江謂之皖口一統志皖水在潛山縣北下流會潛水經府城西逹大江江南通誌太白書堂在太湖縣司空山李白避地於此有卜築司空原之句韻會將與也唐六典注霍山一名天柱在舒州懷寧縣自漢以來爲南嶽通典舒州懷寧縣有灊山一名天柱山方輿勝覽天柱峯在皖山髙三千七百丈周三百五十里山東有瀑布漢武帝嘗登此山卽司元洞府九天司命眞君所主也江南通誌天柱山在安慶府潛山縣與潛山連其峯最髙突出眾山之上峭拔如柱屹然爲尊道書謂之司元洞天漢武帝嘗登封於此以代南嶽山有魏左慈煉丹故迹九江在潯陽見十四卷注長楊賦玉衡正而泰階平詳一卷明堂賦注江淹別賦煉金鼎而方堅李善注煉金爲丹之鼎也廣雅日禦謂之羲和陳子昻詩還丹奔日馭卻老餌雲霞河津謂天河之津王喬有三一是上古之仙人或稱王子喬或稱王喬楚辭中累引之見十二卷注一是周靈王之太子晉亦稱王子喬見五卷注一是後漢時河東人爲葉縣令者見十一卷注玉天道家所謂玉淸境之天天寶君所治卽淸微天也又王績詩三山銀作地八洞玉爲天逖音剔皖音近緩﹞

上崔相百憂章﹝原注時在潯陽獄崔相卽崔渙詳十一卷注按太白爲宋中丞自薦表云避地廬山遇永王東巡脇行中道奔走卻至彭澤具巳陳首前後經宣慰大使崔渙及臣推覆淸雪尋經奏聞此詩及萬憤詞皆作於是時﹞共工赫怒天維中摧鯤鯨噴蕩揚濤起雷魚龍陷人成此禍胎火焚昆山玉石相磓仰希霖雨灑寶炎煨箭發石開戈揮日回鄒衍慟哭燕霜颯來微誠不感猶縶夏臺蒼鷹搏攫丹棘崔嵬豪聖凋枯王風傷哀斯文未喪東嶽豈頹穆逃楚難鄒脫吳災見機苦遲二公所咍驥不驟進麟何來哉星離一門艸擲二孩萬憤結緝憂從中催金瑟玉壺盡爲愁媒舉酒太息泣血盈杯臺星再朗天网重恢屈法申恩棄瑕取材冶長非罪尼父無猜覆盆儻舉應照寒灰﹝列子共工氏與顓頊爭爲帝怒而觸不周之山折天柱絕地維成公綏天地賦共工赫怒天柱摧折宋玉大言賦壯士憤兮絕地維鯤北溟大魚也鯨亦海中大魚俱見大鵬賦注漢書枚乘傳福生有基禍生有胎書胤徵火炎昆岡玉石俱焚廣韻磓落也韻會煨燼也西京雜記李廣獵於冥山之陽見臥虎射之沒矢飲羽進而視之乃石也其形類虎退而更射鏃破幹折而石不傷予嘗以問揚子云子云曰至誠則金石爲開班固幽通賦李虎發而石開淮南子魯陽公與韓構戰酣日暮援戈而揮之日爲之反三捨李善文選注淮南子曰鄒衍盡忠於燕惠王惠王信譖而系之鄒衍仰天而哭正夏而天爲之降霜史記桀召湯而囚之夏臺已而釋之索隠曰夏臺獄名廣雅獄犴也夏曰夏臺殷曰羑里周曰囹圄漢書郅都遷爲中尉是時民朴畏罪自重而都獨先嚴酷致行法不避貴戚列侯宗室見都側目而視號曰蒼鷹顏師古曰言其鷙擊之甚周易寘於叢棘虞翻注獄外種九棘故稱叢棘孔穎逹正義謂囚執之處以叢棘而禁之也初學記春秋元命苞曰樹棘槐聽訟於其下棘赤心有刺言治人者原其心不失赤實事所以刺人其情令各歸實槐之言歸也情見歸實爾雅翼棘有赤白二種丹棘卽赤棘也陳子昻詩終古代興沒豪聖莫能爭又云丘陵徒自出賢聖幾凋枯楊齊賢注豪聖周公也遭流言之變王道凋枯故幽以下諸詩傷哀之禮記孔子早作負手曳杖逍遙於門歌曰泰山其頹乎梁木其壊乎哲人其萎乎子貢聞之曰泰山其頹則吾將安仰梁木其壊哲人其萎則吾將安放夫子殆將病也蓋寢疾七日而沒初學記泰山五嶽之東嶽也漢書楚元王以穆生白生申公爲中大夫穆生不嗜酒元王每置酒常爲穆生設醴及王戊卽位常設後忘設焉穆生退曰可以逝矣醴酒不設王之意怠不去楚人將鉗我於市稱疾臥申公白生彊起之曰獨不念先王之徳歟今王一旦失小禮何足至此穆生曰易稱知幾其神乎君子見幾而作不俟終日先王之所以禮吾三人者爲道之存故也今而忽之是忘道也忘道之人胡可以久處豈爲區區之禮哉遂謝病去申公白生獨畱王戊稍滛暴乃與吳通謀二人諌不聴胥靡之衣之赭衣使杵臼雅舂於市鄒陽齊人也仕吳以文辯著名吳王以太子事怨望稱疾不朝陰有邪謀陽奏書諫吳王不納其言於是鄒陽知吳不可說去之梁從孝王遊廣韻咍笑也宋玉九辯驥不驟進而求服兮家語叔孫氏之車士曰子鉏商采薪於大野獲麟焉折其前左足載以歸叔孫以爲不祥棄之於郭外使人告孔子曰有麏而角者何也孔子往觀之曰麟也胡爲來哉胡爲來哉反袂拭面涕泣沾襟叔孫聞之然後取之子貢問曰夫子何泣爾孔子曰麟之至爲明王也出非其時而見害吾是以傷焉鮑照舞鶴賦忽星離而云罷李善注星離分散也楚辭九思心結縎兮折摧博雅結縎不解也江淹詩白露滋金瑟淸風蕩玉琴晉書三臺六星兩兩而居起文昌列抵太微三公之位也在人曰三公在天曰三臺老子天网恢恢疏而不漏說文恢大也臺星再朗謂崔相之明察能照見幽微天网重恢冀其赦已之罪丘遲與陳伯之書主上屈法申恩吞舟是漏陳琳爲袁紹檄豫州文收羅英雄棄瑕取用史記公冶長齊人字子長孔子曰長可妻也𨿽在縲紲之中非其罪也以其子妻之抱朴子是責三光不照覆盆之內也三國誌起煙於寒灰之上生華於已枯之木鯨音琴磓音堆煨音近威縶音執咍呼來切海平聲恢音魁瑕音遐﹞

萬憤詞投魏郎中海水渤潏人羅鯨鯢蓊胡沙而四塞始滔天於燕齊何六龍之浩蕩遷白日於秦西九土星分嗷嗷淒淒南冠君子呼天而啼戀髙堂而掩泣淚血地而成泥獄戶春而不艸獨幽怨而沈迷兄九江兮弟三峽悲羽化之難齊穆陵關北愁愛子豫章天南隔老妻一門骨肉散百艸遇難不復相提攜樹榛拔桂囚鸞寵雞舜昔授禹伯成耕犂徳自此衰吾將安棲好我者卹我不好我者何忍臨危而相擠子胥鴟夷彭越醢酰自古豪烈胡爲此繄蒼蒼之天髙乎視低如其聽卑脫我牢狴儻辧美玉君收白珪﹝木華海賦天綱浡潏李善注浡潏沸湧貌桓子新論曰夏禹之時洪水浡潏鯨鯢以諭不靖之人詳八卷注此以指祿山作亂也李善文選注蓊聚也書堯典浩浩滔天祿山自範陽起逆遂據燕地燕與齊接壤故兼言之曰始滔天於燕齊也淮南子注言日乘車駕以六龍詳三卷注以諭明皇幸蜀也蜀在秦之西故曰秦西國語能平九土韋昭曰九土九州島之土也淮南子何謂九州島東南神州曰農土正南次州曰沃土西南戎州曰滔土正西弇州曰並土正中冀州曰白土西北臺州曰肥土正北濟州曰成土東北薄州曰隠土正東陽州曰伸土左思蜀都賦九土星分萬國錯峙左傳晉侯觀於軍府見鍾儀問之曰南冠而縶者誰也有司對曰鄭人所獻楚囚也使稅之召而弔之再拜稽首問其族對曰伶人也使與之琴操南音公語範文子文子曰楚囚君子也蕭士贇曰髙堂諭朝廷也按世之稱父母多曰髙堂太白詩中絕無思親之句疑其遷化久矣考漢書賈誼傳曰人主之尊譬如堂羣臣如陛眾庶如地故陛九級上亷逺地則堂髙陛亡級亷近地則堂卑髙者難攀卑者易陵理勢然也蕭氏以髙堂爲諭朝廷其說近是梁書抱痛圜門含憤獄戶劉公幹詩沈迷簿領書回回自昏亂文獻通考九江在江州之西北詳十四卷注四川通誌巫峽在巫山縣東三十里與西陵峽歸峽並稱三峽上自夔州下至歸州夷陵州凡七百里中皆三峽之地羽化如仙人之化生羽翼蓋謂弟兄天各一方欲如飛仙之輕舉逺逝而相聚會不能得也唐書地理誌沂州沂水縣北有穆陵闗山東通誌穆陵闗在沂水縣北一百二十里古齊闗也一統志穆陵闗在靑州大峴山上左傳齊桓公曰賜我先君履南至於穆陵卽此又元和郡縣誌穆陵闗在黃州麻城縣西八十八里在穆陵山上是穆陵闗有二處而太白所稱者則齊地之穆陵關也蓋是時伯禽尙在東魯未歸耳豫章郡名唐時屬江南西道又謂之洪州在潯陽郡之南疑太白臥廬山時家室寓此流夜郎寄內詩曰南來不得豫章書可見後漢書公卿所舉率黨其私所謂放鴟鴞而囚鸞鳳荘子堯治天下伯成子髙立爲諸侯堯授舜舜授禹伯成子髙辭爲諸侯而耕禹往見之則耕在野禹趨就下風立而問焉曰昔堯治天下吾子立爲諸侯堯授舜舜授予吾子辭爲諸侯而耕敢問其故何也子髙曰昔堯治天下不賞而民勸不罰而民畏今子賞罰而民日不仁徳自此衰刑自此立後世之亂自此始矣夫子闔行耶無落吾事俋俋乎耕而不顧說苑吳王賜子胥屬鏤之劍曰子以此死子胥乃自刺殺吳王取子胥屍盛以鴟夷浮之江中漢書比干剖心子胥鴟夷應劭曰吳王取馬革爲鴟夷盛子胥而沈之江鴟夷榼形顏師古曰鴟夷卽今之盛酒鴟夷幐髙誘呂覽注革囊之大者爲鴟夷史記索隠韋昭云以皮作鴟鳥形名曰鴟夷鴟夷皮榼也服虔云用馬革作囊以裹屍投之於江史記漢誅梁王彭越醢之盛其醢徧賜諸侯廣韻繄辭也韻會繄語助也荘子天之蒼蒼其正色耶呂氏春秋天之處髙而聽卑初學記狴牢者亦獄別名家語孔子爲魯司冦有父子訟者夫子同狴執之王肅注狴獄牢也詩小雅白圭之玷尙可磨也琦按太白集中稱其兄者五人新平長史粲也襄陽少府皓也虞城宰錫也中都明府某也徐王延年也稱其弟者十七人金城尉叔卿也臨洺令皓也舍人臺卿也南平太守之遙也宣州長史昭也單父主簿凝也鄱陽司馬昌岠也溧陽尉濟也京兆參軍令問也不言職位者延陵也冽也幼成也況也襄也綰也錞也浮屠談皓也大抵皆從兄弟也此詩所云兄九江兮弟三峽與下文愛子老妻並言似指其親兄弟而言上有兄下有弟則太白乃其仲歟然兄弟之名則無可據姑表出之以俟淹博者之詳考潏音聿繄音近衣狴邊逑切音箆又音批珪與圭同﹞

荊州賊亂臨洞庭言懷作﹝通鑑乾元二年八月襄州將康楚元張嘉延據州作亂刺史王政奔荊州楚元自稱南楚霸王九月張嘉延襲破荊州荊南節度使杜鴻漸棄城走灃朗郢峽歸等州官吏聞之爭潛竄山谷十一月康楚元等眾至萬餘人商州刺史充荊襄等道租庸使韋倫發兵討之駐於鄧之境招諭降者厚撫之伺其稍怠進軍擊之生擒楚元其眾遂潰得其所掠租庸二百萬緡荊襄皆平﹞修蛇橫洞庭吞象臨江島積骨成巴陵遺言聞楚老水窮三苗國地窄三湘道歲晏天崢嶸時危人枯槁思歸阻喪亂去國傷懷抱郢路方丘墟章華亦傾倒風悲猿嘯苦木落鴻飛早日隠西赤沙月明東城艸闗河望已絕氛霧行當掃長叫天可聞吾將問蒼昊﹝淮南子堯乃使羿斷修蛇於洞庭髙誘注修蛇大蛇吞象三年而出其骨之類元和郡縣誌昔羿屠巴蛇於洞庭其骨若陵故曰巴陵孔安國尙書傳三苗之國在洞庭右彭蠡在荒服之例去京師二千五百里通典嶽州古蒼梧之野亦三苗國之地靑艸洞庭湖在焉二湖相連靑艸在南洞庭在北注云凡今長沙衡陽諸郡皆古三苗之地三湘詳一卷悲淸秋賦注楚辭歲旣晏兮孰華予王逸注晏晚也鮑照舞鶴賦歲崢嶸而愁暮李善注廣雅曰崢嶸髙貌歲之將盡猶物之髙也通典江陵郡今之荊州春秋以來楚國之都謂之郢都西通巫巴東接云夢亦一都會也楚辭惟郢路之遼逺左思魏都賦臨淄牢落鄢郢丘墟呂延濟注丘墟謂居人少也方輿勝覽江陵府有章華臺晉杜預云在今南郡華容城中華容卽今監利水經注洞庭湖水廣圓五百餘里日月若出沒於其中方輿勝覽洞庭湖在巴陵縣西西吞赤沙南連靑艸橫亙七八百里嶽陽風土記赤沙湖在華容縣南夏秋水泛與洞庭洪通杜甫道林嶽麓詩所謂殿角插入赤沙湖也一統志赤沙湖在洞庭湖西夏秋水泛與洞庭爲一涸時惟見赤沙舊記云洞庭南連靑艸西亙赤沙七八百里又謂之三湖初學記盛弘之荊州記云巴陵南有靑艸湖周回數百里湖南有靑艸山因以爲名一統志靑艸湖一名巴丘湖北連洞庭南接瀟湘東納淚羅之水每夏秋水泛與洞庭爲一水涸則此湖先幹靑艸生焉琦按城艸恐是靑艸之訛然靑艸在南而詩云東靑艸則又未敢定也江淹詩皇晉遘陽九天下橫氛霧張銑注氛霧諭亂賊也王延壽魯靈光殿賦承蒼昊之純殷張載注蒼昊皆天之稱也春爲蒼天夏爲昊天﹞

覽鏡書懷得道無古今失道還衰老自笑鏡中人白髮如霜艸捫心空嘆息問影何枯槁桃李竟何言終成南山皓﹝史記桃李不言下自成蹊南山四皓見二十二卷注﹞

田園言懷賈誼三年謫班超萬里侯何如牽白犢飲水對淸流﹝漢書賈誼爲長沙傅三年有鵩飛入誼捨止於坐隅誼旣以謫居長沙長沙卑濕誼自傷悼以爲壽不得長乃爲賦以自廣後漢書班超行詣相者曰祭酒布衣諸生耳而當封侯萬里之外超問其狀相者指曰生燕頷虎頭飛而食肉此萬里侯相也後使西域西域五十餘國悉皆納質內屬封超爲定逺侯淮南子宋人好善者家無故黑牛生白犢髙士傳許由堯召爲九州長由不欲聞之洗耳於潁濵時其友巢父牽犢欲飲之見由洗耳問其故對曰堯欲召我爲九州長惡聞其聲是故洗耳巢父曰子若處髙岸深谷人道不通誰能見子子故浮游欲聞求其名譽污吾犢口牽犢上流飲之詩意謂仕宦而不得志如賈誼一流得志如班超一流皆羈旅異方不如巢許隠居獨樂安步田園之爲善也其旨深矣﹞

江南春懷靑春幾何時黃鳥鳴不歇天涯失鄕路江外老華發心飛秦塞云影滯楚闗月身世殊爛漫田園久蕪沒歲晏何所從長歌謝金闕﹝一作歸埤雅黃鳥亦名黎黃其色黎黑而黃也鳴則蠶生韓子曰以鳥鳴春若黃鳥之類其善鳴者也陰陽運作推移時至气動不得不爾故先王以候節令華發見九卷注歲晏見本卷注楚辭章句謝去也金闕猶金門長歌謝金闕見不復有仕進之意﹞

聽蜀僧浚彈琴蜀僧抱緑綺西下峨眉峯爲我一揮手如聽萬壑松客心洗流水遺響入霜鐘不覺碧山暮秋云暗幾重﹝緑綺司馬相如之琴也見二十卷注唐書地理誌嘉州羅目縣有峨眉山嵇康琴賦伯牙揮手李善注揮動也流水見十六卷注山海經丰山有九鐘焉是知霜鳴郭璞注霜降則鐘鳴故言知也﹞

魯東門觀刈蒲﹝埤雅蒲水艸也似莞而褊有脊生於水涯柔滑而溫可以爲席﹞魯國寒事早初霜刈渚蒲揮鎌若轉月拂水生連珠此艸最可珍何必貴龍須織作玉牀席欣承淸夜娛羅衣能再拂不畏素塵蕪﹝陸倕詩江闗寒事早夜露傷秋艸梁簡文帝詩渚蒲變新節方言刈鉤自闗而西或謂之鉤或謂之﹝釒廉﹞顏師古急就篇注鉤卽鎌也形曲如鉤因以名云蜀本艸龍芻叢生莖如綖所在有之俗名龍須艸可爲席謝朓詠席詩但願羅衣拂無使素塵彌鎌音亷﹞

詠鄰女東窗海石橊﹝太平廣記新羅多海紅並海石橊唐贊皇李徳裕言花名中帶海者悉從海東來﹞魯女東窗下海橊世所稀珊瑚映緑水未足比光輝淸香隨風發落日好鳥歸願爲東南枝低舉拂羅衣無由一攀折引領望金扉﹝潘嶽安石橊賦似長離之棲鄧林若珊瑚之映綠水古詩淸商隨風發潘嶽詩引領望京室王延壽魯靈光殿賦排金扉而北入張銑注扉門扉也﹞

南軒松南軒有孤松柯葉自綿羃淸風無閒時蕭灑終日夕陰生古苔綠色染秋煙碧何當淩雲霄直上數千尺﹝綿羃枝葉稠宻而相覆之意羃音宻﹞

詠山樽二首﹝前一首一作詠柳少府山癭木樽﹞其一蟠木不雕飾且將斤斧疎樽成山嶽勢材是棟梁餘外與金罍並中涵玉醴虛慚君垂拂拭遂忝玳筵居﹝漢書蟠木根柢輪囷離奇顏師古注蟠木屈曲之木也金罍酒器見七卷注張衡思玄賦噏靑岑之玉醴兮呂向注玉醴玉泉也嵇康琴賦玉醴湧其前呂延濟注玉醴玉漿也味如酒此詩之意則以玉醴爲酒也江總詩玳筵歡趣宻﹞其二擁腫寒山木嵌空成酒樽悔無江海量偃蹇在君門﹝荘子吾有大樹人謂之樗其大本擁腫而不中繩墨甘泉賦嵌巖巖其龍鱗顏師古注嵌開張貌嵌丘銜切音近龕﹞

初出金門尋王侍禦不遇詠壁上鸚鵡﹝一作勅放歸山畱別陸侍禦不遇詠鸚鵡﹞落羽辭金殿孤鳴托繡衣能言終見棄還向隴西飛﹝禦史繡衣見十一卷注張華禽經注鸚鵡出隴西能言鳥也﹞

紫藤樹紫藤掛云木花蔓宜陽春宻葉隠歌鳥香風畱美人﹝筆談黃環卽今之朱藤也葉如槐其花穗懸紫色如葛花可作菜食火不熟亦有小毒京師人家園圃中作大架種之謂之紫藤花者是也實如皁莢蜀都賦所謂靑珠黃環者黃環卽此藤之根古今皆種以爲庭檻之飾﹞

觀放白鷹二首其一八月邊風髙胡鷹白錦毛孤飛一片雪百里見秋毫其二寒冬十二月蒼鷹八九毛寄言燕雀莫相啅自有雲霄萬里髙﹝蘇武詩寒冬十二月晨起距嚴霜鷹一歲色黃二歲色變次赤三歲而色始蒼矣故謂之蒼鷹八九毛者是始獲之鷹剪其勁翮令不能逺舉揚去啅眾口貌太白借用作嘲誚意此詩河嶽英靈集以爲髙適之作題云見薛大臂鷹作適集亦載此詩啅音捉﹞

觀博平王志安少府山水粉圗﹝唐河北道博州博平郡有博平縣﹞粉壁爲空天丹靑狀江海遊雲不知歸日見白鷗在博平眞人王志安沈吟至此願掛冠松溪石磴帶秋色愁客思歸坐曉寒﹝南史蕭視素爲諸曁令到縣十餘日掛衣冠於縣門而去釋常談休官謂之掛冠西漢馮萌見王莽簒逆乃曰不去禍將及身遂觧冠掛於城東門而去韻會磴登渉之道也磴音鐙或作嶝音義同﹞

題雍丘崔明府丹竈美人爲政本忘機服藥求仙事不違葉縣已泥丹竈畢瀛洲當伴赤松歸先師有訣神將助大聖無心火自飛九轉但能生羽翼雙鳬忽去定何依﹝唐河南道汴州陳畱郡有雍丘縣瀛洲海中仙山見十五卷注赤松子古仙人見二卷注抱朴子古之道士合作神藥必入名山山神必助之爲福藥必成又云一轉之丹服之三年得仙二轉之丹服之二年得仙三轉之丹服之一年得仙四轉之丹服之半年得仙五轉之丹服之百日得仙六轉之丹服之四十日得仙七轉之丹服之二十日得仙八轉之丹服之十日得仙九轉之丹服之三日得仙魏文帝詩服藥四五日身輕生羽翼風俗通俗說孝明帝時尙書郎河東王喬遷爲葉令喬有神術每月朔嘗詣臺朝帝怪其來數而無車騎宻令太史候望言其臨至時常有雙鳬從南飛來因伏伺見鳬舉羅但得一雙舄耳使尙方識視四年中所賜尙書官屬履也﹞

觀元丹丘坐巫山屏風昔遊三峽見巫山見畫巫山宛相似疑是天邊十二峯飛入君家彩屏裏寒松蕭颯如有聲陽臺微茫如有情錦衾瑤席何寂寂楚王神女徒盈盈髙咫尺如千里翠屏丹崖粲如綺蒼蒼逺樹圍荊門歷歷行舟泛巴水水石潺湲萬壑分煙光艸色俱氳氛溪花笑日何年發江客聽猿幾歲聞使人對之心緬邈疑入髙丘夢彩雲﹝太平寰宇記巫山縣有巫山盛弘之荊州記云沿峽二十里有新崩灘至巫峽因山而名也首尾一百六十里舊云自三峽取蜀數千里恆是一山此蓋好大之言也惟三峽七百里兩岸連山略無缺處重巖疊嶂隠天蔽日自非亭午夜分不見日月所謂髙山尋云怒湍流水絕非人境神女廟在峽之岸四川省誌巫山在夔州巫山縣東三十里形如巫字有峯十二曰望霞翠屏朝雲松巒集仙聚鶴淨壇上升起雲棲鳯登龍望聖也此十二峯者不聚一面乃江繞此山周遭有十二峯繪者不得不彚爲一圖耳陽臺山在巫山縣治西北髙丘山亦在其間髙唐賦載巫山神女與楚王夢遇自言妾在巫山之陽髙丘之岨旦爲朝雲暮爲行雨朝朝暮暮陽臺之下是也後人立神女廟於山下今謂妙用眞人祠楚辭瑤席兮玉瑱王逸注瑤玉爲席湯惠休詩錦衾瑤席爲誰芳南史蕭賁善畫於扇上圖山水咫尺之內便覺萬里爲遙荊門在巫山之下流巴水在巫山之上流一統志荊門山在湖廣荊州宜都縣西北五十里大江南與虎牙相對水經注巴水出晉昌郡宣漢縣巴嶺山西南流歷巴中經巴城故城南李嚴所築大城北西南入江四川通誌巴江在重慶府巴縣東北閬水與白水合流曲折三回如巴字因名巴江琦謂詩中所雲巴水似指巴地所經之水而言不專謂曲折三回之巴江也廣韻潺湲水流貌氛氳祥气也謝靈運詩緬邈區中緣張詵注緬邈髣髴也﹞

求崔山人百丈崖瀑布圖﹝天臺山誌百丈巖在天臺縣西北二十五里崇道觀西北與瓊臺相望峭險束隘四山墻立下爲龍湫翠蔓蒙絡水流聲潨然盤澗繞麓入爲靈溪由髙視下淒神寒骨﹞百丈素崖裂四山丹壁開龍潭中噴射晝夜生風雷但見瀑泉落如潨云漢來聞君寫眞圖島嶼備縈回石黛刷幽艸曾靑澤古苔幽緘儻相傳何必向天臺﹝韻會瀑飛泉懸水也潨水會也徐陵玉臺新詠序南都石黛最發雙蛾韻會黛說文畫眉墨也本作黱今作黛荀子王制篇南海則有羽翮齒革曽靑丹幹焉楊倞注曽靑銅之精可繪畫及化黃金者出蜀山越崖又正論篇加之以丹矸重之以曾靑楊倞注曾靑銅之精形如珠者其色極靑故謂之曾靑謝惠連詩盈筐自予手幽緘候君開李延濟注幽宻緘封也瀑音僕潨音叢﹞

見野艸中有名白頭翁者﹝名醫別錄白頭翁處處有之近根處有白茸狀似白頭老翁故以爲名唐本艸白頭翁其葉似芍藥而大抽一莖莖頭一花紫色似木槿花實大者如雞子白毛寸餘皆披下如纛頭正似白頭老翁故名焉陶言近根有白茸似不識也﹞醉入田家去行歌荒野中如何靑艸裏亦有白頭翁折取對明鏡宛將衰鬢同微芳似相誚畱恨向東風

流夜郎題葵葉慚君能衛足嘆我逺移根白日如分照還歸守故園﹝左傳鮑荘子之智不如葵葵猶能衛其足杜預注葵傾葉向日以蔽其根﹞

瑩禪師房觀山海圖眞僧閉精宇滅迹含逹觀列障圖雲山攢峯入霄漢丹崖森在目淸晝疑捲幔蓬壺來軒窗瀛海入几案煙濤爭噴薄島嶼相淩亂徵帆飄空中瀑水灑天半崢嶸若可陟想象徒盈嘆杳與眞心冥遂諧靜者翫如登赤城裏揭渉滄洲畔卽事能娛人從玆得蕭散﹝謝靈運詩滅迹入雲峯韻會障步障也廣韻幔帷幔也拾遺記蓬壺蓬萊也瀛海大海也見十二卷注初學記海中山曰島海中洲曰嶼登眞隠訣云赤城山下有丹洞在三十六洞天數其山足丹韻會褰裳渡水由膝以下曰掲嶼音序﹞

白鷺鷥白鷺下秋水孤飛如墜霜心閒且未去獨立沙洲傍

詠槿二首﹝前首詠槿次首乃詠桂也二本各有誤處識者定之本艸衍義木槿花如小葵淡紅色五葉成一花朝開暮斂湖南北人家多種植之以爲籬障韻會槿木名爾雅櫬也其花朝生暮落一名日及一名蕣華蓋取一瞬之義﹞其一園花笑芳年池艸艷春色猶不如槿花嬋娟玉階側芬榮何天促零落在瞬息豈若瓊樹枝終歲長翕赩﹝繆本作﹝女便﹞廣韻嬋姢好姿態貌﹝女便﹞姢美貌又云舞貌江淹詩終歲如瓊艸紅華長翕赩又曰瑤艸正翕赩呂向注翕赩茂郁貌嬋音禪﹝女便﹞音近駢赩音釋又音赫﹞其二世人種桃李多在金張門攀折爭快捷方式及此春風暄一朝天霜下榮耀難久存安知南山桂綠葉垂芳根淸陰亦可托何惜樹君園﹝漢書蓋寛饒傳上無許史之屬下無金張之托顏師古注許氏史氏有外屬之恩金氏張氏自托在於近狎也離騷夫惟快捷方式以窘步王逸注捷疾也徑邪道也﹞

白胡桃紅羅袖裏分明見白玉盤中看卻無疑是老僧休念誦腕前推下水精珠﹝初學記沈懷逺南越志雲海中有火珠明月珠水精珠﹞

巫山枕障巫山枕障畫髙丘白帝城邊樹色秋朝云夜入無行處巴水橫天更不流﹝巫山在巫山縣白帝城在奉節縣俱在夔州之東髙丘在巫山之陽巴水卽巫山下所經之水俱見前注﹞

南奔書懷﹝一作自丹陽南奔道中作﹞遙夜何漫漫空歌白石爛寧戚未匡齊陳平終佐漢攙搶掃河洛直割鴻溝半歷數方未遷云雷屢多難天人秉旄鉞虎竹光藩翰侍筆黃金臺傳觴靑玉案不因秋風起自有思歸嘆主將動讒疑王師忽離叛自來白沙上鼓噪丹陽岸賓禦如浮雲從風各消散舟中指可掬城上骸爭爂艸艸出近闗行行昧前算南奔劇星火北寇無涯畔顧乏七寶鞭畱連道傍翫太白夜食昴長虹日中貫秦趙興天兵茫茫九州島亂感遇明主恩頗髙祖逖言過江誓流水志在淸中原拔劍擊前柱悲歌難重論﹝孟子疏三齊記云齊桓公夜出迎客寧戚疾擊其牛角髙歌曰南山粲白石爛生不遭堯與舜禪短布單衣適至骭從昏飯牛薄夜半長夜漫漫何時旦桓公乃召與語恱之遂以爲大夫楚辭靚杪秋之遙夜遙夜長夜也史記陳平曰臣事魏王魏王不能用臣說故去事項王項王不能信人其所任愛非諸項卽妻之昆弟𨿽有奇士不能用平乃去楚聞漢王之能用人故歸大王爾雅彗星爲欃槍曹植武帝誄欃槍北掃舉不浹辰史記項羽乃與漢王約中分天下割鴻溝而西者爲漢鴻溝而東者爲楚書大禹謨天之歷數在汝躬孔安國傳歷數謂天道也正義云歷數謂天歷運之數帝王易姓而興故言歷數爲天道云雷用周易屯卦義其卦以震遇坎故取象云雷其義以乾坤始交而遇險難故名屯屯難也魏略邯鄲淳詣臨淄侯植歸對其所知嘆植之才以爲天人周書王左杖黃﹝脫一字﹞右秉白旄以麾虎竹銅虎符竹使符也見五卷塞下曲注詩大雅價人維藩大宗維翰黃金臺見二卷注靑玉案見十三卷注張翰爲齊王冏東曹掾因秋風起思吳中菇菜蒓羮鱸魚膾遂命駕而歸見三卷注文獻通考眞州本唐揚州揚子縣之白沙鎭胡三省通鑑注今眞州治所唐之白沙鎭也時屬廣陵郡揚州府誌白沙洲在儀眞縣城外濵江地多白沙故名按南史南齊於白沙置一軍卽此左傳越子爲左右句卒使夜或左或右鼓噪而進按唐書地理誌江南東道潤州又謂之丹陽郡領丹徒丹陽金壇延陵四縣鮑照詩賓禦紛颯沓左傳楚疾進師車馳卒奔乘晉軍桓子不知所爲鼓於軍中曰先濟者有賞中軍下軍爭舟舟中之指可掬也又左傳華元夜入楚師登子反之牀起之曰寡君使元以病告曰敝邑易子而食析骸以爂杜預注爂炊也魏書陸眞傳東平王道符反於長安殺雍州刺史魚元明闗中艸艸洛陽伽藍記洛中艸艸猶不自安左傳蘧伯玉遂行從近闗出謝惠連詩倚伏昧前算晉書明帝紀王惇將舉兵內向帝宻知之乃乘巴滇駿馬微行至於湖陰察惇營壘而出有軍士疑帝非常人又惇方晝寢夢日環其城驚起曰此必黃須鮮卑奴來也於是使五騎物色追帝帝亦馳去馬有遺糞輙以水灌之見逆旅賣食嫗以七寶鞭與之曰後有騎來可以此示也俄而追者至問嫗嫗曰去巳逺矣因以鞭示之五騎傳玩稽畱遂久又見馬糞冷以爲信逺而止不追漢書荊軻慕燕丹之義白虹貫日太子畏之衛先生爲秦畫長平之事太白食昴昭王疑之應劭曰燕太子丹質於秦始皇遇之無禮丹亡去厚養荊軻令西刺秦王精誠感天白虹爲之貫日也蘇林曰白起爲秦伐趙破長平軍欲遂滅趙遣衛先生說昭王益兵糧爲應侯所害事用不成其精誠上達於天故太白爲之食昴昴趙分也將有兵故太白食昴食者幹歷之也晉書祖逖爲奮威將軍豫州刺史渡江中流擊楫而誓曰祖逖不能淸中原而復濟者有如大江詞色壯烈眾皆慨嘆江淹恨賦拔劍擊柱弔影慚魂琦按此篇首引寧戚陳平蓋以自況思得見用於世之意攙搶掃河洛直割鴻溝半謂祿山反逆覆陷兩京河北河南半爲割據天人謂永王璘至徳元載七月上皇制以永王璘充山南東路嶺南黔中江南西路四道節度使江陵大都督出鎭江陵所謂天人秉旄鉞虎竹光籓翰也侍筆黃金臺傳觴靑玉案不因秋風起自有思歸嘆謂在永王軍中𨿽蒙禮遇而早動思歸之志當是察其已有逆謀不可安處矣太白之於永王璘與張翰之於齊王冏事略相類故引以爲諭惜乎其不能如翰之勇決潔身早去致遭污累也璘以季廣琛渾惟明馮季康爲將及淮南采訪使李成式與河北招討判官李銑合兵討璘季廣琛召諸將謂曰吾屬從王至此天命未集人謀已墮不如及兵鋒未交早圖去就死於鋒鏑永爲逆臣矣諸將皆然之於是季廣琛以麾下奔廣陵渾惟明奔江寧馮季康奔白沙所謂主將動讒疑王師忽離畔也自來白沙上鼓噪丹陽岸賓禦如浮雲從風各消散言軍中擾亂賓幕奔逃之狀璘與成式將趙侃戰新丰而敗非水戰也璘至鄱陽郡司馬陶備閉城拒之璘怒命焚其城非久攻也其曰舟中指可掬城上骸爭爂甚言其撓敗之形有若此耳艸艸出近闗行行昧前算南奔劇星火北冦無涯畔顧乏七寶鞭畱連道傍翫自言奔走匆遽之狀太白夜食昴長虹日中貫諭已爲國之精誠可以上干天象秦趙興天兵茫茫九州島亂感遇明主恩頗髙祖逖言過江誓流水志在淸中原明已之所以從璘者實因天下亂離四方云擾欲得一試其用以擴淸中原如祖逖耳非敢有逆志也拔劍擊前柱悲歌難重論自傷其志之不能遂而反有從王爲亂之名身敗名裂更向何人一爲申論拔劍擊柱慷慨悲歌出處之難太白蓋自嗟其不幸矣蕭士贇曰此篇用事偏枯句意倒雜決非太白之作果眞灼見其爲非太白之詩耶抑爲太白諱而故爲此言耳攙初銜切插平聲搶音撐與欃槍同﹞

李太白詩集注卷二十四

鳳尾竹客手錄李太白詩集注卷二十五錢塘王琦撰

題隨州紫陽先生壁﹝唐時隨州又謂之漢東郡屬山南東道紫陽先生見二十九卷漢東紫陽先生碑銘﹞神農好長生風俗久巳成復聞紫陽客早署丹臺名喘息飡妙气步虛吟眞聲道與古仙合心將元化並樓疑出蓬海鶴似飛玉京松雪窗外曉池水階下明忽耽笙歌樂頗失軒冕情終願惠金液提攜淩太淸﹝史記正義括地誌云厲山在隨州隨縣北百里山東有石穴曰神農生於厲鄕所謂列山氏也春秋時爲厲國藝文類聚眞人周君傳曰紫陽眞人周義山字委通汝陰人也入蒙山遇羨門子乘白鹿執羽蓋仗靑毛之節侍從十餘玉女乃再拜叩頭乞長生要訣羨門子曰子名在丹臺玉室何憂不仙抱朴子閉藏喘息又曰粗气是喘息之气也楚辭飡六气而飲沆瀣兮異苑陳思王逰山忽聞空裏誦經聲淸逺遒亮解音者則而寫之爲神仙聲道士效之作步虛聲樂府古題要解步虛詞道觀所唱備言眾仙縹緲輕舉之羙陳子昻詩古之得仙道信與元化並玉京詳五卷注又一統志玉京洞在赤城山道書十大洞天之第六晉許邁嘗居此與王羲之書云自山陰至臨海多有金庭玉堂仙人芝艸謂此庾信詩玉京傳相鶴太乙授飛龜顏延年詩山明望松雪金液仙家上藥詳十三卷注楚辭若王僑之乘雲兮載赤霄而逰太淸﹞

題元丹丘山居故人棲東山自愛丘壑美靑春臥空林白日猶不起松風淸襟袖石潭洗心耳羨君無紛喧髙枕碧霞裏

題元丹丘潁陽山居並序﹝唐河南府有潁陽縣本武林縣載初元年析河南伊闕嵩陽置開元十五年更名潁陽﹞丹丘家於潁陽新卜別業其地北倚馬嶺連峯嵩丘南瞻鹿臺極目汝海雲巖映郁有佳致焉白從之遊故有此作﹝元和郡縣誌馬嶺山在河南府宻縣南十五里淸水所出一統志鹿臺山在南陽府汝州北二十里有臺狀若蹲鹿枚乘七發南望荊山北望汝海李善注汝稱海大言之也一統志汝水源出嵩縣分水嶺經流郟縣合扈澗長橋等水戴液團造等溪東流入淮﹞仙遊渡潁水訪隠同元君忽遺蒼生望獨與洪崖羣卜地初晦迹興言且成文卻顧北山斷前瞻南嶺分遙通汝海月不隔嵩丘云之子合逸趣而我欽淸芬舉迹倚松石談笑迷朝曛益願狎靑鳥拂衣棲江濆﹝通鑑謝安𨿽爲布衣時人皆以公輔期之士大夫至相謂曰安石不出當如蒼生何薛綜西京賦注洪崖三皇時伎人陸機文賦誦先人之淸芬江淹詩靑鳥海上逰李善注呂氏春秋曰海上有人好靑者朝至海上而從靑逰靑至者前後數百其父曰聞汝從靑逰盍取來吾欲觀之其子明旦至海上羣靑翔而不下劉良注靑鳥海鳥也琦按此詩所謂靑鳥當是用此事然考今呂氏春秋本靑作蜻而注以爲蜻蝏小虫與李氏所引不同疑今本之訛也詩意謂潁陽別業固盡丘壑之羙而巳之所好更在江湖是以欲與靑鳥相狎而棲息江濆範傳正稱太白偶乘扁舟一日千里或遇勝境終年不移逸情所寄不卽此可見歟﹞

題瓜州新河餞族叔舍人賁﹝胡三省通鑑注揚州江都縣南三十里有瓜洲鎭正對京口北固山所謂新河卽今之瓜洲運河是也﹞齊公鑿新河萬古流不絕丰功利生人天地同朽滅兩橋對雙閣芳樹有行列愛此如甘棠誰云敢攀折吳關倚北固天險自玆設海水落斗門潮平見沙汭我行送季父弭棹徒流恱楊花滿江來疑是龍山雪惜此林下興愴爲山陽別瞻望淸路塵歸來空寂蔑﹝蕭本作滅復第二韻恐誤舊唐書玄宗紀開元二十六年潤州刺史齊澣開伊婁河於揚州南瓜州浦又齊澣傳開元二十五年遷潤州刺史潤州北界隔大江至瓜步沙尾紆匯六十里船繞瓜步多爲風濤所漂損澣乃移其漕路於京口埭下直渡江二十里又開伊婁河二十五里卽逹揚子縣自是免漂損之患歲減腳錢數十萬迄今利濟焉風俗通召公當農桑之時重爲所煩勞不捨鄕亭止於棠樹之下聴訟決獄百姓各得其所壽九十餘乃卒後人思其徳美愛其樹而不敢伐詩甘棠之所作也宋文帝詩極望周天險畱察浹神京新唐書江南送租庸調物以歲二月至揚州入斗門木華海賦云錦散文於沙汭之際李善注毛萇詩傳曰芮崖也芮與汭通左傳集解水之隈曲曰汭說文汭水相入也泬水從空穴絕出也或疑廣韻韻會諸書屑薛韻中無汭字當以泬爲是者按江淹擬古詩赤玉隠瑤溪云錦被沙汭昨發赤亭渚今宿浦陽汭皆作爇音讀與設絕滅雪別字相葉何疑於此詩耶江淹詩弭棹阻風雪李善注弭止也鮑照詩胡風吹朔雪千里度龍山阮籍阮咸叔侄與嵇康等寓居河內山陽共爲竹林之逰見十二卷注曹植詩君若淸路塵謝靈運詩各勉日新志音塵慰寂蔑寂蔑猶寂寞也汭而拙切音爇泬音血弭音米﹞

洗腳亭﹝詩乃送行之作題內似有缺文﹞白道向姑熟洪亭臨道旁前有吳時井下有五丈牀樵女洗素足行人歇金裝西望白鷺洲蘆花似朝霜送君此時去回首淚成行﹝白道大路也人行迹多艸不能生遙望白色故曰白道唐時多用之鄭谷白道曉霜迷韋荘白道向村斜是也通典宣州當塗縣城卽晉姑熟城也胡三省通鑑注姑熟前漢丹陽春榖縣地今太平州當塗縣卽姑熟地縣南二里有姑熟溪西入大江陸遊曰姑熟城在當塗北牀井欄也傅玄秋胡行遂下黃金裝梁簡文登山馬詩間樹識金裝景定建康志白鷺洲在城之西與城相望周回十五里江南志白鷺洲在江寜縣西南大江中﹞

勞勞亭﹝景定建康志勞勞亭在城南十五里古送別之所吳置亭在勞勞山上今顧家寨大路東卽其所江南通誌勞勞亭在江寜府治西南﹞天下傷心處勞勞送客亭春風知別苦不遣栁條靑

題金陵王處士水亭﹝原注此亭蓋齊朝南苑又是陸機故宅江南通誌南苑在江寜府城外瓦棺寺東北方輿勝覽陸機宅圖經云在上元縣南五里秦淮之側有二陸讀書堂在焉﹞王子耽玄言賢豪多在門好鵝尋道士愛竹嘯名園樹色老荒苑池光蕩華軒北堂見明月更憶陸平原掃拭靑玉簟爲余置金尊醉罷欲歸去花枝宿鳥喧何時復來此再得洗囂煩﹝法書要錄王羲之性好鵝山陰有一道士養好鵝十餘王淸旦乘小船故往意大願樂乃告求市易道士不與百方譬說不能得道士乃言性好道久欲寫河上公老子縑素早辦而無人能書府君若能自屈書道徳經各兩章便合羣以奉羲之便住半日爲寫畢籠鵝以歸世說王子猷嘗行過吳中見一士大夫家極有好竹主巳知子猷當往乃灑埽施設在廰事坐相待王肩輿徑造竹下諷嘯良久王微詩長想憑華軒呂延濟注軒樓上鉤欄也華者有華飾文彩也陸機詩安寢北堂上明月入我牖照之有餘輝攬之不盈手晉書陸機傳成都王穎以機參大將軍軍事表爲平原內史﹞

題嵩山逸人元丹丘山居並序白久在廬霍元公近遊嵩山故交深情出處無間嵒信頻及許爲主人欣然適會本意當冀長往不返欲便舉家就之兼書共遊因有此贈﹝廬山在今江西九江南康二府界內霍山在今江南廬州界內嵩山在今河南登封洛陽鞏宻四縣界內詳見前注嵒古巖字﹞家本紫雲山道風未淪落沈懷丹丘志衝賞歸寂寞朅來逰閩荒捫涉窮禹鑿夤緣泛潮海偃蹇陟廬霍憑雷躡天窗弄景憩霞閣且欣登眺美頗愜隠淪諾三山曠幽期四嶽聊所托故人契嵩潁髙義炳丹艧滅迹遺紛囂終言本峯壑自矜林湍好不羨市朝樂偶與眞意並頓覺世情薄爾能折芳桂吾亦采蘭若拙妻好乘鸞嬌女愛飛鶴提攜訪神仙從此錬金藥﹝紫雲山在綿州彰明縣西南四十里峯巒環秀古木樛翠地裏書謂常有紫雲結其上故名岡來自北爲天倉爲龍洞其東爲風洞爲仙人靑龍洞爲露香臺其西爲慕頥爲白雲洞其南爲天臺爲帝舜洞爲桃溪源爲天生橋有道宮建其中名崇仙觀觀中有黃籙寶宮世傳爲唐開元二十四年神人由他山徙置於此宮之三十六柱皆檀木鐵繩隠迹在焉此山地誌不載宋魏鶴山作記載集中太白生於綿州所謂家本紫雲山者蓋謂是山歟梁書道風素論坐鎭雅俗楚辭仍羽人於丹丘兮畱不死之舊鄕朅來詳見十三卷注閩今福建地在唐時爲建州福州泉州漳州汀州五郡之地東甌與閩地相連接在唐時爲溫州臺州處州三郡之地秦時立閩中郡合東甌在內至漢始分東甌以立東海王太白生平未嘗入閩而溫臺處三州則逰歷多見於詩歌疑此詩所謂閩荒者指東甌之地而言也說苑禹鑿龍門辟伊闕平治水土左思吳都賦夤緣山嶽之岊三山謂海中三神山左傳四嶽三塗杜預注四嶽東嶽岱西嶽華南嶽衡北嶽恆蓋古稱四嶽不兼中嶽在內後世兼中嶽而言故稱五嶽也嵩山潁水詳見九卷注史記扁鵲傳竊聞髙義之日久矣書梓材惟其塗丹雘孔頴達正義雘是采色之名有靑色者有朱色者炳丹雘卽炳若丹靑之義顏延年詩芬馥歇蘭若李周翰注蘭若香艸幽蘭杜若也金藥金丹上藥也雘屋角切汪入聲﹞

題江夏修靜寺﹝原注此寺是李北海舊宅李邕爲北海太守以文字名天下時人稱爲李北海詳十九卷注﹞我家北海宅作寺南江濵空庭無玉樹髙殿坐幽人書帶畱靑艸琴堂羃素塵平生種桃李寂滅不成春﹝三齊記鄭元教授於不期山山下生艸形如薤長尺餘堅韌異常士人名曰康成書帶韻會羃覆也羃音覓﹞

題宛溪館吾憐宛溪好百尺照心明何謝新安水千尋見底淸白沙畱月色緑竹助秋聲卻笑嚴湍上於今獨擅名﹝江南通誌宛溪在寜國府東水至淸澈新安江在徽州府其源有四一出歙之黟山一出休寜之率山一出績溪之大鄣山一出﹝脫一字﹞源之浙嶺四水皆逹歙浦會流至嚴州合金華水入浙江爲灘凡三百六十水至淸深淺皆見底一統志七里灘在嚴州桐廬縣西一名嚴陵瀨卽漢嚴光垂釣處﹞

題東溪公幽居杜陵賢人淸且亷東溪卜築歲將淹宅近靑山同謝朓門垂碧栁似陶潛好鳥迎春歌後院飛花送酒舞前檐客到但知畱一醉盤中祗有水晶鹽﹝雍錄杜陵在長安東南二十里韻會淹久畱也滯也久也方輿勝覧靑山在當塗縣東南三十里齊宣城太守謝朓築室於山南遺趾猶存絕頂有謝公池唐天寶間攺爲謝公山山下有靑艸市一名謝家市南史陶潛少有髙趣宅邊有五柳樹故嘗著五栁先生傳蓋以自況梁書中天竺國有眞鹽色正白如水精魏書太宗賜崔浩禦縹醪酒十斛水精戎鹽一兩金樓子胡中白鹽產於山崖映日光明如水精胡人以供國廚名君王鹽亦名玉華鹽﹞

嘲魯儒魯叟談五經白髮死章句問以經濟策茫如墜煙霧足著逺逰履首戴方山巾緩步從直道未行先起塵秦家丞相府不重褒衣人君非叔孫通與我本殊倫時事且未逹歸耕汶水濱﹝曹植洛神賦踐逺逰之文履荘子宋鈃尹文作華山之冠以自表注雲華山上下均平作冠象之表己心均平也後人所謂方山冠蓋出於此秦家丞相謂李斯史記李斯傳丞相謬其說絀其辭乃上書請諸有文學詩書百家語者蠲除去之令到三十日弗去黥爲城旦始皇可其議收去詩書百家之語以愚百姓漢書雋不疑褒衣博帶盛服至門上謁顏師古注襃大裾也言著褒大之衣廣博之帶而說者乃以爲朝服垂褒之衣非也史記叔孫通說上曰臣願徵魯諸生與臣弟子共起朝儀於是叔孫通使徵魯諸生三十餘人魯有兩生不肯行曰今天下初定死者未﹝脫一字﹞傷者未起又欲起禮樂禮樂所由起積徳百年而後可興也吾不忍爲公所爲公所爲不合古吾不行公往矣無污我叔孫通笑曰若眞鄙儒也不知時變遂與所徵三十人西說文汶水出瑯邪朱虛東泰山東入濰桑欽說汶水出泰山萊蕪西南入泲褒音包﹞

懼讒二桃殺三士詎假劍如霜眾女妬蛾眉雙花競春芳魏姝信鄭袖掩袂對懷王一惑巧言子朱顏成死傷行將泣團扇戚戚愁人腸﹝晏子以二桃殺三士見三卷梁甫吟注魏文帝詩歐氏寶劍何爲低昻白如積雪利若秋霜離騷眾女嫉予之蛾眉兮謡諑謂予以善淫戰國策魏王遺楚王美人楚王悅之夫人鄭袖知王之悅新人也甚愛新人衣服玩好擇其所喜而爲之宮室臥具擇其所善而爲之愛之甚於王王曰鄭袖知寡人之悅新人也其愛之甚於寡人此孝子之所以事親忠臣之所以事君也鄭袖知王以巳爲不妬也因謂新人曰王愛子美矣然惡子之鼻子見王則必掩鼻新人見王因掩其鼻王謂鄭袖曰新人見寡人則掩其鼻何也鄭袖曰妾不知也王曰𨿽惡必言之鄭袖曰其似惡聞王之臭也王曰悍哉令劓之無使逆命班婕妤怨歌行新制齊紈素皎潔如霜雪裁爲合歡扇團團似明月出入君懷袖動揺微風發常恐秋節至涼風奪炎熱棄捐篋笥中恩情中道絕﹞

觀獵太守耀淸威乘間弄晚輝江沙橫獵騎山火繞行圍箭逐云鴻落鷹隨月兔飛不知白日暮歡賞夜方歸﹝庾信詩山火實時燃山火獵者燒艸以驅逼禽獸之火也抱朴子飛﹝矢敫﹞墮云鴻沈綸引魴鯉﹞

觀胡人吹笛胡人吹玉笛一半是秦聲十月吳山曉梅花落敬亭愁聞出塞曲淚滿逐臣纓卻望長安道空懷戀主情﹝漢書楊惲傳家本秦也能爲秦聲楊齊賢曰古者羌笛有落梅花曲輿地廣記宣州宣城縣有敬亭山古今注橫吹胡樂也張博望入西域傳其法於西京惟得摩訶兜勒二曲李延年因胡曲更造新聲二十八解魏晉以來二十八解不復具存世用者黃鶴隴頭出關入關出塞入塞折楊栁黃覃子赤之陽望行人十曲塞音賽﹞

軍行驑馬新跨白玉鞍戰罷沙場月色寒城頭鐵鼓聲猶震匣裏金刀血未幹﹝史記集解徐廣曰赤馬黒髦曰驑吳均詩白玉鏤衢鞍黃金馬腦勒胡三省通鑑注唐人謂沙漠之地爲沙場﹞

從軍行百戰沙場碎鐡衣城南巳合數重圍突營射殺呼延將獨領殘兵千騎歸﹝晉書匈奴傳其四姓有呼延氏卜氏蘭氏喬氏而呼延氏最貴﹞

平虜將軍妻平虜將軍婦入門二十年君心自不悅妾寵豈能專出解牀前帳行吟道上篇古人不吐井莫忘昔纒綿﹝古樂府王宋者平虜將軍劉勲妻也入門二十餘年後勲悅山陽司馬氏女以宋無子出還於道中作詩二首曰翩翩牀前帳張以蔽光輝昔將爾同去今將爾同歸緘藏篋笥裏當復何時披又曰誰言去婦薄去婦情更重千里不吐井況乃昔所奉逺望未爲遙踟躕不得並程大昌曰千里不吐井況乃昔所奉謂嘗飲此井𨿽捨而去之千里知不復飲矣然猶以嘗飲乎此而不忍吐也況昔所嘗奉以爲君子者乎陸機詩疇昔之逰好合纒綿﹞

春夜洛城聞笛誰家玉笛暗飛聲散入春風滿洛城此夜曲中聞折栁何人不起故園情﹝折楊栁古曲名見前四首注﹞

嵩山采菖蒲者神人多古貌雙耳下垂肩嵩嶽逢漢武疑是九疑仙我來采菖蒲服食可延年言終忽不見滅影入雲煙諭帝竟莫悟終歸茂陵田﹝神仙傳漢武上嵩山登大愚石室起道宮使董仲舒東方朔等齋潔思神至夜忽見有仙人長二丈耳出頭巓垂下至肩武帝禮而問之仙人曰吾九疑之人也聞中嶽石上菖蒲一寸九節可以服之長生故來采耳忽然失人所在帝顧侍臣曰彼非復學道服食者必中嶽之神以諭朕耳爲之采菖蒲服之經三年帝覺悶不快遂止時從官多服然莫能持久惟王興聞仙人教武帝服菖蒲乃采服之不息遂得長生鄰里老少皆云世世見之竟不知所之謝靈運山居賦廣滅影於崆峒許遁音於箕山漢書武帝紀後元二年二月丁夘帝崩於五柞宮三月甲申葬茂陵臣瓚曰茂陵在長安西北八十里田卽後人所謂墓田也盧照鄰詩花月茂陵田﹞

金陵聴韓侍禦吹笛韓公吹玉笛倜儻流英音風吹繞鐘山萬壑皆龍吟王子停鳳管師襄掩瑤琴餘韻渡江去天涯安可尋﹝廣韻倜儻不羈也江淹橫吹賦出天下之英音景定建康志鐘山一名蔣山在城東北一十五里馬融笛賦近世雙笛從羌起羌人伐竹未及巳龍鳴水中不見巳截竹吹之聲相似列仙傳王子喬者周靈王太子晉也好吹笙作鳳皇鳴沈約詩沃若動龍驂參差凝鳳管家語孔子學琴於師襄子襄子曰吾𨿽以撃磬爲官然能於琴江淹詩金簫哀夜長瑤琴怨暮多倜音惕﹞

流夜郎聞酺不預﹝漢書文帝紀賜酺五日服虔曰酺音蒲文頴注酺音步漢律三人以上無故羣飲酒罰金四兩今詔橫賜得令聚會飲食五日也顏師古注酺之爲言布也王徳布於天下而合聚飲食爲酺服音是也唐時無三人羣飲之禁所謂賜酺者蓋聚伎樂年髙者得賜酒食耳唐書至徳二載十二月賜民酺五日此詩當是至徳二載所作﹞北闕聖人歌太康南冠君子竄遐荒漢酺聞奏鈞天樂願得風吹到夜郎﹝北闕見五卷注詩國風無巳太康毛傳曰康樂也魏明帝野田黃雀行百姓謳吟詠太康南冠君子用左傳鍾儀事見二十四卷注漢書韋賢傳撫寜遐荒遐荒謂逺方荒僻之地鈞天樂用趙簡子事見一卷注﹞

放後遇恩不沾天作云與雷霈然徳澤開東風日本至白雉越裳來獨棄長沙國三年未許回何時入宣室更問洛陽才﹝首二句暗用周易雷雨作解君子以赦過宥罪意史記正義倭國西南大海中島居凡百餘小國在京師南萬三千五百里武后攺倭國爲日本國韓詩外傳成王之時有越裳氏重九譯而至獻白雉東風白雉二句言逺人皆蒙恩澤之意史記賈生名誼洛陽人也爲長沙王太傅三年有鴞飛入賈生捨止於座隅楚人命鴞曰服賈生旣以謫居長沙長沙卑濕自以爲壽不得長傷悼之乃爲賦以自廣後歲餘賈生徵見孝文帝方受釐坐宣室因感鬼神事而問鬼神之本賈生具道所以然之狀至夜半文帝前席旣罷曰吾久不見賈生自以爲過之今不及也三輔黃圗宣室未央前殿正室也庾信詩欣玆河朔飲對此洛陽才﹞

宣城見杜鵑花蜀國曾聞子規鳥宣城還見杜鵑花一叫一回腸一斷三春三月憶三巴﹝子規一名杜鵑蜀中最多春暮則鳴聞者淒惻杜鵑花處處有之卽今之映山紅也以二三月中杜鵑鳴時盛開故名三巴巴郡巴西巴東也詳見四卷注太白本蜀地綿州人綿州在唐時亦謂之巴西郡因在異鄕見杜鵑花開想蜀地此時杜鵑應巴鳴矣不覺有感而動故國之思楊升庵引此詩以爲太白是蜀人非山東人之一證或以此詩爲杜牧所作子規詩非也﹞

白田馬上聞鶯黃鸝啄紫椹五月鳴桑枝我行不記日誤作陽春時蠶老客未歸白田巳繰絲驅馬又前去捫心空自悲﹝陸機詩疏黃鳥黃鸝畱也或謂之黃栗畱幽州人謂之黃鶯一名倉庚一名啇庚一名鵹黃一名楚雀齊人謂之搏黍關西謂之黃鳥一云鸝黃當椹熟時來在桑間故里語曰黃栗畱看我麥黃椹熟不亦是應節趨時之鳥也椹本作葚桑實也生靑熟則紫色埤雅蠶足於葉三俯三起二十七日而老宋之問詩越俗鄙章甫捫心空自憐椹音甚﹞

三五七言秋風淸秋月明落葉聚還散寒鴉棲復驚相思相見知何日此時此夜難爲情﹝楊齊賢曰古無此體自太白始本艸綱目慈烏北人謂之寒鴉以冬月尢盛也滄浪詩話以此詩爲隋鄭世翼之詩臞仙詩譜以此篇爲無名氏作俱誤﹞

雜詩白日與明月晝夜尙不閒況爾悠悠人安得久世間傳聞海水上乃有蓬萊山玉樹生緑葉靈仙毎登攀一食駐玄髮再食畱紅顏吾欲從此去去之無時還﹝列子蓬萊山在渤海之東其山髙下周旋三萬里其頂平處九千里其上珠玕之樹皆叢生華實皆有滋味食之皆不老不死所居之人皆仙聖之種孫綽天臺山賦玄聖之所逰化靈仙之所窟宅江淹詩玄髮巳攺素﹞

寄逺十二首其一三鳥別王母銜書來見過腸斷若剪弦其如愁思何遙知玉窗裏纎手弄云和奏曲有深意靑松交女蘿寫水山井中同泉豈殊波秦心與楚恨皎皎爲誰多﹝三鳥三靑鳥西王母使也見六卷相逢行注鮑照傷逝賦離若剪弦梁簡文帝詩何時玉窗裏夜夜更縫衣舊唐書如箏稍小曰云和文獻通考云和琵琶如箏用十三弦施柱彈之足黃鐘一均而倍六聲其首爲云象因以名之非周官云和琴瑟之制也又唐淸樂部有云和箏蓋其首象云與云和琴瑟之制同矣﹞其二靑樓何所在乃在碧雲中寶鏡掛秋水羅衣輕春風新妝坐落日悵望金屏空念此送短書願因雙飛鴻﹝江淹詩袖中有短書願寄雙飛燕李周翰注短書小書也﹞其三本作一行書殷勤道相憶一行復一行滿紙情何極瑤臺有黃鶴爲報靑樓人朱顏凋落盡白髮一何新自知未應還離居經三春桃李今若爲當窗發光彩莫使香風飄畱與紅芳待﹝何遜詩欲寄一行書江淹去故鄕賦願使黃鶴兮報佳人楚辭將以遺兮離居江淹詩瑤色行應罷紅芳幾爲樂﹞其四玉筯落春鏡坐愁湖陽水聞與陰麗華風煙接鄰里靑春巳復過白日忽相催但恐荷花晚令人意巳摧相思不惜夢日夜向陽臺﹝白帖甄後面白淚雙垂如玉筯劉孝威詩誰憐雙玉筯流面復流襟古西門行何能坐愁拂郁湖陽縣本漢舊縣唐時隸唐州淮安郡陰麗華漢光武帝之後南陽新野人見七卷南都行注自新野至湖陽道裏逺近不及百里所謂風煙接鄰里也陽臺見二卷注﹞其五逺憶巫山陽花明淥江暖躊躇未得往淚向南云滿春風復無情吹我夢魂斷不見眼中人天長音信短﹝此詩與樂府大堤曲相同惟首三句異耳編者重入注巳見前者不復再出﹞其六陽臺隔楚水春艸生黃河相思無日夜浩蕩若流波流波向海去欲見終無因遙將一點淚逺寄如花人其七妾在舂陵東君遊漢江島百里望花光往來成白道一爲雲雨別此地生秋艸秋艸秋蛾飛相思愁落暉何由一相見滅燭解羅衣﹝通典漢舂陵故城在今隨州棗陽縣東本艸別錄云芎藭葉名蘼蕪蘇頌曰四五月生葉似水芹胡荽蛇牀輩作叢而莖細其葉倍香江東蜀人采以作飲七八月開碎白花古詩上山采蘼蕪下山逢故夫白道注見本卷洗腳亭注江淹扇上彩畫賦促織兮始嗚秋蛾兮載飛子夜四時歌開窗秋月光滅燭解羅裳﹞其八憶昨東園桃李紅碧枝與君此時初別離金瓶落井無消息令人行嘆復坐思坐思行嘆成楚越春風玉顏畏銷歇碧窗紛紛下落花靑樓寂寂空明月兩不見但相思空畱錦字表心素至今緘愁不忍窺﹝阮籍詩嘉樹下成蹊東園桃與李淮南王篇金瓶素綆汲寒漿釋寶月詩莫作瓶落井一去無消息鮑照詩安能行嘆復坐愁又鮑照詩容華坐銷歇江總詩橫波翻瀉淚束素反緘愁﹞其九長短春艸緑緣階如有情捲葹心獨苦抽卻死還生覩物知妾意希君種後庭閒時當采掇念此莫相輕﹝藝文類聚南越志曰寜鄕縣艸多捲葹拔心不死江淮間謂之宿莽﹞其十魯縞如玉霜筆題月支書寄書白鸚鵡西海慰離居行數𨿽不多字字有委曲天末如見之開緘淚相續淚盡恨轉深十里同此心相思千萬里一書值千金﹝顏師古漢書注縞繒之精白者也魯縞魯地所作之繒詳十七卷注月支漢時西域國名史記漢書皆作月氐史記正義氐音支涼甘肅瓜沙等州本月氐國之地漢書云本居惇煌祁連間是也後人皆作月支初學記南方異物志曰鸚鵡有三種靑者大如烏臼一種白大如鵝鴞一種五色大於靑者交州巴南皆有之桂海虞衡志白鸚鵡大如小鵝亦能言羽毛玉雪以手撫之有粉粘著指掌如蛺蝶翅用白鸚鵡寄書奇而未詳所本謝荘月賦气霽地表云斂天末縞音稿﹞其十一美人在時花滿堂美人去後余空牀牀中繡被捲不寢至今三載聞餘香香亦竟不滅人亦竟不來相思黃葉落白露濕靑苔其十二愛君芙蓉嬋娟之艷色若可飡兮難再得憐君冰玉淸迥之明心情不極兮意已深朝共瑯玕之綺食夜同鴛鴦之錦衾恩情婉孌忽爲別使人莫錯亂愁心亂愁心涕如雪寒燈厭夢魂欲絕覺來相思生白髮盈盈漢水若可越可惜淩波步羅襪羙人羙人兮歸去來莫作朝雲暮雨兮飛陽臺﹝西京雜記卓文君姣好臉際常若芙蓉廣韻嬋娟好貌陸機詩鮮膚一何盛秀色若可飡鮑照舞鶴賦抱淸迥之明心阮籍詩朝餐瑯玕實西京雜記趙飛燕女弟在昭陽殿遺飛燕鴛鴦被陳子昻詩聞有鴛鴦綺復有鴛鴦衾韻會婉孌美好也古詩盈盈一水間脈脈不得語曹植洛神賦淩波微步羅襪生塵雲雨陽臺見二卷注﹞

長信宮月皎昭陽殿霜淸長信宮天行乘玉輦飛燕與君同更有歡娛處承恩樂未窮誰憐團扇妾獨坐怨秋風﹝漢書趙飛燕姊弟從自微賤興踰越禮制寢盛於前班倢伃失寵稀復進見趙氏姊弟驕妬倢伃恐久見危求供養太后長信宮上許焉三輔黃圗長信宮漢太后常居之按通靈記太后成帝母也後宮在西秋之象也秋主信故宮殿以長信爲名西京雜記趙飛燕女弟居昭陽殿李徳林詩天行肅輦路沈炯詩玉輦迎飛燕金山賞鄧通班倢伃詩新制齊紈素鮮潔如霜雪裁爲合歡扇團團似明月出入君懷袖動揺微風發常恐秋節至涼飆奪炎熱棄捐篋笥中恩情中道絕按漢書成帝逰於後庭嘗欲與班倢伃同輦載倢伃辭曰觀古圗畫聖賢之君皆有名臣在側三代末主乃有嬖女今欲同輦得無近似乎上善其言而止太白翻其事而用之言飛燕與君同輦而行化實爲虛畦徑都別﹞

李太白詩集注卷二十五

鳳尾竹客手錄李太白詩集注卷二十六錢塘王琦撰

長門怨二首﹝樂府古題要解長門怨爲漢武帝陳皇后作也後長公主嫖女字阿嬌及衛子夫得幸後退居長門宮愁悶悲思聞司馬相如工文章奉黃金百斤令爲解愁之詞相如作長門賦帝見而傷之復得親幸者數年後人因其賦爲長門怨焉﹞其一天回北斗掛西樓金屋無人螢火流月光欲到長門殿別作深宮一段愁﹝宋之問詩地隠東巖室天回北斗車金屋見四卷注﹞其二桂殿長愁不記春黃金四屋起秋塵夜懸明鏡靑天上獨照長門宮里人﹝沈約詩恩暢蘭席歡同桂殿鮑照詩髙墉宿寒霧平野起秋塵長門賦懸明月以自照兮䢐淸夜於洞房呂向注月在空如懸也﹞

春愁白馬金羈遼海東羅帷繡被臥春風落月低軒窺燭盡飛花入戶笑牀空﹝盧思道詩白馬金羈俠少年遼海卽古遼東郡地方千有餘裏南臨大海故文人多稱遼海梁簡文帝序愁賦玩飛花之入戶看斜輝之度寮蕭子範詩落花徒入戶何解妾牀空﹞

代贈逺妾本洛陽人狂夫幽燕客渇飲易水波由來多感激胡馬西北馳香鬃搖緑絲鳴鞭從此去逐虜蕩邊陲昔去有好言不言久離別燕支多美女走馬輕風雪見此不記人恩情雲雨絕啼流玉筯盡坐恨金閨切織錦作短書腸隨回文結相思欲有寄恐君不見察焚之揚其灰手迹自此滅﹝元和郡縣誌河北道易州易縣有易水一名故安河出縣西寛中谷周官曰並州其浸淶易燕太子丹送荊柯易水之上卽此水也陶濳詩渇飲易水流曹植詩白馬飾金羈聫翩西北馳廣韻鬃馬鬛也謝靈運詩鳴鞭適大河左傳虔劉我邊陲廣韻陲邊也燕支山見四卷注玉筯見本卷注武后璇璣圗序符堅時秦州刺史扶風竇滔妻蘇氏名蕙字若蘭知識精明儀容秀麗然性近於急頗傷嫉妬滔拜安南將軍畱鎭襄陽不與偕行蘇悔恨自傷因織錦爲回文五采相宣瑩心輝目縱廣八寸題詩二百餘首計八百餘言縱橫反復皆爲文章才情之妙超今邁古名曰璇璣圗讀者不能悉通蘇氏笑曰徘徊宛轉自爲語言非我家人莫之能解遂發蒼頭賫至襄陽滔覧之感其妙絕迎蘇氏於漢南恩好愈重古有所思曲聞君有他心拉雜摧燒之摧燒之當風揚其灰﹞

陌上贈美人﹝一云小放歌行一首在第三此是第二篇

﹞駿馬驕行踏落花垂鞭直拂五云車美人一笑褰珠箔遙指紅樓是妾家﹝眞誥赤水山中學道者朱孺子八月五日西王母遣迎卽日乘五色云車登天庾信步虛詞東明九芝盛北燭五云車五云車仙人所乘者此蓋誇美言之﹞

閨情流水去絕國浮雲辭故關水或戀前浦云猶歸舊山恨君流沙去棄妾漁陽間玉筯夜垂流雙雙落朱顏黃鳥坐相悲緑楊誰更攀織錦心艸艸挑燈淚斑斑窺鏡不自識況乃狂夫還﹝張協詩流波戀舊浦行雲思故山元和郡縣誌居延海在甘州張掖縣東北一百六十里卽居延澤古文以爲流沙者其沙風吹流行故曰流沙通典沙州古流沙地其沙風吹流行在郡西八十里太平禦覧流沙在玉門關外唐書西域傳吐谷渾西北有流沙數百里地理今釋流沙在今陜西嘉峪關外索科鄂模以北東至賀蘭山西至廢沙州界幾南北千餘里東西數百里其沙隨風流行墮處有之漁陽古北戎無終子國也戰國時屬燕秦於其地置漁陽郡二漢及隋因之唐爲幽州地開元十八年析幽州置薊州後謂薊州爲漁陽郡玉筯見前注﹞

代別情人淸水本不動桃花發岸旁桃花弄水色波蕩搖春光我悅子容艷子傾我文章風吹緑琴去曲度紫鴛鴦昔作一水魚今成兩枝鳥哀哀長雞鳴夜夜達五曉起折相思樹歸贈知寸心覆水不可收行雲難重尋天涯有度鳥莫絕瑤華音﹝緑綺琴司馬相如之琴也曲度猶度曲謂隠度作新曲俱見二十卷注紫鴛鴦疑卽所度之曲名焦仲卿妻詩中有雙飛鳥自名爲鴛鴦仰頭相向鳴夜夜逹五更左思吳都賦相思之樹劉淵林注相思大樹也材理堅邪斫之則文可作器其實如珊瑚歷年不變東冶有之三國誌注覆水不可收也楚辭折疎麻兮瑤華將以遺兮離居王逸注瑤華玉華也謝朓詩恵而能好我間以瑤花音﹞

代秋情幾日相別離門前生穭葵寒蟬聒梧桐日夕長鳴悲白露濕螢火淸霜零兔絲空掩紫羅袂長啼無盡時﹝廣韻穭自生稻也廣雅葵菜也嘗傾葉向日不令照其根蔡邕月令章句寒蟬應陰而鳴鳴則天涼故謂之寒蟬也兔絲蔓艸也多生荒野古道中蔓延艸木之上有莖而無葉細者如綫粗者如繩黃色子入地而生初生有根及纒物而上其根自斷蓋假气而生亦一異也穭音呂﹞

對酒蒲萄酒金叵羅吳姬十五細馬馱靑黛畫眉紅錦靴道字不正嬌唱歌玳瑁筵中懷裏醉芙蓉帳裏柰君何﹝史記大宛左右以蒲萄爲酒富人藏酒至萬餘石久者至數十歲不敗太平寰宇記蒲萄酒西域有之前代或有貢獻及貞觀中破髙昌收馬乳蒲萄實於苑中種之並得其酒法太宗自損益之造酒酒成凡有八色芳香酷烈味兼醍醐旣頒賜羣臣京師始識其味北齊書神武宴僚屬於坐失金叵羅竇泰令飲酒者皆脫帽於租珽髻上得之邵氏聞見後錄近世以洗爲叵羅若洗豈可置之髻上未知叵羅是何物唐六典注隴右諸牧監使毎年簡細馬五十匹進其翔麟鳳苑廏別簡粗壯惇馬一百匹與細馬同進按此知所謂細馬乃駿馬之小者耳中華古同注梁天監中武帝詔宮人作白妝靑黛眉韻會靑黛似空靑而色深本艸靑黛從波斯國來今以太原並廬陵南康等處染澱甕上沫紫碧色者用之昭明太子七契身托玳瑁之筵鮑照詩七彩芙蓉之羽帳九華蒲萄之錦衾叵音頗﹞

怨情新人如花𨿽可寵故人似玉猶來重花性飄揚不自持玉心皎潔終不移故人昔新今尙故還見新人有故時請看陳后黃金屋寂寂珠簾生网絲﹝江總詩故人𨿽故昔經新新人𨿽新復應故金屋見四卷注﹞

湖邊采蓮婦小姑織白紵未解將人語大嫂采芙蓉溪湖千萬重長兄行不在莫使外人逢願學秋胡婦貞心比古松﹝韻會將與也古今注芙蓉一名荷花生池澤中實曰蓮花之最秀異者列女傳潔婦者魯秋胡子妻也旣納之五日去而官於陳五年乃歸未至家見路旁婦人采桑秋胡子悅之下車謂曰若曝采桑吾行道逺願托桑蔭下飡下賫休焉婦人采桑不輟秋胡子謂曰力田不如逢丰年力桑不如見國卿吾有金願以與夫人婦人曰嘻夫采桑力作紡績織紝以供衣食奉二親養夫子吾不願金所願卿無有外意妾亦無淫泆之志收子之賫與笥金秋胡子遂去至家奉金遺母使人喚婦至乃向采桑者也秋胡子慚婦曰子束髮辭親往仕五年乃還當所悅馳驟揚塵疾至今也乃恱路旁婦人下子之糧以金與之是忘母也忘母不孝好色淫泆是污行也污行不義夫事親不孝則事君不忠處家不義則治官不理孝義並忘必不遂矣妾不忍見遂去而東走投河而死範云寒松詩淩風知勁節負雪見貞心﹞

怨情美人捲珠簾深坐嚬蛾眉但見淚痕濕不知心恨誰

代寄情楚辭體君不來兮徒蓄怨積思而孤吟云陽一去以逺隔巫山緑水之沈沈畱餘香兮染繡被夜欲寢兮愁人心朝馳余馬於靑樓怳若空而夷猶浮雲深兮不得語卻惆悵而懷憂使靑鳥兮銜書恨獨宿兮傷離居何無情而雨絕夢𨿽往而交疏橫流涕而長嗟折芳洲之瑤花送飛鳥以極目怨夕陽之西斜願爲連根同死之秋艸不作飛空之落花﹝云陽當作陽云楚辭九辧蓄怨兮積思心煩憺兮忘食事子虛賦於是楚王乃登陽云之臺孟康注云夢中髙唐之臺宋玉所賦者言其髙出云之陽也按詩意正暗用髙唐賦中神女事知云陽乃陽云之誤爲無疑也曹攄詩薄暮愁人心楚辭九歌朝馳余馬兮江臯夕濟兮西澨又云君不行兮夷猶王逸注夷猶猶豫也沈約詩銜書必靑鳥嘉客信龍鑣又九歌將以遺兮離居傅玄詩昔君與我兮形影潛結今君與我兮雲飛雨絕又九歌橫流涕兮潺湲又云采芳洲兮杜若王逸注芳洲香艸叢生水中之處又九歌折疎麻兮瑤花王逸注瑤花玉花也謝靈運詩瑤花未堪折李周翰注瑤花麻花也其色白故比於瑤此花香服食可致長壽故以爲美劉琨詩夕陽忽西流﹞

學古思邊銜悲上隴首腸斷不見君流水若有情幽哀從此分蒼茫愁邊色惆悵落日曛山外接逺天天際復有云白雁從中來飛鳴苦難聞足系一書札寄言嘆離羣離羣心斷絕十見花成雪胡地無春暉徵人行不歸相思杳如夢珠淚濕羅衣

思邊﹝一作春怨﹞去年何時君別妾南園艸緑飛蝴蝶今歲何時妾憶君西山白雪暗秦云玉關去此三千里欲寄音書那可聞﹝張景陽詩蝴蝶飛南園西山卽雪山又名雪嶺上有積雪經夏不消在成都之西正控吐蕃唐時有兵戍之杜子美詩西山白雪髙西山白雪三城戍正指此地玉關詳見三卷注﹞

口號吳王美人半醉﹝口號卽口占也詳九卷注﹞風動荷花水殿香姑蘇臺上見吳王西施醉舞嬌無力笑倚東窗白玉牀﹝徐陵詩荷開水殿香十六國春秋石虎正會殿上施白玉牀流蘇帳按吳王卽爲廬江太守之吳王也以其所宴之地比之姑蘇以其羙人比之西施乃席上口占以寓笑謔之意耳若作詠古味同嚼蠟﹞

折荷有贈涉江翫秋水愛此紅蕖鮮攀荷弄其珠蕩漾不成圓佳人彩雲裏欲贈隔逺天相思無因見悵望涼風前﹝紅蕖紅荷也此篇卽前卷擬古之第十一首只五字不同﹞

代美人愁鏡二首其一明明金鵲鏡了了玉臺前拂拭皎冰月光輝何淸圎紅顏老昨日白髮多去年鈆粉坐相誤照來空淒然﹝太平禦覧神異經曰昔有夫妻將別破鏡人各執半以爲信其妻與人通鏡化爲鵲飛至夫前夫乃知之後人因鑄鏡爲鵲安背上自此始也女紅余志淑文所寶有對鳳垂龍玉鏡臺淑文名婉姓李氏賈充妻韻會鈆粉胡粉也以鈆燒煉而成故曰鈆粉鈆音沿與鉛同﹞其二美人贈此盤龍之寶鏡燭我金鏤之羅衣時將紅袖拂明月爲惜普照之餘輝影中金鵲飛不滅臺下靑鸞思獨絕槁砧一別若箭弦去有日來無年狂風吹卻妾心斷玉筯並墮菱花前﹝蕭子顯詩明鏡盤龍刻簮羽鳳凰雕劉孝威詩瓊筵玉笥金縷衣抱朴子三光以普照著明藝文類聚宋範泰鸞鳥詩序曰昔罽賓王結罝峻卯之山獲一鸞鳥甚愛之欲其鳴而不能致也乃飾以金籠享以珍羞對之愈戚三年不鳴其夫人曰嘗聞鳥見其類而後鳴何不懸鏡以映之王從其意鸞覩影悲鳴哀響衝霄一奮而絕劉昭後漢書注補鸞鳳類而色靑樂府古題要解古詞槁砧今何在槁砧砆也蓋婦人謂其夫之隠語也玉筯淚也江總詩紅樓千愁色玉筯兩行垂飛燕外傳七出菱花鏡一奩埤雅羣說鏡謂之菱花以其面平光影所成如此庾信鏡賦云照壁而菱花自生是也爾雅翼昔人取菱花六觚之象以爲鏡﹞

贈段七娘羅襪淩波生网塵那能得計訪情親千杯緑酒何辭醉一面紅妝惱殺人﹝曹植洛神賦淩波微步羅襪生塵﹞

別內赴徵三首其一王命三徵去未還明朝離別出吳關白玉髙樓看不見相思須上望夫山﹝望夫山見二十二卷注﹞其二出門妻子彊牽衣問我西行幾日歸歸時儻佩黃金印莫見蘇秦不下機﹝初學記衛宏漢舊儀曰列侯黃金印龜紐文曰印丞相將軍黃金印龜紐文曰章新書天子之相號爲丞相黃金之印戰國策蘇秦說秦王書十上而說不行去秦而歸至家妻不下紝嫂不爲炊父母不與言﹞其三翡翠爲樓金作梯誰人獨宿倚門啼夜坐寒燈連曉月行行淚盡楚關西﹝郭璞詩翹手攀金梯﹞

秋浦寄內我今尋陽去辭家千里餘結荷見水宿卻寄大雷書𨿽不同辛苦愴離各自居我自入秋浦三年北信疏紅顏愁落盡白髮不能除有客自梁苑手攜五色魚開魚得錦字歸問我何如江山𨿽道阻意合不爲殊﹝尋陽郡唐時之江州也隸江南西道鮑照登大雷岸與妹書吾自發寒雨全行日少加秋潦浩汗山溪猥至渡溯無邊險徑逰歷棧石星飯結荷水宿旅客辛貧波路壯闊始以今日食時僅及大雷塗發千里日踰十晨嚴霜慘節悲風斷肌去親爲客如何如何太平寰宇記舒州望江縣有大雷池水西自宿松縣界流入雷池又東流經縣南去縣百里又東入於海江行百里爲大雷口又有小雷口宋鮑明逺有登大雷岸與妹書乃此地唐時秋浦縣隸江南西道之池州梁苑在唐爲河南道宋州之宋城縣魚書詳十一卷注﹞

自代內贈寶刀裁流水無有斷絕時妾意逐君行纒綿亦如之別來門前艸秋巷春轉碧掃盡更還生萋萋滿行迹鳴鳳始相得雄驚雌各飛遊雲落何山一往不見歸估客發大樓知君在秋浦梁苑空錦衾陽臺夢行雨妾家三作相失勢去西秦猶有舊歌管淒淸聞四鄰曲度入紫雲啼無眼中人妾似井底桃開花向誰笑君如天上月不肯一回照窺鏡不自識別多憔悴深安得秦吉了爲人道寸心﹝巷當是黃字之訛估客商人也古樂府有估客樂大樓山在池州府城南唐爲秋浦縣地陽臺行雨蓋言惟夢中得相見耳事見二卷注宗楚客三爲宰相曲度曲之節奏俱詳十五卷注陸機詩髣髴眼中人井底桃卽四卷桃李出深井之意今庭中天井是也蕭子顯詩桐生井底葉交加太平廣記秦吉了容管亷白州產此鳥大約似鸚鵡嘴腳皆紅兩眼後夾腦有黃肉冠善效人言語音雄大分明於鸚鵡以熟雞子和飯如棗飼之桂海虞衡志秦吉了如鸚鵡紺黒色丹咮黃距目下連項有深黃文項毛有縫如人分髮能人言比於鸚鵡尢慧大抵鸚鵡聲如兒女吉了聲則如丈夫出邕州溪洞中﹞

秋浦感主人歸燕寄內霜凋楚關木始知殺气嚴寥寥金天廓婉婉緑紅潛胡燕別主人雙雙語前檐三飛四回顧欲去復相瞻豈不戀華屋終然謝珠簾我不及此鳥逺行歳巳淹寄書道中嘆淚下不能緘﹝月令仲秋之月殺气浸盛江淹詩殺气起嚴霜劉良注殺气寒气也陳子昻詩金天方肅殺白露始專徵爾雅翼胡燕比越燕而大臆前白質黒章其聲亦大巢懸於大屋兩榱間其長有容匹素者謂之蛇燕謝靈運詩華屋非蓬居呂向注華畫飾也﹞

送內尋廬山女道士李騰空二首﹝方輿勝覧延眞觀在南康軍城北四十里舊名昭徳唐女眞李騰空所居騰空宰相李林甫之女廬山誌蔡尋眞侍郎蔡某女也李騰空宰相李林甫女也幼並超異生富貴而不染遂爲女冠同入廬山蔡居屏風疊之南李居屏風疊之北學三洞法以丹藥符籙救人疾苦至三元八節會於詠眞洞以相師講貞元中九江守許渾以狀聞昭徳皇后賜以金帛土田巳而蛻去門人收簮簡瘞之鄕俗歲時祭祀不絕昭徳崩許渾入朝因乞賜觀額以昭追奉詔以詠眞洞尋眞觀騰空所居爲昭徳觀﹞其一君尋騰空子應到碧山家水舂雲母碓風掃石楠花若戀幽居好相邀弄紫霞﹝白居易詩有何處水邊碓夜舂雲母聲及云碓無人水自舂之句自注云廬山中雲母多故以水碓搗煉俗呼爲云碓本艸衍義石楠葉似枇杷葉之小者而背無毛正二月間開花冬有二葉爲花苞苞旣開中有十餘花大小如椿花甚細碎每一苞約彈許大成一球一花六葉一朶有七八球淡白緑色花罷去年葉盡脫漸生新葉詩人玉屑詩體有借對孟浩然廚人具雞黍稚子摘楊梅太白水舂雲母碓風掃石楠花少陵竹葉於人旣無分菊花從此不須開是也碓音對﹞其二多君相門女學道愛神仙素手掬靑靄羅衣曳紫煙一往屏風疊乘鸞著玉鞭﹝一作不著鞭多猶重也鮑照與妹書左右靑靄表裏紫霄韻會靄雲集貌屏風疊在廬山見十一卷注靄哀上聲﹞

贈內三百六十日日日醉如泥𨿽爲李白婦何異太常妻﹝後漢書周澤爲太常潔淸循行盡敬宗廟常臥病齋宮其妻哀澤老病窺問所苦澤大怒以妻干犯齋禁遂收送詔獄謝罪當世疑其詭激時人爲之語曰生世不諧作太常妻一歲三百六十日三百五十九日齋一日不齋醉如泥﹞

在潯陽非所寄內聞難知慟哭行啼入府中多君同蔡琰流淚請曹公知登吳章嶺昔與死無分﨑嶇行石道外折入靑雲相見若悲嘆哀聲那可聞﹝後漢書陳蕃傳或禁錮閉隔或死徙非所晉書曹攄傳獄有死囚歲夕攄行獄湣之曰卿等不幸致此非所後人以囹圄爲非所本此劉長卿有非所畱系聞長州軍笛聲亦用其字後漢書陳畱董祀妻者同郡蔡邕女也名琰字文姬祀爲屯田都尉犯法當死文姬詣曹操請之時公卿名士及逺方使驛坐者滿堂操謂賓客曰蔡伯喈女在外今爲諸君見之及文姬進蓬首徒行叩頭請罪音辭淸辯旨甚酸哀眾皆攺容操曰誠實相矜然文狀已去柰何文姬曰明公廏馬萬匹虎士成林何惜疾足一騎而不濟垂死之命乎操感其言乃追原祀罪江西通誌吳章山在九江南康二府之界西去九江府城三十里南去南康府城四十五里與廬山相接嶺路峻隘宋孔武仲吳章嶺詩云廬山北轉是吳章巖艸紛紛靜有香或云昔有吳章者居此故名或謂吳障山以其爲吳之障也周必大泛舟遊山錄上吳章嶺亂石聱牙頗亦險峻嶺脊分江東西兩路界過界便見五老峯是爲山南韻會﨑嶇山險也琰以冉切音近兗﹞

南流夜郎寄內夜郎天外怨離居明月樓中音信疎北雁春歸看欲盡南來不得豫章書﹝古詩同心而離居憂傷以終老一統志章山在湖廣徳安府城東四十里古文以爲內方山左傳吳自豫章與楚夾漢舊圗經云豫章卽今之章山唐李白娶安陸許氏逮流夜郎妻在父母家有寄內詩雲南來不得豫章書亦言安陸之豫章也琦按魏顥序太白始娶於許終娶於宗則此時之婦乃宗也因寓居豫章故云一統志猶以流夜郎時婦爲許相之女以豫章爲徳安府之豫章山俱誤﹞

越女詞五首其一長幹吳兒女眉目艷星月屐上足如霜不著鴉頭襪﹝江南通誌長千里在江寜府城南五里梁武帝詩容色玉耀眉如月晉書五行志初作屐者婦人頭圓男子頭方圓者順之義所以別男女也至太康初婦人屐乃頭方與男無別則知古婦人亦著屐也﹞其二吳兒多白晳好爲蕩舟劇賣眼擲春心折花調行客﹝史記齊桓公與蔡女戲船中夫人蕩舟桓公止之不止賣眼卽楚騷目成之意梁武帝子夜歌賣眼拂長袖含笑畱上客調嘲笑也世說康僧淵目深而鼻髙王丞相毎調之﹞其三耶溪采蓮女見客棹歌回笑入荷花去佯羞不出來﹝繆本作肯雲笈七籖若耶溪在越州會稽縣南﹞其四東陽素足女會稽素舸郎相看月未墮白地斷肝腸﹝唐書地理誌婺州東陽郡有東陽縣越州會稽郡有會稽縣俱隸江南東道白地猶俚語所謂平白地也按謝靈運有東陽溪中贈答二詩其一曰可憐誰家婦緑流洗素足明月在雲間迢迢不可得其一曰可憐誰家郎緑流乘素舸但問情若何月就雲中墮此詩自二作點化而出舸音歌﹞其五鏡湖水如月耶溪女如雪新妝蕩新波光景兩奇絕﹝鏡湖在會稽山陰兩縣界若耶溪在會稽縣東南北流入於鏡湖詳見六卷注﹞

浣紗石上女﹝一統志浣紗石在若耶溪側是西施浣紗之所或云在薴蘿山下﹞玉面耶溪女靑蛾紅粉妝一雙金齒屐兩足白如霜﹝古詩娥娥紅粉妝南越志軍安縣女子趙嫗著金箱齒屐﹞

示金陵子金陵城東誰家子竊聴琴聲碧窗裏落花一片天上來隨人直渡西江水楚歌吳語嬌不成似能未能最有情謝公正要東山妓攜手林泉處處行﹝通鑑謝安毎逰東山常以妓女自隨﹞

出妓金陵子呈盧六四首其一安石東山三十春傲然攜妓出風塵樓中見我金陵子何似陽臺雲雨人其二南國新丰酒東山小妓歌對君君不樂花月柰愁何﹝梁元帝詩試酌新丰酒遙勸陽臺人陸放翁入蜀記早發云陽過新丰小憩李太白詩雲南國新丰酒東山小妓歌又唐人詩云再入新丰市猶聞舊酒香皆謂此地非長安之新丰也然長安新丰亦出名酒見王摩詰詩至今居民市肆頗盛﹞其三東道煙霞主西江詩酒筵相逢不覺醉日墮歷陽川﹝左傳若捨鄭以爲東道主唐書地理誌淮南道和州歷陽郡有歷陽縣﹞其四小妓金陵歌楚聲家僮丹砂學鳳鳴我亦爲君飲淸酒君心不肯向人傾﹝丹砂太白奴名見魏顥李翰林集序中學鳳鳴謂吹笙也梁武帝鳳笙曲朱唇玉指學鳳鳴﹞

巴女詞巴水急如箭巴船去若飛十月三千里郎行幾歳歸﹝唐之渝州涪州忠州萬州等處皆古時巴郡地其水流經三峽下至夷陵當盛漲時箭飛之速不是過矣﹞

哭晁卿衡﹝蕭本作行舊唐書日本國開元初遣使來朝因請儒士授經詔四門助教趙元黙就鴻臚寺教之所得錫賫盡市文籍泛海而還其偏使朝臣仲滿慕中國之風因畱不去攺姓名爲朝衡仕歷左補闕儀王友衡畱京師五十年好書籍放歸鄕逗𨖻不去上元中擢衡爲左散騎常侍鎭南都護新唐書朝衡歷左補闕儀王友多所該識久乃還天寶十二載朝衡復入朝云云王維有送祕書晁監還日本國詩序趙﹝脫一字﹞有送晁補闕歸日本詩儲光羲有洛中貽朝校書衡詩蓋晁字卽古朝字朝衡晁衡實一人也新舊唐書俱不言衡終於何年據太白是詩則衡返棹日本而死矣豈上元以後事耶抑得之傳聞之訛耶﹞日本晁卿辭帝都徵帆一片遶蓬壺明月不歸沈碧海白雲愁色滿蒼梧﹝唐書日本古倭奴也去京師萬四千里直新羅東南在海中島而居國無城郭聨木爲柵落以艸茨屋左右小島五十餘皆自名國而臣附之後稍習夏音惡倭名更號日夲使者自言國近日所出以爲名或曰日本乃小國爲倭所並故冒其號使者不以情故疑焉拾遺記蓬壺蓬萊也水經注東北海中有大洲謂之郁洲山海經所謂郁山在海中者也言是山自蒼梧徙此雲山上猶有南方艸木崔季珪之敍述初賦言郁洲者故蒼梧之山也心悅而怪之聞其上有仙人石室也乃往觀見一道人獨處休休然不談不對顧非巳及也卽其賦所云吾夕濟於郁洲者也一統志淮安府海州朐山東北海中有大洲謂之郁洲又名郁洲一名郁州山一名蒼梧山或云昔從蒼梧飛來﹞

自溧水道哭王炎三首﹝說文溧水出丹陽溧水縣元和郡縣誌溧水在宣州溧水縣南六里江南通誌溧水一名瀨水在溧陽縣西北上承丹陽湖東流爲宜興之荊溪入太湖舊名永陽江又名中江一統志王炎宣城人與李白爲友嘗逰蜀及死白詩挽之﹞其一白楊雙行行白馬悲路傍晨興見曉月更似發云陽溧水通吳關逝川去未央故人萬化盡閉骨茅山岡天上墜玉棺泉中掩龍章名飛日月上義與風雲翔逸气竟莫展英圗俄夭傷楚國一老人來嗟龔勝亡有言不可道雪泣憶蘭芳﹝謝靈運廬陵王墓下詩曉月發云陽落日次朱方李善注越絕書曲阿爲云陽縣任昉哭範僕射詩一朝萬化盡猶我故人情江淹恨賦煙斷火絕閉骨泉裏太平寰宇記茅山在句容縣南五十里本名句曲山其山形如句字三曲昔茅山君得道於此後人遂名焉其山接句容金壇延陵三縣界玉棺漢王喬事見十一卷注趙景眞與嵇茂齊書表龍章於裸壌李善注龍衮龍之服也章章甫之冠也陸雲南徵賦雄聲泉湧逸气風亮漢書王莽傳遣謁者持安車印綬卽拜楚國龔勝爲太子師友祭酒勝不應徵不食而死龔勝本傳勝死有老父來弔哭甚哀旣而曰嗟乎薫以香自燒膏以明自銷龔生竟夭天年非吾徒也遂趨而出莫知其誰謝靈運詩楚老惜蘭芳呂氏春秋吳起雪泣而應之髙誘注雪拭也﹞其二王公希代寶棄世一何早弔死不及哀殯宮巳秋艸悲來欲脫劍掛向何枝好哭向茅山𨿽未摧一生淚盡丹陽道﹝言弔死而不及其新哀之時殯宮之上巳生秋艸蓋言久也與左傳贈死不及屍弔生不及哀句同意異陸機詩哀鳴興殯宮論衡延陵季子過徐徐君好其劍季子以當使於上國未之許與季子使還徐君巳死季子解劍帶其冡樹禦者曰徐君已死尙誰爲乎季子曰前已心許之矣可以徐君死故負吾心乎遂帶劍於冡樹而去溧水在兩漢時乃丹陽郡之地故曰丹陽道﹞其三王家碧瑤樹一樹忽先摧海內故人泣天涯弔鶴來未成霖雨用先夭濟川材一罷廣陵散鳴琴更不開﹝淮南子絳樹在其南碧樹瑤樹在其北世說王戎云太尉神姿髙徹如瑤林瓊樹自然是風塵表物陶侃別傳侃丁母憂在墓下忽有二客來弔不哭而退儀服鮮異知非常人遣隨視之但見雙鶴衝天而去書說命若濟巨川用汝作舟楫若歲大旱用汝作霖雨晉書嵇康將刑東市顧視日影索琴彈之曰昔袁孝尼嘗從吾學廣陵散吾毎靳固之廣陵散於今絕矣初康嘗遊乎洛西暮宿華陽亭引琴而彈夜分忽有客詣之稱是古人與康共談音律辭致淸辯因索琴彈之而爲廣陵散聲調絕倫遂以授康仍誓不傳人亦不言其姓氏﹞

哭宣城善醸紀叟紀叟黃泉裏還應醸老春夜臺無曉日沽酒與何人﹝一作題戴老酒店云戴老黃泉下還應醸大春夜臺無李白沽酒與何人老春是紀叟所醸酒名唐人名酒多帶春字陸機詩送子長夜臺李周翰注墳墓一閉無復見明故雲長夜臺後人稱夜臺本此沈約傷美人賦忽淪軀於夜臺盧照鄰詩夜臺無曉箭朝奠有虛尊﹞

宣城哭蔣徵君華敬亭埋玉樹知是蔣徵君安得相如艸空餘封禪文池臺空有月詞賦舊淩雲獨掛延陵劍千秋在古墳﹝一統志蔣華墓在敬亭山華唐人嘗與李白遊白詩曰敬亭山下墓知是蔣徵君世說庾文康亡何揚州臨葬云埋玉樹著土中使人情何能巳已史記相如旣病免家居茂陵天子曰司馬相如病甚可往從悉取其書若不然後失之矣使所忠往而相如已死家無書問其妻對曰長卿固未嘗有書也時時著書人又取去卽空居長卿未死時爲一卷書曰有使來求書奏之無他書其遺札言封禪事所忠奏其書天子異之漢書武帝好神仙相如上大人賦欲以諷帝反縹縹有淩雲之志延陵劍見前三首注﹞

自廣平乘醉走馬六十里至邯鄲登城樓覽古書懷﹝廣平唐時郡名卽洺州也隸河北道邯鄲縣名初隸洺州代宗永泰中攺隸磁州邯鄲音寒單﹞醉騎白花駱西走邯鄲城揚鞭動栁色寫鞚春風生入郭登髙樓山川與云平深宮翳綠艸萬事傷人情相如章華巓猛气折秦嬴兩虎不可斗廉公終負荊提攜袴中兒杵臼及程嬰空孤獻白刃必死耀丹誠平原三千客談笑盡豪英毛君能頴脫二國且同盟皆爲黃泉土使我涕縱橫磊磊石子崗蕭蕭白楊聲諸賢沒此地碑版有殘銘太古共今時由來互衰榮傷哉何足道感激仰空名趙俗愛長劍文儒少逢迎閒從博徒遊帳飲雪朝酲歌酣易水動鼓震叢臺傾日落把燭歸淩晨向燕京方陳五餌策一使胡塵淸﹝毛萇詩傳白馬黒鬛曰駱吳均詩聊爲路旁人寫鞚長楸北韻會鞚馬勒也史記藺相如傳以相如功大拜爲上卿位在廉頗右廉頗曰我爲趙將有攻城野戰之大功藺相如徒以口舌爲勞而位居我上吾羞不忍爲之下宣言曰我見相如必辱之相如聞不肯與會每朝時常稱病不欲與廉頗爭列相如出望見廉頗引車避匿舎人相與諫相如曰公視亷將軍孰與秦王夫以秦王之威而相如廷叱之辱其羣臣獨畏廉將軍哉顧彊秦之不敢加兵於趙者徒以吾兩人在也今兩虎共鬭其勢不俱生吾所以爲此者以先國家之急而後私仇也廉頗聞之肉袒負荊至相如門謝罪曰鄙賤之人不知將軍寛之至此也卒爲刎頸之交索隱曰負荊者荊楚也可以爲鞭其章臺見秦王事見十五卷注秦夲紀孝王曰昔伯翳爲舜主畜畜多息故有土賜姓嬴今其後世亦爲朕息馬朕其分土爲附庸邑之秦使復續嬴氏祀號曰秦嬴趙世家屠岸賈攻趙氏於下宮殺趙朔滅其族趙朔妻成公姊有遺腹走公宮匿趙朔客曰公孫杵臼謂朔友人程嬰曰胡不死程嬰曰朔之婦有遺腹幸而男吾奉之卽女也吾徐死耳居無何而朔婦免身生男屠岸賈聞之索於宮中夫人置兒絝中祝曰趙宗滅乎若號卽不滅若無聲及索兒竟無聲程嬰謂公孫杵臼曰今一索不得後必且復索之柰何二人謀取他人嬰兒負之衣以文葆匿山中程嬰出謬謂諸將曰誰能與我千金吾告趙氏孤處許之發師隨程嬰攻殺杵臼與孤兒然趙氏眞孤乃反在居十五年晉景公疾卜之大業之後不遂者爲祟景公問韓厥厥知趙孤在乃曰大業之後在晉絕祀者其趙氏乎具以實告景公與韓厥謀立趙孤召而匿之宮中諸將入問疾景公因韓厥之眾以脇諸將而見趙孤趙孤名曰武遂攻屠岸賈滅其族及趙武冠爲成人程嬰乃謂趙武曰昔下宮之難我非不能死我思立趙氏之後今趙武旣立爲成人復故位我將下報趙宣孟與公孫杵臼遂自殺毛遂脫穎見十六卷及二十六卷注說文磊眾石也太平寰宇記邯鄲縣有石子岡隋圖經云歷陵城西十里有石子岡實山也而髙大有冢如硯子世謂之硯子冢是趙簡子家古詩驅車上東門遙望北郭墓白楊何蕭蕭松柏夾廣路諸賢另指當時賢豪死葬於石子岡者故下丈以太古今時雙承言之謝靈運詩碑版誰聞傳史記信陵君傳公子聞趙有處士毛公藏於博徒薛公藏於賣漿家公子欲見兩人兩人自匿不肯見公子公子聞所在乃間徒步從此兩人遊甚歡易水在燕地去邯鄲甚逺用之此處恐誤元和郡縣誌叢臺在磁州邯鄲縣城內東北隅陶潛詩提劍出燕京漢書賈誼傳及欲試屬國施五餌三表以系單於顏師古注賈誼書謂賜之盛服車乘以壊其目賜之盛食珍味以壊其口賜之音樂婦人以壊其耳賜之髙堂邃宇倉庫奴婢以壊其腹於來降者上以召幸之相娯樂親酌而手食之以壊其心此五餌也駱音洛鞚苦貢切空去聲磊音儡﹞

金陵新亭﹝方輿勝覧新亭在建康府城南十五里江南通誌新亭在江寜府城西南十五里俯近江渚一名中興亭﹞金陵風景好豪士集新亭舉目山河異偏傷周顗情四坐楚囚悲不憂社稷傾王公何慷慨千載仰雄名﹝晉書過江人士毎至暇日相邀出新亭飲宴周顗中座而嘆曰風景不殊舉目有江山之異皆相視流涕惟王導愀然變色曰當共戮力王室克復神州何至作楚因相對泣耶眾收淚而謝之顗音以﹞

庭前晚開花西王母桃種我家三千陽春始一花結實苦遲爲人笑攀折喞喞長咨嗟﹝漢武內傳七月七日王母至侍女以玉盤盛仙桃七顆大如鴨卵形圓靑色以呈王母母以四顆與帝三顆自食桃味甘美口有盈味帝食輒收其核王母問帝帝曰欲種之王母曰此桃三千年一開花三千年一結實中夏地薄種之不生帝乃止﹞

月夜金陵懷古蒼蒼金陵月空懸帝王州天文列宿在霸業大江流淥水絕馳道靑松摧古丘臺傾鳷鵲觀宮沒鳳皇樓別殿悲淸暑芳園罷樂遊一聞歌玉樹蕭瑟後庭秋﹝謝朓詩江南佳麗地金陵帝王州三輔黃圖馳道天子所行道也今之中道宋書大明五年初立馳道自閶闔門至於朱雀門又自承明門至於元武湖六朝事迹宋孝武帝作馳道自閶闔北出承明抵元武湖十餘里爲調馬之所也古丘謂六代時陵墓鳷鵲觀六朝所建宮室今不可考景定建康志案宮苑記鳳凰樓在凰臺山上宋元嘉中建有鳳凰集此爲名晉書太元二十一年春正月造淸暑殿景定建康志淸暑殿在臺城內晉孝武帝建殿前重樓復道通華林園爽塏奇麗天下無比𨿽暑月常有淸風故以爲名太平寰宇記樂遊苑在覆舟山南北連山築臺觀苑內起正陽林光等殿六朝事迹樂遊苑輿地誌云在晉爲藥園宋元嘉中以其地爲北苑更造樓觀後攺爲樂遊苑宋孝武大明中造正陽林光殿於內侯景之亂焚毀略盡陳天嘉六年更加修葺陳亡遂廢其地在覆舟山南去縣六里隋書陳禎明初後主作新歌詞甚哀怨令後宮美人習而歌之其辭曰玉樹後庭花花開不復久時人以歌讖此其不久兆也﹞

李太白詩集注卷二十六﹝終﹞

