

序一

山塘綠水﹐酒地花天﹐煙月紅橋﹐爭船簫局。大江南北﹐述冶遊者﹐無不哆口繁華﹐醉心佳麗矣。至於記金陵之瑣事﹐聽石州之新聲。渡接靑溪﹐居連白石。單舟疊舸﹐釵飛釧動之場﹔六柱重闌﹐簧暖笙淸之會。蓋其分腴江﹑孔﹐金粉猶多﹔拾沈齊﹑梁﹐風流未沫。固有孫棨﹑張泌之記載﹐惇頤﹑彥夔之撰著﹐所覙縷未及者。故聯俊侶﹐洽歡悰﹐必以秦淮爲最。乃自燕子桃花﹐徒傳舊曲﹔帕盟盒會﹐久斷前聞。甄綜巳虛﹐妍華不發。水波黯黯﹐楮墨沈沈。幾使澹心雜記一編﹐芬響莫嗣此捧花生畫舫錄所由昉也。嚼蕊吹葉﹐寫翠傳紅。人聚大羅之天﹐書續小名之錄。姝麗遇之操琯﹐姓字榮於鐫苕。洵研北之綺懷﹐江東之艷紀矣。僕十載重來﹐難尋泥爪﹔三春小住﹐易感風花。每憶涼笛一枝﹐水廳宵露﹔明鐙四角﹐浪槳秋風。扇影鬟絲﹐眉繚花而語結﹔脂奩鏡檻﹐手攜玉以魂銷。如夢如塵﹐頓成前度。坐令墜歡難拾﹐單情不雙。興倦尋芳﹐又過辛誇花下﹔情殷感舊﹐朅來丁字簾前。粉白墻圍﹐認依依之乘柳﹔油紅窗掩﹐添寂寂之新菭。觸批因之﹐何能己已。所幸天葩獨秀﹐奇花初胎。晚出旣多﹐後來居上。銖衣妝薄﹐不數綺紈﹔彩筆敷華﹐足空粉黛。題品冠於玉笈﹐契賞俠於璚情。差慰羈孤﹐不辭鏤刻。殆又非斟酌橋邊﹐茱萸灣畔﹐所得有此雋韻也。屬爲跋尾﹐永識傾心。此日墨池雪嶺﹐聲價有待於崔崖﹔翌時吹竹彈絲﹐陶寫定邀夫溫尉。

嘉度丁丑﹐日月會於龍■⑴之次﹐海昌楊文蓀拜序。

序二

七九甫卸﹐十千倦沽。款古歡之罕通﹐接元言而寡析。乃挈雁櫝﹐籠雞缸﹐就捧花生聯討春之社﹐結排日之歡。生矍然曰「唯唯﹐否否。子姑捨是﹐僕病未能焉。」徐出所述《秦淮畫舫錄》以相屬﹐曰「是編也﹐子盍爲我弁之。」余受而卒業﹐曰﹕

「玆豈洪公小名錄耶﹖抑豈黃氏靑樓集耶﹖惟夫志瑤英之美者﹐必表異於連城﹔擷桃李之穠者﹐亦延芳於羣卉。方其金錢會啟﹐華鬘天開﹐窺臣則無事登墻﹐送客則何嫌交舄。。覆來翠被﹐眉語初成。報到金釵﹐指纖微露。際春光之駘宕﹐極遐想之回皇。懷豈能忘﹐見難曰慣。偵祕辛之雜事﹐趁太乙之餘輝。斯則宋大夫因以逞詞﹐陶令尹於焉作賦者矣﹗又況秦淮者﹐襲梁陳之舊艷﹐騰燕趙之芳譽。驕紈縠於丁年﹐送郎花底﹔敲樓臺於子夜﹐迎汝桃邊。倚木蘭之楫﹐簫管旣坐之兩頭﹔叩枇杷之門﹐藻翰復騰於眾口。寧無金屋﹐問貯者之其誰﹖亦有瓊漿﹐思乞之而未可。遂至傷萎華於綺歲﹐慨落混於韶齡。半幅紅羅﹐鴛眞作結﹔一杯碧釀﹐鴆亦爲媒。屏鉛膏之旖旎﹐身依薝葡林中﹔盼車馬之稀疏﹐淚滿琵琶江上。旣零星而整比﹐爰次第以編排。捧喝一聲﹐書成三嘆。然則命曰秦淮之畫舫﹐實卽覺岸之慈航乎﹗」

生笑曰「諾﹐子誠善我者也。翌日玉臺對簿﹐絳樹皈禪﹐其待援子爲左證耳。」余無以應﹐爲跋諸尾以歸之。

嘉慶倉龍三次﹐疆梧試鐙後二日﹐同裏汪度拜撰。

序三

七夕生屬爲捧花生《秦淮畫舫錄》弁言﹐倉卒未有以應也。延秋之夕﹐蕊君招集蘭語樓﹐焚香讀畫﹐垂簾鼓琴﹐相與低徊者久之。蕊君叩余曰「媚香往矣﹐桃花扇樂府﹐世艷稱之。如侯生者﹐君以爲佳偶耶﹐抑怨偶耶﹖」余曰「媚香卻聘﹐不負侯生。生之出處﹐有愧媚香者多矣。然則固非佳偶也。」蕊君頷之﹐復曰「蘼蕪以妹喜衣冠﹐爲湘眞所距。苟矢之曰﹕『風塵弱質﹐見屏淸流﹐願蹈泖湖以終耳。』湘眞感之﹐或不忍其爲虞山所浼乎﹖」余曰「此蘼蕪之不幸﹐亦湘眞之不幸也。橫波侍宴﹐心識石翁﹐後亦卒爲定山所誤。坐讓葛嫩孫郎﹐獨標大節﹐彌可悲已。卿不見九畹之蘭乎﹖湘人佩之而益芳﹐羣蟻趨之而卽敗﹐所遇殊也。如卿淨洗鉛華﹐獨耽翰墨﹐塵棄軒冕﹐屣視金銀﹐駔儈下材﹐齒冷久矣。然而文人無行﹐亦可寒心。卽如虞山﹑定山﹑壯悔當日﹐主持風雅﹐名重黨魁。已非涉獵詞章﹐聊浪花月﹐號爲名士者可比。卒至晚節頹唐﹐負慚翠袖。何如杜書記﹐靑樓薄幸﹐尙不至誤彼嬋媛也。僕也﹐古懷鬱結﹐疇與爲歡。未及中年﹐已傷哀樂。悉卿懷抱﹐曠世秀羣。竊恐知巳晨星﹐前盟散雪。母驕錢樹﹐郎冒璧人。弦絕陽春之音﹐金迷長夜之飲。而木石吳兒﹐且將以不入耳之言﹐來相勸勉﹐曰﹕『使卿有身後名﹐不如生前一杯酒。』嗟乎﹐薰蕕合器﹐臭味差池。鶼鰈同羣﹐蹉跎不狎。語以古今﹐能無河漢哉﹖」蕊君沾巾擁髻﹐殆不勝情。余亦移燈就花﹐黯然罷酒。維時七夕生索序甚殷﹐蕊君然脂拂楮﹐請並記今夕之事。夫白門柳枝﹐靑溪桃葉﹐辰樓顧曲﹐丁簾醉花﹐江南佳麗﹐由來尙巳。追至故宮禾黍﹐舊苑滄桑﹐名士白頭﹐美人黃土﹐此余曼翁《板橋雜記》之所由作也。今捧花生以承平之盛﹐爲裙屐之遊。跌宕湖山﹐甄綜花葉。華燈替月﹐抽觴擪笛之天﹐畫舫淩波﹐拾翠眠香之地。南朝金粉﹐北裏煙花﹐品艷柔鄕﹐紆懷瓊翰。曼翁雜記﹐自難專美於前。竊謂輕煙淡粉﹐間或有如蕊君其人者。兩君試以斯文示之﹐並語以蘼蕪﹑媚香往事﹐不知有感於蕊君之言﹐而爲之結眉破粉否也﹖

錢唐閬玉生陳雲楷書於蘇臺蘭語樓燭下。

自序

遊秦淮者﹐必資畫舫﹐在六朝時已然﹐今更益其華靡。頗黎之鐙﹐水晶之琖﹐往來如織﹐照耀逾於白晝。兩岸珠簾印水﹐畫棟飛雲。衣香水香﹐鼓棹而過者﹐罔不目迷心醉。余曼翁《板橋雜記》﹐備載前朝之盛﹐分雅遊﹑麗品﹑軼事爲三則﹐而於麗品尢爲屬意。良以一代之興﹐有銘鐘勒鼎者﹐黼黻廟堂﹐以成郅隆之化﹔卽有秦歌楚舞者﹐點綴川野﹐以昭升平之休﹐如湘蘭小宛﹐今燕白門輩﹐洵足輝映捲冊﹐稱播士夫。易曰「良人得其玉﹐小人得其粟」﹐不其信歟﹖自是仿而纂輯者﹐有《續板橋雜記》《水天餘話》《石城詠花錄》《秦淮花略》《靑溪笑》《靑溪贅筆》各書﹐甄南部之丰昌﹐紀北裏之妝橡﹐不下一二十種。余幸生長是邦﹐目睹佳麗﹐偶亦買漆版﹐喚藤繃﹐洄溯中流﹐評花泊柳。本蘇子瞻之寓意﹐爲庚肩吾之近遊。日月旣深﹐見聞滋廣。綜諸姬之皎皎者﹐附以投贈詩詞﹐分紀麗﹑微題爲上下二卷。因成於畫舫之遊﹐卽題曰《秦淮畫舫錄》。蓋竊仿曼翁之體﹐而以麗品爲主﹐雅遊軼事因以錯綜其間。不必於從同﹐實亦未嘗不同已。或謂此錄之作﹐未必遂空冀羣。不知前乎此者非不佳﹐陳陳相因﹐無事余之重錄也。後乎此者亦不少﹐綿綿不絕﹐容俟余之續錄也。或又疑平章金粉﹐無裨風化﹐適爲淫惑之書﹐慮損勸懲之旨。余曰「《煙花錄》《教坊記》﹐隋唐以來﹐副載經史。區區撰述﹐何足以云﹖且葩經不芟桑濮﹐閻浮亦陳采女。風花水月﹐竟又奚傷哉﹖」或去。遂書以爲敍。

嘉慶遊兆困惇進瓜日捧花生識。

秦淮畫舫錄題詞

奉題秦淮畫舫錄

汪世泰﹝紫珊﹞

眠蠶小字界烏絲﹐水軟山溫又一時。

芳艸恰添連歲恨﹐夭桃還系去年思。

不妨花葉親題詠﹐才信菖蒲易別離。

團扇弓衣圖繡徧﹐感恩多少女兒癡。

秦淮曲曲蔣山蒼﹐擁楫來遊及晚涼。

蝴蝶半生花作國﹐鴛鴦是處水爲鄕。

誰摹月下明妃面﹐幾斷筵前刺史腸。

珍重品題持翠管﹐且憑開卷叱王昌。

驚紅倦綠等煙消﹐雜記何人續板橋。

帕盒會中尋北裏﹐管弦聲裏話南朝。

過來絮果隨波咽﹐未了花愁仗酒澆。

聽說明珠攜滿袖﹐幾時眞个盼藏嬌。

傳柑佳會倏經年﹐帶水盈盆滯遠天。

縞紵交親勞遠訊﹐苕華名字合分鐫。

靑衫不盡江湖感﹐紅粉重開翰墨緣。

已分艷情銷欲淨﹐又聽釵響蠣墻邊。

勾當白門﹐適捧花生《秦淮畫舫錄》編成﹐觸批舊歡﹐怊惆影事﹐未能脈脈﹐爲題此章

汪瑚﹝海樹﹞

值得香名次第編﹐遊蹤何處問樊川。

鴛鴦局換春猶小﹐鶯燕聲沈夢已遷。

笛裏竹枝新艷異﹐渡頭桃葉舊因緣。

不圖鏤月裁云手﹐一一重開色界天。

探春慢

楊文蓀﹝蕓土﹞

南部煙花﹐南朝金粉﹐銷沈無限佳麗。碧榭華燈﹐靑溪鈿笛﹐新艷更誰堪紀。別樣消魂譜﹐看一片墨痕都碎。恁教天上飛瓊﹐人間也識名字。

從此合當情死。盡寫怨摹歡﹐幾多淸淚。裙屐香迷﹐釧環影亂﹐領略者般情味。說與嬋娟侶﹐有縷縷夢魂難寄。好待尋春評花﹐準共吟醉。

讀《秦淮畫舫錄》﹐感舊抒懷﹐爲題六律﹐不自知其拉雜也

方凝﹝子旒﹞

麗人年少學吹簫﹐住近靑溪舊板橋。

閣外乳鶯啼綠雨﹐花邊流水蕩紅潮。

添衣半臂春還冷﹐帶暈雙渦酒未消。

值得閒情學周昉﹐眉圖一一爲親描。

緩扣瓊扉踏綠茵﹐尋芳莫負艷陽辰。

千金骨重騰新價﹐一曲心多感舊人﹝秦淮方行三十六心曲﹞。

對客倦時疑薄醉﹐愛他歡處動微嗔。

不爲羅袖終爲帶﹐約束亭亭裊裊身。

傾囊有客賦迷香﹐玉雪丰姿錦繡腸。

好對斷霞浮大白﹐忍教明月逐流黃。

篆絲墮地簾才捲﹐燭影窺人夜未央。

莫便當筵悉薄幸﹐使君終異野鴛鴦。

春風薇帳夢同酣﹐別後心情太不堪。

領上香痕防阿姊﹐胸前佳兆誤宜男。

白登未返蒲梢馬﹐緣鬢空畱杏子簪。

手把瑤編重檢點﹐最銷魂處是江南。

蓮出靑泥鳥脫韝﹐因君重撥一番愁。

豈無駿馬駝癡感﹐稍慰浮萍逐浪憂。

擪笛荒涼文杏館﹐采蓮寥落木蘭舟。

是身老大都堪念﹐不聽琵琶已淚流。

冰繭連篇墨未漧﹐情天心事寫無端。

上頭名字宜佳傳﹐入眼風花足大觀。

屋定貯成金燦爛﹐田誰種出玉團圞。

寄聲第一新妝者﹝倚云閣﹞﹐也值苕華細意刊。

奉題秦淮畫舫錄用溫飛卿春江花月夜詞原韻

裴鐄﹝竹臞﹞

欸乃一聲鴉陣黑﹐秦淮好夢迷香國。

十里珠簾九曲溪﹐色卽是空空是色。

年年韻事積重重﹐譜入瑤編舞墨龍。

剩有柔情膩淮水﹐秋來處處長芙蓉。

畫船簫鼓燈明滅﹐家家水榭淸謳發。

消魂別有助情花﹐庭畔茉莉開似雪。

遲遲月影照街西﹐蘭槳初停報曉雞。

莫笑溫柔鄕裏者﹐開緘也被粉香迷。

情緣初動層波起﹐柳搖芳夢春風裏。

不須慧劍斷情絲﹐筆逐行雲心止水。

石朗﹝松亭﹞

鴛譜零星手自編﹐都憑翰墨話因綠。

萎荂小癥風前果﹐泥絮同參悟後禪。

捧出重樓花簇簇﹝先生所居曰捧花樓﹞﹐尋來舊院柳娟娟。

是誰授與珊瑚管﹐色界翻新第幾天。

嚴駿生﹝小秋﹞

六朝佳麗盛靑溪﹐難得才人入品題。

暈碧團紅橅艷態﹐香名肯讓若耶西。

臨流三十六鴛鴦﹐秋菊春蘭各擅場。

好藉藤繃新畫舫﹐看花取次到柔鄕。

年來怊悵倦尋春﹐認取紅羊劫後身。

今日又爲驚蛺蝶﹐一編如作臥遊人。

風花過眼幾紛更﹐楮墨長畱不斷情。

料得蛾眉羣拜倒﹐乞詩爭繞玉溪生。

裴錡﹝受堂﹞

渺渺柔情托水涯﹐妝樓髙處簇雲霞。

香薰祕笈神仙錄﹐�奪重臺姊妹花。

翠袖爭邀新月旦﹐靑衫細譜舊風華。

十年前與金錢會﹐一曲歌珠蠟淚斜。

裴鏞﹝迪君﹞

春潮香漲繞靑溪﹐曲曲波光到眼迷。

金粉樓臺花世界﹐十分妝點待君題。

集艷曾經記板橋﹐香名小字不勝嬌。

重看畫舫編新錄﹐隱約風流舊六朝。

周銘鼎﹝梅生﹞

燕子桃花送六朝﹐玉簫聲裏悵無寥。

是誰添與相思淚﹐都化秦淮早晚潮。

春夢如雲澹欲流﹐春情滿載木蘭舟。

山塘煙柳揚州月﹐何似湖名喚莫愁。﹝吳門揚州俱有畫舫錄﹞

相逢天女捧花時﹐﹝君方以捧花圖屬爲題詞﹞綺麗情懷不自持。

翻出板橋新雜記﹐家家紅袖寫鳥絲。

談承基﹝念堂﹞

冰琯蟬綿托艷情﹐雲華小謫下瑤京。

齊梁舊夢啼鶯破﹐徐庚新詞織錦成。

遠阜畫勻眉髻影﹐長淮流出管弦聲。

漫憑玉鏡論顏色﹐聽取才人月旦評。

簾底新妝換綺羅﹐潮生潮落柰愁何。

紅巾暗拭唐衢淚﹐紫玉爭傳傅壽歌。

倚月四弦憐夜寂﹐渡江雙槳載春多。

一編畱得鴛鴦牒﹐未許情塵委逝波。

髙陽臺﹟長安寓齋讀秦淮畫舫錄感題此解卻寄

蔡世松﹝友石﹞

葉底書云﹐蕊邊研露﹐三千里外相思。鴛牒翻開﹐錢錢簡簡師師。香泥已分沾飛絮﹐又因君﹑遭損雙眉。悵天涯﹑消瘦誰憐﹐消渴誰醫。

斜陽望斷餈團巷﹐剩幾家燕子﹐玳瑁雙棲。落盡殷紅﹐等閒錯過芳時﹝謂楊枝事﹞。連宵鈴索風前護﹐便殷勤難返空枝。一絲絲﹑魂不禁銷﹐情不禁癡。

吳國俊﹝紫瑛﹞

舊識秦淮路﹐南都粉黛場。

柳絲牽別緒﹐笛韻咽斜陽。

月影兼燈影﹐衣香雜水香。

憑君斑管艷﹐細意爲平章。

蜀錦簇瑤臺﹐羣芳次第開。

佳人傾國色﹐名士掞天才。

畫舫隨溪轉﹐紗欞隔岸猜。

平安杜書記﹐擬共買春來。

江安﹝練塘﹞

曲曲溪流擬若耶﹐又從南部說繁華。

彩雲散後春風遠﹐開出紅香別樣花。

綠酒沈沈醉未醒﹐燈光月影燦銀屏。

如何十二瑤臺夜﹐貪看珠宮第一星。﹝謂客歲與君宴袖珠校書事﹞

是誰結柳索題詩﹐如此風情恐不支。

一晌揚州殘夢覺﹐累人懊惱賺人癡。

崇一穎﹝云根﹞

幾度秦淮汗漫遊﹐輕煙澹粉舊名樓。

柳邊舫又招靑雀﹐花外盟誰證白鷗。

璧月夜涼爭倚檻﹐繡簾春曉半垂鉤。

輸君寫翠傳紅手﹐盡博傾城感未休。

賦罷驚鴻手自叉﹐閒將醉墨灑桃花。

劇憐小字鐫苕玉﹐都解前身誦法華。

慧業鎭教參電石﹐情天合待補笙媧。

春風別有銷魂地﹐門掩枇杷一樹斜。﹝謂金倚云校書﹞

梅生訪我寓齋出示秦淮畫舫錄率拈四絕句奉柬捧花生

鄔鶴丹﹝雪舫﹞

紈扇桃花燕子箋﹐傾城名士總如煙。

怪他一管生香筆﹐挽住春風二百年。

夜夜新歌一串珠﹐家家宮樣十眉圖。

紅橋煙月閶門柳﹐抵得秦淮兩岸無。

楊花如雪捲飛埃﹐彩鳳隨鴉更可哀。

費爾靑衫詞客淚﹐憐他紅粉美人才。

銀燈畫舫板橋秋﹐我亦曾經汗漫遊。

可惜不逢狂杜牧﹐停樽閒話十年愁。

寧墀﹝玉舟﹞

金粉樓臺錦繡春﹐過江事事總成塵。

如何小庚傷心處﹐別有才人賦美人。

冰作肌膚玉作叢﹐盡拋羅綺笑東風。

才知絕代銷魂品﹐不在脂痕粉暈中。﹝謂倚云閣主人﹞

尋春取次趁春行﹐未許人間識姓名。

卻怪旗亭風雪夜﹐雙鬢爭唱捧花生。

金徳恩﹝雨薌﹞

畫裏崔徽景﹐尊前張好歌。

輸君南部記﹐屈指小名多。

楊柳春如許﹝小環﹞﹐芙蓉艷柰何﹝小如小字蓉兒﹞。

長橋東畔水﹐曲曲宕情波。

倪良耀﹝蓮舫﹞

溪光灩灩碧於油﹐載酒誰尋舊院秋。

較勝板橋寒鐵老﹐別開生面話溫柔。

丁字簾前競水嬉﹐雪兒歌罷又紅兒。

可憐北裏南朝恨﹐都付消魂絕妙詞。

人手雲箋黑瀋寒﹐舊遊棖觸悵方幹﹝錄中多亡友子固題詠﹞。

煙花夢醒畱鴻爪﹐幾度鐙前掩淚看。

飛瓊名字隸瑤天﹐容易都教萬口傳。

料得舞裙歌扇底﹐有人爭識杜樊川。

鄭勉﹝墨泉﹞

十里桃花照水紅﹐板橋牽絆柳絲風。

煩君挽住秦淮水﹐莫遣匆匆便向東。

夢裏珠簾欲上鉤﹐模糊煙月不勝愁。

中郎幸有藏書枕﹐短榻殘燈許臥遊。

馬士圖﹝菊村﹞

周昉傳神筆﹐應輸小杜優。

綺懷縈北裏﹐淸興邁南樓。

扇底桃花艷﹐毫端蘭葉柔。

相思看屋角﹐﹝袖珠姓金氏﹐錄中第一人也﹞重爲買扁舟。

憶載秦淮酒﹐伊人水一方。

明明溪上月﹐點點鬢邊霜。

翰墨原無價﹐溫柔信有鄕。

瑯函昨開讀﹐三日閟奇香。

陶璋﹝少石﹞

泥金小帖綴烏絲﹐花榜香穠此一時。

博得蛾眉低首拜﹐絳紗深護幾璚枝。

幻出秦淮好畫圖﹐梁塵簌簌濺歌珠。

分明一部風流鑑﹐多少婆心見也無。

翠樓吟﹟崇川官署﹐奉到《秦淮畫舫錄》﹐檢讀一過﹐觸感百端﹐聊按新聲﹐敬酬夙好

歐陽炘﹝棣之﹞

舊院云埋﹐長橋月墮﹐前番小試吟屐。靈函攤錦軸﹐又惹起亂愁如織。似曾相識﹐問稚燕雛鶯﹐別經幾日。誰憐惜﹑落梅風緊﹐防他吹篴。

裒輯輕點霜毫﹐有灃蘭綠嚲﹐江蕪紅濕。平安今好在﹐盡寄語人人消息。可禁於邑﹐待打槳歸來﹐邀君尋覓。雙丸急﹑便成陰未﹐淚絲偸滴。

金縷曲

侯雲松﹝靑甫﹞

萬片鴛鴦瓦﹐覆雙雙﹑蜂媒蝶使﹐鶯哥燕姐。苦向情天求比翼﹐畢竟鸞單鵠寡。賺千古淚珠盈把。畫舫一編勤喚醒﹐向癡虫膜拜宣般若。聽古寺﹐曉鐘打。

尋春嫩系章臺馬。廿餘年﹑鴻賓雲散﹐罷談風雅。今日重披金粉錄﹐無那紅嬌綠冶。爲坐到香消燈灺。勝展題名碑記讀﹐判云泥多少升沈者。塵世事﹐孰眞假。

陳文述﹝云伯﹞

金迷紙醉感摶沙﹐何處前塵記夢華。

紅板畫橋名士酒﹐靑溪水榭美人家。

銀箏舊譜翻桃葉﹐鈿笛新聲唱李花。

翠冷香消莫惆悵﹐故宮煙樹久啼鴉。

牧之容易悟芳塵﹐更有微之賦會眞。

鸚鵡樓臺尋短夢﹐枇杷門巷餞殘春。

山溫水軟無多地﹐月滿花芳有幾人。

唱到方回斷腸句﹐靑衫紅袖各沾巾。

十載江南感寂寥﹐新詩題徧木蘭橈。

廣陵明月蘭陵酒﹐畫閣銀鐙水閣簫。

北裏鶯花仍歷歷﹐南朝煙雨又瀟瀟。

鬢絲禪榻心情在﹐未敢逢人問板橋。

南部新書最擅場﹐盧家少婦郁金堂。

箏船夜月邀涼影﹐笛步秋花弔冷香。

眉史自修驚蛺蝶﹐心經誰懺野鴛鴦。

匆匆小別秦淮去﹐有約重來話夕陽。

秦淮畫舫錄﹝上﹞紀麗捧花樓原本

小姑居處﹐蘭香姓名。人乃唯唯﹐吾亦云云。眾芳之譜﹐羣玉之經。卽空是色﹐電石一明。

金袖珠

袖珠行一﹐姓金氏﹐茂苑人。早乃伶仃﹐依外家以居。嫻靜不多言﹐余評爲花中水仙﹐殆非過譽。裝束甫畢﹐卽攤捲相對。而修眉慘綠﹐恆覺楚楚可憐﹐蓋促迫尙無嘉耦也。今年春﹐自瓦梁來﹐賃居棘院前倚云閣中。一角紅闌﹐湘簾髙捲。渤海公子﹐向余述其梗槪甚悉。偶偕棟塘過訪﹐值其赴宴他所﹐遲之迂久﹐甫得一晤。翌日卽裁鳳紙﹐作簪花小楷﹐遣鴉鬟來假余《紅樓夢》說部去。玉皇前殿掌書仙﹐殆又姬之謂夫。

姬嗜讀《紅樓夢》至廢寢食。海棠﹑柳絮諸詩詞﹐皆一一背誦如流。與吳中髙玉英校書同抱此癖﹐玉英尢著意書中眞假二字。兩姬其皆會心人耶﹖抑皆个中人耶。玉英本秦淮人﹐流寓上塘道林庵前。亦髙艷名﹐時論以爲玉屏風也。

宮雨香

宮雨香﹐名福齡。桃花頰淺﹐柳葉眉濃。離合神光﹐不可迫視。性恬雅﹐見客不甚作寒暄語。居鄰玩花園側﹐結樓曰「聽春」。蒔梅種竹﹐小室深沈。暖幕低垂﹐涼棚髙架。時與二三心契﹐瀹茗淸談﹐輒娓娓忘倦也。吾友子固﹐早有盟訂。及應廷試北上﹐歿於京邸。先爲姬作折梅小照﹐自題四律﹐以志蘭絮因緣。至是令兄子山寄歸江南﹐姬披讀之餘﹐一慟幾絕。或云姬本城北擔水者女。芝艸醴泉﹐豈有根源哉﹗

朱玉

朱玉字贈香﹐本郡人。秀外慧中﹐無抹指障袖惡習。家白塔弄﹐居𨿽近市﹐而入其室者﹐如在窈窕深谷。蓬云孝廉未第時﹐姬最欽重﹐人前輒以才子目之。及蓬云秋風獲雋﹐泥金帖至﹐姬適曉妝﹐輟象梳﹐笑喫喫不休﹐蓋自詡鑑賞之眞也。歲庚午﹐甌北老人重赴鹿鳴﹐自毗陵來﹐主其家。姬方有徵蘭之訊﹐老人贈楹帖云「憐卿新種宜男艸﹐愧我重看及第花。」一登龍門﹐聲價更增十倍矣。

紀招齡

招齡﹐吳人﹐姓紀。居與金陵柵相望﹐簾紋蕩月﹐蘭影淩波。姬或伶俜獨立﹐霧鬢風鬟﹐居然瑤池仙子下玉京遊也。心絕慧悟﹐無論新聲舊譜﹐才一按拍﹐如銀瓶瀉水﹐使人聽之忘倦。一夕余艤舟月下﹐聞其唱「也哈也哈哈」新調。維時水天交映﹐夜漏沈沈。回顧此身﹐如濯魄冰壺中。疑當日李三郎在廣寒宮﹐聽演霓裳羽衣曲﹐境界當不異是。自姬入紫來堂後﹐遂成絕響﹐惜

哉﹗

吳喜齡

吳喜齡﹐字藕香。生與招齡同裏﹐舊有葭莩親﹐故亦同院。往來遊者﹐知有紀不知有吳也。吳后以不合去﹐卽陶三春故宅﹐別營軒檻。未半年﹐聲稱藉甚﹐幾駸駸度驊驑前矣。石船子工傳神﹐余向避暑飛雲閣時﹐石船以所模藕香小影丐題。淸妍澹雅﹐姿致超羣﹐經過趙李者﹐當不數數覯。某公子與有茂陵之約﹐事垂成﹐忽捨之去。適南州司馬江上行春﹐酒次偶值之﹐遽以扁舟載入五湖。惟鐘情人﹐乃能享此艷品。彼趕熱郎﹐直褦襶耳。

吳玉齡

玉齡行三﹐小字叩兒。曾乞字於抑山﹐抑山字之曰「綠波」。昊玉齡﹐喜齡妹也。年十五六﹐風流秀曼﹐秋水盈盈。初在郭芳家﹐屋宇湫隘﹐往來雜沓﹐姬甚厭苦之。頃卽藕香故宅﹐建閣曰「蔻香」。一鳧﹑藥諳﹑霧笠諸君﹐遊宴極數﹐曾與再過其地。姬豪於飲﹐而以拇戰自負﹐藥諳﹑霧笠﹐皆斂手稱弟子焉。

陳喜子

陳喜子﹐賓霞之女﹐號蘭舟﹐行一﹐年甫二十﹐住東關頭。肌理丰膩﹐酬應若流。本歸蓮花六郎﹐未三載﹐郎病鴉片歿。姬復還合浦﹐非其本意也。澗南公子﹐亟爲惓惓﹐金屋之貯﹐殆於是乎卜之。

陳桂林﹝王夢仙附﹞

陳桂林﹐字月上﹐吳人﹐住姚家弄前。柔情綽態﹐媚於語言。三尺香雲﹐黑光可鑑。碧梧主人﹐偶來江介﹐邂逅傾心﹐纏頭之貲﹐多至無算。後復延之含暉樓﹐流連匝月。其家故作梗﹐終阻良約。頃檢懷月上諸詩詞﹐屬爲人錄﹐尙惓惓也。

與月上同時有王夢仙者﹐小字金官﹐色藝亦罕匹。偕其姊彩珠﹐同著聲於桃渡間。夢仙歸某大僚後﹐彩珠遂獨占花臺矣。

月上初以女伶往來句曲﹐年才十三﹐見許於竹陰主人。卒以名隸部中﹐驟難得脫。主人於其去也﹐爲作月娥小照﹐題曰「卷中人」。蓋仿其家敬中故事﹐詠者甚夥。

王小秋

小秋行一﹐韻秋王桂養女。居貢院前﹐屋宇小而潔。不輕見客﹐談笑淸雅﹐依然阿母余風。所謂醴泉有故源﹐嘉禾有舊根也。

繆愛子

愛子﹐本郡人﹐居東關渡頭。姓繆﹐行一﹐年十六七。姿致稍似袖珠﹐而澹雅遠遜之。其家本銀鹿﹐水閣敷椽﹐過者殆少。嶽白兩公子﹐偶焉寄興﹐載出河幹﹐姬乃顧盼自矜。而一時慕之者﹐亦幾視姬爲羊肉﹐奇哉﹗

郭愛齡

愛齡﹐郭芳女也。工於詞令﹐與蔻香雅相愛悅﹐意態亦復相似。玉珊令尹﹐素號端嚴﹐秦淮放棹時﹐偶與姬值﹐獨爲欣賞。花底送郎﹐葉邊迎汝﹐行將爲令尹歌之。

劉二姊

劉壽兒﹐燕趙間角妓也。行二﹐因以二姊得名。偕所天來金陵﹐寓煙柳湖邊。年十六﹐皮媚色稱﹐如漢殿春柳﹐飄曳隨風。而細骨琤琮﹐直可爲掌上之舞。向在伊園席上﹐觀其捧觴侑客﹐釧擊釵飛﹐當之者莫不魂與。乃盈盈禁臠﹐卒如海上三山﹐可望而不可卽。豈眞奇女子耶﹖抑藉是而昂其聲價耳﹗雙松太守﹐劇爲所惑﹐約構金屋貯之﹐壽兒似亦心許。旣太守入都﹐注選入籍。往還無多日﹐壽兒已琵琶別抱﹐不復待五馬來遊巳。

王翹云

王翹云﹐行二﹐金陵人。余輯《畫舫錄》﹐以其久飲香名﹐與秋影﹑春痕﹑艷雪等相埒﹐擬不贅人。適紫珊自棠邑寄桃花畫■⑵索題。蓋其與翹云初晤時﹐翹云嚙舌血於素絹上﹐以矢其誠﹔因屬松壺道人﹐彷李香於侯生故事﹐添綴枝葉而成者。頻伽﹑小云﹑蘭村﹑海樹﹑湘眉﹑竹士諸君﹐皆爲塡詞。今卷中人已不可作﹐而湘眉﹑小云亦與彩雲俱化﹐竹士﹑頻伽﹑蘭村﹑海樹又各散處一方。名士美人﹐淪落同慨。余旣爲制小調﹐並述其槪﹐以爲風月佳話﹐且補紀翹云佚事之缺。

朱玉鍼

朱四自巧子﹑素香先後去﹐家乃中落。近購雛鬟三四﹐中有玉鍼者﹐稱最佳。牽蘿補屋﹐復振門媚。膩管柔笙﹐喧靡如故。女兒花好﹐不重生男矣。

李玉香

李玉香﹐一號蓮卿。闔閭城下人﹐來吾郡居榷署前。月地云階﹐雙魚深閟。佼麗與素月埒﹐而好爲穠艷妝束﹐亦與素月同嗜。憶余過姬時﹐天已迫暮﹐姬方亭亭坐樺燭下﹐解九連環嬉戲。時白下人爭豢蟈蟈﹐余亦偶攜之﹐姬卽探懷出以相較。衣香脂膩﹐蟈蟈幸常親芳澤耳。

陸素月

陸素月寶霞﹐陸二假女。原名桂香﹐於蘭舟爲小妹。先家貢院前﹐繼移東水關。瑰姿璚質﹐佚態橫生。好作靚妝﹐頗肖其母。往歲二山邀同人爲畫舫遊﹐拉姬與偕。日亭午﹐姬甫至﹐文襦繡■⑶﹐如火如荼。吐屬亦極溫雅。瀕行﹐出湘妃泥金箑子﹐索余倚紀事詞爲贈。妒姬者謂其夙有內疾﹐余將於所親証之。

袁玉荃

袁玉荃﹐行四﹐郡中人。端妍如良家婦。所天早夭﹐無所依倚﹐仍來母家。性極誠摯﹐與丹伯爲一人之好。丹伯賦閒白下﹐姬時遣人慰問之﹐且爲擘畫瑣細﹐蓋惇尙气誼﹐而不徒爲生活計者。先居祁望街廊上﹐距李玉香宅可數武﹐近又移家矣。丹伯云﹕玉菩曾主陸寶霞家﹐未久卽歸去。今年二十有三。其四柱﹐則乙卯﹑丁亥﹑丁亥﹑丁亥云。

方翠齡

方五之女曰翠齡﹐修眉善睞﹐儼然圖繪中人。弦索極精妙。學爲小詩﹐饒有性靈語。所居在東關對岸﹐蘭坪於競渡時識之﹐遂往來無間。姬嘗贈蘭坪﹐句有云「才可論心姊又疑」﹐紀實語也。其母以石氏翾風﹐無能爲門戶計﹐欲姬得金夫而終事之。姬固不擇﹐後卒爲夫已氏所有。千金之璧﹐乃以抵鵲﹐聞者能無唱惱公乎。

陸綺琴

陸綺琴﹐名桐﹐以字行﹐泰州人。所居春波樓﹐在丁官營內。其父本梨園老教習﹐探親過白門﹐遂家焉。綺琴早按宮商﹐妙嫻絲竹。𨿽丰容盛鬋﹐微礙妝花﹐而雅度勝蘭﹐令人浮躁之气胥斂。龍眠山人授以畫蘭心訣﹐甫越宿﹐卽能規其大意﹐亦慧心人也。近聞依一木客﹐徙居細柳弄中﹐春波樓已易爲客寓。每值打槳過之﹐輒爲惘惘。

陸朝霞

朝霞爲綺琴女弟﹐蛾眉漫睩﹐纖弱如也。嘗買畫舫﹐邀蕖賓﹑鄴樓﹐載遊桐灣桃渡間。朝霞撥四條弦﹐歌簉弄數闋﹐蕖賓復倚洞簫和之。東船西舫﹐莫不停橈悄聽。藝也﹐而進乎神矣。歸午山司馬﹐後芳訊遂杳。

金玉琴﹝蘭珍附﹞

金玉琴﹐小字太平﹐袖珠妹也。亦姑蘇人﹐年約十四五。丰致不如袖珠﹐而嫻雅幾與相敵。偕客酬對﹐時有靦腆意﹐無機詐心﹐人以此亦不忍欺誑之。余訪袖珠不得晤﹐玉琴出相迓﹐曲意周旋﹐溫其可掬﹐令人畱連不肯去。蘭珍貌亦娟好﹐年又小於玉琴﹐與同鄕裏。凡有酒宴﹐則依依肘下﹐丫角嫣然。

文心

文心﹐字馨玉﹐生長綠楊城郭﹐年約十八九。本良家妾﹐蕩子行不歸﹐逾三年。先其父母來吾鄕﹐投其戚某﹐戚又轉徙他郡﹐不得已遂賃水榭﹐結鳳窩焉。體纖細而靜婉﹐工於酬酢﹐往來者莫之或連。紫卿太史向有盟約﹐緣其二老伶仃﹐尙未畫鴛鴦諾也。

蔣玉珍

玉珍﹐蔣九女也﹐號襲香﹐同居文心家。丰姿濯濯﹐向人瓠犀一露﹐百媚俱生。性尢靈敏﹐工小調。近有新腔號「三十六心」者﹐當筵一奏﹐令人魂魄飛越。湘夫云玉珍據全身之勝﹐尢在裙下雙鉤﹐曾見其珊珊微步﹐恍坐吳宮響屧廊﹐聽弓弓點屐聲也。年甫破瓜﹐魆爲米商偸入桃源。卒至訟作株連﹐幾於不免﹐殆矣﹗

王岫云

王岫云﹐字小燕﹐行二。母家本姓李﹐邗江人王氏婦也。鄴樓顏所居曰「剪波樓」﹐在丁官營口。纖腰微步﹐羅襪生塵﹐略無教坊習气。便捷善酬對﹐座客微論雅俗﹐口譚手畫﹐莫不各如其意。素性雅澹﹐不以勢位易其志。鹺賈某挾重貲﹐謀置金屋﹐姬知爲沒字碑﹐故不允。自是人益重其名。與又蘭﹑小蘭﹑瑞蘭輩最綢繆。小蘭新有所識﹐姬廉得之﹐卽袖明珠一琲﹐往爲小蘭上頭。蓋所識固美少年﹐而丰於才者﹐姬爲之慶得人焉。

姬與碧梧主人有三生之約﹐主人亦不吝斛珠致之﹐聞者咸謂名士傾城﹐適成佳耦。乃以他事﹐遂付邱言﹐媒妁適邀夫參氏﹐姓名難刻於苕華。姬之緣鏗﹐亦卽姬之命薄也夫﹗抑山有《春燕﹑憶燕》詩﹐揚播一時﹐足傳小燕也。

王瑞蘭

王瑞蘭行七﹐肌理瑩潔﹐玉光無瑕﹐不必斤斤修飾﹐而眉睫間時流雅韻。吾友再芝有仲容之姣﹐姬矢志欲事之。再芝守家範﹐卒不允也。後見伶人張桂華演「玉簪茶絮」出﹐極纏綿之致。姬謂﹕「張作出且然﹐儻偕眞伉儷﹐必非如李十郎鮮克有終者。」乃買小蜻蜒﹐親赴蘇臺晤張之大婦﹐關說定﹐仍返金陵﹐就桂華於家。其母頗詬誶﹐姬固始終安之。所居伴竹軒﹐側枕城闉﹐欞紗半掩﹐瀟灑無點塵。時或偕其妹小蘭﹐憑蘭倦立﹐望見者疑在湘臯雒浦間也。

七夕生云﹕姬先與筠如公子一見傾心﹐雙盟嚙臂。姬偶小恙﹐公子爲之稱藥量水﹐瑣屑躬親﹐姬亦盛感之。迨公子隨宦他徙﹐戒途不發﹐爲姬作平原之畱﹐期以三年相守。姬亦畫「梨花滿地不開門」圖以表志。乃公子去未半載﹐而姬已許歸桂華。嗟乎﹗呆牛癡女﹐河漢相望。千古鐘情人﹐可勝浩嘆。不謂才逢簫史﹐又拍洪崖﹐如姬其人者﹐夫亦太褊急已。是則靑樓薄幸之名﹐在裊裊亭亭﹐且自不少﹐寧獨責之平安杜書記哉﹗

王小蘭

瑞蘭第八妹曰小蘭﹐瑯邪多才﹐幾有碗脫之譽。惜其抱璞自珍﹐罕有知者。六一生聞而憐之﹐爲制《艷秋詞》三十闋﹐風懷露約﹐半屬寓言耳。姬吐屬極風雅。一日姬妹稚蘭朝眠未起﹐其小弱妹扣門請入﹐稚蘭不卽應。姬適過之﹐曰「此爲『十扣柴扉九不開』也。」稚蘭行九﹐而妹行十﹐聞者絕倒。

王稚蘭

王稚蘭年十五﹐小字愛卿﹐亦瑞蘭妹也。雛鶯幺鳳﹐不屑作時世妝。見人輒俯首弄帶﹐嬌婉可憐。平山太守﹑碭山令尹﹐前後委重聘﹐爲在東之請。故其書懷詩云﹕

靑鳥憑他自往還﹐紅窗幽怨一齊刪。

儂家自愛江南好﹐羞說平山與碭山。

意旨分明已。

馬又蘭

馬又蘭﹐字閏湘﹐金陵人。早適王家﹐瑞蘭輩之嫂氏。貌流麗﹐性亦機警。凡與之談者﹐無論莊諧﹐靡不立屈﹐豈待設靑縷帳﹐方可議解圍哉﹗工寫蘭花﹐娟楚有致。嘗見紈扇上寥寥數筆﹐下綴小紅文印曰「繡餘淸課」﹐可想見其髙韻。

劉心官

心官一字素香﹐姓劉氏。態穠意遠﹐卓犖不羣。與綺琴﹑小燕﹑藕香﹑潤香後先媲美。愛讀唐宋人詩餘﹐一兩過﹐輒背誦如流。先寓朱四家﹐旣乃僦居釣魚巷東。姻娟突窔﹐倚卓精良。而骨瘦香桃﹐不勝病擾。藥櫨茗碗﹐常旁午於繡闥前。稍不豫﹐必延笛生對脈﹐蓋服其技之神而致之雅也。後卒以瘵夭﹐年未及錦瑟之半﹐哀哉﹗

小伶福郎﹐繪五色蝴蝶於扇上。余嘗爲分題﹝五彩結同心﹞五闋﹐姬偶見之﹐贊誦不去口。一日值諸畫舫﹐或以余告之。姬欣然曰「是卽蝴蝶詞人耶﹗」停橈添酒﹐堅索余長短句爲贈﹐余諾之。未幾而倏以惡耗聞。嗚呼﹗金荃未譜﹐錢樹先凋。補制新詞﹐誰爲小紅低唱者。錄此爲姬悼﹐且以志余過焉。

李潤香

九松堂主人姓李﹐名潤香﹐居月波榭旁﹐卽所稱西壽齡也。蓋潤香本名壽齡﹐同時有張壽齡者﹐此故以西別之。曾學琴於又一村人﹐嗣又工琵琶。姱容修態﹐流譽一時。余初未之識﹐鄴樓偶視余和花隱「聽潤香琵琶」詩﹐卽往訪之。姬方掩揉藍衫子﹐倚紅闌干曲﹐背演新聲。因悟古詩「被服羅衣裳﹐當戶理淸曲」﹐實有此等境界。本爲待年女﹐近已將雛矣。綠葉成陰子滿枝﹐姬其葆此芳華哉。

胡寶珠

胡寶珠﹐字瘦月﹐吳門人﹐年十六七﹐居釣魚巷。母曰胡七﹐向爲曲中老教師。家多養女﹐姬最矯矯﹐眉目如畫。方其在母腹時﹐聞人歌聲﹐卽勃勃動﹐如《板橋雜記》之李十娘。故生而靈慧﹐管弦絲竹﹐一過卽精。性嗜佳茗﹐且宏於酒。伺客無貴賤﹐能探其意於形聲之先。七夕生與有知己之感﹐但過花閒﹐定畱樹下。三挑輟詠﹐十索頻聞已。

張壽齡

張壽齡﹐字媚霞﹐常熟人﹐行七﹐住玉河房間壁。靨輔承權﹐對客輒牽衣匿笑。寶兒丰致﹐仿佛近之。湘夫與姬定情時﹐持冰縑碧玉釧作纏頭。姬藏弆甚謹﹐閒出玩弄﹐洵錘情人哉。吾知湘夫入迷香洞﹐當於照春屏上﹐賦九迷詩。視啜閉門羹爲夢中遊者﹐不可同日語矣。

程鳳翎

程鳳翎﹐本無字。曰「雪芬」者﹐余所命也。吳中臨頓里人。來河上時﹐發鬖鬖才覆雙額﹐人無知者。僑寓板橋頭﹐偶於梁氏河亭望見之﹐招來侑觴﹐頗不俗。學奏一二小調﹐亦靡靡可聽。由是聲名稍振起﹐遂亦自知拂拭。後緣事轉徙邗江﹐復由邗江遷白下。再見於汝南灣前﹐則已飛髾綴霧﹐振響遏云。蕭家郎坐靑油幕中﹐幾不識庾蘭成矣。呵呵﹗

李小香

李小香本姓楊﹐字宛君。明眸皓齒﹐旖旎風流。藳砧乃梨園佳子弟﹐姬故亦工生旦曲。酒戶極狹﹐三爵後靨暈紅潮矣。居鄰伴池﹐每當軒窗四啟﹐遊舫鱗集。時燈光水光﹐上下交映﹐姬或半捲丁簾﹐紅牙輕拍。過之者﹐眞有「人在月中﹐船行天上」之意。

沈玉琴

沈玉琴﹐不知何處人﹐亦未詳其事實。余輯《畫舫錄》時﹐七夕生匆匆出別姬詩相屬﹐卽放棹鳩江去。味其詩意﹐似已爲陌上之裼花矣。

楊福齡

楊福齡先居文徳橋右﹐後移鍼巷內﹐余見於借春軒中。春容大雅﹐動止宜人。工琶琵洋琴﹐偶一作技﹐聽者神移。其母若妹﹐皆盲於目﹐戶內食指以百餘計﹐胥仰給於姬。而所得纏頭﹐或一正綾﹐一斛珠﹐姬莫不珍重受之﹐不以丰菲爲軒輊也。雪亭嘗招姬宴芥圃﹐酒翻﹐偶污其衣。雪亭甚不寧﹐明日以新衣往遺﹐姬固卻之。故蓮臒和餘贈姬楊柳枝詞﹐有云「不惜羅裙翻酒污﹐要郎情似酒痕深。」一時藥諳﹑蘭坪﹑竹田皆有和作﹐惜已散佚﹐無從記憶已。

侯雙齡

侯姬雙齡﹐吳人﹐住祁望街廊上。初來余家遂園時﹐才十三四。曳茜紅蝴蝶履﹐禿襟窄褒﹐辮髮黝然如漆﹐亭亭裊裊﹐誠哉旣含睇兮又宜笑也。後一年再見於春波樓﹐倏已頑身玉立。與裏中施郎善。施固小經紀﹐亦傾心於姬。而假母方以姬爲錢樹子﹐迨施之囊橐垂罄﹐假母更無暖眼。一日施自姬家卯飲回﹐忽咆哮若中毒狀。家人方馳赴姬處詢之﹐乃姬亦玉碎花殘﹐香魂如屬縷已。蓋姬與郎計﹐事終難諧﹐祕謀飲鴆﹐同就地下爲連理枝耳。事聞﹐莫不重其情而哀其遇。以詩詞弔之者如束荀。錢塘袁蘭村作《鴆媒曲》一篇﹐最爲悱惻動人。

蘇綠珠

綠珠﹐蘇小卿之妹﹐天方人也。榮耀秋菊﹐采麗春葩。間或按象版﹐炙鵝笙﹐紫腔綠韻﹐才一繞梁﹐玉塵乃簌簌下落。居八幅塘西。先是小卿擅名河上﹐綠珠嗣起﹐一時幾有「二喬」之目。六十翁某﹐享余華不給﹐猶擬置姬於別館。老夫也而女妻之﹐恐稊未生﹐而花先悴耳。芷橋初與姬識﹐神志俱移﹐瀕行解所系繡羅爲贈。姬亦戀戀不忍別。或謂姬本諳素女之術﹐余固疑之。

吳玉貞

玉貞﹐姓吳﹐瓦梁人﹐年十八九﹐以環肥得名。與蘭坡最善。偕蔻香來郭芳家﹐旋又相將還藕香舊宅﹐過從旣數﹐偶話曩遊﹐尙於蘭坡惓惓不置。姬眞不爲翻覆手者耶﹖

章愛齡

章愛齡﹐年十六。家洞神宮旁﹐與玉珍同寓文氏水閣。紅尖一撚﹐靑睞雙瑩﹐顧曲糾觴﹐靡不中節。母氏因負責賺入勾闌﹐居恆抑鬱。故欲於風塵內﹐爲擇佳偶﹐蹉跎迄今﹐猶待賈也。移芝生思爲阿閣之貯﹐姬亦甚願。乃未謀鴛社﹐先慮犢車。連枝比翼之盟﹐儻卜諸他生焉。

朱蕓官

朱蕓官﹐本名瑞龍﹐吳中人。賃居沈香街南。目瀲層波﹐丰美且儼。其父元標爲淸音小部﹐姬故度曲﹐獨能冠其曹。偶父歿﹐母再醮於江右﹐姬隨之去。不久仍歸來﹐依舅氏以居。玉舟深爲屬意﹐將托春風漧當﹐移之慶朔堂前。乃事未成﹐而姬遽夭。差免靑蠅之弔﹐空營彩鳳之棲。姬於玉舟其有情耶﹖其無情耶﹖殆可呵壁問之。

顧雙鳳

袖珠旣負時名﹐又有雙鳳來爲之佐﹐秋菊春蘭﹐遂乃益增其盛。雙鳳姓顧﹐年十七﹐吳人。細理弱肌﹐幾於吹彈得破。初寓某家﹐混明珠於濁水﹐不特其美不彰﹐亦且厄抑交至。旣主袖珠﹐袖珠妹畜之﹐鳳亦視之若姊。今年袖珠將有所歸﹐復不果﹐心恆惘惘。鳳爲左右而憮■⑷之﹐袖珠心乃稍慰。鳳殆稱如意珠焉。

王小如

小如﹐小燕女也﹐年十五以來。娟雅玉立﹐眉目楚楚﹐見客殊靦腆。未久適石橋年少。家有九張機﹐姬不亞流黃織也。

於福珍

於福珍﹐姑蘇人。逋發鬅鬙﹐羞眉熨貼﹐信如沈桐威《綠春詞》中所詠者。初家武定橋﹐與孫氏蘇嘯堂相望。繼余泛舟靑溪﹐忽遇於解語花故宅。蓋湘居遽爲河伯所陷﹐是乃新借一枝也。姬有笑癖﹐皓齒一露﹐百媚俱生﹐迷下蔡﹐惑陽城﹐直麼磨耳。與袖珠﹑玉珍﹑愛齡等﹐時相過從。紅牽翠曳﹐張家團云隊﹐當卽類是。藥庵曰姬厭囂雜﹐近又僦屋琵琶巷中。

顧愛子

愛子姓顧氏﹐揚州人。本佐馮乙官家﹐無何買屋手帕巷﹐自立門戶。年二十餘﹐波俏有佚致。近聞爲二椽所占﹐卜晝卜夜﹐疊相往來。「人生不相見﹐動如參與商」之詩﹐可以移贈二椽。而爲愛子者﹐亦太苦矣。

張喜子

張喜子﹐楊州人。先居釣魚巷﹐所謂歡喜團者也。後住水關西去石婆婆巷中。年約二十二三﹐鬢髮如雲﹐丰神駘蕩。夙患失紅之癥﹐懨懨瘦骨﹐幾於藥店飛龍。秣陵曾生﹐漆工也。姬與綢密如伉儷﹐各有要約﹐而勢不能遂。今年生將販漆漢陽﹐往與姬別。姬知其不可畱也﹐置酒爲餞﹐並款生宿。夜半夢酣﹐姬已縊於生側。比生之覺﹐姬早化去。生旋亦雉經以相報﹐爲其家人解救﹐得不死。豈生之待姬者有未至耶﹖抑姬仍有望於生耶﹖噫﹗

趙福

趙素琴﹐名福﹐居貢院前。妖冶不羣﹐肌膚腴潔。其母本江北齷齪婢﹐得姬后﹐遂治臺榭﹐事服飾﹐恬然稱素封焉。姬嘗失意於香嚴童子。童子作一字至十字俳體詩﹐以剔嬲之﹐一時爭相傳述。姬乃大窘﹐泣訴於某贈君﹐卒無如童子何也。瓜期已迫﹐花諾猶虛。品藻英流﹐卒鮮愜意。忽一朝脫籍﹐從鵝湖生去﹐聞者愕然。

諭玉子

諭玉子﹐生小金陵姣麗而暱人。歌喉淸潤﹐小曲更工。其母從一鄕人去﹐遺玉子於外家水榭。在金陵閘旁﹐與倚云閣爲對門居。年約十八九﹐擇人而事﹐尙祕璚蕤也。

徐寶琴

徐寶琴﹐先主文心家﹐與玉珍﹑愛齡爲偶﹐旋復依蘭舟以居。肌體丰澤﹐信如初日芙蓉。見客吶吶如不解語﹐而三蕉葉下﹐雙頰紅飛﹐頗饒明月投懷之態。

趙愛珠

愛珠姓王﹐妾於桐華﹐遂從趙氏。字婉霞﹐行一。姿僅中人﹐而心志頗髙。量宏於飲﹐觴籌無算﹐興益嬌縱。從笛生學畫蘭花﹐勾撇有佚韻。昨乃移居東關前﹐獨張一軍矣。

丹伯曰「姬與挹筠公子一見如故﹐指誓山河。逮公子以疫卒﹐姬乃偵其停櫬之所﹐親爲祭奠﹐慟不欲生。於其葬也﹐又復臨其窀穸﹐籌其掛掃。每晤丹伯﹐言及往事﹐莫不涕泗交頤。姬殆不負公子者歟﹗彼公子兮﹐目其瞑而。

趙桐華

趙桐華﹐順官之姊。先居秦淮西頭﹐後移舊院前﹐卽霧瑤閣艷雪故居也。桐華初不甚著名﹐自髯守挾之遊﹐一時耳食者﹐遽以爲遺世獨立。而輕之者﹐復等諸自鄶以下。大抵抑揚﹐皆失其當。蓋衡其气味﹐遠遜於小燕﹑袖珠﹐而態態僅如太眞﹐所謂第二流。顜之某某﹐又當有閒。皖桐三方君極好之﹐盛稱於其族仲蓮渠前。越日偕蓮渠﹐往定桐華甲乙。蓮渠熟視﹐曰﹕」唯唯﹐否否。「三君繼彊之﹐則又曰﹕」如公等言﹐固自佳。「余聞之曰﹕是可以知桐華已。

趙艾齡

艾齡姓趙﹐吳人﹐家臨桃葉渡頭。莊妍靜雅﹐近今罕儷。嘗私慕葦舟太史﹐欲仿淸娛隨龍門故事﹐自媒於太史﹐太史未之許也。陳阿蓮爲汝南公子之紫雲。公子屢挾之過姬﹐彼此心許。或爲戲作小傳﹐有」郎爲六月之蓮﹐妾是三年之艾「云云。後不知所往。

趙鳳音

趙鳳音素琴﹐趙福女也。素琴歸鵝湖後﹐乃寓貢院前祁四家。年十四五﹐面如滿月﹐歡笑迎人。工詞曲﹐嗜觥船。瓊筵乍開﹐紫雲試奏﹐迷樓景象﹐尙在人間耳。

馮寶琴

馮乙官謝客後﹐頗丰於貲﹐棄武定橋故居﹐購油坊巷新捨。養女寶琴﹐又復繼起﹐馮殆此中之翹楚哉。寶琴﹐姑蘇人﹐年甫及笄。丰致略如鳳音﹐對酒當歌﹐均可與鳳音相匹。玉版金尊之地﹐花明柳暗之天﹐置姬其閒﹐當莫有奪蝥於姬者。

陳阿福﹝王雙鳳附﹞

陳阿福﹐年二十餘。本姓王﹐其夫固盲人也。阿福先以馮乙官爲主人﹐後又同馮前後院住。蕩逸飛揚﹐目微近視﹐性好憨跳﹐見人輒戲弄不休。頃又以多金購簉室﹐姓王名雙鳳﹐瘦削娟潔﹐年才十六。其將爲異日之撲滿乎﹖

武佩蘭

武佩蘭居宮家水榭﹐年十七。肩削腰纖﹐玲瓏宛轉﹐善笑而憨。時或含愁抱病﹐更覺嬌惰可憐。某郎與袖珠背盟後﹐去而之佩蘭﹐情好視袖珠加劇。前車已覆﹐吾願姬以袖珠爲鑑也。昨晤丹伯﹐知佩蘭又僦屋東關矣。

張寶齡

張寶齡﹐字蘅香﹐金陵人。姿媚天成﹐可於麗人行中得之﹐沈默寡言語﹐往往偕客對坐﹐寒暄外﹐寂不發聲﹐客亦不病其冷也。居十八街﹐風亭月榭﹐掩映河幹。先是欲歸夢蘅﹐緣其假母百計居奇﹐遂至中止。後復迫從臨汝郎。適夢薪重來白下﹐姬已斑騅夙駕﹐桃葉宜家矣。嫁臨汝郎未久﹐卽先朝露。姬爲縗絰﹐經理其喪﹐且剪髮毀容﹐以明不二﹐洵烈女子焉。

髙桂子

髙桂子﹐家靑溪側。風情綽約﹐發不加澤﹐肌不畱手﹐當行人也。入平康非所願﹐而咄嗟又鮮當意者。吾友竹蓀未第時﹐兩心稱契好。花天酒地﹐要誓良殷﹐各有終焉之志。及竹蓀掇巍科後﹐擬踐其約﹐而慈閨不欲﹐且又極於所往。姬之待竹蓀﹐仍如故。嘗私謂竹蓀曰﹕」情好果堅﹐𨿽金石何渝焉。「近聞姬已賃屋僻巷中﹐門戶重重﹐難窺春色。竹蓀其何以報姬哉﹗

楊又環

楊翠兒﹐易名又環﹐行三。貌幽嫻﹐性慷爽﹐爲酒中大戶。居水關之東﹐雉堞排空﹐檻外畫舫如織。姬獨好靜﹐枇杷花下﹐螺鈕雙銜﹐過之者﹐幾忘此中有人。余造訪時﹐值其插菊數十種。靑瓷黃斗﹐堆滿几案。姬徙倚其間﹐一麈一茗鼎﹐斂襟相對﹐澹若忘言﹐可以觀所尙已。竹村相與過從甚竺﹐三數年如一日。余嘗戲以夜情叩之﹐竹村則澹與天遊﹐實未曾眞个銷魂也。亦奇。

楊龍﹝秋桂附﹞

楊龍﹐字宛若﹐又號寶霞﹐吾郡之上新河人。身小而腴﹐甫垂髫﹐卽名一噪時。與潤香同以音律見稱﹐又各領小淸音一部。潤香爲九松堂﹐姬爲四松堂。持在《秦淮雜詩》所謂」別有雌雄誰辧得﹐四松堂與九松堂「﹐蓋指此也。姬曲較潤香多至數百﹐闊口細口﹐無不推敲入微。偶一按拍﹐𨿽老善才亦低首畏服。年十八﹐居文星閣東頭。

秋桂不傳其姓。棠邑人。傭於寶霞﹐年亦相若。而妖俏特甚﹐幾幾於婢學夫人。竹臞素不作北裏遊﹐偶值秋桂﹐獨譽不去口。殆尢物耶﹖

吳翠珩

吳翠珩﹐上元人。初來艷雪家﹐螓首峨眉﹐聰明秀婉﹐知書識字﹐且工觴政。每於廣座構思之際﹐徐出一語﹐恰中窾要。無事則手把一編﹐爲諸姬評話。以故盒子會中﹐咸樂就之。後忽以訟去。才遇彩鸞﹐遽成黃鶴﹐惋惜彌襟也

趙秀

趙秀﹐行一﹐畫眉郎出妾也。年貌與婉霞伯仲。本同住﹐未久乃分居水關之東。素攖義疾﹐伶俜柔弱﹐輒喚柰何。嗟乎袌枇杷於中道﹐采蘼蕪於何時。固蕩子之情乖﹐亦佳人之命薄已。

奚天香

奚天香﹐吳產﹐行四﹐姿不中人﹐而曲頗佳妙。每持鐵綽板﹐倚醉唱大江東去﹐隔簾聽之﹐初不知爲女郎也。邗江桂生最狎之﹐姬亦欣其悅己﹐矜情飾貌﹐以固其寵歡。未幾﹐而生以事去﹐姬猶再四寄聲焉。

單芳蘭

芳蘭﹐行二﹐邑之北倉橋人。嫁於單氏﹐所居與朱氏河亭相毗連。柔情綽態﹐舉止端妍。𨿽入平康﹐而卑屑之爲﹐甚非所欲。故嘗閉門卻掃﹐寂若無人﹐除二三知己往來外﹐餘皆婉謝之。冶園吏部﹑雨香參軍﹐亟爲推許。後相晤於雙酮華館﹐在座爲蔻香﹑繡琴諸女士。玉樹璚枝﹐洵足壓倒一切。

王小荇﹝琴兒附﹞

王小荇﹐字倚紅﹐瑤霧閣艷雪女也。適伶人郭蘭。年十七﹐美麗不遜其母﹐而冷雋處或又過之。蓮瓣纖纖﹐花鬟裊裊﹐瓊筵綺席﹐顧盼生春。余過姬時﹐值其晨妝未竟﹐悄擁圓冰﹐手挽靑絲三五綹﹐猶委地尺餘。雙腕瑩膩如雪。客至乃提鞋偎母﹐瀹茗呼奴﹐秀可療饑﹐嬌眞消渴。蓋艷雪早與韻秋﹑春痕﹑秋影諸人角勝花場﹐小荇湔染旣深﹐動止自無俗態耳。藥諳曰﹕」先有琴兒﹐寓小荇家。貌亦端好﹐眉目瑟瑟向人。「惜未及見。

張畹香

張畹香﹐行七﹐居釣魚弄中。細骨輕軀﹐珊珊特甚。七夕生語余﹕姬工刺繡﹐擅」鍼神「之譽。學詩於某﹐頗自刻苦﹐斷句有」風裏楊花換舊身「﹐蓋自傷也。

史五福四壽

五福﹑四壽﹐吳下人﹐皆史氏之養女。先在棠邑﹐碧梧主人偶眷之﹐光價遂長。及來白門﹐僑居棘闈西頭。歌能取重一時﹐嬌小憨嬉﹐工於串劇。延陵生與某傖不睦﹐一日招兩姬遊畫舫﹐傖見而憤憤﹐遽速之訟。波及姬﹐姬旋避他去。

桂枝

桂枝﹐吳趨里人﹐小伶朱蘭云童養媳也。卜居板橋前雙柳艸堂。逋發垂云﹐明眸剪水。時或瓠犀微露﹐吹气勝蘭。隨園鼠姑花開時﹐遊人蜂湧。姬偕其眷屬至園中﹐穿花拂柳﹐倩影珊珊。山重水復之間﹐嫣紅一點﹐眞覺」動人春色不須多「已。余與紱笙﹑鄴樓坐﹐因樹爲屋﹐望見之﹐姬卽來。起居勝常﹐羞暈雙圓﹐幾於不忍平視。蘭云名雙壽﹐亦嬌憨如小女子。此時闕待鴛鴦社﹐互斂瓊蕤﹔他日雙棲玳瑁梁﹐交憐玉樹。迷離撲朔﹐誰其猝能辧之。

髙蕣林

髙蕣林﹐字韻香﹐桂子之嫂也。眉目雙彎﹐梨渦淺注﹐極婉媚可憐之致。初爲髙氏大婦﹐頗飲香名。余嘗偕綺江﹑小蓮﹑石生﹐醉後過之。一二語後﹐蕣林獨向余﹐暱暱敍家常不輟﹐余劇賞其眞。時玉堂令尹編《秦淮花略》﹐徵美於余。余方首舉蕣林﹐屬爲佳傳。乃未幾而不安於室﹐失身非偶。噫嘻﹐旣作沾泥之絮﹐復爲落混之花。如蕣林者﹐亦可悲也夫。

張繡琴

張芳林﹐名繡琴﹐行二﹐居水關東。瞳沈秋水﹐面逗春風﹐裊裊動人。性復溫順﹐𨿽激之不稍迕也。南北曲皆臻上乘。先與四松堂楊寶霞同住﹐往返吳江浙水間。葳蕤自守﹐不易見客。歲之庚午﹐梅農自武林來﹐值姬於白雲水榭﹐兩情繾綣﹐匝月勾畱﹐繪有伴梅小影。七夕生與姬省識﹐爲題﹝淸平樂﹞一闋於上。嗣梅農北去後﹐阿母迫抱枇杷﹐遂作尋香生計。甲戌之冬﹐七夕生於役邗溝﹐復於一枝艸堂﹐與姬邂逅。𨿽■⑸鬟鬌鬢﹐囅笑依然﹐而眉睫之間﹐似含幽怨。扯生刺刺訴前事不休。姬蓋篤於情而深於舊者。

張杏林

張杏林﹐通州人﹐小集杏兒。繡琴之阿姨也。年二十頗有餘﹐色丰而姣﹐如《閒情賦》所云」獨曠世而秀羣「者。生小抱潔癖﹐起居均極精雅。臥闥傍小軒﹐軒外僅三弓地﹐荔墻苔甃﹐蒔秋海棠數十百本。花時娟娟弄影﹐弱不勝嬌。姬凝妝對之﹐若有所悟。近尢酷愛杜鵑花﹐選名瓷﹐庋髙架﹐五色俱備﹐爛若霞錦。爲文酒之會者﹐借酌其間﹐眞如」云想衣裳花想容「已。

於三

於三﹐逸其名﹐字以行行。如臯人﹐或云卽吾郡人﹐居鈔庫街南。年已幾及季隗﹐而雋不傷雅﹐姿度嫣然。秋崖嘗與之遊﹐餘卒未之識。及秋崖病肺癱於寓所﹐輾轉牀第﹐予往慰問。僮僕皆散去﹐姬獨肩輿往伴﹐自辰迄亥﹐一切汗褻之役﹐靡不躬親盡瘁。秋崖終不起﹐殯之日﹐姬慟哭失聲。盡典釵珥﹐資其喪事。且爲安櫬於水西庵中﹐俟其眷屬來迎﹐交畀而後去。噫﹗今之居靑樓者﹐所斤斤爲阿堵物﹐稍或不給﹐遽加白眼。欲求貌爲眞摯﹐已不可得﹐而況生死不渝者哉﹗姬之篤行﹐豈第可風若輩中人﹐卽須眉而丈夫者﹐忝然講友誼﹐矜气節﹐一旦臨大事﹐依違不決若將浼焉﹐不知凡幾矣。余故錄之﹐爲舞拓枝﹑簪杏花者﹐立一前馬。並以語遊宴花叢中人﹐必當擇人而與﹐毋徒以色藝定優絀耳。

宮露香

露香﹑雨香同居聽春樓中﹐玉樹交枝﹐瓊花並蒂﹐鈿車寶馬﹐如水如雲。錦遲太守之兄某﹐一見露香﹐卽爲傾注。未匝月卽有帷幕之徴﹐出蓮花於靑泥。某亦豪矣哉﹗露香﹐小字阿金。本姓禹﹐宮蓋從其假母也。露香之歸某﹐石橋之蹇修也。乃聘錢已下﹐而黃姑不來。遂致渺渺銀灣﹐天孫飲恨。咄玆靈鵲﹐何惜振翼而一渡哉﹗人實廷汝﹐尙其愼之。

周翠齡

周翠齡﹐行三﹐茂苑人﹐居鈔庫街。與方翠齡同時﹐色藝更出方上。每於被酒後﹐放誕風流﹐能令當者心醉。東鄰空谷生﹐爲其破產﹐以博一歡。姬謂﹕」花場畱戀﹐彈指皆非﹐虛牝黃金﹐擲之何益﹖君其早自爲計乎﹗「百計勸慰之﹐而生卒不悟。姬以抑鬱夭﹐年二十一。

許畹香

許畹香﹐行一﹐元和人﹐住貢院旁。余初見七夕生贈姬詩﹐謂是龐士元稱引人才﹐或過其分。繼晤姬於畫舫﹐貌旣明秀﹐性且溫婉可挹﹐乃知生非阿私所好也。通文墨﹐且喜譚說古事﹐凡吾鄕之市肆街坊﹐莫不原本淸悉。茶余酒次或舉以難客腹儉者﹐輒瞠目不能對﹐惜其居停庸惡﹐未能卽遂鶯遷疇其爲姬籌之。

楊枝

楊枝﹐行一。招齡義姊﹐卽依招齡以居。年才及笄﹐而丰韻天成﹐橫波一剪。偶爾傳觴奏技﹐亦不減阿姊風流也。橋西太史﹐未脫白時﹐深爲激賞。辛酉天中邀余輩買畫舫﹐挾姬爲水嬉。太史酒酣﹐親解繡巾﹐系姬腰際﹐切切作湖州後約。姬亦展轉向之。乃未三載﹐太史果從蓬閬遊歸﹐而姬巳鳳泊鸞漂﹐不知所往。吁﹐是豈尋春之獨遲哉﹖抑狂風作劇﹐無從覓殷紅色耳。小秋﹑玉舟﹑竹岑﹑鄴樓﹐皆譜楊枝詞紀事﹐他日當甄而錄之。

王寶珠

王寶珠﹐住姚家弄旁。余初不之識﹐子白招遊畫舫﹐適一鳧攜寶珠亦來河上﹐遂得相晤。年約十五六﹐聽其語音﹐似是同鄕人。貌頗妖冶﹐而探喉發響﹐絕不類其人﹐座客咸惜之。藥諳獨爲注意﹐卽席因有」獲此懷中寶﹐眞同掌上珠「之詠。

陸苕玉

苔玉爲陸氏養女﹐亦不詳其何處人。居鷲峯寺前曲弄中。姿態嫵媚﹐脈脈盈盈。余曾偕子山﹑一鳧往訪之。姬方酒後﹐坐簾角下﹐懨懨斂息﹐如不勝慵惰者。嗣知余與七夕生善﹐卽移席詢其蹤迹不已。七夕生時返吳中﹐姬並屬余作書致之。生其何以得此哉﹗

萬袖春

萬袖春﹐上元人﹐行八。往飲虹橋西﹐門臨大槐樹。丰肌卓雪﹐笑靨盈盈﹐蘭坪暱之久。某牙郎以多金啖其兄﹐購爲小星﹐姬殊不欲。後蘭坪觀劇嶽廟﹐姬來進香﹐油壁乍逢﹐依依眉語﹐意其猶有觖望耶﹖惜昆侖奴無繇覓得﹐郭家紅絹兒﹐猝難致之。

唐秋水

唐秋水﹐本湯家婦。隨其姑適唐某﹐遂易今姓。三山二水間人。曼色媌娥﹐蝤蠐微左顧﹐無損妍媚也。與萬袖春爲芳鄰。瓊樓春晚﹐意緒無聊﹐余入倉山後﹐不復數見。昨棟塘來﹐知其己從霍家奴爲舉碗人。」老大嫁作商人婦「﹐姬更遜潯陽一籌哉。

楊多子

多子﹐行一﹐姓楊﹐年十三﹐秋水家賣珠兒也。芳齡豆蔻﹐羞靨芙蓉﹐六寸膚圓﹐春光致致。不諳絲竹之技﹐而拔來報往﹐蹀躞甚勞﹐見者皆珍慰之。塘棲枕溪生評泊花叢﹐於多子有塵外之賞。吾知紅嬌綠怯間﹐終爲洗泥中辱耳。

李蘭音

李姬蘭音﹐行二﹐揚州人。眉靨淸婉﹐慵於顰笑﹐而工於周旋。本爲秋水少室﹐秋水適人去﹐家中落﹐米鹽鱗雜﹐悉委之姬。妝晨薰夕﹐屏當秩如。吾友白齋﹐於存問時深爲眷惜。姬亦因是傾心﹐需以時日﹐定合鴛幬也。

趙小如

趙小如﹐桐華女也。年十五六﹐珊珊來遲﹐頗饒林下風致。或方之秋海棠花﹐信然。

趙五福

五福亦桐華之女﹐與小如爲擁背之好。永巷春風﹐斑騅鮮駐。倘遘賞心如季倫者﹐輕軀弱骨﹐何患無百琲珍珠哉。

厲昭林玉林

昭林﹐年十七﹐厲二養女。由城南釣魚臺﹐僦居貢院前。初﹐余知其母﹐不知有姬也。惺齋自皖江來﹐亟向余贊揚之。貌纖小而臒﹐時露稚气﹐碧玉之亞也。妹玉林﹐不釵而弁﹐丰致嫣然。

趙三福

趙三福﹐錫山人。妹於三慶﹐居棘院前。眉目娟秀﹐飄飄欲仙。擅琵琶﹐南北曲皆妙。然韜光匿采﹐不輕啟唇。紫珊﹑蘭村﹑頻伽﹑叔美﹑湘眉數與之遊﹐姬亦以諸君文采風流﹐樂與宴集。蘭村復爲易名」疏香「﹐各有投贈之什。叔美亦常畫梅花箑子遺之﹐姬寶貴逾於璆璧。別一年未見﹐聞已還鄕﹐度爲女道士。懸崖撒手﹐彼岸回頭﹐姬或有夙因者欽﹖

曹鳳

曹素琴﹐小字鳳。住牡蠣園西﹐復室層軒﹐翛然意遠。品新聲則朝朝瓊樹﹐衡逸態乃步步金蓮。食饌膻葷﹐衣據紈縠。五陵年少﹐樂與姬爲紅裙之醉者﹐屨交戶外。移芝生十年載酒﹐名滿江湖。姬獨申心畱目﹐至再至三。他日圖畫崔徽爲郎憔悴﹐裴敬中何以慰卷中人哉﹗鳳本小字﹐余擬取楊子語﹐爲之字曰」師師「﹐亦不讓汴城女郎占美於前也。笛生云鳳亦能畫﹐余惜未之見。

董秀

董秀﹐董二宛卿女。行六﹐年十六七。極瀟灑之致﹐身材不甚長﹐而自然合度。人或以」香扇墜「目之﹐姬亦幸以李香自負也。先居釣魚巷﹐近與貢院前張鳳齡同住。不善飲﹐而工於侑人﹐曲調更精。

張寶齡

張寶齡﹐字素蘭﹐又號蓉裳。居東水關頭﹐依素月﹑寶霞爲東道主。本泰州潘氏女﹐父母相繼去﹐其兄無恆業﹐挾之遊江湖﹐遂墮女閭。先是秦淮有兩張寶齡﹐姬來乃鼎足而三。生性靜婉﹐蛾眉澹掃﹐丰韻不凡。粗識字義﹐而繡榻之旁﹐玉軸牙簽﹐恆不去手。靑蓮花人於花朝日﹐招同人集小倉山房。素月﹑袖珠﹑蔻香及姬均在座。姬與紱笙邂逅相遇﹐私以繡羅爲贈﹐寄意良深。惜乎紫玉常存﹐黃衫未遇。歌板酒旗之地﹐紱笙何時﹐作拘花人耶。

王蘭官

王蘭官﹐向住四松堂。色藝宛若秋桂﹐鬱鬱不得志。去與董秀居﹐蠡窗掩映﹐恰可對遠山修眉史也。

楊玉香

玉香楊姓﹐女於又環﹐故一字小環。年十五六﹐娟娟楚楚﹐擺脫塵氛。見人輒依其母﹐不濫作酬答。而偶一發聲﹐無不合度。余初以之附又環下﹐梅隱謂其秀雅處﹐方軌倚雲﹐水關以東﹐殆無其匹﹐當爲特立一傳﹐俾李家娘登雪嶺也。余曰惟﹐急錄以彰之。

楊寶琴

楊寶琴﹐年十四﹐嬌小文弱。寓又環家﹐與小環爲義妹﹐藝亦頡頏。夏日停船造之﹐淸譚一炊黍頃﹐鶯吭燕舌﹐嚦嚦神怡。笛生云﹕姬本姓王﹐楊蓋從又環姓也。

陳小鳳

陳小鳳﹐年十四。余爲字曰文香。居板橋頭﹐吳下臨村里人。貌淸臒﹐楚腰才可一撚。云伯孝廉﹐嘗主其家﹐極嬖之。余輩偶作畫舫遊﹐必載與俱。憶客夏招同湘亭﹑云伯﹑鄴樓﹑珊靑諸君﹐逭暑河上﹐小鳳亦在座。云伯大醉﹐時已紞如三鼓﹐天且微雨。雲伯喃喃﹐彊欲送小鳳去。而山公方倒著接■⑹﹐勢不能行。踟躕間﹐珊靑遽掖衣﹐以背負小鳳至其家。吁﹐僂指狂遊﹐三周鶊蟀。云伯近赴山左﹐珊靑亦客雉臯。余與湘亭﹑鄴樓﹐尙戀戀雞肋。小鳳昔之垂髫者﹐今乃及笄矣。年光如女樹﹐可勝嘆哉﹗小鳳工串生旦劇﹐向在緣園﹐見其演跌包甚佳。

張寶苓﹝張蘭英附﹞

張寶苓﹐字韻仙。本邑人﹐或云邗江人。住貢院前吳蔻香故宅。年十九﹐面圓而腴﹐星眸四射。余初與姬晤﹐叩其姓字年齒﹐殷殷作答﹐甚覺篤實可親﹐宜其偕素蘭﹑蘅香並騰芳譽也。

蘭英一名蘭官﹐與韻仙同姓﹐亦同居。弦索姿貌﹐不出韻仙右﹐先曾主曹鳳家。

解素馨

解素馨﹐先晤於釣魚巷內。昨過蔻香閣﹐偶於憑闌時見之﹐始知其新卜鶯喬也。年十三四﹐曼睩沈沈﹐修眉整整。歌喉酒戶﹐均極不羣。稠人廣座間﹐一吐詞無不憐其乖角。母氏解語花﹐幾三旬﹐甫以艷名噪於時。今素馨未及二八﹐已能流譽眾口。雛鳳淸於老鳳﹐旣爲姬羨﹐復爲其母慰也。

陸元寶

元寶﹐字潤香﹐亦陸二寶霞之女﹐年十六。寶霞凡三女﹐蘭舟以姿態勝﹐素月以流麗勝﹐元寶則又在季孟之間。不常見客﹐見亦不數數啟齒。或有以諧語入者﹐蝤蠐低俯﹐紅入鬟云﹐婀娜嬌羞﹐令人不可褻玩。邗上某出數百金﹐擬購之出﹐寶霞未之許。蓋寶霞以就木之年﹐擁此三艷﹐方將居爲奇貨﹐以饜其無盡之欲。一旦遽捨之﹐七十鳥何以爲生哉。

唐桂音

桂音﹐行一﹐小字生官﹐爲秋水養女。柔姿皓質﹐气宇淸醇。善飲酒而不醉﹐𨿽百榼不辭。與添石生爲齠齔交﹐互相慕悅﹐誓必相從。生固鐘情者﹐而世家子﹐決無於平康下玉鏡臺事﹐遂滯良媒。姬由是無俚﹐且失意於家人﹐鐫譙四至。某椽﹐吳中薄俗兒也。秋水利其貲﹐竟以姬歸之。姬卽甚不欲﹐而幸是得脫孽海﹐亦竟拂衣去。異日生過椽門外﹐姬適窺見﹐密遣雛鬟招之入。握手訴別後事﹐彼此哽噎﹐不能出聲。生歸後﹐爲之惆悵者累月﹐而感姬之情﹐亦遂裹足花場已。

王倚霞

王倚霞﹐小字阿三。牛市諸艷﹐向推湯氏靨花。自後代興有人﹐而班行秀出者﹐無過倚霞。倚霞爲靨花內侄女﹐飲量豪放﹐嫻於觴政。每值嘉夜﹐旣挾蘭芷薦芳﹐送客畱髡﹐幾不知何者爲白雲鄕也。添石生云﹕倚霞𨿽在煙花﹐而秀朗有方家局度。其被摩登伽攝人蝠席者屢已﹐終以不負桂音﹐故不及亂﹐可爲膩友觀耳。

馬蘭姿

馬蘭姿與桂音﹑倚霞爲左右鄰。築田謂其貌丰容而莊妹。傾心於某公子﹐擬歸之﹐其家不之允。姬乃藉他事﹐鳴之官﹐遂脫身去﹐竟歸某公子。荊釵裙布﹐處之晏如﹐亦眾中之皎皎者。

馬喜姿貴姿

馬喜姿﹐字次湘﹐姣麗而善病。自其姊蘭姿適人後﹐姬遂出而延客。翠袖丁年﹐紅窗子夜﹐殆又踵蘭姿而鵲起矣。妹貴姿﹐貌亦端好。嘗來倉山﹐壽芝亟賞之。

湯心官

湯心官﹐字小霞﹐行一﹐年二十有一。倚霞之嫂﹐與倚霞同處一室。性慷爽而善譚﹐甚或終日不倦。織梧劇善之﹐嘗曰﹕小霞亦娟態者流耳﹐而能財輕若籜﹐情竺於山。向以重貲﹐收某介特﹐所天復耽博進。故其家本裕如﹐卒乃至於不給﹐簪珥被服﹐悉歸長生庫中。方之伊昔﹐殆有有娘之亞矣。

張素云﹝吳素珍﹑周雙全附﹞

素云﹐字藉香﹐姓張。年二十一二﹐吳中人。姽婳幽靜﹐屏謝鉛膏。或拈豆而按歌﹐或寫蘭而吮墨﹐均當放出一頭。初未諗余﹐聞余輯畫舫錄﹐逢人諮訪﹐展轉寄聲﹐殆如陶貞白所云」仙人九障﹐名居一焉「已。住金陵柵前雙素堂﹐蘅香之故居。吳素珍﹑周雙全﹐年皆十三四﹐依素云爲家。淸睞長眉﹐娥娥鮮儷。後起之秀﹐璧合珠聯。

素云﹑素月﹑又蘭﹑婉霞﹐所畫蘭花﹐皆駸駸有法﹐且又各得名人指授﹐故其技日益精進。同時耽尙風雅﹐如袖珠﹑芳蘭﹑蔻香﹑蓮卿﹑小燕﹐皆嘗次第招同竹恬﹑菊生﹑笠漁﹑子雋﹑抑山﹑再芝﹑珊靑爲詩畫近局﹐流連竟日﹐傳播一時。亦見時際升平﹐土大夫得以優遊藝事﹐與曲中諸姬作文字之飲。而諸姬亦藉是涵濡气質﹐相得益彰。遠之可方楚潤國容﹐近亦不在湘蘭﹑寇卞之下。傾城名士﹐共著芳聲﹐固北裏之艷譚﹐亦南都之盛軌也。

何杏林

何杏林﹐字文卿﹐近又號璚仙。行一﹐年十八九﹐丹徒之五條街人。織梧語余曰﹕瓊仙握椒含若﹐媠服侻裝﹐口倦金緘﹐姿瑩玉琢。性豪於飲﹐一舉十觥。薄醉淸譚﹐溫其可掬。曲旣富而且工﹐非情好者不輕按拍。先是與棘闈前吳四同居﹐今移雙素堂。偶攖肺疾﹐嬌不勝慵﹐小溢紅霞﹐幾成紺袖。空桑戀戀﹐殊難爲懷已。

江順官

江順官﹐號潤芝。年二十一﹐丹徒人。瓊仙之姨姊。韶秀備於儀容﹐風流形諸言笑。偕瓊仙同來雙素堂。瓊仙示疾﹐姬輒時時慰卹。

楊桂姿﹝玉姿附﹞

楊桂姿﹐又名怡齡。年甫十七﹐雙素堂之彩伴也。城中人。隨意梳妝﹐自余逸致。藳砧托命於姬﹐乃復時加撻楚。邯鄲才人﹐業歸廝養﹐香憐玉惜﹐更又奚望耶﹖玉姿忘其姓。體丰而貌妍﹐酒量可三十杯不醉。與桂姿先後入雙素堂﹐亦本郡人。

沈金珠壽苓

金珠﹐行二﹐字佩香﹐姓沈氏。吳中人﹐年十八。淸麗不凡﹐吐詞名雋。知余將采入畫舫錄﹐欣欣然意頗自負。初﹐余聞其名﹐誤以爲」珍珠「。叩之玉生﹐乃知姬卽巧齡之妹﹐蓋金珠也。巧齡已適人去﹐姬尙待賈。玉生偶及余名﹐姬並拳拳有舊雨之誼﹐且屬玉生作札﹐再三邀余。不知靑樓薄幸﹐余亦何心﹔紅豆多情﹐卿寧好事。醉別鐘陵之日﹐亦已幾及五春。羅隱雲英﹐何堪重見耳。其妹壽苓﹐同住利涉橋口雙桂堂。壽苓小於佩香二歲﹐東東盼盼﹐競爽一時。

愼喜齡

愼喜齡﹐號又芹﹐行一。不知何處人。寫朱學月﹐妝點入時﹐居棘院東頭。

張福玲﹝王雙玲附﹞

張福玲﹐年可二十﹐號月舫。城中之花牌樓人。美秀而文﹐身齊錦瑟。微嫌土重﹐風格自佳也。家釣魚巷中﹐王雙玲與姬同住﹐姿亦妍麗。

劉福珍

劉福珍﹐行一﹐號澹香﹐年十九。城中人﹐與楊鳳姿同住棘院前。裊娜娉婷﹐𨿽粗服亂頭之時﹐亦足邀人特賞。向爲聽濤軒人所眷﹐織梧爲餘言。

諭喜子

諭喜子﹐偶遇貢院前王蕣家。年甫及笄﹐嬌羞宛轉。叩其家世﹐蓋與玉子爲同堂女兄弟也。

董玉玲﹝張葆玲附﹞

董玉玲﹐字於趙氏小如﹐五福其小姑也。姿品亦與二人相伯仲。蘭舟遷居丁官營後﹐玉玲乃入此室處。雨香﹑仲堅﹑梅隱偶邀余往晤之﹐姬出而對客﹐頗覺落落大方。張葆玲﹐雉臯人。新來未久﹐亦饒憨態。

劉玉姿

玉姿似是郡中人﹐姓劉氏。本居長樂渡旁。一日值於東關水榭﹐明璫翠羽﹐顧盼若流﹔急管繁弦﹐錯雜如訴。蓋近爲一髡奴所狎﹐往還甚數﹐已爲僦屋移家矣。丹伯曰﹕玉姿先偕瞽師某善﹐凡所與暱﹐大抵類此。姬其瑣骨化身耶﹖否則見金夫不有躬﹐姬亦太無俚耳

徐桂齡

徐桂齡﹐字鳳珍﹐行四。後又號月仙﹐揚之寶應人。寓板橋側。余初見子鴛贈姬作﹐因悉其美而且才。因循未得晤﹐嗣將同子鴛往訪之﹐乃姬巳先一月爲山下土。嘆悔靡及﹐惟兩手自搏﹐呼負負而已。古春居士﹐姬舊好也。今年自練江買棹來白下﹐偶語及姬﹐尙爲悵惘。並出姬所寄詩箑﹐有」惟願泥金消息好﹐桂花分與妾身香「﹐又」妾身信是章臺柳﹐不待春來不敢狂「等句。細吟一過﹐如在月明人靜時﹐聽瑣窗絮語也。於戲﹗有才如此﹐而獨不永其年﹐桓子野能無喚柰何乎﹗子鴛曰﹕姬嗜吟詠﹐而不欲以能詩名﹐詩成輒焚去。且非夙契者﹐亦不與譚﹐故知者絕少。嘗見病中斷句云﹕」柳如多病無心綠﹐花到將殘著意紅。「讀其詩﹐可想見其人已。

吳素珍

吳素珍﹐一曰小素﹐行一。母爲吳四﹐舊偕寓髙步家。名日益著﹐遂卜築於鈔庫街﹐距文徳橋才數武﹐對岸乃文星閣也。三年前﹐予晤姬於晴峯席上。姬年方十二﹐當卽以雛鳳目之。日昨印愁子邀過其居﹐軒檻三楹﹐箏琶四壁。坐甫定﹐姬出而相見﹐益覺气淸骨秀﹐抒詞溫婉﹐春光盎盎﹐逗漏眉睫間。竊自詡眼福之非差﹐且不禁心春之靡定矣。

王蘭姿﹝朝霞附﹞

王蘭姿﹐無字﹐余戲呼之曰」者香「﹐行一。昳麗仿佛姿香﹐爽朗則居然月仙也。居在棘院東首第三家﹐樓影臥波﹐簾紋瀉月﹐本爲郭芳故宅。姬自入此室處﹐不惜多金潤之矣。妹朝霞﹐年十六﹐翩翩雅度。昆曲絕佳﹐工演生旦劇﹐蓋尹子春之流。

王月痕

月痕姓王﹐或曰姓鄭﹐郡中人。曩在馮三多家﹐名玉琴。移居東釣魚巷﹐後與慈湖﹑漁隱互相傾慕﹐乃爲易今名。年未滿二十。鬒發不髢﹐歌吭珠圓。對客寡言笑﹐而遊睩曼容﹐別具佚韻。漁隱常請八九山人﹐繪《滿身花景圖》爲贈﹐並媵以截句云﹕

衫紅鏡綠畫江南﹐鏡裏花枝帶雨酣。

人影更宜花影伴﹐一痕涼月月初三。

蓋隱寓其名也。

宮雪香

宮雪香﹐名桂齡﹐雨香﹑露香之妹也。兩姊各有所適後﹐姬遂出寓文馨玉家。貌娟秀﹐而性柔和。體弱如不勝衣﹐好倚人而坐。大小曲咸入妙品。初遇余卽似曾相識﹐及入宴﹐客有以酒嬲餘者﹐姬輒左右之﹐而慮予困。予醉後書美成﹝玉團兒﹞詞贈之﹐紀其實也。盈盈三五﹐韞玉懷珠。他時便遘東風﹐顧曲郎終必致小喬於銅雀耳。

王襲香

王襲香﹐行一﹐雉臯人。寓範喜子家時﹐卽識之。繼又與雪香爲偶。姽婳幽靜﹐丰韻不減徐娘也。覺華謂姬小字屏兒﹐當官崇川時﹐卽與之稔﹐年甫十二三﹐遊凡四五載﹐故能悉其覙縷。覺華偶述姬兒時事﹐輒羞避不欲聞。尢嗔人呼其小字﹐甚至粉面發赧。故山甫贈詩云﹕」瑤臺淸閟天風細﹐未許人間識小名。「以此。

羅巧齡

羅巧齡﹐行一﹐家石婆婆巷口。初偕阿姥開客寓於東水關﹐今乃閉門花下矣。年廿一﹐珊珊仙骨﹐宛約而多姿。量宏於飲。每值螺琖遞斟﹐蠟珠漸灺﹐客方幸依紅熨綠﹐春選花城﹐而姬已浮白傾黃﹐酣遊曲部。玉山自倒非人推﹐姬其得此中趣者耶﹖

吳玉徽

玉徽﹐行四﹐吳家婦。迫於債﹐遂墜曲中﹐見人猶緬腆也。居金陵閘﹐昨復移之利涉橋東﹐與蘭云仙館相接。年約二旬外﹐肌膩而腴﹐兼通文義。論者謂其品在又蘭﹑小燕之間。碧城仙吏句當白門﹐暫僦其家﹐亟邀推許﹐爲題停雲水榭檐額。自是渡頭打槳者﹐無不遙指紅樓﹐爭相問訊矣。

秦淮畫舫錄﹝下﹞徵題

醴陵倡婦﹐潯陽商女。緣情之言﹐寫心而語。連犿奚傷﹐悱惻是與。香艸美人﹐惟典可數。

倚云閣畱贈金袖珠校書

漁尊

曲廊回合掩欞紗﹐小駐斑騅帶月撾。

二月春風凝豆蔻﹐十分幽思托枇杷。

夢醒天上紅樓遠﹐﹝姬熟紅樓夢說部﹞約定橋邊玉杵賒。

眞个陸家姑聘取﹐黃金三萬鎰非奢。

倚云閣宴集因贈玉琴

前人

恰好放船時﹐橋頭落日欹。

春光隨柳駐﹐心事有花知。

慧不輸瓊姊﹝謂袖珠﹞﹐名原稱玉兒。

湖州堅後約﹐肯便悵來遲。

立秋日同梅亭﹑芝田兩丈泊小秋鄴樓﹐紱笙香雨﹐放舟秦淮﹐分得二律﹐明日視袖珠

秋舲

未踐樊川約﹐重來看水嬉。

一鐙偎艸露﹐雙槳撥楊絲。

髙會丁年盛﹐淸遊午夜宜。

風流餘二老﹐霜鬢莫輕吹。

指點橋西路﹐層波望不分。

秋沈三五月﹐春隔兩重云。

軟語兼花墮﹐濃香雜酒聞。

又因寒鐵老﹐鶯燕綴新文。

過倚云閣畱贈主人姊妹

生成仙骨韻珊珊﹐十二金屏掩映閒。

妝就早知眉樣好﹐赤闌橋外隱春山。

采罷雙珠價定賒﹐誰分小字刻苕華。

靑溪兩岸粉紅紫﹐春在漩宮姊妹花。

八月十七日同筤圃﹑典衡夜泛秦淮﹐畱飲袖珠女士家﹐偶賦題壁

子年

舟放沙棠月放眉﹐竹枝歌領玉簫吹。

六朝一部鶯花海﹐小妹三生粉黛詞。

水意於人常覺軟﹐風情是處總成癡。

可憐忍俊難禁事﹐悔不來遊及少時。

十二銀鐙照水香﹐畫樓南北影成行。

酒無監督花邊醉﹐秋有商量月後涼。

紫府沈沈誰斫桂﹐麻姑夜夜此栽桑。

眼前便是華胥境﹐一雁雲頭忽叫霜。

集袖珠錄事閣中偶成

一芙

十載靑溪客﹐春衫載酒遊。

艷情徴畫舫﹐﹝捧花生方輯秦淮畫舫錄﹞香夢隱紅樓。

會擬金錢續﹐緣慚玉杵求。

絲絲楊柳外﹐織月又如鉤。

虞美人﹟月下聽袖珠彈琵琶

捧花生

邏桫撥動紛如雨﹐十五盈盈女。

三分明月二分秋﹐只少潯陽江上一扁舟。

新聲不敵新愁重﹐紅豆新來種。

狗兒吹笛膽娘歌﹐﹝借用元微之句﹞安頓十年前事在心窩。

一搢紅﹝研湖招同伯洲月潭集倚云閣因贈主人袖珠並調研湖明日將遊瓦梁也﹞

似煙輕。籠一株瓊樹﹐不損月華淸。菊自無言﹐花原解語﹐眾中出意天成。誰省識紅樓夢破﹐徧情天情海悵多情。﹝主人愛讀紅樓夢說部﹞喚起晨雞﹐教陪語燕﹐莫打啼鶯。

妒煞詩人無已﹐借閉門索句﹐掌上孤擎。玉笛詞吹﹐繡鞋板拍﹐淸響飛落梁塵。徼幸得劉禎平視﹐恰臨流﹑雙眼望盈盈。計日舊遊重問﹐桃葉能迎。

作畫四幀各系小詩贈袖珠

笛生

半臉春云半臉霞﹐盈盈嬌語醉吳娃。

不須更定羣芳譜﹐領袖胥臺第一花。﹝荷花﹞

睡紅得酒脂生暈﹐軟玉團香雪作膚。

春到江南無價買﹐亂拋紅綫繡珍珠。﹝繡球﹞

弦外知音意最深﹐何須紅紫斗紛紛。

自來娟秀憐芳艸﹐敢道風流讓此君。﹝蘭竹﹞

記曾此地飯胡麻﹐露檻云廊認未差。

不信畫眉人去後﹐又來仙洞看桃花。﹝桃花﹞

南樓令﹟晤練亭蘭坪知袖珠消息寄此慰之

漁村

秋柳畫蘭荒﹐秋簾鏡檻涼。不多些蕉萃秋娘。惱亂西風偏作劇﹐催燕子﹐去雕梁。

往事幾回腸﹐歡場卽夢場。再藏嬌誰與平章。小疊蠻箋憑慰藉﹐知減盡﹐近時妝。

贈袖珠四律﹝錄二﹞

藥諳

荔支小字記華年﹐夜合新催好夢圓。

歷歷遊龍驚宛若﹐娟娟豸此笑嫣然。

璇璣慧業三千字﹐錦瑟繁聲廿五弦。

癡向東風丐方便﹐笙媧定補一重天。

文窗六扇敞輕綃﹐橫竹秋情取次邀。

鐵馬韻低尋昨夢﹐金猊灰冷殢今宵。

鎭心瓜許分珠箔﹐刮骨鹽催倚玉簫。

乞與瓊漿勞阿姥﹐藍橋爭渡未辭遙。

倚云閣畱贈袖珠女士

蠡仙

不因花事不勾畱﹐知爾前生定莫愁。

幾許閒情添酒淚﹐無憀鄕語入歌喉。

人情似水何妨冷﹐客思如雲況是秋。

明日蒲帆江上掛﹐一鉤纖月照淮流。

偶訪袖珠不值

蓮衫

舊識橋西路﹐紅窗艤畫橈。

隔簾花片妥﹐對岸雨絲飄。

秋士偶相過﹐春人何處邀。

可憐垂柳色﹐吹綠一條條。

用綠春詞韻三十首贈袖珠金校書﹝錄十四首﹞

白齋

三五星期指在東﹐女牀縹緲翠微中。

烏衣小籙經薇露﹐雀舫餘芬度蕙風。

堰月淺侵眉樣碧﹐斷霞羞暈臉潮紅。

昨宵新訂遊仙約﹐差喜銀河路漸通。

底問蓬山隔萬重﹐瑤臺月下憶初逢。

風姨催舞珠娘棹﹐雲母分圍玉女峯。

情未能忘心尙怯﹐見無多語意尢濃。

王昌曾得眞消息﹐一疊鶯書手自封。

欲采夫容便涉江﹐碧闌千外艤輕艭。

文鱗悄冪魚鱗鑰﹐義甲閒調蜃甲窗。

蘭蕙圖邀播再四﹐苕華名喜琢成雙。

仙楂慢引回波去﹐傾倒瑤池紫玉缸。

月滿閒庭花滿枝﹐珊珊環珮故來遲。

魂銷紙醉金迷處﹐夢墮香溫玉軟時。

扇逗風懷防婢覺﹐鐙嫌露影泥娘吹。

歡悰隱約都難記﹐敢笑陳王枉費詞。

亂綰鳴蟬髻懶梳﹐水晶簾底碧紗虛。

丁香松結窺紅襪﹐卯酒餘痕潤翠裾。

手釧礙鉤垂幔後﹐膽瓶添水拗花初。

上頭夫婿無多事﹐先學鴛鴦兩字書。

添酒回燈意漸迷﹐枇杷門巷隔長堤。

人從畹右移琴左﹐天遣香東伴墨西。

離恨待招歡伯勸﹐買愁癡和懊儂題。

黃昏剛趁尋秋約﹐無那云廊月又低。

桐葉新詩索自媒﹐桐花小閣爲誰開。

泥金空仿金華格﹐嫁玉難償玉鏡臺。

三里霧才籠月去﹐五更風又明云來。

不知搗麝成塵後﹐檢點香煤勝幾堆。

絮已沾泥尙憶云﹐荀鑪不藉水沈燻。

西樓坐擁花雙艷﹐南浦愁縈月二分。

繡佛有心空壓綫﹐畱仙無計漫裁羣。

將離誰慰英翹意﹐怕遣桃源女伴聞。

五銖衣薄怯微寒﹐中酒柔情帶笑看。

綠蠟悄移翻雪碗﹐靑螢憨撲奪冰紈。

蘭期乍結羞重訂﹐蓮漏頻催悵已殘。

莫問雙星天上事﹐人間一樣此時難。

彈雀明珠肯碎拋﹐合歡枝上語初交。

漫催畫鷁迎桃葉﹐先盼明蟾上柳梢。

銀鑰零丁防露濕﹐銅鈈些子帶風敲。

他生定化銜泥燕﹐雙宿雙飛認舊巢。

吹轉春風影乍靑﹐看朱成碧幾曾經。

墮懷羨爾爲明月﹐饒舌憎人話小星。

鈿合意從仙室見﹐釵聲偸隔女墻聽。

羅襲不耐涼如水﹐忘卻西廂戶未扃。

巳上瑤階第幾層﹐衝煙犯月記吾曾。

歸橈綠暗城頭樹﹐隔水紅迎塔頂燈。

皓腕放嬌嗔乍攘﹐杳肩倚醉暱同憑。

玉壺滿貯靈蕓淚﹐一夜和愁結作冰。

謝家庭院簇春酣﹐綾障低圍作劇譚。

斫桂更番憑換綠﹐護花珍重仗隨藍。

幸遊閟閣逍遙六﹐愧疊新詞快活三。

唱到紫雲回一曲﹐有人隔座識羅含。

智璚暫貶隔塵凡﹐依舊書仙署妙銜。

何以報之靑玉案﹐誰能解此紫蕉衫。

騎羊客厭多於鯽﹐控鶴人防去似帆。

添得幾重文字障﹐狂生騎語未曾緘。

爲袖珠題蘭竹畫箑

蓮渠

幾許愁心委逝波﹐相思渺渺悵如何。

倚寒翠袖無人見﹐空谷遙憐風雨多。

聲聲慢﹟余爲袖珠作水仙花冊子並屬同人題之

秋舲

影回雒浦﹐香暗江臯﹐珊珊來者其仙。記得相逢瑤臺﹐第幾重天。番風數過﹝平﹞廿四﹐只無繇數到伊邊。好珍重﹐玉玲瓏纖骨﹐拾翠調鉛。

聽說封姨跋扈。已石家衣涴﹐陶氏鬟偏。﹝姬適有小警﹞料理靑瓷﹐值他鈴索髙懸。今生雪霜耐盡﹐定前身明月嬋娟。月明也﹐悄淩波﹑湘夢再圓。

東風第一枝﹟同題

白齋

倚竹寒深﹐踏梅春淺﹐璚蕤芳訊先吐。待因妙手王孫﹐替寫歲寒冷趣。遊仙夢破﹐憑一翦微波延佇。認不分雅蒜低垂﹐多恐采香人誤。

笑指說襪羅纖步﹐莫浪被俗氛點污。爲伊露苦風辛﹐偏只欲言未語。羞蛾斂翠﹐可忘了瑤臺來路。憶星星﹑星影投懷﹐料得个儂前度。

院溪紗﹟同題

蓮臞

活脫誰撫小樣箋﹐冰肌裊裊骨纖纖﹐絕無言處賺人憐。

抱影已知秋共瘦﹐淩波還望夢能圓。湘風湘雨恣﹝去﹞便娟。

同題

子旎

小謫名花種﹐前身女史星。

朝霞驚洛艷﹐明月夢湘靈。

居趁靑溪淺﹐春宜畫閣扃。

含情釵瑟瑟﹐微步玉亭亭。

蘭媚憐同調﹐梅臒笑獨醒。

曳絹原綽約﹐解珮自松惺。

人海孤芳遠﹐天風一曲聽。

塵緣如許載﹐我欲共揚舲。

同題

晴溪

一水盈盈洛浦邊﹐梅兄礬弟稱淸妍。

是身生就無雙品﹐不博王封已自仙。

誰分雅蒜與天蔥﹐橅入生綃一兩叢。

聽喚女兒花最好﹐雙聲低按玉玲瓏。

同題

雨薌

銖衣楚楚佩珊珊﹐小立天風怯暮寒。

一片湘云與湘水﹐夢魂風墮碧闌干。

斑管評香名第一﹐藍田種玉價無雙。

托根自占蓬萊淺﹐羞煞桃根喚渡江。

鮑家姊妹總娉婷﹐花底雙聲倚醉聽。

香霧漸低宵漏水﹐疏燈簾幙蕩秋星。

剪湘云﹟同題

蕓士

冷冷淸淸﹐娟娟楚楚。懲獨笑春前﹐瘦影如許。別樣芳情脂粉外﹐肯受人間風露。怪尋常解佩太憨生﹐說漢臯神女。

合教位置娉婷﹐屏山深處。盡金屋瑤臺﹐誰認仙侶。一曲冰弦湘水怨﹐道是知音難遇。只梅兄也抱歲寒心﹐剩相看無語。

前調﹟同題

鶴山

縹帶慵拖﹐銖衣悄展。正素襪伶俜﹐佇立低面。不道云凝波冷處﹐偏得瑤華乍見。甚情綠解到一雙珠﹐恰江臯歲晚。

最是梅影橫窗﹐繡簾深掩。耐薄暖輕寒﹐淺暈融徧。擬買冰瓷供瘦石﹐又怕苔稜斜點。想通辭渺渺賦懷沙﹐望天涯人遠。

尉遲杯﹟同題

小松

珊珊步﹐倚日莫﹐縞袂涼煙素。淩波悄自無言﹐生怕酒邊人語。天涯月澹﹐不分又隔宵弄絲雨。卻閒愁夢墮微茫﹐碧天云影偸訴。

洗盡膩粉殘脂﹐向璇室爭妍﹐冰骨應妒。風露中庭﹐銖衣縹渺﹐望裏藐姑山阻。前身問盈盈流水﹐更驚起鴛鴦雙宿羽。柰徵帆樹外潮生﹐凝想洛濱神女。

同題

璆虹

六銖披霧縠﹐一剪漾風漪。

瑳笑珠簾底﹐春濃不可支。

別夢桃花潭近﹐春情蓮葉溪長。

一把飛瓊珊骨﹐神仙原在中央。

一碧羅羅遲遠春﹐黛蛾剪出二分顰。

袖中五色珊瑚管﹐細譜新詞貌洛神。

同題

梅隱

不在湘江漢水濱﹐亭亭羅襪淨無塵。

前身合是靑溪妹﹐桃葉桃根結比鄰。

憶從姑射醉流霞﹐小謫人間閱歲華。

定爲相思太癡絕﹐無端幻作女兒花。

照見幽姿劇可憐﹐月華如夢復如煙。

冷冷風露涼涼夜﹐誰護微波一晌眠。

賦﹟同題

子鐵

一水獨立﹐春人無言。贈芳華兮絕調﹐怨靈修兮招魂。女史星明﹐洞天春小。羅襪涼兮步珊珊﹐翠袖薄兮思悄悄。方其淩玉凍﹐抗瓊霜﹐始蕾靑璁之館﹐將苞翠瓔之房。石甃嵌綠﹐銅瓶蝕黃。羞將離之芍藥﹐遲待聘於海棠。是耶非耶﹐如怨如泣。月吐眉而碧寒﹐露飛腳而紅濕。若乃湘江妃子﹐洛浦仙靈﹐紅蕤交枕﹐綠珶張屏。下珠柙﹐掩犀欞。羊燈弄影﹐雞缸薦馨。牽薜衣之戌削﹐咒絮語之丁寧。瑤艸寄恨﹐微波通辭。化靑萍而帖水兮﹐如明星之離離。捐余玦兮遺余佩﹐夢惝恍兮遊九疑。願朝朝而暮暮兮﹐幻形影以相隨。懼仙子之頩怒兮﹐亟申禮以自持。睹容華之靜婉兮﹐愼言笑之嫚私。於是拖風裳﹐曳霧縠。銀海色空﹐玉山香獨。深復深兮潭水情﹐年復年兮天涯哭。洞簫初謚﹐■⑺琴再彈。聆水仙之一操﹐同流韻於漪蘭。

贈宮雨香女士二章

子固

學步盈盈出畫堂﹐風飄衣袂六銖涼。

年華更比文瓜小﹐身段才同錦瑟長。

初上月還無定影﹐未開花有自然香。

前身合是靑溪種﹐莫遣春潮斷石梁。

楊柳千枝復萬枝﹐當窗一笑總成癡。

揭開翠箔花先見﹐揉過蘭橈水不知。

金穀恰憐鶯出早﹐玉田莫教璧生遲。

來春記取迎桃葉﹐是我乘潮打槳時。

題扇別雨香

前人

曉烏啼處雨絲絲﹐秋壓闈幹睡起遲。

明鏡自圓花不滿﹐斷釵聲裏別人時。

蛾眉山見月有懷雨香

前人

西風吹下小樓陰﹐江水迢迢不可尋。

新月恰鉤香恨起﹐碧山正寫黛眉深。

夜寒珍重來時語﹐春病提防別後心。

好是相思要儂識﹐滿彈紅淚染楓林。

丁字簾前同子固因贈雨香

子年

又買蜻蜓載酒過﹐英雄無柰女兒何。

過江小史皆裙屐﹐倚檻名花自綺羅。

未必管弦天上少﹐只疑雲雨夢中多。

荒唐大指秦贏笑﹐遺愛偏畱一道河。

邀笛風流舊比鄰﹐莫愁艇子往來頻。

一方丁字簾前水﹐絕代桃花扇底人。

歡會還畱三日飲﹐愁吟不盡六朝春。

問誰復得鴛鴦社﹐碧海靑天獨愴神。

心梅﹑子筠邀同捨弟子固﹐集聽春樓﹐餘醉後雨香趨侍甚勞﹐余固未之知也。翌日子固細述之﹐因成三絕﹐奉謝雨香﹐並柬心梅

子山

樓上窗開見遠山﹐朝朝臨鏡理雙鬟。

可知六代銷魂水﹐祗在靑溪柳一灣。

身入柔鄕又醉鄕﹐晚風撲徧鬢花香。

玲瓏小閣團圞月﹐此福能禁幾度狂。

更多僥幸未曾知﹐一串歌珠酒一卮。

頹倒玉山銀燭裏﹐暱他紅袖兩番持。

八月十九日心梅﹑子筠﹑鏡如﹑一鳧﹐屬雨香爲主人﹐招同秋水﹑小燕﹑小卿﹑露香諸姬﹐

爲余預作九月十七日初度。余時將去長安﹐諸君子亦將各歸鄕裏﹐詩以紀事﹐並索和章

前人

盡召羣仙下碧霄﹐菊花觴捧桂花朝。

兩行鶯燕翾風舞﹐八月魚龍跋浪驕。

盛會祗應斯地有﹐良辰難得故人招。

門前曲折靑溪水﹐迸作秋聲入玉簫。

百年歌唱狀元郎﹐康海風流昔擅場。

笑我閒身來白下﹐也邀俊眼出紅妝﹐

蚖膏花簇金蓮喜﹐麟脯餐分玉粒香。

多謝姮娥能解事﹐又添晶鏡照回廊。

無端京洛轉徵輪﹐十載風沙眼一新。

詩虎酒龍名下士﹐瓊簾璧月畫中人。

坐叨馬齒慚吾長﹐觴倩蛾眉侑客頻。

六代繁華花六朵﹐者番秋艷勝陽春。

欲拚生計付冬烘﹐四十頭顱鬢未蓬。

秋雁不歸皖水白﹐﹝余欲返桐未得﹞春花有約帝城紅。

銷魂此夜樽前月﹐揮手來朝柳外風。

贏得酒痕雙袖滿﹐好從燕北話江東。

品花四絕句之一贈雨香

前人

香帶甜肥暈帶溫﹐个中處處總銷魂。

大家標格傾城色﹐唐突曾畱一撚痕。﹝謂餘醉後事﹞

乙亥冬日重抵白下集聽春樓有懷亡弟子固

前人

蕉片桐絲刺眼頻﹐﹝」桐絲蕉片滿庭秋「﹐子固贈雨香句也﹞我來重認畫中身。﹝子固曾爲雨香作小照﹞

玉樓天已徴才子﹐金屋誰曾貯美人。

劍膽琴心狂似昔﹐花魂月魄艷猶新。

玲瓏閣近嫏嬛遠﹐紅淚闌干濕滿巾。﹝子固所居曰嫏嬛閣﹞

題宮雨香校書折梅小照

鄴樓

〖照爲子固所作。子固應廷試﹐卒於京邸。令兄子山攜歸﹐雨香屬余題句。〗

齊陳金粉秋波涼﹐璧月下墜浮珠光。

盈盈隔岸誰家女﹐呵气散作幽蘭香。

習靜偶調金縷曲﹐忍寒偏愛壽陽妝。

十年我踏秦淮路﹐桃葉桃根荒古渡。

意中人忽畫中看﹐冰綃繪出相思樹。

自從生小住長幹﹐身鑄黃金骨肉寒。

啼來照影憑溪水﹐妝罷臨眉借蔣山。

蔣山終古隔城靑﹐羅綺紛紛幾度新。

妾命薄於云片紙﹐妾心明似掌中珍。

秋風八月羣仙集﹐中有才人倏聯璧。

私懺沾泥絮亂飄﹐癡憐著露花能泣。

吟花曉露未曾乾﹐廿四番風作意殘。

紅羊劫重離藩仄﹐彩鳳聲髙羽翼單。

天壤有卿能負我﹐愛河無浪再尋歡。

吳雲楚雨歡初長﹐親聞簪筆朝明光。

明年此日重攜手﹐此夜明朝休斷腸。

誰知一去三千里﹐別離不足添生死。

璚枝已墮九重泉﹐銀鐙猶卜雙花蕊。

蒼雁頻鱗夢有無﹐紫釵碧玉空憂喜。

天涯不有孝廉船﹐錦囊欲賣長安巾。

我感蘭因已愴神﹐又驚酸語出丹靑。﹝子固先有四律題卷首﹞

池塘春艸非前度﹐燕子樓臺是昔經。

寒宵昨把銅魚扣﹐沈香街北門依舊。

畫壁還懸黃絹詞﹐招魂徒掩靑續袖。

酒酣燒燭索題眞﹐認取雲英未嫁身。

白玉樓髙銀漢淺﹐更無天上賞心人。

洞仙歌﹟前題

子尊

一枝春影﹐望娉娉裊裊。鵝綃平鋪佩環悄。憶花邊踏雪﹐雪外籠花﹐早畱下﹑今日相思畫稿。

玉樓芳訊遠﹐鳳紙收殘﹐底處傳言盼靑鳥。何事尙飄零﹐訴與蘭因﹐已不是那時懷抱。待覓著﹑仙山返生香﹐好天上人閒﹐離愁償了。

院溪紗﹟聽春樓兩主人索贈

一芙

紅影依稀紫影微﹐帔霞誰撥往來飛﹐大劉妃與小劉妃。

別緒才縈鵝玉澀﹐柔魂暗度蠟珠垂。惱人蓮漏促人歸。

又

細數蘭期又幾更﹐低枝力弱不勝鶯。可憐非復向時情。

貯屋定教金論值﹐斛珠應倩玉鐫名。渡頭雙楫若爲迎。

喜贈雨香校書之作

廉山

曼雨殊香別樣柔﹐春來不負秣陵遊。

心如豆蔻知方坼﹐福比梅花更費修。

入骨細香添酒膩﹐當頭寶月向人秋。

樊川老去風情減﹐還續揚州舊夢不。

秦淮雜詩贈雨香

持在

第一名花迥出羣﹐羅衣應有禦香薰。

版橋紅袖雙扶過﹐狂煞梁園老使君。

集聽春樓爲雨香題扇

七夕生

璚樓一角敞虛空﹐過雨誰扃牝牡銅。

絳蠟半燒杯底月﹐繡■⑻低曳扇邊風。

菭因稱意從教綠﹐花怯銷魂未放紅。

漫說桃源仙路近﹐靈犀眞有夢魂通。

一鳧霧笠蓮渠同集聽春樓酒次畱贈雨香

藥諳

洞口桃花許重尋﹐不多嫩葉未成陰。

拓枝學制詩情艷﹐桂木偸鈴印色深。

彊按綠幺酬佛手﹐戲拋黃胖試童心。﹝二句本事﹞

亂絲肯逐諸塵攪﹐休便輕嘲五欲林。

簸錢堂近綠楊街﹐風送銀屏笑語諧。

瓜子拋殘低障袖﹐蓮花步怯彊兜鞋。

雙勾彩勝翻新樣﹐十索瑤箋寫艷懷。

鳳卜眞容如願否﹐檐頭暗祝鵲聲佳。

舟泛秦淮過訪朱贈香女士因成四十字

子尊

偶放尋春棹﹐湘波一剪開。

濃香沈芍藥﹐好夢隔樓臺。

錦瑟調方葉﹐瓊漿乞未來。

王前吾豈敢﹐﹝用姬識蓬云孝廉事也﹞天幸此憐才。

秦淮雜詩贈朱贈香

持在

秀芳歸去伴寒篁﹐剩有佳人號贈香。

贏得毗陵老詩伯﹐泥金重寫報平康。

贈李小香校書卽事得三首

七夕生

陰晴天气晝迢迢﹐笙怯餘寒澀未調。

午夢乍回簾半捲﹐按歌聲裏雜餳簫。

涼蓬艇子掠波新﹐水上淸歌細似塵。

一樹桃花萬楊柳﹐此間能著幾多春。

一鉤殘月又黃昏﹐淺艸疏籬白版門。

水樣秋波秋樣瘦﹐那須眞个亦消魂。

春波樓宴集賦贈主人陸綺琴

石舟

鏡臺春曉墨華融﹐寫得芳蘭第幾叢。

但覺三花生腕底﹐何曾一石貯胸中。

妝宜淺澹姿逾妙﹐體爲欹斜勢轉工。

紉佩知誰滋九畹﹐只應楚客夢魂通。

翠袖當筵捧醁醹﹐一聲河滿若爲聽。

愁如流水長成逝﹐醉倚斜陽不願醒。

選夢幾容窺寶枕﹐賭詩空自畫旗亭。

延年女弟風情甚﹐更與挑燈訴小靑。﹝時女弟朝霞演題曲一折甚佳﹞

女校書陸綺琴﹐工詩﹐善畫蘭花﹐適出素幀索書﹐爲賦六絕句報之

子尊

金錢拋得看西施﹐鸚鵡傳聲響屧遲。

具此丰標宜絕世﹐黃花香裏坐經時。

漫爲東風托雉媒﹐巫云深鎖楚王臺。

誰知林下夫人外﹐又見雲間二陸才。﹝余向贈金玉云有」十里秦淮花月路﹐相逢林下有夫人「之句。玉云與綺琴同時﹐澹雅絕俗。綺琴妹朝霞弦索極工﹞

一枝斑管寫湘花﹐尺五鵝綾暈墨霞。

不是幽人誰解愛﹐江風江雨態欹斜。

玉躞金題集作堆﹐枇杷花下不停揮。

紅樓倒影春波膩﹐中有伶俜女探微。

分得龍眠一瓣香﹐﹝綺琴爲方龍眠畫弟子﹞掃眉才子肯尋常。

笑他落落平康女﹐只事依門賭靚妝。

殷殷說項老延秋﹐三載靑溪載酒遊。

今日天涯披畫卷﹐美人香艸觸閒愁。﹝古香亦號延秋﹐近遊山左﹐所藏綺琴畫蘭幅最多﹞

髙陽臺

問珊

〖龍眠山人雅有梅癖﹐倩綺琴女史作《梅花知己圖》。綺琴固曲中佳品也﹐以丹靑師事山人﹐遂爾名噪河上。此圖之作﹐山人其有情乎﹖花場落落﹐載訂心期﹔人海茫茫﹐獨成目逆。得一於此﹐可以不恨矣。爲塡﹝髙陽臺﹞一闋志之。他日舟次秦淮﹐山人能置我於暗香疏影間﹐招畫中人一尊相侑否﹖〗

疏影香黏﹐芳心寒禁﹐夜來點破春痕。試卷珠簾﹐依稀認取前身。冰肌玉骨誰廝問﹐憑彩筆畫个眞眞。便和伊索笑巡檐﹐一向溫存。

泥他香夢氤氳甚﹐盡枝枝低亞﹐特地撩人。無限相思﹐好風吹作黃昏。只愁欲化遙天月﹐向紙帳喚起花魂。恐揚州一覺醒來﹐瘦損三分。

洞仙歌﹟前題

篔溪

衣香鬢影﹐憶憑蘭點筆。妙相分身眾香國。算人邊覓畫﹐畫裏窺人。人與畫﹐只有梅花能說。

江城吹好夢﹐記綰頹云﹐一點芳心透紅雪。和影到天涯﹐紙帳茆檐﹐行住處﹑眉尖廝結。怕秋月春風暗消磨﹐待槎碎瓊英﹐暈他嬌靨。

連理枝

鄴樓

〖《梅花知己圖》﹐余亡友龍眠山人所藏也。山人與綺琴校書最相暱。今藏此者旣不可作﹐而畫中人亦有天涯之感。子尊收得之﹐屬爲加墨﹐並識緣起於後。〗

一片疏香度﹐似有離云護。說與東風﹐依稀曾記﹐忍寒無語。恁生生﹑天上復人間﹐剩窗前那樹。

芳訊更番誤﹐淸夢知難遇。紙帳垂垂﹐月嬋娟影﹐可畱春駐。悵文君﹑消渴不移時﹐向紅羅覓句。

秦淮雜詩贈陸綺琴

持在

爲愛同心又並頭﹐寫來紈扇結綢繆。

綠紗窗下珊瑚格﹐殘夢依稀水上樓。

靑溪月夜聞歌﹐適昭齡校書索詩爲贈﹐因書其扇上

子尊

不解南朝恨﹐重聞商女歌。

聲從回處咽﹐淚自數來多。

澹月欲無影﹐微云如有波。

筵前一尊酒﹐相對意云何。

生小二首贈昭齡

白也

生小傾城說李香﹐百年重遇可憐妝。

兒家門巷關心認﹐一樹垂楊綠過墻。

珍惜春風歌舞衫﹐花冠艷族一團團。

善才龍女渾難辧﹐卻被何人當畫看。

贈吳藕香校書

玉才

綽約池邊柳﹐晶瑩鏡裏花。

香迷三里霧﹐艷簇九霄霞。

笑靨凝紅粉﹐愁心漾碧紗。

天臺何處所﹐仙飯飽胡麻。

莫漫涉江去﹐煙波畫不如。

戲拋雙陸罷﹐猶憶十三餘。

額覆垂垂發﹐春圍淺淺裾。

恰宜邀笛步﹐常此閉門居。

監江仙﹟題藕香吟館圖

紫珊

〖棹月子遊靑溪之上﹐眷藕香校書﹐歸葺吟館﹐俯淸池﹐植蓮萬柄﹐卽以」藕香「題額﹐復繪作圖﹐三致意焉。日月幾何﹐靑黃變色﹐吟館依然﹐而瑟瑟紅衣已蓋﹐鴛鴦遠移別渚矣。爲制此闋﹐聊以解嘲。〗

占得妙蓮花世界﹐茅亭合勝紅羅。相思吟寫水窗多。涼云畱夢語﹐香霧漾晴波。

絕似靑溪第三曲﹐祗差烏骨簾拖。傳聞淸淺到銀河。重來聽不得﹐急雨打新荷。

洞仙歌﹟題吳藕香校書小影

子尊

花爲四壁﹐是蕊宮仙侶。悄撚花枝囅然住。說俊遊雨後﹐雙掩魚扃。曾來過﹑暗地看花崔護。

憑闌人影瘦﹐淸淺銀河﹐隔了紅墻幾時渡。莫說不相思﹐崖蜜偸嘗﹐也值得魂銷一度。恁省識春風畫圖中﹐已輸與泉明﹝謂南州司馬﹞閒情親賦。

菩薩蠻﹟石船屬題藕香所贈金鳳花畫箑倚此調之

前人

朱闌干外三弓地﹐嬌紅點點胭脂漬。喚作女兒花﹐有人猜是他。

一枝誰寫照﹐寄與郎知道。郎性慣溫柔﹐定嗔花急不。﹝金鳳花一名急性花﹞

過楊又環戲贈竹村

藥庵

暖翠三弓玉一窩﹐紅闌曲曲宕晴波。

固應輸與微云婿﹐笑按宏農得寶歌。

訊又環病

芋田

藥壚經卷半銷磨﹐咫尺瓊樓倚棹過。

領取散花天女意﹐更番問疾累維摩。

本事詩贈楊又環六首﹝錄三﹞

七夕生

紫玉身材碧玉年﹐藏鉤約鬢醉芳筵。

謀成屋貯貧無地﹐修到樓居福是仙。

蝴蝶孤身花裏活﹐鴛鴦雙影鏡中圓。

掃眉敢道稱才子﹐多少臨邛未了緣。

飛絮因緣水上萍﹐巫山仙夢易吹醒。

出門彊笑拚長往﹐曳袂悲啼又小停。

千萬回頭教子細﹐再三握手重丁寧。

卻憐身似雙紅燭﹐才照歡筵已淚零。

縹緲淩波怨宓妃﹐何時雙宿更雙飛。

人驚沈約腰新瘦﹐我愛楊環貌舊肥。

幾處笙歌聽白薴﹐一條門巷認烏衣。

只愁劉阮歸來後﹐重到天涯悵落暉。

秦淮雜詩贈楊又環

持在

烏衣子弟也超羣﹐座上都梁盡日燻。

不道那家能奪婿﹐淚痕常掛石橊裙。

集唐校書秋水樓卽事

子山

一枝畫槳逐波柔﹐柳綠新樓館舊樓。

絕代風華多在水﹐六朝山黛盡宜秋。

花天我暫畱鴻爪﹐檀板卿勞拍鳳頭。

小玉﹝雨香﹞玲瓏飛燕﹝云岫﹞瘦﹐此身曾費幾生修。

品花四絕句之一贈秋水

子山

秋爲情性水爲神﹐病起風姿浴後身。

一樹梨花春雨活﹐畫眉聲裏晚妝新。

戲贈多子

秋舲

誰與簽花譜﹐春姿分外嬌。

星光看夕夕﹐云影度朝朝。

密意酬瓊佩﹐良緣締玉簫。

此鄕吾欲老﹐桃葉渡江潮。

菩薩蠻﹟前題

枕溪生

綠陰亭院雙魚寂﹐笑拈花瓣偎人立。致致雪膚圓﹐湘裙春欲仙。

泥中詩漫憶﹐膝上歌能記。無那是橫波﹐波橫卿柰何。

贈陸苕玉校書

七夕生

雛鶯乳燕巧成羣﹐柳倦依人慣解紛。

皓月未能圓兩夜﹐名花只合綻三分。

有情春碗鴛鴦帳﹐無賴風團蛺蝶裙。

愁絕小屏山上畫﹐雨絲癡戀一峯云。

釵光鬢影鏡當中﹐半軸湘簾逗晚風。

嬌性幾分心乍露﹐芳魂一縷夢先通。

黛眉悄斂春山翠﹐蠟淚愁凝玉筋紅。

爲問簟涼燈灺後﹐感甄才賦已匆匆。

再過苕玉

前人

回蘭十二碧苔封﹐指點廊腰記舊蹤。

花落不煩鶯囑咐﹐歌殘轉賴酒彌縫。

再三偸綰羅襦結﹐鄭重羞開玉扣松。

絕笑癡郎癡更甚﹐者番還認夢中逢。

秦淮雜詩贈陸苕玉

持在

惱恨彈棋局不平﹐轉緣花貌誤卿卿。

有家翻作無家燕﹐銜盡春泥作未成。

一鳧子尊白齋同泛秦淮醉後贈王寶珠校書

嶽庵

夷光何處問﹐吳市久荒蕪。

護此懷中寶﹐珍同掌上珠。

晚潮瀠畫楫﹐薪月沁羅襦。

莫道狂言劇﹐依稀認五湖。

次綠春詞韻三十首贈吳蔻香女士﹝錄六﹞

藥諳

閬苑蓬山定幾重﹐彩鸞何意鎭相逢。

匆匆半面疑深谷﹐裊裊長眉逗遠峯。

拂檻花迎初日艷﹐隔■⑻香透晚煙濃。

小名錄借羣芳譜﹐豆蔻梢頭玉蕊封。

姊妹花開又一枝﹐探芳底用惜春遲。

重尋杜牧曾遊處﹐猶是雲英未嫁時。

愁去任隨流水度﹐歡來曾索好風吹。

桃根桃葉傳呼徧﹐獨遲﹝去﹞江東擁楫詞。

鳳酣簫管玉微微﹐對影聞聲未盡非。

擲果舊從油壁認﹐捧花新自畫樓歸。﹝捧花生著《秦淮畫舫錄》評姬爲薔薇花﹐信然﹞

蠻箋小疊撫黃瘦﹐蜜炬髙燒護綠肥。

贏得銷魂無限事﹐肯隨蝴蝶別枝飛。

隔坐屏山帶笑扶﹐水精分影炤肌膚。

蘭襟私束雙葳瑣﹐蓮屧輕酬百琲珠。

眼底嬌生羞月似﹐掌中情解避風無。

家家團扇親題徧﹐添寫淩波第二圖。

簡簡師師共一街﹐桃源女伴許誰偕。

石華唾處分鴛袖﹐金縷歌時斗鳳鞋。

半臂襲人香竟體﹐前身知爾玉投懷。

不須更拂墻花去﹐似此濃春住亦佳。

章臺花樣疊番新﹐爭識崔徽畫里人。

蓮薏心情工結夏﹐枇杷門巷獨傷春。

歸來燕子愁同語﹐打起鶯兒夢亦嗔。

芳艸年年依舊綠﹐悔教容易駐雕輪。

蔻香以染唇余脂點僕扇上﹐歸屬笛生稍加渲勒﹐遂成牡丹一枝﹐因系四絕句於尾

前人

第一佳名記合歡﹐不將捐棄怨齊紈。

分明解識春風意﹐付與檀奴帶笑看。

玉指凝香淺暈紅﹐分題花葉對屏風。

畫師不枉拋心力﹐多在停箏一拜中。

小樓銀燭點秋光﹐花底春人夢未妨。

無那羅衾涼似水﹐枕邊猶帶口脂香。

艷福能消定幾時﹐低鬟私祝海棠詞。

春衫染得天香後﹐添寫蘭臺卻扇詩。

瘦綠木君紱笙同集蔻香閣中偶紀

捧花生

香閣玲瓏路狹斜﹐亭亭燭暈掩欞紗。

暫憑畫舫延眉月﹐略藉蠻箋詠臉霞。

秋水淨於初泛酒﹐春人嬌似未開花。﹝借碧城仙吏句﹞

銀河只隔紅墻外﹐徼幸求仙一放楂。

蔻香女士邀作桃花牡丹畫幅因綴小詩

子雋

春到天臺雪未消﹐伶俜芳影背風搖。

畫工著意橅香色﹐不敵當筵酒面嬌。

偶過蔻香閣題贈

晴溪

笑擘濤箋索贈詩﹐佩環聲細出簾遲。

模糊燈影分明月﹐是我前宵中酒時。

檢點羣芳譜未差﹐瑤臺小影斗春華。

水仙淸冷薔薇艷﹐都是東風著意花。﹝捧花生以水仙品倚云﹐薔薇品蔻香﹐極雅當﹞

蔻香閣雜紀同霧笠一芙蓮渠

嶽庵

瑤臺月下記初逢﹐一點靈犀已暗通。

至竟禪心關不住﹐羅裳何苦罵東風。

斜陽催送木蘭舟﹐花底匆匆結雋遊。

說與癡情應不諱﹐累他紅袖倚髙樓。

鉤弋夫人本擅場﹐蠟燈紅影醉三郎。

絳紗弟子能容我﹐也爇臨風一瓣香。

畫屏秋冷月團時﹐一握齊紈寫艷思。

贏得西風簾半捲﹐背人偸記菊花詩。

桃源女伴隔花城﹐笑向檀奴說小名。

知否紅橋三五夕﹐有人嗔喚許飛瓊。

鏡波雙影照伶俜﹐斜界紅墻掩畫欞。

莫倚塡橋倩烏鵲﹐買絲只合繡張星。﹝謂一芙﹞

秋色畫幅爲蔻香校書作

竹恬

捲簾秋色正紛紛﹐淺碧輕黃染未勻。

較比牡丹花葉艷﹐添書新句寄朝云。

感事爲蔣玉珍女士作

蓮衫

不合靑溪住﹐芳名艷小姑。

香貽君子佩﹐﹝昨以建蘭見惠﹞春入美人圖。

緩緩珍珠價﹐明明薏苡誣。

惜花吾輩在﹐一笑爾屠沽。

得晤玉珍女士知其適有所警慰之以詩

雨薌

爲訪文君宅﹐才知蔣妹家。﹝玉珍與文馨玉同居﹞

向人憨酒態﹐背客惜春華。

種待藍田璧﹐乘思碧漢槎。

封姨威跋扈﹐鄭重好開花。

重過方翠翎校書水榭題壁

子尊

是我曾遊處﹐臨流照影殘。

聽歌消酒易﹐吹笛遣愁難。

窗拓紅紗舊﹐人憐翠袖寒。

憑誰堪證取﹐舟子在河幹。

京邸得髙桂子惠書卻寄

竹蓀

一緘芳訊托烏絲﹐渺渺微波悵遠離。

巢燕定懷前度客﹐籠鸚還背去年詩。

風中柳絮狂和苦﹐﹝時得韻香消息﹞春裏梅花瘦不支。

記得剪鐙商略事﹐軟紅回首又經時。

避暑花笑軒畱贈寶珠胡校書

七夕生

知是璇宮萼綠華﹐鬢欹花朵髻堆鴉。

此生病渴憐司馬﹐親擘金盤五色瓜。

款款盟心亦夙因﹐金釵半醉座添春。

狂言卿自相容慣﹐翻笑鸚哥解罵人。

洞仙歌﹟書素琴校書扇

頻伽

當年桃葉﹐向渡頭曾見。問訊分明掌中燕。把舊時衣袂﹐與說相思﹐東風裏﹐可記淚痕曾染。

厭厭三爵後﹐素女琴心﹐忽發狂言有誰管。教寫折枝梅﹐翠羽啁啾﹐定窺見玉人淸怨。肯等到闌干月明時﹐便幾个黃昏也都情願。

髙陽臺﹟重逢素琴校書

前人

斷夢牽云﹐微波怨雨﹐重逢故國深秋。只隔經年﹐玉簫巳訴離愁。梁塵漠漠飛難盡﹐爲雙棲巢印猶畱。下簾鉤﹐掌上回身﹐鏡裏回眸。

思量處處堪怊悵﹐有蘭缸影事﹐桂楫前遊。當日絲楊﹐而今解拂人頭。江東才思隨年減﹐怕雲英見也先羞。一齊休﹐銀甲彈箏﹐且合伊州。

采桑子﹟靑溪曉渡訪素琴不值聞其落籍有日矣

子尊

一聲欸乃臨前渡﹐楊柳疏疏﹐三兩啼烏﹐門對春山展畫圖。

鴆媒連日徴芳訊﹐斛與眞珠﹐載入鵝湖﹐才信羅敷自有夫。

舟中贈愛齡

一芙

十二紅窗隱碧紗﹐溪光曲曲水斜斜。

采香多少閒蜂蝶﹐管領章臺讓此花。﹝姬姓章氏﹞

逝水年華又一更﹐銅鐶聲裏話輕輕。

情知柳絮漂零慣﹐不向東風訴不平。﹝捧花生輯畫舫錄甄事於姬姬獨默然﹞

秦淮雜詩贈董阿秀

持在

輕羅二尺稱身量﹐格調休誇衛女長。

又是李家香扇墜﹐懷中婀娜袖中藏。

秦淮雜詩贈陸素月

持在

竹西渡口斜陽催﹐汝南灣頭游船回。

鴛鴦隊隊忽驚散﹐惱亂何人打鴨兒。

陸素月蘭花冊子題詞

荻園

偶描春影過瀟湘﹐露眼盈盈露腳長。

莫訝一枝淸到骨﹐前身生小杜蘭香。

裝池生怕俗塵侵﹐三日金猊罷水沈。

想得背人重擱筆﹐眼前幾个是同心。

秦淮雜詩贈趙小如

持在

雙髻曾看見客初﹐雲鬟爲問幾時梳。

香名道有新來派﹐不許人前喚小如。

秦淮雜詩贈曹素琴

持在

豈有名葩植混藩﹐移根還豎護花幡。

牡丹畱得春光駐﹐休問風吹第幾番。

鴆煤曲蘭村

〖女伶阿雙與白門施君有終身之訂。遏於鴇母﹐其志不申。雙將有適﹐施無計脫之。雙知不免﹐相約飲鴆而殞。貧乏殮具﹐蜀中蔡公子身爲經營﹐始得瘞於雨花山麓。同人哀其志節﹐各以詩弔﹐余悉其槪﹐爲賦是篇。〗

雙星搖搖光欲滴﹐■⑼離夜笑韓憑泣。

人間難覓返生香﹐頗黎魂碎東風急。

雙星皎皎照靑溪﹐妾往溪東郎住西。

溪頭翔燕無單影﹐樓上驚鸞愛並棲。

髫齡學得琵琶熟﹐抱向人前彈續續。

佳客爭題白薴辭﹐新聲自變紅鹽曲。

玲瓏更擊銅弦琴﹐以竹取聲成妙音。

十三柱上花常集﹐廿四航邊春乍深。

門前系徧靑驄馬﹐白帢靑袍客都雅。

繡虎何人技絕羣﹐女龍無婿身甘寡。

誰知擇偶廣場中﹐乍識肩吾意便通。

情重那須論閥閱﹐姓佳應莫問西東。

藍橋雙醉神仙窟﹐密誓星前剗羅襪。

話久頻枯海肺膏﹐舞殘每送樓心月。

軟香扶夢鎖湘幃﹐雌蝶雄蜂作對飛。

莫怪妾愁容易織﹐郎家自有九張機。﹝施本緞賈﹞

九張機織愁無縫﹐五里霧偏遮好夢。

假父多貪欲界金﹐阿娘彊覓秦臺鳳。

深情已自玉同堅﹐爭忍銀蟾竟不圓。

三生有願盟貞石﹐十萬還期貸聘錢。

妾心捲似牀頭席﹐叵耐郎無點金術。

九霄舞鳳下肺難﹐一夜飛龍愁骨出。

綠章私祝社公祠﹐灑血同書決絕詞。

茫茫那定死歡會﹐艸艸怕成生別離。

明知親意無時轉﹐更苦情絲系難剪。

絮可爲萍願脫枝﹐蠶拚自縛裁成繭。

癡心眞托鴆爲媒﹐宛轉同斟抵鵲杯。

郎自有心追運日﹐妾寧無意化陰諧。

從容引滿何須勸﹐倏忽玉顏驚慘變。

投鼎甘同義雁烹﹐回腸苦似哀猿斷。

送郎歸去路迢迢﹐泉路非遙世路遙。

門外騎來傳玉殞﹐堂前人已哭香銷。

就中奇士有中郎﹐一面曾窺窈窕妝。

未向花叢畱淺笑﹐卻從筵上斗瑤觴。

奇士名姬欣有偶﹐怕作情魔作酒友。

不惜明珠贈一雙﹐常邀歡伯傾三斗。

驚聞噩訊涕漣漣﹐親與招魂阿閣邊。

通替棺輕呼僕買﹐斷腸碑好倩人鐫。

離離三尺孤墳小﹐風回搖動紅心艸。

同穴難酬昔日盟﹐孽緣悔向今生了。

我來憑弔雨瀟瀟﹐一琖親將濁酒澆。

千秋欲識含辛意﹐冢上駢生連蒂椒。

滿庭芳

紫珊

〖曉過含暉樓﹐篝暖餘薰﹐鏡迎朝旭。庭筱搖影﹐日上綺疏。園花弄姿﹐扶病理妝。嬌喘微沈﹐愁黛慵展。話水天之舊事﹐訴花月之新聞。嚙臂證盟﹐承睫有淚。憐其宛轉﹐增我纏綿。嗟乎﹐風前攬鬢﹐余深騎省之愁﹔橋畔市漿﹐卿有雲英之困。𨿽巢新占鵲﹐終難百兩迎歸﹔而絮欲沾泥﹐正恐一朝墮落。柰何愁喚﹐蘭闍頻彈。綴其瑣言﹐彊作綺語。適案頭有蘅夢詞﹐因借其韻。〗

澹日籠窗﹐頳霞烘檻﹐曉妝蟬鬢慵撩。藥壚煙裏﹐來與伴無謬。誰種兩三竿竹﹐未秋風聲巳蕭蕭。因何瘦﹐新來肺疾﹐艾納尙頻燒。

淒涼身世事﹐投懷軟語﹐紅濕冰綃。問他年金屋﹐何處藏嬌。莫認愛河淸淺﹐怕無端還有風潮。爭肯住﹐伴他飛燕﹐樓鎖十重髙。

一痕沙﹟月上約秋日重來﹐久盼不至﹐悵然有懷

前人

又是鯉魚風急﹐盼斷渡江蘭楫。難道畫漪橋﹐不通潮。

潮落潮生夜夜﹐何處月明帆掛。孤負好涼天﹐擁愁眠。

更漏子﹟含暉樓酒間偶述

前人

喚黃嬌﹐酬白墮﹐莫負紅窗鐙火。銀漏轉﹐玉繩低﹐今宵是幾時。

今宵事﹐前年似﹐禁得幾番彈指。休只是話從前﹐尊前正可憐。

記得十二絕句爲月上作﹝錄四﹞前人

記得初逢綠萼華﹐衣長窣地髻雙叉。

誰知百尺瓊枝秀﹐原是檀奴手種花。

記得啼紅淚似冰﹐六萌迎得薛靈蕓。

分明小試騰宵技﹐手把瓊刀割紫雲。

記得春山露一峯﹐剛迎玳瑁小窗中。

畫眉才罷邀郎看﹐比並螺痕若个濃。

記得紅樓並倚時﹐酒闌鐙灺獨歸遲。

而今怕過靑溪曲﹐舊夢分明感不支。

余旣爲月上作月娥小影﹐徴人題句﹐先自成二律

星巖

顧影憐年小﹐相逢恰十三。

性情偏喜澹﹐啼笑半緣憨。

初日朝霞映。嬌花曉露含。

曲闌斜倚處﹐心事向誰探。

爲寫嬋娟影﹐天涯悔別離。

春風卿自惜﹐秋雨我相思。

歲歲簾前月﹐年年袖底詩。

寄情兼寄恨﹐珍重此心期。

同題

芷橋

活脫崔徽景﹐團圞桂魄光。

前身自瑤闕﹐小字定寒簧。

眉寫初三瘦﹐心期十五望。

遊仙畱夙夢﹐珍重屬裴航。

同題

耳庵

偶移纖影過闌干﹐香透西風釀薄寒。

便擬將身化明月﹐淸輝夜夜待郎看。

未識情多與恨多﹐再拋團扇爲郎歌。

梢頭豆蔻春如海﹐莫倚東風喚柰何。

素香劉校書﹐劇賞餘五色蝴蝶詞。嗣相值於畫舫﹐堅索長短句爲贈﹐余諾之而未償也。素香近已化去﹐再過琴媵樓﹐追賦此什﹐曷禁黯然

捧花生

結賞到傾城﹐眞堪慰此生。

蜻蛉徴舊夢﹐蝴蝶播新名。

悔作量珠約﹐難爲剪紙情。

只今桃葉水﹐嗚咽不成聲。

靑玉碗

紫珊

〖戊午秋晚﹐薄遊秦淮﹐偶與翹云校書相值。流連匝月﹐式好同心。瀕行時﹐校書嚙舌上血染素巾見贈。余察其情之癡﹐而感其意之摯也。愛塡﹝靑玉案﹞一闋﹐於幅異日藍田種罷﹐金屋貯成﹐當以此詞爲息壤云爾。〗

生綃誰倩鮫人織﹐織就相思﹐難織同心結。私願欲教郎解識。爲郎忍痛﹐表伊深意﹐嚙破蓮花舌。

點點猩紅親染出﹐不是脂痕﹐不是鵑啼血。一片情天容易缺﹐幾時雙槳﹐迎來桃葉﹐煉取媧皇石。

蝶戀花﹟同題

小云

半幅冰綃微點血。肯爲檀奴﹐悄嚙蓮花舌。忍痛可知全不惜﹐教郎看取心頭熱。

妒煞注倫消受得。吐自丹唇﹐艷奪胭肢色。代系羅襟私贈別﹐勝人珠淚千千滴。

柳梢靑﹟同題

竹士

密意癡情﹐鮫綃香裹﹐銷盡柔魂。淚不能濃﹐脂還嫌澹﹐紅暈星星。

秦淮秋漲初勻﹐好待問恩深水深。吐出蓮花﹐濺成鵑血﹐嬌可憐生。

十六字令﹟同題

錦初

癡﹗血作桃花淚作枝。分明意﹐一點一相思。

賣花聲﹟同題

海樹

剪取薄綃縫﹐血染鵑紅。分明意在不言中。要把郎腰常系住﹐處處相逢。

情已十分濃﹐無柰匆匆。爲誰忍痛斂花容。一點癡心渾不解﹐郎可憐儂。

沁園春﹟同題

湘眉

一握生香﹐愁緘怨裹﹐尋夢有端。念深依卻月﹐胸酥分潤﹔潛移廣袖﹐臂玉知寒。酒座偸盟﹐燈窗暗記﹐綰个同心結與看。三生事﹐嘆眉痕未展﹐淚點先幹。

猩紅舐上霜紈。說不出﹑心頭恨幾般。比繡絨爛嚼﹐似應更碎﹔口脂雙印﹐略欠些圓。杜宇啼癡﹐鸚哥嘂澀﹐添了瓠犀一嚙瘢。飛花片﹐剩多情潭水﹐畱到春殘。

前調﹟同題

蘭村

是胭脂痕﹐是唾絨綫﹐何其艷耶﹗怪斑斑染出﹐似靈蕓淚﹔輕輕點就﹐異守宮砂。眉乍煙含﹐齒剛犀露﹐忽見蓮開舌上花。明燈下﹐累檀郎驚認﹐一口紅霞。

華淸汗漬休誇﹐試比並香痕縱覺差。想櫻唇欲啟﹐故教款款﹔丁香彊遞﹐愁送些些。色較淸濃﹐心如絲潔﹐廣袖何須斗石華。生綃好﹐得親承香澤﹐儂卻輸他。

金縷曲

前人

〖紫珊以翹云贈帊索題。余旣爲塡﹝沁園春﹞一調﹐忽憶及香君桃花扇事﹐有感於懷﹐因就己意﹐再作此解。諸君題句﹐餘音繞梁。此闋調髙聲促﹐未免有變徴之音。要之此論自不可少﹐請質之紫珊﹐並質之後之題者。〗

昔者楊龍友﹐繪香君桃花扇子﹐紅嬌綠皺。比似媧皇能煉石﹐巧把情天補就。剩佳話艷傳人口。誰料銷魂者般事﹐讓汪倫今日重消受。猩紅染﹐玉綃透。

展觀累我神馳久﹐替追憶﹑說盟說誓﹐濃歡輕咒。但恐香痕容易黦﹐悄把那人心負。想佳遇豈宜無偶。何不調靑兼殺粉﹐一枝枝﹑也畫花魂瘦。珍重覓﹐寫生手。

菩薩蠻

叔美

〖紫珊以翹云校書贈帊見示﹐言其定情時﹐嚙舌血漬帊上﹐藏之十稔矣。屬余仿楊龍友故事﹐補作折枝桃花。因就其血痕一二點﹐約略成之﹐並系小詞﹐以永佳話。後之覽者﹐勿以筆墨計工拙也。戊辰仲冬。〗

蠶絲吐盡鵑啼血﹐生綃點點胭脂濕。無賴是相思﹐催人補折枝。

門中人已遠﹐竹外春波暖。珍重看桃花﹐依稀還見他。

淸平樂﹟同題

鄴樓

紅欹綠亞﹐人面何方也。白白生綃裁作帊﹐說與東風無價。

最憐不盡相思﹐又看燕子單棲。﹝翹云爲小燕姊妹行﹞二十年前春色﹐萬千劫後情絲。

洗溪紗﹟同題

生小人間薄命花﹐鵑紅點點漬輕紗﹐一般補恨學笙媧。

寄與柔情和淚裹﹐摹來艷態趁風斜﹐莫隨流水去天涯。

重訪王夢仙校書卽事成詩題箑作贈

紫珊

記到靑溪曲﹐枇杷小巷通。

別來情款款﹐數去夢匆匆。

眉斂燈前翠﹐腮凝醉後紅。

桃花應識我﹐一笑向春風。

楊枝曲爲楊校書作

伯也

一串鶯聲花外囀﹐江南三月東風軟。

水晶簾幕碧沈沈﹐愁心偏許情絲館。

情絲來去無定時﹐因風送上垂楊枝。

情根畢竟何人種﹐飛絮年來只自知。

依依搭向紅樓角﹐媚眼窺靑才一搦。

後身切莫化萍衣﹐流入春江便不歸。

同題

小秋

絲絲軟碧拖煙冷﹐牽情解覆鴛鴦影。

離人欲挽力離支﹐一雙靑眼愁春醒。

紅橋月落聞玉簫﹐香夢迷離咽暮潮。

不向靈和斗眉黛﹐枉綰東風舞瘦腰。

洞仙歌﹟上元夕﹐同一芙﹑子山﹑玉才﹑蓮渠集眉山閣﹐因贈蘇綠珠校書

子尊

春燈弄影﹐踐傳柑佳約。好在常虛鳳城鑰。曳沙棠﹑款款小渡銀灣﹐忍負了﹑三五塡橋靈鵲。

江湖頻載酒﹐十載揚州﹐舊夢零星已曾覺。今夕又何年﹐錦瑟筵開﹐莫浪笑樊川落拓。恰獺髓尋來摻香痕﹐﹝用本事﹞定珍重蕭郎﹐刀圭仙藥。

秦淮雜詩贈張衡香

持在

十年聲價壓平康﹐細柳腰身著意量。

早識人間塵夢短﹐當知何苦嫁劉郎。

秦淮紀事贈許韻蘭女士

七夕生

九子釵梁壓翠鬟﹐綠螺兩點小眉山。

天然意趣天然韻﹐比似蘭言竹笑間。

秦淮雜詩贈許韻蘭

持在

豈有花飛再上枝﹐三年不見細腰支。

一從贈別詩成後﹐只唱微之決絕詞。

畱別沈玉琴校書

七夕生

一室春風笑語和﹐尊前腸斷懊儂歌。

秋波轉處傳情遠﹐軟語聽來著想多。

誓月有心空解佩﹐賣珠無計可牽蘿。

片帆又逐江潮去﹐渺渺雲天柰若河。

重來爲玉琴作

前人

重來風景似深秋﹐樓外靑溪溪自流。

腸斷舊時人不見﹐空餘燕子蹴湘鉤。

往事依稀在目前﹐淒涼何處問嬋娟。

可憐小別才三月﹐忍看瑤階艸似煙。

小亭一逸碧菭封﹐人面空餘落照紅。

剩有桃花無恙在﹐斜依門巷笑春風。

靑溪雜憶詩柬捧花生同賦

竹恬

琢玉爲鍼不染瑕﹐芳齡便解愛春華。

倩誰盡逐閒蜂蝶﹐護惜初開兩朵花。﹝玉鍼﹑愛齡﹞

玉影玲瓏稱小名﹐楊家有女長初成。

花前一曲淋鈴雨﹐雛鳳淸於老鳳聲。﹝玉香﹞

推手爲琵卻手琶﹐寶光艷艷簇餘霞。

不隨紅紫栽金穀﹐別是璇宮一種花。﹝寶霞﹞

琴名綠綺倩誰彈﹐繼起王家有又蘭。

天與寫生雙管秀﹐騷人莫作美人看。﹝又蘭﹞

江左烏衣姊妹行﹐慣將風雅壓歌場。

就中七七休相妒﹐穩抱蓮花夢亦香。﹝瑞蘭﹞

生小風流陌上花﹐翻教美玉倚蒹葭。

不知今夕誠何夕﹐夢到紅橋第幾家。﹝小蘭﹞

飄茵落混事爭差﹐狼籍髙枝一朵花。

今日回頭聲價減﹐可憐彩鳳已隨雅。﹝蕣林﹞

彩雲吹散恨茫茫﹐畱與詞人話斷腸。

欲續宣和舊香譜﹐素香不是返生香。﹝素香﹞

瘦綠司馬招集倉山席上賦贈張蓉裳校書

紱笙

花樣丰神玉樣淸﹐憨憨眞副寶兒名。﹝校書小字寶玲﹞

嬌波斜趁金釵澑﹐纖指輕籠玉柱橫。

香夢慵醒憐舞蝶﹐好春才駐怨啼鶯。

掩鐙別有秋云贈﹐珍重千絲萬縷情。

桃花畫扇蓉裳索題

七夕生

曾向瑤池浥露華﹐倩誰妙筆染輕紗。

施朱傅粉東風裏﹐薄命天生一種花。

淸平樂﹟題張繡琴校書伴梅小影

七夕生

輕衫窄袖﹐秋向雙眉逗。悄立階前衣略皺﹐人與梅花同瘦。

何須淺笑深顰﹐年年不負春春。到是今生薄命﹐可知明月前身。

秦淮雜詩贈張繡琴

持在

舞袖翩翻調遏云﹐勝他蒼鶻與參軍。

山塘煙雨紅橋月﹐占斷春光又幾分。

趙艾齡校書酒次偶贈

鄴樓

門巷深深一逕紆﹐繡幃紅掛玉珊瑚。

誰將魯酒憐中散﹐聞說秦樓傍小姑。

綠染鴨頭潮有信﹐香燻雞舌雪爲膚。

相逢合倩龍眠手﹐爲作輕煙澹粉圖。

鵲橋仙﹟醉後倚此爲艾齡題箑

石芙

燕驚春在﹐鶯憐春在﹐絕憶那時姿態。琴心彈到七條弦﹐恰不分年華還快。

幾番愁耐﹐幾番歡耐﹐了卻相思舊債。花花艸艸恁依人﹐至竟又何如艾艾。

靑溪水榭卽席有紀贈艾齡

蘭村

欲奪盈盈掌上珠﹐林宗﹝頻伽﹞酒態已模糊。

不知尋著三年艾﹐療得相思病也無。

秦淮雜詩贈王小荇

持在

淨持老去惜年華﹐又把風情付左家。

簾外待他春睡足﹐殢人一樹海棠花。

秦淮雜詩贈張杏林

前人

蕪城楊柳綠絲絲﹐舞盡東風力倦時。

猶有春心無處著﹐隔花低唱十香詞。

贈疏香

蘭村

一飯胡麻有夙因﹐鶯謠燕啄總非眞。

眼前誰是林和靖﹐浪說梅花要嫁人。

蘭村易女郎三福名爲疏香屬叔美晝扇諸君題詞其上

頻伽

影暗香疏句足傳﹐新詞傾倒石湖仙。

三生名字修來福﹐說著梅花便可憐。

洞仙歌﹟賦贈疏香女子同頻伽作

蘭村

娟娟此豸﹐正春情初逗。骨比香桃十分瘦。慣偸窺戲蝶﹐癡捉飛花﹐嬌憨甚﹐略解閒愁時候。

幾回羞暈頰﹐多事蘭姨﹐畫得鴛鴦倩伊繡。問取比肩人﹐除卻王昌﹐恐不合此生消受。只一笑﹑當筵眼波流。怪屏外春山﹐總輸明秀。

前調﹟題叔美爲疏香女子畫梅用蘭村韻

頻伽

東風著力﹐恰雪痕微逗。略解春情便應瘦。似那回曾見﹐隔个窗紗﹐修竹裏﹐翠袖暮寒時候。

江南二三月﹐艷紫妖紅﹐兒女十枝五枝繡。誰得比孤淸﹐一斛珠量﹐除聘取海棠消受。擬待到﹑昏黃月微明﹐倩玉篴橫吹﹐看珠簾秀。

髙陽臺

蘭村

〖頻伽將返魏塘﹐時疏香女子亦以次日歸吳下。置酒話別﹐離懷惘惘﹐頻伽卽席成詞﹐因次其韻。〗

月轉魚扃﹐露涼鴛甃﹐西風新到江城。別恁匆匆﹐管弦忽變秋聲。暫時團得紅窗影﹐夢如煙﹑不近桃笙。看離情﹐較雪爭寒﹐比絮嫌輕。

可憐還有將歸燕﹐怪無端津鼓﹐苦促君行。爭不同舟﹐伴他倩影亭亭。雲搖雨散垂垂別﹐只幾番老了啼鶯。算歸程﹐風要先聽﹐雨要先聽。

前調﹟隨園席上贈別疏香

頻伽

暗水通潮﹐癡嵐閣雨﹐微陰不散重城。畱得枯荷﹐柰他先作離聲。淸歌欲遏行雲住﹐露春纖並坐調笙。莫多情﹐第一難忘﹐席上輕輕。

天涯我是漂零慣﹐任飛花無定﹐相送人行。見說蘭舟﹐明朝也泊長亭。門前記取垂楊樹﹐只藏他三兩秋鶯。一程程﹐愁水愁風﹐不要人聽。

詠秋海棠花爲顧雙鳳女士作

梅隱

〖秋海棠又名斷腸花﹐山谷詠水仙詩亦云」是誰招此斷腸魂"。姬先與倚云同居﹐倚云卽所稱水仙者也﹐詩故云云。〗

花譜簽名我最公﹐斷腸種子本相同。

披圖莫訝春痕澹﹐又見秋階滴淚紅。

前題

仲堅

倚闌休笑六朝春﹐如此秋光亦可人。

喚起西風相識否﹐不須腸斷問前因。

秋崖卒於旅邸﹐餘三校書經理備至﹐賦此哀之﹐兼贈校書

子尊

淒絕秦淮咽暮潮﹐旅魂何處向風招。

稻粱夢遠心先瘁﹐花柳情多鬢易凋。

只履定從親捨返﹐瓣香合傍女閭燒。

不圖今燕湘蘭外﹐別有奇聞續板橋。

題馬湘蘭小像贈又蘭女士白也

雜記何人續板橋﹐後身還許現冰綃。

更無伯谷能相賞﹐影向瀟湘夢裏拋。

匆匆絮果與蘭因﹐百五年來又美人。

一樓媚香生竟體﹐任他風露莫傷春。

我有秋懷托畫工﹐紉之爲佩素心同。

不知重向東園望﹐可記橋南月似弓。

琵琶詞贈李潤香校書作

花隱

當時我醉凝馥家﹐﹝凝馥姓杜名宛蘭﹞吳中第一工琵琶。

秋娘隱恨自終古﹐小劫空殘智慧花。

今年偶過靑溪路﹐繁弦俗手紛無數。

一聲如遇鄭中丞﹐雙耳流來向心住。

香君合領十分春﹐傳得龜年指上聲。

一樣東風春誤嫁﹐珊珊宛是意中人。

段師妙手西樓女﹐雅步纖腰眉欲語。

半面猶遮鳳尾槽﹐石橋年少魂先與。

气味淸華冠眾芳﹐素心素面芙蓉裳。

花含曉露嬌容潤﹐人醉東風細語香。

自愛天然謝甜俗﹐軟紅若个人如玉。

怕惹春愁獨倚樓﹐爲余訴出琵琶曲。

玉指冰絲滑欲流﹐新鶯弄拍囀歌喉。

一彈冉撥意難盡﹐暗惜飛花不可畱。

瑟瑟驪珠逗秋雨﹐依稀似續開元譜。

商聲泛入四條弦﹐裊裊餘音情一縷。

倩誰寫得美人心﹐退筆頹唐不敢吟。

冷艷暖香天不管﹐白頭不覺惜花深。

幽閒的是良家子﹐白傅傷心有如此。

淪落天涯定有因﹐幾回夢到朱門裏。

朱門大婦矜紅妝﹐燕支染作花中王。

俊逸可知人絕代﹐祗將黛筆占平康。

香君香君吾語汝﹐絕藝通都何足數。

奇花不遇有心人﹐眞色從來賤如土。

珍重靑泥一品蓮﹐西風不是養花天。

羅敷自有夫年少﹐五馬踟躕枉作緣。

琵琶詞和花隱贈潤香

鄴樓

昔聞朝霞彈琵琶﹐春波一曲風吹花。

樓空人去音在耳﹐愁心直落天之涯。

閒來打槳逐桃葉﹐誰復能爲善才撾。

潤香女兒年十七﹐色藝秀出龜年家。

花中隱者抱花癖﹐日昨握手心咨嗟。

道言琵琶兒入抱﹐一輪明月當胸皎。

照見兒心似月圓﹐四弦無數愁絲繞。

冰筋墮瓦鏗有聲﹐栗畱三五花間嗚。

簾波盈盈暗潮上﹐遊魚撥刺飛鳥驚。

驚心華年逝如水﹐胸前一抹聲再起。

欲語不語惟弦知﹐九曲腸憑淚珠洗。

嗟餘淸冷如冰弦﹐不聽琵琶近十年。

狀頭無定誰拂拭﹐靑衫落魄還自憐。

何時門叩水邊榭﹐紅亭一角垂楊掛。

未聽琵琶且聽詞﹐彈作新聲兩無價。

秦淮雜詩贈王小秋

持在

靑溪南畔郁金堂﹐指點兒家舊姓王。

白髮幾人談往事﹐倚闌重爲唱秋娘。

秦淮雜詩贈趙桐花

持在

玉容瘦損減丰標﹐可惜春光病裏消。

捲起翠簾人不見﹐一羣幺鳳隔花招。

靑溪小住偶值桐花校書喜成

笠生

板橋西畔水平堤﹐十二珠簾一色齊。

夕照半樓人打槳﹐綠楊影裏鬢云低。

幺鳳芳名重比珠﹐秣陵金粉盡教輸。

只愁唐突雙飛翼﹐口不含香不敢呼。

遮莫當年說玉京﹐兒家風趣太憨生。

可憐九曲靑溪水﹐那及橫波一寸淸。

春燕詞贈王小燕校書

抑山

巷口尋芳幾度經﹐泥香時節又淸明。

海棠院落圓新夢﹐楊柳池塘續舊盟。

解訴閒愁羞艸艸﹐頻呼小字配鶯鶯。

二分月照歸來路﹐認得王家此畫楹。

含睇斜窺玉鏡奩﹐受風情態自翩翩。

簾櫳影裏雙棲穩﹐鈴索聲中一串圓。

淺露紅襟藏繡幕﹐偸銜錦字寄雲箋。

分明側髻低鬟見﹐顫向釵頭碧玉鈿。

野艸閒花總後塵﹐雕梁深護幾重春。

似曾相識偏憐我﹐莫倚能言便罵人。

賓主無分眞款洽﹐腰肢𨿽小恰停勻。

回風一舞消魂否﹐妒煞當年掌上身。

於飛故故影差池﹐雨膩雲酣感莫支﹐

曾爲投懷憐翠尾﹐可能系足有紅絲。

會他嬌鳥依人意﹐盼我春風及第時。

何日曲江同宴罷﹐杏花深處話相思。

憶燕詞﹝並序﹞

前人

〖曩制春燕詞四首。繪聲繪體﹐殊慚體物之工﹔宜雅宜風﹐聊寄緣情之感。遷流易逝﹐離合無端﹐忽小別以經時﹐問其旋於何日。雜花生樹﹐曾時鳥之變聲﹔涼飆動林﹐驚落葉之滿屋。將子無怒﹐忘我實多。云胡不歸﹐曷其有所。望風懷想﹐將母陌上花開﹔搔首踟躕﹐知否巢邊香冷。不能無憶﹐載歌此詞。〗

郁金堂北夢遊仙﹐一別匆匆月五圓。

遠送曾來嗟涕泣﹐孤吟誰與共纏綿。

泥縈畫壁閒箏柱﹐香灺金鑪冷篆煙。

耐得連宵風露薄﹐湘簾低捲靜無眠。

故國烏衣久戀渠﹐天涯紅雨最牽余。

夕陽小立空延佇﹐畫檻先期爲掃除。

往日呢喃還記否﹐些時肥瘦定何如。

生愁水宿風餐後﹐不似春宵乍見初。

芙蓉采采隔江臯﹐秋以爲期冷舊巢。

社日關心過五戊﹐潮痕屈指減三篙。

遷延莫漫防姑惡﹐迢遞還應念伯勞。

我有新詩憑寄與﹐風前吟就首頻搔。

滌塵卮酒綠新醅﹐先向文窗醉幾回。

凝睇愁逢煙樹合﹐癡心夢見海棠開。

十三樓畔云深淺﹐廿四橋邊水溯洄。

芳艸王孫都巳老﹐相期風便早歸來。

春燕和抑山韻因贈小燕校書子尊

春風次第檢禽經﹐之子歸來著眼明。

暱爾畫堂傾軟語﹐背誰彩綫締新盟。

雙棲定傲深深蝶﹐百囀剛隨恰恰鶯。

孤負昭陽頻問訊﹐此生飄泊托檐楹。

輕盈私與鬥釵奩﹐玳瑁梁深翠羽翩。

隔歲再逢腰更瘦﹐那番初見頷微圓。

剪裁是處張云錦﹐圖繪終看上露箋。

當面新妝問宜稱﹐肯辭十萬購珠鈿。

香泥尋徧軟紅塵﹐愛惜衣裳愛惜春。

秋思莫驚簾內客﹐芳心只傍幕間人。

影憐楊柳當風弱﹐色並蘭苕被雨勻。

千二百輕鸞好在﹐端相穩稱綺羅身。

雪嶺回頭謝墨池﹐於飛生恐力難支。

可隨烏鵲塡銀浦﹐願作鴛鴦買繡絲。

夜月偶聞長嘆處﹐夕陽貪話冶遊時。

涎涎只妒張公子﹐花底芹功了夢思。

乳燕飛﹟本意贈王小燕校書

鄴樓

那處曾相識﹐倏飛來烏衣巷口﹐同心比翼。堂宇郁金梁玳瑁﹐莫是盧家舊宅。任雙剪春愁如織。簾捲波痕斜照淺﹐落花風﹑吹舞紅襟仄。香影蕩﹐悄無力。

聰明肯讓鸚娘舌﹐訴相思﹑呢喃語巧﹐逼人咄咄。甚欲投懷渾似玉﹐瘦憶漢宮顏色。怕公子尋消問息。袖裏璚箋箋上字﹐展情思一系千憐惜。涎涎曲幾番拍。

日夕買舟至翦波樓﹐爲主人作餞﹐臨觴索詩賦此爲別

伯也

石橋巷口喚輕航﹐潑刺聲中亂夕陽。

兩岸近連新漲水﹐十年前似此番狂。

幹卿底事萍衣合﹐與爾仝愁柳絮忙。

莫戀竹西歌吹好﹐江南轉覺是家鄕。

別意爲小燕賦

玉才

別酒愁盡歡﹐歡盡愁愈長。

後夜江上水﹐今夕燈前光。

舉燈照江水﹐兩地空茫茫。

懷燕柬王校書蕪城

梅癡

雁已南來燕不歸﹐黃花開瘦蟹螯肥。

心憑箋尾銜愁寫﹐夢繞墻頭破浪飛。

待捲簾波秋瑟瑟﹐重斟社酒影依依。

分襟可記紅襟在﹐曾拭啼痕怕染衣。

寄小燕校書

蔚園

燕語風吹一斷腸﹐落花黯黯碧雲荒。

他生何若今生好﹐癡倚橋邊盼夕陽。

卽事調陸蘭舟校書﹐時同綠庵﹑魚谷在畫舫也

遂園

不多楊柳弄新秋﹐略似潯陽送客遊。

莫倚琵琶彈錯雜﹐隔船人有白江州。

憶醉紅樓酒一卮﹐雲間聲價兩璚枝。﹝姬妹素月亦著時名﹞

分明密意誰撫出﹐濃笑書空作字時。

城東美人歌爲陸蘭舟校書作

花隱

城東美人邯鄲步﹐十六嫁作商人婦。

遇人不淑慨仳離﹐忍尋桃葉來時路。

楊柳靑靑懶上樓﹐芙蓉花發水悠悠。

人憐妾是孤飛鶴﹐妾道身如不系舟。

生小情多向誰寄﹐從今怕檢相思字。

影事從教玉女窺﹐艷名肯受金夫累。

淩波微步不生塵﹐月白風淸又幾春。

舟上木蘭歌入破﹐可知原是此花身。

自制白團扇各系小詩分贈諸姬

藥諳

吳姬十五嚲雙鬟﹐熨貼修眉學遠山。

顧我似曾相識否﹐輕輕扶醉扣銅環。﹝蔻香﹞

一角紅樓壓水開﹐黃金新築避風臺。

冷香不附閒桃李﹐孤負隔簾蝴蝶來。﹝袖珠﹞

油紅窗屜宕雲霞﹐中有花根姊妹家。

一晌聽春樓上坐﹐了無心緒問羣花。﹝雨香﹑露香﹞

煙花催送木蘭舟﹐別夢依依燕子樓。

明月本來千里共﹐玉人何事戀揚州。﹝小燕昨返邗上﹞

宜主芳名至竟猜﹐碧梧雙影爲誰開。

秋娘冷落江湖上﹐三月春深鳳未來。﹝桐華﹞

簾影重重月影淸﹐女貞花好伴雲英。

琵琶門巷春如許﹐偸聽冰弦斷續聲。﹝福貞﹞

永巷春風憶彼姝﹐儉妝時世近何如。

停箏若遣周郎顧﹐一曲淸歌一斛珠。﹝福齡﹞

硯榻低環水一方﹐筆花分與夢中香。

春波老去風情減﹐重見秦淮馬四娘。﹝又蘭﹞

彩鳳隨雅分自安﹐那禁中道唱孤鸞。

靑天碧海常如此﹐枕上紅冰拭未幹。﹝蘅香﹞

金粟憑誰記小名﹐桂枝香裏月三更。

秋來莫逐閒花艸﹐穩傍蘭云過一生。﹝桂枝﹞

墨池蕉萃李家娘﹐不敢人前說斷腸。

爭似瓊漿勞阿姥﹐十分春色醉餘杭。﹝潤香﹞

金釵集艷十絕句

蠡秋

韻琴﹝趙﹞婀娜蔻香﹝昊﹞妍﹐素月﹝陸﹞蘋生﹝胡﹞致共翩。

桂府試傳花及第﹐香聯蕊榜注撣娟。

秀絕如如﹝趙﹞葆玉姿。玉香﹝楊﹞憨笑愛齡﹝郭﹞癡。

鳳珍﹝嚴﹞手語通雙鳳﹝顧﹞﹐扇錦鬟桃紀一時。

三年別緒記分明﹐打槳重過覺有情。

著眼看花花一致﹐水晶簾畔得蓉卿﹝曹﹞。

宛卿﹝董﹞去後幾經年﹐十歲孤雛寄水邊。

暮雨瀟瀟傳一曲。吳娘﹝張﹞相伴更相憐。

迷香洞客注同心﹐風雨寒香暱繡琴﹝張﹞。

可恨不將金屋貯﹐風塵何處覓知音。

骨秀神寒自出塵﹐莫隨流俗鬥時新。

月娟﹝徐﹞淸絕肩苕玉﹝陸﹞﹐品曲飛觴借兩人。

靑春白日去堂堂﹐往事紛綸暗忖量。

潭水桃花消息杳﹐一枝猶見寶林芳﹝汪﹞。

藕香﹝馮﹞門巷又蘭﹝馬﹞身﹐更有通州小字新﹝王﹞。

尙過花田譚韻事﹐就中畢竟數湘箔﹝王﹞。

誰家金翠著河湄﹐秀出芳蘭﹝單﹞共玉枝。

卻惜錢神虛障錦﹐不曾斟酌避封姨。

選艷希逢十二釵﹐暫分九品集蓮臺。

當時韻致傳詞客﹐共看翩鴻照影來。

過雙素堂訊瓊仙女士病

織梧

懶聞花气厭聞歌﹐錦樣春光一擲過。

長嘆未容瞞燕子﹐微吟憀與教鸚哥。

夢爲惜別翻疑少﹐語到銷魂不要多。

腸斷紺華雙袖滿﹐爲卿嗚咽幾摩挲。

潤芝錄事﹐倚醉工愁﹐觸歡成恨。憐芳情之宛轉﹐惜後約之沈遲。制淚莫禁﹐漫拈此律

雨亭

流蘇香影宕輕綃﹐密炬光沈隔座遙。

滿頰暈催春訊暖﹐低鬟笑近酒波嬌。

愁非有約終難遣﹐魂自無多不耐銷。

說與漂零憐也得﹐靑衫空博淚條條。

贈顧雙鳳女士四首﹝錄二﹞

藥諳

柔波一剪蕩春江﹐日日平橋倚畫艭。

柳外璧人親結珮﹐花間玉女暗窺窗。

可憐飛燕凝妝對﹐翩若驚鴻弄影雙。

眞擬化爲紅綏帶﹐親銜春色照銀缸。

盈盈衣帶望中迷﹐趙李經過繞大堤。

戲逐紅魚蓮葉北﹐誤傳靑鳥薴蘿西。

慵教艷曲雙聲度﹐嗔喚香名一字題。

莫訝相逢鎭閒坐﹐有人還惜女牀低。

贈楊玉香女士

仰之

寶鏡才停寶鴨涼﹐明璫翠羽換新妝。

沈沈金穀花原艷﹐習習藍田玉有香。

春不分明憐蛺蝶﹐夢如仿佛見鴛鴦。

可知陌上風無那﹐莫趁楊絲作意狂。

秦淮水榭題歡道人珠江十二鬟圖﹝有序﹞

子故

〖道人歡秦淮趙婉云校書。婉云化去後﹐道人之珠江。三年復來﹐集婉云妹洞花閣﹐出珠江十二鬟圖示客。客有題詠﹐道人意弗盡﹐命桐花酌我而歌之。〗

東風吹得云無影﹐弱雨彈窗作秋冷。

忽然開卷燭搖紅﹐十二名花春睡醒。

花容个个桃根妾﹐卽與吳娘妝束別。

荔支釵掛女珊瑚﹐柳葉裙藏仙蛺蝶。

蛺蝶岡頭蛺蝶家﹐蛺蝶雙雙蘇幕遮。

江水色如螺子黛﹐女兒身是素馨花。

花田昔有宮人葬﹐轉世還生南海上。

識寶人看作美珠﹐吹蘭气可消香瘴。

瘴海南來客緒單﹐黃金拋盡買新歡。

四時天气春常暖﹐萬里家鄕夢不寒。

道人願老珠江矣﹐道人可記秦淮水。

趙家姊妹各傾城﹐赤鳳歌來飛燕喜。

曉日晴窗淡粉樓﹐晚風香槳木蘭舟。

拚將紅豆酬靑眼﹐博得元霜染白頭。

白頭約定恩難報﹐感動云娘意傾倒。

作意愁將折柳吟﹐多情病尙拈花笑。

病任纏綿不自傷﹐再生惟願嫁王昌。

魂歸仙處生瑤艸﹐淚到秋來化海棠。

道人日對秋風慟﹐自此心如山不動。

無端荔子賺成遊﹐又被梅花邀入夢。

夢裏巫山十二峯﹐一峯一朵玉芙蓉。

云來先現樓臺影﹐雨去空畱月露蹤。

雲來雨去無牽掛﹐爭柰珠娘多願嫁。

恐教紫玉又成煙﹐且請崔徽齊入畫。

畫成好好復眞眞﹐金粉描衣絳點唇。

按月數來皆月姊﹐把花配就卽花神。

南歸攜上桐花閣﹐舊燕新鶯方寂寞。

楚雨三更笛裏吹﹐蠻煙一點尊前落。

態容可似雨香嬌﹐神韻何如秋水饒。

小燕比來拚艷冶﹐又蘭看罷羨苗條﹝四姬爲秦淮領袖道人所品題者﹞。

就中獨有桐花妹﹐一再觀之忽垂淚。

今朝識得道人心﹐不是涼恩與寒義。

不然請看人如玉﹐眉眼何緣半相熟。

分明阿姊在時容﹐散見珠鬟十二幅。

聚星作月月難盈﹐合艸爲花花不成。

憐他粵浦明珠淚﹐尙是吳娘幕雨情。

情眞不見心爭捨﹐徧覓吳娘相似者。

四體妍媸那望同﹐一看仿佛都教寫。

此計聰明此意癡﹐桐花而外只儂知。

吟成好付桐花唱﹐趁取潮生月上時。

七夕前一日集聽春樓﹐適單芳蘭校書亦來與宴﹐喜贈四詩﹐同子山作並柬捧花生

藥諳

驚鴻翩影出華堂﹐壓坐亭亭玉一行。

半面緣深誇艷福﹐小名錄好冠柔鄕。

通辭欲托同心語﹐吹息眞成竟體香。

珍重桃源諸姊妹﹐休將輕薄惱王昌。

香車歸去笑同扶﹐遙指紅樓入畫圖。

墮鳳恰宜人醉後﹐嗔鸚解道客來無。

判﹝平﹞將泥絮從頭證﹐愧比山礬避面呼。﹝雨香﹑蔻香皆謂予爲弟﹐是日稜書亦作此稱﹞

不分仙槎來往路﹐才橫銀漢便模糊。

瓜期已誤又蘭期﹐怊悵空餘楚峽思。

腸斷不曾眞个處﹐魂銷無可柰何時。

春愁香霧迷三里﹐秋擁情波宕一絲。

妒煞賞心庭院裏﹐幾生修得傍璚枝。

媧石誰塡色界天﹐春風深鎖誤嬋娟。

夫容泣露眞無那﹐豆蔻含胎亦可憐。

金屋待看藏碧玉﹐墨池終盼出靑蓮。

來朝不乞天孫巧﹐只爲羣芳貸聘錢。

贈單芳蘭四絕

子山

此身曾費幾生修﹐花讓輕盈柳讓柔。

一自聽春樓上立﹐﹝雨香居也﹞肥環瘦燕各千秋。

果然吹气靜如蘭﹐捲起湘簾月地看。

茶澹酒濃瓜果脆﹐一窗淸話當花餐。

綠楊深處閉疏欞﹐打槳曾勞幾度經。

昨向藍橋髙處望﹐眼波靑勝水波靑。

不曾眞个也魂銷﹐醉倚銀屏聽玉簫。

水嫩山靑秋色近﹐斯人端合住南朝。

泛舟過板橋值月仙小病新愈卽事爲贈

子鴛

萬里橋邊路﹐乘春一放槎。

微吟矜柳絮﹐薄幸笑桃花。

鄕思隨雲散﹐歌聲趁月斜。

徐娘風韻好﹐底要覓丹砂。﹝姬方以藥物見屬﹞

買棹白下﹐重尋舊遊﹐月仙女士已先物化﹐撫今追昔﹐爲之慨然﹐漫作二詩以志崔護再來之感

古春

琉璃易散彩雲歸﹐仙館塵縈白版扉。

淒絕金堂癡燕子﹐偎人還作一雙飛。

靑鶯肯信便音乖﹐望斷盈盈一水涯。

尋徧花鈿何處哭﹐空餘殘夢落淸淮。

秦淮畫舫錄跋題

捧花生別三年矣。頃附郵筒﹐緘其近輯《秦淮畫舫錄》二冊視余。余維秦淮佳麗﹐甲於虎疁螢苑﹑金牛湖諸勝。歷朝以來﹐屢見名人詩詠﹐聞者莫不神移。降自勝國末年﹐尢爲極盛。當四方兵戈紛擾﹐告警之書﹐日不暇給﹐而河上笙歌﹐尙復喧闐竟夜。甚至社屋已遷﹐宮車晚出﹐致身殉難者﹐了不乏人。二三鼎軸之臣﹐轉事委蛇觀望﹐卒之偕白馬來朝。彼北裏小女子﹐如方﹑李﹑河東﹐反次第以奇節表著。於戲﹗祖宗養士三百年﹐只圖宴樂﹐無與顚危。徒令後之人眺攬其間﹐謂天地英靈之气﹐不鐘於朝右之男子﹐而鐘於女閭之婦人﹐亦可慨也夫﹗我朝締造日久﹐海甸升平。四方人士﹐來吾郡者﹐爭思尋古迹﹐證前聞。命棹欹篷﹐逍遙靡間。而粉白黛綠之輩﹐因亦出其色藝﹐以佐文人學士之宴譚。噫﹐其盛已﹗捧花生江湖十載﹐匿迹樊川。偶爲載酒之遊。必事奚囊之紀。積日累月﹐匯成是編。𨿽其著作詩文﹐早騰駿譽﹐玆特遊戲筆墨﹐不足爲生引重。而窺其纂述之意旨﹐亦謂此中未嘗無人也。所錄諸姬﹐往來遷播﹐不一其時。余向識者﹐亦僅十之二三。或有題贈之作﹐稿已攜置行篋﹐未荷甄取。行將檢校一過﹐繕寄江南﹐恭俟訂正而續刊之。碧雲在望﹐紅豆相思﹐僂指舊遊﹐眷戀曷己。

嘉慶二十二年﹐歲捨尾箕太一在赤奮若霜月之皇極日﹐上元馬功儀拜題於武康官寺西偏

秦淮畫舫錄跋

畫舫肇於盧陵﹐湖船沿於樊榭。一則因齋作記﹐一則在水徵名。煙素橫飛﹐工矣未也。生面獨開﹐奇文共賞。居今況昔﹐斷手其誰。捧花生琢釘慧早﹐抱璧名遲﹔枕葄之餘﹐殫心述造﹐固已擲金聲而騰紙賈矣。間綜平安之遊﹐足志建康之缺。屬以秦淮者﹐五都萍聚﹐六代花迷。儷勝景於相藍﹐寄閒情於大白。扣舷思去﹐擁楫歌來﹐卹卹乎思深哉﹗蓮花柳絮﹐出泥黏泥﹐桃葉竹枝﹐團雪散雪。呵聽法秀﹐音媲頻伽。要其指歸﹐亦麗則之緒也。懵者或塵雜求之﹐謂舊院之陳人﹐樊川之影國﹐傎夫﹗

嘉慶丁丑上元日藥諳居士長海謹跋

