北泉艸堂遺稿﹝明﹞林士元著本傳林士元﹐東洋人﹐字舜卿。正徳庚午鄕薦﹐甲戌進士。授行人﹐冊封唐藩。饋金六十鎰﹐卻不受。王深器之。乙酉擢南京戶科給事中﹐劾光祿少卿史俊怙勢殺人﹐都禦史汪鋐考察不公﹐並劾罷內外不職者數十人﹐仕路一淸。先後陳時務數十疏﹐皆極剴切。壬辰擢湖廣副使﹐備兵衡永。江華流民﹐與士戶爭田﹐構兵連年﹐禍延諸郡。士元單騎往諭﹐爭遂息。吏部郎中鄧尙義之弟挾制守令﹐侵牟裏黨﹐按以法。轉廣西參政﹐分守蒼梧。戊戌徵大藤峽﹐士元督餉紀功。有貴勢子弟希報功次﹐絕不假借。捷奏﹐擢浙江按察使﹐未赴。以憂歸﹐遂不起。祀桂林名宦。﹝《郝通誌》﹞晚年家居﹐時或戴笠躬耕﹐鄕人賢之。所著有《學思子》《中庸孟子衍義》《讀經錄》《讀經附錄》《孔子世家顏子列傳論》《北泉論艸》及《文集》十卷。祀鄕賢。﹝《阮郡誌》﹞記

員山裏記郡之南百里許﹐有裏員山地﹐形勢員如布棋﹐如運規﹐屈曲盤旋﹐故曰員山。或曰其山多猨﹐故取以爲名﹔非也。嘉靖初﹐撫軍談公巡行方嶽﹐適我瓊邦﹐經歷玆士﹐裏中士大夫冠蓋相見者﹐不下十百。公曰「此何地耶﹖人文若此其楚楚耶﹖」稱贊久之。究其始終﹐乃云一族兄弟團居於此﹐不禁鼓掌大笑曰「吾巡視多矣﹐未有若員之文士接踵﹐官員濟濟如此裏也者。」而員山之名遂相傳至今。按員山形勢髙爽﹐向背合局。遠而望之﹐隱隱然陂陀。自金牛山下﹐略大江而止。金雞貴人﹐排衙列旌。文筆峯掩映指顧間。俯而視焉﹐縈洄盤繞。中有巨塘﹐長廣百畝﹐雜以荷花﹐魚蝦不可勝食。塘之外爲石麓坡﹐起西轉東﹐迄南直北﹐二里許﹐稍內屈而止。南以西有麓寬平﹐爲徑口﹐族人居之。有祖曰潔﹐開科於此。西以北爲上山﹐有嶺曰山樵﹐蓋村主山也。髙數丈﹐勢如常蛇﹐連延數十里﹐巖石峻絕。又北而東﹐與麓對峙﹐爲下山。艸木繁植﹐松竹尢多。禽獸比昔𨿽減去八九﹐而狐兔鷓鴣麋鹿野雉之屬﹐未嘗不有﹐故一時芻蕘苫蓋畜牧祭祀之用﹐多取給於此。嶺下有水田數十頃﹐源泉湧出。遇旱則決泉以灌之﹐水利甚溥。塘之尾有井曰甘泉﹐味甘而色淸﹐飽飲而不飫。其腰有長橋臥波﹐外接石麓﹐爲社學﹐內築菱角池。員之俗﹕歲時伏臘﹐祈報登科﹐飲畢唱和﹐爭以詩對相尙。邑宰朱公嘗見臨而盛稱曰「小吉安汝南周氏自四世祖宋進士渠公開基於此﹐迄今十餘世﹐族大繁衍﹐科甲聯芳﹐仕宦不絕﹐孰非乃祖之所賜﹗」《郡誌》云「地𨿽小而巧﹐水環徑通﹐周氏居之﹐讀書策仕接踵﹐族夥而聚﹐𨿽纚檐疊霤逼側甚於闈﹖﹐終不捨而他遷。」《詩》曰「惇彼行葦」﹐此其「惇」之謂哉﹗銘

明賜進士第升授奉政大夫工部都水司郎中周務齋公墓志銘歲乙未九月十九日﹐工部郎中務齋周公﹐以疾終於員山之正寢。元歸自湖廣憲臺﹐旣撫其棺而哭之。再四年戊戌﹐歸自廣西省﹐則又哭之。其從兄弟來北泉艸堂﹐言曰「亡弟所以停棺未葬者﹐待子玄室之銘也。」予與務齋生同裏閈﹐辱在瓜葛﹐進身同年﹐仕同朝﹐志且莫逆﹐銘惡可辭。謹按狀﹕公諱宗本﹐字立之﹐姓周氏﹐號務齋。先世閩人﹐自始祖翰林學士來瓊﹐居秀梅裏﹐三世祖致政公﹐來居員山﹐爲東洋里正﹐世躋科第。公髙祖諱淋﹐曾祖諱悅﹐祖諱升﹐皆隱居不仕。父諱奇饌﹐封工部郎中。母王氏﹐封太宜人。以成化乙巳年十一月二十六日生。公有奇節﹐稍長穎悟絕人。授《羲經》﹐旁通《詩》《書》《禮記》﹐遠近以神童目之﹐然大志闊步﹐不屑進取。從父靖江縣尹奇健﹐督而教之﹐使從事舉業。十七歲以儒士應辛酉鄕試。張參政合省選士﹐擇其最者四人﹐以示於眾曰「奇才﹗奇才﹗」公與吾瓊張進土世衡﹐博羅鄭禦史維新﹐其一人則予忘之。是秋張果發解﹐公還中丁卯舉﹐再試中甲戌禮部唐臯榜進士﹐授溧陽令。邑居京輔﹐多豪右。公苦節秉法﹐無所吐茹﹐撫按交薦其賢。以風憲召入京﹐舟行河﹐挽卒與貴有力者爭道﹐爲其所銜。授南京工部都水司主事。差抽蕪湖竹木﹐畢力剔蠹國﹐計倍於昔。還管部事﹐署郎中。以疾告辭﹐賜歸。調理者八年。蓋公以二親垂老在堂﹐因此爲終養之計也。一日封翁厲聲曰「聖明在上﹐鄕裏賢俊﹐後先飛騰﹐拖金衣紫﹐吾非人心﹐不願有此耶﹖汝欲待我以死﹗我卽不食矣﹗」公惶懼無以應﹐卽束裝赴部﹐復舊職﹐升都水司郎中。時南京工部﹐歲課所入﹐惟蘆洲爲盛。而貴族庵寺﹐相倚姦利。尙書石湖何公﹐特疏公名於朝﹐奉璽行事。公按其尢者數家。置於法﹐奪其利還之民。莫不搖手相戒曰「回避新蘆洲也。」善政屢騰﹐朝廷特旨宣慰﹐升奉政大夫﹐晉爵營繕司郎中。居無何﹐封翁訃至﹐公奔喪歸。讀禮旣逾祥禫﹐則自喜曰「昔之出﹐逼於父命。今供菽水於母氏之旁﹐尙有何言哉﹗」再逾年﹐疾作﹐遂不起。得壽五十有一。室曾氏﹐封宜人﹐無子。側室生女三。長適胡方伯之孫焯﹐次適舉人陳世美之子傳燮﹐俱太學生﹐三則予仲子禮部儒士樂之也。公賦性剛介﹐遇事敢爲﹐取予一毫不苟。家居惟讀書課農事﹐足迹不涉府城。善詩﹐有唐人風致。酒後輒豪吟數首。遇敵者聯唱﹐或通宵不寐。文有气格﹐多不畱稿。公卒後﹐從子忠檢笥中﹐得若干篇﹐錄藏於家。銘曰﹕茂質淸操﹐博學彊記﹔厥徳不回﹐浩然正气。稠人之中﹐耿耿持議﹔如倚危樓﹐俯瞰平地。科甲蜚英﹐盤錯別利﹔宦轍所之﹐民安吏忌。彊者見鋤﹐柔乃有恃﹔士論推公﹐遠大之器。仕而不仕﹐愛日愛志﹔不仕而仕﹐勉承親意。金紫是榮﹐不如融泄﹔若人者儔﹐漢賢毛義。天不佑賢﹐奪之胡遽﹗奪之酷矣﹐復艱其嗣。梁山之西﹐川原蒼翠﹔愛卜幽藏﹐於此焉瘞。崇土爲墳﹐刻石以志﹔作銘者誰﹐北泉友弟。序

奉政大夫廣西按察司僉事竹庵吳公墓志銘並序吳公諱天挺﹐字人豪﹐號竹庵。先閩人曰霖者﹐仕宋爲評事﹐謫居瓊之澄邁。越五世曰邦用者﹐由澄邁卜居於安定之潭覽村﹐遂爲潭覽吳氏始祖。其後曰偉﹐字彥奇者﹐由歲貢補太學生。是生灝﹐字子明﹐由歲貢授昌化訓導﹐致仕。卒贈文林郎﹐荊州府推官。室葉氏﹐贈孺人。公於賓州守孟俅﹑慶遠府推官孟稱﹐皆稱伯仲也。生四子﹐曰﹕天啟﹐天河縣教諭﹐次卽竹庵﹐次天賜﹐次天成。公少與教諭隨任讀書﹐並驅英俊﹐選補昌化學稟膳生。弘治乙卯鄕試﹐公以《羲經》被薦售﹐中春官乙榜﹐辭不就﹐卒業北雍。舉人岑英客死京邸﹐富家子也﹐公攜喪與囊金還其子﹐毫末無所私。公歸﹐與從兄湘陰尹廷宥﹐治通士業﹐至廢枕席﹐辛未﹑甲戌連下第。選湖廣荊州府推官﹐公至決獄如老法吏。尋視篆郡﹐當州湖之衝﹐供億繁藪﹐目睹宗室祿數日增﹐民弗堪命。公措理有方﹐政通民和。巡按禦史陳君則薦其才堪大用﹐工部侍郎劉公以建營至﹐都憲東湖吳公以賑饑至﹐檄公分行諸郡﹐吳公尋薦之禦史。今都憲東塘毛公﹐委公署江陵縣事﹐批曰「江陵衝要﹐罷敝之甚﹐非大才如某﹐不足以治之。」其往治仍不妨府事﹐俾獘政釐革﹐流移招邊﹐新尹卽來踵成之﹐是爲新尹師也﹐平生所學何負哉﹗毛公則又薦之。初﹐陳君於郡縣佐貳獨薦公一人﹐頗有裏閈之議﹐至是輿論帖服。居三載﹐當考最﹐禦史何君鰲表其政績卓異﹐宜褒示其位﹐朝議從之﹐遂有敕命之錫。先考贈君推官﹐曁妣孺人﹐今所推恩也。公進階文林郎﹐配王氏﹐縣博士濂師周之女也﹐封孺人﹐蓋異數焉。尋升南京太僕寺寺承﹐修馬政﹐又三年秩滿﹐吏部引奏﹐取旨復職官﹐上官例不考核也。歲嘉靖乙酉冬﹐擢廣西按察司僉事﹐奉璽書整飭左江一道兵備﹐兼理分巡事。時土酋岑猛作亂於田州﹐都憲東臯姚公奉令總制軍務﹐檄公與參將沈希儀以兵守南寧﹐塞交趾之通。事平﹐當上功。會有言斬岑猛非眞者﹐東臯被謗去。陽明王公以尙書繼提督。值猖寇起平南﹐檄公調度軍事﹐與張參將經﹐共擒斬一千二百級﹐列縣底寧。而公亦以人處兵間﹐冒暑雨致疾﹐疏乞骸骨﹐得諭旨致仕還鄕」。陽明大書《歸去來兮辭》贈之﹐且相期云「報功在邇﹐再起有日。君疾其弗藥。」會陽明亦下世﹐事遂寢。是爲戊子七月也。公歸﹐囊橐蕭然﹐如未官時。乃就先人舊莊﹐導泉爲田﹐得二百畝。結艸墩課諸子孫﹐爲終焉計。越五年癸巳﹐以疾終﹐距生於成化庚寅二月三日﹐得壽六十有四。子男四﹕方升﹑喬升俱癢生﹐同升陰陽訓術﹐出王孺人﹔次升尙幼﹐出側室楊。女三﹕長適義官周炯﹐次適周世和﹐三適何子元﹐俱庠生。孫壽齡﹑富齡﹑康齡﹑元齡﹑紹齡﹑泰齡﹑益齡﹐凡七人。壽齡稍長﹐文遊邑庠﹐余俱入小學。孫女長適庠生曾遜。方升於乙未年葬公於石豆都龍供峯下。公學旁通﹐星歷醫卜及堪輿家﹐無不精到﹐龍供之藏﹐從公志也。方升與婿世和﹐奉省魁許益光所爲狀﹐過北泉請銘。予哭焉﹐且言曰「吾鄕裏論竹庵﹐類以鶚薦之英﹐至方面大夫﹐榮矣﹐而孰知其志節有髙於此者乎﹖」公素與廖太宰龍灣公文會甚密﹐每過東光必畱止數月。後龍灣入掌銓衡﹐人謂公赴選﹐必得髙官﹐公輒不應。其自荊州考績至京也﹐龍灣爲吏部侍郎﹐會急缺試風憲﹐公稱疾不赴。及得寺丞之報﹐公喜曰「寺丞吾無嫌矣﹗左江亦如李廣﹐老而得當單於者歟﹖」東臯陽明周旋軍旅間﹐幾三年﹐而皆及表其功勤而止。夫以公之敏才﹐而發科又甚早﹐使其先數年以仕﹐後數年以歸﹐𨿽循資可至通顯。而左江樹立﹐在人耳目﹐肯一效世俗自敍陳﹐亦將增秩未艾。而公固義命自安﹐聽其止而休焉﹐嗚呼其亦偉矣﹗予非爲區區者計﹐顧惟以山川生才﹐將以供世用﹐用而不意其所施﹐固亦山川之所甚惜也。予痛惜而銘玆藏也﹐敢私乎公哉﹗銘曰﹕已乎竹庵﹐山川孕才。樟須作棟﹐龍豈隨駘。學淹經籍﹐爰及星卜。識裕兵刑﹐不遺錢谷。掇科則早﹐登仕孔遲。藏器靡珍﹐利用曷施。沛然作雨﹐出牧荊州。地勞心逸﹐裁剸如流。於坰之馬﹐亦曰﹤馬回﹥﹤馬回﹥。孰秉淵深﹐作配伯回。猗彼潯南﹐危然後安。公存賊沒﹐單騎霜寒。拂衣勇退﹐急流之中。道惟直已﹐口不言功。綠野之陰﹐黃精白飯。謂鶴宜長﹐而龜何短。有盡者生﹐不磨者名。大夫孫子﹐淸白斯繩。嘉靖十五年丙申。表

大明武昌府通判懶齋周公墓表瓊山之西南﹐百里之遠﹐有岡曰莫寅。左右環侍﹐背屏山而臨曲池﹐首卯而趾酉﹐屹然崇四尺於其間者﹐湖廣武昌府通判懶齋周公之墓也。旣葬逾十年﹐其仲子筌﹑箴﹐奉年譜且述公遺命﹐以墓表屬余﹐余不敢辭。謹案譜﹕公諱賓﹐字廷重﹐號懶齋。先世莆田人﹐宋季有寓於瓊﹐卒葬邑西秀梅裏﹐題其碣云「有宋學士周七官之墓。」失其諱。七官子孫﹐世居東洋裏員山村﹐蕃衍而業儒。與公同年者﹐靖江尹奇健。後公登第者﹐工部郎中宗本﹐戶部主事世昭。諸以科貢登仕者尙多焉。髙祖諱孔琛﹐曾祖諱濟。祖諱升﹐正統間以經禮中邱文莊榜﹐有學行﹐文莊久敬而善交焉。考諱學文﹐屢以儒士應舉教讀﹐鄕閭多所成就。妣賓州守孟俅之妹。以成化元年六月甲子日生。公穎悟有奇節﹐稍長﹐父母以祖經授之曰「此吾先墨莊文藝也。」有族伯曰某者﹐建塾延師﹐自任供饋之費﹐而省督諸子弟尢嚴﹐禁家務不以相及﹐故公得專志於學﹐治舉業卓有成效。歲二十二﹐領成化丙午鄕薦第二十三名。應庚戌禮部會試﹐中乙榜﹐署韶之曲江學訓導﹐邑故張文獻之邦。而近時科第落落﹐公督率嚳序﹐課程不怠。弟子鄧元﹑唐風﹐並以禮經魁省闈﹐人謂傳衣缽之功也。逾八載﹐丁太夫人憂﹐喪葬依古禮﹐不用浮屠﹑服闋。又二載﹐以儒士尊翁垂白在堂﹐不忍遠離。尊翁告之曰「汝有二弟侍終﹐吾望汝祿養﹐安得遲遲。」公恐懼就道。會試新例﹐違限革黜者眾。公以先十日謁部無罪焉。會試再不第﹐適丁儒士公憂﹐喪葬如夫人禮﹐鄕人多效慕焉。制終赴部﹐攺訓三河縣學。三月通考九年績﹐稱最。升桂林府推官﹐讞獄詳明﹐承委多勞績。撫按交薦﹐升武昌府通判。督徵勤敏﹐廉介不私﹐被薦亦如廣西。一年以疾告﹐二年再告。撫按察其志不可畱﹐聞於朝﹐上準致仕﹐是爲正徳甲戌歲也。公旣歸員山﹐明農講學﹐教誨子弟﹐足迹不至城府。與鄕人居﹐退讓以明禮﹐取予毫末不苟。尢善珍攝﹐勿藥而有喜﹐壽八十有一﹐考終正寢﹐是爲嘉靖二十四年乙巳歲三月二十八日也。配宜人海氏﹐禦史澄之族﹐貞吉宜家﹐先公卒﹐葬並佳城。子三﹕管﹑筌﹑箴。二女﹕長適澄邁貢士吳縉﹐次適梁老蔡乾淸。孫三﹕澎﹑滋﹑沂。管﹑筌﹑澎﹑滋俱府學庠生。箴以例補授安定縣陰陽學訓術。沂尙幼。是歲縣庠攺造文廟落成﹐俎豆一新﹐諸士議公祀於鄕賢﹐呈府縣並達督學使者﹐待報舉行。公而判巨郡﹐皆會盤錯別利器之所﹐樹立有效。而年譜出自公手著﹐不欲自矜﹐弗能追敍其詳。憶予憲副之日﹐聞武昌之民生祀之。曁參廣右﹐則拜公於名宦祠。因自嘆曰「忝憲兩藩﹐寧不於公是愧乎﹖」嗟乎﹗二邑之人心﹐固不可誣。而公之實政實徳﹐自有不可掩者哉﹗抑予讀撫院西軒陳公薦疏末云﹕以上各官俱賢能﹐而其中周賓﹑吳越爲最﹐乞不次擢用。夫天下士於兩廣數百人矣﹐而二公褒然首稱﹐況令名而有終乎﹖是可敬矣﹗吳公﹐端人也﹐初尹武昌有聲。晉太平思恩通判同知。嘉靖初﹐邊夷屢釁﹐桂文襄在吏部﹐以咎坐守長﹐多易置焉。特升吳公爲工部郎。尋以光祿寺少卿致仕﹐南京榮之。湛祭酒甘泉盛學士程齋﹐倡爲詩什﹐屬予序焉。旣易簀﹐其子嵎奉遺命來蒼梧索墓表﹐予哀感而授之。玆復承筌﹑箴之請﹐執筆以表懶齋之墓也。二公俱鄕裏前哲﹐名稱於未世﹐而範垂於後人。予並附之﹐以垂不朽云。詩

貞節莫孺人三首早歲離鴛侶﹐晨昏彊自持。个中惟欠死﹐此外更何思﹗盟誓山丘重﹐貞心天地知。昭昭靑史內﹐千古令名垂。偕老平生願﹐那堪喪所天。妝臺春夢冷﹐玉頰淚痕鮮。勁節丹心炳﹐孤身白髮堅。彤庭旌節下﹐奕祀姓名傳。—自良人逝﹐冰霜苦自持。紅顏身不死﹐白璧行無疵。鏡裏鉛華謝﹐胸中鐵石期。覆舟身不沒﹐節孝有天知。送周淸溪先生福州司順訓周君金錫姿﹐煆煉承趨庭。靖江輔以立﹐武昌翼以行。工曹仗涵煦﹐蘭玉播休聲。教子聽《鹿鳴》﹐云端髙騫騰。知君不出家﹐巋然四教成。父母稱其孝﹐友弟稱其兄。崚嶒鄧林樹﹐皎潔崑山珩。古學貴踐實﹐今人多近名。至尊惟道徳﹐軒冕銖塵輕。遙知勤秉鐸﹐樂育魯諸生。哭周嶽父追憶前事予家有田在山頭﹐將熟﹐恐爲馬所侵﹐先封君命元守馬。元攜《孟子》讀之。偶遇公過﹐因問姓名。親揭《明堂》章﹐使予背誦﹐畢﹐復命講解﹐盡得書義。公因大嘆賞。尋與先封君約爲婚姻﹐時予八歲﹐荊釵甫二歲。是爲弘治乙卯年也。我本樗櫟姿﹐供奉冰玉淸。言念八歲時﹐與公未識荊。髙聲讀《孟子》﹐防馬踐田塍。公來予起揖﹐作意問姓名。手揭《明堂》章﹐詢我王政行。予旣誦之徧﹐講義亦粗明。公大爲嘆息﹐興宗良後生。荊釵甫二歲﹐已屬桃夭情。先君重交誼﹐卽此訂婚盟。山頭亦紅葉﹐他年故事增。自鹿車共挽﹐欣叨進瓊庠。文場聲譽起﹐期予破天荒。庚午年大比﹐秋闈舉於鄕。計偕將北上﹐厚贈充行裝。愛我如所生﹐期望大顯揚。甲戌捷南宮﹐慰公與髙堂。嘖嘖聽人言﹐稱公眼力長。職授行人司﹐乞假歸稱觴。方圖報寸艸﹐誰料厄黃楊。悠然乘化去﹐曷禁心悲傷。過丈人墓有感而作泰山嘆其頹﹐遺蛻埋黃陽。宿艸覆如被﹐封石磊若堂。淒其追往行﹐忠信篤耕桑。貽子孫以安﹐遠慕襄陽贗。昔別公尙健﹐勉我事君忠。今歸公不見﹐淒淒白楊風。勝地龜浮水﹐長眠首丘東。年年墳前拜﹐漸長二孫龍。挽冬官周務齋先生三首歸與遠行棹﹐拜君新構堂。隔語尙款款﹐臥病原在房。謂言不日好﹐並坐敍暄涼。何竟朝聞訃﹐淒兮夕感傷。君上尙有母﹐膝下未生耶。平生忠孝節﹐一夜共琴亡。少小共閭閈﹐抱璞自綺齡。君年十一二﹐誦讀通五經。靖江知令器﹐愛擬玉生庭。督學稱佳士﹐髙翔振鳳翎。果爾南宮捷﹐部曹揚芳馨。誰知藜閣暗﹐天上隕文星。同友天下士﹐斷金二人心。君心如日月﹐流光照我襟。共期百年內﹐事業耀亢參。何遽騎箕去﹐黯淡白雲深。我如孤飛鳥﹐求友慕遺音。小豚依玉樹﹐兼葭托寸忱。

