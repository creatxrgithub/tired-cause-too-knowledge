

欽定四庫全書

集部四

漫塘文集

別集類三【宋】

提要

臣等謹案漫塘文集三十六卷宋劉宰撰宰字平國金壇人紹熈元年進士官至浙東倉司幹官屬韓侂冑用兵挑釁宰不樂仕進尋自引去屏居漫塘三十年屢召不出以直顯謨閣主管玉局觀卒於家朝廷嘉其節賜諡文淸事迹具宋史本傳宰著作甚多淳祐初王遂裒其遺稿十僅得四五爲之編訂名曰前集理宗收入祕閣世遂無傳明正徳間大學士靳貴從閣中抄出因授王臬鋟梓爲三十六卷宰秉性恬澹平生無他嗜好於書靡所不讀𨿽博考訓注而自得之處爲多所爲文章淳古質直不事藻飾而自然明達漫塘一賦尢爲世所傳誦其講學一以程朱爲歸當爲眞州司法時方禁仕者讀周程氏書宰堅不肯署狀所與遊者多朱子門人而不及登朱子之門故集中三致意焉亦可見其趨向之堅篤矣宰所著別有語錄十卷今已久佚惟此集僅存云乾隆四十二年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

漫塘集卷一

宋劉宰撰賦

漫塘賦

張端衡謂漫塘叟曰余昨宦東州客有問漫塘之景者余無以應或又有徴圖於餘者曰子漫塘裏中人也寜無之餘又謝無有旣歸將與好事者謀之而遊乎塘之上見景物之無奇遊觀之無所難之可若何叟不對退而援筆爲之賦其辭曰

東沿桞巷北屆蔬畦小溝環其南通川漫其西靡種靡藝不薅不治【平聲】葭蘆茁而映帶成行沙土潰而壅底爲堤荼蓼叢生蒲稗因依菡萏紅白錯如布棋爛乎若吳陂初按於彩陳【去聲】粲兮若月宮更下於瑤池翠蓋亭亭芳气菲菲鷺慣圓沙之宿魚便宻藻之依蛙蚓爭鳴而鼓吹百萬鴛鴻來下而斕斑舞衣云防而霞散錦綺風平而月漾玻瓈玆寔天壤之眞趣有非世俗之可知亦有新齋臨乎水涯小橋斜徑矮屋疏籬雨未多而泥沒膝門𨿽設而艸侵扉朽木慣宰予之晝寢靑苔驚玉川之夜歸仙舟自去誰爲元禮髙軒不來孰爲退之叟之辭未畢端衡曰止余聞李願安盤谷之居杜老喜浣花之寓彼豈玩志於物縱心佚豫蓋以厭俗喧卑脫身遐舉要必有偉麗之觀幽閒之趣以澡雪其精神澄淸其志慮庶白日可到於羲皇而宵夢足通於帝所況如吾子內絕意於聲色外忘懷於圭組爲計已決歷年已屢而是塘也廣深𨿽愧蘇夫子之滄浪而僻逺亦殊栁先生之鈷鉧其隘也可辟其闕也可補胡不增其髙而爲基夷其平而爲圃畫舫浮深修梁跨阻嘉花美木之列植眞館涼臺之接廡使鄰曲攺觀兒童欣舞顧乃計失於因循事仍於莽鹵豈惟無以自適於一時抑恐因之貽笑於千古漫塘叟曰吁巢居知風穴處識雨顧吾與子𨿽同聲气尙殊出處子寜規我以目前之苟且毋寜怵我以方來之謗譽彼花迷金穀之園雪冷袁宏之渚淒涼釣瀬富哉郿塢試由今而視昔果孰去而孰取張子由是俛然而思釋然而悟曰子無俟於索言吾特從而戲汝

楚辭

昭君曲【讀鄭虞任所賦及石湖諸賢題卷昭君事反復略盡管見容有未合漫書卷尾】

朝日曜兮春花玉壺炯兮淸冰耿余心兮不欺付妍醜兮丹靑君王兮宵衣壯士悲歌兮戰死豈余身兮憚殃抗風沙兮萬里崔嵬兮增城璀燦兮昭陽羌末路兮多艱幸朕時之不當氊裘兮娛嬉穹廬兮容與怨羣胡兮我欺諗九天兮誰許南風兮徐來掩涕兮無語四十五十兮無家抑有慙兮防女

和樓倅宗簿【昉】

某病不可仕歸老漁樵郡通守樓宗簿好古樂善意其違世獨立似古隠者歌楚詞以遺之辭嚴義正足與屈宋並驅友人王仲永料院復用韻見寄見黃門而稱貞𨿽不能不爲知言之累然厚意不可孤也謹次韻以謝前以自見後以見區區之望云

艸莽莽兮平臺鳥翩翩兮去來側身兮引睇長太息兮徘徊攬余轡兮髙騖豈不夙夜兮謂行多露潄流泉兮枕石憺無營兮得我所同心兮離居未傾蓋兮有書歲旣晏兮無娛我思君兮君開闗而望余

其二

余幼好此奇服兮歲荏苒而華顚聞若人之好修兮搴眾芳而獨專結微情以陳詞兮鱗鴻杳以無傳惟聖哲之茂行兮在舉能而任賢橫江湖以揚舲兮寜維楫之可捐爛晨光兮破羣幽淸風發兮涼气颼颼瓊佩兮鏘鏘玉鸞鳴兮啾啾時不可兮驟得君胡爲乎此畱

月桂辭送陳兄部運京口

芳菲菲兮月之桂子之家兮傳芳世世月之桂兮古猶今往則得兮子寜不嗣音冠鶡冠兮謝章甫司徵商兮河之滸更兼官兮部運幸訖事兮無忤歸來兮歸來倚門悵望兮髙堂慈母

書竇文卿墓

棟宇兮煌煌鬢髮兮蒼蒼羌一言兮防心駕吾車兮建陽車旣駕兮遄歸今良是兮昨非釋眾累兮春冰耿吾心兮夕暉斯道兮孔壽斯人兮不忘十載兮重來泬寥兮此堂風撼兮寒松霜凋兮百艸佳城兮蔥蔥萬古兮是保

五言絕句

云邊種松【云邊先隴庵名】

漸止牛羊牧還添雨露滋但令萌蘗長自有歲寒姿

題屏間

野曠乾坤大身閒日月遲有生均自得造物本無私

謝陳僉惠紅緑柿

紅緑分佳果丹靑讓好辭遙憐霜落葉岸幘坐題詩送李季允侍郎歸蜀五絕用禪房花竹幽爲韻

宻葉秋逾潤幽花晚更妍去來誰是主試問白頭禪地僻風煙好身閒日月長未知嘉遁吉占驗笑京房淮海身如系岷峨路去賖相思冰雪裏卻立嗅梅花交情契金蘭燕樂非絲竹我歌古別離語盡君當續日腳收新雨禪房早得秋重來應更好誰與共淸幽

送昔監稅滿替

但了官中事都無俸外錢妙年能爾爾晚節更須堅

題虎丘劍池

石壁千年立池泉百尺深蕭蕭陵下木遺恨古猶今

題王氏天開圖畫卷後

濃淡非妝防縱橫謝剪裁憑欄一凝睇圖畫信天開

次王兄韻二首

錦繡胸中富珠璣筆下生如何鹿門去不向玉堂盛買屋依三阜開窻對兩池去來誰是主空鎖壁間詩【潑墨池庵前有兩池號海眼旁皆流水爲三茅勝處某本得之旣爲好事者所取云】

再用韻

野徑梅初發寒塘艸又生能來同社酒莫笑瓦盆盛緑楊陶令宅芳艸謝家池開徑應須我酬君未有詩

云邊遣興

穴處堪忘世松餐足永年有時雲雨止獨立看靑天

送李果州【道傳以人生五馬貴爲韻】

蕭然瘦鶴姿不受世俗塵吾衰久矣夫眼明見斯人含香趨漢陛前席問賈生要路須民庸錦衣聊晝行一年春好處寒食一百五想見束晨裝沙頭震鼉鼓昔吾有先正走卒稱司馬憂國等憂家人物君其亞【貴字韻闕】

七言絕句

儀眞法曹日作

紛紛惡直喜阿諛局束英豪气不舒萬事付渠三昧手此生自放五車書

題儀眞常平倉壁

苦被微官縛此身汗衣亭午亞紅塵維舟醉臥垂楊下輸與江湖自在人

儀眞呈鄰居同官

南樓風物怯新晴管領心知獨有君從使市聲鏖午枕不妨淸夢到行雲

過尢溪

尢溪塘上徵人路記得停驂一解顏十載重來兒女換似曾相識有靑山

過剡溪

靑山疊疊水潺潺路轉峯回又一灣想見雪天無限好不妨獨棹酒船還

賦陳太史所築淩雲亭四首

太史曾題仲舉輿子虛賦就壓蓬廬終然不負淩雲志防向蓬萊頂上居

吏退庭空一逕深交柯宻葉布繁陰婆娑誰識先生意恐負當時庇物心

紫煙縹緲接雲霞亭下連甍十萬家想見當年闗尹子已占柱史入京華

身自蓬萊頂上來彩雲深處見崔嵬憑髙莫作淩雲想聞說天門有詔催

題馮公嶺旅邸

層樓傑閣聳朱欄樓下行人自往還但見彩雲橫木末不知身在翠微間

題永嘉寺壁

石泉飛下寶蓮宮似聽鈞天奏未終千古風流謝康樂可無屐齒此山中

題石門奉眞觀

疊障爲屏石作門陰雲漠漠雨昏昏淸遊到晚不知去要上峯頭望曉暾

吳門道中

三吳豪俠騁輕肥盡是當年𦇤褓兒鬢髮蒼蒼顏色攺問翁如此復何爲

舟過惠山

小立船頭看惠山山尖半在有無間蠶眠未老秧方緑且放煙雲自往還

舟中

蓼岸著花紅半吐稻畦過雨綠平鋪炊煙起處三家市卻向江湖憶畵圗

醉中

一樽綠酒與君同且喜荷香送晚風四座盡傾談柄白滿筵不用舞裙紅

漫塘口占

醉著船頭背月眠醒來紅日浴晴川等閒活計無人共獨占江湖萬里天

九日

搗餈篘酒薦新舂嘆息年來甔石空不惜解衣供一餉要令稚子識家風

感春

隔溪啼鳥弄新音繞岸蒲芽迸綠簪花事只今彊半在不妨風雨攪春陰

七夕

天孫今夕渡銀潢女伴紛紛乞巧忙乞得巧多成底事祗堪裝防嫁衣裳

天臺道中用陳氏園亭韻

筍輿穿過萬重山邂逅登亭一解顏剩欲題詩徧蒼石舉頭羞見嶺雲閒

再用韻

亭俯澄波對碧山山頭古木總蒼顏愛山未辦還山計猿鶴還應伴我閒

秋懷二首

翠幄迎霜半染紅髙林風過雜笙鐘澄光萬頃天無滓畱與羲和駕六龍

一抹紅綃日腳霞千林暮靄納歸鴉西風捲盡梧桐葉乞【去聲】與中庭散月華

嘲啼鳥【脫卻破袴】

破袴年來未攺爲園中啼鳥汝何知從教解使君侯悟爾死何由得蓋帷

東陽道中聞杜鵑

萬里雲山路渺茫車輪竟日往來忙憑君一語成歸去笑殺兒時射四方

聞桔橰

嵗旱田家競作勞車聲夜半響嗷嘈市門多少誇毗子日晏髙眠笑爾曹

宿直裏店二首

扁舟泛泛逐驚湍朔吹颷颷作曉寒艤棹逺來投野店應門幸喜得儒冠

稻獲田空宿水禽去來終夜有淸音投牀倦客無他想秪【入聲】有江湖萬里心

雷發散雨書懷

轟雷驚散半空雨赫日衝開萬里云依舊炎炎還酷暑南來猶幸有晴薫

題呂城廟

呂公遺壘枕髙岡落日西風艸木荒王气懸知南國在不妨北面儼冠裳

和陳倅校書惠詩

故交衮衮白頭新傾蓋相望有防人奉詔君應歸冊府一蓑我欲老江濱

和陳校書祈雨有應

一念憂民敢憚煩肩輿得得欵祠壇莫嫌勺水能多少自是壺中世界寛

和陳校書生孫

四海聲名陳太丘元方有子復何憂他年羔鴈成羣至不獨丹靑詫豫州

和趙季行用蘭花韻三首

破除百卉發孤芳造化工夫有抑揚平易堂中無个事一枝相對吐淸香

結根嵓谷謝羣芳多謝光風爲發揚騷客毋煩賦紉佩省郎行矣趣含香

鶗鴂潛消百艸芳淸芬散逐楚風揚洛陽姚魏空增價愧死嵓隈有國香

次韻蘇明仲

詩翁名字簡思陵死去人疑化鶴丁敗絮當年猶自擁褐衣今日可忘情

酬陳子與

門外秋光入句頻門前積雨少來人利名到底成何事贏得江湖自在身

送晦庵語孟集注與諸侄

伊洛遺書徧討論微言千古破童昏要知此老殷勤意送與君家好弟昆

冬日卽事

飛亷不解卻丰隆結就濃陰萬里同須信碧霄無防滓曉來紅日自生東

戲和荊公讀漢書

當年泚筆笑愚忠後日私書迹更窮自是京劉異恭顯未知君意與誰同

讀韓詩和其韻【詩有二句云力去陳言誇末俗可憐無補費精神】

韓子文同孟氏醇陳言去盡只天眞君詩費卻雕鐫力筆下應誇自有神

讀蘓武傳

李陵衛律兩降人大義相規防盡誠陵語不傳傳衛律要令千載識交情

讀公孫卜式兒寛傳

儒雅寛世所宗汗靑中介牧羊翁史家有意君知否未必文華勝朴忠

讀樓護傳

劉氏難令呂氏安酈生大義炳如丹君卿賣友阿王莽死去何顏見呂寛

讀衛靑傳

任俠行權世所誅將軍尙借齒牙余古來名將勤招選底事牢辭不敢居

書陳少陽遺墨後

贖死何由可百身遺書猶足警來人當時珍重千金字此日淒涼一窖塵

送應徽之歸天臺

去來行李苦匆匆世路﨑嶇一笑中聞道倚門占鵲喜早尋歸棹浙江東

借明秀軒韻送趙推入幕二首

七澤波濤筆下吞相逢曉日上天門祗【入聲】今出處難同調慙愧髙軒防訪存

紛紛末俗假成眞幕府歸來歲聿新萬里終存江海志一毫莫染簿書塵

云邊卽事

山鳥紛紛不計名曉來聒聒弄新晴山人不識虞庭樂疑是簫韶奏九成

題龍祠米元暉詞後【以有攺勝尋爲尋勝者作】

醉筆淋漓紀勝尋重來尙想百年心浪將一字殊先後誰識朱太古音

松影

老松偃蹇印晴空倒影參差澹月中夜久無人共淸賞一庭蕭瑟走虯龍

戲傳老【時在慈云寺設糜】

錦繡囊開一夜風萬家花栁鬭主月紅誰知一防陽和气盡在髙禪杖錫中

謝薦醫

容貎天黥二十年刳腸一洗悵無緣秪今縱使逢醫緩卻顧霜毛已颯然

云邊阻雨

輾轉無眠到夜闌鵲聲送喜近檐間好風吹防夜來雨晴日放開云外山

又用前韻

薔薇籬落送春闌筍葚園林早夏間牛背牧兒酣午夢不知風雨過前山

酬傳老

人生不見古無懷平陸猶成灔澦堆百歲髑髏能發語有生非樂死非災

題布金寺鐘樓

雲間縹緲出層樓樓上鐘成四百秋當日繁華今不見鐘聲依舊滿林丘

黃梅

林梢脆實薦辛酸尙記兒時刮目看老去齒牙無復昔曉枝猶喜墮金丸

題張端衡竹木石畫

槎牙髙樹蕭梢竹絕島風煙開短軸更煩防筆作衰翁嘯月吟風飲山淥

送張端質上春官

第一江山酒兩壺送君鼓篋入皇都直須第一收名第莫使江山擅美呼

送劉簿秩滿東歸

一官簿領十年間此去靑雲手可攀勝日西湖浮畫舫頻將巵酒酹孤山

謝趙使君豁租

長榜朱書又墨書使君頒令豁逃租一千里內歡聲滿十數年來此事無

送茅監

一棹東來載月歸宦途此去有光輝祖筵是處花枝裊慙愧衰翁晝掩扉

寄潘子善上捨

寂寞安居十載余髙軒欲過尙躊躇莫嫌窮巷靑泥滿自是門多長者車

代柬寄王去非

聞隨使節過江東想見旌旗十里紅多少蒼生在寒谷早吹鄒律轉春風

寄江東眞漕【徳秀】

金陵千古帝王都肉食何人解逺圖只有愛民眞學士不慙通務漢三儒

簡同志

竹韻因風來滿楹桂枝和月印中庭遙知棊罷渾無事百首新詩醉復醒

謝紀倅惠梅

翠實堆盤對緑樽淸香尙想月黃昏主人合試調羮手病叟難忘止渇恩

口占謝陳使君

相思目防鑑湖船書別殷勤敢贈言未解終南尋捷徑少寛谷口截朱轅

書蔣雲巢詩卷後

逸興常同造物遊駕巢不與世人侔日晴紫翠開千嶂依舊君家在上頭

云邊遣興

泄云日日冒山頭古澗淙淙咽怒流但得農家余雨澤不妨客子嘆淹畱

乙酉夏述懷二絕

水邊舟子競招招陌上車塵晚更嚻祗有幽人無个事藕花深處弄輕橈

岸栁風摧更綠饒檻花當暑自紅嬌流行一气元無息松栢何妨獨後雕

答王去非覓栁栽

不惜柔條折贈君與君分占萬家春祗愁五栁門前景不稱三槐堂里人

得軒卽事

上印還家不計年水光彌望木參天綠云洞裏【嘗名漫塘上爲綠云洞天】開書幌紅錦波心漾酒船

荷花

淤泥除盡藕根空畱得孤芳照病翁水面亭亭塵不染懸知不是蓼花紅

和錢晉之綠云洞天韻

理亂幽人了不聞扶疎繞捨綠成云洞中不異人間世一枕邯鄲浪防勲

答鐘元達覓藕栽二首

紅妝翠蓋出污塗水面風吹醉欲扶自是淩波有仙種文君莫訝茂陵姝

漸防靑錢浮水面猶將素節混泥沙送君百頃風潭上莫笑原非十丈花

戲謝張端衡惠牡丹並湯鵝

右軍【俚語謂鵝】渾脫從花王老子開盤喜欲狂擬揷一枝無稱面浪餐鵝炙愧劉郎

題瀑布畫

泄云澒洞遮山腹古木槎牙繚山足舉頭百丈瀉寒泉知有髙峯挿天綠

題徳源庵【祖墳所在因仿社倉以惠村民】

牖戶綢繆實父基豆區積貯訓承師老來事業僅如此慙愧平生祗【入聲】小知

回陳兄惠瓜

碧圓到眼舌生津三載深慙拜賜頻莫怪尊前最知味東陵自是種瓜人

奉酬陳居士

髙人不作飯牛歌盍向滄浪具笠蓑正使同舟欠西子也勝逐日效秦娥

用韻索靑娥丸

病餘不賦惱儂歌活計江湖一釣蓑儻許膏肓驅二豎肯令紅粉污靑娥

代柬蘇僉

七十收身古戰場歸來八十更康彊酒闌庭戶秋光好想見詩成一縷香

柬張簿二首

簿書閱過防牛腰一縷淸香午未消梔室醉吟誰是伴鐵城折簡可頻招

細肋朝來正割鮮瓦瓶先臘湛寒泉香棲枳棘寜多日防送橫飛上九天

代柬促陳居士歸

一棹東遊久未歸羞囊應已典春衣淡煙疎栁鱸魚市底事流涎對落暉

代柬答徐監押

隋堤綠栁漾淸流畫舸輸君爛漫遊柘蕩髙湖須老伴不妨捩柁出灣頭

口占送紙鶴帳與王克家中書【塈】

雪翎丹頂更裳持赴君家六尺牀午枕不須蠻素問主人心地正淸涼

和王克家所寄艸堂詩二首

弦歌流化記琴堂椎魯難言愧互鄕正對薇花揮翰墨猶能春艸夢池塘

身在金華與玉堂寄聲時到祝雞鄕爲言舊訪盧仝處栁壓平堤水滿塘

次韻謝範黃中運管【炎】二絕

一區聞道宅新成瀟灑眞堪寄此生胸次淸冰元自瑩不妨更向玉壺盛

刁塢春回花滿枝沈溪夢防水盈池遙知弔古經行處落紙雲煙總是詩

題恭靖兄志庵二首

宅兆當從志所安故山松竹舞林巒莫嗟外有封疆隔【亡侄欲求鄰壤未得之】自覺中含宇宙寛

山勢西來如鳯舞林巒左轉若龍蟠門前一水流新綠須信神心萬古安

題明倫堂【六杉中一桂】

六樹庭前過屋山一枝仙桂許髙攀【俗說如此】風雲有幸逢千載里社應先庇萬間

送徐兄封川之行

別時觸目是愁端適喜君懷宇宙寛千里事人猶見喜寄聲別駕好相防

聞杜防三首

舊於東陽道中聞杜防啼曾題壁間一絕鄕邑無此鳥近頗有之因作三絕其一用舊韻以解前詩之大言無實云時紹定己丑春

當日停輈古道傍大言聊以解愁腸只今老去還吳下無復驅車走四方

天津橋上小徘徊入耳新聲兆有開家住江南異京洛不因君至浪驚猜

薄宦思歸畏崄巇從君歸去苦嫌遲歸時綠鬢今黃髮歸路平安我獨知

送洪季揚【揚祖】分教橫州兼呈丁帥二首

仕有爲貧難擇地誌將及物要乘時靑衫入手南中去此意惟應我輩知

五百人中占上防四千里外客諸侯南中賴有賢方伯處我應須勝自謀

送機僧代柬莊氏

長蕩湖南好事家只今無復舊豪華斗升爲乞西江水涸鮒餘生或有涯

送丁道士住洞陽

華陽洞口鏈丹臺仙客遺基在艸萊急遣羽流專灑掃千年去鶴防歸來

九日送酒黃竹磵

老瓦盆中淥酒香田家風物近重陽不知竹磵槃桓處今賦黃華第幾章

寄題洪氏永則軒

此則天然與性俱執柯何必逺求歟父兄行已一家法聖哲傳心萬卷書

爲紀生借屋

乃祖焚身爲祖劉末孫那敢不相周單辭往扣賢公子茅屋何妨得借畱

送上元張尉兼柬呂制幹二首

千古繁華白下亭萬家花栁擁層城登臨此去非無地彈壓中間要有聲

幕府東來第一人姓名星斗揭蒼旻龍駒要踏浮雲去好向庭前一問津

枕上四首呈丁景舒【時景舒句容罷歸】

督郵行縣豈徒哉指防虛無作禍媒料得淵明知此意懸拋印綬賦歸來

歌容與倦將迎五斗看來一羽輕若也兒曹知此意可容千載擅淸名

籬邊把菊玩遺芳未肯從渠入醉鄕五字句中窺屈宋七弦聲裏到羲皇

等閒逰目送飛鴻適意何妨酒一中蓮社未應尋盛逺竹林中亦著濤戎

代柬謝袁兄

漁樵並捨兩相忘三逕回防久就荒只有生平眞活計湖光萬頃接山光

送無灰酒周馬帥口占三絕

寶璽來歸萬國春海隅花鳥亦欣欣皇恩更向將軍厚乞【去聲】與人間自在身【借用】

乞得閒身荷聖朝舊棲佳處日逍遙卻憐赤壁歸來日歌舞樽前祗小喬

奉寄無灰酒十罌一杯入藥可長生藥成預約分酬我眉壽相期比老彭

奉酬敬亭石隠君

宛陵佳處敬亭山中有臞仙獨自閒賸喜好音來物外莫令佳句到人間

爲土山行者勸緣

莫言山勢但陂陁坐防東南萬頃波地勝要人勤灑掃瓶空無米卻如何

送珪老住普照

結屋緣崖地苦慳嘉名猶記壽丘山萬家不隔髙人眼日月東西見往還

贈沈術士號金腰帶

萬釘寶帶誠堪羨七字成詩喜欲狂世事浮華有眞趣贈君一笑作行囊

湯參議惠蓮走筆以謝【時兩侄分爭】

蓮實同房若弟昆人情乖異不堪論只今昆弟成胡越蔓艸猶能庇本根

走筆送韓昕伯謁任廣文

芹宮競說廣文賢姓字髙懸衮繡邊八十老翁無失徳三千弟子盡推先

題明秀軒【時趙虞卿新修】

波搖山綠浸云根山壓波回不受吞鏡面平開三萬頃當軒管領屬王孫

和劉聖與顧龍山探梅四首

玉骨冰肌淑且眞只應姑射可爲鄰東風次第吹桃李輸與儂家第一春

暗裏曹劉可識眞意行不必問比鄰天涯望防無來使占取山中自在春

山行未愜此情眞問訊寒梅到比鄰但有疎花印寒月不妨自是一家春

費盡鉛華總失眞色香淸絕兩無鄰待渠經始和羮了乞【去聲】與無邊艸木春

甲午秋作四絕題窻間

驛吏持來郡吏批丁寜急急趂符移兒童駭汗催科急趣駕元來荷聖慈

明時一士不遐遺臣子無才盍自知騎馬趨朝常處士防人笑誦醉翁詩

漆園逸气藐雲霄吏部英詞掲斗杓未用雞虫分得失笑防鵬鷃兩逍遙

聯翩銜尾下深溪又是當年竭澤時玉燭均調何日是舂陵三嘆次山詩

贈淩山人二首

星冠鶴氅賸威儀新納官錢得度歸慙愧三茅老兄弟一生木石艸爲衣

百鏈靈丹手制成等閒騎鶴上靑冥緱山自有來時侶莫羨遼東化鶴丁【淩本李居士弟子今師丁道士故云】

贈齒醫魯生

曾過當湖好事家園池髣髴記豪華老來只欲甘藜藿乞【去聲】我仙方固齒牙

次李秀嵓鶴溪四詩韻

淒淒寒日漾溪流獵獵西風送客舟勇退端爲天下計畱行誰爲聖王謀

忠謀衮衮要須殫防度敷陳舌本幹夜半防思前席對天遙毋使此心闌

少年意气十分彊河廣期憑一葦航老去結廬漁捨畔笑防鳬雁往來忙

稻粱初熟社醅香艸艸杯盤不著行別後書來煩記取綠楊堤畔水盈塘

賀眞參政因以爲戒

名賢得位古來難君有髙名宇宙間願率眾星環北極要令百世仰西山

聞田老死於臨安

見說眉龎質粹溫他年凖擬大吾門可憐不識家翁面虛作人間一世孫

送鄭節夫

盛年已去壯心闌此別懸知後防難願使乾坤同日月不妨閩浙異江山

柬西岡諸李謀復宏詞墓

前朝流派日星明聖代殊科更防名遺骨未寒丘壠廢可能宗黨不闗情

書湯兄詩卷後並呈丹陽大夫三首

明月韜光甓社湖發揮千載賴耆儒淸江曲就無人識來往橫塘一鄙夫

令尹胸襟隘五湖狂言時肯聽迂儒未知他日翹材館可著當年鄭介夫

長安未必勝江湖蓋世功名徯大儒三事更應登宻令一防我欲伴樵夫

走筆謝王老丈惠花牋

璀璨金魚學士牋玉堂落筆起雲煙半生野外扶犂手乞【去聲】與眞如擲道邊

題子登侄環綠齋

竹樹回環一畝宮紅塵不到綠陰濃堆前祗【入聲】有書千卷善後懸知防萬鐘

題槃齋

不到槃齋十一年舊時梧栁已參天應乘天上浮雲去忍防梁間澹月篇

題劉文簡所藏墨梅捲

煙雨和成宛擅場新來翻著雪衣裳以吾不可學渠可善學楊君秪此郎【楊補之甥湯君所畫自謂得補之白黑相形法此卷乃爲倒暈素質以反之】

漫塘集卷一

欽定四庫全書

漫塘集卷二

宋劉宰撰五言八句

云邊偶成二首

月下浮舟去云邊曳杖行物華隨節換人意與秋淸小圃蔬逾潤荒叢菊向榮幽尋元自好底用絆浮名地曠晚逾靜山空月倍明銀河橫灝气石澗伴吟聲防防迎風葉飛飛濕露螢歲華行晚矣爲爾一凝情

發紹興

畱滯靑春晚經行此日初柔條桑著眼短穗麥生須竹外云埋屋花邊水繞渠个中容我老肯遺子公書

天臺道中

花重朝霏散鳥啼春意深風光自流轉行役負登臨澗水流新綠山云捲夕陰病容兼白鬢漂泊此時心

馮公嶺

地隘山逾峻人勤俗不奢時培石上土更種竹間茶接畛田成篆連筒水濺花徵塵如不到老我卽東家

長林場海邊道上

海霧晚逾合海風春更寒衰顏欺薄酒老膽傲驚湍叢竹人家近平沙客路寛明朝應更好山翠撲徵鞍

松江道中

久作松江夢重來泛短篷澹雲飛急雪枯葉戰狂風煙末三家市波心一釣翁鴟夷身計耳吳越等成空同葉恭叔鄭節卿飲於趙子野官舍【分得壺字】

相望各千里相逢酒一壺交情貫金石詩思江湖夜雨滋園菊秋風落井梧歸與吾有日聚散一長吁

偶成

木落山呈骨泉空水反源知時秋燕去負日午蜂喧玉粒炊晨甑金英臥晚園歲華今已暮身世兩忘言

試郭生筆

金華山中僊委蛇霜雪明君於何處得束縛封管城大白眞若辱脫帽甘沈冥世有揚子云猶堪艸經

送傅守伯成歸【以林園窮勝事鐘鼓樂淸時爲韻】

煩暑斂淸曉西風生逺林客懷感素秋歸夢越千岑祖帳城南門藹藹萃華簪舉觴忽有贈去矣無遐心堂堂司馬公獨樂五畝園歲月坐成晚花木亦已繁世事尙可爲石交有遺言歸來黙無語拊石弄潺湲令行肅權豪仁施先困窮適此饑饉余喟彼杼軸空勞來窮人謀祈禳與天通那得三百州落落皆此公世念分五兵當使道戰勝昔別稽山陰風采臞而整重逢驚少壯神光爍衰病一气中夜存還丹葛令永日來淸風黃堂少公事憑欄一長望千載防興廢論功赤壁多語士北府銳歸舟眇家具弔古足新制金山故佳麗傑觀環孤峯對峙焦公廬林杪出疎鐘南歸謝塵鞅北眺足從容應持濟川手一酹擊楫翁辯士變初說勇士衰再鼓向來東海濱有士節獨苦歲晚兒女戀頗亦類張禹堂堂裴晉公綠野能容與仕至二千石富貴有足樂官爲諌大夫亦足究所學蘭階擢珠樹金閨聮棣萼何妨赤松遊不負黃石約濯纓滄浪水爲愛滄浪淸明明中興主齋居方厲精疏傅不自惜決去鴻毛輕濫觴爾何知咄哉檀長卿北渚有狂士病臥忘四時綠暗知春晚葉落識秋期西風日已髙凝露方自滋獨有歲寒心不負流水知

送梁伯暘歸括蒼三首

怒風駕海潮錢塘天下壯岷山浚源委東下極奔放中橫吳淞江煙波四望歸與太史筆偃蹇九霄上城闗美少年三五事遊冶明璫燭綺疏寶香籠舞榭一朝黃金盡帷蓋羞狗馬短檠有眞樂行矣遴取捨西北天馬駒墮地誌千里暴生執鞭轡邂逅渥窪水東來薦郊廟聲名藹千祀咄爾駑駘輩局縮當愧死

云邊偶成

樂歲饒嘉澤荒山徧有秋防云猶過雨平陸自交流香飯炊紅軟嘉蔬薦綠柔蠅營竟何事老我卽菟裘

卽事有懷二首

千山收宿靄一气藹金行爽吹舒澄碧晴暉麗太淸徘徊望前嶺徙倚步南榮爲問蒓鱸客何須身後名濟世無長防觀詩嘆小明悠悠忘夜永淅淅聽秋聲困躓鹽車驥飛騰腐艸螢乖逢偶然爾造物兩何情

儀眞雍生見和因再用韻兼懷儀眞

北觀憑欄望西橋信馬行朋從有名勝風物正淒淸亂定人煙攺春回艸木榮遙憐舊遊處壞壁暗題名【聞余梅園題壁尙存】

久客憐之子寒牕防晦明羈禽戀鄕國來雁尙邊聲事去云成狗時來艸化螢未須論得失把酒謾忘情

和郡倅陳校書【模】祈雨韻

麥隴收黃槁秧田欠綠滋三時猶好在一雨未爲遲精意能先物神明敢後期邦人孚至意可但不能欺

和羅權丞【愚】至日雪韻

臺上五云紀宮中一綫添巧開三白瑞幻出六花鹽宿麥猶期潤前山已見尖應憐貴公子索句久巡檐

送張端袤攝簿建平

吏道貴更事君行非爲貧勾稽戾初意疾痛系斯民一日居須葺他年政若神放船秋水闊著眼看修鱗

戲呈南池同遊諸兄

方池帶南郭勝踐及西風多稼天連碧芳蓮水映紅漁歌來席上鳥影度屏中想見垂楊裏詩成又暮鐘

山行阻雪呈同遊諸友

幽尋本無急聊以防友生塵中妨劇談故作林下行僕夫問歸路夜聞風雪聲何妨小遲畱妙理細重評

和前韻呈李果州【道傳】

行樂非吾事朋從慰此生劇談忘夜永起立緩杯行黃獨幽人供朱弦太古聲他年盛山集不假退之評

送張端袤主含山簿

計利無非利辭難枉作難驅車平路去髙枕此心安縣小勾稽易時危賦斂殫好禆千慮失可使百憂寛

寄寶應丘大夫【攽】

制閫今元帥男邦舊大夫受成無獘事直上有夷塗赤縣圖新入蒼生喘欲蘓底須勞戰士城築守淮隅

丁亥冬感懷寄趙章泉【蕃】三首

楚塞仍多事章泉闕寄音由來使狙詐何意啟狼心國勢時輕重江流自古今遙憐杜陵老對雪防愁吟報國知無術書空竟若何淮山云慘淡鐘阜石嵯峨髙孝遺規在梁陳往鑑多癙憂徒爾爾逺浦聽漁歌我屋方茅下君家閩楚交鹿門知得計燕幕未安巢澗谷泉堪飲山田飯可抄應攜靈壽杖雪蘂嗅梅梢寄同年朱景淵通判八首【以二人同心其利防金爲韻】

念昔從子遊金陵佳麗地幕府盛賓僚東南稱兩尉子才淸而通我拙世無二櫟社𨿽輪囷靈根同晚歲黙數金陵友在者猶四人糾曹今別乘法官駕朱輪千鐘已弗曁一念還酸辛況我病所纒漁樵寄此身輸子曳朱紱斑衣奉慈親

當時最少年雪林紫芝翁詩名三十年正復坐此窮落日澹平湖宿艸鳴寒蛩何時一樽酒往酹與子同【謂趙紫芝汝淳】

四海遊夫子粹學洞古今聞善亟推挽常恐力不任時危系長才白日已西沈拱木戰寒風淒其千載心【謂遊黙齋九吉】

茂苑子周子慷慨憂時危斯文鼂董流炳炳日星垂言深眾所驚用淺才不施穹窿山下笛懷人定誰其【謂周正字南仲】

滕子嗜古學萬卷作生計孤燈耿夜闌盜畏不敢睨至寶世不售虛名竟何利尙想古城隅幽花開繞砌【謂滕賢良】

細栁眞將軍勁气可立懦向來拯時危功略天下半屢詔不肯起出處懸自斷十載山澤遊萬念春冰渙何當求識面介子同裏閈【謂周馬帥虎】

古人重結交一諾輕千金嗟我與夫子論交歲月深一別三十年兩鬢霜雪侵願言益自彊鴈來時寄音

題王荊公半山圖

歸來心事平蹇驢踏秋風舉鞭問髯奴何如浣花翁道旁防髙松風來自相語桃李今何之歲寒予與汝

喜延陵從事【丙】還任

聞道古延邑歡迎舊尹歸鄰翁爭掃捨學子競牽衣賸喜陳編在還欣俗物稀樽前重懷想葵日映淸暉

題戴氏稼庵

小泊尋前約周行得偉觀乾坤開玉宇日月走金丸髙岸城池固平田井牧寛京塵障遊日從子稅徵鞍

題茅山潑墨池慶雲庵

路轉防山腰地尋雙海眼澗咽呂公泉橋橫蜀道棧主人去不歸山空春事晚何時具蔬筍開門延客飯

寄宜興趙大夫【與慈】二首

勝地古陽羨淸才今長官能令三害逺坐使四民安【聞邑境自公之來獄無重囚野無暴虎】勿謂時無防【來書云去替只四月】仍防獘有端做成循吏樣傳與世人看

去接鴛行侶猶憐鶴髮翁連翩致嘉實多防薦淸空【所惠酒名】往見孤成約酬知有朴忠金張渠爾耳相閥自淸風【聞浙右頗有托後家占田者】

苦雨遣興

老去身何有時危念苦深朝陽方借暖宿靄又成陰梁楚安巢少闗河去鳥沈誰歌出塞曲慷慨百年心

答王虞卿邀遊山

墨池催勝遊虞卿枉眞迹我行浩無期君歸定何日非憂年歲晚自嘆機防失空煩日卓午蔬飯滿香積

碧雲卽事

喞喞秋蛩鳴耿耿秋夜長簡編負初心枕簟怯新涼朝曦入疏牖宿雲散前岡歸與一葉舟浩歌聽滄浪

送黃竹磵

湘流不盡恨楚客賦離騷世已殊於古君奚罕所遭羈懷便酒聖野興挾詩豪醉裏擡詩眼山空月色髙

云邊喜潘兄見訪

年衰病愈難學廢朋來少聞子剝啄聲慰我精廬悄髙談極今古逺識到防願君緘此言勿貽俗子誚

六言八句

題眞州廣恵倉倉卽故船場居南樓及天寧寺後中有大池塔影浸其中

淅淅風搖叢葦霏霏雨弄新晴坐對江南山色往來無限離情塔影參差波面歌聲宛轉樓頭已負少年行樂更輸衲子淸幽

送陳內機棄官還

一官已判歸休五斗何湏外求違己莫詢田父折腰免見督郵身寄紅蓮緑幕夢餐翠栢丹霞歸去聊尋舊隱功名盍付渠家

七言八句

代賦壽寧宗潛邸

聖學家傳自有師更羅英俊侍經帷治功尙論唐虞際政體寜甘漢晉卑猥向梁園陪末坐敢憑堯歷記佳期羞嚢已辦詩千首凖擬年年薦壽巵

和眞州太守營屋新成之韻三首

長淮淸晏久無虞官舍人煙已復初共喜輿圖方日辟詎應卒伍尙星居四營分創因遺址百堵周圍列聚廬武備旣嚴軍气壯豈專捍禦奠州閭

東南列將謹防虞尙記熙寧變法初一自邊兵渡江水遂令卒伍雜民居炊煙不斷雲橫壘淸夜無嘩月滿廬妙用獨推賢太守徵徭元不到鄕閭

經始南風詠有虞落成筦報秋初連甍盡撤編茅舊萬竈重新列屋居千里只今成保障一防誰復等蘧廬何人袖出如椽筆爲寫丰功掲裏閭

和淮漕八月十四夜月詩二首

淸涼景界限塵紛玉宇從容靜夜分欲滿尙慳今夜月乍舒還斂北山云孤光翻動枝頭鵲餘暈潛驅艸際蚊好處欲言人不觧湛然天宇印心君

長淮百谷慶西成萬里何妨共此晴霖雨尙關天下望月華猶幸晚來明要看玉宇淸光滿聞道銀河此去平邂逅西風輕借力夜深桂影更敷榮

中秋月有云翳再用韻

孤城急鼓轉嚴更步屧中庭午夜晴人世昏昏同夢寐使星耿耿伴淸明雲開霄漢光華逺望極關河眼界平想見登臨無限意此身那復計浮榮

儀眞和同官韻二首

先生文采似班揚俗子何能較短長顧我未知全璧否期君聊復善刀藏壯懷欲寫湏更僕勝日能來對舉觴靑紫不湏分失得舊防多少困槐黃

簿書塵裏見淸揚握手論心味更長何日山林共歸去故園花竹可逰藏顏徒自樂一瓢飲漢殿爭陪萬壽觴馬革裹屍成底事要湏髙臥到羲皇

北固山望揚州懷古

北固城髙萬象秋煙竿一縷認揚州試乘緑漲三篙水要見朱簾十里樓淚濕宮衣朝霧重愁薰寒艸夕陽浮隋堤舊事無人問兩兩垂楊系客舟

懷林維國二首

予學宦金陵得三山林維國邵武任伯厚吳門朱景淵婺源葉潛仲爲之友相得甚歡維國知我愛我視他友爲甚惟恐予有過差一夕四人相防扵潛仲廨捨抵足達旦始各自誦所短而誦人所長終也自言其長而誦人之短遞相規益其友愛如許維國去金陵未二年終扵永嘉予亦離羣索居無復朋友之益辛酉十月初五夜忽夢與維國遇如平生歡覺而淒然成二詩

四海論交二十年知心一見似前緣情親尙記通宵語忠吿難忘送別篇夢入蓬壺重防靣座看書史尙堆前應憐廢學從農圃要使畱心在簡編

尙記升堂拜母時滿前兒女競牽衣鳯雛想見今成立鴈序遙聞已奮飛【維國弟成己巳發浙漕解】身後聲名終不朽家傳詩禮足相輝傷心白下金陵道無復班荊話昨非

送友人赴省試

月滿千門夜未央憶陪多士湊文場露將寒透銀袍冷興與秋來筆力剛十載轉頭成昨夢一身爲客尙他鄕爲言桂苑聮鑣客要折髙枝壓眾芳

送趙子野歸

秦淮契闊幾經春釣月臨風入夢頻萬竈無嘩新號令一樽相屬舊慇懃緑波南浦予回棹落日孤城子問津聚散云萍渾若此臨分一笑大江濵

送恭叔兄赴省二首

秋薦吳江北鴈來防看文陣奪標回鴒飛鵲喜情何限龍化鵬摶兆有開禮部定知當一得大廷端可壓羣才春秋正學非阿世莫作公孫愧艸萊

睎驥長慙馬不前著鞭何意在君先須懲牛後羞餘子獨占鰲頭下九天上苑未須誇得意道山共擬便登仙𨿽然富貴浮雲等要使功名在簡編

過蘭亭

茂林修竹翠參天一水西來尙折旋欲泛羽觴追往事悵無嘉客繼前賢短章回寄二三友勝踐堪尋八百年笑拂蒼崖題姓字爲言曽此掬流泉

喜王節夫過訪

我方丱角子勝冠我老君猶鬢未斑可但孤生多疾疢也輸華館富淸閒交情敢忘鶯求友野性終便鹿在山何日歸歟同里社杖藜來往翠防間

用韻寄陳仲思聞有詩它贈而不見及

之子才宜獬豸冠我才童丱卽窺斑溟鵬已擊三千里天驥猶遺十二閒五字飽聞傳有位尺書枉用到窮山春風得句能相寄待我猶存季孟間

再用韻戱答陳仲思

一讀新詩一觧顏天孫機杼錦斕斑致師自昔能無語瞥眼君宜付等閒風定波濤收萬壑雲歸紫翠出千山論交早歲今華發少有猜疑愧兩間

賀陳子揚致仕追贈父母二首

一念平生在報親九原今日喜追榮鼎來天上維新渥足慰人間罔極情康樂弟兄傳絕唱胡威父子擅淸名君家盛事人難及倦客聞風亦眼明

一笑相逄意自親別來庭樹防枯榮流傳郢客陽春句想見鴟夷萬里情賈傅才能通國體栁州文字占時名何如一棹洮湖去獨泛滄波弄月明

代李居士謁王去非制幹三首

家山目斷古幽州百口來歸路阻修丁字無端輕介冑蟬冠卻羨出兜鍪箕裘忍墜先人業甔石誰爲客子謀不惜饑寒同一死南來恐作北人羞

僑居無地寄生涯布襪靑鞋著防家太乙虛舟想蓮葉都活計問桃花不堪眾稚貧爲累坐使孤生發半華儻許侏儒均賦粟不妨老子自飡霞

一來寒谷轉春風百萬喁喁說此翁坐見西州成俗阜忍令北客尙途窮籌邊聞道無遺防幕府流傳已上功便有細書催入覲早回生意一言中

寄潘子善上捨【時舉】

陳少陽率太學生伏闕上書六賊遂退天下快之少陽猶以後書論李邦彥白時中等言不用拂衣去近傳太學伏闕書是歟非歟非山間林下所得知獨怪朝廷不用其言諸君猶茍安扵學豈以靖康時事視今日緩急異耶爲賦五十六字質之同志者

少陽一疏折羣姦拂袖歸來日月閒誤國小人【書中語】猶法從叩閽諸子自賢闗是非頗亦通千古義利那能立兩間若向西湖浮畵舫好傾巵酒酹孤山

送邵監酒兼柬儀眞趙法曹呈潘使君二首

儀眞來往防經秋風物淮南第一州山勢北來開壯觀大江東下峙危樓沙頭縹緲千家市艫尾連翩萬斛舟去去煩君問耆老防人猶得守林丘

十萬流離仰二天淮民只說使君賢向來積貯知無有此去規模要有傳幼學可能傳酤逺猷無惜助籌邊公餘更向髯參問今賦梅花第防篇

懷徐表兄

一笑相逢句曲天別來十五換流年忍思渭上瓊瑰詠無復通泉寶劍篇【時余尉江寧先君猶無恙】北渚春回芳樹合西山日暮碧雲連鴈來數寄平安信無限相思若个邊

偶題云邊

桃花山下水流長花不長開水自香此地正須招隱士山庵聊復對崇岡屏幃繚繞竹幹个旌纛森嚴栢兩行士防不生今已矣不妨閒處且徜徉

送友人

年來去客半西東須信勞生等轉蓬萬里相望成別恨一聲何處逓冥鴻人情對景分憂樂月色於今豈異同莫把壯懷成索寞舉杯聊與吸淸風

毗陵邂逅京口同捨湯叔厚

雞犬相聞里社同琴書曽共客儒宮南樓夜醉三更月北固秋吟萬里風去魯羨君勤采藻遊吳愧我尙飄蓬相逢便與論心曲莫笑依然舊阿防

和張寺丞謝惠河魨韻二首

先生盛徳信光亨防物將誠愧晚生春岸正當余雨過寒江尙想小舟橫一奩走送慙遲暮兩捨相望欠割烹未必甘芹觧知味王公當諒野人情

鼎來佳句仰謙亨春入池塘艸正生淸夜擬陪檐雨酌暮天應對碧雲橫逍遙荘叟一枝穩富貴齊人五鼎烹防衛肅迎揮手去蘓州應愧此時情

和傅侍郎鹿鳴宴韻二首

向來北固萃羣英可但江山擅美名秀气中間空畚築斯文今日遇權衡歌成白雪傳新唱防飽西風趣去程防體使君珍重意不專車馬羨桓榮

先生讜論在延英早歳金甌已覆名自古正人羞枉尺祗今公論有持衡九重聞道將飛詔一水何妨緩作程莫笑田家去天逺春來野艸亦敷榮

和湯叔永二首

魯人豈觧識東丘夫子猶懷去魯憂公論世間誰了了徳人心事本休休致身官路𨿽非逺回首家山盍少畱三徑未荒松菊在天涯多少望鄕愁

底須彈鋏嘆無家自有詩人賦子嗟平世豈應遺燭武暮年安可傅長沙爲鄰幸賜千金諾進徳相期一簣加欲泛五湖觀浩興來還可共浮槎

送姜君玉赴省試

樽酒論文弱冠前交情老去只依然久荒三徑無來客細撥靑燈話昔年少日功名誰汗簡舊逰江海半華顚君行試問都門栁防送銀袍上九天

送彥與孫兄赴廷對

捷書夜到古朱方之子登名甲乙行偉行向來髙月旦【謂辭學職】遺經端合破天荒【前此未有春秋登科】公孫對策風雲防董子畱名日月光趨向一分燕越異贈言惟有用心剛

夢使髙麗到東海口占

夢魂飛到碧霄東日出扶桑萬丈紅戶曈曚開曉色園林澹蕩已春風時平正使車書混天遠那能玉帛通萬事悠悠均夢爾一樽聊與故人同

代柬答合淝蘓刑曹兼呈淮西帥同年趙寶謨【伸夫】二首

靑衫擬掾襲芳塵短褐歸來理釣緍二紀期君紹先烈一官投老祗參軍宦情自與秋光薄公論猶期嵗晚伸見說宗工好風鑑薦書何日到嚴宸

聞道中原百戰餘遺民億萬企來蘓浪言恢復眞疎矣絕意懷來亦可乎北望淒涼悲故土南來調劑待新符祗今淝水山川攺寄語元戎盍逺圖

送友人

凜凜霜防起事功翛翛三徑任窮通防因節物傷離別無柰行藏苦異同白露感懷悲杜老黃樓得句憶坡翁鴈行何日齊飛去防幘相看酒一中

柬施上捨

萬里秋光酒一鐘別來木末防西風懷人衮衮東流水問訊防冥北去鴻愧我形容難似舊喜君意气尙摩空相逢莫怪深相問一笑猶疑是夢中

代譚與可謝石大夫鄕飲酒

大夫舉酒屬靑衿八十衰翁亦許臨要向席間明厚意敢辭酒半效狂吟持身勿使虧名義學古還須探聖心元日習鄕君解否須知齒髮易駸駸

勉王甥

莘野淒涼渭水遙事功無復在漁樵但令一第先餘子自可淸名動聖朝禁路家聲猶赫奕詞場筆勢已嫖姚夜牕燈火秋來好莫嘆辛勤髀肉消

送鐘元達赴余杭

知音十九在巖廊姓字髙懸日月旁視艸秪今虛省署種花聊復向河陽困窮已甚情當察富貴徐來味更長梵宇仙宮最佳處詩成數寄水雲鄕

送王去非入餉幕

春歸花藥尙紅酣送子脂車馬在驂幕畫向來多實用事機今可付常談學方用力須千百事或當仁勿二三別後欲知漁釣處五湖天水共澄涵

雨後口占呈陳校書

下田已漫髙田槁太守來遲歸苦早忽傳亞倅府中來太守停驂尙精禱前日應禱五日期今朝好雨隨車歸遲速有期君解否太守束裝畱不久

送石令君

攀轅父老雜兒童十載重欣見此風可但三年方論定亦由去日與初同一塵不染冰常瑩萬折難回水必東正直自應神所介人心況有是非公

和羅權丞【愚】尊經閣元旦觀雪

億萬饑民久吁天天開上瑞豈徒然深潭拆寒莎底淺土蝗遺宿麥邊厲气已消除日後祥霙飛墮曉風前醉吟樓上瀛洲客爲記三登第一年

送衞汝積歸句曲

汝積歸路過獨樓岡入亭子谷二處相去里許岡下瞰數百里丘陵川澤若錯綉然谷中紆峭險下有流泉疑有幽人勝士嘗建樓岡上以極臨眺著亭谷中以貯幽勝以其亭多而樓獨故相承曰獨樓栁子厚所謂遊之道二曠如也奧如也此蓋兩得之歳久樓傾亭廢而名尙傳若鐡壚步然山居皆樵蘇之人無能解其義者遂意獨樓爲髑髏而以谷爲孔是又與小姑嫁彭郎同義吁可嘆也因汝積路出其間爲辧證以刷是岡之恥

樓岡亭谷萬山西縹緲炊煙出翠微歸路正當淸晝永離懷莫悵白雲飛學醫要使人無費問道須知昨已非好向庭闈商略此短章中或有機

送杜尉【範】秩滿還天臺

眼看時事廢因循官路三年子獨勤袖有新詩頻教我邑無長防可畱君向來過計憂周隕此去何時靜楚氛未必詩書盡虛語勉哉行矣張吾軍

送羅季能還延陵鎭

眼底紛紛利欲昏君心當與哲人論俗塵不染修莖露世味逾輕太古尊期月此來當嵗儉寒冬何地不春溫幡然不憚延陵去季子淸風百世存

謝朱仲玉二首

君家只隔小橋西幾度占星望少微已向龍墀攄大對不應鸞翼尙低飛【朱以特科爲簿】杖藜喜逐先生後斂板誰知故我非欲學丘江吟短句錦文試覓景陽機

夫子知名浙水西妙年奧學洞幾微一官簿領身如寄萬里雲霄步若飛詩苦何妨同杜老說難終不羨韓非擬酬白雪陽春句願借天孫織女機

仲玉和前詩見贈因再用韻

官倉出粟徧東西多謝朱公念隱微但覺閭閻猶菜色不知園囿已花飛當年國論無同異此日民言有是非天上鴛鴻方刷羽海邊鷗鷺已忘機

謝湯生惠酒和來韻

聞道吾猶及老成髙秋離索不勝情朋緘已喜賢從事二缶那堪對麯生多病吾今同退鷁壯懷君可掣長鯨能來共醉西風否木落千山夕照明

奉酬友人登多景樓見懷

雲橫不斷古神州縹緲河山總戍樓此地幾經人北顧長江不住水東流兵戈防處能安枕稻蟹三吳正得秋人事天時多錯忤一杯聊復潤吟喉

代書答龔楚州【維蕃】

使君問政及郊扉病叟何能措一辭積粟鼂生眞至計屯田充國亦良規將權可與他人共徳意須令舊壤知聞說鹽城有眞令相逢爲說每相思

漫塘晚望

霽色催云作晚霞小橋卻立岸烏紗雨餘菱芡新抽葉秋早菇蒲未著花燈影微茫行客艇鐘聲縹緲梵王家沈吟索句輸公等我欲臨流理釣槎

寄陸大夫

寄語金淵陸大夫歸田相府竟何如提兵刼取已非矣縱火燒殘豈義歟百口防身端自爾千錢酬直殆欺余放翁舊隱佳山水賸好歸歟理故書

送鐘元達倅濠

喜見歌近帝京又分風月向邊城時方急士國家計事不辭難臣子情塞下規模鼂禦史湟中勲業趙營平君行試與重商略烏鵲南來數寄聲

送平江趙法曹

金科天上耿星辰丹筆年來有屈伸子去平反供母笑民知寛大頌君仁祗今茂苑題輿客曾是瓊林合席人若問殘生煩寄語扁舟長占五湖春

送黃子歸吳門

亡友周君南仲嘗爲余道其裏中黃子之賢又爲子道賤名南仲沒且三年子始來訪予於漫塘感今悼昔欣慨交心其行也賦五十六字且徴後防

玉樓工就故人仙宿艸離離起暮煙曾說項斯誰復記尙懷中散子眞賢鼎來窮巷方今日勝讀殘編已十年西望猶能話離索秋風來共釣魚船

代邑士上趙百里【善郢】

趙大夫十月甲子試補縣學諸生與潘少府謀以科詔在近倍增生員以來承學明日乙丑市民將奉淫祀鼓惑羣聽復檄少府榜笞其人毀其像而置諸河夫教莫先於養士化莫大於明民而二日之間善政兼舉可與文翁興學韓愈辟邪儷美匹休某等忝與諸生謹成小詩以謝

美矣吾邦此大夫仁中有勇信今無治侔東裏興鄕校政壓西門送女巫謀廣生員來共學力排淫祀警羣愚一陶風俗成醇厚千古聲名泰華俱

社日僧捨風雨

借蔬香積共晨炊客裏良辰總不知孺子從渠均胙肉南翁無處聽巴詞神鴉得志飽終日巢燕有心來及時風雨聒人聾轉甚半鐘濁酒可能治【平聲】

寄題戴氏別墅

聞君築室水雲鄕一榻翛然獨老龎近挹荷香供几案逺邀山翠入軒窗自歌自笑遊魚樂時去時來白鳥雙何日過門成夜泊一樽相與對銀缸

和趙龍圖鹿鳴宴韻二首

勸駕丁寜自漢興禮行郡國玉鏘鳴使君珍重新開宴多士連翩喜防名月窟一枝傳好信風帆千里送修程主賓後防君知否紫橐靑袍對寵榮

預宴當年記夙興笙歌堂上正和鳴別來幾送龍門客去後空題雁塔名麋鹿羣中便野性蜩鳩飛處笑雲程羞肴也到茅檐下磊塊堆盤里社榮

和趙章泉見寄二首

先生人物應劉千載詩亡獨溯流五字還堪薦郊廟一官何事老林丘章泉樂處知何似南澗良朋亦健不

欲拜龐公何日是夢隨飛鶴過山頭【一作午窗無語獨搔頭】平生暗裏識曹劉眼底誰爲第一流錦里正應推老杜魯人亦解說東丘騎驢頗忘推敲否上馬還能矍鑠不此去相思君防取菊黃梅蘂上枝頭

用韻煩蔣延陵寄前詩至章泉

之子交遊栁與劉朅來聲聞水東流懸知此去居三館可但當年記九丘滄海狎鷗猶好在紅塵沒馬肯回不短篇爲寄章泉老莫聽浮沈付石頭

謝章泉再以前韻見寄三首

白社相從逺與劉可憐衲子混儒流自嗟達巷知夫子緬想諸荀從太丘書寄洪喬空爾耳詩編杜集可容不前山底處堪長望我欲攜笻上上頭

解印歸來白社劉風流靖節許同流詩來幾說鶯求友老去自慙狐首丘防合由來天幸耳殷勤還識我心不春回是處堪行樂能復攜錢掛杖頭

書賢從事我非劉傑句君爭萬壑流擬學岑參酬杜甫可能列子識壺丘倦遊審已懸車矣問字猶多載酒不無限相思梅發處手摧殘雪嗅枝頭

和邑大夫勸駕韻

自笑當年躍冶金老來文物見彬彬登名已喜多三邑擢秀懸知敵萬人晴日琴堂開宴好春風瓊苑拜防新惟餘臥病江湖客坐看聮翩對玉宸

送張端衡尉句容二首

梅仙西上古仙鄕梅蘂先春特地香自是邾人聞魯柝懸知晉盜避秦疆名山久合淸蕪穢窮巷猶聞缺蓋藏惠政由來要全美須君努力佐琴堂

去鄕喜見似鄕人君去家山祗比鄰令長垂髫同里社交承握手記城闉弦歌堂上寜忘舊樽爼筵中必告新若也從容問無恙爲言魚鳥已情親

送王去非服除造朝

疾風吹雨洗塵寰北渚津頭水沒灘千里送君黃鵠舉一生笑我白鷗閒淸名已至雲霄上逸气還充宇宙間此去西湖重回首淡煙疎栁認孤山

送張晉望倅湖州

風月平分古治中掛帆直指水晶宮祗今第宅多親貴自昔閭閻有阨窮勿用彌縫乖直道毋煩歌舞競新功舉頭見日長安近詔入元非借子公

代東寄張端衡

句曲山頭白鶴飛遙憐防棒正宣威仙家有喜迎仙吏客路無塵防客衣月澹郊原從犬臥秋髙籬落任雞肥子眞東野齊名在莫向西風苦念歸

爲布金寺僧慧鑑作呈趙守【善湘】

老樹槎牙記佛廬露啼蛩弔百年餘鼎新堂殿誰爲此壯觀林泉我弗如身上無華惟布縷盂中防味秖山蔬野僧勤瘁能如許罪或無多乞赦除

送髙桂陽【不倚】之任二首

淸才寜合駕緹車天上新分竹使符此去專城重摩撫向來涉筆幾嗟吁南州想見歌何暮北府猶聞戒疾驅更恐掖垣須敏手未應千騎出重湖

一笑相逢此道同別來木末幾靑紅自憐老去北牕下猶得身棲廣廈中良夜擬乘千里月神山竟隔一帆風贈行更愧畱行者遮道歌翻別駕功

和趙章泉寄詩韻

來詩有常爾孤髙仰廬阜忽焉並命出容臺之句自揣何敢當此謹次韻以謝

索居靈瑣久塵埃一讀新篇病眼開妄意嚴詩編杜集敢陪郭隗上燕臺紆朱晚嵗徒云爾養素平生壯矣哉更許韓非書傳尾遺榮何止被云來

次姜君玉韻且賀北固新居

車來流水馬如龍北上精藍西復東雅意只貪山在近髙標誰與子相同門開正好來三益文就何妨送五窮擬向巖前分半席可能辟地著鄰翁

門外靑山跨伏龍山頭未曉日生東竹林已喜王戎近蓮社還堪惠逺同盛事正應符地勝淸才豈必坐詩窮欲成善頌陪張老自笑尊前一禿翁

送張端袤赴潘葑

汲取人間第二泉釀成天上酌神仙渠儂得此良佳矣我輩爲之或未然職守近來成漫浪湖山佳處且回旋向陽花木逢春易防取聲名動日邊

和柴監

之子通才不受拘妙年文史足三餘司徵闗市方共二宴啟華堂正樂胥錦帳笙歌香霧繞禪房風月夜牕虛後生取捨能如此問信寧非逺器歟

學門肇開爲諸兄賀

幾年黌宇傍城隈禮樂文章蔽艸萊逵道一朝隨地辟宮墻數仭倚天開舉頭日月淸光近入眼湖山秀气來寄語鄕邦頭角士龍門此去防風雷

和尢伯華廣徳使君怡亭對雨

之子胸中不外營軒亭水到自渠成詞章妙處窺騷雅師友平生祗弟兄元凱一門兼眾美夷齊千古擅雙淸新詩有贈不知報衰拙如余盍負荊

軒亭闓爽喜新營燕雀應來賀廈成樽酒兩忘賢與聖韋編相對弟和兄詩如綉段從頭好人似冰壺徹底淸寄語金昆同石友【謂蔣魁】道逢何日許班荊

勉張兄立民作詩

翛然風骨一臞仙誤走紅塵逐世緣亦欲名同天壤壽且須句與日星懸後湖廢沼生春艸南郭遺墟起暮煙聞道錦囊時有得故山花鳥亦欣然

趣劉聖與【用行】寓王甫桂墅

門外平湖百頃寛庭前翠竹繞欄幹鳥啼花笑四時好幾淨牕明六月寒賸可琴書供晝永不妨弦管到更闌畱行莫爲歌楊栁作計應須趂牡丹

送戴子家歸永嘉【埜】

君住柟溪第幾山我家北渚水雲間二千里逺來非易三五朝畱勿作難有子已知頭角異安心寧卹鬢毛斑尺書頻寄問無恙共樂生前日月閒

癸未寄王甥

別時庭戶正秋淸劃見園林翠織成吳下餘思頻刮目渭陽子豈遂忘情堤間飛蓋分垂栁水面浮舟約半萍乘興時來共淸話相望能隔幾牛鳴

贈尢丞季端

冠制殊常袖更寛風流王謝出長幹筆端云錦呈天巧胸次冰壺挹露寒未許歸期占信宿想應喜色動門闌賢昆自有長生術爲覓仙家九轉丹

讀張氏義莊畫一寄持甫輅院【湜】

叔世誰憐族同髙情眞有古人風宗分大小稽周典惠匝親疎比範公二頃開端能不吝一編垂訓可無窮欲書盛事傳千載預愧衰孱語不工

再韻謝張持甫過訪二首

甕牖篝燈一笑同地鑪燒火愧家風論【平聲】財以義輕浮俗論道歸儒識至公行異於時方易沮理趨於數要深窮老來狂斐君無誚他石猶堪付玉工

道自周衰說異同眼明伊洛振遺風過人髙行非難事入聖微言本大公道在鬼神常共在術窮天地本無窮三才並處君知否不爾何禆造化工

賀趙居父【若琚】登第

詞場聞奪錦標歸好是斑衣映緑衣永日湖山供賞詠好風宮殿正淸微堂新六桂光宸翰庭秀雙芝煥彩闈肯向長安誇得意妙年伯玉已知非

碧雲卽事

塊坐經年不入山山僮拍手笑衰顏登髙猶喜心期在望逺還驚目力慳雲气蒼茫自羈旅煙波飄蕩幾惸鰥朝來舊雨添新雨誰識安危指顧間

秋闈後勉子侄

我生場屋慣周旋得失從知豈偶然天理先須盡人事時文端的本塵編日烘甕牖朝先起雪壓茅齋夜不眠萬里夷塗從此去著鞭寜怕祖生先

寄範黃中【炎】運管

鐡甕城中十萬家哀弦促管競繁華晝長獨有揚雄宅天逺空浮博望槎讀罷離騷想芳艸吟成梁父對菱花客來莫問行藏事且共盧仝七椀茶

奉送諸兄謁府

男邦飬士擬侯邦師帥寧分彼一方明辧正須煩幕府作成庶不異州庠紫金山迥連三島甘露樓髙俯八荒六代豪華猶在目停橈毋惜小徜徉

甲午至節後同諸兄入市歸有感

七十衰翁入市歸感今懷昔淚沾衣人稀舊識居猶是俗競新華質已非九府泉慳誰攺作五材兵去孰防微西山不屬銀緋客只合髙歌詠采薇

贈陳內機

學詩常擬邵堯夫問道曽謁楊慈湖堯夫之詩呈大朴慈湖之學澄太虛羨君優遊兩者間傲視軒冕如蘧廬何時從我山中居絕勝泛緑依紅渠

送友人入京

郭內無田負郭居酒中有趣酒尊疎波間屢聽濯纓曲架上時繙種樹書萬里長風摧岸栁一天淸露屬園蔬故人欲問平安信爲說年來頗晏如

雜言

開禧紀事二首

泥滑滑僕姑姑喚晴喚雨無時無曉未曙聞啼呼更勸沽酒提壺蘆年來貴無酒沽

婆餅焦車載板餅焦有味婆可食有板盈車死不晚君不見比來翁姥盡饑死狐貍嘬骨烏啄眼

漫塘集卷二

欽定四庫全書

漫塘集卷三

宋劉宰撰長篇詩上

儀眞呈友人

近聞李郭舟送往涉重湖我欲與之俱鷁飛過宋都死生見交情嗟我失東隅歸來整杖屨顏厚見彼姝念昔擔簦日籃縷出無襦公子載與歸樽酒日相娯所愧身爲客如彼繞樹烏食蘋鹿在野呦呦呼其鴻鴈稽來書提壺空勸沽輸君山中行梅梢嗅紫萸又有好事人開宴勤招呼翻然棄舟楫躍馬問長途嗟我困行役勝遊那能覦方今神聖君南風歌有虞所須賢與能搜羅徧八區公等梁棟姿咳唾玉與珠尙從山澤遊此理良可吁翻思六月息豈卽非南圖料公賜環日禍轉當亡胡願借尙方劍先斬張禹顱小子𨿽不敏敢效一得愚

章倉席上

官舎若幽居四圍山水緑中有超詣士簿書厭拘束邂逅文字飲交契如金玉朱弦發淸音紋楸理新局一杯復一杯夜闌更秉燭木落天宇寛蟹肥酒初熟相期壯觀遊慿髙重送目勿令兒曹知此味我所獨

東陽道旁涵碧亭

四山委蒼翠一沼湛淸漣雲飛松竹畱石墮藤蘿牽泉音亂絲竹鳥語賡笑言斯亭作者誰俛仰四百年棟宇有興廢篇章足流傳官道紛往來此地曠周旋乃知造物意以遺靜者便我來旱暵余兆坼平田攀崖遡源委石竇鳴涓涓摩挲兩石魚變化定何年

謝烏鵲

朝來不成寢啼烏繞西東似欲砭我愚無虞終有凶挽衣行太息飛鳴鵲當空似欲慰我心正直神所容舉手謝烏鵲憂喜當何從吉凶兩不到我在阿堵中

訪陳廷瑞有感

閒維有常度曜靈無停輈翩翩葉辭柯過眼緑已稠弱榦不盈尺忽已髙岑樓念昔過庭日朋來悉良儔我年未成童子少無與侔我質本駑駘蹇步畏阻修子如渥窪駒猛气已食牛當時二老人笑語懽且酬門戶各有托寧計才與不登門如昨日星紀逾再周二老安在哉體魄歸山丘隔屋聞讀書玊樹鏘琳球呼燈使來前秀气炯雙眸問之垂九齡屬對解防搜感此傷我心淚下不可收來者日已長逝者挽不畱其間我與子能閱防春秋寧復靑衿佩與子從親遊幸子齒猶壯有母方白頭刷翮淩靑霄足勝負米由而我風樹悲耿耿何時休四十已無聞過是夫何求矧復病日侵見面良可羞竹實不療饑芰制非寒裘躬耕苦勤勞代耕多悔尢學仙竟誰成百年等浮漚俛仰天地間身世眞悠悠時雨漲緑池好風交平疇嚶嚶出谷鳥泛泛川上鷗遇景適防心曠望聊夷猶

懷茅山寄句容江大夫

昔謁三茅君蹇步窮躋攀是時秋已髙爽气薄千山三峯斂神秀突兀超塵寰世變逮狂秦風俗如髦蠻舌在不敢語防黙疑心訕咸陽貴公卿髙門擁旗旛牽犬上蔡門回首涕空澘積骸艸木腥流血川原殷所以三君子決去披榛菅不以寸艸榮易我白日閒徘徊玆山巓放蕩紫翠間數窮防有歸山空水潺潺髙風起遐想往躅芬芝蘭想此弄明月想此發淸彈玆壇梯玉京玆臺凝金丹羣仙或朋來洞戶敞幽闗縹緲鈞天奏依約云旗翻古澗防流泉防筆依石闌遺墨墮中流染此亂石黫世情喜虛誕誑記誰能刪峭壁起道邊雨濕苔蘚斑剝蘚訪舊題嵗月猶班班當時往來人逸翮超籠樊應期後千載緑鬢炯朱顏禦風遊汗漫騎鯨出頽瀾或乘白鶴歸翩躚從妖嫺寥寥竟誰成遺迹空浩嘆愚生百世下逐妄笑防頑幽尋昔未極云臥衣裳單杖屨陟層巘此懷今未闌矧聞廊廟議出師鋭除殘將軍賈餘勇弭節期白檀已覺賦斂頻更恐戍役煩聖主哀元元絡繹寛詔頒官守孤王明根節滋吏姦擬追三君遊物表寄衰孱彼美江夫子拊字周惸瘝寧甘催科拙不使杼柚殫坐令句曲天忘此世道艱儻許占一丘結廬樹墻藩渴飲玊井泉饑挹朝霞餐永無垂老別寧憂行路難寄書新過鴈一諾未應慳

松風軒晚望

遠山亞歸云近山畱夕照澄江橫淨練怒風收眾竅東南佳山水此地宅其要連甍三萬家金璧互輝耀閒房列歌舞傑觀富登眺物理防有極卻慮成悲嘯我家三茅峯一室倚靑峭下有荊溪水水深魚可釣歸歟有成計靜坐觀眾妙功名付公等連茹祗明詔他年問無恙短防寄嶺嶠浩歌暢幽懷狂斐君勿誚

漫塘晚望

遠山亞歸云黯淡與天一近山過余雨淨掃峯已出式喜鳩喚婦寧憂月離畢擔簦彼誰子蹇步泥沒膝舉頭望天末一笑失愁疾應知扶桑東明朝浴晴日

漫塘觀雪分韻得遠字

入臘甫自玆得雪殊不晚凝寒祛厲气積潤滋麥本淸興浩無極步屐忘足蹇扣門呼石交頸縮語猶謇挾攜事登眺南去還北反所向遊目礙窘若虎就圏歸來漫塘上四望與天遠蓑重漁舟歸煙橫樵舎飯稜層敞瑤池燦爛開瓊苑玉龍擁寒城銀海迷疊巘頗喜漫翁貧覽富逾北阮呼兒具杯酌采掇翻蔬畹不辭多酌我自愧飲河鼴少焉斂夕氛桂魄爭婉娩翻思造化工舒捲意難忖方其陰風壯一噫萬象偃聚將藪澤平散欲天壤混端疑冰山固可但拳石狠及其遂離析去去不可挽日月麗太淸艸木被餘暖區分鏡出匣渙散渠決堰向來天壤間了不計增損呼吸一气爾人當解玆悃恭惟聖明君憂民中繾綣方冬祈瑞應此足慰勤懇貴瑞不貴多眞宰亦知撙公等調元手聖世須補衮未應事閒曠崖壑慣棲遁我智拙於鳩一枝聊自穩但喜占丰年努力務耕墾

崇禧夜坐【以五士三不同爲韻得士字】

淮浙千萬山玆山鐘秀異山中四時好雪景更佳耳危登俯八荒豈無超詣士春遊紅紫秋賞挹蒼翠衝寒繚冰崖問訊世能防山神出奇觀似慰遠來意漫空飛六花匝地掩蕪穢頗疑羣玊府飄墮人間世又疑姑射僊與物洗疵癘意行輒有得曠望了無際便欲呼云車禦風駕六气舉酒酹初平逍遙聊卒嵗

簡張槃齋以國朝四君子文易南華經

我宋百年間人物兩漢上堂堂司馬公奧學邁舒向廬陵祖韓孟首以六經唱升堂子曽子功亦孟氏抗荊舒徇偏見晚拂天下望斯文價金玉表表足相尙一編誰纂聚百世得宗匠晴窻一開卷璀璨羅萬象余功墮毫穎雲煙起千嶂老我憂患余苦學殊少壯適越資章甫篋笥增冗長之子秀儒林筆力錦江浪九原如可作四子推輩行殷勤特送似或可起遺忘漆園有傲吏所樂在閒曠挿架有全書引領祈拜貺所志逍遙遊不受鵾鵬誑他年子奮飛榮問日休暢濠梁如有意回首問無恙

宿云邊感懷

虛館怯朝寒幽夢不可續展轉復展轉萬感起心曲世塗嗟枘鑿親養悲風木悔往舌噬臍念來弓擬鵠悠悠穹壤間方寸浪馳逐西山有仙子胸次湛寒玊何年白鶴歸就我云邊宿挽衣起凝睇飛鷗下平緑

東襌百韻

羣居厭囂煩兀坐悵離索動靜兩何心求端徯先覺張氏好兄弟同防得先諾重以臨邛客雍容出蓮幕二難秀金枝髙防困酬酢客來驚醉夢倒屣出簾箔符子方下帷訓子傳家學湯子方涉筆詞賦工雕斵閉門各有適跫然聞剝啄錢君丈人行邂逅同出郭衝飈翼飛蓋宿潤沾芒屩【是日皆以帬箑出】山僧迎戶外蕭散出林鶴升堂忽起敬先正事超卓於今國猶活繄爾盡忠恪禪房燈火暗遺像丹靑落惟餘我輩人往事記其略緬懷百年後賢愚一丘貉風鑪催煮茗胸次澆磊落開軒一凝睇偉觀奪巖壑古木矯龍蛇藤蘿喧鳥雀亭亭堦前竹左右森矛矟老榦欲摩空穉緑猶含籜微風度疎櫺萬竅呈笙籥鼎來聞歌呼冠帶亦褒博汝豈陳孟公四坐爲驚愕禍福寧所知字畫妄穿鑿俳優時所拙掀髯資一噱山僧如有意太息事殊昨眾眞擁靈君昨夢非防漠人情良易感意气隨飄泊焉知宋玊賦浪費屠門嚼朝云無定姿宻意終難托棄置勿重陳聲色等臭惡觴行奉壺矢尙想古樂樂圍棊對空枰白日忽飛雹勢成秦始大計誤魯日削將士兒戱爾回旋守宮鑰車馬或殆煩俘敵到幃幄張拳合奇偶奮臂防攫摶嘉名襲百子覆射師方朔數窮或自蹈世事眞難度情性漸浩浩奧義相磨琢壽夭徴彭殤小大稽鵬鷽天髙何所懸地垕何所著孰怒而雷震孰笑而電爍興王悼防獨季世慘炮烙道隆此何幸道降此何薄生乎誰汝恩逝矣誰汝虐毫釐有必爭司馬振鐃鐲義正誓不屈勇士赴鼎鑊少焉兩忘言水淨潛鱗灼行樂未有極暮霞橫日腳催歸走童隸欲去仍復卻顧瞻忽有念郁悒忘諧謔鑿井成先志結甃石鑿鑿危亭俯逵道棟宇更旁拓北牖瞰淸渠西軒粲花藥借問彼何營遊手事蒲荊簪田家婦羣居勇奔躍有問不能對彼豈棄耕獲似言嵗苦饑貨鬻逮錢鎛多謝賢令君惻怛憂民瘼精誠徹髙厚一雨洗炎熇種藝貴及時少稽溝澮涸丁錢曽防何秋苗遺合勺牌追甚星火胥吏逾毒蠚或云勾稽職久矣廢矩彠催科苦重疊受害徧貧弱丁壯腹難枵努力重鋤獲老婦徒跣去詎敢辭笞掠暮歸已戴星晨出雞咿喔疾行君勿寸步千里邈吾聞古哲王重本抑末作豈其倚市門餘財曁丹雘而此力田民往往困椎剝令君誠昭昭忠告期諤諤念此久忘歸露濡襟袖渥餘香來佛殿幽響動檐鐸空庭炳雙燭木末翻鳥鵲淸興浩無涯洗盞復更酌殘杯屏督郵珍送來絲絡玆懽誠有餘玆防嘆難數別駕人中仙精爽排秋鶚六年脫曹尉緹車佐方嶽少須尺一詔歸持紫荷橐堂堂蒲圻掾少學鄙衛霍棲遲綰黃綬百鏈斂鋒鍔踞鞍尙堪行投筆淸河洛含山控邊陲壯志方蹻蹻逝將防殊勲恩光輝棣蕚粹然六君子總抱荊山璞或登賢能書拏云出頭角或防王侯間健筆驅蛟或欲振家聲塵言束髙閣行矣拔連茹大廷副親擢誰其戀鄕邑株守甘齷齪惟予與世違自分同尺蠖他時一樽酒重赴山僧約

和丹陽徐文度令君

微生嘆數奇衰疾久見面遙聞鄕大夫今日潘懷縣列宿羅胸中可但書萬卷撫字究衷曲誅求無俗見已多鐘子知且上北海薦顧以疾自歉往見身如絆緬想滄浪臺吏退足淸燕詩壇建旗鼓來往紛俊彥未修維梓敬徒起臨淵羨邂逅得披承英風起衰懦靦顏謝不敏多言防誕謾歸來飭頴秋暑尙嚴憚居然得新詩大篇驚趣辦瑟縮綴苦語緘題寄回便何當重扣門一奏白石粲

送友人歸茅山

峩峩三茅峯秀出雲雨上疑有避世士卜築便幽曠菊英當朝餐蘭佩拂千障我行未之見徘徊防惆悵子居山之西昔聞今見之厭和下裏曲浩歌商山芝山林久寂寥遲子相發揮間闗整車軸萬里端自玆特苗天所扤念此令人悲毋爲舎靈旁觀時朶頥

因石令君【不矜】行有感成古詩一章呈丞尉二丈不知退之亦肯效孟郊樊宗師以文滑稽否

絕代有佳人潔齊處深宮組織成文章黼黻可帝躬蘭菊媚幽姿桃李自春風出門非所識所識非所從婉孌彼誰女剪制了不工膏沐倚市門苟爲悅己容顧盼若有得芻雉靡不同出門惟所之諧笑繚西東寄語道傍人取舎須至公榮華一時耳禮義百年中

和李果州【道傳】同遊茅山贈

我家荊溪東矮屋八九間石田人不耕自占水一灣十年去城市樂此淸晝閒飽聞西州英奧學窺孔顏見賢豈無時冰開水潺潺朅來潔齊俟一語開防頑錦機神所祕啟示不吾慳追隨妙髙臺勇往不作艱蹇步驅弗前逸駕香難攀惆悵黙無言詩卷慙空還三茅在何許天末聳髻鬟勝處不可窮老我嘗窺斑幽人去不歸夜鶴守松闗夫君金玊姿秀气超人寰興來得同逰句就知難刪應同太史筆有副藏名山

喜客泉

物我未忘情無情惟止水底事山中泉客來如有喜悠然鏡面平倐爾魚眼生少焉開笑面似與客逢迎客喜泉豈知泉笑客何有邂逅深山中聊結無情友

夜夢續句

乙丑四月四夜夢中得句云昏旦視生死又云不種桃與李覺坐而思豈吾壽不延歟因就枕上足而成詩旣以自悟亦以自遣云

大化賦羣有修短亦天只彭殤誰得失鵬鷃均適已我今識其然昏旦視生死靑靑竹籬下不種桃與李老薺怙春柔叢蒿薦芳防耘耡借人力四時自終始屬饜幸朝夕過計胡爲爾勿笑趙孟偸甚矣吾衰矣

喜雨柬權邑蔡丞

髙槐障午暑巨竹搖淸風中郎百世英一官此從容心事付盟鷗年光占候虫客來欲有言一笑撫雙松曰余不負丞哦詩有新工天意亦憐才要施及物功適此嵗薦饑旱气日蘊隆雨應長官祈猶未周四封鴈鶩抱文書朋來立庭中公曰旱旣甚此理貴感通潔齊走羣望精意格蒼穹西山殷其雷萬疊聳雲峯南湖飛霹靂彷佛追蛟龍斯須天壤間萬象俱晦蒙飛湍連日夜一洗旱魃空樹藝走丁壯讙呼沸兒童嵗功已權輿餘閒淸缿筩行歌何所云丞哉寧負公

代柬寄當塗大夫王去非

聞道王明府仁聲已四傳催科能不擾賦入自爭先理到頑民服仁漸黠吏悛俊良搜士類疾苦訪氓編義役頒成制巫風變昔年已聞銷珥筆直欲弛蒲鞭未可徒寛治還疑執徳偏碧雲江外合愛助正拳拳

謝諸友移具遊徳及亭

老去疎文防朋來愜素心結廬慙遠引挈榼荷親臨反斾孤成約臨池得勝尋鳥飛靑嶂遠魚戱碧波深揮麈荷香度開樽栁色侵己欣年洊稔猶冀雨爲霖學道心無得爲農力不任每因情款款常恐嵗駸駸坐久便徐步觴頻怯滿斟非因苦衰疾豈憚豁煩襟羇旅忘家食辛勤念子衿範模資伯父燈火惜分陰一第均兒戱微言久陸沈簞瓢誠有味山水防知音子事增吾感吾言豈子箴他年黃鵠舉莫忘候虫吟

送李秀嵓歸蜀

平生秀嵓翁嘉遁輕朝衣聖世重特招趣駕不容違我豈匏瓜哉先聖固所睎長江一萬里舟行疾如飛東南盛人物十九飫甘肥頗借子公力寧知伯玉非秀嵓曰異哉我本起布韋豈比淮之水東下雜於淝論奏了不阿正直鬼神依防言嗟止棘曰歸詠采薇嵗晏江濤平雨雪從霏防懸知到家日花竹繞山扉

趣劉倅聖與建第

鷦鷯巢枝寛大鵬溟海窄不齊物之情大小貴安宅一區揚子云衡宇陶彭澤何妨輪鞅稀所憎防市迫吾宗攜家來寒暑已屢革寓舎得賈區開門卽廣陌四鄰共壁立而無藩墻隔晝通燔炙芬夜悉笑語啞麕至窘賓朋雨立愧臧獲傳聞三徑地經始得長防良材蔽川下賤售非難索露廩發陳積香飯流匙白羣工闖戶外拱手聽規畫願速大廈成卻展摶風翮

送胡伯量

我本山澤人飄然如野鶴夫君九臯來气類頗相若相逢宿不再別去天一角君從浮丘遊度世得良藥渴飲瑤池水饑向芝田啄引脰試一鳴羣僊相惟諾嗟余侶鷗鷺回翔一丘壑刺天見羣飛老气鼓不作客來傳好音重防欣有約追隨忽防月至哉天下樂亦知僊凡異所向終落落分飛又玆始後防杳難度歸從浮丘侶爲我試商略𨿽愧毛骨凡頗亦志念慤願乞刀圭劑一洗性昏濁從君淸都防共聽鈞天樂

次聖與小兒啖虎脯篇

折臂最小兒骨聳顙微廣弗說螺螄小可以吞大象那敢謂其然且幸日稍長顧似陶家郎智識殊不爽彊令侍師席跳踉繞函丈胡能辧滋味舎魚取熊掌但見蔬果列攫取如技癢嘉餽得虎臠新獵出林莽對之懶下箸殺气猶可想呼兒食之旣睥睨尙來往饕餮我所羞跌蕩或稱賞服猛豈渠能過奨謝吾黨深慙如敝帚有誤千金享

走筆謝王去非遣餽江鱭

環坐正無悰駢頭得嘉餽鮮明訝銀尺防纎非蠆尾肩聳乍驚雷腮紅新出水芼以姜桂椒未熟香浮鼻河魨愧有毒江鱸慙寡味更咨座上客送歸煩玊指飣餖雜靑紅百巧出刀匕翩翩鶴來翔粲粲花呈媚頗疑壺中景髣髴具盤底又疑三神山幻化出人世更於屬饜余想象無窮意知君束裝冗不敢折簡致厚賜何可忘因筆聊舉似

再韻爲鱭鱠虎臠解嘲

多病早休官自是臺無餽東門享鶢鶋寧若曳尾有酒可斟酌有力給薪水朗詠淵明詩如斵郢人鼻所期免朝饑敢幸嘗異味大胾來鄰邑細縷出纎指一見喜折屐三思食失匕珍非我可常竈非吾敢媚胡可狥口腹有若囊無底諸君有用學土苴足經世龍肝與鳯髓何求不適意此豈費萬錢正自不難致貴賤理則殊气味固相似

次劉聖與遊土山韻

巨浸邑東南西北起培塿意恐七澤翻遺此鎭其後我來雪霜降陽和開嵗首平波十萬頃如鏡照妍醜尙想雷霆擊水立蛟龍走微此一抔土羣生魚鱉久山人豈解此采掇競薪槱【是日有爭采薪者】飛香識早梅柴門深處有攀條情正濃催歸回鷁首幽懷殊未愜陶寫賴詩友春事甫權輿重來多載酒防有不速客帶索老榮叟

分韻送王去非之官山陰得再字

達官須親民未竟法應再昔君治姑孰報政甫初載桃李春正華風木養不待至今田裏間往往誦遺愛薦章交公車夷塗了無礙自詭更治民得邑仍勇退坐看積薪上笑謝及瓜代赤縣官山陰銅章喜重佩平湖帶城郭崇山鎭溟海道中勤顧接何者非勝防鵞池湛淸漣蘭亭霏翠靄溪流西走剡夜雪曽訪戴此地君故家舊遊詳往載公餘信足樂俗敝良可嘅盜販人鬭狠淫祀家禳禬緩縱固不可激之或生害厥田惟中中厥賦上上倍豪家窘輸送勺合無容貸貧家慣逋負符移費追逮行之茍失中上下交怨懟臺府相鼎立徵求常意外稽違速譴呵抑絕虞冒昧犴獄當盡心夜寄或百輩去來不敢詰猶豫卽招悔嘩徒陷平民更欲脫有辠朝方得其情莫祈當路攺過客紛如織刺口說行在丐求小不愜百計工組繢我知夫子心此去專勞來豈其懾聲勢左盼而右睞然須處心平更須臨事耐勿恃事理直抗論多慷慨勿謂气類同不虞趨向背先入勿偏聽未信勿忠誨小遲嵗月間足致治平最庶防三載勲亟應千齡防

送王深道歸黃巖雲霞居並簡李微之周子靖吳毅夫蔣良貴

之子雲霞居地隔千萬山三年三過我一見一開顏袖出西遊編字字破天慳可憐東門享不及海上閒後防不可期天步方艱難贈別可無言鳥倦宜知還白髮暮倚閭山空水潺潺道逢兩倫魁風采照人寰出處各有適爲問二者間李周兩太史筆削凜二班爲問靜中得何方濟時艱老我疾病餘癙憂涕空澘回鴈可寄書勿諉殆且煩

贈江西吳定夫

定夫江海士瘦骨如臞仙翩然及吾門不假左右先我方厭塵埃一笑喜相延肩懸兩破囊旣見始解纒我欲具杯酒割雞烹小鮮自言乃長齋不受世葷羶少休入西山幽尋徧崖顚山空四無人白眼問靑天洞口得老翁守死易一編髙談慰寂寞其然豈其然去去不忍別解衣示勤拳及歸己彌旬爲我少畱連道逢一病媼背僂兩足攣津頭見羇旅數口依敗船料理窮晨昏奔走環市防足攣不良行結廬倚墻垣船敗不可航買舟捐萬錢爲慮極靡宻要使終安全詰旦擬東還旣夕重周旋嗟子塵外客而結區中緣吾衰不能爾愧汗與涕漣或疑破囊中探用若流泉子豈費長房一壺掛檐前或疑瞿曇老濟世法無邊勤君爲此來昏頑警沈綿君師魯東家二說當捨旃理一而分殊先儒有遺言君歸更商略書來慰殘年

送潘兄謁李齋

我欲遊廬山江長水茫茫我欲謁齋老去力不遑羨子勇決防去若飛鴻翔及登夫子門必升夫子堂想見七十翁神淸气揚揚客來語時事慷慨激中腸客去竟無言髙歌詠虞唐子行當寄書欲言浩難量問我今何爲爲言老農桑論交四十年防短別苦長至今風雨夜晤語思對牀所幸天壤間日月同輝光何妨一寸心千里遙相望小蟹有益友勁气摩穹蒼及其卽之溫百卉粲朝陽特苗天所扤雙鳥鳴相將閩嶠防時歸猿鶴久悲涼慿將一語寄毋使三徑荒

吳門道歸書懷

投閒三十年日與木石俱暮景際休明搜羅逮樵漁洪造賜甄收羣公交薦書殷勤奉明詔婉孌辭田廬一寒不自揣五窮暗揶揄行行步京畿迎勞多軒車眼靑見故人皆嘆此老臞形容不自惜柰此气昏愚席間迷舊識筆底誤新書十目所共睹一語良非虛儻昧知止戒不反田園居去去入修門蹇步接天衢深虞聞見狂易滋發舒吁天寫眞情浩歌賦歸與

贈九華程兄

君家九華山山翠常在目雞犬聲相聞山腰防鄰曲本固枝葉蕃無若君之族當年紫槖翁一念要親睦俸余不自有買田徧谿谷計口給之食昏旦常陸續吉凶更資助常使有餘畜只今大江南盛事君家獨君歸廣此意勝處新卜築周遭植名花中間敞家塾少長驅之學毋間親疏屬庶防子又孫更衍無窮福亦使紫槖翁百世流淸馥

漫塘集卷三

欽定四庫全書

漫塘集卷四

宋劉宰撰長篇詩中

送王穎叔分教山陽

向來肉食昧遠謀坐談欲復千古讎良平不逐勝詭遊毛錐竟作書生羞楚山蒼蒼楚水流甲光向日金鱗稠酒闌一笑看吳鉤將軍意气傾九州先生身短智則修百鏈可使繞指柔安邊端借帷幄籌泮宮還獻馘與囚英聲南來動冕旒貂蟬未必生兜鍪

再韻謝和章之辱

老人抱甕眞拙謀五利多方無一讎嗟予老矣盍倦遊犢鼻豈卹王孫羞舎西白鳥湛淸流舎東古木鳴蟬稠晚風徐來月一鉤從渠飛鳶墮炎州君門有詔道阻修饑來聊復擷芳柔諸君行矣攄良籌鐘儀不慮南冠囚野人何自瞻前旒所願邊封脫兜鍪

再用韻呈同席者

由來道同相爲謀利交始合終相讎灌竇空如父子遊耳余莫刷千古羞臞張不與俗同流常棣相輝華蕚稠侯生得句魚上鉤句法不減韋蘇州王子簡古師穆修時亦枯枝蔓新柔坐談不知攺更籌絕勝雙鳥各處囚可能無防上凝旒夕烽猶照萬兜鍪

舟過橫塘有感

平波淺艸橫塘路曽挽扁舟衝急雨朱顏緑鬢气崔嵬欲斥九闗揮玊女萬古功名付汗靑九天光寵生門戶邯鄲一夢兩周星霜壓孤蓬日始晴風樹不停身已老病容衰鬢鬼猶驚東烏西兔自昏曉北來南徵幾時了海上欲覓安期瓜山間卻值孫登笑澤畔殷勤訊漁父掉頭不言吾已悟蚤求富貴晚長年老少不同均計誤連年旱魃失祈禳人肝不厭犬豕腸今年稻肥家有酒萬事且付無何有

代賦三十韻呈李果州【時遊茅山】

退之抗表出潮陽髙風萬世爲美談衡開雲气偶然爾浪占顯晦吾所慙皇華使者課第一詔歸臺省陪朝參獻疏豈止一痛哭引去自言七不堪畱行隱幾臥不應一麾出守天西南利名百念己灰冷掃除不盡山水貪行徧金焦到茅阜知有佳處須窮探春花秋葉事已過惟有山髮呈防鬖山神頗亦愧岑寂夜奏萬谷笙鐘酣起看瓊樹繞琳宇更馳玉馬無停驂子猷好事古無比雪中求往固所諳靑鞋直上最髙頂天風縹緲吹楩楠兩峯相對如拱立上公衮冕朝子男羣山斂退就平地滅沒不見如紀譚巨浸東連大洋海浩蕩直與天涯涵卻顧淮源赤山下【赤山湖舊淮源】僅若覆水盈防甔久畱不柰景淸絕山腰下轉臨深潭客來客去泉自湧可能喜笑靜中含嵌崖往往記遺迹舊雨剝蝕苔蘚篸客懷感此重太息學仙便欲老石龕癡狂正復自譏笑曠望聊爾依精藍元符舊事不可問翠微傑觀猶耽耽有田連阡不輸稅飽食豈計皇防覃渠儂不知遊子恨寶鑰屢啟雕龍函畱連信宿苦未厭一笑相屬樂且湛龎眉道士庸中佼成書自許窺老聃扣門有問不得吐退自包裹如春蠶髯李於書頗涉獵醫卜並試仍多婪提攜瓶酒味苦短黃獨屢薦山肴甘坐談衮衮不知曉林杪忽送鐘聲韽人生離別易感愴況我垂白今毿毿明朝日出山下路宿雲散盡開晴嵐君歸千騎圍書錦我畱古木繚茅庵期君再整衝天翼老我甘作書中蟫

畏雨不出簡張端袤昆仲符伯壽諸兄

我居市北子市南中間萬口喧春蠶子來自南我自北繚繞東西厭匍匐塊坐不言中有得谷鳥一聲驚晝息翻然卻念友多聞獨有君家好弟昆嘯軒團團朝至昏古往今來入討論興來握手眇乾坤一鼓平沙萬馬奔隔墻更喚符夫子靑眼相看忘汝爾金丸屢墮銅壺冰欲竟書囊了無防不辭勇往問荀陳修竹亭前一欠伸朝來好語閒行人老龍駕雨上天津

速陳李二居士還茅山

陳居士不甘世味而以醫受知於石大夫李居士不受世事而以棊見遇於杜通直通直時就養尉廨乙亥夏皆來金壇漫塘叟恐孤林壑之望爲賦此詩以速其行

髯李魁然玊抱璞淡陳蕭散出林鶴華陽洞口笑相逢天風自奏鈞天樂飛雲出岫本無心大隱不必皆山林朱弦自振山水音王喬梅福古猶今君不見洛之南涯溫生北涯石明月灘頭弄澄碧河陽禦史一張羅曉猿自掩松闗寂久旱得雨方一犁山南種豆猶其時山僮倚擔遲君歸語君雨過黃獨肥亦有晚筍穿疎籬急歸燒筍煮黃獨北山移文可無續

喜西崗橋成並書邦美東西橋記後

西崗水與洮湖通修梁自昔橫西東百年興廢人不同誰其記者竹庵翁喜君架木續前功朝曦夕照明垂虹地脈不斷和气鐘紆朱曵紫還家風邂逅歸來一畆宮幽花野艸迷靑紅躬耕防有年谷丰笑詠五栁卑揚雄可但日髙花影重羅帷醉起酣笙鐘

和劉聖與顧龍山約客韻

詩筒四出走中涓詩句萬選如靑錢曰余借舟期七賢共嗅梅花咀芳鮮津頭幾度喚長年晝眠乃若經笥邊舉頭急雪風中旋瞪視不見山之巓八牎玲瓏繡佛前同來且結西方緣小軒宛若壺中天玊琴不斷雨聲傳諾君再宿余敢愆從君索句發春妍

寄和趙章泉

章泉先生虎豹章餘子駭逐狐兔藏少陵遊不返衡湘孤吟風月老林塘鴐鵞不送我置傍悵望空勞水一方廣文別日天未霜殷勤寄音示無忘新詩寫作鴻鴈行憐我病骨猶嵇康續貂聊復寄歸航宮墻百雉如金湯登門嵗月知何當江湖極目煙波滄

寄呈王浩翁府判

天下江山推第一多景名樓信端的君家正占多景前第一風光環燕席梁邑歸來縣債了驊驑得路乾坤小錦衣聊復效晝遊戶庭鬰蔥佳气繞手栽松菊成三徑更敞軒楹臨緑沼客來寜厭馬喧櫪夜宴不知雞戒曉辟書聞又上公車連帥親題仲舉輿只今淮上未安集烽火夜照云糢糊要知兩淮須保障保障一撤長江孤邊臣之慮不及此但知椎剝供苞苴紅女去機農釋耒荊榛滿野號鼪鼯君官其間逾十載洞識本末知盈虛願君亟分刺史符稍回和气還邊隅盡收民戶入赤籍有功必賞罪必誅招來耕桑徧隴畆撫摩一意淪肌膚人知親上死其長荷戈不憚供前驅闞如當道臥於莵麋鹿遁走寜復余更歸未用師黃石且侍玊皇香案側不惟文武見全才要與淸朝分淑慝

送魏華甫侍郎謫靖州

靖州風物最五溪畬田歲入人不饑淘沙得金遨以嬉瘴煙不逐嶺雲西六花瑞臘春臺熈尢便逐客過往稀理亂黜陟了不知夫子豈欲居九夷要尊主勢扶時危有言不用時我違翻然不受好爵縻向來鄕行誰可睎平生易名慕者誰蘇陳凜凜百世師畏塗萬折甘如飴求仁得仁固其宜大明當天照隱微直前一疏可忘之江湖後防端有期暗香微動寒梅枝臨別不用長嗟咨

送王常博【萬】歸蜀

東溟之水浩無窮蜀江滚滚來朝宗聖神天子坐法宮日月所照梯航通君才當代相如雄雲煙落紙聲摩空西來闡教臨辟雍冠帶濟濟如雲從力排黨論開至公鳯鳴駭矚朝陽桐太常正徯肅臣工歸舟卻溯蜀江風蜀天萬里車書同不應一士無畱中篙師捩柁毋匆匆趣回有詔紫泥封

奉送符伯壽尉太平

一年三伏秋後前大火更借炎官權竹林杖屨北窻眠君方陸走水行舡君言半世苦迍邅一官遲次安且便瓜時驟及非偶然今我不往人爭先交承久宦思田園側身東望心悁悁民情厭舊期攺弦今我不往人煩寃左符再下催行軒欲挽君畱胡得焉君才明敏性靜專天府四舉賢書連民淳不假防棒懸定知學子來差肩酌君薦藕侑新蓮靑白不受污塗遷贈君以筆並吳牋官閒鐡硯勤磨研敬亭山下有臞仙耕云釣雪老林泉癢屙預欲知民編少屈從之古道邊長官報政將朝天集英唱第吾同年賸欲因君寄短篇有言不盡中勤拳相逢一笑開初筵爲說故人今白顚

題解生山水圖

長江之水西南來江北江南圖畫開君從何處得此景錦防似泛長江回槎牙老樹連荒島兩兩人家出林杪鷗飛欲下洲渚寛雲橫不斷闗山杳圖窮雙嶼金焦峙仙宮縹緲浮寒水拖樓捩轉吳波平閶闔中天日月明

玊糝羊歌

華陽洞口玊糝羊世人傳得神人方雪團入口桂椒香能令老者壽而康瑤池玊佩正丁當篛包聊薦九霞觴世言神仙不鮮食初平山中果何物桃源更有避秦人割雞爲黍迎來賔

石翁姥

采石江頭風晝息掀天雪浪平如席沿崖小泊客心寛攀蘿曽看望夫石天涯望斷人不歸露寒猶想淚霑衣爭似石翁攜石姥年年對峙夾岡道人歸人去我何心雨沐風餐人自老比翼鳥連理枝年多物化徒爾爲長生殿裏知不知

送趙居父入淮東漕幕

儀眞在昔發運司承平舊事猶可稽歲漕東南六百萬石米自淮入汴趨京師周原六轡光陸離建臺想象因遺基水浮陸走舟車馳轉輸十九邊餉縻古今事異吁可悲民力己困國不支長才入幕宜深思皇華使者須良規

雅去鵲來篇

昨日雅鳴繞庭樹道上行人色驚懼試呼行者問如何身爲戶長催殘稅稅殘自昔稱難理三年尢非四年比加之逐保有逃戶每一申明官長怒人逃信矣田不逃其柰逃田不知處厥初經界失區畫比近立租相什伯大家置產錢欲輕小家鬻產價欲增上田只割下田賦賦存田盡因逃去或因土瘠遂流移歲久田侵人不知更有鄕胥迫科抑多推少割隨胸臆民愚而神難盡欺往往增入逃戶籍以玆逃戶日增多戶長蚩蚩柰若何向來差役多輕重戶長之中中產眾比來里正多義役各欲供須有全力搜羅中產無孑遺戶長人人家四壁官司禱雨徧明神施行寛政蠲房緍房緍僅可寛遊手那得實惠霑農民千錢代輸猶可出今日方輸又明日父兮母兮叫不聞遺體鞭笞同木石日日雅鳴期防到血灑公庭深不掃遂令著處聽雅鳴防飛魄散心如搗和气致祥乖致異己甘旱魃來爲祟忽驚雅散鵲交飛髙枝報喜仍低枝萬口懽呼聲動地府今盡放三年稅曵鈴走卒天上來立張大牓當衢市黠胥駭愕頓兩足戶長仰天攢十指瘡痍未愈失呻吟感激過深仍涕淚又說新租亦寛限四年舊欠寜不爾亦知經賦難逭責少紓庶可容催索使君從善眞如流仁人之言爲慮周畫諾一時良易易幾人共拜更生賜人意防同天意感急足未回時雨至始知此術勝祈禳開闔陰陽俄頃耳何妨甘澤尙愆期我作此詩禱告之象龍可僕蜥蜴縱蛟龍自起霹靂隨謂予不信難彊語請驗吾邦今日雨詩成欲謝更有祈新租輸送此其時分科本色歸上戶細民勿使折納遲四年逃閣尙充數積獘那能倉卒去且應除豁見眞的孰恃彊梁敢逋負若然民病八九瘳閒暇何妨版籍修推排得人獘可見逃租十失五可收更令義役廣前制戶長裏胥同一體庶幾二役適均平不使貧民偏受敝豈惟防雨快一朝縱有凶年皆樂歲報喜不惟幹鵲噪丈人屋上烏亦好

長篇詩下

秋日題儀眞寓廨時秩滿俟代

非崖非巓壁立蒼然野花炯炯媚朝日樛木繚繞棲寒煙歸乎歸乎幽深此便居乎居乎市聲晝喧紛去住於吾心定取舎於吾言竹色一軒秋雨後荷花十里晚風前錦城不似還家樂獨立津頭欲問舡

野犬行嘉【定己巳作】

野有犬林有烏犬餓得食聲咿嗚烏驅不去尾畢逋田舎無煙人迹疎我欲言之涕淚俱村南村北衢路隅妻喚不省哭者夫父气欲絕孤兒扶夜半夫死兒亦殂屍橫路隅一縷無烏啄眼犬銜須身上那有全肌膚叫呼伍伯煩裏閭淺土元不蓋頭顱過者且勿嘆聞者且莫吁生必有死數莫逾饑凍而死非幸歟君不見荒祠之中荊棘裏臠割不知誰氏子蒼天蒼天叫不聞應羨道旁饑凍死

猛虎行

市有虎毋妄言當闗虎士森戈鋋市上一呼人駕肩虎𨿽猛那得前市有虎言非妄君不見左馮諸邑天下壯斧斤聲斷林壑空猛虎通衢恣來往食人肉飲人血沈痛積寃何可說凝香堂上紫煙浮風流太守憂民憂一朝下令開信賞借皮枕骨彌山丘虎已滅人患絕夜永猶聞泣幽咽泰山之側如可居子後夫前甘死別

病鶴吟上黃尙書【度並序】

伏聞課長淮綏靖之績陞西淸次對之班爰按彛章當舉自代以某備數切惟此舉前輩所重如韓文公之於錢徽歐陽文忠公之於呂公著皆其名位已髙才望素孚故聞者不疑受者不愧如某麼麼加以不可療之疾分甘屏處忽冒公舉豈惟駭聽上玷師門抑與漫浪之迹不相似然昔唐張司業受東平之辟而愧其不就賦節婦吟以謝好事者至今傳之某才固不敢望司業而受舉不能報與之略同用敢擬節婦吟之作賦病鶴吟寄上

五湖浩蕩平沙暖病鶴摧頽翅翎短萬里空懷宿昔心忘機己結沙鷗伴華表飛來遼海仙人間嘉防恰千年一聲嘹唳九關傳虎豹辟易不敢前盡推同類遊鈞天浮丘王喬相後先縹緲遺音墮雲際應念沙頭苦憔悴欲令弱羽更軒昻共駕飛廉騎六炁瑤池飲芝田戱五湖回首皆塵世菇米熟藕花鮮五湖秋色正相便寄聲靑鳥謝勤拳摧頽病鶴那能然

吳子隆兼隱齋歌

前驅十里旌旗紅後騎蹀躞如遊龍綺窻阿閣最深處歸來燕坐圍香風不如理掾吳夫子岸幘髙吟酒一中嵩少山頭渭水邊耕云釣月老林泉巢由不生沮溺死魚鰕麋鹿俱忘年不如理掾吳夫子安閒寄傲庭西偏富貴誠可樂幽棲端足尙牽黃復出上蔡門李斯悔殺爲秦相介推有母須求祿不應決意歸綿上吳夫子聽我歌當朝劍佩冠峩峩趨營未免傷天和古來隱者亦已多潔身亂倫如彼何君今非仕亦非隱京塵不染白玊珂靑衫從事今十載萬事忘懷眞實在但令堂上笑平反豈計庭前羅翠黛是中不減山中樂底用靑鞋遊物外吳夫子吾所敬兼隱名齋足相稱誰其尸之勾漏令

傲將軍歌贈周叔子馬帥

君不見細栁將軍專號令壁門不受天子命又不見隆中將略天下奇屈致不可就見之丈夫意气類如此達則守官窮守己齋壇未築國士去軍令己申美人死王翦定須六十萬李牧必遵前日軌掃門求見齊舎人魏勃妄庸何足使武皇踞厠對衞靑淮南君臣暗歡喜寥寥古道不復見後來捷徑何紛紛炙手儻可熱防痔未爲勤金珠要結徧奴鈇鉞倒置由他人傲將軍今無矣杜預苞苴通貴近裴度浮沈聊卒歲兩賢屹立尙如斯噲等區區焉足計傲將軍今有之我得見之喜可知行年六十未爲老三衙致位官非卑毛錐子毋我欺妙年手折桂林枝長鎗大劍爾胡爲十載安邊功書徧太常旗周宣方歌境土復吉甫已賦明哲詩詔書星斗爛馹騎風雷馳平生許國心日莫恐倒施皂囊九扣閽山立志不移時攜一樽酒山水自娯嬉傲將軍誰與同子眞己去吳門市杜陵不見天隨翁賴有倜儻朱杖屨時相從虎丘山頭弄明月姑蘇臺上吟淸風爲樂良有極大義終無窮謹勿扁舟載西子有時獵渭占非熊

代同遊者賦宿云軒呈李果州

君不見流金鑠石气如焚巫祝並禱天不聞霶霈一雨洗乾坤膚寸而合山中云又不見疾雷破山風助勢八表同昏天地閉峯頭一抹斂歸云赫日當空鬼神避祗今嵗杪雪霜餘得向巖前自捲舒等閒且伴幽人宿明日春回須雨足

送趙玊甫赴穿山鹽場【時又有池陽辟命】

辟書朝東來海上便擬尋蓬萊坐令斥鹵皆春臺辟書暮西至頒春又擬陪千騎江水江花盡和气浮屠將就要合尖洊雷喚起蟄中潛東西惟命夫何嫌諸麼爭令出門下意豈專爲一日雅君姿秀整气淸遒露華凝曉月澄秋胸中武庫森戈矛筆下倒瀉三峽流甘泉持橐侍凝旒靑氊舊物唾手收幡然正應側席求東行西行寧久畱祖帳馳華軒嗟余守環堵贈言古有證臨分敢無語紛紛曳紫腰黃金儼然望之眞天人萬世在其後念之徒酸辛富貴誠可樂名義吁可畏此意儻無忘鴈來頻寄字

觀瀑布圖

仰觀山糢糊俯視山歷歷見卑不見髙此恨通今昔觀者笑且言畫手非用力安知畫工心獨苦世上悠悠防人識君看白練飛杳不見來迹疑從九霄中直下恣噴激六月天無風大暑鑠金石此景獨淸涼飛雪灑石壁此豈銀河翻余派墮空碧抑豈龍門決洪波注八極方知畫者心不止存目撃山上更有山去天不盈尺丹崖與翠巘羣仙所遊息煙雲不可到日星在幾席甘露被艸木醴泉出巖隙流落人間者萬派祗餘瀝知畫豈予能因畫重淒惻聖賢言外意未可紙上得所以說詩者要在以意逆安得畫外觀山人共向書中探端的

贈芮醫

乳母夜深紉故衣鍼墮兒側姥不知兒膚受鍼口啼哭展轉無眠鍼入肉明日啼聲甚夜來問兒疾苦誰能猜拊摩忽到傷鍼處兒啼欲絕姥方悟醫師睨視了無防鄰母驚嗟悉來覩羣兒竊聽聞肩竦毛髮竪芮生昻然來自言醫此屢探懷出良藥布指揣鍼路斯須穎脫出肌理自如故嗟哉此神術小試輒如許我聞在昔陳畱市刀鑷工中人避世至今山谷後山詩明月夜光光照地又聞宋人有藥手不世世澼絖無贏貲客得其方說吳主大敗越師因胙土方今北境猶多虞萬金良藥時所須汝胡不往此踟躕芮生莞爾笑幸利吾所誚喟彼陳畱翁異世或同調

天馬歌書劉漕【彌正】子淮海秋思詩槁後

貳師城空渥窪涸百年徒費秦川眼明見此玊花騘畫工如山筆難貌朔風號朔雪舞交河水冰連后土一聲嘶入玊門闗掣斷陰雲日當午超八駿友六龍天人一笑和鸞雍駑駘百萬那能從

賽龍謡寄陳倅校書【模】兼呈黃堂

重光協洽之嵗夏四月朱方不雨川源竭田家汲井灌新秧綆短瓶羸汗流血太守憂民一念深欲決銀河起伏陰彌月驅馳徧羣祀云捲碧霄呈象緯聞說南洲有蟄龍百年水旱資神功民言直徹九天上絲綸屢下恩光重來往瞻言三百里別乘親行古無此潔蠲牢醴薦芬馨願借英靈一瓢水瓢水英靈亦何在精誠自與神明防炎官叱馭正當空丰隆已駕隨飛蓋歸軒暮扣古城闉霈澤朝均千里外秧田得雨變靑靑麥田流水迷溝塍擊壤歡呼紛老稚慚愧今年又丰嵗典衣沽酒賽神龍一飽權輿神所賜神龍肸蠁意已傳似言此賜非予專一瓢汲水能回天多謝紫府瀛洲仙瀛洲仙人笑揮手龍不言功我何有祗今千騎擁朱輪卽是商家大旱作霖人

再韻謝和章

萬竈連營橫塞月委輸不繼官倉竭邊兵𨿽暫罷橫戈塞馬猶聞馳汗血赭衣開河深復深靑靑蔓艸生河陰歳旱民饑神乏祀故老言言徴防緯使君事業今防龍十年準擬調元功銅虎分符又南國北來更閱千山重同寮有客居同裏憂國同心無彼此旣知東海之婦可致旱又知疏勒井泉能湧水釋囚祗有圜扉在蠲租可但寛期防日照齋盂食不葷雨濕朝衣車卻蓋已罄祈禳徧國中更遣緹車來郭外荒祠虫篆上丹靑平原兆坼田塍拜手殷勤祝田穉活國生民系玆嵗再宿爲期神效靈三日爲霖民拜賜長淮轉漕速郵傳此賜豈獨吾邦專雨餘亟欲披靑天那得駕鶴揚州仙精意回天翻覆手赫赫陽光均九有但得兩君便攜手齊上紫淸扶日輪闔辟陰陽端有道不妨風月屬閒人

再用韻

公詩滄海生明月艸木光輝涯不竭僕如拙匠運斧斤顏汗淋漓指流血心知短綆難汲深拱把之木無繁陰風雅墮地防千祀牢落荒林鳴絡緯眼明紙上走虯龍古錦囊中新奏功搜奇往往魑魅泣窮髙不礙天門重鵬飛羊角三萬里筆勢翩翩有如此渠儂辟易虎負嵎公獨從容禹行水端由萬卷胸中在左右尋源無不防詩壇獨上四無人烏兔驅車天倚蓋曹劉沈謝不支吾陰何間隔孫山外池塘不夢春艸靑愚生已分老田塍縣榻空煩禮徐穉一笑相逢俄隔嵗不辭入府異龐公只恐言詩非木賜朝來好語日邊傳大惠寧許一州專詔書絡繹催朝天紫薇帝庭領列仙釣船已入酒聖手淸風一枕無何有遮畱當道擁車輪尙能喚起隨邦人

和陳倅田婦刈麥韻因解嘲

君不見山東健婦把犂耕子美爲賦兵車行我嘗一讀三嘆息尙想靑天聞哭聲又不見峽女生涯在兩腳鬢髮飄蕭不堪掠我嘗三復負薪篇亦是子美防州作山東徵戰苦未平峽女家貧無防升吾邦之俗異於是賦調不苛閭裏寧八月詩人歌載績餘暇不如同力穡況復樵枯良易易自昔民生在勤力通守於民情最親勞農不憚行侵晨他日席前須記取要使深宮識苦辛

運河行

運河岸丁夫荷鍤聲繚亂紅蓮幕府誰獻言運河泄水由函管函管掘開須到底運材歸府供薪爨庶防一壊不可復民田𨿽槁河長滿民田爲私河則公獻言幕府寧非忠我聞此言爲民說急趨上令毋中輟小民再拜爲我言函管由來防百年大者用錢且十萬小者半此工非堅厥初銖積費民力厥後世世期相傳豈但旱時須灌漑亦憂久潦水傷田向來久旱河流絕放水練湖憂水泄州家有令塞函管函管𨿽存誰復決小須雨澤又流通函管猶存不費工只今掘盡誰敢計但恐民田從此廢丰年餘水注江湖涓滴不爲農畆利有時驟雨浸民田水不通流禾盡棄況今農務正紛紜髙田須灌艸須耘盡驅丁壯折函管更運木石歸城闉呂城一百二十里不知被擾凡防人太守仁民古無比凝香閣下寧聞此願傳新令到民間函管須塞不須毀已塡函管無尾閭大舶通行水有餘函管不毀民歡娯異時瀦瀉無妨渠憶昔采詩周太史不間小夫並賤試裒俚語扣黃堂鈇鉞有誅寧敢避

憶昨行寄呈劉法曹

憶昨太守宣城陳人物風流法從臣太息官倉取無藝要與邑民圖久計總將一石計其贏三斗八升爲定制厥初號令如雷霆奉行誰敢圭撮增愚民不解深長慮競喜當時斗斛平新守迎來舊守去號令𨿽嚴誰復顧斛面坡陀斗面髙三斗八升作常賦後來主簿辛君機太學聲名盛一時朅來意與上官合委向倉中司出納籌算親臨絕蔽欺戶庭凜凜無喧雜愚民乍喜見明官槪量寧論加勺合上供送使有成數羨余到底歸州府明年按籍取之民三斗八升更增五往者不可諫來者圖之猶未晚只今太守龔黃比千里癢屙如切已公事勤勞絕燕私私錢大半供公使選官受秋輸而得法曹賢除防十九積羨逾三千三千寧足州家用只恐從今還作俑明年四斗三升之上更增科三十六都之人將柰何

殺虎行謝宜興趙大夫惠虎皮虎臘虎睛

君不見陽羨周將軍射殺南山白額虎千古萬古聲流聞又不見宜興趙大夫南山三十有六虎令行殺取無復餘一虎昔何少三十六虎今何多虎多人不患所患政之苛苛政滅人門猛虎戕人命擇禍莫若輕泰山之人論已定大夫性髙明下令走風雨所知在田裏了不見臺府旣令民免政之虎又與民除虎之苦四境之民歌且舞或云殺虎太傷和胡不令渠自渡河我聞此言笑且呵大夫憂民憂豈必限吾土不然鄰國以爲壑信也白圭愈於禹古陽羨今宜興大夫邑之主將軍邑之民主賓多寡事不同千古萬古同淸芬

過司徒墓

司徒墓荒冢累累不知數艸中翁仲無復存壠上牛羊自來去想見當時百萬松佳城在處鬱蔥蔥車馬時來卿相子鐘魚聲出梵王宮年深事遠無畱迹只與耕夫資墾辟萬古同成一窖塵官爵髙卑誰汝識

用前五字韻趣劉聖與建第

君不見茅屋下四壁牀敷窄又不見朱門中金碧鎖空宅宅成更欲致良材水浮陸走空山澤茅屋區區誠已疎朱門汲汲彼何迫勸君勿學伏波老自詭裹屍須馬革又勿學金穀人綺窗阿閣綿阡陌但令庭宇潔頗與塵囂隔市聲不至亂琴書廚煙可免衝咽啞庶防家人安亦使我心獲吾宗開敏姿富有濟時防棟宇著易象義不假探索況聞玊堂直視艸須元白所期不日成毋使中道畫庶奉紫芝泥卽刷靑雲翮

寄刑臺範黃中

秋气淸秋風髙想見刑臺舊居士巾車獨往恣遊遨偃仰戴公廬逍遙焦公居想前輩之風流悲末俗之﨑嶇白眼睨視抵掌嘻吁酌之以漫塘之酒侑之以漫塘之藕酒之味醇而不漓藕之性潔而不污以泥於以介眉壽於以明素守對此長歌其樂如何相望𨿽隔於秋水明月幸同於千里

跋趙憲【汝櫄】唐率更千字文迹

艸非艸眞非眞栁之骨顏之筋歐張瘦硬可通神眾體備兼眾美莫臻興嗣書無首亦無尾當年好事人各欲徇所嗜割截同至寶得中固爲喜莫將俗眼看墨脫字已漫當年寶匣中什襲防嵗寒只今煙雲披星斗尙闌干麟角鳯觜毋輕棄煎膠續端有冀君不見四牎寶此不寶他固應落筆驚風雨走龍蛇

漫塘集卷四

欽定四庫全書

漫塘集卷五

宋劉宰撰辭免狀

辭免除借田令第一狀

伏凖省札四月二十三日三省同奉聖旨劉某除借田令某螻蟻微生忽叨恩命戰悸不知所云抑區區情素有不容不吐露者某蚤由科舉僥冒出官爲尉爲掾爲令汲汲寸進初非忘情宦達一自辟屬倉臺偶得風疾浸淫滿面乃丐嶽祠以歸曾未兩月復拜堂審之命某是時猶意此疾可療欲俟小愈奔走赴闕不謂所感日深百藥不效以迄於今形容變攺語音僅存竊自循省豈堪綴班行之末重念某幼時家匱不免饑寒病廢以來一意耕桑服勞過甚年甫六十手戰而難於執筆髮脫而不可勝冠晝以目昏廢書夜以心忡忘寢𨿽欲少效尺寸以自見於明時有不可得瞻望闕廷但深悁結所有省札不敢僭效達官寄畱州縣謹端拜襲藏傳之將來爲子孫榮伏惟鈞慈特賜敷奏攺命時髦以光初政容令孱瑣自放漁樵須至申聞者

第二狀

某伏凖省札以某辭免新除借田令奉聖旨不允疾速起發前來供職某洊膺寵命俯極戰兢伏念某蚤歲效官位不過掾幕中年屏居身不入朝市容臺列屬中防趣行皆耳目之所不接夢想之所不到況聖上天徳出震之初正萬化維新之日而公朝進擢猥及麼微在某可謂非常之遇𨿽無知如艸木亦覺欣榮𨿽無情如鳶魚亦當飛躍某其敢固執其愚仰孤鴻造實以衰疾之軀不但形容如鬼疎率之性時或語言如狂且久安漁樵遂廢筆硯猶之猿鳥必不可與麟鳯同瑞聖時猶之瓦礫必不可與珠玊並登王府惟當退伏田裏含哺鼓腹詠歌太平所有借田令職事或聖君賢相必欲矯俗之敝擇不求者與之則世之志不茍求而學行才美百倍於某者何可勝計姑以所知言之前鉛山縣丞羅愚鹽官縣丞周師成新湖州錄事參軍杜範新眞州教授潘彚徵愚乃故樞宻防之季子餘皆進士第是四人者稟性不同至事親以孝律己以防蒞官以勤臨民必恕行之以公不顧望以避怨得之有道不僥幸以干進則四人者同歸一揆又前眞州支鹽倉洪秉哲初擢第主歸安簿甫數月母病馳歸因畱不去母病有間勉之仕不得已授眞州鹽倉郡守丰有俊檄入幕賴其助有俊爲本路提舉復攜以行及爲淮西帥以隔路不可檄致乃轉以屬江淮制置李玨玨屢檄其出而本路新提舉汪綱又欲其畱秉哲難於從違遂兩不就因以避事爲玨所劾至今未得差遣其兄亦四請鄕舉免舉不到省遇赦不該恩兄弟怡怡不知老之將至前修職郎戴埜爲麗水尉寄居有挾勢奪村民之舟者埜執不與守怒撻吏奪舟與之埜卽拂袖去初埜弱冠其父爲求同姓牒因發國子解登第埜以家狀中微有遷就言之輙愧汗其後父防服闋遂自陳棄官今已十餘年家居深山惟讀未見之書爲有用之學閣學楊簡知溫州日已嘗論薦乞命以官是二人者其特立獨行無求於人尢爲人所難或公朝不以某爲狂僭於六人之中特拔其一而攺畀之皆足以使頑夫廉懦夫有立惟是某自爲己計旣重於方命之誅妄爲人言更合貽犯分之罪尙祈寛大之朝曲賜矜貸某不勝俯伏戰悸之至須至申聞者

第三狀

某伏凖七月二十七日省札以某再具申乞寢免新除借田令職事三省同奉聖旨依已降指揮不允疾速前來供職某瑣瑣一介仰勤君命至再至三魄褫魂驚罔知所措其敢固執愚陋數犯天威實以某賦分素薄得疾多端最是風毒上攻形容變攺已嘗具申不復喋喋兼某少不涉學懶與性成長不通方動與物忤故偸安窮巷以茍餘生蓋欲仕不能非能仕不欲與老成前輩徳尊行髙養素丘園者不類若貪冒寵榮彊顏就列則是積年抱疾乃爲今日進身之階必速煩言上累初政某𨿽萬死不足塞責伏望察其由衷曲賜敷奏檢防某已申事理施行伏候指揮

辭免特攺奉議郎添差建康倅第一狀

某伏凖鎭江府遞到八月十四日省札以某三具辭免新除借田令三省同奉聖旨特攺奉議郎特添差通判建康府仍釐務塡闕某麼微之蹤方命至三正爾戰懼莫知所容而異數沓來驚魂益以四逸竊惟攺秩之必用舉主丞郡之必更作縣此祖宗成法所以垂萬世之規否則必嘗登對而知其能擢用而試之事某近者𨿽荷甄收俾綴奉常末屬卽具辭免初非已經登對及曾受任使之人況借田有令𨿽官王朝在昔列於九品於今通差選人某昨被恩除已以疾控辭乃今躐陞朝籍遂佐畱都則受之是前日之辭爲飾詐今日之受爲擇利有一於此罪在不赦某則安敢又某昔在先朝年方彊仕嘗被旨赴都堂審察亦以疾辭迄於今十有八年以年則昔壯而今老以病則昔淺而今深辭受一殊萬死莫贖伏望不棄小物曲諒愚忱仍賜敷奏一倂收回誤恩毋使蟣虱微臣稽違君命以速明刑不勝席槁俟命之至所有省札某不敢只受除已寄收金壇縣庫聽候指揮須至申聞者

第二狀

某凖鎭江府發到九月十六日省札以某辭免特攺奉議郎添差通判建康府恩命三省同奉聖旨不允某疾病餘生薦叨誤恩半年之間四上控辭之牘自知狂僭罪在不赦今又拜不允之命仰體天涵地育之仁感深泣下但某爲風毒所侵漸類惡疾委不可仕若牢辭不已不惟上紊淸朝亦恐得罪公議謹當尋訪良醫多方治療儻數月之後稍覺痊可卽只拜恩命以效奔走或疾證已深藥力不及亦當續具情實申取指揮庶進不孤造化曲成之恩退亦不失臣子拳拳奉上之義須至申聞者

第三狀

凖十月十三日省札以某申乞居家尋訪醫藥奉聖旨依已降指揮不允給假兩月將理候假滿日起發之任某卽已遵稟外今假限已滿所合具申某聞事君當致其身尢當用其情故公爾忘私國爾忘家者士大夫致身之義病則免老則致其事不彊其所不能不戀慕其所不當得者士大夫所以用其情國家所以原其情也某愚不肖蚤歲塵忝科第服勤州縣凡十有七年見義必爲當仁不避惟恐一日之失其職𨿽位之卑名之微其於致身之義略亦無愧不幸有疾屏迹田裏垂二十年聖明禦極振起滯淹某偶以蹤迹近似首預招延之數嘗以情實申控復拜攺秩丞郡之命凡海內陸沈七選之人誰不欣艷以爲非常之遇某或牢辭不已人必以爲沽激故某一再控辭之後不敢喋喋只乞居家博訪醫藥候痊可日拜命防凖前件省札某仰體造化曲成之意多方從事醫藥緣所感風證歷年已深百藥不效借有良方非年歲間可以責效竊恐稽畱成命罪在不測謹再具情實幹紊伏望哀矜特賜敷奏容令某守本官致仕或以其年尙未及不忍棄捐卽乞攺注嶽廟差遣一次異時或有痊可之日誓當糜捐以圖報效須至申聞者

辭免除直祕閣宮觀第一狀

某伏凖省札以某陳乞守本官致仕或祠廟差遣正月二十三日三省同奉聖旨不允依奉議郎除直祕閣主管建昌軍仙都觀任便居住者累月吁哀實廹於疾一朝從欲俾便厥居聞命震驚拊躬感泣仰恃乾坤之大載陳螻蟻之私夫老於選調而有脫選之榮久矣逸居而冒均逸之寵皆爲異數所合牢辭顧惟中廏之病駒許仍伏櫪更類深林之倦翼得且安巢其敢不已於言以瀆蓋髙之聽惟臣子之直中祕乃國家以表外庸要須治郡而著循良之稱按部而有澄淸之效倘不由此弗輕畀之深惟洪造之曲成蓋援同升之近比其實才品有異又且輩行不同彼眞養素於丘園此特臥屙於田裏至學問源流於諸老詞章模楷於後來皆其所優非某能及倘恩榮略等將負乘致譏伏望朝廷特賜敷奏收回直祕閣恩命姑令某以奉議郎主管建昌軍仙都觀任便居住庶幾愚分得以少安師言亦可允穆實受天地終始生全之賜須至申聞者

第二狀

某伏凖省札三月二十三日以某辭免特授直祕閣奉聖旨不允伏念某蕞爾小臣懇辭恩命展轉經年若必待控辭貼職得請而後拜命實恐稽緩以干慢令之誅謹已望闕遙謝只受奉議郎主管建昌軍仙都觀恩命訖外有中祕之職實非乍脫選階素無朝績之人所敢冒居謹昧死固辭期必得請伏望公朝檢防某前申事理特賜敷奏施行伏候指揮

第三狀【代作不錄】

辭免除直寶謨閣宮觀仍令吏部理未陳乞磨勘年月日與依條轉官給告第一狀

某伏凖省札三月十七日三省同奉聖旨劉某除直寶謨閣依舊宮觀令吏部理未陳乞磨勘年月日與依條轉官給告者某恭覩省札不勝戰懼某竊惟名以勸功官以序功祿以食功乃聖世馭臣子之成法故一命以上茍效職公家位分𨿽殊皆可得祿而官則不然非有考任不遷臣子茍有考任則才品𨿽殊皆可遷官而職名則不然有無不可以例言遷轉不可以日計蓋國家設此以鼓舞士大夫趨事赴功之心故聖世重之如某者蚤得惡疾形容變攺不可以蒞官臨民故三十年來屏伏田裏未嘗屍一日奔走之勞向叨祠命已愧罔功並不敢支請俸給今又畀之則非所以食功久侶漁樵姓名不入考功之籍而令計在家年月進秩則非所以序功而況職名向也無功而得今也無功而遷其於勸功也何有某自揣微賤不敢犯分控辭以速罪戾惟是光廟謨訓內閣寶藏寓直其間至爲遴選固有累任監司郡守而未得者某實何人其敢冒受伏望公朝察其愧懼之眞情非有一毫欺僞特與敷奏賜之寢免實受隆天厚地保全晚節之恩某無任祈叩之至

第二狀

某伏覩鎭江府遞到省札以某辭免新除直寶謨閣等恩命四月二十一日三省同奉聖旨不允某以螻蟻之微辱乾坤之造控辭不獲其敢薦有申陳自速罪戾而某區區愚心有不容自黙者竊惟先朝以來臣子有不由實歷而躐陞秩序者非其學問過人必其節行超俗某蚤歲涉獵時文竊取科第一行作吏卽又棄置汩沒吏塵初無學問可言中年得疾醫藥不效從所屬保明去官疾勢綿延以迄於今蓋欲仕不能非能仕不欲初無節行可述向沐誤恩攺官畀職辭不獲命黽勉只拜已深愧懼今安敢復冒殊私伏望憐其賦予之薄察其祈叩之誠特與敷奏收還直寶謨閣等恩命使某且得偸生閭裏與田夫漁父詠歌太平實受隆天厚地之恩伏乞照防申聞事理伏候指揮

辭免除太常丞第一狀

先凖三月十七日省札以某再具辭免除直寶謨閣仍宮觀令吏部理磨勘轉官恩命奉聖旨不允防凖吏部給到朝奉郎直寶謨閣主管建昌軍仙都觀告一道未被受間太常寺轉人送到六月二十四日省札劉某除太常丞某竊惟事君臣子之大義欺君臣子之大罪某幼知讀書卽識此理不幸當彊仕之年得癜風之疾形容醜惡不可出仕不得已從所屬保明申乞祠祿後荷朝廷矜憐特與攺秩仍畀職名在某已爲非常之遇今春復荷誤恩遷官進秩某實何人有此僥幸故縷縷控辭不敢只拜今玆復冒恩除載念延閣美名容臺淸選𨿽皆非某所可當然亦必非某祈叩所能並免持衡二者之間則延閣之名猶可冒受以養屙容臺之屬必不可偸安而家食矧某自入夏以來不惟舊疾有加老疾倂作腹髒滑泄齒牙動搖日食惟糜粥數匙以上气血益衰目昏耳聵視聽不爽手足戰掉舉動失常若使懵不自量勉趨朝列必致顚踣爲明時羞除已望闕遙謝只受朝奉郎直寶謨閣主管建昌軍仙都觀告札外所有新除太常丞省札見寄畱金壇縣省庫擬望鈞慈察其情之眞而不敢爲欺哀其命之窮而不可大受特賜敷奏收還恩命庶或可少延殘生實受造化終始生全之賜須至申者

第二狀

七月十三日伏凖省札以某辭免新除太常丞恩命奉聖旨不允某蟻虱微生叨塵淸選實千齡之幸防其敢喋喋洊瀆鈞嚴自速罪戾而區區之心有不容不盡吐露者某幼讀論語至伯牛有疾子問之自牖執其手竊疑冉耕聖門髙弟蓋嘗步亦步趨亦趨情不爲不親而其疾也夫子獨嫌於一顧乃自牖執其手何哉豈非疾証之彰容貌之攺𨿽聖人亦有所不欲近耶某不幸蚤廹親養奔走田間皮膚爲風毒所乘得疾白駁𨿽無瘡痏亦無痛楚而風毒浸淫自頭面達於四體彊半變白形容之惡見者駭異而臣子入朝宜修陛見之恭某疾證若此其敢扣玊階方寸之地望威顏咫尺之間又某頃以疾由熱致服涼劑過多歲晚脾泄十日而九手戰腳弱目昏耳聵實不堪奔走伏望公朝哀矜孱瑣曲賜奏陳收還誤恩仍畀一祠廟差遣庶幾未塡溝壑尙茍餘生某不勝祈哀請命之至

第三狀【代作不錄】

第四狀

昨凖省札以某第二次辭免太常丞除命又凖鎭江府備坐省札津發催促起發某前來供職某𨿽抱病日久迫於朝命不敢寧居已於九月初二日望闕遙謝只受太常丞恩命擇十月二十三日起發赴行在供職回申尙書省至日起發所居金壇縣於二十八日至平江府緣知平江府張殿撰乃某同年進士提舉浙西常平事曹祕丞亦某年家皆有疇昔契分相率迎迓而某識以病昏神與形離相見之初爲贊者所誤遽以曹爲張旣而兩司合席郊勞卽席題名某復誤以曹爲薛蓋其精神恍惚如醉如夢故瞀亂如此乃兩司隨行吏兵所共見非敢飾辭若使某不自揣量力疾前邁必顚踣道塗或幸善達亦恐仍前恍惚瞀亂有紊朝儀不但負明時之選且將爲頌臺之羞某實不敢除己於次日回舟金壇防訪醫藥外伏望公朝察其情之眞憐其辭之哀特賜敷奏赦其罪戾容其退歸庶幾保全莫景以茍殘生伏候指揮

第五狀

伏凖省札催趣某疾速前來供職仍具已起發日分申尙書省某蟣虱小官累勤朝命震懼不能自寧伏念某區區之迹一自去冬奔走赴闕得疾中道卽具申聞乞賜敷奏容令退歸尋凖省札奉聖旨不允給假將理某時𨿽自揣疾證己深非可朝夕責效而感激洪造貪慕明時猶覬殘生未泯勿藥有期或可扶憊支羸一造闕廷故不敢薦有申控不謂某命分之窮痊平無日腑臟泄滑晝夜不止已及半年肢體骨立精神耗散視聽俱衰又犬馬之齒實已七十筋力亦有不可彊者擬望公朝哀其疾病之深死亡在近特賜敷奏許令守本官致仕庶免顚踣道路詒笑方來某不勝忍死祈哀俯伏俟命之至伏候指揮

回王殿院【遂】宣諭玉音札子

敬承臺札宣示玉音知不肖姓名誤塵於簡記意過情聲聞或契於傳聞致勤天陛丁寧霜臺開曉某退自修省不任戰兢伏念某少也獨居無師友之益長而爲養惟農圃之依自忝微官卽困多病閒居三十載恍不知歲月之更嘉防一千年徒緬想風雲之盛頃洊叨於拔擢其敢昧於稟承而疾弗可爲久而益甚自去歲還歸於中道迄於今偃臥於一牀神識昏迷事轉頭而輙忘關鬲否塞言入耳而不聞重以風虛養成痰厥顚沛而險易弗顧委頓而饑渴罔知將何以趨殿陛之間對冕旒之下敢祈敷奏曲赦殘生父教之忠𨿽自幼不忘於畎畆天奪之魄竟此身莫望於軒墀

辭免除將作少監第一狀

凖省札六月十一日三省同奉聖旨劉某除將作少監者伏念某衰孱朽鈍狎被龍光猶有人心寧忘結艸啣環之報第病在肺腑景迫崦嵫勉造闕廷必將中道顚踣爲明時羞昨者殿中侍禦史王某宣示玊音某已冀病證托奏知訖不謂猶未徹聞致洊叨恩除進貳匠監皇懼戰栗不知所云謹再瀝血誠歸投大造伏望朝廷哀矜特賜檢照某累申事理施行所有省札寄畱金壇縣庫某不敢只受須至申者

第二狀

伏凖省札以某申乞辭免新除將作少監恩命三省同奉聖旨不允某竊伏自念一官漫浪了無寸長猥以姓名徹於造化粵自嘉定攺元叨堂審之命寶慶禦極冒借令之除繼官之陞朝使外贊治於畱都祿之眞祠使內通班於延閣以及端平更化又復累被恩除至略其未嘗身歷朝行遽使之名參匠監譬之犬馬但未顚僕猶當激昻而某三十年間懇懇控辭有同一日儻非病形於外容顏不類於故常病成於內狂易或見之言動則是飾其一時罔上之詞以成其三十年慢上之罪國有明憲某其敢逃伏望公朝察其一語不欺念其餘生無幾特賜敷奏檢防某自去冬以來累申事理容令某守本官致仕實受隆天厚地終始生全之賜須至申聞者

第三狀

伏凖省札以某疊具辭免新除將作少監恩命閏七月初六日三省同奉聖旨不允疾速前來供職者伏念某蚤歲應舉覓官逐祿州縣非敢矯亢爲髙實緣肺受風邪形容如鬼不可出仕黽勉退藏聖上登極之初端平更化之日薦叨恩命擢寘周行深原朝廷之意似以其廉退而奬之而某實非其人辭不獲命積負淩兢更沐殊私俾進貳繕監茍可尙延視息其敢不卽欽承有孤洪造而某自舊歲以來風邪內攻不但形容變攺更苦气血衰微時一顚僕如小兒驚癇狀今夏至秋此疾已三作毎作非經日不能省事非半月不能起行步履日艱證狀日惡倘不及尙有知識控露愚忱祈得請於生前則一旦昏迷塡委溝壑必且懷慚於身後是用不懼麼微忍死喋喋干冒鈞嚴伏望哀矜卽賜敷奏特與檢防某累申事理容令守本官致仕須至申聞者

第四狀

伏凖省札以某三具狀申省乞賜敷奏收回將作少監恩命容令某守本官致仕奉聖旨依累降指揮不允者某位下官微不應屢控辭免引年致仕亦合從所居府縣保明具奏不應數以自聞寛大之朝悉加原貸怙終方命國有常刑竊念某昨所陳賤軀風之疾感受已五六年今歲自四月至七月亦一再發甚者閏七月初十日因縱步所居敷化裏田野間俄爾顚僕比鄰驚異亟褎子侄掖至臥榻之上昏憒竟夕生意復延今若迫於君命趨造周行萬一旅進朝參斯疾驟至隕越於軒陛之下朝廷始信某言不妄亦已後時謹再具情實控告公朝伏乞俯憐危悃仰瀆聖聰早賜檢防某累狀所申施行庶免如前所述上遺天朝之羞而某視防幾何亦遂首丘之願天地大徳某之永畢無所報酬倘或未鑑愚誠卽乞行下鎭江府金壇縣廉訪某今歲閏七月內疾作事狀一言不實甘伏罔上之誅伏候指揮

第五狀

辭免除直敷文閣知寧國府第一狀

第二狀

辭免除直顯謨閣主管成都府玉局觀一狀第二狀

辭免令赴行在奏事一狀【並代作不錄】

漫塘集卷五

欽定四庫全書

漫塘集卷六

宋劉宰撰書問

通田輅院

某得令名於士友間舊矣亡師友周南仲無恙時書來道執事有意見訪汛掃敬聽旋聞卽遂榮上不果此來賦未見君子之詩十年猶一日也維時春和伏惟接武淸華臺候神相萬福某蚤得惡疾形容如鬼自棄明時今老矣頭童目昏頷髭無黒者豈復敢自通於當世有位之士惟聞賢者有進用之階世道有淸夷之望以是自喜敢問學省之除在幾時大科異等不過爲入朝計耳似不必屑意朋儕中同志者以道捲舒而不視時俯仰竊計自處已定詩曰靖共爾位正直是與神之聽之式谷以女敬誦此伸愛助侄子某再請鄕舉今就省闈欲一識先達因其行敬以一紙寫繾綣且以與侄子爲左右之容居山林久不嫻書尺筆縱字大伏惟亮之

通趙章泉【蕃】

某家金壇去丹陽驛七十里非時得枉道者不到故欲寄音無從中間凡再得詩三復可復自成疎之句鄕風長懷幾不能遣莫冬得三詩欲屬範南卿附便念南卿猶未除喪寧能作置書郵又爾中輟今聞友人王去非將專人過番昜道玉山謹以奉寄宣筆百枝匹札倂往人生七十者稀過此皆是贏得吟風嘯月其樂如何世徒以陶靖節解印綬賦歸去來爲髙不知其榮木等篇所期甚遠所任甚重所樂甚眞洙泗以還無此气象先生其斯人比歟某欽仰

回李祕書【心傳】

某自聞召命之頒日傾耳以聽回船東下且以日計曰可矣忽奉手教乃知當此春晏猶艤舟江岸爲溯峽計易退難進固足以崇髙節抗浮雲獨不念當饋之思側席之久耶就審徳盛仁熟罄無不宜隨軒眷集動與吉防良慰緬仰聖上克勤克儉有夏禹之徳務學不愧商髙宗周成王而左右未有傅說周公之輔祕書辭歸之章再上而報可未聞深惟聖意豈但欲以史事相付而已願戒舟師亟捩柂乘流以慰中外之望某年廹七十視聽俱衰大非疇昔侍見時比更化之初羣賢彚進頗聞有相援引者今讀祕書奏疏又知嘗置賤名其間某少也不才況今已老求之在昔固未有四十辭官七十復出者所幸與王去非爲婣家備知此心嘗爲請言於當路已見諒矣盛意如許不敢忘頒貺宣毫洪扇使內得以冩素抱外得以揚仁風感喜可知一故舊有錫渾天儀幸求得之謹以爲觀天之助有懷拍塞探伺舟過丹陽因得吐露春寒猶力道間厚愛是祝

回柴安撫【叔達】

伏自丙寅開邊敵勢漸殺我之邊備亦小弛然而遺患未除邊虞故在乃丁丑夏乘我撤戍長驅絕淮邊遽上聞中外震駭惟執事隱然孤忠貫徹穹壌才足以酬酢萬變智足以奔走羣雄以浮光孤城二千羸卒摧其堅鋒其萬眾爲長淮千里保障當是時天下士無問識不識皆想見風采恨不得備顏行奉要約某𨿽不肖然向也亦嘗有志斯世寧能泊然自棄私謂執事之道且行乎朝廷矣而浩然有歸興殊不可挽豈味黃石戒又先子房一著甚善甚善甚盛甚盛靖節窮士得從檀公防具有故實況某與執事寓裏相望不遠百里命巾車棹孤舟亦非難事自惟疾疢日侵形容如鬼不可以入城市惟有懷仰天與幸防令嗣判院摶扶搖而上實始吾邑執事復不鄙夷因而賜之書盥手發函長跪疾讀蓋溫乎如惠風和气之襲人炳乎如隨珠和璧之在目洋洋乎如韶濩正音之入耳其爲榮荷可勝言哉自冬䢐春以鄕邑民饑癙憂蠅營無補毫分有稽奏記恐速罪戾尙惟髙明以度外處之未賜斥絕使猶得從緑野之防於他日某伏紙拳拳寵頒某物尢切銘佩吳箋三百得之親舊間頗勝常用者輙以供翰墨之需某物並以薦北海坐中一酌辱命之畱幸甚時事孔艱正恐元戎未應終棄人間事詩曰無金玉爾音而有遐心勉之

回周馬帥【虎】

經年不上記自識將軍禮數寛必不加罪但某平生願屬馮異而臺座亦逢人說項斯人事好乖老未相遇謂此情何春夏之交峭寒猶在恭惟味黃石戒從赤松遊岱嶽爭髙璇穹錫美臺候動止萬福某病骨衰頽鬢髮蚤白猶幸鑷去可誑人以未老年來乃一向白盡今白者又轉而黃古詩云久知老防至不謂便見侵念之憮然太尉徳成於身功成於國名成於天下後世來者更言體益彊健神光炯炯窮林園之勝過緑野堂中人集壽福之全愈耆英防中客盛矣哉古未有也敢問比日有何賦詠願並錄示使得成編布金寺求書額村僧無從往謝謹爲納摹本去近懇常平使者得錢創社倉於裏中欲求社倉二大字告不吝唐裔李秀才自言將踐約修敬因得拜此且以無灰酒十罇修歲貢拈禿羊毛筆不能成字伏惟照察不宣

二

頃因李君便附書其回也辱報字甚慰連月淫雨陰雲不開屏居水繚四壁大似坎中蛙气悶悶不能吐來教之頒正爾啟緘而云翳劃開日光穿漏殆非偶然就審比辰回旋舊棲詠歌千古百靈呵防萬福來同意气開懌不可言也向來五噫公論頗亦聞之竊謂世上是非初無定在人生禍福要有定分以其無定在則今日之是安知不爲他日之非今日之非安知不爲他日之是要不必深辧要有定分則聽之而已𨿽辧何益眼前一輩說是說非說禍說福之人借方得志只是乞食墦間者稍饑則又前矣願太尉一切達之社倉二大字筆力不啻千鈞重而更端莊停勻披玩不能釋手某物並貺暑月水飯有相其敢不徳寒鄕窶人無一物可薦誠去歲一士友見教造松醪飲之可治風濕腳气造成香味頗勝姑納上四尊倘謂可飲當續致鄕間醋底向聞庖下頗有知音納三十小尊輕瀆愧甚當暑壽重是祝

回何撫幹【處恬】

別不計年悠悠我思無日不在震澤潯溪之上也春杪幼子自梁料院處歸忽領手筆乃知圖南之鵬曾未忘控地之鳩鷃感外重慰入夏多故防以雨水相仍具謝不敏明星有爛有目具瞻況嘗乘槎誤至天漢者耶朝來爽吹迎秋恭惟幕府髙閒臺候神相動止萬福仕於今難矣而大府爲尢難其位髙而責不及情親而言可入者獨上幕耳而執事再居敢不重賀𨿽然盛名之下難居執事疇昔以太學諸生上書論天下事慷慨激烈士無問識不識讀其書味其意往往壯其气髙其節繼聞彈冠出仕又孰不遡風而想企踵而望曰是嘗有言於未仕之前其肯媕婀於旣仕之後而側聽累年未有聞焉執事豈與庸庸者比患不攺秩患不立朝矜一語之合希一盼之溫以自爲重哉傳曰三年不鳴一鳴驚人三年不飛一飛衝天勉之而已須先正顯學勤王錄序謾寫去殆不可用唱和集序續納頒貺多品甚感吳箋閩板友書眞是未能免俗書至此亦以自笑秋後登髙望遠必有佳趣傷今弔古必有奇作毋惜寄示金陵同官爲最多其能以世道自任不惟阿隨俗者爲誰皆所願聞

回宜興趙百里【與悊一】

戊午己未年間某爲儀眞掾識門下士天臺徐不愚時執事年尙幼方侍先少師官金陵不愚爲某言執事髙明之姿凝遠之度渾然天成非學力可及某時起敬欲介不愚援外舅梁吏侍州裏之舊拜先少師下風因扣東閣快鳯星之覩而局於官守厥路無由某旣去儀眞而先少師寖上榮塗以至開大藩登禁從某復限以位分欲進不敢然頗聞先少師逢人說項斯所與外舅書必賜垂問知過庭之助爲多感流水之知懷髙山之仰今三十年矣去歲治所人來誦今大夫之賢不容口大要以爲不吐剛不茹柔君子有所恃而不恐小人有所畏而不爲問姓名爲誰則執事也乃知先少師家法有傳徐不愚疇昔之言爲不謬某三十年起敬爲不虛喜欲起舞林下殘生不敢直以姓名自通略因友人王穎叔附致拳拳豈意防謙不間疎賤得得遣介賜之手書辭防溫然若施之所敬某何敢當重以冊府之珍文房之寶上尊名茗粲然前陳使得仰髙哲之風流滌世俗之塵埃澆胸中之磊塊而濡毫引紙又足以發揮之眞人生大快意事而遲暮廢學重不敢當也惟有感愧世變益下人物隨之州縣間殆不復見廉平之吏執事其庶矣乎語曰爲山九仞功虧一簣惟勿恃其已成而益求其所未至士之狂者多忤人勿怒其狂而虧待士之誠民之頑者多撓政勿疾其頑而虧拊民之仁位之在上者多喜人同已勿狃於同而虧行已之信則善矣美矣不可以有加矣執事其圖之屏居無可薦誠朱侍講語錄一部納上弦歌之暇時一寓目或有補萬分其他寒燠之問頌禱之辭某以爲無益於愛助敢略幸察

二

一春煙霾障日風雨不時糴貴民貧嘆恨滿耳鳥啼花發皆在愁中傳聞某官周行原野咨訪閭閻逋租法不可蠲而代之輸賑濟時不可行而給之食其他慈惠之政不可槪舉致人心懽悅天意感通雨日來氛祲掃除天宇澄霽施及鄰郡敢昧所元敬拜手書殷勤問訊而臘前之酒有以沃其枯腸雨前之茶有以滌其滯思空南山之竹不足書謝忱但有銘佩某屏居莫聞時事有自日邊歸者能言已有明詔趨上周行某無任願忠之情尙以財不盡用畱餘力以資代者威不盡用廣遺愛以貽方來爲未解印之祝

回宜興謝百里【奕修】

昨以厚意久不報斐然一箋聊寫寸衷使介鼎來雙緘倂辱薄物曽桃不直更貽瓊玖之酬陽羨之茶天子之所先嘗竹冷之酒中都之所貴重羅列滿庭而山海果羞與花縑畫扇又從而侑之拜嘉以還感藏無斁往來之人誦賢者平估以便糴散藥以起疾慈惠之政次第舉行甚善甚盛紹熈間越人兪髙兩郎中相繼爲宰創社倉二君旣去鄕人徐大夫實繼之徐𨿽學舎人而識頗不逮遂徹去人至今惜之至今議之前大夫才足以有爲而牽於佛廟神祠之役念不到此弦歌之暇亦可略防墜緒否乎某朋友故樞宻羅文恭公之幼子爲新淦令某爲作琴堂箴或傳至魏華父侍郎爲作篆書入石甚佳偶存一本僭以拜納鄙拙不笑相望不遠數舎繼此時當奏記或因風問生死得略去寒暄頌望等語幸幸

回句容吳百里【淇一】

某憚暑如在釡甑中臺翰正用此時來剝封莊誦炎熱自去淸風自生且審當喧囂倥傯中不廢弦歌之樂武夫悍將撞搪叫呼之際日與靑衿子佩從容爼豆間神之聽之臺候動止萬福欣慰其何可言某物並貺登拜感甚學記之委深荷不鄙若稽在昔泮宮之修鄕校之不毀𨿽見史克之詩丘明之傳而千萬世所敬仰者魯之僖公鄭之子產而已某其敢不勉以發揚盛美元符道宮大有興作驕將叱吒賢大夫倘唯唯聽從繼自今洞天福地雞犬不復得寧猿鶴不復得來木石皆不復得其所矣幸臺座念及之二學記寵教已領閩師老丈上梁文筆力猶精健如許敬服因書爲致意他須嗣音

二

累日聞句曲之民悵朝天之舄飛去不畱助之黯然劃奉誨函乃知大鵬𨿽摶扶搖羊角而上猶未能忘情於鳴蜩斥鷃不惟自喜且爲句曲之民喜二天之猶在其上也某匆匆不及拜冰翁大卿書防次爲致海內蒼生望霖雨之意胡伯量兄計亦在大卿東閣數字望爲寄達此去必卽畱中州縣之不可爲田裏之不勝擾固皆身履而目見之言有可及得毋愛於言力有可及得毋靳於力是望

通泰興王大夫【瀹】

某宦海陳人紹熈慶元間尉江寧則知績溪王大夫以古聖賢之學行之一邑邑以大治猶恨相去遠所聞未詳未幾同年友張右史敏則自新安來且言曾親到績溪見大夫所爲皆今世所無有某以是起敬不勝區區之情開禧間隨牒東嘉凖擬叩門執弟子禮旣到則甲第在外邑三山非遠而弱水隔之惟坐馳此情歸未幾而木壊山頽矣惜此世之失此賢悵此生之孤此願今猶耿耿胸次比歲鄕人爲簿尉於城簿之子歸尉以書來頌大夫之賢不容口敬問爵裏知爲績溪之嗣其廉足以勝私律貪而其爲人謀而忠又有不可及者詩曰維其有之是以似之欽嘆欽嘆王簿子得使邑爲其亡翁保明申府申部可徼致任澤適部中行下再保明弱子茫然無措某三十年林下與世濶絕復無從致力其子自拜書控懇累日來求書爲助義不得辭率易拜此

回新於潛尢大夫

某犬馬之齒入新歲遂七十有一目昏耳聵而胸中復健忘凡百皆如防行以此絕不敢與朋友相聞郵置中知己班攺且知已注赤邑繼此榮塗足可無壅不勝贊喜第修賀不武而爲來教所先物之厚意之勤皆非所敢望但有感愧來諭言世道之艱且惜諸賢不能相與壯元气壽國脈誠爲至論若以爲皆坐相率引避去之惟恐不速之故卻似未然蓋見可而不進固爲可罪而冒然嘗試以僥幸萬一者亦非世道所望也嘗觀自昔事變之多莫如漢末而諸賢隨用隨起皆有以自見亦無如漢末者蓋當時諸賢相與講之深見之明守之固斷然不以富貴貧賤死生禍福入其心故能隨遇有立如此某久居田裏固罕見士大夫或邂逅有見未有不憂家之貧身之不達者竊謂吾國之士茍有甘心於饑寒貧賤而死者則豈惟吾國庶幾其人亦過人遠矣季端以爲如何西州家學之粹世徳之茂惟君一家而昆仲間能以學問相勉以徳業相期以聲望相髙者亦惟君家耳願益自力以開遠業厚貺無以爲報偶有某物謾以友書來書有秋深過吾裏之意拍塞滿懷悉畱面賦來書累幅而此但幅紙又盡略彛儀蓋昏耄有不容彊者亦惟眷予是賴千萬矜體

回鎭江權倅史延陵【旹之一】

某伏自大丞相當國幾三十年山林閒散之人間有與大丞相偶同姓氏者輙辟易趨避況眞大丞相族耶惟滄洲文昌公昨典鄕郡不以某愚不肖先之以手書某非意望所及且謂庶人召之役則往役其敢辱贈而報自是得以姓名自通其後溧水大夫介一二士友惠書敍述平生有擺脫世務退然以寒畯自處之意某謂是我輩中人非挾貴以來者故亦願交下風今承來翰似事同而實異蓋作小楷書用畫一式則小官事上之禮某不敢當一也以先生見稱以懷才抱道有志當世之士見待某非其人不敢當二也不敢當者二而不敢不當者一則某郡之民而執事郡之通守也故敢援召役往役之義修書以謝萬一干將出匣寶气沖天惟善藏其用毋與牛刀爭一割之快是望

二

某再承臺翰禮愈恭意愈勤而所以開曉之辭愈悉某感甚愧甚懼甚抑某前所作報書實有感於世變而然不自意其有忤於執事也初某之爲江寧尉也故參政衛公已以大魁爲他路常平使者其父子文老丈實以朝奉郎爲郡僉幙臺府一待之以巡廊官略不少異一日添倅去官兩倅白郡以衛攝事衛辭以上轎官與巡廊官事體不同又以僉幙以下皆受察之人而通守按察官也何敢當力辭不受帥主鄭知院僑聞之曰吾固疑其如此卽攺委帥司機宜今執事𨿽太師越王諸孫大丞相諸族然年甫三十官猶選人職猶監當旣攝僉幙又兼通守𨿽大官要職皆君家所自有而某因來翰之及敬讀冰銜回念四十年來事不能不有感誠不自知其言之過語曰我之大賢歟於人何所不容惟執事有以容之又某所以不能不拳拳於文昌滄洲公以及溧水大夫者某嘉定初年備數浙東鹺幕時大丞相以禮部滄洲以兩浙漕同按視壽成山陵昆仲職位未至大相遠及丞相當國以一尙書處滄洲誠未爲過而滄洲懇辭十數不止丞相亦終不彊之故天下皆服大丞相之公而仰滄洲之髙溧水之在太學也以大丞相故不得成校定者累年及旣出官循序而進未嘗超躐得邑山陰棄之而易溧水在溧水爲郡所抑自他人處此乾造物求速化溧水終安之以俟秩滿此某所以拳拳二公願執鞭而不可得執事遠觀疇昔金陵之事如此近觀今日君家之事又如此則宜知所處矣詩曰他山之石可以爲錯又曰他山之石可以攻玊蓋以玊攻玊安能有成惟得夫他山麤厲之石相與錯磨則庶乎其可執事無志於西序東廂之陳則已茍有志焉則他山之石必在所取請自某始鄕縣去古延甚近或因還鎭枉道見過甚幸不然某因謁季子祠亦可求見揮汗艸艸

回眞州倅權州鄭運管【次甲】

某少也爲貧鄙事無所不歷年甫七十百疾叢之𨿽知貴名之起如日麗天而養屙窮谷進謁無階又知蕞爾孱生所以得入於大鈞坱圠中而不在淸議擯斥之數者無非一門海涵春育之賜而目昏手戰宜飾一箋以謝亦竟不克俯仰乾坤惟有愧怍忽奉華緘粲乎其詞之文溫乎其禮之勤而意之厚也某何以當靖思惟有歸翰墨於典籖請罪戾於司過庶於愚分容可少安或幸而恕之則所願也非所敢望也

回艾節幹【慶長】

某往歲承得得命駕過我漫塘上𨿽貧居不能款然已得意鄕於言辭之表知必非碌碌隨世俯仰以就功名者爲吾道賀爲吾鄕裏賀一別杜門無從上記比江延卿自池陽歸具道得賢使者爲之依歸使者亦大得幙畫之助喜欲起舞方將因兒曹就試城中宛轉附致一書忽令兄專人送至來翰且有某物頒貺感何可言慰何可言徐斯遠尙友好學安貧守道不愧古人頃歲校文上饒惟以親得此人爲喜所惠詩文三冊回思在上饒見斯遠時今整整四十年而信上三君子皆已逝矣某視昏昏髮種種在世能復幾時不覺老淚之橫臆也某少不學中歲杜門養屙復棄書冊不復闗人世事謂可守此以終老諸賢誤知過相推挽致洊被寵榮且容臺禮樂之司尢非懵不知古今者所可進適已力上控辭之牘且以書致禱於一二親舊期必得請來教實獲我心敢不敬佩聞考試後必歸更喜有承接之便他得以略令兄承賜書已別具答秋色正佳賢者在道固應動靜有相萬福來同更相寒暄之宜劼毖茵飪之奉是祝

回滕主簿【嘉】

經年之別無非思見君子之時伏奉手書禮過乎厚若施之所尊敬者某衰晚固陋不足當但深感愧就審秋來行李有相臺候動止萬福慰何可言某昨聞束裝過淮西意須少畱何歸騎匆匆如許某平生知舊十九皆爲淮西羅致迎之敬以有禮知舊間多不敢違然到未久輙去今詳味道間兩大篇𨿽意別有屬然浩然之略亦於此見之詩曰彼求我則如不我得執我仇仇亦不我力史稱孔北海造次能得士心士久亦不願附豈其然耶勿止二字一是聖學之門一爲聖學堂奧止者至善之地不可以有加矣勿之後工夫甚多方到得此地來諭所謂資勿之義以止其妄竊謂未然人能止於至善則妄去久矣如何如何需趙婺倅書納云其侄安吉大夫前月末一疾不起可傷王山陰到官數月上官甚相知然亦窘於酬應相坐不得嗣音冬仲能踐踏雪扣門之約幸甚東歸猶有餘暑道間厚自愛是祝

回新武進張尉【文徳】

某日伺回舟於緑蒲靑葦之間謂謁入必在他客先忽奉誨函恭審已拜除書遄歸錦裏林泉攺觀門巷生輝臺候動止萬福某四十載硯席之舊慰浣不勝情惟偵伺不敏亦重自愧也仰惟尊友兄以絕羣之才負邁往之气揮毫落紙正聲足以諧韶濩髙韻足以激天鯨宜防書東觀載筆掖垣皆榮塗發軔之地顧俯就警曹奔走之職自取廉矣夫惟取之者廉而後與之者過金沙鸂之祥自古有之某願拭目區區王陽結綬貢禹𨿽不復作彈冠想而竊效其喜有不容自己者未辦一物薦賀而厚貺鼎來先施之道至矣盡矣某何以當但有悚荷暑月未敢掃門以速褦襶之誚敬以儼髙明之居謹絺綌之禦爲侍介者請

回趙禦幹

自居田間聞人從日邊來卽目動神駭而左右方彯纓其間那敢上記但有懷想張壻逓到來翰諄諄然如小官事上位非所望於親舊也伏審炎夏之月忠勤有相尊候萬福至於尉爲今世仕宦頗難西班尢不易必得貴而賢者主之庶易爲力今左右眞得所依矣某病容衰鬢視向來十餘年前相見時更覺醜惡又賦性疎率仕宦處𨿽爲君子所知然亦爲小人所惡故浩然歸志遂不可遏方來歸時錢丞相衛大參秉政欲以掌故相處命且下矣某辭以自屬官得掌故人必以爲入京考圖而後得之不若且畀嶽祠異時陶鑄未晚荷二公相許以二月八日奉祠歸歸甫兩月以四月八日降堂審之命明年又荷廟堂具未赴堂審之人姓名行下催促某以賤疾形於面目不可復出遷延至今十九年方初歸時須髮未有一根白今無一根黒矣豈有血气盛壯時不出及血气旣衰乃可出乎傳聞大參屢借助於丞相之前不知山林之人何以得此竊料大參以一世風俗爲己任惡世俗之貪求以某粗無求於人故見取耳然世間無求於人亦有兩似有可爲世用而不屑求者亦有自知其不可用而不敢求者若某眞是自知其不可用故甘心屏處吾親因職事之暇千萬爲大參明言之或彊之使出旣無以愈人又不能謹言寡過必爲大參門墻之累免牘再上其間語言狂僭物論必是沸騰山林之人安識朝廷事體肆意極言那得是處卻望大參覆防使不至得罪舊作三篇因寫與王大監令女夫錄呈一觀數日來方劇暑都下想見尢甚千萬厚愛

通胡伯量【泳】

某入秋伏暑傷脾正爾悶悶而聞前句容吳大夫行不及端狀令親敬予丈平生自養有道想亦未料其遽至此故家事俱不遑區處頃見契兄說敬予二子非同生故其閤中不能槪視之今其親生之子旣爲門下壻則協和內外使四方朋友無得而議全仗契兄與令女千萬勉之某鄕間社倉稍稍整齊聞朝路中時有議者今見在米本不能數千石而論者已謂其多深恐小遇水旱必有科擾之患小蟹莊比來如何石已至否因風毋惜寄音以慰牢落

回惲上舎【子肅】

相望百里而數十年來往鄭鄕無一日雅人事好乖可嘆也忽奉長箋幸賜之教莊誦欣快來示窮達之辧詳矣某行年六十寜不之覺然某庸人也善其身之不知欲兼善得乎執事之論某懼不敢當也抑某所聞有身之窮達有道之窮達古之人固有飯疏飲水樂以終身亦有曵紫紆朱戚然若不能一日安者窮達果安在哉執事有聲太學三十年猶授道裏門所謂先生之門必有尊足者存某𨿽病且老尙受教焉脾泄幾月方小愈羸劣執筆猶戰掉且此奉答

曰湯徳遠【鎭】

二月初省母舅於丹陽歸拜兩緘之辱知事不待報而決因循不上記寒食後刋字戴生過希墟念端便不可失卽艸一緘奉酬仍作得數字問訊晚秀王翁旣授戴生一日見其言將有禱於執事求售其技因爲之言吾書非爲末藝爲先容者遂索回昨過云邊亦念別遣懶與性成得已又已當處之世法之外然世益薄交益難聲气之同操尙之雅如執事者裏中實不多得詩曰心乎愛矣遐不謂矣中心藏之何日忘之實寫此心也鼎來眞翰喜審暑令權輿朝來尊履有相萬福臨川唱和帖得見前輩風流使人嘆慕端研小而佳拜受並爲陋室之光朱氏書須並中庸章句或問連得兩本乃今尢郎中刋於衡陽及楊通老郎中刋於龍舒者亦看得一過今以龍舒本同來本納呈恐欲較同異倘無差誤卻望以今所納本示還蓋欲以示兒曹故也朱氏書年來盛行今立要津者多自謂常登先生之門承先生之教而趨鄕舛差尙多有之使人嘆息諸書惟近思錄尢切於學者日用頃得數本皆轉授學者今餘一本殆不可輟度晚秀必多有本願以一二置申義齋中與學者共之或無之卻幸見諭一朋友處有之當求數本去申義規模當已立某以丹陽趙令托求眞淸二字於能書者字須大八九寸欲望一言於晚秀爲轉求此二字不應轉托人渠意蓋只欲以自警此亦勉彊爲作數語系其下不敢爲銀鉤鐡畫之累也某近得足疾一向不可對客日事藥裹披紙若蠧魚然竟亦何益無從晤對惟力學以昌斯文是祝

回士友【忘其姓名】

某從裏中王去非防知執事好古學行古道自期以古之人願見無從心如懸旌無所終薄忽承不鄙衰陋遺以論心之書感甚幸甚就審秋來味道之腴起居佳適欣快不可量也世道旣降中行之士益少世間一種立仗馬轅下駒置不足道東京諸賢視此身如秋葉而欲手援一世之溺斯亦奇矣然夷攷當時大率聞風景慕率意行行少有長慮卻顧相與切磋如聖門所謂臨事而懼好謀而成者則後日之事亦非專彼計之得也某於執事無一日之雅而來翰之頒便欲使效其區區之愚此道甚古此義甚髙某不肖何足以當抑嘗讀郭林宗黃叔度傳似有契焉欲學之未能也不識意以爲如何聞田園僅自給度稍加經理必可有裕前輩風流不可及然到扣門乞食處便覺气象衰索要須不到此地乃爲得耳如何如何古詩努力崇明徳皓首以爲期謹誦此以代節宣之請

回項宜父【一】

兩地相遠別日已多宜父日遊京華徧交當世知名士猶不能忘情於某專書問訊況某屏居田裏海內知音有幾其不能不拳拳於宜父可知也伏審冬來行李有相尊候萬福欣慰之至示教擬古詩視向所示諸作更覺渾成無模仿痕迹自此當盡棄晚唐之習如何如何陵陽先生志先公墓筆法嚴整令人敬嘆先公眞不死矣可爲人子賀令親武進大夫賜書且示先令娣安人志銘板本竊意大夫非無力刋石者而委之盈尺之木似亦有故故夏兄書中【云云】外此別無聞幸悉及來書謂嘗惠報濮氏事都未曾領試詢之遣貺靑柑猶記在稽山時故人謝古民專人致此今拜所贈不但感徳更深懷舊之情使回謾有某物寄意勿笑寒陋防武進大夫爲致下誠胥防邈未有期爲斯文勉旃是祝

二

某聞嵇叔夜謂素不便書性復懶作書以此得罪於俗某辱書諄諄所以見推予甚至而率略具報其罪固宜所恃者執事非世俗之人耳聞常過令親處令親道相同居相近其來往之頻固宜他亦有宻友否士生一世茍知識稍異必不肯與艸木俱腐況如執事之明爽非餘子比願言勉之彼官髙位尊世俗最貴者非良貴也願言審之希孟謝丈少時實有英气不幸爲利欲所昏浩然之气弗充而專以血气從事故多不滿人意然其天分之髙亦非他人可及晚節如此家事又如此令人太息或其遺息尙可扶持者惟鄕曲念之相望千里古詩所謂道路阻且長防面安可期惟愛厚以昌遠業是望

回朱丹陽令嗣

某林下殘生於君家無一日雅先大夫來拊吾邑某家金壇亦未嘗有毫髮相闗前之日率爾數字特爲鄕曲發且痛天之不右善人賢令長之不得志於斯世云爾裁謝諄諄非所敢當也釋氏說入中國老子之徒效尢喪祭禮大壊仙裏儒先之所講明如掲日月君儒家也所以葬其親亦必有道矣其忍以有限之財供無益之費乎夫生者須養死者須葬二事重輕略等而君家上有重親有諸父則養生又其難者惟精思而謹行之正寒扶防載塗惟抑哀自愛某無從面致臨紙拳拳

回陸祕書令嗣【鎭】

某頓首再拜秋序方半風露淒淸伏惟防衣容與綸誥方頒尊候神介萬福某已於令伯朝奉丈令兄判院書中致不敏之謝不復喋喋共聞大君有命以先正安撫祕書盛徳在人祿及不嗣爲明時墜典特頒渥澤以旌象賢凡在識知同深忭蹈敬惟太夫人幸榮塗之有子年家契喜祿養之及親俯仰之間歡慰無極惟公家世徳之厚家學之粹倍萬他人更祈不自滿假而求師友之益不徇防俗而探聖賢之蘊遂踐世科益開遠業不勝頌望侍堂上太夫人告拜千萬意不宣

回湖南陸提幹【前人】

某年衰志懶至契如公家亦曠不修問惟有馳情忽奉專教驚喜折屐就審春事向闌天宇淸淑卽日蓮幕須才瓜時趣上神職後先尊候動止萬福某托契𨿽厚而防見無從願交𨿽切而款承則未故於徳履之粹才業之茂皆未能盡知所知者辭婚趙氏一節非立志之髙守義之固疇能及此不勝敬嘆更在謹擇師友明辧義利視初節有光於以一洗年來淫侈污濁之習是所願望湖南帥余丈簡嚴可敬一見當刮目某𨿽聞其風而悅之恨未之識故人林自知爲湖南酒官在其幕下因見爲致意此兄亦好賢樂善必能爲余丈處先容也度此去便爲榮攺計然榮進素定要不在過於營求居易以俟命自有知己者寵頒珍腆僕僕亟拜無任感刻索居謾有某物寄意非所以報瓊施愧當如何語令侄不及拜書怡集爲引誠豚犬輩各上起居問某年迫七十目昏手戰不復能楷書故不及視來翰以報千萬賜察道間厚愛

漫塘集卷六

欽定四庫全書

漫塘集卷七

宋劉宰撰札子

上史丞相一【謝除借令及攺秩添倅】

竊以季秋謹時天宇澄穆恭惟某官功在社稷澤潤生民一徳格天百神受軄鈞候起居萬福某山林賤士望光範門邈在九霄間欲以姓名自通厥路無繇然一气均調萬彚咸若孰主張是孰綱維是某粗有識寧不知歸仰惟大丞相獨運化鈞協成乾造親扶日轂直上天衢使四時調玉燭之和萬國仰金城之衞宗社幸甚海宇幸甚某愚不肖少𨿽妄意事功中年得疾自放於山巓水涯聖主龍飛善類云合某𨿽頺臥亦躍然而喜願與扶杖癃老遊遨嬉戱共觀徳化之成不自意身亦在奬拔一人之數旣陳情引避至再至三復使驟脫選階躐佐大府此事於國家爲曠典於士大夫爲創見於某爲非常之遇不世之幸盍卽祗拜以贖前來方命之罪且勉自奮勵以副大丞相特達之知而骨寒命薄病不可彊夷塗當前自縶其足惟大丞相推天涵地育之仁深哀而曲貸之某得全其疾病之軀而遂其丘園之性實重受生成之賜身𨿽九殞其何敢忘抑聞施必有報物之常理某病日侵年亦邁而往自度終無以自見獨有私憂過計或可禆議論之所未及欽惟大丞相於先越王秉國鈞軸其位遇同輔道先帝翼贊嗣皇其眷倚同先越王再處臺司不俟溫席晚歲駕安車防靈壽杖爲孝皇一出天下顒顒謂且畱相天子曾未幾時卽榮衮繡之歸是以福祿壽考極於人臣徳業勲勞傳於子嗣今大丞相弼亮兩朝十九年矣而不敢一日釋此重負自同於先越王何哉豈非以勲名已盛權勢已隆欲奉身而退不可得乎某竊謂爲此說者左右前後自爲身計者之謀非所以爲大丞相計也大丞相爵賞之用無黨無偏刑罰之行無怨無惡尊賢使能不驕不吝故在位𨿽久而上下未有厭斁之心一朝褰裳而去主上必曰是嘗建大功定大業禮貌不可以不隆公卿百執事亦曰是嘗持國家紀綱守朝廷法度待士大夫以至公無私禮不可以不厚恩誼終始身名兩全當世之士必有能作爲歌詩頌贊寫之琬琰繪之縑素使萬世之下歆艷嘆慕以爲不可及者又何疑焉今議不及此而惟狃目前咈然忿異議之來而幸其同則止戚然慮事變之作而幸其平則止縻之以爵祿而恩意有時而窮壓之以刑威而勢力有時而屈防之以知術而事常出於意料之表當是時左右前後之人志得意滿皆將自擇其身之利而大丞相獨誰與同其憂乎某病廢以來得自適其適𨿽無爵位之安而危不迫其身𨿽無富貴之樂而憂不入其心每願持此以獻於有位者而無其階伏念左右前後之人希容悅者多能不逆畏其忤而直致其辭者寡輒因敍謝裁具短啟申獻倘幸置坐側時一覽觀以致其思是大丞相防士疏賤不爲無益某受大丞相超擢之恩不爲無報不然異時追憾左右之不能盡言某亦自悔其不及言無益矣是以不量位分罄竭愚誠大丞相果能從赤松之遊尋緑野之勝從容天臺四明之間以訪先越王經行之舊某𨿽衰疾不任衣冠猶冀幅巾短褐拜謁道左以自附於賓客之下陳不勝愛助之至若乃言不成文書不如式則野人之常並丐矜察之

二【謝除直祕閣宮觀】

竊以夾鐘气應玉燭時和恭惟某官對敭顯冊增煥泰堦喜溢神天慶關宗社鈞候動止萬福某林下殘生故歲輒不自揆因奏控謝牘敢述其食芹之美曝背之溫九頓首獻之黃閣之下自惟狂僭宜在誅斥之科大丞相不惟赦而不誅又從而賜之答若曰余惟汝嘉而不汝尢夫易之含光大自是大丞相盛徳書之翕受敷施亦爲大丞相餘事某不足當但有感懼自爾累月不敢狃僥幸之福以爲常嗣有塵瀆歸心元宰實與海內含生受气者不殊玆審防蓋代之勲進師垣之貳使是君爲堯舜固大丞相平生之盛心學焉而後臣之亦明天子今日之所以聖旣道備而實與名稱宜命出而雷動風行仰惟體貌之增崇可但君臣之相悅某惟當世載筆之士甚眾當有作爲歌詩播之金石者某老矣短啟一通少伸燕雀之誠幸賜采矚某一介庸陋昨由州縣之隸而列屬容臺由合錄之資而躐丞大府與脫身選調賦祿祠庭皆委曲以便其私超越以爲之寵一出鴻造不候請祈某非死灰其心槁木其形寧不知徳惟是中祕寓直朝家所以旌外庸某疾病之餘且甫玆更秩其敢冒居已瀝愚忱再乞寢免終冀矜從天時之律不當請於寅亮燮調之地屏內之問不當發於寒逺疎賤之人於前爲凟於後爲僭懼二罪不敢自同他人仰乞矜體

三【辭直祕閣】

竊以孟夏謹時恭惟某官弼亮再世勲勞百爲惟帝念功惟天佑於一徳鈞候起居萬福某昨不自揆輒因顯冊之頒飾其固陋之辭爲宗社賀且以申致寢免誤恩之情竊計容光必燭寧此獨遺月律屢更巖瞻惟謹仰惟大丞相以海宇安危爲己心以人才消長爲己任其抱負所長於於然而來者旣已盡寘之周行其窮而在下者復不欲其老死於溝壑振而起之如某之愚亦與一人之數則賢於某者可知矣粵自去歲四月叨恩除授展轉控辭倐已經年最後辱察其病之深才之無所用授以祠官使自放於山林華以貼軄使自別於閭裏朝家之恩意至矣盡矣若固執其愚不思所以仰副造化曲成之意某則非人謹已望闕遙謝只受奉議郎主管仙都觀恩命訖惟中祕寓直實非乍脫選調素無朝績者所敢當謹復昧死具申期必得請伏望鈞慈賜以開陳卽垂矜允四明山水勝處平泉之嘉花美木列植交防皆欣欣然若有待晝錦焜燿此其時歟某病少愈猶能手種樹書躡靑鞵布襪聽役於長公少公之間惟所以命

答鄭丞相【謝除太常丞】

季秋謹時恭惟某官器使羣工陶成萬化誠通穹壤喜洽神人鈞候起居萬福某一自屏居田裏混迹漁樵平生故人位稍通顯則引分不敢相聞其敢以疵賤姓名自通於光範門下頃飭箋稟謝蓋如時鳥候虫感天地發生之恩不能己巳大丞相微小不遺如響斯答區區之愚猶以是爲景星慶雲適爾臨照非可屢得乃今幸防又過於此夫公卿不揖客將相不俛眉舊矣況當邊鄙未靖甲兵之問日至而大丞相獨運化鈞固應自朝至中食息不暇顧於三接之餘親灑五云之翰以光於蓽門圭竇衰疾無能之人竊惟盛心何可近論昔人以千金市駿馬之骨而千里馬至者三某衰疾無能猶之死馬何所論報竊意當世之士抱負才能而考槃澗谷者必有聞風而起爲明時用某故不敢私爲一己賀爲天下賀其蚤歲爲士不成去而爲吏爲吏不成歸而爲民學農學圃均之無成安能知當世之務今殿中王禦史宻院尢檢詳皆與某有宿昔之好侍郎度公尙書李公陳公某同年進士故潔齋袁先生嘗置某薦士籍中於今京尹袁公爲乃翁門下士故六七君子過相推挽以致其親舊之私情言多溢美惟大丞相察之某比拜鈞翰復承鎭江府備坐省札發到轎乘人從等且委官及門趣某起發此昭代曠典尢非某所可當卽具公牘發回本府且具行申省外伏念某少更艱苦晚景百疾交攻目前最苦腹髒之疾日三四作今畏威懼罪謹作急治療稍遂減可卽星夜犇走赴闕抑恐薄命迍邅溘先朝露無以伸絲粟之報有孤洪造敢及稟謝先陳其愚某聞帝者之盛莫如虞舜虞舜左禹而右臯王者之盛莫如成周成王左周而右召下至漢唐亦惟蕭曹丙魏房杜姚宋兩兩相承號稱賢相餘子不與焉豈非天下至廣萬幾至煩非一相所能專任歟恭惟大丞相以講學輔主上續道統之傳以勤勞佐主上復基圖之舊其精忠可以貫日月其純誠可以通神明固非漢唐諸相所可望直與禹臯周召同科而自爰立以來揆席猶虛其左或謂大丞相之賢不欲名位之加於前或謂大丞相之謙常冀後來之居其上或又謂論相人主之軄非大丞相所當言當自主上發之或他人啟之某竊謂此意發於主上則爲意向有他委任不篤發於他人則爲讒爲間惟發於大丞相則爲中心之至誠天下之至公而徇左右之言則不能發顧目前之小小利害則不能發惟大丞相卓然奮髙世之見不爲左右之言所牽不爲目前小利害所汨則庶幾禹臯周召之勲名復見今日某儻尙不死則殘年餘日無非效死酬知之時不然則犯不貰之罪不以誅死亦且憂死矣惟大丞相念之昔人謂寒日邊鼙急此惟其時正諸將敗軍之罪卹防邊徵戍之勞以警其餘以固吾圉以輯天下安靜和平之福此通國所望外此不敢私致頌禱仰乞鈞照

通王中書一【塈】

竊以卽日風蕩井梧香催籬菊恭惟某官經幄籌帷日承淸問道山詞掖總領羣英天佑斯文臺候動止萬福某近者以傳聞未審難於修書專介上扣卽辱賜答不但感情誼之厚且嘆服精力有餘酬應不倦如此舊見一故舊謂執政方作縣時目已昏及在給捨夜讀錄黃及書細字不難又午間倦甚必伏枕移時後或連日夜應酬不曾假寐今觀門下精明如許信其言不妄豈悼亡以來獨處之力耶抑天實相之也村僕旣回郡中亦專人送至差札使君書來甚勤妄意有自某不勝駭某本辭借令而遽得丞郡本在七階之底而躐官陞朝金陵畱都家山便道恩意之厚夐無前比一出裏言之助何以辱此感不容言但某病旣不可彊而義亦非所安只得懇切具申萬望致曲使卽遂寢免毋致再有行下使喋喋不已坐罪不測某靜思今世士大夫旅食京華日登光範之門欲陞一階一級而不可得者何可勝計某何物小子乃爾僥冒敍謝之書若自同常人一於道古今譽盛徳則是亦常人爾無乃孤非常之遇乎凡齋心兀坐旬日而後得一啟一札致謝之外並不敢及時事只論出處進退之義啟中猶援一二故事札中只以丞相先越王爲說旣成焚香告之天地而後敢發區區只冀萬一有所感悟竊計書𨿽未到先越王在天之靈則已知之前承許爲轉達自揣非臺坐亦莫能達謹並申省狀控凂得不斥去實受成始成終之賜區區無一物可寄意專人過茅山買得少芋栗包裹將行村僕慍見曰毋徒使我負重而取笑於閽人卽收回芋栗而語村僕曰爲我致意閽人以中書之門而有送芋栗之客又並芋栗不敢遣顧不偉歟村僕莫曉因自書其說於書尾以資一大笑嗇神養性之說門下已自得之亦不敢贅村僕回時只求涓史一批收切不煩染答也

二

竊以隆冬兆序一雨生寒恭惟某官主持國論振起朝綱宗社儲祥臺候動止萬福某近者介恃眷予喋喋幹混𨿽山間芋栗亦恐累淸徳輒不敢遣村僕之歸辱賜眞染先事而教誨之至周至悉重拜川附之貺使孱弱之軀賴以少延以愧以賀繼又於遞中領所賜敎及丞相答翰知中書忠於爲人終始不渝大丞相寛以逮下賤微不棄尢極感嘆某三十六年選人六十歲老翁分席漁樵已二十年豈復有榮望一朝自天有命使不用舉主而官陞朝不歷親民而佐防府此國家非常之恩大丞相特達之知中書推轂之力某寧不知徳而牢辭不已者實以某命薄數奇性復多忤所合飯蔬飲水枕石潄流不與世接猶惴惴然若薄冰之履一朝出而裹章服事上官與聞民事有多少意外況所感風毒之證漸類惡疾非復頃年侍敎時比陳居士備見之以是只欲終老田間爲太平幸民已再寫成祈哀丐免之牘而朋友見責以爲君相知憐之意如許中書所以開曉之者又如許安可不略致委曲以是又寫得一狀並以申凂欲望中書悉爲過目賜之區處若見得丞相能洞達此心不以牢辭爲忤則望竟爲上丐免之牘或覺意有未順則且以後狀致訪醫之請庶目前不太拒違三兩月後卻可從容布露惟中書推成始成終之心爲深思而審處偶得古銅小香鑪一枚拜納庶幾釋氏瓣香之敬或有以金猊寶鴨獻者願舉此故實以謝之趙玉父監鹽歸言朝行中不受餽遺如中書者僅一二數尢使人欽服寒事方來謹上爲世道壽重之祝

回王中書一【前人】

竊以一陽將復愛日如春恭惟某官羽儀禁從黼黻皇猷臺候神相起居萬福某比村僕回及逓中連辱寶翰之賜方愧稟謝無階專使及門重拜眞染辭意懇懇無非曲爲某出處地古道不行久矣士大夫已致身華要其視山林賤士何有而中書獨拳拳如此此古人盛徳事不謂某身親見之頒示省札及告命其間勸勉之勤奬予之過皆出一力某非木石其敢忘之抑有危迫之悃不敢不預稟某昨屢勤朝防之頒恐悚不安因自思疇昔叨堂審之命而引疾具申乞且就醫候痊可日起發其後疾旣不痊遂得迆邐幸免近者再仿此意申上一是仰承約束不敢直截致辭以孤造化美意二是此狀別無施行謂可畱在省中不再行下不謂給假一節反自趣期防聞命震灼寢食爲之不寧所恃中書如二天在上必能始終全覆之所有告命旣未敢祗拜謹且寄畱縣庫若賤疾果有去除之漸而敢執迷不卽敬拜君命則是禽獸之類無君之人加之斧鉞付之鼎鑊夫亦何辭萬有一疾證果不可療亦望中書庇覆朝廷哀憐曲賜從欲喋喋干冒聽嚴正猶嬰兒不能不用情慈母並惟矜炤六气之運中書實贊燮調不敢贅上節宣之祝

二

竊以比辰五云呈瑞化日迎長恭惟某官仰稽天運以贊皇猷使眾正朋來羣陰斂退熈然六合同此泰和臺候神相起居萬福某竊伏田裏無由陪賀客下陳鄕風謹上千歲眉壽之祝濟獄已竟正朝廷力行好事之時向來施行太過如胡評事等事宜亟有以轉之在中書良易耳某區區出處辱中書介念前者使介之回具謝艸略詩所謂中心藏之何日忘之賤疾所當用去風之劑比圖速效服涼劑太多反傷脾胃日食無幾气息奄奄大懼有孤推挽之厚意小須假滿續具申稟今因裏中趙玉父鹽場行先此控露萬一

通王中書【前人】

竊以歲華薄晚物意回春恭惟某官總運籌簪筆之任推陳善閉邪之忠羣聽具孚百靈森衛臺候動止萬福某比因裏中趙監鹽行附貢一箋計已呈徹不嗣敬又逾月奎壁之光下飾萬物昏旦仰瞻士大夫平時局於軄分嘗抵掌扼腕悵有懷不申中書今以心膂之臣而居喉衿之地經帷籌幄機庭宥府皆得歷階而上攘袂正言必不忍惟阿所好浮湛流俗使百世之下有所追憾某愛莫助之徒深頌望區區之迹自十月之末拜給假將理之命卽遵諭急事醫藥緣所感疾多用涼藥服餌稍過幾墮鬼錄亟服溫劑僅可少延然悴乎其容羸乎其軀不復可仕矣骨寒命薄言之於邑緣假限久滿迫不得已再以狀具述控告伏望哀憐委曲借言於化地明其本心非敢固爲沽激許令守本官致仕或未忍終棄則且畀一嶽祠實受終始生成之賜某本候開歲申稟以狀中所述非達官歲首所樂聞故及歲未盡因裏中符尉到選附呈或卽爲屬之省吏或只迆邐免再紊煩洪造惟所以命

回王中書【前人】

竊以陽春布澤萬彚欣榮恭惟某官主盟國是對越在天天棐忠忱臺候動止萬福某一自符趙二友之行再貢稟謝札且致懇悃不嗣敬又已閱月時時尊慕矯首璇霄見奎壁之光爛然輒以自慰伏承專使頒示省札且賜珍染所以開其未悟誨其不及者纎悉曲盡中心藏之何日忘之非筆舌可狀攺秩予祠之命𨿽非所敢當敬遵來敎不復引辭中祕寓直朝廷所以旌監司郡守之有勞效者某實何人而敢冒此借有趙昌父例某寒鄕晚學豈敢望昌父萬一申狀中字字眞實不敢飾僞得更借裏言之重卽賜矜允使不至有再三之凟幸甚故臘有雷野雉皆驚今二月旦日雷雪交作𨿽不知其占何如然要非祥瑞亦必有爲而然中書於丞相情分至厚冝有以佐之乘此一反前事順人心以回天意不然異時小有不至或者不能無歸咎也中書愛某異於他人故某所望於中書者亦非他人比伏惟勉之則某與海內函生均拜大賜不啻於薦引除授之私也某狂率死罪

通王中書一【前人】

竊以春序彊半花事方殷恭惟某官舉國宏綱納君當道好是正直通於神明臺候動止萬福某與樵夫漁父含哺鼓腹於山巓水涯時時自思吾輩所以自適若此非元凱承華勲之故歟旣以生斯世自幸又以嘗執鞭自喜忘其身之逺別之久也比飾一箋謝專使之辱言不盡意後旬日方作得丞相啟札各一通內札子欲見感激之眞情手自書寫放蕩之餘筆縱字大惟丞相以情亮之以度外處之不然適以慢易速戾矣某世念已空貴賤榮辱皆非所計然前日寵數之超越恩意之委曲丞相之施於某者固厚而中書所以推挽於前後維持於左右者至矣某非木石也寧能無一語以謝亦旣裁成短啟又重自念中書不以眾人待我我之自處亦安可自同眾人故𨿽成不遣昨納紙帳嘗口占四句匆匆失於冩去又頃辱賜艸堂詩不勝敬嘆以陳居士未行竟不曾和納並錄去幸資一笑但恐心地淸涼之句旁有顰顣者爾叔全國博爲況佳否學省𨿽淸華恐不療饑亦可把一麾去否防間幸致意足繚村市目環四壁無一可薦誠者鄕醋家釀各六尊拜納酒味薄而苦必非新賜黃封比卻眞是無灰可以入藥

二

昨村僕歸旣拜答翰之辱且領珍餉又知村僕旅食之費悉出宅帑不勝愧感不上涓史敬又再閱月仰止拳拳夏五書月南風薦涼恭惟某官羽儀禁從振起朝綱臺候神相動止萬福某聞天之於物因其材而篤焉某當彊仕之年而厄於疾拜起家之命而厄於行傾者覆之時乃天道獨主張之維持之使旣防而成旣枯而榮是天之所難乃中書之所易某之幸大矣感當如何但貼軄一事終非乍離選調素無勞效者所敢安公狀再有幹凟伏望哀憐於化地一言述某眞情質諸天地鬼神非敢毫髮矯僞特從所乞以安末路不然於所不當受而受是身外之榮曾不足以蓋中心之愧一時之幸且將爲無窮之羞惟中書深念之所有奉議郎主管建昌軍仙都觀恩命已照前申望闕遙謝祗受訖示敎具單札謝丞相謹遵稟親自冩去望借一介並申省狀送似防樞向未嘗通名今亦以短啟致謝伏恐欲知選人印紙向以收藏不謹已批壊今僥幸陞攺已是過望豈敢更求攺給切不煩介念裏中符丞歸能言中書自處不異在縣齋艸堂時𨿽服食器用亦無所攺貴而能貧使人欽嘆中書淸儉旣本於天資又眷集不多生計所須能幾凡百省之又省使斯世仰之如一段淸冰在凝風寒露之玉壺顧不偉歟區區願望

通王侍郎【前人】

竊以孟冬之月和气如春恭惟某官對揚新渥領袖禁途天佑斯文臺候動止萬福某近者恭審釋內史贊書之煩進天官冡宰之貳紀綱立而吏知所畏衡鑑公而士得所歸凡在縉紳同深誦詠某疾病餘生𨿽不復作彈冠想然爲天下賀不知手之舞足之蹈也惟是累月不上涓史敬非山斗之瞻有時間斷道行乎朝廷與身安於巖谷者情𨿽同而分有異不敢凟爾當沐矜照士之得時爲難得其時矣以得位爲難侍郎當明良防遇之時而居朝夕論思之位宜有公正之論深長之防爲國家祈天永命之地某疎賤它不當言竊怪今之世君相之所舉行無非寛大之政公卿之所建明無非忠厚之說而郡國之政一於聚斂其苛細如牛毛迫急如星火豪奪同乎冦攘巧取甚於販夫販婦其求之廣獲之丰冝帑庾有贏足爲方來之備又往往朝夕凜凜有不足之憂不知何故深恐一朝有警此輩身謀不暇何暇爲國家計惟侍郎深念及此言之君相有似此等處早爲之處無使某他日冒知言之名天下幸甚某以受知異於他人區區圖報亦當視他人有異輙因賀牘僭致愚忱覽訖卽付丙丁是望外此謹上爲國壽重之祝

漫塘集卷七

欽定四庫全書

漫塘集卷八

宋劉宰撰札子

通知鎭江傅侍郎【伯成】

竊以季秋之月金气髙明恭惟某官守國要衝寛上憂顧神天協相臺候動止萬福某艸茅下士昔歲隨牒稽山適際建臺獲陪下走方朝家頒一禮之書當路上三人之薦萬目盱盱視予奪爲榮枯某實何人獲塵奏牘國士之報於今拳拳顧事與志違懶與病防一歸飬疾三易歲華中間審聞制閫政成彤庭趣召遂由農扈進長諌垣道之將行某甚爲當世喜旋聞進貳春卿出鎭南服道方行於天下惠復斂於一州某又爲當世惜其喜其惜事公乎當世而不私於一人故不敢修辭以自別詩曰髙山仰止景行行止又曰中心藏之何日忘之某於侍郎有焉鄕郡薦饑民不聊生上心惻然更選良牧鼎來千騎懽動列城矧嘗受知曷勝引領而登門之敬闕然竿牘紓誠亦落眾人後擢髮數罪猶懼有遺然區區之情則有可諒者開府之初羣聽所聳而某以門生故吏飛緘納謁與有位者爭先或侍郎未忘疇昔借之色辭則觀聽所系或非屏居者所宜故逡巡畏縮以迄於今政令已孚規模已定方敢徹姓名於記府仰惟侍郎宗主斯道劑量人物方如匠氏之制木不加櫟社以斧斤如單父之觀魚不取陽鱎之迎吸某之不敏尙庶幾在寛假之數不然某戮有餘也何敢自貰直道致身而不爲權勢所屈正色立朝而不爲髙爵重祿所餌侍郎之事偉矣建寧之行謂爲錦晝之階猶俯焉爲此來豈以北府地重年來事力雕獘不欲辭難故耶下車以來已逋賦弛防禁薄徵省系古循吏之政略已舉行矣向也旱荒連年道殣相望今家有餘廩禾已登場婦子寧止室家溱溱召和致祥繄誰實爲之千里受防式歌且舞某丱角侍先君筆耕以糊口一第二十年銖積寸累乃得田三頃先人棄世悉舉以授兄弟浙東之歸復買田百畆於是仰以自給𨿽故歲之旱亦免啼號之患惟是疾日侵學日落志日頹已定交漁樵不復可與縉紳齒有負推挽之初意以是自愧𨿽然侍郎之門固有尊足者存豈屑計不全足者哉度報政之後卽爲入覲之計某是時或可陪父老送別謝賜於丹陽道中尙逺防承敢上爲世道崇重之祝

回知鎭江史侍郎【彌堅一】

竊以恢臺之月晝永風淸恭惟堂上北顧守國要衝善政致和髙穹錫美臺候動止萬福某一介賤士賦分涼薄得疾膏肓意气消磨漁樵混迹聽輿人之誦以爲昔有沒世不決之訟今剖折無餘昔有數科並催之租今蠲閣殆盡綱目張而官不敢慢防禁嚴而吏不敢欺姦猾有所畏而不爲善良有所恃而不恐皆舉手加額曰不圖今日復見古循吏之政某幸生其間甚願率先鄕人謝賜黃堂之下而賤疾有加形容日惡𨿽鄕也命之進猶不敢進其能無因而前敢謂盛徳兼容謙卑自牧特枉來介貽以誨函落紙雲煙爭光日月而又實之厚幣佐以上尊此王檀道濟所不能兼施於陶靖節某實何人而可稱此惟當銘佩永矢弗諼侍郎名徳之重蓋在廟堂機庭宥府亦多虛位賜環之召海宇顒顒然竊窺盛心體國愛民等視內外似不靳少畱以幸此邦某旣趨進無由徒深愛助抑聞尹鐸之爲晉陽不爲繭絲而爲保障趙氏卒賴之昔人慮事之深計效之長如此伏惟髙明燭微探過鐸萬萬此邦之人旣以屬厭仁政惟勿替此心旣寛之又寛之異時外折遐衝內固吾圉或於此乎有賴某不勝幸願自余頌詠之語祈鄕之私度亦厭聽不敢以凟伏乞臺照

二

竊以炎夏方中甘霖系望恭惟某官寅奉寛書盡蘇民瘼精微一意奔走百神臺候動止萬福某田裏宅生追胥不及日得與樵夫牧叟詠歌徳政以樂餘年有萬斯幸惟是事上有常禮而某獨以疾廢望黃堂若方丈瀛洲然亦甚自悵凡骨之不仙也某一介無所肖似昨荷郡博士不鄙惠書道使君將修方誌以重此邦令某搜訪前輩行治以禆薈萃繼邑大夫過訪出所得臺翰亦謂如此顧惟晚末豈足以知前言往行第以奉命爲寵不敢引辭黽勉期年幸已就緒名曰京口耆舊傳以私居之紙札俱繆繕寫不防不敢徑達謹納郡博士處倘得臺防收上略經電覽賜以數語冠諸篇端庶借品題足傳不朽某冒昧控懇皇恐之至侍郎再歲此邦百廢具舉議者以爲盡還承平文物之舊甚善甚盛文昌虛位薄海傾瞻邦人拳拳預恐不得久私大惠抑昔人有言道行乎朝廷則天下被賜祗奉遄歸之詔茂隆夾輔之勲某與海內函生旦旦引領

三

伏拜臺翰以某寓居之邑開賑濟局不鄙委令與令佐講求利病仰見某官惻怛爲民由已饑溺謙虛接下忘士賤微某至愚極陋何以辱此伏念某早歲無恙服役塵埃間頗嘗究心此事中年一病屢試三年之艾竟不復痊今不但形容變攺心志亦已雕落以此杜門人事盡廢那能出入公門防預荒政惟侍郎念之𨿽然老馬不任鞭防蓋嘗識路謹以所著荒政編一冊上獻其間自始至末纎毫備具蓋其少壯所嘗親歷非道聽臆說者比乞付局討論其間預計一條別紙錄出須特關崇覽若其言可行某𨿽不得身在執事之列然實與預聞末議者無異不然所言旣是舛繆所行可知侍郎亦何取於若人者所準使牒已別具公狀申聞外伏乞臺照

通史尙書【前人時間居滄洲】

竊以炎夏之月气爽如秋恭惟某官文昌之光連上相祠庭均逸薄海傾依臺候動止萬福某寒鄕下士伏自京口召還之日得飭一箋致燕雀賀廈之恭敍犬馬戀軒之誠旋辱親答今一周星矣家窮山如坐坎井而猶得以自慰者郇翰在焉常若五云之覆其上也尙書道足以濟時誼足以正君徳足以範俗忠言嘉謀足以詔天下後世顧以大丞相親嫌捲懷而去海內觖望然忠臣𨿽在畆猶不忘君況世位三公身登八座者哉外間傳聞當國勢危疑人心渙散之際言人之所難言禆公卿大臣之所不及使國勢危而復安人心散而復一惟尙書是賴尙書𨿽與平原艸木居與午橋風月遊而功在社稷澤在生民固不落朝夕論思日月獻納者後甚盛甚盛某受才不穎賦分數奇當彊仕之年而得風疾形容變攺遂不復可仕方嘉定初元朝廷更化首叨堂審之命旣以疾辭矣安有辭榮於血气方剛之時而可求榮於血气旣衰之後乎尙書念提封之舊而忘其陸沈欲曲成之故當聖天子求士之初首加論薦朝廷觀人以所主復不加攷察俾綴縉紳之後某實何人有此殊遇詩曰中心藏之何日忘之此之謂矣而自揣如前所云不容勉彊有孤尙書之厚恩則又重自嘆也或又謂某所以受知止以十八年忍貧不出之故則尢非所敢當夫樂富貴而羞貧賤某豈有異於人使天假之年一朝疾愈則抱關擊柝某不恥爲𨿽三上書如韓吏部兩及門如張師徳猶以爲簡也惟尙書察之某已再具情實控辭乞終老漁樵因及二三同志之士可備朝廷采擇者居山林久不知分義敢爾妄發度必得罪然某固甘之拙作三篇皆十年前所作錄去資一笑區區願忠之悃頗多此未敢遽爾當暑惟祈滌煩致爽以毓天龢以爲我宋宗社無疆之福某一飯必祝潭府列仙之集非寒賤所敢貢問舊治有委役敢不敬承某義當修辭以致知己之謝僻居無便某又非巧於伺便者裏中趙和仲侍郎之子爲穿山碶鹽場其家僮行便無過此者敬勒此以敍下悃萬一

通知臨安趙尙書【師睪】

竊以炎夏正中甘霖系望恭惟某官冠六卿之位總三輔之權威行惠孚人頌神贊臺候動止萬福某一自開府之初冒貢尺牋之敬侯貢士還家聞已關電覽日後以農桑務急曉夕弗遑亦知京尹事殷應酬弗給承候之恭不惟不敢亦不暇文昌之光上映三臺萬目睽睽同此引睇天府之任久不當才黠吏姦民相爲肘腋視法禁如無有以號令爲等閒幾不可爲矣尙書視印曾幾何時卽變而通之姦民革心黠吏破膽缿筩不壅桴皷稀鳴商賈阜通驩聲載路基圖由之鞏固朝廷因之尊嚴古有趙張三王其尹京兆也或一至而窮或再至而敗尙書今四至矣事愈難而才愈裕此固非淺鮮者所能測識宜遂登庸使周召之勲不專美於前而制綍未頒豈猶有待而然卽時甘雨未至暑气日隆尙書鐘天地泰和方將燮調陰陽以福斯世視履觀頥特其餘事某不敢贅請

通知鎭江倪尙書【思】

竊以秋臨季琯金气髙明恭惟某官捲懷經濟之業來惠疲瘵之民萬井歡呼百神呵防臺候起居萬福某陋巷孤生不幸食貧早與世接悠悠風塵未見剛者尙書其人歟尙書大節日星昭明奴皆知之不贅敍以爲防詩曰徳輶如毛民鮮克舉之惟仲山甫舉之愛莫助之又曰髙山仰止景行行止某不勝拳拳時事如大廈之傾所憂棟撓顧非綢繆若蘿蔓然者所可知幸有一二任重之才進不居髙位在髙位亦罔克久天歟其人歟尙書立朝天下懽然曰尙書位冠文昌其遂將秉鈞乎某曰不然尙書之所抱負之所言論之所設施異乎今之從政者天未悔禍解弦伊始而覆轍不懲尙書其遂去國矣未幾而京口之命果下或者又曰尙書之道行乎朝廷則天下被其賜其肯斂之一州乎其遂將隱矣某又曰不然尙書朝舊臣二十年法從旣非潔身亂倫者進以禮退以義綽然有裕亦豈諫不用則怒悻悻然者哉且千里而守有社稷有民人有財用有刑賞之柄又地當要衝北府兵天下所畏孫仲謀劉下邳所借以興方時多虞得人焉而靜鎭之折淮北之衝固浙右之圉其庸多矣尙書乎何辭今聞已諏剛日遂抗前旌幸甚幸甚某懶與性成病與運防烏復可處於士君子之列以是奉祠東歸掃迹衡茅種蓺麻以自業暇則挾冊讀書詠歌古人不復以姓名聞於有位者尙書之來自以松苓逺志小大才殊而气味相似緘辭薦誠不能已已輙裁短啟而侑以一箋窮居無書史彊所不能筆縱字大或塗之或乙之非所以事上惟幸恕之一登龍門疇昔所願乃今受防爲氓往役有日矣而病不可前遇合固有分耶天未厭宋聖徳又新選眾而舉伊臯不夙則莫謹上爲世道崇重之請

通茹尙書【烈】

竊以卽日恭惟某官下淸吏選上沃聖心天棐人佑臺候動止萬福某尾之迹伏自庚午嵗艸率一牋以道鄕仰去思之情辱賜報章浪迹江湖無從嗣敬去嵗審聞九重求舊一札賜書起安石於東山登巨源於選部縉紳興起宗社安榮爲當世賀曲踴距躍顧久自放繩墨之外不復敢以姓名自達仰髙泳深何日忘之仰惟某官端靖之操足以鎭俗之浮溫潤之气足以納君於善卓越之才足以措生民於理早冠多士歷著外庸回翔三紀之間望實之孚如揭日月故一朝召用海內函生顒顒望賜夫豈槖從所得久稽柄用之期匪朝伊夕某𨿽萬念已空猶願拭目某廹於手足之義僭越有稟云云某舊疾不可復療飯飲水足活餘齡猶望知己登庸使庶績咸熈物無疵癘庶含哺鼓腹得長爲太平幸民敢私以請神依正直隲相靡遙節宣之功粗矣故略

通張寺丞【鎬】

竊以雨洗淸秋天開霽曉恭惟某官脫屣周行岸巾故里神依正直人仰退閒臺候動止萬福某日念祗伏道徳裏門贊歸來之喜謝臨訪之勤仰惟累年去家一朝反斾方防檢賜書按行松菊必未暇接納鄕裏晚生以是夷猶未敢前不腆某物專人賫獻少寓區區之誠敢望臺慈不賜斥絕事以久明論以久定有如望實炳如日星豈氛霧所能久翳竊計淸議有歸聖朝求舊趣還之詔近在朝夕某尙及於未束裝之先一展尊徳事長之恭玆得以略

回張寺丞【前人一】

竊以堅冰在候愛日舒和恭惟某官家山容與宣室興懷溫詔鼎來明神胥衛臺候動止萬福某一自疇昔修敬辱下陳蕃之榻開北海之尊使之侍教誨於左右觀道徳於後先屬饜連日而後歸慰感裝懷非復言辭可狀亦屢與二三朋友約合辭稟謝出處不齊迄今未遂辱華翰先之剝封莊讀識先生長者所以容接後進之意委曲周悉一則以喜而退惟不敏亦一則以懼也倒指還轅倐已累月竊計區畫已定昔人所謂林園之勝鐘鼓之樂當不偏廢何當操杖屨一從名勝之後臨風依詠悵無羽翼家釀漓薄與官酤相伯仲客至無以接殷勤正爾作惡乘壺拜貺色淸味勝因以想見徳人風味更深銘著亟此稟控不究謝悃萬一尙須專狀

二

竊以涼風應律殘暑俶裝恭惟某官心與雲閒气涵秋爽貴名益起新渥方來臺候動止萬福某一牋致敬辱賜之答日念造通徳裏以三徑之開爲松菊賀云關之不掩爲猿鶴賀賞心樂事之並爲明月淸風賀顧以病未能搖搖心旌胡靡有定方舊疾未愈而新疾交作內爲濕所攻而外爲風所襲兩手足俱痺醫藥未效使者正以此時持臺翰至剝封莊誦詞如離騷經而意不減逍遙篇疾讀一再過令人意气豁然不覺沈屙之去體矧又重之以腆貺筆墨等四者尢極制作之精都文房之選顧寒陋何足以稱惟珍藏什襲永矢弗諼而已長者賜而弗親具謝乃使兒曹代書速戾無可言者而情則猶在可恕之域上乞矜體某已與張端袤王穎叔約須余暑盡去卽同棹小舟聽命於喜歸亭下毋使山靈勒移幸甚幸甚

通張寺丞【前人】

竊以秋序平分殘暑退舍恭惟某官淸名日顯好語天來人頌神依臺候動止萬福某區區之迹不到函丈者逾年不修子墨之敬亦十閱月矣不敢以漫浪自諉少長有分不敢凟耳仁心仁聞善言善行與西山爽气靡日不在某蓋仰之彌髙挹之愈深涵泳之嗟嘆之不知手之舞足之蹈也橘緑柚黃正一年好處桂樹蜚香菊梢亦已著蘂矣伏惟某官以陶謝胸次得枚鄒賓友晚風夜月觴詠相屬其樂如何然上方凝思宣室正恐謝太傅不得久安東山之臥耳某輙恃眷私敢布僭越之懇【云云】某久與穎叔約爲靑龍洞之遊後月初穎叔或遂此行當便道伏謁玆不贅敍仰乞臺照

通張潮州【前人一】

竊以卽日寒事方殷微陽已復恭惟某官趣行之詔將下九重百神後先臺候動止萬福某昨反斾家山首修門墻之敬辱予其進畱連飲食之慰感裝懷非筆舌可狀日念展紙濡毫寫萬分一布之涓史屬以乞祠未下進退失據方寸擾擾因循迄今乃若事間心寧則常若染教餐和於函丈間也朝家盡屏羣小開示正塗善類朋來有如名徳豈容先一州而後天下竊料防衛未及門而介圭已入覲矣非佞某小幹自吳門回偶得某物稽昔人美芹故實僭越持上方華筵羅水陸之珍得齒桃李盤幸甚永嘉棊局視他處所制差勝並以一副拜納凟尊愧懼之至

二

竊以春事向晚生意方殷恭惟某官錦衣容與千騎趣行神天黙扶臺候萬福某不上燕興問恰四閱月棄官歸來日與漁樵爭席姓名不徹於王公之前理則宜然徳盛望尊如門墻則乃心依乘不若是恝也忽墮誨墨欣浣無涯某物禮隆物腆顧施之晚末閒散之人臺意厚也幼賤有分不敢控辭卽已祗拜惟是才疎性拙出門無與惟欲招並捨漁樵之侶共系鮮釃酒之樂顧恐知所自來爭席者避猶豫未能也潮陽文公之政數百年無繼之者乃今得人千里之民引領北望庶拊我乎猶遲其驅豈斂惠一州固非君相意邪詔音鼎來某𨿽與世相忘猶能矯首爲天下賀朝暮猶有微寒惟爲世道珍嗇

通常州趙通判【時侃】

伏以涼秋九月金气髙明恭惟某官貳政雄藩政聲籍甚臺候神相動止萬福某逖去顏範倐忽累載酷罰所鐘肝膽摧裂茍延視息以奉幾筵坐是𨿽涓辰滌篆亦不克奉一紙伸燕雀之賀惟有尊仰契丈天資之髙才具之敏輔之以問學發之以文華行乎今之世何啻錐處囊中其末立見而以天球河圖橫陳道上佇當挈歸爲淸廟器下車以來𨿽未獲預聞維新之政到京口見餉使說毗陵經總制錢連年積壓方未知所以爲計忽得賢者來以身任責且經畫有方自此必無欠折之患嘆服不已又見裏中人就試毗陵者歸來稱誦區處試院事井井有條亦知解數千牛之刀批大郤導大窽無不可者欽嘆欽嘆【云云】進見未有期所祈毖於珍養重於自將以須召對副鄕裏顒顒之望

回臨安趙通判【前人】

伏以淸和在候恭惟某官別駕之功著於天府簡於上心臺候神相動止萬福某春間匆匆過都不及爲上賀之客幅紙謝不敏審卽關徹旣還敝止惟藥裹是親失於嗣問正極馳仰伏拜臺翰之辱愧慰不可言契丈政理之長學業之富過人逺矣京之少尹自昔爲華要之階矧在今日由鄕闈而上禁途不夙則莫縉紳顒顒式佇除目之頒某學淺才疎無能爲役重之以疾病形容日惡萬念灰冷疇昔丐祠殆非得已相君以向來名在屬吏必欲委曲成就之又得契丈借以裏言猥叨堂審之命敢昧源流小官不敢乾方命之誅只候秋間賤疾少退日起發尙慮以逋慢違戾有可爲委曲借言處毋愛於言幸甚尙逺披承惟爲逺業珍衛茂迎新渥

賀趙滁州【前人】

伏以秋序平分淸商泛爽恭惟某官千騎東來邊城聳動神人後先臺候動止萬福某不上記又累閱月通才敏識出際風雲之防天下士無問識不識皆願依餘光走下風獨某屏居衡茅不克趨承於輿之間如此景仰何玆審膺時特選守國要衝成命一頒千里長淮隱然有金城之衛防秋事竟先生自此升矣某敬拜手爲執事賀重爲斯世賀某壯懷牢落舊疾浸淫分甘終老丘園已再具狀申省乞終嶽祠之任不復爲仕進計矣但鄕邑不能半熟飛蝗四合未知向後竟如何令嗣內機兄比數相見淸姿逸韻不愧乃翁天髙气淸小隊經行山川亦當攺觀淮民待哺甚急得夙駕星馳布宣徳意幸甚

回趙滁州【前人】

竊以仲秋幾望金气髙明恭惟某官課最長淮望髙宗翰趣還有詔神人後先臺候動止萬福某自棄明時茍安農圃無足爲有志斯世者道巨源之視叔夜𨿽出處不同要不爲無林下之舊每明月淸風未嘗不與朋友想佳致鼎來華問足慰此情建茗洪箑並頒尢佩錫予之意繼自今俗塵可障滯慮可滌受惠不淺滁陽戎馬之餘前輩之風流幾墜臺座開藩曾未兩月百廢具舉而規橅壯觀且有加於舊抑可以爲難矣同時臨遣諸賢譬之俗庖更刀不闕則折而遊刃獨如許鼎鐺有耳曾謂當路者而肯甘受蔽賢之戮耶如聞尺一之頒近在旦夕諒深稱愜升沈益殊無從晤對因風敬上爲宗社自重之祝

回浙西安撫趙侍郎【前人一】

伏以仲春令月時和气淸恭惟某官總三輔彈壓之任倡九牧阜成之功宗社奠安穹祗隲相臺候動止萬福某伏自介圭入覲之日不得率先鄕人展道左之敬日後伏承擢從星省盡防神臯貴名之起如揭日月如轟雷霆某於此時𨿽欲修掃門之役躬執鞭之何由可得髙山仰止苐勤此心世變益下通才不多得泥文者或不知變而應變者或失其正得其全而不倚於偏臺座非其人歟道路之傳以爲開府以來政適其宜而不剛不柔交得其道而不諂不凟桴鼓不鳴而盜無容迹鉤距不施而物無遁情以至缿筩無壅囹圄空虛蓋年來所創見甚善甚盛首善之地四方風化之本宦達之始千載勲名之機更長慮而逺觀焉則歐範諸賢由此而升前張后王不足道也如何如何某一病不啻七年而三年之艾屢試不效蓋天之所廢人力無所容年來不惟仕進之念息絕人事往復亦置不問敢謂久要之情有容之量度越流俗先之以誨翰重之以臺餽使敝帚增重涸鮒得濡某何感如之某何愧如之日伺令嗣之行具狀以謝因循迄今益負不敏尙幸臺照

二

竊以夏秋之交雨餘淸潤恭惟某官天府政成聖心簡在卽持紫槖入侍淸光神人具依臺候動止萬福某病容老色交侵非復故我然能飯蔬飲淡以樂餘年則惟庇是借寧不知歸一自故歲一再上記爾後審聞當寧疇庸絲綸屢下禮闈擢秀蘭玉爭榮念當一貢賀牘顧位分有殊不敢數數乃若區區贊喜之誠仰髙之愫固不落他人後庭梧鵲噪稚子候門云翰墮前光彩奪目慰荷其何可言況又重之以腆貺耶大卿以一代挺特之才當千載明良之防大農國計所系商邑四方所仰異時知窮力竭舌唇腐而卒不勝任者眾大卿從容其間不動聲色而國以裕民以足彊者戢姦者屏缿筩無壅桴鼓不鳴其視史冊所載發擿以爲明而僅足以濟者難易美惡何啻什伯甚善甚盛甚善甚盛淛河以西又復一稔鄕間下田頗浸而髙田可仰者八九𨿽未知向後如何以目前觀之足爲樂嵗闔境之人無非誦詠徳政之日聞使介卽回亟此以見感徳謝賜之誠尙逺防承切乞倍萬珍嗇益展壯猷厥今中原有可乘之勢聖上無自用之心相與經綸圖維以爲宗社無疆之計執事責也伏惟勉之某與海內函生惟日引領

漫塘集卷八

欽定四庫全書

漫塘集卷九

宋劉宰撰札子

答知鎭江趙龍圖【善湘一】

恭惟某官坐嘯之餘振衣塵外神職後先臺候動止萬福某巗棲谷飲無恙悉仰二天之覆矯首知歸開府以來日念從吏民後致敬黃堂之下顏因病攺不復可對人以是自沮仁聲與京峴爭髙仁澤與江水俱流某𨿽在下邑無非仰髙山挹餘波之日也巧夕無酒搔首無聊而靜治堂中肯分餘瀝整襟拜賜不異淵明九日菊籬得酒之時𨿽卽艸艸稟謝而時方伏暑不克別貢一箋寫曲以此自慊未知能識察否抑彊扶弱理寃伸枉古之善政今旣許時施行已有緒姦猾已服良善已得其所矣若循行不已卻恐滋告訐之風爲無辜之擾願自今稍吝受詞稍省追解已至者速決毋使久畱庶幾治最全美於古有光某受知之深不勝拳拳願忠之至金壇前月之末亦有旱徴一自使府委官下縣祈求甘雨隨足頗聞上二邑今猶闕雨鄕民於是爲之謡曰幕府隨車雨霶獨自今懸知賢太守此地最關心蓋鄕民以舊治之故妄意如此𨿽未足以知賢太守漙博無私之心然其尢切感徳之意不可誣也某輙因奏記代邑人誦此以謝僭越皇恐仰乞臺照

二

比者城闉之役適與病防虛下陳蕃之榻莫修孺子之恭歸來悵仰折爼追賜業已還捨無階控辭祗受愧仄日念飭一箋稟謝躊躇未敢伏拜臺翰深極戰兢頒示救災條目仰見思溺猶已同古阿衡鄕邑旬日來雨不絕禾之僅熟者多已生耳令下而陰雲觧駁詰朝而天宇開晴信知賢使君一念上與天通以和召和厥應如響更冀平糴秫之估使無科抑止伐木之令使免憂惶庶凡此飲酒無非飽徳之人亦使喬木猶存不廢甘棠之詠某舊厠名仙裏絜齋袁侍郎薦士籍中聞龍圖於絜齋頗有遊從之雅用敢恃聲气之同而忘位分之隔數貢愚言仰祈矜恕

三

金風薦爽萬寶告成恭惟某官巋然宗翰爲國長城籌幄需才介圭促覲臺候神相起居萬福某方念薫祓嗣修涓史敬專使踵門伏拜賜緘之辱仰體謙防俯慙不敏某病不可仕浮游江海以寄餘生六龍禦天張八紘於宇內必欲遐方萬里深山窮谷無一士之遺遂使沈蹤亦叨異數脫選階而通籍由掾屬而佐州超躐殊常省循震越自非某官念受防之舊憐臥病之餘賜以裏言吹而送之何以得此𨿽病顙之駒必不可以起廢曵尾之欲終自適於塗中然此賜厚矣何敢忘也魏弱翁治行朝廷之所深知顧以京口爲國要衝非兼將略之長如某官無能任責肆煩因任以護北門簡注方深某日與邦人傾耳以聽三錫命之寵

回江東安撫趙尙書【前人】

恭惟某官肅將天威蕩平淮土王三錫命神百效靈臺候起居萬福某伏自春仲奏記修賀謝之恭知籌邊鮮暇凟尊有誅不敢嗣貢惟心旌搖搖日與荷戈執殳者後先五云妙墨忽復與秦淮上釀俱頒蓋尙書當凱樂獻功之時而俯念山林獨處之人當釃酒臨江之時而不忘流涎麯車之士此意厚甚某不足當惟有榮荷下問萬全之防此𨿽尙書之戱言然在某辱盼睞之私寧能有懷弗吐竊謂自古收用兵之全功者必非有罪者俱戮亦殱厥渠魁散其餘黨而已尙書今已殱其渠魁而不求有以散其餘黨方合諸道將帥嚴兵而固守之使其絕逃生之望而堅其致死之心非計之得也故某愚意謂大帥不必絕江建臺在指麾諸將而已諸將不必合圍攻賊在開其去路而已彼塗窮必死之冦幸而可去如兔斯脫而回顧其後重兵臨之若卵就壓其不跋前防後者幾希矣斯其爲全功孰禦焉不然大帥奮然啟行諸將躍然奔命重圍四合百萬齊驅何敵不摧何戰弗克而彼惟致死以守堅城則我師進退不可閱日旣多師老財費加之耕耨廢而禾稼無望暴露久而疾疫將興某不勝癙憂敢因稟報冒昧及之今之世任天下之重誰出尙書右者爲天下自厚某衰疾日侵無由陪東閤奇士後但切拳拳

回江淮大使趙端明【前人】

嵗序維新陽和肇布恭惟某官勲髙當代澤潤生民衮繡光華縉紳頌望鈞候動止萬福某往嵗恭承驅虎兕之師正鯨鯢之戮以張國勢以暢皇靈以培我宋億萬斯年之基某與當代能言之士詠歌雋功若螽趯虫鳴不能已已而艸茅位下軍府事嚴無由上達則又與田夫野老日焚香仰天而祝庶或壽富康寧與宋無疆至於修小夫竿牘之恭貢涓史興居之問以是爲鄙且凟輟而弗敢髙明如日斯光如燭斯炳計必有以恕之抑聞蜀道未寧浮光告急鷹揚之師復盡屬麾下冝極倥傯而專使之來薦賜誨函辭情繾綣淸尊防酒羅列滿庭則古人所謂好以暇好以整漢晉間人羽扇綸巾輕裘緩帶以卻敵皆端明餘事甚盛甚盛某醉酒飽徳當何如雲云惟相公熟圖之某感相公之先施希古人之報效率爾妄發而盡略其他且年老目昏筆縱字大惟相公察之

回知鎭江楊大監【紹云】

春序向晚百卉芳菲恭惟某官介圭入覲禁槖須才天地委和臺候動止萬福某不肖頃嵗辱濠梁鐘貳車傳道賢使君之意俾記石韓二將狥國事疎謬不能成文謂冝斥去繼承頒示墨本知布鼓不爲雷門所棄榮荷無涯景星瑞時有目鹹仰某此心炯炯寧昧所歸比者天幸恭承易鎭得與受防條教方頒膏澤隨下𨿽積年之愁恨嘆息未易盡伸而告訐不行虐政頓減吏歸於曹而不得肆暴於外兵復其伍而不得伺隙於內善者有所恃惡者有所畏千里之內已欣然若更生某𨿽病骨衰頽絕迹城府猶將旅扶杖之老拜舞黃堂下爲聖世牧守得人賀而淮南惟憚汲黯遽煩十乘之行宣室正思賈生更趣前席之對神山已近風引船回𨿽不能無觖望之私而道行乎朝廷則天下受其賜某與有望焉亦以自慰竿牘寓誠蓋下事上之常禮某始以爲不若親見之恭而不敢遣繼以不知召還之速而不及遣鼎來使介賜以朋箋情文粲然若施之敵己者更錫家傳墨寶使知世徳之源流折俎厚幣使沾坐客之餘瀝某不足當也拜嘉感刻且重不敏之愧匆猝稟謝莫究下悃並祈矜恕雲龍風虎之防展也其時愛莫助之僭以嗇神養和以對揚天子之丕顯休命爲侍介者請

回知鎭江趙大監【範】

比忘僭冒敢介子墨以疎踐姓名自通於黃堂下伏辱專介下臨顏闔之家錫以報章爛乎郇公五云之翰且曰筐篚有實以將下下之意古道也所不可廢乃賜之簡編以啟其志之昏賜之紙札以寫其思之滯上藥以扶其衰文幾以支其怠又曰絺兮綌兮淒其以風寒不可以無備也而賜之帛月白風淸如良夜何尊不可空也而賜之酒意宻而禮厚數多而物珍攷之在昔王江州之於陶靖節蘇杭州之於林和靖殆不及此某鄙人也何克堪之賤之事貴卻爲不恭只拜以還感愧積臆年來鄕郡吏絡繹於縣而縣政日弛縣吏絡繹於鄕而鄕民日病以攘奪禁民而取之行鋪者不啻白奪以取受禁吏而索之胥輩者有同常賦又自前任毗陵守以盜販利其鄕人彊暴因而縱橫意少有忤卽致殺傷常潤之間民生凜凜大非久安長治气象下車以來曾未閱月施行亦旣有緒受防境內孰不舉首加額更惟力行惠此千里流福京師某不勝願望亟此稟謝別牋之寵小須嗣敬仰蘄矜體

通知鎭江趙大監【前人】

秋序將半好風來歸恭惟某官外控淮壤內拱日畿天棐忠嘉神依正直臺候動止萬福某比以一介妄庸之人而拜二千石駢蕃之賜然光寵賁於丘園尺箋稟酬大懼弗稱曠不嗣敬又已兼旬仰止二天此心耿耿保障繭絲二者難並舊矣寛之一分使民心有系而國本不搖非髙見卓識超出世表忠肝義膽貫通神明誰能知之誰能行之大監之臨吾邦可謂非茍知之亦允蹈之矣然善始者易圖終實難更惟推持久不倦之誠奮日新又新之志使凜然不可犯之中又有隱然不忍欺之意則民生幸甚朝廷幸甚某熟讀前所賜臺翰似有下詢民瘼之意管見一事詳之別紙乞賜采覽昔之野人有食芹而美以獻之君者左氏亦曰澗溪沼沚之毛可羞於王公敢援二義以某物貢之鈴閤之下辱賜之一言曰是眞野人之獻勿斥去之榮幸多矣以陸沈之迹而仰申潭府之問之謂僭以疾廢之人而欲往執庶人之役之謂欺某不敢並乞矜照

通知鎭江馮大卿【多福】

秋髙气淸卽日恭惟威行惠孚人頌神贊臺候動止萬福某故嵗得七閩之政於往來士夫間則知攬轡登車慨然澄淸天下之志不愧範孟博繼又得裏居之詳於錫山士友知屏去聲色貨利惟日以講明義理爲事不異司馬公在洛中時以是起敬起慕不勝區區之情而州裏不同貴賤有異欲見不敢日承輟自上卿來鎭京口蓋國家所倚以爲長城之衛主上所恃以無北顧之憂者微閣下之令徳無以稱之微閣下之長才無以任之甚盛甚盛某疇昔欲見不敢今也受防爲氓似可旅吏民以見矣而病不可往天實爲之謂之何哉然每一引領覺二天在上未嘗不與闔境士民千踴百躍也有自城闉來者皆言閤下不鄙其愚常賜齒及比友人王穎叔書中又辱寄聲自顧猥何足以當苐深愧荷穎叔往謁黃堂下念不可無一語以謝謹附拜此居田裏久不嫻竿牘彛儀切乞識察日來邊遽數至國事方殷此邦政令久乖民力已困內欲薄賦以寛民外欲飭備以固圉難哉難哉惟閣下勉之仰有以酬君父之知俯有以慰閭閻之望幸甚

回鎭江馮大卿【前人】

一陽來復斯道將亨介恃誤知敬一箋代其身賀於黃堂下專使踵門乃知柔訥猶未徹於中涓而誨函已先辱矣謙光然下照蓬蓽況從事十輩於於然而來使薦享之餘得與田夫野老負暄檐下洗盞酌酒以侈邦君之賜榮荷其何可言大卿議論接乎諸老治行最於當今宜在朝廷使天下被其賜猶屈臨方面師言謂何然晉陽一大縣耳尹鐸寛之猶足爲趙氏他日地況京口古重鎭爲今北門民之雕獘亦無如今日保障繭絲大卿必知所處可但千里之人陶於寛政異時趙氏有賴論者歸功曰大卿之所寛也顧不偉歟因頌致規伏紙愧汗

回知鎭江桂吏部【如琥】

某比者不揆僭率輙修尺牘之恭以混籖史之聽伏辱專介賜之手書辭意溫然若施之敵已者某不足當但深感愧去冬不雪人情郁伊三陽甫交六花紛委此𨿽不敢以言祥而滌氛道和厥功亦大某與邦人探端知自同深感詠夫政寛則民慢猛則民殘此理明甚鄕郡瀕江加之頻年淮土繹騷寧無急政波及開府以來仁以拊之寛以容之安靜和平之中自有隱然不可犯者遂使連月以來千里之內絕不聞縣吏催錢夜打門之聲民生幸甚然斂此大惠施於一方猶區區之所未滿十行趣召某尙竊聽之

賀知鎭江何祕監除太府卿【處久】

恭審拜自天之命正惟月之班豈但九府泉流須長才而辦此抑以四方風動徯重望以鎭之綸綍誕揚縉紳交賀某辱知特厚曷勝鼓舞之誠而屏居探問不審凡再易書而後得遣不敏負愧鄕郡間以受詞不謹而追逮者多折獄不明而淹系者眾科擾或及於行鋪追胥常滿於縣庭以此田裏騷然不能寧居一從臺座此來民間方識淸明官府一朝棄此而去𨿽海內欣然仰萬化之維新而此邦之人亦寧無觖望以獄市寄來者固相業權輿敢冀毋忘時暑在塗惟厚自愛養以對駢蕃之寵

回嘉興何知府【前人】

良月謹初小春恊序恭惟某官位冠列卿政優三輔凝旒注想詔札方來臺候神相動止萬福某疇昔受防爲氓日奉教條被膏澤猶以臥病田閭不獲朝夕出入東閤爲恨況此邈在數百里外耶修記府之恭布饔人之問何能已已而位分有嚴握筆輙止維北有斗苐切瞻依鵲喜庭梧候門而使者在盥手啟緘而誦誨言整襟肅容而拜隆施禿此筆何足以寫感謝之私敢置言外鄕郡前日之變𨿽羣小造謀非一朝而使明使君在上賞罰信明綱网不紊則亦潛消黙制何致無忌憚如此一呼而起使百年文物煨燼江山寂寥識者不能不重嘆牧守之數易明使君之不少淹此畱也鄕郡前兩載連稔一從易鎭上兩邑皆旱聞千騎甫入禾興而丰稔亦異常年召和迎祥度必自有道不敢贅敍以爲諛惟兾率由此道以爲時用以致時康庶幾勲業之成有光奕葉某以遲莫之年而抱危篤之疾行當溘死而君相誤知猶未忍拚棄覆護而保全之使待盡山林不死於道路是所望於知己某一飯三引領潭府列仙之眷某介恃婦家僭貢問誠仰惟福以序介日升月恆洮湖茅阜之間有采藥等委幸勿以屬凡子

回平江守吳祕丞【淵】

比辰積潦初收殘暑猶熾恭惟奉寛大書鎭股肱郡仁聲流布神道感通臺候動止萬福某蚤嵗僅一覩先正大卿名徳於諸公間屢欲操幾杖從之而蜩鷃低飛莫克自致一病三十年萬事不到耳惟卓犖奇偉之士爲時而出則聞之喜曰世道其庶矣乎民生其庶矣乎執事之才之美用之於外則談笑可以折遐衝用之於內則一言可以定國是四十專城昔人所難況蘇臺當三吳之防爲三輔之劇向來更刀不闕則折執事獨恢恢乎刃遊餘地非當世所謂卓犖奇偉之人歟而某衰遲之蹤欲伏謁則病不能前欲奏記則賤不敢僭惟有尊仰旦晝此心敢意隆謙不遺小物特遣專介賜以手書其爲禮甚勤其爲賜甚腆其所以慰藉撫存之意甚厚靜惟衰晚何以克當卻爲不恭謹已只拜榮荷其何可言蜀道頻年多故荊湖閩廣江淮間事變亦多其猶晏然寧居者獨兩浙耳此固南渡百年仁恩滲漉所致而水潦連年百物湧貴糓價尢甚民之狼狽甚矣如聞使府見議勸分以爲方來之備甚善甚善但浙人所仰下田而下田之浸者已多恐所得無幾竊謂僧徒平時蠶食民間且多占良田沃產若賢使君推惻怛之心出一紙書勸諭之使公私寺觀各捐今嵗田租之半以助振卹則六邑之內所得不減二三十萬但法行之初必有掣肘要在取其捨身濟物之說以曉之耳公意以爲如何某居山谿中久不復嫻箋尺之儀言辭鄙率一味皇恐傳言澗谿沼沚之毛可羞於王公而鄕邑一水之餘𨿽溪毛亦無之受而不報更深愧悚繼此有便尙當陸續稟謝秋气日髙敢乞爲國爲民對時珍衛某一飯必祝

回提刑吳祕丞【前人】

比辰甘霖薦至苗稼勃興恭惟英簜所臨貪頑丕聳民情悅懌神道感通臺候動止萬福某竊伏田間晝不聞擊柝之召夜不聞犬吠之警如二天之在上寧不知徳粵從故嵗一箋敬復謙施後𨿽審聞課二輔之最正六條之察爲廈成賀竟不能以一字自見我心匪石夫豈忘之浮陽非嘉魚道旁多苦李竊意觀人之法類於是𨿽嘗展紙濡墨輙復自沮使星耿耿惟謹瞻依有來命價復墮寶緘重之以腆貺紙札極文房之選果羞兼山海之珍精縑然可玩可寶而杖頭得錢又可供千里之醉某平生何能得此於他人亦何敢受此於他人只拜以還感知己之異且愧稱塞之難也浙俗之獘妖黨縱橫某頃在防稽嘗獲其大首以屬李夢文夢文不惟不究治又掩覆之今猶使人悶悶近者傳聞使臺竟沈三之獄視昔丘端明治姚八之事更覺光明俊偉使人聞之喜欲起舞某僭欲一見臺府施行次第以快心目或私識之使盛美不刋來者有攷得不靳一指麾之力使一二小史錄示大略幸甚微聞簡注彌深召還在近推其所以行之畿甸者行之朝廷使羣枉之門塞眾正之路開此海內有識所共仰望者勉之而已余須伺候成命之頒嗣修稟牘

通知鎭江吳侍郎【前人】

一雨霑足萬彚欣榮恭惟某官載鎭吳頭爲國司命穹只孚祐臺候動止萬福某深惟吾邦之民居者安饑者食寒者衣疇非侍郎之賜而某自量於儔眾中受賜爲獨深蓋不學無知而當世誤以爲有知不才無用而當世誤以爲可用以至疾不可爲而藥之使愈子未知教而推之使任今一身之所以更生一家之所以粗立心非木石敢昧所由而一病連延神識昏憒形體支離𨿽知使君之復來歡呼之聲沸於田裏而足不能行口不能言手不能書獨甘心與廢疾者比尙祈隆寛賜之矜宥某區區不能自己彊勉作此以見下悃萬一且恐孤知遇不敢假手他人並乞深察

回鎭江髙倅【不倚】

靑煒薄晚紅藥翻階卽日恭惟某官當第一江山分無價風月天開逺業人頌休功臺候動止萬福某早快星鳯之覩今爲封部之民掃舍人之門不應落餘子後頃以病不武一箋致敬又爲謙施所先愧負其何可言伏自專使之回艸艸稟報不嗣敬又許日別駕之望與京峴爭髙日勤仰止某自得水心先生所述先正銘文誦詠日不釋手豈惟見世徳之深長非其他勲貴比臺座問學之富文詞之贍一朝躐巍科階膴仕足以發奕世之光大奕世之傳斯亦偉矣京口𨿽國北門監郡不輕選授然以判花視艸之才而屈居此亶謂非宜溫詔趣歸善類引領某輙恃登門之舊有某物特以薦誠辱不鄙而賜之畱幸甚淸和在候更乞益綏福履茂介寵光某祈叩之至

通浙西劉提舉【垕】

某一介庸陋屏迹田裏仰使星於霄漢之上欲少自近厥路無由玆承夙駕軺車按行屬邑某與在受防之一拜塵道左此維其時竊復自念古人有盛冠服以見使者如漢雋不疑有陳五術八計以說使者如唐陸宣公彼皆壯年才足爲用故勇於自進某老矣才又不逮比以先考云茅居士墳所薄田輸官之外嵗收可百斛不忍以供他用積五六年適際去嵗水患附邑居人苦饑因舂以爲糜與眾共之其實所及能幾況又不能久僅止三月之末賴鄕裏好事者糾合眾力以相接續故迄於今似聞有以此徹臺聽者故勤軫記欲賜訪存深惟貴賤異分飛潛異宜萬有一枉旌麾之臨必駭閭裏之觀使猿鶴驚疑漁樵避席故亟走深山而拜此以布腹心仰丏隆寛處之世法之外不加譴責倘周爰咨諏必欲采其一言則某何敢有愛竊謂金壇故嵗之水蓋六十年間所無使者之來金壇亦七十年所未見當饑饉之餘而委皇華之照未知何以慰之以某管見今農時已深荒政多不如速溪流易涸移粟逺不如近常平計非有餘善後之防濟不如貸但計一月濟糶之數更加劑量而並以貸之則民間鼓舞而使臺荒政便可結局且不爲徒費實公私兩利乞詳酌施行外此有丹陽戶長合保義役一札並望行下某狂僭幹凟愧懼之至

回提刑煥章趙大監【汝櫄】

月猶冬孟節迓陽生恭惟某官輟帷幄之謀持英簜之節威名震耀宗社奠安臺候動止萬福某年垂七十待盡窮閻飲水飯疏萬事絕不到耳惟周公魯公有大勲勞於國家拜後拜前古今一轍某與海內含生同此引領比者伏審君相以畿內之民生憔悴國中之廩廥空虛肆煩此來兼此二任甫爾建臺行政咸適其平又屬部之期防𨿽嚴而幕府之文書日省爲惡者無所逃罪爲善者得安其生王畿千里之民無不詠歌鼓舞和糴一事向來多差官吏廣行科抑所在騷然而今不動聲色事已辦集此其神功妙用尢非淺見所得測識甚盛甚盛某早登制相之門今又得受防封內一箋貢賀豈應獨後他人所以遲遲未遣正以分疎不敢僭位尊不敢凟鼎來專使賜以手書且意其猶有識知而開其欲言此又與周公之下白屋同一襟度某不足當但有感愧月令於是月欲齋戒以待陰陽之所定某敢援此致愛助之私侍從近臣有虛位伏計召還匪朝伊夕某區區贊賀之誠倚須嗣貢

二

春序平分景物妍麗恭惟某官凜乎風力震於日畿天棐忠勤神依正直臺候動止萬福某宅生林下𨿽無往役之階而二天臨之使星耿耿照之時時引領足以自慰日迫於邑尉之請冒貢一箋凟尊是懼伏領答翰旣釋其僣躐之罪又開之曰是職分之宜蓋度如許某敢不徳寶緘薦辱珍貺鼎來顧豈衰殘所敢當卻爲不恭僕僕祗拜以榮以愧時事多故獄訟之淹延盜賊之竊發在在有之惟浙水以西田裏晏然攬轡澄淸厥功有在某與受防之人式歌且舞抑聞唐人之詩旣曰職思其憂又曰職思其外厥今時事可憂非一端大監寧能鬱鬱久居此而不爲天下計耶益裕乃徳逺乃猷使周公魯公之拜前拜後不專美於前代某一飯必祝至於申鈞閎大眷之問上分役人之請謂非寒逺所宜衰晚所能敢略

回提舉袁祕丞【肅一】

某林下殘生不應時以姓名自通於臺府日因常熟孫丞行念部下有忠信之士可以受上官之委不可不使上官知故冒昩嗣貢一牋已而尉司人回旣領臺翰及先集之頒專介及門又拜寶墨及上尊之賜人皆一天我獨二天前來舊雨今來新雨榮佩其何可言唐史謂陸宣公論諌數百篇皆本仁義彼專言論諌若我潔齋先生仁義之言豈直於論諫見之凡一語一言皆是物也孟子旣沒非潔齋先生誰其嗣之敬嘆敬嘆孫丞但質直耳非遇上官之賢巧者誣之險者陷之彊有力者躪籍之欲免於今之世難矣味祕丞祝其謹交同列之言尢見愛惜人物之深意惲尉朴野與孫相似而其勁弗如前書所謂得在收錄之數庶保其終不畔於吾道區區實爲世道計若先諱有妨須換舉者丐終惠之餘冦之在淮安者已無幾三趙欲全其功故不欲開其走路要之窮冦勿迫歸師勿遏此是古今通論有自淮來者云今兵食日計萬石倘幸一月之內克捷亦須三十萬更久當如何此爲國家者所當深察也邵武被論聞有排之者要之穎叔輕任其責之過在他人乎何尢化地一力主盟乃知二三十年把得紀綱定不爲無自宗社幸甚本縣推排事當達臺意於縣大夫使速申上目昏筆禿書不盡言

二

一雨連月積潦浮空恭惟某官思濟斯民若保赤子神人具依臺候動止萬福某日在皇華臨照中而內省惕然不敢數數奏記貰其不敏而諉曰知分則某幸甚先正侍郎先生家集寵頒某平生抱不及門之恨玆得三沐三燻開編快讀猶如周旋於丈席間由其言遡其心所以事君則忠所以拊民則仁所以衞道則嚴所以取人則恕所以憂世則深且逺不覺油然自喜曰此生不虛爲韓門弟子矣然非宗丞何從得之感此厚意有言則淺【云云】楚氛幸息後患猶深重之水災田疇多壊民以食爲天目前已困貴糴嵗晚柰何賢使者盍預圖之六月無暑勢當在秋不勝愛助之私謹上安身保國家之祝

三

秋雨彌句新晴可喜恭惟某官寵渥方來百神呵防臺候動止萬福某比承專介賜書且餉以上尊侑以嘉實方此裁書稟謝恭審趣覲震庭進登郎省不勝贊賀某林下殘生不復敢知當世事惟以正人端士進退占國脈短長忽傳新命爲斯世喜爲斯道喜踴躍不啻千百也舊聞臺省之獘莫甚於吏部就吏部言右曹爲尢甚蓋西班之知格法者少有援助者尢少吏持其權視貨賄爲予奪近年更有官吏相爲表裏者寃抑何所伸惟郎中盡心焉不鄙令作龍廟記其何敢辭但建廟與丐爵二事並書辭意未免重疊本廟之神自龍母外皆未有封今欲徑於陳山已得封爵上加封亦費牽合兩山皆有龍母葬處若以陳山爲是則益彰陽山廟記之誕故陳山之葬不書又祭山川神之在境內者郡縣事也今其事皆出於使者故太守之助錢亦不書某甫得廟記了辦來價亦自京口回亟作此遣行失事上之恭惟哀其衷情而賜之濶略

漫塘集卷九

欽定四庫全書

漫塘集卷十

宋劉宰撰札子

回嚴州陳寺丞【畏】

嵗功更始寒事解嚴恭惟某官皂蓋頒春羣生開泰臺候動止萬福某略記永嘉之別二十有四年中間事變不知其幾所喜者吾輩或出或處各遵其宜爾嚴陵輔郡籍郡計不裕要勝他處若使此時猶在漳贛則當如何𨿽然漳贛等處皆士大夫有以致之未可全咎他人使吾年丈兩三年來猶在彼盜賊小人恐亦未至陸梁也聞之此任後欲決歸計甚善仙郡士夫多有私援獨吾年文可以自勉然得早歸更佳眼看時事度必無以杜方來之患頃嵗靑溪之盜永嘉得劉教授部分城下爲四廂八界了不相紊與其他規畫皆可舉而行行之亦易得人信從鄕間小縣素無城池小民狼狽皆有幸變之心而大家無逺慮但爲專利之計又某衰孱有言不信只自悶悶戴子家生計聞蕩於水可念忠甫教授遂爲故人聞之痛悼釋氏輪回之說果信則此丈再出頭來必不爲凡人不然如逺遊所謂仍羽人於丹丘畱不死之舊鄕此丈當之矣大事當已竟某道逺不能致奠玆又不敢附便有愧存歿專人賜書拊慰勤至楮幣及文籍又有以見綈袍戀戀之意卽已下拜但有感激某疾病餘生年亦加邁不復可出年丈更一二年亦當歸良防無從臨紙惘惘任重道逺惟各勉之

回鄂州制置李侍郎【悳】

竊以陽春布澤萬物生輝恭惟某官臥防長江折衝千里臺候動止萬福某昨艸率一箋附便不謂卽達聽下專使鼎來敬拜臺翰展誦再四當隆冬飛雪千里之時而坐我於春風和气中豈不快哉邊頭去嵗一捷敵用大創絕意不敢南下蘄黃之間生聚漸復制閫之功大矣次對因任蓋聖朝兼用陟明增秩之典某受知門墻贊喜之深不知手之舞足之蹈也年來气數非愚陋所知以耳目所接惟一意裒斂以媚上蠒絲保障無能別其輕重緩急者惟以尹鐸之所寛寛於武昌猶有望焉伏惟深加之意大防薨背海內褫气方其壯年鋭於立事議論豈無少差要於大義無愧中間維持善類破除姦黨厥功不細至於淹貫古今臨事有商量憂國愛君一飯不忘今之世如斯人者有幾前輩聞張無盡之死爲之太息以爲豈無他人未必如無盡之素有人望況大防人望過於無盡而無無盡少年之失耶痛哉痛哉某貧不能遣奠欲作一哀詞而或者謂不宜施之敵己以上以是未敢然此念不能釋也不鄙令作勤武堂記可謂借聽於聾者二千里相望不敢固辭以孤盛心勉彊艸數語去或委不用或刪修用之惟所以命五朝長編激感頒賜四朝正所欲得更望周全使爲全書但部帙太大爲帑更費以是爲愧某臥病家山度非召還道過丹陽無由一見尙間切乞爲國家自愛以對寵光某下情禱頌之至

回知遂寧李侍郎【前人】

竊以春序彊半卉物芳菲恭惟某官嗣守名藩增光世徳民安其教神合之休臺候起居萬福某伏自武昌回便飭一箋伸謝悃轉頭累載寒鄕地僻蜀道天髙無便羽可以嗣音而淸香畫防中復非野老夢魂可到耿耿寸衷未嘗一日不溯江流而上也侍郎疇昔立朝稍稍私附則立致卿相在鄂渚日寘是否不問則亦可緩西歸而一節凜然眞可謂不愧出處之義者遂寧先正舊治利病素所知吏民素所孚其教不肅而成其政不嚴而治宜矣引年謝事歸燕家山誠計之得未知果得從否午橋風月之勝平泉艸木之佳端不減古人而又得鄕之俊秀相與從遊此古今盛事聖賢眞樂引領西望悵捫參歷井之無其階也郵置日夜飛馳𨿽在萬里外所聞時事當不若艸茅之鹵莽姑誦所知或可參攷【云云】某區區之迹於棄官時生理薄甚二十五六年間朋

友相資某亦力勤苦節年來衣食粗給又以其餘率鄕之好事者因淫祠之已廢創社倉厥初得米僅二千三百石行之數年今五千餘石矣其規畫與朱侍講小異聞治所諸邑建倉爲利甚溥謹以王邵武所述記文一本納呈恐可參訂又訓俗文二本詞太鄙俚眞侍郎見之謂有益於世教並納去發一笑頃嵗誤恩非望所及自初出命至更秩與除職奉祠九以疾辭竟閟兪音不敢屢凟然實未嘗敍銜幫祠廩也恐欲知出處故詳言之頒賜九老繡像得之驚喜儻秋成無兵革之患當創艸堂三間張此圖臥興相對以娯老或有建上便當凂眞丈作記記成錄本托李校勘奉寄所惠四藥皆嘉四端尢厚實內外之養如此衰疾之人足可粗延殘喘感當如何四壁蕭然無物可致逺世傳黒錫丹有異功其方實出於丹陽寺僧其徒自以爲修合有祕法人莫能知售此以致富今納去二十兩小琴一張乃妻祖梁仲謨尙書舊物某莫能知美惡並以爲獻作字至此目昏手戰日亦至晚矣不敢更滯來使字之不謹辭之不倫切丏臺察萬里之隔天令亦不齊惟祈爲斯道自壽令嗣判院想時時得書判院只畱防庭恭惟潭府大眷序膺戩谷某四子皆廢學卻幸寡過因賜問之及僣附申起居

回四川制置李侍郎【前人】

伏以嵗將更始飛雪呈祥恭惟某官大開幕府盡防坤維華夏聳聞神天胥豫臺候動止萬福某曩辱一介行李賜以手書且有腆貺匆匆稟報不究感悰爾後嗣敬無繇無一日不引領西南望也蜀士大夫之不專任全蜀寄久矣今專以屬侍郎其勢非甚迫不及此侍郎何以應之向來南士之入蜀凡邊防之有未知險要之有未悉與民俗之有未甚諳民情之有未盡察猶有可諉今侍郎以蜀世家爲蜀統帥要當使令下而人人喜悅政行而事事得宜不然無可諉者彼謀國者審知蜀事之難付之侍郎實欲分任他日之責尙愼旃哉尙愼旃哉夫事幾決於目前而須報萬里之外或失機防責將安歸某謂非得便宜從事不可侍郎嘗有此請否乎比年南士之入蜀者皆掃其地之入以實歸囊其歸也旣以充斥其家復以饜飫當路凡當路之奴僕廝養必屬饜而後已否則譴責隨之若是而欲蜀道之安得乎某以爲欲蜀道之安非盡去此輩不可欲盡去此輩非以便宜行事不可此輩盡去則尅剝軍民之政可以漸革軍民得以吐气而彊敵不足畏盜賊不足平矣侍郎以爲如何張荊門元簡與建安黃直卿丈遊意气倜儻而議論平直足備監司之選荊湖安撫制置司幹辦公事羅愚春伯樞宻之季子宰新淦未滿辟荊湖機幕任滿再辟此缺非其志也某謂使守一郡必大可觀蓋其人律已廉謹而遇事有立敬以爲薦淮東冦粗息蓋舊敵再失機防已無能爲新敵方向中原未暇回顧正是綢繆牖戶之時而中外之慮不及此燕巢幕上令人癙憂道逺侍見無期書問亦無緣可數向風淒斷嵗序行矣交泰惟坐進此道與時偕亨以壽國家某不敢僭拜令嗣昆仲書敬想許國之誠不愧家庭之訓某四雛粗可教而乃翁不學無以教之皆爲農夫矣伏恐欲知

回李尙書【前人】

竊以登髙節近風露淒涼恭惟某官日侍淸光盡攄素蘊告庭有命中外想聞臺候神相起居萬福某比得一奉誨色於呂城道中大慰三十年闊別尊仰之懷還捨未幾卽領眞翰所以慰藉勸勉勤甚厚甚某以乞終老田間而未遂正爾皇皇未知底止故未敢修謝玆又承專介賜書且重之以藥物之珍皆老來所不可一日闕而年來市肆所絕無感激當如何某區區之迹向已嘗面稟本不當贅別來气血日衰疾病亦益侵最是早嵗習懶失於讀書間有剽聞今復健忘蓋事甫過手文字甫過眼便如隔世不異土木偶人以此人而使之應聘淸時入官王朝縱某不自羞獨不爲當世羞乎以此斷斷不敢前所望尙書軫念慈恩之舊且以近嘗控懇之故有以容覆全安之而今不然旣加之勸勉又重之薦揚豈尙書愛之至而察之乃未至耶某今亦不敢固執其愚見艸一書書成則欲以代其身謝君相不然卽束裝行矣伏丐矜照比傳入對數條甚彊人意亦頗見之施行否勝負兵家之常而賞罰要當明白前時三京之入但乘其虛頒賞之厚震蕩耳目汝蔡之敗喪失幾何而悉委不問豈不欲四海之聞知抑不欲自沮三軍之气耶尙書以爲如何某亟拜厚賜而田野間無一可見下悃丹陽藥院黒錫丸並某物同拜納敢乞視至他須嗣敬玆得以略

通知泉州眞侍郎【徳秀】

仲春令月時和气淸恭惟某官防衞載塗防衣容與百神森介臺候動止萬福某疇昔一牋稟謝先辱時方旅處控敍弗防歸來幹分自嫌弗敢嗣敬流傳讜議日星孔昭仰止髙風山嶽屹立其未見止此情謂何恭審當寧疏恩便鄕得郡宜近而逺後天下先一州誰爲此謀熟念令人太息然擁千騎奉板輿錦衣行晝緑髮不受二毛人生此樂亦何可得多某亦不覺拜手私爲門墻賀也某不學無文猥辱過聽俾撰忠宣堂記某冒當不辭實欲因致一言少見愛助旣黽勉就緒卽欲拜納私念當建臺時納去不但鄙文不稱或舍人牽於不得已刋置壁閒異已者或得借口故遲遲至今方克遣前得一關聽覽便與擲去幸甚若夫杜撰不能成文則始也托非其人舍人當任其責今旣不外示則責亦不必雨施也李果州王總幹皆言從者欲一到茅山某因欲拜道左快覩星鳳候伺連旬而車音杳然屬以先塋整葺藩籬及種松刈薪皆在此時不果脫身謹拜此令人奉候泉南寓公傳閤學言論灑灑非他昆弟比𨿽政事非所長使獻替人主左右必有可觀者然亦老矣防間乞爲拜下誠他惟毖調鼎餁避逺聲色使身安志彊開久大之業某與海內函生旦旦引領

回眞侍郎【前人】

季秋之月萬寶告成恭惟某官以禮率屬以誼正君以正論開人心以仁言壽國脈時資重望天祐斯文臺候動止萬福某疵賤姓名不獲自通於門墻者且十年豈忘之哉病日侵蹤迹日逺病日深則廢學而無以自見蹤迹日逺則欲自通而無由侍郎居家則著曾閔之孝治郡則布龔黃之政立朝敢言如汲長孺持正守文如宋廣平今之世具耳目者皆知仰之某寧不然新天子嗣位望侍郎之來如饑渇徯告猶如旱之雨金之礪三札入奏快覩爭先某亦得之道路之傳眞足以砭膏肓啟聾聵甚盛甚盛方將飭其固陋之辭爲世道賀且自訟其不敏友人之歸先辱手書書所不具者又從友人得之喜欲起舞內愧亦不可言也侍郎始之所以出某不能盡知今聞一意求去無乃遽乎願且靜以處之事非大不可爲未須苦苦立異王意一朝開悟事勢因之轉移未可知也抑蚤嵗聞之師友謂人主深居九重親士大夫之時少應酬事物之時多觀覽文字之時少奏疏不須多爲文辭只須直指事實使易讀易悟又謂自古君上之患在諱過臣下之患在好名只文辭求爲可傳而不計人主悟否亦好名之一必外無近名之嫌內有補過之實爲上侍郎此心如皎日行道所知區區願忠止此亦可見盛徳之無瑕也某之出處友人必已爲侍郎道之本辭借令只欲退藏今更秩佐州超越甚矣其何敢當不得已仍控忱辭因間賜以一言使亟得請幸甚中間奏篇之末猥以微蹤綴諸老先生後讀之慚懼至無地自容豈侍郎亦未知其無所可用於世耶聞左史魏丈相與厚甚十九年前時某嘗得一識左史於時貴坐間方左史入朝過丹陽某適以干在道亟扣座舟通名則聞已輕舟前邁遂失一見前此亦誤玷薦士籍中並深愧感防次望爲致謝意願言不殊此某久不作上官書乍爾斂束書不成字尙須嗣敬風露日益髙寒謹上劼毖鼎茵之祝

通眞侍郎【前人】

維時春半寒力未央恭惟以身出處任世安危昊天曰明臺候動止萬福某一自昔嵗介圭入覲之日飭一箋以謝先施之辱迄今已五年矣音問闊疎諒不我責國步日蹙人情日危則風雨雞鳴之詩蓋世所同詠不直某一人之私也時事某所聞必不若侍郎之爲詳張魏公平生意廣才疎事業無一可人意人無智愚皆以爲社稷臣甚者以比諸葛孔明亦豈不虞之譽也哉召之則來驅之則往不宿怨不辭難非至公血誠不及此彼固有以取之也侍郎以爲如何喜同惡異人情同患覺得善類爲尢甚惟其如此故有自托於同已而實夤緣以行其私者亦有𨿽非其私徇名而不考其實泥古而不達於今者傳曰偏聽生姦誠爲至論近世士大夫鄙夷武臣不與之接或貌接而情不親使有言不得達有才不得用有志不得伸一朝臨事無可倚仗乃始收拾世上一等無訾省破落戶謂之英豪而用之其不敗人家國事者幾希侍郎以爲如何王去非以密院呼其稟議入都已兩日或傳得建倅若果如此廟堂端以侍郎深得平冦之防欲去非面請教奉而行之竊計不吝某平生不善書冝興大夫傳臺意欲令書先賢祠記勉彊稟承惡札有玷髙文皇恐某頃托鄭節夫控懇求先墓銘文聞荷金諾旦夕別當專狀今因冝興便先此候問起居陶士衡仗節南方任居天下之半猶朝莫躬運甓之勞此果何意惟侍郎念之某投老山林不敢效細人姑息之愛上劼毖鼎茵之請惟侍郎亮之

回眞內翰【前人】

嵗華向晚日禦迎長恭惟某官以典謨訓誥之文鼓舞斯世以仁義道徳之旨啟迪上心神天黙扶臺候起居萬福某莫景駸尋偸生里社前之日惟與田夫野老望西山之起如元祐之望司馬公旋承入奏得緒言餘論於流傳知國是可以不搖國勢可以增重爲宗社賀不勝區區之情而一箋之敬猶未登於記府陽鱎非嘉魚意實鑑此當沐識察王副端人來拜領云翰慰感之餘深重不敏之懼主上聖性髙明而有典學之功聖度恢洪而無偏聽之失誠千載之遇內相甘盤舊學伏想朝夕納誨以輔臺徳必有非外庭所得知而況逺臣某竊惟今日國家之事要以多得人才爲先而二三十年人才熟爛不可振起幸而有人焉文華可觀必失之薄才能可任必失之刻有二者之得而無二者之失蓋少則任進退人才之寄者亦難矣惟內翰審之重之某區區愛助之心必沐深體某比荷諸賢極力推挽俾以荒唐不學之人而厠頌臺禮樂之屬控辭不獲扶病就道甫至平江而舊疾復作精神昏亂言語顚錯十手十目之地不能自隱蓋气血積衰之故自度死期已迫必不可以進污周行卽已回舟訪醫且具因依申省仍以告命繳申乞卽差替深恐朝家或不察其情則罪在不測覆燾而生全之於內相有望焉伏紙不任祈叩之至某見服黒錫等藥調理度非可旦夕責效力疾具謝盡略彞儀仰丐矜察

通鶴山魏侍郎【了翁】

一自辛江陵遞到報章及諸詩文知況履不異平昔不勝慰快爾後絕無便但有尊仰春序向晚百卉芳菲恭惟某官以道自怡爲神所右臺候動止萬福某屏處只如前日無足勤念邊事未知底止李全豎子猶得恐喝於淮南大率淮浙間人如燕巢幕上況鄕邑去江最近憂端實多帥守極力誅求民生更有可念者近作當益富能錄寄否自昔遊南之士人品𨿽不同大防不過二等下焉者不堪久客作囚山問大鈞等賦以自遣上焉者遂流爲防禪打坐二者胥失也詳味前賜詩文知所養浩然信非劉栁輩小丈夫所敢望更得所守卓然不爲異端乘時引去他日猶可做得火其書廬其居人其人事業天下幸甚斯文幸甚天下學者自張朱呂三先生之亡倀倀然無所歸近時葉水心之博楊慈湖之淳宜爲學者所仰而水心之論旣未免悞學者於有慈湖之論又未免誘學者於無非有大力量如侍郎者孰能是正之願言勉旃以副斯道之望某鄕風拳拳

回防帥魏侍郎【前人】

嵗杪一雪足慰人心恭惟某官洊拜恩綸肇開大府蠻貊懾服宗社奠安臺候動止萬福某頃聞便鄕命下喜而不寢者連夕羅季能逓到去年十月所惠書慰藉諄復感何可言髙文七篇卻未之見季能云附逓未可致僅能見季能齋壁記文辭髙古字畫遒勁非向來比益知學業精進類如許不勝敬嘆帥防卻未敢深賀蓋久居逺外情意未相孚凡所施設必一一待報恐失機防或拊機輒發彼怏怏者能無疑乎伏想靜觀天下之變閱日已久事至而應決無畱難更在審而後動使動而不括是所願望蜀事非林下人所能詳得之傳聞不敢信作得一書介羅季能送李季允丈令兒曹錄呈得一過目幸幸他所欲言不異季允書中晤對邈無期惟爲家國壽重是祝

回都督魏樞宻【前人一】

陽律潛回寒威尙勁恭惟某官肅將天威以正天討情深家國誠格幽明鈞候動止萬福某比嵗疾甚朝路中惟王穎叔爲親家間不免有書相往還自餘如蜀李丈端明蓋場屋同年之舊又五十年知己訊問往復宜數亦絕不通書蓋念李丈之出而未得其所以歸故因循至此不獨於相公爲然顯冊之頒薄海胥賀然所可賀者固大所當憂者亦深亟圖其所當憂以致其大可賀則宗社幸甚不鄙寵呼深知感幸委曲以專幅控謝君相委畀得人當雪寒凝沍之時而天宇開霽人情可知惟深體天意茂集人和以濟時艱以開昌運某至叩

二

冬在季月寒事正嚴恭惟某官奉命專徵百靈奔走鈞候動止萬福某昨拜書發使者回卽戒小舟爲迎候計旣未得行日之的而某適痰疾大作連夕迷悶兒曹大驚幸醫者知其病源亟投感寒藥凡數服方醒今猶時一作以此人皆以其出爲彊兒曹尢以客死爲憂連夕從防專人控不敏之謝萬丐矜體將才自昔使貪使亷年來乃未見亷者前趙殿帥亦可請與俱行𨿽未有事任無害也某度膚功之奏只在新舊嵗之間老矣𨿽不能與諸生作爲歌詩以頌功徳尙能幸病之間俯伏江臯以迎馬首他惟爲宗廟社稷與聖神之眷厚衞

回李校勘【心傳】

庚伏在中霖雨系望恭惟彯纓冊府主盟斯文神聽勞之臺候動止萬福【某】寒鄕賤士猶記與果州使君別時出舊聞正誤一編曰此吾兄所著吾兄杜門不爲時學所著書甚多恨子未之見也某歸讀之凡所辯證皆某平日所習聞以爲可垂信萬世而繆誤乃爾因思時之至近莫如本朝事之易攷莫如故實者尙爾況蘊奧難見者乎不有博聞精識之君子誰其正之繼又得系年錄讀一再過故𨿽萬里相去一見無從而每一展捲卽心開目明如親晤對用慰遐想應聘而出薄海傾瞻某願拜下風豈落人後顧以衰疾入山益深無階際遇一箋之敬亦無從遣春間侄子歸自都忽拜手書辭之謙若施之所敬情之親若施之所厚某不足當也但深愧感出處事之大幡然而起竊惟盛心惟一代之典是爲昔太史公以史記未就受天下之大辱而不辭今執事之出榮矣固應不憚遲畱成一家言使祖功宗徳萬世如見斯事未竟而來書已動浩然之志何也向來果州使君出與校書事異可久可速固各有攸當試審思之某書生命窮年僅四十卽得奇疾形容如鬼不可復仕中間再叨誤恩具以質言荷蒙公朝察其非欺賜之從欲今年益老志益頽矣無足爲執事道蜀客兄弟在本朝南渡以來殊少近時李季璋季允𨿽相繼登朝恨不同時今昆仲並登華貴足爲盛事令弟郎中防次敢告叱名起居果州令似審已登科足爲門下賀頃亦及見果州有子如此生計厚薄不必計也某偶遣僕過親友王山陰處因得謝先施之辱繼此有端便尙當嗣音當暑謹上爲世道壽重之祝

通潭帥余侍郎【嶸】

仲秋謹時涼風應律恭惟某官控三湘重湖之防專五侯九伯之徵威行惠孚逺至邇悅臺候神相起居萬福某名在薦士籍中有年矣而曾未有一日登門之便仰太山之髙北斗之明昔少壯今視茫茫發種種矣仰惟侍郎以諸老行事爲已師以六經語孟垂訓爲已法以宗社安危生靈休戚世道污隆爲己任世方冒於貨賄而已獨淸世方酣於聲色而已獨醒蓋波翻而砥柱不移剝盡而碩果不食人極之所以猶立斯文之所以未喪繄侍郎與一二君子是賴侍郎當自知之某何敢贅厥今宅牧潭爲大浙距潭逺田裏之安否冦攘之息否非所目知抑杜少陵謂得結輩布天下邦伯則萬物吐气侍郎豈結輩可及膺連帥之任又非邦伯可擬湖南萬物吐气應在此時田裏之安冦攘之息固其餘事思昔陶士衡居此功業旣有緒矣猶朝暮運甓飲酒不過度蓋不若是則肢體惰矣精神何以折衝今之從政者不足語此侍郎當自得之當世所望在閩惟眞在浙惟侍郎耳而聽輿人之誦皆有願忠之悃大意謂希元與人太寛而決擇或有未精侍郎持已太嚴而聽受或有未廣決擇未精則施行或有誤聽受未廣則信任或有偏某旣未識二公則莫知其言之中否然念某自侍郎在浙西及江東之時便欲以一箋自通蓋因循者二十年乃今始得附便若必待知其言之中而後言則已晚矣故某姑言之惟侍郎姑聽之而姑容之某始棄官時無屋可居有田不滿三十畝故亡友周南仲正字哀其貧而憂其未能安貧今幸有百畝之田五畝之桑數椽之屋飽食暖衣而詠歌堯舜於其間於愚計得矣不足爲侍郎憂新道倅劉君泉南人偶寓相鄰因其之官問所塗曰潭其一也遂附拜此侍郎之用捨行藏吉凶休咎不系一身而系天下故不敢以觀頥視履致私祝

回余侍郎【前人】

竊以季夏謹時恭惟某官功奠南極望聳中朝趣上星辰均澤寰海臺候神相起居萬福某昨因良便附致尺書蓋以昔受特達之知而未嘗致一語之謝豈但拘於位分直以年尙壯气尙鋭猶欲有以圖報而今衰矣恐終無以自附於門墻下士之列故欲及其心猶未昧手尙能書一自陳露或侍郎督其前日之逋慢而麾去之或諒其後日之不忘而笑領之皆所不能計尢制防歸忽領臺翰乎其文之溫其情之眞若將貰其舊而開其新某負不宥之罪而遇非意之幸欣慰何極折俎三百此近世臺府交鄰之上儀某何可當不敢引辭謹白之先廟以旌知己之賜退而頒之二三親舊之窘於婚嫁者相與銘佩誓畢此生比年閩江川蜀冦攘之害諉曰距朝廷逺東浙去錢塘幾何亦有竊發者重湖之外百洞所環列城之民得仰父俯子晏然安居保障蠒絲之得失於是乎判侍郎內之所以率先諸郡外之所以爲備四境其績效亦不可掩甚盛甚盛抑某聞行百里者半九十今天下無智愚賢不肖皆知侍郎還朝有日竊恐他道殘冦當帥府前後交承之間猶或有乘間伺隙者惟侍郎謹之大率盜賊之起皆激於官吏之貪暴侍郎正直之姿廉潔之操𨿽有以率先之然亦須時擇其難於告語者汰斥之庶其他皆有所畏而不爲此語非山間林下人所當發不爾又無以見愛助之誠侍郎方當趣舍人之裝殊未有逍遙緑野之期當寒暖之變萬萬劼毖鼎茵葆毓衝粹【某】日日與田夫野老南鄕上天錫難老之祝

回李司直【燔】

嵗事更始寒气解嚴恭惟從容家食宗主斯文臺候動止萬福【某】以齋爲師友而僅得儀眞十日欵與齋別三十二年而僅通十年前一紙書不但衰慵亦地勢使然鑑秋水而知精神對明月而想顏色此心常耿耿也伯量來知徳履甚悉賜之古律以啟其昏愚上樂以扶其孱弱感甚慰甚某少而求仕不後他人嘉定更化之初錢衞秉政旣綴名堂審後以錢衞俱去今相國未嘗識面到堂旣不可赴部又不可遂成蹭蹬上初卽位丞相亦憐其沈滯賜以招徠以開其入仕之門而某年及六十多病早衰手戰目昏神識已憒而不可仕實命之窮如此而世乃以爲沽激或又以爲靖退皆非其實恐此心未能白於長者故詳及之隆興地近聞新闕只在來年若地主人迎之致敬以有禮計亦且屈就所在冦攘紛起山林之人憂不及國但欲爲保鄕井計而未能日夜惴惴尊年兄處此當有餘裕願因風教之侍見難期謹上爲世道壽重之祝年家眷集尊幼恭惟序介春祺兒女列伸起居有惠風字硯者謂之端溪謹以爲獻

回袁知縣【喬】

王春謹始景物維新恭惟感雨露之濡驚日月之速攀號罔極神道宣靈孝履文福某不肖𨿽不及登先閣學侍郎之門然名玷薦士籍中則爲門下士久矣閣學侍郎之亡梁壊山頽海內沈痛某粗有識寧獨不然旣引領東望爲當世慟復重自悼於知音已矣宇宙𨿽廣吾誰與歸故恍惚廢事雞絮之奠旣不能勉效古人而賡薤露之章以相挽鐸亦坐不敏其將何辭以自列於昆仲獨有此心之死靡他則先閣學在天之靈必有以察之誨札寵貽且緘示慈湖先生所述銘文伏讀感涕已而嘆曰先生之道髙矣美矣𨿽其亡也有不亡者存何戚焉友朋間傳聞送終之制與伯仲居喪之禮內外兩盡足以不愧古人髙出一世甚盛甚盛祥除非逺方將移孝爲忠今事之是非邦之安危世之理亂伏計昆仲間思之深講之熟矣飾空言而無捄於實立小異而終歸於同蓋今世學士大夫之通患昆仲思教忠之訓推體國之誠豈其出此然盛徳難繼盛名難居惟昆仲勉之某身居艸野疾在膏肓繼此無由復以姓名上徹拳拳愛助惟昆仲念之

漫塘集卷十

欽定四庫全書

漫塘集卷十一

宋劉宰撰札子

回福帥李大卿【駿】

秋屆仲月物迓西成恭惟令肅七閩望髙羣輔臺候神相動止萬福某屏迹山澤歷年已多無階登執事之門爲執事之禦然而池泰拊麾之政江淮轉餉之功若掲日月之行某猶具耳目寧不之知詩曰髙山仰止某心拳拳又曰景行行止愧未能也忽拜眞翰以小令嗣稅院銘文爲諭某昨固有聞以爲稅院致逺之器必未止此且道路之傳未審也而今審矣爲之流涕竟日山谷悼邢居實詩謂眼防白璧埋黃壤何況人間父子情誦此更助淒惋執事以月卿之望作牧東南東閤之士載文筆都儒林者何可勝計顧授簡於某豈以某介友人胡伯量得納交於稅院故耶某深惟此意不敢不領厚賜亦以敬拜恐亟遣稅院喪歸銘文不可緩謹畱來價三日艸具以往或未足稱歸來望思之情從大手筆徑自更定可也姻家王頴叔冒當邵武之任亦惟帥府是恃聞其去國時請於當國乞給黃榜許赦賊徒之降者惟賊首不與卻許徒中殺賊首以降而重其賞此意良是或傳招漕諸司更欲許賊首之降庶防其來以幸早定度必以事力不及不得不爾但與黃榜初意相戾借其乞降誠否何可知臺意以爲如何秋气日髙場功旣畢恐此事尙勞區處寛財賦之誅求眞弭盜長防稅院垂沒之言大卿其忍忘之外此更乞於應酬之餘厚自愛養以上副聖天子之隆眷內慰太夫人之慈懷某與海內函生一飯必祝

二

孟秋謹月殘暑俶裝恭惟某官任同分陜化浹全閩田裏阜安天人協相臺動止萬福某伏自去嵗飭一箋謝專貺之辱後此亦間有閩中便仰惟大卿以一身任東南之責方若拯溺救焚豈應山野之人數以姓名上混以是不敢然斗南之仰斷不他屬捷足扣門重拜五云之翰情文爛然旣勤且厚而箱篚之實又有以將之某於分爲卑於輩行爲晚何足以當只拜以還但有感愧兩令嗣相繼淪謝聞者猶不堪而況所天𨿽然修短定命自宣聖不能畱伯魚之死大卿宜知所處矣王邵武歸誦大卿之徳非一某與有感邵武始爲此行某固疑其未然中間盡心竭力爲之亦旣有緒而諸防厄之於上驕將梗之於下竟不克美成詠無將大車之詩使人三嘆大卿之於邵武事之可者翼而成之其僅有成者誇張以激厲之至其有所未可亦從而覆護之所謂其心休休然其如有容充之是心也足以相天下矣敬嘆敬嘆淮土東作久廢百須皆仰之江南升潤薪米雞豚等物色色湧貴他州亦略相似今夏久雨下田多浸冬春間必大闕糴恐事變或起於此聞大府所糴廣米最多或更可招致客販不妨過用力也閩事幸少定而蜀事方殷淮土積年所行皆非實政今其遺民祗如燕巢幕上大卿恐未容斂惠一方竊乞對時自厚某鄕風忱祝

回紹興帥汪大卿【綱】

四序將更六花呈瑞恭惟某官澤被八州威行百粵冕旒注想宗社炳靈臺動止萬福某蚤歲以部從事道蘭溪舊治見甘棠之愛拳拳於邑民言之有泣下者歸爲諸公誦之期有所申明而竟不果用爲大恨一日讀詩至靖共爾位好是正直神之聽之介爾景福作而曰蘭溪之事其神乎旋聞召用中外踐揚聲聞隠如雷霆績用昭如日月曰信矣吾聞不妄神理不吾欺矣𨿽未嘗一登龍門爲當世得人賀爲賢者得時賀蓋未嘗不手之舞足之蹈也越地逺連率與一介之士分殊忽枉專介賜之手書重以臺餽此意甚厚此道甚古某不足當但有感激防稽督府於今爲古馮翊責重事繁以某舊所知寛厚者必因循以廢事吏得容姦嚴明者必操切以爲功民不見徳大卿開府六年吏悚然常若斧鑕之臨民晏然若依慈父母又能以其餘閒興廢補使百度維新山川攺觀美矣善矣不可以有加矣今淮塵未靖國步孔艱折衝固圉非大卿尙誰望哉以向來異議爲嫌某謂能料事於未然之前則必能制變於已然之後萬有一廟議出此惟大卿勉之不然自楚氛以來公卿大夫無一人敢出北闗者非所以服盜賊小人之心也髙眀以爲如何洪監鹽甚感特達之知其人內敏而外不自暴鹽局歸十五六年絕不作仕進想連遇國恩亦未甞丐循轉居家孝友不愧古人非大卿誰能振起之仙居孫尉乃書生中之通世務者一第亦近二十年方成初任寒素無蜉蟻之援一路求闗陞狀者幾人大卿乃首及之豈公道獨行於東州耶某嘗恃倉使慈恩之舊更欲爲求一削庶困躓之人到部有舉主兩員易於入闗惟大卿防次一言始終成就之某與孫亦同鄕裏僭言皇恐積陰沍寒正在此時而泰亨亦在近敢乞茂對天時宣輔神眀以就功業某與海內有識一飯必祝

回紹興汪侍郎【前人】

歲將更始寒事方殷恭惟某官鼎來一札增重十連典相自天臺候動止萬福某丹陽下士久自放於山林平生故人視若隔世侍郎之門素無一日之雅獨荷慨憐特枉專書問遺於疇昔之歲感藏一念之死靡他一從裁謝闕然嗣音隔弱水望蓬萊第勞引領日審防保釐東郊之迹正候對西淸之班天聽自我𨿽曲狥借畱之請而衮衣以迎西歸亦有期矣仰惟歡慰竊觀世變日下人物日卑侍郎智足以察仁足以行勇足以決靜重足以鎭之禮樂足以文之易曰動而不括是以出而有獲侍郎有焉宜遂立本朝以伸主威以彊國勢以慰人心猶玆分陜故𨿽爲十州賀未敢爲天下賀也旴楚爭衡時事未一國步方艱誰其靖之鄊風長懷有言莫盡謹上壽重之祝

回浙東帥汪大卿【統】

夏行季令風薦初涼恭惟某官當東南之奧區揔臺府之劇任威聲震疊惠澤周流天棐忠勞臺候動止萬福某仰惟大卿令徳雅望如日星麗天當世能言之士孰不願防祕思騁妍辭以備授簡而某獨幸以故舊爲之先十餘年間連得奉紀載之委故其講徳爲尢詳景行爲尢勤𨿽於舍人之門曽未供一朝之役而自視已與出入東閤者等矣世道益降人才益難爲守令則爲天子牧養小民將使指則爲天子澄按所部政事則審所先後財用則澄澈源流最後鎭越積年當倥傯不暇給之時常從容治辦如平日凡事功之顯然著見者皆隠然有深長之思若先長公侍郎信卓乎一代之奇才矣大卿實繼之以某所聞學成行修而益尊所聞政成事舉而益求其所未至士服其教人懷其素吏朝夕惴悚常若斧鑕之臨則以後視前殆又過之無不及焉偉矣南渡百年所恃東南人心之固年來江湖閩廣皆有竊發之冦兩淮又有睥睨覘覬於其側者非巨才長徳出力扶持國將奚賴惟大卿念之書曰徳日新日日新又日新某敢於詠嘆之餘誦此以伸愛助某一自王邵武吏山陰時知大卿逢人說項斯繼親戚四明穿山張鹽場書歸其說亦然某感辱知之深甚欲因二先生祠記之成飭一箋以自通顧其屏居三十年惟與漁樵相爾汝凡下事上之禮皆忘之或率爾而作冒然而遣恐無益於執事者之聽而祗以爲凟故輟弗果敢意謙光下施專使鼎來賜以手書翰墨飛動重以珎餉箱篚橫陳增獘帚以千金大卿之爲禮過矣某賤者也何敢引卻敬下拜嘉之拜感悚無涯王邵武已至治所人情幸相孚但兵非所有城池非所具圖終實難所恃者至公血誠上通於天又其臨行時嘗受教大卿奉而行之庶幾其可耳庚伏極暑之候惟蓬萊閤敞軒檻於翠防間盡納萬壑千巖之勝非復炎歊可以到伏惟寢食之暇澄慮其間必益思所以爲天下國家計者某恃在誤知敢爲世道有請

回江東帥陳侍郎【韡】

秋序方中甘霖系望恭惟某官令肅畱都望髙羣辟華夏仰徳嶽瀆效祥臺候動止萬福某猶記昔歲於外舅梁緫侍書院中得一望履舄之光繼此鵬摶鯤化日摩穹蒼而某蜩鷃之飛止於搶楡枋無階際防惟極傾瞻江南佳麗地一朝盡入提封似造物曲爲衰朽地使得密托廣廈萬間之庇日借洪河九里之潤復厄於疾趨進無由比者鄕邦不幸戍卒弄兵郡猶有守有將有吏有兵而坐視莫敢孰何惟聽其肆某擇地假息儻非哀告大府辱亟驅虎旅一洗梟巢則於今京口三邑之民與凡巖棲谷飲之士猶未知宅生之所而其淪胥以亡者又可勝計耶某疾甚旣不得率先鄊之耆老跪謝階庭復不克與鄕之能言之士作爲聲歌磨崖深刻以詔不朽以此負負敢覬五云下覆眞染墮前爛乎其詞之文溫乎其情之眞且厚重以異書駢羅珍玩環列皆非窶人子所宜稱祗拜感刻惟楮幣三百當論功行賞之時不敢虛爲有司費敢丐矜體自昔功名之士多與時違或幸而逢歲亦晚矣惟某官以方剛之年任專徵之寄𨿽銘書已徧於旂常而防鏡不慙於少壯蓋我祖宗之所以屬意於侍郎者逺矣大矣願益勉之某與海內函生一飯必祝

回衢州袁大著【甫】

孟冬之月凝霜護晴恭惟某官入覲有期借畱滿道神不徹衞臺動止萬福某一介疏賤世無比數一自先侍郎過聽俾綴名薦士籍中始獲小自異於時人而某學日落病日侵自度終無以自見惟有退安田裏以樂餘年猶不至爲知己羞故一向逺迹以臺座之名徳猶不敢介門墻之舊以自通則他可知若夫景星卿云之仰舉世所同某此心固未昧也專介逺臨賜以眞染重之以佳餉爛然盈前所以寵光寒陋者甚至某不足當登拜以還但深愧荷某官舉進士爲倫魁登防省爲先達課治平爲天下第一榮進信有定勲業信有緒豈拙者所能贊頌惟今之士巧於進而拙於退知所以奉其身而不知所以重其身則屹然爲世砥柱非大著尙誰望勉之一時之榮與千萬世之榮重輕固有間也妄發有罪然非大著之謙牧亦何以來之或不斥去尙嗣有以進壁立之室環視無一可將防意施而不報更重慚忸寒事方來惟順時令謹齋戒以迓陽復以需泰亨某忱請

通浙東余提舉【鑄】

歲序聿新靑陽開動恭惟六轡載馳百靈胥衛臺動止萬福某不侍見二十年不上記亦十五六年矣疾病餘生於親舊間大率如此徳尊道髙有如年兄固未始不一日引領南望也玆審錫節中宸建防東道以起家之驟知眷注之深以去天之近知召用之速凡忝遊從孰不效貢公喜年兄抱負如許一朝得展其學行其志其所自慰者當何如敢問軺車以何日首塗何日到治所某老且病無從陪幕府如向時此情惘惘趙昌父老丈能時相見否宮祠似不必固辭不知得請否某晚末叨承誤恩得附老先生後以榮以愧金陵舊遊甚念一到而賤疾已深不復可出骨寒命薄有負明時良用自嘆因裏中某人便拜此六條之察方新想見應酬之多公餘不忘自養以須柄用是祝

復嚴州陸守【子橘】

春序向晚景物暄妍恭惟祗奉召還入膺前席帝心傾徯神聽具孚臺動止萬福某一介寒陋蚤幸出入江州使君門墻江州旣沒某以病屏防亦三十年矣蹤迹沈下無由敢以姓名自通於名門然竊讀先待制放翁先生詩至六經焰久伏百氏方縱橫此責付學者相勉在力行及外物不移方是學等句知斯文衣鉢之傳端在執事髙山仰止日勤此心敢謂隆謙特遣專介賜之翰墨重以匪頒寵光煥然賁於衡宇區區慰荷曷勝此情國家內治𨿽整而實力弗彊外侮𨿽息而隠伏有不可料者使賈太傅復生當不止流涕太息執事當此時而奉韓侯之圭承宣室之問必有以闓切上心爲宗社生靈萬世無疆之計海內函生拳拳願望昔王駿經行足世其家而材器弗逮劉歆論議有光其父而名節不立若執事之所以修之家庭施之治郡見之立朝似不愧世徳之傳矣更惟勉旃使放翁平生經國之謨制逺之略不徒載之空言天下幸甚若夫由是而居言語侍從之列由是而殫論思獻納之長此自公家舊物奚俟多祝某以位分之殊不敢僭申崇閎仙集之問衰病不任奔走亦不敢僣請驅役精縑足以備暑服珍羞足以侑饑飡拜嘉之餘適有故人惠虎皮壹張其文炳然而茅屋之下蒲團之上無所用之以復於執事凟尊勿罪

回太平王大卿【元春】

夏令將中南風日競恭惟某官坐嘯黃堂流澤千里穹祗葉相臺動止萬福某至愚極陋蚤甞妄意事功一病家山口不談世事十有六年矣故歲過裏中一士夫家見舊邸報一沓借歸讀之其間一二防言事之利害民之休戚皆切於實用可舉而行異乎其他剽竊牽課者率是大卿在諫省時所上以此起敬恨不及識一日王當塗之官踵門告別坐間有言大卿起家守姑孰者某卽起賀當塗之得所依當塗曰然吾固望之未幾還書於某曰吾邑自今使君之來急者寛之苛者除之知民之艱而拊善良如慈父母又虛心以待僚屬從善如流誠試邑者之幸子嘗謂我得所依信矣某因當塗所云𨿽頻以知音自喜然升沈異趣實不敢以姓名自通忽奉專使貽以手書剝封荘誦情文粲然若施之敵已而有素者某疏賤豈所宜得重之以二十萬錢之餉益體至意昔顏闔居貧魯君知之遣使致幣闔跪辭以逃其使世以爲髙顏延之爲始安郡以二萬錢與陶淵明淵明悉送酒家頗就取酒世以爲達某不佞皆不謂然夫幣以將意上所以待下而竟逃之則爲不恭周之則受下所以承上而防用之則爲不智某旣不敢不恭於承命亦不敢防於受賜謹西面再拜稽首登受審思而重用之以不孤大卿之盛心其爲感激𨿽禿千毫安能自殫寫比年以來邊遽未息士大夫身計𨿽工而公家之務日益茍且設有一朝之警如壊堤蓄水將四面潰決而不可支當是時求保障之功捨大卿而誰詩曰維仲山甫舉之愛莫助之惟大卿盡心焉某惟是稟報世俗書尾必效殷勤於起居膳服之間而以爵位致頌望某惟自養在已而用捨天也人力不與存焉故於大卿一切屏去伏惟幸察

通寧國陳宗卿【卓】

仲夏權輿南風日競恭惟坐嘯黃堂流澤千里聖心簡在詔綍方來臺神相動止萬福某幸甚疇昔忝同升之契顧以姓名碌碌方其時不得修謁友人張敏則自言於期集所得欵具以所聞於執事者爲某誦之以此起敬今三十有四年而升沈殊塗未有一日承接之便意者天嗇其逢抑人事好乖固如此耶中間審聞直道致身正色立朝以秩宗而兼潤色討論之寄眷注隆矣使少紓徐斡化鈞而秉事樞當不在他人後而言論不回亟自引去壯矣哉孟子所謂百世之下可防頑立懦者執事近之豈惟某輩有榜中得人之賀海內善類皆因之吐气甚盛甚盛宛陵巨鎭徒得君重臥而治之斂大惠於一州詎足見能事然保障一方以爲趙氏他日地識者獨於執事有望焉某僭易太平符尉居相邇道相若歲晚得一官更事深而遇事謹旌徳趙尉庚戌乃翁量試乃叔取應皆褎然爲首乃叔遂擢丙科尉亦擢第贍於文而敏於事二人皆得在僚吏之底丐一眄睞以爲榮知某爲榜下士而不知其未得爲門下客爭來求書爲根柢之容廹於鄊裏契舊勢不得辭或不以人廢言使得自異於眾中曰我宗卿門下士也則某與有榮焉惟是陸沈之迹不容不略稟似而又難於精言謹以向所書印紙後數語錄呈以發一笑世降俗末士大夫系世道輕重者有幾隆暑在壽重至祝疏賤不敢僭貢年家眷集之問山林之人亦不敢幹委役並惟照察

回司農張寺簿【霆】

夏令將中虞薰入奏恭惟某官祗承渙渥入佐大農望實益孚臺神相動止萬福某違逺十有九年𨿽天上星辰有目咸仰而蓬萊弱水之隔欲修辭薦誠厥路無由郇云爛然忽墮塵幾剝封荘誦慰荷其何可言且審妙簡上心聿新除目凡向來稽古之學華國之文濟時之略皆將舉而措之事業某東鄕爲天下賀豈特故舊之情而已某頃嵗墮在牢盆之役急於自脫丐祠而歸旋叨堂審之命以駁疾浸淫面目可憎若天實黥之故厄不敢前自放漁樵灰寒百念大眀當天羣龍作輔不忍一夫不獲有如孱亦賜甄收斷壁丹靑病駒芻秣物之無知猶將動色某猶人也寧不知榮寺簿吹送之力開導之先勸勉之勤旣挽之使前又推之使不後物之無情猶將不已於行某猶人爾寧不知勉但賤疾日深形容變攺加之少歷艱苦气血蚤衰年甫六十而頭童目昏手戰心忡已不啻如八九十者自度必不能補於明時也已具情實控告公朝螻蟻之情恐不能自達更望始終軫念爲明述疾狀於縉紳間使得轉而上聞尢爲受賜不勝眞切之禱飛潛夐隔際防無階臨紙惘惘然丈夫以意气相與𨿽間霄壤同此襟期那能效兒女語愛助未忘惟頓首上爲世道壽重之祝

回盱眙劉帥【琸】

仲秋告朔金气髙明恭惟某官威行惠孚逺來近悅天人恊相臺動止萬福某屏居二十年無由得友當世士大夫裏中王頴叔喜言世事又嘗捧檄行邊與論今世守帥能得南北之心及如羊叔子者頴叔謂惟太尉爲然某繼采道路之傳而考淮東西近事之變故𨿽多而國勢自若人心不搖者惟太尉是賴以是信頴叔之說而於太尉起敬起慕恨執鞭之無從敢意謙光先枉郇翰慰藉勤劬有逾舊識重之以腆貺若施之所親厚者顧惟寒陋何克堪承齋釀謹以祗領庶幾乎陶靖莭拜王江州之賜折俎之饋辭曰爲賀某方懇辭誤恩用是不敢下登受之拜當沐矜照區區感悚非單辭可寫別紙麗語敢幸過目綏邊一稔實太尉理民將略兩擅其長兵民相安和气所召更冀念居者之艱而有以厚其生察來者之誠而有以窒其間通上下之情而無惑於浮言以紊其常庶有機必乘無往不克某惟膳服視宜則左右有常職不敢僭請

回周馬帥【虎】

孟冬之月淸霜戒寒恭惟某官懇辭中詔髙臥家山天棐忠淸臺動止萬福某恭以某官名擅倫魁位爲大將當開禧啟釁敵勢馮陵千里長淮岌如累卯執事在和則敵屈於和在楚則敵屈於楚以一身爲東西保障迄底安全海內之人有耳皆聞有目咸覩矧惟不肖蓋嘗有聞於月旦之評有見於疇庸之典髙山仰止何日忘之尢自喜者蚤歲得官實與仙裏周南仲朱景淵爲同年某賦性介僻與世寡合惟二君爲厚而執事於裏中人亦惟與二君厚方南仲無恙時某以干過吳門南仲出一編於書院喜謂某曰吾平生爲文多矣惟是爲無愧讀之則先國太夫人墓刻相與反覆之頌嘆景淵生理素薄歷州縣俸入無贏求一防以寧其親蓋三十年在懷而卒未遂執事捐舊宅與之景淵乃克經始於今仰事俯育室處晏然豈惟景淵知徳凡景淵之友蓋皆如身受惠也夫以執事蓋世之聲名如許某又幸有南仲往事可徴有景淵友契足爲介紹而足迹獨未登執事之門一紙薦誠亦未徹於侍禦者之聽豈木石人哉顧以蹤迹陸沈無系世道輕重又疾病以來形容變攺如鬼如魅見者怪駭故一向自放山林與漁樵分席絕意當世豈謂執事施盼睞於人眼不到之地謂靑松逺志气味略相似然先枉論心之書諄諄溢幅文采爛然而書法亦超絕近代發緘展玩因言而味其意固已如升二髙之亭沃吳井之泉而聽懸河飛屑之論也其爲慰快何可勝言況沈水可以滌塵慮吳牋可以寫滯思而石鐘乳又足以起沈屙也哉敬佩此意一感字不足盡某弱冠事科舉名不在甲乙壯歲仕州縣位不過掾屬碌碌隨人無以自見四十以後稍欲自異而病不可出今老矣夫復何云尙有一債未償時時爲人驅役從事筆硯所作記文銘志可數十篇散在他防他時求得墨本續當求教然小巫見大巫已神奪气褫矣某於月末得所賜書時在山間營塟亡婦中秋日訖事卽以疲憊得疾凡一月方愈私居不能專人具報因循迄今疏慢無所逃罪然大將軍有揖客顧不重耶以是自恕某妻兄陶藥局居嘉興之逺郊卜塟有日勢須一向回塗當介景淵造屏下求一二刻欵或得從淸遊於山水之間尢所願望因遣人過彼謹附此稟謝萬一寒事方來惟爲國爲家爲身自重某至禱

通緫領嶽侍郎【珂】

歲功更始寒事解嚴恭惟某官以侍從近臣緫中外大計軍民以足宗社以寧昊天孔昭臺候動止萬福某蚤歲聞侍郎筮仕鄊邦好學讀書知其爲名家子中歲立朝博聞彊記能知人所不能知比事屬辭能述人所不能述事有是否能辧人所不敢辧知其爲一代偉人其後麾節洊更仁行如春威行如秋及建臺京口當試調趣迫之時而持之寛當事幾轇轕之際而治辦從容如平日又知有克亂之才制變之略欲一見未能也近者入城之役乃得再見於今日之間𨿽侍席不果告別不及若未之欵而侍郎不以法從自居不以道徳文章自髙相予之意已藹然著見於承顏接辭之頃某幸甚詩云未識想風采別去令人思某於侍郎亦然還捨已迫歲亟營魚菽之祭甫竟而得寒疾又累日始愈乃克飾其固陋之辭謝不敏於下執事竊惟南渡社稷之臣四三家者旣泯泯矣惟侍郎膺重寄開逺圖方若掲日月而行甚盛甚盛今北警𨿽撤而楚氛未靖邦本𨿽固而艸竊未平惟侍郎益厲壯猷以紹前烈若夫茵鼎之祝細人之愛人某敢略

回荊門守張寺簿【元簡】

春序平分景物眀媚恭惟政成楚甸望聳漢朝臺候神相動止萬福某去嵗此時特勤迂道賜以臨存衰疾之人久與漁樵爭席脫帽露頂不復顧借聞賢者之來彊整冠巾修賓主禮槃飡羞澁所不足計而峙康瓠於周鼎之前鏗瓦釡於黃鐘之側今猶且忸也道中回便更勤書賜好風送防吳楚夐隔一箋莫寄仰止徒勤鵲噪檐前家童出視有闖門而立者則來使也再拜受書三復展誦知開府以來令嚴而疆宇寧謐政和而年谷順成贊喜之極不知手足之鼓舞頃見圖經長林一縣主客戶十有三萬八千口二十九萬皆有奇至慶元四年主客戶僅於一萬六百口三萬五百不知何多寡懸殊如此豈承平時入京便道固應爾耶不然恐地利有遺試思之【當陽縣戶口比靖康中多寡懸絕亦類此】李全幸已誅其妻逃去則猶有可疑二趙取山陽猶未奏捷自昔盜賊初起必未能爲大害向後乃可憂而謀國者與任事者皆狃於幸勝有輕敵之心柰何王頴叔初至邵武經始郡事爲寄居朱寺丞者所間與漕倉弗咸朱君旣過建昌漕倉方覺其非而江東趙監軍者又從而間之𨿽化地力相主盟未知竟能免否要之頴叔此行終欠商量曽未若髙飛逺引之爲得也羅能父攝副帥此兄防謹有餘臨事尙欠斡旋不無賴教誨扶持之力韓監丞來鄊郡懇懇爲民所以明辧於繭絲保障之間甚至方羽書交馳大使復移司於此徵徭雜出軍期文字周匝鄊落供億不前微韓使君則巷無居人矣但禦吏稍寛待頑民與良善不異恐政久則玩因書望有以警之某多病之人气血固應蚤衰而年來特甚未知猶及見衮衣之歸否寵貺潭羅當染紫作衫用以送老尙有餘椒附並【闕】衰年胃膈冷服此以扶老恐紫衫尙可襲藏未用耶可發數千里外一笑臺眷恭惟均燕繁祉山澤放浪委役所及不敢以請某物漫以寄意天下之寶當爲天下惜之惟厚自珍愛

通徽州謝守【采伯】

孟夏之月暑令權輿恭惟某官坐鎭名藩奉行寛詔仁聲逺被恊气周流臺動止萬福某病不可仕學稼山村二十有餘年矣猶記蚤歲注官中都嘗得一奉誨色於王簡卿坐中後十餘年從浙東使者行縣又得望塵道左自爾竊伏田間無由以賤姓名自通惟時於郵置中知除目之新輒私自幸疇昔有先覩之快仰惟某官毓徳之粹燠若陽春制行之嚴凜如冰雪自其盛年以大丞相元子出則徒步無車馬侍禦之好遊則就士無遊觀聲色之娛士無貴賤必與之齒無驕吝簡倨之習充是心以往聖賢可及其出入中外望實具孚宜矣新安行都輔郡又文公老先生鄕裏前輩未逺則其教易行帝城相近則治最易聞其於遊刃乎何有朝暮報政卽奉詔歸某敬聽某杜門久無來客故歳之杪忽令親新江陵倉曹惠然見過且袖出令嗣冝興大夫書倉曹之見面盎背大夫之發於言筆於書其意之勤徳之謙禮之過皆足以使鄙夫寛薄夫厚豈但足以致直諒多聞之益而已詩曰維其有之是以似之尢用嘆仰某自辱大夫委貺之先卽念因萬金書附貢一箋正爾未能適女夫爲其乃翁歙尉張修職求書致公庇之懇義不得辭就爲拜此尙須嗣敬暑雨此其時切乞正髙明之居謹絺綌之禦以毓天龢以對新渥某至叩

回季理卿【直柄】

孟夏之月晝永風淸恭惟某官直館燕閒嚴宸簡在神人具依臺動止萬福某去門墻之日𨿽久而去思之情猶與邑人同之初不以地之逺分之殊爲間也鼎來珍染知賤姓名猶荷記存欣慰無限大卿俊逸之才足繼賀白仁厚之徳不愧於張回翔惟月之班未究補天之術絲綸夜下海宇顒顒某區區之迹自金陵之歸卽染駁病形容醜惡不可出人前年來加以气體弗彊耳目昏憒公朝過聽賜以招徠某實審於自量不敢冒進朝夕懍懍恐乾方命之誅有以覆防而存全之惟於門墻有望願毋恝然令嗣小試警曹家門復托鄰封之庇殆有天幸辱書已別具報衰老不事彌文一水相望有暇卻當嗣記

漫塘集卷十一

欽定四庫全書

漫塘集卷十二

宋劉宰撰札子

回婺守趙告院【必願】

秋序將半金气髙眀恭惟某官千里詠歌九重簡在穹只恊相臺動止萬福某屬饜令聞有年於玆矣頃承闞甥館之間惠顧蓬蓽倒屣迎見此維其時適侶漁樵漫浪山澤旣歸則門徑寂然僊駕已不可望矣寄懷簡尺略著勤拳而未見之懷惄如調饑今猶昔也豈期謙徳不鄙衰孱專介鼎來眞翰與腆施俱辱下拜登受感愧裝懷仰惟某官致君事業嗣忠定之傳瑞世文章得頥堂之印亦旣宦塗歷試固應要路立登上方總攬權綱究心民隠必欲更治民以考功功大者其報宜厚肆迂逸駕三鎭雄藩寶婺委寄之重旣甲於京畿而治平之課復爲天下第一旋歸有詔識者數日以冀某少不學老無聞重之以不可掩之疾𨿽欲彊顏與世追逐勢有不可其敢進趨於人主之前以此𨿽荷招徠屢屢控辭尙丐哀矜賜之容覆使卒免於戾惟是云泥夐隔無侍見之期鄕風惟上體國謹身之祝

通鄭常州【萬】

季夏謹時恭惟某官肇開大府懽動屬城天聽自民臺候動止萬福某違逺熒煌之座歷年浸多自惟陸沈之人不敢僭申防史敬令徳雅望如星斗昭回昏旦仰止頃歲姑蘇寄居方教授書中近者裏中趙安吉修敬之日皆辱寄聲某疏賤何足比數而記存如許第有感刻郎中學足以髙世而居之以謙才足以濟時而養之以晦踐揚中外亦旣如囊中之錐頴脫而出庖丁十九年之刀恢恢乎刃防餘地矣意遂簪筆持槖布武星辰之上而猶俯爲此來蓋上念毗陵久罹虐政妙選一世人物來任蕃宣無有出郎中之右者東方千騎來曾防時而田裏愁恨嘆息之聲已一洗而空之況報政之後耶甚盛甚盛某舊以病歸老去逾甚形容豈但非復故我曩者疊冒誤恩悉由推挽之賜入山益深竟不克以一牋控謝諒在髙明必不賜咎玆以一防之居距治境不逺敢以登門之舊僭修賀廈之恭暑气方張並上滌煩禦涼之請率略悚仄之至

回張和州【謙亨】

涼風披拂金气髙明恭惟某官十行錫命千騎趣行百神後先臺動止萬福某放浪山澤不上籖府敬之日久矣然毎聞治民之有成績立朝之有正論未嘗不斂衽敬嘆且賀先侍郎先生之不忘也鼎來使介旌之以手書重之以珍貺下拜登受感喜其何可言某官明敏之姿卓絕之才而英詞妙翰又有以發揮之此某蚤嵗於孔庭窺見知其不可及者而向來治民之績用立朝之風采又表表在人信矣先侍郎先生之不亡而執事之有光於前文人也某少迫於貧不克裹糧從四方宗匠防聞見淺陋猶幸先侍郎老先生不鄙其獨學無所聞見收置幕下朝夕奉令承教得不爲小人之歸今𨿽年垂七十視茫茫髮種種然一念不敢忘也朝廷更化求靜退之士以厲薄俗徒以某三十年家居謂其近似賜之招徠而某實非其人辭避數矣而兪音尙閟有以覆護而存全之於門下有望焉所賜某物皆寒家所未有不敢不拜適有以某物爲惠者謾侑回緘區區欲言尙須嗣貢未由防見更祈酌涼燠之宜謹茵鼎之奉以迎召節臺眷不敢僭申問敬京口委役惟所以命

回沈祕讀

仲秋之月暑退涼生恭惟讀人間未見之書探言外不傳之祕天棐閎業日擁繁禧某生晚不及登先正先生之門疇昔毎與先令舅宅之年兄言之用爲大恨病不可仕歸伏田裏十有七年自先令舅典鄕郡時猶不得一造郡齋矧今加老寧復可入城市以此市朝之事不復到耳𨿽祕讀茂實英聲嶽峙川流第切服膺無從上記春間邑大夫下車首出臺翰乃知不肖姓名猥荷記存其間慰藉之勤同於知舊某益感嘆不自知其手之舞足之蹈也祕讀由韋布而膺簪組由家食而登蓬萊道山此近世曠典至寶陳於咸陽之市何患不售惟居安資深坐進此道使家學有傳斯文有系以無負聖世非常之舉是所願望丰氏令表昆仲計各已榮上章贛開敏過人舉員已及格否因書告爲引誠太夫人恭惟天錫難老萬福來並臺眷中外廸吉某春杪辱書逮今方得修報不惟私門多故亦坐拙於伺便今因前京尹趙工侍令嗣到闕敬此謝萬一

回建康範教授【光】

恢臺肇序淸和可人恭惟某官業擅斯文望重一府神不徹衞臺候動止萬福某屏迹山林不與世相聞十有六年矣故嵗偶以大兒率意西防尋聞預在講席冒昧以一箋自通且謝且祈辱不鄙卽賜之答又申之以問訊之書什襲以藏於今有耀旋聞司文柄於防府便道歸覲慈闈竊意卽遂畱中不敢嗣音令名星鬥爭輝但勤仰止忽奉專教知猶俯狥常格歸蒞芹宮以須班攺慰浣良深不敏益重自愧執事以粹學傳家以妙年擢髙科有聞於世有援於朝騰躍而上蓋將羞昆侖薄蓬萊豈其他寸進瑟縮若凍芋抽萌者比然進鋭聖門所戒急流中更須整棹徐行執事所以自處誠得之矣某惟有敬嘆惡札遂掲之廣文官舍之前深懼不稱頒示刻本且有珍饟感何可言介旋亟此具報不盡下悃偵伺解組續當遣賀一節多雨恐梅蒸必早齋戒以居髙明行矣其時某不勝愛助之私敢預以請

通常州余教授【申】

維時陽春布澤萬物生輝伏惟志以道寜尊候神相萬福某嘗謂文以气爲主年來士大夫茍於榮進冒幹貨賄否則喔咿嚅唲如事婦人類皆奄奄無生气文亦隨之比見裏中士友皆欲東去從足下游其歸也又傳髙文三紙如古檜畫龍詩及祭坡翁辭固疑其卓犖奇偉異乎今之文人及叩足下之爲人與其命題發防向之疑者益信起敬起愛悵執鞭之無從也嘗讀杜少陵古栢詩頗有愚見試爲足下誦之夫落落盤踞𨿽得地冥冥孤髙多烈風扶持自是神眀力正直元歸造化工我踞得其地烈風𨿽多亦何畏借曰天之扤我神明固亦扶持之然所以可扶持者則亦以元來根本有此正直爾今此古栢稟於天者旣異凡物又踞得其地其視鸞鳯也鴟鴞也螻蟻也蛟龍也等是巢穴中一物其去其來於我何擇於我何有子美末章苦心豈免容螻蟻香葉終經宿鸞鳯之句似未免小小計較竊恐不足以見古栢之大如何詩曰心乎愛矣遐不謂矣因諸友及捨侄行略此寄聲因風多寄髙文以起衰懦是望

回髙郵黃教授【復】

風鏖殘暑雨洗淸秋卽日伏惟發明斯道以淑後來神之聽之尊候萬福某衰孱無所可用自棄明時日杖防登東臯臨淸流與田夫漁父相爾汝忽捷足持書來雞犬亦爲之驚喜剝封荘誦方知執事過聽先之以贄幣重之以長箋意將望僕以輔執事之所不及僕何足當愧汗如洗𨿽然此禮不行於今久矣僕𨿽衰孱不足當而盛意不可孤也昔曹交以人皆可爲堯舜問孟子孟子曰堯舜之道孝悌而已矣子誦堯之言行堯之行是堯而已矣執事以少學不出科舉爲陋以鄕居寡出未能求正有道爲固是二者豈獨執事之病僕老矣猶病之𨿽然科舉之文𨿽無用而所言者未始不尊堯舜也鄕居𨿽少師友而與吾輩防者必不至皆不孝不悌人也儻於孟子之言誦其言行其行則是堯而已矣而何有於陋其言行之相符者吾從之相戾者吾違之則吾惟是之從而何有於固今之患在於言不顧行行不顧言固有口誦堯舜而行如市人者至於得喪分於目前而惑取捨定於俄頃而亂甚至奪攘而不忌相傾相詐而不知恥則𨿽日從先生長者防日聞仁義道徳性命之防若先朝邢恕等輩是亦小人而已矣於固陋奚責焉執事以爲然否僕𨿽未奉識見姻家王頴叔言嘗同僚山陰知執事亦有志斯道者今又不但求正有道而例及於衰孱則其有志斯道也審矣孟子曰子歸而求之有餘師僕方有觀焉素紗兩端聊答白薴之貺視畱幸甚

回溧水史知縣【彌革一】

冬令猶淺和气如春恭惟某官連年爲邑民賴撫摩神依正直臺動止萬福某聞徐仲車之居山陽𨿽聵聵然不可復仕而時事靡不聞人物靡不知某衰疾甚於仲車而資稟之凡聞見之陋出仲車下逺甚何敢與知當時人物然鄰郡屬邑有賢大夫猶污塗中炯玉雪某寧不聞顧受防不可則惟有嘆仰佳客鼎來寶緘下墜發函展誦知遭時之難行政之不易益用起敬至於衝然處已慨然論心則某不足當感荷之餘更以自愧執事有排山嶽之力去之而不恃有摶扶搖九萬里之便捨之而不卽俛而爲邑有決江河沃焦枯之志而郁不得施可爲太息然心誠求之不中不逺聞寛之一分民間已不勝受賜惟願益固所守益充所志以聽造物所以處我爲執事謀無過此者因江君之行亟此稟謝某疇昔無階以姓名自通今執事旣有以先之繼此尙當嗣貢區區頌望已見於前鼎茵眎宜厥有常職中外視福厥有定理某不敢誦言以爲諛伏丐臺察

二

夏令權輿天宇淸淑恭惟某官以經世之才循作縣之制心勞撫字天棐忠嘉臺候起居萬福某林下殘生與世濶絕𨿽名門徳望如日麗天有目咸覩某獨甘老漁樵無一日之雅眞成自棄去冬江君過門袖出臺翰然爲蓬戶甕牖之光稟謝斐然嗣音不果正爾內訟專介之來洊領珍染其何榮如之其何感如之不鄙令記治所譙樓之成以某平生願執鞭而未能乃今得以鄙陋之文托盛美以不朽誠所甚願適衰病之軀入春得怔忡之疾執筆輒昏親舊間書問間有不容己者甫作字一兩行輒語言不倫以此自度必不能仰承厚意謹端拜控辭尙望臺慈賜之矜體由縣最以升臺端國有成憲慈惠之政中山之民旣歌舞之矣大鈞坱圠顧豈容以嫌自別某願厚自愛以迎溫詔之頒

回宜興趙知縣【與悊】

夏令已深積陰爲解恭惟某官拊字政成弦歌容與臺神相動止萬福某稍疏奏記南望神馳專吏及門重拜眞翰欣慰無斁世道益降士大夫率以虐濟貪以佞媚取容執事獨於污泥中呈玉雪於頹波中屹砥柱利莫能誘勢莫能屈此固某所敬仰願執鞭焉而未能者幸甚不鄙令記漏澤院顚末遂得大書以詔來者豈惟執事是爲其有感於斯世深矣言謝諄諄非所敢聞寵貺稠疊非所敢當以方命爲不恭勉彊祗拜愧浮於感畱來價五日欲得防物效野人之芹而未遂貧者贈人以言敢先道所欲言者執事承累政頹靡之餘不少厲威嚴無以使惡者有畏善者有恃今惡者服善者伸矣少霽威嚴使同鼓舞於春風和气中可乎承縣計空乏之後色色敗壊不少事工役無以使廢者舉壊者葺今廢者復壊者成而昔之未具者今具矣少休工役使相安於淸靜寧一中可乎士之防城市處庠序者不必皆有公論寧使人無鄙夷厭薄之心然公論終自此中出願少回此心博采公論擇老成而篤行少俊而修謹者表勵之則向之不率教者𨿽如在泮之鴞終可使之懷好音惟執事圖之縣庠不可無訓導官宜興士夫某不能盡識獨識蔣致政惠倅沈丞蔣丈旣髙尙其事惠丈亦方將立朝惟沈丞尙困田裏其文采甚可觀今得其一詩寄上又有潘教授居溧陽去治所甚近爲舉業極工應用之文尢長得少捐月饋招致一人使居訓導之任不但諸生得師執事亦可得友惟執事重圖之他惟節欲彊食爲世道厚愛某忱祝

回丹徒趙知縣

王春謹始化日舒長恭惟某官弦歌堂上保障江邊神人俱依臺候動止萬福某學無成宦不達竊伏林下以茍餘生不復敢以姓名自通於有位者賢大夫過聽旣逢人說項斯復頒之以郇公五云之翰某不足當以愧以懼某官學無所不通常矯其偏而守之正才無所不能常抑其過而歸之中一從下車豈但威行惠孚百里實受其福從容畫諾之間所以使吾賢使君之徳日新又新而吾三邑之人日遷善逺罪而不自知者君之助爲多吾儕小人寧不知徳寧不知仰顧問謝不先而遽辱謙施其何感如之何榮如之長江天險自昔以爲可恃而國步方艱識者蓋甚凜凜詩曰豈無他人不如我同姓維城維翰宜莫如君尙勉防哉尙愼防哉某齋三日先勒此以復於執事他所欲言尙須嗣貢世俗竿牘彛儀敢略

回句容吳知縣【淇】

仲春令月時和气淸恭惟某官花城治最楓陛詔頒神人先後臺候動止萬福某昨以貧親弱植不能自伸輒犯未見顏色而言之戒冒貢一箋悚仄俟罪厚徳過人加之以髙誼不但薄其冒昧之罪又進其所語言之人扣其所欲言之事而賜之諾某疏賤何以辱此正爾感藏而專使鼎來寶緘下逮玩其著語之工結字之細已屬饜謙縟而某物又有以將其厚意僕僕亟拜慰荷其何可言治境當更刀闕折之餘得賢大夫臨之大郤大窽皆迎刃而解獄無淹囚庭無滯訟凡民所欲不謁而獲其鄰邑之人猶敬而仰之詠歌而鼔舞之則受防者可知國家以臺省要官旌縣最非執事而誰某敬聽鄕邑陳大夫三山人鄕人之來者相望誦冰翁之政以爲律己如秋霜烈日而拊民如春風和气前此數十年所未有要之惠固足以感人而廉尢足以服人冰翁實兼之因書爲致尊仰之意某適有逺郊之役且此見謝悃萬一他須專貢仰丐臺照

回句容趙知縣【熈】

孟夏之月日馭舒遲恭惟某官拊字政成弦歌容與神人俱依臺動止萬福某病臥田閭所接惟漁樵之人見其誦鄰邑大夫之賢惟晉陵之唐與執事爲二而皆無由一拜下風晉陵旣解縣章而貳帥府則勢分已相隔絕惟執事尙此淹畱似天假以趨承之便復以病不克前謂此情何然威行惠孚使旁近之政知所取則旁近之民賴以寧居則某亦在受賜一人之數欣幸固不可言也今世士大夫以貪成風以苛取爲得計吏之求進者率投其意之所欲而小不如意者復縱豪民持之豪民又攘臂其間故善良不伸頑惡得志而田裏之不愁恨嘆息者蓋少今聞執事下車以來一以淸嚴律己以平易近民民之所欲不謁而獲此古循吏之政也不謂於今見之願益勉防以慰民望某方念無階以姓名自通而專介鼎來賜以手書且有匪頒祗拜之餘以感以愧端防匣鏡非衰疾之人所可稱敢用歸納涼箑錦荔不復引辭適有來客具謝不端切幸賜察聞賀廈不逺竊計詔除亦已在道小須嗣敬疏賤不敢僭申臺門寶眷之問田間非委役所及亦不敢僣請並惟照之

通江寧陸知縣【衍】

一雨迎秋卽日恭惟以家學踐世官百里歸仁諸臺奏最神相臺動止萬福某一自都城致敬東閣轉首幾三十年疇昔先尙書之喪海內孰不聞孰不弔平生托契之深受知之厚又孰如某者而一辭不能效楚人之哀些防禮不克致漢人之雞絮豈木石人哉顧時方鋭於謀歸出門有礙旣歸之後欲一力給薪水且不可得以是區區之忱竟不能自達毎一念至慙負穹壤竊意賢昆仲已置之不宥之地春杪汝進自乃舅梁料院處歸備道記存之意甚至某初聞汗顏如雨旣知度未深督過則又驚喜過望用是猶敢飾其固陋之辭以請罪於下執事敢問榮攺已防時榮赴以來已防書上考昆仲今皆何官有已立朝者否令嗣今幾人與諸令妷幾人受京秩今皆官何地先尙書之盛徳宜昌厥後其碩大蕃衍不問可知然門墻舊人欲得其詳以慰遲莫之懷耳江寧土瘠民貧縣計殊非旁邑比先尙書惟儉以足用寛以愛民故縣足以支而民不知擾距今十四年吏民之老者死少且壯者亦以老且耄舊事度不復可問惟儉寛二字乃不肖所親得於見聞者惟率而行之某初棄官時家無經日之糧身無卒歳之衣比來內外服勤農桑不但有以自給時亦有以旁及姻婭之貧者以少慰先人平生之志於地下不足爲故人念因遣人過梁親處念今無書則永無贖過之日謹拜此以謝萬一軍務日殷軍須日急急則傷民生緩則忤上意詩曰豈弟君子民之父母先尙書之寛得之矣念之哉

回前於潛程知縣【燾】

維時秋早老火方張恭惟花城奏最楓陛疇庸綸綍方頒穹祗胥右臺動止億福某庚申辛酉間得托先丈僚寀之末整整三十二年矣中間世變之不齊人事之好乖安危否泰吉防禍福何所不有何所不歷言之可悲可愕可喜者先丈之得契兄弱冠爲尉卽著能聲甫壯出蜀卽脫選調旣臨赤縣卽爲治平第一狀其徳形容其美者大率以爲肅而寛和而不同愷悌樂易中有介然不可奪者此豈惟今世所難求之古人亦不多見某親戚有居建平者凡前所述早已飫聞石兄之來益得其詳蓋不知手之舞足之蹈曰有子如此程建昌不死矣手書下逮重之以嘉餉當排閶闔呈瑯玕之時而下頋投老山林之人慰當如何感當如何某方在儀眞時已得駁疾後更憂患疾日深遂不可爲因之棄官今老矣寧復他望異時分符出守攬轡行部或頗興哀老子迂道過之使敗絮自擁之人借以爲重幸甚秋暑未艾京塵易污惟自力以昌逺業

回呂節幹【好問】

夏令平分午風淸暑恭惟某官泛紅依緑錫命維新神聴相之臺動止萬福某日卽衰懶失於奏記然月明無吠犬雨後有耕夫知從容贊書幕府有人焉用以自慰新命卻來聞已奏除書遂正賔僚之位不勝贊喜今外患未弭內憂方深當長江之要衝任制閫之重寄不有君子其能佐之願益究心以開長算某以病丐閒垂二十載曝背以爲溫擊壤以爲樂眞不復知世間事自公朝承化意奨恬退以厲民俗謂某近似之故誤奉恩俾綴奉常末屬不知某蓋病不可爲非能爲而有所不爲者已具情實申控一辭不敢欺期必得請勸奨諄諄祗以自愧某屏居惟防樾是借今大府辟屬似曲爲某地一箋未徹記府而來翰復先之不敏其何以文得便亟此謝萬一他須專遣伏乞臺照

回王縣丞到任【唐卿】

春杪猶寒恭惟已戒行李將抵治封百神後先臺萬福某少不如人今老矣惟敬賢一念與生俱生執事徳成於身行修於家名聞於鄕某先人之敝廬去鄭鄕無二百里鼎鐺有耳寧獨不聞頋已屏居逾二十年欲問學攷徳而無從第深馳系天作之合得以受防仰承贊府曲踴距躍不勝此情身在漁樵未敢以姓名自通豈意謙尊興憐沈滯首飭籖史賜以寶緘粲然金玉之章飾以錦繡之段退惟衰陋何克堪承施報禮之常然詎敢以狂斐廢已裁成短啟復於執事而書心畫也不復委諸人具以質言則惟聲气之同是恃仰祈情照溪流漾日好風送帆伏惟次捨之間吉祥止止誦言祗以爲贅隨軒玉集萬福攸同條教有當預聞疏示幸甚

回潘尉到任【彚徵】

夏行季令雨借新涼伏惟祗奉華次發軔榮塗臺候神相萬福某一防密邇鄭鄕得姓字於月評舊矣而蚤歲漫仕中年抱疾欲見無從詩云其室則邇其人甚逺蓋詠歌之不足也玆審光奉除書來尉吾邑邑偏小尉冗曹執事以淸才粹學居之猶驥伏鹽車捐東序西廂之寶於道側不知所賀然吾邑地接僊隠朝掛帆夕抵岸於迎養爲宜則可賀孰大焉伏惟爲親而喜不在昔人捧檄者後函翰相先所以賁飾衰孱者甚至視施以報猶懼不敏而某慵惰之久失翰墨蹊徑駢儷數語直致其情幸賜之察裹章服事上官適此隆暑千萬厚愛以開逺業行當往役其敢不恭

回陸縣尉【慶長】

矩令權輿秋陽杲杲伏惟某官祗奉安輿來臨治境神不徹衛臺候動止萬福某蚤以疾病自棄明時當世名流耳目所不接獨幸鄭鄕不逺得熟知月評之髙兼聞九萬里扶搖之程實昉乎吾邑亦旣見止我心則降誦古人之詩預以自喜執事以鼎盛之年負傑出之才爲璧水之名流擢太常之上第宜防髙足徑立要津猶屈爲此來以便於親養他不遑計甚善甚偉某投老無聞甘與漁樵分席駢儷之文條列之札此下事上之禮執事頋於我乎施過矣視施以報亦理之宜某從事犁鋤久忘筆硯蹊徑率爾敍謝切丐臺察鶴溪安流朝發夕至𨿽在暑塗足可寧親不敢贅辭爲司膳服者請

回倪監鹽【祖智】

秋序將中余暑未艾恭惟某官小須華次卽上要津神具相之臺動止萬福某一自從者還延邑入山益深不克以時上記解組後兩月延之士韋晰者來能言在延時以季子故植表祠門列楯沸井備見所以旌賢尙徳之意良用欽嘆且恨不獲以此時奔走後先也一介行李之臨雙魚並墜所以慰藉拊存厚甚其何感如之某官正學足世其家淸標不染於俗延𨿽僻左猶古名邑糟丘非賢者所居豈君相姑欲引之自近故耶先正尙書名徳之重節行之髙百世師表某早歲自棄明時不得在門下士一人之數用爲大恨乃今得以哀些自見眞所幸願兼得伏讀制表遺槁𨿽時異事殊猶得想見當時君臣相與之懿艸野孤臣感涕不知所云謹當遵稟以不肖姓名附見捲尾少遲數日專人並元匣緘納丹徒大夫處不敢浮沈不敢稽違仰乞臺照顧渚春芽足淸滯思南昌秋箑可障俗塵二物拜嘉尢深銘佩寒鄕無致逺之物此自執事者所知某物謾友回箋輕凟愧甚江西師機之所踐履之所言論不先尙書蓋當世善類所望以植立斯道者奄忽長逝知不知所共悼而況鴒原之情謂何某以平生未及登門不敢致雞黍之奠亦以自有亡弟之戚不及端拜慰牘竊乞情貸吉人爲善惟日不足要之我輩未死無非勉於爲善之時況當盛年尢宜自力以濟世美某敢以爲請舊治凡委願聞

回信州鄭新恩【夢恊】

夏令正中恭惟日崇令徳以啟修程神之聽之尊動止萬福信潤相望防二千里某暮景頽齡加之以疾病借知執事之賢何由見之況實未之知耶景初兄來首出所狀章泉老先生行文出自然如行雲流水而布置縝宻森若武庫讀之嗟嘆亟從景初問出處景初乃出銜袖之書啟緘疾讀知見遇甚厚又昔之日嘗有枉道過我意某疏賤何以辱此內省亦重自愧也眞魏二丈聞往還甚密師友如此益信執事之賢天步方艱國論未有底止二公行藏實於世有系方事未到手或居閒或治郡信有可樂一朝幡然則天下顒顒望治矣將何以待之頃年朝家召周叔子爲將叔子以久閒與後來將士不相知度必不爲用辭免札中說某𨿽粗知忠義然亦安能以口打賊叔子𨿽未爲良將斯言亦有理執事以爲如何某久不通眞丈問方於王邵武處伺便景初回且此具謝天下之寶爲天下自愛是祝

漫塘集卷十二

欽定四庫全書

漫塘集卷十三

宋劉宰撰七幅札

回鎭江守韓監丞【大倫】到任

冬序向晚春律將回恭惟某官肇開大府宣布上恩千里歸仁百神受職臺起居萬福某不揣寒微敢飭一牋修民禮於黃堂之下且以謝先辱乞不斥去某仰惟監丞之來爲闔境社稷民人之主百靈之在境內者何逺不屆何福不臻申承候之儀爲凟進頌望之語爲僭某不敢某恭聞聖上以淮土繹騷京口實扼其衝而先蘄王實廟食玆土肆煩千騎亟爲此來肇敏戎功以光先烈斂惠一州𨿽未足爲門下賀然尹鐸旣至晉陽以寛則所以爲趙氏保障者庶其在此某敢不爲天下賀某恭以某官生長富貴而自奉若山澤之儒天分之髙學問之粹而隆師親友常若有不及者此其立志之堅持已之嚴求道之至眞足以特立當代之表其見之辭章施之事業蓋其緒餘方貴名日起某時猶服役州縣間曽未獲一登龍門而以疾廢望蓬萊瀛洲遂有弱水三萬里之隔不圖莫景乃得受防爲氓某幸甚某蚤嵗應舉覓官頗亦有志事功中年得疾形容如鬼不容不歸耕隴畆欣戚與野老同之年來官賦益苛鄕鄰之生理益困𨿽瓶有餘粟懼不得獨飽比老稚之迎於境上者來歸爭傳好語殘生餘日遂得及於寛政曲踴距躍某惟用下敬上非言無以自見儷語一通皆下裏巴人之言幸一笑粲某惟分卑而言親皆當有慢上之坐問眷請委尢其甚者敢略

回鎭江守何祕監【處久】到任

序迫秋淸風鏖午暑恭惟某官誕布六條肅淸千里穹只恊贊臺動止萬福某宅生治部旣不克效兒童竹馬之迎復未遂修小夫竿牘之敬一以疾廢一以分拘委貺之先用敢忘其犯分飭頴以候興居且致不敏之謝仰乞矜體某載惟賢使君之來將一洗吏姦盡蘇民瘼髙髙在上實照臨之起居之間何福不臻某不敢薦請某欽以名門盛徳烜赫宇宙而大監以淸才邃學又昌大之海內含生誰不引領而某獨無望履之階又疏賤自嫌前乎此不敢介子墨以姓名自通何期幸防乃今獲以受防之甿聽役於下靜言其私距躍三百某伏審奉詔昕庭分符重鎭已防谷旦誕布寛書懽聲沸於裏閭和气洽於上下仰惟稱愜某不佞蚤讀周宣中興之雅意其必有股肱心膂之臣朝夕左右而作詩者惟稱其屏翰蕃宣之有人繼以仲山甫之贒百辟之所取式豈非中興事業表裏相闗在內在外初無間然耶仰惟大監以學問文章致身以道徳仁義佐天子無以異於山甫諸人而猶虛衮職俯爲此來蓋聖天子所以望於大監者深矣期於大監者矣故某不敢以五馬之東來私爲吾邦賀而以中興有日公爲天下賀某才不逮人學無師授其少也頗亦有志事功而疾病纒之竟成蹭蹬聖世曾不遐遺累賜甄收蓋以其屏居積年迹似靜退而不知其實非也賢使君在上何防不燭敢言其情某甚願修民禮於黃堂之下矧辱溫言以導之其敢不勉而當暑疾未容前尙丐隆寛察其匪懈某疏賤不敢僭申臺門大眷之問亦不敢私請委役惟是條教方新必有合率先遵守以爲鄕黨倡者敢乞頒下

回葉知縣【峴】到任

靑陽開動萬彚維新恭惟某官載驅百乘來恵此邦次捨之間神不徹衛臺動止萬福某潔齊奏記且謝委貺之先敢蘄電覽某承之恭已肅於前辭不敢贅惟是邇日春令猶淺寒燠未齊某不勝愛助敢以順三陽之交禦六气之正以綏福履以對寵光爲侍介者請某恭審光膺芝檢榮領花封制祿倍於上士不啻三釡養治行著於當朝不俟三年淹仰惟家庭之間喜气充塞某與闔邑士民以賢大夫將推其已試而惠綏之曲踴距躍某仰惟石林文物之盛爲世王謝大監政術之長爲世龔黃而臺座挺生其間豈但發祥鐘秀非世所及染教餐和所得矣上方更治民以攷功故洊領除書來膺邑寄然百里之地豈龎士元所宜淹由治最登朝不夙則莫某尙切遲之某屏迹二十年凡當世知名士皆耳目所不接而雅望昭昭若掲日月而行某𨿽竊伏田間旦旦仰止乃今將預受一防若澹臺子羽得自列於武城邑人幸甚某惟竿牘之敬下所以事上非上所宜先也臺坐方將攄其問學之素以爲吾邑慈惠之師而顧以其身先於匹夫謙尊而光豈世俗所及某不肖不足當也但切凜凜駢四儷六非錦心繡口者孰能之而某廢筆研久矣牽課稟謝祗切自愧仰惟矜體某不敢僭申庭闈興居之敬仰惟天錫難老萬福來同隨軒寶輯日新受祉衰孱無能爲役或恐條教有合預稟承者日與父老俯伏以聴

回魏知縣【文中】到任

月當季夏風薦微涼恭惟某官趣駕鼎來闔境候望神司聽勞臺候動止萬福某謹三沐三燻酬委貺之先仰乞臺照某載惟騶馭之來將解嬈除苛導迎和气於一邑頋何禍不除何福不增不勝愛助之私猶扵取捨之間敬上莭宣之請某恭以某官天分獨髙風猷夙著鐘雙溪疊嶂之秀探六經百代之傳粵從簿領已聳縉紳之望踐揚滋久譽處益休已通籍於金閨宜進儀於禁路以遂復公侯之始而蕞爾邑猶辱照臨之非幸耶上方更治民以考功由密令入爲三公具有故事某傾耳敬聽某屏迹山林萬事不到耳惟國人皆曰賢如門下者蓋竊聽而稔聞之顧方分席漁樵願一拜下風不可得天假夤緣使可以部民禮見引領前驅心旌飛舞某至愚極陋少不自揆妄意功名中年得疾看鏡非復故我遂賦歸來迄於今更十有九寒暑髮之黒者白目之了然者昏矣今上初政頋旌其靖退賜之招延某迹似實非不敢冒當縷縷陳情亦旣得請枝巢自托樾防焉依有以覆護而存全之幸甚某未見顏色而言伏紙愧汗某屏居以筆硯爲長物不復到手拜長牋之辱愧感不自勝輒飾其固陋之辭以謝萬一仰乞矜照某疏賤不敢修臺閎大眷之問疾病餘生亦不敢僭幹驅役仰乞臺照

回林知縣【佑卿】到任

魯云紀瑞堯日迎長恭惟某官已屆時將臨花縣先聲壓境和气充閭臺候動止萬福某受防之人盍奏記以前驅矧勤先辱衰年不敏仰丐矜察某仰惟旌禦此來將廣九重之澤以綏百里之民山川有靈紛馳薦祉宜也某爲是不敢贅申寒燠之問亦不敢僭上鼎茵之祝某恭聞聖天子以民社之寄治忽之原非威望久著可戢姦偸井邑相望深知疾苦不輕委畀某官以天分之髙傳家學之粹南昌小試同子眞之隠藍田再轉有斯立之髙而一念拳拳惟恐食焉而怠其事是致績用有成聲華赫奕矧惟寓裏實邇鄕邦擊柝相聞問津孔邇固應大君有命遂令父母斯民仰惟道之將行喜慰無斁某以垂盡之年將睹維新之政望塵欣舞倍萬常情某昔嵗往來閩浙間熟聞譽處年來故舊之居瀬陽親黨之居句曲者誦盛美皆不容口以是起敬起愛不勝區區之情而自分席漁樵曾未果通名於下執事乃今將親率鄕之父老迎拜道周而與鄕之後生子弟受教於琴堂之下幸甚幸甚某瑣尾之蹤蚤嵗濫綴仕籍頗亦有志於民中間得疾遂不可仕今日邁月徵而志益衰學益廢駸駸與艸木俱腐起其廢振其衰於賢大夫之來有望焉敢於未見顏色之先敬申懇請某比勤命介寵以朋箋粲然若風蟬碎錦襭而鏗然如金薤垂琳瑯展玩殆不容釋手桃李之投瓊瑤之報詩人猶曰匪報也乃今反之伏紙愧汗某敢再拜敬問臺閎大眷仰惟至和所召何福不臻伏恐條教有預合稟承者敢乞頒曉

回丹陽臧知縣【鏞】到任

秋用季律風露髙寒恭惟某官載臨花縣問訊棠陰闔境歡呼百靈翼衛臺候動止多福某方將展紙濡墨修事大夫之恭而誨函先辱謹勒此謝不敏崖略是懼仰乞臺照某惟民情欣豫則神道感通賢大夫施徳於此民舊矣神之聽之介以景福蓋有不占而知者某爲是更不敢贅上寢興之問致節宣之請某伏審光膺芝檢來綰銅章成命一頒士相與言於學曰是嘗教我者民相與言於家曰是嘗拊我者皆矯首企足以候前驅亦旣至止亦旣見止其欣欣然蓋有不知手足之舞蹈而爲之令長者其自慰當何如某敢再拜賀某仰惟某官以學問受縉紳之知以慈惠感田裏之心重之以更世故之深閱義理之熟如庖丁之刀善藏之久出而用之何所不可竊計三異之政上聞一札之召遄至預恐云陽之父兄子弟不得久私大惠也某別去風采日月如梭𨿽具紀無從而榮問川流時時竊聽道路用以自慰今玆偵伺不端復爲來施所先不敏負負尙須還裏負荊以請某惶恐再拜上問臺閎星眷伏惟由中及外均介繁祉召役則往庶人之常某敬聽

三幅札

回趙撫機【與懃】通問

夏令方中天宇淸潤恭惟某官從容帥府領袖賔僚天啟修程臺動止萬福某勒此以謝委貺之先不恭是懼載惟傳家之學經世之才宜立登要津以昌事業談笑紅蓮之幕見謂遲回然尺五去天階陞有日矣惟益厚所養益充所存使陰陽之冦遁而福祿日來是所願望某頃嵗荷先令兄冝興大夫以其所居距治境爲近而忘其人之不肖時時賜書以勞慰其餘生某亦自忘其身之不肖時時妄發以庻防有萬一之補一朝千古懷哉此心忽來誨函俾述遺愛之在民者以備太史氏之求某非其人其敢冒當然冝興之誤知不可忘也執事之厚意不可孤也敬當勉述所聞嗣便以稟伏乞臺照某疏賤自嫌不敢僭申潭府之問辱委未知所稱不敢他請

公札

上錢丞相論罷漕試太學補試札子

防士之聚於都城散於四方其初惟以鄊舉員窄經營漕牒夤緣京庠補試太學爲名積而久之來者日眾其徒實繁而又迫於饑寒誘於聲色始有並緣親故以求獄訟之闗節者而獄訟始不得其平有事縉紳之唇吻者而毀譽始不得其眞有爲場屋之道地者而去取始不得其實其甚也挾眾負气以取必於朝廷而朝廷之勢日輕大率富人之麗於獄負者求勝刑者求貸死者求生無辜者則欲其陷於罪而理不可行也防士則爲之文致爲之防談爲之請托爲之行賂或借權勢以刼攘或與胥吏相表裏不直於憲則轉而漕不理於部則伸於臺以省寺爲常行以伏闕爲常事千變萬化必欲獲所求而後已所謂獄訟不得其平者此也朝廷耳目之寄外則付之監司郡守內則付之給捨臺諫而監司郡守不能盡知一路一州之事給捨臺諫不能知天下之事也則有采訪焉有風聞焉防士知其然也於是擇其厚已者則多方延譽違已者則公肆詆訾或形之書疏或形之歌詠或述之短捲爲耳目之官者幸其然也招徠之誘進之采用之或又畏憚而彌縫之逓逓相承賢否易位所謂毀譽不得其眞者此也往者場屋之獘惟銓試其後也補試亦獘今則省試禦試無一不獘矣獘者一曰冒名入試二曰同場傳義三曰換易捲頭四曰計屬暗號五曰計防分房五者之中如換易捲頭計防分房若非防士所得爲而非防士與吏輩平時往來心腹相孚亦未有能相通者方秦氏當國私其親黨場屋蓋嘗矣至更化而盡革今則更化之後萬事維新惟場屋不與焉傳聞省場之中以試卷字畫同異駁放者數人其後夤緣覆試而一人者不至豈無其故而上下含護不復稽考特科之就禦試行賂者皆不在末等此其已久而今舉尢甚遠方孤寒至有通榜無名者【傳聞榜中無名者二人其一鎭江湯泳】銓試之冒濫抑又甚焉蓋有專一坐鋪議價者入試之前凡往殺托無不取效𨿽不通文墨之士亦可竄名髙等而場屋之去取濫矣朝廷政令所出處置一定公議無愧人言何卹而年來事無巨細求者從欲者得有如嘉興免解之事上庠混補之事朝廷深知其不可行而不敢固拒蓋防士率斂錢物入己志在必行百十爲羣徧走朝路或謗詈以脇制或佞媚以乞憐或俯仰拜跪以祈哀朝廷顧惜大體重失眾心俛而從之以幸無事而朝廷之勢輕矣夫朝廷之勢輕則緩急之際必有今之不行作之不應者甚可懼也故嘗爲今之計莫若散防士而散之之道有二一曰罷漕司之牒而增解額二曰罷太學之補試而用鄕貢今之牒試凡曰避親曰隨侍曰門客鮮非僞冒者而販鬻者居其半士大夫皆知之而不忍絕之者正以解額不均之故故莫若罷漕臺之牒試而增其額於諸州取開禧三年諸州所申終場人爲準【果欲行此宜密而速】毎三百人取一人顧今天下士子多而解額窄者莫甚於溫福二州且如福州終場萬八千人合解九十名舊額五十四名與增三十六名溫州終場八千人合解四十名舊額十七名與增二十三名他州準此人多額窄則增之人少額寛則仍之度所增不過數州而已自溫福之外所增不過三數人通諸州所增之數不過諸路漕司所罷之數而士子之周流四方以營牒試者息矣今諸州學田日增學捨日葺而鄕校之去取無與於升沈士子之去來無闗於進取往往有志者鮮入其間而太學補試取一日之長亦無以得州裏之良士故莫若罷太學之補試而取其人於鄕貢取開禧三年諸州終場人爲準每千人貢一人溫福二州向來解額太窄出防者眾非他郡比今聚而歸之恐人數驟多則於終場合貢人數外特增一半謂如福州終場萬八千人合取八名與更增九名溫州終場八千人合取八名與更增四名每州以一千人爲準若及五千人以上則間舉多貢一名不及千人則許間舉貢一名不及三伯人者免貢其合貢人數並取於月書季攷而或殿或罰並依學令必求其行藝無玷者前期上其名於太學至省試之後太學缺員之時簾引參學其逺方不願參學者與免文解一次已貢入學而簾引不中或簾引已中一年之內無坐學月日者罪及教授而所貢得人者教授亦與升擢如此則太學所取皆鄕裏所推之人鄕校所養有登名太學之漸鄕校之教養不虛設太學之所取皆實材而士之宿畱都城以營補試者息矣或以諸州教官未盡得人嫌其徇私愚懵則教官卽學官之儲也安有爲學官則可信爲教官則可疑哉向之鄕校旣已無與於士之升沈私意容或有之今士子之升沈系焉小有私意謗議生矣況取士之當否復有陟罰行其間乎愚知自今以往鄕裏之士皆自愛而重犯法郡之教授有所畏慕亦皆以職業自厲不過三二年間防士各反其鄕場屋可淸朝廷可重爭訟可省風俗可厚矣

代金壇縣申殿最錢札子

照對鎭江府管下三縣每歲趂發本府通判南防經總制官錢歲額有常未甞欠少本防忽於嘉定十四年內行下三縣稱嘉定十三年四月一日至十四年三月中一全年本防合解淮東總領所錢一十二萬一千三伯九十四貫三伯九十六文已發過一十一萬三千六伯貫文外實欠錢七千七伯九十五貫三伯九十六文皆系管屬三縣倉庫場務虧欠之數今緊要上件錢趂赴比較殿最合行下各縣補解內丹徒縣附郭倪知縣系倪尙書之子反覆論辯僅認錢一千餘貫丹陽以劉知縣方得罪上司而不敢辯遂坐下錢三千三百餘貫金壇厲知縣以久病在告繼之以死而不及辯遂坐下錢三千四百七十貫文若三縣所解比之常年委有虧少固不敢辭今且以金壇言之嘉定十年四月一日至十一年三月終解過一萬八百八十八貫四百三十一文十一年四月一日至十二年三月終解過錢一萬一百六十四貫二百三十文十二年四月一日至十三年三月終解過錢一萬一千七百七十三貫一百八十三文所有十三年四月一日至十四年三月終解過錢一萬一千九百四十五貫一百四十一文比十年分計多解過一千五十六貫七百一十文比十一年分多解過錢一千七百八十貫九百一十一文比十二年計多解過錢一百七十一貫九百五十八文比之逓年並有增羨何緣虧欠兼照嘉定十二年以前黃通判任內以嵗額不敷具申戶部已有減定之數豈有通判防合解緫領所之錢則減於前本府三縣合解通判防之錢則反增於前之理又照通判防合收經緫制錢在本府倉庫場務者付之七八在三縣者僅十之二三借有虧欠只合行下實有虧欠處或以州郡掣肘亦合照額均科豈有將十三年虧下七千七百九十五貫三百九十六文盡數科下三縣之理推原其故蓋緣是時通判張佺齡者懵不解事惟吏言是用吏人乘勢欺隱及妄有支破又與在城倉庫場務合若干等人通同作獘致有上件虧欠及緫領所行下補解通判旣不能根究獘端姑借吏輩以備償本防人吏又畏懼本府明知端更不敢將上件虧欠錢科下在城倉庫場務實虧欠處平白創立殿最窠名專困三縣其後緫領所亦知通判防之非遂追斷倅防吏人行下三縣索上創立殿最錢窠名以來行移仍出榜禁約而通判防官吏利於贏餘幸其歲有七八千貫之入蔑視緫司所行催督如故自是逐年援爲成例其後又於七千七百九十五貫三百九十六文上增添數目不等毎嵗必欲三縣於正額經緫制錢外補解上件其後又欲錢防中半數內科貼陌錢慮縣道奉行稽緩勾追典吏繃弔禁系訊次之牒月不下數十紙所差專人更疊往來了無空日毎一吏人追到倅防非使用一二百千不得下縣一専人到縣非乞受四五十千不肯上府使縣道寛裕一事之內欲數外白撰錢一十四千已是難事況丹陽地當孔道田瘠民貧金壇僻在一隅商賈不至此錢何自而來故丹陽縣向來止將此錢於役錢上增科後以民間詞訴而止目今兩縣未免取之受輸之寛余又責之吏人鄕司與當案人吏每名月納不下二三十千【鄕司最多其他數目不等】下至一小貼司亦月納數千而吏輩趂辦其他板帳及移用酒錢等常賦自若此何異縱狼虎食人而分受其肉連年以來本府𨿽有嚴明之帥諸邑𨿽有慈惠之長而民窮無告民寃莫伸獘皆由此若非使府體卹三縣速作措置則縣道日不可爲其所施行之策初不必大有更張但乞行下通判南防具呈嘉定十三年未虧欠殿最錢以前三年內諸縣解過錢數從使府防定最多一年行下各縣認解責令通判防人吏此外不得妄立殿最補虧等名另項專人追擾如此則縣道可以少寛又所認解數旣是最多年分通判防亦不得借口以虧欠緫所常賦爲辭實爲公私上下悠久之利

回趙守問開七里河利便札子

某等伏凖公札下問開七里河事其爲利甚公而恐妨民之私其爲慮甚遠而恐擾民於近幕畫已悉而詢訪下及於邦人此道甚古此意甚厚某等𨿽至愚極陋其敢自黙竊謂爲民旅目前計則但開橫塘堰下至運河口俗號七里河其事小其役省不調丁夫亦可集事若爲綱運計則其事大其役煩非調丁夫不可其勢必須農隙蓋自七里河以至金壇中有兩堰北曰橫塘南曰珥村兩堰之間地勢特髙水至不聚所以置堰制水之平使北不下運河以泄於江南不下金壇以泄於湖其制甚善但河太淺狹又有堰無閘所以不通綱運今使府欲爲綱運計則不但橫塘堰下之河當開自運河口至金壇之荊城凡四十四里之河亦不容不開河道旣開更須於橫塘珥村各置閘兩座以便開閉此其事大役繁當此盛夏豈惟妨農亦恐屯聚久饑之民日久不散气息燻蒸疫癘滋起有失大卿子愛斯民之意故曰必須農隙若但以橫塘堰下七里之河淤塞尢甚欲且開通以爲民旅輕舟往來之便則不必調夫不必須隅官只乞委官到地頭先次募人開掘二三丈見得毎丈合用錢若干米若干卻通記此河丈尺分定料次於來諭三防中取中間優加日給之說明出榜文毎料支錢若干米若干使民間自相結束前來應募依料次開掘官司不問陰晴不計工數止據所闗支盡數支還元料錢米如此則不召自來不賞自勸不出一月足可了辦但此役斷無功於綱運亦無益於久逺管見如此更乞於二者之中詳酌施行

代錢丞相奏札

臣以非才世受國恩再陪政路玆又叨承之使躐登次輔揣分度徳震懼靡寧累上封章丐歸田裏方命罪大猥荷矜容天威所臨其敢喋喋而職事所在有不得不先爲陛下言者國家萃幾務於中書而總之以二三大臣此其任甚重其責甚專昨自憸人弄權率意妄作政令之施設始有不由中書人才之用捨始有不由廊廟予奪失當措置乖方迄至年來毒流華夏陛下聖明𨿽深懲已事之失而禁廷深逺猶恐狃前日之習謂爲常事故臣願陛下自今以始凡舉一事凡用一人若大若小若內若外必與臣等公議而公行之凡特防內降一切不出或猶有蹈常襲故者容臣執奏一切不行庶防國是不搖幸門不啟或臣等議有未盡行有未當給捨得以繳駁臺諫得以糾正必無偏黨上累聖知此臣所以不得不先爲陛下言者一也比者憸黨旣除朝廷虛位一時遷轉不一正自不得不爾今小大之臣員數略備逺外人物收召方來若猶更易不時不惟職業廢墮賢路充塞亦恐播之天下不知朝廷擢用率本才能但謂名器冒濫有加前日終無以作新耳目興起事功徒使方來者無所可容已廢者得以借口故臣願陛下自今以始專以職業厲羣工期年之內非有功不遷非有缺不補庶幾大小之臣各以職業自勉不以茍且存心內治修明外憂可弭此臣所不得不先爲陛下言者二也凡是二者皆臣常職而臣言若此蓋中書失職已十有三年若非預此奏陳異時求幸進而無門欲速化而無防者必且以怙勢專權間臣於陛下陛下左右亦且以人主不得自由之言證成之方是時臣𨿽欲自辯有不可得故不得不先爲陛下言之陛下以臣言可行則乞以臣此章誕告中外俾皆精白一心以待朝廷之公選臣𨿽至愚猶能勉防疲駑圖報萬一不然所謂具臣爾具臣去畱寧計重輕願陛下毋俾臣畱全臣之去臣不勝至願取進止

漫塘集卷十三

欽定四庫全書

漫塘集卷十四

宋劉宰撰表

代賀孝宗瑞芝表

慈親有喜洽和气於九重列祖垂休發佳祥於三秀慶源增永薄海均驩恭惟太上泊然無爲靜而能應一飯再飯而乃間釋聖子之憂勞先天後天而弗違格髙穹之瑞應旬有二日序半三秋當世世勿毀之庭有葉葉重光之慶於昭景貺兆自淵衷臣猥以非才肅將眀命先覩爲快莫陪俊武於金闈盛事流傳逺想靈華之玉潤

代賀光宗瑞芝表

未央稱壽先蓂莢之再旬淸廟發祥產靈芝之連葉慶均八表兆自一人竊以受帝祉而施於孫蓋創業開基之本意有天下而尊歸父亦繼體守文之常經非宸心曲盡於精微則和气曷從而感格陛下以虞舜之孝盡文王之勤富貴不足解憂惟思順志朝暮必親問膳迄底復初千秋開震肅之期九陛集尊崇之典輿情悅豫宗祏光輝宜齋房之英曠百王而啟瑞當祫祭之室表列聖之同休臣猥備驅馳欣傳盛美特揖屢揖而三揖悵阻奉於威顏大書特書而屢書諒增光於紀述

啟

上江東安撫

鎭千古虎踞龍蟠之地逖瞻大司冦之尊察一邑防竊狗偸之姦猥司南部尉之職分之相去𨿽如蓬萊之隔弱水徳之有容則如江漢之納細流介子墨以薦誠冀司籖之委矚竊以驅馳之賤無如警捕之司事𨿽猥而貴於必親權至輕而易以速戾故子眞心於市卒而灞陵激怒於將軍矧惟建業之民尢萃長幹之裏連甍萬戶列戍五軍退慙年弱以貎羸曷底令行而禁止敢以塵埃之末仰祈山藪之藏某官以命世亞聖之才富博古窮今之學名掲日月而蒙以養正气塞天地而謙不可逾風雲入壯懷俾登要路日月開黃道直上禁途上念二千石莫盡於母慈乃數百里出臨於姑孰襦袴方騰於歌詠絲綸已促於還歸夏道之近人𨿽後刑章之用秋官之率屬益令徳意之孚宜正位於三臺以示儀於百辟帝意先定僉謀恊從惟六朝之故都控兩淮之重地令嚴帥閫震萬竈之貅望重畱司肅九闗之虎豹何啻股肱之郡是資心腹之臣朱轓爰自於東來丹扆已寛於北顧旣治居天下之一宜晉膺晝日之三屬叩闗願借於冦恂故增秩姑畱於黃霸聽輿人之頌我公無以歸兮促相國之裝朝廷行召用矣某家徒四壁教稟一經𨿽程能再冠於鶚書然擢第竟羞於牛後大冠黃綬幸備使令於十國爲連帥之時布襪靑鞋敢自暴棄於一气轉鴻鈞之日

通上元知縣

弦歌美化方藹譽於西州箠楚防官行依光於東壁喜形手舞幸過心期敢於雉見之先冒貢魚封之敬某官泰嶽祚嗣熈朝世家文章鋪錦繡於筆端才略妙經綸於天下三千里宜張於鵬翼十九年尙屈於牛刀眾謂非宜公惟自得愛日禦冬而良民心悅嚴霜戒秋而黠吏膽寒乳雉在傍已化嬰兒之慕非熊恊兆行聞尙父之歸伏念某壁立寒家管窺末學再登鶚薦慙居糠粃之前一躍龍門猥厠塵埃之末期已及樾防焉依君子秉心諒笑白圭之壑小人何幸遂沾晉國之波

通江寧簿【以上江寧尉時作】

問簿書之閒將倒中郎之屣修竿牘之敬有慙從事之賢謾布赤心或垂靑眼某官名父之子問世之英好學能世其家操行不同乎俗鸞棲於枳棘少須千仞之翔鳯鳴於梧桐佇應九成之奏某家惟四壁教稟一經十年潛心常極雞之苦再鼓作气僅題鴈塔之名豈期筮仕之初乃有親仁之幸傾蓋如故敢言心腹之敷同官爲寮尙資唇齒之助

通吳眞州【洪】

恭審出綍九重分符千里京兆尹之治辦舊推別駕之功聖天子之簡知俾鎭迎鑾之地蓋異時入貢上京之都防亦當今圖復中原之奧區非有長才曷勝隆委斂板將迎於鷁首磨鈆頂貢於魚封恭惟某官盛徳鎭浮英風立懦胸中灝气南山秋色之相髙筆底詞華白雪陽春之寡和試觀防刃何有盤根巨竹庭前吟哦有裕紅蓮幕下畫諾餘閒藹聞望於縉紳之先贊剸裁於輦轂之下府無畱事人服至公暇日湖山何止平分於風月九天閶闔謂宜接武於雲霄欲寛北顧於冕旒笑擁東來之旌騎靖言此郡實控大江賦斂尙寛田裏少聞於愁嘆舟車旁午貨財粗有於源流小郁經綸來爲保障𨿽五馬人生之貴方快覩以爭先然三公刺史之爲恐召還之不逺某偏親老矣一第偶然邑尉更書愧見子眞於吳市法曹濫吹擬同何遜於揚州風流不逮於前人鞅掌已成於俗狀昔襦今袴幸當叔度之來大袑褒衣願貸齊兒之緩

通石漕【宗昭】

伏審載奉恩綸聿新使節大江以北仍歸覆幬之中白鶴之區尢喜照臨之近猥繇末掾辱在下風敢伸燕賀之私就陳蠡測之見竊以遣使分行於諸道建臺獨重於此邦嵗漕六百萬石以爲常睇遺規而在目仇讎七十餘年而未復宜仁人之動心矧彼方朝夕不保之時而我乃年谷屢登之日熊羆之威以何而振牛馬之運於何而施固當同蕭相於闗中使轉輸之有賴奚止爲夷吾於江左終委靡於無成然夷攷已行殆可太息戍役有限毎窘於餉給舳艫相銜惟謹於送迎以至錢幣愈偏而流轉失宜倉廩徒積而變通無防並邊之地未免逋逃之出沒安土之民或困豪猾之奪攘當調瑟盍更張之時必攬轡有澄淸之志曲學阿世者誰識大計以身許國者無如我公恭惟某官忠嘉世濟於父子之間淵源獨得於師友之際致知格物以治天下信此理之不磨息邪距詖以正人心使斯文之未喪早遂軻書之三樂旋膺漢詔之十行入居淸切之班出領蕃宣之寄從容冊府追十八學士之俊防笑傲環滁踵六一先生之舊事郎省進防於列宿防廷密贊於中臺勇退急流逺持簜節露下而蕭蘭俱舊歳寒而松栢不雕考績舜朝敢憚東西之易地圖功朔漠詎專南北之通和然而內外異施本末有序願膺三錫命之寵先收一正君之功伏念某向道有心獨學無友貢部猥蒙於甄錄銓曹自分於陸沈邑尉更書愧見子眞於吳市法曹濫吹擬同何遜於揚州風流不逮於前人鞅掌已成於俗狀今日已至於後日喜惟廈屋之依一天獨有於二天敢恃師門之舊

通鄭倅【炤】

綸制防恩緹車載道緑水紅蓮之幕曽未逺於風流靑鸞白鶴之區肯載歸於封部矧在牛馬之走曷勝燕雀之私某官天賦才猷日新徳業學出於正造防夏之淵源情見乎辭有李杜之光焰斯立信爲丞之不負淵眀恥爲米以來歸六條分佐於崇臺八計獨禆於密議政成幕府名滿公車睠東南水陸之衝莫重迎鸞之地而郡國海沂之詠允資別駕之功矧情僞之備知而威聲之夙著前驅至止闔境晏然圖畫天開【眞州亭名】賸喜平分於風月長安日近佇觀布武於雲霄某邑尉更書法曹竊吹曽未見於顏色敢預布於腹心惟今常平坐視陳腐價有貴賤而糶糴不問歲或饑荒則耗折是虞力裒在公之餘財圖廣立法之初意規模甫創而未備財谷曽有於防何非提綱振領力賜於主盟則積毫累寸終歸於文具公之來此天其相之陳仲舉之題輿幸親逢於此日鄭當時之推轂寧有望於他年

回程司理【桂】

伏審綴從機幕來典刑曹𨿽辭尊而居卑實以退而爲進拜魚封之先辱愧燕賀之後時恭惟某官粹然天資輔以家學黃綬脫身於下邑防衣贊畫於慈闈徳行道藝之興賢早推先於鶚薦禮樂光華以遣使嘗逺涉於龍庭宜遂防於殊勲何尙淹於俊軌鄭武公之父子方傾徯於國人陳元方之弟兄佇並登於朝著某拙無與比愚不可移迫於甘防之供就此斗升之祿三尺法從事敬奉周旋六七月雲歸尙資覆護

謝韓漕【梴】舉練達科

偏城執法幸逃司敗之誅當路誤知忽上公車之薦非意所及懷感實深切以舉員之外復旁設於諸科立法之意欲廣收於多士名兼練達才豈凡庸通達如賈洛陽而更事未深眀練如胡中庸而守正猶惑歷求於古已罕其人如某者妄詭事功初無智慮解數千牛而芒刃不頓夫豈其能有五石瓠而濩落無容自憐其拙勉從再調實迫偏親仰供甘防之須正借斗升之祿靑鞋布襪未容追杜老之防大袑褒衣屢見鄙齊兒之緩自適參軍之枯槁幸逢使者之光華恭以某官挹滄浪之秀於胸中倒瞿塘之流於筆下英詞潤金石灝气薄蒼穹奉六條以察州求一士以報國謂某靑衫十載或頗熟於民情以某白沙三年亦粗了於官事驟加薦達罔使聞知雲箋忽墮於目前衮字已馳於天上足以起末俗之風靡居然破公舉之天荒某獨何人身當此選誓堅素履罔蹈他歧當斯世而立功名是爲報徳識時務者在俊傑終愧非長拳拳有懷縷縷莫狀

代兵官上吳守請假赴省【已上眞州法曹時作】

掌津人之事悵初志之未伸登天府之名幸前功之不廢輒忘狂斐仰凟聽聞伏念某世寓三衢家惟四壁采芹泮水屢防郡博士之知擢桂禮闈猥出羣公子之右僅登勇爵未究逺圖慈庭闕甘防之供祠宇竊斗升之祿間闗再調黽勉此來夜如何其筋力寖疲於警盜朝至日昃精神更耗於徵商夢不到於雞窓分甘同於馬疋頃嘗鎖試誤辱甄收防年藏器以待時尙存鶚薦新歲臨軒而防士適際龍飛勉偸餘閒復尋舊業儻自今以往居徳行之科或言語之科則不日之間以俎豆之事易軍旅之事顧所系之甚重豈此舉之敢輕曲加禮貌於諸生幸值文章之太守玆蓋伏遇某官胸中錦繡筆底珠璣延州士之髙風尙遺於後河南守之治行復見於今遇事凜然如烈日秋霜接物溫然如春風和气驗之予奪之際曉然賢否之分幸以麤官得陪下吏察某平生不飲盜泉之水憐某蚤歲嘗觀學海之瀾未忍棄遺常防寛假顧辱在泥塗之久猶庶防死灰之然豈綿薄之所能必陶成之有自謹憑筆舌以布腹心鹿鳴之宴嘉賔倘獲陪於趨進鵬飛之至南海曾敢忘於吹噓

通揚帥趙尙書【師睪】

竊以束擔啟行將冒子男之寄磨鈆奏記敬幹牧伯之尊兢兢如涉於淵冰爛爛兾垂於巖電恭以某官剛大之气不撓於物經濟之才獨得於心發於文章見之翰墨金聲玉振逺承孔孟之傳鐡畫銀鉤不數鐘王而下自最治平之課浸膺神聖之知毎六轡之星馳卽百城之風動向者灞上棘門細栁多窘糗糧時乎京兆馮翊扶風屢鳴桴鼓惟公至止計效卓然士飽而嬉民歌且舞𨿽蕭相國何以當此如趙廣漢蓋不足云持橐甘泉已進儀於鴛鷺旋舟吳防俄托興於蒓鱸睠古揚州爲時督府廿四橋之入詠𨿽殊全盛之時八萬石之分封此實權輿之地紫樞黃閣少稽於進位大纛髙牙聊借於折衝蕞爾邑若不系於戚休重我民誠不忍其塗炭遽枉五云之賜仍爲十日之期俾驅車直俟於時庶交印可諧於谷旦待下若此其至有生蓋所未聞宜得時才以空積獘更須夙駕以副虛懷而某能非己千聞弗知二窮塗久厄而學問廢矣俗狀已成而疾疹因之曁祗嚴命以促裝適值慈親之伏枕莫遑遄邁何以自文幸少寛人子之心將亟簉人之列寧須良月卽托二天前事之失後事之師敢不深懲於曠敗七年之病三年之艾尙蘄少緩於責成

通郭倅

伏以捧大府之檄趣爲下邑之行題別乘之輿幸遇中朝之彥敬裁尺牘以寓寸誠某官家學淵源天才頴出胸次足吞於云夢詞源可倒於峽流令肅花城不羨南昌之隠去望髙蓮幕坐令鄱水之春回入典上方出臨單父百工濟濟咸精技巧之能萬井熈熈盡仰弦歌之化交驅鶚表屢徹龍墀十里紅樓聊平分於風月九重丹詔行趣上於雲霄伏念某俗狀可憎散材無取親年喜懼慮逺宦之非宜邑務浩穰悔自謀之不審方幸代者去及之逺俄聞朝來挈行李而歸亟祗嚴命以促裝適值慈親之伏枕甫玆小愈卽走下寮

通蔡僉

捧大府之檄趣祗役於男邦裁小子之章敬通誠於幕府退慙狂斐仰兾優容某官以耿介拔俗之資負英偉過人之識直而不撓端明未逺於風流粲然有文中郎尙存於典則宜居近著式展壯猷睠邊防莫重於全淮而帥閫獨隆於諸道依紅泛緑聊領袖於羣英曳紫紆朱卽權輿於要路伏念某散材無取俗狀自嫌部尉來歸已愧子眞於吳市法曹濫綴更慙何遜於揚州代更惟急於便親疏拙遂忘於揣已所幸代者去及之逺俄聞朝來挈行李而歸欲鑑前車未知長防非借衷言之助曷逃吏議之加【後同郭倅】

通防議

伏以【同前】恭以某官厚徳鎭浮淸標拔俗天民獨推其先覺嵗寒方識其後雕皂蓋朱轓宜承流於藩輔紅蓮緑水猶借重於賔寮蓋邊防莫要於長淮而帥閫獨隆於諸道少煩恊濟卽聽召還某俗狀自嫌短材無取親年喜懼慮適逺之非宜邑事浩繁悔爲謀之不審方幸代者去及之逺俄聞朝來挈行李而歸退揣才疏曷逃吏議自今以始謹當戒於覆車過此以還惟仰依於廣廈

回泰興向尉

恭審已及時將臨梅隠折腰爲米方慙前哲之髙握手論心幸遇故人之至敬裒頌語仰薦賀誠恭惟某官粹然天資加以學力萬丈文章之光焰夙擅英聲三千禮樂之縱橫入參大對甚稱上意咸徯中除乃眷此邦舊稱壯縣𨿽雞鳴犬吠境內相聞而防竊狗偸時乎未免慙懸防棒卽奉眀綸某一別風姿屢更嵗籥當年烏巷已無警肅之長此日城更愧催科之拙擬逃百責正賴一同烹魚而得素書曷勝其喜立馬而伺行李願疾其驅拳拳有懷縷縷莫狀

賀趙帥元正

鳯歷頒新嵗月肇四時之始龍墀眷舊風雲開千載之期凡借帡幪曷勝頌詠某官勲庸之茂望實之孚稽周室之宗盟誰其過此數甘泉之法從無以尙之方三陽交泰之初正九陛思賢之日惟二十四橋之景物方賴品題而三百六旬之陰陽允資調燮卽飛丹詔遂轉彤廷某不揣附庸敢陳善頌願令寒谷盡回鄒律之春何啻魯人但祝僖公之壽

賀李參政【壁】冬節【已上泰興令時作】

七日來復驗天行之始亨五福類收契君道之方長慶歸宗社喜在股肱某官誠眀守君子之中剛柔得仁者之勇庸言庸行旣深結於主知一徳一心方密陪於國論逮羣陰之旣剝育萬物以偕昌宜葉朋來之休遂膺爰立之寵君臣相悅福祿攸同某夙被化鈞方縻吏鞅想黃扉於夢寐莫獲登門瞻赤舄之光輝徒勤誦履

通永嘉畱教授

臺幕分員逺作諸侯之客郡僚接武幸逢博士之賢禰刺未馳郇云首辱仰戢相先之誼俯深不敏之慙恭惟某官學海淵源詞林根祗陽春白雪和者彌寡霽月光風溫乎可親揚雄之賦河東𨿽吹噓之有地僖公之修泮水須教育之得人一從絳帳之開丕變靑衿之習七十子之速肖已著師模九萬里之奮飛佇應詔綍某一寒到骨寸進冥心不憚折腰端爲糊口方祗逺次忽冒辟書謀利析秋毫頋豈我輩之能事生財有大道所兾先生之與言祈鄊罙深敷陳罔旣

通唐提幹

擢從令最來長賔僚斡山海之藏正資婉畫托官曹之末罙激歡悰深慙燕賀之稽重愧魚封之辱恭以某官髙標絕俗厚徳鎭浮相業傳芳粹然家【此下有缺誤】禆於使指前驅甫至七城傾傒於仁言公道方開一札佇頒於溫詔某猥從辟置將遂趨承所願驅車亟諧傾蓋樓臺近水知得月之獨先虎豹在山尙采藜之不及

通臺州劉倅

丞郡得人了無廢事使臺分屬濫吹充員禰刺未馳郇云首墜仰戢相先之誼俯懷不敏之慙恭惟某官霽月英姿陽春淑气詞源衮衮笑行潦之無根才刃恢恢鄙俗庖之易折官塗布武薄海蜚英雙松快斯立之吟哦行葦廣周家之忠厚花縣來歸之未逺棠陰遺愛之猶存孤嶼中州聊平分於風月道山冊府行直上於雲霄某冷落孤蹤棲遲薄宦折腰爲五斗米夫豈樂爲負郭無二頃田蓋不獲已方安逺次忽捧辟書以道生財𨿽聖經之明訓與民爭利寧君子之本心方時之艱何防而可畏首畏尾敢一意於謀身足食足兵尙同心於體國

上安撫辛待制

恭審祗奉堯言載臨禹防五侯九伯卽專鈇鉞之徵萬壑千巖重仰詩書之帥神人胥豫宗社有休恭惟某官命世大才濟時逺略挺特中流之砥柱淸明寒露之玉壺十載倦防飽防帶湖之風月一麾出鎭迥臨越嶠之煙霞上方爲尅復神州之圖公雅有誓淸中原之志乾旋坤轉虎嘯風生俟對西淸入陪閒燕承流北府出分顧憂肆煩十乘之啟行盡董六師而於邁然念京口之兵可用徒侈流傳太倉之粟相因未多紅腐必攷杜牧自治之防庶收宣王外攘之功眾竊遲之我則異是上還印綬歸臥林園旣乖曲突之謀屢見俗庖之折旋悔鴈門之失計輕用王恢欲使淮南之寢謀莫如汲黯起家有詔賀廈無涯竹馬驩迎誤喜細侯之至木牛饋運正須丞相之來某跪別風姿驟更歲律曩竊棠陰之覆玆欣芝檢之頒一天獨有二天敢恃門墻之舊今日以至後日所祈山藪之容誦詠罙深敷陳罔旣

謝章倉【燮】舉攺官【已上浙東幹官時作】

分玉節之光已叨辟命通金閨之籍更冒薦書受恩不貲拊躬知懼竊以居閒以得祿爲急從仕以脫選爲難起之於家食無聊之時舉之於歲久無聞之後有一於此足爲特達之知兼二得之亶謂殊常之遇矧求之者皆有道而主之者皆近臣頋求者不與而與其不能求主者不觀而觀其所無主連飛鶚奏等是鯫生厥惟艱哉見亦罕矣必有若囊錐之脫頴庶不孤藥籠之兼收而某學負初心病添俗狀識慮謾疲於細故器資不及於中人一字之褒𨿽可逾於華衮斯言之玷恐有累於白圭某官以已而推之人居今而行乎古自以平生之志誓不茍圖故於屬吏之中嘉其靜處此事蔑聞於後世此生親見於吾身然而僥幸難常報酬無所惟期後日勇退急流衮衣繡裳歸味閒中之趣靑鞋布襪庶陪物外之防

謝袁侍郎【燮】舉自代

春官宗伯初拜除書深山野人忽迂遜牘異哉取捨駭於聽聞𨿽壊木不復知榮然頑石豈能無感竊以從臣始上之三日庶寮咸仰於下風猥玷品題可階進取矧今學者山斗實在夫子門墻天佑斯文碩果不食躬有一徳砥柱弗移薦口或開有目咸覩旣士之求者不與則吾之舉者極難必視所以察所安聽其言觀其行語其學問則得於先生相與言原其性資則異乎懦夫無立志且疾疢不作膂力未愆庶用之則行不孤求士報國之意聞之者服可無貴耳賤目之譏如某者少無師友淵源長逐簿書期防歸來田裏荏苒歲時孟浩不才本非見棄於眀主陶潛爲米亦非恥向於小兒顧膏肓得疾之深而面目可憎之甚綠蓑風雨聊追漁父之嬉翠佩煙霞屢問樵夫之路蓋自知無所可用夫豈曰有所不爲誰實誑言公乃誤舉借曰樂正在二之中其如嵇康有七不可某官矯俗之獘取世所遺謂迎吸水上者無非陽鱎而擲置道旁者或堪鼎實故甫正貳卿之任盍推一士之賢𨿽東閣所畱盡朝廷之選而南宮所上乃山澤之臞某久知逢人而說項斯未遂登門而見元禮文移下及魚鳥皆驚某𨿽負吹噓猶知愛助芝蘭玉樹聞滿家庭楩楠豫章無非國器時固資於黃髮公更隠之素心儻事尙可爲須煩元老或道當馴致願付諸郎庶於彼得壯行之宜而在我無逆施之誚投以桃報以李𨿽有慙大雅之詩濁斯足淸斯纓尙不愧滄浪之詠

謝喬左史【行簡】特薦

十五年病免當施秦緩之方二千石詔還忽上禰衡之薦駭於眾目惕若寸衷夫報國務在得人而爲士尢貴知已若乃過情聲聞適使厚顏忸怩某性也拙疏學則孤陋一痛哭六太息旣素無識治之才二不可七弗堪亦非有髙世之志肺感風疾面若天黥故自棄於眀時以茍安於窮巷荷鋤帶月不辭夕露之霑抱甕灌蔬寧卹夏畦之病歳華荏苒暮景駸尋眼昏而觸眥生花頭童而殘須如雪蓋不但形容之攺而又嗟膂力之愆向使防鏡無慙踞鞍猶健豈憚督郵之見賦歸去來兮又堪委吏之爲曰防計當已故謂之隠旣不諒其非得已而謂之狂亦弗察其所以然是非兩忘榮辱何有不然指終南之捷徑是有爲而爲之勒北山之移文必有議其後者某官以城學制之日正海陵下帷之時雞犬之音相聞艸木之味偶合𨿽虞廷進長方新此日之育才而陳榻空懸猶恐向來之失士故采葑菲不間艸萊某已負深知敢忘忠告夫名貴耐久道惡茍同願鑑前修庶回後味觀東閣之奇士自愧無從陪緑野之勝防尙堪有待

特防攺秩謝史丞相

起家而思帝借已屢控於忱辭更秩以貳帥藩更驟頒於明命縉紳駭矚閭裏歡傳仰洪造之非常拊沈蹤而自嘆伏念某起身寒素賦性拙疏蚤玷末科志爲時用長得奇疾事與願違泛紅辭幕府而歸賦祿忝祠庭之佚曾投閒之幾日卽召審之自天俛仰十八年間恍如昨夢眀良一千載防徒想下風燮調幸遇於時和鼔舞第歌於帝力豈意江湖之漫浪尙紆廊廟之記存某官忠貫兩儀學洞千古不震不動不戁不竦定大防於立談無好無惡無黨無偏合羣才而器使方小毖嗣王之求助欲捲阿吉士之來防遂使負薪有疾之人亦在拔茅連茹之數且謂申公已逾八十難使畱中伏波尙堪一行姑令補外而某冠裳已裂藥石弗瘳𨿽病顙之駒莫備於驅馳然銜環之雀尙思於報效惟天道功成者退人世位髙則危應侯疑蔡澤之言居然有感子房遵黃石之誡去矣弗難況社稷之元臣有古今之明鑑阿衡專美在寵利之不居忠獻兩全由進退之有道然眾人難與慮始君子爲能見防詵詵鄙夫惟知城社之托姻婭第顧門戶之私東閣豈無奇士如朱云禁闥亦有敢言如汲黯試當暇日相與靜思或一時有味其言實萬世無疆之福某一身如寄百念已空願貸餘齡俾安窮谷制太平之禮樂𨿽莫陪與議之諸生作平地之神仙尙不愧獻詩之處士

祕閣奉祠謝史丞相兼賀徐少師

播一徳格天之業誕告多方冠貳公化之聫丕昭異數雷風鼓舞華夏懽呼某官鐘天地之泰和紹聖贒之純學以古之道爲帝者師中原故疆指防而無不服天下大器談笑而寘諸安由心休休然有容故事綽綽然餘裕盛矣一千載而明良相防信哉十九年而芒刃若新昔位峻維垣悵莫違於遜牘玆禮成淸廟宜首渙於明綸猶郁具瞻佇申成命某山林下士場屋陳人厥初出身頗亦有志義之與比眾𨿽笑其踽踽涼涼居危而安人亦諒其悃悃欵欵數污薦墨亦忝辟書不幸而有采薪之憂旣久而無勿藥之喜形容變攺意气衰殘如陶彭澤之辭歸而非爲督郵如孟襄陽之自棄而非闗明主從容田裏荏苒歲時所願全生比不才之樗櫟豈期得月同近水之樓臺借令淸班郡丞髙選老於選調旣叨脫選之榮久矣逸居更冒均逸之寵凡玆誤渥惕若煩言矧惟退安蓬戶之居其可遙寓木天之直一忱控免萬兾矜從上光範門之書不敏𨿽慙於韓愈作晝錦堂之記欲言尙擬於歐公忭蹈惟深敷陳罔旣

謝宣參政

十九年山澤之防了無榮望一千載風雲之防驟畀殊恩鴻造難名鯫生有幸伏以起家而列奉常之屬脫選而膺別駕之除旣知其疾之深而俾修淸靜之緣復念其名之防而俾寓邃嚴之直此其事皆無與前比必其人小異於眾中如某者天分不髙月評更下自笑其拙人謂之狂學以入官本無於師授仕而受祿何有於吏能重以采薪之憂而無勿藥之喜辭歸如陶彭澤非恥屈於督郵不仕如孟襄陽非見棄於明主防鏡驚非於故我著鞭寧計於先吾所願全生若不才之樗櫟豈期得月同近水之樓臺某官爲斯文之宗任當時之重方吉甫之入相非裴垍無以盡致於名流故周公之爲師必召保相與共圖於至治旣小成其小大成其大復中養不中才養不才遂使陸沈之人亦預甄收之數某猶具知識敢昧依歸頋結艸之未遑豈獻芹之敢後今邊塵未起國步小康正周家徹桑土之時乃趙氏爲保障之日願汰貪殘之吏一蘇憔悴之民庶使擊壤之翁終侈太平之遇抑令扶杖之老永觀徳化之成感悚惟深名言罔旣

謝薛參【極】

某官識洞古今道兼文武進居宥府談笑而折遐衝直上政塗雍容而定大計乃眷鳴珂之裏相聞撃柝之聲惟逢人必說於項斯故取近不遺於皇甫【同前】

謝葛參政【洪】

某官探諸老之淵源爲後學之山斗方淮南兵寢獨推汲黯之忠曁博陸功成更賴延年之決爰陞樞極密贊璣衡遂使陸沈之人亦預甄收之數【同前】

郊贈謝王侍郎【曁】

劬勞之恩欲報無日贈防之典有來自天並捨驚嗟孤生感泣伏念某丁年擢第乙念榮親自失投機屢孤推轂千鐘弗曁養志焉實難七選未離揚名乎何有曩由吹送得冒殊私自量何有於毫分懇免亦幾於八九端門有赦深知推錫類之仁陋巷宅生其敢援升朝之例忽幸追榮之及靡拘執法之常某官防八柄以詔馭臣閔一夫之不被澤謂烏猶反哺而況於人𨿽鴈不能鳴當爲之地乃飭所毋牽於文遂使亡親例膺命秩以至糟糠之舊亦霑雨露之新心實未安義不敢卻潔蠲以薦恍如稱壽於生前英爽猶存諒亦感恩於地下

謝王趙二知縣

【云云】千鐘弗曁養志焉實難七選未離揚名乎何有上無以副庭闈之望下無以慰家室之心逝川如斯昊天罔極端門有赦深知澤及於漏泉陋巷宅生詎敢言聞於當路忽例頒於綸綍使弗異於縉紳某官鄕誼甚髙交情更厚謂不可失者逢辰之幸代爲控陳不可吝者執法之常曲加料理以至糟糠之舊亦霑雨露之新【云云】

除直寶謨閣宮觀尋除常丞謝鄭丞相

伏以三十年山澤之防了無榮望一千載風雲之防驟畀殊恩旣優其老而陞之延閣之三復勉其來而處以容臺之貳大矣洪造曲暢甄收蕞爾防生寔同冰履敢伸摧謝且控忱辭伏念某涉獵謏聞迂疏野性方其年當彊仕頗亦志在壯行病色日侵防鏡已非於故我官情灰冷著鞭一聽於先吾輟祠官而召審於朝堂免耤令而晉丞於畱鑰旣許卽安於艸野更令寓直於蓬山幸防非常敢嗟不遇豈意此生之未昧載逢大化之聿新異數駢蕃危衷震灼玆蓋伏遇某官以帝舊學佐時中興挈大器置諸安天地以之奠位開正路杜其枉日月以之增明人之有能有猷而有爲我則毋固毋必而毋意於以防歸有極保合太和恊气應而百谷用成文徳洽而四方無拂更欲招來遺逸益廣規恢而某病乃棄官夫豈潔身而去少而不學亦非應變之長期不負於陶成惟少殫於忠告不可失者誠中原今日之機防不可搖者尢南渡累朝之本根豈應恃一二才俊之人而輕用億萬生靈之命且空帑庾之陳積以供軍旅之急須已凜乎乏興之憂況遲之經久之後諉曰及此閒暇儲之會通或新敵捷出而因糧或姦民乘間而投隙竊恐方來之患有非隃度可知宜飭臨邊之臣先爲固圉之計必我疆我理舉無太息之聲庶自北自西皆起來蘇之望又近輔之所講畫逺臣之所奏陳要切之言存亡攸系曾未施設已廣流傳亦恐獻議者甫離吻頰之間而間諜者洞見腹心之蘊要須申戒近密深謹隄防庶防境土復還混華夏而一統勲名震耀歸社稷之元臣必有賡石介誦慶曆之詩豈止述周人美山甫之雅某愧書生之不識時務幸智者之或擇狂言上光範之書不敏深慙於韓愈續彭澤之賦歸來尙許於淵眀

漫塘集卷十四

欽定四庫全書

漫塘集卷十五

宋劉宰撰啟

賀辛待制知鎭江

奉上密旨守國要衝三輔不見漢官儀今百年矣諸公第效楚囚泣誰一洗之敢因畫防之來遂賀輿圖之復豈比兒童之拍手謾誇師帥之得人某官捲懷蓋世之气如圮下子房劑量濟世之防若隆中諸葛大兒僅數文舉上牀自臥元龍赫然勲名付之談笑繩鴈鶩於三尺俾愁恨嘆息之俱無隸防虎於五符使災害禍亂之不作田園歸去翰墨生涯馳騁百家搜羅萬象得其小者風蟬碎錦襭宏而肆之金薤垂琳瑯落紙雲煙爭光日月上防稽探虎穴方八命九命之增崇坐宣室思賈生忽一節二節之促召皇圖天啟敵運日衰壺漿以迎久郁遺民之望肉食者鄙誰禆上聖之謀星拱百僚雷同一說自介圭之入覲借前箸以爲籌究財貨之源流指山川之險易金馬玉堂之學士聞所未聞灞上棘門之將軍立之斯立眷惟京口實控邊頭𨿽地之瘠民之貧然酒可飲兵可用繭絲保障豈惟增北固之雄約軧錯衡旋卽首東都之防某年幾四十才僅下中向須菽水之供故五斗米是爲今罹風樹之感𨿽萬鐘祿何加未忘父教之忠有喜國讐之雪矧鷦巢之有托豈燕賀之敢稽未終素韠之期莫扣黃堂之下執舍人之役𨿽阻見於曹參勒燕然之銘尙或須於班固

謝辛待制【棄疾】

孤生屏處已載二千石之良專介鼎來忽拜五十鎰之餽周之則受感不容言伏念某未報劬勞薦罹禍釁顧何求於當世惟茍活於殘年時扣城闉愧未忘於防犢日趨幕府幸已遂於登龍載月遄歸望塵弗再方慙疎慢敢意記憐欲於燕寢凝香之餘進之樽酒論文之列𨿽回船已逺莫陪瀛洲山上之遊然折俎寵頒猶是北海坐中之客自惟庸瑣何克堪承玆蓋伏遇某官憫士之貧行古之道謂唐賢之鎭蜀頗加厚於少陵而長公之帥杭亦垂情於和靖故玆厚意誤及微蹤不勝銘佩之私就貢管蠡之見今嵗之稔𨿽及七八時雨之愆豈無二三如聞里正不申被旱之圖縣吏憚受訴災之牒倘陳詞有逾於八月則吁哀莫徹於二天仰兾慈祥亟垂矜憫賜之揭示許以實聞庶使窮閻盡被邦君之惠是爲小子不孤國士之知

通知鎭江倪尙書【思】

陳善閉邪正賴六官之長承流宣化忽來千里之邦𨿽北府盡付重臣而南面可無拂士出人望以在外識時危之可憂肯把一麾而來猶爲三邑之幸某官凜然大節行乎累朝晦防日星污塗玉雪四維不張國乃滅力排當世之非匹夫不獲予之辜勉爲斯民而起屬世變之愈下而事勢之適窮空玉帛以交鄰理難善後糜金穀以養士戰則不前旱魃與飛蝗相仍楮幣與靑蚨懸絕並日一食防米千錢田裏之間多賣產以鬻妻道路之上有析骸而食子渤海之盜必起潢池之中季孫之憂豈在蕭墻之外前車之覆轍不戒當筵之舞袖更長有社稷臣於公近之矣欲邦國治捨我其誰哉泛觀論諫之數十百篇可誅貪夫於千萬世下𨿽七年病三年艾若未易以遽瘳而一女正百女淫尙或仗之知恥胡爲勇退莫遂畱行膏肓若何藥石去矣幸厥今股肱之郡無如吾父母之邦孔子用則行舍則藏本泰然而無我京口酒可飲兵可用寜薄之而不爲惟戰衛之疾驅慰履封之願望某丁年一第新嵗二毛壯志蕭條著鞭焉往病容滋漫看鏡自慙猥以名聞許陪堂審譬諸倦翼圖南何爲如彼泉流得坎卽止猶叨祠廩以累縣官鮒魚之活斗升敢久私於徳賜鳯凰之翔千仞願卽聽於召還祈向罙深敷陳罔旣

賀趙守【師畀】禱雨卽應

伏審憫雨惟勤吁天有請𨿽此邦之遇旱比及三年而甘澤之應祈不俟終日亶惟異事盡揜前聞端防某官愷悌存心中和布政視五穀之不熟猶已饑之自三日以爲霖其禱久矣故鑪煙之甫炷卽協气之橫流不我後不我先油然作沛然下某心馳府上身絆田間亟趂朝餐驅耕牛於麥壠更祈夜月無吠犬於花村【時邑境多盜】

謝史守【彌堅】招鹿鳴宴

身同鷁退久自放於漁樵晏起鹿鳴忽許陪於俊秀仰只厚意俯愧微蹤竊以儗人以倫歌詩必類方食蘋之雅詠散入管弦正連茹之羣英進陪樽俎豈應野服輒厠廷紳如某者疾在膏肓形於面目旣有慙於看鏡遂絕意於著鞭西陌東阡幅巾來往南洲北渚短棹夷猶此已同鷗鷺之盟彼方接鴛鴻之武旣殊出處難奉從容豈意博封特枉郇公之翰更勤專使來臨顏闔之家玆蓋某官以道而觀取人所棄謂鄕裏所貢故足備於時須而山澤之臞或可談於物外故因盛集特賜兼収而某楚自適於泥塗魯鳥難堪於享禮辭齊王出東郭此心實異於孟軻從江州遊廬山他日倘同於元亮

賀丘守【壽雋】再任

升華舜閣因任吳頭老稚歡呼大慰攀轅之望江山動色重歸賜履之中凡曰有知同心贊詠某官英資天賦正學家傳欲丕紹前人之休不茍徇流俗之見從容宰掾已贊洪鈞密勿禁塗卽持紫橐函奉守符而出再經嵗籥之更復從漢家增秩之常以副河內借畱之請觀其勇於求退而進之難知其介然自持而守者固敢爲世道賀豈特閭閻私夫久而易玩者常人之情去如始至者君子之事今邊塵未息民瘼尙多精神若爲而可以折衝利澤若爲而可以及下京口之兵可用當不愧宣武昔日之言晉陽之城爲歸庶不孤趙氏他日之托或彊者欲掣其肘貪者欲肆其心則當官而行在我而已寜可鬱鬱居此惟將望望去之某於部封公所盼睞肯同餘子僅修溢美之辭願與編甿更聽維新之令三陽交泰萬彚同春並祈茂對昌辰益介景福

賀趙守【善湘】到任

輟從西閫來防北門赤縣神州已撤沿邊之警朱幡皂蓋趣頒近甸之春顧縉紳賀廈之攸同況韋布受防之自舊某官澄秋爽气霽月英姿探三易之旨於未畫之前總七略之要於旣分之後雲煙落紙炳然華國之文樽俎折衝允矣濟時之略屬方外禦式徯壯猷羽扇綸巾周公瑾之當赤壁輕裘緩帶羊叔子之鎭襄陽坐令故國之山川爭上有司之圖籍顧於今股肱之郡無如吾父母之邦況松下吟哦勝迹猶遺於贊府而棠陰蔽芾去思未泯於鄰封易地而來闔境之幸正簿書於始至黠吏革心折獄訟於片言嘩徒落膽倚須治最卽奉詔還某因病棄官由壯至老頷須如雪志念已灰十五年無趨進之階三萬里悵仙凡之隔潔蠲頴聊申鼓舞之私漫浪江湖尙置网羅之外

回趙守賀冬

觀臺紀物八方星瑞之初燕寢凝香千里召和之始鼎來諸福比及羣生恭惟某官識洞化元道侔剛長仁風駘蕩漸回一气之迎義防激昂盡屏羣陰之退宜入鴻鈞之運黙調玉燭之和某久與鷗盟莫遑燕賀傳封下逮旣拜郇公之五朶云厚餉偕來復領靑州之十從事𨿽座莫陪於北海而醴實設於穆生仰謝謙光益深慙愧旨且多多且有豈但歌周雅之詩耆而壽壽而昌更願續魯人之頌

回趙守賀除司令

農功是務身已老於田間帝借攸司恩忽頒於天上深識吹噓之自況勤問勞之先惟三推之禮大備於有周而千畆之掌聿嚴於先漢於皇聖代列屬儀曹顧某何人塵此淸選【云云】某官以世儒英爲國宗翰折遐衝於樽俎洽大惠於閭閻以某受防爲氓實在提封之內服田力穡宜知耕耨之方力賜褒言俾膺中擢然而某病惟日甚貌若天黥加之發脫而不可勝冠手戰而不可執筆時駭矚於行道蓋面目之可憎或見識於故人幸聲音之未攺豈應冒昧以茍恩榮不辭方命之誅謹上陳情之牘更祈矜憫使遂徹聞四角雙輪𨿽仰孤於推轂髙山流水其敢忘於知音感佩惟深敷陳罔旣

賀趙守除集撰再任

課五年之治最疏九陛之恩榮祕殿羣英獨髙於論撰長江千里仍入於提封歡動縉紳慶闗宗社某官英姿皎如秋月和气燠若陽春淮西之功克成允賴十連之重京口之兵可用更資千騎之臨旣討軍實而訓之且念民生之勞止備禦成而國有金湯之衛冦攘息而民無桴鼓之虞父老爭叩闗而借之畱天子顧在廷而難其代增秩以寵郡國聊再徇於羣情聽履而上星辰行趣歸於禁路某靑衫末掾白首窮塗弗俟五人之薦而叨脫選之榮不階一日之勞而冒均秩之制倘匪吹噓之有自曷輳造化之曲成深惟艸野之宅生難玷蓬山之寓直乃抗章而懇避豈推轂之敢忘鏁鑰之在北門仍喜冦公之托保障之爲趙氏更祈尹鐸之寛抃蹈惟深敷陳罔旣

賀趙守除待制帥金陵【並前人】

恭惟升華禁從易鎭畱都寶章對之班聿新觀聽江左要衝之地盡入提封宗社奠安神民欣豫仰惟歡慰某官雷霆威望日月精誠京口政成豈但酒可飲兵可用淮南嚴憚蓋常事爲制曲爲防宜二節以走一節以趨俾八命作牧九命作伯佇擊中流之楫盡収輿地之圖翠蹕入京大慰遺民之望衮衣入相式符薄海之瞻某州縣陳人門墻舊物逖傳庭告不勝抃蹈之私更喜鄕閭仍在照臨之內

送馮守【多福】奉祠歸

慨伸忱請寅奉眞祠遮道畱行人猶環於鐵甕揚帆逺引舟已過於錫山進退綽然譽處休甚某官公心體國實意爲民言之可行逆於耳而必受事之無益迫以勢而弗爲出分顧憂時方備禦謂潁川閱車騎之盛徒侈容儀而晉陽成保障之功在寛根本故凡施設必審後先𨿽日討軍實而訓之然常念生民之勞止欲濬防而增壘聿新耳目之觀恐剝牀而及膚彌重腹心之擾𨿽急符之屢下終成矩之不移東西旁郡之民猶仰之如父母南北沿江之地信隠然若金湯借未疇固圉之庸何遽遂投閒之願諒畫防初辭於兵衛而錦衣得耀於鄕閭緑野飛觴散臘寒於竹葉平泉得句回春意於梅梢然畎畆懷不忘君之忠而駒谷有無遐心之戒三陽交泰惟茂對於時和一節召還遂入承於晝接某山中狂客林下陳人二天仰竊於帡幪五云屢頒於翰墨汲黯甚戅間復妄發婁公盛徳每爲所容願冦君更借一年旣莫侶叩闗之父老問郭牧復來何日更阻陪騎竹之兒童不敏懷慙有言莫謝敬陳尺素尙亮寸丹

賀趙守【範】冬至

天之道當還式喜羣陰之退冬之日可愛潛迎一气之回敢控愚忱敬伸善頌某官修俎豆而知軍旅之事置繭絲而成保障之功故淮南之謀獨憚汲黯而北門之任必委萊公屬當剛長之辰益致朋來之助坐令隆慮息乖爭淩犯之心可但長江集安靖和平之福某壯心零落暮景駸尋撫已自憐偸余生於三徑祝公難老際嘉防於千齡

回趙守送節物【前人】

修履長之賀曽未徹於聽官攄逮下之誠已先馳於命介旨酒最江山之勝嘉殽兼川陸之珍苶然衰孱何以報稱某官喜新陽之肇復推徳令之防謙眷言陳人屏居窮巷如艸堂之杜老瓢棄而存如玉川之盧生盤空何有爰頒厚餉以賁孤蹤某登嘉以還寵榮何已敬陳祖廟以修豺獺之供未昧此心敢忘犬馬之報

代邑人謝韓守【大倫】放苗

去嵗官租悵寒鄕之多負比辰郡檄飭闔境以停催新令星馳懽聲雷動夫蠲前數年之積負以沽二千石之美名實有未孚眾不可蓋至於甫逾省限當緊常程固有駢首就追殆若貫魚而進亦或抱頭奔竄不聞吠犬之聲誰其新谷未升許以陳苗盡閣允玆曠典耳目所未見所未聞宜爾宅生手足不知舞不知蹈某官體上聖渇想於良牧念先王血食於此邦已責寛徵徳意旣孚於闗市輕徭薄賦惠風更暢於鄕閭謂出納之吝𨿽曰有司之能而積累之贏或重他時之害遂令計此有羨塡彼未輸旣無始作俑之嫌何異人忘弓而得系者釋而家人率至於感泣逃者歸而裏胥不得以誰何保障之功當重光於宋代旂章之錫宜再屬於韓侯某自喜老諸生及見古循吏駢四儷六詎敢爲溢美之辭去二及三尙敢貢無厭之請

回韓守公札報免緫所吏攤上戶和糴錢

訴以誣金不謂小人之望免其受杖仰欽大府之寛敬承公牘之頒凜若私心之懼伏念某支離病骨茍且殘年或命巾車棹孤舟追漁父以同嬉或濯淸泉坐茂樹與樵夫而談道利縱闗於天下猶拔毛不爲鬭奚卹於鄕人𨿽閉戶亦可何不忍向隅之泣遽自貽出位之愆旣系其人於桁楊之中遂得其情於箠楚之下宜震雷霆之怒以懲其欺使知日月之臨莫隠其實豈期善貸竟逭嚴誅某官徳毅以气剛而大柔亦不茹罪疑惟輕謂罔之生求幸免耳而老將至或耄及之幸免者騁其浮辭耄及者敢於妄發浮辭者宥之則後必知戒妄發者諭之則中必自慙某敢不深惟至仁益堅素守議國之政其敢效於鄭人頌侯之明尙許同於史克

回韓守送物幷賀除寶謨再任

升華禹閤因任吳頭千里山川不攺提封之舊九天宮殿逖瞻班列之髙詔下十行懽傳萬防某官稟姿湛然光風霽月制行凜乎寒露淸水蚤從諸老之遊深探昔賢之蘊文章得昌黎之正更盡去於陳言防共如吉甫之云期有光於先祖簡知當寧徑上要津皂蓋朱轓甫任蕃宣之計昔襦今袴卽騰閭裏之歌蓋以斂不及民而上澤下宣政必出公而下情上達貨泉無壅囹圄屢空宜父老合辭亟上叩闗之請聖皇稽古爰從增秩之畱某鷦巢幸托於深林燕賀敢忘於大廈實懼凟尊之咎有稽削牘之恭劃拜寶緘仍頒珍餽光華奪目感激銘心嗟報徳之無從惟盡言而不隠下塵榻於陳君治郡之日𨿽慙孺子之爲聽規諫於武公入相之時尙擬衛人之詠惟祈度終諒愚忱風捲殘紅雨滋新緑緬想黃堂政暇燕寢香凝茂對寵光益綏福履

賀韓守除緫

吳頭楚尾課三年保障之功江表淮壖緫四道營屯之餉使星所照郎宿交輝綸綍初頒搢紳相賀某官英姿霽月爽气澄秋明足以察而纎翳弗容勇足以決而萬牛莫挽有如邇日深念疲氓平斗斛以受輸已盡掃積年之獘揮翰墨以垂訓更曲爲後日之防泛觀識慮之深長想見彌綸之密勿惟兵食之重計闗廊廟之深憂挽粟飛芻小試斡旋之妙簪筆持橐卽歸獻納之班某幸以衰年及於寛政結艸圖報敢自後於邦人臥轍畱行悵莫趨於道左聊憑尺素以寫寸丹

回韓緫賀除寶謨奉祠

職寓寶儲聖世以光於末路書先錦字王人肯下於匹夫仰戢謙防俯深震懼某蚤緣疾病遂賦歸來釣月耕云惟退安於愚分禦風乘气敢仰企於仙遊方萬化之維新閔一夫之垂老超班聨於蕓閤俾晝錦之不殊績俸給於叢祠更朝餐之有繼靖言徼幸厥有夤緣某官仁厚撫民溫恭下士第漢太守治平之最揔唐計相飛挽之權足食足兵已嚴飭封疆之備亟問亟餽曽不遺山澤之臞賜以吹噓致玆忝冒忘情筆硯悵莫酬明月之投混迹漁樵尙曲借二天之覆

回韓緫賀除常丞

延閣進陞方叨於誤寵容臺列屬更越於殊恩感造化之非常知夤緣之有自伏念某早纒風疾殆若天黥方當彊仕之年卽上退閒之請蓋歸來如陶彭澤非恥屈於督郵不仕如孟襄陽非見棄於明主迹偶同於靜退名遂玷於選掄某官以世淸才膺時劇任飛芻挽粟旣擅於雋功噓枯吹生不遺於餘力遂令猥瑣亦預甄收顧方力控於忱辭未敢遽陳於謝悃雙魚委貺第深感佩之私尺鷃低飛尙賴安全之賜

通何守【處久】到任

輟從蓬頂來鎭吳頭闔境歡呼方爭迎於千騎杜門衰冷獨先拜於雙魚仰盛徳之謙光拊沈蹤而震灼曽未遑於庭謝敢敬賀於廈成某官鐘宇宙之太和嗣聖賢之絕學富貴當自致蚤峻擢於儒科州縣豈徒勞幾掃除於民瘼爰受知於當寧遂布武於周行正色臺端風行艸偃盡言諫省坤轉乾旋方進長於文盟且密陪於廟論屬上方勤於北顧謂地莫重於南徐少煩施緩馭之方卽遂正論思之任惟入境而問俗古義有稽故援筆以成書老生是及而某久苦負薪之疾那知拔薤之規得郇公之朶云第誇榮於鄕黨歌叔度之五袴尙疊和於兒童抃蹈惟深敷宣罔旣

回何守賀符請舉

周官之嵗大比方獻賢書互鄕之童難言忽塵首選某官提千古斯文之印爲四方學者之宗當場屋之肇開飭隄防而惟謹𨿽嚴於奉法務極其公而恕以取人不求其備遂使不才之子猥先諸邑之英曽未展於庭參先已頒於臺餽瓊漿官幣玉屑餼羊登拜已還懷慚無已顧申公已老𨿽應聘以奚爲而漆雕未能縱欲仕而不可並祈福防使獲安全不勝感謝之私更切歸投之悃

謝王料院【林】免起夫運上供米綱

罔水行舟聊激君子之怒息肩弛擔竟賴仁人之言千里宅生一誠感徳惟時下邑合解上供適此旱漧難於漕運是任是負借使盡投三十六都之人載馳載驅安能驟致萬九千石之米徒爲民擾無補軍需𨿽郡之政弗涉於餉臺且君之官不列於幕府然頗闗首尾易借齒牙猶慮其有從有違且度其不憤不發爰徴故實得古書之一言公肆詆訾忘官守之異事果承勇往力戒急徴遂下州家盡収星火之令亟止陸運俾須水澤之盈玆蓋某官自期古人樂聽苦語凡北山先生之遺訓每溫故知新𨿽皇華使者之齊驅能以小事大故言𨿽越俎然進則投機某與受一防猶深百念裹糧而往已欣並捨之復歸合耦而耕更喜鄰田之可約其爲感嘆莫旣敷陳

回髙倅【不倚】賀冬

陰陽疊運驚化日之初長郡國不空仰卿云之下覆顧屏迹莫修於賀牘而辱知先枉於來函某官學海淵源詞林根柢典司奏牘已上於星辰乃眷價藩猶分於風月以寛濟猛用廉律貪履玆剛長之辰茂介大來之祉某負暄窮巷莫陪賀客之後塵矯首貳車但祝我公之純嘏

回葉知縣【峴】到任

申錫明綸載紆墨綬得百里地未廣於前封戲五防衣足便於親養受防四境賀廈一心仰惟某官以玉樹之姿挺石林之秀粹矣過庭之學然華國之文蚤嵗踐揚璧列陳於西序羣公交薦大鵬直上於南溟玉殿傳臚金閨通籍棠陰障午方深畿邑之恩花气回春又領男邦之寄蓋崇雅操要訖外庸眷惟一方屬玆多事經總制數千緍之入驟益於一朝前後政三四年以來已同於常賦加以州家迫甚縣計索然編民死徙幾半而急徵累嵗逋負之租綱運交發已足而責償到倉折閱之數吏胥之追逮略盡田裏之濟防未聞欲槌髓剝肌遂除於他日必明目張膽力辧於此時願采狂夫之言益究大賢之業豈但治平之課可最於今抑爲慈惠之師比隆於古某早緣多病自棄明時事是邦大夫之賢信知有幸聽滄浪漁父之曲未辧修辭辱問相先拊躬知懼所祈雅量不殊楚澤之寛庶察愚有異陽橋之吸

回葉知縣賀年

葭琯飛灰夕喜陽春之到椒觴獻壽曉驚嗣嵗之新凡在提封曷勝頌詠某官以愷悌之質爲慈惠之師善政方興疾固知於旡妄寒气已送吉宜底於大來快覩飛鳬入陪振鷺某方圖翌日祗見下風先勤駢儷之辭欽仰謙防之意祝公純嘏第極此情踵客後塵尙期他日狂斐愧甚髙明照之

回魏知縣【文中】到任

祗奉明綸來紆墨綬瞻言百里方興何暮之謠式喜一朝爰趨後來之上未修燕賀先枉魚封仰佩隆謙俯慚懈怠某官髙標絕俗奧學傳家集知漢世之便宜挺有鄭公之風烈髙士而爲主簿卑棲咸仰於鳯鸞掾曹之作刑官滯訟悉空於犴狴內司玉輅外贊戎昭司徵聊示於假塗論薦遄聞於溢格賢人在上引類方觀鵬路之開君子學道愛人自詭牛刀之試惟今桑梓必恭之地頗有杼柚其空之憂里正時窘於誅求戶長或困於白納縣胥漁取訟言月解之均敷郡吏狼貪相與日來而不止儻非正始何以圖終二千石之賢固常存於惻怛一再見之頃尙勿靳於敷陳庶幾三異之成亟迓九遷之寵某衰孱甚矣疾病加之漫浪江湖駸尋嵗月幸同吾黨之小子得事是邦之大夫弦歌而化武城願快爭先之覩軒蓋而迎子賤預懷不敏之慚

回林知縣【佑卿】到任

祗奉明綸來紆墨綬閻閭在望地無三捨之遙舟馭戒嚴陽當七日之復地近熟知於民隠陽回且迓於時和凡此受防同於賀廈某官探古往不傳之學讀人間未見之書筆陣足掃於千軍文焰豈惟於萬丈棲遲梅隠笑傲槐庭人物風流更出昔賢之上民情畏愛猶存兩邑之間眷此句金之邦實接鳴珂之裏舊令尹之政旣井井可觀賢大夫之來諒繩繩不攺然吏之取於民者日巧而郡之責於邑者日苛持平於上下之間致察於從違之際仰惟明鑑動有成規要令九鄕三十六都之人皆被明公之賜庶幾四善二十七最之考不爲他邑所先某白髮蒼顏殘年餘日方賡杜老萬間之什已辱郇公五朶之箋執徳之謙惟深於佩服修辭之後尙冀於矜容

回王丞【唐卿】到任

惠泉山下笑別煙霞藍田記中來問松竹受防有喜贊府得人修燕賀以未遑愧魚書之先辱某官早探六經之旨屢從諸老之遊七千朶獨秀於盤盂九萬里擬摶於溟渤一行作吏聊収場屋之功再轉爲丞尙勞州縣之職顧義廩侵移於他用而役錢幹沒於吏姦儉歳饑民何以糊口警曹募士頗有離心因舊貫振而新之開逺圖或者自此某年逾耳順事已心灰収之桑楡式借輝光之被譬諸艸木幸逢臭味之同敬觀駢四儷六之文庶幾襲六爲七之作瓊瑤匪報也更有靦於後時幾杖以從之尙許容於暇日

回趙丞【彥相】到任

帝闕疏恩男邦貳政事功已就有如熟路而駕車里社相望更若繡衣而行晝凡在受防之列疇非賀廈之人某官采秀天枝搴華月窟淵源學海未多鴻寶苑之藏根柢詞林寜假古錦囊之蓄世科俯拾官路橫翔緑水紅蓮勝遊薦歷髙槐翠栁雅趣未忘𨿽官稱不攺於前時而地望已殊於他邑南連畿甸足爲近水之樓臺北接江壖正倚濟川之舟楫願亟推於素蘊以直上於要津某壯志已灰病容如鬼殘年幸矣卿云覆之問牘重頒罙戢相先之誼報章獨後尙寛不敏之誅

回張簿【文之】到任

天陛疏榮雷封分職髙士而爲主簿人言謂何是邦之事大夫我心則喜蓋以艸木之同味豈惟桑梓之必恭仰惟某官典刑故家文章正派得其小者風蟬碎錦襭宏而賜之金薤垂琳瑯天開九重宜接俊遊之武地儉百里尙資佐理之功顧田裏愁嘆之相聞由官簿勾稽之不審賦已輸而追者旁午前未竟而後者紛來非得明敏之才曷掃因仍之獘鸞棲枳棘夫豈久淹鳯鳴梧桐卽膺顯擢某自笑其拙人謂之狂向須水菽之供故五斗米是爲今纒風木之戚𨿽萬鐘祿何加已欣爭席之多寜復曳裾之想有如貢問亦墮後時敢期徳履之謙先枉誨函之辱駢四儷六足窺華國之文問一得三尙扣傳家之學防言近止企予望之

回劉簿【師成】到任

祗奉絲綸來司簿領已涓剛日遂振頽風以邑人之相爭知公心之有喜伏以某官西京才子東觀名流𨿽謙謙自牧之卑有挺挺不屈之操顧吾邑勾稽之職久墮吏姦非賢者明敏之資曷瘳民瘼然其汩我也以始其逢我也以私惟益務於謹微使莫能以投間庶善良有恃不盡折於豪彊亦望實孔昭可遂階於逺大某未修燕賀先枉魚封何以報之擬效涓埃之補可以言矣甫修頴之恭不敏懷慚勿罪是望

回張簿【杓】到任

祗奉柬擢來典勾稽籍甚英聲聳於羣聽凡在帡幪之下同深鼓舞之私恭以某官文采雲間之世家風流天上之公子𨿽春秋之鼎盛已學術之淵源飛鵬九萬里之程足知直上解牛十九年之刃更在善藏某百念已空萬事俱懶敬手裁於尺牘以復先施須躬扣於仞墻尙寛後至自余衷曲並俟面陳

回潘尉【彚徵】到任

奮由上第來蒞警曹百里去家一帆便甚雙親未老三釡及焉玆人子之至榮諒公心之有喜伏惟某官淵源學海翹楚儒林𨿽與人如和气春風而律已若嚴霜烈日四舉禮部文粹唐賢一上太常名傳漢陛方靑佩爭承於師範而黃綬已屆於官期蕞爾此邦紛然宿獘良民怖吏若虎黠吏驅民若羊要須防棒之威一新羣聽庶應金沙之瑞卽上要津某未飭賀牋先承問牘旣辱髙軒之過尙稽漫刺之投惟山林之士蓋退藏而疾病之軀多曠弛加之以罪亦又何辭原其此情則所願望

回陸尉【慶洪】到任

祗奉選掄來司警捕縉紳歆艷正雙親未老之時輿衛雍容乃百里便家之地凡曰人子所共贊喜矧爲部民將遂焉依某官學於家庭稱於州裏蜚英太學擢秀禮闈老生所未能名早標於桂籍後來者居上戍靡俟於瓜時足知世徳之深長想見天姿之卓絕然才若發硎之刃貴於善藏學譬爲山之功期於不止庶逺業不愧義方某因病棄官習閒成懶雙魚尺素良佩先施景星卿云尙圖快覩

回劉尉【文明】到任

擢第丁年分曹壯縣防竊狗盜凜乎聞風鵾化鵬摶在於不日贊喜之極有職所同某官致逺如千里駒多聞若五經笥方宣室欲賈生之見而南昌勸子眞之來孰云防合之難佇看騰踏而上某少焉多病老矣無能首辱魚封已欽爲禮之過三迂騎气更知執徳之謙錦函敬用捲還裋褐自應走謝居慚不敏竊幸有容

回趙尉【崇邁】到任

擢秀周盟涖官梅隠先聲震疊已知狗盜之奔逃亨防鼎來更趣龍門之變化受防於此賀廈同之某官光風霽月之姿白雪陽春之句庶幾古之作者豈但望之儼然一第太常名宜登於漢陛五舉禮部數乃過於唐虞蓋造物欲老其才而賢者貴習於事四十曰彊仕玆其時乎九萬之摶扶自此始矣某病容可笑晚景何堪猶幸吾儕小人得事大夫賢者雙魚跪讀居慚惠問之先歸鳥倦飛尙恕登門之後襟懷贊喜筆舌奚殫

回柴監【願】到任

祗奉選掄來司徵析秋毫言利事豈云學古之宜防髙足立要津或者假塗於此受防四境賀廈一心某官玉雪精神冰霜操履夙稟庭闈之訓久從場屋之遊獻賢能書名已登於天府司闗市賦職聊佐於雷封惟糟丘之課有常而隴斷之術難恃粵自州綱密而不漏縣綱弛而不張旁午追胥迫斯是皆已甚矣塊坐主者本之則無如之何以至付炊淘之任於姦豪茍錙銖之贏於販鬻玆謂倒置盍亟更張𨿽發防決科其則不逺諒攺易轍致此非難某頽然病體昧於世故辱尊公之手教知執事之心期矧瑯函置在古錦囊而瑰詞不減靑玉案辭之不可領次懷慚幸已諧雲霧之披敢盡略寒暄之敬謹裒儷語以謝謙施暇日從容倘未嫌於過我舊書廢忘端有賴於起予

漫塘集卷十五

欽定四庫全書

漫塘集卷十六

宋劉宰撰啟

通新太平曽侍郎【防】

脫屣周行分符姑孰過家上冢眞衣繡而晝行有命自天卽前席於夜半猥托枌楡之防敢忘桑梓之恭切惟馬鬛之封實共犬牙之地尙接乎東阡西陌寜分乎南富北貧矧玆再世之藏相去百步而近亶爲幸防敢後依歸某官一代偉人六經粹學文章續南丰之派靜重有文昭之風難弟難兄同持紫橐乃祖乃父不替靑氊方聴履而上星辰忽把麾而去江海必有以也誰其似之顧蘿蔓之旁緣滔滔皆是而松栢之特立落落固宜委曰涅而不緇所謂具曰予聖可止則止料公心之甚明時行則行或天意之有在某一官崛起半世陸沈援之進而不前許其來而自棄止圖寸祿以養偏親方水菽之奉未充而風樹之悲已及逝者已矣天乎痛哉斂手足之形葬者藏也依唇齒之勢安且吉兮聞畫防之鼎來正素衣之遁處未見顏色敢布腹心倘憐艸木之微粗同臭味庶幾藜藿之采不到家山拳拳願言縷縷莫狀

上鄧侍郎【友龍】

厝火薪下方事勢之可憂作捨道旁曽議論之未一此韋布之士所爲流涕太息豈紀綱之地所應循黙茍容敢進狂夫之言少禆智者之慮竊以治內治外固有定序知彼知已要先反求時方病於才難國未臻於財裕乃援匈奴五單於爭立之事欲収樊噲十萬眾橫行之功旁求狙詐之徒肆爲誕妄故縱防竊之盜俾事奪攘徒令大義之虧莫副遺民之望甚矣向來之過計宜乎嘖有於煩言其在於今則異於是我𨿽懷猶豫之意彼已爲壯往之謀聚師河南竟立出徵之號貽書境上公爲詰問之辭輕兵來往之無常互市闗防之愈密倘務折衝固圉要在同寅協恭竊聞上而執政之臣了不任方來之患下而列曹之彥惟知咎旣往之非秋髙馬肥旣已在於目前狗茍蠅營曽不慮於意外豈所謂進思盡忠退思補過何以異危而不持顚而不扶一變流俗之爲端賴風憲之長恭惟某官鐘衡湘之秀嗣齊魯之傳精白一心澄淸庶位以身出處系國安危楚甸將輸周覽戰爭之地穹廬講信熟知邊塞之情玆焉居耳目之官允矣任腹心之寄豈比餘子僅效一官固應及今之時視上所向舉棊不定莫勝其偶用意不分乃凝於神或盟誓當堅則須釋敵人之疑若間隙已開則亟爲邊壤之備釋疑於敵則生事者合正其罪爲備於邊則在位者當同其憂庶彼𨿽借口以爲辭而我可協力以抒難安有養成騎虎之勢猶欲復持首防之端況和戰𨿽有兩塗而修攘初非二道必敵國仰如父母庶制梃可撻甲兵而今也謀帥率用武臣安知田裏之愁嘆增戍多築營壘第令徵役之紛紜連甍獸駭而安坐不知粒米狼戾而賤棄不顧靑蚨之用殆折八九耕牛之存十無二三千里長淮未穏枝巢之托百年故壤曷來簞食之迎且立國以來恃兵爲重必先固本乃可圖功流傳細栁之屯數賦采薇之遣假如海道之警有若孫恩盧循實恐宗社之虞不在昆夷玁狁又有大者敢竟言之由來爵賞之行蓋示功名之勸或出畀鈇鉞之任惟顧金錢或入榮旌節之加徒起刀筆是使捐軀之士居多解體之人願回偸惰之風譬若鷹鸇之逐鳥雀庶使倉卒之際皆猶子弟之衛父兄不然推波助瀾玩嵗愒日僅存仗下之立無復朝陽之鳴寒後索衣裘亦已晚矣櫝中毀玉誰之過歟某災患餘生蹉跎末仕不借子公力圖入帝城實懷宗周憂不卹嫠緯久袖正平之刺試登元禮之門可與之不可拒之惟安於命所願也非所望也有味其言

上錢丞相

洊申防命遂冠鼎司內陽外陰方天地交泰之日視始正本屬明聖厲精之初人物防同君臣契合欣然有喜徧於含生某官先見烱如蓍忠誠貫於金石堂堂不撓休休有容方王恢信馬邑人之謀獨安國之異議及延賞恃尙約贊之約惟栁渾之深憂行藏在我以何常輕重於時而有系擢從經幄載上政塗惟時憸人汩我成憲乾旋坤轉聿嚴堂陛之分雷動風行盡出規模之素然且虛一心而接下酌羣言而用中緇衣美武公兮已有光於世徳中國相司馬矣宜遂息於多虞不勝愛助之私妄議急先之務東宮國本中書化原左右未純乎正人則國本未安政令猶出於多門則化原猶紊千萬世無疆之計宜審於今十三年已失之權盍還其舊或解弦之未易則脫屣以遄歸使海內知富貴非所容心人主知爵祿不足驕士庶進則盡職若子厚之傳梓人而退則保身合周詩之美山甫不然事多掣肘動輙違心管仲得君徒云專久晉公立節枉用浮沈某看鏡自慙著鞭非願擬脫牢盆之役忙求嶽麓之祠不得於心得於言敢上欺於崇聽弗與其退與其進將有累於至公拜手陳情翹首俟命楡枋弱羽𨿽絕望於雲霄巖壑孤根仍宥霑於雨露

上衛參政【涇】

誕告昕廷擢先政路視始正本當明聖厲精之初內陽外陰屬天地交泰之日君臣防合神人協和華夏含生有喜相告門墻下士勿問可知某官玉立英姿金行勁气幾年家食名齊太丘之髙一日朝紳國增九鼎之重凡樽爼笑談之頃惟社稷安危之憂若時憸人汩我成憲𨿽發霍氏之事始借延年而用元齡之謀卒由如晦入贊洪鈞之運益隆丹扆之知緇衣美武公兮已有光於世徳中國相司馬矣宜遂息於多虞【同錢丞相】

賀江淮黃制置【度】除禮書再任

防四道之勲正八座之拜湖邊風月𨿽遲賀監之舟天上星辰趣聽尙書之履少稽雅志足展壯猶諒緩身謀而爲國喜竊以制變以倉卒爲病成功以持久爲難方逺近之冦首尾相銜而饑饉之民頭顱不保一朝至止百責叢之資不預儲謀非素講使綿亙三十州之民命盡獲更生懸絕一千里之盜區相繼撲滅可謂難矣又有甚焉夫已汰之兵多窮於無歸已息之冦多發於不測故蕭俛段文昌之議爲患於河朔而盧循徐道覆之禍反酷於孫恩所以四經攺嵗之期再頒因任之命豈但北門臥防選代實難蓋亦當寧顧憂責成甚重惟其算無遺防故能事爲之防提封廣而窟穴盡除嵗月深而芽蘗不作彥國靑州之政𨿽已勝爲於中令晉公淮西之歸豈應遽反於午橋弼予一人宜登揆路典朕三禮是爲假塗某官以世儒宗爲國元老一夫不獲如推之溝中萬變沓來猶運之掌上而又招徠眾俊駕馭羣雄使窮谷深山皆若旌麾之親到武夫悍卒常如鈇鉞之在前迄成駿功盡杜後患韙矣旂常之績屹然巖石之瞻有社稷臣當不慚於孟子對禮樂問豈僅過於唐臣或事未免於違心而動輒有於掣肘則松菊存於三徑足遂雅懷廉恥謂之四維可扶淸議矧嘗告老玆謂踐言不然寜有依違兩者之間而可植立一世之表某顏因病攺志與年衰以在諸生之列而喜先生之升故以愚者之慮而禆智者之得觀東閣之士𨿽莫遂於此時從山陰之遊尙有祈於他日

送金陵余帥【嶸】奉祠歸

恭審奉金馬詔解玉麟符舊國山河正倚長城之衛春風桃李忽迎緑野之歸時事柰何公計得矣某官長於富貴而不溺其習志於恬澹而不徇所安以道捲舒系世輕重千重宮殿於赫畱都四道提封肇開制府一施逺略幾折遐衝爲保障乎繭絲乎蓋深明於上意孰主張是綱維是敢有二於此心超乎污塗粲此玉雪恭聞旒扆漸攬權綱衮繡歸公當亟符於周雅錦衣行晝豈容效於楚人某足未及於龍門名蚤塵於鶚表感此殊遇於玆累年無纎芥之長旣莫觀奇士於東閤有負薪之疾復阻陪吏於西津修辭不揆其荒蕪借手中詗於行李所望菊松按行之暇深惟棟梁克荷之難使此心休休乎其如有容於眾善汲汲然其如弗及庶致主可登於堯舜抑傳家不數於韋平若夫味黃石戒而從赤松之遊聽滄浪歌而鄙三閭之隘禦風騎气飲露飡霞蓬萊無三萬里之遙大椿齊八千嵗之壽則所自得奚俟多祈

回金陵趙帥【善湘】惠酒兼賀誅李全

比者恭審大正使名恭行天討网羅四合固知鳥獸之窮金鼓一鳴卽正鯨鯢之戮成功之速亙古所無仰惟某官開物成務之才尊主庇民之徳超絕一世勤勞百爲蠢爾逋逃敢行悖亂方鹽城通泰莽爲盜區而京口蘇常皆虞冦至築隄斷道積土塞川東郊峙芻旣乏徐夷之備百萬積谷且無湟中之儲通國皆稱非公孰任爾王書之一札朝下元戎之十乘夕行指麾將校如繞指之柔酬酢事幾類轉圜之易風飛雷厲坤轉乾旋𨿽子璋之髑髏血糢糊而莫辧而防風之骨節車蹂躪以無餘壯哉此功光於前史餘威所被克令四海之歸心大賞旋加豈止百禽之拜後某欣聞凱奏擬綴頌言以向嘗修小夫尺牘之恭竟莫徹大府典籖之聽深虞再凟罔措一辭敢期專介之來俯叩衡門之下賜之以五云翰重之以十朋樽蓋憐其貧悴如常處於積陰沍寒故加之拊存使同歸於春風和气某敢不茂迎剛長以對時亨紀平淮之功𨿽莫陪於韓愈述興唐之頌尙或比於次山

回金陵趙帥【善湘】

長淮以南侵疆盡復泰山如礪大功不刋赫然威名震於夷夏有煒尙方之賜丕昭當寧之誠仰惟下拜登受之餘曷勝有功見知之喜某官詩書實學文武全才若姬公之輔周任撫綏萬方四徵不庭之勞如孔明之佐蜀奮奬率三軍北定中原之志談笑而鯨鯢授首指麾而狐兔傾巢大書幾徧於旂常深刻仍周於彛鼎鄰境知有人之足畏朝家恨無官之可酬稽羲經在師之爻舉春秋賜胙之禮加之備物然在庭旣體貌之增崇宜精神之益壯如聞中土生聚實苦北敵繹騷兼以新師已圍古汴竊恐必有援匈奴五單於爭立之事欲遂用樊噲十萬眾橫行之謀且謂人心久歸可爲扼吭搗虛之計而又天示常象已開除舊布新之祥倘遂舉義旗而長驅必有奉壺漿而來迓可期三輔復見漢官儀無令諸公徒效楚囚泣此其爲說甚壯且其陳誼甚髙然而艸茅之人深爲根本之慮蓋年來谷食滋貴而目前楮幣浸輕幣輕則賞或不行食貴則糧恐弗繼況降卒散漫於城市恐狼心之尙存而齊民憔悴於裏閭或狗盜之不免要須在我有可勝之勢乃能乘彼不可失之機所望隆寛不遺愚者之千慮庶幾盛際弗虧王道之萬全某漫浪江湖駸尋嵗月旨酒錫難老之壽積荷知憐竿牘修小夫之恭莫殫報效輒因燕賀私述癙憂言之不文惟勿加之罪事或近似兾有味其言老眼不能細書又不敢委之傭書者齋三日乃發故篋得幅紙信筆作此

回端明趙大使賀年

泰然後安萬國喜回於新嵗豫順以動元勲獨仰於宗工茂對三朝益綏多祉恭以某官精忠貫日一徳格天曩以叛臣敢姦王略棘門細栁出總云屯江滸淮濆肅將天討防風專車之骨節方舂富父終生之戈子璋糊血之髑髏已擲猛將花卿之手燈火又臨於元夕絲綸屢下於昕朝祕殿隆名班實聯於宰路制垣大號令仍肅於轅門威名已暢於華戎靜樂更延於仁壽某漁樵浪迹疾病餘生涸轍不濡望龍門而益逺枝巢自適修燕賀以無由敢兾矜容不加斥絕封一墜已分奎壁之光旨酒前陳更挹河潢之潤久矣文園之病渴居然錄事之無書拜賜然捫心感甚𨿽慚韓愈莫書裴令之功尙效奚斯載述魯侯之頌

回趙度支【時侃】

伏審洊膺帝制入踐郎闈至止鄕邦不異晝行文錦鼎來府史已分天上奇香紛賀廈以相先愧登門之獨後恭以某官陽春淑气霽月英姿淮右承流獨上二邊之最漢庭選表宜防列宿之躔方國家廩庾之空虛而州縣貨泉之膠擾渴聞一語以屈羣謀職思其居諒有變通之防言底可績佇興見晚之嗟皂囊甫徹於宸聰紫橐卽陪於禁從某無方愈疾有靦逢人迹非自外於故交形顧已非於昔我漁父莞爾而笑聊同汗漫之遊大賢何所不容尙略往來之禮不然獲戾奚以自文抑恐饗鳥異乎魯郊觀魚同乎單父奏小夫之竿牘姑自訟於此時指童子之釣遊儻許陪於他日更慚狂斐並兾矜容

賀張寺丞【鎬】得郡

祗奉明恩載膺望郡貳崇禮於外府方深求舊之懷推陽城於道州忽奉維新之渥千里喜仁聲之被四方知公議之伸贊美之深受知所共某官粹然天分卓矣月評待物之溫和气春風律已之嚴淸冰寒露選諸所表再轉而丞方直上於雲霄忽退安於丘壑喜歸亭下松菊猶存晚秀堂前芝蘭爭茂更修庠序之教以収族黨之英以陶靖節之髙風而有範文正之義舉豈比餘子取持祿保位之譏亦異臞儒犯潔身亂倫之戒進退兩得望實益孚上眷不忘師言允屬起從琳館再畀竹符不惟正千載之違若宗元所記抑將吐萬物之气如子美所云某𨿽已同鷗鷺之忘機然尙知燕雀之賀廈敬裒頌語以寫微忱居屭贔而立綢繆𨿽此日莫陪於後乘作神仙而辭富貴或他時可貢於短篇頌詠惟深敷陳罔旣

回知盱貽劉都統【倬】賀除司令

疾病支離已負漢廷之詔情文粲爛更枉劉公之書三復以還多辭莫謝某粵從弱冠得綴末科甫及中年而有風證以致外貌不異天黥荷聖世之不遺念孤蹤之久滯忽疏一札俾殿百僚然而某已久同鷗鷺之盟其可接鴛鴻之侶𨿽已遂祈閒之請其敢忘借助之由某官熟中祕之書鐘西州之气豈但如羊叔子足以得南來之心蓋有若諸葛公常欲爲北定之計已盡収於豪傑更博訪於隠微𨿽某於門墻一日之雅素無而心忘位分五云之翰先辱飲江州之酒竊自擬於淵明辭齊王之金尙深原於孟子心之感激言莫形容

賀符丞【仁壽】

伏惟擢自警曹榮須贊府𨿽事從其長未足攄賢者之長而余不負丞已彌聳邑人之望瓜時非逺枌社有光某官天分粹然月評髙甚戶外之屨常滿腹中之笥不窮韓子少時蓋嘗四舉於禮部孫洪晚嵗寜須再上於太常甫對宸庭卽登宦路三年治狀坐令防狗盜之革心一日除書防見鴈鶩行之破膽某粵從丱角得遂承顏從子貢遊𨿽愧原思之病爲王陽喜不勝貢禹之情

回呂制幹【好問】賀除直祕閣

晚嵗軒裳久玆絕望先家香火遽此具員辱貺長牋以光末路退循初意實有靦顏某一自歸田恍如隔世雞鳴起舞殊非少壯之時鳥倦知還寜作奮飛之想方眞人之禦極正多士之盈庭豈意衰孱亦膺奬拔累上投閒之請更叨從欲之仁俾內聯冊府之班而外綴祠官之列𨿽名非其實而下頗升髙致此何由念之至熟某官淸才瑞世髙義薄雲當從容入幕之時念疇昔通家之舊萋斐而成貝錦已爲釋夫煩言咳唾而爲珠璣更曲借於餘論因之吹送有此僥逾而某自防此生已無他念旣不敢幹於升斗亦何可列於縉紳鷦鷯巢於一枝所幸卑棲之有托鳯凰翔於千仞第祈快覩之爭先

回臧丹陽【鏞】賀除寶謨奉祠

窮巷養屙不計星霜之攺寶儲寓直載分奎壁之光感造化之非常識吹噓之有自某早緣多病自棄明時幸千齡際防於風雲閔一士駸尋於溝壑某官欽承當寧之意俯念受防之氓謂其疾不可爲而心猶未昧使得托名於禁近庶不混迹於漁樵某敢不祗沐恩波益堅晚節退惟庸瑣實猶未免於鄕人𨿽被龍光其敢求避於捨者尙見索形骸之外使相忘道術之中具謝不防賜察是望

張尉【文徳】賀除常丞

陋巷偸生久忘仕進容臺列屬誤玷選掄感造化之非常識夤緣之有自某官情深友誼行表鄕評萬里之程行快大鵬之運數仞而下更憐尺鷃之卑且蚤嵗周庠之從遊平生晉鄙之薰徳極其吹借致此僥逾更貽駢儷錦繡之文以爲糞朽土木之寵而某年垂七秩才乏寸長十年騎馬之朝必難陪於處士尺素烹魚而得第知佩於故人稟謝稽違仰祈識察

謝泉南陳尉惠周禮說

國有六職言之非艱學不專心視之不見必嘗從事於此乃能折衷其間某官風流逺紹於太丘月評可質之許劭三復二篇之予奪足明眾論之是非緬懷裏中人來爲坐上客因迂蘭佩猥及蓬廬某已久同陶令之棄官何敢問孟軻之班爵夜闌秉燭懸知共話於鄕闗月下推門尙擬相從於僧捨先此具謝他遲拱陳

回新眞州杜教授【輔良】

鄭廣文之才名聞之久矣禰正平之刺字得之歉然載披銜袖之文更悵盍簪之晚某官陽春淑气霽月英姿蚤擢秀於桂林卽蜚香於梅隠顧徼巡之職莫展於長才而宥密之司實資於婉畫爰疏恩於楓陛小遲次於芹宮幸甚吾邦鄰於寓裏事大夫之賢者諒無彼此之分立諸生而誨之曲徇勤渠之請某衰遲晚節際遇英規烹魚喜於得書況承親授殺雞聊以爲黍尙丐肯臨

回修江劉君

爲李君禦久矣聞名得曹公書喜於防面更承駢儷之及仰欽眷予之深某人徳器老成詩律髙雅暢幽懷於風月抑壯志於雲霄足繼前賢相從修水之上更全隠徳不愧廬山之髙某百病侵淩一官漫浪孤生自嘆洪造莫酬老將至而耄及之𨿽追悔而無及朝聞道而死可矣尙忠告之勿遺稟報匆匆勿罪艸艸

回友人求館

夏日可畏方睎元亮於北牕淸風徐來忽捧孟公之尺牘居然展誦洗我煩歊某人裏之秀民古之學者賢能之書鄕老行矣奮飛學校以明人倫當從逺到𨿽士而爲貧固不辭於往敎然學以爲已亦頗患於爲師願言安之以圖大者某吹韲末路掃軌衡門敍孔氏之通家敢未忘於宿好擬曹交之假館愧莫效於微誠尙兾寛宏賜之鑑察

辭鄕友請主課防

某式喜徳星羣然萃聚不辭畏暑賜以臨存使之命題欲以肄業自量不學敢控忱辭恭惟吾鄕挺生眾雋嵗貢十二子蓋在昔所無名先五百人方自今以始宜得奇士以主文盟潘葑固學海之老龍壽昌亦徳輝之翔鳯任道不殊於闕裏存心更有於當塗三人同行萬夫莫敵況聞鄕校樂育奇才雲間陸士龍方聿新於敎法天上張公子更逺效於師資如某者六十徒愧於行年三萬相忘於挿架緑囊遄反非敢惜於微勞白首無能恐有孤於厚意仰祈原貸特逭譴呵

代外舅梁漕謝舉自代

文昌進位聳觀三日之薦賢公車奏名乃欠平生之識靣亶惟盛事足振頽風竊以人情相孚而後相知聖門所譽必有所試故伯垂遜殳斨於同列而韓起推趙武以比肩未聞推轂之加曽匪執鞭之舊矧位已髙於八座而數僅止於一員位尊則人共兾於吹噓數狹則已尢難於決擇諒惟崔祐甫必取於親故八百人之中使若平原君當求之門下十九士之列茍其道之反是必所舉之非常如某者素無絕俗之資蚤失過庭之訓幸逄千載勉效寸長半世迍邅迹偶同於恬約六條寅奉政奚有於廉平以至薄書戢鴈鶩之欺財用防防雀之耗第知以勤補拙安能以虛爲盈許以精明譽言過矣計其裁剸成績防何𨿽喜冒此爲進身之階然恐因之爲知已之累逖聞郵置積愧丘山某官淑气陽春淸標霽月心惟靜退政在撫摩知識超然知堅冰於履霜陰凝之始才猷卓爾別利器於盤根錯節之間凡玆過奬之辭皆其允蹈之實渙絲綸於楓陛新領袖於版曹夙登龍門或覬拔茅之連茹有如馬走豈期得寶以無心某敢不深惟華衮之褒益謹素餐之戒爲李君之禦幸夤緣於此時同文子之升敢庶幾於他日

代外舅賀司諫

誕膺帝制就陟諫垣明主可爲忠言幸親逢於千載仁者宜在髙位爰進長於七人國是不搖輿情胥豫自官名肇始於周室而事任始正於雍熈觀前輩勉範文正之書與異時責髙若訥之句知時委任系國重輕某官气稟春溫量涵秋宇先生之入太學儒林夙仰於範摹學士之登瀛洲王度式資於金玉天啟上聖日恢逺圖爰拔擢於縉紳俾拾遺於禁闥獻可替否非堯舜之道弗陳距詖息邪使楊墨之害不作甚稱上意亟拜除書衮職維仲山甫補之諒益攄於素蘊淇奧美衛武公徳也佇入轉於洪鈞某猥備驅馳逺依覆露𨿽莫陪珠履三千客進展賀誠尙能集諫疏數百篇示爲來式

代外舅賀丘宣撫【崈】

伏審以大司冦駐古揚州河洛風塵式徯甲兵之洗江淮表裏逖瞻節制之雄十乘啟元戎之行萬里屹長城之衛天開廟略雷動歡聲恭惟某官沈潛圯下之子房慨慷隆中之諸葛甫賜太常之第卽膺孝廟之知金馬石渠屢上禁嚴之直虎符龍節徧更穰浩之區於今全蜀之民尙思何武之去十年家食萬卷生涯上方爲尅復神州之圖公雅有誓淸中原之志旋歸紫橐力抗皂囊謂外攘須本內修而逺來必由近悅儻茍一時之快意能無後日之噬臍眾竊遲之我則異是秦淮鐘阜出司畱鑰之嚴灞上棘門屢見更刀之折乃眷典刑之彥屢陳藥石之言罔敵我師徒得君重內聫法從峻文昌八座之班外摠師徒刷靖康百年之恥願益量於彼已以內固於藩垣男耕女桑盡復邊甿之舊壺漿簞食庶來遺老之迎遂戢干戈進調鼎鼐某猥將使指阻叩賓墀登灞道而望長安𨿽莫陪於先覩勒燕然以銘漢徳尙有兾於將來

代賀黃察院

錫命龍墀升華烏府四方引領爭觀雕鶚之橫秋三沐修辭敢同燕雀之賀廈某官徳寛而栗气大且剛妙年蟬蛻於詞場卽日鷹揚於仕路百里而宰有西京循吏之風再轉爲丞極東觀道山之選英姿玉立榮問川流聿新糾察之權大慰傾依之愫顧政之有獘如腹心之疾而責之所寄惟耳目之司寛厚必幾於容姦矯激必流於過察惟中之所存柔不茹剛不吐至義有當爲健而說決而和庶聖主都謙受之名抑君子享泰來之吉敢陳一得少補萬分某久矣睽違懷哉徳義方千里之旱正困驅馳修尺素之書尙貸狂斐歸心罙切涉筆何窮

代賀丰提舉

伏審祗奉辟書進長宣幕王人故在諸侯之右上介復居賓佐之先除目又新物情胥豫伏以某官剛方之气正直之姿自期古人不數餘子通金閨之籍驟膺神聖之簡知奉玉節而行盡究貨財之本末爰以光華之禮樂就持議論之樞機毋徒快意於一時庶不噬臍於後日某尙玆竊吹久矣倦飛淮蔡成功知必登於韓愈王陽在位惟效喜於貢公

代陶惠民上史丞相

槐庭政暇方虛已以招延藥市官卑亦潔身而趨進若爲諛語諒所厭聞用敬獻其朴忠尙俯垂於鈞覽維公宰輔佩世安危惟不玩常則政治可常惟不厭事則國家無事玩常則變生於不測厭事則權去而不知發於其心繆以千里故臯陶之股肱帝舜致謹於一日萬幾周公之左右成周勤施乎三王四事伊尹以日新望太甲傅說以時敏告髙宗蔽以一言所其無逸後之賢佐狃於小成曹參之飲酒無爲謝安之圍棊決勝或以淸淨成寜一之俗或以文雅爲風流之宗然使人主無畏相之心禍已基於諸呂致中原失投機之防釁莫弭於沿邊推原其由慨嘆何已天啟巨哲日恢逺圖某官鐘宇宙之泰和探聖賢之絕學家傳相業猶李衛公之於唐獨運化鈞小諸葛亮之於蜀神人感悅年谷順成當一千載明良相逢越十二年規模略定著爲律疏爲令坦若可行小作紀大作綱秩然不紊制亂民如機上肉走羣雄如盤中珠則夫遂享成功第專要務授任於四嶽羣牧聽事於五日一朝使法守各嚴於有司而叢脞不及於元首玆固哲人保身之術豈但道家谷神之方然懷安者敗之媒養尊者姦之府固嘗聽之輿誦似未悉夫盛心蓋士訝接納之希事疑報可之緩朝夕或廢若爲啟沃選任不時能無淹滯況山東之忠義未奠厥居而闗外之阨塞未還其舊儻王文正聲樂之奉遂盛於曩年恐裴晉公浮沈之譏難逃於晚節𨿽然猶身計耳如國事何願垂采菲之仁逺取苞桑之戒夙夜匪懈嚴事上之恭防賤不遺盡接下之禮而又儆於有位欽乃攸司三風十愆勿使有一於是四方萬里固應不貳其心然功名光於簡冊某靑衫半世白髮滿頭分芹泮於侯邦適當城守須瓜時於輦局更值家艱仰欽造物之慈俾綴惠民之選某之所急者數人之薦某之所望者一盼之私顧乃當頌而規夫豈以訐爲直蓋忠於吾相卽所以忠吾國而利於吾國乃所以利吾身故述其情他不復計儻舉之筦庫何榮如之或麾之門墻亦命也已

代謝知縣差學賓

窮閻養疾曷奉親懽鄕校育材忽叨賓選喜不知於手舞感何啻於心銘竊以庠序之興風敎所自故凡居於領袖夫豈具文欲共振於紀綱以成美化其或待以客禮不使混於生員必也不浮其名庶或相觀而善如某者支離病體冷落生涯茅舍日髙炊煙未起地鑪嵗晚冷灰不然多謝鄕鄰助供菽水然米僅周於囊底錢不半於杖頭更值年饑寜能家給𨿽轉死溝壑顧在已之何辭而逺棄庭闈實於心而未忍敢圖寒谷亦遇大鈞玆蓋伏遇某官以孟軻樂育之仁行潁叔錫類之政謂饑所當卹何況於爲士士所當急何況於有親爰創此員俾霑薄俸緡錢之賜已不啻於中流之一壺廩粟之頒更彊半於折腰之五斗少供母養一洗婦愁某自顧摧頹徒深感刻投桃之報知莫效於詩歌結艸之圖尙有符於傳記

代縣庠士友上張守尙書

縣庠塊處𨿽熟聞單父之琴幕府天開曽未拜尙書之履敢同靑佩冒進黃堂恭惟某官冠世才猷摩空閥閱自昔父子兄弟入衣冠盛事之圖維時學問文章超古今諸儒之右凜乎風力障彼波流方特立朝廷君子有恃而不恐曁出爲師帥主徳無往而弗宣厥今江右十州之民未忘廉公五袴之詠夢想四明之山水懇辭九牧於雲霄眷玆千乘之邦困於積年之旱賑濟有同於畫餅流離殆類於奕棊洪惟聖心徒得君重詔飛丹陛歡動朱方遂移兾部之天來蘇雕瘵遄沛傅巖之雨一洗焦枯窮閻已荷於拊摩多士尢資於敎育伏念某箕裘逺紹鉛槧非長五十而無聞𨿽窮居之有靦三隅之不反曽退省之未甘曩制錦之誤知俾橫經而在列敢謂歷階而上有同揚粃之前顧校捨𨿽具體而微而生徒乏糊口之計欲文翁之化逺覃於屬邑俾鄭人之刺不見於當今非皂蓋從容之時拜手敬陳於下悃則衮衣歸去之後噬臍徒悔於將來是用斐然成章伏而聽命儻令學子不羨大田多稼之詩庶幾我公無愧中沚菁莪之詠依歸罙切敷序奚殫

代恭靖兄調建平尉謝錢總領

彤庭射防猥同西漢之甲科銓部程材更玷南昌之隠吏𨿽桂籍有慚於少壯而藍袍均拜於恩榮幸而得之顏則厚矣竊以特恩之取士蓋収累舉之棄人以其更事之多庶乎閱理之熟然而阨窮已甚則惟務茍得血气旣衰則烏能自彊主父偃猶以日暮而倒行安昌侯尙以年老而防怨矧姓名未階於九品而得失徒決於一朝阿世好則連茹以徵忤時尙則飯蔬以沒非其詳審命義而不顧溝壑安能明斥利害而輕觸雷霆如某者世業一防君門萬里抱遺經究始終理粗識於尊王及大比興賢能名獲陪於選士對短檠而嘆息拊長劍以悲鳴不慙仰嚇之鴟恐作不鳴之鴈喜承淸問例及陳人公孫復上於鄕邦靡容遜謝賈誼少知於治體不憚敷陳謂政令造端於中書而惡出多門謂兆庶系命於東宮而盍親正士笑仲舒之所陳大槪陋谷永之專攻上躬劉蕡之敢誦言自期不第匡衡之弗應令宜復罷歸而乃甄收同李卻之諸人調補過平原之文學靖惟僥冒厥有夤緣玆蓋伏遇某官以道而事君求士以報國當臨遣軺車之日正親覽奏篇之時擇狂夫之言必有沃心之論獻愚者之慮得無逆耳之嫌前旌甫屆於崇臺漫刺未通於涓府十萬錢之愧已下及於衡茅一百里之行遂無憂於桂玉是謂曲成之賜敢忘特達之知四牡光華推轂已勤於此日洪鈞坱圠鑄金更徯於他時感佩罙深形容罔旣

代建平尉兄謝李倉舉闗陞

分曹下邑足未造於龍門薦士崇臺名忽塵於鶚表不求而與乃前輩所責難於先正退省其私豈孤生宜得此於大賢冒以爲榮歉然知愧竊以士貴更事而慮事深者或失之畏縮士貴有志而立志鋭者或過於作爲故胡公天下中庸曽無補於世而賈生洛陽年少亦見廢於時惟其外知窮閻之隠防而內推中心之惻怛有猷有守不激不隨庶可當衮字之褒抑不負陶成之力如某者桑楡暮景箠楚卑官命素阨於五窮縣更逢於九廢財賦赤立官吏倉皇妻孥以闕俸給而歸自安旅瑣徒隸以無傭直而散力事羈縻重以年饑傷哉民瘼尙賴皇華之使曲意撫摩故令愁嘆之民及玆綏靖然窮斯濫矣孰能禦之職思其憂夜不能寐縱使情盡知矣猶之識道而閉闗借自心誠求之殆亦無面而作餅未遑逃責何敢求知玆蓋伏遇某官以三館之儒宗司九郡之民命博采輿人之誦以觀郡吏之能以某終老犁鋤艱難備歷一念田裏食息不忘賜以甄収許其序進金非躍於大冶寶自得於深山靖念僥逾若爲稱塞窮當益堅老當益壯已肩報徳之心饑者求食寒者求衣尙軫時辜之念過此以往未知所裁謹具啟事塵獻以謝

代張句容尉謝余帥舉闗陞

鳯歷初開薦士聳瞻於連帥鶚書直上奏名乃始於陳人當嗟古道之不存豈謂吾身之親見感銘心石愧負背芒百拜捧章三燻贄謝竊惟薦舉一路僥幸多門其在於今厥有定價可爲太息也已尙忍重言之哉其或不與俗同難以貨取則必由於夙契若孔李先君出於名門如王謝子弟否則借勢於金張許史爲之增重結交於王貢蕭朱相與遊談庶從之也輕得之孔易或逢知已而不俟問人亦須掃舍人之門勤於造請貢小夫之牘力於懇祈乞有類於墦間巽不止於牀下𨿽至再三而不憚庶幾萬一之見収如某者圭蓽寒生布韋下士鴈塔竟辜於壯志鹿鳴幾誤於升歌少不如人況乃日暮而塗逺思不出位敢忘夜寐以夙興至於選人之用舉員職狀之優令削皆夢想之不到豈覬覦之敢萌況路別九州府分五縣秩自八品以下員且百數有加以言其材皆一國之士與天下之士而觀所主非貴戚之卿則異姓之卿況蟠木之先有容且囊錐之末立見有如麼麼重以衰殘固宜反求豈應妄想故若主人之鴈寜死不鳴亦知大冶之金豈容自躍敢意首春之舉乃先遲暮之人用匪時須學無師法愧一長之猶歉豈二者之俱優𨿽窮居抗志之素堅然臨事求功之莫集未知稱塞誤辱品題玆蓋恭遇某官受三聖之知而握一世風俗之樞機承上相之傳而爲四海人物之宗主謂必與夫求者則奔競之習勝惟自後而先之則恬淡之操成所以度越眾人而甄収眞足駭動流俗之觀聽得非所兾寵至若驚某敢不仰佩洪私俯堅素節過北冀增三倍價或舒窘步於他時爲南丰持一瓣香敢誓寸心於此日其餘歸向罔旣敍陳

代張穿山鹽場回交代

杯酒接殷勤之歡恍驚昨夢尺素述交承之好忽奉先施仰體謙光俯慙防陋竊以鬻海之利實爲足國之方有若通山創於近嵗規爲茍且條約濶疎非兩賢之相承講若畫一則不才者繼至何所折衷某官探學海之淵源作詞林之根柢楓宸賜第馬蹄蚤踏於春風梅隠效官犬吠不聞於夜月宜遂列北門之直猶俯臨東海之濱天惟棐忱地不愛寶熬波出素論功獨最於攸司泛水依紅贊畫更裨於大府方鶚書之交上正鵬路之宏開𨿽及瓜之期猶有數月之隔而行李之使已勤一介之來蓋恐其意气衰頽而遲遲其行且懲夫世俗薄惡而戀戀不去風義若此報稱謂何伏念某屢戰文場一官暮景由南昌而往不復反𨿽本夙心顧東臯之存者幾何尙須微祿適裏中人之過譽荷部使者之誤知俾越中銓之拘攣而從外臺之辟置去秋重有於僥幸累日得奉於從容忽拜手書如承面命果作醎之羨知莫踵於前芳推告新之誠尙有須於後防

代侄【用辰】謝鄕舉

考西周之制猶昧指歸貢北府之英忽塵首選矧惟同產亦預偕升非大賢曲賜於包荒則小子曷由而並進粵自三代之澤旣斬而六官之書不傳重以始皇疾惡特甚而焚滅無餘孝武凟亂是云而排棄弗錄𨿽七略總序僅見取於劉歆而六國陰謀未釋疑於何氏以至鄭眾之博而莫明書禮之異賈陸之通而未知鄕遂之分天之未喪斯文要必有待後之一遇大聖乃可舉行雅尙此書亶惟昭代學省與六經而並列舉場惟三禮之獨優熈寜大臣謂以之而致君元丰聖人亦因之而定制由此選者厥惟艱哉非如郯子之對叔孫深明龍鳯之紀又若蔡墨之答魏獻詳推社稷之臣豈足陳作者之前而遂玷褎然之舉如某者月評素下天分不髙學禮於過庭蚤承慈訓倚門而望汝久負心期蓋屢困於防頭未免失於交臂論秀而升之學𨿽嘗居闔郡之先觀光而賓於王乃不預造廷之數棲遲三載俯仰一防久冥心於虫臂防肝豈過計於雞口牛後忽聞芝詔又下棘闈郭隗登臺已獨先於羣彥季方爲弟亦濫綴於後陳人謂爲榮已獨知愧所自喜者蓋亦有之疾痛呻吟內寛病母之意塵埃奔走外紓嚴父之懷玆蓋伏遇某官以冰淸玉潔之姿富川納山藏之量詞源浩浩筆陣翩翩雙鳬之飛已推縣最一鶚之上盍踐朝行猶爾低回翻然外補江山佳處已不孤歐文忠之詩風月平分更可續蘇長公之句鼎來別乘適啟貢闈旣補周鄕老之獻書更參漢郡守之勸駕以致樗散亦預甄収某敢不勉所未能期於有用秋風浩蕩已同鴈序之飛春浪和融更借龍門之便過此以往未知所裁

同前

秋闈較藝舊愧在於盧前天府登名今復陪於漢傑矧三邑俊彥蝟毛而奮獨一門兄弟鼎足其間𨿽粗慰於庭闈抑有慚於鄕黨自朝廷立糊名之制而場屋絕取士之私固有通榜居多同气而不累於偏亦有闔郡弗薦一人而不嫌於寡凡預此選皆惟其才如某者四十無聞已愧於孔門三百設官未詳於周典故鶚表𨿽聯於季氏而鵬程尙阻於南溟風雨對牀共守過庭之訓雲霄得路誓殫報國之忠賓興之詔又下於九天彚徵之吉寜忘於此日人曰一之謂甚我則再而不衰荷朱衣之弗遺俾靑氊之僅復數列侯之位次𨿽尙愧於曹參第進士之詞章喜猶先於杜牧非借使星之照曷持文鑑之平玆蓋伏遇某官性資髙明識度凝逺迹其平日履屐之間無不得人推此誠心吐握之頃惟恐失士方十萬竈正資於給饟適二千石稍緩於驅車爰奉廷綸暫紆郡紱恪遵成憲申飭攸司端以棣華獨仰公門之盛遂令茅茹亦連寒士之家某敢不仰借吹噓勉圖奮迅廣寒丹桂儻共折於髙枝岱嶽靑松當益堅於晚節

代侄【崇雋】謝鄕舉

秋闈獻賦慙無擲地之聲天府登名猥玷鑄金之列矧先鶚表更屬鴈行榮萃一門感深六腑竊以法制𨿽曰由舊人心貴在作新自文體變於歐蘇以來裏選詳於熈丰而後人物之盛古昔所無習久而防或者析言而破律事久而玩居然廢法而徇情其在於今深懲厥屬當大比申飭攸司擇雄深雅健之文以爲標凖選公正聰明之士以肅紀綱旣伐柯之則在前而亂苗之莠已去冒濫者削迹浮靡者革心宜得實能以副公選如某者雕虫是習刻鵠未成生理索然僅嘆短檠之在親年老矣豈忘三釜之營結髮雞窻刳心蠧簡固嘗終夜不寐蓋亦靡日不思時當天日之淸明令若雷風之鼓舞相連茅茹有韡棣華三人之行𨿽悵一人之失前車之覆亦幸後車之収敢云難爲弟難爲兄共喜升於鄕升於學重愧壎篪之末至乃參律呂之前陳玆蓋伏遇某官霽月英姿陽春淑气文采中郎之嗣風流伯始之家葉縣飛鳬已喜雲霄之近治中展驥俯從風月之分適周鄕老之獻書佐漢郡守之勸駕以致麼麼亦預甄収某敢不仰體誤知益堅素履擢禮闈之桂儻少慰於雙親看長安之花肯但同於餘子過此以往未知所裁

同前

竊以往嵗賓興取數偶符於商頌今玆旅進登名復玷於箕疇顧月評所升幾何而雲路可階於此矧惟一鶚之薦乃容二鳯之偕人以爲榮已則知懼自朝廷重科目之選而士子病場屋之艱故𨿽以公孫之才名猶難再舉必有若蘇氏之兄弟斯可同升矧惟吾邦號曰多士選幾百一差在毫釐又叨茅茹之連允屬棣華之韡如某者早聞詩禮粗識簡編半世雞窓辛勤已甚雙親鶴髮喜懼並深鴈行昔忝於齊飛鷁退未酬於始願喜靑氊之克復更防衣之相輝矧以名聞適當中立𨿽慚周士見稱洙泗之間尙友唐賢得伴瀛州之選靖言僥冒實有夤緣恭惟某官以玉立之英姿鐘金行之勁气𨿽家傳之學獨妙於當世而陸沈之士不忘於盛心當細栁連營正資轉餉適丹陽重地暫倚折衝祗承明詔之頒式謹聖賢之獻申明憲度加重禮文遂並衰宗獲參諸彥某敢不相戒於風雨對牀之夜加勉於雲霄接武之時要使功名不落餘子之後肯圖溫飽上辜國士之知過此以還未知所措

代侄【應龍】謝鄕舉

竊以藝專虫篆難升孔氏之門祥葉鳯鳴適應軒轅之律鼎來捷報喜動慈顏幸乃自天恩歸有地洪惟得士莫盛於國家載考設科率本於詞賦固有玩舉子之業於平日而設元輔之器於異時須要不愧於子墨客卿斯可見推於鄕老郡吏如某者素安拙訥何有見聞問一得三早傷於孤苦駢四儷六長乏於師承恐墜箕裘勉親筆硯七秩之母已當喜懼之年百畆之田無非朘削之日又內外不啻百指而饑寒皆切一身難哉固窮赧然往敎勢非得已心實自知倐聞明聖之朝又下賢能之詔獻荊山之玉敢憚楚囚聚咸陽之金偶符秦鑄矧闔縣或僅薦其一而吾門乃並列者三儻非卿月之照臨曷致士風之振起玆蓋恭遇某官淵源家學冠冕宦途以彈壓天府之餘才當饟給日畿之重寄適當守將畱滯西淮爰以王人下兼北府欽承芝檢加毖棘闈遂令衡鑑之官不輕所予亦使艸茅之士得效所長某誓與鴈行少圖鵾化廣庭賜防儻遂拜於明綸直道事人誓不愆於素節

代侄孫【子勤】謝鄕舉

考制度於六官緬想八百年之盛興賢能於三邑猥介十七名之中矧惟駢肩而前實乃同堂之季光生寒族喜溢慈闈粵自姬公致太平而成是書至於戰國惡害已而去其籍幸秦漢而下傳猶未泯而隋唐以來用之不精天之未喪斯文必將有待後之一遇大聖可舉而行熈寜大臣謂以之而致君元丰聖人果因之而定制由此其選亦大惟艱如某者弱植弗彊深居無與蚤稟過庭之訓中罹陟岵之悲弓冶箕裘深知當紹簡編燈火其敢不親豈意庸疎遽叨選舉引領而望𨿽慚荀氏之龍繼踵而來猶具穆王之駿況場屋相望於六載而父子同占於一經五防斑衣𨿽莫追於親育靑氊舊物喜不替於家傳幸出非常恩歸有自某官探列聖不傳之祕受兩朝特達之知中外踐揚聲猷赫奕淮壖攬轡猶推保障之功閩嶠建臺獨仰冰霜之操九列已髙於卿月一麾猶鎭於江天實惠徧於惸嫠鄰邑仰如父母屬當大比祗奉明綸申飭攸司不爲文具盛服臨送式張體貌之崇防筆親題更示姓名之寵眇然寒陋有此遇逢當益厲於初心求不負於知已躍桃花之浪遂越禹門聮棣萼之華更符周雅

漫塘集卷十六

欽定四庫全書

漫塘集卷十七

宋劉宰撰四六札

通鎭江趙守【範】

竊以孟秋謹月甘雨應期恭惟某官以天上星辰主江邊風月山川攺觀宗社發祥臺動止萬福某久矣卑棲睠焉髙仰飛沈異勢拜伏無階玆審錫命帝宸陞華匠監大江之左正依玉節之光二浙以西更借金城之衛豈但楚尾吳頭之故有煩召父杜母之來知已布於教條敢敬陳於賀牘某官英姿霽月爽气澄秋讀人間未見之書爲天下有用之學靑油幕下正夜觀之吟赤白囊中忽報夕烽之警一鼓作三軍之气十乘代元戎之行陰闔陽開孰測六奇之用風飛雷厲屢推千里之鋒武夫悍將奉命以爭先儒生學士動色以相賀陸抗守邊之略信不愧於伯言孝文前席之思欲亟見於賈誼內徧儀於華貫外洊領於蕃宣甫玆建臺又爾易地蓋兵之可用古獨稱於京口而謀之未寢今猶慮於淮南望公之來眞以日而爲嵗聞令之下皆滌慮以洗心貪夫骨寒黠吏膽落乖爭侵暴足知屏息於閻閭風采精神信可折衝於樽爼願益體古人愷悌慈祥之意以一洗積年愁恨嘆息之聲庶成保障之功卽正樞機之任某蚤以多病自棄明時再冒招延一無補報俛焉耕鑿免於饑寒一防爲氓幸遇滕君之仁政萬間庇士敢祈杜老之歡顏謹勒此代其身致敬於庭下意陋辭拙且不嫻彛式有乖事上之恭以度外處之幸甚

慰趙守冬至

微陽肇復庶彚潛通恭惟某官當南路之日初回望太行之云益逺一誠哀慕五內分摧然念大江之南正資固圉長淮以北更借折衝惟深抑於至情以導迎於和气某才非毛遂𨿽莫預平原之十九人頌擬奚斯惟遙祝魯侯之萬千嵗無由面控仰丐情原

回韓守【大倫】

專價鼎來華緘下墜細字識隆謙之過多儀欽厚意之將四端出紅女之機應念授衣之十壺遣從事之餉尢憐把菊之情錦荔螺頭以慰其束苴采荼之勞彩箋兔穎以寫其登山臨水之感記存良厚報稱謂何某官家傳盟府之勲身服聖門之敎方急符狎至常思田裏之寛𨿽畫防森羅每想林泉之樂淮陽信汲黯所薄河內願冦君之畱惟酌民言勿專已計某少而落落老已昏昏了無鄒谷回春之能徒有楚客悲秋之賦無衣而何卒嵗已幸紓豳俗之憂醉酒而歌太平尙復見周家之盛頌言及此感嘆兼之謹勒此代其身謝於庭下

回韓守請鹿鳴

以汝南月評之朝舉周官嵗貢之禮不遺衰晚亦賜招邀仰惟二千石之尊勸駕惟謹固應大七十之老扶杖往觀竊以道同相謀詩歌必類方食蘋之雅詠散入筦弦正連茹之羣英進陪樽俎詎宜此處可著陳人用控忱辭仰祈矜照辭齊王出東郭此心實異於孟軻從江州遊廬山他日儻同於元亮

回韓守減苗斛札

軫念一邑九鄕無告之民盡革三防八勝並緣之二斛頒下萬眾懽呼某列在受防同深戴徳惟往事有當懲創而細故尙須講明小民所輸僅止防勝則防勝亦所宜更【更乞造防一二面發下則小戶受賜者尢多】黠吏所增常始勺合則勺合亦所宜戒【乾道中太守陳天麟侍郎總計倉場諸色合用定爲三防八勝許人戶自行斛防後卻更於三斛八勝上增加】竊乞明述旨意詳載文移【其說四斛三升逐項各色將來不許更添】庶勒之堅瑉可垂於永式而播之雅詠盡揜於前聞某敢因下問之先輒忘上凟之罪仰祈宏度特貰嚴誅

回韓總送賀新除禮

銅虎分符已最治平之課木牛給餉益專總督之權民歌今袴而昔襦士喜投石而超距事闗軍國懽動神人某曽未貢於賀牋辱先頒於問餽矧惟衰晚允借吹噓起之問館之中畀以容臺之屬實以抱病有負知音方力控於忱辭詎敢當於厚意仰祈度俯諒愚衷

回韓總賀符請鄕舉

小兒末學濫隨場屋之後塵大比興能偶占州閭之前列由子弟之敎曽承於子產而禮樂之光尙賁於周原致僥冒之若斯實夤緣之有自猶未伸於摧謝已先辱於匪頒老深防犢之懷曷勝感佩書拜雙魚之賜更切欣榮

回何守【處久】送賀七袠禮

恭惟二千石已寛愁恨嘆息於民間更喜七十翁得遂嬉戲遊遨於境內特頒盛禮以寵衰年錦心繡口之文鐵畫銀鉤之字粲然二妙藏去足以爲榮副以多儀並受寜得無愧謹拜從事之辱余授使者以還南窻容膝之易安擬粗全於素守北面稽首而再拜尙曲諒於愚忱【時郡守被旨逮遣】

回張平江【嗣古】送七袠禮

恭惟二千石方蘇愁恨嘆息於東吳頗喜七十翁得遂嬉戲遊遨於北渚【所居山名】爰因新嵗遣貺盛儀使內得以供魚菽之祭於家庭外得以侈雞黍之招於鄰曲更遣文星下照老景增華意厚而勤感深以愧歌𨿽寡和未能措巴人之詞壽欲作朋尙擬繼魯侯之頌其爲臯緩敢幸容寛

回吳守【淵】到任

竊以日怙晝長涼驚秋早恭惟某官當勞來還定之時行平易近民之政百神呵防千里懽呼臺萬福某比者鄕閭不幸戎伍挻災火盜相因家室莫保灞上將軍之如戲固失防閒潢池赤子之無知亦幾扇動肆煩趣駕以任撫綏之寄甫遂合符卽収蕩定之功某官以世眞才膺時妙柬河南治平之最已光於前人浙右澄淸之功未忘於舊部故賞罰之行堅如金石而號令之布疾若風雷曽不崇朝集此成績某𨿽再謝誨函之辱曽未一修屬部之恭賜以風儀光之云翰二千石爲禮厚矣七十翁何徳堪之精縑非野服所宜厚幣非防甿敢受用敢服歸於帑吏余悉敬領於使人更有愚忱敬陳別紙蓋必小懲乃可大戒而無逺慮必有近憂並祈髙明深賜識鑑

回吳守中秋送物

五馬人生貴方仰竊於餘輝明月今宵多忽鼎來於嘉餉富哉臘釀美矣霜螯餅餌芬香果實羅列具形眞染皆鐵畫銀鉤敬誦好辭信金聲玉振自惟衰晚曷稱撫綏袖漫刺而弗前愧禰衡之不敏捨正堂而安敢尙齊相之矜原秋气益髙邊塵未靖身安而國可保尙謹節宣內修而外自攘更祈翼贊伺頒召節卽貢賀牋稟謝不防賜察是望

回溧陽徐百里【謂禮】

敬領長牋兼承眞翰幣實於篚仰欽厚意之將經必有權更感誨言之及顧惟衰朽曷副矜存某官粹然天姿凜乎風節推傳家之學爲作邑之方去惡如去艸之農夫何憂掣肘愛民若愛子之慈父孰不傾心佇觀三異之成卽聽九遷之寵某少焉不學老矣無能被毳荷氊身敢專於衣帛膠柱調瑟理更昧於折衷張公大谷之梨放翁東野之集敬已下拜其敢引辭文繡精縑琢雕燕器旣越人無用於章甫宜少陵捲還於錦衾兩地相違曽不異犬牙之入尺書可寄尙無忘鴈足之傳感愧惟深敷宣罔旣

回邑官請送龍

龍無求於我古語有云貧者不以財禮經明甚況上戶非闗於下戶官居無預於私居若欲致之座隅吾則必在汶上伏幸臺察

回閩士惠啟

承舉玉趾賜以臨存且貺瑰詞加之賁飾有如衰晚何克堪承某人紹山之傳鐘閩嶺之秀將鵬飛而直上姑鵲繞以求安顧惟里社授館之家皆爲場屋掘井之計故鄕人似而喜謂可朋從𨿽君子至於斯未遑賓禮況某老矣無能爲矣𨿽言之誰爲聽之恐厪行李之久畱謹憑尺楮以爲謝尙惟寛假洞照誠忱

謝殷生惠詩

市防之隠緬想古人衣冠而來喜見吾子矧出新制罙慰鄙懷某人豹隠霧斑蠒藏春緒兩端之叩悵莫登孔氏之門萬丈之光尙有味韓公之句敢因厚意遂效寸誠業在販繒功𨿽髙於漢將學如斷織言當念於軻親拙語不知剪裁髙情幸略邊幅【家有防帛鋪】

謝蔡親惠雪糕

半月之疾累與死鄰數日以來漸有生路忽承云染兼貺雪糕味愈百牢光搖六出裹飯食子桑之病仰欽陳義之甚髙撒鹽誇謝氏之工卻媿儗倫之未穏其爲欣忭罔旣敷宣故因蒼頭之回謾致素書以謝率略知愧照察是祈

答余兄惠詩

自逺來訪出銜袖之書以義見規俾彈冠而仕愧辱君重悵未我知蓋鷦鷯巢於一枝足以自適而駑駘責以千里豈其所長矧惟疾病之軀非曰髙尙其事一痛哭六太息君宜勉防於治安二不可七弗堪我已卽安於懶散不遑欵接並告矜原

回司馬提舉【述】

陽春布澤卉木生輝恭惟某官振揚風采聳動日畿羣聽具孚百靈胥衛臺動止萬福某以昔登門之舊爲今受防之人越自建臺不勝賀廈顧以二十載不違逺之拜八九年闕承之恭不敢率然惟勤仰止敢祈義防曽不遐遺親染誨函以垂下問某自惟衰惰何克堪承展玩再三感藏千萬仰惟某官潛心正學濟美名門布武周行彌屬縉紳之望分符江國卽騰襦袴之謠九陛簡知六條分察顧惟鄕郡兩邑之旱乃列城去嵗所無輟上幕以逺來知窮閻之有賴某幸托二天之庇敢辭一日之勞顧疾疢之已深欲奔馳而不可有孤隆委曷逭嚴誅尙丐寛明俯賜矜宥

婚啟

定諸葛氏

起艸廬之顧赫奕家聲分藜杖之光寂寥世裔冒貢婚姻之請亶由聲气之同某人四徳夙全允謂有齊之季女而某人一經是訓自慚新學之小生敢期鳯卜之諧式遂鸞膠之續禮嚴納采敬闡初儀詩詠宜家尙諧永好

定周氏

令行細栁赫然先烈之傳光射靑藜久矣斯文之墜許聮姻婭祗佩謙勤某人姆訓是循卜方符於鳴鳯而某人身修粗謹選偶預於乘龍敢云聲气之同諒有夤緣之自納吉納采愧未究於彌文宜室宜家尙克諧於永好薄禮端遣別牋縷陳

聘張氏

二姓共學如管鮑交諸孫締姻直秦晉匹谷旦將偕於佳禮蕪辭敢薦於愚誠某人婦徳婦工見稱族黨而某人儒言儒行未涉津涯所恃通家遂忘非偶實幣帛以將意其敢虧五兩之儀欲男女之及時尙無爽百金之諾

定倪氏

傳美意於伐柯久欽髙義卻煩言於采葛忽是定期敬貢柔牋以將薄幣某人稟姿之正展也宜家侄某賦性之剛勇於遷善況甚知丈人之厚必不爲小人之歸鳴鳯之占已幸式符於此日乘龍之喜更期不負於他時

定郭氏

曲阿故家舊連阡陌句金寓裏近接閭閻旣艸木之味略同且葭莩之契不一遂聨姻好實副心期某人毓徳柔嘉頗志女工之事而某人稟姿庸瑣粗知子職之供尺素陳誠百金得諾涓吉之日敬修不腆之儀稱家之宜尙逭求全之責菲然薄禮具於別牋

聘郭氏

樂男女之及時人情所共實幣帛以將意古義可稽方君家簡求玉潤之良而妷子誤中金屏之選其已久矣迨其吉兮宜其家而於歸不勝幸願之至送之門而必戒尙祈訓飭之嚴不腆聘儀具陳別楮

定湯氏

合二姓之好荷不遐遺修六禮之初愧成臯緩涓辰得諾齋宿貢誠某人毓秀閨門義多陳古某人授經庠序學未知新許從甥館之遊更願師資之益志同方學同道適我願兮男有室女有家永爲好也

聘湯氏

合二姓之好夙拜諾金陳七日之儀敬將薄幣深惟至意頗略彌文顧惟猶子之愚未待先生之訓玆爲幸矣可遂符鳴鳯之占更賴敎之使不負乘龍之選

定王氏

道義之交孰有逾於昆季鄕黨之議謂宜締於婚姻𨿽君爲竹林宦達之家而某乃蓮社棲遲之侶然同聲相應外此奚求某人毓秀閨門夙全四徳而某人從遊家塾粗守一經幾年傳似於好音今日得諧於成論肅陳禮幣具列副緘謂此郎未有如玆實上欺於衡鑑曰孺子可教矣尙幾曲賜於甄収

聘王氏

曩伸懇請婚欲及時旣荷矜從禮應納聘自惟寒陋莫稱寵綏某人許嫁以來益懋宜家之徳而某人旣冠之後當爲授室之圖辱原向平之心不靳季布之諾迨冰之未泮及桃之始華當使禦婦車以行親迎庶因畱甥館而便師承曰不汝違敢忘君賜儻其可教豈惟寛防犢之懷幸而有成亦足副乘龍之望

定袁氏

幼孤兒弱冠方成曰未有室大丈夫以气相許言就其居𨿽云賦分之自天亦幸棲身之有地令女言容夙備尢髙詠栁之才侄孫伉儷欲諧喜遂附蘿之願可但二姓之合庶幾五世其昌敢貢菲儀並伸下悃子壯而贅已敬奉於成言親老而貧尙時容於及願

聘袁氏

旣問名而納聘婚姻之常非受幣而不親聖賢所戒敬稽往訓冒貢菲儀願方同气相求夫豈以多爲貴子之出贅當謹奉於成言婦以事姑尙無忘於此義

聘潘氏

合婚古所重旣已有期納聘禮之常其敢不敬某曩爲從侄孫而締姻議君亦以令侄女而惠好音旣二姓之好克諧豈五兩之儀可略實以箱篚深慚幣帛將意之微宜其室家預有男女及時之喜

定孫氏

三十年篤敍於姻盟不爲無舊一再世獲聫於親好信亦有緣繇父兄當日之遊從遂男女此時之配合某人姆儀是則亶謂有齊季女之賢而某人師範方親寜免新學小生之愧敢自謂秦晉之匹幸復繼朱陳之姻謹飭柔牋肅陳薄幣懿氏卜妻敬仲已獲符鳴鳯之占李監流詠少陵尙不負乘龍之選

代湯氏定趙氏

枌楡地近相望一捨之間艸木味同遂締二家之好知夤緣之有自願欣幸以何多伏承某人有徳有容亶謂天潢之秀而某人學詩學禮擬攀月窟之華荷采菲之不違勤執柯之屢至實於箱篚𨿽有慚五兩之儀報以瓊瑤尙不靳百金之諾

代張氏定丁氏

繆長宗盟弟子是爲猶子爲求嘉偶名家孰若外家冰淸矧若於婦翁桂香猶浮於仙籍方求婿可比溫嶠而問名乃許柯咸伏惟某人毓秀閨房可但吟於栁絮而某人擷英藝苑方擬踏於槐花旣同气之相求故不疑而何卜續舊姻於五世豈惟符鳴鳯之祥占喜色於大門或可遂乘龍之近初儀不腆別箋具陳

回湯氏定禮

子也猶子已托舊姻親無失親更勤嘉命矧舒祺左師之甚愛愧謝妷道韞之非才幣帛以將門防有喜某人公侯之別天將興之而某人閨閫之中禮無違者偶執柯之不逺荷采菲之弗遺書惠雙魚已戢相先之誼占符鳴鳯更開有永之祥

回蔡氏道日禮【時恭叔兄居期制】

魚封委貺中有尺書鹿幣納成數逾五兩拜禮文之有煒感契好之相先顧伯氏尙牽手足之私情俾小子代布腹心於下執若稽古典莫重新婚七日爲期𨿽敬承於命戒再思後可幸更審於事宜

回蔣氏定禮

奉詔校祕書愧家聲之久墮修史稱良筆欽祖徳之有傳𨿽相望十里之間曽未有一日之雅魚素忽傳於至意鳯鳴亦恊於吉占天實爲之念不及此伏承某人金玉之質蚤自愛重而某人箕箒之事粗知服勤荷葑菲之不遺喜絲蘿之有托實幣帛於箱篚已佩先施報桃李於瓊瑤居慚往訓方崇永好願略彌文

回蔡氏定禮

傳中郎之業夙仰名門校東觀之書有慚末裔再四許聨於姻好異同敢徇於人言某人蚤嵗爲儒師承不廢而某人弱齡失父姆訓粗聞諒自欲進修之及時亦豈待警戒之有道實之幣帛敬佩勤誠報以瓊瑤祗慙古義

回洪氏定禮

男女婚姻亶爲古義鄕裏孝友無如公家非曰擇而取之蓋有幸而得者不辭早計敬拜先施某人家庭之間自得師資之益而某人閨門之內粗知姆訓之遵猥辱魚封許諧燕婉端有夤緣之自敢云聲气之同意以幣將深有慙於報玖禮必親迎須少俟於及笄

回張氏定禮

作二京賦欽世業之有傳校東觀書愧家聲之弗紹幸兩翁舊偕於裏選而一防相望於邑居聲气不殊遊從良厚宜超俗見遂締姻聮伏承某人開爽之資學如不及而某人愚魯之質禮則無遺納采粲然拜嘉感甚丈夫願爲之有室寜敢後於於歸良人仰望而終身祈不孤於所托

回黃氏定禮

一牛鳴之相近久欽聲气之同雙魚素之鼎來忽奉婚姻之請非望所及爲喜可知某人東觀讀書不替家傳之舊某人列女有傳敢忘先訓之貽荷采菲之弗遺介執柯而非逺一言以爲信已敬拜於嘉音八世莫與京更願符於往卜

漫塘集卷十七

欽定四庫全書

漫塘集卷十八

宋劉宰撰雜文

勸農文【代外舅梁總權鎭江府作】

勸農郡守職也守未至部使者適攝事可以爲具文而不加之意乎使者來是邦三年矣爾地之爾賦之重豈惟使者知之聖天子蓋甚湣焉故比年蠲丁賦百萬實始此邦兵興政煩而是邦獨晏然無異於平時顧不甚幸歟然而力田尙寡浮食尙眾則有由矣夫狃於私販之利而輕於冒法倚臺省諸司之近而果於終訟凡此皆害農之本豈惟違天時失地利且凶於而家害於而身是可不深長思歟父老其敬聽斯言歸而告諸子弟相與專心致志服田力穡以無負聖天子優防此邦之意

泰興縣勸農文

勸農令之職不可一日廢每歳仲春出郊而勞勉之蓋曰謹其初也爾父老其敬聽令言凡農之害有三令實司之一曰奪其心二曰奪其力三曰奪其財豪民梗之而不能制姦民擾之而不能戢或侵其疆或訐其私或負其直或攘其有使吾民怏怏然有懷弗伸而惴惴然畏禍之及耕弗克深耨弗克易鹵莽滅裂以茍朝夕此之謂奪其心工役繁興獄訟滋熾事𨿽微而追逮者眾理𨿽明而淹延弗決一事未巳而一事繼之吾民赴期防之時多而治稼穡之時少或耕而弗種或種而弗耘此之謂奪其力賦斂有常漁取無度或名爲公家興作或並緣上司行移官収其一吏沒其十重以兼並之家因債負而再倍凖折僧道巫覡遊手之輩托佛老鬼神而誑惑乞取使一嵗之入不足以供一嵗之出冬暖而號寒年丰而啼饑此之謂奪其財奪其心則弗康奪其力則弗專奪其財則弗裕有是三者𨿽日登進父老而勉之耕督之殖猶爲具文也況一日之勸而欲責其終嵗之勤耶令起於白屋凡父老蘊而弗言言而弗盡者令略知之繼自今以往凡害農之事如前所云令念玆在玆敢不良圖怨謗黜責非令所憚父老歸而語其子弟相與專心致志服田力稼𨿽休勿休或猶有遺害則相率而告於令令弗敢辭

勸尊天敬神文

蓋聞非其鬼而諂祭之聖門所戒假於神而疑眾者王制必誅敢述愚誠少禆明見自有太極已肇一元旣分三才而爲三乃播五行而爲五嵗月欲其無易定爲三百六旬寒暑難爲驟更次爲七十二一言以蔽大徳曰生其在人也或饑寒所侵或飽暖太過或起居之無節或喜怒之失中或醉而風乘或虛而邪入乃成癘疫各有源流气相薰蒸人易傳染所以不能免者亦由有以召之儻感受之初澄淸厥念擇醫必審用藥必精幼小則乳哺者以時長上則侍奉者惟謹意之所惡勿置其側口之所嗜必度其宜又同居之人各敬其事勿相戲嫚勿致驚呼身𨿽忙而滌濯灑掃不異平居心𨿽憂而衣服飲食不愆常度如此則眞气還而何恙不已內志正而何邪可幹乃不反之中苐求之外俚俗相扇淫祀繁興其一曰祭瘟所在市防皆有廟貌或肖虎兕或像虺蛇或手足妄加或眉目倒置夫物各從其類而人必儗於倫豈天地造化之功作魑魅魍魎之狀況至貪者皂隸有不取之贓至賤者乞人有不屑之食曽謂坱圠鈞播而乃饕餮盤餐理固甚明人可自曉至於用醫藥以救表裏亦須托杯珓以決從違致取短捨長當汗反下去生已逺之死固當所擲枯節朽根何異長挺利刃其次曰齋聖又其次曰樂神晝夜畱連男女混雜冥頑之童附而爲鬼鬼固不靈腥臊之巫降而爲神神亦可恥妄言禍福以紿昏愚牲十餘不供一夕之需香數套僅充一爇之用其他誘取脇取不使聞知見知固有婦欺其夫子隠其父厥費無藝豈實有餘或典質而一縷無遺或假貸而倍蓰計息以致資產破蕩老稚流離深原其情有甚於盜又病者欲療而禁其服餌老者須肉而絕其肥甘投以符水不問癥之陰陽聒以鼓樂不卹體之煩燥使生者不得盡其力死者無所伸其寃揆以刑書合坐故殺甚至姦欲逞而杜其來往之親戚言不驗而委其禍祟於先亡使和順之俗變爲乖離孝思之心更爲怨詈則誣蔑天理壊亂人倫貫惡之盈非赦所及顧無士師之權以執有罪無先聖之道以正羣心徒抱拳拳未免喋喋儻能崇徳辧惑曽不以人廢言庶刷神羞不累其聰明正直且瘳人瘼同底於壽富康寜

防問

一

問水旱有禱禮也抑有可疑者天子祭天下名山大川諸侯祭名山大川之在其境內者故曰三代命祀祭不越望楚昭亡國之餘河非所祀季氏旅泰山孔子傷之而今也五嶽之祀徧於州縣禮歟古者有豢龍氏之官則龍者天地間一物耳故龍鬭於洧淵子產弗祭祭於山林川澤丘陵之神云者謂其神足以使物也今也水旱之禱乃不於神於其物禮歟神不歆非類民不祀非族故晉不祭鯀被髮野祭辛有憂之而今也社稷先賢或曠不祀或𨿽祀不敬反取西方異教之神如其俗而敬事之禮歟法施於民以死勤事以勞定國與夫能禦大災能捍大患則祀之皆謂生有是功則意其死有是靈曰農曰棄曰契曰后土由此其選否則所謂假於鬼神以疑眾者今也捨史傳昭昭之意而取信於荒忽誕謾之詞生無其人死崇其祀禮歟伊欲據經典之舊以正習俗之非歟則云漢之詩曰上下奠瘞靡神不宗又曰靡神不舉靡愛斯牲蓋憂民之憂不得已者如此且有其舉之誰能廢之伊欲徇習俗之非而無所訖正歟則淫祀無福行之何益諸君必有見於此願詳陳之

二

問侍從天子之近臣朝夕論思日月獻納固其職也然嘗有疑於此周官六卿分職冢宰總之則宰相之任下此則大司徒等猶今之六曹尙書又下而所謂小宰等則今六曹之貳皆侍從之選矣而分職秩然不相侵紊未見所謂論思獻納者至師氏之詔王媺保氏之諫王惡內史之受納訪若庶幾矣然考其官不過司徒宗伯之屬考其秩又不過中大夫下大夫之列豈六卿之長之貳位髙職尊言責所不及而任言責者固不在近臣歟漢以禦史大夫列於三公下此則太常光祿衛尉太僕廷尉鴻臚宗正司農少府謂之九卿以今凖昔亦侍從之選已汲黯嘗爲九卿以故惟願出入禁闥補過拾遺鄭當時聞人善言進之上間未嘗不言天下長者然李息爲九卿竟不敢言張湯事魏其武安之爭𨿽韓安國鄭當時輩爲當時九卿皆無敢明言其它如至上前而背同列視上意而爲律令不可槪舉至國有大議則忠言讜論往往得之博士議郎賢良文學則於論思獻納何取焉恭惟主上虛心無我公聽並觀延納讜言輔成至治內而百執事之輪對外而監司郡守之奏事固有聞必言有言必盡矣鳴玉曳履於殿陛之間號爲天子從臣者獨玩愒而無聞何歟豈六卿之長貳無預於言責周制然歟抑依違於是非之間而觀望於可否之際未免漢人之餘習歟諸君其詳考而歷陳之將以復於上

三

問固圉折衝之道無他曰兵而已國朝聚重兵於京師以鎭四方其後以東南去朝廷逺緩急難於調遣始制將兵於制閫而分路置將以統之則今之禁軍是也近來法禁寛而人情防諸州禁軍往往散爲皂隸之役使內郡有一朝之警將何所恃兩淮用兵以來以三衙大軍不可盡出而江上諸軍不能深知險易始召募民兵與北人之來歸者合而用之則今之忠義民兵是已而年來歸民之土著者往往斃於轉徙而北人之來歸者往往難於檢覈則外郡或有前日之虞胡以待之邇臣知其然故請申嚴役使禁軍之制而講求狙詐作使之說夫禁軍之不供它役宜也然彼固因役以爲利矣恐拘於營伍生意無聊或足以激一朝之變忠義之人廣務招納宜也然逋冦叛卒色色有之恐置之邊陲知我動息或適以滋他日之患二者非細故也願聞其說

四

問兵之用間尙矣然昔之論者以爲水能濟舟亦有用水而覆沒者蓋我用間以間人人亦用間以間我善用之則彼間爲無用不善用之則我間爲彼資彼我之間或得或失非明智孰察之蓋嘗考齊田單之間燕漢陳平之間楚則我以間而成者也若胡間信鄭武公之親胡而卒爲鄭取秦間信趙奢之畏秦而旋爲趙襲則我之間其可獨恃乎趙信秦間用趙括而喪師齊信周間殺斛律光而亡國則我以彼間而敗者也鄭國爲韓間秦而秦卒以興蘇秦及張儀爲間於秦而秦卒以伯則彼之間其可獨棄乎邇者廷臣之論以比嵗蘄黃之警出於倉卒不虞昌言於朝以用間爲急務至哉此言然用間之難久矣必以誠待之歟則漢使之入匈奴見其羸弱而歸去者非不誠也必厚之以資而後足以得其心歟則晉解楊漢輩𨿽盡捐陳平四萬斤金與之亦何足以動其心也哉願並前所疑求其說以告

五

問京口爲郡受淛引淮控江帶海自吳用之歷晉宋齊梁陳俱號重鎭隋唐本朝混一區宇亦莫敢以爲輕六飛駐蹕東南其地益重比嵗疆場多事其重尢甚於昔時考古驗今殆非不急之務也敢問北固北顧何以不同丹陽丹揚何以有異土山江乘其險安在庱亭大業厥守何由絕髙爲京因山爲壘號稱鐵甕今猶昔乎天限南北武騎千羣無所用之昔猶今乎或曰在徳不在險蓋形勢固不足恃也隋史謂陸海之饒珍異所聚則土地之產不爲不富唐人謂約已贍兵賦物儲蓄則府庫之積不爲不丰運米百艘以給渭橋軍士歡呼則漕運之粟不爲不厚或曰民無信不立則兵食似非所甚急也莫彊於曹操而破之赤壁者水軍也莫鋭於苻堅而勝之淝水者北府兵也莫難平於桓而平之者義軍也莫捷於討盧循而討之者萬鈞神弩宣潤弩手甚而希烈破海門樓船出而少遊懼酒可飲兵可用信哉是言矣然則威天下而不以兵革乃不然歟經術則集注論語史筆則善述吳書卓行則傳稱巨孝隠逸則相號山中文章則賦擅三都詩歌則集著丹揚諉曰經生學士之所守騷人墨客之所長有若擊楫中流而誓淸中原家徒四壁而一擲百萬或言酷似其舅或謂萬里長城江東諸人非其比矣而曰濟艱難非上智必英豪豈其然歟今殘敵可滅而未滅新敵不可通而求通名忠義而陸梁本居民而流徙凡淮南一日未能按堵則江南亦未容一日安處江面風寒不止一處海道四達無復蔽遮則不容守在徳之虛言郡計空匱見藏鮮少民力雕敝科調不均則不容徇去食之實害大軍削於分屯邊兵耗於累戰新軍未諳進退民兵不識行伍則兵革不備不容不亟修士狃於聲律場屋之文而軍旅未之學吏困於簿書期防之務而將略非所長則人物之儲不容不素講古人有言曰譬如同舟遇風一物不牢俱受其敗吾儕生長是邦休戚同之又未可以爲不在其位不謀其政也伊欲擇險以爲固積財以爲富練兵以爲彊何道而可若夫慨慷奮發輸忠竭謀又人臣之責也道其所以然將爲有司誦之

六

問周禮大司馬專九伐之任而命將出徵則選於六卿戰國以後始以將軍專徵伐左右前後材官有林則名之以其所統驃騎車騎樓船戈船則名之以其所用四徵四戰四鎭度遼下瀨則名之以其所往自魏武任夏侯惇而有都督之名後周任韋孝寛而有元帥之目唐任韓洪而有都統之號其他如節度經略招討之稱宣撫安撫招撫之任大率皆昉於唐國朝參用古今之制惟制置使第以命輔臣之兼領羣牧者後頗施之他司而南渡以還委寄特重今北敵孔棘盱楚未靖專徵之任屬在制使其可忽諸而議者之說有二或謂宜更今日之制別遣重臣開督府立宣司厲兵秣馬以作士大夫之气庶士气振人心恱而亂臣賊子知所懼議者顧曰是將至於張皇或謂宜仍今日之制隸節制於諸州一號令於制閫廣招懷厚廩給以収潰散庶去者還來者安而亂臣賊子無所容議者顧曰是失之迂緩夫以張皇爲非則裴度以宰相平淮蔡狄靑以樞密使下廣南初非因任於外以迂緩而非則曩嵗蜀道之防山陽之復初非選於中諸君通於世務試爲有司索討之

七

問比者詔書取士誕告四方有曰遊夏師友淵源文章固其餘事賈董通達國體議論深識時宜大哉王言所望於天下之士者至矣厚矣孔門四科首及遊夏漢廷諸儒尢稱賈董士乎士乎其亦有以稱上意塞隆指乎子遊以灑掃應對爲末則其學專務於本子夏以賢賢易色事父母事君交朋友謂之學則其學不止於文夫學問文章果二事乎賈誼明申韓其言常急於治道董仲舒明孔氏其說必主於君心夫君心治道果異用歟由子遊而言則恃本而廢末無下學之功其也過由子夏而言則務內而忘外無博文之助其也不及士之制行將安取乎誼論事者也然大聲疾呼而忘其激仲舒未免於科舉之累故辭不迫而幾於緩士之立身將安從乎史臣論仲舒謂其淵源未及遊夏而不以評誼豈誼固不在所儗倫乎其贊誼也謂其通達國體而不言董子豈仲舒果不及誼乎居則觀其行也出則觀其言也諸君將應科舉而進於天子之庭矣願因四子者以觀其所自期與所以告君者

八

問孔子曰足食足兵民信之矣要其終又謂兵可去食可去而信不可去其重輕不同如此今日外而邊鄙有盜賊竊發之憂內而郡國有風雨漂溢之變夫盜賊竊發於吾圉則役民以障遏役民以饋運役民以建營壘役民以葺戰艦皆所不可已也而或者曰國家旣許民以免役矣可失信乎風雨漂溢於輔郡則凡中下熟之州責之勸分責之以貢羨余責之以償逋租皆所不可已也而或者曰財賦入有定制可失信乎曰王者宜示大信於天下不應以一朝之急行一切之政則兵可去也而民無以爲衛食可去也而國無以爲資將若之何諸君通於世務其考建隆熈丰紹興養兵足食之本末擇其可行者爲有司言之

九

問天尊地卑所以肅君臣之分乾下坤上所以通君臣之情分明而不可逾情通而無所壅天下之能事畢矣然人主之勢非特萬鈞也其威非特雷霆也則所謂分者不期嚴而嚴所謂情者不期壅而壅矣嘗試求之易易之有泰泰者通也天地交而萬物通上下交而其志同其義信美矣六爻之畫無所致意焉可也今也於二則欲其包荒三則欲其艱貞六則有城復於隍之戒豈居安慮危固聖哲之常情歟夫易之所載理也數也詩書所述其事也時也卽其理而究其事由其數而推其時非髙宗傅說之相遇文武君臣相與之時歟若藥弗瞑而疾弗瘳若跣弗視地而足用傷欽予時命其惟有終髙宗所以命傅說者猶聖人致戒於泰之意也惟口起羞惟甲冑起戎惟干戈省厥躬與夫矜能喪功有備無患傅說所以告髙宗者亦猶聖人致戒於泰之意也至文武天保之詩則不然曰俾爾多益俾爾戩谷惟侈其受福之多曰如日之升如南山之壽惟頌其獲福之久以至曰天保定爾亦孔之固則與事不師古以克永世匪說攸聞者其說異矣曰神之弔矣詒爾多福則與黷於祭祀時謂弗欽禮煩則亂事神則難者其義殊矣豈髙宗傅說得處泰之道於未重易之先而天保詩人特未之思歟主上旣聖不居好善忘勢帝賚艮弼妙簡聖心萬機餘閒古訓是式以易之有泰所以著君臣相與之理書之有說命詩之有天保所以述君臣相與之事掇是三者親灑宸翰以畀元臣猗歟韙歟君臣交孚上下同徳此千載一時之幸遇也諸君幸生聖世行簉廣廷必有能防繹經義以對揚王休者敢丐餘論因以前之所疑者質焉毋略

十

問文武之分尙矣欲比而同之使介冑之夫皆閱乎詩書俎豆之士必通乎軍旅豈惟勢有不可而習反其常適以敗事惟因類而求量材而任庶幾得之然人之難知堯舜所病若稽古昔聿求文武號稱得人者豈無自而然歟夫視其所以觀其所由察其所安人焉廋哉則履行固足以觀人也然受金無行之人足以興劉秦將之子𨿽賢祗以取敗履行果足以觀人哉言心之聲聽其言可以信其行則言語固足以觀人也然上林捷給之對見爲利口亂邦之人汗浹於錢谷決獄之問者卒安劉氏言語固足以觀人哉學殖也不學將敗則學問固所以觀人之要然以經術飾吏事者不若無學者之見憚讀父書而爲將者不若不學兵法者之有天幸則學問殆未足以觀人也名者實之賓則名譽亦觀人之術然名重當世者見爲誤蒼生之人卒以覆國少有威名者或謂非保家之主亦以喪師則名譽亦未足以觀人也合是四者皆不足以觀人抑別有道歟主上丕承基緒鋭意治功悵王業之偏安求文武如弗及廷臣精白承休慷慨獻議文臣薦舉旣累有請托欲絕其請托之私侍從兩省臺諫三衙及諸路軍帥所薦武臣亦欲君相審觀以盡知人之術猶以爲末也復欲明詔大臣相與講求文武之實材曰文矣則必述其長於文者何事曰武矣則必述其堪充於武者何職嘻盡之矣然知人之難如前所云不可不審昔固有得文武之士十九人於數千人之中卒也碌碌因人而成事亦有使人東西自列若不足以得士而文武兼備者出焉事固有當然而不然者諸君其並前數者之疑而詳釋之或者將以上禆廟堂之末議

十一

問後非賢不乂賢非後不食君臣相須自昔固然主上側席以來英俊虛心以受直言蓋與二帝三王同一軌轍漢唐諸君皆不足道宜乎眾賢聚在本朝內足以制作禮樂爲萬世開太平外足以興起事功使四方皆效順而有識之士猶不能不私憂過計蓋老成𨿽爲時出而或者疑其膂力旣愆精爽或不逮才俊𨿽多在列而或者疑其意气太鋭更事或未深所任皆文學之彥或不能無迂濶之嫌所致皆廉靜之人或不能無固陋之議漢武帝謂馬或奔踶而致千里士有負俗之累而立功名泛駕之馬跅弛之士亦在禦之而已然則士之可用固非前四者所得專歟逆考當時所用如主父偃桑羊文成五利之徒信跅之士矣其成效又何如歟諸君試舉前代之士有合於是四者其終之所成就何如以告或有禆於朝議

十二

問伊尹之告太甲必述成湯周公之戒成王必述文武誠以事久則易晦法近則易遵東方朔之於武帝惟願近述孝文意亦仿此恭惟主上以不世出之資遇大有爲之防逺人慕化北敵畏威中興之功近在朝夕邇臣竊窺聖略請裒集孝宗聖武機要以進上意闓懌已兪其請猗歟盛哉祖宗百年未雪之讎庶乎可雪於一朝孝宗二十八年欲爲不遂之志庶乎可遂於今日矣然武事以擇將才爲先近者猛士之思尙軫聖懷今內而侍從外而監司郡守各舉邊郡及將帥者一二人敢問薦舉果足以得人乎孝宗皇帝之擇任將帥抑別有要道乎武事以得士心爲急近者賞罰之未公見於邇臣之論奏甚者謂不分守城不言在寨動以萬數無從究核敢問論賞若此何以示勸懲乎孝宗皇帝之行賞罰以激昂多士抑別有責實之方歟以至忠義人之未歸而或疑其遺患屯田之可爲久利而或疑有奪田之擾沿海之盜賊出沒二廣之兵財闕壊稽之孝宗之世必有成說願從諸君考之如何將以復於上

十三

問古之善計天下者察其紀綱而已紀綱猶在𨿽以夏后氏之亂少康可以中興否則𨿽久安長治如漢之元成而後日之變已兆矣主上聰明淵懿聲色貨利不入其心恭儉勤勞土木畋遊不幹其慮虛懷以任賢傾心以納諫親九族體羣臣紀綱之在內者固已秩然不紊而泛觀在外似有可疑者夫侍從臺諫朝廷之紀綱系焉今也論思獻納曠嵗無聞補過拾遺其責安在攺勘州縣已結錄之獄而使姦民逃死攺送監司已得實之訟而使寃枉莫伸甚至移書監司郡守公肆請托則風憲又將何賴監司郡守州縣之紀綱系焉今也監司欲趣辦各司之財計而不卹郡之空匱郡守欲趣辦本州之財計而不卹邑之空匱或命下不行以覬顯除或托言丐祠以希召命其設心若此則觀風共理乎何有下至縣邑則奉行朝廷監司郡守之紀綱而致之民者今也或預借以困民或鑿空以擾民民俗頑而不能制版籍獘而不能革或冒於貨賄而不卹其它或僥幸見幸而不揣其能則撫字乎何責夫如是紀綱紊矣豈國家之所望於士大夫者伊欲中外小大之臣皆洗滌舊染以起事功精白一心以承休徳何術而可

讀史抄

前漢書十八條

鄭當時好黃老言而每五日洗沐嘗置驛馬長安諸交請謝賔客至明旦常恐不徧何胸次擾擾如博極其言亦若人之流亞也孟堅謂其不能爲醇儒過矣

枚乘再諫吳王書其間載齊王殺身等事皆在吳王敗走之後劉仲馮考之甚詳謂後人增加之予觀韋孟諷諫楚王戊詩或者以爲其子孫敬事述志而作則乘之諫吳王書其爲後人增加也明矣

灌夫以服請不宜猶言某以有服故不宜自往請客後不得已乃親往也【師古注非】

史記張釋之傳盜環事下廷尉治釋之按律盜宗廟服禦物者爲奏當棄市班固第云下廷尉治案盜宗廟服禦物者爲奏當棄市殊失委折

灌夫傳攺嘗作常攺潁陰侯灌何請孟爲校尉作灌嬰陂池作波池夫以服請宜往爲不宜皆非是余不可悉數韓安國和親議利害了然爲萬世不刋之典可謂見之明察之熟矣宜其執此之見堅如金石未見武帝意有所屬乃以有它繆巧爲辭至以身任行師之寄豈以防軍之權諸將皆屬有以動其心故耶𨿽然馬邑之役所恃者聶一之詐猶可以有它繆巧爲解它日漁陽之役右北平之役豈亦有它繆巧而然耶士大夫始於事理甚明終爲名利所惑良可慨嘆

韓安國善遇田甲李將軍乃殺醉尉量不同矣

衛靑不罪李敢敬待汲長孺亦賢矣

田竇之爭自韓安國汲長孺鄭當時外餘皆莫敢言韓鄭之言又持兩端可見當時言者之難班馬二史於武帝旣上食太后後言是時惟郎中令石建爲上分別言兩人事曰分別言兩人事則曲有歸矣建豈其人耶太史公謂建爲郎中令事有可言屏人恣言極切至廷見如不能言者豈亦以是故耶

汲黯始爲九卿湯爲小吏至相封侯湯爲禦史大夫黯猶爲右內史黯時丞史皆與同列或尊用過之李廣初與從弟李蔡俱爲郎蔡名聲下廣逺甚蔡封侯拜相而廣不得邑官不過九卿廣之軍吏及士卒或取封侯者二人姿稟不同才質各異其爲淹滯大略相似史記李廣傳衛靑問廣等失道狀曰靑欲上書報天子軍曲折班史增作失軍曲折非是廣時但失道不曾失軍也

元光六年四將軍出擊匈奴衛靑爲車騎將軍靑則衛子夫弟也公孫賀爲輕車將軍賀則子夫姊君孺夫也公孫敖爲騎將軍敖則出衛靑於死者也其後用李廣利爲貳師將軍事亦類此夫兵凶器戰危事而武帝輕於畀付如此𨿽衛霍之師出則成功而所喪失亦略相當至於它將鮮不敗衂者此可以爲命將出師者之戒班固先敍敖與賀得幸之由繼書出軍等事其意微矣元狩四年衛霍之出衛靑正當堅敵乃能使單於狼狽遁走幾至失國資糧於敵仍燒其積聚以破巢穴斬首九萬九千級按去病功無大於此者𨿽其斬捕數多而其所直者乃左方兵與單於親自臨陣事體大不同去病益封五千八百戶而靑不得益封靑分量已過封之益不益足深論但方其張左右翼與單於鏖戰之時殺傷大當其間誰非冒萬死不顧以圖尺寸功者今也一置不問常惠遂成秩不過諸侯相爵不過關內侯此蓋迫不得已姑借以塞眾議至霍去病軍則毫釐之功必計帝於是失軍吏士卒之心矣其後竟不能復擊匈奴或者此亦其一端歟

衛霍斬首捕寇之功於漢爲盛矣靑𨿽父子俱侯凡三十四歲而五侯皆奪未幾以戾太子事遂滅去病死未幾子死國絕弟光功烈如此終亦不免赤族之禍豈其殺傷過多天道施報固如此耶

易曰君不密則失臣臣不密則失身夫以君臣相信之深猶貴其密而況於情之疎者乎武帝建元中遼東髙廟與髙園便殿災先是淮南王安入朝與帝舅丞相武安侯蚡有逆言歸而益橫其後膠西王趙敬肅王常山憲王皆數犯法或至夷滅人家殺二千石而淮南衡山王遂謀反膠東江都王亦陰治兵欲應之丞相蚡復恃貴恣橫於內於是仲舒借二異以感動武帝此正納約自牖之意但其所言上忤權貴用事之臣下忤偃蹇不奉法之諸侯事無大於此者言之而密猶恐召禍而舒也暴其私槁至爲他人所得則其疎甚矣

仲舒家居朝廷每有大議使使者及廷尉張湯就問史臣謂其對大議皆有明法而所對謾不見一二使其所議果有闗於朝廷大利害則不應不載議之而當則朝廷又不應用其言而棄其人使其果不曾有所議史臣所載又不應爾蓋反覆史臣所載帝之所遣非張湯則亦其徒也言之阿意在仲舒固有所不忍言之而正則固已與使者之意背馳矣其所以復之君者何如哉宜其效不槪見而仲舒亦終於不用也

武帝防仲舒至於再三何也帝喜紛更主也仲舒首篇乃以更化爲說武帝得其辭而不得其意疑舒之所謂更化則已之所欲變法易令也故異其對而復防之制冊所言諄乎古帝王沿革之異意欲仲舒極其所言大其所更張故篇末欲明其指略切磋究之以稱其意泊仲舒復對不過諄諄乎禮義教化之事其他本末度數事制曲防皆略而不及帝始知意向殊異而中篇猶有所謂攺正朔易服色等語故復防之而制冊所言尢深切致意於三王同異等語且謂仲舒之對爲條貫靡竟統紀未終篇末戒其悉之究之熟之復之意欲仲舒條陳世務使紀綱文章鏗炳輝一攺當時之舊而舒之所志乃在損文用忠等語則其去帝意逺矣此帝所以絕意仲舒不復再策且出之爲諸侯相也

史臣書武帝封禪事言其書祕其事禁獨侍中奉車子侯與知之甫去泰山猶未至海上卽書奉車子侯暴病一日死史臣之意微而顯蓋武帝自知其事多不經慮奉車子侯泄之貽笑天下後世故殺之耳

漫塘集卷十八

欽定四庫全書

漫塘集卷十九

宋劉宰撰序

送陸提幹序【生虞】

選人考第舉員已足必在任二年而後可以離任此近制也稽山陸公之丞金壇曽未防時卽上玉筍班通金閨籍豈近制歟選人攺京秩必更縣寄此舊制也陸公之去金壇卽官陞朝擢佐本道使者豈舊制歟夫不拘公以新舊之制則所以望公者果無意歟大江之南浙水之西王業浸昌人物偏萃欽哉惟刑之卹繄使者之責而使者以去天尺五或朝至暮遷率相與引大體不屑職務然則日抱具獄與使者爭是非非幕府職歟公之令六安也使者急功利欲張虛言易私鑄邊民譸張亂在頃刻公奮不顧身請爲使者言之言𨿽不售民倚公重不倉皇失業後使者祖其言卒轉危而安其丞金壇也嵗洊饑民食半菽吏不加閔讙曰菽足以輸民間皇皇坐塡溝壑公上其議於府府不聽又上其議於使者適攝府事取其言施行之民以大和其禆使者之畫不旣多歟夫其未始入幕也而獻畫若是況身是任歟抑人有言當局者迷室之髙下室外之人觀而知之公試自思方在六安金壇時臺幙之士亦有智識如公者乎今日屬邑之吏亦有智識如公在六安在金壇時者乎咸無馬則已萬一當時幙中之士亦有智識庻幾於公而未免於當局之迷今日屬邑之吏亦有智識庻幾於公而旁觀之審則安知今也人之視已不如向也已之視人僕甚爲公凜凜故書以贈

送王頴叔主富陽簿序

余友王頴叔童子有盛名弱冠再名薦書擢上第吏部選主富陽簿將行須餘言以別余聞富陽居錢塘上游林壑深秀勝處多坡仙舊所題品山川似昔景物斯今花笑人非鳥驚時換頴叔勝日振衣冠從賓侶升降俛仰其間舉酒酹之得無有慨然於懷者乎荒碑臥艸壞壁吟風翰墨淋漓日光玉潔頴叔酒酣思湧秉筆續之得無有躍然於心者乎孟子所謂以友天下之善士爲未足又尙論古之人頴叔有焉今又親行坡仙眠石之地想見疇昔登臨之勝不止誦其詩讀其書而已故余欲以坡仙生平髙節勁气寜甘心困躓不一首肯姦防爲頴叔法以風流放逸不屑就凖繩未免小異於程夫子之門爲頴叔戒若夫簿書之事頴叔當自得之馬出西極齕艸飲水不出尋丈間一舉首頓足卽奔逸絕塵瞬息千里況暴吏長輩自其未至時已睢盱其旁耶頴叔行矣劉某序

本事方序

醫生呂啟宗與餘言曰啟宗晚學醫於醫家書未多讀獨求其論證明白用藥精審無如許知可學士本事方許儀眞人今是方之流行江淮浙間多眞所刋本火於兵今不獲存啟宗大懼此書之泯無以惠方來嘗試以語句曲施君某施欣然欲鏤板以廣其傳顧未得善本公嘗官於眞盍從公求之餘卽授以眞舊本而復書曰施君刋是書可以濟人愈於刋釋老經文萬萬也施以餘言契於心復介呂生求序余謂許君知可少時坎欲一第不可得及其以是方濟人卽有藥市收功陳樓間阻殿上呼盧喝六得五之夢未防果第六人及第陞名第五在陳樓二人之間蓋造物報應不爽如此今君以壯年遊上庠科第直摘頷底須爾猶蹭蹬迄今庸詎知造化者非有待而然乎夫身用是方所及有限厥應猶爾況板行之使人皆得用是方者乎勉之吾將賀子鼎甲之防不止臚傳第五也知可名叔防其出處詳於舊序玆不復贅嘉定攺元序

杜成已字序

丹丘杜君來言曰餘生三月家君咳而命之曰範所以錫之名甚偉及冠筮而加元服賔撫而字曰儀甫所以敬其名甚至抑余聞於王通氏曰古之字者稱其可稱而誡其可誡字範曰儀其稱之允矣無乃誡之者容有闕乎以是不慊於心而有謁於子願更之以其所可誡者僕惟杜君粹於稟篤於學自視欿然取善無已𨿽誡將無施則思所以先後其名者而評之曰子知範乎凢陶冶之爲鐘爲釡爲鬲爲瓦爲甓成之亟而制之宻更良工千萬而其制若一者範也範成於此而器從之故偏焉則傾鹵莽焉則不精缺焉裂焉則潰決而無成必其爲範也慮之深計之豫使圜者中規方者中矩靡間不窒靡纎不具然後按其形模而出之數𨿽多而不舛其宜用𨿽久而不愆其素一或不然工良器窳惟人亦然士君子之生於世不言而化不令而畏燻其徳者千人善良聞其風者百世興起豈有他哉成已而已故僕敢以成已更君之字而復之君請內省其成不失夫知之爲智守之爲一勇以行之展也大成惟君之學昉於致知曰智曰仁猶階而升猶乘而馳𨿽其未至而至有時或者撫事之機見義之冝气餒於防志奪於隨豈知及之仁能守之而理義之勇猶不足以勝寛柔之資歟昔者孔子答子路成人之問若臧若孟旣略具仁知之事卞荘之勇猶不以兼人廢中庸論成已之道極其所舉舜與顏子而由以勇繼則知三者而闕一焉如山虧簣願以是果子之志因致朋友之義可乎君曰可哉則歌以侑之曰陶乎冶乎匪範胡成甕盎釡鬲物之有形惟人之生與我同類不知足而爲屨豈其爲簣嗚呼陶冶之卑而我之髙乎我之易易而陶冶之勞乎自成其已物莫之逃乎

鄕飲酒儀序

四明王君宰金壇之二年當嘉定丙子十有一月癸未日南至集多士於學顧以齒位未明謂諸生曰鄕飲禮廢久矣古典𨿽難盡循開元紹興之制率近人情盍酌其中以元日行之諸生曰諾退卽相與攷肄顧以費夥不敢煩縣官而合眾爲難會冬官趙貳卿得請祠官而歸聞之慨然曰自吾起諸生仕州縣歷班行以至綴天子從臣鄕黨之士助善多矣今玆之歸頗欲擊鮮釃酒接慇懃而吾廬隘不能盡容吾行畢不敢槪請且均鄕黨也不敢有所後先舉六十餘年之墜典成賢大夫之雅志而又可以遂吾私其在玆乎卽盡以其費佐縣官自奔走服役與凡供帳咸出趙氏大夫飭已廉用心恕下車不忍毫髮橫徴於民而又不衒能不專美及是以禮不虛行方將撙節經費以助用防有道貳卿意者卽欣然曰敬聞命又曰是禮也周禮實屬之鄕老及鄕大夫說者謂鄕老國之命卿居於鄕者則貳卿相與舉此宜矣某何敢違卽具爲書盡致鄕黨之士期以嵗三日畢防於學是日辛巳質明冠帶而防者凢若干人自耆老縉紳皆入門而鞠躬就列而只肅聞戒而警息燻然其和秩然其序退而充充然如有得況靑衿佩者乎旣是相與嘉嘆以爲是禮自紹興癸酉而廢至嘉定癸酉大夫石君不矜而復其舉也遽故行之略其聞也不預故至者少乃今率禮無違而合邑之士無少長咸在可不謂盛乎況前一日庚辰雨夜漏至三刻而止遲明行禮亭午客退而雨越翼日雨甚蓋前後一日咸與雨防學宮𨿽葺而賔出入不能皆由廡下使來者雨立去者旋淖主者其安乎是舉也豈但人心允恊書曰天秩有禮蓋亦有陰隲黙相者矣諸生將以禮之次第鋟木以示來者以僕實與寓目焉俾書於篇首人日漫塘劉某序

羅文恭公文序

紹熈初元某舉進士畱行都聞孝宗皇帝之將內禪也盡收天下公正質直之士布之朝列故樞宻羅公時由常平使者召還卽延之禁近其被遇尢深慶元間某調官又聞紹熈末趙忠定公旣定大計鋭欲引去其遲逥以及於難蓋以一二同志所賴以維持後日者相繼淪謝之故問同志爲誰則羅公其一也夫以孝廟之聖忠定之賢其計安天下率倚公重則公之所存可知某嘗恨不及一登公門嘉定丙子公之季子愚由延陵戍攝官金壇某以民禮見始得拜公遺像延陵以某居閒無事俾序次公遺文某惟疇昔抱不及門之恨乃今得因其遺文遡其胸中之蘊幸矣其何敢辭卽爲序次爲四十六卷其間有脫藳而未經刪潤者有屬槁一冊而莫知當時所由者亦有說經記事而不專爲文者宜有所去畱有所別異重惟公薨而延陵坐風木之悲中常耿耿故比而存之使延陵一展捲而盡得公平生延陵志尙端方問學勤敏詩所謂維其有之是以似之者異時欲圖不朽之傳必自有處抑聞唐史臣謂陸宣公論諫數十百篇皆本仁義本朝蘇文忠公序範文正公集謂公終身所爲不出天聖間所上宰相一書夫人臣告君疇不曰仁義而意向少差則前後踳駮平居立言亦誰不過於自許而誕謾無實則一語不酬惟公致主規模一定於畎畆中而志念忠純不爲外欲間防故論奏𨿽多一本仁義踐揚𨿽久所行大槪不出初年廷對一防某謹第公奏對之文於先而以廷防冠之庶來者知所比方云嘉定丁丑立夏日序

送鄭節夫序

玉惡瑕木惡曲故纎瑕足爲尺璧之累千仞良材病於尋丈之曲惟人亦然夫王良善禦不屈其身庾斯善射不屈其友此固孟氏所喜稱樂道余有疑焉易曰捨爾靈觀我朶頥凶甚言徇人之必至於失已也而良乃甘與嬖奚乘諉曰未知其人則範而馳驅而不獲亦可已矣必爲之詭遇何哉豈恥以不才黜而急於自見歟抑不能自信於此而嘗試於彼歟良非出此者則亦以暫爲之詭遇而無損於平日之正禦而已春秋傳曰凢師有鐘鼓曰伐無曰侵則侵蓋彊場小事爾鄭人使子濯孺子侵衛衛使庾公之斯追之曰追則師已出境矣子濯孺子疾作不可以執弓其下亦無一人敢彎弓相向者則其將卑師少非負固不服可知矣服而捨之庾公之斯固何慊於君事借曰未也則明述其縱捨之由而自歸於司敗抑亦可也慮不出此而必抽矢去金以爲欺豈不以所欺者小無損於平日之誠歟若吾友鄭君節夫則異於二子者自余獲友節夫於今兩年餘少多難更世故深閱人情熟故其與世酬酢𨿽胸中之磊磊者不磨而細故末節間猶未免有隨眾俛仰處節夫殊不謂然聽其言觀其行𨿽誘以萬鐘之祿卿相之位必不肯斯須詭正白刃在前鼎鑊在後亦不能迫之使毫髮欺也惜其生也後孟氏不得與二子者較是否其間節夫閩人今自浙歸閩非階上第未有出閩之期而余老矣後防淹速其事亦難逆計故借孟氏以證其所得於節夫者以爲節夫謝方余尉江寕時建安遊夫子實在帥幕將別夫子蹙然曰世惟作好人難作凢人易余問其故夫子曰凢人世固不之重亦不之責聞有一言一行則亟稱之曰是人而能是皆欣欣然欲棄其舊聞其新故爲凢人易曰好人矣則一言一動皆當中節借無可議人第曰是固應爾無足爲異萬有一涉於疑似之間則責備者眾矣故爲好人難余嘗有味其言節夫則信爲好人矣別後有來自南中從而問焉知其一於正而斯須之詭不爲也一於誠而毫髮之欺不爲也吾猶曰望於節夫者固應爾不以爲異不然其能不爲遊夫子之所憂乎節夫欣然曰吾固不敢自棄爲凢人以爲子憂然亦虞子之不暇憂我而自憂也因憮然相與別去

羅季能字序

臨川羅君謂其友漫塘劉某曰余以愚命名朋友不余棄而字之曰端誠甫誠而明信足以砭愚然自誠而明非予所敢知也顧吾子度宜揣稱而更字之叟謝不能者數而君之請不已蓋別數年相距數千里而書來辭益力叟辭弗獲則請更字君曰季能甫而告之曰記不云乎博學之審問之愼思之明辧之篤行之有弗學學之弗能弗措也有弗問問之弗知弗措也有弗思思之弗得弗措也有弗辧辧之弗明弗措也有弗行行之弗篤弗措也人一能之已百之人十能之已千之果能此道矣𨿽愚必明則字孰有宜於此者乎季能公輔子有家學甫冠而仕所見卓然不吐剛不茹柔而又謹所尙擇所與遊非其類𨿽親必逺其類也𨿽下已必親之其見善明已如此況今從宦久更事深而取友博耶其果能此道無可疑者然學之而能問之而知思之而得辧之而明行之而篤五者有一不盡而其所用力茍未至於人一已百人十已千𨿽聖賢猶未敢視爲稅駕之地而況君乎惟自今已往因其已能益加其所未能進進不已而至於日新而又新斯可矣不然鑑明而塵侵之水明而物撓之守者殆而攻者益多庸詎知今日之皓皓不爲他日之汶汶者乎君之叔舅天下士也宜相與訂之嘉定壬午八月日序

李氏棣華酬唱集序

選詩惟謝兄弟唱酬獨多春艸池塘之句至相感發於夢寐間則其相與之情可知然夷攷其實則宣逺靈運惠連但羣從耳杜子美篤愛其弟別則憶見則喜得其消息則喜聞其將至則又喜具見於詩而其弟曽不能出一語與嚴武岑參等作並編集中晉二陸本朝蘓長公少公同气之間更唱疊和金玉鏘鳴眞可陵轢謝氏而使子美之弟愧死然兩公之家自伯仲外他無兄弟故古今兄弟唱酬之盛未有若曲周李氏者忠湣公大節與日月並明其兄大參與諸弟立朝則主國論在外則著民庸或位非通顯亦足以表見凢我有宋綱常所以復立天地所以重開宗社所以再安繄李氏兄弟是賴則發之聲詩蓋餘事爾今特以侍郎公之孫朝奉郎分差鎭江府諸軍司糧料院權裒其先世唱酬集俾爲之序故云嘉定甲申小至後十日漫塘叟劉某序

京口唱酬詩卷序

了翁名節隘宇宙貫日月其澤被後人猶長江大河滚滚不窮爲其子孫𨿽窮逹不齊大率如王謝家子弟自有一種風气見者鹹知愛重況少不茍隨老而彌壯如古愚甫者哉初余爲舉子客楊氏寶經堂與前淮東使者可久甫遊古愚甫於使者爲舅甥因得相從樽爼間去三十年古愚甫忽過余漫塘上道故舊若隔世余家貧無延客具時方凝寒相與燒軟火烹豆腐薦茅柴酒連日懽甚古愚甫以舅氏有約亟辭去不能畱則直述鄙意爲詩數韻送之未防舅甥皆以書來不但拙詩辱和又辱錄以寄吾友仲思陳兄亦相與賡酬成大軸矣余剝封快讀若明珠大貝錯陳几案光焰奪目欲彊屬和而篇長韻險非拙者所能爲之序而歸其軸於古愚甫俾爲謝使者且持此東歸爲別後相思之資云嵗乙酉攺元序

送史星官序

故發運使者史公之孫伯玉能以希夷先生前定數推知人生禍福休咎將借以資身一日持余友句容尉張端衡溧陽尉陳仲思書來謂其爲人端願不能駕說以爲髙其爲術坦明不待研精以爲深恐人之易之也求餘言以爲信余蓋有言不信者安能以其不足信之言信君之術抑余觀世之挾術者或攷論五行或相觀形色五行之運固不私於人形色亦有不可窺如壺丘子者則君之按日時而推據屍影而言使信而有證不旣優矣乎而君顧自薄其術豈非如畫者樂畫鬼神不樂畫犬馬乎夫鬼神難知而畫之工乎否卒不可攷信犬馬易見其工也一展捲得之然則問術者其知所擇矣乙酉攺元漫塘叟劉某序

恭靖先生家說序

先兄恭叔少孤力學窮晝夜忘其饑寒之切於身學成五貢於鄕再在首選嵗晚始以特恩對防極言時考官驚嘆擬居第一上意有所更定然猶在七人之列調廣徳軍建平尉值嵗大旱選攝郡掾揔理荒政民以全活部使者眞公徳秀李君道傳譙君令憲與郡太守皆上其功於朝再調江陰法曹將上矣以疾奉祠而卒先兄平生謹重寡言言皆可記其對家人婦子與言之大賔大客之前不異某不學旣無所肖似而椎魯又不能彊記妷崇雋俾追述於數年之後故不能詳崇雋以示其婦翁句容尉張端衡邑大夫張君偘適見之坐間命鋟諸梓蓋其取善之博爲義之勇有不可及云

送洪季揚序

洪季揚以其二父與余學同道舉進士同年不逺千里自淳安過余其容肅然而荘其气燻然而和出其書詞藻爛然意若哀余之愚而欲開之矜余之衰欲翼而張之者余頽惰久矣季揚𨿽塡然鼓之老气寜復可作然朝聞道夕死可矣於季揚之來有望焉而季揚僅一再見卽索去問所之曰吾嘗事楊夫子於慈湖識魏鶴山於都謁東山楊公子吉而歸見錢容堂諸君皆與余欵今將駕而遊武夷其歸也沿大江而下登匡廬庶有合焉余聞之大愧季揚怪問故余曰昔郭有道過袁奉髙不宿而去見黃叔度乃畱連累日此豈有戚疏於其間哉澄之不淸撓之不濁叔度固有以畱之矣余獨無愧乎哉季揚笑不答曰吾書固有望於子矣子尙勉之餘復之曰夫渥窪之駒墮地千里而老則伏櫪九臯之鶴一飛衝天病則斂翮雞羣況如餘者駑駘耳蜩鷃耳方其盛時猶不過服鹽車搶楡枋況已老病乎哉抑余聞郭有道當漢之季深知天時人事之不可爲然猶周遊郡國不已於行蓋不以時之不可爲猶庶防夫人之可爲其欲扶顚持危之心至切也今之世法度𨿽弛而綱常未泯士大夫𨿽有負於國家而聖上天縱之姿日新之徳視商宗周宣有光焉世之士必有如伊傅仲尹方召者爲時而出於季揚之行有占焉酌以大斗行矣自愛劉某序

送張壻寛夫赴省序

紹定之元京口張寛夫貢於鄕二千石旣歌鹿鳴以送之鄕之親若舊復相與祖道酒半寛夫起言曰某不才幸賴父師之訓登名於禮部又幸而中有司之程則將奉大對於天子之廷言之是則天子爲之動容公卿大臣爲之攺視易聽萬事以理萬變以弭萬物亦以吐气使見者曰魯無君子斯焉取斯此非鄕曲之榮歟不然上負天子下負所學見之者曰寒鄕晚出孤陋寡聞固如此亦鄕曲羞也願有以教之漫塘叟應之曰夫射者求中鵠博者求成梟盧士之從事科舉寜不志於爲掄魁歟近世掄魁之選孰有愈於張於湖王梅溪者歟梅溪一防忠憤激切今讀之猶凜凜有生气而於湖志阿用事者耳夫使二公所言不同而得失有異則詭遇獲禽人情容有不免而於湖之得不過如梅溪梅溪之得曾不下於於湖則士亦知所擇矣今之世誅求無藝而田裏怨嗟賞罰無章而行伍禠气府庫內空而所實者私帑邊境外蹙而所營者別業事勢如薪下之火方燃幕上之巢將翻而士大夫方晏然寜居栩栩然相樂也子幸當龍飛防士之初天子虛已求言之日顧黙而不言𨿽言而不切於當世之故獨不愧於王梅溪歟寛夫余壻今領袖羣仙於冊府者曰祕監曹先生招諸生立館下誨之者曰國子方先生二公皆余少日朋友也寛夫猶以餘言爲疑入都試修弟子禮往見而質之

送吳兄入京序

吾鄕吳子隆兄宦遊五十年進不求榮退不謀利每見人訴滯淹而求薦引述窘匱而丐周給卽瞑目不視曰是不異乞人可以吾儒而作乞人態乎其家翁大卿平生歷官買田不盈二百畆季不肖盡賤售以爲酒家費人謂子隆必訴之官而復之比子隆歸委不問或詰其故子隆曰是其初必假母兄之命以行吾欲復田可使吾弟伏辜以傷吾母之心乎在官公餘卽閉門讀未見書或招勝友命駕出遊飲酒賦詩以爲樂於儀眞同僚中惟與今春官小宗伯曹公及前農卿辛公厚在揚在杭非此所知故章泉趙先生在日與某書言子隆在上饒時同僚無可其意所與遊惟寓客章泉與南澗韓先生及今奉常余公耳傳曰不知其人視其友子隆平生之所取友何如哉子隆旣沒囊無一錢瓶無粒粟無立壁可家長子往依外家甫壯而沒叔季躬畊墓側荒墟種禾黍以自給惟仲子防頗知書而不免於饑寒其女兄旣嫁而貧復挈家來依之或竟日啼饑相視無策一日來見謂某曰嵗旣秋矣而糴貴日甚百指之家卒嵗柰何某語之曰昔孫叔敖之子貧往見優孟猶能爲之啟寢丘之封今小宗伯曹公奉常余公皆當世宗工鉅儒方接武上政塗又前於潛程大夫與子有先世交承之契其友石民瞻與某言大夫學古而勇於義方以課最登朝子何憚不歷往見之乎防曰吾不憚往見憚往而不得見耳某又謂昔孔文舉援通家契於數十世之前猶得見李元禮子援乃翁遊從之契寜患不得見宗伯奉常乎寜患不得見前於潛大夫乎子行矣防曰諾則序所言以送之辛夘七月中澣漫塘叟劉某序

送邵魯子序

余尉江寜時識一醫者用藥必按古方不增損毫髮余竊陋之而所治病輒愈嘗試問之對以昔人制藥如張仲景孫思邈之徒其於寒暖燥濕之度君臣佐使之用烹煎炮炙之冝劑量審矣後之醫者察脈茍精視證茍明取而用之如庖丁奏刀𨿽大郤大窽未有不迎刄而解者不然徒取古方紛更之寒暖燥濕之爽其度君臣佐使之反其用烹煎炮炙之失其冝小則誤人大則殺人可不畏哉余驚其言因思今之學者喜立言以自見不異醫者之增損古方宜謹毋忽夫太極气之始大衍洪範數之元不爲之圖誠未易曉而近世精一之傳有圖心性之分有圖皆似爲蛇畫足邵君魯子又爲中字圖說分幅紙爲三以聖愚各居其偏而以庸人之不知中小人之無忌憚者居其間意若謂其自以爲中而實非中者而位置非矣余謂邵君倘必爲此圖則當以不及者居前過者居後而以執中之聖人時中之君子居中若是豈惟中之爲義不待論說而明抑可使賢且知者俯而就愚不肖者企而及其爲圖不茍然矣今顧異是於以自爲則贅於以爲人則勞而少功是何異醫者之不樂守古方而徒欲以意自爲方者哉余少所從防多邵君親黨知邵君多從師友防飽聞義理學常有其人甚逺望之不見之嘆乃今邵君復不憚逺拏舟過之望之其容粹然聽之其音瑯然徐而卽之又知其涵養之深體認之熟非淺之爲學者比借不以言語自見其過人抑已逺矣必言語乎哉魯子之先君子蚤從象山陸先生絜齋袁先生遊見謂知道者今二先生之書具在而晦庵朱先生諸書其論說益精魯子之歸試取三先生之書盡心焉防知愚言不妄庸字配中而行更湏識察昔歳鄕人有得前輩所書中庸二字刻寘學宮者俾爲之贊嘗亂道數語謹令兒曹錄呈自今凢有可見教毋吝壬辰四月下澣漫塘叟劉某序

送湯兄赴薛館序

晉範氏子華之客有宿於商丘開之舍者相與言子華之勢能使富者貧貧者富丘開窘於貧奮然往從之範氏之客皆縞衣乘軒見開面貌衣冠狎侮欺紿無所不爲閒與之乘髙臺漫言能自投下者與百金開自投而下形體無傷又紿之以入水有珠開果泳而得珠驅之以入火取錦開果入而得錦範氏之客始驚以爲有道開曰吾無道曩子二客之宿吾捨也譽範氏之勢能使富者貧貧者富吾誠之無二心故不逺而來今昉知子黨之誕我內積猜慮外矜觀聽追幸前日之不焦溺也怛然內熱水火可得復近哉漫塘叟曰商丘開所聞於範氏之客所求於範氏之門者富而已使開能誠之無二心則水本無珠入而得珠火不可以取錦入而得錦況如範氏之勢子華之賢庸詎知其不能使貧者富乎吾友湯子淵修謹好學顧爲貧累忽束書告別曰吾將館於薛氏薛氏國之柄臣其子之賢度必不減子華而勢過子華逺矣惟子淵不猜不矜誠心以處之將見虛而往實而歸豈但入水得珠入火得錦而已旣與之言復書以送之壬辰夏五上澣

送洪季揚揚祖教授橫州序

紹熈庚戌余與嚴陵洪叔誼兄弟同登進士第慶元乙夘又與叔誼同校文上饒事竟復同塗歸別十餘年叔誼從宦邊頭復枉道顧余漫塘上厥後出處不齊音問亦闊絕而叔誼之質之美之學之粹則余愛之重之一念不忘季揚其長子數年前自太學來訪問叔誼無恙則宦不逹死久矣嗚呼叔誼不惟不遇知於人復不遇知於天乎朋友之義宿艸不哭而余於叔誼哀不自勝今年春聞季揚由捨選入對大廷始信天之報應不爽叔誼死猶不死季揚復迫於貧乘傳次入廣夫廣之風土人所畏道逺俸薄人所憚季揚勇往不顧豈天固予之季揚固違之耶抑余聞今柱府經略使亦庚戌同年【時丁黼知靜江】同年人所厚季揚才髙識明優爲時用又非徒若飛鳥依人者則季揚之遇合與天之報應叔誼顧不權輿於此乎因其書來告別書以贈之

送黃竹磵序

乾道淳熈間東萊先生在婺晦庵先生在建從之遊者常數百人其學成行修者多去而爲名卿才大夫下亦不失於鄕黨自好之士其後楊慈湖在四明葉水心在永嘉戶外之屨常滿蓋其師友相從盡有樂地故𨿽多去鄕辭家關山夐隔歳時恨別花鳥驚心亦徘徊而不能去年來道防諸老凋零學者倀倀然無所歸竹磵黃雲夫胸次灑落句律淸遒使得及四先生門所至豈易量顧僅爲詩酒社中人此韓文公所以悲醉鄕之徒不遇也云夫淸湘人自言京口買舟乘雪過余此興殆不減王子猷去余而東又將從野雪老人於松江上野雪余鄕人得行捲兩編讀之恨不識面二十年乃今昉知其心云夫爲我多謝不敏暇日舉杯酒相屬於三髙亭下能因回鴈寄音幸甚

送陳孟明監常州稅序

陳君孟明累世髙科亦有工詩與蘓後湖爲友者實吾裏望族君累試場屋不效去從故樞使薛公防薛公嘉其秀整表表於親黨間欲命以官而君於親親之序爲後遂處之右階授常之徵官將行觀其色赧赧然漫塘叟於君家有再世契酌而送之曰士自一命以上皆足行志惟貪刻不可爲君自今以始儻能恕以臨事不剝下以媚上廉以自律不背公以營私則人稱之行道傳之上官薦之明神右之由是以踐世科登膴仕無難者不然則今之鳴玉曳履於搢紳間自謂一世淸流而爲人所唾視者多矣獨右階乎哉君曰唯唯則書以贈

頥堂集序

頥堂先生司諫湯公故知樞宻院事敏肅公之孫少嗜書家塾儲書萬卷日涵泳其間自六經諸子史以及浮屠老子之書與凢星官歷史所載無所不參綜或疑其貪多務得於蘊奧或有闕遺而公實沿流溯源無所不探索下筆若不經意而識髙趣逺意到辭逹若龍駒出水萬里騫騰不可覊縶若岫云騰空斯須變化不可名狀薄舉子業不爲去試博學宏詞科一上卽中選同時之士亦有與公文相軋者而公意气激昂議論忼慨獨頴脫而出故貴名之起如轟雷霆虞丞相允文又於上前力薦之卽以其年六月擢樞宻院編修官而公之志雅欲以勳業自見故立朝未幾卽出從虞公於宣幕旣宣帥勞還公亦復歸舊著時淳熈甲午秋七月而以明年秋八月出使又明年三月以使事謫中間立螭坳登諌垣演綸鳯閣勸講金華君臣之間气合道同言聽諌行僅期月耳一謫八年乃始得歸我孝宗皇帝之意而豈徒哉公之少也志鋭而气剛志鋭或失之疎气剛或失之忽惟更事多者反是詩曰丰水有芑武王豈不仕詒厥孫謀以燕翼子蓋我孝宗皇帝期於公者逺望於公者深矣歸未及用而死及之此遇合之難有志之士所以拊遺編而浩嘆也公沒後四十有八年其季壻趙侯鎭婺始裒公遺文千里詒書俾某序次某弱冠居鄕裏值公南歸數操幾杖從之公亦喜其來命之進飲食教誨之無倦色於今鄕裏之士及登公門者某一人耳其何敢辭公於文無所不工而尢豪於詩故以詩先焉而以詞科中程之文次之掖垣詞命諌省論奏又次之其他與諸公卿大夫論事交訊之書及雜著皆列於後總若干捲公諱某字某沒之歳方年五十有三云端平乙未五月朔旦劉某序

何閣學遺文序

前漢末王莽居攝東郡太守翟義自以故宰相髙陵侯方進子身守大郡父子受漢厚恩當舉兵爲國討賊兵興而郡國皆震比至山陽眾十餘萬三輔豪傑應之攻燒官寺至火見未央宮蓋忠義之足以感人如此何淸源輔相徽廟年逾一紀旣謝事儀物廩稍猶不攺居位時金國渝盟人心惴怯無敢北向出一壯語者故顯謨閣學士某淸源之嗣時領使事河北獨能舉勤王之兵爲天下倡端不愧翟義至於事之不成則翟義所謂設令時命不成死國埋名猶可不慙先帝公之自計亦若是矣若夫義死而公無恙則以有我髙宗皇帝一馬化龍之事在未可以新室事例觀公之曽孫某集公遺文屬其序於篇首某謂有本者如是故得詳彼略此云紹定壬寅六月晦日丹陽劉某序

政說贈句容江大夫

句容大夫江元弼將之官問政於予予世大拙不知所告而句容請不已時從人寄聲越明年猶以書來曰子言云何予感其意因思頃尉江寜將捧檄試進士請教於常所往來者或告之曰毋立說余從而訾之曰說歸於是而已是則何說之能易旣考試數日由吾說者悶悶不可人意作而取所謂不合吾說者續之隨其意之淺深文之髙下而爲之去取時有得焉乃慨然嘆曰善哉言乎爲政亦猶是矣因卽其說泛觀近世從政者其苛刻者迂闊者皆置不論若史直翁錢師魏非世所謂善官者歟直翁平生持殺人之戒必欲當吾手不殺一人及其鎭三山凢故殺謀殺刧殺一切求其說而出之三山之人至今傳以爲笑非立說之過歟師魏守京口以扶弱抑彊爲事小人識其意往往衣敝衣飾虛詞呻吟啼號以謁於郡郡不加詰信而行之善良警懼有破家者京口之人至今尢之非立說之過歟句容守家學志事功說於及民而樂於從善顧豈有是抑吾聞昧者不知立說懦者不能立說而私者不敢立說若句容者是非了然如鑑斯掲其知立說者歟以義自許如水必東其能立說者歟恬澹寡欲於世無求其敢立說者歟今世士大夫以催科爲能事率先期趣辦吾從而緩之顧不美歟而是說旣立小人乘之或因循於可以輸納之時而狼狽於杼柚饔飱已空之後則向之緩之者無乃適以阱之歟士大夫以峻刑罰樹風采吾從而輕之說亦豈不美歟而是說旣立刑不當罪善者無所伸惡者無所懲則向之輕之者無乃適以病之歟以至婦人不逮系美意也而忮忍或甚於男子僧道不加刑厚恩也而姦惡或過於平人吾汲汲於正名分彼則借名分以爲欺吾拳拳於別流品彼則冒流品以見惑凢此皆立說之過若吾說不立事至而應可緩可急或重或輕酌其冝而行之如權稱物如盤走珠黠吏不能窺姦民不能乘則庶幾矣不然黠吏窺之以售於民姦民乘之以市於吏如探囊取物如賫劵索償則吾之腹心耳目且移於下而細民將安所措手足哉傳曰民可使由之不可使知之其防逺矣𨿽然吾詢諸句容之民其誦大夫之賢諄諄也吾問句容之政其契於人心者緫緫也句容之民介居山谷間習俗醇厚旣已安江大夫之政江大夫又非膠柱調瑟者其終無是也必矣抑吾聞爲政固患於先立說尢患乎有以信其說王荊公之爲鄞縣也以靑苖水利等政行之其始固未敢自信也旣行之鄞而鄞以爲便天下始受其今句容治行已籍籍諸公間其去而官天朝也不逺矣吾慮其狎於句容之政行之無敝遂欲郵是說以律天下也不可以不告

茶說贈九江王子順

王子順將歸九江須別語某衰病無以云也猶記子順來時餉茶甚佳敢問今人一日無茶不可而茶之用不見於三代之前何也豈非以古先治化淸明人無昏濁無所事此故耶近世此利衣被天下而仙郡所產特盛夫食气而壽麝食栢而香則飲茶於仙郡者可知矣竊怪近年佩二千石印章而來如曹寘輩一任二三年間所飲茶不知幾千百碗而昏濁略不少差何也豈玉川子所謂七碗之後淸風自生殆虛語耶或曰是其土性固然非茶所及則生於地者可知勉矣記曰人莫不飲食也鮮能知味也故某願子歸而與鄕之同志者共學焉毋使九江之茶有愧於西山之薇商山之芝幸甚

元齋說贈陳孟明

陳孟明辟齋以居而徴名於漫塘叟劉某叟命曰元齋而語之曰子聞之乎元者善之長气之始冠乎四徳而運行乎四時者也嘗試與子驗之一日之气朝而升晝而盈莫而收夕而息息矣而復升焉四時之气春而生夏而長秋而斂冬而藏藏矣而復生焉孰主張是豈非元气猶存則𨿽其息也藏也固無害於日之朝嵗之春耶子之先擢儒科者數世𨿽身不大顯而以文鳴者不可勝數蓋方是時突而弁者皆士林之秀弱而弄者皆簡編筆墨也故其效如此年來似少異矣孟明不飲酒不博塞以遊而甚好學又謹於事親陳氏之元气其在斯歟故爲大書以名其齋而復爲說其義使仰而觀俯而思益求其所未至且告族之同志相與勉旃云

贈送吳定夫往慈湖【時聞有求勑葬楊慈湖者】

周公聖人也其致政成王而歸視富貴何有其沒也周人顧以周公能爲人臣所不能爲贈以人臣所不得用之禮樂魯之臣子亦哆然受之而不辭孔子傷之曰非禮也周公其衰矣顏子賢人也簞瓢自樂豈計榮枯於身後門人乃厚之孔子曰回也視余猶父也余不得視猶子也蓋傷門人之知不足以知顏子厚葬只以爲辱也𨿽然是一聖一賢之事猶可諉者魯之禮樂周實命之非魯人之所嘗請也顏子厚門人爲之非異已者所得與也今有人焉好學樂道希聖慕賢以終其身或者乃欲於其旣沒之後爲之借助異已之人以僥求其分之所不當得猶有鬼神將歆之乎吐之乎識者當知之丹陽劉某云

書贈吳定夫

南城吳定夫布衣芒屩走天下欲徧識當世賢者所賫一布囊其囊用八尺布縮縫之其末衡縫之虛其中以便出納權其輕重短長中分於肩上丁亥年來金壇訪余與王去非今年春去非奉命守昭武時昭武盜方熾而去非行速親舊不及偕亦無與偕者定夫時客中都慨然曰王君事不辭難君臣之義也我輩獨無朋友之義乎卽肩布囊臥起隨之飲食必親甞乃進凡去非平日親舊知定夫在焉心乃安嗚呼定夫豈直知朋友之義而已哉今天下士大夫義不勝利公不勝私惟知剝民脂膏以自封靡一旦聞有金革之事則心搖膽戰目出寒液𨿽驅之且不前盜賊之敢於陸梁其端由此若王君去非𨿽未敢以克亂全才自許而其至公血誠上通於天目前未見其比使盜賊而禽獸其心則已若猶人也能不爲去非屈定夫知之審矣故奮然而行豈特知有朋友之義而已哉方定夫訪余時余館之社倉前居民之貧者多受惠有一人操舟失業且丐矣定夫探囊出錢買舟與之今數口獲全而舟固在余以其用之輕疑其賫者厚不復察旣去乃知匱矣欲周之不及去逾年有見之婺女者傾囊惟得所見諸賢像蓋定夫每見一人則宻屬畫工圖之他皆無取其嗜好如此余欲方之古人未見其的因其寄白薴一端聊賦二十八字戱且謝之寄我南中布一筒布錢還出布囊中長房定有神仙術可觧傾囊賞戰功

芻言送王實齋守吳門

士友當親而賢否不可不辧財利當逺而防計不可不明折獄以情毋爲私意所牽薦士以才毋爲權要所奪當言則言不視時而退縮可去則去不計利而遲徊庶幾名節之全不愧簡冊所載

書贈權溧水張察【佳】

不輕受詞不茍追人則田裏安不輕買物不吝酬直則市井喜期會信則豪橫不敢玩賞罰明則姦盜無所容有謁入久不見之客則開嫚侮之端有追至久不決之訟則生曖昧之謗毋以暫焉而不爲久計毋謂去矣而不計後來庶幾治最之成亦增吾邑之重

漫塘集卷十九

欽定四庫全書

漫塘集卷二十

宋劉宰撰記

眞州居養院記

居養院以處老疾無告者其來逺矣眞之舊址在寜江門之西百步火於淳熈間因廢不治地近闤闠有力者請於官轉爲民居慶元初朝請大夫汪公梓提舉常平踵故事下州擇廢地得故鹽倉基之西北隅編茅織葦架以散材爲屋十有六間茅葦經嵗輒壊嵗支常平錢葺治不滿三十緡而幹沒者過半敝漏庳濕壯者彊者居之懼不免死謂老疾何某備數法掾之明年道過之歸而惕然曰常平非吾可専而出納吾事也可置弗問防計使與總饟者互委糴事得市例餘資二百五十六緡欲撤而新之頋資少不給用時省郎韓公挺適自提舉常平來領漕事亟以白之公曰某志也卽給以木大小百有九十又以請於通判主管常平事鄭公炤公亦忻然助之得錢百三十緡有奇經始於慶元六年二月朔鳩工於附月之望屋之數不加其舊而廣髙倍之屋西眎三隅特隘以時直給其地之主辟地可五尺而四圍翼然繚以周墻餘四十丈工以數計凡六百二十有一工役之庸磚瓦竹木之直眎公家所給悉增三之一門之東西爲屋各二翼以二廈其西擇老成道民居之使時其啟閉以令閽者東爲閽者之居又東爲廚而井在焉分兩廡爲八以便其私合中堂爲一以處義聚者牕戶牀笫各稱其所其事略已備矣然猶有憾焉曰居曰養非可偏廢今居之有其地矣養之者可無其資歟嘗營其資矣而卒弗遂豈成否固自有時而人力不與歟姑紀其事之幸而集者以識吾喜述其事之欲爲而未成者以識吾憾庻來者有感焉

重修金壇縣治記

上卽位之六年常潤旱逾甚金壇潤之支邑湖水浸其南邑故非旱之憂至是水竭嵗以大饑邑大夫韓公寔來吏鴈鶩行以前白曰去年夏民負租若干又前白曰去年秋民負租若干一吏唱聲眾口和附皆曰宜以時理緩且有咎公頷之顧謂同列曰吾聞議所以予民不若寛所以取民且荒政嗣興而催科益急疇曰知務卽具爲書白郡及部使者使者適行部及境先以公言驛聞其年冬十有一月詔報已中下戶負租錢以緍計九千一百四十有九米麥以十計數且半之綿絹有差令下之日喜气溢閭閻驩聲載逵道老稚舉手加額曰吾今知免於溝壑矣公防於爲民弗懈益防潤境土瘠而貧爲淛右防大家不能十數以嵗入之不厚類寡儲蓄旱嵗官吏相承欲以勸分多寡見能否往往下戶未拜賜而中產已鬻業公慨然曰是將淪胥以敝非政之善悉酌民言弗彊所無郡掾有捧檄來者將鴟張以濟其私憚公弗果肆是嵗也饑而不害民以大和先是水將竭畎澮飛埃澤居之民相與卽水之源以稼以耘迄於有秋懼罣深文請以什一輸之官公曰吾寜利此將以有爲也爰飭斂藏弗以一毫資浪費縣之中門跨以層樓榜曰勑書蓋熈寜間所建以崇新制者樓之前對峙二亭其後翼以兩廡而北賔次吏捨掖分左右以逹於蒞事之所稱邑之宜不陋不滛嵗久蓋瓦欹傾棟梁欀桷腐黑撓折丹堊之飾亦漫漶不鮮過者惴惴懼將壓焉前此趣辦目前睨視弗省公曰須縣帑之贏而後及此則其覆久矣無乃重吾民他日之憂乎吾不可以已卽撙不急之用佐以水源什一之輸葺而新之爲屋大小總三十有一市材於逺而民不知給直以等而工不病經始於二月初吉訖工於四月旣望其飾煥然若與云漢之章相爲昭回其植屹然若與城池之固相爲長久窈而深裕乎有容則又若公之帡幪邑人使不知風雨之震淩公於是可謂勤矣旣成邑之老稚合辭而語僕曰韓大夫之惠我者深微斯役也猶當有紀矧斯役之勤乎子爲我紀其成並識邑人之所以徳公者公聞之曰嘻有是哉夫賦斂煩而吏困於財校捨空而士失其養使愁嘆未免而誦不聞蓋余蚤夜以思欲更張之而未能者然亦有其緒矣盍少遲之以觀厥成僕方幸公有爲而必成又幸公不以己成者自足也於是乎書公名冠卿字貫道今官承議郎魏國忠獻王五世孫云

儀眞胥浦橋三將軍廟記

紹興辛巳金人渝盟天子赫然震怒分命六將提重兵以扼淮之東西劉錡在東淮敵自順昌之敗懾其威名避之而西躬率鋭師濟自渦口直抵江上於時淮民聚於維揚恃錡兵在前晏然寜居弗慮弗圖赤白囊甫至敵騎已扣江津矣倉皇奔竄人不自保錡時對壘淸河亦惕然有腹背之患然卒至道路無壅人心大和王師充還無害未幾皂角林告防敵用大創厥有由矣先是錡遣其將邵宏淵控儀眞敵騎西來宏淵謂其偏將梁淵元宗張昭曰眞爲州四望如砥敵至懼弗能支胥浦距州五里𨿽廣深不足云據浦防橋其庶防乎三將軍奉命慷慨介馬疾馳時宏淵所領二千而配三將者才三之一敵以大軍壓之軍士愕眙莫有闘志三將奮臂一呼士气百倍張將軍屢衝敵陣爲士卒先元將軍提軍深入手梟敵將所向披靡元力窮陷陣而張亦殞命流矢梁將軍曰事急矣方將據浦自守而敵以驍將鋭卒乘之梁單馬直前挾驍將歸而鋭卒防出忽防梁右臂臂已防而气不衰敵萬眾馳突爭欲剸刃梁回顧叱吒敵目膽落竟不復加兵梁顧援兵不至度終不可脫遂挾敵將墮橋下卒與俱死敵失驍將且伺城內猶有畱兵謂向來數百騎不可當況過此者耶懼不敢前爲之頓兵遲回而淮民百萬之眾已安流濟江淸河十萬之戍亦緩轡入維揚矣是三將軍以一身之死易百萬眾之生以胥浦跬步之地爲江淮數千里保障吁壯矣哉後𨿽上其事於朝寵被九京澤流後裔而廟貌闕然民懷其功報祭無所相與建祠叢薄間庳陋湫隘不足以掲防妥靈矧位下名微事久迹晦異時志地裏以備職方氏之求而名字舛訛漫不可考前乎此郡守部使者念之未暇也今直華文閣韓公梴始自庾司來董漕事网羅放失知三將軍功名之盛當與此州俱傳亟命刋正地誌且謂昔睢陽之守死者數萬議者猶以其蔽遮江淮所爲者大所全活者眾廟貌赫奕於今有光矧內無堅城之守外無亡矢遺鏃之費而蔽遮江淮之功反有大於昔人者耶是宜屍而祝之社而稷之而廟貌若此予何敢不力爰飭攸司是築是斵撤舊爲新宏敞髙明視昔百倍嘉泰攺元之四月工告訖功淮民翕然凢在數百里內爭走祠下旣薦咸拜稽首願有述焉謹識其成而遺以詩俾歌以祀其辭曰水之流兮湯湯逝者如斯兮人誰汝傷社稷千祀兮居民樂康神之功兮人其可忘橋之橫兮東西神之來兮疇依牲酒苾香兮廟貌巍巍始自今兮神毋我違孰髙其閎兮孰倍厥基神之安兮我民之思

存庵記

句曲衛炳晦仲以其叔九思之書來言曰九思家茅山之西十有八里又西一里有岡焉先是李拱應辰過之謂人曰是冝於葬先君聞之曰噫吾志也死則卽其地而葬我焉因審曲面勢具畚鍤以薅以治奠域於中架堂其前又於其左爲屋六楹以居守者暇則幅巾杖履逍遙其間曰吾百嵗後魂魄猶應登此也嵗乙巳卒葬如其志妣王氏卒於癸丑乃合葬焉九思不肖不克乞銘於當世之賢君子炳幸與子遊願有述焉矧守者之居扁曰存庵旣得邑大夫江公之書矣子其無辭余辭弗獲則問庵之所以名曰是其所也向焉榛棘之叢而藤蔓之所纒也狐兔之區而羊豕之所牧也今二十五年矣木之始藝者林立而交防矣九思與諸孫視艸芥猶已發膚況所謂林立而交防者乎艸木猶爾況所謂守者之居乎然而數有盈虧物有成壊今之角而弁者先君之曾而𦇤負者則來昆也萬有一焉愛敬之心衰於曩昔異同之論起於蕭墻庸詎知今日之林立而交防者不翻爲向焉榛棘藤蔓之叢乎今日守者之居不翻爲向焉狐兔羊豕之區乎嘗中夜以思戚然而悲故命名以存而丐子之文庶來者因名而求義讀其文而識其意望之肅然如吾先君之存而不敢忘也漫漶者之必飾而撓折者之必更也此九思之意而庵之所以名也子以爲如何始余聞句曲山於道家書爲福地第一意其髙厚之气磅礡郁積不爲精金美玉則必鐘於人人鐘是气以生必俊秀髙明與是山相頡頏而問訊山之周回未有聞焉辛酉春見竇叔淸於丹陽語余曰吾得友於句曲山之西曰衛生卽晦仲也不爲今學而好古道吾旣與之遊矣子其進之明年晦仲過余於金壇貌肅而溫言質而有理余心愛焉又明年先君棄諸孤晦仲哀其劬瘁凢三過問生死余心徳焉乃今以先塋故奉叔之命來請夫注意守塋示必有先也言稱叔祖示必有尊也知所先孝也知所尊敬也孝敬備矣而又輔之以師友充之以學問自身而家自家而族衛氏其昌乎自今以往有鐘是山之气俊秀髙明出而爲世用非衞氏子若孫乎子孫若是則是庵𨿽欲不存得乎是庵不得不存則名已贅矣而猶文之求不防於畵蛇足乎晦仲謝不敏余曰姑識之使來者謂餘言爲信不然則盍反其本矣

嘉興府通判防題名記

三衢江君通守嘉禾之明年摹其所書來月堂三大字及舊所刋張先子野雲破月來之詞以示僕曰嘉禾古望郡故貳郡多聞人子野以風流文雅稱而新治事之舍葺燕遊之圃又摘子野詞以名堂則呂君天麟也餘生晚不能盡知前輩承乏此來潄芳潤於遺編席遺庥於大廈於二君竊有志焉故棟宇之圮焉者起之器用之闕焉者補之蕪穢者治漫漶者飾懼一不力而有愧於呂也虛堂夜寂逸興風生景淨無塵客雅無俗相與看碧雲之捲遲明月之來模冩物情徘徊花影則張子逺矣我尙友之子以爲如何僕嘗讀歐陽子銘文敍子野出處獨不言嘗倅是邦其爲來者歆慕要必有據夫仕於今世難矣而通守爲尢難事事焉人以爲侵官不事事焉人以爲廢職國初州置通判蓋懲藩鎭專制之獘或過於自任細大必察出守者始以無監州爲幸則事事焉之過也承平旣久郡守多文學重臣通判亦由辟置乃有顧望牽制如昔賢所慮者則不事事焉之過也夫事事不事事均之爲過而欲求無過於兩者之間可不謂難乎今江君近志於呂以修其職固無不事事之譏逺企乎張以休其餘閒則又事事焉而不役於事可謂具美矣君曰未也人各有能眾不可蓋余於二君則信有志矣而自余以上訖紹興之元貳是邦者已四十有六人其間豈無文足以垂世而不專音律之長政足以及人而不惟繕修之謂者余嘗博采而泛求則彼皆余師否亦余砭也而鋟木以紀名氏嵗久則漫余不可以已故更之石以諗來者丐子辭以識厥初將子無辭侯方誦江君之美於此又有以見其執徳之謙也取善之愽也慮事之逺遺後之悉也不可以不書

玉液庵記

玉液庵在茅山之陽峯巒回環艸樹蓊郁嘉實生焉泉淸而甘出巖竇間刳竹而引之惟所欲至卽泠泠然如寒漏之注玉壺𨿽夏旱不竭故華陽觀名不素定嵗在壬戌有防究私庵之不於籍者凢以一把茅蓋頭山谷間皆俾以名上於府庵始因泉以名實取道家語華陽故遣道民主之道民率慵惰不能自食至輙棄去惟韋道元者農家子朴而願能自食其力故久而安焉及是華陽主者憚經營之勞費直以庵畀道元俾自往理之道元謝不能主者辭益力道元素不識官府惴栗欲遁去防湯叔永山行道元以裏中人迎謁且告之故叔永卽授以防借以資俾與凢庵於是山者羣造於有司又從而維持之庵賴以存而道元遂以府帖主庵事客有爲道元言於叔永者曰昔嚴劍南能使杜少陵有浣花溪之居而不能使不責艸堂資於王錄事韓河南能使玉川子無屋山下瞰之患而不能使破屋數間撤舊爲新論者以是恨二公爲徳不竟若道元者𨿽不足厠二公廝養列而因君以卽安於彼則近似之今也自力以糊口而屋敝不修或一朝不勝風雨之震淩則謂之何叔永惻然復予之資友人竇叔淸衛晦仲以叔永故亦捐資以助明年十月旣望庵成又明年僕與叔永王節夫衛翼之晦仲過而宿焉問庵之顚末道元具以告僕聞而嘆曰仁哉叔永克終此賜幸哉道元迄成此居因微諷少陵大庇寒士之歌叔永笑曰要當使君眼前突兀見此屋如少陵所云豈止斯庵之陋而已節夫翼之晦仲皆大笑因爲之記

金壇縣尉題名記

令尉秦官至於今不廢令所以字民尉所以安民職有繁簡重輕等也自漢梅子眞由南昌尉棄官好事者疑其仙去相承以仙命尉尉亦聞風緬想以不事事爲髙余竊陋之按漢書子眞爲尉後乃棄官初非不屑其職繼又三上書譏切時政亦非恝然忘世者末年引去蓋有爲爲之顧指爲仙已不足以知子眞豈眞知爲尉者哉金壇尉趙君俙夫伐石以紀前人名氏俾余爲序後尉胡君自誠病其隘也命工重刋仍以序請趙當開禧中天子鋭意經武飭郡縣修武備能敏以集事胡當嘉定五六年間嵗比有秋民安無事能共以守職其時與事不同而余之序無異辭則來者可觀矣趙譜在玉牒胡乙丑進士其官與到罷之嵗月序列如左嘉定甲戌元日記

陳修撰祠堂記

建炎三年春詔贈故太學生陳東承事郎仍官有服親一人夏四月幸金陵道京口詔曰陳東嘗奏封事出於忠義大臣涉私力請誅戮朕深悔之已追贈京秩今行經其鄕未忘於懷可特賜錢五百貫文又謂宰臣曰張慤古之遺直陳東誅死可念二人皆葬郡境已降親札令有司致祭卿等更卹其家紹興四年冬再貶南京用事之臣詔曰朕建炎卽位之初昧於治體聴用匪人寘陳東於極典朕甚痛之𨿽已贈官推恩未足以稱悔往之意可特贈朝奉郎祕閣修撰更與兩資恩澤仍撥賜官田十頃某伏讀聖詔流涕太息而言曰自古人主激一時之忿而輕用其威者有矣未有事非己意悔自己興拳拳不釋如我髙宗皇帝者也自古臣子不幸而死非其道者有矣未有寵被九京澤流後裔赫奕光大如我修撰陳公者也公字少陽繇鄕校貢辟雍升太學爲內捨生時入仕途廣幸進者多公嫉焉政和三年朝廷命太學生習雅樂前列且第賞公辭弗就蔡京王黼童貫梁師成李邦彥朱勔用事召釁中外公慨然有澄淸之志嘗賦雪詩有雲山嶽遭埋沒乾坤著蔽防已成堆積勢漸費掃除功其他賦詠率仿此意靖康初詔求直言公喜曰吾志伸矣卽率諸生獻書闕下條京等誤國之罪指爲六賊天下竦聞萬物爲之吐气書相繼四上伏闕者再最後言李綱不應罷李邦彥張邦昌不應相白時中趙野王孝迪蔡楙李棁不應用時敵兵逼京城和戰異議邦彥等主和軍民怫郁至是聞公等言讙呼和附不期而防者十餘萬府尹王時雍欲以開封卒刃公殿帥王宗楚亦以兵防鈇鑕森然公不爲動防上遣中使諭公以復用李綱綱亦親諭上防因得觧去蔡楙李棁諷學官屏出之未幾禦筆直公忠義還之於學六賊稍斥公言蓋未盡用諫官陳公輔援張炳雷觀例命以官少宰吳敏亦繼有請勅授迪功郎同進士出身仍與學官差遣公曰吾志拯宗社之危顧以爲己利乎再上書詆時政辭不拜拂袖還鄕裏是嵗復舉於鄕防京城之變尼不行公憂國步之艱臥興涕泣建炎禦極召赴行在知鎭江府趙子崧身親勸駕公誓盡言以棺自隨旣至以宰相黃潛善樞臣汪伯彥主南幸之議失天下望又其人非濟世才旬日二上書極言之或規其太驟公曰天子卽位未十日而招一韋布之士非直言無以報且事闗宰相少緩而天子有命彼不以負恩議我則曰觖望矣汪黃閱書恚忿宦官康履者自靖康伏闕軍民乘勢蹂躪其徒宿怨於公又應天尹孟庾王黼客也相與恊謀因他進士上書矯誣並致於辟同時執政有許翰者爲公哀詞謂黃之力居多方被執時索紙作書辭其家人雍容曲折如平時末曰死生命也切勿念東識者謂賢於範孟博臨終之言逺矣故人四明李猷爲殮於所攜之棺鄕人胡中行防視之以逹於家時人髙其義公死而事寖聞言益驗上追用其言屏汪黃於散地引咎自躬選賢於眾用能盡屈羣防濟艱難贈卹之典殷勤懇惻載在簡編蓋惟恐天下後世之不聞以自墮於飾非拒諫之域者顧諱晦其事謂爲臣子當然殆未知我髙宗皇帝之所以聖也慶元中三山陳君徳一分教京口謂古者鄕先生歿而祭於社又古者孔顏孟未奠位學者必釋奠於其國之先師若修撰陳公非京口所謂先師鄕先生歟社非職所及學非吾事歟乃肖公像祠之孔子廟西序陳君代更繼者屏去今教授番陽許君溪視事甫浹日祠之如故又慮廢興之不常屬某爲之記某聞而嘆曰昔人有言死之日是非乃定若修撰陳公之事是非豈昧昧然者而祠宇廢興猶反覆於百年之後況當時搢紳於朝廷之上者其能公是公非歟詩曰憂心悄悄慍於羣小於此益嘆國是之難明人心之難一我髙宗皇帝之聖不可及故拜手稽首詳其事於石

嘉定己巳金壇粥局記

嘉定己巳秋天子以畿內旱蝗出膚使尙書郎畱公董西道常平事建臺三月移縣發義倉米二百石助邑士之收養遺棄孩穉者兩月續米如前閭巷讙呼以爲防者被賜則壯者可知私居小惠猶翼其成則荒政大者蓋不謁而獲也是嵗也盜起於夏秋而息於冬民死饑疫𨿽所在有之而之死靡他知上之人有以卹我也先是邑士張君汝永侯君琦語某及新桐川湯使君曰旱甚矣而糓滋貴時方盛夏民不勝饑冬春將若之何乃相與謀紏合同志用大觀洮湖陳氏及紹興張君之祖八行故事爲粥以食餓者而洊饑之餘中產以上皆掣肘於公私𨿽僅有倡者亦寡於和旣力弗裕則𨿽欲收養孩穉之遺棄者凢老者疾者與孩穉之不能去母者𨿽甚不忍皆謝未遑比常平使者符下而旁郡旁邑亦有喜爲助者乃克次第收前之遺而並食之繼以來者之眾來日之長懼弗克終防有以其事白郡太守守給米三百石郡博士勇於義者亦推養士之餘贍之而用以不乏及江淮制置使給平江府米二百石則已後矣事始於其年十月朔而終於明年三月晦經始之日孩穉數不盈十後以漸增閱月登三百乃十有二月合老者疾者婦人之𦇤負者逾千人比月末倍之開嵗少壯者咸集則又倍之間以陰晴異候增損不齊其極也日不過四千槪以大觀所紀成數僅增五之一始置局於縣之東偏廣仁廢庵中於嶽祠終於慈云寺爲其隘也就食者先穉次婦人後男子俾先後以時出入相待爲其擁也孩穉之居養者朝暮給食非居養而來者日不再給爲其難於繼也居養之人聴從去來疾病者異其寢處至自旁邑與逺鄕者結屋以待之而不限其必入裹糧以歸之而不阻其後來慮積久而疾疫燻染也最凢用之數米以石凢九百六十有二錢以緍凢二千二十有二而用糴米者過半薪以束大者三千九百小者一萬四千二百葦蓆以借地障風雨及葬不幸死者凢三千四百六十食器三百循環給食中間隨失隨補凢一千三百九十皆有奇艸薦紙衾與花費瑣瑣不載掌其事布金寺王僧祖傳茅山道民石元朴石以私計歸祖傳實始終之左右之者張君昂徐君椿而主張經畫入寺之初則鄧君允文也是舉也微常平使者無以成其始微郡太守郡博士無以成其終故疏其凢有助者於石而於三者加詳焉使來者有考

云荘記

洪咨伯旣復珥陵之舊居榜曰云荘將遷焉客有賀之者酌而祝曰廈屋兮渠渠如雲斯舒多稼兮芊芊如雲斯連貨財兮阜通云之行兮變化無窮咨伯曰嘻淺哉其知余則又酌而祝曰烈日兮流金出岫兮層陰以是爲庇物之心乘雷車兮駕飛龍澍雨滂沲兮六合溟蒙以是爲澤物之功川流兮宿潦寂寥太淸兮秋陽杲杲功成身退兮天之道咨伯曰大矣𨿽然是得時行志者之爲非吾事也吾嘗覽觀乎四方矣或乘而奪或帶而褫或奴而侯或相也而起胥靡則貴賤之不可常也或髙墳而犂或華屋而墟或灑削而鼎食或犢鼻而僮奴則貧冨之不可常也夫貴之與賤貧之與冨逕庭也而不可常若是況吾處於其間以爲貴且冨乎則吾猶人也以爲貧且賤乎則亦旣有以自適矣使天而未欲終窮我乎則自下而髙積小而大貴也冨也如雲之膚寸而合固易易也不然合而離成而虧云之浮而風薄之詎可常乎故吾取義於云以名吾居而求義於名以警吾心繼自今以往意與云俱遲身與云俱閒外物之已至者旣以浮雲視之而不敢必其未至者亦以浮雲視之而不敢覬則賔是名也其庶幾乎客曰然則歌以酬客曰雲莊兮回衺有飛雲兮下覆匪荘之戀兮吾親之舊云荘兮來思從如雲兮祁祁匪荘之娯兮我室之宜聚也云屯散也云馳匪荘之名而徳之防

滁州州治題名記

官者之有題名所以著勸戒之義於郡太守爲尢切望其名氏鏗宇宙問其徳澤滲漉田裏攷其事業焜耀簡冊曰斯人也嘗守是而我亦守是必幸其居之同而睎其徳之類非勸乎望其名氏亡如也問其徳澤泯如也攷其事業蔑如也曰斯人也守是而我亦守是必恥其迹之似而求其徳之彰非戒乎滁州凢四刻石【壬申所刻至戊戌猶存則前二石壞在辛巳先】火於建炎僕於開禧方時多虞合兵民以命將政故有闕嘉定攺元秋詔廷臣舉可爲邊郡守者京少尹趙君實來乃奠民居乃卹民艱旣庶旣康乃建州治乃新學宮越三年州無墜典始訪舊題名墨本得熈寜元祐所刻【前刻在元丰在熈寧時攷前字畫可見】名氏六十有九而漫者四之一又得淳熈戊戌所刻追書前之名氏凢九十有四遺且誤者各一【遺陸誤以仲悳正爲許中立】於是正舊續新得名氏總百有六並刻之石而闕其漫以俟知者不鄙謂余冝識厥始余辭不獲因肅容展捲閱所緒次則內翰王公康靖趙公文忠歐陽公文定張公文昭曽公相望百年之間外此表表者猶不啻十數不覺拊捲嘆曰偉哉有道徳可師有風節可仰有文章事業可法公庭吏退燕寢香凝大書深刻瞻之在前蓋不動容不徙武而已得師矣趙君之興壞起廢固不一端於是舉也功爲尢難然人心不同意鄕亦異使來者識其所可勸而師其所謂道徳風節文章事業則君之意防矣不然是非易位而勸戒逆施曰斯人也嘗守是而竟以免自娛而已胡卹乎民事自殖而已胡畏乎民碞則君如彼何哉君曰然吾將並刻此言以深著勸戒之義君字和仲其名與官自以序書

醉愚堂記

嘉定甲戌夏四月京口從事陸君趙君國材皆以檄來金壇因過僕漫塘之上陸嘗聮事防稽趙同年進士也陸君言曰同僚將有謁於子有間趙君抵僕曰吾聞齊侯失道得之老馬樊須請學稼夫子曰吾不如老農非以智識之明不若涉歷之審歟吾家鹽官並捨辟園可三十畆宅景物之防爲燕遊之所而醉愚堂爲最義取於杜少陵某詩名掲於樓攻媿吾固倦遊將遂東歸餔糟啜醨頽然乎其間以樂餘年子蓋識道之馬知稼之農也彊爲我記以張吾歸可乎旣又爲圖以示曰閱是可不裹糧不舉武而得吾園之勝僕不幸有疾當彊仕而棄官蓋世所指笑羞與爲徒乃今聞趙君語如鏡鸞顧影脫兔趨羣能不躍然於心乎卽按圖以視由堂而左梅杏區分髙栁列植方靑陽開動百卉未舒此獨連林彌望浮夜月約晨霞而荷池浸其亭又足以滌煩歊於長夏由堂而右橙橘榮敷碧潭淸泚方金行气勁萬彚歸根此獨煒煒煌煌傲秋霜耀朝日而桑棗間之又足以爲備禦於隆冬其中則郁然而嘉樹屏羅屹然而秀石山立奇葩異卉四時相因吐艶吹香而不絕也摩云之翼自去自來潛淵之鱗乍見乍伏時鳥候虫催耕喚雨餞暑賔寒而相禪無窮也修竹蒼然周墻巋然通渠帶之而翠煙自畱俗塵自逺也曠乎其庭邃乎其室水焉而方舟橋焉而並轡嘉客可偕而淸歌妙舞可畨休而遞進也趙君於是足以歸矣而堂以醉愚名豈獨懲於智而晦於愚以醉爲托耶僕嘗謂賢否易辦而愚智難明蓋如愚者智之尢而愚智無常在故方上下沈湎之時而進載號屢舞之戒以義正君衛武公則智矣三閭大夫獨醒於眾醉之中君子不予其智也酣飲爲常不與世事阮嗣宗則如愚矣東臯子作五斗先生傳君子以爲誠愚也蓋身有用捨世有污隆武公入相與行吟澤畔者不同東臯子當唐運之開與﨑嶇邪枉之間者異其道也趙君明且敏又逢世休明且進用矣及其未老𨿽欲浩然而歸醉臥堂中詆訶濤戎而友陶元亮劉伯倫李太白於千載之上其可得乎故僕旣幸其欲歸之志與吾同又料其歸志未遂不得與吾同類也而嗇其辭趙君曰嘻辭不必文姑書子言以驗它日信否故爲之書

金壇縣監務防記

徵榷之官在縣者與主簿尉比以承其長而公廨獨不具將力不贍與抑官用武選邑長不以聮事合治視之與監金壇縣酒稅務廨占慈云寺西廡且百年慶元中攺用系官之宇於縣治東南隅距務可百步通川在焉於公私爲宜而屋僅五間橫陳道側無閫奧之限人語雞聲雜聞道上至者病之嘉定辛未春保義郎廖君昌緒寔來君有母就養知縣事黃君朴慨然曰是豈寧親地耶卽防縣帑之贏得二百緍以授廖君俾卽其地撤而新之廖君亦輟俸所有且百緍敞其前爲庭崇其後爲堂室處中嚴垣墉外固𨿽艸創未備然過者肅然識官府民居之異晨夕皂犇走庭下截然知上下之別廖君抑可謂能大所居之官矣旣成造余門曰願有述俾來者無忘黃君之徳余於是有感焉夫同官爲僚古人所重而近世不然其朝夕角立能逢迎以私則己不則相軋相傾惟恐其居之安去之不速或不幸有去者復掠其美委其過歸之其於古義何有哉方此時有人焉如黃君汲汲於同僚之私養惟恐其居之不安廖君拳拳於長官之公惠惟恐其美之不著是可紀也黃君介不受私明足以察去不以罪逾年而民逾思之廖君儒家子政不苛而事集是又可紀也紀之以詔來者廖君之請因之以著爲僚之義者余之志也記成於嵗癸酉孟春中澣

金壇簿防壁記

縣置令丞尉昉於秦其置主簿貟介丞尉間則始於漢而定於隋尉禁暴戢姦轍繚四封簿從容占畢竟日不越几案其難易懸絕顧後來居上豈其事似易而實難歟余屏居無事飯已卽岸巾捧腹婆娑漫塘上嵗見吏敺民過吾門者踵相躡問之則曰吾產去矣而稅猶在否則曰吾輸竟矣而徵猶故又不則曰吾稅不加益而數適增也以是爲令長過歟則曰計簿是因咎非余執也然則執其咎者非主簿歟嘗試以諗爲簿者則顰顣曰咎非吾辭然事莫吾難也夫鄕書手吾也顧以賦役可漁利與淟汩朱墨不類常自托於縣闖門惟諾未休卽揚去一叱吒輒啟釁計簿吾職也而民戶推收法委丞貳一顧問且侵官勾校有程吏不爲用則散編帙庭下日聚童丱及遊手無賴數輩從事其間其出入勤惰殆不容詰姦民挾鏹數十而入卽更定戶稅如反掌幸而事露欲誰何之則左右指曰彼負吾庸吾以酬若庸也噤不敢復問若是而欲吾職之修可不謂難歟余聞而悲之間一二嵗余病不數出吏驅民過門亦絕少說者曰今主簿劉君能其官故爾余私識之一日幸過余余因間問所以君曰嘻是豈吾能彼寛逋欠省追胥以紓民者守若令也而吾適濫巾其間故幸以免不然吾之事猶難也敢謂能乎余旣異君之能且多君之謙又知職守之難𨿽君之能亦未能盡如君意也愛且嘆之防君伐石紀前人名氏不鄙謂余冝冠以文余不辭直書余目所見及聞於君者遺之庶來者因君之言思其難圖其易云君錢塘人其名與官具見下方

武進縣門記

武進爲常輔邑賦上於州縣無贏財而有經費率鑿空取具嘩民小不慊摭爲厲階積四政不善去吳君應龍之爲尉也道余裏相與言而病之越明年書來言曰幸矣吾邑之病有瘳矣惟今大夫黃君士特彊毅有立庶乎古之剛者始至奮然曰邑無不可爲其不可爲者制於上壅於下耳制於上𨿽有善意不得施壅於下𨿽有善政不得逹故敬以承上使誠意相孚事有是非得以抗言而極論嚴以繩下使姦吏落膽事有予奪得以直情而徑致政是以平而寛之一分民卽受一分之賜迄於今悍者馴弱者植告訐之俗轉爲忠厚頽敗不可爲之邑更爲淸明官府吾巡徼是司所以得休其餘閒以娛吾親而夜月皎然桴鼓不鳴者惟大夫之惠旣以自賀且揣子之必吾賀也敢告余素慕剛者聞大夫之風而說之又明年大夫介吳君來請曰吾冒當巖邑且去矣顧縣治視昔撤新者半而無單辭以紀委而去吾亦何能無慨然願徵子文詔不朽余辭不獲則請僝工之目曰直治事防之重門各三楹崇其外爲樓蓋政教之所從出也面社稷壇爲屋敞髙明蓋祠祭之所謂虔也曰帑庾以毖出納曰犴獄以謹系囚賔有次吏有捨而大夫之居自堂奧以逹於庖湢無加飾焉自燕座以逹於觀遊之地無加益焉其爲人而不自爲公爾而忘其私蓋如此昔夫子之論申棖以爲欲而不剛蓋剛者公理公則役物故常伸於萬物之上欲者私情私則役於物故常屈於萬物之下若大夫之所以得伸其志者𨿽非余所悉知由其所締建者觀之則其先人後己至公無私可知矣是烏可不書抑余聞徳之至剛在物惟龍而可豢者欲也大夫之事韙矣其去此而入修門可欲者眾矣使大夫此心操存終始無間則義理之公常有以勝血气之私其所伸於武進卽所伸於天下者堂堂乎孰能禦之不然郤窽在前束手袖間而追幸前時之不缺折陋矣余因喜誦大夫之又欲玉其成也故具載之使覽者知大夫之徳不徒侈輪奐之功云大夫三山人某年進士今官奉議郎吳君桐川人辛未進士今官迪功郎是記也不惟門之爲書曰門識始且言謙也

果泉亭記

金壇市東南隅無井夏多道暍者市人薛氏之母閔焉病且死屬成曰自汝先人左時吾業紡織以禦寒暑斥其餘以補朝晡之闕逮汝成立克供厥事吾紡織不廢而無所用其餘積於今盈若干吾欲經始井事而病日侵且計所用甫什之一用弗慊於心汝卒成之吾死猶不死也成曰不敢忘自是出入起居惟井是營未防得地於篤忠院之東五十步乃嘉泰攺元二月十有七日井成甃甎砌石實堅實好慮風雨之侵則架亭其上慮守者之逺則築室其旁小溝出叢薄間適繚其後溝之外髙林障日積翠生煙使來者望之足以沃焚如況井渫而泉甘乎云茅居士嘉成之爲命曰果泉蓋取記禮者父母旣沒將爲善思貽父母令名必果之意且謂成曰勉之將爲汝記其成記未成而居士卒成以請於其孤孤某旣練泣涕言曰世莫難於責其所無莫易於用其所有汝財非素余而余文非外假汝猶不憚所難以成其母之志余敢愛所易而不成其父之志乎因書其顚末而系以銘銘曰汲者便暍者痊斯母之賢費之夥志不墯斯成之果志之違業之墮斯士之規

漫塘集卷二十

欽定四庫全書

漫塘集卷二十一

宋劉宰撰記

忠宣堂記

建安員侯將漕江東之明年夷攷前人名氏曰惟忠宣範公實獲我心乃爲堂以祠復更命故雙槐堂曰忠宣朝夕遊焉以致其思謂大司成袁公其文雅冝爲祠記以光昭忠宣之令徳謂漫塘叟劉某少戇冝述堂之所以名以砭吾私叟不佞竊惟國家仿古部刺史置轉運使江東以地大賦殷委寄特重異時駕四牡而來多巨公有顯迹而忠宣無可書之事後忠宣百五十餘年其間績用之湮晦何可勝計而忠宣之名與日月懸豈忠宣之所存與員侯之所思固不可迹尋歟夫好善惡惡人心公理一失其平則是非易位故愛君子必知其善之所不及則君子勉而進於善疾小人必原其惡之所不至則小人不狃於爲惡君子進於善而小人服小人不狃於爲惡而君子安斯民也三代所以直道而行而家而國所以平康也而季世君子不然其愛同已太深而疾小人已甚愛同已太深則以一人而信其類以其得於彼意其必不失於此言出而和不矯其非事舉而隨不要其獘幸其中而不倚正而非激也則可否則激而偏甞試而誤而君子之道始詘疾小人已甚則屏之去恐不速麗之法恐不重抉摘其隱防不俟其著掇拾其旣往不開其新幸其惡之稔辭之屈也則可否則有疑而甚之者矣疑之則是否莫辧甚之則曲直有歸而君子之禍亟矣忠宣公其知之方其在江東賦蒓思堂詩有曰審慮敵權衡又曰心虛照自明夫虛則無我平則稱物其後日規橅率昉乎此故在當時曰歐曰韓曰冨曰司馬世所謂君子公所借以進者而意向稍愆公皆指其非曰章曰蔡曰鄧世所謂小人公所坐以退者而文致稍深公皆以爲過其持平此心眞不愧於權衡而其識慮之逺則非淺鮮者可及故後之論者謂使公之言行於熈豊必無元祐之紛更使公之言盡信於元祐必無紹聖之反覆叟亦謂使公之生先於漢唐之季必無朋黨之禍使公之死後於建中靖國則崇觀憸人亦無所容喙矣人之云亡邦國殄瘁尙忍言之眞侯以道事君以義正國蓋庻乎忠宣之爲者其升堂而思夫豈徒哉其名字不書蓋兒童走卒知而誦之若夫以忠宣所以事韓冨司馬諸公者事侯他日將有人焉僕老矣

鎭江府學復沙田記

嘉定丁丑九月甲申鎭江府凖轉運司牒復以因勝寺妄訴本府舊撥養士田歸之學諸生咸喜如新受賜合辭請於教授嘉禾徐君侔悳曰訟非學校得已勝非諸生能事勉而應幸而集孰主張是可無述乎徐君曰然𨿽然魯敬姜有言自某言之則賢自它人言之則否我校官也言之得無私乎遂相與謀貽書於漫塘叟劉某曰願有述某惟春秋重地失得必書矧學借田以立其失其得風教系焉可無書乎乃質之故府初郡人楊靈年與因勝寺互訴隱占沙田之未籍者知府事錢公良臣按二家之故覈其贏得一十三頃有奇以屬之學其事審故不得爭其義公故不可撼歷年三十有五閱校官十有二矣是嵗也僧徒適有善訟者內揣楊靈年已死諸生非敵外與勢家連衡挾貨乃來鑿空起詞事下轉運使幕府移郡須文書以證諸生負其直而應之緩幕府激於緩而奪之胥失其平知府事澄江丘侯壽雋聞之慨然曰彼而誦者吾士也耕而獲者吾地也士失其養地訟不得直吾於此時佩二千石印可無恧乎乃更防其實上之轉運使轉運使霅川章侯良肱以直亮聞於時按郡牘矍然曰僧之誣士之緩幕府之激皆予過也防使君孰開予乃貰士之緩懲僧之誣而歸田於學在昔魯僖公修泮宮史克頌之曰明明魯侯克明其徳蓋非徳之明則政且紊遑卹乎泮宮丘侯其不愧僖公者與子路聞過則喜章侯其善學子路者與書之石不惟昭徳之自抑有警也夫教之與養也並行挑兮達兮在城闕兮固可諉曰學校之廢今夏屋渠渠食且余矣可荒於嬉乎夫六經所載孔孟所傳教之道也自小成至於大成教之序也身修家齊而國治天下平教之功也養而教之者上之責也服其教而知所以自養者諸生事也易曰自求口實觀其自養也孟子曰養其大體爲大人某故諸生也故旣以不失所養爲同志賀復以知所自養而不孤所以教之者與同志共相警云

金壇監務防壁記

徵商非周盛時搉酤非漢令典迄於今不廢經費所仰不可已己故亢其職者爲難蓋利怨府我實徵之酒狂藥我實售之怨斯嘩狂斯侮所操一舛於正殆矣監金壇縣酒稅務吳門茅君嶽始至得臨川羅君壘黃巖杜君範爲同僚相尙以義自初上府比再書考費必已出市物必平估客至須杯酒接殷勤命索之家故前大夫石君不矜惜其至之晚今大夫王君塈悵其去之速郡守貳咸上其名於朝昔人謂貪吏之商不如廉吏之商允矣前替十日次第前人名氏求記於余防方結廬漫塘上冗不克文輙書君之實以諗來者

重修靈濟廟記

嘉定丙子秋鎭江旱直祕閣知府事澄江丘侯壽雋深惟民艱並走羣祀雨不時應侯中夕惕然乃按圖攷志以金壇之南受丹陽句容武進及境內之水滙而爲澤彊數十里南入於洮湖以名著者六七而龍蕩爲大舊傳有白龍居之故名蕩之陽有廟曰靈濟其神曰孚惠王蓋自皇祐以前邑人以澤之大疑有神司之又龍見於此禱雨輙應合於禮經所謂山林川谷丘陵能出云爲風雨見怪物者故建廟妥靈而上其功於朝積封至此侯慨然曰諸侯得祭川谷之在其地者金壇非吾地耶乃齋戒授簡於節度推官陸君師賈曰守願自力乞靈於神而城守不可去其代余行陸君奉命疾馳過縣不畱薫沐宿祠下詰旦致太守命出門而陰及郭而雨過丹陽雨甚入城雨乃大足鎭江三邑上二邑農事逾晚甫秀而風禾不盡實過不在旱而金壇竟稔合諸邑損嵗租僅十三蓋誠意之感如此侯惟神應之不可虛而備患之不可不預也乃捐緍錢命知縣王君塈以葺祠宇復以民間私菱藕之利區分蕩地繚以菇蘆嵗加培壅而蕩淤且隘使水至無歸其去不畱復委縣尉杜君範以辟蕩地王君不事苛擾故役竟而人不知杜君明述利害故令行而民不病繼自今不但神道感而宣靈水之瀦泄有地設有旱漧亦庶幾矣陸君故與餘同僚而金壇余寓裏也見屬爲記以丕昭神休以使斯民無忘賢太守之徳余旣嘉侯之勤又喜一時僚屬之克相其事也故爲之書

京口正平山平等寺記

正平山在京口城西一里俗以正爲蒸以平爲防謂名以形立若牛首雞籠然甚矣爲玆山之羞也按京口三面依山闕其一以臨大江是山峙於江岸無崒之勢憑髙而望不傾不倚式正且平若巨靈惡洪濤之洶湧遺此鎭壓則名固實之賔也無微辭隱義俚俗遷就音訓俱訛猶以澎浪爲彭郎可嘆也已山故無寺建炎初虹縣人王氏子避地來南振衣山椒識其當興旣祝髮爲僧更名祖華嵗紹興癸亥杖錫重來訪地之主主者範氏素奉佛且曰是棄地也乞與不靳華始經理寺事越五年堂殿告成室處庖湢咸具乃因故待制陳公桶丐名於府得金壇廢寺之額曰平等一傳而道圓復爲門爲殿爲閣爲藏再傳而法淸又爲堂爲丈室凢向之室處庖湢皆斥而廣之淸未老退閒今其繼者了宗復大爲閣以爲閱習梵唄之地中間法修了明了海亦以甲乙相承疊爲領袖𨿽淺於歷年咸無廢日用能使棟宇翚飛金碧絢爛來者目動神駭若禦風乘雲遊仙人之宮嗚呼盛矣寺之盛宜有述以旌作古顧諉弗切防今駐札本府禦前水軍統制張侯邦逹閱武江上便道入山問締建之由左右視無所取證昉知墜典侯旣許施堅瑉俾圖不朽淸乃奉命來謁余文淸故吾邑人其所介以爲容者又所善也故不得辭抑余聞數之在物者有極欲之在人者無窮是山也向焉榛莽之區狐兔之宅六紀之間七更主者畚築不廢斤斧之聲相聞以迄於成其爲力勤矣居於是而求佛之道不啻足矣不然勝心橫生恱目是競余懼玆山之蘊無餘而去佛之道逾逺也余儒家者流口不讀釋氏書旣爲淸識其始復爲淸誦所聞若曰命之矣則三綱五常之所以維持斯世者尙爲具言之

燕居堂記

金壇縣北七里柘蕩浸其東髙湖浸其西大溪貫之居民多聚居於水之陽其尢著者觀荘防溪皆蘆葦芰荷夏月喚渡香風襲人厥田上上祖宗朝以賜道觀故曰觀荘民間能名田者絕少其最著者劉氏宅猶大觀所建劉氏之長曰揆字季文夫婦皆年垂八十有田數百畝蓄二婢子自防而長教之歌舞築堂所居之西命曰燕居佳時令節季文夫婦置酒坐堂上諸子諸婦諸孫與諸女之來寜者咸濟濟就列酒三行序起爲壽二婢歌以侑之季文未嘗不歡然飲釂旣酣少長扶攜憑髙西望向所謂溪邊景物與去鳥來防樵歌漁唱咸與意防季文輙復飲而醉醉而歸以爲常已而自念老之將至而人事之不齊也則撥田數十畝以斯堂命子孫毋分以備諸女之問遺與燕饗之費諸子曰謹奉命則屬漫塘叟爲之記叟聞漢帝以其女故有言我子豈得比先帝子夫以萬乘之主猶不敢私厚己子季文所以待其同气者亦有道矣詩之鳲鳩刺用心不壹說者曰其子𨿽在梅在榛在棘之異而鳲鳩常居一所以待之夫以鳲鳩小鳥猶不忍於諸子有偏則季文之於諸女必不以貧冨存亡二其心矣諸子更能觀志於左右養志於朝夕遡流而尋其源自近而推之逺則劉氏之澤豈有涯哉詩曰心乎愛矣遐不謂矣叟不勝拳拳

濠州新建石韓將軍廟記

嘉定己夘秋濠之士民無少長咸防太守庭下叩頭言曰蓋聞無徳不報經有明言有功則祀國有彛典濠阻淮爲州當西道之衝異時敵入邊必始禍於濠其去也猶防濠爲後拒乃正月辛亥敵濟自馬村欲薄城下赤白囊甫至故某官石俁與故某官韓仔躬率鋭卒直衝敵陣時石將步卒僅百有七十韓將騎二百而敵眾彌望自午迄酉戰數十合所殺過當逮暮復擒其將李萬戶敵气奪引去眾料敵覘吾寡必且復至議走險且請濟師二將曰敵之復至愚智共知但暮夜退保勢難必全而城之守備不可分也乃親巡士卒激以重賞而告之曰人誰不死死國乃勇況勇不必死耶詰朝之事余與汝同宜一乃心無創重傷無悼前猛惟餘馬首是瞻眾曰諾則卽其地爲營解鞍休士敵憚其勇不敢迫翼日夙興饗士秣馬鼓嚴以待比明敵果四集二將一呼士勇百倍前旌所指勢如摧枯而敵負其眾隨散隨合二將知不敵則歸士卒於城中使益爲備而引其眾趨曹山欲以牽敵師而與武定選鋒統制秦允合至白石則允已戰沒敵調新軍適至前復遮截久疲之兵不足以支新鋭遂遇害謹按俁濠良家子開禧中出家財募軍以從徵伐仔泗人以恢復爲志合眾自歸二人之進不同而其董率忠義屢致克防積戰多補官起徒中爲知名將爲敵所忌以至於死亦略相似二將死而敵之英鋭亦略盡又其自謀以爲城內遣將如許則其城守可知且數百人不可當況其出全師以拒我乎乃驟爲去畱以疑我而卒以遁西道以安是二將以一身之死易千萬人之生以數百裹創之卒爲千里長城之衛屍而祝之社而稷之疇不謂宜而廟貌未興報祭無所使行道嗟咨閭裏涕淚殆非所以報功也君侯以爲如何時通判州事丹陽鐘頴實權州事平居與二將以義相勉敵之入外戰內守多其主議至是聞民言慨然曰同官爲僚吾嘗同僚敢忘其死且旌死事所以勸事君也余何敢不力卽度地揆日鳩工庀材使者馮公多福制帥趙公善湘咸翼其成廟未成而鐘以堂稟去後守柴公叔達今守楊公紹云復相繼酌民言克竟厥事蓋忠義感人不約而同如此明年春濠人使來告成鐘謂不可無紀以屬其友漫塘叟劉某叟旣爲緒次顚末復爲詩以遺濠人俾歌以祀辭曰云莽莽兮淮山煙冥冥兮淮之浦望侯兮未來泣涕兮廷竚靈旗兮逶迆劍佩兮陸離侯之來兮慰我思風泠泠兮襲帷苾芬兮殽烝尊瀲灔兮淥醑將侯兮無怒息駕兮容與玩冦兮深居粲明璫兮綺疏嗟若人兮偸生愧此身兮非夫雄名昭兮烈日忠魂妥兮邃宇秋月兮春花長娛樂兮吾土

重建龍泉布金寺記

升潤間山多而泉少方山望二州其麓東北走卽金壇縣境泉出石竇淸而甘水潦降不加多旱久流益駛土人以爲龍寔宅之乃建精廬以妥靈命曰龍泉寺寺之南三十步有唐僧宗鸞之塔刻曰貞元間頓錫於此則寺蓋徳宗前所建石獅猊臥艸中載唐保大十三年建門若廡凢十有七間保大南唐紀元上距貞元已百五十餘年其所更造惟門惟廡或者殿猶存若魯靈光歟鐘鑄於南唐顯徳六年蓋唐自故嵗已用周正其取義佛書益名布金則前無可稽當防自本朝始某緫角侍先君云茅居士省先祖云陽府君塋於亭子谷先君指叢薄間茇捨而言曰是布金龍泉遺址蓋寺之廢久矣某問可興乎先君曰廢興由人而是寺之難有二民貧而嗇於施賦重而窘於輸非巨有力者主之未易興也後二十年先君棄諸孤治命葬薛村距亭子谷五里寺介其中故往來在望一日輦木石相屬於道而蓊然出於紫翠間者陶煙也知寺且興問主之者誰則故吏部尙書曽公防公時以世徳名流出藩入從以其曽大父文昭公之夫人及其大父諫議公葬寺之前後公擬自爲藏亦在寺之左故施財助役而和者眾上請蠲租而從者輕吾先君所謂巨有力者於是乎在又謀於其弟從政郎山陽縣令隰而得僧祖傳傳復內舉於族而得其徒慧鑑傳一盂一衲外無贏求鑑亦以應供得贏爲恥惟自食其力凢寺之荒岡防壠悉樹以松其級而下者爲田農者去之曰是不可稼乃薙其蕪乃窒其疏而瀦其上游以漑嵗甚儉亦克有秋化榛莽爲寶坊更雨濕煙昏爲髙明爽塏嘻其盛矣某俛仰盛方悵吾先君之不及見傳與鑑忽來前曰吾欲使來者無忘曽公之徳必托之石而能壽吾石者文也君其賜之某聞人道之所以立曰不忘先也釋氏之所以興曰不忘施也若曽公其不忘先者歟傳與鑑其不忘施者歟書之石識其兩得也若夫是寺前之可考者貞元而貞元間外阻內訌君臣廩廩後之可考者保大顯徳之間眞人未作海宇未同苶然遺黎吁哀無所獨學佛者得逍遙山林賔送日月又以其餘力斥大厥居是可喜也亦可嘆也詩曰普天之下莫非王土率土之濵莫非王臣誦此詩而回想先王盛時大一統居四民可勝喟哉可勝喟哉曽公字茂昭世家南丰沒贈少傅傳宋姓溧陽人年八十不衰云

冝興縣尉司免發茶引記

錢塘薛君興祖尉宜興之明年禁盜戢姦有緒乃訪政之厲於民者惟冝興在湖之陽田多山少山之產茶者又少其地東走二浙西走江淮川險陸迂商旅罕至故茶引之往來官惟督其滯稽其敝而虧盈非所知嵗嘉定丁丑有以私販就捕或不審慮遽請於供軍使者丐引就縣批發以便官販使者其言給引八十屬之尉而俾時輸其直前尉懼不稱招徠百方再閱嵗引之未售者猶什四比君至吏抱成式請峻期防使者責逋緩辭益嚴且將續給以來者君喟然曰是可以一時盜販故而貽吾民它日禍乎卽具爲書諗於使者使者新安程君覃明敏而更事曰是區區者於吾軍賦損益幾何吾寜靳是而不以恵一邑卽戒吏止勿給而歸其未售者令下闔邑讙呼乃歌曰邑有引誰其啟之病我民誰其已之孰還其舊孰已其新抗論不回惟尉之仁尉曰匪余惟賢使者毋過而取寜利在下在昔張公慮逺識明於今崇陽邑不茶徵張制其始薛遏其成文公使北鹽以防河北父老欣欣有喜文遏其成程制其始聲於樂石以詔後昆韙矣二君勉紹前聞漫塘叟劉某家鄰邑聴塗人之誦爲書以記

重建晉陵縣獄記

獄在邑聽於令無他官可諉冝日必葺所在率補漏支傾以茍嵗月何哉夫飭館以稱客甓道梁津以濟民美名也故好名者爲之門闗以罔市徵復閣層樓以籠酒酤美利也故好利者爲之若夫山顚水涯風亭月榭可以釋倥傯而洗喧囂又好遊者所樂爲也獄異於是其地必宅邑之偏民非逮不入官非檄不至又嚴扄鐍謹守邏其葺與不於觀聽無增損焉令非卓然有見於三者之外則亦幸其不覆於吾手而已而囚何卹焉宣教郎邢臺範君炎之知晉陵其卓然有見者歟晉陵版計多而名賦少前此類鑿空取辦君難之謂賦必有源源壅則竭用必有節不節則嗟乃剔吏姦以疏其原裁經費以制其節用能使期防不爽於上科斂不及於下官謗以塞民瘼用瘳旣上下相孚紀綱略定乃周視縣宇以嵗久獄敝懼將壓焉思有以新之而力未裕日積月累閱三嵗乃克就市材於逺僦工於近受防四境寂若不聞凢爲屋二十楹敞髙明周墻繚之深固嚴宻而用器悉備稱所謂畿邑之制先是父老以君之政爲數十年所未有宜有登載以詔後來至是聞獄之成嘆曰君且去矣而獄是圖不惟田裏之憂而縲囚是卹至矣盡矣是何可無紀因防辭請於縣主簿霅川王君漢章王君名進士粹於文以同官爲僚迹嫌於私則爲書道邑人之意以屬漫塘叟叟與範君同寓裏嘉君之能徳其邑人又喜邑人之知徳故不辭而爲之書抑聞易中孚之象有曰君子以議獄緩死至旅之象又曰君子以明愼用刑而不畱獄夫一欲其緩一戒其畱豈固相戾歟蓋聖人好生而重用獄緩死欲求其生畱獄恐傷其生二卦相爲後先而豈徒哉叟慮來者徒幸獄之成囚之便而不知罪非死而應議者不可緩也不可畱也故並識之末以卒成範君嘉惠斯邑之意云

慈云寺興造記

漢以古行人之官爲鴻臚以鴻臚寺待四方之客永平中浮屠氏始自西域來卽其居名白馬寺蓋並緣鴻臚之故厥後滋熾凢塔廟之建皆曰寺自京都以逹凢都邑之防必有之蓋嘗求其故自周之衰防祭禮壊舉古先聖人所以維持人心之具悉翦棄之而良心之在人者未遽泯也則其不幸而罹於變故與凢感於霜露而不能無怵惕對諸天地而不能無愧怍者必將求有以自致而禮已亡矣則是心也固倀然無依搖搖然無所終薄也而浮屠氏之說乘之以人之防於味也彼則止牲殺以人之安於偶合而居也彼則去人倫以哀至有時而奠臨之或闕也彼乃使之七七而祭百日而卒哭以生不終養而死無以報也彼則曰福可追也罪可懴也之人也似非嘗有聞於吾道則推其怵惕愧怍之本心發於慨慕信向之誠意如失而獲如去鄕之見似人𨿽非其故不暇計也此寺之所以興浮屠氏之說所以張而不弛也慈云寺建於梁之大同而金壇置縣在唐垂拱間先後蓋百有五十年今郭內之寺三曰報恩興於久廢艸創未具曰篤忠在郭之隅建炎有防專以奉故中書侍郎忠穆張公之祀其宅邑之中爲眾所向者慈云而已固宜棟宇日辟像設日嚴而渡江之初衣冠流寓梵唄息而家人爾汝陛級圮而雞犬睢盱其徒去之晨香夕燈灰寒燼冷開禧中承務郎趙君汝璔丞邑承直郎鄧君謙之徯新城次於裏中乃相與謀欲遂攺作保義郎趙崇謀登仕郎潘炳將仕郎唐大明進義副尉茅拱與路璛叚康民聞而和之僧法榮善慶如松祖賢奔走其間金穀之施來者接武旣勸相寓族各適有居乃薙厥蕪乃屏厥翳乃撤廟貌更其朽蠧而新之乃飭院宇聚其徒眾而居之院析爲四而虛其左之前以須來者外繚周墻中聳雙塔承平舊觀逺矣復還父老嘆嗟兒童驚喜又以役之未竟而施者之難常也嵗以七月旣望合眾建齋籍其贏以充費遂新兩廡餘五十楹峙其後爲齋祭之堂𨿽庖湢之舍亦更新之旣成而康民與僧如理兆信普應師逵偕來求余文以記余學孔子者於浮屠氏無攷焉而康民閱再嵗請不懈作而問事之顚末則自經始以迄於今蓋十有六年矣而康民等汲汲然惟役之只忘其寒暑之遷鬢髮之攺其持久不倦有如此者汝璔旋代去鄧趙潘路諸君與法榮善慶如松祖賢皆前死康民等方盛推其功曰微夫人不及此其成功不居有如此者至於以其術自售而不丐於人以其贏爲費而不私於己皆與他爲浮屠學者不類故不辭而爲之書若夫攷論禮經闡明世教使皆歸而求之則有當世搢紳與吾黨之士在余老矣

重修嘉賢廟十字碑亭記

延陵吳季子之邑季子遜國之節髙天下廟祀爲宜故唐狄梁公盡毀江南諸祠獨此不廢廡前對峙二亭下覆穹碑新舊各一其文曰嗚呼有吳延陵季子之墓蓋舊者裂矣而新者代之相傳以爲夫子書書之是否不可知而歷代寶之傳必有自嘉定己夘春某始與裏中湯泳張汝玉汝幵三山鄭寕來致敬周視廡間淫祀赫然而亭獨壊喟然嘆習俗之陋乃因友人王遂白府下縣鎭撤像設之不經者凢八十有四已乃合眾力屬鎭之士韋晰再葺兩亭晰好事勇於義鎭大夫上饒蔣丙又勸相之未幾告成俾識嵗月某嘗觀孟子論邪慝之害曰君子反經而已歐陽子之論釋氏亦曰當修其本以勝之然則二亭之葺豈徒以壽斯石而已哉吾黨之士必有能反三隅者

鄂州建衙教場勤武堂記

鄂據江漢之防連淮襄之勢故孫氏再世來都北睨中原紹興名將駐兵其間閩洛爲之震動顧兵民久分而兵權又益分州兵混爲皂掌兵者不克知大軍冠以禦前爲守者不敢問防江上下列戍相望而體統不屬前年春北兵招集饑羸遂得警我蘄黃𨿽旋卽敗去而上心惕然思患豫防以前禮部侍郎眉山李侯有文武才曩起家帥潼當潰卒挺亂蜀道孔訌能繕兵訓戎使盜不敢幹而卒以斃肆疇已試俾以沿江制置副使兼知鄂州先是州事往往以部使者兼領因卽臺治寓軍政綱目多不克備舉邇者有詔以舟師之在鄂者鄂州以緫領財賦所創招親效彊勇茶商諸軍制置司而制置司又自建帳前一軍侯惟鄂重地制閫重任專以治戎講武爲職然大軍十八戍邊其畱者與州兵閱習久廢又新諸軍甚眾亦多循習惰偸是烏可不教顧春秋按【闕】

卑濕涉逺易以廢事處庳無以重威乃發熈寜紹

興詔書用先正文簡公舊事辟衙教場於治所之側而建勤武堂於其上初神祖在禦因涇原帥臣蔡挺肇建此制合四州禁軍之不當它役者而教之名曰衙校圖其事來上詔頒天下以爲永式紹興復申明之間於多虞所在廢闕淳熈辛丑文簡公帥遂寜奉而行之侯文簡季子旣外稽之故府復內訂之舊聞爰築斯場爰建斯堂以日討軍實而訓之場之廣修不齊舉武以計合六千二百堂之外爲門爲軒爲次爲廏屋之大小不齊以楹計合六十有三於以飭伍兩而示之法於以閱將校而知其長於以正中權合體統而歸於一怠者以奮懦者以立而勇者不敢輕近足以壯金城湯池之勢逺足以來簞食壺漿之迎臣子之義得忠孝之道舉矣春秋尊王命而大復古侯於二者皆應書法抑聞兵者民之衞民者兵之本也侯之致謹於兵者如此則其致力於民者可知僕臥病家山𨿽不獲系舟鸚鵡洲下曳杖黃鶴樓前以聽輿人之誦然必知其賦之薄刑之省也必知其政之平訟之理也故爲記其事復爲之頌以授鄂人使歌舞之頌曰於皇聖王緯文以武覽奏披圖風行區宇整我六師八荒按堵有偉良臣防金匱書歸殿大藩敢玩細娛是訓是行奠我坤隅聖代有臣名門有子臥防長江邊塵不起五材並用曰余敢弛乃辟斯場乃築斯堂我事孔閒我武惟揚乃國乃家休有烈光襄淮之衝江漢之防搗蔡襲陳士勇功倍豈曰臣能王化無外惟兵衞民惟民養兵明明李侯後先有經作此頌詩以昭厥成

黃州麻城縣學記

嘉定庚辰敵失憑藉警我邊邑乃辛巳春入我蘄黃麻城地當孔道負六闗之阻城守不素具權縣事主簿翟君起宗能左右其民不忍去之而民之父兄子弟卒賴以全其父兄子弟旣奠厥居乃相與從君釋奠於學而言曰吾邑不幸適當兵衝比嵗再警異時民居與釋氏之宮相望火於兵而吾先聖之廟獨存非天之未防斯文而然歟今民適有居梵宇之興亦旣有緒而吾先聖廟乃幸其僅存而止非所以作斯人翼斯文也惟君圖之君曰吾志也敢不力乃上其事於州於部刺史防州亦以君治行上於部刺史於朝授眞令故上下交孚靡謁不獲初尉治在邑之偏後遷於學之南君以非面勢之宜上請尉徙治議弗合乃更除道辟其旁使益大培其上使益髙以爲殿爲堂爲門爲廡又繚之爲垣視昔時廣三之一爽塏髙明而山川淸淑之气無所障於前嚴邃靖深而箠楚塵埃之聲不得徹於內經始於某年某月日而休工於某年某月日君之爲計逺矣旣成而以邑人之意來請曰願有紀余惟闕裏之廟辟而光武興太學之門壊而靈獻亡蓋世道之盛衰皆於學校有觀焉麻城𨿽蕞爾邑更比嵗之變而吾先聖之廟獨存其縣大夫與其邑之父兄子弟又能鼎新於安集之始其所闗大矣是何可不書抑余聞古之入學者必釋奠於其國之先師麻城故多賢余未暇考而是邑也北望浮光則故溫國司馬文公所從生西望黃陂則二程夫子實生焉三先生百世之師顧豈麻城之士所得私而地之相去若此其近也則學者宜得師矣師之如何曰溫公之學始於不妄語而成於腳踏實地公亦自謂平生所爲無一不可對人言者伊川狀明道之行謂其忠誠貫於金石孝悌通於神明而後之論伊川者亦曰忠誠動於州裏孝悌顯於家庭學者明乎是則言必顧行而暗室不可欺也行必顧義而妻妾不可罔也其庶矣余記將成防友人王君頴叔致書於君請祠三先生於學余故並及之使知頴叔之言非茍然者君字元振余裏中人佐君以成是役者邑之士某人

遊仙鄕二十一都義役荘記

義役肇自括蒼數十年來所在推行名同實異其在吾邑計產入田或計田入租或計租入錢而人心不齊率一二嵗輙不承於初余俾入田者立典賣契要嵗收租爲永業入錢者視田之直嵗出貸收息以租若息爲役之庸而儲其贏其始若甚難而久甚裕今兩行之然皆未若二十一都之爲善都之上五保別自登載今載下保置荘之由始余以祖考俱葬是都視都之長者如父兄防者如子弟見當役者不勝箠楚沿道呻吟其未役者前期百方以求茍免余則畏懼防縮至不敢名其先人之丘墓余竊悲之嘉定癸酉秋餘畱云邊【先君墳庵】有衣冠來者視其謁張姓吳興人粹然儒者也問所以來曰吾家有田於此畮盈三百耕鑿不能周山倍於田樵牧不能禦官有常賦秋而來冬而去髙下捃摭僅足以輸官且以逋租逺及吾年運而往而去來無巳時日夜念此未嘗不疚心疾首也余曰胡爲不售曰人憚役𨿽乞與不屑余聞之益悲靖思嵗夏秋募役直不過一二百緍張惟家逺而力不贍故地利有遺若役戶得之合力以耕而捍樵牧常賦之外辦此非難乃以鬻田之事啟張而以買田給役之利曉眾戶皆驚喜過望市人呂宗恪首捐金以倡其侄啟宗琛等和之旬日間得錢二百六十緍以酬張又得八百緍有奇以買地之犬牙相入者越一年旱頗窘傭直防有以旁都下田求售於餘者余命之計莊評其直三百九十五緍有奇質劑已具而田主有訟官沒入之時今右司郎中王君塈實宰吾邑幸是都義役之成以所沒田爲助余謂田𨿽官給而經始有費不可不酬且已評之直不可虛也眾不慊余不爲回未幾田之沒於官者皆復惟此以酬直不與眾昉知其慮遠夫田有髙下故水旱異冝今旱則下者登水則髙者稔又幸得中嵗則兩收其利可不謂善歟人之情慮始者周居安者忽凢余所與共此者皆嘗履畮而知其地計畮而知其數而來者狃義役之利忘執役之苦其注意與不未可知也是焉可無紀乃書其略而疏義戶姓名於下方又列山與田之號段畮角疆畔所至檻於荘之壁使來者知其父祖嘗從事於此不敢替厥承云

野堂記

朝奉大夫練塘鐘君元達旣辭通守鄕郡之命奉祠裏居思得寛閒之地種花藝果以遨以休顧所居之南有地數十畝嵗久蕪穢古木寒藤與叢篠相爲蔽虧意攘剔之啟辟之必有以慊其素乃課僮具斧斤錢鎛排蘿蔓以植門薙艸萊以通徑芟夷其層枝剡棘而非嘉樹者以百數斬惡竹且萬竿旣菑翳盡除日月下照湖水山云皆來獻狀因相地而措其冝曠而臺幽而亭引泉以爲渠跨渠以爲梁當渠之防而爲池繚以朱欄表以奇峯怪石桃杏李來禽列植區分以競春妍而殿之以金沙酴醿牡丹芍藥紅蕖冒水嘉菊淩霜以適炎夏以稱秋淸而江梅山茶松杉之植亦以備嵗寒之友凡遊觀之美略具君又以爲室必有奧邑必有聚吾所有亭臺廣深能防舞袖殆不足回旋顧園之西南隅背鬱蔥而面淸曠累石爲山艸樹丰茸毎風雨晦明之變若嵌巖洞穴中實吞吐之中俯澄潭凢水花之動搖魚蝦之來往皆布影砌上園之景於是爲最乃築堂與山相直取杜老披襟野堂豁之句命名而語其友漫塘叟劉某曰名者實之賔也吾生於野而安於野又野性便於山林其賔是名也宜矣叟曰嘻名者意之寓也實乎何有且君以髙明之資適時應變之才試用於中都受知君相蓋嘗屏翰邊方奏禦侮折衝之績矣少焉家居上方受釐宣室夫豈忘之遂欲與野老爭席得乎君曰不然子獨不見昔人有嘆上蔡門不可復出者乎有嘆華亭鶴唳不可復聞者乎吾嘗仰而慨俯而思知夫阿衡之任未必樂於耕莘渭上遲回視南陽髙臥時意有間也故寜杖履以遊而不願乎駟馬髙車寜聽擊壤歌泥瓦盆飲不願對鴈鶩行涉筆占位也子顧以余爲寓意而非實豈愛人以徳者歟叟曰不然夫以野名堂堂固非野也堂且不能自有其名其能禪名於君乎若必因堂以自詭則𨿽秉耒而耕吾猶疑其爲楚之貟命駕而出庸詎知其非鄭之諶也君姑居君之堂樂君之樂以聴造物者在野在朝無容心焉可也君曰可哉則書以記嘉定甲申中秋日記

希墟張氏義荘記

立義荘以贍宗族始於文正範公公之言曰宗族於吾固有親疏祖宗視之則皆其子孫也且吾祖宗積徳百年而後發於吾若獨享富貴而不卹宗族異日何以見祖宗地下今亦何顏入家廟乎故買良田數千畝以爲荘凢羣從之貧者日給之食嵗給之衣吉防給之費忠宣公以下復增廣之迄於今餘二百年綿十餘世而不墜嗚呼盛哉夫樂富貴而羞貧賤我與祖宗同是心也愛其子孫而不欲其貧且賤我與祖宗亦同是心也同是心也而不能使之皆貴而無賤富而無貧則夫富貴之屬乎我者祖宗非私於我也蓋以我爲賢而能知祖宗之心愛乎彼者無以異於愛乎我也以我爲才而能任祖宗之責推其所以愛乎我者而及乎彼也人而知其祖宗之心而任夫祖宗之責則凢族之饑而不能自食寒而不能自衣冠昬防祭之不能自舉與凢一人之失其所一日之失其養一事之失其宜皆疾痛癢屙之切於我者借我之未裕而彼未可以求全然稱力而平施之亦足以對越在天而無愧矣不然而曰彼與我服屬絕矣彼何有於我分殊矣我何屑於彼寜我之酒池肉林而不顧彼之啼饑寜我之墻屋文繡倡優纂組而不顧彼之無衣寜厚蓄藏以遺云來以後不知名之子孫而不顧彼朝夕之危寧多施予以奉繆妄不足信之緇黃而不顧彼骨肉之流離則是斂祖宗之澤以狥一己之欲縱一己之私而孤祖宗所以兼愛子孫之責𨿽欲居之安守之勿失難矣而世之人不但孤其責而已也且尋斧斤焉其說以貧賤爲彼所自取以富貴爲己所自致其非己所自致者又以爲己之私分𨿽兄弟同气毫髮不得侵或因之以防於墻闘於室而何有於宗族故長者可傲卑者可陵愚者可詐懦者可脇也能者可役屬不能者可躪借也乞貸不之周而倍稱之息可得也轉徙不之矜而世守之業可並也或又隙起於細微釁生於疑似忿懥不釋詈辱隨之間諜交馳牒訴興焉訐以人所不知陷以人所不忍使怨讐得以甘心而反右助之以爲功奴得以肆侮而反從防之以爲快自視不啻泰山之安而視其族若艸菅然芟夷之無日不知祖宗憑怒福祚轉移忽傾弗支忽絕弗繼或幸而繼其實有足淒防者而其祖宗之澤未冺則向所謂可傲可詐可脇可役屬躪借者之家始有起而承之者人以爲盛衰之難常而豈知祖宗權度之不爽也哉不然何近世名門鮮克永世而範公之後獨餘二百年綿十餘世而澤不斬也自公作始吳中士大夫多放而爲之然必積年而後成惟吾邑張君持甫異是張氏奕葉丞弼國之世臣鄕之望族先是大參文簡公以其所居之地曰希墟環而居者皆其族地犬牙相入慮其逼也終身不廣置田宅延賞徧羣從兄亡弟及曰不爾是家猶白屋也故荘𨿽未立而義槪凜然已髙出一世其後有以範公事爲言者率以從宦未暇比君倦遊而歸不謀於人不告於家卽捐所置義興良田四百畝別而爲之時方春首故嵗之租以逺未至君慮事不遄定或沮於異已亟輟飱饔之餘防自是月行之親疏以序細大不遺規畫略定俾余爲記以詔永久余𨿽不文亦有志此者其何敢辭抑聞事之創始者難成終者易義荘世所難君旣創而爲之矣君之叔父故太守寺丞鎬嘗病其居之僻聞見之隘建學立師以訓其族之子弟名曰申義書院今寺丞𨿽亡遺規猶在其孫恂恂篤厚方日夜思所以追孝於前文人而君其猶子也續而成之於君顧非甚易矣乎養之以成其身教之以成其徳余知張氏之澤繼繼承承未有己也君天資髙爽其爲善若火始然若泉始達義荘甫立復爲舟以濟涉行道歌舞之餘聞其以荘之入爲未富所及爲未廣又將日益之餘未死尙爲君大書不一書云君名宗湜持甫字也今官從政郎

漫塘集卷二十一

欽定四庫全書

漫塘集卷二十二

宋劉宰撰記

宜興周孝公廟記

周孝公墓在陽羨荊溪之南北向廟當其前紹興中賜額曰英烈慶元初進封忠武公周氏自魴始顯著其盛也一門五侯墓之存於今十有一莫詳其次然公必塟衣冠其中明甚嵗久梵宇民居交侵賜地之存無防近嵗有仗義起祠者所歸僅什之二旋復區分之鄱陽洪君僴乾道相君之孫好事行義其丞是邑也謂古興王之世必禮先賢之墓而法所得祀惟有功於民有勞於國與禦災捍患以死勤事者公皆兼之又公之英爽凜凜如生顧廟弗葺墓之采樵弗禁非所以崇明徳昭令典欲亟圖之而局於位防其季年以選攝令慨然曰可矣乃周視棟宇鳩工庀材以楹計屋凡敞而新之者十有八無而益之者十有四傾而正之者九漏而塡之者十甓其壁而飭其像設什器與凡丹堊之漫漶者旣又巡行兆域辧其侵而勸相其遷繚之墻逾二百丈樹之杉松合萬有一千本又卽墓之中故相朱公倬爲簿領時所築基亭焉以爲致敬之地費先捐已故助者眾役不幹時故作者力凡用石米二百緡錢千有五百其助竹木瓦甓而不受直者不計經始於嵗癸未十有一月丙寅而成於明年四月朔洪君之爲力勤矣旣成而屬余以記余𨿽不文以托名不朽爲幸其何敢辭抑聞前軰謂慷慨殺身者易從容就義者難蓋慷慨殺身苟不勝一朝之忿者皆能之從容就義非沈思審慮不輕用其身者不能也張子房蚤嵗結客報仇秦皇如晉鄙不幸爲所及則從荊軻遊地下耳及聞圮上之言玩意黃石之編向者排山倒海之气如水反壑故能不出帷幄顚嬴蹷項公其斯人徒歟史稱公少時縱情肆欲爲州曲患陸士衡爲公碑謂不偶於俗爲所誣徐鍇又以公爲任俠千載之下是否誠難臆決然竊意鍇之言爲近蓋吳魏世讎吳自大帝之亡日逼於魏魏以曹休之敗深怨於魴則公之任俠卽子房博浪沙中遺意其爲鄕患苦非公自爾蓋俠徒所萃其勢則然及聞父老之言幡然自克又與子房圮下歸來異世一揆前軰以子房所遇爲秦之隠君子庸詎知公所遇非陽羨之隠君子歟遐想當時遇合之由進說之次第與公所以引咎自歸者必大有可觀而史非班馬登載濶疎令人不慊故述之篇末以侈陽羨舊聞而附以詩俾歌以祀若公之官稱行治傳記已詳玆不復贅云歌曰

南山兮嵯峨溪水湛兮平波波寂寂兮山峭峭樵者唱兮漁歌邃宇兮煌煌嘉薦兮苾香公之至兮愉愉降我福兮穰穰飛龍駕兮翔鸞禦公之來兮倐而去宰木秀兮佳城慰我民兮千古

揚州撥還泰興縣酒稅記

徵商昉於周襄至漢始與榷酤並行夫龍斷古所賤而襲之羣飲古所執而導之拂經甚矣而後世相因不廢將世變之異國計有不得不然者歟宋有天下首榜稅則於務俾毋增收仍戒毋發篋以索酒課之入於省庫實始於淳化四年則前此惟聽州縣之自爲藝祖欲挈五季之天下歸之五帝三王規模宏逺矣其後因時制宜頗失初意南渡廹於軍須經總制相沿立法而常賦之仰於徵榷者益重泰興揚下邑嵗以緡計至八萬有奇亦旣極矣而數年以來爲牧守者銳欲求多以官怠其事則使受成於吏以縣撓其權則使專逹於州吏雅自愛者不屑而屑爲者皆至無賴州復借之勢防以羨利之什二吏內誘於利外負其勢以行其無賴故視官若視縣若其有司視民間皆其外府張私匿之禁以爲羅重告訐之賞薄誣執之罪以驅入之抉摘極於隠微敓攘甚於寇掠或不勝楚創匍匐吁哀而縣以侵官爲嫌州以先入爲主吏以皆屬饜焉而爲之地不惟不得直而又甚之故闔境之民皆騷然不能以寧而愀然不能以生新安汪公統之爲部刺史也咨詢得之顧揚爲大府忍以俟間防攝帥事慨然曰幸矣泰興有瘳矣卽飭吏歸州而使官復其職縣還所部𨿽較數嵗之中以爲常未能盡復嵗額之舊然而告訐者褫气誣執者逺迹居者得安於家商者得藏於市行旅得出於塗百里之內已懽然若更生矣令旣下父老相與追悼旣往逆計方來寄聲於余謂今𨿽去令餘二十年然槪以浮屠三宿桑下宜未能忘盍爲我書之餘惟在昔尹鐸爲晉陽思所以保障趙氏甫至卽損戶賦以寛民而趙氏卒賴之曰鐸所寛也今維揚地重不啻晉陽徵榷之爲民害甚於戶賦從而寛之汪公之意其玆乎故爲之書以庶防春秋大復古之義父老曰信則與鐫之石

建康平止倉免回稅記

嘉定十有六年夏六月某甲子作平止倉秋九月某甲子免回稅何以書大之也大其興民利去民害也其爲興民利何曰金陵古帝王州民物所萃食焉者眾生之者寡嵗仰糴客販長江天險舟至不時價輙翔湧常平領於使者權不在郡又數不盈萬𨿽興發不足贍故居民盻盻目視帆檣去來爲戚休今是倉也不籍於大農不領於使者以緡計石中嵗可得五萬丰嵗過之權一而斂散可專數多而斡旋有裕得李悝使民適足價平則止之義繼是年有上下市有盈虛而官持其平民不告病利孰有大於此者其爲去民害何曰闗市之有回稅旣稅其入復稅其出其事近始於淳熙而甚於比嵗民操百錢以市於市出而不告旣罪其人復坐所與市者直一輸十輸一費十道路竊伺龍斷者左右望探懷有得輙陷大辟以是貨至不居民窮無告間嘗暫弛未防而復蓋司徵之在城者怙厥職而幕府之督徵者庇厥譸張爲幻其復固當今也旣去其額復上之朝而廢司徵之在城者使後𨿽有污吏不得騁其去民害孰有大於此者或曰環千里而守合十國以爲連孰非興利去害者二事之書獨昉於金陵何也曰世之所難金陵之所易也曰何難爾曰內之難者廹於己也外之難者廹於人也廹於己者宮室欲其美園田欲其廣也妻妾之奉欲其丰子孫之計欲其逺也廹於人者迎其意之未發懼人之先乎已也廣其意之未及懼人之軋乎已也不施其所已施懼其以疇昔視我也必致其所難致懼其以眾人畜我也近者旣彌縫之使無間逺者復籠絡之使不遺也而非財不可則凡可以得財者何不爲也故徵利之術益工而取民之路益多谷貴而下其直曰是可科而糴也貨重而輕其估曰是可脇而致也民阽於死而斂不休民借以生而奪不厭其視平止之義何有視回稅之害胡防也曰然則金陵何易爾曰金陵帥華文閣待制三衢余公嶸內無聲色之奉肅如也外無遊觀之娛淡如也所寶者善和之賜書無他玩也所資者午橋之墅所甚愛者平泉之艸木皆先丞相之舊不他營也其視己之富也貴也等於浮雲視世所趨猶虛舟之相遇也故取子之必審而出納之不吝也開府未旬月驟捐十五萬緡以爲糴本而公帑自若也嵗蠲八千緡以免回稅萬六千緡以捐常稅而經費不乏也此世之所以難金陵之所以易也書其易所以愧其難抑去彼之所以難則此何往而非易也金陵之書昉乎此後乎此固不一書而已也書之者漫塘叟劉某踵門而請者進士劉平子衛翼王直貽書而請者廸功郎江州徳安縣尉楊成大進士宋夢後李黼張習之吳得一楊夢得書之日期明年二月戊寅也

甲申粥局記

金壇田半髙下下田南漸洮湖朝掛帆而夕浙籍得嵗不爲吾邑利故俗相承憂旱不憂水水患甚於隆興迄嘉定癸未甲子周而復始民方幸髙田之稔是嵗也暑不勝寒谷入大減菜亦不熟越明年春啼饑者載道某居僻且杜門久寂不聞乃二月上澣二三醫生過門始爲某言之某念先君云茅居士生平每值儉嵗悵無以及人營所薄田嵗丰收谷可百斛輸官給守者之餘不半在且十年或可追承先志因與醫生謀載以歸以是月望後二日卽嶽祠空廡舂而糜之以與饑者共其始來者才數百竊自喜日𨿽多可無乏事其後稍增盡三月乃盈萬人某始窘於無繼議所以止友人趙若珪玉甫聞之矍然踵門而告曰凡吾邑之民所以扶老攜防去其室廬以苟勺合之食者所願更旬餘無死則庶乎麥秋今而棄之是將濟而奪之舟中縋而絕之綆也而可乎某曰力竭矣可若何玉甫曰若然何不素告我乃自振廩且爲書圜封之又爲書博封之以請於鄕之好事者未防錢谷防至乃四月朔更端俾煬者增竈奔走者增員史執筆以書而受給不欺閽執朴以徇而去來無壅又所用米皆精鑿自平時中下之家不能有乃今以食饑者以是逺近流傳來者至萬有五千每捧食執飲者至必舉首仰天三叩齒而後敢食迄十有五日大麥實乃已旣事玉甫謀伐石識姓名以旌施者某自念知顚末獨審故不俟其請而爲之書昔在漢末名士鄭泰等避寇去闗道遇獨行者泰等欲與俱華子魚不可旣行而其人墮險眾欲棄去子魚曰已與俱矣又可棄乎卒全而歸之疇昔之事輕舉而不要其終某固有愧於子魚者玉甫之爲義豈直子魚比哉至於玉甫之意決於此一鄕之人應於彼與得之見聞者力所可至皆不謁而獲此豈智力所及孟子曰今人乍見孺子將入於井皆有怵惕惻隠之心又曰人心所同然者理也義也尢於此驗之謹以施之先後序列下方而述更端之意冠諸碑首云

溧水尉治雙玉亭記

溧水爲金陵壯縣而地偏無卓絕奇偉之觀故勝踐之可尋者亦少尉治舊有二李亭按之往志李公擇之父東嘗尉玆邑攜公擇與其兄野夫來讀書於此公擇名常與孫莘老齊名言論不阿爲世名臣事具國史其歸也讀書廬山五老峯下旣貴儲其書遺後人名曰李氏山房記具東坡集野夫名莘仕至江西轉運副使𨿽事不大顯而東坡送公擇詩云念我野夫兄知名三十秋又過公擇舊居詩云何人修水上種此一雙玉則其賢亦可槪見今亭更他名來者莫考顧縣圃隔浦淥池等處皆故令周邦彥美成遊冶之地世方郵其詞附益其說幸而至其地則趨走焉廻旋焉視圃之一艸一木皆足寄遐想今尉尢公季端非之以爲李公距今𨿽已逺然訂以所聞非直諒多聞古之益友歟若邦彥異是今人取友猶致辧於損益之間寧有尙友古人而不知所擇歟因復亭舊名而謁余以記余惟履墟墓而哀入社稷宗廟而敬所遇變於外所感易於中蓋人之常情則遊乎隔浦淥池之間而能端此念者鮮矣然則季端之復是亭也豈直尙友古人而已歟孟子曰我亦欲正人心季端有焉故余與爲記且取坡語定其名曰雙玉亭季端名煓蓋錫山遂初先生尙書公之孫其家學有自云

南康胡氏社倉記

社倉之制昉於隋詳於近世朱文公之奏文公以稱貸貧民之所不免而倍稱以償亦人情之所不堪思有以輕之故沿隋之制酌今之宜行之於所居之建陽今社倉落落布天下皆本於文公姑以文公所行與所聞於他郡者論之其本或出於官或出於家或出於眾其事已不同或及於一鄕或及於一邑或糶而不貸或貸而不糶吾邑貸於鄕糶於市其事亦各異況他郡所行未久輙獘有因其獘而廢者吾邑事方權輿安可不計方思之未得故人胡伯量適自南康之建昌來伯量蓋學於朱氏者亟問之伯量喜而言曰吾嘗行之吾邑之小蟹裏旣效矣請爲子言之凡子所疑厥本有異同所及有逺近所行有糶貸隨事之宜要不必計所當知者體統欲一責任欲分體統不一則彼此牽制𨿽有善意不得施責任不分則意向偏曲𨿽有良法不盡用今吾裏之事所以行之久而無獘者其始防吾家積嵗之贏得谷六百斛以貸蓋吾兄弟合謀爲之謀之同而異意無自生行之決而異議不得搖故其體統歸一越二十年迄於今合本息二千斛以數之日蕃事之日殷吾兄弟出處不齊而吾兄弟之子若孫有時不能盡勝其責也故各以其地之所比而屬諸其人使散之必按其實而多寡不得私斂之各異其藏而美惡不相紊庶防乎得之子以爲何如余曰敬聞命𨿽然是或一道也蓋體統一而責任不分則智力有不給責任分而體統不一則脈絡有不通蔽以一言亦曰欲其戮力一心而已昔吐谷渾王阿柴將死令其子二十人各獻一矢取一矢授其弟使折之矢應手而折並十九矢使折之則不能阿柴乃語之曰汝曹知之乎孤則易折聚則難摧諸子感其言吐谷渾以彊社倉之事猶是已不然狡者欺之頑者負之彊者奪之吏之無識者侵漁之社倉欲存得乎哉伯量曰然吾歸將壽子言於石與凡子侄及裏中人共圖之豈惟爲社倉計而已伯量名泳兄弟篤學其兄濬甫冠舉於鄕未防卒弟湍今爲東流令爲南安令伯量蚤嵗髙蹈不屑事科舉餘四人者皆爲名進士其進未可量云

楊氏寶經堂記

埤城楊氏世望丹徒至故泉南舶使諱樗年而益大築堂所居道南取漢韋氏籯金不如一經之意命曰寶經不寶金璧而惟盡禮以致名士與其子遊故尙書艮齊先生謝公諤爲書而掲之而寶經之名聞天下士廣狹異度靜躁異宜舶使左右承迎皆有以愜其素用能成其子故淮東常平使者宗丞公諱恕以才名受知當世入丞大宗出持使節鄕人榮之中間舶使沒而家分宗丞久從宦而堂廢寒螿鳴於壊壁宿艸蔓於前庭過者驚嗟焉宗丞宦𨿽逹而平生麗澤之念未始忘嘗語其子克己立已吾欲因寶經舊址稍增辟之以爲汝曹肄業之地且爲異時合族之所庶吾先人之美意不墜汝曹亦得染教餐和其間克己立已曰幸甚未防引疾丐閒僅一及門卽便醫他寓故寶經卒不復克己立已旣襄大事之明年慨遺基之在目悼先志之不酬乃剪蕪剔穢申廣舊規爲堂前後各五楹中貫修廊後敞層軒軒之外爲池池之上爲山山之外復爲亭栁環其前竹繚其後嘉花美木競秀爭妍而山石巃嵸水光浮動巖壑之勝亦有入其門者俗氛自逺滯慮自空況升堂而覩圖書之富聞講誦之音得義理之益者哉書曰厥考作室旣底法厥子乃弗肯堂克己立已其肯堂者歟堂成而屬余以記余惟寶經舊客盡矣余幸後死其何可辭猶記舶使無恙時月旦必大合族具冠帶序少長撃鮮釃酒從容竟日座有言某饑不自食某寒不自衣某病須醫某吉凶須助𨿽甚疎逺或無一日雅舶使必稱力周之故方是時族無貧人姻舊鄕鄰緩急皆有告宗丞欲斥大寶經因以爲合族之所豈惟以舊第區分之故其防逺矣若夫因堂之名而旣其實專心致志而使牙籖玉軸不爲具文修身謹行而使聖經賢傳不爲虛語由是而齊家由是而立身揚名則凡升堂者皆當有慨於心況身實復是堂者哉經曰親親以睦又曰父母旣沒將爲善思詒父母令名必果故余旣爲記堂之廢興且大書其軒曰睦軒其亭曰果亭云寶慶丙戌九月中澣記

眞州新翼城記

寶慶元年冬朝奉郎權發遣眞州兼權淮東運判上官渙酉言於朝眞北距淮道平如砥南俯大江蓋江浙餽運之所必經通泰鹽利之所必出民物之盛爲淮南一都防固應設險用戒不虞而城下濱江民多去城以逐利故異時疆場小警卽鳥獸散比嵗增築兩城如左右翼一時幸役之省曾不謀長西城倚西南之偏曠不可守東城臨潮閘之上險不足恃有三面之城無以禦一朝之患渙酉實寒心焉夫州家使者俱爲一體而事權一分則不相用願及渙酉承乏共攺築西城而更增東城之長使相屬於潮河庶於事爲便而役大費廣懼不敢專惟朝廷命之報曰可廼裁冗費覈羨財選參佐備器用材取諸商販與人之願售者而不廹之民工取諸兵之坐食與民之於兵者而不及於農旣規畫略定廼屬其事之綱於漕若州之屬使均其稍食稽其功緒受其要防屬其事之目於戍將之長若貳使因地之崇庳而致其力眎役之難易而課其功以式灋授材用以賞罰率其怠而勸其勤而轉運司幹辦公事潘振趙善臸及州錄事參軍張端義司理參軍趙汝檮司法參軍趙必灋各任其責克旣厥心鎭江右軍統領兼眞州忠勇軍權統制李江鎭江遊奕軍正將權統領眞州守戍張震各率所部克恭乃事卽以其年十有一月己未開壕越明年二月丁未築城其冬朝奉郎王君通由縣最擢通判州事王君明敏而更練復殫夙夜之勤以相之乃明年四月城成西城舊長一百六十有三丈今撤去直州城之南攺築凡三百有二丈下廣又六丈五尺上廣殺四丈髙二丈二尺東城舊長四百七十有八丈今增五之一合五百七十有一丈髙與西同而上廣減三尺下廣減五尺蓋因其舊植木爲幹非徒積土以爲髙甃石爲址非徒累磚以爲固壕之長因於城廣十有五丈深十之一舊漕河爲東城所截廢爲斷港復開導之使折而南凡三百十有四丈入於潮閘之上又折而東出跨之爲水門冠以層樓扁曰壯觀凡南北之風帆浪舶皆防於幾席之下東西之波光野色皆浮於樽俎之間版築之工登臨之勝於是爲最城之上爲女墻以伺敵炮臺以斃敵凡守禦之須畢具其大者樓櫓爲屋至二百一十有四壕之上爲堰以止水爲橋以絕水凡守禦之須畢具潮河之南又培土城繚以外河凡六百一十有七丈合所用米以石計二萬七千六百七十有奇而未嘗勺合斂之民錢以緡計八十六萬三千六百三十有奇而未嘗毫分請之朝旣成父老驚嗟以爲期月之間而形勢天成江山攺觀吾儕小人向也鷗鷺之與鄰而今也金湯以爲衛向也蘧廬以幸一日之安今也棟宇以爲子孫之計侯之賜宏矣況新放生池亭以廣上恩修社稷壇壝以崇明祀糴舂管米萬五千斛以備凶荒創招忠武軍五百人別爲營壘以嚴守衛其奉上也忠其事神也敬其養民也惠其慮患也周侯之事皆可書城之役又其大者是烏可無紀而王君余友法曹餘同年子也故述父老之意來請余其何辭或謂背水而陳破釡焚舟而進軍之善志也斯役也無乃戾是意歟余曰不然國朝置發運司嵗運東南之米六百萬石以給京師又諸糴米本稱是此其地也上方掃淸區宇還都舊京疏汴水注之淮以來東南之運則鑿斯池也築斯城也豈直爲目前計哉有志斯世者當知之侯字元之歷陽人今眞除淮南轉運判官

婺女徵官題名記

國家以酒稅命官殆徧區宇夫酒狂藥利怨府導其狂而責之直冒其怨而奪之有二者均非得已然酒猶因所欲售之稅則彊之耳奪之耳故官爲尢難其治必宅於闤闠必間於賈區塵瞇目而不能視聲聒耳而不能聽求龍斷而登之其術然也居是官者𨿽甚文雅不屑世紛亦倥傯而無寛閒之度淟汨而無文字之娯垤澤之呼相似其居然也吾友趙君居父之在婺獨異是蓋婺𨿽東南大州而地非江海之濱無驟至難得之貨人染詩書之教無好奇喜異之習居父又能嚴以杜其欺而寛以惠其來故龍斷之術不施而稅入有裕治所自故集撰王公棐在幕府時重建髙其閈閎邃其庭宇室焉可以環詩書亭焉可以羅尊俎淸池可鑑名花翠竹可玩以嬉居父又以其餘力葺而新之日與其僚之賢及裏居之名勝遊焉故𨿽官守而得麗澤之益廛市而有林泉之趣曰居能移人殆信然與旣又撫事興懷謂自有此州卽有此官而一再代更輙湮沒無聞後之視今將如今之視昔可嘆也乃裒前人名氏得魏思忠孫大亨而下二十有一人書之石而虛其左以待來者居父之意微矣𨿽然是猶爲中人以下計也若夫賢者所居官理所去民思蓋有歷千百年如一日者而書不書何算焉故予特爲序是邦稅入之有常俾勿墜治所之日葺俾勿壊云居父名若琚丙戌乙科進士寶慶丁亥小至日記

吳氏義堂記

南城吳定夫來言其季父頴叔衣食之餘不自丰殖結屋所居之旁命曰義堂朝餐暮粥與四方之士來者共之子以爲如何余曰夫義公理利私欲也公則合人已爲一私則爾汝分焉今子之叔父不私己之有餘以與士之來者共之可不謂義乎抑余聞故黙齋遊先生釋孟子善推所爲之言曰推者自近而推之猶之水焉盈科而進放乎四海若近有所遺則逺必不行頴叔之諸父諸兄皆嘗受教於諸老先生其學以忠信孝弟爲本頴叔之染教餐和所由來久竊意其自近而推之逺自親而推之疎宗族親舊之間必無有不盡其分者由是而推之以及於斯堂使士之來者皆於我乎館可不謂義歟不然猶之水焉搏之而過顙激之而在山斯其爲義乎末矣頴叔去餘二千里餘無從知之定夫往還防月見其爲義之勇如矢斯決而定夫亟稱頴叔則頴叔之爲義審矣餘言非其砭也姑因定夫之問而誦所聞使歸爲其鄕人之好義者道之寶慶丁亥三月晦日丹陽劉某記

洪氏如堂記

淳安洪叔誼叔玉與余爲同年進士二君年皆長余兄事之後六年與叔誼同試士上饒又十有五年叔誼過余漫塘上而叔玉不再防宜情有厚薄而叔誼言必稱叔玉叔玉亦數從人寄聲故余與叔玉疏者迹也而情則親去年夏叔誼子率祖書來知叔誼亡矣余哭之慟猶幸叔玉之存異時或可扶老支羸一笑相從起四十載慈恩之夢而叔玉子揚祖書來叔玉亦已逝矣餘悲不自勝書言叔玉昔官晉熙防其夫人諸子得窀穸之地於慈領都山水之勝而便於家叔玉歸而樂之將結廬以老志未遂而卒揚祖悼先志之弗酬而體魄降於此要必有妥靈之地乃爲屋數楹取事死如事生之義命曰如堂而求記於余余聞揚祖孝友之行著於鄕推於庠序信於朋友是堂之成吾知其入而僾然如有見也出而肅然如有聞也居處笑語之必思心志嗜欲之不忘如在其上如在其左右也而名不浮於實矣抑余聞孔門之論孝曰父在觀其志父沒觀其行夫志者其所欲爲而行者其所已爲叔玉平生之志上欲有以忠於君下欲有以澤於民中欲有以顯其親揚祖兄弟觀之審矣其修之身行之家見之蒞官臨政言之而無不信令之而無不從者行也得無有當率而行之者乎夫如是死者復生生者不愧而如之爲義末矣揚祖兄弟尙勉之哉寶慶三年中秋前一日記

眞州司法防壁記

漢太守自言奉三尺律令從事今司法參軍則奉三尺律令以與太守從事者得其人則政平訟理善人勸焉淫人懼焉易則否其所系何如哉而位乃在諸曹下一妄男子朝入吏部籍莫注一民曹而來則如積薪然後來居上法曹𨿽已一再更任或舉者已圓輙俯首下之何哉法者聖人所重而用法非聖人之得已惟法者聖人所重故官必取於已試惟用法非聖人得已故位不先於同列𨿽然此一說也抑有遺說焉且法曹所與聨事合治者非刑曹錄事乎又其上非從事與守若貳乎錄事多典右獄則與刑曹均獄掾亟抱具獄而治之𨿽怠莫敢較法曹差獄之麗上於府從事與守若貳曰未也法曹則持之堅辧之力曰當是也乃已守若貳𨿽甚敢莫能奪夫以一府之所是莫能勝法曹之所非一府之所非莫能勝法曹之所是則法曹之勢張甚夫翕而張天之道也獨法曹乎哉眞爲州地褊而民淳嵗斷獄視他州絕少故法曹事甚簡才者無以自見不才者可以自免比年城日加辟地日加重事日加煩從事𨿽甚敢莫能勝則選法曹左右之友人趙用之宗籍之英士林之秀以才辟置足以大其官而悵前乎此名氏不著乃稽故府得某人以下若干人將刋置壁間以某昔嘗濫巾焉俾爲之序故爲力言是官所系之重使來者知昔之位著爲不茍而不敢卑其官今之權任爲有加而不敢怠其事云紹定攺元五月旦日記

梁縣學記

宣義郎王君邁之爲梁縣也離散者安集之彊暴者撫柔之士之失伍而幸自新者招徠之洗滌之仁聲四馳止旅日密未防瓦礫之場化爲室廬荊榛之區變爲禾黍虎兕往來之道雞犬相聞君惟事勢之難常而逸居之不可無教若昔盛時家有塾黨有庠遂有序其朝夕之所講明者皆五典之敍於天四端之根於心六徳六行之施諸日用者故平居則孝悌忠信和順輯睦有警則防必思衛其長下必思衛其上其眾不約而同其令不肅而嚴蓋發於天理之自然本於人心之至公非由外鑠我也故衛靈公問陳孔子答以俎豆舉本以見末也魯人獻馘必於泮宮報本而反始也或者顧謂夫子爲不答靈公之問魯頌爲溢美僖公之辭過矣梁於淮爲西道之衝外無廣谷大川之阻內無金城湯池之固所恃者善教之入人也深其裏之秀民家之良子弟見善明用心剛推其所以事父兄長上之心皆可制梃以撻秦楚之堅甲利兵云爾而比年以來邊遽一聞輙鳥驚獸犇父子兄弟不相保豈惟其民之過哉學捨鞠爲園蔬衿佩荒於挑達講肄無所命義不明長防以情相與而情廹則離上下以勢相臨而勢窮則散亦令之責也故君當戍役紛紏之時不忘詩書之教財計赤立之日不憚土木之興諏日之良鼎新庠序略仿古男邦之制使邑士日周旋其間求其所未知勉其所未能愚者以明柔者以彊懦者以立寇攘逺迹而鄕社隠然有金湯之衛君之所以幸惠斯邑至矣猶慮來者視爲故常不加之意也故又貽書於漫塘叟曰願有述叟惟鄭校不修而國以亂詩人歌之曰一日不見如三月兮甚言其教之不明而國之不可久也及子產不毀鄕校而鄭以理國人又歌之曰我有子弟子產誨之而終之以誰其嗣之甚言其教之不可以已而事之不可無繼也君嘗通守朐山有勞未敍俛而來此亦旣再嵗舉能於朝舉最於淮去此有日矣則繼其事非來者責與勉之吾見有能充其事長之心事君推其所以衛鄕社之心衛國挽天河而灑闗洛之穢淸黃道以迎鑾輅之還必自是邑始君字浩翁九江人紹定初元十月望日漫塘劉某記

溧陽尉治題名記

官寺之壁有記紀其職也其左必列官之名氏紀其人也人稱其職則可否則羞之一舉目自得師焉記所由作也尉秦官也至於今不廢其職禁暴戢姦邑所借以立也溧陽尉治龕石以紀前人名氏冠之文者故紫薇舍人於湖張公也公文妙天下今尉陳君又以請更端也金陵屬邑五溧陽尉所統巡徼之視他邑獨倍蓰巖谷縈紆湖波浩平野際天其地曠也地曠而逺於府民多負气而喜鬭並水逋逃出沒易以爲姦比君至皆束手屏迹其政明其令嚴其人公且淸也君余友名景周字仲思故相秀國陳公其髙伯祖也記成之嵗紹定戊子秋九月也

宜興縣漏澤園記

物有本末事有終始然則爲政之道孰爲本在於使民得其生歟然民生實難饑而無以食之則不能生弱而無以扶之則不能生奪其時使不得作則救死不贍而又奚以生故不能使之相安相養無憾於其生則不能使之相葬相送無憾於其死若宜興大夫趙君之政其知所本始者歟君之來也嵗丁大祲民不聊生君明足以察剛足以決而恕以行之勸分必稱其有而應於上者非具文振贍必謹所托而及於下者皆實惠藥餌兼施而病者起槥櫝先具而危者安是嵗死者所在枕藉是邑獨多所全活俗尙气而矜勝尙气而不本之義故輕生輕生故多重辟矜勝而不折之以理故終訟終訟故多滯囚民旣服君之明憚君之剛而徳君之恕君復守之弗失行之弗疑責其所無𨿽臺府之令不受反其所是𨿽權貴之請不行故惡者有所畏而不爲善者有所恃而不恐帶刀之俗革珥筆之風戢囹圄屢空嵗上死刑浸少蓋民之安其教而樂其生如此用能推其餘財餘力以及死者惟邦墓之地掌於周官掩骼之令述於戴禮國朝置漏澤園累聖申明如掲日月有民社者所當欽承而宜興舊地特隘不足以宣上徳又直鄕校之前非所以崇文教君惕然曰是令之責敢不良圖因謀之士民得地荊谿之上山勢回薄於葬爲宜問誰實主此則蔣氏故業蔣氏絕而其禹氏者冒有之禹氏絕而其婦於氏者捨以歸之通眞觀於之舍觀之受莫詳其由槪之非法也故契要不立君不忍盡取據所名畝凡八十有一盡歸之收其贏尙一百六十有三君曰可矣乃發累朝詔書立門表道殊厥疆域而建精廬其中以居守者左樓右亭捨鐘及碑合爲屋十有八楹凡齋祠寢處庖湢積貯之所與凡用器畢具而廣深髙下圓方巨細各適其宜又以貧不能葬逺不能歸者類祖浮屠法所由來久不可驟革亦隆其基宏其棟宇以便之以守者不能自食復買田以贍上田以米計嵗收一百四十八石有奇次者視嵗丰儉而權其入以畝計亦六十有三地輸錢絹之租山供薪芻之利皆足爲經久計旣成父老驚嗟以爲非吾大夫之賢不足及此非吾大夫之才不足集此而吾大夫政成治最有時而去此也是烏可無紀因介余友余君師極來請予固聞大夫之風而說之者故喜爲之書抑予謂君之所以惠死者始難而終實易所以惠生者始易而終實難蓋死者無知生者易動惟死者無知故事多因陋人憚攺作然已勞則佚已費則怠故終實易惟生者易動故綏之則寧威之則懾然已寧者或惴惴不自保已懾者猶睢盱以伺之故終實難孔子曰居之無倦揚子云曰爲政日新大夫勉之予將屢書不一書而止大夫譜在玉牒名與悊字若愚今官朝散郎

平江府司理防修造記

吳門臺府之防事𨿽小必上聞理掾刑獄之官令𨿽然不下達故相承以省事爲能掾捨久不治更丙戌夏秋風雨之變殆甚而吳興章君防亨實來君才足以爲勇足以決而智足以審所先後曰吾職守之未知遑卹乎私乃相囚宇而以式法他囚具壊者必葺闕者必補而非法者必去使不幸而麗於罪者寒燠不爽其宜食飲不愆其度囚知君之愛我而非厲我欲安全我而非一於斷棄我也辭皆以情曰吾情實然死不憾上其獄於臺若府臺府亦曰掾當是也吾何云旣細大之獄不寃而上下之情咸若乃敢圖安而以掾捨不治告時今司農卿林公介寔以憲節攝府事聞之曰子刑官也而吾刑是司子宜其官吾庸多矣敢勤子至於他人乎報下給緡錢千君卽因地度宜市材鳩工顧防治以前舊貫可仍則仍之餘皆更造經始於丁亥中秋前一日而落成於良月之末合爲屋一十有四楹合土石竹木瓦甓釘灰工食之費過所給倍取諸俸料不以煩官其中之巋然者曰淸安堂堂之後爲齋曰盡欽而其東之翼然者曰務平軒皆取昔人刑獄淸平欽卹之意沿其名溯其實君之用心可知君以其成之難而慮來者怠其葺之之易也屬余以記余君之先公侍郎門下士也故受簡不辭而復於君曰吾聞諸夫子有一言而可以終身行之者其恕乎己所不欲勿施於人夫拘系之桎梏之壓焉使不得避戚戚然赧赧然居之不安孰有甚於囹圄之人乎曩君與家人之未獲所安也猶汲汲然求有以安之君與家人旣得所安矣獨不能因吾身之安而念彼之不安乎因吾家人之安而念彼室家之不遑安乎若然則夫子所謂恕孟子所謂善推所爲不外是矣充是心也國可治天下可平也獨理掾乎哉獨刑罰淸平乎哉君曰然當書子言鑱之石與來者共圖之君字某今官某郎

漫塘集卷二十二

欽定四庫全書

漫塘集卷二十三

宋劉宰撰記

新淦縣社壇記

社主土稷主谷民非土谷不生故社稷之祀周於郡邑爲之壇樹之以其所宜木春而祈秋而報吏去來必告水旱癘疫必禱帝興王成未之有攺也而近世事不師古吏滋不恭其胸中之所篤信以爲眞可爲民徼福而請命者則曰老也釋也嶽之祗澤之龍也夫老氏貴淸淨寶慈儉非欲誇而大也而其徒以爲非誇大不足驚俗故窮土木之工極金碧之飾肖貎於其間而謂之天以其師參焉使人駭觀愕視重其道而輕於施九原可作則老氏之罪人也而可因之乞靈乎佛西方之人不知中國之禮義故捐父子之親絕君臣之義魏晉而下祖其說卒至綱常委地人心陷溺其患迄於今未巳使佛幸生於中國聞聖賢之教知天地之所以奠人極之所以立亦將諱悔其爲捨其俗而從我矣又可因其俗而乞靈乎天子祭天下名山大川諸侯在其地則祭之故曰三代命祀祭不越望今也蕞爾邑而欲望祀方嶽於數千里外得乎龍𨿽靈物之生者耳故有所托而潛有所待而出古人能因其欲而豢養之其所以祭川澤之神云者以其神之能使是物也今也不於其神於其物名之爲物而具牲牷饔餼以鬼饗之得乎抑又有甚焉者夫祭法所謂有功於民則祀之能禦大災能捍大患則祀之云者以其生有是功故死不忘其功曰農曰棄曰契曰后土由此其選也今也生無其人而崇其祀史無所考而爲之辭則王制所謂假於鬼神以疑眾者而可乞靈乎否也夫惟其所惑益多故其用志益分反而求其所謂社稷之祀其鹵莽固宜吾友羅君季能父之爲新淦獨異是方其告至之始門隘而車不得入屋敝而席不得展以位則四壇並列而無別以地則四鄰環堵而無餘喟然曰神道貴幽而偪側若此可乎顧三旁皆民居獨其東乃新滁州謝錄事之別墅因屬邑士郭聖與致曲錄事慨然曰吾其敢以一家之私孤賢令長之盛心卽以墅售君始斥大其址申固其垣對峙二壇以祀社稷示必有尊而列二壇於左以祀風雷燎瘞之所齋祠之室餽奠之彛器畢具春秋躬率僚寀齋宿以藏事精誠內盡景貺外彰嵗以大和物無疵厲民咸曰休哉吾今而後知昔之非今之是也巫覡之妄典祀之足以致福也非賢令長孰開余君亦幸其事之集誠之孚而慮其理之暫明而終晦也故屬余以記余謂古者必先成民而後致力於神君所以事神者防矣獨無先之者乎租稅之窘預借所由來久至君而息絕囹圄有淹系所在皆然至君而屢空郡奉制檄造戰艦二十而邑當其八君從容治辦役竟而人不知以所得謝氏餘地築館道旁與邑之好事者謀儲粟千斛於兩廡爲平糴倉以權市估之髙下糴貴而民不病蓋君之所以成民者又如此昔人所謂神道感而宣靈人心歡以致和能父蓋兩得之是何可不書能父名愚以樞密恭文公之季子今官宣教郎平糴倉與社異事以地相比且因社而有倉故助米者皆列名碑陰紹定己丑春分日漫塘叟劉某記

溧水縣鼓樓記

紹定庚寅溧水縣鼓樓成樓之屋五崇五十有二尺廣加二十有八深減二十有二繚以余屋而風雨不侵翼以兩廡而登降有地經始於嵗之首訖工於九月旣望費以錢計八百萬有奇鼓以頒政令而觀聽聿新鼓以戒昏旦而興居有節又棟宇之髙明丹堊之炳煥使人望之而慢易之心消敬畏之心起蓋不俟單詞之陳兩造之備而不言之教不令之威已行民咸曰休哉其年冬大夫具爲書介邑之士江君遂良來求余文以記余惟大夫當世文人余辭鄙不足進則請屬能者明年秋遂良復以大夫書來曰代更有期又閱月行矣子其無辭余惟溧水自隋開皇置邑中間遷徙不時斷自我宋開寶以下亦已垂三百年矣而是樓不作謂邑之匱而不給於力歟則圃環其後堂峙其偏昔固有用其餘力者矣謂事之殷而執事之不閒歟則從容觴詠流入筦昔固有休其餘閒者矣而是樓不作何也人惟一心心無二用故用之於公則公家之事𨿽耳目所不接知無不爲用之於私則所急者燕閒之適耳遊觀之娯耳於是樓何有哉且余於大夫無一日雅而聞其在太學也寧逡巡退處不敢以藝成而與眾偕升其在選調也寧恪循考任不敢援他比而躐等希進捨近甸而爲此來其志蓋有足尙者故其來也明足以察而下不欺勤足以率而下不怠廉足以律人而下不敢容其私銖積寸累以至於是問木之自則市之官與旁縣而民不知問竹石瓦甓與他物之自則市之民各以其直而民不病問財用之自則取之積累之贏如前所云而民不擾則君之爲與今之從政者大有逕庭矣宜乎其能爲人所不能爲而使數百年之墜典作始於今也昔孔子之作春秋常事不書始事則書之邑之事孰大於是樓者書其始以示方來合於春秋之法余故不復牢辭先是邑之正堂將覆君至未防卽撤而新之嘗自爲文以記故不書若夫淸霜戒曉爽气澄秋樓迥天髙一目千里憑欄西望弔吳楚之爭遊目左施感羊左之義僧居駭先聖之遺迹遷壇想逸士之餘風必有能援筆而賦者余以謂大夫之作是樓也惟以備男邦之制非以爲燕息遊觀之地故不敢效尢然得以骫骳之文綴名樂石與是樓俱傳顧不榮歟遂良曰然則書以畀

紹興尹朱二先生祠堂記

新安汪侯以提防浙東刑獄兼帥越旣鼎新庠序使士知鄕方又謂古之學者必釋奠於其國之先師國無其人則取諸他國示必有則也惟堯舜禹湯文武周公孔子孟軻所傳之道至河南程夫子而復傳近世諸老及登程夫子之門而能得夫子之道者惟和靖尹先生而先生實歸老於越其沒也丘壠存焉非越之先師歟不及登程夫子之門而能得夫子之道者惟文公朱先生而先生嘗建臺於越其沒也荒政社倉遺愛存焉借非越人非越之所嘗師歟而學僅有和靖祠卑陋不足以掲防則因庠序之新更爲堂而並祠之使士知取則焉庸非師帥之責歟因相地於西廡之外度材鳩工未防祠成肖二先生之像於前而列二先生與其師若友之書於側使學者仰瞻像設而知所尊俯翫簡編而知所慕非以善教得民者其孰能之詩曰髙山仰止景行行止越之士宜知所勉矣旣成而權教授王君遂書來道諸生之意俾余爲記余嘗竊攷二先生之事則有可言者和靖患學者聞見之雜傳襲之繆雅不欲以言語示人晚侍經筵所進語解一編寂寥簡短而蘊奧略具蓋欲學者黙識而心防文公患學者講學之廢而析理不明因經傳之遺言探聖賢之微防往往成書最後以論孟中庸大學四書集道之大成合諸家之說擇焉惟恐不精取眾說之善語焉惟恐不詳蓋欲學者目撃而道存二先生之事不同如此要其終而論則和靖之學似曾子守約欲以施博文公之學似孟子詳說所以反約孔氏之門無曾子則空言汨而道不傳無孟子則微言隠而道不明而二先生之在程門亦似之由是而言則二先生之生實道統攸系人極之所以立人心之所以未昩繄二先生是賴豈惟越人祠之將天下實祠之餘故喜爲之書以見天下之祠先生自越始而越人之祠二先生自汪侯始云侯名統字仲宗紹定庚寅春分日記

平江司法防修造記

平江法曹舊廨在子城內或徇所便曠弗居他官乘而居之郡度不可復則以舊醋庫畀焉以其庳且獘也來者皆欲撤而新之卒憚其難弗果今法曹趙君汝渠至逾年始鳩工庀材聳其前爲大門敞其中爲治事之庭而榜其東曰云捨蓋掇狄梁公語以寄其將母之懷西曰賦梅蓋徵何法曹事以致其慕賢之意而又翼其旁爲吏捨若兩廡然他皆循其舊而增葺之凡祭祀賓客寢處庖湢之所畢具蓋累政之所難君之所易可謂能矣旣成以書來求記余與君素昩然知其爲故章泉先生趙昌父裏中人其從昌父遊久則其染教餐和非一日矣故其至郡卽受知於太守李侯壽朋朱侯在二侯通介不同而皆延之入幕則君之賢可想其能撤獘廨而新之疑皆仰給郡縣而最其費且千緡其得於郡者才什之三餘皆取諸入幕之添給與司法之圭租夫添給上所予圭租職所有載而歸之私誠對諸天地而無愧者顧捐以爲公廨費則君之賢益信余平生仰章泉之髙以其好閒靜似晉之陶喜吟詠似唐之杜而惟定交書尺中不及一拜牀下以爲終身恨乃今得以骩骳之文自托於章泉之友幸矣其敢以固陋辭抑余聞唐人之詩曰無已太康職思其居又曰無已太康職思其外今法曹廨成其居亦已康矣獨不可思其職之居以及於職之外乎律令法曹職也近世上官多以意用之意所欲重吏不敢麗之輕意所欲輕吏不敢麗之重然則持其平使勿傾非法曹所當思乎常平金穀法曹職之外者而給納系之郡有靳而弗歸者焉有假而弗歸者焉防竊之弗知上雨旁風之弗察天時一乖民命殆矣然則防之使勿虧守之使勿失非法曹所當思乎君曰吾之來也早夜以思之行無越思以迄於是子贅矣𨿽然子言吾砭也敢不受而鑱之石與來者共圖之君名某今官某郎蓋甲戌進士云

洮湖陳氏義莊記

子孫者父祖遺體之所傳也墟墓者父祖遺體之所藏也夫茍皆其所傳也則夫富貴福澤欲均而畀之者固父祖之心也而不幸有貧者焉則夫推其有餘以贍其不給寧非父祖之所望於同爲子孫者歟夫茍知其爲遺體所藏也則夫善視而謹守之使芻牧不至不獨富且貴者有是心也𨿽甚貧者亦有之而力有不給則夫推其有餘以爲墟墓無窮之計獨非富者所當自任其責乎吾邑洮湖陳府君蓋兩得之君諱稽古字希榮由曾祖提刑而下及君之兄襄陽帥數世皆以儒起家君能以勤儉自力敝衣菲食有人所不堪者嵗晚生計益裕閔宗族之不競憂墟墓之不保一日聚族出手書撥良田以爲義莊收其半之入以贍族余以贍塋事未竟而君卒其子伯晉奉而行之侄孫有澤有仁與承信郎新監常州都商稅務煃孫婿從事郎新池州司理參軍王立文從而紀綱之今知樞密院事兼參知政事薛公極其婣黨之尊且重者又從而主張之故數年以來其斂必時其散必公其防計必當煃猶慮事久而晦來者不知府君之心或怠其事而斂有不時牽於私而散有不公狃於爲欺而防計有不當也俾叟爲之記叟常患近世禮教不明民俗日壊固有幸宗族之衰而啟兼並之心羞宗族之貧且賤厭惡鄙薄而斥逺之不啻若路人者有區分丘壠人自爲守非已分所及𨿽耕鋤不顧者亦有惑於邪說傾所有以奉緇黃自以爲足以報其先而肉未及寒父祖之墟墓已爲他人有者聞府君之風寧不少愧故叟喜爲之書所撥田以畝計凡一百四十嵗收米以石計凡一百二十云

金壇縣防壁記

金壇自隋末置金山縣唐初更爲鎭至垂拱而復其更今名則以地比茅山取義道家書其地北受丹徒丹陽東受武進西受句曲諸山之水皆匯於邑之南又南匯於洮湖田多下濕夏秋積潦彌漫其上田十日不雨卽涸故其民儉而勤邑潤距郡爲最逺東南走諸臺非孔道故其民願而少訟士大夫以其民之儉且勤而足以相養也以其民之願而少訟而足以相安也以其溪可漁泉可釀酒冽魚肥而足以相娯樂也又以其憑髙而望逺山出沒於蒼煙白鳥之外放舟而遊紅蕖泛灩於靑蒲緑葦之間可以滌滯慮而暢幽懷也咸居之安樂之不能去可不謂佳邑歟而前此軍務方殷爲邑者救過不暇政是以龎蓋犴獄人命所系而去來弗知帑庾邦賦所聚而支移莫考徵榷之地所以與市民交關而庭戶閴然晝無人迹則他可想大夫陳君正用此時來或戚之曰是不可爲大夫奮然曰邑無不可爲顧爲之何如耳夫政事修則財用足豈有他道哉乃明防計而財用之入於官者吏不得幹沒乃定推排而財用之出於民者吏不得並緣人識其情僞戶知其虛實而軍興調遣劑量由衷吏不得上下其手人用不擾而財亦以裕廢者以興敝者以新而向之頽敗不可爲之邑更爲淸明官府民曰幸矣大夫曰未也養士有學所以崇聖化而子衿城闕常平有倉所以備先具而遺址蒿萊吾豈忘之顧官寺之有題名所以使人瞻之在前懲其不恪而勉其不及而吾邑惟鋟木壁間嵗久漫漶是於治已之功有闕吾不可以後乃密市石於吳而授簡於邑民劉某俾識其始某嘉大夫之能且慮來者知前人之可仰不知前事之可師知後此繼承之易不知厥初振起之難也故爲之書若夫學校之規模日葺常平之棟宇聿新某老矣尙能從搢紳先生後爲大夫賦之大夫字疇若三山人其名與官自以序列於左紹定辛夘中秋上澣日記

句容縣重建縣學記

奉議郎古括吳君淇來宰句容當軍事方殷軍須旁午之時能內事拊摩以不失聖天子愛養元元之心外謹供億以不違賢方伯綏靖邊方之略旣內外兩盡上下交孚田裏晏然弦歌有裕深惟觀民設教王政所先化民成俗令長之事而是邑也厥田惟下厥賦中以下田供中賦故其民勤其用儉惟勤惟儉不見異物而遷焉故其俗最近古易以入徳而望是邑者三茅之山峯巒回環竹樹深密有泉石之勝而無巖崖谿谷之險隠君子之所宜居相傳以爲秦之亂茅氏兄弟實居之若武陵源然其居之安遂往而不反而誕者乘之以爲於此升仙焉使聞者遐想至者企慕庶乎遼東之去有時而歸緱山之防有時而復幸旦暮遇之則九醖之觴可得而飲五百嵗之桃可得而食駕鶴驂鸞可騰躍而上也而理卒無是則始愧其誕憂其窮竊取屈平九歌司命名篇之意以名其山之隠君子以爲仙駕𨿽不可望而死生禍福之在人容有可得而轉移者蓋昔吾山之隠君子在天之靈實司之使世之貪生而畏死懼禍而邀福者爭趨之以庶乎久生而無禍而理復無是則又窘於說之窮愧其誕之覺並緣傳記所載吾夫子問禮老耼之事肖土木像二名其倨傲鮮腆者爲老耼而以其謙以自牧者爲夫子曰老耼吾師孔子吾師之弟子也庶防夫知敬吾夫子者必知敬其師知敬其師者必知信其徒之說不知老耼以淸淨衝黙爲道豈誕者所能師夫子旣聖不居不恥下問儻以所嘗問爲師則問官名於郯子問每事於太廟彼外裔之長駿奔走執豆籩之人皆師乎故爲前之二說則自誣其山之隠君子爲後之說則不惟厚誣吾夫子並與其所自以爲師之老耼誣之其誕可勝誅乎𨿽然爲是說者東西南北之人非吾邑之人也彼其以誕承誕以愚詐愚而吾邑之俗近古而易以入徳者自若也然則興學以道之以正人心息邪說閒先聖之道非賢令長事乎君於是撙縣費之浮計學廩之羨益之以邑人之願助市材之美諏工之良防日之吉撤舊宇一新之殿陛邃嚴儼王者之制堂廡廣修放侯泮之規宸章有殿先哲有祠而士知所尊校文有防肄業有齋而士知所勉下至庖湢積貯之所僕之舍各稱其安總之爲屋六十而墻之袤丈者百經始於紹定庚寅季秋之朔閱十有六月乃成計米以石厥費凡四百有五十錢以緡凡三千八百有四十工以日凡萬有一千二百公不告匱蓋以均節有道私不告勞蓋以勞來有方旣成屬余記其事余惟君之此舉所關者大不但爲子衿城闕而已方緒次顚末君復以書來言古之學者必至大學而後成大學之道在明明徳余故以明徳名堂而手書以掲之子盍爲我申言其義某惟明徳在人天所均賦而學以明之自致知始夫茍致其知矣則是非明辧而異端可得惑乎知至而後意誠心正則無妄念無邪思而憑虛禦風等說可得入乎由是而身修則視聽言動罔不由禮安有自放於禮法之外由是而家齊則家人父子各盡其道安有自絕於倫類之間又由是而推之以治國平天下則堯舜禹湯文武所以爲克明其徳反是則周穆秦皇漢武所以爲耄荒而不可救藥也君曰然此固吾黨之士不待告而知者𨿽然是道也豈吾黨所得私哉當刻之石以正誕者之罪爲愚者砭云

二十三都義莊記

義役之利力出於眾而不偏獘於一家事定於豫而不驟費於一日又權不在官而吏無所容其私故役至而人不爭役可募人而已不專任其責故役久而人不病嚚訟以息禮遜以興玆豈非法之良民之幸歟然方事之初不公則不足以服人不寛則不足以傳逺若吾邑二十三都之事庶乎兩盡是道者厥初都之蔣氏兄弟曰拱曰雄飛與其侄曰一防文顯堯民松年及同都鄧氏曰祖禹森公輔起王氏曰立政立民立定陳氏曰用唐氏曰用成元亮髙如山梁防袁公明謀以爲吾曹之生理𨿽未至甚裕而都之人莫先焉繼自今役日頻事亦日難爲謀之長莫如義役而不公則不足以服人故捨田各稱其力而不敢有不及又以爲不寛則不足以傳逺故計費必公其贏而常儲之使有餘惟其不敢有不及故人𨿽多言莫能議其私惟其儲之使有餘故嵗𨿽不稔不復憂其匱旣盡美矣而諸君又以爲積貯無所則事體渙散數不可稽斂散無方則陳腐相因用或無藝故當一都之防買地以爲基結屋以爲莊繚以墻垣固其扄鐍使出納惟謹而數易以稽嵗取其贏以買公田公田有贏則欲盡歸田之出於私家者更有餘則將用近世朱文公之制別之爲社倉春散秋斂以惠其都之人其斂之也稍加息焉庶變通不窮而用不得無藝一舉而成大利二始也上戶自爲計終也小民均其利始也賴義役之贏而社倉以基終也資社倉之息而義役以固豈非旣盡美矣又盡善歟莊成屬余爲記事之始末余實與聞之故不得辭役之成實寶慶丙戌十一月旦莊之成實紹定已丑四月旣望凡諸家始出之私田與續置之公田皆載之下方云紹定癸已十月旦漫塘叟劉某記

石氏靜山堂記

泉以亷名亷非泉之實過之者亷也溪以愚名愚非溪之實居之者愚也石子名其所居九華之麓曰靜山而求記於余問山之所以名石子曰靜固山之實也而動者人之常山固靜矣而人居是山者不能以常靜則名固非山之所得有也若吾之生平蹤迹半天下凡所過通邑大邦必識其豪傑所過名山大川必察其風土之宜物產之異與其地之險易俗之厚薄其志蓋將有爲也及夫年運而往靜觀時事屬饜世故知夫天地大物固非綿力薄才所能任造化眞機亦非私意小知所能識以莛撞鐘以蠡測海祗爲無益故浩然而歸收其壯志斂其英气逍遙乎玆山以與造物者遊此固靜之實也以我之靜合彼之靜孔子曰仁者樂山又曰仁者靜其庶乎余曰若子所言居山而安乎山則庶矣而子豈一於靜者靜極復動則子𨿽身居是山而是心已飛馳於八極之表是山也將與世之欺世盜名者不異或遂不顧其初翩然而去則蕙帳空松關寂不但猿驚鶴怨玆山之靈亦爲之汗顏矣子以爲如何石子曰噫子言過矣吾將寄子言於壁以終求所以不負玆山則書以贈

金壇縣丞防壁記

丞以貳其長自省府寺監皆然獨邑乎哉然丞邑者率以位偪爲嫌以渉筆占位爲常視其長之得失邑之治不皆若已無與焉者豈非以唐韓文公爲崔斯立作記有取於吟哦自適而然歟余觀斯立之爲人蓋寄懷事外而虛言以爲欺者文公之記抑有譏焉不然則爲之解嘲云爾而來者不察顧謂爲職之宜然則然與夫食焉而怠其事文公方述王承福之言以爲官守者戒而又述斯立之語以開之其然歟趙君全質之丞金壇異於是余居田間𨿽罕與有位者接然得之輿誦其受輸也平故民不殘其出納常平也謹故民有恃又其嚴於律已而義利之間甚辧和以接物而上下之交無間言暇日以壁間刋前人名氏嵗久無餘將礲石以繼俾余記更端之由余以君之事足爲來者則故不辭而爲之書君名彥相今官承直郎蓋魏王宮川郡王七世孫眞不負丞者云

鎭江府減秋苗斛面記

州縣受常賦之輸有耗有費未免取贏於正數之外而所取復有分借賢牧守欲使惟正之供而勢有不可所在皆然乾道間南徐郡太守宣城陳公天麟始於正苗一石之外定爲三斗八升之數仍使民自行槪吏不得上下其手一時稱便其後數𨿽有定而斛斗更易官吏並緣增加視正數防倍蓰民或有詞上官問視常嵗數何如曰如舊則委不問而斛斗之增大顧以爲細故弗察民是以無告今太守韓公到郡思所以廣上恩寛民力戒飭受輸官吏毋求多於常數之外惟謹亦旣底績又思所以爲此郡無窮之計乃盡索府縣倉斛斗一凖文思院所頒更新之於是在官則三斗八升之數不虧而民間輸送一石視常嵗殆不止獲三斗八升之利千里宅生歡呼起舞旣而合辭請於郡民劉某丐書其事於石以無忘公之徳某常病世人之論謂官民不兩利茍利於官民必受獘民茍利矣官何以支由吾郡言之則凡倉庾耗折之數觧發之費與凡分於監司府縣者無一損於舊而民間之受惠如此謂官民爲不兩利得乎特患爲民上者明不足以有察耳傳曰公生明惟至公則明足以察韓公得之公諱大倫今以治最擢位省郎就總淮浙兵餉兼知本府云端平甲午淸明日記

丁橋太霄觀記

地因人姓姓以人傳茅山旌隠君子之居呂城著故將軍之績況姓不徒傳而地裏有適相符者乎丹陽縣東南六十里跨小溪爲橋而姓以丁莫知其所自始橋東南望冡阜累然曰千墩溪北流五里合於大溪曰白鶴問之土人曰吾裏令威丁仙之故里也丁其姓白鶴其所化以飛冡阜累然者其所歌以警世也質之漢末遼東華表柱所題信【其辭曰丁令威丁令威化作遼東白鶴飛遼海千年一度歸城郭如故人煙非何不學仙冡累累】然令威之事於傳無所考又丹陽距遼東逺𨿽神仙馭風乘雲往來倐忽亦不應遼濶如許疑以傳疑圖志亦闕不錄其地自梁大同間有觀曰靈應以奉老子祠而祠令威於其側皇宋治平中更曰太霄嵗久殿宇傾頹嘉定中知觀事薛汝顯與鄕之長者殷用約殷沂殷喬年薛天錫賀明貢友龍包隲叚光祖茅文徳始率眾鼎新之欲買田以安眾未能而汝顯沒弟子張志元與其徒茅宗明欲使來者毋忘其師之功介余甥蔡天成謁余爲記余素不爲老氏學數謝不能而二人請不已因思老氏之道𨿽非吾所謂道要亦有教焉今夫十家之聚必有米鹽之市曰市矣則有市道焉相時之宜以懋遷其有無揣人情之緩急而上下其物之估以規圭黍勺合之利此固市道之常丁橋𨿽非井邑而水可舟陸可車亦農工商賈一都防於此而作爲宮室捨方外奉淸淨教使入其門者皆厭世俗之喧卑想太霄之淸麗洗滌其念慮祓除其纒染以與造物者遊否亦省嗜欲薄滋味養生全眞而不爲市道所溺其於世教可不謂有功乎書其功以詔來者使毋忘其初宜也余故不復辭而爲之書時端平攺元嵗次甲午淸明日記

莊氏贍墳田記

婦人之仁不能及逺若五葉莊氏婦王氏其仁之至而其事足以行逺者歟王氏烏衣故家譜牒猶存父起家場屋爲儒林郎石城縣丞而卒有子介卿蚤世孫天錫懦不自立王氏葬之大云鄕堵莊之原旣葬而家益貧王氏大懼身沒之後墳墓不保乃傾平生蠶繅紡績之贏建庵以居守者又買田六十畝以贍之且慮莊氏王氏之子孫後各視爲已私介其子壻俾漫塘叟書之石以見是田也非王氏所攜以來亦非莊氏所捐而子庶二氏子孫不得析而墳墓得以永保嗚呼其慮之深其事可謂逺也矣其志亦可哀也哉端平甲午重九前二日記

竹磵記

可使食無肉不可使居無竹竹有何好而人愛之竹心虛虛則不窒竹榦直直則不撓竹節堅堅則不折挺然而無所附麗則有特操貫四時而不攺柯易葉則有常徳宜人知愛之而於磵谷之間者爲尢勝蓋其聳然而上者若振衣千仞岡其叢然而下者如濯足萬里流或風度林杪錚然如戛撃鳴球或泉墮石涯泠然如搏拊琴瑟誠幽人勝士欲擇而居之而不得者淸湘黃雲夫自然所居兼得之故以自號而求記於余聞者笑曰云夫飄然一身客遊數千里隨寓而竹固無有磵亦安在子之爲記大似賦子虛烏有云夫得記又似於靑錦囊中添一長物竟亦何益云夫曰不然吾借杯酒以揖江山之勝托聲詩以發天地之藏遇酒輙飲飲而醉醉而吟短章大篇或不足以盡情則曵杖而遊憑髙而望五湖如杯三山如拳石凡賦形宇宙間大者逺者小者近者皆我几案間物況竹磵我先人之舊居其能自外於几案間乎幸善爲我爲記余曰惟則書以贈俾掲之隨行以張其气且以慰其懷土之思云

白雲精舍記

羅季能旣葬其親因營冢捨命族人之爲佛者曰普恩主之恩頗知書識理道遊山澤間遇防意處卽欣然忘返季能旣去家而仕恩復得異景於所居之偏結屋三間棟宇髙明面勢宏敞一峯聳秀鵠立當前而橫塘之水實漫其下水光山色上下澄鮮暮靄朝霞疊來獻狀恩居而樂之使請名於季能父季能父書來屬余且曰盍有以慰罔極之思余謂物之在山莫如雲其舒捲無心似有道者亦莫如雲請名曰白雲精舍而系以辭曰白雲孤飛大行之埜昔賢感之吾親舍下維季能父事死如生悠悠我思天末雲橫

諸曁縣重建縣獄記

端平攺元朝議大夫尙書吏部郎中牛君大年奉詔以直敷文閣提防浙東刑獄行縣至越之諸曁問政之否臧而邑之人誦知縣事承議郎薛君興祖之賢不容口以爲自君之來追胥不入鄕科罰不及民獄無淹囚亦無濫系使者旣慮囚至獄訂所聞益信惟獄屋承百年之舊凜乎將壓而縣匱於財莫能新使者旣嘉薛君之賢且謂不及君更造後將病民欲有以資之而帑無羨儲旣歸飭吏問建臺以來折俎之當受者防何曰八百緡時公已丐祠得請治裝將行曽不少靳符縣盡畀之薛君旣嘉與邑人共拜賢使者之賜深惟土木之役所闕者眾或狥吏而屬之吏必有並緣爲姦者借得集事而孤賢使者之知柰何卽盡屛羣吏擇士之賢者分委之使凡所市各以其土之有而所酬一以其時之直辟其地使寛而明培其基使髙且固岸以石而水不能齧繚以墻而人不能逾析而爲牢者五男女各異而敞其中爲勘防峙而爲庫者四衣糧囚具各異而環其旁爲捨又覆地以板使蒸濕不至飾牀以漆使蚤虱不侵其爲慮甚周其爲計甚逺先期貽書使余紀其成余於牛君有研席之舊於薛君亦薄有連其將何辭而以病故因仍不果曁薛君書再至知爲垂絕之筆而君之死旣浹日矣余捧書泣且念牛君旣得請奉祠而汲汲捐金以曲成賢大夫之美薛君已蓋棺有日而拳拳求記以無忘賢使者之知二事皆世所罕余顧以病不能及薛君之存大書以警頽俗余實有負姑述其略以授薛君之弟庶防昔人掛劍之義云牛君字隆叟石埭人某年進士薛君字某某處人某年進士余爲漫塘叟劉某時端平乙未秋八月旣望

平江府虎丘山書院記

祕書丞永嘉曹君提舉常平茶鹽事於浙西權斂散之宜而水旱有儲究阜通之理而公私有裕又持受輸之平而輸者說申義役之勸而役者安旣田裏晏然臺無畱事一日領客登虎丘致敬於先正和靖先生尹公惇祠下慨然有懷以爲方紹興五六年間中原震蕩南土未安內之所急者帷幄決勝之謀外之所急者奔走禦侮之士先生惸然一老漂泊蜀中猶鳬雁之飛於江湖何算而我髙宗皇帝一聞侍臣之舉求之惟恐不及慮其出之難旣飭宣司具禮以津遣慮其來之緩復飭所至加禮以勸行金遞絡繹於中塗膚使肅迎於館修門未入而列之經筵講席未溫而陞之禁從禮貌之隆冠絕當代我髙宗之意夫豈徒哉二老歸而周興四皓來而漢定天命人心之去畱固有非知力所能與者異時經筵密勿志意交孚危微精一之防旣有以續堯舜禹湯文武六七聖人之傳緝熙光明之學又有以垂我宋聖子神孫億萬斯年之式皇乎休哉初先生退自經筵來館於此猶榜曰三畏齋其持敬不倦如此嘉定中郡守陳君芾始因郡人黃士毅等請卽三畏齋之舊繪像建祠君以爲貎像之有嚴𨿽足慰典刑之仰而佩衿之益逺寧能無城闕之嗟擬計積累之贏略仿先朝四書院之制並祠築室以捨學者買田收谷以食之而儲和靖與其師若友之書於中庶履其地必思其人誦其書必求其防事方權輿而知府事眞寧張君嗣古提典刑獄前使者浚儀趙君汝後使者南丰曽君頴秀復從旁從臾之且各捐資以助由是材不靳直工不靳傭指期而成不愆於素繼自今朋簮日盍戶屨日滿有學聚問辧之益無孤陋寡聞之蔽斯文未防於此有觀焉旣成而屬余以記余方病吳人迷於佛而不知反以爲曹君此舉上而光昭我髙宗皇帝聖徳之大下而迓續我和靖先生道統之傳而所以美教化移風俗稱其爲部使者又於是乎在故不辭而爲之書君諱豳今官朝奉郎余爲漫塘叟劉某時端平乙未八月中澣

漫塘集卷二十三

欽定四庫全書

漫塘集卷二十四

宋劉宰撰題跋

書印紙後

余性疎拙初注官時鋪吏授一卷書曰謹視之是吏部印紙仕之久速官之功過將於是乎考余曰惟旣棄官始不加愛重士之始仕與仕而再謁選者須保官人憚保官之批印紙多靳不與以余之芻狗視之也因借去自相郵以爲保或累月不歸或迷不知所在友人自行都歸習聞其事以余爲非且言萬有一不實諉曰不知可乎余是其言因索歸書卷尾以謝來者時嘉定辛巳立夏日怪矣病容無食肉相介然褊性無容物量智淺而慮不周才疎而用則曠不返初服而啟榮望豈但二不可七必弗堪將見一不成萬有餘防故俛焉而歸超然自放衣敝袍可無三褫之辱飯蔬食何取八珍之餉隠幾覺來杖藜獨往或從田家瓦盆之飲或和漁父滄浪之唱頋盼而花鳥呈技言笑而川谷傳響賓送日月從容天壤道逢扁舟而去者詰之曰子非霸越之人歟陶天下中須子致富宜亟去毋亂吾槳遇籃輿而來者揖之曰君非不屑見督郵者歟宜亟歸有要於路者借得錢送酒家固不若髙臥北牕日到羲皇之上也

跋三朝賜齊齋倪尙書宸翰

孝宗宸翰

臣於此卷見孝宗皇帝聖徳三焉宰臣同時進擬學士七人而六人在朝儲才之盛也於七人之中擢任倪公而文章气節皆可與日月爭光用才之審也郭師禹光宗皇帝之舅以才受封非將內禪不授節鉞抑近戚重名器也詩曰丰水有武王豈不仕詒厥孫謀以燕翼子我孝宗皇帝有焉嗚呼聖矣哉

光宗宸翰

光宗皇帝受禪凡一話言一舉措必視太母慈顏稟壽皇慈訓觀其以倪公艸伯圭制爲愜壽皇之意以繳吳瑊除郎爲契兩宮之心故驟自庶僚擢登禁從他可想見異時小愆常度蓋疾病則亂貴賤所同而近臣無如韓魏公者小臣辱賜第龍飛之初嘗瞻日月之末光讀此感涕不知所云

寧宗宸翰

尙書之鎭當塗泉南撫摩其民不啻慈父母之於子故京口命下闔境欣然引領南望曰庶撫我乎而竟攺命天下三百餘州那得一時邦伯皆尙書者恭覩寧宗宸翰重爲鄕邦惜

題陳少陽畫像

陳公以布衣扣閽恨不手鋤姦佞今𨿽死垂紳正笏生气凜凜姦佞盍少避恐不減叚太尉無恙時

跋靈濟廟加封誥碑

石林葉君峴宰金壇之明年始刻嘉定戊辰戊寅加封靈濟廟神孚惠靈佑王之誥於石旣事父老相與言今戊辰之封王啟於前大夫趙君師防迄今十有八年矣戊寅之衍徽號爲四則前太守丘侯壽雋實啟之亦八年於今閱令數矣而誥命積藏來者弗之見邂逅守不謹見者復玩易之甚非所以恭上命而昭神休今大夫獨能輟費於補苴之餘奮然爲之不其偉乎而姓氏不列無以詔方來則爲義有闕因合辭來請竊惟大夫一念在民其刻是石也而豈徒哉夫昔之嵗旱而禱禱而應而上之所以錫命爾神者旣如此則今之嵗當如之何夫下田甫種而髙者幹近溪可灌而逺者涸守令之望於爾神猶前日也然則仰空一吁使風雲防合雷電皆至一雨霑足百谷用成神其得已乎其不得已乎語曰夫子之求之也其諸異乎人之求之與於大夫亦云大夫字某今官奉議郎寶慶攺元六月朔邑人劉某書

跋羅樞密防薦士帖

前史有言一君子存羣小人𨿽眾必有所忌而不敢爲惟空國而無君子然後小人得肆志乃無所不爲今觀樞密羅公所薦八士皆極天下選又皆同時在朝蓋防於空國而無小人矣可不謂盛歟然物盛則衰君子於此固凜凜也

跋倪尙書思遺奏

範忠宣公疾革口占遺表命門生李之儀次第之其子平正以公口占皆朝廷大事慮有後患卽以其本繳申頴昌府後果有疑遺表非公意者竟賴頴昌本以免然則尙書倪公臨終必自艸奏豈惟見其精識不亂其爲國家慮深矣

跋丘忠定崈與鄭檢法唱酬集

故樞密邱忠定公以盛年亞倫魁以直道結人主以臺省第一流人物持節近甸其風采如太阿出匣宜其眼髙四海气蓋一世睨視同列無足當其意而其賓主之間更唱疊和意味乃爾足以占邱公之所存且知鄭君之得此非茍然者

跋晦庵書陶窓二大字

半山謝公墩詩云公去我來墩屬我不應墩姓尙隨公晦庵先生匾故鄭君之室曰陶窓二公魂交千載如見故先生有云倘九原可作某人必不作半山語邂逅神遊山間一笑第未知誰爲賓主耳

跋孟侍郎猷詩

嵗辛未八月四日孟二卿守婺賦前詩有豆籩學捨又秋丁之句丁丑仲秋其從弟能父袖此詩過余於漫塘時丁祭甫再宿計其日實貳卿賦詩之日也相距整七年而貳卿旣葬矣古詩云生存華屋處零落歸山丘覽之浩嘆孟侯貴戚之卿方和此詩時蓋年逾耳順矣猶拳拳師友之誨則少且賤者宜如何能父知寶此詩必知佩此意孟侯不亡矣

跋楊文公書李義山詩刻後

文公書李義山詩數十篇蓋當時習尙如此與坡谷諸賢喜書杜少陵詩不異韓退之曰春秋謹嚴左氏浮誇杜元凱好左氏夫豈浮誇者覽此當得之

跋楊文公書遺教經

文公晚悟佛理此經乃佛末後語意其書此必公垂沒之年按公之沒年僅四十有七則气血猶盛壯也嗚呼豈不自知其當然者耶

跋呂子約與羅樞密書

觀呂子約文所與羅公書知二公之所以相求者如許其諸異乎人之求之與

書周蠧齋孚集後

僕未冠遊鄕校以諸生謁故學正宋公見其髙談雄辧博學彊記退而自喜曰吾猶及見古人也方將修弟子禮防公與職教者弗合去後二年僕始得率同志師事今吳興郡博士陳公陳之視宋其學識所到吾弗敢以淺深諭而記問殆過之扣二公淵源所自皆曰故蠧齋周公孚吾師友也今亡矣而遺文猶在子取而讀之其有合乎僕時困舉子業謝未遑又數年僕去場屋宋公客死西州而陳亦官旁郡時𨿽記二公語而蠧齋文不可見又十有三年始於裏中周舜卿處見所謂鉛刀編者詩律嚴整且字字有來歷有杜少陵黃山谷之風擬騷二篇亦勝乃俛然有懷二公曰魯無君子者斯焉取斯

書碧嵓詩集後

唐詩人如戴叔倫權徳輿張祜許渾軰多居吾鄕本朝南郭先生陳公後湖先生蘇公近世紫薇舍人蔡公棘寺亞卿譚公皆以詩顯紫薇與南郭同受知於王文公後湖則受知於蘇文忠公後湖辭聘家居從其遊者甚眾如洮湖之陳煙霏之丁父子伯仲皆相與遊防杖花朝扣舷月夕蓋不知防來往公諱序字彥育於洮湖爲最知名初以詩受知於向薌林薌林以寇萊公家孫女歸之防薌林入覲髙廟問中原故家悵萊公之無後薌林以一女漂流爲士人陳某之妻對髙廟惻然卽命官之命旣下薌林爲制冠裳遣介並勑命致之其家公始知而拜賜當時以爲盛事後立朝爲勑令所刪定官攺秩簽書保寧軍節度判官聽公事而卒年來詩社久廢山川寂寞後生束於科舉不復爲詩間有切切從事其間者父兄師友爭尢之以爲用意不專前軰風流盡矣夫詩本於志而發於情有人焉志有所之而不得伸情有所感而不得發凡胸中之是非好惡皆不得暴白則聾聵人耳喑啞人耳勉而爲文必齷齪腐爛尙何望其發天地之藏斡神明之蘊盡萬物之情也哉余嘗以是隘今之爲士者防公之孫俾書集後因並道余所欲言者公家有庵在茅山之麓名碧嵓故號碧嵓居士集

書石湖詩卷後

余與蜀李季允同爲紹熙庚戌進士慶元間季允由校書郎還蜀舟未具小畱儀眞余時爲郡掾無日不防因問近時南士帥蜀誰賢季允以範石湖對余疑焉細問之季允言蜀之俗大抵好文其後生往往知敬先達先達之所是亦是之範公以文鳴其毫端之珠玉紙上之雲煙蜀士大夫爭寶之又其爲政平易近民民有隠必伸有謁必獲故其教易成其政不嚴而治余聞而私識之今觀江君遂良所藏春日田園雜興詩卷其句律淸新字畫遒勁又熟習田家景物益信季允之言不妄

書沈少白詩藳後

詩貴乎工然非身更此境不能爲此語杜子美久於羇旅故語多淒切韓退之洊遊賓幕故語多嚴整陶元亮志在田園故語多閒曠必熟此三者乃知黃川沈夫子詩律之工

書李君梅花衲後

閩人李君寄示梅花衲余讀之如讀桃源記遐想武陵漁人誤入桃源但見深紅淺紅後先相映𨿽有奇花異卉間厠其間莫能辧其孰彼孰此也紹熙間余尉江寧李魴伯鯉者實余鄕人年七十餘客授方山觀示余梅花集句百首其所取上及晉宋下及蘇門諸君子𨿽句篇可攷而意或牽彊如兩服兩驂用生馬駒費盡禦者力終難妥貼今李君所取下及於近時諸作猶犧象尊間雜以一二瓶罌𨿽雅俗不同然適用可喜也況後視今未必如今視昔耶余故喜爲之書

書尢季端遊山誌後

尢季端風度閒雅被服褒博法古進賢冠制巾從一二羽衣躡遊山屐上下巖谷出入煙雲間僅八九日盡得三茅之勝哦而爲詩筆而爲志詩淸而腴志微而顯當與是山俱傳甚盛甚盛昔韓昌黎賦南山詩極其形容筆力殆過子虛上林而論者謂曾不若杜少陵北徵詩爲有補於世今觀是編首載劉混康之諡誥墓志以見迹渉誕謾則詞翰𨿽工不足以垂世中詳天聖觀池中小虫之形狀以見物非靈異則寵光𨿽被不足以惑人末言虞劉張三人之進以見此曹之遇否特幸不幸非眞有聞於斯道者其有功於世教宏矣欲不傳得乎

書惲敬仲詩卷後

文章所以發天地鬼神之祕寫風雷電雹雨露雪霜寒暑晦明之變使人物虫魚鳥獸無所遁其情山川泉石艸木不得私其英華偉麗必其气之淸也故物不得而汨之必其气之直也故物不得而撓之必其气之和且平也故物不得而激之必其气之果毅奮發也故物不得而沮之汨之則昏撓之則屈激之則偏沮之則止猶之牛山之木𨿽日夜之所息萌蘗生焉終濯濯耳故論者謂文章以气爲主蓋杜子美非能兒視嚴武則杜曲一田舍翁李太白非能奴視髙力士則長安市上一狂人耳那能光焰萬丈與日月相爲常久哉𨿽然此可與老成長者道難與後生輕薄子說恐說夢癡人前更使得狂易病栁塘惲敬仲其老成長者歟余於其侄文得其詩文一編細讀之未識其人而其淸明剛大之气已勃勃然見於文字間惜其屈於時而有未伸故猶時欠自在予更欲其振衣千仞岡濯足萬里流使世之爭能角勝於翰墨場中者見之若紀渻子之木雞異雞那能與鬭反走耳敬仲以爲何如

書修江劉君詩後

大序曰詩者志之所之也由是而言詩以述志志外無詩而近世作者求工於鍜鏈用力於模仿往往句愈工而志愈失句愈似而志愈非如曹西士所奬修江劉君之詩若淡然無味而思之未嘗不悠悠有得其庶乎

書黃葵艤艇記後

漫塘叟以一葉舟爲生涯戊子夏旱舟艤岸者連月秋水旣至欲棹舟以夷猶江湖而舟漏矣蓋久不運用之故幸覺之早亟補苴之因頗怪黃叔向艤艇安居十年而能使不漏因語叔向野水無人渡孤舟盡日橫無人渡而舟橫野水漏而不漏勿問可也今江天薄晚歸人爭喚渡勿問可乎叔向曰然吾當歸而求之幸而不漏猶當增葺庶乘長風而破巨浪叟曰惟哉識其語捲尾

書明秀軒米元暉詩後

李太白遊蘄之黃梅畱詩烏牙山曰夜宿烏牙寺舉手捫星辰不敢髙聲語恐驚天上人句律崢嶸超越千古寺僧不異委之梁間元丰中曾阜子山宰是邑得之驚喜顧不能壽之石使太白書迹與此山俱傳而私以遺當路過者憾之趙似之得米元暉明秀軒詩來尉金壇卽斥俸余刋置軒下亦異於曾子山矣似之名俙夫其刋是詩也當某年某月日

書葉元老渠陽送行詩卷後

鄕人範寥信中初自蜀來卽丐貸爲資往從山穀道人於宜州時防禁尙嚴山谷所與來者皆歸獨信中久畱不去山谷所與唱酬具見豫章集中若範君可謂勇於爲義矣又竇君從周字文卿生長田裏衣食自給以是深居簡出足不及城市年過知命客有爲言建上朱文公講席之盛者卽裹糧從之其所與文公講學具見池陽所刋文公語錄中若竇君可謂切於求道矣吳門葉元老忘其年之長不憚地之逺且險往從鶴山魏侍郎於渠陽其爲義之勇不減範信中求道之切不減竇文卿宜鶴山所以相與者如此紹定辛夘小至前十日謹書於渠陽送行詩卷後

書秦氏名孫詩軸後

陽以二五爲得中以陰居二陽居五爲得正居得其中則大本立矣而正以出之其君子之時中乎秦隠君以中名孫首以正字之蓋深於易者其孫子正𨿽非所識鄕評如前不忝厥祖矣口占二十八字書於後卷舊聞呂氏一千中十五名孫見此翁說與云仍須防取是中分付略相同

書陳兄治安防後

竊觀永嘉陳君條上十事如谷粟之療饑桑麻之禦寒參術之已疾𨿽不若芻豢之恱口綺繡之奪目瞑藥之速效循循而用之可以活民生壽國脈其功逺矣杜少陵嘆民生之疾苦恨不得如元結軰爲邦伯使萬物吐气某觀此益信君所陳第三四條爲知言且知君必能以其所以告君者告邦伯吾邦幸甚

書衢州江氏小山祖墓記碑陰

始余讀韓昌黎衢州徐偃王廟碑嘆曰徐氏其盛矣乎百年之間而守土者相望皆能本其祖之所自出而修崇廟貌以致其防可不謂盛乎一日過新句容江大夫見其出衢州小山祖墓記乃喟然曰衢固又有盛焉者耶江徐皆衢之望余弗敢以輕重論然廟貌之存固不若丘壠之如故凡徐氏佩太守章而來者皆曰祖廟固不若江氏所傳之適也江氏世裔之盛已詳於大觀所記玆不復登載淳熙中天子慮士大夫風俗頽靡擢直臣以掌風憲開眾正杜羣枉天下稱之實江氏之裔孫曰溥句容其子也名公亮字元弼肅而寛有父風江氏之大蓋未可量句容以墓廹開元縣治畛域易紊且大觀之碑已僕後或不可攷復命固垣墉摹舊記而復刋之以余與同寓裏俾書於碑之陰

書夏肯父乃父志銘後

水心葉先生之文如磵谷泉挹之愈深慈湖楊先生之字如節制兵整而不亂是志也水心經年方脫藳慈湖見卽落筆則肯父所以得此於二先生必有道矣記曰幸哉有子如此僕於肯父之先君子亦云

題張端袤肯齋韡軒

故湖山堂張先生喜讀書儲書之富甲於吾裏延太學名士與其子遊傾家貲不計家以是貧諸子祗承厥志皆以書起家長之字曰端袤調含山簿萃所得書藏修其間而徵名於余余名之肯齋又於所居之東偏爲屋三楹日與二季遊焉余名之韡軒二字本於書若詩見者可自得之齋言邃軒言明也夫處鮑肆而入蘭室而香物理固然繼自今端袤座中客吾知其必孝友人也不愧其親而無間言於兄弟者也不然於我心獨無戚戚然者乎故並書所以命名之意俾掲於座右

跋聽雨圖

蔡天啟中書集中有跋畫一叚云余官京師十五年日有藪澤之思偶得尺素作平崗老木以其餘地授伯時請加逺水歸雁以扁舟載僕因題詩其左曰鴻雁歸時水拍天平崗老木尙寒煙付君餘地安漁艇乞【去】我春江聽雨眠伯時唯唯然懶不能竟他日彥舟取去以示令戩卽取筆防染如詩明年冬餘補常倅歸過彥舟壁間見頗有佳思初夏泛小舟至村捨歸溯珥瀆河至十八里店遇雨宿橫塘埭下閉臥篷中夜分不寐聞歸雁聲因記曩時復作絕句云平野風煙入夢思殷勤作畫更題詩扁舟臥聽橫塘雨恰值江南歸雁時自作詩畫至今六年而竟踐之念曠蕩之可樂悼嵗月之不畱於是悵然者甚久舟過丹陽宿北山僧捨因書以遺令戩且寄彥舟以跋前畫云李伯時風流文雅無所不學而於畫尢工令戩宗枝之秀彥舟王氏渙之與兄漢之俱爲名侍從皆一時見推於蘇門者余裏中友王君虎文彥舟曽孫其家收古書畫甚多竊意蔡天啟所題畫軸猶爲家寶故書其事遺之亦綴小詩云我是江南把釣翁橫塘埭下防經從開編喜見詩中畫太息難追物外蹤

書鄕人公札後

彊民買田宅非蕭相國之本心無地起樓臺乃寇萊公之盛事若時名徳肯愧前修某官起場屋者防年摶扶搖者萬里深識細民之情僞獨推大手之文章扶日轂上天衢論功居首若大旱作霖雨有識傾心胡爲幸此二千畝之田而乃冒夫數十家之怨其實髙者多在磽確或爲馬鬛之封下者全仰隄防常憂蟻穴之潰積年之工費旣廣眾戶之契要亦明忽當萬寶告成之時而爲一网打盡之計黎老闔門而涕泣丁男當道而啼呼果使聞而知之夫豈忍而爲此加以憲臺遣吏使府差官比年之文書不用而蔽以逺年眾口之叫號不聞而決於一口凡犬牙之相入皆虎視而欲吞惡子追隨梟鴟競噪裏胥供億雞犬亦空更聞耳目之官相爲唇齒之勢左輔右弼方將齊上於政塗西陌東阡更欲相連於別墅惜哉羣小誤此老翁系雁足之書悵無從達屍防輩於市盍自爲謀豈惟洗污俗於一朝亦可激淸風於萬代

書眞曹徳秀與建平尉兄書後

警曹官之卑晚科人所易而一道使者所以奬遇之者如此非吾兄之賢何以受知非眞公之賢驅馳原隰周爰咨詢何以知之展捲令人三嘆

書眞西山漕江東日與建平尉兄往復救荒歷後

鼔伯牙琴知音實稀運匠石斤郢質謂誰世𨿽相求而巧相違嗚呼恭靖身老官微堂堂眞公位髙聽卑惻怛視民端由已饑上令下行朝聞夕馳下請上從響與聲隨使彼疲羸皆飽而嬉一卷之書子孫寶之豈曰私藏百世之規

跋湯侍郎東野勤王錄

少師湯公能識範公寥於覊旅中從臾上變以弭亂萌遂使江淮千里之民一時免墜塗炭又能辧明受僞命於倉卒之頃詭宣舊赦以慰一時幸利之人而實不虧於臣節使十萬勤王之師直前不詘非其見大義昭然如日月之明臨大節屹然如山嶽之峙處大事恢恢然如匠石之斤庖丁之刀刃遊餘地疇克爾世降才難讀其家所收記錄諸書令人浩嘆紹定癸已陽復後十日鄕後進劉某謹書於少師五世孫岠所示勤王錄之末

題得軒扁

予觀世間貴者役於名富者役於利貧賤者廹於饑寒鮮有自得者予家年來屋可蔽風雨田可給伏臘嘗仕矣無戶役擾嘗學矣無緇黃巫覡費兒孫長有書可讀親朋至有酒可飲夏葛冬裘晝嬉夕息於予計得矣陶詩聊復得此生取以名子軒云

書徐君家訓後

先正司馬溫公用古防祭禮屏去釋老行之洛中當時士大夫化之者僅數家徐君申伯毅然不用釋老而以古防祭禮行之家其不見是於流俗宜矣釋老之不當用固非一端今姑摭其近而易見者爲徐君言之夫人以家之不足而乞假於人必卽諸有餘者以彼之有餘故能濟我之不足今之爲釋老者剪其須髮棄其族姓忘父母之恩絕兄弟之義揆之三尺不孝不友罪無大於此者而自其宗門中言之終身不犯戒律者有防則其罪蓋不止於不孝不友彼自求以逃於人禍天刑之不暇而吾輩反欲因以徼福於亡者得乎夫六經論孟之書所以垂訓萬世不可冺滅者以習其句讀通其義理推而行之可以致君澤民開物成務故也今之爲釋老之徒果皆能習其書之句讀通其書之義理否彼所謂書誕者不足信要切者不過欲人自修耳於他人何有焉借有習而通之彼方自私其身不屑世故肯譊譊然誦其書以乞食於人否況今之所謂法事僧道承舛聽訛動輙可笑而謂此輩能爲吾亡者徼福不防於厚誣亡者乎經曰望柩不歌又曰忌日不樂以哀樂之不可並也今其徒所用螺鈸等乃俗樂耳所作道場又時時附防歌曲抑揚其聲以取媚於俗不異俳優之爲而以施之防祭得乎又始死肌膚欲潰尢惡震動故亡者未殮或有雷聲必須用物鎭壓此其爲慮甚逺今早夜多張燈燭震金鼓於棺柩之前惟恐其徒之不眾器之不具聲之不閎無乃太忍乎經曰祭之日思其所嗜又曰思其居處孟子曰牲殺不備不可以祭而今也類棄其嗜一用素饌亦有去其家庭而祭之釋老之居者是所嗜與所居不必思而牲殺不必備也昔之人有行之者梁武帝而武帝幽執而死宗廟果不血食放而行之可乎而流俗之人方篤信固守眞大可誚徐君不彼之誚而反憂彼之誚我過矣

題桂山君與周西麓帖後

人倫大要在孝與慈桂山君垂沒拳拳爲母求銘囑子以學孝慈具矣此蓋天命之性與生俱生釋氏反此而曰能識心見性吾不信也紹定攺元春

題桂山君王伯奇所書馬少遊語

知子莫若父觀桂山君臨終書以遺其子辭意各異其處之審矣昔陶靖節不察其子之所能而槪責之杜少陵不察其子之所不能而槪譽之故二家子終於無成桂山君得之𨿽然處者易出者難出者勞處者逸馬文淵不信少遊平生之言度少遊必不慕伏波後日之事故余敢爲淵道賀紹定攺元仲春朔

題桂山君所書和气敬愛忍耐輸機八字後

和順之气積於中而敬愛之情達於外蓋兄弟之常而妻子間之則臨事必將求勝臨財必將求多求勝則爭求多則奪忍耐以抑其求勝之心輸機以息其求多之念桂山君之慮逺矣

題趙章泉所作桂山君祠堂記後

章泉先生頃嵗爲同年餘子壽作蒹葭閣記屬某以書今王深道復俾書此殆與先生意合桂山君深道之父諱木字伯奇余嘗表其墓云紹定攺元二月五日

書所題印紙語後

王深道將行語宰曰某之來也國子周先生與二三名人以詩送之意皆屬子今歸矣子寧無言乎應之曰余安敢忘言孤諸君子厚意抑余聞樵牧異趣農賈殊宜故語樵者以牧之閒語市人以農之野意必不領顧宰如鷦鷯尺鷃躍不過數仞巢不過一枝而諸君鵠立鸞停方刷翮而遊紫淸宰如穴蚓井蛙惟時從艸間引脰一鳴而諸君如蛟龍得雲雨方掣電轟雷霆其不同如此借子郵吾言能不曰是不祥語胡爲至於我乎深道曰不然則爲書頃年批印紙數語以遺之

題趙景壽詩後

王深道示趙景壽詩讀之甚似宰丙寅丁夘間在越上所見亡友趙蹈中詩蹈中達而死其兄履常言獨不茍世所取信其詩防當有傳景壽宦不達又不得年非其故人爲發揮之則銜寃地下矣深道勉之紹定攺元

題王深道家晉塼志之後

晉塼志與保母帖同出於今代或者王氏復興之祥

漫塘集卷二十四

欽定四庫全書

漫塘集卷二十五

宋劉宰撰銘

文房五物銘

得軒初成張簿送筆墨硯檀香壓尺水晶筆架戲答

平而盡墨之銳而不與墨爭吾是以知爲端溪之舊坑也圓而勁免冠而髮逾整吾是以知爲中書之毛頴也凝靑煙之又吾又以知廷珪之不死家法之有傳也直而砥黃中而通理使吾雲煙落紙而邊隅帖然若長城之衛者非守西河之檀子歟雪崖冰趾離立而不倚使吾中書君時與其膠漆之友髙枕其間而不躓問誰主者則吸風飲露之仙子也猗歟得軒蕞爾何以有此蓋梔室【張自號】主人憐其文气之衰贈此五者以扶持而振起之也

座右銘

唾面自漧史以爲婁公盛徳漫塘叟曰未也臧孫有言曰美疢不如藥石曰藥石矣宜從而味之可使徒幹乎廣其意爲座右銘

唐有宗工厥徳有容曰惟婁公非意相干唾面自漧坦然而寛唾必有由唾必汝尢宜反而求求之而得味我藥石君子之則

拙齋銘

京口郡寮陸君以拙名齋書來速銘因爲之書

仰而盱俯而趨揣勢視時如盤走珠求之而得如鼔應桴玆巧之爲而巧者劬言之質扣之實介然自守泊乎其無術或乘流而止或投機而失玆拙之爲而巧者逸去拙而巧以逸代劬其可得兼熊掌與魚人之言然於子則否楊興詭對嗇夫利口無益於得而顏孔厚宋璟之剛韓休之直豈以直尋而遂枉尺由是而言命乃在天巧徒爾劬捨防捨防巧則劬矣而又失已借獲所求如負塗豕墦間厭足妻妾所恥拙者旣逸得之則榮不幸而失非念所經進退綽然山髙斗明拙者誠巧巧者大拙因君名齋遂我拙說

牧齋銘

主丹陽簿周君鑄以牧名齋徵銘於漫塘叟

柔順自牧詩著歸荑卑以自牧易謙之辭義取於養所以爲牧卑順自養維日不足如器之虛入容受焉如澤之虛可來百川勇哉子路聞過則喜顏有若無庶防聖矣茍失其養器盈爲害藐然一身孰擬其大愚而自用賤而自專迷方而行速禍招愆爲聖爲愚機括在是凡百君子夕惕若厲

定齋銘

物來而競物去而定以是銘齋子烏乎正往一乃心毋爲物勝霖雨大旱舟楫大川吾不矜簟食瓢飲曲肱而枕吾不病吾非死灰其心槁木其形亦非以桮棬爲仁義杞栁爲性者也

澹齋銘

友人丁國賓名所居之室曰澹齋求銘於漫塘叟

當暑而葛禦寒而裘象牀玉手熨帖和柔澹然此心卒嵗無憂積粟如山量畜以谷酒池肉林饜飫童僕澹然此心不負此腹惟子丁子筆耕以獲丰儉有時喜慍無作饑速瓶空寒淩衣薄先生澹然隠幾南郭掲此名齋展也無怍

簡軒銘

余旣爲符伯壽作簡軒二字榜銅陵治事防側因爲之銘以致朋友切偲之義

丞之在邑位髙而偪松竹之間吟哦自適崔子始之韓子紀之簡以名軒其尙以之律已以簡簡則易足豈其哆然以人從欲臨民以簡簡則民便豈其紛然傷和召怨常平之儲免役之徵版籍推受我爲民正敬之戒之則罔所愆居敬行簡雍之言然

恱堂銘

事親必恱恱親有道孝友之尙詩書之好聞義必徙匪彛罔蹈則親之心無貳無虞含飴弄孫以怡以愉芝蘭玉樹茂長庭除捨是不思惟日孜孜衣必輕暖食必甘肥異乎曾子非余所知

徐君易齋銘

五十學易聖有成說比其晚年韋編三絕子年方壯子气方銳易以名齋泰哉取義學易有道觀象玩辭善惡之防必先知之行其善者而戒不善於以求之其則不逺

宜齋銘爲監榷院門孟君作

髙位難安重祿難幹烏乎宜乎抱闗之官

守約齋銘【蜀李平叔秀嵓子求齋銘於蔣良貴良貴名之守約且記其說漫塘叟爲之銘】

惟顏氏子爲已之學厥聞旣多必守之約蓋方其初審問謹思亦旣得之則弗失之方寸湛然日星明只其怒不遷而過不貳一惟之悟參也其亞賜多乎哉我則不暇

扇銘

竹爲骨紙爲容不受朱粉污不煩鍼綫縫動則四座淸風靜則天下隆冬

王深道硯銘

達而直者理也圓而方者形也孔思周情用晦而明

龍股艸子箴呈史守侍郎彌堅

下隰之旱厥艸惟喬是名龍股不殖而饒旣華而實匪麻匪蕎終朝采之不盈一瓢載舂載篩以永今朝維昔範公進烏昩艸仁宗愛民震驚聖抱內示六宮外謀諸老振廩發粟澤潤焦槁龍股烏昩是或一道皇乎聖君不愧仁考誰爲範公言之在早

箴送戴兄主長興簿

凡民之生有田有賦期欲不違數不可誤稽其當輸已輸而勾則令不煩民乎何尢一或不然則權在吏緩急逆施民乃慢易其頑者慢而善者擾豈惟病民經賦滋少故古設官惟簿曰主毋怠毋荒上帝臨女

司刑箴送王牧仲爲黃州錄參

惟聖好生以刑教徳惟臣欽若哀於惻曰彼嘉師於獄之麗繄我淑問貎溫气夷以察其情以盡其辭故曰祥刑非訖於威二典旣邈五疵參互反惑於辭貨誘於賂來牽往還內偏愛惡惟明能察惟廉靡求四疵逺矣抑又何尢惟時上官獄以意成所貴有司實持其平云何不思惟意之承怒茍未息根連株逮箠楚鍜鏈以成其罪意之所右覆之翼之罪𨿽貫盈討不毫釐曰吾之明非闇於理曰吾之廉非役於利下獲乎上志乃可諧意鄕一分職爲厲階淹速有度富貴在天釋之竟是周來疾顚名義凜然鬼神森列野人作箴敬告司臬王牧仲天姿開爽不患不明家傳淸白不患不廉是行也實爲通籍之地余懼上官或以意望吾牧仲牧仲或以意迎之也故云

琴堂箴寄羅新淦愚

百里之寄民命所系公則堂堂不爲物制明則皦皦不爲物蔽廉以風厲寛以撫字終之無倦盡善盡美旣善美矣而不免議謂公賣直謂廉飾僞明爲苛刻寛爲縱弛以無爲有以似爲是反而求之蓋亦有自繇恃其公而行之銳辯是與非疾怒盛气繇恃其廉表表自異謂人弗如濶步髙視寛以自喜縱捨惟意明以自多察及微細媢者因之旁證曲指怨者乘吾謗讟滋起古人弦歌厥有微防欲平此心處事以理其思而行不參以已功成不忌名成不毀書寄琴堂勉哉君子

理曹箴

錄紏事遺屍察民情法曹殿之持三尺平惟理曹掾司獄之成兩造易惑單辭難明宜脫而收盍重而輕善者懼矣爲惡曷懲泰山壓之不震不驚氛霧障之且明且淸察詞必審得情必矜神之聽之福祿來寧

徵官箴送趙居父之官婺女

於皇聖朝官以民置維時司徵職分民利見利思義君子則然義茍未明性以習遷晨起坐曹百貨環萃顧瞻後先目動心醉用焉而便服焉而宜則賤售之以歸其私曰時之新曰物之異則籠取之以媚其貴有竊有攘或乞或假則故縱之以惠其下滔滔皆是誰以易之有不茍同景星鳯芝宜持其平而制其獘使下無怨而上不匱時方營營求利之贏額徵其故嵗課其盈日比其校而責所負吏奉急符闞如虓虎財非天雨亦豈鬼輸彼士農工視我蔑如維此商人星馳露宿徯此毫分仰事俯育未能經之忍故增之亦旣割之忍復奪之賢者處此鹽車之驥欲足之展而輿之曵抑余有言人毋自畫身正令行意誠物格兼斯二者可通神明明明上官寧莫我聽寛之一分聞於四逺水浮陸奔我舟我輦昔憂其乏今見其餘謂余不信請質詩書

酒官箴送趙禹仲之官常州

惟酒亂徳先聖所惡子方妙年而司榷酤然古君子職思其居旣居其職可不思歟出納之吝有司之謂防計必當毋付之吏市道之常有取有捨毋較勺合以杜來者貧民竊釀不過斗升以奉耆老以合親朋毋信嘩徒破盎羸瓶飲者必醉醉則慢易撞搪叫號罔知所忌是能容之無責正理信能行此上下相安逺濟世美邇奉親懽萬里夷途爾車俶載尙謹防哉毋輸爾載【音在】

任齋箴贈金壇尉惲堯章

聖之任者實維阿衡聿求其初莘野躬耕一朝幡然釋耒而起以天下重自任於已欲使是君爲堯舜君欲使是民爲堯舜民一毫弗如我事有愧一夫不獲若撻之市有夏之末佐興唐虞尹躬曁湯猗歟美歟下逮漢臣道不及古猶謹厥任罔敢自恕越國謀人後耿先韓成而歸之一語不寒梁王墜馬賈傅自傷曰傅之罪臣何敢忘魏相爲相惕然內省陰陽不和咎在臣等後之君子鮮克知此勉效一官茍焉而已害所當去利所當興曰毋自苦以賈怨憎借不得已而啟其緒抑之則悔怵之則沮或勢之攺怠而弗爲曰借有成誰爲爲之推而上之以事其君狗茍蠅營以終其身有善弗陳有過不諫曰上意異毋固相反或開其端使之自擇以幸他日文過塞責或於其間視勢遷就庶防他日兩不任咎主徳日睽民瘼日滋惟彼不任以至於斯我車旣攻馬壯禦良我才旣宣巨棟修梁夷途萬里須我疾馳明堂九筵須我成之任哉任哉勿傾而止齋以任名勉哉君子

侄孫子敬字直孺箴

禮之大端曰毋不敬慢易輕率爲學之病持敬之道一而不二不貳以二斯直之謂內志旣直則無邪思由是而之厥塗孔夷名汝曰敬字汝曰直孺子勉之可以入徳

戒陳外弟諸子

維汝之父實我同生汝父服終我言汝行孝以事親敬以事先兄友弟恭勿容間言內外必嚴出入必謹庶身之修而家亦正謙尊而光傲實凶徳存心必恕臨事毋刻嵗計在春日計在辰若士若民罔或不勤內不自彊晏起安坐一朝時過寧免寒餓進簣山成涓流川竭若富若貧皆須儉節內不自量惟務美觀一朝力盡徒成笑端勿恃有理易興牒訴勿恃有援遲輸稅賦一有追系辱及門戶鄰里貴和細故宜忍交友必擇邪諂勿近一或反是必生悔吝凡我所言確如金石尙念之哉謹勿虛擲

贊頌

漢髙祖像贊

冠竹皮冠絳衣領嬴項前驅英彭後乘八荒爲金鼔以洪罏續夏殷周立我漢模何可恃三尺劍何足徵先入關帝王有眞隆凖龍顏

顏魯公贊

學爲孔子學爲孟軻書非聖而不讀道適正而靡他見危而怵懦夫孔多公有遺文簡編錯落气𨿽勁正而學則駁降衷秉彛固非外鑠見義而前萬牛莫曵論功於唐於公爲細以迄於今天地奠位世方恬愉堯言舜趨利害毫髮局縮轅駒人禍可逃天刑爾誅勿怖於死擇善不審公則死矣生气凜凜死生俄頃勿謂不聞公則死矣萬世淸芬我贊公像匪公之爲毋貳爾心以警有位

三賢堂贊

君子之道或出或處其出也股肱聖朝綱維區宇其處也激萬代之淸風立當時之砥柱堂堂魏公爲時碩輔業廣功崇鸞停鳯翥就養琴堂幅巾容與翛翛後湖潔身遐舉蹇驢花月短篷煙雨永謝蒲輪考槃玆土出處兩得異世同譜不悼其窮不忘其忠摩靑天貫白虹挫佞諛摧姦鋒使宇宙重開日月再中出兮膠庠之下士處兮社稷之元功惟桑與梓有來必恭嗟嗟乎陳公

宜興先賢堂贊

學必釋奠其國先師先師者何士之表儀古道𨿽逺猶有存者曰鄕先生則祭於社偉哉八公斯文之宗有徳有言學博詞工或時之逄襄我祖烈其乖於時凜乎風節於此焉居於此焉寓老仙樂此至忘蜀土以誦以讀其詩其書非其先師鄕先生歟而學不奠而社不祭邑政之闕邑人之愧棟宇煌煌像設堂堂於豆於豋以謹烝嘗伊誰云始大夫趙氏咨爾邑人景行行止

楊慈湖贊

水之澄月之明先生此心泬寥太淸

羅樞密贊

柱石之英丘園此情慨幅巾而野服徒炳炳兮丹靑

又

文也而亞倫魁學也而爲帝師道也而爲世輔嗚呼公乎未爲不遇年也方彊志也方剛風雲防同股肱其良論諫百篇日星耀芒公乎亡矣而有不亡

趙章泉贊

貎恭气和無月下敲推之勢神淸骨聳非山頭瘦苦之容一笑詩成萬象春風

眞西山贊

中國相司馬和气滿華夏惜哉民始蘇身已要人扶

徐毅齋贊

巖巖乎泰山凜凜乎秋霜烈日一辭不屈而況其膝萬鐘不受而況乎百鎰五十鎰偉哉此公勁气摩空我見其貎已得其中惜也人見其介未見其通

中庸贊

受中以生賢愚則同行所常行命之曰庸去聖逾逺精一弗傳賢者過之愚不及焉此亢而髙彼防不爲各倚於偏汨我民彛中庸成書實子思子使知中徳卽世常理君臣父子兄弟朋友有不盡分誰執其咎天下國家本之者一曰修身耳外此無術猶饑必食猶寒必衣谷粟桑麻日用無奇勿謂其粗理不啻足天地以位萬物以育勿謂其難理非外鑠造端克謹鳶飛魚躍大書深刻寂寥兩言亦旣見止領防其元

西岡李氏瑞竹贊

一干二枝本同末齊由下而觀若龍之角而上騰由上而觀若鳯之翼而下棲彼兩岐之麥方暑而炊並蒂之蓮未秋而萎而斯竹也貫四時而不攺則其爲瑞也奚疑維唐李氏於赫厥裔枝葉之蕃厥本不二則斯瑞也豈非以李君能親睦其族而不忘其祖之所自歟惟兄若弟少長相嬉匪伊異人同气連枝則斯瑞也豈非李君諸子能相友愛以娯其親而不愧其良能良知歟天降時雨山川出云斯竹之瑞夫豈徒云繼自今邑之西郊有連名桂籍並轡金門者必李氏之弟昆也矣

張端衡古樹贊

皮之輪皴蒼龍之鱗葉之葳防垂天之云云升龍騰萬象披靡疾雷破山怒風立水我嘗過此六月長江恍然見之夫子軒窓老榦撐空緑陰承宇隠幾悠悠淸香一縷

拙齋頌

邑大夫陳君采取陽城語榜邑治防事後貫廊曰拙齋徵銘於叟叟以爲君子才無所不能而居之謙明無所不察而養以晦今玆名齋意亦仿此而此意不可不白也乃爲之頌與邑人共歌舞之

齋以拙名厥義維何請繹其防播之聲歌拊之字之惟日孜孜我心之勞爾民之嬉催飭其輸科賦厥須我政之拙爾民之紓拙豈有心巧亦所欲任人牛羊當謹芻牧彼饑而啼忍奪之食彼寒而號忍斷之織期防之愆西曹嘖言謂我爲拙我拙實然追胥之嚴鞭笞之苦當官而行莫子敢侮民力之殫吏責以寛玆其爲巧豈予敢安予非素餐以拙自恕邦賦有經邦用有度取所當取不求其餘寛所當寛不責其無玆所謂拙直在其中神之聽之萬福攸同

自贊

道與予貎天與予形予貎予形兮合愧丹靑抑丹靑有愧兮曽莫狀其中扃

寫此貎時予年二十有六今又二十有六年矣見者至不知謂誰蓋予貎之攺如是而予心罔然行不著習不察猶前日也予是以懼自今以至於死不知尙有二十六年否使又二十有六年而行不著習不察祗如今日𨿽不死猶死也可不懼乎

致語

宴金壇邑官致語

方地百里幸多賢大夫有友五人亦皆鄕善士瞰文書之休暇接杯酒之慇懃豈惟桑梓之必恭蓋亦艸木之同味恭惟某官秉心日月律已冰霜布縷粟米力役之徵欲緩之而未可財貨本末源流之事皆公爾以無私庠序申教而俗已成藪澤效靈而禱必應委蛇退食咳唾成詩奚止過淮南之小山信所謂河間之大雅扶杖癃老空擬借於寇恂持槖從臣已爭雄於密令某官才足以應變智足以識機保身逺慕於哲人袖手聊同於巧匠鵬摶甫息於六月鶚飛卽上於九霄某官粹然天姿凜乎風力勾稽謹而民受其賜期防信而吏畏其威寧久卑遲若鸞棲於枳棘佇登華要猶鳯鳴於梧桐某官遇事如太阿出匣之初藏用若庖丁奏刀之後南昌隠處企想前人北海尊前不遺來客如聞薦墨已徹凝旒某官識閭閻之隠微盡夙夜之勤瘁循初意以勿失躋榮路以非遙眾官處齊民四境之中有揚子一區之托花村月皎曾犬吠之不聞梅雨時來於象龍乎何有甫霈傅巖之澤又開衡嶽之云凡此宅生疇非借庇一笑相屬羣聽具孚小隊出郊坰已不憚艸堂之過中盤堆苜蓿諒弗鄙玉川之貧況亦有細腰舞皓齒歌不復慮黛眉愁紅裙濕式宴且喜不醉無歸某猥厠賤工敢陳薄伎

百里兒童沸誦聲湖山堂上集羣英徳星欲應今宵瑞霖雨先開昨夜晴正是壺中銀漏永不妨坐上玉山傾明年此防君知否冠佩蟬聨拱聖明

疏

率鄕曲助李兄赴省疏

李兄身有七年之病堂有九袠之親田收不盈十石而有八石之租日費不下百金而無一金之入重以應舉當爲南宮行久矣杜門誰爲東道主顧啜菽之養如許則行李之費可知竊惟年來連值嵗稔農有餘粟下無窮人惟士爲然可哀也已伏望或以同裏之故或推錫類之仁少輟方兄以濟行色庶防壽母亦有歡顏

薛步橋疏

地承薛氏故家之姓猶鐵鑪徒有於舊名橋當茅山諸水之衝非石甃莫爲於久計欲巧匠之斵山骨必仁人之發善心出囊中之藏倘無間於上士中士下士紀目前之實當不憚於大書特書屢書

代上疁橋疏

地勢逺連於陽羨湖光近接於長塘是曰上疁亶爲都防橋一壊而不復過者病之事屢舉而無成施者勌矣玆懲旣往以利方來謂裒金得二千緡庶圈石支數百載遊其上者如躡足於云梯側而視之若身臨於洞府足爲壯觀增重吾鄕凡我同盟毋吝喜捨

六相堂疏

去其俗之淫祀偉是邦之大夫奠於國之先師屬吾黨之小子蓋乘其機則可定民志而因其地則不費人謀與其使廟貎虛而過者有上雨旁風之嗟孰若使典刑存而來者有髙山景行之仰𨿽鄕之耆舊比徳者眾而國之丞弼於義當先有如獨立不動而敬起於前賢先事獻言而簡知於明主或直而不訐或和而不同或風采振於臺端或澤潤周於嶺嶠𨿽相望於異世然皆上於政塗可但南徐江山發數千載之祕抑令我宋宗社垂億萬年之休屍而祝之理則然矣然而棟宇盍葺像設當嚴幸男邦之政雅欲成終而公孫之家皆欲經始宜合厥費以底於成庶州黨聚觀共侈衮衣之盛英靈如在不殊晝繡之遊

靈濟廟路石疏

川谷之能爲風能爲雨眾所歸依道路之可以北可以南法當平易況靈湫相距十里而通衢可達四方春夏常囓於波濤秋冬易沮於泥淖捐金以助儻共推鄕曲之情伐石以鋪庶允合神人之意

代廣仁庵僧注飯米疏

破屋破墻乃廣仁之舊宇老僧老行皆逆旅之貧民彼旣窮而無歸此亦過而弗顧可使孤魂有主不妨舊店重開某人已自判防身符死且弗怕某人不防做無麫餅去復何之好人相逄大家忍耐況維摩居士許爲著力常平請俸可以申官便是日生全勝旦過莫道擔冰就水無可支撐但願積土成山從今響合

漫塘集卷二十五

欽定四庫全書

漫塘集卷二十六

宋劉宰撰祭文

皇考云茅先生成服祭文

某罪逆深重不自殞滅天篤降喪奪我皇考重念劬勞鞠育之恩莫知紀極號天叩地擗踴煩寃荼毒難堪靡所迨及追惟皇考生平力學貫通今古乃不能登一第居一官以成其志盛徳善行無愧古人𨿽享百年之壽未足以稱今乃止於七十有二矧某承乏近邑惟迎侍是便惟甘防是圗方整葺園池以遲安車之來庶以遨以嬉不重去鄕之感選徒來迓近在朝夕何圗迓者未行而報者已至曰有寒疾日就危困某棄官亟歸醫藥百端竟至不起嗚呼哀哉嗚呼痛哉父爲子天無父何怙父不可見子生奚益念於大事至重未敢卽死今也衣冠旣具衰麻就列敬陳薄奠以爲孝誠至哀無文言不盡意魂兮如在尙其鑑此

皇考云茅先生大祭文

嗚呼哀哉富人所欲而居士則以仁易富寧人皆屬饜而已受其饑貴人所趨而居士則捨貴卽賤𨿽顧盼之頃足生光輝而如弗聞知合偶而居亦人之常而居士寧獨居於盛壯之年弗忍呱呱之子或失其依豈居士之心固異於人而人則弗思嗚呼哀哉子之事親貴於無違居士和以制行而某則踽踽涼涼與世背馳居士急於濟人而某則恬於所取使四顧旁皇而無其資居士睠念門戶欲少振起而某則蹣跚不前甘斂翼以低飛然則不孝之罪孰大於某又況如某之庸懦某之流離者乎嗚呼哀哉一命以上皆足行志而白衣蓋棺尺寸莫推百金之聚足以自逸而且質且貸箱篚無遺嘉花美木髙臺深池足以自怡而一防之陋風雨不支適有安車容與舒遲老者之宜而應門一童弗輟自隨竹杖芒鞋朝東夕西含飴弄孫老者之爲而惟忠惟孝品凡識卑阿可阿琦一盲一癡徒企慕它人之有孫而太息歔欷然則悠悠斯世又孰如居士之賦予數奇者嗚呼哀哉四寸之棺周身之衣生時所制又附益之薛村之原方山之岐生時所樂兆見於旣崇其堂而周其圍良月幾望寒气未勝而春和薄施外姻畢來賓從祁祁相與訓誨諸孤而左右扶持使粗由於典禮而弗蹈於非彛然則英魂不昧其亦少慰於慈懷乎某等諸孤謹奉靈輀期以來辰登舟水湄川流甚平前塗孔夷嗚呼哀哉向焉斯庭防衣兒嬉今焉斯庭衰麻素幃向焉有行逆數歸期於今行矣而歸何時溫凊孰問安否誰咨拊棺號慟涙血淋漓嗚呼哀哉

皇考云茅先生大祥祭文

日月不居奄及大祥夙興夜防哀慕不寧敢用少牢之奠只薦祥事嗚呼哀哉堂之東偏實我先考平日燕防之地神之所安寧間生死敬葺而新之以崇廟貌以土木之工未竟姑從舊廟祔於先祖俟祭之日並先祖遷焉嗚呼吾親之亡𨿽已再期而朝夕之奠猶庶幾平日菽水之養今幾筵徹矣瀡之薦有時而菽水之養不及矣嗚呼哀哉嗚呼痛哉

祭伯母太孺人洪氏文

某等幼穉卽失母儀是訓是育伯母焉依長與諸兄各奉其親嵗時往來喜色忻忻彼有嘉殽此有防酒防衣獻酬間言無有天禍我宗降此鞠防吾父之馬鬛新封哀號之聲兩家相聞寧復前時笑語追奔興言及此五內崩分𨿽然人希七十已八十二人有病苦已倐而逝人寡似續已有孫子生也如斯可無憾已惟此孤生觸景愴懷重罹此憂感念無涯一觴之奠寄此深哀

伯母大祭文

嗚呼夫人母儀之肅婦道之備凜乎持已霜空秋霽溫乎馭下惠風和气享年八袠弄孫再世蘭芬屢播龍光狎被諸疾不侵一笑長逝展也夫人生死無愧某等不天幼失所恃母慈之仰夫人而已靈車將駕痛均爲子一觴之奠庶其鑑此

姊氏遷祭文

嗚呼哀哉女嫁從夫生死一致祔於皇姑亦古之義捨舊從新議難中異鬱鬱佳城孔安且利魂兮卽此無恐無悸某等涕泗臨穴無間初逝觴酒豆肉致玆誠意魂兮有知無我遐棄嗚呼哀哉

祭成忠兄文

人誰無生惟兄之生生而迍邅人誰無死惟兄之死死而可憐方在孩提慈母鐘愛少有疾痛積憂心痗不叱不呵惟教惟誨比失慈母嵗十二周侍親爲學十載西州歸來鄕關綽有休譽援筆成詩時有佳句喧傳眾口謂繼其父再遊場屋意气軒軒命也柰何五窮萃焉或防其後或防其前慮不及長身墮噲伍姻親分絕鄕閭路阻寒衣饑食誰拊誰顧得固窮閻固不暇擇二子長矣教則某責兄其幸矣庶蓋前愆如何【闕二字】昏頑不悛餘子尙幼但索梨栗仲子差彊從師旅食悠悠目前有懷曷釋嗚呼哀哉方邊事之聿興而戍役之屢遣某度勝負之難常懼吾兄之不免故躬修轅門之謁載馳幕府之書庶脫戎籍得安裏居又慮俸廩旣絕甔石無儲適某奉命恪之官次得以田園悉分兄弟旣而已脫伍符已分地利意卽反於云茅遂優遊而卒嵗何意得免於兵而不免於病曾畎畆之未歷而死期之已至乎嗚呼痛哉某宦學逺方家有弱弟所望兄歸緩急有恃吾兄去我而死吾弟懵然於事利何爲而知就害何爲而知避乎嗚呼天乎殯殮事之至難疫癘眾之所避事難而妻子不知謹眾避而閭裏不之視則夫喪具必有不精周身必有不備者矣嗚呼吾兄之亡某家之主當教而子且嫁而女子之淑慝當異厥防庶幾維持不替厥緒官事有攝秋風旣淸某當親歸祔兄先塋一觴之奠尙鑑玆誠

兄祭文

具家饌致祭泣涕而言曰某等嘗爲兄卜居薛村事弗克遂乃今卜惟薛村爲宜豈疇昔之言固其兆耶先君之塋相距百步祖父祖母之塋亦僅五里山勢蜿蜒泉流淸泚惟兄安之不肖勢不能及自余幼者須拊長者須教使門戶粗立不墜兄末年之志某等敢不身任嫂侄咸在斯言不欺兄其鑑之巵酒豆肉敬陳祖奠

祭司法兄恭靖先生文

嗚呼業患不精兄學之成雪案螢歳幾周星筆削之嚴炳然聖經名患不聞兄早有聲五登賢書冠於月評射策甲科直言駭聽吾祖吾父壽七十二念昔先人皆莫之比兄之得年抑又過此繼世象賢足彊人意兄之二子金昆玉季子又生孫蘭階濟濟加之薄有田園可耕可桑伏臘烝嘗有苾其香旣基旣堂貫以修廊宜室宜家小大平康嗚呼吾兄夫何憾焉得喪乖逢何者非天始勤終逸人世幾何如兄生平所得已多死生離合人情所重蓋棺事已寧不爲慟一觴之奠闔族同之抆涙陳辭兄其聽之嗚呼哀哉尙饗

恭靖兄大祭文

嗚呼大廈之材雪霜幾經大冶之金百鏈乃精人生多艱孰如吾兄早嵗而孤屋敝且傾家徒四壁瓶無斗升日晏從師朝餐未營十月絺綌曉風泠泠甫冠而遊入學金陵空囊羞澁隻影伶俜雪凜殘更猶依短檠月書季考稍稍呈能有友招徠並案分燈榻每夜懸門常晝扃學成而歸漸著月評五登賢書再冠羣英識者謂宜拾芥紫靑餘子碌碌拔茅彚徵而此遲回鬢髮星星晚承淸問奏策明廷慷慨直言朝陽鳳鳴擢居第一竟阻垂成小試警曹值嵗不登幸部使者惻怛哀矜檄參郡掾以拊饑朝驅夕馳殆徧郊坰致使流離迄臻敉寧薦員溢格銓曹有程蕞爾澄江持三尺平遲次連年寂寞柴荊時而往谷旦揚舲值彼淫酗忌此獨醒翩然歸舟滿載月明叢祠賦祿袖手家庭譬彼老驥瘦骨鋒稜萬里長塗猶足騫騰使得一縣薄賦輕刑拊字心勞寧媿陽城使臨一州惠養黎蒸愁恨嘆息其誰汝令使當一路激濁揚淸貪夫解印膽失魂驚使立淸朝正笏彯纓必扶正論盡破淫朋命也柰何朝露先零萬不一施賫志防防矧惟嫂氏懿徳有稱佐兄立家井井繩繩云何不淑死喪相仍嗚呼哀哉某防荷提擕長獲齊名中年得疾灰心槁形所望吾兄克振家聲而止於斯哀何可勝楊西之原祖考連塋卜其宅兆雅志是承輀車將載一奠陳情諸孫眾多季子煢煢門戶之責展也非輕某𨿽不肖倘假餘齡左扶右持敢不竭誠斯言或欺兄猶有靈嗚呼哀哉伏惟尙饗

代侄祭父成服文

嗚呼人誰不死痛哉吾父方在髫齓遽失所怙晝抄夜誦不間寒暑學成行修衮衮入官獨此一第登天之難大庭對防收功嵗寒白首官塗淒涼一尉廉勤自將抑足行志薦剡紛來夷塗可企澄江去家波平如席及而往持平三尺適際彼狂爲二千石眾醉獨醒展也不容浩然而歸坦若胸中曰予何尢道固不同賦祿叢祠俯仰五載人哀其窮謂此奚罪曰予何憂有眞樂在不得於人天則矜之宜備五福至於期頤胡爲天道復不可窺不良於行日以衰悴勺飲不畱畱輒中痞七十者稀僅逾三嵗嗚呼哀哉人誰不死亦可痛矣大殮已成衰麻已具某等上奉母親下率子婦捧觴稱壽猶記平時叩地呼天知乎不知

代侄祭父母大文

嗚呼哀哉天地至肅之气至必以漸故萬物遇之𨿽困苦憔悴若無以生而猶足以支若某之家禍蓋積陰沍寒冰霜風雪一朝驟至而不可支者吾父吾母尙忍聞之某尙忍言之哉方吾父母之無恙也某出則有怙入則有恃而左右提擕之者有兄焉某𨿽知安樂之難常親年之可喜可懼亦意仁者壽而吾親安於仁善者福而吾親篤於善天固未遽奪之年借年有修短禍變之來亦不若是其亟且並也故所習者防衣嬉戱而不知衰絰之爲戚也所事者溫凊定省而不知主持門戶之爲不易也嗚呼孰謂禍變之亟且並有如是者乎以吾父吾母吾兄之賢曾不半嵗而偕逝乎繼自今孤苦餘生出而所怙者誰乎入而所恃者誰乎左右提擕若手足之相衛者又誰乎嗚呼此某自罹荼毒以來所以日夜仰天椎心而泣血不知日月之不居寒燠之有變遷也楊西之原先壠焉依此固吾父平生之志其規模向背廣深之度又皆吾兄在日之所經營之所措畫某其忍違之其忍負之謹防此月八日與諸孫只奉靈輿安以卽路至十有一日壬寅敬襄大事觴酒豆肉祖於家庭凡吾父吾母之徳之懿有誄有銘至哀無文玆不遑敍嗚呼庭戶儼然甘防在列吾父吾母其尙臨之乎其尙歆之乎嗚呼哀哉嗚呼痛哉某尙忍言之吾父吾母尙忍聽之乎

祭亡弟二居士文

嗚呼哀哉人無賢愚生必有死始終之間可哀惟弟汝方再期吾母傾逝疾無母憐右手以廢重以瘡痍荏苒積嵗食無甘肥衣靡鮮麗年旣逾冠我始擢第建業儀眞偕汝迎侍官卑祿薄菽水僅繼親沒家分汝能自勵維桑維薴力謹樹藝舊谷出貸余帛盈篚云何不淑晚失伉儷計誤續弦囊空二婢婢去莫畱續終棄節物變遷郁悒歔欷成此危疾百藥弗治痛楚呻吟以迄於斃嗚呼哀哉修短有數離合有義數可柰何義無私系講之不明兄罪曷諉汝其有知宜自悉此家產𨿽薄欲均所畀女得所歸資遣未備責皆在兄汝勿屑意喪服旣成式陳初祭汝女汝婦汝子及婿以及姻族濟濟在位嗟予老矣而失同气追惟平生淚血盈眥魂兮不昧來鑑來蒞

亡弟祭文

嗚呼生而有死人道之常生而多艱旣死則忘汝之末路淒其可悲汝則忘矣我悔何追兒女之托一屬於我猶有鬼神我其敢墮兒必知學我當勉之女將有行我當遣之我力𨿽薄我志未昧當加之意過汝之在汝之素志死從先妣故汝婦不逺一里吾祖吾宗後先相望修竹茂林郁乎蒼蒼涓日合此月丁酉前期二日將起汝柩又前一日率汝兒女與族長幼慟哭別汝有殽在列有酒盈巵汝靈昭昭其毋吐之里巷依然親婣具來汝獨何之嗚呼哀哉

亡弟小祥祭文

嗚呼哀哉期而練是曰小祥蓋孝子至此始練衣練冠而期之喪至此釋矣夫感霜露之變君子猶必有惻愴之心況死者日逺而生者日以卽吉可不爲大哀乎深惟吾弟之沒拳拳於愛女弱子惟女失怙恃防然無依猶幸及吾弟之存已締婣茅氏旣而遣之旣遣而婦姑夫壻之間相安難於遽歸故練祭不與幼子知學日延師誨之凡吾弟之女之歸與延師之費一出於兄不以煩侄輩蓋吾弟田園不多蓄積不素費廣則家無以立故兄不敢不勉而恐吾弟之憂其家不異於生故詳以告二侄今𨿽甚和居喪以來亦未見失徳然血气方剛猶不保其往吾弟有靈尙陰相之嗚呼哀哉

前室安人陶氏唘殯祭文

某性介僻世難其合惟君柔順左右無違某家貧窶實繁其須惟君惠和奉命惟謹百年偕老口與心誓榮悴休戚彼已同之天乎痛哉志偶運奇情長防短嵗月未周於再閏而死生已判於兩途天乎痛哉時某漫尉江寧心折骨驚魂離魄散窀穸之事固所未暇而君以外姑之愛必欲擕喪東歸舍義從權寄攢淺土及二年而有外姑之戚可以矣而某以親年喜懼畏避弗果復使汝從殯外姑之塋以迄於今坎而不墳屋而不樹日月之所不照雨露之所不濡此某十年之內所以當食而思聞樂而嘆或中夜展轉拊心而泚顙申旦而不寐也然猶可諉者曰親在今親亡矣徹防衣而衣衰麻捐髙堂而營宅兆天髙地厚叫號不聞日往月來寒暑遽易以君料吾謂此情爲何如昔人有言若使憂能傷人此子不得永年矣蓋某之謂大懼歸之議不決於此時則同穴之志遂乖於往日是用不量其力旣爲先人卜茅山之東麓薛村之原復度地於先祖及祖妣塋前所謂沙墅山者山勢回合土厚水深艸木暢茂雲煙蓊郁𨿽俗師所未諭而揆之地理酌以人事則所謂也者藏也此地殆庶幾焉謹穴其左以爲君永歸之地而虛其中與右庶某異時獲沒於地得合焉玆辰之良肇唘殯宮扶擕靈輿卽於長道秋髙气澄天宇肅淸川流甚平舟行孔安往別而祖以及諸先死各有歸情由義斷矧骨肉𨿽歸於土而魂气無所不之孰近而親孰逺而疎毋驚毋恐毋悲毋戚特牲之奠用薦愚誠惟靈昭昭格於夢寐吾言非誣尙其鑑此

繼室安人梁氏成服祭文

惟君席貴盛之勢而不驕稟髙明之資而克順其奉已至約而待人則丰其持家甚嚴而臨下則恕是用相我二十有三年之間使養生送死上不負於偏親厚往薄來外不失於宗族姻黨烝嘗之薦得以無闕衣食之奉得以有繼而又安貧喜靜使某得以逍遙田裏苟樂餘生𨿽古烈婦何以加諸而一病累月竟至不起嗚呼哀哉臨訣之言睠睠兒女二兒𨿽幼粗亦曉解目今教飭不廢或可成立以遂君志女以久病動須人扶此君之所重戚戚者而君目未瞑女行自如豈疇昔夢其能行固兆見於今耶嗚呼哀哉棺斂之夕女告君治命令用四季衣各一襲余悉篋藏以俟諸子旣娶均以惠之使諸婦猶識先姑手澤某奉命而行其敢不謹自餘金珠首飾𨿽常所服用皆不以斂君靈不昧尙識此意嗚呼哀哉嗚呼哀哉君以二十有一日癸未棄世越翼日卽遂小斂以長子奉君治命成婚越三日丙戌方還乃克大斂迄於今喪服始具某始克與諸子及君之諸婢成服於柩前因致薄祭以奠以告某痛方甚事方殷言不成文君靈昭昭庶其念此嗚呼哀哉

繼室小祥祭文

死生一決日月不畱嗟君之亡倐焉嵗周君性髙明古哲婦侔其視有生如水浮漚豈其睠然有懷舊丘惟是男女未知戚休學業不勤梨棗是求臨訣之言繾綣綢繆深惟此心早夜以憂幸此期月未底悔尢女𨿽未慧厥疾已瘳冢婦相與女工是謀男𨿽不敏而性未流擇士之賢朝夕與遊庶其有覺或謹厥修練而慨然我思悠悠夜夢見之精爽飛浮有酒伊湑苾芬庶羞靈其不昧尙鑑玆不

皇考朝奉焚黃祝文

舊嵗之冬天子始郊肆赦宇內朋友間以某曩承誤恩法應追贈爲言之朝準告贈承事郎謹涓吉日焚黃墓下恭惟先考仁心發於天資徳厚著於鄕裏早嵗名在賢書謂可以仕矣而場屋淹回竟不克遂中年子登仕籍謂可以封矣而其子不肖動與時乖竟亦不果今墓木之拱久矣乃僅有此斯其爲榮也只其爲哀也𨿽然以某之不肖使微吾考平生種徳積善惟日孜孜𨿽日掃舍人門投光範書必不及此然則玆其爲哀也抑所以爲榮也歟觴酒豆肉潔蠲致告

前室安人陶氏焚黃祝文

舊嵗之冬天子始郊肆赦宇內以某嘗叨誤恩綴名朝籍君其元配誥贈孺人是用潔蠲焚黃墓下惟君淑慧之姿柔嘉之徳生於大家長於幽閨父母鐘愛未嘗知道路之艱離別之苦米鹽之瑣細從某學宦始悉更嘗重以孤寒崛起介紹不先物望未孚人情多沮尉職猥煩尉廨卑陋迎侍未幾卽有季弟之戚闔室悲慟以爲君憂曽不半載奄然長逝猶期寸進可追榮於地下而才疎性拙動與時乖暮景駸尋乃僅有此而君墓木之拱久矣嗚呼哀哉嗚呼哀哉

繼室安人梁氏焚黃祝文

云云君其伉儷誥贈孺人是用潔蠲焚黃墓下惟君生文昌八座之家熟諳此典有鵲巢夫人之徳宜享國封以某蹭蹬誤君平生使不霑一命以沒每一念及盡然傷心暮景駸尋乃僅有此而君墓木之拱久矣嗚呼哀哉嗚呼哀哉

祭外弟文

惟汝直諒之資誠慤之性推於親黨信於州閭不幸家貧早嵗外繼曁余出仕請命親庭亟取之歸揆之人情宜所甚願而汝更遲回謂方其初我以貧而棄遺彼以絕而求繼已棄而復取之不原其初不仁已繼而復絕之不顧其後不義不仁不義吾何可安𨿽然首丘之狐不背本也銜環之雀不忘恩也吾其敢主一而廢一於是竭其力於此以供人子之職仍其姓於彼以致二老之養供其職於此而不忝所生致其養於彼而不孤所養事𨿽不聞於往古而使古君子防此其應變從權委曲兩盡亦何以愈此謂其俯仰無愧固應壽介期頤何其一朝遽隔千古嗚呼哀哉嗚呼痛哉𨿽然人患無居而汝已有宅一區人患無田而汝已有田二頃人患無子而汝有四丈夫子則亦旣足矣夫復何憾惟是宅成而慮患未周子眾而更事猶淺田園𨿽具而戶門細故猶未有任責者則汝亦何能無介然故疾𨿽已亟而心猶幸生气𨿽已微而神猶不亂嗚呼哀哉嗚呼痛哉吾少多難母喪弟病而兄不顧家吾父爲貧所驅在家日少吾與病弟得不死於髫齓則惟汝母是賴爾同生兄亦吾季弟勤苦務學謂當有成以報爾母甫冠而死吾豈忘之已許以爾第四子爲爾兄後凡吾所有異時此子與吾子同之猶有鬼神其敢違惰凡爾家事吾當自力惟是吾年已髙吾視聽已衰齒已搖髮已禿自計在世曽幾何時方將委家事於汝以休吾心而汝反委家事於吾是吾身倘幸而存吾心殊未有寧一之日嗚呼哀哉嗚呼痛哉棺木一如治命不復更易其它寒暑之服略具不止可斂手足形而已惟是東園之地窪下僻窄非神所安汝言𨿽在耳不敢苟徇尙別圗之今旣大斂謹率汝家人成服以告呱呱之子向也斑衣今也衰絰汝猶有知尙忍見之嗚呼哀哉嗚呼痛哉

外弟大祥祭文

嗚呼惟我兄弟五人庶出者二汝寔居幼方汝之生吾母之死已久吾父假館金陵書報得男吾父且喜且憂吾今四子猶不免於饑寒又益一焉其何以爲計盍及其未有知也求者予之防有以陳氏告者汝之所生幸其家之近而雞犬之相聞也幸其累之輕而衣食之可營也不至於使乳下子啼饑而號寒也故乞【去聲】與不靳旣與而吾父聞之亦曰幸甚後此十有五年吾始擢第太常未幾而汝所生物故又三年吾尉江寧而汝同胞兄又物故吾念汝所生拊育之恩汝兄情義之篤而吾與汝天倫終不可泯遂白吾父取汝以歸以陳氏父母老無它營不能一日捨汝而生也使仍家陳氏而往來兩間比陳氏父沒汝旣盡爲人後之道始使汝將母而歸與吾同門而異戶後有十餘年而汝母始沒生事死展也無憾自汝之歸凡吾所以事親所以營家無一不與汝謀汝之爲人誠實而不敢欺正直而不阿忠厚而不刻故一家之中上下愛敬內外信服吾方遲汝新居之成兩家之子弟皆壯有立吾與汝盡置家務幅巾藜杖逍遙田裏以樂餘年嗚呼孰謂汝居未成而身已死乎子甫壯而服已終乎嗚呼哀哉夫三年之喪旣畢則死事已矣惟當爲生者計吾昔𨿽取汝以歸而汝尙非本姓沈思有大不可者凡今民庶之家皆不免科役惟嘗仕者則否吾幸借先世之澤忝爲命士吾父亦以防典列於八品凡我同世之人其子若孫皆可借廕自別於民庶而姓不復復深恐諸子或未能自取科級以立門戶則了無借廕之親可不爲大哀乎故吾及汝幾筵未徹告之家廟白之宗黨使汝一門盡還劉姓惟畱汝長子爲陳氏嗣或慮嗣陳氏者疑於無父則在昔論繼絕者謂無子可以立孫若爾則汝子之爲陳氏孫不亦宜乎若夫家之田宅皆所自營不相侵紊家之長幼皆有定序不勞彊揠則又甚易知甚易行汝靈不昧尙敬聽之嗚呼哀哉

外弟諸子歸宗告家廟文

吾先考以家之貧早以季弟庾出繼陳氏後以長兄出外長弟殘疾第二弟達明實庾同胞兄又以疾逝復命庾以歸爲之娶婦爲之立家亦旣有子子又生孫矣不幸亡沒今已祥祭某慮宗姓不復後有科役非異姓親所能庇謹及祥祭之日白之宗黨俾其一家盡還劉姓惟畱已娶之子爲陳氏孫世奉其祀惟吾祖宗尙寵嘉之敢告

祭弟婦聶氏文

嗚呼哀哉人之家凡醯醢之陳鼎俎之實餌果蔬之供以祀以蒸者皆有故實以相傳授予兄旣喪予於繼禰爲長不幸再娶前者夭繼者後家之故實前無所傳後無所授猶幸來者可以剽聞故家之遺風則惟吾弟婦是賴蓋以其來也猶及事我亡姊與亡姊所生今亦已矣一奠之哀豈直悲吾弟之失賢內也哉

代弟祭妻文

維君孝敬以事吾親以祀我祖宗勤儉以飭其身以殖吾家凡吾所以寒衣饑食不愆其度而靳靳自給不至於空乏者皆君之力也嗚呼君遂去我而死乎死人所不免而君之死何其遽哉疇昔之夜弔死問生誠意懇懇無幾微見於顏面歸而嘔繼而熱謂是衝風感寒之常而平旦以死告自常人聞之猶驚怛失聲況吾與君夫婦之情也哉況夫婦相依以生如吾與君也哉嗚呼哀哉人之將死借與生者不厚別懷恨恨猶不忍訣而君之死竟不吐一語人之於死者借不厚猶醫卜並用以幸其生而君得疾之夜吾視以爲常僅一謁醫已不及事嗚呼君死則已而我終天之痛何時而已乎謹以君死之五日率君兒女與君諸婢衰麻祭告以妥君之靈魂而有知歆玆忱意

代弟冬節祭妻文

夫婦之情人所甚重死生一別恍然如夢去嵗書云齊眉歡哄今也長至號泣擗踴蘋藻祭祀采擷誰共賓朋往來燕享誰奉嗟君之亡家事倥傯失此內助害其隨踵追惟平昔豈不悼痛節物變遷尢憎感慟魂兮何在聊陳菲供寫我哀思寓之一慟

祭侄仲益監元文

嗚呼世俗之患質而不文汝文藹藹春空之云士子之患質以文勝汝質之美金寒玉瑩孔門論孝曰惟色難汝之事親愉色懽顏兄弟所貴怡然相與汝於二季毫髮無忤內撫妻子以及奴以意相孚不叱不詈外篤親黨以及友朋坦坦中扃無懷大庭藝成不售人所厭棄汝日孜孜曰予未至道公無私世所共由汝曰未知孜孜以求予嘉汝益爲山進簣予期汝成東序之器嗚呼吾侄而止於斯去汝慈親棄汝孤嫠予懷曷勝汝寧不悲𨿽然善惡由人修短天授達人悟此等視旦晝疇昔之夜月籠堤栁汝攜兄弟從吾左右曰予有疑盡心篇首予誦所聞以及夭壽汝心豁然露立忘久汝尙識之奚悲之有巵酒之奠申予此意汝逝不畱予懷曷旣

祭侄婦陳氏文

女之在家有父母可依旣嫁有夫可仰有姑可借此所謂得其正得其全而無可憾者嗚呼孰知如汝之得其正得其全而猶有遺憾者耶予於汝夫有叔侄之分汝之病也吾不知所以療之汝之歸也吾不知所以餞之若予者亦汝之所當憾於他乎何居

漫塘集卷二十六

欽定四庫全書

漫塘集卷二十七

宋劉宰撰祭文

祭黃尙書文【度】

嗚呼哀哉鄧林之木聳壑干云孰棟孰梁厥惟梓人江漢東流百川胥防何以受之厥惟滄海公學之粹六經自出公行之偉鬼神可質憲臺諫省去來接踵首摧大姦惟公之勇飯蔬飲水誰其可久勇退十年惟公之守江淮拯饑政弛因循百萬號呼生爲死鄰誰其生之曰公之仁淮右汰兵眾疑且驚賣劍買牛鼓舞歸畊誰其歸之曰公之明凡公所立焜燿一世某之論公則異於是人材實難知才未易心不在焉失之交臂公心懇懇一念弗置剛柔異宜淸濁殊流或執其偏忽散忽收寔能容之公心休休推公此心翕受敷施跨周軼商躋世雍熙推公此心涵養成就計功社稷數世之後云何不淑而降疾殆虛此防逢明良千載嗚呼哀哉某揆迹𨿽疎受知實重江湖嵗月自老賓送素車千乘莫陪後從一觴之奠寫此哀痛夫豈其私爲天下慟嗚呼哀哉

祭李郎中文【道傳】

嗚呼故嵗之冬君將過余粘紙隙掃葉庭除遲君之來艤棹寒蒲亦旣見止笑語怡愉酌酒瓦盆烘寒地鑪君失其貴我忘其愚從君西山飛雪先驅千崖圭璧萬壑笙竽恍疑三峯鈞天帝居杲日朝升分袂首塗余𨿽重別猶懷後圖君握余手泣涕沾裾後防之難豈前知歟自君西歸僅一交書聞從賓友覽勝匡廬緬懷淸致悵羽不鳬云何不淑一病弗蘓君貌𨿽臞而气則腴一麾出守心恬意舒志隘長沙論鄙三閭云何不淑嗚呼天乎旅櫬當還客路多虞寂寥歸裝曷供百須我窮莫救恨江湖淚修辭往奠生芻寒窗漏日老葉飛枯柴門嵗晚風景不殊昔迎君來被服防如今弔君喪丹旐天隅吾道非耶嗚呼天乎

祭曹侍郎文【叔逺】

惟公灑落之姿恢洪之量風流晉賢寛大漢相朋來四方好惡積億公居其間一笑冰釋嗟我與公賜第同時我掾儀眞公亦鸞棲有善必告有過必規道合情親罔間毫釐蜀道萬里君門九重公官其間我病裏中有來必書靡書不躬眷眷交情有古人風公薨於朝我懵不知公喪歸矣我弔無期一觴之奠寄此忱意公其鑑之我淚如洗

祭周叔子馬帥文

公早以倫魁受知聖皇金印玉節煒煒煌煌而某碌碌愧死顏行公以一身屏蔽淮土赫赫膚功書在盟府而某譾才無一足數公衣錦衣晝耀鄕邦月榭風亭日到羲皇而某臥屙輾轉蓬窗事之不同有如此者況復相望不啻十舍人亦有言同气相求辱先以書懇欵綢繆最後手筆諄諄語別諉曰善謔竟成永訣只雞巵酒往奠棺前沈寥嗣音老淚潸然

祭同年朱景淵通判文

嗚呼景淵太夫人九十在堂須左右扶持君去胡之乎數椽僅立二頃未就而婚嫁未畢君去胡爲乎廉勤之操篤實之姿宦三十年不激不隨從容有常襟度無私所居稱治歸輒見思君去何施乎某與景淵舉進士爲同年名相比爲同甲初筮仕爲同官首尾三載爲同職去來不相逺爲同時先公長先君一嵗同就養金陵二父之遊相得而某與景淵惟悅親之爲則又志同而行不違景淵長某三嵗視我如弟某事景淵如兄至於有善相勉有過相規則又有兄弟所不及知者再調以來出防不齊僕倦逰而還十有四年於玆𨿽書疏不數通而賦子美春樹暮云之句詠淵明停雲時雨之詩未嘗一日不相思也今年春詩敍金陵舊僚在者惟四人而四人之中君又往矣嗚呼使某木石也則可而某猶人也寧不淒然以悲耶𨿽然死生異數理何可推所貴肯堂繼厥父基如聞諸郎令徳令儀世祿已傳世科可期必能承志上奉重闈則景淵𨿽沒亦何憾於斯一觴之奠寄此忱辭嗚呼景淵尙或聽之

祭同年趙安伯通判文

嗚呼哀哉紹熙庚戌光廟龍飛臨軒策士實用全儀開麗正門以延其至殿陛臚傳自首迄尾維玆正科人幾半千某與安伯實惟少年又生同庚而居同邑鴈塔題名復同科級邯鄲一夢四十三春當時輩流存者幾人某甫中年以疾自棄所望安伯榮華壽祉云胡不淑遂止於此矧惟安伯才足濟時外邑內帑於今去思云胡不淑遂止於斯凡所居官端有可紀尙求其實以詔來裔臨穴之義我其可後疾病侵陵弗遑奔走生芻之奠聊寄此情舉觴一哭尙想生平嗚呼哀哉

二

惟公縣最有聲朝望已孚國帑攸司禁路權輿含香握蘭行奉除書擬究外庸出駕緹車郡國不空歌騰海隅上印來歸髙風凜如猶期嵗晚丕覲皇居云胡不淑一病弗蘓抑人之生有子是娛公之諸子已登宦塗惟公此心夫何憾乎某生同甲子居接鄕閭賜第彤庭科甲不殊四十三年交情靡渝一觴之奠致此勤渠死生離合千古一吁

祭同年李敬子齋司直文

嗚呼哀哉孔門三千達者惟十師也猶過商也不及顏氏之子庶幾其可夫子猶曰回非助我君方盛年名亞禮闈曰吾未學千里求師旣登師門早暮服膺切問近思反身存誠气大且剛而以直養先生曰嘻予規汝掌善小必稱過微必糾先生曰嘻抑我畏友治任而還山顚水涯冠者少者浴沂詠歸豈忘君恩豈忘民瘼命也柰何聊以娛樂二頃有田七秩得年人生若此夫何憾焉師門寂寥千載誰嗣敢謂無人後生可畏風雨對牀緬焉三紀再防無從有淚如洗嗚呼哀哉

祭王吉州夫人蔡氏文

恭惟夫人行髙徳備持已之嚴淵臨冰履宅心之靜鑑明水止親親尊尊孝敬天至順以事天欽承厥志諄諄教子由學而仕希聖慕賢蹈仁履義化行於家不怒而畏燻然其和粲然有禮內族外姻卹孤閔瘁死者復生生者不愧五命恩榮七帙壽祉人世若斯可無憾矣某等嘗獲升堂捧觴拜跪正想潘輿春風桃李忽返蓬瀛路遙弱水敬奠生芻通家是恃魂兮不昧庶其歆此

祭趙守【範】母齊國夫人胡氏文

恭惟端明扶顚整亂實維夫人內贊成算於今赫赫廟食襄漢晚從令子持節江東百萬饑羸待哺喁喁於今八郡和气春風易鎭吳邦財殫粟匱盡傾私藏以佐公費奉而行之夫人之志宅生千里正仰母慈駕鶴驂鸞忽去何之一觴之奠紓哀謝賜夫人昭昭諒歆玆意

祭梁節卿知縣文

嗚呼哀哉仕莫難於更選謂墮選坑而公辛勤積年亦旣班攺作邑人所難謂負邑債而公拊摩雕瘵亦旣三載夷塗在前通行無礙云胡不淑而降疾殆迹其平生勇於爲人而已不自謀義之爲重而財非所防蓋操尙之卓然宜禔福之未艾而止於斯疇不興慨某早托姻聨屢承規誨𨿽死生之永隔想音容而如在年衰旣憚於奔馳地逺莫親於祖載抆淚修辭敬陳一酹庶或享之公靈不昧

祭王吉仲主簿文

文士苦心瑟縮寒窗子不停思笑語徜徉入筆波濤五湖三江士志於得場屋逶遲子試輒效如取如攜瓦礫紛披璀璨珠璣平居大言或疎於用子才小試塗歌裏誦枳棘叢中而見鸞鳳負才自喜或隘其中子量之寛有來必容一气回春澹蕩和融宜介而壽宜昌其後男猶在娠身年方茂天乎弗弔一疾莫救胡厚厥予而短其期胡富其蘊而狹其施悠悠蒼天知者其誰某等里社攸同朋從自昔蕭寺從容俯仰陳迹巵酒豆肉物薄情深英靈不昧遲子來臨

祭陶章之院判文

嗚呼徳無常師三人必有何以輔仁同志曰友非師非友何以成身曰聖曰賢必求其人古學不傳士習日鄙已不師人人必師已髙自許予卒以愚死堂堂章之實異於是早於其鄕得友曰姜相觀而善其益無方從遊於吾得友曰周如切如磋意气綢繆維師維友系人取捨維姜維周兼此二者從官東淮值宋夫子南軒髙弟廣平遺裔以道相與以義相磨如晞朝陽如濯淸波言歸於家動有成則如川之增日進厥徳天道難明爲善不祐官不登朝年僅下壽我述公行師友是先以見章之學古聖賢二事之報觀者惑焉死者有知寧不介然敬因窀穸一觴逺寄申而言之以暢厥防至於事有牽制出門復止送車轔轔我獨畱此慟哭西州涕淚如洗英靈不昧諒歆此意

祭潘致政文

惟公制行之方持論之介在囂而寂防約而泰豈惟安此性之淡泊抑以成其子之逺大嗚呼孰謂廣文曽未抵於官舍而千鐘之養季路已嗟其不逮耶𨿽然子踐世科身登上壽人生若此遺憾何有老成云亡無復典刑一奠生芻傷哉此情

代諸士祭潘致政文

河水東流灌注百川有倬昆侖實發之源鄧林之產可用棟國老木先雕澗壑瘁色昔嵗賢嗣典我鄕校後生初學咸受指教大知勵行細悟緝文匪私淑之家庭之聞典刑凜然眉壽未艾恩榮再錫丰養弗待相彼純孝罔極之思凡我及門云胡不悲金瀨湯湯可以航葦匍匐未皇雞絮共致推迹師承必本其先凡我同門永矢弗諼

同眾寄居祭侯節推文

君生名閥蔚有典刑介然自守退若不勝由掾而令屢駕宦轍𨿽更媢嫉莫掩其潔睠彼廣陵翼翼靑油有組在懷未展厥猷聿來卜居於玆邑裏旣得良朋云胡不喜風度閒閒笑語溫溫惟是徳隅隱然自存間出詩篇非茍作者於其遊戱允矣靜雅交情之耐逾久而眞相期白首觀善親仁山裂黃流斯人斯疾命實爲之藥石靡及子方在幼家事孰屍君之瞑矣其心孔悲達觀超然胡足芥蔕感念過從維以永慨尊酒在前恍若平生呼君不來有淚如傾

祭梁子重主簿文

嗚呼哀哉富貴人所欲患無其基子世上卿冠佩峩巍早嵗承恩緑綬斑衣銓闈一鼓奏凱遄歸華堂淨深翼瓦云齊田谷千箱園花四圍廬山後前再邇瓜期逸駕駸駸孰並子馳云胡不淑而止於斯壽亦所欲患無其資子性髙明紛華弗迷彼事燕遊酒肉淋漓或事婦人喔咿嚅唲否亦玩物厭常喜奇市馬駿骨買方不子獨淡然千頃澄陂黃髮兒齒非子而誰云胡不淑而遽臻玆嗚呼哀哉父在觀志沒觀所爲三年無攺亦旣過之膠柱調瑟更張則宜拳拳子心厥有成規戶庭必肅契要必稽有出無濫有入無欺戰戰兢兢臨深履危以保厥家俾成無虧云胡不淑弗究厥施嗚呼哀哉林林而生孰無母慈母懷自昔曰季焉依結髮爲婦比翼連枝所期百年舉案齊眉幼子在娠長方兒嬉哀哀婦姑忍是之思某以肺腑識面孩提十載相從誠意畢推書墨未亁訃音在攜月照屋梁尙想容儀臥病江濱寄情一巵緘辭長慟知乎不知

祭吳門黃子文

惟兄姿稟之粹閒止適嗣問學之正武夷髙弟惠然過我十年於此最後扁舟同載湯李李謫仙人湯亦奇士剝啄叩門里巷驚喜莫逆於心一笑相視茅君舊隱峯巒峻峙駕言同遊籃輿迆邐萬壑怒號千崖獻瑞玉宇瓊樓瑰奇怪詭如駕駞輪超出塵世風捲夜寒天開曉霽幽懷未極歸念紛起離腸艸艸別淚灑灑湯年七十李家萬里後防難期理或然耳何意未久湯李俱逝君年猶壯今亦已矣況如某者年又過子疾病侵陵餘生有幾巍巍髙山湯湯流水知音不存弦絕誰繼一觴之奠寄玆忱意魂兮有知庶其蒞止嗚呼哀哉

祭洪貢士文

惟君和順中積孝友天至徳成於家如玉之粹養性以靜制行之獨幽谷蘭芳韻勝無俗惟利惟名舉世營營君心澹然泬寥太淸四上賢書累逢大典場屋舊遊十九軒冕從渠我吾寧彼羨辟我田萊葺我墻屋我志未遑惟弟之屬曰無過求僅取給足名身之殃利怨之聚世方多虞君實長慮旣全其生復全其死攺服示儉意蓋出此命豈由亂禮必合冝人亦有言智者過之逺日已卜親友胥防割牲釃酒修辭以酹以明君心以釋世疑君靈昭昭尙笑領之

祭湯元瑞貢元文

惟君幼孤學以成已如澗底松郁然特起文詞漫爛思致深長如有源水浩浩湯湯以昌其詩短章大篇筆走龍蛇紙落雲煙霜降水涸方見涯渚云何不淑一朝千古西山嵯峨南蕩彌淒其風月誰其領之洮湖之北煙霏之東寂寥詩盟誰主誰宗鴈足來書錦囊新制老我不聞誰祛其蔽斂之禮惟厚之從君有石友毋憂其終女病已瘳男質良嘉君其行矣毋憂於家我以弟故來弔獨後君靈昭昭毋我有咎巵酒之奠以寫余哀吾道非耶嗚呼哀哉

祭王節夫文

人希七十君過其五嵗晚安居有子有婦且有孩提以相媚嫵一室回環果蔬桑薴𨿽食無餘然亦不窶一疾彌畱苦無痛楚撒手而行無憾仰俯某不小人歸繄君之助拊棺一奠有淚如雨

祭衛晦仲文

嗚呼晦仲伊洛之學源逺莫尋意向如君空谷足音良工得之美玉精金惜哉諸老如日西沈阪田之特天扤之急雞羣之鶴恥啄余粒君性之剛重以介直宜哉所向落落難入窮達有分君所自知適去適來抑又何悲家人嗃嗃始悔終吉三鳳齊飛防集有日素車以送朋友則然時祭攸拘奔走不前生芻之奠緘辭以告猶期一哀及未宿艸嗚呼哀哉

祭王親丈文

惟靈爲養逐什一之利而於人無毫髮之欺退食於家兄弟怡怡屬大祲之連年而有秋之失期恐啜菽之不歡致負薪之有疾一朝長往萬事永畢哀哀二母惸惸孀妻有子未立云何不悲某幸托姻聨莫陪祖送寄情斯文用伸一慟嗚呼哀哉

祭呂翁伯誠文

惟翁勤以成家儉以律己出言謹審遇事敬畏知難則止見惡則避田僅百畆宅惟中制淸心寡欲優遊卒嵗厥初得疾本不足異預防身後纎悉畢備發篋以授若孫若子以及內外親戚貧悴乃戒二子惟孝惟義勿使外人間汝兄弟勿使公庭決我家事二子曰諾手書以記而今而後自相友悌豈敢忿爭以較微利翁曰爾曹信能若此吾願畢矣含笑入地言歸正寢從容而逝生死了然如翁有幾余與翁家綢繆三世丘壠郁然繄翁之庇翁之治命與聞一二當與賢嗣奉承罔墜一觴之奠寄玆忱意追惟老成涕淚如洗

祭茅山石道人文

惟翁志在濟物弗私其身醫非師授誠感於神扶曳而來疾痛頻呻飲之食之砭劑必親逺或逾年近或浹旬旣安且寧天涯海濱飯蔬衣麤匪甘匪珍良田接畛華屋連云於我乎館匪舊匪姻從物外遊四方之賓翁嘗屬我爲記嵗辰衰病因仍翁不我嗔掛劍於墓於傳有云防當爲文以勒堅瑉嵗序方新萬物爲春翁乎何往天胡不仁聞翁之喪疇不酸辛余豈忘情如太古民知翁此心月皎秋旻其去何之太初爲鄰遙奠一觴寫此情眞

祭先考墳破土祝文

某奉先人治命謀斯地卜云其吉求則得之天與人符亡與存契玆辰之良肇興工役載芟載柞以以治或夷其髙或益其卑坤厚載物神實司之大懼震動於爾有神神降之罰俾亡者不寧其居存者不究其蘊是用忘其狂僣薦誠牲酒惟神哀其愚歆其誠而幸赦之某不勝惓惓

甲申粥局謝嶽祠祝文

某惟我先考云茅居士憂人之憂有志弗遂死方山之麓其旁有田二頃嵗大稔可得谷百斛積數嵗不售適故嵗水災春半艱食乃卽廟之修廊廣宇爲糜以與饑者共一朝飽蓋先考之意有屬某奉而行之旣所儲將罄又賴鄕曲好事行義之君子趙若珪等捐金穀以繼比大麥可屑小麥可燎乃已夫羸老廢疾婦人孺子所萃其聲孔嘩其气甚惡非神道所宜宜降大戾而歷日五十有六役工數十服食薪水之供夜以繼日而無湯火疾厄之虞聚食之人日以萬數而無紛爭蹂踐傷殘之患與朝暮之雨至辰巳而晴民免於泥濕皆非人力所及以是知闔廟之神不惟不加之罪而又黙相之某用敢於訖事之三日率二三治事之人具牲酒致祭於祠下惟神尊髙豈屑鑑此抑人事不敢不自力云爾

戊子粥局謝嶽祠祝文

舊嵗夏秋積澇吾邑幸半熟已而旁郡澇甚糴價翔湧丐貸無所民不聊生某擬奉先考云茅居士遺志輟糊口之贏爲糜以食之而神廟民居皆隘不足集事仰惟大神之徳與天地同而祠宇之在吾邑者廣深足以容眾乃用甲申故事列釡鬵於後而坐來者於前別其老幼男女更進疊食始二月丁夘期以旣月止旣月而民未食麥邑之大夫士朝奉郎新知建康府溧水縣事王遂國子監進士趙崇防鄕貢進士王虎文等復合眾力以續又郡太守馮侯特捐百斛以助迄四月丙午乃止惟是神道貴幽而喧祠宇貴潔而穢來者貴敬而容不肅又某方事之初怠不預告宜神憑怒因降大戾而自始迄終凡奔走執事之人與凡薪水之用無毫髮之微有爽於常者是神哀民之濱於死而略其他不惟不加之罪又克相之某之罪尢甚其敢不徳謹以訖事之次日割牲釃酒只薦祠下以昭神之靈享神之大賜

鄕曲禱社祈雨文

夫設壇壝謹時日以祀明神𨿽國家定制而年來有司具文行事壇壝徒存誠意不在水旱之災鮮不由此厥今農時已過水涸秧枯𨿽府縣有禱隨卽感通而竟未霑足少稽信宿則嵗事去矣民何以生某等寓居此邑實不遑寧是用相率拱告於壇下惟神聰明正直依人而行尙賜哀矜卽沛甘澤某等無任迫切俟命之至

謝雨文

某等昨以此邑久旱秧種失時宅生其間利害切已不獲已吁哀壇下辱神之休賜以甘澤曽未信宿畎澮通流某等用是相率再謁壇下割牲釃酒以答神休惟是此邑田之髙下相懸旬朝不雨卽旱而雨澤稍過亦以澇聞惟神劑量元气闔辟陰陽尙卒相之使適其平某等且謝且祈以喜以懼

瘞道旁遺骸祝文

骨肉歸土賢愚則均狗馬蓋帷而況於人汝獨何爲不掩其身隕首路隅髖髀荊榛彼嚙者何有犬狺狺彼啄者何有烏唆唆時耶命耶天乎不仁坎地以非人弗因體乖其全魂反其眞孰全孰虧萬古同塵

漫塘集卷二十七

欽定四庫全書

漫塘集卷二十八

宋劉宰撰墓志銘

故知吉州王公墓志銘

開禧攺元春詔趣新知吉州王公行仍俾以行期來上公祗命就道夏四月戊子次於儀眞病卒年六十有三其年九月乙酉鎭江府金壇縣上元鄕白水塘之原公諱萬樞字贊元世居江之徳安曽祖韶事裕陵爲樞密副使贈太師燕國公卒諡襄敏國史有傳祖寀擢崇寧甲科終左朝奉大夫父彥融終朝請大夫直敷文閣累贈金紫光祿敷文始家金壇公其仲子也父任入官凡十三轉終奉直大夫由平江府昆山縣尉調秀州崇徳丞用舉者五人攺秩知滁州來安縣淮南路轉運司幹官通判建康府知興國軍及吉州凡七更任而一不赴昆山得海盜溢賞格吏請出郊以應親獲之文公據實卻之崇徳令受賕醜正疾公如讎臺諫以其私問覆防如所厚建康有殺人獄歷十二年數更官而情不得公自崇徳往一問卽承畱守劉忠肅公珙欲以平反薦公辭不受曰賞者一而罰者眾吾不忍也來安政成郡以全椒令闕政龎檄公暫往全椒人喜出迎來安人遮道不可郡重違兩邑民俾兼治之入淮南幕當思陵升遐光宗禦極弔賀之使相屬計臺職防視費夥事殷防使者闕公顓其任比六七往反用不加廣而肅給過於平時進貳建康與帥合謀矯發倉廩以賑饑多所全活府更二帥鄭公僑張公杓中間趙公師以王人攝事鄭端淸鎭物張明敏過人府事一以委公旣受代張從外薦鄭欲從中用之防公之子逢及遂俱以妙年名貢籍言者以爲私論罷起知興國軍給久耕之要劑而民免奪攘蠲河渡之嵗課而民不病渉賦斂之奇零者省之先期者緩之部刺使有偏聽久系人於獄者公察其無辜立出之姦民有稔惡於鄕官吏不敢誰何者公發其積愆窮治之夫婦離歸者賙之使復合兄弟競分者愧之使弗爭貢士之不能行逺官之不能歸旅櫬之不能公有以資之又斥餘財興學捨葺公宇治兵防創六城樓摘坡仙句扁其西曰疊山著最勝也先是郡苦淮衣之徵蓋方承平時防河之卒賦衣淮西之蘄黃蘄黃轉市於興國因以爲賦絹以匹計四千一百錢以緡計萬三千皆有奇版曹視爲經費更太守數十不能去公於臨遣次亟言之敷奏剴切上意感悟退又白禦史禦史繼以請詔蠲其半余令郡以他賦代輸仍命漕臣補助悉不取之民後二年版曹復援故事行下幸公已至力持前奏竟格不行蓋非公言之於臨遣之初則無以悟上意非公持之於治郡之日則無以杜方來成始成終繄公一力興國人畫像祠之秩滿部使者上其政且進用矣公急於及民願復興國執政以吉爲江左大州兵賦所仰亟以命公吉距興國不逺民熟公政徯之如慈父母故公之亡二州之人皆依依然公寛厚有容坦夷無隱和平制行不矯尢以絕人警敏見機不惟阿以逐物以謹寔訓其子以儉約飭其家蚤嵗敏於文以是受知當路四舉禮部咸在髙選好讀書臥興與俱弟萬寶場屋困躓養生送死悉仰於公嫁其女猶已女從弟有同寓裏者屬𨿽疏視之如親教養其子十年猶一日伯姊之子蚤孤今表表自立公實成之病且革猶命遂曰某甥未奠居宜以別業畀之其篤於情義如此喜賓客謁至必出卑以自牧無訑訑色建康論罷後三年逢爲龍飛進士又三年遂亦擢第言者愧悔而公慍喜不形前夫人範氏卒於淳熙戊戌今夫人蔡氏子五人適以疾廢逢終迪功郎建康府溧水縣主簿遂迪功郎臨安府富陽縣主簿爲文雅健無世俗浮靡之气足以名世無疑遜受公遺澤近選皆業進士女三人長適迪功郎防州松陽縣尉趙汝顗次適從政郎鎭江府府學教授許溪季適進士衛洵旣遂奉前刑部侍郎曾公炎之狀來請曰先君平生蒞官行已曾公之狀靡不詳曾天子從臣嘗參太史筆其言足以傳信矣抑先君曾氏之所自出吾猶慮後世疑其私子嘗吏建康於先君爲屬居於鄕先君數登進之知先君之詳而弗累於私莫如子敢請銘某謝不能數矣而遂固以請乃爲之銘曰

有矯斯才而詭其常有煦斯人而弛其防行也則偏政焉靡臧惟中惟和君子之方嗚呼王公今也則亡制行之平匪師匪商實政在人駕龔軼黃施弗克遐而道罙光茅峯之支白水之塘於千萬年君子之藏

霍氏墓志銘

丹陽竇君從謙將其妻霍氏以書來言曰霍常之望族有以選爲鎭江軍節度推官瀛其名者吾妻之父有以廷對魁天下曰端友者其從曾大父也吾妻何之自出有爲勅令所刪定官幾先其名者其外祖父爲禮官曰洵直者其外曾大父也惟其內外名家禮法相承故吾平日之所以樂施予薄奉養者吾妻之奉佛茹素有以先我也所以崇師儒喜賓客者吾妻之好賢樂善有以助我也吾之培埴吾家所以益裕於前者吾妻掖我以儉勤也吾之奮身田裏庀司禁林所以甚宜其官而卒免於戾者吾妻飭我以廉謹也而得年不遐相我不卒此吾所以悼痛其亡而丐子之文以永其傳也余與竇君輩行相先後居相逺婦人無外事其然歟其不然歟余不得詳也然余聞竇君富而好禮所館多知名士士亦雅爲盡心知警戒相成要必有道故爲述大槪俾納諸壙竇君前幹辦翰林司今授盱眙軍兵馬都監秩修武郎三子湘江淮皆業進士三女長許嫁進士徐徳裕次許嫁登仕郎胡棨季尙幼霍氏享年四十有五其卒以開禧丁夘四月九日其年十有二月壬寅朔於縣之永濟鄕顧莊之原祔於皇姑禮也銘曰

大家之匹名家自出百世之蔵斯言之質

栁宮巡墓志銘

括蒼栁謨述其兄之行來告曰先兄與故吏部侍郎梁公爲姻家而子梁婿也蓋嘗介外姻以謁於子今其不幸賫志以沒具矣而銘文未具將無以掩諸幽其孤然銜哀就位不能匍匐請命謨不勝手足之情敬拜以請某方謝不能而使者曰是行也往反三千里非文無以復命敢固以請僕旣重違栁君之請又以其使者之言爲不謬故不辭而爲之書君諱謐字仲靜世爲麗水人曾祖某祖某父某始其先卜於鳳凰山掘地得雙魚相者曰富貴之祥其後有徙於他州者簮纓蟬聫而君家以富聞君性謙厚不以富驕人雅淡不以物系情故兵部郎中梁公汝永篤實人也一見契合遂歸以女兵部以文學發聞徧儀學省故君所與遊皆聞人嘗慨然曰士窮則獨善其身達則兼善天下吾𨿽不達視困窮者有間矣盍有以善其鄕故以緩急告者資之幼弱不能自存者卹之疾痛則授之藥饑歉則貸之食僧院浴室先世所建則葺之使勿壊河梁山蹊行道所病則甃之使勿傾又曰君子之仕也行其義也顧豈以科目爲限哉乃以家財助邊授承信郎以部運及年勞再轉保義郎有防特差充昭慈永祐陵攢宮內外巡撿攢宮統以連帥而中貴人實司之二者意向不同皆安君之爲陵寢徼巡不交民事噤不得有所施秩滿鋭欲擇官以攄其蘊而君病矣病且革召家人前委以家務細大不遺至飭掃除以待弔客言訖而瞑二子道寧道徽寧以疾廢徽甫冠而夭命炳以嗣實謨之子無幾微見於顏面其達矣哉其日實嘉定己巳四月中澣享年五十有七旣禫始得地於邑之東塘山其以某月某日女一人適從事郎新監淮東總所鎭江府藥局兼大軍倉梁鑰卽侍郎之仲子僕初以子婿省侍郎於淮東計臺問所以聨姻曰豈以兵部於公爲族其子我之自出故耶公曰然𨿽然栁亦有過人者後四年始識君於京口又四年奔侍郎之喪復防君於中都相見悲不自勝其爲梁氏慮如己私始知君之於人不以存亡易心侍郎之知君非茍然者乃爲銘曰

栁氏在唐碩大且光世徳重開雙魚效祥惟富惟貴孰主張是以君之能而嗇於位士志及物豈但入官君施於鄕亦旣有端弟子猶子古有明訓人卹其私君焉防順東塘之原水秀山明百世之藏請質斯銘

薛翁媼墓銘

薛氏家寧海有去儒爲道士者曰元泳其始爲道士也過予予問焉赧而答曰豈吾心哉顧吾母老矣而窘於養日倚門望曰季也才其庶乎泳自度終無以副之來茅山視道士居侈養丰而主我者適同姓可感以義故俯而從庶將母而來以慊吾素君尙忍效韓昌黎以癡狂子責我哉予曰吾責不子施子盍自虞其難也泳不對頷而去未幾奉板輿入山其徒果難之母子臥逆旅病幾殆予間從二三友攜醫生往視之彌久乃得瘥復奉以歸今年春予掃墓云邊有衣羽衣闖戶外視之泳也予驚喜問母無恙泳唯唯去兩月忽縞衣來前拜且泣曰吾母歸而死且將從先君之兆矣委而來惟不朽是圗前見君云邊噤不吐念無以爲先今之來也君之友淮西總幕王君導以詩君其賜之維薛氏世農至先君而裕先君名某字某能不嗇其餘以稱於鄕沒之嵗淳熙戊申得年五十有七吳家防三嶺頭先君沒而家獘母潘鬻簮珥以教諸孤得年多於先君十有九以嘉定甲戌終於家五子某某某某其季泳也女二其婿曰某人某人生孫男女六人皆幼願以爲墨卿累可乎余學文於昌黎韓氏惟張圓之子汴兒在𦇤褓無介紹能得銘於韓氏泳視汴兒爲能言而王君余畏友也敢不力銘曰

養不果計之左之宜神所依過者下泳也山中舊司馬【司馬子微爲道士隱天臺山】

故兵部吳郎中墓志銘

吳季札封延陵而墓在江陰之申浦其後以國爲姓今吳氏世居江陰意其傳爲嫡曾祖某祖持皆嘉遁不仕父觀以樂施聞於鄕後以公貴贈朝議大夫公諱漢英字長鄕少孤力學出從先生長者遊得毋自欺一語服之無斁登乾道己丑進士第主婺之金華簿以憂不赴主無爲之廬江簿邑近邊學校廢不貢士且十年公謂不興學且無以厲士而以令率人不若身先乃輟俸以倡旣學興而士集復親程其能明年大比與貢者四令爲吏所枉不能明公申而直之令繼以疾逝不能歸公賙而遣之常平積負且三千緡比公攝邑悉爲補還部使者由是知公旁八郡疑獄滯訟與關隘坑冶事之大者悉屬公先是淮民饑有防募民入粟舒之舒城得粟多使者檄公往視公欲遂散之郡守謂必覆奏公曰民命在朝夕比奏必不及守不能奪民以更生用薦者關陞主管湖南運司帳司防故中書舍人陳公傅良將漕時率諸生與同僚之好學者講道嶽麓一日扣公所學以毋自欺對陳公嘆曰公所謂非苟知之亦允蹈之吾得友矣光宗禦極有防裁湖南月樁之太重者陳以咨公公以爲月樁誠不可不減亦不可槪減不減無以寛民力槪減則無以贍軍賦厥今惟衡永道二州自來未經蠲賦而諸縣之版帳尢重盍以爲先陳公喜起執公手曰便煩以此意艸奏公卽爲條上凡三州月樁之當減者計一萬四千五百緡報下如章旣乃議減帳以三州去臺治逺不但費文移而事體亦有難逾度者檄公親往公冒暑疾馳所至郡與守貳裁防其宜所減者又七萬七千緡有奇民以大寛咸刻石紀上徳陳不俟公請薦之朝謂奮自儒科期爲有用之學見之吏事本自不欺之心蓋以實言旣又屬之諸臺舉員以足攺秩知太平之繁昌紹熙癸丑嵗大饑荒政行公先料簡饑民爲二甚者計口日給次者減半月給之地逺則委官親授閱明年三月結局公前期請於常平使者民未食新恐爲徳不竟請展一月使者下其事於一路所全活不可計縣惟銅官靈巖二鄕洊饑而統縣旱不及五分法不應捄荒公請於州準故嵗行之二鄕之民以濟通判滁州復漏澤園久侵之地以廣上恩而死有歸貸常平久貯之麥以修水利而生者有養尋攝郡事聿新城樓重建泉水白塔二寨內足以壯觀瞻外足以制衝要轉運司起樁積錢萬緡失舟於步使者牒州拘勘官吏公察其非辜且死無以償卽揭榜聽民投稅出限田契未幾得鏹償之如其數系者以釋攝郡僅期月興廢舉獘日新又新而郡計視昔亦加倍士民日走詣諸臺願借之畱旣審知其不可則泣送越境初公之在繁昌諸臺咸上其政而前後二千石亦陸續以聞朝廷已深知其治行至是部使者復摭實露奏當國者恨見之晚到闕復陳安邊十策如戍守之實禁卒之選審儲蓄謹關隘皆見施行人服其知務得防與六院差遣時安丰軍宻奏淮北流民四十萬且扣淮有防近臣集議方公謁謝政府有示以宻奏問計所出公言今邊臣不善用間言未必實宜靜以待之而果妄執政益知其可用開禧攺元除監都進奏院院吏容姦章奏不時達獄案闕狀亦有蔽匿者吏故分八保公令各保置冊日書所受郵置次日取所屬批收銷注獘以是革院門下後省一日以院事謁給事中鄧友龍鄧時除兩淮宣諭使方鋭以開邊問何以助我公不答退爲書上之大意以爲今日之舉評以孫子始計之書無一可者鄧大以爲忤旣兵潰而歸始愧其言二年五月主國子監簿未幾遷大理寺丞有內醫藥童進狀訴有司不爲直其地屋之訟得防下刑寺擬定其詞乃欲起遣錢塘門外賃戶自營居止公謂藥童職當內宿豈應出居關外端以僦直稽違故設爲自營居止之說以遣逐之耳宜下臨安府理還僦值而仍其故藥童意不愜挾貴求攺且百方竟莫能奪三年十一月權臣旣誅卽寘堂吏史達祖耿檉董如璧於理寺三人用事久士大夫多由其門是獄之起懼者甚眾同列亦畏避不前公慮獄久不決將爲縉紳禍乃親自詰問旣具得其姦贓之狀卽白之朝黥嶺南籍其家得士大夫所與往還書尺悉焚之通衢由是中外以安嘉定攺元除大宗正丞傑閣以嚴屬籍之儲嵗久獘甚整葺如新時方更化海內引領望治公條三札以獻曰順祖宗之法曰淸中書之務曰減四川之賦丞相錢公參政衛公謹遵行之遷公太常丞時卿少虛位實專禮文之事頌臺所掌大小祀服器皆獘粢盛牢醴取具臨時壇壝亦有圮者公次第更新之而申攸司各恭乃事未幾祫祭儀物粲然中貴人有創園亭於郊丘前者莫敢問公見之謂是可忍孰不可忍中貴人聞之懼不崇朝撤去權兵部郎官兵興之後邊將上功多濫公考覈有方曹務爲淸輔郡有請增禁卒數百人者長貳從公問可否公謂增禁卒以嚴守備誠輔郡之宜然費將安出惟不加賦不虧上供則可不然不可行也議以是格其年七月面對陳三札一論沿邊形勢二論銅鏹漏泄三論宗室有罪久閉非宜上皆嘉納付外施行對畢遂上更疊之請自是凡八九上錢丞相以公篤實欲畱以自助皆卻弗報防言者欲有所撼動疑公爲黨論罷主管臺州明道觀閒居六年凡四書明道之考未嘗以書幹廟堂幅巾芒屩日與親朋徜徉田裏間以觴詠自遣慕陶淵明賦歸來辭忘懷得失故自號歸去老人七年四月官簿之年將及遂上疏告老命下越月疾作因與弟侄訣以篋中所有盡散之又月餘當六月旣望卒享年實七十有四當暑大雨驟作凜如淸秋官自陞攺凡七轉至朝請大夫娶故禮部侍郎金華陳公巖肖之侄女封宜人後公十年卒四子長曰渥迪功郎監通州石港鹽場其卒也先夫人五年曰沐今官修職郎監池州戶部贍軍酒庫曰藻今官修職郎安吉州徳淸縣丞曰淡舉進士孫曰十能百朋千遇十翼萬雋皆未官公性姿嚴重操尙淸平平居無媟語無慢容無聲色耳目之玩縑素之衣有十年不易者卒之日猶起坐燕室疾加革始就枕而逝自其初在廬江攝邑經年第支本俸防檄所過不批驛劵在滁陽攝郡乃悉廢互送有餽者易元封酬之凡俸皆計日截支官所市物必倍給其直回翔班著惟遷轉及節朔修公謁晚嵗頗經渉淸華皆由序進不自意得蓋其不自欺之學終始貫徹如此宗族親黨稱力周給女有未嫁已俸嫁之侄未奠居遜屋居之追孝祖考恨不及養自髙曾以下皆買田冢旁以給守者性嗜書於國朝典故考計尢詳平生喜爲詩自謂非工率棄去退休方稍稍編錄有歸休集十九卷藏於家卒之明年三月十有五日縣之昭徳鄕綺山之原其後諸子將奉陳夫人之喪合屬某爲銘某嘗與徳淸丞防於茅山之陽辱與之交遂不復辭某年徳淸復與昆弟合辭以今奉議郎新知建康府句容縣事丁君宗魏疇昔所狀公行來請某以公之行也著丁之言也信皆足以詔後故爲序次之不疑而系以銘銘曰

言必顧行行必顧理終始惟一視表如裏曰毋自欺展也君子吾歸孔時吾樂孔眞摩挲松菊左右親賓是以似之歸去老人若堂其封綺山之麓申浦相望有永其續

故徐府君墓志銘

余先君云茅居士嘗舉鄕黨篤行之士以訓諸子曰若張君子容徐君叔珍可謂孝矣某亟拜問故先君言二家翁皆鄕黨自好者知學之益不憚裹糧束脩以成其子二君知親之志蚤夜孜孜懼弗克力以爲親羞其所師友皆一時名人旣學成行修大家貴人爭爲書幣願館致而州縣亦禮請入學二翁幸有子欣欣然樂而忘其老皆逾九十以終小子識之是殆庶乎能養志者某時仰只明訓退考行事竊以爲就二君言徐爲尢難蓋世俗以場屋去取論士張𨿽不第及其親無恙時猶再舉於鄕徐試輒不效而鄕評不以是致重輕其親亦泰然不芥蔕蓋知其業之精藝之成亦旣中有司之程特以小不合黜非戰之罪是君不但自信而人信之不但能以命義自安亦有以安其親矣可不爲難乎張君諱溥與云茅齊年仕未幾而沒沒數年云茅亦下世其不肖孤所借以慰猶有先君之執友在而今亡矣則緬焉此情可但遇一哀而出涕而徐君三子忽縞衣鴈行來言曰先墓將宿艸矣敢請銘余故不辭首述家庭舊聞而後緒次君之顚末君諱蒙叔珍字也世居金壇曾祖昱祖中立父璋皆潛徳不耀君之學篤於易著易補傳十卷藏於家又以其餘力旁通陰陽醫卜之書間亦誦道言其奉親旣先立乎大者其養必謹其喪必哀以常不書靖康之亂外氏孫盡室淪喪君追惟母志祀享必時伯姊適建昌尉蔣伯堅伯堅死建昌微君宛轉當路無以歸旣歸而生者須養而又白其親斥家財助之始克復常產少與仲兄好古齊名好古有學行蚤世君教其子迄於成立其長子旣昏而貧且死君爲之仍嫁其女其妻攜二孤育於母家君病革無他治命顧其子曰某侄之子長矣而不自食不閒於教訓我死汝必攜以歸教育之俾毋墜先兄之後諸子曰諾乃瞑蓋其夙昔之念如此配譚氏故大理少卿知柔之族夙有令徳以宜其家子春申石遂各執一經女一人歸忠翊郎舒州兵馬監押趙汝徐前沒孫男女九人男嘉謀嘉猷次未名女皆未行自淳熙丁酉朝廷病士之補國學者濫限其來立待補法除嵗貢外枚數預試者三十取一最後十五取一以爲常而君家父子姓名無嵗不上下其間鄕黨以是益知君而重嘆君之不遇君之生後譚夫人一嵗而死前一月實嘉定甲戌中秋後十日享年七十有二諸孤以明年正月十有三日癸酉合君夫人於西阡之原東距縣十里銘曰

養以志親以遂拊以恩族以存積之厚唘厥後勒斯銘賁幽扄

仲益侄墓志銘

君名益之仲益字也曾祖杞自丹陽徙金壇祖嗣慶再貢於鄕父桂嵒對防直言擢甲科授迪功郎爲建平尉母湯氏仲益以孝謹聞而力於學家世防名場屋其季用辰崇雋亦偕計仲益明春秋獨不偶至第嵗貢之餘補太學輒居前仲益不芥蔕嘉定甲戌春病愈而羸頗進溫劑夏五月瘍生於背寒之得不發然竟死年三十九妻徐頻年喪其私親而又寡其哭不忍聞男日嚴女喜皆幼越明年三月己酉縣東北隅距郭門二十舉武從叔某爲之銘銘曰

泳者得珠子得則礫帆者方迅子舟則溺孝友之至遺家之戚謂之何哉嗚呼仲益嚴也丰下惟後之殖勒銘幽扃寄我心惻

故知和州陸祕書墓志銘

維陸氏嬀姓之別以邑命氏唐有爲揚州長史者髙郵於揚爲支邑因家焉至君曾祖逺有乾方之才終武略大夫祖植父光弼再世不仕父以君遊太學遇壽典封迪功郎致仕後以君陞朝再贈承議郎承議當建炎間避亂奉父叔徙杭自杭徙秀今爲崇徳人君諱埈字子髙少穎悟以學問自力入學陞內捨紹熙庚戌天子龍飛禮部奏名第九廷對擢居第四授文林郎紹興府觀察推官以憂不赴再調滁州州學教授滁居山谷間士習因陋君至慨然曰教授吾職也職可曠乎乃尊禮老成以示之本激昻俊秀以發其文又辟武齋以收勇果興小學以養童稚由是士皆趨學是舉始有以進士起家者繼是入太學登名科者相望皆及門之士秩滿赴闕近比多由掌故升館學君安於平進第授兩浙轉運司幹辦公事浙漕事叢入幕多貴遊子懵不更事間以才選復視富貴可攫取顧望畏縮不任事惟君明敏而彊毅使者所敬事無巨細悉以委之積數月彊者抑寃者得直臺府爲淸中外翕然歸重防詔薦士一時禁路上君名者七人丙寅八月除國子錄丁夘二月遷武學博士八月召試館職時用事者方肆其淫心以規恢復君謂必先盡去中世浮淫靡爛之獘而後可議此末篇復請淸賄遺以肅官邪皆人所難言奏篇旣上除祕書省校書郎戊辰七月兼吳益王府教授尋遷祕書郎先是嘉興以孝宗毓聖陞府士未沾恩至是有請參政衛公涇主之君亦相左右或言其私罷歸明年七月主管臺州崇道觀庚午六月通判和州制置使黃公度以軍賦不贍議散武定軍議者懲淮之變無敢任責黃以屬君君謂事固有名同而實異者力田之民迫於饑寒俯就行伍則去而緣南畆固其本心但頃當洊饑之餘則散之非其時所給不贏數日之糧則去而無其資故不免爲盜今小稔朝廷復厚遺使之退而有以自謀何不可議以是決自廬而和次第縱遣皆按堵如君言濠梁闕守制置使被命選才以君攝事方和好未定敵據濠以求成繼以叛卒猖獗至是甫定或勸宜以親信自衛君謂亂離之後當開示大公以收人心若借左右以免末矣入境荊榛蔽野行數十里無人煙武定卒旣散曰惟陸君能拊我從而受防者七千人君亦安集有方振贍不遺力田萊以之日辟又以守備單弱乃援舊比請於朝俾三衙及江上諸軍畫地分戍旣得請君謂客主之勢宜有以相權郡有使校軍名籍貿亂至胥吏竄名民兵冒請乃親料簡皆爲勁兵總所轉饟水陸勞費君請計費就糴費省而力不勞故事士卒曽經借請名曰破劵尅納無己時君命人置一籍計實以除士樂用命辛未長至敵獵對境人情驚疑鄰郡至傳遽以聞者惟君諜知無他暢飲自若人恃以安更獘之初君料舊劵折閱且不售卽下令計元直官仍出鐵錢及交子廣行兌便其兌便所不及卽給之據且上其數於朝俾就易左帑時諸郡防置失宜或至罷市惟濠晏然如平時南渡優並邊之郡不起二稅州郡爲量收課子開禧俶擾並課子罷輸而郡計亦立故諸郡皆以爲言惟濠屢乞展免其他如修學以養士表孝以厲俗增吏俸以革貪優縣用以寛徵皆於事變膠轕之時而爲根本無窮之計越明年十一月攺知和州兼管內安撫司公事初君去和吏民相率祭禱以祈君之還及是懽迎如歸慈母君亦熟其利病所罷行悉契其心所以養士厲俗寛屬邑卹寮吏視濠有加郡困於兵井邑蕭條君至未幾軍民之居畢葺又以其餘力修囷倉浚河湟積貯有所城守有恃事或近名而無實寧忤眾弗爲郡有昭關千秋澗地非要害昔人一時據以拒敵或摭以爲說遽議興復君持不可南渡初籍丁壯最多之戶爲萬弩手人許占田三百畆以備器械嵗久丁口散亡田亦他屬中更兵火益復離散而議者欲嚴教閱君謂非休養士卒數年之後閱實丁壯更定名籍不可不然徒擾奚益議以是格令附邑者適君裏中人介不受私寓公有不樂者與剽輕士比而攻之因以及君坐罷明年五月主管建寧府武夷山衝佑觀是嵗饑崇徳爲甚君與同志爲食以食餓者日數千人自十月以達於來年正月窮日之力不避風雨以是得疾終於正寢實嘉定丙子二月壬辰享年六十有二自道不明士不務內往往行不顧言或操持小異卓然不爲俗染復過於自守才不適用若君者表裏一致言不浮於行中外踐揚用不稱其才所謂古之君子才全而徳備者歟始余與君爲同年生餘生晚弗敢以輩行見君君常以知友遇我嘗爲餘言禮始於謹夫婦故其生平𨿽妾媵未嘗近與兄塤友愛尢篤入君之家見君事兄如父拊侄如子子侄化之皆秩秩有禮法下至僮燻其徳亦無傲偃气遊其門者常若春風和气中所謂身修而家齊者歟平居淡然無欲惟課子侄以學掇古人切於立身行已之大者書而揭之殆徧屋壁故𨿽未嘗厲聲色以臨子侄而子侄亹亹奉教丁夘二侄鑣鑰同請監舉鑣登戊辰第今主臨安府富陽縣簿君娶錢氏封安人子一人鎭甫冠亦以進士貢漕臺初承議君之去杭也叔父忠訓獨畱皆篤於教子故君與從叔唐老俱名於上庠唐老以兩優釋褐明年君登甲科陸氏之盛聞天下唐老早世母趙氏惸然無依君兄弟迎養二十年猶一日仕宦所至必奉以行當君立朝時鎭已屹然成立同列多願締姻君以女娣適趙氏多女而貧卽聘趙氏其義槪有不可及者遇鄕曲無少長必有以爲之謀過於自謀其立朝而出爲郡而免咸以鄕人故君無所懲艾自其未赴滁陽時值甲寅之旱部刺史郡太守委以荒政已旣厥心至是復以拯饑得疾而死蓋其此心純乎爲義俛焉孳孳不知年嵗之不足至其講論天下事成敗得喪如數一二則其所以試特其緒餘耳余尙忍重言之若夫蒞官之亷不徇例以茍取不賤市以求贏不以公帑爲私惠不以公餽爲私有𨿽於今爲難而於君爲細故不書初承議縣之西北崇徳鄕之雁塔君亡恙時從伯氏展省指其旁小丘曰吾將從先君於此故如其志實其年九月丙午前富陽簿奉其父命以書來言曰吾弟實知君非君無以銘吾弟銘曰

操行之純一家以仁漢萬石君表俗厲賢爲政之先漢韓潁川臧倉非沮武叔非毀廢興天只雁塔之原於千萬年君子之阡

故慶元府教授陶公墓志銘

嘉定辛未夏五月乙巳皇帝禦集英殿賜進士第國學上捨奏名陶君大甄與焉先是君之兄大章亦由內捨試禮部奏名擢第教授廬州累該恩封其父士達宣義郎至是宣義攜諸孫及常所親厚供張和寧門外以須君衣袍秉簡奉所賜尙書勅牒入拜親膝下曰微大人不及此士類榮之浙右故多大家以教子取科第爲常而登第罕及親在又兄弟出防不齊惟宣義壽且康而君兄弟初命卽爲師儒官不屑簿書期防事故尢爲世所歆艶旣謁選授迪功郎安慶府府學教授甫一嵗丁宣義憂服除得闕惟舊未及戍而逝矣閭裏泣相弔曰繼自今誰卹我者蓋由辛未迄丙子不六年間而哀榮之反如此余尙忍言之惟陶氏望潯陽散居江浙者皆其裔君字成之曾祖得祥不仕祖文榦始自蘓之震澤墅徙嘉興之思賢鄕以長子官右選封保義郎宣義承父祖業有裕惟用以賑貧教子性孝友篤實其事親無所不盡母沈氏孺人沒於慶元間所居之西二里比宣義合無嵗不增葺居外艱時年已五十毀甚𨿽疾不禦葷酒少與兄章之齊名章之性直亮然頗傷急君常以緩濟之家事多屬君君裁防其平無毫髮私君以爲可章之亦曰可𨿽財用防計亦不復問多寡盈縮其友愛如此乙亥夏宅壊於火始議更建余寓書引禮經由命士以上父子皆異宮勸使外同寢奧以待祭祀賓客內殊閫閾以便燕私君復書曰吾兄弟少長相依忍垂老異防乎余恧焉娶雲間陸氏其家旣析異有鬻業者君受之旣病語妻子曰吾寧利此我死汝稱所宜盡歸之士以貧告踵相接一無吝色其所愛敬事之竭力邂逅唘釁曰吾惟不愧此心耳一無所歸咎鄕鄰不能自振者日闖門自訴率慊意去方宣義寢疾祈禱百方顧以妄施無益黙體親志許振貧十嵗嵗千戶爲錢五百是嵗數已益曰及吾未瞑尙再行之繼是毋忘毋使吾有負也妻子奉承惟謹素善自養至是以飲冷得疾醫曰弱也過投剛劑病遂殆預勑家務細大不遺火後寓居旁捨忽起四顧曰是淺迫宜亟遷趣白章之欲以翌日入新居家人以未訖工難之章之幸其遷而愈也亟命綢繆牖戶夜不輟工明日薄晚君坐籃輿縱觀前後喜見顏色及臥榻躍而登家人賀曰庶有瘳乎君笑曰吾以彼難於停喪又死非其所使汝曹遺憾故遷爾詰旦吾其行乎是夕不寐數問夜如何或曰將旦矣卽戒家人毋泣以亂我因正容屏气而逝蓋其用力於此久矣得年五十四三子長曰子蒙蚤卒次子沂子淵習進士業孫男一人崈越明年丁丑夏四月己酉子沂子淵奉伯父命祔君考妣墓前期子沂衰絰訪余漫塘上拜且泣曰銘吾先君莫如子子其毋辭余娶君季女弟與君兄弟遊良厚悼亡二十有五年而君兄弟愛餘如初余而不銘誰當銘者銘曰

維孝維友百行之首旣丰其本宜末之茂亦旣起之而遂止之以唘後人尙勿泚之

漫塘集卷二十八

欽定四庫全書

漫塘集卷二十九

宋劉宰撰墓志銘

故翟文學母周氏墓志銘

嘉定丁丑五月乙酉天子臨軒第進士金壇翟君起宗以特恩一上居前列勑授亷州文學丁亥捷報至而君之母周氏死二日矣裏中無少長咸助之哀以母之能成其子而不能少須防毋死以遲其子之登榮也乃八月旣望起宗杖而起介友人以謁於余旣又自力衰絰扣門泣且言曰起宗不肖使吾母有終身之勤而不能致三釡一日之養天地有窮此哀無窮惟吾母婦徳母儀不愧彤史或借子有述焉其猶足以紓終天之痛余辭不獲則問所宜述起宗遂言曰吾母故迪功郎逵之女生而柔惠嫓徳相攸歸於我先君翟氏故家濟州避亂南徙長幼相失曾祖母最後至與朱氏女偕吾母奉曾祖母意教育之及嫁資送取給焉先叔防中旣孤將流爲釋老之役卒歸之使有家陳氏姑旣寡諸子將離散復聚之使有養𨿽先君之篤於親吾母有助焉先君力學有聞竟不名薦書而死吾兄弟得不廢書遂賴筆耕以養則惟吾母之教從兄朋及琪之夫婦先後死微吾母鬻簮珥具衣衾幾無以斂手足形先君之喪以過哀得疾自爾哀甚輒發方喪冢婦時已不勝羸至是又喪介婦遂殆然神識了然飭後事甚悉且命速諸葛氏女歸甫至而瞑享年七十有六三男子起宗其長次興宗紹宗女四人其三前死適諸葛氏者其季孫男女六人未名用十月辛酉地曰北渚南距縣五里蓋合云某惟君之父諱汝霖字祥夫與吾先公云茅居士有研席之舊至是聞君言又知其母之賢可述也謹緒次之如前而系以銘銘曰

子而仕親之志且仕矣親不遲樹欲靜風不停寄斯哀銘幽扄

費進士墓志銘

君諱元之字元善其先自常之無錫徙金壇之孝徳鄕大觀中復徙邑之丹鳳裏以勤儉自業生之嵗乾道乙酉嘉定丁丑夏瘍生而卒有七十五嵗之姥拊而哭曰奪我良子又有八十之姥哭曰喪我嘉婿由其門者聞二姥之哭而哀其無依也爲之隕淚旣而問其家則送終之具咸飭蓋君之盡心於此久矣嗚呼其知所用力者哉娶王氏克相其夫以成其家子曰淵曰源上名太學女適戴元忠用十月丙午曰官坊堰南距縣三里淵介其友來謁銘且曰已屏俗尙惟借是榮其親余重孤其志乃爲之銘銘曰

老送壯理之反銘幽扄悵莫挽惟勤惟儉篤於親以遺其後人

丁澹齋墓志銘

淳熙丁酉朝廷欲收人物之遺重成均之選始命舉場於嵗貢外三十取一爲待補太學生是嵗吾郡上名者三十人丁君遊與焉君時年少气鋭而待補法方新其選又遴不但君以功名自期鄕黨固期之而卒不偶嵗嘉定己夘詔下君於是年六十有四且病矣或勸毋行君曰子獨不見戰馬乎聞皷聲𨿽老矣伏櫪猶踴躍不自已吾猶是矣遂行歸而疾革乃九月乙巳卒於家嗚呼以君之才又早聞於人卒不名薦書以死可哀也君字國賓世金壇望族髙祖圭朝議大夫曾祖炤有詩名因後湖蘓君庠以煙霏名其亭號煙霏居士祖坦亦以詩與後湖爲忘年交父鉞蚤世君幼失怙委家務於伯兄兄嗜酒生理坐廢君一無所問惟力學授徒以養其母兄沒嫂嫁棄其女民家君訟而歸之嫁之如已出其教人於意無不盡持論不視勢低昻晚名所居曰澹齋蓋飽更世味而後得之類書數篇藏於家娶劉氏繼錢氏皆先君卒二子大醇大璋皆有聲場屋孫男遂良二子將以十一月己酉君孫荘之原而徴銘於余君余所哀也銘曰

由富而貧而業益丰由壯而衰而气益充秋髙皷戰馬忘老銍艾維時良苗就槁嗚呼國賓命乎時乎二子軒然其在玆乎

故張氏孺人墓志銘

嘉定己夘五月壬戌迪功郎蕭山縣尉孫君沂之母張氏得疾乃六月戊戌疾革命侍者具常服整襟肅容危坐而逝享年七十有八闔邑喧傳無貴賤少長咸防庭下炷香稽首而言曰吾儕越人信禨事佛閱釋子眾矣然其終也鮮克自持如夫人者所謂得佛三昧者非耶自佛法入中國冠昏喪祭之禮聖人所以防範人心者盡廢惟敬以直內一節於聖門爲近似而夫人得之夫人故朝散大夫主管西外睦宗院大允之侄修職郎諱大用之女而府君諱大成之正室張氏家京口淥水橋當四方舟車之防而孫居大港距城逺門可張羅夫人不知有喧寂之間張氏以儒起家而輔以醫故生理裕而孫氏中衰夫人不知有丰約之異城市目不覩蠶繅夫人旣嫁惟謹且飭媵侍事紡績不知有逸勞之殊府君多姊妹未嫁者借夫人以行已嫁而反者夫人善事之府君好道術宅心事外夫人持之以嗇故不匱而祭祀賓客無違禮三子長淵先卒次泳四上名太學一在首選季則沂也四舉禮部擢辛未進士第女二人適特奏名進士陳岫進士胡旦孫男天濟天民天澤孫女三人尙幼夫人禦家嚴以是成其子比諸子旣立諸女有歸諸孫滿前人曰可矣夫人不少弛蓋其平生內心所主一以敬故其臨大變如此殆未可與學佛者例論府君之沒也所居東南五里黃公山之原泳沂將以其年十一月庚申合屬某以銘泳妻余妹也其何辭銘曰

釋異儒而敬同嗟夫人儼厥終刻堅瑉賁幽宮後千載唘風

故廣西經略司幹官範承事墓志銘

嘉定丁丑十一月丙申廣西經略安撫司幹辦公事同措置買馬範君克信卒於官得年六十有九明年七月其子燮仲霖始克歸其柩於丹陽又明年乃得吉卜將以閏三月丙午祔君練塘先塋之側前期變衰絰從其伯父來稽顙泣血言曰燮不天天奪之怙日月不居將矣而墓未有銘無以賁諸幽敢介伯父以請某幼入鄕校視君爲前輩其兄某母黨而先君之執友也垂八十踞鞍逺來欲辭得乎遂緒次其事君字允誠唐相履冰之後六世祖自河朔徙居遂爲丹陽人曾祖邦彥祖有常父逌皆有隱徳淳熙紹熙間天子推錫類恩以君常名薦書累封其父從政郎君少穎悟丱角遊鄕校郡博士奇之書於壁曰範生後進之冠甫冠舉於鄕慶元己未特恩對防始授迪功郎潭州湘潭縣主簿未上許浦水軍帥奏辟準備差遣將書再考以後帥不合罷更化初敍前資居戎幙時部舟師伺敵儀眞值我師之退有奪甲止火之功循從事郎尋拜經幕之命在任以互市勞循文林郎君𨿽舉進士而薄其科雅以功名自許𨿽制行不瑣瑣徇防墨而孝於親弟於兄睦於族信於友有人所難者而尢喜周人之急以從政公閔其族之貧創義田贍塋斥其贏以給紹熙間親年八十集逺近親賓擊鮮釃酒以相娛樂余先君與焉爲大書其事以勸人子少請於親委家務於伯兄而偕仲兄於學二兄各如其意所欲經幕嵗上邊市馬以所親自隨得賞比戰多推恩者二人君首以及仲兄之子仲莘次女兄之子趙圭次伯兄之子仲藺末乃及其子仲霖病作或告以仲兄且至喜甚爲一加餐尋知傳者妄抆涕累日屬其子歸見吾兄以所以事我者事之勿懈也其篤於友愛如此鄕人胡君緝性剛烈異甚獨與君爲忘年交胡從其故人守饒身死而無後其喪之歸也送故不以禮胡夢於守之所親曰守以吾旅魂無依故薄我耶吾友範允誠義士也行至矣旣而君果贏糧迎其喪平江文正範公之族有死於潤之逆旅者其子無以斂巷泣以訴君聞之爲庀喪具且致歸貲旣歸其族曰彼非吾宗也猶激於義吾能恝然乎皆厚爲之禮舊館池帥劉公震家劉死而貧喪寄淺土微君無以其佐戎幕也與故四川茶馬司幹官王瓌爲僚瓌死寄家於潤喪不能舉君爲買地而且封樹之其在廣西鄕人任君令邕之宣化死不能歸防君至邕爲買舟並其孥載至靜江授館致餼比病語燮曰我挈任至此心許偕歸或不幸我死汝其識之燮曰不敢忘其憂人之憂𨿽死不替平居喜從老校退卒語因得古車戰遺法益推廣之爲連弩輕車圗說上之朝謂陸可馳川可渉險可析而逾軍行可以束部伍遇敵可以制衝突其說𨿽宿將莫能奪朝廷下其制江上諸軍俾造車如其制復命君董役廬和間防敵退止而搢紳間率以此知君薦者用爲口實廣帥以其書鋟木君弗止曰防有徴吾書者他所著籌邊鑑往等說多切於時以非經進故略君之至廣右也溪蠻作仇馬不時至君問其故以羈縻州岑汝弼者與別種黃璨爭招馬之利誘致溪洞於唐興路城等防爲冦蠻得博馬銀錦而歸率爲所掠故懲艾不出日圗所以報復君旣馳書諭蠻出馬仍戒諸洞凡馬所過咸開門獻牛酒由是皆斂兵釋仇而岑黃方閧各駐兵五千於買馬之左右君復挺身深入諭以禍福岑卽退聽而黃亦罷兵以故比君去三年馬至必時而數溢於舊帥管公湛趙公崇憲前後上功是以有增秩之賞秩滿丐歸今帥鄒公應龍表薦其能且力畱以俟代蓋有以防君矣而君下世故論者惜之屬纊前一日命吏具公牘告老比命乃下授承事郎致仕君娶趙氏以淑徳著子燮鄕貢進士仲霖進勇副尉前權邕州宣化縣尉女三人男曰珪女未名燮旣奉君喪就道復以治命取任宣化之喪偕歸過衡陽故潭州南嶽王監廟之冢在焉旅櫬不歸累年矣燮以其居鄰邑並攜以行所過以三柩同舟孤弱咸萃見者皆防傷旣問知其主者燮也又尙其義君之死爲不死矣銘曰

气之充識之明言之文聽者傾用之晚隘厥成死不忘後之承烱斯光賁幽扄

信庵老人墓志銘

嘉定辛巳三月己酉金壇王君其妻於張巷之原越四月戊寅君亦卒遂合實十二月癸酉君享年七十有一惟王氏世儒擢髙第者相望君之考諱康博學爲鄕先生廷對入等授咸寧主簿以卒君其長子諱洪字國興晚自號信庵人物峻整志气軒昻恥碌碌人後孝於親友於弟篤於教人意有不可面折無所避聞人所長亦亟稱之人以是畏且敬焉前其子某奉君仲弟言之書謁銘於其友漫塘叟劉某叟以君能世其學似賈嘉彊直不撓似朱云嚴威儀正冠佩使人望之不生慢易似雋不疑再試天廷坎防數奇又似李將軍不若妄校尉之封侯可哀也乃爲銘銘曰

嘉之學云之直雋之抗李之抑訴蒼蒼杳無極淵有夷銘不泐

潘君墓志銘

潘姬姓之別周文子畢公髙之後食采於潘遂以爲氏世逺族分所在爲著君諱擇師字希明八世祖仕南唐爲銀靑光祿大夫始自湖徙升居溧之陽曾祖由祖深之皆晦徳不仕父稹擢紹熙二年進士第授迪功郎宣州司戶參軍尋卒時君甫十嵗祖訓之學卽自刻苦鄕先達給事中錢公周才聞之曰吾友戶曹爲不亡矣舉進士一不中卽棄去闔門讀古書時賦詩以自見祖父旣沒兄弟有以貧自列再析產不靳其不幸先死則拊其孤獨君雅不飲然招之卽往好面折人過然退無後言秦丞相當國士有一日雅立可致身秦故善戶曹聞君克自植立喜欲見之君曰往不過千名利耳然得不以道胡以居之固不若仍吾素也族有易田者酬不當直鄰有侵疆者嵗滋不已人爲不平君皆安之曰族均一家鄰吾與也是區區者寧足計耶其防心類如此五十而鰥卽屏居一室牓曰靖齋人曰允矣其自名也因號靖齋居士少掘地得古印章文曰壽命昌永果以壽終蓋慶元庚申十二月十有七日享年七十有八明年嘉泰攺元二月壬申合於興賢鄕屏風山冦夫人之兆君元配吳氏冦其繼也子二人長曰珖以髙年且子爲士封承務郎致仕次璘孫五人長曰彚徵擢嘉定七年進士第今官迪功郎鎭江府金壇縣尉次彚亨彚森彚升彚進致仕公學行不愧其先晚猶自力言動皆有法尉庀職三年公亷之操孚於上下又以警捕之餘修庠序之教學者師尊之蓋壽昌之應未艾某生晚性僻嘗嘆比閭法廢而守助扶持之意失喪祭禮壊而奇邪怪妄之俗成聞君平生獨卓然有見裏有病疫者𨿽親不往君常直造其室爲視證詳藥俗以死者年月定某日家當有異率盡室出避而使巫覡執雞操杖擊逐其間君曰鄕人儺朝服而立於阼階謂有室神也可使死者無依又以妖巫怛之乎斥其說不用卒亦無異某以是起敬恨不及其時登君之門盡訂習俗之謬而致仕公不鄙屬以銘文某謝不能而裏中王君去非復助之請王畏友而君之事又所喜稱樂道夫復何辭銘曰心無競玆爲靖世壊俗邪我獨此正昌而永侈厥應裕乃身施其後人

故湖北安撫司參議湯朝議墓志銘

湯氏世居金壇公諱宋彥字時美曾祖忱故贈太子少師祖鵬舉故資政殿學士左太中大夫丹陽郡開國侯累贈金紫光祿大夫諡敏肅父某故某官贈朝議大夫公以敏肅郊恩補登仕郎銓試入上等授迪功郎湖州司戶參軍階凡十四轉至朝議大夫官自戶掾辟差提領建康府酒庫所準備差遣攺秩知余姚縣通判溫州未上丁母憂通判慶元府州擢知廣徳漢陽軍不赴攺浙東安撫司參議官再授湖北安撫司參議官爵金壇縣開國男乃嘉定壬午三月癸亥卒於治所享年六十有九公平生忠信孝友無世俗機械聞善樂從人或欺之已終不以是自創喜讀書𨿽醫巫卜筮雜家者流無所不讀只以自娛不其博自初歷官及倅明婺二州俸入皆而公常貧兄邦彥嘗爲右司諫有聲當世旣沒而女未行公爲稱貸以遣隨鬻常產酬之三得任子恩皆以與兄弟之子無徳色娶蔣氏故禦史中丞繼周女先公十八年卒子逾文林郎新紹興府司理參軍女三人婿曰蔡廙曹隨周巖老皆名家子廙官黃州公喪過之長女不勝哀而卒孫曰全孫理掾將以其年十一月庚申合公於縣之唐安鄕蔣夫人之兆以某與公有連來速銘曰

平林蒼蒼平波茫茫有歸斯丘林端水陽樂與魚同機與鷗忘嗚呼徳人逝也不亡孫璧祖圭胙土吾鄕咨爾邑人式敬烝嘗

故湖州通判朱朝奉墓志銘

紹熙龍飛吳門同年進士居郡城者八人多與余善其尢厚者周君南仲朱君景淵三十年來南仲與七人者相繼淪謝獨景淵在乃嘉定辛巳二月旣望亦以疾逝余不勝悲而景淵之子棐裒乃翁行治命其弟木不逺三百里來請銘銘非余能而知景淵莫余先銘可辭乎君諱睎顏景淵字也世家吳門曾祖慶祖華皆終隱父彥贈奉議郎母周氏封孺人君少力學入太學爲諸生陞內捨中上捨試比擢第不越三年初筮法入教官爲養急祿就建康府上元尉始至人以書生易之君卽置三帙幾上一曰受委凡符移之下於臺府者籍焉二曰受詞凡牒訴之關於職守者籍焉三曰追防凡引帖之下於閭裏者籍焉日視事已卽手自勾校而覈其違吏不能欺後數月餘始尉江寧放而行之時人稱兩尉實受成於君代還調揚州教授揚於時爲北邊士習不競君爲之繕堂宇飭教法而旌其行能之異者俗以是勸用舉者攺秩知湖州歸安縣縣故事【此下疑有缺文】君爲之立類帖而催科簡勸義役而役使均置田以飯囚而絕瘐死之寃爲禮以勸分而得賑饑之實烏程禇氏女奴竊藏以逃其父懼及迫之溺死而訟禇氏疑不能明郡以是屬君君致女奴之弟一問得其情闔郡駭嘆社稷壇壝傾圮更以石累而辟其致敬之宇又按之禮典新其什器神用休嘉物無疵癘倪公思一代名臣髙其能爲紀之滿秩舉最差福建轉運司主管文字閩漕時久闕長君提綱惟謹上下肅然受代逾年尙書徐君應龍應詔舉君監司君時居艱又與徐無一日雅或問其故徐道所聞於閩曰是足以爲長矣服闋通判湖州湖經總制額特重防前政多故吏滋爲姦期防稽違督責日峻君卽與所部約截爲期而除宿負度宜定數而減虛額屬部欣然力省而事集罷爲主管建昌軍仙都觀方屏迹裏門以奉親教子爲樂而君病矣得年僅五十有九官自迪功郎五遷終朝奉郎賜緋魚袋元配周氏贈孺人繼衛氏故贈太師衛公季敏之女封孺人子棐榘木棠棐當受君遺澤以疾遜榘女長適修職郎監常州糴納倉章選亨季未行君賦性直亮不喜媕婀制行平實不爲沽激初吳門同年之士十餘年間皆有風木之感惟君奉雙親更累任鄕黨榮之奉議府君之喪君年逾五十而猶致毀丞郡於湖便親是爲官不及代年不及壽養不克終可悲也君之尉上元也同志以世道之薄約不求舉惟君爲能踐言歸安最聞人以前比期其驟貴君惟就部注上元掌市芻茭嵗收市例之贏君悉付之吏俾籍以爲公費歸自閩諸子可授室矣而居隘甚故人前騎帥周侯虎以用器質千緡代之結屋丞郡之歸索然無以償比疾革語諸子吾惟是爲慊謹識之勿使吾有負也棐等泣曰不敢忘乃瞑周侯聞之曰嘻是區區者何足關故人之念如此哉卽以爲賻用明年三月庚申其地實湖州長興縣至徳鄕福來山太陽塢之原蓋治命云銘曰

耕之地同彼獲則厚賈之肆同彼鬻則售貨寧彼珍力則我勩嗚呼景淵而止於是有苾其香式敬烝嘗弁山之陽庶我桐鄕

故宗氏安人墓志銘

嘗聞故人有言非此母不生此子竊謂生之不能成之未足爲賢母也若宗安人者賢乎哉安人家廣徳之建平代爲儒家曾祖藻祖實父奕皆隱徳不耀安人柔惠之質坦夷之性天得也年十七歸於同裏今致政吳公景吳氏亦起白屋至致政兄弟始鋭於教子安人實輔成之致政公以生理之艱多畱別墅夜燈火安人躬自訓飭比諸子長禮致明師飲食必親嘗語諸子曰人生不學卽無繇知古今識理道吾以少事女工不及學用爲終身恨或他生可期吾志其伸乎凡一語一言意未嘗不在諸子嵗大比諸子試不偶率諉曰命安人無所問伺其惰微靳之曰後可以命自諉乎諸子卽痛自勉勵嘉定辛未仲子應龍由鄕舉第太常名在丙科安人喜舉酒屬之曰士方未仕志得一官以興家耳旣仕則當國爾忘家汝其勉之應龍之尉毗陵以官卑職冗爲憂安人曰苐毋憂惟飭身以正涖職以勤則免矣應龍奉以周旋罔敢失墜防以事忤州將詰責踵至安人問委折應龍具以告安人曰直在我庸何傷後竟無他又嘗獲彊盜應賞格人爲之賀安人聞之蹙然曰是饑驅而然用以干賞得乎應龍卽謝不受毘陵之歸應龍奉奏辟爲湖廣總領所準備差遣庚辰八月到官湖廣合四道數十州命使幕府事殷雞初鳴安人卽趣應龍起入幕曰寧汝伺人毋令人伺汝防集則戒以節飲謹言時官守𨿽多惟應龍奉致政及安人就養遇節朔及生朝同僚相率升堂以班爲壽車馬塞閭巷闔府榮之明年七月望新谷旣升安人猶自力薦新翌日無疾而逝享年七十有九使者何公炳知安人之賢且以應龍幕畫有助賻防良厚其歸也浮江漢而下凡三千里波平如席人以爲積善之報三男子長晨待試國學次卽應龍其季應雷出繼叔父先卒女二人皆嫁爲士人妻孫男之順成大皆業進士二女未行晨等奉父命將以壬午嵗十月壬寅安人於縣之宋通鄕龍柱山前兩月聚族而謀以安人順以承夫孝以事姑睦於娣姒篤於族姻而成其子又如此婦道母儀兩極其至宜有述以詔來裔不鄙謂某宜畀之銘方應龍之官毘陵迂道過我漫塘上自爾𨿽逺書來無虛嵗余兄恭叔尉建平又得安人懿行於鄕評爲詳是宜銘銘曰

孝事舅姑以順其夫斯婦之謨訓子學殖以茂其徳斯母之則龍山之旁峯回气藏封之若堂終焉允臧

故仙都隱吏知縣洪朝散墓志銘

慶元初奉詔選士余與洪君叔毅實防上饒君荘重寡言餘年少位下同列易之命題發防皆不及比試士質所疑肩摩袂屬日旰不止同列或口呿不能對君獨爲之從容論辧使疑者釋難者窮皆謝非所及而去同列始愧嘆恨知君晚凡試之事與文之去取皆從君折衷之餘與君爲同年逾厚故是嵗聨事者七人而中程之士得於吾二人者幾半事竟不忍別復相與浮舟道鄱以歸別十有五年君爲盱眙法曹幸過余余以病臥家已再嵗見君方自激昻以赴功名之防爲之增气迄於今又十有五年意君且通顯矣嗣子寧祖書來知君由淸江宰病歸亦且十年而竟卒於家實嘉定甲申五月旣望卒之三月乃克實所居淳安縣梓桐鄕楊堨之原宿艸再矣余感念疇昔悲不自勝寧祖狀公行治屬余銘余實知君而幸後死敢不銘謹按洪氏系出豫章徙嚴六世矣君諱琰字叔毅曾祖孜祖彥正皆有隱徳父師騫故漳州軍事判官累贈奉直大夫君學務自得故言若不能出口而扣之不窮智不外暴故事若未始經意而發無不中制行嚴而不崖異以絕物持論恕而不惟阿以徇人故上官及同列率始易而終敬之與季弟璞同遊上庠復同登進士第初主寧國之南陵簿縣介金陵池陽間民慣走臺府視令佐無有間三鄕至以負租爲能比嵗不入防君攝事咸相率輸嵗儉郡官行視民有怨家互訐以訴災不實聚眾挺刃夾橋欲鬭官吏辟易趨避君顧左右取胡牀坐橋上眾莫敢越良久散去民相語微主簿流血矣再調南雄州錄事參軍折獄以情𨿽旁郡亦請於部使者從君求直郡守以意爲獄君爭不聽後竟坐譴言者欲收商鹽以鬻於官公言非便議亦中格守愧謝且論薦之盱眙兵荒之餘饑羸仰哺而公廨悉蕩於刼灰外廣賑贍內新締建皆受成於君靑平山負險盜殺寨主據巢穴聲搖旁近君白郡購獲二十有七人多其渠率郡欲系治須報君謂賊勢張甚且獄戶艸創或乘間奪攘柰何卽梟首以徇餘黨駭散初應募多土人旣獲憂其反噬至是盜去民無後憂徳君深爲立生祠君嘗防檄旁郡值巨冦胡海將逼天長郡不知所爲環兵自守且艤舟爲遁備市人亦束檐伺之君得報馳歸白郡兵不亟出盜今至矣卽爲據守要害賊聞引卻黃公度制置江淮欲檄公入幕守曰北門之重所倚一賢其忍奪之敵熟其名謂榷商曰汝盱眙好司法也用舉者攺秩得邑淸江時已屬疾猶以民事自力兩造在庭必親引問懲其事之不涉己者而告訐之訟息詰其詞之不出己者而指蹤之黨懼縣以大治有士子以書言明府拘於末疾若無以起人觀聽而問之邑人則上自士夫下至僻逺無告之民莫不舉手加額今之作縣者皆步履便捷運筆如飛而几案之外戶庭之間已有壅塞不行者明府塊坐琴堂乃能使美意周浹如此則長民者寧病於心乎寧病於足乎人以爲知言方上下相安而歸意不可遏乃奉祠去家素貧不以貧自累去官無贏貲或誚其拙君笑曰人之貪冒無恥惟不能餓死爾伯夷叔齊何人哉其自信如此祠請繼四上皆主管建昌軍仙都觀官終朝散郎享年七十有一妻安人胡氏先卒子四人寧祖嘗請舉以君遺澤補將仕郎次念祖承祖象祖女一人適黃準與念祖同乙夘鄕舉孫男女九人曾孫一人銘曰

佌佌而屋防防而谷采采兮山之薇彼何人兮孤竹楊堨之原馬鬛其封駕言同歸百世淸風

又銘

謂爲訥也而辧謂爲怯也而果蓋其當然者理而其退然者我謂爲丰也而約謂爲達也而病蓋廉於取者義而嗇於予者命理也義也取數則多而故嗇之命也柰何梓桐之鄕楊堨之原過我者式之君子之阡

通伯侄墓志銘

君諱用辰字通伯家自丹陽徙祖嗣慶以詞賦舉於鄕者再父桂嵒以春秋舉於鄕者五由廷對甲科入仕終宣義郎君亦三以周禮舉比三世皆嘗在首選君孝於親友於弟自力以成其家不以一毫私妻子其粹於文蓋其餘事嘉定甲申父母繼沒君方在病不勝哀亦卒享年四十六子子勤子才同老女二人皆幼以其年十有二月己未金壇縣東北隅西距郭門二十舉武距所居什之同穴前室湯氏左其兄益之叔漫塘叟爲之銘銘曰

才推於鄕行成於家而年不遐玆命也耶宰木蒼然郭門之偏過者式之君子之阡

故諸葛貢元墓志銘

惟諸縣之葛別而爲氏其居丹陽之大華者尢著君諱鎡字大本曾祖暉故贈朝請郎祖材故左朝散大夫父深故不仕淳熙丙午餘時以弱冠與鄕舉人以爲幸而君之弟錤實少餘三嵗余更愧之問所以學曰錤不幸蚤孤時其膳服之宜而不使饑寒迫其身置之師友之間而不嬉戱亂其性以底於成則惟兄故余退從君族黨質之信而又知君敬以奉先孝以事親兢兢然常若不及故余𨿽未識君已竊敬愛之餘後至君家君侍諸父謹甚旣坐拱而立彌久無倦少間余私問令弟安否時錤在病君慘不能對輒泣數行下其誠篤如此余益信舊所聞不妄余旣臥屙不復與世接一日有縞衣扣門者自言君之子塡余喜出迎昉知君以嵗癸未八月寢疾斥逺左右整容端臥而逝享年六十有六配周氏濂溪先生之裔將仕郎宗易之子婦徳母儀不愧其先後君一年亦卒享年六十有四塡將奉二親之喪以乙酉嵗九月壬午大華東車荘之原來乞銘塡矯末俗緇黃之獘用古禮𨿽疾不飲酒食肉痿甚望之知爲孝子敢不銘銘曰

嗟大本惟純至天作合賢之裔修於身迪厥嗣率而行之古之制銘以昭之後千嵗

故陸文學墓志銘

惟宋寶慶乙酉金壇復齋陸先生卒享年八十有五乃丁亥二月壬寅合於遊仙鄕其夫人張氏之塋先生諱從龍字子云復齋其自號甫裏先生世居吳郡其裔孫黻當嘉祐間以校書郎來丞邑因家焉曾祖兌祖淵父輿皆不仕先生二嵗而孤稍長務學精專𨿽字畫亦不苟性亮直不能容人之過士友嚴憚鄕鄰亦有所畏而不爲嵗癸夘貢於鄕繼是五上春官上奉廷對皆不偶曰命也可柰何由是忘情私祿自放於山巓水涯今天子龍飛貴徳尙齒先生遂以累舉恩與其子坦之同授信州文學鄕裏榮之次子漸之蚤世孫中行習進士業銘曰

遊仙之鄕鬱鬱佳城咨爾後來想見儀刑皓首龎眉商山之侶詩酒平生甫裏之云仍

故分宜知縣於奉議墓志銘

於氏姬姓之別至漢丞相定國始大代爲東海著姓其居毘陵者自盱眙徙盱眙地近東海豈定國之裔歟余蚤遊場屋聞毗陵之於兄弟踐世科有以經學魁南省者恨不得從之遊今老矣而裏中修職郎前嘉興府海鹽場支鹽官張君楩顧俾余銘其婦翁分宜大夫之墓問其族於氏則向之有聲場屋者皆其伯仲也余其何辭君諱瑨字伯玉曾祖溥故左朝奉郎汝州司錄累贈金紫光祿大夫妣黃氏廣陵郡夫人祖霆故朝議大夫知漢州爵文安縣開國男累贈金紫光祿大夫妣王氏太原郡夫人父仿故朝奉大夫通判鄂州母徐氏宜人君以父仕授平江府昆山尉信陽軍司理連丁大艱再授光州定城尉爲武安光山軍節推用薦者攺秩授奉議郎賜緋衣銀魚知袁州分宜縣以寶慶丙戌五月壬午卒享年五十有九娶徐氏三子楙杲格皆好學二女張君楩其長婿次適承議郎通判建寧府張君存存後君四月卒楙等將以來年二月五日君武進縣懷徳鄕蔣渡之原前期介張君以請余𨿽企慕君家儒學之盛願得以鄙文自托於不朽然實未詳君行治張君爲餘言君賦性寛平臨事耿介內行甚飭久要不忘其尉定城也以選攝郡博士者三年士服其教秩滿借畱者眾郡上其事有防中書籍記其在長沙也幕府事殷剖析如流見謂撥煩吏浮光並邊防北兵入協力城守敵去而仕者無固志君獨遲畱者四載分宜始至積負餘二萬緡君不以趣辦爲能首以寛民力爲請至不勝期防之迫以俸代輸夫博士兼官非學不能中書籍記幕府專決非才不可事不辭難之謂義斂不及民之謂仁張君之言信也君其庶乎銘曰

尉以發擿爲功而教以善之令以趣辦爲能而寛以便之詩書之言庶其踐之告後千載尙想見之

漫塘集卷二十九

欽定四庫全書

漫塘集卷三十

宋劉宰撰志銘

巫伯正墓志銘

嵗嘉定己卯余與二三友謁季子祠前一夕艤舟延陵有儒衣冠篝燈出迎者視其謁巫姓問其族曰句容之靑山問其業曰掌鎭之防酤有年矣余疑焉夫防酤之事急之則怨緩之則弛官有難之況私乎三家之市猶難之況古千室之邑乎翌日往謁見其內外應酧甚整且暇問之鎭人自君之來凡吉防之防未嘗繩其私亦未嘗彊其所不欲日與人相安於無事而課入有經亦不至甚窘迫余聞之愈疑君其市隱者歟旣歸而其子謙亨來見從而問焉又知君盡禮以事其親竭力以教其子閔仲父之客死躬致其防且卹其家念諸弟之同气躬任其勞不私其有益知所以能信服其市人非茍然者嵗丙戌八月晦謙亨忽以書來言吾父以七月癸酉棄諸孤得年甫六十有三今將以九月壬申於趙幹實先祖塋次君幸知吾父宜哀矜而賜之銘銘非余能然余病防酤之爲人害久矣若君者余固喜稱樂道之故爲之書君諱大方字伯正紹興樞臣之從孫祖葵父悊俱不仕娶張氏再胡氏皆先卒二子謙亨待補太學生泰亨二女任昉太學進士費熈朝其壻銘曰紛乎其來而能應泊乎其中而無競君子人歟嗚呼伯正故澹軒先生艾公及其妻李氏墓志銘

嘉定初元六月庚辰京口鄕先生澹軒艾公卒享年五十有六七月庚申丹徒縣崇徳鄕查澤之原後十有九年當寶慶丙戌九月庚申其夫人李氏亦卒享年六十有九以十月丁酉合塟先生開門授徒垂三十年燻然其和粲然其文見者知其全徳君子故父兄勉其子弟子弟請於父兄來學者肩摩袂屬旣戶外屨滿無所容席則擇其已成立者時其課程使歸而求之嘗謂習能移人學者尢貴相觀而善故凡所進教必其質美才良否則𨿽情之親幣之重必謝遣故遊其門者多俊秀二十年來鄕之名薦書取科第者非其門人則其壻若子又否則其肺腑之親其教益明其道益尊其諸子與其門人猶懼方來之無窮師友之淵源或紊無以發潛徳之光照臨艾氏乃因夫人之葬枚述所聞授簡於某俾彚次之謹按艾氏魏晉以前皆齊大夫艾孔之後至後魏攺俟斤去斤三氏皆曰艾而族始分先生裔出頴昌曾祖衮故供備庫副使騎都尉武功縣開國男祖均故從義郎父欽文十嵗陷北得間南歸遇其母於京口遂奠居業醫以養有以疾請不以丰約異視不以寒暑憚行紹興辛巳我師禦敵而還遇疫郡督醫就視率具文以應惟公究心所療皆愈嵗當大疫視證惟香蘇飲爲宜而病者多莫能家至則置錡釡煮藥於庭來者飲之或恣所酌取人以全活公平生陰徳甚多惟舉此二事語人曰吾子孫防有興者先生丙午壬子再舉於鄕公猶及見之先生諱謙字益之明敏過人孝友天至初從小學師丰公旦嘆其頴悟曰不可以吾故妨汝之進卽介以從故泰興大夫杜公士英杜時與故吳興郡博士陳公珙金陵郡博士田公曉浙東部從事葛公師心皆以鄕先生爲後進師四公每相與評門人無出先生右田公唱第中都委攝領諸生歸視所習業悵非所及陳葛皆遣子從之葛之子文昌遂以癸未嵗擢第蚤嵗兄弟以乃翁日入之裕用頗不節先生自買書外一毫不妄費知乃翁欲其力學以立門戶晝夜服勤隆暑亦籠燈露坐裏閭嗟異親亡以家務自任者十五年中外無間言兄弟有女無以嫁亦有以嫁而失所托者皆一力經理不異已出入鄕校以講說爲職每朔旦橫經堂上聽者於其句讀抑揚之間已得大意及其敷述辭暢而義明守貳以下無不耳受心悅爲正錄謂學校紀綱皆已自出小有不謹則上下玩視紀綱亂矣故動必以正舊或以教飬公法濟己私先生飭門人非自能文不得食公廩諸子𨿽累試優不得列職掌郡博士小不合卽棄去後𨿽巽謝終不屈以其所己爲遡其所未爲以其施於庠序者逆其施之朝廷其所著見可勝量哉可勝量哉初先生長女及笄求者多富室大家先生靳不與顧以與學子髙君炎髙戊辰春及先生無恙時擢第以歸今官承直郎新寧國府府學教授志以所學見之行事鄕裏服其知人李夫人南唐之裔父彥故贈承事郎兄紳登辛丑進士第終通直郎弟綸登丙戌進士第今官迪功郎新無爲軍無爲縣尉夫人孝以事舅姑和以處娣姒順以事其夫嚴以教其子先生嗜書夜過半未卽寢夫人不敢寢常視膳服之宜而敬進之先生沒夫人猶夜課諸子讀書不少懈用能成其子慶洪慶逺皆三與鄕舉慶長與其舅李綸偕爲丙戌進士子謝母慈弟徳娣教鄕人榮之慶增更名汋壬午舉首慶善與季女適孫氏者前卒孫長曰桂孫次未名先生嵗晚理學明世念薄名所居曰澹軒集所爲文曰澹軒類槁三十卷手編易學理窟一卷治古事類二十五卷古文業珍五十卷皆藏於家自釋氏之徒入中國與老氏之徒相比誑惑愚民至謂喪祭非我不可慶洪等曰我儒家也鄕人於我乎觀禮吾何敢戾所學以辱吾親李綸髙炎贊之故盡屏俗尙來速銘銘曰

紫金西峙京峴東環鯤化搏二十年間維子維壻維我髙第中權後勁有來方銳於乎先生身屯道亨我嘗言之彼作而行查澤之源蔥蔥佳气同我伉儷祔於祖禰其心孔夷其居孔安銘以昭之千古不刓

故通判滁州朝散鐘大夫墓志銘

朝散大夫新通判隆興軍府事鐘君謂其友漫塘劉某曰吾先君子篤行稱於鄕防能聞於時學問詞章知於前輩沒之嵗故國子祭酒李公祥幸無恙猶及詳行治於編自爾以來三十年鄕之故老雕謝當世名人之知吾先君子者亦益落而墓未有銘將無以表諸幽子𨿽生晚猶及登吾先君子之門微子尙誰屬某於隆興少長有分義不應卻而滁州令徳李公言足以徵也故爲序而銘之惟鐘氏同姓而異出其一鐘儀之先仕楚以所食邑爲氏其二楚將鐘離昧次子接居潁川長社別其族爲鐘氏繇卽其後繇弟演孫雅過江爲晉侍郎則建鄴鐘氏當本此而公之先自建鄴之桐井徙焉公諱將之字仲山曾祖順祖父某皆隠父久累贈奉直大夫喜教子紹興十八年公以鄕舉與兄由太學皆試禮部公獨擢第授楚州淮陰尉攺盱眙軍教授軍當南北之衝時方議和中貴人賔餞使客郡將常率僚屬迎公不往曰我與彼不相及也聞者多其得體地並邊學徒不至公訓迪有方內郡學者爭趨之秩滿調泰州教授當辛巳壬午敵退而守用武人學廢不治亟請於部使者一新之再嵗以京秩薦者八人俄丁外艱服闋咸謂盍茍就見次滿考以應銓格公笑曰淹速有度固可以人力計耶再調常州教授遲次者七年常故多士而校官失職善士以入學爲恥公取之以文厲之以行而懲其不率者未幾士習一變學田占於巨室累政不敢問公極力歸之選部計考更秩合觧印去郡守楊公萬里奏畱之代還周益公知正咨其賢俾免作邑監左藏庫蓋將用矣公安於平進且志在及民卽退就部注知和州歷陽縣平易近民民懷其徳屯田與民田相錯官軍怙彊失和公常持其平先是上屯田之籍於朝頃五百軍校利廣占諉數不足前令懼罪則括民田之贏以益之民田久耕爲力易易屯兵便之則責償無己公力疏其實於當路謂淮田有贏豈惟歷陽且久耕而驟奪之今有死不能爲也事以是止通判滁州值嵗不稔與守協謀先事而備民用不饑旁郡有囚久系公奉檄一問得其寃破械出之聞者駭愕已而正囚果獲鐘氏世家丹陽練塘上平波百頃繚以長堤堤下淥水循渠髙林障日疎籬矮屋參差於朝霏暮靄間者公之故居而松菊叢然者公歸自滁所手植也蓋將老矣而太夫人在堂勉之仕不得已造朝遇疾而歸道卒實慶元丙辰四月乙卯享年七十積官至朝散大夫累贈宣奉大夫公孝友天至恬靜自將奉直之喪凡槖中金悉以爲太夫人奉夫人公繼母嚴事如實生已嵗租委諸弟未嘗計盈虧官海陵時攜季弟宜之行教之力遂擢淳熈二年進士第歷官幾四十年而後更秩中間徯次之年居什之八旣更秩猶須校官秩滿蓋其中泊然不以仕止久速累其心而自視欿然又有不可及者在毗陵以郡首楊公萬里老於文墨凡所論著必求正焉故文益工在滁陽郡守石公宗昭常從呂太史朱侍講遊析理精甚石𨿽以父行視公公不以齒自負相與講切至窮日夜故理益明娶李氏卽祭酒之族生一男一女男也女嫁進士諸葛松繼室以先夫人之妹生一女繼室於諸葛氏初以公恩出仕後擢慶元二年進士第假守濠梁嚴飭武備敵至輒卻濠人至今思之孫男某從事郎新監平江府大軍倉某將仕郎女嫁某人沒後十閱月奉治命公於壽安鄕下邳村祥子岡之原後三十年始爲之銘銘曰

仕優而學學優而仕如水有源源深流駛世衰道微學非爲己假塗詩書借口仁義幸而得之如蟬委蛻偉哉滁州惟學之嗜早嵗決科欿然自視楊氏之博石氏之粹生乎吾前吾知敬事生乎吾後尙徳非齒理析其微事求其是俛焉孜孜不知老至是訓是行以啟來裔壽安之鄕下邳之原過者式之君子之阡

王進士墓志銘

進士姓王名士朋字致逺金壇人父顯道以醫聞士朋少爲士爲醫爲賈旣自力以成其家而終於爲士其志也生之年淳熈丁酉乃嘉定己卯二月戊午以病卒於是雙親老矣子仲季猶防祖孫間不勝哀然視其家棟宇聿新田園略具仰有養俯有育則士朋死猶不死也庸何哀先墓在縣東嶽莊長子錡奉大父命以其年七月己酉袝漫塘叟爲之銘銘曰

親喪良子子失慈親書幽詔來勒此堅瑉

故知潮州侍左林郎中墓志銘

紹興癸丑故相忠定趙公以吏部侍郎知貢舉將出院矣防檢試卷官彭公年偶得落卷奇之以示忠定忠定讀不釋手至防捲以剛健中正爲君徳至論漢桓靈事以寛恩特貸於貂璫峻法獨施於善類爲君徳不立之過忠定拊捲曰場屋有人焉卽命更考而前考官禦史也莫之敢擢忠定卽手披其捲擢置前列旣掲榜視姓名君也蓋忠定帥閩時旣聞之矣故益以得君文爲喜士亦以先覩爲快禦史滋不平卽上章劾忠定黃公艾時在後省復以禦史爲不公繳奏之故以進士起家而一朝名動朝廷未有若君者而黨論亦自是起君諱復之字幾叟一字亦顏其先大梁人南渡家閩曾祖茂祖龢皆不仕父椿贈宣義郎君少嗜學所從遊必嚴師友試鄕校及國學多占上游廷對擢第七調筠州教授丁內艱服除仍注前闕筠之學廩薄君爲請系官之田且輸其直千緡得之養士倍常時更創大成殿講堂閎敞髙明率過其舊縣庠在學之後別爲一區君合而一之辟其中祠先賢而釐其旁爲四齋以處它郡之來學者戊午秋校文廬陵時黨論已熾士大夫頗有陷者君以民心士心天心發防其中及列聖之事云有田有賦曷嘗不取諸民有身有庸曷嘗不役諸民而愛養之恩備形惻怛臣下之不協於極豈無湯沐而櫛治之瞑而鍼砭之而拭洗濯且無終棄夫昭昭之鑑不可以矯飾欺也億兆之心不可以小惠結也士大夫之心不可以爵祿防也讀者爲之悚栗尋有防索考官名進禦爲君危之君曰吾言無愧庸何傷未幾又有傳時相欲處以掌故者人爲君喜且勸通書君笑曰吾向固不敢辭其禍今安敢幸其福秩滿授潭州教授士不堪前政之獘迎君車誦言請盡黜職掌而試諸生以補其闕君告之以師生有分少長有儀那得爾旣噤不得施則請於府府下其事君曰吾寧不爲長沙官不可壊長沙之俗置不問徐以公論定去畱人無間言昔南軒張公寓居長沙朱文公亦來遊相與以義理之學訓諸生微言猶在君益推明之暇則相與命舟浮湘過嶽麓書院遡朱張之風想浴沂詠歸之樂士習爲之一變甲子秋邊釁開君校文於衡又防諸生曰自藝祖庚申至哲祖庚辰一百四十一年一時憂國之臣以爲太平日久猶安樂之人年過百嵗當兢兢愛防自爾迄今又一百一十載矣可不思所以培固之乎自熈寧大臣誤投不當用之劑亦凜凜矣幸而元祐九年之治藥傷補敗故事勢已搖而復定紹聖諸臣復出而震動之病狀𨿽同於前事而體力異矣況在今日繄欲懲艾旣往若何而可蓋以權臣輕用人言動搖國勢之故初君在筠張公孝伯實帥本道旣君來潭而張位樞府君知其人頗以調防時事自任凡再貽書於張其一謂今之患近不在民逺不在邊物情未安特在士大夫議論之間士大夫平日之所講明亦各有義矣義在人心如權度一毫不可欺合於義爲是否則爲非是是非非於黨何有方道學盛行其間詭僻迂怪往往有之天下之人亦曷嘗盡以爲是哉一旦反之而根排痛詆亦豈無過當而未厭人心者惟權是非之柄公是公非而不使私恩私怨參乎其間則黨論息人心安矣其二謂周禮六官之長以宰名官傳者謂劑其淸濁和其剛柔而納之中和曰宰某竊有感焉夫五气之運參差不齊其人之稟賦不能無剛柔淸濁之異爲人物之宗主者當裁而正之均而節之使不至於偏勝夫特立之操百年扶之而不足卑柔之俗一日成之而有餘一二十年來人才英特之气不振甚矣振而起之納之中和而收之以爲用獨無望於今日乎張公識其意一時消平黨論激昻人物之功爲多開禧丁卯天子更化召用故老君時在部以選爲省闈防檢試卷官尋差主管戶部架閣文字朝廷典章文物於故府有稽焉而主者無畱心棟宇日壊君葺新之滿考除國子正攺宣教郎嘉定己巳夏旱詔求言君言君徳猶有萬一之闕非英斷乎兵戈何事也髙廟艱難三十年欲靜而不得靜孝廟積累二十七年欲動而不得動權臣輕動於一朝陛下唯唯從之往事已矣自今脫復有誤陛下之聽者何可不察社稷不堪再誤生靈不堪再擾天幸亦不可常得也時景憲方擇妃則舉元祐範太師之言以爲鑑邊帥有未馴則舉唐末不能制河北之事以爲戒皆人所難言尋當面對復以君徳剛健中正進說而以巽懦不立爲非剛始勤終怠爲非健是非不明邪正不判爲非中正天顏若爲之動越三日遷司農寺主簿視事之始殿卒有嘩者蓋倉吏受給之不謹主帥紀律之不嚴其來久矣君曰是當先治其在我者卽竟吏之罪帥亦內媿取嘩者悉懲之而舊習浸革遷太府寺丞外府總貨財之出入冗最百司人謂君學省之望宜不屑此君盡職不懈明年將差省試官君以嫌辭執政語君往年以君考試舉人皆相賀君何可辭遂爲參詳官遷太常丞容臺典禮自出時卿少虛位君實專之鄭俠法未應諡君爲之請以旌直諒牛羊司職非所君治其罪以戒不共未幾面對援詩書所陳乞用常人吉士時頗有以傾覆售者故君言及之明年權少卿朝陵回仍以丞兼侍左郎中左銓劇曹郎官日不暇給君思有以革之旬日出令戒暗展判成之日稽隠漏已出之闕避親攺注委之本貫保明批書疎漏責之外臺檢察其末飭士大夫各守禮遜毋相攻訐若然當予亦奪俄有犯者君並奪之選曹爲淸磨勘轉奉議郎居無何丐外差知潮州先是風爲災瀕海民多蕩析君至卽戶給錢米振贍之海濵創見咸相率祠神祈福以報嚴保甲之防而盜者息懲宗姓之橫而居者寧徵商額重君裁之而行旅願出於塗吏下鄕擾民君申禁之而農者願耕於野零米埸郡計所仰廖公徳明爲帥減米直之半嵗失萬餘緡廖公去而州縣凡所罷行皆復君獨不可旣綱理略定擬上便民五事如漏舶之害於民彊盜刺配二廣之害於官逃產避役之害於下戶皆時所急奏未上防君以疾卒於州治之正寢時實嘉定癸酉四月十有二日享年六十三娶吳氏封孺人男夢庚浙漕進士三女朝奉郎新通判全州李寧之浙漕進士李發先文林郎曹南老其壻孫男女四人初余婚於嘉興陶氏君實館其家一見如舊識余時年少气銳視天下事若無足爲君徐折以一言輒惘然自失由是得師焉夢庚旣以君卒之明年襄大事於鼓山之麓後十有五年始介君門人國子進士李雲龍以書來速銘防餘多故未暇而李君請不已其篤於師友之義如此余可忘師友之義乎銘曰

唐世黨禍昉於科舉意向一分恩怨爾汝癸丑之事蓋亦近之潮州逺詢近規櫛治鍼砭卒以全護列聖相承盍求其故根排痛詆未厭人心是是非非盍愼於今勢方動搖宜鎭之靜俗墮卑柔宜矯之正黨論以平善類以寧允矣潮州言明且淸朝行風采海邦惠利有門施於君爲細世方顒顒君車不東鼔山之阡過者必恭

故知麻城縣翟承事墓志銘

君諱起宗字元振其先自濟徙潤居金壇曾祖祖某父某皆不仕君年十八舉進士以累舉恩對防入官主黃州麻城簿先是北兵深入道麻城井邑煨燼簿久闕員君獨勇往值敵復入率民保聚山谷奉檄餉給援軍公私賴之以選攝令兼義武民兵軍正通商惠工而止旅宻賞能罰惰而武備修以功辟眞令請通理三考解罷有防因任不懈益防自官寺以及坊市皆創立逾舊旣庶旣富乃建庠序乃崇先賢之祀而禮教興焉揆路知之秩滿將驟用乃寶慶丙戌十月七日不疾而卒享年五十七娶蔡氏繼趙氏男大任女三人二未行其弟興宗紹宗以明年五月己未奉君喪歸縣北五里北渚先塋之右銘曰

用非所習而習行不期止而止英靈炯然體魄降此

茅進武墓志銘

邢茅胙祭皆周公後而茅爲顯姓曰焦曰容爲秦漢聞人其學道句曲山者世以爲僊蓋儒者所不道君諱拱字國老世家潤之金壇句曲山升潤接境豈僊家之苖裔歟祖襄勤儉起家父守全以慷慨受時貴知入官僅一監常之湖防鎭遂不復仕官止忠翊郎君早遊京都有導之入省爲中書門下守當官者意有所不樂卽棄去尋補進武副尉曰是免爲白丁矣因還鄕裏一意養親忠翊旣歿家產析爲四又以四之一爲三而僅得其一向之良田美宅皆非已分君泊然不以介意旣而諸父與兄之子若弟得之而不能保皆輕棄賤售君念父祖之艱難言及輒泣數行下因晝夜自力𨿽饑寒不顧曽未幾時復反六七人以爲難因別墅爲宅環植花菓帶以疎篁稍營土木爲臺榭時從親友徜徉或遇林稍脫實葉底飛香時鳥虫有槪於心卽坐胡牀命歌者進酒軒髯以笑以是自樂終其身旣生理有裕常厚爲之禮以延師旣二子長立則又以教諸孫故仲子嵒長孫一鳴皆嘗上名太學嵒代君統鄕兵能訓齊其人鄕黨稱之後補將仕郎餘皆業進士嵗丁亥七月得疾不治曰人稀七十吾旣八十有一矣亦又何求以是月四日卒娶許氏故湖南提刑之孫與二子煥嵒及二女皆前卒惟適張氏劉氏二女在孫用徳用虎一飛與一鳴爲四曾孫男女各一以其年十有二月癸丑所居伏塘北原許氏弟大舉鄕長者也敍君之事求銘某不得辭銘曰

勤以復之世業不墜誰無父祖我則不愧禮以延師而勉之學誰無子孫我則不怍十畆之園花竹回環八十餘年樂此餘閒伏塘之原死生同裏百世之下猶應登此

李氏墓志銘

慶元己未堂兄徳勤以女歸徐氏子椿椿早孤而貧余疑焉以問先兄曰是非汝所知吾聞其母盛年寡居力貧守義仰以奉其姑俯以育其子族黨無間言此世所難宜有令子以答其意余退而詢其母誰氏則唐李氏大鄭王之後家藏唐誥命率與史所書世系合代有顯人淳熈中式博學宏詞科爲天下第二卽其從兄余以是知其家法有自先兄沒餘二十年椿與其弟自彊頗以孝友聞於鄕椿尢能泰然自處不以貧故戚其親方椿自彊之防伯叔尙無恙皆意气凜凜而椿自彊獨孤弱見者憐之伯叔旣沒其子皆不能自保其居卒全而有之者椿兄弟也可不謂能與余以是服吾兄之先見且知非此母不能成其子寶慶丁亥母於是年七十有八矣而視聽不衰間猶能紉縫以率諸婦一日忽呼子婦諸孫執手語別未幾而逝實六月中澣時方盛暑淒然如秋人目爲異夫諱汝士亦鄕善士其卒在淳熈壬寅女一人今適李子祥孫四人康伯通伯安伯文伯孫女二人長歸母氏之族曰景祚防未行用其年十有一月丁酉地曰遊塘在所居金壇縣東五里蓋合云椿自彊來乞銘余因爲書所聞於先兄者如此銘曰年盛而寡子防家貧矢死靡他賢哉若人遊塘之原故斂克合子孫其昌展也如答

故安人陶氏墓志銘

紹定戊子秋九月乙未故兩浙轉運司進士廸功郎臨安府臨安縣尉吳江葉府君之妻安人陶氏卒其孤成忠郎觀與其弟茵若卜以來年正月丁酉奉其柩合葬於長興縣惟新鄕府君之兆前葬狀安人之行函書泣授使者致之於某曰吾母故家嘉興之栁澤祖文幹保義郎父逢忠訓郎兄洪與其同祖兄大章大甄皆由捨選擢上第卽授郡博士其他亦多名薦書入太學號浙右儒家吾母生於乾道己丑旣笄而歸我先君越二十有九年當嘉定丁丑先君卽世子五人女嫁庚辰進士儒林郎嚴州錄事參軍張琥吾兄弟之不肖喪吾先君且一周星所以能不失其身不墜其家者惟吾母是仰吾兄弟方日夜相勉期收場屋尺寸之效以慰吾母而吾母逝矣天地有窮此哀無窮惟勒銘幽扄足以昭不朽而揆之法銘不下五品稽之古銘不及婦人觀等不勝罔極之情用敢忘其分之僣抆血修辭布之下執事或略其僣冒援近比而賜之銘則吾母𨿽死猶不死君之惠也惟君圖之某前婦卽安人堂妹居相比年相若情若同生某之初尉江寧府君與安人親飲餞之分不爲不厚吾婦亡恙時能言安人之在家也孝於親友於諸姊諸妹逸而能勤丰而能約女道之得也其旣歸葉氏也移其所以事親者事其姑而姑恱移其所以友其娣若妹者友娣姒而姊姒睦事夫得警戒之道禦下識寛猛之宜婦道之得也今又知府君之旣沒也安人以身之所以自律者律其家而家以昌以夫之所以垂訓者訓其子而子以成以昔之所以奉其姑者奉祭祀而祀事肅母道之得也至於閔嵗之不易振廩以食饑捐藥以起疾給槥櫝以斂死者所及且萬人則其髙誼蓋有烈丈夫所不能爲者銘其何辭府君諱時可字行之其世系之逺徳履之粹旣有銘之者矣故不書安人封不系其夫晚遇恩也銘曰

徳之備家之肥階庭靑紫儼煇銅山之原吉兮

故王武徳墓志銘

君諱元實字輝之常之宜興人曾祖某祖某父某世以儒爲業君兄弟四人而舉於鄕者二君獨患近世文武太分儒者不復知兵故俛而入右庠升外舍擢淳熈丁未甲科人謂君起家寒素宜從軍以求見祿君謂吾豈屑爲溫飽計者卽退受安丰軍霍丘尉縣當窮邊與敵相望君控搤得要巡徼有常邊陲晏然前後守將皆上其迹於朝秩滿調澧州石門令興廢補獘亦旣有緒以新制罷防故人尹京辟監桃源酒庫實資幕畫之助再調武岡軍綏寧令縣居溪洞之衝民獠雜居小不慊輒起相殘君謂喜鬭輕生夷獠之常然亦人耳寧悻然不可告語每兵刃欲接必親造其壘以理諭之故比年無事夷獠感徳至率七洞丁經本郡及部使者丐君畱郡及使者皆上其事禁從亦有以甄擢請者防以外艱去服闋朝論以君昨宰綏寧威信行於蠻徼擬知南安軍君以資淺力辭命格不下連任江陵府鎭江府都統司計議官在江陵當蘄黃擾攘從主帥出入襄樊禆贊非一在鎭江當徙軍盱眙往來區畫主帥受成焉最後欲移屯承楚君謂宜以覆車爲戒與帥異意辭歸京口未幾果敗人服其先見秩滿丐閒差主管建昌軍仙都觀紹定元年七月十有七日卒於家遺言惟戒子孫以不可不學享年七十有二官自承節郎累轉終武徳郎配張氏子曰燧承君遺澤次曰煒前君十有三年卒曰後君四十有九日而亡女孫二人尙防燧將以來年正月十有九日葬君縣之山亭鄕上潘墅祖塋之東介其舅溧陽丞張君汝永來謁銘予與君無一日雅而張君予畏友也計其言曰信故謹而書之而系以銘銘曰士競於文君矯其偏理民將略式究其全士競於得君安之義豈其皇皇如賈趨利再臨邊縣拊之以仁民獠翕然和气如春幕府重遊有言必公從也爲是舍也爲凶視邦選侯論功孰多而取之亷師言謂何潘墅之原卜云其吉詒爾後來斯言之質

故孺人項氏墓志銘

防學壯行士之所難矧伊女子若項氏孺人其學而能行之者與項氏唐詩人斯之裔由江東徙臺又一再遷今爲黃巖人曾大父某大父某父某故迪功郎孺人諱某字某稟姿淑慧女工不待教而能六嵗從句讀師授內則女誡列女傳及韓栁歐蘇諸詩文歷耳輒成誦稍成深居無事取司馬公資治通鑑閱之世治忽人賢不肖必要其歸故其閱理明持身謹旣笄選所宜歸得今武進大夫承議郎賜緋魚袋陳公說之字以道大夫臺望族其祖獻肅公諱某位諫官著直節父寶謨閣待制某治劇爲能臣孺人起寒素歸大家率禮而行入門而闔族賞嘆大夫前室童氏二男一女皆長孺人旣至以婚嫁爲己任奩中物多以畀其女事舅姑盡孝敬其有不安節卽不釋冠帶不禦脂澤藥餌必手進寶制與信國畱夫人甚愛之嵗在庚辰寶制尹京有以迪功疾諗孺人席不安食不甘亟請得歸寧未幾信國訃至而迪功亦卽世孺人號慟幾絕者數四後二年寶制奉祠歸又明年屬疾孺人曰曩以吾父故不得終養吾姑抱終天之戚今吾舅疾可委之它人乎左右奉侍維謹寶制疾革指孺人言曰久疾人所厭而汝逾格於今見汝之賢矣孺人惟泣謝不敏及易簀諸子荒迷凡附於身者必誠必信孺人實任之居喪終三載不茹葷旣父母舅姑俱無銘其室曰止齋日誦釋氏書及閱傳燈錄遇防意處輒抄錄成編或加防記或成偈頌而語大夫曰釋氏捐親戚外死生非經世之道吾婦人無外事且年垂四十自度已非繁華時欲漸逺世紛因遊心焉君不應爾故𨿽衝澹自居而警戒相成之道不廢大夫再登名天府當試禮部以軍政之蹙難之孺人曰夫踐世科開逺圖在此行也可不勉乎退食輒相慫惥凡硯席之間所以相其勤而禆其所不及者靡不力尋以郡將命輟行大夫郁不樂孺人又曰屈伸有時庸何傷比年郡以逋負爲名而肆虐徵以隱寄爲名而資脇取武進附邑程督尢嚴大夫深知不可而重於立異孺人曰君爲民父母可使赤子匍匐入井乎大夫感其言遇事必爭爭𨿽不必勝而視不爭者終愈故邑人徳之孺人以寶慶覃恩始封紹定己丑六月甲寅以疾卒於縣捨享年三十有七子夢蟾與前室子夢庚夢齡爲三孺人視之如一夢庚官從事郎女嫁從事郎處州松陽丞韓淳大夫將以某月日歸葬孺人於臨海縣興國鄕後溪之原前屬孺人弟詵防書來言曰吾婦事父母舅姑以孝事夫以順拊諸子以慈待妾媵以恕十有七年之間上下無間言某不勝悼亡之情而縻於官守不得去君家鄰邑凡吾之不得罪於邑人君實知之以吾之辱知而賜吾婦以銘吾婦死猶不死也某以君之能徳其邑人且以詵能詩不愧其先又逺來之意不可孤也故不復以鄙陋辭銘曰

學於儒以謹厥身學於釋以反其眞秩乎其篤於彛倫湛乎其逺於世紛而年不登四十嗟嗟乎若人

故湯氏宜人墓志銘

今尙書度支郎中趙君必願之妻宜人湯氏金壇人曾祖鵬舉皇任資政殿學士大中大夫贈宣奉大夫諡敏肅妣蔡氏濟陽郡夫人祖廷直皇任通直郎贈金紫光祿大夫妣髙氏通義郡夫人繼劉氏和政郡夫人考邦彥皇任宣教郎左司諫兼侍講妣龔氏繼鄧氏宜人防孤事母孝母疾久不愈至驗之矢溲以測其証之退否刲股刲肝以濟其藥力之所不及此𨿽非禮典所尙而人情所難宜人然行之故天意隨感母夫人疾亦隨愈人尢喜稱而樂道之至有誦其事於朝行間者時度支之父華文實官奏邸聞而慨然曰爲女如此則其爲婦可知卽介同列爲媒願得以爲度支婦宜人之歸趙氏實昉於此華文之先公汝愚皇任右丞相實以元老翼我寧廟格於皇天勲在社稷澤流後裔華文丞相之冢嗣度支又華文之冢嗣也宜人旣歸趙氏當度支賢業之方昌榮塗之日辟悵舅姑與已父母之不及見常欷歔流涕平居順以事其夫而有善相勉有過相規未嘗有隠而不言儉以持其家而親黨之間有急必賙有闕必補未嘗有謁而不獲初宜人之至度支有弟有妹年皆在防宜人實以撫育教養爲己任迨長而婚對得名閥則喜而爲傾裝囊無所計其勇於爲義有始有卒蓋烈丈夫所難至於整飭內外似過於嚴而常周知其疾苦故女禦之已去者或猶眷於復歸其得人心可知宜人以淳熈壬寅年五月戊戌生以端平丙申年四月乙未得疾卒以是年八月壬辰葬於饒州余幹縣福應鄕雕峯之原祔先塋也男二人女三人次男良忞承務郎余並夭銘曰

事親必孝我爲其難家道貴嚴我謹其閒夫夫婦婦二十有七年而如一日卑卑尊尊二千有餘指而無間言嗚呼宜人維徳之全余幹之山土厚水深銘以昭之百世猶今

漫塘集卷三十

欽定四庫全書

漫塘集卷三十一

宋劉宰撰墓志銘

故趙訓武墓志銘

光皇帝嗣位之元年若稽舊典詔凡屬籍之未命者皆得羣試有司第其能以聞於是禮部上太宗皇帝九世孫崇悉第一時君弟崇怘以冑監舉到省亦奏名第一兄弟當天子龍飛之初皆冠其科當世榮之先是君所居丹陽之練湖潦水去來不時素不植蓮是嵗華葉紛敷四望周匝父老懽呼以爲惟邑人王公存爲左丞翟公汝文參大政之嵗與是嵗爲三蓋大造神化不數如此而君兄弟當之夫豈茍然哉君字壽伯曾祖不爭故武翼郎祖善泗故贈中奉大夫父汝永故朝議大夫贈宣奉大夫君孝友根於天性勤儉誠慤得之自然防失母慈事繼如事適長當家務愛諸弟如愛已衣不取華靡食不貴精鑿行先於言故言之出也不浮於實慮先於事故事之成也不愆於素方宣奉從官四方君之諸弟尙防而家之生理未裕外無賔客可當文墨之委內無它子弟可任米鹽之責事之精粗細大叢於一身君晝則恪恭子職夜則服勤燈火故宣奉閔其勞而咨其賢宣奉自守彬陽歸恬於家食且值嵗歉惟君量入爲出故能以約爲丰祠官得祿弗以自封宣奉怪問之曰而獨無婦子之私乎君曰祿固所以爲養也女長助嫁得田隠而弗取兄弟旣析居乃見之驚曰此吾先君手澤也詎可違乎君曰分固不可求多也奉祠一再法應親民終老不屑宣奉謝事得澤兄弟義遜以屬季弟吏部謂君居長法應更選固辭不受利名人所競而君之事如此其賢於人逺矣娶劉氏封孺人子必灋擢某年進士第今淮南計度轉運司主管帳司女長適諸葛鑑再適貢士範燮次適陽祖徳季適諸葛砥孫男良鏸初帳計爲儀眞法曹奉親以行將代而計使辟書下帳計丐畱君曰士爲知己者用汝畱固宜吾歸守墳墓耳且吾鄕所以畱慮汝之食焉而怠其事也汝旣悉吾意矣吾畱奚爲惟是遇事貴察而過則苛馭下貴嚴而過則暴汝宜戒之惟公足以服人惟亷足以律人而行之者恕也汝宜勉之吾言盡於此矣遂行帳計不慊於心旋捧檄以歸君怒之曰汝委身入仕屬當邊遽未寧之時可顧家乎帳計懼不敢畱曽未數日而疾作戒家人以薄塟且曰吾之生也旣不以爵祿爲榮其死也不可以冠裳爲累言訖而逝可謂能終其志也已實紹定攺元六月三日享年六十有五官終訓武郎塟用卒之明年八月壬子地實永濟鄕彭泉村之天井岡帳計以余舉進士與君兄弟爲同年故來速銘銘曰

發休祥兮地靈際嘉防兮千齡雲山兮臥遊【君中年卽不良於行】竟老兮祠庭家之理兮官治本之丰兮末寧足計彭泉之原兮佳只萬家其旁兮孔邇

故知安吉縣趙奉議墓志銘

紹定己丑七月辛卯奉議郎新知安吉縣事趙君卒婣黨相與弔於家曰繼自今無有一念親親可以緩急告如君者矣士友相與弔於庭曰繼自今無有敬賢樂善一飲啄必與士共如君者矣裏之父老相與弔於門曰繼自今誰能卹裏之饑如君者其秀民良子弟相與弔於學曰誰能禆教養之事如君者蓋比年糴貴君常下其估以惠比鄰嘉定甲申嵗大饑有飯饑者事半而力不贍君實續之士失其養君捐良田十五畆以助士不知教君與鄕之先達日程其能以厲之故人心之感如此昔者文伯之防內人皆行哭失聲而朋友諸臣未有出涕者敬姜以是不哭若君者亦足慰其母之心矣君諱若珪字玉父宣皇帝之裔故朝請大夫試司農卿兼權工部侍郎諱時侃之子朝議大夫祥符縣開國男贈大中大夫諱亮夫之孫左朝奉大夫知南外宗正事贈大中大夫諱彥怐之曽孫未冠舉冑監尋以父任調隆興府司戶參軍侍郎尹京辟主管浙西安撫司書冩機宜文字再舉擢上第侍郎去劇任攺監慶元府三石橋酒庫秩滿授嚴州壽昌縣令未上丁侍郎憂服闋辟監慶元府穿山碶鹽埸以舉者及格班見攺秩得邑闕至而卒享年四十有三娶張氏故僉書樞宻院事釡之孫前通判湖州宗濤之女二子長嗣永次始生而君病未名君人物秀整如畫才識明敏過人孝友天至在易乾父之蠱與幹母之蠱異君兩得之居侍郎防笑不見齒衰不去身足不及戶外治家捨極其宏壯旣除防每朔望必犇走泣祭墓下𨿽祁寒暑雨不懈母令人湯氏故知樞宻院事鵬舉之孫知常州武進縣國彥之女性嚴不可測君彌縫周宻常有以順適其心弟若琚官它州有可爲助者不遺力秩滿常數其歸有以歸迅告輒喜不勝內幙優閒得結交當世士侍郎治劇而能左右周旋不失四方士大夫之心者君之助爲多穿山場創於嘉定初規模陋君且去矣盡撤而新之條上事宜十數使者頒下諸場以爲永式仍與連帥上其功旣得邑而歸自以平生及民者少益究田裏利病手其書一編曰桃州防編安吉卽古桃州凡已事之得失咸在焉君悉攷論掌故欲俟下車酌其宜罷行之甫受迓而疾作故凡識君者皆哀之不獨婣舊鄕黨之情而已君有別業曰桂墅在所居金壇縣之東南五里軒楹爽塏牖戶綢繆皆君所自營其後頗廢或問之曰姑畱以爲藏骨之地故塟如其志實其年十有二月若琚以君嘗謂某能文故來速銘某旣繆以文受知不敢不用所知以報銘曰

面川澤兮背衍沃挹流光兮飲平淥君之來兮昔之日櫪馬喧兮車擊轂苔徑兮靑靑周墻繚兮幽扄君之來兮今之夕明月澹兮空庭人生兮如寄萬有俱空兮寧一無之足計【侍郎遺澤君欲官嗣永不果】君之心兮昭只寧墮甑兮復視宿艸兮春滋秋風生兮叢桂九京兮不作儲祥兮永世

故溧陽縣尉陳修職墓志銘

淳熈間京口郡博士志於作成士之來學者眾其最盛者陳氏兄弟陳氏故相國秀公之族同堂兄弟六人皆以行能相髙禮法相飭方是時道路間有正衣冠肅容貎鴈行而來者不問知其爲陳氏兄弟余得友其三人焉曰應防修身謹行好學工文爲後學師三舉於鄕而沒曰岍立志太髙繩已太嚴幾於助長以得惑疾僅一舉於鄕而逝其季曰景周字仲思人物秀整意气軒昻立志亦髙而制行平繩已亦嚴而待人恕用能成其志其事親孝事兄悌父防將塟有沮之者寧間闗百罹而不忍違其父之志仲兄惑滋甚寧左右彌縫而不忍暴其兄之疾父兄旣沒憂聞見之狹志業之隳廣交當世知名士士之至京口者必主陳氏其散而之四方解後相與論京口士必先仲思仲思少從伯兄作賦有能聲後更業易連晝夜不懈壯嵗卽爲舉首再舉亦居第二嘉定癸未廷對擢乙科授迪功郎溧陽尉尋遇覃恩循修職郎溧陽邑大事繁風俗剽悍故多重辟多滯囚仲思謂察獄在初而初情惟尉爲能得之故職所當親𨿽猥不憚言有可證𨿽微必卽旣太防略定而後麗之獄故一成而不可變所至輒自賫糧累囚有在尉司者日驅之行丐於市仲思以已米給之相府有莊在縣其廝役之大者曰都催負勢爲暴仲思始至卽訊之人曰是相府都催不可訊也仲思曰宰相持天下平安有一邑之事不平而可平天下者吾訊之是乃所以爲宰相地也聞者懾服邑大姓夤緣相莊以自結勢尢橫頥指气使官吏莫敢違人謂仲思至必將有忤而寂不聞比仲思死大姓發積懣下令邑人俾有木者不得售執藝者不得前微一二寓公幾不得殮然後知仲思三年之間所以抑其彊制其爲惡者非一而了不自衒是難能也仲思中年卽節欲日飯二升飲酒至多不亂而力於辭𨿽甚厚者莫能彊受代之日與同列飲終夕而歸卒實紹定己丑八月二十六日享年六十有三曽祖某祖某父某娶諸葛氏丹陽望族男女各一人皆在童丱應防子箎箕箕實紹秀公後岍子節皆早孤仲思教育之甚於己子三人者亦事仲思如父扶柩而歸哀感行人箎等卜以庚寅二月十有三日塟所居丹徒縣之五州山去秀公塋若干步書來請銘銘曰

篤於親信於友亷於得介於守當官而行彊何有銘幽宮詔不朽

故蕪湖縣尉陸迪功墓志銘

陸氏唐甫裏先生之裔君諱垣之字千里少從父學敏於爲文慶元乙卯舉於鄕今天子禦極振起淹滯以君及其父從龍累試禮部並授信州文學旣父子拜恩鄕黨榮之而大陸君隨卒君旣除防用舉者三人謁選授迪功郎太平州蕪湖縣尉未上亦卒昔人言賀者在門弔者在塗於君家亟見之可不爲大哀乎君性剛而气勁樂道人之善亦不能容人之惡平居見州縣之政悶悶不可人意常扼腕抵掌謂使吾幸得去場屋仕州縣必能使枉者伸弱者植善良者吐气旣得闕蕪湖邑大民蕃則又喜曰吾志其行乎而死隨之蓋士之窮如此民之不幸如此重可哀也君生於乾道戊子卒於紹定己醜得年六十二娶陳氏繼諸葛氏皆名家女子仲行業進士女嫁繆應澤潘彚進仲行將以其年十月丙午合塟君於所居夏村之西陳夫人之兆亦旣得銘於當世之文人矣而其父友趙居父尢季端以余嘗銘大陸君之墓知君爲尢詳使求更銘銘曰

勁气兮堂堂命服兮煒煌秣吾馬兮脂吾車路九軌兮川梁佳城兮忽啟故家兮孔邇賫志兮何之嗟嗟乎千里

故宜人陳氏墓志銘

故朝請大夫行太常丞兼權兵部郎官吳公漢英之夫人於嘉定癸未六月甲申卒年八十是嵗十有二月合塟於江陰縣綺山兵部之墓夫人陳氏諱道蘊金華人世儒至故禮部侍郎兼直學士院諱巖肖始大侍郎之介弟曰巖震是生夫人防孤防靜好禮侍郎賢之不以與凡子以兵部力學有聞俾歸之逮事皇姑事𨿽細必親膳服常先意而具視蚤暮寒暑之宜而敬進之姑亡毀甚兵部登乾道己丑進士第方回翔州縣數值嵗饑拯民之艱殆忘饑渴夫人日執杯棬以俟間勸以義而相其勤兵部計日受俸且不市官下物夫人率家人補壊紐裂尺寸不外求時夫婦相語以達官互送爲戒及兵部攝滁陽奉戒惟謹或謂夫人寧不記鬻衣度日耶夫人笑曰貧富命也夫子知之矣兵部終家無贏貲夫人能撙浮積少飭諸子相地之宜得綺山之陽以塟規模斥大見者駭嘆嵗時祀事凡尊罍鼎俎之實皆夫人潔齊自力親黨間問遺必周賀弔必先擇士之賢以從子遊禮遇必殊左右媵侍恕以待之未嘗見其疾視盛气故中外無間言累封宜人年益髙視聽亦明其苦節於日用之間服勤於女工之事蓋終老不渝一朝召姻黨與之訣凡篋笥之餘盡散之越旬日而逝方庀防具適郡守代還郡人大合樂以送過門知夫人防命卻樂遣奠其知敬如此四子曰渥修職郎嚴州錄事參軍曰沐修職郎新常州武進縣主簿曰藻修職郎嘉興府司戶參軍曰淡舉進士一女適仕族孫曰十能百朋千遇十翼萬雋某生晚不及登兵部之門戶曹以婦家故數往來吾邑友人丁宗魏景舒湯鎭元瑞與之遊亟稱之某欲內交未能防戶曹以狀介元瑞來徵銘銘非某能而借是得交於戶曹昆季間某之願也乃爲銘銘曰七十人所稀也而十益之一命人所榮也而三錫之家之興也而殖之子之成也而翼之含飴防孫莫或戚之鳴呼夫人豈幸得之惟孝惟敬惟儉惟勤自我積之綺山之陽過者式之郎星在天光下直之

故韋氏孺人墓志銘

紹定庚寅三月乙巳修職郎徽州歙縣東尉張君鎭之妻延陵韋氏孺人卒享年六十有三尉縻於官守飭其子介儒藻防柩歸於所居之金壇越明年二月甲申塟縣西南五里顧龍山之北祔於皇姑禮也前塟介以父命問銘於漫塘叟劉某叟曰婦人無外事故古不銘墓墓有銘其起於後世人子愛親之私乎介蹙然曰介誠私吾親然吾母髙見卓識有闗於世教之大者亦非介所得私也吾母柔而正靜而恭歸吾父時大父母俱亡恙吾母與吾父力貧以養大父沒而家益匱大母年逾九十吾母佐吾父啜菽飲水無一日不究其歡是其盡事姑之道非有闗於世教之大者乎大母旣沒將矣陰陽家以塟之日气運與吾母相妨謂宜逺避吾母曰婦姑情所鐘送終禮之大且吾思死者方不欲生敢圖生乎卽泣以從訖葬以歸是其破陰陽拘忌之說非有闗於世教之大者乎吾父晚得官分尉於歙吾母素有嗽上气疾至歙以痰甚更爲風或疑証之異請禱吾母瞀中作而曰有是哉吾不善衛生以干六气之和而歸尢於神是誣也而可乎介等曰不敢乃已是其破巫祝鬼神之惑非有闗於世教之大者乎余曰然有一於是是可書矣況具是三者乎謹按韋氏吳侍中昭之後今猶家冡旁三里祖諱兼父諱世將皆隱徳弗耀三女二子女適進士師灋孫詵王維惟王氏女後孺人十月沒介弱冠舉於鄕與儒藻皆好學篤行其興未可量孫男一人未名叟與尉同丙午舉介叟壻也於銘爲宜銘曰

行之淑見之獨佳城千古邑西南挹湖光飲山淥

故溧陽縣丞張承直墓志銘

君諱汝永字端袤世居金壇之上疁曾祖恪崇寧間舉八行科終朝奉郎累贈中奉大夫祖體仁從義郎父損舉進士廷對入丙科勅授臺州文學未及仕而卒文學風流文雅傾貲以致海內名勝與師友用能成其身亦以成其子諸子皆由科舉進君其長也自防性識通敏聞見該洽爲文雅贍作字仿古法而行書尢勝淳熙丙午與仲弟如玉同舉於鄕時文學亦同上南宮鄕黨榮之嘉定甲戌廷對中選尋授迪功郎和州含山縣主簿以才爲當路所知攝部從事督金牛城役有功薦書屢上秩滿未調提領使者辟監潘封激賞酒庫以再仕未有及民而溧陽家近悉其土風謂可行志因受邑之丞防宰政薦更時事多故而君亦老矣𨿽彌縫正救惟旣厥心而事窘於力之所不任智屈於勢之所不行則惟鬱鬱以居乃紹定庚寅十月辛未不疾而卒享年七十有一越一日而夫人李氏亦卒一女前夫人蔣氏出適從政郎新鎭江府觀察推官閻鼐先君二十八年卒二子曰槃曰彚孫焴次未名以卒之明年正月己酉塟金壇縣東南三十里大亭之原余與君同丙午舉又姻婭也故其子來請銘銘曰

士方盛時志隘穹壤無位不行扼腕抵掌亦旣仕矣謂可以爲膂力旣愆太息隨之孰主張是而巧相戾勒銘幽扄千古一喟

故監鎭江都稅院李迪功墓志銘

閩大帥朝議大夫直煥章閣李侯駿貽書於漫塘叟劉某曰故迪功郎監鎭江府都稅務仁垕吾季子也不幸死矣而家之人在逺不及聞其言不及見其死某不勝父子之情聞其故嵗行縣獲登子之門及其奉檄而行又嘗告別於子子幸而與之進則吾兒蒞官以來曰言曰行我之知固不若子之詳子幸爲我書之將刻之堅瑉以紓吾悲以慰我太夫人之思子其圗之叟旣重李侯之請且念載叔嘗見謂爲友不可忘也故爲之書維李氏家饒之徳興曾祖某迪功郎致仕祖某贈奉直大夫君字載叔仁垕名也帥以儒起家授子以詩書而訓之以義理載叔奉以周旋罔敢失墜今上初元登名浙漕薦書明年竟以先所受捧表恩銓試中程授今職紹定己丑秋八月之官庚寅夏五月戊午奉憲檄入幕行至毘陵復迂道省其姊乃六月己夘回至常潤間之白鶴溪得疾卒享年二十有八娶丁氏前靑陽知縣木之女以疾畱其親旁側室子曰煥孫生僅四月帥幸其子之立而欲其傳之有永也將以所自擇樂平之鷹鵠山塟焉叟棄官餘二紀日所往還惟樵夫漁父去年冬忽有具衣冠來者視其謁載叔也問所以來曰某所與偕廬山胡伯量先生與君有疇昔之雅謂君爲頗知理道某所願見厥路無由不自意得檄此來有可見之便是以敢見越翌日伯量亦至自是三人者日相與遊載叔或出語稍易舉事稍偏伯量必正色折之載叔斂衽謝惟謹以叟平生所見後生敬事師友未有若載叔者旣而聞其初到郡無室處無輿同僚日惴惴憂負課人謂載叔貴遊子將不堪而載叔不之懟及其偕伯量來金壇得一室蕭寺中僅容兩幾廩無繼粟庖無繼肉人謂載叔當重不堪而載叔不之戚及伯量去左右無法家拂士人謂載叔言動得以自適矣載叔又不然曰方胡先生在吾飲酒過三酌卽醉醉而安寢恃其無失及先生去吾𨿽彊飲終不醉或寐憂其不能無失也故隆師親友吾樂也而豈樂以離羣索居也哉比憲檄下人又以載叔向之郁今之伸也向之勞今之佚也爲載叔喜而載叔以侵官出位爲家庭之戒遲回者連月不得已而後去又拳拳致請於其友求別後規則載叔亦豈爲貧捧檄而喜者比哉故由前二者而言人爲載叔憂載叔不之憂由後二者而言人爲載叔喜載叔不之喜則載叔之憂喜必有大於此者至其所遺親庭問安書語不及私始言郡縣急財賦而後拊摩所以致冦末又言大府非它郡比尢當有以寛民力其意蓋專以龔遂渤海之事望諸郡而以尹鐸晉陽之功望乃翁則載叔之死豈但李氏失一佳子弟哉可傷也已銘曰

皇皇乎職之勤也亹亹乎徳之新也秀而不實無以結其因也傳家有子足以寧其親也

西園陳居士墓志銘

裏秀民陳文龍縞素登門泣血言曰文龍不幸蚤失慈母吾祖躬自抱持以教常使聞正言見正事凡衣服飲食几案硯席之間無不一於正伺其意稍怠則以身率之慮其性易流則未嘗使出閭巷覩嬉戱文龍用是得不夭折不荒縱以迄於今文龍稍長吾祖卽日夜取語孟六經韓子歐陽子之文伊川程先生易傳溫國司馬公通鑑爲文龍詳說且標識其大者使文龍誦習之不忘玩味之不厭文龍用是得稍習爲文稍知鄕道天罰之酷吾父棄諸孤曾未兩月吾祖繼之自今文龍身將疇依行將安放孰飭其惰孰砭其愚此文龍所以朝暮仰天椎心而泣血者也惟吾祖蚤從云茅先生學而君先生嗣子也願得銘墓上以慰吾祖之靈以紓其不肖孫終天之痛某曰諾則序而銘之居士諱武齡字壽朋家故金陵徙復自郊徙邑遂爲金壇著姓背市而居卻而之市不跬步市人罕識其面壯嵗有志場屋旣累試不效卽棄去同時輩流有宦達而歸者一見卽戒門以絕曰窮達異趣吾寧能驅走車塵馬足間環所居植花木暇則挾冊詠歌其中或徘徊竟日負郭祖塋有庵以居守者有田以贍之族大枝分將尋斧斤焉君執不可則有挾刃以脇之縱火以迫之者宰木旣空更欲析塋地君度不可遏則願遜庵與田而以塋地爲已分眾復不可則伺其售贖而歸之嘗謂士當力學自立而尢當以種徳爲本因曆書鄕之士可爲勸戒者於壁以示子孫平居與家人食未竟聞有丐食者時輟飡與之丙寅丁夘間淮民南徙有婦人寄食裏中人家將行無以償僦食費禠其衣殆盡婦人赧不能行君代之償且資而遣之裏中有貧而疫者君望其炊煙不起日計口飼之不幸有死者更助其殮塟而妻女無以養復爲嫁遣蓋其篤至如此少喜釋氏書晚悟其非文龍之父將塟放請防緇徒祖送君曰吾旣識其非矣可復用乎今年春天子稱壽長樂士民年九十者皆命之官於是君年八十有四矣其子時猶無恙援他比欲增年以請君力止之天姿恬澹老更精彊夏五月得疾醫者視脈當下君請如脈而醫以年髙固執不可卽命庀浴具旣浴卽敕文龍善自立言訖而逝實紹定辛夘五月旣望時當盛暑容色不變見者異之曾祖文智祖宗顯父任娶張氏與二子蔚然浩然皆前卒一女適倪時敏孫男文龍仲龍友龍季龍塟用其年九月丙午墓在邑西五里袁捨之原銘曰

市之居習不濡外環花竹中詩書身之壽孫之秀徳以實之大且久

蔡希孟墓志銘

希孟諱大醇家丹陽之竹塘熙丰間有以才髙思敏爲荊文公所敬後掌外制諱肇字天啟者其從祖也曾祖球祖國乾父璨皆種學績文而不見取於有司君好學世其家每試輒見取於有司而登名常在舉員之外人爲君抵掌扼腕君曰命也可若何生理粗裕服用常靳靳不敢過日杜門卻掃或誚其隘君曰惟儉可以養亷惟靖可以寡過吾知此而已享年四十有九紹定庚寅五月晦得疾卒娶劉氏故江陰法曹恭靖先生之女生二女一男子茂皆防以卒之明年正月己酉塟東朱之原君妻余侄也不可以不銘銘曰

其尙儉也似翟其爲我也似朱匪翟匪朱山澤之儒東朱之原邇我室廬死生去來千古一吁

徐處士墓志銘

斗門徐處士旣沒十有六年其子從事郎新太平州蕪湖縣尉藻始以余友新武進尉張君文徳君有之狀來乞銘謹按韓文公作徐偃王廟記以爲今徐姓之散居徐揚間大率皆偃王之裔南唐之都金陵一時名臣無出徐鉉兄弟右者宋有天下鉉兄弟如機云入洛文士莫先焉處士金陵之句曲人徐姓之居是邑者𨿽多斗門之族爲大其偃王之遺裔與且言其先祖有塟其鄕之櫟山者相傳嘗爲銀靑光祿大夫豈鉉兄弟之末派與君諱某字某余不識其人而聞之朋友者甚悉君有之狀謂君篤厚而謙恭事父母以孝友於兄弟睦於宗黨少志於學親沒之後念祿養不及始一意生理艱苦人所憚儉薄人所不堪皆安之與人交一以忠信譽之不喜毀之不慍樂道人之善而掩其過旣生理稍裕乃輕財好施有以匱告必稱力賙之或不謁而予嵗儉谷貴富者遏糴君輒傾所有平價以糶其無資者貸之甚者與之人賴以濟市田宅率髙其直曰吾非爲目前計也尢篤意教子辟書館於所居之前聚書其中招名士與之遊處故子孫皆力學晚歳效昔人分槖金之義整所有授諸子使自爲計由是不復問家事幅巾杖屨徜徉裏閈時圍碁以自娯性不能飲而喜人飲賔朋過之接慇懃之歡竟日無倦迄今垂沒气體康固視聽聰明將啟手足諸子請治命惟戒以薄塟遂以嘉定丁丑十月二十有九日終於家之正寢享年八十有六大王父某王父某父某皆隱徳不仕娶王氏先君二十一年卒子五人曰濟曰滋曰藻曰洪曰灋藻卽蕪湖尉入國學擢監舉以龍飛親防入仕女三人皆適鄕之善士孫男十有三人孫女六人曾孫男七人初王氏沒塟所居之東潭岡蓋處士所自擇沒之後四十有七日乃合塟焉若君有所述眞所謂有徳君子兼備五福者乂嵗在己夘余長子汝琦當授室友人今銅陵丞符君伯壽爲餘言處士無恙時能飭家人以禮而訓之以義旣沒諸子率而行之其長者拊諸子如其子防者奉諸父如其父內外數百指雍睦無間言余以是起敬因爲汝琦聘君之孫縣尉之女爲婦今十餘年矣尉以志銘請其又何辭銘曰

勤不匱節不嗟取之亷及者賖施必報理不遐康厥身大而家銘有實詔無涯

故貴池衛主簿墓志銘

金陵句曲山之西有鄕丈人曰衛九思其事家人生產作業與人同而篤志教子則與人異其子翼字翼之知乃翁志在此而養志孝之大也故自垂髫力學旣壯益厲謂學貴適正故舉業之外更注意於周程朱張諸老之書謂學貴親炙而於時諸老淪謝惟丹陽故靜一湯先生及登朱文公之門爲庶幾焉故從之遊所居山谷間土瘠民艱惟錐刀勺合是競而君時能賑貧周急地偏俗陋防祭惟老釋是尙而君斥不用蚤遊場屋凡四上名國學再貢禮部甲申龍飛廷對入等授迪功郎池州貴池縣主簿尋以壽恩循從事郎君時年尙彊气尙銳非其它老於場屋者比而君以親養不及榮望已空猶幸有伯兄無恙方將辟室所居之西曉夕相從庶幾風雨對牀之樂而君死矣嵗實紹定辛夘某月某日君蓋生於乾道辛夘實甲子一周娶吳氏四子曰以直以敬以成以中皆業進士女三人進士徐應崇成丙傅大任其壻孫曰繼曰祐尙防越明年三月二日塟所居之東曰東岡實厥考塋次余蚤謁鄕先生竇君從周竇問識句曲衛炳否某對不識且問何以識之曰是知俗學之非肯來下問余私識之竇君旣沒余後從靜一湯公遊句曲山炳迂道來訪因言從祖父子有逺韻遂往見則君父子也意君以父行自處視炳何有而君能不居炳所是則是之所師友亦視炳爲從違則君之賢過人逺矣旣塟以直書來速銘銘曰

孝養志非口體學明理非口耳辛夘生周復始子從父塟爾志後千載質諸此

故知建昌軍朝議鐘開國墓志銘

君諱頴字元達姓鐘氏丹陽人厥初自金陵徙蓋晉侍中雅之後曾祖父故不仕祖久累贈奉直大夫父將之少力學與其弟宜之相繼第進士終滁州通判累贈宣奉大夫君生未彌月而失所恃依外氏錫山之李李世望族外祖帥參公時澤與其季祭酒公祥尢篤行公自防染教飡和稍長益以學自厲淳熈癸夘校藝棘闈擢居前列以少乖彛式黜士論惜之歳甲寅以宣奉明堂恩補將仕郎銓中授迪功郎主通州靜海簿乙夘漕舉丙辰遂踐世科丁宣奉憂服除調秀州袁部鹽場兩易泰州馬塘催煎官嵗饑民煽爲盜部使者訪消弭之防君條十事其尢切於職守者乞減竈以紓亭民濬河以便商販使者用其防由是人情帖服而鹽利大興秩滿闗陞調眞州六合令未上丁繼母憂內除差監行在省倉下界門倉宇歳深頽獘主者茍目前且憚役大事殷委不問君至卽白髮之大司農上之朝以其事屬君君請任繕修之事而辭給納之責聞者服其逺利朝廷下和糴之令於諸倉九百萬石君招徠有方獨得六十萬下易楮之令於都城以君領北局或憂其壅欲限城內外使不雜君謂眾大區而以一城分內外不可朝論是之內外懽然而事卒無壅攺秩知余杭縣畿內劇邑民困和買之重嵗課積負君以國家基本所系力請輕之得防蠲什之四施及八縣由君一言旣民力稍紓卽修庠序之教行鄕飲酒之禮變乖爭陵犯之俗爲謙挹遜悌之風治聲流聞曽未期月擢通判濠州時邊事方殷郡廩不繼君甫授任卽以此請且道過餉所精言之得防畀十萬石復請於制府乞修城壁練民兵爲不可勝之計制府旣是其言復左右其事君日夜服勤科瑣靡宻未幾敵薄城下亦防君專行太守事一鼔作气人百其勇敵以敗去繼是凡三至竟畏縮不敢前時城中食有餘而幣不足蓋以運路不通之故君謂須權以濟事乃創慿由以代道開易以官楮無毫分折閱當路多其知變兵民亦服其有信垂滿召赴都堂稟議蓋將用矣而君力丐外特差通判鎭江府君復以寓裏引嫌差主管建昌軍仙都觀今上登極攺差通判隆興府寛經緫制之期而民無追胥之迫酌和買絹之中而民忘賦斂之苛覈八縣版籍之失而民免科差之濫郡有東湖書院教事久廢君作新之士爭興起秩滿過闕擢守建昌軍郡當赤子防兵之餘人情所憚君奉命不辭陛對首述盜賊之起皆由州郡之虐徵暴斂其所以過於徵斂不過欲內實囊槖以自私外丰苞苴以自固而已茍不深懲其已甚無以戒其餘其次乞廣平糴以備不虞聞者知其必不爲繭絲計保障得人矣闕至郡民方延頸企足以待其來而君已病初君之爲士也力學兼晨夜以是得目疾廢學者六年中間時作時止及倅隆興以治行爲防所知疑事叢委或達旦不得休以是疾復作旣歸而甚不得已上祠請攺差提舉建康府崇禧觀而或者顧以避事爲言其不知君甚矣祠命旣下而君年亦益髙气血亦益衰尋至防明又二年當紹定壬辰冬十有一月乙夘卒壽七十有四娶張氏繼李氏皆前卒贈令人子二焴修職郎前監平江府糴納倉煒將仕郎女一適從事郎新紹興府蕭山縣尉葛文在孫男二埴將仕郎一未名余與君居同邑學同道而出處不齊猶恨相從日淺慶元初以郡掾事故轉運使檢詳石公宗昭於儀眞石問學之粹蓋余所仰以爲師表者見其言在淮西時君奉親來相與講學甚久余以是知君師友淵源非茍於爲學者又余與故宰掾丰公有俊爲同年進士丰慷慨以功名自任余所敬畏其爲連帥淮西上疏薦君能以彊敏立事以防白飭身敵犯濠君以倅貳攝丞調度皆中事機山東防應之士雲集君調防激昻兩盡其道用能內固城守外成曹莊之防余以是益知君平時之所從事皆有用之學非空言者又君家產業不至甚廣而常眷眷宗族濠梁之歸捐良田以爲義莊月廩給之垂歿猶以是屬其子俾謹守勿替則君之所存過人逺矣焴等將以君歿之明年十有一月甲寅遵治命合塟君於壽安鄕祥子岡李夫人之墓前期奉右史陳公之狀來屬余以銘余謝不敢然念昔嘗銘宣奉之墓矣今何辭銘曰

士患不勤不勤則荒屋壁之收山川之藏聖作明述日星耀芒仕患不勤不勤則弛故府攸司西曹所理吏牘民詞川臻云委燈火夜寒暑昏晨此卜子夏左丘明所以損其眞嗟乎若人年逾從心爵爲開國惟公惟勤它岐靡惑告後千載欽惟丕則

故常熟縣丞孫承直墓志銘

君諱溯字彥與世居鎭江丹徒之大港鎭曽祖書開州文學祖元方父大成皆隱君與兄泳防迫親養相與恊謀竭力灌園園之果蔬暢茂它植者莫及負販者爭趨之親養以充乃授成園丁與兄束書入學時吾兄恭靖先生方以春秋教授鄕裏表率庠序君直入拜席下願爲弟子而君方釋襏襫而來被服山野且時過後學甫入學卽欲業大經人咸笑之惟吾兄識其異曰公等防當從此人受學毋怪也旣入學卽服勤不捨晝夜見同志者皆勉之共學其有見紛華盛麗而恱者卽警戒之斥絕之不數載學成四與鄕舉再爲舉首擢辛未進士第授平江府吳縣簿尋丁外艱再授紹興府蕭山尉到官才數月復以內艱歸服闋授臺之仙居尉擢第十有八年猶以末秩奔走下邑人以爲屈君安之邑在萬山中水至無所泄卽滙爲一壑故有石堰號擇水城公私靳費嵗久不治君曰政無大於此者卽請之臺府而合民力以成之板築之役皆身所自課堰成之明年天臺大水溢入郡城民死八九仙居獨以堰免民於今徳之縣庠教養𨿽非尉所專而君以爲己任垂滿合邑之士用古禮歌詩飲餞於學詩之辭固以謝教育而尢推君之廉再轉而丞常熟時長官有挾不屑民事凡所以下息田裏之爭上應臺府之令惟君是賴其有嵗久不決之訟皆直請於臺府願以屬君旁縣亦然臺府旣玩以爲常君亦不復計彼此部使者再委攝邑郡亦委攝郡博士皆謝不就而以疾丐歸初君校文四明以積雨感脾濕之疾旣歸而疾益甚一日整冠肅容而謂其兄曰吾𨿽未能窮理盡性而於克已之學亦粗涉涯涘今其行也可無一語以自異因放釋氏爲辭世頌大意以克已之功自許語多不載旣成捨筆而逝實端平攺元某月某日得年六十有六娶同郡朱氏一子天澤二女長適鄕貢進士翟斗南次適劉子敬卽恭靖先生之孫塟用其年十有一月戊子地曰黃公山實君所自擇以近先塋故君平生孝友之行內外周宻叔父家貧二女及笄皆自爲嫁遣從弟所生母年七十無以爲養君延之家使與家人共食無丰殺之異人以爲難銘曰

莘野寂寥士與農異士憚農勞農甘士棄君見之明而行之果親養未周服勞敢惰種桑蓺麻植果栽花親養旣克束書起家四上賢書再爲舉首發防決科探囊索有政行三邑選止七階退爲克已進不闗懷黃山之原佳气蔥蔥奕世發祥令徳所鐘

醫僧宗可塔銘

釋宗可張姓字與之家故金壇大族祖從才由大學出官主溫之平陽簿父汝爲子多而貧命可出家禮故醫僧文範爲師以慶元丙辰得度範庵居旣死可繼其業人以醫招必往用藥謹審不以貧富二其心平居淨掃一室焚香黙坐𨿽蔬畦竹徑繚庵後足迹罕至紹定辛夘可於是年六十有一矣素無疾忽沐浴更衣趺坐而逝越四日弟子師順奉其防塟於所居之西望仙門外範之冢次漫塘叟爲銘銘曰

謂可僧耶居與人同矮屋竹籬謂可非僧耶狀與俗異祝發披緇招醫必往吾不忍治藥必精吾不欺六十行年已過之有來必往理則宜臨分沐浴更更衣跏趺不動神色怡謂可僧耶此無疑

漫塘集卷三十一

欽定四庫全書

漫塘集卷三十二

宋劉宰撰墓志銘

故寧國通判朝奉趙大夫墓志銘

君諱時佐字宣仲宣皇帝九世孫曾祖公偁故左朝請大夫直祕閣瀘南安撫累贈正奉大夫祖彥恂故左朝奉大夫南外知宗贈大中大夫父亮夫故朝議大夫祥符縣開國男累贈通議大夫正奉嘗宰金壇通議前夫人禇氏又金壇望族故奠居焉君生而警敏遇事疏通慶元丁巳通議遇大禮該恩補將仕郎以漕舉免銓授迪功郎和州含山尉甫書初考丁所生母沈氏憂次任江州彭澤丞丞職水利及同令長勸課農桑君皆精意行之不爲具文遂爲郡守絜齋袁先生所知首以攺官親民薦自是薦者陸續秩滿辟監慶元府三石橋酒庫防確自持課以溢額舉者及格攺宣教郎知潭之益陽益陽湖外劇邑君決滯訟去淫祠境內肅然俄丁外艱服闋知江陵之石首縣縣之藕陂市商賈所聚鬭訟煩多有鄭光國者自爲長雄官不敢詰防有發其事者君旣逮問得實卽諗之諸防黥其人而籍其家由是逺近稱快其後防府論薦多述其能鋤姦去惡蓋昉於此石首地狹民無宿藏君率邑人儲粟以備貴糴糴本不足捐俸以助之秩滿通判婺州經總制額惟婺爲重故時七邑之吏追逮旁午而虧額彌甚君至旣與之約盡置宿負而謹常程吏知不可欺程督不勞而課入有裕時軍事孔棘一日部符下郡期以兼旬招武勇之士三千二百官吏愕眙莫知所爲亟以屬君君召募有方不勞而集人以爲難終更造朝時多幸門或道以所從入曰賄至州可得也君曰郡守民之師帥顧以貨取得乎謝不往竟授寧國府通判而歸旣歸且知太夫人將還自康廬卽治圃所居之南鑿池築堂以爲娯侍之地堂成方日奉板輿從容其間一日出自浴室奄忽傾逝蓋其平日性地坦夷無有﨑嶇故數盡而行無復畱難時實紹定癸丑十一月二十六日得年五十有三妻松江同裏葉氏封宜人三子若防丙子監舉以覃恩補官今從事郎臨江軍新淦縣主簿若防以君遇明堂恩補將仕郎若琨將受君遺澤二女長適儒林郎興國軍司戶沈鑄次適進士胡申之塟用端平二年十有二月丁酉地實金壇邑南夏墟之原銘曰

明敏斯才過則刻急寛柔斯徳過乃不立君才之敏而行之恕君徳之柔而剛不吐位惟通守年不中壽天實無知人乎何有夏墟之原土地肥美宜爾子孫旣多壽祉

髙與之墓志銘

君諱天賜字與之世居建康府句容縣來蘇鄕之咸和裏曾祖遷祖士明皆不仕父志崇將仕郎將仕以好事行義推於鄕鄕人化之無乖爭淩犯之俗故因其所居之裏號曰咸和居士居士二子篤意教之雅不欲累以事而家日大事日殷君嘗戚然不自安一日讀易至蠱慨然曰吾父以一身任戶門之責而吾兄弟皆安然自肆於方冊間得無乖幹蠱之義乎因屬其弟一意於學而以服勤子職爲己任居士勤儉起家旣生計稍裕常推已之有餘以濟人之不及有以緩急告靡不應而求者多應者亦日難又分有戚疎情有厚薄有不可一視而槪施者君皆有以劑量其宜而宻請於居士居士復中持衡焉故予者不偏而得者意無不慊嵗餓發粟以惠利其鄕凖此由句曲道京口山石確而行艱右北抵丁角鎭澗谷幽深而涉者病居士欲夷其險而甃之石跨其深而爲之梁最其費萬有三千緡聞者縮頸居士曰吾旣已許吾邦之人矣可使有諾責乎君曰吾旣已受命於吾父矣可使有析薪不荷之譏乎卽早夜以思沐雨櫛風之不憚曽未幾時而二大府之間巖壑髙下皆成坦塗行道之人無不舉首加額君娶陳氏生二子長元待補國學生次元龍皆亹亹向學五女惟第四女以疾餘皆有歸劉汝遇成之順陳宗振江壽彭其壻君气貎魁梧胸次明白素康彊無疾乃端平乙未八月二十日奄忽而逝得年四十有二居士未老而防良子宜有所不堪然能以理遣謂死者歸復於土命也久畱何益卽以其年十有二月某日命元等塟君所居之西小陂塘之原余仲子君壻也故爲之銘銘曰昻昻乎其徳履之充也溫溫乎其子職之恭也偃然而臥痛苦不及知者疾之無忌也窅然而逝叫號莫挽者數之有終也銘以昭之貽無窮也

故監江陵府糧料院諸葛承直墓志銘

淳熙己亥庚子間我先君云茅居士授徒於金壇之河下逺近之士聞風而來戶外屨滿惟丹陽諸葛君爲髙弟君諱埴字子直世居邑之大華以儒學傳家曾祖參祖軾父汝賢皆不仕其族之賔興於鄕擢第於太常者相望故君年𨿽長猶奉親命而來時我先君僦屋爲書防隘不可容故來學之士寢食多散寓它處君與其族日就盥颒及造膳於逆旅主人之館而寢食必歸於書防夜非三鼔不寢晨起蓬首垢面而扣逆旅天未明已整冠肅容而至以爲常一時里巷及往來人伺之熟皆相與敬嘆吾先君亦愛且奇之而賦予數奇乃紹熈壬子方登名天府晚嵗特奏名方授惠州文學換授迪功郎安丰軍安丰縣主簿中間累更大霈循承直郎蓋七選之首階安丰極邊壯縣時方多事縣宰更易不時君屢攝邑備著賢勞旣滿數請解罷而郡守制帥知其能惜其去畱不遣迄成四考乃歸旣歸調江陵府糧料院未上而卒方未之官時以族黨困於裏役之紛爭首倡義役迄今二十年紛爭之端息輯睦之風成人咸徳之君生於紹興丙子沒於端平乙未享年八十娶朱氏歿所居之西北小華之原乃以沒之年十有二月壬寅合葬男曰烈女適進士張信臣蚤卒孫男廷剛廷蘭廷玉廷辰孫女長適進士劉棠季未行烈以君吾先君弟子故請銘銘曰

學不茍行不疚行年八十天予壽啟厥後大且久

江進士墓志銘

端平丙申嵗未盡一月金陵貢士江良甫奉其親命將以明年春二月丙午塟其兄君範於所居溧水縣吳岡之原前事述君範素履來請曰遂良少不敏伯氏與之共學又擇四方之有師法者使從之遊時吾家窶甚內而二親菽水之奉外而遂良資糧屝屨之費皆君範力貧爲之又辟故居新之使賔祭有所則君範之爲人子若兄抑可以無愧矣晚嵗方期相與享期頥致色養而君範逝矣平生嘗謂君言不妄微君與爲銘將無以慰終鮮之懷願毋以病屬筆他人某與君範無一日雅而侄孫宗朝在良甫子壻列可得辭乎君諱模君範字也生於淳熈戊申迄於卒之嵗得年四十有八嘗由鄕舉上名太學曾祖之迪祖漙皆隱父南一以壽明太后壽恩補迪功郎致仕母蔡氏封孺人娶邢氏無子良甫與求儒家子爲繼命之曰貴承銘曰

親之寧弟之成銘以昭之貴厥承

故監行在北酒庫張宣教墓志銘

古者家有塾黨有庠術有序師友之益相望誦之聲相聞孝弟忠信之風以成乖爭陵犯之俗不作世道不古士始無所乎學近時州縣學官又往往不飭教事𨿽有秀民良子弟聞見寡陋亦無以成其器質之美若吾鄕之楊氏張氏皆傾家貲以來當世士凡士之有聲場屋者𨿽在數千里外必羅致館下使與諸子及鄕之後進遊聚書之富致客之盛遇客之厚悉時所罕見蓋不但家塾之教立而譽髦斯士猶足髣髴乎黨庠術序之盛楊氏自提舶君諱樗年字茂良始嘗築室曰寶經因號經堂先生張氏自文學君諱損字徳久始嘗辟齋曰省齋因號省齋先生余時往來郡校或爲貧假館不克在弟子列亦時時登門竊聽議論之餘預觀禮文之懿而有得焉然後知庠序之教不可廢而二先生之有大造於吾鄕也張君四子余幸後死已銘其三其季端衡與余齊年又余兄恭靖先生之子用厚實君之壻則親且厚孰如餘者銘可辭乎君諱汝幵字端衡曾大父恪崇寜間舉八行科終朝請郎賜緋魚袋累贈中奉大夫大父體仁故從議郎監明州鹽場父省齊舉進士廷試入丙科勅授吉州文學未及仕而卒四子皆以儒學自奮汝永終建康府溧陽丞汝屳再舉於鄕得年不永汝玉終平江府嘉定簿兄弟皆稟姿粹和與人交篤厚而周致君紹熈壬子慶元戊午兩與計偕嘉定庚辰廷試入等授迪功郎建康府句容尉金陵帥府尊嚴時大帥余公嶸體貎尢崇重小官到任有經旬不得見者惟君謁入卽見且欲畱寘幕下君辭以入仕之初更事未深未幾又欲以闗陞狀屬君復辭以未有實歷時奔競成風凡彯纓而仕者惟幸上官一日之知以廣聲勢𨿽年侵耄耋口尙乳臭寜知引辭君以六十之老九品微官而能退讓如此人以爲難句容邑計不裕尉俸尢薄君故大家至君再世篤志儒業生理漸廢人有諷以在官之日當爲後日計者君笑不答惟以句容去家近薪水外皆可仰之家爲便旣至凡日用所須道路輦致不絕今兩邑之間居民猶能言之秩滿防浙東茶鹽使者以四明穿山鹽場課入厚而積獘多知君之在句容以亷著卽以見次辟上君至一以亷自律亭戶歌舞之其去也航海追送有號泣不忍別者旣歸而宦情已薄故過闕不謁選而歸而知君者憐其貧且老無以爲終老計復言於當路以行在北酒庫利權之重爲提領所諸庫最俾復以見次辟君然非志也故遲遲其行簡書之迫黽勉就道到任未幾卒蓋事與心違故如此聞者悼之君制行和平不爲崖異而抑邪守正自其本心有卓然不可及者茅山玉晨觀自唐有老君祠旁位夫子像鞠躬俯僂蓋擬當時問禮之事而爲之君以爲吾夫子千萬世仁義禮樂之宗主豈應作此屈折之像以惑觀聽卽具其事白府攺作祀於別殿人以爲宜又句容縣驛相傳以爲神實據之士大夫有入居者輒得疾死以此無敢入者君謂吾嘗尉此矣使吾爲尉時得罪於民縱不入此固死不可辭或幸無罪神𨿽欲置之死得乎甫入而病人爲君危之君曰吾固安之若命矣命可辭乎已而疾瘳人服其守君兄弟平居孝弟纎悉曲盡自省齋下世念母夫人之獨居嵗時令節遊行賞玩惟意所適甘防芳鮮惟力是視𨿽嵗用度不贍不計也君以端平二年十月十有七日卒得年七十有一娶宜興余氏熙寜大魁中之曽孫女女一人適免省進士劉用厚子一人防先君三日卒防卒而君之命嗣未定聚族而謀無有昭穆相當者謂情親而義正無如劉氏眾曰然卽以用厚之從侄更名曰爲防繼張氏先壠在金壇縣大亭之原君無恙時得地於其側曰胡家阪架庵植松示不別卜等敬遵治命塟用嘉熙元年八月二十有四日銘曰

邦國之望南張北楊收書滿架延客殊方車馬送迎山川相望師道之立於家於鄕染教飡和昆令季彊粹徳至行從容有常旣狹厥施宜壽而昌嗚呼端衡今也則亡南鄕之原水秀山長君所自擇可安而藏啟佑後人有永其光

墓表志碣

章泉趙先生墓表

粵自炎祚中興文物萃於東南厥初諸老先生師友淵源有以系學者之望天下學者翕然而景從之閩湘江浙師道並建凡異時孔孟之所傳周程張邵之所講思之益精語之益詳炳然斯文萬世攸賴比年天不慗遺諸老淪謝文獻之家典刑之彥巋然獨存猶有以系學者之望者章泉先生一人而已故先生𨿽退然不敢以師道自任而天下學者凡有一介之善片文隻字之長皆裹糧負笈就正函丈其限以地屈於力而不能至者詩筒書函左右旁午往往以一酬酢爲榮及先生之歿而文獻典刑盡矣後生晚進欲求師友之益而倀倀然無所之矣可不爲大哀乎先生姓趙氏諱蕃字昌父其先自杭徙汴由汴而鄭南渡居信之玉山曽祖晹朝散大夫直龍圖閣提舉江州太平觀祖澤迪功郎海州朐山縣主簿贈承議郎父渙奉議郎通判沅州贈朝奉郎龍圖歿塟玉山之章泉先生因家焉故世號章泉先生用龍圖致仕恩入仕饒之浮梁尉福之連江簿皆不赴爲吉之太和簿辰之司理參軍最後監衡之安仁贍軍酒庫已至未上而歸遂奉祠家居積祠庭之考至三十有三今天子禦極之元年嵗在乙酉宰相以先生名聞有防除大社令三辭不拜特攺奉議郎直祕閣主管建昌軍仙都觀又三辭不允越三年差主管華州雲臺觀蓋先生自乙酉至是嵗辭官不獲屢上休致之請皆不允而先生請不已明年夏四月始得防轉承議郎依前直祕閣致仕又閱月而先生逝矣實紹定某年某月某日壽八十有七方先生之在太和便坐有齋榜曰思隱蓋當筮仕之初已有山林之思在官淸苦惟以賦詠自娯以是受知於吉之鄕先生楊公萬里贈詩有云西昌主簿如禪僧日飡秋菊嚼春冰又云勸渠未要思舊隱且與西昌作好春其所以行之身加乎民者略可想見又爲理掾辧獄之誣不爲二千石屈卒見是於當路酤位下特以少嘗從靜春先生劉公淸之受學公時守衡故欲從之卒業甫至而劉以非罪去卽從之歸其謹於所職而篤於所事如此賦性寛平與人樂易而剛介亦不可奪故相周公必大與先生有州裏之舊先生亦有不可寄詩有公如在廊廟我亦遂簞瓢之句其後公在相位屢加薦引先生竟不受自少喜作詩答書亦或以詩代援筆立成不經意而平淡有趣讀者以爲有陶靖節之風嵗時賔友聚防尊酒從容浩歌長吟心融意適見者又以爲有浴沂詠歸气象至於年垂知命自視欿然更往受學於文公朱先生旣耄矣猶虞末路之難命所居曰難齋則眡昔賢啟足啟手而戰戰兢兢年逾九十而求箴儆於其國無異心也其能續諸老先生之後爲學者所歸豈偶然哉娶兪氏繼邢氏子五人遂逺遙邍遺遙邍先卒女四其壻兪椅周杲徐耘老徐禧孫男七人曾孫男六人皆好學塟用卒之年九月甲申地實永丰縣富城鄕之葉塢距章泉五里前塟學者爲詩爲文以誦嘆先生之美者不可勝計其爲誄其爲銘又有名公巨卿在某寒鄕晚出於先生無能爲役而遂以七十翁不逺二千里來致先生垂沒之贈且謂某昔叨誤恩實玷先生後不應泊然忘言無以昭令徳某義不得辭則姑取門人鄭夢恊所狀先生行益以已所聞使歸表於先生墓上

繼室安人梁氏墓志

梁氏居處之麗水君之曾祖固皇任文林郎贈光祿大夫妣普安郡夫人何氏祖汝嘉皇任寶文閣學士宣奉大夫縉雲郡開國公贈少師妣魏國夫人葉氏父季祕皇任中大夫守尙書吏部侍郎麗水縣開國子贈正議大夫母太碩人吳氏君生而溫柔長而明慧吳夫人𨿽髙簡不屑家務侍郎雅尙淸潔左右無當其意者嵗時賔祭細大必親比君長始克有托吳夫人嘗曰使吾得婦如吾女可無憾侍郎亦惜君之不爲丈夫子也笄而擇配處多貴冑爭委禽焉吳夫人問所志皆不對細問之曰吾視諸貴豪子怙勢以淩物植貨以自丰寧能有逺志無歸寒士耳侍郎聞而異之光州代還餘調儀眞法曹余友張敏則嗣古時須掌故次皆畱中都侍郎數與敏則防公卿間屬以擇壻敏則謂無以易余時防陶氏婦甫三嵗痛未艾辭屢矣敏則言益力且道君所以辭婚於鄕裏者若有具契於心亦防先君書來責以不亟娶無以承宗祀遂定議時嵗在丙辰明年春成婚便道之官儀眞俸廩皆脫粟由掾屬以上例責之倉吏俾易精鑿余不可斗糴以奉親與家人糲食君乍去膏梁卽甘之時孫氏妹已嫁未行君一日出白金及他首飾授曰以助奩中物先君駭曰寒士嫁女寧須爾耶命反其半君不可孫氏妹後嘗一再歸君輒更其服飾之舊者而益其所無下及女皆然固未始問君亦不余告也先君間自儀眞歸買田於金壇書來言曰非是無以奉粢盛然財不可茍得汝宜自量不及勿彊也余方締思無防君聞而笑曰是獨不可謀諸婦乎吾𨿽無贏惟是盤盂醆斚帟幕以事宴樂者非君家所急願成翁志卽舉而鬻於市後九年餘忍死終先君防凡家之見產悉以分兄弟或謂在儀眞時所置產良家盍少畱以自奉余亦意君之未能忘也遲之君聞而嘆曰是區區者所有幾何且君猶可仕或伯叔不給將何仰乎因盡棄不畱余兄少負不羈之才投筆從軍以是獲戾於先君絕不復歸因納婦軍中時惟一女二子余官江寧時已歸其長子旣至儀眞盡取其次子以歸君拊之如子衣服皆手自縫紉女長嫁之如己女及侍郎來緫軍饟兄猶未去赤籍先君旣棄諸孤余始奉兄嫂以歸妯娌相見眾難其處君曰長防有序惟是不可亂卽趨就下繼是往來如一日情義有加焉故君之防嫂氏哭之尢哀先婦陶氏與君齊年賢而夭余每與君誦其人未嘗不欷歔流涕器用有存者君謹視之忌日必躬飭祀事盛服奠餽如婦事姑余旣佐浙東幕意有所不愜將告歸及奉防堂審將以疾辭惟家人之難於忘貧也皆私從君卜可否君曰是豈謀及婦人者哉繼自今君當賣劍買牛吾當力蠶繅紡績爾自是絕肉食去華飾有饋者及餕余惟以飫兒女曰吾厭是久矣嵗時令節邑人繁防歌吹喧闐君闔門不出曰吾閱是多矣惟餘亦病其固也而彊之對曰君盍自念出處何如或家人一朝不堪澹泊君可復求仕乎余愧其言梁氏故奉佛君之來猶私以像設自隨時若有所諷誦旣與論釋老之害道及鬼神之實理恍然若有悟自是遂絕在越及溫所僦居皆它人所不能居者中間犇走在外君獨與兒女居安之如家君中年得血疾遇夏輒發余以所居之隘疑爲熱所乘乃戊寅春勉彊結廬是嵗夏入新居甫一年而君病復作自秋而冬遂不可療旣革顧謂左右曰吾自知疾不復起惟是女長而未解事重之以疾不見其嫁所生男皆童稚不及見其成立吾母復在逺不及與之訣用爲大恨抑所自慰者君嘗與我論鬼神之禮以爲世俗之說皆大謬吾有味其言乃今不幸久疾濵死數矣無幾微有爽於聞君言其信吾死其天乎言訖而沒嗚呼痛哉君之病也女子先得病足疾不能行旣再嵗矣以爲君憂及君之歿倉皇奔哭若未始有疾者自是復常嗚呼是殆造物者憐君之賢而不壽以是慰君在天之靈與君生之嵗乾道庚寅六月朔其沒也實嘉定己夘十二月癸未以明年八月壬申塟於金壇縣西五十里薛村桃花山西原

故馬帥周防禦壙志

侯周姓諱虎字叔子七世祖敬述國初工部侍郎贈開府儀同三司世家臨淮靖康之亂南徙於蘇曾祖稹朝奉郎通判廣州祖恕鄕貢進士父宗禮贈武略大夫母何氏太安人以侯和州城守功特封感義郡太夫人進封永國太夫人與侯俱廟祀於和侯性倜儻加之學問自其微時輕利而尙气節別業在琴川族大而分亟請受分謝不往曰丈夫富貴當自致寧計此故鄕裏服其義部使者嘉嘆不足至爲詩美之以近世文武太分勲業不大競故棄已成之業而就右科慶元丙辰擢第爲天下第一授秉義郎殿前司防聖步軍第一將同正將在軍七年於戎事益習嘉泰二年春除武學諭九月除閣門舍人三年八月借均州觀察使知閣門事兼客省四方館事充金國賀生辰接送伴副使四年三月知光州時朝廷宻議規恢而邊郡猶狃和好城壁不葺緩急不可恃軍民雜居防禁不可施侯補城之闕凡二百有三十六丈增樓櫓十有七所而城守始嚴建寨屋千餘間榜曰栁營以自別於民居而軍政始肅連帥上其功增秩一等擢知楚州前政以時方進取過於逢迎拘客舟籍驢馬而道路怨嗟拘運夫籍芻槁而室家忿嘆侯皆縱遣而與運夫爲期期至輒防無違者招撫使嫉其異已罷去隨見直於宣司起知和州實開禧三年秋時北敵防諸道兵加其大帥以平南蕩江等號使長驅來侵期以自廬而和乃十有一月辛夘至廬越翼日卽棄廬趨和以掩我不備聲言合肥已破四十萬眾至矣時城之所恃者兵而馬帥戚拱前期率所部絕江去畱兵僅千八百有六人合城中見兵通不盈四千所兾者援而制司爲馬帥及戎司所誤已下令退保所倚者民心而父老垂泣扣馬歷道向來失守事以爲地當衿要敵志必取毋爲守死孤城侯謂兵無眾寡顧所用何如惟民心不可以不固因語父老曰父老所以勉吾去以圖生也然所欲有甚於生者吾國家守臣一朝去此則爲奔亡之人失節敗名爲父老羞生不如死效死弗去𨿽死猶生況不必死乎且人孰不愛其母若子者今吾惟一子奉九十嵗之母於此若縱悖繆不能爲父老計獨不思爲老母弱子計乎父老思之吾計決矣眾因感泣相與收涕言曰願效死由是申飭攸司各共乃事而部分將兵乘城城大兵少則一人兼三人之任甲午圍城丁酉進攻城上撫機輒應使彼智不得施而此矢不虛發越十有七日合戰凡三十有四殺敵驍將以十數最後射中其大帥鍚濟琿乃諸帥中最號鷙勇者敵气沮甚引去行至僊宗死敵以大創幸我之和而江淮奠枕矣防勲進秩三等論者以爲未稱明年四月特轉武功大夫嘉定攺元始正任文州刺史七月除主管侍衛馬軍行司公事二年以措置繳納逃亡事故官兵付身革濫恩數多特授成州團練使四年閏二月除侍衛馬軍都虞候五年五月除帶禦器械兼幹辦皇城司以太夫人年益髙丐養益力除提舉佑神觀未幾丁太夫人憂尋謫居徽州八年十一月得防自便十年四月敍復元官自是召命再頒除知和州者一特轉行一官者再遜牘率再三上多者或至八九必得請乃已咸爲傲將軍歌以諷之侯曰非傲也誠也傳曰功成者去詩曰旣明且哲以保其身侯之防逺矣紹定二年正月侯於是年六十有九疾且殆上章告老復得防轉行一官致仕命未下以是月二十有八日卒於正寢官自秉義郎十轉而至和州防禦使爵自臨淮縣開國男三進封而至郡侯妻張氏先三十年卒贈令人男女各一人女未笄卒於楚男良貴忠訓郎孫曰闓孫未命侯文詞敏贍落筆若不經意而深於運思者或愧之作大字端勁獨步當世某與侯無一日雅惟定交書尺中去年冬書來言吾且逝矣平生所交文人勝士雕防略盡子𨿽不文彊爲我書出處大致立墓上某以侯自爲塋及庀塟具於十七載之前疑其蚤計教此欲辭未暇也而侯眞逝矣良貴將以其年十有一月二十日奉治命塟侯於常熟縣山之陽前期以壙志請某旣不及辭於侯之生前其忍辭於身後惟侯功在社稷澤在江淮宜有狀其事上太史氏者姑述出處大致納諸壙以實侯前言云

故提舉宗丞朝散楊大夫壙志

公諱恕字可久世居丹徒之埤城曽祖智圓故贈從義郎祖子存故任訓武郎累贈中散大夫父樗年故任朝請大夫提舉廣東市舶累贈通議大夫公以明經三貢於鄕慶元丁巳以世賞補將仕郎銓試中上等授迪功郎以賞三循資至承直郎用舉者攺通直郎七轉終朝散大夫初任監錢塘縣買納鹽場知新城縣攺秩知嘉興之華亭未上攺嚴之淳安入朝監三省樞宻院門遷大府寺簿通判慶元府權知湖州攺臨江軍秩滿除大宗正除權提舉淮南東路常平茶鹽司公事病免至管建康府崇禧觀以疾卒於京口寓捨實寶慶元年六月二十有四日享年六十有四夫人趙氏先公二年卒二子克己立已皆將仕郎克已銓試中程而未注闕女適從政郎蕭山縣丞趙佐夫孫一人尙防初公塟趙夫人於丹陽縣仁信鄕經山之原實舶使墓側克己立已卽以公沒之年十有二月丙午奉公防合塟云

故宣議郎致仕陶公壙志

公諱士達字仲和居嘉興之栁澤以紹興丁巳生嘉定壬申卒遇壽恩郊恩各一明堂恩再積封至宣議郎二子皆擢進士科大章儒林郎新監行在車輅院門大甄新安慶府府學教授孫男子泳子沂子淵皆習進士業曾孫容實崇皆防夫人沈氏先公卒十七年塟於栁澤之西二里乃合塟焉實公卒之嵗十一月辛酉得銘於前祕書省正字周南刻未竟大章大甄屬公季壻丹陽劉某書而納諸壙

袁淸卿妻邵氏壙志

洮湖之陽有隱君子焉曰袁君字淸卿有田二頃嵗課僮力耕以給公上而食其餘並捨種花植竹畜雙鶴其間每放屨出門鶴飛舞前導平湖浩逺岫低昻若展畫圗而去鳥來帆與漁歌樵唱皆足供耳目之玩旣胸次灑然一塵不侵故發爲詩文皆有雅致與余先君云茅居士善常言吾所以有生之樂而無生之累者繄吾妻是賴君以慶元中卒四子汝賢汝舟汝礪汝楫前死余識其三人皆畏法而謹於事常言吾兄弟所以先後異出而無間言者惟吾母是恃蓋先君之得於其夫與余之得於其子者略相契則吾母之賢可知問其族曰邵氏鄱人故林寧知縣峙之女樞宻張公壽之甥初鄕人亞魁許公必勝仕於鄱聘以爲子婦甫嫁而寡遂歸於隱君以織絍組紃爲女工以祭祀賔客爲婦職朝夕服勤而加之以恭儉終老不懈諸子中惟季已出撫之不加厚諸子亦染教飡和事之如一用能成其家寶慶攺元正月二十五日以疾卒享年八十有二諸子卜以卒之明年二月丁酉合塟之隱君之塋實金壇縣大云鄕新繁之原前塟問禮於鄕先生前當塗王大夫而後行事以余投分頗厚且嘗有聞於先君俾書而納諸壙義不得辭

王居士壙志

君諱光逢字慶防其先三衢人曾祖介與二蘇先生同中賢良科終尙書祠部郎中累贈少師祖渙之故寶文閣學士正議大夫太原郡開國侯贈開府儀同三司父楹以通直郎湖州徳淸縣丞賢良自衢徙潤故歐蘇及王文公有所與往還詩公十餘嵗卽奉母來居金壇能簡靜自將與物無競家以日昌累試場屋不效杜門專於教子以紹定己丑正月癸未卒享年七十有七娶張氏繼黃氏皆名家女三子其仲曰淮先卒虎文景龍皆鄕貢進士孫男二人尙防其年九月壬申塟縣東五里師墅漫塘叟爲志其壙

故衡州判官莊承直壙志

君諱松年字伯堅世居金壇曾祖義故贈朝議大夫祖必彊擢進士第爲尙書右司郎官終朝散大夫父芑終朝奉大夫君朝奉次子性姿敏悟眉目秀整朝奉所鐘愛以遺澤入仕授饒州浮梁縣主簿丁母憂再授無爲軍無爲縣主簿秩滿爲嶽陽軍節度判官人稱其能再調衡州軍事判官未上乃端平元年八月二十有一日不疾而卒享年五十有六兩娶趙氏繼蔣氏皆名家女二子長潤不狃於習喜與寒畯交次澤尙防以次年四月二十日塟邑之路莊實朝奉墓前丹陽劉某述

施俊卿墓碣

君諱世英字俊卿居句容曾祖璿祖道父涇皆有隱徳淳熙錫類祖嘗授迪功郎君業進士病鄕舉員隘以助邊補將仕郎淮東總領聞其才俾攝丞幕下檄至不就嘉定攺元二月庚申以疾卒得年四十有五配巫氏故簽書祕院之曾孫弟惠與孠子宗旦宗儒將以其年十有二月壬午塟君於縣之來蘇鄕倪塘山之原列公行事以書求志比三往反不憚昔余先君與君有識面之舊先君之塟不逺百里來防余𨿽拙於文義不得辭君之行事如勸分則率先置產則增價平糴以惠鄕井甓道以便往來貸緍錢族子而不責償給槥櫝流民而不受直𨿽不能詳知然以君之志尙觀之其信而之雅愛君者不在是也兄弟天倫擬於手足世衰道防或疾視如仇讎尢於富家見之君蚤失怙恃終其世兄弟財不分今觀君拜疏吁天祈減已算以延伯兄之壽厚資送女不慕名閥而續女兄之好又欲廣室廬以聚居情義隱然使人愛嘆知世俗分財之議蓋君所不忍聞而尙忍行之推是心也以往則君之進特未可量而遂止此可哀也已

雷翁墓碣

嘉定攺元夏六月丁丑金壇雷翁卒翌日往哭其家或問曰哭之以其私歟曰非然也吾哀夫爲人子孫者之不克紹其先而於是翁有感也顧吾裏多公卿大夫有一傳而爲農厥後浸微無以自別於鄕裏者翁故邑人朝請公孫朝請諱豫世裔所不得詳或曰其先連州人擢皇祐五年進士第終福州通判祿弗及子子燦入太學爲諸生燦之卒也子彥彊未壯不及學比長娶於吳繼室於潘翁吳氏出潘嬖已出斥逺之育於外兄王氏父卒而家益索裏俗輕重視家有無無論其世者於是戶籍夷爲編甿丘壠荒於樵牧翁顧念先世賫咨涕洟甫立其家卽防視丘壠恪恭時祀畱伯子自助而納其仲季於學脯修之供惟謹仲季亦欽厥志仲再選於鄕爲待補太學生乃請於官正戶籍之久訛紹家聲於已墜裏俗還舊觀矣顧非韙與使是翁也而在顧不足以激昻當世之爲人子孫者與是翁也而亡則余之哭之也顧獨以其私與問者謝曰吾固知子涕非無從也翁名震生於紹興壬子壽七十有七配施氏三子伯文仲選應龍季也女一人適故殿中丞孫姚模孫男六人諸孤奉母命將以八月甲子塟翁於縣東裏幹之原應龍妻餘四從侄女也求文以志故得以余之所以哭翁者詳於右云

桂山君墓表

紹定攺元春漫塘叟劉宰與鄕之士防社倉有衣墨衰重趼而來者視其謁黃巖王濬叟以其地之逺來之勤也貎之臞色之慘也驚焉問故曰濬不勝道路之勞息未定願少間翌日奉其父桂山君事狀一通來拜且泣曰吾故江左王氏永和中有塟吾邑之樓﨑者子孫家焉事具赤城志桂山蓋摘招隱句自名非地也而名甚著蓋於其人吾父徳粹無瑕韻雅無俗於書無所不讀文無長語詩有逺趣字用法尢工蚤嵗從師友於外惟恐憂其親書歸必過爲好語始娶若有所不樂吾母問之曰兄弟同气也而異姓間之能無愧乎吾母曰君毋過戚吾當識之居防盡禮旣除防每嘆奉親日短自奉日長有異饌必停飡上丘壠泣涕久之巵酒豆肉兄弟不偕輒不下咽祭祀必合族飲餕使人人得盡其情孰弱弗支孰匱弗給皆先事料理不使至乏困築讀書堂於家之偏以來四方之士推食解衣無虛日蓋吾父之所以行之家者如此鄕鄰以緩急告惟諾惟謹而尢重防事其往必先其歸必後凡其所須不謁而獲荒政以拯民饑義役以寛民力良法具在而吏奉行不防爲姦之府皆疏其宜使有位者罷行之民拜實惠濵海水易去來田多旱潦置閘以謹儲泄立莊以資繕修其事始於淳熙間時吾父甫冠卽與一二儒先主之民於今受其利蓋吾父之施於鄕者如此夫惠利足以及人宜其必周於謀已而吾父異是家務委之幹力未嘗計盈縮當彊仕之年棄科舉視軒冕如桎梏環所居皆佳山水每花開鳥啼有防於心卽命賔友從童冠杖屨出遊升髙望逺气與天地同舒浩歌長嘯聲與崖谷相答觴至而飲飲而醉醉而濯淸泉倚茂樹情與萬化俱釋其曠達有如此者丁亥三月上澣得疾猶坐小閣中檢校花石焚香黙坐望日忽戒守塋人汛掃示將別冢下家始疑其有異已而命筆作國子博士周君子靜書屬以銘先墓旣又書中庸論語馬少防語各一章及賦六詩授子若壻各因其才而勉之明日延見親黨言笑爲別更欲爲書別故人之在逺者諸子不可則授之辭而親題其後其它所書戒尙多結字益遒勁至暮濬問气體何如曰如故語已而逝其之死不亂有如此者至若聞吾父之疾而人爲奔走家致禱禳聞吾父之沒而弔者相望巷哭聲相聞審吾父之不復生而士相與祠於家之塾民相與祠於裏之社則皆前所未有今將以九月某日塟吾父於鄕之靈泉山銘以藏諸幽博士周君旣哀而賜之矣表以揭諸外使過者曰此桂山墓也式之則豈惟不死吾父樵者逺牧者去吾子孫實嘉賴之是用茹苦銜哀冒重江涉畏塗以請子其賜之叟嘗病士大夫以經濟自詭而不適於用釋老之徒以超詣自許而無得於心固有坐廟朝而昧於舉措之宜終老山林而瞀亂於死生之際者聞桂山君之風可以愧矣君諱木字伯奇曾祖佾故進武校尉祖剛故迪功郎父士寧故不仕配鄭氏力勤好禮以濟厥家四子汶澄濬汲濬累從海內知名士遊詩文盡去陳言足爲後進式二女適陳崈周端信孫男景山景彛女三人尙防乾道丁亥二月二十有八日實君始生其卒也甲子一周贏二十有一日叟旣爲緒次其說復爲詩遺濬使並表於墓庶鄕之祠君者得之歌以爲送迎之章其辭曰靈之山兮幽幽遲夫君兮來遊春蘭芬兮菊秋靈之泉兮泚泚君之來兮樂只酌匏尊兮薦芳芷明月上兮君歸樹掩冉兮風披披歸來歸來兮君母逺而

先祖十九府君墓志

紹興壬午十有一月四日先祖始卒於金壇先祖諱微字成徳更諱祀少精記誦有聲場屋甫中年卽不屑事科舉常產僅自給防姻家湯氏爲子擇師得名士上饒王君須錢三千緍起家湯氏聚族而謀僅得六之五先祖時在座作而曰願奉五百緍以幸教吾子眾皆愕謂力不讐退卽鬻常產五百緍先眾而具從弟有同居而酗酒者先祖一無所較宻與祖妣謀遷居金壇以避之劉氏自滄徙潤世爲丹陽大族居處髙明環而居者皆所旣遷金壇屋敝且隘閭裏情未浹欲壊甓支牀亦不可得或咎其失先祖笑曰是非乃所知居數年二子益長朋遊滋廣伯父連上名春官學成行尊士大夫起敬鼓篋從遊者以百數今邑之報恩寺卽書院遺址先祖時時杖屨遊處其間學徒望之肅然得不言之教後先祖沒十有二年先君亦預嵗貢先祖旣成其子尢力於教孫七人逮事者四曰釡曰緝曰桂嵒曰革釡緝桂嵒卽伯父志祖妣墓時以小字著者不逮事者三曰宰曰寧曰達民今之存者三桂嵒宰寧桂嵒貢於鄕者五淳熙庚子癸夘皆爲舉首嘉定甲戌廷對第七人授登仕郎今從政郎新江陰軍司法參軍宰當淳熙丙午己酉試於鄕亦再冒首選紹熙龍飛賜進士出身歷江寧尉眞州司法泰興令開禧間入浙東幕病免而桂嵒之子用辰用厚皆再舉於鄕用辰爲癸酉舉首緝之子應龍亦與己夘舉余曾孫十有六人皆業進士以未舉不書先祖精力彊敏至老不衰舊居距金壇幾四十里遇淖躡屐往來少壯者亦嘆其難享年七十有二卒之明年乃克合塟甫塟而伯父卒不及志宰當己夘八月始克追書故不具云

壙銘

皇考云茅居士朝奉壙銘

劉其姓景城裔蒙慶名茂先字生紹興直壬子終嘉泰癸亥嵗貢禮部奉廷試官不及命也已嗣子宰遵遺志冬十月塟於此百世下尙勿毀

前室安人陶氏壙銘

嘉興陶氏令儀淑質歸於劉某三年而卒乾道庚寅始生之嵗紹熙癸丑實維初逝又十寒暑爰宅於玆峯回气藏成塟之宜其兆之偏同穴有待勒名於石告後千載

繼室安人梁氏壙銘

漫塘劉某繼室梁氏祖地官長父天官貳生乾道寅六月初吉終嵗己夘未盡八日塟用庚辰仲秋月圓鄕曰遊仙桃花西原

朱進士埋銘

金壇西郊厥惟西窯有偉朱君令名孔昭裔出閩山六世居此士聰諱也敏仲其字孝以事親敬以奉先臨財必公家無間言貧病死告必周其急聞義則徙如將不及拳拳教子曰惟師友余取余求弗靳厥有宜其有子再貢於鄕蘭玉階庭競秀齊芳七十五年兼福與壽漫塘銘之以詔永久

周氏埋銘

周在金壇著者國光有學有文以舉於鄕傳家惟女似漢中郎言歸於殷克共婦事順以從夫教子以義爲儉爲勤俾昌而熾乾道己丑始生之年辛巳歸塟梓墟之原鑽石埋辭有永其傳

漫塘集卷三十二

欽定四庫全書

漫塘集卷三十三

宋劉宰撰行狀

故吏部梁侍郎行狀

梁氏居處之麗水代有顯人至少師遇知髙宗爲中興名臣公其幼子也諱季珌字飾父少孤自力於學以遺澤入仕奉祠秩滿授提防江淮坑冶鑄錢司幹辦公事省罷攺授鄂州駐札禦前諸軍都統制司幹辦公事主帥號知名將深所器重欲上章論薦公謝不受再調南外睦宗院一時同僚多名流皆樂與公交旣而通判湖州湖去京百里而近臺省監司之滯訟悉以委公公閱實其事不爲吏欺裁處其平不爲勢撓自本州以及旁郡事多賴公以直經制之入舊多幹沒當路之督責無巳時公檢校靡宻嵗額整辦又斥其餘以補前政之虧數以萬計諸司列上其政孝廟亦雅聞公名有防令都堂審察公素靖退力丐外補執政擬公它郡上親擢公信州識者知其遄召用矣防孝廟諒闇旋遜大位公治信未期亦以母夫人憂去遂弗果召公之護喪而歸也吏以例白郡故奠餽若干公斥去之僚吏復相率以請曰道逺將無以爲資公曰親喪乃所自盡也而可煩官乎竟辭弗納郡人嗟嘆服除知光州光迫邊境城守因陋公曰是非所以靖邊鄙亟請於朝更新之又增築羊馬墻以扞牧圉中更繹騷故壘猶存土人之於官者曰效用公親課其藝勸以醲賞皆爲精兵牧禦有方千里帖泰治以最聞代還除提舉荊湖北路常平茶鹽司公事湖外去朝廷逺常平往往侵移於它用公至嚴舊制多所補還復自湖北提舉江南西路常平茶鹽司公事江西之俗生子不能贍卽委棄不顧公創慈幼院以収育之且撥公田爲經久計多所全活臨川闕守公攝事數月寛猛適宜邦人至今稱之明年除江南東路提防刑獄公事俗喜終訟公獨懲其發蹤者訟以是簡嵗舉所部吏率人士之望有爲言路姻家而仕不由其道者僥求百端予者徧當路公獨不予時以爲難尋除都大提防江淮等路坑冶鑄錢司公事仍兼江東提刑居無何除淮南路轉運判官兼淮東提刑淮東使客所由漕寄特重公擢自逺外莫識其由有間乃知權臣激於求者之越次特閱班簿取履歷深而績用著者畀之尋加直祕閣明年除尙書戶部郎中總領淮東軍馬錢糧總所以軍食爲重異時吏以貿易新陳借貸樁積爲辭雜塵土秕穅以爲姦利公曰樁積以備不虞何可屢借且吾調度有常和糴足以相濟何俟於借卽嚴綱運之程去和糴之於是糧饟輻輳庾廩充盈以新易陳嵗不能什一自余悉以見至者給吏不得以借貸爲名有所雜揉軍人鼓舞以爲計其實增常時什二三時邊隙𨿽未開而兩淮已募新兵諸軍亦廣刺雄效所增衣糧不可勝計公𨿽屢請於朝而報不時下悉仰給總所不以匱聞京口嵗旱責經賦於種菽之家民不堪命防公攝守不崇朝蠲去民懽呼若更生朝廷旌使事之勤再轉爲太府卿而難其代凡四閱嵗始召還爲中書門下省檢正諸房公事位顧居卿下公芥蔕逾年而板曹缺官朝論以公久典饟事識財貨源流除權尙書戶部侍郎兼勅令所同詳定官時邊事方殷調度不繼公謂大弦急則小弦絕一切之政非所可用惟明統紀信期防爲庶防自當時而言若甚迂緩而外不致張皇內不至乏絕時以爲難故事從官滿嵗爲眞公以不阿用事者之意越嵗不遷更化甫旬浹卽酌師言眞除尙書吏部侍郎兼勅令所詳定官縉紳欣然以爲徳選公感激奮厲知無不言以事關時政不敢具載其論吏銓一疏略曰恭惟國家南渡以來八十年間省部成法講若畫一昨自權臣當國變更略盡姑以目前所見言之攺官必班見舊制也今或徑得差遣不妨趂班攺官必作邑舊制也今或別得差遣遂免作邑至於班攺之員已足特許附班薦舉之章有礙委曲收使或闕已授而畱抄未上別圖攺注或闕未出而先乞畱闕阻遏後來或不合奏薦而特與放行旣開方來之門復令已往者援例或不許収敍而特與攺正旣使脫去罪籍仍還積下磨勘辟差者不問實歷之有無換闕者不拘闕次之逺近甚至出身定於補官之初或扳援親屬而攺授進士限以科舉之制或未嘗中選而出官若此等類不可槪舉乞詔中外自今一遵成法凡後來所行有與成法相戾者並不放行庶防公道昭明人心歸一更化善治無先於此縉紳服其切要嘗謂家人曰士貴知止吾以平進爲天子從臣不啻足矣復何求乎乃以嘉定元年夏四月抗疏請外溫詔弗許公志在得請章相繼四上每不允詔下歸對家人誦前輩多少朱門鎖空屋主人元自不曽歸之句沈吟欷歔蓋新第落成公猶未及見也顧上眷深厚決去不可期以秋仲復伸前請防和好方成北使到闕以公言論謹審威儀詳雅屬公館客客甫出關而公訃聞矣實九月二十有九日享年六十有六公初乞謝事有防守尙書吏部侍郎致仕及遺奏上贈正議大夫官其後如格仍賜銀絹以賻公性淸淨薄嗜欲年過彊仕卽就外寢所至一室蕭然惟圖史是娛少病腳弱晚更彊健時服涼劑以疏壅底𨿽祁寒不挾纊屬纊之朝起居如平時盥颒訖事命左右啟窓仰天舉手三扣齒而逝著作佐郎楊公簡一世儒先不妄交友前公薨一日楊與同列語嘆曰吾未見約於自奉而誠於求去者同列以公對楊聳然起敬卽門求見公亦往謝其門皆坐語移時翌旦楊防同列館中方道公志气之充相與嘆仰而防問已至蓋公之精爽之死不變如此公兄十人其一同產兄卒侄猶未齓公教之成立遂貢於鄕有子猶在齠齓於公爲從孫甫登從列卽以郊恩奏之𨿽已孫未官不卹也先是母夫人將而地未有定公謂其侄曰世俗以墓地吉凶占嗣續興替吾知喪吾親而已吉凶非所計汝其圖之侄得地於靑田之回龍穴介數大松之間人力未易去一夕爲風雷所拔人以爲孝感異時使傳數更由逺而近政路有爲公地者或問其故則曰吾嘗官其鄕終始三年梁不以一毫私事托吾以是知之公兩典侯藩六將使指所至惜公帑纎悉無過用𨿽舊比所當得者率卻不受行部懼費供億不宿地市去官必籍內外供帳歸之有司毫髮不有在江西日有盜私帑白金器者眾懼公知私裒金置器以償公故弗問比去指而歸之曰爲盜者一人爾而償金者眾吾不忍也家之產業在官俸賜悉委僕禦計簿來前惟摘紙尾視有無未嘗計出納有勸公屬子弟檢覈者公曰吾以淸白遺子孫顧可以財累之其孝友之行防亷之操寛厚之量大率類是自少爲文不屑人下再舉漕臺一居首選詩語壯健不蹈故常字畫師米南宮𨿽局束書問間而邁往之气間見墨筆之表配吳氏封令人三子曰鉞文林郎湖州歸安縣丞曰鑰從事郎饒州安仁縣主簿曰銖迪功郎新南康軍星子縣主簿女二人孫男五人曰渙曰澤曰沂曰汲曰浩公所官妷孫曰溱迪功郎新臺州天臺縣主簿某家丹陽距公居不啻千里公得姓名於士友間歸以長女某次適承務郎前湖州長興縣尉傅誠誠先公數月卒鉞等將以明年某月某日柎公喪回龍山母夫人冢次前命某裒公言行以俟命於太史氏某列在子壻不得以狂斐辭謹緒次如右

錢賢良行述

公諱弼字聖兪吳越錢氏別裔也曾祖仲方祖京皆不仕父邦傑進武校尉妣鄒氏公少倜儻欲以功名自見念非場屋無以進刻意舉子業旣壯得兵家韜鈐書說之晝夜覃思其間其書大要以嵗運吉凶占主客勝負而天文地裏律曆之說咸在紹興丙子就試京口郡守欲庇其鄕之士俾冒郡籍以試來者數十郡人援貢舉制以爭不勝則期以試日遏入守知其謀親以兵衛擁入之郡人不勝忿羣起譸張兵衛前卻守愧且怒因誣以犯上發卒大搜儒冠者輒執之至莫執者七人公其一也顧謂同執曰今日之事非七人之爲爲之者闔郡之人也𨿽然彼闔郡之人旣免矣而吾七人者以不幸執儻因吾七人者而遂究其餘則被禍不已多乎盍相與自執其咎守欲竟黨與煆鏈百計公等以身任竟不及其他防言者直其寃守以罪去公等亦末減郡人徳公而髙其節辛巳北兵屆淮士民震恐公獨昌言曰是徳光弄兵之期也壬午其有帝羓之禍乎聞者疑之明年其主遇害何公侑一世奇士不妄交防時爲鎭江分司糧料院親聞公言遂定交大將劉錡重兵過京口公曰是行也必無功以書止之不從已而果然孝宗鋭於恢復旁羅知兵之士乾道庚寅虞公允文當國上公所著韜鈐之說有防下中書陳進取之冝公建議乞乘明年辛夘王气立儲副以奉太上公又說虞公以延攬巾原人物及要結東西二敵率見采用虞謂公當以大科進乃以先朝所立洞明韜略運籌決勝科薦未報而公以鄕舉試禮部防母喪歸淳熈甲午北敵欲渝盟以泛使先道路訩訩時使相曹公勛頗參國論私從公問卜公曰第無憂因上書言嵗運不相克制敵必不能加我又今年凶運在冀州之分明年乙未福徳至於吳楚與謝破苻堅之嵗同敵或興師我受其福冝乘此大舉旣而敵使之來果無他曹公因再以韜略科薦且上公進卷上頗聞公名防敵謀旣詘時論隨變公亦罷歸居鄕急於惠利比年郡蠲畸零之稅縣除私禁之害公有力焉公進捲旣鋟板好事者家寶其書太守有見之者延致郡治欲復上其名於朝公以數奇倦遊喟然曰曩主吾者皆近臣猶弗逹況逺者乎卽辭去慶元己未以累舉恩授迪功郎鄂州蒲圻縣西尉兼新店蒓湖市鎭火公事未上以嘉泰癸亥十二月二十有六日終於家明年四月丁酉於金壇之東伏塘村之原公輕財重義勇於爲人而疎於謀已篤學老不衰內而教子外而教人一視無所偏厚聞人有過面責無所避學者嚴事之𨿽素慢易者遇公有加禮南遊並海北盡兩淮古今勝踐多所經歷遇山川形勝及昔人戰伐之地輒徘徊不能去一觴一詠不忘當世如所賦延攬英雄行京江行牧馬行及長江五十韻皆慷慨激烈足以發其胸中之气讀之者無問識不識想見其人娶鄒氏蓋母夫人之黨克飭家務子曰純曰績純四舉於鄕再爲舉首績亦與鄕舉試入上庠冠本經選人以爲丙子陰徳之報蓋未艾也女一人適進士丁遊某晚進視公爲丈人行方公以身任丙子之事先公時在疚某後十年始生莫詳顚末總角見長老道所以已壯公爲人長從從兄桂嵓學見其言童稚時困於貧先友契闊獨公一見哀其有志曰此吾鄕先生子也敢勤子至於他人乎遂畱受業兄𨿽未防以先公客西州往從之遊然公之此意過人逺矣某以此益起敬公長先公一嵗晚以純與某遊相得歡甚先公之公力疾賦挽章且屬其季必臨穴某已襄大事往拜其門公延入臥內勞問生死其意懇懇未越月復過之則弔者在矣故某之哭公視它客爲尢哀純請狀公行某其何辭𨿽然公進捲之行於世者篇凡五十詩文之藏於家者尙多自足以不朽矣某何加焉抑公意不可忘純請不可孤也故茹哀泚筆書其略

陳府君行述

公諱嘉言字聖謨十一世祖法防唐末爲福州刺史有子曰盛封潁川公始居建陽之考亭再世有徙居於閩者其後實生丞相文惠樞宻文忠太尉康靖公六世有徙居於潤者則丞相秀國成肅公也丞相勲閥具載國史公五世祖大猷於丞相爲伯父生諫擢寶元元年進士第終光祿寺丞光祿生頥是爲都曹公累贈中奉大夫都曹生禧是爲儀鸞公終朝散郎儀鸞生琳授迪功郎命下而卒迪功少慷慨以功名自任南渡初條福建槍仗手利害獻之韓蘄王世忠世忠言諸朝朝廷是其議而嘉其有文因授之文資時軍務方殷求文武如不及人謂陳氏且大矣而竟弗仕聞者太息夫人宋氏相繼亦卒二子長曰雅言公其季也皆在孩穉方時搶攘弗克自存兄依從父往來眞潤間公依鄭氏姑於信之大田因學於鄭氏克勤且敏旣壯感鴒原之義欷歔流涕問兄所舎徒步從之未防擇配得故京西運判直閤姚公邵之次女兄弟生數年而離離十五年而復合妻子具而友愛不衰識者韙之嘗從容相謂曰丞相之後不大競門戶之責繄吾兄弟是賴吾兄弟之齒長矣假令入官何能脂韋以取世賢盍相與教子茍有興者吾責塞矣由是罄家之有爲子求師諸子亦只承厥志淳熈丁酉兄之子屾崹貢於眞長子崵亦以名上太學粵三嵗公之二子應防岍貢於潤應防連三貢季子景周貢者再焉景周篤學有文貢名不下甲乙其至未可量淳熈中公兄尙亡恙毎榜帖出輒交相賀曰吾兄弟孤苦流離不自意全乃今白首同居有子如此見先人於地下可無憾矣且兄弟之子猶子也奚必吾子也哉嘉泰癸亥公蓋八秩矣子孫以公初度捧觴爲壽公舉觴曰吾數極陽九明年其殆乎家人怪之明年三月庚子以疾終人始信公陽九之說非茍然者應防岍皆先公下世承其祀者景周女二人長適進士張持次已嫁而卒孫箎箕節初丞相之生也母荊國太夫人竇氏病弗能乳光祿夫人葉氏實乳之丞相念乳母恩封葉夫人崇安郡太君又官其子若孫都曹儀鸞皆由此任故公之先與丞相𨿽從兄弟而恩義視他族特厚丞相一傳而絕有防命繼繼之者儀鸞之弟也又再傳而絕公念之防福建常平使者楊公潛因華亭族人之請牒公命繼公以昭穆計丞相之後於屬爲孫卽報曰吾已命箕矣或曰公之孫未眾也盍求之他公曰是非乃所知也昔之命繼也世祿可及也室廬可居而田疇可有也今亡矣且丞相時厚吾家吾有孫弗命而命它人人謂斯何竟以箕報公卒之次月景周得地於丹徒縣義裏鄕五州山之實邇先塋將以六月丁酉奉公喪以前一月俾某述公行某於景周兄弟也姓不同爾借不以請猶將私自紀述況其請之勤乎始某年十六入鄕校時公兄子某已肄業於眞惟公仲子在言重而色莊某心敬焉攷之鄕評則曰子見仲氏耳未見伯氏也它日遇伯氏於塗粹而文寛而制則加敬焉一日有正衣冠肅容儀而來者問姓名卽景周也因與之居視所以察所安毅然必欲爲古人所爲卓然不與世俗偶某敬且愛焉復念種徳有源發祥有自非公之賢不生此子乃訪公行事聞其初婚姚氏也得米麥百餘斛時兵荒翔貴勺合不私又聞其與兄寓眞之別墅也一夕水驟至家人走髙岸偶遺仲侄時驚風怒濤瞬息萬狀兄嫂倉皇失措奴束手無防公勇往不顧卒抱仲侄而還紹興辛巳避地金陵之石步時江北流人麕至仰食土人難之則操戈以起公挺身白刃間爲陳禍福仍盡已所有捐以予之流人退聽而土人亦相勸給食所全活甚眾族弟天麟自建陽攜弟妹奉母以出傭於山陽公聞而惻然亟走山陽脫其傭資其歸其母殞於中道凡防死養生與異時男室女家費出公手此皆人所知某所聞者其不知者公不自言某亦不可得聞也慶元丙辰某始獲拜公堂下時公已七十餘聽聰眎明神全气充𨿽後生不及知公無所不學自養亦有道惜其無位以行志故施設不大見然由所聞言之輕財重義不顧已而卹人固足以使鄙者寛薄者厚矣況其臨事制變排難解紛又有過人者耶宜乎大書以昭後世而某方斬然在衰絰中志昏慮亂不足稱所委抑聞之萬石君之名因諸子而彰鄭君位下名防防鄭莊人誰知者傳曰立身揚名以顯父母景周方事此語某願學焉姑述所聞異時傳名臣者究世徳之源流或於斯乎有攷

湯貢士行述

君諱頥年字養正居丹陽之珥陵其先殷姓濮之鄄城人五季之亂自北而南避宣帝諱易殷爲湯元祐紹聖間有隠君子曰某實生正奉公某皇仕承議郎以長子東野任工部侍郎次子某官陞朝累贈正奉大夫又次子曰東明嚴重自將不事貨殖而家以富工部將官之辭弗受刻意教子凢所致皆海內名士子三人用是克有成立君其季也好讀書尢熟班氏史字畫效歐陽率更體毫髮不用已意初業詞賦兼經制下以書春秋防埸屋俱有聲淳熈己酉以詞賦貢名禮部嘉泰辛酉十月得疾後三年甲子科詔下君於是年六十有六矣病小愈猶鼓勇欲前子侄或難之君曰吾深知得失有命且旦莫死矣得亦於我何有但束髮受命先君俾從事於此一朝棄之是忘其先也其用志如此是嵗七月四日乙丑屬其子備酒饌聚宗族劇飲盡歡明且與其子論古今事甫竟從容謂曰吾喪具已飭而一日二日可爲者容有未備汝趣爲之吾且逝矣其子視君病未大侵精爽如平時亟理藥餌未暇也至莫君又趣之曰秋暑猶熾吾慮汝之不及事也丁夘卒其子料理故書得君手澤預防家務甚悉知君於性命之理講之素矣豈以死生倉卒之變動其心哉娶周氏故同知樞宻院麟之之從妹卒五年而君繼之子曰淵願而文凢其親一話一言皆確守不渝女二人長適括蒼周介叔謹叔謹嘗從東萊呂先生晦庵朱先生學故君以女妻之且授之田欲使奠居叔謹客防且十年君弗芥蔕次女將適毗陵李氏未行而亡周夫人傷之以是屬疾孫二人曼老火老君爲人孝友篤實與人交言必有信訑訑之色不見於顏面誑言不出諸口內族外姻戚休均已從侄尊祖早失所怙君育於家比其長也爲之娶婦婦與所生俱亡君爲之旣又憐其無子買妾予之今有子匍匐能言矣族大而貧者眾子弟從師或困於無資君代之給泗之楊君端民信之唐君康年爲宗族小學師二十年費多出於君俗重元日及冬夏至君慮宗族或無以祭饋之粟弗間戚疏惟其貧曰庻吾祖先之無餒且知粟之自出皆吾祖先之遺也外兄蔣師是無以自業君時尙少啟二兄捐姑蘇良田百畝畀之外兄卒而子益困衣食君家十有四年教之謀生後將贖所質田歸之志未遂而歿姻黨有復先世所質產者君喜曰是家有子不負先業矣𨿽虧元直不計鄕鄰有喪稱力賙之不遺一人喜賔客至者如歸有求不之靳初君與元兄齊名鄕人稱之爲三君子長曰喬年字壽隆才髙气邁傲睨流俗爲文雅健尢長於詩秦丞相當國權勢張甚士子一登其門卽擢髙科躋膴仕熟君名欲羅致館下君不爲屈天下士識不識聞其風而壯之乾道間何公俌爲吏部郎故與君爲同窻友君將以春秋試上舎何謂公某題若何公因爲道所以翼日何被命攷試君亟易它經淳熈甲午要路多知己議以學校前輩如君僅一二數將俾學官上其名於朝而官之君知而謝曰吾少事科舉誓不以徼幸進若爾二十年前附秦丞相已爲中書舎人矣議者慙而止一日君自外入關故人子何公澹爲武學諭聞而喜亟以書戒食君弗啟緘還之語使者曰歸語而主吾而父執也知父執至而不來見欲折簡致之禮乎何聞而愧之後終昭州推官次曰修年字壽眞疾舉子浮華爲有用學登紹興甲戌進士第分教維揚帥守莫公奉詔經理民兵至數月數與幕府條便冝皆格不行璽書督責莫懼宻延君問計君謝非職守所及莫曰闔府誰如君者急人之急君其無辭君不獲已條十事以獻莫讀之喜曰吾乃今知免於戾矣卽具以聞不十日報下今淮東民兵條畫多自君發之上復親灑宸翰以賜莫公褒其盡心莫雅徳君君不以是自多後終廬州教授教授君先卒推官君繼之及貢士君之卒也某將之京口道珥陵見其鄕之人與族黨交相弔曰昔教授君之歿也幸有推官君在及推官君之歿也人屬於貢士君者猶推官君也今亡矣繼自今以往善者何所勸惡者何所愧貧者誰食之才者孰成之故三君子𨿽均爲一鄕之望而人之哭貢士君也尢哀淵將以其年十月二十日己酉合君於周夫人之兆實前吳村之原距所居三里前兩月疏君行事俾某緒次因附見推官君教授君出處大槪以終友於之義以慰鄕人之思某惟衰宗世托姻婭方君之先館致名士伯父府君與先君子實承師於湯氏及君年長來學於伯父因與先君子締交五十年猶一日某罪大逆天禍延所怙疇昔之夜夢先君子如平生問所與遊猶及君姓字則其情分可知矣況所疏行事皆昔所聞於先君子者某讀之然流涕豈直親戚故舊之情而已哉謹緒次之以復於淵退而列於先友記云

楊提舉行述

新城令楊君恕旣其父泣涕謂某曰恕苫塊殘生忍死以襄大事旣遂事矣而銘文未勒將無以發幽光用悼痛於厥心以有謁於子子先公所厚盍爲我緒次之將借手以干當世之文人某辭不獲敬列其事於左公諱樗年字茂良世居鎭江之丹徒曾祖京祖智圓贈從義郎父子存訓武郎以公貴贈中奉大夫母卯氏封太碩人公生七嵗能詩十五精舉子業伯父文林公與一時名流孫公覿邵公彪孫公藎蘇公庠遊公以弱齡步趨其間咸器重之唱酬靡不與時髙廟稱壽顯仁皇太后公以布衣進蟠桃頌人服其藻麗吳越錢氏故太師駙馬都尉唐國公先於東霞山實邇公居錢氏之人稔公俊聲遂聫姻實少師瀘州軍節度使榮國公忱之曽孫女旣親迎少師奇之曰是當爲世用卽奏官初監行在艸料場代更入兩浙運司幙浙運事叢爲諸道最多倚公裁決海舶之至四明運司應抽分奉命而往者與吏爲市公家之利浸耗公再被檄正己以率下嵗入倍蓰使者徳公助比三政皆以京秩薦秩滿班見攺宣教郎知常州武進縣未上丁中奉公憂喪死事生率禮無違淳熈乙未京口大旱錢公良臣以總饟奏計得請浚湖以寓荒政時郡守沈公夐自將漕時賴公左右錢公已熟公名合辭請曰願以役累公公迫於知己且謂是役也利於鄕不敢以服爲解躬受比要均其稍食所全活饑民不可勝計而湖之利迄今役竟第功公謝不受除喪知秀州華亭縣華亭賦重加以嵗饑民不堪命乃盡蠲賦入之無藝者以私帑代輸縣承提防刑獄司檄系彊盜十餘實平民公得其情卽釋之吏請須報公曰民以盜系少稽則生理蕩矣吾寜以故縱違戾毋寜使吾民之及此也境多黃雀醢之以媚貴要嵗且百萬公至卽嚴采捕之禁其它如修學以養士開河以利農爲梁以濟涉往往縣計不足則以俸入繼之慈惠之政畢舉亦時厲威嚴以濟其偏逋逃之卒出沒海濵民被其擾公得其尢者防手以令余悉奔散戍期未盡一月使者過聽摭細故論罷邑人寃之禦史陳公賈諌議大夫謝公諤交章訟其事有防擢通判揚州時揚帥錢公之望以地控要衝見兵寡弱警急非所恃始置彊勇一軍事竟而廩給未定官吏往返饟臺以十數率不得要領最後公往定於一言嵗旱蝗公親督捕蝗不爲災洲饟道所經有閘一制河水之平前此具文整葺隨卽傾圮公親授規畫今猶適用錢以辦治聞公有力焉乃與部使者趙公師陳公損之上公政於朝旣受代以太碩人年髙重於去鄕家食者累年當國者識其意除知眞州眞潤一水相望千騎來迎奉板輿以行鄕裏榮之淮民自議和以來狃於寛政前守以內郡槪視頗失其初公至未浹日一二罷行切於利病人人感悅防太碩人之喪民惜公去走外臺借畱日以千計服闋除知臺州尋差主管建寜府武夷山衝佑觀居無何除提舉福建市舶公鋭於告老罷復奉祀先是恕已官新城公就養甚適間苦脾疾忽命筆仿釋氏作頌末有六塵不染本來無撒手便行眞自在之句恕𨿽驚幸公神識不亂猶冀復初又十日果卒實開禧紀元十月丙辰享年七十有四官終朝議大夫用十有一月丙午地實丹陽縣經山松峯之西錢夫人塋之左遵治命也公容貎魁梧言動詳雅輕財重義少長一致三舉禮部不中第嘆曰一命以上皆足行志寜以科目計耶遂棄舉業不務喜爲詩有淸致尢謹尺牘無一語凡好古書名畫及它雅玩願售者爭歸之酬之必過其直或與已同好亦乞與不靳太碩人年益髙公色養益謹嵗遇誕日宗親鄕黨逺近畢防冠蓋塞閭裏太碩人好道家言前一月卽饌其徒比誕日且千人太碩人之喪公垂七十哀毀不廢楊氏族大公以禮率之旦望必具衣冠集公家擊鮮釃酒長幼序坐從容竟日有急難者極力援之鄕鄰有善子弟厚爲之禮而懲其尢無良者由是風俗知勸四方士友款門求見靡不納納者眾而求者深故亦有觖望而去者公弗創艾益招徠之解衣推食汲汲弗暇處士陳君松年能詩有聲公一見哀其窮予之資授之館俾自旁縣徙家月廩給之於今十有六年如一日修職郎監南嶽廟洪君烈貧甚從公借宅以居母喪未憂不知所爲公問須錢防何曰五萬公曰第無憂於我乎取迨日甫定則五萬錢在門矣其哀士之窮如此凢服役左右之人一以誠待不虞其欺有幹沒而去去而復來亦優容之其寛厚殆不可及錢夫人早世繼謝夫人上蔡之裔亦先卒皆贈冝人二子思某官次恕也公家居建寶經堂儲書萬卷擇良師友與二子居思先公亡恕三請鄕舉再仕皆有能名二女長適某人次病廢孫男女四人曰均曰塡曰壎皆幼女未行當世載文筆都儒林多公舊交恕又克世其家必有論譔其美以詔不朽者某鄕裏晚生姑述所聞以附先友記云

孫府君行述

公諱大成字振道世丹徒大族曽祖徳贈通奉大夫祖書開州文學父元方通奉遊大學有聞於時防恩且拜官去不就六子皆爲大學生長卽文學次藎次齍藎以上舎解褐終淮南轉運判官文學以特科進受勅二十年竟不出仕公性資簡淡而操行純篤自垂髫時非入學不忍頃刻違其親方其親在病公亦得疾藥餌必自以進𨿽疾甚不懈旣孤與兄大年弟大本及堂兄大中大聲奉祖母同居無間言祖母服除始議析居財物無所較大中與公所居室寄大聲受分之地嵗酬賃地之直大聲旣沒其子貧不自勝鬻地於公嵗輸賃直如公之數公義不受且並大中之子蠲焉大本亦鬻所居於人公不能遏知其將遂轉徙預葺宅邊賃屋以待其遷𨿽日費不供非所計虞氏姊旣嫁生理不裕夫不能贍棄去不歸公迎以養積二十年姊竟卒公家旣卒而其夫歸復舉其姊服用之餘以資之方析居時二妹尙幼皆育於公比嫁所攜多公妻奩中物張氏妹旣寡其子軒猶在𦇤褓攜以適孟氏復寡遂攜以歸於今十有三年軒初未知學今表表場屋間公少多病病痁至三月不差遇術士授以丹藥一服而愈故好聚方書且念田裏間不能得良藥多以藥與人夏秋之間瘧痢流行求藥者武相接藥材不足質錢以繼比年旱荒道路多凍餒時解衣推食以惠之平居靜坐不以家務攖懷遇風日淸美杖防出遊悠然有自得意自奉省約味不重衣不侈以是率其家人皆安於儉素晚得腫疾十餘年間再作而再愈嘉定辛未夏愈而復作投故劑不效前中秋一日而卒享年七十有二妻張氏有賢行子淵泳沂女二人長適胡旦次適陳屾皆名家子屾舉進士宜赴廷對十年矣志不慊不屑也孫男元老恩郎孫女徳良壽娘皆幼凡公之爲好義而不顧其私達生而不狃於事彌縫於內而經理於外使力足以遂其志張氏與諸子有助焉宅西有園三十畆嵗久蕪穢諸子旣長課僮僕芟夷而種蓺之不數年修竹茂樹嘉蔬美實収利十倍旣資用稍給乃相與謀畱伯氏以養而納仲季於學泳三上名太學一在首選沂四舉於鄕名不下甲乙是嵗擢進士第授平江府吳縣主簿其歸也公病已革視沂緑袍拜牀下喜動顏色進食倍常日且屬家人治具咸謂公疾瘳矣閱五日忽謂諸子曰吾時已至因索紙筆書偈辭意超詣衲子所不及屬後事以稱其家有無且曰人稀七十吾已過之方寸間寜復罣礙翌旦親賔來者猶一一問姓名至午起坐若有所思已而曰何以坐爲復就枕亟視之則逝矣某嘗病去聖逾逺道俗分爲兩塗而不得其正其溺於俗者謂安分爲無能謂爲善爲無益終日營營自謂足以爲子孫計而專利以賈怨巧取以速陰禍有身之不能保者若公之爲善不爲利而有子自足以興家其可以砭斯人之膏肓歟其爲道者以禮爲械以家爲累飄然逺引自謂足以了生死事而已私未克性地不明有形神將離而眷眷不能釋者若公之安行乎日用之常而臨死生大變卓然不惑其足以爲斯人之標準歟至其沈思於坐臥之際竟捨彼從此又與易簀而沒者同公所謂道非彼之道也淵等將以明年某月某日於所居大港鎭之西七里黃公山之原以某久托姻聮俾詮次行事某敬誦所聞曰信故受簡不辭

紀通判行述

君諱極字極之姓紀氏世丹陽望族幼熟爲文由鄕舉上名太學以遺澤出仕尉南劍州之劍浦境內劍潭多巨石屢碎行舟君至鳩民疏鑿舟得善濟郡守陳公器其能待遇有加禮境內山林薈蔚盜所出沒前政緩縱刼掠公行君設方略得其尢者十六人余悉奔散比君去無犯者醻賞攺承務郎知平江府昆山縣丞時有沈三者夜殞於沈二十五之門邏者執沈二十五以告縣上之州獄具輒翻異憲臺以屬君君察其寃曰是必其讐家所爲因緩其獄未幾得告者如君言寃賴以直邑並海籍海船得六十餘艘蓋憲臺具申宻院以備許浦控扼者一日有將官戴克忠抵縣出制帥檄發所籍溫臺海船扞禦江面戴趣發縣所籍舟應之君曰此吾邑之舟非溫臺也吾所備者許浦非江面也與邑令合辭固拒帥以爲慢罪在不測君執愈堅事竟得伸民用不擾旣受代差知建康府溧水縣以憂不赴服闋知饒之樂平樂平邑大事業且當積廢之後君恬然不以劇自撓下車修鄕校訓生徒行鄕飲酒禮使知長防之序興禮遜之敎人以爲迂久而皆化之訟訴爲簡越明年自二月不雨至於秋八月君潔齋禱祠靡神不舉是歳旱甚惟樂平爲庶幾荒政方興流離踵至君親閱其人劑量其宜或贏糧以遺之或茇捨以居之食饑藥病不遺餘力又明年夏水驟至囊石以防隄編木以濟涉咸若素具民不病溺俄有蝗自西北來所至害稼過縣不下人以爲邑政所感過客有黃機宜者請求弗遂怙勢陵轢至毆吏於廷君怒械之獄獄成解郡其所與偕坐徒流者十餘人時守非才橫賦捷出諸縣奉承惟謹君一無所徇曰吾寧得罪於郡無得罪於民守蓄怒將發防其論去人爲君喜君曰守去吾畱幸不幸耳幸可常乎部使者眞公行縣民羣起借畱眞公賢之榜於市曰知縣亷謹自將有卹民之心邑人摭其語播之聲詩其他有徳政詩亷吏詩民風詩十可詩以至肖貌立祠刻石紀徳非其感人之深何以至此君前後歷官受知於人不可殫紀今丞相史公資政衛公皆嘗論薦樂平終更丞相遲其來將驟用之君自視已老欲卽安於外差通判廣徳軍未上以疾卒實嘉定己夘正月四日年止七十有三官止承事郎娶張氏繼孫氏尙書覿之孫女女一人適張汝椿先卒男曰津習進士業明年庚辰二月有一日葬所居金壇縣嶽陽村西原前葬孫夫人奉治命屬君從弟迪功郎監潭州南嶽廟續俾某述君行防某方悼亡不遑緒次則按監嶽所裒謹而書之昔歐陽有言治民如治病彼富醫之至人家僕馬鮮明進退有禮按醫書述病證聴之可愛然病兒服藥之無效則不如貧醫貧醫之至人家質實簡易與富醫略相反然病兒服藥曰已效矣則良醫也若君之爲邑無赫赫之政使人目動神駭而民愛之若此非歐陽所謂良醫歟其行也不鄙謂某宜有贈言某曰樂平巖邑今慈湖楊先生所治也而君居之惟亷惟勤則可以免全是二者其寡欲乎是固慈湖先生得效方也君曰惟久之還書於某曰君言旣效矣旣歸首及吾門曰敬謝三言之賜蓋君之樂於受言如此使究其所施其所可紀詎止見於樂平者哉故又述所聞於末庶後之傳循吏者或有取於斯云

漫塘集卷三十三

欽定四庫全書

漫塘集卷三十四

宋劉宰撰行狀

故昔將軍行述

昔氏之先爲周大夫食采於昔遂以爲氏漢有烏傷令昔登唐有昔安人皆其裔也君諱橫字飛卿曽祖義故不仕祖友故禦龍直父世新少從軍積戰多補修武郎終髙郵軍準備差遣由曽祖以上居郢開封隨駕南渡君稟姿雄傑見義勇果負才尙气不屑下人而臨財均與士信士亦樂推先之少遊兩淮具知形勢開禧攺元北伐詔下許忠義自效君奮然曰丈夫欲以功名自見玆非其時乎仍傾家貲募士得數百人歸招撫司方召募之初來則受之不覈其素逋冦亡卒或雜其間有司以爲言防進兵泗上君請率所部爲顏行而令之曰非功無以贖過爾曹勉之眾曰願效死亦防王師大集未防城下以功補進義校尉卽所部爲忠義軍以君爲將官繼從都統制畢再遇戰鳯凰山先登陷陣陞彊勇軍準備將同諸軍拒敵淮陰時敵先以鋭卒五千騾馬二千絕淮欲乘虛深入而以重兵躡其後君等夜至卽遣騎銜枚繞其營欲遂攻之顧敵勢難測莫爲之先君請行眾莫敢從乃挺身獨入旣周視營壘出語眾曰敵易與耳卽分勇士百人篝火散伏而飭其餘摩厲以須令曰聞號舉火見火入營後者斬眾曰諾君奮臂一呼火明如晝營中騾馬盡驚士卒紛擾我師整隊而入勦殺殆盡其幸而逸去亦爲騎卒所掩無生還者時敵糧舟徧艤淮岸悉就焚毀再遇上其功第一乞驟加官資仍陞職任制曰可進授承節郎彊勇軍統領移戍六合時城被重圍君數出突陣敵莫能當乃十一月二十有八日諜報敵以攻城不克且請濟師君慮新舊敵合益不可制獨領所部欲扼其衝使不得合道馬鞍山卒與敵遇而城下之敵亦應之腹背交攻眾寡不敵君曰吾得死矣遂歿於陣時年三十三軍之士皆爲流涕再遇痛惜之事聞特贈訓武郎與兩資恩澤制曰功不忘報況死節之可矜祿弗及身則湣書之可後爾材如貔虎威震邊疆凜凜忠心竟捨生而效死巖巖英气𨿽已歿以猶存爰進以官俾延於世尙其精爽歆此寵褒再遇復上奏曰國家自進兵中原禦敵淮甸將士立尺寸之功者皆受不次之賞其有成績卓然死節明甚者儻非防典優厚何以慰忠防而勸死士伏見故贈訓武郎昔橫紏合義旅隨臣出戰前後所立皆出等奇功又能率眾迎敵力窮就死與其他一時沒於王事者不同欲望朝廷例外更賜推恩以爲忘身徇國者之勸尋有防更與兩資恩澤淮人肖像祠之命曰紀忠君娶余氏一男汝良奏授承信郎今監鎭江府金壇縣酒稅二女長適李簡奏授承信郎季適張必達奏授進武校尉皆以君澤汝良將上君名太史氏不鄙謂余昔狼瞫之死蓋有爲爲之君子猶喜稱樂道況先將軍循義而行見危致命子名能文可無辭乎余家江南非若夏無且親見荊軻事借特書屢書史亦無所取證而汝良之請不可孤也輒因其言論次如左

李通直行述

仁宗朝立舉子三十年推恩法當慶曆二年南唐李氏孫有希甫者與焉授將仕郎守防州長史因官而家爲州望族生旻亦四與貢旻生公鎭公鎭生彥贈承事郎實君之考承事年十三從伯父部運抵金陵道阻數虧傾裝囊不足償遂不克歸防旣冠來京口得遺橐於道實以金帛念儻來非福遺忘者必且復求因端坐以伺主者久之果至推而歸之主者大驚發槖示之曰惟所取承事義弗取主者知不可彊則委白金精縑各一於地馳去一日問卜於市與土人王其姓者防卜者言是當去鄕自立且將生令子以大其門王固異其相感卜者言問所自來遂妻以女而資之立家閱三嵗生君諱紳字綬卿幼從鄰師學書過目輒成誦師以其敏而懼已之軋其進也謝曰吾句讀師耳不足以成子吾友顧公應文鄕先生也子其從之間又因顧公而登鄕先生蔣公子云之門顧粹於學而蔣工於文君探本於顧而咀華於蔣故所試輒效乾道戊子淳熈丁酉庚子皆舉於鄕辛丑禮部奏名旣賜第授迪功郎監淮南轉運司造船場時雙親在堂外祖母亦無恙稱壽之次追記疇昔卜者之言以爲笑樂未上丁承事公憂服闋監平江府支鹽倉監使黃公灝以君職守不懈俾主計幕府郡太守亦倚以自助通計在官之日攝承掾幕者三之一薦書交上最後虞公儔去郡送別津亭求者旁午君固無求至是卻立於數十人之後虞忽左右顧揖君而進之曰嗟乎今世之患舉者不知知者不舉余幸備位二千石所舉吏多矣然余豈盡知其人哉若子則余知之矣而曩之舉不及子余心恧焉願以奏牘累子卽出之袖中時皆賢虞之爲而榮君之得秩滿關陞從政郎爲楚州山陽縣令刑罰輕而訟者息期防寛而輸者時役者曰奚爲後我尋以母憂去送者遮道雨泣先是朝廷將北伐問計於守守以屬君君爲城池相恃爲險山陽城𨿽固而池不深是向之守者知築城之難足以爲功不知浚池之易爲功之大也詔浚濠如君防至開禧間池恃以全再調太平州當塗丞太平江東道院當塗其附邑丞在邑位髙責輕而俸視他邑特厚佚老優賢於是爲冝假守王公田通守趙公師夏又雅相愛敬於君意爲適而君甫書再考卽奮然曰吾官簿已七十將安之吾其歸乎遂告老守貳力遏不可則俾同列追送及於逺郊酒酣賦詩趙公師夏首章云投劾豈能需報可放船殊不爲人畱蓋實錄也歸數月命乃下授通直郎致仕再嵗宗祀明堂贈典乃及親又二嵗再值明堂恩賜緋銀魚袋未防得疾乃嘉定已夘二月六日卒享年七十有八娶朱氏繼陳氏賜封皆孺人長男彬蚤卒次瑀次琚女嫁進士丁億夫婦皆先君卒孫男女各一人未名君人物偉岸意气軒豁遇事慷慨不齷齪避就逢人出肺肝不詭譎崖異故𨿽老將退卒見者傾心王公貴人見者起敬建安遊公九言以理學名世一見定交或問之曰是闓爽非餘子比少防鄕校旣居前列意有所不樂卽辭去誓不入人曰士方未遇時廩於學冝也胡去之快君笑不答京口故多名卿碩輔比年雕喪後來者命蹇形拘莫能相尙幸而磊磊落落有如君者亦僅止此山川寂寥可嘆也已君朱夫人於金壇縣三洞鄕白塔之原至是瑀等以治命合實其年某甲子前君弟綸以書來俾述君行某與綸有學捨之舊又蚤辱君知欲歸以女後𨿽弗遂而君意不可忘也故受簡不辭

吳夫人行狀

夫人諱靜貞故麗水開國中大夫守尙書吏部侍郎致仕贈正議大夫諱季珌梁公之正室姓吳氏吳與梁皆處望族夫人曽祖希故不仕祖方故贈朝請郎父翊故宣教郎賜緋魚袋致仕世有隠徳是生夫人以配君子侍郎曾祖佐故不仕祖固故文林郎贈光祿大夫父汝嘉故寶文閣學士宣奉大夫縉雲郡開國公贈少師少師紹興名臣勲在王府是生令子以配於夫人夫人生有淑質端靖而溫柔致政公奇之不以與凡子以侍郎少師鐘愛且志尙卓然不溺凢近以夫人歸之夫人之歸梁氏也𨿽不逮事少師與公夫人而侍郎母趙氏太令人固無恙夫人事之惟謹有疾輒不勝憂私損貲以禱太令人之喪侍郎𨿽已爲二千石家故貧奠饋無所受防夫人傾裝嚢以助防無以梁氏大家闔門不啻千指夫人敬以承上和以接下人無間言有以乏告予無所靳淳熈己亥侍郎官陞朝該封孺人自是凡五封至碩人嘉定已夘仲子官上虞奉板輿以行明年冬終於治所享年七十有五生三男鉞文林郎嚴州淳安縣丞鑰宣教郎知紹興府上虞縣銖迪功郎監江州在城都稅院先夫人十年卒二女長適從政郎劉某以病棄官次適奉議郎福建路提刑司幹辦公事雷洙二女皆先夫人卒孫男四人渙澤沐汲渙迪功郎新監建寜府合同場沐將任郎余未官鉞等以夫人卒之明年得吉卜於處城之西六十里社坑之原北距少師及魏國夫人塋咫尺間將以其年十有二月壬申奉夫人之喪歸窆以夫人之懿行不可無述而婦人無外事非子壻無以知屬某緒次某維侍郎之持已有世人所難而尢難於夫人侍郎蚤悟恬靜養生之理年甫四十不居於內嵗時少長團欒夫婦相對如賔侍郎薄滋味且戒殺夫人亦奉佛持齋嘉泰開禧間士大夫以聲色相尙侍郎敭歷中外至爲天子從臣夫人惟一婢奉盥洗中堂闃然非饋膳無人聲蓋侍郎之淸心寡欲非夫人疇克承之侍郎再把州麾六持使節僅守常俸敵已之饋有不可卻者𨿽縑幣家人所須亦儲之外就用以相酬答不煩公家有以縑幣之美言之夫人者夫人曰嘻吾恨不及徳耀荊釵布衣以奉君子烏用是爲凡所去官籍內外供帳歸有司絲粟不畱其遷也率用故所攜行者侍郎之沒也俸賜之餘咸掌於外或勸夫人飭子弟檢覈夫人曰吾平生不以是自累安可以夫死而易吾素乎卒不問俸賜猶爾他可類推故侍郎之沒也家無餘財夫人槖中尢蕭然蓋侍郎之約已奉公非夫人疇克成之上虞俸薄無以贍夫人誨之曰而父以淸白傳家汝曹所當世守且祿厚而亷人所可能祿薄而亷非賢者不能也汝其勉之性尢慈恕聞施鞭撲食輒弗甘故鑰之在官惟亷惟寛以稱夫人之志鉞將官淳安迂道覲省畱兩月不能去夫人之誨之也亦然鑰扶柩西歸上虞之民老稚奔走雨泣載道以鑰之不貪不殘其教爲有自也侍郎之未使湖北也某往親迎越五年再見於淮東自是十年間往還不絕故某之知夫人爲尢詳謹緒次之以俟後之司彤管者得焉

故湖北參議湯朝議行述

湯本殷姓宋有天下以諱易焉公家金壇諱宋彥字時美蓋敏肅之孫故左司諫諱邦彥弟也少學於司諫凢聞見所及輒手抄口誦旣已則終身不忘尢善醫方及陰陽卜筮之書爲詩及長短句下筆輒成人服其敏用敏肅防入仕銓試中上等授迪功郎湖州司戶參軍湖劇郡戶冗曹公以妙年居之有裕錄重囚於獄得其寃狀白請更訊未防更獲正囚闔郡稱其明秩滿辟差提領建康府戶部贍軍儲酒庫所準備差遣時使者趙公汝誼淸名蓋世不可幹以私公之入幕也旣受其辟而關陞攺秩復兩受其薦故公之幕畫𨿽相去時已逺不可盡知而以其所主觀之知其亷善必有大過人者知紹興府余姚縣縣大事叢前政多不善去公爲之凡三嵗有半推其誠意以遇民吏聞善輒從無固無我民感其意而吏亦喜爲盡力賦入常先諸邑通判慶元府兼董舶務倅嵗常與郡分其贏公不取攝郡久後守趙公彥逾亦以淸徳著閱計簿咨其亷通判婺州以經總制及額減磨勘二年擢知廣徳漢陽軍皆憚逺次不赴攺浙東安撫司參議官再授湖北安撫司參議官議幕府尊位髙帥守所優禮多不事事公率雞鳴上府爲同僚先帥守以是愛而敬之乃嘉定壬申三月十四日卒於治所享年六十有九公姿稟淳厚胸次坦夷世方以智相籠以術相角而公之遇人一以誠𨿽時受人之欺終不逆詐其孝友天至人所不可及司諫以使事得罪未復用而卒公念之方兄弟析居獨益之以已分良田六十畝初得任子恩卽以官其孫幼女未行公之子甫聮姻得俗所謂系捉錢者卽就回奩中取三之一授之將行而家益貧公久閒無以爲助爲之折節稱貸隨鬻產酬之次得任子恩以予長弟之子暹今官從事郎滁州司理參軍又次以予季弟之子遇今官修職郎新平江府昆山縣主簿世衰道微士大夫家以父祖遺澤相貿易有同市道公獨以兄弟之子猶子擇未命者以義授之可不謂難歟故公之沒鄕黨無貴賤少長皆曰善人亡矣相與欷歔流涕公娶蔣氏故禦史中丞繼周之女克有令徳以配君子先公十八年卒男逾文林郎新紹興府司理參軍女三人長適宣教郎通判黃州軍州事蔡廙次適保義郎曹隨次適進士周嵓老皆名家子公喪過黃長女哭之慟未防卒孫曰全孫尙幼公之沒也逾方注官中都家無侍子帥辛公克承數親臨其喪又屬公所親厚經理內外以及歸塗靡宻周悉費皆出公帑人以是嘆辛之賢且以爲公平生盛徳所召逾將以其年十一月庚申公於縣之唐安鄕蔣夫人之兆衰絰來告曰先公遺言俾逾從君圖不朽願丐所以發潛徳之光某以婦黨從公防良厚又感公遺言故不自揣其不文旣爲之詳其行治如右復掇其略以銘壙云

故吉州王使君夫人蔡氏行狀

莆田蔡氏自忠惠公以諫顯仁宗朝世有偉人曰袤宣徳郎卽忠惠公之弟生覲承務郎崇觀之際父子俱不仕天下髙之生樗朝奉大夫知梅州始徙居蘇常之間曰望亭梅州紹興間佐使者行經界法民於今受其賜是生夫人儷於君子九江王氏自襄敏公以功顯神宗朝爲樞宻副使亦世有偉人曰寀朝奉大夫著作郎有家集曰南陔世號南陔先生襄敏公之子生朝請大夫直敷文閣淮南轉運判官彥融蚤著孝行後守山陽以捍冦功擢本道使者始徙居潤之金壇是生吉州使君萬樞以儀於夫人夫人生二十有六年而嫁壽七十而沒蓋後使君之沒十有九年夫人之嫁也使君始以京秩知滁之來安歷淮南運司幹官通判建康知興國軍秩滿知吉州道卒階終奉直大夫贈中散大夫及吉州無恙時封冝人後以子官陞朝再封太令人六男子曰適曰逢迪功郎建康府溧水縣主簿曰遂承議郎知太平州當塗縣曰遜文林郎前監建康府戶部贍軍南酒庫曰近曰選舉進士四女長壻文林郎安慶府觀察推官趙汝覬次壻承議郎監行在貨務都茶場許溪次以爲曾氏姑女又其次壻迪功郎嘉興府海鹽縣主簿衛洵適逢及趙氏女前卒衛氏女來迎喪歸不勝哀亦卒孫男六人文渙文郁文淵文虎文鳯文蟾孫女七人長適侯伯仁餘皆幼夫人生而孝愛長而端靖六嵗居梅州喪哀泣如成人事母沈夫人動靜必俱其歸王氏也敷文及夫人曽氏皆已沒夫人悵不逮事遇諱日齋戒奉薦奠戚容終日烝嘗之事𨿽細必親晚嵗子婦滿前或請授之夫人曰惟是不可以老故懈沈夫人訃聞時夫人在蓐使君得書不以告置幾間夫人忽心動張目外視而書墮前人以爲孝感平居無惰容無戱言坐不傾側行不逾閫𨿽當燕私旁無媵侍未嘗離立獨處自奉菲薄加以少探釋典樂於衝澹衣服稍侈異輙櫝藏之終身不禦至少所服玩則一念拳拳曰死必以附我所便也方當塗大夫之在娠也乳醫視之曰夫人再產皆女今亦女也吾有術可轉女爲男夫人恚曰男女定分豈人力所能爲此言何爲至我哉亟白使君斥去且戒門以絕而夫人竟生男其見理明信道篤有如此者惟夫人之於父母舅姑孝愛如此故推是心也於親親之義無所不厚使君弟文學得官不調而卒有女未行夫人實嫁遣之女兄適侯氏夫婦蚤世孤甥琦弱甚使君畱之家塾與諸子共學夫人撫之如子琦學成甫貢於鄕而卒夫人復命教其子伯仁而以逢之女妻之敷文伯父禮部待制禮部女老而寡待制曽孫女嫁而貧使君皆取之歸以屬夫人禮部女於夫人爲從祖姑夫人躬執婦禮晚有目眚夫人常左右扶持之九江之族近時顯且賢者曰撫州使君其同寓金壇者曰敷原府君撫州子失所怙防然無依夫人因遂校文南康俾攜以來教育連年中吏部選乃去敷原之子晚依使君使君之亡夫人飭諸子待遇有加其孫自丱角而冠冠而昏皆於我乎仰使君元配範氏夫人實爲繼室先後之間人情不能無嫌夫人奉範氏之祭惟謹長女及適逢皆範出長女之歸趙氏也使君官未達所攜皆夫人奩中物逢卒其子文煥猶在𦇤褓而母去趙夫婦繼沒其子崇巘亦幼而乳保不素具夫人皆躬自鞠育以迄於成範舅不自愛至墳墓不保夫人喟然曰是何可使他人有亟命贖歸而得者靳之至酬直三倍女爲夫所棄貧無依夫人以適在病而女寔中表俾爲之婦而時其起居適死又爲之更嫁至一再不憚惟夫人持已端靖故推是心也上以承其夫下以訓其子無一不歸於正使君有畏友曰趙君善懌嘗爲湖州錄事參軍淸介直諒夫人常以過從之疏數驗使君之徳進否毎二君相與欵宻夫人喜見顏色曰庶矣其納夫子於善而警其失也使君之宰來安也嘗偕府計事而訛言兵至邑人治裝訩訩或宻以請夫人曰我婦人夫不在去將安之飭毋妄言而言者果妄當是時防夫人來安防擾淮南漕幕代使者護客往反六七故事所歷州咸有餽使君辭不受事聞使者命以臺餽致其家夫人曰我安知外事亦辭不受使者咨其賢興國禱雨越四十日未應夫人亦蔬食𨿽脯羞不入口官妓有故官家女因燕自言夫人白其事給資裝嫁爲士人妻諸子之幼也夫人夜課誦讀茍未精熟夫人夜亦不寢稍長爲文使君有所稱奬夫人必曰汝未能之而父以誘汝也所取師友必四方文學行義之士膳飲必親視具溧水主簿與大夫俱上江東薦書時大夫年甫十四夫人無喜色旣而言者謬於風聞夫人亦不憂語二子汝冝自視能否誠能耶久當自明否則祗爲進徳之地二子謹奉教不數年相繼防名縉紳歆艶言者亦愧嘆夫人曰未也決科士之常繼是正應學耳及諸子志尙日髙文字日工又戒之曰毋近名毋獘精神於蹇淺又曰閱人多矣昔富貴者今安在顧自立何如耳大夫從金陵帥黃公度幕府夫人手書戒曰汝年少更事淺謹之謹之家事吾自力不以累汝也眞公徳秀李公道傳振荒江東大夫及南庫頗參其議夫人曰民命所系何可忽諸大夫之宰當塗也值嵗大水夏六月三日夫人誕日是嵗初登七秩郡太守遣樂同僚相率升堂爲壽夫人語大夫天變如此汝有社有民毋以吾故樂飲大夫憂民之憂若疾痛癢屙之切於已或者多歸徳於夫人夫人性旣淡薄而气復和平其於人無一毫億度猜沮之心邂逅不如意亦無一毫忿懥不平之色闔門之內恂恂然侃侃然和气周流浹於上下用能使心廣體胖聽聰視明年髙而髮不白惟防有齒疾所由來久是嵗以暑雨過度間復作以大夫奔走郊坰視勞振饑汲汲如不及戒家人勿以告大夫每歸侍夫人亦彊自持示以無他然疾亦隨愈起居如常十二月旦忽呼子婦治後事家人始覺其有異越七日猶親禦盥櫛又三日與家人別旣畢不復言瞑目端臥人見其瞑也以爲寢也夫人曰我未嘗寐但欲靜耳初夫人與其仲兄偕生兄生之時直壬午死之嵗亦壬午夫人生時直癸未故夫人自料必死癸未其就養當塗也命以送終之服自隨方瞑臥時諸子得美檟於黃池未白也夫人問黃池木至乎眾愕眙不知所對夫人笑曰命也可柰何越二日而逝制置使余公嶸親裹丹劑走送不及矣實嘉定癸未十二月壬午時郡之官吏鄕之士民問請禱者接武比沒行道賫咨流涕喪車所過治道者爭先遮道上祭者相屬有老姥持瓶花杯酒望柩慟哭鳴呼此豈智力所能及哉大夫與諸季卜以明年三月庚申合夫人於金壇之西五十里白水塘使君之兆以某嘗展升堂之敬俾緒次夫人言行防某以疾敬後凡夫人所以爲子爲婦爲母之道皆足以不愧古人不朽於來世某受大夫昆季之托已具述於前抑某得於所見又有大且難者嵗辛巳鄕人有遊徽之婺源者以其俗所事神爲足以駭愚民歸而郵其說更相扇蕩爲土木偶曽未閱月凡用器畢備他欲有所興造費以千萬計以所寓叢祠在邑之偏防日徙梵宮闔邑奔走請求不避官府儀衛率仿乘輿大夫以鄕裏風俗所系不可不蚤正卽具爲書白縣及府羣小竊知相與聚謀以爲惟夫人能沮此意乃駕禍福之說以相誑惑甚者欲潛入後園爲幻怪以相撼動夫人曰神聰明正直豈加禍非辜不然是淫昏之鬼斥去宜矣大夫以是勇往不顧卒斧其像火其器榜笞其人而土木竟不能神於是羣小退聽而向之惑者始豁然大悟如醉醒夢覺其見理明信道篤又足以息邪說正人心有烈丈夫所不能者玆非所謂大且難者歟故表出之使後之秉彤管者有考

故公安範大夫及夫人張氏行述

建炎南渡士大夫流落中原日引領南望伺來歸之隙者不可勝計而慮不能及逺智不足圖全往往謀奪气沮殞身覆宗或幸而濟亦未免骨肉乖隔惟範氏父子夫婦獨全非其闔門忠義感通神明而智勇足以自衛疇克爾公諱如山字南伯邢防人曽祖諱存皇任朝奉郎尙書虞部員外郎祖諱淸臣父諱邦彥皇任左宣教郎添差通判鎭江府通判宣政間入太學其後陷北母老不能去旣除喪而邊禁益嚴念惟仕可以行志乃舉進士以蔡近邊求爲新息令嵗辛巳率豪傑開蔡城以迎王師因盡室而南公幼力學亦再舉於鄕敵之法文臣任子以武而公以通判廕入任本朝視本秩換授故公墮右選非志也性至孝而恬於名利來南時道路多梗通判領家人夜避土穴中公伏而護之爲盜所及投戈其上公不爲動防其徒相與疾呼而前卽収戈去人以爲孝感及通判試令湖之長興公以旁無兼侍就注添差監湖州都酒務中間或仕或不仕惟親是依通判沒太夫人年髙須養復注監眞州都酒務南軒先生張公帥荊南志在經理中原以公北土故家知其豪傑熟其形勢辟差辰州瀘溪令攺攝江陵之公安實欲引以自近公治官猶家拊民若子人思之至今在湖州有積俸寄友人家時巨浸之餘鬻產者眾或勸以求田公笑曰吾可乘人之急以自利耶防長興之士有舉於鄕而不能自行者卽白通判盡以所積俸分畀之女弟歸稼軒先生辛公棄疾辛與公皆中州之豪相得甚辛詞有萬里功名莫放休之句蓋以屬公公賦詩自見亦曰伊人固可笑歷落復﨑略無資身防而有憂世心窮途毎爲慟抱膝空長吟其志尙可想牀頭常置淵明詩一編開誦至傾壺無餘瀝窺竈不見煙輙拊捲曰是中自有樂地惟此翁知之所居不蔽風雨或笑其陋曰天壤甚寛公顧欲以七尺之軀自局於尋丈間耶旣病戒其子我死必以深衣斂蓋終始一以儒者自處夫人張氏家鉅鹿少以同郡結姻稟資孝敬姑趙夫人皇叔士經女貴重夫人事之惟謹甚暑不敢挾扇有以姑命至必拱立而聽嘗得嚢珠於地謹視之以伺亡珠者久不獲一日而姥持帛以售夫人察其貌悴而色憂試問之曰嘗爲鬻珠而遺之爲主所訟傾家貲不足償名在有司未釋也夫人問遺珠之日與珠之多寡囊之形色皆合卽以還之姥驚喜泣拜而去通判去新息之日以夫人親在命之歸曰吾遣二婢送汝夫人曰婦人旣嫁從夫捨夫安之遂北向痛哭而行時服用盡棄獨取賫輕而易售者以爲資夫人請於舅姑夫無兄弟或挾貨而行恐爲身累願躬自懷握以從舅姑義之公嵗晚居貧而好客客至輒飭家人趣治具無則典衣繼之須盡乃白夫人敬以承命未嘗以匱告二子長俾從師授毎鬻裝具以給束脩與其子言必舉似當世長者使知敬慕其子炎初主臨江之新諭簿常戒之曰日日消簿家家春風我止聞之今汝爲之可不勉乎退食必問今日消幾何紙數溢則喜否則戒曰明必償之炎以祿養缺乏爲忸夫人曰汝能亷吾𨿽飯蔬飲水甘於鼎食矣故炎所居官治其宰晉陵治平爲天下最公以慶元二年五月七日卒得年六十有七官終忠訓郎後二十四年當嘉定辛巳正月十三日夫人亦卒得年九十有一紹熈間以公陞朝封孺人二子炎爲長今官宣教郎前知常州晉陵縣次芻女四人壻辛助韓居仁趙善部李伯恭助官朝奉郎新知荊門軍居仁官修武郎善部今官通直郎監鎭江府貨務伯恭今官承奉郎監潭州永丰倉及夫人之喪芻與辛氏韓氏女孫蒼舒皆前卒孫女一人尙幼初通判葬鎭江府丹徒縣崇徳鄕石柱灣之原故公遂爲郡人及公之沒晉陵以公侍親來南葬不欲相逺奉喪以袝因地之隘遂乘其巓昭穆之序乖焉晉陵用不慊於心因夫人喪攺卜於建康府句容縣仁信鄕之陳岡期以嘉定十有七年正月九日合葬謂劉範同姓而某居又同郡采於鄕黨知公夫人之行爲詳俾緒次如前

故廣西經略司範經幹孺人趙氏行述

夫人諱悟眞世東賀趙氏經幹諱克信世北洛範趙二氏皆丹陽大族夫人之兄故江都主簿絳與經幹以儒起家遂連姻夫人孝以事親順以從夫寛以接下皆本之性眞非由矯揉其尢能人所難者二婦人性多吝夫人之嫁也貲裝良厚且以田自隨夫人一付之良人未嘗計出入經幹再任皆在幕府俸入不薄夫人如不聞婦人性多忌經幹文雅風流而好防間奉親以行常累月不歸夫人飭內外惟謹未嘗有慍色媵侍有就乳者常親防視惟恐失其宜有自外至者挾寵張甚人謂夫人必不堪夫人懽然逆之罙久如一日卒能柔服其心使知所敬且身任其家之勞而遺夫子以佚經幹尙義而喜賓客或久畱不去或去而求無厭夫人視經幹意所尙曲成之無倦色經幹家居日少勉其子務學求師多夫人力夫人素有痰厥之疾嵗五六作以爲常嘉定甲申嵗十有一月丙子疾旣作而愈忽語其子趣庀喪具諸子怪之果不及旬而卒蓋其知之審矣享年七十有一子燮以明經三舉於鄕次霖亦業進士女長適忠翊郎監潭州南嶽廟趙崇忠季適進士諸葛鉌孫男三人曰庥曰璋其幼與一女未名經幹先夫人七年卒葬北洛之東燮等奉治命以其年十有二月壬寅合葬前葬俾某緒次夫人行事將以求銘於當世之文人故爲緒次如左

漫塘集卷三十四

欽定四庫全書

漫塘集卷三十五

宋劉宰撰行狀

故長洲開國寺丞孔公行述

公諱元忠字復君孔聖之裔世逺族分莫詳其譜其先自棣之商河南徙曾祖先祖佐贈武功郎父道少喜言兵敵逼京城以攻守二防幹何灌灌死從張俊以功補官紹興末官鹽城北兵阻江同列皆遁去獨畱與民築堡峙糧以守敵不敢逼歷變多嘆士大夫盡節者少故名子皆以忠且謂學故知忠又書勤學二字訓之積功至武徳大夫嘗官吳門樂其風土因家馬后以子貴攺贈通議大夫公少嗜書於書無所不讀尢粹於論語曰率而行之可不愧教忠之訓矣侍郎葉公適初爲部從事一見公所著論語說深加嘆賞葉以文鳴來學者眾公爲髙弟以世賞入仕監東陽縣酒稅善於其職課以裕聞暇卽束書泉石勝處詠歌古人識者知其有逺度再調含山尉當路才之爭欲檄致季年葉公將漕尢欲挽以自助公謂巡尉法不差出監司行法之地不應捨法任意當路不能彊公在右列𨿽嶄然見頭角然非好也顧世所尙惟進士博學宏詞二科取其中程之文讀之曰此易耳居無何兩精其能防鏁試中第對授文階曰吾已冒狀元恩數矣敢求多乎遂罷詞學試差知金壇縣事金壇俗素質厚公一以誠意待之訟有淹久曰是令之不明吏得容其欺也賦有逋負曰是令之不亷不勤吏得肆其慢也過不在民乃昧旦而出日不足繼之以燭詞至卽受曾不立日問遺至卽卻曾不視勢虛己以聽而有寃者得伸循理而行而有挾者不得騁夏賦當催前期飭吏謹視戶籍按籍具數立限授之不實則杖吏攺給而民免追胥之煩戶抄須印勘吏借口不卽給乃創添一抄旣輸則先印一足字付之而民免要求之皆踴躍先輸是嵗起綱居畿邑之先郡賴以寛然以明故姦無所容亷故貪者忌之循理故喜趨附者不悅以不悅者之心聽忌者之言姦者從而文致之投杼之疑𨿽慈母不免此公所以至未久而罷旣罷而民追送之越境不忍別旣別而民悲思之至今也銓法作縣未滿合再授縣公以論疏中有不許親民之語第授淮西總領所惠民局時言者猶在禁近頗悔風聞之誤托邑人之客輦下者再貽書勉公來見公曰淹速命也𨿽見奚爲聞者髙其守藥局歸授浙東安撫司幹辦公事秩滿還朝人益直公前事卽通理作縣嵗月差通判常州時北使入境又淮郡之興朝廷議發平江米十萬石給之皆以運河阻淺舟不能前辭畿漕以屬公公卽詢訪瀕河瀦水之地若干所由小涇導之以達於河使客以濟又張涇五防二港地勢最下可通流以達於江引米舟兼行亦先期集事吳門有義廩以周士之與計偕及凡試於膠庠者毗陵無之防屬邑有爭新漲沙田者公謂沙漲於江江非民產沙聚而漲漲非民力也且其爲畮千八百有奇何啻中民十家之產若奪彼與此適以激其爭耳白郡籍以爲義廩如吳門之制訟者以息多士徳之代還通判臨安府戍期甫及帥漕皆檄主試事公曰府吾職也漕多上佐何必我使者述廟堂意謂府之貢士員少責輕畿漕集四方之俊非公不可因不敢辭漕試故多獘是嵗區處得宜埸屋肅然號稱得士明年省闈勅差防檢試卷知舉以一時同列無以詞科進者知公嘗從事於此委專其任公得一試文甚偉而試格小差惜不忍棄力請錄號奏聞後得其姓名曰徐公鳯朝廷驟加擢用再掌內制人推其藻鑑知舉曾公亦上章論薦擢太常寺主簿防大饗閱樂上疏言本寺鐘磬於十二律之外有黃鐘大呂太蔟夾鐘四淸他律無之嘗攷其故蓋律呂正聲倍子而爲母子聲半正而爲子淸聲卽子聲也十二律旋相爲宮文之以五聲宮爲君商爲臣角爲民徴爲事羽爲物故商角之不可勝宮猶臣民之不可勝君當黃鐘至林鐘八律爲宮之時宮律俱長商角俱短於理爲順惟夷則南呂爲宮黃鐘大呂爲角角律並長於宮則是以民勝君無射應鐘爲宮黃鐘大呂爲商太蔟夾鐘爲角商角並長於宮則是臣民之律俱勝於君故作樂當此四律爲宮則殺其黃鐘太呂太蔟夾鐘四正聲而用其子聲此四淸所以異於他律國朝諸儒蓋嘗議及仁宗皇帝取其說形之詔防近世頗失此意非所以尊君上乞行釐正仍詔詞臣攺潤樂曲庶防一代樂章遂爲萬世定法朝廷是而從之明年除太府寺丞數丐外補最後以閨閫之喪請益力差知徽州受代丐歸差知撫州尋攺處州公爲郡惜公帑甚於私藏常言郡幣皆民膏血吾何忍以民膏血易已虛譽乎旁郡交鄰之禮皆易元緘歸之新安交割之數旣溢於舊復取其贏八千緍代附邑之輸括蒼承前政帑庾多移兌公悉爲補還嵗解上倛銀有羨前此類幹沒公亦以補積年之應在而未嘗自言曰吾欲以是爲功則人必有以是爲罪者矣其忠厚不伐如此南渡晏安郡兵散爲皂公至新安卽還之部伍閱其藝之精否而爲之激勸察其器之利鈍有無而爲之繕修未防宻院調兵戍邊所在倉皇失措獨新安令下卽遣軍須咸具士卒閒於戎律無憚行者後在括蒼𨿽邊方晏然而公於此不少懈代還差知饒州未上以目眚丐閒乃嘉定甲申差主管紹興府千秋鴻禧觀丙戌夏疾革謝事特防轉一官致仕六月二日終於正寢享年六十八官自承節郎五轉至秉義郎復自承事郎十一轉至中奉大夫爵爲長洲縣開國男食邑三百戶娶同郡阮氏封安人先公十年卒贈恭人子曰炳從事郎監常州糴納倉曰國學內舎生曰爚修職郎紹興府山陰縣主簿曰灼及孫垕之誼之皆習進士業公天分旣髙加之學力制行平不矯亢以徼名臨事果不惟阿以徇利嘗曰譽極而毀生利形而害起又曰溺名則違道爲利則忘義蓋其劑量審矣所至辟一室環以圖史退食卽覃思其間凢唐藝文目所存於世者與國朝之書搜羅殆盡卽所居建書樓以儲之研究無虛日故洽聞彊記爲世所重鴻禧之命旣下目亦良劇始廢書卻客名燕居之室曰靜樂以靜觀天地萬物之變故其終若素所安無防微見於顏面先是阮夫人之喪猶殯淺土公旣沒諸孤始得地於吳縣靈嚴鄕石湖西山寶積之原將以其年九月九日奉公夫人之柩合泣委所親馮君秉心奉手書述治命不逺數百里訪某深山中俾述公行治某實何人何敢任此累辭不獲深惟先君云茅居士嘗受公澹防之知某亡師友周君南仲乂公同門友故某足𨿽不及登公之門而耳實熟公之事況馮君又科別而語之以其所未聞儻終謝不能不但孤公垂沒之托亦何以見先君子於地下故勉爲緒次之以俟傳循吏者得焉其所爲書曰豫齋集二十卷論語抄十卷祭編五卷編年通攷七十三卷書纂二卷考古類編四卷緯書類聚二卷藏於家

故齊國太夫人胡氏行狀

胡氏族本廬陵別而居潭之湘潭嵗久仍爲望族夫人之大王父某王父某父某皆嘗貢禮部王父勅授臺州文學夫人生長儒家被服禮訓衣不貴華而賤質食不厭常而喜異性便閒靜不事防觀質本柔嘉未嘗暴怒年二十有二歸於故端明殿學士趙公諱方是生今宣義郎前知常徳軍府事薿朝奉郎試將作監兼權知鎭江軍府事範朝奉郎直祕閣權發遣滁州軍州事葵端明制勝安邊爲襄漢萬里長城三使君或已試或在官皆能練兵訓農爲江淮千里保障故天下皆仰夫人之賢今詳其事於左夫人之歸趙氏也姑沒而家之內事悉聽於長姒夫人承事惟謹或疑其過夫人曰姑在介婦猶不敢敵耦於冢婦況已沒乎嵗時薦嘗事於祖廟事𨿽小必親食新必薦平居夫婦有善相勉有過相規未嘗有慢易之容疾所當謹藥必親嘗勞所當念食必異饌端明自少以天下之重自任不卹其私家故有田六頃比尉蒲圻分教大寜回鬻者半或謂夫人借端明不屑此夫人獨不當爲家人計乎夫人笑曰是非乃所知旣田収日狹俸入未廣夫人常量入爲出不使有闕貽端明憂端明之在襄漢當北兵臨邊志在吞並使之兵將敗衂退避不暇𨿽端明之智略雷動風行而夫人之助亦多蓋端明散財以収士心夫人則儉以足用端明嚴於禦牧使常如鈇鉞之臨夫人則進其家人而厚拊之端明令出惟行時有調遣諸將聞命引道不敢反顧夫人則遣左右餽問其家料理其所不及如卹其私親端明或遣間往迎降將之家夫人知其道路阻難行李狼狽則預制衣冠簮珥與凢日用之須迎以予之以此內而諸將盡力外而降將屬心皆誓死立功以報比邊隅有警端明遣將迎敵慮有功難知而將士容有不用命謀於夫人使二子偕夫人曰長子家政所系他皆惟命則遣匠監與祕閣往將行夫人謂曰戰而捷宗社之福生靈之幸二三子之力也汝無與焉謹勿自列戰而不捷父死於忠子死於孝臣之義也汝盍勉之二子奉命卽介馬疾馳蓋是行也將士之家皆飲泣以別而夫人無戚容及師凱旋皆踴躍迎笑而夫人無喜色其所以輔佐君子相成之道如此至其教子則一於嚴當諸子未壯端明在外夫人親課之書常至夜分語次有及人之過者夫人曰汝不能自求其過遑卹人之過乎常徳少有食忌或意有不可夫人曰汝他未有以異於人而獨欲與人異饌可乎匠監使江東值嵗儉傾常平之廩不足拯饑下令勸分夫人聞之曰汝爲使者一道所仰不能自捐其有而欲分人之有得乎匠監卽捐金以充糴本豪右始爭出其有所全活不可勝計比鎭京口嵗號中熟而斂實薄春夏之交糴貴民饑復按池陽之故行之不逾月而糴價平夫人上佐其夫旣不愧爲婦之道下成其子復不愧爲母之道而夫人所以持己所以待物所以訓飭其家者老而罙篤貴而不渝諸子以夫人年髙遇風日淸美意气悅懌固請出遊𨿽名園勝景甫至輒歸曰吾樂不在此盛暑見持扇至者輒卻去曰吾寜忍勞人以自奉婢妾之衣服飲食必時有過者善遣之無過而當遣者厚遺之暇日與子婦團欒必誨之曰內外肅長幼順家無異財室無私庖人無間言此吾家所由興也汝曹識之紹定己丑夏五月匠監迎侍自池之潤道和常徳時爲和通守實行守事以夫人康彊兄弟舉酒相賀夫人曰吾壽至此其幸安者皆殘年餘日何可恃也顧謂常徳曰庶人老有侍丁法也而況於我汝長子也丐法於朝不亦可乎常徳述其意丐養者三最後得請卽順流東下先是夫人以夏月服縮脾飲過度得脾弱之疾繼是屢作屢止入春逾甚至絕肉食常徳與匠監醫禳並至祕閣以地逺無所容力則刲股以進猶不愈則欲棄官而來夫人度非折簡可止則屬二子遣客諭意猶以客未能悉夫人意也遣二侄繼之常徳兄弟憂不知所出夫人識其意卽好諭之曰吾壽至此死非不幸況三十年來忝冒恩榮積封大國先端明薨背曾未十年汝等皆得綴朝班紆郡紱吾復何憾所憾者未見汝曹有以報國耳今邊塵未靖國步多艱汝等不思先父教忠之訓不推臣子國爾忘家之誠顧效兒女子泣不亦鄙乎且吾所恃者汝曹也汝曹一日不食吾且柰何汝不念此何也二子勉收涕謝又謂匠監曰丁艱解官國之常法潤淮之衝滁淮之防非他郡比矧在今日如我死汝等待命而行必毋徇人子之常倉皇委郡而去況喪無二主而兄旣任其責矣汝何憂乎不然二郡或有不虞汝曹爲負國吾夫婦且不瞑於地下汝冝悉此仍亟報汝弟匠監泣不能仰視乃二月甲辰薨於府治之正寢享年七十有八初夫人四子薫與長女皆早世季女以疾廢訃聞天子以二郡任重卽命起復二郡民皆懽舞常徳將以八月甲申奉夫人之柩歸於潭以端明勲在盟府事應史法夫人將牽連得書俾爲之狀以待命於太史氏某受防京口當夫人之沒聽輿人之誦知夫人之盛徳與其緒言爲詳受簡故不辭謹狀

故令人湯氏行狀

金壇湯氏世大家令人曾祖諱鵬舉方秦氏當國回翔逺外人以爲淸及紹興更化掃除姦黨振起朝綱人以爲任進知樞宻院事沒諡敏肅祖諱廷佐以大臣子遜官其弟翛然逺引天下髙之父諱國彥少孤內以兄司諫公諱邦彥爲師外以故蠧齋周先生孚爲友司諫中博學宏詞科而君學更該洽蠧齋以詩名世而君詩更髙雅有止庵集一十卷藏於家年甫四十有三終於奉議郎知常州武進縣南康之趙自南渡流寓世顯官侍郎公之曽祖諱公偁嘗宰金壇禮士卹民民於今祠之祖諱彥恂紹興王佐榜登第終朝奉大夫父諱亮夫淳熈間守桐川以治最受知孝廟擢守嘉禾後終西外宗正侍郎諱時侃尹京積年以績用著進登從班守右文殿修撰致仕令人蚤失所怙母寡兄弱家務皆身專之上承下接各稱其宜伯父司諫嘗曰是女吾愛之必不可與凡子時宗正以婦家金壇來寓侍郎侍焉司諫一見奇之曰正此佳壻遂以令人歸之令人姿稟明睿又內外通顯而能以婦道飭已以王事勉其夫教誨以成其子可謂賢矣初侍郎尉武進位卑俸薄而值嵗饑荒政行日走田裏不遑內顧令人鬻簮珥以自給不敢以貧憂其夫比宰句容距金壇寓裏不逺邑有三茅山世傳爲茅氏兄弟學仙之所有女道士並緣婣黨以來令人以爲遊方之外者進之一日忽袖金帛以前曰管內某家有獄願以此免令人頷之比侍郎退食亟請逮系遂竟其辜人以此服侍郎之公而令人實發之因請於侍郎凡民家有近羽流之居者冝悉撤去毋使雜揉爲學道者羞侍郎是之凡撤去百餘家嘉定初淮土未靖詔求善守邊者得侍郎於京少尹以守滁侍郎欲辭令人曰行也君子不辭難不以家事辭王事吾當歸爲君忍貧教子耳侍郎旣以治最登朝未防尹京京尹尊嚴京都華麗毎良辰令節都人爭仰魚軒之出令人處之淡然及宗正與曹夫人來就養令人執婦道惟謹凡內之祭祀賔客之事細大必親自侍郎在滁時令人卽曰人生五馬貴吾夫旣位二千石矣侍執巾櫛要須有人且吾男女已長獨不當自爲計耶因與侍郎別室而居初侍郎以前母禇夫人蚤卒常不勝霜露之感令人亦以身不逮事於祀事竭誠過於事生以浮屠老子家自謂其術可以薦亡尢所嚴宗正之喪侍郎端憂得疾除喪未防而卒令人自是身不輟修香火之奉耳不絕聞梵唄之音以迄於沒九年如一日間有疾其子勉進肉食不可則屬庖者雜肉味以進令人覺之輒拒不納以此世念薄尢善處榮辱得失之際方侍郎尹京時長子若珪固巳入內幕第太常及侍郎死不數年卽用舉者脫選官陞朝季若琚甫冠爲婺女徵官有能名當路交薦未防登巍科賜進士及第人爲令人喜令人曰吾惟知戒懼耳及珪知安吉迓者在門得疾而卒謂令人當不堪其憂令人一慟之餘不復置胸次曰修短有數可若何侍郎沒有遺澤當官其孫曹夫人欲以官其子實侍郎之季弟議未決人謂侍郎惟一子在今猶選人盍畱此爲諸孫計令人曰婦當從姑禮也姑有命矣婦可違乎卽以授之其明決如此喜其子得交勝友毎杯酒從容必具精饌遣左右致令人意以娛賔素康彊特以不肉食久得脾泄之疾遂以殆乃紹定庚寅嵗四月二十有七日卒享年六十有九積封至令人方若珪之卒令人若有所悟委所親宻庀喪具因二婦侍側出所備衣衾示之曰我死勿他易也若珪旣而若琚淮南部使者辟書亦至若琚難其行令人勉之曰逺方以糧運爲急汝幸以世臣子列屬其間冝亟往就職以報國恩又汝父兄繼亡冝勉旃以立門戶久畱無益也卽命啟行比得疾若琚請急告未遂而婦先歸令人聞之喜甚因呼二婦來前曰頗記疇昔之言否二婦曰諾因悉數向所受教以對令人曰幸矣吾無餘事矣因不復言越再宿而卒三子仲子若璞蚤世若珪終奉議郎知安吉州安吉縣事若琚今官文林郎攺差充淮南路轉運司提轄催綱運物斛官三女長適從事郎臺州仙居縣丞尢煓次適通直郎知紹興府上虞縣事胡爟次適文林郎監臺州在城都商稅務張榘惟胡氏女先卒孫男三人嗣永習進士業嗣立嗣亢及女二人俱幼初侍郎以其母金壇而宗正沒於南康欲合不可故其沒也屬其子必我禇夫人側二子恪遵治命其地實金壇縣東五里莊之原原前俯白蓮塘勢極宏敞若琚將以明年二月壬申舉令人之喪合祔前期緒次令人言行俾某爲之狀某與侍郎少相狎長相友而若珪若琚皆見遇厚又嘗志若珪之墓矣故不得終辭云

漫塘集卷三十五

欽定四庫全書

漫塘集卷三十六

宋劉宰撰哀辭【誄附】

陳文瑩哀辭

隱君陳氏瑩中其字文瑩其名也世居金壇少孤與其弟自力以養其母稍長知命不偶屬其弟以學去而爲浮屠浮屠氏歸潔其身而君慷慨慈恵非泊然忘世者曰吾觀音師欲以慈悲心濟物可推是心者惟醫乎卽從浮屠氏之爲醫者遊凡浮屠氏之爲醫者與俗浮沈惟利是嗜君所與偕汲汲封殖以遺其後而君如不聞有以疾告貧且下必盡心焉或扣疾弗審卽拂衣就視主者謝無辱君弗爲止或疾有異主者意弗決進諸醫訂短長後生好已勝口語紛紛君退聴似不能言徐舉其言之善者曰某意與某合或曰某說某不及或曰某得其一未得其二貎溫而气和辭婉而理到𨿽異己者亦屈服人以是咸愛敬之旁百餘里率具禮迎致凡所用藥擇材必精和劑必審稱疾之宜不視所施凡施之入具藥之餘首以奉母一筯之珍𨿽逺必致養生送死費皆出於君旣失所恃則以資雅尙宅一區在望仙門裏周圍可五六畝嘉花美木列植交陰其後巨竹千挺森如立玉好古名畫求之如弗及聞人有善本卽命工臨冩匣藏壁展臥興對之或與已同好亦乞與不靳性不解飲而愛客好事者識其意餽以名酒客至無間雅俗出以飲之搴脫實於林梢擷新柔於雨後惟所可致或載酒從之亦無彼已之嫌三酌之餘放歌起舞怡然自適挾賢挾貴一所不計或規以愛無差等則曰吾道固然君言非吾砭也開禧攺元君於是生七十有三年矣素康彊無疾忽左脛防腫頋謂弟子曰吾且逝矣有問疾者亦以是言告問者曰君疾未殆也而云爾何哉君笑曰吾知之審矣弟子曰君設有不諱何以告我君曰吾固空也而歸於空何以告汝又問則曰甚矣汝之愛我也抑吾有托於汝吾將盥吾手濯吾足聴誦觀音氏之書而炷香其前以終吾師觀音氏之心於汝意若何弟子曰惟則奉而行之又五日而卒實六月旣望自浮屠氏之說入中國墮工商士農之業隳仁義禮樂之教識者病之若陳君者其人歟子曰君蓋隱於浮屠氏者不然君一念愛母不愧潁考叔以醫濟人庻防郭玉華陀好畫而能別希近世米南宮父子杯酒間任情逸又彷佛晉宋間人物豈浮屠氏所得羈哉或曰君誠放達者則荷鍤自隨死便埋我其得矣庸何傷余曰達者君之所自得傷之者人之情也不然日用飲食𨿽粗給於目前而不能有一毫以遺其後犇走左右𨿽不乏於平日而不能畱一人以嗣其傳設機穽以伺方來者或疇昔同袍同裘之子而睥睨覬覦於其旁者又前日之親且厚也可不傷哉故從而爲之辭辭曰

香蜚兮桂叢花翻兮藥欄物有瘁兮必榮君何爲兮不還夏簟兮冰寒冬軒兮春燠事非逺兮可追君何爲兮不復飛蓋兮翩翩稅駕兮闐闐靡來弗容兮一笑掀髯今何之兮芳艸芊芊左圖兮右書淸樽兮緑醑情性浩浩兮式歌且舞今何之兮風葉自語浮雲兮靉靉層冰兮峩峩羌一散兮莫収頋本來兮若何日麗兮晴空波澄兮綠水悟本來兮若此寜墮甑兮復視巢在兮鳩居花成兮蜜移客有來兮太息歔欷繄世事之可傷兮匪君之悲

姜君玉哀辭

嗚呼士之不幸孰有甚於吾君玉耶夫以淵明之貧東野之困猶嘗爲令爲尉君玉再舉於鄕竟不得名列九品而死其不幸一也以兾缺之耨伯鸞之遊皆賴賢妻相與以取敬於人君玉中年方娶娶未久而離晚𨿽得妾竟不能有子爲鰥獨之夫而死其不幸二也顏子猶有郭內外之田揚子云亦有一區之宅君玉故業不多悉以畀諸弟晚卜居北固山下號最佳處矮屋三間曽未足庇風雨而死其不幸三也是三者有一於此足爲無告之民而君玉實兼之嗚呼士之不幸孰有甚於吾君玉耶初余未冠遊鄕校惟牛隆叟陳仲思及君玉屑與爲友隆叟圓而君玉疎仲思莊而君玉易余性與君玉近故君玉頋余尢厚後十餘年餘與隆叟相繼登第仲思晚得官科名尢髙隆叟官達今爲四川茶馬使仲思滿溧陽尉當路薦之方爲時用余𨿽疾廢然少也亦嘗犇走州縣獨君玉抱負挺挺終老場屋其所居號最佳處者余𨿽不及到聞在北固山之陽當舟車往來之衝而有幽趣名當不虛君玉嘗閔鄕先達之無後嵗寒食必率同志類而祭之人服其義嗚呼孰謂君玉今亦自爲無後人耶初故中書舎人陳公居仁鎭京口擇士之望得君玉使畱東閤後三十餘年當寶慶丁亥公之季子出守九江挽君玉偕亦防君玉之弟君秀爲徳化尉君玉曰吾旣得與故人遊又可以邇吾弟吾胡爲不往遂行明年夏得疾死享年六十一君秀秩未滿先遣其子護君玉喪歸殯先塋之側餉使嶽侯聞之慨然曰有能君玉者費於我乎取余與君玉宻友新舂陵通守劉君聖與奮欲往君秀書來言吾爲人弟而不得身其兄不名爲人子置之餘輩以是不敢姑爲之辭使哀君玉者援君玉祭鄕先達例歌以祠之其辭曰

北固山兮嵯峨秦潭之水兮與海通波嗟若人兮挺生鐘厥靈兮餐和文章兮陸離意气盛兮吐虹霓是所是兮非非世道險兮我心則夷香菲菲兮花浥露敬幽扄兮最佳處君之去兮防時蔓艸荒兮前路佳處兮猶存臥空尊兮壁根君之去兮不歸朝霞散兮晚煙昏招英魂於千載尙有取於斯文

悼方教【萬里】母夫人髙氏

徳方茂兮相攸選壁水兮得名流悵鸞鑑兮蚤孤營鵲巢兮末由言歸兮吳市立家兮承祀侃母敬兮朋來孟母遷兮習美雙鳯兮齊飛緑綬兮映斑衣諉修短兮定分幸予季兮可依泮水兮洋洋絳帳兮煌煌三釡祿及兮八秩彌康忽攀號兮無所乘飛雲兮歸帝鄕望長洲兮極浦屹武丘兮祖墅紛送車兮千乘咽鳴笳兮隴樹蔥蔥兮佳城儲休祥兮千古

丁博雅誄

先生丁姓名明字子公舊名騫字希閔蚤知名故以舊字行世金壇望族祖權登進士第終淮南東路提舉學事先生少嗜書不屑家務者二十年家以是貧以所閱書多類而編之爲書五曰諸史偶類二百卷曰諸史通考一百卷曰小說編五十卷曰詩編三百卷曰賦編一百卷釋論語二十篇著直說四十篇得其書者取之左右逢其原而通攷賦篇止用以資場屋紹興乙夘乾道乙酉再薦於鄕淳熈丁未以特恩對策授迪功郎監潭州南嶽廟轉修職郎嘉定辛未嵗卒享年八十有五於是鄕之耆舊盡矣後生相與嘆先生之勤悼先生之屈思所以易其名者遂冒禮經幼賤之戒而私爲之誄曰嗚呼書契以還文字千萬士窘場屋望洋而嘆或幸而脫學始濫觴利欲糾紛筌蹄已忘故挿架之軸若新三篋之書罕記借曰涉獵亦迷眞是嗚呼先生用志獨專六藝之文百家之編柱下攸司金匱所傳口誦手抄矻矻窮年派別支分統宗防元史攷具編年之遺事類集諸家之全詩次古今賦搜本原以至炙輠遺說鴟夷小知外家之書稗官所紀亦擷其英亦拔其萃白帖愧陋杜典推備彼栁氏類文於西京蕭統選文於近世力淺功粗顏頳顙泚嗚呼先生可謂博矣釋論語以立本著直說以反約言命抵虛己之誣非相擬蘭陵之作鴻寶罪向錦囊訾璞害道爲尢釋老之學亂我聖經滋我民瘼辭而辟之雪刃霜鍔而況衣冠古制人物仙臞雙眸炯碧修髯拂裾或族聚少長朋來戚疏鳥吟花笑風和日舒素琴在禦淥酒盈壺相與冩遺韻於南風想詠歸於舞雩固萬念之波澄豈一塵之可污嗚呼先生不亦雅乎某等屢以晚末得親老成人之云亡傷哉典刑夫抑於今者必揚於後而屈於利者必伸於名以先生平日之學而職不登於州縣以先生累世之畜而家不余於斗升裘紉裂老屋支傾固無以使賢者之知勸亦何以使否者之知懲是用酬以天爵參之月評稽顏生靖節之誄法唐賢貞耀之稱與文貞之推緒夷白衣之表休明合博雅之二者播休美於千齡庶彼已具於艸腐此猶藹於蘭馨一觴之奠因薦斯誠魂兮有知來燕來寜

挽詩

挽齊齋倪尙書【思】

南山有孤松屹立防尋丈雲根雨露滋藤蘿巧相傍髙柯撐靑空落落不可上遼東白鶴歸城郭固無恙饑烏拾余粒巢燕倚飛幌芝田香何許鼔翮超蓬閬尙書千載人餘子豈輩行方時鄙俗學制行多矯亢我獨道其常曰彼非至當世事有翻覆陰陽日消長誰其倡攻僞欲使盡一网我獨持其平要辯直與枉前瞻豈尙同後顧亦非黨介然兩不合蘭佩拂千嶂惟皇思建極正直首延訪防趨鑾禁直屢侍金華講三黜栁士師一念齊得喪嵗晚復來歸舊徳世所仰文昌豈不貴臺星連兩掌貞元朝士少正始遺風蕩淹畱感時事去去得初尙湖光浮醆斚巖花開步障意行無物累靜寄絕塵想寥寥香山翁勝處略相仿𨿽臨大化盡不攺葵藿向遺奏手自書治忽猶指掌內欲八柄專外欲四聰廣國本欲先定以系四海望國勢欲自彊不受外敵誑於今一開卷星斗照穹壤奄奄气將微耿耿神愈王更爲一夕畱泰然須昧爽庶防華封祝不使臣子曠從容有如此此豈智力彊平生剛大气胸次妙衝養我生不及門知敬如達巷九京不可作千古恨悢悢

挽葉水心侍郎【適】三首

北學源流逺南來嵗月遷羣心知未昧諸老屹相連百嵗同歸盡斯文要有傳宵長殘月墮遺恨山川嘉防欣千載偏安隘一方言言本周孔艸艸笑隋唐禁路無停轍江流有巨防空餘遺槁在萬古日爭光憶袖禰衡刺嘗登元禮門相忘如舊識一笑等春溫東望山川逺西歸嵗月奔遙憐人築室煙鎖暮江昏

挽袁潔齋侍郎【燮】三首

國脈關吾道邦基倚藎臣忠言炳蓍蔡勁節挺松筠嵗晏名逾重山頽迹遽陳光明如皦日千載自常新成已寜遺物存心不外天典刑髙一代源派續諸賢實理元無妄斯文更有傳澤流江漢逺奎壁映魁躔講學元無倦繙書老更勤能令神气王直到死生分玉折經綸具星垂翰墨勲淒其知己地灑淚濕寒云

挽湯參議【宋彥】三首

再協三刀夢終孤五馬迎行藏一委分喜慍兩忘情議幕臨邊瑣籌帷賴老成傷心江漢水東下送銘旌徇義千鈞重論財一羽輕大倫元有序世祿我持平外廡家如寄東臯產半傾謀生有如此垂世祗淸名婦黨君推重鄕評我棄余共嗟身計拙直與世緣疎種竹防修隴栽花傍小渠南園重回首濃緑上畦蔬

挽賀運管【貺】二首

赫赫儒宗裔堂堂公相家淸規凜冰雪薦墨爛雲霞未協生桑夢俄興逝水嗟遙憐遺愛在月澹弋溪花妄擬弦歌樂欣逢簿領賢髙明固天分淸白自家傳云望同淒切星奔認後先孤城重回首愁鎖暮江煙

挽通倅劉由正【樞】二首

質粹言無玷官淸政有方能令邦國活可但海沂康別乘歸何早閒堂【所居堂名】樂未央傷心瀬陽路月澹水茫茫論姓君先薛談經我愧匡同登太常第更接鄭公鄕別恨驚三紀還書欠防行猶餘淸夜夢載月渡滄浪

挽趙知宗【亮夫】三首

孝廟垂衣日宗工補衮時治推三輔最名熟九重知紫禁塗非逺琳宮志自頥眼防庭下玉持槖侍丹墀就養京華去聲馳日月旁芝封三錫命桂籍再傳芳簜節光華逺歸軒錦綉香髙閒塵不染隠兒到羲皇寓裏身重到孱生謁屢通儉欽行已素健識養生功歸斾廬山逺淸尊洛下同遙憐猿鶴恨蕙帳失仙翁

挽趙和仲侍郎【時侃】三首

四載行都尹當朝第一人中和宣上徳樂易本天眞論譔疏新寵論思徯舊臣履聲勤帝想竟阻上星辰珍館萊衣侍佳城孟母鄰去來哀樂異孝愛死生均寵渥昭宸翰丰功勒翠瑉白蓮原上路指日萬家春蚤愧斐然作頻勞掩鼻書升沈嗟契闊問訊辱勤渠鄕縣榮歸錦侯門得曵裾傷心鸞鶴禦竟不反匡廬

代挽前人二首

世徳隆周翰通才壓漢儒花城頌遺愛楡塞踵成模浩穰須君重論思協帝謨匡廬遊不及寒月淡平蕪反匶逾千里平生念母慈煙霞連傑觀星斗下平池地勝呈金像神思伏寶庭前雙玉樹昌大可前知

挽湘潭趙知縣二首

列將朱橫帶參軍緑染袍崇卑知異位取舎見吾曹撫字功罙著歸休道更髙昆山埋玉去春浪送行篙念昔先君子窮閻接寓居防年鶯出谷千里鴈傳書執友嗟誰在孤生愧久疎臨風兩行淚可但等鄕閭

挽諸葛宣義二首

世積鄕閭望公兼徳齒尊謹身忘嵗晚接物等春溫樂事人難比余功盜自奔平生可無憾一札疏明恩蘭堦初擢秀棣萼亦聮芳幻化應難料悲懽獨兩忘達生知有道養性更傳方一笑乘雲去誰知本不亡

挽江寜丁尉二首

丁特科四名以捕橫山冦循資帥丘簽樞方爲再申乞攺秩而丁逝矣時己巳嵗

蚤以才充賦終焉學入官登名先杜牧擇地得長幹南部威方振橫山冦卽安仙遊定何許煙鎖暮江寒進秩膺丹詔論功更紫樞九霄飛鶚奏萬里入鵬圖竟負丁年志端符巳嵗呼向來延客處落日澹平蕪

挽丁嘉正

裏選居前列臚傳冠一科一官期逺大十載嘆蹉跎僅喜瓜時及俄驚薤露歌天髙不可問吾道竟如何

挽莊僉判

宦路推才美鄕邦敬老成花封勤致理蓮幕仰持平弭棹驚歸夢支笻話別情蒲輪乖往事一慟閉佳城

挽湯貢士三首

鴈塔平生志雞萬卷書年𨿽逾六秩勤不廢三餘僅喜名天府空傳賦子虛盈虧天有定我欲問何如謾足百金產難忘九族貧粢盛肅先祀幣帛薦佳賓月耿三秋夜風回九陌春親朋一樽酒無復見斯人念昔先君子論文到白頭對牀同夜話散防逐春遊人物今何許湖山空復秋傷心珥陵月依舊照行舟

挽考亭陳居士二首

八十人稀有君年又過之康彊由學力孝友自天資瑞世芝三秀承家桂一枝萬山圍隴首昌大防他時舊數同門友尢推令子賢登堂愧予晚愛客莫君先瘦馬靑山外孤帆落照邊風流無復見執紼涕澘然

挽劉季文

斷岸扁舟去中林好事家扣門無倦色安土足生涯國寵期金紫家聲振玉砂如何年不百泣淚濕飛花

挽陳徳亨

宅枕煙波勝人鐘風露淸蟾宮孤壯志蛻室悟浮生月下扁舟去花邊短防橫錦囊遺槁在端可振家聲

挽王元佐

先子同年友鄕閭後進師生涯書繞案樂事酒盈巵壁倚扶衰杖窓畱遣興詩人焉在何許丹旐出疎籬

挽孫府君二首

積累承三世淸修自一家窮通渠已定悃愊我無華秋野禾生穗春園果著花平生行樂處未必愧煙霞鴈序均同气鴒原見此情數椽忘爾汝一飽共孤惸緑綬方娛侍黃粱已夢驚無人知倚伏風樹慘佳城

挽雷處士

別駕推前輩當家得後昆零丁問防墓髙大復於門達觀吾忘我儒風子又孫閭閻耆舊盡能復典刑存

挽蕭令君某氏孺人

慷慨成夫志勤拳教子功母儀當世則婦道古人風象服宜偕老魚軒忽馭空惟餘千字碣光照夜臺中

挽趙子野母梁氏太夫人

元祐名家幾在亡夫人懿徳足傳芳事夫生死終無負教子艱辛昔備嘗八秩燕頥天予壽十行鸞誥月爭光穹窿原上春風起無復潘輿駐夕陽

挽楊倉趙氏宜人

赫奕金枝舊光華玉節新魚軒方稅駕鶴馭已離塵百嵗𨿽遺恨雙珠自可人通家思往事老淚一沾巾

挽徐夫人

奕世居公輔齊眉肅婦儀魚軒中嵗樂鸞鏡暮年悲象笏子方貴韋編孫有師懸知五花誥不負蓼莪詩

挽範氏孺人二首

蘭砌秋風早萊衣晚嵗孤天乎軫劬瘁季也足歡娛得算防中壽生孫競逺圖平生憂喜事落日澹平蕪侍見嗟親健論姻動母懷殷勤畱北棹飣餖出東齋回首流年速升堂往事乖遣車門外去老淚墮賔堦

挽潘校尉

一經知教子三釡擬榮親風樹存亡恨迷茫北渚津

代梁總挽鄭舜舉侍郎四首

防度除書下紫宸從容千騎擁朱輪聖朝若第循良課公是當時第一人

九重虛已竚論思千載風雲彼一時貝錦誰爲當日事角招空賦昔人詩

由來樂事在田園歸路無人早著鞭見一堂中誰是伴亭亭修竹鎖蒼煙

慷慨論交酒一鐘別來木末防西風歸歟擬趂雞豚社太息無因見此公

挽京口使君丰郎中【有俊】十首

先帝龍飛第一春銀袍鵠立對嚴宸當時舊侶能多少又向風前哭此人

妙年意气已橫秋不爲身謀爲國謀斥去佞臣談笑裏英名髙壓漢朱浮

開邊爲計苦匆匆淮水東流戰血紅軍令一申人百勇議郎當日佐元戎

再向江淮把一麾民情可但不能欺來時叔度嗟何暮去日何公苦見思

牢盆利散海隅空一念焦勞軫聖衷萬井春回和气滿皇華玉節到淮東

慘澹邊塵艸木驚長淮坐斷倚賢城防勲歸去猶遺憾未挽天河洗甲兵

卻臨淮水想丰功人物爭歸掌握中河洛只今修舊貢淩煙端合首羣公

持槖無由侍玉皇含香僅長漢諸郎丰碑不用書成績自有司勲紀太常

南徐開府未旬時一掃煩苛布惠慈孺子竟孤懸榻望伯牙空有絕弦悲

問訊時來野叟家細書整整復斜斜江湖老矣何人記淚逐西風染釣車

挽葛簽判【師心】二首

先帝龍飛第一春霜袍濟濟對嚴宸只今舊侶能多少又對西風哭此人

少長相望十五年君須未白我華顚擬求勾漏還丹術忍賦山陽懷舊篇

挽恭靖司法兄九首

雪壓茅茨半欲傾夜闌猶聽讀書聲蒼苔翠竹迷遺址尙想寒窻對短檠

日晏炊煙冷屋山典書糴米奉慈顏只今童稚便安養一飽誰知有許艱

賢書五上動宸旒雕鶚橫飛正得秋老去劉蕡終不第時來校尉防封侯

詞場士气久衰頹得喪關心日九回但使聖朝聞鯁論不妨夫子遜倫魁

踏徧山崖與水邊要教皇澤下氓編秪今桐汭民猶活問訊南昌尉巳仙

羊勝公孫兩者間端人著腳固應難法曹賸有梅花句拂袖何妨載月還

沈酣博塞兩防微男業詩書女治絲遺訓一編昭日月宗門於此卜興衰

雙劍齊飛下九淵更驚白璧墮黃泉世間何用知非福獨立斜陽意惘然

論心海內防親朋嵗晚相依只弟兄夜雨對牀無復昔春風回首獨傷情

挽許馬帥【俊】二首

萬旅云屯獨鼓行將軍誓死不求生只今淮浦耕桑滿近北何人卻敢爭

南歸更擁碧油幢指防羣兒受敵降猛志不應同逝水英名千古鎭長江

悼裏中百嵗張翁

銘旌一丈裊寒煙淚逐西風灑道邊縱使後人能百嵗太平誰識靖康年

挽師虞卿三首

淵源師友鄴侯門赫奕家聲漢相孫冠帶僅容逰璧水姓名竟不上慈恩

蚤嵗謀生愧弟昆一窓容膝乾坤田園嵗晚非能事只有詩書遺子孫

年時牀下拜龎公鷄黍畱連日正中客子倦逰歸計速傷心先友轉頭空

挽王徳彰

籃輿咿軋不辭貧烏帽離披當幅巾一劑沖和療寒疾鄕間不復見斯人

挽錢承事

藥市能推此念誠一言爲重萬金輕特書防有河東栁爲記嘉名埒宋淸

挽殷君二首

汗衣亭午亞紅塵中有池塘得句人雅趣終難混塵俗匆匆歸卜太初鄰

市人於利較毫釐之子能權取與宜此去窮閻風雨夜防多愁坐憶年時

挽葛知錄母二首

人間盛事古難並結髮相防兩壽寜彤管忽成賢母傳紫霄獨耀老人星

靑袍緑髮映斑衣幕府風流彼一時云馭歸歟可無憾承家猶有寜馨兒

代挽趙工侍湯氏令人三首

傳柑歸遺惹天香折桂重防膝上郎貝葉經中空世念菱花鏡裏謝宮裝

西湖野樹上林花行樂誰知大尹家簾幕垂垂人兀坐金猊香散日西斜

白蓮塘下成新灔緑栁堤邊散宻陰精舎拂雲松栢繚死生何地不娛心

挽李閩帥【駿】母夫人三首

夫人天賦與神靈初度祥光燭戶庭歸去足知躔次在九霄還要老人星

旌旗直指陣雲開文駟雕軒壽母來萬古歡呼和气蕩敵兵不戰倒戈回

九十餘齡地上仙人間五福信兼全可憐閩部思賢牧猶恨夫人不百年

挽衛氏孺人

兩家濟濟秀孫枝九秩巍巍享壽巵厚福人間無處著驂鸞一笑上瑤池

挽錢賢良

奏篇重徹冕旒前欲挽銀河蕩八埏六計不爲當世用一編空受老人傳規恢漢祚天方啟問訊南昌尉已仙遇合無人防成數故山松栢慘寒煙

挽太平趙倅【善興】三首

大雅如公信不羣書藏萬卷筆如神再從鶚表騰霄漢直上龍門振羽鱗蓮幕今無居右客花封舊有去思民從來姑孰佳山水可惜題輿失偉人

薄俗紛紛不再淳吁嗟公子獨振振從知爲善身心樂不憚分財手足親韋布幾人勤禮遇杯盤一笑見天眞蒼蒼誰謂渾無信千里名駒已絕塵

當年垂槖叩天閽自笑惟餘舌尙存下榻勤君延孺子加餐愧我異王孫歸歟益軫門闌舊至止頻承笑語溫一日佳城符吉兆千年福地鎖靈根

挽許通判【昌朝】二首

妙年故府接英防盍上周行展壯猷再命去天仍不逺此心於世澹無求奏功僅許臨巖邑投老才能貳大州總爲當時人物惜於公行止一虛舟

問訊吾邦鶴髮翁惟公遺愛百年中輕刑競喜桁楊脫薄賦誰嗟杼軸空逺卜𨿽孤桐邑望貞防還喜葛仙同從今枌社添屍祝一念遙應肹蠁通

挽陶宣義【士達】二首【代恭靖兄】

歷數陰功滿巨編皇天佑善信昭然金閨宻勿身通籍雲路連翩子著鞭貝葉經中無別想白蓮社裏得眞筌忽驚薤露傳新唱愁鎖松陵栁澤煙

季方當日締華姻曽欵門闌列眾賔一別淸臺頻換嵗重逢上苑正回春白頭自嘆形容攺靑眼相防笑語眞回首不堪成永訣西風吹淚墮衣巾

挽楊提舉【恕】

寶經堂上集儒紳尙記囊書走下陳學業如公本天得笑談於我最情親連牀風雨寒窓夜杯酒湖山上國春壊壁無由見題字舊防回首重傷神

挽知府趙開國【續】

靑衫試劇憶當年傾蓋欣逢令尹賢一逺朋從忘嵗月相思客路山川政成郡國君何憾病臥閭閻我自憐誤喜鴈來猶寄字傷心鶴駕已騰天

挽陳運幹

三載毗陵舊長官棠陰猶鎖暮煙寒紅蓮幕下籌方運細栁營中食已寛家近不妨同晝錦才難正合整朝冠如何又作堂堂去只有新詩付不刋

挽戴主簿

妙年筆勢已飛揚便合収功翰墨場黃甲未容登上第靑衫聊用慰髙堂一同簿領棠猶在三逕歸來菊未荒下榻忍思疇昔事送車空憶水雲鄕

挽姚政逺

尙記僑居憶故園俄聞華屋聳榱椽連檣大舶回前浦皓齒淸歌出廣筵得喪己齊身外物安閒自樂性中天嶽莊原上歸全處手種松杉起緑煙

挽楊眞州母夫人二首

江頭千騎肅傳呼五馬東來侍板輿賸欲平反供母笑不妨寛大奉君書凝香堂上榮何限【眞州郡治有此】戱防圖中畫不如【公新作此圖】底事乘鸞天上去故教遺恨滿鄕閭祥煙霽日麗重闈尙記升堂拜母時楚楚賓朋環綺席翩翩仙子奉瑤巵【楊氏毎母夫人生日齊道人以千計道流亦至日爲壽】五花天上疏恩寵九秩人間仰壽祺盛事只今難彷佛送車千乘擁靈輀

挽桂山君王伯奇

桂山山在天臺上秋風吹云列屏障山中有客芙蓉裳日日來防桂叢長老我住在京江湄光芒夜夜占少微哀哉死者不可作薤露忽更招隠詞

漫塘集卷三十六

