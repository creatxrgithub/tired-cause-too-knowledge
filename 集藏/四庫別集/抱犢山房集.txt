

欽定四庫全書

集部七

抱犢山房集

別集類六【國朝】提要

【臣】等謹案抱犢山房集六卷

國朝嵇永仁撰永仁字畱山別號抱犢山農無錫人康熙十三年耿精忠作亂永仁在總督範承謨幕同被拘系承謨遇害永仁亦死難四十一年追贈國子監助教是集前三卷曰吉吉吟百苦吟皆其陷獄時與承謨及同諸人唱和詩曰和淚譜則爲同難諸人所作小傳也第四卷

曰葭秋集第五卷

曰竹林集乃其舊刻第六卷

附錄同難防稽王龍光華亭沈天成二人之詩文雍正中其子曽筠編次付梓永仁以諸生佐幕尙未授官而抗節殞身義不從逆其所爲詩文皆縷述當時實事獄中不得筆墨以炭屑畫於四壁閩人重其人品錄而傳之得存於世令誦其詞奕奕然猶有生气與範承謨畫壁諸詩同爲忠臣孝子之言不但以文章論矣乾隆四十六年十二月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

嵇畱山先生傳

姜垐先生諱永仁字畱山別號抱犢山農晉侍中紹之後祖居虞山父中書公以官居金陵先生嘗遊梁谿樂其山水家焉年十六補博士弟子員未幾食餼居家恂恂孝友生平無書不讀制舉而外雅好詩古文詞下筆千言立就顧數奇屢躓塲屋鬱鬱不得志先生以父母年老出就館谷尢精於醫所至活人無算殆將安貧養志藏器以終身矣範忠貞公諱承謨者太傅文肅公仲子也中書公與太傅有舊忠貞公撫浙時雅聞先生名思折節下之先生乃以故人子進謁公一見深許有國士之目適奉命督閩延入記室邑侯吳公置酒爲餞酒酣賦踏莎行詞多戚語先生心不欲往中書公曰中丞以國士相待揖汝爲上客讀書所學何事顧不爲知已用耶且太傅舊誼何可忘促之行先生室楊氏抱二子曾筠右丹送至吳門止外家之紅橋莊外是日天色甫明薄霧漫水面送者佇立河千淚涔涔下若不勝慘切生離之狀先生曰嚴父命敢不往顧念兩大人年過七旬汝歸善事堂上撫吾子吾行思所以報知已無爲我戚戚也遂鼓棹而去入閩過仙霞嶺謁關夫子廟禱於神曰余此行佐範公救民也若萌利欲心必奪我嗣聞者震悚咸知先生志不苟矣甲寅春逆藩耿精忠將叛先生請於範公曰事迫矣與爲忠臣寜爲良臣盍早爲備因爲公畫策請撥協餉補緑旗額兵安插逃弁酌議屯田冀收拾人心殺賊勢又請假巡海之名提輕兵駐上游制賊方是時防城文武大吏及公麾下士皆預中賊餌公號令格不行先生嘆曰吾輩不知死所矣有間賊僞張筵宴公先生誡勿往公曰吾大臣以死報國將安逃乎挺身往賊果誘公閉宻室隨下先生及同事者於獄被逮時獰卒數十張弓矢執白刃驅之若就西市先生了無怖色謂同難王生龍光曰予兩人气誼頗同死之日願魂魄聚一處王生亦應聲許諾義形於面是刻天光慘淡日气昏濁先生處亂屍血窪中俄迫至逆邸脇之降不從促艸安民檄不從誘以官又不從賊怒甚欲置先生死地乃假章奏事令鞠者窮詰指爲禍首先生毫不置辧曰死何足惜但願一見範制府得瞑目耳賊無如何乃命錮之先生在獄蓬首垢面械鎖鋃鐺寒暑燥濕蟣虱蚊蚋攢嘬之苦靡不徧嘗方之文信國之坐小樓其苦什百也因作百苦吟忠貞公與同難諸君子俱屬而和之先生工詩尢善塡詞少所作遊戲三昧一種膾炙人口至是悲思憤郁所作皆極淋漓沈痛不堪卒讀賊甚惡之防範嚴宻禁絕楮墨乃燒桴存炭圗著作於四壁入夜陰房鬼火照見壊墻字迹熒熒飛舞先生擊節而歌羽聲淒愴聞者唏噓泣下範公寄語先生曰死吾分也君何自苦爲先生曰死於忠與死於義一也各宜努力幸勿爲念幽系凡二年於康熈丙辰九月十七日範公遇害先生聞之仰天痛哭曰所不卽死者欲從公有爲也今已矣遂自縊死同死者紹興王龍光松江沈天成沈陽範承譜三人次年

王師進勦福建平制府上其事部議以先生系諸生無贈銜例令所在給優防銀若干兩先是賊以殉難諸人屍骨毀棄郊野三山林子能任覓先生骸骨制棺殮之至是先生之僕程治得扶櫬歸方先生之殉節也室楊氏僅二十七嵗聞之水漿不入口誓以身殉後以舅姑老子幼忍死守節仰事俯育茹荼集蓼凡二十八年次子早夭卒撫其長者成立壬午曽筠舉孝廉楊氏以節婦建坊表閭而範公之子時崇開府廣東念先生之忠且義力請於

朝得以諸生

贈官國子助教崇祀範公祠蓋異數也丙戍曾筠成進

士讀中祕書

天子稔其家世每

禁試咨賞者再丁酉擢置

講帷

特授山右學使者曾筠淸廉有守所得皆寒畯晉人士稱祝之人咸謂天之報施忠節不爽云

欽定四庫全書

抱犢山房集卷一

錫山嵇永仁撰

詩

吉吉吟【並引】

吉吉吟者何東田嵇子於甲寅三月同中丞範公罵賊被系禁錮難所至初冬之夜夢遊東嶽見諸靈異都非悼境已而仙吏降階延佇似皆熟識者仙吏身後各有一役抱一大硯不知何義想亦掾曹之屬供紙筆於殿上天子耶寤後境猶在目知非恍惚之所結搆遂倩人賫香楮丐神明之我告神示以籖曰石橊花發後此事甚分明至今佩二語於胸臆間耿耿如也越一日又夢仙吏執手板於側余叩之曰自何所來答曰鬥部他無所語再叩之不應但以手板默示余凝睇其上有古吉理侯四字其蓋包藏余之歸期乎人生流浪海中其苦無涯生寄死歸熟計已久時至卽行無復痛惜所難忘者垂白之老親耳天或憐念東田子之死非死於貿貿而欲鬻利危疆也非死於懵焉防焉而不知速去以逺害也乃死於義也死於義則天何忍使義士之老親不得所於家鄕耶此又不可必而可必者也余於積病之中著百苦吟和淚譜又東田醫補十三卷其餘正欲次第闡發柰禁錮已久病患愈深起居之際不能支持著書之事從此寢置余之半生苦心血於鉛槧者亦徒結來世之緣而已矣誠恐形神一離有筆難述尙就可以攤紙吮墨之時隨意所欲吟輒筆之於篇總以吉吉弁其首云

秋夜次蒙谷韻【範制府在難中筮得蒙卦別號曰蒙谷】

寒衣何處授徹夜紙窗明節近天香逺人稀鬼火生枕書多是淚死國亦無名千水千山路捐軀自有情

缾蘭次蒙谷韻

嗟哉王者香幽谷紛未靜采擷人自喧詎奪山巾性春風不入帷秋月照孤境賴此數日妍芳馨彌老勁

雨夜詠袍次防谷韻

蕭蕭風雨落花茵海角天南擲此身泣擁牛衣無少婦臥虛布被愧平津寒來空自聞敲練冷到方知有結鶉裘葛與君爲故物未能消受總酸辛

雨霽卽事次蒙谷韻

北馬南轅何所圖麟愁鳯泣爲誰拘臥聞嶺上風雲合棲向籠中羽翼枯腐血錐心魂自黯熬形錬骨气難蘇壯年贏得成衰老雨後頽唐酒一壺

癸丑秋邑侯吳公餞余於聴梧軒招集秦太史對巖陳進士椒峯曁詞客殳山夫余澹心諸子同拈踏莎行調末以憔悴二字限韻詞中有孤城殘角夢家山亂帆影里人憔悴之句余心怦怦動歸述之老父欲不果行老父曰相國舊誼其忍負之遂促余行至幕府日輒病脇痛號欲絕恐屆不祿之辰歸念頗切舉顚末告之蒙谷蒙谷爲余解憔悴之意亦和一詞詞內有云城郭無光村煙失翠瞥然一見心如醉停驂暫緩入山期哀鴻待爾離憔悴余讀之驚愕私謂許子九日曰言者心之聲也何爲作此不祥語許子亦悚惕相對咨嗟知將不免因決情而去卒脫於難余緣情勉畱遂逮於禍非知幾之暗也情所感激不忍去也不忍去而去非但薄情抑並悖義嗟乎嗟乎禍患有因端倪先兆今日憔悴至於此極余固久知之矣乃作憔悴吟

余本抱犢人東臯有荒田荷鋤將經營課僕耕雲煙天南節度不肯放聘書早到薜蘿邊薜蘿閒掛處士墻處士一去令君傷招攜賓客置餞觴吐詞制調魂飛揚有心負米戀艸堂堂上念舊催治裝可憐離別九回腸陟嶺逾灘躋險峻一步一望吳天長羇棲伏枕藥罏間海濱倦鳥思飛還好音慰藉情淒婉勸我停驂遲入山好友掉臂行病夫銜淚住張羅設网日月昏防防翔鴻去無路雨雪從來霰集成蓍四體先分明自是愚忠被束縛休嗤野客迷歸程吟來憔悴看雙鬢只恐秋添宋玉情

被難之日尙挾鈔本祕書數冊恐其窮搜因預探而出之

祕書幾卷出懷中委向泥沙黯淡同過目雲煙皆幻物驚心文字亦飄蓬靑氊無計偕歸嶺白袷何由再禦風若使上林徴著作茂陵詞賦故園空

分啖白石橊

炎方產果物得此朴素質寄來憂患余分甘口難述結體大如拳含漿潤同蜜備嘗艱苦人離離飽其實我昔夢東嶽靈境天剖出殿上瓔珞垂殿下冠裳卽明發再叩神神語生凜栗盼取橊花後便是分明日花發子旣結尙在幽暗室觸景乃回憶莫非應驗疾禍福不可言上帝重陰隲我公能格天風雷任飃飃生死皆得所愼勿懼斧鑕

從前相依蒙谷者受其恩辜其徳盡爲衣冠中之穿窬及受難日此輩皆不與豈姦狡之徒巧於攫金者亦善於避禍歟余與林翁能任王翁防譽沈子天成皆落落寒素家無儋石之儲堅守硜硜之志與公誓同患難不畏刀鋸不艷勢利逆𨿽百計挫磨初心不拔彼姦狡者應揶揄呆漢之舍生取義也爲作顚倒歌

顚倒英雄孰是非伯夷餓死盜跖肥太史著書發悲憤問天不應增歔欷寒儒好古艱遇合牢落科塲遭踐踏肉眼豈識璞中玉銷魂還逐風前蠟家徒四壁依傍人巧者致富拙受貧憂讒畏譏嘆維谷猶幸知已愁眉伸道義相交澹如水金多交深物所鄙小人有母孰養之千里輕身浪擲死死忠死義原相成惟有罔極魂縈縈山鬼揶揄誇明哲閭裏溫飽翻偸生辜恩報恩君莫計世上休輕天下士金烏玉兔疾如梭千秋難解顚倒意請君熟讀顚倒歌英雄英雄可柰何

防谷每逢

慶辰輒望北再拜詩以紀之

古人每飯不忘君忠孝何曾患難分鐡鏁久嘗心似鐵雲山難阻气如雲但求北極星辰拱忍對南冠鬼火焚那得因風生感悟盡銷壁壘付斜曛

王幼譽夢同登金山寺題樓額以開暘二字應之

北固髙樓俯萬尋往來繋棹一登臨夢中尙作揮毫客江鳥江花共短吟

其二

暘谷開時浴火珠渡江春色栁梅俱樓頭收盡無邊景記得分明是此圖

索藥書

我讀軒岐書平日甚了了自謂此中人心目始分曉𨿽無折肱勤亦旣窮要渺危病偶一試庸醫顏色悄方知神聖徒不在萬物表出門攜藥籠男婦輒環繞頗能去疾苦壺天未嘗小卽在禍患余起屙亦不少誠恐先朝露著書盈寸杪精力日以衰筆墨覺繁擾方帙散與眾冀拯枉共夭公裕濟世懷顚沛尙矯矯視人有痛癢酷似茹荼蓼爲我覓殘書痌瘝謝億兆

寄養生書囑令鈔存

余家中散公好習養生言才多而識寡不獲終天年鍛銕栁樹下彈琴竹林邊飲酒好放浪傲睨權貴前其意薄人世但願爲神仙子孫多修逸猶得讀遺篇仙家書浩瀚精微難以傳所畱𨿽糟粕亦能破拘牽公在蒙難時幾席列瑤詮探討如熟悉寄我意拳拳洲島邈難卽樓居復迍邅靜觀聊意防恩義等雲煙安能寫黃庭猿鶴相周旋

病中與沈子天成

萬折千磨病體纒秋宵起倒一絲懸勞君燃火炊糜熟夢阻還家半覺眠

其二

藥椀參苓日所須而今伏枕尙躊躕艱難始識天心好消受平生粥一盂

余輩在難所夜不貼席每晨輒鼾臥難起林翁晨興料理盥水糜粥爲賦辛苦篇

辛苦復辛苦老翁殊太賢鮮衣美食數十年一朝患難自炊煙我輩頓忘服勞義紅日曝腹猶鼾眠翁本宋代文昭後淵源理學名家冑蚤歲投筆慕蕭曹繡衣禦史斂容就海隅明末擁唐藩參軍一官且拂袖擾擾塵氛不可知欲隠山顚與水湄攘臂下車愧馮婦履尾猶幸脫藩籬裹糧棄家遊方外元戎下士虛左待疆場正值用兵時牖戶綢繆桑梓賴鯨鯢出沒繋安危招徠恢復知爲誰盈庭無如李閣部節制八閩安邊陲運籌決勝視帷幄大半皆出翁所爲樓船勦海紛紛舉請修文徳罷師旅紅毛謀入中國巢疏陳養虎未防許臨終遺艸開漁禁欲俾遷早得所更是孤兒處危疑老臣有子淚盈楮防微慮逺翁徳髙交情生死敢辭勞至今每讀樹滋集撫掌嘆息人中豪英雄若以成敗論我曹難免逐泥糞推心置腹伊何流一籌莫展空拳奮鎖聲瑯瑯柝聲淒與翁起坐聽寒雞勸翁且復就髙枕明日敲冰和菜虀

蒙谷以炭畫壁自云目之爲狴犴聲

孤臣畫壁炭痕香十日熬饑絕水漿叫破帝閽俱是淚嘔殘心血更何傷畱題觸手無斑管得句驚魂對土墻只恐他年重拂蘚斷章零落泣斜陽

冬夜夢回月照孤影聊以志感次蒙谷韻

憶公趨神京後車前旄旌祖帳紛絡繹縞紵贈分明握手盡賢喆登堂敍弟兄所重在道義殊覺意气橫輦下久濶絕卿相猶知名輪蹄日滚滚暗觸紅塵驚外吏縱淸貴焉知內崢嶸鴻鵠遭彈射弋者思逺徵此鳥薄雲霄网羅安可擎愧彼髙蹈蹤出處心交怦

聖明未敢負事業殊難成非若太平時張弛無變更公來當其厄飲恨復吞聲報國惟捐軀延喘待時淸畱取嚙雪志無玷丘園情僕本爨下余亦復同哀鳴梁溪溪上泉濯足兼濯纓此願不能遂翻身騎長鯨讀公還家夢英風吹北平

燈前梅影次蒙谷韻

凍蕊苞含霜雪痕吹香散影若生根怕隨籬落沾余土盡掃鉛華慰斷魂屋角酒杯難一醉天涯紙帳幾同溫無端飄墮成孤質寒鳥啾啾叫破垣

偶成

貧女自村野使君覺姣好不以色事人進退一以道妒者集如蝟視之若蒿艸蒿艸有時枯金石不可槁回視眉黛人能得幾偕老區區朴陋姿患難實爲寶

籠中畫眉次防谷韻

夙昔隔人境飲啄自靜好徘徊郊外山棲止雲際島撫躬𨿽渺末氛祲無足惱靑鳥傳素書黃雀啣至寶是物各有奇志豈謀粱稻誤墮虛聲中塵垢不能澡生死屬他人禍福奚足道閬苑有瓊枝圃有瑤艸舊時嬉戲場拘墟空在抱此身寄樊籠此心戀野老

覽鏡中白髮次蒙谷韻

漫誇龍鳯大夫姿何似山郊祝壽眉用世自然難避世酬知焉敢效無知三分駿影惟存骨一種顚毛但有絲不分此生憔悴盡旁人猶道是情癡

防谷以炭畫紙上書顏杲卿伯夷蘇武三古人相詢欲擇一爲決絕地也但被執大罵求死旣不得十日絕水漿求死又不得是杲卿伯夷天已不欲令其繼之也無已請學蘇武爲作擬古詩

常山舌旣幹兩耳了不聞聲畱白刃間遲回遏陰雲首陽腹已餒薇蕨徒芳芬精气彌豪放鼎食安足云維彼蘇屬國持節牧羌羵十年如一日冰雪嚼紛紜求死旣不得堅志豺虎羣從容與激烈大道原無分上林白雁札終得達

聖君願言勵忠悃天心將罷軍

紀異

香煙繚繞壽亭祠千古衣冠系所思忍使忠良遭陷溺先教烈火自焚帷【甲寅三月望晨署中闗帝祠神幔空中舉火自焚】

鳥雀空靈得气先知幾無復戀檐前人間兵气猖狂甚入屋紛紛似避鸇【是月之內檐雀如驚鼠狀悉避入屋內】

貯水凝空瓦缶盈朝朝挹注借澄淸無端聲剨如冰裂從此兵廚不問羮【廚堂外有貯水大缶容數十汲者忽然寸裂】

扃鑰重門霜較嚴下帷童子絕窺覘如何黑夜聞排闥屋上狐貍影自潛【幕府鎖鑰夜間如有物出入及平明封閉如故】

官扇迎頭舞向風馬前儀衛去匆匆天淸日白回飇急五帝祠邊沙蔽空【蒙谷是日馬過五帝祠其掌扇無風自舞從者竟不能持】

秋夜夢回紀舊事次蒙谷韻

尙方賜藥拜恩濃紫禁宵傳出祕封刻刻五云馳慰病盤盤大內撤殊供身當逆難堅金石夢到雲霄渥鼎鐘自是臣心通北極遙知南望淚千重

初度自嘲卽次蒙谷寄祝原韻

人生四十更何爲仗劍天南負所期平世虛生畱气魄危途迥立見須眉闗山涕淚庭幃逺賓主伶仃天地悲還憶田間農圃舊短衣破帽也相宜

其二

一到兵廚滋味忘飱荼茹蘗覺尋常萬千苦盡天心在九十春深馬齒彊須鬢星霜前嵗白形骸土木近來蒼老親倘記兒時事蓬矢桑弧總斷腸

其三

野鳥於人何所圖网羅驅迫阻江湖風波匝地身粗健骨肉全家眼已枯國難到今縫掖重塵埋此日壯懷孤靑春莫恨無花放畱取花開向晚途

其四

買犢將耕溪上田田荒犢老客迍邅誰能沈醉忘千日我獨知非早十年仙佛學來塵劫內柏松歷過嵗寒邊何時重整犂鋤具夢想桑麻已隔緣

其五

寄我新詩慰我情遙知義在萬緣輕【蒙谷題抱犢吟見贈有義在萬緣輕生死遙相守之句】衣冠文物防塵垢襆被琴書付亂兵病裏兩年神愈旺歌來百感气俱平人間若不逢霜雪桃李春風浪得名

其六

檢防年華次第吟淸明才過雨淋侵儒編盡向風塵誤醫學新從患難深幼子愚頑畱侍祖孤身陷溺賴知心古來忍詬還彊力世上浮名酒漫斟

有云蒙谷步履難移起立需杖扶之聞而嗚咽與林翁掩面揮淚

公年才四十憂國髮早白況嬰非常變戈防相逼迫挺身蹈鋒刃殺者翻愛惜明知不可屈復恐縱羽翮正在危急時天地走霹電掣金蛇光雨噴神龍液晝夜晦防中燈火慘然碧欲操生死權到此亦無策重墻加禁錮遂與人世隔勺水粥半防精力就枮瘠寸步倚孤笻艱難在咫尺有時肆訕罵左右皆辟易人生無忠孝何以持气魄我與諸同儕忝公座上客聞聲而噓唏淚落腸崩坼誅孽與扶良天意方顯赫

月下松濤次蒙谷韻

皎皎窗櫺月照此衣內珠澹泊類禪寂聲沸心常孤淜湃如奔濤萬馬爭須防已在金戈中何暇慮雈苻誠恐天宇崩袵席無良謨去嵗雷雨震陰陽儼合符今嵗大風發赤子難藏軀丁男習鼙鼔老弱供役夫十家九出門陰屋走妖狐境外野狼集境內猛虎驅寜任虎狼食患難不相扶當其處堂時燕雀笑人迂蕭墻布荊棘決裂暗逺圖神龍一露尾豈能顧頭顱我非明哲材頗稱抱杞徒憂天不防身未免死道途夏日猶若此冬夜非有殊心骨亦以摧遑復問肌膚憔悴二三子兀坐室西隅寒暑共偪仄何時步通衢死者業速朽生者尙故吾願天早息兵賊首先伏誅逍遙松風前掉頭洗塵污防谷寄心經說義覽之頓覺身世皆空亦火宅中之淸涼散也系以詩

齊梁佛教入中國翻譯金經重石刻自此黙證西來心便覺塵网縛羽翼名教大端在君父語言文字黜楊墨究竟生死是苦海尋津覓岸此爲得遭逢劫火性命輕不空諸有卽迷惑鼔山袖子演宗風開堂說義破茅塞髠翁原屬過來人焚香靜悟手一則大千毫髮照須眉日月經天何可蝕卻掃蒲團向上防此經化作靑蓮色

蒙谷見遺雪棃

五內俱煩熱渴飲不得漿𨿽鄰大道側綆短愁汲長火雲大如輪炙手如沸湯家居名泉裏輕身去故鄕夢寐九峯下涓滴生淸涼如何墮羽翼陷溺摧肝腸握此香水棃感激意相將平日推食心固結爲哀傷曾幾變寒暑遂致成滄桑入口猶唾餘沁骨誠難忘願與同懷子甘苦始終嘗

餉蜜羅柑

藏柑前嵗寄髙堂三山方物殊淸香不得太平同一啖羈囚異地心徬徨徬徨分食難下咽兩載相思不相見劈破盈盈似淚珠吞聲還復胸頭戀此柑漫說甘如防天下酸心未若此

對顚僧

鎭日向魑魅無如對此僧笑來天際闊癡絕道懷增弄腕馳風雨忘機掃葛藤不知奇險地偏自踏寒冰防谷見示云欲寄微物將意守者不從爲之悶絕敬答

東南鼎沸何物有但願骨肉今速朽求死不死天胡爲欲寄故人遭掣肘鯨鯢作浪風波邊借問幾時安枕眠夢魂各自能來往畱取寸心明月圓

贈王龍泉守備

壯士不負心臨難獨慷慨秋霜寒肌膚百折亦何害飲酒飽啖肉豈肯就狼狽平生殺人多此身無沾蔕生死等閒間主恩總難昧偸顏祈苟活名節將焉賴黃金養健兒大半是狡獪但鼓唇與舌水火成寃防希圖保妻子罔知忠孝大違眾懷抱同君家稱奇最斷葷學佞佛萬事出天籟

侯翁舊將也年已七十矣隨公南來有妾相從【紀氏處州人】年未滿四十難作之日自經而死一僕婦一蒼頭同時並死噫亦烈矣哉

侯翁徐州之賢豪彎弓遼左筋力熬壯嵗馳驅能自立出入營伍多勤勞致身建節貔貅上衝鋒冒敵邊海瘴數十戰陣飽經嘗老年气槪益精旺甘心閒散歸舊裏芒碭有田買耒耜攜家原爲報恩來節度當年恩重哉覆巢生死不可知正是裙釵決絕時臧獲相隨黑夜月耿耿黃泉淚流血

七月二十八夜大風吹瓦自四鼔至次日已時雨淋淋不止僵立其下冷顫欲死爲賦怪風歌

大風吹瓦落葉飛天昏雨急穿四圍蓬頭赤腳如鷺立毛羽濕盡無所歸淋漓水深積尺許危檣逆浪爭幾微傾山撼嶽森嚴威金戈鐵馬聲依稀人生患難至此極空羨季女守斯饑季女斯饑巖穴端縱然陋室亦淸安任他拔木牽蘿補卽有傾盆當瀑看出門正踏危機內何止凍餓稱艱難炎蒸寒濕疫癘攢蝱蠅蟣虱紛成團戾气所鐘焰難觸呼盧使酒生波瀾驚魂未罷驚又起一日恐懼千萬般爲公死豈偸生公尙在死無名百年之內怪風少此風應感天地情

漂母吟贈祝子再賡

淮陰窮餓日垂竿遇漂母進食哀王孫此意自千古僕在瑣尾中蛇鬼混爲伍夙昔廝養兒攘臂亦作武唾穢滿牀頭低聲不敢怒此垂盡身輕人若糞土豈知刀砧余尙復戀故主上天鑑寸心皮骨未盡腐𨿽然昏濁時塵外各有取祝子英雄姿冰雪濯肺腑結交第一流賢豪屈指數卓立淸白軀不肯傍廊廡以此遘奇禍忌之類猛虎同時受縲絏笑談忘痛苦殷勤識故舊林翁驚相覩性命須防間且復勸酒脯屋烏轉施愛與僕話縷縷私意竊許可鯫生非狂瞽偪處慰晨昏疾病憐咻噢僮僕日授飱未嘗間風雨幸免食粗糲充饑安貧窶我非封侯相欲報君何補只此一飯恩緩死力重努

和幼譽早春詩

天時人意想陽春剛到春來笑此身凍雪已消遲暮恨寒花空憶小園貧炎方霽景推今日多難題詩有故人漫道彩鞭喧令節也知亂後各傷神

防谷詠墻角仙人掌詩中垂念余病詩以答之

一枝浪擲土墻根道是仙人掌上痕端爲孤臣憔悴裏天開雙蒂說迎恩

其二

不服參苓已兩年每逢入夏痛熬煎憐余間阻殷勤問多少深情毫素邊

訊林翁所覓書

老人覓得幾般書夢蝶乘牛道所居獨有淮南子書好少年漁獵愧生疎

毛子賓畱除夕在禁寄饋燭炭

楚冠同戴不同名爾爲官來我捨生親在許人憂轉愧家忘爲國辱偏榮蠟消除夜風前淚炭熱寒宵雪內情善易年來應更進漫持河洛問君平【賓畱善河洛數】

有人制新服見遺裂而返之

苦殺王孫不受憐側身狼狽意陶然綈袍气暖顏凝厚短褐毛穿骨愈堅挾策驚聞官況好埋憂甘作楚囚顚升沈異地眞懸絕從此云泥道路邊

蒙谷眼力糢糊寄詢方書藥物

眼光豈似漆患難總蒼茫淚染糢糊影愁看戰伐場方書還自檢藥物仗誰將何日開眸子浮雲掃大荒

栁絮行

昨日街頭賣菜傭道是楊花滿城郭落水沾泥舞向風嘆惜朱顏賤揮霍東家西捨掩空帷別引春光入簾幙嫁壻莫嫁從軍兒地北天南恩愛薄弓衣箭室壁生塵物在人非惱閨閣前年跨鞍爭出門誓將飲馬黃河源吳嬌越艷生致取區區糟糠安足論事勢蹉跎嵗月緩枕戈臥鐵蟣虱滿天道順逆常分明塞翁得失難預算藳砧志气多驕矜自家枕畔不曾暖只道鴛鴦易作鄰拆夫散子供笑嗔誰識故園飄栁絮顚狂片片防芳茵生死沙場歸未得翻令家雞亂撲人

搖尾行

搖尾復搖尾毋乃當年之黃耳可憐走街衢三載不得肉沾齒低頭宛轉聽人呼路旁老兵將手指此犬當初遭豢養福寧甲帳曾棲止朝出獵斑馬鳴夕掩圍狡兔死鷹驕隼怒誇得禽防足郊原無若此虎冠鎭將愛殺商海濱抽刃如屠豕金銀玊帛堆成丘後房子女前箜篌椎牛未肯厚養士狗欄日食分庖羞春風顚撲白日變昔時部曲今仇讐旌麾錦絡亦已矣蛾眉皓齒隨波流瑚旣碎珍珠泣煎膏焚齒非無由獨余此犬少著落蹄寒骨痩聲啾啾殘漿冷炙便苟就何人拉上南山頭

壬子下第後攺治春秋未卒業輒遭禍亂念此事未了仍向友人借書窮研走筆紀謝

鼔篋嘗受書鯉庭重風雅鄕塾所面命埋頭壇坫下窮年問毛公四始理瀟灑偪側走科塲知稀遇合寡淸秋嘆濩落匏系傷艸野誰遺數卷來同學手鈔寫云是獲麟篇校定不苟且公谷鑿鴻蒙安定設罏冶時乖而道危此義未嘗假深愧記性拙日夕手重把管窺甫及半喪亂吞聲啞文章棄如土性命擲如瓦喘息今尙存嗜好獨牽惹死生固有分讀書志難捨向君借瑯函一了夙業者

李生

李生貌不揚下筆能文章鬢禿尙淹滯資身無一長妻子厭藜藿十日九未嘗寄居市廛中徒手奚所將公來慰流離收拾附宮墻分俸給月餼骨肉完糟糠此意余獨解鼓勸誠忠良駑者猶不棄駿者感難忘一朝禍患作鼎沸如探湯甲帳走鼪鼯朱簾羅刀鎗驅赴殿角門拷掠先受傷余輩四方客同時遭桁楊維子隸宇下怪悉行與藏極刑聲痛苦大聲呼彼蒼公也念瘡痍開界活羣氓棄地多膏腴屯田在墾荒富國兼足食庶幾撐海疆立談偶相合被錄受恩光條陳諸機宜事事皆心傷訊驗果非謬加罪眞豺狼鬼薪楓亭驛血淚灑道旁黑獄二三子憂汝攖鋒鋩箠楚壞筋骨饑寒鄰死亡近聞里巷傳形骸尙未僵伶仃舊妻孥行乞共一方我家幾千里黯然魂飄颺

劉紀綱

太傅初入闗紀綱年少小喘息隨鞍韉待漏驚天曉來往承天門入直五云表抱裯還進食左右身繚繞從徵絕邊塞冰霜凍飛鳥經月無人煙汲水百里少咄哉黃頭郎飛騰類騕褭𨿽多諸健兒不及此奇矯體防在意先忠厚省煩擾馳策三十年老大心憂悄買馬赴危疆賣價供荼蓼風波赤地起巢傾類俘殍束縛遭窮究宦槖詎微渺聞言气激昻口舌休妄掉我主爲淸官天下人爭眺撫浙四載余逋累尙環繞東南財賦鄕未嘗愛寸艸況玆閩海窮何忍困億兆請君檢囊槖百金用未了此乃馬價貲蒼天所皎皎籍者意沮喪白圭色愈皦道路吞聲哀重閽防且杳

祝子再賡贈被

地折天摧云日黃與君同難各踉蹌网羅開後闗心處襆被攜來穏夢鄕落魄無親空慰藉知音賴爾識佯狂庭除兒女盤桓足莫憶風波惱斷腸

書寄

炎海春三月傾覆梧桐枝疾飇驚鳯凰誤遭羅网羈昔鳴髙岡上今爲羣鳥欺延頸不食粟心記朝陽時生理旣斷絕逺與丹山辭早脫塵埃去免爲防龍嗤

丙辰六月初七日暈

臺上占天禍福端陽烏黑暈盡團團禁中象緯書難覓大抵還從分野看

病中三日不飱矣林翁爲余治羮感而賦贈

老翁傴僂向火罏離披榾柮煙糢糊手提五味作湯液殷勤勸我傾盤盂腸枯腹槁不知餓病中三日還伊吾生平善病怕伏枕所以形痩肌骨臒蒙谷闗心悉此狀養神切囑遙相呼也知筆墨耗精气其如思慮無時無暫教揮灑吐胸臆猶得遣愁離斯須感翁厚仗翁扶脫非我翁旁調攝寧待今日歸山隅

七夕前二日爲內子生辰口占遙寄

銀漢迢迢不動波鍼樓兒女指天河明朝未必牛郎渡添得年華愁裏多

小院深秋拭淚頻三年三度好靑春白頭吟在何曾負薄幸難爲雜亂人

範文肅公神影懸舊署被扃婦女嵗時斂錢奉祀感而紀以詩

太傅遺恩在難忘患難中久疎家廟禮猶帶野芹風釵珥𨿽微值香花幸未空帝庭如不逺陟降慰孤忠

我僕

我僕去何急防兵赴海灘畫旗秋色苦白羽夜光寒問慰今何賴存亡汝更難未能攔道哭愁逐戰云端

螢火

長夜苦難睡深房飛一螢似猶親故物全愧治專經勢撲燈檠火光凝屋漏星此身輸羽翼出入破幽防

聞蛩

蛩吟秋共苦伏枕乍爲聽宵柝淒方切鄰砧響未停初寒驚露白將曉厭燈靑榮落籬邊菊三年淚總零

多病

秋來復多病何以遣吾情已識形骸累難將寒熱爭攤書頭易擁被夢常驚輾轉還需藥持錢付老兵癸丑秋餘婦送至吳門止於外家之紅橋莊是日天色甫明薄霧漫水面乳嫗抱兒輩佇立岸上若不勝慘切生離之狀人非木石孰能無情每一回思腸寸裂矣因作紅橋莊歌行

秋風蕩漾扁舟早雙槳到門攪懷抱薄霧籠煙水气蒸雞鳴桑樹催晨興懷中潔白鵞湖綾眼枯難拭淚痕凝良人逺遊意飛騰不知前路多寒冰𨿽然弧矢分所應臨深履薄生戰兢上有髙堂下乳稚養親教子將何憑出門兒女愁葛藤欲語不語長撫膺矯情揮袂急解纜蒹葭搖落鳬雁升野老滌場將打稻漁翁撥刺亦開罾惟有徵夫捨耕釣紅橋莊上畫欄憑

丙辰仲秋初旬值怪風雨

自是天心厭顚狂風雨來幾年頻見慣今日更奇哉葉落飄檐瓦光騰起劫灰由來烽火地昏黒不須哀

浪傳

烏鵲何闗喜好音總未知大都天下事還在口頭碑厭亂人情劇思安

聖澤垂溝渠甘浪擲忍復見瘡痍

和幼譽病起原韻時中秋前五日

服食虛良藥蹉跎失意年靑氊三載破白髮幾絲鬈痩骨形尫甚新詩興勃然浪傳天上信桂在月中懸

憶曾筠右丹兩兒

恆居憐稚子繞膝自相親紙筆時偸弄詩篇記未眞長貧今累母急難仗何人想到伶仃處天涯倍愴神

念別

乳媼抱兒出送我裏門首舟子舉布帆云俟河濱久擊榜衝鳧鴨解纜離煙栁盈盈岸上淚淒淒杯在手豈不立逡巡業已辭林藪父母促治裝長拜出戶牖丈夫身許人難與妻子守但恐隔別來骨肉得全否眷懷梁鴻溪愁雲結巖岫

憶許子九日過灘詩有六時信歷三千劫一日眞同數十驚之句宛似難中景象不勝嘆息

許子先我歸婁東還家猶幸全髙蹤口稱婚嫁不曾了更復衰年難從戎記得來時歷灘險驚魂把握溪流中那似江南鼓棹樂布帆無恙乘秋風似此欲前心反卻回頭錯愕呼篙工垂老性命付一葉千山萬山愁無窮眈癖愛奇遊亦倦舵樓詩在感微躬往往念及神憂栗謀歸不忍首飛蓬天開地裂遭九死一生未卜將焉終忽憶我友灘邊句風波如此毋乃同

小僮

只有小僮在隨人馬足間經旬看故主信口說時艱甲帳秋方急芻糧夜未閒可憐渠病起徵戍隔千山

中秋次幼譽原韻

傷心兒女月明中愁有蠻云酸有風庭桂露邊頭共白江楓霜裏淚俱紅悲秋想去飄如葉未老頽然衰作翁山海戍兵何日罷一杯潦倒菊香叢

記夢

髮白雙親尙在堂嬌孫習字列肩行抱書問母緣何哭道是余魂歸故鄕

囑林翁能任爲余珍重殘詩

墨沈荒唐滴淚殘酸風苦雨未曾幹此身若遂沈淪死畱與寒家子弟看

抱犢山房集卷一

欽定四庫全書

抱犢山房集卷二

錫山嵇永仁撰

詩

百苦吟【並引】

昔人有言虫生蓼中胞胎悉苦余輩讀聖賢書學經濟事不能輝煌騰達自行胸臆依附得志者以行其道此亦無聊之極思矣乃復顚危窮迫逼處幽羈身體髮膚空乏凍餓心志筋骨勞苦熬煎豈天將有意大降之任耶抑人處憂患之地而後善心生耶茫茫彼蒼莫能窮詰硜硜一介無惡可爲意者我生不辰適逢其防歟然運數劫火仙佛唾餘悠悠庸妄無可柰何援此諉之於命而主持世道者不敢渉也公詩曰誤國愧虛名余每讀此低回者久之仁人君子之用心誠不因艱難險阻而輟其痌瘝悲憫之素志也春來筆墨久廢回憶兩年親歷諸景啞然而笑漫然爲之遂成百首用炭屑圖於四壁蓼虫自語其苦夫復何異同難二三子應聲而和眞情實境不假思索吟者撚須未斷讀者觸心卽酸聊作患難圖繪可也三家村老撲棗打油尙且流傳閭巷士女謳歌矧余輩之羽翼忠孝砥礪名節者哉故於詩成而系之以引抱犢山農識

颶風

海國年年起大風於今風勢撼蛟宮瓦飛木拔人摧僕驚起羈魂碧落中

瘴雨

蠻煙毒霧雨傾盆濕盡炊煙火不存絕食淋漓拚禁錮何須行乞學王孫

積潦

水深三尺釡生萊人在圜中水气埋野鶩如何飛不起波濤平地最堪哀

炎蒸

解慍南風未可期爍膚如火烈風吹炎方豈乏淸涼散煩惱塲中扇不宜

凍雪

六尺飛花是瑞胎三山盈尺作凶猜連年亂灑鵝毛片僵煞袁安做一堆

連陰

積霧沈霾深閉扄窺天不放一痕靑無端盆覆奇男子愁鎖長空日气防

黴濕

乍晴乍雨熟梅天江北江南气候連獨有海隅時序攺四時蒸透破靑氊

泥濘

閩俗風光著屐紅不教誤踏在泥中餘生汨汨泥塗內何日登山倚謝公

昏黑

惱人無賴值黃昏黯黯愁雲易斷魂晚照桑楡還在目衡門此際逐雞豚

昧旦

毎到雞鳴睡不安五更心事半生難起來怕見猙獰靣一枕天涯夢已殘

了燈

半明半滅影蒼黃照盡單衾痩貼墻一卷維摩猶在手直疑禪捨佛慈光

屋漏

滴滴牀頭似淚懸和泥和水浸衣穿平生爾室原無愧不透天邊透雨邊

濕地

避幹就濕似僵魂枕石終宵气不溫左臂至今成痛痺天畱右腕筆空存

負暄

幾時曝背向蓉莊別去頻年荊棘長凍結須眉同北地南邊如此盼朝陽

旱澡

探湯未熟貯烏盆勺水人多攪易渾去垢未曾偏惹垢羨他江漢濯冰魂

蓬首

短髮和愁共作絲鏡中搔首嘆迷離憑誰櫛沐添憔悴結髮春閨知不知

防靣

神瘁形枯霜雪還行年四十笑頽顏何妨靣目防塵土自有光明照世間

攣手

誰云醫國補天工盡在淒涼袖手中總怕丹成飛欲去仙人掌上受牢籠

縶足

踏透層冰不怕寒如何寸步一身難卻緣愛把滄浪濯畱與風波局內看

拘頂

木吏無言虎踞憑相看頑鐵骨模稜書生不是鴛鴦頸空向星前扣赤繩

枯腸

左圖右史校讐年鄴架名山浩若煙此日著書無半部腹空搜索愧便便

涙眼

吞聲飲恨不曾幹漸覺糢糊眼力酸縱有雲山難極望管中偸把上天看

聞柝

閙煞沿門十甲牌柝聲敲斷喚巡街馬蹄猶自頻頻過攪亂雲山徹夜懷

聽砧

年年不見有寒衣刀尺聲中嵗月非戍婦至今猶若此江南淚濕竇家機

鄰哭

白骨如山臥戰塲塵羮土飯悼新亡近來巷哭多如許只爲淸明到北邙

風鶴

難裏如絲性命防驚傳消息是耶非如予聽慣齊東語鷗鳥眞忘禍福機

炮警

捲地奔雷響徹天危城气勢觸蠻煙縱教掩耳偸餘息鼠穴驚魂已兩年

觱栗

城上嗚嗚畫角聲秋殘春老總傷情千家按籍丁男數一月三回聽防兵

鼙鼓

馬上咚咚道路悲裲襠拂袖助鐃吹商聲奏入軍中樂只合漁陽奮幾槌

笳吹

蘆管吹來日气寒邊軍回首望長安海邦也爲防邊設地北天南恨一般

吏稽

小吏停軒罪籍呈乾坤無罪此身輕令嚴日日來稽察認作秋闈夜唱名

卒獰

木客山魈結一羣經年耳目鬼紛紜圖將五嶽誰攜佩白澤空中自防君

晝詰

圜墻黑霧罩通衢多少行人悲向隅念舊小奚來訊主毒拳批頰血糢糊

夜查

傍晚催人鎖鑰間瑯瑯震耳套連環龍鐘不似神蛟怒空費機心鐵樹闗

值班

一波一浪送危帆閱盡潮頭踞石巖變態咆哮千百種直如燕子語呢喃

交更

暮鼔晨梆日夜嘈挨時記刻較分毫闗情不似巡更雁漏盡鐘鳴枉自勞

臭虫

破柱頽垣黑夜遊蘭襟臭味不相投圓圓赤暈浮如粟噬盡頑肌當石頭

蟣虱

王猛雄談定霸圖懷中捫出只些須誰教肉相非王佐只合供他飽餓夫

飛蠅【予耳常苦夜蠅飛入】

讒言罔極怪靑蠅蒙垢生平觸類憎充耳至今聽否慣飛來掠去有何能

遊鼠【鼠曾咬予足指】

陰房日夜走鼷鼯糞土牀前傾食盂荼味不堪供大嚼致教蹂踐到寒軀

聚蚊

炎鄕瘴海聚成雷毒口趨時撲又來巾幗須眉筋尙露丈夫體勁不須哀

鬼啾

盡道陰房鬼火森啾啾叫徹五更心欲求雪痛招魂賦我正羈囚痛更深

疫癘

錯亂陰陽气候乖网羅百口似枯荄霜飛六月知天意傳染如何雪上埋

碎衣

衣裳薜荔未爲貧百結懸鶉耐幾春磨盡生平窮骨健傲他裘馬少年人

破被

買就零星敗絮來遮身此夜凍初回黑甜鄕裏還家夢不信天涯作死灰

砂鍋

甑破何勞顧盼爲搏泥鉆火亦成炊庖犧五味從中別甘苦心脾只自知

泥罏

焚檀炙桂夢徒然爇盡寒灰榾柮煙七十老翁愁足冷三冬夜夜傍他眠

瓦盆

盂水盤飱野老風虀鹽啖盡有時空𨿽然易破猶能買畱作堯衢鼔缶翁

艸褥

肌骨相侵冰鐵痕芙蓉溫軟不須論印沙彷佛銜蘆雁偎借郊原艸幾根

敝履

歷盡艱難烽火驕三千里外寄蹤遙芒鞋踏破圜扉窟畫地空思圮上橋

木枕

削木如拳臥不安驚心何夢到邯鄲曲肱𨿽是儒風味拋卻南窗此地難

篾筐

蟻攢鼠耗攪塵羮食息需人爲掃淸賴得竹籮容納便行廚只此挈提輕

竹刀

滅鏑銷鋒傳檄嚴手無寸鐵試虀鹽𨿽然浪擲庖丁手抹煞鉛刀削竹籖

艸珠

山妻囑付早潛修一串牟尼臂上畱難裏衣珠拋失去菩提艸粒費搜求

油箑

團扇流螢撲幾星冰肌無汗舊園亭年來溽暑蒸人劇一握芭蕉手未經

惡紙

萬緒千愁訴不成傳心端借楮先生裁箋零落無雲母刻劃篇章消幾籯

臭墨

殘沈如雲碧作藍鮑魚過肆味中含松煙半鋌能多許薰透文心命不甘

敗筆

管城觸處破愁城吐墨吞毫百萬兵掃盡鋒鋩猶勝劍誅心斧鉞掌中擎

磚硯

端溪鸜鵒眼朦朧信手磨磚骨易鎔莫謂此田耕不得秋成應報舊山農

殘書【余過嶺時有書一擔今盡失之擾攘中矣童子偶拾得數本見故物爲之淒然】

斷簡殘編走蠧魚零星收得當奇書可憐廿載鈔千帙半付家藏半亂余

炭痕【初被系時禁絕楮墨得句以炭畫墻】

得句何嘗不淚垂更兼淚漬手中揮倩人堊掃勞多少淸白流傳幾首詩

塵灰

臘月鄕風盡掃塵懸竿縛帚屋梁新兩年度歲仍依舊不見磨光刮垢人

煙瞇

丈地泥鑪處處燃霧中七里欲遮天炫人五色元黃戰只道山柴數縷煙

乞水

汲綆求人渴欲烹轆轤金井逺無聲問余家在名泉邑何事虛拋抱甕情

覓火

雪浪銀濤邊海城炎炎赤地祖龍坑此間偏乏桑楡火借取鄰煙煮菜羮

摘菜

剔盡根須洗盡泥煮來鹽味便成虀饑腸藜藿都相習心手艱勞不用提

執爨

析薪炊火度時艱童子呼來鈍且頑不若親身猶省力寒暄冷暖各相闗

食淡

海國煎鹽價萬尋持籌恨不變黃金一文羞澀無從買淡飯春來剩苦吟

縫綻

鍼綫臨岐慈母心誰知破碎到於今未曾乞得天孫巧偸學縫裳免捉襟

浣衣

垢膩成團濯者誰一身兼僕更何辭鯫生齷齪心中少不借除煩淸淨池

滌器

潦倒慚無犢鼻褌飯餘滌器到墻根拋殘剰汁皆愁味若有文君慘斷魂

粉粥

裹腹從軍諸葛糧難途舂粉療饑腸依稀退院山僧粥豆麥成糜木椀香

飯

義重難爲接淅行半盂土飯亦何爭嘗來气味非疇昔難買香從早稻生

栁茶

竹鑪煙裏想山家蟹眼烹來谷雨芽一自掉船灘澑外焙成栁葉當新茶

劣酒

杯中斷絕一年無病裏拘牽筋脈枯欲博微酣沽市上酸漿贏得滿匏壺

缺藥

藥椀參苓夢亦虛買來都是艸根余先生莫道盧扁手嘗然神農味不如

書傭

翁啾婦喞作家書道是參軍飽蠧魚月月供他閒紙筆平安兩字漫躊躇

醫匠

口傳病態索醫方虛實難憑气脈詳總是活人心術在暗中調劑合岐黃

蔽蓆

朔風暗襲土墻頭折葦牽蘿禦冷謀孺子柴門遮片蓆不須更爲杞人憂

篐桶

黑漆先生桶破來何勞劈竹作胚胎祗緣要佐缾罍用肯逐人間廢棄材

糞艸

掃來積垢又成堆總似閒愁撥不開惟羨焚香郭有道淸風過處少莓苔

穢厠

萬石家風滌厠勤顚危濁气觸妖氛客卿奇辱身投混似此何妨捉鼻薰

溺器

交臂聨牀水火情撲人溲气逼檐楹君非沛上眞龍種頭戴儒冠溺不成

惡夢

一枕荒唐意柰何樵歌牧唱境蹉跎兒家穏踞風波渡喚醒全憑春夢婆

元旦

天時人意想陽春剛到春來笑此身滿地煙塵昏黒裏不堪重問嵗華新

淸明

昨日禁煙風雨聲今朝霽色屬淸明南冠有客離鄕井空憶家中插栁人

至日

鐵骨寒梅待雪開朔風六管正飛灰老親白髮雲天外長憶兒曹去未回

除夜

慟哭誰憐阮籍窮空將壯志負桑蓬孤燈此夕更籌永腸斷東風聽曉鴻

撫棺

百計偸生君未能我偏求死死何曾君今先逝魂歸國死後寒儒尙履冰

客俘

系去牽來盡楚冠向隅飲泣各心酸其間獨有風僧好笑把圜扉福地安【時華林風僧亦被系】

老親

斑衣辜負著囚衣白髮親恩報答微未敢許人身固重孤臣寂寞忍言歸

昆弟

秣陵泛宅錫山家一本枝開棠棣花姜被寒溫誰與共誤人多難滯天涯

憶內

抱犢田間夜辟纑於陵偕隠盼徵夫堂前怕說南方事腸斷三年侍舅姑

思兒

夢到離家淚欲零大兒五嵗次三齡解余手未停批防曾學攜書到父庭

同宗

立命堂中督課嚴讀書心逺地沈潛淸修南渡司徒裔對策多奇愛孝廉

【立命堂謂淑子兄心逺堂謂盤石先伯餘皆課業其中孝廉謂羽斯弟也】

受業

招攜琴劍別姑蘇恐類名塲詩酒徒膏火幾年依別業釣魚臺畔學爲儒

【銓部張鞠存夫子見餘落拓吳門攜至東溪令下帷數載耳提靣命成就余學】

同社

培園燈火浦云深江左垂髫便入林吳防羣英名久著梁谿獨系野鷗心

【培園謂張岵思云子劉膚士諸子公路浦謂盧春卿簿其南孫容斯諸子江左謂王惟夏吳何仲程虎文侶匏諸子吳防謂蔣曠生傅龍翰申詔生諸子梁谿謂嚴蓀友秦樂天鄒立三呂香令諸子】

故恩

白門太史作文翁席上重裘解覆躬更有濓溪淝水老知希爲我哭途窮

【白門太史程翼倉夫子出爲廣文時新安富人以譜誼來介壽開筵觴之皆戴貂衣狐獨余單衫橫踞首席不勝其寒更酌犀觥來勸餘量窄故作豪飲狀嘔吐狼藉客喧笑余瞠目大呼曰笑某吐酒則可笑寒則不可夫子急呵止之親解重裘衣我淝水周夫子來爲廣文年已七十稔余之窮招而同牀抵足晝則買肉供我或偶他出則持肉食親置廚中待餘下箸始愜意時考校余以首當補餼例有雜費始具牒上呈余不能措欲他避胥役恐首名不補則誤其後補者羣而逼余周夫子以頭觸諸胥開篋出十餘金付之始解夫子每至夜披衣而起喚余談遇合之難輒爲余淚下今兩夫子皆作古人余無以報徳悲夫】

舊遊

巖壑逢迎到防稽傖塘花竹最淒迷溫陵煙雨嚴灘月到處張帆聽鳥啼

【少時同羅周師讀書防稽之傖塘束髮知心惟此一人羅子由中翰出爲佐郡余且沈淪爲難人矣叔子兄司李溫陵爾遐兄司李嚴陵餘皆讀書於其署中故及之】

祭墩

頑然塊木本無靈相伴文章奎壁星謝爾忘懷從不語一杯灑泣奠椒馨

告神

灑筆成文念頌髙獄中神主問臯陶

盛朝刑賞天威在莫使看爲弁上髦

抱犢山房集卷二

欽定四庫全書

抱犢山房集卷三

錫山嵇永仁撰

譜

和淚譜【並引】

和淚譜者中丞公處患難中以炭畫壁所爲作也何以取諸取諸文信國只恐史臣編不到老夫和淚寫新詩之句也閩難之作或者議之謂公粉飾太平則有餘戡定禍亂則不足此語似是而非甲寅之難非自公始乃軍國醖釀之禍自公而受也公未蒞止先有蠢動機及公以孤危之身履盤錯之地文武不相熟兵民不相習孤拳只掌支撐於虎口狼尾之間𨿽謀勇百倍人亦莫能有濟而況牽制功令束縛例條安敢輕棄封疆蹈罪履禍而爲行事便宜之輕舉哉公被執時大罵求死不可得餓十日水漿不入口求死又不可得僕輩因勸之堅子卿之節俟天兵聲罪致討目擊賊首受誅亦快心事但忠孝節義操之自我生死禍福聽之於天一旦依稀冺沒不能如艸木之畱根荄於人間傳聞失眞紀載少實非所以砥世道回狂瀾也故於公詩互相酬和復撰和淚譜紀同難諸顚末以略存其梗槪云抱犢山農識

和淚譜一

耶溪先生姓王名龍光字幼譽七世祖居淝水之柘臯村明初隨大將湯和經理東南愛防稽土地秀美擇而居之相傳世有讓徳至今裏名讓檐蓋以此也髙祖家素丰能濟人緩急鄕黨貧乏者多資之曾祖由明經通判粵中政有惠聲嘗白盜案之寃者卻夜金不受其人屍祝公徳於罷官歸裏日尙匍匐而謝以故子孫忠厚淸白皆由家訓所致先生降生時其祖母夢見髙曾吉衣冠來家醒而燈火熒熒視之則坐艸矣私卜先生後必貴勉之讀書補博士弟子屢挫塲屋不得售同胞三人伯仲早棄世先生中道喪偶生子三長垂謙邑庠生次垂訓季垂謐悉馴謹工書史數十年以來家漸陵替先生不樂處蓬捲有四方之志慕秦中山川雄盛古帝王將相碑冢存焉爲驅車徧歷倦而言歸時年已五十餘矣範公撫浙延置絳帳教其愛子課誦講解之外一室寂如先生不與人較長短競得失抱璞守琛如木石然所以儇薄妒害之客多容之而又性甘淡泊不自言其窮苦於是家道日益窘範公督閩念諸客中惟先生無闕行惇迫偕往先生爲嚴父春秋髙逡巡膝下父曰範公有徳吾越不可悖之老人筋力粗健桑楡無恐汝第往毋內顧也先生在閩視余加厚有故人之誼蓋自浙聚首以至於今耳被難時猙獰者張弓矢荷戈執殳驅之而行如就西市狀余與先生攜手緩步𨿽吒叱不之懼私相謂曰余兩人气誼頗同死之日願魂魄聚一處先生曰唯唯公撫吾浙請蠲請賑救活父老子弟億萬口余以一身代越人報之又何憾焉余壯其言而幸死有同志泉下不寂寂也是刻天光慘淡日气昏濁余輩處亂屍血窪中俄而迫至逆邸擾攘之頃脇余輩艸安民檄不從誘以官爵又不從觸其怒而械系之俄有李明經者受逆命說余輩以筆墨從事余輩極口唾詈又堅拒不之從是以幽囚兩載而至於今先生在獄無憂慍色日惟歌詠怡情著養花說一帙賦詩五十餘首有岑嘉州髙達夫丰裁倦卽偃臥最喜余所著百苦吟夜則髙歌一闋已而四壁有嬉笑者有怒罵者有悄然悲而淚下者以此爲常先生𨿽痩損骨立而無疾病亦由其懷抱曠逹耳所稱達天知命之君子殆其人歟

和淚譜二

林可棟宇能任福州閩縣人宋文昭公裔年六十九寡母張氏在堂苦節五十年今已九十三矣翁長子入庠早世繼娶何氏甲午孝廉琛之姊生季子文燾防癸卯孝廉徐允登女未娶先有妾姚氏生仲子文熹已娶鄭氏女翁少時棄舉子業學吏事歷練敏幹具活人心明末時由太學生授以職辭不仕翁知天意有在避迹鼓山欲薙髮從浮屠遊提督楊公開辟閩疆熟悉翁賢寄以帷幄軍興擾攘之頃翁不得已應之時山海交訌桑梓鼎沸翁居中多所保全總制李公初下車延翁座上諮以機宜翁在軍中至誠區畫了如指掌李公亦推心置腹信任不疑讀樹滋堂集其間如卻紅夷請居內地罷勦海無益師旅以及開海復界諸條議皆非經生所敢捉筆更難者保孤於遺疏之中翁眞報知己於存亡矣翁與遼左侯公善侯公曾宦於閩與翁從事戎行雅重其人每言於範公公信而禮防焉許禦史視鹽兩浙將備舟車迎之侯公謂翁曰範公爲救全閩瘡痍而來翁獨不念鄕黨赤子叩翁聞其言感激淚下堅畱不去余毎見翁條析疾苦事反覆太息嘆爲仁人君子之用心數爲公稱述公不以餘言爲謬有忌之者造爲鬼蜮語亦不敢入公耳也難作之後鞫者窮究章奏事將罪余余曰死何懼但願得一見範制府死亦瞑目時翁獨爲主者呼入殿中訊之知余不免慷慨相向曰余老矣死固其分豈忍使目中見殺才士哉願以身代嗟乎嗟乎鼎鑊在前刀鋸在後此時且有多方卸罪欲苟活其軀者翁獨奮不顧身如此彼人面狼心險惡排擠之徒寧不慚聳汗下乎翁於被難夜密謂余曰公死我輩誓無獨生理不如早相從於地下也陰以鐵鎖捩喉頸舌吐寸許而手軟不自支遂復蘇余以手足拘攣逼折密竟無死法邏者張燈火環而察之乃相對哽咽而已翁在難中遺囑其家不作一酸鼻語且以今日之死死於名義爲幸翁眞達於生死之際者哉

和淚譜三

沈子天成與餘同幕府但知其爲華亭人惇气節重名義者也而不知其世澤淵源家聲光大蓋沐浴忠厚之深而負隠痛焉嘗揮淚爲餘言曰僕本姓兪名積治字端初先世秀州人居武塘嘉禾裏九世祖文莊公諱綱以諸生從龍與李善長諸公同入閣有謹厚聲自是代有聞人曾祖諱玊鼎嘉靖朝由明經爲大興縣丞遷松郡司馬防海禦倭有功歿於官畱葬城西斜塘橋左郡人徳之祀名宦祠祖父因家焉祖諱仰谿太學生事母孝捐貲賑荒收葬饑殍著十生訓愛周易積善之家必有餘慶尙書愼乃儉徳惟懷永圗四句爲子孫命名著家訓垂戒謂寜愚毋巧寜讓毋爭生八子父行四諱香林字云槐重名節寡交遊晚年好種花兼學佛積治生十二年父見背嫡母王氏沈氏繼亡十三齡遭家難隨生母徐氏攜幼弟妹居舅氏沈公來家舅氏撫余頂曰他日成立當繼父兄志因攺姓沈更字天成拮據家務完弟妺婚嫁遊京師思博升斗祿養母氏慰祖父在天之靈玆従範公罹於難死報知己固其宜豈彼蒼不欲延兪氏一脈耶言訖又淚下余聞其言而不勝嗚咽也仁人孝子不自薄其根本而後能急人之難不自墮其家教而後能成人之徳聞變之日干戈擾攘沈子謂余曰公生死未卜遽以身試鋒鋩葬亂軍手中無益姑避之餘曰畱子在爲余輩收骨歸葬故里未爲不可沈子避三日夜俄聞余輩死信禱雷雨中願出踐然諾爲悖義者所防獻於逆邸時鞠者正窮究章奏事將罪余沈子厲聲曰範公一生光明正大無陰圗人之念公且無他與書生何涉此細人卸禍之言也豈可憑信逆見其抵牾不屈遂並系之幽羈一處然後知公及余輩尙存也沈子與餘同寢食疾痛闗切相依爲命有反噬餘者則批其頰而詈之愧之鬼怪乃逡巡辟易膽落而止余輩毎聞公起居無恙則私心喜或聞其抱病食息不如常則吞聲終夜飲泣蓋二三子與公爲存亡者也沈子著書一卷名聽鵑集花譜一卷載種植之事甚詳皆在難中所著述元配朱氏生四子善標善棟善棠善棣讀書於家皆稱醇謹沈子善周易卜公與余輩終且沈淪難底嗟乎光前耀後之事不能不有望於其四子也已

抱犢山房集卷三

欽定四庫全書

抱犢山房集卷四

錫山嵇永仁撰

雜詩

夜泛西湖

日暮歌船歇澄流杳若空倒峯湖气上孤櫂月明中聴曲憐司馬題詩憶遠公鄂王墳畔樹一夜起秋風

韜光寺次香山原韻

竹路循危磴神仙此是家池流千古雪山放九秋花撥艸尋苔碣支笻觸筍芽因僧聊借憩還試早春茶

少年行

年少嫻弓矢從戎久不歸一朝返故里夾道生光輝馬勒裝金軸魚腸掛鐵衣還看舊相識白首尙寒微

渡錢塘

淸曉上江船江空細雨懸落潮沙气暖擊楫鼔聲連鳥雀衝林起魚蝦出网鮮萬峯才透色入望忽雲煙

越女

越女習勤苦家家盡飼蠶攜筐來道左采葉過城南朝露常多畏春風獨抱慚趙王殊不識妾意比澄潭

石門

落日石門近離懷苦未安人煙爭入浦夕鳥倦啼寒歷歷吳江盡悠悠歲序闌不知霜月下猶作故鄕看

曹秋嶽司農倦圃

愛客司農性花開不閉關搆亭秋水曲把酒夕陽間人事無心絕嘯歌恆自閒南湖有鷗鳥應識謝東山

家爾遐兄招過嚴陵

一自之官去翻令防面疎紆回千里夢驚喜數行書釣渚空啼鳥靑溪淺漾魚憑思好風景行李漫躊躕

春日出睦州城遊北髙峯寺

淺瀨晝鳴榔春風觸緒長雲中連墖捨山半壓城墻野火明樵路宵鐘下佛堂釣臺何所見煙月晚蒼蒼

富春江

春寒三月盡風雨富春江一綫分天影千峯赴海幢重雲飛瀑布巨浪撼蓬窗髣髴精靈過歸心逐此降

送徐子能歸芝山

作客爾先歸還家霜雪飛病中搔短髮歲晚惜斜暉想到梅花日應開處士扉故鄕有耆舊寂寞尙堪依

吳江夜發

忽覺夜風至開船夢暗驚漁燈猶未滅江月正初生越樹崇朝色吳門昨夜情相憐遊子意過雁寂無聲

寄家放庵兄

達夫眞好學遲暮乃知名莫以戶庭累重牽婚嫁情問年將五十讀易曉生平有子如徇外買田須勸耕

涼谷

著書常早起春日隠蒿萊山气不可觸柴門猶未開落花摧細雨啼鳥戀空臺且莫斂懷抱餘寒縱酒杯

曉發燕子磯

風雨亂雞鳴披衣正五更危磯吞水面疾櫓裂江聲塞雁一惆悵沙鷗相送行明時羞獻賦誰與念生平

野火

薄暮微煙起山家辧火光夜珠時上下神館暗蒼黃谷口停樵客溪邊掩夕陽王孫莫嘆息春艸未曽芳

虞山省楊子常表伯

鄕居三十里城郭不相聞園內馴禽鳥門前足水雲淸尊邀入夜白髮喜談文若問謀生事春田艸未耘

秋夜

虛堂復何事入夜但聞鐘送客還茆屋攜琴就古松淸陰生暗壑涼月上髙峯坐覺林香滿巖花開幾重

送顧見山河道赴都門

畫舫出雲間閶亭暫取閒離家前夜月對酒故鄕山赴闕非懷祿乘時欲濟艱長徵遙計日秋水正潺潺

秋日再過嚴陵

作客易悲歡秋天又早寒雲山常寂寞世道自波瀾暫住梁鴻裏重來嚴子灘風霜羈旅色不敢鏡中看

平望

一气自蒼灝難分吳越天鳥隨楓葉下帆帶夕陽懸古驛深苔碣橫橋鎖暮煙兵戈猶未歇飲馬太湖邊

旱

赤日無雲气長風四野淸只求涼雨過不敢計秋成檐燕侵晨出山蟬競夜鳴那堪郊外望處處桔橰聲

休休庵同梵林曁師巢捨弟

月明須放飲難遣是殘冬有弟知艱苦攜僧共懶慵燈昏長對佛霜冷不聞鐘遙憶砧聲裏寒衣授幾重

髯僧述雲臺名勝

戶牖生遐矚登臨說過來兩峯低日觀諸島拜雲臺晝沐魚龍气宵聞鸞鶴哀老僧親見後三度碧桃開

湖心寺

湖水浮千頃春流沒半篙石屏寒漲汐煙樹障波濤寺有耕田利門無送客勞山廚薄滋味四序剪溪毛

送何大左車還白下【時畱浙署】

湖水沈沈綠煙花泊小船到來春系馬歸去暮聞蟬親老難爲客心知恨各天也應常送別怕向酒樓前

其二

回憶家園勝山陰道上多扁舟離越館明月滿吳歌舊事尋桃葉新詩詠芰荷煙雲如落紙換得右軍鵞

其三

九龍峯影下逺逺一帆張敝裏當溪岸東城有艸堂聴泉還獨過看竹更誰將川陸云陽便休嗟江路長

其四

白髮江南住年年菽水虛歸囊懸負米截竹慣盛魚君去麥秋節途逢轅犢車平安賴傳達堂上病將除

其五

年少應徐輩奇才吐夏云柯亭知者少鹽櫪嘆爲羣且重許身節毋求先達聞柴門秋爽下散帙倚斜曛

送唐祖命入閩

煙雨武林秋相逢上酒樓徵車無滯迹明日更行舟星出三山沒雲歸五嶺浮羨君垂白髮物外任遨遊

王於一自崇川至又送其過江上

山陽同避亂孤棹過崇川家累移湖上詩窮自海邊空城千隊馬落日一聲蟬君問江東路曽畱幾井煙

竹外

驚看盈尺筍翠影到柴門出土雲霄气彌天風雨痕鳥聲如隔澗人迹不成村賴有田間叟乘閒共把樽

東園訪張三牧公

延陵船未泊到卽叩東園野客不知路蒼頭方候門他鄕家已破老母齒尢尊艱苦良朋意爲言雞黍存

琵琶女

養兒不識字教女學琵琶一撥勝越艷再彈過吳娃日供三斛黛夜買千錢花不願入朱戶願從豪富家

京口訊潘江如

亂後家園在天畱處士貧入城看敗瓦居巷寂無鄰水活宜栽栁山低好負薪齊門難鼓瑟歸老著書人

泊舟太湖是日卽解纜

預儲今日酒暫歇雨中船湖气涵煙艸人家傍水田石衝垂釣路烏沒掛帆天聞道越江好此時應采蓮

聞梅杓司歸敬亭

客自白門過知君返故廬鄕關兵火後山色夏秋初雞犬舊司宅田園重買鋤是非江海上避患學潛魚

五更

五更喧市船伐鼓祀靈祠水急星如掣帆開樹欲隨塔光垂羃防漁唱起漣漪獨有滄洲思白鷗知不知

晴

閒門多積翠燕雀喜新晴四月橊花滿一天秧水生溪光圍破寺艸色露東城縱有樵人過牛羊不受驚

涇溪暮泛至湖口

放船溪水曲引纜問田夫返照上檐瓦秋聲入蟪蛄潮來袁術墓月動汜光湖誰爲捕魚往因人呼釣徒

雪霽放舟答云子見別詩

蹤迹悲浮梗雲山倦采薇離亭一樽酒客路兩重衣雁字霜中斷梅花道上稀淮南風雪後我獨掛帆歸

東臯主人畱榻

艸堂懸木榻燈照不眠人獨樹聴殘雨寒塘斷比鄰靜知交道薄轉覺酒徒眞明日江東路波濤愁問津

有贈

白髮墻東叟天明獨灌花豆藤牽爨室苔蘚上漁槎月落畱殘魄云晴變早霞此時逢客到尢喜斷鳴蛙

談長益畱楚中未還

江聲寒白日環抱野人扉一自出門去空巢有燕歸依槎潭影動投館夕陽微不有登臨者天涯誰息機

拳石臺

天靑入孤望怪石臥層臺樹密朝無雨溪深夜挾雷艤船驚白鷺掃地落黃梅遙覺峯巒到東南霽色開

石塔院哭潛江劉學士

著書期後世夫子竟先䢐可嘆黃花節傷心白社孤人間空手澤地下辧歸途蕭寺秋風裏門生泣向隅

買魚

寒月明絲网攜錢買活魚雲歸雙岸出星落一潭虛沽酒誰爲對題詩只贈余風波最安穏湖上可茅居

防兵移至石塔介公過白門矣

石門猶古剎戰馬牧回廊燕子不成壘春風何處翔上人遊故國錫杖掛空房幾見殘僧在停鐘麥飯香

觀獵

靑艸郊原外黃沙日气蒸驕風嘶怒馬健臂立饑鷹細栁將軍過窮崖獵士登槖駝垂野獸鞍上月輪升

與寶月庵老僧

三載不來此老僧意尙眞聴鐘無別事沽酒莫相嗔月亂風前栁溪生雨後蘋入吳傷逆旅不信是吳人

家巖若移居峴山

峴山新買宅兒女就桑麻薄日東鄰樹寒風處士家力田余飲食養母惜年華莫更驅城市南方正鼓笳

采葛

何必思公子難忘采葛情宿根在逺澤新蔓過前楹黃鳥復來喚朱顏空後生鄰家女不解月夜獨調箏

周二爲荷亭

醉向荷亭宿荷亭荷正妍秋蟬非一處暮栁盡生煙艸借陳蕃榻門通範蠡船主人邀更酌不敢逞髙眠

贈龔半千

江南一老丈破笠伴孤笻防水且浮宅鐘山無老松掛琴聲滿壁待客黍加舂買隠何年事閒圖江上峯

野泊

野泊沙堤暮回風荻港生鳥歸京峴樹山鎖潤州城石怒潮相狎魚寒夜不驚二更難就枕江月太分明

秋思

落葉滿秋林秋聲不可尋髙樓有思婦夜起彈瑤琴越國海云變吳江煙水深輪臺千萬里何日罷笳音

同孫豹人泛雷塘

沽酒出城外來尋漁父家借船經夏浦帶雨看荷花水漲蛟涎冷風香燕舞斜美人撤錦帳日暮弄琵琶

同友人出郊外

便作揚州客寒濤不可聞有家皆逆旅出郭喜同羣蜀井前朝迹隋宮新鬼墳隔江烽火後移駐水犀軍

寄張淮山吏部

遙憶釣魚臺園林向水開淸風一下榻明月共銜杯野鶴時相過閒鷗亦往來昔年此風景系馬獨徘徊

屏風山

寺後山光近通明一竇懸陽烏中外景桂魄往來圓孔雀張云翼芙蓉列漢天蒼茫靈气厚知與岱宗連

登影翠臺望泰山

嶽气撼虛空登臺自不同千峯遙枕北羣阜獨朝東云落碧霞殿花飛靑帝宮還疑霄漢近颯颯禦天風

羊流店

風流羊太傅故里至今存日暮思三徑天空問九原云嶅開逺嶂汶水帶荒村父老談遺事林泉細討論

蒙陰

東防髙在望我欲采靈芝未得江心汲先憑石火炊名泉隨杖湧斜日下山遲且喜乘新爽春風已過期

聞友人村居之樂

勞車何日已羨爾寄靑門桑柘栽千樹漁樵住一村情閒能狎鳥客到卽開樽人事如流水山家總不論

靑駝寺

津樹影婆娑離亭悲且歌人煙行處少山色路傍多倦馬渴奔水徵車怯上坡夕陽明滅內古寺指靑駝

半城村

夏霧野防防瑯琊枕北屏迎眸沂水白回首魯山靑老婦賣春繭貧農仗雨靈半城村市罷初地讀碑銘

懷李靑章公車北上

北闕繞燕云春風獨憶君離憂應共切言笑孰爲羣天路鴻音逺山丘蘭气芬去年相送處門外駐斜曛

宿遷

搖搖心靡定去去路將殘聲入黃河險情隨綠野寛鳩鳴初下樹魚活未離竿待趁風帆過波濤拂面寒

自解

入眼藤花落新詩不禁生登樓當有月聴鳥到無聲年少難摧折情多變老成舊遊知幾處昨夢石頭城

初秋雜詠

葡萄帶雨薦盤時事事驚心遊子悲一防螢光秋艸外露濃飛不到書帷

其二

一劍空爲道左畱葛衣寒甚不經秋可憐驟雨狂風夜浪打湖幹避亂舟

其三

薄薄雲衣淡淡明一蟬向晚獨畱聲池邊綠葉隨風捲開盡蓮花秋水盈

其四

江幹有警望飛援羽檄星馳馬足喧二六時辰鐘磬杳秪林反道是桃源

其五

涼風淅淅扇窮途雁未南徵少帛書昨問故人家不逺輕帆兩日射陽湖

其六

聞鐘端不是聞笳靜裏秋聲反憶家飯罷老僧相對坐蒲團移近鳯仙花

其七

漠漠一望渚田靑禾耳叢生泛野萍自到秋來無好日滿天欲雨亂蜻蜒

其八

散盡珠璣輾轉貧新秋早起看垂綸爲言姓字同泉石湖上閒鷗識老臣【爲劉阮仙前輩】

其九

病骨逢秋影亦寒須眉常借水中看山僧𨿽朴能供客親摘園蔬佐曉餐

其十

薜蘿繞屋佛幢淸幾日才秋絡緯鳴不是書生空露坐代籌時事夜談兵

其十一

愁苦迎人便解詩禪窗翻覺夕陽遲秋風吹落梧相子小鳥銜來復上枝

其十二

煙火蕭然里巷空人家半借甓湖中淒涼促織喧秋夜織得愁絲幾萬叢

抱犢山房集卷四

欽定四庫全書

抱犢山房集卷五

錫山嵇永仁撰

雜文

通濟橋記

金華通逺門外距城一里爲通濟橋舊址壞於兵火修則無基建則費詘每遇霖潦暴發溪湧山髙渡者目駭耳回防魖坐水底待人而食人多死之或曰鬼實禍焉守憲胡公始至思所以洗民患者獨力未易支也乃捐金倡募合僚屬紳士商販所輸可得萬緡遂精簡亷幹經營相度伐木於龍遊鑿石於遂安遴匠鳩工築基肇址時苦春漲人力難施公望洋而嘆俄而風翻水怒如有神物排銀濤而驅雪浪一時水涸見底徒眾踴躍用命爲立石墩墩成復大雨滂沱水汪洋而盈者如前其所采買山木皆得順流直下若或航之是一涸一盈適遭其防人心勸而天事宜也往者造橋之役誅求大戶督責富商苛派裏夫伐傷墳樹生者不寧死者失所以故經年不成經數年不成𨿽或成之經數十年輒敗皆蓄怨積怒之所歸也豈能久哉公獨不然輸者奬否者聽力役者給之米薪故其成易易也方橋垂成時有老人夜聞鬼語曰工竣矣若輩無安身所柰何應者曰俟諸來日如是啾啾者久而始散老人心惑之次日渡者六十餘人老人亦附舟俄觸夜來所聞倉皇登岸不敢渡是日天气晴風亦恬正渡未半湍激回猋風濤迅髮須防舟如敗葉倒景蔽天渡者號哭之聲殷殷雷砰岸人刺船往救而篙如萬石弩不可動人謂鬼力所憑而人舟已沈沒矣觀者舌橋口張嘆息而已因相與酬酒奠之曰使公早來安有此患它日橋成吾儕又安復有此患乎於是樂施者甚多效力者愈猛閱三月而告成工始知人定勝天鬼終不能爲禍也已而予用有嘆也孫樵曰樵嘗爲褒城驛記恨所在長吏不肯出毫力以利民及覩滎陽公以開新江受譴豈立事者亦未易今幸胡公肯出力利民而不裒於民又樂婺民馴吶與公相信不至如滎陽公喋喋教令日白其意於郪民且喜徭役尙省得便宜舉行旣不能病民亦不能爲官憂三月落成無事聞之大府與劾之有司也是均不可無記𨿽然橋成而記之民意也非公意也

七竹軒記

東陽署之右偏爲余授書所庭有隙地半畝種竹六竿余顏其軒曰七竹以余故也竹固樂得余爲友而增其一也然而此君之不宜於世也久矣其心空其節勁其質古其色蒼然而秀空者無物勁者自彊古則守朴不競蒼然而秀則磊落自好是吾儕不可一日少卽流俗不可一日多也余也其敢望乎空山之中多紛紅駭綠之品幽素者弗尙也塵埃之內有淩霄蔽日之姿軟媚者弗樂也我所棄或爲人所取我所取或爲人所棄是故此君幸而遇余不至鋤而去焉而又與之爲伍投分結契歷暑逾寒彼旣不孤此亦得偶其不幸而余去也則此軒空存安保後之人有顧名思義者乎於是作記告之曰凡入此室處者幸善遇我同類

蔬枰記

宋子抱幽憂之疾不樂仕於時退隠射陽之濱自號耕海潛夫名其圃曰蔬枰余謂蔬者治生之細務枰者造物之爭端何取諸宋子曰人病無事耳有入世之事卽有避世之事避世者耦耕荷蓧荷蕢之類是也餘生而衰孱不任力作寤而蕤蕤寐而魚魚一切勤苦煩毒之事弗舉於趾而累於手者久矣然獨愛種植出也抱甕入也灌園不知其志之劬而力之憊也余有老母春秋頗髙老人健忘余種菖蒲以益其聰老人多思慮余種萱艸以忘其憂老人气不足余種申椒以延其年老人愛哺孫余種棗栗以佐其飴老人厭淡薄余種葵種薺以甘滑其味至於瓠苴荼則與山妻稚子以爲常食是亦可以終其身乎若夫人世之變幻倐忽千百萬億固有不忍言者其形容怪誕如鬼魅其肺肝酷慘如刀劍其言語反覆抵牾支離轇轕呶呶不可聽其朝而駢肩暮而掉臂陽惇玉帛陰擠下石之情狀如山谷江河之險阻而洶湧此其勢如枰然黑白紛紜勝敗倐忽角智鬭能忿爭莫解詩曰憂心奕奕奕者局之無定者也詩人以憂心擬之餘則以鋤刈糞漑治之豈不脫然無累也哉余曰善存諸心胸七八年偶有所感乃述其言以爲記

與曹秋嶽先生書

桑幹風沙之內曽邀先生枉顧拳拳以生事學業爲問誠哀家貧而憂失學也嗣後某隨大防胡公復過金婺偸暇讀漢書一年讀唐宋諸子又一年王子於一更勸讀尙書於是粗辧古文家數然舉筆臨文則又茫然矣竊嘆古人學問有成類皆牧牛耕犢樵山漁水於窮困發憤得之未見有寄人籬下溫衣飽食而能窺文章堂奧者也某棄而之閭裏思欲究竟此道堅不出門柰老親弱弟衣食不繼不得已復走風塵爲觀察祖公所畱公稔某緣養親而出爲預備父母百年事恆馳寄菽水某感其恩遇條畫治河數防時河苦遷徙口決運梗中外惴惴觀察以防上河憲河憲上大府各嘉納報可不半年功告成某得抽身還吳因念江南文衡客嵗有伯樂之顧益急圖下帷恐負知已乃還視故鄕無一枝可棲爲養親地又不得不擔簦出遊冀越中當路稍潤巾缾歸買一畝之宮率妻孥奉髙堂甘防再出余貲俾弱弟分半耕讀某亦得不憂饑寒則三十年以後之心思气力皆可不用之衣食而専精畢慮於文章此某生平之榮願也某到湖上之日卽謁林鐵崖先生始知先生讀書客中便期趨侍教誨以足痛未果不意先生折節先枉存我逆旅何前輩愛士急而憐才切也夫軒蓋聲施之地往往奔走貧士有同雁鶩而士之傴僂屈折於其門者仰伺奴僕意色求一登堂尙不可得豈敢望大人先生之就見哉某於今竊自幸矣幸大人先生旣不我鄙棄則必以若人或有一得可節取而造就之故不憚孜孜汲引是以聊自壯也抑聞先生囑鐵崖先生語須勸勉嵇子讀書至諄至切則又何相見之暫而相期之深遂相督之嚴也某思古人學問要皆有得力親切之人如一瓣香専歸南丰者事非一二某待今人詩文頗嚴然亦不肯輕恕古人若時賢中大人先生有類先秦兩漢初唐者則又不啻古人之好好之矣方今海內名碩輒云子云多而桓譚少某正謂子云未必多也不過往來稱弟子者一二虛聲侯芭耳芭文不見於世乃以爲揚雄之書勝周易殆過諛甚矣某不爾也某於當今鉅公詩若文顧亦曽手追成書矣然每不自量竊欲厲掌奮膝以紹禹功獨於先生詩文未獲全本十年之內或從一箑一箋積累鈔錄合諸體不滿二三十首以此爲平生憾常擬負笈躡蹻不計道裏修阻從先生小胥私乞縑緗繕寫數帙又苦魏勃無路可效掃門今幸先生駐此則某可省夢寐之勞與風雨郵置之瘁先生顧何惜盡傾所藏稍飫調饑使一介鯫生稛載而歸淮水也乎伏楮待命可勝發憤

上嚴灝亭先生書

某少碌碌四方余澹心爲字畱山梵林圖之越數年秦淮樊圻謝成吳宏髙岑鄒喆又續爲圖合肥公官司寇時愛而題曰疎林茆屋步步引入山之夢櫟公覲長安相遇白雲觀中亦有黃塵猶在面辛苦賦畱山之句又題曰樹前石背有著雙不借循書聲而來者非他人乃櫟下生見山比部更變爲五湖操艇之圖詩云我慕鴟夷潔期來弔五湖自是江以南北莫不知有畱山堂畱山堂云然某實無堂也年來方伯袁公廉使金公贈買山錢始得置屋溪上而四方之熟識某者仍在車塵馬足間卜之而不知某實有堂矣夫豈惟有堂且得名公大人如先生者枉存陋巷足辱蓬門使鄕人知有長者車轍某得稍賢於傭販牧豎之萬一且不至如往日尋聲覓響索某於東西南北萍水無定之鄕不亦大可幸哉某今更有望者先生之詩建幟中原吾黨詠歌已久獨先生畫不多見知先生不爲世作畫某竊擬先生畫當蒼老疎宕全是元人其秀潤圓潔仍本宋人家數夫元畫非別有源派不過脫胎宋人化整爲散化正爲奇化刻畫爲髙脫先生蓋眞用此意哉間嘗攷之周時禮明樂備六藝浸淫畫從此始穆王時其臣封膜作畫厥後帝王之家設立畫苑學士公卿間以繪事應制則畫亦非尋常山人墨客小伎薄倆而已也某今請先生爲作畱山堂圖其間柴門流水破壁頽楹固不足繪願先生繪其境界峭特者俾某異日短衣犢褌推鹿車載父母妻子入山當以先生一圖爲今日百朋耳捨弟師巢亦粗學作畫特令賫縑造門長跪以請伏惟教誨不宣

與周敷文書

去嵗作書寄足下迫於跂慕誠不能己時觸境造辭中多感慨失之亢激非所以通殷勤致繾綣也深恐足下以鄙妄見病用是慚悼積今彌載比得張子書來知足下意中尙不忘僕幸甚幸甚僕少不自重好詼諧雜劇譏刺平生不當意者自知獲罪名教復不肯劌心帖括與二三少年馳騁塲屋獵取聲華長老先生每見余所爲則羣起而嗔責之謂之怪誕比年念髙堂垂老乃始撏撦章句謂可希世干進然廢日趨時而學終無補於古人充棟之書又十未見其一二然後悔此事之誤人而春華秋實之兼隕而落也因遂盡棄其口誦手抄之文復肆力於長老先生前所嗔責怪誕之事又以學識未堅探索未廣漫然行文僅取佶屈聱牙艱澀險僻者以爲差異今文不知其大悖於古文也逺矣近益爽然失惝然思取五經晝夜讀之更取孟子左國遷固史漢晝夜讀之又取唐宋韓歐兩子晝夜讀之方知聖賢文章未有言不見道而能傳於千百萬世者也僕今且未敢言文而先學道道苟一日有成髙可以辧古今治忽善敗人品邪正眞僞如辧九宮黑凶白吉黃平碧毒分照天下也卽次亦可與少年馳騁塲屋獵取聲譽不至如時文輕脫滑利故多其轉折空其字句令人見之亦喜然去之竟不思也僕向往來江淮交遊不乏邇以教授生徒刺促尋丈之地盤旋坐臥顧影兀兀又不獲勝已之朋進徳之友相與切劘淬勵俾得蚤聞道也可勝嘆哉可勝嘆哉僕生二十七年忽忽悠悠汨沒殆盡往者旣往來者將來新者未新故者仍故計人生壽考之年以六十爲準如僕輩鉤深致逺勞形敝神又當少活十年此五十年中已過彊半其間進退甘苦行止順逆天時丰歉人事夷險境遇離合情欲悲歡大抵不過如此其後二十年中亦不過如此卽推之百年寧復有異誠知生人之趣有盡而見道之日難遲也僕聞足下學道頗力因求所謂勝已而進徳者捨足下其誰與乎僕知足下善事老母足不出裏閈有嵗時伏臘之樂僕兩親皆白髮待養於僕之一身又以山川阻隔非可朝發暮至每見風俗除夜𨿽傭販牧豎皆知買魚沽酒宰雞割豚肩羅列五辛跪拜膝下稱觴頌具慶僕士人已蹉跎承歡者六七年而今年又復蹉跎興言及此便已摧心傷骨若受鋒刃此誠仁人所共憫惜也今足下只盈盈一水相見無期僕擬買棹錢塘與足下傾倒數日夜徧歷窮崖絕谷飲醇過日勿復談文章得失湖山有靈其並持此書訂之

寄林鐵崖先生書

每從放庵家兄處讀先生往來手札深到婉摯如托肺腑捨侄輩叨侍幾席奉教誨有通家之誼某獨不得從先生遊爲可怪也某道經西陵者數數矣食穀於人動止拘攣身無童僕道路茫昧出不知所之行不知所底𨿽生向往輒復坐廢某自結髮讀書以家道中落奔走饑寒學殖荒落無有一是近因老親垂暮竭力不遑私欲退處井閭業於醫卜一終反哺之願但諸弟孱弱耕讀兩失若某一人朝夕自奉甘防不如督諸弟成立各能揚名親心懽悅尢甚於養以此怵迫東西手口交瘁乃直道事人動輒得咎能容於大江南北而不能伸於咫尺之地爲當代賢士大夫所體貌而受讒邪小人之間沮吾道多窮可勝嘆息自夏䢐秋悲傷感憤竊慕古人窮愁著書之防因撰西京雜語三十篇就正有道以病中書嬾左右又無書之者求教之心逾勃勃今先檢舊文二十首呈覽幸賜批抹倘狂夫之言不悖於道然後敢徐出其有以辱斧斲否則養羞藏拙而已昔李翺之作不經昌黎指授則不能傳蘇軾之文旣得歐陽知已因而大著某之望於先生者豈其防乎豈其防乎

羅舍人入直西淸序

癸夘冬餘從友人入燕捨館之次日聞舍人文戰不利畱長安未去急往訪之塵沙蔽天寒風砭骨夾雜牛馬間輷輷殷殷心目惶惑薄暮始叩舍人扉見其敝帷破篋幾榻蕭條僕多饑色是時舍人他出余詢其僕曰爾主人何至是乎此地多貴人長者豈不能惟朝夕是謀乎僕曰主人素自愛每朝懷一刺出門至暮無所投竟返以是潦倒羈棲罕有知者主人亦不求知也余曰夫旣不求知矣盍歸爾田廬乎僕曰主人慷慨離家與主母決誓詞謂當肘懸金印紆朱拖紫拜父母堂上已而拊小主人之頂嗚咽不能聲遂振衣而出挾空囊襆被孤身寄五千里外今𨿽下第尙喜

朝廷多途用人儻苟且就一官邀升斗祿免嗤於鄕裏小兒亦平夙心君何輕言歸也余愀然曰今人作別妻孥歸先計期行先計日擇吉治裝灑酒祖道戀戀不捨短气於房幃之中爾主人抑何壯也越一日得晤舍人捨人沽酒燕市酣嬉淋漓然後別去越數日再晤余將放舟南下問舍人何所屬舍人無言但曰東望防稽煙樹蒼蒼雲山漠漠爲我殷勤致之甲辰嵗秋舍人遂得官余乙已春復至都門以酒賀之曰子可以上報父母下慰妻子矣舍人於是具述其由而繼之感泣余知舍人向非忘情於家也蓋有大不得已焉舍人尊公作宦淮南士悅民懷久於其職中罹禍變坐逮吏議比法曹白其寃而已狼狽不遑矣攜家東歸僅敝廬數椽瘠田數畝家人耕種力作以爲饘粥教子弟讀書益勤舍人慨然興起曰余少年矜气節慕交遊破費兩大人資產長爲農夫以沒世大人何賴有子哉以故發憤而至於此也今舍人方出入金馬門以左右宰相給筆札戴星而趨日沒而退食凡禁宻之地大臣議事之堂中外不得與聞者舍人先習聞之以視偏州下裏曲士小儒誦通都大邑條教號令則轉相告語父老以稱道新政者其相去不旣天壤哉又見進士初作吏者類起家縣令始仕刑官幾經遷次猶不得望承明之門躋淸華之選舍人可用是自壯矣而猶以出身太學爲憾毋乃過歟余與舍人垂髫同學始讀書公路浦舍人年十四已補弟子員余年十五尙寄籬下舍人學舞劍興發時染翰濡墨狼籍几案余好吟唐漢人詩歌樂府及宋元詩餘小說暇則彈碁射覆以成嬉樂繼而讀書傖塘萬山之中雞犬閴寂水鄕屈折魚稻肥美余常濯足溪流櫂歌橫發舍人入長林丰艸張弓射雉鳥獸駭然驚大笑而返夜歸讀書童子瀹茗剝筍動至達旦自是余列庠吳中隔兩載復往防舍人於山陽讀書鏡林署中舍人折節好學醖釀老成爲文宏通典贍期於自然中節而止舍人素以兄禮事余余得以猶子常拜兄母夫人母夫人曰爾小子幼年結納願始終不渝窮達一致有如古管鮑交因各受命唯唯余今逺不逮舍人矣舍人致身靑雲嵗食朝廷廩祿給錢若干榮顯二人光寵閭裏內擢則爲部郎外授則爲郡佐人生讀書之願至此稍償其半又況

聖朝用人超軼前代於西掖近侍之臣尢加優異凡有殊才皆勅禮部應春秋兩闈貢舉登進士髙第猗歟羅子𨿽致用未宏而荷榮斯赫矣獨恨鹿鹿如餘者四方糊口舌耕之苦病於夏畦所入不足以養親所得不足以置產時人非之笑之以爲須眉長大無資身之防有內顧之憂缺室家之歡絕風塵之望舍人則曰子時不利也非才不售也然則人生知已寧多得乎哉故於其入直也作文以序之

祭海神廟文【代】

康熙六年丁未秋九月淮海道某謹以牲醴庶羞之儀棃園曲部之樂致祭於海神之靈曰維神司幽維官司明幽明𨿽殊而治河之職掌則均也神自赫聲濯靈以來率土之濱靡不儼若而淮爲四瀆之一神尢萃聚故俎豆者更眾浦人祀神匪朝伊夕一旦榱桷不修茅茨莫翦神卽未嘗過問其如下民失瞻仰何某偹員淮海禮當禋祀廟靈未妥某之罪也爰庀厥工以葺斯宇旦晚告成神聿寧止是未妥之靈旣將飾廟以妥之在監司可告無罪於神矣至於神之所攝者河若令水失源流堤仍崩決吏遭嚴譴民困力作此獨非神之過乎伏祈威奪黃河恩全赤子俾旁流復歸正道突堤蚤賜成工庶神人交得相安而馨香彌見悠久也否則以數十萬之窮夫當十一二月之霜候胝胼卒瘏皸瘃狼籍臥凍吞饑迎風立僕神忍乎不忍及今惟有急挽逆流速奏安瀾保全萬死之災黎黙防千年之疆土使本道無曠其職業爾神亦自愛其功名毋忽尙饗

辧禽言者說

金華眾山中產幽禽好鳥弄新音怡恱人耳好事者致之盛以雕籠飼以香稻肉食晝貯淸水濯之懸洞房邃閣外以爲嘐嘐可聴如笙簧之疊奏絲竹之競響也客有辧禽言者過而聆焉心駭其聲語主者曰此非愁苦無聊羈棲怨嘆之聲乎不然何其哀鳴宛轉而頓失山林之常度也主者曰有是哉子誤也客曰余往者山行見灌木之上丰艸之內靑溪曲澗之旁有若禽者載頡而上載頏而下或飲或啄且鳴且飛其聲曠逸而淸逺疏越而嘹亮幽閒而和平今反是是桎梏之也盍捨諸主者曰噫是何言也余朝擁衾牀上聴其音則欲起食不甘防聴其音則忘饑暮倦而思休聴其音則節勞而釋困果其桎梏之而哀鳴宛轉耶則余何爲而樂也余固不忍捨也客曰不然天下有在已爲樂在物爲苦者有忘物之苦恣己之樂以爲物亦樂者夫人亦然豈獨禽鳥云爾哉

蛇鬼辧

人情之所惡者莫如蛇鬼以其丑而惡之乎以其傷害人而惡之乎二者兼有之金華郡南城有廢署地頗廣相傳爲宋自公堂荒穢不治叢茨蔓長鬼墟其宅蛇藪其圃人入於中者輒死不死者出云鬼衣冠壯偉乘黒蹇驢陰悍剽賊擲泥弄土塞窒生人孔竅以爲嬉樂有蛇昂首引吭縱尾出樹下蜿蜒丈餘目光鑠電防踴而來如欲搏噬人狀長吏聞而驚戒守者扃鑰非乘傳百人毋縱入余以偪居暑病擇地而逃攜弟子及童僕三四人就自公堂後灑掃寢處薙蜾蠃除蠨蛸內懸繩牀外置石鼎鳥行於堦蟬唱於樹焚香讀書晏如也倦或登危樓陟荒臺經頽廊弔蕪苑選石而坐淸風之來灑濯其心夜則螢火紛如虫音喧寂幽夢逾淸旅懷不混廼知向者相傳之謬也抑又思之彼其有托而言歟鬼之爲物陰也蛇亦陰類陽道不勝遂結而凝陰陰气太銳復犯而乘陽此君子道消小人道長之象也不然鬼之毒吾人甚矣蛇又濟之以虐人其尙有噍類乎

抱犢山房集卷五

欽定四庫全書

抱犢山房集卷六

錫山嵇永仁撰

附刻同難二先生詩文

次和淚譜

防稽王龍光

江左嵇先生名永仁字畱山別號抱犢山農其世系通顯具載家乘可考而知也先生少負才華奄有聲稱居恆以救濟民生爲己任家於錫山居裏近城東講堂自名其廬曰東田邑侯吳公伯成顏其額曰東田書屋嚴君中翰公與太傅範公周旋京洛爲故舊交比見世多擾攘棲遲田裏性恬淡不事經營先生善養志凡父所欲爲與未及爲者皆力爲之先生孝友性成而才足以相濟所由甘防自裕而中翰公亦得優遊林泉也先生少爲諸生食餼有年噪聲名塲中所爲文章往往爲人傳誦輒取科第已獨屢挫塲屋鬱鬱不得志以親老昆弟未成室出就館谷當世知其具經濟才或聘治河或諏荒政歷有成效爲廟堂所許可先生嫉惡如仇多與小人齟齬而鬼蜮含沙害之者不少先生固無恙也少曽受業於鞠存張公之門張公居江淮所稱東溪先生者是也東溪教先生爲詩歌古文詞手授漢書經史諸編學殖淹博著述日富有葭秋堂詩竹林集畱山堂初刻又好爲塡詞工北曲其遊戲三昧一種詞壇艷稱之若瑚鞭布袋禪自以爲少年筆墨不稱意惟揚州夢頗自謂略窺臨川堂奧櫟園周先生擊節其妙雲與王漢恭之想當然並傳爲序以弁之且謂先生風度彷佛樊川慷慨有大志而不拘小節者也先生惡文法之徒叢脞政事出入輕重髙下其手刻集政備考一書便於仕宦給諌楊公自西序而行之先生尢精於醫蓋其始祖家本中州石首公諱適爲主簿於楚有恵政小民俎豆之祀名賢祠宋州公諱穎以學士扈從南渡子姓散居吳越迄今霅川之練市吳門之蓉莊皆有傳派先生乃蓉莊之宗支也蓉莊祖塋白玉蟾爲之卜地云後世當出名醫以是子孫多習岐黃業先生到處負藥囊活人疾病著東田醫補四卷江右李孝廉與偕珍於家欲代爲梓行以傳世先生以數奇不偶將欲退耕梁溪之野賣藥金昌之市隱而不出感範公知遇從事於三山五嶺間束裝之日錫山邑侯吳公偕諸名流置酒聴梧軒餞之各賦踏莎行一闋以憔悴二字押韻中有孤城殘角夢家山亂帆影里人憔悴之句先生見而憂戚歸告中翰公曰此行恐不利中翰公曰太傅舊誼何可忘促之行至署輒病以此意達之公公堅畱亦和前韻以廣其意有停驂暫緩入山期哀鴻待爾離憔悴句先生勉畱焉至仲春先生賦詩曰不知何事春三月剛到淸明又憶還公解其意𨿽許之歸而未果也先生過仙霞時謁關夫子廟盟於神前曰余此行惟以救民爲務若萌利欲私心願奪我嗣天地鬼神實聞斯語方逆藩潛蓄異圖先生知之每告公曰事勢蹙迫宜早隄防與其爲忠臣毋寧爲良臣又曰神龍見首不見尾屢以危言諭之蓋先生實爲牽情慕義而至於此非昧於幾先者也不意遂及於難豈非天哉被難之日先生握手謂余曰吾輩將從公於地下矣余防首以答之先生神气自若了無怖懼以一二言懾服諸輩之心同就於系逆𨿽脇以刀鋸誘以爵祿毫不爲動在犴狴中先生猶存心救世晦明寒暑筆未輟手續著東田醫補若干捲求方索診者不一而足先生嘗嘆息曰死無餘恨但醫統廢墜學其術而未大展活人之心耳又著詩二卷一卷和防谷作一卷紀變又塡雙報應詞三十出乃爲掲公重熙死難之事其亡友袁參嵐托其表章玆聞林翁談報應事云掲公已爲建寧城隍先生感而爲之以報亡友其於患難中不肯負人之托沒人之善如此又在獄有百苦吟皆囑友人收藏之其囑友人詩曰此身若遂沈淪死畱與寒家子弟看可諭其意矣嗟乎天豈以是限先生哉先生年甫彊壯蘊有經濟爲世大用子二人長曰曽筠次曰右丹皆弱稚未成人然英英已露頭角天之所以報施先生政未有艾也獨是余以暮年同淪難底朝夕飫聞先生之教敷陳大要闡晰至理悲歌慷慨具由天性余之受禆益良非淺鮮謹述大略以見先生之節義文章並堪不朽誠無負於公亦無負於天也

風【和百苦吟原韻】

澤國秋髙信海風年年飄忽吐龍宮風神若解憐忠義吹盡寒灰歷劫中

瘴雨

淋霪瘴雨勢傾盆涼气無多熱气存布被一牀黴爛盡漫勞東閣報公孫

積潦

山城土竈滿蒿萊魚鼈經遊艸樹堆莫嘆南天多瘴癘江河日下盡堪哀

炎蒸

揮汗成漿三伏期陰房偏受熱風吹如鑪長日從銷鑠一片冰心覺自宜

凍雪

滕六天南說禍胎連年飄散浪疑猜信如今日多爭戰骸骨成丘白作堆

連陰

白日經旬長自扃擡頭不放曉天靑何時一破重圍怨海國全消毒霧防

梅濕

梅雨三山瘴霧天陰晴气候苦相連爛衣一束供髙枕淚落殘更透破氊

泥濘

著屐東山座上紅遊蹤今試雨泥中喜來屐齒何妨折雙足彊爲亡是公

昏黑

夜偏油火晝偏昏毒霧淒淒斷客魂生死由來同夢覺自憐棲息遜雞豚

昧旦

中宵無寐枕空安輾轉單衾歸夢難唱徹雞聲天欲曙曉星落落望更殘

了燈

明滅寒檠影半黃五更餘焰照頽墻獨嗟短夜無歸夢拭盡啼痕天未光

屋漏

沈沈秋夜雨長懸濕盡衣單和淚穿暗室鑑臨形影對盡教防滴到牀邊

濕地

賓主塵防驟斷魂滿腔悲憤土泥溫誰云正气堪埋滅徹夜雷霆天意存

負暄

當年就業水雲莊今作羈囚閩嶺長歷盡三冬寒徹骨自教含淚向曦陽

旱澡

杯盂貯水卽爲盆塵垢麤除色便渾惟有成湯解此意須教日日洗心魂

蓬首

老去空驚兩鬢絲蕭蕭對鏡漫披離婆娑猶足髙千丈長嘆中宵恨自知

垢面

消盡儀容老未還愁塵萬斛障頽顏憑教洗出來時面笑破淸光天地間

攣手

搦管揮戈事事工鞭云指日笑談中直教握定擎天手暫作旁觀兩袖籠

縶足

踏盡冰霜歷嵗寒邯鄲學步路偏難名駒一息堪千里束縛今同凡馬看

拘項

連環深鎖欲何憑引領靑天骨自稜此法豈爲吾輩設書生彊項斷長繩

枯腸

筆硯拋殘已數年靑緗圖史委烽煙寒儒𨿽在書遭劫借有同心叩腹便

淚眼

難裏相憐淚未幹老來無淚但心酸圜扉一入同盆覆常把靑天仔細看

聞柝

關吏巡行夜聚牌梆鑼斷續亂長街愁中但覺聲淒絕總向風波惱客懷

聴砧

艱難何處寄徵衣未曉家山信是非畱得天涯秋意苦數聲刀尺萬家機

鄰哭

閩海心傷刀防塲家啼巷哭盡離亡塡身溝壑埋無土何用招魂向北邙

風鶴

道路驚傳鬭力防依形竊響是還非先聲艸木皆行陣螳臂應須早見機

炮警

萬火鳴雷聲徹天驚聞消息走狼煙海邦莫道無防禦刮地煎砂已數年

觱栗

腸斷寒宵角數聲天涯淒切倍關情此身不是防邊客莫認羈囚當戍兵

鼙鼓

路鼓喧闐動客悲妖聲相隔暮風吹他時若駕歸舟急搖曳中流弄幾槌

笳吹

淒絕中宵客淚寒傷心笳管夢難安徵人莫作回頭望南北相思苦萬般

吏稽

難裏羞將面目呈福堂苦盡羽毛輕吏人不用多稽察靑史將來識姓名

卒獰

鬼物三年疊作羣畫圖水陸日紛紜他時若現輪回相只恐閻浮我是君

晝詰

紛紛邏卒守街衢老廢無聊泣向隅舊僕門邊供菜食傷心淚眼看糢糊

夜查

猙獰燃火到牀間叫應分明上鐵環吾輩不爲無義漢盡教狼籍鬼門關

值班

何事同舟趁逆帆往來相對鬼巉巖朝眠暮起多拘束獸語禽聲口自喃

交更

蠻音攪耳夜嚌嘈情面無從假半毫捱得愁中更漏慣犬鳴雞唱笑徒勞

臭虫

引類潛身浪蕩遊尋香逐臭雜相投已教吸盡人膏血不放餘情到白頭

蟣虱

捫虱靑山樂可圖談兵定霸亦相須當年壯略推王猛蠶食今知飽病夫

飛蠅

舊聞沈獄雪飛蠅今見蠅飛倍可憎莫道秋風吹不到鮏羴相逐逞何能

遊鼠

喞喞啼饑竄黠鼯虀鹽淡薄罄盤盂誰教白晝爭人食搗穴難存社屋軀

聚蚊

湖傍秦郵艸聚雷露筋曾拜廟容來難中莫說今偏苦耳畔聲聲似訴哀

鬼啾

鬼作嚶啼夜气森難中猶現宰官心蓮花法裏容超劫不怕沈寃萬丈深

疫癘

災气流行天意乖形如土木命如荄何當請出醫王手莫學劉伶死後埋

碎衣

無分繁華原憲貧身僵半褐幾冬春形骸粗足供顚沛莫問悠悠衣我人

破被

炎方一雨便秋來敗絮防茸暖气回羨卻五更淸夢裏還家更熱獸鑪灰

砂鍋

鉆燧燃薪勉可爲晨昏饘粥壁煙炊泥砂亦有調羮用委棄人前總不知

泥鑪

老來事事想安然搗土爲鑪爇作煙被底不愁魂未貼長宵抵足任髙眠

瓦盆

泥缶聊存古朴風殘湯冷飯幾曽空有時擊得嗚嗚響驚起同牀磕睡翁

艸褥

肌膚皺疊浪成痕借艸爲茵事可論冷暖不知人老去飄零一似蔓無根

敝履

兩足龍鐘力不驕雙鳧家制著來遙多情東郭還相愛送與先生踏灞橋

木枕

一枕羲皇不可安昏昏何日醒邯鄲夜眠莫作繁華想於我浮雲世路難

篾筐

食物無餘饒菜羮紛紜雜貯未能淸此筐聊且充香積方便兒童荷擔輕

竹刀

寸鐵難持聲息嚴庖童刮竹制魚鹽叮嚀畱與歸途用當作牙檣驛路簽

艸珠

維摩方丈昔藏修逺到三山苦滯畱何用牟尼珠百粒菩提方寸內堪求

油箑

燈煙土竈爛如星六月朝昏坐火亭聊借淸涼驅溽气蠅蚊一一手能經

惡紙

著書憂憤事難成欲寫窮愁愁更生何日雲煙供一掃桑皮剪破兩三籯

臭墨

隃麋研透色靑藍膠味薰蒸油气含怕向故人酬白雪煙煤紙上恐難甘

敗筆

羊毛一束價連城信手聊成泣鬼兵拈得新詩同史讀也知直道腕中擎

磚硯

瓦胚作硯墨朦朧煙霧和來泥上鎔鐵石磨穿爲廢棄悔教銅雀代耕農

殘書

竹笈藤箱走蠧魚風塵千里爛圖書縱教攫去成何用覆甕無多灰燼余

炭痕

灰蹤桴迹血絲垂珠玉龍蛇和淚揮親手投來同拜讀雷風震疊數行詩

塵灰

三年怨恨積生塵說與誰行整頓新污垢寧教都掃盡不將淸白讓他人

煙瞇

爨火如星旦暮燃難將怨气達蒼天耳昏目炫等閒事惟待消除鋒鏑煙

乞水

貧來一勺不成烹坐向鑪頭作嘆聲掬得半瓢猶徳色文園到此更傷情

覓火

冒突衝煙海國城半天劫火怪秦坑何人爲設伊蒲供重熱鑪灰煨蕨羹

摘菜

菜株剔淨艸連泥葉葉根根釀作虀爲想遺黎多此色焉能一一手中提

執爨

求人水火亦維艱疊喚千回童子頑只當老僧棲破院煨茶啜粥自相關

食淡

年來气味淡相尋苦菜酸虀亦費金連月並教鹽食斷嚼然何意作長吟

縫綻

臨岐無母倍傷心鍼綫全疎耐至今補得冬來春又破可憐瘦體不遮襟

浣衣

薄澣艱辛訴向誰懷新去故力難辭洗來垢膩湯如漆錯認烏盆似墨池

滌器

圜扉滌器體無褌司馬情多系木根畱得盤罌滋味好不教塵土咽饑魂

粉粥

老性安和粉作糧蔗霜調得熱充腸旁人笑問何方物彷佛胡麻飯味香

飯

自笑饑軀汗漫行祗今枵腹向誰爭大烹無福堪消受隔宿餘糧百味生

栁茶

垂垂綠樹卽爲家未到淸明摘嫩芽浪說盧仝堪七椀武彞夢斷雨前茶

劣酒

結伴髙陽興不無形骸桎梏酒腸枯故人買得常分飲一陣酸風透瓦壺

缺藥

嘗來藥味總成虛眞則無多贗有餘試向懸壺頻盼望看看愁煞病相如

書傭

眼穿三載寸函書那有家鄕舊雁魚童子膝前來問字寒暄寫就意躊躇

醫匠

破帽殘衫海上方此中眞假費參詳惟君肘後多仙訣冷落籬邊菊蕊黃

蔽蓆

寒風淅瀝打牀頭桑土聊爲蓬戶謀折就蘆簾遮半蓆蝶魂栩栩夜無憂

篐桶

器物皆從破裏來竹皮木片有成胎一文不吝還堪用始信人間無棄材

糞艸

積污藏垢日成堆掃到何時掃得開自是亂中羅网宻獄無靑艸也無苔

穢厠

紫姑夜降掃須勤百畝農夫去惡氛但使生民無穢濁何妨野老鼻風薰

溺器

不禮儒冠舊日情朝昏穢息徧牀楹牛溲馬勃非無用醫道於今學漸成

惡夢

凶吉無憑事若何神思恍惚願蹉跎昨宵夢見風波險只向髙墻禱孟婆

元旦

抱悶窮冬望早春依然防難一孤身故園最足傷情處此際庭梅花影新

淸明

曉起愁聞杜宇聲傷心節候又淸明誰知瘴嶺三年別猶作他鄕患難人

至日

陽九艱逢网未開到今候轉一葭灰循環有序春將至遙想家山夢幾回

除夕

牢落炎荒嵗月窮鬢華狼藉任飄蓬弋人羅网聞猶宻誰作傳書塞上鴻

撫棺

死歸撒手便稱能生寄騰身悵未曽莫向鬼王誇讀律不知何例脫寒冰

客俘

相逢爾汝盡南冠敲骨鞭皮總淚酸何事風波爭入网翻身隨處可平安

老親

八旬窮父病牽衣愁子危方效力防囑道老軀猶健飯三年可待順帆歸

昆弟

無兄無弟久離家棠棣關情悵落花子侄偸看堂上健豈知懸淚望天涯

憶內

絲弦未續舊時纑老病天南嘆獨夫同穴細君無念我殷勤泉下奉慈姑

思兒

母亡父逺子孤零爾輩無成及壯齡讀我殘書無散失待余蘇難到家庭

同宗

永柏家聲淸白嚴詩書聚族學深潛當時記得歸家笑道我三年幕府亷

受業

髫時學古習韓蘇許我潛心出眾徒海國三年成夢寐空勞老眼識迂儒

同社

名流帖括揣摩深願比他山感士林同學少年頭白盡浪遊辜負下帷心

故恩

圖維報徳老成翁落拓天涯患難躬嵗月拋殘無壯志獨畱方寸感無窮

舊遊

念舊金陵別防稽雨花臺畔曉風迷煙霞到處堪遊賞莫向三山聴鳥啼

祭墩

枯木從來說有靈仰天貫索豈無星滿腔赤血行將灑答爾椒巵一炷馨

告神

不怨靑天呼應髙神靈三尺頌臯陶知君直曲無偏枉何不從公雪俊髦

風【和百苦吟原韻】

雲間沈上章

撼海摧山鼓烈風蚩尢似欲拔蛟宮分明天意同人意好挽危檣黒浪中

瘴雨

朝來驟雨已傾盆城郭煙消幾戶存最是濕衣烘未得老天寧不念王孫

積潦

連宵風雨長蒿萊陰霧迷離丹嶂埋禾黍漫漫愁望裏千村煙冷亦堪哀

炎蒸

爲霖爲雨拂前期馬勃紅塵徧地吹心境淸涼揮汗少火雲如蓋總相宜

凍雪

凍裂肌膚煉玉胎炎方風景費疑猜雨晴寒濕渾無定怪指兵荒是雪堆

連陰

海云日日鎖幽扃不見三山艸木靑直待薰風來解慍笑看皎月破沈防

梅濕

鄕夢難成怫郁天頽垣赤體夜牀連陰雲熱气相鎔結暗灑花斑漬舊氊

泥濘

望斷關山淚雨紅不堪蹂踐夏臺中騰身灑脫塵埃去屐齒逍遙訪逺公

昏黑

暮笳淒咽正黃昏無語空憐杜宇魂鄕國不知身尙在淸明爲我買雞豚

昧旦

婦子晨興憶問安貧家菽水定艱難鳴雞聲裏空流淚剰有絲絲鬢髮殘

了燈

髙懸燈火照昏黃瘦骨稜稜倚短墻一枕覺來空憶舊紗窻辜負日頭光

屋漏

宵來防防似珠懸濕透鶉衣帶淚穿海國只今多旱槁如何不灑麥苗邊

濕地

子夜誰能貼夢魂如冰似雪臥難溫餘生糞土尋常事贏得伶仃傲骨存

負暄

步檐忍凍憶山莊空有春風道路長冰雪久埋憔悴甚倒扶藜杖試初陽

旱澡

檐澑盛將水半盆湔除塵垢不嫌渾泥塗自喜肝腸潔夜夜淸泉濯夢魂

蓬首

拂面拖肩鬢已絲短長梳就復支離愁來尙憶同心綰兒女閨中只自知

垢面

臒貌何由得大還丹砂未轉且鳩顏憑他冷暖隨時去面目重光談笑間

攣手

握槊爭如艸檄工持籌未展笑談中當塲欲吐賓王志袖手偏將雙腕籠

縶足

立雪棲冰頗耐寒家山何處夢艱難平生未著王喬舄徽纆何勞著看

拘項

榮辱皆忘義足憑錚錚彊項不模稜艱危百折冰心在畱與兒曹作準繩

枯腸

半豹徒窺壯盛年肝腸如雪气如煙苦吟只爲消愁病敢擬邊君話腹便

淚眼

滴滿春江淚已幹每逢時序倍心酸陰房未得瞻天日昨夜家山夢裏看

聞柝

刁鬥虛張挨號牌兒童徭役也巡街亂敲鈴柝無倫次慣擾思歸夢裏懷

聴砧

誰家夜夜搗徵衣夢裏家山醒又非寄語沈郎憔悴甚腰圍莫織舊時機

鄰哭

赤子何辜暴戰塲驅他鋒鏑昧存亡可憐少婦嗚嗚泣空自招魂向北邙

風鶴

寄托榦坤一葉防乘風破浪事全非驚魂已作傷弓鳥悟透人間禍福機

炮警

轟雷新試火連天不斷傳烽徧地煙誇盡戰爭雄海國野人還憶舊丰年

觱栗

曉風吹徹枕邊聲動我家山牧笛情滿地干戈愁望裏問天何日得銷兵

鼙鼓

誰辧宮商音律悲咚咚聲響競鐃吹正平若使生今日節奏鏗鏘撾幾槌

笳吹

一聲吹徧海天寒南北徵夫豈兩般浪說封侯懸印易萬金難買信平安

吏稽

獄吏尊嚴較簿呈此身萍寄羽毛輕吾曹气節殊周勃著甚施威髙唱名

卒獰

小醜麼麼結作羣揶揄惡態故紛紜懸空𨿽少軒轅鏡劫火塲中半是君

晝詰

网羅麟鳳逼街衢鬼窟南方說海隅艸木皆兵防範宻晴天好日也糢糊

夜查

恩仇細數笑談間銜結都忘艸共環惟有夜來查鎖鑰彼呼此應頗相關

值班

天南日日盼飛帆未得長風困石巖黑浪頽波顚簸慣去來鷗鷺枉喃喃

交更

擊柝巡風徹夜嘈輪番交代按纖毫夢中我自還家樂蠢爾蜉蝣何太勞

臭虫

時候昏黃結隊遊瞷人醉夢暗相投覺來抹煞還餘臭笑爾橫行著佛頭

蟣虱

景略胸中具壯圖笑談當世偶相須傲他混濁同魚目捫搏誰能識丈夫

飛蠅

尋頭撲面笑飛蠅欲玷連城不自憎逐臭營營惟附熱天涯冷處失君能

遊鼠

啼殘丙夜集饑鼯嚙盡黃虀覆粥盂祗顧貪饕供一嚼跳梁驚夢上人軀

聚蚊

結聚成團聲若雷幾回撲散又飛來芳名千載稱筋露防難書生未足哀

鬼啾

沈沈殘柝夜蕭森似訴如悲動我心三載爲鄰頻喚與慈航度爾黑波深

疫癘

調燮非關天意乖福基禍兆有根荄明知瘴雨蠻煙地多難多愁志未埋

碎衣

捉襟露肘道非貧憔悴支離已兩春爲憶機中蔴薴婦裁成白袷待歸人

破被

苦雨淒風捲地來摧殘弱質气難回老翁贈我黃花絮一綫防陽撥凍灰

砂鍋

豆粥虀鹽何計爲壁間土釡起寒炊家居最慕調羮事難裏聞韶味不知

泥鑪

鎔成造化火初然泥竅中含數縷煙一枕乍回猶未冷五更霜重不成眠

瓦盆

朴陋堪追太古風滿盛藜藿不愁空行將攜此江南去老作田間鼓缶翁

艸褥

髀肉磨穿破薦痕毺翡翠那堪論臥薪待畢前生業石上三生話宿根

敝履

天涯空憶馬蹄驕芳艸遲遲歸路遙不逐世情輕敝屣好畱穩步廣陵橋

木枕

圓木牀頭臥不安空煩授枕說邯鄲此中若有光明隙倚傍仙家去不難

篾筐

苜蓿盤飱只菜羮愁中滋味亦香淸最嫌鼠輩空勞攘筐筥如城莫視輕

竹刀

禁网繁苛獄吏嚴竹刀切菜食無鹽割雞制錦何曽試信手如抽鄴架籖

艸珠

恐慚衾影昧身修廿載禁持過少畱不是餘生重佞佛恰如瞻母望中求

油箑

赤帝初懸大火星臨風避暑想荷亭元規塵在誰爲障手撲粗紈也慣經

惡紙

紆籌脫稿惜無成欲寄牢騷慰此生十萬錦箋書不盡殺靑塗徧已三籯

臭墨

金精玉髓結深藍吞吐虹霓彩气含猶是當年磨鐵手如何此墨寸心甘

敗筆

偏師攻破五言城淪落羞誇筆陣兵定逺當年非浪擲也因穎禿不堪擎

磚硯

案頭銅雀想朦朧滴露研珠墨气鎔拋向亂軍何處覓於今瓦礫伴耕農

殘書

卷軸蕓香辟蠧魚半生鄭重幾行書亂來手澤輕如土拋盡靑緗痛有餘

炭痕

彪炳丹心千古垂才看煤迹淚頻揮此情天地眞堪老報國憂民一首詩

塵灰

罡風吹動屋梁塵席地千回拂拭新暫學面墻存故我不教防垢笑旁人

煙瞇

昧旦寒灰燼復燃不知門外日升天迷離倦眼開難看認作金鑪裊篆煙

乞水

解渴思將蟹眼烹西鄰聞有轆轤聲彊爲顏笑從人乞不負殷勤一勺情

覓火

閩南原系祝融城況復沈淪在火坑夜雨炊煙消歇盡向人覓取作調羹

摘菜

不摘旁枝但剔泥靑黃造出兩般虀三飱飽啖聊充腹滋味深長莫漫提

執爨

煮菜烹茶豈憚艱三年習得面皮頑問他冷暖旁觀者痛癢饑寒竟不關

食淡

鑄山煮海計千尋商算全操鹽似金淡味略嘗天地闊不畱煩惱只行吟

縫綻

防綫金鍼教子心素絲易染佩於今臨行多少牽衣意補綴年來淚滿巾

浣衣

滌垢除污說與誰萬千艱瘁未嘗辭洗來顏色還淸白勝入蓮花不染池

滌器

窮途阮籍一竿褌笑傲安能免俗根我欲臨流濯萬里幾時白水可招魂

粉粥

陳蔡當年病絕糧炎方今日亦空腸一甌漫抵回生藥始信農家麥飯香

飯

餿酸腐米气流行撒向庭階鳥不爭耐取饑腸應有日大官畱饌待書生

栁茶

千泉泖水足山家柏子初燃試紫芽我愧盧仝耽此癖難途栁葉作新茶

劣酒

破囊羞澀一文無斷酒三年腸已枯昨夜老翁憐我病沽來村釀未盈壺

缺藥

歡少愁多气脈枯病來藥餌欠贏餘茂陵渴癥年年發說與文君總惄如

書傭

老兵出紙倩爲書欲寄平安雙鯉魚聞道近來烽火急從旁搦管也踟躇

醫匠

醫國空懷海上方順時調气易周詳蘇民自有淸涼散能起瘡痍菜色黃

蔽蓆

甕牖繩樞尙白頭資身淸防愧無謀三年遮得風多少步障如斯暫免憂

篐桶

貯水煎茶買得來需他完節合胚胎補鍋篐桶皆遺老借手周旋有用才

糞艸

暮暮朝朝積幾堆箐篁縛帚掃難開漫誇一簣能千仞肯使污泥覆綠苔

穢厠

呼童蕩滌莫辭勤穢气能招疫癘氛幾載浮沈同混濁仗誰三沐復三薰

溺器

患難淪胥見世情裸裎气味逼房楹向人穢防曽無忌虱處禪中慢老成

惡夢

鄕國迷漫可柰何黃粱幻境日蹉跎至人淸淨𨿽無夢指防盧生心亦婆

元旦

嬌鳥初啼報早春南冠羈客未騰身淩晨覽鏡餘淸淚惟有寒霜白髮新

淸明

風送啼鵑不斷聲忍看春仲值淸明何時返裏依宗祖聊作東郊掃墓人

至日

愁懷萬斛郁難開誰向人間問劫灰白日今朝添綫影履長全擬一陽回

除夕

千磨百折五般窮瘴海沈淪類轉蓬此夜悲涼家萬里夢魂何處返飛鴻

撫棺

哭君共事怪君能報徳酬知惜未曾只恐夜臺猶故態悠悠泉路總寒冰

客俘

道路時時是楚冠流離老幼鼻爲酸山僧未免充俘數似我長羈分所安

老親

慈母親縫遊子衣臨岐囑付見幾防倚門淚眼糢糊望鱸鱠蒓羹何日歸

昆弟

善養髙堂學作家閒時培灌紫荊花更須敬嫂還憐侄切莫輕提海水涯

憶內

菽水艱難借辟纑不須裁剪寄徵夫買書勤與兒曹讀教子承顏善事姑

思兒

想到依依淚暗零汝冠諸弟尙髫齡一經莫把韶華誤侍祖彊於趨父庭

同宗

友愛同遵祖訓嚴畱余堂內戒心潛英姿入夢心猶痛彭澤歸來裝自亷

受業

千秋知已說歐蘇愧我才非金馬徒風雨雞鳴情至重傷心隔世嘆先儒

同社

意气相期河海深九峯初地結文林驪歌共灑臨岐淚敢負垂髫金石心

故恩

鬢髮婆娑念老翁殷勤勉勵佩防躬分資餉母惇明發報答瓊瑤柰困窮

舊遊

東泛金陵南防稽張帆舊約艸萋迷長春宮裏閩王樹滿地淒涼只鳥啼

祭墩

朝看暮守豈無靈也識胸羅斗與星雀角防牙收拾去臨岐爲爾薦香馨

告神

气未飛揚足未髙顚危心事付臯陶餘生自分酬知已一任張羅困俊髦

抱犢山房集卷六

