

欽定四庫全書

集部四

提要

竹軒雜著六卷

別集類三【宋】

【臣】等謹案竹軒雜著六卷宋林季仲撰季仲字懿成永嘉人登進士第歷官太常少卿知婺州自號蘆山老人嘗僑居曁陽集中又自稱濟南林某者蓋其祖貫也宋史不爲立傳其行事不少槪見惟陳振孫書錄解題稱季仲以趙鼎薦入朝奏疏沮和議得罪仲熊叔豹季貍其弟也皆知名云云今案集中與趙僕射書有相公過聽引而置諸朝鹿鹿三年蔑有報稱之語與趙鼎薦引之說合惟沮和議一疏已不見於集中其得罪貶謫之事遂略而弗顯集中又有祭徳和弟察院弟諸文據所云同祖所出兄弟八人者知其弟兄甚多而仲熊叔豹之名亦已不可復考然宋史趙鼎傳稱鼎之再相嘗奏言今淸議所與如劉大本胡寅呂本中常同林季仲之流陛下能用之乎是季仲在紹興中實負淸流重望故集中札子𨿽所存無防而多力持正論深切時獘之言其趙鼎南遷以後所與簡牘數篇無不反覆慰藉詞意諄摯交道之篤尢可槪見又庚溪詩話稱季仲頗喜爲詩語佳而意深今觀所作𨿽邊幅稍狹已逗江湖一泒而筆力挺防其淸雋亦可喜也集本十五卷世久失傳論宋代人物者或不能知其姓氏今從永樂大典中搜輯編綴釐爲詩一卷文四卷用存其槪且爲略攷本末附著於此俾不至無聞於後焉乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

竹軒雜著卷一

宋林季仲撰四言古詩

有客【並序】

有客思英伯也英伯山居嵗莫雪零故作是詩以貽之

有客有客托於空谷問何以樂樂彼幽獨矯矯其松籊籊其竹防風過之泠然成曲嵗曰莫止霰雪交揮誰與晤語懷我人斯我之懷矣褰裳從之泥淖伊阻中心悵而豈無他人以翺以翔意气所親不能弭忘遙遙遺緒久矣弗敭之子之秀吾宗之光我有薄酒子試歠兮雪霽江明共此月兮企焉新詩到蟄窟兮老子鬅鬙正愁絕兮

五言古詩

觀徐孺子畵像

伯淮臥彭城繞屋生蓬茨天子呼不起思見巗壑姿俾工圖其形衘命日夜馳落筆竟不得韜面以疾辭豫章有孺子同時隱江湄棲棲非我事結廬對風漪時人亦罕識阿堵誰寫之我聞郭有道曽遣輕騎追疑此言語生卽是茅畵師

送眞歇禪師

我與眞歇師同年五十八對之意頽然百事付華髮買舟系籬傍一日來告別挽之不肯畱徑山演法切佛法果何如請師爲指訣俛首無一言苦欲相泯滅余漫述所聞此法本無缺山河連大地鳥獸曁魚鼈防至一蠛蠓中含大千闊試卽此身求萬象皆森列聲色臭味等六根能剖決阿誰使之然未可計巧拙盍亦反故鄕子細自披抉當有無價珍終身用不徹胡爲浪馳走千里訪名剎環立廣座下覷人揺輔頰譬如坐海底巨浸從頭沒反問岸上人覓水濟我渴師聞抵掌笑卻道我饒舌徑山堂未開居士法先說儒生玩韋編貝葉師所閱兩家相詬病久矣互侵伐孰如吾二人一見意軒豁縱談這个事迥出言詞末古人知造車不較出門轍看誰到長安寧論吳與粵因書問答語聊以贈眞歇去去亦何之千水防一月

秋熱次髙仲貽韻

乘時火初流執熱病未脫踏冰思少蘓坐甑哀茍活云意斷渰渰雨聲閟安用天官爲不悟秋序奪巫尫暴何辜誇父僵且渴熂山將焚燒翻海欲灑潑蛟龍遁寂寞蠅蚋恣喧聒瘴鳶時墮水涸魚暫濡沫斯焉禾不登往矣穗奚掇眾心禱不昧羣望走莫遏殷勤聞雷行閃閃驚電抺嘉樹疑盆翻脫葉逾帚捋汲井憶羸缾承霤爭羅鉢新涼來不斷濁水去如割未論沴气銷陡覺煩襟豁遂回望電眼免蹙憂稼頞一飽玆可營百慮何勞防明公軫慈仁此道歸包括世事有反覆愁腸屢回斡棲棲同裏甿閔閔憂旱魃賦詩輸悃悰盈軸辦嗟咄句圓珠走盤意定在筈千仭徒仰髙一葦敢杭闊韜疵知含洪防蹇終臲卼

坐我甑釡中逾月不得脫勞生亦何聊喘喘覓少活駕言往空谷臥聴驚瀬遭逢褦襶子此事又中奪天公不我憐定爲化鄧渴一夜翻河漢散作珠璣潑檐垂素練直栢枕鳴聒聒更饒牕戶間蕭瑟濺飛沫老火謝餘暉削迹去如掇乃知造化心潛通本無遏繁暑移淸涼變化在一抺田父有喜言儂得壠穗捋卻憶灌漑時搰搰抱甕鉢王者仁如天寸物惡傷割獨愛夏日長器度何不豁向隅泣一夫滿堂蹙其頞餘涼止殿閣蕪垢直可防我願均此施逺邇歸囊括措意膚寸間六合可旋斡寧容凶逆儔肆虐爲旱魃掣電備麾旟鞭雷供叱咄號令挾風行聲飛齊萬筈煙塵悉蕩攘再見天地闊孰與長畏人朝夕懷臲卼

癡暑如癡人吝權不肯脫涼風戒七月尙貪朝夕活云雷動地來一夜雨聲老火無晶光奔迸气褫奪我思疏仲翁千載猶饑渇父子腰金黃照眼光潑潑車馬趨其門市井等讙聒從容相與言身名如聚沬功成不還鄕患至將誰掇相隨出闗去浩然不可遏挽飲東都門頹顏酒防抺迎迓走兒童爭取霜髯捋歌呼接日夜彈築雜擊鉢時時問餘金趣賣供釃割落落丈人行器度自軒豁子孫汝何知徒蹙求田頞邇來官途險憑誰爲鏟防冥行罥荊棘進退俱有括胡不觀四時寒暑遞推斡彊聒不知幾斥逐齊旱魃得失何怪事書空漫咄咄要須愼其初毋輕去筈我本一散翁涉世多迂闊何如二大夫安枕無臲卼

七言古詩

謝李端明惠李翰林集

江漢滔滔去不回幾人畱得詩名來要須洗以千斛水莫令胸臆生纎埃淸狂我愛李太白亂之鷗鷺誰嫌猜一生事業在杯酒富貴於我何有哉長安市上喚不醒醉眼徐爲君王開揮毫散霧金鑾殿气使權幸如奴儓風騷獨步千載上鞭撻揚馬咍鄒枚長流夜郎得不死定知造物須憐才文采至今獨未泯耳孫气象何崔嵬寤言世士少風骨慨然力欲扶衰頹刋傳家集流海內亷頑立懦玆爲媒分頒亦及蓬蓽士使者踏破堦前苔神交不待讀終捲騎鯨恍惚來瑤臺气酣日落酒不足更挽天河注玉杯嗚呼俗隘直可哀吾非斯人誰與陪朝遊蓬萊夕方丈去去相隨翔九垓

次韻酬黃季章

長安公子意气豪笑我憔悴居蓬蒿人生棲托一枝足何用搏風九萬髙我今百事付流水歸臥北窻心獨喜林表春禽自在啼絕勝豢養金籠裏誰能胸臆無塵垢木鴈未論才不才子陵事業亦何有風月淒然一釣臺

天柱峯

尋勝權輿自天姥芒鞵踏徧春山雨要得山如磊落人紛紛拳石何足數忽逢一柱揷天寒行茅最尊疑父祖羣峯往往皆兒孫環列膝前仍俯傴我憂穹昊欲撐柱莫笑杞人心獨苦伊誰有力能致之大庇蒼生使安堵

五言律詩

陪館中諸人遊天竺分得香字

不到八年久重來雙鬢蒼珠璣濺寒澑笙磬咽風篁啼鳥千林晚飛花一路香吾宗故廬在立馬傍殘陽

中秋不見月

淹淹一夜雨脈脈萬方情勿怪云多妬從來物惡盈水渾珠自瑩垢盡鏡還明共賞此時月無論陰與晴

次韻陳明錫見寄

一別從京洛相逢向海邦倦遊憐舌在多病覺眉龎佳處隨山屐餘生付酒缸新詩老眼細讀傍寒窻合去趍華闕難教滯陋邦悲鳴憐老驥迎吠厄羣龎便腹書千篋濡頭酒一缸懷君夜不寐落葉打空窻卑棲安故里薄宦倦他邦依社願爲櫟滌牲寧用龎利名蛾赴燭身世蟻浮缸多謝江邊月相尋到小窻

周希父見寄次韻

松菊荒三徑風塵走十年家山憶到骨世路厭摩肩懶計詩工拙寧分酒聖賢從他消便腹老去只貪眠

次韻蕭徳起見寄

漫求三釡祿浪走十年塵白髮不饒我虛名能中人溪山閒始見魚鳥靜相親共對一庭月誰非吾近鄰

陪趙守登樓賞紅梅

大防時爭嫉獨醒人更疑漫隨春色媚不攺嵗寒姿霞帯壽陽臉酒融姑射肌慿誰慰孤寂新有倚樓詩

錢塘別諸同年

晚色明沙際春愁掛柳邊相逢一尊酒難值七同年聚散鴈遵渚行藏魚在淵西興殘夜月獨照渡頭船

昨夜夢陪後乘次前韻

落峯迷曉徑零露防秋畦節物驚衰鬢登臨憶故棲蒼苔防過履修竹濕新題昨夜寒窻夢相隨疊嶂西

感興

慶弔何時已勞生不自閒野情𨿽脫略人事足機闗附尾初無意同塵半彊顏柴門當卻掃未敢負雲山

和人對雪

匽薄一樽酒棲遲雙鬢毛隨風散檐雪捲地作秋濤漢使去不返邊城寒更勞誰當如李愬乘間制雄豪

贈別陳給事

仕途多汩沒歸袖獨飄颺要伴赤松子終辭靑瑣郎水雲寛處好日月靜中長萬事休回首停橈卽故鄕陪樞宻諸丈遊赤松迫於還城阻爲寶峯之集情見於詩

村迥云連屋溪晴水繞畦半生嗟薄宦隨處愜幽棲散防尋遺迹披塵識舊題夕陽催上馬不到寶峯西

中秋次韻

一葉下庭木初敲窻戶秋陰雲偏妬月衰病懶登樓勲業頭先白江河淚未收停橈是吾土休夢野當遊

憇瑞安北湖詩三首

去去春無語融融物自驕餉耕憐野老隨犬過山橋晚唱緣溪口晴暉絆柳腰迂儒欲何往只合伴漁樵逕深松翠重風軟馬蹄驕水繞誰家屋門飛小竹橋龜開平野兆蜂引斷山腰生理吾能免趨林拾墮樵吐晴林雨薄弄水夕陽驕風定雲橫野馬鳴人度橋蘚斑封石骨花影動溪腰誰破南窻夢空山落斷樵

次韻婺州蕭教授見寄

不到雙溪久渾疑一夢間把君詩在手見我別來山薄宦故不惡危塗難自閒翩翩出林翼飛倦合知還

贈趙遂甫別

才擅金枝秀名標桂籍先有如此公子不負我同年風落松間雪沙明竹外船天涯人老矣尊酒憶淒然

贈李舉之別

摛藻才何贍哦松志未酬奉祠得南嶽戲防向丹丘賈誼方年少馮唐已白頭桃花煙浪暖看子上瀛洲【舉之明春試詞學】

晚眺二首

秋色澹修渚夕光明小樓溪虛煙漠漠天迥鴈悠悠短髮存堪數黃花揷自羞靑山本無事斂黛爲誰憂病與老相守慵思靜自便故園三徑菊歸路一蓑煙髙下云連谷從橫水防田淒涼千古事簇簇夕檐前

項居士挽詞

孝友從初嵗溫恭見隱居誰云不爲政只此是知書末俗惟多僞何人得似渠春江照丹旐恨亦到龜魚【居士禁殺常買鱗介縱之】

潘居士挽詞

君家多陰徳自昔賦閒居不用毛錐子甘乘下澤車李衡千樹橘範琰一園蔬夫婦仍同穴亂離誰似渠

袁居士挽詞

君看袁居士蒼然松柏姿生涯一樽酒事業五言詩去跨月邊鶴空餘牀下龜江村相送處尙憶杖過眉

挽林潛聖先生詞

省已知爲政忘言是讀書世儒誰說此學子可憐渠文物思前輩風煙翳故廬倚楹獨長嘆吾道竟何如

胡夫人挽詞【吳巨鎭妻】

自昔衣冠盛人言胡與吳詩書漸漬久婦女見聞殊鳯去憐雛弱鸞吟嘆影孤靈龜表賢徳卜地得慈湖

柳夫人挽詞

風俗日云薄典刑終未泯請防列女傳今有柳夫人色養金章貴褒封鈿軸新淒涼板輿路卻見小梅春

悼潘君秀才

投筆辭場屋攜錢送酒家身名俱夢幻醒醉是生涯沙晚號寒鴈林髙慘暮鴉嗟予方哭弟淸淚墮悲笳

沈朝議挽詞

擢第繇元祐封侯迨紹興曠懷初不競薄俗漫多能勲業一壺酒交遊八尺藤諸生話鄕老揮淚濕寒燈

趙寶學挽詞二首

珠海光無盡瑤山气自溫鴻基開烈祖餘慶襲賢孫妙墨潛虯動雄詞駭浪翻九重應震悼同姓失毛原粲粲霜蕤晚淒淒煙渚秋長隨山簡馬同上謝公樓詩句入飛鶩歌聲落釣舟那知倚欄處直北是松楸【九日集於謝樓嵗嵗以爲常公今不在而佳城在望坐客皆爲之愴然】

程顯學挽詞二首

卓犖千人傑飛騰四十秋才應有餘刃事不見全牛持節半諸道分符知幾州終遺搢紳恨不作富民侯憶向沙頭別誰知地下游祠堂只如舊庭竹自生秋回首山埋玉傷心月滿樓愼江日夜去中有淚俱流

哭薛吏部

伯仲皆登第人言薛與林淒涼五年事摧折兩家心漫醉春來酒誰仝別後襟空餘釣磯在落日見孤岑白鹿春城下黃牛古隴頭年年喚兄弟兩兩酹松楸今日逢寒食哀君返故丘縈懷多少恨不逐晚云收【兩家兄弟相繼登第五年之間淪落幾半又祖壠相鄰嵗時展省往往同日今吏部之葬適在淸明故云白鹿城黃牛塾其葬地也見圓經】

周希父挽詞

憶昔同年友吾鄕有六人而今如夢寐彊半委埃塵云防霜天晚梅野逕春【希父常賦此詩屬余和往復數篇】回頭賦詩處淸淚墮江濱

許厚之挽詞

防馬西州路山川淚眼傍看君有遺範如我見橫塘寒日低瓜步浮雲接建康隔江多少恨付與鴈南翔

戴唐鄕挽詞

湖海長爲客干戈僅脫身來尋林下友半與鬼爲鄰馬上人何在庭前艸自春平生饒意气寂寞委荊榛

竹軒雜著卷一

欽定四庫全書

竹軒雜著卷二

宋林季仲撰七言律詩

次韻希父見寄二首

晚窻落莫雪飛花防綴山翁兩鬢華好辦靑銅買村酒共撐小艇訪漁家覺非便合如陶令得趣何勞問孟嘉只怕故人騰踏去短檠誰與話天涯

臘前墻角見梅花雪後墻頭見月華滿引濁醪無一事盡收好處入吾家結廬君待歸安固抱甕儂今老永嘉莫道靑山便遮斷春風浩蕩沒津涯

次髙季應韻

杖屨相從秋水濱便將公作社中人酒行苦要深浮白醉去那知倒著巾把手共憐江國月回頭休憶野堂春太平未見身先老防取吳霜防鬢新

次韻林茂南見寄

轉首今吾非故吾問君何用惜居諸流年已作悠悠夢往事徒勞咄咄書濁酒半壺時自酌醉頭一月不曽梳阿誰似我渾無事睡到日髙三丈餘

陰陰松竹滿東山聞說君家六月寒若得封胡同里巷底須屈宋作衙官酒中有趣人誰識琴上無弦我亦彈試問廬江何彥徳貂蟬孰似鹿皮冠

移竹次林英伯韻四首

蒼苔斵破斧防新移傍頹檐慰病身見我渾如舊相識此君端是个中人孤髙自比西山潔澹泊寧甘南巷貧夢斷啼鵶窻轉月憐渠猶把影相親

不向窻前著色新老夫無處可安身寒梢已防千尋劍空腹堪容數百人染淚浪傳湘水恨結根終伴杜陵貧回頭萬事皆衰歇嵗晚相從爾獨親

手種瑯玕照眼新老來深寄五湖身連宵畱得枝間月邀我同爲物外人封殖不貪千戶富依棲可慰一生貧武夫稱謂殊麄俗卻恨樊川語未親

姢姢猶帶露防新分得江潭未化身嵗晚定知堪傲雪生來不肯彊隨人心如龎老空諸有節比原思不恨貧月淡風淸臥寒谷倡予和女復誰親

婁夫人挽詞

曽將句讀授兒童記得何侯待我隆肯辟髙堂捨孫寶定知賢室贊張忠蘭陔未遂三山養霜樹俄驚一夜風湯沐追封他日事哀榮應在淚防中

髙太傅挽詞

聲利塲中意獨消端如處士翳蓬蒿渡江一馬神先助夾日五龍功更髙不願本朝私戚里長稱文毋訓兒曹十年共說無生話卻對東風淚滿袍

贈劉舍人次徳裕弟韻

鴈塔聨名記昔年天涯一見破衰顏人言巧宦何曽巧我欲閒居未得閒弱植自憐葭倚樹雄文才許管窺斑明公舊有經綸手今日寧當縮袖間

次韻林楙南秋興見寄

秋陽晃朗秋江前秋山崒飛鳥邊待扶僊人九節杖去采玉井千葉蓮一丘一壑不在我或用或捨其如天故人謫官臥空谷誰與晤語情淒然

陪郡守趙介然泛舟

邦人夾岸覷龔黃畫鷁夷猶轉曲塘風定波平溪練淨沙寒石出木奴香冥搜萬象詩肩聳流盻千山醉眼長此興在公眞不淺更乘霜月倚胡牀

趙守泛舟康侍郎有詩次韻

彈壓湖山有主人我如鴻鴈亦來賓連云島嶼參差見過雨林塘取次新霜橘似誇千古富雪梅欲放一枝春酒醒月落愁無那聴徹殘更斷曉闉

周希父賦梅次韻二首

村捨江南雪意遲月邊初破兩三枝輸他一防先傳得回首千花總後期春事循環寧有盡嵗華晼晚漫多悲君詩到眼如圖畵寫出行人立馬時

嵗華物意兩俱遲開到前村第幾枝抱影自憐春有信衝寒長指雪爲期音傳隴首人相憶恨入樓頭覺正悲花瘦惱教人共瘦月明風定酒醒時

次韻康侍郎詠雪

天公昨夜醉如泥擘碎浮雲散漫飛謝女饒他歌柳絮曹人堪笑比麻衣平鋪寶貝知何限豫表丰祥不待祈最是松林難畫處晚晴猶吐玉霏霏

次韻劉敷言詠梅四首

梅花笑我無佳句慚媿詩翁亦姓林細防窻前隕秋葉誰知雪底得春心斷橋斜徑光將夕澹月疎云趣更深何處淸香惱行客江頭防馬試教尋

江空木落出遙岑何處佳人獨倚林不負雪期如有信偶先花事夲無心日低修渚云容薄路轉寒塘暝色深莫怪山翁數回首暗香十里更相防

粉防欲破雪相禁如妬孤英防暮林九陌未傳花底信一枝先寄隴頭心月橫瘦影池塘淺風度防香院落深挿向鬢邊猶得在未須笑我老浸尋

霜淸木脫峭寒侵驚見佳花吐逺林冷落自憐池上影孤髙誰賞月邊心簡文剪防談何易【梁簡文梅詩定須還剪防效作兩三枝】杜老巡檐意最深寂寂溪橋斷行迹吹香獨與我追尋

春日感懷

憶昔靑春去不來深慿百舌喚將回尊前便覺和風轉鏡裏生憎白髮催靑破輕寒歸驛柳香和宿雨落江梅人生七十從來少待挽長河作壽杯

挽程大夫詞

金章朱轂爛盈門春入仙翁笑頰溫曳杖時時過他客含飴日日弄諸孫風髙值水驚霜葉月落黟山泣曉猿丹旐悠揚轉寒日尙疑簾下防衣翻

贈李端明

洗盡煙嵐見海山池塘春艸亦怡顏野沈犬警淸宵迥檐轉堂陰白晝閒移鎭又傳三疉鼔告庭行促百官班攀轅父老休相憶緫在鑪錘橐籥間

三椽休斧陳開祖有詩次韻

經營艸舍得能難甫及斜川八九間傍砌更移墻後竹鉤簾獨盼雨餘山月投窻隙如相覓云過檐端卻復還長憶少陵規畫逺要令寒士緫歡顏

次韻酬劉延仲

僕別劉丈五年矣千里之情深寄於詩次韻奉酬殊愧不工耳

門翳蒿萊誰往還憶君更覺鬢毛斑何時共對吟邊月相別猶憐雪後山【東陽之別時值大雪僕曽畱詩云北山未忍輕相別更許行人雪後防】淸夜忍聞庭鶴怨餘年應伴海鷗閒有人問我今何似兀兀長如醉夢間

次韻酬趙寶學

髙軒曽過我柴闗笑防莓苔滿地斑隱約誰憐許居士風流得倚謝東山詩鏘金石音尢古筆走龍蛇意自閒後日陪公那可得飄然身在五雲間

再次前韻酬趙寶學

佳章一見一開顏讀向寒窻到日斑筆陣知公來似雨詩肩笑我聳如山皂雕气欲淩千里老驥身猶絆六閒聞說漢庭思祭酒詔書相繼促河間

用前韻酬髙仲貽見贈

杖藜谷口佇歸云生理蕭條一葛巾未敢軒眉焚芰制更期晚節伴霜筠江山約我盟猶在風月於人意自新木落寒林水淸淺小橋共防雪梅春

再次前韻

野性由來愛水雲彊將麋鹿著冠巾救時或用魯連子談古空如司馬筠邊雁驚心雙淚落吳霜防鬢二毛新腐儒無用終羞死只合歸耕壠上春

樂壽閣

康平仲建閣名曰樂壽取仁智樂山水之意索詩次韻

看山玩水適吾情此語從來誤後生喚起萬端因好樂靜觀一理本圓成與人不競春長在對物無心鏡自淸更就阿誰求樂壽當時分付最分明

贈虞教授別

儒生底用苦知書學到根源物物無曾子當年多一惟顏淵終日只如愚水流萬折心無競月落千家境自孤把手沙頭莫言別與君元不隔江湖

次韻追和錢穆父內翰勰趙伯堅大卿令鑠防潁湖呈正字實學卽伯堅子也

潁水如聞得月多黃金萬頃漾防波登臨未送平生目賡唱空傳故老歌宦意請看頭上雪杯行且覆掌中荷吾鄕亦有西湖好舴艋相從意若何

次韻吳淸叟書懷

誤落樊籠二十年蒼顏白髮意頽然解紛無用空彈鋏揣分惟堪備執鞭乘鴈去來何足數涸魚濡沫自相憐扁舟東下𨿽云晚及見梅花破臘前

次韻宋待制晚春書懷

春事何曽解有窮枝頭尋覓漫怱怱去來燕認誰家戶開落花因一夜風萬古英雄殘照裏半生勲業醉魂中騷人往往多詩瘦卻怪老夫顏色紅

次韻沈叔權書懷

忽思身世愴然驚漫學雕龍藝未成屍素空糜太倉粟辛勤有愧老農耕只須鬢上防勲業休向人前道姓名嵗晚相從白巖下一尊芳酒話深情

再次前韻書懷

兩眼昏花近十年簡編惟見字斑斑養生正合師黃石招隱寧須待小山薄宦本無朱組願髙眠得伴白雲閒淸風卻似憐孤寂時送禽聲到枕間

魏府君挽詞

霜露長悲陟岵人見翁彊健卻酸辛家徒四壁知無恨掌有雙珠未是貧老去米鹽渾不問病來藥石彊相親歸從先壠平生志松下應逢月色新

次韻和康文眞率之集

行步欹危老病身勝遊那敢厠荀陳試思珠履三千客何似風雲六七人雪意遲疑終未決詩筒來往莫辭頻曉窻新得東君訊已放梅梢一防春

次韻和康侍郎遊仙巖

林巒爭入馬蹄來宿霧殘云撥不開石臥松根橫碧玉瀑懸天外轉晴雷仙家長鎖靑春好老子猶堪竟日陪収拾此身知有所一間茅屋傍山隈

送梁尙書移守宛陵

堂堂體貎照簪纓天與君王佐太平拭眼待防蕭相國舉杯且屬謝宣城花間未聴歌聲徹笛裏先催別恨生說與邦人休臥轍過家聞欲趁淸明

蕭朝宗旅寓有途窮之嘆次韻以廣其意

路入長安處處同斷橋絕港自相通地髙何羨三公貴境樂那知四壁空萬象森羅皆拱北百川曲折定趨東懶從宦達如曾閔也有芳猷到不窮

表之索詩爲別

踏著禪門步步新布衣蔬食欲終身解顏一笑如深契拭眼相防尙未眞世事盡歸簪上雪我生聊寄甕頭春夜深坐對柯山月應念滄江獨釣人

次髙承宣韻題劉知言郊居

荷鋤歸伴隴頭云懶傍侯門更整巾卜築君能如沈約題詩吾亦效王筠【約郊居筠題詩於其齋壁】湖光皛皛千山合竹色姢娟一徑新酒後笑歌應耳熱西園驚破海棠春【諸公遊日一枝海棠先開】

陳升仲挽詞

莫嘆交情大署門交情如子復何云友恭便是能爲學朴訥由來自少文曽解綈袍憐範叔當畱寶劍報徐君雪梅時節尢相憶長話平生到夜分

迎華觀落成蘇侍郎賦詩次韻

亂山爭挾我先登拭眼還驚見未曽不爲遊觀事斥築可憐撐拄費薪蒸竹依防牖秋鳴玉月墮樽壘夜飲冰說與溪船莫吹笛斷腸人在最髙層

早春有懷

靑春無語到天涯百舌枝頭漫自誇紅破輕寒入桃萼香和宿雨落梅花風吹杖屨千山晚水照林塘兩鬢華萬事蕭條兵革裏北飛愁見鴈行斜

寄婺州周知錄

不到東陽六七年干戈身世兩依然每思三慮堂中退徑向雙溪樓上眠空翠霏防浮酒斚林煙杳藹沒漁船有人問我今何似頭禿昏昏瘴海邊

寄劉知言

年來何止二宜休合把身名付釣舟寒食又衝花下雨晚塘漸狎棹前鷗推居誰復如公瑾種竹猶憐似子猷【子猷假人宅必種竹余假知言宅故云】來坐梅陰引春酒防酸防防著枝頭

次曽谹甫韻寄賀子忱

狂客當年隱四明至今孫子愛林坰掛冠無慍亦無喜抱膝自歌還自聴時弄淸琴懷賀若何妨後乘載樵靑結鄰能踐前言否春色方深絕境亭

州將設宴諸薦士【時有十九人】

化蜀文翁竟好文坐令風物一番新爭飛方朔三千牘何止平原十九人棫朴佇觀周室富茆芹先傍魯宮春使君勸駕無多語莫學公孫只爲身

盧守攜酒過薛直老艸堂次韻

畫防森森轉水湄艸堂顏色帯恩私亂離海上多簪紱槃礡風前卸馽覊醉防半欹花近眼賡歌間發墨翻池諸公明日朝天去且爲南陽借杜詩

寄題蔣封州三徑堂堂本在丹陽後避地四明再創

三徑開從蔣兗州至今孫子亦風流鉤簾𨿽對鄮山月聞笛應悲京口秋往事漫勞書咄咄餘生只合賦休休問君辦得蓑衣否便好相隨上釣舟

春日郊行

困倚春風半醉醒小橋流水欲相平晚蹊窈窕行桃李野老逢迎略姓名浦漵逺兼江色瞑鳬鷗回立夕陽明田家作苦吾何恨無補公家合退耕

次韻趙表之郊行

防取吳霜防鬢新利名塲裏合抽身去從宦路謀多拙歸伴田夫味最眞落木正饒窓外月小梅猶靳臘前春他時更有郊行句逺寄臞溪獨臥人【余之別墅名曰臞溪】

次韻梁守登富覽亭

朝來爽气自橫空躡屐寧須學謝公似此江山何處有合分風月與人同消磨萬古潮聲裏揺兀千林酒浪中欲和陽春無好語尊前莫笑囁嚅翁

絳人老矣休問年萬事灰心寧復然有客雅知林下趣憐渠獨得酒中天摩空雁影沈波底照眼梅花破臘前雪意方濃君且住行歌同掛杖頭錢

又用前韻二首

雕甍華棟照晴空更憶檐前十八公四望川流何富有一時歌詠許誰同海吞萬壑蒼煙外地湧雙峯白浪中洞接仙都春色早桃花認得鶴溪翁

遺迹榛蕪四十年使君防馬獨依然要將舊觀還騷客幻出新亭倚半天井邑參差圖障裏煙霞明滅酒尊前我今不是貧居士買斷江山莫計錢

寄題趙丞相獨往亭詩

海內英豪還有誰寧容丘壑著臯防欲知今日中興業已定黃岡獨往時謝傅本無朱組願畱侯應念赤松期更須整頓乾坤了我亦芒鞵隨所之

趙彥挽詞

鐵靣聲名滿九州爾來孫子亦風流怡云自比陶景下澤誰如馬少遊醉袖舞低千嶂月鉤綸翻動五湖秋可憐舊日飛觴處波影空揺百尺樓

侯公謹挽詞

富貴功名等弁髦何如聲迹翳蓬蒿倦遊正被防官縛辭祿方知處士髙華萼向來榮父行【余所居華萼坊以君家諸伯父得名】芝蘭重見秀兒曹寄言防國山頭月莫照山猿夜夜號

林楙南挽詞

新詩寄我五年前讀向寒窓倍黯然自古伊優多得志如君疎直竟誰憐去凶何愧如行父深詆那知中咸宣【咸音減】遊世若爲能逺過試收淸淚問蒼天

薛康朝挽詞

意气平生百不伸一麾晚出守宜春功名到此當言命才術如公豈後人庭集鵷雛知有種柈堆苜蓿未全貧江寒木落悲無那詩寄蓬牎墨尙新

九日諸人集於資福閣次髙季應韻三首

秋入江山晚更妍登髙臨逺意淒然且浮緑蟻眼前樂底用虛名身後傳舊隱未教幽鶴怨淸溪終伴白鷗眠老來舉措多羞澁彊挿黃花趁少年

隔竹通暉月自妍樽前寶炬不須然毫飛閣上千林濕句落雲間萬井傳佳節敢辭通夕醉宿酲還傍小窓眠鬢邊黃菊應相笑白髮較多似去年

戲馬臺前艸自妍英雄何在竟茫然江河猶帶重陽恨父老空將舊事傳去雁來鴻波浩蕩夕陽流水樹芉眠休休世味從來惡細嚼霜英慰暮年

和髙少保九日

誰將淡墨掃秋山乞與衰翁獨倚欄白髮試思何處去黃花今有防人觀老來自覺情懷惡客衷長嗟防靣難捲盡浮雲放明月與公同倒百杯盤

次韻張子猷賦凱旋之什

十萬貔貅擁鼓鞞雲間聴得一聲齊祥開虎帳妖氛落威疊鯨江怒浪低曉日彩旌沙外轉春風歸馬栁邊嘶幕中自有燕公筆合把奇功勒建溪

題薛獻可新居次髙仲貽韻

髙居占得野塘橫竹徑桃蹊取次成宿靄半兼朱戶濕好山常傍晚窻明風吹酒靣春情渺月落詩腸夜味淸今日主人歸定否試聴枝上子規聲

送思深赴泉州錄參

南郭先生臥病餘瘦如騏驥服鹽車厭嘗漆葉靑黏旋理司空城旦書長陌欲登秋色薄一樽相對鬢毛疎晉江波與溫江接消息頻傳雙鯉魚

五言排律

和梁守餞諸貢士

右文逄聖代首善自神京延及吳中士咸稱洛下英我邦𨿽僻陋此學號専精耆舊風流在山川气象新元侯來作牧後進賴提衡有美僖公頌誰髙蜀守名能書偕計吏燕豆列賓榮萬里雲霄路摶風防去程

張叔靖詠螢次韻

榛莽荒秋雨郊坰接暮陰挾明如自喜穿隙互相尋晝伏終羞日宵徵欲亂參林驚光不定葉脫勢俱沈代燭時臨捲隨風屢拂琴靑熒行爝火的皪漾沙金巧自緣簾幙翻令念槁砧徘徊憐扇影婉孌傍衣衿窻曙星河落江寒霜露深危蹤悵何往腐質諒難任

五言絕句

不見胡仲題蘇溪僧壁

念別三年久相望一捨間無人寄消息風雨暗前山

七言絕句

宿天臺石橋

臥聴泉聲似雨聲直愁泥滑馬難行世間疑事多如許千百年來誰與明

今人議論只從多簣土那能鄣大河我有室廬亦方廣歸途不向石橋過

釣臺

脫身歸去亦何求剛被聲名落釣鉤買得扁舟在祠下從公覓取舊羊裘

泊鴈蕩能仁寺

萬壑千巖簇馬蹄羞將塵鬢照淸溪晚雲帯雨東風急無數飛花過竹西

墨梅

一枝炯炯照人寒絕似溪橋立馬看秪恐春風解香怨漏他消息入毫端

次韻十叔父書懷

咸陽市上欲思歸人到於今笑李斯老去何如我癡叔了無一事獨支頥

郊行感懷

路轉溪廻艸木香有人荷笠山之陽定知我是金華守笑道牧民如牧羊

羽仗霓旌去不還空餘菊水照人寒至今山下無枯艸便是田家九轉丹

竹光野色淨祠堂古木千章儼在傍矯矯先生竟何往癡兒猶認石爲羊

一夫容易縛淮陰辟穀畱侯念已深去伴赤松聊爾爾後人眞向海山尋

題外兄毛國器壁

尊酒相逄海一涯娟娟沙月照人衣重來時節君須記流水桃花魚正肥

題廣照院壁

晚溪飛出小橋斜流水縈迂帯落花生怕人來問時事杖藜聊復過僧家

罷金華畱別雙靑

手植雙靑十八年墻頭一見一淒然飽嘗霜露休相憶我欲歸耕瘴海邊

蕭徳起諸人約遊西湖小疾不赴

倚杖臞然一病夫羨君聫騎出西湖若逄佳處能相憶寄與新詩作畫圖

遊智者寺

一逕縈迂上翠防亂紅無數撲人衣怱怱來往成何事不似山禽自在飛

過荊山寺

叢條曽欲截來轅應訝行人數往還歸老故園猶得在滿斟杯酒謝荊山

趙殿撰賞紅梅次韻

西湖獨未賦紅梅畱待知音細細開好把新詩補遺逸不才空與作云來

秉燭照紅梅再次前韻卽席

玉妃初醉下瑤臺紫霧深深撥不開卻恐錯穿桃杏徑髙燒銀燭照歸來

猒於行役感梅賦詩

歸袖曽攀墻外子徵鞍又拂雪中花往來應被江梅笑笑我經年不在家

次韻和康侍郎雪後小雨二首

殘霙初伴梅梢月小雨仍禁栁底春莫厭酒揺金盞浪更聴歌繞畫梁塵

白頭羞見尊前燭頳頰深慿甕裏春不分落梅紛似雪更兼疎雨細如塵

登張知省溪樓

木落霜淸橘柚香榜歌迢遞起滄浪來鴻去鶩紛無數怕上西樓望夕陽

鴈橫霜渚水痕收檐外防云去復畱多謝西風解人意盡驅爽气入溪樓

登望湖樓

風塵漠漠暗中州無力持顚漫自憂花鳥相逄非昔日不堪重上望湖樓

次韻苖彥先題薛獻可新居四首

仙隱深深竹徑中杖藜還許我相從君能惜取淸陰在斤斧須令赦籜龍

方塘環植緑楊新朱戶重重欲閉春若許茆茨傍淸泚敢教鵝鴨惱比鄰

西山拏得落檐前飛翠侵簾夕更妍心逺地偏如靖節江湖處處是斜川

軒檻靑紅壓水濱小橋斜出樹橫陳功名豫計殊非計且與魚作主人

袁居士來自桐廬索詩贈二絕句

霜髯埀臆杖過眉得得桐廬江上來【力之反】對我休談釣臺好姓名方掛北山移

木落空山霜露寒卻驅羸馬傍長安君看仕路風波惡孰與嚴陵七里灘

過東陽諸人餞別獨劉叔明不至

松竹森森灝气生一簾疎雨故人情扁舟還載離愁去不見西城劉叔明

遊大龍湫宿壽昌竹軒

晚驅羸馬下層丘路轉寒塘憶舊遊半夜雨聲碎庭竹更疑飛沫濺龍湫

題防國院竹光軒

茶罷移牀就竹眠泠然風起和流泉山禽未絕東歸客時送淸音到枕邊

罷官金華手植秋香而去通判賦詩勉彊次韻

孤根憶向雪中移蚤被春風次第知奪汝巖棲近城郭多應相怨不相思

重九前一日宿靈巖

馬上衰頽只自嗟驚心那復見黃花花如相問終羞澁底甚重陽不在家

送張侍郎歸省

時時去弄老萊衣也似何蕃嵗一歸相送江頭無一語寸心遙與白雲飛

失題

平生丘壑自相於幽意悠然入畫圖好向溪邊石磯上羊裘披我作狂奴

題康待所所居二首

閒居正怕門庭雜學道仍嫌岐路多仲蔚當時開一逕問渠初意果如何【一徑堂】

莫道水淸偏得月須知水濁亦全天請防風定波平後一顆靈珠依舊圓【止鑑亭】

富季申賦梅次韻四首

容易煩公問訊梅昨宵還有防花開牕寒月落知相憶細細吹香過竹來

雪意商量欲放梅破寒先遣一條開去年花下人何在防我蹇驢歸去來

誰將消息報江梅一防先從雪裏開怪見逄迎有深意我家曽與冩眞來

未知何處是眞梅雪擁溪橋撥不開莫訝行人數回首西風十里送香來

訪梅值雪示覺慈升老

林巒出沒晚云低旋放寒梅照淺溪雪意殷勤解畱客不教歸馬識東西

和康侍郎喜雪二首

六出隨軒逞厥祥天人應感得能忙使君未到然香處先有心香叩上蒼

不掃林間一逕開夜深畱伴月皚皚問誰踏我瓊瑤碎新有詩筒破曉來

宿中竺碧梧軒

夢破初驚枕簟秋懶思身世獨搔頭山禽彊欲知人事葉底移詩語未休

宿錢塘江詩

大江推月上層霄夜色分人此最饒鄕國未成千里夢海門又卷五更潮

竹軒雜著卷二

欽定四庫全書

竹軒雜著卷三

宋林季仲撰疏

謝雨疏

比愆膏澤甞控微誠倐興觸石之云旋致隨車之雨銷旱魃於方虐起嘉穟於將萎農知有秋吏遂塞責何以酬於厚施願不在於多儀惟旣乃心其斯爲報

表

知婺州謝上表

起於罪籍付以名城只服恩華惟深感涕中謝伏念臣孤愚自信朴直無他但求分義之安不計宦遊之拙誤防識拔頻玷使令旋蹈禍機橫遭口語方杜門而省咎遽分竹以承流矧惟是邦素號無事昔陪掾屬備悉土風道不逺於之官情獲伸於將母誰云庸廢更被寵私此蓋伏遇皇帝陛下天覆推仁日新圖治以臣甞爲縣道粗防民情謂臣數對便朝具知徳意遂承人乏不以望輕臣敢不深體淵衷仰遵明訓恪勤奉法妄希循吏之良平易近民痛戒庸人之擾臣無任【闕】

札子

論軍費札子

竊以天下之勢猶一身病在四支不足憂病在心腹爲可畏天變見於上坤載震於下水旱不時彊敵內侮此四支之病也爵賞及於無功府藏困於冗食賦斂仍數人民怨咨此心腹之病也邇者國運中否金人渝盟二聖六宮逺徵沙漠兩河之地淪於兵革生靈瘡痏迄今未瘳斯病也亦云劇矣然而陛下入承大統海內之民悲喜若更生無懷二心以他適者繇祖宗以來除煩解澆輕徭薄賦涵養埀二百年深仁厚澤有以結其心爾臣以是知天下之病在四支不在心腹也然國以民爲本民以財爲命取之過多予者亦怨官曰和買買者初不和也民曰樂輸輸者初不樂也錙銖之求不能給億萬之費涓滴之積不能實尾閭之泄日削月朘寖以大窮禍有不可知者或曰兵貴精不貴多太祖削平僣僞不過十萬所得蜀兵擇其精者止畱一百二十人余悉遣之則嶺南諸國之兵所畱者可知矣今列戍相望冗食尙眾盍亦擇勇鋭而汰老弱給以閒田使耕鑿於其中可乎或又曰惟器與名不可以假人曹彬平江南太祖不與使相但賜錢數十萬其他隨以平難者皆厚賞之終惜名器不肯輕予今邊陲有警全軍轉官有功者侮無功者怠非所以示懲勸也盍亦告戒諸帥覆實奏功斬獲顯著方許第賞至於給歷乃朝廷之異恩宜畱以待立奇於淮北者其餘碌碌從軍止以金帛犒之可乎不然軍費日滋民力愈屈今年月支一百萬明年月支二百萬又明年月支三百萬地未恢復卽前日之地也民未蕃庻卽前日之民也坐以自困事窮變生臣恐天下之病不在四支而在心腹矣惟陛下蚤圖之幸甚取進止

狀

乞遴選諸將賓佐狀

臣甞讀韓愈文見其論述孔戡之賢竊有感於心者試爲陛下言其始末戡爲昭義節度盧從史幕官從史爲不法戡必爭之從史羞愧立爲更攺者前後數十事平居與從史說古今君臣父子之道順則受福逆則危辱誅死且曰公當爲彼不得爲此從史甞聳聴喘汗唯唯從之戡後有所不合棄之而去從史専恣遂至於敗夫以幕官之賢否系將帥之成敗則選用賓佐可不愼哉今三四大帥統重兵於外能懷忠赤共濟艱難固無從史之事矣獨未知賓佐皆如戡賢否也近時文士鄙薄武人過甚指其僚屬無賢不肖謂之從軍𨿽有賢如戡者往往未必屑就文武一道也何至如是之區別哉臣愚欲望陛下遴選老成練逹之士往助諸將稍優禮秩以寵其行遲以嵗月不見闕遺擢居淸要以示激勸使之身在幕府心系朝廷出有禆贊之益入有榮進之望上可以鞏固王室下可以保全功臣非小補也惟陛下畱神幸甚取進止

乞戒敕諸將狀

臣聞合則彊離則弱天下之勢皆然昔吐谷渾阿豺有子十九人一日令各奉一箭來命母弟慕利延曰汝取一箭折之慕利延折之又令取十九箭折之慕利延不能折阿豺曰汝曹知否單者易折眾則難摧戮力一心然後社稷可固夫阿豺之言固不足法用之以聫軍旅似有可采者竊見國家帯甲之士屯戍江淮無慮數十萬頃嵗敵馬慿陵士卒駭乃使彊敵得以肆其摶噬顧芻粟非不多也兵革非不堅利也城池非不髙且深也委而去之莫有固吾圉者誠以此數大帥各自爲謀勝則爭功敗不相救其勢離而弱爾一自陛下爰整六飛親徵江上指麾諸帥如臂使指將士賈勇以爭前驕敵望風而引郤則軍聲之壯怯國勢之彊弱民情之安危今日自可見矣臣愚欲望陛下因玆巡幸之際戒敕諸帥戮力一心以固社稷凡應援可及坐視不救者軍有常法必罰無赦庻防勢合力並如十九箭之難折而士气益張國威愈振恢復之期可指日以俟矣取進止

乞進退大臣以禮狀

臣聞風俗治亂之所系也士大夫風俗之所自出也禍亂未平不足憂風俗未革深可畏比年以來大臣去位凡其所行之事所引之人率皆廢而逐之輩出輩入相傾相擠彼亦一是非此亦一是非至於今未決也遂使陛下願治之心憒憒然無所底定而在位之臣亦或畏首畏尾不敢展四體以從事蓋懼後患之必至也嗚呼士大夫如此亦已甚矣今日何日而忍爲是哉臣願陛下體貎大臣進退以禮惟當疇咨於未用之前誠得其人則委以庻政責以成功使夫讒間之口不得以入焉必不得已而罷黜之姑示涵容勿露彈章於天下如漢故事防免三公但以陰陽失度盜賊未弭爲言𨿽不斥言其罪人亦自知之矣孰與滛言醜語狼籍白簡內見侮於中國外取笑於敵人使之輕其臣以及其君乎至於所行之事不必槪廢問其當否可也所引之人不必槪逐問其賢否可也如此則皇極建私黨銷而風俗可革矣取進止

論守令狀【監司互見】

臣聞事有切於治道不可一日非其人而前後沿襲視以爲常者監司守令是已監司外臺之耳目郡守一方之師帥委任之意顧不重哉今之補外者率懷不滿以從事視官府如傳捨然席未暇暖則請官辭去矣況一人之闕伺者三四在職者知更徙之不常待次者幸交代之速去茍且如此欲其防心於民事可乎至於縣令位輕責重尢爲卑陬可憐者監司郡守吾之父兄也目指气使固所甘心下至屬官慿借侵辱無所不至𨿽一卒臨門亦得而玩侮之以故稍自好者恥就此職往往罷癃而暗懦殘虐而貪暴者乃始屑而爲之嗚呼令非其人一邑受其積諸路而言之其有不可勝言者將何利於國家而輕是選耶陛下憂憫黎元思得良吏以共理天下比降明詔銓量監司郡守以示黜陟𨿽資考應得才非所長者厚以祠祿終不輕畀之其於縣令尢所遴選且令館職以上各舉所知所以惠顧斯民者可謂至矣然薦章之上今旣數月孰當孰否缺然未聞豈所薦者皆不得其實歟抑將有以處之而臣未之知也人固不可易知言固不可盡信盍亦參酌眾言斷以聖意曰某人某人可爲監司用某人之薦也某人某人可爲守令用某人之薦也少須嵗月以觀能否治狀尢著者受進賢之賞亷聲不聞者被繆舉之罰周官曰舉能其官惟爾之能稱匪其人惟爾不任不任之罰其得而辭乎近世薦舉率親故之私廹權貴之請鮮有出於公者至其曠敗事在有司乃始以狀首免曰今聞某人攺莭云爾蓋由犯贓同罪其罰太重遂使令典久爲虛文且如近日池州貴池縣丞黃大中枉法受賕流配海外若使舉者同罪事亦難行議者欲止於降官或薄罰以愧恥之期在必行不許首免人亦孰肯輕於舉人自貽他日之羞乎況今嵗亢旱所及者廣谷未登場民已告饑撫字凋廢尢在得人臣材力緜薄不敢爲其上者願從陛下丐一縣令往以自效倘能宣布徳意少禆聖治他日備陛下使令復未晚爾臣承乏郎曹求爲縣令若不情者然官職輕重惟陛下如何以省部爲重則重在郎官以斯民爲重則重在縣令夫亦何常之有漢館陶公主爲子求郎明帝不許曰郎官出宰百里茍非其人民受其殃蓋非以郎官爲重重其出宰百里也古人有言曰請自隗始郎官出宰百里請自臣始取進止

乞察羣臣奏對狀

臣聞臣之事君猶子之事父也子之事父情話而無嫌臣之事君亦直言而無隱蓋天敍有典君臣父子皆天也內之事父外之事君其道一而已矣以唐虞三代之盛當時臣子若無可言者而賡歌之章告戒之辭惴惴然惟恐政治之不克終如曰無若丹朱傲又曰無若殷王受之迷亂酗於酒徳哉舜聖人也成王亦賢君也何至於是以其平居相戒如家人之禮𨿽或過甚不以爲嫌耳陛下勵精圖治自朝至於日中昃訪問羣臣亹亹不倦凡此國疵時病吏蠧民艱二三執政曁臺諫之臣當自悉言之矣又令百官以次靣對從容而咨問之尙慮四方之逺不及聞知乃延見監司郡守兼聴而廣納焉下至州縣一命之防艸萊一介之賤賜對於庭殆無虛日是宜明目張膽輸忠竭誠盡言於不諱之朝也議者謂崇飾虛言指摘細故姑爲文具者尙多有之至或専事導防曲相怡悅兾得所欲則私計畢矣還視朝廷無一分顧惜心嗚呼陛下負羣臣乎羣臣負陛下乎臣愚欲望陛下因羣臣奏對之際察其似此者而罷黜之但使直聲日聞乃治世之事也天下幸甚取進止

論用人狀

臣聞人各有能有不能授之以其所能則職修而事舉彊之以其所不能則職廢而事隳猶耳目之官各有所司使耳司眎而目司聴其誰不謂不可哉唐虞之時禹平水土稷播百谷契作司徒臯陶作士久於其職咸成厥功未聞前日共工而今日作虞今日納言而明日典禮樂也今中外之臣不知皆賢於九官乎抑才智與之等也賢於九官臣固不得而知矣若才智與之等亦隨其能而器使之可也況復有不及者乎古今人材不相逺必曰身兼數器無施不可者今多有之非誣則欺也自臣觀之不過歷職任養資考以爲仕進之階而已階以仕進爲臣子計則得矣國家何望焉都城失守敵人得軍器監丞者使之繕兵器辭以不能詰之曰爾不能而居此官何也答曰朝廷用人以此爲假塗而已敵人笑而遣之噫名存實廢亂隨之卒爲敵人所笑良可痛哉臣愚欲望陛下爲官擇人毋爲人擇官其人能此事也則令居此官其官振此職也則令久此任蓋位天位也職天職也上之人量能而授之不爲恩惠之私下之人度才而受之不起覬覦之望內而朝廷外而郡縣各揚厥職不懷茍且以從事然後天下之務無不舉矣漢宣帝功光祖宗業埀後嗣獨爲中興之主者亦曰信賞必罰綜核名實使政事文學法理之士咸精其能而已惟陛下圖之取進止

論役法狀

臣聞民以君爲心君以民爲體體之癢屙心必知之民之疾苦君必知之陛下宵衣旰食勤卹民隱凡玆疾苦宜無不知者矣而臣閒居日久出入田裏知之尢詳試爲陛下言之夫役法以十小保爲一大保而保有長以十大保爲一都保而都有正二者必以物力之髙人丁之多者爲之也然法久而獘人僞日滋富而與貧爲伍預知差役之必至也乃賂鄕佐求於富者爲伍焉於是富與富爲伍物力𨿽鉅萬而幸免貧與貧爲伍物力𨿽數千而必差蓋由猾胥造於排甲之初致使下戶受於被差之後徵求之頻追呼之擾以身則鞭箠而無全膚以家則破蕩而無餘產思所以脫此者而不可得時則有老母在堂抑令出嫁者兄弟服闕不敢同居者指已生之子爲他人之子者寄本戶之產爲他戶之產者或盡室逃移或全戶典賣或彊逼子弟出爲僧道或毀傷肢體規爲廢疾習俗至此何止可爲慟哭而已哉臣伏覩紹興二年閏四月十日及四年正月二十四日臣僚上言欲不拘甲分總以一鄕物力次第選差非第一等不得爲都正非第二等不得爲保長其單丁而力應充者許其募人官司不得輙追正身臣詳其說實爲利便欲乞檢防防酌而行之庻防可以厚風俗息爭訟安流移卹貧匱不煩戒敕州縣而源自塞矣伏望陛下持睿斷施行天下幸甚取進止

論薦對狀

臣聞臣之事君非以爲身君之用人凡以爲民陛下搜羅俊彥逺逮巖穴賜對便殿問天下疾苦至於日昃不遑暇食憂勤如此蓋爲民也豈固縻以好爵徒寵其身而已哉然比年以來召對之人例皆遷轉而去其薦之者與夫被薦者亦防幸如是足矣𨿽除授差遣在數年之後所不較也獨不知其人才邪不才邪其人果才朝至而夕用之猶以爲晚其人果不才報罷可也若憐其逺赴槪以容之賢愚能否混爲一區則僥幸啟心請謁成俗徒使紛紛之論以薦對爲仕途防徑爾比掛於白簡追寢前命其傷朝廷事體不已多乎況人君不能盡知天下之才必以問執政執政不能盡知天下之才必以問士大夫士大夫爲國薦士要無愧於心可也若假公舉而伸私情人以爲賢則引恩於已議所不容則歸過於朝廷恐非所以仰稱陛下側席求賢之意孰若坐所薦之人載所薦之辭得人有賞繆舉有罰曉然使天下知之而不受其防蔽夫人固不易知知人亦未易誠知其才無論擢用之速誠知其不才何卹報罷之嫌乃若才否未分難於億度姑試以職事遲以嵗月它日褒陞未晚也書曰敷奏以言明試以功車服以庸其錫以車服固在試功之後也記曰論辧然後使之任事然後爵之位定然後祿之其予以爵祿固在任事之後也奚必一見之頃一話之間遂欲盡知天下之士乎然巧令鮮仁木訥近仁鯁直忤意者不皆徼譽以沽名軟美偸惰者未必卹民而憂國願因聴納之際更加察焉凡玆臣庻諒皆不逃淵鑑而臣猶區區言之亦云贅矣惟陛下赦其狂瞽幸甚取進止

防問

科舉

問科舉之設尙矣自昔懷材抱藝之士由此塗出卓然爲名臣者代不乏人然嚴程式謹聲律糊名易字以授有司第取紙上語惘不知爲何人涉於親故則移試他所自唐以來又謂之別頭嗚呼別嫌防防其法亦宻矣假有人魯如曽參終日不違如顏子平居朴吶言不能出諸口其能操觚和墨角藝於寸晷之下乎吾知其不能也假有人樂耕釣隱版築爵祿之心銷於夢卜之初不屑屑然以聘幣爲也其能擔簦負笈不逺千里而來乎吾知其不能也夫求賢佐理固欲得若人而用之莫我肯來亦病矣向者國家甞念遺逸之士幽棲遐蹈遂往山林而不返與夫孝友信義之人浮沈閭裏嬾從宦達亦旣下詔羅而致之矣榮利啟心請托成俗往往貪競之流多與計偕還而思之又不若科舉之爲公也議者欲令縣令察亷薦於刺史刺史考驗升於禮部庻防三代徳行之舉或曰衣冠南渡僑寓者多宜廣學校以收遺材保桑梓者鄕裏舉焉在流寓者庠序推焉或曰科舉行之已久士子循習難於速變紛紛之說將誰從而可乎此事也當與諸君議之

守禦

問吳恃蜀以爲固蜀依秦以爲疆輔車之勢也國家承平日久武備不修慨彼秦關淪於邊境彊敵之心難以信結肆其威虐復擾坤維今日之慮莫先於是矣試思彼之闚詭計安出我之經理要術奚先將乘鋭以深入邪則僥幸一戰事危而變生將保險以固守邪則轉輸千里師老而財費將分兵以屯田邪驕惰之久操耰者必怨將募兵以助耕邪死亡之餘復業者全寡況湖湘之盜逾年未禽尙假遊防出沒叢薄將緩是誅邪或謂虛內事外腹心之患不可畱將靖是難邪或謂捨大圖細事防之防不可失然則攻取之方守禦之防若緩若急孰後孰先必有能明是者幸悉言之天子方遣元帥以圖恢復斯有取焉爾

道學

問道不因有經而存亦不因無經而亡其出於人心者常在也仲尼黙識何假語言顏氏心齋不立文字學者仰之以爲宗師至於曽子易簀不亂於死生季路結纓不屈於威武咸用此學見於所行厥後揚雄韓愈最爲尊吾道者雄之言曰遜於不虞以保天命其意欲逺害也然美新之書亦得已而不已矣愈以市道望於權貴屑屑然從求芻米僕賃之資識者恨之由前之學如彼由後之學如此其故何哉然則回稱好學所好者何學軻死不得其傳所傳者何事聞一知十與夫事之學同乎否也博學於文與夫纉言之文同乎否也諸君朝夕所論將不在於斯乎願與聞之

竹軒雜著卷三

欽定四庫全書

竹軒雜著卷四

宋林季仲撰唘

賀程守進職啟

竊審祗膺明綍榮陟華資凡屬撫臨舉深抃蹈伏惟慶慰恭以判府顯學逺猷稽古偉望冠時聲名逾四十年恵愛及七八郡惟玆孤嶼再枉雙旌轉愁嘆以爲歡謡化煨塵而成大壯輿情交悅治迹彌彰果有功而見知何浮言之胥動投閒里社久依桃李之餘陰輔政廟堂莫忘鑪錘之舊物永言感幸罔罄敷宣

謝復職啟

試仙都之守初玷使令復延閣之名更霑恩霈冒寵榮之逾分積兢懼以失容伏念某朴陋何知覊孤少與妄意淵源之學恥從章句之儒寒窻短檠兄弟自爲師友斷編蠧簡朝夕竊對聖賢蘄志業之內修遑聲華之外慕偶塵末第遂踵常途實不副於師言名輙詒於吏議咎由已致怨欲誰歸希爵賞而媚帥臣節亷安在托火災而遷原廟夷戮何傷軫宥罪之深仁從鐫職之薄罰人亡人得甘同楚子之弓一去一來頗類塞翁之馬靖思所自防幸何多此蓋伏遇某人合四海以爲公閔一夫之不獲寛其大戾開以自新知我有親再分符於便郡待人以恕一洗過於丹書乃睠危蹤稍還舊物某敢不恪惇素履祗佩良規不謹於前方息黥而補劓思善其後當刻骨以銘肌

賀閭侍郎啟

伏審疏榮中扆作鎭便藩凡在撫臨舉深慶慰恭惟知府侍郎襟情夷逺風度粹淸政事以古人爲師文章惟陳言是去寖隆朝論親結主知爰自宰司擢貳銓部久聮華於法從暫問俗於侯邦除目初騰輿情胥悅蓋舊令尹之政甞冠於東南而賢大守之聲遂孚於遐邇矧玆愼水實接仙都原隰相望聞晨昏之雞犬池塘屢到識疇昔之魚春序正融次捨非逺願疾驅於棨防慰逺出之兒童某黌館舊防姻家末屬方投閒於梓裏將托庇於棠陰感幸攸深敷言罔究

賀樓樞宻冬居

一陽襲筦初迎長至之祥五物書云預識中興之象恭惟樞宻端明股肱邦體柱石政基謀謨極治亂之原啟沃罄忠嘉之益暫歸錦裏載弄防衣以百年埀白之翁有兩地鼎貴之子適逢谷旦親上壽觴父老嘆所未甞名教樂至於此某涖官有守趨賀無從共期隔坐之榮永葉充閭之慶惟深歡抃徒切悃誠

賀樞宻啟

伏審疏榮中扆作鎭近藩凡在撫臨舉深慶抃恭惟判府樞宻政基柱石邦體股肱謀謨極治亂之原啟沃罄忠嘉之益遂繇獨坐參贊洪樞望實洽乎中區名譽馳乎異域冒秦庭而致聘風義凜然仗漢節以還朝功名卓爾懋惟賢業宜表國鈞尙資共理之良暫倚承流之寄江山爲之增價道路豫以騰謡炎序方隆次捨匪逺幸隼之速戒慰竹馬之爭迎某跂徳彌年承顏伊邇將托棠陰之庇獲修梓裏之恭欣頌攸深敷陳罔旣

書

與趙防政書

某惶恐再拜僕射相公近曹通判行甞貢起居問度未到防稽召命已下不知得呈凂否玆覩詔書登庸舊徳方秋髙馬肥之時踵將叛卒離之後任大責重未敢爲執事賀但告庭之初逺邇胥慶咸謂自此有息肩奠枕之期是亦可以卜人心也舊店重開尢須愼始勉爲恢廓毋效狹劣前人所引不必盡逐問其賢否可也前事所行不必槪廢問其當否可也多用朴茂之士則虛名亡實者不得逞在相公他日亦免反覆傾防之禍不侵吏部之闕則依流平進者有所歸在相公每日亦免請謁應接之煩甞以職事抵牾朝廷而其心本無他者終棄之斯無以慰人之望𨿽以才能取知相公而眾議或不然者亟用之斯有以致人之議衛士單寡宜防肘腋之虞諸帥子弟疊令入侍可乎戍兵遁亡宜謹藩籬之守諸卒老小漸令南徙可乎都督卽呂元直禦營使也禦營司旣罷督府罷之可乎機速房卽王將明經撫房也樞宻院兼領機速房並之可乎其餘軍馬事宜不敢遙度願相公精思詳考以救一時之急然相公平生學問何止爲救時之相而已大抵議論不患異而患同君子不能無少異小人専務於茍同茍同者他日必異少異者他日必同此事相公不可不置思也禍亂未平日月易失速求俊彥列於庶位繼繼承承以爲可久之道𨿽相公功成名遂奉身而退猶在廟堂之上若欲求同適成孤立轉首之頃盡廢前功是在相公一身不足多較獨不念宗社阽危生靈塗炭乎所懷無窮不敢盡吐气序漸冷乞爲海內加厚不宣

又

某惶恐上覆僕射相公鈞座比傳通判人行甞具稟目諒已凂下執事之聴冬序晴寒恭惟鈞起居萬福某迂愚亡以比數於人収迹田裏事耕鑿以寄餘齡志願畢矣相公過聼引而置諸朝鹿鹿三年蔑有報稱亦累門下一人之數也今相公再秉鈞軸革其舊而新是圗宜博求雋彥聳動觀聴如僕已試何所用之前所謂見知於相公而眾論或不然者卽其人也乃辱首舉人言謂何顧僕與相公初昧平生槪之於心若無甚嫌者但以相公開府之初先眾人而至輩出輩入防似朋比此等形迹要不可不避也然區區臆說略見前書如察其愚而聴其言𨿽在江湖猶親舄履不然日倚門墻何啻秦越之隔也況復母老多病艱於逺宦得待泉南之闕似於私養差便耳輙具札子少敍區區仍別有狀控告朝廷儻防埀憐特賜敷奏幸甚新陽聿臨無繇展拜仰防宻贊聖明均福四海不勝叩叩

又

某拜覆少傳相公丈鈞座前月婺卒回防報教之辱仰佩謙惓不勝下情春晚暄防鈞體近復何如聞齒痛足腫莫不至甚惱否相公屏嗜欲甘淡漠精神內守病安從來縱有小小不平當不藥自愈矣頃在東陽防一二過客言相公橫被口語頗不堪之豈其然乎魯國之聖叔孫毀之鄒國之賢臧倉沮之惟應平心以處橫逆寧復尙口以辯是非伯夷似隘也不念舊惡何寛如之顏子若怯也犯而不校何勇如之攻其惡無攻人之惡慝之所以修也躬自厚而薄責於人怨之所以逺也佛氏以忍辱爲最健又以能行忍者爲有力大人至爲孤利王所害亦不嗔恨可謂能處是事矣而其設心則曰今子罵我我亦不納子自持歸禍子身矣與其歸禍於其人孰若銷恨於其身況人之禍未必應驗而已之禍先自焚燒此佛之設心所以不如吾聖人之裕也夫子曰人而不仁疾之已甚亂也論者多曰刻核太至則不肖之心應之殊不知憤疾已甚方寸先亂亂不在人在乎心也一气之結水卽成冰一气之融冰卽爲水非意相干能以理遣向之結者今則融矣芥蔕胸次浪自苦耳相公生平之學正在於是過客云云將非以狹劣之見妄自窺測乎僕麋鹿之姿不偶於世自合歸田以畢此生顧以八十之親鐘愛亡弟至今回防不敢實告告則事有叵測者勢須僑寓他邦以茍嵗月今杜門曁陽無所用心時以聖賢埀世之訓反覆詠思𨿽汪洋漙博沒處下手反而求之不過身分上事所懼物之感人無窮而人之好惡無節吝驕忿欲日環其疆吾乃以一壘之防遮百萬方來之眾食少力屈勢孤援寡安知不意怯膽弱屈膝以降之耶豫借一言以爲堅守之計至叩至叩亡弟甞爲慈溪令風俗淳朴與他處不同鈞眷寄居良爲得所當自交安訊也未有瞻近之日鄕熱倍祈爲海宇保重不宣

又

某拜覆少傅相公丈鈞座卽日冬寒共惟神物防持鈞起居萬福前日文斾經從敝裏不獲一望光儀迨今歉恨未知防路勞頓痁疾不至再作否凡防日達潮陽居處飲食種種如何逺投荒裔禍亦極矣而數月間連有哭子之戚𨿽他人聞之莫不慘怛況慈愛所鐘詎易堪耶頃劉防政喪子悲悼憂悴若不能生者僕甞以東門吳之言寛之吳之言曰吾甞無子無子之時不憂今子死乃與向無子同吾何憂焉防政答書曰旣有子矣安得爲無竟不釋鬰鬰成疾而至於死顧孽婢亂家無一日有好懷又抱無窮之恨以卽幽壤人生如此亦何聊哉相公宜以劉防政之事爲戒而以東門吳之言自寛寛則其心和平而血气亦將安佚恬愉素問所謂精神內守病安從來𨿽有小小瘴癘亦當不見侵矣鳳將三雛鷹奪其二天性所在誠有不易處者然晉望學士尙在侍側而諸孫詵詵環繞膝下不猶愈於無子且無孫者乎向止一兒必不思二今有諸孫何異多男願相公宛轉寛譬毋多戚也中年以後齒髮向衰飬之未遽有益耗之寧不倍傷且恨將誰訴咎將誰歸苦將誰集病將誰受前日富貴天所以厚我也今日悲惱天所以成我也人之於天猶子之於親東西南北惟命之從從之是受命也逆之是方命也隨在而安無所怨尢此古之人所以能素患難無入而不自得也某行年五十三矣無子非無也屢失之也省憶失子之時曽有一絕句云檐鵲哺雛時自喜壠牛防犢互相噓老妻覷我無他語歡笑何年得似渠已而収淚自恕曰兄弟之子猶子也譬諸艸木枝葉旁出其本一也遂子從弟之子無他念矣正月間偶得一兒今才匍匐未能行也顧我得子之初仍在相公得孫之後孫亦子也復何憾哉區區祈懇政在於此至於仕路升沈人情遷攺古今所同不足多怪仰空作字未遣諸懷謝客署門益見其褊詎敢以此妄自窺測大君子之度哉某近自永嘉復來曁陽亡弟之訃至今未告老者委曲回防尙可以茍嵗月但以縣尉弟將替不免問捨括蒼或天臺也如聞鈞眷遷居閩中相去稍邇時時可以交訊矣無由侍見慚負何言新陽甫臨丐爲天下自壽不宣

又

某拜覆少傅相公丈鈞座初暑在序共惟明神祐防鈞動止萬福某違離左右嵗行兩周春首辱賜書𨿽少慰寅夕惓惓之懷而回卒能言相公微瘦之狀反以爲念邇來飲食起居復何如聞潮陽外邑多有瘴而城中獨無審爾亦幸事也鈞眷在福唐安訊當自不絕事往矣勿苦追憶何如以數月間連有哭子之戚自他人言之眞不堪忍顧人之气血有限而恩愛無窮追無窮之恩愛而耗有限之气血非徒無益而又害之相公嚬笑闗天下之慘舒安否系天下之休戚毋以眾惱萃於一身當養一身以及萬物區區此懇實與天下共之也至叩至叩劉防政溘然之後其家極狼狽近報範內翰休官休官知其素所欲也而云疾勢危篤似可疑耳二人修短數已黙定好議論人者乃以爲憂憤所致何料人之淺耶是身如寄官爵乃其外府又所寄之寄也貴而王公適來爾賤而匹夫適去爾適來於我何加適去於我何損頃見馬世甫誦相公慨念少年橫槊風流醉膽海防天濶之句回顧區宇之間爭雞虫得失者一何隘也相公試思在聞喜爲舉子時曽萌意他日爲宰相否直以富貴相逼姑順受之而已前日隱約旣不逆意於將來今日遷謫豈可畱情於旣往蓋知相公素達此理而又申言之亦云贅矣某近自曁陽侍老兄歸永嘉私計曲折不敢入城姑寓外邑之瑞安凡百觕爾敢厪逺念之及相望數千里無由侍見永言慨慕實勞此情或需藥物力亦可辦乞勿委他人也時暑寖隆爲海內增防

又

某拜覆少傅相公丈鈞座四月三日甞以咫尺之書附龍翔一僧行屬其必達當不至浮沈也防暑在序數日來益以相公爲念區區此心粲寐以之所未知居處不卑濕否飲食得如舊不減少否人言外邑有瘴而城中獨無又不知審如是否中作所遣人回具說風土之惡仍窺見相公防瘦令人不懌者累日以極西人處極南地不一二月間連有哭子之慼自他人觀之誠不易堪所賴相公器度恢廓平時不以得喪累心今日遷謫蚤是減得彊半憂惱獨天性之愛未能遽捨情之所鐘固在我輩然追慟沈痛豈有盡期死者不可回生者徒有損中年之人气血防何戚戚嗟嗟疾疢將作使死者有知亦不安於九泉之下也況瘴癘之地毒霧燻蒸心平無事可禦外患譬如垣墻之固宮室之宻𨿽有暴風淩雨當不見侵矣覆水不可収破甑何足顧以智慧刀裂煩惱网四海皆吾家也不獨家其家百姓皆吾子也不獨子其子此達人大觀物無不可之道也遷謫人所有也未必有哭子之慼哭子人所有也未必在遷謫之日如此等語勿存諸懷人不遷謫吾獨遷謫耶人不哭子吾獨哭子耶禍福糾纒如畫有夜如寒有暑自古及今誰能免者不幸二事萃於一時相公所以不能處耳範內翰每有掛冠之意近見邸狀報其休官私謂雅志遂矣今乃不然亦可憐也某寓居瑞安聊茍延嵗月餘無足云有親在堂不能觸氛霧從知己於貶斥之所聞表聖之風但有慚負願相公少抑悲傷彊飯自愛匪惟小子私禱實與天下共之不宣

又

某拜覆少傳相公丈鈞座中夏趙監押赴官曽附稟目竟得呈凂否龍翔僧回卻領前此所賜教具審渉春以來起居狀慰愜萬萬所未知邇日鈞何如聞諸道路似以目疾爲梗莫亦療治有損不至增乎治目藥方最多經驗無如磁石與地黃圓必自有之漫錄別紙上呈昔範甞患目痛求方於張湛湛曰古方用損讀書一減思慮二専內視三簡外觀四旦晚起五夜早眠六凡六物以神火下以气蓰蘊於胸中然後納諸方寸長服不已洞見墻壁之外非但明目乃亦延年此𨿽戲劇之言亦自有理相公謫官喪子並在一時恐於思慮未必能減宜於此一味更加分兩可也至叩至叩福唐安訊必絡繹不絕今二卒行戒令去取書矣兩房孀稚晉望學士獨當之諒亦費力孫亦子也孫在猶子之在毋苦悲惱以傷天和況中年之人邈處瘴煙之地尢所不宜也頃有喪子者戚甚一僧以方外之語寛譬之竟弗解僧曰休休相次日月自勸得君去人問其故曰據如今日豈復能生只恐日久月長悲念自衰耳二令似不幸玆已逾年頗復能自遣否功名富貴總是禍本今日遷謫秪緣前日做他宰相得失寵辱二事甞廝對著必欲有得而無失有寵而無辱自古及今沒是事也區區之見與他人異只願相公安樂不願相公再入試思再入煩惱越多與其有譽於前孰若無毀於後與其渉危途然而日戒孰若履安地泰然而無虞則事之大小輕重不待較而明矣某以亡弟之訃至今未敢以告老母姑寓居瑞安爲回防計括蒼之闕止數月間終不如裏居爲便近已請祠廟矣凡百粗適勿置相公之念潮陽𨿽逺只在地上不能披氛觸霧以省左右有愧古人深以爲咎二卒到日告相公一出而見之欲知近來頥飬如何歸以告我庶代千里之覿面也嵗莫矣乞爲天下保重

又

某拜覆少傅相公丈鈞席卽日大暑共惟厚徳所向有物防之鈞起居萬福某聞諸道路未知信否似云相公目疾邇來較前頗甚欲辦一奴専問消息竟未果去冬今春曽兩拜書一附呂泉州一附龍翔僧亦旣數月寂無音耗惟是朝夕切門墻之念此卒回乞戒記史批數字與之但知安樂慰我數千里之思足矣餘皆不足言也福唐安訊諒自不絕方玆庚伏更乞爲天下愛重不宣

又

某拜覆少傅相公丈鈞座春首防報教之勤忻慰千萬夏末曽以尺牘附瑞安一僧行當卽闗達聴瑩邇辰初寒恭惟明神翊相鈞起居萬福某去違榘範四見黃落𨿽節物屢攺而慕徳之心初未與之俱也相公謫官之日寖久矣喪子之慼亦少衰矣凡百自處頗復勝前日否天下之事執則有釋則無有無不在乎事而在乎心儻能空其有而不實其無是乃顏子所以爲屢空也小人有母年逾八十不能觸氛霧相從於南海之濵書疏云云漫成虛語誰顏之厚寄以我羞某七月間得痰疾防至不捄傳者皆以爲已死矣恐或詒執事憂因捨弟某莆田教官道路經由令求見晉望學士托以此轉達於左右庶防知不肖之尙存也病餘目艱於作字區區願言未旣百一非久續自有書申記史顧蒲栁之質日就衰槁未知他日得復見相公否言至此不覺隕兒女之涕气令益凜乞爲海內黔黎倍百崇防不宣

又

某拜覆少傅相公丈鈞座卽日霜寒伏惟鈞起居萬福某不侍相公四閱冬序區區念徳之心未隨日月移也六月間瑞安一僧行曽奉記十月初某弟赴官莆田道出福唐令求見晉望學士因以尺牘附安訊轉達未知一一得闗聴否相公之處遷謫必自有道獨是連喪愛子實有難堪忍者今嵗月寖久而哀慼之情亦須少衰不復云云頻玷淸眎所願相公彊飯省飲酒處瘴煙地免至生疾足矣餘皆不足言也某秋間忽得痰之疾今𨿽平而說者以謂不宜再來來則當去來也著衫去也脫褲此理之常亡足懼者但以老親新嵗八十有二同巢三鷇已斃其一今不孝之子復以疾憂之罪莫大焉未期他日復見相公否興言及此重以惘惘往嵗之卒偶病足艱於逺行值有便舟往泉南就令往問消息乞批一二字見報庶防少慰寅夕之思新陽聿臨敢祝爲海宇蒼生增毖饔寢

又

某拜覆少傅相公丈鈞座卽日冬寒共惟神明呵衛鈞動止萬福某不望光儀五見嵗律之盡嵗律則盡矣而戀慕之誠那有旣耶春首人回仰防報教之辱披味累日如承謦欬於長者之側初不知此身隔於數千里之外也私居乏人假於州縣復多疑礙數月以來欲辦一夫往問起居不可得不知相公邇來何如目疾亦旣平愈未耶澹聲利者然後能處隱約輕權勢者然後能甘窮顇相公平時於功名富貴眎之如土莽然今日謫居海嶠須大得力獨以天性之愛有不可割於心者諒日月寖逺而哀痛之情亦少衰矣比閱潮陽圖經有黃岡鎭因思相公寓居三衢作亭於黃岡號曰獨往今日思之相公獨往黃岡不以一人自隨豈其防先見於此耶防古無有也學者不道也萬一有之是亦天而已矣天可不順乎順天者存非天存之也夷愉恬淡不失其平實自存爾逆天者亡非天亡之也憂愁窮蹙重傷其和實自亡爾某至愚不肖一無可以逾人者獨守是說奉以周旋庶防安貧守分不至貪冒名位自取顚隮以詒知已之羞更惟相公有以振其不逮幸甚本辦少土物遣家奴附漳泉客舟行偶聞海上有多槳船往來爲冦坐是逡巡而不敢前先以寸牘附龍翔僧上記且以稟知區區之意海冦稍息専遣人往矣福唐安訊當自不絕嵗晏寒苦願爲天下蒼生深自寛重

竹軒雜著卷四

欽定四庫全書

竹軒雜著卷五

宋林季仲撰書

答楊解元書

某啟久不交訊辱問悚感所喜暑雨講授休勝防下防人惟當靖以俟之毋以人少而生慢心無眾寡無小大無敢慢非止爲政而言也凡事皆然來諭以我曽教人以作防之意不敢弭忘僕何者敢言教人抑有動吾衷者願畢其說可乎諸生耳目在先生一身猶士卒耳目在將帥一身將帥失律士卒未有不亂者先生失律諸生未有不亂者不可以爲細事而忽之也叔諌之才之美決非久爲村教書者然親老家貧所恃以奉防甘者計防別無所出惟宜盡職於此而已盡職於此便是盡子職也人之言曰大丈夫懷奇抱器平步靑雲誰能鬰鬰從事於朱墨句讀之間不過爲貧之故暫覓防錢用耳是則然矣第恐處心如此非所以受人之托也魯僖公思無邪然後思馬斯䢐百里奚爵祿不入於心然後飯牛而牛肥受人子弟之托獨不重於馬牛乎且教人子弟其道甚尊初非可恥之事也昔張忠欲授子經除捨以延孫寶寶不就曰禮有來學義無往教使今之爲先生者能如孫寶豈復爲人所薄乎自行束脩以上夫子未甞無誨束脩弟子見師之禮也餽以金帛𨿽非古禮苐我以精意教人之子弟人之金帛養吾之父母以其所有易其所無莫無甚害否不猶愈於謁公門請公事日履險地以危父母乎比年以來爲人師者急於自售爭先糾率互相訾毀卑陬苟且有可憐狀至於主人厭之子弟侮之挈囊負笈顧而之他乃始怒罵曰某家某家少我束脯某人某人攘我學生嗚呼何其不自反也仁者如射射者正已而後發發而不中不怨勝己者今乃失之已而怨諸人豈不益迕哉叔諌髙明寧有是事信筆述聞不覺喋喋未卽並晤漸熱惟力學自愛不一一

與孫端朝書

某咨目上記端朝知府祕丞老友卽辰暑溽奉惟臺萬福某經年不聞動靜狀邈在海陬𨿽尺書莫致而區區懷跂要非書所能旣遇勝日有好懷把酒哦詩悠然東望定知此意須及於我矣竊知營第欲與令兄同居老去親斤築不至厭憚否如僕𨿽有先人之敝廬在漏甚不庇風雨念欲修之未遑暇也然人生不如意事十八九必待棟宇稍華而後愜意歷世窮年終不可就而我之所居反隘矣我之所居卽天下之廣居也古來凡聖皆所共處自立墻壁以障塞之似可惜爾去城二里許偶得地十餘畝水橫其南兩山夾其東西屏榛翳分阡陌鑿池植樹遂定我居堂曰知非以僕之年適五十九往者不可諌而來者猶可追也亭曰曲肱竊慕先師飯疏飲水之樂𨿽未能至而心實馳之也又有亭曰學圃聖人埀世立教不欲君民並耕故以樊遲爲非吾儕小人躬灌園之勞者職也畦壠新晴艸木淸潤云澹餘姿鳥送好音乃迎老人逍遙乎其間兄弟扶掖童稚後先摘時果薦壽觴挑菜以供膳羞擊缶以代管弦名教之樂有逾於是者乎因來書有灌園東闗之語輙及之亦欲故人知我事業如此也薛郎過閩中聞已久矣生相憐死相捐人之情也公獨不然可以惇薄古語曰死者復生生者不媿吾知徳老復生在端朝則無媿矣季任赴襄陽前月方到官元絜渴疾止數日間遂不捄良可悲惋何日赴括蒼次捨近可以時時通書玆所望者未卜見日鄕熱千萬爲善類保重

答林英伯書

某悚息俗狀中人憒憒如醉發所恵書得廢井之語曠然復醒井徳之地易以諭性攺邑不攺井言自古以固存不可遷也學佛者多雲百骸俱破壊此物鎭長靈豈有見於是乎古人之學用心至到蚤夜浚治必有甘冽之泉可爲人食而後已浚治而不及泉猶爲棄井耳英伯試思今日之學浚治之功若何自僕觀之初未下一鐝也退之秋懷詩汲古得修綆古人嵗月不虛度也時惟秋矣我方葺敝廬兀兀坐木札中與匠者較短量長朝以及暮胸中塞日就枯竭且乏朋友麗澤之利反以求井蓋眢如也故人亦憐而教之否知非久入城跂足以竢來前更願愼余暑自愛

辭趙防政薦舉書

某惶恐再拜防政閣下初夏伏惟鈞起居萬福某生長海濵不識中州士大夫聞當世之論人物者皆曰閣下心事犖犖與流俗不同私竊慕之願一見而無從也昨者扈從至止屬有逺適不獲進謁償疇昔向往之素乃防以不肖者姓名玷於薦墨誤被聖恩有召對之命一時縉紳相顧動色皆謂僕於參政昧於平生安知非鄙夫儇子而簡易若是是必有以欺防政者退思賢否之迹久當自辧如吾儕小人自應貶絕於大賢君子之門敢謂睠私之意久而彌篤每見邦人必賜存問勤勤懇懇殆若有雅故者玆從人望進司政柄未及修咫尺書致天下賀而召檄已在門矣方國步艱難乘輿播越宜戮力中原共圖尅復乃跧伏田裏屑屑然作楚囚之泣固自知其陋也苐愚衷所廹不能自已坐臥念之失寢食者累日不言稽君父之命言之傷臣子之心仰恃知憐聊陳梗槪某年方防學先人棄諸孤母守志不嫁拊飬以至成立含辛茹悲艱苦萬狀迫於寒餓傍人門館授兒童章句覓斗升粟以活其家初無仕進望也偶忝科第食君之祿者今十有四年飬雞犬欲司晨夜今聞命而遂不果於心安乎實以母七十三嵗比苦多病見兒逺去輙挽以啼以故相守未能捨去區區私情欲乞終養敢望哀察許賜敷奏幸甚幸甚人亦孰不欲富貴馳騖之倫澆薄之俗權門晨啟接軫駢肩謁不時通假寐客次防一顧盻意气自得否則悒怏憔悴有可憐狀良由天下之士以爵祿自輕其身致使朝廷亦以爵祿輕天下之士此風一去挽不可回今奔走防政之門者車防兩馬幾駟進諛言而道盛徳者防人左右使令諒自不乏乃旁搜逺舉猥及疎寒之士顧僕何人可以堪此豈欲招致賢俊姑自隗始乎知人實難自知宜審防政固不知僕之亡狀僕自揣度居鄕無譽涖官無稱問學不足以禆國論智力不足以偹戎行凡是數者一無可采將焉用之而召之使至也況生平迂僻寡所諧際不能喔咿嚅唲以取悅一世之人人之不悅亦無所憾今防政與僕初不覿面而神交千里之外推懷投欵禮地兼隆泛觀今世無是事也未知古人或如是否禦冦不受子陽之粟懼因人之言而罪我也防政因人之言而薦僕於朝安知他日不因人言而罪我耶所望功成名遂角巾東路暢余陰於山澤托雅情於魚鳥林棷野人得陪杖屨之後與公周旋似未晚耳气序寖熱乞爲天下崇重不宣

與周主簿書

某頓首彥達主簿賢友春初罷官仁裏匆匆就途乃勤從者踏雪追餞至數十里迄今使人不能忘也玆辱詒書存問累紙且以長牋副之禮意隆洽並以悚感仍喜初冬講學休勝下諭云云具悉不過以名未顯位未登猥居下僚爲可恥耳嗚呼處心如是誤矣君子疾沒世而名不稱非狥名也謂無實也無實者多喜名名非喜之所能近有實者多避名名非避之所能逺韓退之言內不足者急於人知霈然有餘厥聞四馳此語得其情矣自古以來誰不好名𨿽吾夫子日談道義於洙泗間猶不能使諸弟子銷其求知之心也其曰不患莫已知求爲可知又曰不患人之不已知患其不能豈眞與人辯利害較得失如是如是而後爲人所知哉蓋以當時馳騖於外者尙多有之儻能反求諸身庶或有益於得爾子張學幹祿告以言寡尢行寡悔祿在其中言行果爲祿設邪蓋所以吿子張者不得不然若顏閔必無是念而夫子亦無是吿也大率子張志大而行不掩焉者如以聞爲逹亦止於爲名而已殊不知質直好義慮以下人自可以逹逹則何患於不聞也吾子名聞而字彥達當時之意必曰是聞也非逹也吾將有取於達者今未之思何也人之爭名甚於爭利決性命之情僥幸一得禍將子歸矣昔李邕諌武后聲色俱厲或責之邕曰不如是名亦不傳嗚呼邕之諌忠也志於爲名斯不忠也然則流離竄逐竟戮於市實有以取之矣好名之禍如此亦何利於吾子乎吾子又謂鄕人不肯傳授宏詞衣鉢歉然有不滿之意夫習宏詞將以求美官也美官皆由於宏詞乎詞美而行惡不害爲小人行美而詞拙不害爲君子自古文人不防細行頃閱文藝傳鮮有全人不驁倨則儇佻不諛佞則譏訕往往憑藉自取禍敗者多矣吾子行義志業自可以表見於時何必區區然専事於宏詞邪夫子以衣鉢傳顏子顏子傳曽子曽子傳子思子思傳孟軻軻死不得其傳吾子弗此之傳而傳宏詞衣鉢何也吾子如欲激昻淬礪力自奮防固善矣而來書乃有簮紳滿座之語殆若憤嫉者懷憤嫉之心以往天地𨿽寛將無投足之所矣且今之富貴者果皆賢耶貧賤者果皆不肖耶君子當論其賢否毋計其窮達可也吾子貧而無謟不俯傴以蘄合於人知其惡矣以聖人言之猶未若貧而樂樂則其心和平無悻悻之气非問學以成其徳者不能也是以子貢因得聞此語而有防於切磋琢磨之說是說也不敢自私將與吾子共之鈆山闕在何時可忍貧以待之忍貧最好能忍貧者名爲有力大人舜發於畎畝傅說舉於版築膠鬲舉於魚鹽孫叔敖舉於海百里奚舉於市皆由此塗來也雅恃情眷占答不覺喋喋气序正寒倍百爲吾人自愛

答寶林長老書

某啟寶林禪師久不通書殊以爲念侍者出所恵示知邇來動止淸康甚喜或念或喜人之情也學佛者直欲令人絕念除是土木爲人始得土木爲人方卻冬裘而夏葛饑食而渴飲人則未免有需於世也且子不念其親臣不念其君以今言之謂之何等人耶書言天敍有典則五典無非性命之理也自古及今人道賴之以立不可須防離者來諭以凡夫妄認四大爲自身相六塵緣影爲自心相不悟眞常而惑幻妄師以謂四大六塵之外自有眞常乎是除妄而求眞也譬諸艸木根性眞也枝葉妄也枝葉或榮或悴可以妄言然皆出於性何名爲妄古人有詩云隱處分明萬像存形爲枝葉此其根若求不得爲無有便作空花幻夢論此詩最有理且以身心爲妄則父子君臣皆妄也豈不害事必以君臣父子爲妄而除去之吾師可以一日立於天下否又卻依舊有師父弟子有師兄師弟托君臣上下之庇方得以安其身退之語浮屠文暢寧可不知其所自者此也大率吾聖人之道混名迹合內外不離俗以爲髙不廢禮以爲達不絕名教以爲樂反之於心而說考之於理而不謬措之天下國家而可行亙古亙今不可一日缺也恵廸吉從逆凶禍福之說吾儒何甞不道來只不曽雜以幻怪妖祥聾瞽愚俗且如燒一文香便有無窮福利讀一句經便有無限鬼神擁防若欲治婆娘嫂子則可矣似乎此語太相誑也試思天堂地獄有邪無邪但與心謀不須問人師與弟子答問未畢便求此經之目如金剛楞嚴之類必非佛言佛在世許多年不得已說許多話謂之不說一句話可也自目爲經令持誦者獲無量福至於所求無不遂意不知要誦經者悟道乎求福乎要他悟道不當以利怵之蓋有毫髮利心去道逺矣若要他求福則是令誦經者做經紀也晉之乘楚之檮杌魯之春秋皆史記之舊名也夫子因魯史而修之不曽剏意自目爲春秋吾志在春秋行在孝經此非夫子自以爲孝經也後人述而言之耳且此一句無所經見張說爲唐明皇引以爲序而已盡信書不如無書吾師以吾書籍汗牛馬而充棟宇皆聖人之所作乎除六經語孟之外盡付諸火可也然則佛書四萬八千卷所可存者亦無防矣要知本無一字並去之可也伏羲未畫八卦之前易在何處欲話無窮紙窮且止正寒珍重

又

恵氊鞋甚佳不知足而爲屨天下之足同也至於心獨無所同然吾師但求理義之安而學之斯近道矣捕風摶影終無益也聞敗羣者去稍齊整可喜可喜利欲之心亦敗羣者也學佛者有所希冀非利欲而何然學佛者猶有典刑近世之學儒者専爲利祿尙敢防檢他人乎哀哉

又

某啟不聞動靜狀者久之奉手墨忻承乍涼道體康勝寄示唐十八學士問答聴圗筆力簡古非尋常畵師所能到也吾亦有一圖下筆不得試言其彷佛道無問問無答無問無答又將誰聴語至於此口耳俱廢矣諒自有之不敢奉獻也數得見給事否見則必道曲折蓋近有書與之曽及吾師也气序向冷千萬爲眾珍重

又

問及營造事劇荷劇荷初謀三椽欲庇風雨一動斤斧數月不得休豈敢務侈以悅人目苐木值不素蓄取辦臨時倍覺勞費爾先師有言居無求安僕𨿽妄狀敢忘遺訓況復自有天下之廣居乎頃過石橋畱二絕句其一云臥聴泉聲似雨聲直愁泥滑馬難行世間疑似都如許千百年來誰與明其二云今人議論只從多蕢土那能障大河我有室廬亦方廣歸途不向石橋過今人逰石橋謂眞有方廣寺者何限說便饒舌紙盡且休

答胡待制書

某再拜上啟知府待制同年春間道越以歸失一見之便迨今悚恨比苦多病且乏順郵欲奉托未能也猥防賜書辭情兼至非若泛泛通寒暄者有以見奨予之厚仍審初冬臺起居萬福至以感慰觝排學術之人似不足深較凡學不習不疑使夫習而疑焉相與質難是非以求理義之安固老先生所望於後學詎敢掩一世之人自以爲是也今承虛接響羣起而嘩之不復計其當否玆事何恨耶以數人之見欲破千萬人之惑以數年之暫欲革千百年之久固自知其費力況復其間有儇薄者竊誦其說以資唇吻對稠人廣坐攘袂而言曰云云皆王氏之邪說也伊川之說不然犯眾之怒積成怨仇亦如新法之行狠愎𨿽自介父而溫公諸人激以成之亦合分謗也然理義之悅人心猶芻豢之悅我口試與一臠當自知味若云其兄殺是鵝也與之食之陳仲子必出而哇之矣不我鄙夷逺寄春秋傳僕𨿽不敏傳此消息與諸好事者亦一助也何由瞻奉寖寒乞爲吾道保厚

竹軒雜著卷五

欽定四庫全書

竹軒雜著卷六

宋林季仲撰祭文

祭林給事母文

猗歟夫人夙有淑姿歸於徳門室家具宜良人偕老鬢髮雪埀同坐堂上環立佳兒金章焜燿間錯彩衣終始光榮恨一無遺其如孝子罔極是思某嘗獲升堂瞻拜令儀展誠薄醊侑以斯詞尙饗

祭林尙友文

嗚呼我居安固君在橫楊良覿伊阻隔水相望玆有北湖竹淨泉香君一見之愛而勿忘乃經廼營於垣於墻林巒防還棟宇髙涼時其従之度彴越岡期以卒嵗杖屨徜徉事不可知命不於常轉盻之間君遽云亡嗚呼哀哉公自妙齡落筆成章我等驚嘆縮首觀旁試吏於閩政聲載揚民歌舞之見所未嘗剡牘交上召自逺方權輿寺簿曰未遽央譬如秣驥馳彼康荘問途方騁蹶於微霜嗚呼哀哉我思天道自古茫茫欲詰其然非癡則狂孰愚而鄙孰智而臧百年之後相逐北邙況我斯邑不弔彼蒼大浸稽天禍及九鄕殘骸露胔姓氏勿詳烏琢其腦魚嘬其膓儻死牖下斂以冠裳不曰幸歟奚用防傷嗚呼尙友舉我一觴尙饗

祭沈元量文

頃吾二人同與計偕風檣雨篷於江於淮戾彼辟水寒燈冷齋共論身世浩嘆傷懷予忝科名君困塲屋隔濶興思亂我心曲玆焉寓居門巷相屬匪惟求舊實鄰是卜念初至止庭穢勿治分我佳菊植彼短籬相期九日賞此霜姿花竟瘁矣人復何之水木相生命自不夭松鶴其形相亦難老疾之方殆載咨載考乃大不然叵測穹昊嗟彼友朋半在鬼籍老眼欲枯無淚可滴今又哭君斯夕何夕陳辭侑觴聊敍平昔鳴呼哀哉尙饗

祭劉光祖文

伊余初第試吏東陽時有四人同寮同鄕同入公門同上公堂休則就閒同引壺觴事不可知樂不可常轉首之間各在一方玆余來歸訪舊鄰曲伯髙之亡墓艸已宿君與興宗皆在鬼錄井邑如故遊從去目念之傷懷涕淚相屬惟君平生心事坦夷豁以示人不設藩籬雅好劇飲客至如歸缾之或罄餔歠糟醨我有白酒老妻所爲公在東陽頗喜甞之因思所嗜攜以來斯不見滿引如疇昔時嗚呼哀哉尙饗

祭鮑提舉母文

鮑於吾鄕雅爲著姓夫人有子實襲餘慶位列多賢或參國政藹藹門防孰方其盛維鄰之卜竊借輝映矧復聫姻猥及不競旋武林曰有治命遣陳薄奠匪禮之稱尙饗

祭薛康朝文

人之韞材匪曰媒身天實生之將以庇民吾鄕之評莫材於君疏明練逹見謂縉紳爰以能選將漕七閩譽處日休移守宜春積年之屈一日之伸未究所長奄卽幽淪憶昔餞別載笑載醺今日何日迎哭江濵古來共盡悲弔相因申酌陳辭淚灑秋旻嗚呼哀哉尙饗

祭諸葛通直文

治人匪難自治實艱居家理者可移於官友愛之篤行義之尊我求其人莫如公賢居常澹黙似不能言肅肅孫子奉意周旋上下輯睦吾無間然不施有政政在其間平生所好雅在古編搜求缺遺不惜金錢藏蓄之富至充棟椽祕閣所無於以取焉伊余聞之願見無緣行役經由識公稽山挿架萬軸導我縦觀如好好色喜發於顏登彼愛堂花竹幽妍屢陪賔豆色若初筵不鄙賤息許締姻防系船岸下別情更延書墨未漧訃音遽傳誰其尸之不畀以年可知者人叵知者天寓哀千里辭不能宣嗚呼哀哉尙饗

代康侍郎祭趙寶學文

嗚呼維昔之夏我來自閩迎笑江滸時有四人良辰勝日聨鑣接茵不鄙老朽亦托有塵公尢豪放喜舉大白酒酣气張天低地窄虎矕雄辭螭走妙畫議論風生連拄座客嵗曰莫止季任西徵賦詩祖行霰雪其零江城春動卉木載榮地主仲謨移守宛陵慘慘寒蕪悠悠畫鷁公不出餞方親藥石餘與懿成相對太息疇昔之歡那可再得迨玆端午公疾有瘳觀彼竸渡集於城樓曰我衰恙嘗辱君憂今日不樂有來嵗不人靜湖平檐掛初月林靄霏微漁舠出沒憑髙寫望得句淸絕翰墨未漧奄焉永訣嗚呼哀哉以公敏悟宗枝之秀以公老誠從班之舊謀謨事業鮮出其右帝實睠之異於常冑人之望曰位不稱才盍如李唐用勉用回我思搢紳兵火以來朱門華屋空閟莓苔公之享壽六十有七儼立其旁孫子秩秩以彼易此孰得孰失公毋憾我舉我椒苾尙饗

路祭席少傅福國太夫人文

公家於洛葬彼南陽回眎永嘉在天一方世變時移盜

賊紛起遂偕夫人合葬於此嗟此僻陋賢者攸歸松茂栢悅川媚山輝出祖於途其敢廢禮且戒兒童防或樵采尙饗

代人祭表姊文

嗚呼嚴霜夏零少小孤露以訓以育繄誰之助奉以周旋償心晚暮天不我憐遽奪之去富壽有子去也奚顧兄弟無知知有怨慕寒云掩晨長風攪樹平生之淚與酒同注嗚呼哀哉尙饗

祭徳和弟文

嗚呼同祖所出兄弟八人十年之間半委埃塵天寒鴈逺哀叫求羣每論此事相對酸心那知今日禍又及汝誰同奉祀誰與禦侮門戶衰頽誰撐誰拄子侄頑防誰告誰語況我老矣萬事休休所望諸弟收骨山丘何辜於天不汝少畱後者先之孰測其由人之爲言昏嫁未畢我思男女誰無家室獨哀賢弟去無還日文以辧衷千百之一嗚呼哀哉尙饗

徳和弟卒哭祭文

維紹興十四年九月四日從弟徳和卒哭斯臨某以園蔌時醪俛而酹之曰嗚呼吾家汝賴如鼎依足足之折矣禍莫斯酷日居月諸奄焉卒哭去去何之庭空艸緑哀切乎衷物攺於目尙想平生陳此肴蔌嗚呼哀哉尙饗

祭察院弟文

嗚呼吾弟其信然耶其不然耶其信然耶旬日以來書問連綿取而眎之墨猶未漧其不然耶何潮得逺來必非謬以傳也嗚呼五弟何辜於天何丰其才而嗇其年志气淩厲橫騖孤騫瞬息千里不俟著鞭磨以嵗月之悠久資以師友之淵源置諸古人中未知孰後而孰先也嗚呼已矣吾復何言八十之親華髮埀顚汝爲季子尢所愛憐赴官江左期此承顏日夕望汝來至膝前那知禍變起於轉首之間邪嗚呼凡今之人誰無弟昆惟我與汝自防多艱險阻萬狀辛勤一官僅立門戶劣免饑寒方飛折翼半涉失船誰慰庭闈之衰晚誰救原隰之急難誰受子侄之付托誰同文藝之討論誰陪杖屨於嵗晚誰對燈火於夜防吾方吞聲飲泣含悲茹酸詭音訊以茍日月彊笑語以奉晨昏吾親之寛亦汝之安也吾已瀝懇於朝言旋故園謀爾嗣於宗族歸爾骨於山樊至於弱婦防女責我當專縦溘先於朝露有仲兄之尙存汝可以無恨於九泉也嗚呼痛哉嗚呼寃哉尙饗

察院弟小祥祭文

維紹興十年四月望察院弟服制一周某以酒肴之奠俛而酹之曰嗚呼哀哉凡今之人誰無弟兄惟我與汝變故洊更年才幼學大難是丁汝存母腹數月乃生我保我抱迨爾能行我訓我誨期爾有成天卒相之否終則傾而我三人皆竊科名版輿就養奉以將迎往往鄰里指以爲榮方汝俶裝赴官金陵我守東陽道路所經庭闈傒望不寐至明禍起倉猝乃訃之承愛鐘少子母之至情銜哀泣不敢以驚詭通音訊示若生平終所不忍惱其餘齡睠言疇昔窮苦自懲殘編斷簡寒窻短檠得句相賞疑辭共評豈惟愛弟實曰良朋汝尢競爽蚤嵗有聲意气邁往翰墨縱橫王良秣駒千里於徵出門輒縶防究修程玆予來歸寂寂戶庭奄及小祥百感塡膺花藥艸翳幾席塵凝境隨念攺淚應心零八十之親誰省誰寧一門之事誰經誰營哀哀嫠婦呱呱孺嬰儻予塞責相見佳城嗚呼哀哉尙饗

察院弟大祥祭文

嗚呼日沒復出木落再榮哀我人斯於何其徵門巷苔委幾席塵凝空存遺像回對靑燈嵗月流邁霜露洊更奄及祥除百感塡膺惟死與生晝夜之經匪我不知涕實自零勿念老人甘防觕寧勿念諸女終當有行我獨念汝才力從橫�焉不施遂卽幽冥酒汝所嗜酌之孔盈對我不飲若爲此情嗚呼哀哉尙饗

祭劉知言文

劉於吾鄕實多孫子公自妙齡見謂秀薿果以材諝取知於時進用伊始丞於宗司秣馬脂車方卽夷路出門縶之孰知其故有生同盡寧計短長毋化之怛來舉我觴嗚呼哀哉尙饗

劉知言祭文

嗚呼春去復來木悴再滋曷云其往哀我人斯容止詳整器局防夷遐想平生庶或見之鬰彼新阡卜曰且宜往其従之先壠是依酌我芳酒於以告違非君之悲誰悲之爲嗚呼哀哉尙饗

墓志銘

方聖時墓志銘

方君聖時諱昱永嘉之賢者也其父端嘗以文行爲歐陽文忠公所器重不幸早死君生未晬而孤稍長知自讀書涉獵文史論議衮衮可聽獨於科舉之學非所好也大觀初詔求行義之士州縣以君應選固辭及鄕大夫欵謁延致於學以表多士則悠然従之殆古之有道不可得而親疏者居常蓬鬢垢面敝衣糲食勞不坐乘暑不張蓋他人所不能堪而處之裕如也自號愚迂翁而朱君敏功贊之曰顏子之愚仲尼之迂旣愚而迂嗟乎斯名也信不誣觀今之人馳騖聲利役役至於老死而閒居野處之士澹然無營志安而體舒較之兩者不知孰爲愚孰爲迂當有能辧之者妻朱氏有賢行前君二十五年卒生子三人曰冠曰覽曰峴冠吾同捨友也屢試春官不利而志愈勵女四人荊湖北路提刑司檢發官薛昌言鄕貢進士王言處州松陽縣令黃衮其婿也季未行君年七十有二紹興十三年正月庚寅卒於家是年某月某日穿朱氏之墓而合塟之實在其縣竹浦之北山君性眞率無矯激與之友者數十年不見有一言之僞出入里巷見童稚若皂悉與鈞禮沒之日往往爲之出涕其平日所遊従與夫後進之士嘗質疑而問業者尢所傷悼相率奔弔爲文以哭之其略曰君之至行裏閭是師如彼圭璧瑩絕瑕疵又曰溫溫先生不事緣飾和懌曠達見者恱懌又曰先生詩文匪雕匪琢追陶自然似白不俗嗚呼吾何以銘其墓哉視鄕人之評可也濟南林某撰

劉知言墓志銘

永嘉劉公舍人諱安節與其従弟給事諱安上相繼以奧學粹行修於家由於州裏達於朝廷聲名籍甚時人謂之二劉至今吾黨之士聞其風想其爲人無異親承謦欬於長者之側而況子弟朝夕見所以事親従兄處宗族禦僮婢與夫語黙嚬笑飲食起居之間無非教也薫陶濡染宜有不學而能者君諱讜字知言給事之長子也防頴悟讀書止一再過卽成誦弱冠郡試有司曾與計偕一不利輙棄去曰學止爲科舉邪守門戶不墜先訓斯足矣以父任補承務郎監蔡州稅自後給事倦於宦遊築室治圃日賦詩將老焉母碩人張氏亦苦多病君不忍逺適從容滕下務盡其歡由是不調者殆二十年比二親卽世乃始束裝趨行在所防有詔得侍從各薦所知今參知政事王公時爲工部侍郎首以君應陛對之日敷奏詳雅上頗喜語執政曰劉某佳士也由監尙書六部門遷知太宗正丞駸駸進用矣屬微恙庸毉誤投餌一夕卒於臨安府官舍年才四十三官止宣義郎哀哉曾祖諱瑩祖諱去非累贈正議大夫君之配曰孺人鄭氏故中散大夫詳之孫生男五人嗣忠登仕郎嗣值將仕郎嗣恭未仕嗣昌嗣亨及女二人皆幼其卒也以紹興十二年四月辛夘弟右承務郎監平江府糧料院告棄官奉喪以歸卜明年二月庚申於其縣建牙鄕玉淸觀之前山距給事墓百步君之從兄鄕貢進士詡敍次行事以其狀來乞銘某與知言遊久且通婚姻非敢以是私於知言也知言循循孝謹無子弟之過嘗登其堂見大書唐栁玼家訓於屏風用以自警志尙如此且自宜銘銘曰墻髙易圮門髙易毀自昔聞家鮮濟厥羙於赫二劉華鄂韡韡誰其似之粵有令子其令維何克愼克只揚彼淸芬於宗有輝位卑無年吁其已而維躬不有後人之貽

朱府君墓志銘

永嘉絕在海隅民生老死不識兵革其俗習於燕安以浮侈相髙靡衣鱻食崇飾室廬嫁娶喪大抵無度坐是至貧窶不悔有鄕長者朱君元顯性獨儉素恥事華好一袍至數十年不易有晏平仲之風嘗造其別墅見所坐牀止以一版窳甚問之曰是先祖所用不忍易也里人初有嗤其陋者比見其奉祭祀饗賔客延師教子率從豊厚又斥其餘周宗族鄕黨之貧者至是始嘆服焉君少孤事兄如父聚居餘二十年內外之言無間者外祖劉無後嵗時薦享如事其祖且刋石墓左以戒子孫俾勿防其篤厚類如此君諱京元顯字也曽大父珪大父玨父輔忠徙自括蒼於君蓋三世矣初娶戴氏先卒再娶林氏有子二人曰義明知明皆預薦書義明蚤死孫男三人公度公量公願孫女四人君自幼頴悟有聲塲屋連試春官不利晚以特奏名補和州助教𨿽功名不偶少負平生之志顧視儕輩數十年間無百一在者獨君壽考康寧備享五福朱顏華髮時出阡陌人過之往往皆斂袵嘆息豫爲棺槨取釋氏寂滅之語刻諸前用以自省遇勝日引所親酌酒其側曰亂離以來身膏山野者何可勝數儻吾得斂手足於此志願畢矣尙何求紹興十二年十月壬午寢疾終於家得年八十有三埀沒而一語不亂以十四年三月癸酉於其縣建牙鄕茭洋之西山某先大夫於君爲外弟粵自總角得以子侄禮趨走於幾席之下憐其孤瘁每呼而進並慰勉良厚今知明來乞銘以識諸墓其敢辭銘曰丰於人約於已宜多受祉尙以貽其孫子

周季明墓志銘

孤子周華祖踵余門泣曰先人有日矣願得銘以刻諸幽余曰銘墓非古也儻未免俗止書鄕裏世系始終日月內諸壙不可乎而奚以余爲華祖曰君之言誠是也抑自痛念有不能自已者蓋先人資稟朴厚不事緣飾與人交終身無一語之僞幼孤祖母教以讀書通夕不寐燭燎毛髮弗覺也其専如此祖母沒殆二十年矣毎一念之嗚咽不自禁尢厚於親戚鄰里死之日往往爲之出涕凡此君𨿽知之他人未必盡知者兄弟太孫才六嵗異時省事問先人平生所爲誰將執其咎者君無庸辭余曰我習知先君子銘之宜也竊自思之昔我壯而無室人莫肯與者先君子不以我爲不才獨以女弟妻之今銘其墓人將不以我私耶華祖曰事顧實否亦何嫌之有不然以前所云並大槪書之可乎余曰諾君諱達節字季明永嘉人曾大父諱偉大父諱道父諱宗政以力田世其家紹興十三年十二月乙酉君以疾卒年五十五明年十二月壬午吹臺鄕兪奧山祖塋之東娶杜氏二男華祖其長也次太孫君晚得此兒甚愛之嘗求名於余今命名曰承祖尙慰泉下之念云

記

溫州樂淸縣學記

鄕貢進士賈如規來自樂淸語余曰吾邑廟夫子而祀之舊矣初未有學也治平中令焦君千之始增堂廡爲肄業所由是士稍知學崇寧捨法行乃自縣東南遷於望來橋之西距故址百餘步丁君湛鮑君輝實終始之盜起靑溪蹂數郡玆邑焚燬殆盡學屹然獨存紹興攺元守者弗防一夕燼於火自是春秋二祭寓於縣治或傳捨僧廬凡百艸創有司蹙額以從事五年尉吳君芾閔之白令丞再遷而南定卜於隆儒坊於是邑人義其爲爭出力捐金佐之不數月學成然儲廩無有也十五年春今令趙君從事下車揖諸生首與之謀曰養士而無以爲養柰何有諭其意者相率買田五頃計其入日可食百人又撤滛祠營市捨取僦直以資之遂斥基阯周垣墻辟齋序貯書籍造器用凡學之百須罔不悉備是宜有言以記始末敢請余曰子之邑大夫防介自將事無劇易盡心力而爲之𨿽悍暴之民或有不恱而抑彊扶弱人恃以不恐此亦學也邑人當有記之者子慷慨好義撫孤侄如已子嵗歉富室方閉糴獨發倉庾捐費以濟囏阨此亦學也里人當有記之者奚用求記於余獨不知學之數遷何謂也曰學自焦君以來無一登仕版者人多言其不利𨿽某不能違也余慨然久之因問曰子之學也爲利乎爲道乎道不逺人人自云逺絕倫類滅禮學遊心物外以求之非吾所謂道者以子之居家也而能父父子子兄兄弟弟夫夫婦婦道卽在是矣今一世之人惟利是騖吾爲此論誰不笑且怪者抑聞諸夫子曰學也祿在其中矣蓋學不期祿而祿自至似亦無負於學者若誦斷簡緝陳言徼幸取科第一得志棄之如涕唾無復有顧借心吾恐未見其利而羞承之矣況非朝廷建學之意亦非邑大夫所望於諸生也大夫名惇臨字庇民四明人紹興十七年五月旣望記

序

送趙庇民序

余狹中不能容物有面謾者必詰之不肯受其黯閹一日讀陳后山詩云潛魚避流光歸鳥投重昏信有千丈淸不如一尺渾不覺拊幾而嘆悔平生之非趙庇民之爲樂淸也事無畱難迎刃解落邑人防恵多矣獨姦宄之民不能欺欺必得之頗以爲已病焉譬如郤雍能視盜察其眉睫之間盡得情僞無一有幸免者𨿽晉民恃之外戶不閉而羣盜坐是以窮相與謀而逐之噫亦殆哉今罷官歸四眀訪別城中語我三年不能堪之狀余舉陳后山詩庇民喜曰此正我之疾也願書以砭我庶幾吾疾有瘳乎

跋

諸公送子惇詩後

裏除則喜外遷則慍此謀身者之所爲也內相顧公出爲朔漕諸公喜而贈之以詩顧之報章有曰大河失故道六月浮天流諸公廊廟器更爲人行謀嗚呼是謀也爲身邪爲國邪觀此則治亂見矣紹興癸亥二月幾望某跋

蘇詔君贈王道士詩後

文章蓋自造化窟中來元气融結胸次古今謂之活法所以血脈貫穿首尾俱應如常山蛇勢又如風行水上自然成文又如優人作戲出場要須畱笑退思有味非獨爲文凡涉世建立同一闗鍵吾友養直平生得禪家自在三昧片言隻字無一防塵埃宇宙山川煙雲艸木千變萬態盡在筆端何曽气索此篇頃見別本尙餘一聨云故嵗去超忽來日俄趣裝方入斷章𨿽曰逺人大觀然太涉悲戚殆似鬼中太白眞語防也養直下世今將一紀矣九原可復作耶讀之愴然並爲從周之子庭藻記之卷末庶幾風流不泯紹興丁丑夏至後七日蘆川老人書

資政與端明帖後

古人有言曰死者可生生者不愧故資政許公以厚徳碩望入防大政排迮異議不得以有爲而死今端明李公乃其平日之深相期者方以直道事君不肯少貶以追時好眞無愧於九原者也𨿽然吾黨之士蓋亦自勉云紹興丁巳六月幾望永嘉林某題

竹軒雜著卷六

