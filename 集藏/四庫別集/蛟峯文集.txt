

欽定四庫全書

集部四

蛟峯文集

別集類三【宋】

提要

【臣】等謹案蛟峯文集八卷宋方逢辰撰逢辰初名夢魁字君錫淳安人登淳祐十年進士第一理宗攺賜今名官至吏部侍郎以母憂歸徳祐初徴拜禮部尙書會父疾未赴宋亡元世祖詔禦史中丞崔彧起之於家以疾堅辭不出至正間修宋史有司不得其事狀故不爲立傳惟黃溍集中有所作逢辰墓表尙略見其始末明邵經邦作宏簡錄始爲補傳然亦據溍所述不能有所增益也是集乃其五世從孫防城知縣淵等所輯正集八卷前七卷爲逢辰詩文末一卷附以其弟逢振所作逢振字君玉景定中登進士官至太府寺簿亦國亡之後抗節不仕者也外集四卷則其七世從孫玉山知縣中所續輯凡逢辰歷官誥勅及酬贈詩文皆在焉逢辰當丁大全賈似道柄國之時皆能力抗其鋒持正不屈其提防川東刑獄及爲江西轉運副使政績亦俱有可觀惜其遺篇散佚所錄奏札惟寶祐三年請除內豎一防尙存余若論雷變論邊備論吳潛去位賈似道匿敗諸札子皆平生建白之最著者墓表略見大槪而悉不載於集中其所掇拾大抵案牘簡札之文爲多而策問一首至並考官評語載之蓋散佚之餘區區搜輯而成故不免識小而遺其大矣乾隆四十六年四月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

蛟峯文集卷一

宋方逢辰撰

申狀奏札

辭建狀元樓

某照得本縣見差修造司打量基址欲議建樓問之則曰爲某設也此固是鄕邦勝觀賢令尹之盛心於某何辭然某爲見田裏嗸嗸縣庭烈烈某自束髮讀父書便以致君澤民自任毎觀后稷視天下饑由己饑之伊尹見一夫失所若已推而納之溝中作而嘆曰彼何人也某仰防聖渥塵忝甲科則又將以致君澤民之責自任矣爰自期集來歸閉戶焚香置書一卷將前賢事業日夜討論將天下利害日夜靜思求所以報君父而慰蒼生豈有慮周四海而不及父母之邦乎且淳之爲邑吏猾民貧斧斤之餘元气有幾遭霜之葉不可以風毒民之尢莫如裏役一人之身責之警捕責之風火責之橋道責之督賦責之追防文移如山欲其頃刻爲之俵散卒徒如雲欲其倉卒爲之喚集拋買不時欲其質田貿屋而爲之償納縣道倚之如命胍而使之如奴隸取之如外府嫉之如仇讎自去年創置白納旬解錢米誰生厲階其禍最深充一月之役掃其家資之半充數月之役者其家掃地矣賢令尹下車之初首聞明榜罷此獘例一邑聞之爲之鼓舞曽幾何時罷而復行邇來鄕之父老過門者曰子聞保司白納旬三百典盡妻兒無擘畫之詩乎曰未也子聞齪標八九十年同百萬豪家一夜空之詩乎曰未也子聞縣家建樓之議乎曰嘗聞之矣父老勃然告曰樓則聞而田裏咨怨則不聞蒼生何賴於子某竦然下拜曰某之罪也旦夕當請於賢令尹以造樓之費少紓保司白納之禍此舉於某無益於賢令尹有益其從與否某𨿽不敢必若樓則決不容於不罷惟髙明實利圖之須至申聞者伏乞照防謹狀辭兼國史實錄院校勘【是時兼史之命非出於謝相之本心而出於諸公之列薦所以屢辭而後拜命】

具階方某狀照對某五月一日伏準省札備奉聖旨令某兼國史實錄院校勘速爲撰述輿服志某伏領指揮益重悚惻切念某種學罔工績文尢拙昨來兩被公朝札命俾某撰述上件史誌某所以敢於干冒鈇鉞一再繳還札命者蓋某自揆力不能堪兼進呈期限已廹使某臨時苟簡修纂懼必有疎繆故也玆忽被宸命華以兼職是益置某於坐鍼負芒之地愈無可以奉承之理如此則是某度徳量力之本心轉而爲幹榮覬進之私意公朝縱不以是而加譴某獨不自愧於心哉所有輿服一志容某一面用功外有校勘職名在某斷斷不當祗受省札當用繳還欲望公朝察某拘儒自守之本心特賜敷奏収回成命所有纂修之書仍乞少寛月日容某防集以副公朝眷委之盛心伏乞指揮施行申聞事

再辭前職

具階方某狀照對某再準省札備奉朝旨令某不必避免國史校勘職名仰見公朝眷寵之美意緣某自揆前日之辭今日之受兩有抵牾於義斷斷不安而公朝但欲國史成書在某敢不任責某於纂修則不敢辭所以上無怫於公朝於職名則不敢受所以下不背其初志然某不欲其文辭避頻凟穹嚴除已將省札寄畱祕書省國史庫不願被受供職外伏乞照防申聞事

乞祠

具官方某備員館職絲粟罔功蚤夜思之每懷兢惕𨿽聖朝包荒未賜汰斥然某實甚愧之近忽於六月七日得冒暑之疾繼以寒邪衝之至下旬僅僅小愈又因入局及行香出入再冒暑毒加以洞泄又緣前來發散過多遂至不能支持此間醫者用藥多不相投若非急歸私家尋醫必致狼狽欲乞公朝特賜敷奏畀以祠祿早還私家以便醫治伏乞指揮施行申聞事

再乞祠

具官方某狀照對某昨以病勢危迫具稟朝廷丐一祠闕以歸山林繼準省札備奉聖旨不允某仰見天地包荒之仁心切念某至愚極陋旣病且危愚陋而久畱則徒負素食之羞病危而不去則立見殘喘之蹙況某始因暑毒繼感寒邪腸胃虛鳴水谷不化異證捷出生意甚微一官𨿽卑館閣豈是養病之所二親在遠庭闈益重惟疾之憂坐館閣而病是已曠官遺庭闈以憂又爲不孝淩兢局地危迫吁天欲望公朝特賜敷奏曲回造化陶鑄一祠廩差遣俾得輿疾急還私家以便醫治實拜隆天厚地之造須至稟聞者伏候指揮施行

三乞祠

具官方某昨兩以病勢丐祠再準省札備奉聖旨指揮不允許令給假將理仰見天地曲全之造第緣某才鈍如椎福薄如紙一身值坎坷之戹數口有迍邅之災廼者七月十一日又有防犢之戚泛焉萍梗困於蒺防造物之所以警不韙而罰曠瘝者莫慘於此茍不急歸是爲樂禍又況久焉伏枕館閣非臥治之地仍欲望公朝曲回造化特賜敷奏陶鑄祠廩一闕俾得輿疾速歸不然乞除程三月俾得暫還私家以便醫藥實拜二天更生之賜伏候指揮

乞假歸裏

具官方某狀照對某一介書生備員百僚底屍素三年遂無分毫補報造化包荒未加汰斥比自六月以來一病幾至狼狽三上祠祿之請公朝未察其眞而未曲全其去但某昨來病中自知決不可不歸所有禦冬之具一縷不存而二親年耄已先奉歸鄕而某僅以隻身畱此二親在遠日夜所以望某之歸者甚切兼某昨有先祖襄事封於淺土近方卜地將以初冬遷厝某此而不歸是爲非孝欲乞公朝特賜敷奏陶鑄一在外待次小壘差遣或予祠或給假三者之中乞畀其一實拜二天之造伏候指揮施行

再乞假歸裏

具官方某狀照對某昨得父家書以十月上旬遷葬先祖促某急歸赴葬事某已卽具申朝省乞給假或補外或予祠俾得速歸以赴大事而公朝未察其心未賜兪允切念某爲先祖之嫡長孫豈有祖葬而長孫畱戀官職不急奔赴者乎揆之天理人倫大有所拂欲乞公朝特賜敷奏先與給假兩月俾某得急歸以全孝心此亦天理人倫之正須至申聞者伏候指揮施行

乞假札子

某切謂臣子之大節進退而已進以禮退以義禮主乎辭遜義主乎剛決故曰三揖而進一辭而退若當決不決而濡滯乎進退之間則失其所守矣某等不才業已買舟江滸挑包卽行但未得朝旨未敢輕動欲望鈞慈曲轉造化於假狀尾特賜鈞判且與給假暫歸若萬一續與在外差遣則未爲晚庶幾某等可以曲全進退之節不然要君之罪將無所逃於天地之間何以立身乎立俟指揮下情無任悚仄戰汗之至

再乞假札子

某不避鈇鉞之誅輙伸輪囷之懇某一介不才備數館底三年屍素靦面淩兢屢上丐外丐祠丐假之請疊奉指揮不允緣某近得父家書以先祖營葬之事促令丐外急歸甚峻某切謂君父之命一也不俟君命而先去固爲不忠久違父命而稽畱又爲非孝欲乞公朝察某眞情特賜敷奏檢防考功郎中洪勲例特與在外小壘差遣或照監丞呂中例特急假三月容某急歸以承父命以赴祖葬實拜公朝錫類無邊之仁某干冒鈞嚴下情無任俯伏俟命之至

出闗後乞假

具官方某狀照對某昨得父家書促歸赴先祖葬事疊上丐假之請未蒙公朝察其眞情某今月十二日又得父書促歸尢峻某切謂君父之命一也不俟君命而先去固爲非忠久違父命而稽畱尢爲非孝況某於先祖系嫡長孫若祖有葬而孫不赴豈不拂人倫而害天理兼國子丞呂中考功郎中洪勲近以弟赴兄葬兄赴弟葬俱蒙朝旨或給假或補外況某嫡長孫之於祖乎今緣卜期旣迫難以稽畱除已於十月十三日冒急出闗以俟朝旨外欲乞公朝檢防某前後所陳及照監丞呂中考功洪勲近例特賜敷奏或給假或予祠實拜陶鑄之賜伏乞照防施行伏候指揮

抵家乞寛假一月

具官方某狀照對某今月十七日午時伏準祕書省牒繳示省札二通備奉聖旨俾某兼莊文府教授及奉玉音促令某回省供職等事某切謂臣子之道忠孝所貴於兩全進退不可以中止某昨以父命促歸赴祖葬事屢控於朝乞假乞外未蒙賜允然卜期旣迫父命尢峻只得丐假於朝冒急馳赴今星夜兼程於此月十六日已抵於家方將再上寛假之請敢謂九天震威惓惓於一螻蟻曲賜追還之命某感恩入骨𨿽死不忘但某爲親乞退又難中變而爲進若以退爲進則要君爲不忠背父爲不孝實爲名教之罪人欲乞公朝特賜敷奏少寛給假之期俾某得了先祖葬事然後奔走公朝俯伏俟命所有兼莊文府教授省札寄祕書省庫並俟某假滿日赴省被受供職實拜二天之造伏乞指揮照防施行

展假三月

具官方某狀照對某一介螻蟻爲親丐歸自知凟犯雷霆罪在不赦聖度天寛曲賜涵貸伏準十月二十三日省札備奉聖旨給假一月某露香東面再拜感激埀涕以告於二親曰此聖天子至仁如天必使天下歸仁而皆得以遂其仁而不遺其親之心也天地之大未知所報某嘗覩先朝趙汝愚爲著作丐祠未許以祖母大事卽日自劾而歸仰值孝宗皇帝孝治寛洪就許畀外而釋其罪今某忝覩省札天涵地育曲賜予假𨿽某之妄庸不足以望汝愚之萬一而某之遭逢聖明防被恩寵則又過於汝愚遠矣今某始得安心入山有事於祖塋若不展假必致一簣虧山於孝心終爲有礙欲乞公朝特賜敷奏寛賜展假三月容某得終大事實拜公朝錫類無邊之仁伏候指揮

爲病再展假

具官方某狀照對某伏準寶祐四年正月十七日省札備奉聖旨除某著作佐郎某已於省札到後涓剛祗拜聖恩訖卽擬兼程赴闕忽爲痁疾再發未可戒行謹先具專狀控申欲乞公朝特賜包荒少寛程限放令某稍便醫藥俟病勢少可扶持卽便負席槁走闕下以俟鈇鉞之命伏乞照防申聞事

辭著作佐郎

具官方某狀照對某伏準今月十三日省札備奉聖旨除某著作佐郎兼備近降指揮庶官不許辭免某一介蛙黽藐焉井底忽逢王明汛渫而綆汲之某感激君父異恩誓將捐軀以報但某切念內外疊補之法所以練人才也毎讀晉陶侃傳朝暮運百甓問之則曰侃方致力中原若過自優逸他日恐不堪事某𨿽不才中夜感慨常有奮勵事功之心自曩綴朝班未更外任今復屍素館職切恐犯陶侃不堪事之譏欲乞攺畀在外小小差遣俾得稍自展布以啚萬分之報伏乞公朝特賜敷奏施行伏候指揮

乞攺正理還札子

具官方某札子伏覩指揮應命官凡經臣僚論列者並合經朝廷攺正某昨自寶祐乙夘之冬因有先祖卜葬事急投假狀卽行遂坐擅出闗之罰得旨寢著作新命按之者朱應元也丙辰之冬有排斥三學之士者某偶前此與曽惟爲文字交遂坐不合與太學生交遊之罰得旨寢寧國新命劾之者吳衍也景定庚申之夏以輪對不能盡言陳寅彈之得旨予在外差遣未幾以有官人不合作館事林光世擊之得旨予祠積是四非無非自取某惟聖賢不責人以無過而許人之攺過聖君賢相千載一遇此而不言是自棄於大造之外欲乞公朝特賜敷奏將前項特與攺正過名理還元斷月日伏候指揮

辭免司封

具官方某狀照對某伏準尙書省札子備奉聖旨除司封郎官某自揆不才合具辭免者伏以井鮒無聞久處泥塗之蟄幹龍有造忽聞雨露之仁其得若驚以感而涕伏念某素行乎患難自墮於迂愚不圖槖籥噓吸於天地燾載之間欲使勾甲萌拆於瓦石覆壓之下某𨿽無他技而善自知敢以庸才冒居淸選輙裁免櫝仰告朝廷伏乞畀矜特賜敷奏彚徵開泰倘不忍一物枝葉之枯自養曰頤願少給勺水簞瓢之祿禱祈懇懇局蹐兢兢伏候指揮

辭兼直舍人院奏

具官臣方某狀奏右某今月十三日恭準省札備奉聖旨方某兼直舍人院日下供職者伏以菲材僥幸濫分主爵之曹誤渥光榮俾涉代言之筆鼎來天寵震惕冰衷臣切惟內史贊書之司實爲文士淸選之極必有渾厚爾雅之體然後可以潤色國典必有激昻婉切之功然後可以感發人心必揮翰如飛然後可以備緩急之辭命必湧泉不竭然後可以應塡委之文書夫豈庸才可當是選切念臣荒疎學術淺涸辭源郎圍方懼於素飡詞掖豈容於越俎王言之制有七所未討論舍人之樣有三其何稱塞恐慚帝制祗速吏訶仰望聖慈俯矜愚悃不嫌反汗収回成命之頒特許循墻別選時髦之任吁天懇懇伏地兢兢所有前項恩命臣未敢祗受謹錄奏聞伏候

辭兼直舍人院札子

伏以綸闈地峻顧越俎以難堪黼扆天髙𨿽循墻而未許敢薦陳於愚朴祈轉徹於穹窿伏念某受才旣凡種學尢淺以寒苦而粗爲文字處孤陋而實寡見聞孤陋見聞固未習朝廷之典故寒苦文字豈足代皇王之訓辭冒居是官必忝於位輙成免櫝仰告公朝欲乞畀矜特賜敷奏渙焉廷號倘無銷印之嫌屬之時髦方稱如綸之任懇祈切切局蹐皇皇所有恩命未敢祗受伏候指揮

辭起居舍人奏

具官臣方某狀奏右臣今月十七日伏準省札三省同奉禦筆除臣起居舍人兼職依舊者伏以龍禦正中言動則書於史螭分左右記注必惟其人安有非才可當是選但覺震躬而不知渙汗之皇皇伏念臣孤遠之蹤空疎之器惟空疎則學問不足以該臺閣之典故惟孤遠則名實不足以孚上下之聽聞以名實未孚之人而職簡書豈能信乎後世以學問不該之士而立殿陛安能沃於君心而況濟濟周行藹藹君子茍自知非佚狐之選而不遜於防龍之賢必至曠官反以違戾伏望皇帝陛下察其安分矜其不能更畀時髦倘許緇衣之攺収回成命何嫌刻印之銷所有恩命臣未敢祗受謹錄奏聞伏候勅旨

辭起居舍人札子

伏以才非狐佚何敢班二史之淸身際唐虞未許爲九官之遜以感動之忱弗至宜呼吁之請莫兪匪告公朝曷回宸聽敢歷陳其梗梗冀轉徹於髙髙切原古者設官之由曷寘君舉必書之職蓋以人主一言之善否實闗天下萬世之安危所以選端良之人執簡在後庶幾處富貴之地非道不行以是官所系之匪輕𨿽先正猶懼其弗克蘇軾之有此令且必詣宰相而力辭必大之除是官猶自乞皇帝之攺授茍以譾才而不自揆冒居古人所不敢爲以此敗官何所逃罪伏望公朝察其非據許以奏聞言出如綸倘可惟行而惟反衣猶在笥何嫌攺造而攺爲所有恩命未敢祗受伏候指揮

討信州哄軍待罪札

具官方某照得比歲以來兵驕易哄不勇於禦亂而勇於爲亂所資以衞民而反以害民然桀悍難制惟信爲甚某蒙恩予節職在澄淸昨入境之初據信州公申本州軍人以支米作哄事繼得之諮詢咸謂郡糾遭其淩辱非小郡僚𨿽微然其損一郡之體者甚大卽欲誅鋤一二首惡少正軍律蓋以事體闗系者重所以遲遲而未敢輕於一發自此暴橫愈甚夏稅場棟子州郡已差人許福等又欲別差一吏州郡不聽遂挾眾喧噪以請州郡遂俛從之乃七月內州郡以獄劊行刑而許福等以不用軍劊遂集眾持杖拽街搜捉獄級擒至郡防必欲行法州郡不聴此曹又輙喧噪州郡又俛從之竊惟信之卒伍肆驕其所由來漸矣郡守低首喪气爲其挾制郡民吞聲茹苦爲其淩暴已半年於玆比者殿司軍將官提兵自信經過此曹生心衷甲腰刀呼儔集眾復謀爲變闔郡惶惶中夜束擔出郊以避禍以信之去天密邇軍兵干紀一至於此下無州郡上慢朝廷是可忍也孰不可忍也本司近以秋試因密切調遣諸寨寨兵入城爲防試之舉陰爲戢亂之圖帖上饒縣令程從事應新防州印牒差擬迪功郎兼本司僉防何惠生以捕僞闗防爲名同共合謀今月二十九日蚤據擬迪功郎本司兼僉何惠生同上饒縣令程應新申已於本月二十六日早擒獲爲首人許福等八名斬首示眾揭榜曉諭軍民各已平定外無非仰借國之威靈幸而集事少洗積年驕橫之風少正兵律抑亦可銷變於將來也所有調遣用命服勞一行人別具姓名開申乞賜推賞所有某不合專擅調兵及專行誅戮一節謹席槁俟罪外伏候指揮

乞與共討信州哄軍有功者轉官推賞

具官方某狀竊惟漢人有言曰有功不賞有罪不誅𨿽堯舜不能以化天下信州哄軍其罪當誅久矣某自到任己來日夜圖之而未有一可任事之人方欲以兵取之則本司無兵之可調方欲乞兵於朝廷則此等狗防何足上勞君相之慮環視精選得一有用之材曰從事郎上饒縣令程應新然彼方爲縣令其勢不足以運掉一州也而某於是委之攝行州事旁搜遠取又得一可與共功名之士曰擬迪功郎何惠生然彼方爲士其位未足行事也某於是畱之本司僉幙其不知者以爲過客也使之以過客爲名館於信州者屢月以盡察諸軍之情僞盡得哄卒之姓名盡識諸卒之面目入其黨與探之試之離之間之結之収之往反圖爲至於十數所與共謀者上饒程令也乃者八月秋試士人喧雜於是借科舉之名密調諸寨精銳頓之棘外而選彼黨之彊壯者収之棘內然後謀取其渠者而殱之彼八凶者誘而致之數處同時下手一朝擒之頃刻之間皆就誅斬急張旗牓以壓眾心軍民按堵如故今城內外不驚一塵所調捕兵不傷一卒實縣令程應新擬迪功郎何惠生之功也斯二人者使其一爲見任守臣一爲見任僉幙皆不當言賞蓋本職公事也今程應新以選人縣令行郡守之事何惠生以江州進士任潛師之責非其膽略度越常人何以不動聲色不煩朝廷調兵収徒手縛虎之奇功某伏覩在法捕獲彊盜選人攺官白身補授今來二人之勞非止捕盜而己欲望公朝特賜敷奏將程應新特與攺合入官何惠生特補文資給迪功郎眞命以爲趨事赴功者之勸外有頭目用命立功人張濟爲第一功王伯茂鄭榮次之若頭目以下則排軍璩遷藍安詹寶汪福余正陳福秦明徐彊余寶及百姓吳龍吉軍兵吳彊郭茂餘照二楊旺洪貴張珎魯先程先璩元等凡壹百餘人內頭目立功張濟本司已於信州見管進武校尉綾紙內書塡一本給付張濟充賞外其餘並合厚支犒賞欲乞朝廷札下信州於有管官錢一切支行庶幾賞不逾時則三軍感悅他日可以使人仍乞札下本司照應伏候指揮

辭免誅勦哄軍轉官

具官方某狀照對某今月十四日伏準省札以信州誅勦哄軍事備奉聖旨方某運謀集事與轉一官某竊惟百官有司各有所職曠職分之當爲者固不逃司敗之刑爲職分之當爲者亦無受賞之理蓋某之事與程應新何惠生不同也若使程應新爲見任守臣何惠生爲有官僉幙亦不當言賞惟以其選人縣令而行郡守之事進士僉幙而任潛師之托是以可嘉若某則爲所當爲僅可逃司敗之刑而已今公朝賞不逾時以爲厲世磨鈍之具因眾人而及某焉若某以本職公事而受賞則是僥幸而冒功頑鈍無恥人謂某何所有上件恩命不敢祗受欲望公朝特賜敷奏収回成命庶幾小臣得安分守伏候指揮

江東提刑一考丐祠札

具官方某伏照對某伏準咸淳三年二月省札授前件差遣某卽於當年四月二十五日入江東境交割本司職事越今年四月二十四日書一考某竊惟荀卿之書以禮遜爲僞衞風之詩以素飡爲非茍以荀卿之言爲嫌而犯衞風之刺則爲頑鈍無恥之士伏念某學未語上才不逮中冒乘使者車而行外司防之事𨿽小大之獄必以情而聴訟未能無訟𨿽得其情哀矜勿喜而罔中未能惟中聖人之言期月而可今某試之期年而風俗未能變化囹圄未能空虛弗績罔功孰大於此所以未卽司敗之罰者聖賢在上不求備於一夫也某是用不敢犯素飡之譏而避僞遜之嫌伏望公朝特賜敷奏姑畀祠廩使某以自量之心而爲自全之地實拜天覆地載之造伏候指揮

辭免江西轉運副使

具官方某狀照對今月二十一日伏準省札備奉聖旨某依舊職除江西計度轉運副使某聞命震驚懼溢於喜某竊惟小器受大任者有顚覆之虞一命至再命者有盈滿之懼某一介不才濫切皇華之遣司臬江左凜凜曠瘝乃夏五月旣叨進職之恩今甫半期又叨攺轍之命俾之將於西非但小器受大有顚覆之虞而一命至再尢有盈滿之懼所合具申公朝乞賜敷奏攺畀時髦庶安愚分伏候指揮

蛟峯文集卷一

欽定四庫全書

蛟峯文集卷二

宋方逢辰撰

書札

上宋理宗書

六月吉日奉議郎祕書郎兼國史實錄院校勘臣方某謹齋沐裁書昩死頓首百拜獻於皇帝陛下臣聞可使小人受隱然之福不可使小人顯然有勝君子之名勝之名一立則南衙北司之勢自此分天下國家存亡之幾自此決矣左右小臣供汛掃給奔走人主日與之接豈能恝然無愛之之心哉但不當使之竊威福與外廷角勝負愛之而又有以威之可也一或有罪惟恐不知小則斥大則刑無所寛縱如此則使之弄權孰敢哉治世者小人失志之時也亂世者小人得志之時也爲小人禱者必祝其遇亂世勿遇治世臣竊以爲此非善於愛小人者小人之在治世欲爲豺狼而不得噬欲爲蛇虺而不得螫信乎其不得志然無大惡者無大戮抑之乃所以全之詎非福乎若其在亂世豺狼當路而不可問鴟鴞橫翔而不可擊招權納賄而上不知蠧國殄民而下不告是天將稔其毒而殲之若國家危亡小人獨能存乎然則英君毅辟爲小人回互而求一勝者𨿽曰愛之而實非所以福之小人得志何所不爲寵則驕驕則橫橫則不可制漢唐之季建置天子在奄豎掌握威權出人主之右彼其初豈有此心哉人主寵之以教其驕縱之以教其橫爲之除異已者以教其不可制勢薫熾天下之穹官美爵大半出其門下豈復知有天子哉彼自知結怨於忠良召怒於天下萬一值英明之君決不赦故於危疑緩急之際不容不貪天之功以爲己力當此之時𨿽欲除之其可除乎彼其罪大惡極朝廷不能誅之則天下必有起而誅之者漢之宦官陳蕃竇武爭之不勝而並州之將乘天下之憤而操戈以殪之唐之宦官宋申錫攻之不勝而河中之帥乘天下之怒移兵以屠之然則漢唐之君前日所以寵之縱之者廼所以益其疾甚其毒而投之死地也爲北司者必欲與南衙角一勝豈其福哉人主之愛小人而使其至此甚非善於愛小人也恭惟皇帝陛下聰明而英毅中正而密察天下事事物物無不洞照其是非而獨於左右之小人未能以義斷恩以公割私何也臣竊料陛下英明而獨未悟左右之姦邪者其獘正自英明始何者英明之君多欲自操天下之權彼惟因人主欲自操其權也故間摘事之可悅可信者而試之使人主行其說以漸侵外廷之權外廷之權一侵則彼之說益進帷闥之密簾壁之窺君怒知怒君喜知喜畱正未遷左轄而姜特立先泄之以爲已功洪邁未除西垣而淵覿先賣之以爲己力其欲進某人也非一日之譽遊談之助足以宿畱宸聰欲退某人也非一夕之毀浸潤之譖足以潛蓄天怒陛下但見威福之出於己而不知彼實借吾之權以行其說而簸弄於中外烏在其爲權在我也臣又料陛下英明而獨不肯少裁左右以正綱紀者必謂此朕家事無預外人蓋將分宮府爲二也臣竊謂不然大抵小人之在君側其操心何所不至其所以不敢動於內者蓋有所憚於外彼其顏情稔熟豈懼眇然之人主哉若外不足憚自宰相至百官皆俯首弭耳以下之則此曹無憚忌之心生無憚忌之心生則君之惡動矣臣又料陛下英明必曰聰明自我剛毅自我此輩𨿽縱橫於中外豈能賣國哉臣亦曰聰明如陛下剛毅如陛下萬無此事然陛下獨不爲他日慮乎此曹素輕朝廷倉卒夜半禁中出片紙召某人外廷素無權拱手唯唯誰敢與之角是非者臣又料陛下英明而思慮獨不及此者必曰晚唐以內侍典兵故其權足以易置稷社今之內侍無兵𨿽縱橫不足以亂天下臣竊謂不然嬉笑之間有機穽焉樽俎之上有戈矛焉陛下不可謂此曹無兵也況修內壹司以工役爲名爲天下逋逃淵藪藏姦聚惡數百人凡州縣寨鎭之凶人巨盜刑於有司不容於鄕井者皆歸之又散而巢於某莊窟於某場皆內司之牌號也皇城禁旅實掌握之武庫甲兵實管鑰之如此而尙得謂之無兵乎蘇軾有言方其始也臺諌折之而有餘及其旣成干戈取之而不足與其他日以干戈而取之孰若今日以臺諫而折之臣非當臺臣者夫不得其言則去臺臣之志願畢矣尙何助哉但不去二豎則陛下縱虛賞言官一日而九遷之於國家之安危實無所益且南衙北司勝負之分乃天下國家存亡之一決此則臣所甚懼也臣此月六日嘗移書宰相勉其行申屠嘉之事而七日卽得寒邪之疾伏枕者兼旬矣玆又聞道路憤怨而切齒於二豎臣𨿽病睡不能著力疾輙爲此疏自知凟犯天威儻聖明自愛其國亟出二豎於外以拔膏肓之病根小懲而大戒使此曹得以全其身全其家卽所以愛之也臣昩死惓惓下情無任伏槁俟罪之至不備

上廟堂書

六月吉日具階方某惶懼頓首百拜致書於大丞相樞使國公先生鈞座前某竊見盛夏之月大陽無威盲風晦雨用事拔木發屋夜寒晝闇黯黯淒淒朝野震愕曰此陰剝陽之象姦邪剝善類之象大臣善類之宗主也輙摭所聞以告某嘗謂天下之禍莫大於姦邪之竊國威尢莫烈於姦邪之蔑國威夫人主之威姦邪竊之以弄於中外天下知之而人主未及知則𨿽竊也彼猶懼乎萬一之知則不赦矣一旦發其姦邪人主知之而罰不傷其毫毛彼得以蔑視朝廷曰無足畏者矣剝之初六曰蔑貞凶六二又曰蔑貞凶聖人重傷陽道之亡故以蔑之一字哀痛反覆而兩言之近日臺臣按發兩橫璫及其牙爪三四輩此天下之所共快而亦前乎此道路之所指目而亦人主之所獨未知者及此之時斥去一二則此曹尙有所憚曰國有威也側聽數日而兩姦從容上索祠邀去之牘玉音曰畱至於一再而絕其請斷蛇不殊刺虎不斃人心惶惶曰剝之蔑貞之象所可幸者天誘聖衷以內司擾民一事付之公朝此又南衙北司勝負之一大機也前日之未言也其責在臺臣已言而未行也其責在人主今付外則其責在廟堂他如小人庸人之爲大臣反倚此輩爲援者天下所不責相君自爲臺諫爲侍從爲執政正色朝端中立不倚負天下重望望之重者責之深未知何以處此前歲以一奄豎之隸逐一臺臣此國威之一屈也聲生气長陵蔑紀綱莫可誰何今日之事若不幸而國威再屈則豺狼當道自此不可問矣國家社稷之存亡在此一決未論他日之事卽目前而觀則臺臣言之不行惟有掉臂而去此曹思慮益深術數益密必將援一同類者入臺以角善類而空之剝之初六曰剝牀以足夫害人者先壞其牀之足害國者先壞其國之足剝之六二曰剝牀以辧辧者牀之榦也牀有干國亦有榦大臣國之榦二大臣位也陰之蔑陽先剝其足而後及其榦彼其敢於與臺臣鬭勝負者剝足也敢於剝足何憚而不敢於剝榦乎今日逐臺臣明日駸駸逐及大臣矣若俟其逐而去不若爲天下國家爭一勝而去乾道間淵覿之橫諸君子攻之不拔陳參政以一言逐之紹熙初姜譙用事畱丞相以一語去之畱之去姜譙陳之逐淵覿豈他有奇術足以撼其君不過伺得其泄報左史西掖之除漏傳兩文昌過府之事顯然有迹深中上心故二公甫下殿而三姦已出門矣況今之橫璫腥焰燻灼其顯白之迹又不止漏泄差除而已聖上英明決不肯終芘狐鼠但前此未得實狀所以不信今聞臺臣所奏具得事實況付之外廷此聖上疑中之信也易之坎曰納約自牖所謂疑中之信正是蔽處之明乘此入之機不可失若萬一爭之必不從則某又有一說上可以不傷人主之心而下可以慰天下之公議內可以開小人之路而外可以無損臺諫之紀綱而公朝又可以專爲之而不必忌今臺臣所劾內史之爪牙直胥史耳其富埒國其惡滔天若二三大臣坐朝堂猝然呼此數輩於堂下責其姦狀而黥借之然後聞奏則二凶旣以得免爲幸彼又可以嫁其惡於此曹以自解於上而九重亦可以自白於天下曰前日毒民之事皆此輩爲之果非禁庭之所知也一舉而釋君之謗捄臺綱之輕開小人之門解天下之怨畱陳之事又不足言矣不然靑史書之曰南衙北司勝負之決自某人爲相始某實爲相君惜之干冒鈞嚴下情無任悚惕俟罪之至

與廟堂書

某惶懼百拜申稟大丞相樞使國公先生鈞座前某竊謂天下之大可畏伏於不足畏惟其小而不足畏故其發也常至於不可禦昨者荻浦之盜其初不過鼠竊使州郡監司卽撲之豈有後來之焰焰哉惟始則狎而養之中則諱而揜之故終也至於上勞君相宵旰之憂再易部使者調重兵而後足以勝之前事可鑑已乃者道路借借謂郊闗之外白晝摽掠之風肆行無忌客舟非三五十艘气勢聯合不敢西上其地卽龍山廟山之對境其巢窟曰童家會後曰後杭是也其居環數里皆無借子平時販私越禁出江入海其舟白刄林立今則專施其毒於客舟有訴於天府者往往視曰常事而輕釋之由是其風日橫有奪其貨而沈其人於江者有拽其舟而泛其載以入海者徽嚴衢婺之人遭其慘者凡十數矣近又聞如陳其姓士人父子兩人遭刄幸而不死掠去數千緡囊篋席捲僅逃其身和其姓舟人被掠一萬三千緡米一十四石舟中之遭傷者數人嚴之淳安有課社每月用盝子發試卷到京委官考校近忽遭盜舟拏奪舟人急發一二盝以示之乃故紙也方得棄去似此態狀烏可養姦若防癰吝疽必爲腹心之急證又聞南蕩塞卒與之交通爲之耳目其商旅之實舟江滸某舟某物此曹一一密探及至波濤之衝專以巡船爲名如取諸懷及有司捕之則或縱或擒皆在此曹之手此尢不可不察者也欲望朝廷急行下安撫司及東西憲急作擒捕大者卽正典刑小者去其手足然後可以遏滔天於涓涓撲燎原於熒熒仍嚴戢後杭之舟出入不得帶防器所有南蕩塞卒與盜久稔不無以革之據在籍之額分隸遠塞仍於他所分撥生頭兵卒以塡之此亦轉移變化之一術也得於見聞者如此不敢不告惟公朝密施行之幸甚

達嚴郡守

某因回使就有懇稟近桐遂壽淳四邑民準大府督賦之命甚峻田野震懼某切謂此未必出於君侯之本心也往往有迫而爲之但在府由措辭與幕府擬筆廼純乎非君子長者之言𨿽然若使久在民間而不輸𨿽殺之可也今淳安家追戶對類有輸足之鈔又有預借之闗縣一切不理又重借明年民莫敢不聽又督借本戶民亦莫敢不聽如此則不可謂之化外之民矣而縣家方喜砧斧之下有銅山焉如近日盧某此淳安之佳士也婦翁被追壻代出官旣有足鈔又有防借之鈔可謂純民儒士矣止因與史筆一語扞格徑爲裂衣冠押之獄張皇暗申於大府將以作大威福應宰當卽悔之已無及矣今盧族以君侯方入左腹之言輙爲一札俾某轉伸札中亦不明言是非亦不敢冒犯府吏倘沐臺慈憐其壻代婦翁察其已輸足已防借有足鈔有足由特爲一轉福筆田裏幸甚至若縣家太甚之急弦可畏之裂焰亦望君侯爲赤子寛之一分某爲父母國請命不知狂凟惟君侯其赦之

回馬總領

某惶恐端肅加拜申稟總領都運大卿臺座前某伏拜臺翰讀之汗下某備員百僚底安敢妄發達官書自束髮受父兄戒素以干請爲恥況代人爲請乎某自去夏入館以來未嘗作一字爲人防監司州郡而乞丐於外不謂何等不肖子敢以贗書塵突自非藻鑑精明必爲所欺某前載備數吳門僉曹亦得一假托臺諫書者搜其槖猶有二三十封卽白之郡鞭背而拘之圜土郡賴此而後來者不敢以僞售矣大卿平昔風采赫奕此樣無賴輩到手不可放過也某繼此或有書到當於月日姓名下用名記以別眞贗然亦決不爲人發丐錢書若有之必僞也乞置之重憲以淸姦慝拜賜矣

與包宏齋

某惶恐端拜申稟提刑龍圖大卿侍郎臺座前某向也得侍立玉於鴛鷺行見格心一疏喚醒醉生夢死於卓然有立深爲朝廷有人賀未幾執事以繡衣而斧荊棘某𨿽得升堂下稟餞之拜而未能一牋申平寇之賀某豈獨無人心不爲國家喜哉蓋有憂焉以奪其所喜故也東南一角之天下四疆潰爛所恃以壽如綫之脈者僅浙右三數郡此楚漢必爭之厫倉也小人負乘致寇其禍乃使君子當之朝命借重望壓其衡自非深謀密運萬全而動安能破數十年不可入之巢窟哉未幾波濤湧變白爲黑公議幾爲之一厄息壤之盟猶在而三至之杼已投中山之捷方聞而謗書之篋已滿功之足以招忌如此哉所賴公議之幟卒不可拔今日之事是亦幸而集也𨿽然轉石拔山是非顚倒何朝廷之靳於賞功而不靳於賞姦賞盜與此某之所以憂而不敢喜不敢賀也因郡卒便僭及惓惓憤悶之心伏丐合照某洊有稟事近浙江聞有白晝剽掠之風客舟非數十爲黨不敢西上其地只是龍山相對所謂童家防後及後杭是也環一二里所居皆無賴子平時販私違禁其舟出沒波濤白刄林立卒然遇之則姑以買物而爭登客舟若隨其所索委而與之則幸而免不然則掠而去之近富陽令有一親戚遭其毒遂合巡尉捕之得二三十輩執而歸之天府往往付之等閒輕釋之近日頗橫嚴婺之舟遭其刼者數十矣此事正隸繡斧須望牒臨安及徧帖巡尉嚴禁密捕大者卽正典刑小者去其手足然後或可勝之仍須嚴榜禁後杭之舟出江者不得帶防器有者許巡尉拘解或可戢之不然郊闗外不一二里而威令不行其何以立國乎卻望密切行之

與寶慶夙宮教

某惶恐端肅加拜申稟判府宮教卽內除郎中臺座前某念日夏間伏辱臺翰且拜臺餽以師門而摩撫後進者如此感當若何繼嘗潦略且答狀謾爾微芹伴空函計徹巖電矣某備數百僚底屍素一年餘拭目時事中夜感慨睡不能著𨿽下僚惟當思不出位然鳴雞起舞自有勃勃不能遏者敬以判府器足以大受才足以濟學足以謀皇而斷國坐之細旃立之左坳則所以沃君心而起世道者必大可觀一麾翺翔不能動宣室之思邪西邊苦竹之圍危甚幸而城中堅忍敵以乏糧解去傳聞邇又圍嘉定聞此郡子女玉帛所聚敵垂涎久矣又須常得天幸可也若人事則戈朽斨鈍直可懍懍大理旣爲瀆破齒失其唇聞綫路可直達濎澧此尢可憂淮哨未棗紅而來生理一空彊鄰四面迫我而左右顧無一人能面北發一矢者朝除暮遷不過應副人情富貴姻姓曷嘗念及生聚教訓乎哉近天府易帥以馬華甫代人望甚厭服然圻漕有除職暫兼之令或謂注意在王而始借馬以壓物議未可知也但今之兩司非頑鈍無恥弭耳於羣貂者不可爲恐馬未必肯來耳時事可憂者類如此因風及此乞恕其僭伏丐合照

回吳退庵

某惶恐頓首再拜申稟判府提領節制大資相公鈞座前某十一月十八日伏拜十月間鈞汗驛日回緘始疑誤投審之再而後敢拜悅而讀之乃知江湖不肖子以贗書干瀆且辱臺餽而遣之是使某重速譴也某自束髮受趨庭教干請之戒甚嚴而況代他人干請乎某自去載之夏入館未嘗爲人作一字乞丐於監司州郡每見一等無賴子自爲札目列注宅防沿門作謁以乞書名者某甚嫉之惟只堅拒而排去已嘗榜於門曰例不書列札不作監司州郡書凡遊士過訪者必先扣其無索書之諭然後見之某非固矯枉過正亦自揆百僚最底不敢妄發達官書耳玆承鈞諭所謂裘其氏者某不知其爲何人欲望鈞旨索而鞠之重置於憲亦可以淸姦慝而杜幹聒也伏丐鈞照

【繼是或有書問當於月日下用名記以別之然亦決不爲人發丐錢書萬一有之必僞也】

薦洪尉

某等惶恐端拜申稟都運判府安撫待制臺座前某等竊見庚戌同年仁和洪尉蘭文章政事兩以優稱初筮奔走使節下比及一年本不欲自鳴然恐如叔向所謂子如不言吾幾失子輙代致鬷蔑之喙如防少借造化則一言而識鬷蔑在叔向不得專美矣瑣瑣混瀆伏丐臺照

薦王新班

某惶懼僭越端拜申稟侍讀提舉端明相公鈞座前某嘗謂知賢者必當有所薦妨賢者必當有所避帝朝命官必遜於殳戕伯與遜於朱虎熊羆濟濟之風今不可見已知賢而薦此相公事也某不得出位然自知妨賢而能避其猶可以希相遜之風乎邇聞朝廷指揮再開史局方搜天下英傑其實不才濫叨史館今竊見從事郎侍班王某捨選發身家貧徹骨其踐履在某上學問在某上文章在某上丹鉛防勘實維其人敢以某所領史館校勘職名推以遜之而某自有祕省本職欲望鈞慈特賜備申朝廷乞兪所請庶幾某免妨賢不避之譏而相公亦無知賢不薦之愧矣干冒穹嚴下情無任悚息之至

與趙端明

某惶懼端拜申稟判宗端明相公鈞座前某念自壬子春得瞻拜階府違侍一瞬四周星夜望南閩聚奎焰焰知一代英傑考槃在阿之地也某去載嘗便翼一紙走起居問去鴻飄飄不識徹巖下電否欽惟手抉河漢爲天下文章宗主力負宇宙爲宗國廟社命脈當今柱石人也江濤洶湧之秋眼中人才左右顧無一可當緩急者野水孤舟之句未嘗不中夜撫掌爲世道浩嘆邇聞朝廷寓意江左夷吾將彊起之而東山髙臥迫之堅不動仕止久速某知先生之所以權衡乎時者審矣𨿽然山中雲出雨太虛洗淨一畨山更好蒼生固以此望英嗣司令著郎到此某幸得一拜識未幾亟索祠歸何與豈翔集之審固當如是與抑不肯久去膝下與某屍素蓬寓且兩年無絲髮補國𨿽下僚惟當思不出位然寤寐時事雞鳴起舞自有勃勃不能遏者日夜鞭勉惟恐有負師門便鴈如可賜之箴砭惟丐勿吝玆因司令錦歸附便致安問伏丐鈞照

回趙端明

某惶懼頓首端拜稟申判宗端明相公先生鈞座前某昨者伏辱鈞汗寵報且領鈞貺潦略具答狀附之回翔深懼不敏敢圖鈞慈與門墻小子下交乃如家庭相接之气象某何爲得此於先生也某備數百僚底絲粟罔功蚤夜兢惕深懼負所學而負師門前輩謂愛做好官而不愛做好人某甚以爲戒夏五奏對愚天下三字深犯時忌頗聞貴人銜之此月下旬洪豸再疏二璫盡力攻之而不勝六月十一日除目蓋爲逐洪豸而恐在朝者紛紛故例一美遷用杜公議之口耳諸公得此果不言幸三學之士爲之舉幡二十三日洪豸再除常卿亦姑揜外觀其實爲二璫地也某適病寒邪伏枕者兼旬睡不能著二十六日又力疾一書撩蛇虺之頭此日王潛齋爲擊去次日李文溪又爲擊去文溪嘗疏二豎故受此禍潛齋聞亦因此事與上面不合時事顚倒一至於此某勢只得見幾而作矣不然焰焰必及莫可避矣歸使潦略仰報先施伏乞鈞照

通方宮使造黟侯祠

某竊謂當今天下何哉戎狄豺狼擾我金湯正智者效謀勇者效力之時也而明府乃貼牒札奉使府命俾駕鶴子孫同新鼻祖祠宇永平一籍圖鳩三千【闕】似若急今日不急之務然亦不能無謂焉田單復齊而有神師教我之詔東晉淮淝之靈蔣山而艸木人形晴淮漲波神與有力焉今日之舉其意亦猶是也夫悒神貼者是不一姓獨於吾宗是鳩者猶淸平烏龍之廟成於邵安樂侍郎之廟成於何子孫之責也非惟公上之命不可違神祖洋洋如在況虛谷先生又神祖之流芳者也不以是而應公上之命其將何辭吾宗勉旃伏丐臺照

答何毅齋求薦

某惶恐端拜申稟判簿帥簽郎中尊友兄某去冬防惠書求鄙字時朝議分梱已定書不書元無損益是以姑與煥翁言之不欲多言便胥失之也居無何策馬西去乃爲向陽花木保師一見卽相知羅之議幕薦之公車畱視東【闕】大勝造物相成就固自有所也承聞北風之惡使人抵掌天地中气所宅敵人據之今尙有五十年窮山陰谷爲雪霜所扼一陽動則迸裂求出以求附我正統逖琨起舞玆惟其時惟吾兄勉之內屏不鄙垂諭薦書弟某被譴方新惟當閉門以自省匪惟不得而書𨿽書決無益也今叔太博爲一世名勝近歸自廬陵今近捨遠取皇甫持正不笑我乎某茍可效綿何敢自愛而以徳之愛亦有望於君子也艸略占報不敵來施惟祈臺照

達朱南山制置

某嘗謂人生宇宙間翕忽之聚皆有定分而豈徒哉昨尊執事玉立朝端某贅員班底得以親切門墻今尊執事持節江淮某馳驅王事又見並轡原隰四方上下無往而不托鄰績之光謂非分定可乎一介往來篤敍鄰好禮也修敬有稽汗我顏甲屬玆陽剛方長嵗除伊邇荒山寂寞風宜不腆登載副箋以贄履端之敬髙誼鑑忱特賜采納榮幸億秭輶瀆崇嚴伏墨戰栗

達趙都大

某憶昨在班中獲修一紙之敬恍疎記曹兩見寒梅煦然趙日之溫甚郇云之貺開椷如見諫議其何忻快之如揆辰天地三陽萬物生意恭惟某官從容論譔樂只澗阿明哲簡知穹示棐佑臺候動止多福大卿以畢原酆郇之昭徳蒼歆向之名望內之爲磐石外之爲扞城固其所也而髙臥不出何與龍泉太阿當爲宇宙間用若久藏櫝中其光射鬥牛自有不能揜者豈世無雷煥未知至寶之所伏耶

達李提舉

生平慕藺之心未快識荊之願所恃燥濕气味之相合𨿽曰未面而心固面矣棠陰蔽芾瞻之在前敢不封防惟謹比者忻聞建臺未遑專貢首以爲人之請衡陽推官楊某於某嘗僚今以其屬城掾受察於節下千里之書借羽言徹其姓名於左右某未見顏色而言則鄰於僣拒人於千里之外則又幾於固用敢忘其僣以免於固輙爲拈出倘蒙恢之以仲尼之天覆之以少陵之廈幸矣幹防陳言伏祈臺照

賀盧可庵鄕舉

自春暮稟別於化成堂一瞬景物累攺蓮而菊菊而梅矣絆縶吏塵池邊之吟籬下之酌弗克與兄共之而嶺梅之寄又復疎濶冗實奪之非敢慢也久不聞信試後李提幹歸急走問之𨿽得榜而未知其人然玉川一氏必君家鴈行中人也十月終有來自鄕邦者方知執事巍奪髙名急用喜舞此事爲兄不平久矣吾今而後知造化終有平時春官榮上更宜勉之令叔冑監發軔天地成就人才各有地方十七兄爲鄕試首新刄發硎其利如此可喜可慶吳門況味粗安藜藿每旦入暮出府事如蝟毛惟廉與公不敢不勉

吳是齋問乞巧文內子厚少陵事

比使鴈拜狀繼承誨答感甚忸甚暑中六合爲窰惟有長簟打眠無由嗣箋稟起居而鴈使叩門乃拜琳瑯之緘金玉之餽上樽太牢甘物珍而丰何以辱此長者賜弗敢辭下拜芒背汗面而已貧家𨿽無巧筵然菽水有具對銀河不寂寞矣少陵子厚嬉笑皆成文章執事拈出俾某忝注腳某妄論謂方員茍齟齬丈夫多英雄少陵生平不遇者在此子厚附叔文終身爲巧誤所謂天之所命抱拙終身豈因巧而得拙與然不以人廢言皆吾輩一段鞭警也先生以爲如何

賀盧可庵赴春官

昨聞秋帖香名亟奏書稱慶繼辱誨答劇用忻浣鄕邦英气煇乎山川課盟諸丈所作香滿西浙不但卯峯區區之讖而已百里三元豈三山所得專美哉諸丈聯翩上春官辱以義約見諭覩此盛事敢不薄助授之回翔矣執事與介翁煥翁鼓行而前全勝必矣但世事悶悶人意明目張膽摧倒一世雄傑可也不然反爲髙科羞

回賀何正書

某肩門深雪罔知宇宙之寒燠是以於親戚鄕黨間皆不能修元正賀可謂缺典專伻以臺緘來喚醒溘睡漢眞情滿懷喜可量哉鮮鱗玉粉之頒品品珍腆下拜登受之春風鬱鬱塞茅屋矣使旋亟奉此以復命其諸謝私尙圖嗣控

回魯國正謝銘書

某昨防不鄙緘示先大夫平生實履某飽聞典刑舊矣昭昭年華實印我心是以不果別作何必專椷言謝爲也坡翁祭文有曰軾於天下未嘗銘墓獨銘五人皆盛徳蓋富鄭公範蜀公司馬溫公趙淸獻公張文成公而已某於先大夫亦云適有慮囚之行役其謝潦艸伏祈臺照

回盧可庵

懶來枕書困忽聞打門聲起視之則滄海頻渴萬寶畢呈吾可庵辱貺也盥手摩眼疾展快讀其秋後之山露下之葵霜中之菊與雪前之梅竹與引玉之誚何敢辭也

回許國正爭妓

前日蒙諭已知其不可而見之報牘矣專椷再至何猶未能忍情而介介於此耶某謂爲柳下惠則可爲魯男子則不可執事爲磊磊豪傑之士則可自家以拘拘尺度之士則不可且望就縣行移若或置飄風之過耳則又愛執事以徳者也

與吳是齋

臥牛衣山中罔知世界上事但見晨窻白而黑黑而白則知朝而復暮暮而復朝也厥有拍其肩而告曰桃符又換詩新句矣感物景而思朋友不能相與一樽訪梅花而尋嵗寒盟心耿耿乎不寐也某物聊爲詠春亭怡集一笑之助

回盧可庵饋物

某坐看峽云來往靜觀天地心見往古來今於穆不己之命元無息也遙望風露天邊此心同也此興同也伻來以書餉我雙魚朋酒便當漑釜鬵洗杯杓以承嘉徳矣艸艸切希臺照

達宋雲叟薦毛伯明

某昨嵗之夏在山房弟處得挹晬盎爾後梗泛於旅渴賢之心夙暮耿耿率爾有稟鳯林毛舉之鄱人也挾風水而往遂家焉今有二子曰伯玉伯明克世其家久聞蔗峯下有焰焰者曰宋雲叟屢需鄙字求見伯玉者間在胡戎坐間已識紫气獨伯明未獲瞻際數字相其行倘有鞭策惟命是聽崖率奉簡不如書儀切祈鑑亮

達王翠麓薦毛伯玉

元毛伯玉遞至佳章兩軸其一則令西賓省元作也患難遷徙之餘見珠玉不任喜慰遙想胸襟冰雪主賓一也十襲爲榮某念昔在江左時得托好寅恭承揖共濟孰非大惠十年往事今在夢中自丙子春山中盜起焚刼一空挈家於外於今四年萍梗東西未有定止望翠麓潭府三槐如故眞如桃源洞天起敬起敬某久欲一紙問起居而未能適伯玉過我相與道令徳伯玉正欲求見遂作此以相其行聞翠麓方欲擇佳山水以爲千秋之藏伯玉願以杖屨從聽鞭策艸艸上狀不如書儀伏丐臺鑑

答盧可庵手帖

山中揜耳不知五月又一陰生矣腳跟不定於親黨之禮何誕之濶兮使價叩寓廬蒙惠舒鴈籠炊丹杏三味俱佳下拜登受蒲節不荒落矣崖率奉答未旣厥心伏祈臺照

回洪司理爲親壽

日坐故紙惟無從奉書伊我懷人寤寐展轉扁舟挾策過洪都目迷五色使人知气忽奉來教如對玉立其爲忻快可量哉內帖有盛餽何從得此篤敍綈戀爲吾親壽當於前輩求之在某亦曷敢辭但見任講壽禮於條有礙若曰於已則不可於親則可畢竟費注腳用是例以此謝而不敢獨受於執事也其爲感激與受均之

送物與陳宜中丞相

某忻審玉節建臺未遑走一介修睦鄰好非禮也寒燠起居已具吏楷外由中有敬敢申布之某觀風非據屬在同舟倉庾狴犴𨿽曰各有攸司然視時聚散使民免於饑仁意周匝庶幾輕生者少遠罪者眾刑可期於無刑河潤豈直九里哉某與一道生靈並受其福某將忱無物涼【闕】風【闕】登載副箋不以鴻毛而斥之幸也春樹暮云遡風淒斷

送物與盧可庵

某以九日畱臨地𨿽此世界人無登髙佳興然濁酒對黃花長歌靖節之詩胸中自有一日太平某率爾池魚牟粉珠也百事吉專人持薦萸菊之末得蒙一笑幸甚崖略奉簡切祈親亮不宣

遣花粉禮往項宅

某維時雪中開霽貞下起元敬惟某人徳配陽休气排冬凜臺候動止多福某惟禮曰婚禮者所以合二姓之好上以事宗廟而下以繼後世者也故君子重之某以仲女托之門墻迎禮旣行則百世之好方自玆始聊奉薄禮所以將其敬也倘蒙不鄙而顧畱之幸甚

蛟峯文集卷二

欽定四庫全書

蛟峯文集卷三

宋方逢辰撰

啟

賀董矩堂

某啟伏審光膺典冊進秉鈞衡有王佐才人謂用仲舒之晚任天下重今乃得伊尹之時皇路大亨蒼生胥慶孰不交陳於頌語僕方願獻其忠忱某竊謂自古至今未易有明良之防惟天祚宋豈終無平治之期每念吾皇屢更元弼越若老姦之執柄遂令上意之吹虀但欲損外廷之權反以開旁遁之罅𨿽宸聰英斷視堯舜無以過之然中書積輕有周召不能爲者而況暫焉冢司之虛佇沸乎人心之多疑或云巨姦之復來或曰外闑之晉拜議論交撼證候可驚忽開昌運於千齡乃宅耆儒於百揆致君之責實重當世之務孰先恭惟某官四海一賢兩儀間气齊家治國平天下夙韜大學之經綸佐王經邦統治官素抱太平之綱領時止則止當爲必爲人盡倚冰我則爲仲宣之接淅眾方辭甲我則爲裴度之請行旣深愜望霖之心宜卽展擎天之手然適處艱難之防正有資撐拓之功仰而思之非無事者如國計當裕而邊防當飭士風當美而民瘼當瘳此𨿽久積於獘源然尙可施於活著惟獨正邪勝負之際最闗治亂反覆之幾淸晝之狐貍方嘷南衙受屈髙崗之鳯凰欲集東方未明幸弦轍之一更宜弓旌之四出多培元气少抗外邪使朝廷之肅然則宗社之幸甚某自擢禮闈之桂卽栽治化之桃聳觀登庸喜至欲舞燕雀賀廈先歌芘寒士之詩蟋蟀吟秋當續得賢臣之頌非私禱也與眾望之謹具啟事專人馳貢鈞墀百拜申賀伏惟鈞旨俯賜鑑察不備謹啟

賀何提幹

恭審入登法從就領神臯夜半思賢劃聞漢宣室之召日邊作郡驚見趙京兆之來輙持一瓣之香以贄九頓之賀恭惟某官才且毅器博以周運斤成風解全牛於四顧策轡奔電洗凡馬而一空自其不卑小官於州縣之間已知將降大任爲社稷之重剛亦弗吐柔亦弗茹以霹之手而把麾威於不怒信於不言以天地之公而持斧翺翔卿月驅馳使星足用度而不斂於民士無饑色有仁義而可利吾國王曰遄歸第版曹適當煎熬乏興之衝而京邑又有彈壓不行之獘狐嘷萬狀蠧宂百端如上必欲無拂乎人主之私心而下又欲不傷乎天下之元气𨿽有智者實惟艱哉惟公權衡二者於熟慮之餘則我邦家庶乎有無窮之福方見君子有益人之國毋使小人執理財之權蒼生望之赤心及此如某者窮途場屋借逕右階𨿽素無根柢之先容未甘與艸芥而俱腐月烏三匝方吟繞木之無依雨燕孤飛尙冀捲簾之放入一忱歸向萬舌莫彈謹具啟事專諸臺墀申賀伏惟臺旨俯垂鑑念不宣謹啟

賀王僉樞

某伏審顯膺宸渥擢贊廟謨江左喜見夷吾屹爲砥柱中國欲相司馬先領天樞增重朝廷聳瞻夷夏共惟某官盛名蓋世直道致身於眾人方醉之時冷揩醒眼居萬物爲圜之世獨秉方心遂從班班乎中外踐敡之時已知卓卓乎毅重遠之器總司制司之條畫足鎭闗中春官天官之規模可推天下宜從瑣闥卽上幾庭矧惟世事江濤之秋又值人物晨星之防兵憚而國弱財匱而民貧及閒暇可以有爲以疑信費於虛擲惟事事備乃可以無患言人人殊何以成功必資運帷幄之中折衝尊俎然後坐廟堂之上不問甲兵邦其永孚於休公有無窮之聞某竊依大廈側聽溫綸休哉登庸喜而不寐帝謂何見之晚漢豈憂匃奴哉天將大任是人商爲眞宰相矣非私禱也與眾望之

賀程僉樞

某惶懼頓首加拜稟申樞密端明相公先生鈞座前某伏審明廷渙號右府升賢上念李牧廉頗冀精神之彊趙王命程伯休父圖宥密以興周增重朝廷聳瞻夷夏共惟某官淵源伊洛人品富韓萬頃涵波澄之不淸淆之不濁一團和气聽之也厲卽之也溫自入長於烏臺卽躋榮於紫閣禦史作朕耳目持剛亦不吐柔亦不茹之心文昌爲天舌喉行進思盡忠退思補過之事宜從雉正徑上鴻樞矧惟云云某以書生爲門弟子聞明主得王佐才休哉登庸喜而不寐紫泥一下咸謂僉書之得齊賢甌墨又新倚需中國之相司馬非私禱也與眾望之伏丐鈞照

賀胡殿院

伏審擢從諫省晉貳臺端玉立坡頭久抗靑蒲之節芒寒殿上再揚白簡之風除目一頒僉口交慶恭惟某官邦之瑚璉學者斗山忠言嘉謨有舒蕡諸子之不及細旃廣廈非唐虞三代則不陳龍旒簡知豸冠益峻當栗烈冰霜之操爲胚胎霖雨之基某芘竊萬間喜聞三接燕雀之賀廈屋輙控輪囷雕鶚之在秋天佇觀淩厲深慚塵瀆伏丐淵涵

賀丁司諫

伏審龍墀疏渥騎省升賢白簡回天已芒寒於柱後靑蒲伏地又玉立於坡頭吾道之亨下民是望恭惟某官邦之瑚璉學者斗山峩惠文之冠風采聞於天下坐細氊之席仁義陳於王前簡在帝心擢司廷諍君子得輿民所載也毋使昌黎之疑陽城衮職有闕我儀圖之更令淮南之憚汲黯栗烈冰霜之操胚胎霖雨之功某芘竊萬間喜聞三接輙憑一紙以寫萬分無任冰兢伏祈淵鑑

賀吳守

某伏審宸陛疏榮輔蕃借重一絲髙潔猶有漢故人之餘風千里廉平又見吳河南之作守下車戾止交笏慶之恭惟某官眉山之蘇華陽之範蓬山直上便當執筆於二螭棘寺橫翔胡尙持麾於五馬行且召矣姑少俟之某一別轉頭五年撚指未由面賀徒切心傾維巢而鳩居之幸有滕君之在及門而馬后也勿云爲賈之賀遲盈臆願言非舌可盡伏丐臺照

賀邵正言

戊戌狀元之及第獨冷甚安慶曆禦筆之諫官新除再見鶴鳴而和鵬怒則飛喜直道之可行宜淸朝之增重忠良得路已辧蔡君謨之詩議論回天必須張元素之力非私禱也與眾望之某𨿽病欲歸因喜亟賀萬間之托大廈不徒私上棟之安一言之訂千金庶或伸南衙之屈深慚塵瀆伏丐淵涵

回趙少保

某伏以天子維辟公實賴鷺飛之助宗廟爲小相偶叨駿走之聯奉以周旋曰予先後適際慶成之始允爲無疆之休未罄賀私先蒙遜牘兄弟婚姻無胥遠矣來此雍雍神祗祖考其安樂之錫之簡簡略陳稟謝未究願言伏丐鈞照

回鎭江徐總

某伏以諸侯上之王人已聞環召三館中之冷客猶辱杯傳旨哉竹葉之香華矣菖蒲之節久聞公瑾願爲不覺醉之交未許屈平乃作我獨醒之客下拜受也中心藏之伏丐臺照

回王檢閱

某伏以九重渙號半刺借賢奏上汗靑已就補天之巧香傳泥紫忽催分月之行除目一頒僉口交慶恭惟某官師尊姬孔奴視遷彪𨿽驪龍之珠惜爲漁者之所得然塞馬之福詎非鴻造之復還便當立柱下之班胡乃屈治平之駕防且召矣姑少俟之某不能畱行慚無舉羽之力薄言往送冀寛接淅之期無限心丹尙須面白伏丐臺照

回南班冬

魯云喜書又報有年之兆趙日可愛易爲向陽之春茂對昌辰宜裒殊祉恭惟某官爲善最樂大雅不羣舒栁放梅天必私於玉葉拔茅連茹地行錫於圭桐某濫伴吹藜又聞鳴竹方圖面賀先辱手箋百萬買宅千萬買鄰密邇仁人之裏一陽爲復三陽爲泰願依君子之明無限謝丹尙須控白玆祈臺照

回徐總

君子占七日之亨陽從地起王人序諸侯之上福與日新方擬慶箋先防巽汗恭惟某官气排冬凜徳配春和一綫添長緩如絲之六轡重緹噓暖回挾纊於三軍或遄其歸可拱而俟某冷伴靑藜之杖浪辱蒲萄之觴旣有滴紅寧憚斗十千之直第虞飡素不無囷三百之譏感藏諸心言不盡意

回西倉送酒

玆審揚旌拂日擁纛朝天且分萬斛之春例及百僚之底光生節朔惠重泰山今朝捧漢殿之觴被沾丐者多矣他日作商巖之醴願公溥其庶乎具此控酬伏祈錫詧

回皮嘉興

气應黃鐘又報放梅之信香凝畫防頓回雋李之春對此新陽宜爾遐福某未由執贄先辱傳觴勿謂孺文之飲此特私恩但見公瑾之交不覺自醉下拜受也中心藏之幸有滴紅寧憚長安斗十千之直第虞飡素不無河漘囷三百之譏感藏諸心言不盡意

回南班正

玉曆頒春又報桃符之換璇源襲慶宜增葛藟之長未卽贄庭先防墜汗恭惟觀使領衞太尉振振公子藹藹吉人脫穎金枝自是向陽之木分封圭葉行連拔茹之茅與時偕行何福不至某居蓬山底托樾防邊四爲鄼五爲陸幸甚藩蘺之剖破三於耜四於趾但求畎畮之歸耕亟報掌書余需面賀伏丐臺照

回詩祕書送物

某無功受素飡之祿方懼河漘之貽譏聞君上白玉之堂乃許瀛州之隨步未由贄慶先辱貽箋餽我生魚旣有化天池之便酌之浮蟻又欣回冰谷之春玉蓮深契於苦心繡可托於永好粲然之文驩然以相愛得之若驚長者之賜少者不可辭歸之斯受尙須面白以控心丹

回王漕賀新除

伏以東觀底僚偶塞除書之數西淸法從忽來華剡之頒得之若驚報於何有退思僥冒益重淩兢昔繙閱乎道家山之藏尙訛渡豕今超躐乎蘭臺郎之選寧免濡鵜所當後汰而前揚莫匪左提而右挈一字之褒榮於衮辱先施之七襄之報不成章非敢後也尙圖酬控以罄謝私伏丐臺詧

回安吉楊守

六十屬觀象喜頒魏闕之條二千石惟良融作霅溪之慶與時偕極何福不臻恭惟某官風韻浚明天資凝遠陽春布徳已奉行玉札寛大之書肆夏升歌卽展布金鑾論思之事某未申贄賀先辱貽箋玆飲公瑾之醇醪不覺自醉若作商宗之醴酒更賴汝爲感之在心言不盡意伏冀臺照

又回楊守送重午

某冷坐道山罔記菖蒲之節香凝苕水忽傳竹葉之馨敬再拜之得一醉矣有餘謝悃尙須嗣箋第乏報璚惟祈炳鑑

賀吳是齋弟中鄕試

種槐久矣殆如種徳之多折桂以之何啻折枝之易山川且爲之攺色雞犬亦爲之動容恭惟某人博大深髙明寛厚以是父生是子載瞻砌玉之芳以難弟得難兄共副儒林之望三獻小淹於抱璞一鳴始見於驚人淡墨書名不在郡英之下泥金作榜卽爲四海之魁

賀何梅境入太學

監闈奏凱帝學騰聲行當髙占南宮而魁唱彤庭猶使同登瀛州而蜚英璧水造物者將玉其成就大君子益顯其姓名

賀何曽六丈得鄕第

秀芝呈瑞已爲鶚表之占撤棘登名果見鳯雛之捷金鈴夕報鄕錦晝榮共惟某人望聳儒林芳聯棣萼韋經教子於詩書尢用其心竇桂収功在造化可謂有眼更看黃甲自有靑氊某賀在人先喜如已有遙想長安得報弟兄兩處和气春風少頃浙漕聯鑣父子一門人間天上謹專申慶伏丐炳原

賀余吉甫升學【中十一名】

凱奏上庠共仰天荒之破名標先進咸瞻月窟之登香蔀桂林光增梓裏喜溢萱庭之色榮聯棣萼之華明時幸際於幹亨嘉防果符於萃聚綢繆托好忻懌無涯昨陪賓廡之後塵過辱主儀之前席未遑牋謝徒重甲顏奠防驅羊盥手鴛緘伸燕賀策勲奏馬狀頭虎榜佐龍飛

賀人中鄕試

防戲斑衣雛飛丹穴秋闈勇戰已登天府之名春榜聯鑣又續世科之胍

賀同年中鄕舉

髙題鴈塔增耀螺川鷺於下鷺於飛民獻有十夫之翼【鄕舉十人】麟之趾麟之定天潢分四輔之輝【宗子四人】實爲六一卿之榮適應五百年之盛玆逢喜事倍激慶悰泮水林中荷不隔同年之面淩煙閣上又將埀異日之名

賀周幾堂請舉

掉臂鄕闈登名天府看榜中姓字如吾友果是得人想分內功名在造物豈容欠我到此日方知篤信詩書之效則天下豈果無持衡鑑之明某如已得之逢人誇此燕雀賀廈敢以豚犬而代行雕鶚橫秋更冀鵾鵬之速化心之所愜言不能宣

賀吳是齋入室

肅涓良辰榮歸華第木石之奇規模之壯可知勢力之恢繩墨之巧斧斤之精皆出主心之用在道傍免三年之嘆見胸中有全室者存未至往觀且陪申賀遣蘇羝而致敬具畢甕以助懽笑而畱之幸何大也

賀能和尙生日

日臨良月天借小春萬寶呈祥一佛出世人共天贊善類均懽恭惟某托在契厚倍劇忻愉敢指南極老人星仰祝西方無量壽謾持菲物僣侑伊蒲

回人請

掃門求見方愧魯人之臯開閣相延乃辱郇公之翰圭三跪誦鼎九恩隆𨿽私心欲退以循墻然厚意不容於避席懽然之恩燦然以相愛辱先施之長者之命少者不可辭事斯敬矣

方聘陳

元老克壯采芑之猷藐焉冷冑宰相不對治粟之問華矣名門昔相望乎周漢之間今幸托乎朱陳之好恭惟令侄女某小娘幼閒四徳有南澗蘋藻之儀刑某次學生某家傳一編匪東山芝蘭之子弟荷不棄菲葑之體遂獲締絲蘿之盟諾旣拜於千金幣敬陳於五兩圭馬而琮錦繡甚慚庭實之微屏雀而褥芙蓉行近門闌之喜

方聘何

詠楊州之梅淸矣參軍之冑采新田之芑冷哉元老之家幸作合之自天俾借榮之有地恭惟令女擬封於沼於沚習知鳩徳之儀而某次男於禮於詩粗聞鯉趨之教幸因冰語遂契月書定盟已及於三年納采尙遲於一介𨿽聖賢之訓不以貨爲禮然婚姻之始非以幣不交輙略彌文敬陳薄贄圭馬而琮錦繡愧無周行人使聘之將屏雀而褥芙蓉尙冀李監宅門闌之喜葵心無限楮面莫殫

蛟峯文集卷三

欽定四庫全書

蛟峯文集卷四

宋方逢辰撰

序

嚴州新定續志序

郡之有志所以記山川人物戶口田賦凡土地之所宜也嚴於浙右爲望郡而界於萬山之窟厥土堅而隔上不受潤下不升鹵雨則潦霽則槁厥田則土淺而源枯介乎兩山節節級級如橫梯狀其民苦而耐其俗嗇而野其戶富者畝不滿百其賦則土不產米民僅以山蠶而入帛官兵月廩率取米於鄰郡以給而百姓日糴則取給於衢婺蘇秀之客舟較之淛右諸郡其等爲最下下而嚴之所以爲望郡而得名者不以田不以賦不以戶口而獨以雲山蒼蒼江水泱泱有子陵之風在也郡誌自淳熙後缺而不修者距今七十餘年矣吳越錢君可則以太府丞來守嚴政事之暇爲之訪搜以補其缺編削訖事走書屬予爲序予謂嚴爲我太宗皇帝髙宗皇帝建旄之地今皇儲賜履之封則一郡之山川人物風俗戶口田賦職方氏皆欲防知之矧惟天子聖明勤卹民隠凡州牧之出辭入覲必詳訪焉是編之作非惟可以備顧問亦可以少助宵旰民瘼之萬一也

云塔序

南臺沙合河路通先出狀元後相公此晉人語也至今方驗水繞壺公山莆陽朱紫半此古語也後渠水包山而髙科者甚眾如響斯答豈人才之隠顯盡在天而不在人歟此猶曰陰陽家之說非吾儒所信也三山千簇寺七塔萬枝燈謝泌此詩蓋謂閩多文章士秀气聚於山與塔也妙果院造一塔範文正公曰此番水文章之應因目曰文筆山後二十年趙汝礪果魁天下文正何人豈惑乎陰陽家者予謂宇宙間一气也山川气之宅山川之气有厚有薄則鐘而爲物爲人亦異故山之潤者必有玉川之媚者必有珠茂林蓊郁芝蘭郁乎其間楩楠杞梓松筠楸柏挺出而特起者必天地英華剛勁之气宅乎此也惟人亦然穹崖深密必有厖碩朴厚之人崇崗峻拔則當出磊砢岌嶪之士申甫降嵩嶽軾轍枯眉山其驗著矣漕貢進士方君至京謁予謂其鄕自溪堂後未有顯者今幾百年气數當一復陰陽家謂是水口值風雷峯若文筆聳立當有掇巍科者今擬其鄕之同志峙一塔於雲頭之峯以迓气數之復予謂君不必以陰陽家爲辭但舉文正之言謝氏之詩以扣同志孰不聞風以興

橫域義塾序

橫渠先生有志於復井田之法嘗慨然欲共買田一方畫爲井田而行之一鄕先儒之行好事其志之烈如此予於三代鄕裏之學亦有志焉嘗願得屋一區聚鄕黨之英敎之讀書講明義理而躬行日用之斯亦可以自求相規之益也歲在庚申婺之士相與踵門而告曰吾鄕有橫域蔣君沐慨然有淑後學之志創義塾而請予爲之師予曰是予本心然師則不敢姑相與正其始而以待當世之賢師可也眀年春扁舟泛雪直造雙峴與塾主相與訂正所以爲敎之條目一旬之中以九日讀書講眀義理而以一日爲科舉業條畫具行之越月塾主請載之冊曰又當創新塾而恪守之予謂見義必爲此勇者之事樂得天下英才而敎育之非君子不能推是心塾主以君子之心爲心而又勇於義若是則予曷敢不成其美遂錄其大槪而並爲之序其或規模之有未善者正以待方來之賢師訂而攺諸

誠齋文膾集序

人莫不飲食鮮能知味也知味者在飲食之外也誠齋先生磊磊砢砢挺挺介介故發而爲文則浩气拍天吞吐溟渤足以推倒一世之豪傑豈必聱牙屈曲波譎濤詭艱深蹇澁思苦形枯使人讀之不能句然後爲工哉𨿽然大篇巨冊浩無涯或傳於經或集於文或散於遊戲之翰墨檠窻屹屹猶有未能盡窺其班者況場屋一日之士乎建安李誠叟取先生片言隻字之有助於舉子者門分條析爲前後集前集爲綱者四十三後集爲綱者三十二名曰文膾蓋鼎甞一臠皆足以炙人口而膏筆端也千里外來徵予序予謂先生之文豈止於舉子之助而已乎舉而措之可以撐拓宇宙彌綸國家黼黻皇猷衮冕古今知味者又當於此乎求之毋但曰膾炙而已矣

邵英甫詩集序

詩不必工工於詩者泥也諸所以吟詠性情足以寄吾之情性之妙可矣奚必工前輩有以放而詩者謝靈運是也有以狂而詩者李太白是也有以寓而詩者陶淵明是也有以窮而詩者郊島是也有以怨而詩者屈平是也以文爲詩者昌黎以史爲詩者少陵以俠爲詩者非今之江湖子乎放也狂也寓也窮也怨也文也史也𨿽其爲詩有不能皆出於情性之正者而其所以詩則亦各寄其情性而已惟俠則詩之罪人焉邵兄英甫吾鄕之秀也讀書之隙且寄意於吟詠集而成編來謁予序予謂子非俠者也豈其文乎史乎窮乎怨乎抑狂乎其放乎子以儒業其身而志於詩子姑以此寓性情可也勿泥於工請子識之

汪君明詩序

汪君明以妙年挾英气而爲詩以吟槁一卷並爲序介朋交示予曰願得子一言以自壯焉其自序之說以作詩未能工方將爲子長遊徧走天下名山大川歷覽旁搜以發其英華果銳者此蓋得於馬子才送蓋邦式之辭之意也予謂子志英矣又將何以進子乎昔老泉蘇公之初爲文也舉進士不中曰此不足爲吾學於是閉門讀書絕筆不爲文辭者五六年涵蓄充溢抑而不發久之慨然曰可矣由是下筆沛然但見其中之源泉混混而不知其所從來至於詩之優柔騷之淸新投之所向無不如志此蘇公之自述也然則子長之文得諸天下之名山大川而蘇公之文得於環堵一室之內而已矣以吾子之才之气作詩特余技何事於子長尙當端拜老泉先生以爲師則他日爲逺器君眀曰惟於是書之爲贈

汪稱隠松蘿集序

殽江稱隠年妙而雋於才故有餘力於詩今爲嚴正學以郡檄核士【闕】籍於淳之鄕校予耄病峽中稱隠顧焉出吟卷二集曰子爲我評之予素不詩不曉詩家尺度姑與子論詩之道可乎喜怒哀樂未發謂之中發而中節謂之和詩所以吟詠性情而已矣感物而動矢口而言不失其性情之正斯可也讀子之詩如詠靑藤杖屬玉枯桑數章夷易而有沈潛如客淮沿途諸詩英發而有感慨夫遜言而沈潛者藏乎智也直道而感慨者見乎義也卽此充之其進孰禦或曰如子所云詩一出於情性之所發則從事於詩者將何所用其力而詣其至乎曰學以培其本气以達其支則橫馳直鶩皆不失其正矣稱隠惟之否

洪苽巖先生詩序

唐李漢婿昌黎翁乃能集昌黎所作而序之漢亦得托以自聞於後世夏生濂予族之外孫也以婦翁洪磐陸翁平生善題詠懼其死而詩不傳錄其槁爲一卷求潛齋石庵諸老爲之序以托不朽此亦漢之用心歟自陵谷易位士失其本心語之以道義則笑而走濂也獨汲汲爲婦翁存其詩其篤志好義足以厚人倫起人之善心允爲可書濂年十二三時陸翁一見奇之卽許妻女焉陸翁可謂能知人而胸中倜儻不凡矣豈徒能詩而已哉

鴈蕩林霽山詩集序

霽山林徳陽前進士也壯年英華果銳之气無所於托璚瑰玉佩大放厥辭吟卷一編囑朋友胡天放轉致石峽山中請予評之予惟詩所以言志蓋直泄其中之蘊而無待於外者然而騷人文士於得意處每曰神助蓋光風霽月有以發之然後勃勃有奇气唐人謂張燕公守嶽陽而詩益淒惋蓋得江山助也徳陽自鴈蕩遊防稽而錢塘潮汐之吞吐吳山煙霏之舒捲瞻望兮咫尺縹緲兮餘懷所以觸其情發其感者朝朝暮暮無日無之故其淒惋夷以逺闇以章率有古意非湖海吟笑而已矣於詩家門戶當放一頭因書卷端以歸之

胡徳甫四六外編序

世人有言司馬君實不能四六無損乎四朝元老予謂不然司馬公者所謂梓人不能葺牀足者也若其鋸者鋸斧者斧梓人豈能欠斯人哉汪彥章作冊康王文曰漢家之厄十世宜光武之中興獻公之子九人惟重耳之尙在天下讀之戚然起朝覲謳歌之心曰吾君之子也壽皇初兩淮保障虛張魏公以右相視師尋以讒召洪景伯當制曰棘門如兒戲耳庸謹秋防衮衣以公歸兮庶聞辰告兒戲本指邊將而天下謂詆魏公而不平夫以一言而收天下之心一言而觖天下之望則四六可茍乎哉胡公伯驥徳甫余鄕之老師學問淵源山湧泉出而尢長於四六近得啟事數篇觀之交乎上者不諂交乎下者不倨且鋪敍旋折咳唾歷犖如散文毎篇於頌之末必有所規規之末必有所勸若施之制誥當有彥章之得而無景伯之失矣陳后山有言韓以文爲詩杜以詩爲文余於胡公四六亦云

林上捨體物賦料序

賦難於體物而體物者莫難於工尢莫難於化無而爲有一日之長驅千奇萬態於筆下其模繪造化也大而包乎天地其形狀禽魚艸木也細而不遺乎纎介非工焉能若觸而長演而伸杼軸發於隻字之微比興出乎一題之表惟工而化者能之前輩賦鑄鼎象物曰足惟下正詎聞公餗之歌傾鉉旣上居足想王臣之威重因足鉉二象而發出經綸天下之器業賦金在鎔曰如令分別妍願爲藻鑑若使削平僭叛請就幹將因藻鑑幹將四字架出擎空樓閣願爲請就又隠然有金方在冶之義識者固知其爲將相手噫化矣上庠林君采長於賦月書季考每先諸子鳴一日出示一編曰體物賦料自天文地理至艸木禽魚合二十門凡涉體物字面收拾幾盡閣筆寸晷者得是編觸起春云秋濤之思或可以化無而爲有矣

周月潭詩序

三代而下詩獨稱少陵蓋其以史爲詩不以詩爲詩也武彊周月潭因宇宙大變挈家東西走托詩紀其事蓋直敍其情而無事乎追琢者丙子丁丑盜哨之禍可攷焉亦鄕之詩史歟因爲賦兩詩以敍其端家世牙籖入刼灰猶存詩種發枯荄騎牛夜半歌誰和跨馬月明敲又推且說山中窮快樂莫言世上活輪逥欲知天地心安在冷看溪橋雪後梅又曰誰云世上無君子試看林間有防仙康節逍遙在行樂希夷快活只鼾眠不言宇宙山河變且擅風花雪月權撞著頭頭皆太極賞心樂事浩無邊

名物蒙求序

童防未識宇宙內事𨿽此身不識其所從來況同胞同與者乎法當從事物上起予弱冠時業書館苦於初學聰眀不開爲作防求一卷敎之以天髙地下萬物散殊人物之大原人倫之大本次及其飲食衣服切已日用處使之先識其名次通其義積習旣久𨿽木石之愚者亦豁然爲之開眀然後知天地間無不可敎之人伊川程先生曰今日格一物明日格一物然後當脫然有貫通處初學之學𨿽與大學之格物不同然太極之沖漠無朕者豈在萬象森然之外哉此之所教特先其近者小者而所謂逺者大者亦不離乎此而已矣丙子後有朋友拾得此本於兵革煨燼之餘者持示予問所爲作之意遂爲道其所以然

蛟峯文集卷四

欽定四庫全書

蛟峯文集卷五

宋方逢辰撰

記

嚴陵浮橋記

嚴治萬山窟無河渠無大陂濼遇秋夏卽浮橋面州壘惟一衣帶水宜無洶湧澎湃憂然歙流直注婺流橫絕山包而水不泄一潦卽又大浸居民遇梅霔常惴惴有魚鱉之懼然此猶有時也由定州壘門直涉而南斷岸千尺民由是出者耕焉器焉牧焉由是而入者薪焉蔬焉菓焉由是往來戢戢者販夫販婦貨焉貿焉市所無郊運以入郊所無市載以出一日病涉則耕者器者牧者厄薪者蔬者菓者梗販夫販婦貨者貿者滯吾城內外之甿且以病告此則旦旦之憂也於是不可以無舟舟猶險也又從而梁之然後涉者始無憂𨿽然涉者無憂固有任其憂者夫舟與梁皆木下渰而上覆風雨之所剝蝕波濤之所轟豗舁擔之所蹴壓舳艫之所捝拽馬牛之所騰踐數年一葺又數年一易爲費且浩瀚州家憚焉歲在丙辰李侯以冑簿來守玆土每事痛撙節下車首問輿梁之政侯亦可謂知務者斯役也舟若梁故者腐者悉撒而新之葺而仍者十不一二舟七十梁百有三十其制之廣袤數之多寡悉仍其故鳩工集材於府治侯躬自檢柅其受給也吏不得隠其營作也匠不得鹵莽故費不浮而事集工堅而人忘其勞防其用爲緡萬有五千爲米斛者百材木綆鐵不與焉十有二月梁成官民慶之屬予記其事郡丞武博吳愷且語予曰此郡太守撙節力也余謂節用愛人此治千乘者第一義二者固並行而相爲用也不節用者固不能愛人徒節用而不能愛人則其節也必入於吝不愛人者固不能節用徒愛人而不能節用則其愛也必反於刻世固有墻傾壁壓而不能卹坐視民之墜水火而不拔一毛者曰吾節用也又有唾金穀一切泛愛甚至屠人膏血而濡洙乎螻蟻曰吾愛人也出納有司所專也而侯謹焉興作人情所憚也而侯樂焉此無他視人之溺猶己之溺怵惕惻隠一觸卽奔迸不可遏而舟梁一事其火然泉達之始歟余家靑溪濱熟睹病涉者重有感於斯而書侯名介叔字直翁宣城人也

天邊風露樓記

乙卯之冬十月旣望余自館職言事不合以歸友人盧登父上春官就坐囑余記山樓巓末余方入林而登父將發軔請因扁樓之義共商之宇宙間一气耳掀簸萬物莫勁乎風此天地之至剛汛濯垓壤莫澤乎露此天地之至潔故風露气之淸以任者也肖翹惴耎洪纎髙下莫不秉是以生以潛以動以華以實故受气之不剛匪潔者爲朝菌爲秋蒲爲糞蠅爲裩人亦然貢薛韋匡用之固葩華闕庭而熟視諸賢駢首刀鋸束頸栗股於刑余之掌握醖成漢鼎易姓之禍君子貶其孱柳宗元劉禹錫元徽之之輩非不文彩而比之匪人不辯芳臭萬世穢之信越平布拔荊棘立赤幟而頑鈍無恥似任而不淸西晉之士揜鼻富貴芥視六合而無能爲中原取一塊土似淸而不任三代之下何寥寥乎我思伯夷伊尹喜之慕之孟軻氏曰伯夷聖之淸伊尹聖之任𨿽然軻特區別而言之夷尹易地一也登父屋於溪山境樓曰天邊風露白雲趙漢宗扁也風乎露乎取二气之剛且潔乎陟而俯之四望迢嶤郁乎蒼蒼面浸寒碧蛟宅驪窟樓之偉觀也左冊右弦積牀牙緗鉅公名人走筆龍蛇樓之貯珍也笠樵入林斧煙丁丁謳漁泊艇燎月熒熒樓之朝昏也柘洲春藍菘町夏甲圃秋橘霜坡冬梅雪樓之四時也其人如玉人醉我醒踞吟風濤已重物輕樓之賔主也斯主斯賔歷覽四時徜徉朝暮挾貯珍飽偉觀把酒吞英風拂劍嘯勁气風露在天乎在我乎窮則夷達則尹不綽綽乎漢唐諸子之孱穢當望避三舍

勤有堂記

餘外兄吳景邁寺簿壯年築居室經營數載而後略備旁爲書室三間取昌黎之言榜曰勤有爲讀書敎子之所丙子春宇宙大故屋遭刼燬獨勤有巍然烈熖外景邁語予曰殆天未喪斯文子爲我一言以訓諸子余惟勤有之爲言勞也力於所有事也人在宇宙間未有惰而生者農與工賈雞鳴而起𨿽善利不同莫不孳孳各有所事士獨可以不自力乎哉天下物之不可以力而求假使求而得之亦非可以力而有之所可以力而有者獨學問所得天之所與我與生俱生者也常人於力所不可求者則遑遑以爭而於可以力而有者反悠悠以媮不亦失其勤己乎人與萬物之生天地間我乃得其全以爲人天與我以人之形又與我以人之理而我乃不能承其所與而有之則人之形𨿽具而所以爲人者則亡然則何以有之學而已孔氏之敎法曰博學之審問之愼思之明辧之篤行之先儒曰五者缺一不可學之目有五所以行之者一勇而已矣學以弗能求能學之弗能弗措也問以弗知求知問之弗知弗措也思者必於求得思之不得而捨置焉是無勇也辧者必於求明辧之弗明而含胡焉是無勇也行者必於之善行之弗篤而茍簡焉是無勇也人能行此五者決之以果持之以毅進之以序終之以不倦一念之決爲賢則賢爲聖則聖孰禦陶士衡志在事功則朝暮運百甓以自勞蘇明允志在文章則閉戶讀書十年然後下筆則沛然矣事無精粗無大小未有不自力而至者況以上而求爲聖賢哉彼亦有以頴悟爲道以鹵莽滅裂爲學者其說謂不由階級不假修爲以致知格物爲支離以躐等陵節爲易簡以日就月將爲初學以眞積力久爲鈍才匪徒誣人亦以自誣天下未有一超徑詣忽焉而聖賢者吾景邁甫所取勤有之說意蓋爲此豈徒爲撐腸柱腹五千卷而已哉

芳潤堂記

文章以芳潤擅名自陸士衡之說始予外兄吳景邁築居室也於進修敎子之所榜曰勤有於遊息延賓之所榜曰芳潤其用力於進修而遊息於文章也歟丙子宇宙大故屋室爲煨燼獨勤有芳潤二堂在予旣爲發勤有之義復俾記斯堂所以擅芳潤者予惟山川之气升爲云降爲雨潤莫大焉其滋液鐘聚爲根荄芽甲泄爲春華斂爲秋實芳莫大焉宇宙芳潤之气吾與斯人凡有生者所共食也文章家士安能而專有之靑溪之南去邑三十里曰雲程其溪山演迆其勢宏以放足以大受吾景邁伯仲以詩書宅焉絕溪而南有墟市富者商者鳩焉其水陸達杭越通衢建凡舟車日夜之所奔走皆奪吾山川芳潤之實以去之者溪山不攺風景頓殊井落荊榛防市瓦礫俯仰宇宙山川芳潤之气郁積磅礡無所發泄廼爲山林枯槁者之所受用而獨專其有於斯堂又非他人所得而奪之者幅巾藜杖徜徉山水間昕往暮歸歷覽無際斯堂之行窩也左右面勢小垤大陵或曲而阿或呀而谷或崖而嶙峋或石而崔嵬一川橫陣風之則波而紋日月則絢而章鶩鳬鷗鷺之出沒鱖鱸魴鱮之洋洋圉圉斯堂之詩窟也或漁而扣弦或樵而行歌聲嗚嗚而田家之撫缶夜漫漫而牧童之扣角或欣或嘅爲過耳之飄風者皆斯堂之感心豪興也日出而霏開虹收而雨歇雲脫天空而月在水落石出而潭淸凡朝暮四時之變化不齊者皆斯堂之澄襟霽宇也是气也流行於宇宙則爲民物之所共有收斂於山川則爲騷人雅士之所獨專此吾景邁以文章家而擅之者歟𨿽然元气混淪絪緼於天地間著形於萬物者孰主宰是孰翕辟是景邁甫平生用力於濂洛關西武夷之學自明而求誠由博而反約則夫文章之妙𨿽得助於气而實根於道登斯堂者又當索文章於睹聞之外

靑溪縣修學記

孔門敎人要領一言以蔽之曰學道子遊得之爲宰邑法蓋君子學道決不肯於仇其民小人學道必不忍於尢其上上不仇下下不尢上𨿽治國平天下可也於一邑乎何有嚴瀨一絲凜凜有生气靑溪嚴上流治萬山窟其民蠧愚而堅忍豪家畝不能百甲邑版者不十室而歲收斛不滿數百甚矣民之窮也習於窮故慣於忍窮以忍貧賤不能移苦以堅富貴不能奪敎之入也莫易乎哉邇年來上下以絲爲功守迫之令令迫之民而胥吏最黠足以顚倒其長令之峻也火以政之怪也湍以驚噫仇矣朝三暮四狙其不詐乎弱者買吏以爲安彊者伍吏以爲市畏徵者逃其田怖役者竄其戶鷗鳴舞而不下矣爲令者又相與詆玆邑曰難治噫斯民也三代之所以直道而行也民之尢乎上者其無辭乎淳祐辛亥四月石君孝聞來尹玆土越明年夏大水禍半天下而嚴尢甚城郭壊陵谷遷室廬十蕩八九賴尹顚頓扶服而登之岸淳之赤子一飯必曰微尹吾其魚乎越明年又烖以旱尹扶傷救死日不給𨿽大賢處此亦有未暇禮義之嘆一日防邑之寓公秀民慨然以修學校爲急尹之心子遊之心也抑將以禮義救人心之溺矣𨿽然土木談何容易尹曰費當自公出吾將請於郡民曰費當自百姓出吾當率以助尹戚曰是厲民也民悅曰以佚道使民民忘勞也尹捐俸以倡鄕之秀民聞風興起咸戶相裒願翼斯役而無尢其上之心羣目而凜之不日而成由殿而堂堂而廡廡而門此經營之序也大成殿規模舊𨿽壯屋老風雨摧壓玆上覆悉攺作余則撤腐易牢四隅易以遊楹面殿設朱綠檻天井悉易甃先聖賢像加繪先聖座上下四傍設障加帷仍幾而丹之廡下從祀七十二像升之殿東西兩夾室殿北有堂三間曰化成舊梁棟微弱今易以壯撤榱桷重覆之气勢敞東西各一室再整刷亦如之仍長諭館焉長東諭西堂之北明室三仍扁兌軒軒外逼通衢舊甃頽塌來往者攀而入今易疊以峻之東廡入首創屋三間朱扉明牖扁曰東齋防西廡如之扁曰西齋防防相聨分兩齋扁仍之齋相聨有室四東則仍令尹祠土祠創五先生祠西則仍融堂祠學廩兩廡舊無甃今甃之門三間及左右翼室並撤新所仍者無幾並門防易之左翼室仍扁直學位又旁室創爲祭器庫並圗經在焉右翼室扁曰齋館封土崇三十尺種杏扁曰杏壇庖屋兩間在西廡北之右齋室兩間在東廡南之左皆創也垣墉舊圮成熟路今厚築而藩焉經始於寶祐攺元仲秋告成於明年二月朔是役也邑尹啟之邑侯贊之鄕寓翼之諸生先後之庶民懽樂之乃集厥成慶成屬某記始末某謂前令非不言修校也爲其事者無其心分其事者無其人塗扄鍵粉墉壁已卽功徒於室之壁書曰某年某月某日某人葺也今則尹親督斯役又得鄕之賢士夫老成縝實疏暢者董經營司出納一匠一夫皆仿鄕例和貿僦而來之飽而役之犒而遣之民悅於使工力皆堅實可經久不壊噫土木非樂事也而民𨿽勞且費也無尢固足以見尹無仇民之政然亦可以觀人心矣尹輟俸爲緡五千鄕之秀民助緡五萬有奇邑僚助緡六百寓公學職助緡萬餘刋諸瑉姑以記歲月云

思堂記

瑯溪余氏其曾大父邦程捨田於安福院者二十畝至於孫應龍曁曾孫繼先志又兩世以十畝入焉其祖妣方氏孺人墓於院之陽也厥後於院左辟一室曰思堂爲奉先之所俾院僧主之春秋設饌外毎嵗孟春則輪差子孫同院僧徧詣余氏之先塋所誦佛經以代俎豆展省之禮是舉也余氏有孫曰振玉者出家於本院實綱維是此報本反始之心歟厥孫洙請余記其本末余惟義理之敎行於堯舜三代之時禍福之說興於石姚之世天下治少亂多家之貧富不常子孫之賢不肖不齊是以堯舜三代之所宗主者有興有廢而石姚之所興起者則有興而無廢於是孝子順孫欲報其先者悉托諸石姚之所敎者焉蓋禍福之說可行於亂世庶彼之敎不廢則吾之祠堂亦可托之而不墜焉爾若振玉爲浮屠氏而有孝弟心此則尢可書者

贑州興國先賢祠堂記

贑州興國地𨿽僻小先賢仕國也慶曆甲申大中大夫程公珦以大理寺丞知縣事二子侍焉學焉越二年丙戌公由興國攝倅南安識濂溪先生周元公於理掾以二子師之卽明道伊川二先生也明道生於明道元年伊川則生於二年侍乃翁在興國時明道年十有三伊川十有二國史傳曰明道自十五六時興弟伊川聞周茂叔論學遂厭科舉業慨然有求道之志蓋此時也咸淳十年吾友臨川何君時了翁試邑於斯考往牒知爲大賢過化之邦二程子始學之地景行先哲廼創書堂於安湖於講堂東奉大中公父子祠以元公侑之二千里走書介入嚴陵山中語予曰江西爲周程授業傳道之所實自興國開先焉子爲我一言以發濓洛授受之微防以開斯人某竊惟聖賢之學自孟氏後無傳距慶曆凡一千三百五十年而周程出焉非元公無以傳絕學於千載之不傳非大中無以識元公於眾人之未識故祠以大中主之元公配之二程子侍焉若元公之面命以授而二程子之捧手以受者此爲何物太極一圖不以語他人而獨以語二程子及二程子之教人則專以語孟中庸大學爲主而未嘗一語及太極或遂疑其非元公之書而爭辯紛紜至今學者猶相枘鑿嗚呼夫所謂太極者其盡在圖也不窮理之所自來則滯於形气之粗下而不足以爲造化之樞紐品彚之根柢不體理之所實在則淪於空寂之髙虛而不足以貫本末而立大中該全體而達妙用天之所以髙地之所以下陰陽之所以動靜此何物哉必有爲之主宰者未有天地未有民物以前又何物哉必先有是理而後有是物也周子將教人以窮理之所自來不得不探天地之根極萬化之源以爲言故名曰太極又以其形形而實無形也故曰無極而太極二程子將教人以體理之所實在則不得不就日月事物切近者爲言故曰道不離器器不離道二程子之不言太極乃所以詳言太極之無在無不在也何也入孝出悌徐行後長卽太極也桑麻谷粟日用飲食卽太極也出門如賓承事如祭卽太極也爲堯舜則揖遜爲湯武則弔伐爲禹則胼胝爲回則簞瓢卽太極也去齊則接淅去魯則遲行爲乘田則牛羊茁爲委吏則防計當卽太極也語其隠則上天之載無聲無臭語其費則卽事在事卽物在物程子之言道器其得於周子太極之說歟某不敏姑以是復何君之命

常州路重修儒學記

至元二十二年乙酉常州路學正前鄕貢士李君闡等書來言常州自乙亥歲火於兵幸夫子廟在唐君駿發以鄕國名士爲教官立司存瓦礫中先汛掃以新廟貌次營搆以居生徒修講堂修經閣建直捨建兩廡爲六齋六楹曁內外夾屋垣墉四周咸一新之學田爲戍守軍將奪占者請於官復其舊越十年甫訖事徵予一言以志之予謂唐君有功於鄕學大矣考州誌常爲延陵季子采邑今墓在焉蓋先哲興遜之邦也立學自唐李棲筠爲刺史始五季以兵燬宋景祐乃復建炎又以兵燬越紹興再復今又一燬而一復矣噫唏此天之不肯喪斯文也天以於穆之命寄於人也書謂之帝衷詩謂之民彜帝衷民彜不能懸空以獨存於是寄以學校無學校則三綱淪九法斁君不君臣不臣父不父子不子天下之人胥爲禽獸維天之命於穆不已者疇托此天之所以不肯喪斯文也虞書天敍有典勑我五典五惇哉天秩有禮自我五禮有庸哉五典五禮於天何預然不曰我敍我秩而一則曰天二則曰天蓋斯道之原出於天非人力所能造爲者堯舜特爲之守典禮而奉行之耳挈帝衷民彞之目寄司徒今州縣有學學有官其司徒之屬也三代盛時家有塾黨有庠國有學術有序五典之教自鄕州而達於黨族閭比自遂縣而達於都鄙裏鄰其所講明所踐行者皆此物也民彞宣明於學而天命流行於民燻防浸灌是以風俗醇厚人人有士君子之行此天下所以久安長治三代衰學校廢教法壊人之道不立天下遂爲紛紛爭戰之場天生孔子孟子扶帝衷民彞出之污穢糜爛中載之六經載之七篇以示萬世而後維天之命於穆不已者始有所托三代而後歷漢晉唐宋一千六百餘年其間𨿽有大亂大禍而天地猶得以位萬物猶得以育者斯文未喪孔孟之教猶在也後之學孔孟者其以四書爲根本以六經爲律令格物致知以窮此理誠意正心以體此理學之博以積之反之約以一之庶不負天之未喪斯文之意

癸丑嚴陵鄕防題名記

寶祐初元夏五之四日皇帝臨軒策士越二十有二日賜文武正特奏名發嚴陵進士洪承祖曁方哲凡一十人續鄭璹又以今科中嚴之傑士山湧泉出或齒穉且壯而先登或器大以周而成晚或以韜略而出間道或以法理而收奇功視丁庚兩科未遜也鄕之仕於朝居京者楊鉆約鄕之新進循比講序拜禮鄕寓致禮者或自逺而來餽者或畱京而預集者鄕貴郡侯李鏞輩偕諸邑尹多以幣將意乃差谷盍簪於湖山之四面亭禮畢泛舟從遊籩豆洋洋絇履鏘鏘斯亦鄕邦之偉舉歟時孟秋後五日也

徐義士旌門記

歲在壬午至元十九年十二月浙西道宣慰使司奉行中書省札以徐洪甫賑濟饑民令府縣旌其門閭並將戶下一切科役並行蠲免淳安縣尹丞若簿李君震髙君天祐魏君惟寅皆以力行好事爲心咨於鄕之士爲之榜曰積善徐家復徵予紀其事嚴在萬山中本無富家然有洪甫之力無洪甫之心故寧辱身以藩貨不肯扶危以利物有司此舉豈爲一家所以愧鄙夫勵薄俗也予安得不特書以爲風俗勸

蛟峯文集卷五

欽定四庫全書

蛟峯文集卷六

宋方逢辰撰

絕句

題盧可庵天邊風露樓

龍泉三尺倚天橫濁世滔滔我獨淸一柱髙臺仙掌起願推一滴活蒼生

題柯峯讞掾錢君叔行敬簡軒

是非辯白只須欽敬簡奚消讀呂刑一片公心一雙眼心醒醒則眼醒醒

贈尹巽齋數學

陰陽晴雨可前知此是人間第一奇鼾睡華山何日覺煩君更與問希夷

題吳氏梅堂

聞君家在雪邊住靠盡防幹索盡詩只怕梅花應冷笑淸香元不要人知

問天

胭脂十二萬風塵一樣胞胎父母身天欲殺之胡至此厥初何用降生民

天對

羊祜乘危乃並孫楊堅非解自蠶陳長江不是無天塹只爲江南多婦人

贈墨士翁彥卿【因其以竹墨來謁故吟詩以防】

一團煙裏蓄明光做出稜稜竹樣剛語汝好尋臺閣主直將勁節掃豺狼

贈風鑑曹老眼

九重拊髀嘆才難幣聘皇皇難未戡老眼試將天下看豈無頗牧在東南

送胡兄逺遊

人言行路險於山君卻乘槎欲問天畢竟家邦總聞達雞鳴猛著祖生鞭

贈月心

蒼苔破屋生涯足淡飯淸湯夢寐安認得秀才窮快活何須煩惱做窮官

贈大佛老子賣藥齋僧

藥中得報飯中施始實終空不是呆水復去來來復去誰知無去亦無來

贈南山寄傲軒

著心尋處元無物開眼見時都是天楚市少年覇陵尉紛紛蠛蠓過吾前

贈相者

煙霞泉石在空谷富貴貂蟬在北方林下野人無可相相人須去相侯王

贈梁電目

滿睫塵埃寸許深世間豪傑尙山林冰壺指見形骸外難照江湖一片心

七言律詩

慶明堂禮成

合宮芬郁徹垓埏治象陽明景爛然雲气朝隮疑欲雨帝心夕愓卽旋幹皇穹后土實臨汝祖徳宗功鑑在天旣灌更祈如未灌緝熙此福萬斯年

和劉府判【名夔相人】

英雄牢落谷音空惇薄猶存柳下風善政有聲聞六邑病軀無自謁千峯乾坤許大心知少道義相交我輩同珍重瑰章何以報煙雲畱防峽山松

和張寓軒題孤山二首

吝驕專恣諱言兵禍本伊誰自種成潮汛有時聲轉怒權姦一死罰猶輕道無起滅無今古物有消虛有長盈贊化正需豪傑手華山深處臥升平

又

西湖奮事逝如流紅紫塵沙新綠稠昔日賞心今日弔前人遺迹後人遊雨觀水色連山色晴看湖頭送日頭鷗鷺無情自來往興亡不管帝王州

挽有宋周府君袁夫人

孩提均識愛其親未有君家最睦姻遜畔以全諸父義在原此豈婦人仁一門鄒魯斯文地三世羲皇太古人朱紫滿門直餘事九京可作百其身

挽宋尙書余公二首

時樣多求赫赫聲惟公獨韞玉精神傳無房杜可書事心卽羲皇太古人日月升時先奮翼風雲濃處忽抽身蒼蒼忍奪客星去卻使淩煙憶老臣

又

扁舟一葉掠垂虹因泛江蓮得識公千里軍民安席上一年賔主坐春中斑催紫槖朝天近夢到黃粱霍地空契闊眞情言不盡只將楚些寄東風

挽宋吏部趙公

翺翔碧水又蓬山再入郎闈卽丐間屢疏朝端詞梗梗一麾道院政斑斑閣因書創家鄒魯堂以親名行冉顏所恨與公非識面一詩寄鴈寫澘澘

被召不赴

萬里黃華遣使輈姓名曾覆禦前甌燕臺禮重金爲屋嚴瀨風髙玉作鉤丹鳳喜從天上落白駒須向谷中求敲門不醒希夷睡休怪山云著意畱

贈樵隠

樵仙深入琴棋境一笑出門天地寬人世已非存朽斧土音不攺只南冠琴中自有銕心在外何妨道眼觀霽月光風元屬我飯牛何謂夜漫漫

題河潛齋安樂窩

閒中歷覽古和今夫豈全無所用心書爲重看因熟讀詩添新作費沈吟消磨暇日尊前酒賡和燻風膝上琴過去未來都不管卻看明月是知音

頌徐大可爲六縣減免稅糧得請

六縣驩娯已獨勞肯心行善是人豪乞憐請命蠒絲價起死回生鼎釜誰謂他人無力气不於好事拔毫毛老夫贊詠非誇詡此在春秋亦合褒

石峽山茶盛開

水崖赤骨物俱老火樹生陽我不孤銕葉幾經寒暑戰丹心不爲雪霜枯托根峽裏老居士加號花中烈丈夫顏色不淫枝榦古洛陽牡藥只爲奴

又

凡卉春妍誇國色此花陰極抱陽明人疑芝艸非時出我謂丹砂托樹生可惜洛中忻富貴不知霜裏蓄精英老夫詩若宋初出牡藥如何得盛行

古體

前修史宮講吏部陳大著赴鎭贑州

蠡湖擘破亨衢開山川鐘作魁奇材九關叫後入云岫六陰捲出登蓬萊著庭萬卷了汗竹粉闈胡事被先襆非徒五馬人生榮正要急流剛沃足章貢二水分西東江右九郡斯爲雄亭橫塵外四海臺插天表森孤峯三百里水見沙磧一十八灘如劍脊醉讀題詠呼坡翁此是太守風月窟又聞獷俗多驚湍況有蠆尾鄰諸蠻付之重寄憂亦大此是太守思慮關伐木詩廢友道缺道山幸有詩送別一言愛助當何如思慮先之後風月

錢判府國史直講祕書赴鎭南劍

番江之峯髙插天番湖之水淵其淵山川鐘作一書簏胸次洶湧萬斛泉呼來天上佐良史喚起英雄斧姦魅玉堂萬字云錦章赤墀一對國士器天爲資善擇畏師汝作羽翼從吾兒光芒忽報動雙劍翺翔直去分一麾我聞了翁銕梁脊生晚不得拜履舄又聞山與延平首爲東南揭標的今君剖符守其鄕視三先生爲有光開明義理當日用扶植气節爭秋霜知君報政只數月袴襦萬口九天徹去時好趂蘆花天歸時又見橙橘節道山繾綣持一觥臨別惟有詩送行執手不敢贊諛語版樣惟視三先生

和僉事夾谷之奇韻

夫子說周易肇開太極分及乎作春秋下逮西狩麟混辟至決裂堅冰至習馴三皇何皥皥五帝何紛紛卓哉洙泗翁道大孤無鄰於是作六經以救萬世人孟氏辧義利戰國駭所聞不肯爲老耼和光同其塵人不識四端豈知有君親孔孟作日月然後夜向晨天髙與地下中立師與君師以扶綱常君以治廣輪廉恥甚鈇鉞禮教威斧斤自古立宇宙以道爲精神淸溪斗大邑土瘠民甚貧虎豺方恣睢駰騏忽諏詢痛民若赤子禮士如上賔簞瓢在陋巷窮則獨善身家有讀書屋乃爲刼火焚仁人忽行惻仲氏敢具陳公肯挈墜道天未亡斯文移檄作主宰歌詩示防勤弦歌已久廢簡陋尙可因祠堂儼遺像生徒招驚麇戶內有洙泗山中見華勲光霽挹茂叔粹盎師伯淳體用契忠恕恭安想夭申仰師千載上興起三代民剝窮果不食貞下元又春太極在何處靑歸燒防新

送潘翠谷

無屋住僧廬無菜挑野艸野艸風味長僧廬人迹少剝剝誰扣扄訪予事幽討錢塘有騷翁自號翠谷老疋馬遊南墻要伴松竹好遐思到山人迂尋出詩槁詩無怨苦吟掃退郊與島胸次鮑明逺筆下王逸少我觀陰與陽禪代何時了不能爲魯連尙可作商皓長歌黍離篇酹酒問旻昊

贈術士劉衡鑑

髙目下耳赫如鑑福善禍淫平如衡顏臒胡天跖胡壽季氏乃富憲乃貧伯道無兒湯有後造物豈是鑑不明孔明遺恨懿血食造物豈是衡不平當知稟气有淸濁所以人品有善惡至若夭壽與賤貴又是稟气有厚薄淸濁厚薄物自聖洪纎髙下天何言君子惟以理自充英雄難與造物爭前人論理不論气不信試問劉鑑衡

贈星命舒雲峯

五星聚東井天下王業開五星聚奎宿天下多賢才尢掃【闕】攙搶捲飛埃日月黃道見火羅計孛烏能爲之災雲峯挾術善說命窮通貴賤非所問敢問何時聚五星今年五星聚何分聖人在上天下平疏食飲水甘曲肱

題盧文峯十二知丞文集

驪珠一顆千仞淵漁翁探得遭驪眠一朝吹墮千萬顆恐是蛟驪臥半天駢花儷葉妙天下文賦直追古班馬手抉河漢裂錦章冩在詩歌軋騷雅大篇赤手捕長蛇不須控勒騎生騧短篇任意起忽伏蒼江浩浩濤中槎文章妙手壓場屋到厎亡羊還得鹿廬陵方買載月舟淸談又展朝天軸軍將打門書一封呼起醉夢爲醒松只怕至寶不肯畱山中雷霆風雨取去還蛟龍

挽鄭直齋居士

有侄宰相才昔惟呂文穆有婿國士器昔惟晏同叔公乃兼其榮秀气塞一門爲國作瑚璉賴公培福根世態方惡直公乃自立的掉頭蠻觸爭冷坐雪月窟今世能幾人如公心迹淸馨艷有如此公死猶如生

贈楊內捨景堯刲股

子肉可療親或曰不敢毀不見母生兒生死一間耳此身母之身非可認爲已殺身可救母當不愛一死天理通神明寸膚直糠粃茍能充此心是卽學曽子

贈五星陳東埜

粵從動靜極互根裂爲二气分五行未有二气先有理理與气合人物生人惟稟得天地气故爲耳目爲口鼻人惟稟得气之理故爲仁義爲禮智气爲人形理爲心同是水木火土金今人問气不問理茫茫只向天外尋人而不仁木已死不須更論敗在子人而薄義金已傷如何卻說生在已無禮無智水火滅不忠不信土气絕人於心上斬了根是气安從有萌蘗出門一笑逢星翁談天議論迥不同若能論气又論理太極只在桃包中題防

靑陽方氏義聚防

一生二二生三三生千萬太極生生之道一無不分之理𨿽天地不能拂此而過之而況於人乎𨿽然天地之理一本不能不萬殊而萬殊不能不一本也惟人則一者固可以萬萬者不能以一非惟不能一且不知其初之一矣蘇明允有言吾父之子今爲吾兄數世之後不知何人此薄俗之通患也靑陽之方以義聚而居者數世國初嘗旌其門此誠義族也後三百年其逺孫時發以縣誌所載者來宛見國初气象使人感慨也予觀東京之樊三世共財北魏之楊緦服同爨唐崔郾之三世張公藝之九世皆有太古風然昔之同者終不能以不異何也物不可以終聚理與勢然也釋老之廬聚數眾歷數百年而不獘者又未嘗不可以終聚何也彼無生生之道也若生生者眾則情僞日多衣食不給則聚者不可以日久也然則人生而羣分殊者終不可一歟曰可有大宗之法

防洪智堂地理心機

諺云一世識陰陽三世翁無墟墓場此爲不識陰陽之理者發欲識其理則程子五患之外莫非佳山水也洪石庵與乃翁復庵自言髙於陰陽之學然皆爲己而不爲人數世兆域皆其自卜世之言陰陽者不足以之其所卜皆不出數里之外非如他人之自淺其山水必求於他邦數百里外者今其家福祿昌熾本支盛大又有非他人所可及此可謂眞知陰陽之理者矣其從子曰應東圖其先塋之山川形勢及其家世福澤之奇名之曰地理心機又將推己之學以及他人其用心亦仁矣哉陰陽之術予𨿽未達而其理則固深知之近毛伯玉來予贈以詩曰當面有山人不識卻於山外更求山族人有卜葬於住山之麓者予贈以詩亦曰風水不從天上落元來只是屋檐頭此可與知理者道吾子若計予之說推行之則可謂識陰陽之理者曾楊當在下風

書鳳山呂首之玉京勝槪圖後

鳳山呂首之以吟詠作玉京勝槪圖二十首讀之皆有奇思有微意使人坐萬山中如覩京城之巨麗也首之云如今生不遇後來當有楊子云予謂知我者希則我貴矣何必子云

題薛上捨集

孟軻氏發性善一語反以激荀楊韓子之爭端周茂叔說無極而太極亦以啟陸子靜之排詆立言之難如此乎薛君某過予袖示一編五言七言長短句皆有可觀首卷曰性理論也河洛辧也中庸大學論也井田議也噫是數者皆當世大儒所難言者君乃脫口如瀉灔澦似不見其所謂難者何歟軻逺矣請試以問茂叔

題梅騷後

寬閒之野寂寞之濵不以無人而不芳此謹獨者之事也窮崕瞑雪疎籬曉霜毛皮剝落孤榦獨挺此特立獨行者之事也梅乎梅乎其遁世無悶者乎非斯人也而友梅梅友我乎哉屈平一不見知則悶以死其悲憤自況徧及乎菊蘭蕙茞而獨不敢及梅平猶爲知量者有客過予自號梅友出示一編曰梅騷且以不及梅爲騷之欠不入騷爲梅之恥將以補騷缺也噫嘻果如子之言則平不得爲知量者矣

題方景說出家疏簿

東坡翁問佛印曰鑊湯獄圖中何獨不畫和尙對曰人間怕閻羅閻羅怕和尙翁曰怕你則麼對曰若使閻羅自犯亦要和尙懴除此詩人所謂善戱謔兮不爲虐兮者歟方景說來言鑊湯無冷處惟和尙快活願捨身入龍華寺以爲死中求活之道乞一轉語以干宗族鄕黨之仁人君子噫嘻聖賢未嘗許人從異端也但釋氏得時其力足以活人吾儒安能禁之茍自度吾力不能活之則聽其依釋以自活亦可已有肯助緣便請下筆

題家狀籍

舉人書鋪翁生持一籍來曰我將以此訪醜科之省元狀元且謁予序余戱之曰昔陳摶有雙元集嘗持以語人曰天下省元狀元盡在予集中今子亦摶之術乎𨿽然摶之術數也天地之通塞人才之隠見有理焉君子不謂數也方今天下林澤空缺鉞鈍赤子如溝中瘠明詔搜材正將以得經綸天下之大器豈徒詢詞藝云乎哉嚴之山峭水秀代不乏人子試以此求之𨿽未學陳摶之數而來科之省元狀元當在子籍中矣

雜體

田父吟

淸溪眇如斗大邑萬山壁立土磽瘠百分地無一分田九十九分如劍脊一畝之地髙復低節節級級如橫梯畝心一畦可一畝邊旁一畝分數畦大家有田僅百畝三二十畝十八九父母夫妻子婦孫一奴一婢成九口一口日噉米二升茗醝醯醬菜與薪共來日費二三斗尙有輸官七八分小民有田不滿十防方放兮有菜色曹胥鄕首冬夏臨催科差役星火急年年上熟猶皺眉一年不熟家家饑山中風土多食糜兩兒止肯育一兒只緣人窮怕餓死可悲可弔又如此有司猶曰汝富民手執鞭敲目怒視今年淫雨天作難洶湧澎湃四五番浮屍敝屋壊江下迸山裂地如鯨奔半山都成水澤國平地皆作龍蛇窟水頭晚退早復來屋角朝出夕又沒巋然令丞簿尉衙下視四境無人家水平歸家無屋住有屋住者無生涯農民拋家認畝隴擔砂翻石肩皆腫百千一畝判晚秧一坵分作兩坵種都來一畝無百千買秧已費半百錢眼前插種已剜肉頭後丰歉猶在天晚田再種未可保早田無秧爲出艸皂衣旦暮來槌門今年苗稅催得早打快織機趂頭网作急糴米輸苗倉更有一言牢記取斷不許人言災荒

猩猩歌

獵者圍猩猩疑其以眾抗諉曰不取小惟取大與壯眾猩自相仇推擠送其長以次索二三不復推已往四五至於十無一得釋放眾猩怒相目各悔受人誑及早同一心未必軀盡喪吁嗟獸不靈相仇無足嗔胡爲豪傑羣不能自相親秦人吞六國諸侯各附秦並力取其一冀不及他人智者欲合從徒自腐舌唇安得先震鄰然後於其身彼先噬其一其次禍亦均早知秦用術六國同一心

雞雛吟

我聞先儒云雞雛可觀仁須臾不捨母是卽孝弟根不待敎而知不待習而成於斯爲良知於斯爲良能人從此充拓四海皆閔曾異哉雞伏鶩出殻忘其恩子向水中去母從岸呼鳴子往母亦往子疎母愈親鷹隼飛在天母亦與子驚或遇貍與牲愛鶵忘其身不顧力小大直與爭死生天於微物上感人惻隠眞人觀雞防鶵銕石爲動情子呱方臥冰安得卵覆人勿看雞伏鶩吾則行吾仁

南康遇雪

夜來怪甚風太顚掀簸震撼不可眠門前銕騎怒防屋枕上猛虎飛吼天卻是廬山夕作雪楊花未春先擘綿左蠡門前玉兩柱江心落石鷺一拳五峯千仞削銀壁重湖萬頃開璚田若使璚田可以種𨿽遭赤地民不癲若使銀壁可以鑄當造白幣權飛錢要知冬燠生意泄明年造化功斯全帝呼防急妝斂閉塞陽气胚丰年𨿽云不可耕與種桑麻谷粟玆開先

上梁文

由市入山初非避世讀書築室只爲悅親不妨驢背狂吟【賈浪仙事】更入蛟峯深處規模小小居處安安蛟峯主人天地外快活胸襟水雲邊自在人物科目人間之第一世猶能之家庭君子之樂三我惟有是𨿽尙論坡翁生子不能稱顏魯之詩𨿽求爲元祐全人亦足養怡愉之志回尋深宻小作住持左顧則龍臥半天界風雨淸涼之境前瞻則虎眠雙峽臥雲煙紫翠之間門外皆山縱巉巖而气象不迫崖下可井𨿽淡泊而滋味自長挑野菜足以羮種村秫足以釀未遜李願之谷庶幾康節之窩修齊治平未說經綸天下事出處語默且須康濟自家身策旣從虹梁斯舉東髙崗千仞橫長虹萬壑千崖此爲主旱天喚起作蛟龍西虎臥一山髙復低山外日斜遮不斷光芒照夜有靑藜南舉足出門天地寛葵向太陽心一片舉頭正午日當天北入到源流皆稼穡瓣香旦旦祝年丰此是書生眞報國上河漢無雲呈萬象主人丘壑本來心月夜一層樓更上下歸來同結漁樵社前村牧笛方放牛我亦推敲馳匹馬伏願上梁之後戶庭淸晝松栢長春晏起早眠學爲混沌之太極身輕腳健餘皆富貴之浮雲凡我同盟共伸善頌

題家狀簿

主試棘闈又是一番造化題名桂籍只消三日工夫然須家狀甲發之人必得舉子利市之簿惟爾多多而益辧諸公衮衮以先登前科雕鶚之在秋凡七作者去歲蛟龍之得雨有五人焉至防巨鱗亦入吾网凡羣公由此選也捨吾子將安之乎各示芳銜列八賦十經之選亟乘盛防續百里三元之題

題賣試卷引

足踏黃槐好是一番大比手攀丹桂須要三軸雄文敢奉楮先生用供新貢士少年紙貴休誇賈誼才能今日價髙正賴諸公斟酌願揮兔管早綴鴻名

又

轉眼三年又是一番造化妝功一日只消三軸文章縱誇黃絹好辭也用淸江佳楮當效驅馳之力益加制造之功庶可探春蠶食葉之聲得無助秋鶚橫天之舉請書姓字卽占鴈塔之題行奪科名盡中龍頭之選

蛟峯文集卷六

欽定四庫全書

蛟峯文集卷七

宋方逢辰撰

講義

子曰賢哉回也一簞食一瓢飲在陋巷人不堪其憂回也不攺其樂賢哉回也

此一章以聖賢地位觀之簞瓢陋巷乃吾儒本分固非甚髙難行之事何爲聖人獨以許顏又何爲反覆稱其賢此當就人不堪其憂看只爲眾人於此有所大不能堪者是以深嘉樂道之正欲學者於不能堪之中自尋樂處也處富貴未足以觀人處貧賤乃可以觀人處貧賤未足以觀人處人情所大不能堪處始可以觀人有天下不與何足以知舜居深山飯糗茹艸而後知舜之爲大去齊去魯何足以知孔子厄於陳蔡弦歌自如而後知孔子之爲聖此章以顏子對人言以憂對樂言各有所指人之本心天理具足各自有一个至尊至貴的物事舉天下之物無以尙之豈不大可樂者豈特顏子有是哉人惟不見所樂是以得志乎富貴則極聲色之奉窮四體之欲一遇貧賤則戚戚無聊只簞瓢陋巷便有甚不能堪者惟顏子工夫精到能忍天下不能忍之窮𨿽處屢空恬然不以爲意蓋其胸中自有大可樂者天地間更有何物可以易其樂哉人見其陋巷彼不自知其陋巷人見其簞瓢彼不自知其簞瓢此無他人見物而不見道顏子見道而不見物也夫子始稱之曰賢哉回也終之又曰賢哉回也非譽顏子也有所不足於天下之人也稱道顏子之防愈深鞭辟學者之意愈切夫子之待學者可謂厚矣望學者可謂深矣惟皇上帝降衷於下民人人與之以惻隠羞惡辭讓是非之心此聖賢之鎡基也今人有百金之鎡基者惴惴栗栗日夜防持惟恐爲人奪之而貧而天所與我之鎡基倍於百金者萬萬乃反棄之如敝屣而不知惜誠能撥轉念頭移其兢兢防持於彼者以兢兢防持於此祗見其有人所不知已所獨知之妙而不見其有爲人奪而貧之憂也昔程子從濂溪先生遊每令尋仲尼顏子樂處所樂何事嗚呼必有事焉必有下手處周子引而不發蓋欲學者深思而自得之吾儕共處斯堂所樂何事盍相與心體而身踐之顏何人哉顏何人哉

子夏曰日知其所亡月無忘其所能可謂好學也已

子夏聖人之徒也子夏之學聖人之學也聖人之學何學也入乎耳存乎心修於身行於事明五常之理盡五倫之道也顏子之博文約禮曾子之致知誠意子思之明善誠身孟子之盡心養性皆是也夫人之生以天地儲精以五行鐘秀無極之眞二五之精合而爲方寸之靈聚而爲百骸之形所以備萬物而參三才者其原有自來而其本已素立矣然才稟於气而性原於理窮古今亙宇宙寓於流行而不易者理也往來蕩摩雜揉交錯而無一定之體者气也气惟無一定之體故以流行於兩間者驗之光風麗日之景恆少風雨晦防之變恆多則人生而隨遇者至淸極淳之气不易得而偏倚濁駁之分不能齊固其所也惟聖人之生也得其秀之秀故气淸而義理無不明質淳而邪穢不能入由聖人以下𨿽大賢之資一有纎毫之累亦必資學問之力以修治之自帝堯有匡直輔翼之言大舜有直寛剛簡之命其轉移變化之功已見於當時矣然學之道至三代而益明其見於書則曰學於古訓曰惟學遜志曰終始典於學曰學古入官曰不學墻面見於詩則曰學有緝熈於光明隆古聖王未有不以學爲要務者也吾夫子生於衰周不得位以行其道而天命在躬夙夜只畏閔當世之人去堯舜禹湯文武之世逺而不聞大道之要當楊朱墨翟異端之說行而不免他岐之惑乃以身任大教繼往聖而開來學推明大學之道昭示明徳之方使人人皆得以消磨其物欲變化其气質而爲聖賢君子之歸何其幸也夫以常人之資而欲爲聖賢之事耳目口鼻之蠢然聲色臭味之交接愚者欲明而懦者欲立頑者欲亷而薄者欲惇以一心而明五常之理以一身而全五倫之事天下之義理無窮而工夫有限代間之人生有期而白日不再茍非勉焉孳孳克勤無怠則查滓未融而邪穢已入已之所學其能迄用有成也幾希矣此夫子所以拳拳於學有時習之誨而又曰學如不及猶恐失之者此也聖門之徒三千夫子獨稱顏子爲好學蓋以顏子明心力行克已復禮所學者得聖人之道也學之得其道而又能竭其才夫子所以旣許其不惰而又惜其未見其止也顏子終能至於去聖人一間者豈繆悠之功所能及哉子夏之在聖門篤實之功亞於曽子而身居文學之科其所謂學者皆人倫日用之道誠篤切實之功也其垂訓以勉人曰日知其所亡月無忘其所能可謂好學也已矣夫爲學之道內明五常之理外盡五倫之事變气質於有生之初絕物欲於有知之後必資師友之講明方冊之誦習然後能開其心術見於躬行然其殫日夜之力嚴理欲之辯使朝有所詢夕有所考晝有所作夜有所思則志於緝熈功無間斷人心之罅隙不開本體之虛靈不昧矣其或玩物弛心廢時亂日於學問思辯不能致耳目手足無所加至於時弛歲去老死無聞豈不重可惜也爲學之道若陟遐必自邇若升髙必自卑故當自彊不息勉勉循循爲山未成而加一簣之土掘井未已而見九仞之泉溫故而知新崇禮而廣業向之得於講明而見於誦習者旣有黙契於心知而行之拳拳奉持服膺弗失此古之人所以一飯不違跬步必思盤器有銘幾席有戒參倚之有見顧諟之弗忘所以固守其徳也其或執之不固守之弗專或存或亡乍得乍失則一暴十寒而生意弗存半途中畫而前功盡廢義理之性旣無學問之推充血肉之軀不勝外誘之紛擾則杯水不救於車薪五穀不逾於荑稗𨿽具人之形當士之名飲食男女無以異於眾人存心制行不能逺於禽獸中心防防醉生夢死豈不重可哀也子夏之訓蓋深勉夫有志於學者必當日新其功有以自考一日之間自旦至暮我於義理未知未能則深以爲恥一月之間自朔至晦我之學問已知已能則固守而弗失夫如是故日引而月長日就而月將自有學之初以至於一息尙存勉焉以盡其力愓焉以殫厥心其得不謂之好學之人乎子夏之所以居文學之科者此道也故言此以示人欲人人皆然而厎於道也學者觀此豈可荒嬉而不知所以自勉耶某負戴經籍而來山中諸友不以某爲不肖而屑與某交修遊息嘗不自揣而述所聞於先師者告諸友矣今觀气化之流行寒暑之疊興以春而夏夏而秋秋而冬矣竊以諸友之日有所亡而月未有所能爲憂也良月初吉冬序伊始故述子夏之訓以相告語冀諸友思齊於聖人之徒而景行於聖人之徒也非徒守方冊以爲勤誇誦說以爲能而已當以明物察倫治心修身爲要務在乎爲人子者必盡孝於其親爲人弟者必盡悌於其兄爲卑防者必盡敬於其長手足動靜必知天理之所存耳目口鼻母爲人欲之所汩以消融其查滓以蕩滌其邪穢子夏之所謂學也深致其力復考其成使進修之效日異而月不同此子夏之所謂好學也茍爲不然徒事口耳虛費歲月堯言孔誦而不知求聖賢之心禹行舜趨而不免爲禽獸之行若是則非徒爾父兄之所憂抑亦吾師友之所羞秦穆公有言曰我心之憂日月逾邁若弗云來此某之所以區區告勉學者當痛心刻骨而致力於學也

齊景公問政於孔子孔子對曰君君臣臣父父子子公曰善哉信如君不君臣不臣父不父子不子𨿽有粟吾得而食諸

夫彛倫者人道之大綱政事之根本也第彛倫之在人內而至尊者無出乎父子外而至大者無出乎君臣茍在家父焉而能盡父之慈子焉而能盡子之孝則必有以正倫理篤恩義小大咸得其宜而家道齊矣在國君焉而能盡君之道臣焉而能盡臣之忠則必有以正朝廷平庶務上下咸得其所而國體治矣然則爲政之本又豈有出於君臣父子之外者哉是時齊之景公內多嬖媵太子不立而父子之道暌外則陳氏厚施擅用國政而君臣之分亂故聖人因景公之問政而以君臣父子之說告之可謂至要切矣景公亦深有感於斯故以善哉之言贊之又從而嘆之曰果使君而不君臣而不臣父而不父子而不子上下之序紊綱維之義隳而法令不行禍亂尋起矣𨿽有谷粟之多尙安得而食之哉此必然之理也其後卒不免於簒弒之禍蓋由景公知善其言而不能自振故也間嘗論之國土至廣也人民至眾也茍欲使之安如泰山固如磐石非上下之分定不可也不然一日之間其或君不能君臣不能臣父不能父子不能子則家不可爲家國不可爲國而生民之命有不可得而保者矣論至此而後知吾儒之道大而眞有以扶植天命維持世敎而爲生民休戚之所系者正在於君臣父子秩然有序而不亂也若易之六十四卦而以乾坤爲之首春秋之大一統而以王正月爲之先其他如詩書之勸戒禮樂之防範無非欲詳夫君臣父子彛倫之道而已無他事也然則爲政者不此之務而規規於事爲之末而欲致國家於平治者無此理也讀此章者所當知

子貢曰夫子之言性與天道不可得而聞也【公冶長】子罕言利與命與仁【子罕】孟子曰惻隠之心仁之端也羞惡之心義之端也辭讓之心禮之端也是非之心智之端也【公孫丑】孟子道性善言必稱堯舜【滕文公】孟子曰盡其心者知其性也知其性則知天矣【盡心】

孔子敎人未嘗不言命與仁未嘗不言性與天道魯論二十篇何莫非是理而何隠乎爾也門人以爲罕言以爲不可得聞何也蓋孔子之敎人只在日用處凡所言仁皆是爲仁之方不是正言仁之體所言性命天道皆盡性至命事天之事未嘗推極性命天道之原也孔子不言心性而孟子開口便說性善說盡心知性存心養性孔子只說一个仁孟子乃說出仁義禮智四端孔子一部論語盡是教人就起居飲食應事接物上做工夫孟子七篇直敎人就心上存養孔孟之敎人豈有兩心二道時不同也先儒曰春秋猶論是非戰國純論利害春秋之時文武之澤未斬義理之在人心者無恙故列國君卿大夫之自謀及辭命往來與鄰國之可否者惟論理之是非不論勢之彊弱戰國時先王之道影滅迹絕通天下不知義理爲何物列國君臣與縱橫之士謀其國者惟利害而已不識天下人心有是非枉直也以此觀之則春秋時人心未亡戰國時人心亡矣孔子時人心未亡愚夫愚婦皆可與知可與行故敎人以忠信而已入孝出悌而已先行後言而已仲弓問仁則曰出門如見大賓使民如承大祭己所不欲勿施於人而已樊遲問仁則曰居處恭執事敬與人忠而已至於夫子平日所身敎者亦不過誾誾侃侃聲色容气之間蹜蹜愉愉進退揖讓之際凡形迹之粗事物之末皆帝衷之流行天則之呈露故夫子曰吾無行而不與二三子者吾無隠乎爾也孟子之時人心已亡舉國皆病狂惑門人髙弟尙未能篤信其師說謂舜不能怨慕者有之議周公不仁不智者有之疑孔子主癰疽瘠環者有之以管仲晏子爲名世以公孫衍張儀爲大丈夫夫人之良心陷溺如此非湔腸滌胃破骨洗髓不足以療之故孟子不得不直從其本心下手也譬人有不識五臓而不信醫者醫爲之剖其腹而指示之曰某爲心某爲肺某爲腸某爲胃然後病者方自信孟子無柰戰國人不識四端何直從其軀殻之內標出而示之曰此天賦於爾者謂之命此爾受於天者謂之性此包性命管攝乎眾理者謂之心如此爲仁如此爲義如此爲禮如此爲智使人人自見得自信得然後吾之敎可入而天理不亡孟子之喚醒人心其苦切有如此者𨿽然孟子豈徒敎人以體察而已哉其操存其涵養其擴充七篇之書反覆言之詳矣又體驗以後之實踐工夫也孟子之救人心苦切如此端的如此其工夫詳宻又如此後世異端之家乃有竊此以爲識心見性之把柄者此不足辧也近世學者亦有得體驗之緒餘而彊爲執持者究其歸亦同於異端之病而已矣今之學者讀孟子必當涵養於未發之先以立其本體驗於將發之際以審其幾又操存之以定其所守充擴之以極其所止天所賦命盡在日用之間吾所受性皆爲躬行之實以此讀孟子然後不負孟子苦切之心

景春曰公孫衍張儀豈不誠大丈夫哉一怒而諸侯懼安居而天下熄孟子曰是焉得爲大丈夫乎子未學禮乎丈夫之冠也父命之女子之嫁也母命之往送之門戒之曰往之汝家必敬必戒無違夫子以順爲正者妾婦之道也居天下之廣居立天下之正位行天下之大道得志與民由之不得志獨行其道富貴不能淫貧賤不能移威武不能屈此之謂大丈夫

昔者戰國之世七雄爭長仁義之路荊棘先王之敎不明一時才智之士林立輩出不免利祿之趨功名之務而已又安知聖賢之學正己正人之道哉此景春所以有公孫衍張儀之問也蓋公孫衍張儀之爲人專以權謀之術遊說於列國縱橫之法連結於諸侯得志橫行气焰可畏當時之人尊仰敬畏之不暇遂以大丈夫許之且言一怒則諸侯爲之恐懼蓋能使相攻伐也安居則天下爲之休息蓋能使相安於無事也何則蓋七國之君一切以富國彊兵爲務其心已陷溺於利欲聞利則喜聞害則懼故皆爲其所愚惑茍有丈夫之气以道義爲主者又安能惑之哉故孟子叱之以是焉得爲大丈夫乎但子未學禮故耳古者男子二十而冠三加三祝父必命之女子之嫁也施衿結帨母必命之及女子之往也送之門而戒之曰汝往至夫家必敬之戒之敬恭聽宗爾父母之言而不可違也夫以順從爲正者乃妾婦之道今二子惟知以阿諛茍容竊取權勢以僥幸於一時豈非妾婦之道又烏得爲大丈夫哉果能居仁由義以禮自度養其大者不爲小者之所奪則能超出於一時而不屈於萬物是乃大丈夫也蓋廣居者仁也仁者之心廣大寛平以四海爲一家中國爲一身故曰天下之廣居居乎此則舉天下卑污之私皆不足以動之矣正位者禮也禮則尊卑大小進退出處皆有一定之節故曰天下之正位立乎此則舉天下不正之事皆不足以干之矣大道者義也義則事物之所宜乃天下人物之所共由者故曰天下之大道行乎此則舉天下邪媚之行皆不足以趨之矣若然則得志以行道則可以使民共由之而皆歸於仁壽之域不得志獨行於身則使此身常立乎正大髙明之地矣𨿽多財而富有位而貴亦不能淫蕩其心矣𨿽無財而貧無位而賤亦不能移易其節矣𨿽威勢武勇之可畏亦不能挫辱其志矣何則其所居者廣所立者正所由者大故也則視彼區區以利害之說愚惑庸常之君以竊取茍容於一時者誠不足道又烏可以大丈夫言之哉嗚呼正學不明人心陷溺遂使智能有用之士如瞽者之無所見聾者之無所聞甘心浸淫爲妾婦茍賤之行而不自知𨿽孟子樹立如此之卓卓辯論如此之昭昭而卒無一人能自拔卒無一人能委而用之致使七國之君相胥於滅亡海內之民相胥於塗炭而後已豈天未厭亂而致然也歟抑邪說橫流而不可遏之也歟是未可知也後之欲爲大丈夫而爲國家者豈不可戒而可觀也哉孟子曰故凡同類者舉相似也何獨至於人而疑之聖人與我同類者又曰口之於味也有同耆焉耳之於聲也有同聽焉目之於色也有同美焉至於心獨無所同然乎心之所同然者何也謂理也義也聖人先得我心之所同然耳【告子上】

此一章可以見孟子之救天下者直從人心上做起心之虛靈知覺一而已矣豈有二哉以饑食渴飲之情言則謂之人心以天命之性言則謂之道心饑食渴飲之情𨿽聖人無以異於眾人天命之性𨿽凡民亦與聖人同爾春秋已降傳心之學不明天下之人梏於形體之私而昧乎性命之正但知耳目口體之欲與人同至於本心之當然不可易者乃與人異孟子痛之哀之諄諄然告之曰凡我同類者舉相似也何獨至於人而疑之又曰聖人與我同類者蓋謂夫知覺運動凡物之類莫不相似而況人乎𨿽聖人亦人耳今夫耳目口鼻四肢之所欲一有不得則隕防不能堪至於惻隠羞惡辭讓是非之天則乃吾所自有者則遜之他人曰此聖賢事也又否則曰非不說子之道力不足也是以孟子又惕然警之曰口之於味也有同耆焉耳之於聲也有同聽焉目之於色也有同美焉至於心獨無所同然乎蓋以饑食渴飲舉天下人人所同而方寸之微乃獨不然此孟子至痛至切之辭猶懼夫人未之覺也又提起此心曰心之所同然者何物也理也義也理以體言義以用言聖人之所以爲聖人者存此而已堯舜禹之授受以傳之者此也湯武之弔伐以救之者此也吾夫子之作六經以抗起者此也唐虞三代洙泗之聖人所以出類拔萃爲萬世立極者豈有異於人哉特先知先覺乎此而已矣故曰聖人先得我心之所同然耳夫世教不明人心不同久矣孟子必欲彊其所異而歸之同自常人觀之何自苦若是然孟子之心天下之心也蓋其心元自有不得不同者夫所欲有甚於生者所惡有甚於死者非獨孟子有是心人皆有之今天下壊證急在人心吾儕登斯堂也閉戶造車出門合轍同此心也同此道也羣居講習又何爲哉乃所願則學孔子

孟子曰仁也者人也合而言之道也又曰仁人心也

先儒論仁至矣盡矣其最善名狀者無如謝上蔡指艸木之核種之卽生道以爲仁其中一包皆生理也𨿽然特借艸木之核而言耳人之核安在曰心天地之核安在曰人夫生生不息者天地之心也然其心不能以直遂必以托諸人人得天地之气以爲形得天地之理以爲性故萬物皆備於我而天地之所以生生者實寄吾性分之內天髙地下一日無人則天地特塊然者耳故孟子曰仁也者人也夫二物相配之謂合仁以性言人以形言仁固所以爲人之理人又所以載是理而行之者也離形言性則理何所托以自見故又曰合而言之道也然而人之所以爲人者豈以軀殻爲哉天地以生物爲心而人又得天地之心以爲心者也天地以此心寄諸人豈徒然哉厥初賦與許多道理皆要從人心上抽迸出來如艸木勾萌自有勃然不可遏者方其未形沖漠無朕一與物接觸之則生觸著他義則善善惡惡便有廉恥羞惡之心作觸著他禮則尊尊貴貴便有辭遜揖讓之心起觸著他智則辧黒白別香臭便有是非之心迸裂而出上蔡曰活者爲仁死者爲不仁人心不仁則天地死矣故孟子又曰仁人心也七篇之書自首至尾切切然以人心陷溺爲憂凡敎人求敎人收敎人存敎人養勤勤懇懇至痛至切一情之動則曰心之端一思之起則曰心之官見於面則曰根於心害於事則曰生於心物有長短輕重則曰心爲甚千言萬語不及其他直是指人之識痛癢有知覺處以示之𨿽非便以知覺痛癢爲仁然欲其切已省察而救活其本心也不然死灰而已槁木而已頑然鐵石而已此之謂不仁列禦冦莊周之徒正坐此病今天下人心陷溺甚矣急起而救之責在學校心學工夫自我輩始羣居相與所學何事端居靜念我之生也所以賦形宇宙而靈於物者豈空殻哉卽天所與我之虛靈不昧至光至明厎物事求之收之存之養之體於躬行日用之間著於食息動作之際則夫生生不息者不在天地而在我矣故曰人者天地之心

乾稱父坤稱母予玆藐焉乃混然中處故天地之塞吾其體天地之帥吾其性民吾同胞物吾與也

西銘之作張子蓋爲人局於形體之私自小其身不知身與天地對立而不能盡人道之大也天髙地下人位乎中天大地大人居其一故曰予玆藐焉乃混然中處乃者張子愓然自警之辭謂我以眇然七尺之軀乃得與天地對立者豈徒然哉天地之塞吾其體天地之帥吾其性此二句乃人所以得與天地對立者也塞者天地之气也帥者天地之理也以充實言謂之塞以主宰言謂之帥其體者以身體而實踐之也其性者以身體而實有之也二句之上加一故字故者承上而有所用力之辭乾陽坤陰此天地之气充塞乎兩間而人所得以爲體者也然得其體必當有以體其體不體其體則人與物何以別體者一身軀殻無非造化日月之往來山嶽之鎭峙江河之流轉寒暑之代謝一人之身天地之所爲者備故曰天地之塞吾其體一陰一陽之謂道陰陽非道也所以一陰一陽者道也此卽天地之主宰也所謂天地之帥也天地以陰陽五行化生萬物莫不命之以是理人所得以爲性者也得其性必當有以性其性不性其性則人與物何以異格物致知所以明此理誠意正心所以體此理此性其性之條目也操存之涵養之體察之此性其性之工程也如是則所以主宰者不在天地而在我矣故曰天地之帥吾其性然而我有此體此性人亦有此體此性物亦有此體此性特人全物偏故有胞與之分同胞者受气稟理全無間隔吾與者亦我之儕輩也民饑已饑民溺已溺所以行吾同胞之事也昆虫艸木鳥獸魚鱉莫不使若其性所以行物吾與之事也故吾儒之道必至於此而後爲全體大用必盡乎此而後眇然之軀殻始可與天地對立矣西銘一篇綱領在此由此而後皆其體其性之節目父母宗子以下指聖賢在上者言於時保之以下指聖賢在下者言讀西銘者以此體察而踐行之則各有下手處矣吾儒素其位而行在上之事固有任其責者在下之事我輩之所得爲而不爲則天地生我何如哉今田野之間骨肉反眼閭裏作仇朋友彎弓主奴易位彼安知所謂理一分殊名爲儒者不思所以植立抗起之則風靡瀾倒其勢必至於胥爲禽獸而已矣凡我同志盍相與努力於斯

周禮鄕大夫之職受敎法於司徒退而頒之於鄕吏使各以教其所治以考其徳行察其道藝以嵗時登其夫家之眾寡【夫家男女也】辧其可任者【任者謂給繇役也】國中自七尺以及六十【七尺謂氓二十歲以上】野自六尺以及六十有五【六尺謂氓十五歲以上】皆徵之【徵謂繇役】其捨者國中貴者【謂爵尊者】賢者【謂有徳者】能者【謂有才者】服公事者【謂士大夫居官者】老者【謂年尊者】疾者【謂廢疾者】皆捨【捨先儒謂復除其繇役也】

鄕大夫者司徒之屬掌敎之官也攷徳行察道藝賓賢能其本職也然於徵役瑣細之事亦與焉何也蓋所以辯貴賤優賢能行弛捨也以歲時登其夫家之眾寡辯其可任者所以考察其民之可役與否也國中之民自年二十以及六十野之民自年十五以及六十有五皆徵之此成周繇役之法也國之民年二十則役之六十則免野之民年十五則役六十有五則免國中晚徵而早捨以地近則役多也野中早徵而晚捨以地逺則役少也其捨者有六貴者賢者能者服公事者老者疾者皆捨此成周免役之法也貴者不役以其爵尊也賢者不役以其有道有徳行也能者不役以其有才藝也服公事者不役以其居官有職事也老者不役以其無筋力也疾者不役以其不任奔走也此六者皆復除其繇役載在周官所以示萬世昭昭也後世王道不明凡貴者有公事者與老者疾者皆免而獨賢者能者未得復除而與編氓皂隸同受役於府史胥徒之下冠履倒置莫斯爲極古者公卿大夫士與庶人各有定分而不相逾越公卿大夫行先王之道以治於朝士明先王之道以敎於鄕庶人服庶人之事以役於野凡學先王之道者謂之士爲小人之事者謂之庶人三代之時士庶人家各百畝不以貧富爲差而以賢不肖爲別世敎不修士庶人之分不明爲有司者乃欲使士與庶人並役是不察周官之法不知士庶人之各有定分也庶人之役役其力耳吾儒則經天緯地爲天下正君臣定父子別夫婦序長防其爲役也大矣今自國及野僕役於主子聽於父妻不敢二其夫防不得淩其長非儒之敎其誰之功也且有天下者必有所尊而後足以成天下之尊自古爲人主者必折節以下天下之士非尊其人也尊其道也天地設位道行乎其中綱常禮義自儒者出一日無此道則彊淩弱眾暴寡智鬭智力角力天地間乃一淩犯角奪之區而已矣然則君天下者乃所以自成其尊也王制曰命鄕論秀升之司徒曰選士升於司徒者不徵於鄕不徵者先儒謂復除其繇役若此則不獨周官之法通三代之制然矣乃者上臺有請以三代之法推而行之江南此尊儒道將以立人極也夫愚請發明王制以曉未識三代之法者

策

問天文變異及中國夷狄君子小人徳刑公私之異

主意君子純乎陽明之徳則以陽召陽而星宿淸潤君子襲夫陰柔之爲則以陰召陰而孛彗垂妖其端芒兆於君子之身其證應著於天地之表今日星文示異所以不責小人而責君子也

考官批【機軸出於胸中華采流於筆下答題不狥題用事皆實事作此者必老手也】

對嘗觀陰陽淸濁之气流行於宇宙間在天爲禎祥爲祲在人爲中國夷狄爲君子小人爲徳刑公私數者同一陰陽也𨿽然天下之陽類眾矣而君子者眾陽之主天下之陰類羣矣而小人者羣陰之宗然則今日星文之異其小人爲之歟抑君子爲之歟世固以是責小人矣愚獨不責小人而責君子也何者向者共驩居朝五辰未撫猶可諉也今臯防進矣將誰諉乎昔者管蔡在列保章星動猶可辭也今旦奭歸矣將何辭乎曩者季氏專朝星隕之妖猶曰宜也今宣尼相矣豈復宜有此乎是則君子有不容不任其責者茍能純乎陽明之徳則於國爲覆盂於仁爲雨露於公道爲權衡其應在天則析木天街星宿淸潤陰不得勝乎陽矣爲君子者不免襲陰柔之爲則於國爲蛇豕於仁爲荊棘於公道爲蹊隧其應在天則孛飛彗流垂妖吐異陽亦不能以勝乎陰矣是故歷象蒼珠璣衡珠璧非天數之偶符也唐虞治古俊徳者純乎俊徳以陽召陽之應如雨之妖守心之象非天數之適變也春秋世降正人不能純乎正人以陰召陰之證也迨我國朝天聖之流星慶曆之太白誠可畏矣惟杜富韓範歐余王蔡諸君子如景星鳳凰故在天之陰不能以勝在人之陽崇寧之彗大觀之孛未必不可銷也惟姦黨有碑邪等有籍諸君子不能自白故在人之陽亦不能以勝在天之陰信乎宇宙之相通一气耳其端芒兆於君子之身其證應著於天地之表此猶黃鐘一動則根荄芽甲之下皆春夜气一交則麼微怪亂之證錯出機緘影響气類塤篪斷斷乎其不爽也恭惟皇上寅畏事天固宜眾陽鼎盛羣陰睍消而乃者正陽之月譴示星文證不虛生何緣而起豈中國之陽未盛與昔權姦挾敵以固君父之寵三邊淸野不問也於斯時而天變見焉是可曰夷狄之陰召之也更化以來敵人相噬困於蒺藜泗上凱旋伏戎於莽晉彗出室胡可移過於遵鑑相屠之時歲星犯月胡可遜咎於柔然將破之日是則諉之夷狄不可也否則吾仁之陽未暢與昔權姦以贓吏爲公門之桃李永州之蛇不問也於斯時而天象警焉是可曰刑罰之陰感之也更化以來謹刑有銘江河疏濶戒殺有詔雨露涵濡長星竟天非元朔滲漉之朝所宜有孛宿歷氐非貞觀旣效之日所宜聞是則諉之刑法不可也又否則公道之陽未盛歟昔權姦以多詐逢君君娥之啟寵不問也關子之交通不問也斯時而天戒示之猶可曰私情之陰召之也今邪徑旣窒天日開明幸門莫通雲霧軒豁偏黨俱無矣胡爲箕畢未協乎刑賞平明矣胡爲隕星告變乎是又不然矣然則星文之變胡爲而如此乎無已則君子之陽未純也夫傅說騎箕蕭何應昴君子未嘗不應於天象攝提之位列卿鉤鈴之司出納天象未嘗不應於君子故君臣和則三臺齊君子多則東璧著賢人進則少微絢防其感召如響之答也今天象昭昭一則曰小人之陰爲之二則曰小人之陰爲之不知中臺星折可獨諉之張華乎太白襲月可專責之曹爽乎諸君子盍曰明白洞達者陽也吾未能無覆防揜匿果非陰乎慷慨奮發者陽也吾未能無依阿淟涊果非陰乎斷制者陽也今或似味道之模稜任事者陽也今或類石建之遜避譬如奕棋局面𨿽攺而其間一二著數未免猶似前日之所爲可謂純於陽明乎吾未能純於陽則召陰盛之變者非私情也非刑法也非夷狄小人也我也夫如是則位郎星職卿月應功臣之宿符三臺之象者莫不以陽明自厲必洞達明白必奮發慷慨必斷制必任事則陽亨於復而陰剝窮矣陽長於防而陰否消矣星變夫何慮𨿽然執事所問數條曰仁曰公亦不可廢也此又在於人主之心乎人主之心事事皆仁則徳性昭明與陽俱盛而至誠暢乎九垓人主之心一適非公則物欲昏熾而幽明隔於方寸昔紹興三十六年太白犯前星髙宗皇帝曰人君有過天則戒之及懼而攺天則愛之次夜而觀太白順軌矣然則以心答天不當如髙宗乎先儒曰陽明盛則徳性用陰濁盛則物欲行愚請揭是爲座右銘謹對

論

禮法之大分如何論

楊楍批立說得先儒議論行文有前輩气象

佳作也

論天下綱常之大當自人君立其大者基之夫禮莫大於分分莫大於君君不能自有其大則禮法蕩矣生民之初人未知有君之尊也先王憂焉爲之辧上下別等殺而爲截然之法法立而禮行禮行而君尊夫爲君者盍曰吾之所以獨尊於天下者僅有此分耳使吾一日失此則不能自有其大君失其大則禮法能獨存乎世降叔末此分不明久矣不知先王所以爲是禮法者正爲君尊地也吾處其大可不思有以守其大乎【云云】禮法之分安在乎曰君臣也父子也兄弟也皆分也求其分之大者則同室之分莫大於父同與之分莫大於兄𨿽然又有大者焉統乎人倫之上而居分之至尊者非君歟夫以四海之廣兆民之眾受制於一人𨿽有絕倫之力髙世之智莫不奔走而服役者豈非分之至大哉𨿽然處天下之大必有以守其大是故秩於天庸於舜謹於文武成王周公自朝廷宗廟達之於州閭鄕黨自閨門袵席而至於天下國家者所以立其大也昔仲叔於奚有功於衞辭邑而請繁纓孔子以爲名者君之所司季氏在魯擅顓防之伐孔子以爲天下有道禮樂自天子出誠以名與禮樂天下大分也而君不能司之天子不能自出之則失其所謂大矣一失其大則天下無復綱紀禮法其不墜於地者幾希矣乾尊坤卑禮之始也聖人法焉制爲長防之節疏戚之差若足矣未也又從而爲之法焉車服有制宮室有度此法也小大有經尊卑有紀此法也總而爲吉凶軍賔嘉散而爲三千三百之儀者皆是法焉若足矣亦未也士庶人之上爲之置卿大夫卿大夫之上爲之置侯伯焉侯伯之上爲之置三公焉等級而上至於天子其分極矣爲天子者盍曰先王制禮所以爲是差次焉者正以成吾之尊也吾處至尊之分而不能自有其尊得乎士大夫分職自我分之可也如晉之六卿魯之三家則分陵矣諸侯建國分土而守自我建之可也如韓魏以請命而侯則分僭矣三公分命總方而議自我命之可也如畀虢貳鄭之事則又自壊其分矣分不克守則失其爲君之大君失其大如禮法之陵蕩何春秋皆此類也況荀卿之時乎卿也起視四顧無一可人意著書立言而有禮法大分之語卿之意深矣楊倞不足以知此以任人職分釋之吁卿之意或者正爲名分憂豈在區區分守乎𨿽然大分一語卿言是矣然載之王霸之篇君子不無遺論焉夫禮法之廢正爲五伯壊之耳卿方欲遏頺瀾不能尊王抑霸顧以王霸並稱而名篇不觀筆削之經乎子拒父者罪之而父子之分明庶奪敵者貶之而兄弟之分明臣召君者諱之而君臣之分明然則春秋一書其禮法之大宗乎此見春秋者有周禮盡在魯之嘆而後儒亦曰春秋爲一王法謹論

策題

問戰勝攻取不如韓信此將所以貴乎武方叔元老克壯其猷此將所以貴乎舊詩書禮樂惟郤縠可此將所以貴乎儒霍去病之常天幸王欽若之祿未艾此將之所以貴乎福四者之中孰爲善歟兩軍對壘使詐使貪將不武則敗守西河使鄰國不敢向非起不能築長城使北胡不敢近非恬不能豈將當以武爲上歟或者又曰韓彭英盧危則要安則背如養鷹鸇反費縧籠然歟否歟無已則攺用儒歟鳴條之師伊尹主之東山之師周公將之豈將當以儒爲上歟或者又曰陸機非不儒而不能免河橋之敗房琯非不儒而不能救陳濤之奔儒而不眞則反敗事然歟否歟無已則攺用舊徳歟必欲取荊非王翦不可必欲討蠻馬援尙堪一行新者之疎不如故者之練豈將當以舊爲上歟或者又曰田單之攻燕則下攻狄則不下前日身操版鍤則有死之心無生之气今日黃金橫帶則有生之樂無死之心此魯仲連所以逆料其不勝如此則將之舊者豈又不可用歟武帥之敢於鬭則懼其難馭文帥易於制則懼其罔功舊帥熟於兵則又懼其已驕捨是三者之外無已則擇一福帥用之可歟福星臨吳則風燎可以走曹瞞而不必周瑜王气在晉則艸木可以蹙符堅而不必謝安然歟否歟乃者荊湖易帥以驍將攝之豈非以武帥緩急可鬭歟未幾攺命資帥又豈以文帥易駕馭歟潭湘分命起督帥鎭之又豈以舊帥久熟備禦歟或謂荊閫不如就畀攝帥或謂不如移畀督帥孰爲便歟然三帥之中當誰畀歟𨿽然朝命已授鉞矣今之謀帥固不敢仰視伊尹周公若周謝之事亦可憑籍福星王气之所在而收風燎艸木之奇功否歟憂國者固望之幸之諸君試借一著

問祭之重其享神也莫重乎牲其求神也莫重乎樂與灌郊用犢尙純慤也明堂我將我享維羊維牛說者謂明堂不以犢而以牢蓋牛羊豕備曰牢明堂不以犢將不純於慤歟帝牛不吉以爲稷牛【祀后稷者】說者謂卜爲帝牲不吉則以爲配祖之牲然則祭祖以不吉之牲固無歉歟帝牛系於滌芻之三月稷牛維具說者謂稷牛惟臨時取備然則祭祖不【闕】恭爲疑歟商人尙聲先作樂而後迎牲周人尙臭先灌而後迎牲二者求神孰近歟樂所以求諸陽灌所以求諸陰魂气歸於天魄气歸於地當合陰陽求之今各尙其一何歟禮曰樂之號所以告詔天地之間說者謂用樂之音呼號告於天地庶乎神聞之而來然則果能必其來格歟否歟又曰灌用鬯臭陰達於淵泉說者謂用郁鬯灌地則臭气達於淵泉然則一瓚之鬯果足以裂地而直達歟周禮曰樂七變則天神降八變則地只出九變則人鬼格然則天神地只人鬼必將俟七八九變而後至歟周禮曰以獻祼享先王則享人鬼皆當灌也然宗廟用灌而明堂配祖不用灌又何歟豈祖宗在天不當求之陰歟所謂貴純貴聲貴臭三者之義可得聞歟子入太廟毎事問況三載明禋於此有未達敢從諸君質之

問中庸曰國家將興必有禎祥不然必有妖孽見乎蓍動乎四體然則中庸之所謂妖尙隠於微者歟然遽曰見動何歟乃者蜀閫走驛以嘉敍地震雹擊水怒山裂上聞京城盛夏而大風拔木發屋此非天妖歟所以召此者何失銷此者何修歟或曰天作孽猶可逭然歟否歟豸冠執白簡擊二豎子此非人妖歟然膏之上肓之下鍼之不達藥之不及將何道而可歟彼且操戈以逐臺臣是可忍孰不可忍歟豸所以觸邪今反助邪以觸豸豈以言者爲妖歟繼之者將言歟勿言歟縉紳中嘗有移書廟堂者亦弗見聽將弗能救歟於登崇俊良之中而首爲掾豎逐直臣不爲除目玷歟去天之妖不過修徳至於人妖甘者如薺豈終無良劑歟過庭緒論可得聞歟恐謄題之窘不欲泛引故事答者將勿略

碑銘志

唐侍衞都指揮使王押衙太尉碑

聖人之制祭祀也法施於民則祀之以死勤事則祀之以勞定國則祀之能禦大菑捍大患則祀之故厲山氏之後至今祀以爲稷共工氏之子至今祀以爲社此皆有功烈於民者靑溪之東去縣七十里安樂鄕之楓溪有唐侍衞都指揮王押衙廟其始父老信其靈異屍而祝之凡冠婚喪葬營繕莫不質其吉凶而後卽事歲有水旱札瘥禱之立應淳熈八年刪定陳公曄訪其靈迹紀之縣誌越嘉定甲申戴侯師聖尹玆土以秋涸乞靈而雨以其靈迹聞於朝勅封靈惠廟忠順英烈侯仍捐己俸增葺祠宇檄少府董役不月而成嵳峩屹峙廟貌一新迨淳祐辛亥神之裔家於東土歲奉宗祀者來請予紀其實鑱諸砥以詔不朽予按縣誌及索其舊碑所爲文得其始末神生於唐大中元年神少負節槪涉書史慷慨沈毅膂力絕人長於弓馬劍槊世迄僖昭政權旁落藩方尾大翹足伺釁者環天下皆是神獨抱膝長吟自比諸葛乾符中裨將王郢倡亂兩淛鎭將董昌以戍兵單寡檄鄕井兵未有應者神首舉義旗與錢鏐協志應之郢旣討平逆巢之釁作擁眾長驅攻掠淛東饒信池宣歙等郡神復乘勝擊賊合鏐兵誓死俱奮不介馬馳之所向輙防賊畏其鋒遁自采石渡淮時髙駢爲諸道行營兵馬都統聞賊不犯境壯之而奏於朝以神爲都押衙鏐爲都指揮使幹寧二年董昌據越叛朝命神偕鏐兵討之未幾昌就擒露布獻防以功遷侍衞親馬步軍南北都指揮使而鏐加鎭東軍節度使是時宦豎驕橫如田令孜韓全誨等刼脇人主東西出其意神實憤之而謀適不用無如之何同列諸帥如李茂正朱全忠等無非挾彊大冀非望之人神實恥之而大廈將傾非一木所能支舉目山河終夜雪涕於是浩然有歸志麾眾而東曰吾姑俟聖人出也居無何闕庭蹀血而唐室丘墟五十年矣我太祖皇帝六龍禦天海外有截是何神先見蓍也神所居卽今之安樂鄕環境十里皆遒峯矗壁大者龍跳小者虎臥下者﨑嶇迆邐淺露縈迂昂者層稜嵚崟形峭狀怪觀乎此使人心膽雄偉志气踴躍其上楩楠杞梓幽幽陰陰防【闕】蒼苔絡紫蔓霞霧捲舒雲月吞吐觀乎此使人胸襟放曠起髙蹈塵表之思地靈人傑固應不凡也然神猶以平陸千里大江遼絕民旅擔賫酸股脫膝遂規度浚治爲河湟以通舟楫千夫荷插萬畚齊作功未畢而殞星告變今天樂觀左遺迹如故觀者至今恨之神諱克儉字子廉墓在昌期鄕之柘源諸部曲所塟也神叔父長史昌仕唐昭宗神之兄副都指揮使克勤仕唐宦遊寶婺因家焉神之侄承義仕後周太祖爲廷尉延壽仕吳越錢氏爲主簿諸誥牒尙存其後枝葉碩大且繁今居淳安者皆其裔也嗚呼盛徳必百世祀神有功於國有功於民有功於禦菑捍患其世祀也宜哉遂爲之銘曰皇路崄誰扶誰持惟神驍勇東擊西馳有嚴鈇鉞所向輒防蹴郢走巢翦昌定越外叛未淸內姦已成何物閹豎納兵闕庭天翻溟渤一簣莫窒明哲保身進退不失殞星於東乃顯神功生封死廟嗚呼英雄

行狀

宋知郡寺丞兪公行狀【並銘】

公舊諱忱一【上字本從言從成】後攺公明字則明爲君避也曽大父簡大父謙咸隠徳弗耀父防自號雲巖居士贈奉議始祖稠仕吳越爲睦刺史因家焉今爲嚴之分陽公少頴書一覧輒記雲巖公鐘愛之家自爲師友研經史寒暑不釋卷嘉定【某甲子】以周禮首鄕薦明年上橋門又冠之自是气益雄文益進月書每先諸子鳴聲譽郁天京矣公以重闈在上不忍去膝下歸而私淑於家四方士負笈者雲集凡膏潤之所沾丐者莫不歆艷一世貢於鄕升於學魁於南宮者踵相接其目睫可數者如潘君忠恕何君夢然兄弟是也十三年以監舉試禮部未得志歸而益肄業十六年升捨尋擢上第調昭武敎官寶慶甲申龍飛循修職郎旋居雲巖公憂服闋以慶覃轉文林郎再調和州敎官兩易南康兼白鹿書院山長公敎人以踐履爲先擇經明行修者列職事以倡毎講說必明界限析義利不專以文義優劣士用以勸當路如防齋袁公畱耕王公著齋髙公咸剡於朝端平甲午董文上饒同寮持捲請差次公曰三塲惟策可觀人遂拔其一及蛻號乃韓君叔穎士論帖然郡太守以撙節有羨將獻之朝公曰獻羨是逢君也不若以代民輸而弛其賦守勉從之二年鶴山魏公視師江上聞公而羅之幕公條陳攻守急務歷犖慷慨魏以逺器目之嘉熈丁酉調浙東帥幕來赴間京城災公攢眉時事移書時相規以省災異量賑防禁侈靡省營繕數事二年攺調淮東總幕旋爲有力者奪之公恬不較歸而復聚徒於門未幾文淸李公當國如京謁選復移書陳時病五事曰審命令信賞罰擇宰屬久外任選將帥李嘉納焉尋調臨安鹽倉蠧必柅出納必盡情履齋吳公尹京一見曰管庫豈所以況淸流耶檄之幕淳祐辛丑被防衡文別頭如洪如葉所得皆知名士四月遷書庫官二年遷宗諭攺秩轉宣教郎三年遷太學博士輪對反覆援文帝太宗事以諷上首肯之次札言科舉三事一曰考校拘執之獘二曰謄錄鹵莽之獘三曰彌封易換之獘四年再爲別頭考官前列如翁如湯皆公所拔也尋丐外添倅上饒防歲大旱公戚曰吾職勸農柰何視民饑而死也郤交承禮亟走羣望一夕忽雨郡境賴之積訟壓累政不剖者山積皆爲盡心一一當曲直民之訟於他司不直者爭願質於公咸曰乞送淸彊兪太博諸臺交委訟牒雨集一經予奪無反覆者歲再饑公擇大家勸賑首捐己俸以倡又借公帑爲糴本航他境米平其直以糶徐節他費補償之道有遺孤捐己俸募人收之民賴全活者眾當路如後村劉公虛齋趙公實齋王公交薦之五年轉奉議郎防徽及南康乏守朝廷聞公札攝徽而當路又命攝南康公俱辭之越月以朝防之徽居無何代者已壓境公鑰府庫以俟供給禮例皆卻弗受還任信又闕守復攝事六月朝命以宗正簿召八月造朝差衡文冑闈撤棘乃領事七年四月遷國子丞以磨勘轉奉議郎尋考試殿廬得張君【孟博】歲旱副端張公小坡李公以言去國公以封事爭之不報言者從而媒孽之遂有主管崇道觀之命八年二月差知常徳辭攺知南康又辭不許十一年轉朝奉郎南康促代忽除公大理丞方控辭未行言者已尼之蓋柄國者欲奪公南康以畀婣婭故神其操縱如此尋再與公郡公悟遂丐祠以老杜門絕客菽水之外惟以書史自娯同志或爲怏怏公無悶焉寶祐癸丑元日上掛冠請越六日俄疾革夜半呼子弟握手叮嚀不及他事惟曰吾負吾母不得終子職若能竭力事吾母汝父死不死矣言訖而逝蓋二月之七日也享年六十有七娶秦氏封安人子一澤民見待省進士女一適何應孫孫一松壽公生山水邑人物淸苦而堅孝友根於天性學問勉於躬行雲巖公抱恙晨夕奉藥衣不解帶居喪盡禮哀毀骨立祖父母喪代終大事必盡禮外舅姑亡家窶喪弗克舉厚助之皆有歸裏東孔道病涉捐金鳩眾梁而屋之其待人接物睦族展親居鄕交鄰靡不輯順度量寛容喜怒不形辭色遇事剛果不爲禍福怖自奉儉約菲衣糲食破敗幾澹如也居家蒞官未之攺性不嗜飲賓至必設醴論文著述凡一十五卷號南疇集九月丙午奉襄於生仙鄕之傳巖予與公𨿽不靣而心知敬則舊公之孤謁予序羣玉丐狀公行予焉辭輒銘之曰讀公之文兮金聲卽公之行兮天成桐江之山公之名桐江之水公之心山之不動兮不以震撼而重輕嚴灘之冷冷兮或爲公而不平悠悠蒼天殱我良人

恭人邵氏墓志銘

恭人邵氏者中奉大夫尙書吏部侍郎兼中書舍人兼同修國史實錄院同修撰兼侍讀方逢辰之妻乃吾母夫人之侄也名滿父曰彌髙爲嚴陵之知名士生於嘉定十六年癸未六月十日以淳祐辛丑歸於我寶祐甲寅以夫有位於朝封孺人越二年丙辰八月二十有三日以疾卒年甫三十四也明年丁巳贈安人咸淳丙寅贈宜人又三年己巳贈恭人男三人國孫夢孫鄱孫女三人省女福女孑女咸淳九年九月二十五日甲辰塟於龍山之北曰汪尖山下去家僅十里逢辰銘之曰夫人之家世種福田乃生爾姑爲女聖賢又生夫人秉心塞淵如何蒼天乃不假年三十有四已埋於阡後數百世陵谷變遷君子鑑玆爲我掩焉

有宋方公翠坡先生方母安人潘氏墓志

公之冢子於逢辰爲婭婿其冢婦又逢辰表女兄也孤子楍來爲公請一言以表於墓予何辭公姓方吾宗之典刑者也諱天驥字龍友娶潘氏公人物磥砢倜儻少年場屋有雋聲屢膺亞選幾戰冑闈居家奉親孝故乃翁壽至百歲敎子篤孝方二鶵皆讀書世其家居鄕裏質直好義毎持公論以裁物凡人有不平者輒質平焉人多徳公晚年酷好恬靜幅巾竹林之下自號翠坡老子閉門淨掃一室讀史觀詩暇則閱老佛氏書毎語人曰老佛氏之言與吾儒相近蓋喜老氏知止之論與佛氏有誘人爲善之意其霜降冰涸之年孳孳之好如此夫潘氏安人生於詩禮之門防失所恃事叔嬸如母然在室淸貞淑謹父疾革嘗刲股以療之孝感神明長以年徳擇對來嬪於方安人孝事舅姑義處姻族無違夫子撫育諸男女恩愛如一翠坡翁治身理家待人接物其善徳令聞安人內助之功爲多焉子二人長壯猶娶莘田邵氏孫一人防老俱亡次本逢辰曾帶行應試娶府城陳氏又髙坊某之甥女也孫一人嗣老翠坡翁生於慶元乙卯卒於寶祐丙辰安人生於丙辰卒於庚午男楍卜其宅兆以甲戌十一月合塟於進賢鄕之二龍塢

童防卿墓銘

童防卿之孤泳元翁館於家塾泣請曰泳先人生於某年某月某日以咸淳己巳五月某日卒家貧未克塟越八年丙子宇宙大故先人獘廬爲盜焚毀兄弟僅克以死獲殯今以某年某月某日塟於某所蓋祔先妣兆域從先志也請予爲銘元翁毎與予言乃翁自七八歲失母隨父東西寄學於大家之塾逮長卓有立志處裏族篤以睦交朋友實以遜𨿽遇田夫孺子不敢慢人亦敬而親之數奇不偶以秀才終其身予惟人之才與學與文天不茍以畀人也降衷之初其性善同而智愚賢不肖之質則有異有其質而無學無文者又滔滔也豈非天降生民不嗇其性而獨於文與學不肯多以與人乎自宇宙變革以來士不守其業臨難茍免衣冠降於皂櫪之下獨防卿家守其文學自其父業於是今其子又業於是其孫又業於是天之所甚嗇而不肯茍以與人者乃獨鐘於防卿耶防卿諱驤龍安項氏江州湖口宰女侄也子泳次某中子早卒孫某銘曰先民有言旣富方谷世變日下貧乃其福三後之姓髙岸爲谷窮士之家守志彌篤四世讀書一簞自足後君百世尙有膏馥

蛟峯文集卷七

欽定四庫全書

蛟峯文集卷八

附山房遺文

宋方逢振撰瑞粟圖序

靑溪之近郊有粟一莖而兩穗者三四穗者民若士合辭以慶於長官學正宮大用率諸生以其圖來諗俾予敍其嵗月予曰異哉邑之嘉瑞也昔張君之治漁陽雨暘時若嘉谷生百姓歌之曰張君爲政麥穗兩岐載在簡冊吏治然有光觀史者誦之而已未嘗得於目擊今粟穗兩岐秀出於素當年盛美復見於玆得非善政感召而然歟民曰續我大命時尹之休士曰大和尹實有之尹不自有歸之太守太守曰於戲非守若尹之力聖君賢相之徳予聞之喜於是乎書以備觀風使者之采錄云

瀟灑集序

瀟灑集者復心汪稱隠之吟捲也瀟灑者何吾州名也州曷爲曰瀟灑文正範公守是州日名之而稱隠取以名其集也稱隠歙人爲州學正年妙而工於吟來吾州曾幾何時錦囊已成巨帙訪予臥病中屬之敍其端予曰噫柳柳州以愚自名溪池丘島無往而不愚是邦瀟灑樓亭泉石無往而不瀟灑凡仕於斯歌於斯先後來不知瀟灑幾人矣今又將瀟灑子之詩挾冊讀之大篇淡而不失之枯小篇奇而不流於怪其爲人楚楚灑灑可見其中之飛雪層冰矣是則稱隠之詩又不專以吾州得名也𨿽然先賢所謂瀟灑者山水雲乎哉子陵一絲之風凜凜千古吾州之得名以此子爲正亞博士一等臯比得分半席以講授餘閒率冠者五六童子六七徜徉乎逝川之水涵詠乎舞雩之風蟬蛻而春融籟鳴而機動卽其鳶飛魚躍體認其活潑潑者悠然思超然覽心領而躬行之是則吾之所謂瀟灑者也子其勉之

揚州盛恕齋吟藳序

杜少陵昔與李太白髙書記遊時衞八處士年最妙呼爲小友後二十年少陵有詩贈之曰少壯能幾時鬢髮各已蒼又曰訪舊半爲鬼驚呼熱中腸前輩羇窮流落之餘不遺故舊如此予少從軍淮海時盛君之年妙之又妙予且未得友之矧敢小越二十有五年以吟藳索予於萬山深處屬之敍追省舊遊恍若隔世斯可見少而壯壯而老曾日月之幾何而天地不能以一瞬也噫予衰久矣蓋自辛未放還抱痼疾臥空山垂盡無幾平生往事不復夢見壁上龍蛇化爲塵土江流浩浩逝者如斯然而天機動處元無古今固自有不毀不滅不逝而往者不知於何乎寄棲霞寄於剎瓊花寄於祠道鄕四柏之風操誰與守今吾得是編然後知舞雩之下猶有鏗爾而作超然獨見之吟弄而歸則夫楚山之云秦淮之水二十四橋之風月始有所寄而不孤子其勉之蔽自三百篇而下本乎六義以觀所感究乎四始以考其成而又探之騷以致其幽博之西晉晚唐以廣其趣然後約之李杜歐蘇以防其指歸囊括造物之無盡藏者散爲太平風露庶幾永與坡後四學士齊名使觀是編者曰此嚴陵方某二十五年前從軍時所不敢小友之者也

普安寺記

佛廬於靑溪者凡三十有九而盂粥盆飯則普安爲第一予築室讀書淸風潭上順流以東三里折而北又五里復折而南峯斷流分有峯隆然起而傴倭以伏若虎踞熊臥橫絕二流之防以控淳遂蒼藤古木蕭然翳蔽而普安剎爲翠巖千尺別是人世出林跬步卽翕翕熱熱僧遊其間非鐵肝汗脇鮮有不動心者予丙子避地於杭越明年宼平纜舟西上而過之則廬已火於盜但見寒煙斷礎荒艸頽垣而已四顧閴其無人旁有室斗大煢然一衲如孤云野鶴淒其憔悴儼繪像而事之予爲之愴然歸舊隠且十年有僧復禮訪予於淸風潭上問向所經從則云棟雪脊奐然一新矣問昔之煢然憔悴造次顚沛於是者誰歟曰禮也問今之輪奐翚飛幻出於寒煙荒艸者誰歟曰禮也禮率其徒撙節粥飯苦心殫力以濟登玆鐘樓藏宇創於庚辰佛殿法堂建於癸未僧捨兩廡防庫成於丙戌禮之來求以記嵗月云爾予嘉其流離困踣不忘所事堅忍彊耐以復厥初於是喟然嘆曰凡物廢興成敗不可得而知也天髙地下往古來今一興一僕一起一滅消而長長而消相尋於無窮此豈可得而知哉蓋自有不以興僕起滅消長而爲之消長者則存乎人

靜樂先生祠堂碑

淳安縣常樂鄕上貴寺靜樂祠堂者唐處士靜樂先生方公聚徒授業之所也先生生於唐末以節義自髙唐亡恥非所事持峻行不屈五代之吳越錢氏招之不往遁於深山讀書講道以終老焉昔宋咸淳明堂詔書求歷代忠臣烈士有功於民者令州縣嵗時祭祠時知縣事承議郎應應偶發錢一千緡下本寺助造佛廬就其中爲先生祠從眾請也越數年國家更代宇宙且運而往獨前代名人遺迹不許廢墜先生之祠如故嗚呼先生之道與天地相爲久長豈特子若孫世守之邦人士聞先生之風凜凜如生亦足以爲勸

王道以徳義生民賦

王立民命道於福基念本根之系此卽徳義以生之坦然至正之彞理皆日用推此可遵之實人遂春熙聖人出而胎一世之春天理乃壽羣黎之地惟寛平正大事事無擾故涵育渾融元元咸遂王維知此宵旰之念在斯民道豈他哉徳義之中有生意觀夫洪範其建騶虞以成無反無側以修以明非屑屑以力假非區區於利徵萬端皆正此洪範之攸建纎芥不仁豈騶虞之大成此王者能自得師孰是顧所行之本要先爲益俾遂莫不壽之情生者可養期無憾烏可以不厚欲惟和種豈容於罔克有大孕育無窮保息尊以不傷是卽罔砥懋而欲並【闕】無禹拯觀彌滿天下民所蒙福見胚胎春意義之與徳者以飭修之始莫匪常行納夫人心歸悅之中疇非允殖大抵一毫悖理此豈粹王之道萬宇皆春莫非吾道之功故仁壽多在帝治醇醲之際而糜爛每基於伯圖功利之中王乃綱審其執貫民所同極予遵而汝免短凶之咎仁我行而爾無鄙夭之風使王民之皞皞如是見道之生生不窮情本欲安事自商湯之制典因以任教由成後之通是道也在商爲極惟以用康於夏曰中形而允治春風惟政之徳時雨行師之義用能蘇怨徯之困漿食西北拯瘠捐之命蠶桑兗冀柰千載以來亦幾斯道之泯幸一王者作而受更生之賜如或戛沈其命當不任刑儻令念爾推肌勿交徵利嘗論眾形皆有理獨不朽壞證茍弗除脈終未蘇胡乃括田非義也忍矣膏腴之奪科斂薄徳也傷哉疲之敷曾不曰怨已滿腹剝將及膚不去斯二者使承蘇也則生之一脈殆將斬乎當令化致豳原壽一農夫之必介仁先政邑餒宜老者之無噫滅義非可怒曷怒商頑敗徳不必誅曷誅苗蠢眾芳同植育則兼育一物獨枯忍與不忍王者若曰順吾徳義者則施以春生之惠梗吾徳義者則示以秋殺之威道宜兩盡噫陶物以古冶固善胚腪醫國用盜臣反滋殘忍毋管晏術行斬民命於算防毋孔桑利折朘民脂於平準否則遏絕生意小人未去皆足爲吾民之巨蠧焉斯道奚其能盡

冠二子說

冠義曰凡人之所以爲人者禮義也禮義之始在於正容體齊顏色順辭令容體正顏色齊辭令順而後禮義備以正君臣親父子和長幼君臣正父子親長幼和而後禮義立故冠而後服備服備而後容體正顏色齊辭令順故曰冠者禮之始也

冠義一篇首及禮義而不先之以冠禮義備可矣未也必禮義立然後始及於冠冠其可以不重乎冠者大人之服古者二十而冠十九而下皆得爲童子一服大人之服則與童子辭矣安得不重之哉人之所以異於禽獸者以其有禮義也男子生能飲食教之右手能言教之惟諾六嵗教之數與方名七嵗教之能別八嵗教之能讓十嵗學幼儀十三學誦成童學舞射禦其爲教不離乎容體顏色辭令之間以常情觀之正容體齊顏色順辭令初無甚髙難行今自能食能言至於由小學而大學嵗月若是其久工夫若是其深豈徒苦其心志哉蓋大人之坯朴已造於此容體正顏色齊辭令順至於禮義始備以之正君臣而君臣可正以之親父子而父子可親以之和長幼而長幼可和至於禮義立矣然後加之大人之服故曰冠而後服備其與童子異也然所以異於童子者軀殻云乎哉蓋必有事旣冠以往三十而有室則將有父道焉四十而蒞官則將有君道焉生乎吾後者先吾則將有兄長之道焉回視二十以前所學何學則當惕然警悱然發痛自督厲曰正容體容體果正歟齊顏色顏色果齊歟順辭令辭令果順歟必能盡乎爲人子而後可以爲人父能盡乎爲人臣而後可以爲人君能盡乎爲人幼而後可以爲人長所謂大人之事者蓋如此曽子自少而壯壯而老一生涵養工夫見於動容貌正顏色出辭气三事直至全而歸之方知免夫善乎士冠禮三加之祝曰棄爾幼志又曰介爾壽考曰敬爾威儀又曰愼爾黃耉人生之嵗月易老天下之義理無窮髫齔習之有餘頭白行之不足古人於加冠之始不得不致丁寧告戒之意蓋終身大人之學方自此發軔故又終之曰冠者禮之始也後世冠禮廢童子與先生並行遜讓之節旣不防閒於幼穉之時修治之方又不謹嚴於行冠之始此人才所以難成而教道所以戛戛乎難入愚重有感焉故於二子之冠繹其大義而申言之正容體【持已處要端儼以守之使內賊無自而起】齊顏色【接物時要矜莊以蒞之使外賊無自而入】順辭令【出辭气時要審以發守如惡言不出忿言不反出必顧行重必然諾大學曰言悖而出亦悖而入卽此便是不順】弩有機謹而後發知動知微者其爲機乎和孫名汝曰機字汝可度戶有樞運則不蠧知闔知辟者其爲樞乎良孫名汝曰樞字汝可達遣禮往項氏書

某端拜申稟某惟至敬無文大圭不琢大羮不和件列長儀非古者是用盡芟蘩蕪而一致情悃惟髙明先之以察某切謂婚姻人道之始禮之本也易之咸詩之時禮之醮且命所以重本謹始也嫁女之家三夜不息燭思相離也取婦之家三日不舉樂以著代也古人致嚴之婚禮蓋如此顧今天地變人道缺綱常之寄在吾黨所以立斯道者亦有仁義而已矣共惟親家令聞在躬而惇善積之本義方篤教而開徳潤之基寒緒之於華宗以世俗論齊大豈偶而純誠厚徳所尙則同此門墻之所以下取而蛟峯所以托之子女也某亦旣送侄女出就車𨿽以其未克羞蘋藻爲憂然旣獲執棗栗以見云乎不喜薄禮將敬采菲斯榮心之精微言不能盡伏乞臺照

峽中和卜彥才韻

尹躬樂不在耕莘樂在明明以及民貪防回頭多應錯偶聞變色始知眞聖賢气象心爲大天地根萌人是仁認著濂溪牕艸意自家胸次一般春

峽塾講中庸第二章

詩

滔滔逝者若斯夫不有耆儒孰共扶昭掲五條皆達道由來一本不殊途聖賢奧義難窮盡老筆名言妙寫模我欲研硃同防易先生肯位此中無

次盧月山賀建造韻

轍雪營巢近嵗除樵奴溪友落成初卜鄰喜有玉川子作計爲陶隠居架上多儲韓杜捲案頭不著老莊書乾坤自有闗心事非是幽人偏愛廬【山房歸隠卜築淸風潭上與賚爵盧氏之居直一葦之隔爾故詩云卜鄰喜有玉川子也】

至元廿四年十一月二十日得宣命詣朝可庵有詩不敢當次韻以謝

雪棹殷勤泛剡溪吟香爲拂案頭埃老軀久已乞骸去瘦骨應難入畫來但願東皇憐病瘦早從西華覓雲臺當年自是渠無分明主何曾棄不才

抱琴來防錦沙溪音響能淸一世埃不學晉人反招隠頗知陶令欲歸來羨君雪裏騎驢興哀我年前戲馬臺畱取老翁看雲月乾坤撐拓賴奇才

風潭精舍月夜偶成【先生山房之號本此】

茅屋三間一塢云此窩眞足養吾神不知逐鹿斷蛇手但見落花啼鳥春石幾梅瓶添水活地鑪茶鼎煮泉新古今天地何窮盡愧我其間作散人

挽諫坡居士

諫議村中一布衾幽潛兩事最堪稱瘞骸鬼結來生艸削髮僧然後夜燈螭篆淒涼嗟老鈍薤章嗚咽動親朋羨公有子能如此多少英雄叫不譍

贈相士葉秋月

麻衣道眼明如月學士神仙帶不來天上貴人若相問只消三字畫鑪灰

江湖穏處【於潛寺僧】

此舟無物本來虛萬斛淸香只有詩昨夜潮頭髙幾丈老僧睡著不曽知

贈山屋相士

我有一部相法在無言處顱欲圓趾欲方耳欲聰目欲明鼻孔欲別香臭其形肖者爲上相目重瞳以迄於今睿者秀者髙年者孤幼者顚連無告者不知相中幾千萬萬矣惟不肖者不入相我昨日病期汝明發來當相傳授如期汝果至是或可教與之詩曰圓顱方趾具仁端性體由來只一般若見裏頭腔子黒相書已作死人看汝持是法以往十希八九矣

悼亡祕書

翠華東南來奎聚屬吳域分王百餘年靈光赫天徳龍文發南源圖書粲東壁誰拆天罅開猝忽正气泄剖藏發金櫃抉蘊破石室籖怕逐汗牛至珍去遐絕我欲然藜人四庫亦赤立細人慕所愛但嗟珠玉翼君子爲道謀惟憂孔孟北風气日已趨南彊變金革周禮吾能言欲徵恐無籍落落星向晨後生當努力

毛伯玉以六月廿七日來訪是年天不雨梅亢熱異常書數韻述懷且以贈之

伯玉不我過過我必六月老天雨不梅五行一乃絕亢離單用事赤烏赤如血人寰何辠辜幾欲炮烙殺左手觧衣襟右手不停箑脫帽無柰何而況可腰折西望禽鬼焦東望金魚涸前山牛眠洿亦復如火發相攜將安之只合坐論說伯玉老先輩家傳洞林訣談辯管郭雄五鬼皆避易借君鐵柱杖蹴踏六月雪爲我買雪山斵冰作天穴

庚寅人日雨夕大雷電激而成雹陽專而陰不勝寒反爲燠復雷雹大雨彌旬燠極而霰繼以大雪三日深山盈丈自人日至晦凡二十三日雨雹霰雪農民告苦爲二十韻以記之

龍馬交戰相長雄一勝一負互始終二气脇擊威力窮凝冰迸出焦火中跳丸飛炮怒打空一夜白盡千頭峯頃田十萬銀裹封東皇未肯開冶鎔山水晃人滅蹤癡猿凍鶴驚折松鄰雞失旦僧懶鐘昏曉不辧天地聾鹽虎坐險終陷凶獰獅見日空眼紅書生徑臥身龍鐘諷諫不到齊王宮灞陵無驢句不工萬象醜怪難形容我聞古語盈尺丰今深一丈愁殺農欲將此意問天公天公髙髙髙幾重

翰林將指下學峽賔聲叟爲諸友先雨雪載途民亦勞止一詩懷之

空山雪片大如盤有客逺在孤館眠翰林喝馬不到地白帝叱馭親行鞭疾驅滕六笞飛防六花急舞狂且顚玊皇香案口讀宣深衣大帶依然仙東裏先生履欲穿濕透布襪枵囊纒髙談雄辯罏亭邊不有義意誰肯前陽羨山中春信傳兩驂已發垂虹鞭諸君急棹山陰船子猷逸興今翻然

茶具一贄鮮於伯機

惠山天下第一泉陽羨百艸不敢先二絕獨與端石便不受翠鐵黃金煎古來風韻擅玉川日髙丈五猶打眠山中舊事今不然石銚不在坡鑪塼伯機卓犖美少年好官不做自取防牀頭月俸無一錢手續陸羽經二篇我有片石出古端斤師斵成無腳鐺爲君置之書幾邊自汲活水烹新煙不待七碗肌骨仙飛去玉皇香案前天公髙髙望眼穿百姓墮落深深淵無人敢說江南天

示湖田庵僧【湖田庵乃耐軒先生墓所】

千里渇驥奔橫川萬松滴翠蜿蜒盤我來廬墓分一龕紙窓揺動卓錫泉鑄鐘鼓買祭田云冠雪衲聊結緣昆侖石壁蛟龍淵呵禁守護靈物專六根五蘊洗不蠲山鬼不肯降太顚內熱正坐饑火煎睡蛇滅盡方安眠君不見潙山禪剛把鐵牛鼻孔穿犯人禾稼痛撻鞭常見迥迥在我前又不見髙公嵬天遣妖魔下玉軿試我楞壁堅不知死灰無復燃我遊諸方三十年出入無界參人天不羨翚飛紺碧捐金錢不羨髙堂防食羅大千隻羨當年開山祖師賢

送侄隆吉作遂安教諭

舊時州置文學掾南宮集英大學選英雄壯志必此爭飯囊郡庠奴隸縣今時學籍難登天靑山【闕】老天厭蟻旋驢磨猶自癡不釋不良覺窘南州諭缺數百員得卽忻忻不得慍他年正錄繇此遷視博士員居四緊博士以上梯級危仕至泮宮鉆天令小阮膽大志復狂抜起泥中尢自奮不顧在列嘲好爲濫取臯比得家便天上知心愛屋烏尙覺知心相勉勸文弟子需補員徑合翰林集賢院我欲勸子入翰林卻恐逺嫁難爲情

蛟峯文集卷八

欽定四庫全書

蛟峯外集卷一

宋方中續輯賜攺名勅黃

尙書省牒九月八日宰執面奉禦筆勅賜進士及第方夢魁可攺賜名逢辰仍換給勅牒鄕貢進士方逢辰牒奉勅宜賜進士及第牒至準勅故牒淳祐十年九月八日牒

賜聞喜宴詩

肆予臨禦九賔興藹藹盈廷俊乂升喜賴讜言條八事欲乘景運進三登攄忠社稷惟名節濟用邦家必器能丰芑涵濡盛今日勉思徳意共欽承

初補承事郎授平江僉判誥

勅賜進士及第方逢辰朕勅天之命夙夜只懼玆親防多士於庭爾以正對發明時幾之義深契朕心擢冠羣英僉言惟允授爾京秩贊畫輔藩往欽初命益務培養器業將於此乎觀可補承事郎特差僉書平江軍節度判官防公事替範炳闕奉勅如右牒到奉行淳祐十一年二月十三日

除正字誥

勅承事郎方逢辰朕庚戌親防有以時幾對居第一敷陳鯁亮羣經生學士所不能到非爾乎爾學本乎理義气充乎議論廷唱間僉謂朕得晁董流矣試之賔畫而幕府振蓬萊道山往正蕓簡此我朝待倫魁彞典也志於事業則官爵不足道宜益培淸望以須之可依前承事郎特授守祕書省正字奉勅如右牒到奉行寶祐元年八月一日

除校書郎誥

勅承事郎守祕書省正字方逢辰中興掄魁以九成十朋爲稱首蓋其立朝有敢言之气節詞章其次也爾冠廷唱學有源委士論歸焉晉班冊府慷慨能言凜然有九成十朋之气朕甚嘉之就升讎校不特儲養淸望他日館閣言事於爾有屬可依前承事郎特授守祕書省校書郎奉勅如右牒到奉行寶祐二年四月三日牒

兼國史實錄院校勘勅黃

尙書省牒承事郎守祕書省校書郎方逢辰牒奉勅宜兼國史實錄院校勘速爲譔述輿服志牒至準勅故牒寶祐二年五月某日牒

轉宣教郎誥

勅承事郎守祕書省校書郎兼國史實錄院校勘方逢辰朕順考古道率由舊章聖繼聖明繼明共仰四宗謨烈之美疑傳疑信傳信尙稽諸儒論譔之功固知放失之多蓋亦顯承之缺是在武丁之孫子任亦匪輕乃資叔向之春秋言皆有考成功惟允褒律宜優爾學有淵源詞尙體要老氏藏室聮輝奎璧之間魯史防書補藝炎興而下十志鋪張而不詭諸儒褒貶以惟公比及三年可傳百世有晉王虞宋徐沈之善無【闕】荀袁家政駿之譏卓識所資凜著一王之法奏篇旣訖聿嚴六閣之藏論賞詔功陟明有典爰霈丹宸之渥申躋文石之階揚鴻烈而章緝熙旣借發揮之力率純徳以勵忠孝尙堅報稱之心可特授宣教郎依前祕書省校書郎兼國史實錄院校勘奉勅如右牒到奉行

除祕書郎誥

勅奉議郎祕書省校書郎兼國史實錄院校勘方逢辰漢之藏書天祿東觀命馬融劉向爲郎至唐則掌四部圖籍有三人焉非第一流曷稱玆選爾以經術之淵源負倫魁之聲望曳裾冊府校讐甚優秉筆史筵討論靡倦爰命進典中祕以倡斯文異時玉堂承明皆權輿乎此可依前奉議郎特授祕書郎兼國史實錄院校勘奉勅如右牒到奉行寶祐三年二月十六日

兼莊文府教授勅黃

尙書省牒奉議郎祕書郎兼國史實錄院校勘方逢辰牒奉勅宜兼莊文府教授牒至準勅寶祐三年十一月某日牒

除著作郎誥

勅朝奉郎方逢辰等承明金馬漢家著作之所也防千古書公萬世筆非學通源奧文貫紘維不足與玆選爾逢辰昕廷魁傑爾持垕爾坦璧水翹英或寤寐於澗阿或翺翔於幕府或淹卹於欒棘皆一時淸望也玆命逢辰爲郎於著庭而以持垕坦佐之以共掌東觀陽秋之重朕之遴選甚不輕也昔劉子元謂史有三長爾三人者何愧乎朕於是知汗靑之有日也勉哉可依前件奉勅如右牒到奉行景定元年正月十八日下

差知瑞州勅

尙書省牒朝奉郎主管成都府玉局觀方逢辰牒奉勅宜差權知瑞州軍兼管內勸農營田事塡趙若來不赴闕仍借紫回日卻依舊服色牒至準勅景定三年八月某日牒

除尙右郎誥

勅朝請郎方某本朝除郎之路𨿽廣其要有三曰館閣曰寺監丞曰監司郡守近自幹淳以來郎非監司郡守不可得𨿽然豈所以待倫魁者乎爾以淸文奧學崇論抗議對防大廷朕嘗親擢以冠多士入儀班著夙稔直聲行已非燐緇立朝有本末朕未嘗不懷其賢也去把郡麾又淹家食起之槃澗俾佐銓衡於是得一佳吏部矣潔齊以俟朱紱方來可依前朝請郎特授尙書吏部員外郎奉勅如右牒到奉行景定五年九月十日

除司封郎誥

勅朝奉大夫方逢辰記有云好賢如緇衣以其攺爲攺造不替夫善善之初心也爾逢辰先朝倫魁植學有淵源立朝有本末气節端亮議論激昻疊畀州麾屢造省戶𨿽有滯南之嘆彌殫拱北之忱爰以勲曹致汝班列是詩人之意也肆酬嘉庸尙有顯序可依前朝奉大夫特授行尙書司封員外郎奉勅如右牒到奉行咸淳元年六月十五日

轉朝散大夫誥

勅朝奉大夫新除司封郎官方逢辰等生民立君旣尊居於大寶惟辟作福斯溥錫於湛恩玆予一人踐祚之初亦爾羣臣委防之始粵從京秩遞進華階臣事君以忠宜勤厥職官量能而授嗣選爾勞方逢辰可特授朝散大夫行尙書司封郎官奉勅如右牒到奉行咸淳元年六月一日下

兼國史院編修官勅

尙書省牒朝散大夫新除司封官方某牒奉勅宜兼國史院編修官實錄院檢討官牒至準勅故牒咸淳元年八月某日牒

除祕書少監誥

勅朝請大夫行尙書司封員外郎兼直舍人院兼國史院編修官實錄院檢討官方逢辰朕只若先朝裒是鉅典宏開史局旣董領以重臣分判書林宜精求於髦雋爾種績甚懋植立不凡正學以言曽見洋洋之對嘉猷則告居多諤諤之風頃卽前行用計羣吏遂防聮於六押仍振寀於三長甚宜厥官式敍爾位肆上帝羣玉之府俾貳其間庶我宋一經之傳襲六可待可依前朝請大夫特授守祕書少監兼直舍人院兼國史院編修官實錄院檢討官奉勅如右牒到奉行咸淳二年六月五日

除祕撰江東提刑誥

中祕藏四部書班髙論譔外臺奉三尺法職重澄淸式表儒猷以華使指朝請大夫主管成都府玉局觀方逢辰卓爾不羣之意气褎然爲首之科名鳯毛批綸見稱占授之敏螭頭載筆方徯直前之猷胡進之難其歸也浩朕惟人才培植之匪易事功述作之方新豈繄譽髦而可家食爰出少府之節俾祥一道之刑把繡斧而臨芝山大江東宜不究矣冠紳佩而上蓬島弱水隔豈其逺而副予掄材之心行爾澤物之志可依前朝請大夫特授祕閣修譔權江南東路提防刑獄公事兼本路勸農提舉河渠公事提舉弓手寨兵仍借紫候回日卻依舊服色奉勅如右牒到奉行咸淳三年三月十七日

轉朝議大夫誥

勅朝請大夫祕閣修譔權江南東路提防刑獄公事兼本路勸農提舉河渠公事提舉弓手寨兵方逢辰在仁宗朝有若韓琦實進士第二人也平日循循若不能爲逮帥眞定捍驕挺亂琦獨凝然不動舉十卒而殱焉謂儒者不知兵可乎爾以先朝倫魁之彥司臬江東防上饒有脫中之變乃能抜取二士布之州縣密伺姦謀以俟機防卒致艸薙而禽彌之可謂儒效章章矣論功行賞爰進一階徑躋六品之榮以爲元士之望可特授朝議大夫依前祕閣修譔差遣如故奉勅如右牒到奉行咸淳四年六月十三日

陞集英殿修譔誥

勅朝議大夫祕閣修譔權江南東路提防刑獄公事兼本路勸農提舉河渠公事提舉弓手寨兵方逢辰淳熙間部使者有能究心獄事多所平允及我孝祖嘉之進秩一等又陞閣職爾以魁彥通才司臬江左亦旣逾年克殄凶頑不動聲色頃嘗賞以元士之階玆復華以論譔之職有功而旣見知矣其只朕命益逺乃猷可依前朝議大夫特陞集英殿修譔依舊權江南東路提防刑獄公事兼本路勸農提舉河渠公事提舉弓手寨兵仍借紫回日卻依舊服色奉勅如右牒到奉行咸淳四年七月十四日

除江西運使誥

勅朝議大夫集英殿修譔權江南東路提防刑獄公事兼本路勸農提舉弓手寨兵方逢辰儒者守約施博無所不通刑獄錢谷事殊理一蓋知所以愛惜民命必知所以培養民力也爾以先朝倫魁之望初政倚柱之賢頃一道祥刑風采殊振玆攺畀以輸將之寄自東䢐西蓋取諸近載馳千隰之駰以活涸轍之鮒則予汝嘉可依前朝議大夫集英殿修譔特授江南西路計度轉運副使兼本路勸農使仍借紫回日卻依舊服色奉勅如右牒到奉行咸淳四年二月二十一日

蛟峯外集卷一

欽定四庫全書

蛟峯外集卷二

宋方中續輯贈蛟峯先生易登云新扁記

嶽元帥時先祖防書盟於馬巖聚星樓淳祐戊申易登云新扁明年鄕闈先祖果登首選又明年廷唱爲進士第一人斯文信有徵矣

淳祐戊申鄕之寓公秀士方夢魁輩將以二月乙卯易登云新扁掲於聚星樓前蓬萊山人諗於眾曰是扁之設丹漆其字金璧其書巍巍煌煌炳星麗日掲之通衢十手爭指十目爭視文則文矣實安在乎簪纓峩如劍佩鏘如牲牢旣具鼓吹畢陳斯名之掲斯防之符津津喜色已溢睂睫文則文矣實安在乎吁文者末也實者本也寧使實過於文無使文浮於實虛其實而求誇於文諸君之自期者可謂誕矣略其文而求工於實諸君之自勉者可不力與聖天子賔賢之詔不期月而頒好事逼人瞬目過耳堂堂之陣整整之旗空拳可以冒白刃乎短兵可以接勍敵乎日月卻從閒裏過功名不向懶中來此十四字座右銘也諸君生長儒鄕登巍科躪膴仕前後輩出衣鉢相傳源流有自加以同力合志郁乎俊秀耆英先達凜然典刑可以激昻後習勉勵新功相率以爲善相資以爲益奮淩雲之志藹如雲之文展拏云之手遂登云之願使實足以副其文則今日之掲斯扁也未爲無助異時之覩斯扁也大爲有光若其人自爲師家自爲學專門獨擅面墻株守無不恥之心狃懷居之習坐失事功虛擲嵗月三年過矣又復三年徒新登云之扁覩登云之兆文不副實非特爲諸君之羞抑亦爲是扁之羞矧今大魁黃君亞唱昕廷首破天荒地相連也居相邇也諸君之相與友也諸君之相與防文者也予何人也時至气應行當放出一頭地要在勉之而已予將洗目以觀盛事

賀蛟峯先生及第書

方雲峯

某揆時白蘋風勁黃菊露鮮共惟某官徜徉帝裏領防神仙穹厚協扶臺動止萬福某粵自夏新躬造屏廡攄展賀忱過厪尊府肅入得以服膺老成之論喚醒久矣君子之思春風滿面秋水照人黃鐘律呂之韻入耳著心塵埃爲之退卻三捨銘鏤肺肝又在豆觴殷懃外也臨行而魁騎回轅𨿽得略伸慶悰第若來鴻去燕適相遇於江湖之渚踵復東西有言莫罄不滿至今自是判別瑰儀傴植瑞蓂五換杓明嶽峻徒厲淸夢某久仰執事負湛盧之器蘊相如之學文光百丈筆力千鈞摘髭一第固其餘事然而以壯懷而掇巍科儕膴仕榮雙親耀一族實所罕見況執事進黃君之地位破嚴瀨之天荒吾邦增重士類生輝𨿽牧圉芻養亦且踴躍不禁則凡勵志螢牕攻心雪案者當何如其鼓舞耶若玆盛事殆未可以尋常慶語形容也繼今以往駑駘下質朴小才亦將淬鋒厲刃刮垢磨光願踵芳躅又寧肯甘心暴棄耶如某者蘭宮退鷁今年未能竊魁之輝以同姓作同年良亦飲恨然大事業固不敢起幸覬心或者以華家喧轟在前恐可叨光借潤追逐遐軌髙明謂何載惟執事𨿽今日名魁四海恩寵九重大可喜而可賀而愚心所期直欲爲國家梁棟作蒼生霖雨勲猷與伊傅齊驅豈以一大狀頭便爲兄足哉敢冀酌幹之運輔泰之主式玉其躬以需新渥之寵拱俟錦衣榮還敬敢趨走崇墉尾賀賔後先此擘箋寄鯉以寓賀私之萬一伏丐臺照

謁蛟峯先生書

方萬二丈

某聞士大夫達而在上其徳惠之所施功與造化同夫造化天地也噓之則暖然而爲春萬物以之生吸之則淒然而爲秋萬物以之成此理出於自然士大夫使然之功奚其同蓋以眷負四海之望唾咳風雲陶雨露貧賤者可使之無貧賤失所者可使之不失所旨意之所寓恩波之所洽是𨿽使然之功殆與自然之化同一

機緘歟共惟某官【闕】

受間气以應昌期以歐陽子之文章收王文正之科第明料如包孝肅而寛大過之鎭靜如韓忠獻而學問有餘受知兩朝道山蓬閣藥階薇省未幾而分符未幾而荷槖共防大鈞論大政垂紳正笏措天下於泰山之安者行將見之是當令饑者之求食寒者之求衣不遂者之求得皆有望於名公之造化矧如某者寧獨無心於此某碌碌無似年不後人才不先人誤防以鑑軒溪堂之澤俾納交於筆硯窮通異命矣而軫念之不忘云泥殊勢矣而予潔之猶故非三世夙緣不爾也慨先人早世母氏繼亡三妹一弟笄者嫁冠者娶叢責於一身安居萬山欲耕無田所資者泛舟之役欲蠶無桑所織者貿絲之將云窓雪案之習又不能與商賈相爾汝所以孔方常下絕交書也吳門別業搬載阻於江禁之嚴顆粒無從水旱相仍彊幹乘之反食主肉之弱得不償失未免俾之易姓以無源之水而事灌漑以不根之木而取花實羣疑滿腹眾難戡胸所以不二十年家徒四壁先人之墓木𨿽拱而慈氏之櫬未入於九泉風雨霜露曷勝其悲弟妹之債僅圓而妻兒之號寒啼饑人不堪其憂可謂宇宙間枯槎敗枿陽春誕布生意不相干預吁造化吾固無望於天地同造化之造化豈無望於名碩耶周公瑾指廩魯肅得以濟其饑範忠宣捐麥其友得以其親某也固不能無所求求則於是執事以大魁登顯仕江浙東西虎節龍符或文墨之舊殘膏防馥賢於十部從事者俾某防之以曳長裾焉晴花晝妍麗錦春濯彼必襲連城之寶爲榮幸矣如是𨿽不指廩指之者無非公瑾之廩𨿽不捐麥捐之者無非忠宣之麥生者感之死者亦感之矣抑又聞之士之已達不忘交好之窮謂之仁士之未達能求友好之貴謂之義仁者予其所當予而能周其急仁莫大焉義者求其所可求而不例其進義莫大焉某之所謂其亦庶幾於仁義者乎干冒崇嚴不寒而栗

賀蛟峯先生復祕書署摘句

渙膺宸綍晉陟道山天下第一人宜獨秉蘭臺之筆狀元爲宰相卽並調梅鼎之司

賀蛟峯先生提刑江東書

文天祥

某當公在螭坳時嘗奉一紙書於閣下書上未幾而公歸蛟峯矣譬諸艸木臭味實同瞻望雲山臨風切切某玆者恭審升撰祕丘宣威直指西臺與政蓋嘗識潁濵之文東路洗寃亦以行濂溪之志六絲初駕一佛懽傳共惟某官色正而芒寒揚休而山立言語妙天下材稱一代之奇出處重本朝望在諸公之右自夾侍玉皇香案等而上之胡不均俾執事樞國家重更疊之制江湖一節煩公驅馳式敬由獄以長我王國公所學在此歸哉歸哉中詔在道某山林之下靜觀世故其於君子進退安得不致其惓惓芝山父老迎擁星軺以時考之可矣輒馳一介自附於門下燕雀江水東西心期天逺臨紙欲飛

上蛟峯先生書

僧無文

比稟違後爲慈親請田事見實堂又畱兩日乃絕江省洪氏女兄桃花峯下徘徊玉溪柳塘間三月初方還鄱鋒車促覲屢見近詔正人登庸固可爲天下國家賀然驟失賢父母又極爲西民惜也度闗紫气已行復輟豈山川鬼神陰畱濳尼以遂斯民所大欲耶某伏奉公移以上藍缺住持事俾舉所知敢不循名考實以求無負侍郎主張之意然有所謂明老者昨領鵞湖於大壞極之時百廢具興內和外恱惟恐其不畱而翩然引去寺僧申邑邑申臺此侍郎曽出公帖畱之矣明老去意不可奪托某申懇乃已今之爲住山者多彌縫鉆刺深根固蔕惟恐不盡其術若僧若俗又惟恐去之不速於此可以觀明老人品矣侍郎求僧於數百里之外某以妄人應舉不獨有愧侍郎亦愧此心也荒荒眼底求一可人如某意者不可得而況侍郎兩眼空一世乎此所以舎明老外不復他舉也

淳民以橫斂上蛟峯先生書

此書長老傳言先祖旣得書手封送州縣官曰亟攺亟攺不攺且奏聞矣州縣大懼獘政盡去民如解倒懸也書具載家乘用附卷末以彰先祖之徳且使有民社者見之亦得以自警省而平其政庻幾先祖之仁心不獨行於當時云

淳安縣士民董有眞等謹百拜裁書獻於國史中書右史吏部侍講侍郎先生師席前某等嘗聞先正範文正公居母夫人憂日上宰相書及民間利害凡萬餘言仰見先正以天下爲心以生民爲念初不以大憂戚而暫忘也某等今有利害迫於已庸敢合辭以請惟先生其聽之某等生爲嚴民同飲嚴水嚴之爲邑有六田之少者惟淳爲最千畝之戶不滿十百畝之戶不滿千丰年樂嵗民猶不足加以連年水旱夏秋之間粒米珠慳掘艸茹根茍活殘喘𨿽中上之戶亦趨而下矣遭霜之葉不可以風垂憊之證豈堪再汗斯民一綫生意撫摩而愛防之猶恐旦暮之不保何況椎其肌而剝其髓乎洪惟我朝培植至仁以生民爲國脈聖天子紹休聖緒以忠厚爲家法令戶部徧牒諸路苗米不得過數增收髙折價錢許人越訴多出榜文此八月十八日之聖旨也頗聞州縣於百姓不甚加意夏稅秋苖取之無藝此八月十九日之玉音也所有被害民戶仰外經監司內經臺部越訴根究得實官吏一體坐罪此九月初五日之聖旨也元老恭謹聖訓則有預期而催數倍折價之憂以爲聖天子加念元元祈天永命無易於此臺臣上體玉音則有愛惜民力重催疊擾之奏且欲令郡貳長嚴戢吏姦上而聖君賢相問答之懇切下而廷紳百執事章奏之敷陳其爲生民慮者無所不用其至承流宣化正有望於近民之官也天錫吾邦得賢守令爲民父母斯民舉手加額以謂郡龔黃而邑卓魯欣欣然而有更生之望有如王賦供輸前此州縣之號令一頒𨿽窮崖深谷之民亦奔走奉命之不暇孰敢有越厥志今也吾民之視守令如父母而守令不以赤子待吾民非惟不以赤子待之且以非類待之矣申請府由挾勢作威乃欲置之於湯火中銀牌之大如門悍吏之唬如虎一邑震駭神散魂飛千百年古淳之民未嘗罹此虐焰也家之老稚相視而泣大則有家破之憂小則有瘦死之患號啼之聲上徹靑防國家之所恃以爲命脈者乃欲一旦而斫削之仁人君子不忍聞之而見之也作俑之吏方且揚揚然以爲我能爲官辦財賦我能爲官作威福刻薄之政肆行撫字之仁何在縣吏則曰我卽知縣也府吏則曰我卽知府也十四鄕之貴寓巨室我能箝之而制之十四鄕之下戶細民我可生之而殺之狡焉小吏獘例捷出已納之稅一疋則有六貫之陪已輸之苗一石則有五闗之貼以至上供折帛又有三貫重納之折絲綿每兩則交稱二十錢重豈文思院有是秤也而又有所謂頭腳者焉苗米每石則折納六十貫豈丰稔嵗猶有是價也而又有所謂縻費者焉以至禾稅畸零每尺例有一貫之取則又有腳錢鈔錢者焉聖天子有苗稅取民無藝之憂今州縣則取之過苛矣聖天子有秋苗髙折價錢之慮今州縣則益之倍蓰矣平章有恭敬聖訓之心州縣則若不知之臺諌有遵體玉音之奏州縣則若罔聞之一有上司催科之榜則宣之揚之以掲通衢之墻壁惟恐其不張皇一有聖恩寛民之旨則祕之密之以塗時人之耳目惟恐其有見聞甚至前政預借之闗必不用今來趲借之令必欲行問之於吏則曰前政之行不可用也問之於官則曰前政之借不可理也知縣方欲有循理之言而專局之官吏乃從而箝其口知縣方欲動宛轉之筆而專局之官吏又從而掣其肘曽不思前日之借旣以爲非則今日之借亦未爲是前日之闗狀不可用之於今日則今日之鈔書亦不可用之於後日也誠如是則民間預納之錢遽欲使之平白冺沒於官理耶法耶故鄕民爲之語曰去年預借官不還今年典賣重納官今年趲借急如火明年饑寒如何過況夫屢年以來縣無正籍止憑府吏隨時標簿暫爾批鑿影射鄕民今日之足鈔未必不爲他日之具文也始也專局官吏之來西風颼颼黃葉悲秋今也專局官吏之去四知不畏暮夜行舟抑明月歟抑膏血歟將盡歸於公朝之府庫歟抑歸於私家之囊橐歟人見其空篋而來滿載而往婦子伺門僮僕懽迎私相告語喜色津津是𨿽一家之幸爲可喜不知一邑之哭不忍聞也嗚呼蝮蛇之毒暫歇虎狼之惡又來一邑元气銷鑠殆盡皮鷺股豈堪頻刮而頻封耶但聞道路之間攢睂而語曰前官去時削盡膏脂後官來時剗盡地皮一邑之民罹此荼毒抱此寃抑欲以畀辟正理鳴於縣官而縣官不之受欲以此情此意白於郡使而州縣相爲表裏蕞爾小民豈能回郡侯之聽也於是相與語曰吾邦有先達之尊以堯舜君民爲己任行將霖雨天下豈不能灑一滴以活吾邑之涸鮒乎某等今有哀痛一書陳於百里欲乞鈞慈轉而致之琴堂以回一邑之生意先生今之文正也必能以文正之心爲心垂情父母之邦上爲國家壽元气下爲斯民續命脈達之州縣可也申於臺部可也聞於朝廷可也庶使九重之仁無壅斯民之疾有瘳吏姦可絕橫政可寛預借可免而前官之闗狀可開矣一邑幸甚惟先生其嘉聽之

訪蛟峯山房二先生

紫陽方虛谷

朝窺石峽峽中石暮宿風潭潭上風【石峽蛟峯所居風潭山房所居】

石峽書院賦

紫陽方虛谷

歷故鄣之遺區兮溯桐江而西上百灘跳以湍駛兮萬峯閴其淸朗挹寒碧以濯纓兮睨空靑而倚槳維還淳之古邑兮割歙封之東壤昔固嘗郡於斯兮猶民稠而土廣予家於紫陽之下兮濫此邦之來長𨿽視之若桑梓兮愧曾微於善狀七閱嵗曷不歸兮駭童顚而槁項賴多士之微俗兮遵砥途之坦蕩猶阡陌以勸耕兮嘉農畔之洵讓偉深衣與大帶兮勞予行之鞅掌曰肄業於精廬兮新石峽之嵦領袖者予同宗兮又同登於龍榜郁經綸其未竟兮聊私淑乎吾黨睠吾宗之嬋嫣兮扣古初而遐想古雷氏之嫓軒後兮實得姓之攸昉至姬周而昌大兮叔佐宣而善將參召南之雅什兮詠其猷之克壯伯牙之師子春兮弦山水之幽響兩都之九卿兮字君實而名賞紛蝟起以耡新兮有平陵之相望成敗之不可以論人兮亦一時之倜儻猗眞應之仙翁兮知駕鶴其焉往嘆異代之陵寢兮孰不淒迷於煙莽彼金椀出人間兮此獨巋然而無恙羣云仍之簪纓兮謹嵗時而來享隠鸕原者曰於兮守雉山者曰亮一則保土宇以綏靖一則擅詩名而髙尙皆賢良之苗裔兮匪郡乘之私奬予君玉之好修兮鼓斯文而爲倡昆季儼其連璧兮邁坡穎之超放出寸云必爲霖兮寧退處而孤抗肯斯堂於傍近兮奉聖賢之遺像聚學徒而蒞止兮咸攝齊於函丈俾掃松而釋菜兮契予衷之歆仰摭鹿洞之故實兮謂升堂而授講嗟予學之久荒兮艱弄斤於般匠拾朱子之糟粕兮切有聞於疇曩情之動貴乎省察兮性之靜在乎存養未發固無所偏倚兮發則欲其各有攸當致知以進其識兮居敬以除其妄如鳥翼之必雙兮如車輪之必兩日用飲食無非道兮勿馳情之惚恍一念不念之間兮分聖狂之克罔噫近世之不古兮名場之罝网科舉之壊人心兮競區區之得喪厲夜生子而取火兮幼嘗視以無誑以干祿爲始教兮將終身其奚仗天或者惡其然兮斯革獘而矯枉無所爲而爲學兮眞儒庶其可訪聲乃心於希瑟兮槃厥躬於陋巷顏曾固何必仕兮勝齊魯之卿相或塾居而授書兮或野蕓而植杖君子睟盎以潤身兮小人給夫一餉化銛鋒而牛犢兮息缿筩之鷸蚌春豳酒以介睂壽兮豈太平之無象嬰吏徽而弗予蛻兮言及玆而泚顙予固將引而去之兮疇敢卜鄰於思曠時辛巳孟夏十有七日

壽蛟峯先生七旬

邵淸溪

元祐人無幾對西風從頭僂指寥寥誰是劫火灰中眞鐵漢老【闕】一人而已那【闕】掀天掲地司馬不來諸老去柰乾坤顚倒成兒戲天下事竟如此小春明日浮梅蕊到如今平頭七十依然弧矢且把六經書盡注更占峽山深處又管甚世間風雨稱壽一觴公須飲道此心千載斯文寄康濟外總餘事右調賀新郎

又

方逢振

峽山秋晚峭蒼寒萸菊拒霜時眼底氛埃千萬態看盡雲輪白首宇宙骰盆天公兒戲人事猶芻狗此翁七十精神只麼如舊須信待足何時不如人意時事十常居九到得聖賢無柰處天亦不能管勾司馬自傷伯寮自愬於我乎何有喚莊生起借椿千嵗爲壽右調念奴嬌

賀蛟峯先生入宅詩

何夢桂

富貴朱門蓋裏閭先生斸石此山居一區自足子云宅三徑何妨靖節廬萬壑風雲生幾席四山花木入庭除幹淳豈少髙官爵自是寒泉要著書

賀蛟峯先生得孫

方山房

翁年六十九大郎才得孫五行不孤亢停當乾與坤於焉觀於穆孝悌天已根賢愚一任汝鞠育推予恩我觀人祖心恨不見曾元曾元日以逺多至昧厥源惟有睂山家穎弟坡爲昆慶圖掛髙堂幼幼而尊尊代昌賢才出根碩枝葉煩願是我家兒庶幾大吾門

蛟峯外集卷二

欽定四庫全書

蛟峯外集卷三

宋方中續輯

祭蛟峯先生文

何夢桂

天生哲人千載一期固有負經綸天下之志乃至鬰於數而不得以竟其所施當其鬰而不達不惟人不得以致其力𨿽天亦不能違自古大聖大賢與夫一世之豪傑不得志以死者何限而卒不得以捄夫時惟公聲名在天下功業在方冊而其蓄大發宏瀦深流溢識者方望其福澤之被天下使匹夫匹婦之不余遺至有不得以盡如其意者時耶命耶吾不得而知十數年來每一進見但見其憂憂戚戚扼腕而攢眉窮達仕止惟義惟命公豈爲一身區區者之私故其語及民事則爲之太息而欷欷畏天命悲人窮固聖賢之責而民之癢屙疾痛公忍視之藐焉爲手足之痿痺然力不能扶則已何爲自鞠自苦以至於斯又況世之所謂孤臣者其慮患之深而操心之危麟折其足而奠楹拽杖防山之頺其忽而君子此心固非眾人之所能識而其事則亦知與不知者之所深悲民失所怙士失所師九原不作其將誰歸鳴呼天地無窮事防無極愚以是悲吾道之孤奇蓋棺事定公全歸而無愧固未知後死者之何居百里絮酒一束生芻公鑑此心尙其來思

又

邵古香

愬靈修之翕防兮曕蓋壤之悠悠悵鳯衰而麟踣兮繙林莽爲荒丘軻之死無傳兮渺鄒嶧其予愁木鐸瘖瘖而收聲兮說鈴峯起千五百載之寥寥兮微程朱其誰與儼雙峽之撐空兮紫陽是似障梭象之狂瀾兮江漢湯湯彼瞿之誕幻兮況得侍乎門墻偉勲名之照殺靑兮羌吾知其粃糖忽天跳而地踔兮叫蒼梧其何許紀柴桑之甲子兮歳冉冉其雲暮痛巓崕之辛苦兮獨抑鬱其誰語使章甫不至薦屨兮夫惟斯文之故吁噓乎防山之巖巖兮橫目具瞻虎豹倐而逝兮狐貍曷其晝潛將生人之無祿兮胥爲愚黔將往聖之無神兮委鈞髮之綿延不然何奪吾之冡鉅兮遄歸於天矧燕石之防繅借兮靑黃乎溝防豈徒哭吾之私兮切獨悲此文獻粲蕉荔以爲羞兮橫流涕之潺湲睇主樓之閴兮吾將從夫南陽之阡

又

鳴呼大賢之生動靜太極執道而出如陽之辟時行物生風飛霆撃捲道而入如陰之翕玉韞珠沈聲收影息故其進而道不爲之孤退而道不爲之屈鳴呼我公正學濂伊儲精奎璧元祐全人三代遺直雉麓西蹲龍峯東萃鬰鬰蔥蔥環瑰毓徳公生則宅龍峯之阿死則枕雉麓之窟是吾淳數百年之間气鐘於公在大化中猶旦夕也𨿽然載道有書死而不亡紀實有銘逺而彌光素車彭彭白斾央央江流嗚咽山气滄涼生芻薄奠俎於道傍哲人已矣涕泗其滂

又

耆舊淪謝兮日益以稀嗟若先生兮蒼蒼而不憗遺文昌夜隕兮星斗黯其無輝峽云慘淡兮空防藏山之遺書世之有識兮舉聞訃而悼惜矧丈席之日親兮曷不攬涕而嗟咨慨先生之立朝兮獻納曾不依違叱折姦邪於始萌兮誠爲國之蓍麾節煌煌於外兮厥聞四馳士詠歸於雩風兮防胥驕卒震懾乎霆威蒼生顒顒其霖雨兮倐陵谷之攺移數有不可必兮不得以盡其才之所欲爲謂科目不足榮兮陋晁董於千載謂富貴不足誇兮退然陋巷簞瓢之臒儒謂正學當續兮由考亭上遡乎濓洛謂古必有塾兮所以造就族黨之與比閭鐸聲一振兮救人心於已死著書立言兮庶幾來世之永貽深衣幅巾兮可優防以忘世不皦皦以爲潔兮不混混而詭隨鳴呼先生聲名蓋世兮功業未鬯厥施文章黼黻乎皇猷兮問學卓爲世師心耿耿其憂世兮𨿽易簀而猶未已抱節以終其身兮而今而後得全以歸鳴呼人孰無死兮先生之死夫何憾而山頺木壞兮實爲斯文而痛悲

故侍讀尙書方公墓志銘

文及翁

公諱逢辰字君錫其先河南人逺祖紘官吳中避新室亂因家於丹陽郡歙之東鄕今淳安縣是也孫儲漢和帝時賢良方正對防第一仕至太常洛陽令黟侯忤竇憲棄官去或見其皓鶴自隨呼爲仙翁逺孫曰上貴府君唐僖昭時隠徳弗仕教授鄕裏其徒號曰靜樂先生越十一世生參謀公力學篤行記問該博鄕人尊敬之號耐軒先生子三人公其長也公天稟卓絕自幼刻苦務學夜誦徹旦諸子百家之書無所不讀而防歸於周程朱子之學其所爲文家傳人誦士林素以魁彥期之淳祐九年己酉鄕舉以夢魁名預首選明年中省試第一等理宗臨軒策士以公所答敷陳鯁亮擢爲進士第一禦筆攺今名昭異渥也公感激上恩方在期集所聞二豸冠忤宰相鄭淸之相繼去國善類搖動適遇雷變遂叩閽上書其略曰伏覩禦筆以雷發非時避殿減膳卹刑獄而獨無求言一條天下怪之中外傳聞以廟堂爲監謗之穽所貴乎大臣者以道事君不可則止今君嗣未定大臣不能贊之土木方新大臣不能諍之貨臣聚斂大臣不能禁之敵國佯遁大臣無以備之顚而不扶危而不持則具臣而已矣聞大臣屢疏丐閒而未可其請畱之者愈堅攻之者愈眾乃所以爲大臣甚天下之議非所以愛之也疏奏上優容之初補承事郎僉書平江軍節度判官防公事公蒞事勤恪提刑潘公以臬事咨決知其逺到深器之吳中有和靖書堂郡請公領學事初講太極將圗說分作五節發眀濓洛蘊奧寶祐元年甲寅以祕書省正字召入時海州防師淮閫以防聞物論沸騰公叩閽上書有曰伏覩禦筆以海州之防降詔奬諭道路疑之得以謗陛下以曲行賞矣海州之敗三尺童子皆能言之而帥臣抗章來辯徒以一去恐朝廷直欲以敗爲勝道路傳播莫不羞之今曲狥其請又詔奬諭豈陛下不知而受其欺耶彼國忠之欺其君爲固寵也天下國家之安危彼不卹也今富貴操柄陛下自有而自欺欲何爲耶爲陛下謀者何不降詔以督勵之曰朝廷好官爵汝爲之天下大富貴汝享之今四郊多壘汝欲以敵遺君父將安之乎此詔一下彼敢於言去臣不信也陽城有言脫以延齡爲相臣必取白麻壞之學士院果降此詔則祖宗三百年涵養縉紳中豈無陽城乎臣甚爲天下國家羞輒痛哭流涕之臣願陛下急收回禦筆猶可解萬世之議揜外國之笑借曰萬世之議未暇卹則四鄰笑我何以立國乎公此疏爲制閫賈似道發也二年乙夘春除校書郎時上總攬權綱威福有竊弄者儲君尙防公懷隠憂上疏有曰當大本猶豫之秋豈無旁睨蜉蝤之撼甫節之焰焰難度其心平勃之屹屹當儲其後又曰天下有貧州郡而無貧太守有貧國家而無貧邸第南司貧而北司之應奉不貧百姓貧而緇黃之窟宅不貧如此類者不可枚舉至於狹小才以濟大貪者於陛下之近親有依凴焉於陛下之宮中有承受焉於陛下之左右有防譽焉專以伺陛下下之好惡喜怒以媒其身陛下得之於左右之防揚者曰某人能也某人亷也然後出自聖防而用之或畀以麾或授以節曰吾自除吏也而不知西園之諧價固有從旁而竊威福者矣又曰京師國家之根本王畿四方之命脈此天下所恃以爲國者京有尹畿有漕所以使培護根本愛養命脈也豈願其撥本根戕命脈以便吾之私哉邇年之爲是官者失其設官之本意不過爲閽豎軰一大承受耳無名宣頭眞僞莫詰非時取索隠匿莫稽親宻之地惟恐浸潤之易行嚴邃如天誰敢執拗以取禍仇士良之教其徒曰天子不可令閒暇暇必觀書見儒生又納諌智深慮逺吾屬恩且薄而權輕矣莫若以財貨聲色蠧其心使無暇更及他事然後吾軰可以得志今此曹遑遑汲汲爲陛下經度前之藻棁未休後之丹雘又起陛下方以其小心辦事動適吾志而不知此正仇士良之防也帥漕兩司疲於應奉之不給帑庫赤立廩如垂罄職此之由萬一畿甸之內有一旦警急不知陛下何所趨辦何所倚仗乎是可不急救兩司之貧乎如將救之願斷自今日止營繕省宣索剗刷兩司不急應辦之空名悉停罷之左右並緣需索之有例者悉閣之掃除蠧冗先自此始然後可以責兩司之培護根本愛養命脈以爲緩急之備也三年丙辰夏上疏有曰善處急者不以急而震天下亦不以暇而愚天下夫天下之勢固不可以激尢不可以媮勢急矣吾又示之以急則失之激故不容不暇以壓之此所謂暇豈眞暇哉當爲皇皇之急不當爲悠悠之媮然後可以暴白於天下曰吾所以示不廹之暇者非愚天下也不敢震天下也古之謀人國於江左有爲之者矣莫窘於淮淝而談笑於奕棋莫廹於新亭而從容於就席此之謂不以急而震天下外示談笑內必有以神其指授之略而收轟雷破柱之功陽示從容陰必有以伐其壁後之謀而折其飄風怪雨之勢此之謂不以暇而愚天下夫安則曰安危則曰危迫則曰迫紓則曰紓何爲翕張闔辟哉世變日激天下之事不可以直遂故處急則必以暇處暇則必以急不然吾能爲晉人之急則天下之憂端未艾也又曰天下者使吾有以自謀可也不可以鄰國之存亡爲安危使吾有以自備可也不可以敵國之緩急爲喜懼以鄰之存亡爲安危則病於依以敵之緩急爲喜懼則病於制善爲謀者不依於人善爲備者不制於人茍不以我之未及謀未及備者爲第一義而遽以彼之存者爲安緩者爲喜萬一鄰敵陽示安枕以紿我而假敵以道臍可噬乎胡不赫然一怒移其揣摩他人者而自謀自備乎進退伸縮無不由我固不必以鄰國之存亡覘敵國之緩急也時閹宦導上以土木湖山工役大興公疏又云今與敵對境我無一日謀敵而敵無一日不謀我彼之所築者金城鐡壁我之所築者土妖血山彼之所築者奪我之地爲之我之所築者奪民之地爲之又極言備邊之事以必爭之規模而奪浮光然後可以全兩淮而保長江以必死之規模而守樊襄然後可以拒光化而全江陵大淮之猶可守可耕者以猶有一綫河也今乃涉河而築浮光光乃吾戶內若其屯於斯耕於斯生聚教訓於斯則日夜出騎以撓我淮東西俱不可耕矣𨿽堅城閉壁而坐爲禁制不得動矣爲吾之計當勉諭淮閫盡力以爭浮光毋使彼得以久其耕而牢其巢則兩淮猶可安枕也萬一樊襄不牢彼反奪而巢之則江陵孤注尙足恃哉爲吾之計當擇荊之猛將責之以必死之規模守樊襄則北可拒光化而南可以全江陵一則思所以奪其地二則思所以爭其民則對壘之勝負決當在此而不在彼矣公此疏眞救國之活劑也柰何不見聼用以至於亡人邪天邪時內豎縱橫日以滋熾禦史洪天錫劾之不行而去公卽移書宰相勉其行申屠嘉之事又抗疏援膏上肓下二豎爲諭曰防臣劾二豎欲爲國家早去厲鬼非有膏上肓下之難也而陛下不行其言豈陛下自愛其國反不如愛二豎之甚乎漢唐之季建置天子在閹豎掌握罪大惡極朝廷不能誅之天下必有起而誅之者漢之宦官陳蕃竇武爭之不勝並州之將操戈而殪之唐之宦官宋申錫攻之不勝河中之帥移兵以屠之又曰小人之在君側其操心何所不至其所以不敢動於內者蓋有所憚於外若外不足憚則此曺無忌憚之心生無忌憚之心生則無君之惡動矣言極激烈上不恱公遂稱疾求去是時丁大全以臺長用事欲鉤致諸賢公見幾而作謁告徑行丞相董公槐勸公不必逺引公曰丞相且自照管越數月董果罷斥四年丁已除著作左郎防論以公不合擅出關寢新命訥齋程公元鳯拜相首以公薦上曰姑與外庸未幾除知寧國府防臣以交防學捨論罷公自乙夘棄官歸杜門郤掃潛心於易召之不赴開慶元年己未大全罷逐相位無肯當者內地洶洶上以海閫疆起履齋吳公潛逾月入相收召善類以著作郎召明年權尙左郎官是時丁黨𨿽黜六賊尙存國博徐庚金等相繼上書乞誅六賊以謝天下時上外迫邊警內蔽六賊宣諭吳相不當汲引庚金等議論紛紜吳相榻前抗疏其略有曰彊敵入我堂奧姦黨猶在袵席外庭紛紛蓋爲社稷陛下若以正人不當收召則是君子不足恃六經不足信而孔孟之道可廢萬一宗社傾搖恐天下後世書之曰亡國自臣潛作相始上爲之斂容隙由此開先是鄂渚危急似道提師江陵宻奏欲請下流兵權上以問宰相潛奏鄂以上旣屬似道鄂以下宜屬趙葵上不從徑以下流兵權並聼似道節制時上與賈宻往復外廷不得預聞以宰相不知邊報爲潛罪夜半片紙忽從中出吳潛除職與郡中外惴惴謂必有後命公上疏略曰臣聞聖人之好惡是非與天下爲公不宜與天下立異好惡是非者心也聖人之心本與人同豈有與天下異者然一人𨿽至而九重至尊也萬鈞至重也天下𨿽至眾實則至微也至賤也以至微至賤之好惡是非而反有時與聖人異焉以常情觀之萬鈞之重九重之尊豈不能與之立異而自爲好惡是非以與天下角一勝哉而聖人則曰不敢咈百民以從已之欲明目達聰詢謀咨嶽進善有旌敢諫有鼓誹謗有木衢室有問總章有訪謀之卿士庶民謀之邦君禦事盤庚之懇惻多方多士之委曲凡一政一事之取捨斷斷焉不敢自決必需民之肯而後爲之聖人豈畏天下而徇之者蓋天下之所同好而我獨惡之天下之所同非而我獨是之則爲人上者其好惡亦難知矣大抵上易知則下親上難知則下畏下親上則上安下畏上則上孤故主道莫惡乎難知莫危乎使天下之畏已又曰窘急而求之一緩而遣之號呼而進之一惟而退之旁觀沮縮何以作人任事之气上問爲誰公捧疏敷奏言辭懇惻又奏臣疏不敢直指惟陛下曲回天怒以安中外上首肯至再下殿納副縉紳六館莫不傳送而榻前欵宻之言外廷無聞知者鳴呼曲江公不畱而天寶之亂起司馬公不存而元祐之治衰正人君子之出處國家社稷之存亡系焉公此疏蓋有見於此矣未幾似道入相防臣希旨論公罷職徐國博以書來招公開講於婺之書堂生徒從防者數百人景定辛酉除知婺州林光世希權臣意以外防劾寢新命公遂卽家剏塾以私淑其徒屢年而後成尋除知嘉興府以論罷攺知瑞州及考又以論罷去之日一郡如失慈母咸淳元年乙丑度宗登極以司封郎官召辭不允上在東宮久聞公名一見甚喜將大用之除兼國史院編修官實錄院檢討官兼直舍人院上疏乞舉行天聖紹興之詔命朝臣爲知縣重其事權當如胡安國之言專以均田稅正版籍均力役勸農桑崇孝悌訓士卒除盜賊爲考課之法旨從所奏後沮不行尋除祕書少監再除起居舍人三年丁夘信州軍亂以措置軍糧失宜錄事參軍遭其淩辱亂卒白晝持軍器一城洶懼上除公祕閣修撰江東提刑公聞命就道及境或者來言城中近事勸公勿入城偃旌寂鼓而過公付之一笑到城下卽日單騎入州決獄一城肅然於是宻戒能事者館於信州盡得亂卒姓名宻調諸寨鋭卒擒其渠魁及其餘黨悉置之法而叛卒平王褒嘉之詞曰仁宗朝有若韓琦進士第二人平日循循逮帥眞定悍驕挺亂琦獨凝然不動舉士卒而殱焉謂儒者不知兵可乎爾以倫魁司臬防上饒有脫巾之變乃能宻伺姦謀卒艸薙而禽狝之可謂儒效章章矣公斷獄如神兩造在庭戒吏勿挾持𨿽田夫樵豎必引至案前曲盡其情每事如此行之不倦故一路無寃民盜賊屏迹公治事少暇必至鄱江書堂與多士講書延見朋友問政問政堂乃公所建也公以教化爲急務曰教化行則獄訟簡矣撥田養士招集生徒教人以進學下手處從躬行上起從人倫日用上起悉以朱子之學推廣之明年除江西轉運副使有獻防於堂者請以銅錢一當十行之天下似道委公自江西行之公抗言其不便議遂寢市糴翔湧公發米平糶賑濟饑民江西民苦和糴之害申朝省蠲免郡有女妖以左道惑眾鄰境數州之民十百成羣踵門徼福者不絕積有年矣公杖而流之由是遂息治事之暇必至東湖宗濂二書院及府庠與士友講論明辯而篤行之漕廨後有蓮池數畆公築屋其上扁曰君子堂取濓溪愛蓮之意公所至以講學爲急務士師其道吏畏其威民懷其徳五年己巳郊禮成列爵開國男食邑三百戶除權兵部侍郎同修國史實錄院修撰兼侍讀上日禦經筵虛心問道公每事啟沃所以格君心者多矣上眷隆渥問公讀書聚徒之所奎畫昭回賜名石峽書院贊書曰近進士一科文章盛而古意衰卿以儒碩剏家塾以程朱之學淑其徒朕甚嘉之七年辛未典貢舉竣事除吏部侍郎丁母令人憂去國哀毀至服闋除左侍郎辭不就賈相國十六年而公屏居十餘年徳祐初元除公荊湖四川宣撫司參謀官以父命辭遂顓侍湯劑絕意仕途尋除權戶部尙書攺禮部尙書皆不拜是年夏丁父憂公力疾負土營塟惟恐不及未幾鄕防不靖焚蕩官舍民居公居室𨿽毀而書塾巋然刼火之外避地來歸命子梁等灑掃文廟修葺書院廊宇齋序日與生徒講明修已治人之道若將終身焉蓋公嗣往聖開來哲爲己任考之年譜公生於嘉定辛巳九月二十九日午時卒於至元辛夘正月初三日申時遺言以深衣殮不尙異教晚年隠居之日多著孝經解易外傳尙書傳中庸大學注釋凡若干捲刋於家塾公平生得力以格物爲窮理之本以篤行爲修已之要故其教人也讀書有法勸戒有條凡登公之門者皆有用之學時士風不振所至頺靡惟公之鄕黨衣冠如故皆公之力也公性和而介胸中無物磊落如靑天白日天地元气聚於公之身渾淪醇厚不見涯涘其接物也不事察察而自不可欺人物魁岸聲如洪鐘至老觀書夜分不寐視世之富貴利達紛華盛麗蔑如也待諸父昆弟子侄悉皆如一待親戚鄰黨皆盡其情一以至誠及物所以人皆心恱而誠服也曽祖汝翼贈宣教郎妣任氏祖謙贈朝防郎妣童氏父鎔累封奉直大夫兩淮制置大使司參謀官妣邵氏封太令人公娶邵氏太令之侄女也累贈令人理家處己待族禦下皆有法公遂得以專意於學男子三人長梁前太學率履齋生次棟次傑習儒業女子三人長徳純適前修職郎無爲軍無爲縣主簿徐敏中次徳恭適前武學貴謀齋內捨生項雄飛防徳溫孫男二人合孫徳孫謹卜以至元癸巳三月二十九日乙酉安厝於淳安縣南之安溪於虖昔司馬文正公曰吾與範景仁兄弟也特姓不同耳撫今懷昔豈忍使伐木之音寥寥亡聞廼按事狀而系以銘銘曰

猗歟先朝以儒立國道理最大継天立極於穆理皇道久化成觀乎人文理學大眀上章揜茂如日正中九賓臚唱魁首擢公廷防萬言具在國史屹立朝端凜凜奏疏排姦指佞責難謂恭堯仁如天黯直亦容麾節所臨仁聲義气經濟之才公輔之器天步孔艱歸歟石峽著書滿家經傳史冊馳旌之招循墻以避臣心惟一帝臨無二我之於公志合道同熈明啟沃相勉報忠公之云亡孰不流涕千里而遙編示狀志不泯其實乃系以銘刻之金石炳若丹靑

蛟峯先生阡表

故宋禮部尙書方公曆仕三朝爲時名臣宋亡晦迹弗仕學者因其自號稱之曰蛟峯先生如隠者焉在世祖時旁招遺老以待咨訪詔禦史中丞崔彧起公於家辭疾不赴以髙壽終今天子稽古圗治誕命儒臣刋定前史以覽觀其得失而有司莫能奉公事狀以聞竟不爲立傳書已上而溍與公曾孫道壡適同在史館因得公言行之詳乃摭其大要而序次之以授道壡俾刻石爲阡表庸備史之闕文謹按方氏睦之淳安人公曾祖汝翼贈宣教郎祖謙贈朝防郎父鎔封奉直大夫母邵氏贈太令人公初名夢魁淳祐十年理宗臨軒防士覽公所對敷陳鯁亮親擢爲進士第一賜名逢辰故公以君錫爲字用例補京官僉書平江軍節度判官防公事寶祐元年召爲祕書省正字升校書郎引疾卻官除著作左郎未命除知寧國府未上並以言者罷開慶元年召著作郎蒹權尙左郎官居無何復以言者罷除知婺州以外防奏寢新命除知嘉興府未上攺知瑞州甫及期亦皆以言者罷咸淳元年召爲司封郎官兼國史院編修官實錄院檢討官兼直舍人院累遷祕書少監起居舍人三年除爲江南東路提防刑獄公事徙江南西路計度轉運副使五年入權兵部侍郎同修國史實錄院同修撰蒹侍讀七年知貢舉竣事除吏部侍郎丁內憂服闋以侍左侍郎召辭不赴自是不復出徳祐元年除京湖四川宣撫司參謀官權戶部尙書攺禮部尙書俱以父疾辭遂丁外憂此公所閱之官也祕閣修譔公之職也承事郎轉至中奉大夫公之階也淳安縣開國男食邑三百戶公之爵也鄭丞相淸之秉政禦筆以雷變徹樂減膳卹刑獄而獨無求言一條中外傳聞以爲廟堂監謗之術及兩察官以忤淸之去國公亟扣閽上書力言之且謂所貴乎大臣者以道事君不可則止今君嗣未定不能贊之敵國佯遁無以備之貨臣聚斂土木方新顚而不扶危而不持則具臣而已聞其屢疏丐閒畱之者愈堅攻之者愈重此非所以愛之時公猶在期集所而未官也上特優容之賈丞相似道制置兩淮海州防師更以捷聞公上疏言海州之事三尺童子皆能言之而閫臣以敗爲勝陛下曲徇其意出禦筆令學士院降詔奨諭之豈不知而受其欺邪抑已知而姑以揜外觀而自欺邪願陛下急收回禦筆以解萬世之議而免外國之笑借曰萬世之議未暇卹鄰敵笑我何以立國乎公之取怒於似道自此始理宗在位日久務總攬權綱政多從中出羣憸乘時弄威福之柄公上疏曰當大本猶豫之秋豈無旁睨蜉蝣之撼甫節之焰焰難度其心平勃之屹屹當儲其後又曰天下有貧州縣而無貧太守有貧國家而無貧邸第南司貧而北司之應奉不貧百姓貧而緇黃之窟宅不貧至於挾小材以濟大貪者近親有凴依焉宮中有承受焉左右有防譽焉陛下以得之左右者出自聖斷而用之曰吾自除吏也不知有從旁竊威福者矣又曰京有尹畿有漕所以培護根本愛養命脈邇年居是官者不過爲奄防軰一大承受耳無名宣頭眞僞莫詰非時取索隠匿莫稽仇士良謂天子不可令閒暇若以財貨聲色蠧其心使無暇更及他事然後吾軰可以得志今此曹遑遑汲汲求適吾意者正士良之防也帥漕兩司疲於應奉帑庾赤立萬一畿甸之內有一旦警急何所趣辦何所倚仗乎願斷自今日止營繕省宣索兩司不急之應辦悉停之左右並緣需索之有例者悉閣之然後可以救兩司之貧爲緩急之備也上頗感悟而土木之功不爲之少輟公復因論邊事屢及之有曰善處急者不以急亦不以暇古人謀人國於江左者莫窘於淮淝而談笑奕棋莫迫於新亭而從容就席固不以急也外示談笑而內有以神其指授之略陽示從容而陰有以伐其壁後之謀所謂暇者豈眞暇哉又曰吾有以自謀而不以鄰國之安危爲安危則不依於人吾有以自備而不以敵國之緩急爲喜懼則不制於人茍以彼之存者爲安緩者爲喜萬一鄰敵陽示安枕以紿我而假敵以道臍可噬乎又曰今與敵對境我無一日謀敵而敵無一日不謀我彼所築者金城鐡壁我所築者土妖血山彼所築者奪我地爲之我所築者奪民地爲之其言切中當時玩細娛而不圗大患之病尋上疏極陳備邊之防曰以必爭之規模奪浮光然後可以全兩淮而保長江以必死之規模守樊襄然後可以拒光化而全江陵夫淮之猶可守可耕者以有一綫之河也今渉河而築浮光乃吾戶內若屯於斯畊於斯教訓於斯日夜出騎以撓我淮東西俱不可畊矣𨿽堅城閉壁而坐爲禁制不得動矣爲吾之計當勉諭淮閫盡力以爭浮光則兩淮猶可安枕也萬一樊襄不牢彼反奪之則江陵孤注尙足恃哉爲吾之計當擇荊之猛將責以必死之規模守樊襄則北可拒光化南可全江陵一則思所以奪其地二則思所以爭其民則對壘之勝負決當在此而不在彼矣識者謂公此疏眞活國之良劑朝廷不能用以至於亡而公言無不驗重爲之太息焉禦史洪天錫劾內官盧允升董宋臣不行而去公移書宰相勉以行申屠嘉之事且抗疏援膏肓二豎爲諭曰何陛下愛其國不如愛二豎之甚乎漢唐之季建置天子在奄豎掌握罪大惡極朝廷不能誅之天下必有起而誅之者漢之宦官陳蕃竇武爭之不勝並州之將操戈而殪之唐之宦官宋申錫攻之不勝河中之帥移兵而屠之小人之在君側操心何所不至其所以不敢動於內者蓋有所憚於外若外不足憚則無忌憚之心生無忌憚之心生而無君之惡動矣言尢激烈上覽之不恱公遂稱疾求去丁大全方以防長用事欲鉤致諸賢公見幾而作謁告徑行董丞相槐勸公不必逺引公曰丞相且自照管越數月果爲大全所擊而去吳公潛拜左丞相公亦召還防國子博士徐庚金等言大全𨿽去相位而六賊尙存乞誅之以謝天下上諭潛不當汲引庚金等議論紛紜潛於榻前自辯上爲之斂容而隙自此開先是鄂渚危急上命似道提師江陵似道奏請下流兵權潛奏鄂以上旣屬似道鄂以下當屬趙葵上不從徑以下流並聽似道節制凡似道宻奏外廷不得預聞上反以不知邊報爲潛罪及防臣奏忠王之立人心所屬潛獨不然姦謀叵惻潛遂罷相中外惴惴疑必有後命公上疏曰天下之所同好我獨惡之天下之所同非我獨是之則爲人上者亦難知矣大抵上易知則下親上難知則下畏下親則上安下畏則上孤窘廹而求之一緩而遣之號呼而進之一惟而退之旁觀沮縮何以作人任事之气乎上問爲誰公奏臣不敢直指願陛下曲回天怒以安中外上乃首肯而榻前欵宻之言外廷無聞知者旣而似道入相希指論公者章連上矣度宗卽位公乃還朝上見甚喜欲大用之公乞命朝臣爲知縣以重其事權專以均田稅正版籍均力役勸農桑崇孝弟訓士卒除盜賊爲考課之法有旨從所奏後沮不行此公之忠讜見於立朝者也信州措置軍糧失宜召亂朝廷以江東臬事付公聞命就道及境或來言城中事勸公偃旗息皷而過公笑不答卽日單騎入州決獄一城肅然宻戒能事者訪得亂卒姓名擒其凶渠逆黨悉置於法事平有詔褒諭比公於韓魏公云公於他獄事莫不盡其情故一路無寃民而盜賊屏迹及將漕江西有獻議於廟堂請以銅錢一當十委公自江西行之公抗言其不便而止請行賑糶以救民饑乞蠲和糴以蘓民病有女妖以左道惑眾鄰郡愚民十百成羣踵門徼福公杖而流之由是遂息此公之績用見於出使者也蓋似道柄國十有六年公屏居者十年諌則不行言則不聼而施於有政者又厪厪若此此有志之士所以美其際運之盛而措其設施之未究也公天稟卓絕於書無所不讀而防於理學以爲歸宿自爲幕職官至秉麾持節所至以教化爲先務暇日輒從容庠序間授學者以求端用力之方自躬行上起自人倫日用上起婺之東陽有好事者創義學迎致公爲之師從防者數百人閩人林光世夤緣宦竪而賜出身及爲淛東常平使者首劾公不當俯就義學之招婺州之命由是而寢公遂卽家建塾以私防其徒後以從官侍經帷每事啟沃以格君心度宗眷遇之甚至問公講授之所賜禦書扁額曰石峽書院仍賜手詔褒之江南新附鄕防猖獗官舍民居盡燬而書院巋然刼火之餘葺治旣完諸生稍來集公倡明正道以致知力行名其堂以仁義禮智名其齋時所在士風頺靡公所以振起而作新之者成效甚著此則公自任以師道之重期於繼往聖而開來學者也公所著有孝經解一卷易外傳【闕】捲尙書釋傳【闕】卷中庸大學注釋【闕】捲格物入門一卷行於世公人物魁岸聲如洪鐘磊落如靑天白日渾淪醇厚不見涯涘觀書至老不廢視紛華盛麗事蔑如也待諸父昆弟子侄各盡其禮接物以誠而無不恱服不爲察察而自莫能欺公卒於至元二十八年正月三日享年七十有一以三十年三月二十九日葬於縣西之安溪娶邵氏封令人再娶朱氏子男三人長梁太學生次棟次傑女三人長適修職郎無爲軍無爲縣主簿徐敏中次適武學生項雄飛次適邵元廷孫男四人女三人曽孫男七人女一人仲子棟季子傑入皇朝並以儒起家棟月泉書院山長傑長州縣學教諭然皆恬於進取不至顯位棟之孫煒之子道壡始以至順元年擢進士第今自翰林國史院編修官出爲嘉興路總官府推官階承務郎石峽書院旣領於有司而設師弟子員道壡病其痺迫弗稱乃以公之故居廣其居址而新其棟宇誦之聲不減於公在時先儒有言道不行百世無善治學不傳千載無眞儒公之道𨿽不行於當時而其學有以傳於後世夫何憾乎溍之曽大父左曹府君實公榜中進士托斯文之雅故於公門四世有年矣今所述乃學士大夫之公言非溍之私言也來者尙有攷焉至正十年正月三日年家生翰林侍講學士中奉大夫知制誥同修國史同知經筵事黃溍表翰林學士承旨榮祿大夫知制誥兼修國史張起巖篆額榮祿大夫禦史中丞許有壬書丹

石峽書院蛟峯先生碑像贊

何夢桂

大原孔孟的朱張忠恕毅剛大直方義存出處道系存亡立言垂訓徳久彌光

拜觀先師蛟峯先生歷任嵗月與平生著述有感

詩

徐持敬

靈蛟久化想儀型座上春風十載情靑史定書名法從白頭猶有老門生痛心無復丘原起病眼相防涕涙橫緑鬂功名好孫子遺言一一賴編成

挽蛟峯先生詩

方一防

前代衣冠第一人老來鳴道振遺音勲庸臣子平生誌書易聖賢千古心士願執經來鹿洞客求挾冊售雞林飛仙𨿽去斯文在山閣神光照斗參

石峽書院增田記

學校養士之地理義以養其心廩粟以養其身在易象以養正防養內也需以飲食需養外也此需之所以次井田學校之設先王君師天下之道蓋如此石峽書院故侍讀尙書蛟峯先生方公平居講道之所公以魁彥師表後進東南之士多裹糧從之教𨿽勤未及於養他日公之子梁棟諸弟捐田二頃有畸以成先志然逺在吳防歳入租不足贍長此山者率欲興舉往往有其志無其時至大己酉秋淳安邑長愛祖丁承事亦旣新縣學增學田矣一日謁先聖於書院顧瞻久之慨然曰吾將以縣學成規行之比防亷訪分司僉事吳公舉按部蒞止有作新意應午時承乏代庖因以爲請公卽命邑長董其事府檄下亦如之乃禮諭諸生庀工繕修視昔壯觀士之裕於家者樂以田入凡若干畆春秋之祀廩膳之資修葺之費胥此焉出多士懽然屬應午爲之記竊惟道之大原出於天而寄於人明道以淑人師儒之善教也廣田以養士賢大夫之善政也士頻困徵役身且不暇養況心乎邑大夫能以庠序教養爲心鄕所躪踐者折節而下之鄕所朘削者繼粟而贍之意气感召不令而從爲書院立數千百年方來之規意亦勤矣爲士者可不知所以自養乎子程子曰古之人耳之於樂目之於禮左右起居動息皆有所養今皆廢之獨有義理之養心耳遊於斯者必禮畊義種耨之以學涵養其本心以茂明先王之道俾得展其大用顧不偉歟應午旣述其始末並以前山長方梁義士徐洪父以下所助田租入之數載於碑陰以諗來者永永無忘邑大夫之功至大三年庚戌正月望日權石峽書院事王應午記

重修石峽書院記

唐五代之季天下惟有四書院教法未備也自周程張朱首倡道學而東萊呂氏往復其間商略考訂殆無餘蘊所至皆剏書院聚生徒教養皆備大抵張本道理最大一語鳴乎偉哉惟嚴陵石峽書院故尙書蛟峯方公閒居私淑之所也咸淳辛未公侍讀經闈嘗被贊書有曰近進士一科文章盛而古意衰鄕以儒碩剏家塾以程朱之學淑其徒朕甚嘉之賜名石峽書院刻之堅瑉列於學宮皇元【闕】

混一以來崇儒重道形於播告至元戊寅淛西按察僉事夾谷之奇聿至嚴陵以書院中更多故漸至頺圮命公之子梁爲山長任其經理於是所當興修者次第爲之古意復振書院悉用武夷規模置居仁由義復禮近智四齋每旦籖講略說大義長諭是正之正錄眀辯之具有程課如六經三史通鑑綱目近思錄通書西銘之類並令通習而東序西序各有揭示二十年間備殫勤瘁後之代者視如傳捨教弛而學幾廢至大己酉淳安邑長愛祖丁爲人亷能以新學校爲已任適亷訪僉事吳公舉相繼巡按興念斯文俾董修學事於是廟貎齊宇丹雘相輝過者色然莫不起敬如增學田造祭器新聖師從祀像皆其力也今之俗吏視教化爲不切而淳之長官能於此乎用心是誠可書予得已於言乎夫學所以傳道受業解惑也茍所傳所授不本於正必流爲佛老爲刑名爲功利學非吾儒之學矣𨿽欲難疑問答求以正之其惑也滋甚後有作者必當開示塗轍使之一出於正撤其蔽而袪其所甚惑庶幾無愧菁莪樂育人材之心兌澤朋友講習之義大學正心誠意之道承學之士與方氏子若孫實嘉賴之至太庚戌中秋後十日陵陽牟瓛記

立蛟峯先生塑像記

徐持敬

至順三年冬十月朔故侍讀尙書蛟峯先生方公塑像成諸生徐持敬以下四十二人乃捨菜以告曰先生以幅巾深衣像帶緣如爵諭者每謂宋三百年而此郡山川之靈磅礡坱圠僅先生一人出狀元髙科者蓋天下無與爲比此足爲先生榮然未知先生剛直之气不附時相歸剏書院一以教學爲事直與白鹿洞同一气象發明子朱子義理之學其功至今百餘年且不廢進士人品蓋所不論學者來登先生堂誦先生書峽山蒼然峽水泠然與道爲體仰之瞻之自有得見先生於目睫間者塑像之設此其立畏之一端耳先生有石刻立像今始爲塑坐像於是直學應珤適攝院事嘗移縣葺殿堂齋序旣備新作櫺星門縣長索羅來任其事繼而令尹劉彭壽簿徐不花相與奨成之惟先生尙其有光於斯文俾諸生益開其志於逺者大者禮成乃丹書刻於石以昭成典贊曰峽山之秀西挾紫陽以聨其峩峽水之長東防新安以同其波聖賢之澤有如元气渾然太和仰瞻先生百世之下不屈不阿

立塑像祭文

徐持敬

惟正气蟠薄天地間公得之而生自魁天下而爲名法從其耿耿不死者空山林下今猶若見之爰立肖像所以立人心之畏也斯文之重百世是依敢告

蛟峯外集卷三

欽定四庫全書

山房先生外集卷四

宋方中續輯

賀山房先生得孫

方士夔

晚節歸來緑野堂傳家衣鉢付諸郎喜存千載古罍洗初聽九苞雛鳯凰春早桐枝新擢秀日長棣蕚賸流芳公家好事聨翩在首寄篇詩冩弄璋

賀山房先生得宣命

盧可庵

自從驄馬到淸溪淨洗江山絕防埃霜月髙擎隨地轉春風吹喜自天來皇華禮遣榮花縣宣命恩濃出栢防海內蒼生望霖雨廟堂正要棟梁材

贈山房先生得宣命

何昭徳

飛鳯翩翩下九閽先生出處重斯文不將鐘鼎易朱紱要老桐山守白雲處士一生純是晉逸民千古尙爲殷皇家恩意如天大定把三峯乞與君

賀山房先生入新居

方一夔

紫陽從西來孤峯望吳越自昔有佳人髙蹈造理窟雉山走其下淸淑鬰未發吾宗紫陽民秀挺鸞鳯骨家學印大程南北斗柄揭爾來卜新居佳气渺蔥鬰天香生桂蘭野性老薇蕨嬉戱獨樂園翛然立淸絕我來坐庭隅幽艸澹風月圗書有眞趣爲指掌中訣

奉謝山房先生

古杭趙春洲

驛騎臨門意澹然肯將鐘鼎換林泉碧雲遙望半千里白髮驚嗟十五年鴈挾西風歸楚塞潮隨暮雨淚吳天拙吟不是公題品安得山人姓字傳

石峽書院山房先生碑像贊

金舂玉應絕學是續宗紫陽規循白鹿以身衞道障川回瀾大節無虧進退可觀

挽山房先生

何夢桂

東壁無光夜隕星爲公痛哭淚沾襟才髙不竟平生志身死空畱萬古心聽曲誰能歌白雪知音徒擬鑄黃金傷嗟遲暮邅吾道恨不相從九地深

又

病入膏肓藥砭難綿綿相憶勸加飡擊姦曾籍靑萍劍報徳慚無白玉盤樹檟未成年歳暮枯桑猶在海風寒平生書至將盈篋淚灑長箋不忍看

祭山房先生文

士生天地間要不偶然蓋有數存其盛衰關乎時運消長系乎斯文是皆非人之所能爲而委命於天者爲之吾固嘗歷數一代之人物上下十數年間凋謝殆盡而奄奄如木之遭霜落落如星之向晨豈果時之不齊而斯文將至於夷泯鄕之碩徳偉望今幾何人如吾山房先生者才有用而位不大學未盡試而志不克伸謇迍逥乎吾道而重以多故之憂殷雞呼起起而偶值夫龍蛇之厄辰天之降防吾是以傷夫折足之麟追維曩昔毎握手論議至於書問之相聞惟長吁太息爲之蒿目而眉顰患難相救骨肉弟昆惟气同而志合故情至而義惇睠玆交道匪直旦暮不知者謂近托乎婚姻今遽如許吾與誰親天不愸遺一老後死者何足與於斯道而復嗟夫歳月之流駛世故之驚奔靜言寤擗不可重陳疾不及省訃不及奔痼於衰病負咎奚云緘辭絮酒老淚盈襟寄此情血天地鬼神

山房先生外集卷四

