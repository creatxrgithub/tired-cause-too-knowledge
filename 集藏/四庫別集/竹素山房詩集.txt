

欽定四庫全書

集部五

竹素山房詩集

別集類四

元

提要

﹝臣﹞等謹案竹素山房詩集三卷元吾丘衍撰衍字子行其先本太末人居於錢塘其名或稱吾衍或稱郚衍或稱吾世衍其號或曰竹素或曰竹房或曰貞白工隸書精小篆兼通聲音律呂之學所著有尙書要略聽玄集九歌譜重正卦气道書援神契說文續解今皆未見惟楚史檮杌晉文春秋學古編周秦刻石音釋四書已別著錄子史二部中此其所著詩集而文二篇亦附焉衍自比郭忠恕性剛希偶貴人求見者輙拒不納王禕傳稱東平徐子方持部使節命駕訪子行子行亦爲一一評定所蓄器物欵識人皆稱其下士而衍集中又有送商繼顯詩云君能下士傾裏閭時嘗過我談詩書丈夫貴義乃如此髙懷可似東平徐是當時折節與交者固不獨子方一人矣其詩不屑屑謹守繩墨而逸气流蕩淸新獨辟塵客俗骨剗掃殆盡可稱一時作手晚年爲人所累被攝得釋持一詩別其友仇逺徑去不知所之旣而知其自沈死其詩云劉伶一鍤事徒然蝴蝶西飛別有天欲語太玄何處問西泠西畔斷橋邊別見於釋宗泐集而此三卷中無之意者遺稿爲衍所自編故未經載入歟朱存理樓居雜著有書吾氏類集一篇稱虞山雜抄內有竹房集三卷予家有其招雨師文等篇遺迹一冊錄附集後其卷帙與此本合蓋猶舊帙云

乾隆四十三年六月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

竹素山房詩集卷一

﹝元﹞吾丘衍撰

藏雲閣

淩空結飛甍歷覽周逺山白雲爾何來憇我棟宇間前山過風雷此地無暝色惟應山中人與爾共休息

龍吟軒

四山若龍盤精廬剡溪曲中有不蟄龍長吟破幽緑道人宴坐起拂袖窻牖開手持碧瑯玕聽此風雨來

送謝卿遊北

黃鵠振六翮一舉淩蒼穹髙飛固其常誰言待秋風十月江水寒候鴈別沙磧我守塞門居君爲逺行客木葉落古道回首東山云朔野極渺茫神州望氤氳�����談笑識公子問君阻山川胡爲倐來此取任非有意觀海同此心托贈行邁篇遙遙寄遐音

陳渭叟贈新茶

新茶細細黃金色葛水仙人贈所知正是初春無可侶東風楊栁未成絲

大滌洞天二十韻

九鎖神仙地靈蹤隔世紛仙翁能引客天柱半侵雲翠雨時沾袂玄惟自作羣秦橋遺螮蝀漢土賴玄纁丹在泉猶暖山深地不分煙霞藏石壁洞府隠星文燃竹窮幽討穿林望夕曛陳蘇畱勝槪葉鄧踵淸芬境靜山如洗香柔艸自薫行嗤謝公屐坐笑郢人斤巳似華陽洞還通紫海垠神遊眞浩汗玄覽極氤氳太華追韓愈黃庭想右軍林梢攢翡翠地角聳麋麏巖穴蛟龍祕芝田鳳鳥耘無人逢郭舉有路識茅君蛻骨繁靑篛浮根漾紫芹宜霜秋樹老搗藥夜禽聞登陟勞何憚招攜意�勤終當餐石髓蕭散得欣欣

丁未歲哀越民

越壤吳江左州民泰伯余田萊空艸莽井色共蕭疏相食能無忍傳聞信不虛寒沙滿骸骨掩骼意何如

梨花鸜鵒圖

三月花開雪滿枝肯將春色讓黃鸝它年調舌如能語休語開元夜雨時

送金華何道心

公侯秉鑑懸淸空羣材照影靑雲中垂天鵬翼忽九萬齊門彈瑟悲回風人生抱負豈得已何況壯志欺英雄昔君校書江山邑官舎淒涼廣文客爾來畱滯吳山陽薇花秋風幾朝夕萬言杯水何足道知己相逢各傾倒鏡湖道士今已無髙陽酒徒亦煙艸我憶列仙乘太虛君如鄒陽長曳裾他年一笑復相見吳山月色知何如

畣蔣弘父會稽莫春見寄

我有謝公志遊山好名山嘗時把酒醉風景此心遂與煙雲閒君逰剡水春未還東山石磴窮登攀千花羅綺照春媚百鳥喧咔娛心顏盤桓巖幽訪禹迹竹陰樹影莓苔色靈書久祕不可窺飛空餘編竟誰識人間樂事風散煙人生誰復能千年黃金不鑄子期壽賢達每在希神仙長江隔煙水江流幾千里我吟李句懷謝公東山薔薇花始紅溪邨酒熟琥珀味諸君日日歌春風王君東山士襟期應可人傳來白璧未酬價光彩照耀梁臺珍石扉掩蒼潤閒徑蔭美竹臨風逺寄江水音可對春風爲予讀

十二月樂辭【並閏月】

正月

羲和日馭鞭蒼龍璇璣夜轉行天東鵝黃拂煙栁條短伶倫竹聲催晝暖金刀錯落紅錦絲玉釵鬢影東風吹芙蓉酒濃香染衣花樓鳳語黃蜂飛

二月

晴光漾漾琉璃波垂楊掃黛嚬靑蛾紫絲步障芳艸陌薄露春香蟬翼羅鶯簧吹笙教春語花落無雲過煙雨傳頭舞紅鸚鵡杯東風燕尾參差開

三月

紅枝彩樹金流蘓籠香染露開九衢沈香小院鶯語澀晚漏蟾蜍遲玉壺楊花飛飛風蕋蕋蝴蝶迷香粉魂死水光鴨緑暖滺溶艸色江南一千里

四月

依微緑雨冥蒙天圓荷散水靑蓮錢晨階步花空土澀玉柱濕絲移蜀弦南風遲遲度簾額樹葉迎涼小秋色槐枝未晚噪蟬催夣中蝴蝶空中飛

五月

石橊花始紅菖蒲花淺碧湘簟水風涼生羅汗微濕靑虫化飛蛾穴蟻登南柯前山雨腳來逺色云嵯峨

六月

南山日色紅火雲山下起老樹無涼陰野鳥渇飛死重厭藕絲裳寒思玉井水何處有秋風鳴蟬晚聲碎

七月

迎新涼對華月桐階風來月如雪艸根虫聲催搗衣銅龍怨寒千里思銀河影長更漏遲

八月

桐陰間玉砌金井生涼云扇欹嫦娥輝簟拂湘妃痕愁怨艸虫語舞厭楚綃薄燭樹來何遲螢飛上羅幕

九月

鉛花飛霜滿枯艸揺落風來楚山老海神收水無淚痕鴻飛古樹啼老猿云低晝檐秋影昬

十月

北風吹云晝陰短錦畫屏風獸香暖謝家十二玉絲弦不待昭陽九華管新花學春小無力枯桑葉靑霜艸碧秋虫飲雨未令歸壤穴墻陰土花濕

十一月

飛沙走寒幾千里霞絲不起羅紋紫魚龍水合靑海愁寒木空林曉鳶死玉臺仙子琥珀鍾簾衣半捲迎東風鸞刀剪秋秋水溶舞鸞墮影來虛空

十二月

風驚鴈陣鳴寒天迎春燕彩飛聨翩星門十二轉華月三十六簧吹暖煙瓊芳散漫舞幽碎酒力微昏不成醉盡衣送歲鼓逢逢椒花翠盤分小紅

閏月

新春遲遲舊春攺日積余分幾分在嫦娥兔宮圓影多二十六弦遲歲華

夢回

夣裏看花錦繡城淺深桃杏五霞明覺來忍聽催花雨可是春風太有情

制羽服成有作

我愛王子晉飄然恣天遊碧桃舞吹笙花落曽城秋江海浩無際人生復何求還丹有神光服食登昆丘此意世豈知俯步趨王侯火汗熱五內烏貂獘霜裘吾生獨冥心玄覽探至幽煙彩晦春麗雲泉白空流翦素作羽衣被服歌瀛洲逺與世俗間彷佛仙者儔眞人九霞中顧我應點頭揮挽紫玉樹浩蕩瞻空浮使我逺望之回送飛母虯土食向我混雞棲漫沈畱何能慰吾懷天風五城樓

如意篇

世巧吾所後玄金起塵泥華芝鼓神鑪至寶驚海蜺平飛劍飛鋩醉舞河漢低歌翻玉壺冰男折珊瑚枝古士日以邁人今孰如玆王夷麈毛輕葛亮空羽資表世各有尙陶仙乃吾師我攜白雲中鸞鶴爲我飛髙舉軼虛曠淩霞扣天扉一笑竹化龍空隨長房歸

題楊氏竹石

梅石森平野叢篁隠石根絕憐頑鈍質無語對龍孫

贈宋道夫詩並敍

宋道夫作影數謂予晚年有洞天之祿余竊喜之道夫嘗師鍾學古鍾曽於栁下遇仙人靑陽子得異書故其術多異驗因贈以詩

神聖覩河洛造化窮陰陽靈書祕玄言妙測無隠藏臨江宋道夫精藝名久揚爲我作影數知來意何長寒灰巳無然豈復生夜光鶴化或可待煙霞庶翺翔靑陽去遙遙鍾叟道乃彰觀化忽神化令人慕遐荒

朱仲山買李生琴

吳客抱緑綺玉弦響冰絲胡爲飄然�飛去別所知河輪佩將將山叟詎我欺神化不可駐周流自天期歸休白羊山拂袖松桂枝一奏鸐舞操冷風爲相隨千金爾何神致此太古姿眞趣適有會冥心契遐思君吟泰俗歌晉野知可師長詠復相寄如聽白鷴辭濁酒或易謀華軒且遲遲

楊寺洞中吹簫

獨攜鳯管入巖扉樹拂春風艸拂衣不敢更吹天上曲恐驚石散作雲飛

陳公輔聽雨軒

帝子吟瀟湘瀟湘雲煙竟茫茫楚客歌洞庭洞庭木葉空秋聲豈如敬亭山前野人宅西風不驚響云滴燭花未剪書在牀愛爾玄音起虛寂忽無復有天灑灑來自然山中枕流人知聽洗耳泉神融意適有眞趣汝南郭泰來何暮忽憶隴頭水罷我膝上琴旅人動遐思無此瀟灑心君不聞巖花悲歌杜陵老山雪空回剡溪棹祁寒暑雨惟怨咨流麥漂衢竟誰道與君歌聽雨秋雨最可聽明朝雨歇雲亦散月色滿地秋冥冥

西瓜詩

萍實浮楚江楚人乃見疑不逢魯中叟誰羨耀日姿秋風滿淮甸縈蔓絡紫絲邵圃失顏色翠華射玻瓈當筵鼓金刀破此傾酒巵玉露滴蒼佩月冰散紅犀寄言作歌人勿詠黃臺詩

賦得調冰

佩環初碎響齊庭亞父錕鋙玉斗驚太華井寒雲液重金莖露冷雪花明欲浮仙浪歸河漢無復靈瓜破水晶相府碧筒君勿醉涼風羽翼自身輕

洞山吟【並序】

南谷杜尊師重建宗陽宮於西廡後立玄元館祀老子及闗尹以下凡十一又於後圃累土石爲洞山樹梅其下山頂俯視若擁素云俾予作洞山吟歌之

君不見愚公移山山不移誇娥負山山不知君不見釣鰲人歸龍伯國三山依然鎭東極江流曲折吳越分越山气接吳山云吳山脈斷鳳凰去玄洲鶴侶丹紛紛玄元之眞人揮手來玉京蓁蕪掃盡見眞境丹臺紫殿何崢嶸鞭雷驅山走滄海歘忽三山宛然在俯看琪樹玉柯明不信人間歲華攺洞山有洞何所之天遊萬里那能期無名仙老不可問碧花瑤艸艸風吹我逢眞人問眞訣笑指髙堂�莊列歸來爲賦洞山吟他日披云臥松雪

雁影

聨翩罔象楚江幹倐忽飄揺畫亦難散點自衝斜日去愁陰空落暮煙寒墨痕不定悠悠水雅陣還迷渺渺灘身外有身同此意人間繒繳謾相看

夏日睡起言志

布谷啼稍歇修篁滿西軒匡林足薫風對此晝掩門丹經倦披翻濁酒猶在尊一飲醒渇肺再斟詠玄言盧敖我思之弘景道豈繁古士邈云漢良懷想瑤琨朝陽倐西曛念彼歲月奔顏貌不可恃靑靑去玄根采眞固難名求道或有源三徑若可賦吾將老丘樊

秋晚

門望晴山逺風寒落木初尙嗟鄰市井未得近樵漁露果宜新酒藜牀只素書浮生易飄忽且欲賦閒居

贈打碑吳居士二絕句

天上瑯文网絳紗垂芒廓落字聱牙何當拂此來人世爲識淸都蔡少霞

曽於水火識陰陽拂拂玄虛道乃彰知白定應能守黒不須更覓大還方

酒醒試野服

酒醒微風入天髙白鶴飛坐看煙景變何日洞天歸發亂便紗帽身閒且布衣未能逃姓字轉欲見人稀

見虹

返照餘光白斜虹帶雨長半天分逺近二气褻陰陽媧石猶能見秦橋不見梁龍淵在何處倚望極蒼茫

九月十五月食

九道銅渾缺望舒坐看明水失方諸豈知天上麒麟斗不顧人間蚌蛤虛丹桂有陰秋寂寞嫦娥無夢夜何如西風回首山河外修政能忘太史書

挽劉牧之廉使

聞說飛鸞下九霄白頭懶赴玉堂招醉中野服方蕭散夣裏軒車竟寂寥別墅人空丹桂老小山云去紫臺遙故原歸塟松蘿慘目送徵魂萬里飄

挽裴徳遊府君

蕭颯西風緑野秋瑯玕摧折鳳鶵愁臥龍未必壺中醉飛夣終爲海上逰白髮每逢師柱史靑門何處覓秦侯豈知目斷煙霞客欲問盧敖竟莫畱

竹素山房詩集卷一

●欽定四庫全書

竹素山房詩集卷二

﹝元﹞吾丘衍撰

書陳道士止酒詩後

眞樂不在酒髙吟豈爲狂誰能采菊似陶令籬東若待江州王陳仙紫霞客脫灑吾所識天瓢不染人世香曽向瑤臺醉春色玉桃屢食王母笑眉髮千年若年少世人往往猶見之對人但寫空中辭長江滔滔九江水江流注海無窮巳錦腸光射虹影昏未必塵漿可濡此陽春從昔和者稀大音旣發餘音低隋侯明月照車乘紛紛魚目空塵泥髙陽小飲誇漢祖伯倫荷鍤終何補君不見飡霞樓上飛鳳凰釀玉蟻穴蒼苔荒

春夜對月

夜色春仍好樓虛滿月華淡煙同引索暖桂不成花望影弦初上憑髙月爲賖芳林漸葉宻更起故林鴉

題牡丹圖

九天霞色染精神髙與羣芳別帝臣彷佛沈香亭下意何當重見謫仙人

洛城曉

洛陽曉气浮春空花風漾暖香蒙蒙油車碧鈿金騕裊染露蹴煙移海紅回廊復宮洞房隔夢入瑤臺買春色疊栁蛾眉蜀帳昏誤識銅駝錦香陌鸞悲鏡舞秋茫茫簾移日光春晝長春晝長恨春艸胡蝶飛來鬢先老

戊申二月八日春社

宰肉陳平老祈年舊禮傳雜花芳艸外新燕暖風前東越猶糠核西山自管弦村民思社雨把酒對靑年

好雨

好雨來還歇霏霏入暮多蘚墻遺舊濕庭樹忽新柯生意能如此黎民喜若何田疇近東作爲美玉山禾

仙人藍采和像

紫府仙人號采和酒壚曽見幾回過靑錢謾引癡兒笑未必仙機在踏歌

白描倦繡圖

煙茸霧態玉芙蓉啼鳥無聲小院空誰信傷心蝴蝶夣卻因秋色怨東風

戊申嘉稔

南畝晨煙白西風萬寶成人民減饑色井陌聚歡聲髙廩還堪賦饞烏爲浪驚耕耘豈吾事轉覺媿平生

胡穆仲挽歌詞

出處嗟吾道窮經獨暮年凋零魯先哲感激漢遺賢靑簡余心在金華客夣懸寥寥想孤鶴弔影白雲邊

種竹

近種墻陰竹幽人此見分巳添瀟灑趣不礙往來云書帙光能映林泉志頗欣秋風生意好翠气日氤氳

除夜雪中

萬火千門俗浮天萬井煙雪中逢此夕老去惜殘年栢葉寒新采椒花喜屢傳春風幸可待更雨坐燈前

王復元挽歌詞

昔赴公交車日官占忤大臣歸來從白首老去有蒼昊泉石心何固文章气益神談玄竟絡絕愴惻重傷神

仇仁父解秩建康有新文曰金淵集

老去陶元亮歸來向子平鄕闗成久別故舊喜相迎卜宅來江燕移尊笑海鯨新傳浣花句未怪作金聲

送商繼顯

昔送春水別悠悠歲華遷亷車忽東來淸風滿長川我家衡門古城曲養素居眞抱幽獨少年未免笑陳平委巷何人重幹木君能下士傾裏閭時恆過我談詩書丈夫貴義乃如此髙懷可似東平徐鳳凰銜書紫雲闕驛使連催向春發此行莫嗟老相隨尙父猶能贊綸綍靑雲萬里何茫茫冥鴻不飛天路長瀛洲松桂各有意未應笑�孤蘭芳人間聚散豈得已義士由來重知巳璅陵舊隱固依然東山須爲蒼生起

漢會稽銅虎符

牙璋舊制此能存銘刻昭昭漢後元太守未慚司馬狥未信左契不虛言

銅韋臯像

貞元美化出成都遺愛文翁道豈殊三寸靑銅人未識可堪指點笑侏儒

馬虛中爲廬山黃尊師畫西湖煙雨

湖山秀絕錢塘西六鰲截岸開云霓瑤峯彩樹綺羅色孰將煙雨看冥迷昔年繁華有如此金碧樓臺畫圖裏今來觀畫想當年一片生綃但煙水紫霞道士璚樓仙棲眞養素玄又玄含毫深霧入幽思寫開十里玻璃天玻璃浮天漾天色倒影斜分雨雲墨元暉有意共蒼茫豈在西娘艷雕飾晴天散雨東風吹雨收巳覺非當時它年攜此故山去松風灑瀑遙相思

周達可隨奉使過眞臘國作書紀風俗因贈三首

裸壤無霜雪西南極目天豈知雲海外不到鬥牛邊異域聞周化奇觀及壯年揚雄好風俗一一問張騫

絕域通南舶炎方接海濤神仙比徐市使者得王敖異俗書能記夷音孰解操相看十年外回首興滔滔

漢界踰銅柱蠻邦近越裳逺行隨使節蹈海及殊方鴃舌勞重譯龍波極大荒異書君已著未許劍埋光

因上人以所畫陶隱居畱別

眞僧寄人間云影落大地倐來無本行暫止寧有意嘗覽物外史覺士吾所欽擾擾萬境中丹葩耀陽林往年識因公古貌白毫相今年重相逢逺意益疏放金策掛山壁衲衣懸竹枝了然離言辭明珠淨摩尼陶公古仙人道備入海嶽寫容寄遐思神交慰寥邈一鏡攝眾影萬有道所將相送湖水陰空雲起蒼茫

演上人歸雪峯

昔誦梁苑賦雪山峙西方玆峯一何髙玉影發夜灮演公禪門秀法海一葦航逺參天目僧回憇中峯旁向我說方外飛鴻點滄浪雪飛本無花雪盡復何有豈如故山中寒光射牛斗學道當解此純白含性宗想同覺禪師空山對芙蓉

洪崖圖

神物相隨似六丁千年一到洛陽城世人若欲知名字問取山中衛叔卿

【題闕】

徐市【音弗】樓船入紫煙咸陽宮殿夣三泉華山云白靑松老卻笑秦皇不得仙

鄭中行欲聽洞簫

我有鳳玉管瑯然韞天音能令鍾子期不聽山水琴鄭叟識我趣入郭乃見尋語意不盡言髙情寄長吟何當良夜秋逸舉懷古今舟泛碧水月聲揺紫雲林揮手絕世念與君契遐心

桃源

避世成仙豈怨秦翠霞丹靄景長春不因野水流花出此地何由識晉人

海棠

困雨愁煙濕錦絲脂痕輕染最嬌枝曲闌長斷春風晚花未開時色已衰

暮煙效韋蘓州

冉冉浮素空悠悠隔秋樹幽禽何處來衝破怱飛去

雨後

小橋一夜生春水得意鸕鶿弄淺深卻喜東風愛顏色細吹不遣落花沈

初夏

竹樹吹涼滿檻前南風收雨淡無煙晴雲一片看如雪我欲呼來直上天

湘妃箋

湘水一萬頃九疑共茫然南巡嘆重華影落蒼梧煙娥皇與女英淚灑泣野泉竹冷濕幽翠鸞飛望寥天淒涼水雲飄魂斷五十弦曲盡人不忘才子遺妙篇觀此拂空素南風起樓前

送陳渭叟還葛溪景徳觀

葛溪去錢塘一百三十里仙人有遺迹丹光玉泉水昔年左仙翁九煉金色紫服之上云漢人仰空劍履橘亭一何幽笑爾千樹李蘓耽亦仙人臨水昔種此渭叟得眞道羞將釣璜比摘芳咽金液汲井漱晨齒遙追兩仙趣撫掌白雲裏居山十二載松雪自知己歸去請勿遲龎公厭城市

答吳仁甫

列子居鄭甫舊與南郭鄰連墻不相過迹逺道愈親多君卜歸意樓望湖水濵玉壺照靑夫遊躍見紫鱗終久一相訪西山望氤氳

長江巨浪圖

卷中秋色似江臯已覺軒窓走六鰲笑我气吞云夣澤更將椽筆起波濤

醱醅

銀河瀉液迎春風揺光泛影琉璃鍾芙蓉泣霜膩香薄石髓滴花浮玉虫氍毹紅深五云熱漏壺水盡蟾蜍渇欲借金莖一寸冰滿堂笑看妲娥月

詠史

殽函恃險竟何如虎視乾坤歸六虛空向人間焚典籍宮中尙有不韋書

歌風臺上凜英雄玉斗鴻門事已空何事封侯先雍齒可憐紀信竟無功

初月

初月浮新彩秋淸過雨沾含輝猶脈脈凝望極纎纎玉兔知何處金鉤忽上簾西山彩霞外容易別髙檐

中秋翫月初陽臺有約不往夜分有作明日寄同約諸公

今夜仙臺月淸寒發夜深遲回阻云物悵望憶登臨玉管閒淸吹銀河耿太陰無才媿玄度聊爲續長吟

月色

月色今宵好當空一鑑全照云收暮雨散影自遼天林宻揺金屑簾疎漏玉泉有懷思謝尙捨棹泊長川

題吳孟郯畫溪山雨霽圖

雨過西風晚陰晴向此分溪山淨如染猶有未歸云

聞蟬

城郭南風裏今朝始聴蟬忽如髙樹杪瀉落半巖泉耳靜生涼思窻開醒晝眠無因飽淸露愛爾似神仙

如上人字月印詩

海色涵天碧金波湛玉壺山河同影幻上下合空無圓覺名方定眞如道豈殊盧敖一回首照水弄玄珠

贈馮供奉二絕句

朝元閣上五色箋回首春風二十年今日相逢宮樹老始知方朔是神仙

開元天寶夢中春曽捧泥金下紫宸舞帽槿花容易落等閒老卻太平人

過玉泉

東山白石路霜艸相因依碧泉吐明珠隠隠涵玉輝拊闌紫鱗驚日暮倒影歸犀火或可然吾當測幽微

尙方連環歌爲孫康侯徵君作【有序】

徵君應聘之明年召對日親錫以連環其環隠起旋螭左右鱗沓轉軸其在後合之則環面俱隠開則復連綰以碧絳寵禮之厚者昔明皇賜宋璟金著以表其直此其比徳歟因獲載觀俾作連環歌

尙方結緑藍田春鹿盧宛轉開龍鱗神妃輾輪出宮沼躩落夔螭盤素云朝元眞人紫霞客宣室金門曉初入奚官捧環天語開調笑耕煙種雙璧靑絲綰空作藍綬淺綴流蘓玉虹走歸來佩服對虛皇千秋萬歲南山壽

聽張供奉歌赤壁二首

蒼顏白髮紫雲歌舊說秦靑柰爾何一曲貫珠聴不盡西風餘韻繞庭柯

銅臺翠瓦散春煙歌舞人空曲尙傳不意秋風寥落後江南更識李龜年

寄奉化任叔實

釣鰲海上任公子曽與莊周釣秋水長風鼔浪非所憂斷掣虹霓未云巳時人聞此謂我誇我聞爲君長驚嗟欐梁不爲鼠穴用天河乃可橫仙槎君家昔住海東邑栁侯一見如曽識相逢大笑傾酒壺誦君文章洗胸臆東風吹船忽西下揚馬聲名孰相借酰雞未信雲中鸞結緑靑萍豈聞價人才自古難過知丈夫未肯輕揚眉杜陵豈是不鳴者孟生老作襄陽兒炎歊吹風九天熱相憶林幽灑云發拄杖可待或有期爲掃秋空待明月

題李仲賓使君畫瀟湘煙雨竹

緑云繞湘川九疑亦微茫帝子不可見碧鸞自翺翔李侯灑秋毫冉冉煙雨鄕猿嘯非我聽龍枝日騰驤緬懷濯纓人於焉詠滄浪折我靑瑯玕與之拂扶桑

竹素山房詩集卷二

●欽定四庫全書

竹素山房詩集卷三

﹝元﹞吾丘衍撰

讀孫康侯北遊集

丹鳳昔飛舞銜書出天京孫登起蘓門赴此萬里行覽古愜幽趣題詩播淸聲瑯瑯四百篇往往物外情歷險客懷倦憑髙壯心驚歸來鬢如絲蘭艸秋露榮年貌不可恃浮雲竟縱橫論交故人稀矯首朔雁鳴江漢十年外逺遊慰平生

香囊

蟬翼輕綃玉縷稀碧花瑤艸鬭芳菲一方彩霧籠淸气半剪春風戀薄衣楚水佩閒江艸怨東山碁罷野蜂飛金猊灰冷休重炷鳳帶流蘓舞翠幃

沈堯道寄棃花

山中折花揺白雲一枝贈我寒食春薄簾隔晴不須捲恐隨蝴蝶飛成塵

秋晚

入夜寒砧作秋虫語亦哀易催風物攺不逐日車移疎懶終何益優遊每在玆重陽今又過興盡菊花期

春日尋玉淸陸尊師不遇畱題幾上

我來初陽山髙步陵春風竹松一何陰欝翠入半空稽首勾漏仙擬覓修靜翁飛駕忽有適閒房臥絲桐翻書慰遙心觀化嗟轉蓬欲問玉虛事神物若爲通白羽何處來猶自碧海東憑爾寄我思揚言﹝闕﹞

玉佩謡

昆吾剪月吹天風鸞絲貫縷聲瓏瓏珠華闌珊舞回步宓妃催喚蓬萊宮聨翩鳳帶春風碎曳雨揺雲楚腰醉仙人琪樹生晚寒洞中敲折靑瑯玕

捲荷

破荇穿萍礙緑波雙尖揺蕩碧雲柯水荷要織芙蓉錦借與鮫人紫玉梭

觀水

雨後長流寫急湍奔雷轉石噴虛寒憑誰掛起三千尺試作廬山瀑布看

南風淸

鳴蜩無聲秋雨空半山影落殘霞紅手攜白羽坐晚色長松鼓舞來天風

九日雨中寄玉淸道侶

野徑黃花發蕪城忽暮秋已成彭澤懶不作汝南遊鳬舄終遐舉匏瓜豈暫畱相看風雨際何用識江州

暮歲卽事

北風竟日吹寒雨雲濕天低鳥不飛殘雪山中消巳盡早梅江上見猶稀年光忽去足可惜壯心空在每多違東郊明朝春色動樓前應可瞻晴輝

桃花

絳彩酣春色嬌香膩午風誰云蜀江浪不與武陵通度朔千年在玄都一夜空妝臺意無盡餘恨滿靑銅

歸鴈

南國春時不似秋春風腸斷燕飛樓憑君莫問空中字一帶聨翩寫去愁

古采蓮

濕風吹花生冷香馮夷爲舞水絲裳霏霏粉金飄晚塘浮蘭舟鼔桂楫歌采蓮爲君發遲遲歸來看明月

送人歸隠

郭臺賢夣逺黃金奕奕良才竟陸沈朽索豈維千里馬樊籠難畜九臯禽雲霄我漫存髙志竹素君能契夙心此去扁舟忽回首他年野服重相尋

範令新茶詩

南山發榮秀金彩布曉陽驚雷爾何遲奕葉粲以芳園夫履晨露采掇盈篚筐石火不待溫變此嘉卉蒼仙蕤入京甸玆焉得餘香晨寒井浮花鼎暖雪泛光起坐豁幽思形神共相忘玉漿瓊房仙啟齒爲我嘗卻顧玉川子招攜碧雲鄕

柳絲效李義山

細縷垂窻戶依依影若空無因夣春服有恨織東風葉小眉何在蠶成意不同商弦未須絕恐怨楚王宮

和張養明九日人名絕句

晉朝神器已危傾天下飛塵尙未淸當日倘無王刺史有誰攜酒訪淵明

九日龍山盛管弦此時司馬亦醺然不因席上西風起誰識參軍孟萬年

【題闕】

鄭子吾楚秀文章煥神淵北望言逺遊手把泗水邊昔我識汶叟嘗聞魯山川居民有淳風古服尙宛然今送子復去鴻飛冒寒天長河合層冰土井無暖泉雪片沒枯艸嚴風折重綿長歌杏壇春俯拜闕裏前行道各有志韶音振朱弦回首郭愧臺期君步雲煙

張伯雨贈黃精

山中有靈艸乃云太陽精況聞天老言餌之可長生故人赤松意分贈慰我情玉津比玄芝采采三秀英我願服此久飄然出寰瀛綠發無秋霜身如羽翰輕舉臂入霄漢丹臺列髙名手把金芙蓉與君遊太淸

寄柯徳楊

蘭色驚秋色來儀困赤霄無書能累月慰我忽今朝道在非彈瑟途窮豈折腰山陰淸絕地且爲息炎歊

落鴈圖

水天曽見眞如畫煙雨還看畫似眞沙上一行飛又去江南老盡白頭人

暢上人文溪別業

文暢靑蓮客回溪別業開南山當驃騎東海極蓬萊空鏡思懸錫中流且度杯相尋多法侶冉冉下天臺

聞蔣弘父重五遊葛嶺有詩因寄五首

湖雨朝仍作山云晝不開竹枝蒼鳳濕石蘚紫雲堆放飲多仙興狂歌欠我來平生慕函谷擬學抱闗梅

雨急檐檻冷墻陰薜茘長淸遊能不阻羽士復相忘巾子山云黒鵝兒酒色黃遙伶佩蘭客寂寞向三湘

山路行疏雨眞遊自有期問舟尋古井把酒賦新詩巳似陶元亮能無逺法師道人相問好我到未多時

海中有蓬萊萬里阻弱水靈蹤不可到眞境復在此丹藏碧山秀臺空白雲起何能錬金沙往結浮丘子

危亭出空山葛公仙祠古松聲起玄籟竹林散飛雨觀身嗟云浮傾觴慕遐舉吾將復朝陽人事遽如許

權上人翠玉軒

道人坐西軒此君對幽獨碧雲曉不去淸風晝相續鑪香誦楞伽���心目我亦超世士金篇屢嘗讀待我山中來更尋虎溪陸

送友人還江西

文彩垂星虹欲獻明光宮琉璃水沈紫煙潤花生彩筆揺春風行行辭家幾千里交遊每結靑雲士爾來客捨依我鄰夷說悠徳不歸意燕山五色雪舞花大河一夜回仙槎故園桂松色依舊人民城郭還驚嗟丈夫平生﹝原闕﹞

栁枝詞

一徑梨花過雨沾日華浮動碧絲簾前軒插徧垂楊栁看舞春風��檐

贈吳孟郯

孟郯今畫妙揮灑得天眞夙昔來仙骨淸髙似古人忘機惟我共知巳復誰鄰忽寄桓玄宅飛騰易有神

春雪寄戴眾甫

春雪飛能急春風曉更寒已判終日飲不厭倚樓看山鵲鳴聲碎江梅舊蕋殘無因訪安道大野正澷澷

宣城陳公輔曉訪贈鏡

古鏡若寶劍千年有光芒銅花紫苔紋不染冰井涼客有陳孟公旅宦自逺方淸曉訪我捨主賓共相忘隠隠懷袖中出此片月光臥視復仰照依微見陵陽秋水倒不飛七錦各異章撫玩樂此惠神交思悠長朗誦璚玖音晨華翠云張

和周翰林景逺夏日謝氏池亭

南軒過雨竹陰添翠羽參差不礙檐一片好風何處起蛟綃舞上碧絲簾

贈刋生林玉

我愛林生刻畫勞能於筆意見纎毫牙籖小字靑銅印頓使山房索價髙

莫種樹

莫種樹種樹陰我屋長大如蓋靑茫茫何用春風暫時緑

休洗紅

休洗紅洗紅紅在水舊紅因水來今復水中棄長安少年多負恩漂毋猶自哀王孫

終南道士問漢碑

柱史談經地終南古迹存神仙能間出道徳豈虛言河漢秋云冷城池海气昏羽翰如可致細與問眞源字灑金壺墨傳聞古二仙崇臺何杳杳至道極玄玄令尹今誰再延熹歲巳千無由操九節悵望想雲煙

方壽父贈桂珠篇

嫦娥采香廣寒陌兔杵揺空響秋碧染香拂天移素煙搗碎黃金失金色五絲繞環云纚纚玄珠聨翩出秋水天風羽衣生晚香蘭葉枯寒九華佩仙人騎羊白山下招手蓬萊促煙駕樹邊吳質未全醒粉霞綬冷花飄零

凍觧

凍解羣生發乾坤萬象新戀晴瞻曉日臥病惜佳辰堯典文章在周原艸木春吾衰已如此未省筆如神

吳仁甫送酒

雲液輕紅滴露珠玻璃盞內看如無秋深不管黃花老爲引仙人白玉壺

新歲

新歲來飄忽匆匆十日過晝眠方嘆息好景易蹉跎食薄終何補才荒幸不磨壯心猶激烈試誦醉時歌

立春日

今日春風至冥蒙細雨來已知蘓萬物況乃潤羣材徳澤從玆布陽和向北回病軀方彊飲沾灑望熈臺

贈刻圖書錢拱之男錢瓛二絕句

唐人小印网蛛絲漢篆陰文古且奇賴有錢生能識此免將古譜較參差

一種靑銅自琢磨爾家銅色似宣和十年爲爾騰聲價不道平生篆巳多

畫眉效李商隠

東風曉鏡照桃花蛾緑初調印淺紗嬌栁對分春葉淡遙山橫拂暮煙斜月鉤剪玉姮娥妬蟬翼飄雲衛女誇誰識漢朝京兆尹少年膓斷楚天涯

送陸靜復遊張公石室

騎驢入石璧我聞古仙人洞天祕雲煙道隠孰與親羽士玉淸侶浪迹寄隠淪煉眞�陽山采秀葛水濵乘興憶遐趣飄然問飆輪西風滿空山桂子玉露新���有地天香散衣巾折桂勿久品桃花易千春

喜雪

連歲冬無雪今來忽應時臘前能屢白望久得相宜�������意不遲開軒一壺酒擬作夣魚詩

守歲

四十明朝是燈花此是春鄕閭猶舊俗笑語雜比鄰衰鬢難重黒芳年喜再新杜陵方自得獨酌任吾眞

招雨師文

大徳三年夏六月天旱不雨民以爲憂且祠禱多不應文士吾衍呼雨師而告之爲之文而焚之曰穹宇之分奠兮以混以淸噓以爲煬兮吹之以冷爰施降之有序兮下上以寧旁礡之有所或冷兮皇覽告余以不成惟玆夏之亢盛兮艸木暵以蚤零曷有渰之不沛兮火騰轡兮輘兢望凱風之靡至兮嘑萍翳兮弗興魃倡披以騁騖兮吾有哀夫民之懲龜大荒之畺■﹝田巛﹞兮爞后土之陰精恐暍死之駢道兮蔓天造之忠貞芻靈■﹝虫粦﹞兮齊以盛神之徠兮靁爲霆欵帝坑子復徠下庶九有兮民惟正圉赤魃兮山以圍風爾駕兮云爾旗玄澤下兮萬福釐陳吾辭兮其陳玆

桃花雨樂府一章寄翼之

秦源春夣陽臺晚風散驚紅作秋苑閒陰碧樹揺暖云茸苔羅水香氛氳蝶飛不濕煙綿路吳娥怨澀鸞階步參差海羽雙燕來依微石舞瀟湘回

古詩一首送翼之回吳

遊子動歸思南風起秋聲我亦當此時相送難爲情交朋尙如斯況爾懷父兄三吳亦鄰邦一水非逺程君還姑蘓臺我畱鳳凰城両地各相望馳心互奔傾流光若頹波彼此卽寓萍浮世苦離散輾轉百慮縈何能慰餘懷握手徒營營

次韻謝翼之

華翰西臺妙文章五鳳樓美才須比玉直道豈如鉤吳苑辭春色江風散旅愁吾廬正瀟颯二仲得羊求

菌耳徧沃野

菌耳徧沃野瓊芝亦芬芳羣陰掩其茨誰復知爾良我願得此艸移根植崇岡閒攀紫金蕤挹露晞朝陽服食換緑髓輕舉過紫皇招攜三辰遊與之同輝光

與鄰寓人隔壁對月夜話

禦宼連墻屋神交得謝瞻【謝有隔屋夜語事】偶逢吾所契共語月當檐微祿終何補良才尙此淹憑君縱玄論未怪發幽潛

將進酒

年少不再得朱顏易凋零春濃不作賞春去春風亦笑人無情平湖照天浮醁醽湖邊栁色蛾眉靑逺山空翠盡煙淡扁舟畫舸何縱橫金壺有酒君且傾桑田屢變湖邊亭人生得意且酣暢羲和六轡無停行我吹玉簫對楊柳君當長歌更揮手意闌酒盡各自歸榮辱於人復何有神仙休錬九轉丹焦身苦思良爲難不如逢春對酒但適意且與笑樂開心顏

金魚曲二首

錦霓散影飛海空霞漿浩飲酣羣龍紫鱗一夜變春色瓊丹照耀桃花紅珊瑚折鉤舞條脫守宮暗泣凝嬌血碧塘煙水涵霧沙水中火色神仙家天吳魂驚夣欲死神輝煌煌赤龍子

仙人剪霞擲波淺紅玉依微錦光晚絳綃落佩流彎環碧水悠溶暖嬌轉桃花成鱗飛錦梭彩虹短折珊瑚柯玉璫移階照晨影禦溝夣冷鴛鴦波

晚涼曲

南風吹雲散天碧髙槐無聲暮蟬寂彈冠罷沐冰紵香輕握停揮素鸞翼衝風鳥羽南去遲弦月欲上光參差飛�捲簾鉤网絲碧簟欲冷秋依依

仙興

天風無聲起蒼茫道人騎鶴方翺翔雲門不闗白玉洞仙花吹落香滿牀

雪中丘子正見過

風落天花飄酒尊捲簾閒見玉乾坤故人乘興遙相過也勝王猷不到門

宻雪歌

長天雪低海鵬翼飛璚成花曉階白网幃斜揭螭尾銜不放龍綃障春色陽春按徹秦曲斷酒色鵝黃獸香暖錕鋙未照璀璨光月彩先浮碧雲盌梨花飛晴白日下香老黃花絮飛野餘春不散流水風房結幽寒自蘭麝春來春去花亂蜂六花意與梨花同茂陵髮白意何事未央瓦冷金莖空長歌郢中玉壺缺蘇武氈寒漢臣骨相如肺渇思故園吳姬莫道匙金澀

七夕歌

瑤鬟初妝晚云緑金雀低飛鳳凰玉曲闌十二開錦樓簾捲鮫鮹老魚哭飆車帝子神光隨西風歲歲銀河期玉蟾欲弦未光彩金鍼九孔行冰絲靑蚨盤旋曉不去露盤無聲竹枝曙

錢良佑名記

吳郡錢翼之名良佑或告之曰佑字從人字書所無不可也或又曰易之與詩佐佑字止作左右於書則爲從人或去人或者可也予謂之曰皆是也古書篆文字不能備故六書有假借漢用隸字則稍備矣然有通用字且仲尼之仲在漆書作中後𨿽從人不過以中爲義猶佐佑之左右也況尙書以漢出時人以隸字易科斗則從人之佑出於隸也漢繁陽令楊君碑有大司農劉佑碑用隸字則漢有佑字明矣由是則士之生乎漢後者名此佑字不爲無據當存名如故唐人有杜佑作通典云

竹素山房詩集卷三

●欽定四庫全書

竹素山房詩集附錄

吾子行文冢銘

金華胡長孺撰

吾衍字子行太末人大父爲太學生畱弗歸遂家錢唐子行工篆隸書通聲音律呂之學讀太玄經號貞白處士慕李長吉詩樂府效其體爲之气韻輒與相似性曠放有髙世不仕之節自比張志和郭忠恕玩褻一世遇人巧官善富如虫蛆臭腐將噬染已其所猒棄者詣門請謁從樓上遙與語吾出有間矣顧彈琴吹洞簫撫弄如意不輟求室委巷教小學常數十人未成童坐之樓下與客對笑談喧樓上下羣童一是肅安好譏刺輕侮詩人文學士獨盛稱仇仁近婺胡穆仲汲仲至謂百年亡有其著述有尙書要略晉文春秋楚史檮杌說文續釋道書授神契卦气間中編等書初子行年四十未娶所知宛丘趙天錫爲買酒家孤女爲妾女嘗妻人年饑棄歸母與後夫匿弗言輒去之太末妾爲子行產子數日死畱五年當至大四年秋故夫微知妻處訟之逮母母來死子行所又逮後夫後夫復捨於子行因僞楮幣事覺捕得言主人子行固弗知邏卒辱子行南行數百步錄事張景亮識子行叱邏者曰是不知情者攝之何爲卽解縱遣歸臘月未盡二日甲午子行持詩一章曁玄絳緇笠以詣仁近別值晨出家畱詩還絳笠子行去不知所之其詩曰西泠西畔斷橋邊意將從靈均於斯明年三月辛酉衛天隠以六壬筮之得亥子丑順流象曰歲子月巳旬寅斯首亥爲水鄕巳墓在丑惟子與丑無祿霣虛墓非其藏死沈江湖是生戊辰土爲宰制土弗勝火家絕身棄此其骨朽淵泥九十日矣與詩合西湖多寶院主僧可權從子行學詩聞其定死哭甚哀爲琬良石鐫碣院後與浮屠師遺塔相望曰皆吾師請長孺銘庶幾子行有後世名其銘曰嗚呼生不瀆死不辱貞哉白

郚衍傳

金華宋濓述

郚衍字子行杭人也意气簡傲不爲公侯屈色嘗自比郭忠恕居生花坊一小樓客至僮輒止之通姓名使其登乃登亷訪使徐琰一日來見衍從樓上呼曰此樓何敢當貴人登邪願明日謁謝使節琰素重衍笑而去生徒從衍遊者常數十百人衍坐童子地上使冠者分畨下授之時出小靑涼傘教之低昂作舞勢或對客遊談文■﹝口處﹞解發濡酒中爲戱羣童爲肅容莫敢動衍左目眇又跛右足一俯一仰嫵媚可觀宛有晉宋間風致畜兩鐵如意日持弄之或倚樓吹洞簫數曲超然如忘世者性好譏侮文學士獨推服仇逺及胡之純長孺兄弟謂百年間所無有初衍年四十未娶買酒家女爲妾至大三年秋或訟女嘗爲巳妻官爲逮女母母死逮母后夫夫來主衍家會其僞券事覺連及衍衍固弗知也邏卒辱衍南出數百步錄事張景亮識之叱曰是不知情何攝也卽遣歸或有訴衍承相府事得下杭府殆臘月未盡二日甲子衍持詩別仇逺竟去不知所之明年三月辛酉衛天隠以六壬筮之得亥子丑順流之象曰骨污淵泥久矣多寶院僧故從衍學爲詩聞其死哭甚哀招魂塟之西湖上衍通聲音律呂之學善效李賀詩工隸書猶精於小篆其志不止秦唐二李間宛丘趙期頥以書名世得之衍者爲多其所著書有尙書要略聽玄造化集九歌譜十二月樂辭譜重正卦气楚史檮杌晉書春秋道書授神契說文續解石鼓詛楚文音釋學古編竹素山房詩世多傳焉說者曰衍之才髙矣使其能自貶以入繩墨則其所進孰敢抗之哉今所學僅若是固可尙也亦可悲也𨿽然衍亦奇士也夫

吾丘子行傳

華川王禕

吾丘子行者名衍太末人也其先爲宋大學生畱弗歸遂家錢塘至子行比三世子衍嗜古學通經史百家言工於篆籀其精妙不在秦唐二李下而於音律猶精然性放曠不事檢束眇左目右足跛而風度特醞藉一言一笑皆可喜對客輒吹洞簫或弄鐵如意或援筆制字旁若無人每以郭忠恕自比自號貞白處士僦■﹝屍外立內﹞陋巷中教生徒常數十人未成童者坐之樓下賓客談笑喧動鄰捨而樓上下之徒常肅然達官貴人聞子行名欵門候謁非其意斥弗與見或從樓上遙與語弗爲禮或與爲禮矣送之弗下樓也東平徐公子方海內大老也持部使者節浙西所蓄古器物欵識多莫能辧咸以爲非子行無能知者徐公卽命駕訪子行子行爲一一鑑定之徐公未嘗不嘆服其精敏於是人皆謂徐公能下士而子行非果於傲世者矣子行爲詩不純守法律而喜著書所著有尙書要略聴玄集九歌譜十二月樂詞譜重正卦气楚史檮杌晉文春秋道書授神契說文續解周秦刻石釋音學古編其修辭立論皆識見超詣人所弗及故用是自負藐視一世其所稱許者惟錢唐仇仁近永康胡汲仲穆仲三人於他詩人文士悉少許可動加譏刺不顧人喜恕不知者不堪其謔侮知者以其類乎滑稽不卹也初子行年四十未娶買賣酒家孤女爲妾不久卽死死且久人或誣告子行妾嘗爲巳妻有司逮妾母而妾母已再適人居他州及來死子行所又逮妾母后夫後夫來復捨子行而坐僞鈔事覺竟連子行知情子行懼走訪仁近值仁近蚤出卽畱詩以去遂莫知所之後三月吳人衛天隱以六壬筮之得亥子丑其詞曰歲子月巳旬寅斯首亥實水鄕己墓在丑惟子惟丑無祿殞虛墓非其藏死沈江湖是歲戊辰土爲宰制土弗勝水家絕身棄此其骨污淵泥九十日矣筮與所畱語語合乃知子行已投水死其弟子爲招魂以塟而汲仲爲之銘爲說者曰篆籀之學自宋季其敝極矣國朝以來始子行倡其說以復於古而吳興趙文敏公實和之其學乃大明子行可謂博雅之士哉子行旣歿得其學以名世者宛丘趙子期濮陽吳孟思子期仕至執政而孟思今猶布衣云

吾衍傳

太原王行著

吾衍者字子行其先太末人也大父爲宋太學生徙錢唐遂爲錢唐人衍工篆隸書明律呂著書史能屬文辭所著有晉文春秋楚史檮杌說文續釋尙書要略等書居錢唐市側委巷一樓蕭然惟法書銘刻古編鍾鐃磬如意之屬置左右時撫玩用爲娛樂有豫章人以音律自喜聞衍名造之衍與語合甚旣而扣所列鍾鐃間曰音何屬客曰某也又擊其次客曰某也扣徧言率合衍後東柱下鎛鍾擊之鎛形弇其音涵沍客審聽之曰宮乎衍笑曰宮當渾以圜重以�玆郁勃不發非宮也而不比他辭蓋古棄鎛耳客乃服明年攜一鎛鐘復來詣衍則衍死矣因彷徨欷歔不能去嘆曰吾學無所正也初衍年四十未娶宛丘趙天錫爲買釀工孤女爲妾妾母嫁後夫夫以私造楮獘事覺避逺來衍所衍意其省女弗察及逮卒根逐至衍捨及接後夫出並系衍道逢錄事張景亮知衍事謂卒曰是不知情奚攝爲趨捨之衍旣脫猶不釋然卽爲詩別其友仇逺徑去旦日逺讀衍詩怪其語異常隨迹其處竟莫知所往逺後行湖上微訪之有買酒老媼自云常識衍所曳屨遺水際逺始悟詩中意乃知所自湛死矣時至大四年也衍性剛簡希偶所善惟金華胡之純長孺兄弟曁逺他𨿽稱貴人求知之非所合率拒不肯見每出常獨行不求侶遇明霽時日之湖山間無定適任步所至便道以沽酒飲微醉箕踞長歌其所爲樂府詩歌已輒放聲慟哭乃返家逼市無曠隙地當月明則持洞簫來屋騎脊而吹聲怨愴而忼壯聞者輒能別識旣死咸傷悼曰箾聲不作矣有桑門可權嘗從衍學詩哭之甚痛求屍不得有爲以六壬筮之得亥子丑順流象曰屍漂不可見已權弗信益購索之終不獲云余少時聞長老言衍死人咸髙其不受屈或曰是褊心輕已自喪余嘗悲之其不受屈非也褊心則然謂其輕已自喪過矣以衍之不肯妄知人與觀其長爲大慟時意气彼其所自負者甚重也惟髙視一時謂當世無足知己則固有遺世矣而橫逆之激切之此遽捐其生也𨿽然使衍能夷然委順以其學自善其身蓋有餘裕顧乃不懲小忿害滅其性以取不弔之譏嗚呼惜己

贈吾子行

浦城楊載

春雨連城闊春云暎戶多長衢方淖濘小水亦風波抱獨能如此思君可柰何便當乘興去著屐一相過

酬吾子行

耿耿思朋舊悠悠涉歲華旣依秦大姓方問魯東家雅道將誰與新詩敢自誇秪今能會合不憚路途賖

題子行所藏魚藻圖

晝出鯈魚戱緑漪羣分小白更相隨主人眞得蒙莊趣視此洋洋樂可知

書吾子行篆書陰符經

四明袁桷

唐世陰符始大行原於李筌成於李靖貞觀皇帝始酷好之命禇河南凡書一百九十本貞觀之意蓋廣用兵之說耳李筌托神姥之言乃曰上有神仙抱一中有富國安民下有彊兵戰勝又妄增六注以惑後人然終不可悉解而吾子行復書之何邪唐人作篆惟書千文蓋懼學者之未易察也徐鉉作項王亭賦彷李陽冰裴公徳政碣之遺意子行沈困市隠丰碑巨碣不能以自見寫其幽曠托焉以自逃者也余嘗聞善書者大篆不得入小篆隸書最懼入八分使子行在吾願相與評焉

贈吾世衍【名有廢號竹房】

顧梅山

士友多交接惟君有敬心少年精古篆諸老喜新吟簫品神仙曲琴彈山水音無人知此樂只在竹房深

吾子行夣蝶壇疏

四明任士林

誦五千言嘗究猶龍之旨以六月息載開夢蝶之壇善戲謔兮誌怪者也載惟眞白方丈布衣道士存方寸地臥百尺樓有淳於髠之滑稽有東方朔之博物賈誼升堂相如入室惜不用賦於天子之門李邕識面王翰卜鄰肯嘆誤身於文人之聽於是心超蟬蛻之境神遊鳥迹之初蘧蘧然栩栩然何必扶揺三千里九萬里誾誾也侃侃也不妨詠歸五六人六七人莫笑邊孝先請問南華子

題吾子行瘞貓文後

子愛貓如愛人性馴善捕有人理也故封有丘瓦有書象有肖匪溺斯礉乎狗馬忘辭帷蓋至矣

次韻吾子行新年

有道貧方樂無營坐亦深新詩知病後老鬂覺年侵信有乾坤力時勞江海心文園亦消渇渾愧白頭吟

已分身將隠還驚老易過時來慰岑寂相與惜蹉跎白髮短猶櫛靑銅暗欲磨人生有如此我醉子當歌

雪後春風起天空江水來新年渾作客多病孰憐才有道身先老無人首屢回承禎須不爽聞已掃丹臺

用子行韻簡周景逺應奉

供奉平生酒中郎絕代書自便靑瑣直未放碧山居輩行人誰在行藏意自如絲綸須世掌曽識典墳初

和吾子行見寄韻

坐覺秋風老貧猶借屋居長年空竹素何地不蘧廬道義時相慰行藏日可書人生有知己我亦出無車

吾子行挽詩

錢良佑

余自至元元貞間客杭得交子行父𨿽齒在余先甚欵宻也余往來扵杭有年間歸吳門每承以詩及書尺見寄余猶有存者其過山村翁訣別之詩按胡汲仲先生塜銘乃至大四年也越三十一年爲至正攺元始見其手迹於廬山甫家感悼之餘爲作七言一首以附於後亦挽之之意云時餘六十有四

無人家擬地行仙自號靑霞小洞天愛竹每畱緣郭寺吹簫時泛過湖船詩魂渺渺波揺月篆腳垂垂雨在川老我猶能見遺墨可堪回首斷橋邊

觀吾子行別仇山村詩作絕句弔之子行詩云劉伶一鍤事徒然胡蝶西飛別有天欲語太玄何處問西泠西畔斷橋邊

天臺釋宗泐吹簫人去竹房空海內猶憐學術工最是西泠橋畔路淡煙疎栁夕陽中

跋吾子行墨迹後

天臺徐一夔

吾子行先生篆隸得周秦石刻之妙前輩論其字畫殆千百年而一見此誠不刋之論其法今具於所著三十五舉學古之家苟得其法於言意之表可以脫去俗習而趨於古獨先生之歿距今未及百年而其墨迹己無存者抑豈博古者寡邪崔彥暉氏工篆書雅慕先生墨迹而不可得一日在市肆中忽見先生篆書瘞鸐銘一通隸書寄友人近體詩一首共一張因購得之不啻如獲重寶彥暉請余識於紙尾熟視久之嘆曰使此紙落於他人之手不過故紙視耳而彥暉得之眞有合哉因爲識之且慶其有此獲也先生性狷介不與俗合後不知所終朋友招其魂塟之胡先生長孺志其出處於墓甚悉且又無後余來杭學治鄕賢祠以其行藝可以範俗並祠之云

次子行二詩有序

葉森

先師貞白先生手書柳枝梨花二詩遺陳渭叟後三十年渭叟出以見贈觀之不覺墮淚乃用韻補遺四首

花雨初收宿霧沾緑陰春意滿重簾莫教飛絮隨流水半拂河橋半拂檐

洗妝倚闌曽夣雲光凝蝶粉玲瓏春璚芳深閉緑窻曉東風不敢吹香塵

展捲長吟淚已沾尖風吹柳不吹簾可伶寒食西湖上猶自新條拂短檐

玉簫聲斷愁飛雲幾年夣冷梨花春艸玄弟子今尙在零落江南雙鬢塵

昆侖歌寄吾丘子行

翠鸞啼雲天四垂花龍雙雙神姥歸全仙憶君淚如水昌陽落花靑蕋蕋曽城珠闕揚素氛開明信信環九門羲和走馬不待人鯨魚吸海海生塵若有人兮悵修阻紫玉參差老鳳語笑揮如意教云舞雲間鶴鶵生兩羽歸來歸來勿蹉跎秋風吹折玕琪柯

題吾子行遺墨後

周砥

立世守玆道毅然生死間奄去同其盡榮辱豈相闗若人固可悲弔溺吾所艱蕭瑟見遺墨風雨慘客顏秦唐去我逺二李無時還世傳斯有在懇哉不可攀

和丹丘韻悼吾子行遺硯

張伯雨

故人亦復塟江魚空向人間憶子虛月下簫閒畱譜在竹邊房冷倩誰居蓬萊弱水題金簡汲冡先秦見漆書惟有研山磨不朽時時淚滴玉蟾蜍

悼吾子行道士

淩雲翰

布衣爲道士舉世莫能偕遽作騎鯨客空遺夣蝶齋陽冰書瘦硬方朔語詼諧墓碣銘貞白臨文每愴懷

山中聞簫憶吾子行

李垣之

飛樓六月無塵影況復羣山日相引朝登日到窻戶遲夜坐露逼衣裳近樓中有客吹洞簫星河滿地光動揺仙人巖幽鬼一足披髮跳嘯山之椒天髙愁魂渺莫測碧竹秋風裊余泣倚闌三弄招不歸月照松根虫瑟瑟忽憶吾生夙好事南遊取管湘江涘雙蛾鰥寡兩茫茫一曲時能寫其思髙哉福地可置身昔年屢約何因循明朝作書附行雲爲余速往邀斯人

竹素山房詩集附錄

