

《四庫全書林外野言》

﹝元﹞郭翼撰

欽定四庫全書

集部五

林外野言

別集類四

元

提要

﹝臣﹞等謹案林外野言二卷元郭翼撰翼字熙仲昆山人少從衛培學精於易義嘗獻策張士誠不能用歸耕婁上老得訓導官竟與時忤偃蹇以沒盧熊爲作墓志見朱珪名迹錄中翼明敏博學不屑爲舉子業専意作古文詞尢工於詩嘗自號東郭生又稱野翁而名所著集曰林外野言今所傳凡上下二卷附與顧仲瑛書一篇考玉山名勝乾坤淸气諸集所錄翼詩不見此集者尙多疑已爲翼所刪棄又如題劉龍洲墓送道士遊武當諸詩皆別見呂誠集中則或編詩者所誤入未可知也翼從楊維楨遊爲詩盤屈淸硬頗近其流派維楨亦深以精悍許之其間如望夫石精衛詞諸篇皆用鐵崖樂府體尢爲酷似要其筆力挺勁絕無懦響在元季吳下詩人中可謂矯然特出者矣

乾隆四十六年五月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

林外野言卷上

﹝元﹞郭翼撰

精衛操

東海水𨿽大精衛心不移銜石塡海有滿時有滿時海有底吁嗟人心不如海

花遊曲

石池天地花溟蒙芙蓉暖紅旗颭風錦艚兩帆出雲裏玉艷搖溶養龍水寶坊壁堂山入門璚琚雜佩飄輕裙館娃愁絕行春步靑狐泣冷鴛鴦墓鐵蛟噴壑風雨來花宮香送瓊英杯玉粒松膏粉云椀小扇桃歌紫牙板薴蘿煙斷東海西雙璫椷札近新題靑鳥不來無信使玉雁銜絲啼十四眞珠字宻愁滿箋爲君重賦花遊篇

和顧子逹見寄二首

江上去年來避寇無家歸路轉淒迷桃花栁絮當三月瘴雨蠻煙似五溪直見荒臺麋鹿走可憐無樹鳳凰棲讀書支子橋邊宅瓦礫傷心暗蒺藜

其二

君住同丘似同谷閒身應是笑官忙梅花有興吟東閣萱艸無憂樹北堂謾省觀魚莊叟樂誰憐歌鳳接輿狂相看馬困鹽車日何處悲鳴覓九方

城南艸堂與顧仲瑛夜話

花發艸堂風雨春靑燈剪韭話情親亂離隔世今何夕生死論交竟幾人城郭是非華表鶴蓬萊淸淺海中塵三千賓客馮驩在莫怪悲歌撫劍頻

聞呂敬夫移居五首

憶汝秋來信使稀移家未覩是耶非月星繞樹烏三匝風雨橫江雁獨飛豈爲故人居赤甲還從野老款荊扉東西擾擾皆爲客琴劍空慚坐不歸

其二

詹尹何勞更決疑衡門之下可棲遲竹從少傅韋家覓樹向果園坊裏移翡翠小堂巢窄窄鷗鶄近渚檻垂垂主人一任懸徐榻更擬風流醉習池

其三

卜築因同野老居家貧猶有五車書從人更買靑田鶴入饌頻供丙穴魚謝朓能詩多警策嵇康懶性且麤疎江頭樹裏晴雲出日日看山候小車

其四

余暑醉人猶困酒秋風秋雨下朝朝頗聞蔣詡開三徑未識將軍第五橋月裏芙蓉催放艇天頭鸞鶴待鳴簫海鄕應訝文星聚莫以尋常折簡招

其五

雨映淸秋解郁陶無端舒嘯倚東臯終懷楚國屠羊肆已媿江州食犬牢五夜新涼吹枕幾十年舊夢落波濤老來已慕歸耕好田屋芃芃黍豆髙

巴湖春暮

巴城湖頭日欲曛巴王廟下水如雲漁船歸去打雙槳鷗鳥翻回飛一羣野曠天開秋歷歷霜淸木落雨紛紛杜陵飄泊誰知己搔首風塵正憶君

題景徳寺櫻桃

上人醉臥櫻桃發客至不知山日斜粲然五�庭下雪開作小白巖前花仙女吹笙��宻背癢欲倩麻姑爬��������������

書聲齋

幽人一室開風露坐想瀛洲玉爲署把書夜誦秋滿空徘徊花影蟾蜍樹蓮葉艇子風泠泠太乙下照藜火靑笙簧塞耳洗不醒漻哉太音誰得聽

雪後逰華藏寺

快雪時晴西日微陰陰碧殿鎖林扉山中白雲好畱客枝上野梅寒拂衣經牀無風花自落瓊田如海鶴爭飛諸郎授簡皆能賦況復東林此會稀

登文筆峯

借得登山靈運屐乾坤眺望倚巑岏上方日落樓臺碧積雨春深艸木寒戰馬中原連萬國風檣巨海隔三韓寥寥宇宙懷今古墮淚之碑幾度看

寄於彥成兼柬玉山

匡廬道士三尺彊手援北斗酌桂漿露气朝開瑪瑙甕丹光夜落芙蓉牀崆峒仙人廣成子鑑湖狂客賀知章主人種梅已成屋憶爾看云眠艸堂

漫興

三月旣望出北郭艸堂樽爼特風流戴花一任巾幘岸酌酒且將車轄投骯髒倚門徒自惜慵疎與世豈無謀靑春正好莫嫌晚取次習家池上游

春日有懷二首

二月作客楊家巷東望滄浪眼欲醒雲樓吐气蛟蜃紫海戶送色蓬萊靑也知奔走非我事直以疎慵任性靈別後憶君兼日夜滿江風雪況如馨

其二

客裏靑春愁不禁月頭月尾雨陰陰海棠結巢花匼匝楊柳滿門江淺深竟日笙囊寒未解臨池盤醆晚才斟諸郎怕有乘舟興怪煞喧喧鵲報音

玉山艸堂

玉山艸堂誰比數風流不減浣溪頭碧梧翠竹一个个鷺絲鸂鶒兩悠悠吹笙子晉尋常過愛酒山公爛熳遊但道幽棲嫌早計須君更上鳳麟洲

再題

玉山艸堂趣絕殊風煙白石路縈迂寄詩未答髙常侍簇馬或迎嚴大夫花徑埽晴當晚雪榿林移雨接春湖主人結構知幽寂還約看山傍酒壺

澹香亭

別館閒時擲果車澹香亭下賞春華東闌恰好淸明節千樹都開爛漫花綺席霏霏吹雪暖霓裳疊疊舞風斜魏公翰墨秦家得一字千金未足誇

南湖有懷

玉山之詩尙淸省艸堂緗帙動星光兒郎个个荀文若賓客入人馬季良月裏吹簫眠復閣花間移艇過漁莊酒酣側近江頭別獨坐南湖意不忘

漫興一首

前月海寇入郡郭病裏移家愁殺人桃花野屋苦多雨楊栁淸江無好春誰似龎公居隴畆自慚杜老在風塵艸堂夢寐驚相見把酒論詩月色新

拜石壇

偉玆秀石奇而雄億千萬年壽作朋何年天公召雷公下驅六丁鑿蒙鴻巨斧落手驚飛龍初疑帝遣神鰲首戴海上之靑峯又疑星蕋墮地變化爲芙蓉神物之神固有馮一朝當變遷霹靂千丈崩左股臂折臥棘蓬虎頭顚絕如南宮作壇置之眾不驚如在培塿視華嵩題識況重仇池翁仇池雪浪空玲瓏丹丘白野拜下風嗟哉天地生物功一成一毀無終窮人之顯晦靡不同吾嘗視天惟夢夢貴賤壽夭初無定幽人采薇窮谷中石也幸爾千載逢能令人拜壇再登洛陽丘墟牛李死甲乙零落平泉空溝中之斷爨下桐荊山玉气吐長虹賀爾遭也天所蒙賀爾遭也天所蒙

白雲海

靑田生鶴子隨母靑田飛母飛向天去玄裳縞其衣千年歸來華表鶴鶴雛悲鳴西日落好將商墓寺前雲飛還直過靑山郭

寄馬敬常

柰爾相如好賦何老懷猶得慰蹉跎五侯冠蓋殊皆貴百世文章自不磨沙漠黃雲龍去逺江湖秋水雁飛多旌旄海上重開府還擬扁舟雪夜過

寄靑龍瞿惠夫博士

醉眠亭上追遊日爲惜髙情對物華艸港鬭飛花鴨雨竹沙深映白鷴罝叢叢山影侵云直一一人家落路斜近報風流多著作門生若个是侯芭【著一作述】

荷亭晚坐寄悅堂長老

海上無家來避冦行吟何處可銷憂看荷偶到東林寺落日渾如丈八溝云葉層陰靑過岸艸堂五月澹於秋老子情深能愛客更擬花開一醉畱

昆山卽事寄友人

人家繞郭連鳬雁井落荒涼接野坰湓瀆雨來秋水暗馬鞍云盡暮峯靑宿艸屢過劉君墓紫藤長倚範公亭結鄰最晚還相並海上長嗟處士星

過綽墩舟中奉寄玉山

綽墩樹色靑如薺蕩裏張帆曉鏡開烏目峯髙云北下白沙湖闊水西來菇蔣打雨鳴還止鸂鶒迎船舞卻回好入桃源張渥畫祇慚楊馬是仙才【白沙湖闊一作沙湖波闊】

同敬常泛婁江

春江一畨遊春艇澹沲靑山東復東楊柳孤村寒食雨流鶯百囀落花風捲題宮錦駝泥紫杯泛仙桃枸杞紅鐵龍後夜來同聽擬借琴髙赤鯉公

蒼筤竹軒

淸風峽上蒼筤竹个个繞軒陰滿庭秋聲夜覺煙波逺雲气曉拂鑑湖淸親題白野尙書額好勒金華太史銘老去幾時探禹穴與子同躡鳳凰翎

緑陰亭

緑陰亭上夏五月瀛洲上客與俱來日出眾鳥繞屋語竹深好花當戶開鏡裏水涵萍似粟席間云落酒如苔更貪賀監淸狂甚艇子朝朝暮暮回

放生池

放生池館信奇哉面面芙蓉夾坐開戶外香煙浮翡翠殿頭雲气接蓬萊曽聞子晉吹笙過或遇安期送棗來羽客步虛明月夜佩環鏘玉下層臺

追和龍洲先生登多景樓詩就題其墓

黃鶴磯頭風雨秋中原一望使人愁東江風雨一斗酒大地山河百尺樓羣臣誰決和戎議九廟猶銜誤國羞慷慨魯連寜入海淒涼王粲重登樓荒岡四尺先生墓再拜酬之雙玉舟

省臣遣館士秦約陸仁祭龍洲先生墓因作詩送之

龍洲湖海士瘞玉昆山阿山川邈如昨喬木拱煙蘿偉哉二三子覽古發嘯歌披荊弔遺迹窆石臨嵳峩慨嗟歲月流柰此湮沒何立闕表隧道大刻盤蛟鼉維時春載陽好鳥鳴聲和麗牲拜墓下冠蓋相駢羅山僧出遺墨保護百年多縱橫廿八字恍若龍騰梭緬懷攜彘酒風雨渡江沱中原𨿽在望淚落如懸河安得起九泉執手予婆挲歸憩玄館夕涼風水微波詩成想丰采寤寐倘來過

漁莊

山色桃花裏漁莊信少雙鷗羣回落日魚笱聚深矼楊栁秋開屋蒹葭雨滿江野翁歸醉晚水沒系船椿

春波曲

妾家紅蕖曲緑水春滿滿鸂鶒不肯飛雙棲落花暖

桓王墓

客行古城下下有桓王墓古城多秋艸牛羊下來暮

簫史趙信卿謁玉山昆季且欲登碧梧翠竹之堂詩以道其行

金粟池頭花皜皜緑陰亭下樹冥冥一曲重聞簫史過月明憶上鳳凰翎

遊仙詞八首

銀流萬里海云東只泛靈槎上碧空仙女踏歌星影裏老龍吹笛浪花中

其二

金粟天髙碧殿云鏡中空影夜氤氳白鸞樹下三千女一色龍綃玉雪裙

其三

令威化鶴已千春華表歸來是後身城郭悲歌荒冢在到頭應媿學仙人

其四

白鶴下啄瑤艸庭道士夜讀神農經問之長生有寶訣授以松根千歲苓

其五

溪水流香飯熟麻洞中千樹玉桃花金盤日日飛仙供勅賜安期海上瓜

其六

郁蕭臺上會羣仙龍燭飛光曉夜然玉殿歸來環佩冷白雲猶護古苔篇

其七

麟洲宮殿五云髙夜赴瑤池宴碧桃借得仙人紅尾鳳月中飛影拂波濤

其八

鈞天按樂樂蓬瀛手把芙蓉朝太淸一曲霓裳羽衣舞仙家只數董雙成

柳塘春

陰陰覆地十餘畆裊裊回塘二月風雨過鷗眠沙色裏花飛鶯亂水聲中

題雲間徐希哲竹庭捲

軒外閒亭百步寛不栽桃李盡瑯玕幽深自與塵氛逺瀟灑偏禁雨雪寒湘浦夜濤欹枕聽渭川晴色捲簾看春來更愛兒孫長玉立森森擬謝蘭

淸眞觀【卽宋放生池】

放生池上應五月爛熳花開坐夜長月出金盤擎露影天髙玉井散秋香雲邊小漵瀛洲近鏡裏微波太液涼準擬王喬借飛舄仙遊從此恣翺翔

行路難七首

贈君葡萄之芳醇璚瑰玉佩之鏘鳴昆吾鹿盧之寶劍空桑龍門之瑟琴紅顏暉暉不長盛流光欺人忽西沈願君和樂兮欣欣聽我再歌行路吟不見陸機華亭上寥寥鶴唳詎可聞朝愁不能驅暮愁不可處中區何陿隘乘雲汗漫瑤之圃爰從王母訪井公復約元君謁東父靈桃花開銀露臺玉文棗熟靑琳宇我願於焉此中息錫以遐年永終古

其二

君不見艸木榮復凋靑靑摧折風霜朝人生寓一世何異石火飛流猋貴賤壽夭百年殊死者前後孰可逃當年稱意卽可樂烹羊炰羔召同僚莫令閒慮損汝神未老面黧毛髮焦岡頭松栢多髙墳聲譽俱逐塵壤消令人及此意沈菀上堂鼔瑟歌詩謠

其三

門前十字街車輪馬腳不可遮馳名逐勢死不畏赤手生拔鯨魚牙得之未足爲身榮敗者顚倒紛若麻嗟予無能守命分樂取意適不願奢諸君惘惘胡不思來日苦少去日多丈夫闔棺事始定何用無益長怨嗟

其四

秦女捲衣咸陽宮蘭煙桂霰茱茰芳泥金爛爛輝五彩新衣新賜蘇合房朝擁羣仙行羲和禦車駕飛龍暮從天女遊月中吹笙鳳鳴空君恩恐移今已衰羞將淚滴紅芙蓉寜作蓬池並翼鳥飛飛到死成匹雙

其五

蹙蹙靡所騁出自城北門顧瞻荒丘中鬱鬱蹲石麟石闕字漫漫不知何代貴者墳形骸已滅魑魅迹物化盡爲狐兔塵吁嗟漢家陵闕荒無主靑山落日秦川下猶聞樗裏有智人天子之宮夾其墓今日休論智與愚昔人意气復何如願借飄颻丹鳳舄與子煉形入云墟

其六

庭前芳樹花參差歲歲爭新滿舊枝開白開紅接芳葉撩亂二月三月時昔日美人顏似花看花暮去朝復來紅夾羅襦泫香露靑天白日春風吹惋惋含悲思百年何人得長好嘆息謂君君不知

其七

君不見流水泯泯去不還日月攪攪曽無閒人生長苦死催促富貴早來開我顏飲酒飲不多直愛美人揚美歌卽今受樂亦已晚過眼百年能幾何

送盧公武應召北上

前朝圖史已全收詔起丘園重纂修一道同風遵禮樂大書特筆法春秋金壺墨瀉朝揮灑銀燭花消夜校讎進捲內廷承顧問鵠袍端立殿西頭

漫興九首

瞿盧袁陸思淸警要我題詩來鶴亭月下吹笙看舞影竹中移柵護霜翎

其二

廣平梅詞吐淸婉惠連雪賦映嬋娟況有文章兼二美呂家亭子得無傳

其三

白雲滿地如白石明月窺江來近人最憶滎陽好兄弟著霜柿葉冩詩新

其四

淮泗大水斷禾黍聞道居人巢樹頭漢武曽聞歌瓠子老翁更儗賦黃樓

其五

城南市中有楚客醉臥髙樓看月生兩兒共扶不肯下紫簫吹度到天明

其六

側聞朝家置史館須得班馬出羣材掲公已老歐陽死近者何堪爲緫裁

其七

北山一士禪宗秀爛漫交情只憶渠每與王郎傳詛楚不同懷素學狂書

其八

永嘉爲儒有陳子更思文雅得曹髯麟趾鳳毛不復見龍文虎脊有誰兼

其九

江上十月風日好小桃欲開春可憐絕勝龍沙三尺雪雕弓射雁拂廬前

林外野言卷上

●欽定四庫全書

林外野言卷下

﹝元﹞郭翼撰

題張戡畫瘦馬圖

瘦骨鋒稜珠汗落臥痕半雜古苔煙未脫將軍金匼匝又駄兒女玉嬋娟蒼黃日色龍沙外慘淡秋聲塞雁前神駿只今誰貌得開圖老眼一醒然

燕婁東園分韻得五字

苕苕望瀛洲流云下東渚笛教仙人借酒使文君取篔簹寫林緑菡蓞發江雨煌煌金閨姿天動星文聚華辭播蘭■﹝艸洍﹞繁價登瓊珇龍鍔秋濤淨鳳羽云色五燕敖亦云暢驩集那得屢驕驄蹋晚轡閣門涼月舉

寄郯九成懷鐵崖且聞有挾璚花赴倪雲林之約就柬

府中從事近將書只道淸狂事事無雪艇不來邀陸倩雲林直去看倪迂醉時自舞鐵如意愁裏休歌玉唾壺揚子艸堂頻有約速來滿眼爲君酤

江水辭二章

江水一百里送君君去時丁寜桃葉渡莫唱渡江辭

其二

江水一百里江流七十盤初三弦上月相憶照灣環

題宋髙宗詩便面

康邸龍飛日中原不可支乘輿猶北狩淚濕畫中詩

江南曲

江南暄新花月天美人盤遊緩愁年翠環嬌春扶上船扶上船月如水霞蓋車度花裏

遊女曲

麝衣寶珞花氤氳芙蓉小釵金鵝裙流目艷艷思若云思若云可憐嬌玉條脫金步搖

采蓮曲

靑溪小姑雙嬋娟蓬蓬荷葉金槳船含情戱采並目蓮並目蓮爲郎喜刺滿莖傷玉指

采菱曲

湖灣小婦歌采菱蕩舟曲曲去相迎花開鏡裏搖明星搖明星妬華月郎不歸怨花發

陽春曲

柳色靑堪把櫻花雪未乾宮中裁白紵猶怯剪刀寒

鳳臺曲

聞道嬴家女吹簫入紫雲如何鳳臺上不棲祖龍君

淮南王曲

漢武好神仙淮南去不還徒令風雨客感慨茂陵阡

獨漉篇

求祿求祿淸白不濁淸白尙可貪污殺我明明日月麗乎太淸明君當寧明臣在廷賞不虛功刑必當罰孰將混混我寜察察濯乎不洿皭乎不緇暮夜之金弗替於懷幸甚至哉歌以言志

自君之出矣

自君之出矣花開又花謝思君如日月耿耿晝復夜

其二

自君之出矣徒守零落耳思君如車輪輾轉愁不已

其三

自君之出矣琴瑟何曽禦思君如落葉蕭瑟悲秋暮

明鏡篇

開鏡珠璣匣盤龍百煉金使君持照妾不解照君心

蓮子曲

蓮子復蓮子苦心郎不嘗爲郎剝蓮子蓮子憶空房

汴堤曲

已信堤名汴誰教柳姓楊龍舟行樂地不得復歸唐

王孫曲

春來百種艸無那怨王孫迷卻郎歸路萋萋不斷根

夜夜曲

蕙花空帳不生春香壁泥紅墮网塵微步珊珊燈影裏金屏夜降李夫人

題柯敬仲梅花竹石圖

夜寒起坐看龍影金閣罘罳小殿東夢覺香吹梅子樹玉文堂上月方中

題李遵道小寒林圖

溪泉溪樹滿春靑寫入桃源翡翠屏楊子風流那可得爲渠安个鐵厓亭

題倪元鎭畫雲林圖

鬱鬱倦時燠雲漢雨如洗美人旣云遘胡寜不忻喜微煙升夕樹鮮月度秋水人生豈所適所適正在爾

蹋踘篇和鐵厓韻四首

簇花小銀云作團雙尖繡襪星流丸金蟬束腰燕盤盤燕盤盤彩門下第一名齊云社

其二

倡園小奴花个个蹋踘朝朝花裏過釵墜蜻蜓髻倭墮髻倭墮玉瓏璁倚嬌樹雙臉紅

其三

緑云艸色光如苔彩樓紅扇相當開美人淩波蹴月來蹴月來不墮地袖回風動羅袂

其四

落花水流春滿路走紅踘踘羅塵步繡襦鴛鴦暖香霧暖香霧酒光獰紅暎肉太嬌生

題仙山樓觀圖

五雲樓閣世間無日月龍光出綺疏王母眾中金羽蓋雙成扶下紫雲轝

題美人圖

上淸宮殿五云車降下仙人蕚緑華怪得雪衣無个信只將條脫寄羊家

題詩意圖

郁金堂上春濃否薄薄羅襦杏子紅白日繡窓鶯不語都緣詩思落花中

題倪元鎭畫

不見艸堂榿樹西早來雲气忽相迷野老回船怕風雨竹雞柵裏莫教啼

題秋山圖

山上浮雲天幾重秋髙花散玉芙蓉好攜謝朓驚人語醉裏來登落雁峯

絕句六首

沙洲蘆葦如城郭水深門前百丈洪老漁曬网臥日裏稚子捉船行水中

其二

楊柳蓋江花蓋屋就中二月覺春多一雙白鵠浮新舫窣迹紅雲踏艷歌

其三

髙桃花發江林裏蝶弄鶯銜四散飛便開金■﹝角戔﹞畱連看莫放靑春造次歸

其四

可惜淸明雨也晴好春須看水東亭桃花如馬斑斑色楊柳藏鴉樹樹靑

其五

芣苢新生蓋地面辛夷髙開滿上頭生憎雨惡兼風惡轉益朝愁復暮愁

其六

雨多二月連正月艸沒南園與北園一向無情花片片百般如怨鳥言言

昆山謠送友人

吳東之州婁東江民廬矗矗如蠭房官車客馬交馳橫紅塵軋投康與莊雞鳴鬧市森開張珠犀翠象在道傍吳艎越艦萬首驤大帆云落如山崩舟工花股百夫雄蠻音■﹝豸尞﹞語如喫羌水仙祠前海茫茫魚鱉作道虹作梁龍堂貝闕當中央靈女媛歌吹笙簧馮夷伐鼓相鏗轟或乘飛龍下滄浪大檣小檣火流光翠旓摩云互低昻左驅勾陳右攙搶天子錫命下南邦重臣下拜靈慈宮太平無象躋成康吾州富庶文物昌厥田下下賦下上歳貢天府民職恭君子誾誾講虞唐小人業業爲工商大夫從事舉賢明掌曹僚屬登其良王郎作掾材用長理煩剸劇乃不蘉自少軒輊有父風穰穰學業盈囷倉乃翁七十須眉蒼二三昆季故昻藏中郎虎髯黠而彊誠心懇懇愛其兄願汝忠謇爲國禎子孫昭孝百祿將願集中正以爲裳願以仁義雜爲珩願言揖子以爲明徳音秩秩亦孔章

天臺行送友人

吾聞天臺山一萬八千丈赤霞壁立百雉城閶闔天開勢摩蕩瓊臺雙闕云幾重羣山俯伏華頂雄靈仙玄聖所窟宅紫气彷佛飛遊龍滄溟直下但如沼靑煙東望蓬萊小火珠光動金銀宮日月跳丸幾昬曉丹厓气散如飛霜艸木冬夏涵天香羽人霄蓋擁旌節雨衣雲帶雙翺翔石橋縹緲那可度憑雷躡雲天所怒不知方廣今有無如何絕卻人間路有客有客多好奇方舟明日過靈溪靑山之谷事幽討手援芝艸歌我詩

贈卜香印錢道人

吾聞軒轅師廣成仙成騎龍鼎湖升獨遺弓劍在人世白雲冉冉連星辰崆峒之天三十六日月珠光照龍燭何年贈汝棗木盤玉字靈香勘神卜道人十口家一船瓦盤沽酒有酒錢桃花洞洞紅滿煙塵流一隔三千年

送道士遊武當

武當諸峯何壯哉大朶小朶靑蓮開玄聖中居天地戶赤日下照金銀臺神龜六眼電光走山鬼一足雲頭來道人再拜望北極應帶滿身星斗回

奉同袁子英柬呈楊亷夫先生

楊子十年官不調如此永州文力何洞庭鐵笛龍吹得天上瓊書鶴寄多車子看花將一兩雪兒行酒艷雙歌時時對客教弦索繡領單衫月色羅

和讀李五峯集

先生住婁八十日金石遺音手自題人物風流擬江左文章典雅重淮西鳳來山郭時稱瑞鯨破滄溟勢欲齊著作新聞徵士詔天光久待照靑藜

桂花曲

花開沓沓金爲粟葉宻藂藂翠蓋煙不分月中惟一樹要將秋色種諸天

欸乃歌詞【並序】

吳與卜者浮舟爲家遨逰往來具能道山水之勝請予言其狀如杜之歌夔州禹錫之竹枝也因制欸乃新詞五章遺之言固鄙俚不能當古作者然或逺方懷其風俗使歌之亦足樂也

榻頭船子小如車賣卜狂逰屬當家直到年頭與年尾不開看月卽看花

其二

芙蓉秋裏遶城開溪月溪煙幾畨來駱駝橋頭有酒賣鷗波亭下棹船回

其三

道場何山山最雄弁中形勝聞吳中七十二峯菡蓞緑四月五月楊梅紅

其四

上塘船行無斷頭下塘船少好安流兩岸靑山天上坐看山吹笛上杭州

其五

城東城西楊柳多女郎不唱本鄕歌那个新傳欸乃曲落花風裏柰春何

江南采蓮曲

渉煙采芙蓉湖波秋影蕩天開明鏡入鳥下靑菇蔣佳人弭輕檝緑水歌兩兩江南有愁思落日空蒼莽

春愁曲

春陽動宮沼花色明闌薄文鶯穿柳過黃蜂粘絮落霓裳久不舞叢簧愁未灼寜知色易衰秖念恩如昨

無題和袁子英四首

雲中錦隊衛旌幢帝子乘舟思滿江不惜鳳弦閒寶瑟卻教龍女護瑤窓淚花筠竹坡千頃愁雨蒼梧玉一雙萬古湘南遺廟在至今淸怨未能降

其二

瓊宮花發滿神臯花下吹笙紫繡袍不學鳳臺秦弄玉也歌樂府鄭櫻桃珊瑚舊夢畱春枕椒桂新香暖夜醪轆轆羊車過別院仰看星斗覺心勞

其三

繞帳犀珠星影移銅華鋪首嚙雙螭守宮點臂斑斑血結帶同心寸寸絲機上金梭回艷錦篋中玉子卜靈棋飛花解系相思否莫倩韓家賦柳枝

其四

紫殿長楊滿路塵驪山荒艸沒麒麟伶玄作傳追飛燕李白歌辭忤太眞舞袖夜虛金掌月香囊魂墜紫絲茵可憐傾國傾城曲一度秋風一愴神

次陳敬初見寄二首兼懷張仲敏

至正天子明聖君早聞羔鴈聘陳羣河淸地應千年瑞星聚天回五色文遂有靑鸞鳴桂樹也憐黃鵠伴沙云詩筒坐得蘇臺使百過愁吟到落曛

其二

論交長嘆白頭新傾蓋相知定幾人照世豈無麟閣畫買田且卜艸堂鄰南州人物皆零落西漢文章尙雅馴好竹每懷張仲敏泠泠風骨水爲神

題娑羅室

娑羅樹下幽人室山气因之與秋碧古色猶棲竺國云絕頂仰見扶桑日太陰垂地風雨會百尺撐空鬼神力醉呼北海起九原爲爾重鐫靑石壁

送僧歸江陰山寺

孰知揚子江頭寺寺門髙髙樹裏開仙翁巳乘白狼去古佛或騎靑象來春動水流無底谷天晴雲覆散花臺山中邑子正憶汝恰得飛空一錫回

寄陸良貴

堂館緑陰皆面水圖書烏幾喜無塵椶櫚交葉繞遮井菡蓞傾花故向人世事從渠寜分拙交逰於爾覺情親澧蘭沅芷秋風裏明日南云別更新

送趙季文之湖州知事

送子作官山水郡掾曹日日簿書稀放生池頭看花去昔葛洪騎狼入此山浮玉山前載酒歸芙蓉入簾秋雨落■﹝禾罷﹞稏滿天寒雁飛卽聞善政歌賢徳還見淸光照紫微

天馬二首

佛郎獻馬眞龍種六尺之髙修倍之圖畫當今屬周朗歌詩傳昔勅奚斯空聞市骨千金直不羨窮荒八駿馳有客新來聞此事與君何惜滯明時

其二

四年逺渉流沙道筋骨權奇舊肉鬃曉秣龍堆寒蹙雪晚經月窟怒追風漢文千里知曽卻曹覇丹靑貌不同拂拭金鞍被來好幸陪天廐玉花騘

陸定之印爲陸仲安賦

陸家漢印吁亦絕金窠籀文盤屈鐵斯文已矣世無傳千載得之名不滅何用兵家虎作符空聞澤國龍爲節勗哉玩物古有言願子文章照前烈

歲盡寄瞿慧夫

瞿子作官無暇日南國臘盡未還家禁春微雪靑靑艸照眼疎枝細細花五兩卽看飛落日屠蘇應待酌流霞詩成無使能將意鳬雁寒云滿白沙

水閣書事寄鄭明齋

方橋匼匝小如亭山色傾江滃滃靑雨裏芭蕉憐畫扇花間鸚鵡惜金屏誰傳鴻寶中篇術自寫黃庭外景經練水東頭三十里何人識得伍喬星

答呂維淸兼柬鄭遂昌葛可久

滄洲解纜不十日相憶題詩寄闔閭常怪接輿歌鳳鳥因憐爾雅注虫魚臺州司戶頻相問勾漏仙人好附書況汝才華今亦盛五云坊裏看徵車

擬杜陵秋興八首

露下大江江鴈橫窮秋搖落喚愁生波濤百里風連海砧杵千家月滿城佩劍衝衝龍匣動巢笙夜夜鳳臺淸還同使者將秋色一到銀河且濯纓

其二

東過秦皇渡海矼波聲云影落漎漎君平漫識支機石帝子應愁鼓瑟牕鳳穴朝陽鳴好樹槎頭秋水釣空江坐來淸漏荒城斷愁絕飛蓬老鬢雙

其三

海門八月雨淸霜可怪殘雷未肯藏虹蜺斷江將雨映鴐鵝背日與風翔羅含自老黃花宅裴度重來緑野堂衰暮閉門懷故舊豈因吹笛滿山陽

其四

巍巍北斗夜闌干盛世無憂行路難轉粟帆檣遼海闊舞階干羽■﹝豸尞﹞夷安黃河正道流應復白月空江臥獨看願借雙飛珠樹鶴淸遊一接鳳池翰

其五

灤水秋風曉夜催上京宮殿護蓬萊扶桑日近龍波湧閶闔天髙象駕回彩仗齊迎千騎發翠旗遙接五云來揚雄漫有河東賦流落何人一薦才

其六

江上靑山接甬東離離禾黍館娃宮芙蓉舊苑長洲裏麋鹿荒臺落照中銀海鴈飛沈夜月金莖露冷擢秋空可憐蕭瑟江關暮詞客哀吟思不窮

其七

金陵佳麗帝王州今古登臨送客愁玉樹云連鳷鵲觀靑山日落鳳凰丘荒城並與煙蕪沒故國空餘漢水流渺渺江湖頻入夢蕭蕭天地不勝秋

其八

落日江南發棹歌楚王宮廟郁嵯峨雨經巫峽朝云濕木落洞庭秋水多璧月銀河空復在玉簫金管柰愁何只今文藻悲遷客何處波濤弔汨羅

春閨曲

緑樹鶯歌徧紅檐燕語頻所思猶逺道何用慰芳春

寄衣曲

蠶歲旣已畢鶯時俄復換早制邊上衣秋來愁緒亂

送逺曲二首

神京佳麗地萬戶復千門看花三月裏愼莫過倡園

其二

七月發揚子八月渡黃河到京書便寄北來鴻鴈多

送林尊師

共謁昆侖華蓋君芙蓉旌斾雨紛紛燭龍銜火朝飛海笙鳳乘風夜入云偸得玉桃如赤日孏將瓊笈校玄文倘其歸去容成洞采拾金鵝幸見分

次鄭明齋柬兪彥莊韻

萱艸羅生已滿院篔簹初種欲遮鄰廚中雙魚好作鱠階下獨鶴長比人久欽陸賈爲新語況以荀卿得大醇白首相逢在江海紫薇終願召絲綸

題沈君錫畫木

君不聞莊椿春秋八千歲又不聞蟠桃一實三千齡不知此木歷年幾百萬雲气上下摩空靑羲和馭日海底出白銀宮闕搏桑暾嗟哉沈君筆力能扛百斛鼎旋轉造化何其神蛟螭走壁白日動列缺禦气流風霆勇如陸地蕩舟子凜若漢廷折檻臣車行下走九折阪劍化躍入延平津大枝輪囷小枝偃千千百百子若孫六月赤日天無雲珊瑚水屋嘗陰陰與君展席坐其下聽我醉讀南華經

懷張心田

若人淸事也無涯客去談詩到日斜愛畫龍眠好頭赤淩霄不埽落來花

湘弦曲

竹啼非染露山暝乃疑云靈瑟傳神語休令帝子聞

館娃曲

館娃催賜宴西子猶酣酒龍輿下云旗鳳樂迎王母銀橋星似燭翠扇花連牖歡樂殊未終鴉噪城頭栁

夜起來

秋生臨水殿月過望仙臺歌吹無聊賴愁吟夜起來

堤上行三首

碧水樓樓三月春蠻兒个个唱歌新通海坊中人作市靈慈宮裏樂迎神

其二

四月南風海岸深靑旗髙髙樹陰陰三江潮發來如馬五兩風搖宻似林

其三

髙麗女兒珠腕繩玉環穿耳坐船棚絲爲帆繂朝朝揚銅作琵琶嘖嘖鳴

秋夜曲

玉階月下千愁色秋水秋波振艸涼烏桕風髙吹斾斾紅蕖露冷墜房房

棹歌行

春江花柳月水色碧艸滋嬋媛競遊盤棹歌樂芳時寶珥燻麝蘭羽蓋翔鳬鷖臨流激遺響窈窕飄鶯辭竟欲整輕橈溯洄往從之落日大江平愴然生逺思

白頭吟

皚皚山上雪雪積還復滅皎皎雲間月月圓有時缺周公大聖當國時流言況也讒間之結交以面心乃爾白頭不若新相知漢家宮闕長門道花發年年怨春艸今朝寵固色未衰明日怨多恩反少今人輕薄懷古人古人轗軻常苦辛蘭陵廢死不歸楚嗚呼此意吾誰陳

棄妾言

棄妾不足惜顧顧懷君深奉妾合歡帶系君明日心

連理樹

堂前好雙樹枝合葉交遮時有鴛鴦鳥來銜並蒂花

徵婦怨

君久戍逺磧妾愁在空幃不得如春艸隨春上君衣

柳枝辭

濯濯金明柳年年照妾容飛花怨春盡落日渡江風

精衛辭

海水水無底百谷流彌彌精衛銜木石之死心不移蓬萊幾淸淺會有揚塵時眼中恨與海水平鳥飛不惜翅羽垂

望夫石

亭亭望夫石化石石作心丈夫無死節婦人那可輕山花滿頭云作衣日日望夫夫不歸夫不歸淚如水至今水流流不止

系子詞

鄧家兒鄧家兒長繩誰系髙樹枝父母各逃生兒死亦孔悲弟亡一息不可棄兒𨿽當棄忍系之鄧家兒哭奚爲天乎天乎豈無知

次韻寄野航

十日不見華州掾定是淸迂在个邊靑壁緣云題石閣白沙畱月系湖船娟娟酒落杯香細闇闇梅堆雪色鮮歸來且樂歲年暮何問他儂識太玄

宴呂敬夫水閣

暮春三月之佳日畫裏看花小閣杯一雙皓鶴巡池走百葉緋桃映綬開卷幔不知云亂入題詩應怪雨相催武陵何處能忘世莫遣閒人取次來

題野航壁

大樹小樹屋東西癭頸鵓鴣來上啼明朝艓子坐天上野水壓江江日低

和李長吉馬詩十二首

騄驥連錢動金鞍鏤玉羈無人尋穆滿借與閬風騎

其二

肉礧錦纒鬃流云汗似紅太平無戰伐驂驔走沙蓬

其三

龍性非凡質騰波出紫雲檀溪飛過日應識漢將軍

其四

龍印畱官字霜花剝暗毛長鳴愁過影祇憶九方臯

其五

霞口鏤金勒霜蹄削玉寒曉看經邏些暮已驀樓闌

其六

瘦骨如山立臨流飲渇虹誰憐中道棄苜蓿老秋風

其七

神駿知無匹驍騰絕域來流沙一丈雪夜拂白龍堆

其八

天子飛黃馬牽花賜近臣玉階新雨過風衮落花塵

其九

內廐玉花騘斑斑歕肉鬃奚官新浴罷沙苑踏春風

其十

佛郎通上國萬里進龍媒曉日開閶闔虹光射玉臺

其十一

天馬誰能馭和鸞駕紫微年年淸暑去霹靂逐龍飛

其十二

驥子大宛種房星夜降精漢家求不得兵壓貳師城

雜詩三首

靡靡輕薄子沓沓肩相摩營營樊中蠅撲撲火上蛾趨利不顧生是非構讒邪所得不旣少所喪良已多淒風徧大野不久當如何

其二

滔滔夏孟月桃李春已矣庭前兩支子其葉互相倚梧桐一髙蓋碧气蔭淸美曨曨屋東日連陰宻如齒當晝無穿影西枝覆流水鋪牀終日坐兒女且驩喜有酒輒持飲聊樂我云耳貴者日以驕富者日以侈古人已云亡誰下白屋士

其三

京畿連大宅新賜公侯第桂樹夾道生臺觀迎風起歌麐玉階側棲鳳金牕裏秦娃當妙選趙舞飄輕軆大兒尙書郎小兒參國議中兒權最隆出入侍天子七葉輕漢貂八逹哂周士馮唐亦何命白首賤如此

題玉山雅集

愛汝西莊給事家繞屋山石何谽谺截江秀色發林壑平地玉气貫虹霞佳處如居子午谷望中開徧冬春花夜深酒醒月在海應有仙人來系槎

與顧仲瑛書【附】

九月初一日翼再拜向嘗見續志所書事迹往往感於卑下雜亂無取昔揚子云作法言拒富者之金曰圈中之鹿闌中之羊何以名爲而陳壽乃求米作佳傳尙得爲信史耶今必痛加繩削正其謬誤然後网羅漏失振發幽潛爲一代盛典豈不偉歟夫一才一善人所難能生而積學白首而成者十無二三不幸老死巖谷又蔑蔑無聞者良可憫哉然貴者可信而易云賤者隱而難顯易云者人皆傳之難顯者人皆略之此人之常情也春秋美君子樂道人之善所以使天下皆去惡爲善此磊落喜事之人立言著書以垂後世蓋謂此也予自兒時目覩諸老先輩先生及歷歷耳聞者或仕或不仕其才徳文章書法畫品𨿽髙下不齊要皆百年以來育徳成材固非一朝一夕所能致也若方外之淸流閨門之貞節皆灼灼可書不可有忽略而棄置也竊見昆山人物之盛非他州可及有耆儒碩學若李季髙蓉月先生衛培月山先生二山鄭漁溪陳愛山或典章老成或經學博聞皆師儒之宗也有文章之流若兪翠峯之超逸施林塘之風騷秦徳卿之厚重汪徳載之深沈文學古之奇放馬敬常之秀麗皆士林尢著者也若楊譓之著述盧均華之教子朱翺之標格盧觀之淳古兪日彊之文學李簡之淸介又不可以偏長而廢也士大夫之族則朱次山之好古博雅朱仲髙之倜儻好客張心田之能書能畫顧仁山之恬退守業馬廷玉君瑞之好文雅楊仲元之世其家易兼山之吏隱顧善夫之墨妙及乎朱都水妻茅氏之貞節殷大章葬其祖伯堂之盡禮書之皆可以激厲流俗而有補於名教者也鼔琴之妙則宋尹文爲之魁甲屠雲巖秦徳齊王彥明楊景文又皆鏗鏘於浙操者也方外詩僧則大無外者省夢庵者理獨間者唐西白者器大用者慶雲岡者皆齊已靈澈之流也顏悅堂編蒲之有室栢子庭不系之有舟寶雲海之宗乘亮虛白之圖畫秉白雲之幹林閣莊蒙泉之大寶洲方之髙僧無與倫比道士則殷在山章句可推蔡雲谷駢儷可法張虛谷之飄然髙舉楊春云之多藝多材是亦不可盡棄者也題詠記述則大成殿玉芝之有詩靈慈宮餉運之有記以至齋宮之銘塜墓之碣一言一詠皆名流朝士聚精會神極其盛者又若袁子英之髙節樓瞿惠夫之壽豈堂姚文奐之書聲秦文仲之鶴冢張師賢之芝蘭堂呂敬夫之來鶴亭盧伯融觀云之軒陸良貴幹幹之室盧公武之鹿城隱居古人云境因人勝此皆一時出羣之材其文章節槪固非泯泯黙黙而已者又若顧伯衡顧子逹嚴孟賓項叔馭兪復初皆進進而不已者誠非他郡所可彷佛也所謂不傳於今必傳於後萬萬無可疑者惟執事持至公之論去常人之見念聖人才難之嘆樂春秋與善之誠無一毫嫌疑以自阻則舉讎舉子之事不得専美於前矣

林外野言卷下

