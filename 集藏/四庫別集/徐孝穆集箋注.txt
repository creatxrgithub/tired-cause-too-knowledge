

欽定四庫全書

集部二

徐孝穆集箋注

別集類一【陳】

提要

【臣】等謹案徐孝穆集六卷陳徐陵撰

國朝吳兆宜注陵字孝穆東海郯人梁太子左衛率摛之子八嵗能屬文旣長博涉史籍在梁世已以文章名入陳后累官侍中安右將軍左光祿大夫南徐州大中正建昌縣開國侯諡曰章事迹具陳書本傳隋書經籍志載陵集本三十卷久佚不傳此本乃後人從藝文類聚文苑英華諸書內采掇而成陵文章綺麗與庾信齊名世號徐庾體史稱其緝裁巧宻多有新意自有陳創業文檄軍書及禪授詔策皆陵所制爲一代文宗其集舊無注釋兆宜旣箋庾信集因並陵集箋之未及卒其同裏徐文炳續爲補緝以成是編其中可與史事相證者如資治通鑑梁武帝太淸二年遣建康令謝挺散騎常侍徐陵等聘於東魏胡三省注謂建康令秩千石散騎常侍秩二千石謝挺不當在徐陵之上蓋陵將命而使挺特輔行耳今案集中在北齊與楊僕射書有云謝常侍今年五十有一吾今年四十有四介已知命賔又杖鄕云云是謝挺實爲正使蓋假散騎常侍以行特通鑑但書其本官並非舛誤胡三省未考陵書不免曲爲之說參諸此集可正其訛而兆宜所箋略不言及蓋主於捃拾字句不甚考訂史傳也然箋釋詞藻亦頗足備稽考故至今與所箋庾集並傳焉乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

本傳

徐陵字孝穆東海郯人也祖超之齊郁林太守梁員外散騎常侍父摛梁戎昭將軍太子左衛率贈侍中太子詹事諡貞子母臧氏嘗夢五色云化而爲鳯集左肩上已而誕陵焉時寶志上人者世稱其有道陵年數歳家人攜以之寶志手摩其頂曰天上石麒麟也光宅恵云法師每嗟陵早成就謂之顏回八歲能屬文十二通莊老義旣長博涉史籍縱橫有口辧梁普通二年晉安王爲平西將軍寜蠻校尉父摛爲王諮議王又引陵參寜蠻府軍事大通二年王立爲皇太子東宮置學士陵充其選稍遷尙書度支郎出爲上虞令禦史中丞劉孝儀與陵先有隙風聞劾陵在縣髒污因坐免久之起爲南平王府行參軍遷通直散騎侍郎梁簡文在東宮撰長春殿義記使陵爲序又令於少傅府述所制莊子義尋遷鎭西湘東王中記室參軍太淸二年兼通直散騎常侍使魏魏人授館宴賓是日甚熱其主客魏收嘲陵曰今日之熱當由徐常侍來陵卽答曰昔王肅至此爲魏始制禮儀今我來聘使卿復知寒暑收大慙及侯景寇京師陵父摛先在圍城之內陵不奉家信便蔬食布衣若居憂卹防齊受魏禪梁元帝承制於江陵復通使於齊陵累求復命終拘畱不遣陵乃致書於僕射楊遵彥遵彥竟不報書及江陵陷齊送貞陽侯蕭淵明爲梁嗣乃遣陵隨還太尉王僧辯初拒境不納淵明往復致書皆陵辭也及淵明之入僧辯得陵大喜接待餽遺其禮甚優以陵爲尙書吏部郎掌詔誥其年髙祖率兵誅僧辯仍進討韋載時任約徐嗣徽乘虛襲石頭陵感僧辯舊恩乃往赴約及約等平髙祖釋陵不問尋以爲貞威將軍尙書左丞紹泰二年又使於齊還除給事黃門侍郎祕書監髙祖受禪加散騎常侍左丞如故天嘉初除太府卿四年遷五兵尙書領大著作六年除散騎常侍禦史中丞時安成王頊爲司空以帝弟之尊勢傾朝野直兵鮑僧叡假王威權抑塞辭訟大臣莫敢言者陵聞之乃爲奏彈導從南臺官屬引奏案而入世祖見陵服章嚴肅若不可犯爲斂容正坐陵進讀奏版時安成王殿上侍立仰視世祖流汗失色陵遣殿中禦史引王下殿遂劾免侍中中書監自此朝廷肅然天康元年遷吏部尙書領大著作陵以梁末以來選授多失其所於是提舉綱維綜覈名實時有冒進求官諠競不巳者陵乃爲書宣示自是眾咸服焉時論比之毛玠廢帝卽位髙宗入輔謀黜異志者引陵預其議髙宗纂歷封建昌縣侯邑五百戶大建元年除尙書右僕射二年遷尙書左僕射陵抗表推周正王勱等髙宗召陵入內殿曰卿何爲固辭此職而舉人乎陵曰周正從陛下西還舊藩長史王勱太平相府長史張種帝鄕賢戚若選賢與舊臣宜居後固辭累日髙宗苦屬之陵乃奉詔及朝議北伐髙宗曰朕意已決卿可舉元帥眾議咸以中權將軍淳於量位重共署推之陵獨曰不然吳明徹家在淮左悉彼風俗將略人才當今亦無過者於是爭論累日不能決都官尙書裵忌曰臣同徐僕射陵應聲曰非但明徹良將裵忌卽良副也是日詔明徹爲大都督令忌監軍事遂克淮南數十州之地髙宗因置酒舉杯屬陵曰賞卿知人陵避席對曰定防出自聖衷非臣之力也其年加侍中余並如故十年領國子祭酒南徐州大中正以公事免侍中僕射尋加侍中給扶又除領軍將軍八年加翊右將軍太子詹事置佐史俄遷右光祿大夫余並如故十年重爲領軍將軍尋遷安右將軍丹陽尹十三年爲中書監領太子詹事給鼔吹一部侍中將軍右光祿中正如故陵以年老累表求致仕髙宗亦優之乃詔將作爲造大齋令陵就第攝事後主卽位遷左光祿大夫太子少傅餘如故至徳元年卒時年七十七詔曰愼終有典抑乃舊章令徳可甄諒宜追逺侍中安右將軍左光祿大夫太子少傅南徐州大中正建昌縣開國侯陵弱齡學尙登朝秀穎業髙名輩文曰詞宗朕近歲承華特相引狎𨿽多臥疾方期克壯奄然殞逝震悼於懷可贈鎭右將軍特進其侍中左光祿鼔吹侯如故並出舉哀喪事所須量加資給諡曰章陵器局深逺容止可觀性又淸簡無所營樹祿俸與親族共之大建中食建昌邑邑戶送米至於水次陵親戚有貧匱者皆令取之數日便盡陵家尋致乏絕府僚怪而問其故陵云我有車牛衣裳可賣余家有可賣不其周給如此少而崇信釋教經論多所精解後主在東宮令陵講大品經義學名僧自逺雲集毎講筵商較四座莫能與抗目有靑睛時人以爲聰慧之相也自有陳創業文檄軍書及禪授詔防皆陵所制而九錫尢美爲一代文宗亦不以此矜物未嘗詆訶作者其於後進之徒接引無倦世祖髙宗之世國家有大手筆皆陵艸之其文頗變舊體緝裁巧宻多有新意毎一文出手好事者巳傳寫成誦遂被之華夷家藏其本後逢喪亂多散失存者三十卷有四子儉【南史儉一名報陳書云儉一名眾非】份儀僔

欽定四庫全書

徐孝穆集箋注卷一

陳徐陵撰

吳江吳兆宜注

賦

鴛鴦賦

飛飛兮海濱去去兮迎春炎皇之季女【漢張良傳注師古曰赤松子仙人號也神農時爲雨師服水土教神農能入火自燒至昆山上常止西王母石室隨風雨上下炎帝少女追之亦得仙去】織素之佳人【古詩新人工織縑故人工織素織縑日一匹織素五丈餘將縑來比素新人不如故】未若宋王之小史含情而死【列異傳宋康王埋韓馮夫妻宿夕文梓生有鴛鴦雌雄各一恆棲樹上晨夕交頸】憶少婦之生離恨新婚之無子【玉臺新詠漢建安中焦仲卿妻劉氏爲仲卿母所遣其家逼嫁沒水仲卿亦縊人哀之爲詩雲中有雙飛鳥自名爲鴛鴦】旣交頸於千年亦相隨於萬里山雞映水那自得【異苑山雞愛其毛羽映水則舞】孤鸞照鏡不成雙【範泰鸞鳥詩序昔罽賓王結罝峻卵之山獲一鸞鳥王甚愛之三年不鳴其夫人曰嘗聞鳥見其類而後鳴何不照鏡以映之鸞覩影悲鳴而絕】天下眞成長合防無勝比翼兩鴛鴦觀其哢吭浮沈【左思蜀都賦哢吭淸渠】輕軀瀺灂【張衡南都賦汰瀺灂兮船容裔】拂荇戲而波散排荷翻而水落特訝鴛鴦鳥長情眞可念許處勝人多何時肯相厭聞道鴛鴦一鳥名敎人如有逐春情不見臨邛卓家女只爲琴中作許聲【玉臺新詠琴歌序相如遊臨邛富人卓王孫有女文君新寡竊於壁間窺之相如鼔琴歌以挑之其歌曰何緣交頸爲鴛鴦胡頡頏兮共翺翔】

樂府

驄馬驅

白馬號龍駒【晉陸云傳閔鴻見而奇之曰此兒若非龍駒定是鳯雛】雕鞍名鏤衢【三輔決錄平陵公孫奮富聞京師梁冀知奮儉恡以鏤衢鞍遺奮從貸五千萬】諸兄二千石【徐樹谷曰後漢循吏傳秦彭字伯平扶風茂陵人也六世祖襲爲潁川太守與羣從同時爲二千石者五人故三輔號曰萬石秦氏】小婦字羅敷【古樂府秦氏有好女自言名羅敷】倚端輕埽史【一作吏未詳漢髙五王傳魏勃少時欲求見齊相曹參家貧無以自通乃常獨早埽齊相舍人門外舍人怪之以爲物而伺之得勃於是舍人見勃曹參因以爲舍人言之悼恵王拜爲內史】召募撃休屠【漢霍去病傳上曰票騎將軍收休屠王祭天金人】塞外多風雪城中絕詔書空憶長楸下【曹植名都篇走馬長楸間】連蹀復連【文君白頭吟今日十酒防明旦溝水頭蹀躞禦溝上溝水東西流按音鋪馬蹀迹也】

中婦織流黃【玉臺新詠古樂府相逢行曰大婦織羅綺中婦織流黃小婦無所作挾瑟上髙堂】

落花還【一作飛】井上春機當戶前帶衫行幛口覓釧枕檀【一作入檀】邊數鑷【疑作躡】經無亂【魏志舊綾機五十綜者五十躡六十綜者六十躡扶風馬鈞患其喪功費日皆易以十二躡】新螿緯易牽【古今注莎雞一名催織一名絡緯催織謂鳴聲如急織絡緯謂其聲如紡績也】蜘蛛夜伴織【張協雜詩蜘蛛网四屋】百舌曉驚眠【易緯通卦百舌者反舌鳥也能反覆其舌隨百鳥之音】封用黎陽土【東觀漢記鄧訓故吏知訓好靑泥封書從黎陽步推鹿車過易陽載靑泥一襆遺訓】書因計吏船【揚雄答劉歆書天下上計孝防及內郡衛卒防者雄常把三寸弱翰賫油素四尺以問其異語】欲知夫壻處【古樂府東方千餘騎夫壻居上頭】今督水衡錢【漢書本始二年春以水衡錢爲平陵徙民起第宅注應劭曰水衡與少府皆天子私藏】

出自薊北門行【樂府遺聲都邑三十四曲有出自薊北門行鮑昭出自薊北門行注薊故燕國】

薊北聊長望黃昏心獨愁【屈原離騷曰黃昏以爲期】燕山對古剎代郡隠【一作倚】城樓屢戰橋恆斷長冰塹不流天云如地陣漢月帶胡秋漬土泥函谷【顧有孝曰後漢隗囂傳王元曰元請以一丸泥爲大王東封函谷闗】挼繩縛涼州【朱鶴齡曰漢西域傳烏秅國其西則有縣度縣度者石山也谿谷不通以繩索相引而度云】平生燕頷相防自得封侯【後漢班超傳相者指曰生燕頷虎頸飛而食肉此萬里侯相也後以西域五十餘國悉皆納質封定逺侯】

隴頭水【崔豹古今注橫吹胡樂也張騫入西域傳其法惟得摩訶兜勒一曲李延年因造新聲二十八解魏晉以來不存見用黃鵠隴頭折楊柳等十曲】

別塗聳千仞離川懸百丈攢荊夏不通積雪冬難上枝交隴底暗【漢地理誌隴西郡注應劭曰有隴坻在其西也】石礙波前響回首咸陽中【三輔黃圖秦孝公始都咸陽咸陽在九山渭水北山水俱在南故名咸陽】惟言夢時往

折楊柳

嫋嫋河堤樹【漢溝洫志哀平初平當使領河堤張衡西京賦周以金堤樹以柳杞】依依魏主營【徐炯曰魏文帝集栁賦序云昔建安五年上與袁紹戰於官渡時余始植斯柳自彼迄今十有五載矣感物傷懷乃作斯賦】江陵有舊曲洛下作新聲【未詳按晉書謝安石能爲洛下書生詠】妾對長楊苑【三輔黃圖長楊榭在長楊宮秋冬較獵其下天子登此以觀】君登髙柳城【後漢靈帝紀護烏桓校尉出髙柳】春還應共見蕩子太無情【枚乘雜詩昔爲倡家女今爲蕩子婦】

闗山月二首【樂府解題闗山月傷別離也】

闗山三五月【張尙瑗曰禮記月三五而盈三五而闕】客子憶秦川思婦髙樓上當窗應未眠星旗映疎勒【晉書左旗九星在河鼔兩旁右旗亦如之河鼔居中後漢耿恭傳恭以疏勒城旁有澗水可固乃引兵據之】云陣上祁連【漢書注師古曰天山卽祁連山也匈奴謂天爲祁連】戰气今如此從軍復幾年

月出柳城東微云掩復通蒼茫縈白暈【漢書髙帝七年月暈圍參軍七重是歲髙皇帝爲冒頓所圍七日乃解】蕭瑟帶長風羌兵燒上郡胡騎獵雲中【漢五行志文帝後六年匈奴天入上郡雲中防火通長安】將軍擁節起戰士夜鳴弓

洛陽道二首【玉臺新詠梁簡文帝元帝樂府題皆有洛陽道】

綠柳三春暗紅塵百戲多【後漢安帝紀延平元年罷魚龍曼延百戲】東門向金馬【張瑩漢南記馬援奏曰武帝時善相馬者鑄作銅馬法獻之有詔立馬於魯班門外則更名曰金馬門】南陌接銅駝【洛陽記兩銅駝在宮之南街東西相向髙尺洛陽人謂之銅駝街】華軒翼葆吹【江淹詩許史乘華軒說文軒曲輈轓車也蜀志先主少時戲言吾必當乘此羽葆蓋車】飛蓋響鳴珂【通俗文馬勒飾曰珂本艸珂貝類皮黃黑而骨白可爲馬飾生南海曹植公防詩淸夜遊西園飛蓋相追隨】潘郎車欲滿無柰擲花何【晉書潘嶽字安仁爲河陽令美姿儀少常挾彈出洛陽道婦人遇之者皆連手縈繞投之以果滿車而歸】

洛陽馳道上【漢賈山傳秦爲馳道於天下道廣五十步三丈而樹厚築其外隠以金椎樹以靑松三輔黃圖蔡邕曰馳道天子所行道也】春日起塵埃濯龍望如霧【後漢馬皇后紀太后詔曰前過濯龍門上見外家問起居者車如流水馬如遊龍】河橋渡似雷【晉書杜預以孟津渡險請建河橋於富平津】聞珂知馬蹀【見上】傍幰見甍開【儀制令諸車一品靑油纁通幰朱裏朱絲絡网三品以上靑通幰朱裏五品以上靑偏幰碧裏六品以下皆不得用幰謝恵連雪賦注甍屋棟也】相看不得語宻意眼中來

長安道【玉臺新詠庾肩吾有賦得橫吹曲長安道】

輦道乘雙闕【三輔黃圖武帝作建章宮宮在未央宮西長安城外帝於未央宮營造日廣以城中爲小乃於宮西跨城池作飛閣通建章宮構輦道以上下古歌雲長安城西有雙闕】豪雄被五都【尹文子魏王得玉召玉工相之工曰此無價以當之五城之都僅可一觀】橫橋象天漢【三輔黃圖秦始皇兼天下都咸陽渭水貫都以象天漢橫橋南渡以法牽牛】法駕應坤圖【疑作輿三輔黃圖鹵薄天子出車駕次第謂之鹵簿有大駕有法駕有小駕大駕則公卿奉引大將軍參乘太僕禦屬車八十一乘作三行尙書禦史乘之備千乘萬騎出長安郊祠天於甘泉備之百官有其儀注名曰甘泉鹵簿法駕京兆尹奉引侍中參乘奉車郎禦屬車三十六乘北郊明堂則省副車小車祠宗廟用之系辭坤爲大輿】韓康賣良藥【後漢逸民傳韓康字伯休嘗采藥名山賣於長安市口不二價】董偃鬻明珠【漢東方朔傳董偃與母以賣珠爲事偃年十三隨母出入主家】諠諠擁車騎非但執金吾【後漢百官志執金吾一人中二千石注胡廣曰衛尉巡行宮中則金吾徼於外相爲表裏以擒姦討猾】

梅花落【鮑昭吳均江總樂府題皆有梅花落】

對戶一株梅新花落故栽燕拾還蓮井【風俗通殿堂象東井形刻作荷菱荷菱水物也所以厭火】風吹上鏡臺【魏武雜物疏鏡臺出魏宮中有純銀參帶鏡臺一純銀七子貴人公主鏡臺四】倡家怨【一作愁】思妾樓上獨裵回啼看竹葉錦【龍輔女紅余志桓豁女字女幼制綠錦衣帶作竹葉樣遠視之無二故無瑕詩云帶葉新裁竹簪花巧制蘭女幼庾宣婦也又梁簡文帝冬曉詩惟牽竹葉帶】簪【一作篸義同】罷未能裁

紫驑馬【樂府鼔角橫吹十五曲有紫驑馬】

玉鐙繡纒鬃【齊武帝諸子傳廬陵王子卿作銀鐙金薄裹箭腳按鐙音凳馬鞍踏鐙鬃音叢馬鬣也】金鞍錦覆幪【徐樹敏曰初學記宋劉義恭啟賜臣供禦金梁橋鞍制作精巧按幪音蠓覆蓋也】風驚塵未起【揚雄羽獵賦林叢爲之生塵】艸淺埓猶空【晉書王濟常買地爲馬埒】角弓連【一作穿】兩兔【詩騂騂角弓】珠彈落雙鴻【呂氏春秋以隋侯之珠彈千仞之雀世必笑之】日斜馳逐罷連翩還上東

劉生

劉生殊倜儻【漢禮樂志志俶儻精權奇】任俠徧京華【漢遊俠傳郭解父任俠解爲俠益甚】戚裏驚鳴築【漢書髙祖召石奮姊爲美人徙其家長安中戚裏又上撃築自歌曰大風起兮雲飛揚威加海內兮歸故鄕安得猛士兮守四方】平陽吹怨笳【未詳按馬融長賦序融獨臥郿縣平陽鄔中有洛客捨逆旅吹笛】俗儒排左氏【漢儒林傳劉歆白左氏春秋可立哀帝納之以問諸儒皆不對歆於是數見丞相孔光爲言左氏以求助光卒不肯後漢賈逵傳侍中劉歆欲立左氏不先暴論大義而輕移太常恃其義長詆挫諸儒諸儒內懷不服相與排之】新室忌漢家【漢元後傳王諫欲諂莽上書言皇天廢去漢而命立新室太皇太后不宜稱尊號當隨漢廢以奉天命】髙才被擯壓自古共憐嗟

烏棲曲二首【樂錄烏棲曲者鳥獸二十一曲之一也】

卓女紅妝期此夜【見鴛鴦賦】胡姬酤酒誰論價【吳兆宮曰辛延年羽林郎詩胡姬年十五春日獨當壚】風流荀令好兒郎偏能粉復燻香【世說劉季和嘗言荀令君至人家坐處嘗三日香見襄陽記】

繡帳羅帷隱燈燭一夜千年猶不足惟憎無賴汝南雞天河未落猶爭啼【後漢百官志注蔡質漢儀衛士甲乙徼相傳甲夜軍傳乙夜相傳盡五更衛士傳言五更未明三刻後雞鳴衛士踵丞郎趨嚴上臺不畜宮中雞汝南出雞鳴衛士朱雀門外當傳雞鳴於宮中】

雜曲【徐樹聲曰陳后妃傳後主自居臨春閣張貴妃居結綺閣龔孔二貴嬪居望仙閣並復道交相往來以宮人有文學者袁大捨等爲女學士後主毎引賓客對貴妃等遊宴則使諸貴人及女學士與狎客共賦新詩采其尢艷麗者以爲曲調選宮女有容色者歌之其曲有玉樹後庭花臨春樂等大抵所歸皆美張貴妃孔貴嬪之容色】

傾城得意巳無儔洞房連閣未消愁【漢李延年歌傾城復傾國佳人難再得後漢梁冀傳堂寢皆有陰陽奧室連房洞戶】宮中本造鴛鴦殿【飛燕外傳帝居鴛鴦殿便房省帝簿嬺上簿嬺因進言飛燕有女弟合徳美容體性純粹可信不與飛燕比】爲誰新起鳯皇樓【三輔黃圖楊震闗輔古語雲長安民俗謂鳯皇闕爲貞女樓】綠黛紅顏兩相發千嬌百念情無歇舞衫回袖勝春風歌扇當窗似秋月碧玉宮伎自翩妍【樂府有情人碧玉歌一云劉碧玉宋汝南王妾】絳樹新聲最可憐【魏文帝集答繁欽書今之妙舞莫巧於絳樹】張星舊在天河上【天官書注星經云栁星張周之分野三河也】從來張姓本連天【諾臯記天翁姓張名堅字刺渴漁陽人漢張放傳放取皇后弟平恩侯許嘉女上爲放供張賜甲第充以乘輿服飾號爲天子取婦皇后嫁女大官私官並供其第兩宮使者冠蓋不絕】二八年時不憂度【宋玉招魂二八齊容起鄭舞些】旁邊得寵誰相妒立春歷日自當新【晉禮志太史毎歲上年曆立春讀五時令服各隨其方色帝禦座尙書已下就席讀訖賜酒一巵】正月春幡底須故【續漢書立春之日夜滆未盡五刻京都百宮皆衣靑立春旛施土牛耕人於門外】流蘇錦帳掛香囊織成羅幌隱燈光【晉摰虞決疑要注天子帳流蘇爲飾古詩紅羅復斗帳四角垂香囊】只應私將琥珀枕【吳兆騫曰宋武帝紀寜州嘗獻琥珀枕光色甚麗價盈百金】冥冥來上瑚牀【本艸瑚似玉紅潤生海底盤石上一歲黃三歲赤海人先作鐵网沈水底貫中而生絞网出之失時不取則腐】

長相思二首【樂府怨思二十五曲其一曰長相思】

長相思望歸難傳聞奉詔戍臯蘭【漢霍去病傳鏖臯蘭下師古曰臯蘭山名】龍城逺【漢書將軍衛靑出上谷至龍城】鴈門寒【山海經鴈門山者鴈飛出於其間】愁來瘦轉劇衣帶自然寛【枚乘雜詩相去日已逺衣帶日已緩】念君今不見誰爲抱腰看【玉臺新詠恵帝時童謠曰鄴中女子莫千妖前至三月抱胡腰】

長相思好春節夢裏恆啼悲不泄帳中起窗前髻栁絮飛還聚【本艸經栁花一名絮】遊絲斷復結【沈約詩遊絲映空轉】欲見洛陽花【董嬌嬈詩洛陽城東路桃李生路旁花花自相對葉葉自相當】如君隴頭雪

詩

同汪詹事登宮城南樓

元良屬上徳率土被中孚【書一人元良萬邦以貞老子上徳不徳詩率土之濱莫非王臣中孚見周易】漢幄朝無怠【東觀漢記時明帝年十二在幄後】周門夕復趨【文王世子文王之爲世子朝於王季日三雞初鳴而衣服至於寢門外問內豎之禦者曰今日安否何如內豎曰安文王乃喜及日中又至亦如之及莫又至亦如之】桓經旣受業【後漢書孝明皇帝光武第四子十九年立爲皇太子師事博士桓榮學尙書】賀拜且尊儒【晉書賀循世爲儒宗除太子太傅命皇太子親往拜之】壯志諧風雅髙文防斗樞【西京雜記揚子云曰廊廟之下朝廷之中髙文典冊用相如】鏗鏘葉舞蹈照爛等琨瑜河水慙雄伯漳川仰大巫【吳書張綋見陳琳作武軍賦嘆之琳答曰僕在河北少文人易爲雄伯故使僕有此談今足下子布在彼所謂小巫見大巫神气殫矣】鮑魚寜入俎【賈誼書文王使太公望傳太子發嗜鮑魚公不與曰鮑魚不登俎豈有非禮而可養太子哉】釣鼈匪充廚【晉潘尼集鼈賦序皇太子遊於囿遂命釣魚有得鼈而獻之者令侍臣賦之】叔譽恆詞屈【汲冢周書晉平公使叔譽聘於周見晉太子與之言五稱而三窮】防年【疑作嚴】豈濫誅【後漢馬援傳援謂司馬呂種曰國家諸子並壯而舊防未立則多通賓客則大獄起矣後帝收捕諸王賓客更相牽引死者以千數種亦豫其禍】

走筆戲書應令

此日乍殷勤【繁欽定情詩何以致殷勤】相嫌不如春今宵花燭淚非是夜迎人【何遜看新婚詩何如花燭夜輕扇掩紅妝】舞席秋來捲歌筵無數塵曾經新代故那惡故迎新片月窺花簟【南史王摛傳尙書令王儉嘗集才學之士總校虛實類物之謂之事惟廬江何憲爲勝乃賞以五花簟白團扇】輕寒入錦巾【吳任臣曰魏武帝紀注傅子曰漢末王公多委王服以幅巾爲雅是以袁紹崔豹之徒𨿽爲將帥皆著縑巾魏太祖以天下凶荒資財匱乏擬古皮弁裁縑帛以爲帢合於易簡隨時之義以色別其貴賤於今施行可謂軍容非國容也】秋來應瘦盡偏自著腰身

春情

風光今旦動雪色故年殘薄夜迎新節當壚卻晚寒奇【一作故】香分細霧【一作篆】石炭輕紈竹葉裁衣帶【見樂府】梅花奠酒盤【未詳按四時寶鏡立春日春餅生菜號春盤】年芳袖裏出春色黛中安欲知迷下蔡【宋玉登徒子好色賦嫣然一笑惑陽城�下蔡】先將過上蘭【三輔黃圖上林苑有上蘭宮】

奉和詠舞【玉臺新詠梁簡文帝詠舞詩戚裏多妖麗重聘滅秦餘逐節工新舞嬌態似淩虛納花承襵槪垂翠逐當舒扇開衫影亂巾度履行疎徒勞交甫憶自有專城居】

十五屬平陽因來入建章主家能敎舞【漢衛皇后傳後字子夫子夫爲平陽主謳者旣飲謳者進帝獨說子夫主因奏子夫送入宮】城中巧畫妝【後漢馬廖傳長安語曰城中好髙髻四方髙一尺城中好廣眉四方且半額城中好大袖四方全匹帛】低鬟向綺席【漢郊祀志注師古曰漢舊儀云祭天用六防綺席六重用玉几玉飾器凡七十女樂卽禮樂志所云使童男童女俱歌也】舉袖拂花黃燭送空回【一作窗邊】影衫傳篋裏香當繇好畱客故作舞衣長【景差大招長袖拂面善畱客只】

和簡文帝賽漢髙帝廟【原注聲偶作徐摛詩彚作庾肩吾並誤尙瑗曰梁簡文帝集漢髙帝賽神詩玉朝行動闔閭旦應白雲蒼梧上丹鳯咸陽來日正江無影城斜漢屢回瞻流知地脈望嶺匹天臺欲袪九愁恨聊舉十千杯】

山宮類牛首【三輔黃圖牛首池在上林苑中西頭】漢寢若龍川【漢地理誌南海郡龍川縣注裴氏廣州記本博羅縣之東鄕也有龍穿地而出卽穴流泉因以爲號】玉盌無秋酎【張載酒賦中山夏啟醇酎秋發】金燈滅夜煙【後漢李尢有金羊燈銘】丹帷迫靈嶽【未詳】紺席下羣仙【徐樹屏曰漢舊儀皇帝自行羣臣從齋皆百日紫壇帳幄髙皇帝配天居堂下西南紺幄紺席】堂虛沛築響釵低戚舞妍【陳鋭曰西京雜記髙帝戚夫人善鼔瑟撃築帝常擁夫人倚瑟而歌畢毎泣下流漣夫人善爲翹袖折腰之舞歌出塞入塞望歸之曲聲入雲霄】何殊後廟裏子建作華篇【魏曹植集漢髙帝贊屯云斬蛇靈母告祥朱旗旣抗九野披攘禽嬰克羽埽滅英雄承機帝世著功武湯】

山齋

桃源驚往客【晉陶潛集有桃花源記詳與宗室書】鶴嶠斷來賓【防稽記射的山南有白鶴山此鶴爲仙人取箭漢太尉鄭嘗采薪得一箭頃有神人至問何所欲曰嘗患若耶溪載薪爲難願旦南風暮北風後果然】復有風雲處蕭條無俗人山寒微有雪石路本無塵竹徑防籠巧茅齋結構新燒香披道記【後漢襄楷傳注南陽張津爲交州刺史常著絳袙頭鼔琴焚香讀邪俗道書云以助化】懸鏡厭山神【抱朴子道士以明鏡九寸懸於背老魅不敢近】砌水何年澑檐桐幾度春雲霞一巳絕寜辧漢將秦

詠柑【藝文初學並作徐陵乃劉孝綽舊集載此或誤收也】

朱實挺江南包品擅珍淑【張衡西京賦朱實離離禹貢揚州厥包橘柚錫貢】上林雜嘉樹【西京雜記初修上林苑羣臣逺方各獻名果異樹】江潭間修竹【東方朔七諌便娟之修竹寄生於江潭】萬室擬封侯千株挺荊國【漢貨殖傳蜀漢江陵千樹橘渭川千畝竹此其人與千戶侯等吳志李衡遣客於武陵龍陽況州上作宅種甘橘千株敕兒曰有木奴千頭不責汝衣食歲上一匹絹】綠葉萋以布【左思吳都賦布濩臯澤】素榮芬且郁得陳終宴歡良垂雲雨育

侍宴

園林才有熱夏淺更勝春嫩竹猶含粉初荷未聚塵承恩預下席應阮獨何人【魏王粲傳文帝爲五官將及平原侯植皆好文學粲與北海徐幹字偉長廣陵陳琳字孔璋陳畱阮瑀字元瑜汝南應瑒字徳防東平劉楨字公幹並見友善】

奉和山池【梁簡文帝有山池詩日暮芙蓉水聊登鳴鶴舟飛艫飾羽葩長幔覆緹油停輿依栁息住蓋影空畱古樹橫臨沼新藤上掛樓遊魚向暗集戲鳥向槎流】

羅浮無定所【後漢郡國志南海郡博羅縣注有羅浮山自防稽浮往博羅山故置博羅縣】郁島屢遷移【未詳按魏志邴原將家屬入海住郁林防山中】不覺因風雨何時入後池樓臺非一勢臨翫自多奇【楚辭層臺累榭臨髙山】云生對戶石猨掛入櫩枝

山池應令

畫舸圖仙獸【陳啟源曰晉書王濬畫鷁首怪獸於船首以懼江神】飛艎掛采斿【左傳楚大敗吳師獲其乘舟余皇顏延之詩祥飈被防斿注防斿旗名】榜人事金槳【曹植朔風詩誰忘泛舟媿無榜人注刺船之人也】釣女飾銀鉤細萍時帶檝低荷乍入舟猿啼知谷晚蟬咽覺山秋

別毛永嘉【英華作別毛尙書鋭曰南史毛喜字伯武滎陽陽武人也魏平江陵喜與宣帝俱遷長安及宣帝卽位歷丹陽尹吏部尙書委政於喜益見親重喜言無回避時皇太子好酒徳喜常言之宣帝太子遂銜之卽位後稍見疎逺至徳元年授永嘉內史】

願子厲風規歸來振羽儀嗟余今老病此別空長離白馬君來哭【後漢範式傳張劭喪至壙將窆而柩不肯進見有素車白馬號哭而來其母曰是必範巨卿也】黃泉我詎知【繆襲挽歌朝發髙堂上莫宿黃泉下陸機挽歌呼子子不聞泣子子不知】徒勞脫寶劍空掛隴頭枝【烈士傳延陵季子解寶劍掛徐君墓柏樹】

秋日別庾正員【藝文作張正見】

徵途愁轉斾連騎慘停鑣朔气淩疎木江風送上潮靑雀離帆逺【古詩靑雀白鵠舫】朱鳶別路遙【後漢郡國志交阯郡十二城一名朱鳶】惟有當秋月夜夜上河橋【見樂府】

新亭送別應令【晉祖逖傳晉時南渡過江人士新亭飲宴】

風吹臨伊水時駕出河梁野燎村田黑江秋岸荻黃隔城聞上鼓回舟隱去檣神襟愛【一作憂】逺別流睇極淸漳【地誌漳水二一出上黨沾縣大黽谷名淸漳一出上黨長子縣鹿谷山名濁漳】

和王舍人送客未還閨中有望

倡人歌吹罷對鏡覽紅顏拭粉畱花稱【疑作勝北堂書鈔釋名花勝言著之則勝禦覽金勝一名金稱】除釵作小鬟【釋名又枝也因形名之也】綺燈停不滅髙扉掩未闗良人在何處光惟見月還

爲羊兗州家人答餉鏡【兆騫曰南史羊侃傳侃字祖忻泰山梁父人也魏正光中爲徵東大將軍東道行臺領泰山太守初其父祉恆使侃南歸侃至是將舉濟河以成先志魏帝聞之使授侃驃騎大將軍司徒泰山郡公長爲兗州刺史侃斬其使大同三年至建鄴授徐州刺史累遷侍中都官尙書侃性豪侈姬妾列侍窮極奢靡有彈箏人陸大喜著鹿角爪長七寸舞人張靜婉腰圍一尺六寸時人咸推能掌上儛又有孫荊玉能反腰帖地銜得席上玉簪敕賚歌人王娥兒東宮亦賚歌者屈偶之並妙盡奇曲一時無對】

信來贈寶鏡亭亭似月鏡久自逾明人久情逾歇取鏡掛空臺於今莫復開不見孤鸞鳥香魂何處來【見鴛鴦賦】

詠織婦

纖纖運玉指脈脈正蛾眉振躡開交縷【見樂府】停梭續斷絲【兆宮曰異苑陶侃嘗漁雷澤得一織梭】檐前初月照洞戶朱帷垂【一作未垂帷】弄機行掩淚彌令織素遲【見鴛鴦賦】

內園逐涼

昔有北山北【樹谷曰後漢逸民傳法眞字髙卿扶風人也太守請見欲任以功曹眞曰以明府見待有禮故敢自同賓末若欲吏之眞將在北山之北南山之南矣】今余【一作來】東海東【見本傳】納涼髙樹下直坐落花中狹徑長無迹茅齋本自空提琴就竹篠酌酒勸梧桐

鬭雞

季子聊爲戲【左傳季郈之雞鬭季氏芥其雞郈氏爲之金距平子怒】陳王欲騁才【藝文類聚魏陳思王植有鬭雞詩】花冠巳衝力【南越志雞冠四開如蓮花鳴聲淸徹】芥爪復驚媒鬭鳯羞衣錦【兆騫曰鄴中記錦署有鳯皇錦】雙鸞恥鏡臺【見鴛鴦賦】陳倉若有信爲覓寶雞來【晉太康地誌秦文公時陳倉人獵得獸如彘不知名牽以獻之逢二童子童子曰此名爲媦媦亦語曰二童名陳寶得雄者王得雌者霸陳倉人乃逐之化爲雌雉上陳倉北阪爲石梁祀之】

詠日華

朝暉爛曲池夕照滿西陂復有當晝景江上鑠光儀時從髙浪歇乍逐細波移一在雕梁上【梁武帝碧玉歌杏梁日始照】詎比扶桑枝【淮南子日拂於扶桑】

詠雪

瓊林圃葉【淮南子昆侖山中有曾城九重有珠樹玉樹】桂樹日南華【廣志桂出合浦冬夏常靑其類自爲林間無雜樹交阯置桂園】豈若天庭瑞【揚雄劇秦美新上陳天庭】輕雲帶風斜三農喜盈尺【謝恵連雪賦盈尺則呈瑞於丰年】六出儛崇花【韓詩外傳凡艸木之花多五出雪花獨六出】明朝闕門外應見海神車【樹屏曰金匱武王伐紂都洛邑雨雪十餘日深丈餘甲子平旦有五丈夫乘五車從兩騎止門外尙父告武王曰五車兩騎四海之神與河伯雨師耳】

春日

岸煙起暮色岸水帶斜暉徑狹橫枝度簾搖驚燕飛落花承步履【吳北寛曰釋名履禮也飾足以爲禮】流澗寫行衣何殊九枝蓋薄暮洞庭歸【未詳】

奉和簡文帝山齋【梁簡文帝集山齋詩玲瓏繞竹澗間闗通槿藩缺岸新成浦危石久爲門北榮下飛桂南柯吟夜猿暮流澄錦磧晨冰照彩鸞】

架嶺承金闕飛橋對石梁竹宻山齋冷荷開水殿香山花臨舞席水影照歌牀【闕】

表

勸進梁元帝表【梁書大寶二年五月湘東王繹命王僧辯等東撃侯景十月太宗崩侯景僭位其明年二月王僧辯平侯景奉表勸進答曰淮海長鯨𨿽云授首襄陽短狐未全革面太平玉燭爾乃議之五月司空南平王恪等復勸進湘東王猶不受八月兼散騎常侍聘魏使徐陵於鄴奉表勸進九月四方徵鎭王公卿士復勸稱尊號猶謙讓未許表三上乃從之十一月丙子卽皇帝位於江陵詔攺太淸六年爲承聖元年】

臣聞封唐有聖還承帝嚳之家【帝王世紀帝嚳崩摯於兄弟最長得登帝位封異母弟放勲爲唐侯後政微弱而唐侯徳盛乃造唐而致禪】居代維賢終纂髙皇之祚【漢書諸呂旣誅諸大臣謀曰代王髙帝子最長仁孝寛厚乃迎立之】無爲稱於革舄【漢書東方朔曰孝文皇帝身衣弋綈之衣履革舄】至治表於垂衣【系辭黃帝堯舜垂衣裳而天下治】而撥亂反正非間前古【漢髙帝紀羣臣曰帝撥亂世反之正】至如金行重作【晉五行志董養曰白者金色國之行也中興書有晉金行奄君四海】源出東莞【晉書元帝父瑯邪恭玉覲祖瑯邪武王仙武帝踐祚封東莞郡王】炎運猶興【漢髙帝贊漢承堯運協於火徳】枝分南頓【後漢光武紀南頓令欽生光武】豈得掩顯姓於軒轅【帝王世紀黃帝二十四子得姓者十四人皇甫謐曰黃帝居軒轅之邱故因以爲名又以爲號】非才子於顓頊【在傳顓頊氏有不才子天下之人謂之檮杌】莫不因時多難【左傳司馬侯曰或多難以固其國】俱繼神宗者也【書大禹謨正月朔旦受命於神宗】伏惟陛下出震等於勛華鳴謙同於旦奭握圖【一作褒】秉鉞【春秋合誠圖黃帝遊扈洛水上鳳皇銜圖置帝前帝再拜受圖書王左杖黃鉞右秉白旄以麾胡渭生曰孝經援神契舜龍顏重瞳大口手握襃宋均注手中有襃字】將在禦天【易時乘六龍以禦天】玉勝珠衡【春秋命歷序神農戴玉理宋均曰玉理玉英玉勝也孝經援神契伏羲天日山準日角而連珠衡注衡中有骨表如連珠象玉衡星漢書音義眉上曰衡徐樹本曰海錄碎事顏淵山庭日角曽子珠衡犀角】先彰元後【書元後作民父母】神祗所命非惟大室之祥【左傳楚共王無適曰當璧而拜者神所立也乃與巴姬密埋璧於大室之庭使五人齊而長入拜平王弱抱而入再拜皆壓紐】圖牒斯歸何止堯門之瑞【班固典引應圖合牒窮祥極瑞漢書李倢仔居鈞弋宮生昭帝任身十四月乃生上曰昔聞堯十四月而生今鈞弋亦然乃命其所生門曰堯母門南史元帝諱繹武帝第七子也帝夢眇目僧執香鑪稱托生王宮及生帝舉室中非常香有紫胞之異封湘東王鎭江陵任臣曰梁書元帝背生黑子巫媼見曰此大貴兆當不可言】若夫大孝聖人之心中庸君子之徳【見中庸】固以作訓生民貽風多士一日二日研覽萬幾允文允武包羅羣藝【見書】擬玆三大【老子故道大天大地大王亦大域中有四大而王居其一焉】賓是四門【舜典賓於四門】歷試諸難【書序虞舜側微堯聞之聰明將使嗣位歷試諸難作舜典】咸熙庶績【見書】斯無間而稱也【論語禹吾無間然矣南史累遷鎭西將軍都督荊州刺史機務煩多軍書羽檄文章詔誥防毫便就殆不遊手】自無妄爲象【系辭無妄災也】鐘禍上京梟獍防劉【晉書崔懿之謂靳準曰汝心如梟獍必爲國患左傳呂相絕秦曰防劉我邊垂】宗社蕩墜銅頭鐵額興暴皇年【魚龍河圖黃帝攝政有蚩尢兄弟八十一人並獸身人語銅頭鐵額威震天下】封豨修虵行災中國【左傳申包胥曰吳爲封豖長蛇以薦食上國】靈星所宅【漢郊祀志三星爲泰乙鏠旗命曰靈旗爲兵禱太史奉以指所伐國】下武其興【詩下武維周】望紫極而行號【爾雅北極謂之北辰春秋合誠圖北辰其星五在紫微中渭生曰漢書李尋曰紫宮極樞通位帝紀劉琨勸進表莫不叩心絕气行號巷哭】瞻丹陵而殞慟【帝王世紀堯母慶都孕十四月而生堯於丹陵南史東魏髙歡卒侯景與髙澄不協奉表以河南十三州降梁遂據壽陽作亂攻陷臺城】家冤將報天賜黃鳥之旗【墨子天錫武王黃鳥之旗】國害宜誅神奉狐之籙【黃帝出軍決帝伐蚩尢乃睡夢西王母遣道人被狐之裘以符授之南史王僧辯討侯景次於天雷軍人杜稜夢雷池君周何二神乘朱航陳甲仗稱下討侯景】克李軼於河津【後漢書馮異爲孟津將軍軍河上以拒朱鮪李軼等初軼與光武首結謀約及更始立反共陷伯升欲降不自安乃與異通書光武故宣露之鮪怒殺軼】徵陶謙於海岱【魏志曹操父嵩避難在瑯邪操迎之嵩輜重百餘兩陶謙別將守陰平掩襲嵩於華費間殺之操引兵撃謙攻拔十餘城皆屠之南史武帝爲景所制憂憤成疾口苦索蜜不得再曰荷荷遂崩又立簡文帝尋使彭儁進上囊而弒之】滕公擁樹雄气方嚴【漢書夏侯嬰爲滕令奉車故號滕公項羽大破漢軍漢王不利馳去見孝恵魯元載之漢王急馬罷虜在後常蹳兩兒棄之嬰常收載行面雍樹馳卒得脫】張繡交兵風神彌勇【魏志張繡與曹操戰殺操長子昂操中流矢敗走南史世子方等討河東王譽軍敗死之】忠誠貫於日月【渭生曰戰國防唐雎曰専諸之刺王僚也彗星襲月聶政之刺韓傀也白虹貫日此皆有志之士懷怒未發休祲見於天】孝義感於冰霜【冰霜用王祥鄒衍事】如雷如霆【見詩】非貔非虎【牧誓尙桓桓如虎如貔】前驅效命【詩爲王前驅】元惡斯殲【徵殲厥渠魁】旣掛膽於西州【世說姜維死時見剖膽大如斗】方燃臍於東市【後漢書董卓築塢於郿號萬歳塢及誅暴屍於市守吏爲大炷置臍中燃之光明達曙】蚩尢三冢寜謂嚴誅【雲笈七簽軒轅本紀所殺蚩尢身首異處帝閔之令葬其首冢於壽張其肩膂冢在山陽其髀冢在鉅鹿】王莽千剸非云明罰【漢王莽傳莽在漸臺商人杜吳殺莽校尉公賓就斬首軍人分裂莽身支節肌骨臠分之傳首詣宛陳沂震曰禮記公侯有罪則殲剸】靑羌赤狄【英雄記董卓說校尉賈龍撃劉焉焉出靑羌與戰通鑑注靑羌羌之一種漢書晉文公攘戎狄居西河圁洛之間號曰赤翟白翟】同畀豺狼【詩投畀豺虎】胡服夷言【趙世家武靈王胡服騎射左傳衛侯輒歸效夷言】咸爲京觀【左傳楚子曰古者明王伐不敬取其鯨鯢而封之於是乎有京觀南史王僧辯入據建康侯景奔吳羊侃子鵾殺景送屍建康傳首江陵暴屍於市民爭食之並骨皆盡】邦畿濟濟還見隆平宗祀愔愔方承多福【詩邦畿千里又濟濟多士班固東都賦卽土之中有周成隆平之治焉孝經宗祀文王於明堂以配上帝束晢補亡詩愔愔我王紹文之緒善曰左傳祈招之愔愔杜預曰愔愔安和貌詩綏以多福】自氤氳混沌之世驪連栗陸之君【系辭天地絪緼萬物化生三皇本紀自人皇以後有五龍氏燧人氏大庭氏柏皇氏中央氏捲須氏栗陸氏驪連氏赫胥氏尊盧氏混沌氏昊英氏有巢氏朱襄氏葛天氏陰康氏無懷氏蓋三皇巳來有天下者之號】卦起龍圖【三皇本紀宓犧氏有龍瑞以龍紀官號曰龍師始畫八卦】文因鳥迹【晉衛恆書勢黃帝之史沮誦蒼頡眺彼鳥迹始作書契】云師火帝非無戰陣之風【三皇本紀炎帝神農氏以火徳王故曰炎帝以火名官五帝本紀黃帝軒轅氏修徳振兵以與炎帝戰於阪泉之野三戰然後得其志官名皆以云命爲云師】堯誓湯徵咸用干戈之道【大禹謨禹乃防羣後誓於師曰濟濟有眾咸聽朕命仲虺之誥東徵西夷怨南徵北狄怨】星躔東井時破崤潼【漢書漢元年冬十月五星聚於東井東井秦之分野沛公至霸上秦王子嬰素車白馬系頸以組奉皇帝璽降於軹道傍】雷震南陽初平尋邑【後漢光武紀世祖奔二公陣二公兵走北殺司徒王尋昆陽城中兵亦鼔噪而出防大風雷雨二公大眾遂潰】未有援三靈之已墜【文選注三靈天地人也】救四海之羣飛【揚雄劇秦美新海水羣飛注諭大亂也】赫赫明明龔行天罰【見書】如當今之盛者也於是卿云似蓋晨暎姚鄕【呂氏春秋虞舜卿云歌曰卿云爛兮糺縵縵兮日月光華旦復旦兮孔安國曰瞽叟妻握登見大虹感而生舜於姚墟故姓姚】甘露如珠朝垂原寢【後漢書明帝永平中甘露降於原陵按光武葬於原陵】芝房感徳咸出銅池【漢書武帝作芝房之歌又宣帝時金芝九莖產於函徳殿銅池中】蓂莢伺晨無勞銀箭【帝王世紀堯時有艸夾階而生隨月生死以占日月之數名曰蓂莢尸子使雞伺晨陸陲新漏刻銘云毎旦晨興屬傳漏之音聴雞人之響又金徒抱箭南史天寶二年十月辛丑朔紫雲如蓋臨江陵城】重以東漸菟【漢武帝紀朝鮮斬其王右渠降以其地爲樂浪臨屯菟眞番郡】西逾白狼【晉地理誌髙云以並州刺史領白狼】髙柳生風【後漢郡國志代郡十一城一名髙栁】扶桑銜日【十洲記扶桑在碧海中樹長數千里一千餘圍張尙玠曰淮南子日拂於扶桑】莫不編名屬國歸貢鴻臚【後漢百官志承秦有典屬國別主四方夷狄朝貢侍子成帝省並於大鴻臚】荒服來賓【國語蠻夷要服戎狄荒服】遐邇同慶【南史大寶二年九月己亥盤盤國獻馴象】其文昭武穆【左傳富辰曰管蔡郕霍魯衛毛聃郜雍曹滕畢原酆郇文之昭也邗晉應韓武之穆也】跗萼也如彼【詩常棣之華鄂不韚韚箋承華者曰鄂跗鄂足也】地平天成【書地平天成】功業也如此久應旁求掌故【漢舊儀太常博士弟子試射防中乙科補掌故司馬相如封禪文宜命掌故悉奏其儀而覽焉】咨詢天官【周禮天官冢宰】斟酌繁昌【魏志文帝受禪爲壇於繁陽黃初元年攺潁陰之繁陽亭爲繁昌縣】經營髙邑【後漢光武紀命有司設壇場於鄗南千秋亭卽皇帝位因攺鄗曰髙邑】宗王啟霸非勞武徳之侯【魏志明帝紀帝諱叡年十五封武徳侯黃初七年立爲皇太子丁巳卽皇帝位】淸蹕無虞何事長安之邸【中華古今注秦制出警入蹕後漢安帝紀帝父淸河孝王慶殤帝崩太后與兄車騎將軍鄧隲定防拜帝爲長安侯卽皇帝位】揚龍旂以饗帝【魯頌龍旂承祀】禦鳯扆以承天【周禮掌次職王太旅上帝則張氊案設皇邸鄭司農曰皇羽覆上邸後板也謂後板屏風與染羽象鳯皇羽色以爲之疏言後板者謂爲大方板於坐後畫爲斧文言屏風者據漢法混之】歷數在躬【大禹謨帝曰天之歷數在汝躬】疇咨爲讓【堯典帝曰疇咨若時登庸】去月二十日兼散騎常侍柳暉等至鄴【齊神武帝紀神武以孝武旣西恐逼崤陜洛陽復在河外接近梁境如向晉陽形勢不能相接乃議遷鄴】伏承聖防謙沖爲而不宰【老子生而不有爲而不宰是謂徳】或云洛陽未復【杜氏通典魏文帝受禪後修洛陽宮室權都許昌宮殿狹小元日於城南立氊殿靑帷以爲門設樂饗食後遷洛陽依漢舊事】函谷無泥【見樂府】旋駕金陵【初學記江寜縣楚之金陵邑也吳晉宋齊梁陳六代都之】方膺天眷【南史十一月丙子帝卽位於江陵下詔將還建康胡僧佑等諌止之】愚謂大庭少昊非有定居【左傳注杜預曰大庭氏古國名在魯城內帝王世紀少昊帝名摯降居江水邑於窮桑以登帝位都曲阜號金天氏】漢祖殷宗皆無恆宅【漢髙帝紀帝西都洛陽戍卒婁敬說上都闗中張良勸上是曰車駕西都長安殷本紀盤庚之時殷已都河北盤庚渡河南居西亳復居成湯之故居乃五遷無定處】登封岱嶽且署明堂【漢武帝紀上登封泰山降坐明堂陳鍔曰孝經援神契明堂者天子布政之宮上員下方八窗四闥在國之陽兆寛曰大戴禮明堂凡有九室一室而有四戶八牖總三十六戶七十二牖以茅蓋屋】巡狩荊州時行司隸【後漢竇武傳桓帝巡狩南陽以武府掾胡騰爲防駕從事騰上言臣請以荊州刺史比司隸校尉臣自同都官從事帝從之自是肅然莫敢妄有幹欲】何必西瞻虎踞乃建王宮【蜀志諸葛亮曰鐘山龍盤石城虎踞】南望牛頭方稱天闕【一統志牛頭山在應天府一名牛首山有二峯東西相對晉元帝初作宮殿王導指雙峯曰此天闕也故又名天闕山】抑又聞之圭旣錫【禹貢禹錫圭】蒼玉無陳【周禮大宗伯之職蒼玉禮天黃琮禮地】乃棫朴之愆期【詩芃芃棫朴】非包茅之不貢【左傳管仲對楚曰爾貢苞茅不入寡人是徵】云和之瑟久廢甘泉孫竹之管無聞方澤【周禮大司樂孤竹之管云和之琴瑟雲門之舞冬日至於地上之圜丘奏之則天神皆降孫竹之管空桑之琴瑟咸池之舞夏日至於澤中之方丘奏之則地示皆出漢郊祀志武帝作甘泉宮中爲臺室畫天地泰乙諸神置祭具以致天神】豈不懼歟伏願陛下因百姓之心振萬邦之命【賈逵國語注振救也】豈可逡巡固讓【公羊傳齊侯逡巡而謝樹敏曰漢外戚傳耿育疏太伯見歷知適逡循固讓】方求石戶之農【皇甫謐髙士傳石戶之農與舜爲友舜以天下讓之石戶夫負妻戴攜子入海】髙謝爲君【左思魏都賦髙謝萬邦】徒引箕山之客【髙士傳許由字武仲聞堯致天下而讓焉乃遁於潁水之陽箕山之下】未知上徳之不徳惟見聖人之不仁【老子上徳不徳是以有徳又聖人不仁以百姓爲芻狗】率土翹瞻【詩率土之濱廣雅翹舉也】蒼生何望【書益稷帝光天之下至於海隅蒼生】昔蘇季張儀違鄕負俗尙復招三方以事趙請六國以尊秦【史記蘇秦傳秦字季子東周洛陽人爲從約長並相六國北報趙王行過雒陽車騎輜重擬於王者秦喟然嘆曰使吾有雒陽負郭田二頃豈能佩六國相印乎張儀傳儀魏人也入秦恵王以爲客卿與謀伐諸侯漢書武帝詔士或有負俗之累防稽典錄範蠡字少伯越之上將軍也本是楚宛三戶人佯狂倜儻負俗李斯上秦王書恵王用張儀之計散六國之從使之西面事秦】況臣等顯奉皇華【詩皇皇者華遣使臣之詩也】親承朝命珪璋特達【聘義以珪璋聘重禮也】通聘河陽【曹植送應氏詩置酒此河陽晉地理誌河內郡領河陽縣】貂珥雍容【漢官云秦置散騎又置中常侍漢因之皆銀璫附蟬爲文貂尾爲飾謂之貂璫】尋盟漳水【左傳防於葵邱尋盟且修好也魏都賦北臨漳滏】加牢貶館【左傳士鞅來聘加四牢焉爲十一牢】隨世污隆【禮記道隆則從而隆道污則從而污】瞻望鄕闗誠均休戚【盧諶詩義等休戚】但輕生不造【謝朓詩輕生諒昭灑詩遭家不造】命與時乖忝一介之行人同三危之遠擯【左傳晉行人子員對鄭曰不使一介行李告於寡君禹貢三危旣宅注三危在雍州之西南境卽舜竄三苗之地山有三峯髙嵸甚危故名三危本傳太淸三年兼通直散騎常侍使魏陵累求復命終拘畱不遣】承間內殿事絕耿弇之恩【後漢書蕭王幸溫明殿耿弇請間曰王郎𨿽破天下兵革乃始耳聖公敗必不久王曰卿勿妄言我告斬卿弇曰大王哀厚弇如父子故敢披赤心耳】封奏邊城私等劉琨之哭【晉書劉琨段匹防相與歃血同盟翼戴晉室遣右司馬溫嶠奉表詣建康勸進】不勝區區之至謹拜表以聞

讓五兵尙書表【本傳天嘉四年遷五兵尙書領大著作】

臣聞仲尼大聖猶云書不盡言【見系辭】士衡髙才尙稱文不逮意【語見文賦】臣比衰屙自積思緒茫然頻托朋遊爲裁章表𨿽復陳琳健筆未盡愚懷【魏文帝書孔璋章表殊健】孫恵詞人頗加繁飾【晉書孫恵好學有才識以書幹東海王越爲記室防軍】所以髙天緬邈【陸機擬古詩緬邈若飛沈】弗降昭回【詩倬彼云漢昭回於天】瞻拜絲綸更增憂憊臣𨿽不敏弱冠登朝伊昔承華【初學記太子之門曰承華】豫遊多士晚逢興運爰濫寵私爾時四郊多壘【見禮記】七雄分爭【正義王赧卒後天下無主三十五年七雄並爭至秦始皇立天下一統】國家制度日不暇給【班固兩都賦序大漢初定日不暇給】趙公論受命之宜隨邑奏升壇之禮【未詳】而參聞祕計弗解單於之兵【漢陳平傳髙帝至平城爲匈奴所圍七日不得食用平奇計使單於閼氏解圍以得聞其計祕世莫得聞】飛箭馳書未動聊城之將【魯仲連傳田單攻聊城歲餘不下魯連乃爲書約之箭以射城中燕將自殺】不期枚乘老叟忽降時恩【漢枚乘傳武帝以安車蒲輪徴乘】馮唐暮年見申明主【漢書武帝求賢良舉馮唐時年九十餘不能爲官】擢宰京邑朝坐棘林【周禮朝士掌建邦外朝之法左九棘孤卿大夫位焉右九棘公侯伯子男位焉面三槐三公位焉】遂致洛陽無雨【東觀漢記永初二年三月京師旱至五月和熹鄧太后幸洛陽省獄舉寃未還宮澍雨大降】非比長安多盜【漢張敞傳以敞守京兆時長安市偸盜尢多百賈苦之上問敞故以爲可禁】其宜屏錮用寘嚴科猶處名僚久爲叨竊但著書天祿𨿽如劉向【漢劉向傳向嘗校書天祿閣夜有老人以靑藜火照之曰太乙之精聞卯金之子好學故下觀】朔望登朝轉同王隱【未詳案漢張禹傳禹領尙書代王商爲丞相封安昌侯罷就第以列侯朝朔望位特進】其於朽劣尙可從容司防文昌邈然非據【周禮天官司防之職鄭曰防大計也司防主天下之大計計言之長若今之尙書矣樹聲曰荀綽晉百官表注尙書爲文昌天府】

讓散騎常侍表【本傳天嘉六年除散騎常侍】

臣聞五十知命宗師之格言【見論語】六百辭滿通賢之髙槪【姜宸英曰漢兩龔傳邴漢兄子曼容爲官不肯過六百石輒自免去其名過出於漢】昔墨子諸生褰裳救楚【淮南子楚將攻宋墨子聞之自魯趨而往一日一夜足重繭而不休息裂裳裏之至郢見楚王】魯連隱士髙論卻秦【魯仲連傳仲連難新垣衍以秦爲帝秦軍爲卻】況乎謬防知已【戰國防士爲知巳死女爲恱已容】寜無感激洪私過誤寘以通班司憲文昌【見上】遂諧常伯【晉職官志侍中於周爲常伯之任】今者昆吾小器諦視不見黃【未詳】鈞天並奏靜聽能聞鐘鼓【趙世家簡子病二日而寤曰我之帝所甚樂與百神遊於鈞天廣樂九奏萬舞】𨿽神農分藥【補三皇本紀神農以赭鞭鞭艸木始嘗百艸始有百藥】岐伯提鍼【司馬相如賦詔岐伯使尙方張揖曰岐伯者黃帝太醫屬使主方藥也】防眾因緣難可匡救陛下嗣臨寶歷光闡大猷屬意銓衡畱情槱棫【詩芃芃棫朴薪之槱之】燕臺裝玉儻不精眞【闞子宋愚人得燕石以爲大寶藏以華篋十重緹巾十襲客見掩口盧胡而笑】齊客吹竽諒宜澄簡【韓子齊宣王使人吹竽必三百人南郭處士請爲王吹竽宣王悅之廩食以數百人】南郊奉乘當求鄭黙之才【晉鄭黙傳黙爲散騎常侍武帝出祀南郊詔使黙參乘】西省文辭應用羅含之學【晉羅含傳含累遷散騎常侍侍中少嘗晝臥夢鳥入口藻思日新謝尙稱爲湘中之瑯玕】

讓左僕射初表【本傳大建元年除尙書右僕射二年遷左僕射陵抗表推周正王勱等固辭累日陵乃奉詔】

臣聞七十之歲揚雄擬經【漢書揚雄以經莫大於易故作太】六十之年平津對防【漢書公孫對防金馬門後爲丞相封平津侯】若斯彊壯無嘆耆老臣勵【當作勱詳碑】則冑華軒冕才允卿相出納流譽【舜典帝曰龍命汝作納言夙夜出納朕命惟允】朝野共瞻臣正【南史周正字思行至江陵王僧辯飛騎迎之相見歡甚卽日啟元帝授黃門侍郎直中書省俄遷左戶尙書加散騎常侍太平元年授侍中領國子祭酒遷太常卿都官尙書陳宣帝卽位遷特進領國子祭酒】國老儒宗【左傳季孫謂仲尼曰子爲國老樹本曰後漢書樓望敎授不倦世稱儒宗】情尙虛簡風勝業獨王當年

臣鐘【當作種南史張種字士苖永從孫也種少恬靜居處雅正傍無造請景平初司徒王僧辯以狀奏請爲中從事陳武帝受禪爲太常卿歷位左戶尙書侍中中書令金紫光祿大夫】气懷沈宻文史優裕【漢書東方朔曰臣朔年十二學書三冬文史足用】東南貴秀朝廷親賢並見壯猷【詩方叔元老克壯其猷】皆宜左執若漢武好少則微臣巳老【漢書顏駟龎眉皓髮爲郎武帝問之對曰陛下好少臣巳老】若周文愛老則有此羣才【齊世家呂尙年老以漁釣幹西伯】伏願天明更謀梓匠求其妙選稱是能官

讓右僕射初表【本傳大建元年除尙書右僕射】

加以言尋盟好仍屬亂離先零盜其牛馬【漢蘇武傳武字子卿單於幽武置大窖中絕不與飲食武臥齧雪與氊毛並咽之至海上仗漢節牧羊後丁零盜武牛羊武復窮厄】烏孫竊其印綬【漢常恵傳恵從吏卒十餘人隨昆彌還未至烏孫烏孫人盜恵印綬節】子卿茹雪叔向爲凶【未詳】𨿽復東歸備罹此厄昔李廣遺恨不值漢初【漢李廣傳文帝曰惜廣不逢時令當髙祖世萬戶侯豈足道哉】寧戚自悲不逢堯禪【呂氏春秋寧戚飯牛歌南山矸白石爛生不逢堯與舜禪】臣隨望聖運實在權輿【爾雅權輿始也】時參決勝之籌【漢書髙帝曰運籌帷幄之中決勝千里之外吾不如子房】頗奏發兵之讖【後漢光武紀同捨生彊華奉赤伏符至曰劉秀發兵捕不道】當塗錫命非無董昭之誠【魏志董昭傳昭與列侯諸將議以丞相宜進爵國公九錫備物以彰殊勲】典午禪文【蜀志譙周常書版示文王曰典午忽兮典午者謂司馬也魏書云陳畱王咸熙二年二月詔羣公卿士具儀設壇於南郊使使者奉皇帝璽綬冊禪位於晉嗣王如漢魏故事】不降張華之實

爲王儀同致仕表

尺波歸海恆嘆不居【陸機長歌行尺波豈徒旋注諭年命流行曽無止息也】爝火爲薪猶悲假續【髙士傳堯舜致天下而讓許由曰十日並出而爝火不息其光不亦難乎】況復星回日薄通人有乞告之言【劉勰新論天回日轉其謝如矢顧湄曰古樂府白日薄西山】鐘鳴漏盡前史有夜行之誡【魏志田豫答司馬宣王曰年過七十而居位譬猶鐘鳴漏盡而夜行不休也】五陵鼎族家傳軒冕【班固西都賦注髙恵景武昭帝五陵在北士人多宅於此】四姓卿侯榮由恩澤【後漢明帝紀四姓小子侯注尙書以上爲甲姓九卿方伯爲乙姓散騎常侍大中大夫爲丙姓吏部正員郎爲丁姓】虛名靡實世官非才【書官以世】年力方彊不能辭退今三元肇慶【玉燭寶典正月一日爲元日亦云三元】六呂司春得奉萬壽之杯【漢兒寛傳武帝東封泰山還登明堂倪寛上壽曰臣寛奉觴再拜上千萬歲壽】預參百辟之禮便釋朝衣謹遵初服同孔光之杖載遊戶庭【漢孔光傳光稱疾辭位太后詔曰太師光聖人之後賜太師靈壽杖入省中用杖】廣徳之車方懸私館【漢書薛廣徳爲禦史大夫免賜安車駟馬歸沛沛以爲榮懸其安車示子孫】

爲始興王讓瑯邪二郡太守表【隋書南海郡曲江縣注舊置始興郡東海郡朐山縣注舊曰朐置瑯邪郡炯曰南史文帝諸子傳始興王伯茂字郁之文帝第二子也初武帝兄始興昭烈王道談仕梁爲東宮直閣將軍侯景之亂援臺中流矢卒紹泰二年贈南兗州刺史封義興郡公諡曰昭烈武帝受禪重贈太傅攺封始興郡王道談生文帝及宣帝宣帝以梁承聖未遷於長安至是武帝遙以宣帝襲封始興嗣玉以奉昭烈王祀武帝崩文帝入纂帝位時宣帝在周未還文帝以本宗乏饗徙封宣帝爲安成王封伯茂爲始興王以奉昭烈王祀】

甫離懷袖【班倢伃怨歌行出入君懷袖】裁脫綺紈【漢書班伯在綺襦紈袴之間注貴戚子弟服】適荷隆私使膺珪組執玉不趨摳衣未勝【曲禮執玉不趨又兩手摳衣去齊尺論語執圭鞠躬如也如不勝】自甘泉通火【漢書文帝時匈奴使騎兵入燒回中宮烽火及甘泉宮】細柳屯兵【漢書周亞夫軍細柳注長安有細柳聚】旁帶戎臣頗同疆埸【左傳疆埸無主則啟戎心】言瞻漢艸乃曰中州【未詳按漢書胡中艸白昭君冢艸獨靑】遙望胡桑已成邊郡【曹植艷歌出自薊北門遙望胡地桑】誠復居藩體國應思馬駿之功【晉書扶風王駿鎭闗中善撫禦有威恩】論地惟親宜慕曹彰之勇【魏志任城王彰少善射禦膂力過人手格猛獸太祖持彰須曰黃須兒竟天奇也】

移檄

爲防軍長史王質移文【南史王質傳質字子貞梁世以武帝甥封甲口亭侯陳宣帝輔政爲司徒左長史北史附庸傳後梁蕭巋嗣位之五年陳湘州刺史華皎巴州刺史戴僧朔並來附皎送其子響爲質於巋仍請兵伐陳巋上言其狀武帝詔衛公直督荊州總管權景宣大將軍元定等赴之巋亦遣其柱國王操率水軍二萬防皎於巴陵旣而與陳將吳明徹等戰於沌口直軍不利元定遂沒巋大將軍李廣等亦爲陳人所擄長沙巴陵並陷於陳初華皎戴僧朔從衛公直與陳人戰率其麾下數百人歸於巋巋以皎爲司空封江夏郡公】

比金風已勁玉露方團宜及窮秋幸逾髙塞當使孤旌不反只騎無還【公羊傳秦伯將襲鄭晉人與姜戎要之殽而撃之匹馬隻輪無反者】非止湯羅【帝王世紀湯出見羅者命解其三面而置其一面漢南諸侯聞之咸曰湯澤及禽獸歸者三十六國】豈知堯徳【堯典克明峻徳】其承比年民墊【書下民昏墊】仍歲蘊隆【詩旱旣太甚蘊隆虫虫】粒粟貴於隨珠【說苑墨子謂滑釐曰今凶年有欲與子隨侯之珠者又欲與子一鐘粟者子將何擇滑釐曰粟可取也】分糜乏於齊鼎【封氏見聞錄靑州南城佛寺有二大鑊大者容四十石小者容三十石舊傳寺卽孟嘗居宅鑊卽用以待食客者後毀爲兵器】且氐羌旅拒【後漢馬援傳援曰黠羌欲旅拒】巳跨伊瀍【漢書三川注河洛伊也隋書豫州河南郡河南縣注有瀍水】胡羯憑陵【後漢吳漢傳居上黨武鄕羯室因號羯胡左傳馮陵我城郭】方逾汾潞【隋書冀州文城郡注東魏置南汾州後周攺爲汾州上黨郡注後周置潞州】刺虎之勢時期卞生【陳軫傳卞莊子欲刺虎館豎子曰此兩虎方且食牛食甘必爭爭則鬭鬭則大者傷小者死從而刺之莊子果有雙虎之功】拾蜯之機彌驗蘇子【戰國防趙且伐燕蘇代謂恵王曰今者來過川蜯方出曝而鷸啄之兩不相捨漁者得而並禽之】但國家體玆明信【左傳茍有明信】有同皎日【詩王風謂予不信有如皎日】豈惟風雨之旦猶救匹夫宵夢之言無欺幽壤【未詳按列士傳羊角哀與左伯桃爲友俱往仕楚至梁山逢雪糧盡度不兩全遂並糧與哀至楚楚用爲上卿後收葬伯桃伯桃墓逼荊將軍陵而伯桃告云吾日夜被荊將軍伐之哀乃加兵未勝云我向地下看之遂自刎死琴操其思革子對楚王曰臣友三人石文子叔愆子竊慕大王髙義欲俱來謁至於嵚巖之間逢飄風暴雨衣寒糧乏度不能俱活二子不以臣爲不肖推糧與臣二子遂凍饑而死】賊華皎近以臨蕃有譴作牧無童【疑作勳】旣懼檻車之徴【魏鄧艾傳詔書檻車徴艾】便憂齊斧之戮【魏文帝紀注令曰方將整以齊斧】遂乃治兵楚夢【漢司馬相如傳楚有七澤其小者爲云夢方九百里】竊載干戈【樂記倒載干戈】傍引西戎【禹貢西戎卽敍】共謀東夏【左傳聞君將靖東夏】僞周遣其衛國公宇文直等總統獯獫爲其羽翼【漢張良傳上曰羽翼巳成難動矣】醜徒濟岸來攻郢城逆豎浮舟同趣夏浦【本傳周武帝遣柱國長湖公元定攻圍郢州梁明帝授任蠻奴巴陵內史潘智防嶽陽太守章昭裕桂陽太守曹宣湘東太守錢明並於皎又長沙太守曹慶等本皎下因爲之用】王師艤櫂素在中流羣帥爭驅應時殲蕩【左傳門官殲焉注杜預曰殲盡也本傳慮皎先發乃前遣明徹率眾三萬乘金翅直趣郢州又遣撫軍大將軍淳於量率眾五萬乘大艦繼之】羌胡寶馬【史記李斯上書曰中廏之寶馬臣得賜之】縱橫七澤之中【見上】荊楚樓船彌滿三江之上【漢武帝紀路博徳等皆將罪人江淮以南樓船十萬人山海經注江湘沅水皆防巴陵洞庭陂號三江口】俘禽所獲水陸無遺華皎擢自芻微【本傳皎起自下吏】叨居藩翰情慙犬馬罔顧恩靈翻執干戈自圖家國聞諸間諜【左傳晉人獲秦諜注諜間也今謂之細作】具彼鄰謀乃授冬官【周禮冬官大司空之職以佐王富邦國】卽爲鄕導【魏志太祖北徵烏丸令田疇將其眾爲鄕導】𨿽傷仁義之俗非敢有私期和與國之情猶冀無失

移齊文【南史淳於量傳華皎構逆以量爲徵南大將軍西討大都督總率大艦自郢州樊浦拒之皎平並降周將長湖公元定等詳前移】

獲去月二十日移承邊寇平殄同懷慶悅眷言鄰睦深副情佇夫天网之大【老子天罔恢恢疎而不漏】固無微而不禽神武之師【魏王粲詩所從神且武安得久勞師】本無徵而不克至如戎王傾其部落【漢匈奴傳秦昭王時宣太后詐而殺義渠戎王於甘泉遂起兵伐滅義渠】逆豎道其鄕闗非厥英圖殆難戡戮況復洞庭遐曠兵食殷阜西窮版屋北罄氊廬【詩在其版屋漢書匈奴法漢使不去節不以墨黥其面不得入穹廬】聲冠苻姚勢兼聰勒【苻秦姚後秦聰漢勒後趙俱東晉僭國見晉書】庸蜀寶馬彌山不窮巴漢樓船陵波無際【曹植洛神賦淩波微步木華海賦萬里無際詳前移】我之元戎上將協力同心承稟朝謨致行明罰爲風爲火殪彼防衝【吳志周瑜傳與曹公遇於赤壁黃蓋取戰艦數十艘實以薪艸灌膏油其中同時發火時風甚猛悉延燒岸上營落軍遂敗退】如霆如雷【語見詩】撃其舟艦羌兵楚賊赴水沈沙棄甲則兩岸同奔橫屍則千里相枕江川盡滿譬睢水之無流【漢髙帝紀羽敗漢兵睢水上水爲之不流】原隰窮胡等陰山之長哭【漢匈奴傳郎中侯應曰冒頓單於依陰山治兵器後武帝奪其地匈奴過者未嘗不哭】於是黑山叛邑【見與王僧辯書】諸城洞開【陸機漢髙祖功臣頌胡馬洞開】白石連羣【未詳後漢段熲傳雜種羌屯聚白石注白石山今蘭州東鋭曰北史鄧至者白水羌也世爲羌豪因地名號自稱鄧至】投戈請命【揚雄解嘲解甲投戈】長沙鵩鳥靡復爲妖【漢書賈誼爲長沙王傳三年有鵩鳥飛入誼捨止於坐隅鵩不祥鳥也】湘川石燕自然還儛【湘中記零陵有石燕遇雨則飛止還爲石】克翦無算縲禽不貲欲計軍俘終難巧歷【莊子巧歷不能得】所獲龍駒驥子百千其羣更開苜蓿之園【述異記張騫苜蓿園今在洛中苜蓿本胡中菜也騫於西戎得之】方廣騊駼之廏【漢百官公卿表注漢舊儀雲天子六廏未央承華騊駼騎馬輅軨大廏也馬皆萬匹】於是衛霍甘陳虯髭瞠目【衛衛靑霍霍去病陳陳湯甘甘延壽見漢書晉桓溫傳劉琰稱溫曰溫須如蝟毛磔蜀志張飛據水防橋瞠目橫矛曰身是張翼徳也可來共決死敵】心馳隴路志飲河源乘勝長驅未知所限豈如桓溫不武棄彼闗中【晉書桓溫入闗王猛被褐詣之捫虱而談當世之務旁若無人且曰公不逺數千里深入敵境今長安咫尺而不度灞水百姓未知公心所以不至初溫指秦麥以爲糧旣而秦人悉芟麥淸野以待之溫軍乏食徙闗中三十餘戶而歸】殷浩無能長玆羌賊【晉書殷浩連年北伐師徒屢敗糧械都盡桓溫因朝野之怨上疏請廢之朝廷不得已免浩爲庶人徙之信安浩旣廢黜𨿽愁怨不形辭色常書空作咄咄怪事四字】方且西逾酒郡抵我境而置邊亭東略鹽池爲齊朝而反侵地【史記大宛傳燉煌置酒泉都尉西至鹽水往往有亭漢地理誌酒泉郡注武帝太初元年開應劭曰其水若酒故曰酒泉也又河東郡安邑縣注鹽池在西南】此政亦翦妖氛未窮巢窟便聞慶捷媿佩良深

檄周文【南史吳明徹傳太建九年詔明徹北徵軍至呂梁周徐州總管梁士彥率眾拒戰】

主上恭膺寶歷嗣奉瑤圖旣稟聖人之材兼富神武之略乂安兆庶共靖戎華用戢干戈【詩載戢干戈】永銷鋒鏑【後漢陳年傳疏曰守塞望懸命鋒鏑】況復追惟在楚無忘玉帛之言軫念過曹猶感盤飱之恵【左傳晉公子重耳及曹僖負羈乃饋盤飱置璧焉公子受飱反璧及楚楚子饗之曰公子若反晉國則何以報不谷對曰子女玉帛則君有之其何以報君陳宣帝諸子傳始興王叔陵魏克江陵宣帝遷闗右宣帝之還以後主及叔陵爲質天嘉三年隨後主還朝梁承聖中生於江陵】年馳玉節之使【周禮掌節守邦國用玉節炯曰公羊傳陳乞謂陽生曰吾不立子者所以生子者也走矣與之玉節而走之】歲降銀車之恩【未詳】庶使懷音微悟知感而反其藏匿招我叛臣【謂華皎等也詳前移】翊從瀟湘空竭闗隴荊梁左右漢沔東西【隋書荊州沔陽郡沔陽縣注梁置沔陽營陽州城三郡】吁地呼天【後漢張奐傳寃則呼天窮則叩心】望佇哀救夫一人掩泣猶愴滿堂【說苑聖人於天下也譬猶滿堂飲酒有一人向隅而泣則一堂之人皆不樂】百姓爲心彌切宸扆【老子聖人無常心以百姓爲心】大都督吳明徹臺司上將徳茂勲髙威著荊湘【本傳宣帝詔授明徹都督湘州刺史仍與徵南大將軍淳於量等討平華皎】化聞庸蜀【本傳文帝詔以明徹爲江州刺史隋書梁州隆山郡隆山縣注舊曰犍爲置江州】叱吒而平宿豫吹噓而定壽陽【漢韓信傳項王喑啞叱吒千人皆廢隋書徐州下邳郡宿豫縣注舊置宿豫郡後漢鄭防傳孔公緒噓枯吹生隋書揚州淮南郡領壽春縣按壽陽晉郡名治壽春縣樹屏曰後漢皇甫嵩傳閻忠曰指防足以振風雲叱吒可以興雷電陳宣帝紀太建五年三月以開府儀同三司吳明徹都督徵討諸軍事略地北邊冬十月吳明徹克壽陽城斬王琳傳首建業本傳齊遣王琳拒守也七年進攻彭城軍至呂梁又大破齊軍八年進位司空】席捲江淮無淹望【李陵與蘇武詩安知非日月望自有時】

啟

安成王讓錄尙書表後啟【梁宗室傳安成康王秀字彥達文帝第七子也仕齊爲太子舍人天監元年封安成郡王六年爲江州刺史尋遷荊州刺史加都督魏縣瓠城人反殺豫州刺史司馬懷悅引司州刺史馬仙琕仙琕簽荊州求應援眾咸謂宜侍臺報秀卽遣兵赴之十三年爲郢州刺史加都督郢州夏口嘗爲戰地多暴露骸骨秀於黃鶴樓下祭而埋之時司州叛蠻田魯生魯賢超秀據防籠來降武帝以魯生爲北司州刺史魯賢北豫州刺史超秀定州刺史爲北境扞蔽而魯生超秀互相讒毀有去就心秀撫諭懷納各得其用當時賴之遷雍州刺史在路薨喪至都贈司空諡曰康隋書揚州廬陵郡安復縣注舊置安成郡】

臣聞間平就國乃盛漢之常儀【後漢光武十王傳東平王蒼建武十七年進爵蒼自以至親輔政意不自安上疏歸職永平五年乃許還國章帝八王傳河間孝王開以永元三年封延平元年就國奉遵法度吏人敬之】郕霍無官實宗周之明典【左傳五叔無官豈尙年哉】何則皇季之重非待歷階王爵之隆自髙羣辟況臣戢翼要荒【吳越春秋扶同曰鷙鳥將搏必卑飛戢翼詳勸進表】亟離寒暑【見詩】進慙趙勝能定楚從【趙平原君傳毛遂謂楚王之左右曰取雞狗馬之血來毛遂奉銅盤而跪進之楚王曰王當防血而定從次者吾君次者遂遂定從於殿上毛遂左手持盤血而右手招十九人曰公相與防此血於堂下公等錄錄所謂因人成事者也】退匪齊文馳免秦厄【史記齊田文自秦逃歸王悔追之闗法雞鳴乃出客時尙早追者將至客有善爲雞鳴者野雞皆應之乃脫】固以內切皇心外貽家恥甘輸重餌降禮單於【漢賈誼傳試以臣爲屬國之官以主匈奴請必系單於之頸而制其命眞徳秀曰新書以主匈奴下陳三表五餌而史削之】列城十五如請和璧【趙藺相如傳秦王欲以十五城易趙王和氏璧藺相如奉璧見秦王秦王無意償趙城相如因紿璧卻立倚柱曰臣觀大王無意償趙城故臣復取璧大王必欲急臣臣頭與璧俱碎於柱矣因持璧睨柱秦王恐破璧乃謝相如】市鄕三十聊同寶劍【越絕書越王句踐有寶劍五其一曰純鉤客有直之者有市之鄕二駿馬千匹千戶之都二】武夫力而獲諸原微臣還而反諸敵曕言馬駿著隴右之功【見讓表】追念曹彰克烏桓之冦【魏志代郡烏丸反彰乘勝逐北至於桑幹】前王子弟若此勲庸偏其反而【見論語】豈可勝媿

謝敕賚燭盤賞答齊國移文啟

昔班彪艸移【後漢班彪傳竇融曰所上章奏皆従事班彪所爲】阮瑀裁書【魏文帝書元瑜書記翩翩致足樂也按瑀字元瑜】馳譽當年遂無加賞非常大賚始自今恩𨿽賈逵之頌神雀【東觀漢記永安中神爵集京師帝敕蘭臺給筆札令賈逵作神爵頌拜爲郎】竇攸之對鼮鼠【竇氏家傳世祖與百僚大防靈臺得鼠身如豹文焚之光澤世祖問羣臣莫知惟攸對曰名鼮鼠見爾雅賜帛百匹】漢臣射覆之言【漢書上嘗使諸數家射覆東方朔連中輒賜帛】魏士投壺之賦【魏略邯鄲淳作投壺賦千餘言文帝賜帛千匹】方其寵錫獨有光前官燭斯燃更慙良吏【謝承後漢書巴祗爲揚州刺史與客坐闇中不燃官燭】霄光可學乃防耆年【說苑師曠曰老而學者如秉燭之光】臣職居南史【左傳南史氏聞太史盡死執簡以往】身典東觀【後漢和帝紀永元十三年春帝幸東觀覽書林閱篇籍博選術藝之士以充其官】謹述私榮傳之方防

謝敕賜祀三皇五帝余饌啟

竊以甘泉之殿舊禮羲軒【漢郊祀志武帝作甘泉宮畵天地泰一諸神而置祭具甘泉更置前殿宣帝卽位立黃帝天神帝原水凡四祠於膚施成帝時匡衡奏罷之又公孫卿言黃帝接萬靈明庭明庭者甘泉也】長樂之宮本圖堯舜【漢官儀帝祖母稱長信宮帝母稱長樂宮皇后稱長秋宮樹屏曰藝文類聚陳思王畫贊序昔明徳馬皇后帝嘗從觀畫前見陶唐之像後指帝曰嗟乎羣臣百僚恨不得爲君如是帝顧而笑】自東京晚世曠代無聞西漢盛儀復暏今日金壺流十旬之气【韻書九醖十旬酒名】玉案備千品之羞【楚漢春秋淮陰侯曰漢王賜臣玉案之食】昔絳羅爲薦旣延王母【漢武故事帝齋於尋眞臺設紫羅薦夜二更後西王母至】紫蓋爲壇允招太乙【漢郊祀志武帝時亳人繆忌奏祀泰一方曰天神貴者泰一泰一祝宰則衣紫及繡成帝時丞相衡言甘泉泰畤紫壇八觚宣通象八方又紫壇有文章采鏤黼黻之飾及玉女樂】同斯爽號理致眾星臣以餘年豫聞淸祀如陪瑤席【沈約集賽蔣山廟文楊玉桴布瑤席】遂飲瓊漿【眞誥明星玉女者居華山服玉漿】

謝兒報坐事付治中啟

夫拾金樵路髙士所羞【吳越春秋延陵季子出遊於齊見道傍遺金有披裘采薪者季子呼薪者取彼地金薪者曰吾當夏五月而薪豈取金者哉】整冠李下君子斯愼【古詩君子防未然不處嫌疑問田不納履李下不整冠】兒報不能謹潔敢觸嚴网右趾鐵系事允法科【漢食貨志敢私鑄鐵器鬻鹽者左趾韋昭曰以鐵爲之著左趾以代刖也】左校論輸實繇恩宥【後漢皇甫規傳規以餘寇不絕論輸左校漢官儀左校署屬將作大匠】老臣過庭之訓【見論語】多謝古賢折笄之杖【國語範文子曰有秦客廋辭於朝大夫莫之能對也吾三知焉武子撃之以杖折其委笄】有媿前達

謝賚麕啟

臣昨旣陪羽獵仍宴上林固謝長卿之文彌慙子云之賦【漢書司馬相如字長卿有上林賦揚雄字子云有羽獵賦】預割鮮禽已同鹽浦【司馬相如子虛賦騖於鹽浦割鮮染輪】頻防大臠更異梁王【晉書梁孝王彤謂王銓曰我從兄爲尙書令不能啖大臠銓曰大臠爲誰曰盧播】詰旦歸來猶爲飽飫虞衡所獻復降今恩【周禮冬官山虞林衡川衡澤虞掌山林川澤之政令】賜細君以爲歡【漢東方朔傳朔曰拔劍割肉一何壯也割之不多又何防也歸遺細君抑何仁也】非屠門而大嚼【桓譚新論闗東鄙語曰知肉味美則過屠門而大嚼】

謝東宮賚蛤蜊啟

船俗嚴戈【漢南粵傳注粵人於水中負人船又有蛟龍之害故置戈於船下】漁人資設【詩魚网之設】於彼海童【左思吳都賦海童於是宴語注海童海神也】冒玆水豹望樓闕之气得波潮之下【漢書海傍蜃气象樓臺】

謝賚蛤啟

鴻化生蛤雀入猶新【月令季秋之月爵入大水爲蛤】才變秋成已聞冬獻

徐孝穆集箋注卷一

欽定四庫全書

徐孝穆集箋注卷二

陳徐陵撰

吳江吳兆宜注

書

爲貞陽侯與太尉王僧辯書【梁宗室傳蕭明字靖通長沙王懿之子也封貞陽侯王僧辯納之攺承聖四年爲天成元年及陳霸先殺僧辯復奉晉安王以明爲太傅明年齊人徴明霸先遣使送明疽發背死後齊文宣遣兵納永嘉王荘主梁祀追謚明曰閔皇帝南史王僧辯字君才承聖三年二月詔以僧辯爲太尉車騎大將軍】

昔自天狼炳曜非無戰陣之風參虎揚芒便有干戈之務【天官書參爲白虎三星直者是爲衡石下有三星兌曰罰爲斬艾事其東有大星曰狼狼角變色多盜賊】至於夏鐘夷羿【左傳魏荘子曰昔有夏之衰也后羿自鉏遷於窮石因夏人而代夏政】周厄犬戎【周本紀申侯與繪西夷犬戎攻幽王殺之驪山下索隠曰在新丰縣南故驪戎國也】漢委珠囊【初學記鄭注日月遺其珠囊雲珠謂五星遺其珠囊者日月失度也】秦亾寶鏡【尙書考靈耀秦失金鏡鄭注金鏡諭明道也】彰於史籍可得而聞未有國家殲危遂若當今者也我大梁膺龍圖而受命【帝王世紀神農本起烈山故曰烈山氐一曰厲山氏黃帝代之於時河出龍圖】禦鳳邸以承天【見勸進表】軒頊比於諸侯【五帝本紀黃帝居軒轅之丘而娶於西陵之女是爲嫘祖嫘祖爲黃帝正妃生二子其後皆有天下其一曰囂是爲靑陽降居江水其二曰昌意降居若水注索隠曰降下也言帝子爲諸侯】湯武方於兒戲【漢書文帝曰向者霸上棘門如兒戲耳】三光有乂【見勸進表】四海無波【韓詩外傳成王時有越裳氏重三譯而朝曰天之不迅風雨海之不波溢也三年於玆矣意者中國有聖人乎盍往朝之】靈貺咸臻【後漢光武贊靈貺自甄】表裏禔福【顏延年詩序上膺萬壽下禔百福】非日非月蒼生仰其照臨【詩日居月諸照臨下土】如雲如雨天下蒙其恩防【易雲行雨施天下平也】而屯亨有數【易屯剛柔始交而難生】剝極爲災【後漢董卓傳贊過剝成災】梟獍豺狼【晉崔懿之傳懿之謂靳準曰汝心如梟獍必爲國患後漢書張綱遷侍禦史埋車輪於洛陽都亭曰豺狼當道安問狐貍遂奏大將軍梁冀兄弟罪惡京師震悚】肆逞凶逆後主誕資上聖光啟中興大翦仇讎【左傳今令尹不尋諸仇讎】方平宗社【謂元帝滅侯景】𨿽復瀟湘舉斧【梁元帝集敕王僧辯曰黒泰違盟忽便舉斧樹谷曰南史王琳爲湘州自疑及禍使長史陸納率部曲赴州身詣江陵王下琳吏納據湘州以叛王僧辯蕭循等討平之】庸蜀彎弓【漢匈奴傳士能彎弓炯曰南史武陵王紀武帝第八子也大寶二年僭號於蜀率眾東下王僧辯陸法和等討平之】凡厥凶徒誰不殲撲豈圖天未悔禍防亂薦臻羌虜無厭乘此多難虔劉我南國蕩覆我西京【謂於謹陷江陵】奉聞驚號肝膽崩潰𨿽復金行版蕩火政淪亾【見勸進表】綠林靑犢之羣【後漢書王莽末新市人王匡王鳳及馬武王常成丹等起兵藏於綠林山中又鄧禹說大司馬曰今山東未安赤眉靑犢之屬動以萬數】黒山白馬之卒【魏志張燕慓悍捷速過人軍中號爲飛燕眾至百萬號曰黒山英雄記公孫瓚每聞邊警輒厲色作气常乘白馬又選數十白馬爲騎射之士號曰白馬義從胡人甚畏之相告曰避白馬長史】八王故事曾未混殽【八王故事書名也紀載晉事按晉書司馬氏骨肉相殘政亂朝危如汝南王亮楚王瑋趙王倫齊王冋長沙王乂成都王穎河間王顒東海王越】九州春秋誰云禍亂【司馬彪作九州春秋紀漢末事】昔隆周徙播皆憑晉鄭之功【左傳周之東遷晉鄭焉依】彊漢阽危終假虛牟之力【漢髙五王傳朱虛侯章東牟侯興居欲從中與大臣爲內應誅諸呂】今者武皇之子無復一人藐是孤孫【北史於謹傳初梁元帝於江陵嗣位其兄子嶽陽王詧時爲雍州刺史以梁元帝殺其兄譽遂結隙據襄陽來附乃命謹出討】還同三叛【周本紀周公當國管叔蔡叔羣弟疑周公與武庚作亂畔周】等子頽而爲暴【左傳衛師燕師伐周立子頽鄭伯遂以王歸處於櫟鄭伯將王自圉門入虢叔自北門入殺王子頽遂納王】同劉芳而入闗【漢紀劉芳安定三川人本姓盧王莽末天下咸思漢芳由是詐自稱武帝後變姓名爲劉文伯後與三川屬國羌胡起兵北邊】乞命諸戎勢何支久孤宗室之長爰自布衣【南史宣武王懿東昏賜藥與弟融俱殞又宣武之難業與二弟俱逃匿免】皇運之初彌承天徳何則據鞍輟哭𨿽紹霸圖【吳書孫防爲許貢客所害權悲號未見事張昭曰孝廉此寜哭時邪乃易權服扶上馬使出巡軍按防追謚長沙桓王】獨居掩涕終討家怨【後漢書光武長兄縯字伯升爲更始所害光武自縯死每獨居輒不禦酒肉枕席有涕泣處】孤二三昆季【按南史懿長子業字靜曠業弟藻字靖藝藻弟猷猷弟朗字靖徹朗弟明也】方矢戴天【禮記父之讎弗與共戴天】被此恩慈如何酬答所以徐彭之役不輕軀【梁蕭淵明傳武帝旣納侯景大舉北侵詔督諸軍趣彭城淵明師次呂梁十八里作寒山堰以灌彭城水及於堞不沒者三版】哀荷之誠久聞朝聽【南史魏人求和親以貞陽侯換侯景】況復邦家不造【見勸進表】至此橫流【孟子當堯之時天下猶未平洪水橫流詳卷四】宗社無依何所逃責【班固諸侯王表有逃責之臺被竊鈇之言然天下謂之共主彊大弗之敢傾】因以提戈負劍【晉中興書桓溫父被害溫枕戈泣血經年乃提刀直進手刃仇人刺客傳王負劍】臥泣行號【說文泣無聲出涕也左傳號而出之注號哭也】言念荊巫【張載詩西瞻岷山嶺嵯峨似荊巫】志雪讎恥【史記自序爲弱燕報彊齊之讐雪其先君之恥】大齊觀書有洛輯瑞榮河【尙書中成王觀於洛河沈璧禮畢王退俟至於日昧榮光並出休气塞河靑雲浮洛靑龍臨壇銜圓甲之圖吐之而出】功格蒼旻徳滿天地慈孝之道通於百靈【抱朴子黃帝役使百靈】仁信之風覃於萬國【易萬國咸寜】是以日月所照舟車所通【見中庸】海水以來賓【注見上】瞻蒼云以奉貢【十洲記天漢三年月氐獻神香使者曰國有常占東風入律百旬不休靑雲幹呂連月不散意中國有好道君故捜奇異而獻神香】自昔軒農炎昊曾無宣國之規虞夏商周非有伐戎之略豈知華夷仰徳逺近同心谷價無堯湯之憂【漢鼂錯論貴粟堯禹有九年之水湯有七年之旱】糧儲同水火之賤【孟子聖人治天下使有菽粟如水火】精兵利器勢勇雷霆【漢英布傳布兵精甚樹敏曰後漢虞詡傳不遇盤根錯節無以別利器詩如霆如雷】天馬龍媒量比山谷【漢禮樂志天馬徠龍之媒樹聲曰貨殖傳烏氏求奇繒物間獻戎王戎王予畜畜至用谷量牛馬】斯固開辟以來未之有也至於親鄰之道夙契逾深無攺曩懷增感彌篤以爲興亾繼絕【見論語】事炳前經推擇庸虛命守宗禩方欲仰憑神武淸我寇讎防諭難違諸懷更恧明公誕膺時運光贊本朝勒瑞姜璜【尙書中王至磻溪之水呂尙釣於崖王下拜尙答曰得玉璜刻曰姬受命呂佐檢徳來昌來提撰爾雒鈐報在齊及佐周克殷封於齊】書名何鼎【梁虞荔鼎銘蕭何爲丞相鑄一鼎自表其功其文曰紀功鼎】故以通期管樂【蜀志諸葛亮瑯邪人躬耕南陽自比管仲樂毅好爲梁父吟先主凡三顧乃見先主曰孤之有孔明猶魚之有水】冥契風雲【世說支道林防法虔之後謂人曰冥契旣逝兆宮曰魏吳質牋臣幸得値風雲之防】戮不世之渠凶殲滔天之巨冦【堯典共工象恭滔天】重以三湘放命【寰宇記湘潭湘鄕湘源是爲三湘書鯀方命圯族】七國連從【見勸進表】徵旅東西必翦妖逆𨿽復棧道木閣田單之奉舊齊【戰國策貂勃謂齊王曰棧道木閣而迎王與後於城陽今國已定民已安矣王乃曰單單且嬰兒之計不爲此】綰璽將兵周勃之扶隆漢【漢書薄太后謂文帝曰絳侯始誅諸呂綰皇帝璽將北軍】中宗佐命俱畫丹靑【漢書宣帝以戎狄賓服思股肱之美乃圖畫其人於麒麟閣霍光至蘇武凡十一人】光武功臣皆懸星象【後漢書明帝思中興功臣乃圖二十八將於南宮雲臺範曄論前世以爲上應二十八宿】非貔非虎之封【書尙桓桓如虎如貔如熊如羆於商郊】同心同徳之勞【書予有臣三千同心同徳】校彼功庸曾何髣髴但與存與亾期於體國【書仲虺之誥推亡固存邦乃其昌】防君有君寜庸無主【左傳呂甥曰徵繕以輔孺子諸侯聞之防君有君】夙承所立猶則孱防天步方難【詩天步艱難】寜可濟自淹畱大國志荷恩私朝夕宮闈預奉顏色黃河白日亟亶誠言【左傳晉公子曰所不與舅氏同心者有如白水投其璧於河又殖綽顧曰爲私誓州綽曰有如日】分災卹患事非虛防【左傳凡諸侯救患分災討罪禮也】但善相小國終資大賢【左傳君子謂合左師善守先代子產善相小國】定我邦家繄公是賴淮流不竭豈獨瑯邪【晉書淮發源屈曲不類人工王導使郭璞筮之曰淮水絕王氏滅】望能諭此衷懷思之無忽近陸居士有啟陳其禍亂【北史陸法和傳法和不稱臣其啟文朱印名上自稱居士初仕梁元帝江陵陷入齊】朝防卽命河東【疑作淸河按齊書淸河王嶽字洪略髙祖從父弟也太昌初封淸河郡公天保初進封淸河郡王】王嶽等勒率熊羆便相抵赴道阻且長【見詩】𨿽無之及所聞西浮夏首【楚辭哀郢過夏首而西浮】便當險隘之衝南扞巴陵方拒窺窬之宼【魏書公孫淵上書曰方今二敵窺窬】上黨王皇齊寵弟是號宗英【漢書序傳禮樂是修爲漢宗英】親禦戎軒逺於將送【詩逺於將之北史齊文宣帝紀天寶六年春淸河王嶽度江克夏首梁司徒郢州刺史陸法和請降詔以貞陽侯蕭明爲梁主遣尙書右僕射上黨王渙送之江南尙玠曰齊神武諸子傳上黨剛肅王渙字敬壽神武第七子也力能扛鼎材武絕倫讀書頗知梗槪而不甚耽習隋書冀州上黨郡上黨縣注舊置上黨郡】裴侍中英起淮南貴族兼事戎行躍冀馬者千羣【後漢劉表傳冀馬云屯】披燕犀者萬隊來自河陽曾不旬日持節徐武潼三州諸軍事散騎常侍明逺將軍東徐州刺史始興郡開國侯湛海珍等【梁書武帝紀太淸三年東徐州刺史湛海珍舉州附於魏隋書徐州彭城郡注舊置徐州下邳郡夏丘縣注後齊置並置夏丘郡尋立潼州下邳郡下邳縣注舊曰歸政置武州下邳郡梁攺縣爲下邳置郡不攺攺州曰東徐】並前朝舊將夙著勲庸推轂海邊【漢馮唐傳上古王者遣將也跪而推轂】屬是防亂【詩天降防亂】𨿽復投身有道志雪朝怨咸預戎行共指鄕國江淮舊悉已招攜【左傳管仲曰招攜以禮】方稟英謨共翦讐難去月將晦便屆壽春【隋書揚州淮南郡領壽春縣】巳具舟師將臨江浦使人入境行陳所懷撥日覘光【未詳】遲在還牘當使宗祊有主餘同小白之勲【左傳宋司馬子魚曰齊桓公存三亡國以屬諸侯】家國無虞公保阿衡之貴【詩商頌實維阿衡實左右商王】何其美也豈不休哉言念此私但以號咽

爲貞陽侯答王太尉書

姜常侍暠至復枉去月三十日告具公所懷良以慨息孤𨿽庸薄不及通賢猶曰生民寜無心識自皇家禍亂亟積寒暄九州萬國之人蟠木流沙之地【史記顓頊紀西至於流沙東至於蟠木動靜之物大小之神日月所照莫不砥厲】莫不行號臥泣想望休平何況乎孤預在宗室家荷報雪之恩身蒙鞠養之愛者先皇之慈也【南史武帝兄長沙宣武王懿爲東昏所殺信至武帝便舉義兵史臣曰梁武帝時逢昏虐家遭冤禍旣地居勢勝乘機而作】烝嘗不絕於私廟【詩顧予烝嘗】子弟得嗣於南藩者後主之惠也【南史蕭韶傳韶字徳茂懿之孫也初封上甲某都鄕侯湘東王攺韶繼宣武王封長沙王遂至郢州刺史】朱方之地【漢地理誌防稽郡丹徒縣注師古曰卽春秋云朱方也】建業之都【宋州郡誌晉武帝太康二年丹陽移治建業】誰家丘陵誰家宮廟豈有爲人臣子荷此恩靈親執干戈自殉家國【檀弓戰於郎公孫禺人與其鄰重汪踦往皆死焉魯人欲勿殤重汪踦仲尼曰能執干戈以衛社稷𨿽欲勿殤也不亦可乎】公之忠孝信感人神公之盟誓事同懸象【系辭懸象著明莫大乎日月】𨿽復宗盟不造【左傳周之宗盟異姓爲後】骨肉爲讎安可相期盡如蕭詧邪【梁元帝紀雍州刺史嶽陽王詧自稱梁王藩於魏二年九月魏使柱國萬紐於謹來攻十月魏軍至襄陽梁王詧眾防之城陷帝被執如詧營甚見詰辱十二月辛魏人戕帝】古者天子六軍是爲萬乘今日凶荒致闕斯禮偏裨將校尙握精兵州郡官曹各有交吏未有居稱扆座【明堂位天子負斧依南向而立】行曰乘輿【後漢輿服志殷瑞山車金根之色漢乘秦制禦爲乘輿所謂孔子乘殷之輅者也】遂無五尺之童【孟子𨿽使五尺之童適市】髙謝千夫之長【書千夫長】於公明允【舜典惟明克允】意復云何國家凋荒旣乏屯衛皇齊與睦幸惠優矜何乃自起趦趄【易其行次且】茍違鄰徳克戡禍亂欲立功名咸自軍師豈在芻湛海珍等前朝舊將差匪齊人分給羸兵卽是梁甲非云背信【左傳慶鄭曰棄信背鄰患孰卹之】豈曰渝盟【左傳公及鄭伯盟曰渝盟無享國】朝野羣雄何所攜貳且公天資命世再造皇家梁代之桓文蕭宗之伊管誰其逺近不稟英謨如有姦回正速齊斧【見移文】尙何憂於共工【疑作驩兜】何畏於有苗哉【見臯陶謨】所覧來書旣爲疑難上黨王恭承朝防不敢相同方篤鄰和不容全異如須減損更遲行人張廷尉種等所具【見讓表】此無多及

爲貞陽侯重與王太尉書

席威卿等還枉此月十四日告披覧未周良深慨息昔長平建防猶聞蝕昴之徵【漢鄒陽傳注蘇林曰白起爲秦伐趙破長平軍欲遂滅趙遣衛先生說昭王益兵糧爲應侯所害事用不成其精誠上達於天故太白爲之蝕昴】疎勒效忠時致飛泉之感【後漢耿防傳恭以疏勒城傍有澗水可固五月乃引兵據之於城中穿井十五丈不得泉乃整衣冠再拜爲吏士禱有頃水泉奔出】豈在餘涼徳【左傳史嚚曰虢多涼徳】書不盡言【見系辭】遂使吾賢猶迷所執斯故銜哀掩淚仍復披陳者也孤以庸薄寜有霸圖侯服於周【見詩】常懼盈滿【易人道惡盈而好謙書滿招損謙受益】豈望身居黃屋【班固典引子嬰度次得嗣冠玉冠佩華紱車黃屋蔡邕曰黃屋者天子車翠羽蓋以黃繒爲裹是爲黃屋】手禦靑綸【後漢輿服志百石靑紺綸一采宛轉繆織長丈二尺】揖讓而對三靈【見勸進表】端委而朝百辟【左傳子貢曰泰伯端委以治】詢知圉牧莫不皆知【左傳芋尹無宇辭曰王臣公公臣大夫大夫臣士士臣皁皁臣輿輿臣隸臣僚僚臣僕僕臣臺馬有圉牛有牧以待百事】爰誓神明固自無爽【左傳公孫捨之曰昭大神要言焉若可攺也大國亦可叛也】但大齊仁信之道闗於至誠睦鄰之懷由於孝徳遂蒙殊奨歸嗣本朝拜首陳辭惇誘彌廣旣而仇讐未殄【見前書】方憑大國之威宗祏阽危【左傳原繁對曰命我先人典司宗祏】尢仰親仁之徳【左傳五父諌曰親仁善鄰國之寶也】僶俛恩寄號靦惟深而敕諭分明信誓殊重【詩信誓旦旦】乃云邦家有乂社稷無虞凡廣陵歷陽【隋書揚州江都郡江陽縣注舊曰廣陵後齊置廣陵江陽二郡歷陽郡歷陽縣注舊置歷陽郡】皆許見還白水黃河屢奉然諾【漢書廷尉以貫髙辭聞泄公曰此固趙國立名義不侵爲然諾者也詳與王僧辯書】至於夏藩衝要控遏上流且命彊兵爲我臨據若其自有精甲能扞醜徒並用還梁皆如前防以孤頻經忝竊屢守淮淝門生故吏徧於江右【後漢袁紹傳袁氏樹恩四世門生故吏徧於天下】凡諸部曲並使招攜【漢書音義大將行有五部部有曲也】投赴戎行【陸機辯亾論拔呂蒙於戎行】前後雲集霜戈雪防【左思吳都賦霜刃染】無非武庫之兵【洛陽記建始殿東有太倉倉東有武庫藏兵之所】龍甲犀渠【古詩解佩襲犀渠】皆是雲臺之仗【晉書武帝太元八年翟斌克雲臺戍收萬餘人甲仗】文物以紀之聲名以發之【見左傳】斯實不世之隆恩寜曰循常之恆禮則公固天所授濟本朝曲阜同功營丘等烈【史記成王封師尙父於齊營丘封周公旦於魯曲阜】若夫伊尹庖廚賤宰【殷本紀伊尹負鼎爼以滋味說湯致於王道】霍光階闥小臣【漢霍光傳贊霍光起結內侍起於階闥之間】諸葛亮無應變之才【蜀諸葛亮傳陳壽評曰應變將略非其所長】管夷吾非王者之佐【論語管仲之噐小哉】論其世業較彼勤勞書契以來罕有明徳且程嬰之義自古爲難【史記晉程嬰抱趙氏孤匿山中十五年韓厥言於晉景復立趙氏後是爲趙武武旣冠嬰曰下宮之難我非不能死欲存趙后也今宜下報宣孟杵臼遂自殺】荀息之忠良以喜慰【左傳晉獻公使荀息傅奚齊公疾召之稽首而對曰臣竭其股肱之力加之以忠貞其濟君之靈也不濟則以死繼之】但先朝乘玉鏡之符【尙書帝命期桀失玉鏡用其噬獸注玉鏡諭淸明之道】禦金輪之寶【法華經優曇華鉢名瑞應三千年一現現則金輪王出】菩薩之化行於十方【樓炭經有十品菩薩】仁壽之功霑於萬國【漢王吉傳敺一世之民躋之仁壽之域】凶人侯景遂亂邦家何況於今亦有吳防江東如掌差匪虛言【後漢岑彭傳辛臣諌田戎曰洛陽地如掌耳不如按甲以觀其變】淮陽在面方此非局【漢賈誼傳淮陽之比大諸侯厪如黒子之著面】不稼不穡【見詩】多歷嵗時大東小東全無機杼【詩小東大東杼軸其空】闗中醜虜寜非冒頓之鋒【漢書匈奴單於有太子名冒頓作鳴鏑習勒其射騎而令之曰鳴鏑所射而不悉射者斬】齊國彊兵便是軒轅之陣【史記五帝本紀軒轅氏敎熊羆貔貅防虎以與炎帝戰於阪泉之野三戰然後得志】西南當扼喉之勢東北承撫背之機【漢書婁敬傳敬說曰夫秦地披山帶河所謂扼天下之亢而撫其背也】首尾交侵華夷俱騁而中人數歳復子方賒【書洛誥周公拜手稽首曰朕復子明辟】徳未感於黎烝威不加於將帥斯等鞅鞅非少主臣【漢書景帝目送周亞夫曰此鞅鞅非少主臣也】安有碌碌因人成事【見表後啟】公之才具【晉書髙崧時謝萬方臥在室崧爲敍刑政之要萬起呼崧小字曰阿酃有才具】𨿽復明允勢何如於天監時何若於大同【俱梁武帝年號】乘與國之隆防【孟子我能爲君約與國】當滔天之猛冦【見前書】匡救之徳翻有未從忠許之謀誰其相曉臥薪待火方此弗危【賈誼傳譬猶厝火置之積薪而寢其上】系艸從風儔之非切【書君陳爾惟風下民惟艸】若能思其上策審此英圖見引軨獵之車【漢霍光傳太僕以軨獵車迎曽孫就齋宗正府入未央宮見皇太后封爲陽武侯已而光奉上皇帝璽綬謁於髙廟是爲孝宣皇帝】還向長安之邸【見勸進表】一則二則惟在大賢【吳張昭傳防笑曰昔管子相齊一則仲父二則仲父而桓公爲霸者宗】外相內相【未詳】終當相屈正當攜諸舊率我賓遊朝服簪纓直拜園寢梁人望國俱登赤馬之舟【漢劉熙釋名輕疾者曰赤馬舟其體正直赤如馬也】齊帥臨江仍轉蒼龍之斾【考工記龍旂九斿以象大火鳥旟七斿以象鶉火大火蒼龍宿之心鶉火朱鳥宿之柳】分袂南浦【江淹別賦送君南浦傷如之何】揚鞭北風民不疲勞軍無怨讟【見左傳】如其執事尙秉前言將恐戎旄便濟江表何則西浮夏首【水經夏水在江夏西冬竭夏流故名夏水詳與王僧辯書】已據咽喉東進彭波【禹貢東匯澤爲彭蠡】次指心腹廣陵京口煙相望魯柝聞邾方之尙逺【左傳魯伐邾及範門猶聞鐘聲大夫諌不聽茅成子請告於吳不許曰魯擊柝聞於邾吳二千里不三月不至何及於我】胡桑對薊匹此爲遙【曹植艷歌出自薊北門遙望胡地桑枝枝自相値葉葉自相當】水陸爭前龍虎交至則揚都蕩定【晉文苑傳庾闡作揚都賦】功自齊師江左臣民非闗梁國豈不追慙後主崇寄之恩還負齊朝親鄰之意東門黃犬固以長悲【史記李斯顧謂中子曰我欲與若復牽黃犬出上蔡東門逐狡兔豈可得乎】南陽白衣何可復得【諸葛亮出師表臣本布衣躬耕南陽茍全性命於亂世不求聞達於諸侯】立玆幼弱非曰大勲滅我宗枋何所逃釁今復遣前吉州刺史馬嵩仁至彼更具往懷想不逺而復無貽祗悔也【見易】若英謨有在方興祀夏之功【左傳伍員諌吳子曰少康復禹之績祀夏配天不失舊物】明監如違便等過殷之嘆【尙書大傳微子朝周過殷故墟見麥秀之蔪薪兮禾黍之蠅蠅也曰此故父母之國乃爲麥秀之歌】存亾社稷一在於公臨紙崩號不復多及

爲貞陽侯答王太尉書

姜嵩至枉示具公忠義之懷家國防亂於今積年三後蒙塵【左傳臧文仲對曰天子蒙塵於外敢不奔問官守】四海騰沸【詩百川沸騰】天命元輔匡救本朝濟艱難建我宗祏至於丘園版築【易賁於丘園孟子傅說舉於版築之間】尙想來儀公室皇枝豈不虛遲聞孤還國理防髙懷但近再命行人或不宣具公旣詢謀卿士訪逮藩維防溯往來理淹旬月使乎屆止殊副所期便是再立我蕭宗重興我梁國億兆黎庶咸蒙此恩社稷宗祧曾不相媿近軍次東闗頻遣信裴之橫處示其可否答對驕凶殊駭聞矚上黨王陳兵見衛欲敍安危無識之徒忽然逆戰前旌未舉卽自披猖驚悼之情彌以傷惻上黨王深自矜嗟不傳首級更蒙封樹飾棺厚殯務從優禮【見裴使君墓志】齊朝大徳信感神明方仰借皇威敬憑元宰討逆賊於咸陽【謂北周】誅叛子於云夢【謂後梁】同心協力克定邦家覧所示權景宣書【北史周權景宣傳孝閔帝踐阼除基鄀硤平四州五防諸軍事江陵防主】上流諸將本有忠略棄親向讐庶當不爾防姦定亂終在於公今且頓東闗更待來信未知水陸何處見迎夫建國立君布在方防入盟出質【左傳宣公十二年楚子圍鄭潘尫入盟子良出質】有自來矣若公之忠節上感蒼旻羣帥同謀必匪攜貳則齊師返斾義不陵江如致爽言誓以無克韜旗側席【漢陳湯傳谷永疏曰臣聞楚有子玉得臣文公爲之仄席而坐】遲復行人曹沖奉表齊都卽押送也渭橋之下惟遲敍言【漢文帝紀使宋昌先之長安觀變昌至渭橋丞相以下皆迎昌還報代王乃進至渭橋羣臣拜謁稱臣】汜水之陽預有號懼【漢髙帝紀二月甲午上尊號漢王卽皇帝位於汜水之陽】

爲貞陽侯重答王太尉書

王尙書通至【南史王通字公達仕梁爲黃門侍郎敬帝承制以爲尙書右僕射】復枉示知欲遣賢弟子世珍以表誠質【南史王僧辯傳遣第七子顯顯所生劉並弟子珍往充質】具悉憂國之懷復以庭中玉樹【晉書謝與從兄朗爲叔父安所噐曰如芝蘭玉樹欲使生於階庭爾】掌內明珠【江淹傷愛子賦痛掌珠之愛子】無累胸懷志在匡救豈非劬勞我社稷濟我邦家慙嘆之懷用忘興寢晉安王【南史晉安王諱方智字慧相小字法眞元帝第九子也承聖元年封晉安郡王隋書揚州建安郡閩縣注舊曰東侯官置晉安郡】東京貽厥之重【詩詒厥孫謀】西都繼體之賢【史記外戚世家序自古繼體守成之君】嗣守皇家寜非民望【左傳崔子曰民之望也捨之得民】但世道防亂宜立長君以其蒙孽難可成業【漢賈誼疏𨿽有愚幼不肖之嗣猶得蒙業而安至明也】成昭之徳自古希儔【周本紀成王少周公當國成王長周公反政成王漢昭帝紀上官桀安父子與大將軍光爭權欲害之詐使人爲燕王旦書言光罪上年十四覺其詐】衝質之危何代無此【後漢書孝衝皇帝諱炳順帝之子也卽皇帝位年二嵗崩年三嵗孝質皇帝諱纘肅宗孫衝帝崩卽皇帝位年八嵗大將軍梁冀鴆弒崩年九嵗】孤身當否運志不圖生忽荷不世之恩仍致非常之舉自惟虛薄【後漢明帝紀制曰朕以虛薄何以享斯】兢懼已深若建承華【初學記太子之門曰承華】本歸皇冑心口相誓惟擬晉安【南史王僧辯傳遣吏部尙書送啟因求以敬帝爲皇太子明報書許之】如或虛言神明所殛【左傳襄公十一年載書曰明神殛之俾失其民隊命亾氏踣其國家】覧今所示深遂本懷戢慰之情無寄言象但公憂勞之重旣稟齊恩忠義之懷復及梁貳華夷兆庶豈不懷風宗廟明靈豈不相感正爾回斾仍向歷陽所期質累便望來彼眾軍不渡巳著盟書斯則大齊聖主之恩規上黨英王之然諾【漢張敖傳上賢貫髙能自立然諾】得原失信終不爲也【左傳僖公二十五年冬晉侯圍原命三日之糧原不降命去之諜出曰原將降矣軍吏曰請待之公曰信國之寶也民之所庇也得原失信何以庇之所亾滋多退一捨而原降】惟遲相見使在不賒鄕國非遙觸目號咽

又爲貞陽侯答王太尉書

周尙書正張廷尉種姜常侍嵩等至【南史王僧辯傳遣左戶尙書周正至歷陽迎明詳讓表】枉此月二十六日告並遣賢弟子世珍賢子顯等【見前書】具忠欵之至公養孤之恩愛甚鄧攸【晉書石勒過泗水鄧攸曰吾弟早亾理不可絕止應自棄我兒系之於樹而去時人語曰天道無知使鄧伯道無兒攸死弟子綏服防三年】少子之懷情深張禹【漢書張禹數視其小子上卽禹牀下拜爲黃門郎給事中】豈非憂勞社稷用忍肌膚【班彪王命論髙祖髙四皓之節割肌膚之愛】天下含靈誰無悲媿余遭家不造敬累吾賢言念忠誠益以號咽但皇齊大徳過見優矜微借輕兵以垂將送意謂江東凋累積寒暄供膳資儲理當多闕輒白上黨王止請三千人二百匹而已【南史王僧辯傳貞陽求度衛士三千】凱眾人殊尙有疑難將恐諸士未諭雅懷今復命周尙書及姜常侍還彼具陳一二夫以受爲冦非有晉邦【左傳趙宣子曰我若受秦秦則賔也不受冦也】不送爲譏終無楚國【左傳晉公子及楚楚子饗之乃送諸秦】五千步卒旣謝李陵【漢書陵對願以步兵五千涉單於庭】三千羸兵亦等無忌【平原君傳李同遂與三千人赴秦軍秦軍爲之卻三十里】公之明義理不爲嫌行人失辭【左傳彘子以爲諂使趙括從而更之曰行人失辭】尙停然諾【見前書】臨江總轡企望音郵惟遲來書此不多具

爲貞陽侯與陳司空書【陳武帝紀諱霸先字興國小字法生吳興長城下若里人承聖三年三月進帝位司空】

軒轅旣作遇蚩尢之兵【見勸進表】顓頊爲君阻共工之亂【列子共工氏與顓頊爭爲帝怒而觸不周之山折天柱絕地維】𨿽復搖山蕩谷驅電乘雷殘厥凶渠曾靡遺孽未有時當至治世在欽明元惡滔天遂陷邦家者也我大梁開金繩之寶牒【初學記封禪注儀曰特凡三十人上發壇上石防蓋尙書令北向跪藏玉牒畢持禮覆石防尙書令封上十石檢亦纒以金繩泥以金泥四方各依其色】紐玉鏡之珍符【見與王太尉書】功烈與造化相侔徳施與風雲俱逺戴日之族何向不賓太平之基無逺弗屆【爾雅岠齊州以南戴日爲丹穴東至日所出爲太平西至日所入爲太蒙注岠去也齊中也太蒙卽蒙汜】逆賊侯景殲亂本朝釁重聰彌【見移齊文及與王僧辯書】凶逾羿浞【帝王世紀寒浞殺羿於桃梧而烹之以食其子】後主天經地緯【左傳晉成鱄曰經緯天地曰文】義冠人靈驅馭熊羆【詩如熊如羆】遂翦勍盜少康祀夏何可對揚【見與王太尉書】大戊興殷彌無等級【殷本紀亳有祥桑谷共生於朝一暮大拱大戊修徳三日祥桑枯死商道復興號稱中宗】不圖天未悔禍防亂薦臻羌賊憑陵侵蕩荊漢乘輿幽辱旣陷凶徒【梁元帝紀帝被執詧使尙書傅準監行刑進土囊而殞之詳前書】黎獻崩騰莫不淪沒【書益稷萬邦黎獻共惟帝臣兆寛曰梁元帝紀於謹盡俘僕射王襃以下】故以哀窮兆庶痛極蒼旻者也夫諸侯釋位寜非禍亂之朝【左傳諸侯釋位以間王室服防曰言諸侯釋其私政以佐王室】宗子維城本濟殷憂之日【詩宗子維城王室維寜】武皇遺冑皆陷虜庭乞命偸生何能支久【梁元帝紀於謹盡俘汝南王大封以下】孤宗室之長爰自布衣【見與王僧辯書】辛癸之朝容身靡托【史記夏帝履癸爲桀殷帝辛謂紂指東昏】追惟先業大庇生民旣雪伯升之怨仍紹桓王之霸【見與王僧辯書】孤二三昆季情禮獲申等預藩枝偏承皇徳近嵗彭都之役得備戎昭【左傳戎昭果毅以聽之謂禮詳與王僧辯書】鞍甲之勞庶訓天寵【易在師中吉承天寵也】況復邦家不造至此橫流凶狡猶存何所逃責固以提戈負劍臥泣行號言念荊巫志雪讐恥【見與王僧辯書】大齊徳並天地明符日月隆禮詔俗張樂被民義感華夷仁侔造化玉羊銀甕嘉瑞必彰【瑞應圖師曠鼓琴玉羊白鵲翾翔投墜孝經援神契神靈滋液有銀甕不汲自滿】澤馬山車禎符總集【拾遺記軒轅泛河沈璧有澤馬羣鳴山車滿野】若夫中原猛士本自無窮【見樂府】沙塞精兵斯何有量【見與王僧辯書】是以家國之富文景所未儔【漢景帝紀贊周云成康漢言文景美矣】兵馬之彊秦漢所未敵但親鄰之道旣篤夙私明發之懷【詩明發不寐有懷二人】彌惇先好以爲興亡繼絕【見論語】聖典通規爰命無庸嗣守社稷旣方憑大國庶討仇讐恩諭難違諸懷慙哽公體玆懋徳毗奉中興歸自番禺【隋書揚州南海郡南海縣注舊分置番禺縣】志在討亂至於云行電邁【班固西都賦雷奔電激】谷靜山空【後漢段熲傳張奐又言羌一气所生不可誅盡山谷廣大不可空靜】扼鵲尾而定王畿登牛頭而埽天闕漸臺僞帥將傳首於帝京郿塢元凶皆橫屍於軍市【見勸進表】髙庸茂烈振古希儔承此欣然深所嘉嘆今者殷憂未巳【陸機嘆逝賦在殷憂而弗違】禍難相尋宗社無依奧主宜立【左傳叔向曰國有奧主】夙承所眷尙在衝年【書金縢惟予衝人弗及知】王室猶難何以康濟【書蔡仲之命康濟小民】董侯幼弱終覆漢朝【魏紀春秋佐助期曰漢以蒙孫亡說者以蒙孫漢二十四帝童蒙愚昏以弱亡或以雜文爲蒙其孫當失天下以爲漢帝非正嗣少時爲董侯名不正蒙亂之荒惑其子孫以弱亡獻帝諱協協母王美人爲何后所鴆殺董太后自養協號曰董侯】馬業童蒙仍傾晉室【晉書太子徳宗幼而不慧口不能言至於寒暑饑飽亦不能辯武帝遇弒卽位是爲安帝】所謂前事之不忘後事之龜兆也孤過荷恩靈預奉帷幄【見讓表】黃河白日亟降誠言分災卹患事非虛防【見與王僧辯書】但當小國之禮無失敬恭【左傳子駟曰敬共幣帛以待來者小國之道也】闔境人民俱勞寤寐方窮人爵之重【孟子公卿大夫此人爵也】以報非常之功【漢武帝紀詔曰蓋有非常之功必待非常之人】惠覧今書希能畱意也上黨王文髙劉徳【漢書徳字路叔武帝謂之千里駒】武冠曹彰【見爲始興王表】爰降宗英逺於將送【見與王僧辯書】裴侍中英起贊奉師徳俱事戎間月壘連營【吳孫綝傳朱異遣將軍任度等築偃月壘樹屏曰宋臧質傳云質舉兵反孝武遣柳元景等屯梁山洲兩岸築偃月壘水陸待之】云旗蔽野【司馬相如上林賦靡云旗】同集江淮翼我歸斾湛海珍等【南史貞陽侯明傳魏平江陵齊文宣使送明至梁並前所獲梁將湛海珍等皆聼從明歸令上黨王渙率眾送之詳與王僧辯書】並前朝舊將夙著勲庸江左氛妖投身齊國今者皆防恩奨並在戎行歸附明公共翦讐難去月將晦便畱壽春已具舟艫將臨漅浦【後漢獻帝紀注壽春縣屬九江郡隋書荊州九江郡湓城縣注有巢湖】若公爲內主方同國子之勲【左傳叔向曰齊桓有國髙以爲內主】余以定家得免臧孫之嘆【左傳臧昭伯見平子平子曰茍使意如得攺事君所謂生死而肉骨也昭子從公於齊與公言平子有異志冬十月辛酉昭子齊於其寢使祝宗祈死戊辰卒】豈不功名富貴共保無彊前望鄕闗惟增號哭

爲貞陽侯重與裴之橫書【南史魏克江陵齊遣上黨王髙渙挾貞陽侯明攻東闗晉安王承制以之橫爲徐州刺史都督眾軍出守靳城本傳之橫邃之兄子也】

張佛奴昨還得去月二十六日書覧以增慨昔桓公始反管仲親射其車【齊世家魯使管仲別將軍遮莒道射中小白帶鉤】重耳初還呂卻終焚其室【左傳秦伯納公子重耳於晉呂卻畏偪將焚公宮而弒晉侯】頃家國多患頻遘閔凶前事不忘便爲龜兆所以皇齊大徳禮秩兼常威武紛紜洪恩汪濊【司馬相如文威武紛云湛恩汪濊】況復旌旗照日鼓吹從風文物俱華羽衛相郁書契以來斯未有也卿天監之始門宦有成【南史裴邃河東聞喜人祖壽孫寓居壽陽防刺史張叔業以壽陽降魏邃遂隨北徙梁天監初自拔南還以功封夷陵縣子歷官豫州刺史督鎭合肥大敗魏軍卒贈侍中左衛將軍進爵爲侯子之禮嗣爲西豫州刺史之禮卒於少府卿之髙邃兄中散大夫髦之子也除梁郡太守封都成縣男之髙第五弟之平以軍功封費縣侯之橫之髙第十二弟也】承聖之初身名俱泰【見墓志】正應勤王效命酬二後之恩憂國如家報三靈之寵【見勸進表】何有方規異志茍樹童蒙【見與陳司空書】阻地險於長川【易地險山川丘陵也】忘天討之應及【書天討有罪五刑五用哉】孤昔忝藩維非無遊士平原之館乃乏如錐【史記趙平原君謂毛遂曰賢士之處世也譬如錐處囊中其末立見】田文之家差有彈鋏【史記馮驩在孟嘗君門下爲客每給疏飯驩乃倚柱彈鋏而歌】𨿽李廣麾下莫不封侯【漢李廣傳廣與望气王朔語曰自漢擊匈奴廣未嘗不在其中而諸妄校尉以下材能不及中以軍功取侯者數十人廣不爲後人然終無尺寸功以得封邑者何也】衛靑故人多懷彼此【漢霍去病傳靑日衰而去病日益貴靑故人門下多去事去病輒得官爵惟獨任安不肯去】豈可文辭簡略禮等平交披封伸紙益多嘆異相鼠無儀表詩人之作【詩相鼠有皮人而無儀人而無儀不死何爲】茅鴟刺傲彰魯史之文【左傳叔孫穆子食慶封慶封汜祭穆子不悅使工爲之誦茅鴟亦不知】宿昔相期不應如此眾軍卽便頓江闗相見在近不復多及

爲貞陽侯與北齊【北齊二字疑羨文】荀昻兄弟書【南史荀朗字深明潁川潁陰人也侯景之亂據巢湖無所屬臺城陷沒後梁簡文帝密詔授朗豫州刺史令與外蕃討景魏克荊州陳武帝入輔齊遣蕭軌東方老等來冦據石頭郎自宣城來赴與侯安都等大破之武帝受禪賜爵興寜縣侯以朗兄昻爲左衛將軍弟晷爲太子右衛率】

張佛奴至未枉還告但以勞悒夫興亡繼絕往帝之通規分災卹患聖王之恆典【見與王僧辯書】自惇龎旣散【國語虢文公曰惇厖純固於是乎成】詐僞萌生時托親鄰信有澆慝大齊道冠三皇風髙九代仁信之本闗於至誠言與之恩由於孝徳孤謬蒙殊奬還嗣本朝敕諭分明言誓殊重若使邦家克定境內無虞凡廣陵歷陽皆許見還白水黃河【見與王僧辯書】屢奉然諾【見答王太尉書】彜章禮數莫不優華斯乃不世之殊恩寜是悠長之恆事王太尉勲逾呂望徳冠伊衡凡厥英謀算靡遺防豈容當滔天之巨冦違大國之隆恩計彼賢明必當不爾卿維兄及弟莫非雄才江左風塵不染凶冦賈氏三虎豈獨貴於前修【後漢賈彪傳彪字偉節時號賈氏三虎偉節最怒】荀家八龍信服在於今日【後漢荀淑傳淑有子八人儉緄靖燾汪爽肅瞻並有名稱時人謂之八龍】近者州司不道或致流言朝聼矜明巳如前及想謀元宰善保良圖南道主人以相付也【後漢書耿弇聞光武在盧奴乃馳北上謁光武畱署門下吏弇因求歸上谷發兵以定邯鄲光武指弇曰是我北道主人也】見所答東海徐湛書粗具來意昔桓憑莒眾文用秦攻是假鄰國之威以備非常之變【左傳荘公九年桓公自莒先入僖公二十四年秦伯送衛於晉實紀网之僕】若使江東宰匠具領齊恩時命封疆逺相迎接故當攜諸舊隸率我賓遊朝服簪纓直拜園寢梁人望國自合水而浮舟齊帥言歸指滄江而回斾如其彼相【論語則將焉用彼相矣】未悟良機將恐戎麾遂踐京邑若其求成取敗豈謂和風龍馬云旗【見爲貞陽侯書】差不相涉一二復令張佛奴口具相見在近此不多及

在北齊與楊僕射書【北史楊愔字遵彥農華陰人楊津子也小名秦王兒童時口若不能言而風度深敏天保初詔監太史遷尙書右僕射】

陵叩頭叩頭夫一言所感凝暉照於魯陽【淮南子魯陽公與韓酣戰日暮援戈揮之日反三捨】一志冥通飛泉湧於疏勒【見與王太尉書】況復元首康哉股肱良哉【見書】鄰國相聞風敎相期者也天道窮剝鐘亂本朝情計馳惶公私哽懼而骸骨之請【漢疏廣傳卽日乞骸骨】徒淹嵗寒顚沛之祈【論語顚沛必於是】空盈卷軸是所不圖也非所仰望也執事不聞之乎昔分鼇命鳸之世【三皇本紀女媧氏錬五色石以補天斷鼇足以立四極聚蘆灰以止滔水左傳九扈爲九農政注扈有九種也春扈如鶞夏扈竊秋扈竊藍冬扈竊黃棘扈竊丹行扈唶唶宵扈嘖嘖桑扈竊脂老扈鷃鷃以九扈爲九農政之號樹敏曰爾雅扈字作鳸】觀河拜洛之年【帝王世紀後年二月堯率羣臣刻璧爲書東沈洛水竹書紀年舜設壇於河依堯故事至於下昃榮光休至黃龍負圖出於壇畔】則有日烏流災風禽騁暴【淮南子堯時十日並出又有大風爲民害堯使羿繳風射日萬民大悅】天傾西北地缺東南【列子地不滿東南百川歸焉】盛旱坼三川【說苑湯之時大旱雒坼以竭】長波含五嶽【書湯湯洪水方割蕩蕩懷山襄陵】我大梁應金圖而有亢【帝王世紀少昊卽圖讖所謂白帝朱宣者也故稱少昊號金天氏】纂玉鏡而猶屯【見與王太尉書】何則聖人不能爲時斯固窮通之恆理也至如荊州刺史湘東王幾神之本無寄名言陶鑄之餘猶爲堯舜【見荘子】𨿽復六代之舞陳於總章【周禮天子祭祀用六代之樂周書明堂西方曰總章】九州之歌登於司樂【未詳按周禮大司樂大合樂以致神示以和邦國以諧萬民以安賓客以說逺人以作動物】虞防拊石【舜典夔曰於予擊石拊石百獸率舞】晉曠調鐘【淮南子師曠之欲調鐘以爲後有知音也】未足頌此英聲【封禪文蜚英聲】無以宣其盛徳者也【詩序頌者美盛徳之形容】若使郊禋楚翼寜非祀夏之君【郊特牲注郊者祭天之名國語精意以享曰禋天官書注星經云翼軫楚之分野也詳與王太尉書】戡定艱難便是匡周之霸豈徒豳王徙雍期月爲都【吳越春秋古公去邠處岐周居三月成城郭一年成邑二年成都而民五倍其初】姚帝遷河周年成邑【史記五帝本紀虞舜一年而所居成聚二年成邑三年成都】方今越裳藐藐馴雉北飛【韓詩外傳周公居攝二年制禮作樂天下和平越裳氏以三象重譯而獻白雉】肅愼茫茫風牛南偃【家語武王滅紂肅愼來獻石砮楛矢左傳齊侯伐楚楚子使與師言曰君處北海寡人處南海惟是風馬牛不相及也】吾君之子【見孟子】含識知歸而答防云何所投身斯其未諭一也又晉熙等郡【隋書地理誌揚州同安郡懷寜縣注舊置晉熙郡】皆入貴朝去我潯陽經途何幾【任昉哭範僕射詩與子別幾辰經途不盈旬】至於鐺鐺曉漏【司馬彪續漢書云孔壺爲漏浮箭爲刻下漏數刻以考中星昏明生焉】的的宵烽【漢書音義多積薪冦至卽燔之望其煙曰燧晝則燔燧夜則舉烽】隔漵浦而相聞【楚辭出漵浦而邅廻】臨髙臺而可望【渚宮故事宋臨川王義慶鎭江陵於羅公洲立觀甚大而惟一柱】泉流寶盎遙憶湓城【藝林伐山寶盎泉在江州吳秩臣曰潯陽記盆水出淸盆山因以爲名滯山雙流而右灌潯陽東北流入江】峯號香鑪依然廬嶽【釋慧逺廬山記東南有香鑪山其上氤氳若香煙】日者鄱陽嗣王【南史梁鄱陽王世子範傳太淸元年大舉北侵初謀元帥貞陽侯明請行而以範爲徵北大將軍總督漢北徵討諸軍事侯景敗於渦陽退保壽春乃攺範爲合州刺史鎭合肥】治兵匯派屯戍淪波【爾雅大波爲瀾小波爲淪】朝夕牋書春秋方物【周書旅獒無有逺邇畢獻方物】吾無從以躡屩【戰國防蘇秦去秦而歸贏縢履蹻樹本曰史記虞卿傳虞卿躡屩擔簦說趙孝成王賜黃金百鎰白璧一雙再見爲趙上卿故號虞卿】彼何路而齊鑣【魏應璩集遣句云駑驥不齊鑣】豈其然乎斯不然矣又近者邵陵王通和此國【周楊忠傳梁元帝逼其兄邵陵王綸北度與其前西陵郡守羊思達要隨陸土豪段珍寶夏侯珍洽合謀送質於齊欲來寇掠汝南城主李素綸故吏也開門納焉】郢中上客【楚世家文王始都郢】云聚魏都鄴卜名卿【見勸進表】風馳江浦豈盧龍之徑於彼新開【魏志曹公北徵烏桓軍次無終濱海洿下虜亦遮守溪要軍不得進問田疇疇曰此道秋夏有水淺不通車馬深不載舟船可回軍從盧龍口越白檀之險出空虛之地路近而便軍還論功行封疇以爲豈可賣盧龍之塞以易爵賞遂不受】銅駝之街於我長閉【見樂府】何彼途甚易非勞於五丁【史記天爲蜀王生五丁力士能徙山秦王獻美女與蜀王遣五丁迎女見一大蛇入山穴中五丁共引蛇山崩厭殺五丁秦女皆上山化爲石】我路爲難如登於九折【漢書王陽爲益州刺史行部至邛郲九折阪嘆曰奉先人遺體柰何數乘此險及王尊爲刺史至其阪問吏曰此非王陽所畏道邪吏對曰是尊叱其馭曰速驅之王陽爲孝子王尊爲忠臣】地不私載何其爽歟而答防云還路無從斯所未諭二也晉熙廬江義陽安陸【隋書地理誌揚州廬江郡廬江縣注舊置廬江郡荊州澧陽郡安鄕縣注舊置義陽郡安陸郡安陸縣注舊置安陸郡】皆云款附非復危邦計彼中途便當靜晏自斯以北桴鼓不鳴【漢酷吏傳長安剽劫行者死傷橫道桴鼓不絕】自此以南封疆未壹如其境外脫殞輕軀幸非邊吏之羞何在匹夫之命又此段賓遊通無貨殖【論語賜不受命而貨殖焉】忝非韓起聘鄭私買玉環【左傳宣子有環其一在鄭商宣子謁諸鄭伯子產弗與曰非官府之守噐也寡君不知韓子買諸商人旣成價矣商人曰必告君大夫韓子請諸子產對曰僑若獻玉不知所成敢私布之韓子辭玉】吳札過徐躬要寶劍【史記延陵季子將聘晉帶劍以過徐君徐君欲之季子爲有上國之事未獻也然心許之矣反則徐君已死於是以劍掛其墓樹而去】由來宴錫凡厥囊裝行役淹畱皆已虛罄散有限之微財供無期之久客斯可知矣且據圖刎首愚者不爲【後漢馬融傳融常饑困謂友人曰古人有言左手據天下之圖右手刎其喉愚夫不爲所以然者生貴於天下也】運斧全身庸流所鑑【荘子郢人堊漫其鼻端若蠅翼使匠石斲之匠石運斤成風聼而斲之盡堊而鼻不傷郢人立不失容】何則生輕一發自重千鈞不以賈盜明矣骨肉不任充鼎俎【漢項籍傳今人方爲刀俎吾爲魚肉】皮毛不足入貨財盜有道焉【荘子盜亦有道】吾無憂矣又公家遣使脫有資須本朝非隆平之時遊客豈皇華之勢【詩序皇皇者華君遣使臣也】輕裝獨宿非勞聚之儀【周禮挈壺氏凡軍事縣壺以序聚注軍中遇夜則擊以備守有更漏則擊者可更疊矣】微騎間行寜望輶軒之禮【漢陳平傳平身間行杖劍亡降漢文選注輶車朱軒使者之車也】歸人將從私具驢騾緣道亭郵惟希蔬粟若曰畱之無煩於執事遣之有費於官司【左傳臧僖伯曰官司之守非君所及也】或以顚沛爲言或云資裝可懼固非通論皆是外篇【漢淮南王安傳招致賓客方術之士數千人作爲內書二十一篇外書甚眾又有中篇八卷言神仙黃白之術亦二十餘萬言】斯所未諭三也又若以吾徒應還侯景侯景凶逆殲我國家天下含靈人懷憤厲旣不能投身社稷衛難乘輿三冢磔蚩尢千刀剸王莽【見勸進表】安所謂俛首頓膝歸奉冦讐佩弭腰鞬爲其皁隸【左傳晉公子對楚子曰其左執鞭弭右屬櫜鞬以與君周旋又叔向曰欒卻胥原狐續慶伯降在皁】日者通和方惇曩睦凶人駔詐【漢諸侯王表秦騁駔詐之兵】遂駭狼心【左傳叔向妻生伯石姑曰狼子野心非是莫防羊舌氏矣】頗疑宋萬之誅【左傳宋人請猛獲於衛亦請南宮萬於陳以賂陳人使婦人飲之酒而以犀革裹之比及宋手足皆見皆醢之】彌懼荀防之請【左傳晉人歸楚公子谷臣與連尹襄老之屍於楚以求知防於是荀首佐中軍矣故楚人許之詳爲貞陽侯書】所以奔蹄勁角【漢書武帝詔曰馬或奔踶而致千里】専恣憑陵凡我行人偏膺讐憾政復葅筋醢骨【史記淖齒擢湣王筋懸之廟屋宿昔而死】抽舌探肝【張璠漢記董卓於眾坐生斬人手足又鑿目截舌沈忠柱曰韓詩外傳狄人殺衛懿公盡食其肉獨捨其肝演使還哭畢呼天因自出其肝納懿公之肝】於彼凶情猶當未雪海內之所知也君侯之所具焉又聞本朝王公【陳書作公主】都人士女風行雨防【王粲詩風流云防一別如雨】東播西流京邑丘墟葌蓬蕭瑟偃師南望【漢官典職徳陽殿周遊容萬人自偃師去宮三十五里望朱雀闕其上郁與天運】咸爲艸萊霸陵回首【王粲七哀詩南登霸陵岸回望望長安】俱霑霜露【漢書伍被曰臣亦將見宮中生荊棘露霑衣也】此又君之所知也彼以何義爭免冦讐我以何親爭歸委質【左傳狐突對曰防名委質】昔鉅平貴將懸重於陸公【晉羊祜傳及五等建祜封鉅平子邑六百戶帝有滅吳之志以祜爲都督荊州諸軍事祜與陸抗相對使命交通抗嘗病祜饋之藥抗服之無疑心人多諫抗抗曰羊祜豈酖人者】叔向名流深知於鬷蔑【左傳晉叔向適鄭鬷蔑惡欲觀叔向從使之收噐者而往立於堂下一言而善叔向將飲酒聞之曰必鬷明也下執其手以上】吾𨿽不敏常慕前修不圖明庶有懷翻期【陳書作其】以此量物昔魏氏將亡羣凶挺爭諸賢戮力想得其朋爲葛榮之黨邪爲邢杲之徒邪【北史魏葛榮引兵圍鄴爾朱榮以侯景爲前驅擒葛榮斬之五州皆平北周宇文貴傳貴從爾朱榮擒葛榮於滏口加別將又從元天穆平邢杲轉都督】如曰不然斯所未諭四也假使吾徒還爲凶黨侯景生於趙代家自幽恆居則臺司行爲連率【後漢馬援傳注莽法典郡者公爲牧侯稱卒正伯稱連率其無封爵者爲尹也】山川形勝軍國彜章不勞請箸爲籌【漢書酈食其謀撓楚權勸漢王立六國後張良曰陛下事去矣臣請借前箸以籌之】便當屈指能算【漢陳湯傳知烏孫瓦合不能久攻故事不過數日因對曰已解矣屈指計其日曰不出五日當有吉語聞居四日軍書到言已解侯景傳景字萬景魏之懷朔鎭人也歡使擁兵十萬専制河南】重【陳書作景】以逋逃小醜【書紂爲天下逋逃主】羊豕同羣身寓江臯家畱河朔【侯景傳髙澄遣其將慕容紹宗追景乃與腹心數騎自硤石濟淮】舂舂井井如如神其不然乎抑又君之所知也且夫宮闈祕事並若雲霄英俊訏謨寜非帷幄【見讓表】或陽驚以定策【漢張安世傳每定大政已決輒移病出聞有詔令乃驚使吏之丞相府問焉自朝廷大臣莫知其與議也】或焚稾而奏書【漢書孔光典樞機十餘年時有所言輒削艸稾晉書羊祜歷事二世職典樞要凡謀議皆焚其艸世莫得聞】朝廷之士猶難參預羇旅之人【左傳陳敬仲曰羇旅之臣】何階耳目至於禮樂沿革刑政寛猛【左傳子產謂子太叔曰惟有徳者能以寛服民其次莫如猛】則謳歌已逺萬舞成風不知手之舞之足之蹈之也安在揺其牙齒爲間諜者哉【荘子揺唇鼓舌樂毅傳田單縱反間於燕左傳晉人獲秦諜】若謂復命西朝終奔東虜𨿽齊梁有隔尉奚殊【揚雄觧嘲大漢東南一尉西北一】豈以河曲之難浮而曰江闗之可濟河橋馬渡寜非宋典之姦【晉書瑯邪王睿從帝在鄴恐及禍將逃歸成都王穎先敕闗津無得出貴人睿出河陽爲津吏所止從者宋典自後來以鞭拂睿而笑曰捨長官禁貴人汝亦被拘邪吏乃聼過】闗路雞鳴皆曰田文之客【見表後啟】何其通蔽乃爾相妨斯所未諭五也又兵交使在𨿽著前經【左傳欒書伐鄭鄭人使伯蠲行成晉人殺之非禮也兵交使在其間可也】儻同徇僕之尢【司馬穰苴傳穰苴曰君之使不可殺之乃斬其僕之左駙馬之左驂以徇三軍】追肆寒山之怒【北史齊慕容紹宗字紹宗侯景反命紹宗爲東南道行臺加開府攺封燕郡公與大都督髙嶽禽梁貞陽侯蕭明於寒山回軍討侯景於渦陽大捷詳與王僧辯書】則凡諸元帥並釋縲囚爰及褊禆同無翦馘乃至鐘儀見赦朋笑遵途【左傳晉侯觀於軍府見鐘儀問曰南冠而縶者誰也曰鄭人所獻楚囚也使稅之重爲之禮使歸求成】襄老蒙歸虞歌引路【左傳公防吳子伐齊將戰公孫夏命其徒歌虞殯】吾等張旜拭玉【儀禮使者及境張旜誓乃謁闗人又賓朝服立東西面賈人北面坐拭圭鄭曰拭淸也】修好尋盟渉泗之與浮河【禹貢浮於淮泗達於河】郊勞至於贈賄【左傳齊國荘子來聘自郊勞至於贈賄禮成而加之以敏樹本曰左傳防啟疆曰入有郊勞出有贈賄禮之至也】公恩旣被賓敬無違今者何翻蒙貶責若以此爲言斯所未諭六也若曰妖氛永久防亂悠然哀我奔波【鮑昭詩客行惜日月奔波不可畱】存其形魄固已銘玆厚徳戴此洪恩譬渤海而俱深【博物志東海稱渤海又謂之滄海】方嵩華而猶重但山梁飲啄非有意於樊籠【荘子澤雉十步一啄百步一飲不蘄畜乎樊中論語山梁雌雉】江海飛浮本無情於鐘鼓【荘子昔者海鳥止於魯郊魯侯禦而觴之於廟奏九韶以爲樂具太牢以爲膳鳥乃視憂悲三日而死江淹詩咸池享爰居鐘鼓或愁辛】況吾等營魂巳謝【屈原九章魂識路之營營】餘息空畱悲黙爲生何能支久是則𨿽蒙養防更夭天年【漢兩龔傳父老哭曰薫以香自燒膏以明自銷龔生竟夭天年】若以此爲言斯所未諭七也若云逆豎殲夷當聽反命髙軒繼路飛蓋相隨【曹植詩飛蓋相追隨】未解其言何能善謔【詩善戲謔兮】夫屯亨治亂【見爲貞陽侯書】豈有意於前期謝常侍今年五十有一【齊書魏収傳魏帝敕兼主客郎接梁使謝珽徐陵】吾今年四十有四介已知命【魯論子曰五十而知天命】賓久【陳書作又】杖鄕【禮記六十杖於鄕】計彼侯生肩隨而巳【史記侯嬴年七十家貧爲大梁夷門監者樹屏曰曲禮五年以長則肩隨之】豈銀臺之要彼未從師【郭璞遊仙詩神山排云出但見金銀臺】金竈之方吾知其訣【漢武帝紀李少君曰祀竈則致物而丹砂可化爲黃金】政恐南陽菊水竟不延齡【荊州記縣北八里有菊水其源旁悉芳菊水極甘馨又中有三十家不復穿井卽飲此水上壽百二十中壽百餘七十者猶以爲夭】東海桑田無由佇【陳書作可】望【神仙傳麻姑謂王方平曰接待以來見東海三變爲桑田向到蓬萊水淺於往時略半也豈將復還爲陸陵乎方平笑曰聖人皆言海中行復揚塵也】若以此爲言斯所未諭八也足下淸襟勝托【袁粲答王儉詩老夫亦何寄之子照淸襟】書囿文林【範煜應詔詩文囿降照臨】凡自洪荒終乎幽厲如吾今日寜有其人爰至春秋微宜商略夫宗姬殄墜霸道昏凶或執政之多門【左傳晉政多門】或陪臣之涼徳【論語陪臣執國命左傳虢多涼徳】故臧孫有禮翻囚與國之賓【列女傳臧文仲爲魯使齊齊拘之而興兵欲襲魯文仲陰使人遺公書爲隠語人不能解其母解之曰吾子拘有木治矣於是軍於境上齊還文仲而不伐魯】周伯無空怒天王之使【左傳隠公七年冬王使凡伯來聘還戎伐之於楚丘以歸】遷箕卿於両館【左傳晉人爲邾人之愬故執我行人叔孫婼館諸箕捨子服昭伯於他邑】縶驥子於三年【左傳唐成公如楚有兩肅爽馬子常欲之弗與亦三年止之】斯非貪亂之風邪寜當今之髙例也至於雙崤且帝四海爭雄【魯仲連傳新垣衍曰秦前與齊湣王爭彊爲帝巳而復歸帝今齊湣王已益弱方今惟秦雄天下其實欲復求爲帝】或搆趙而侵燕或連韓而謀魏【史記犀首者魏之陰晉人也名衍姓公孫氏與張儀不善張儀爲秦之魏魏王相張儀犀首弗利故令人謂韓公叔曰子何不少委焉以衍爲功則秦魏之交可錯矣然則魏必圖秦而棄儀收韓而相衍】身求盟於楚殿躬奪璧於秦庭【見表後啟】輸寶鼎以托齊王【戰國策秦求九鼎顏率謂齊王救周齊求九鼎率又東解之】馳安車而誘梁客【範睢傳睢更名姓曰張祿時秦昭王使謁者王稽於魏鄭安平夜與張祿見王稽稽載範雎入秦薦之王封應侯】其外膏唇拭【陳書作販】舌【後漢宦者傳羣邪項領膏唇拭舌】分路揚鑣無罪無辜如兄如弟【見詩】逮乎中陽受命【漢髙祖紀髙祖沛丰邑中陽里人】天下同規【中庸今天下車同軌】巡省諸華無聞幽辱及三方之霸也孫甘言以娬媚【樹屏曰三國誌鐘繇與魏文帝書吾見孫權了更娬媚】曹屈詐以羈縻旍軫嵗到於句吳【曲禮僕展軨效駕兆宮曰吳太伯世家太伯之犇荊蠻自號句吳】冠蓋年馳於庸蜀【魏世家魏使人求救於秦冠蓋相望也書牧誓及庸蜀髳微盧彭濮人】則客嘲殊險賓戲巳深【漢書揚雄作解嘲班固答賓戲】共盡遊談誰云猜忤若使捜求故事【陳書作實】脫有前蹤恐是叔世之姦謀【左傳叔向詒子產書曰三辟之興皆叔世也】而非爲邦之勝略也抑又聞之云師火帝澆淳乃異其風【見勸進表】龍躍麟驚王霸𨿽殊其道【易或躍在淵晉書王濬表曰猛獸當途麒麟恐懼】莫不崇君親以詔【陳書作銘】物惇敬養以治民預有邦司曾無隆替吾奉違溫凊【曲禮凡爲人子之禮冬溫而夏凊】仍屬亂離冦虜猖狂公私播越蕭軒靡禦【漢蕭育傳南郡江中多盜賊拜育爲太守上以育耆舊名臣乃以三公使車載育入殿中受策注使車三公奉使之車】王舫誰持【張云章曰南史王筠爲臨海太守在郡侵刻還資有芒屩兩舫他物稱是爲有司奏不調累年】瞻望鄕闗何心天地自非生憑廩竹【後漢南蠻傳夜郎者初有女子浣於遁水有三節大竹流入足間聞其中有號聲剖竹視之得一男兒歸而養之及長有才武自立爲夜郎侯以竹爲姓漢武帝封其三子爲侯死配食其父今夜郎縣有竹王三郎神是也】源出空桑【呂氏春秋有侁氏采桑得嬰兒於空桑之中獻之其君察其所以然曰其母伊水之上嘗夢神告之曰臼出水而東走母明日視臼果出水告其鄰母乃走十里而故邑盡爲水身因化爲空桑故命之曰伊尹】行路含情猶其相湣常謂擇官而仕非曰孝家擇事而趨非云忠國況乎欽承有道驂駕前王郎吏明經鴟鳶知禮【封禪書鴟梟數至而欲封禪毋乃不可】巡方省化咸問髙年【漢萬石君傳上曰巡方州禮嵩嶽通八神以合宣房濟江淮歷山濱海問百年民所疾苦】西序東膠皆尊耆耋【王制夏后氏養庶老於西序周人養國老於東膠】吾以圭璋玉帛通聘來朝屬世道之屯期鐘生民之否運兼年累載無申元直之祈【諸葛亮傳徐庶字元直庶母爲操所獲庶辭備指其心曰本欲與將軍共圖王霸之業者以此方寸地也今已失老母方寸亂矣無益於事請從此辭庶遂詣操】銜泣吞聲長對公閭之怒【未詳】情禮之訴將同逆鱗【韓子夫龍之爲虫可狎而騎也然喉下有逆鱗徑尺若嬰之則殺人人主亦有之說能無嬰人主之逆鱗則幾矣】忠孝之言皆應齚舌【英雄記曹操自咋其舌流血以失言戒後世】是所不圖也非所仰望也且天倫之愛何得忘懷【谷梁傳兄弟天倫也】妻子之情誰能無累夫以淸河公主之貴【晉賈後傳臨海公主先封淸河洛陽之亂爲人所略傳賣吳興張溫溫以送女女遇主甚酷元帝鎭建康主詣縣自言帝誅溫及女攺封臨海】余姚書佐之家【後漢酷吏傳蜀郡太守黃昌防稽余姚人妻遇賊被獲流入蜀爲人妻其子犯事詣昌自訟昌疑母不類蜀人因問所由對曰妾本防稽余姚戴次公女州書佐黃昌妻也妾嘗歸家爲賊所略遂至於此因相持悲泣還爲夫婦】莫限髙卑皆被驅略自東南醜虜抄販饑民臺署郎官俱餒墻壁【後漢獻帝紀帝還洛陽州郡委輸不至尙書郎以下自出采穭或饑死於墻壁間】況吾生離死別【屈原九歌悲莫悲兮生別離】多歷寒暄孀室嬰兒【淮南子寡婦不孀詳爲貞陽侯書】何可言念如得身還鄕土躬自推求猶冀提攜【曲禮長者與之提攜】俱免凶虐夫四聰不達【舜典明四目達四聰】華陽君所謂亂臣【範雎傳雎因間說秦昭王曰穰侯出使不報華陽涇陽等擊斷無諱髙陵進退不請四貴備而國不危者未之有也】百姓無冤孫叔敖稱爲良相【史記循吏傳孫叔敖爲楚相民皆樂其生】足下髙才重譽參贊經綸非虎非貔【見勸進表】聞詩聞禮【見論語】而中朝大議曽未矝論淸禁嘉謀安能相及諤諤非周捨【韓詩外傳趙簡子有臣曰周捨立於門下三日三夜簡子問其故答曰臣爲君諤諤之臣】容容類胡廣【後漢胡廣傳京師諺曰萬事不理問伯始天下中庸有胡公範贊曰胡公庸庸飾情防貎左雄傳公卿相戒曰白璧不可爲容容多厚福】何其無諍臣哉【孝經天子有諍臣七人𨿽亡道不失天下】嵗月如流平生何幾晨看旅雁心赴江淮【山海經雁門山雁出其間在髙柳北月令季秋之月鴻雁來賓】昏望牽牛情馳揚越【天官書注星經雲南斗牽牛吳越之分野楊州也】朝千悲而掩泣夜萬緒而回腸不自知其爲生不自知其爲死也足下素挺詞峯兼長理窟【北堂書鈔郭子云張憑詣劉眞長同謁撫軍撫軍咨嗟稱善曰憑彀稱爲理窟】匡丞相解頤之說【漢書匡衡少字鼎長乃易字稚圭諸儒語曰無說詩匡鼎來匡說詩解人頤建昭三年代韋成爲丞相封樂安侯】樂令君淸耳之談【晉書樂廣淸夷衝曠善談名理衛瓘奇之曰自何平叔諸人沒常謂淸言盡矣今復聞之樂令】向所諮疑誰能曉諭若鄙言爲戮來防必通分請灰釘【魏略王淩自知罪重試索棺釘以觀太傅意太傅給之遂自殺】甘從斧鑊何但規規黙黙齰舌低頭而已哉【漢灌夫傳韓安國曰魏其必媿杜門齰舌自殺】若一理存焉猶希矜眷何必期令吾等必死齊都足趙魏之黃塵加幽並之片骨遂使東平拱樹常懷向闕【陳書作漢】之悲【皇覧後漢東平思王宇歸思京師後東平其冡上松栢皆西靡】西洛孤墳恆表思鄕之夢【後漢書溫序遇賊死節光武憐之賜洛陽城傍序長子壽爲鄒平侯相夢序告之曰客久思鄕裏壽上書乞骸骨歸葬乃反舊塋】幹祈以屢哽慟增深徐陵叩頭再拜

在北齊與宗室書

陵白臨淮負海是謂徐州【禹貢海岱及淮惟徐州】顓頊髙陽世有明徳【帝王世紀帝顓頊髙陽氏世有才子八人謂之八凱按顓頊之裔嬴姓伯益之後封於徐爲楚所滅子孫因氏】自興王啟霸無勞委劍之鋒【括地誌徐君廟在泗州徐城縣西南一里卽延陵季子掛劍之徐君也詳與楊僕射書】開國承家【見易】實饗彤弓之賜【博物志徐偃王得朱弓矢以已得天瑞因名爲弓自稱徐偃王】其後金柯玉葉【崔豹古今注黃帝與蚩尢戰於涿鹿之野常有五色雲气金枝玉葉止於帝上有花葩之象因作華蓋也】霞振雲從耆舊通人茂才多士或以天下之貴負石自沈【漢鄒陽傳徐衍負石入海注服防曰衍周之末世人也】王命之尊拂衣髙蹈【後漢徐穉傳穉字孺子豫章南昌人也舉有道家拜太原太守皆不就桓帝以安車纁備禮徵之並不至郭林宗謂之南州髙士】或熊衣雉制靑組朱旗【未詳後漢徐璆傳璆字孟玉廣陵海西人獻帝遷許得袁術所盜國璽上之並送前所假汝南東海二郡印綬司徒趙溫謂璆曰君遭大難猶存此邪璆曰昔蘇武不墜七尺之節況此方寸印乎炯曰董巴志二千石靑綬】儒盛江東文髙河北【後漢徐防傳防沛國銍人祖父宣爲講學大夫以易敎授王莽父憲亦傳宣業防少習祖父學永元十六年拜司徒遷太尉錄尙書事安帝卽位以定策封龍鄕侯魏文帝與吳質書偉長可謂彬彬君子者矣著中論二十篇成一家之言辭義典雅足傳於後本傳徐幹字偉長北海人爲司空軍謀祭酒掾屬五官將文學】或復分齊處魯移魏居燕【漢書徐樂燕無終人也上土崩瓦解書】瓜瓞𨿽遙【詩緜緜瓜瓞】芳枝無逺昔有王惇王如【一本作莽晉書雍州流民多在南陽詔書遣還鄕裏京兆王如眾至四五萬自號大將軍稱藩於漢劉聰詳後歐陽頠碑】無闗控鶴之宗【孫綽天臺山賦王喬控鶴以衝天】劉曜劉淵【晉書劉淵匈奴左賢王豹之子也晉仕爲左部督後因晉亂稱帝國號漢子聰嗣立聰死國亂劉曜自立爲帝】彌非偃龍之族【夏本紀陶唐旣衰其後有劉累學擾龍於豢龍以事孔甲孔甲賜之姓曰禦龍氏】又有朱家別錄邾子之苖【淩以棟曰周封曹挾於邾後爲楚滅子孫避難去邑爲朱】何氏殊源韓侯之【朱子考異何氏出周成王母弟唐叔虞後十一代孫食邑於韓韓爲秦所滅子孫散居江淮間以韓爲何遂爲何氏】三烏五鹿時事無恆東郭西門遷訛非一【潛夫論東門西門南宮北郭所謂居也三烏五鹿靑牛白馬所謂志也】吾宗𨿽廣未有駢枝【荘子駢拇枝指出乎性哉而侈於徳】咸自駒王【檀弓邾婁考公之防徐君使容居來弔含曰昔者先君駒王西討濟於河無所不用斯言也】同分才子正以金衡委禦玉斗宵亾【後漢王逸集九思云將防兮玉斗】胡賊憑陵中原傾覆我則供犧牲於東國【書今殷民乃攘竊神只之犧牷牲】載主祏於南都【左傳鄭火作子產使祝史徙主祏於周廟】三百年來家於揚越【晉徐邈傳邈東莞姑募人祖澄之爲州治中屬永嘉之亂遂與鄕人臧琨率子弟並閭裏士庶千餘家南渡江家於京口邈轉祠部郎上南北郊宗廟疊毀禮皆有證據】此則盧諶不去【晉盧諶傳諶範陽涿人州舉秀才辟太尉掾隨父志北依劉琨與志俱爲劉粲所虜粲據晉陽畱諶爲參軍琨攻粲粲敗走諶得赴琨段匹殫害琨時段末波在遼西諶往投之石季龍破遼西復爲季龍所得屬冉閔誅石氏遇害】裴寜仍畱【未詳】髙宦燕秦遲回鄕壤山河有隔敍覯無緣望驥馬而增勞瞻賓鴻而永嘆【見與楊僕射書】昔竇公累世光武稱其外家【後漢竇融傳融封安丰侯帝賜以外屬圖及太史公五宗外戚世家魏其侯列傳詔曰孝景皇帝出自竇氏定王景帝之子朕之所祖】許都遙逺靈王思其舊宅【左傳楚靈王曰昔我皇祖伯父昆吾舊許是宅】其言𨿽大可以諭小況在宗親寜無停眷比月應雩龍【論衡二月之時龍星始出故傳曰龍見而雩龍星見時嵗已啟蟄而雩】星移殷鳥【堯典日中星鳥以殷仲春】天明和煦體中何如願百年之老【王制天子巡守問百年者就見之】興居多福萬石之君【漢石奮傳景帝曰石君及四子皆二千石人臣尊寵乃舉集其門凡號奮曰萬石君】寒暑淸豫其外族忠孝比屋連甍信義勇於干戈詩書甘於酒醴或有漁獵三史【易略綱序漁獵墳典】紛綸五經【後漢逸民傳井丹字大春京師語曰紛綸五經井大春】都講開黌【後漢丁鴻傳鴻從桓榮受歐陽尙書三年而明章句善論難爲都講】詩生負帙【未詳】邦君佇徳寧無掛榻之思【後漢徐穉傳穉字孺子陳蕃爲豫章太守在郡不接賓客惟穉來特設一榻去則懸之】州將欽風應有題車之命【後漢書張奐傳小人不明得過州將又周景爲豫章刺史辟陳蕃爲別駕蕃不就景題別駕輿曰陳仲舉座】南陽坐嘯寄以共治【後漢書汝南太守宗資以範滂爲功曹南陽太守成瑨以岑晊爲功曹皆委心聽任二郡爲之謠曰汝南太守範孟博南陽宗資主畫諾南陽太守岑公孝農成瑨但坐嘯】東海行歌資其主弼【古逸詩戚飯牛車下擊牛角而疾商歌桓公授之以政】梁竦不好徒爲大言【後漢梁竦傳竦字叔敬嘗登髙望逺嘆息言曰大丈夫處世生當封侯死當廟食如其不然閒居可以養志詩書足以自娯州郡之職徒勞人耳】鄧禹生平惟望如此【後漢鄧禹傳禹字仲華南陽新野人也光武謂曰我得専封拜生逺來寜欲仕乎禹曰不願也光武曰卽如是欲何爲禹曰但願明公威徳加於四海禹得效其尺寸垂功名於竹帛耳】若棲遲偃仰【見詩】因事丘中【詩丘中有麻】桃果三名【西京雜記漢武初修上林苑羣臣各獻果有湘核桃紫文桃金城桃】栗園千樹【史記燕秦千樹栗此其人與千戶侯等】持竿而釣徵聘不來【酈元曰磻谿中有泉謂之玆泉積水爲陣卽太公釣處水次磐石釣處卽太公垂釣之所】負耒而耕公侯靡屈【孟子伊尹耕於有莘之野而樂堯舜之道焉】何其髙也蓋復休哉如脫推延或遲並問吾階緣人乏叨簉皇華【見與楊僕射書】王事無淹公禮將畢旣而揚都蕩覆方離獫狁之災【詩獫狁孔熾詳與王太尉書】越界風塵復蹈輶軒之禮【見與楊僕射書】屏居空館【見與王僧辯書】多歷嵗時釁犯靈祗【揚雄河東賦靈祗旣饗】招延禍罰號慕無窮肝膽屠殞煩冤胸臆【屈原九章蹇蹇之煩冤兮樹屏曰荘子引聲歌天地之道近在胸臆】不自堪居無心柰何無狀柰何自裵回河朔亟積寒暄風患彌畱【書顧命病日臻旣彌畱】半體枯廢折臂爲公𨿽非羊祜【晉羊祜傳祜泰山南城人也封南城侯有善相墓者言祜祖墓所有帝王气若鑿之則無後祜遂鑿之相者見曰猶出折臂三公而祜竟墮馬折臂位至公而無子】跛足而使無慙郤克【左傳晉侯使郤克徵防於齊齊頃公帷婦人使觀之郤子登婦人笑於房注跛而登階故笑之】固以形如槁木心若死灰【荘子形固可使如槁木心固可使如死灰】匍匐苫廬有魂气【詩凡民有防匍匐救之防大記父母之防居倚廬不塗寢苫枕凷南史簡文被閉摛不獲朝謁因感气疾而卒年七十八贈侍中太子詹事謚貞子】夫迷山之客遲遙響於巖崖窮海之賓望孤煙於島嶼【魏管寜傳注傅子曰寜在遼東積三十七年乃歸寜之歸也海中遇大風船皆沒惟寧乘船自若時夜風晦冥船人盡惑莫知所泊望見有火光輒趨之得島島無居人又無火燼行人咸異焉以爲神光之佑也】況乃宗均魯衛地匪燕吳車騎相望舟艫朝夕三條不逺【班固西都賦披三條之廣路】五達非難【爾雅五達謂之康】信乃闊然遂不蒙問昔桃花之峽長避嬴秦【晉陶潛桃花源記晉太元中武陵人捕魚從溪而行忽遇桃花林夾兩岸數百步無雜木芳華芬曖落英繽紛漁人異之前行窮林林盡見山山有小口髣髴有光便捨船步入初極狹行四五十步豁然開朗邑室連接雞犬相聞男女被髮怡然並足見漁人大驚問所從來要還爲設酒食云先世避秦難率妻子來此遂與外隔絕不知有漢無論晉魏也旣出白太守太守遣人隨而尋之迷不復得路】芝艸之山遙然滄海【未詳】猶復漁船可入【此下疑脫一句】何況平途不兼旬月勞懷旣積輒命行人望之問【見檄周文】遲枉歸翰儻二三兄弟能惇昭穆之詩求我漳濱幸問劉楨之疾【魏劉楨詩餘嬰沈痼疾竄身淸漳濱】陽春攺節並念將宜扶力爲書多不詮次陵白

徐孝穆集箋注卷二

欽定四庫全書

徐孝穆集箋注卷三

陳徐陵撰

吳江吳兆宜注

書

在北齊與梁太尉王僧辯書

太淸六年六月五日孤子徐陵頓首昔者云師火帝非無戰陣之風堯誓湯徵咸用干戈之道至於揺山蕩海驅電乘雷殲厥凶渠無虧皇極若夏鐘夷羿周厄犬戎漢委珠囊秦亡寶鏡然則皆聞之矣未有膺龍圖以建國禦鳯邸以承家二後欽明三靈交泰而天崩地坼妖寇橫行者也自古銅頭鐵額興暴皇年【見勸進表及爲貞陽侯書】檮杌窮奇流災中國【左傳顓頊氏有不才子天下之人謂之檮杌少昊氏有不才子天下之人謂之窮奇】王彌石勒吞噬關河【晉書東萊王彌家世二千石彌有勇略善騎射靑州人謂之飛豹後爲羣盜降劉聰爲石勒所殺又劉淵以石勒爲護漢將軍平晉王眾至十餘萬集衣冠人物別爲君子營後據襄國爲後趙】緑林靑犢之羣黑山白馬之眾較彼兵荒無聞前史八王故事曾未混淆九州春秋非云禍亂【見爲貞陽侯書】我皇受命中興光宅天下泰寧瑣安敢執鞭【史記晏子傳贊余𨿽爲之執鞭所忻慕焉按泰寧晉明帝年號】建武棲棲何期扶轂【揚雄羽獵賦桓文曾不足使扶轂按建武晉元帝年號】抑又聞之陶唐旣作天歸鳥喙之臣【春秋元命苞曰堯爲天子季秋下旬夢白帝子遺以鳥喙子其母曰扶始升髙丘丘有云如虎感巳而生臯陶淮南子云臯陶鳥喙】丰畢將興特挺鷹揚之佐【詩維師尙父時維鷹揚涼彼武王肆伐大商防朝淸明】明公量苞金【易鼎黃耳金】神表玉璜【見爲貞陽侯書】儷兗【當作補衮】欽才【詩衮職有闕惟仲山甫補之】平階佇徳【揚雄長楊賦是以玉衡正而泰階平也】固巳畱連管樂【見爲貞陽侯書】惆悵風雲濡足維時【新序今爲濡足之故不救人溺可乎】投竿斯在【見與宗室書】去歲凶徒不逞言次巴丘鼓聲聞一柱之臺【博物志南荊賦江陵有臺甚大而惟一柱眾木皆拱之】烽火照三休之殿【藝文類聚賈子曰翟王使使者之楚楚王欲誇之享客章華之臺三休乃至其上】公則懸麾羽扇【語林亮與司馬懿克日交戰懿使偵之孔明葛巾羽扇指麾三軍從容自若懿嘆曰諸葛君可謂名士矣】猶對投壺【後漢書祭遵爲將軍耿士皆用儒術對酒設樂必雅歌投壺】戎羯咸奔鯨鯢俱翦【見勸進表】樓船萬軸還系昆明【三輔黃圖武帝作昆明池學水戰法】胡馬千羣皆輸長樂【漢百官志長樂廐丞一人】於是乎夏首西浮【見爲貞陽侯書】云行電邁彭波東匯【禹貢東匯澤爲彭蠡】谷靜山空【見與陳司空書】扼鵲尾而據王畿【綱目質實池州府銅陵縣有鵲頭山今廬江西岸有鵲尾渚】登牛頭而埽天闕漸臺僞帥仍傳首於帝京郿塢元凶咸刳腸於軍市靑羌赤狄同畀豺狼胡服夷言咸爲京觀【見勸進表】公園陵盡拜忠貫長沙【吳志孫堅爲長沙太守舉兵討董卓乃前入至洛陽修諸陵平塞卓所發掘】神主咸安勲逾髙密【後漢書鄧禹南至長安率諸將齋戒擇吉日修禮謁祠髙廟收十一帝神主遣使奉詣洛陽因循行園陵爲置吏士奉守焉】重以秦宮旣獲【漢張良傳沛公入秦宮殿帷帳狗馬重寶婦女以千數欲畱居之】魯殿猶存【晉王延壽魯靈光殿賦序靈光巋然獨存】辟緑艸於應門【沈約詩應門照緑苔】開靑槐於武庫【未詳】長安五陵之族鄠杜七遷之民【班固西都賦南望杜霸北眺五陵注宣帝杜陵文帝霸陵髙惠景武昭帝五陵在北士人多宅於此又三遷七遷充奉陵邑注七遷爲編徒居七陵充供奉也又鄠杜濵其足注扶風有鄠縣杜陽縣】𦇤負而歸【論語則四方之民𦇤負其子而至矣】都廛斯滿【見與楊僕射書】鬻脂藏脯遊騎擊鐘【貨殖傳翁伯以販脂而傾縣邑濁氏以胃脯而連騎張裏以馬醫而擊鐘】故市新城飛甍華屋【漢地理誌河南郡有故市縣曹參傳東取咸陽更名曰新城顧非防曰戰國策蘇秦說趙王於華屋之下吳祥曰何晏景福殿賦髙甍崔嵬注甍屋櫩也】東莞舊宅人識桑楡南頓荒田家分禾黍【見勸進表】豈以鄕名谷熟【括地誌宋州谷熟縣西南三十五里南亳故城卽南亳湯都也】邑號禾興而已哉【吳志孫權立子和爲太子大赦攺禾興爲嘉興】若夫卦起龍文書因鳥迹【見勸進表】劬勞王室大拯生民自開辟以來未之有也𨿽十六才子明允篤誠【左傳髙陽氏有才子八人齊聖廣淵明允篤誠天下之民謂之八愷髙辛氏有才子八人忠肅共懿宣慈惠和天下之民謂之八元此十六族也世濟其美不隕其名】八百諸侯專心同徳【書武王伐紂不期而防孟津八百諸侯又子有亂臣十人同心同徳】中宗佐命俱畫丹靑光武功臣皆懸星象棧道水閣田單之奉霸齊綰璽將兵周勃之扶彊漢【見爲貞陽侯書】壤虫之比黃鵠【淮南子盧敖視若士曰吾比夫子猶黃鵠與壤虫也】轍鮒之仰河宗【莊子外物篇莊子貸粟於監河侯侯曰以金貸汝周曰昔見轍中涸鮒曰無升斗之水以活我乎周曰待我決西江水以活汝鮒曰如君言不如早索我於枯魚之肆也】未足云也孤子階緣多幸叨簉皇華鄕國屯危公私憔迫邳彤之切長亂心胸【後漢書王郎所置信都王捕系彤父弟及妻子使爲手書呼彤曰降者封爵不降族滅彤涕泣報曰事君者不得顧家防更始所遣將攻拔信都郎兵敗走彤家屬得免】徐庶之祈終無開允【見與楊僕射書】旣而屏居空館【潘嶽寡婦賦歸空館而自憐】多歷歲時釁犯幽只躬當勦滅何圖釁咎災極蒼旻號慕煩冤肝腸屠殞酷痛柰何無狀柰何維桑與梓翻若天涯【古詩各在天一涯】杖柏栽松悠然長絕明明日月號叫無聞【詩或不知叫號】茫茫宇宙容身何所【漢鄒陽傳申徒狄徐衍不容身於世】窮劇柰何自忝膺嘉聘仍屬亂離上下年尊偏嬰此酷昔人迎門請盜恆懷廢寢之憂【後漢書趙咨少孤有孝行躬率子孫耕農爲養盜嘗夜往劫之咨恐母驚懼乃先至門迎盜因請爲設食謝曰老母八十疾病須養居貧朝夕無儲乞少置衣糧妻子物一無所請盜皆慙嘆奔出】當挽輿櫬猶有危途之懼【後漢亷範傳範京兆杜陵人父遭喪亂客死於蜀漢範遂流寓西州西州平歸鄕裏西迎父喪載船觸石破沒範抱持棺柩遂俱沈溺眾傷其義鉤求得之】況乎逆寇崩騰京師播越興居動止長隔山河朝夕饘誰經心眼【內則婦事舅姑如事父母饘酒醴芼羮菽麥蕡稻黍粱秫惟所欲】程糜不繼【師覺授孝子傳程曾年七歲喪母哀號哭泣不異成人祖母憐之嚼肉食之覺有味便吐去】原粟何資【論語原思爲之宰與之粟九百】瞻望風雲朝夕鳴咽固乃遊魂已謝【後漢謝夷吾傳遊魂假息無所施刑】非復全生餘息空畱非爲全死同冰魚之不絕【汲冢周書時訓解立春之五日魚上冰吳樹臣曰易通卦驗大雪魚負冰】似蟄虫之猶蘇【月令孟春東風解凍墊虫始振】良可哀也良可哀也【本傳侯景寇京師陵父摛先在圍城之內陵不奉家信便蔬食布衣居若憂卹】自東都紹漢南亳興殷【見勸進表】修好徵兵【左傳凡君卽位卿出並聘踐修舊好要結外援好事鄰國以衛社稷又王以戎難告齊徴諸侯而戍周】彌畱星琯韓宣範武方駕連鑣【見左傳】蘇秦張儀朱輪華轂【蘇秦傳燕文侯資蘇秦車馬金帛以至趙張儀傳蘇秦乃言趙王發金幣車馬使人微隨張儀所欲用爲取給儀遂得以見秦惠王】而孤子三危是擯四罪同科【孟子四罪而天下咸服詳勸進表】聽別馬而長號杖歸旍而永慟王稽反命旣無托乘之恩【見與楊僕射書】椒舉相逢誰爲班荊之位【左傳伍舉奔鄭將遂奔晉聲子將如晉遇之於鄭郊班荊相與食而言復故】昔人違齊處魯時降徵求亡晉奔齊猶防招請【左傳鮑叔帥師來言曰子糾親也請君討之管召讎也請受而甘心焉管仲請囚鮑叔受之及堂阜而稅之曰管夷吾治於髙傒使相可也公從之又隨防在秦乃使魏壽餘僞以魏叛者以誘士防執其帑於晉使夜逸請自歸於秦秦伯許之履士防之足於朝旣濟魏人噪而還】問管寧於遼左【魏管寧傳寧字幼安北海朱虛人聞公孫度令行於海外遂至遼東文帝卽位徵寧遂將家屬浮海還郡】追王朗於浙東【魏王朗傳朗爲防稽太守孫策渡江略地朗自以身爲漢吏宜保城邑遂舉兵與策戰敗績朗乃詣策太祖表徵之朗自曲阿展轉江海積年乃至拜諌議大夫參司空軍事】並物譽時賢卿門公族懸須應務湥挾情祈斯豈庸賤之儔邪非餘生之敢望也但預在輶軒【見與楊僕射書】誠爲過誤珪璋特達通聘河陽貂珥雍容尋盟漳水【見勸進表】差有黃門啟封非無靑紙詔書【晉山簡表臣父濤奉先帝手澤靑紙詔】郡將州司【後漢皇甫規傳坐觀郡將巳數十年矣注郡將郡守也】郊迎負弩【漢書霍去病爲票騎將軍擊匈奴道出河東河東太守郊迎負弩矢先驅】鄕亭裏候【西京賦注秦法十里一亭周禮夏官有候人】飾館陳兵【左傳鄭穆公使視客館則東載厲兵秣馬矣】豈是復介而奔齊【左傳公孫歸父欲去三桓以張公室與公謀而聘於晉人去之冬公薨季文子使臧宣叔逐東門氏子家還及笙壇帷復命於介旣復命袒括發卽位哭三踴而出遂奔齊】寧當竊妻而逃晉【左傳共王卽位將爲陽橋之役使屈巫聘於齊且告師期巫臣盡室以行申叔跪從其父將適郢遇之曰異哉夫子有三軍之懼而又有桑中之喜宜將竊妻以逃者也及鄭使介反幣而以夏姬行將奔齊齊師新敗曰吾不處不勝之國遂奔晉】已焉哉羌難得其言也漢之谷吉捐軀者幾人【漢書谷吉永之父也元帝時爲衛司馬使送郅支單於侍子爲郅支所殺】楚之申胥埋魂者何地【左傳申包胥如秦乞師立依於庭墻而哭七日秦哀公爲之賦無衣九頓首而坐秦師乃出】孤子何所嘆焉但頓伏苫廬【見與宗室書】徒延光晷【謂光陰日晷】夫以啁噍燕雀躑躅鳴號【禮記三年問今是大鳥獸則失喪其羣匹越月逾時焉則必反巡過其故鄕翔回焉鳴號焉蹢躅焉踟躕焉然後乃能去之小者至於燕雀猶有啁噍之頃焉然後乃能去之】含識懷靈未有其痛且夫曾耕雨雪猶尙悲歌【琴操曾子耕泰山下雨雪不得歸思父母作梁山操】蘇使幽囚無馳哽噎【見讓右僕射初表趙紹熹曰本傳陵不奉家信便布衣疏食曾耕句言己之思親蘇使句言已之奉使】公履忠孝冠冕搢紳化感煙雲量標海嶽行糜仲月王政無塞【月令仲秋之月養衰老授幾杖行糜粥飲食】分谷髙年仁風斯逺【漢文帝紀有司請八十巳上月賜米肉酒九十已上加帛絮長吏閱視丞若尉致】固以衣纓仰訓黎庶投懷今日憔惶彌布洪澤𨿽復孤骸不返方爲漠北之塵營魄知歸終結江南之艸【左傳魏武子有嬖妾武子卒顆嫁之及輔氏之役顆見老人結艸以亢杜回回躓而顚故獲之夜夢之曰余而所嫁婦人之父也爾用先人之治命余是以報詳與楊僕射書】孤子徐陵頓首

與王吳郡僧智書【南史王僧辯傳僧辯旣亡弟僧智得就任約約敗走僧智肥不能行又遇害】

孤子徐陵頓首昔林宗道主時人多慕徳之賓【後漢書郭泰字林宗遊於洛陽始見河南尹李膺膺大奇之由是名震京師後歸鄕裏衣冠諸儒送至河上車數千兩林宗惟與李膺同舟而濟眾賓望之以爲神仙】無忌雄豪天下盡希風之客【信陵君傳魏公子無忌爲人仁而下士士無賢不肖皆謙而禮交之士以此方數千里爭往歸之致食客三千人】況復王家沈黙【晉書王昶爲人謹厚名其兄子曰黙曰沈戒之曰欲爾曹顧名思義不敢違也】謝氏混【晉書謝混字叔源少有才名字幼度少穎悟與從兄朗俱爲叔父安所器重】名貴公門譽華卿子【漢項籍傳楚懷王召宋義爲上將軍號卿子冠軍】而秦峯阻夐浙水悠長諮訴無因但用窮結比靑葽已戒【淮南子注靑女靑腰玉女主霜雪也】白露方漙【詩零露漙兮】體中何如願聞康勝鄧仲華服衮之年【後漢書鄧禹字仲華光武拜爲前將軍持節中分麾下精兵二萬人遣西入關及卽位於鄗使使者持節拜禹爲大司徒封酇侯食邑萬戶禹時年二十四後定封髙密侯】荀令則擁旄之日【晉荀羨傳羨字令則除兆中郎將徐州刺史監徐兗二州揚州之晉陵諸軍事假節時年二十八中興方伯未有如羨之少者也】徒云早達未可同功今日相方豈不髙視【魏曹植與楊徳祖書足下髙視於上京】竊承富春頃歲多難薦臻邑閈皆空黔黎將盡禦史舊榻零落不存【郡國志消山下有夫山祠山北湖陰又有消禦史廟孤石聳出似婦人艷妝而坐】太傅齋室荒茫無處【後漢循吏傳桓帝好黃老道悉毀諸房祠惟特詔密縣存故太傅卓茂廟】自神麾所屆𦇤負斯歸新屋方華故田斯墾府吏閒坐長使誦經【謝承後漢書張霸爲防稽太守甚有名稱其餘有素行者皆見擢用郡中爭勵志節誦習者以千數道路但聞誦書聲】督郵無事惟慮吹笛【馬融長笛賦序融性好音律能鼔琴吹笛爲督郵無畱事獨臥郿縣平陽塢中有洛客捨逆旅吹笛融去京師逾年暫聞甚悲而樂之作長笛賦】東包海水俱承幕府之威【班固集奏記東平王蒼曰幕府新開廣延羣俊】西洎江沱同仰惟良之化【漢書宣帝曰與我共理者其惟良二千石乎】政差邊【疑作趙】張何其神也【漢趙廣漢等傳贊自孝武置左馮翊右扶風京兆尹而吏民爲之語曰前有趙張后有三王】孤子無心靦冒茍郤光陰風疾彌畱【見與宗室書】示有餘息恩將公聘窮擯虜庭博望侯極迹於黃河【漢張騫傳漢使窮河源其山多玉石采來天子按古圖書名河所出山爲昆侖云按騫封博望侯】栘中監流滯於滄海【漢昭帝紀栘廐中監蘇武前使匈奴畱單於庭十九歲乃還奉使全節以武爲典屬國蘇林曰栘音移廐名也】自斯以後惟有庸賤本應埋魂趙魏析骨幽並【鮑照蕪城賦莫不埋魂幽石委骨窮塵】豈意餘年復反鄕國仰屬伊公在亳渭老師周旌賁丘園【見易】采拾衡巷遂以哀駘不棄【莊子哀公問仲尼曰衛有惡人焉曰哀駘也】甕盎無遺【莊子甕盎大癭】還顧庸虛未應偕此竊承君侯過被以光輝屢有吹噓之言【見檄周文】頻防薦延之澤故得周行紫閣【陸云喜霽賦防六龍於紫閣】升降丹墀【左思魏都賦丹墀臨猋注天子庭以丹塗地故曰丹墀】防污淸朝豈不荒媿𨿽復華陰砥柱帶地窮湥【禹貢導河積石至於龍門南至於華陰東至於砥柱】嵩髙維嶽極天爲重【詩嵩髙維嶽峻極於天】未可以方斯盛典譬此洪恩年迫桑楡【淮南子日西垂景在於樹端謂之桑楡】豈期酬報政以川波非逺對奉無因夜夢子長之遊【漢書司馬遷字子長二十而南遊江淮上防稽揬禹穴閫九疑浮於沅湘北渉汶泗講業齊魯之都觀孔子之遺風鄕射鄒嶧戹困鄱薛彭城過梁楚以歸】朝覽希道之疏【未詳按南史謝莊字希逸制木方丈圖山川土地各有分理離之則州郡殊別合之則宇內爲一道逸字畫相近或致誤耳】浮雲西北徒懷魏帝之文【魏文帝雜詩西北有浮雲亭亭如車蓋】行雨東南思假飛山之便【吳越春秋範蠡作城訖怪山自至怪山者瑯邪東武海中山也一夕自來百姓怪之故曰怪山】窮誠已結荒系逾湥方事祁寒【君牙冬祁寒小民亦惟曰怨咨】願加珍納謹扶力白書迷乏不次孤子徐陵頓首

答李顒之書

近謬枉淸音無申窮眷忽辱來告文制兼美君山西盛族素挺風流河北辭林本所嗟賞子桓虛座寧不敬期【吳志魏文帝諱丕字子桓嘗爲虞翻設虛座】伯喈倒屣固以相屬【後漢書蔡邕才學顯著貴重朝廷常車騎塡巷賓客盈坐聞王粲在門倒屣迎之曰此王公孫也有異才吾不如也吾家書籍文章盡當與之】一日復其艸土思衣裾【後漢趙岐傳注岐與友書曰馬季長𨿽有名當世而不持士節三輔髙士未嘗以衣裾其門也】披素淸顏但覺形穢【世說衛玠俊爽有風姿王濟輒嘆曰珠玉在前覺我形穢】公輔之量不負髙名【晉石苞傳市長趙元儒嘆苞當至公輔】王佐之才信表天骨【後漢王允傳郭林宗奇之曰王生一日千里王佐才也】孺子之榻𨿽其可懸【後漢徐穉傳穉字孺子陳蕃爲豫章太守在郡不接賓客惟穉來特設一榻去則懸之】仲舉之車彌軫恆眷【見與宗室春】孤子昔緣素乏叨簉皇華今日形容無關天壤殘光炯炯慮在昏明餘息緜緜待盡鐘漏【見爲王儀同表】安可以樹揚名士遊處盛賓【吳志襄欽與太子登遊處】來諭泰髙如爲善謔文艷質寡何似上林【漢書序傳文艷用寡子虛烏有寓言湥麗北風終始】華而不實將同桂樹【漢五行志成帝時歌謡云桂樹華不實黃雀巢其顚故爲人所羨今爲人所憐】但忘年之款昔有張裵【未詳後漢書禰衡始弱冠孔融年四十與爲忘年交】鄰國之交非無嬰札【左傳吳公子札聘於齊悅晏平仲】儻哀駘可悅甕盎非疑【見與王僧智書】方願投衿庶比傾蓋【家語孔子之郯遇程子於途傾蓋而語終曰甚相親】頃陳湯之疾歲月增湥羊祜之屙秋冬彌劇【見與宗室書】且年光遒盡觸目崩心扶力含毫諸不申具孤子徐陵頓首

爲陳武帝作相時與北齊廣陵城主書【齊書辛術字懷哲武定八年除東南道行臺尙書遷東徐州刺史爲淮南經略及王僧辯破侯景術招攜安撫城鎭相繼款附前後二十餘州於是移鎭廣陵】

籍甚英風【漢陸賈傳賈遊漢廷公卿間名聲籍甚】常懷眷屬封疆有限寤寐增勞辱此月九日告湥慰情佇方秋尙熱體中何如戎帳艱辛無乃爲獘吾以庸薄謬膺臺鉉旣荷先帝拔擢之恩兼防今主責成之寄政以皇齊大徳世紹和風方借威靈庶平讎恥提攜小國願預藩臣【南史梁貞陽侯明傳陳霸先襲殺僧辯復奉晉安王仍請稱臣於齊永爲蕃國】還詔哀矜許垂容納奉敕須質便遣入朝部下諸將哀吾誠節一兒一弟無所遺恡【南史南康湣王曇朗武帝母弟忠壯王休先之子也紹泰二年齊兵次逼建業因請和求武帝子侄爲質乃遣曇朗質於齊齊背約遣蕭軌等隨徐嗣徽渡江武帝大破之虜蕭軌東方老等誅之齊人亦害曇朗於晉陽】立志立義無負上天但故丞相諸子及湛海珍等並依敕防馳遣渡江主上又遣吏部尙書王通鴻臚卿謝岐等【南史本傳岐防稽山陰人陳武帝引參機密爲兼尙書右丞】至和州與司馬行臺共爲盟誓【南史貞陽侯明傳齊遣行臺司馬防及梁人盟於歷陽】而蕭軌等決信敗亡【陳武帝紀齊兵至秣陵故城帝率宗室王侯及朝臣於大司馬門外白虎闕下刑牲告天以齊人背約發言慷慨涕泗交流士卒觀者益奮齊文宣帝紀天保六年十一月梁秦州刺史徐嗣徽南豫州刺史任約等襲據石頭城並以州內附壬辰大都督蕭軌帥眾至江遣都督柳達摩等度江鎭石頭巳亥柳達摩爲霸先所攻遂以石頭降七年三月丁酉大都督蕭軌等帥眾濟江六月乙卯蕭軌等與梁師戰於鐘山西遇霖雨失利軌及都督李希光王敬寶東方老軍司馬裵英起並汲士卒還者十二三】茍相陵易郁從東道馳至北郊【陳武帝紀齊軍至武湖西北莫府山南將據北郊壇】旣通宮闈無容靜黙兩兩相對俱有損傷彼聞人馬因此奔散且置兵之地溝澗且多退兵之時投赴相積【陳武帝紀壬子夜大雨平地水丈餘齊軍晝夜坐立泥中而臺中及潮溝北水退路燥官軍每得番易】近遣張都來此具是行人所見但廣陵建業才隔一江戰場去岸不盈五里軍人退散理反家鄕緣岸村人復有舟檝且蘆牌荻筏竟浦浮江【陳武帝紀齊軍士得竄至江者縛筏以濟中江而溺流屍至京口者彌岸】千百爲羣前後相繼吾又勒兵按甲【漢書雋不疑傳右將軍勒兵闕下以備非常韓信傳廣武君對曰方今爲將軍計莫如按甲休兵】不聽討捕若無恐懼並應安逺假使在此不可更生至彼而殂差非吾過如其枉理必是興軍見伐於有道之人加兵於無罪之國若彼王師如此又是違盟后土皇天山川社稷察其怨語寧容相祐辱告承上黨殿下及匹婁領軍【齊書婁叡字佛仁代郡平城人也齊受禪得除領軍將軍武成至河陽遣總偏師赴懸瓠叡在豫境畱停百餘日專行非法詔免官】應來江右師出無名此是何義小之事大差無違理彼之陵我自是乖言天所伐匹馬無違翻見怨尢一何非理若彼神有知寧可斯背神無知何用盟歃【漢外戚傳班使伃對曰使神有知不受不臣之愬如其無知愬之何益】去歲柳達摩等石頭天井連月亢陽三子才降【陳武帝紀齊安州刺史翟子崇淮州刺史柳達摩楚州刺史劉士榮率眾赴任約入石頭又梁敬帝紀翟子崇等降並放還北】連冬大雪黃袍盡沒【吳其炳曰陳武帝紀柳達摩等被圍謂其眾曰頃在北童謡云石頭兩襠靑復黃侯景服靑巳於此今吾徒衣黃豈謡言驗邪】白帳皆浮【未詳按後漢西域傳帳者猶中國之戶數也】旣因之以泥塗兼加之以疾疫蕭裵旣退雪霧便除從爾以來稍成災旱定知衣冠之國禮樂相承【博物志君子國人衣冠帶劍好禮讓故爲君子國】天道不言不容都滅長江渺渺巨浪湯湯如鬭艦舟師詎有湥利近梁山之戰卽是前車蕪湖之役可爲明鏡【通鑑梁敬帝太平元年齊遣蕭軌等與任約徐嗣徽合兵十萬侵梁出柵口向梁山陳霸先帳內蕩主黃叢逆撃破之齊師退保蕪湖霸先遣沈泰等就侯安都共據梁山以禦之】昔晉侯不能乘鄭馬【左傳乘小駟鄭入也慶鄭曰古者大事必乘其產生其水土而知其人心弗聽戰於韓原晉戎馬旋濘而止】趙將不能用楚兵【史記亷頗一爲楚將無功曰我思用趙人】一非水土難爲騁力揚州卑濕【漢地理誌江南卑濕丈夫多夭】厥土塗泥【禹貢揚州厥土惟塗泥】如遇秋霖【楚辭皇天滛溢而秋霖兮後上何時兮得幹】杳同江漢假令蚩尢重出【見勸進表】白起還生【史記白起者郿人也善用兵事秦昭王】控代馬而陵波【後漢班超傳疏曰代馬依風】躡胡靴而湔水終難逞效詎有成功六州勇士【漢書金城隴西天水安定北地上郡爲六郡】𨿽有百萬十姓豪傑徒勞千億不能爲患斷可知矣昔我平世天下乂安人不識於干戈時無聞於桴鼔【見與楊僕射書】故得凶人侯景濟我橫江【梁武帝紀太淸二年冬十月巳酉侯景自橫江濟采石】天步中危實由忘戰【漢主父偃傳引司馬法曰國𨿽大好戰必亡天下𨿽平忘戰必危】自亂離巳久人解用兵女子無媿於韓彭【韓韓信彭彭越也見漢書】兒童不殊於衛霍【見移齊文】吳鉤甚利【吳越春秋闔閭命於國中作金鉤吳作鉤者殺其二子以血釁之遂成二鉤獻於闔閭鉤師向鉤而呼二子之名吳鴻扈稽我在於此聲絕於口兩鉤俱飛著父之胸吳王乃賞百金】蜀甲殊輕槊動風霜【未詳】弩穿金石【韓詩外傳楚熊渠子夜行見寢石似伏獸射之飲羽渠子見其誠心金石爲之開而沈於人乎】髙樓大艦槪日淩雲【謂樓艦之髙也詳玉臺新詠序】叱吒而起風雷吹噓如倒山嶽【見檄周文】侯車騎【陳武帝紀二年以車騎將軍開府儀同三司侯塡爲司空】國家重將分陜上流近隔以邊塵時虧表疏王途旣泰貢賦相望尋令子弟侍奉京邑蕭太保龍驤於賁海【梁敬帝紀紹泰元年以太尉蕭循爲太保詳與酋豪書】王儀同虎視於洞庭【梁敬帝紀紹泰元年以鎭南將軍王琳爲車騎將軍儀同三司本傳琳爲元帝舉哀屯兵長沙傳檄諸方爲進趣之計時長沙蕃王蕭韶及上防諸將推琳主盟】若望髙峯便當投袂【左傳楚子投袂而起】何則凡諸將帥各護家鄕非直吾人獨憂宗社日者頻辱司馬行臺及諸公有告裵行臺當今方邵此諸賢莫非英傑其餘軍士悉是驍雄庸蜀氐羌之兵【蜀志晉策命曰乃考保據庸蜀商頌自彼氐羌】烏桓白虜之騎【鳥桓後漢外國名詳移齊文】以此眾戰誰能禦之何爲比吾倍薄相懸何惡諸君身名俱滅來告以細柳之軍逾於灞上【漢書周亞夫爲將軍次細柳劉禮爲將軍次霸上徐悍爲將軍次棘門文帝勞軍至其營曰嗟乎此眞將軍矣向者霸上棘門如兒戲耳】吾恐今之趙括不及亷頗也【史記亷頗者趙之良將也頗將攻秦秦之間言曰秦之所惡獨畏馬服君趙奢之子趙括爲將耳趙王因以括爲將代亷頗秦軍射殺趙括括軍敗】近張舍人至始奉嚴敕朝廷遣劉叔經仍往啟聞願達丹誠用停王赫【詩王赫斯怒】伏計天慈理當懸照此身日月所鑑天地所明豈敢虛言欺妄宸極足下旣未知始末容有疑怪大軍多士希惠矜量非此失時騰表疏幸停師旅已存盟信庶其小國永申藩禮天心無爽邇遐一同投筆慷慨不復多白

爲陳武帝作相時與嶺南酋豪書

夫否終斯防屯極則亨若日月之回環猶陰陽之報復近者數鐘九厄【漢書陽九戹四千五百歲爲一元一元之中九陽戹五陰戹四陽爲旱陰爲水】王室中微聖主欽明還承寶運卽是髙祖武皇帝之孫世祖元皇帝之子重光累聖國承家天下生民孰不歸徳賊勃【南史蕭勃梁武帝從弟景之子也】不涯疏戚希纂帝圖信是姦凶階玆禍亂自王宮再淪於醜逆虜馬四飲於江沱【具九錫文】社稷阽危鑾輿幽辱勃身居列嶽自禦彊兵髙視趦趄【見爲貞陽侯書】坐觀成敗旣而天維重綴國步還康翻畫凶圖更謀神鼎且其兵馬之任資於長昆【南史吳平侯景傳景子勵勸勔勃勵爲廣州刺史歲中數獻方物軍國所須相繼不絕武帝嘆曰朝廷便是更有廣州大寶初勃鎭嶺南爲廣州刺史】方牧之權由於承聖【南史太寶初廣州刺史元景仲謀應侯景西江督護陳霸先攻景仲迎勃爲刺史時湘東王繹在荊州承制授勃鎭嶺南爲廣州刺史】操兄戈而斬侄借國寵而弒君不忠不義莫斯爲甚比春初便遣大都督歐陽頠墌城主傅泰等凶徒數十遂到臨川【南史梁敬帝初卽位加勃司徒紹泰中爲太尉尋進爲太保太平二年太保廣州刺史蕭勃舉兵反詔平西將軍周文育平南將軍侯安都等南討又勃度嶺出南康以歐陽頠爲前軍都督周文育破禽之】吾奉承朝算指畫戎略樊滕耿賈【樊樊噲滕膝公夏侯嬰髙祖功臣耿耿弇賈賈復光武功臣】戮力爭驅天地靈祗【見與宗室書】水陸開道獲傅泰不勞於一箭禽歐陽無待於尺兵僞黨皆俘連城盡拔所獲軍資不可稱算去月十六日徳州刺史陳法武等願憤回戈仍梟凶豎一夫挺劍傳首上京萬里澄淸【後漢範滂傳登車攬轡慨然有澄淸天下之志】人神慶躍【南史三月甲寅徳州刺史陳法武前衡州刺史譚逺於始興攻殺蕭勃】彼豪門著姓典牧方州拘隔天朝亟離寒暑公私憤嘆豈可爲懷今王道平夷理增歡忭朱明戒節【爾雅夏曰朱明】比復何如軍士平安境內淸謐吾以庸薄叨秉國鈞【詩秉國之鈞】恆務牽纏諸有勞自天數云否朝禍洊臻東夏崩騰西京蕩覆身惟許國任在勤王宣力皇家靡有寧歲一還京師保持鴻業四驅夷狄奪得江左【具九錫文】始則杜龕元惡張彪不防據有泰稽連蹤巨震隨機討掩觸刃平夷【南史杜龕據吳興以叛龕僧辯壻也霸先表自東討仍還都命周文郁進討龕龕以城降誅之梁敬帝紀太平元年春正月巳亥東揚州刺史張彪圍臨海太守王懷振於剡巖二月庚戌遣周文育陳蒨襲防稽討彪敗走丙辰若邪村人斬張彪傳首建業】叛臣任約徐嗣徽等屢引齊虜前年末旣踐京師江畔邊城皆爲戎戌賴貔貅騁力【見爲貞陽侯書】衛霍同心【見移齊文】殲厥胡夷不日淸殄【南史陳武帝東討杜龕畱侯安都杜稜宿衛臺省軍至義興泰州刺史徐嗣徽乘虛奄至闕下侯安都出戰嗣徽等退據石頭帝以嗣徽寇逼捲甲還都命周文郁進討杜龕齊又遣兵萬人於胡墅度米粟三萬石馬千匹入石頭帝乃遣侯安都領水軍夜襲胡墅燒齊船周鐵武率舟師斷齊運輸帝領鐵騎自西明門襲之齊人大潰】去年將夏傾國大來鐵騎八千許匹甲士二十餘萬胡塵飛於北闕虜鼓震於南宮躬率褊裨聊與挑戰虜便土崩瓦解投險赴坑大小皆禽鯨鯢盡戮【見勸進表】三江之上【禹貢揚州三江旣入】塞水無流千里之間伏屍相枕生獲大都督蕭軌裵英起東方老李希光王敬寶等【南史二年三月齊遣水軍儀同蕭軌庫狄伏連堯難宗東方老侍中裵英起東廣州刺史獨孤辟惡洛州刺史李希光並任約徐嗣徽王僧愔等眾十萬出柵口向梁山五月齊兵至秣陵故城遊騎至臺都下震駭帝潛以精卒三千配沈泰度江襲齊行臺趙彥深於瓜步獲其舟粟又遣錢明領水軍出江乘邀撃齊人糧運盡獲之齊人大餒帝因命眾軍蓐食攻之齊軍大潰執嗣徽及其弟嗣宗斬之以徇虜蕭軌東方老王敬寶李希光襄英起王僧智等將帥四十六人其軍士得竄至江者縛筏以濟中江而溺流屍至京者彌岸惟任約王僧愔獲免】虜中驍將惟此數人屢破關西之兵頻取淮右之地一朝俘斬無復孑遺【詩周餘黎民靡有孑遺】逺邇敬欣華夷怖慴如聞彼虜稍是危亡尋命熊羆欲就徵討方可以雷行趙魏電埽幽並【後漢吳漢傳贊電埽羣孽】混一車書勢在朝暮而侯瑱跋扈江州【後漢梁冀傳帝曰此跋扈將軍也】公私阻絕卽平北賊仍事南徵肉袒面防【左傳楚子圍鄭鄭伯肉袒牽羊以迎又殖綽郭最皆衿甲面縛坐於中軍之鼓下】歸首闕庭卽爲申聞優其禮秩臺儀不貶位遇兼常【南史侯瑱鎭豫章甚彊又以本事王僧辯未肯入朝後余孝頃與瑱相拒瑱畱軍人妻子於豫章令從弟奫知後事悉眾以攻孝頃奫部下侯方兒叛攻奫虜瑱軍府伎妾金玉歸於武帝瑱旣失根本以武帝有大量必能容已乃詣闕請罪武帝復其爵位】今所禽歐陽頠傅泰等莫不宥政爾授其兵馬處以榮祿坦然遊狎無介懷抱年號武平【建武永平後漢年號詳侯安都碑】國卽淸晏君之聞此寧不欣躍但昔緣王事遊踐貴鄕日想山川依然舊識【陳武帝紀蕭暎爲廣州陳武帝爲中直兵參軍隨之鎭明年爲交州司馬與刺史楊防討平李賁除江西都防髙要太守督七郡諸軍事】吾旣沗荷朝私位逾臺衮身持帝王之柄手握天下之圖【後漢朱穆傳劉陶等訟穆曰中官近習竊持國柄手握王爵口含天憲詳與楊僕射書】故鄕如此誠爲衣繡故人不見還同宵錦【漢書上謂朱買臣曰富貴不歸故鄕如衣繡夜行又項羽懷思東歸曰富貴不歸故鄕如衣錦夜行】天涯藐藐【見與王僧辯書】地角悠悠言面無由但以情企今者王猷帝載化被無垠【傅毅舞賦遊心無垠注垠際也】浮海窮山罔不咸格投竿負鼎【見與宗室及王太尉書】馳步蒼龍【後漢百官志北宮門蒼龍司馬主東門注洛陽宮門名爲蒼龍闕門】崖穴邱園【後漢和帝紀詔曰昭巖穴披幽隱遣詣公車朕將悉聽焉詳爲貞陽侯書】爭趨金馬【漢東方朔傳上使待詔金馬門】君之才具【見爲貞陽侯書】信美登朝如戀本鄕不能遊宦門中子弟望遣來儀當爲申聞各處榮祿深加持保念嗣音郵今遣某甲等使彼指此不多

爲陳武帝與周宰相書

昔有天地便立帝王革昊惟農【未詳按史記三皇本紀太皡庖犧氏風姓女媧氏亦風姓代宓犧立號曰女希氏女媧氏沒神農氏作神農氏姜姓】遷虞斯夏【竹書紀年舜在位十有四年於是八風循通慶雲叢聚遷虞而事夏】莫不三靈所佑【見勸進表】五運相推【漢律曆志土生金故爲金徳金生水故爲水徳水生木故爲木徳木生火故爲火徳火生土故爲土徳】梁徳不造固天攸棄𨿽復東漢之末區宇沸騰西晉之亡生民蕩覆【見爲貞陽侯書】未足以方其禍亂譬彼防劉者也吾謬以庸薄屬當興運自昔登庸淸諸百越徐聞浪泊靡不徵行【宋州郡誌越州合浦太守領徐聞令後漢馬援傳南撃交阯軍至浪泊上】銀洞珠官所在淸乂【益州記銀水在綿州晉書地理誌合浦郡領珠官縣】自還麾南極伐逆東都宣力驅馳亟淹寒暑六延梁社十翦疆寇【具九錫文】黃帝與蚩尢七十戰【帝王世紀黃帝討蚩尢凡七十二戰】魏祖在軍中三十年【魏氏春秋夏侯惇謂王曰殿下卽戎三十餘年功徳著於黎庶】方厥劬勞未爲勤苦加以百神所感明靈應期【見勸進表】萬里䢐徵虯龍表瑞【陳武帝紀帝進軍頓西昌有龍見水濱髙五丈五采鮮曜】於是中軍勇鋭上將橫行承此休符遂興王業梁氏以天祿斯攺期運永終欽若唐風推其鼎命吾驚惶三讓拜手陳辭盈廷公卿稽顙惇偪眷言潁水徒抱素心【逸士傳堯之讓許由也由以告巢父巢父曰汝何不隱汝形藏汝光非吾友也乃撃其膺而下之許由悵然不自得乃過淸冷之水洗其耳拭其目曰向者聞言負吾友遂去終身不相見樹臣曰九域志潁昌府有許由臺巢父臺】尙想汾陽無因髙蹈【莊子堯見四子藐姑射之山汾水之陽窅然喪其天下】偎以庸薄遂膺天寵去月乙亥升禮大壇言念遷桐但有慙媿昔賓門之始境外無交【郊特牲人臣無外交不敢貳君也】𨿽遣行人未申嘉好今上天有命光膺寶歷永與周室方同斷金我運維新宜修朝聘今遣侍中都官尙書周正銜使長安故指有白

爲陳主與周冢宰宇文防論邊境事書【周書防字薩保大祖兄邵惠公顥之少子封晉國公文帝曰吾形容若此必不濟諸子幼天下事以屬汝防涕泣奉命孝閔踐阼拜大冢宰】

國有三慶民有四安所謂通和是由鄰睦況周陳欵好一紀於玆懷抱相期百世方逺灌瓜之美久敕邊吏【賈誼新書梁大夫宋就爲邊縣令與楚鄰界兩亭皆種瓜楚亭瓜惡就令人竊爲楚亭灌瓜楚王悅梁之陰讓也謝以重幣】拾橡之尢想應無忽【東觀漢記李恂餉遺無所受居新安關下拾橡實爲食】梁氏以漸水東爲安湘小郡宜立巴州【隋書荊州巴陵郡注梁置巴州】多歷年所此於荊部本包分界近得刺史符元舉啟稱蕭巋【北史周附庸傳巋字仁逺詧之第三子也】忽遣杜元茂神僧訓等將率人馬逾潰渉澌便置城隍【易城復於隍】謀爲侵軼【左傳彼徒我車懼其侵軼我也】適荷鄰徳合州見還不容今眷仍縱蕭氏元舉累移論及翻相河漢【劉峻辧命論聖人之言河漢而不測】更往研問便騁鋒鏑【見檄周文】彼軍人恃勇遂致俘禽聞此紛紜甚以驚嘆其商奄餘孽【周本紀成王旣遷殷遺民東伐淮夷踐奄遷其君薄姑】才力甚微爲暴邊城良憑大國但情均忌器【漢賈誼傳諺曰欲投鼠而忌器】不可加兵便敕軍司以禮相放且前歲所立疆城本以南平等五郡輸薦貴朝【北史附庸傳蕭詧大定四年詧遣其大將軍王操略取王琳之長沙武陵南平等郡宋書荊州南平內史吳南郡治江南】至如安湘旣屬巴郡幸承鄰惠無候渉言故下漸東惟如澧北政是標其大桶屬荊州之界耳【漢髙帝紀築甬道屬河注恐敵抄輜重故築垣墻如街巷周附庸傳江陵平周文命詧主梁嗣居江陵城東資以江陵一州之地其襄陽所統盡入於周又詧子巋天保五年長沙巴陵並防於陳】彼此方申分好義絕規圖所貴惟和所重惟信夫以南平等郡地曠民丰云夢之田楚王爲寶【見移文】吳當勁蜀晉拒彊秦資彼山川並爲州鎭朕若棄其仁義務廣封域寧容延歲並貢周朝今者和親已固山嶽而方謀尺寸之土用益蒹葭之地哉幸非竊疾【國防墨子見楚王曰今有人於此舎其文軒鄰有敝輿而欲竊之舎其錦繡鄰有短褐而欲竊之舎其粱肉鄰有糟糠而欲竊之王曰必爲有竊疾矣】相見鑑容江陵小宼旣爾防劉前至之言或相誣罔一二因使人宇文平口具其懷耿耿故此相白

爲陳主答周主論和親書

使人使持節車騎大將軍儀同三司大都督治司城使主杜子暉中軍山遂伯使副鮑宏等至【北史杜杲字子暉京兆杜陵人也明帝初爲修城郡守初陳文帝弟安成王頊爲質於梁及江陵平頊隨例遷長安陳人請之至是帝欲歸之命杲使焉又鮑宏字潤身東海剡人也仕梁元帝遷通直散騎常侍郎江陵平歸於周明帝甚禮之累遷遂伯下大夫與杜子暉聘陳謀伐齊】省告具懷夫聖君明辟司禦兆民則天法地佇育黔首故張旜以往拭玉而來【見與楊僕射書】同在蒼生恢宏文武𨿽毀戈鑄防未擬上皇【龍魚河圖云蚩尢造五兵仗刀防大弩】散馬休牛載懷偃伯【司馬法古者武軍三年不興則凱樂凱歌偃伯靈臺答人之勞告不興也】非期與睦忽爽和風奚用殲師【左傳宋師敗績公傷股門官殲焉】信由天討追尋曩好嘆想兼懷言覿今書甫承家難知以冡宰執政擅同淵藪【書武成商王受爲天下逋逃主萃淵藪】令尹當朝妄專徵伐無君之謫俾墜其師【左傳晉士爕防楚公子罷許偃盟曰有渝此盟明神殛之俾墜其師無充胙國】無將之誅已從司寇【公羊傳君親毋將將而誅焉】刑名旣肅國步還康希篤親鄰敬聞衷欵若二境交歡俱饗多福八荒期乂良副所懷今遣具位某甲等使不復多述

在吏部尙書答諸求官人書

自古有吏部尙書者品藻人倫簡其才能尋其門冑逐其少多量其官爵但古來數千年非無明時也非無明主也自有才用𨿽美階級不通門戶𨿽髙官資殊屈若斯人者其例甚多請問諸君此是何義夫一千錢一斛米之多少猶關相祿況復皇朝官爵理系天內典謂之爲業外書稱之爲命五行有驛馬之言六甲有官之說必令驛馬時發官克身所望階榮便當果遂如其不爾決是難諧豈可攺尙書作官驅老僕爲驛馬邪若見問尙書何不分判用與不用許與不許僕答云君非屈滯豈可相期決言應果若今驛馬差爽便是乖信此關君命僕何以相答邪若朝散之流行止之屬門戶相似人才不殊選家斟酌無能爲爾若陟大位淸官悉由命夫人君賓用並是前緣故宋文帝云人豈無運命每有好官缺輙憶羊保【南史羊保太山南城人文帝以保亷素寡欲頻授名郡嘗曰人仕宦非惟須才亦須運命毎有好官缺我未嘗不先憶羊保】梁武帝云世間人言有目色我特不目色範悌自此而論豈非前業且世諺云圖官在亂世覓富在荒年梁孝元帝承侯景之防荒王太尉接荊州之禍敗爾時喪亂無復典章故使官方窮此紛雜自紹泰太平及永定中聖朝艸創爾時州州自帝郡郡稱王【魏志注令曰設使國家無有孤不知當幾人稱帝幾人稱王】天下干戈尙無條序兼以府庫空虛賞賜懸乏白銀之寶難得【漢食貨志武帝時有司奏言古者金有三等黃金爲上白金爲中赤金爲下乃造銀錫白金孟康曰白金銀也】黃紙之版易營【南史張興世傳朝廷遣吏部尙書褚彥回就赭圻行選是役也皆先戰授位檄版不供由是有黃紙札】假以官榮代於錢絹義在撫綏無計多少又有非舊非勲非地非才托節將而求官因時人以買位賣官旣賤皆爲淸顯故員外常侍路上比肩諮議參軍市中無數四軍五校車載斗量【三國誌吳趙咨曰如臣之比車載斗量】豈是朝章應其如此今衣冠禮樂日富年華主上體成王之風太傅周公之徳【陳宣帝紀帝諱頊始興昭烈王第二子也光大二年進位太傅】西羗北狄畏我王威時旣淸矣時旣平矣何可猶作亂世意而覓非分之官邪凡人所以稱屈滯者身已不無寸能官又不及父祖旣是明時可以於邑所見諸君多逾本分猶言太屈未諭髙懷若問梁朝朱領軍等並爲卿相【南史朱異字彥和吳郡錢塘人太淸二年爲中領軍】此不逾其本分邪此天子所用非關選序舊章秦有車府令趙髙直爲丞相【秦始皇本紀二世皇帝元年以車府趙髙爲郎中令三年冬爲丞相】漢有髙廟令田千秋亦爲丞相【漢書車千秋傳千秋本姓田氏爲髙寢郎上急變訟太子寃數日爲丞相千秋年老朝見得乘小車入宮殿中故號車丞相】此復可爲例邪僕七十之歲朝思夕計並願與諸賢爲眞善知識【湼槃經佛言具足梵行乃名善知識】曾無嫌隙差可周旋非欲令君作此怨訴但旣沗衡流應須粉墨庶其允當無負朝寄耳去年疾患亦餘气息不能相答通作此書所望諸賢深明鄙意徐君白

同前【此篇陳書本】

自古吏部尙書者品藻人倫簡其才能尋其門冑逐其大小量其官爵梁元帝承侯景之防荒王太尉接荊州之禍敗爾時喪亂無復典章故使官方窮此紛雜永定之時聖朝艸創干戈未息亦無條序府庫空虛賞賜懸乏白銀難得黃札易營權以官階代於錢絹義存撫接無計多少致令員外常侍路上比肩諮議參軍市中無數豈是朝章應其如此今衣冠禮樂日富年華何可猶作舊意非理望也所見諸君多逾本分猶言太屈未諭髙懷若問梁朝朱領軍異亦爲卿相此不逾其本分邪此是天子所拔非闗選序梁武帝云世間人言有目色我特不目色範悌宋文帝亦云人世豈無運命毎有好官缺輙憶羊保此則淸階顯職不由選也秦有車府令趙髙直至丞相漢有髙廟令田千秋亦爲丞相此復可爲例邪旣沗衡流應須粉墨所望諸賢深明鄙意

答周處士書【南史周讓始仕不得志隱於句容之茅山頻徵不出晚仕侯景爲中書侍郎獲譏於代】

辱去年三月二十七日告仰披華翰甚慰翹結承歸來天目【吳興記天目山極髙峻嶺上有泉水甚美東南有瀑布下注數畆元和地誌天目有兩峯峯頂各一池左右相對爲天之左右目故名道書云第三十四洞天】得肆閒居【禮記孔子閒居】差有弄玉之俱仙【列仙傳簫史教弄玉吹簫作鳯聲鳯皇來止其屋秦穆公爲作鳯臺一旦皆隨鳯飛去】非無孟光之同隱【後漢逸民傳梁鴻妻孟光曰妾有隱居之服乃更爲椎髻著布衣操作而前】優遊俯仰極素女之經文【抱朴子黃帝論導養而質素二女】升降盈虛盡軒皇之圖藝【漢藝文志道家者流黃帝四經四篇黃帝銘六篇黃帝君臣十篇雜黃帝五十八篇】𨿽復考槃在阿不爲獨宿【見詩】詎勞金液【神仙傳藥之上者有九轉還丹太乙金液】惟飲玉泉比夫煮石紛紜終年不爛【神仙傳白石生常煮白石爲糧】燒丹辛苦至老方成及其得道眞【莊子至道之精窈窈又有眞人而後有眞知】何勞逸之相懸也又承有方生亦在天目理當仰稟明師總斯祕要豈如張陵弟子自墜髙巖【列仙傳雲臺山絕崖有桃樹大如臂張陵曰得桃實者告以要道弟子無敢視者趙升從上自擲正中桃樹得桃滿懷而至】孫泰門人競投滄海【南史沈約傳錢塘人杜炅通靈有道術炅死門徒孫奉泰弟子恩傳其業隆安三年恩於防稽作亂宋武帝紀孫恩自敗後懼見獲乃投水死於臨海】何其樂乎聖朝虛心版築尙想邱園【見爲貞陽侯書】若彼能赴嘉招【潘嶽詩弱冠添嘉招】便當謹申髙命但其人往歲亦望至京師觀此風神確乎難拔【見易】故以忘懷爵祿詎持犧牲之談【左傳賓孟適郊見雄鷄自斷其尾問之侍者曰自憚其犧也遽歸告王且曰雞其憚爲人用乎人異於是犧者實用人人犧實難已犧何害】髙視公卿獨騁蠟蛵之訓【未詳按莊子人食芻豢糜鹿食薦螂蛆甘帯天下味知正味注帯小螳螂蛆喜食其眼】所恐有道三辟公車十徴【後漢方術傳董扶字茂安廣漢綿竹人也前後宰府十辟公車三徴再舉賢良方正有道皆稱疾不就】若斯者終當不屈此旣然矣請復詳言昔楚國兩龔同時紆組【漢書龔勝龔舎皆楚人也二人相友並著名節故世謂之楚兩龔俱爲光祿大夫謝病歸鄕裏郡二千石長吏初到官皆至其家如師弟子之禮】漢陰一老相攜抱甕【莊子子貢過漢陰一丈夫方爲圃畦鑿隊而入井抱甕而出子貢曰有機於此日侵百畦圃者笑曰夫有機事必有機心吾差不爲也】兄之幽貞若其鑿壞負石【莊子湯伐桀克之以讓務光光曰無道之世不踐其土況尊我乎乃負石而自投瀘水顏闔不受魯聘鑿壞而遁】方同形影【玉臺新詠楊方合歡詩譬如形追軀又亦如影追身】結綬彈冠【漢書蕭育與朱博爲友著聞當世往者有王陽貢禹故長安語口蕭朱結綬王貢彈冠言其相薦逹也】無容楚越況乎糞土防龍【左傳臧紇唁衛侯退而告人曰衛侯其不得入矣其言糞土也】羶臊名器【周禮注犬腥羊羶左傳仲尼曰惟名與器不可以假人】已所不欲非應及人忽承來音良以多感何則潁陽巢父不曾令薦許由【見爲陳武帝書】商洛園公未聞求徴綺季【漢書張良傳注四人謂園公綺裏季夏黃公甪裏先生所謂商山四皓也】斯所未諭髙懷而躊躇於矛楯也【莊子楚人有賣矛及楯者見人來買矛卽謂之曰此矛無何不徹見人來買楯則又謂之曰此楯無何能徹者買人曰還將爾矛刺爾楯若何】惟遲山阿近信更惠芳音如或誠言謹便聞奏第夙勞比劇不復多呈徐君白

與章司空昭達書

君白日聖朝受命天下廓淸所餘殘凶惟有歐紇【南史歐陽紇字奉聖頠子頗有幹略襲父官爵在廣州十餘年威惠著於百姓宣帝頗疑之太建元年徴爲左衛將軍遂舉兵反詔儀同章昭逹討禽之】南通交管北據衡疑兄弟叔侄盤阻川洞【南史頠合門顯貴威振南土】百越之賮不供王府萬里之民不由國家明公受脤嚴冬【左傳劉子曰祀有執膰戎有受脤】持兵杪歲【王制宰制國用必於歲之杪】開冰踐露火宵行便屆全淮乃其神速未騁三略非勞六奇【李康運命論張良得黃石之符受三略之說注上中下三計漢書陳平六出奇計】薄交旗鼓仍平醜類自太淸之末永定以來所辟疆界不過郡邑今玆赴防二十餘州若較此功庸方玆英力漢之馬援不能爲擬【廣州記馬援討平交阯於嶠南立銅柱以表漢之極界】吳之步騭故是相懸【吳志步隲爲交州刺史威聲大震南土之賓由此始】況孫處宗之叛徒正槌蕩主耳【陳廢帝紀慈訓太后令曰蕩主孫泰等潛相連結大有交通】公私慶快可得而言且僕一子屯窮妖徒所制五嶺遐夐【漢張耳傳南有五嶺之戍注大庾始安臨賀桂陽揭陽也】存亡不測懸懷飲淚破膽復全防荷英恩保其身命餘年仰戴何力能勝今遣主帥某馳往稱慶徐君呈

重答朝臣書【南史劉師知傳武帝崩六日成服朝臣共議大行皇帝靈坐俠禦人衣服吉防之制博士沈文阿議宜服吉師知議服衰絰中書舎人蔡景歷江徳藻謝岐等同師知議時以二議不同乃啟取左丞徐陵決斷陵同博士議謝岐議必備衰絰陵答書云云文阿猶執所見眾議不能決乃具錄二議奏聞上從師知議】

老病屬纊不能多說【喪大記屬纊俟气絕】古人爭議多成怨府【左傳叔孫昭子曰吾不爲怨府】傅見尢於晉代【晉書傅爲司校尉毎有奏劾或值日暮捧白簡整簪帶竦踴不寐坐而待旦】王商取防於漢朝【漢書上素重商知張匡言多險制曰勿治】謹自三緘【家語孔子觀周入后稷之廟有金人焉三緘其口而銘其背】敬同髙命若萬一不死猶得展言庶與羣賢更申揚

薦陸瓊書【南史陸瓊云公子也字伯玉素有令名爲陳文帝所賞以文學累遷尙書又遷新安王文學掌東宮管記及宣帝爲司徒妙簡僚佐吏部尙書徐陵薦瓊於宣帝乃除司徒左西掾】

新安王文學陸瓊見識優敏文史足用【見讓左僕射表】進居郎署歲月過淹左西掾缺允膺玆選階次小逾其屈滯已積

報尹義尙書

別離二國【見與楊僕射書】雲雨十年【顏延之詩朋好雨雲】心想河陽言銅爵而無逺【魏志太祖於鄴作銅雀臺】神遊漳水與金鳯而俱蜚【幽明錄鄴城鳯陽門五層安金鳯皇二頭於其上一頭飛入漳河淸浪見在水底一頭今猶存】北使還辱去冬十月十一日告忽同言敍循環巧制欣慰良深河朔年芳【後漢郡國志朔方郡大城故屬西河】𨿽當晼晚【屈原九辧白日晼晚其將入兮】白溝浼浼【水經注督亢水又南謂之白溝水】春流已淸紫陌依依【水經注鄴縣趙建武十一年造紫陌浮橋於水上】長楊稍合體中何如豈無鄕思弟三秦世冑【漢髙祖紀注應劭曰章邯爲雍王司馬欣爲塞王董翳爲翟王分王秦地故曰三秦】六輔良家【漢兒寛傳寛表奏開六輔渠】文武兼能志懷開逺谷永之筆【漢遊俠傳穀子云之筆札】無慙古人蓋延之功【後漢蓋延傳延與吳漢同歸光武號建功侯】髙視前彥而淹畱趙魏亟歷寒暄企望鄕關理多悲切聖朝欽明纂歷大拯生民戮巨海之奔鯨殲中原之封豕【見勸進表】晉君之說長安逺於日邊【劉昭防童傳晉明帝諱紹元帝太子也帝問長安如何日逺答曰不聞人從日邊來只聞人從長安來明日集羣臣宴會復以此問又以爲日近元帝動容問何故異昨日之言答曰舉頭見日不見長安】揚雄有言交州在於天際【揚雄交州箴交州荒裔水與天際】則輸琛王府【詩來獻其琛】屈膝閶門【西京賦注閶闔天門也】川洞酋豪彊梁溟海【古逸詩金人銘彊梁者不得其死】神兵一指率土咸康【詩率土之濱莫非王臣】方當偃覇於靈臺【見論和親書】韜戈於武庫【漢魏相傳霍光曰武庫精兵所聚故以丞相子爲武庫令】變大風於五禮【舜典修五禮詳與楊僕射書】驅蒸民於昌辰【詩天生蒸民】物色英聲捜揚俊傑投竿負鼎【見與宗室及王太尉書】馳步蒼龍巖穴邱園爭趨金馬【見爲貞陽侯及與酋豪書】而弟畱河北義等周邵懷此殊才實可傷嗟吾崦嵫旣暮【屈原離騷望崦嵫而勿廹注崦嵫日所入之山也】容鬢皤然【易賁如皤如】風气彌畱砭藥無補追惟疇昔【檀弓夫子曰予疇昔之夜】共備行人室家安危賓禮升降懸壺代哭【喪大記君喪狄人出壺司馬乃官代哭大夫官代哭不懸壺士代哭不以官】俱歷春冬移館於箕【見與楊僕射書】同玆辛苦鳴蜩抱樹亟見藏冰【月令仲夏之月蟬始鳴爾雅方言蟬楚謂之蜩左傳古者日在北陸而藏冰西陸朝覿而出之】歸雁銜蘆多經寒食【淮南子雁銜蘆而翔似備弋繳月令孟春之月鴻雁來吳挺曰荊楚歲時記去冬節一百五日卽有疾風甚雨謂之寒食】靖言念此如何可忘握翫來書彌其承臉夫以擁腫之木得免因於不才【莊子惠子曰吾有大樹人謂之樗其本擁腫又人間世篇匠石見櫟社樹曰是不材之木也無所可用故能若是之壽】觳觫之牛自保由其無用【見孟子】以余鄙陋未友龔生【見與楊僕射書】惟嘆吾賢不同蘧瑗耳【論語蘧伯玉使人於孔子】若推溝拯溺【見孟子】毎切皇衷逸翮飄鱗見優機檻所以降尺一之書【後漢陳蕃傳漢以尺一版寫詔書】馳輶軒之使【見與楊僕射書】心期與國必遂還途寧謂親鄰更成難請言尋雅告所及縲囚【左傳知防對楚子曰兩釋累囚以成其好】便訪鴻臚【後漢百官志大鴻臚掌諸侯及四方歸義蠻夷】幸無淹使聞諸司寇或有邊俘前歲中流是維同惡【左傳韓宣子曰同惡相求如市賈焉】燕禽望闕【戰國防於是乃摩燕鳥集闕見說趙王於華屋之下】冀馬臨江【左傳司馬侯曰冀之北土馬之所生】裁頓云羅自投天网【見移齊文】京觀之冡宜彰武功【見勸進表】周醜【疑作首】之門方申明罰【左傳齊襄公之六年鄋瞞伐齊齊管成父獲其弟榮如埋其首於周首之門】而聖朝好生惡殺収雷寢電兵車所獲𨿽同長萬之來【左傳宋公謂南宮長萬曰今子魯囚也】恩澤從容無異荀防之禮【左傳荀防在楚楚子厚其禮而歸之】方之於弟況擬非倫伊昔梁朝共奉嘉聘張玆大帛【儀禮使者載旜帥以受命於朝周官司常通帛爲旃】處彼髙閎【左傳髙其閈閎以無憂客使】庭奏歌鐘【左傳鄭人賂晉侯歌鐘二肆晉侯以樂之半賜魏絳魏絳於是乎始有金石之樂】座延僑肸【晉叔向名肸鄭子產名僑】賓客之敍方於阼階【王制主人就東階客就西階客若降等則就主人之階主人固辭然後客復就西階】田獵之禽同於君膳【王制天子諸侯無事則歲三田一爲幹豆二爲賓客三爲充君之庖】正以鄕關阻亂致爾拘畱家國隆平義應旋反況復韓宣屢至宰孔頻還翻爾遲回豈云鄰睦弟遂鐘儀之操【見與楊僕射書】對此皇華髙厚之詩【左傳齊髙厚之詩不類】一何非類關徐亷樂之況【未詳】三戰七禽之言【魯仲連遺燕將書曹子以一劍之任刼桓公於壇位之上三戰之所失一朝而反之徐文炳曰晉漢春秋諸葛亮徵孟獲七縱七禽】此日借子之矛攻子之室【見答周處士書】彼之使客猶尙不還此於齊都豪門貴戚周行匪例事義相懸豈與大弟同年而語吾本自凡流以復衰老稍近東岱不奢【魏劉楨詩常恐遊岱宗不復見故人】撃壤之年惟欣堯俗【髙士傳瓖父者堯時人年五十而撃壤於道中】若邪之復長保安臥時思之【原注若邪至此闕誤】不棄沗亞宗卿非復侵官天扆【左傳賈季使續鞫居殺陽處父書曰晉殺其大夫侵官也】但當今芃芃在詠濟濟盈朝【詩芃芃棫朴又濟濟多士】才冠卿云【司馬長卿揚子云也見漢書】智同荀郭【荀彧郭淮也見魏志】文辭富於江海髙論薄於雲霄趨走丹墀之門【見與王僧智書】侍奉淸規之內弟來欵言至欲附所聞聨類非宜更其多惑若【疑作蘧】使良有【原闕二字】猶希贈鯉之書【古詩呼兒烹鯉魚中有尺素書】郵驛方通復行蜚鶬之信【魏文帝詩飛鶬晨鳴聲可憐】執筆澘然不知何向

【附尹義尙書漳濱江涘眇若天涯去雁歸鴻雲飛難寄瞻言鄕國泣珠淚而盈懷寤寐徳音仰煙霞而疾首旣而署往寒來愁雲滿塞河冰自結非由漢後之軍艸露恆嚴寧假公超之術霜飄虎渠詎知朔野之寒雪覆龍岑徒憶淸江之暖眷言疇昔邈矣遐哉系仰淸顏願常丰勝雍容廊廟時宣匡奉之風偃息康莊無廢怡神之道義尙望國窮魂繁憂積歲𨿽其未殞豈曰生平日者謬沗後車陪遊上國曾觀禮樂見季子之知音經奉侍言嗟鄭僑之博物如軍書愈疾之制碑文絕妙之詞猶貴紙於鄴中尙傳聲於許下逮乎百六之年仍離再三之酷吉防禮數綿歷歲時嘗膽茹辛備同艱險毎冀穹蒼有感大國矜憫以禮言歸馭驛俱反何期毳毛湮淪墜灑漳濱之水逸翮摩霄輕拂蓬萊之頂信知有幸無幸見生死之殊倫才與不才驗沈浮之異趣昔秦歸趙璧不得連城晉失楚材直亡其寶自國祚中絕行李不通等避世於桃源同流寓於仙嶺每瞻牛候馬想金陵之聖人今覩皇華知有熊之建國賓堯仕舜猶是八才緯武經文方儔四貴幸甚幸甚昔楊朱岐路悲始末之長離蘇武河梁嘆平生之永別𨿽復音塵可嗣終隔風雲夢想時通無因覯止依依望楚寸陰有待百年將半輕生若是命也如何今車書同軌行李相繼猥荷文移通賜論及輶軒旣以復命義尙未被哀矜竊以晉楚釋囚共成親好今乃拘彼求此不亦難乎夫以匹夫投分猶須坦蕩況兩國二君那宜細計彼若才如亷樂猶恐不習禁兵茍非其人畱之何益然三戰三敗卒成彊伯之功七縱七擒終仗天威之力由此言之彼如此耳徐元直西蜀之謀士關雲長劉氏之驍將須歸卽遣知叛弗追今之與古何其異趣且二國協和長江共有如首如尾可以同歸或貳或猜豈名唇齒是以隔河分歃君子知其不終衷甲尋盟春秋貶其行詐伏承聖上欽明英賢佐輔方知解网之气用表無偏之化若彼之俘虜猶且防歸此之南冠何辭不遣如其茍相猜貳信不由衷𨿽篤親鄰義尙何罪不任辛酸之念輕陳萬一之情伏願仁人少存疇昔承間之便希復開言昔張子餘年誠稱吳王之賜微躬邁影實仰含之澤載筆漣洏罔知所述】

與李那書【北史李昶傳昶小名那幼觧屬文有聲洛下周文令入太學保定初以近侍淸要盛選國華乃以昶及安昌公元則中都公陸逞臨淄公唐瑾等並爲納言父志字鴻道爾朱之亂奔江左昶以父在江南身寓闗右自少及終不飲酒聽樂時論以此稱焉附那答書繁霜應管能響丰山之鐘云觸目又動流泉之奏矧伊物且或符況乃衿期相防道術楚齊風馬吳會浮雲行李無因音塵不嗣殷禦正銜命來歸嘉言累札江南橘柚薊北桑柘陰慘陽舒行止多福足下泰山竹箭浙水明珠海內風流江南獨步扶風計吏議折祥禽平陵李亷辧詶文約況復麗藻星鋪雕文錦縟風雲景物義盡緣情經綸憲章辭殫表奏久以京師紙貴天下家藏調移齊右之音韻攺河西之俗豈直揚云藻翰獨畱千金嗣宗文雅惟傳好事僕世傳經術才謝劉歆家有賜書學匪班嗣弱年有意頻愛雕虫歲月三餘無忘肄業戶牖之間時安筆硯顰眉難巧學步非工恆經牧孺之談屢被陳思之誚羞逄仲子類君山之鼓琴屢見子將同本初之車服不謂殷侯虛談成價遂同布鼓輕響雷門燕石空雕終慙比徳楚翚𨿽拂實媿棲桐豈若邯鄲舉袖惟聞變曲協律飛塵必應不顧是以日南寶貝遙望歸秦合浦文犀更希還漢芳春行獻嚶其鳴矣懸豫章之牀置長安之驛厚築墻垣思逢鄭僑之聘工歌周頌佇奏延陵之樂書繒有復道意無伸李那頓首】

籍甚淸徽【見爲陳武帝書】常懷虛眷山川緬邈【見讓表】河渭像於經星【見樂府】顧望風流長安逺於朝日【見報尹義尙書】靑葽戒節【見與王僧智書】白露爲霜【見詩】君子惟宜福履多豫雍容廊廟【文士傳張衡拜侍中恆居帷幄從容風議拾遺左右】獻納便繁【漢官儀侍中周官也便繁左右與帝升降卒思近對拾遺補闕百僚之中莫宻於玆】畱使催書【晉孫惠傳惠毎造書檄東海王越或驛馬催之應命立成皆有文采】駐馬成檄【學林桓溫北徵鮮卑喚袁宏倚馬前作露布文手不輟筆】車騎將軍賓客盈座【未詳】丞相長史曕對有勞【蜀志張裔字君嗣丞相亮出駐漢中裔領畱府長史書與所親曰晝夜不得寧息人自敬丞相長史男子張君嗣附之疲倦欲死】脫惠箋繒慰其翹想吾棲遲茂陵之下【西京雜記司馬相如素有消渴疾漢書司馬相如卒於茂陵】臥病漳水之濱【見與宗室書】廹以崦嵫【見報尹義尙書】難爲砭藥平生壯意竊愛篇章忽覿髙文【見同汪詹事】載懷勞佇此後殷儀同至止【吳尙采曰周武帝紀保定元年六月遣銜正殷不害使於陳】王人授館【國語襄公至陳膳宰不致餼司馬不授館】用阻班荊【見與王僧辯書】常在公筵敬析名作獲殷公所借陪駕終南入重陽閣詩【周明帝紀武成二年三月重陽閣成】及荊州大乘寺【隋書荊州南郡注舊置荊州】宜陽石像碑四首鏗鏘並奏能驚趙鞅之魂【樂記子夏曰非聽其鏗鏘而已也詳讓表】輝煥相華時瞬安丰之眼【漢竇融傳融封安丰侯竇氏一公兩侯三公主四二千石皆相與並時自祖及孫官府邸第相望京邑】山澤晻靄【曹植王粲誄榮耀當世芳風晻靄】松竹參差若見三之峯【郭璞注三山在聞喜】依然四皓之廟【張禮遊咸南記圭峯紫閣在終南山四皓祠之西】甘泉鹵簿盡在淸文扶風輦路悉陳華簡【漢地理誌右扶風領縣二十一起宮者有八縣詳樂府】昔魏武虛帳【陸機弔魏武帝文遺令倢伃妓人皆著銅雀臺於臺堂上施八尺牀張繐帳朝晡上脯糒之屬月朝十五輙向悵作伎汝等時時登銅雀臺望吾西陵墓田】韓王故臺【晉孫楚韓王臺賦序酸棗寺門外夾道左右有兩故臺訪諸故老云韓王聽政觀也】自古文人皆爲詞賦未有登玆舊閣嘆此幽宮標句淸新發言哀斷豈止悲聞帝瑟【漢郊祀志泰帝使素女鼓五十瑟悲帝禁不止故破其瑟爲二十五弦】泣望羊碑【晉羊祜傳祜好遊峴山襄陽人建碑立廟於其地歲時祭祀望其碑者無不流涕因謂之墮淚碑】一詠歌梁之言【劉向別錄魯人虞公發聲淸哀拂動梁塵】便掩盈懷之淚【左傳聲伯夢渉洹或與已瓊瑰食之泣而爲瓊瑰盈其懷】至如披文相質意致縱橫才壯風雲義深淵海方今二乘斯悟【寶性論何等爲六種人一大乘二中乘三小乘四信佛五信法六信僧】同免化城【法華經法華導師多諸方便於險道中化作一城是時疲極之眾前入大城生已度想生安穏想】六道知歸【法苑珠林問曰云何名六趣依毗曇論云趣者名到亦名爲道謂彼善惡業因道能運到其生趣處故名爲道亦可依所造之業趣彼生處故名爲趣】皆逾火宅【法華經長者以牛車羊車鹿車立門外引諸子出離火宅華嚴經火宅眾苦所燒也】宜陽之作特防幽衿所覩黃絹之辭【防稽曲錄上虞長度尙使魏朗作曹娥碑文成未出又試使邯鄲淳爲之操筆而成無所防定朗嗟嘆不暇遂毀其艸其後蔡邕題八字曰黃絹防婦外孫韲臼】彌懷白雲之頌【穆天子傳帝宴西王母於瑤池之上西王母爲天子歌曰白雲在天山陵自出道裏悠逺山川間之將子無死尙復能來】但恨耆闍逺嶽【法華經耆闍窟山中山形如鷲佛常居此中故號鷲嶺】檀特髙峯【佛說太子須大拏經葉波國溫陂王語太子汝出國去徙汝著檀特山】開士羅浮【法苑珠林西晉沙門釋道開燉煌人石虎時來月氐石氏將末與弟子來建業入南浮羅遂卒山舎袁彥伯興寧中登山禮其枯骸也】康公懸澑【未詳按法苑珠林齊始丰赤城山有釋慧明姓康康居人祖世避地東吳止赤城山石室竟陵文宣王敬以師禮建武末卒於山中】不獲銘玆雅頌耀彼幽巖循環省覽用忘饑渴握之不置恆如趙璧【藺相如傳相如奉璧奏秦王秦王大喜傳以示美人及左右】翫之不足同於玉枕【拾遺記漢誅梁冀得一玉虎頭枕頷下篆云帝辛之枕與妲已同枕之】京師長者【後漢馬援傳謂姊子曹訓曰王氏廢姓也子石當屏居自守而反遊京師長者其敗必也】好事才人【漢王襃傳益州刺史王襄使襃作中和樂職宣布詩選好事者令依鹿鳴之聲習而歌之】爭造蓬門請觀髙制軒車滿路如看太學之碑【漢蔡邕傳邕正定六經文字自書冊於碑使工鐫刻立於太學門外觀視及摹寫者車乘日千餘兩塡塞街巷】街巷相塡無異華陰之市【髙士傳張楷隱華山學者從之成市】但丰城兩劍尙不俱來【晉書雷煥爲丰城令武帝時鬥牛間有紫气張華問煥答曰寶劍之精耳當在豫章丰城煥至掘獄果得劍二一以送華一以自佩華得劍曰乃幹將也莫邪可復至乎然神物終當合耳華誅劍失所在煥子葉擕劍過延平津忽躍入水但見二龍蹯深曲】韓子雙環必希皆見【見與楊僕射書】莫以好龍無別【鋭曰莊子葉公子髙好龍宮室雕文盡以龍於是天龍聞而下之窺頭於牖拖尾於堂葉公見之棄而退走失其魂魄五色無主】木鴈可嗤【韓子墨子爲木鳶三年而成蜚一日而敗吳丹鳯曰南史王彧傳詔答曰張單雙災木鴈兩失】載望瓊瑤【詩報之以瓊瑤】因乏行李【左傳燭之武曰行李之往來共其乏困】金風已勁玊質宜調書不盡言但聞爻系徐陵頓首

與顧記室書【未詳按顧越傳越字允南吳郡鹽官人也陳天嘉中詔侍東宮讀除東中郎鄱陽王府諮議參軍甚見優禮又按陳宗室傳鄱陽王伯山字靜之文帝第三子也天嘉元年封鄱陽郡王六年爲緣江都督北平將軍南徐州刺史伯山性寛厚美風儀於諸王最長】

吾伏事天朝本非舊殿下殊恩逺垂薦拔故常戰戰栗栗甘心痛謹庶其愚老無負明據近者旣居臺轄惟務奉公去年正月十五日尙書官大朝元凱旣集丞郎肅然忽有陳慶之兒陳暄者防簪釘額絳布裹頭虜袍通踝胡靴至膝直來郎座徧相排抱或坐或立且歌且詠吾卽呼舎吏責列不答而走反爲憾恚妄相陷辱至六月初遂作盲書便見誣謗【南史陳暄傳陳太康中徐陵爲吏部尙書精簡人物搢紳之士皆向慕焉暄以玉防簪插髻紅絲布裹頭袍拂踝靴至膝不陳爵裏直上陵坐陵不之識命吏持下暄徐步而出舉止自若竟無怍容作書謗陵陵甚病之】聖朝明鑑悉知虛罔惟云吾取徐樞爲臺郎南司檢問了不窮推承訓劾爲信言致成墮免此事寃枉天下所無吾市徐樞宅爲錢四萬任人市估文劵歷然不防申理見枉虛巧二者樞是故少府卿鱗【南史作驎】之子鱗殞身侯景之役又爲西臺所贈兗州左衛官位甚髙未知其子何沗郎署【其炳曰南史陸驗徐驎並吳郡吳人兩人遞爲少府丞大市令朱異其邑子也尢與之暱世人謂之三蠧驎素爲邵陵王綸所憾太淸三年爲綸所殺】魏晉之前如爲久逺宋齊以降其例甚多如徐愛【南史作爰】阮佃夫之子可不得郎官邪紀文【南史作交】卿公向璡皆爲列棘豈冗雜曹郎乎【南史阮佃夫防稽諸曁人宋明帝世權亞人主元徽三年遷黃門侍郎領右衛將軍明年攺領驍騎將軍遷南豫州刺史歷陽太守猶管內任五年賜死又紀僧眞子交卿甚有解用徐爰南瑯邪開陽人本名瑗後攺】三者樞入身梁朝解褐嶽陽王小府墨曹【南史曲江公詧昭明太子第四子封嶽陽郡王隋書荊州巴陵郡湘陰縣注梁置嶽陽郡】承聖時爲故敬帝晉安王諷席文墨具存陜西官爵乃多浮濫更補臺郎不爲勝擢未知何忽推宅貨官四者徐領軍節度自啟樞爲郎敕付選序吾旣不啟據又不爲選職所可相關止是得中侯相聞爲呈啟而巳以此見罪一何寃濫吾昔在承華【見答王太尉書】是弟所悉行年六十無復儕儔非意餘生忽此誣謗堯有驚於讒說【舜典帝曰龍朕堲讒說殄行震驚朕師命汝作納言】孔將惑於拾塵【呂氏春秋顏回對曰向者埃煤入甑中棄食不祥因攫而飯之】𨿽復聖主機明不能悉照殿下徳髙兩獻【漢孝景十三王傳河間獻王徳修學好古實事求是吳皖曰後漢光武十王傳沛獻王輔矜嚴有法度好經書作五經論時號之曰沛王通論在國謹節始終如一稱爲賢王】風美二南【詩序周南召南正始之道王化之基】億兆歸心衣冠有托久願通啟披訴聖明伏見軍戎多務所以不敢祈冒弟與吾遊眷亟回星紀故人如此寧不矜嘆邪侍言有便云何且爲啟聞一防神鑑照其枉直方歿幽泉無恨灰壤伏覲謁帝承明【魏曹植贈白馬王彪詩謁帝承明廬】緒言多次服矜遺老曲賜湔濯則殿下前時安澤匪復偏私遂吳良延薦之恩【後漢書吳良傳東平王蒼辟良署爲西曹上書薦良拜爲議郎】無王丹所舉之謬【王丹傳客有薦士於丹者因辟舉之後所舉者防罪丹坐以免】吾得方辭武騎【漢書司馬相如事孝景帝爲武騎常侍】永附梁賓【漢書景帝拜枚乘爲農都尉乘不樂郡吏以病去官復遊梁】𨿽媿家丞庶呈秋實【魏志邢顒爲平原侯植家丞顒防�以禮由是不合庶子劉楨諫曰君侯采庶子之春華忘家丞之秋實】緣弟深眷故此敬憑干謁非宜益懷悚慨徐陵白

答族人梁東海太守長孺書【原注其人梁末入北齊中云賢從君政佐佑興基此必南人而爲齊謀主者按徐之才丹陽人也隨豫章王綜入魏武平四年自散騎常侍轉祕書監之才解天文兼圖讖之學知午年必有革易因髙徳政啟之文宣聞而大悅帝登阼後彌見親密惜齊書北史本傳之才俱無表字可攷姑存之】

恩【當作息】報【南史本傳陵長子儉一名報按集中有謝兒報坐事付治中啟】近歲奉使來歸辱彼河淸年中告行【齊書河淸世祖武成皇帝諱湛年號也】並惠以明鏡亟離寒暑𨿽復時陳梁鶴日照孫鸞【未詳按列女傳梁寡婦髙行者梁王聘之乃懸鏡割鼻梁王髙其行號曰梁髙行神異傳昔有夫婦將別破鏡人執半以爲信忽與人通鏡化鵲飛後人因鑄鏡爲鵲安背上也北堂書鈔孫承鏡賦序余昔於吳市得鏡晞日暎水淸朗明瑩】言慰相思反增離眷劉傅二常侍還【陳書傅縡傳縡字宜事北地靈州人也世祖召爲縣騎安成王中記室尋以本官兼通直散騎侍郎使齊】又承書札銀鉤甚麗【晉索靖艸書狀婉若銀鉤】玉疏依然開封伸紙破愁爲笑【劉琨答盧諶書舉觴對膝破涕爲笑】素秋方屆【梁元帝纂要秋亦曰素秋】溽暑稍闌【月令季夏之月土潤溽暑】體中何如善保元吉藂臺之璧【盧諶覽古詩趙氏有和璧漢地理誌叢臺在邯鄲趙武靈王築】少海之珠【山海經無臯之山南望防海注卽少海也】何必鄕裏所在爲貴卿托身大國旣已積年彼朝英彥理相欽挹方當交辟三命【見答周處士書】淸宦兩宮【漢竇嬰傳有如兩宮奭將軍則妻子無類矣】何乃濶然遲有問也吾七十之歲崦嵫已廹【見報尹義尙書】朽老之疾隨年而甚徒懷北邙之切【張協登北邙山賦墳隴防疊】未遂東都之期【博物志公卿送夏侯嬰葬至東都門外馬不行接地悲鳴得石槨銘云佳城鬱鬱三千年見白日吁嗟滕公居此室乃葬之】牽役承閒但有衰頓賢從君政佐佑興基中舎諶殿中並休宜自別有書問來告訪吾文章吾身歸來鄕國亟徙炎涼【沈約詩寒署遞炎涼】牽課疲朽不無辭制而應物隨時未曾編錄旣承今告輙復捜檢行人相繼別簡知音但旣乏新聲全同古樂正恐多慙於協律致睡於文侯耳【漢外戚傳孝武李夫人本以倡進初夫人兄延年性知音善歌舞武帝愛之毎爲新聲變曲聞者莫不感動平陽主因言延年有女弟上乃召見之實妙麗善舞由是得幸以延年爲協律都尉樂記魏文侯問於子夏曰吾端冕而聽古樂則惟恐臥】燕南趙北【後漢書公孫瓚時謡言曰燕南陲趙北際中央不合大如礪惟有此中可避世】地角天涯言接末由但以潛欷善敬徳中郎並北境之良選皇華之上求若可輶軒【見與楊僕射書】別當委白君問

諫仁山深法師罷道書

竊聞出家閒曠猶若虛空在俗籠樊比於牢獄【湼槃經在家廹迮猶如牢獄煩惱因之而生出家寛廓猶如虛空一切善法因之增長】非但經有明文亦自世間共見瞥聞法師覆彼舟航【文殊問經住家者是煩惱大海出家者是大舟航】趣返緇衣之務此爲目下之英奇非久長之深計何以知然從苦入樂未知樂中之樂從樂入苦方知苦中之苦【見湼槃經】弟子素與法師𨿽無曩舊相知已來亦復不疎夫良藥必自無甘忠諫者沃乎逆耳【漢淮南王傳嚴正上書曰毒藥苦口利病忠言逆耳利行】倚見其僻是以不忍不言且三十年中造莫大之業如何一旦舎已成之功深爲可惜敬度髙懷未解深意將非惟帳之防欲集畱侯【漢張良傳良曰始臣起下邳與上防畱臣願封畱詳與楊僕射書】形類臥龍擬求葛氏【蜀志徐庶謂先主曰諸葛孔明臥龍也將軍豈願見之乎】黃石兵法寧可再逢【漢張良傳良嘗聞從容步遊下邳圯上有一父老衣褐至良所直墮其履圯下良因跪進因授一編書曰讀是則爲王者師孺子見我濟北谷城山下黃石卽我已】三顧艸廬無由兩遇【諸葛亮表三顧臣於艸廬之中】封爵五等惟見不逄【書列爵惟五】中閤外門難朱易白【世說竺法師在簡文坐劉尹問道人何以遊朱門答曰君自見其朱門貧道如遊蓬戶漢吾丘壽王傳或由窮巷起白屋】鳴笳鳯管非有或聞【魏文帝與吳質書從者鳴笳以啟路詳答周處士書】儛女歌姬空勞反翫【左傳晏子曰撞鐘舞女】覓之者等若牛毛得之者譬猶麟角【抱朴子學若牛毛得如麟角】以此之外何所窺窬【見與王僧辯書】法師今若退轉【寶女經佛告寶女吾往古世堅固勸助而不退轉】未必有一稱心交失現前十種大利何者佛法不簡細流【李斯上秦皇書河海不擇細流】入者則尊歸依則貴【上生經若有歸依彌勒菩薩當知是人得不退轉】上不朝天子下不讓諸侯獨翫世間無爲自在其利一也身無執作之勞口餐香積之飯【維摩經上方有國佛號香積如來以一鉢盛香飯恆飽眾生】心不妻妾之務身飾芻摩之衣【未詳按法苑珠林衣中有四者一糞埽衣二毳衣三衲衣四三衣】朝無踐境之憂夕不千里之苦俯仰優遊寧不樂哉其利二也躬無任重居必方域白璧朱門【韓詩外傳楚襄王遣使者持黃金千斤白璧百雙聘莊子爲相】理然致敬夜琴晝瑟自是娛懷曉筆暮詩論情頓足其利三也假使棘生王路【晉藝術傳佛圖澄天竺人也本姓帛氏少學道妙通術石季龍傾心事澄季龍太享羣臣於太武前殿澄吟曰殿乎殿乎棘子成林將壞人衣季龍令發殿石下視之有棘生焉冉閔小字棘奴明年季龍死遂大亂】橋化長溝【未詳】巷吏門兒何因仰喚寸絹不輸官庫升米不進公倉庫部倉司豈須求及其利四也門前擾擾【鮑昭詩擾擾遊宦子】我且安眠巷裏云云【李陵答蘇武書而執事者云云】余無驚色家休小大之調門停彊弱之丁入出隨心往還自在其利五也出家無當之僧猶勝在俗之士假使心存殺戮手無斷命之愆密裏通情決勝灼然矯俗如斯煩垢萬倍勝於白衣【四分律沙門以世俗法教白衣】一入愛河【法苑珠林登常樂之髙山出愛河之深際】永沈無出其利六也聽鐘聲而致敬【增一阿含經鳴鐘偈福】尋香馥以生心朝覩尊儀【法苑珠林雲起千尺之尊儀】暮披寶軸剎那之善逐此而生【仁王經一念有九十剎那一一剎那中復有九百生滅】水滴微功漸盈大器【法苑珠林寶積云世尊告言譬如有人析一毛爲一分以一分於大海中取一滴水諭彌陀佛剎莊嚴彼大海水諭普見佛剎莊嚴復過於是】未知因緣果報善惡皎然就此而言其利難陳矣假使達相白衣猶有埃塵之務縱令遙寄彈指【維摩經度百千劫猶如彈指】逺近低頭形去心畱身移意往閒有者得如此貧苦者永無因近在目前不言可見其利七也山間樹下故自難期【報恩奉盆經一切聖眾或山間禪定或得四道果或樹下經行或得六神通】枕石漱流實爲希有【晉書孫楚曰當欲枕石潄流】猶斯之類不可思議如此者難逢一心人悕遇法師未能不學交習聽勝之因一旦退心於理邀矣其利八也開織成之帙見過去之因摛琉璃之捲驗當來之果【賢愚經時佛姨母摩訶波闍波提佛已出家手自紡織預作一端金色之防奉上如來佛令持此往奉眾僧注防織成大衣也阿育王傳王作八萬四千金銀璢璃玻瓈篋盛佛舍利齊竟陵王子良付士淨住子淨行法門云借如此之勝因獲若斯之妙果眾香偈轉不住心退無因果按佛經佛有過去當來之號】識因識果不以爲愆知福知報何由作罪上無舟檝交見沒溺之悲下失浮囊則有沈身之患【大悲經佛告阿難有大商主在海中間其船卒壞或有得船版者或有浮者有命終者我於爾時作彼商主在大海中用以浮囊安隱而度】其利九也曠濟羣品爲天人之師【景徳傳燈錄周昭王二十八年釋迦佛生剎利王家放大智光明照十方世界湧金蓮花自然捧防足分手指天地作師子吼聲年十九欲出家號天人師】水陸空行皆所尊貴言必闍黎和尙【釋氏要覽梵語云阿闍黎卽唐云軌範也】書輒致敬和尙逺近嗟詠貴賤顒仰法師今必退轉立成可驗才脫袈裟【起世經剃除須髮著袈裟衣】逢人輒稱汝我始解偏袒【法苑珠林律中但有三衣通肩被腹如見長老乃偏袒之】姓名便亦可呼平交者故自不論下劣者亦恐不讓薄言稱已榻席懸異從來小得自在【瑜伽論王過有十二不得自在】便以君爲提封【漢刑法志提封萬井】若不屈膝斂手自達無因俯仰承迎未閒合度如此專專何由可與其利十也略言十事空失此機其間湥道寧容具述仰度仁者心居魔境爲魔所迷意附邪途受邪易性假使睂如細柳何足關懷頰似桃花詎能長久【梁元帝詩柳葉生睂上又三月桃花含面脂】同衾分枕猶有長信之悲【漢書趙氏子弟驕妒倢伃恐久見危求供養太后長信宮】坐臥忘時不免秋胡之怨【列女傳魯秋胡潔婦者秋胡子之妻納之五日去宦於陳五年乃歸未至其家見路傍有美婦人以金與之歸至家母呼婦至乃向采桑者也婦自投河而死】洛川神女尙復不惑東阿【曹植洛神賦注植入朝帝以甄后遺枕付之歸途感而入夢因作感甄賦後攺曰洛神按植封東阿王】世上班姬【卽班倢伃】何關君事夫心者面焉【左傳子產曰人心之不同如其而焉】若論繾綣【左傳臧昭伯載書繾綣從公無通外內】則共气共心一遇纒綿則連宵厭起法師未通返照安悟賣花【大藏一覧悉達多太子妃邪律輸陀羅卽是宿命賣花女也】未得他心那知彼意嗚呼桂樹【戰國策蘇秦對楚王曰楚國食貴於玉薪貴於桂】遂爲豆火所焚【法苑珠林幹薪萬束豆火能焚】可惜明珠乃受淤泥埋沒【翻譯名義集摩尼或云逾摩正云末尼卽珠之總名也此云離垢此寶光淨不爲垢穢所染】弟子今日橫諮必爲法師所哂世上白衣可訾何限【遺教經白衣受欲非行道人無法自制嗔猶可恕】且一人退道而不安危推此而言實成難解譬如瓦礫盈路人所不驚片子黃金萬夫息步正言法師入道之功已備染俗之法未加何異金搏赤銅銀換鉛錫可悲可惜猶可優量能忍難忍方知其最願棄俗事務息塵勞正念相應行志兩全薄加詳慮更可思惟悔之在前無勞後恨如弟子算逺卽十數年中決知惻惻近卽三五歲內空唱如何萬恨萬悲寧知逺及自誤自錯永棄一生乃知斷可續【遺教經漢武帝時西海國有獻膠五兩者弓斷以口濡香膠續之以射終日不斷因名曰續膠】情去難畱或若火裏生花可稱希有【齊蕭子良集經所謂火中生蓮花此實爲希有】迷人知返去道不遙幸速推排急登正路法師非是無智遂爲愚者所迷類似阿難更爲魔之所繞【摩鄧女經阿難隨水邊行見一女人在水邊擔水而阿難從女乞水女卽與水女歸告母我得阿難乃可嫁我母不得者我不嫁也】猶須承三寶之力【齊蕭子良集照周等覺謂之佛寶禮無非法謂之法寶至徳常和謂之僧寶此乃體一義三同性三寶】制彼窮凶豎般若之幢【佛書有般若波羅蜜多心經按梵語般若此云智惠吳秬臣曰龍樹菩薩傳並付法藏傳建立法幢摧伏異道也】天魔自款【因果經菩薩將成道時魔王恐諸眾生皆歸空我境界令三女供給以亂定意菩薩不納三女忽然咸變陋形】若此言者當卽便冀棄芻蕘若不防髙懷幸停湥怪耳

與智顗書

陵和南【法苑珠林和南者出要律儀翻爲防敬善見論翻爲度我二義俱通】昨預沈儀同法席餐奉甘露無畏之吼眾咸歸伏然正法炬朗諸未悟自慶餘年得逢妙說尋事諮展此不申心謹和南

又

陵和南仰注之心難可敷具拔公至防三月二十日防用慰積歲傾心麥冷體中何如願一日康勝山中春夏無餘障惱耳遲復存防弟子二三年來溘然老至眼耳聾闇心气昏塞故非復在人兼去歲第六兒夭喪痛苦成疾由未除愈適今月中又有哀故頻歲如此窮慮轉湥自念餘生無復能幾無由禮接系仰何言敬重公今還白書不次弟子徐陵和南

又

陵和南放生星聞公家極相隨喜事是抜公口具謹不多諮惟遲拔公廷出數百里水全其命根如此功徳算數無盡隨喜無量此不委諮弟子徐陵和南

五願上智者禪師書

陵和南弟子思出樊籠無由羽化旣善根微弱冀願力莊嚴一願臨終正念成就二願不更地獄三途【婆娑論罪人爲獄卒阿傍之所拘刺不得自在故名地獄法句經身死神去輪轉三塗自生自死苦惱無量】三願卽還人中不髙不下處托生【勝天王經佛自說云八十種好者五十八章下不髙不下隨眾生樂】四願童眞出家如法奉戒【道宣律師感應記淸淨梵行修童眞業】五願不墮流俗之僧憑此誓心以策西暮今書丹款仰乞證明陵和南

補【玉臺新詠童謡云洛中女子莫千妖前至三月抱胡腰論邊境事書】

【京防易傳有父母兄弟妻子官鬼尊爻舊唐書呂才傳祿命書犯勾絞六害背驛馬三刑當此生者並無官爵答諸求官人書】

徐孝穆集箋注卷三

欽定四庫全書

徐孝穆集箋注卷四

陳徐陵撰

吳江吳兆宜注

序

王臺新詠序【晉陸機塘上行發藻玉臺下注玉臺以諭婦人之身】

淩雲槪日由余之所未窺【海錄碎事淩雲臺魏文帝黃初三年築又燕昭王好神仙仙人甘宙與王登握日之臺史記秦本記戎王使由余麥聘穆公示以宮室引之登三休之臺顧樵曰周書宣帝旣滅北齊詔曰僞齊或穿池運石爲山學海或層臺累構槪日淩雲】萬戶千門張衡之所曽賦【張衡西京賦閈庭詭異門千戶萬】周王璧臺之上【穆天子傳盛姬盛柏之子也天子賜之上姬之長是曰盛門天子乃爲之臺是曰重璧之臺】漢帝金屋之中【漢武故事帝爲膠東王年數歲長公主問曰兒欲得婦否曰欲得指阿嬌好否帝曰若得阿嬌當作金屋貯之】玉樹以瑚作枝珠簾以玳瑁爲柙【漢武故事上起神屋前庭植玉樹以瑚爲枝碧玉爲葉花子靑赤以珠玉爲之空其中如小鈴鎗鎗有聲又以白珠爲簾玳瑁柙之】其中有麗人焉其人也五陵豪族【見爲王儀同表】充選掖庭【後漢皇后紀綸漢法常因八月算民遣中大夫與掖庭丞及相工於洛陽鄕中閱視良家童女年十三以上二十以下姿色端麗合法相者載還後宮】四姓良家【北史魏文帝宏雅重門族以範陽盧敏淸河崔宗伯榮陽鄭羲太原王瓊四姓衣冠所推咸納其女以充後宮樵曰後漢書明帝時外戚樊氏郭氏殷氏馬氏是爲四姓小侯非列侯故曰小侯】馳名永巷【史記範雎傳雎見昭王佯爲不知永巷而入其中正義曰永巷宮中獄名也宮中有長巷故名焉後攺名掖庭】亦有潁川新市【晉書明穆庾皇后潁川鄢陵人後美姿儀後漢書光烈陰皇后南陽新野人帝常嘆曰娶妻當得陰麗華按新市未詳】河間觀津【三輔黃圖列仙傳曰鉤弋夫人姓趙氏河間人右手鉤捲姿色佳麗武帝反其手得玉鉤而手展漢外戚傳孝文竇皇后家在淸河親早卒葬觀津師古曰觀津淸河之縣也】本號嬌娥【未詳按左思嬌女詩左家有嬌女皎皎頗白晢】曽名巧笑【中華古今注殷巧笑魏文帝宮人始作紫粉拂面】楚王宮內無不推其細腰【後漢馬廖傳楚王好細腰宮中多餓死】魏國佳人俱言訝其纖手【詩魏風摻摻女手可以縫裳】閱詩惇禮非直東鄰之自媒【宋玉登徒子好色賦臣東家之子嫣然一笑惑陽城迷下蔡然此女登墻闚臣三年至今未許也樵曰司馬相如美人賦臣之東鄰有一女子云髮丰艷蛾眉皓齒欲畱臣而共止登垣而望臣三年於玆矣臣棄而不許】婉約風流無異西施之被教【越絕書美人宮周五百九十步土城者陸門二水門一今北壇利裏邱土城句踐所習教美女西施鄭旦宮臺也女出於薴蘿山】弟兄協律自小學歌【見答長孺書】少長河陽由來能舞【漢五行志成帝爲防行出逰常與富平侯張放俱稱富平侯家人過河陽主作樂見舞者趙飛燕而幸之】琵琶新曲無待石崇【晉石崇王明君辭序昔公主嫁烏孫令琵琶馬上作樂以慰其道路之思其送明君亦爾也其造新曲多哀怨之聲故序之】箜篌雜引非因曹植【漢書塞南越禱祠太乙后土使樂人侯調作坎侯樂府有曹植箜篌引】傳鼔瑟於楊家【漢楊惲傳惲報孫會宗書曰家本秦也能爲秦聲婦趙女也雅善鼓瑟】得吹簫於秦女【列仙傳簫史者秦穆公時人善吹簫能致孔雀白寉穆公女弄玉好之公乃妻焉共隨鳳去】至若寵聞長樂陳后知而不平【漢武故事建章長樂宮皆輦道相屬懸棟飛閣不由徑路樹谷曰漢書衛子夫爲平陽主謳者帝祓霸上還過平陽主旣飲謳者進帝獨恱子夫帝起更衣子夫侍尙衣軒中得幸還坐驩甚主因奏子夫送入宮陳皇后聞子夫得幸防死者數焉後遂立爲皇后】畫出天仙閼氏覽而遙妬【桓譚新論陳平爲髙帝解平城之圍言漢有好麗美女爲道其容貌天下無有今困急已馳便歸迎取欲進與單於單於見此人必大好愛之愛之則閼氏日以逺疎不如及其未到令漢得脫去去亦不持女來矣閼氏婦女有妒媔之性必憎惡而事去之】且如東鄰巧笑來侍寢於更衣【注見上】西子防顰將橫陳於甲帳【莊子師金曰西施病心而矉其裏之醜人見而美之歸亦捧心而矉其裏之富人見之堅閉門而不出貧人見之挈妻子而去之走司馬相如好色賦花容自獻玉體橫陳漢武故事以琉璃珠玉明月夜光雜錯天下珍寶爲甲帳其次爲乙帳甲以居神乙以自禦】陪遊馺娑騁纖腰於結風【關中記建章宮中有馺娑殿拾遺記每輕風至飛燕殆欲隨風入水帝以翠纓結飛燕之裾樹谷曰傅毅舞賦序激楚結風陽阿之舞】長樂鴛鴦奏新聲於度曲【見雜曲】妝鳴蟬之薄鬢【中華古今注魏文帝宮人絕所愛者有莫瓊樹始制爲蟬鬢望之縹緲如蟬翼故曰蟬鬢】照墮馬之垂鬟【後漢梁冀傳冀妻孫壽色美而善爲妖態作愁眉啼妝墮馬髻折腰步齲齒笑以爲媚惑】反插金鈿【龍輔女紅余志魏文帝陳巧笑挽髻別無首飾惟用圓頂金簪一隻插之文帝目曰云黯靄兮金星出吳筠詩蓮花銜靑雀寶粟鈿金虫】橫抽寶樹【後漢輿服志皇后步揺以黃金爲山題貫白珠爲桂枝相繆一爵九華】南都石黛【梁書天監中詔宮中作白妝靑黛眉樵曰畱靑日記廣東始興縣溪中出石墨婦女取以畫眉名畫眉石】最發雙蛾【古今注魏宮人好畫長眉令作蛾眉驚鶴髻】北地燕脂【古今注紂以紅藍花汁凝作燕脂以燕國所生故曰燕脂塗之作桃花妝】偏開兩靨【曹植洛神賦靨輔承權注靨笑靨權頰也】亦有嶺上仙童分丸魏帝【顏修內傳橋順二子曰璋曰瑞師事仙人盧子基於隆慮山棲霞谷服飛龍藥一丸千年不饑故魏文帝詩曰西山一何髙髙髙殊無極上有兩仙童不饑亦不食與我一丸藥光耀有五色服藥兩三日身輕生羽翼】腰中寶鳳授歷軒轅【漢律曆志黃帝使泠綸取竹嶰谷制十二筩以聽鳳之鳴其雄鳴爲六雌鳴亦六以比黃鐘之宮樵曰漢書注鳳鳥氏爲歷正軒轅黃帝受河圖作甲子歲記甲寅日記甲子】金星與婺女爭華麝月共嫦娥競爽【顧野王詩妝罷金星出晉杜預曰婺女爲已嫁之女織女爲處女梁簡文帝詩約黃能效月裁金巧作星張正見艷歌行裁金作小靨散麝起防黃酉陽雜俎近代妝尙靨如射月曰黃星靨靨鈿之名蓋自孫吳鄧夫人也王充論衡羿請不死藥於西王母羿妻嫦娥竊以奔月樵曰史記婺女四星天少府也主布帛裁制嫁娶】驚鸞冶袖時飄韓掾之香【北堂書鈔宏賦云舞回鸞以紆袖世說韓壽美姿容賈充辟以爲掾充女於靑瑣中見壽恱之與之通充見女盛自拂拭又聞壽有異香之气是外國所貢一著人衣歷月不歇充疑壽與女通取左右婢考問之婢以狀言充祕之以女妻壽】飛燕長裾宜結陳王之佩【西京雜記趙飛燕立爲皇后其弟合徳上遺織成裾陳思王植洛神賦願誠素之先達兮解玉佩以要之】𨿽非圖畫入甘泉而不分【漢外戚傳李夫人少而早卒武帝憐閔焉圖畫其形於甘泉宮】言異神仙戲陽臺而無別【宋玉髙唐賦昔者先王嘗遊髙唐怠而晝寢夢見一婦人曰妾巫山之女也爲髙唐之客聞君逰髙唐願薦枕席王因幸之去而辭曰妾在巫山之陽髙邱之岨旦爲朝雲暮爲行雨朝朝暮暮陽臺之下】眞可謂傾國傾城【見雜曲】無對無雙者也【古詩爲焦仲卿作作精妙世無雙】加以天情開朗逸思雕華妙解文章尢工詩賦琉璃硯匣終日隨身【陸機書在平原常案行曹公器物書刀五枚琉璃筆一枝】翡翠筆牀無時離手【藝文類聚傅曰漢末一筆之匣綴以隨珠文以翡翠樹萱錄南朝呼筆管爲牀】淸文滿篋非惟芍藥之花【傅統妻芍藥花頌芍藥植此前庭晨潤甘露晝晞陽靈梁武帝宛轉歌欲題芍藥詩不成】新制連篇寧止蒲萄之樹【未詳】九日登髙時有緣情之作萬年公主非無誄徳之辭【魏文帝與鐘繇九日送菊書九爲陽數而日月並應俗嘉其名以爲宜於長久故以享宴髙會陸機文賦詩緣情而綺靡晉書武帝左貴嬪諱芬思之妹也少好學善綴文名亞於思常作菊花頌曰英英麗質稟气靈和春茂翠葉秋耀金華及帝女萬年公主薨帝痛悼不已詔芬爲誄】其佳麗也如彼其才情也如此旣而椒房宛轉【漢官儀皇后所居殿曰椒房以椒和泥塗壁故名溫暖而香辟除惡气又取蕃實之義】柘館陰岑【漢書班婕妤賦痛陽祿與柘館兮仍𦇤褓而離災煙曰三輔黃圖柘觀在上林苑】絳鶴晨嚴【江總集爲陳六宮謝表鶴籥展唘】銅蠡【一作鋪】晝靜【未詳按孟子以蠡漢趙岐注追鐘鈕也鈕磨齒處深矣蠡欲絕之貌也】三星未夕不事懷衾【詩嘒彼小星三五在東又抱衾與裯】五日猶賒誰能理曲【初學記漢律吏五日得一下沐言休息以洗沐也樹屏曰枚乘雜詩當戶理淸曲樵曰詩五日爲期】優遊少托【古逸詩孔子去魯歌曰蓋優哉遊哉聊以卒歲】寂寞多間【漢揚雄傳京師爲之語曰惟寂莫自投閣】厭長樂之疎鐘【見謝敕賜啟樵曰三輔黃圖鐘室在長樂中】勞中宮之緩箭【見與楊僕射書】輕身無力怯南陽之搗衣【庾仲雍荊州記秭歸縣有屈原宅女須廟搗衣石猶存樹屏曰古詩閨中有一婦搗衣寄逺人】生長深宮笑扶風之織錦【藏榮緒晉書竇滔妻蘇氏善屬文苻堅時滔爲秦州刺史被徙流沙蘇氏思之織錦爲回文詩寄滔循環宛轉以讀之辭甚淒惋】𨿽復投壺玉女【神異經東王公與玉女投壺梟而脫誤不接者天爲之笑開口流光今電是也】爲歡盡於百驍【西京雜記郭舍人善投壺以竹爲矢激矢令還一�百餘反謂之爲驍】爭博齊姬【未詳按晉胡貴嬪傳貴嬪諱芳奮之女也武帝嘗與樗蒱爭矢遂傷上指帝怒曰此固將種也】心賞窮於六箸【鮑宏傅塞經各投六箸行六棊故用博陸用十二棊六棊白六棊黑所擲骰謂之瓊瓊有五彩色故謂之五塞樹聲曰國策蘇秦說秦王曰臨淄甚富而實其民無不鬭雞走狗六博闒防說文六博局戲也六箸十二棊烏冑所作】無怡神於暇景惟屬意於新詩可得代彼萱蘇防蠲愁疾【魏王朗與魏太子書萱艸忘憂睪蘇釋勞無以加也】但往世名篇當今巧制分諸麟閣【三輔黃圖麒麟閣在未央宮左漢蕭何建以藏祕書】散在鴻都【後漢蔡邕傳邕對曰鴻都篇賦之文可且消息樵曰後漢書元和元年置鴻都門學】不借篇章無由披覽於是然脂暝冩【魏志劉馥傳夜然脂照城外樹提伽經庶人然脂諸侯然蜜天子然漆】弄墨晨書撰錄艷歌凡爲十卷曾無參於雅頌亦靡濫於風人涇渭之間若斯而已【三秦記涇水出開頭山至髙陵縣而入渭與渭水合流三百里淸濁不相雜】於是麗以金箱【北史齊衡陽王鈞嘗手自細書五經置巾箱中】裝之寶軸【隨牛集請開獻書表劉裕平姚收其圖籍五經子史才四千卷皆赤軸靑紙文字古拙】三臺妙迹龍伸蠖屈之書【漢官儀尙書爲中臺謁者爲外臺禦史爲憲臺謂之三臺系辭尺蠖之屈以求伸也龍蛇之蟄以存身也煙曰宣和書譜皇象字休明廣陵人官至侍中工八分篆艸世以書聖稱以比龍蠖蟄啟伸槃腹行】五色花箋河北膠東之紙【鄴中記石虎詔書以五色紙著鳯凰口中令銜之飛下端門桓僞事詔平準作靑赤縹綠桃花紙使極精令連作之】髙樓紅粉【古詩盈盈樓上女皎皎當窗牖娥娥紅粉妝纖纖出素手】仍定魯魚之文【抱朴子書字之譌有寫魯爲魚寫帝爲虎】辟惡生香【魚豢典略蕓臺香辟紙魚蠧故藏書臺稱蕓臺】聊防羽陵之蠧【穆天子傳仲秋甲戌天子東遊次雀梁因蠧書於羽陵】靈飛六甲髙擅玉函【漢武內傳帝受西王母眞形六甲靈飛十二事帝盛以黃金幾封以白玉函】鴻烈仙方長推丹枕【博物志劉徳治淮南王獄得枕中鴻寶祕書及子向咸而奇之信黃白之術可成謂神仙之道可致按鴻烈解今淮南子是】至如靑牛帳裏【錄異傳武都郡立大特祠是大梓牛神也今俗畫靑牛障是】余曲未終朱鳥窗前【博物志王母降於九華殿王母索七桃以五枚與帝母食二枚時東方朔竊從殿南廂朱鳥牖下窺母母謂帝曰此窺牖小兒常三來盜我桃】新妝已竟方當開玆縹帙【後漢楊厚傳厚祖父春誡子統曰吾綈袠中有先祖所傳祕記爲漢家用爾其修之晉中經簿盛書用皁縹囊布裏書函中皆有香囊】散此滔繩【劉向別錄孫子書以殺靑簡編以縹絲繩】永對玩於書帷【漢董仲舒傳孝景時爲博士下帷講誦】長循環於纖手豈如鄧學春秋儒者之功難習【未詳按後漢書明徳馬皇后好讀春秋】竇傳黃老金丹之術不成【漢書竇皇后景帝母也好黃帝老子之言帝及諸竇不得不讀老子皆遵其術晉灼曰道家言治丹砂令變化可鑄爲黃金】固勝西蜀豪家托情窮於魯殿【尙瑗曰蜀志劉琰爲車騎將軍車服飲食號爲侈靡侍婢數十能爲聲樂悉教誦讀魯靈光殿賦】東儲甲觀流詠止於洞簫【漢成帝紀元帝在太子宮生甲觀畫堂爲世嫡皇孫樹本曰漢王襃傳元帝爲太子嘉襃所爲洞簫頌令後宮貴人左右皆誦讀之】孌彼諸姬【詩孌彼諸姬與之謀】聊同棄日【晉陶潛戒子書見賢思齊不宜忽略以棄日也】猗與彤管【詩靜女其孌貽我彤管】麗以香奩

碑

司空徐州刺史侯安都徳政碑

巖巖天柱大矣周山之峯【見與陳司空書】桓桓地軸壯哉昆侖之阜【博物志昆侖山北地轉下三千六百里有八幽都方三十萬里地下有四柱四柱廣十萬里地有二千六百軸犬牙相舉】三光懸而不墜【見勸進表】九土鎭以無疆【張衡思賦思九土之殊風】承幹合徳之君則天體元之後所以並咨四鎭【舜典帝曰咨四嶽】咸建吾臣【見論語】業配蒼只【爾雅春爲蒼天楊泉物理論地者其神曰只】功成防縣【兆宮曰謝朓詩霸功興防縣】至於流名雅頌著美風詩年代悠然寂寥無紀其能繼玆歌詠者司空侯使君乎自文昭武穆【見勸進表】胙土開家【左傳眾仲曰胙之土而命之氏易開國承家】濮水盛其衣簪榮波分其緒秩【衛康叔世家周公旦以成王命封康叔爲衛君居河淇間故殷墟夷王命衛爲侯嗣君五年更貶號曰君獨有濮陽朝於魏魏世家安邑近秦於是徙治大梁無忌謂魏王曰決滎澤水灌大梁大梁必亡】仁義之道夷門美於大梁【信陵君傳魏有隠士曰侯嬴爲大梁夷門監者公子欲厚遺之不肯受曰臣修身潔行數十年決不以監門困故而受公子財】儒雅之風司徒重於彊漢【後漢侯霸傳霸明習故事收錄遺文毎春下寛大之詔奉四時之令皆霸所建也建武中爲大司徒】自通人許劭托命於江湖【後漢書許劭有髙名好覈論鄕黨人物每月輒更其品題故汝南俗有月旦評焉或勸之仕對曰方今小人道長王室將亂我欲避地淮海以全老幼乃南到廣陵徐州刺史陶謙禮之甚厚劭不自安復投揚州刺史劉繇及孫防平吳劭與繇南奔豫章而卒】髙士袁忠寄身於交越【後漢書袁忠閎弟也初平中爲沛相及天下大亂棄官客會稽上虞後孫防破防稽忠復浮海南投交阯】俱違建安之難【後漢書獻帝興平二年三月李傕脇帝幸其營焚宮室郭汜攻李傕矢及禦前明年正月攺元建安】獨處衡山之陽【盛之荊州記衡山者五嶽之南嶽也至於軒轅乃以灊霍之山爲其副焉本傳安都宇成師始興曲江人也爲郡著姓】祖天資秀傑世載雄豪卓富擬於公侯【史記貨殖傳秦破趙遷卓氏之蜀卽鐵山鼔鑄運籌算賈滇蜀民田池射獵之樂擬於人君】班佃必於旌鼓【漢書班壹避地於樓煩致馬牛羊數千羣以財雄邊出入弋獵旌旗鼔吹年百餘歲以壽終】父光祿大夫【南史本傳父捍少仕州郡以忠謹稱安都貴爲光祿大夫始興內史】邑裏開通徳之門【後漢鄭傳國相孔融深敬於告髙密縣爲廣開門衢令容髙車號通徳門】州鄕無抗禮之客【漢竇嬰傳每朝議太事列侯莫敢與抗禮】自茫茫禹迹【左傳虞人之箴曰芒芒禹迹畫爲九州】赫赫宗周【見詩】家滅驪戎國亡夷羿【見與王僧辯書】我髙祖武皇帝迎河圖於浪泊【見爲陳武帝書】括地象於炎州【楚辭嘉南州之炎徳按括地誌書名也鍔曰河圖括地象緯書名也見後漢曹襃傳】南興涿鹿之師北問共工之罪【五帝本紀黃帝與蚩尢戰於涿鹿之野遂禽殺蚩尢又舜流共工於幽陵以變北狄】天生宰輔堯年致白虎之祥【帝王世紀扶始以季秋下旬夢白帝遺馬祖而升邱見白虎其上有感已而生臯陶於曲阜】神賜英賢殷帝感蒼龍之傑【天官書東宮蒼龍有尾箕星莊子傅說得之以相武丁奄有天下乘東維騎箕尾而比於列星】公亦觀時佇聖嘯吒風雲跪開黃石之書【見諫罷道書】髙詠池之野【穆天子傳天子西徵至於池天子三日休於池之上乃奏廣樂而歸是曰樂池】沈吟梁甫自比管仲之才【見與王僧辯書】惆悵莘郊久負伊生之嘆【見與宗室書南史安都工隸書能鼓琴涉獵書傳爲五言詩頗淸靡】自彊敵侵華羣蠻縱軼後臯桂部之地【陳書武帝紀髙州刺史李遷仕據大臯又大寶元年帝發始興次大庾嶺大破路養軍】四戰五達之郊【燕世家樂間曰趙四戰之國其民習兵不可攻詳與宗室書】郡境賢豪將謀禦難長者僉論推公主盟義士雄民星羅霧集【張協賦棊布星羅揚雄封事霧集雨散】公旣膺五聘【殷本紀伊尹處士湯使人聘迎之五反然後肯往】方啟六韜【小學紺珠文武龍虎豹犬爲六韜】率是驍徒仍開嶺嶠【南史本傳從武帝攻蔡路養破李遷仕克平侯景並力戰有功封富川縣子】自大討瀟湘【晉漢春秋氐池縣大栁谷口有蒼石立水中其文曰大討曹楚地記巴陵瀟湘之淵在九江之間今嶽州巴陵縣卽楚之巴陵漢之下雋也南史陳武帝受禪王琳立梁永嘉王蕭莊於郢州】同玆樊酈【樊噲酈商也見漢書】下軍違命【左傳晉侯伐秦荀偃令曰雞鳴而駕塞井夷竈惟餘馬首是瞻欒黶曰晉國之命未有是也余馬首欲東乃歸下軍從之乃命大還晉人謂之遷延之役】上策不宣【漢英布傳薛公對曰布反不足怪也使布出於上計山東非漢之有也出於中計勝負之數未可知也出於下計陛下安枕而臥矣】敗我王師受拘勁盜大陳格於文祖咸秩具神【見書】率土依風羣靈稟朔公亦忠爲令徳【左傳君子曰忠爲令徳】天纂之謀吳帳斯開【漢袁盎傳吳王濞反盎使吳見守從史飲醉西南陬卒乃以刀決帳道從醉卒直出】衛門無擁【左傳吳人藩衛侯之舍】𨿽復季孫還魯【左傳昭公十三年晉人執季孫韓宣子使叔魚歸季孫平子先歸恵伯待禮】隨武濟河【見與王僧辯書】國慶民安相儔匪若卽授使持節開府儀同三司丹陽尹【通考凡前代帝王所都皆曰尹注南朝曰丹陽尹】昔光武不尢於馮異穆公深禮於孟明終報王官之師遂舉咸陽之地【後漢書馮異收散卒設伏與赤眉戰大敗之於崤底降璽書勞異曰始𨿽垂翅回谿終能奮翼澠池可謂失之東隅收之桑楡赤眉降異威行關中左傳秦伯伐晉濟河焚舟取王官及郊遂自茅津濟封殽屍而還遂霸西戎用孟明也】斯乃聖主之宏略而名臣之逺圖者焉【本傳安都與周文育西討王琳文育亦自豫章至時兩將俱行不相統攝因部下交爭稍不平王琳至弇口安都乃悉眾往沌口以禦之合戰安都等敗與周文育徐敬成並爲琳囚總以一長繅系之置於防下令宦者王子晉掌視之安都等許賂子晉乃還都自劾詔並赦之復其官爵尋爲丹陽尹後王琳入齊安都討琳餘黨所向皆下】皇帝以陶唐啟國致玉版於河宗【帝王世紀堯帥諸侯羣臣沈璧於洛河受圖書穆天子傳天子授河宗璧河宗伯天受璧西向沈璧於河再拜稽首】顓頊承家佐金天於江水【帝王世紀少昊金天氏降居江水顓頊生十年而佐少昊二十而登帝位】經綸艸昧定鼎之業居多【左傳王孫滿曰成王定鼎於郟鄏】締構權輿斷鼇之功相半【見與楊僕射書樹聲曰陳文帝紀武帝之討王僧辯也先召帝與謀時僧辯壻杜龕據吳興武帝宻令帝還長城立柵備之龕遣將杜泰掩至帝部分益明及武帝遣周文育討龕帝遣將軍劉澄蔣元舉攻下龕周文育侯安都敗於沌口武帝詔帝入總軍政尋命率兵城南皖】固以英聲馳於海外信義感於寰中主器攸歸【系辭主器者莫若長子】當璧斯在【見勸進表】公於是抗表長信【漢霍光傳衛太子孫號皇曽孫在民間咸稱述焉光與丞相敞等上奏皇太后詔曰可是爲孝宣皇帝詳謝賚賜啟】淸宮未央【漢文帝紀使太僕嬰東牟侯興居先淸宮奉天子法駕迎代邸皇帝卽日夕入未央宮】從億兆以歸心引公卿而定防馳輕軒於軨轕【見與王太尉書】奉侍駕於中都七廟之基於焉永固【書七世之廟可以觀徳】萬邦之本由此克寧【書民惟邦本本固邦寧本傳太后以衡陽王故未肯下令安都按劍上殿曰太后出璽叉手解文帝髮推就防次仍別奉中防迎衡陽獻王昌中流而殺之】乃復進公司空南徐州刺史於是鎭之以淸靜【漢曹參傳載其淸靜民以寧壹】安之以惠和【後漢左雄傳疏曰守相長吏惠和有顯效者可就增秩勿使移徙非父母防不得去官】望杏惇耕【月令杏花生種百谷】瞻蒲勸穡【呂氏春秋冬至五旬七日菖始生菖者艸之先者也於是始耕】室歌千耦【詩十千維耦】家喜萬鐘【見孟子】陌上成陰【樂府題有陌上桑】桑中可詠【詩期我乎桑中】春鶊始囀【說文黃鸝倉庚也鳴卽蠶生】必具籠筐【晉儀禮志皇后親蠶公主及諸命婦皆步揺衣靑各載筐鉤從蠶】秋蟀載吟【月令注引俚諺蜻蛉鳴衣裘成蟋蟀鳴嬾婦驚】競鳴機杼或肅拜靈祀【晏子齊大旱公召羣臣問以祠靈山】躬曕舞雩【周官司巫若國大旱則率巫而舞雩】去駕擁於風塵還旌阻於飄沐京坻歲積非勞楚堰之泉【詩如坻如京一統志芍陂在鳳陽府卽安丰塘也乃楚相孫叔敖所築】倉廩年丰無用秦渠之水【漢溝洫志韓欲疲秦使鄭國說秦令鑿涇水秦覺之國曰臣爲韓延數歲之命爲秦建萬世之功遂成之名鄭國渠】𨿽復東過小縣夏雨逐其輕輪【後漢書百里嵩爲徐州刺史境內旱嵩行部車所經甘雨輒降】南渡滄江秋濤弭其張蓋【枚乘七發將以八月之望觀濤乎廣陵之曲江江湧而濤起其始起也洪淋淋焉若白鷺之下翔其少進也浩浩溰溰如素車白馬惟蓋之張】固不得同年而語矣若夫聽采民訟昏曉必通召引軒櫺躬親辯決立受符於前案【未詳按漢酷吏傳左馮翊缺上欲徵嚴延年符已發爲其名酷復止】無畱諾於後曹【北堂書鈔魏孟康爲農太守事無畱諾樹谷曰漢蕭育傳育爲茂陵令扶風召詣後曹以職事對育曰蕭育杜陵男子何詣曹也】接務髙城之中非異甘棠之下【燕世家召公巡行鄕邑有棠樹決獄政事其下】欣欣美俗濟濟都塵以賈琮郭賀之風【後漢書冀州刺史賈琮舊制傳車驂駕垂赤帷裳琮曰刺史當廣視逺聽糾察美惡豈可垂帷裳以自蔽乎命禦者搴之郡縣聞風震悚又荊州刺史郭賀多異政明帝賜以三公冕旒敕行部去襜帷露冕使百姓見其容服】行建武永平之化【範蔚宗明帝紀論後之言事者莫不先建武永平之政】於是州民散騎常侍王瑒等【南史王瑒字子瑛梁元帝時位太子中庶子陳武帝入輔以爲司徒左長史】拜表宮闕請揚玆美化樹彼髙碑民欲天從【語見書】允膺絲誥銘曰

鬱鬱三象茫茫九州【見上】綿天滲漉【司馬相如封禪文滋液滲漉】浹地防劉赫矣髙祖爰淸國讐元勳佐命力牧封侯【帝王世紀黃帝得風後於海隅登以爲相得力牧於大澤進以爲將本傳武帝謀襲王僧辯惟與安都定計徐嗣徽任約等引齊冦至安都屢破之以功進爵爲侯】亦旣旋歸拜家有暉宮亭蠡浦舊翅髙飛【本傳復其官爵出爲南豫州刺史攻王琳將曹慶常愛眾安都自宮亭湖出松門躡愛眾後破之餘眾悉平炯曰荊州記宮亭湖卽彭蠡澤也謂之彭澤湖一名匯澤】電捲勁寇風行國威【吳張紘傳注引吳書曰紘述防平定三郡風行艸偃】文身被髮【谷梁傳吳祝髮文身】作貢來綏我皇纂武攀號東序【顧命東序西向】謁渭同周【齊世家西伯將出獵卜之曰所獲非龍非彲非熊非羆所獲霸王之輔果遇太公於渭之陽】迎門惟呂【顧命成王崩俾爰齊侯呂伋以二干戈虎賁百人逆子釗於南門之外本傳還軍至南皖而武帝崩安都隨文帝還朝乃與羣臣議翼奉文帝】流矢爲暴【天官書項羽拔鉅鹿枉矢西流】欃槍斯舉【爾雅彗星爲欃槍】惵惵蒼黎【老子聖人在上天下惵惵爲天下渾其心注惵惵常恐懼也】危危刀俎【見與楊僕射書】自我䢐徵妖氛克平爰驅犬彘實翦長鯨【見勸進表】北震巢浦南俘灌城【侯瑱傳以瑱爲都督侯安都等並焉王琳引合肥漅湖之眾舳艫相次而下合戰琳軍少卻本傳劉異擁據東陽安都躬自接戰爲流矢所中血流至踝乘輿麾軍屬夏潦水漲安都引船入堰棲艦與異城等異奔晉安虜其妻子振旅而歸仍還本鎭吏人表請立碑詔許之】靑羌捲介赤狄回兵【見勸進表】蹈舞難諭歌謡靡宣【班固東都賦下舞上歌蹈徳詠仁】曰我黎庶俱祈上【揚雄廿泉賦惟漢十世將郊上】山移兩越【見與王僧智書】海變三田【見與楊僕射書】公爲上相復倍斯年

廣州刺史歐陽頠徳政碑

弱水導其洪源軒臺表其增殖【山海經昆侖之邱有弱水之川環之又西王母之山有軒轅臺】懿哉少府師儲皇於二京【漢儒林傳歐陽生字和伯千乘人也至曽孫髙子陽爲博士髙孫地余長賓以太子中庶子授太子後爲博士論石渠元帝卽位地余侍中貴幸至少府地理誌千乘郡屬靑州】盛矣司徒傳儒宗於九世【後漢歐陽歙傳歙字正思樂安千乘人也自歐陽生傳伏生尙書至歙八世皆爲博士學爲儒宗世祖卽位爲河南尹建武六年拜揚州牧八年徵爲大司徒】廣陵邕邕族擅江右【未詳】渤海赫赫名重洛陽【晉書歐陽建字堅石世爲冀方右族擅名北州時人爲之語曰渤海赫赫歐陽堅石歷山陽令尙書郎馮翊太守】若夫嶽鎭龍蟠【周官荊山之鎭山曰衡山詳勸進表】星懸鶉火【左傳咮爲鶉火注鶉火南方栁星也】衡山誕其髙徳湘水降其淸輝千仭孤標【晉書裵頠曰和嶠森森如千丈松】萬頃無度【後漢郭泰傳泰曰叔度汪汪若千萬頃波澄之不淸混之不濁】年當小學【曲禮人生十年曰幼學】志冠成童【內則成童舞象】因孝爲心欲仁成體【本傳頠字靖世長沙臨湘人也爲郡豪族少質直有思理以言行著於嶺表】屯騎府君早棄榮祿易簀之【檀弓曽子寢疾日病元起易簀】幾將毀終【禮記毀不滅性不以死傷生也】不杖之言【喪服小記庶子不以杖卽位】深非通制遺貲巨萬富擬倚頓【漢貨殖傳倚頓用盬鹽起與王者埒富】裁變槐楡並賑宗戚南茨大麓【舜典納於大麓注麓山足也】北眺淸湘得性於橘洲之間【寰宇記橘洲在長沙縣西南四里江中時有大水洲渚皆沒此洲獨存湘中記諺曰昭潭無底橘洲浮】披書於杏壇之上【莊子漁父篇孔子遊乎淄帷之林休坐乎杏壇之上弟子讀書孔子歌鼔琴】三冬文史【見讓左僕射表】五經縱橫【見與宗室書】頻致嘉招確乎難拔【本傳父防哀毀甚至家產累積悉讓諸兄廬於麓山寺傍專精習業博通經史】旣而帝啟黃樞神亡赤伏【見讓表】天地崩霣川冡沸騰【詩百川沸騰山冡崒崩】羣悍酋豪更爲禍亂朝披羽檄【漢書髙祖曰吾以羽檄召天下】夜照爟烽【晉天文志軒轅西四星曰爟爟者烽火之神也】浴鐵蔽於山原【晉建武故事王惇死祕不發喪賊皆重鎧浴鐵】摐金駭於樓堞【司馬相如子虛賦摐金鼔吹鳴籟】公疲兵屢出獨據胡牀【曹瞞傳操與馬超戰超等掩至操恚猶坐胡牀未起】勍賊重圍尙憑書幾【九州春秋孔融爲北海太守爲袁譚所攻流矢雨集融憑幾安坐】揚灰旣散【論衡楊璇爲零陵太守時桂陽賊起璇乃置馬車數十乘以囊盛石灰於車上乃會戰從風揚灰向賊遂大破之】駕棒將軍【抱朴子吳遣將軍討山賊賊中有善禁者每交戰官軍刀刄皆不得拔將軍乃多作勁木白棓擊之禁不得行因而克賊】咸克凶渠以保衡服【本傳梁左衞將軍蘭欽少與頠善故頠常隨欽徵討南徵夷獠禽陳文育所獲不可勝計大獻銅鼔累代所無頠預其功時湘衡界五十餘防不賔敇衡州刺史韋粲討之粲委頠爲都督悉皆平殄】常以二主蒙塵【見答王太尉書】三光掩曜【班固典引經緯乾坤出入三光注三光日月星也】出入逾於嘗膽【吳越春秋越王念復吳仇愁心苦志懸膽於戶出入嘗之】殷憂獨其撫心【漢酷吏傳大將軍光因舉手自撫心曰使我至今病悸】不治第宅深符去病【漢霍去病傳上爲治第令視之對曰匈奴不滅無以家爲也】志梟羣醜彌同越石【晉書劉琨字越石與親故書曰吾枕戈待旦志梟逆虜】自禹圭旣錫【見勸進表】堯玉已傳【帝王世紀堯賜舜以昭華之玉】物變謳謡風移笙管商周之際孤竹尙其哀歌【伯夷傳武王已平殷亂天下宗周伯夷叔齊義不食周粟隠於首陽山采薇而食之及餓且死作歌】曹劉之間蘇子猶其狂哭【魏蘇則傳則字文思扶風武功人也則及臨淄侯植聞魏氏代漢皆發服悲哭本傳侯景構逆粲自解還都徵景以頠監衡州及陳武帝入援都頠乃深自結托遷頠爲始興內史元帝承制以始興郡爲東衡州以頠爲刺史】況番禺連帥實謂宗枝迷我天機目窺梁鼎以公威名本重逼統前軍幹數難違剝象終悔髙祖永言惟舊彌念奇功卽訓皇家深朝紀檻車才至【見移文】輿櫬已焚【左傳許男面縛銜璧大夫衰絰士輿櫬楚子問諸逢伯對曰昔武王克商防子啟如是武王親釋其縛受其璧而祓之焚其櫬禮而命之使復其所】祝史妖於夷吾【左傳晉侯攺共太子秋狐突適下國遇太子太子使登僕而告之曰夷吾無禮余得請於帝矣將以晉畀秦秦將祀余對曰臣聞之神不歆非類民不祀非族君祀毋乃殄乎且民何罪失刑乏祀君其圖之君曰諾吾將復請七日新城西偏將有巫者而見我焉許之遂不見及期而往告之曰帝許我罰有罪矣敝於韓】壇延於井伯【左傳晉執虞公及井伯以媵秦穆姬本傳蕭勃在廣州頠委質於勃及勃度嶺出南康以頠爲前軍都督周文育破禽之送於武帝釋而禮之】綢繆安樂造次訏謀爰珥丰貂允光金蟪【漢官云秦置散騎又置中常侍漢因之皆銀璫附蟬爲文貂尾爲飾謂之貂璫殤帝攺施金璫】但八桂之上【山海經桂林有八樹在番禺東】蠻夷不賓九疑之陽【山海經南方蒼梧之邱蒼梧之川其中有九疑山在長沙零陵界】兵凶歲積以公昔在衡臯深畱夙愛仁恩可以懷猛獸【後漢童恢傳恢瑯邪姑幕人少仕州郡爲吏民常爲虎害乃捕二虎恢咒虎曰若殺人者當垂頭伏罪自知非者當號呼稱寃一虎低頭閉目卽時殺之一虎視恢鳴吼卽時解釋吏人爲之歌頌】威名可以懼啼兒【南史劉胡傳胡爲越騎校尉蠻畏之小兒啼語云胡來卽止】乃授持節散騎常侍【本傳不載】衡州刺史【本傳蕭勃死後嶺南亂頠有聲南土且與武帝有舊乃授南安將軍衡州刺史封始興縣侯】我皇帝從唐侯以國【見勸進表】屈啟筮而承家【漢文帝紀髙後崩大臣遂使人迎代王代王卜之占曰大橫庚庚余爲天王夏啟以光】一恭寶祚開定江沔三攺璇衡苞羅湘峽昔中宗屈申於處仲【晉書王惇字處仲元帝永昌元年三月惇據石頭擁兵不朝帝遣使謂惇曰公若不忘本朝於此息兵則天下尙可共安如其不然朕當歸瑯邪以避賢路按元帝廟號中宗】髙祖遺恨於平城【見玉臺新詠序】漢武承基方通沙塞【漢衛靑傳大將軍靑凡七出撃匈奴】晉明紹運裁平姑孰【晉書明帝太寧元年四月惇謀簒位自武昌移鎭姑孰二年六月加司徒王導大都督揚州刺史督諸軍討惇惇復反秋七月至江寧帝親徵破之惇死眾潰】方其盛業綽有光前踐祚之初進公位徵南將軍【本傳文帝卽位進號】廣州刺史又都督東衡州【本傳作交廣等隋書揚州南海郡始興縣注齊曰正階梁攺名焉又置安逺郡置東衡州】二十【本書作十九】州諸軍事宜公乃務是民天【漢書酈食其曰民以食爲天】惇其分地火耕水耨【貨殖傳楚越之地地廣人稀飯稻羮魚或火耕而水耨】彌亙原野盜賊皆偃工賈競臻鬻米商鹽盈衢滿肆新垣旣築外戶無扄【禮運故外戶而不閉】脂脯豪家鐘鼎爲樂【見與王僧辯書】揚袪灑汗振雨流風【蘇秦傳臨菑之塗舉袂成幕揮汗成雨】市有千金之租【漢髙五王傳主父偃言齊臨菑十萬戶市租千金】田多萬箱之詠【詩乃求萬斯箱】僧釋慧羨等來朝絳闕備啟丹誠乞於大路康莊式刋丰琰庶樊卿寶鼎復述臺司之功【後漢竇憲傳南單於於漠北遺憲古鼎其旁銘名仲山甫鼎潛夫論仲山甫姓樊字穆仲封於南陽】羊叟髙碑更紀徵南之徳【晉書加羊祜徵南大將軍詳與李那書】於是跪開黃素【揚雄答劉歆書天下上計孝亷及內郡街卒防者常把三寸弱翰筆賫黃素三尺以問其異語】爰登紫泥【西京雜記漢以武都紫泥爲璽室】鑑此誠祈皆如所奏乃詔庸臣爲其銘曰

赫赫宗陳桓桓鼎臣千乘建學五典攸因【書愼徽五典五典克從】盛徳斯逺公門日新崇髙維嶽貺甫生申【詩維嶽降神生甫及申】去衡移廣遷徵自鎭攸攸銅略【疑作界見與章司空書】藐藐金鄰【左思吳都賦金鄰象郡之渠注夫南之外冇金鄰國去夫南可二千餘里土地出銀】莫逺非督無思不賓三江靡浪【見移文】五嶺奚塵【見與章司空書】式歌式舞【詩𨿽無徳與汝式歌且舞】仁哉至仁公其饗福於萬斯春

晉陵太守王勵【本傳竹勱】徳政碑【樹屏曰本傳勱字公齊侯景之亂奔江陵歷位晉陵太守時兵饑之後郡中凋獘勱爲政淸簡吏人便安之大建元年累遷尙書右僕射時東境大水以勱爲晉陵太守在郡甚有威惠郡人表請立碑頌勱政徳詔許之】

若夫雎陵世傳已詳載徳之華徐州先賢亦著淸風之美偉哉文獻光啟中興【晉書王祥傳祥字休徵瑯邪臨沂人漢諫議大夫吉之後也歷官司空轉太尉加侍中五等建封睢陵侯邑一千六百戶祥弟覽子裁裁子導字茂元帝過江導歷位至丞相輔相三世及薨詔喪參用天子之禮諡曰文獻樹聲曰國語祭公謀父曰我先王不窋奕世載徳吳世標曰後漢王良傳良字仲子東海蘭陵人也王莽時不仕建武三年徵拜諫議大夫六年代宣秉爲大司徒司直在位恭儉妻子不入官舍布被瓦器範曄論當世咨其淸人君髙其節隋地理誌東海郡屬徐州瑯邪郡屬徐州】郭莖表其深源【見爲貞陽侯書】何籌慙其逺慶【後漢王敞傳敞六世祖比干爲汝陰縣獄吏決曹掾乎活數千人有老嫗謂曰公有陰徳今天錫君防以廣公之子孫因出懷中符策凡九百九十枚子孫佩印綬者當此算】豈惟桓氏之鳴玉【範曄論桓氏自榮至典父子兄弟代爲帝師國語趙簡子嗚玉以相】張家之珥貂【漢書張安世子孫相繼爲侍中中常侍諸曹散騎列校尉者凡十餘人詳歐陽頠碑】袁姓之朱衣【後漢袁安傳安道逢二書生指一處云此地當世爲上公故累世降盛】楊宗之華轂【漢楊惲傳惲家方降盛時乘朱輪者十人】又有佽飛遮列【漢百官公卿表佽飛掌弋射有九丞兩尉】班弓夾門【後漢班超傳悉持弓弩夾門而伏】濯龍俯望【後漢馬皇后紀太后詔曰前過濯龍門上見外家問起居者車如流水馬如遊龍百官志有濯龍監一人】緹騎盈道【漢官曰執金吾緹騎二百人環濟要略司隸出從緹騎】奕世如此何其盛哉【南史勱祖份累遷尙書左僕射父琳位司徒左長史兄銓衛尉卿錫累遷吏部郎中僉太子中庶子通尙書右僕射弟質歷位侍中固遷潯陽太守】君以藍田美玉【三秦記藍田出美玉吳志諸葛恪少有才名孫權奇之曰藍田美玉眞不虛也】大海明珠【曹植贈丁廙詩大國多良材譬海出明珠】灼灼美其聲華英英照其符彩丰神雅澹識量寛和旣有崔琰之須眉【魏書崔琰聲資髙暢眉目疏朗須長四尺甚有威重朝士瞻望太祖亦敬重焉】非無鄭之腰帶【後漢書鄭身長八尺飲酒一斛秀眉明目容儀溫偉】爛爛若髙巖下電騷騷若長松裏風【世說裵令公目王安丰眼爛爛如巖下電世日李元禮謖謖如勁松下風】勢利無擾於胸襟行藏不槪於懷抱家門雍睦孝友爲風上交不謟下交不瀆【見系辭】脫貂救厄情靡矜【未詳】釋馬窮塗惟濟危殆【後漢亷範傳範遷蜀郡太守坐法免歸鄕裏肅宗崩範奔赴敬陵時盧江郡掾嚴麟奉章弔國俱防於路麟乘小車塗深馬死不能自進範見而湣命従騎下馬與之不告而去】至於网羅圖籍脂粉藝文學侶挹其精防辭宗稱其妙絕【本傳勱美風儀博渉書史恬然淸簡未嘗以利欲幹懷】出爲仁武將軍晉陵太守【宋書南徐州刺史領晉陵太守吳時分吳郡無錫以西爲毘陵晉東海王越世子名毘永嘉五年帝攺爲晉陵】五雞二彘勤防有方【漢龔遂傳遂爲渤海太守使民家養二母彘五母雞】問羊知馬鉤鉅兼設【漢書趙廣漢爲京兆尹善爲鉤鉅以得事情鉤鉅者設欲知馬價則先問狗已問羊又問牛然後及馬參伍其價以類相凖則知馬之貴賤】濟北移樹累政之所未洽【未詳】汝南爭水連年之所無斷【汝南先賢傳趙規爲安陽令與朗陵黃萌爭水割指】一朝明決曽不畱滯四民商販咸用殷阜銘曰

康哉寶運美矣良臣渭自灃水源以洛濱公侯世及宰輔相因曰我民秀山川降神風情穆穆孝友恂恂學則經笥【後漢邊韶傳韶曰腹便便五經笥】文爲世珍髙風逺矣曠代難倫鼎虛職【易鼎玉鉉】臺階未臻【晉書羊祜表曰恩詔拔臣使同臺司注臺司三公也】安知霜霰遽夭松椿【莊子上古有大椿者以八千歲爲春八千歲爲秋】碣石斯表民情旣陳徒然下拜何報陽春【蔡邕獨斷春爲少陽其气始出生長】

丹陽上庸路碑

在天成像咸池屬於五潢在地成形滄海環於四瀆【史記天官書西宮咸池曰天五潢注元命包曰咸池主五穀其星五者各有所職樹本曰封禪書四瀆者江淮河濟也】國險者固其金湯【漢蒯通傳金城湯池不可攻也】儲蓄者因於轉漕【漢宣帝紀大司農中丞耿壽呂奏設常平倉以給北邊省轉漕】貨財爲禮【曲禮貧者不以貨財爲禮】專俟會通厥田爲上【書禹貢四海會同又徐州厥田惟上中】皆資滲漉【見侯安都碑】大矣哉坎徳之爲用也【木華海賦曠哉坎徳易坎爲水】是以握圖之主財以利民禦斗之君因之顯教【揚雄長楊賦髙祖奉命順斗極運天關】上哉少昊初命水官【未詳左傳剡子曰共工氏以水紀故爲水師而水名】逖矣髙陽爰重冥職【帝王世紀顓頊髙陽氏以水事紀官祭法冥勤其官而水死】舜爲太尉於是九澤載疏禹作司空然後百川咸導【河圖曰舜以太尉卽位與三公臨河觀黃龍五采負圖出置舜前以黃玉爲柙白玉爲檢黃金爲繩紫芝爲泥章曰天皇帝符璽舜典伯禹作司空禹貢奠髙山大川又九澤旣陂】開華山於髙掌【述徵記華山本一山巨靈所開今睹手迹於華嶽而腳迹在首陽山下】鑿靈沼於周原【詩王在靈沼又周原膴膴】莫匪神功皆由聖徳我大梁之受天明命勞已濟民有道稱皇無爲曰帝【帝王世紀功合神者稱皇徳合地者稱帝徳合人者稱王】若夫云雷艸創【易云雷屯又天造艸昧】翦商黜夏之勲【疑脫二句詩后稷之孫實維大王居岐之陽實始翦商湯誥罪人黜服】鑄寶鼎於昆吾安能紀勒【後漢崔駰傳蔡邕銘論呂尙作周太師其功銘於昆吾之鼎】陳鴻鐘於丰嶽豈易揄揚【漢司馬相如賦撞鴻鐘山海經丰山有九鐘注霜降則自鳴樹屏曰班固西都賦雍容揄揚】斯固名言所絕也及乎膺斯寶運大拯橫流【晉王尼傳尼常嘆曰滄海橫流處處不安也】屈至道於汾陽勞凝神於姑射【莊子至道之極昏昏黙黙又用志不分乃疑於神詳卷三】聖人作樂簫韶備以九成【見書益稷】喆王盡禮春官總於三代【見周禮】豈止金門桴竹【玉泉記立春之日取宜陽金門山竹爲管河內葭艸爲灰以陽气】玉尺調鐘【世說茍勗善解音聲遂正雅樂阮咸妙賞時謂神解每公會作樂而心謂之不調勗意忌之遂出阮爲始平太守後有一田父耕於野得周時玉尺便是天下正尺茍始以校已所治鐘鼔金石絲竹皆覺短一黍於是防阮神識】公帶獻明堂之圖【封禪書濟南人公玉尺上黃帝時明堂圖明堂圖中有一殿四面無殿以茅蓋通水圜宮垣爲復道上有樓従西南入命曰昆侖天子從之入以拜祠上帝】匡衡建后土之議【郊祀志匡衡以甘泉泰畤河東后土之祠宜可徙置長安願與羣臣議定】若斯而已矣天降丹鳥旣序孝經【幹寶捜神記孔子制孝經旣成齋戒向北辰而拜乃起白霧摩地赤虹自天而下化爲黃玉上有刻字孔子跪受讀之】河出應龍乃私周易【見勸進表】若夫固天將聖垂意藝文五色相宣八音繁會【樂記五色成文而不亂注五聲配五行之色屈原九歌云五音紛兮繁會】不移漏刻【見與楊僕射書】才命口占【漢遊俠傳陳遵爲河南太守召善書吏十人十人於前治私書謝京師故人遵慿幾口占書吏且省官事書數百封親疎各有意河南大驚】禦紙風飛天章海溢皆紫庭黃竹之辭【蔡邕琴操周成王琴歌鳳皇翔兮紫庭余何徳兮感靈穆天子傳王遊黃臺之上時國中大雪大凍王作黃竹歌三章以哀之】晨露卿云之藻【呂氏春秋晨露湯歌也詳勸進表】漢之兩帝徒有詠歌【漢書髙祖有大風歌漢武故事帝作秋風辭】魏之三祖空云詩賦【沈約謝靈運傳論曹氏基命三祖陳王盛髙麗漢】以爲彭老之教終沒愛河【升經漂浪愛河流吹欲海】儒會之宗方離火宅【見與李那書】豈知五詩八會之殊文【未詳復庵和尙華嚴論贊龍樹菩薩入龍宮看藏得華嚴下本回歸西土傳到此方者乃八十卷經三十九品品分七處九防】天上人中之妙典【優闐王作佛形像經若生天上天中最勝乃至得作六欲天王於六天中尊貴第一】雪山羅漢爭造論門【傳燈錄雪山五百仙人飛空而至阿難爲說法】鷲嶺名僧俱傳經藏【見與李那書】香象之力特所未勝【雜寶藏經過去久逺比提醯國王有大香象以香象力摧伏迦屍王軍華嚴經現有菩薩名曰香象與其眷屬諸菩薩中三千人俱常在其中而演說法】秋兔之毫書而莫盡【西京雜記天子筆管以錯寶爲跗毛皆以秋兔之毫】忠信爲寶【家語孔子息駕於河梁有懸水三十仞圜流九十里有一丈夫方將厲之曰始吾之入也先以忠信及吾之出也又從以忠信所以能入而復出也】禱祈免於白駒【漢溝洫志武帝用事萬里沙磧還自臨決河湛白馬玉璧令羣臣從官自將軍以下皆負薪置決河】明徳惟馨【左傳宮之奇引周書曰黍稷非馨明徳惟馨】山川捨於騂犢【見論語】至如月離金虎【陸機詩望舒離金虎漢書西方金也孔傳昴白虎中星然西方七宿畢昴之屬俱白虎】泥染石牛【廣州記州有石牛每旱殺牛以血和泥泥石牛背旣畢卽雨泥盡方止】薈蔚朝興滂沱晚注【詩薈兮蔚兮南山朝隮乂月離於畢俾滂沱矣】而淸蹕才動【見勸進表】纖羅不揺【木華海賦輕塵不飛纖蘿不動】髙閈將臨【左傳髙其閈閎】油云自辟【西京雜記雨雲曰油云】陽烏銜日寧懼虎賁之弓【廣雅云日名陽烏淮南子日中有踆烏樹本曰漢明帝起居注上東巡泰山到滎陽有烏飛鳴乘輿上虎賁王吉射之中而祝曰烏鳴啞啞引弓射之洞左掖陛下壽萬萬臣爲二千石賜錢二百萬】飛雨彌天無待期門之蓋【漢外戚傳上官桀少時爲羽林期門郎従武帝上廿泉桀奉蓋𨿽風常屬車雨下蓋輒禦】震維舉徳【易震爲長子文炳曰左傳王子朝告諸侯曰王后無適則擇立長年鈞以徳徳釣以卜】非曰尙年【見表後啟】若發居酆【檀弓文王捨伯邑考而立武王注伯邑考文王長子發武王名】猶莊在漢【後漢書東海恭王疆建武二年立爲皇太子十七年而母郭后廢遂譲位於顯宗顯宗明皇帝諱莊光武第四子也母陰皇后按昭明太子早卒簡文帝乃髙祖第三子也故云】濤如白馬旣礙廣陵之江【見侯安都碑】山曰金牛孰辧梅湖之路【初學記武原淪防爲當湖又有梅湖趙曄吳越春秋海鹽縣淪爲招湖徙居武原鄕故越地也世標曰劉道道錢塘記明聖湖在縣南父老相傳湖中有金牛】専州典郡靑鳬赤馬之舟【魏王粲海賦乘囷桂之舟晨鳬之舸吳志太傅諸葛恪制爲鴨頭船詳與王太尉書】皇子天孫嗚鳳飛龍之乘【陶季直京邦記宋武帝度六合龍舟翔鳳以下三千四十五艘晉宮闕記天泉池有飛龍舟】莫不欣斯利涉【易利涉大川】玩此修渠乍擁楫而長歌【列女傳趙簡子南擊楚津吏醉不能渡將殺之津吏女涓持楫而前中流奏河激之歌簡子立爲夫人】乃樅金而鳴籟【見歐陽頠碑】斯曠世之奇功無疆之鴻烈者也銘曰

後王降徳於眾兆民髙文象緯【晉張華傳妙達象緯】妙義防神業冠遷夏【見爲陳武帝書】功逾入秦【漢髙祖紀楚懷王與諸將約先入定關中者王之沛公攻武關入秦】時惟大畜象及同人【見易】慧雨方霤禪枝獨春【西域傳羅婆路山北巖前是佛受山神飯已潄口嚼楊枝因生今爲茂林寺號楊枝】帝徳惟厚【書大禹謨益曰都帝徳廣運】皇恩甚深觀乎禹迹【見侯安都碑】見我堯心

孝義寺碑

臣聞道階八地猶見后妃【淨土論二淨穢土謂淨多穢少卽八地已上百緣經佛告比邱此賢刧中波羅柰國梵摩達王正法治化惟無子息禱祀諸神求索有子困不能得時王國中有一池水生一蓮華其華臺中有一童子結跏趺坐王及后妃見甚歡喜卽抱還宮養育漸大隨其行處華承足因香立字名栴檀香後悟非常成辟支佛身升虛空作十八變】願生千佛無非賢聖【雜寶藏經波羅柰國中有山名曰仙山有梵志在彼山住大小便利於石上有雌鹿來防卽便有身生一女子梵豫國王立爲第二夫人後時有身便生千葉蓮華時大夫人取千葉蓮華盛著籃裏擲於河中時烏耆延王接取見千葉蓮華葉葉有小兒長大各有大力千子卽時將諸軍眾降服諸國次到梵豫第二夫人卻之以五百子與親母以五百子與養父母時二國王分閻浮提各畜五百子佛言欲知彼時千子者賢刼千佛是也以誓願力常生賢聖】汲引之義𨿽同隨機之感非一至如嬀汭有禮皇源所以前興【堯典釐降二女於嬀汭嬪於虞】周女斯歸陳宗所以流慶【左傳庸以元女大姬配胡公而封諸陳以備三恪】大矣神基帝系淑聖重光者也慈訓太后【陳后妃傳武宣章皇后諱要兒吳興烏程人本姓鈕父景明爲章氏所養因攺姓焉武帝先娶同郡錢仲方女早卒後乃聘後永定元年立爲皇后武帝崩後與中書舍人蔡景歷定計召文帝及卽位尊後爲皇太后宮曰慈訓】徳佐初九道暉上六【周易初九曰潛龍勿用何謂也子曰龍徳而隠者也又上六龍戰於野其血黃象曰龍戰於野其道窮也】居天上天中之極【見丹陽碑】處太任太姒之尊【詩思齊太任文王之母又太姒嗣徽音則百斯男】蘋藻之化斯深葛覃之風彌逺【詩於以采蘋南澗之濵於以采藻於彼行潦又葛之覃兮施於中谷】皇帝膺玆上聖契彼援神【後漢翟酺傳注援神契鉤命決皆孝經緯篇名也】愛敬在乎一人徳教刑於四海是以明星皎皎流半月之光【孫氏瑞應圖景星者天精也狀如半月生於晦朔助月爲明王者不私人則見】甘露團團灑如之味【晉書甘露者仁澤也其凝如脂其美如飴】嘉禾自秀【孝經援神契徳下至地則嘉禾生】浪井恆淸【瑞應圖浪井不鑿自成王者淸淨則仙人主之】天降徵祥日聞書府【左傳女叔侯曰史不絕書府無虛月】自大明紹運【周易順而麗乎大明】神武應期【系辭古之聰明睿知神武而不殺者夫】至道旁通無思不格戊己校尉西關玉門【漢書元帝初元時置戊巳校尉屯田車師故地後漢班超傳不敢望到酒泉郡但願生入玉門關注玉門關在燉煌郡今沙州】伏波將軍南表銅柱【見歐陽頠碑】方使三千世界百億須彌【長阿含起世經等云四洲地心卽是須彌山山外別有八山圍如須彌山下大海深八萬四千由旬其邊八山大海初廣八千由旬中有八功徳水如是漸小至第七山下廣一千二百五十由旬其海咸海廣於無際海外有山卽是大鐵圍山四周圍輪並一日月晝夜回轉照四天下名爲一國土卽以此爲量漸至滿千鐵圍繞訖名一小千復至一千鐵圍繞訖名爲中千世界卽數中千復滿一千鐵圍繞訖名爲大千世界此中四洲山王日月乃至頂各有萬億成則同成壊則同壊是皆一化佛所統之處名爲三千大千世界號爲娑婆世界】同望飛輪【轉法輪經佛在鹿野樹下時空中有自然法輪飛來當佛前而轉】共稟徳【舜典徳升聞乃命以位】天嘉三年正月二十一日詔防【陳文帝紀世祖文皇帝諱蒨字子華始興昭烈王之長子也武帝甚愛之永定三年六月丙午武帝崩皇后稱遺詔徴文帝入纂皇統攺元天嘉】仰惟聖徳方被兆民乃敕有司攺東成裏爲孝義裏昔岱山徙號重華著其受終【舜典正月上日受終於文祖歲二月東巡狩至於岱宗】徳水移名秦人表其嘉運【史記秦始皇本紀始皇並天下更名河曰徳水以爲水徳之始】豈若盡在輿地書玆裏門仰述天經【孝經子曰夫孝天之經也地之義也】光臨父母【系辭無有師保如臨父母】臣陵稽首【周禮太祝辧九拜一曰稽首】乃作銘曰

願此良因【大寶積經樂施於人獲五種名利五能爲菩提作上妙因】宜資貴親【公羊傳子以母貴母以子貴】三乘並防【見與李那書】四梵爲賓【大悲芬陀利經佛言我於林中三十六年遊四梵處爲益眾生故食眾果法苑珠林大洛那力者是第四梵王那羅延力是】紺殿安坐【梁元帝集善覺寺碑云寶繩交映無慙紫紺之宮白帖佛寺爲紺園】蓮華養神【佛升忉利天爲母說法經摩耶夫人兩乳血出猶白蓮華而入如來口中】燈前禮佛【涅槃經若於佛法供養一香燈乃至獻一華則生不動國】地後邊身【寶積經昔捨衛城有二十人皆是最後邊身更有怨家二十人奪其命根如來爲調伏是四十人故告目連言令此地中出佉違羅刺欲刺我足此刺卽長一肘佛言我過去世入大海中持矟刺人得如是報彼時二十怨賊欲害二十人者作是思惟如來法王尙不免報況我等輩卽從坐起向佛悔過】並濟含識【法苑珠林梁元帝捨道文引含識於涅槃】咸歸至眞【法苑珠林故經中來至佛所雲南無無所著至眞等正覺是名口業稱嘆如來徳也】國家隆盛同享遐慶謹勒丰碑【檀弓公室視丰碑】陳其舞詠【潘尼釋奠頌不知手舞口詠】

齊國宋司徒寺碑

無色之外方爲化城非想之中猶稱火宅【楞嚴經有色無色有想無想若非有色若非無色若非有想若非無想詳與李那書】若夫眾生無盡世界無窮【華嚴經一切法界虛空界等世界】芬若披蓮【關令尹喜傳眞人遊時各各坐蓮華之上一花輒徑十丈】逺如散墨【法華經假使有一磨以爲墨過於東方千國土乃下一防大如防塵又過千國土復下一防如是展轉盡地種墨是諸佛土若算師知其數否】善財童子南行未窺【華嚴經善財童子問法於五十三參善知識而徳云比邱乃第一也又善財童子歡喜頂禮繞無數匝殷勤瞻仰辭退南行】目蓮沙門北遊不見【盂蘭盆經目蓮見其亡母在餓中卽鉢盛飯往餉其毋】一一剎土皆由業緣【觀佛三昧經六日出時此地皆悉煙出從須彌山乃至三千大千剎土及八大地獄靡不燒滅未曽有經罪業因緣相續不絕百緣經以是業緣五百世中受毒龍身】萬萬僧只終非常樂【藥王藥上經眾僧得聞是五十三佛名者是人於百千萬億阿僧只刼不墮惡道大集經佛言休息綺語獲十種功徳三常樂實事隋書經籍志涅槃譯言滅度亦曰常樂】天宮蹇產【起世經其天宮城內雕飾受欲其歡樂不可具說楚辭思蹇產而不釋注蹇產詰曲貌】猶傾四大之風【樹本曰圓覺經此身四大和合毛髮爪齒皮肉筋骨腦髓垢色皆歸於地唾涕膿血涎沫津液痰淚精气大小便利皆歸於水暖气歸火動轉歸風四大各離今日妄身常在何處】魔殿崔嵬【樓炭經在欲色二界中間別有魔宮華嚴經如來卽於口中放大光明名無礙無畏映蔽一切諸魔宮殿】終懼三災之火【長阿含經三災上際云何若火災起時至光音天爲際若水災起時至徧淨天爲際若風災起時至果實天爲際】朱樓寶墖輝煥爭華【宣律師住持感應傳樹神卽將七寶來至尊所以神力故於一念頃卽成四墖髙五十由句又造眞珠樓觀及白銀臺於此四墖內各造樓觀具八萬四千炯曰西域志波斯匿王都城東百里大海邊有大墖墖中有小墖髙一丈二尺裝眾寶飾之夜中每有光耀如大火聚雲佛涅槃百五歲後龍樹菩薩入大海化龍王龍王以此寶墖奉獻龍樹龍樹受已將施此國地造莊飾嚴好過佛在時經百五十年魔天燒滅則當此土】旣義暢中土道流遐域顯黙同歸華夷俱慕自枕石漱流【見諫罷道書】始終一槪悟智交養三十餘年春秋八十三古人云道存人亡法師之謂凡我門徒感風徽之緬邈傷諮悟之永滅敢以殘見揚徳金石銘曰

九流依眞【後漢書班固九流百家之言靡不窮究】三乘歸佛【見與李那書】道住絕迹慈還接物【白帖如來慈心如彼大云蔭注世界】孰是發防【易初六發防】昭我慧日【齊王屮頭陀寺碑注慧日諭明也】攝亂以定【本相經年十九逾城出家學道勤行精進禪定】辟邪以律【齊尙統師傳魏皇初三年曇摩迦羅譯出戒律】秦皇雄感蔽理通情王孫偏解逺死滯生【太平禦覽蜀本紀曰始皇陵有銀蠶金雀以多奇物故俗云秦皇地市漢書揚王孫學黃老之術厚自奉養生無所不致及終令其子曰吾學臝以反吾眞必無易吾意班固贊曰觀揚王孫之志賢於秦始皇逺矣】夫子之悟萬刼獨明寒暑遞易悲欣臯壤【家語孔子出聞哭聲至臯魚也曰吾有三哭少而遊學以後吾親一髙尙吾志間吾事君二與友厚而小絕之三立槁而死檀弓孔子之故人曰原壤其母死夫子助之沐槨原壤登木曰久矣予之不托於音也歌曰貍首之斑然執女手之捲然夫子爲弗聞也者而過之炯曰莊子山林與臯壤與使我欣欣然而樂與樂未畢也哀又繼之】秋蓬四轉春鴻五響孤松獨秀徳音長往節有推遷情無遺想

長幹寺眾食碑

昔炎皇肇訓【系辭神農氏作斲木爲耜揉木爲耒耒耜之利以教天下】稷正修官【舜典棄黎民阻饑汝后稷播時百谷】信矣民天之言【見歐陽頠碑】誠哉國寶之義【範子計然曰五穀者國之重寶】自非道登正覺【本願經佛告阿難我以十事致最正覺】安住於大般涅槃【華嚴經乃至最後涅槃分布其身起廟墖心經注梵語涅槃此云無爲】行在眞空【觀佛三昧經過去久逺有佛出世號曰空王炯曰海錄碎事如來藏中性火眞空性空眞火】深入於無爲般若【見罷諫道書】則菩薩應化咸同色身【婆沙論佛在世時色身受用奘法師傳婆毗吠迦論師於觀自在菩薩立志祈請待見於是觀自在乃爲現色身立世阿毗曇論閻浮提眾生色身種種不同】諸佛淨土皆爲搏食【法華論無煩惱眾生住處名爲淨土毗婆沙論若以一搏之食起殷淨心奉於僧眾於當來世決定不達饑饉災起】證常住者爰乞乳糜【涅槃經有人聞常住二字是人生生不墮惡道支僧載外國事佛在貝多樹下坐滿六年長者女以金鉢盛牛乳糜上佛佛於水邊噉糜】補尊位者猶假香飯【見諫罷道書】亦有三心未滅【菩薩善戒經菩薩心有上中下】七反餘生【觀佛三昧經金翅鳥王名曰正音日食一龍王及五百小龍經八千歲死相旣現諸龍吐毒不能得食從金剛山直下從大水際至風輪際爲風所吹還上金剛如是七返然後命終】應會天宮【法苑珠林傳云釋迦受食四王奉鉢滅後流行上升兜率彌勒見曰釋迦佛鉢今來至此七日供養還下龍宮】就賫龍海【智度論阿羅漢常入龍宮食已以鉢授與沙彌令洗鉢中有殘飯數粒沙彌嗅之大香食之甚美】況復居地轉【未詳按奘法師西國傳數量之稱謂逾繕那逾繕那者自古聖王一日運行也舊傳一逾繕那四十里矣】咸憩珠【疑作殊】庭【漢書上望祀蓬萊之屬防至殊庭師古曰殊庭蓬萊中仙人庭】固以皆種仙禾並資靈粟者矣【曹植社頌靈稼阿那一禾千莖拾遺記員嶠之山名環邱上有方湖千里多大鵲髙一丈羣飛於湖際銜采不周之粟於環邱之上粟生穟髙五丈其粒皎然如玉也】法師常願以智慧火燒煩惱薪【華嚴經智慧火令眾生離障礙苦皆得具足文殊問經住家者爲煩惱所燒出家者滅煩惱火】普施眾生同餐甘露【四分律天帝釋便作是念我今令王慧燈以此瘡死者甚非所以當以天甘露灌其身上瘡卽平復】況復安居自恣【經律異相精舍告成白王遣使請佛安居】願學髙年或次第於王城【法苑珠林食中有六者一乞食二次第三不作餘食法食四一坐食五一團食亦名節量食六中後不飲漿雜阿含經爾時世尊晨朝著衣持鉢共諸比邱入王捨城乞食】猶棲遑於貧裏【後漢徐穉傳謂茅容曰爲我謝郭林宗何爲棲棲不遑寧處維摩詰經憶念我昔於貧裏而行乞時】迦畱乞麪若用神通【十誦律佛在捨衛國時有長老迦畱陀夷得阿羅漢道持鉢入城乞食到一婆羅門捨主人不在婦閉門作煎餅迦畱陀夷比邱卽入禪定起通從外地沒湧出中庭乃以指彈婦卽語夷言縱使眼脫我亦不與而以神力卽兩眼脫出復念縱出眼如椀我亦不與卽變眼如椀復念縱若倒立我前我亦不與卽於前倒立復念縱汝若死我亦不與卽入滅受想定心想皆滅無所覺知卽語比邱言汝若活者我施與一餅迦畱陀夷便出於定婦更刮盆邊卽一小麪煎之迦畱語言我不須是餅爲說法妙卽於座上得法眼淨作優婆夷】須提請飯致遺豪貴【未詳】於是思營眾業【勝天王經乃往古世廣修淨業】願造坊廚【涅槃經須達長者七日之內成立大房足三百日禪坊淨處六十三所冬室夏堂各各別異廚坊浴室洗腳之處大小圊厠無不備足】庶使應供之僧皆同自然之食【百緣經佛在世時王捨城中有一長者其婦生女名曰善愛後求出家世尊告善愛尼言汝今可設飲食供養佛僧尋取佛鉢擲虛空中百味飲食自然盈滿如是次第取千二百五十比邱鉢所飯亦皆滿都令丰足】升堂濟濟無勞四輩之頻【大集經復有比邱晝夜精勤樂修善法誦讀經典坐禪習慧不捨須臾以是因緣感諸四輩種種供養】髙廩峨峨恆有千食之糒【詩亦有髙廩萬億及秭水經注澆河西南一百七十里有黃沙望黃沙猶若人委千糒於地】其外鐵市銅街【晉石苞傳苞爲吏到鄴乃販鐵於鄴市中詳與楊僕射書】靑樓紫陌【魏曹植詩靑樓臨大道王粲獵賦倚紫陌而並徵】辛家黑白之裏【未詳】甲第王侯之門【漢書張放傳帝賜甲第】莫不供施相髙資儲轉眾【沐魄經給二十歲儲資糧】法師善巧方便【佛本行經有釋名爲善覺其子名羼提提婆堪教太子兵戎法式其所解知一切凡有二十九種善巧妙術又淨飯王復白仙言我意欲令我子常在云何方便及令幼年勿使捨我】漚合含羅【未詳四分律世尊般涅槃後百歲毗捨離拔闍子比邱行十事乃至十事非法非毗尼非佛所教已皆在含羅在毗捨離七百阿羅漢集論法毗尼故名七百集法毗尼又感應記只垣寺殿內檐下有四銀臺兩臺內有毗尼藏黃金爲牒白銀爲字毗尼律藏是龍王書】教授滋生隨年增長假使桑林不雨【呂氏春秋湯五年不雨乃以身禱於桑林】瓠水揚波【漢書上使汲仁郭昌發卒數萬人塞瓠子決河】猶厭稻粱永無饑乏加以五鹽具足【海錄碎事五色鹽出安息國阿含經一切味不過八種一苦二澀三辛四鹹五淡六甜七酢八不了味】七菜芳軟【荊楚歲時記正月七日爲人日以七種菜爲羮】麰類天廚【未詳沈約齊尼淨秀行狀於彼天上彼波利防將還意欲與今法師有人問何意將防去答云欲與今法師是又不聽將去炯曰星經天廚六星在紫防宮東北】果同香樹【栴檀樹經維耶梨國有五百人經歷深山一人臥熟失伴有大栴檀香樹樹神謂窮人言可止畱此自相給衣食到春可去窮人還至國中國王病頭痛惟得栴檀香以防病得愈王便令匠臣將窮人往伐取香樹至到樹所使者見樹華果煌煌心不忍伐】羮鼎之大殷王未逢【未詳按劉向說苑湯時大旱使人持九足鼎祝山川而天大雨】糜防之深齊都非擬【見移文】昆吾在次皆鳴鷲嶺之鐘【感應記如來成道已至第三十八年於只洹精舍重閣講堂上佛告文殊師利菩薩汝往戒壇所鳴鐘召十方天龍及比邱諸大菩薩眾等普集只洹銳曰大哀經佛在王捨城靈鷲山者古昔諸佛之所遊居如來威神之所建立詳丹陽碑】谷初升同洗龍池之鉢【堯典分命羲仲宅嵎夷曰暘谷寅賔出日道宣律師住持感應曰佛告文殊師利我入王捨城受彼國王請我旣食訖卽命羅睢先將我鉢還於彼龍池洗之】

徐孝穆集箋注卷四

欽定四庫全書

徐孝穆集箋注卷五

陳徐陵撰

吳江吳兆宜注

東陽雙林寺傅大士碑

夫至人無已屈體申教聖人無名顯用藏迹故維摩詰降同長者之儀【維摩經毗耶離城中有長老名維摩詰】文殊師利現儒生之像【宣律師住持感應傳佛告文殊師利及四天王等教初流行彼汝文殊師利分身變爲國王金剛齊菩薩分身爲大臣金剛幢菩薩分身爲比邱汝等三大士共流通我教】提河獻供之旅王城列眾之端【見長千寺碑】抑號居士【師子月佛本生經比邱名蓮華藏多與國王長者居士而爲親友】時爲善宿【成實論八戒優婆塞者此言善宿男】大經所說【智度論有梵志名長爪言十八種大經盡欲讀之】當轉法輪【釋道安西域志波羅祭斯國佛轉法輪處】大品之言皆紹尊位【法苑珠林晉周閔家有大品一部以半幅八丈素反覆書之】斯則神通應化不可思議者乎【法苑珠林諸徳釋云世界初成昔古遺迹相似而現並是佛之神力變化所爲故五不可思議中一是佛神力也】東陽郡烏傷縣雙林寺傅大士者卽其縣人也【翻釋名義集娑羅樹東西南北四方各雙故曰雙樹方而悉皆一榮一枯】昔巖谿蘊徳渭浦呈祥天賜殷宗誕興元相【書說命夢帝賚予良弼俾以形旁求於天下說築傅巖之野惟肖爰立作相】景侯佐命樊滕是埒【漢書傅寛景侯與樊噲夏侯同爲髙祖功臣】介子揚名甘陳爲伍【漢書傅介子與甘延壽陳湯俱立功西域】東京世載西晉重光惟是良家降神攸托若如本生本行或示緣起【千佛因緣經梵王言我見辟支佛受持五戒以戒齋法當行十善觀諸緣起按佛有本生本行二經】子長子云自敍元系【漢書司馬遷字子長揚雄字子云俱有自敍】則云補處菩薩仰嗣釋迦法王眞子是號彌勒【大悲經佛告阿難我爲第四次復彌勒當補我處釋迦譜善慧菩薩功行滿足位登十地生兜率天一生補處名聖善白爲諸天師瑜伽論若諸國王任持正法名爲法王佛在金棺敬福經若受約敕是佛眞子賢愚經婆羅門家生一男兒字曰彌勒法苑珠林西云釋迦此云能仁西云彌勒此云慈氏】𨿽三會濟濟華林之道未孚【賢愚經彌勒出家學道成最正覺三會說法得蒙度者悉我遺法種福眾生皆得在彼三會之中頌曰挺此四人姿映蔚華林園】千尺巖巖穰佉之化猶逺【彌勒下生經身長千尺圓光二十丈眞諦師傳彌勒佛出世時須達爲蠰佉國大臣名須達多此園地還廣一由旬純以七寶徧滿布地奉施如來起爲住處梵語蠰佉此云貝】但分身世界濟度羣生【雜寶經佛法寛廣濟度無涯】機有殊源應無恆質自序因緣大宗如此按停水經云觀世音菩薩有五百身在此閻浮提地【長阿含經南方天王名毗璢璃此云增長主領鳩槃荼及薜荔神將防閻浮提人】示同凡品教化眾生彌勒菩薩亦有五百身在閻浮提種種示現利益眾生故其本迹難得而詳言者也爾其烝烝大孝肅肅惟恭厥行以禮教爲宗其言以忠信爲本加以風神爽朗气調淸髙流化親朋善和紛諍【維摩經善和諍訟言必饒益】豈惟更盈毀壁【未詳】宜僚下丸而已哉【莊子徐無篇市南宜僚防丸而兩家之難釋】至如王戎吏部【晉書王戎襲父爵辟相國掾歷吏部黃門郎散騎常侍】鄧禹司徒【後漢鄧禹傳光武卽位於鄗使使者持節拜禹爲大司徒禹時年二十四】同此時年有懷棲遁仍隠居松山雙林寺棄捨恩愛非梁鴻之並遊【見答周處士書】拜辭親老如蘇耽之永別【神仙傳蘇耽郴縣人少孤養母至孝忽辭母云受性應仙當違供養母曰汝去使我如何存活曰明年天下疫疾庭中井水檐邊橘樹可以代養至時病者食橘葉飲井水愈】自修禪逺壑【婆娑論人趣中有修禪發智】絕粒長齋【奘法師傳防那羯磔迦國屬南印度都城東西據山間各有大寺其寺有婆毗吠迦論師於觀自在菩薩絕粒而服水三年立志祈請待見彌勒菩薩】非服流霞【抱朴子項曼卿修道山中自言至天上游紫府遇仙人與流霞一杯飲之輒不饑渴】若餐朝沆【司馬相如大人賦吸沆瀣餐朝霞列仙傳陵陽子春餐朝霞夏食沆瀣】太守王烋言其詭詐乃使邦佐幽諸後曹迄至兼旬曾無假【疑作叚】食【增一阿含經有四種食諸入口之物可食噉者是謂叚食】於是州鄕媿伏【漢法本內傳明帝置佛舍利及經放火燒經並成煨燼道士等大生媿伏佛之舍利放五色光上空如蓋覆日映眾】逺邇歸依【師子月佛本生經比邱卽爲彌猴說三歸依】逃迹山林【集一切福徳三昧經昔過去久逺阿僧祗刼有一仙人住山林中名曰最勝具五神通常行慈心】肆行蘭若【華嚴經願一切眾生常安居止阿蘭若處寂靜不動又釋氏要覽梵言阿蘭若此言空靜】又自序云七佛如來十方並現【觀佛三昧經毗婆屍佛屍棄佛毗捨婆佛拘畱孫佛拘那含牟尼佛迦葉佛釋迦牟尼佛七佛身並紫金色】釋尊摩頂【法苑珠林第三身心恭敬禮者聞唱佛名便念佛身如在目前手摩其頂除我罪業】願受深法【華嚴經有諸法師得勝妙法大乘深法】每至楗槌應叩【增一阿含經佛告阿難汝今連擊楗椎釋氏要覽梵云楗槌此云鐘磬】法鼔裁鳴【華嚴經普爲眾生撃法鼔】空界神仙共來行道【菩薩處胎經上方七十二億空界菩薩亦來雲集入胎中】其外人所見者拳握之內或吐異香【婆娑論帝釋欲遊戲時伊鉢羅龍王背上自然有其香手現】胸臆之間乍表金色【宗門統要世尊於涅槃防上以手摩胸告眾云汝等善觀吾紫磨金色之身】時有信安縣【隋書東陽郡領信安縣】比邱僧朔與其同類逺來觀化未及祗肅忽見大士身長丈餘朔等驚慙相趨禮拜虔恭旣畢更覩常形又有比邱智勰優婆夷錢滿願等伏膺累載頻覩異儀或見腳長二尺指長五寸餘兩眼光明雙瞳照耀皆爲金色並若金錢【阿育王經阿育王夫人產生一女一手常捲掌中有一金錢隨取隨生】譬李老而相侔【老子誌略老子一名李耳兩目日光方瞳綠筋】同周文而等狀【孟子文王十尺】姜嫄所履【詩疏姜嫄履大人迹】天步可以爲儔【詩天步艱難】河流大屐【祖衝之述異記苻健皇始中津監寇登於河中流得大屐一隻長七尺三寸足迹稱屐指長尺餘文深七寸】神足宜其相比【興起行經辟支引空七反回旋飛還時城內人見此神足舉國歡喜】支郎之彥旣恥黃晴【海錄碎事魏髙僧支謙博覽經籍兩眼多白而睛黃時人謂曰支郎眼中黃形軀𨿽細是智囊】瞿曇之師【涅槃經迦毗羅城有釋種子字悉達多姓瞿曇氏】有慙靑目【寶女經如來瞳子如紺靑色】旣而四空妙定【大寶積經菩薩至於空處修習四禪】燻修已成【江總集香贊曰燻修福田】八解明心【菩薩本行經今最後身值釋迦佛捨豪出家得阿羅漢三明六通具八解脫】莊嚴斯滿【法苑珠林三十二相徵妙莊嚴】時還鄕黨化度鄕親俱識還源並知回向【法苑珠林回向者回諸福徳向無上道】或立捨須髮如聞善來【百緣經佛告善來須髮自落法服著身便成沙門】大傾財寶同修淨福【維摩經憶所修福念於淨命】大士燻禪所憩【婆娑論生彼天者要是進向那捨身得四禪發於無漏起燻禪業方是得生凡夫無此燻禪業故不得生也】獨在髙巖爰挺嘉木是名檮樹擢本相對似雙槐於夾門【晉潘嶽詩緑槐夾門植】合干成陰類雙桐於空井【魏文帝詩雙桐生空井】厥體貞勁無爽大年【莊子小年不及大年】置霜停雪寒暑蔥翠【晉左思吳都賦緑葉翠莖冒霜停雪】信可以方諸堅固【梁元帝阿育王像碑云始逰羅衛便居堅固之林】譬彼娑羅【涅槃經我於此娑羅雙樹大師子吼者名大涅槃兆寛曰支僧載外國事阿育王起浮屠於佛泥洹處雙樹及墖今無復有也此樹名婆羅樹其樹華名娑羅法也此華色白如霜雪香無比也】旣見守於神龍【括地圖龍也之山多五花樹羣龍食之】將爲疑於變鶴【神境記榮陽郡南有石室室後有孤松千丈常有雙鶴晨必接翮夕輒偶影傳曰昔有夫婦二人俱隠此室年旣數百化成雙鶴】乃於山根嶺下創造伽藍【過去因果經諸僧伽藍中竹園僧伽藍最爲其始釋氏要覽梵語題云僧伽藍摩此云眾園】因此髙柯故名雙林寺矣【按傅大士傳云大士捨宅於松下建寺因以樹名雙林】大士亦還其裏捨貨貿妻兒營締支提【地持論菩薩供養如來略說十種二支提供養若菩薩爲如來故供養優婆若窟若捨若故若新是名支提供養銳曰僧只律云有舍利者名墖無舍利者名支提】繕寫尊法【墮願往生經歌贊三寶讀誦尊經】常以聚沙畫地皆因圖果【大威徳陀羅尼經佛告阿難譬如有大沙聚將一滴水潤此沙聚可令徹過如一婦人以千數丈夫受欲果報不可令其知足也百緣經佛將比邱入城乞食逢一婆羅門以指畫地與我五百金錢爾乃聽過須達長者卽與金錢五百乃聽佛過佛言過去善生太子路逢一人共輔相子樗蒱博戲時輔相子負彼戲人金錢五百太子語之我當代償彼太子者我是輔相子者須達是戲人者婆羅門是凡負債者不可不償乃至成佛不脫此難】芥子庵羅無疑褊陋【大悲經世尊告阿難我滅度後若有人乃至供養我之舍利如芥子等恭敬尊重謙下供養有孝曰小未曽有經佛般涅槃後以如芥子舍利起墖大如庵摩勒果其剎如鍼上施槃蓋如酸棗葉若佛形像如防麥大功徳滿足百倍法顯記庵婆羅女家爲佛起墖樹

敏曰闡義云庵羅是果樹之名其果似桃此樹華開生一女國人嘆異以園封之園旣屬女故言庵羅樹園宿善冥燻見佛歡喜以園奉佛佛卽受之而爲所住】乃起九層磚墖【華手經若是墖廟毀壞當加修治若塊若泥乃至一磚】形相巍然六時虔拜【龍樹十住論菩薩晝夜各有三時於此六時禮拜十方諸佛懺悔勸請隨喜回向】巡繞斯托又以大乘【洛陽伽藍記神龜四年太后遣崇靈寺比邱慧生向西域取經凡得一百七十部皆是大乘妙典】方等靈藥寶珠【大志經大志至年十七爲眾生故發意入海取明月寶珠以濟眾生】眷言山谷希得傳冩龍鄕思其燒照【後漢郡國志泰山郡有龍鄕城】象駕乏其流通【傳燈錄水中龍力大陸中象力大故負荷大法者比之龍象】復造五時經典千有餘捲與夫鬻子而葬同其至誠【家語孔子聞婦人哭聲謂顏淵曰此非獨防哀又有離別之苦問之果然父死賣子以】嫁妻而隠無殊髙節【晉書許邁遣婦孫氏還家後攺名徧遊名山莫知所終】若寄搏麨【阿育王經佛在世時入王捨城乞食見二小兒一名徳勝二名無勝以土爲麨著於倉中見佛相好徳勝歡喜掬倉中土名爲麨者奉上世尊緣是善根佛般涅槃一百年後作轉輪王王閻浮提】如因賣花【過見因果經普光佛出興於世爾時善慧仙人欲訪花所忽遇瞿夷持花七莖畏王制令藏著缾中善慧至誠感花踴上追呼就買此女答言當送內宮欲以上佛善慧告言五百銀錢雇五莖花欲以獻佛瞿夷卽曰我今當以此花相與願我生生常爲君妻善慧答言我修梵行求無爲道不得相許生死之緣詳諫罷道書】共詣菩提【阿育王經如來大覺於菩提樹下覺諸法】方成親眷【大藏一覽佛告諸比邱言然燈如來出興世時善慧仙人豈異人乎卽我是今此人之中迦葉兄弟及其眷屬千比邱是賣花女者今耶輸是】至如有相無相之懷【法苑珠林奘法師云依如西域釋迦一代說法總有三時第三時中爲大行菩薩雙說有相無相法爲破冇相無相法令悟中道究竟圓教】虛已虛心之徳化雞在臂方推理於自然【莊子子輿曰浸假而化子之左臂以爲雞子因以求時夜樹谷曰按佛本行經爾時太子具報使人令王深信因果不信自然】毒蛇傷體終無擾於深定【佛本行經畢鉢羅耶童子與跋陀羅女爲夫婦同修梵行周曆年載終不同寢此女旣睡一手垂地忽有一蛇而夫畏彼蛇螫其手卽衣裹手擎於婦臂安放牀上後同投佛出家道宣律師住持感應記佛告文殊汝取我法角黃金爲扣至彼比邱所吹我出世曲及起深定曲】門徒肅肅學侶詵詵通彼慈悲【觀佛三昧經如來功徳慈悲無量】義無偏黨【書洪範無偏無黨】大通元年縣中長宿【雜寶藏經恭敬父母耆長宿老】傅普通等一百人詣縣令範胥連名薦述又以中大通四年縣中豪傑傅徳宣等道俗三百人詣縣令蕭詡具陳徳業夫以連城之寶照廡之珍野老怪而相捐工人迷而不識【魏文帝送玉玦書價越黃金貴重連城尹文子魏田父有耕於野者得玉以告鄰人鄰人詐之曰此怪石也田父置於廡下光照一室怖而棄之鄰人以獻魏王召玉工相之工曰五城之都僅可一觀】胥等體有流俗才無鑑眞亟欲騰問終成虧怠梁髙祖武皇帝紹隆三寶【大寶積經菩薩修定後有十法十修定能興正法紹隆三寶】濟四生【法苑珠林廣興六度接引四生】迹冠優塡【觀佛三昧經時優塡王遙慕世尊鑄金爲像是眾像之始也】神髙仙豫【毗曇說仙譽國王殺五百婆羅門生地獄中發生信心生甘露國】夫以陳蕃靜室猶懷天下之心【後漢陳蕃傳蕃常處一室而庭宇蕪穢曰大丈夫當掃除天下】伊尹躬耕思聖王之道【見與宗室書】況我有慧日明炬【文選王頭陀寺碑注慧日諭明也法華經世尊以智慧爲燈炬】如風寶車【華嚴經如風無所礙】濟是沈舟能升彼岸【智度論若能不退成辧佛道名到彼岸涅槃經彼岸者諭如來也】固宜光宣正法【菩薩本行經釋迦佛如來滅後正法住世五百歲像法住世亦五百歲】影響人王者乎【新翻大般若經擁防天王及人王等令防正法久住世間】於是以中大通六年正月二十八日遣弟子傳出都致書髙祖其辭曰雙林樹下當來解脫【法苑珠林三乘名義解脫體同】善慧大士白國主救世菩薩今條上中下善希能受持其上善以虛懷爲本不著爲宗【法苑珠林由上界樂行寂防不著不能發起麤貪恚瞠故名無苦無樂】妄想爲因涅槃爲果其中善以治身爲本治國爲宗天上人間果報安樂【雜寶藏經況其果報豈可量也】其下善以防養眾生勝殘去殺普令百姓俱稟六齋【涅槃經年常三長月恆六齋菜蔬節味】夫以四海之君萬邦之主預居王土莫不祗肅爾時國師智者法師與名徳諸眾僧等言辭謹敬多乖釋迦之書【佛本行經太子復諮蜜多阿闍黎言此書凡有六十四種未審尊者欲教我何書】文牒卑恭翻豫山公之唘【晉書山濤在典選甄拔人物各有題目奏之時稱山公唘事】大士年非長老【禪門規式西域人凡稱人道老臘長呼爲須菩提如中國凡具道眼冇可尊之徳者號曰長老也】位匪沙門【後漢書佛慈心爲主不殺生類専務淸靜其精進者號爲沙門漢言息心蓋息意去欲以歸無爲也】通疏乘輿過無防恪京都道俗莫不嗟疑暀至都投太樂令何昌並有誓誓在禦路燒其左手以此因緣希當聞達昌以此書呈同泰寺僧皓師師眾所知識名稱普聞見書隨喜勸以呈奏皇心歡恱遽遣招迎來謁宸闈亟論經典同泰寺前臨北闕【漢書蕭何治未央宮立東闕北闕前殿】密邇南宮【有孝曰杜田正謬云漢建尙書百官府名曰南宮】仍請安居備諸資給【見長幹寺碑】後徙居鐘山之下定林寺遊巖倚樹【見諫罷道書】宴坐經行【百緣經鸚鵡王見佛比邱寂然宴坐甚懷喜恱樹敏曰付法藏經迦葉語婦我若眠息汝當經行汝若眠息我當經行】京洛名僧【樂府有煌煌京洛行】學徒雲集莫不提函負帙問慧諮禪居蔭髙松臥依磐石於是四徹之中恆甘露【穆天子傳天子北徵至於羣玉之山河平無險四徹中繩先王所謂防府普曜經太子滿十月已臨產之時先現瑞應三十有二十三諸天玉女持萬金缾盛甘露住虛空中】六旬之內常雨天酒【正法念經彼夜摩天男共天女中入池遊戲同飲天酒】豈非神僊影響示現禎祥者乎帝於華林園重云殿自開講三慧般若經窮須眞之所問【佛性論要須眞實利益眾生先自調伏】禦法勝之髙堂【起世經三十三天集會坐時於中惟論細防善語深義稱量觀察皆是世間諸勝要法眞實正理是以諸天稱爲善法堂兆宮曰長阿含經一時防利諸天集善法堂有所講論】百千龍像【阿育王經昔阿恕伽王以金鑄作龍像及以王像以秤稱之尙瑗曰道宣律師感應記又告婆竭龍王汝可化身爲八萬四千黃金龍像頭用七寶成身以黃金作之】圍繞餐聽【增一阿含經千二百前後圍繞如來在中】黑貂朱紱【史記蘇秦傳黑貂之裘敝易朱紱方來】王侯滿筵國華民秀【國語季文子曰吾聞以徳榮爲國華王制命鄕論秀士升之司徒曰選士】公卿連席乃令大士獨榻對揚天扆【書說命敢對揚天子之休命】幷遣傳詔及宣傳左右四人接受言論爾時納揆之於臺內【舜典納於百揆百揆時敍】司隸之在殿中杜預還朝【晉書平吳之後徵杜預爲司隸校尉加位特進】馬防親貴【後漢馬防傳防貴寵最盛與九卿絕席】舊儀縣席皆等庶僚以大士絕世通人故加其殊禮矣及玉輦升殿【範蔚宗後漢輿服志天子五路以玉爲飾】云蹕在階【崔豹古今注秦制出警入蹕謂出軍者皆警戒入國者皆蹕止也謝朓詩十載朝云陛文陶潛集聨句愔之曰云駕庶可飭】晏然箕坐【漢書郭解出人皆避一人獨箕踞視】曽不山立【樂記總幹而山立】憲司譏問愈見凝跱但答云法地若動則一切法不安應對言語皆爲爽異昔漢皇愛道欒大不臣【漢郊祀志封欒大天道將軍令衣羽衣立白茅上受印以示不臣】魏祖優賢楊叟如客【魏志文帝引楊彪待以客禮】河上之老輕舉臨於孝文【神仙傳河上公不知其姓氏結艸爲庵於河湄讀老子漢文帝駕往詣之】嚴子之髙閒臥加於光武【後漢逸民傳太史奏客星犯帝座帝笑曰朕故人嚴子陵共臥耳】方其古烈信可爲儔帝又於壽光殿獨延大士講論賾言無重頌【彌陀疏鈔梵語祗夜多此云重頌】句備伽陀【祖珽事苑梵言伽陀此言諷誦】音會宮商義兼華藻豈惟寶積獻蓋文成七言【維摩經云寶積與五百長者子俱持七寶蓋來詣佛所佛之威力令諸寶蓋合成一蓋徧覆三千大千世界】釋子彈琴歌爲千偈而已【長阿含經父王聞四子端正曰此眞釋子也雜阿含經過去世時拘薩羅國有彈琴人名曰鹿牛有六廣大天宮天女來至拘薩羅國鹿牛彈琴人所語言爲我彈琴我當歌舞天女於歌頌頌中自說所以生此因緑彼人卽便彈琴彼六天女卽便歌舞】固非論經於白虎之殿【後漢丁鴻傳鴻字孝公肅宗詔鴻論定五經同異於白虎觀時人語曰殿中無雙丁孝公】應詔於金馬之門【漢書東方朔待詔金馬門】說義雲臺【後漢逸民傳周黨伏而不謁博士範升奏曰臣願與坐雲臺之下考試圖國之道】受釐宣室【賈誼傳上方受釐坐宣室】可同年而語哉自火運將終民無先覺𨿽復五胡內贔蒼鵝之兆未萌【晉五行志懷帝永嘉元年二月洛陽東北步廣裏地防有蒼白二色鵝出蒼者飛翔衝天白者止焉董養曰步廣周之狄泉盟防地也白者金色國之行也蒼爲胡象是後劉淵石勒相繼亂華】四海橫流夷羊之牧匪現【汲冢周書度邑解惟天不享於殷發之未生至於今六十年夷羊有牧飛鴻過野樹敏曰淮南子本經訓夷羊在牧許愼曰夷羊土神商之將亡見於商郊牧野之地】大士天眼所照預覩未來【雜寶藏經羅漢道人尋卽入定以天眼觀】摩掌之明夙鑑時禍【法苑珠林竺佛圖澄西域人時石勒與劉曜相拒搆隙以問澄澄曰可禽耳麻油塗掌令視見之曜被執朱繩縛肘後果獲之如掌所見】哀羣生之板蕩泣世道之崩淪救苦爲懷大悲爲病誓欲虛中閉气【法苑珠林晉長安有沙公者西域人虛靖服气不食五穀日能行五百里】識食爲齋非服名香【正法念經餓大數有三十六種十四食香法苑珠林宋釋慧益廣陵人憩竹林寺積勤苦行惟食香丸】但資禪悅【起世經閻浮提人等飯麨豆肉等名爲麤段食按摩澡浴拭膏等名爲防細食自外三州及六欲諸天等並以麤防細爲食自此以上色界無色天並以禪恱法喜爲食】方乃燒其苦器【涅槃經身爲苦器憂畏無量】制造華燈【摩耶經龍樹善設法要滅邪見幢然正法燈】願以此一光明徧照十方佛土【因果經無量諸天作諸伎樂燒眾名香散天妙華隨菩薩滿虛空中放大光明普照十方】勸請調禦【寶性論爲六種人故說三寶一調禦師二調禦師法三調禦師弟子】常住世間救現在之兵災【劫中世界經二十小刼中中間有小三災二曰兵刀災】除當來之苦集【長阿含經諸比邱欲求光明者當求苦集防道光明】於是學眾悲號山門踴叫弟子居士徐普拔潘普成等九人求輸已命願代宗師其中或馘首而刋鼻或焚臂而燒手善財童子重睹知識【華嚴經彌勒領無量諸大菩薩從他方來彈指一聲閣門遂開善財卽入入巳卽閉善財見一樓閣中皆有彌勒一一彌勒前皆有善財一一善財悉皆合掌回顧詳答求官人書】忍辱仙人是馮相輩【新婆娑論過去此賢刼中有王名羯利時有仙人號爲忍辱住一林中勤修苦行仙人便伸一臂王以利劍斬之王復命伸一臂卽復斬之次斬兩足復截兩耳又割其鼻史記傅靳傳陽陵侯傅寛注引地理誌云馮相陽陵縣】大士乃延其教化更住閻浮【見長幹寺碑】訓門人備行眾善於是弟子居士範難陀弟子比邱法曠弟子優婆夷嚴比邱各在山林燒身現滅次有比邱寶月等三人窮身系索掛錠爲燈【說文錠謂之燈呂靜韻集無足曰燈有足爲錠】次有比邱慧海菩提等八人燒指供養【法華經能然手指乃至足一指供養佛墖勝以國城妻子及三千大千國土珍寶而供養者】次有比邱尼曇展慧光法纖等四十九人行不食齋法次有比邱僧拔慧品等六十二人割耳出血用和名香奉依師教並載在碑陰書其名品夫二儀大徳所貴曰生【系辭易有太極是生兩儀又天地之大徳曰生】六趣含靈所重惟命【婆娑論六趣之中能止息意故名爲人】𨿽復夢幻影響同歸摩滅【諫王經世間榮位如幻如夢不可久保付法藏經縱使富貴如天終歸磨滅】愛使情迷惟貪長久【法苑珠林龍樹菩薩捨離欲愛出定爲道老子天長地久】自非善巧方便漚和含羅【見長幹寺碑】照以慈燈【梁陸倕志法師墓志銘曰慧云晝歇慈燈夜昏】霑其妙藥【付法藏經法是妙藥能愈結病】豈或捨不貲之軀而能行希有之事【大品經若我聲聞弟子之中欲行第一希有之事者當爲世間廣宣如是大乘經典】若令割身奉聞半偈於涅槃【涅槃經佛言我念過去作婆羅門在雪山中修菩薩行時天帝釋卽下試之自變其身作羅剎像住菩薩前口說半偈云諸行無常是生滅法菩薩卽語羅剎但能具足說是偈競我當以身奉施供養】賣髓祠天能供養於般若【雜譬諭經噉人王曰吾本捕人當持祠天已得四百九十九人今得卿一人其數已滿殺以祠天汝何不懼國王對曰旦出宮時路逢道人爲我說偈卽許施物今未得與以是爲恨今王慈寛恕假日施訖還來不敢違要也】理當刳心靡吝【千佛因緣經雪山中有婆羅門名牢度跋提白夜叉言我今不惜心之與血卽持利劍破胸出心與之】擢骨無疑者乎【彌勒所問本願經往過世有王太子號曰蓮華王見一人身體病癩曰得王身髓以塗我身其病乃愈太子卽破身骨以得其髓持與病者】大士小學之年不由黌捨【曲禮人生十年曰幼學漢儒林傳序武帝時太學生徒動至數萬郡國黌捨悉皆充滿】大成之徳自通墳典【學記九年知類通達彊立而不反謂之大成左傳左史倚相趨過王曰是能讀三墳五典八索九邱】安禪合掌【惟無三昧經人求道安禪先當斷念善現論禮佛時應繞三匝三拜四方作禮合十指掌叉手於項郤行而行】說偈論經【三千威儀云出家人所作業務一者坐禪二者誦經法三者勸化眾事】滴海未盡其書【大悲經如來爾時知彼水滴在大海中見知住處不與眾水共相和雜不增不減平等如故又滴水者諭一發心防少善根大海者諭佛如來應正徧知】懸河不窮其義【晉書王衍曰郭象淸言如懸河久而不竭】前後講維摩思益經等比邱智瓚傳習受持所應度者化緣旣畢【新翻大阿羅漢難提蜜多羅所說法住記化緣旣卑將歸涅槃】以大建元年朱明始獻【見爲陳武帝書】奄然右臥【法苑珠林經云仰臥者是修羅臥伏地臥者是餓臥左脇臥者是貪欲人臥若右脇臥者是出家人臥鶴齡曰中阿含經如來爾時將詣雙樹四襞郁多羅僧以爲施坐僧伽梨爲枕右臂而臥足足相累而般涅槃】將歸大空【觀佛三昧經冇王名曰雜寶華光子名快見和尙爲說甚深般若波羅蜜經大空之義】二旬初滿三心是滅【見長幹寺碑】爾時隆暑【晉潘嶽射雉賦時暑忽隆熾】便已赫曦【李顒悲四時賦悲炎節之赫曦】屈伸如常溫暖無異洗浴究竟扶坐著衣色貌敷渝光彩鮮潔爰經信次【詩疏一宿曰宿再宿曰信】宛若平生烏傷縣令陳鐘耆卽往臨赴猶復反手傳香【道宣律師住持感應記十方諸佛各手撚香付彼鑪中】皆如疇昔若此神變無聞前古𨿽復靑牛道士【漢武內傳封君達號靑牛道士有病死者以竹管中藥與服皆愈】白馬先生【未詳】便遁形骸本慙希企若其滅定無想彈指而石壁已開【奘法師傳婆毗吠伽論師執金剛神所誦金剛咒咒芥子擊於石壁豁然洞開時有百千萬眾觀睹驚嘆論師跨門再三顧命眾人惟有六人從入論師入已當卽石門還合如壁炯曰華嚴經又法界品爾時善財童子敬繞彌勒菩薩合掌白言惟願大聖開樓觀門令我等入彌勒菩薩卽彈右指門自然開善財卽入入巳還閉】法王在殯申足而金棺猶啟【傳燈錄佛滅後有第一祖迦葉至雙林樹間號泣佛於金棺內現雙足】非斯矣莫與爲儔遺誡於雙林山頂如法燒身一分舍利【法苑珠林舍利者西域梵語此云骨身舍利有三種一骨舍利色白二髮舍利色黑三肉舍利色赤若佛舍利椎打不破若弟子舍利椎擊便破】起墖於冡一分舍利起墖在山又造彌勒像二軀置此雙墖莫移我眠牀當取法猛上人織成彌勒像永安牀上寄此尊儀【見諫罷道書】以標形相也【賢愚經此袈裟乃是三世聖人標相】於是門徒巨痛遂爽遺言用震旦之常儀【華嚴經震旦國有一住處名那羅延窟從昔已來諸菩薩眾於中止住法苑珠林東夏九州名西域爲天竺者是總名也或云身毒如梵稱此方爲脂那或云眞丹或作震旦此蓋承聲有楚夏耳】乖闍維之舊法【大悲經迦葉以已身火闍維其身闍維身已灰炭不現挺曰法苑珠林髮爪兩墖衣影二臺皆是如來在世已見成軌自收迹河邊闍維林外八王請分還國起墖及缾炭二所於是十剎興焉】四部皆集【法苑珠林賓頭盧往西瞿耶尼教化四眾廣宣佛法閻浮提四部弟子思見賓頭盧佛聽還國】悲同白車【傳燈錄法達念法華經三千部禮祖不投地六祖曰無念念卽正有念念成邪有無俱不計長禦白牛車】七眾攀號【圓覺經比邱比邱尼式叉摩那沙彌室羅末尼此出家五眾優婆塞優婆夷此在家二眾此七眾也】哀逾靑樹【梁元帝集內典碑銘集林序曰白林將謝靑樹已列】弟子比邱法璿菩提智瓚等以爲伯陽之徳貞桓紀於賴鄕【史記老子姓李名耳字伯陽楚國苦縣賴鄕人續漢書桓帝夢老子令中常侍左悺於賴鄕祀之詔陳相邊韶立祠兼刻石金石錄苦縣老子銘舊傳蔡邕文並書】仲尼之道髙碑書於魯縣【祀應記孔子廟列七碑無像檜柏猶茂】亦有揚雄弟子【漢揚雄傳雄卒侯芭爲起墳防之三年】鄭門人【後漢鄭傳卒門生相與撰答諸弟子問五經依論語作鄭志八篇】俱述淸猷載刋石【水經注杜預曰梁國蒙縣北有薄伐城城中有成湯冡今城內有故冡方墳疑卽杜元凱所謂湯冡者也而世謂之王子喬冡其後有人著大冠綘單衣杖竹立冡前呼采薪孺子伊永昌曰吾王子喬也勿得取我墳上樹也忽然不見國相東萊王璋以爲神聖所興必有銘表乃與長史邊幹遂樹之石紀頌遺烈】於是祈聞兩觀【何休曰天子外闕兩觀】冒涉三江【書禹貢三江旣入】爰降絲綸【禮記王言如絲其出如綸】克成丰琰陵𨿽不敏夙仰髙風輕課庸音乃爲銘曰

大矣權迹勞哉赴時或現商主【佛本行經雞屍馬王卽我身是五百人中商主者卽舍利弗是五百商人卽刪闍邪波離婆闍迦諸弟子等五百人是】爲國師卑同巧匠【增一阿含經優塡王敕國出巧匠會以牛頭栴檀作佛供養晨夕禮拜屈】示良醫【智度論菩薩不應逺離諸佛譬如病苦不離良醫】猗與開士【法苑珠林開士應眞導揚末教】類此難思當來解脫克紹迦維【普曜經佛兜率天降神於西域迦維衛國淨梵王宮摩耶夫人剖右脇而生兆騫曰因果經太子身黃金色三十二色放大光明普照三千大千世界迦維羅衞國三十日月萬二千天地之中央也】妙道猶袐【法苑珠林邪惑問方外對曰捨搢紳之容亦何傷於妙道】機緣未適【智度論佛成道已不卽說法於五十七日今檢括機緣然後說法】弗降雞頭【法苑珠林昔天竺雞頭摩寺五通菩薩往安樂界請阿彌陀佛娑婆眾生願生淨土無佛影像願力莫由請垂降許佛言汝且往去尋當現彼】寧開狼迹【摩耶經摩訶迦葉於狼迹山中入滅盡定】北地爰徙東山攸宅族貴泥陽宗分蘭石【魏志傅嘏傳嘏字蘭石北地泥陽人傅介子之後也】莫測其本徒觀其迹邈有蒲塞心冥世雄明宣苦苦【法句諭經佛言天下之苦莫過有身身者眾苦之本離世苦本當求寂滅】妙鑑空空【孔稚圭北山移文談空空於釋部】汲引三界【自誓三昧經三界一欲界二色界三無色界】行藏六通【華嚴經六通一天眼二天耳三地心四宿命五神足六漏盡】爰初隠逸宴處林叢【祖珽事苑梵語貧婆此言叢林譬如大樹叢叢故僧聚處得名叢林】食等餐露齋疑服風【求離牢獄經此等梵志服風食气】敬禮珍墖【見宋司徒寺碑】歸依靈像【法苑珠林故釋伽云吾今此身卽是法身由是法身所依持故如泥木靈像逺有所表敬誠殷禮獲福無量】未若天尊躬臨方丈【太眞一本際經運道一切爲極尊而常處三淸出諸天上故稱天尊忠柱曰法苑珠林唐顯慶中王防使西域有維摩詰石室以手板縱橫量之得十笏故名方丈室讀此碑則唐之前巳有此名矣】慧炬常照慈燈斯朗【長阿含經燈燭之明不如炬火】釋梵天仙【大悲芬陀利經佛言我於此閻浮提爲轉輪王名曰燈明卽捨詣林求梵仙行】晨昏來往濟濟行法洗洗談講徳秀臧文【莊子文王觀於臧見一丈人釣而其釣莫釣遂迎臧丈人而授之政以爲太師】風髙廣成【莊子黃帝聞廣成子在於空同之上故往見之】來儀上國【益稷鳳皇來儀史記徐君好季札劍爲使上國未獻】抗禮承明【漢汲黯傳大將軍靑旣益尊黯與亢禮嚴助傳帝賜助書曰君厭承明之廬勞侍從之事】妙辯無相深言不生【楞嚴經除住三昧是名無生】撞鐘比說【樂記善待問者如撞鐘】擊鼔慙英樂論天口【漢劉歆七略齊田駢好談論齊人語曰天口駢天口者言不可窮】誰其與京【左傳懿氏卜妻敬仲占之曰八世之後莫之與京】乍現仙掌爰標神足色艷沈檀【楞嚴經白栴檀塗身自能除一切熱惱】香逾薝卜【經云如入薝卜林中聞薝卜花香不聞他香樹屏曰華嚴經有世界名薝卜華色】我有邊際【付法藏經流轉生死無有邊際】隨機延促誓毀身城【法句經心意品說偈曰防意如城】當開心獄【惟識論善惡燻心令心異見實無地獄是故心外𨿽無地獄惡業成時彊自妄見】忽示泡影【金剛經如夢幻泡影】俄如風燭【法苑珠林命如風燭難可駐畱】噭噭門人承師若親寧焚軟疊【涅槃經菩薩爲法因緣剜身爲燈防纒皮肉酥油灌之燒以爲炷尙瑗曰菩薩處胎經八大國王各持五百張白防栴檀木蜜盡內金棺裹以五百張防纒裹金棺復五百乘車載香酥油以灌白防爾時世尊欲入金剛三昧碎身舎利於婆娑世界】弗燎香薪【新婆娑論是上座觀肉是菩薩肉共取香薪焚燒其肉收其餘骨起窣堵波禮拜供養如事佛墖】合窟爲窆【觀佛三昧經佛初畱影石室在那幹呵羅國毒龍池側爾時世尊從石窟出時龍聞佛還國啼哭雨淚佛安慰龍我受汝請當坐汝窟中經千五百歲佛坐窟中作十八變踴身入石猶如明鏡在於石內映現於外諸天百千供養佛影影亦說法迄今猶現】方墳以堙【法苑珠林云所云墖者或云墖婆此云方墳】須彌據海【起世經於須彌山佉提羅迦山二山之間有須彌海濶四萬四千由旬周圍無量】變灰揚塵【曹毗誌怪漢武帝鑿昆明池極深悉見灰墨無復土以問東方朔朔曰試問西域胡至明帝時外國道人入洛時有憶朔言問之胡人云經雲天地大劫將盡則劫燒此劫燒之餘詳與楊僕射書】淨土無壤【法苑珠林云西方常淸淨自然無一切雜穢故云淨土】靈儀自眞【法苑珠林梁武帝捨道文曰鑠靈儀於象外】何時湧墖復睹全身【法苑珠林阿育王遣使浮海壞撤諸墖分取舍利還值風潮頗有遺落故今海族之中時或遇者智度論佛問阿難我在龍宮說法龍子得道畱全身舎利髙一百三十丈汝知不】

天臺山徐則法師碑【北史徐則東海剡人也杖策入縉雲山不娶妻常服巾褐陳太建中應召來憩於至眞觀期月又辭入天臺山太傅徐陵爲之刋山立頌晉王廣鎭揚州聞其名手書召之曰夫道得眾妙法體自然包涵二儀混成萬物人能道道不虛行先生履徳養空宗齊物深曉義理頗味法門恱性衝恬神虛白餐松餌朮棲息煙霞望赤城而待風雲遊玉堂而駕龍鳳𨿽復藏名臺嶽猶且騰實江淮籍甚嘉猷有勞寤寐欽承素道久積虛襟側夕幽人夢想巖穴霜風巳冷海气將寒偃息茂林道體休愈昔商山四皓輕舉漢庭淮南八公來儀藩邸古今𨿽異山谷不殊市朝之隠前賢已說導凡述聖捨先生而誰故遣使人往彼延請想無勞束帛賁然來思不待蒲輪去彼空谷希能屈已佇望披云遂詣揚州而死年八十二】

夫海水揚塵幾千年而可見【見與楊僕射書】天衣拂石幾萬世而應平【觀佛三昧經諸佛化作八萬佛樹師子之座今釋迦樹最短若干天衣而布其上樹敏曰樓炭經有一大石方四十里百歲諸天來下取羅縠衣拂石盡劫猶未窮】至人者譬彼晨昏方乎晷刻固非俗士之所能言寰中之所能量者也至如不死之艸猶稱南裔【博物志禹戮防風防風二臣恐以刃自貫其心而死禹哀之拔其刃療以不死之艸】長生之樹尙挺西昆【淮南子昆侖山有層城九重髙萬一千里上有不死樹在其西】百紀遊龜皆登蓮葉【史記龜防傳神龜巢蓮上抱朴子千歲龜五色具焉解人言或浮於蓮葉之上或在叢蓍之下】千齡壽鶴或舞松枝【見傅大士碑】假矣生民何其夭脆譬彼風電【隨願往生經四大假合形如芭蕉中無有實又如電光不得久停】同諸泡沫【中阿含經譬如大雨滴泡一生一滅】琢火之嘆聞諸往賢【劉勰新論人之短死猶如石火然以過】逝水之悲嗟乎前聖【論語逝者如斯夫不舎晝夜】樵人看博信未始乎淹畱【異苑昔有人乘馬山行遙岫裏有二老人相對樗蒱遂下馬以防拄地而觀之自謂俄頃視其馬鞭凗然已爛顧瞻其馬鞍骸枯朽旣還至家無復親屬】仙客彈琴固不移於俄頃【琴書琴髙以琴養性初學於羅浮山後遊四海】然而子孫皆其數世【幽明錄漢永平中劉晨阮肇采藥失故道行至溪滸二女迎歸食以胡麻飯求去指示之至家已七世矣】鄕黨咸爲艸萊是以志士名賢飄然長騖臊羶榮利【見答周處士書】懕穢風塵服冕乘軒其猶桎梏朱庭紫閣事甚樊籠【南史楊休之不樂煩職曰此官眞是樊籠】隠淪巖洞【桓譚新論天下神人五一曰神仙二曰隠淪】餐餌芝髓忽矣身輕【見玉臺新詠序】俄然羽化【訓解故事道士亡曰羽化】金繩玉版受謁帝之符【見丹陽碑】龍駕霓裳處仙官之籙【晉郭璞華山贊誰其遊之龍駕雲裳】法師蕭然道气卓矣仙才【漢武內傳西王母云劉徹好道然形慢神穢𨿽語之以至道殆恐非仙才也】千仞孤標萬頃無度【見歐陽頠碑】所以伊川控鶴【列仙傳王喬周靈王太子晉也好吹笙作鳳鳴遊伊洛之間浮邱公接以上嵩髙山後於山上見桓良曰告我家七月七日待我於緱氏山頭至日果乘白鶴駐山巓】葉縣乘鳧【風俗通孝明帝時尙書郎河東王喬遷爲葉縣令喬月朔常詣臺朝明帝怪其來朔而無車騎密令太史望言其臨至時常有雙鳧從東南飛來因伺見鳧舉羅得一雙舄使尙方識乃四年所賜尙書官履也】靈化無方道還斯在銘曰

來去三島【神仙傳海上有三神山曰蓬萊曰方丈曰嬴洲謂之三島】賓遊二童【見玉臺新詠序】然香雨上擊磬雲中玉粒𨿽軟【見長幹寺碑】金膏未鎔【穆天子傳河伯示汝黃金之膏】方流道業濟彼昏蒙

頌

皇太子臨辟雍頌【有序】

臣聞天大王大詳於道徳之言【見勸進表】天文人文顯於爻象之說【見易】是以大君革命黔首所以庇焉聖人創物文籍所以生焉或由此道制爲民極莫不對越上靈裁成庶類濟世育徳昭彼昆虫皇帝世膺下武體玆上徳【見勸進表】握天鏡而授河圖【見丹陽碑】執玉衡而運乾象【見舜典】皇太子耀彼重離光玆鬯儀天以文化成天下【俱見易】侍中國子祭酒新安王【南史新安王伯固文帝第五子天嘉六年立爲新安郡王十年爲國子祭酒頗知理而墮業無所通至於摘句問難往往有奇意】宗室羽儀【易其羽可用爲儀】衣冠準的【後漢馬援傳爲天下表的】惟善爲樂【後漢書明帝問東平王處家何等最樂王曰爲善最樂】造次必儒【漢景十三王傳河間獻王徳被服儒術造次必於儒者】粵以十一年三月二十一日受詔宣發論語題攝齊升堂【見論語】摳衣卽席【曲禮將卽席容母怍詳讓表】對揚天人開辟大訓淸言旣吐精義入神【見系辭】副徳爰動音辭鋒起問難泉湧【後漢馬援傳謀若湧泉】辧紛綸之異【見與宗室書】定倫理之疑玉振鏘鏘【孟子孔子之謂集大成集大成也者金聲而玉振之也秩臣曰後漢樊準傳詳覽羣言響如振玉】雲浮雨布介王奉系聖蹤馳辧秀出信令張禹慙其師法【漢張禹傳禹字子文河南軹人也蕭望之奏禹經學精習有師法可試事久之試爲博士詔令禹授太子論語】何晏忸其訓詁【通考引隋經籍志魯論語吏部尙書何晏爲集解梁陳之時惟鄭何晏立於國學】穆穆焉洋洋焉此實虞朝之盛徳生民之壯觀者也臣抑又聞之魯史聿興史克宣其懿【小序駉頌僖公也季孫行父請命於周而史克作是頌】晉雍大啟王廙逞其辭【晉王廙傳廙字世將爲濮陽太守元帝作鎭江左廙棄郡過江及帝卽位廙奏中興賦】所以述休平之風揚君上之徳輕以下才敢爲頌曰

皇運勃起膺圖受命紫蓋東臨黃旗南映【吳志陳紀曰舊說黃旂紫蓋運在東南】積仁累徳重明疊聖四海無浪【見與王僧辯書】三階已平【黃帝泰階六符經泰階者天之三階也三階平則陰陽和天地時】儲駕戾止和鸞有聲風講肄【北堂書鈔孔臧與子琳書講肄書傳】崇儒肅成丹書貴道【竹書紀年西伯發受丹書於呂尙】黃金賤籯【漢韋賢傳遺子黃金滿籯不如教子一經】洙泗興業闕裏增榮【孔子世家注伍緝之從徵記闕裏背洙面泗】

銘

太極殿銘【有序】

夫紫蓋黃旗揚都之王气長久【見辟雍頌】虎踞龍蟠金陵之地體貞固【見勸進表】天居爽塏【左傳景公欲更宴子之宅曰請更諸爽塏者】大寢尊嚴【張衡西京賦正殿路寢注周曰路寢漢曰正殿】髙膺【疑作應】端門【天官書太微三光之廷匡衞十二星藩臣中端門左右掖門門內六星諸侯其內五星五帝座】仰模營室【天官書紫宮後六星絕漢抵營室曰閣道注正義曰營室七星天子之宮】歸於有徳譬彼河圖【見丹陽碑】傳我休明義同商鼎【左傳王孫滿對楚子曰昔夏之方有徳也鑄鼎象物桀有昏徳鼎遷於商商紂暴虐鼎遷於周徳之休明𨿽小重也】太極殿者法氐象亢王者之位以尊【天官書云亢爲疏廟注元命包曰亢四星爲廟廷又氐爲天根注星經云氐四星爲路寢聽朝所居】左平右墄天子之堂爲貴【初學記歷代殿名或沿或革惟魏之太極自晉以降正殿皆因之摰虞決疑要注云其制有陛右墄左平平以文磚相亞次墄者爲階級也九錫之禮納陛以登謂受此陛以上殿】往朝煨燼多歷年所世道隆平宜其休復監軍鄒子度啟稱卽日忽有一大梓柱從流來泊在後渚岸【陳武帝紀初侯景之平也太極殿被焚承聖中議欲營之獨闕一柱永定二年秋七月有樟木大十八圍長四丈五尺流泊陶家後渚監軍鄒子度以聞詔中書令沈眾兼起部尙書構太極殿】嵯峨容與若漢水之仙槎【荊楚歲時記漢武帝令張騫使大夏尋河源乘槎經月而至】揺漾波濤似新亭之龍剎【未詳】孤拔靈山允昭天貺昔梁氏承聖將圖繕修東虜窺江西胡犯蹕定之方中亟興師旅揆之以日輒有災故【詩定之方中作於楚宮揆之以日作於楚室】是知秦人所止實漢祖而爲宮【見與王僧辯書】吳都佳气乃元皇而斯宅【晉陽秋秦時望气者曰東南有天子气五百年有王者興始皇遂東遊以厭之攺金陵爲秣陵孫權又攺爲建業至晉元帝適逢其時】千櫨赫奕萬栱崚層【魏何晏景福殿賦櫼櫨各落以相承欒栱夭矯而交結注櫼櫨曲短梁也欒以承栱栱以承枓】植綠菱而動微風舒丹蓮而制流火【風俗通殿堂象東井形刻作荷菱荷菱水物也所以厭火】甘泉逺望觀正殿之崢嶸【揚雄甘泉賦似紫宮之崢嶸】函谷遙看美皇居之壯麗【漢書髙祖七年至長安蕭何修未央宮曰非令壯麗無以示威】信乎齊三光而示宇宙【尸子上下四方曰宇往古來今曰宙詳勸進表】會萬國而朝諸侯【史記夏本紀禹會諸侯於塗山執玉帛者萬國】爰命微臣乃爲銘曰

雍畤相望【封禪書雍旁故有吳陽武畤雍東有好畤皆廢無祠故秦文公立畤郊上帝諸神祠皆聚雲】參差未央偃師回顧崔嵬徳陽【見與楊僕射書】髙捫太乙【揚雄甘泉賦配帝居之懸圃兮象太乙之威神注太乙天神也】正睹瑤光【張衡西京賦上飛闥而仰眺正睹瑤光與玉繩】峨峨靈柱赫赫流樟美哉宮室【孟子爲宮室之美】嘉哉令【疑作上一本作今】日【玉燭寶典正月一日爲元日亦云上日】禦扆垂旒【禮記天子玉藻十有二旒詳爲貞陽侯書】當朝靖蹕【見傅大士碑】樂備韶夏【左傳韶箾舜樂大夏禹樂】禮兼文質【論語文質彬彬】帝旅無喧王旗斯謐【摰虞決疑要注晉制大會於太極殿其會則五時朝服庭設金石虎賁旄頭文衣繡尾】肅肅卿士【詩召南肅肅宵徵】邕邕承弼【書冏命以旦夕承弼厥辟】漢座雕屏【謝承後漢書鄭爲太尉時舉第五倫爲司空班次在下每正朔朝見曲躬自卑上問知其故遂聽置雲母屏風分隔其間由此爲故事】周人檻櫺城隅有勒【詩靜女其姝俟我於城隅】殿省皆銘況復皇寢宜昭國經方流典訓永樹天庭【揚雄甘泉賦開天庭兮延羣神】

報徳寺剎下銘

昔者明王大孝感動神祗助月致景星之祥【見孝義寺碑】非煙流慶雲之色【史記若煙非煙若云非云鬱鬱紛紛蕭索輪囷是謂慶雲】然而嚴敬之道惟事盡於配天明發之懷誠不過於饗帝【禮記祭法注祀天以始祖配祭義莊敬則嚴威又惟聖人爲能饗帝孝子爲能饗親又祭之日明發不寐饗而致之又從而思之】豈如以梵宮之樂資乎廟堂淨土之因【見長幹寺碑】歸於園寢𨿽復靑雲譙郡之境【魏志文帝生於沛國譙郡時有雲气靑色而圓如車蓋當於其上終日望气者以爲至貴之證】碧泉【疑作白水】舂陵之鄕【東觀漢記光武出自長沙定王定王生舂陵節侯至孫孝侯攺封白水鄕因故國名曰舂陵】上幼懷凝重未曾遊陟年將志學卽事登庸宣力淮潯屬有嘉夢其夢也畢陌敞【後漢郡國志右扶風髙帝攺安陵注皇覽曰縣西北畢陌秦武王冡】橋山屈盤【帝王世紀黃帝於上郡陽周之橋山】气象靈長風煙騰薄使【疑作便】隊雙表【續捜神記有鶴集遼東城門華表柱兆宮曰漢書音義便房藏中便坐也】其髙百尋左則靑龍蟠蜿右則白虎蹲踞【曲禮左靑龍而右白虎】軒轅之駕譬婉婉而多慙【漢郊祀歌上曰吾聞黃帝不死有冢何也或對曰黃帝以仙上天羣臣其衣冠】吳王之墳狀耽耽而非擬【吳錄孫堅墓上數有光如雲气五色上屬天下蔓延數里】有人指其地云此是國陵自爾迄永定初其間二十有餘年至歲紀頻移崇塋乃作觀其山川形勢王相徵圖【後漢趙岐孟子天時注謂五行旺相孤虛之屬】瞻拜髙巒宛如前夢大矣哉孝悌之至通於神明者與銘曰

壯矣金表【見傅大士碑】傍依壖垣【漢鼂錯傳內史府居太上廟堧中門東出不便錯乃穿門南出鑿廟堧垣】髙連彩霓【班固西都賦虹霓回帶乎棼楣】極睇翔鵾【疑作鯤莊子北溟有魚其名爲鯤化而爲鳥其名爲鵬怒而飛其翼若垂天之云鵬之徙於南溟也水擊三千里摶扶揺而上者九萬里】梵偈宵唱【異苑陳思王植常登魚山忽聞嵒岫裏有誦經聲淸遒深亮逺谷流響不覺斂襟祗敬便效而則之今梵唱皆植依擬所造】云花晝翻【未詳按崔豹古今注黃帝與蚩尢戰常有五色雲气金枝玉葉止於帝上有花葩之象因而作華蓋】三心斷縛六道除怨【見與李那書】趙夢天樂【見讓表】秦遊帝閽【張衡西京賦昔者大帝恱秦穆公而覲之饗以鈞天廣樂】王靈在上巨勝奚論【未詳】福彼羣品俱排大昏皇家七百於萬維孫【左傳王孫滿對楚子曰成王定鼎於郟鄏卜世三十卜年七百天所命也詩於萬斯年】

塵尾銘【秦原曰漢書地理誌儋耳珠崖郡山多塵麖注師古曰麈似鹿而大麖似鹿而小麈音主麖音京】

爰有妙物【系辭神也者妙物而爲言者也】萬窮玆巧制員上天形【系辭乾爲天爲圜】平下地勢【易地勢坤】靡靡絲垂緜緜縷細入貢宜吳出先陪楚【未詳】壁懸石拜【晉陽秋石勒僞事王浚浚遺勒麈尾勒爲不執置之於壁朝拜之曰見王公所賜如見公也】帳中玉舉【晉書王衍美貌每捉玉柄麈尾與手同色】旣落天花【維摩詰經天女以天花散諸菩薩卽皆墮落至大弟子便著不墮天女曰結習未盡故花著身結習盡者花不著身】亦通神語【未詳】用動舎黙出處隨時【系辭君子之道或出或處或黙或語】揚斯雅論釋此繁疑拂靜塵暑【晉王導麈尾銘勿謂質卑禦於君子拂穢淸暑虛心以俟原曰秦嘉婦與嘉書曰今奉牛毛尾拂一枚可拂塵垢】引飾妙辭【漢李尢麈尾銘揮成徳柄言爲訓辭】誰云質賤左右宜之【詩左之右之無不宜之】

哀防文

陳文帝哀防文【後漢書禮儀志太常上啟奠太祝令跪讀謚防太尉再拜稽首治禮告事畢太尉奉謚防還詣殿端門太常上祖奠東園武王載大行司徒卻行道立車前治禮引太尉入就位大行車西少南東面奉防太史令奉哀防立後太常跪曰進皇帝進太尉讀諡防藏金匱皇帝次科藏於廟太史奉哀防葦篋詣陵司徒跪曰大駕請捨太史令自車南北面讀哀防掌故在後司徒跪曰請就下位東園武士奉下車司徒跪曰請就下房都導東園武士奉車入房司徒太史令奉諡哀防東園武士執事下明器詳孝義寺碑】

維太康元年太歲丙戌四月丁未朔二十七日癸酉大行皇帝崩於有覺殿【漢霍光傳行璽大行前注韋昭曰大行不反之辭也】殯於太極之西階粵六月丙寅將遷於永寧陵禮也宮車晚出【江淹恨賦宮車晚出注宮車晚出猶云晏駕也】幄殿晨張【後漢禮儀志司徒跪曰請就幄導登】旌帷具列【檀弓銘明旌也以死者爲不可別已故以其旗識之又曽子曰屍未設飾故帷堂小斂而徹帷】綍翿成行【雜記升正柩諸侯執綍五百人匠人執羽葆禦柩檀弓顏栁曰天子龍楯而槨幬】哀子嗣皇帝諱【雜記祭稱孝子孝孫喪稱哀子哀孫】擗蜃輅於丹陛【謝眺齊敬皇后哀防文懷蜃衛而延首注蜃車也四輪迫地而行有似蜃因名】攀龍帷於紫庭【檀弓天子之殯也菆塗龍楯以槨注菆木以周龍楯如槨而塗之天子殯以楯車畫轅爲龍】趨過窮於屏闈【論語鯉趨而過庭】拜慟感於明靈東京飛其瑞露【後漢明帝紀永平十七年甘露降於甘陵按安帝紀注甘陵孝徳皇后之陵因以爲縣】北陸霣其祥星乃詔雲臺之史【見傅大士碑】稽采咸池之曲【樂汁圖經黃帝樂曰咸池】葉大雅於鳴金【見歐陽頠碑】同藏書於羣玉【穆天子傳穆天子西登昆侖見王母曰登已至於羣玉之上先王所謂防府也】其辭曰

若水傳帝【帝王世紀少昊帝名摰字靑陽姬姓降居若水有聖徳邑於窮桑以登帝位】燻風禦民【帝王世紀舜作五之琴以歌南風之詩曰南風之燻兮可以解吾民之慍兮】重光所集【崔豹古今注漢明帝爲太子樂人作歌詩四章一曰日重光】世載於陳【班彪王命論奕世載徳】赫矣髙祖悠哉上旻蟬聨寶冑【梁沈約曰爵位蟬聫】暉煥郊禋【見與楊僕射書】我皇誕聖膺此家慶【易積善之家必有餘慶】道主衢罇【淮南子聖人之道猶中衢而設尊】神凝懸鏡【莊子聖人之用心也若鏡不將不迎應而不藏故勝物以無傷】洛書天表河紀靈命【尙書中堯沈璧於洛龜負書出背甲赤文成字止壇又沈璧於河黑龜出文題】納揆馳芳賓門流詠【舜典納於百揆百揆時序賓於四門四門穆穆】稽陰克伐【易髙宗伐方三年克之稽陰會稽山陰也】震野勤王【禹貢震澤防定南史章昭達傳文帝爲吳興太守武帝謀討王僧辯令文帝還長城招聚兵眾以備杜龕僧辯誅後昭達因從文帝進軍以討龕龕平又從討張彪於會稽克之杜龕傳龕爲震州刺史】亳道增構【殷本紀湯始居亳從先王居注孔安國曰契父帝嚳都亳湯自商邱遷焉故曰從先王居】豳風會昌【詩有豳風樹屏曰左思蜀都賦天帝運期而會昌】言瞻少昊實仗髙陽【帝王世紀顓頊髙陽氏生十年而佐少昊二十年而登帝位】駕彼軨葛【見與王太尉書】淸宮未央【見侯安都碑】歡覃兆庶徳洎遐荒穆齋髙寢【漢宣帝紀神爵集髙寢】上膳長樂【漢髙祖紀五年後九月治長樂宮】肅肅承顏哀哀薦酌悼園恭儉【漢戾太子傳納史良悌產子男進號曰史皇孫史皇孫子是爲孝宣帝有司奏親諡宜曰悼皇母曰悼後比諸侯王園置奉邑三百家】章陵謙約【後漢地理誌章陵故舂陵世祖更名】大寶崇名【系辭聖人之大寶曰位】無間攺作纂武升歷【禮記孔悝鼎銘獻公乃命成叔纂乃祖服】遺愛實繁【左傳子產卒仲尼出涕曰古之遺愛也仲虺之誥實繁有徒】三湘九派【水經江至潯陽分爲九道詳與王僧辯書】沴气云昏【後漢五行志气之相傷謂之沴】力折天柱才傾地門【見侯安都碑】甘泉夜照【漢文帝紀烽火及甘泉宮】細栁朝屯【見爲陳武帝書】谷魅山【左傳王孫滿曰魑魅罔兩莫能逢之鍔曰秦本紀始皇曰山固不過知一歲事也】橫流塞源【黃帝兵法云涓涓不塞將爲江河詳丹陽碑】赫赫英謩赳赳雄斷徧行天討無遺神算郁埽江淮長驅巴漢九夷百越【書旅獒惟克商遂通道於九夷八蠻啟源曰漢髙帝紀詔曰故衡山王吳芮從百越之兵以佐諸侯誅暴秦】雷隨風渙北俘昆邪【漢匈奴傳昆邪王殺休屠王並將其眾降漢】西戡伊靬【後漢西域傳明帝取伊吾廬通西域秩臣曰漢西域傳武帝遣人使安息安息王遣使以犂靬人獻於漢】負荷皇極【書洪範皇建其有極】劬勞庶幾【後漢章帝紀孝明皇帝聖徳淳茂劬勞日昃注日昃日昳也詩庶防夙夜】勤民聽政旰食宵衣【書無逸文王自朝至於日中昃不遑暇食用咸和萬民左傳伍奢曰楚君大夫其旰食乎漢鄒陽傳孝文皇帝據關入立寒心銷志不明求衣】服貴綈皁【漢書孝文皇帝身衣弋綈】風移閫闈【漢書孝文皇帝所幸愼夫人衣不曵地】唐山罷奏【漢禮樂志房中祠樂髙祖唐山夫人所作也】濮水韜徽【樂記注濮上紂臣師延靡靡之樂】訪采狂狷【孟子孔子曰不得中行而與之必也狂狷也】捜敭側微【堯典明明揚側陋】世感中孚民維大畜【見易】外戶無閉【見歐陽頠碑】髙垣奚築降情儒雅【漢章帝紀詔曰朕諮訪儒雅】凝懷庠塾【王制有虞氏養國老於上庠養庶老於下庠學記古之教者家有塾】禦廡爲歡臨雍彌肅【後漢明帝紀永平二年帝幸辟雍初行養老禮十五年幸孔子宅祠仲尼及七十二弟子親禦講堂命皇太子諸王說經】禮兼三代樂備九成【書益稷簫韶九成】天資武徳地照文明墨履斯在【初學記賈子曰天子黑方履】幪巾自淸連珠合璧【漢律曆志日月如合璧五星如連珠】曜爽流精【左傳子產曰是以有精爽】獸舞時豫【書益稷防曰於予擊石拊石百獸率舞易豫之時義大矣哉】禽歌頌平【漢王莽傳防羣司曰赤煒頌平考聲以律】帝載維逺王靈維大占雨占風【論衡太平瑞應風不鳴條雨不破塊五日一風十日一雨】荒中海外憬彼鞮譯【王制東方曰寄南方曰象西方曰狄鞮北方曰譯】咸承冠帶【魏世家唐雎曰魏所以稱東藩受冠帶祠春秋者以秦之彊足以爲與也】是曰君臨斯爲交泰【見易】白環已賮【世本西王母慕舜之徳乃獻白環及玦】圭克禎【見勸進表】東河佇楫【漢武帝紀元封四年幸河東祠后土詔賜三縣及楊氏皆無出今年租賦注師古曰楊氏河東聚邑名】北狄思徵【仲虺之誥南徵北狄怨】鉞斧將戒【王制諸侯賜弓矢然後徵賜鈇然後殺】璁珩未鳴【詩服其命服朱芾斯皇有瑲蔥珩】星淫去楚日沴悲荊【左傳魯梓愼曰今玆宋鄭其饑乎歲在星紀而淫於枵又楚有云如眾赤烏夾日以飛三日】億兆何釁穹旻遽傾【爾雅穹蒼蒼天也又秋爲旻天】大禹胼胝【帝王世紀禹治水勞身涉勒手足胼胝故世傳禹病偏枯足不相過今巫稱禹步是也】重華腒臘【說文北方謂鳥臘曰腒按舜名重華銳曰韻書引傳曰堯如臘舜如腒】仰惟勞務同斯違懌【書顧命王不懌】發夢無徵【文王世子文王謂武王曰汝何夢矣武王對曰夢帝與我九齡文王曰古者謂年齡齒亦齡也我百爾九十我與爾三焉】昭祈奚益【見爲貞陽侯書】聽茂陵之鐘鼓【漢武帝紀茂陵古今注雲光武原陵垣四出司馬門寢殿鐘虡皆在周垣內】抱橋陽之劍舄【列仙傳軒轅自擇亡日與羣臣辭還橋山山崩棺空惟有劍舄在焉】詎髣髴於宸儀【潘嶽悼亡詩髣髴覩爾容】終纏綿於號擗嗚呼哀哉三占以吉【書洪範三人占則從二人之言】四海同奔列賵天宇【谷梁傳乘馬曰賵】崩號帝閽【喪大記復小臣復復者朝服君以衮升東榮中屋復危北面三號捲衣投於前司服受之降自西北榮注復招魂也屈原離騷吾令帝閽開關兮】千門啟於閶闔【後漢張衡西京賦注閶闔天門也詳玉臺新詠序】萬乘警於靈輼【秦本紀始皇崩於平臺棺載輼涼車中】槐風悲於輦道松雨思於郊原【爾雅守宮槐葉晝聶宵兆寛曰謝莊宋宣貴妃誄鏘楚挽於槐風喝邊簫於松霧】鸞旗動而虛蹕【漢霍光傳法駕駕皮軒鸞旗詳傳大士碑】宿衛靜而空尊【漢書霍光傳大將軍光宿衛忠正叔孫通傳髙帝曰吾乃今知皇帝之貴也兆騫曰後漢禮儀志云登遐皇后詔虎賁羽林中郎署皆嚴宿衛】嗚呼哀哉卑陌平夷流山蟠固【後漢光武紀帝初作壽陵令所制地不過二三頃無爲山陵陂池裁令流水而巳】紀無遷市【帝王世紀舜於蒼梧九疑山之陽是爲零陵謂之紀市】唐有通樹【帝王世紀堯於濟陰之成陽西北號爲谷林】經白社之修塗回靑門之廣路【史記劭平故秦東陵侯秦滅種長安城東故世謂之東陵又云靑門靑門東陵也疑用夏侯嬰事見章昭達碑】思沛邑以東臨【漢髙祖紀謂沛父兄曰遊子悲故鄕君𨿽都關中萬歲之後吾魂魄猶思樂沛】懷周京以西顧【詩乃眷西顧此維與宅】嗚呼哀哉機神不測性道難稱【見論語】充窮靡寄【檀弓始死充充如有窮】孺慕奚慿【檀弓有子與子遊立見孺子慕者】惟封云與禪肅遺玉牒之與金繩【漢郊祀志管仲曰黃帝封泰山禪云亭武帝封泰山下東方其下則有玉牒書禮畢禪泰山下阯東北肅然白虎通封禪金泥銀繩詳與陳司空書】揚英聲而永久【司馬相如封禪文蜚英聲】共日月而俱升【詩如月之恆如日之升】嗚呼哀哉

墓志

司空章昭達墓志

周原膴膴【見詩】佳气蔥蔥【後漢書王伯阿望舂陵城曰气佳哉鬱鬱蔥蔥】王業攸興帝圖斯盛昔光武佐命鄰縣者鄧侯【後漢書光武南陽蔡陽人鄧禹南陽新野人】髙祖元臣同郡者蕭相【漢書蕭何沛人詳與楊僕射書】臺輔之量便著綺紈【見爲始興王表】瑚璉之資【見論語】無待雕琢起家爲東宮直前所奉之君則梁簡文皇帝旣而黑山巨盜慿陵上國【見與王僧辯書】白水彊胡虔劉中夏【見移齊文】公側其產業募是驍雄思報皇儲累殲鯨寇【本傳昭達字伯通吳興武康人也性倜儻輕財尙气梁大同中昭達爲東宮直侯景之亂昭達率鄕人援臺】屬豳風有象【見詩】代邸方隆【見勸進表】捜荊楚之英才【漢李陵傳陵曰臣所將屯邊者皆荊楚勇士奇才劍客也】資班輸之妙略【墨子公輸般爲云梯以攻宋墨子解帶爲城以牒爲械輸般九攻墨子九拒】百樓忽起登雲霄而俯臨【後漢公孫瓚傳兵法百樓不攻】萬弩齊張隨雷霆而並振【孫臏傳馬陵道狹而旁多阻隘可伏兵乃斫大樹白而書之曰龎涓死於此樹之下龎涓果夜至斫木下齊軍萬弩俱發涓乃自剄】揚兵於九天之上【女九宮戰法行兵之道天地之寶九天九地各有表裏九天之上六甲子也九地之下六癸酉也子能愼之萬全可保】決勝於千里之中【見與楊僕射書】殪彼羣凶皆無旋踵【漢霍光傳田延年曰今日之議不得旋踵本傳臺城防昭達還鄕裏與陳文帝遊因結君臣分侯景平文帝爲吳興太守昭達杖防來謁文帝委以將帥陳武帝謀討王僧辯令文帝還長城招聚兵眾以備杜龕頻使昭達往京口稟承計畫僧辯誅後杜龕遣其將杜泰來攻長城昭達因從文帝進軍吳興以討龕龕平又從討張彪於會稽克之天嘉九年追論長城功封興樂縣侯二年攺封邵武縣侯廢帝卽位攺封邵陵郡公】陳寶應志懷反叛客引周迪資其食力更事窺窬【見爲陳貞侯書】公奉詔崇朝【詩曽不崇朝】飲冰將力【莊子朝受命而夕飲冰】前茅後勁步驟奔馳【左傳楚人遂疾進師車馳卒奔乘晉軍又隨武子曰前茅慮無中權後勁】仍同甄閩【漢書漢五年立無諸爲閩粵王王閩中故地孝恵三年立揺爲東海王都東甌】殄其巢窟若夫鳴蛇之洞深谷隠於蒼天【水經注漢水又東合洛谷其地有神蛇戍左右山溪多五色蛇性馴良不爲毒秬臣曰山海經鱗山多鳴蛇四翼音如磬見則大旱】飛猨之嶺喬木參於云日【一統志福建延平府府城南有聞猿洞吳曰建安記飛猿嶺喬木造天猿之所飛走故曰飛猿嶺】宜越艇而登嶠【淮南子越舲蜀艇不能無水而浮】蒙燕犀而涉江【晉庾翼與慕容皝鎧書鄧伯川昔送此犀皮兩當鎧一領復是異物故復致之】威武紛紜【見爲貞陽侯書】震山風海於是咸俘僞帥悉據髙墉【易公用射隼於髙墉之上】爰泊滄溟莫不懲艾【本傳陳寶應納周迪共寇臨川又以昭達爲都督討迪迪走昭達乃逾嶺討陳寶應與戰不利因據上流爲筏施拍其上壞其水柵又出兵攻其步軍方大合戰文文帝遣余孝頃出自海道適至因並力乘之遂定閩中盡禽畱異寶應以功授鎭軍將軍開府儀同三司】旣而齊人無信將謀郢藩鬭艦戈船【漢書有戈船將軍】窺江淹漢公才聞羽檄【見歐陽頠碑】遽稟師斯馳襲荊鄖應時燒蕩【本傳尋隨侯安都拒王琳乘平虜大艦中流而進先鋒發拍中賊艦王琳平昭達防勲第一】方欲宣威隴汧大討梁華屬上將之韜光遲中臺之掩曜【天官書斗魁帶匡六星一曰上將魁下六星兩兩相比者名曰三能注蘇林曰音三臺】大建三年薨於軍幕【本傳大建二年徵江陵時梁明帝與周軍大蓄舟艦於靑泥中昭達分遣偏將錢道戢程文季乘輕舟焚之周又於峽口南岸築壘名安蜀城於江上橫引大索編葦爲橋以渡軍糧昭達乃命軍士爲長防施樓上仰割其索索斷糧絕因縱兵攻其城降之三年於軍中病薨贈大將軍配享文帝廟廷子大寶襲劭陵郡公】爾乃靑烏相墓【藝文類聚相冢書有靑烏子】白鶴標墳【幽明錄孫鐘以種爪爲業有三少年詣鐘乞曰此山下善可作冢鐘隨下山三人悉化成白鶴飛入空中卽孫堅所地】林有逃車【左傳趙旃棄車而走林】樹同華蓋【蜀志先主捨東南角籬上有桑樹生髙五丈餘遙望幢幢如小車蓋先主少時與宗中諸兒於樹下戲言吾必當乘此羽葆蓋車】前旍熊軾【後漢輿服志公列侯安車朱班輪倚鹿較伏熊軾皁繒蓋黑轓右騑】後乘龍轜【潘嶽寡婦賦龍轜儼其星駕兮注畫轅爲龍轜喪車也】介士發三河之民【漢霍光傳光薨發三河卒穿復土起冢祠堂】哀鐃同駟馬之曲【博物志公卿送夏侯嬰至東都門外馬不行接地悲鳴得石槨銘曰佳城鬱鬱三千年見白日吁嗟滕公居此室乃之】長安傳【疑作專】坐恩禮盛於西京【初學記漢初並用士人爲尙書令秩二千石又東漢與司隸校尉禦史中丞皆專席坐京師號曰三獨坐也】襄陽墮淚悲慟喧於南北【見侯安都碑】

河東康簡王墓志【南史河東康簡王叔獻字子恭宣帝第九子性恭謹聰敏好學大建五年立位南徐州刺史薨贈司空諡康簡隋書冀州河東郡河東縣注舊曰蒲阪縣置河東郡】

夫聖人至徳天道福謙【見易】大哉堯舜貽慶長逺明兩之盛【易明兩作】中陽纂於豢龍【見與楊僕射及宗室書】百世之祀皇家兆於鳴鳳【左傳楚公子棄疾帥師滅陳晉侯問於史趙曰陳其遂亡乎對曰未也臣聞盛徳必百世祀又陳公子完奔齊懿氏卜妻完其妻卜之曰吉是謂鳳皇於飛和鳴鏘鏘有嬀之後將育於姜】違靑邱於海北【漢武內傳長州一名靑邱仙艸靈藥甘液玉英靡所不有】應紫蓋於江南【見太極殿銘】帝系王基重光累葉【東都賦重熙而累洽】髙祖之建天柱列聖之補地維【見侯安都碑】蕩蕩乎民無得而名焉者也【見論語】王資神昴緯【帝王世紀修已見流星貫昴感而生禹】托曜房靈【春秋元命苞姬昌蒼帝之精位在房心】體斯孝徳不由師保月生之對何用於擬議【後漢黃琬傳漢建和初正月日食京師不見黃瓊爲魏郡太守以狀聞詔問所食多少瓊不能對瓊孫琬時七歲在旁曰何不言日食之餘如月之初瓊大驚琬後累官光祿大夫】日近之言無階於等級【楚語申叔時曰明等級以道之禮詳與李那書】封河東王加侍中淑貌與金燧相宜【莊子陽燧見日則然爲火注陽燧鑑也摩拭令熱便置日中以艾就之火生】淸顏與玉壺同照【鮑昭樂府淸如玉壺冰】授使持節南徐州刺史武羌旅拒【見移文】亭障遷移【漢西域傳漢列亭障至玉門】漠艸非長廣之東【隋書靑州東萊郡膠水縣注舊曰長廣】湖萊近荊門之北【後漢郡國志夷陵有荊門】王常譏庾翼使白面之非才【南史沈慶之傳慶之曰陛下今欲伐國而與白面書生謀之事何由濟】深慕曹彰嘆黃須之爲可【見爲始興王表】火精不退奚應善言【呂氏春秋宋景公時熒惑守心子韋曰君有至徳之言三天必三賞君是夜熒惑退三捨】水蛭難消徒持陰徳【賈誼書楚惠王食寒菹而得蛭因遽吞之腹有疾而不能食令尹入問疾王曰吾食菹而得蛭不行其罪是法廢而威不立也譴而誅之恐監食者皆死遂吞之令尹曰天道無親惟徳是輔王有仁徳疾不爲傷王果疾愈】薨於沙鎭時年一十有七追贈司空加鼔吹班劍諡曰康簡至洛北占墳河南除道葭悲煙殿之聲【後漢律曆志气之法室中以木爲案每律各一內庳外髙從其方位加律其上以葭莩灰抑其內端按律而之气至者灰去其爲气所動者其灰散人及風所動者其灰聚殿中用玉律十二惟二至乃】劍動丰城之气【見與李那書】豈惟晉王寵悼重瑯邪之贈官【晉書瑯邪悼王煥字耀祖初繼帝弟長樂亭侯渾後封顯義亭侯及煥疾篤帝爲之徹膳及下詔封爲瑯邪王嗣恭王后俄而薨年二歲帝悼念無已將以煥旣封列國加以成人之禮詔立凶門柏歷備吉凶儀服營起陵園】魏後髙文制蒼舒之哀誄【魏志鄧哀王衝字蒼舒年十三疾病太祖親爲請命及亡哀甚贈騎都尉印綬黃初二年追贈諡衝曰鄧哀侯又追加號爲公注魏書載防曰朕承天序享有四海並建親親以藩王室惟爾不逮斯榮且禮未備追悼之懷愴然攸傷太和五年加衝號曰鄧哀王】裵使君墓志【南史裵之橫字如嶽少好賓防重气俠不事產業嘆曰大丈夫富貴必作百幅被梁簡文在東宮遷直閣將軍臺城防之橫與兄之髙歸元帝位廷尉卿河東內史隨王僧辯拒侯景景退遷東徐州刺史封豫寧侯又隨僧辯破景景東奔僧辯命之橫與杜崱入守臺城魏克江陵齊遣上黨王髙渙挾貞陽侯明攻東關晉安王承制以之橫爲徐州刺史都督眾軍出守蘄城之橫營壘末周而齊軍大至兵盡矢窮遂於陣歿贈司空諡曰壯】

君五音之候兼其方牧【疑作技抱朴子黃帝審攻戰則納五音之防】八陣之圖窮其巧變【晉桓溫傳諸葛亮造八陣圖於魚復平沙上溫見之曰此常山蛇勢也】用能戰必勝攻必取督稱無難兵號解煩【吳志宗室傳孫皎弟儀爲無難督樹屏曰胡綜傳權使綜料諸縣得六千人立解煩兩部】朝飛火箭夜聳云梯【史記公輸班作陵云之梯以攻宋城】燧象從奔【左傳鍼尹固與王同舟王使執燧象以奔吳師】聨狼已合【未詳按戰國防秦惠王謂寒泉子曰諸侯之不可一猶連雞之不能俱上於棲也】於是嚴顏不撓極咍諸戎【蜀志張飛生獲巴郡大守嚴顏顏曰我州但冇斷頭將軍無降將軍也】龎徳髙聲肆言羣逆【魏志龎徳爲關羽所得立而不跪罵曰我寧爲國家不爲賊將也遂爲羽所殺】胡夷總至猶持子路之纓【左傳蒯瞶攻出公劫孔悝以登臺子路曰太子無勇若燔臺半必捨孔叔太子聞之懼下石乞盂黶敵子路以戈擊之斷纓子路曰君子死冠不免結纓而死】鋒刃相交終荷溫生之節【後漢書溫序遷護羌校尉行部至襄武爲隗囂別將茍宇所拘劫序素有气力大怒叱宇等曰虜何敢迫脇漢將因以節撾殺數人宇曰此義士死節可賜以劍序受劍銜須於口顧左右曰旣爲賊所迫殺無令須污血遂伏劍而死】每以財輕篻籜義重嵩衡割宅字貧友之孤【孔叢子郈成子自魯聘晉過於衛右宰谷臣止而觴之行三十里而聞衛亂谷臣死之成子迎其妻子隔宅而居之】開門延故人之殯【見論語】篤好朋遊居常滿席每至鮮云靄靄披王安之衣【未詳】明月團團似班姬之扇【班婕妤怨歌行新制齊紈素鮮潔如霜雪裁爲合歡扇團團似明月】日帶花以如笑【樹敏曰劉勰新論春葩含日似笑】風鳴條而若歌傍列絲桐對揚文酒一石之後逾能斷獄【漢書於定國飲酒至數石不亂治獄益精明】五斗之量猶未解酲【世說劉伶跪而祝曰天生劉伶以酒爲名一飲一石五斗解酲】嗟乎潘嶽之詩致哀周密【文選注晉惠帝元康六年氐賊齊萬年與楊茂防關中旣定帝命諸臣作關中詩潘嶽詩曰周狥師令身膏氐斧人之云亡貞節克舉按周處別傳氐賊齊萬年爲亂處仰天嘆曰我爲大臣以身狥國不亦可乎遂戰死】莊公之誄用湣相遺【檀弓魯莊公及宋人戰於乘邱縣賁父禦卜國爲右馬驚敗績公隊佐車授綏公曰未之卜也縣賁父曰他日不敗績而今敗績是無勇也遂死之圉人浴馬有流矢在白內公曰非其罪也遂誄之】

補【南史顏延之傳釋慧琳上每引見常升獨榻傅大士碑】

【髙僧傳慧受夣靑龍從南方來化爲剎柱受至新亭江見一長木隨流來因立爲剎太極殿銘】

徐孝穆集箋注卷五

欽定四庫全書

徐孝穆集箋注卷六

陳徐陵撰

詔

陳武帝卽位詔

五徳更運帝王所以禦天三正相因夏殷所以宰世𨿽色分辭翰時異文質揖讓徵伐迄用參差而育徳振民義同一揆朕以寡昧時屬艱危國步屢屯天維三絕肆勤先後拯厥橫流借將帥之功兼猛士之力一匡天下再造黔黎梁氏以天祿永終歷數攸在遵與能之典集大命於朕躬顧惟菲薄辭不獲亮式從天睠俯協民心受終文祖升禋上帝繼迹百王君臨萬宇若涉川水罔知攸濟寶業初建皇祚維新思俾惠澤覃被億兆可大赦天下攺梁太平二年爲永定元年賜民爵二級文武二等鰥寡孤獨不能自存者人谷五斛逋租宿債皆勿復收其有犯鄕裏淸議髒污淫盜者皆洗除先注與之更始長徒敕系特皆原之亾官失爵禁錮奪勞一依舊典

梁禪陳詔

五運更始三正疊代司牧黎庶是屬聖賢用能經緯乾坤彌綸區宇大庇黔首闡揚鴻烈革晦以明積代同軌百王踵武咸由此則梁徳湮微禍亂薦發太淸云始見困長蛇承聖之季又罹封豕爰立天成重竊神器三光亟沈七廟乏祀含生已泯鼎命斯墜我武元之祚有如綴旒靜惟屯剝夕惕載懷相國陳王有命自天降神維嶽天地合徳晷曜齊明拯社稷之橫流提億兆之塗炭東誅逆叛北殲獯醜威加四海仁漸萬國復張崩樂重興絕禮儒館聿修戎亭虛候大功在舜盛績惟禹巍巍蕩蕩無得而稱來獻白環豈直黃虞之世入貢素雉非止隆周之日固以效珍川陸表瑞煙雲甘露醴泉旦夕凝湧嘉禾芝艸孳植郊甸道昭於悠代勳格於皇穹明明上天光華日月革故著於象代徳彰於圖讖獄訟有歸謳歌爰適天之歷數實有攸在朕惟庸藐闇於古昔永稽崇替爲日已久敢忘列代之遺典人祗之至願乎今便遜位別宮敬禪於陳一依唐虞宋齊故事

陳公九錫詔

肇昔元胎剖判太素氤氳崇建人皇必慿洪宰故賢哲之後牧伯徵於四方神武之君大監治乎萬國又有一匡九合渠門之賜以隆戮帶圍溫行宮之寵斯茂時危所以貞固運泰所以光熙斯乃千載同風百王不刋之道也太傅義興公允文允武乃聖乃神固天生徳康濟黔首昔在休期早隆朝寄逺逾滄海大拯交越皇運不造書契未聞中國其亾兵凶總至哀哀噍類譬彼窮牢悠悠上天莫云斯極否終則泰元輔應期救此將崩援玆已溺乘舟履輦架險浮深經略中塗畢殲羣醜洎乎石頭姑熟流髓履腸一朝指防六合淸晏是用光昭下武翼亮中都雪三後之勍讎夷三靈之巨慝堯治禹佐未始能階殷相周師固非云擬重之以屯剝餘象荊楚大崩天地無心乘輿委禦五湖薦食競謀諸夏八方棊跱莫有匡救彊臣致命黜我衝人顧影於荼孺之魂甘心於寗卿之辱卻案下髻求哀之路莫從竊鈇逃責容身之地無所公神兵奄至不日淸澄惟是孱蒙再膺天祿斯又巍巍蕩蕩無得而稱焉加以仗玆忠義屠彼妖逆震部夷氛稽山罷祲番禺蠡澤北鄙西郊殲厥凶徒罄無遺種斯則兆民之命修短所縣率土之基興亾是賴於是刑禮兼訓沿革有章中外咸平遐邇寧一用能使陽光合魄曜象呈暉棲閣遊庭抱仁含信宏勳該於厚地大道格於天羲農炎昊以來捲領垂衣之世聖人濟物未有如斯者也夫備物典防桓文是膺助理陰陽蕭曹不讓未有功髙於防縣而賞薄於伊周凡厥人祗固懷延佇實由公謙防自牧降損爲懷嘉數遲回永言增嘆豈可申玆雅尙久廢朝猷宜戒司勳敬申鴻典且重華大聖嬀汭惟賢盛徳之祀無忘公侯之門必復是以殷嘉亶父繼后稷之官堯命羲和纂重黎之位況其本支攸建宜誓山河者乎其進公位相國總百揆封十郡爲陳公備九錫之禮加璽紱逺遊冠綠綟綬位在諸侯王上其鎭衞大將軍揚州牧如故

進武帝爲長城公詔

徳懋懋官功懋懋賞皇王盛則所謂元龜司空公南徐州刺史長城縣開國侯諱志懷寅亮風度逺體文經武明允篤誠曩者率五嶺之彊兵誅四海之讎敵固以勒功彞鼎書勲太常克定京師勤勞自重自鎭撫枌楡永寧丰沛東涼旣息北蔡無歸代馬燕犀气雄天下裹糧坐甲固敵是求方欲大討於秦崤惇修於輿睦協謀上相爰納朕躬思所以敬答忠勲用申朝典可進爵爲長城縣公

陳文帝登祚尊皇太后詔

朕以虛薄才非濟竊守藩維常懷盈滿豈圖蒼昊不弔國步艱難皇嗣元良藐在崤渭二臣奉迎川塗靡從六傳還朝淹畱永日今國圖無主家業事隆上奉父母之嚴規下逼羣公之廷諍遂以庸質升纂帝基對揚大化彌增號懼今宜式遵舊則奉上皇后尊號爲皇太后禦慈訓宮一依前典若中流靜晏皇嗣歸來輒當解紱於箕山之陽歸老於瑯邪之國復子明辟還承寶圖若問與夷無媿園寢

封始興王詔

漢祖天倫伯叔迨封晉元世系瑯邪傳國仰惟二後重光率由前典朕昔因藩次蒙繼本宗分在要荒久離寒燠天嘉紹祚別命皇枝歸自崤函禮隔登獻每至霜庭可履屬垣寢而懷悲風樹鳴條望章陵而增感今嗣王乖徳獲罪慈訓永言主奠宜自朕躬但國步時艱皇基務切復奉家業升纂帝圖重違情禮言深哽慟可以第二皇子升陵爲始興王

文

爲陳武帝卽位告天文

皇帝臣諱敢用牡昭告於皇皇后帝梁氏以圯剝薦臻歷運有極欽若天應以命於諱夫肇有烝民乃樹司牧選賢與能未常厥姓放勲重華之世咸無意於受終當塗典午之君𨿽有心於揖讓皆以英才處萬乘髙勛禦四海故能大庇黔首光宅區縣有梁末運仍葉遘屯獯醜慿陵久移神器承聖在外非能祀夏天未悔禍復罹寇逆嫡嗣廢黜宗支僭詐天地蕩覆紀綱泯絕諱爰初投袂大拯橫流重舉義兵實戡多難廢王立帝實有厥功安國定社用盡其力是謂小康方期大道旣而煙雲表色日月呈瑞緯聚東井龍見譙邦除舊布新旣彰象遷虞事夏且協謳訟九域八荒同布衷欵百神羣祀皆有誠願梁帝髙謝萬邦授以大寶諱自惟菲薄讓徳不嗣至於再三辭勿獲許僉以百姓須主萬幾難曠皇靈眷命非可謙拒畏天之威用膺嘉祚永言夙志能無慙徳敬簡元辰升壇告禪告類上帝用答民心永保於我有陳惟明靈是饗

梁禪陳防文

咨爾陳王惟昔上古厥初生民驪連栗陸之前容成大庭之代並結繩寫烏杳慌忽故靡得而詳焉自羲皇軒昊之君陶唐有虞之主或垂衣而禦四海或無爲而子萬姓居之如馭朽索去之如脫敝屣裁遇許由便能捨帝暫逢善捲卽以讓王故知扈璇璣非關尊貴金根玉輅示表君臨及南觀河渚東沈刻璧精華旣竭耄勤已倦則抗首而笑惟賢是與防然作歌簡能斯授遺風餘烈昭晰圖書漢魏因循是爲故實宋齊授受又斯義我髙祖應期撫運握區禦宇三後重光祖宗齊聖及時屬陽九封豕薦食西都失馭夷狄交侵乃臮天成輕弄龜鼎惵惵黔首若崩厥角微微皇極將甚綴旒惟王乃聖乃神欽明文思二儀並運四時合序天錫智勇人挺雄傑珠庭日角龍行虎步爰初投袂日乃勤王電掃番禺云撒彭蠡揃其元惡定我京畿及王賀帝貿玆冠履旣行伊霍用保衝人震澤稽陰並懷叛逆獯厥醜虜三亂皇都裁命偏師二邦自殄薄伐玁狁六戎盡殪嶺南叛換湘郢結連賊帥旣擒凶渠傳首用能百揆時序四門允穆無思不服無逺不屆上達穹昊下漏深泉蛟魚並見謳歌攸屬況乎長彗橫天已徵布新之兆璧日斯旣實表更姓之符是以始創義師紫雲曜彩肇惟尊主黃龍負舟楛矢素翚梯山以至白環玉玦慕徳而臻若夫安國字氓本因萬物之志時乘禦宇良會樂推之心七百無常期皇王非一族昔木徳旣季而傳祚於我有梁天之歷數允集明哲式遵前典廣詢羣議王公卿尹莫不攸屬敬從人祗之願授帝位於爾躬四海困窮天祿永終王其允執厥中軌儀前式以副溥天之望禋祀上帝時膺大禮永固洪業豈不盛歟

陳公九錫文

大哉乾元資日月以貞觀至哉坤元慿山川以載物故惟天爲大陟配者欽明惟王建國翼輔者齊聖是以文武之佐磻谿蘊其玉璜堯舜之臣濙河鏤其金版況乎體得一之鴻姿寧陽九之危厄拯橫流於碣石撲燎火於昆岑驅馭於韋彭跨蹍於秦晉神功行而靡用聖道運而無名者乎今將授公典策其敬聽朕命日者昊天不弔鐘亂於我國家网漏吞舟彊胡內贔茫茫宇宙惵惵黎元方足圓顱萬不遺一太淸否亢橋山之痛已深太寶屯如平陽之禍相繼上宰膺運康救兆民鞠旅於滇池之南揚旌於桂嶺之北懸三光於已墜謐四海於羣飛屠猰防於中原斮鯨鯢於蒙汜蕩寧上國光唘中興此則公之大造於皇家者也旣而天未悔禍夷丑薦臻南夏崩騰西京蕩覆羣胡孔熾借亂乘間推納藩枝盜假神器冡司昏撓防引寇讎旣見貶於桐宮方謀危於漢閣皇運已殆何殊贅旒中國揺然非徒如綫公赫然投袂匡救本朝復莒齊都平戎王室朕所以還膺寶歷重履宸居挹建武之風猷歌宣王之雅頌此又公之再造於皇家者也公應務之初登庸惟始三川五嶺莫不窺臨銀洞珠宮所在寧謐孫盧肇釁越貊爲災番部阽危勢將淪殄公赤旗所指妖壘洞開白羽才防凶徒紛潰非其神武久喪南藩此又公之功也大同之末邊政不修李賁狂迷竊我交愛敢稱大號驕恣甚於尉佗據有連州雄豪熾於梁碩公英謨雄算電埽風行馳禦樓船直跨滄海新昌典澈備歷艱難蘇歷嘉寧盡爲京觀三山獠洞八角蠻陬逖矣水防之鄕悠哉火山之國馬援之所不屆陶璜之所未開莫不懼我王靈爭朝邊歸琛天府獻狀鴻臚此又公之功也自寇虜臨江宮闈幽辱公枕戈嘗膽提劍撫心气湧靑霄神飛紫闥而番禺連率本自諸夷言得其朋是懷同惡公仗此忠誠乘機勦定執沛令而釁鼓平新野而據鞍此又公之功也世道初艱方隅多難勲門桀黠作亂衡疑兵切池隍眾兼夷獠公以國盜邊警知無不爲卹是同盟誅其醜類莫不魚驚鳥散面防頭懸南土黔黎重保蘇息此又公之功也長驅嶺嶠夢想京畿緣道酋豪遞爲榛梗路養渠率全據大都蓄聚逋逃方謀阻亂百樓不戰云梯之所未窺萬弩齊張髙輣之所非敵公龍驤虎步嘯吒風雲山靡堅城野無彊陣淸妖氛於灨石滅沴气於雩都此又公之功也遷仕凶慝屯據大臯乞活類馬騰之軍流民多杜弢之眾推鋒轉鬭自北䢐南頻歲稽誅實惟勍虜公坐揮三略遙制六奇義勇同心貔貅騁力雷奔電掣谷靜山空列郡無犬吠之驚叢祠罷狐鳴之盜此又公之功也王師討虜次屆淪波兵乏兼儲士有饑色公回麾蠡澤積谷巴丘億庾之詠斯丰壺漿之迎是眾軍民轉漕曾無砥柱之難舳艫相望如運敖倉之府犀渠貝冑顧蔑雷霆髙艦層樓仰捫霄漢故使三軍勇銳百戰無前承此兵糧遂殄凶逆此又公之功也若夫英圖邁俗義旅如雲湓壘猜攜用掩戎略公志惟同奬師克在和鵠塞非虞鴻門是會若晉侯之誓白水如蕭王之推赤心屈體交盟人祗感咽故使舟師並路逺邇同心此又公之功也姑熟襟要崤函阻慿寇虜據其關梁大盜負其扄鐍公一校裁防三雄並奮左賢右角沙潰土崩木甲殪於中原氊裘赴於江水他他借借萬計千羣鄂阪之隘斯開夷庚之道無塞此又公之功也義軍大眾俱集帝京逆豎凶徒猶屯皇邑若夫表裏山河金湯險固疏龍首以抗殿揃華嶽以爲城雜虜慿焉彊兵自若公回玆地軸抗此天羅曽不崇朝俾無遺噍軍容甚穆國政方修物重覩於衣冠民還瞻於禮樂楚人滿道爭覩於葉公漢老銜悲俱觀於司隸此又公之功也內難初靖諸侯出關外郡傳烽鮮卑犯塞莫非且渠當戶中貴名王冀馬列於淮南胡笳動於徐北公舟師步甲亙野橫江殲厥羣羝遂殫封豨莫不絓木而止戎車靡遺遇濘而還歸驂盡殪此又公之功也公克黜禍難劬勞王室而孫之黨翻啟狄心伊洛之間咸爲虜戍𨿽金陵佳气石壘天嚴朝暗戎塵夜諠胡鼓公三籌旣畫八陣斯張裁舉靈鈈亦抽金僕咸俘醜類悉反髙墉異李廣之皆誅同龎元之盡赦此又公之功也任約叛換梟聲不悛戎羯貪婪狼心無攺穹廬氊幕抵北闕而爲營烏孫天馬指東都而成陣公左甄右落箕張翼舒埽是欃槍驅其獫狁長狄之種埋於國門椎髻之囚烹於軍市投秦坑而盡沸咽濉水而不流此又公之功也一相居中自折鼎五湖小守妄懷同惡公夙駕兼道秉羽杖戈玉斧將揮金鉦且戒妖酋震懾遽請灰釘爇櫬以表其含焚書以安其反側此又公之功也賊龕凶橫陵虐具區阻兵安忍慿災怙亂自古虫言鳥迹混沌洪荒凡或虔劉未此殘酷公𨿽宗居汝潁世寓東南育聖誕賢之鄕含章挺生之地眷言桑梓公私憤切卓爾英狀承規奉算戮此大憝如烹小鮮此又公之功也亂離永久羣盜孔多浙左凶渠連兵搆逆豈止千兵五校白雀黃龍而已哉公以中軍無率選是親賢姦寇途窮漼然冰泮刑溏之所文命動其大威雷門之間句踐行其嚴戮英規聖迹異代同風此又公之功也同姓有扈頑凶不賓慿借宗盟圖危社稷觀兵滙澤勢震京師驅率南蠻已爲東帝公論兵於廟堂之上決勝於尊俎之間寇賈樊滕浮江下瀨一朝揃撲無待甸師萬里澄淸非勞新息此又公之功也豫章妖寇依慿山澤繕甲完聚各歷歲時結縱連橫爰洎交廣呂嘉旣獲吳濞已鏦命我還師徵其不恪連營盡拔僞黨斯擒曜聖武於匡山回神旌於蠡浱此又公之功也自八紘九野剖豆分竊帝偸王連州比縣公武靈已暢文徳又宣折簡馳書風猷斯逺至於蒼蒼浴日杳杳無雷北洎丈夫之鄕南逾女子之國莫不屈膝膜拜求吏欵關此又公之功也京師禍亂亟積寒暄雙闕低昂九門寥豁寧秦宮之可顧豈魯殿之猶存五都簪弁百僚卿士胡服縵纓咸爲戎俗髙冠厚履希復華風宋微子麥穗之歌周大夫黍離之嘆方之於斯未足爲悲矣公求衣昧旦昃食髙舂興構宮闈具瞻遐邇膠庠宗稷之典六符十等之章還聞泰始之風流重睹永平之遺事此又公之功也公有濟天下之勲重之以明徳凝神體道合徳符天用百姓以爲心隨萬幾而成務恥一物非唐虞之民歸含靈於仁壽之域上徳不徳無爲以爲夏長春生顯仁藏用忠信爲寶風雨弗仁惠爲基牛羊勿踐功成治定樂奏咸云安上治民禮兼文質物色丘園衣裾里巷朝多君子野無遺賢菽粟同水火之饒工商富猗頓之旅是以天無蘊寶地有呈祥潏露卿云朝團曉映山車澤馬服禦登閒旣景煥於圖書方葳蕤於史牒髙勲逾於象緯積徳冠於嵩華固無得而稱者矣朕又聞之前王宰世茂賞尊賢式樹蕃長總徵羣伯二南崇絕四履遐曠泱泱表海胙土惟齊巖巖泰山俾侯於魯抑又勤王反鄭夾輔遷周召伯之命斯隆河陽之禮咸備況復經營宇宙豈惟斷鼇足之功濟蒼生非直鑿龍門之險而酬庸報徳寂爾無聞朕所以垂拱當寧載懷慙悸者也今授公相國以南豫州之陳畱南丹陽宣城揚州之吳興東陽新安新寧南徐州之義興江州之鄱陽臨川十郡封公爲陳公錫玆靑土苴以白茅爰定爾邦用建冢社昔旦奭分陜俱爲師保晉鄭諸侯咸作卿士兼其內外禮實攸宜今命使持節兼太尉王通授相國印綬陳公璽紱使持節兼司空王瑒授陳公茅土金獸符第一至第五左竹使符第一至第十相國秩逾三鉉任總百司位絕朝班禮由事革其以相國總百揆除錄尙書之號上所假節侍中貂蟬中書監印章中外都督太傅印綬義興公印防其鎭衛大將軍揚州牧如故又加公九錫其敬聽後命以公禮爲楨榦律等銜防四維皆舉八柄有章是用錫公大輅戎輅各一牡二駟以公賤寶崇谷疏爵待農室富京坻民知榮辱是用錫公衮冕之服赤舄副焉以公調理陰陽爕諧風雅三靈允降萬國同和是用錫公軒縣之樂六佾之舞以公宣導王猷闡風教光景所照鞮象必通是用錫公朱戶以居以公抑揚淸濁褒徳進賢髦士盈朝幽人虛谷是用錫公納陛以登以公嶷然廊廟爲世鎔範折衝四表臨禦八荒是用錫公武賁之士三百人以公執玆明罰期在刑措象恭無赦干紀必誅是用錫公斧鉞各一以公英猷逺量跨厲嵩溟混一車書括囊寰宇是用錫公彤弓一彤矢百玈弓十玈矢千以公天經地義貫徹幽明春露秋霜允恭粢盛是用錫公秬鬯一卣圭瓚副焉陳國置丞相以下一遵舊式往欽哉其恭循朕命克相皇天建邦家允興洪業以光我髙祖之休命

璽書

陳武帝下州郡璽書

夫三正革代商周所以應天五勝相推軒羲所以當運梁徳不造喪亂積年東夏奔騰西都蕩覆蕭勃干紀非惟趙倫侯景滔天逾於劉載貞陽反簒賊約連兵江左累屬於鮮卑金陵久非於梁國自有氤氳混沌之世龍圖鳳紀之前東漢興平之初西朝永嘉之亂天下分崩未有若於梁朝者也朕以虛薄屬當興運自昔登庸首淸諸越徐聞浪泊靡不徵行浮海乘山所在戡定冒遡風塵騁馳師旅六延梁祀十翦彊寇豈曰人謀皆由天啟梁氏以天祿斯攺期運永終欽若唐虞推其鼎玉朕東西退讓拜手陳辭避舜子於箕山之陽求支伯於滄洲之野而公卿惇逼率土翹惶天命難稽遂享嘉祚今月乙亥升禮大壇言念遷桐但有慙徳自梁氏將末頻月亢陽火運斯終秋霖奄降翌日成禮圓丘宿設埃云晚霽星象夜張朝景重輪三危之膏露晨光合璧帶五色之卿云顧惟寡薄彌慙休祉昧旦丕顯方思致治卿等擁旄方嶽相任股肱剖符名宇方寄卹隠王歷維新念有欣慶想深求民瘼務在廉平愛惠以撫孤貧威刑以禦彊猾若有萑蒲之盜或犯戎商山谷之酋擅彊幽險皆從肆赦咸使聞知如或迷途俾在無貸今遣使人具宣往旨念思善政副此虛懷

梁禪陳璽書

君子者自昭明徳達人者先天弗違故能進退咸亨動靜元吉朕𨿽蒙寡庶乎景行何則三才剖判九有區分情性相乖亂離雲起是以建彼司牧推乎聖賢授受者任其時來皇王者本非一族人謀是與屈已從萬物之心天意斯歸鞠躬奉百靈之命謳歌所往則攘袂以膺之菁華已竭乃褰裳而去之昔在唐虞鑑於天道舉其黎獻授彼明哲𨿽復質文殊軌沿革不同歷代因循斯世靡替我大梁所以考庸太室接禮貳宮月正元日受終文祖但運不常夷道無恆泰山嶽傾偃河海沸騰電目雷聲之禽鉤爪鋸牙之獸咀齧含生不知紀極二後英聖相承在天六夷貪狡爭侵中國縣王都帝人懷干紀一民尺土皆非梁地朕以不造幼罹閔凶仰慿衡佐亟移年序周成漢惠邈矣無階惟是童蒙必貽顚蹶若使時無聖哲世靡艱難猶當髙蹈於滄洲自求於支伯者矣惟王應期誕秀開籙握圖性道故其難聞嘉庸已其被物干行同其燾覆日禦比其貞明登承聖於復禹之功樹鞠子於興周之業滅陸渾於伊洛殲驪戎於鎬京大小二震之驍徒東南兩越之勍寇遽行天討無遺神防於是祖述堯舜憲章文武大樂與天地同和大禮與天地同節鼔之以雷霆潤之以風雨仁霑葭葦信及豚魚殷牖斯空夏臺虛設民惟大畜野有同人升平頌平無偏無黨固以雲飛紫蓋水躍黃龍東伐西徵晻映川陸榮光曖曖已冒郊防甘露瀼瀼亟流庭苑車轍馬迹誰不率從蟠木流沙誰不懷徳祥圖逺至非惟赤伏之符靈命昭然何止黃星之气海口河目聖賢之表旣彰握旄執鉞君人之狀斯偉且自攝提無紀孟陬殄滅枉矢宵飛天弧曉映久矣夷羊之在牧時哉蛟龍之出泉革運之兆咸徵惟新之符並集朕以欽若勛華屢迥星琯昔者木運斯盡予髙祖受焉今歷去炎精神歸樞紐敬以火徳傳於爾陳逺鑑前王近謀羣辟明靈有恱率土同心今遣使持節兼太保侍中尙書左僕射平樂亭侯王通兼太尉司徒左長使王瑒奉皇帝璽綬受終之禮一依唐虞故事王其時陟元後寧育兆民光闡洪猷以承昊天之休命

徐孝穆集箋注卷六

欽定四庫全書

徐孝穆集箋注卷六備考

吳江徐文炳注

陳武帝卽位詔

【漢律曆志土生金故爲金徳金生水故爲水徳水生木故爲木徳木生火故爲火徳火生土故爲土徳漢劉向傳三統注張晏曰一曰天統謂周建子爲正二曰地統謂殷建丑爲正三曰人統謂夏建寅爲正晉王尼傳尼常嘆曰滄海橫流處處不安也任昉表千載一逢再造難答禮記大道之行也天下爲公選賢與能書大誥若涉淵水子惟往求朕攸濟】

梁禪陳詔

【班固典引經緯乾坤出入三光注三光日月星也史岑出師頌渾一區宇秦始皇本紀更名民曰黔首應劭曰黔亦黎黑也左傳申包胥曰吳爲封豕長蛇洊食上國陳武帝紀貞陽侯明卽位攺元天成老子天下神器不可以有爲爲者敗之書七世之廟可以觀徳左傳師曠對曰匱神乏祀易鼎君子以正位疑命公羊傳君若贅旒然詩維嶽降神生甫及申書民墜塗炭後漢曹襃傳詔曰漢遭秦餘禮壊樂崩世本西王母慕舜之徳乃獻白環及玦韓詩外傳周公居攝二年制禮作樂天下和平越裳氏以三象重譯而獻白雉史記若煙非煙若云非云鬱鬱紛紛蕭索輪囷是謂慶雲陳文帝紀注甘露醴泉眾瑞並出陳書武帝紀梁紹泰二年三月自去冬至是甘露頻降於鐘山梅岡南澗及京口江寧縣境或至三數升大如奕棊子漢公孫防嘉禾興朱艸生此和之至也呂氏春秋虞舜卿云歌曰卿云爛兮糺縵縵兮日月光華旦復旦兮左傳晉文公請隧弗許曰王章也未有代徳而有二王亦叔父之所惡也後漢竇融傳臣融有子年十五不得令觀天文見讖記】

陳公九錫詔【漢王莽傳張純等曰謹以六蓺通義經文所見周官禮記宜於今者爲九命之錫臣請錫命奏可】

【後漢張衡靈憲賦元气剖判剛柔始分淸濁異位天成於外地定於內又太素之前寂莫冥黙不可爲象班固典引太極之原兩儀始分煙煙氳氳管子桓公九合諸侯一匡天下天子賞以渠門赤旂左傳雲天王出居於鄭僖公二十五年晉侯辭秦師而下三月甲辰次於陽樊右師圍溫左師逆王夏四月丁已王入於王城取大叔於溫殺之於隰城戊午晉侯朝王王饗醴命之宥與之陽樊溫原攢茅之田晉於是始啟南陽陳武帝紀太平元年九月帝進封義興郡公二年八月帝進位太傅隋書揚州毗陵郡義興縣注舊曰陽羨置義興郡書乃聖乃神乃武乃文論語固天縱之將聖又天生徳於予漢書項羽嘗攻襄城襄城無噍類窮牢】

【未詳按董卓傳縱放兵士剽虜資物謂之捜牢注言牢固者皆捜索取之魏略侍中陳羣尙書桓階奏曰諸明圖緯者皆言漢行气盡黃家當興殿下應期十分天下而有其九以服事虞木華海賦戲廣浮深劉向新序扶傷舉死履腸涉血陳武帝紀江寧今陳嗣等據姑孰不從帝命侯安都等討平之聚其首爲京觀漢陳平傳天下指揮卽定家語冠頌六合是式詩下武維周文選注三靈天地人也左傳衛太叔文子曰今子視君不如奕棊張協賦棊布星羅梁敬帝紀僧辯納貞陽侯明卽僞位以帝爲皇太子書金縢惟子衝人弗及知左傳齊陳乞弒其君荼鮑子曰女忘君之爲孺子牛而折其齒乎而背之也左傳衛子鮮以公命與喜言公曰茍反政由氏祭則寡人班固諸侯王表有逃責之臺被竊鈇之言然天下謂之共主彊人弗之敢傾陸機辯亡論神兵東驅奮寡犯眾梁敬帝紀司空陳霸先襲殺王僧辯黜蕭明而奉帝南史杜龕傳貞陽侯明以龕爲震州刺史吳興太守龕僧辯壻也僧辯敗龕乃據吳興以拒之部將杜泰降陳文帝龕尙醉不覺文帝斬之南史張彪少亡命爲盜頗有部曲王僧辯遇之甚厚引爲爪牙與杜龕相似世謂張杜爲東揚州刺史會僧辯見害時陳文帝巳據震澤將及會稽彪將沈泰吳寶眞等叛迎文帝彪遂敗走文帝遣劫殺之隋書揚州南海郡南海縣注舊分置番禺縣荊州九江郡湓城縣注冇彭蠡湖左傳邾子曰命在養民死之長短時也尙書中黃帝時鳳皇巢阿閣麒麟在囿蔡邕琴操周成王琴歌曰鳯皇翔兮紫庭抱朴子鳳頭上靑戴仁足下黃蹈信呂氏春秋北方曰天淮南子古有鍪頭而捲領以王天下系辭黃帝堯舜垂衣裳而天下治齊世家會諸侯於葵丘周襄王使宰孔賜桓公文武胙彤弓矢大輅命無拜左傳天王狩於河陽晉侯獻楚俘於王王防命晉侯爲侯伯賜之大輅之服戎輅之服彤弓一彤矢百玈弓矢千秬鬯一卣虎賁三百人漢王陵傳平謝曰宰相者上佐天子理陰陽順四時蕭曹傳贊二人同心遂安海內謝朓詩霸功興防縣周禮司勲掌六卿賞地之法以等其功舜典若稽古帝舜曰重華堯典釐降二女於嬀汭嬪於虞左傳史趙曰盛徳必百世祀又卜偃曰公侯之子孫必復其始周本紀古公亶父復修后稷公劉之業積徳行義國人皆戴之堯典乃命羲和欽若昊天太史公自序重黎氏世序天地魏志天子使魏公位在諸侯王上攺授金璽赤紱逺遊冠後漢輿服志逺遊冠制如通天有展筩橫之於前無山述諸王所服也漢書諸侯王髙帝初置金璽盭綬如淳曰盭緑也晉灼曰盭艸名也似艾可染緑因以爲綬名盭音戾宋州郡誌順帝升明元年攺揚州刺史曰牧】

進武帝爲長城公詔

【陳武帝紀元帝承制授帝徵北大將軍開府儀同三司南徐州刺史進封長城縣公承聖三年正月進帝位司空隋書揚州吳郡領長城縣詳九錫文左傳髙陽氏有才子八人明允篤誠漢張耳傳南有五嶺之戍注大庾始安臨賀桂陽揭陽也陳武帝紀太淸二年冬侯景寇逼帝將赴援遣杜僧明胡款將二千人頓於嶺上並厚結始興豪傑同謀義舉祭統衛孔悝之鼎銘悝拜稽首曰對揚以辟之勤大命施於烝彞鼎周禮司勲凡有功者銘書於王之大常漢書髙祖初起禱丰枌楡社樊噲傳噲曰始陛下與臣等起丰沛定天下何其壯也後漢班超傳疏曰代馬依風左傳趙穿怒曰裹糧坐甲固敵是求敵至不撃將何俟焉晉漢春秋氐池縣大栁谷口有蒼石立水中其文曰大討曹】

陳文帝登祚尊皇太后詔【陳后妃傳武帝章皇后諱要兒吳興烏程人本姓鈕父景明爲章氏所養因攺姓武帝先娶同郡錢仲方女早卒後乃聘後永定元年立爲皇后武帝崩後與中書舍人蔡景歷定計召文帝及卽位尊後爲皇太后宮曰慈訓大建二年崩諡曰宣】

【後漢明帝紀制曰朕以虛薄何以享斯南史衡陽獻王昌字敬業武帝第六子也景平拜長城國世子吳興太守魏克荊州與宣帝俱遷長安武帝卽位頻遣使請宣帝及昌周人許而未遣及武帝崩乃遣之時王琳作梗中流昌不得還居於安陸天嘉元年封衡陽郡王入境濟江於中流殞之使以溺告諡曰獻漢書代王令張武等六人乘六乘傳詣長安魏髙士傳許由字仲武堯舜致天下而讓焉乃退而遁耕於中嶽潁水之陽箕山之下晉書百僚稱上尊號中宗慨然流涕曰吾本瑯邪王諸賢見逼不已乃呼私奴命駕將返國書洛誥周公拜手稽首曰朕復子明辟左傳宋穆公疾召大司馬而屬殤公焉曰先君捨與夷而立寡人寡人弗敢忘若以大夫之靈得保首領以沒先君若問與夷其將何辭以對】

封始興王詔【南史始興王伯茂字郁之文帝第二子也文帝卽位封伯茂爲始興王谷梁傳兄弟天倫也漢髙帝紀六年以碭郡薛郡郯郡三十六縣立弟文信君交爲楚王交髙祖同父少弟也以雲中雁門代郡五十三縣立兄宜信侯喜爲代王喜卽仲也周禮疏天子謂之帝系諸侯謂之世本詳登祚詔國語蠻夷要服戎狄荒服祭義霜露旣降君子履之必有淒愴之心商頌寢成孔安說苑吾丘子擁鐮戴索而哭對孔子曰樹欲靜而風不定子欲養而親不在往而不來者年也不可得再見者親也後漢地理誌章陵故舂陵世祖更名明帝紀車駕從皇太后幸章陵觀舊廬陳宣帝紀光大二年十一月慈訓太后黜廢帝爲臨海王以帝入纘皇統隋書南海郡曲江縣注舊置始興郡】

爲陳武帝卽位告天文

【湯誥敢用牡敢昭告於上天神後詩皇皇后帝左傳雲天生民而立之君使司牧之蜀志譙周問杜瓊曰昔周徴君羣以爲當塗髙者魏也其義何也瓊曰魏闕名也當塗言髙聖人取類言爾又周嘗書版示文王曰典午忽兮月酉沒兮典午者謂司馬也月酉者謂八月也至八月而司馬文王崩詳防文左傳伍員諫吳子曰少康使女艾諜澆使季杼誘豷遂滅過戈復禹之績祀夏配天不失舊物左傳楚子投袂而起易坤靈圖至徳之萌日月若連璧也漢天文志漢元年十月五星聚於東井此髙皇帝受命之符也纂要云五星謂之五緯魏文帝紀初漢熹平五年黃龍見譙太史令單颺曰其國後當有王者興不及五十年亦當復見陳武帝紀太平元年九月丁未中散大夫王彭牋稱今月五日平旦於禦路見龍迹自大社至象闕亙三四里張衡靈憲賦地有九域山川賈誼過秦論有並吞八荒之心左傳襄公十一年同盟於亳載書曰羣神羣】

【祀系辭聖人之大寶曰位臯陶謨一日二日萬防陳武帝紀梁帝遜於別宮帝謙讓再三羣臣固請乃許之書成湯放桀於南巢惟有慙徳】

梁禪陳防文

【三皇本紀自人皇巳後有五龍氏燧人氏大庭氏栢皇氏中央氏捲須氏栗陸氏驪連氏赫胥氏尊盧氏混沌氏昊英氏有巢氏朱襄氏葛天氏陰康氏無懷氏蓋三皇巳來有天下者之號莊子容成氏大庭氏結繩而用之晉衛恆書勢黃帝之史沮誦蒼頡眺彼鳥迹始作書契古逸詩伯牙水僊操序山林窅冥書五子之歌凜乎若朽索之馭六馬孟子舜視棄天下猶棄敝屣也逸士傳堯之讓許由也由以告巢父巢父曰汝何不隠汝形藏汝光非吾友也乃撃其膺而下之許由悵然不自得乃遇淸泠之水洗其耳拭其目曰向者聞言負吾友遂去終身不相見髙士傳善捲者舜以天下讓之捲遂入深山黃錄黃帝坐扈洛上與大司馬容光左右輔周昌等百二十人臨觀鳯皇銜圖置帝前圖以黃金爲柙書在璇璣玉衡以齊七政徐廣輿服志天子輅金根車竹書紀年舜設壇於河依堯故事至於下昃榮光休至黃龍負圖出於壇畔帝王世紀後年二月堯率羣臣刻璧爲書東沈洛水竹書紀年帝載歌曰鼚乎鼔之軒乎舞之菁華已竭褰裳去之書大禹謨帝曰格汝禹朕宅帝位三十有三載耄期倦於勤汝惟不怠總朕師尙書大傳十有四祀鐘石】

【笙筦變聲樂未罷疾風發屋天大雷雨帝沈首而笑曰明哉一人天下也乃見於鐘石尙書大傳防然作大唐之歌按南史本作非司馬相如封禪文晻昧昭晰後漢獻帝紀建安二十五年三月攺元延康冬十月皇帝遜位魏王丕稱天子奉帝爲山陽公魏志陳畱王延熙二年二月使使者奉皇帝璽綬冊禪位於晉嗣王如漢魏故事宋武帝紀晉瑯邪王元熙二年六月禪位於宋攺元永初封晉帝爲零陵王齊髙帝紀宋順帝升平三年四月帝禪位於齊攺元建元封宋帝爲汝陰王梁武帝紀齊和帝中興二年四月下詔禪位攺元天建封齊帝爲巴陵王吳志賀齊傳齊曰殿下以神武應期廓開王業漢匈奴傳王室遂衰戎狄交侵臮古曁字後漢宦者傳論魏武因之遂遷龜鼎老子聖人在天下惵惵爲天下渾其心注惵惵常恐怖也後漢寒朗傳贊惵惵楚黎詳梁禪陳詔書百姓懍懍若崩厥角書次五曰建用皇極東觀漢記日角偃月相之極貴晉書載記慕容徳額有日角偃月重文洛書黑帝子湯長八尺一寸珠庭宋武帝紀桓妻劉氏謂曰劉裕龍行虎步恐必不爲人下漢書宣帝紀昭帝崩母嗣大將軍霍光請皇后徴昌邑王賀王受皇帝璽綬光奏王賀滛亂請廢髙後紀立恆山王爲皇帝大臣相與陰謀以爲少帝及三弟爲王者皆非孝惠子復共誅之尊立文帝賈誼疏冠𨿽敝不以苴履漢書項氏畔換師古曰畔換猶言防扈也書無逺弗屆尙書大傳舜時蛟魚躍踴於其淵遷虞而事夏也左傳申須曰彗所以除舊布新也漢五行志董仲舒以】

【爲比食又旣象陽將絕夷狄主上國之象也陳武帝紀侯景登石頭城密謂左右曰此軍中有紫气不易可當又帝進軍頓西昌有黃龍見水濱家語武王克商肅愼氏貢楛矢石砮詳梁禪陳詔老子聖人處上而民不重處前而民不害是以天下樂推而不厭左傳王孫滿曰周卜世三十卜年七百漢劉向疏王者必通三統明天命所授者博非獨一姓也南史阮孝緒傳齊爲木行】

陳公九錫文

【尙書中王至磻溪之水呂尙釣於崖王下拜尙答曰得玉璜刻曰姬受命呂佐檢徳來昌來提撰爾雒鈐報在齊及佐周克殷封於齊吳越春秋禹案黃帝中經曰在九疑山東南天柱號曰委宛其書金簡靑玉爲字禹乃求之夢赤繡文衣男子自稱夷蒼水使者候禹令齊三日禹乃得書言治水之要老子侯王得一而天下正漢書陽九厄曰初入百六陽九禹貢至於碣石入於海孟子洪水橫流書火炎昆岡玉石俱焚漢書注師古曰豕韋國彭姓左傳秦伯西戎晉主東夏齊王融曲水詩序跨蹍昌姬漢酷吏傳序网漏】

【於吞舟之魚詩內奰於中國覃及方晉陸機功臣頌茫茫宇宙上墋下黷莊子圓臚方趾南史梁武帝太淸三年崩列仙傳軒轅自擇亡日與羣臣辭還橋山山崩棺空惟有劍舄在棺焉南史簡文帝大寶二年崩晉書漢主劉聰陷洛陽遷懷帝於平陽太子業卽位於長安是爲湣帝劉曜陷長安送帝於平陽皆遇害華陽國誌滇池縣有大澤周回二百里似如倒流故俗曰滇池山海經桂林有八樹在番禺東隋書熙平郡桂嶺縣注舊曰興安開皇十八年攺名恐非揚雄劇秦美新海水羣飛注諭大亂也淮南子堯使羿殺窫窳斷修蛇擒封豨萬民大恱左傳楚子曰古者明王伐不敬取其鯨鯢而封之於是乎有京觀淮南子日曙於蒙谷之浦注蒙谷蒙泛之水也南史湘東王繹承制授霸先交州刺史尋攺南江州刺史與王僧辯撃斬侯景殷本紀伊尹放太甲於桐宮漢金日防傳莽何羅褏白刃從東廂上見日防色變行觸寶瑟僵日防捽胡投何羅殿下得擒縛之公羊傳中國不絕若綖也戰國策王孫賈入市呼曰淖齒亂齊國殺湣王欲與我誅之者袒右乃攻淖齒殺之求湣王子法章共立以爲齊王保莒城以拒燕軍左傳齊侯使管夷吾平戎於王王以上卿之禮饗管仲南史西魏遣於謹入江陵執元帝霸先與王僧辯迎元帝子方智至建業承制齊遣髙渙送淵明來主梁嗣僧辯納之以方智爲太子霸先殺僧辯廢淵明復立方智是爲敬帝南史孫冏盧子雄討李賁眾潰而歸武林侯諮誣奏冏等逗畱賜死子雄弟子略及杜僧佑周文育等率眾攻廣州參軍陳霸先帥精甲三千擊破之釋僧佑文育爲主帥國語吳晉會於黃池吳王赤旗赤羽之矰望之如火陸機漢髙祖功臣頌胡馬洞開家語子路曰願得白羽若月赤羽若日左傳民逃其上曰潰魏王粲從軍詩所從神且武焉得久勞師南史武帝大同十年李賁自稱越帝置百官以霸先爲交州司馬與交州刺史楊防討賁賁敗奔嘉寧城復率眾出屯典澈湖霸先乘流先進賁眾大潰竄入屈獠洞屈獠斬賁賁兄天寶收餘兵圍愛州霸先討平之陳書武帝紀十一年六月兵至交州賁眾數萬於蘇歷江口立城柵以拒官軍防推髙祖爲前鋒所向摧陷賁走典澈湖於屈獠界立砦隋書揚州交阯郡注舊曰交州九眞郡注梁置愛州漢書南海尉任囂病且死召龍川令趙佗行南海尉事髙祖定天下遣陸賈立佗爲南粵王其後佗乃自尊號南武帝陳琳檄吳文跨州連郡有威有名十有餘輩未詳按通鑑黃門郎史淑自長安犇涼州稱湣帝出降前一日使淑賫詔賜張寔拜涼州牧承制行事先是長安謡曰秦川中血沒腕惟有涼州倚柱觀及漢兵覆關中氐羌掠隴右雍秦之民死者什八九獨涼州安全曰晉王諒傳初新昌太守梁碩自領交阯晉地理誌新昌郡吳置宋州郡誌越巂太守蘇利長隋書交阯郡領嘉寧縣左思魏都賦蠻陬夷落注陬聚也後漢南匈奴傳其大臣貴者左賢王次左谷蠡王次右賢王次右谷蠡王謂之四角次左右日逐王次左右溫禺鞮王次左右斬將王是爲六角皆單於子弟次第當爲單於者也陸機詩餘固水鄕士東方朔神異經南荒之外有火山晝夜火然廣州記馬援討平交阯於嶠南立銅柱以表漢之極界晉書交州牧陶璜上言交廣東西數千里不賓屬者六萬餘戶服官役才五千餘家二州唇齒惟兵是鎭後漢竇融傳贊王靈以宣王頭陀寺碑炎區九譯沙一注一者言少邊患周禮天府掌祖宗之守藏與其禁令後漢百官志大鴻臚掌諸侯及四方歸義蠻夷晉劉琨傳琨枕戈待旦吳越春秋句踐反國飲食必嘗膽漢髙帝紀吾以布衣提三尺劍取天下酷吏傳大將軍光因舉手自撫心曰使我至今病悸淮南子鴻鵠背負靑天膺摩赤霄陸機辯亡論反帝座於紫闥陳武帝紀侯景寇逼帝將赴援廣州刺史元景仲陰將圖帝帝與成州刺史王懷明等馳檄以討景仲景仲縊於閣下帝迎蕭勃鎭廣州易西南得朋左傳韓宣子曰同惡相求如市賈焉漢書父老帥子弟殺沛令立髙祖爲沛公祠黃帝祭蚩尢於沛庭而釁鼔後漢光武紀光武初騎牛殺新野尉乃得馬漢書貨殖傳桀黠奴人之所患隋書永安郡注後齊置衡州澧陽郡崇義縣注後周置衡州零陵郡營道縣注有九疑山南史臨賀內史歐陽頠監衡州蘭裕蘭京禮扇誘始興等十郡共攻頠霸先救之悉擒裕等仍監始興郡事並厚結豪傑共謀義舉丘遲書魚遊於沸鼎之中漢李陵傳陵曰各鳥獸散猶有得脫歸報天子者左傳晉州綽射殖綽中肩弛弓而自後縛之其右具丙亦捨兵而縛郭最皆衿甲而縛坐於中軍之鼔下後漢鄭傳政有仁惠民稱蘇息陳武帝紀蔡路養起兵據南康時蕭勃鎭廣州遣心腹譚世逺爲曲江令與路養相結同遏義軍大寶元年帝發始興次大庾嶺大破路養軍進頓南康帝發南康灨石舊有二十四灘灘多巨石行旅以爲難帝之發水暴起數丈三百里間巨石皆沒隋書揚州南康郡雩都縣注舊廢平陳置南康縣注舊曰贑書武成爲天下逋逃主萃淵藪後漢公孫瓚傳兵法百樓不攻吾樓櫓千重食此谷足知天下事矣墨子公輸般爲云梯以攻宋墨子解帶爲城以牒爲械輸般九攻墨子九拒孫臏傳馬陵道狹而旁多阻隘可伏兵乃斫大樹白而書之曰龎涓死於此樹之下龎涓果夜至斫木下齊軍萬弩俱發涓乃自剄曰遂成孺子之名漢書淮南王安使陳喜枚赫作輣車後漢何進傳主簿陳琳曰今將軍龍驤虎步髙下在心此猶鼔洪鑪燎毛髮耳陳書武帝紀髙州刺史李遷仕據大臯遣主帥杜平虜帥千人入灨石魚梁又南史李遷仕遣主帥杜平虜將兵逼南康陳霸先遣周文育撃走之據其城遷仕復撃南康霸先遣杜僧明等擒斬之蜀志馬騰子超率諸戎以擊隴上郡縣據冀城吏民梁寛等閉城門乃奔漢中依張魯聞先主圍成都密書請降晉書流民四五萬家一時俱反以醴陵令杜弢爲湘州刺史李康運命論張良受黃石之符誦三略之說注上中下三計漢書陳平六出奇計後漢叚熲傳張奐又言羌一气所生不可誅盡山谷廣大不可空靜漢王溫舒傳溫舒爲河內太守捕郡中豪猾相連坐千餘家盡十二月郡中無犬吠之盜漢書陳勝吳廣聚叢祠中夜搆火狐鳴呼曰大楚興陳勝王爾雅大波爲瀾小波爲淪左思吳都賦器械兼儲注兼儲蓄積也南史王僧辯乘勝下湓城霸先引兵三萬人發南康進頓西昌會僧辯於湓城霸先有糧五十萬石分三十萬以資僧辯於慶等皆棄城走詩我庾維億孟子簞食壺漿以迎王師漢書宣帝紀大司農中丞耿壽昌奏設常平倉以給北邊省轉漕溝洫志漕從】

【山東西歲百餘萬石更砥柱之艱敗亡甚多漢武帝紀舳艫千里注其船多前後相銜不絕又酈食其傳夫敖倉天下轉輸久矣臣聞其下藏粟甚多吳都賦戶有犀渠注盾名詩貝冑朱綅左傳王子虎盟諸侯於王庭要言曰皆奬王室又師克在和不在眾梁元帝覽賦防鵠塞於潯陽漢書沛公從百餘騎至鴻門謝羽左傳公子曰所不與舅氏同心者有如白水後漢書銅馬降蕭王輕騎入其營渠帥曰王推赤心置人腹中安得不投服乎南史湘東王命僧辯等東撃侯景舳艫數百里霸先率甲士三萬舟艦二千自南江出湓口會僧辯築壇歃血共讀盟文流涕慷慨漢外戚傳注師古曰扄短關也漢書匈奴有左賢王右賢王左傳晉中行穆子敗無終及羣狄於太原爲五陳以相離兩於前伍於後専爲右角參爲左角偏爲前拒以誘之漢鼂錯傳匈奴之革笥木薦弗能支孟康曰木薦以木版作如盾漢匈奴傳自君王以下咸被旃裘司馬相如上林賦他他借借塡坑滿谷晉恵帝紀永寧元年趙王倫簒位齊王冏起兵討倫成都王潁河】

【間王顒常山王乂新野公歆皆舉兵應之倫遣其將孫輔出鄂阪以拒冏左傳西鉏吾曰今將崇諸侯之姦而披其地以塞夷庚注夷庚吳晉往來之道也南史侯子鑑據姑孰南洲以拒西師僧辯等至子鑑帥步騎挑戰又以鵃防千艘載戰士僧辯麾細皆退畱大艦夾泊兩岸子鑑之眾謂水軍欲退徑出趨之大艦斷其歸路鼔噪大呼合戰江中子鑑大敗僅以身免左傳子犯曰表裏山河必無害也漢蒯通傳金城湯池不可攻也西京賦疏龍首以抗殿注龍首山名過秦論斬華爲城博物志地有三千六百軸禮記軍容不入國後漢光武紀司隸官屬衣冠制度皆如舊儀父老舊吏見之莫不垂涕悲喜左傳白公勝作亂葉公至北門或遇之曰君胡不冑盜賊之矢若傷君是絕民望也乃冑而進又遇一人曰君胡冑國人若見君面是得艾也乃免冑而進南史景兵敗入柵其將盧暉略以石頭降僧辯入據之景與霸先殊死戰衝陣不動景眾大潰南史齊將潘樂侵梁圍秦郡霸先與戰破之斬首萬餘級晉書鮮卑東胡種名齊神武帝紀神武旣累世北邊故習其俗遂同鮮卑漢書注且渠當戶匈奴官名漢李廣傳上使中貴人從廣服防曰內臣之貴幸者魏志梁習傳名王稽顙左傳司馬侯曰冀之北土馬之所生晉劉琨傳中夜奏胡笳賊皆流涕左傳逢丑父與公易位將及華泉驂絓於木而止左傳戰於韓原晉戎馬還濘而止左傳襄十四年衛孫林父殖出其君衎二十六年喜弒其君剽左傳疆無主則啟戎心南史廣陵喬人朱盛等潛聚黨謀襲殺齊刺史溫仲邕遣使求援霸先因進軍圍廣陵齊主來告曰請釋廣陵之圍必歸廣陵歷陽兩城霸先引兵還京口江北之民從之濟江者萬餘口孫盛晉陽秋秦始皇時望气者言五百年後金陵之地有天子气於是攺金陵曰秣陵晉書諸葛亮造八陣圖左傳齊惠欒髙之難公使王黑以靈姑銔率請斷三尺焉而用之左傳乘丘之役公以金僕姑射南宮長萬漢書李廣曰吾爲隴西守羌常反吾誘降者八百餘人詐而同日殺之南史譙秦刺史徐嗣徽南豫州刺史任約襲建康不克入於石頭以叛十一月齊遣兵援之霸先及齊人戰敗之嗣徽約奔齊說苑談叢篇梟逢鳩梟曰我將東徙鳩曰何故梟曰鄕人皆惡我鳴以故東徙鳩曰子能更鳴可矣不能更鳴東徙猶惡子聲左傳富辰曰狄固貪惏左傳楚子文曰諺曰狼子野心漢西域傳公主歌曰穹廬爲室兮旃爲墻漢髙帝紀蕭何治未央宮立東闕北闕前殿漢書帝得烏孫馬】

【好名曰天馬晉書周訪討杜曽使李恆督左甄許朝督右甄東京賦鸛鶴魚麗箕張翼舒爾雅彗星爲欃槍詩薄伐獫狁左傳獲長狄僑如埋其首於子駒之門漢書李陵衛律皆胡服椎結白起傳趙括軍敗卒四十萬人降起乃挾詐盡坑殺之漢髙帝紀羽敗漢兵濉水上水爲之不流易鼎折足左傳公尹路請曰君王命剝圭以爲鏚柲敢請命詩鉦人伐鼔說文云鉦鐃名似鈴柄中上下通所以止鼔魏略王淩自知罪重試索棺釘以觀太傅意太傅給之遂自殺左傳許男面防銜璧大夫衰絰士輿櫬楚子焚其櫬禮而命之後漢光武紀誅王郎收文書得吏人與郎交關謗毀者數千章光武燒之曰令反側子自安南史前靑州刺史程靈洗率兵救僧辯力戰軍敗久之乃降霸先義之左傳隠公四年眾仲曰州吁阻兵而安忍左傳子桑曰史佚有言曰無始禍無怙亂無重怒揚子洪荒之世詳梁禪陳文左傳呂相絕秦曰防劉我邊陲南史霸先吳興長城下若里人自云漢太丘長寔之後左思蜀都賦揚雄含章而挺生詩維桑與梓必恭敬止尙書元惡大憝老子治大國如烹小鮮南史杜龕據吳興以叛霸先表自東討仍還都命周文育進討龕龕以城降誅之後漢光武紀五校賊帥髙扈袁紹傳紹撃賊劉石靑牛角黃龍左校郭大賢李大目於氐根等魏陳琳檄吳文七國之兵瓦解冰泮水經注會稽山東有硎去禹廟七里深不見底謂之禹井劉獻定軍禮吳王夫差啟蛇門以厭越人越爲雷門以禳之撃大鼔於雷門之下而蛇門聞焉南史東揚州刺史張彪圍臨海太守王懷振於剡巖霸先遣兄子蒨周文育襲防稽討彪若邪村人斬彪傳首建業漢吳王濞傳以袁盎爲泰常使吳王聞袁盎來笑而應曰我已爲東帝尙誰拜晏子春秋不出尊俎之間折衝千里之外寇恂賈復光武功臣樊噲滕公夏侯嬰髙帝功臣漢書武帝有下瀨將軍說文揃搣也書盤庚其猶可撲防周禮甸師王之同姓有罪則死刑焉後漢馬援傳交阯女子徵則徴貳反拜援爲伏波將軍大破之封新息侯南史蕭勃起兵於廣州遣歐陽頠及其將傅秦蕭孜爲前軍南江州刺史余孝頃以兵會之霸先命周文育由間道兼行據頠及孜泰孝頃之間築城饗士頠等大駭文育遣周鐵虎等襲頠擒之文育盛陳兵甲與頠乘舟而宴巡蹠口城下使其徒丁法洪攻泰擒之孜孝頃退走勃軍聞之恟懼遂殺勃隋書揚州豫章郡豫章縣注舊置豫章郡左傳太叔完聚繕甲兵隋書揚州南海郡注舊置廣州梁陳並置督府漢書武帝時南粵相呂嘉反秋命衛尉路博徳爲伏波將軍討之得嘉爲臨蔡侯又吳王濞兵敗亡走東越東越鏦殺吳王盛其頭馳傳以聞魏文帝紀帝聞備兵東下與權交戰樹柵連營七百餘里謂羣臣曰豈有七百里營可以拒敵者乎孫權上事今至矣後七日破備書到南史周文育送頠等於建康霸先釋而厚待之孜孝頃猶據石頭多設艦夾水而陣霸先遣侯安都助文育擊之安都潛師燒其船艦水陸攻之孜出降孝頃逃歸霸先以頠聲著南土復以爲衡州刺史使討嶺南未至其子紇已克始興頠至諸郡皆降遂克廣州淮南子九州之外有八埏八埏之外有八紘八紘之外有八極鮑昭蕪城賦出入三代五百餘載竟剖而豆分魏志注令曰設使國家無有孤不知當防人稱帝幾人稱王魏略王淩面縛水次曰卿特折簡召我我何敢不至而乃引兵來乎司馬宣王曰以卿非折簡可呼故也晉陽秋劉爲荊州刺史咸曰得劉公一紙書賢於十部從事也淮南子日出於陽谷浴於咸池西域傳無雷國王治盧城去長安九千九百五十里淮南子凡海外三十六國自西北至西南方有女子民丈夫民山海經丈夫國在維鳥北其爲人衣冠帶劍南史齊永元元年扶桑國有沙門慧深來云扶桑東千餘里有女國二三月競入水則任娠六七月產子女人胸前無乳頂後生毛根白毛中有汁以乳子百日能行三四年則成人漢司馬相如傳匈奴單於悕駭屈膝受之交臂請和穆天子傳乃膜拜而受注今之胡人禮佛舉手加額稱南膜者卽此也漢書宣帝甘露二年匈奴呼韓邪款五原塞願奉國朝珍南史敬帝太平二年領軍將軍徐度燒齊船舶】

【三千艘夏四月齊遣使通和漢張良傳沛公入秦宮殿帷帳狗馬重寶婦女以千數欲畱居之晉王延壽魯靈光殿賦序靈光巋然獨存趙世家武靈王召樓緩謀曰吾欲胡服莊子趙太子悝謂莊周曰吾主所見劍士皆縵胡之纓漢王莽傳莽好厚履髙冠以犛裝衣尙書大傳防子朝周過殷故墟見麥秀之蔪蔪兮禾黍之蠅蠅也曰此故父母之國乃爲麥秀之歌詩彼黍離離南史侯景東奔王克開臺城門引裵之橫入宮是夜遺燼燒太極殿及東西堂延閣祕署皆盡羽儀輦輅莫有孑遺書太甲先王昧爽丕顯坐以待旦淮南子日經於泉隅是謂髙舂書無逸文王自朝至於日中昃不遑暇食用咸和萬民漢鄒陽傳孝文皇帝據關入立寒心銷志不明求衣泰始晉武帝年號永平後漢明帝年號南史敬帝太平元年起雲龍神武門二年繕廟堂供備祀典漢王吉傳敺一世之民躋之仁壽之域老子上徳不徳是以有徳詩惇彼行葦牛羊勿踐履蔡邕獨斷黃帝樂曰雲門堯樂曰咸池漢書猗頓用盬鹽起與王者埒富揚雄太紫霓矞云晉張華傳妙達象緯左傳楚子使與師言管仲對曰賜我先君履東至於海西至於河南至於穆陵北至】

【於無棣又吳公子札來聘爲之歌齊曰美哉泱泱乎大風也哉表東海者其太公乎又眾仲曰胙之土而命之氏又子犯曰求諸侯莫如勤王又展喜對曰昔周公太公股肱周室夾輔成王詩王命召虎式辟四方三皇本紀女媧鏈五色石以補天斷鼇足以立四極聚蘆灰以止滔水淮南子禹鑿龍門平水土民乃得而陸處後漢謝弼傳爵賞之設必酬庸勲後漢章帝八王傳仰恃明主垂拱受成隋書揚州淮南郡注舊曰豫州梁曰南豫州廬江郡注梁置南豫州宣城郡注舊置南豫州淮南郡安丰縣注梁置陳畱安丰二郡丹陽郡江寧縣注梁置丹陽郡及南丹陽郡陳省南丹陽郡宣城郡宣城縣注舊曰宛陵置宣城郡丹陽郡注自東晉已後置宋曰揚州吳郡烏程縣注舊置吳興郡會稽郡注梁置東揚州陳初省遂安郡雉山縣注舊置新安郡信都郡新興縣注梁置新州新寧郡宋書州郡誌晉安帝始分淮北爲北徐淮南猶爲徐州後又以幽冀合徐靑並合兗武帝永初二年加徐州爲南徐而淮北但曰徐文帝元嘉八年更以江北爲南兗州江南爲南徐州治京口割揚州之晉陵兗州之九郡僑在江南者屬焉故南徐州備有徐兗幽冀靑並揚七州郡邑隋書荊州九江郡注舊置江州揚州鄱陽郡鄱陽縣注舊置鄱陽郡臨川郡臨川縣注舊置臨川郡漢齊懷王傳小子閎受玆靑社張宴曰王者以五色土爲大社封四方諸侯各以其方色土與之苴以白茅歸以立社燕世家成王時召公爲三公自陜以西召公奭主之自陜以東周公旦主之左傳鄭武公莊公爲平王卿士桓公曰我周之東遷晉鄭焉依南史王瑒字子瑛梁元帝時位太子中庶子陳武帝入輔以爲司徒左長史漢文帝紀與郡守爲銅虎符竹使符應邵曰銅虎符第一至第五國家當發兵遣使者至郡合符符合乃聽受之竹使符者以竹箭五枚長五寸鐫刻篆書第一至第十管子禮義廉恥國之四維周禮天官冢宰以八柄詔王馭羣臣漢王莽傳鸞路乘馬戎路乘馬注師古曰鸞路路車之施鸞者也四馬曰乘戎路戎車也漢王莽傳衮冕衣裳句履注孟康曰今齋祀履舄頭飾也出履二寸漢丙吉傳吉曰三公調和陰陽文選潘勗魏公九錫文注軒縣諸侯樂也左傳隠公始用六佾周禮鞮鞻氏掌四夷之樂又象胥氏掌蠻夷閩貉戎狄之國漢王莽傳朱戶納陛注師古曰尊者不欲露而升陛故納之於霤下也文選注朱戶天子禮也史記蔡澤傳不出廊廟書光被四表文選注虎賁言其猛也皆百夫長堯典象恭滔天左傳無或如臧孫紇干國之紀漢王莽傳左建朱鉞右建金戚注師古曰鉞戚皆斧屬漢王莽傳彤弓矢盧弓矢注師古曰彤赤色盧黒色玈音盧孝經夫孝天之經也地之義也祭義春雨露旣濡君子履之必有怵惕之心如將見之詳封始興王詔漢王莽傳秬鬯二卣圭瓚二注師古曰秬鬯香酒也卣中尊也以圭爲勺末書說命格於皇天】

陳武帝下州郡璽書

【詩天降喪亂晉佛圖澄傳劉載已死載從弟曜簒襲僞位後漢書獻帝興平二年三月李傕脇帝幸其營焚宮室郭泛李傕矢及禦前明年正月攺元建安晉書懷帝永嘉五年劉聰使呼延晏等防洛陽遷帝於平陽遇害周本紀命南宮括史佚展九鼎寶玉周禮冬日至祀天於圓丘晉王濟傳設宿部分行有次第陳武帝紀永定元年冬十月乙亥皇帝卽位於南郊柴燎告天先是氛霧雨雪晝夜晦冥至是日景气淸晏管子盛魄重輪六合俱照非日月能乎呂氏春秋水之美者有三危之露漢書太初歷晦朔望皆最密日月如合璧詳梁禪陳詔左傳鄭國多盜取人於萑蒲之澤書戎商必克】

梁禪陳璽書

【書萬邦黎獻共惟帝臣未詳按帝王世紀黃帝於東海流波山得奇獸狀如牛蒼身無角能走出入水則風雨目光如日月其音如雷黃帝殺之以其皮爲鼔聞五百里神異經窮奇鋸牙鉤爪遇忠信之人則噬而食之魏略侍中陳羣尙書桓階奏曰尺土一民皆非漢有佐助期漢以蒙孫亡說者以蒙孫漢二十四帝童蒙昏愚以弱亡髙士傳舜以天下讓支伯支伯遂不知所之張衡東京賦髙祖膺籙受圖左傳僖公二十五年秋秦晉遷陸渾之戎於伊川三傳晉伐驪戎注杜預曰驪戎在京兆新丰縣漢書中山王勝對曰文王拘於牖裏張衡東京賦治致升平之徳漢王莽傳防羣司曰赤煒頌平考聲以律詩零露瀼瀼論衡甘露味如蜜王者太平之應左傳楚子革曰昔穆王欲肆其心周行天下皆將必有車轍馬迹焉史記顓頊紀北至幽陵南至交阯西至流沙東至蟠木動靜之物小大之神莫不砥屬後漢光武紀同捨生彊華奉赤伏符至日劉秀發兵捕不道魏志太祖武皇帝沛國譙人諱操字孟徳初桓帝時有黃星見於楚宋之分遼東殷馗善天文言後五十年當有眞人起於梁沛之間至是而公始起孝經援神契孔子海口含海劉峻辧命論河目龜文公侯之相屈原離騷攝提貞於孟陬注攝提星名隨斗柄以指十二辰者也正月爲陬天官書項羽拔鉅鹿枉矢西流天狼下有四星曰弧合誠圖曰弧主司兵兵弩象也淮南子本經訓夷羊在牧注許愼曰夷羊土神商之將亡見於商郊牧野之地孝經援神契徳至淵泉則黃龍見袁宏漢紀獻帝詔曰炎精之數旣終行運在乎曹氏通考自魏以後始有九品之制以辧官位之髙卑北魏以九品分正從梁分十八班諸亭侯十班詳九錫文】

徐孝穆集箋注卷六備考

徐孝穆集箋注後防

余讀史至魏晉而下未嘗不廢書三嘆也南北朝凡九君皆假唐虞之名行簒竊之舉沿習成風遂成故事故有生生世世不願生帝王家者遂至禪詔出諸袖中朝比肩而暮北面其端肈於新莽而成於曹魏可鄙可痛莫斯爲甚善乎石勒之言曰大丈夫當光明磊落無效曹孟徳欺人孤寡以狐媚取天下也顯令箋注徐庾兩家獨不及禪代諸制意在斯乎吾門徐子大文沈深嗜古見徐庾箋注心焉慕之欲補其闕略蓋以春秋之文美惡同辭陳詩之義勸戒並設且一書之中而箋注家偏有未備俾覽者終茫昧焉有難恝置也於是旁捜博采以附卷末名曰備考而質之餘余謂顯令維世之志也足以立防隅大文論世之志也足以鏡得失各自有當耳昔梁簡文答湘東王書云文章未墜必有英絕領袖之者今以徐子之趣向而又能信好將來縱橫藝苑馳騁志林豈曰孝穆才情僅防宮體而已哉刻旣成因書數言以報之笠水陳銳頴長氏識

