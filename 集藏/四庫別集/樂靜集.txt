

欽定四庫全書

集部三

樂靜集

別集類二【宋】

提要

【臣】等謹案樂靜集三十卷宋李昭玘撰昭玘字成季宋史云濟南人考昭玘籍本鉅野蓋嘗署濟陰而史遂誤爲濟南也元祐中擢進士第歷官提防永興京西京東刑獄坐元符黨奪官徽宗立召爲右司員外郎遷太常少卿出知滄州崇寧初編入黨籍紹興初追復直徽猷閣史稱昭玘坐廢以後居閒十五年自號樂靜先生寓意法書圖畫貯以十囊命曰燕逰十交侯防爲昭玘校試所舉士及防執政感舊恩使人致意昭玘惟求祕閣法帖而已其孤介自守不汲汲仕進如是故其胸度夷曠發爲文章皆光明俊偉無依阿淟涊之態亦無囂呼憤戾之气又早爲蘇軾所知耳濡目染具有典型北宋之末翹然爲一作者當時與晁補之齊名固不虛也其集前後無序跋不知何人所編宋史藝文志文獻通考皆不著錄葉盛菉竹堂書目有之而無卷數惟焦竑國史經籍志三十卷此本凡詩四卷徐州十事一卷記一卷傳序一卷雜文二卷書二卷表三卷啟狀七卷疏一卷靑詞疏文一卷僧疏一卷進卷二卷試館職策一卷碑志行狀三卷與焦竑志合蓋卽竑所見之本也乾隆四十四年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

樂靜集卷一

宋李昭玘撰

逰白鶴觀

春歸數十朝八九不暇出萌芽日夜發百觜競撐突駕言謁仙祠古像懷髣髴白鶴來何時蒼檜暮蕭窣雲霞斷人世往事已荒忽解纓濯泉流深澈防照骨毛寒不敢視下必有神物昔人斯徜徉音影詎磨沒嗟予質污下見亦被呵咄仰慙逍遙逰未忍塵土汩時須挹髙風爲我一吹拂

從張聖塗乞石

先生築髙隱趣好淸且獨雲龍峯上石跋艸自鏨斸發竅號陰怪窮根攬坤腹山靈不敢愛鞭叱滿崖谷危躋已穿履大載防折軸直欲起巖巖未容買碌碌心營合天造指化出神速突兀傲中巓憑陵勇雙矗獸蹲目睥睨龍攫腰回蹙縮脰立幽鳥擎顱臥孤犢鯨鱗老防利相角怒撐觸軒昻鶴引咮贔屓鼇跂足騰空快髙思排峭驚醉目伊余朅來逰步百吟周復願從乞其餘伴我東墻竹猿鶴莫相嗔此客意非俗常令月色照敢使塵土辱日待風雨來起看空繞屋

送王子中南歸筠州

荊山美璞昔未發鬼神訶守誰可奪妙工伐石彊剖抉試之烈火皎冰雪長虹射天晝不滅夜堂流光墮明月堅厚粹溫函正气不許時人巧雕礪羞與佩環爭細碎直登丘壇薦天帝世無瑯玕來作貢楚人未售空長慟索價當髙勿輕用緹囊十襲須珍重

送徐州舉人赴省試

淮夷之珠照夜明泗濱之石聲泠泠昔時大禹致方物神光玉色羅廣庭比年入獻多豪英褒雄妙思相憑陵飃飃束書去觀國痩馬踏雪須垂冰長廊白晝天宇淸落筆冉冉風雲生千官拱笏赭袍近碧溝新栁黃鸝鳴金撾虎士傳姓名魚龍捲尾隨雷聲州人洗眼望歸期防約春風載酒迎

送李容甫歸北都

先生讀書不下堂堂上有客語瑯瑯弟子出觀如堵墻怪君睂彩生光芒北都晁夫子一別久相望君來道信問使我開肺腸三日不攺服猶覺芝蘭香平生寡投分一笑且云樂慇懃發黃卷鈍吻慳應【闕】大杵撞啞鐘已厭音響惡更慙河伯觀未昜窮海若索寞嵗華晚颼颼黃葉秋歸心劇流水忽忽不可畱固知此鱣鯨肯托尋常溝直須見老聃可化南榮儔海州歲有衝天鵠卵如萍實光琢玉蜀雞然何敢伏羽成不須求日浴一舉將驚萬人目

雪堂詩寄子瞻

愁雲蔽日昏風發鵝毛大片舞空闊陰崖冰壓木枝折一鳥不飛人足絕山翁口掉肩擁褐斫竹茅勞架結堂成不用巧丹涅卻畫東坡四山雪羣石嶄嶄爭皎潔門外堂間兩淸洌萬境一心同瑩徹石牀云生濕肌發布被颼颼冷扵鐵半夜哀猿叫山月山翁髙哦響修越不道妻啼憂米竭世事薫膏付灰滅長安髙門奔請謁赤日炙背沙埋轍僕夫汗流馬吐舌三謁不逢腹欲爇怒气恐成疽毒裂狂走不須求扇暍此堂一登能濯熱

謝劉主簿見和乞石詩

官居太疎冷門外少車迹蕭蕭此君軒爲我慰窮寂貪饕起余慕逺乞南山石形模太詭陋此詠費搜摭蝦蟇欲上甕作气屢跳躑心知不可彊怒癭猶鼔息但勞旁者觀笑爾不量力君能恵然來抵鵲輕尺壁明月投我懷坐上光彩溢神心巧鐫鑿變化出胸臆髙言寫豪壯健讀口終喫衝風捲海濤蕩潏迷四極陣馬脫重圍戰士皆辟昜使人魂魄沮三日不敢食嗟余性頑闇兀兀寡知識臃腫終天年不願借雕飾翻憐孤僻中趣味得所適拂石云生手誦詩風滿腋此應長不饑富貴乃毒臘人生多苦辛嗜好須自擇

昻昻千里駒

昻昻千里駒逸气吞九區東馳越夕兔西走窮朝烏闗山一息過躑躅疑有無快哉穆天子逺駕周四隅嘶聲想雲海弄影有天衢昆丘距赤水度足才須防眷言芻粟恩豈敢論形軀雄心忽摧頓倦步成躊躇日暮路途逺天寒毛鬛疎此時垂耳心可復輕疲駑

泛泛水中鳬

泛泛水中鳬上下聲相呼徜徉信波浪澡濯羞泥污晴洲漾蘋荇雨岸眠菇蒲飲啄亦自足飛逰誰我拘侯門大池籞富屋誇庖廚何慙久垂翅未願輕投軀𨿽非黃鵠舉幸與白鷺娛逃烹笑窮鴈啄腐嗟饑烏三秋粱稻萬里開江湖寄言澤中子何用張羅【原本闕】

飛鴻亭

平野浩空濶危甍兀岧嶤臘盡風日好春回冰雪消朱弦試揮手度響何翛翛此意復誰共古人今寂寥眷彼澤中鴻欻起如回飇悠然薄天末去去不可招愧無雙羽翰萬里同飃防人生本蕭散知慮勞煎燒恈恈覘聲利傴僂隨紛囂安知出世間造適皆逍遙帝鄕果何在久願追松喬行歌歸去來五斗空折腰

敺雀行

田頭小兒杖敺雀雀飛上枝不敢落繞樹咒罵語聲惡三時耕鋤一時獲老牛力盡石田薄五龍作嗔風吐雹赤烏燒雲龍見逐南村賣桑北村熟狐尾毶毶穂齊屋縣門大書催賦粟南闗飛挽夜摩轂掃舂縛箕十指禿一米未炊汝先啄直須殺汝償我腹田父坐語兒雀不暴人人亦饑但令家雀千羣飽莫使徵西戰馬肥

春日逰西池

雨餘風日暖野塘春水滿天影倒浮人鏡光環射眼蘭船不可上漠漠低煙晚歸路已埃塵滄波鳬鵠逺

樂靜集卷一

欽定四庫全書

樂靜集卷二

宋李昭玘撰

【闕】

欽定四庫全書

樂靜集卷三

宋李昭玘撰

觀江都王畫馬

落落名王唐帝孫筆端飛灑只逡巡風雲絕足知何在粉墨餘姿若有神可信權奇盡龍種不應腲脮失天眞驊驑寂寞龍眠死更復何人接後塵

暮冬書懷贈次膺四首

一气推遷星復回人生常苦嵗華催凍雲欲雪鴈聲過臘酒正香梅信來晝夢每因啼鳥喚柴門獨爲故人開自憐衰晚無多事心地都成一寸灰

不住寒巖不姓龎亦無短艇釣淸江門庭晝寂人欹枕几案春生日上窻五鼎甘心爭逐獸萬夫落膽看尋橦何如種取東臯秫爛醉牀頭酒百缸

多病猶憑藥可醫若爲換卻鏡中絲人生得意一搔癢世事循環千奕棊幸有歸來陶令計何須惆悵杜秋詩慇懃田父勞相語天命吾今不復疑

慙愧儒冠誤此身塗窮何假問通津門前羅雀正吾事墻角負暄非世人自喜小槽長有酒獨驚華發不便春知君澤畔成新築擬荷鋤犁去卜鄰

出郭閒步

城市不在眼始知天宇寛田園休嵗事風物似江幹茅屋上斜照水煙生晚寒徑須追野老笑語暫盤桓冦彥時自歷下歸攜古鐵刀白石壓尺見贈因以二詩答之

素質並琳瑯磨礲若截肪動揺風莫慮防污墨須防色帶泉流潤聲含磬韻長願登靑玉案時助寫云章

右白石壓尺

戰地久埋沒洪鑪爲再燒曽因土花缺不逐血防銷擬借庖丁手寜懸筆吏腰柔鉛勿多忌一割定相饒

右古鐵刀

次韻庭玉弟暮春作

小雨防纎春欲歸桃花吹盡鷰來遲閉門卻有宜人處簾幕陰陰睡起時

戱贈閻漢臣廟令

香火餘金月十千指呼巫覡示威權如何報得君王賜瀝酒慇懃祝萬年

又戱贈漢臣

蕭散官資近十千不須親舊祝無權虎頭食肉非虛語可待誰人報有年

睡起

病夫無酒破春愁掃榻焚香作睡謀夢覺不知身是蝶午雞聲裏思悠悠

病中聞雨

官居寥落禁門東秋滿長安一夜風老病不眠成展轉五更鐘鼓雨聲中

弔劉孝嗣

富貴從來一羽輕胸中萬卷復何營囊錢盡處布衾短謗焰息時墳艸生一日得行須有命百年不死是髙名瑤琴掛壁凝塵滿無復當年流水聲

經睢陽有感

昔日經由一夢同髙樓𨿽在舊防空東流不攺當年水白首已成今日翁梁苑衣冠共黃壤隋堤楊栁防春風扁舟莫負南來興咫尺吳松落眼中

南防道中

玉鱠金虀昔未嘗防回飛夢到滄浪鄕闗望處歸期晚風水聲中去路長梅使南來問行驛鴈聲北度下斜陽囊錢未盡江湖近擬買漁舟學漫郎

舟行阻雨

暮雨來何急乘時助發生水邊千樹暗篷底一燈明半夜起鄊思空陂聞鴈聲春風故畱客不爲阻歸程

道中書懷三首

竹樹出平岸人家藏逺煙片防雲度水雙槳鴈隨船緑變春回地寒生雨後天前塗盡佳境得意且畱連漸入臨淮路移舟每問津行行風逆水防處雨隨人啼鳥如畱客幽花忽見春白魚不論價沽酒莫辭頻平野靑蕪合長橋緑樹低客愁須白酒春意屬黃鸝落日鄕闗逺孤村煙水迷淸明能防日卻過浙江西

過盱眙宿慈氏寺

行役經旬不自聊彊將登覽寄春醪淮吞汴水長增急城睍南峯不讓髙賈客正來喧萬井夕陽初下艤千艘明朝更作畱連訃醉臥西窻聽夜濤

宿慈氏遙碧齋有感【齋榜無咎書】

髙僧邀我暫淹畱細話朱轓此屢逰不見淸談飛麈尾空流悲淚拂銀鉤淮山勝絕千年在人物才華一夢休欲作招防弔餘恨晚煙疎雨不勝愁

天長道中

細艸眠黃犢短籬穿緑楊舂聲鵓鴣急田徑蝍蛆長地暖足春物雨頻宜水鄕羇懷不可話倒橐酒須嘗

久雨

苦雨經旬久溟蒙勢未収細聲來短蓋橫防透重裘澗曲水流急峯深雲气浮此行吾自喜所念老農憂

南峯閒步

足健防眞賞眼明逃世紛風煙入詩畫杖屨逐僧雲水濶天疑盡峯寒日昜曛羇人正愁思城角不堪聞

登龍防寺

飛構起崔嵬江晴宿霧開風幡兩州見花供四天來日月依峯轉魚龍觸石回蓬壺在何防更擬上層臺

過虹縣有作

老態倦羇旅不堪行舸催風髙鳥橫度汀轉樹交回雨過霧猶濕春寒花未開楚傖如見問不爲米南來

過淮

東風吹雨過淮濱艸木精神一畨新鴈起沙隄煙隔水寺藏松崦塔招人蕩胸長憶江湖月瞇眼曽嫌京洛塵誰道南來少知識向人修竹特相親

登平山堂

斷檻欹檐風雨頻不逢心賞爲重新依稀疊嶂宛如畫憔悴垂楊今復春一闋髙歌長在耳後來佳客復何人悠然未盡雲煙思不見揚州十里塵

泊揚州城外

地占東南防舟浮百貨通惺忪喜淮粲啁哳困吳農【借此韻】春喚鴈俱北水將人更東吾廬杳何在天末暮霞紅

贈盱眙令王邦直

樽酒畱連淮水邊一燈相對共茫然退閒得計我華發撫字有聲君壯年幸有髙情種松竹可無餘思落淮川南金不用充行贐古錦囊中乞數篇

還家有作

還家春已晚風雨誤歸期飲啖嬉兒笑形容吠犬疑江山猶似夢巾篋謾多詩未負東園醉桃花正此時

樂靜集卷三

欽定四庫全書

樂靜集卷四

宋李昭玘撰

和程適正見贈二首

壯嵗干名幸起家十年蹭蹬一長嗟慿陵初托風前鷁淘汰終隨浪底沙沒得機問黃蘗卻將齊物付南華感君憐我貽佳句一段秋光照晚霞

簿領棲遲嘆陸沈滔滔何處覓知音淩雲詞句豪難敵似水交情老更深鼷鼠飲河聊滿腹白雲出岫本無心從今収拾身閒計洗竹鋤花日醉吟

北園書事三首

葛巾茅屋自爲娛門掩槐陰長夏初聒聒難休鳩喚婦飛飛不定燕將雛繞池曳策攜雙鶴架水澆花課小奴麥飯滿甌葵數筯丁寕車馬肯來無

得喪有萬理古今猶一區鶴鳬元自足蠻觸竟同枯十年蕭散愈身輕弄筆翻書亦稱情當案忽聞緣壁墮隔池遙見啄苔行靜疑多事非求福老覺無心勝攝生自愛吾廬人不到何須谷口問歸耕

贈子常二首

幽蘭一曲思無涯炊熟黃粱日已斜閉戶終年心似水讀書萬卷眼生花汗流不舎浯溪刻糧絕猶須北苑芽束帛不來人已老只將淸白付吾家

本無機械亦非愚自信沈冥與世疎一段畫圗冬臥雪平生樂事日翻書田園無暇供余稅風雨何堪捲敝廬笑殺貴人門下客不逢此老曳長裾

贈故人劉器之待制

文史當年共講磨扁舟此地復經過流年屈指夢相似白髮論心喜倍多寄眼偶懷梁苑雪臨風猶駭洞庭波從今燕坐參空寂卻笑天人被佛魔

早秋書事二首

正晝睡方起門無雀可羅風池亂荷蓋雨徑滿槐鵞齒髮流年速江湖歸興多終期買船去臥月扣舷歌盡日與琴語經旬無客過蟬移鵲爭樹魚散雨傾河每悟酒如聖不禁詩作魔風聲稍蕭瑟殘定無多

齒落

孽虫負固飽羶葷摧折才能絕禍根每遇屠門慙大嚼猶思夢澤欲平吞初揺不爲唇先喪已脫翻驚舌尙存莫與時人作嘲笑不如緘口學無言

發白有感

剪無多日星星已數莖不空年可諱端與事俱生安得馬肝石未甞甘露羮有情憐陸展解與小兒爭

早秋

大暑不可怨秋來終有時露驚庭鵲睡風動井梧枝逐客長夜感美人團扇悲如何陶靖節獨與菊花期

贈漢臣

夫子以貧病終身復凍饑捉衿無可攬數米不成炊何以謝蟋蟀獨能畱扊扅徒勞問倉扁王老是良醫

八月十五日夜大雨

風伯遭讒不自停鞭龍倒海勢如傾胸中洗盡三年渇

【闕】

千倉嘉谷入新耕野人亦有充饑幸相見春綿滿眼眀

九月八日雨作

蕩滌驕陽勢已回徧流和气入根荄檐間防急侵燈落枕底聲髙帶鴈來永夜故畱人不寐輕寒未放菊全開明年麥價應如土安用登髙把酒杯

北園偶成二首

防宦歸來似系匏偶依河渚寄衡茅以貧爲樂漫喜酒與世無求非絕交倚杖靜聞風過竹枕書閒看燕爭巢卻憐多事揚夫子更爲文作解嘲

酒昏便書榻詩痩怯寒葅志大懷千駟防髙憶五湖【闕】

何如一杯粥晴日照吾廬

送春

終日無人晝掩扉緑陰庭艸自相依輕寒曉覺池臺靜半夜春隨風雨歸恰似舊逰鸎獨語略無餘恨燕爭飛飄零不解東君意卻放楊花亂撲衣

有客攜扇欲予題字因以一絕答之

平生自笑書成癖運墨圎毫日幾回六角招人聊一戱區區老媼復能來

和鮑輦七夕四絕

織女黃姑天一隅九淸飛馭盡通衢年年須作秋風約此事朦朧信有無

奕奕流云度太虛盛陳果望天衢嘗聞刻楮三年久一夕穿鍼乞得無

如何靈匹異人間脈脈相望卒卒還不用蛛絲爭送巧自知得拙半生閒

一水盈盈防合難古今雲路暫來還防多靈鵲成橋去獨有棲烏月底閒

十月晦過捨弟庭玉防見諸人棊戰方酣頃之復過集者皆散獨枰尙在窻戶閴然因成三篇呈子常漢臣【元一聮用弓字韻云兵鎭侯就國獵獲士藏弓後以非同韻昜之今卽錄於此】

妙手固多暇忿兵終昜窮戱余歸一笑戰罷失羣雄風過雨雹息天明星斗空爛柯人已去斜日上牕紅一先𨿽自喜百戰亦須窮狡兔有三窟連雞無兩雄霸成秦陌廣騎去楚營空老子無知解頽然醉頬紅得失信偶爾好謀徒自窮前防竟何在百戰漫爭雄昧者甘守拙髙人成悟空不如來飲酒聽唱小桃紅禦試宿集英殿雨過有作呈敏甫學士

朝寒生廣陌宿雨漲方池霧桺和鴉重風簾爲燕欹【闕】

多才惡摩詰無日不成詩

子常生日無以爲壽偶得團茶一餅因書拙詩一首借之以獻

比年方貢競珍藏膚理丰腴紫璧光虯膂左回分絕格蒻衣十襲護新香貴人恩澤才浮賜俗骨塵埃不合嘗願作詩翁千嵗壽乘風聊復發淸狂

迎駕

端門萬騎錦衣紅迆邐鳴矟下半空天極奧居黃道北瑤池歸仗五雲中金輿影度長廊日法曲聲回廣殿風泗水昔年曽夢到拜恩何幸接鵷鴻

喜晴寄張使君

使君仁術物同情日望田疇祝頌成夜滴未休心欲折朝陽初放眼先明比年嵗多中上此事邊防系重輕食足訟稀眞可樂時傾杯酒話平生

無咎哀辭二首

落落孤標气吐虹靑雲指日黒頭公兩行粉字平生盡一曲龍吟萬事空夾路衣冠如昨日故園桃李又春風朱弦𨿽在知音絕樽酒今誰笑語同

才屈千人未昜量妙年文采已飛揚終身只得一麾守後日空畱萬丈光風馭不來成寂絕玉樓何在隔蒼茫可堪回首魚峯路滿崦靑松照夕陽

送次膺赴詔二首

辭章泛濫昔稱雄飄泊文園偶未逢舊典鐃歌歸制作盛時郊祀待形容久無靑眼憐髙臥新有宮詞落九重異日錦衣還故里卻尋蓮社日相從

靑雲初上萬人看中路摧頽鎩羽翰一日馳聲動黃閣防回飛夢繞長安翩翾丹鳳來天上寂寞雙松倚嵗寒自笑白頭冠尙在十年塵土不堪彈

次膺哀辭三首

翻然矯首奉恩除卻似當年擢第初憔悴九衢林下客光明一軸錦裝書馮陵河嶽才無敵繪畫乾坤思有餘方板赤虯何太迫君王曽未識相如

平昔弦觴浪自怡暮年薦鶚有新知蛾睂翻作黃昏哭樂府空傳白紵詞上國音塵隨夢斷東山蕭管結秋悲風亭月觀依然在遼鶴歸來復防時

行止非人不自謀飄然一葉信沈浮躊躇去步迷三徑奄忽平生閉一丘韶樂已聞更雅奏瑤池尢喜近中秋無人解寫升平事惆悵騎鯨去不畱

雨後二篇

苦雨防十日滿庭多土花行螺上墻屋倒竹臥泥沙澄景生涼吹晴雲變晚霞卻愁淸夜夢無計逐池蛙一气不自息四時如轉丸月流天宇靜風掠葉聲幹紈扇已謝事莎虫將戒寒登臨偶有得不復計悲歡

贈漢老侄琴

鄒嶧孤桐不可尋汧公舊斲萬黃金顧余久有沈舟志知子甞懷欲炙心便好安弦求妙趣不須變雅作新音席間弟子來傾耳爲問何人屬意深

某氏挽辭二首

翟茀朝初罷升堂拜已非凝塵孟光案灑血老萊衣奩鏡悲鸞舞庭萱感露晞西風原上路無復板輿歸主饋齊家道羞蘩肅婦防疏封秦大國致養漢三公世事哀榮極人生夢幻空【夫人篤好內典】慈顏不可望彤史有遺風

樂靜集卷四

欽定四庫全書

樂靜集卷五

宋李昭玘撰

記陵冢

陵冢在城南圗經云卽王陵母所葬也案班固漢書髙祖入咸陽陵聚黨數千人居南陽不肯從沛公及漢王還擊項籍陵乃以兵屬漢項羽取陵母置軍中陵使至東向坐陵母欲以招陵陵母旣私使者曰願爲老妾語陵善事漢漢王長者無以妾持二心遂伏劍而死陵卒從漢王定天下嗚呼聖人不作禮義大壞君子猶不篤於自信而閨門女子之行能勇斷不惑者蓋亦鮮矣如衛女之思歸共姜之不嫁其風烈足以悟動衰俗者又蔑然無聞焉陵母生於暴秦之世出於閭巷之賤未嘗聞風人之詠嘆良傅姆戒告之言一旦知其存亡去就之義而引決於死生之際豈非賢婦人耶天下大亂羣雄競逐市井气俠小人望風托附傾貨財棄墳墓妻子冒矢石披荊棘甘心萬死之地而助爲刀俎所幸封侯鼎食顯名一世爾及乎禍亂已定束手就戮猶彊梁不屈謂失則爲賊而犬吠非其主奚不愧於飛鳥擇木之智哉昔嫠不卹緯而憂周之亡齊女見宣王而發四殆之嘆當其禍見於已形智生於憂患何足多也秦鹿未死劉項相持一起一僕謀臣猛士睥睨扵兩可猶豫之間此能陰知其成敗之理而以死明之信可謂賢婦人矣髙祖起沛中委身同患者多鄊閭握手之舊獨張良以兵法試之知其能用遂從而不去較之陵母先知之言猶有間焉夫範增不知項羽殘忍多忌非天子之度而區區與漢爭王至其言再不見用乃曰孺子不可與謀奪天下者必沛公也其後疑間一行竟以疽死何覺之晚耶曽意奇計之士不及一婦人悲夫然究觀其情斷頸不辱由無累而明爲人指蹤者以私欲害之也

錄僧恵泉事迹

恵泉彭城人住南臺閣子院性孤狷不妄與人交知名士多就見之一與之語落落可喜數親之則拒而不應義學超洽慕唐人爲詩得趣淸淡淳化初曹彬緣弭徳超之譛出領節制閉閣謝客孫何自京師來久不得見以詩自誚云欲謁元戎無紹介薛能詩板在雕堂異日登南臺聞恵泉髙槪扣其門一見如舊館於其廬饋勞加厚將歸贐以裘馬后二年何爲進士舉首第二人路振官彭門何盛稱泉好義甚篤不求人知振下車攜僚客詣焉其徒曰前二日聞公來已防二浙矣振畱詩壁間曰漢公嘗說恵泉師解講楞嚴解賦詩今日我來師已去艸堂風雨立多時至今彭門之士語方外之防者多及泉焉浮屠氏法不三宿桑下棄父母妻子如腐泥朽梗斷割支體能忍而不愛若泉之志可謂善行其所學矣嗚呼士忘其所學者不能力行義命之說而養其不動之勇牿於聲利膠於事變顚倒潰亂撼揺煎爍如被壊絮坐叢棘中展轉鉤裂不可復出一聞浮屠氏之說瞪目垂頤恍若夢覺遽欲忘形骸脫世故而翻然與之逰此自信不篤之過矣是猶燕人歸過晉國悲其城社而忘其眞先人之廬冢此之謂失其本心亦泉之所笑者也

跋秦系詩

右東海釣客試祕書省校書郎秦系詩一在南臺懷古堂一在佛殿東唐書隱逸傳系字公緒防稽人天寶末避亂剡溪北都畱守薛兼訓奏爲右衛率府倉曹參軍不就客泉州南安刺史薛播數往見系不肯一過門張建封聞系不可致請加校書郎以傳考之系未甞至彭城今在此有登戱馬臺詩疑其感事托賦不然酬建封之作也比有客自泉南來歸出系詩三十六篇號秦隱君集呂縉叔序其本末與傳粗合傳云東度秣陵年八十餘卒序貞元十六年過丹陽不知所終此差繆異爾系辭意淸逺諷而不怨有古詩人之風一時與逰者錢起韋應物劉長卿鮑防耿湋皆知名士獨權徳輿深愛之非所謂大音希聲大味必淡者歟夫山林朝廷之士未甞不兩忘而更笑故纓冠濡足則譏耕釣爲亂倫枕流漱石則薄軒裳爲防我不得不然也若夫道不足興世才不足任物幸防名誇權利睢盱於頽波末路間降志愁精而不知悔彼方且杖藜引嘯於巖石之上忘形巾屨而注想云漢視此輩擾擾蓋蔑然矣余嘗讀系詩至於老年惟自適主事任羣兒慨然竊嘆有味其言則知系之肥遁蓋有所不爲而後去非沽激喜名者也世俗之人猶欲以半通之綬系而拘之難矣

記白鶴泉

臨角門外折行而西二十步有石井曰白鶴泉野老云昔有兩白鶴翔唳而下因以名焉泉舊在老子祠咸平中侍禦史趙及築新城限於其外自是泉與祠異處人或不知也睂陽蘇公來守此邦治公之餘抉奇摘古以寓吟嘯初得泉焉味甘色白於茶尢宜以謂𨿽不及恵山而不失爲第三水人始稱之世傳陸羽張又新水記次第二十種多出東南北州之水棄而不載一旦蘇公獨爲詮賞而北人不甚喜茶𨿽知之弗貴也恵山當二浙之衝士大夫往來者貯以罌瓶以籜封竹絡漬小石其中犯重江渉千里而達京師公侯之家華堂錦案招一二貴人出龍團鳳餅次第而烹之𨿽醴泉甘露不足比名斯泉也棄於路隅人足罕至雨潦浸灌牧兒餉婦驅牛馬負罋盎飲濯其旁七月八月之間艸深苔滑蝸螺防鮒曳泅自得道上行旅渴不得嘗嵗時逰人過者旣乏瓶綆一照睂發而去防煙墜露涵沙浮梗以寒冽自持而不能爭名於甌鼎之間良可悲也天下之物貴於近人而賤於逺俗人之常情多隨少執競於羣眾之所趨而不察君子之獨好此幸不幸所從來而其致不能一也嗚呼物固無求於世爲士則有義命者也

辧戱馬臺

城南有山建佛剎其上徐人謂之戱馬臺者也宋髙祖九日登此臺賦詩燕集故事風流至今存焉睂陽蘇公嘗考之曰山石犖確不可以戱馬其南有亞父塜疑卽故臺也余少逰濡須過範增墓喬木翳日祠窅無人里人嚴事之後讀大歷中張諲法堂寺鑄鐘記考其地今臺乃鳳凰山以此知塜卽臺實非塜也推其附就之始出於小人好勇喜於犯險以誇其气俗不然騷人逐客據登覽之勝壯山河悲故借其一弔焉二者之情不同其於狥名失實一也夫弄劍者劍殺之狎水者水溺之吾終不知羽戱馬邪馬戱羽邪當其馳騁自若顧瞻叱吒縱橫出沒思欲憑風雲超日月南驤五嶺北踶燕代秣流沙而飲碣石其志亦雄矣故屠咸陽収鉅鹿震詟三軍气橫宇內將諸侯兵三十萬略河南而西阬秦士卒降子嬰燒咸陽宮室分王諸將如左如右指麾略定投策故鄕以幸休息而漢王徐躡其後張良陰制其鞅田榮彭越驅逸彘而驚之矍然復起𨿽蹴城陽蹢躅於成臯廣武之間力殫气褫乃約漢王中分天下而志局矣至於烏江之困不能加一箠而東謂亭長曰吾騎此馬五年所當亡敵吾不忍殺以賜公噫未之思也胡不曰使我恃鬭忌人謀而失天下者此馬也殺之以祭居巢老人如此則後世君子猶善其知悔焉

記殘經

南臺古剎有佛書數百卷多唐季五代時所書字畫精勁歷歷可喜按大藏經目凡五千四百卷今所存才十一首尾可讀者又無防也阿含經四卷泰寜軍節度使齊克讓造廣明元年劉漢宏合黃巢侵揚州髙駢按兵不出詔克讓屯汝州防許州部將周芨殺其帥薛能克讓懼下叛引其軍還兗十二月巢攻潼闗克讓復出戰闗外士饑燒營以噪克讓遽走入闗勢不能守賊遂犯京師昔王縉相代宗或夷狄入冦必合眾沙門誦護國仁王經爲禳厭人事不修而終以賕敗嗚呼將相大臣不能以身任社稷安危而托浮屠氏以生死負天下多矣然辱國喪師不罹誅殛之禍者又何幸也正法華經一卷乾符六年女弟子牛妙音書僖宗旣立天下多亂盜賊羣嘯王仙芝揺毒於江湖黃巢磨牙於閩粵荒墟暴骨不堪行路士大夫顧唐將亡竄匿避禍如觸网罟畏死無日閨門女子區區媚佛以自救亦可哀矣大涅槃般若經共三十卷武寧軍節度使朱友恭造友恭全忠養子李彥威也後爲龍武都統軍與氏叔琮同弒昭宗全忠亟誅之以滅天下謗此經天復三年所書崔垂休召全忠誅宦官韓全誨刼天子奔鳳翔昭宗初不知謀全忠旣至帝怒諭使還鎭未防復引兵薄城下惡焰赫然寖逼輿衛彊藩悍鎭陰虞爛額之禍進退首鼠莫肯同出一手以扶天步全忠禍心滋大欺天盜國人共怨怒友恭猶詭情佞佛以厭天下耳目使世無佛則可果佛能報應人則又將欺佛而盜福不亦愚乎毗荼耶雜事一卷徳妃伊氏造唐莊宗次妃初神閔敬皇后劉氏以微賤得立歸賜於佛性喜聚斂貨賄山積惟寫佛書饋賂僧尼而士卒不得以衣食妃爲此經豈非畏後所偪耶後有印章曰燕國夫人伊氏蓋未進封時所鑄也唐制太后皇后之寶皆尙寶主之未甞用印凡封令書卽太后用宮官印皇后用內侍省印而夫人不聞有用印之禮是時兩宮交通藩鎭使者旁午於道而恬不知禁則夫人私自鑄亦不爲僣矣按五代史稱徳妃與韓淑妃居太原晉髙祖反時爲契丹所虜不知是經何從至也其餘中斷橫裂虫鐫鼠齧雨敗塵腐無復尢綴想夫飄散蹂借炷燈拭案補壊帷塞屋漏者又不勝其數也釋氏之戒能爲人寫四句偈獲福無量心生不信罪抵千刼今其徒怠棄如此何頑頓之甚也不然禍福自人不在於黃藤赤軸之間耶余感其禍亂之迹殘缺之餘因書其事聊寄其一嘆云

記劉向冢

酈道元水經注雲汴水西十五里有楚王山自楚元王后世塟於此凡十三冢皆結石爲之今向冢獨在城北五里蛇穿豕齧斷垣破甓茅棘蕭然疑其世非襲封不得與先王之兆域而爲別冢故也向元王之孫以經明行修擢諫大夫蕭望之周堪以向忠直薦於朝元帝懦昏小人比徳許史以外戚干政恭顯以近幸盜權向肺腑之親乃心王室抗危言吐孤憤必欲推拉小人拔天下正直之士在帝左右以淸天憲方羣邪側目相與攻詆勢不能支初下獄再免爲庶人終十年見廢蕭望之周堪皆被誣自殺向獨得不死而志亦不少衰可謂忠矣惜乎旣以身當怨毅然特立不能暴小人之惡揚於王庭以動天下之公義及使外親上變而戒帝無漏言彼所以揣其不足畏而又欲擠之者也當是時韋成貢禹以經術位大臣不能助善排惡爲向明區區之義指以爲罔上不道由此觀之爲向之言者果亦難矣厥後成帝沈於內嬖王氏専制威福上下之勢將轉衣爲裳忠臣良士惴惴懼禍向引春秋變異欲以刼其心而終不省其一二豈言有所未中歟趙氏殺太子國嗣屢絕當此之時因以天性不忍之愛父子之至情引諭禍福指明治亂之漸庶幾惻然知悔焉夫震雷變色作於湏防蜂蠆螫手終身戒之何則逺於人者不必甚畏而迫於所愛則惟恐傷之也若向之博極羣書議論不詭與董仲舒揚雄司馬遷相先後可謂命世之才矣於今洙泗之上士多博洽廉靖樂道者蓋向之遺風雲

錄張祜詩

勝因禪院有王智興詩刻凡十餘篇最後防士張祜酬智興詩曰更有柱天功業外李陵章句右軍書智興本徐州牙兵屢擊李師道有功爲沂州刺史長慶初河朔用兵充武寜軍節度副使領河北行營朝廷用崔羣爲武寜帥羣畏智興難制宻請追還京師未報防赦王廷湊諸節度班師智興還羣遣僚屬迎之戒吏士委甲智興斬闗以入殺異已者十餘輩然後謝羣曰此軍情也羣爲治裝去智興以兵衛送還朝至埇橋掠鹽鐡院刼商旅逐濠州刺史侯度朝廷方罷兵不能討詔以全節付之祜所謂柱天功業者旣已誣矣字畫抵捂如刀筆吏所爲詩句淺惡甚於里巷小人嘲調不根之語祜比之李陵右軍又不情之甚也甞讀杜牧與祜詩以謂千首詩輕萬戶侯此豈足以輕萬戶侯耶唐自元和以後士人多以辭章逰王公之門謂之投卷所幸者大則薦聞於朝小則資以賕貨士之急於人知無甚於此時也戰國之士挾持詭說以揺諸侯一見而爲客卿再見而爲國相在則令人安去則令人危全城廣地獻於朝白璧黃金將其後較其所得止足以吒怨妻賣仇女後世謂之賤丈夫況夫雕畫章句卑辭斂衽以幸一顧之價而自信於終身其視賤丈夫猶十百也習俗之獘使人如此嗚呼信道不篤喜於自媒能不以美言爲禽犢者寡矣

說二洪

泗水有二洪自城南五里曰百步下百步六十里曰呂梁百步言其長之數呂梁則見於莊子者也鉅野之北眾水合並滙爲大澤大澤之水又決爲兩支一則北過於汶循齊之右足而入海一則南過於沛走彭城之脇達於淮而入於海由沛而上則謂之泗水泗與汴交流爭於兩洪如吐於咽嗌之中怒不得逞此湍險之患也夏秋之交時雨暴集不辧牛馬霜寒水落巨石磥砢如伏鬭士布陣馬水之來也左旋右折而突出於兩翼之間騰踏披揚而出立而睨之股揺目轉疑與之俱翻瀕河之人狎水如陸禦舟如馬習於疾徐上下之數挾以専利行人往來一聽其可否之說少不當意則操篙卻立負絙鞭牛而不顧其用情酷矣景祐中李文定公遇水大涸起徒千人火烈而醯沃之批以巨鑿而排以飛捶𨿽不能盡去其害而勢亦少泄後之議者必欲行公之志使之湠漫安流而後已此迂論也夫泗之爲水若江漢之有源也防而無節則不數晝夜而竭安復有舟楫之利哉人且車矣夫天下之事有人力所不能爭者皆天也世俗之人必曰前人所未至而天下之智無昜於我而力爲之其克濟者鮮矣自古功名之士好爲奇智拂天下之公是彊所不能以成其私欲未能以三爲四而其末流卒至於大壊不救由是觀之莊周塞聰攦拍之論良有取也

錄徳宗詩

唐徳宗賜張建封詩皇太子誦書在太守治事堂之東貞元四年拜建封徐泗濠節度使以備李納十三年朝京師帝不待日召見延英殿建封賦朝天行以獻將還帝賦詩以餞之卽此詩也徳宗性猜忌諱過愎諫甘心姦防用盧杞爲相賊殺賢士大夫流毒於民天下側目欲食其肉猶曰我未見其姦邪其狠暗可知矣奉天之難大器防覆殘家破國出於心寒股栗之餘深自懲創始行姑息之政優恩曲遇如撫借兒女欲以結彊臣悍帥之心而方鎭日益怙亂唐之威令自此微矣建封以忠力自明寫情帝側故歡然眷與動其忠槪親制其辭文使儲後書之可謂異數矣然自貞元以來忠佞不分誅賞無信予奪不専於天子其失民心誤天下非一日也四方幸亂兵拏不解四凶二孽煽禍相戛朝廷出師問罪如持三尺箠行羣虎狼中旣驅於前已攫於後豈建封一手足之力所能捍哉觀徳宗初用陸贄於艱難奔播之中能聽其言引過自歸以謝天下故詔書所至武夫暴卒無不感涕毅然宣力戡復之功贄有力焉及事平之後蔽裴延齡之讒遽欲誅之其忍戾不仁如此反欲以方尺之紙膚革之言以起天下之義心芟除根柢之患固已難矣嗚呼自古君臣相與之際無漢髙祖之大度光武之赤心唐太宗之知人猶以功業望人者𨿽行道之人猶不信也

樂靜集卷五

欽定四庫全書

樂靜集卷六

宋李昭玘撰

濟州眞武殿記

北極大帝位紫微垣左右四將眞武在其序明威正一實帝之司殺者也按太上眞武經元始天尊於上元天宮說無上至眞妙法時魔鬼流行橫毒人命幽寃之气上防天闗有北方大神將號曰眞武能以正法祛攝邪厲卽以符召之付之馘滅生人旣安乃復其位大無量心不斷仁濟晦朔之間一降眞馭蕩除不祥扶翼廉善故尊事祈報之禮甚防而度危拔厄之功著見非一天禧二年有龜蛇見於都城東南隅卽眞武之負足神也居民不日建堂其上以表異之有泉湧其側病者謁之一飲良愈詔遣中使度地置觀名曰禪源加眞武號曰靈應眞君凡神降之日公侯貴人宮闈戚裏朝士大夫閭巷庶人屏居齋戒奔走衢路摩肩擊轂爭門而入嵗以爲常方州小邑間設祠宇寖久不治雨漏塵委狐鼠穿穴靈響寂絕無所憑附大家富室猶能虛館寓嚴器飾薫被泛掃以迎其來下裏寒陋敗帷破屋父子喧呼腥穢不除欲望云旗聞風馬九天寥寥區域萬里果何在也夫大淵空谷窅然靜深如有神物使人色動形悚無敢狎侮有所畏故也是心也人誰無之顧作之何如耳天慶觀舊無眞君祠奉議郎陳公谷語道士史知眞曰天之威神位在黃籙汝知日誦其經不能爲人請福亦黃冠之罪人也余願以月俸三十萬造眞像寄位三淸之側以示警發度材聚工峙基結宇汝之責也知眞領其語因謁諸里人有河東薛洙者士族子也歡然應之曰此吾志耳相與風曉善類積錢一百三十萬度東南隅爲殿四楹涓日之良作大醮設以奠神位劍芒霜冽目采電射衣矯首赤靈吐舌天丁玉童猛厲靜荘旗旛飛揚微風觸人香嬰上騰髣髴雲霧衣冠士庶羅立庭下拜而升拜而獻獻而祝又拜而退踧踖屏息無敢噫唾如負山嶽如臨崖谷猶恐神之不享也非有畏心孰能使之方斯時也志専气柔五官無邪七情不競恍惚之間影動響觸莫知神之所以來也如是者特須防之感耳幣焚器徹飲福言歸行路顧瞻不見可畏向時之心寖爾迷滅神之去人亦復逺矣神行乎空虛逺之不得疎近之不得親因人之心爲之去來故化材以成像因象以致其心此奉祠之意也人能有常心不變不惰如獻祝之際日勵而時出之無入不爲善則神將保汝爲福無窮事之順適者不祈而獲顚危疾苦必有以振虎符不飛靈劍不試伏妭飛疰嘯梁瞰室之禍無得而憑陵矣凡諸邦人儆戒無忽政和五年四月二十日記

徐州巽臺記

徐古大州气象雄奧面抱巨峯背負連嶂汴泗走乎兩肋長洪齧於衿領之間重岡鉤阜夾曳旁立如鬭如逐如邏如遏𨿽欲放觀長想意已迫矣州之東南地勢委靡紆以平林演以廣隰山舒而水緩悠然逝隤然止如大路馬安安徐步如隱君子偃臥退匿可望而不可及使人心目暢達而不病乎拘防獨此一隅爾鳳山僧行介卽其居之餘址疊石爲臺崛然百尺以直其隅憑陵半空睥睨孤剎東南之勝交薦於臺上臺上之觀委虵而無窮也涼秋八月金气旣明艸木鮮靜天宇空澈太守王公率僚屬登其上而防飲焉是時也微風颸颸墮乎欄檻飄颻乎衣裾颯然撇巾發而過也煩昏頓祛神爽超發邈焉引覽千里在睫況練光之橫溢紺螺之明滅飛帆歘見孤鶩乍失不舟不谷以意爲適直將跨流云於蒼莽軼徵鴻於泬寥而後已也公顧客曰異日有此樂乎吾欲據東南之防名此爲巽臺非特辧方配物又以表吾之所樂也有客曰巽之名則稱所以爲巽之說竊爲公發焉解倥傯而攬髙明逃諠囂而接遐曠欣於暫得而橫謂之樂非樂也今夫肆目之所逐快心之所適觀滄海之浩茫識閬昆之縹緲搏扶揺撠膠葛浮河漢而問津於牛女猶未厭也須防思窮力怠摧頽卻顧杯案狼藉人語聒聒曽未離乎一席之上已愀然不恱及乎風霾暴勃霧雨迷塞天寒日暮不可竚立向來之樂顚倒潰亂不可復覩而憂隨之矣大哉樂乎古之爲道者不交於物意無所至収耳目之役闗吾神明之舎防乎至虛以六合爲內如此則髙明遐曠無時而不與吾俱存又何能終日栩栩從物飛揚而不返哉故昜曰巽入也

眞樂堂記

李子以書乞墨竹於睂陽先生先生不妄許可得李子之言喜而不拒作大小竹石二畨以貺焉李子再拜而受正顏色而觀之柯葉修勁聳動偃仰風雨霜霰所不能淩防角竅缺盤礡屼峍百夫不可轉也一日而神動二日而心化三日不知形骸之所忘意慮之所得彷徨顧步如恐其忽然失之也當此之時𨿽疾雷不驚飄瓦不觸況乎睡寐饑飫晦暘寒燠所能覺哉先生謂李子曰君豈復事此兒女子喜好者也先生道徳髙重冠服天下歉然猶以兒女自處則眇乎不足數者非敢與知也富貴聲色得之則淫溺怠傲不得之則窮日力而爭此壯者之所好也飴蜜梨栗得之則莞爾而笑不得則𨿽若有失而不知所怨此兒女之所好也及夫愁精揺思昏病羸僂𨿽堂堂之軀未嘗不爲兒女之所輕挾懷咀嚼叫呼相擲𨿽三尺之子未嘗不爲壯者之所嘆二者之好果誰樂邪然而壯者之好無窮兒女之好昜足吾以昜足者爲眞樂夫爲天下所笑必以笑天下者也爲眾人之所棄必亦棄眾人者也物我未定不可奪此而與彼則姑從所好吾豈知有物哉今以先生石竹掛於坐因名其堂曰眞樂且以成先生之貺而不敢忘也

葬遺骸記

元丰壬戌京師之東自春䢐夏連數州不雨徐於他州獨屢饑而旱甚故其民尢病太守髙郵孫公哀民之久窮也寤寐如疚憂見言色凡山川之在境內與其佛老子之祠不以逺近疏數皆躬請焉至於徙市舞雩之法亦復爲之𨿽云䢐雷升徬徨回薄拒城四五十里輙止疑若有所忤而卻者人莫知也是時民以艱食往往盜發荒冢取故塼以售日或百數州有書生江天錫能道晉相和魯公凝記夢事因客以獻請公加禁罰公聞之惻然翌日下令戒民毋得發冢期以不貸遣校吏拾野中遺骸得一百八十餘軀葬於城南官之廢地爲之祭告而後掩焉後三日大雨一夕而足初魯公微時偶嵗旱夜禱於家庭旣寐夢逰新橋頭數十人聚語道上若弔若賀者怪而問焉前一人對曰吾昔居賓徳坊開運二年死葬於金山之陽吾之閭裏附金山而葬者八十餘家嵗逺子孫淪亡祭祀不主無理之人輙破墓暴骸斂陶甓以爲貨悠悠之防無所棲息故寃哀之气上薄於天帝實震怒逾時不雨使彼方之民愁餓危蹙爲吾等報也然來者猶未已吾方得理於帝君能爲我言諸守長可爲之禁而歸吾故宅庶防可和陰陽回帝怒而致膏澤焉願公無忽魯公寤卽以書抵在位者如其言而爲之果驗夫鬼神之難知也久矣知道者不必窮諸形聲而後信以理推之可也孔子嘗謂子路未知生焉知死未能事人焉能事鬼信乎死之與生鬼之與人𨿽陰陽晝夜所役之不同要之情狀猶未離乎其類也夏涼冬溫燕居燕寢覆其體膚借以筦簟一有不足則通夕不寐及其爲鬼也毀其室宅暴其支首淒風烈日無以自蔽豈獨無人之情也哉世固有賤死而蔑鬼者與其自戕也特一間耳昔東海繆殺孝婦三嵗枯旱後太守得其故祭孝婦塜天立雨嵗卽大熟以此推之掩骼之報固不疑也𨿽然君子之用心也不期於巫祝之說亦曰仁而已矣達吾不忍人之心致吾誠而爲之若夫報施之端有無之理不必論也大矣哉孫公之仁其利溥也明有以振其生幽有以安其死輙書其事以聞諸四方士大夫之仁者庶防公之澤益廣焉元丰四年七月日記

任城修佛殿記

至人無形合宇宙以爲形大道無寄因萬物以爲寄形無所窮則不可思寄無所在則不可致若夫防想於恍惚之間假名於眞寂之外所見非見所得非得是猶鑿地求天止能見影尙何足以覽太空之寥寥指靈明於無礙者哉西方有聖人號其身爲千百億化身無往而不通號其法爲大寶藏無求而不具變化出沒廣大圎滿不離自性行住坐臥飲食謦欬皆爲解脫色所不能見意所不能取以三十二相觀則相相非眞以七寶布施修則布施隨盡故非去非來非有非無是名寶相持一句偈解無上意是名無量福徳至於金玉珂貝繒彩雕畫纎麗昭爛作而相之其富無倫髙堂廣廈丹楶藻棁岌嶪沈邃覆而棲之其貴無敵瞻傃引仰胝足血顙歌唄環繞無日不在是於無爲中妄生緣影自以爲得妙道之行是亦疎矣然則法無二門根有利鈍太上無修非心非佛其次不修佛而修心其下不修心而修佛要其有所至一也由是言之以色相觀以布施修是人𨿽不能生無所住心已於三毒火中得甘露味必竟淸淨不纒煩惱與夫誇悍突盜欺忍頑戾不知可修不見可畏如鬭獸觸格黠囚抵獄不順羈紲不承箠訊跳梁倔彊自速防害者固有間矣此佛氏之崇塔廟所以有情化也昔者燕人生於燕長於楚及老而還過晉國同行者指其社曰此若裏之社乃喟然而嘆指其廬曰此若先人之廬乃潸然而泣夫悲不自知對境而作凡人一禮塔廟一瞻像貌生歸信心起淸淨想亦因於境而已外境所設豈能使人生如是心起如是想由自性中本來有故冥冥之民必待境而後知化乃蔽而不自思爾噫性不在境依境而後覺境不礙性見性則自忘及乎萬想俱融一眞常寂五蘊六根悉是幻化山河大地悉是虛假向之所謂塔廟像貌者乃聚塊積薪而已其於佛也奚有

負日軒記

天逰子窮冬苦寒薪火不足鑿屋之南垣盜太陽之暄而曝焉大明旣升赤烏吐精冥収威萬物皆傾叢林之鳥穴罅之虫鳴呼攫躍磨喙伸足於於愉愉莫知所作吾方垂頭隱幾閉目擁鼻傴僂而負之初焉若沃若噓彊者柔屈者舒爬搔引挽無意不如少焉肌血活流經於發膚骨肉俱融充乎虛空吾不知形骸之所以爲我我之有形骸邪吾不知洞戶奧室綈帷十重白狐防茸巨鑪獸烘酒行十鐘有樂於此邪吾不知大漠之北冰厚三尺鑽木敲石煙火不出十指欲呵呀然已踣有不幸於此邪吾疑夫陰陽氤氳太和渾淪還我以性命之根使我逰眞挹醇與天地並存而獨有此邪吾是以愛之而不知厭就之而不能違晝則遡而東昃則遡而西竊竊然惟恐其去已也已而羲馭將宿奔於防谷吾不能疾走而逐於是始不豫於吾心吾猶計之卒嵗之寒不薪不火庶乎計日而長有此也及乎朔風吹雨飛霾四昏老陰司殺怒气慘烈其【闕】萬物鳴者吟飛者戢吾亦拘攣拳曲拔肩累足鴟蹲蝸縮敗絮自擁淒酸百種蠢蠢時動如蠒包蛹𨿽沸九鼎燎鄧林使吾沃而煬之恐未足發吾生气而綴吾餘息追幸前日之愛不可復也故吾心更悲夫一晝一夜陰陽代更一寒一暑四時錯行此萬物無所逃於天地之間天地亦不得私於萬物今且狥吾所愛將獨有以成吾私旣知其不可有也始則不豫於吾心終則其心更悲不亦惑歟然則天下之物戛於利害之塗與吾身托於變化之間者果可以獨有歟至於鬭逐排擊一得一失喜怒相賊而自焚溺者不亦大惑歟是說也𨿽野人不得獻之於其君吾將自事其心焉

樂靜集卷六

欽定四庫全書

樂靜集卷七

宋李昭玘撰

勑諡靈慧大師傳

師諱仁節俗姓張澤州髙平人也母初姙夢白光照室生而有異相睂目澄秀手過於膝七嵗不肉食不衣紈防恥從諸兒戱弄父爲館書生授詩禮數不受教書生呵責之師曰自性具足實無可學諸法空寂亦無所說何用讀書爲書生曰小子敢爾吾獨不能教汝邪師因詰以經義怳不能對師曰未能利巳焉能利人書生大慙服其父聞之曰此兒夙生法器已能出離世間當求正眼證了眞際是時白馬寺逺法師號通性相攜往見之法師使誦金剛經師才啟帙逕發問曰一切經皆云如是如是之體果在何所若有處有名卽是我相無處無名卽是外道法師無以答顧謂侍者曰不意今日復見善財童子後三十年當大揚教法汝等悉心供養師旣融徹正智欲開度迷濁行化四方以廣緣遇幅巾芒屩不求變俗初不知其異人也儀鳳元年過濮州濮陽縣大姓王敬僧邀止居第躬啟法席然宿蔽情塵陰懷怠慢一夕與其母問法俯仰恍惚見金粟化身放大光明充滿內外敬僧惶怖回向亟斷疑网召畫工潛冩光相六日不成師責之曰賊心未除豈見眞相敬僧阻懾悔罪更以黃金鑄象示堅固信一鼓完就師曰莫作是念須自心解脫方得見佛開元初南逰黃梅寓蘭若堂中見如來像不加瞻敬拊膺自呼曰大雄世尊顧謂第一座曰佛在身中莫從外覓恭敬讚嘆皆是妄想作禮圍繞但行邪道一切凡夫知修福徳心不修無住心知皈依色相佛不皈依自心佛如此起解未免墮落在因作偈曰眞佛不住有相非眞若求有相卽是迷人中有明法師者善講大涅槃經指擿疑義懇師開決師曰三世諸佛十二部尊經皆以無爲法未審和尙將何詮說凡如說大涅槃還見大否若見大者卽是說大涅槃若不見大而說大者卽是謗大涅槃莫爲語言了了便持我見如破此疑障師特爲印證尋亦領契一日都督啟聽事堂召禪支名宿與師評對師辧才流速無敢敵者卽曰是法平等本無驕慢亦無怖畏無爲白衣論道輙生輕賤公卿據席爭持怯避今日諸人各爲佛法大事如兩軍決戰箭鋒相迎先墮落者便入死地有說速道時諸禪子黙認防作禮而散開元五年南逰梁宋望都梁山气象明秀謂其徒元惟良曰昔世尊未滅嘗有五百羅漢於此棲迹今猶有窣堵波在乃淮川福地也佛度眾生無有差別而眾生感遇自有期數吾將大起佛事莫如此地耳翌日同次於盱眙先福寺頓錫涅槃院相地之東偏誅墾榛棘覆茅爲廬從者如流不日成聚或問曰大師從何方來特起化道曰吾昔居西竺香象山北方眾生宿有因防故來度拔先有僧伽道人過寺三請不受乃言曰吾因緣不在此耳後有白衣人卽無垢眞身爲法津梁汝當歸重昔五百羅漢居此嘗有甘井大石覆焉是人至止當自開泄亦正法流通之驗師旣來從者告無水命具絙鍤發石出井而飲漑大給今號爲羅漢井九年師攺修故寺慮向道者信心未固與門弟子曳杖淮上逢一流胔扣其顙而問曰金玉滿堂莫知誰守四大六根今復何有明妙眞性本無起滅情境蓋纒入生死道故了之者不受後有昧之者常與物遷汝等持修可復流惰彼方之人聞是眞語洗心喜捨斲材取鍛千里而至師法力願海圅攝有情故神人弗違善惡均化方構棟未具聞豫章石浦山巨木無計復領徒南度躬命采度險翳之間異物憑負有大蛇呀噏气焰燻烈眾不敢近師爲之戒曰毒無自性業力所成汝子在前肯復殘噬觀汝此心本來慈忍業未盡故還生殺害作是語已俯首委蛇而去斬伐期月得美材萬數皆筏乘流初艤淮浦暮夜風烈漂激殆盡門人惡睨師獨恬暇自如須臾風息潮泛俱集浦中後人號其浦曰旌異焉將達先福淮水防涸最大木數百章重於挽曳不日水暴溢木亦隨至廣陵楊生誓鑄大鐘以侈法具旣而金齊方流如迅雷震聞於數里都人士子竦動驚徹頓有悟入越明年殿告成未嚴像設董事者請募檀施師曰異日當天授寶相行俟之耳後果有鐵像浮淮而下泊於境上迎置廣筵巍然端睟乃彌勒佛也江都劉氏鼎建寶塔所費億萬雕繪瓌麗工技防成乏扣金千畨夜禱於庭翻空而下遽就緣力門人謝居士西逰陜州偶都督崔公酺饗於開元寺居士過其門顧金剛像訶擊之曰汝知佛性否閽者斥其狂執以見都督且疑其非常人也命具以情對居士曰吾非狂但今人誦金剛經不知其義正如此土梗耳崔公卻音技召諸釋子談金剛經義無一人應者居士爲開析如流聞者通解或問曰汝從何證授曰都梁山三賢大士吾師也崔公昔慕眞範輙東向拜遣使馳五百縑副金帶以獻防防使按縣或告師以左道疑眾使卽詣焉引師訿責曰道人當以正法示人可復簧鼔邪說師唯唯稱咎乃裒防學徒講涅槃義如師子音振越閎厲使者深省妙趣摧伏魔見合爪稱嘆褫奉白金百千以助香炬宗皇帝早服髙悟召入內殿恭問心要欲以如來衣昜居士服懇托至三請俟他日乃受澤州司馬攺號寂並賜章服道具適其所從師以應緣未畢願歸海上詔復其所將戒行有大乘雲禪師者領徒五百迎詣丈室祈稟機訣師曰若欲問佛卽心是佛若欲問道無心是道心體淸淨與虛空等不可執取亦無證解如如自然乃是眞覺大眾此是自身中事莫認他人語句努力珍重師還抵舊住有南山暉律師來勞跋履因問曰大士不破律儀不持戒法和俗同塵何有差別師曰名有緇俗心無凡聖吾從阿閦佛已來深得正法故內祕菩薩外現聲聞與物波流實非有我今如此言迷執我見持戒出家本求逺離而心有我者卽同凡夫律師感諭而去忽有二梵僧參禮師引納尢厚嘗中夜講話但聞婆羅門語數日梵僧辭去門人訊詰宗嗣答曰此吾師也昔在西域逰化五天竺國爲吾授記行止相失今四十年因謁淸涼山方知投足此地然彼我異緣吾亦西還耳師道化大行風靡四逺華嶽黃冠郭談虛朅來訪問遽謂師曰吾服气鏈形積有功地將何便門示我解脫師曰大道無形至虛爲體滌除覽物物皆無捨己尋方猶鑽冰求火冰盡力窮火從何得談虛慙屈悻然告往遇三虎踞道求哀戰伏師遙爲攝持遂獲行邁初工事起徒邑人陳招不倦財施防輸錢數萬師曰此暫從汝貸爲汝守之耳師赴詔還招已殫困屬夜寢方寤聞風雨暴至卒無有也黎明家奴報數百萬錢還帑中矣師多刼因緣悲智具足威力無量降伏一切宴息經行天神擁衛故能警動聲緣成不退轉調服魔戱爲善知識者其事非一也嘗訪臨淮富人藺氏家有嵩山李全芝蹢闍展謁藺氏揖與之進師方隱幾澄觀有二大宻迹士紫金相持劍左右全芝怖卻願垂悲濟師爲攜接門人吉證從師往上方旣還已昏暮覩介冑巨人標相威厲徐躡廡下師至具以疑告師曰此名樓至如來最後得佛有大神力護持正法阿修羅種見卽膽裂汝以定眼觀之勿畏也開元十五年爲凶人誣訟刺史械付吏鞠訊尢棘一夕大雷雨墻戶俱徹同時系者五木隨解吏以變白刺史徬徨懼禍師勉之曰瞠爲毒業如火熾然火盡復寒終歸淸淨我法無諍猶如虛空穢溺兵燒空終不壊如是淨念勿生狐疑後縣令以彊忍挾恚召師具飯餌毒其中師覆杯於地震裂三尺令觸顙謝過師曰法無我人寃親同等𨿽殺父害母不生憎怨如來性中不說罪福但防有心永離顚倒何多謝我也緇流無明每忌師出已陰賂姦俠托以戕害偵夜僚操防潛入見天人捧足龍象防戱屏气辟昜久之推戶閴然遽欲前進變現如故乃投兵悲涕誓從悛洗師棲止簡昜不戒扄楗每出應供詔執金剛曰善爲吾守果有盜得衣將竄拘不能去師還猶奉伏待命顧謂執金剛曰姑舎之盜卽棄衣慚遁其變異感忽不可思議皆此類也天寶初化事大就更命督工劉海者增傅殿址以杖畫壁曰大水將至明年淮流漲溢不移所志廣陵耆老依止旣久來懇師曰我輩與佛同世未能斷除結習願畫一音相晨昏瞻事庶防常起正念不染三毒師許之尋召工和涅丹碧種種變化竟不能繪寺傭李逺者素侍巾錫以無心觀相落筆皆肖眾競讚禮五年十二月十三日早方盥召門弟子曰吾因願旣成來去順流今將逝矣吾滅度後四十年不移此邑當復相見學道人心生則法生心滅則法滅心法雙寂此名見性諸境攀緣悉是邪見應如是知應如是住違吾言者非吾弟子吾非汝師嗚呼生死事大如救頭燃嵗不我與悔將何及復作偈曰身從幻化生四大隨變換還從幻化滅不滅乃非幻滔滔生死海迷者自流轉但照本來心一息過彼岸是夜向晨沐浴趺坐而滅報齡一百有五平地大雪林鹿悲鳴山只慟泣門人相與議曰昔皇帝爲師攺服云請俟他日今其時也乃掛衣祝發儼如生存卜葬於山之髙原而建塔焉師恵命無礙凡所說法皆宻契楞嚴圎覺金剛的義故順防投悟委順而化者或以側足或以坐忘蓋亦千計建中末傳業繼序者猶數百人屬兵蹴兩河師昔建淨居竟爲煨燼因移寺於涅槃院將遷其化身傅以塗漆啟發之日鐵函已壞而神色不變睂發修防卽以華旙道迎藏於別室往日之言正四十年矣五代之亂羣冦剽削有士人官於盱眙者挈取慈相絕淮浮泗過於彭門其舟屹然而止舟人聞之闔境奔仰或相謂曰至人化現有方隨緣度物豈吾徐之民將利其賜乎越明日道俗千人頂負膝行奉安於幹明寺法云所覆千里防潤西跨梁宋東達鄒魯長淮之南淸汶之北有目有趾者咸歸赴焉我朝慶曆七年尼恵忠發大願力造塔於寺西南隅層甍危絢寶坐崛起四方獻饗綿絡不絕數當輪巓發布光相觀者踴嘆寺有古鐘聲振修逺而棲庇太陋方陰靄中射影檐障見隱突間宛然模象連復數四玩掲重觀卽不復有熙寜十年河決澶淵東注淮泗環浸城腹民命如綫太守睂陽蘇公軾率吏民致齋祝期以旬日之間水退城完奏乞諡號漲怒果息而淫雨連霔再罄誠謁廓爾澄霽逾月表上其事天子異之賜號靈慧大師塔曰靈慧塔元丰五年髙郵孫公覺來守此邦也嵗久旱精禱塔下甘澤霑足因取諡號勑書蘇公祈報詞疏並刻於石河南王公說代領府事六年夏時澤愆嗇祠謁多不效公黙念靈躅宿具薫饗達旦霑沃六月孫公以書移曹南李昭玘命采次遺事爲之記錄得大中元年釋徳秀行狀於尼恵忠院元和二年翰林學士吳通微碑於故先福寺以二者參訂芟其重復汰其語意鄙近與事不合者證以年月爲之傳云師出世與僧伽相先後故其事尢類蓋於後刼中同一緣化迄今雍熈塔左猶配禮焉或者以爲宗門手足其實非也

送吳秀才歸汶上序

唐李衛公薨百八十年士大夫有觀故物於其家者感嘆惻隱斂容肅心竦動耳目如見其人彼其聲音笑貌已散於冥漠气血精魄復化爲塵腐後之人方且區區起慕於手澤之遺物此獨愛衛公之賢爲不足故也物之偶存者猶然果見賢子孫則愛之宜何如故文肅吳公起布衣致位二府熙寜初言事不合出治鎭海不期年告薨澤施於民者日不給道行於已者未能如所期天下之論至今傷之吳君說禮文肅公之季弟子也篤志好學議髙而气直落落有大器吾於文肅公𨿽不及見所愛者吳君耳夫水之阻閼者決之則灌千里木之壅壓者一發則枝大乎榦所積之勢然也吾將見魚山之塜松檟有光色汶水之廬賢士大夫結轍而來逰者復自斯人始傳曰樂與餌過客止吾無能畱吳君矣君可自畱耶日回月周時不與人逰君其勉之

晁伯均字序

南陽晁子過余曰公秉名伯父所命也取周詩秉國之均爲義願請字左右敬從教余因卽其義字之曰伯均伯均之理固有本爲子詳說之世俗之言薄等厚小齊大割疣補劓斷脛加足一視同情乃謂之均非也此小仁私智信情滅理自以謂得盡物之心不知搶攘剖擊之患自此始矣天之於物寒往則暑隨之春生則秋殺之一雨卽潤一風卽動不爲大者余小者損乘其運之相推付其分之自宜卽參而該更先後而一此均之義也地道亦然陵髙澤深水濕火燥金沈木浮翼飛角逐若違若從若離若合各正性命混爲一區所均亦大矣有人道焉貴食肉賤食藿君子乘小人徒賢役不肖不能事能尊則數隆卑則數殺使人以域守以畔立靡然聽順而無怨爭者各得其均故也天地陰陽猶不能反物以行其私任人之事者不以好惡取捨累其心從其理之當得則不待斟酌推移而天下平矣必曰吾能貴吾能賤可進可抑可與可奪不任其均而惟其均之者在我其克濟者鮮矣斗斛權衡不爲怨府至公之所寄也輕重虛滿一有心焉則無以信於人操之者罪也晁氏漢家令後文莊公以亮直忠厚參眞宗政事推大公至正以服天下而天下稱其賢吾子四世孫也好學有逺致以名節自勵異日必能似之吾子勉夫

晁子安字序

潁川晁子求字於余而俾序其說三反而益勤吾聞責善朋友之道也吾子旣不鄙而與之防不敢不告人之秉物大小輕重要之執而勿失也而莫愼於執玉冕弁入朝奉祀宗廟大君天臨神明交乎左右圭璧在手屹然而立聲气不動若有所聽者安其心以奉之故也不然傲而髙怠而每下有所思而墮驚懼顚僕而倒置者中自亂耳士之學道者必以執心爲主智及之仁守之莊以蒞之擇術旣審見善旣明吾將操而勿捨也如彼而阨窮如彼而利達吾不知也行或縶之止或挽之吾不知也所知者吾如是而已見得不惑臨難不懼奉其身以立於義命之際甘言厚利不可撼揺大威彊有力者不能掣而奪也行無奔息臥無噩夢神舒气怡泰然自若者吾能安之耳夫心危物也一動則不可禁三牲在前五鼎在後文綉亂淫哇嘈然勢利之徒左右招之睥睨之間風回波靡一舉手而攬之頽然形往安暇固平日之捉持者哉詩曰秉心塞淵外物之來不得其隙而入窅然靜深無以撓之非安而何昔文元公仕仁宗朝致位內相履道夷坦與物無競及其老也退而家居著書樂道以終天年出處之際始終完一天下大夫皆尊仰之究其心之所安非一日之積也吾子好學特立靜以自守不妄取捨異日必能似之謹再拜以告請字曰子安

燕逰十友序

餘發故篋得頃嵗所藏古器銘識晉唐石刻唐人遺書名公墨迹臨仿諸帖小畫水石虫鳥傳模畫本類而緝之判爲十帙名曰燕逰十友此十友者淡然相與無求無責數見不怠久不相接不相遺信乎可與忘年者也日有餘力悠漫無寄遇事齟齬頽惰不怡揖十友者置之坐隅更出疊進各獻其能而爲余勉焉吾是以出處與之俱而人莫能間也客有聞十友者過而謁之謂余曰孰無好子獨陋淺促非磊落人也特兒戱耳余曰以紙爲鳶以竹爲馬奔走跳擲觀者笑之乃自爲戱而不以戱人於人何病必曰捨己所好以從人正所病也客曰垂頭几案手不停披目運心移捲窮意盡此須臾之適耳余曰雕堂綺席歌筦疊作歡樂飲酒亦須防之適也適去而憂隨之則余不與焉客旣無以屈余意又從而防之曰傳有云不有博奕者乎爲之猶賢乎已爾今子之賢過博奕逺矣余曰彼夫子進人之語也若賢之實其誰可居自回賜而下不敢覬焉不然何其賢之多也果以此爲賢必有操戈逐其後者矣因彊而藏之曰余友者聊以自娛非恱於人也何必示人客黙黙而退政和丙申季秋序

樂靜集卷七

欽定四庫全書

樂靜集卷八

宋李昭玘撰

潞州戒焚死榜

今月日通判軍州事李某謹出榜告潞州軍民百姓某聞人者仁也不昜兄弟父子之恩葬者藏也宜有棺槨衣衾之制此皆性所自出禮不可違孝子由是盡心聖人奚以彊世故虆梩掩親者必有道矣土不侵膚則獨無恔乎茍爲無傷是不知本惟夷狄之異類猶艸木之無知平居殆絕於恩親一死卽同於腐臭遽加焚灼不待覆藏顧惟中國之民久被先王之澤詎從非義反害大倫夫死必有歸塟之以禮身體發膚昔之所愛居處笑語尙或可求而乃借以束薪付之一炬𨿽悲哀未盡而殘忍已深裹灰燼以故繒封罌缸爲吉宅棄捐無日曠久何追有慙掩骼之恩防類析骸之酷凡人防已則幸其安逸待物則終以愛存棟宇以避風雨之憂犬馬猶加帷蓋之賜患不思爾豈其逺歟至若蜂蠆螫手變色逾時蚊蚋膚廢寢通夕因心原理觸類反情何其冥漠之間略無痛毒之怨載懷及此良爲惻然況爾名邦號爲美俗去唐堯之千載猶有遺風介劉氏之數州不從僭命物大地廣閭裏相安土厚水深耕稼自養惟玆大事獨愧良心豈生民有此不仁亦貧者無以爲禮當州具陳其獘獲請於朝出公帑之羨錢昜近郊之善地置之守塜繚以周垣儻未能爲七寸之棺姑可以寄一丘之土嵗時展省獲奉掃除防魄慰安不爲祟癘重申告令明示通衢行之非艱勉焉無忽

祭枯骸文

年月日謹遣某人致祭於無主亡人之靈嗚呼人死曰歸歸於窀穸棺槨衣衾以棲沈魄爾今何辜暴露殘骼馬牛踐馳逰稚鞭擊穢防泥沙痛梗榛棘嚴霜烈日誰爾覆匿人或過之掩鼻屏息嗚呼爾非髙封大塜環以楸栢口珠腰玉卜嵗千億盜斯奪之斲伐窮力解襦推頤支首離析者邪爾非挽甲負戈橫身赴敵主將促戰力殫气迮折肱斷顱痛冒刀防妻子不収爲烏鳶食者邪爾非獨馬車輕鄕逺客嵗月頽暮闗河斷隔失志昜感沈憂生疾漂零路隅裹以篝簀者邪爾非衰門敗家子弟孤阨故阡不歸逺寄別域狐穿鼠嚙土腐水激莫知誰何但餘瓦甓者邪爾非荒年阻饑凍憊空瘠昜子析骸朝不支夕嗷嗷道塗連借交踣不施槁薪塡委坑谷者邪爾非宿姦老凶喜爲剽賊白晝殺人毒於貨殖危生殘家禍抵梟磔投屍溝中犬彘跑捽者邪今夫荒叢蔓艸廢墟古陌晦雨淫淫悲風索索顧步躑躅呻吟啾喞使爾不得歸邪天門九闗虎豹嚇嚇磨牙揺毒啄人肌骨幽都九重旁立土伯三目虎首噬人如臘使爾不敢告邪假時凶災偸起厲疫寒更作燒灼澌淅憑迹附聲驅巫走覡濁酒腐防日幸咀咋使爾不得已邪嗚呼古之葬者旣穿旣塞土或親膚猶爲嗟惻胡寧忍斯散棄中澤藏之壙阡溫以絮帛魂兮來歸於此安宅

祭晁次膺文

嗚呼連城之珍一世埋沒旣發其光墮地而折千丈之松半死復生大風橫來無復梁楹成毀在數所難者才有人如此宜哭之哀嗚呼次膺偉卓疎明洙泗而西千人之英擢第熙寜文辭驚人頭角嶄嶄莫敢與羣防刄百里事無少畱卻俱解孰爲全牛側目靑雲軒軒欲舉初無猜心乃觸豺虎解印投檄幅巾自娛良醖佳客日不可無不慍不戚薫然以和人或憫嗟惟以笑歌辧說古今亹亹飛屑捆載而歸傾倒不竭誠心與人洞見膺腹窅然曠空如百間屋老驥伏櫪雄心未平寒雞失旦猶思一鳴噓吹抆湔晚有元老振衣彈冠翻然西笑一顧增價髙視上都不待給札乘化已殂昜簀方終命書來下哭聲滿堂賀客回駕奔命之初促裝晨發荷夫褰裳嘶馬漂沫素車東來徒禦行泣雙輪不膏旒旐如濕哀樂相尋曽不逾月感忽之間星流電滅投分玆久情均弟兄一日不見鄙心已萌淸風皎月每與我期髙山流水誰復我知華館晝掩啼猿曉驚時見墮葉不聞履聲死生往來聚沫遺蛻造物者誰以我爲戱魂兮歸來勿起遐想八荒愁人跳踉焉往瞿曇老人有國無礙子甞注心胡不遄邁魚山嵳峨天衣來蓋淸流在旁下貫淮海宛宛其中亦旣築室此焉歸骨百世之吉大事將舉已告日時歆我肴醴一慟長辭

祭晁無咎文

人初有生豈獨無死死而可哀孰不涕泗維公人豪標度翹偉妙峯千尋玉海無底九流百家逺探旁貫白羽一揮傾倒河漢騁辭流離躪轢韓栁人皆仰之維北有斗名卿鉅人未識爲媿牛童馬走喜道姓字海岱千里翩翩孤鶱中路摧委垂翅十年大恩生成復請試吏窮陬小壘直爲貧計昜官淮泗往綏疲民坐席猶冷訃音遽聞故園來還三徑掃迹猿悲鶴怨松蘭攺色念昔握手笑語道隅今拜堂上憑棺以呼驪珠沈海曽嘆遺墨茂陵殘編尙寄他日我有防酒魂兮能來防此一觴莫知我哀

樂靜集卷八

欽定四庫全書

樂靜集卷九

宋李昭玘撰

問黙

莊周曰道無問問無應然則卽理而問則問不在言卽物而應則應不自我此之謂無問無應而問黙所以作也思先生僻居離羣不誦書不應賓客不呼奴不叱雞狗坐如寐立如齋行如有所失而未得防三年門無車庭無屨人皆怪而莫敢過有客升其堂扣其幾而問曰先生何爲者也先生支頤自若客下堂三呼而三招之先生防然不顧客將去爲之歌曰明者塞而智者迷哀今之人兮似是而非先生矍然而起不待納履竭蹷而追之曰吾居三年口未嘗言而心之所潛意之所至略自得於成心矣若夫逐者之闐闐聚者之讙讙故不能挫吾精而敗吾思今子反以爲似是而非子猶有至道之精挈我而上趨邪將彊聒迷繆而過詆我耶客曰吾嘗相先生之形左耳目聰明而右耳目不達殆非陰陽不和而有偏傷之患先生幸以嘗覩聞者告我我因藥其傷而起之先生曰甚矣人之多言也言不若黙黙而識之是謂大得故天無言聖人欲無言一言以爲彼二言以爲此三言以並彼此道未嘗有彼此者亦未嘗無彼此也各操而議之果奚在夫言之一出至於三言而未能定則是非之相雜愛惡之相攻復防千萬言而後已言之愈煩離道愈逺使天下之人沈僞而失眞摭華而去實者言之罪也噫言之爲患已甚而又悲夫言者之自害也南方有羽虫利喙而善鳴鳴亟益哀咀血而死北方有介虫服气而善息至潛而不躁其壽千嵗今夫嘵嘵之口馳心气而擢精神撓靜淵而泄和理反以害其生則吾之黙黙者豈特畏罪哉亦謹養吾生而已客曰先生可謂能黙者也夫以言爲無累邪言多則數窮以言爲有累邪言𨿽滿天下而吾道寜防天地之於萬物也雷震風鼔雨流川激百獸以羣嘷昆虫以類鳴有形之相磨有气之相觸未甞息也然則太空寥然至虛漠然又何累焉故有道者無所言無所不言終日言而非言終日不言而亦言其於言黙也奚擇浮屠氏號爲居士者問其徒以不二法其徒解析連類操三十二說以獻謷然不答而三十二心皆化不害爲能言防人學老耼者著書數萬言謬悠之說無端涯之辭連犿而無傷恣縱而不儻稽之無度逐之無宿不害爲能黙能言而不能黙能黙而不能言是乃據道之一偏而非夫泊然大通者也射者之惡蚊防則志靜奕者之思鴻鵠則志動以靜對動則靜者勝然域於靜則失也古莽之民善眠故多息阜落之民常覺故多勞以息代勞則息者勝然狥於息則非也今先生能黙而不能言猶拘於所域而蔽於所狥是以有偏傷之患而不足於沖和之气以吾觀先生之不言殆惡夫與物爭而先生之志猶未出乎爭也有人曰長於蛇白狗黒犬可以爲羊雞三足此形色名數之非其實者也茍知天下之物不出於形色名數之異則天地之間同一物耳不足辯也故橫心之所念橫口之所言亦不知彼之是非利害歟亦不知此之是非利害歟如此則七竅流通百體俱融尙何鉗吻結舌閉心一气譬猶食未下喉噎不得吐如此復自快耶至人之出言也與物去來隨起隨滅如鳥度空如風過物可見而不可逐可覺而不可執方且趯趯然從其後而掇之不亦惑歟先生曰子之說然矣是言猶黙也黙猶言也敢問非語黙之時孰辧曰吾智淺意迫不能知請詢之黃帝孔丘先生曰黃帝孔丘今亡矣將焉問客趨出先生頷之而不謝

書鄧先生石幾

先生避地者也不以世故累其心人亦未嘗以所狥而幹先生之好低回隱逺以自完潔不願聞乎時時亦不知先生果何人也城隍之東北其地阜以髙先生卽而築居焉葭蔣蕉蓼之披折鶖鶬鳬鶩之上下乃數十年之廢墟先生不以荒污窮僻不可居也覆茅爲廬四面環堵鑿戶如竇傴僂而出入不闗不鑰無食器無臥榻席地而坐隱幾而觀書艸深苔滑虫鳴螽躍斷人足音人不堪其陋先生幸是以遁其身未甞厭也一日先生出有盜過其廬棄書掲幾而去先生曰吾不逰井裏不受聲利是非之束縛榮辱之陷溺富貴之侵忍權門之淩咄吾逃之久矣而盜不容尙何遁吾之窮也夫盜之取吾幾或售而食或析而炊吾不知然盜生扵所利利生於所用埋黃金於地下不若瓦棺之能久無取於利故也吾今琢石爲幾堅厚重大絕臂不能移以利則甚賤以爲用則大迃吾庶防保焉以是語天逰子天逰子應之曰先生以昔之有所利而不可保過爲堅厚重大使不能移先生慮則勝矣先生之迹未免爲誨盜也天下之物適來適去行流散徙不可捉而有也故逹道者賓之而不主得之勿喜防之勿悲先生不能隨物去來方且彊梁去智而與物爭吾恐先生不能遁而猶區區爲盜者守也壑舟之藏其下千仭勇者或負而趨之則物有所不能固北山之險其上九折愚者必墾而平之則力有所不能屈今先生固我有以屈人之力吾是以知先生未免爲誨盜也先生姑無其幾無意其存亡適爲幾之義以達之於性命之際庶防有所有而萬無防也幾之爲器凴之以安石之爲物置而不動先生憑而安之且不動也由是外觀萬物之蕓蕓內觀一性之明妙則知天地賊我陰陽奪我亦不甚毒耶先生防是心以超乎天地陰陽之外虛而遨逰𨿽萬變疊陳乎前而湛然常寂是幾也流落乎千載之逺或爲柱下礎或爲冢上碣霆震風折水泐火裂塊而礫虀而塵防歸磨滅亦不足以防先生之所存又果可爲先生物哉

跋閣本法帖

太宗皇帝治定餘暇逰意翰墨甞遣使購古帝王名卿墨帖集爲十卷詔鏤板藏禁中每大臣登二府卽賜焉嵗久寖不復賜元丰中嘉王嘗從神考借其板模拂防百本王府官盡得之士大夫間亦嘗見一二初長沙僧希白再郭塡刻石河東潘氏禦史劉次莊又作別本識者謂希白善書不甚失眞潘復昜次間以他書禦史所模尢疎濶夫獨前者縱學步者拘因人之迹而又加意焉則目亂而心疑神已虧矣故終不近也天下之物亦有以僞冒眞者亦不能與眞並行蓋有公是存焉自此尢以閣本爲貴

跋三代款識

篆出而正書作正書作而行艸興非獨古異以爲奇亦所變之勢然也字畫之工初盛於魏晉魏晉之間江左惟逸少尢著世數遼絕散落腐壊之餘出於物數之幸存日力之必能保者時一見於好事之家良可貴也昔韓退之作石鼔詩以爲俗書失之姿媚亦至論也紆余鮮妍粲然動人無復髙古之遺態此姿媚之過也余故以三代款識爲諸帖之冠嗚呼冠劍丈人朱鉛女子難以並觀狐裘純儉【或作約又作白】繡衣粲錯不可同笥而進識者自有別矣士固有陋古而排獨好者亦未昜曉也【一作士之學道不能自信陋古而變其所習以排其眾人之好君子不道也】

跋東坡眞迹

昔東坡守彭門嘗語舒堯文曰作字之法識淺見狹學不足三者終不能盡妙我則心目手俱得之矣觀其用筆淩厲馳逐出入二王之畛域而不見其轍迹晚年獨與顏魯公周旋並驅而步不許退也長牋大幅風吹雨灑如掃敗壁十目注視排肩爭取神气不動兀如無人譬諸解衣磅礡未嘗見舟而操之莫知爲我莫知爲人非神定气閒孰能爲之必曰三折爲波隱鋒爲防正如團土作人刻木似鵠復何神明之有

跋郭塡諸帖

余嘗讀張彥逺法書要錄載二王書猶有四百六十餘帖以今所存考之十無二三此模書不可廢也陶隱居曰郭塡蕭益曰響榻人空郭存聲散而響未闋故蹤餘韻歷歷可據慰人多矣蠒楮弱薄一出囊笈則沒身朽壤初因傳模後來者傳窺其髣髴與夫爲去臣鑄金與亡國繼絕蓋有不忍之心存焉智巧之徒防漬穿缺綴以印章年次欺眾人之耳目不知而受者徒爲人發笑知而受之又挾其欺以迷世榜牙冠玉襲以文錦冒好古之名掠人之好已復何心哉

跋孟仲寜畫蓮社圗

舒城李伯時作蓮社圗士大夫傳以爲佳玩謂可與輞川並馳潁川晁無咎復得遺意頗加損益集古名筆以緡工孟仲寜爲之曰可曰否如左如右獵奇擷妙變化隨出𨿽摩詰復生恐不能過也夫意之所詣爲難了人之意亦非昜伶人吹管假工撚竅直肆橫出抗厲厭抑終不如律使其心運指應皆與神防則無不諧矣古之任事者嘗患不得其人爲用用或非其人故余於此畫特有取焉耳

跋石曼卿詩後

右石曼卿詩三篇爲侍禦史髙公作也髙公初自禦史以言事忤丁晉公出守淄川天聖三年擢戶部判官坐試進士擅不如格左遷監兗州酒三年復官知單州時曼卿爲濟州金鄕宰馳此詩寄之髙公志大气剛學貫今古論天下事有理勇於自任𨿽屢謫逐志愈不屈文章雅重有法度作詩務髙古語健而志深一時望人也曼卿以豪偉自許獨深知其爲人執弟子禮敬事之其詩引賈誼韓愈杜甫以見不得其志才不下古人區區冀復用以發於事業以此觀之士君子气節相與又不可茍合必欲致身於功名之防惟恐汩汩以死非特言辭取悅而已未防髙公再入爲鹽鐵判官屬大河決澶淵乃疏利害議者不喜罷去知陜府卒於官後十年曼卿自海州通判遷祕閣校理上書陳西夏十事不報旣而元昊犯吾圉邊邑騷動天子稍思其言方試一事不幸病且死嗚呼髙公終身力行而三躓曼卿才一進武而遂殞厥身竊讀此詩良可嘆云大觀戊子仲秋朔樂靜堂題

書六逸四暢畫本

世傳四暢六逸畫本人物淸肆不類世俗多以此愛之六逸者或以謂嵇康劉伶阮籍之徒四暢則不知奚人也觀其气度超灑以琴書相逰囂然有傲世意其亦晉人之流乎啑者引仰鶴飲而橋顙爬者局蹐鴟蹲而捉膝拊背者據杖而伸足剔耳者目駐而心凝壅閼旣攻竅戶流通痟癢旣祛肌絡皆充如噎得吐如跛得走如川決防如馬脫羈猶未足方其快此四者之暢也旣醉而歸日暮牛饑鞭之不隨偃蹇將墜扶者不支欲跨而竚頽然無所據奔驢駭禦童子挽繮卻顧後者擁之而不去二人者醉也斟酌俱適中褊不適彼罇旣空欲辭莫得二人者將醉也吹竹爲歌以相侑酬舉手抑耳請竢曲終二人者飲方和也解衿擢帶脫履墮帽禮法所不能禁君上所不能使以天爲掌以地爲塊以日月爲跳丸以生爲衣中虱以死爲南面樂寒暑晝夜罔有知覺深觥大斗日以濡口飛鳥不瞬疾雷不驚昏昏冥冥我將何營𨿽祿以天下爵以人主無以昜其樂此六者之逸也吾不知四者之謂暢果固然邪果適然邪有役人焉日夜馳負勞形怵心皸足胝手食不充口臥不並睫一旦休其作程借以筦簟飫以粱肉百體旣舒屈伸自足其心愉愉莫知所得吾恐彼以爲暢者正類是也吾不知六者之謂逸果無徇邪猶有徇邪有狂者焉惡聞人聲不願見色蔽目厭耳逺去塗巷謂人曰豕謂居室曰牢防謂身曰囚謂衣冠曰五木散發徒跣曠野而走吾恐彼所謂逸者正類是也夫未能忘形奚所謂暢未能忘心奚所謂逸形忘者無時而不暢心忘者無事而不逸是道也語不能傳意不能至惟天樂而神逰者知之尙何感通塞於形骸排夢覺於柸杓哉彼數人者居相從坐相觀視天下之所得無以昜我者固不知出醖甕而有大天地捨斗水而有無津涯之江湖方且防防而飛相喣以濕亦可悲矣夫可悲者旣甚愚悲人者亦未爲智吾乂安知不有悲吾之悲而不自悲者哉噫民之迷也固已久矣

戱答閻子常悲墨

寂宴先生畜陳惟進墨久矣一旦李子挹之而去先生悲墨之不還也作詩以追之李子有辭代墨以對曰魯人陳敬告先生先生保我防三十年防埃如煙零丁壁間萬金之璧猶不昜焉上書公車移文北闗俯仰前卻防無一言愛而弗用莫如棄捐遇我何疎鄙我何厚圭不完漆身日痩縱飲一升何補藜糗歸乎歸乎不若爲李子之壽

書筆工王玠

東州筆工視他防爲最勝前輩如睢陽元道寜曹南屈士安金鄕韓振營丘梁道皆爲士大夫所稱近時彭門出一彭嵩與數人相先後今已亡矣惟鉅野秦穎丘自然工𨿽不同各有妙防比又得單父王玠制作精宻已與時流並馳而獨駸駸未已也唐人多善書疑其用筆亦各自擇如顏魯公之端重栁河東之峭整歐陽率更之遒勁虞永興緩而不弱褚河南淸而麗李北海楷法好爲臥筆沈江西行書正出懸腕隨意作勢自成一家故善造筆者惟務識人意乃能盡妙

樂靜集卷九

欽定四庫全書

樂靜集卷十

宋李昭玘撰

上睂陽先生

月日謹齋潔裁書馳獻於睂陽先生閣下某記爲童時先生父子兄弟一旦出岷峩四方士大夫稱誦其文曰有宋已來未甞見此文也至采拾先生父子兄弟所著書人人爲長編大軸手自操札較其所得多少以相輕重某是時嘗得其本於親家𨿽未能深達義趣讀之反覆不知所以不能廢後數年偶友人晁補之自新城侍親歸云辱在先生門下𨿽疾風苦雨晨起夜半有所請質必待見先生而後去先生亦與之優防講析不記寢食必意盡而後止晁君气豪邁辧博俊敏下筆輙數千言紆余卓犖馳肆揫斂各盡其妙甞曰此文蘇公謂某如此作此文某所作蘇公以爲然者也又數年先生罷東武還朝晁君見先生於京師旣歸昏夜扣門開軒置燭出先生新文十餘篇促席吟誦晁君健辭气每道先生言語至險絕處口喫如不快意須臾風雨暴落窻撼燭滅倏忽之間疑有神物二人者獨把卷囁嚅恍然不知心形之俱忘也某與晁君少同學而齒差長自知議論智識逺不及而彼獨聞道於賢先生頳顏熱中憤悱交作不幸頻年已來憂患摧鑠身窮而志慼坐則面墻舉頭則礙屋慨然思逰四方趨走於賢士大夫之門少起其衰惰湫防之气然而賤迹囚累觸事乖閼猶區區収拾古人腐余綴爲文詞出應有司而輙玷一第得官於徐徐先生舊治也風迹未逺門生故吏多出庠序而半在官府每相過者論先生徳義誦先生文章堂上瑯瑯終日不絕某獲代者舒堯文也堯文辱先生深知把酒揮墨登臨嘯歌無日不相尋言先生與人交略去圭角洞見肺腑恐其不親已人亦自忘其鄙吝而不知所以化一日登黃樓曰此蘇公燕集之地也酒後喜爲文章盡篋中無畱紙如方盤大斛防出珠貝照爛磊落鑠手奪目眾人排捽爭先取之惟恐其攫之不多也是時晚風落日逺山逶迆川流無波白鳥上下竊思昔年席上之樂徘徊俯仰欲去不能蓋中心眷焉者不獨在夫山水一時之覽也某與堯文仕宦同而堯文辱先生之逰最久物我未忘每自慚恨未防王子中秀才以書見投出新文五篇愛其器質深重擺去俗習不類科舉文字乃知先生弟子由壻也某竊不自度扣以先生動止則曰蘇公在齊安掩闗著書俯仰一室淡然自足如巖居隱士之行與世相遺少無謫官意嗚呼事不難無以知君子嵗寒然後知松栢之後凋古之聖賢安居無事修身誠心者必期至於此而後信今斯人也某何得預聞焉故某昔之所謂憤悱慚恨者皆不畱於心而惟知感動慨嘆夜不臥寐自謂終身所修何爲而及此也某蹤迹之賤未嘗聞於執事之前而出處違忤不得一拜道徳之貌所幸傳先生之詳者皆出於先生交從親舊之間而得之尢多然而問魯人以泰山其言如是而髙如是而大已載於目前矣至於雲煙蔽虧气象明晦日麗雨潔春濃秋瘠變化無窮𨿽魯人有不能道者要須屏心注目躊躇終年而後能盡也天聰不逺人意相望朝廷一旦以詔起先生而位在公相不肖方謀爲祿仕南北未定不知何時得造門下區區所懷輙爾陳敍窮冬苦寒惟乞爲道自重不宣

上蘇黃門

月日具位某謹齋心服形裁書寄獻於筠州宣徳先生閣下某成童時已聞先生文章道徳光耀震發驚撼天下耳目於今二十年公卿大夫閭巷之士講服傳道者嘗竊聞之矣自以賢不肖尊賤勢不相及復至出處乖隔無緣趨伏門下譬猶景星一出髙者先見三尺之童行於稠人廣市之中欲引頸而望光彩未可得也守官東徐數月先生之壻王子中恵然肯頋不以不肖無可與語寓學舎防一年數道先生議論風趣頗熟於耳前者稍獲銘誦日夜感躍如窮乏久饑之人乍食粱肉縱未得大嚼聊使染指搶鼻亦足自慰幸甚幸甚後於王子中處得先生筠州東軒記讀之其意欲歸伏田裏追求顏氏之樂又於髙郵先生處得棲賢法堂記讀之以謂士茍一日聞道則死無餘事未防黃州先生以書見復云捨弟子由學道三十年今粗始聞道考其言行信與昔有間矣某獲是三說敬拜避席斂容以思𨿽未能造先生之門上其堂而窺其室正猶牧羊之子方散亂失箠於多岐之間行大道者忽出手而一招之也嗚呼士之困於俗習昜已逐物頽靡不反失其本心而不知學道之可樂者久矣非髙明君子篤好而特立以振擢其昏欲死之質則聖人之門何賴焉此天下想望先生風采者非獨某一人也薄祿所縻未能脫然以去屈膝請教於下風而爲灑掃之列不勝慙恨伏乞爲道自重下慰士望不宣再拜

上孫莘老

月日具位某謹百拜獻書於畱守先生幾下某應舉時金陵荊公初在政府四方士大夫望風而來者戶外滿屨堂上滿席得荊公一言則公卿爲之攺容得二言則天子置之髙位當時士大夫待荊公而進退不知防何人也後荊公之罷政平日爲之倒屣跣足者稍稍去而從他門毀短排陷訿訿百出𨿽市道不若也由此觀之前日之來逕爲勢利爾今天下與語荊公道徳同器識均趣捨之迹獨不負於終始之義特先生一人爾此天下有知之士歸先生宜如何矣某天與遭遇幸先生來守徐憫其可教不忍棄之污賤樂與之進三沐而三薫之日夜感勵不知所使而心中區區有欲傾寫於左右拘以屬吏不能豁然自道者久矣某生質卑近所見多昧性復緩濶不急於事每聞時人議論謂貧賤可恥富貴可致如夢睡中聽人語天上事耳𨿽略省心獨不知其可到也見一二輩才入仕宦逕得美官柔聲怡色惟恐不當人意如觀木偶人戱伸睂俛首舉動不自持但竊笑其機索使然爾某家本儒素先人在仕三十年才有田數頃子弟閉闗讀書未甞苦生事先人棄養旣終防私故惇逼弟兄奔走四方汲汲於祿仕不肖守官於此獨無他責俯仰一室黃卷中日與聖賢對爲吏之樂莫甚此職但人生多事薄宦去來正如逆旅爾恐未能盡如今日之優防也自少彊聒笑人親俗事喜就書史𨿽不能多記誦古人趣向粗覽大槪平生藝習書射音奕略無所好一讀古文輙終日不厭遇事感激聊復自賦𨿽組織非工要隨意遣適此二者縱使窮老愁餓決知其不能廢若夫形骸之外非志所願而力不足者久已忘之矣仲尼曰四十五十而無聞焉斯亦不足畏也已自惟齒壯子長去四十之年如數朝暮修身行已治性養心之效曽未及古人之一二而忽忽將老此寤寐憂懼深自痛恨者也不幸事先生才數月僅熟於聲貌而先生移鎭畱府官責所拘不獲追隨杖幾豈復天使之終愚乎伏承使旌戒道有日謹齋心服形三日不外視敬拜坐末願終余教使今日之遭遇獨有異於碌碌者他日不辱門下之逰沒齒知幸不宣某再拜

上孫莘老求先人埋銘

具位某今月日謹齋潔裁書西鄕再拜獻於祕監學士先生閣下某嘗謂天下之情有欲於中者不能無求於外其求之也或樂而與之或拒而不應蓋求之則一而所求之者二也以利求人者戞於世俗之所必爭宜拒而不應也以義求人者合於君子之公好宜樂而與之也某今日之求正爲義爾此所以內省而無疑直往而不懼特有望於左右爾先君在仕四十年信道守義端重靜肅不作茍見不治茍得不趨俗不幹譽世之所謂貧富貴賤寵辱利害者未嘗攖拂其心進退去就之際漠如也故見利則知畏未衰而早休安其志而已挾此之志以逰乎世其爲人深知之也固寡矣𨿽然在先君言之志不願知於人則可在人子之心不能明先君之志以貽子孫以聞後世則罪也使有勢位者明之耶則不敢累其心使善辭說者明之邪則不敢誣其實必求諸有道嚴正君子而已恭惟祕監學士先生道足以信萬世行足以服天下取捨以公議論不妄後生學士潔已以矜仰王公大人悚心而畏屈非獨不肖所受教也今得先生一言以銘先人壙中使其志足以貽子孫聞後世不泯泯於寂寥茫昧之中則人子之情沒齒不忘伏祈先生優卹之幸甚幸甚自惟不肖嚴事先生視之以父也先生所以教育不肖視之以子也事人以父者必如其父而不欺教人以子者必如其子而不外此區區之心尢恃其必獲也俯伏聽命下情無任徬徨激切之至不備

上顏朝奉

某啟前日嘗辱賜手書曲示存卹屬私事未定尋失裁報獲罪多矣先人棄養十年門緒衰墮兄弟仕宦粗知所立手足相助日望起家先兄最孝睦行已端肅有古人法度不獨兄弟所愛敬鄊人尢樂親之年方四十三官至一尉平生所志未及開發一二遽爾摧謝天罰何大酷邪二子𨿽已勝衣可以奉後而田園廬舍久廢不治某中春須暫謀歸計使孤嫠稍安然後復還顧未得罷去爲恨伏聞子由先生過彼數年之別一日防遇相與解斥世故講其學道之妙此賢者所樂也不肖安得與之志气所同必見於酬唱使一咀餘味猶不陷溺於小人乃所願也中年多難觸事气防兩鬢蕭然輙已半白自悔少時務學鮮淺不求深趣區區所聞正在膚革今日思之大是謬悠爾此所以急聞救藥也見諭子由先生云筦子中有佛書精要處此亦無可怪但至理無二言防於理便爲眞際井巷常談出於鄙夫鄙婦有與聖人合者理不外是故也鬼谷韓非之書推本道徳時近旨二子安足知老子哉其言適中爾筦氏之時固未聞有佛縱有之亦不爲佛觀其書者諭其理可矣安在學所問耶昔人有談不死者或從而學之未及門而其人已死猶恨其學之不早或曰自謂不死而其人已死乃誣也奚恨曰彼𨿽死安知其無不死之術正如筦氏未知佛而其言有似之也先生以謂如何滕人來得雜錄一卷冩畢歸左右巽臺記更一二日可模單氏東園記方謀鑱刻此月末必得馳上新著必多願無吝貶教春溫不雨惟冀節宣自愛不宣

樂靜集卷十

欽定四庫全書

樂靜集卷十一

宋李昭玘撰

上鄆州安撫劉莘老相公書

某皇恐防首百拜上某官閣下某元丰間作舉子同相公二令息登進士科後一嵗復與今管城令偕除學官是時方執子弟之禮請謁左右相公亦以禮進而不拒也聴言侍坐茫然如循大海之涯莫能窺測一二退以自許以謂寒鄕晚進望大人先生名徳之重一造其門以得見爲幸元祐初詔試入館相公位旣顯徳業並著天下之士奔走望風摩轂而至皆一時之豪傑相公坐政事堂爲天子調緝百度道迎太平塞天下之觀望以得失爲輕重外則爲朝廷考觀人才內則相與講論經世之具相公固不輕於與人士之吐奇畫防者亦平日感慨自負不疑於有爲也自惟渉道甚淺聞見鄙野气孱志狹一無所長乘馬從徒陪三館之士出入掖門塵埃風雨破帽自障蹌踉俯僂日復一日顧左右虎士如有愧色區區亦莫知其何爲也同列之間俊異朋合吐辭論事伸睂抵掌方使雄向挾輈賈馬執鞭其後相與並驅周旋每坐其間不敢據席面熱气茀竟不能語闒闒如屋上鴟惟恐其彈射之將至也退而治事則磨丹和鉛鐫補字畫一見蠧虫則惡而殺之獨不知無功而祿坐官舍食太倉黒頭利喙便腹蠢蠕月費三萬錢亦書林之一蠧也當此之時便有投劾而去暇振衣彈冠趨步王公之庭哉夫犯分而進不若知守而退使人可賤不若以賤自安往時𨿽數月未嘗一走門下者其志亦如此而已如某等輩𨿽百數十必無補於盛徳之萬一猶能退自屏縮以冒昧爲罪亦於相公進賢退不肖之道有助焉爾茍爲不知此三日一謁五日一拜縱不防箕踞而慢罵亦門下之罪人也京居累年職事旣非所安又迫以貧病求去甚懇累月未報猶以莛撞鐘幸其鏜然以應固不可得也伏防相公造物無間與之曲成憐其無用之愚一言埏鎔獲遂所請被命奔迫束裝東歸灑掃敝廬上先人冢墓哭兄長於室問勞孤嫠飲食族子弟私願旣畢徑趨官期度白馬之橫流覽鄴都之頽址浮淸漳探滏口弔黎人之墟訪赤狄之祀如歷階升天底於上黨其地襟以三闗帶以汾沁七國之時爲韓邊邑趙魏倚以障秦而相爲鴈行秦不破韓不敢循東山而下開元以來連絡六州爲一大鎭騎太行之脊前扼幽並旁蹙鎭定當四塞之衝屹爲完城亦形勢之國也其俗儉嗇固陋克於自守爾我不相昜故急衣食而緩節義重財賄而薄婚姻地髙气寒故堅忍而壽陵阜多川澤少故有餘於力而不足於智𨿽彊聒難令而無椎牛發冡羣行剽刼之患斯有取焉爾上自秦漢下及五代阬趙卒封馮亭直盜兵之寃翦鳴辰之禍夾城之圍三垂之戰遺蹤舊事歷歷可按一來於此年谷旣丰民訟希濶飽食而日有餘力山經水志斷碑遺史田野老人之語究其本未足以增益所未聞登髙望逺山川气象負抱回合感事賦詩足以泄其羇旅之思不知爲吏之勞而有宦學之樂此皆相公前日之賜也幸甚幸甚日夜奮勵未知所報𨿽然士之爲志也致一而已是非可否重輕利害衡之於心而照之以道無待於人人亦何與於我也要之不辱於終身之義自信其所爲而不茍挺然中立不倚於物而姑從吾所好其爲窮達用捨則有命焉爾如某之說𨿽相公之自處者猶若是也以身任國事宰平天下裁量斟酌合千萬人之情同不齊之口愛憎毀譽動蕩排觸紛紛借借特未定也日使百手百喙撫借解釋必不能平惟相公應之不撓使物自爲輕重去就而不相薄者爲能洗濯其心一以待之而已士之與王公𨿽貴賤異勢茍爲學先王之道要其自得之志未甞逺也汶爲東藩非勲徳之盛無以壯京師而鎭方靣股肱勤勞暫爾分逸西歸之召正在朝夕伏冀爲時貴生還踐鼎席宗社永賴天下防福某官守拘隔末由參侍臺座下情無任傾依激切之至不宣某皇恐防首再拜上

答劉秀才求先博士墓誌書【博士劉孝嗣也】

某再拜伏防遣人寄示先博士行狀委之志銘伏讀反覆然墮淚哽塞終日恭惟先博士文章議論器業風節卓然盡在人上士大夫知其名者莫不嘆息追憤願爲之載述而猥先不肖理亦疑焉自念與先博士元丰初擢進士第名列奏籍有同聲之舊元符間攝事南都因緣聚首把酒笑語傾露肺腑情義欵熟復爲同好之友古之人旣曰故舊朋友凡有以赴患難托子孫者皆受之無拒不幸且死俾之書數百言納諸壙中以信後世乃餘事爾來使恵然必以此也幸甚幸甚某不敏輙逡巡再拜以辭固有說也某杜門屏處十餘年中間禍患摧並哭泣之哀相踵者七八志慮凋耗餘息僅屬忽忽如迷人未甞涉書史窺古人制作之意筆硯塵涸覆棄地上不復収拾逮今事往痛定遇意少適欲爲小詩陶冩情性經營終日不能成章間得一二句瑣俗淺惡正如劇兒行歌乞人擊節之語竊自鄙笑亦復慚恨竟與敗絮敝屣投之糞壤示不更作行年防七十百事斥廢每遇天日暄和借菅擁絮坐墻下暴背摩腹气血俱融頽然一寐此日用也其他種種現前不復經意若夫枯腸索奇字嚼齒造健語蓬頭搔鬢其色焦然徼幸於世俗牙頬之間固不暇也此某所以當辭而左右者不得不聽某之辭也必欲彊其所不能使某不得以不能自免則一切荒浪顚倒茍塞來諭一聞於人百手指笑足下方以顯親爲孝而無以慰其心某之玷負先徳亦不克終故舊朋友之義非所安也昔栁子厚死皇甫持正爲文哀之知子厚者止如此而已韓退之爲志其事辧說明偉信非常人所能知者光芒一出千古不滅言足以發之故也足下欲以此意見屬實非所敢當必求諸能者毋勤來使幸甚某再拜

代賀方回上李邦直書

伏念犬馬之齒旣壯且老望門下之日不爲不久方未冠時碌碌無所知識閣下應直言詔嶄然起北州策天下利害於天子之庭卓卓皆經濟大務傳之四方士大夫誦其言想見其人者摩轂而至某自量何如人不敢奉灑掃以從眾人之後竊以爲慚後數年迫於致養遽從一官監門管庫義茍不辱坐則如窘木索動則與輿皂等勤一忤上官訶詆隨至且虞誅責之不可脫則無以事親畜妻子故垂頭塞耳气息奄奄崛然自奮之心日已微矣閣下位益顯名徳日重一旦參領大政門下之客皆一時豪傑而某之貧賤猥陋不攺如平日縱能操尺紙之謁膝行下風門防典謁之吏一覘其姓名已偃蹇不問左右靑紫睨耳語不怪則笑𨿽某之心亦不能自信也故又逡巡中輟某嘗思古之王公鉅人出則爲名世不幸不同其時不可復見時𨿽同而老死窮僻終身不得而見之者皆命也可以往見矣言不足以自媒力不足以自舉欲行而如有挽之者而又蹷焉疑亦有命爾然以謂或出於人事之不齊者猶末志也比江外代歸閣下方出鎭咸陽距京師二千里堂上之老不可去須臾升斗之祿甘防不足蓋未能贏三月之糧褰裳以往也今則調官衡陽將浮汴達淮渉江漢絕沅湘萬一有逃於風波之患而長沙之南地苦卑濕皆騷人逐客悲吟嘆息不自聊生非北州之士所能安也而又母老妻病子弱身復多疾一月之間飽食甘臥者不過數日方且日夕促促以皷鑄爲事金錫之气薫灼腸胃叫呼咄吒驅策吏卒以赴其員程此賤者之事非敢辭也自惟平生多艱小有所須動不諧適百步十躓一食三噎又安能必後日之志哉所幸守官彭門辱與公子有一日之雅今輙以悃愊自托繕寫所爲惡詩若干篇上獻臺座俳歌諧語之比試以閱之幸甚若夫渭水秋風倚樓長笛固未能挹司倉渭南一勺之細乂安敢望李杜之波瀾哉區區之心伏惟左右憐其憔悴之餘無他好而已

代賀方回請見書

某聞古之士方其奇窮瑣賤未遇之時或束書裹糧周行四方跋山渉川冒犯霜露固非去墳墓之國而樂它邦捨安佚而好逺防也將欲覽天下之風俗交天下之賢士大夫収其聞見議論之益去其卑污固陋之獘以自成其所志者不得不然耳與夫抱殘編屏窮巷傴僂蹙縮端坐則面墻舉頭則礙屋幽憂沈寂志衰而气促區區掇拾古人之腐余與兒女子語欲望遭時而立功名者亦可鄙矣孔子曰父母在不逺逰逰必有方此古之士未嘗不逰也昔司馬遷二十而南逰江淮上防稽探禹穴窺九疑浮湘沅北渉汶泗講業齊魯之都觀射鄒嶧過梁楚以歸若夫髙山大川名都沃壤物產之蕃美士人之豪秀固已洽聞多識而昭澈乎胸中矣然後辧論古今馳騁千載之上下著書以名後世此有志者所爲也某不肖生質孱懦未能彊立而竊有志焉感慨先王之餘風想聞士大夫之髙義惟恐身不及見而見之且不多也間者南逰梁宋東走鄒魯還過於滕滕古侯國也山林深茂气俗淳重宜有賢者爲政於此某一至境上而閣下之休問溢於民言喜躍不自勝以幸其及見輙有請於執事者願一識風采而服其緒論惟閣下受之而已

代四兄求薦舉書

某聞萬金之賈陸駕大車川浮巨舶南窮甌越北極胡漠龍皮象齒文犀紫貝夜光之珠照乘之玉一旦得之則深居大第拱手待價通侯巨室先之以將命繼之以飲餼以幸一閱方牀大案借以藻繡大僕挾扶逡巡而進革匱十重綺囊十襲整襟濯手而後發照爛錯落神動心悸徐問其價則以千言萬以萬言億下酬之則勃然作色中酬之則掩口而笑上酬之則躊躇不欲而後應蓋所得者重則所予者不欲輕故也販婦販夫陸拾棗栗水捉螺蠯足皸指禿暴露風雨罄其力不過一鈞之舉計其價僅足一日之食正晝過市欲人問之而未嘗顧也日暮人散雞棲於塒豚歸於苙突未及薪釡未及粟其色焦然掲之則屢用棄之則可惜皇皇扣人之門戶防何不悲吟行乞矣此其意何也所養者薄而所售者急也蹈道之士被褐懷玉志足以輕王公气足以驕富貴致恭盡禮則見之誠親心合則交之非其徒招之不來非其義就之不見嘗恐山之不深林之不幽世俗之人將逐其後也又何嘗以半通之綸五斗之粟折腰下邑踧踧於人睂睫間哉若夫道不足以任己才不足以驚世其志懦而卑其器拘以迫使之效一鄕任一官輕趨疾作以應期防指呼不知勞訶叱不知辱如轅下駒顧一束芻垂頭塞耳不憚鞭箠當是時又何暇議髙節卓行矯激自負哉𨿽悲吟行乞亦所不卹也某生質頑昧讀書二十年三試不第晚從防補得官下邳碌碌獲佐大邑生齒繁浩簿檄塡委勾考之詳出納之吝日夜砥礪計功補過茍免罪負中心所幸者一薦狀耳薦狀所願者一縣令耳今則已逾兩考未能如格揺揺引睇於門下者日夕以之終亦不敢以鉗結自廢也恭惟閣下道徳在躬仁恕成物屬部之吏洗湔出塵泥而脫枯槁者固已多矣以某不才何以與此然而竹頭木屑無間於大匠之手牛溲馬勃不棄於良醫之門此某之心猶有待也昔者荘子舎於故人之家故人命孺子殺鴈而烹之孺子曰其一能鳴者夫能鳴者則矯翼而飛不能鳴者則合喙而死如是則某今日之言不得不聞於左右也伏惟閣下貸其僣昜憐其防成出一手而挈之糜身之報不敢爲眾人後伏惟聰明亮察幸甚幸甚

樂靜集卷十一

欽定四庫全書

樂靜集卷十二

宋李昭玘撰

賀太皇太后生辰表

屬西成屆金方之正气時生上聖配天徳之鴻休聲文所臨舞蹈同防中謝恭惟太皇太后陛下母儀恭肅坤徳靜柔弼成永圗休有顯烈三光明而四時節九功敍而百度熈恢基業於無垠躋民物於交泰文武之興周道華胥之贊軒圗迪是芳風夐超治古臣守職藩佐叨榮聖時觴獻萬年莫預造庭之列心肩一節徒傾就日之誠宜益介於延洪庶克符於頌祝

賀皇帝卽位表

臣某言伏奉三月五日詔書恭承皇帝陛下防奉寶圖踐登宸極震雷一發聲赫四方大寶繼升光被萬國生靈鼔舞動植昭蘇凡在撫臨無不欣戴中謝臣聞盛徳之後世有天下有道之國篤生聖人恭惟陛下席六帝之洪休對三靈之丕眷仁孝純乎天至聰明茂於日躋岐嶷之間已能動娛先帝號令之始足以慰恱眾心社稷有所憑依神只以之安樂皇天右序復開命武之符率土只驩行見紹堯之化臣限拘符守阻造闕廷無任舞抃蹈踴之至

賀太皇太后表

伏承太皇太后誕膺寶冊同攬乾綱號越常尊禮隆無上孝慈交感遐邇只歡中謝恭惟太皇太后陛下柔順在躬聰明齊聖輔佐英帝肅陰教於六宮保鞠先朝端母儀於萬國載加盛典允答徽音挾日以升均照臨於南面與天同久擁康樂於西朝臣限守藩符不獲趨詣闕廷無任瞻天望聖舞抃激切之至

進奉賀皇帝登寶位上絹表

大人繼明神祗協相四方來賀玉帛交馳仰罄懽心畢輸邦物臣猥叨符守阻觀帝閽敢陳在篚之儀少助充庭之實

謝吿諭表

伏防聖慈特降勑書吿諭臣卽時集官吏軍員將校僧道百姓等宣讀訖睿智纂圗深卹艱難之托邇遐聽命載銜撫育之恩中謝恭惟皇帝陛下純孝在躬至仁感物奉時昭考將圗天下之安咨爾庶邦使知王者之志臣猥叨符守誕布徳音坐食見堯盡識宅宗之念謳歌歸啟共迎極治之期臣無任瞻天望聖感戴激切之至

賀冊皇太后表

伏承皇太后允膺寶冊增奉鴻名大孝隆親事光墳史萬邦防福喜極人神中謝恭惟皇太后陛下育粹坤元服勤陰教輔佐先帝志在靜柔保鞠聖躬徳惟均一式彰懿範推講盛儀只答懿慈盡明王之要道誕敷徽命鼔百姓之歡心臣限守藩符不獲躬詣闕廷無任抃蹈激切之至

賀冊皇太妃表

伏承皇太妃誕膺徽冊增奉隆名凡在邇遐孰不抃蹈中謝恭惟皇太妃陛下慶傳貴緒瑞發靈源率嬪禦以靜柔奉蘋蘩而蠲潔屬眞人之纉紹推盛典以褒崇懽動宮闈事光史冊臣限拘藩守阻造闕廷無任抃蹈激切之至

進貢綾表

禹分九州均節諸侯之貢周建太府校登天下之財入之必以其時制則各從所有方帝仁之愛養滋物產於盛多追講舊經畢修常獻臣猥叨符守獲奉嵗輸敢陳在篚之儀以助充庭之實

賀興龍節表

四序周而在朔方成一嵗之防二陽進以爲臨允葉大君之吉篤生眞主奄有庶邦紹六帝之休光懽兩宮之孝養車書所曁舞蹈攸均中謝恭惟皇帝陛下聰明日躋智勇天錫應千齡而出震操大器以乘幹虎嘯龍翔共覩聖人之作風行雷動坐躋萬國之寜眾賢濟濟以在朝至化新新而美俗三靈助順六气薦和人情胥恱於謳歌天祜沓來於福祿將窮冬律俯屬誕期載瞻虹渚之祥竊效封人之祝恭黙思道允懷上帝之心安樂延年永邁南山之壽

慰皇帝表

今月日神宗皇帝小祥者渭水衣冠想神明之如在石門霜露驚日月之難畱中謝恭惟大行帝澤被生民道躋曠古収成功於六閏垂鴻業於萬年欲窮海上之山遽厭人間之世言未忘於在耳嵗已換於終星皇帝陛下孝極事亡念深率考盡憂勤而纉禹感冥漠以見堯維練服之將更結聖衷而永戀昊天罔極春露旣濡𨿽哀不可忘顧奄經於時變而禮當有節庶下慰於人情臣限守藩符不獲躬詣闕廷無任激切屏營之至

慰太皇太后表

日月變遷人神感惻中謝愛深母道慘結聖衷覬少順於天時庶下安於人欲【闕】

賀玉璽表

大明當寧百辟造朝翼赭案以前登發金箱而跪進靈光煥燿虹气屬天妙刻蜿蜒龍文照日作幹安之樂奉天子之觴誕布宥恩敬謝宗廟慶流海宇驩動人神實曠古所未聞宜四方之來賀中謝竊以明徳在禦嘉應並臻蓋天將有示於人故地亦不愛其寶至神變化非意所知和气薫蒸爲時而出惟珍符之肇見錫景命以來崇眷懷本自於帝心追琢疑非其世造學者之辧無以稽諸史玉人之巧莫能諭其工不必論前世之所遺要非偶聖人而不受恭惟皇帝陛下仁孝率考嚴恭事天朝廷治而庶官修陰陽和而五穀熟百神協相四表乂安宜保無疆之休以稱甚盛之徳靈芝朱艸非難致之物神鼎丹甑不足效其祥非假祕文孰昭休貺昔堯享封人之祝漢聞嵩嶽之呼曽未若躬承受命之符永爲守國之器聖作明述方啟佑於千齡史書樂歌將有辭於萬世

賀元符攺元表

準勑自紹聖五年六月朔已後攺爲元符元年神休沓至昭示聖時嵗號更新欽承天意布宣萬國鼔舞羣情中謝恭惟皇帝陛下一徳感通三靈眷佑諸福之應緣類而來明照下土則神光燭天澤潤生民則甘露如雨欲付以享邦之慶又申之受命之符皆前世所罕聞不逾時而來上載諸簡冊播之聲詩猶未足著無窮之傳復何以表非常之貺大將詔世宜重紀元太史編年無愧祖宗之美明堂頒歷永同天地之期

樂靜集卷十二

欽定四庫全書

樂靜集卷十三

宋李昭玘撰

賀皇帝卽位表

臣某言正月十六日準進奏院遞到制書皇帝登寶位者龍徳時升紹一王之休運天恩下霈鼔萬國之歡心凡在蓋容一歸撫禦中謝竊以可托天下必允屬於眞人克享帝心實有懷於明徳恭惟皇帝陛下聰明齊聖歷數在躬孝悌感於人神言行動乎天地奉兩宮而無間就外傅而弗煩道學生知徳心日邁宜先王之眷命付大器以受民二聖嗣興益隆乎世祚一道相授蓋篤於天倫謳歌朝覲之有歸禮樂政刑之具在享七世崇髙之業應萬年熙洽之期繼體元丰均是吾君之子承華紹聖載安百姓之心永孚四海之休咸賴一人之慶臣限拘官守阻造闕廷無任抃蹈激切之至

賀生皇太子表

臣某言伏覩進奏院報今月八日降誕皇子者太史觀天已識前星之應大人占夢果符男子之祥喜溢宮闈慶均海宇中謝竊以誕彌厥月有開后稷之先則百斯男於顯文王之盛由人神之相與荷福祿之無窮恭惟皇帝陛下孝安祖宗仁遂動植疏爵賞以繼防臣之世發廩庾以恵天民之窮廣大徳以好生示神武之不殺萬事咸理允格丕平四夷皆來實獲多助三辰昭鑑六聖具依載錫洪休篤生元嗣至誠能動無待薦髙禖之牲流澤有源何煩種北宇之行況乃岱祗見象媧聖呈光共扶萬世之基來兆一人之慶岐嶷之性先自得於神靈聰明之資將弗煩於師傅大本有系眾情以熈臣猥服外僚親逢盛事上南山之壽阻預班聯誦螽斯之章莫知鼓舞

謝永興路提刑到任表

從事府僚訖無善狀詳刑陜部遽忝誤恩只命入疆撫躬失次中謝伏念臣學非知奧才不逮中晚掇辭科濫登仕版猶未棄詩書之習初不更州縣之勞講藝泮宮無以應諸生之問校文蕓閣莫能窮未見之書朝廷勸課之甚優事業空疎而防廢低徊末路慙負盛時未嘗赫赫以動人姑幸循循而寡過勉從吏責出佐藩方甫及再期而還寖遷大伊之佐顧浩穰之多責益黽勉以自持實有愧於吏能偶遂逃於官謗屬以田廬蕪沒兄弟凋零孤窮不収嫁娶未畢事君之義固內外以一心在臣之私有出防之異勢屢殫愚懇過覬便州豈謂天能聽而弗違日𨿽幽而必照不加以罪曲盡其情特優假於使華俾分持於邦憲量材非稱冒寵若驚況闗中之奧區爲天下之劇部廣輪者三千里襟帶者十八州气俗喜爭動成抵冒山林多阻昜致奪攘必得通明之才以均察治之寄如臣凡闇遇事濶疎𨿽知任大而盡心尢恐力微而敗責此蓋伏遇皇帝陛下性齊舜哲政邁湯仁表徳禮以示人亶誠明而格物將使路遺不顧人有夷齊之心田畔相推家成虞芮之俗臣敢不仰思欽卹俯務靜安閒於無事之時衡以至公之聽鄕鄰不擾犴獄無畱誓殫夙夕之勤力圗毛米之效澄淸之志非敢望於古人忠厚之風期少禆於聖治

謝京東西路提刑到任表

詳刑陜右已乏事功昜部畿東再叨恩防量材非稱戴寵若驚中謝賦性迂疎聞道蹇淺沾濡薄祿防泳聖時學文未去其陳言從吏不聞於善狀亦嘗陪書林之豪秀佐天府之浩繁必有可觀未始錚錚而驚世竟無他異但能碌碌以同塵屢懇便州遽分煩使事滋多而智窘責已重而心危勵志竭精知憃愚之無補累日昜月顧罪戾之益深久玷官聨坐縻廩給方申前請復俾就遷旣奔命以戴星徒揺心而望日惟京都之近壤連海岱之故區生齒實繁獄訟惟冗豈玆孱緩可使澄淸攬轡登車慙非任使過家上塜預有光榮此蓋伏遇皇帝陛下堯性自天舜功成物措世於中和之地道民於禮義之風將使四海爲家有外戶之不閉羣生咸遂無一夫之向隅臣濫總刑章恭承徳意敢不究心審閱先事禁防寛猛以和上下無擾勉立防塵之效仰酬覆載之恩

謝移京東東路提刑到任表

承乏再期訖無禆報昜官東部尙玷恩榮循省已還兢淩失措伏念臣學非稽古才不過人晚登仕版之榮寖通朝籍之貴兩叨持節三見周星疾病相仍安卹陰陽之患精神俱耗空言犬馬之勞多慮近迂積憂成畏姑幸屏心而逺罪未嘗飾智以近名審閱獄辭惟恐失好生之意芟除偸黨庶防移癉惡之風間屬年谷順成生民咸遂桴鼔之驚防息桁楊之系亦稀皆神明之化陶成非奔走之臣能預方將束裝待罪指日言歸豈謂寛恩復更華使去長安之日𨿽遙千里之圍望岱宗之云猶均一雨之潤文書有報復之速吏卒無將迎之勞昔乃吾鄰盡爲屬郡今𨿽別部曽是故僚顧如此之便安實非臣之覬望而況全齊大國瀕海奧區水極魚鹽之饒陸多桑枲之美大姓挾貲而犯法細民禦貨以爲姦非有彊明之才孰分察治之寄自惟迂暗難稱使令此蓋皇帝陛下憲天聰明體道變化紹復先王之政圗終寜考之防禦一世之英豪納四方於仁壽夫何微品亦備下僚謂臣無它已嘗試之任使察臣寡過猶將責以事功蓋天地至大而無私日月𨿽幽而必照敢不勉修官責只奉憲條察辭於差庶不愆於明愼除惡務本使無害於善柔誓有補於涓塵期少酬於覆載

知滄州謝上表

禮官失職甘俟嚴誅邊壘析符尙叨優寄以不可貸之罪防非所望之恩驚魂旣還零涕無已中謝伏念臣迂疎無取選輭不持惟知任物以直情不善周身而避患每事必問已失仲尼之前知三思乃行終違文子之常誡一昨奉太母因山之制謹百官趨事之期夙有司存各以類舉逮壽宮之昜奠道虞主以告行竟達空函防敗乃事旣身爲之官守反自闕於禮文仰誤神靈之依中攖仁孝之感過莫大者誰其歸之固當戮以市朝可復付之民社眷浮陽之封壤控北敵之喉襟澤浸際天𨿽馬牛之弗及風聲屬耳實雞犬之相聞宜得望人以壯方面惇詩說禮鎭以靜安緩帶輕裘應之閒暇況乃大河泛溢之後一方饑窘之餘必先謹養以恵和尢在周知其疾苦如臣孱暗非所克堪此蓋伏遇皇帝陛下天地同仁日月齊照澤及行葦每思視物以如傷网漏吞舟不忍向隅之獨泣聊褫官而示罰猶守土以長人敢不砥節奉公肅心悔過盡爲臣之道於事無難推愛國之心以民爲本誓殫夙夜少補毫分觀海知瀾宛隔蓬丘之望舉頭見日長存魏闕之心

謝落祕閣校理表

備校讐之列久玷寵名委按察之權尙叨華使退慙僥幸復荷矜存聞命已還省躬知懼中謝伏念臣學術淺鮮器識拘疎偶中詞科濫登文館日見羣書之浩博坐逃俗吏之紛囂物或儻來敢怠若驚之戒義難茍得每懷非據之憂何敢取容屢嘗求解逮俯從於外補猶竊假於前稱不自請陳寖成冒昧索驪珠於魚目已失諸眞衣羊質以虎皮終非其有宜循名實無紊故常曲被寛恩上還虛授此蓋皇帝陛下紹隆先烈總核百工予奪必盡其公各從分守內外一歸乎正無忝司存亶堯智以知人博舜仁而愛物養之防恥収以事功臣敢不勉激愚衷益勤吏責天地之造難補報於生成犬馬之軀誓糜捐於驅策

謝降授承議郎表

臣某言八月二十二日都進奏院遞到吿一道特降授承議郎差遣勲賜如故臣尋跪授訖禮官被黜方在退思勑命示懲止從薄責重幹文憲疊負釁玼撫已懷慙感恩零涕中謝伏念臣斷斷不敏碌碌何知初無奇勛以動人每以疎愚而取禍詩禮之訓防則嘗聞刑名之書素所未學偶預都司之進擢適當常憲之變更宰府付以官僚惟命所赴法吏摘其帋尾謂可則書文旣失於舊章罪寧逃於顯戮止從貶秩尙玷承流𨿽天地無所不容而犬馬何以爲報此蓋伏遇皇帝陛下聰明睿智以獨斷慶賞刑威之必行遵制揚功永懷善繼亂名攺作先務謹誅謂使人知過則能盡其忠故用罰以寛而終歸於恕臣敢不省身夙夜砥節事功知無不爲庶竭事君之義死而後已益堅報國之心

謝復官表

天地旣交適契施生之序雷雨方作悉霑曠蕩之恩歸復官資洗除罪戾莫知手舞但極涕零中謝伏念臣材非過人學不知道濫登仕版誤置書林必有可觀未始錚錚而驚世終無他異但能碌碌以同塵逮躡省闈遽參宰屬偶官僚之有請謂國憲之當更初無預於講論漫不思其抵謬罪同破律議在謹誅止鐫階秩之微聊殿籍書之末豈謂矜前車之旣失開局步於自新川澤納污一歸曠度父母愛子皆出至情此蓋皇帝陛下堯性生知舜聰逺格庶事憂勤而協帝小心寅畏以事天常善救人恐匹夫之失所爲能盡物期一視以同仁曽是孤生亦防聖澤並還舊物復領眞祠官守不出於田廬家食盡資於廩粟葵藿之心常在終幸照臨犬馬之力已衰空慙豢養一無禆報獨負生成𨿽已寖於桑楡顧未塡於溝壑猶能中田擊壤日陪野老之歡聲淸夜焚香每效封人之善祝

謝出籍表

滌瑕蕩穢共承雨露之霑濡振衣彈冠莫知手足之抃蹈追惟前日感涕厚恩中謝伏念臣生也有時仕而無學智識非逺議論甚卑每慙事往而知非不悟才疎而多累兩幹吏議三丐宮祠顙白不可以適河猶叨豢養帷敝或堪於裹馬未卽棄捐間者上帝降康大只薦瑞備成寶刻均福蒸民敢期負釁之餘生亦預竄名於載籍此蓋伏遇皇帝陛下愛人無已視物如傷賞罰之公時乃天道予奪之節本於人情法以示懲亦旣屢更其嵗月過而必攺誰將自棄於君親曲示函防一從湔拭而臣計功無取蹈悔良多載省始終莫酬萬一蓋甞諭父老以戴上之美意教子弟以事君之小心長歌天保之六章百拜封人之三祝雲天在望但知傾日以爲心溝壑未塡尙冀殺身而報國

謝八寶赦轉官表

甫除罪籍遽進文階望逺雲天特預一時之澤光生簮紱如非前日之身寵至若驚感深成涕中謝伏念臣材猶社木性實絙人初非可用於時終有自貽之悔間屬禮陳八寶慶洽萬邦赦其旣往之愆開以從新之路雪霜制物天將使之成材鞭撲禦家父無終於棄子矜憐舊物安養殘年復陪多士之步趨再奉眞祠之灑掃已逾望表仍玷序遷未聞圗報之一端並荷流恩之三錫此蓋伏遇皇帝陛下大道善貸至仁無親凡百姓皆得其心靡一物不遂其性聖防丕冒瑞應並臻嘉與庶工共承多福而臣偶緣幸防濫服寵休籧篨防璆旣容可錄支離受粟尢愧無防敢不誦明訓以刻肌披愚衷而指日儻萬分之有補𨿽九死以如歸

樂靜集卷十三

欽定四庫全書

樂靜集卷十四

宋李昭玘撰

代人賀元圭表

欽承休貺葉至日之迎長肆設盛儀闔萬邦而來賀列華紳而星拱翼寶盝以階升上公跪進而前天子再拜以受大樂備九成之奏羣臣奉萬嵗之觴麾幡縹緲於祥風雲物沖融乎和气人神胥悅霈澤橫流以答自天之休於昭不世之瑞曠古盛典一時榮觀中賀自昔陶唐聖神獨運惟時文命水土旣平歸我帝功薦其器寶謂俊徳克明者本於智黎民於變者生乎神用此以知人而人績成推此以則天而天道順故外黒以示智之所出內赤以顯神之所存顧彊名莫得其緒餘惟黙識可求諸形制書猶具在世獨無傳三代下衰曽莫聞其付予兩漢甚陋終不發於沈潛天心未有以感通人意亦難於窺索綿歷嵗時之久寂寥霄壤之間爛然光明了不刓缺蓋上穹眷佑有待治時而神物護持乃至今日恭惟皇帝陛下儲精稽古恭已愛民聽言同衢室之詢化俗猶大章之作兢兢以行道巍巍乎成功家陶徳化而可封人競恥心而不犯亦堯之盛與帝而俱屬景命之方興果珍符之來格學士討論而不謬工人辧閱以無疑再考祕文益詳嘉應得玉璜於磻水何乃不經出寶鼎於汾陰是誠小物固宜告圎丘而饗上帝拱南面以朝諸侯迎福祿之大來對天地以同久臣親逢熙旦猥預下僚彷佛闕廷徒極望云之想婆娑田裏聊陳擊壤之歌

代濟州命官學生道僧耆老請皇帝封泰山乞車駕經幸本州表

竊以封禪大事古昔有聞數千百載之相望時難偶值七十二君之可記遺迹尙存非至徳無以動天惟聖人乃能行禮義當有請時弗可違眾議所同不謀而合輙殫愚懇上凟嚴宸中謝恭惟皇帝陛下亶聖智之才邁帝王之徳仁被動植孝感神明朝廷正而庶官修庠序興而眾賢出禮極商周之盛樂同韶濩之和四時序而五穀順成九澤通而百蠻請吏困窮有養囹圄屢空爲道難明視古無並萬邦咸乂豈惟同徳之三千百化已成何獨大功之二十三靈協相諸福薦臻太史書祥殆無虛日輿人頌聖如出一辭沖融六合之間充塞太和之气元圭載出垂眷甚休靑帝來臨示人尢著當躬行於昭報無久曠於上儀必展時巡用防祀事顧玆東土有曰泰山泰言作鎭之尊東乃資生之本羣靈之府眾嶽之宗近在大邦素爲福地升煙中頂可近接於皇天檢玉圎臺亦深明於精意不特享一人之慶蓋將防萬世之休幸詔諸儒敷求故實矧規模之具在皆耆老之能言追眞皇已講之文請從今日繼神考方興之志奚俟來年惟麟野之舊封附陶丘之大邑去畿無防視魯爲鄰路固少於縈回地尢多於平衍萬人無擁六馬不勤才經淸泲之郊圻已見東山之云物伏望皇帝陛下曲從人欲俯屈帝尊遡日馭以啟行掲龍旗而來幸肅傳鳴蹕徑取便塗舜禮方修敢願陪於羣後堯車儻過竊有效於封人庶仰曯於淸光不虛生乎盛世

第二表

投寸莛於洪鐘固知難動納細流於滄海尙或能容是誠力所不量恐亦行之甚昜躊躇欲卻僶俛復前中謝竊以奉牲玉於圎丘以展報天之禮潔粢盛於泰折式昭事地之儀此皆有國之常經未盡聖人之極致非升中不足以對上穹之佑非降祀不足以接厚載之靈自伏羲以來斯焉可考由祥符而後今則其時敢布懇辭再幹宸聽恭惟皇帝陛下聖心天縱神化日新造士訓官羣俊在位制禮興樂習俗已成木索俱閒倉箱徧溢犀利防皮而不試遐荒削枉以來庭洋洋乎歡樂之聲恢恢然仁壽之域精神之妙旣已和同天人糟粕之餘猶將陶鑄堯舜冬祀方修而淸眞格韶音才作而白羽來大防岌嶪以升聞諸瑞紛綸而畢至艸木山川之勝競出珍符日星雲露之精次垂喜應不爲創見非止一書此皆前古之罕聞何獨大封之未舉惟岱宗之作鎭在方嶽以居先巖巖之望尢髙生生之徳滋盛神房阿閣卽先聖所棲紫蓋黃光盡吉祥之气舜帝時巡之禮具載遺書眞皇夢感之靈竊聞殊貺伏望皇帝陛下躬行升降丕答顧懷鶴髮相扶每共談於古事鑾輿來幸將復望於淸塵宜奉三神之驩以錫庶民之福𨿽貶成抑定謙不自居而附厚增髙禮寜終廢是弗爲也尙稽檢玉之期侯不邁哉徒郁搢紳之願載言大野俯次輔藩參考舊經最爲便道五百里之非逺東北望以甚平乃汶陽接畛之區正羽衛徐行之地幸頒兪防夙戒人煌煌華蓋之來四郊風動隱隱春雷之轉萬騎雲從臣某等夢寐傾心掃除先路進陪朝序敢希闕裏之榮親見聖時誰復周南之嘆

第三表

盥手奉章鞠躬俟命望云𨿽劇伏地無從獻一得之愚已防喋喋下十行之詔尙復遲遲中謝竊以因崇祀以告成禮當有報爲生民而祈福意本無私乃上聖所優爲亦下情之公願凡在照臨之屬莫知鼓舞而來稽於眾則可從冀防兼聽至於三而必瀆敢避多言筮日之良瀝誠斯迫恭惟皇帝陛下化行俗美治定防成陰陽天地以流通禮樂刑政之明備丁寧徳意孰非堯舜之用心熈廣聖防不忘文武之勤教交萬物以道得百姓之歡眾賢並興五兵俱偃養材有本造小子以詩書懷逺無方裂殊鄰爲郡縣九年粟腐比戶錢流惸獨孤窮飽餘糧而鼓腹桁楊纒索掛空犴以凝塵朝廷胥樂於淸明田裏蔑聞於愁嘆馨香有感恵澤無垠共陶一炁之和徧爲諸福之應元圭發見上帝降觀九霄光明日有戴气千里澄澈河無橫流甘露葳蕤寶山崒嵂竹實供九苞之食野蠶增卒嵗之衣雙蓮駢苽不並生於庶艸赤烏白鵲獨先至於四靈淮人瞻崒堵之光嵩阜示髙眞之相嘉谷動盈乎拱把瑞文繼出於山林九臯之鶴蔽天同傾萬目五色之芝連篚防困十夫禮部受圗嵗甞百數外朝稱慶日或貳叄呈露紛綸變化奇詭事出乎見聞之表意存乎象數之間驩流聲詩光動簡冊此太平之極致何峞峞乎彼載籍之所傳特小小耳惟天之垂眷者甚厚故民之報上者益勤圎丘方澤之齋嚴未爲之稱束帛金錢之慰遣詎已其來必先喬嶽之封允答三靈之眷庶弗違於上下亦曲盡於情文庸示光揚非爲進越博士濡毫於冊府夙備討論封人側耳於路隅屢從汛掃載稽前古無越此時𨿽退托以未遑顧久畱之何待蓋曠世罕逢於盛際況舊章非設於空文今復仰冒嚴誅堅陳丹懇幸稍逥於淵慮難終抑於輿情魯邑儒冠已顒顒而北向岱宗云物每靡靡以西來伏望皇帝陛下追祖武以聿修奉天時而順動自大野達東山之境導屬車無五日之行良出便安最爲平昜塡金祕冊罄一人昭事之心刻石層崖張萬世無前之烈訪仙閭之縹緲觀海日之騰陵百神之禦沓來萬嵗之聲相屬回鑾夷路瘞帛崇壇麾仗云屯琛貢山積先端冕以受四方之賀大作樂以舉諸臣之觴躬問髙年畢修羣祀尊儒闕裏欵帝眞庭賜酺飲以交歡欣濡徳音以蕩瑕穢榮光均被慶賚並行永孚宗社之宏休丕顯帝王之能事臣某等敷言累牘引領逾時恍迷丹闕之岧嶤想見翠華之髣髴躊躇終日揺役寸心奏帝典之一篇慙無宿學望聖人而三祝竊效前驅

代賀平瀘賊表

勇校鷹揚赫天聲而莫禦窮陬電掃殱鼠類以無餘三防吿旋萬方交慶中謝臣聞漢辟防牱之地始定南夷蜀興瀘水之軍寖通諸夏𨿽屢更酋族時擾疆陲固不煩浮以六師止可以驅之尺箠夫何狂醜敢黯皇靈謂中國之兵不習山林之險聖王之法必寛夷獠之誅輙肆披猖自媒剪覆以至虎臣受略軺使移輸先攖必死之喉襟大索已窮之淵藪踝頭顱於川谷捲廬落於灰埃何能逃螻蟻之生無復恃螳螂之臂風馳旁徼魄落諸蠻伏惟陛下聖徳靜淵武烈神速萬全之勢灼見於目中千里之師焱來於天上以山壓卵如火燎枯孑無遺凶少快宿憤昔方叔之徵玁狁柔服蠻荊貳師之伐大宛震驚西域跂觀遐俗畢附中邦臣素荷國恩忝分符守喜聞寛詔竊助歡聲飲至行封莫陪於周廟頌功稱壽徒望於堯天

代知徐州馬大夫謝上表

只擇時日初見吏民當朝廷訪落之時各修其職濫師帥長人之寄徒愧於名撫已知榮感恩欲涕臣某中謝伏念臣斗筲淺器畎畆孤生遭遇聖明因緣仕宦亦嘗登進言責披瀝肺肝分貳計司運量金穀載更使指出領憲綱未歷嵗時遽銜哀卹養旣違於將母義當許於致身逮賜對於天光復轉輸於嶺表出入谿蠻之徼馳驅瘴霧之中以革裹屍分捐邊野舉頭見日莫望長安方撫水之繹騷病師糧之難給粗完經費遂致招徠幸蜂蠆之無虞顧形骸之可乞猥防寛詔退守眞祠屬瘴疹之稍平奉詔恩而入對荷先帝神明之照知孤臣忠梗之心假以便藩養其暮齒惟徐方之奧壤實蠻服之舊封井邑浩繁風俗剛悍宜資名徳以賴藩宣夫何妄庸輙膺任使此蓋皇帝陛下道膺堯智徳邁湯仁謂犬馬有一日之勞簮履乃昔時之禦曲加完愛詎思棄遺臣敢不勉激吏能奉行徳意桑楡𨿽晚未忘防學而壯行金石不移敢有先難而後昜少立涓埃之效上酬覆載之恩

樂靜集卷十四

欽定四庫全書

樂靜集卷十五

宋李昭玘撰

賀河中府經略遊龍圖

此者伏審肅拜恩綸榮遷帥閫經畫歸乎素業注倚出於上知成命甫行縉紳相慶恭惟某官學通聖奧識照事微抱忠義以有爲喜功名之自致暫將使指防實兵儲坐馳智算於幄中生致羌首於闕下功髙百戰聲屈四夷初進躡於書林旋入登於卿寺防心魏闕暫勤三節之趨厭直承明遽起一麾之請惟秦亭之奧壤爲邊邑之具瞻特賴名臣作鎭方面亷頗尙壯必寛西頋之憂靈武可平佇報東門之役行膺詔握入贊帝猷某方幸依仁繼聞昜地尙期展晤少罄敍陳

與虢州孫學士

此者濫被宸恩誤叨憲領量材非稱負寵若驚幸緣聯事之榮遂獲見賢之願恭惟某官天姿俊防國器宏深早擢峞科寖揚膴仕行義足以範模多士文章足以粉澤太平步履州俊聲莫競翺翔蘭省賢望益髙方虞侍於親闈屢懇求於藩服大邦作屏暫資善政之才四輔維人允屬元功之後徑趨召節入覲凝旒某晚接英防並登策府奉一介之使將觀大國之風啣杯酒之歡良幸故人之遇方圗奏記先屈飛緘感服之私誦陳莫究

上開封府蔣待制

言念少學屬文嘗起執鞭之慕晚從試吏濫陪入幕之逰稍親閒燕之談良若喧囂之役遽緣補外遂失依仁鷦鷯一枝暫托蹤於羙防鴻鵠千里徒絕睇於靑雲仰惟剸決之餘休有吉祥之助恭以某官識周萬理學造大原以王佐而自期非聖言而不道躡聖科而特起軼後躅以先馳彈擊百僚皂雕橫漢澄淸屬部皎鏡懸秋優服使華增嚴帥領泉流六路半居天下之利源膽落諸羌獨出幄中之勝算重以儒林舊徳延閣淸班未親日月之光屢從軍旅之政暫輟藩方之節制用釐天府之浩防初落筆以無畱不閱旬而稱治大黠結舌情窮片言羣偸屏心首戴一尹方久虛於近弼已宻簡於上知意在東朝頋未伸其素業天將大任宜永庇於斯民某竦服誨言悵拘官守地遙望履心劇戀軒浩蕩江湖何待飛鳬之集低徊鷰雀終懷賀廈之歸敢乞勉爲邦家精調寢餗下情無任傾頌激切之至

賀新潭州張學士

竦聞譽命光奉恩綸觧印陜郊作藩楚服伏深慶慰恭惟某官學通今古識際天人遇事敢爲直躬無愧風生蕓閣皆名理之談鶚立霜臺有忠義之色恥遂容身之計勇爲去國之行列郡澄淸蕭然虛圄九年饒富浩若流泉俯臨大國之封遽報期年之政益隆宸眷更守名邦浮艗淸湘聊適江湖之興懷鈆紫禁行追翰墨之防某猥以塵蹤竊攀英躅石渠舊事嘆從宦之飄流銅虎優恩期望風以髣髴方謀命駕先辱飛縢竚申伏謁之勤少慰敍陳之願

賀新郢州韓待制

伏審解延州之屬郡領楚甸之名邦地介江湖之交物多魚稻之羙國小而昜足民淳而不偸蓋將優飬其賢能然後逺觀其徳業見匠石之斵固深識於道微聽陽春之歌亦自諧於心賞恭惟某官以學修性藏器在身久更獻納之勞暫資屏翰之寄存心虛靜與物去來昜地之恩漸磐玆始賜環之召指日可期某限守官常阻趨賓席仰祈保毓別對寵靈下情無任傾依之至

上事謝監司

服鄕校之官已非其任防先生之席尢濫於名蓋師不可以少知器必先於自治茍爲無本何所取材竊祿太優反躬知懼伏念某性資凡闇學識迂疏素乏兼人之能誤當聞道之責聖賢可仰何容握管以窺天豪秀滿前良愧奔蜂之化蠋而況俯仰一室沈酣六經無簿書紛迫之勞有朋友講習之樂退惟僥冒宜自激昻敢不考上下責實之時循終始修已之效講道勸義庻無曠於厥官論世讀書將必行其所志

與交代先狀

右某言念傳洛中之價久已服膺傾麈尾之談未遑引袂比緣補吏偶被誤恩輙當鄕校之官將承賢者之緒幸隨願喜獲與愧並恭惟某官國器粹溫天材超拔應休期而筮仕拔上等以飛榮論議髙深下荀揚而不道文章古雅揖遊夏以相馳方君子之育才俾諸儒之駕說橫經師席流化藩州洋乎盈耳之弦滿矣及門之履英豪軰出道徳風移隠幾絳帷已格泮宮之化懷鈆紫禁行追金馬之遊某猥以淺聞獲依成範奔蜂之祝化藿蠋以何能黃狗之皮補狐裘而終累行須體踐尙免曠尢瞻晤有期歡躍無已

謝趙判監

伏防判監朝請以某近舉再任特貺長踐者賢不肖天下所共知進與退君子之髙致所難揜者甚公之論毋茍失者可仕之時自古當然於予何有猥防歸惠俱益懷慙恭惟某官立心有常好道不倦澹泊榮味怡安仕途嘗矻矻以窮年恥沾沾而自喜放虛舟於不系斂倦翼以知還殆至絕交中散不堪於世累未能力疾士安無損於天和寢食俱忘乎典籍之間筆硯幾滿乎門墻之下以傳爲癖將老未休爲解嘲𨿽窮奚病妙得鐘王之骨直登李杜之壇錦囊不空棐幾增重室中乏王老之气味席上盡陳之子孫但存靑氊獨無愧耳能著幾履其好如何驁然與世以無營雅以絕塵而自許每容比徳輙慕薦賢寜取不度徳之譏庻逃防顯戮之罪敢來國士之報姑致眾人之言自以短綆無汲引之功一吷勞吹噓之助巫者祝人以千嵗固盡誠心楚人售璧以萬金更求眞賞

移京東東路提刑謝丰侍郎

此者叨防中防就昜東畿猥緣聮事之榮竊有趨風之幸恭惟某官儒林重器禁掖名臣文章追三代之醇議論極六經之奧是非之智則確乎不拔進退之義則綽然有餘大徳不爭知江海之善下晚節益厲見松栢之後凋暫輟從班出司畱籥興王重地式賴於老成論道宗工必咨於逺業某素防知遇方獲庇依

滄州到任謝韓丞相

城髙池深壯矣萬夫之守地大物廣富哉千里之封惟偉人可以折衝非惠術不能媺俗先朝偹禦雅資武略之長累世承平優假使華之舊如某者斗筲小器章句腐儒自知斷斷以無他不善沾沾而自喜渉世每謀於掲厲謀身素拙於從違安以乘流自信河中之木疲於抱甕豈知井上之機才屢試而無聞志已衰而不警猥叨進防稍獵等夷澤虞從大夫之招已乖去就小人乘君子之器自取顚危濶疏初出於智昏繆誤殆曲於魄奪何獨有言之悔幾成不敬之誅屬大事之告終法𨿽可貸論有司之失職罪復何辭方且刻骨退思屏蹤待竄魯趙爲禮莫知薄酒者爲誰臧谷亡羊何但讀書之無罪遽從寛典猶領名藩借朽木以可凋收帷於已棄此蓋伏遇某官股肱王體柱石廟堂裴度之才上所自用武公之後人無不宜大器以天下爲公至誠得仁者之樂無一夫之失所𨿽小善以不遺曲全孤生尢被厚賜𨿽江海之量無待細流之歸而鷰雀之軀寜忘大廈之托誓殫夙夜少補毫分悔不可追頋何功於犬馬老當益壯庶有淂於桑楡

樂靜集卷十五

欽定四庫全書

樂靜集卷十六

宋李昭玘撰

答王賢良【與黃安中劉子先朱行中同作試官】

應詔造庭奏篇入等一時遴選多士榮觀竊以漢唐設科蓋以待非常之俊劉董論事亦足見有爲之才國家累聖相承得人甚盛半爲當世之公相或出同門之父兄自非學洞天人識貫今古發憤吐懣不懼嬰鱗之危投溢扶哀深知鼓瑟之變則何以禮隆仄席望重縉紳抗足而脫塵埃矯首而登云漢恭惟某官明燭萬里富兼九流不爲章句之腐儒竊鄙簿書之俗吏以天下而自任爲眾人之不能讜論激揚壓以萬鈞而彌壯多聞霶霈窘之一日以如流理物有藥石之良利民如布帛之暖通逹國體疑素宦於朝動寤上心恨相見之晚較然明白略已施行頋論說之有源將陶鎔之在手某素惟寡學猥預持衡觀水於瀾詎躬渤澥按圗求駿偶識驊驑惠然投我以夜光何有報君之玉案載懷謙抑益用閟藏得之若驚常欲置之懷袖永以爲好猶將示諸子孫感戴之私誦言罔究

上執政求外任【時見任祕閣校理】

挾無知而遊世動則多違犯不韙以望人困而寡與蓋勢疏者情隔能薄者力防信未感於言前志欲行乎劵外徑庭直往猶如寸梗之撞鐘呫囁自營僅若飛蚊之過耳知難而退乃分之宜其或心以願違勢由私迮須防之渇未能穿九仞之泉跬步所休何暇種十年之木謂不才而無取宜廢於人見有力者必鳴或闗諸命伏念某蚤從鄕校入踐書林學未逹先生之言名不掛通人之論耗精神於蹇淺困年力之頺侵是非不謬於自知利害相摩於多故同堂笄冠嫁娶並舉者十人舊裏田園黍稷不供者數嵗加以伯兄長謝先壠未歸累然諸孤殆絕生意獨有少弟僻在海隅矻矻以窮年嘗耿耿而不寐嚴助懷故土之樂罷直承明陶潛求三徑之資願爲彭澤而況手足寡急難之助閨門多凍餒之憂期一假於外官頋何辭於俗吏有政事之責可以赴功防祿廩之優足以收族恭惟某官大猷經世一徳亮天利萬物以無私恥一夫之失所退惟頑陋夙被埏鎔冒嵗月以淹回乏毛米之稱報因人並奏旣同南郭之吹竽以病得賙獨幸支離之受粟言斯甚廹理或可矜竊以亷者之無求樂聞君子之虛受頋屠門之割大嚼何爲寄鷦鷯之棲一枝良足

回謝馬狀元

奏藝明庭策名上第喧前騶於廣路觀者肩摩落余槁於四方傳之紙貴望髙時俊光動儒林乃太平養士之功亦諸生稽古之報某人天姿俊徹學術粹深璧水升堂七年並席金鸞唱籍一鳴驚人蓋志大者气全故實修而名望落落髙騫於日下錚錚獨黯於彀中禦史直聲固遺風之自許平津相業不數嵗而可期某夙仰英防阻聞緒論方欲效李邕之識面慕盧仝之卜交奉詔殿廬幸觀落筆曳裾公府復枉過門惠然投我以夜光何有報君之玉案通衢在望絕足方遒陽春白雪之音一時寡和金馬玉堂之步指日可期某猥預盛時喜聞榮捷𨿽仰洛中之價未盡麈尾之談

賀吳正言

右某伏審光膺宸綍更踐諫垣聞命之初望風而躍竊以蕙蘭擢秀久幽而不攺其芳鳳凰來翔一出則大驚於世而況君子獨安其處眾人皆謂之賢揚於明庭宜在髙位乃生靈之盛福寔上下之相驩嘗聞士必貴於有爲志先行其所學一失是非之辧終迷聲利之塲言欲出而畏憂气益卑而沮防發憤吐懣彼獨何人持祿養交寖成習俗惟大人之特立秉常徳而不移於義也剛不可則止眾人紛警懷蓍先見之明末路淹回挺松栢後凋之操屬明王之嗣服毖萬事以圗新敷求多聞丕式元老方虛心於占訓俄仄席於讜言毅然容貎之堂堂是謂王臣之蹇蹇風節可畏足以厭難於未形議論敢前足以致君於無過此寔徳名之選大爲邦國之光施膏澤以下民稍安輿論贊大鈞而播物行竢我公某猥以微蹤夙叨優眷限拘官守阻造臺庭

賀吳鹽運轉官

伏審祗承寵渥峻陟華資敍舜庭考績之優詔商典懋官之舊逖聞成命增激懽悰恭惟某官器宇靜深智猷通博遇事有不疑之決在公惟匪懈之憂百吏承風凜若神明之畏九年足食出於指頋之餘天子重稱其才朝廷無出其右果膺殊眷特拜茂恩竦簮紱之榮觀契明良之嘉防使軒畱愛已夙慮於公歸廟鼎元勲將黙符於帝賚卽聞迅召入覲嚴宸某素托恩休阻趨威重

賀李資深中丞

光被渙恩峻陞中憲外刺百官之失內繩庶事之違大臣畏法而修天子斂容以遇方朝廷責成之際乃事功考實之時必得剛明肅乂之士以正其紀綱庶幾上下逺近之情不欺於視聽果聞輿論僉屬我公傳命之初有識相慶某官髙標華國淸徳照人志包九萬之圗气防東南之秀始徳稱於公相俄名暴於京師接武俊林飛緌禁掖髙墻可仰士尢喜於先登大筆如神上亦嗟其晚見忽厭承明之直暫分瀕海之封馬周方重於太宗賈誼復來於宣室爰禆衮闕遽掌綸言坦明追二帝之書深厚過兩京之制紫垣灑墨湧妙思於泉流白簡數姦勵孤風而鶚立禮法修而百度正議論一而庶心傾卽正鈞衡大施徳業不獨重風霜之任亦將隆柱石之功某夙荷眷存久稽參侍搶楡之迹徒仰於搏霄賀廈之心尙拘於鼓翼

賀李邦直舍人

寵膺帝制光贊綸言潤色聖人之辭道宣王者之志此多士文章之選爲一時儒學之榮才之所難得者蓋寡翕聞嘉命歡動眾心某官思識靖深器能起拔文足以經天而緯地道足以致君而澤民望髙華嶽之五千气吞云夣之八九朅從魏國來對漢庭咳談坐斥於淵云器業逺躋於晁董飛名京邑竊卑稷下之遊灑筆中堂共駭洛陽之少言不激於髙訐理獨盡於忠嘉深簡上心首登淸選崢嶸金馬之譽咫尺玉堂之遊暫領憲於東州復懷鈆於左史重資才藻兼代訓辭人爭嘆於湧泉吏每虞於脫腕兩漢之制𨿽尙覩於遺風三代之文可復還於今日卽聞大拜行奮逺圗某夙荷眷存久稽參侍下情無任傾依之至

賀範龍圖移慶州

光膺嘉命更鎭雄藩愛養利源適秉軺於東部統制方面遽握節於西州在君子之時升宜天下之同慶況居屬郡良切懽悰頋惟安化之河開寔防昆夷之衿背茍知其策則矢石不試一失其禦則疆場屢驚必資忠智之臣以副朝廷之眷某官家聲著代世徳在民卓有髙明之才夙懷康濟之志輟從禁掖暫守帥垣人防奠枕之安國賴長城之固避子亭之坐可想遺風立棠棣之碑何慙往躅竚還閫寄入贊冢司某限守州符阻趨鈞屏下情無任傾頌激切之至

賀胡學士加職知桂府

竊以海中三峯地稱仙境嶠南五筦天限炎荒一則提封屏翰之邦一則取象圗書之府惟時嘉命屬我名臣恭惟知府安撫龍圗問學淵微器能通博奉咨詢之煩使羙譽處於先朝入綴星郎暫遊蘭省後來居上安暇競時獨秀必摧翻成遻物寜遇風而知退恥躍金以自言疾驅太行周覽二陜邊民待哺喜車馭之復來野老饋漿驚節麾之幾盡果膺優詔擢預淸班能世其家淸氊故在不難爲弟棠棣相承頋東眷之方隆將陶鎔之在卽折衝萬里𨿽賴得人雅意本朝未容去國行聞羙拜寔慰僉言某素以孱愚重叨奬遇爲屬部之吏嘗下陳同舉酒之歡復陪廣座猥煩謙徳先辱長緘得之若驚嘗欲置之懷袖永以爲好將猶示諸子孫感荷之深誦言奚旣

上李邦直

一違鈞坐再閱嵗華久攖俗吏之簿書幾廢小夫之竿牘盈尺之紙安能自冩其肺腸萬頃之波固亦不遺於污潦憂皇所載展轉益危與其自棄而不言孰若以誠而歸罪某官生民先覺盛世元臣吐辭爲經鄙荀揚之未粹以道致主非堯舜而不陳經綸以四海爲心進退有古人之節前功未就毅然待旦而行庶政已成率爾乞身而去蹔資舊徳作鎭別都時驅大府之旌牙坐嘯昔遊之泉石腹心之托曽未間於須防天日之光常不違於咫尺精神相感寤寐不忘宜一徳之有求乘三陽而並進爲天下計必資良佐之才以我公歸永作生民之福某素慙譾陋曲被陶成每殫十駕之勤愧乏一毫之補轍鮒得水𨿽切幸於餘波塞馬嘶風終不忘於故國限拘官守阻造賓庭

樂靜集卷十六

欽定四庫全書

樂靜集卷十七

宋李昭玘撰

謝徐州範教授

分職儒林下車鄕校髙名夙著多士相歡自昔人昧五常之原世無三代之學大道殫殘於秦法眾言殽亂於漢儒以公羊爲賣餠家蓋譏淺俚謂太可覆醬瓿尢病支離國家崇餙儒師發明道徳排異端之戕賊歸妙理之淵源必先因性而治身然後事君而成物故於教養益重選掄某官徳性靜深天材秀擢非先王之言不道以天人之學自修將趨步於紫垣暫棲遲於泮水金口木舌一坐盡傾白日靑天眾人皆仰鳴弦盈耳投履滿門從善若登並席幾四科之列聞風而作擔簦多千里之行禮義相磨英豪軰出將見東徐雅俗共陶闕裏之餘風貞觀名卿半出汾陽之髙第行須錫命別踐要津慕服素深瞻承良幸

回兗州知府

比貢柔緘幸塵淸覽禮無不答書匪盡言上君子之堂未遑引袂拜使者之賜疊幸置懷竊惟鎭撫之餘茂有福祥之助恭惟某官聲猷華國器業在民早膺出使之華尙屈偃藩之寄報政之速固無待於期年聞命而趨將入陞於禁從佇期瞻謁少罄敍陳

賀轉運使

光被恩綸出司漕計仁賢所至民吏相驩某官器識宏深風猷髙逺益隆時望夙簡聖知持節外臺屢更煩使握蘭華省防躐要資惟東州之奧區爲諸道之劇部非通材不足濟國用非逺略不足究利源時惟僉言允屬賢業九年足用坐追滋殖之風四輔維人行被吁兪之眷某幸緣聮事遂獲依仁尙阻參承但勤向仰

上南京丰侍郎

寵被恩綸榮司畱鑰仁賢所至民吏相驩恭惟某官國器宏深天姿純正言動皆君子之法出處有古人之風早升要塗益聳淸望道學有本得之自然政事不煩聞者皆化惟別都之重鎭須近侍之名臣克壯藩垣式宣惠澤報政之速固無俟於期年爲國之光將入升於近弼某素承知遇竊獲庇庥頋望履之有期實瞻風而自幸

永興提刑謝到任

某防恩授前判官已於正月十二日到任者委轡下車勤吏民之趨走據案渉筆擁文墨之紛紜將何補於事功徒有慙於面目伏念某迂疏末學鄙野孤生賦材不長聞道最晚棲遲日月僅成九轉之功蹭蹬風塵未防一頋之價再預充庭之貢謾爲入洛之遊敢意菲文偶塵精鑑初乏靑錢之作宜置下陳誤經黃絹之評遽超數等叨從祿仕擢偹儒官詎能握管以窺天良愧奔蜂之化蠋屬大明之繼昭延舊徳以亮功博收人才盛集冊府開閣之始豈乏異能偹員者誰乃出下客人共榮於入彀時皆謂之登瀛正始諸賢濫陪武步石渠袐籍防發見聞惟知反巳以自求敢覬因人而幸進謂有昭昭之功者必有冥冥之志無赫赫之熱者亦無凜凜之寒欲寡過而未能恐修名之不立以愚自信曷嘗稱博而毀丹與世何尢不暇去嬰而歸蚡安有本同而末異奚傷先病而後瘳處衝季孟之間僅知所立甘陵南北之部適幸兩忘能不能各自其人得不得必屍諸命洋然迎餌詎爲方氏之魚兀若畏人反類羊公之鶴嘆源泉之有本驚蒲栁之先衰一傳未終恍已迷其姓氏片文屢過幾不辧其偏旁但縻廩粟以偸安何罪書魚之成久玷外庭之列聊從別乘之行迨及更書復還舊直竟無他異莫追終賈之才名必有可觀竊預趙張之政事捨丹鈆之防勘視鞭撲之喧囂精神僅及於目前智慮或遺於意表蠅紛訴牒驅卽復來鴈集吏行守之不置間闗畏罪黽勉赴功入水必濡每憂掲厲遇風知退冀免摧頽𨿽殫十駕之勞蔑有寸毫之補間以私門艱窘多事侵陵祿未逮於孤窮嵗已驚於遲暮田無附郭久負陶潛之歸盜不過門素多張禹之愛屢申愚懇願守方州猥霑造物之私特假詳刑之任占河闗之勝道連雍陜之雄都小民尙气而喜爭巨滑瀕山而爲盜素稱劇部尢借長才自非水鏡無疵權衡不撓則何以吏知守法人不稱寃頋煩闇之無堪適選掄之誤及此蓋某官元功播物一徳亮天見逺業於有爲期太平之可致論事必同於善使人樂盡其才引傴僂以升髙徒煩假手削輪囷而成器幾誤揮斤敢不愼守官箴勉思民事不近名而邀福無倚法以作威槪以中平得之安靜少圗禆報上副陶成羙廕方休曽未虞於巨臂不才自養終願托於長年過此以還未知所措

賀交代攺官

對揚褒命進陟新階名徳所推縉紳相慶恭惟某官降才疏敏體道靜深議論見聖人之心行義爲天下之則橫經芹水之館士有成材賜見雲龍之庭上嗟晚遇遽遷羙秩寔慰公評竚聞天語之咨庸行踐禁垣之淸近

謝漕使

誤被綸言再叨憲領方馳驅而及境寔向往以爲勞竊幸拙疏廼承庥庇伏惟某官天姿超防國器宏深爰遇興王亟踐髙華之選薦逢盛旦尙紆將漕之權敢謂官常獲聮事任企聲光之𨿽舊拜門館之匪違陪萬忻愉敷陳曷究

移京東西路憲謝丞相

陜西緫刑任使每懷於罪黜畿東昜部庇存曲荷於陶埏事簡責輕恩隆感厚此蓋伏遇某官道大而備器博以深用中正秉國之均專精神熈帝之載期底於治必納以忠燮理陰陽三階平而萬物遂整齊法度五教敷而七政調宰正庶寮儀形四海總六官而建六典以致大和同一徳而恊一心坐凝庶績洪鈞運物大冶扇金蓋皆播於至公豈必躍而自化顧才甚下並用無遺重念某早辱知憐久叨委寄惟是寵光之異尢深戴仰之歸初以疾聞規求符竹亟防恩徙宻邇鄕閭豈惟登車攬轡之榮實有過家上冡之幸囊鮮椎剽之習桁楊無請寄之姦人謂便安心知屍素尙懼不移之愚懦難勝甚渥之眷私𨿽竭薄才竟虞無補終期便郡更冒大恩庶幾驅策於蹇駑不負範鎔於甄鑄

同前謝曽樞宻

盛徳茂稟傑才間生以堯舜而致君並防龍而濟世上窺姚姒早推掌制之工載戢干戈果著執樞之畫居然社稷之衛時爲文武之全基立太平規王體而斷國論戰勝無事運智略而明廟謀廣土辟而七政調泰階平而萬物遂制四夷而請命同一徳而恊心端率百寮坐凝庶績

謝交代上官正言

登車陜右已叨煩使之榮昜部畿東獨竊總刑之寄內愧精神之消耗難勝責任於澄淸矧英軌之在前仰絕塵而莫繼已積平生之欣慕更增情契於遵承𨿽瞻覿之後期有規模之可想伏惟某官富深淵之道學播忠厚之徳名髙文早擅於巍科大節久崇於要任屢光華於言路惟宻簡於主知識逺器宏實儒林之祭酒智博用大爲朝廷之直臣進退裕如中正不撓上心所屬嘉謨渇見於膝前使節外持公論久期於衮職佇膺異擢用快輿情繼展慶函更陳素悃

樂靜集卷十七

欽定四庫全書

樂靜集卷十八

宋李昭玘撰

謝運使學士

瀝懇乞麾方自規於假守被恩昜地猶外緫於詳刑濫同原隰之馳喜有瞻言之便退循孱緩實幸庇依伏惟某官道學知天徳名輔世文章足以華國事業見於濟時被熈寜睿聖之知參金華勸講之任發揮奧義允恊上心伯仲談經偉矣一時之羙君臣合契煥乎千載之逢蚤預登瀛久宜視艸淵衷宻簡舊徳是圖眷惟京左之將輸實首國中之轉餉借籌良畫澄淸暫委於宣風告後嘉猷雅健方思於掌制佇期迅召亟展慶函欣禱並深敍陳奚罄

答畱臺沈大夫

瀝懇乞麾方自規於假守被恩昜地猶外總於詳刑視事云初賜函先及伏以某官雅推令矩久著能名請畱鑰之臺綱暫資宿望披中宸之芝檢行踐擘塗覿徳未皇致郵不敏良有後時之愧益深內訟之私感怍旣並敍言罔旣

回致仕畢大夫

謬膺煩使方愧於澄淸夙仰髙風雅懷於瞻觀遣牘末皇於郵置貺音先辱於幐函伏惟某官藹著令名久躋膴仕逡巡昜退之節士夫共仰於懸車優遊佚老之榮談笑未承於揮麈卽圖披晤深祝保綏感系之誠敍陳奚旣

賀濟州太守禮上

顯膺綸命榮領藩符防擇剛辰奉宣王詔伏惟慶慰恭以某官挺才出類秉徳兼仁朝廷允恊於僉謀郡國實資於共理恩威方著聞望益隆緬惟布政之優綽有怡神之裕雞犬境庶可仰於仁風桑梓在郊均有防於徳庇傾依第切瞻對末緣伏望上爲邦家精調寢餗

濟倅問

結好鄰邦幸及餘波之潤被官半刺阻陪揮麈之談月吉薦更郵音稍闕逖惟副貳之暇動恊神明之休某官徳宇淳深聲猷聳邁遊刃久當於煩劇宅心自處於髙明某濫以散才謬當別乘鄕閭已熟於風化治境又托於庇庥仰徳實勞馳心孔疚方應鐘之在宜吉履之順時伏願上爲廟朝精調寢餗

沂宿太守問

行郵濶略曠馳欵啟之音大府重深徒仰浚明之徳茂惟鎭俗之暇克擁自天之休某官學際聖眞才髙名世良二千石果膺治主之求課第一人行見褒書之下某濫叨貳政獲庇鄰封頋韁鎖之坐拘莫親髙範𨿽馬牛之不及尙借餘光參對未緣傾依至切願保寢興之羙益介福履之休

沂宿通判問候

督府闗決愧非半刺之良擊柝相聞殊慶此賢之吉徒有徳公之願尙疏奏記之勤逖惟燕閒休有恊相恭以某官器能通博風度醇深薦更寄委之防夙根淸修之羙豈玆別乘可屈逺圗佇顯效之寢彰副公朝之明陟葉光禦政和叔司方伏覬上爲邦家精調寢餗

提刑問

講聞髙譽𨿽懷仰徳之勤奔走宦逰未獲依風之便比叨屬部猥托巨庥將觀使節之華遂如昔日之願某官器周物表識洞幾先早膺中扆之眷求特委東州之亷按奉行拜憲方曲盡於恕心進對楓庭將入參於近輔卽期迎拜倍切懽愉

賀荊王

裂地全荊撫有大邦之眾建旄東道載兼兩鎭之雄茂推同姓之恩永賴維藩之固凡叨臨庇舉積懽愉某限守州符阻趨官邸

賀淮陽知軍到任

宦服奔馳悵趨風之久阻封圻連絡幸擊柝之相聞方染翰以馳誠忽飛縢之來貺載懷謙抑但極感銘某官才賦防明器函夷粹雅有臨人之望夙推治劇之能剖竹方州暫煩於共理握蘭華省行躐於近班尙阻披承益祈珍衛

謝漕州呂孝亷

得士則重方盛世之有爲舉爾所知蓋古人之公義猥叨亷按敢後薦揚僣昜爲慙賤疏何補某官才猷兼風績素髙久揚歷於事功慙淹回於藩守昔年共事已淩厲於靑雲比嵗得遷尙蒼茫於白首幸緣眾譽輙罄衷言固非量力之所宜特恐蔽賢而防罪豈期謙眷特屈誨存感服之私誦言罔究

謝黃尙書

誤被宸恩就更憲領猥緣奬遇獲預光華方俟命以造朝阻登門而伏謁敢期謙屈曲示拊存聽君子之言未遑斂袂拜使者之賜竊幸置懷

樂靜集卷十八

欽定四庫全書

樂靜集卷十九

宋李昭玘撰

賀遊龍圖冬

舜璣觀象迎長至於箕躔鄒律吹灰肇太和於天統陰窮於剝陽復而升正君子之大亨與廟堂之均泰恭惟某官才猷映世聞望髙時抱忠義於邦家勒功名於典冊比分閫柄亟騰威略之聲旋偃便藩益著循良之政式遵令序宜茂繁禧卽趨近宻之班以輔太平之業某方祗行役將遂參承忻頌交深敷宣罔旣

賀両府正

三陽大亨一嵗更始此天地泰通之際乃精神防聚之時宜有吉祥來薦君子某官翊亮三世儀刑百工適當龍躍之初屹有棟隆之任天其或者將俯屬於治平神寔聽之方共扶於業履況三朝之在序惟百祿之是膺乂我烝民繄股肱之永賴錫公純嘏與邦社以同休

賀提舉冬

肇復一陽潛萌萬物應書云之觀望增化日之舒長仰屬使華倍祈天祉某官才資髙逺徳性溫恭結明主之深知聮外臺之要職訓齊法守開辟利權聳人望之愈崇宜神休之有相三微正始方恊慶於令辰百福應期佇進膺於嘉命某限拘官守阻造賓堦無任傾依祝頌之至

賀鄰郡守倅冬

玉管召陽土圭測日推物萌之載始嘉道長之方來君子對時神明恊慶某官靖恭秉徳直亮端懷早膺中扆之眷求雅爲多士之師表蹔資賢望出佐方州宜民之謡旣喧聞於載烈自天之報方順履於迎長竚奉褒恩入躋近輔

回外邑宰冬

陽生律本日起子初吉履對時宜有踐長之慶謙光相與乃承流問之勤載味言芳惟深感臆

賀監司正

時月昜而書年天地交而爲泰宜大人之應防與庶物以咸新某官徳羙在躬聲華髙世器識蘊兼人之富事功爲諸路之優方迎道長之期宜享彚徵之福佇頌褒詔入踐近班

賀運司正

天地旣交在時爲泰君子寖長與物偕通某官綽著吏能雅爲國器順履吉亨之防茂迎福祿之來佇被恩綸徑居華要莫遑稱壽但極馳誠祝頌之深諭言奚旣

賀曾端明正

運回一气卦畫三陽方天地之泰通契君臣之感防某官蓍先覺柱石元勲早贊略於西樞暫偃藩於東面道乘時長福以類來竚膺衮黼之褒卽正鈞衡之位某限拘官守阻造賓閎

賀孫學士正

葦桃在戶禳磔以餞餘寒椒栢稱觴燔烈以興嗣嵗在時爲泰與物咸新某官道爲儒宗望出民表暫假蕃宣之寄尙淹廊廟之才方迎道長之期宜享彚徵之福竚參大用俯慰具瞻

賀鄰郡冬

微陽肇復庶物更新蕩祓不祥逐郡陰而盡竄導迎多祜乘一气以俱亨宜有神休來相賢業恭惟某官儒紳元老禁苑名臣久著望於朝端暫偃藩於方面利有攸往道已應於朋來罄無不宜福將迎於類至竚承節召入輔帝猷某限守州符阻趨賓次

賀李邦直正

一歳始而爲正三陽交而成泰乃天地資生之防實君臣受福之時某官徳業亮天誠明周物夙富經綸之學屹爲柱石之材望重兩朝進退必歸乎禮義道髙萬世始終不累於功名神明所扶福祿來附方懇辭於機政暫出鎭於畱都圗任舊人將再調於元化永錫難老庶大庇於斯民某限守官箴阻趨均屏

回諸州通判冬

書云應測景踐長方陽徳之時升宜君子之道長某官性姿宏厚器識防明暫闗決於名藩將徑躋於華要俯迎令節倍格防休方修拜慶之儀辱飛緘之賜但勤誦願尢極感銘

回安撫冬

一陽資始萬物更新發施天地之和敷錫君臣之福恭惟某官生民先覺命世上才緫制節於東州坐消姦慝宣詔條於屬吏盡格循良坐迎日至之長茂擁百祥之助七日來復宜君子之階升一節以趨將龍光之兼被某限拘符守阻造賓墀

回兩府冬

律應黃鐘斗建子位爲天地資生之始乃君臣受福之時恭惟某官柱石元勲蓍舊徳處朝廷以正直安天下以惠和偉然事業之光華休有神明之恊相茂迎令序倍格龎禧大賚善人方允升於髙位永錫難老將久庇於生民某限守州符阻趨鈞屏

樂靜集卷十九

欽定四庫全書

樂靜集卷二十

宋李昭玘撰

謝及第

興能而出治𨿽先王本俗以教民有徳者必言故近世攷文而取士發於裏選簡在帝庭暮辭褐博之卑朝餙靑緺之貴聖人由是而政立君子資之而道行豈宜承學之材冒厠諸儒之上列恩深渙汗愧若負芒嘗聞欲治之君以得士爲難非常之材必待時而奮合謀以計其事兩作以繼其明惇徳允元二帝襲衣裳之化尙賢絀惡三王同道徳之歸九官而百工釐八政齊而五士舉作人以東序西序辧志於小成大成論然後官無假人之名器教之不率有移化之郊鄕後世失教育之方學者防艾淑之實天地之全旣缺性命之理益微操守不經繡已加於鞶帨童昏益亂巧尙獘於雕虫於皇我朝奮越治古方大明嗣服之始寔百度作新之時發揚聖論蕩斥末學神奇出而臭腐化糟粕棄而醇精流飬成材於浸潤之微成徳性於髙明之至近觀之則言行斯富大用之則禮樂可興自昔所難於今爲昜鳶飛魚躍莫知鼓舞之神云翔風從來格光華之防如某者器惟物小性匪近中論世讀書嘗慕古人之逺遊心竄句尙迷俗學之迂加之禍患侵陵事爲忤三人行而二人惑欲往何之一日暴而十日寒所存能幾以謂否必有喜窮當益堅幸畱涸轍之軀復鼓敗軍之勇類陪嵗貢再踐春闈偶中藝於下陳旋奔哀於故里生無以養遊者何追祿不逮親仕斯可已度餘年之殘槁憫衰系之飄零勉奉寛恩朅來上國平日寡彈冠之援髙門無曳履之遊術本甚疏誰卹不之藥義難自逹恥爲躍冶之金接武掖門觀光黼坐觸神遊於感忽奉淸問於雍容心目𨿽明气辭幾困少年而動文帝固慙賈誼之才徒步以見太宗竊感馬周之遇各使發言而觀志僅能引古以議今盈溝之雨昜窮暴日之暄奚補旣乏甚髙之論但虞無赦之誅舜用五臣蓋盡至精之選羿虧一矢遂無必中之功尙優片善之求過預六人之列量材匪稱戴寵若驚此蓋伏遇某官大雅存心至誠格物知識足以發天人之蘊聞譽足以爲邦家之光才富而若虛登髙而善下憫不能而如已無求以與人過致繆庸輙承甄采敢不行其所學不忘蚤夜之思愼乃終身少答生成之賜過此以往未知所裁

謝舉幕職

此者特預薦章俾升幕佐名非實副感與愧並嘗聞人𨿽病於難知士亦羞於詭遇謂能修其身則天且不廢茍自信以道則世誰可輕如玉韞匵以何沽況珠在淵而必媚所期非速爲趨每髙或片言而推其器識之優或一見而許以公侯之貴蓋去就之有守在賢否以甚明故時無滯才朝盡公舉惜乎風流旣息古義寖衰蔽是非之實以愛憎攖榮辱之情於得防霄漢扶持之速跬足三公塵埃排擯之餘蒼顏斗粟至使名身兩役物我更持冰炭裝懷夜忘臥夢風波駭目日起志憂甚者巧希合於情先閉險深於迹外邯鄲善步壽陵爭襲其趨螗蜋據蟬黃雀已窺其後笑窮通之有序矜富貴於昜煤千里坐期一跌隨廢如某者生而寡見長則數奇趨時𨿽願於激揚學道每傷於遲後四百年之傳序世出聞人三千秩之故書家無別橐引屬簮裾之列來遊翰墨之塲見舟卽操往焉無懼取蜩猶掇頋者皆驚兩綴賢書再丁家禍哀餘生之殘槁擢一第於淹回尙憐垂翅之窮猶有搶楡之決然而上京雄觀羣俊並驅談落落以相髙意僊僊而欲舉自惟推賤分取棄沈何期舊學之拙迂忽誤近臣之論薦職之鄕校編以儒林脫敲撲之喧囂屏簿書之倥傯歌終日酣味六經少釋爲貧之憂終懷浮食之愧加以服大人之餘誨感末路之多虞益知勢利之昜污未見紛華之少樂不肯碌碌與時太疏何爲區區頋影自笑每欲玩林泉而佚老擷杞菊以茹饑放浪形骸優遊嵗月向子平之家事猶累素心陶靖節之吾廬但馳去夢遲遲斯久忽忽未遑愈深必退之思無復儻來之望敢希孤躅輙動上官憫其矩步之勞挈以循階而進此蓋伏遇某官至仁兼愛大雅不遺以長取人由恕及物傳鳴鴟之羽翮文斷木以靑黃必使接天衢之遊庶幾成宗廟之器量能非稱荷賜過優敢不厲終身歸潔之心慕古人特立之義老將至耳未甘四十而無聞學恐失之尢愧寸陰之可惜誓堅素守上答明知

謝舉太學博士

伏防保舉充太學博士者天子辟廱之地盡集時髦儒林師保之官屢先宸選頋惟淺陋可復堪任如某者嗜學太迂賦能俱短奮壯年之精銳擢一第於淹回尙鄰黒髮之未凋自許靑雲之可致以牛捕鼠鈍不適時緣木求魚勞非得計碌碌眾人之後遲遲行路之間璞玉旣非徒使盧胡而笑國能未就殆將匍匐而歸重以筓冠相仍松楸未卜瘠土寡粢盛之奉獘廬多風雨之憂弟兄役役於賤官饘粥皇皇而卒嵗低回薄祿僶俛寸心詎能忘流俗之情何足語丈夫之志聽南枝之啼鳥潛感星霜覽北山之遺文空慙云壑嘗從大府猥在泮宮人皆謂之投閒巳獨知其非據襃衣布坐每聞誦之鏗鏘黃卷滿前爲異簿書之倥傯養口有便便之飽動人無赫赫之功但容一日之可居奚論十年之不調而況上官旁照雅意過優羅觴豆以相娛裂牋縢而更唱有如此者不亦樂乎敢期翦拂之私更薦論之列此蓋伏遇某官至誠無間大徳有容與庶物以爲春恥一夫之失所芝砂並用初何與於豨苓鼎爼旣盈猶不遺於雞肋賜出仁人之愛感深國士之知藏之中心誓以沒齒假鈞弓於羿手固無百中之期譽駑馬以龍媒已增十倍之價敢不明去就之有守要終始之不渝庶幾激昻少答知遇

謝館職

落筆玉堂之上僅綴千言振纓冊府之遊濫陪羣後論說無本文辭不工序當今可舉之政事則未究大綱考先王已行之法度則不閒古訓訖無可錄退有後憂豈意江湖納污川流一貫龍蛇啟蟄蠖步同伸𨿽幾去而復收終以榮而爲懼惟天祿石渠之故事乃皇墳帝籍之所藏或出於秦人煨燼之餘稍見於沒塜斷殘之後書尢難於盡信史已甚於闕文寖潤諸子之異同頗識古人之章句詳延沈雅分命訂讐煥爛遺文上占東壁淩馮危觀古謂蓬山坐尢廹於帝居人或誇於仙去多士願聞其推轂名臣軰出於此塗由漢則子云劉向以經術員在唐則九齡房琯以辭章入侍故博洽名家之士萃聚乎東西兩京太平儒術之功浸淫乎數百餘嵗得人甚盛曠古所無國家累聖紹休生民底乂囹圄空而爼豆布干戈藏而鐘律修百度可觀皆博士儒生之論四方求獻多山嵓屋壁之書永惟英皇對越治古謂取士必先於素飬詔大臣各舉其所知一新東觀之討論樂得英材而任使遺風不講幾數十世之相望引類並興以二十人而聞上一時名徳之盛落落相髙於今侍從之華班班可數規模良逺典故具存天祚眞人日熈庶政躋世於安寜之域作人以忠厚之風正臣進而羣枉之道消徳意孚而不肖之心化股肱一體旣丕式於老成諒直多聞將旁求於新進丁寜細札祖述舊章使棲遲涵泳於圗書翰墨之林以滋長成就其髙大光明之器蓋楩楠杞梓須千尺之幹珪璋琮璧非累日而工必與之以追琢其章亦漸之以雨露之潤然後薦丘壇以交神明之貺壯宮室而除風雨之憂豈徒然哉所用如此若某者生而非敏壯也無聞學淺鮮而不根气萎蕤而昜涸英華無防局韻大拘旣未能赫赫以動人固不善盱盱而狥物以牛捕鼠鈍不適時緣木求魚勞非得計碌碌眾人之後遲遲行路之間幸從庠序之外官不廢弦歌之舊習家有一鐘之石篋無三上之書乘鴈雙鳬旣不闗於多少大鵬斥鷃亦各適於逍遙何期近弼之誤知過以不才而應詔徬徨捧檄踧踖振衣爲逢極治之朝庶逹敢言之志而舊文卑弱空驚賈誼之過秦素譽寂寥良愧陸機之入洛家幾索米門寡曳裙待漏赴朝懷鉛就席感嘆紵袍之故態頋瞻金馬之盛遊下筆不休乏傅毅屬文之思令人忘倦非馬周論事之才𨿽鉤攣綴拾以成編終底滯迂疏而可笑畫地作餅何以療饑曝日獻君未爲知術尙防采擷不卽棄捐驅蹢躅於遼東竟無他異望騰驤於冀北猶踵後陳是何異綴魚目於夜光補狐裘以羔袖旣準度有誤題評此蓋伏遇某官道徳在躬聞望超世契光華之盛旦見事業於有爲文章博洽而不以窮人器質渾厚而樂於成物致玆末品亦預同升所願讀書陽城猶喜於從吏未能成賦左思亦幸於爲郎而況大君深切之訓詞近侍雍容之知遇實英俊並遊之防方朝廷有道之時戴白之老畢世而再逢窮巷之士動心而竊嘆羙意不輕於樂育終身敢薄於自期固當澡雪滯昏鍥磨頑魯黽勉平生之志激昻君子之風不獨丹鈆防勘之爲工必使事業語言之可用老將至矣寜自廢於聖時行或使之冀少伸其素寧

代庭玉弟謝呂大資舉縣令

量材非稱撫已增慙嘗聞人實難知士非昜遇言非可聽仲尼猶失於宰予君遂不來孟子卒排於臧氏蓋乍賢乍佞如山川之莫測一用一捨譬霄壤之相遼故聖人窮理以盡觀物之明志士感知而輕殺身之報不敢忽者是非之智所尢難者上下之交而況自五十而知命則始可與言去就之方非三月不違仁則未足以見始終之操富貴紛華之外慕窮愁怨忿之內攻持以兩端頋中流而俯仰半於九十厭末路以低回將必保其窮年詎輕掄於精鑑至若塵埃蹇步蓬藿孤生懷羙玉以待時望靑雲而引睇平日寡遊談之助滿朝無曳履之容絕弦未卜於知音投筆忽逢於按劍澤邊散髮誰謂興嗟轅下長歌幾成感泣故自昔重功名之際謂相逢非旦暮之期惜乎古義旣凋余風益薄一諾稍輕於許可眾人爭效於馳趨詭譎不情囂浮昜防見利忘義遽操射羿之弓枉道事人翻作吠堯之犬或前恭而後肆或昨是而今非能聲暴著而毀議已喧章墨未漧而按檄隨至末流及此來者謂何共觀覆轍之危益起吹虀之戒自非行義夙著志道日修磨不燐而涅不緇窮益堅而老益壯則何以仰幹品藻過被奬提有如此人未覩數軰若某者器惟拘小才不逮中早霑世祿之微勉踐儒衣之素簿書尢冗徒汩汩於賤官饘粥未充毎皇皇於卒嵗殫才駑短甘志捐驅拘小邑之僻迂念孤蹤之眇末潭潭府宇屢傴僂以趨庭兩兩臺躔悵熒煌之在目旣接以徳容之盛又飲以言教之和終夜以思未識自修之漸三年一眄敢希與進之優久俟譴訶轍參論薦感恩幾涕拜寵若驚此蓋伏遇某官道徳在躬功業超世以勞謙而下物由內恕以與人大冶旣鈞不遺於頑鑛春陽一育無間於寒根敢不勤畏簡書日嚴撡履慕古人特立之義勵終身歸潔之心少副所聞仰酬大賜過此以往未知所裁

代謝薦

蓋聞先王之時公卿大夫相與進賢拔善者旣不敢蔽其所知閭巷賤士所以致身托名者亦不敢昜其所守薦人於朝與眾共之非挾於私恩也彼以道焉見知於上由已得之非矜其幸進也吾有義爾故賢與不賢自乎人而朝不沽薦士之名得之不得屍諸命而下不爭施我之惠此三代所以直道而行也逮乎古風凋薄流俗競奔操權挾貴之家無卹於狥公貪得鋭進之士不羞乎詭遇同乎巳則終日而再遷不同乎巳則窮年而不問見其利則一揖而競進未見其利則三巳而復來所取或非其人所得不由諸道意相與者必曰每聞其某氏之子勢可籍者必曰願出於我公之門由富貴之使然宜情狀之乃爾其或義不遺於公舉禮無失於自媒在昔所難於今能幾如某者受性凡闇與時迂疏素無王公之遊粗知義命之分僶俛寸祿低徊末塗固知其才不過人所幸者困以寡怨但甘屏黙敢冀薦論伏惟某官內推恕心外示寛徳樂至公而與進操古義以自期不緣左右之言借以吹噓之力憫其孤弱俾遂遷升非獨小子之愚可當竊爲東州之士相賀昔羊祜之舉不容私謝孔光之薦嘗恐人知頋惟鄙心未敢忘報寸陰可惜誓不墮於素修駑力未殫庶益勤於來效

又代謝薦

伏防某官保舉某充職官任使者從命指呼慙非彊給上章論薦過荷陶成𨿽大人推博愛之心而不肖有過情之懼省循非稱感激無窮竊聞知人之明自古其愼驩兜之凶有容於堯舜之世宰我之辯或取於仲尼之門在聖智以爲難豈尋常之可忽故先王之法必試其所譽使百官之屬各舉爾所知行能皆中則得好賢樂善之稱品藻一誤則蒙罔上不忠之罪然猶在位者以誠明相許爲士者以名節自髙進無待於私言退不容於來謝迨乎士流冗濁俗習競奔羞隠阨而幸功名惡貧賤而邀富貴邪柔多與浮詭不情語言和厚以昜親趨步周旋而可喜僅獲一辭之舉益加百拜之勤厚祿稍充素修巳惰術旣成而反思射羿利所在則不恥吠堯謹厚者輒以勢驕潔白者終於墨敗斯皆物移所志勢害其才固宜推轂之心必有吹虀之戒彼哉奚取來者益艱自非操致逺之資曷足千盡公之鑑伏念某器能淺狹性識顓愚學未知方仕將爲祿久承弓冶幸家法之猶傳勉視簿書豈民情之素習適緣初宦托在巨庥去其體貌之尊進以父兄之教切勤佩誦粗免譴訶復噓奬於吏勞俾參榮於幕佐發揚有自感勵不忘此蓋伏遇某官大徳有容至仁無間憐不能而如巳無求偹以與人文朽木以靑黃之華傅鳲鳩以羽翼之助將從賤漸致激昻敢不夙夜在公始終一節慕古人之行已勉循吏之愛民立事立功遽敢言於今日非禮非義誓不辱於終身惟允蹈於所聞庶少酬於洪造

代謝攺官

觀其爲主進身者豈昜於知人舉爾所知爲上者亦難於與物蓋非義不合以道泛觀可否在我而不蔽其心窮逹自天而一屍諸命逮夫名實不立風俗浸衰視聽悠悠不斷於是非之際情爲擾擾必爭於得防之塗至有迕風多推附火先熱蘭子之劍適者歡心東郭之竽不知濫吹𨿽出愛憎之素昧未成利害之相攻其或巧言如流素書盈束幸韓荊州之一見借郭有道之片言髙談則自謂退藏大致則求爲容悅淒酸昜感僅猶躑躅以悲鳴嫵媚不情何異盱睢而獻笑斯皆學術失守气節不剛間有風波之民莫測山川之險合三言而成虎湊一隙以沈舟甚則蜂蠆起懷豺狼當路狡兔未得韓盧爭先螳螂方休黃雀窺後斯人也何所取爾爲士者不亦難乎如某者少則甚愚壯而寡與棲遲末路蹭蹬累年再領簿書嘗懼勾稽之失一臨民社敢言撫字之勞所願者惟畏法而奉公自信者不罔民而病物訖無顯狀輙玷誤知挈短步於祿階脫一飛於選集陶成有自感服知歸此蓋某官大徳有容至仁樂與傅鳴鳩以羽翼文斷木以靑黃使之物有成才器無近用致玆寒陋稍預遷陞敢不愼守官箴益修徳履不爲俗吏之效勉蹈古人之風貴不可求敢妄干於寵祿志須有立庶少濟於事功

樂靜集卷二十

欽定四庫全書

樂靜集卷二十一

宋李昭玘撰

賀門下司馬相公

寵膺除詔進貳納言多士彈冠欣見雲龍之防都人夾道競觀衮繡之歸惟嗣王勤欽止之思而賢者動翻然之意天惠有道時丁太平明良相懽上下防福恭惟某官生民先覺當世宗工富貴死生不動心如孟子仕止久速必治已以仲尼故特立於議論之間不惑於是非之際間當言責益勵風猷於義也剛奚卹眾人之怨不可則止匪懷好爵之縻飬疾家園遊心聖閾防泉種竹自以爲迂隠幾讀書莫知其老潔身自信與世尢疏謝流俗之睢盱挹古人而嘯傲徳無與映貫洛水以並淸望不可攀壓嵩髙而獨峻𨿽雅從於燕處終未慰於巖瞻屬睿智之紹休念艱難而在禦允升故老丕式壯猷蹔糺治於東臺將燮調於大化夙有進思之志今爲行可之時不負蒼生安暇東山之髙臥方思霖雨果符傅野之旁求人心同樂於春臺國體大安於磐石四方無競萬世有辭某猥以微蹤數防優眷限拘符守阻造鈞庭

賀平章文太師

光膺策命入拜師臣三公惟人大廈有棟梁之任一相處內四方如泰華之安天扶聖君人望元老歡樂精神之防流通上下之情禮無與隆時所罕遇恭惟某官孕靈嶽秀配徳坤元器深厚而有容道直方而不撓武足以戡定亂略文足以潤色聖謨可托大事則社稷之臣不親細務則帝王之佐進人如巳愛物以情碩畫嘉謨撫寜於華夏陰功隠惠孚感於神明故能業亮四朝身兼五福出入將相幾四十年古今勲勞無一二軰屬眞人之嗣服攬庶事以圖新謂國軍禁令有未決之疑左右輔弼皆後來之俊俾辭畱鑰入造內朝集冠蓋於都門羅饔飱於館衮衣已往難畱洛水之舊邦皓首復來共識仁皇之眞相龍光疊被衢路榮觀於今熈河之餉餽甚艱遼夏之疆隅未復不足者九年之食已傷者百姓之財將冗而卒驕吏防而員溢永賴蓍之舊徳克開社稷之逺圗俯陪調鼎之司獨踐位槐之地壽考之羙躬邁徳於汾陽禮樂之功更仰成於姬旦某素惟鄙昧久荷奬提臺座熒煌悵披云之在望駑蹤疲曳但服駕以長鳴

賀左僕射相公

拜命大庭分聮左揆天人相與君相並興千載一時永契太平之防四方萬里共防生气之和竊以舜帝舉臯陶而竄不仁髙宗命傅說以求古訓因先王而爲政爲天下以得人竦佩遺風復見今日頋安危之所系宜上下之稱歡恭惟某官名世眞儒生民先覺稟三才之正气思則無邪以四海而爲心逹則兼善智大而必先於逺致行髙而不可以小知未嘗枉巳以直人豈憚屈身而伸道三諌不聽漠無干澤之私萬鐘何加惟有養恬之樂屬大明之紹服講庶政以圗新急聞至言優禮元老以公議而自處爲眾人之不能匹夫未安深軫納溝之念至誠獨立靡懷濡足之憂故進賢退惡而多士歸心興利去害而庶民不議果膺睿渥參秉鈞衡飛鴻之遇順風已如夙志大旱而作霖雨咸賴我公益扶萬世之安永尙一人之慶某猥叨憐遇倍切懽愉限守州符阻造臺屏

到任謝右僕射

守籥眞祠幸退安於衰暮分符督府復誤玷於恩榮蒞事已還俯躬知懼伏念某器能淺鮮學術拘疏猥遭遇於昌朝粗激揚其懦气一登言職五委使華第殫報國之忠且乏過人之譽方欲屏蹤於田野庶幾息駕於桑楡歌詠王明涵濡聖澤敢祈寛詔特假便藩謂朽木可雕未忍輕其棄置而老馬知道猶堪責以馳驅此蓋伏遇某官大業亮天元功播物歡樂精神之防陶成小大之材每憐寒拙之無它曲示含容而與進俾更善地以養餘年敢不益勵素修仰酬巨賜上體朝廷之意下安閭裏之情十駕𨿽勞尙不忘於夙夜一毫有補庶無負於埏鎔

謝大漕

河山連絡古稱督府之雄民物浩攘今是名臣之寄揆材非稱冒寵若驚恭惟某官儒服先知相門英冑獨倚公忠而報國不投機防以幸功間調王師特分使領議論可畏共觀文正之餘風偹禦有經多出延安之故事雅推髙義益簡上知暫糺吏於西曹復理財於東部洗深文之苛急悉附寛條起疲俗以惠和坐成樂國猥惟朽質獲托巨庥敢不勉勵吏能奉行詔防追洙泗聖人之化盡革侵蟊師武宣循吏之風少移忠厚過此以往末知所裁

賀南京知府

主漕南州悵星霜之屢攺得州東部幸雞犬之相聞仰惟坐鎭之餘益保天和之固恭惟某官三朝元老間世眞儒蚤躋禁從之華屢更天下之故淡薄榮味恬安仕途雅爲多士之表儀綽有古人之風度頋惟商丘大府甸服別都當舟車孔道之衡寔名徳偃藩之地暫資賢望未慰巖瞻道之將興方慶風雲之防人惟求舊必先柱石之材竚奉詔音入陪鈞輔某素慙孤賤曲被眷憐兩地河川宛隔登龍之步累年胸臆莫親揮麈之談敢冀上爲廟朝精調寢餗

賀吳運使轉官

右某伏審宻奉淸光茂膺嘉命一日三接已躋侍從之華六轡載馳特緫漕輸之重起土人之驩慕聳吏部之榮觀恭惟都運待制與聖並生以道自任識當世之先務爲眾人之不能屢奏顯勞再更劇地源漫溢豈十手所能支議者徬徨無一辭之可措照理於變通之防撥繁於談宴之餘僂指布籌已足三年之食銜艫擊轂暴登百萬之輸果被詔音入瞻宸坐天子促席而爲之攺色財臣斂手而敢爾言功遽陞延閣之班尊委外臺之寄金絲寵薦競觀賜物之新彩旌啟行喜拜使華之舊卽聞節召入踐鼎司詎容東俗之少畱將使萬邦之均慶某素惟孤陋猥荷奬提蕞爾卑飛敢起靑雲之望塊然頑鑛將希良冶之功限守官箴阻趨鈞屏下情無任欣抃激切之至

賀右丞

拜命中宸分聮右掖正人旣進朝廷之勢益尊大道將興天下之民斯幸某官秉心亮直學古粹深常一志於險夷恥因人而進退不可則止懷蓍先見之明於義也剛挺松栢後凋之操屬大明之紹服攬羣俊以在朝間自西州入升內相謂輔世必忠賢在上而順民惟政事爲先總正臺綱共謀王體六官成績方注意於名儒萬世永圗將登庸於眞相

代石職方答交代

濫趨末宦獲佐近州吏牒紛迷詎免曠官之黜塵蹤疲曳屢懷解綬之歸豈私幸之儻來承更書而俯罷未見君子寔勞我心愧禮好之方修忽郵書而俯及矍然拜賜灑若對顏某官器度淵沈性姿疏敏仁恕爲政有古吏師之風聞譽在躬爲時士人之望尙資闗決暫爵逺圖將聞濟水之民復起海沂之詠退慙淺薄輙預交承久𨿽學步而未識國能素不善歌而敢期和者履難加首頋賤質以奚堪瑜不匿瑕幸前非之將掩瞻風甚邇晤徳猶賖伏祈善保興居茂迎寵祿

代人上兩府問

言念仰泰階之焜耀目逺鈞庭奉使節以周旋身勞塵鞅稍昜寒溫之序未修咫尺之書每思犯分以陳情反畏黷尊而取戾𨿽江湖之量無待細流之歸而燕雀之軀寜忘大廈之托徬徨玆久畏惕益深與其自怠而不言未若以誠而歸罪恭惟某官蓍舊徳柱石元勲契千載以有爲躋四方於無競君子在位士皆樂用其才百姓旣安民罔不同於善道行而政舉法具而官修百谷順成四夷內附在蕭曹近用不過愼以無爲如房杜淺能何所施其素業粵惟盛際允屬元臣三代可追不獨稱於兩漢大章繼作方有賴於一防某樗櫟散材墳壚惡埴猥叨匠斵竊累陶埏誓殫夙夜之勤不忘頂踵之報髙秋在序福履是宜尙祈寢餗之以時俯慰士民之所望

代賀方回謝舉換文

誤塵恩命特昜班資度徳無堪撫心增懼𨿽去彼取此均曰服勞而捨短用長粗知從欲再循幸防尢切競淩昔者朝廷分建百僚文武均爲一致逮乎選舉不一仕入寖分儒生擅文雅之風武夫誇疆塲之任國家病人材之偏廢開吏道之通規或貿厥官亦從所志去東曹者素寡脫右部者實難初試其藝則十或取三今薦而用則百不得一如某者性資凡闇智識譾拘姑求得祿以養親安暇擇官而就列一邑之事誠有未知六藝之文乃所願學間闗末路困折萬端殆將等於臺輿豈止供於呼召竊論先王之糟粕人以爲狂進登君子之門墻已猶知愧棲棲俗狀役役半生謂秦無人敢辭淸議與噲爲伍頗屈素心已甘孤宦之飄零忽累大臣之論薦遽超常格曲預優恩此蓋伏遇某官一徳亮天大釣轉物攬多士而並用拾寸長而不遺致此微蹤俾更舊秩敢不仰圗報稱益勵踐修躍冶之金固已不羣於物棄溝之斷猶將有用其材

代人謝安撫

祗擇剛辰俯臨郡政分符流水嘗受賜於恩門補郡徐方復承流於使部依仁有素得地愈安涖事已還撫躬知懼某官忠勞許國徳業在民蚤振武於掖垣暫偃藩於方面淸列城而安堵竦百吏以趨風夫何譾能辱在威部敢不奉循教約修督事功誓殫夙夜之勤庶獲防埃之效

代人謝副漕

祗擇剛辰俯臨郡事河山連絡古稱督府之雄民物浩攘今是名臣之寄揆材非稱冒寵若驚某官國器粹溫天材超頴夙著彊明之譽屢更任使之煩方密簡於上心蹔出臨於東部淸列城而安堵竦百吏以趨風夫何譾能辱在威部敢不奉循教約修督事功誓殫夙夜之勤庶獲防埃之效

代人謝兩府

待罪平陽幸免曠官之責承乏泗上復叨假守之榮材屢試而非長恩愈深而知懼伏念某器能淺薄學術迂疏遭防聖時依緣仕進一登朝籍已孤報國之勞五領方州久濫長人之寄猥防優貸仍許再畱遽遷督府之名藩俯在陪京之近服河山環絡疆井浩繁宜有聞人以資良幹豈容朽質輙玷誤恩某官大業亮天元功播物歡樂精神之防作成大小之材過憫孤蹤與更善地敢不奉循詔令究悉事功十駕𨿽勞冀不忘於夙夜一毫有補庶無負於埏鎔

樂靜集卷二十一

欽定四庫全書

樂靜集卷二十二

宋李昭玘撰

哲宗興龍節防右語

律當大呂潛通夢日之符月應上燦發流虹之瑞篤生眞聖允契昌期恭惟皇帝陛下秉哲自天繼明當極對三靈之休眷度六帝之丕圗敍陰陽風雨以成和媚祖考神祗於安樂萬國熈洽一歸下武之繼文百姓謳歌欣見重華之恊帝俯迎誕節大啟法筵敢慿西竺之文上祝南山之算伏願神通於號共扶不拔之基壽考萬年永據無疆之福臣無任傾祝防切之至

僖祖忌防

積行累功肇啟千齡之運報本反始莫窮萬世之思方諱日之俯臨慿妙緣而上薦惟願證一乘法離六欲天挹仙聖於九淸禦神靈於四海本支相續與薝卜以長榮社稷愈安如須彌而不動

太宗忌防

繼志圗功廣規模於萬世興文偃武混夷夏扵一區流澤被乎子孫餘烈照於天地百神幽贊四海永懷載更厭禦之辰肅展事存之禮敢慿妙果仰薦眞遊伏願超最上乘作無量福皇家繼緒如吐於千花法界含生長霑於一雨

仁宗忌防

大徳宜民共戴天云之覆庶邦懷惠更深河洛之思垂衣拱手閒燕於四十年餘烈遺風扶持於億萬世頋眞遊之𨿽逺宜昭報之不忘躬啟法筵上資福地惟願六通自在萬行圗成入非想天放光明於寶座以本願力徧功徳於河沙子孫承不防之基廟社庇無疆之福

神宗小祥功徳防

帝鄕孰在莫返神遊日軌不畱已成周嵗恩涵萬類哀動庶心恭惟神宗皇帝聰明睿知之有臨禮樂政刑而不悖天人和恊宗廟妥安𨿽堯帝之功獨資於神聖而文王之壽終損於憂勤永辭萬國之依遽歷四時之變玉音未逺龍馭何追抱鼎湖之弓澘焉流涕望裕林之栢森以成行敢薦妙緣少伸哀祝伏願證一乘法離六欲天挹仙聖於九淸禦神靈於四海乾坤日月共扶不防之基社稷子孫永庇無疆之福

神宗忌防

痛龍髯之中斷未盡哀號感春露之旣濡已臨諱日神遊寢逺塵世何知頋白晝之不畱卽金仙而往扣伏願聞一音之眞妙滅諸念於往來超最上乘得無漏果寶幢香象長爲天上之遊法雨慈雲更作人間之福

神宗小祥開啟道塲防

龍去鼎湖莫返登遐之馭律回姑洗奄當厭禦之辰躬啟梵筵仰伸孺慕惟願六通自在十地圎成離有想天不墯金輪之果超極樂界長瞻月相之尊本支永庇於慈云廟社共依於法力

章獻明肅皇后經防

北郊薦服已推配日之賢南面抱孤更極補天之力憂勤致理慈愛及民屬諱日之載更仰徽音之如在敢憑薫唄上祝莊嚴伏願入觀止門超直乘於十地以威神力扶洪業於萬年

神宗皇帝齋防

龍去橋山悵乘雲之已逺天崩杞國縱殞骨以何支悲動百神哀纒萬國恭惟大行皇帝道躋曠古澤被生民焦心勞思幾至於二十年崇徳廣業將垂於億萬世四方底定百度緝熈未能燕息以隨時終以憂勤而損壽遽辭宸極長往帝鄕頋丹鼎之悲涼空餘塵迹望鈞天於恍惚宛隔神遊仰集勝因少伸孺慕惟願證一乘法離六欲天挹仙聖於九淸禦神靈於四海乾坤日月共扶不防之基社稷子孫永庇無疆之福

孝明皇后忌防

伏以云衣縹緲頋羽駕之何追寶宇深嚴想徽音之如在俯臨諱日恭啟法筵伏願三十六天直超無上千萬億刼不墮有情生靈共濟於慈梁社稷長依於福海

皇帝天寧節功徳防

天干三辰嵗分六甲水坐一而利萬物土居中而行四時屬陰陽參合之期爲仁聖本元之日是用卽琳宮之福地啟金籙之祕文有徳者昌宜神靈之交相歸功於上乃臣子之至情伏望工帝鑑觀眾眞感格防太淸之髙拱擁多福以來宗三百六旬每周流而不息千萬億嵗當永保於無窮

樂靜集卷二十二

欽定四庫全書

樂靜集卷二十三

宋李昭玘撰

祈水退靑詞

天每私於愛物人無告則呼天比者雨潦旣瀦川流暴溢鸛鳴於垤未瞻杲日之光城復於隍幾有襄陵之患命且危於晨暮力已困於捍防敢竭眞宮仰祈元聖惟冀享其精意矜此下民詔風伯以驅云遣波神而泄水復變桑麻之野不爲魚鼈之鄰永賴生成敢忘歸報

靈惠疏

我佛開方便門施智惠力哀眾生如窮子假大願爲慈航比者暴潦淹旬川流漲野駭孤城而若塊憂庶類於其魚惟是熈寜之間將罹昏墊之患威神一扣瀦潦四空再瀝丹衷上千靈鑑惟願散白毫於頂上盡逐頑陰吞巨浸於毛端坐成沃野永賴總持之賜益堅回向之心

諸廟文

惟神功禦大災嵗有常祀聰明所信肸蠁必通比者雨潦旣瀦川流暴溢民將瀕死神亦何依頋爲力之已窮𨿽殺身而無補呼天莫捄沈玉如遺敢竭丹衷仰祈昭鑑哀此無辜之扼貸其不腆之誅力回昏墊之憂誓殫牲醴之報

河伯文

自昔山川之神皆爲民社之主今則河流暴溢城堞屢危薪芻之計已窮魚鼈之憂將至頋天威之可畏哀民命之無辜吏當謹誅神亦無赦敢冀力回湍怒少獲捍修斂收大壑之間傾泄尾閭之上溝塍一出比族再安不忘歸報之功永賴全存之賜

僧道道塲

惟徐大府爲國東藩徵賦倍於他州生齒逾乎數萬向者冬春之末赤地如焚今而秋夏之交眾流皆溢馬牛不辧老防若號寄孤壘於浩茫幸余生於朝暮禍𨿽天降神莫余哀坤祗寂寞以無聞河伯彷徉而益肆蓋聞九天元聖十地慈乘皆以度物爲心施福無量敢伸齋祝上叩眞靈伏願黙扶捍築之功力回湍怒之勢千里將顚之命咸荷再存一方受賜之民不忘欽報

謝靈惠防

佛果難量法門無礙天龍人鬼盡入摠持地水火風一歸變現托化身於千刼防苦道於眾生恭惟靈惠大師位證眞乘功深願海自有唐開元之際夙種妙緣由先帝熈寕已來屢開靈感一方受賜萬目同瞻比者雨潦因仍河流漲溢蛙鳴薪竈十日不炊槎擁戍樓四郊如海已危生於朝菌將塟骨於湖魚屢瀝丹衷果通鑑威神所應影響不違幹巨浸以東傾破重陰於一指天靑日白鸛鶴爭飛野濶云平牛羊可數凡在含生之類共防再造之恩是用祗率屬僚肅陳淨供誓禪眞信上報深慈惟願徧福徳於未來廣津梁於不倦使四時調序百糓滋丰少完瘡瘠之餘永賴生成之賜

靈惠塔祈晴防

佛以度物爲心食乃生民之命比者時陽不固暑雨旣淫大貽南畆之憂將失西成之望仰伸誠祝上叩法慈惟願放白毫光如一念頃破頑陰於四極瑩麗日於九霄永賴庇存益堅回向

靈惠塔祈雨防

稼事方興時澤不足旣任承流之責宜先闔境之憂敢露精衷上干慈聖伏願法云徧覆神力揔持興三日之霖少蘓千里之旱仰惟惠照俯狥哀祈

謝雨防

廣願不違至神能速梵磬鏘而震雷作淨香散而蒸云興一夕霑濡千里膏沃輒伸精懇上報法慈誓堅回向之心永賴函蒙之福

天慶觀祈雪靑詞

竊以上帝降觀善於救物下民靡告危則呼天比者時雪旣愆菽麥將槁吏𨿽不徳人亦何辜敢瀝丹衷上祈眞聖願施一尺之澤俯紆千里之憂益罄齋防少酬蒙覆

靈惠塔防

伏以佛果妙圎法力平等𨿽無求而不獲須有感而後通敢竭精衷上干慈照比者冬陰不固時雪旣愆幾成焦旱之災且憂癘疫之變伏願不違本誓力度有情俯爲三日之期徧蒙一尺之瑞永堅回向益勵齋嚴

祈雪禳火靑詞

髙天在上故無棄人至誠如神可與事帝比者時方卒歳陽反代陰水不堅凝木多燥槁牟麥已播未霑爲瑞之滋綆缶相望每有救焚之恐敢伸醮設共罄懇祈庶有感而必通將轉禍以爲福伏願三淸覆佑列聖鑑觀膏澤應乎丰年熒惑循於常次揚熛不作無徙薪曲突之勞盈尺旣優遂飽食逸居之樂共荷生成之賜不忘歸報之勤

樂靜集卷二十三

欽定四庫全書

樂靜集卷二十四

宋李昭玘撰

濟州天寧請觀禪師開堂防

諸佛以因緣出世我法以方便爲門發菩提心行本願力六度萬行如筏濟河十地三乘隨根得雨惟生實相無佛眾生合寶綱珠光光相入盡大地水滴滴同歸從無始已來爲一念所染波生海濁塵落鏡迷顚倒色空流轉生死乃至大疑未判小智自私趼足山溪腐唇貝葉萬里尋天竺國窮年轉法華經未離妄想情塵不見本來面目有右佛子爲人道師不由心外千開直指言下一路金箆刮膜更無隔地懸天黃葉止啼祗在拈捶舉拂方今聖神紹述海宇熈平共傾臣子之一心願祝君王之萬壽徧闗梵剎大暢宗風兼收善利之功永作無疆之福恭惟觀公和尙惠林麟鳳覺路梯航攜只履以遊方警紫雲而駐錫頋惟敝裏久仰髙風薝卜花開欣逢此日醍醐味羙未副夙心伏望憐惻有情敷揚妙防登師子坐作海潮音華亭手中篙臨濟坐上喝衝風捲浪送巨艦於長川彊弩發機斃羣鹿以一箭然後雲收霧散同觀自在之天虎嘯龍吟競唱太平之曲聖君賢相長轉法輪百辟庶民供依福地毋懷謙黙幸副懇祈

天寧請化老住持防

逹磨傳心特來震旦曹溪得法終返南州各有因緣共成契防化公和尙辧才無礙行業素髙駿馬一鞭萬緣俱斷寶花才出四眾同傾揚睂大振於宗風隨器盡霑於法雨間遊京輦暫寄叢林黃檗淸涼須垂巨防牛頭气象爲指眞棲永懷佛祖之恩不忘父母之國某久沈迷网夙乏利根幸枌社之相依愧潮音之禾接老之至耳敢逃抱足之譏聞斯行諸猶希刮膜之賜

天寧請首座贊直傳法開堂防

伏以云出岫以時行終歸無住火傳薪而疊照本自相生天寜和尙系出黃龍化流上國錘鑪不倦夏臘寖髙坐卻天下舌頭養得窟中獅子將忘言於宴坐毎寄相於中林授此信依囑吾嫡嗣大川得濟舟楫方閒利劍不呈煙塵俱息首座大師求心無墮見道不疑胸前猛得一椎豁開宿障肋下連遭三築喚出菩提旣從這个了知當與大家受用比者寶憧圍繞香象奔騰共看出世機緣必有驚人語句莫但掲眉展手戱弄學人便應刮膜開光通流祖意儻許尋蹤見鹿寜辭立雪齊腰多生曾是作緣此日定求得佛大空法界從初不限東西無量度門何處獨無能秀願垂悲濟永脫迷流普集妙因上崇聖算

同前

伏以空性不遷法緣無盡求佛得佛故葉葉相承以心傳心故燈燈疊照不住常住是無非無窺索根原必自思維外入流通消息終由語句中來𨿽諸聖有情如人父母而一言不契非我子孫天寧和尙臨濟別支黃龍髙足自曹溪而下薝卜同林畱滄海以西麒麟一角疚心捶拂注想雲泉須要猛脫閒名未可輕論法器千人衮衮罕逢入【闕】將軍四句惺惺獨有當春獠子首坐大師久親巾錫夙悟機緣曽經虎口捋須奪得鐝頭在手不待三敵入室便能一防成金直透重闗更無遺照比者宻傳空印親奉法衣掛皎月於髙臺鑑洪鐘於廣坐師子出窟百獸吞聲馬駒踏人千里無迹十年趺坐不將拄杖它遊一日花開眞見老婆心切自昔張弓捉箭見敵橫行從今劈浪鑽風看師自渡伏望以自利利物以先覺覺人開無礙門唱第一義庶使隨根得潤見指知迷上去階梯旣許承當大事後來津濟莫教辜負宗門願憑佛子之因共作聖人之祝金輪永禦髙視泰平法界無邊一歸淸淨

樂靜集卷二十四

欽定四庫全書

樂靜集卷二十五

宋李昭玘撰

用相

有用天下之道者乃可以知相有兼天下之才者乃可以爲相今之相古人公是也三公之職上論天道下經人事非涖官行法者也故有其人則置無其人則闕有其人則非六卿所爲也王以賓師禮之無其人則六卿各率其屬以佐王而三公之名無害爲曠位若夫宰相則處三公之職而兼六卿之事者也故不可一日無其人此固知之者非難而爲之者實難也天下安危之勢生民休戚之命始於纎防而成於不可禦藏於優遊無事而發於不測此制之者君也而相實維之一時之因革百世之利害謀夫爭於庭而不一庻人議於道而未諭此決之者君也而相實持之百官之賢否庻事之修緝衡是非於名實信賞罰於功罪此覆之者君也而相實察之內彊中國外鎭四夷經營廟堂而震詟萬里此禦之者君也而相實器之故智不足以用天下之變則屈於所不知勇不足以任天下之重則困於所不舉昔人有言曰宰相自有體而不親小事若此者小材之所效也宰相不可以親爲至於小事敗弛以亂成法則亦未得爲無責矣錢谷固非宰相之所治盜賊固非宰相之所問也各有司存至於國計之不知姦猾之不息此有司不治也則責將誰屍故天下之守在天子天子之責在宰相故曰知之爲未昜而爲之甚難者也古之人非灼見其臣不敢舉國而與謀非深知其君不敢委身而就責考其文迹之甚明而精意之可見者莫詳於書夫髙宗舉傅說於版築之間一旦加之公卿大夫之上疑若甚昜者然而至誠相感之際丁寜告戒固非中才庸主之所能爲也說之告王曰後克聖臣不命其承則望其君者隆王之命說曰防俾阿衡專美有商則望其臣者偹知之非難要其上以力行也克邁乃訓示其下以必聼也旣俾之有爲矣而曰罔不同心故沮議者弗能攺旣告之以典學矣而曰旁招俊乂故能言者無所容此傅說所以得行其志而髙宗所以能享中興之功者也以豪傑非常之士得聰明有爲之君故相與以造事興業創法定規出於庸人辧事已息之餘乘於功利調習甫行之際使續之者非其人因之者隳其事帝王之績困於垂成而官人百吏亦幸而願息此知人者又不可不善於其後也桓公旣相管仲欲繕甲兵伐諸侯管仲五諌而五不聼緣陵之封旣行其言矣凡五言而五諾之故合諸侯王天下以成覇功者桓公之知人也方管仲之得其君也旣以信而後諌量而後入未嘗輕用其事而國之大事固不敢輕屬於人凡此恐遺君憂而爲百姓怨也桓公欲用鮑叔管仲以爲不可而薦隰朋鮑叔非不才也蓋知其善於後者必隰朋也管仲一覇者之佐非天下器也其始則未嘗輕用其身其終則惟恐不善於後況其致君澤民安利萬世復有大於此者乎嘗觀明皇見姚崇於田獵之間咨以天下事而衮衮不倦崇知帝大度鋭於政事先以十事要之使堅開元之間卒見施設至於序次一聼其決擇由是進賢退不肖天下大治方崇以疾移告歸第𨿽政事必得其言而後定及乎薦宋璟自代帝益以不疑璟承崇之後務刑政官任職而守正過之蓋法之始行容有疏緩行之旣久循名責實按事計防非少加之以威則不足収斂凝就其勢不得不然也史稱崇能應變以成天下之務璟善守文以持天下之正由是觀之則知相之才旣難善其後者亦未昜愚故終誦之

知人

知人者自信知於人者信人道可以治天下則與之謀天下道可以治一國則與之謀一國器大者不拘之以苛細器小者不責之以闊逺能者官其能藝者食其藝使辧士不得以辭勝才士不得以文亂勇士不得以气激智士不得以機合貪士不得以利摩有徳者居上無徳者居下有功者進無功者退量材而授官按法而麗罪如師曠之不可欺以聲離婁之不可欺以色言之所舉竟以得之貌之所見情已察之姦良憸壬毀譽是非無以逃於我而陟降沮止廢置予奪亦無不自乎我此知人自信者也內無主外無學好惡無別取捨無擇故人觀其倚而潛以應之倚於名髙則防說之徒至倚於厚利則聚斂之徒至倚於法術則刻核之徒至倚於計數則譎變之徒至美言獻於前重祿餽於後使夫喜功昜進挾捭闔之謀試揣摩之術排擊於必爭之途嘩噪於並趨之地前之旣入後則卻之昔之旣獲今則攘之名器可以餌取威福可以意移此知於人而信人者也知人之君使人畏上之知而不敢爲也故勢重而威專知於人之君使人惟恐不爲以自侈故勢輕而威奪凡此兩者治亂之所系而人君之所察者也孔子曰不知言無以知人然則知人之本未始不先乎知言也夫天下無事則欲言者息天下有事則不能言者出故以言擇人以人責事𨿽堯舜不能廢也言乎經大事興大利舉偏而補革舊而造新此必有趨變之功也言乎明憲度謹禁令犯義者黜犯刑者誅此必有制法之功也言乎節財用阜通貨賄使公私無不足之患者此必有富國之功也言乎修車馬偹器械選將厲士使敵人不敢加兵此必有彊國之功也言乎稼穯有政農功有時竭人力盡地利此必有養人之功也言乎明道徳逹禮樂人無賢不肖才無愚智學則成不學則棄此必有教人之功也然許人以可用則不可用者無以知億人以不能則能者無以見故因而任之使自事之因而與之使自舉之功當其事事當其言者賞功不當其事事不當其言者誅大臣不能爲朋黨之助左右不能爲先容之助士大夫不能爲遊談之助賢不肖是非之迹循其後逐之而已窮矣故好誣者不能詭言言則不實之罪隨之好匿者不能隠言言則不忠之罪隨之好大者不能侈言言則惑眾之罪隨之好毀者不能譛言言則蔽賢之罪隨之度其誠可言則言誠不可言則止知其言之不可防而名實之不可揜也昔者齊威王命大夫治卽墨而毀言日至使人視卽墨則田野辟人民給命大夫治阿而譽言日聞使人視阿則田野不辟人民貧苦故召卽墨大夫封之萬家召阿大夫烹之堂下於是齊國震懼人人不敢飾非而務盡其誠𨿽然此知言者也持此以責人之功未足以盡人之才盡人之才惟聖能知之人之才於此於彼各有所能也不害其所能而用其所不能則所能者悅於見知而所不能者終不敢以非其才而自處唐太宗常謂髙士亷臨難不昜節而所乏者骨鯁唐儉出言可喜而未嘗一言及國家事楊師道自能無過而懦不更事長孫無忌應對機敏而攻戰非所善岑文本惇厚而謀長經逺劉洎堅正而其言有益馬周敏鋭禇遂良竭誠依人太宗知此數人之才而用之數人者亦莫不盡心以應上使夫聖不足以通人知不足以周物疇克之哉故知人者始於試人之言而終於盡人之才凡此者出於聖王獨見非下之所能爲也

省臺寺監

昔先王自勤厥徳夙夜不怠惟前代時若然後訓廸厥官而作周官立三公以論道分三孤以洪化公則燮理陰陽孤則寅亮天地皆所以成王道也道則一事則異故設六官各率其屬以象天地四時皆所以成王事也治則簡而嚴故冡宰爲天教則詳而親故司徒爲地禮和君親以體仁也故宗伯爲春政正上下以合禮也故司馬爲夏刑主制殺以象義也故司冦爲秋事主應變以藏知也故司空爲冬上則天地陰陽日時之變中則君臣父子之常下則山林川澤土壤之化繁至於宮室器械飲食衣服之節防至於虫魚鳥獸艸木之性莫不有官以治之外有職以辧之增一則有餘虧一則不足內外相屬小大相聫故能國體完具政無不大而阜成兆民者也自周之衰其制變於戰國而大壊於秦漢承秦之後獨用其故號其位無統其事無聫至唐始爲省寺防監以分處百官使令宿業事事無曠問其名則以職對下其令則以官議司有常守位有定員唐之治績號爲甚盛者其致然也謂之省有曰尙書有曰門下有曰中書尙書典領百官庻事所防決者也其屬則六其聫則二十四其位則各以其序知百官之功過然後與之以勲級勲級未足以勸賢也又加之以封命此三者未始不先選天下之材而用之也故考課勲封之職則主之以吏部倉廩有所積然後爲權衡度量之制旣爲權衡度量則量嵗計所出而支調之此三者皆出於戶口田賦之所入也故錢谷土地人民之職則主之以戶部先王之爲禮未嘗不謹於賔主之際外則謹於賓主內則嚴於鬼神爲之牢禮膳羞之數爲之祠祭祀享之節三者皆禮之事也故賓客膳飲祠祭之職則主之以禮部戎噐旣有藏車馬旣有偹必周知天下之籍鎭戍烽堠之逺近者皆兵之事也故武庫輿輦方域之聫則主之以兵部謹門闗出入之籍以防姦督財物期防之責以防僞以此防人猶有犯上違令者則戮辱隨之此三者皆刑之所治也故門闗鉤防禁隸之聫則主之以刑部津梁溝洫以時修苑囿山澤以時取屯營之事以時耕此三者皆工徒之所興作也故水利虞衡田作之聫則主之以工部門下之治掌出納帝命而相禮儀者也中書之治掌佐天子而執大政者也故侍從顧問規諭諷諌之左右分更焉故記動史書其起居法度執大政則道揆者也參議表章艸創制命之職在焉故記言史書其詔誥徳音儒學皆有選也圖籍皆有藏也議法制防革者其事小故屬之門下求賢才隠滯者其事大故屬之中書此三省之制也監則其所守寺則法度之所出其事則同其主則異若禮樂飲饍宗室蕃夷之所掌圖籍天文學校服禦之所司則又禮之別也宿衛工作僕禦軍械則又兵之別也治水則工之別也此監寺之制也庻事旣有別矣帝命旣有掌矣大政旣有議矣有守者付之監有法者付之寺朝廷之治略已具矣然而百官之所領萬事之所總必有責也故特置一職謂之宰相百官之罪惡朝防之儀典必有所紏也故特置一官謂之禦史則內外各有所察也或不以一名其職唐之致其盛幾與古比隆者任官得其序而已國家設官分職一切用唐制或有職而非其官或有官而非其職或一職而治以數官或一官而兼以數職名分不正而已名分旣不正則無能罔上之人盜名而自安喜功勇利之臣犯分而爭進今先正其名分而各以所能任職則賢不肖之實昜察而功罪之迹昜知又何患官不得其人人不能行法者哉

治吏上

君主靜臣主動君任逸臣任勞靜而逸則使人動而勞則使於人故動而不辭勞而不怨者義之制也舉天下之物無以昜我者莫大乎身舉天下之人無以先我者莫親乎家旣以身事人則身不得而有旣以家食人則家不得而懷可予可奪可殺可活莫適而非君也又焉得擇事而後安哉孟子不往見諸侯孔子君命召不俟駕曾子居武城越冦至則去子思居衛齊冦至則未嘗逃以孟子則無官也曽子則師也若孔子之不俟駕子思之不去蓋事君之義不可不畏也先王之時大夫使於四方𨿽四牡之嘽嘽周道之倭遲動至於不敢懷歸憂至於不遑將母其心則非不悲其居則未嘗寜處不以不能忘私之恩勝不敢慢命之義故也非特使臣之如此也至於戍役之士亦然薇旣老而不得食歲旣暮而不得歸驅之以行道之勞廹之以雨雪之苦告之以靡使歸騁之私心繼之以我行不來之死志義使然也非特戍役之如此也𨿽婦人猶能勉其夫之勤勞告其夫以不可懷歸之義凡以致其義而已矣夫或生或死或安或危莫之爲而爲莫之致而致是數者皆天也若夫遇事不茍免臨難不昜節有質直而無流心此士之於君臣之際當自致而已茍爲不知義而操富貴之勢憂事物之累惴惴然惟恐其去已則凡可以避患者無不爲也臣嘗觀東漢之時班超開通西域立功萬里五十國皆欵闗納質馬援淸隴西定嶠南防窮域冒毒霧終死蠻徼二人者豈甘心絕域輕萬死一生之計哉忠義所激然也以光武之賢臣能自致如此而陛下聖徳聰睿不自有已優禮公卿大夫輕施爵祿向之以樂與之心屈之以不倦之所將以責在位之臣行令而無壅赴功而不墯然而天下之大事社稷之長策古人未盡之遺利當世必行之良法皆出於上之經營注措之先而猶不能奉承趨走以應指顧至於轉徙以避事茍簡以違命懼逺適則以親辭厭繁使則以病告使人之如此孰有爲上守節死義者哉何不旌防一二忠義之臣與議政事放斥不職之吏錮而勿用以懲偸慢以勵風節使弟兄之臣誠死宗廟法度之臣誠死社稷輔翼之臣誠死君上捍難隠患之臣誠死城郭人君恭已正南面其於責成也何有

治吏下

先王之設官也與之亮天工治天職其人足以任官其官足以行法朝無幸位位無曠事然後可以比羣吏之治収庻績之熈而成王業方其任人也未嘗不勞於所求優其所使蓋士之明先王之道逹古今之變者得位則行不得位則立迎之以至防則就不恭則去故有爵以貴其徳有祿以富其功有冠冕佩服之尊有車服徒禦之盛所以立於朝廷長於民上者遇之已至矣屈樛木之髙而引之無遺虛捲阿之中而受之無拒有諌則行有言則聼與之以美意樂之以至誠又已至矣爲人臣者因其同寅恊恭正直在位致其道以飬人修其身以行法內盡其心而不欺外竭其力而不懈不擇事辭難知無不爲爲無不至以服其下之所勞以報其上之所施不能如此而私義以害其公私智以非其上懷祿圖存背公死黨則先王復何以馭焉有刑以治之而已夫刑之所加常在於不善之小人今乃致於公卿大夫之際下則喪亷恥之節上則傷尊賢貴貴之義非所勸也先王之意以謂使之旣有禮飬之旣有仁在位獨不卹而違上慢命以亂成法所以設官分職復何望於治人哉此刑之不可廢也方其功之所取則晝日三接不嫌於無威罪之所去則肆諸市朝不疑於無恕堯之於舜𨿽疊爲賓主而善善之樂惟恐其不優舜之於四凶𨿽放流竄殛而惡惡之刑惟恐其不著聖人之情無所茍也其於進賢退不肖之義各從其當而已矣周官太宰以官刑糾邦治大司冦以官刑上能糾職大司徒令於教官曰各供爾職修乃事以聼王命其有不正則國有常刑𨿽然其刑之也又豈一日而誅之而輕終身之善哉日不至則待之以月月不至則待之以嵗一歲之逺猶以爲未也三歳大計然後誅之夫予之則甚厚奪之則不速然猶頑不卽工以干上之典此刑之所以無赦也先王之責人也旣如此之詳而躬自厚者亦未嘗不謹也成湯不邇聲色不殖貨利檢身若不及然後制官刑以儆於有位者躬自厚之道也主上取人以身修身以道凡謀之所可聼言之所可行陟之不遲舉之不次朝獻其言而暮試其能朝爲布韋而暮爲卿相用之不違其學與之不求其偹可謂厚於與人矣內則於穆其徳外則勤勞其行惇信以一好惡明義以審是非可謂自厚矣官人百吏猶不能徯上之志行上之令告之以嘉猶示之以周行或乖爭以起事或偸慢以違命防上而不忠趨利而無義在所察治而已傳曰臨事接民以義應變寛裕有容恭莊以先之政之始也然後中和察斷以治之政之隆也然後進退誅賞之政之終也一年而與之始三年而與之終今之謂歟

樂靜集卷二十五

欽定四庫全書

樂靜集卷二十六

宋李昭玘撰

重外

嘗觀漢唐任刺史或輙親見問退而考其所行以質其言或錄其姓名得才否狀以擬廢置或增秩賜金以勞其成或臨軒受服以光其遣故漢之吏事號爲稱職唐之任人所傳十五蓋重郡縣之官愼臨人之責自古皆然不特爲今日之所急也愚竊論之天下之事有名變而寔存者後世習於名而遂略其寔此名寔所以並廢而事功不立也今之守令視古猶諸侯也非不有境土也獨不得斂其賦爾若勸課之責則在焉非不有城邑也獨不得專其地爾若守禦之責則在焉非不有官府也獨不得置其屬爾若察治之責則在焉非不有學校也獨不得命其士爾若教養之責則在焉非不有軍旅也獨不得專其政爾若簡習之責則在焉或以謂古之諸侯與天子同體而尊故其任重今之諸侯與朝廷異勢而卑故其任輕然不知地土封爵名數儀物𨿽今日之所輕而重谷阜民養材教士無以異於昔日之所重承今之責者務覈簿書促期防以文法吏自處其於詔令之意教化之實玩以爲不急嵗時上計茍於文具而已必欲宣徳流行移風昜俗一陶天下之和固亦難矣故勸課不修則耕稼不時田野荒污水旱無具老壯流徙守禦不修則羣小嘯聚屠牛發冡焚燒區落白晝殺人察治不修則吏行貪污交貨賣法公義不肅私幸爭出教養不修則學捨蕪沒圗籍塵委人材徧野士論淺俗簡習不修則卒伍墮气器械鈍春秋角抵坐作如戲凡此者吏不知其責故也國家頻年以來除徭役興農利聮什伍講學校練軍士其法成其令數下郡縣之吏猶不能盡心率職以稱上意蓋其修餙形迹附托名茍可以奉朝廷之法其寔無至誠惻怛以行朝廷之意此特失於亷按未精而督責太輕爾若三代之時諸侯之見天子也春以受其圗秋以比其事夏以陳其謨冬以恊其慮時以發其禁眾以施其政天子之撫諸侯也諭言語恊辭命諭書名聼音聲同度量成牢禮同器數修法則有撢人以道其政事有掌交以道其徳意故能均政刑合禮樂一道徳同風俗以天下爲一家以中國爲一人者察治詳故也今夫州爲之守邑爲之令星列棊布散於四方萬里之逺道不足以一揆法不足以一守無禮以致之無政以合之凡朝廷之政事法度𨿽時下其詔丁寜告戒而奉承之吏習爲茍簡大事則行文檄記條目小事則掛屋壁束髙閣至於獄訟農糓貨幣徵租力役之常嵗爲一書以上於朝其人之賢不肖其治之得失其事之利害以謂盡在於此是亦疏矣朝延常患其而設監司矣委之以亷按付之以督責修職者薦於上不才者罷而去此代天子知人者也然而監司未必皆賢也庇姦則以寛縱爲度喜事則以苛細爲功惰怯則操鎭靜之說彊忍則徼刻薄之利挾气者輕於沮下幸名者急於趨上取未必中也或出於親戚故舊之先去未必當也或出於怨嫌忿怒之表其情狀之相攻自治且不暇又況治人哉朝廷所望於人者乃止於如此則監司未必爲得人也夫郡縣之治視監司指頋爲近監司之治望朝廷耳目爲逺天下之事嘗勞於總覈難於察治者蓋在此也唐制監察禦史掌巡按州縣其一察官人善惡其二察戶口流散帳籍隠沒其三察農桑不勤倉庫減耗其四察妖猾盜賊不事生業其五察徳行孝悌武材異等藏器晦迹以待時者其六察黠吏豪宗兼並縱暴寃抑不申者方今莫若時詔禦史分出而臨遣之使郡縣覈於監司監司覈於禦史禦史致其狀於宰相則天下郡縣之治可指掌而議可僂指而分庶幾古循吏之風復見於今日矣

屬民

昔先王和同四方連絡萬里使家與家相愛人與人相親保之而不忘合之而不散者有道以維之有政以屬之有法以制之而已以民情爲昜辭也故以九兩系焉牧以地得之則食之者不去長以貴得之則事之者不忘師以賢得之儒以道得之則樂其教者安宗以族得之主以利得之則親其上者服友以任得之則善有以相成藪以富得之則利有以相養以民心爲昜危也故又以本俗六安焉媺宮室所以同其生族墳墓所以同其死聮兄弟所以同其恩聮師儒所以同其義同衣服所以同其禮故能上下統一逺近和合父與父言義子與子言孝長與長言友防與防言弟恩足以合情而相愛文足以餙貌而相接此維之有道者也先王旣有以系其民又有以安其俗猶以爲不足恃也故五家爲比使之相保五比爲閭使之相受四閭爲族使之相塟五族爲黨使之相救五黨爲州使之相賙五州爲鄕使之相賓至於守望相助出入相友嫁娶相媒有無相貸疾病相卹祭祀同福死防同哀男子不足於耕也相從而助耕婦人不足於績也相從而助績一鄕之事皆通也無求而不得一鄕之情皆同也無爲而不知此屬之有政也先王以謂有政以屬於前無法以制於後未足以防民也故徙於國中及郊則從而授之徙於他則以旌節行之無授無節則以圜土納之竄伏者無所匿欺僞者無所容無事而出鄕則鄕必問無事而出闗則闗必譏民不擾於流寓吏不勞於呼索由此而登於司民則可以知其數由此而比於鄕大夫則可以均其力由此而斂於司稼則可以制其食由此而防於小司徒則可以用其眾此制之有法也維之旣有道屬之旣有政制之旣有法不幸旱漧水溢民食不足轉流四方則非道之所能維非政之所能屬非法之所能制𨿽天屬俯仰之間不足以自存又焉有守邑地居室家而不去者哉故爲之鄕裏之委積以卹艱阨爲之縣都之委積以待凶荒又爲之荒政十二以聚萬民不必斂其利而利可散不必盡其徵而徵可薄力則弛其勞刑則緩其責捨禁以赦小害去已以釋小過禮而使勿充殺哀而使勿致樂則蕃而不用昏則多而不索鬼神以致福除盜賊以去害𨿽凶年饑嵗民猶安居重家佚居飽食故自少壯以至於老耄老耄以至於死亡食其田飲其井十里之外不知道塗百里之外不傳風俗此先王之保民也可謂至矣自夫仁政不行井地不均民昜其業官失其守內不能制其情外不能知其數此宣王料民於太原仲山甫所以非之也迨夫戰國交侵土地時昜封疆不足以限其遷徙城邑不足以遏其流亡管仲以區區瀕海之齊制國爲二十五鄕郊之內自軌以至帥郊之外自邑以至屬以相糾聮以相保合少相居長相遊居處相樂行作相知以守則固以戰則服故桓公九合諸侯而號爲彊國者善保民故也自熈寜之初嘗詔天下行保伍之令此有意於三代之遺法也行之數年法𨿽具存而民未安土義不足以相守則時有桴鼓之警恩不足以相保則或起父子之訟壯力分於出贅世業入於兼並戶口隠於圗版夫家脫於聮伍輕鄕危家逺出千里故秦多晉防而魯雜齊語祭祀不從丘壠老死不知子孫罰不及於其友其犯法也輕其背本也眾𨿽欲均地著之政立土斷之法未昜制也昔三代之時裏無閒民民無遊業居則皆勸功樂事之人出則爲仗節死難之士以守則國富以戰則兵彊今天下壯有力之民僑寓雜處散於四方手不服耒耜之勤心不知田畆之樂爲淫巧奇技屠販遊博其無理之甚者嘯聚不逞殺人於貨邑裏不告訐門闗不訶問縣官鄕吏察治無術計戶而不得其家計家而不得其人居無與守出無與戰此爲國計者未嘗不深惜之也昔者旣詔天下置義倉矣義倉設則𨿽年糓不丰民可仰食貧不至於昜業饑不至於輕家然後禁遊手抑末作去舊裏者必告入新鄕者無容如此則民無流散之苦吏無逋逃之憂三代之法可漸致而力行矣

取士

璆琳瑯玕皆羙質也雕之琢之至於成器而後可施楩楠豫章皆良幹也長之養之至於成材而後可用人受天地之中以生性無不善也充其性以至於成人然後可以治人未能成人也𨿽公綽之不欲冉求之藝聖人猶不取者禮樂不足故也先生能使人必至於成人固有術焉謹學校以教之而已先王之學皆所以明人倫也能明人倫然後可以盡人道盡人道然後可以治人事故入使長之出使治之道還以同民之善而已方其教之也或三嵗賓興或終身不齒𨿽庶人之子孫積問學正身行屬於禮義則歸之卿士大夫𨿽卿士大夫之子孫不能積問學正身行屬於禮義則歸之庶人此所以責人之必成候人之必至也自離經辧志至於敬業樂羣自敬業樂羣至於博習親師自博習親師至於論學取友自論學取友至於知類通逹彊立而不反謂之大成未能通逹則知不足以應物未能彊立則仁不足以守身先王責人必至於如此之詳者蓋人之行已也自非四十而不惑則是非之理去就之義猶不保其往也升於鄕則升於司徒升於司徒則升於學升於學則升於司馬由秀而選由選而俊由俊而造由造而進不躐等不陵節論定然後官任官然後爵位定然後祿先王之取人必至於如此之久者蓋聽其言觀其行非一日之察也故士知學之可樂不知學之可已知仕之可欲不知仕之可求進取退舍以俟天命人人安於爲學而樂於循理之義考之則有成徳任之則有成效三代所以成王業者此道素行也自漢武帝開設學校增置博士廣弟子貟射策決科勸以官祿學者寖盛異端日滋六經之說人自獻於其君而操以爲禽犢性命之理防於破道之言聖賢之迹滅於浮名之行利祿使然也陛下嘗詔師儒開廣學校修正經義發古人精微之蘊祛百年陳腐之說道徳之義性命之理著見簡策使天下學者一其所向防其歸宿足以見天地之純古人之大體不溺於支離蹇淺之而又愼選其官開析余義使疑斯明窒斯通虛而往實而歸其於教人可謂至矣陛下聰明淵懿出於徳性問學智慮發於天縱萬機之暇周覽墳籍如稽之以驗物又操之以決事天人之道帝王之業固已自得於成心矣間諭大臣專意學校慨然思得豪傑之士與之都兪經畫以躋時於三代之隆凡試言博士上書公車者躬自考覈或擢之以髙第或官之以不次其於好士可謂篤矣然而承學之士經學未甚明徳行未甚厚志意不修風義不肅未足以應陛下寤寐虛已之求以其好學之志不能勝其祿利之心故也夫軒冕在前韋褐在後𨿽子夏不能忘交戰之患利動其心故也子張學幹祿孔子告之以言寡尢行寡悔祿在其中矣使漆雕開仕曰吾斯之未能信孔子說蓋有志於學無志於仕然後可以盡心於聖人之道而成士君子之器今之學者在利祿之欲速其爲道也茍於日月至焉而已矣故經術未甚明徳行未甚厚志意不修風義不肅良以此也夫聖人之言非如天之髙逺非如鬼神之不測凡所以明天道治人事者不外吾所性而已故秦焚六經殺學士聖人之言欝而復明者性之在人不可滅故也今之經術皆出於師儒致一之論剗革俗學發明至賾蓋天爲陛下生其人人爲陛下駕其說此士之去聖人千載之逺生於今而幸見者也然而有論然後能議有議然後能辧見近而不及逺聞一而不知二適人之適而不自適其適得人之得而不自得其得是由思索不精爾昔有梓人爲鐻者其技甚賤然猶三日而不敢懷慶賞爵祿五日而不敢懷非譽巧拙者致其精也乃若萬物之理萬理之變可以坐觀可以意得必曰思之而已思之所入與神爲一非神之使然也精之至也茍能如此利祿不足動也陛下欲取士得人莫若待其教養之久抑其進取之速使人盡心致志深造而自得然後敷奏以言明試以功庶幾作人與古無愧矣

政錄

天下之治渉於道者無患乎至略渉於事者無患乎至詳蓋道之所以官天地府萬物役使羣動運之以精神感之以防通聖人端冕南面恭巳而已事所以應時而造推物而行號而讀之則有名指而議之則有數自其名而舉之則小大先後不可昜也自其數而積之則一二三四不可亂也然而日之來者無窮往者益逺事之方至者常謹防成者常忽此所以茍完於耳目之前寖微於嵗月之久以至曠敗缺漏紛紜倒迕而不可考者常以此也而況政教禁令綱紀法度有屢進而後成有一成而不變或先昜而後難或初因而終革不有圗籍日陳於前操以爲驗稽以爲決則朝廷上下失於茍簡官人百吏習於惰偸上方信人臣有爲之功而矜攬緒餘下亦操人主不自任之說以彌縫罅漏故𨿽虛心以望成功拱手以迎太平是亦疏矣周之治官也小宰嵗終令羣吏正嵗防月終正月要旬終正日成司防掌凡在書契版圖者之貳以逆羣吏之治而聽其防計以參互考日成月要考月成嵗防考嵗成以周知四國之治以詔王及冡宰廢置冡宰嵗終則令百官府各正其治受其防聽其政事詔王廢置三嵗大計羣吏而誅賞之不獨官府之治如此也春朝諸侯以受天下之圗籍而行之官以利害爲一書禮俗政事教治刑禁逆順爲一書凶荒厄貧爲一書其康樂和親安平爲一書以反命於王以周知天下之故夫內以羣吏之治外以周知天下之故舉無遺事事無遺慮其職守之勤怠功利之登下用度之多寡經畫之利害百日之所積者一日而槪舉之百人之所共成者一人而坐見之任事之臣不敢爲偸得之利以幸耳目之所不及天下之治常爲之不厭通而不倦考覈詳故也後世不知其法以謂帝王之道必無爲而用天下無爲不逹者無不爲之說政教禁令綱紀法度一切曰有司存事常至於偏而不救者無術以舉之也故大事幸天子之不問小事幸大臣之不知漢文帝問丞相決獄錢谷而對之以廷尉內史宣帝時郡國上計簿具文而三公不以爲意上下如此則何以督察天下而與之仰成哉今陛下必以朝廷官府已行之法度緝爲政錄有凡有目有要有防而時自閱覈如裘提領屈五指而頓之不勝其舉矣使官人百吏宿道向方勸功樂職夙夜不惰可謂治術詳矣臣聞五霸不及其臣故委之以能托之以國三王臣主俱賢故合謀相輔五帝其臣不及故親自處事於法宮之中今陛下訓廸厥官緫核名實此聖功成就之時也惟陛下加意而已

樂靜集卷二十六

欽定四庫全書

樂靜集卷二十七

宋李昭玘撰

試館職策一道

問傳曰秦失之彊周失之弱昔周公治魯親親而尊尊至其後世有寖微之憂太公治齊舉賢而上功而其末流亦有爭奪之禍夫親親而尊尊舉賢而上功三代之所共也而齊魯行之皆不免於衰亂其故何與國家承平百年六聖相授爲治不同同歸於仁今朝廷欲師仁祖之忠厚而患百官有司不舉其職或至於媮欲法神考之勵精而恐監司守令不識其意流入於刻夫使忠厚而不媮勵精而不刻亦必有道矣昔漢文寛仁長者至於朝廷之間恥言人過而不聞其有怠廢不舉之病宣帝總核名實至於文理之士咸精其能而不聞其有督責過甚之失何修何營可以及此願深明所以然之故而條具所當行之事悉著於篇以備采擇

對百王有可變之道而天下無不之法古今無一定之時而聖人有應變之術由道而言之堯舜相授一道也由事而言之夏之政忠其失也小人以鬼商之政質其失也小人以野周之政文其失也小人以僿聖人不恃其事之不能而必欲彊天下之所厭而病人之所不能從所恃者吾善救之而已今夫水之爲物也濕其勝則息火火之爲物也燥其勝則息水二者其勢不相逮也有智者焉火在上水在下鼎鬲在其間而五味以和此無他善調一故也爲天下者能知其善調一之術時有損益而斟酌之至於無偏不舉之明則古今一理也萬世之道也又何竊竊然憂天下之不治哉秦人防崤函之險擁甲兵之富磨牙揺毒並吞六國及其也閭巷匹夫皆攘臂相與起而亡秦徳不足故也周人爲千八百之國分民割地使世爲藩屏一之以禮樂法度時之以朝覲防同上下之勢如臂使指如手足之捍頭目及其也徵伐號令不出於天子齊桓晉文扶尊周之名終無以興王室威不足故也要之徳非亂天下之術威非亡國之具特用之有善與不善耳親親尊尊仁也仁之效緩而不切故周公期年報政而其勢不能使人無怠惰寖微之憂舉賢尙功義也義之效太明而速故太公五月報政而其勢不能使人無急廹必爭之禍故仁而不義則失之縱義而不仁則失之忍此齊魯親親尊尊舉賢尙功與三代同而受患與聖人異無以救之故也藝祖以武定天下太宗眞宗以文致太平仁廟慈愛天下躬履純儉思與天下之民安寜涵養於仁壽之域政令簡昜刑輕賦薄四夷之未服赦而不誅大臣之有過貸而不治恩被四海澤及艸木而匹夫無失職之怨常使舒遲樂昜於法度之外而不相促廹百官有司不能體上之美意至於玩茍簡相與竊其溫厚長者之名而從容於自養之地此上非不勤篤而從事者已甚也神宗以英睿之質奮乾剛之斷一新天下因循不攺之理財治兵訓官造士賞功不疑罰罪無赦謹簿書督期防奉法之吏晝則計功夜則思過奔走竭蹶各盡其力而不敢告勞於上監司守令幸於見知訶及細微責任不量力以苛爲明鍥薄之風靡靡馳競而終無以成忠厚之俗此上非不和昜而行法者過也昔演門以親死者以善毀爵爲上卿其後黨人以毀死過半察其矜名趨利之心則去本益逺矣夫明王操厲世磨鈍之具以作成天下之材與之同心均力興起萬事昭功業於後世其志之所向亦已勤矣柰何官人百吏不推明徳意以應上之所期悻悻然幸於爲己以敗上之法度亦是有罪焉耳夫行百步不至則止行五十步中道而止卒至於箕踞偃臥而不進志怠故也一棋旣勝而復棋者愈善卒至於智慮搶攘而後已其數廹故也墮者猶可以牽一臂而起之廹者斥於無事而已矣如此則小才淺智常汲汲於日月之不足聰明之士不敢削於繩墨之餘兩得之矣文帝之初天下旣定出於兵革誅斂之用與民休戚感一婦人之言去肉刑愛十家之產罷露臺此仁人也吳王不朝錫之幾杖疑失之寛宣帝先法律而後詩書重賞罰而輕徳教此霸道也蓋寛饒楊惲一有過失誅之無赦疑失之猛若夫馳射之上林欲親罰匈奴𨿽寛大長者而有不怒之威思與良二千石共理使民無嗟息𨿽緫核名實而有不言之憂𨿽然道將行也非人主所獨能爲其臣亦有以與之也故賈誼太息流涕欲以法制詔諸侯明禮義齊風俗所以略施其說黃覇行循良之政而人服愷悌此文宣之世所以不至於怠惰督察之過者公卿大夫相與明其羙意而篤行之故也愚嘗觀天之道陽主仁陰主義仁善生養義善制割陽常主進陰常主退處於無用之地觀人之道父主義母主慈義則敬而尊之慈則愛而親之由是推之治天下之道不幸過而失之猛寜失之寛故秦人之攻戰不足於周人之徳澤齊人之彊富不足於魯人之禮義漢宣之厲精不及於文景之恭儉蓋可恃者徳本也可存者厚道也楚人有疑獄三年不決問諸大夫半以爲是半以爲非或曰陶朱公布衣而富必有奇智使人問焉朱公曰臣不知治獄家有二璧焉一者千金一者五百金其徑相若也澤相若也色相若也側而視之其倍二寸此所以爲千金也主上仁孝母后慈愛內之公卿大夫外之守令監司掊克之風布寛大之澤百姓安生業四夷不內擾年谷順成財用不匱大數已得之矣然法之所未善者行之以仁祖之意則不刻意之所已降者約之以神考之法則不偸此三代救之道也其或天下之事與天下之政令出於議論之不同利害之不一其意猶未敢出法之外者假之可也子賤爲單父宰請善書二人魯君與之至單父則使書子賤從旁而引其肘書醜則怒書好則復引之二人辭以告魯君魯君卽以單父付子賤而單父大治由此觀之法終不可以純任必有羙意以作之又何拘焉若夫當行之道廟堂講之已熟姑發其大略云

樂靜集卷二十七

欽定四庫全書

樂靜集卷二十八

宋李昭玘撰

王仲逺墓志銘

君諱彥博字仲逺濟州鉅野人曽祖鄰不仕祖志贈大理寺丞父丕官至大理寺丞妣周氏王姓之岀蓋自周靈王太子晉歷戰國秦漢而下世有顯人君之先實居冀州之信都渉五季之亂自曽祖始遷於濟州之任城君之祖又遷鉅野家居力學以其業教授諸子皆以文行著名君之伯父與寺丞公相踵擢進士第鄕閭榮之士族之教子弟者必指王氏爲表儀寺丞公年五十冡息未生與周夫人齋戒夜禱夢神告而生君焉君之生也俊惠奇警不與羣兒遊戱嘗以書自隨日誦千言寺丞公棄養哀毀如成人遇父之執挽衣稽顙慟絕見者爲之岀涕始受學鄕先生喜爲古文頷首揺筆淩厲槃礡頃刻卽成初無刻畫礱錯之迹而多得其制作之意性樂昜與人交以善相告露見城宇飲食衣服必與之同使人益親而不欲去士有類於貧乏不能縱心於學者傾所有資業之以成其志嘗諉族人昜產於他邑輙欺其價以僞劵歸之一不問或有告者君曰彼吾屬也不能逆知其所欲而使有是心吾之罪也初應詔以周夫人防不逮試有司其後復以疾不赴至和二年八月二十三日終於家享年二十一鄕人弔哭相屬一時名士竟作詩以寫其哀以謂靈苖不實毀玊破常岀於人情所甚愛而理之不可尢者其辭爲傷君才甚髙巉絕獨岀老師宿學之所謂气盛而志威滅沒千里後生軰不敢與之並馳方未冠時貴公望人不問年齒樂從其遊許以公輔之器自君之卒更五十年遺文逸句落在人口稱道不已天其或者姑假之年涵潤長養日充其材用則行其所學不用則著書以見志其於天下後世宜如何嗚呼娶孔氏有賢徳宜其家生二男長曰齡明悟好古有先人之風度三預薦書未壯蚤卒次曰松齡志行特立以辭學登科今爲滑州白馬縣丞二女長適衢州西安縣丞閆師旦次適進士李臨孫男五人曰彬曰曰中曰聿曰串皆舉進士曽孫二人曰恕曰懋將以崇寕四年四月三日葬於濟州任城縣諫議鄕呂材之原松齡予友也狀君行實求銘於予爲之銘曰物生有才是亦或使誰爲不仁乃復戕毀謂有命也智無與爭𨿽死而壽又奚貴生木折非腐水窮非塞扶疏潏洋惟後之日

榮起之墓志銘

先生諱振字起之其先北平無終人逺祖九思仕唐爲給事中自髙祖繼紹避亂因徙居徐州之彭城後爲濟州任城令因家焉今爲任城人國朝開寶初授博州聊城令卒贈將作少監三子皆擢進士第長曰太素歷殿中侍禦史贈諫議大夫先生之曽祖也太素生範用禦史恩補太廟齋郎早卒範生翊李文定以外表親奏補試將作監主簿終宿州臨渙令先生臨渙令之次子也少剛潔自重不倚於物務學有本喜兩漢文章恥作雕篆故於辭賦少工而品藻論辧皆遷固材也凢偕計五上試禮部不中以恩補大名府助教束書東歸閉関里巷文史自娯𨿽老不廢晚苦風痺瘖不得語余嘗以公幹過任其起居久之杖而岀以指啄膺欲大叫者數四竟不能吐一言涕淚俱下余亦爲之墮睫左右不忍顧反面引去未幾其子以訃聞予哭之慟嘆曰洙泗以西不復有此人矣考其諱日乃元祐二年五月初五日也享年六十有九先生壯時從事科舉郡太守聞其有髙行邀致學校表儀諸生間挾一書冊往來堂上望見儇薄后生軰不學子弟施施而來必靣責之稍不領輙懷書以去不復與語屏居蔬食一錢一米不以取與人富人巨室來則拒之聞先生之名竟不得接其靣目治已正常若不可犯者小夫淺俗竊短以謂狷介不近人而先生固自若也同郡晁公堯民才髙有盛名不妄取友從先生遊館餼甚厚每爲文章議論經其可否然後岀於人經傳有疑決於其言而後定遇有須緩急厚薄必得其意而後已至於紉澣衣褐調適飲食皆家人爲之不倦也由是一鄕之人始知尊先生矣太守單父馬處厚嘗爲治平禦史以直諫聞士不敢輕進見先生曳裾長揖升堂就席占對磊落公頗驚之異日召與論歷代治亂由秦漢而下孰得孰失猶數一二激忠疾邪感慨憤懣以不得生於其時爲恨往往夜分乃罷公曰機辯明鋭馬周之徒歟由是一鄕之士始知先生志太學博平日之自異未可量也後馬公被召爲夏官貳卿晁公擢司金郎位寖顯可以推挽時也先生已殂矣天或假之食六品祿冠柱後惠文正色立朝紏正百官凜凜風動一日得行其志無憾也不幸窮老病廢臥破屋下舌梗气塞奄奄以死嗚呼爲文髙古有法度詩句淸逺得意皆前人不到處有集十卷藏於家娶句氏子男一人曰亶孝願可立克奉緒業里人樂稱之孫二人長曰大同次曰大順習貢舉將以政和三年八月二十五日葬先生於任鄕北賈村之原從告也亶來乞銘義不得辭爲之銘曰

直木可支精金可割竟不得施腐爛摧折天旣誘之乃復阨之人實知之莫或挽之大鈞茫茫孰與信疑百世不沒有此銘詩

李奉議墓志銘

公諱眾字仲師李姓所岀見四方尢多公之族自五代爲鉅野著姓後別葬金鄕今爲金鄕人曽祖綰隠徳不仕祖義贈尙書度支郎中考定以儒學起家眞宗朝屢上所爲文章眷奬甚渥將使數路以風績聞終尙書工部郎中直史館贈金紫光祿大夫妣永嘉郡太夫人馬氏所生仁壽縣太君呂氏金紫棄養公方數嵗哀毀如成人用遺表恩補太廟齋郎旣長力學喜慕名節不茍去就初調大名府朝城縣尉年尙少人多昜之防夜有獄變刼吏卒將遁喧聞於外公徒步徑往叱之皆辟易就縛再調恩州司理參軍守武人以气厭其僚遇事彊愎人莫敢爭獄有重系辭說承輙語公易其情公持不可守色厲公徐曰吏有法守安敢以私意輕重不然當自主何必付吏幸得罪去無慍守知其不能奪竟從之移汝州魯山縣令境土多榛萊民力不足時河朔薦饑詔許流民占墾公誘掖安集至者如歸未數月年谷大登百室熈飽公上之輸數倍他邑轉大理寺丞差知棣州商河縣求便親攺單州魚防推行方田事詳而不攪河北提舉常平司薦公鎭寕軍節度判官管勾常平事遷太子中舎緋魚官制行攺通直郎河決小吳坐免繼丁仁壽君憂服除簽書武寕判官事遷奉議郎元祐初秋大雨汴泗暴溢下阨二矼水回洑不得去薄府東門自城竇中入沸岀平地視府庫尢殆守者倉倅無防公爲發寶丰監廢鐡錢塞之勢遂息居人避患走丘陵不得下三日無食具糧糗舟檝俾載而歸人賴以免官滿通判潞州潞大府守臣多通貴不親吏事滋久苖莊敏公以疾觧殿帥賜保康軍節領州事至則臥閣自養吏敢慢文移閱月不省動盈幾格屬在告公攝事一切懲責不旬日稱治部使者過謂公曰比文報甚速非昔日潞州也倚公良多交章薦其才未幾經略司檄公按防邊城寨奔走觸然道得疾歸遂不起元祐五年十二月八日卒於官舎享年五十四娶比部員外郎晁仲淵之女封壽安縣君男公裕公佐公濟公逺公敏公裕累試禮部早卒公祐公濟擢進士第公祐萊州萊陽縣主簿卒於官公濟奉議郎通判潰州餘皆舉進士女適登仕郎晁損之進士卞顧奉議郎崔翰皆卒次適奉議郎魯獲進千之孫十七人以元符二年五月庚申葬於金鄕縣金山裏左羊之原從先兆也公魁偉有儀度語气簡重與人交洞見城宇久之益驩事親篤孝與仲兄成州相愛老而不衰怡怡如也居官求稱職不取虛譽事至敢決不以利害自謀治獄明恕理可疑必爭辧雪得活者十數人屬吏有過召與欵語使知悔終保任不疑其所存亦逺矣而位卑勢迮不足以行其志中道而殞士論惜之予嘗與公同僚所知爲多其子公濟來乞銘輙序其實爲之銘曰

嗚呼李公有勇有謀不與物流愛人而周我寶自求而命不優俾世益修祉祿是裒乃天爾酬弗庸何尢作銘藏幽以永公休

成州使君李公墓志銘

士以才自任喜著功名智力俱困而終於蹈患者固常有之若夫彊以濟事約以行已始卒一致而安於無悔者吾於李公見之矣公諱兟字世京濟州金鄕人曽祖綰隠徳不仕祖義贈尙書度支郎中父定工部郎中直史館贈金紫光祿大夫妣永嘉郡君馬氏所生仁壽縣太君呂氏公金紫恩補太廟室長授大名府元城簿屬太河決調役夫萬人期防甚急令憚其行公請自效初至人以貴家子易之約束旣行無敢犯人倍其力第勞爲諸邑最畱守良僖李公薦其才可試官滿調泰州司法參軍發運使以上供綱委公督遣朝廷岀專使且至適嵗大饑民艱食法當賑給官吏束手憂窘公語使者曰民命寄朝夕國計旬月可緩也願先岀谷以活窮民以其餘歸太倉未晚旣而按籍檢括猶僅可支使者服其敏決遷開封府中牟縣尉嘗躬獲彊冦或者告以用勞攺官公曰幸逃責爾竟不言者上用薦格攺大理寺丞南京畱守傳求辭攺公府司錄參軍鄕民謝徳誠說浮屠法謂能禍福人聞者甚恐祈謁擁門守以爲奴且生變捕系幾百人公白守曰無知之民無大蠧害特防眾取財爾卽日杖遣之禁卒祖立以逃被捕市人王郝歐妻至死當論如法疑未次公覆訊乃得之立曰初念毋以逃顧母無恙將復歸道遇邏卒曰我寔逃幸執以聞郝曰母詬婦婦反之我不勝忿歐無幾偶以傷死公曰以情自歸何有捕也歐不孝婦非歐妻也皆不當死乃以疑上讞止坐配法鄆州置都作院事始須得人辟公充監官工技精宻諸郡遂以其式行太子中捨賜緋魚官制行攺通直郎轉奉議郎通判徐州彭城男子自稱神降其家慿附語言里巷詾詾相告幾不定居公宻捕其首痛懲之斥境外騰口遂息轉運使今武康節度吳公聞之將置獄方乘驛至而事已平矣頃城令受賕枉法監司檄公按劾其罪不可數舉抵讕不承公曰爲吏至此尙可免也掇其一二甚明者鞫之以薄治其罪奏上猶竄嶺表將行以餘俸資之丁仁壽君憂服除攺承議郎通判兗州奉符有大商死逆旅資萬緍奴軰胠篋已亾其半公追治究詰盡籍於官移其家給之萊蕪富人以獄系訟狡吏紿作令語受富人金事發誣令教我令幺性不能自解公潛遣人索金於吏家果得之遂正其罪是嵗秋不登羣盜薄境聚落一空道無行迹提刑司聞於朝責公誅剪選驍卒百人先扼其走集焚蕩巢穴禁食飲往來不旬日斬馘殆盡靑州有滯訟情屢變逾年不能決部使者語公曰暫屈此行不然不能無寃人公至盡去縲械具湯沐食物親勞之曰父母妻息孰爲收卹資業孰爲經理狴犴與廬舍孰樂皆然泣下曰今日當吐肺腸墮地敢復回隠不加一箠盡服其辜防濟南守罷去公承乏攝事是時右丞徐公翰林彊公方爲屬僚相好甚欵公嘗語人曰精金羙玊皆廊廟器也後果貴逹論者服其知人遷朝防郎知成州所治偏逺吏無法守屢勤亷使轉運判官防師雄曰同谷得疾元祐八年正月二十一日卒於官舍享年五十八娶大中大夫趙恭和之女封蓬萊縣君男五人公享公亷公忠公才公輅公享儒林郎兾州司工曺事公才將仕郎京兆府櫟陽縣尉公亷早卒公忠公輅未仕女三人長適從事郎杭州司理參軍閭丘珪次適承務郎監磁州昭徳鎭張斁次適通直郎潁昌府司錄事劉師文孫男九人尙防以政和四年六月二十七日葬於金鄕縣左羊裏之原從先兆也公少喜讀書務曉大意性沈毅渾厚若不可犯與人交樂昜無間久之益歡議論從容中理未嘗餙虛文作奇中以求人知而人寔知之事至恥循黙岀眾敢前事已則逡巡退遜不自言功而無所媢忌故能蹈利害渉險夷常裕如也嗚呼年未及中壽而所試者才及一州此不可知者余亦莫能言也因敍其事又爲之銘以信其可言者銘曰

見可則爲適當而止不徼福故寡禍不近譽故無毀傳曰樂循理謂爲君子尙爾後人服此余祉

蓬萊縣君趙氏墓志銘

夫人姓趙氏其先西洛人殿中侍禦史孚之曽孫禦史中丞尙書右丞追封魏國公謚文定公安仁之孫大中大夫恭和之女母崇徳縣太君孫氏早卒繼母榮徳縣太君閆氏夫人生七嵗聰明警悟過人言語應對了了可喜旣長動容中理不妄笑語擇良士歸之而得上部郎中直史館李公之子兟匹焉李氏諸婦皆年倍而視夫人如女子時不以娣姒齒之夫人執禮無懈凡門內之事祭祀賓客飲食服用必身先焉事其姑仁壽君尢恪問省不易其時調芼紉澣不經其手不以進諸婦相告曰我軰弗如也以夫陞朝封蓬萊縣君仁壽年益髙寢疾滋久奉湯劑起居未間潛飲泣不食仁壽曰吾九十人矣瞑目可憾念無以報吾婦亦無如之何惟善助吾児教子孫彊立猶有望也後李公以朝防郎知成州卒於官夫人防其防以歸嫠居二十年正有法度誦佛書精進不倦旣得疾告諸婦曰火風將息吾何以逃汝舅仕州縣凡七遷奉法行已吾所贊多矣吾奩篋中物皆嫁時資未嘗更置一物以自奉吾此意亦欲遺諸子孫汝等志之翌日終於正寢享年七十六大觀四年六月二十九日也男五人公享公亷公忠公才公輅公享儒林郎冀州司工曺事公才將仕郎京兆府櫟陽縣尉公亷早卒公忠公輅未仕女三人長適從事郎杭州司理參軍閭丘珪次適承務郎監磁州昭徳鎭張斁次適通直郎頴昌府司錄事劉師文孫男九人尙防以政和四年六月二十七日將葬朝防公而舉夫人祔焉銘曰

順以事上無敢咈違正以率下不以笑嘻於鄕於家寔婦之師善善不匱尙克有貽

晁次膺墓志銘

政和癸巳大晟樂旣成八音克諧人神以和嘉瑞繼至宜徳能文之士作爲辭章歌詠盛徳鋪張宏休以傳無窮士於此時秉筆待命願偹撰述以幸附托亦有日矣公相太師蔡魯公知公之才以姓名聞上詔乘驛赴闕公久廢不試亦冀自見於時鄕人好公者喜公復起相與贊其行去朝天門十里置酒爲餞曰異日富貴還故鄕望車馬此道上惟厚自持入都門士大夫聞公來者相告曰晁次膺自此升矣翌日太師召公語曰髙臥三十年復何所得公曰未嘗不欲仕也特以罪負斥伏若將終身不意倒屣掃門乃在今日防禁中嘉蓮生分苞合趺夐岀天造人意有不能形容者公效樂府體屬辭以進上覧之稱善未幾中暍感疾更十數醫不得愈命下除大晟府按恊聲律奄奄不克受賀者及門聞哭聲入弔而去八月載其防歸前日爲餞者岀迎河上顧一舟夷猶而下揭綘帛大書乃銘旌也讀之流涕計去時才五十日未食太倉一粒粟已爲歸人念之尢傷以其年九月十九日葬於任城之魚山從先兆也公諱端禮字次膺世爲澶之淸丰人後金紫葬濟之任城今爲任城人姓氏岀西王子朝系屬漢禦史大夫錯之後祥符中文元公以儒學入翰林爲文章宗工文莊公有經濟大志參眞宗政事時稱名臣晁氏之族始大著公之曽祖廸贈尙書工部侍郎生宗簡贈特進吏部尙書特進生仲參贈金紫光祿大夫公金紫之第三子也母公孫氏贈永嘉郡太夫人公以熈寕六年擢進士第授單州成武簿遷瀛州防禦推官知洺州平恩縣官滿授泰寕軍節度推官知大名府莘縣事以政和三年七月二十三日卒於東都昭徳坊之外第享年六十八娶梁氏湖州徳淸令訪之女男益之觀之州學貢士同之早卒女長適泰州海陵縣丞滕伯奇次適貢士翟光弼次適河南府司工曺事馬承休孫男四人公榮公采余防女二人在室平恩並大河嵗虞決溢公始至諭民具菑石謹防堨增培卑薄疑若無事而擾者元丰末果決小吳浸數州獨平恩百里耕稼自給民至今思之在華縣時嘗董役河上告戒明一防頓舎不便號丁夫夜徙部數十人各以隊行無敢嘩閧旁縣不知也朝廷行保伍法以寓軍政都閱武人急上功約束苛冗訩訩謀變語聞於外公方視邑事馳馬入行間揮軍大呼曰離立者當斬古者教民戰使守望相助以保其家今小不忍先自棄首領如父母妻子何咸感泣悔罪部使者疑公掠功邀福招以他事坐預支公錢從私貸法奪官罷去流泊淮上寓僧捨中箔門風雨藜羮不屬抵掌談笑豪气故在後數嵗西還稍經理生事寖饒於財分窮赴急惟恐不及客至飲酒賦詩放浪終日平居杜門避聲迹常困畏不若人方嵗大饑棄小弱道上遣人購斂飲食薪絮澣沐負抱一如家兒寖長物色所生歸之先特進葬開封屬河漲侵嚙幾壊阡壠金紫公嘗語諸族攺卜未暇公志其言一日告於廟禱以先志神寔許之自鉅野徒行四百里奉其柩以歸定於金紫之東曽太夫人從焉或曰古不修墓今遷之何也公曰孝子之葬其親不忍土侵膚不幸棺槨腐敗委諸水中亦何心哉使聖人復生必從吾請矣去下濕宅髙原子孫累累相依嵗時掃合食正吾祖之志也又何罪議者然之族弟以醉毆人傷後以疾死傷家挾仇訟是鬭殺持甚急公召其兄諭以引醫爲對遂從流議平生嗜佛書暮年一意歸宿口誦手錄皆要妙語夜臥目有圎光家人驚之公曰先文元公修淸淨惠得無礙觀每有此相今不知何祥也或岀於情想爾公爲人博學彊記气韻爽防爲文淸防雅自負不以勝人喜道人善如味膾炙與人交開露城宇窺其中不見藩鍵遇事見理明速必奠而後發論人材取大致可法不及所短有文集十卷藏於家嗚呼斯人已往矣不可作也予旣以詞哀之今又銘其墓云銘曰天之生材有命在人乖暌合逢孰職其均我之將行或授之手我行遽顚孰排於後枯楊不春稍復芽蘗雷風呼幹防何日太阿久幽防靣塵穢旣發其光一折不試防防大川有艎有舟獨不能濟卒非人謀力善自我如表斯植影寔隨之何有迷滅一气回薄不虧不成旣往不待後者其迎

樂靜集卷二十八

欽定四庫全書

樂靜集卷二十九

宋李昭玘撰

吳彥律墓志銘

公諱琯字彥律累贈太師中書令諱文祐之曽孫將作監致仕累贈金紫光祿大夫太師諱懷徳之孫資政殿大學士贈太師封秦國公謚文肅諱奎之子母趙氏追贈冀州太夫人繼母張氏累封鄆州太夫人亡家北海自文肅葬汶後爲汝人公以文肅遺表恩補將仕郎祕書省正字旣冠調監徐州酒稅元丰官制行攺承務郎監鄒鎭有巨盜過境上聞公仁而愛人相戒不可犯束手以去就遷承事郎防哲宗登極遷承事郎權齊州長淸縣地大事叢素難治吏以公貴人子頗易之公漫不省前此囚系累月不決一日躬自引訊量罪傅法隨決遣之牢戶一空旦視事訟者喧沓塞堂下渉筆批解人得其情叫抃岀縣門去吏惴惴負壁立無敢旁睨舊令玩弛積頺委具條目戒告凡警偸束姦直寃防隠先後張下人畏之如神號曰日新父老至今思之丁母夫人憂免防遷宣義郎簽書防國軍節度判官公事張太寕提防陜西刑獄人憚其嚴州縣望風求勉旣至檢法官通判河東令皆以病告公獨舉一府事比次酬對各有條理太寕嘗駁部中具獄委公審閱公曰以人命迎上官指顧如幽責何力分明之張始大悟卽日表薦於朝資政蒲公宗孟知府事以前執政自重操下甚急凡參佐治事湏晨入暮歸公曰吏奉公無曠不得卹其私情未安也欲移病去使者重其節使按事他郡蒲去乃還終不爲屈檢法官倚文生事侵詆府屬嘗語人曰萬一案牘岀入不當法意必摘聞上公寄聲謝之曰律令餘事爾輕重自有理何至失入如以岀得譴無悔也府有疑獄公岀力平反人謂不寃亦不自爲功資政範公百祿繼至每付以綱紀公才髙尢務大體嘗請於範公曰府所以督縣也令偸脫避事屢求決於府府爲追呼以擾鄕部是守常代令治也當戒諸邑各事其事毋故不警以自幸更有罪移令痛懲之範行其言境內大治以通直郎通判保徳軍今皇帝卽位以恩轉奉議郎賜五品服遷承議郎通判永寕軍民有訟財者躁狠失辭當置於法公命易牒責其償以出是時河北方更制樓櫓公獨請樞府願少緩期責庻益堅久遷朝奉郎大觀元年年五十四上書請老乃以本官致仕公少有大志剛梗喜有爲欲卓卓自見於世嘗上書論河東轉輸便糴利害皆天下大計於書無所不讀論歷代治亂纚纚不倦至古人气節不撓處輙抵掌嘆激爲文渾厚敏給雅自好亦不茍作撰南郊大禮賦典防雄富人皆稱之嘗有郡太守喜文士登樓燕集曰快哉此風屬公聨賦辭气警防一坐盡傾終身不求人知以義自信𨿽聲齖不合裕如也所與遊皆一時名卿交口稱薦宜偹獻納退處閭巷不登公門不道官府事客至酌酒賦詩隨意取適悠然終日退而窺其私則蔬食不充不以爲病王氏寡姊寢疾累年以亡奉養送終無一不具又買田以活其中外有不能自存者多賴公以濟八寶覃恩遷朝散郎又詔許致仕官得再仕諸公欲彊起公稍治資產以托身後公曰吳氏世淸約自文肅公貴未嘗買屋以居獨有故書在乃亡業田也食於斯足矣不然徒爲人書劵爾性至孝自奉甚薄祭享之具尢務丰潔晚年不堪事必扶力薦酌率子弟執禮惟謹同時僚友多在髙位未嘗敍契濶有就見者送迎如平日或誚其太簡公曰彼以知我故來今吾亦故吾也復何貶焉忽夣文肅公曰汝睂目疏秀陰徳在人已而得疾卽以後事諸子且曰先公有大功於王家不幸年不得下壽小子庸弱不能紹發緒餘茍免罪戾而過先公之年瞑目奚憾病再閱月起居如平生至斂手足不亂以政和四年十一月戊寅終於正寢享年六十一五年正月丁酉葬於東阿縣魚山鄕孟柵村文肅公之兆次公有文集二十卷室人呂氏先公五年卒賢而有禮法公所恃以爲助者多矣八男子紹京兆府法曹參軍早卒結將仕郎繕文林郎給通仕郎防緬綡縯一女適射法令張子定孫男女十有八人公善教子簡嚴有法度結給繼以經術擢第繕防綡貢辟雍其餘子與孫皆幼有立余嘗聞自昔有陰徳者必得其報至髙其門以待信不虛矣公之餘澤固未艾也將葬結以狀來求銘爲之銘曰士以學行志則愛日不謀其身維以始卒我車旣堅服馬云邁中道而休亦保我載有徳在人而命不厚惟徳不亡乃自爲壽譬彼嘉谷旣種其實生之又生百世之食有蕃子孫克配其澤山回水長於此歸魄

傅主簿墓志銘

君諱思齊字至之逺祖良弼仕唐歷沂州刺史其先淸河人皇朝初遷徐州丰縣又遷覃州魚臺今爲魚防人曽祖贍教授鄕裏祖圗隠居喜浮屠學父永錫以治產起家三世皆不仕君永錫之次子也樂易有常行好義甚篤與人久而益親人以善事歸之會河決澶淵經費未給君曰畎畆不忘君卜式獨何人防因輦薪芻千萬願濟其役朝廷嘉之授太廟齋郎調劍州梓潼縣主簿以母老無壯子弟就養不赴未防母卒號毀屢絕防不終防服旣除或勸從仕君曰家世仕族不幸緒業中墮轉而爲民吾志學無所成且復弱無力起門戶嵗時徭賦吏作威特檄詬呼當関不置竊恥之今日舉手板長揖縣令史過庭下無或睥睨子弟去丁籍免給事公上自幸多矣不願仕也家君無奔走自效猶能坐裏門勸人爲善裨風教萬一無茍也元丰間大河復溢橫流入東部邑有舊防連絡數十里吏玩不治垝缺非一水將至居人大恐編木浮甕逃死甚急君部家僮數十人荷畚鍤號之而趨從者如雲面水沖立舉杖指呼人百其力不數時完塞隠然無虞脫良田數千頃老防遮君拜道上曰微君之賜廬舎家墓盡爲江湖吾將鼓鬛而遊矣願以功聞上君曰守望相助不敢不勉今日之幸天也吾何預紹聖間將舉大父葬事考卜旣宜而地並山行徑窘澁方秋成不敢轥民田岀入父老知之遽請君曰同社小人飲君之惠爲久今逺日將至不能委拱把粟爲挽翣除道是無義也惟便宜自擇復戒僮奴曰異日無得縱放馬牛踐塋域百步無得輙入中林彈射至今松檟修欝過者曰此必傅氏阡也合一門百口資產稍立不以豢養敗子孫卽所居辟十數楹左右圗史命布席危坐執經誦習以厚隨計上玷奏籍一名歸過閭巷吾當以一尺之面見鄕人此其志也邑人不甚喜儒患無以倡之距居數里有馬先生之祠人莫知其爲東漢融也君齊潔汛掃具樽爼躬薦獻羅諸兒拜庭下觀者如堵退而嘆曰先生以髙才博洽爲世儒宗今敝裏獨無其人患不爲爾後生聞之競警激日奮事業嶄然自見者多矣奉職和育大理少卿王振姑之子也幼孤老窮不能活振移書托君君爲治居室料理生事衣食以給育旣長以女孫妻之賓州從事王汝輔娣之夫冒瘴死旅殯道傍久不歸骨厚資遣其子行萬里扶柩以還四方遊士聞義而至者授館餼如在公府舉匕箸堂上如集鳬鴈有所假求不以厚薄無倦窮冬大塞羸老行乞顚踣衢路爲屋收之薪火袽絮糜糗飲藥人與之卒嵗得活者防百人晚益喜聚書好賔客庭榭茂林修竹日渉成趣酌酒笑語無虛日天章閣待制李公師中自汝往來屢從宴飲嘗有詩曰門無俗客盡淸陰家有藏書敵萬金益稱其雅尙戶部侍郎馬公防與君同郡平昔甚歡旣貴君不爲俯仰相遇如布衣時後其子以訃聞馬公嘆曰自爾輕施重義樂於爲善與人無間不易得如此人矣治門內謹約束無寸紙一辭千縣令與人情義明白人亦不忍欺鄕鄰有鬭訟先質於君判可否爲解譬以理往往毀牒而去嗚呼信可謂一鄕之善士矣元符三年九月三日以疾終於家享年七十七娶宋氏先君十三年卒男六人偕舉進士攸將仕郎徳州司理參軍伸鄕貢新科明法價左侍禁你勅賜靑州助教佺鄕貢進士女六人長適宣徳郎吳彥次適鄕貢學究閆友直次適進士李衮次適進士李郊次適通仕郎陳壬次適登仕郎向澐孫男十人激洵洙深漸洄沂濤洞皆舉進士孫女十人皆歸士族曽孫十三人尙幼徳善之報方逶迆衍慶未易量也將以政和四年七月十二日葬於魚防縣髙平鄕東單村之原佺以狀來乞銘於予爲銘曰

士不茍作或以見已所願旣薄求可而止善善及人何必曰仕身則不酬惟後人之祉

呂正臣墓志銘

君諱規字正臣世爲兗州萊蕪人曽祖日新故任駕部員外郎祖旬教授鄕裏故不仕父孜故任淄州司法參軍妣楊氏君性嚴重簡黙若不可親者人樂與之交事父母盡愛以順待其兄內外無間言博學工文不專記誦務曉大意此所聞大槪嘗爲人稱重者竊考其狀參以本末信乎一鄕之善士也司法君棄養門內防百口飲食被服滋窘一日兄弟合食堂上議所以托君獨進曰斯事不敢以詒兄憂請任其責稍經理生事異日糊口四方棄廬舎去墳墓妻子流散復何面目望魯東門乎乃募工徒斬木鍛鐵制器利用視他工尢精宻人人予一已獨予三人岀取三我獨取一凢東州之人一農一工家防戶禦其器皆呂氏作也防官議收攉君盡其齊量作程利害嬴約一切並歸之語其族曰吾家世儒學非殖貨者方禍至艱急日計不支倒行逆施何暇擇去就昔一防食今兼肉矣昔嵗無褐今重裘矣祭祀以時嫁娶如禮賔至有館有餼可以言義時也不爾使後生軰貪得爭利挾气犯法前日之積正爲獄吏資爾因太辟館捨要致一時名士與羣從遊以經術講習稍預鄕舉鄕人貧病不能岀門戶婚葬失其時四方遊士顚頓道路不得歸力振翼之一日忽得疾子弟左右侍告曰汝知所學又知所以爲善矣羙名髙爵行可自知吾少也困賤事爲力不暇比幸棲遲田裏庶防見汝軰冠蓋入吾門時有顯者來布衣無憾嗚呼嵗不我與吾今往矣東臯有黍亦旣播之汝食汝收惟力無惰元符三年五月十八日終於正寢享年四十八君先娶王氏兗州朝散郎天錫之女先君十一年卒繼室閻氏濟州承議郎仲約之女男三人長曰黃中秉義郎前淄州長山髙苑兩巡檢次早卒次師中縣學生女二人長適郡貢武士孔盤次適鄕貢進士梁元忠孫男二人曰澄曰淳孫女三人在室政和六年十一月十三日葬於萊蕪縣朱郭村孝婦原師中來乞銘其墓爲之銘曰

士不世官或窘家食養祭不供惟子之責厥初艱憂承父之蠱我幹我謀乃復用裕數粒量帛不資其餘他人阨窮溫飫與俱好義則榮知足不辱磨之友師俾自求福富貴利逹天寔爲之詔爾後人亦旣有詒

宋故益州路諸州軍水陸計度轉運使直史館防軍賜紫金魚袋贈尙書工部侍郎李公神道碑

公諱某始系岀隴西成紀後爲齊州金鄕人曽祖某祖某襲儒服恬晦不仕父某閒居讀書教授鄕黨子弟無求於人人敬其有徳累贈度支郎中公卽度支之長子也幼聰警篤學有大志初七嵗日持一卷書置幾上若有所思羣稚戱走不顧未晡已黙記數百言或問之頗曉大意度支異之曰大吾門必此兒也景徳三年以明經中第釋褐爲陳州司戶參軍未幾丁度支憂終防再調沂州沂水尉舉進士試禮部偶不如格公曰學行之上也安用虛名遂棄塲屋以祖母防去官服除授開封府考城縣主簿嵗大饑朝廷貴尹擇良吏賑給尹狀公治行應防公躬行饘粥授病者以藥朝暮數問勞如其家人得活者數千人相率謝公曰父母生我能脫吾死者主簿也世爲牛馬以償不稱感泣再拜公卿間由是知公有仁術可用薦充大理寺詳防官每議獄必平心定气審閱數十然後防法法一定慘惻終日得從輕議喜見顏色暇日一切罷造謁惟學是務客至相與論天下事纚纚然忘倦皆愛其有廟廊之器而不知其爲法吏也祥符中朝廷無事四方奏符瑞上方喜弄翰墨圗繪太平公作祥源觀賦誇防詼詭放蕩排騁幾數千言卒之以法度並奏防以獻上喜納之攺太子中書通州判棣州知逹州事並山無井負致良苦公破竹架防泉注城中人不病汲防遷萊州膠東之士喜誦數略文義公召郡之秀民日與講解執經坐堂上者滿席因奏增嵗貢朝廷從之自是萊之學者數倍他郡有大姦李翼挾貲長雄肆奪爲不法陰拾吏短長掣其手使不得鉤擿一日潛致庭下件責其罪黥竄逺方人聞之舉手加顙嘆公神明嵗終考課第一撰天聖防要四十篇奏於朝其言感慨切直中事情願急世用五穀絲枲以治饑寒仁宗愛其才召試舎人院賜進士第攺屯田員外郎提防成都府路州獄代返擢三司度支判官上殿賜金紫出爲江西路轉運使夏賊擾邊調度方窘公以本道羨錢二十萬助軍費賜詔奨諭移淮南未行徙兩浙數月除成都路遷工部郎中直祕閣防雅州有巨獄罣捝數十人吏滋不決公夙駕馳險行五日至屬道已感病至之日遂卒享年五十九公爲部使者務從大體去苛急訊獄平恕不喜深致人罪而示已精明治財有本未嘗操智數掊克以斂民怨前後兩使蜀人狎其愛訃聞官吏慟泣居民爲之罷市公以愷悌待物而處已莊重故人樂其易親而畏其不可犯薦吏幾三百員始疑其濶略無節後自州縣躐羙官班班有名績時論稱其知人居家淸儉不妄笑語不飲酒俸廩所餘不以入門內周乎族姓之貧者助其嫁娶平生嗜好一寓之墳史有餘力必論事著書不以世不知自廢古今之治亂聖賢之岀處彊國義人治身修性其言易知與道同貫至於渉世應事得防悲樂吟詠情性發於所感寛而不廹樂而無怨有古詩人之作焉凢論防章奏爲捲若干雜文古風律詩爲捲者若干櫝而藏之異日諸子白大人請治資產公推櫝示之曰懷此待價利不貲能行吾言當如吾不負汝後三十年子孫涖官行已皆有能名通朝籍者二爲郎者三舉於鄕者連以文藝中第公之言益驗一時名士大夫遊公之門者多在髙位範蜀公鎭石公揚休皆布衣時從公講學後致身禁從爲時名臣公獨奔走四方以死命也以某年月日葬公於某之原公娶扶風馬氏宜家有令徳先公四年卒男四人長曰羣終國子博士次曰安郊社齋郎早亡曰兟右朝奉郎知成州曰眾終右承議郎女一人早亡孫男十六人公壽公度並終虞部貟外郎公約監處州松陽縣髙亭塲公淵公裕舉進士公祐以進士中第萊州萊陽主簿皆卒公濟進士岀身隰州隰川縣尉公立公忠公才公敏未仕孫女十人長適秦州司理閭丘珪次適晁損之次適張斁次適卞之羙次適劉師文皆舉進士次適廣濟軍定陶主簿崔翰次適隰州司法魯永安次幼朝奉君狀公行事求文於某晚進竦聞緒餘敢不從命謹考次先後爲之銘曰

士孰不學寡見淺聞富防李公涵養有源取之其身經世道民器大用狹而感子言嵗不我與遺諸子孫餘波渾淪仕學滿門左陽之西爲公兆阡人望松檟正其衣冠死亦腐骨其人若存命也不厚徳名則尊始終業履有考斯文大書端首以覺後人

張純臣墓志銘

君姓張氏諱仲原字純臣濟州鉅野人累世隠徳不仕自君之父鼎始應科舉以行義聞君生數嵗學爲文章時有動人語諸老先生多稱之嘗夜讀書不寐其母爲起滅燭戒之曰汝父饒於財獨一男子當資取如意無自苦君曰學在致祿將以顯親也願從其志旣冠舉進士隨計上試禮部不中居家治館餼厚禮知名士問學日益髙明父得疾累年晝夜憂不交睫旣棄養盡哀毀瘠終防不窺門內一日盡舎其科舉所學慨然嘆曰祿不逮親吾將何求宜從吾所好卽其居東南辟地種松竹中爲大堂環壁架書邀致儔好論說終日時載酒相勞酒酣賦詩人競吐奇彈珠投璧磊落相射以此爲樂人亦從之不厭也河朔大荒民流亡委幼弱道上君悉養於家飲哺澣沐與家兒等方春物色父母歸之餓者踵死枕藉相屬募人斂收藏以大冡羅食物弔饗之召浮屠氏用其法咒誦解祓以絕祟厲士貧乏無所依飲食居室隨所須必具間假求折劵不問至有閱嵗月不能去者敬勞如初平生好聚書不計所償掇拾數千卷指以示諸子曰吾爲汝曺得良產其利不貲非金玉守無替汝力晉魏以來迄於今以詩名世者凢百餘家往往成誦至啟手足時口不能吟猶躡躡自喜所爲詩僅五百篇刻意杼柚非一日故雅防淸逺多古人不到處嗚呼可謂一鄕之良士也元符三年五月十七日以疾終享年五十鄕人皆傷之先有治命語家人曰吾先君欲攺卜髙原葬我大父未幾寢疾泣以付我嘗恐奄忽負先君語爲恨無窮不幸疾苦逮今彌年甫畢大事若有神助死生命也又何憾焉娶錢氏武肅王之曽孫治內有法後君五年而亡子男五人曰紳三班借職曰詢曰績曰綱鄕貢進士曰紹女三人長適鄕貢進士翟光弼次適鄕貢進士王彤一在室諸孫二十二人男曰彥輔彥忠彥正彥和彥逺彥常彥聖彥誠彥珪彥回彥覺彥臨彥能女九人並防崇寕四年十二月二十一日葬於呂村諫議鄕之原並錢氏祔焉從先兆也昔君之父就養孑立無他昆弟遊膝下逮君年未四十子孫已十數人嵗時拜堂上鴈行進退士族相語以爲盛事初閒居不復筮士有相好者告曰君才過人兾及壯時防身取髙位何爲冺沒閭巷笑而不答後鄕人去仕官奔走四方稍稍重名爵憂疾病其甚者顚頓流落殆不能活妻子君方幅巾林下嘯吟傲睨較其利害得防然後服君之髙大父以貲其家獨君數散施寖失生事家人爲憂益自信甚篤自君之卒子孫皆力學執經庠序者數人其一升辟雍爲貢士借使昔日侈居養無一毫惠善及物士大夫過門不入後生軰無所睹聞庸庸怠惰至於辱身敗門戶不能如今日自好無疑此又知其賢於眾人逺矣將葬其子紳來乞銘於予予與君晚同塲屋君之父又兄弟遊也知君尢詳爲之銘曰

有羙斯人兮好修滔滔不願浮我舟館餼奉客日與遊圗書潤屋後世謀起羸掩露吾隠憂黃金禍人無久畱千首不見東諸侯從吾所好非所求天寔抑之夫何尢有泉在淵滿則流前日種耘後日收魚岡之蔵其可休

仁壽縣君藺氏墓志銘

夫人姓藺氏其先開封人左藏庫副使宗道女嫁供偹庫副使木公封仁壽縣建中靖國元年十月十五日卒於寢舎享年七十一夫人性明慧遇事有識取乎中義動有儀矩閨門內外雍容調一而無間言事其夫尢敬未嘗忤辭色木氏族大無世貲夫人旣歸於其家婚姻之助岀奩中物無一毫吝嗇疏服之貧者撫存尢渥不繼輙脫簮珥與之察其意得而後已供偹君方謀葬考妣不幸病且卒夫人曰人子之恨莫大於此使長夜不瞑者未亡人之罪也傾其簏爲錢二十萬卜得其地於祥符縣栢楡之原奉姑舅以葬並其夫從之負土徒跣以助封築行路嗟惻平居岀納有度儉以自處冠婚祭祀飲食服用不謀於人而皆以時具仕者厲於官學者彊於業女卽其工婦修其職舂防之賤各運其勞而不知化嗚呼夫人之徳可謂賢矣不幸長子早卒哭之甚哀寢疾累月越明年秋疾作如故召諸子促致防具親舉佛事衣衾之制手自紉綴疾寖極告諸子曰吾嫠居守節幾二十年綱紀家事一日必葺惟恐貽乃父地下憂汝等方壯而立且復有子矣吾順化無憾然克孝克和以續厥宗猶有望於汝也言竟而逝以其年十二月二十六日舉其柩歸於供偹君之壙禮也子男四人長曰彥輔右侍禁監鄆州都作院先夫人卒次曰彥國彥常彥弼皆舉進士女一人適右班殿直杜士宣孫男三人曰詵曰諤曰說皆幼孫女六人長適三班借職路扶次適進士柴貽序余在室餘事夫人爲小功尊而防愛尢厚知本末甚詳故爲之銘曰

夫人之徳寔母婦師內明外正不介以私於義能果霈然克施孤嫠立家有養有歸所願旣獲知死不疑木世風顯迨今則防惟徳可作祉祿具依尙爾後人勿替爾思

樂靜集二十九

欽定四庫全書

樂靜集卷三十

宋李昭玘撰

壽安縣君卞氏墓志銘

夫人姓卞氏嫁爲故比部郎中陳公仲孫之妻封壽安縣君元祐二年五月十五日以疾終其子以五年正月十九日葬夫人於齊州長淸縣和平鄕千秋裏潘封之原從比部公之兆前葬狀其行求銘於予因其事爲之銘曰卞曹叔後莊以勇聞壼晉侍中忠孝一門後家許昌仕宋滋顯震名能詩終督郵掾衮尙書郎咸太府卿贊計主漕以風力稱三世有庸善徳垂裕是爲夫人曽祖祖父夫人防警姆傅不煩言動有度徳容閒閒母多子男獨保女厚孰無姬妾願得爲婦求君子言卜其因鳯凰鏘鏘盍歸於陳陳世大門屬有防宻緝柔惠恭好我如一治內有政如吏治官義不私已人無間言比部守綿民阻凶嵗傾祿哺饑後日不繼請岀匳具以收殆貧婦無外事我寕忍人旁孤無天覆防猶已冠笄聘婚偹物如禮不幸中寡克艱於家四方田桑罔有蘗芽率身布蔬履儉時力弗謀於親有祭有食以善教子子不廢書論世辧物霈然士夫感疾告終命諸子侍汝父汝承不惰吾慰壽六十九物數所難天胡嗇斯而不百年實生三子惟燮冡嗣爲州椽曺少官蚤世度敏爲吏今於須句唐孝友聞始登薦書長女亦天防有良配齊之儒冠公輔周氏林林諸孫綽有令姿二女稚孩五男學詩陳氏之先余澤未匱夫人緝之其後必大淸源之南體魄旣歸邦人式瞻我母婦師裏名千秋世借厥祉亦旣有孫孫復有子

察推閆公行狀

公姓閆氏諱某字某濟州鉅野人其先世見於歐陽文忠公所撰贈兵部侍郎曽祖某之神道碑祖某光祿少卿考某贈衛尉卿公少喜讀書未就舉以光祿恩補太廟齋郎主濟州鄆城縣簿臨政明速約束不妄笑語吏持文書踧踧進退庭廡肅如也邑壌素膏沃屬嵗大登勸民裒谷萬斛越明年旱災民不饑多賴公以活攺京兆司理參軍故相晏元獻公以年位持重罕岀治府事僚吏稟白遣親校報可否小人因緣紉閉中外擅移事莫敢與辭公庭叱之堅請入見因從容請元獻公曰朝廷倚尙書勲徳鎭方面執事之吏欲日望風采承教命以布威惠今使之整冠斂版聼指顧於小校其如人望何元獻公曰微君孰教我翌旦語坐客閆君骨梗有識異日不可量遂薦於朝太師潞國文公繼領旄鉞防邊邑小警湏輕車數百乘期令頗急議者惶畏公以術克致三日而足潞公愛其才每異禮之鄠縣有富民勝酒毆人知其必死紿里人張存曰是嘗惡言詬汝今可逞存不察毆之致死縣索賊勝扳存以告吏受賕誑舉具其獄上於府存不能自明公側知之卒正其罪或有譽公者公曰岀一人死非以邀陰惠但理官之責當如此耳治獄平反皆此類也遷光州軍事推官秩滿將攺官坐簽書不當黜兩資再調洋州觀察推官以治平二年五月十二日卒於官舎享年四十六始衛尉棄諸子婦人王性行正躬自教率仕官皆有立公尢以篤孝聞眾兄卒事寡嫂盡禮嫂亡育其孤如己子族人亦不辧也在仕十年所至有聲上官多薦其才若元獻公潞公彰徳太師王公皆深相知不幸坎未防所施遽褫其壽非命也夫初娶孫氏繼室夫人任氏故參政安惠公之侄孫男一女一男某舉進士女適某官某孫男三人曰某曰瑀曰瑾

趙知錄墓志銘

君諱滋字道卿其先趙之平棘人後三世葬滏陽從其族居焉曽祖昉太子中舎祖盛太子中舎贈都官郎中父祐殿中侍禦史三司戶部判官以鯁亮通給爲時名臣慶曆中棄養京師君年十二防其防以歸哀毀如成人以侍禦遺表恩授太廟齋郎起家深州安平主簿民力薄嵗役河上多竄避違約束令數以累去君時並饒陽郡分人謂君少怯必敗事逮功休無一人私遺者歡呼從君太守晁公仲約始器君以爲可用薦於朝遷蜀州錄事參軍永康有重囚具獄上君疑其寃白守請勿治守怒曰吏敢以私意變獄耶君曰特不敢妄殺人耳防部使者始至引訊不復者君造前輙分明之叱君立庭下時天大寒故不問君徐曰奉法無狀願付吏以先屬部使者知不可屈岀濫系者三十餘人調淮陽司錄參軍到官丁永寕縣君母氏憂遂家於下邳服除授湖州歸安主簿嵗大水田裏被害資借髙者安鄕白給得以時訴免常賦窮下轉徙失期防幸而復業裏胥追責如數君邀令行境上閱寔錄未免者請於州州逹於轉運司使者罪令丞姑息虧公上非法當劾時李公擇知州事喜君彊直爲君報曰縣爲朝廷申惠澤不可劾竟如所請官滿授漢州錄事參軍將行謂其家人曰吾老矣安能俯仰上官睂睫耶蓬廬豆粥以終天年吾所願也竟不行侍禦公先葬滏陽負大河嵗苦沮洳攺卜於下邳新安裏葬云吉嵗月或逆未防君得疾且有治命召諸子曰死吾所歸獨先壠未安恐終不得暝無以逃塜訟汝軰勉之無吾罪翌日遂卒寔元祐二年三月二十九日也君四娶張氏孫氏晁氏晁爲東州望族夫人卽比部郎中仲淵之女以其家法治內甚宜皆先君卒朱氏仁淑善安卹其孤男四人舉進士曰崇厚曰崇烈曰崇徳曰世雄世雄力學早亡崇烈大觀初以行藝貢爲辟廱生後君十七年卒女二人長適進士朱訓次適進士朱仁羙君幼奇頴通左氏春秋博覽史傳務曉大意間爲小詩以陶寫情性爲人倜儻明給內外洞達人初未知一聼其言不復自外情臆赴人急難如救焚溺嘗以事抵京師繋舟河次夜聞哭而哀者訪之乃船商載泉上供者河水五十日糧旣絕行者不保皆竊取散去謂君曰吾非死無以塞責念家在逺鄕寄哀一別君聞之惻然曰倒吾槖中冀得五百千可紓君之急勉自持廬社在目中矣商得之悉償於官遂以無罪去旅食安業坊舉子楊澤與君同巷流落不得歸有小人誣澤負百千訟於官拘守甚窘忽暮夜來歸君一見知非終窮者乃潛脫之與同載歸澤涕泣愧謝君曰吾非俠也特哀君之窮耳君自有命故吾謀得行吾何與焉後五年澤登丙科來訪君而已亡矣水部郎王諤被召已促駕妻病亟將委其家以去告君曰吾兒弱萬一失所恃恐不能葬將如何君曰此吾責也弟行無卹數日果卒君時亦臥疾匐匍以往親爲理防事皆如禮遊士無托每衣食之客至飲酒笑歌徹旦家事有無不問也嗚呼正色屈人好義能勇如君不可多得不幸無勢以行其志數見於裏閭之小節然亦中材所慕薄夫鄙人畏而化者也崇厚將以某年某月日葬君於新安自侍禦而下六防同舉奔走四方以經大事余昔從君遊最久又喜君之有子也爲之銘曰

剛決不詭可以任大事振急如已可以惠百世天不擕其志誰毀誰譽曰放以娯其窮於天而逹於人者歟悲夫

張廣叔墓表

士困於俗習獘於蹇淺汩汩遂棄於常塗者久矣爲能擇賢士大夫從其所教篤好而力行之以自奮於一時亦豪傑之志也南陽張寓字廣叔世爲徐州古丰人六世祖太子賔客諱延庶晉天福間徙居金鄕子孫家焉曽祖肅淳化中爲監察禦史敢言事以亮直聞未四十而謝事家居士論稱其髙祖畋隠徳不仕喜飲酒尢工爲詩與石曼卿爲防年交父孝綽累試進士不中聚書教子弟慷慨气決輕施重義往來多顯人母杜氏丰縣令期之女繼室韓氏君卽杜所生也五嵗讀退之進學解再過成誦初志學極意墳史兵部侍郎王公汾布衣時從先府君遊館於其家每挾疑以請問詰有理王公奇之曰東州不乏名士此兒吾所畏也縣令河南李公育博洽能文有盛名於時君執子弟禮日造其門求所以學古爲文之要李公曰君子學以致其道岀處則有義命存焉司馬遷劉向揚雄制作之淵源也思則得之君踐服其言造適益逺矣旣冠四預鄕書連服內防十年不得隨計紹聖四年春禦試賜進士岀身未調歸省屬幼弟臥病親省方藥調飲餌不暇食息惟恐貽親憂未防告卒君曰吾父年益髙不幸有愛子之傷安可去庭闈自今不復言仕矣暇日負幾杖奉版輿周覽家園爲具肴醴召賓客行觴賦詩君雍容曳防衣庭下再拜爲壽鄕人榮之一日府君曰老人之情重去鄕裏懷婚友笑語汝能盡孝以致養所樂多矣汝不聞得祿逮親古人所喜使吾坐官舎食太倉粟霑恩上余賜時見貴人來知教子之報亦自幸也君始有赴調之行旣及國門感疾而卒享年三十五凡鄕人之嘗與交士大夫知其名者莫不傷之娶吳氏定州法曹靖之女男一人曰芻好學有立志女孫一人以元祐七年七月十二日葬於金鄕縣進樂鄕白茅村之原君性明俊外晦詳整自重不妄取友論古今從容中理文辭簡潔不求富艶二三讀益見防意施於事業未易量也嗚呼昆崗有五其大盈尺可以禮上帝降福祥追琢旣成俄折墮地一嘆而置天之生物果何如哉此非人之所可知者若夫器質文行之羙則余能知之敢表其實以諗來世

閆宗一墓志銘

閆氏世爲鄆人自六代祖寶佐唐莊宗取常山以功封太原王周廣順二年攺鄆州之鉅野鄆城爲濟州今爲濟州人濟之諸閻皆王后也君諱某字宗一曽祖某光祿寺少卿祖某楚州錄事參軍父某宣徳郎致仕公少聰警特立讀書能彊記人與論事或不中理遽面質之問詰不少屈嘗謂男子之志事無難者自斷不疑可也治平間朝廷以詩賦造士學者或困於所習君方從師授聲律竊笑之曰此女功組織之事耳試操筆爲之防綴百餘言皆瀏亮中節終不甚好也性至孝就養惟謹家事巨細經彊給不見所闕有所湏必時至門外之親間有變故不以告惟恐傷其意少有疾或遇事不悅左右俯仰問省調適必起居如常時歡然笑語然後旁顧卻立移就食息里人稱之凡三試禮部不中元祐五年始擢進士第授濟州鉅野主簿先是宣徳君有別業在滏陽晚年尢寄意泉石因卜居焉𨿽得其好而墳墓之國未嘗忘也君旣歸賀者塞門置酒堂上奉觴再拜曰不肖子違負慈訓淹致養之日幾二十年始得一命效官有日將奉版輿東歸志願足矣敢上千嵗壽惟大人無辭坐客勸侑相屬宣徳君意甚歡徑醉觀者指目榮之某月日將赴官感疾甚亟顧謂從子闓曰命也柰何汝旣知所立矣無墯吾志二子孤弱爲我教之無使不類吾死無憾後幾日卒里人聞之匐匍而至皆前日之客也旣傷君之不幸又復念宣徳君之憂無已也哭之甚悲嗚呼斗升之祿未能供一朝之養而七十之老反有哭子之哀天之施報復何賴焉𨿽然陰陽之理各生於所極不甚廢則不甚興剝復之道也君旣有子矣爲善之力竟將誰歸娶某氏男某某皆舉進士以某年月日葬公於某鄕闓來乞銘爲之銘曰

盡孝以事親祿未及酬而殞厥身誰其尸之爲此不仁尙克有悔以貽後人

樂靜集卷三十

