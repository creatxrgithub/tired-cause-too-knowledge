

欽定四庫全書

集部六

具茨集

別集類五

明

提要

臣等謹案具茨詩集五卷文集八卷遺稿一卷明王立道撰立道字懋中無錫人嘉靖乙未進士官翰林院編修其詩沖融淡宕不爲奇險之語取法在中唐錢劉之間但微嫌婉弱文則縱橫自喜頗於眉山爲近其論文書有云兵無常形以正勝者什九文無常體以奇善者什一盤誥之文則六經之什一耳效而似者猶未可爲常而況其萬不類也哉其言深中當時北地諸人摹仿周秦之獘卽其所爲文亦可識矣原目載詩集五卷文集七卷附錄一卷今詩集之末復載補遺附錄二十餘首文集七卷之後亦增論表等十餘篇爲一卷載於附錄之前而附錄後又別載遺稿一卷蓋其後人掇拾而成零星續入故與原目不相應耳今爲更定其次至附錄一卷所載敕命志傳等作辭多溢美無闗考據並從刪削云

乾隆四十四年二月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●具茨集總目

詩集

卷一

擬古詩

卷二

五言律

卷三

歌行

卷四

七言律

卷五

五言絕句

七言絕句

詞

文集

卷一

賦

頌

表

卷二

論

議

卷三

傳

記

說

卷四

序

卷五

書

疏

碑

箴

銘

卷六

雜著

卷七

文

銘

表

狀

卷八

論

表

遺槁

論

表

策

●欽定四庫全書

具茨詩集卷一

﹝明﹞王立道撰

○擬古詩

擬靑靑陵上栢

飛飛艸上塵皚皚壑中冰天地若大冶誰能久寓形親交在閒暇鬥酒相招尋樂飲未終竟駕言逰帝城帝城何巍巍車馬如流星連雲開甲第繡戶連朱甍歌鐘日暮起四屋明華鐙且盡生前樂何知身後名

擬今日良燕會來

日不可知今夕聊自娛投壺雜六博鳴鼓吹笙竽酒酣援築起一撃一泫如四座發慷慨欲語還拊髀夭夭桃李花榮華能幾時何不奮長翮致身靑雲梯無爲若鷦鷯一枝獨卑棲

擬迢迢牽牛星

隱隱西山陽翩翩孤鳳凰欲棲無梧桐欲食無玕瑯浮雲翳朝日荊杞生髙岡瀛海萬里闊九天何茫茫丹書未能吐千仞安得翔

擬生年不滿百

人生不百年幼老居其半況復晝夜分憂疾多縈絆但恐日不足誰言樂未央無爲效貪夫擾擾聲利場自昔惟軒轅乘雲逰帝鄕

擬東城髙且長

河水廣且深浩浩不可涉濃霜摧蒹葭蘭芷奪幽色春華復幾時忽已秋節易蟋蟀憂太康山樞意逾戚對酒不作樂鬱鬱何所適邯鄲多才人綽約傾城國皓齒雙蛾眉盈盈歌白雪曲終竟誰和觀者徒千百徘徊振衣袂淒然涙沾臆願爲雙飛鴻靑冥舉長翮

擬冉冉孤生竹

離離寄生艸施彼南山松而我求婚媾萑苕托飛蓬飛蓬易轉蕩夫婦安得終結髮不再期棄我如飄風重閨咫尺間君心邈千重彼美荊山璞瑩然白玉中良工不見剖瓦礫相詬蒙君寧長棄捐妾心守孤忠

擬明月何皎皎

庭中芙蓉花冉冉朝露晞渥膏不能沐斂發出重闈故鄕諒不惡何爲在天涯仰天長嘆息入戶復躊躇盻盻芳樹枝悲風入我帷

擬庭中有奇樹

南山有松栢女蘿相纏綿攀枝采女蘿感嘆終無言艸木自因依何況骨肉間緘蘿寄同父路遙安得便

擬回車駕言邁

驅車臨廣陌駕言歸故鄕天空木葉下百艸淒以黃萬物有衰歇人命安得長駸駸西日頹桑楡畱夕陽停軌失咫尺疾騁無迷方黽勉崇令徳千載垂淸光

擬去者日以疏

來者未有極往者良已矣道傍壠成行日夕多風雨黃蒿塞墓門颯颯靑楓樹重關扃幽泉螻蟻相料理悲彼逺逰人不如疾歸止

擬驅車上東門

驅車出北邙髙墳何累累狐貍晝躑躅丰碑隱蒿萊人云漢將相奕奕多賢才一朝隨物化千秋委寒灰流光歘飛電東月忽西頹黃泉如尾閭去者不一回我欲志竹帛虛名安在哉不如且行樂旨酒盈我杯

擬凜凜歲雲暮

肅肅秋節至艸腐夕螢飛眾芳盡零落霜露沾人衣衣沾不足惜惜此綺羅襦錦衾憐獨旦彷佛夢見之執手相晤言燕婉追昔時願得同予美兩情終不渝誓言未終竟恍然出中閨不如鴛與鴦兩兩相迫飛日出倚庭樹彷徨戀落暉耿耿抱素志淚下不自知

擬客從逺方來

客従江東來遺我五色絹一心不相忘萬里詎云逺手裁合歡襦加以錦繡緣余爲連理帶雜佩相糾纏霜淒北風寒與子常相見

擬行行重行行

一日復一日與君久離別妾身在漢陽君居泰山側川阪東西長欲往無輿楫吳牛不北轅燕鳥無南翼日月有晝夜妾心靡朝夕冥冥塵滿天欲歸路安適冉冉歲云莫坐凋紅芳色相思勿復陳黽勉期令徳

擬靑靑河畔艸

夭夭陌上花紛紛桃與李迢迢綺樓端楚楚倡家子翩翩翠袖垂盈盈歌皓齒新人良足娛故歡棄如屣涼風驚素秋芳華難久恃

擬明月皎夜光

流火下西極蟪蛄鳴東廂涼颷奪炎熱白露凝淸光百艸非故色木葉萎以黃昔與二三子學道欣同方翻然棄舊好振羽髙云翔河漢不可涉織女空七襄人心異於面相知安得長

送全翁掌教常熟

聖逺斯道熄譊譊世爭鳴詞華蕩文士章句老經生豈無董韓徒千載猶晨星靑紫開快捷方式身名以爲榮淪胥迨有宋羣哲時乃興長夜發熒燭迷途始知津聖代振昌運鄕國儲才英詩書被遐壤登堂藹儒紳嗟彼祿利途猶爲後進縈憶昔安國子蘇學卓有聲先生富道徳弟子多循循孰云教已頹而不由人行佇看春風滿桃李羅前庭

院中中秋對月

秋期忽已半淒淒天气涼豈不悲揺落惜此滿月光流輝掩南極素影回東方城霞散如綺庭露森成霜列星失其耀玉繩何微茫徘徊循廣除吸景行急觴願因三五夕復見重輪祥繼明溥離照千秋永無疆

送盧子才

翩翩孤鳳凰鏘鏘鳴朝日長風暗天徼零落梧桐葉瑯玕飽雞鶩佇立不能食側翅下髙岡饑飛向江浙獨鵠中道逢語臆長嘆息相期早來儀林棲多枳棘

雲峯捲爲沈夷齋題

南山郁嵯峨下有髙士廬列峯瞰虛牖流水循東隅荒徑罕人迹空梁見懸車主人日杖屨徙倚臨前除朝看山上云日夕忘所如豈無章紱貴愛此田園居乞身自彊健何如漢二疎愧我戀鬥粟不能共焚魚

達人未忘物卜居當雲峯云以擬時故峯以況髙蹤千仞自壁立萬變從飄風豈以絕世標寄玆聚散中峯云本兩忘兀坐觀太空

騏驥知畏塗駑馬無停足蕭榝連林靑霜摧蕙如束雷同不違時髙明自疑俗之子起百里整轡騖長轂何當中路旋悠悠向空谷巖居謝世紛停雲想賢躅結組非趨榮投簮乃辭辱滔滔復何爲逺道多傾覆

挽陳茶丘

悠悠丹旐發漠漠素車回落日猶殘艸空墻自古槐夙期書竹帛奄見泣瓊瑰東魯悲顏夭西京惜誼才玉樓須作記金穀漫浮埃千里駒中蹶三秋蕙早摧徳星無復聚薤露不禁哀願學燃犀術流光照夜臺

送沈夷齋

素秋金气應涼飆蕩炎蒸仰觀眾星列俯聴幽虫唫申旦不能寐攬衣步前庭我友逝言邁告我東南徵誰云東南近萬里越重城浮雲浩無極我思何能任飲以金屈卮歌我吳趨行聊且娛酣宴無爲獨沾纓

飛來雲中鴈什伍自成行如何同心友各往天一方憶與君相見桃李熙春陽共感時華盛交勵茂名揚胡然忽離迹飛藿捲寒霜天時有代謝人事安可常不見參與辰出沒遙相望𨿽有盈樽酒何能解中腸

宛宛庭中蘭三年植芳墀馨香忽盈袖采掇驚華滋詎意涼飆起吹向天南涯艸木有臭味開發異根蕤空令中畹蕙揜抑淒光儀願得因回風返我故畝畦

夏夜泛梁溪

幽尋極寥廓理棹淸溪長落日照孤嶼微風生夜涼須臾逺雰淨百里開湖光漁子相傍宿月明歌滄浪采芳不能浴悄然悲沅湘

賦得雲谷送徐西巖司甌寧訓

逺樹圍越岑猶疑見殘暑緩策恣幽探翛然若遐舉山空世氛歇閒雲獨來去夕陽照谷口當時讀書處回首紫陽人因之理芳緒

題宜山

顯晦有本性之子亦何宜坐石俯幽遐看云陟嵚﨑嵐光逗蓬戶谷聲淸蕙帷由來丘壑質豈伊軒組期時逢山中叟杳然歌紫芝

乘月尋藕華居

湖上飛鳥還回沿倦日夕曳衣遵前林轉見溪路窄疎影落髙樹荒階悄行迹如聞異香滿微風起空碧何年雨寶花散落神仙宅因之結琳宇度波渚有厄了知淸淨心祇以世氛隔還期濯塵纓此中長面壁

紫陽庵觀丁野鶴眞身

客本山中人還向山中息伐毛滄海上煮石淸溪側鶴胎養玄牝蟬蛻遺金骨此身亦非我去來偶相值丹砂誤時人空復錬形質山房夜不扃孤猿嘯寒月

云居寺

山徑白雲滿泠然見鳴鐘夤緣出木杪古殿蒼苔封忽若萬頃濤天風下長松迢遞轉幽壑煙蘿迷石叢頗疑去人境乃與城南通粉堞明參差俯視百里中地分意自隔山迥趣乃窮怡恱良自足幽期誰與同

湖上山閣夜眺

湖中景初晏四山澹寒煙丹楓不辧色翳翳隨淸漣獨往無扁舟把酒臨層巓髙閣聊騁望星河亙長天漁火深夜出前溪聞扣舷攬衣不能寐起詠滄浪篇

蘭石爲華氏作

崇蘭出深谷孤石相因依突兀隠靈異葳蕤媚階墀綠葉交紫莖隨風揚芬菲零露泫朝采莓苔生碧衣願言紉雜佩芳華傷獨知同心曠修阻匪石良可希

李節推乃祖衡嶽齋手卷

衡山殿南荒上托朱鳥精嵬峨隠天半雲霞浩縦橫列仙紛遺構千古含神靈玉洞饒寶籙紫文閟丹經至道一得窺壽與天地並揮手揖洪厓長嘯招期生埏垓不足遊飄揺淩太淸

楓潭詩

達人寡所營築室負嶇嵚下有千尺潭上有楓樹林豈不邈遐阻雅尙在髙深微風起中谷山水多淸音出處難豫謀下邑聊鳴琴匪伊三徑資劇理余所任因玆寄幽迹泊然增道心

途中懷所知

逺道多滯淫孤舟遡煩暑山川異風壤鄕路餘幾許永念同心人日夕成離阻芳辰闕良燕感物增憂緒鴻雁起東南依依嘯羣侶而我獨緘情持觴對遙嶼

午日途中憶諸弟

令節迎始陽我行滯東魯弱艾稍含靑菖花晚應吐憶昨侍親闈燕賞亦已屢玆辰樂復劇盈尊湛淸醑拜跪獻中庭怡然共起舞鬥艸惜餘歡勝負非有取離居忽自今遺俗猶往古骨肉各相望有酒寧獨撫慊慊終永日安得淩風羽

憶弟

曠歲歡一遇悵別還自知池艸萋已緑逺逰意多違燕私阻晨夕臨觴不能持身非隨陽鳥春來獨分飛矯首望天末風塵正滿衣

橋隠郭翁墓於寵泉之瀨源逖懷往哲詩以弔之平林澹寒煙重臺閟玄宅睠言懷髙人千秋晦貞魄翁昔希陸沈雅尙儷泉石義訓良自嚴嘉祥著淸白芝蘭盈我階靑紫看成列瞻彼少微星一朝光景蝕河淸木已拱山空桂華寂老成久䢐謝耿耿悲遺則

下邳子房祠圯橋故處

驅車入古城蒼茫逺山夕桑田湮碧流遺碑表阡術圮橋幾千載裒土不盈尺寒鳥下荒蕪猶疑墮履迹昔此開一編秦鹿紛爭逸老人亦天授寓言糓城北迹與四皓俱名隨兩生匿祇令後世人空復祠黃石

溪行偶得顧氏別業

日入理輕棹所欲避人喧回沿淸溪側迢迢見孤村始疑松菊徑復似桃花源林際見明月浦口聞驚猿嘯傲倚修竹步屣隨芳蓀本求於陵隠兼得辟疆園�����將同漁父言

詠史

烏獲勝千鈞誰能聁蟬翼矯矯松與栢曽是猿狙杙用小妨名材任輕羞絕力傅呂昔未遇寧爲漁築匿乘雲履風霆歘然周八極事功蓋商周名與天地匹惜無善圖史英雄久淪沒

送駱兩溪謝病還武康

余從五湖來君向五湖去𨿽增暌攜戚頗羨山水遇蕭條中林扉當時讀書處祿因多病郤賦以閒居著田裏遂初服江湖抱先慮幸蒙藥石餘一解余沈痼

平岡七夕見招風雨不克赴

佇看牛女會箕畢爾何如旅捨悲秋早華堂卜夜虛秖憐衝裋褐寧恨濕仙裾載酒還相許重尋水竹居弦月行應滿招尋共直廬

喜雨

春來常少兩入夏更焦枯逺近多荒壤流移已載塗九重宵旰切百辟隠憂俱已見崇周祀還聞賜漢租陰雲迎曉結甘澍應時須颯颯來千嶂森森散八區野煙浮菽麥夕照失桑楡水闊魚龍走城髙鳥雀呼鬱蒸愁並減沾灑暍先蘇此日休徵應謳歌滿帝都

送人上陵

列聖玄宮閟千年佳气浮雲深九疑顗風動五陵秋流水期同體因山本儉謀蕭條玉几在彷佛翠華逰龍去誰云逺遺弓泣未休

王侍禦席上觀畫水

三江何處落一座忽皆傾颯颯風翻檻冥冥雨暗城魚龍春已化罔象夜偏驚轉燭波縈日傳杯浪逐萍圖窮疑見岸流急不聞聲試問繡衣使仙槎幾度行

送嚴都事使浙

幕府三秋客淸江八月槎論兵初報主學禮早承家仙仗催行色鄕情寄物華髙堂時倚望歸斾莫令賒

擬古

手搴芳桂枝瑤華復盈把欲遺同心人道逺無車馬秋來涇渭深橋梁不可假時久傷萎摧愴然棄中野

雜詩

太牢饗雜縣不能飡一臠至味芳且腴無乃非鳥養嗜淺才乃疎厚殖意彌廣爲農卒吾歲喜得従偃仰肉食乘華軒眞性多所枉

髙樹畏多風蔓艸日見薙奇質罕自全下士甘淪棄材與不材間莊生以爲處詹尹時不逢斯言竟何是

詠史

昔聞陸大夫聲譽傾西都詩書牖明主將相欽良圖解槖庭下散擊鮮裏中娛本期樂當年寧復憂妻孥名位不可常多財還自愚惜哉絳灌徒功成何區區

館陶主人翁洛陽賣珠子散金買聲名寵愛傾戚裏翩翩東方生滑稽何其鄙一朝辟戟言萬乘逡巡起雄略代所希舉俗憎逆耳坐令狐鼠驕白日遊都市

題石厓捲

蚤歲慕探歷浪迹遊江湘朝遡洞庭波夜發漢水陽漢水日東逝鴻雁多南翔感此惜余景駕言返故鄕徙倚桂枝晚夷猶春艸芳開林發幽峭陟巘披遐荒寒蕪被廣隰陽葩耀崇岡市隠豈云易巖棲聊徜徉赤松與王喬末路期相將

連峯何■﹝山贊﹞岏深谷自逶迆境阻塵慮絕眺迥物趣奇有時發淸嘯四山生寒姿天際徵鳥疾木杪驚猿窺回颷激長林浮雲亂層溪宇宙意自豁簮組復何

爲爲王允寧贈婦四首

僕惟晉二陸爲彥先贈婦詞並淸麗可玩誦而後之擬作者絕焉無聞豈不以嬿婉之恩逺於大雅然哉昨偶披晉輯聊復爲王子作之𨿽才謝機云庶幾古人發乎情止乎禮義云爾不識覽者以爲然否

肅肅整晨駕行行出秦中百里日復捨暮天多寒風豈不憚雨雪王事縻我躬念此如宿夕胡然隔春冬矯首望西南雙雙見飛鴻飛鴻有羽翼天路將安從

北徵日以逺逺道衣裳單春風薄天涯閨中常自寒辛勤理機杼日夕掩重闗上堂親飯姑下堂不能飡離離芳樹枝脈脈終無言

東城十二樓迢迢靑雲端盈盈誰家子灼灼桃李顏朱唇揚妙曲寶瑟流哀彈三嘆有餘音一顧傾城觀信美匪吾思秦聲故所歡寸心常不隔所恨曠周旋願言保菅蒯令徳良獨難

黃鵠千里逰燕雀巢屋梁小人事齷齪丈夫志四方念子疇昔言沈思激中腸赫赫盛明時羣賢並翺翔朝趨銅馬門夜直金華堂韓鄭互推轂貢生彈其冠所期崇令名室家自輝光無爲兒女仁慊慊懷故鄕

雪屏爲趙考功賦

佳人愛南麓卜築擬東山地勝非因選巖幽自可攀海成人耳抱石綴雪膚斑髙下鳥畱道逶迆龍作闗昔稱萬夫險今共一川閒蠻市喧林際夷歌出谷間峯疑巫峽裏水似武夷灣久憶滄洲侶聊従靑瑣班江花幾開落溪月自潺湲魚鳥丘中賞風塵天畔顏山陰空寄興安石未應還

宿益上人房

瀏覽及玆辰盤紆陟崇巘冥色下巖扉鳥啼前林晚涼風起松杪溪云自舒捲幽期一以愜相對各忘返倚石聴樵語持經共僧飯試問山中人何如逢恵逺

晚還別墅

築室負東阡開門望禾黍水流滿新塍連疇何彌彌日色時隠見濕虹捲殘雨蓑笠壠上兒牽牛飲淸渚折蘆行且吹兩兩前村去

初發鄕邑別親知

揆已慚蹇拙蚤爲塵网嬰彌年謝朝列稍得任吾眞遊息偶耕釣琴書澹餘淸林園變時序端居念王程整駕倐晨邁耿耿辭宻親匪嗟倦行役曽是憂緇燐永懷千里道中情難具陳

問故園

倦遊無素業溪上聊避喧因玆役風塵轉復思丘樊蘭徑日以合桂枝秋正繁斜景度書幌鳥鳴窺前軒谷口迹已蕪北山意彌惇華組不足覊允懷明主恩

南村一首

我逢南村人爲問南村路杳悄入蘿薜依微辧煙樹日出散雞豚春至營農圃鄰里數相過壺觴自成趣城市獨何爲車塵滿朝暮

懷朱數疇

吾兄東南秀矯矯靑雲姿弱齡弄芳翰玄文吐奇思一經夏侯學廿年董生帷雅志古人會獨行俗士疑獻賦未云遇踠足淸明時驥齒嗟已至曠波千里期何當逢伯樂爲君解紵衣

蘐節圖爲兪汝承題

有艸目以萱英英倚孤岑皎皎歲寒節風霜詎能侵北堂寧以淸耿耿懷素心一朝結芳實蓺之瓊樹林

邵氏貞孝捲

結髮事良人婉孌方及時何意忽棄捐百年曠前期鏡破難復合鸞孤不成飛一死寧自惜念此乳下兒辛苦理織紝伶仃母心悲撫兒兒有成宗祀幸不隳淸冰出寒潭白璧揚光輝風聲動裏閭髙門郁崔嵬斯名吾何心節苦良獨知黃鵠有遺歌千載令人思

履端詩館試

天行有終始貞元若連環玄冥頓窮轡勾芒行其官萬物回春姿八荒同熙然王正啟休歷時龍躡幹端羣材仰明哲藹藹共躋攀結綬金馬門論道雲臺間努力圖不朽失時空自嘆

詠懷

解薜遊京洛登朝襲華組拙疾寡所諧一心事明主寓言或玩世爲行多泥古巧宦寜寂寂學步終踽踽徒慚短綆汲彊作長袖舞子云安執戟相如榮負弩徇祿祗自疲謀道良有取卒歲何悠遊永願營農圃

丁未歲病起入都有懷裏中諸友作藥名詩貽之

微尙甘艸萊桂枝自淹畱爰附子年情謬寄生人憂半夏渉長道天門足蔭休迢迢望南星逺志成倦遊藤蘿蔓荊扉杞菊荒深秋防已掛塵网遄當歸舊丘

鳥名

皇居肅鳳城迢遞干云霓孔蓋淩風翔翠幬紛綺纈伊余慕休名雀躍趍前哲射隼幸逢時鴻飛下覊紲差池背雁行委蛇濫鴛列彈冠侈鵕■﹝義鳥﹞含香重雞舌自憐鷦鷯枝徒慚鷽鳩拙關雎詠淸化鳬鷖際盛烈眷言守忠貞寜復辭緇涅

艸名

早爲蕓閣吏叢蘭春復秋吾道隨捲葹誅茅溪水頭送客蘼蕪徑采芳杜若洲

雜詩二首

獨樹生窮谷枝榦何離奇本無廊廟用誤爲匠石知斤墨旣錯陳靑黃亦互施𨿽云托華屋寜復山林姿龍擾失其神坐令燕雀疑玉成世所寶大璞還自虧造物固其然豈得尢工師翻羨不材者終年養華滋

徵途與日長逶遲及春暮山川異土風心賞邈難遇言念中田廬幽期久淪誤臨流懷在澗攀林憶芳樹極浦矚去帆平原羨歸羽回沿窮昬旭逼側謝墳素遙負北山文空擬歸田賦

書館述懷

涼秋肅金气玉露凋靑林微風拂虛牖蕭然吹我襟感此時序易歲月何侵尋鄴侯架萬卷諸葛一長吟儒生事稽古志士多苦音我昔仰尼父斯文以爲任哲人久云萎傳之回與參參乎惟一貫回仁三月心觀海登泰山由來髙且深夜央不能寐耿耿寜自今

論交

靑靑大田麻蓬生滿其中弱絲附直幹纏綿得所從古人重友生資彼麗澤功傾蓋一相知白首此心同誰言淡如水君子貴有終幹餱起愆怒習習多谷風平生握手歡笑語藏機鋒利合誼還厚勢盡情自窮歌彼伐木詩愴然感予衷

盆橊

嘉木來安石移根向玉堂亭亭傾翠蓋隠隠孕紅妝葉潤初晞露花遲解待陽層陰淸晝气奇艷奪天香尺土能滋幹三春獨揜芳匡廬多紫蕚南國重朱房旖旎時憑檻紛敷共映觴時無槖駞子養樹說誰長

春郊卽事

柔風吹緑野靈雨下桑田泥泥花間露霏霏艸上煙鳴鞭薊門道弭節燕臺邊芳樹連絲障垂楊拂錦韉未能遊曲水時復問溫泉地迥山川靜天髙宮闕連相將瑤瑟鼓共醉羽觴傳白日恆隨轉靑春自可憐詠歸禁城暮聊續名都篇

搗衣篇【樂府】

玉關蕭索盡音塵不可期黃姑織女星逺耀隔天階露气侵蘭桂秋風吹鼓鼙佳人理端素堅砧杵聲哀一聲一惆悵一聲一垂洟妖蟾驚幽姿寒蛩相依啼風飄膏蘭歇月照纎云皚紈成閴潛闥張燧候剪裁初縫合歡扇中裝驃姚衣驃姚重功名勒石燕然臺妾悲難重陳嗚咽泉流知

具茨詩集卷一

●欽定四庫全書

具茨詩集卷二

﹝明﹞王立道撰

○五言律

詠污渠鶴

華表歸何日乘軒事已非終朝獨含垢所幸脫虞機失侶頻看影長鳴似欣饑空餘出塵意皎皎向寒暉

逰仙三首

仙人住玉京累刼道初成指樹元非姓飡松偶得名龍噓云蓋引虎奉嶽圗迎相待天臺路何時返赤城

玉室書名久淸溪得道初赤文河上籙鴻寶枕中書龍吐燒丹火鸞驂度海車偶來華表上終與世人疏

何年海上客移住緱山岑未辧雲霞色先聞鸞鳳音山神供石髓童子問琴心一謁紫皇去仙蹤不可尋

前湯庵

僻地多逢寺秋花滿石壇僧閒縫衲坐客到出門看失姓離羣久躬耕乞食難淸言殊未厭車馬去長安

送嚴節推

佐郡聲名久辭家道路難那堪今日去猶是昔年官旌節先春度爰書入夜看君平能自卜畱滯不須嘆

送陳守之任沂州【郯城今沂屬邑】

餘春隨五馬千里去長安羨子成刀夢従人問鳥官花迎新佩綬艸長古雩壇政美偏多暇言追點爾歡

許院判挽歌二首

越人生死術何事不長年仙迹壺中隠神方肘後傳遺忠猶藥石故里自風煙應是軒農佐相將去九天

醫國早稱良金門數獻方忽聞騎鶴去無復入鵷行洗藥春流咽藏舟夜壑光長安今罷市相恨失韓康

送益上人南歸

苦行不求知淸吟祗自怡來尋白馬寺去作紫衣師弟子邀升座山人覓贈詩還思渡杯處明月滿須彌

悼亡友

握手幾論文髙才夙所聞將因厭塵网早已謝人羣日短風雲駛山空芝蕙焚不堪重掛劍宿艸滿孤墳

正月雪和韻

長安春後雪猶自兆年丰萬里鴻歸處千門曉望同气融疑湛露質薄故衝風莫羨梁園賦應憐東郭窮

謁三忠祠

寥落遺忠像杉松古殿陰興亡問流水哀怨動鳴禽志厄當年會神垂異代歆獨臨車馬道應識往來心

春日閒居三首

我本陸沈久幽棲意自宜心淸知俗逺地僻訝春遲種竹先畱徑移花欲傍池門前剡溪棹來往更無期

習靜因成癖春來常閉闗山人畱藥去稚子借書還讀傳希髙士攻辭媿小山猶牽靑瑣夢供奉紫宸班

市隠不違親移居正及春未能從白社稍得謝緇塵僦地但栽秫釣魚惟煮蒓時逢河曲叟笑我獨長貧

題畫

結宅千峯裏眞堪與世違云來似招隠鳥下爲忘機花徑緣溪窄茶煙帶雨霏有時還隠幾應是灌園歸

村居感興三首

芳樹含春風鳴禽亂晴日藜蒿欲滿園掃除惟一室閒情共水雲生計耽書帙時無問奇人悠然獨抱膝

翩翩髙世情悠悠避時計築室近樵漁乘春樹蘭蕙𨿽無求仲鄰亦有君平藝不學同時人獻賦空靡麗

出郭車馬稀況復園林好言念當塗人翻悲灌畦老靑瑣久已疲玄文近能艸澹然榮利間何如乞身早

喜唐應徳見訪別墅二首

學隠畏逢人郊扉絕四鄰時多譏偃蹇子獨念交親奇樹行相問幽蘭坐共紉還因漉酒便一解陶潛巾

閒居澹時好日倚槁梧吟幸枉空虛足重聞山水音滄波投迹逺玄理寄言深野服君能慣從來多道心

秋日溪上偶成

本無羨魚意聊復上苔磯坐惜靑蘋晚行攀碧樹稀兒童喧釣艇雞犬狎鄰扉近喜桑麻好迎霜早授衣

晚起偶成

晚起獨悠然雲山滿目前常疑身是隠早覺性通禪座引淸心月池分洗耳泉故園翻似客艸色又經年

秋居用唐人韻得五首

平生軒組意不爲慕輕肥身世夔憐蚿風塵犬吠衣微官百指累舊業五湖歸怪得驅馳久秋來雙鬢稀

本爲悲揺落還因厭俗塵次公酒狂士方朔謫仙人偃仰四空壁周旋一墊巾眼前無長物非是拙謀身

四戶啼螿亂秋陰欲上階菊花收作枕艸蔓緝成鞋得句先書壁因琴別置齋溪云與山月總不費安排

重來北山客卻媿艸堂靈窈窕鄭生谷寂寥揚子亭檢山收地誌盥手閱心經長日看逾短秋聲入夜鈴

木落隨寒雨林開際逺天水紋揺簟竹秋气入琴弦倚樹禽相語班荊鹿共眠機心日以盡自訝骨如仙

送駱質夫謝病歸湖州和王允寧二首

聞君舊隠處正傍太湖濱課樹收柑子澆松養茯神秪緣身病累轉覺道情眞何日重開徑求羊卜爾鄰

髙臥山圍屋幽吟竹遶町鬥鷄新續句相鶴舊傳經一鳥波間白千峯雨後靑相憐少同病怪爾室常扃

七夕雨二首

漢渚邀靈匹幽盟此夜尋盈盈惟一水暮暮更爲云灑道流餘潤揚波蕩夕氛含情愁雨絕隨淚點羅裙

靈鵲翻占雨神京似灌壇迎鍼絲亂度映燭淚先殘機石新含潤河梁欲下湍尋源海上客昏黒路應難

送髙都諫倅廣東藩幕

憐君香案吏久奉紫宸朝暫解荷囊去言從薇省招秋經吳苑樹晨望海門潮逺近無須問平原欲試蕭

鄕園偶成

爲園非擇勝所欲奉親娛樹與人俱散溪因主亦愚宦卑情自澹戰勝體猶臞敢謂輊纓冕出門多畏途

讀李忠定靖康傳信錄二首

國勢已紛如忠賢久見疎天心未悔禍兵事竟成虛玉府非金穴魚符是蠟書空聞求內禪猶自昧前車

治亂亦無端興戎自晏安會因千道設嶽擬萬年看城下盟初合宮中戱未闌可憐忠定淚獨灑北風寒

幽居

幽居何處是一徑落花中人似鹿門隠溪將剡水通閒尋種瓜伴因識養雞翁獨往平生意多岐秪自窮

途中暑寄所知

旅泊淹中夏愁添毒熱新時逢隔水騎相顧滿衣塵擇木頻移蔭貪程更問津不緣趨捧日長作北窓人

寄趙孟靜【時方在告】

一官常臥病知爾學沈冥對客稱居士呼兒說道經支離堪混俗猿鳥共忘形爲識峨嵋老年來畏獨醒

舊愛山中宿因成方外遊寫經多施寺艸賦獨登樓耿介於陵子棲遲馬少遊未能諳蜀道夢爾到滄洲

卜居後東吳曰靜歐學章

與君數相見但訝往來疎不惜買鄰費初營近市居卑棲隨燕雀長物載圖書何日登樓賦虛名愧應徐

賀王允寧移居二首【允寧太夫人迎養於京師故首章云】

仄徑不容車迢迢奉板輿思玄隱幾處入直倚門初夜戶蛩螿滿秋墻薜荔疎自憐趨祿養時復憶吾廬

甲第連雲起一枝吾自安篋中鷦鷯賦壁上鵕■﹝義鳥﹞冠客至供蔬具人閒理藥欄不須歌考室久已夢斯幹【允寜未有子故以祝之】

柬盧浚卿移居

年來頻卜築只傍帝城西省樹寒猶緑宮鶯春早啼官閒成小隱身病愜幽棲況是盧敖宅紅塵未許迷

送吳道士

紫气來何逺靑牛又出關客程江上雪歸夢海中山風禦雙鳬去身輕一鶴還餘丹幸畱贈我欲駐頹顏

送楊都諫謫貴洲

子云羞執戟萬里去金門衮職將誰補玄文祗自論銜恩雞舌在渉險馬蹄翻爲問居夷好一官聊避喧

陳封君六十雙壽

六十鬢如絲林泉久避時性惟便野鹿手自蓺園葵愛客常靑眼傳家有白眉醉看章服貴萊婦笑相宜

江陰花母節壽詩【故醫家】

一身惟苦節三徙得仙閭欲試趨庭訓還探繋肘書江淸魚入饌秋晚藥供蔬白首堪相慰淸尊幸不虛

寄尹汝基

秋杪正愁予逢君憶歲除頹然泉上酌慰我獨離居烽火驚初定田園意轉疎平生匡國願早上治安書

至後二日雪

至後雪霏霏初陽力尙微細沾羅襪冷輕逐管灰飛對樹驚花發看山失翠圍猶餘閉闗意一任積荊扉

觀出軍十首

萬騎出長安都人夾道看旗參龍虎動劍帶鸊鵜寒玄社新分土黃金盡築壇九重憂正切又見選材官

聖主本修文安邊再出軍戈鋋六月雪旌斾半空云候騎宵中發屯營栁外分幕前文武士年少有終軍

詔出選元戎人推衛霍雄天兵六郡卒漢馬五花驄气蓋燕山石歌酣易水風匈奴行徙牧不敢向雲中

王師亦有徵慷慨羽林兵盡說從軍樂相和出塞聲旌麾天際下刁鬥月中鳴自媿劉生勇空令气不平

瑣甲膺朱紱銀鞍跨紫驑將軍五道出戰士百金收賈勇多超乘論兵競借籌相期窮絕漠梟取左賢頭

君王方北顧萬里動天誅日月占兵气風雲識陣圖邊隅休士久將帥受恩殊一取單於帳嫖姚眞丈夫

塞馬飲河汾兵符閫外分盡徵驃騎將逺逐虎狼羣燕尾翻晴旭犀皮暗曉云不貪麟閣畫報主藉微勲

邊警先秋報重興六月師簡書傳鳳闕兵陣動魚離吹律風初應揮戈日乍低一軍齊灑泣爲感采薇詩

大將鑿凶門邊庭節制尊登壇戈劍擁掃境鼓鼙喧投石軍中戲椎牛幕下恩折衝樽俎意千載與誰論

烽火照甘泉將軍出塞年萬夫齊決拾一鼓蕩戈鋋地極回看斗谷深長斷煙蕭條夕陽外應聽哭祁連

芳洲爲蔡長卿題【世醫家】

傳聞蔡經宅一徑入煙霞地古藤蘿合溪回城市賖藥畦連別塢碁局上浮槎肯念文園客相從老歲華

和鐘石學士齋夜見雪拗體二首

素心仰玄鑑靈澤先成雪六出花更繁五更綿復折瓊筵先幄張寶鼎名香爇懷君坐中夜虛窓澹微月

北地多苦寒春半猶飛雪東郭履盡穿淵明巾欲折林花吐還縮野煙凍不爇遙瞻白玉臺羣神朝二月

挽張封君

何處訪髙蹤岧峣江上峯遺安五經笥寄傲一枝笻姓字漁翁識茶蔬野老供無嗟終不遇身後渥恩濃

贈朱從龍外兄二首

祗爲憐同病時來款竹扉藤蘿一畝宅荷芰四時衣石幾焚香坐春流抱甕歸池塘入幽夢相客各依依

歲晚不一遇知君自晏如貧收乞米帖病學養丹書野竹編漁舫山花薦客蔬風塵初息駕莫訝故人疏

贈數疇一首

爲儒長濩落中歲學淵潛蕙艸春三徑薔薇月半簾藥方閒裏輯詩卷病來添野老時相訊微吟坐短檐

代贈崇安住持僧

近市開蘭若塵中得靜幾鐘催城樹曉錫伴野雲飛化俗多傳偈持齋獨掩扉自今身得度僧法盡皈依

題華氏撫弦小像

池臺應未攺山水已希聲妙寄丹靑筆深傳緑綺情幽蘭春日恨別鶴夜堂驚何必雍門客能令淚滿纓

代賀張尙寶兩歲生兩子卽羅峯閣老子也

丞相好推賢金貂七葉傳恩遺掌璽日慶發夢熊年玉樹看雙植桑弧喜再懸慚余湯餅客秋至又登筵

送萬容齋通判南雍

人言南土樂況復郡名雄五嶺雲中合諸夷徼外通家傳孔林學俗仰曲江風驥足眞堪展無嗟西復東

送南丰尹髙文明

無言得官晚墨綬自爲榮列宿郎官寵餘春鄕國情花添制錦色江助酌泉淸他日雙鳬至應蜚百里聲

梅窓爲蔡君題

爲愛孤山友閒窓手自栽塵襟風外洗野望雪中開心賞芝蘭共年芳桃李催不嫌居近市淸夢自徘徊

壽彭宣父

三月長安道東風送客歸十年桓氏學此日老萊衣江入靑春暖云隨畫鷁飛巨公名筆在桑梓自光輝

送羅希文掌鄞縣教

兩獻蓬萊賦嗟君數尙奇翩然従吏隠眞不忝人師梁棟他時用琴書此日宜更憐桑梓近可慰白雲思

壽沈徳夫母

春日休文第東風萱艸花共姜心獨苦王母發初華彩服回淸晝丹帔拂曉霞人間有瑤島何處覓仙家

挽盧湲江父

鳩杖迎賓日君顏幸未衰不妨親藥裹何意泣靈輀紫誥生前寵靑山故里思漳河風色暮歸路不勝悲

送李威甫掌長興教

匹馬河橋別南云欲滿空歸心依岸栁秋色動江楓帝命師儒重文風吳越同他年逢弟子應自識胡公

送兪汝承行二首

國計須鹽鐵君行亦壯觀一星離北極六月發長安城樹欹殘暑河梁下急湍佇聴旋斾日獻論續桓寛

魏闕光新命秦淮戀舊逰淸心鷺洲月極目牛山秋梓裏情何劇萱堂志已酬明時多雨露應自足忘憂

送朱月河判雷州二首

帝徳通炎海官曹接要荒緣知今別駕非復古雷陽展驥材堪逺歌驪思更張都門旌斾迥寒日正蒼蒼

藝苑久蜚英才髙獨晚成東南多好郡江海足閒情春樹三山合寒云五嶺平天門驚浪動此日仰賢聲

補送駱尹敖歐四年兄使諸藩二首

螭陛虛彤管龍章下赤墀尊親周典禮盤石漢宗支天啟儲宮豫春回使節遲淮王如好客爲索桂山詞

泰壇初薦冊離景又重輝帝命先宗室天書出瑣闈十行窺聖妙千里逐春歸此日髙堂近還看著舞衣

送潘勿齋司黃巖訓

楚楚江南士扁舟向日東師儒新拜命吳越舊同風海气蔵仙宅山形擅學宮諸生相問俗試與說尢公

賀鮑如泉七十

緑水遶門閒楊花滿釣船折腰寧作吏負郭且歸田義訓徵圖史春情屬管弦相逢不惜醉應有酒如泉

送孫志髙侍母歸浙

春水正悠悠圖書上越舟潘輿憐逺道華服炫晴洲況是蓬瀛客眞成天姥逰明光殘艸在桂樹莫淹畱

題陽峯一首

楚山奇勝處共說繡林亭今古畱天柱東南發地靈沱江深映碧巫峽逺分靑雲气時時合爲霖徧四溟

芳洲贈袁太醫

明時容吏隠猶自慕滄洲絕藝成三折新詩寄四愁爲園謝機械行世任虛舟鄕夢依然在淸溪雙白鷗

爲顧汝隆悼亡

旅魄悲新月歸魂逐斷雲蘭芳春日盡鸞影曉窓分廿載人間世千秋湖上墳重吟贈婦句淒切不堪聞

野寺

古寺亂田間尋僧夜未還萬緣塵外盡雙樹月中攀化俗多傳偈觀空獨揜闗問余還嗜酒何日住廬山

送陸煉師歸領道會

少君初得道謁帝上淸宮鳬舄來天外鴻書祕枕中祗緣丹室在重與世人逢縮地元無術泠然獨禦風

送益上人南歸

面壁已多年遊方向日邊三千俱法界來去但隨緣俗逺詩成易溪晴杯渡便還思竹房月獨煮恵山泉

送顧槪

逢君未䢐暑別去又重陽一官新拜命廿里古封疆水落舟檣逺天淸驛樹長東昌本畿輔指日見輝光

送張僉休寧二尹

石室徵勞久彤墀錫命新春光和雨露行色帶風塵折栁聊隨俗哦松太任眞君知操割否應藉佐刀人

月溪號詩

明月共千里一溪君獨幽此時堪著屐何處有蔵舟猿鶴聲如答藤蘿影漸收小山今寂寞願子勿淹畱

送朱省簿樂安

居人怯中夏行子發長安尊酒憐鄕國天風思羽翰鶯聲春盡少江色夜深寒回首孤帆逺誰歌行路難

鐵瓶艸堂二首

大市多眞隠名都有逸人春深艸堂靜雨過棘籬新貫虱功非拙屠龍術不貧云雷隨變化池上見飛鱗

喬木不知年茒堂鎖晝煙人疑揚子宅門有米家船隠迹山南霧將雛冀北天晚成良有會莫自惜華顚

挽湯母

令子彈冠日慈親屬纊時荻灰尋舊畫機石訝新支上國人畱挽空庭鳥助悲秋風不相惜偏向楚帆吹

陽峯捲

雄勢標南郡岐陽第一峯雲中開錦繡天際立芙蓉人物全荊盛辭華百代宗莫牽松桂夢宻勿待從容

壽詩

遶徑春風入臨流甲第開冠裳三島客沆瀣萬年杯紫誥兼君寵斑衣憶手裁瑤池何處是弦管夜頻催

壽呂思齋七十

北望心猶壯東風發已華客盈文舉座春屬老萊家對酒新烏帽傳經舊絳紗非熊行自卜十載未論賖

壽陸頤齋七十

七十健逢迎知君善養生笙歌娛晚景車馬雜春聲鶴唳聞應慣茶經著始成漢庭方貴老章服此時榮

題惠坡

幽懷羨獨往茅屋住山坡蠟屐看鳴鳥浮觴坐淺莎薜蘿罥僧錫麋鹿駭樵歌我亦巖棲者藏書近若何

題顧與新淸溪莊和唐應徳韻四首

罷官應自好負郭有瓜田宦味陶元亮詩才賈浪仙髙齋聴雨枕斜月過湖船誰共幽吟者空聞招隠篇

舊是樵漁地投簮此卜居溪閒安藥磑春至檢農書食筍思分竹腰鎌擬佩魚也知濠上樂媿我未能如

林臥堪遺俗村居復近湖應門時見鶴鼓棹不驚鳬樹與人俱散溪因主亦愚翻嫌太寥僻莊外有桑楡

知君閉闗久一徑落花深書癖年長在詩盟春更尋空山幾兩屐逺道四愁吟北望休相笑平生魏闕心

送周顒分教嚴州

斯文周茂叔淸節漢嚴陵風月還誰共雲山思獨凝道依家學重教並郡賢興庭艸多幽意髙臺時復登

和龍岡送白洛原將命護作因得歸沐

畫省猶牽袂徵帆動渭潯九重將異命千里愜歸心�����幽居忘越吟我亦多鄕思金門聊陸沈

酬包元達侍禦見示之作兼致別意二首

逺道客情多停橈時共過彩衣沾雨露繡服炫星河時論深杯酒鄕音接棹歌淸江明月滿莫問夜如何

吳趨投暝發楚樹帶煙微千里占星聚雙帆逐鴈飛寧親恩詔渥報主壯心違尊酒憐同病天涯更獨歸

郭允新宅中秋燕集限韻得王字二首

圎魄臨秋半邀歡奉桂漿感時俱異客卜夜共淸光兔影揺鳷鵲鴻聲度建章還思擬金鑑持以奉明王

天街秋宇淨月露淡交光對此懷千古悠然覽四荒開尊浮桂影裁句競蘭芳未就登樓賦多慚姓是王

秋居五首

和靖常攜鶴羲之本好鵝山陰秋日淨湖上野煙和大道機中息虛名身後多淵明眞解此詩酒一生過

雲樹秋容澹悲歌野興豪蕭蘭元異種牛驥亦同槽露白芰荷盡天淸鴻鴈髙朋逰隔千里魂夢爲誰勞

種樹邊茅宇拋書滿石牀林居慚束帶晝坐憶含香土木形骸拙江湖憂思長秋來頻對客山桂挹寒漿

臥遊眞自得日對輞川圖燒葉茶頻煮懸錢酒旋沽大言傾宋玉濳論學王符秋至吟尢苦臨風獨撚須

避樹營墻短看山引坐偏長松盤野鶴疎葉度寒蟬蜂塢花成蜜蝸房露洗涎村居時易姓祇畏俗人傳

偶成

野外常無事多看種樹書迂頑堪自笑躑躅欲焉如飲客中山酒尋春下澤車倦遊頻息駕意愜卽吾廬

送姚友竹二首

東風桃李滿忽向剡溪歸江暖知鱸美春深愛蕨肥故山麋鹿友初服芰荷衣千里還相憶尋君舊釣磯

亦知簮組累自愛水雲居匹馬歸來早三鱣屬望虛閒情任吳越行李總圖書何處堪髙臥山中有艸廬

書觀瀾捲贈行塗堂主簿父二首

旅館忽經年歸懷感逝川云來震澤藪春去洞庭船濠水思蒙吏龍門悵馬遷江湖堪寄興莫自嘆華顚

靑春白日好千里一帆初野色云俱媚江聲夜轉虛逢人談惠麓久客憶匡廬好去看消息殷勤戒子書

代作恵坡詩鄭子

由來厭朝市卜築近山家路入雲林杳籬侵石磴斜汲泉因釀酒掃徑爲看花屋角淸溪轉桃源那更賖

夏日偶成

窮巷謝華軒幽齋入斷垣臥遊非擇勝坐鍜欲辭喧有客問奇字無人知寓言時來松樹下長嘯似蘇門

代壽曺山人六十

釀酒擷園蔬爲歡此度初身因烏帽寵人以白眉譽舊識尙書履今來長者車早諳淸淨理寧藉養生書

義興道中

倚棹水雲邊溪光共杳然琴尊百里道竹樹一村煙山果迎秋落汀花帶晚姸夜來何處宿相逐捕魚船

登孤山用唐人張祜韻

兀坐俯孤岑翛然出世心煙霞千嶂曉桑柘半溪陰鶴去亭猶古人幽山更深已看塵迹逺況復近東林

紫陽庵

幽翳蔵靈境攀窺石磴寒奔峯度天外飛閣出林端憩洞思探籙疏泉學煮丹重來定何日明去欲辭官

崇徳道中

望望越溪幽煙波橫素秋桑園多傍水荻岸一維舟落鴈窺沙漵行人指驛樓棹歌中夜發芳杜滿前洲

吳廷宣父母雙挽

鹿門棲隠處耕織自相依忽此歌貍首初因哭少微梁鴻山下宅孟母室中機寥落那堪問空餘明月輝

壽苗東洲七十

爲儒不得意老去素風存愛客多懸榻謀身獨灌園柴門耽舊隠紗帽奉明恩白髮春來長怡情此一尊

題文苑【常熟錢氏別業也】

家本詩書業幽居總好儒天龍座上客山海壁間圖問字時能說鳴琴聊自娛重來解組後不似北山逋

茹瀾堂號詩

靈液千年發虛堂半嶺懸池喧瀑布雨窓暝具區煙長日云俱臥幽襟俗盡捐吾纓如可濯攜手弄潺湲

陸節之夫婦七十雙壽

奕奕金章客歸來兩鬢星仰天窺鶴唳閉戶著茶經五栁宜同傳三休已作亭使君況有婦七十共修齡

途中送春寄諸弟

客行愁節換況復是春歸檣燕如相訊汀花亦盡飛問程猶故國千里更遲遲遙憶髙堂燕重嗟定省違

初入都寄親知

薄宦蓬應似往來惟所飄振衣聊息駕鳴玉更趨朝慣學金門隠多慚華鬢饒滄洲有故侶松桂欲相招

呂梁題養素軒

大檏元無事幽居堪自怡云依書幌靜石共藥欄欹白賁存吾道玄文任俗疑風塵千古意誰識染絲悲

野望

水漫孤村白花依別嶼紅陰陰沙際日細細午前風貰酒從鄰媼呼舟學釣翁一春惟寄興山色鳥聲中

寄王允寜用舊贈韻

憶昨趨金馬承恩共一時君今臥西華我亦戀南枝永念闗中使多傳別後詩燕云猶自隔吳苑倍相思

送篆文生

吳客偏多藝君能解古文鴻都初待詔燕市忽離羣科斗舟迎字鳬鷖沙漾紋相看俱得意寜惜去來勤

壽蕭尹

吏隠不違親歸來白髮新大椿宜晚歲五栁絕風塵紫誥銜恩重斑衣獻舞頻庭中聞鳳吹蕭史是前身

歲暮送客

月窮知歲晚遊子促歸心殘雪千門曙寒風百里陰目隨長路斷情寄故園深日暮幽齋裏何人共越吟

得家書三首

三春候歸鴈四月見家書客思眞無賴親恩自不疎詩書余舊業水竹卜新居喜極渾忘寐千金定未如

吳楚同千里君親自一心看云遙北極望日遲南音未返王陽馭空成越舄吟春來江漢水何似舊時深

春盡逢南雁翻令感歲華五年猶作客一命亦爲家肉食愁黃竹蒓羮想白華何時萊子服謾向故人誇

送黃三峯僉憲山東

羨爾獨懷奇爲郎已後時欲觀滄海日不戀白雲司繡斧承秋令丹書屬夜思寄車應問俗更訪嶧山碑

和陳平岡七夕韻

牛女何年事猶尋此夜盟多君先得巧揺筆報詩成秋興尊前發河流天畔明蘭章無以報空自媿同聲

送壽昌吳尹

出宰動星文孤城百里分山猶富春古道以子陵聞鳬舄雙看別牛刀獨樹勲重尋治縣譜美政接番君

送李仲西都諫節推大名

未厭承明直那堪祖道看象刑淸禁甸持節渡桑幹朝下衣香在焚余諌艸殘霜楓迎去馬似照寸心丹

九月七日汪維義宅對菊

他鄕七日酒應爲菊花催疎鬢風前帽覉懷江上臺秋光寒拂檻霞色暝侵杯揺落易爲感酣歌日幾回

和孫季泉韻二首

聖主正垂裳同依日月光芳辰共淸燕聮佩此登堂座接陳君榻衣沾荀令香明時多事業莫遣鬢毛蒼

髙軒貴戚裏良會小春時逸興頻催酒淸談各問詩鵷鸞天外集商羽曲中移聚散興余慨何年更此期

會同年二首

對酒復何疑相驚十載期鯤鵬同變化鵷鷺數追隨筵敞通侯第歌憐少女詞不愁歸路暝後會恐參差

綺席照朱甍侯家接鳳城歌鐘五云近軒蓋一時傾星聚慚名徳風期協友生相看語不盡特此寄同聲

左順門問安同郭允新作

追趨雙闕下瞻拜五雲間爲問君王寢相隨供奉班啼鴉丹禁曙調馬玉墀閒佳气蔥蔥合深宮護聖顏

酬歐學章見贈移居

六一歐居士琴書滿屋淸故開松菊徑應有薜蘿情客借陳君榻鄰慚求仲名趨朝慣相逐暗識玉珂聲

張映山書屋捲

君家碧山後舊業五車書欲就張衡賦先營諸葛廬下帷山桂發隠幾嶺雲噓勤苦無須問行看上石渠

登鏡光閣

梵居依鳳闕虛閣瞰龍宮車馬三春賞山河四望通林鮮迎佛日磬逺引皇風鳥似隨緣下僧因出定逢煙花迷色相水樹悟眞空

贈僧

杖錫去何遲東林煙雨微出山吟更苦得祿意多違鐘鼓侈齋磬袈裟厭客衣自令身得度僧俗盡皈依

黃公澗

積雨千峯潤飛流百道懸穿林驚宿鳥激石亂鳴蟬【闕共十三字】楚相陵谷自依然

移居

儒宮無一畝宦薄易爲家地入黃啚僻門依紫陌斜微吟對秋艸閒步拂檐花未就登樓賦端居念歲華

安黃門曽祖母九十八壽詩

問訊日邊書髙堂百歲初蘭孫五世滿甲子六身餘地訝瑤池接星占寶婺虛賓筵秋正好仙菊照華裾

又柬盧浚明移居

葵藿心常切移居近日華門窺狹斜道春傍上林花守拙家四壁多方書五車淸談畱客處寒竹淨交加

步虛詞四首

王母傳靑鳥秦娥控紫鸞相期瑤島外忽上彩雲端海水年來淺桃花春去殘未能逢玉舄那得問金丹

海上三珠樹雲中七寶車空聞往來處何地是仙家洞古羊成石林春棗似瓜刀圭𨿽可學歲月莫應賖

霧幄遶霓旌氤氳滿太淸龍成云蓋引虎奉嶽圗迎七聖猶同禦三天各異程試求香案吏誰是歲星精

歷歷白楡中飄颻雙玉童神宮開太一仙路接崆峒子晉仍驂鶴浮丘亦駕鴻不須能縮地萬里自乘風

寄題前湯庵

空林回夕照淸梵尙依微野鷺窺僧缽天花綴佛衣經翻長日過錫伴暮雲歸欲托門人宿因觀靜者幾

銅雀伎二首

掩涕辭金屋含情向白雲衣冠新卜道歌舞舊來羣貟枕無時覺哀猿終夜聞誰言妾薄命生死只從君

漳河流日夜歌舞未能休艶色今誰妬餘香空自畱朝云不作雨陵樹早生秋滿目多疑塜君靈在此不

具茨詩集卷二

●欽定四庫全書

具茨詩集卷三

﹝明﹞王立道撰

○歌行

題見山捲

有美人兮山之麓倚嵚崟兮結茒屋乍看煙岫轉幽溪時聽風泉出空谷澗樹垂垂飲野猿巖花寂寂眠山鹿藝藥歸來半夕陽翠微當戶靜焚香著書不知歲月晚春至徒驚薜荔長

壽鄕人

銀河耿耿秋云涼朱樓髙下華燈光流蘇零亂歌吹髮巴童旅舞揺明璫絲繩百壺瀉欲盡嘉賓四座歡未央遙看南極一星曙主人起引紅玉觴爲言此觴誰致此東華木公祈壽昌金鞍翠蓋紛絡繹芙蓉露滴雙鴛鴦

大梁行送陸白庵同年使周藩

大梁自昔稱中土屹屹重城壯天府險塞何須數崤谷膏腴寧復論鄠杜城中日暮起歌鐘五千戶邑擅侯封樊樓燈火晃淸晝平臺車馬如遊龍驅車走馬遙相索意气千金輕一諾貰酒春城百步喧呼鷹秋苑雙鶬落夷門西望日蒼蒼修竹依然見故墻行人不解思公子父老猶能說孝王孝王本出帝王家園池賓客盛豪華鄒枚獻賦騁文藻勝詭進說生陰邪一朝漢法不相假斧質隨來赤墀下旌旗無復兔苑遊蔓艸鳴蟬自春夏吁嗟盛衰各有時古人遺迹今人悲子長自是好奇士君到梁園早寄詩

文衡山枯木竹石爲汝湖學士題

衡山老人得奇趣坐向寒空寫枯樹孤峯嶫嶫虎豹蹲修竹離離鳯凰翥鄧林從此失珍材碣石誰爲徙天柱吁嗟不獨模形似勁質淸標更生气槎枒不作嫵媚姿礧砢應無媕婀意憶昔山空藪澤深樵夫牧豎時窺侵一朝點染入絹素始信志士相知心洛陽三月春可憐黃鸝碧艸同娟娟桃李花開玉樓曙梧桐枝拂金井寒西風野外動秋色平蕪慘淡生蒼煙何如此石還此竹古木千載俱依然吁嗟亦有王宰山水韋偃松苦心白首徒爲工

寶劍篇贈盧浚卿

我有寶劍光陸離云是乾將歐冶之所爲皎如芙蓉艶朝日風胡一見嗟神奇霜鋒雪鍔未盡試三年玉匣寒琉璃爲君拂拭把贈君倚袖隠隠飛氤氳萬夫辟易走雷電千里變化隨風雲爲悲異物久淪棄聊從一擊收餘勲

天柱篇贈徐子芳

天柱岹峣與天通紫皇髙住金銀宮下朝羣帝三十六瓊蕤翠羽驂飛龍廣樂絪縕赤霄暝煙霞爛熳回仙蹤九闗無人熊虎靜赤鸞歘下隨長風長風噏馺江淮間地靈天寶鍾英賢南州復見生孺子徐陵千載如比肩憶君弱冠振芬藻琦才瑰行俱卓然俄摧月窟千尋幹竦身忽在靑冥煙靑冥迢迢九萬里君行壯迹從玆始逸气遙橫七澤云雄詞直簸三江水建安諸子空髙名王粲元非偉長倫中論年來篇幾著獨行已出今時人我本金門陸沈者風期獨與君相親天生豪士須會合龍劍雌雄信有神

送甘尙書兄還蜀

君不見蜀江之水東南流錦波碧浪涵千秋或通潤澤散川澮或成壯觀橫中州煎腴塡閼禾黍美瞿塘汗漫蛟龍愁丈夫出處亦如此畎畆豈卽非良謀巫峯秀立峨眉髙君家兄弟皆時髦白屋幽棲處士裏金魚光動尙書袍況復叔子自奇士會看刷翮雲中翺秦羅少年空有舌延壽絕域徒稱豪君來自西春正午君去應爲秋色苦寒風淅淅吹髙林鴻鴈翩翩下長浦去影遲回冀朔云離聲嘹唳江天雨蜀山迢迢吳水深吁嗟我亦多同父

題許由棄瓢

箕山髙兮千萬尋下有泉水淸且深古來賢士多奇節節踰髙山泉比心玉食純衣九重位放勲未識先生志一瓢猶自厭喧囂何況紜紜萬幾至九韶空令爰居悲越持章甫將安歸當時牛口污萬乘此耳𨿽洗心猶非深山蕨薇肥可食啜飲優遊皆帝力鳥則有木魚有淵我生何爲獨偪側爝火難爲日月光風雲熻赫龍虎藏已知師錫有虞舜捨玆玄徳徒皇皇人言身名有重輕先生棄身如棄名縣疣附贅從決裂奄然千古同杳冥千古雲山自朝暮至今遺冢悲髙樹秋風落葉聲蕭蕭惟有寒蟬泣淸露

擬漢京篇

峨峨萬雉環金城山河百二開漢京雲霧晴臨閶闔道風雷曉動羽林兵九重佳气鬱蔥蔥日月光華萬國同鳯輦行春過西苑龍樓問寢向南宮南宮西苑宸遊徧茝若芙蓉新置殿待詔皆爲帷幄臣承恩不復輿臺賤萬戶千甍通狹邪朱門綺陌滿煙花五陵遊俠競借客七貴侯王同起家起家气勢何揮霍富貴皆由主恩澤錦障遙從■﹝云阝﹞杜歸金丸時向章臺落歸來鐘鼎羅髙堂意眇梁竇嗤金張蒼頭逡巡緑褠窄翠蛾宛轉紅袖長紅袖如雲正嬌妬世事回看漸非故金穀樓臺生野煙平泉荊棘迷芳樹魏其寧非肺腑親武安後來眞逼人華轂朱輪善傾跌諸君何必爭要津

壽陸用之父怡閒

陸子別我東還吳何以贈之三山圖扶桑半壁動晴色滄溟萬里開蓬壺金銀樓闕紛照耀雲霧旌旗疑有無仙宮老人冰雪膚浮丘雜坐洪崖俱行廚絡繹進綺食開樽滿引紅醍醐頹然不知天地老桑田成海眞須臾君歸懸向髙堂隅彷佛身往遊仙都緑發朱顏迥相映羽衣翠蓋交踟躕玉巵流津瑤艸潤霓裳按節靑鳥呼吾知陸子百不需但覓彩服中庭趨靑春滿眼胡不樂髙車駟馬誠區區

胡進士瓊林醉歸圖

三月皇州春正彌日出煙花粲紛綺白玉橋通仙掖斜黃金閣向中天起誰張絹素爲此圗雕鞍駿馬行甚都似是南宮初宴罷春風颯沓光載途胡君馬上靑雲客嚲袖新袍漾深碧攬轡回看上苑花揚鞭忽過南城陌陌上垂楊拂錦韀晴絲芳艸揺春妍同行三百獨意气夾道人爭羨少年看君年少才復奇縱橫落筆無畱思朝來受詔日中上萬言慷慨眞憂時丈夫立身良不易多君已是圭璋器淸廟明堂用豈徒蹉跎虛負平生志

未翁夫人七十壽詩

七十年前占寶婺定知此夜下臨吳仙階日暖芝蘭秀相府春明桃李敷四世一堂流澤逺三朝九命受恩俱金貂入座皆嘉客珠履趨庭有賜奴內屋屏開紅翡翠尙方錦制紫襜褕雲中靑鸞傳新札海外蒼麟奉瑞圗黃髮常同看彩服朱門眞不讓瑤都

武夷行贈王石沙侍禦按閩

使君驄馬雙紫纓繡衣晃晃初日明慨然別我向閩越索我爲歌武夷行武夷之山何嵚崟靑巒赤嶂雙千尋連峯回合三十六翠玉克畫芙蓉森我聞此中靈气聚往往羣仙下芝羽地脈似與三山通終南王屋那能伍秦人初識武夷君漢世曾傳封禪文鸞車一去千巖暝幔亭彩屋飛氤氳懸崖石室何年發坐視人寰意超越明月時窺仙竈丹流霞常護靈函骨丹成骨蛻故依然瑤艸瑯玕滿洞天樵客問津花落處山人得道鶴歸年吁嗟名境豈常遇昔賢千載悲同趣謫仙天姥空夢遊昌黎華嶽窮歸步我亦曾修飡玉方靑城石髓誰能將吹笙浪擬追吾祖執戟猶慚作漢郎羨君斯行眞自得而我猶憐阻南北何人還同賡棹歌頹然不辧滄洲色

瓶山先生亷察廣西作五嶺行奉贈

五嶺嵚﨑亙天起梧桂雄蟠幾千里近聞黃雉阻越裳行遣樓船下漓水天子念彼西南隅臨軒授節胡大夫淸秋月曉照旌棨繡衣回光紫綬紆大夫欣然才且傑勲名廿年振藩臬粵南此日更褰帷坐使皇威通絕徼百蠻萬里並同風譜作歌傳樂府中會看旬宣續周雅漢庭空說伏波功

擬漢將行

單於近獵天山東長城火接甘泉紅漢皇裂符徵武猛羽林十萬皆從戎甲光晃晃迎朝日吳鉤楚練何輝赫揮鞭直斷黃河流積鞍逺蔽陰山雪將軍新受九重知隴西雁門交出師魚麗晝結風雲陣燕尾晴翻龍虎旗寒沙颯颯塞艸白苦霧蒼蒼迷逺磧帳下饗士日擊牛軍中賈勇爭投石少年本出五陵豪死生意气輕鴻毛金鞍被就千金馬玳室橫裝七寶刀誇馬持刀時睥睨一朝闗塞煙塵起鞍後手懸冒頓頭囊間盡馘天驕耳轉戰那知瀚海窮幕南已覺王庭空捷書朝奏明光殿衛霍誰論頗牧功君不見冠軍意气何揚揚輕車刀筆徒自傷軍中流涕亦徒爾祁連古壘猶相望

鵲橋篇

今夕何夕明星光梧桐露下金井涼果瓜■﹝衍上食下﹞餌競羅設持鍼曵縷庭中央云是天孫詣河鼓蘭房桂殿凝雲妝天津水深不可渉偃蹇烏鵲成飛梁金支翠蕤恍明滅隠隠玉佩鏘琳瑯由來兒女齊拜祝乞與巧慧能文章吾聞牛女皆列宿武丁之說誠荒唐東西耿耿各照耀云何此夕同徜徉精靈下上逐云電自有羽駕驂鸞凰盈盈一水若橫帶倐忽超軼誰能妨況復析木自可度豈必小鳥飛相將會乘長風淩倒景直瞰云漢求其詳古來傳言如虎市姮娥奔月今安藏鴆媒娀女亦假設陽臺雲雨同渺茫乃知世俗共誣惑人間天上空相望

大雨不寐聞蛙

長安一雨連日夜摧垣破檐水如射出門已見橫道波田中何得猶餘稼秋來彌旬雨轉劇夜分不眠坐永夕爾蛙胡爲獨不仁囂囂與雨爭咆勃由來雨暘亦有時麼麼貪竊造化私【天空無雲日如火吞聲稿骨應始知一有此二句】

嚴陵獨釣

漢持太阿授新室炎光黯然光欲滅風塵傾洞天地昬猰■﹝犭兪﹞競食蒼氓血猗與光武起舂陵司隸威儀耆老泣昆陽一鼓虎豹奔罔魑解首欃槍匿虹霓掃除日月開赤精復吐山川色君臣會遇良有機乾坤整頓無倒傾先生兀然獨坐釣羊裘蒙茸對空澤亦知天子卽故人不與四海俱臣妾翩翩長揖還富春狂奴不住公卿列江流夜轉黿鼉寒山气暝連風雨白吁嗟賢士各有志相助豈必能相屈古來節義何代無西京諸子今猶烈九鼎寧論漢家重一絲何止千鈞力畫圗彷佛淸風生盡濯貪顏洗頑骨

張翁曁丰孺人七十雙壽詩以祝之

城南老翁好文儒逃名山澤身常臒年來種秫足生事躬耕況有萊婦俱芳春賓客時滿座白髮雙引紅醍醐莫言龎公盡室隠令子舊直承明廬金章紫綬亦何意爲看彩服中庭趨

畫鯉魚

疾風橫驅萬里昏雲煙蕩薄海水渾神魚出波作人立跋刺直上洪濤翻目光仰射天門赤大魚小魚俱辟易東津已空鱣鮪羣南溟忽失鯨鯢宅就中變化安可馴頭角岞■﹝山上額下﹞鬐鬛眞吁嗟乎葉公一去龍種絕三十六鱗空入神

李節推乃祖衡嶽齋壽詩

衡南老人身姓李自說前生周柱史采藥長登紫蓋巓結茒直向融峯裏羽衣玉杖獨翛然巖下時逢手一編長生久已窺眞訣翻使靈椿讓大年

張東涯七十雙壽【代作】

大隠由來不出市君家住近湖東水河上谷神能自存漢陰機心久已矣十年教子牀頭書彩衣侍食垂銀魚髙堂偕老人所羨況是雙沾紫誥余酒滿尊兮花滿枝千春獻壽無休期

施心菊號詩

仙家近住城東陌種菊依稀五栁宅采藥名山去不還花間空復畱仙迹遺方入枕傳後人三折成名若有神秋園寂寞多霜露相對時時淚滿巾

贈張司廳【宣城人名幹號澄江】

君家自昔擅華腴後來傑出多文儒往羨珥貂光七葉今看甲第雄二都驄馬重行洛陽陌霜雪飄零舊臺栢勲名繼美垂百年紛紛堂構昭遺迹

醫無閭行贈呂湛溪太僕

醫無閭其山乃在幽州之阻遼水之涯盤紆峍屼幾千仭巋然上與北極通精光羲和望舒坐自詘麾使日月東南驤憶昔康回怒傾地此山自有神靈屓至今天險壓秦關河山百二誇幽冀聖王一出洗戈鋋艸木光華非昔年直使屯田通韎■﹝韋曷﹞還看勒石擬燕然由來此地育龍媒伏櫪駉駉俶儻才渥產盡慚稱汗血宛駒翻自媿駑駘沙苑云羣亙千里況有邊庭歲開市帝念誰爲景順儔特遣君行按東鄙嗟君裔本出非熊坐語能教凡馬空王良已去伯樂死可憐騕褭嘶長風近傳樂府歌天馬知君自是應圖者駿骨已見千金收肯使眞龍棄中野

題汪翁祿壽圖

老翁紫霓裳巾舄何太古長耳雙方瞳炯然精英聚玄鹿千歲放不騎靈木九節手自拄或時探籙向會稽還見尋丹入岣嶁丹成依舊住人間羽蓋芝旍往復還白雲暮去洛陽市紫气朝來函谷闗我聞安期生亦有老聃氏飄颻千載人此翁無乃是洗髓俄驚海水淺駐顏恰喜桃花似洞天不解記春秋世人猶共論甲子小年大年誰得知優遊空負滄洲期茫茫河淸竟難俟冥冥刼燼胡不窺嗟余願得齋心長跽此翁側受翁素書習服食後天常存逰八極

壽侯母

遙舉兮浮游昆侖兮縣圃菊翩翩兮落英采叢蘭兮雜芳杜駕黃鵠兮驂紫鸞傾芝蓋兮彌宇紛夕張兮瓊筵酒盈缸兮如乳挹玉露兮飯靑泥殽維何兮擘麟脯浮夷兮爲余鼓湘靈兮爲餘舞招安期兮揖浮丘觴王母兮瑤之浦折若木兮遺余聊相期兮終古

壽錢氏【常熟近海居】

鶴飛飛兮太淸波湛湛兮晝平翺逰兮逺望見老人兮海之濵目炯炯兮方瞳容汋約兮如英服靡靡兮霞矯禦淸气兮泠泠時三秋兮旣屆肇初度兮芳辰采芷若兮疏戶束茝蘭兮成楹飯胡麻兮羞麟脯酌桂醑兮蕙殽蒸介海若兮速駕輅木公兮來賓吹笙兮子晉鼔瑟兮湘靈安期兮河上紛洗爵兮揚尊願公壽兮無極後天地兮常存

滄海篇贈陸原仲

吁嗟乎靑齊之土畫海爲疆海之大兮吾不知其幾千萬里東西南北之相望但見洪流巨浸浡潏蕩汩播元气而回陰陽白日含光動碣石玄雲散影翳扶桑六鰲毀骨三山渺茫金宮瑤殿不可覩惟有蜃樓龍室恍惚開中央長鯨橫驅鱣鮪盡赤螭翠虯紛騰驤倮身窮發一島萬里累累焉若阜垤之麗太行吁嗟乎海之大兮涵穹蒼遊波狂駭傾地軸天吳海若俱迷方吞江茹湖日月翕張神怪躑躅潢污混蔵豈比夫臺駘河伯守細流與勺水委瑣局蹐徒惴汗於望洋我將東遊歷東極乘濤鼓翼淩天梁天梁偃蹇不可渉蒼龍失馭中彷徨道逢豪士東吳子飄然霞袂靑霓裳廣頤丰下倚長劍徒步直擬窺東皇探虛拊危意未息慷慨似恨河無航愧余歸來不能將陸離劍佩空文章異時期子逰八荒翩翩並跨丹鳯凰滄溟咫尺回天翔

擬行路難

君不見轅下車太行咫尺愁﨑嶇君不見鞲上鷹雲霄百里隨鶱騰丈夫窮達在所遇髙才猶自嘆遲暮漢庭靑紫常比肩子云空獻長楊賦

君不見堂前燕翩翩冬去春來見君不見海上鷗紛紛隨波飛復畱丈夫亦有四方誌十年辭親作逺遊客情已似風花亂歸思空懸明月秋共道龍沙兵气淨莫誇燕頷待封侯

苦熱行

六月䢐暑暑未䢐日車間關乘渴烏淩空橫驅赤道紆毒龍噓炎入幽都鬱蒸豈與南州殊芝蘭萎墮叢桂枯天地翕翕如洪鑪火雲輪菌光爍膚桃笙紈扇气不蘇冰盤磊硊疑有無行吟無心倚槁梧靑袍逼窄坐自拘騎馬出門漫踟躕東遊蓬瀛覽方壺山髙谷深倦取途況邇聞多道暍夫我獨何意淸涼須嗚呼安得飛廉奉職屏翳趨頓使和風澍雨彌八區蒼生動地交歡呼

石屋辭三章爲彭通府作

有美人兮山之阿佩陸離兮冠峩峩气淩兮衡岱情馳兮湘波結幽蘭兮延佇拊長劍兮寤歌蹊窈窕兮輪轍稀木繁翳兮禽聲和黃牛兮白馬嵐光飛兮晴雨多餘何爲兮玆獨往玆獨往兮將柰何

有美人兮山之陽芙蓉衣兮薜蘿裳憩夕駕兮蒙谷望朝暾兮扶桑潺湲兮飛泉旖旎兮垂楊石嵚岑兮嵌砑峯巒矗兮翠蒼湖瀲灔兮秋水碧洞幽閒兮春艸香采瑤花兮盈把宿石髓兮爲糧訪隠淪兮絕澗想奇獨兮髙岡君一去兮獨遺卭欲往從兮江水長

有美人兮山之麓架辛楹兮結蕙屋被修徑兮蘭薫拄空檐兮古木平田渺兮秋稼陰長林杳兮芳樹緑日坐漁兮羣白鷗夜休耕兮飯黃犢倚空虛兮嗟索離望巉巖兮聊躑躅躑躅兮何之招子眞兮東谷願君兮歸來蒼生兮極目

良木篇

君不見南山有杞梓北山有松栢仰看十仭渾無枝直上參天數千尺橫柯偃蹇走蛇龍盤根詰屈層崖拆晝昏波濤虎豹驚夜撼星辰罔兩泣長風吹林百艸萎豈與楡栁同蕭索憶昔初成拱把時已抱鬱鬱干云姿藜蒿莽然蹊徑絕深山大壑多嵚﨑天生異材久淪棄一朝冥感君王知閶闔淩空九重起歘下明詔四出求工師公輸持斤匠石走山神始獻中梁資乃知良木能用大折樗散樹空離披

竇子雨索壽鄕人七十三八月十日初度

瑯琊山中隠者徒灌園織屨常自娛生身幸近南陽裏教子初遊閶闔都閶闔虹光九重起千官拜舞嵩聲裏野人喜說漢衣冠何意偶同堯甲子甲子吾生不知數頗憶於今四百四十五餘年願學華封人擊壤遙從祝明主

釣臺行送姚掌教歸桐廬

漢家中更百六戹炎精無光羣盜劇猗嗟光武起舂陵司隸威儀重輝赫昆陽旗鼓虎豹奔猰■﹝犭兪﹞隕首欃槍馘桓桓諸將二十八馳乘風雲厲髙翮先生爾時獨何爲羊裘蒙茸釣空澤神龍一奮海宇淸冥鴻孤飛江霧白亦知天子卽故人偃蹇自擬長爲客軒裳韋布各有徒狂奴豈任三公責遂令意气動星辰翻見功名勝竹帛釣奇何如龍伯人漁國不似磻溪石千秋物色在山川仰睇嵯峨俯空碧

菁菁麥

濃緑淸陰髙樹涼隴云千里凝晴光鳴鳩飛飛麥苗秀南國初來花吐香老翁持鎌刈新麥老婦牽機理殘織新麥未可刈殘織何須理夜來縣吏急呼門此麥輸官復餘幾賣布買榖半作秧那堪赤地連天長下戶無牛身自墾翁婦相看愁斷腸

具茨詩集卷三

●欽定四庫全書

具茨詩集卷四

﹝明﹞王立道撰

○七言律

題張學士仰宸樓捲

仙閣岹峣逼紫垣蘭臺新賜出君恩江光夜共靑藜照山翠晴當錦帙翻盛事未論三萬軸多書欲問五千言碧山莫動焚魚興紫誥黃麻寵正繁

贈北溪隱者

古藤修竹一溪陰尋得柴關徑轉深賣畚半將供鶴食垂綸不著羨魚心花憐淸品閒常灌詩喜新題病亦吟老去故情終偃蹇肯隨閭裏學浮沈

詠淮南八公

霓車遙去白雲端雞犬紛紛隨羽翰叢桂未須淹隠士長裾元自笑王官坐令楚國輕千乘肯向秦關試一丸何事茂陵空好士金莖寂寞露光寒

送人上陵

天上龍髯不可攀獨看仙寢寄人間山川萬里開形勝魂魄千秋自往還上食歲朝華省吏迎神曉唱赤墀班春深雨露多悲感一問松楸慰帝顏

嘲王允寜失僕

戀主心微中路疑掉頭忽去各天涯秖言舊馬能諳道可信蒼鷹不受覊汲水尋源拋故侶應門逢客結新知君才莫是慚蕭頴回首空吟阿叚詩

送人下第歸荊溪

北上空嗟獻玉非夢魂先繞故園飛長安晴日蒼龍闕荊渚秋風白板扉紅樹漸隨岐路盡黃花如伴逺逰歸多才莫訝無知已且向江頭一振衣

聞何喬仲侍禦移疾野寺詩以訊之

戀主重來拂豸冠尋僧還向竹林眠百年半是滄洲客多病能安白骨禪閒指逺山孤枕外細聴落葉一燈前何時更愜煙霞賞同禮維摩結靜緣

送吳王二太史陪祀諸陵

流水因山積翠分衣冠人泣鼎湖濆暫攜劍佩辭靑瑣同向松楸拜白雲雪霽千峯明象衛星垂五夜見龍文子長禹穴重探後好藉雄才紀聖勲【探一作尋】

芳洲爲袁禦醫題和唐荊川韻二首

白鶴山頭緑樹村祇余猿鳥應柴門安期賣藥人常見捨長傳書世所尊早向帝前辭赤紱欲從方外學玄言平生自是無機械野水春添助灌園

紅塵滿陌非故村淸禁夢回猶鹿門蚤慕名山厭昏嫁時逢好客命琴尊逃名賣藥不二價寄興含毫多五言長此陸沈堪自老藏身何必於陵園

介翁見示誕孫志喜之作次韻三首

抱孫六十應非晚裁得新詩續舊歡寵埒金張開世冑詞髙屈宋比衙官賓筵勝擬金錢會宮禁榮分𦇤褓完臺閣已傳韋氏業芝蘭頻向謝庭看

再世懸弧添麗藻九重賜果助新歡昴精遙應中臺位徳聚俄占太史官手和酒醴情偏渥天與麒麟福最完英物不須啼自識髙門只在帝京看

自是相門多相種況逢淸夜動淸歡更誰好事宜風雅憶爾前身定宰官雙蔕含珍瓜■﹝瓜至﹞逺九苞呈彩鳯毛完瑤環瑜珥眞堪慰他日云礽滿眼看

哭鄭碧河一首和歐彊齋韻

七哀吟罷不堪聞零落深悲鵷鷺羣宦迹浮沈長隔世交情生死獨憐君修文猶借螭頭管懸劍空餘谷口墳魂去魂來何處是天涯日暮起愁雲

寄贈唐荊川二首

簪筆曽爲漢署郎相如詞賦早升堂自憐野性耽林臥恐著朝衣亂鳥行溪上晴看黃鵠逺山中晚食緑蒓香多慚舊日滄江伴獨向金門立曉霜

知君骯髒與時疏不爲功成學漢疏垂釣溪連嚴子瀨躬耕人擬葛公廬因窺導气常隨鶴欲似全年更種樗莫倚一丘能自老巨源昨有薦賢書

春盡懷故園

靑春初動憶鄕園春盡那堪思更繁新竹從看侵薜荔落花不分掩蘭蓀林閒鹿豕常求伴溪晚漁樵數過門莫怪曼容猶徇祿十年簪紱戀君恩

長陵和王允寜韻

北極雄蟠第一峯崔嵬陵闕俯髙松空林風雨歸千騎向晚煙霞閟六龍翠嶺屯云蒸帝澤蒼苔點石記仙蹤艱難百戰興王地無復秦關報夕烽

上已燕集

逰絲飛絮媚晴空繡轂銀鞍逐曉風緑野陰晴雙燕外黃圗樓榭百花中開筵共選流杯勝懷古因誇說劍雄帝裏韶光須倍惜尊前且莫嘆飄蓬

贈舅氏

舊存松菊半荒蕪一作臥【外大父衡陽令】聲利蕭然白髮初抱病著便居士服好吟題徧野僧廬裏中送酒禳田罷幾上畱書相宅余樗散笑余眞似舅得官猶自愛閒居

送蘇幼淸都諫歸養廣中

補衮應須濟世才恩輝翻與照離杯貪趨定省辭榮祿敢爲田園賦去來諫艸更編烏鳥疏舞衣欲就芰荷裁江云嶺樹頻回首隴使何時一寄梅

觀蘭亭修禊圗用上已韻

坐遵曲渚覽晴空樽俎冠裳江左風勝賞自超山水外遺蹤猶指畫圗中春看宇宙情俱逺醉向文詞思更雄陳迹祓除還此水山陰亭榭幾蒿蓬

再贈唐荊川二首

厭看城市每移家背郭園廬十里賖爲覓漁竿仍種竹恐妨瓜地罷栽花病煩送客攜孤艇手校藏書過五車艸就玄經誰與授知君弟子有侯芭

艸深門徑往來稀澤國風霜滿薜衣苦節喜爲貧士詠遺榮久食故山薇春邀田父看分社夜對鄰僧話息機卻怪鵕■﹝義鳥﹞冠尙在歲時聊著戲庭闈

送陸白庵同年使周藩

錦帆江色靜芙蓉彩服翩翩紫誥重久爲客居憐節換況堪君別與秋逢才名天下知廷碩人物吳中數士龍君到周南莫畱滯彤扉瑣闥待從容

送徐槐溪

迢迢南陌望歸軒白馬靑袍聖主恩共喜偉長來北海何知司馬病文園佩聲遙憶趨靑瑣春色愁看付緑尊芳艸長安門外滿王孫何日到長垣

送周進士使淮便省

長安三月共鳴珂又見輶軒向潞河艸色千村梅雨暗蟬聲兩岸麥風和倚門正愜淸秋望負弩重看故里過聞道江淮多赤地慿君一問歲如何

曉日都門送客行燕山秦樹總關情三春故國懸歸夢六月長淮下使旌燕子飛飛山雨急稻花細細五風淸白雲南望堪回首非羨相如入蜀榮

翁九日邵園和韻

風景秋來滿習園登臨此日共金尊黃花爛熳搖晴苑錦樹參差照暮村野鳥知迎仙合斾都人喜識相公軒淸時密勿多無事合有新詩紀聖恩

名芳久說邵陵園勝日還畱北海尊慷慨風情千古地鬱蔥花霧萬家村太行落照遙橫席碣石流云近拂軒豈向平泉誇樂事看垂彜鼎答宸恩

洛陽自昔盛名園仙履同臨九日尊花下樓臺開石谷城中煙樹隔韋村鉤簾亂竹低圍合解帶盤羅密映軒銀燭金緋歸路晚絲綸得暇聖君恩

托翁雨宿浣花艸堂和韻二首

闇闇江云拂地生百花潭水月微明乍看宿鳥驚枝墮忽聴流泉倒檻鳴人事天時無定迹江湖廊廟獨關情少陵寂寞遺篇在翠筱紅蕖足雨聲

自羨茒堂得此生璽書謾復下承明擬將出處同龍臥況有文章應鳯鳴保傅正看今日事詠懷終見古人情禁河徙倚歸朝晚想象溪橋流水聲

送孫毅齋學士赴南京

舊知中允藉聲名那復仙槎向石城珥笏風雲天外靜禁林日月海邊淸寵光不異登三島辭賦終堪並兩京前席名賢須有待藜輝行動石渠明

未翁九日卽事和韻

師道於今誰獨重兩厪元老淑吾曹乍緣藥餌違靑瑣喜見茱茰佩紫袍秋色已深歸院靜春風常在仰墻髙聖主正懷霖雨寄肯容黃髮老蓬蒿

迎恩寺二首和韻

野寺尋春意最閒漫騎欵叚逐苔斑鳥聲似解添詩思花气偏能醒醉顏景入春來都有主地當勝處可無山夕陽滿樹煙光亂歸路分明忘卻還

燕臺吟望客情閒露葉煙花滿目斑日月東南時極目風塵西北暫開顏芳園春盡惟流水逺岫云來似故山長路翩翩多去騎倦逰詞客幾時還

和玉溪學士齋夕有感韻二首

星壇窈窕開淸禁霧篆氤氳徹上玄此日百神俱奉職方春萬乘自祈年蓬瀛更羨天居近宣室還看帝席前淺薄慚爲香案吏齋心相對夜無眠

齋廬淸夜儼相過宿鳥啾啾逗暝柯玄殿正嚴春日祀靑陽應陋漢時歌星回帝座瞻金節香滿仙階禮玉科自愛相如能獻賦賦成無那鬢先皤

和齋夕詩又二首

仙署衣冠自儼然幽齋燈火坐思玄星河永夜窺三殿禮樂明時際百年散帙雪披春檻外焚香鶴引晚風前宵長耿耿尢瞻戀天子親祠曉未眠

齋袚相攜玉署過槐庭雨露沐新柯憂農並仰春和詔饗帝仍傳樂府歌制作百年誇聖代簪纓十載忝賢科明君側席求頗牧爲念馮郎髮未皤

和玉溪齋居對雪一首

千里浮雲漲碧空瑤花寂寂舞回風詞臣欲賦羞梁苑聖主方齋坐漢宮曉訝神光浮殿外夜聞仙語出帷中卽看帝澤和天澤玉粒逢年四海同

和齋夕有感

春半閒庭興杳然況逢齋夕思偏玄風煙漸度芳菲節日月頻驚犬馬年夜气露淸仙掌畔天花雪落禦鑪前瓊樓髙處多寒在聖主宵衣恍未眠

雲龍山寺獨眺次壁間韻

縈紆石磴望中開故迹蒼茫半艸萊興廢秪今雙樹在登臨自昔幾人來僧攜野果修晨供鳥啄山花上石臺車馬紛紛千里道河流長帶夕陽回

淸明日獨坐感懷

淸明南北異風煙栁色鶯聲又來年客裏登臨情易倦親前笑語夢常牽官閒且覓題詩伴祿薄翻資負郭田彊半春過成底事悠然獨酌望遙天

壬寅上已黃少村宅中燕會余未入都癸夘補作一首

風流誰似晉諸賢爛熳城南列禊筵何處更須尋曲水君家元自傍淸川春還芳艸虛迷望客散飛花彊鬥妍卻媿右軍無述作爲君重記永和年

挽吳白樓尙書

已將舟楫濟明時更愛湖山早拂衣百里風流思緑野兩朝功業付黃扉閒慿獨鶴看碁局喜有羣鷗伴釣磯何事忽騎箕尾去千林落葉帶寒暉

補作孫志髙宅端午燕集詩

內殿初分角黍盤更開芳宴婪餘歡已知仙侶招尋慣況復將軍禮數寛荊楚歲時千古恨長安風土幾人看自憐此日猶乖阻獨向塵途歌考盤

春盡書懷

官閒日日賦閒居芳艸年年伴艸廬蓂葉不隨飛絮盡鶯聲欲斷夕陽初虛簪畫省郎官筆未就名山太史書疏懶自知來往少蓬蒿滿徑不教鋤

送春詩

閒將手板獨支頤目送東風何處歸苑樹漸看春後密庭花早覺雨前稀酒邊覽鏡憐華髮馬上看山負翠微寂寂故園春易晚蒼苔應徧舊漁磯

贈隠者

髙車大蓋意已疏鶡冠短褐墻東居丹經鋪案晚食後黃犢系門春種余負薪野店與沽酒學圃鄰翁時乞蔬愚公亦近北山住爲問險路今何如

張太醫六十壽詩

曵組聊隨靑瑣班未須■﹝山勾﹞嶁訪名山市朝自昔容眞隠服食於今得大還手煮神丹供帝所家傳仙杏乞人間莫嫌叔夜無仙分試覓刀圭學駐顏

送沈二槐攺任恵州

相逢何事忽離羣千里銅符喜再分鶴髮重看歸錦服鳯毛初見接靑雲雙槐舊望吳中起五馬新謠海外聞更和淵明詩揔好知君家世自休文

鄭都官嘗作代秋扇詞予竊見其多怨尢不平之意非知道者之言遂賦此以廣之非欲競工拙於聲律間也

明月悠悠掩素塵不將流落怨時人千山雪滿龍蛇蟄一夜春歸艸木新雨後桔橰堪自廢祭余芻狗向誰陳應知物理同消息空爲班姬賦損神

聞朱從龍下第詩以慰之

爲爾臨風一愴神與誰同賞洛陽春千金曽學屠龍技五上猶爲點額鱗結綬逺憐靑瑣客書空長念白頭親會稽邑子應相薦莫厭窮途久負薪

得秋試消息後寄弟

靜閱賢書意轉疑嘆君年少不逢時天涯空自看魚雁春艸常令寄夢思三秋聚散風前葉一著推移局裏棋丹桂分明天上種他年來折最髙枝

題碧山

艸堂遙傍翠微開松竹陰森澗壑回偶悞一官辭白社懸知三徑滿靑苔幽情未許簪纓累浪迹從教■﹝犭員﹞鶴猜他日功成不相負移文且莫爲君來

代作賀介溪生孫一首

湯餅重開今日燕詩篇猶記昔年歡慶余每見鍾賢胤喜極全勝得好官秋水精神應自別靑雲頭角已先完不因啼後知英物黃閣家聲奕世看

寄壽沈毅庵七十

晚叨一命卽懸車華髮盈簪六十餘懶性不妨隨畎畝閒身喜復伴樵漁獨尋洞壑探丹訣頻向兒孫問賜書我亦舊知陽羨好買田應得近君居

王次川八十壽詩

解組閒身八十年鶡冠鳩杖意仙仙時憑野鶴看碁局獨引江鷗過釣船建業栽成彭澤栁童烏解說子云玄空聞王子稱仙令何似斑衣滿膝前

奉和數疇兄病起之作

雨過幽齋艸樹鮮書籖藥裹共年年身名幸遣朝簪累昏嫁還憂世网牽散髮行吟春水曲振衣獨立晚風前自嫌客至常賖酒特與空囊畱百錢

十里淸溪一釣竿浮雲元未著情看小營茒宇方蝸國暫解朝衣稱鶡冠賦芧養狙還自笑呼牛應馬仕相千虛船不解逢人怒搔首春風午夢殘

奉和數疇兄對酒自嘆之作

爲通花徑數誅茅長日炎氛靜裏消秋動逺林催絡緯月和淸露上芭蕉濯纓慣坐溪邊石覓句時行湖上橋莫向天池羞斥鷃蓬蒿九萬各逍遙

憶騎竹馬逐諸兒忽道行年四十踰謀食一身長畎畝起家三世總文儒靑山對酒從吾好華轂傾人笑自驅世路只今多險塞與君試學北山愚

時序驚心又素秋此心應得幾宜休微官出入荘生蝶散帙縱橫王子籌物累秪余琴鶴在道心惟共水雲謀年來苦熱緣多病又向山中半月畱

數疇兄以病阻看花之約作詩見遺次韻答之

經時臥病覺春才猶喜名花遲爾開好客暫虛文舉座新詩先覩馬卿才漸驚落絮侵碁局故引遊絲罥酒杯我亦文園同病侶更畱述作待君來

爛熳芳園此日才春風小徑爲君開一枝早占傾城色四韻空慚倚馬才野外不妨頻縱棹病餘應喜數飛杯劉郎舊是多情者可待名花落盡來

春深饒睡夢回才接得詩筒枕上開莫訝相如非病客須知太白是仙才洛陽更長名園價金穀空餘罰酒杯點綴春光應不惜一花乞與一詩來

秋日再過顧氏淸溪別業因和洞陽韻

秋水蒹葭思不禁扁舟重繋此溪陰犢眠疎艸猶迷徑鶴哺新松欲滿林采藥常嫌驚鹿迹山中初服野人心舊來漁父多相笑一別江湖霜鬢侵

泛湖逰漆塘諸山再次前韻

湖上秋風病未禁興來眞欲到山陰漁蓑亂結汀洲艸樵徑香分橘柚林逺谷采薇隨鹿迹閒巖投果見猿心放歌未盡空回棹落日增波憂思侵

追送陳澄江用章水東韻

兩月相逢已來年翩翩徵袂忽離筵靑春劍佩明秦嶺細雨桑麻繞涑川莫恨一麾猶出守須知五馬亦峩然傅巖今日經行處更訪當年版築賢

鑪省追陪憶往年畱連何必對芳筵封陳亦自須蒲阪借冦還宜念潁川故國春光難忘卻淸燈心事共犂然使君異政屏風在況有當時能薦賢

題龍江

江橋一別思如何楚水燕山歲月多雲霧只疑龍化去夢魂常逐雁來過江妃夜出收遺佩海估春經惜逝波好似當時題柱客浮雲空負采菱歌

萬梅庵詩【庵在震澤之濵羣岫中】

結廬不托桃李場羅浮村畔孤山陽疎窓影落一枝瘦虛室風吹千斛香煙壑霏霏來暝色湖波渺渺動晴光江南應得春意早折寄無妨驛路長

元夕憶諸弟和沈原約韻

燈火樓臺皓魄圎客心何事憶當年鶺鴒飛處情多緒鴻雁來時書幾傳春夜月如秋夜冷燕山云與越山連誰家更奏思歸曲無柰愁腸萬丈牽

秋日郊行

冀北初秋暑盡消無端風雨木蕭蕭野農罷餉還傾筥賈客愁寒半挾貂雁礙浮雲時緩度艸迎微露更先凋何人四望躊躇立多病應無辱聖朝

九日同序翁邵園賞菊赴李蒲汀之約用舊韻

幾年聞說邵家園今日黃花對緑尊水閣山亭斜肖郭栁蹊松塢曲成村登髙直倚林梢檻向夕仍開竹外軒莫謂絲綸有餘暇太平簫鼓藉君恩

和與新見贈韻一首

髙閣層軒野水西白雲長此護幽棲買田祗爲開三徑蒔藥還須滿百畦春去林中花自發客來竹下鳥先啼夜逰何事頻攜燭明月紛紛隨杖藜

夏夜同唐應徳王道思尋顧與新淸溪別業主人追至設燕

扶疏嘉樹蔭淸流卜築曽聞顧虎頭乘興不須題鳯字逃空聊復上漁舟忽逢名勝尊前集好伴沈冥物外逰湖上秋風芳杜晚月明相憶仲宣樓

謁於肅湣墓祠

整頓乾坤事已休冥心東市更何求亦知聖主能憐舊無那書生欲拜侯一木空悲支大廈兩旗猶見度中流嶽祠相望湖南北長共忠魂地下游

送鄒學士赴南京

搖山仙館接瀛洲稷下名儒早見收玉筍暫隨鵷鷺入金陵重憶鳯凰逰傳經鶴禁恩猶渥問道鵝湖意始酬莫愛江山久畱滯佇看明主待謀猷

送鴻山殿讀歸省

珥彤幾歲共仙廬羨子承恩下玉除春晝正宜新賜服山房更檢舊藏書夢回北闕陳情後歌倚南山獻壽初我亦髙堂凝望久不堪千里獨離居

長至日憶諸弟

冬至陽生春欲回天涯節序思難裁自憐北地常逢雁爲望南云獨上臺玄艸已甘吾寂寞彩衣須共爾徘徊去年此日還相憶攜手前溪問野梅

憶昔吟贈華鴻泉之金陵

憶昔秦淮橋上逰緑槐垂穂正宜秋燕飛不記烏衣巷水滿微分白鷺洲北闕晴雲常冉冉東山斜日自悠悠風流誰是今安石惆悵蒼生獨倚樓

孟冬陳戚畹第會同年有述

甲第晨開簇錦鞍同時休沐帝恩寛形容不攺登科舊樽俎還追錫宴歡漫擬新詩賡伐木相逢明世喜彈冠招尋豈爲酬良月應共芳情保歲寒

詠紫薇花

紫薇開處覓蓬瀛深院層軒拂曉晴絢爛只疑春色在葳蕤偏傍日華明絲綸閣下人誰伴虛白堂中韻未成祗恐秋風不相假緩吟深酌對寒更

元日試筆

閶闔東風送舊符氤氳佳气繞皇都金吾千仗如雲擁玉佩同聲向曉趍春令已從今日布物華應與去年殊侍臣下直明光殿紫禁傳宣又賜酺

花朝感興

疏雨輕風濕曉煙曲江春色倍堪憐新蒲細栁行宮裏語燕啼鶯禦道邊擬向尊前銷客思更於花下惜芳年明時事業非無賴揚子何爲獨艸玄

院中紅杏

天公何意屬靑陽畱卻繁紅殿眾芳仙圃豈應須鼓發淄林時復見琴張朱欄露重欹晴錦翠箔風微浥晚香羨爾倚云眞得地野花空自落東墻

鄭泰陵詩

千林松檜郁相回永夜風生澣海哀萬國昔曽瞻气象五云空復護崔嵬古來鳯鳥長難至天上龍髯定不回苦憶焚香賜第日報恩眞媿濟時才

至日長陵陪祀

長陵西接黃花鎭白雪蒼巖夜色遙陰殿衮龍猶在目往時松栢已幹霄總聞一怒風塵起想見千官遷次朝悵極兩京興廢事小山何意起漁樵

題文巖畫端

逺山近山澹空翠天風迢迢吹薜荔溪邊野橋石亂倚林扉晝扄花滿地主人獨歸如有遲黃精飽飯松醪醉山深不解名與利練袍芒鞋了生事

西苑春晴

二月韶光滿帝城上林啼鳥報新晴依空裊裊遊絲靜極望萋萋芳艸平風暖昭陽翻翡翠波融太液浴鵁鶄回看夾路花齊發應待鑾輿向此行

宮栁

占盡芳菲春暮天昭陽栁色倍堪憐千條曉濕金莖露幾樹晴低靑瑣煙暗葉藏鶯嬌自語飛花蹴燕舞還顚宸逰到處成歡賞又見朝來三起眠

擬聖駕祀陵畢奉聖母泛舟西湖應制

鳯輦逶迆環紫極春明雨露動宸思徧修祖祀橋山冢更侍慈顏太液池原陵回望衣冠道汾水空慚簫鼓辭神聖於今兼順孝相如欲賦苦才遲

聞雁

漏轉更深月滿樓雁飛逺送一聲秋聨翩曉起芙容苑三五寒迷蘆荻洲古塞離云常漠漠空山落木共悠悠瀟湘自是饒梁稻應爲隨陽向帝州

午日駕幸西苑侍遊有述

燻風澹蕩上陽樓西望昆明積雨收艾葉菖花迎鳯輦蘭橈桂槳過龍舟當年虛羨明良會此日恭陪伴奐遊帝徳如天時正午微臣何以頌鴻休

戲陸節之

早聞通藉金閨裏謝病還攜舊金紫行年七十苦好吟滿捲新詩放翁似洞房鼓瑟奴婢歌秋月春鐙歡更多自羨名園常負郭不須塵陌逐鳴珂

扁舟暝逐使君行已是歸帆一月程恩詔多慚優淺薄風期獨喜托才英江回故國春迎棹星聚淸尊夜倚瓊我亦天涯同病客翻憐司馬滯江城

詠懷

路難詞客幾時還坐對荊扉手自關深樹鳥鳴春寂寂空墻花落曉班班兩都獻賦慚新寵五老蔵書憶舊山�������子云莫自惜才慳

具茨詩集卷四

●欽定四庫全書

具茨詩集卷五

﹝明﹞王立道撰

○五言絕句

春雨二首【館試】

霏微初灑潤霢霂自知時上林千萬樹樹樹有新枝

渰渰來天際津津澑苑墻還騰百川水一雨徧遐荒

郊原春望二首【館試】

行行窮逺陌冉冉度香車未就王孫飲聊看田父鋤

鶯啼燕樹合水漫渚蒲新春歸不須恨化域自常春

詹司訓守貞義訓捲

早慕共姜節還誇孟母賢爾來授經處應廢蓼莪篇

詠園中雜花

葵

臥病違朝謁依然向日心不見淸溪上葵花一院深

罌粟

野人懸磬室那得粟千罌且共搴芳實無須惜落英

雞冠

迎風如欲鬥徹曙不知啼舊得屍卿術栽花總似雞

蝴蝶

本來百虫身墮入諸花趣有情與無情常愛中園住

金錢

山人賣卜歸滿砌正芳菲不堪懸竹杖畱取市荷衣

薔薇

密蕋與繁枝參差間竹扉紅芳𨿽自媚緑刺罥人衣

翦春羅

昔聞彩作花花卻春羅似欲覓翦刀痕盡付東風裏

石竹

丰茸斗春色枝葉何娟娟弱質難棲鳯從教香麝眠

玉簪

擢頴疑瑤華攀條亂素手酣歌不自聊助予一搔首

秋園金气應含素向欄幹莫作朝簪比惟宜戴籜冠

長春

長伴百花開不共百花老悞卻送春詩只疑春正好

碧樹攀欲盡黃鳥啼正歇一花復一花常如二三月

白芙蓉

抱質宜素秋開花如白槿對爾好玄談何郎新傅粉

詠園中雜艸

蘭

淸芬愜幽抱手自植中林不須滋九畹聊此對同心

萱

芳叢雜芝蕙稱此北堂幽爲園自可樂那必爾忘憂

書帶

地慚揚子宅艸似鄭公鄕書卷年來廢空翻白日長

繡墩

百花春色裏一徑鳥聲中偏稱逰人坐壺觴誰與同

千年運

朝菌無晦朔此艸自千年萬物枯榮理憑欄一慨然

菖蒲

托根長水石正與幽人宜更看成九節服食比華芝

鳯尾竹

紫文何葳蕤采采露華滋不向髙岡上常依白石墀

寂寞含淸露葳蕤蔭紫苔尾長無羽翼不得上仙臺

詠菊

梅花菊

彭澤髙人裏孤山處士家淸明迥相映艸樹亦交花

萬卷書

生涯萬卷書何似營農圃散帙向晴檐中有諸花譜

禦袍黃

霜黃上林艸天子欲更衣六宮齊望幸紅紫漫成圍

金盞銀臺

常年老瓦盆珍重花神意白衣人不來對爾聊成醉

蜂房

秋香初破蕋逰蜂日來往還愁蝴蝶競結窠花枝上

鵝毛菊

弱羽綴芳枝離褷傍水涯欲識此花品惟應逸少知

樓子紅

天工潛結構朶朶疊紅英爲是登髙助偏宜樓子名

粉西施

那得東籬下忽逢浣紗女淸露濕鉛華捧心寂無語

僧衣褐

逺師不染性持此遺陶公三徑𨿽云好了知色是空

雙飛燕

花得同心媚差池雙燕飛應多戀主意社後自忘歸

蛙聲

上林故多蛙爾聲何喧闐忽感自得意寫之觀物篇

題四老圗

四老不知姓相逢各問年山深無甲子黃髮故依然

題何蘭幽谷捲代

未能遊汗漫聊自托空虛嘆息紫芝老寥寥千載余

澹庵詩

浮雲看世事如水見交情此道令人棄悠然想太羮

題方塘

儵忽何年來鑿此混沌竅誰知方寸間雲水常相照

走筆柬數疇

幾上五千文幽棲似鹿門春光看欲盡董相試窺園

南湖畊雨【武陵六景爲陣節推題】

逺近春鳩鳴一村競田事老人抱甕來搰搰亦何意

河洑漁梁

窮鱗赴激湍漁子爭夜漁何時更拊手濠上觀儵魚

西山煙寺

山空萬籟寂鐘響時出林欲尋定僧語煙蘿交翠岑

桃溪晴月

回沿月明中溪花夾長鏡相逢溪上翁掉頭不言姓

竹灣雪艇

風雪渡頭緊孤城欲暮天去來總自得知是子猷船

金霞夕照

千峯如散綺夕陽在山半山中人欲歸適意忘景晏

贈靑烏家

客持一卷書乾坤吐玄祕由來識者稀獨立寒山翠

偶成

故園千里外獨有夣魂過何時更攜手散髮共行歌

采蓮曲【八首】

采蓮折卻藕藕折絲不絕回船向中流綰作同心結

斜睇向芙容回身鼓蘭楫莫待暮潮生宛轉紅妝濕

采蓮莫采花花盡乃成子八月白露寒悵望秋江水

采蓮復采蓮蓮葉靑田田舟輕風蕩漾拋失露珠圓

停橈采蓮花花開半花落淥水日夜波紅芳詎如昨

去覺橫塘近來驚初路遙因聴竹枝曲倒把木蘭橈

荷葉不任裁藕絲不任縫相呼早出浦逰子怕窺儂

鳬鷖滿中流試數雙與匹賭失碧玉篸歸家不敢說

○七言絕句

畫百花

春光盡向筆端回萬紫千紅次第開河陽滿縣眞如錦卻恨潘郎歸去來

一自燕支屬漢家上林花艸倍繁華卻愁顏色隨春盡剪取枝頭一片霞

又治徵捲【代作】

海北湖南萬里程去思時復頌番君弦歌豈爲營三徑卻望虞山多白雲

九月二日侍經筵有述

露華仙掌入三秋翠幄重開拜冕旒稱制諸儒眞陋漢乞言尙父未論周

和唐應徳紅梅詩五首

嬌唇點就誰相顧獨立東風漫自愁安得昭陽借君寵同時鉛粉盡含羞

京國春生富貴家美人裁錦貼新花若教置向金壺裏一泒寒江幾點霞

主人舊是謫仙家常捲簾帷入綺霞爲問韓郎染根手何如能染樹頭花

鄕園入夢思模糊京國相逢識得無玉貌訝從今日攺淸標只似向來臞

羅浮一別已如夢新向燕支山下來聞道主人重華色笑顏不惜爲君開

送蔣醫歸江陰

逺向金門欲獻方暫因采藥去江鄕開徑我須從蔣詡避名君莫似韓康

送呂別駕還毘陵二首

緑樹淸江曉漲平春帆遙指六龍城吳中父老相迎問爲說新寛百萬徵

東南民力近如何日見雲帆轉北河課上不須論殿最由來良吏拙催科

釣臺吟送人之桐廬

洛陽爭覩漢官儀獨著羊裘理釣絲莫道狂奴猶故態富春山水是相知

髙臺■﹝山截﹞嵲俯江湍古木蒼厓淸晝寒千載山川猶物色當時諸將枉登壇

赤符久已定長安只合歸來把釣竿後人不讀樊英傳肯信人間行路難

南巡歌八首次韻

丙夜天門金鎖開珠旗葆羽拂仙臺櫜鞬躍馬新都護夾轂前驅萬乘來

千騎如雲駐楚坡楚人從此解燕歌諸君莫作思歸調指日鑾輿復渡河

楚江西自岷山來春日荊門煙樹開千載襄陽多古迹君王欲一望彊臺

錦字親裁龍鳯斿羽林對對拱宸旒楚人浪擬相如賦天子元非云夢逰

云車淸夜度千門雷鼓轟轟河漢翻帝座暫臨南楚分前星正照太微垣

蒼梧云深悲帝心龍旟春向湘江潯太史由來知聖孝虞人何事獻官箴

南陽舊是帝王家西入長安望已賖春風乍到龍飛殿羽扇紛紛引翠華

天臨北極郁崔嵬玉帛年年萬國來君王二月南巡狩春水朝宗江漢回

彰義關候駕十首

遙望西山紫气生月華天際更分明旌旗歷歷穿雲樹天子歸來白玉京

候蹕宵驅彰義關古橋無復水潺湲人家兩岸春楊裏舊是桑幹第幾灣

年來章奏滿公交車總道遐方困未舒君王一出憐民隠扶杖山東聴詔書

玉戚金戈壯國容每當三五候飛龍月中眞得持盈意常見光華護九重

南北河山共一家瓊丘仙圃自繁華上陽更有餘春在紅藥叢叢初放花

燕山明月照盧溝笳吹喧喧水急流行人盡唱千秋曲一夜歡聲逹帝州

朱衣對仗曉追班帝在淸都虎豹關鐘鼓正傳宮漏徹侍臣端笏拜天顏

燈火城西幾萬家仗來馳道滿煙霞須臾拜舞千官合寶炬光中駐翠華

鳯詔初傳自九天賜租重見漢文年燕南楚北經行地雨露君王本不偏

九天晴日六龍回繡陌春風錦障開乍聴轆轆香車逺又見紛紛後騎催

王子裕百花圗

路迷誰識武陵源往事空悲金穀園愛爾丹靑偏入格須知桃李本無言

翦彩隋宮事已非猶餘粉黛貌芳菲莫教展向金屏裏睡蝶遊蜂盡欲飛

傳道昭君昨入胡後宮畱得美人圗紅妝翠袖分相向只恐君王悞一呼

八月秋髙白露寒浣花溪裏倍堪嘆莫道紅顏多薄命寫眞猶入畫圗看

老將行贈孫伯泉都督

射策當年第一人秋風感嘆二毛新羽書昨夜甘泉道知爾封侯骨相眞【君武舉第一人】

早從卻縠問詩書廿載勲名寄直廬敢謂漢庭方貴少試看腰下紫金魚

投筆還將注豹韜報恩寜復戀旌旄五陵舊職來相訊指點秋空太白髙

百萬兵中擊柝聲綺裘繡帢入承明霸亭醉尉休相問帝遣將軍特夜行【君所領卽漢所謂北軍衛宮掖者】

燈下酣歌擊唾壺匣中龍劍夜噫嗚太平不用黃公略閒與兒孫說陣圗

直下金門帶劍行蕃酋夷使盡遙驚將軍莫是今方叔私向傍人問姓名

定逺思歸限玉關何如出入紫霄間緩帶輕裘修羽獵時時射虎向南山

穿楊才藝本天成猨臂曽傳飛將名自托年來偏矍鑠彎弧躍馬萬人傾

將軍忠孝舊儒家憂國論兵兩鬢華大樹無言鈴閣靜笑看燕子逐飛花【君忠烈公之伯子】

休沐閒庭滿緑蕪丹靑聊自靜中娛少陵詩句余眞媿戲博將軍畫馬圗【君雅善丹靑余蓋欲有請也】

送陳沂赴南京衛幕

水落寒江送客舟雁聲云影共悠悠晉陵風物今何似須信相如故倦逰

京國逢君未幾霜愁看歸袂拂離觴秦淮此去三千里流入荊溪卽故鄕

金陵幕府靜魚符列戟常閒百萬夫莫謂太平渾忘武國家根本壯先圗

淸秋欲盡送將歸路遶銅門失翠微楊栁不堪搖落後伴人殘菊尙依依

三載曽趨靑瑣班春風時憶舞衣斑雁飛江浦寒煙斷彷佛舟移見舊山

惠山泉品逼中泠陽羨仍畱楚頌亭種橘煮茶應不俗懶看蹤迹逐浮萍

送鄭翁還廣

燕山雨雪一冬足越嶠煙花三月多彩鷁忽隨春岸逺東風斜日水增波

鳯誥新沾天北闕驪駒遙駕海南邦濃花細艸催行色一夜春帆過曲江

玉窖溪連海色新羅浮山下別開春南還更盡登臨興莫遣淸江空白蘋

城頭云向南飛逺城下車從北發遲日暮紅塵千里隔曉星寒雨不勝思

壽嵇川南母

春暖瑤池花艸香金魚珠履儼成行一杯沆瀣千年祝此夕爲歡殊未央

翠檻紅樓拂曙開瓊芝瑤蕋映金杯方平遙向麻姑語碧海揚塵今幾回

北堂淸晝藹春暉歌繞雕梁燕卻飛自有神仙攜鳯吹不須令子舞萊衣

二月蟠桃亦放花花枝爛熳赤城霞逡巡已結千年實更覓安期棗似瓜

誰贈君家縣圃圗紫煙白鶴列仙都江妃鼓瑟湘娥舞識得中間王母無

庭前裊裊長春蘿堂上歌鐘伴綺羅聞說東鄰有好事金鞍銀燭夜深過

有榖堂

甲第新成髙入云風流廿載憶徵君亭亭獨鶴閒芳艸惟有詩書日夕聞

陶令歸來看五栁魏公老去有三槐朱輪翠蓋交生蔭須信當年不妄栽

夏夜崇雩壇陪祀

中天星斗淨瑤壇夾陛旌旗四月寒百辟自隨千仗下六龍猶在五云端

城南擊柝夜如何淸蹕初傳萬乘過輦道逶迆多暝色故開宮扇望星河

野樹蒼蒼散夕暉天門西望翠華飛微臣未解風雩樂獨詠皇恩泛馬歸

雙闕遙瞻龍虎旗金根羽蓋自葳蕤君王不遣先除道沾灑分明待雨師

日轂雷行過紫都蚩尢太一總先驅聖世百神能受職雨師何事尙天誅

君王此日禱桑林萬井沈沈羽衛森玉檢泥封多祕祝祠官偏識愛民心

龍見修雩古有名君王親出爲蒼生鑪煙已結氤氳气雨足森森散鳯城

王母歌

漢宮初起集靈臺絳節飄颻羽扇回云錦書傳靑鳥信遙看阿母自西來

芳春花艸滿瑤池忽憶麻姑海上期欲問蓬萊水深淺因風遙寄萬年枝

瑤島分明近日邊周王元未解求仙八駿﨑嶇云外路空疑道裏隔山川

雲母屏前吹玉笙侍兒猶識董雙成笑余學隠金門客太似當年方朔生

昨夜重逰汗漫歸依然戴勝髮如絲三千年一校仙籍回指彭聃是小兒

玉洞桃花引去津鶴聲猶似隔紅塵自嫌王烈無仙分乞得素書翻與人

三月晦日出郊遊衍偶誦唐人詩三月正當三十日因用爲起

三月正當三十日又騎欵叚出城南欲賦送春詩未得栁溪花徑徧相探

三月正當三十日夕陽欲盡亂啼鳩楡錢鋪地應無數買得春光幾許畱

三月正當三十日把酒題詩興不慳汀洲芳艸不歸去畱得春光總是閒

三月正當三十日鶯聲如倦復如愁緑楊拂地花成雪斷送春風也白頭

三月正當三十日餘春零落入風塵閒過歲月不知老失卻鶯花轉覺貧

三月正當三十日一春又向客中過薜蘿已負滄洲約騕褭空憐白玉珂

三月正當三十日落花寂寂對閒門莫言春盡渾無事分菊移葵事更繁

南村漫題

緑野風煙入望頻栁溪松塢別蔵春莫言未識南材路逢著桃花試問津

題梅

獨樹離奇帶雪看小窻應絕勝江幹竹牀紙帳成幽伴冷蕋疏枝幾歲寒

聞人氏五十壽詩

生年半百混樵漁教子還看上石渠欲舞絳衣應未得卻慿丹鳯早銜書

靑山盡日獨支頥白首猶堪一卷師八十年來閒擊壤兒童齊和紫芝詞

詠閣中芍藥【宣皇時移植】

繚繞朱欄倚日邊葳蕤紅藥露華鮮蓬瀛本自多奇卉況爾栽培更有年

瓊幹舊分天上種瑤葩偏向夏初開侍臣艸罷明光詔獨傍淸陰過碧苔

題惜花美人圗

滿苑芳菲映曉妝折將春色媚髙堂一聲啼鳥且歸去秪恐淸露沾衣裳

三窮圖爲周弓岡中丞題

妾心何事九秋霜肯爲輕塵弱艸傷死可復生生不媿悠悠千載兩共姜【靑年守節】

忍死元非愛一身百年兩世此遺娠手縫𦇤褓和殘淚抱向髙堂回首頻【遺腹傳芳】

鶵鳯新成試羽翰芳枝何意發枯蘭相看未語先成泣人間眞有立孤難【孤兒發科】

昔時無子今有孫含飴兼復助晨昏庭萱含露春風滿三十年來貞孝門【四世承歡】

夜行武林山中贈老僧

一盞淸燈一榻塵山深狐鬼共爲鄰年來伎倆看都盡遮莫山精巧試人

昨夜山前說法歸毒龍馴虎總忘機客來相訊還相笑鼠嚙牀頭故褐衣

題劉氏雪竹圖

蚤聞楊氏傳淸白千載君家更紹芳庭竹蕭蕭帶殘雪粵南應爲比甘棠

壽琴泉宗長六十

七尺焦桐一脈泉髙情妙契已多年此泉直遣作春酒百歲陪君調素弦

寄髙大用

故人忽漫入長安匹馬靑裘霜雪寒尊酒未空還別去河橋相望斗闌干

十年遙憶洛陽春春色空隨千里塵應爲未逢楊得意相如不是異時人

徐雷溪掌羅山教

初隨計吏入秦關暫假君恩曵組還泮水平橋春雨後蔵書猶憶敬亭山

千里長淮古豫州離離逺樹接芳洲偉長一去憐王粲明月何人共倚樓

送鄒均敷

淸秋欲盡促歸心海日蒼蒼曉隔林回首長安應未逺蓬萊宮闕五云深

壽詩

攝衣欲上萬言書忽憶髙堂獨倚閭十月江南春已應倦逰應不似相如

送周嘉遇之景陵

燕山楚澤共微茫細雨春帆度漢陽好向鱣堂理吟捲竟陵東渚卽滄浪

送陸奎之嶧縣

洙泗回縈入古城宮墻猶是魯諸生聖朝禮樂超千載莫似當時不肯行

題石溪

磊磊白石淸溪深栁花漫天晴復陰扁舟罷釣自來去無人更識滄洲心

春閨

少婦看花淚滿裳盈盈終日不成妝裁得春衣無用處書來猶說在遼陽

送倪徳符知郴州

楚南山水更多奇五馬春深度嶺遲問俗已窮千里目興來應不廢吟詩

郴民今日總魁奇可信昌黎愛廖師更有濓溪能化俗郡中爲訪種蓮池

春日雜興

綺閣瑤臺迥碧空春光盡在上林中瓊華島上薔薇雨太液池頭楊栁風

春色城南更可憐賣花種栁各紛然半酣落日慵騎馬獨整危襟坐水邊

滿院花開錦作叢短墻一角漏春風院門深鎖閒亭晚惟有鶯啼緑樹中

艸蔓荒階白日陰亭亭塔影臥空林山僧不慣迎逰客自對諸天誦梵音

樓臺白日靜芳林一徑蒼苔春樹陰獨坐無心看舞鶴石牀移處落花深

吳云越樹夢中看曉起西窻月色寒此恨春風難解釋飛花無數墮闌干

野亭流水有餘淸新雨浮萍一夜生竟日獨吟還獨酌故園花鳥不勝情

海棠開徧已春深載酒重過幾樹林地逺紅塵飛不到蕭然相對卽禪心

憶昨曽陪驄馬來髙歌急管逓相催斜陽芳艸迷歸路更把余尊聽落梅

送劉志忠司定海訓

乍脫風塵逰海嶠況從弟子拜儒官鰲山鯨浪來天外多羨平生有大觀

送人作教龍陽

薊門千里下荊門別意鄕情共一尊好向春風種桃李花開正近武陵源

贈周幹詩

爲愛城南艸樹幽漫攜童馬作春逰紅塵杳杳斜陽路卻憶揚州十二樓

送許琥作教六合

昨因獻策滯秦關又向金陵匹馬還桃李陰陰書閣閉春風常伴一官閒

夜觀海棠用故燒髙燭照紅妝韻七首

乳燕低飛緑窻暮開尊共惜朱顏故文君窈窕夜當壚百花失色如相妬

爛熳芳英夜似燒暝煙初傍蠟痕消光搖翠幕微風起何處佳人舞絳綃

春色新裁蜀錦袍看來宛轉避蘭膏當庭欲語空凝佇紅露滿枝明月髙

仙姿冉冉嬌紅燭妃子春酣睡未足謫仙已去玉顏空憑欄猶憶淸平曲

萬蕋妝成華屋春一枝微亞金尊照世人恨欠杜陵詩此花眞得無言妙

胭脂一樹暈明紅艷色凝香淸夜同不解人間能有此移根元自上陽宮

繁條婀娜疊紅芳疑是佳人向晚妝寄語東風共相惜爲畱香艷伴花王

代作許壽詩

淸溪一泒五湖通云影波光十里同老人洗髓初成道爲訪當年河上公

題掃雪煎茶圖

素質漸淪浮蟹眼緑塵初瀹映娥眉一杯漱入枯腸裏尙憶思成禪詔時

由來風味此中優翻爲羊羔錦帳羞不如僵臥蓬廬者自是名臣第一流

帝京歌

一自文皇破虜還薊門天險壓秦關候騎不窺雲中郡屯田直至紇幹山

帝座分明照冀州妖星從此霣旄頭皇圖永似西山固聖澤黃河萬古流

天戈漠北靜胡沙帝里長安通狹斜中貴多騎大宛馬都人愛種洛陽花

滹沱易水接盧溝千古漁陽說上流聖王一統開華夏佳气常朝五鳯樓

礪峯上元燕會捲和韻

寧親歸去隔仙家燈火長安望轉賒社裏新詩應寂寞天涯明月共光華

火樹凝輝玉漏遲勝逰偏記上元時不嫌身在蓬瀛外彩服淸觴亦自宜

余以省覲南還歲餘不復陪諸兄文字之飲比再入館礪峯出此卷索和蓋元夕燕會詩也僭附二絕用志聚散之感云

長至日寄弟口號

故鄕風土未全非老大兒童樂事稀尙憶雞鳴相喚起膝前拜舞試新衣

滿路淸霜逗客衣五更初點放朝歸才微襪綫知無補心著寒灰不共飛

節至親朋常滿堂邀歡盡日對壺觴不因獨坐長安邸肯信陽回景漸長

挽錢母

貍首歌殘海樹秋熊丸空轉夜深愁板輿寥落安仁賦瑤水虛無阿母逰

○詞

壽談守教母六十

燻風初入幕禁城隈繚繞朱欄畫閣楊栁枝枝弱緑陰中遙映滿階紅藥萱花吐萼愛北堂春光如昨淸晝永人在瑤池深處安排春酌恰有蓬瀛仙客羽服翩蹮云車煜爚玉壺絲索玳筵前觥籌錯芳塵動正見妙舞淸歌盡日承顏爲樂想萊彩潘輿玆事古今寥廓

壽陳子宣父七十

初日上珠簾乳燕雙飛垂楊風軟逰絲捲盡有鶯聲嬌囀緑徧東城紅稀南陌偏稱人逰衍花外樓臺栁邊歌管乍開芳宴況老景欣逢太平時滿目韶華萊衣繾綣麻姑相訊道蓬萊水淺人生七十古來眞鮮願滄海桑田從今再變壽域無期華筵常展

壽姚申甫父

淵明未老賦歸來贏得淸風兩袖田園三徑渾如舊桂子滿中度已擢雙枝秀長君鸞誥喜重榮繡服光輝淸晝黃花秋晚浮新酎駟馬入髙門願上千春壽

吳尙質壽母

芙蓉露滴秋江冷黃花欲滿東籬雁行歷歷海云低想重閨明月正屈指歸期春風初喜蘭芽茁齊眉燕婉芳菲錦屏銀燭映仙巵年年歡此會應不羨瑤池

題來雁詞

絳闕冬初瑤階月滿仙宮恰喜新成螭碑鴻筆帝命屬春卿石上丹書珍重許微臣並勒禦名縞衣人來從何處恍惚夢魂驚聽齋宮漏徹家童躑躅特地傳聲有翩翩鳴雁夜集前楹可道事都非偶皇恩重物兆先迎自而今禁垣淸切日見被光榮

又一首

沙塞風淒瀟湘云暖橫空多少成行隨陽南去待春更廽翔何事偏離故侶含聲戢翼下君堂堪愛是月明三五燭影對寒光況翩翩縞服依依淸夢歘達君傍道羣分類聚二語分明那時剛承恩數穹碑書托姓名香漸陸重看今日兆染翰待君王

顧隆吉索壽周君六十

楊栁風柔燕子斜江南春色正繁華畫樓弦管是誰家冉冉歌聲迎落日盈盈舞影亂流霞千年重見碧桃花

壽茹母七十詞

二月春添富貴千秋人對芳菲朱顏緑髮金尊裏笑道古來稀柳外歌傳金縷花前舞襯斑衣瑤池宴是承歡處此日報春暉

代壽陳鄕人

花滿江城月滿樓玉巵金縷共相酬主人華髮未盈頭心逺不妨逰市井身閒端可傲王侯人間何處是丹丘

馮尹父母雙壽詞

喜金魚乍綰玉節更頒功名都就歸老田園松菊渾如舊往日中元恰逢初度又小春時侯天降長庚星垂寶婺齊膺眉壽堪羨君家滿庭玉樹數枝丹桂誰論謝竇牛刀試割百里賢聲驟片片白雲東去鄕園迢逓頻回首彩衣遙拜兩袖淸風一杯春酎

具茨詩集卷五

●欽定四庫全書

具茨文集卷一

﹝明﹞王立道撰

○賦

大祀圜丘賦

伊我皇之繼綂立極也徳流寰區風漸海隅車書同於文軌疆域掩於唐虞橫目之民咸熙熙皞皞嬉嬉於於木不貫刃道無荷殳重九譯於越裳勒丰碑於居胥北通窮發南及雕題莫不稽顙內向奉珍來輸上格昊穹下綏皇祇洪河晝湛靈液夜濡幽明咸鬯和气充衢我皇於是坐明堂考禮樂稽諸古典秩然有作惟國之南是經是度就陽位以肇啟挾舊規而前拓壓鴻龎而創基包坤維而亙絡法天體之惟員發瑉石而礱錯陶人效其巧思蒼蒼協於正色表重階之崔嵬施廣陛於九級佳气浮而蒨蔥祥煙起而靄郁迥瑤宇之廓虛聳碧岑之千尺回延乎赤道森羅乎紫極卿云彌於璇穹日月曜其精魄於是天子乃歷長樂出建章修大報之儀迎長日之至駕文玉之雕輿控騏驥之馴駟飛廉奔而啟途羲和騁而執禦金戈交於玉戚鸞輿雜於龍旌飛霞鑠電騰波錯星虎賁貫文犀之甲力士垂曼胡之纓紛旖旎乎後先班陸離其充盈羅幬繡幔綺轂錯衡行如風發止若林屯齋宮啟而晨肅周廬列而無驚氈案旣張采席甫設天子乃戴珠旒奉蒼璧太羮粢食之儉玄酒明水之潔有黍稷之馨香有特牲之蠒栗玉梢舞而招揺金支動而從律獻終三觶歡洽百神命司駕而旋馭適扶桑之朝暾開閶闔而禦黃道撞洪鐘而禦紫宸千官列陛萬國輸琛道泰亨而離照福川至而日升斯可以見仁人之饗帝而孝子之饗親者也遂作頌曰惟皇九葉明徳馨兮圜壇穆穆秩明禋兮上下四方神揚靈兮嘏錫無疆宜子孫兮於千萬年永淸寧兮亂曰黃鍾應律迎初陽禮成享帝還明堂閶闔遙瞻黼幄張氤氳曉日飛晴光玉輦徘徊龍馭翔琱戈金戚森寒霜扇開孔雀朝未央千官濟濟趍鵷行圭駢組緝鳴玉鏘鈞天廣樂喧八方瓊筵旣登折爼將雕盤絡繹皆芬芳琉璃琥珀凝瓊漿飲酒樂豈恩汪洋九夷五狄來要荒鳳儀獸舞何蹌蹌羣臣起稱萬壽觴泰交上下賡明良願君之福熾且昌天髙地厚同無疆

觀泉賦

維歲在於丙申兮值春季之佳辰帝淵居而凝道兮感雨露之芳零撫肇造之孔艱兮仰在天之神靈惟祠享之時修兮曰未旣於厥誠想衣冠遺於鼎湖兮思躬致其精禋乃夙戒於百工兮筮榖旦而於徵時龍中天而順動兮翊慈闈以偕行金輿玉輦先後而赫奕兮葳蕤乎鳳蓋之與龍旌望天壽以遙駐兮周長康之七陵孝思穆其上通兮若洋洋乎陟降於斯廷已乃奉慈幃以周覽兮歷輦道之逶迆指玉泉之佳境兮峯巒嵚崟而蔽虧山含澤以湧精兮玉液澑而旁滋宛銀漢之麗空兮飛虹飲壑而下垂颯沓乎晴雨之灑翠壁兮電翕霍而過之淸泠泠以揭毫兮白淙淙如凝脂蛟龍騰流以雨下方兮虎豹懾而不敢窺彼呂梁之懸水兮羌無以蹈其津涯矧匡廬之瀑布兮又何可與爭奇千官忭而承流兮六宮共挹於淸漪湛神而洗心兮滌煩而去膩瞻天顏之穆粹兮承慈極而同怡抑聖智之樂水兮觀逝者其如斯亂曰神京峩峩環名山兮藏靈吐精激洪泉兮飛湍流沫匯淸漣兮葳蕤翠華來自天兮爰奉壽母移云軿兮逰豫永日承慈歡兮風旌日馭六龍旋兮多福永年至若川兮

登城賦

繄朱明之屆節兮炎暑倏其如焚塊獨處此幽庭兮气郁湮而弗伸禦纎絺之輕裾兮想大壑之層冰步餘馬於城南兮弭余轡乎曲闉歷陂陀之峻陛兮攀雉堞之嶙峋髙閣屹其造天兮迥四絕於遊氛臨廣路之如砥兮師左右而縱橫騎累累而變騖兮車轂撃而殷殷千薨疊以鱗比兮萬戶郁其連云紛侯家與戚裏兮歌鐘喧而晝聞瞻玄丘之重壇兮欽降格於萬靈眺黃金之廢址兮懷昔賢之遺芬尋易水之故宮兮气慷慨而塡膺忽遊目以肆覽兮迥天宇之淸明仰太微之紫都兮披閶闔之重門層宮嵯峨莫可以殫名兮吐佳气之氤氳土山郁其蔥蒨兮麗萬壽之鴻名玉繩耿耿其下垂兮亙析木之長津太行西回而逝兮窮幽陵之北垠倚長城以爲闗兮勢獨得於建瓴偉河山之襟帶兮陋百二之咸秦臨風浩以增欷兮想非熊之舊勲羌守道而不渝兮豈不至今其猶存慨賢否之疊代兮若寒暑之相仍何宋徳之弗競兮委禹迹於荊榛憫淪胥於四百禩兮啟帝祚於我明祖業廓其如天兮又惡可以縷陳𨿽億載其不遷兮������引巵酒以自觴兮若飡飛霞而吸玉英燻風徐來以習習兮若淩虛而軼太淸忽浮雲之湧起兮日晻曖其晝陰雨足散於西垂兮丰隆滅而東行漠崦嵫之��兮杳四荒其冥冥俄云收而雨歇兮返照在於東林樹離離其掩映兮艸萋萋而增榮白鵠逝而雙翔兮鳥搶飛以投林嗟予去彼故鄕兮依日月之光明偉余友之六七兮萃縉紳之豪英承休沐之餘閒兮蹇消遙於芳辰佩聖恩之優渥兮曾莫助其髙深願矢心於頌禱兮日兢業於盈成彼殷周之卜世兮良昭代之所羞稱亂曰登髙望逺夐層城兮平原膴膴夏气浩兮覽觀聖圖遐思運兮願依明時耿垂名兮嗟嗟我友庶同心兮

景云賦

皇帝十有七年將以季秋之月饗帝於明堂奉獻皇帝配二十一日辛夘曰惟其吉先時己丑太史奏景云見皇上乃旣齋心明禋受玆玄貺臣等竊稽往牒參綜舊聞天子孝則景云出遊又曰景云者大平之應也臣惟皇上嚴父配天懋昭曠典至徳懿行通於神明蓋詩書所不能紀漢唐以下靡得而倫焉信所謂天子之孝古今而一人者矣洪恩博洽覆露羣物薄海內外莫不相煦以生相熙以寧昆虫闓懌艸木鬯遂諸福之物固已悉至則所謂太平之應其在玆乎其在玆乎臣備員史局覩玆盛美忘其愚譾謹拜手稽首而作賦曰粵吾皇之撫禦兮體至道之玄衝握元化以儲精兮侔三五之淳風澤周施而徳洽兮若天旋而地容木委刃而偃革兮車書馭其會同揜殊絕之裔丑兮重九譯而來通仰王迹之昭夏兮軼黃虞以並隆爰發睿謨以稽徳兮裒古昔之遺蹤覽天人之統會兮覃和樂而化中秩神明以謁欵兮凜夙夜其寅恭展備物以純恪兮百靈翳其畢從郊社假而洋洋兮有廟時罔怨以恫咸流祥而隤祉兮啟聖孝之純衷惟周道其弘備兮粲明堂之彛式曰嚴父以配帝兮庶尊親之並得慨大禮之久湮兮咨疇人之失職下綸音以博問兮羣工翕其承徳乃詔宗伯使考儀兮進太史而諏吉時季秋之旣屆兮百司翼翼其咸飭吾皇儼盡志以待事兮神穆穆而凝一祗黍稷之未薦兮帝居歆於明徳越先時之己丑兮穹窿顯其降格廓璇宇之朗淸兮有云爛其承日���曄幡纚兮紛輪囷以蕭索謂似煙而非煙兮絢異采之五色景煜霅以宣耀兮气氤氳而充塞焯文章之璘■﹝王扁﹞兮渥光華之的皪都人歡以騰觀兮倏闐郛而溢陌保章奉策而奔走兮表希世之珍物曰昔黃帝之神異兮爰始紀於師名曁有虞之呈慶兮歌旦旦而載賡斯隆古之上瑞兮匪懋徳其曷膺欽吾皇之法天兮精純粹而文明倏光被以化成兮猶日照而云行允可就而可望兮恬無爲以至淸天旣眷命而孔固兮又洊貺之以嘉生肇三錫以寶露兮河湛湛而再澄厥亦有動植之珍符兮含協气之精英上幽通於玄顥兮俯允玆於坤靈休祥紛其砰隠兮偉卓犖於前聞肆�羨之未已兮迎盥薦而昭徵仁蕃釐之熾昌兮日杲杲其方升垂離照於四方兮霈需澤於八垠配髙明以無疆兮綿千億之云仍喜躬逢此嘉會兮媿含毫之未能勉陳詞以揚休兮流昭代之頌聲

喜雪賦

司馬相如侍帝於甘泉之宮枚臯捲談方朔弛嘲角抵罷戲長樂輟朝澄神澹志獨立逍遙時同云四布輕霰遙集溫先寒凝乃大雨雪帝顧相如曰夫陽臺之云淫誣不經大王之風與士庶爭雄況楚爲列國玉乃陪臣辭浮而志微吾不與也玆天不遺寡人恵此時雪燦然呈瑞年其以丰物其以遂子可無爲寡人賦之相如乃再拜秉觚而進曰惟萬物之揫斂承冬气之閉塞天地不交穉陽下結隠雷收聲甘霖屯澤枯槁失潤物乃不植於是丰隆效能滕六表職羃玄陰於四荒彰奇功於六出始紛紛而漸零旣皜皜而駢積萬籟潛空千里同色琳瑉繽紛瑯玕合沓上林則琪樹連枝禦溝則瑤艸映隰鶴翩翩而迷羣鷺下窺而不食炯如若木之華朗通不夜之國掩姑射之仙膚奪素娥之幽色但見方階瑤疏圓亭縞潔朱薨排銀皓壁增飾珪連通天之臺瓊飛建章之闕攀井幹而欲上目眩轉而神懾恍乎天上之玉樓與淸都而相接是將使帝居盡爲雪宮黃山變爲長白吳門失其匹練而荊璞遺其蔵璧者也於是帝乃拊楹徘徊意暢心繹乃歌曰黃竹娟娟兮靑鳥飛望佳人兮隔瑤池騏驎驤兮安終極覽祈招兮我心思又歌曰云冥冥兮雪雰雰睍流光兮滋澤下行土膏渥兮元和凝百榖用成兮康我民於是相如復拜手稽首起而賡曰帝徳云行紛四周兮磅礡滲漉物咸休兮帝膺嘉生與神謀兮帝歌白雪和者疇兮於是帝乃顧景徘徊步輦而入果書祥於有年繼宣尼之特筆

憐寒蠅賦

惟秋容之淒淡忽冬气之復冽霜凜凜而晨凝風飄飄而夜發雁折蘆而南度蟬抱樹而無聲螢依依而光滅蛩喞喞而微吟爰有營營靑蠅離披顚蹶垂首零丁吞聲冺息翅欲振而還斂足將緣而無力觸微風而遽隕依日影而羣集或低墮兒案撲之狼籍或彊沿杯盂驅之沒溺多無故而自殭與糞壌而駢積嗟爾虫之甚微何消息之靡一昔孟夏之恢臺常爾曹之志得率羣聚而狂攘恣貪婪而罔戢旣紛擾於��亦沾污於服食鹹汝怨而汝憎與蚊虻而同疾麾之復來萃儒衡之瓜窮之靡得觸王思之筆曾時月之幾何遽黯然而喪魄幸隨驥而千里今苟存於一息豈所遇之非時將多罪而致孽吾嘗叩蟪蛄之年憂蜉蝣之翼抑定數之使然人何暇於欣戚惟萬物之於時咸有得而有失𨿽蛟龍之孔神或失勢而潛匿矧爾物之小醜又何足爲善忒惟大塊之生爾誠有害而罔益能黒白之易常類讒人之亂國聊示儆於幾微庶少懲其罔極

○頌

擬皇史宬成儒臣獻頌

古者國必有史左以紀事右以紀言故𨿽朝廷之大宮禁之嚴四海之廣千百萬年之逺而一時君臣謨謀政治風俗皆賴以有考焉所以稽得失備法戒質古今而觀盛衰也繇唐虞三代以來粲然具矣古者史成必緘之金匱藏以石室以是爲一代重典尊而愼之不敢忽也我國家法古爲治自太祖以及毅皇百五十年有實錄以備紀有寶訓以垂範皆職在史官修而藏之以詒來世然代異簡冊人殊筆錄不足以昭大典示久逺我皇上遂簡命諸臣重加錄而校讎焉復仿古石室爲寶藏之所扁曰皇史宬臣愚適際厥成有以知皇上稽古右文之心尊祖敬宗之盛美謹拜手稽首而作頌曰惟古有史君舉必書左言右動載筆罔遺赫赫彤管螭■﹝土幻﹞列立南董馬班各専其職惟我有明肇自太祖太宗仁宣英憲孝武煌煌帝業洋洋聖謨超墳襲典溢於翰觚廣記修言网羅散失郡國所上太史所修蕓籖縹帙金匱咸收簡冊旣繁先後靡一於惟我皇覽於前籍因而出之爰正爰輯繕錄靡忒校讎孔精諸臣咸勤用觀厥成乃審厥藏仿古石室司空載營石室有翼匪棟匪楹不節不棁斵之礱之有賁其飾瑰階玉磩廓其靚深疏以瓊戶啟以朱扄昔藏名山京師畱副制崇蘭臺嚴先四庫其在於今乃知其陋百千萬年繄與國永壽

擬七廟成頌

皇帝嗣位十有三年洪恩汪洋方內乂安靡有金革之儆施及民物罔有不若其欲者於時眾神允答百祥咸臻州邑以瑞貢者途相踵焉斯可謂太平極治矣思惟國家賴祖功宗徳肇光啟之以克有今日而廟制弗稱無以昭厥孝思且稽之典禮亦戾古甚於是因太廟舊基廓而增之備七廟之制越某年某月告成臣某樂覩盛禮謹拜手稽首而作頌曰翳我皇明肇自太祖太宗仁宣英獻孝武百世千年我皇承之先後一道受命咸宜徳昭馨香恵同民人和气四鬯禮樂可興乃惟典彛郊社耕蠶率繇古式是講是遵於惟廟祀悖經瀆禮時謂弗欽神罔歆止肆厪宸衷爰究爰度舊基式因新宮始作乃召司空庀材鳩工經之營之於國之東乃召宗伯艸圗筮吉弗儉弗踰惟古之則厥基旣崇繚爲都宮中廟翼翼太祖是宗惟南有昭惟穆北列左右以班數協於七壖垣廡門堂寢戺廷煌煌朱戶燁燁丹楹隆棟云興層檐霞矯山藻含輝金熒碧耀周廟穆淸魯宮閟洫落而歌之其詩孔碩況玆七廟禮隳制湮歷千百年乃興自今旣親旣尊以享以祀於昭陟降神具依止無逺而忘無暱而丰萃以假廟乃罔怨恫霜降露濡駿奔伊恪賚以思成綏以戩谷何以谷之子孫千億於萬斯年永建皇極

擬祈谷禮成頌

古者祈谷於春所以修農事崇彛典精意以享而冀上帝之明賜以丰稼穡以康民人者也詩曰祈年孔夙月令孟春之月天子乃以元日祈谷於上帝古之制也歷代或弛而弗修或行而匪時太史弗告■﹝瓜見﹞土瞽弗告風啟蟄龍見官失而禮湮其來非一日矣惟我有明議禮制度有其舉之皇上禦極稽古而勤民凡天地百神之祀禮文咸秩故玆祈谷之祭歲必一舉乃嘉靖丙申春月臣愚幸得觀於禮之成因拜手稽首而爲之頌曰惟後繼天百神是屍昭玆明徳帝其懷之休徵孔繁庶民滋殖有年之書望於簡冊帝懷彌固後心彌虔三禮是祗馨香罔愆於仲之春乃祓乃禋祈玆嘉谷用康小民匪臭伊時帝夙監止乃降百福以稷以黍旣播旣植時雨而風穮蓘靡勞歲其屢丰獲之穰穰倉庾畢盈民有饔飱君有粢盛粢盛旣潔士女伊谷嘉生咸臻天子是若

老人星頌壽【陳處士】

皇皇玄象三辰錯陳載出載入爲緯爲經惟南有星其光孔明太史占之是名老人陰陽合質五行儲精日助之華月滋其英兩兩附景乃子乃孫是星所加爲國庥禎欃槍屏伏枉矢沈淪民無疵厲旣壽且寧自今耿耿有吳載臨揚州之域五湖之濱於惟處士允葉厥徵肥遁明時孝友蒸蒸令徳令儀宜爾遐齡保艾無疆福履永貞

瑞麥頌

惟皇禦極十有八年仁惇而義作之天下靡然同徳用光我列聖之鴻化至於興禮樂制度罔不惟古之稽以飾政釐俗百辟卿士敬共無斁乃以歲戊戌開明堂以饗上帝己亥二月命皇太子正儲位爰始省方於楚先後相襲恭視顯陵五月特命重臣奉皇太后以祔禮也覃恩勤施動惟厥時仁聖之事該而慈孝之理備矣蓋宗祀配帝尊親之儀也元良豫建保傅之規也寛租賑貸春和之澤也愼終考禮亮闇之訓也於時馨香之治上下允格景云再見郁爲休符迨六月某日某縣以瑞麥進或一莖七八穂斯實曠世之珍物盛時之上瑞天地道寶交見沓至宜列樂府被之弦歌以薦諸郊廟協和天人臣某恭覩厥祥敬拜手稽首而作頌曰明明我皇紹聖遵業惟精惟一天徳旣弘人紀再協乃惟古訓是式是彛以尊以親郊廟咸宜肆惟明堂饗配翼翼儲闈繼啟國本攸植時邁於楚江漢來宗龍旗陽陽賁於玄室玄室鬱鬱先帝攸宅我其仍之妥我慈魄我皇再來萬物咸覩爰命有司家至戶撫撫之惟何爰賜之租厥角載道達於帝都和气大洽上帝載豫乃錫嘉祥不逺畿輔煢煢之麥同莖異穂或以七八��呈瑞玉粒含光如彼貫珠金芒潤澤翠葉紛敷惟此來牟帝命率育地不愛寶乃兆嘉谷於昭靈貺匪物之異小民其康箴於有位

○表

擬宗廟成羣臣賀表

伏以制備穆淸法先王之立廟誠通萃假昭孝子之享親制度達乎古今明聖兼乎述作神人胥慶上下均歡恭惟皇帝陛下巍巍若堯之則天翼翼如文之事帝立愛則明倫有典傳心則敬一有箴適百年興禮樂之朝以一人建中和之極祀分丘澤決數代之疑文禮舉耕蠶復歷朝之曠典玆以左祖之制𨿽克備於肇祀之時而同堂之規猶或安於前代之舊孝思罔竭古禮或踰乃因故址而經營遂命司空而爰作卜筮獻吉虞衡入材梓人效審曲之能大匠董繩直之役百工咸趨而從事庶民勿亟而子來世室都宮定制逺追於周廟左昭右穆成規獨異於魯宮堂寢維新門廡有翼信乎外有以不失其序而內有以各伸其尊聖孝克盡於奉先宸衷獨契於稽古者也伏願祖功宗徳培國家有道之長聖子神孫保社稷無疆之福寢成延於百世流光被於萬年

擬宋王堯臣謝賜禮記中庸篇表【天聖五年】

伏以賜第大廷天寵獨先於多士頒經中祕聖學妙契於斯文義重表章道存方冊入懷袖而生輝示縉紳而動色臣某頓首上言六經皆載道之書莫辧乎禮三聖有傳心之法允執厥中訓嚴理欲之兩塗志通先後而一揆自仲尼沒而微言幾絕曁子思出而正學復明究極天人發揮徳業開闗啟鑰慮逺憂深附禮記而爲經掲中庸以立號幸撥秦灰之餘燼尙存漢疏之殘篇在聖賢語焉而己詳顧世儒習之而不察誠明要旨與王制月令而兼收性命眞傳雜內則少儀而靡考蓋必學乎古乃有獲信乎待其人而後行者也恭惟皇帝陛下自誠而明修道爲教善繼懋周王之孝好問廣虞帝之公惟議禮兼得乎考文故博學肆厪於明辧恭儉莊敬而不煩文理宻察而有別乃於載籍之中獨究精微之蘊適臚傳於淸禁遂寵錫於鴻篇蓋觀一書之會通其徳至矣而析眾言之淆亂惟聖能之臣某發迹艸萊玩心章句知修身之以道慚事君而未能魚躍而鳶飛久荷明時之樂育天覆而地載仰私帝徳之栽培旣膺甲榜之榮旋獲瑤編之賜喜逾宣子已如入魯而觀書徳忝仲尼不必適周而學禮臣敢不誠身獲上得善服膺素富貴而行成已不遺於成物恐須臾之離庸行必顧其庸言益懷戒懼之圖少助經綸之業伏願建三重以王天下修九經而先國家致中致和俾天地位而萬物育小徳大徳如日月明而四時行福兼祿位名壽之全治極博厚髙明之久

擬進重書八廟寶訓實錄表

伏以史嚴載筆聖謨聿備於貽孫事重考文王心允篤於法祖萬年之典有成一人之孝斯在歡騰中外志協幽明臣等誠歡誠忭稽首頓首上言竊惟左史右史之記古有専官大事小事之書國存恆式堯言布而如見周禮在而足徵典則垂一代之規謨訓儼百世之戒自賢聖之君不作而簡冊之積徒繁實錄上於貞觀猥多微隠之語寶訓起於明道不無潤色之詞惟我列聖之成書允惟千載之信史第編摩各専於一聖而簡帙世殊繕錄未萃於一時而字書卷別時如有待述乃謂明恭惟皇帝陛下睿知中興文明上治學而有獲大舉郊廟耕蠶之儀禮以齊民曲盡衣冠章服之等事必先於稽古孝尢嚴於奉親玆當嘉靖之餘益隆繼述之念宸衷獨契祖徳是彛乃出金匱之縹緗復給上方之筆札繕書簡於多士經理専於大臣俾集館閣之英各肆校讎之力寶訓燦然而若一實錄昭如而更新錦帙牙籖煥動日星之耀瑯函金簡昭回龍鳳之文乃知易象春秋未足誇於東魯將使河圗大訓頓失寶於西周蓋百十六年之書於玆備矣而億千萬世之史莫能尙焉臣等學未知方尙懷疑於盤燭才非通古敢正謬於竹書聊竭愚資仰酬成命伏願以玆爲鑑因是得師法虞舜之重華體武王之纉緒盛徳大業篤成烈於前人髙山景行率舊章於乃祖鴻圖保有於一統燕翼永貽於萬年臣等云云

擬皇史宬成儒臣賀表

伏以瑤編赫奕八朝之成典載新石室閟嚴一代之藏書始備明聖允宜於述作制度兼得於考文逺邇均歡古今僅見臣等誠歡誠忭稽首頓首竊惟國必有史爰分左右之官史必有藏用昭悠逺之則緘諸金匱煥日月以同光副在京師與山川而並久周惟外府漢則殿中東京亦聚於蘭臺李唐類收於四庫𨿽往制可尋於歷代而宏規未備於聖朝恭惟皇帝陛下憲天聰明法祖典則郊廟之式稽古不違耕桑之儀於今獨舉仁孝流通而帝親饗禮樂明備而天地官顧惟實錄編年誠一代之信史寶訓記要尢烈聖之神謨纂述旣有先後之殊字文不無工拙之異更加繕錄復肆校讎出東觀之舊藏集西昆之多士經理甫勤於元輔營建已命於司空乃發名山之材一仿石室之制礱斵殫公輸之技雕鏤呈匠石之能非土非木亙厚地以盤基以奐以輪揜列星而爭耀瑤階瑉宇虹霓恍起於梁楣■﹝王戚﹞柱瓊榱龍鳳飛翔於戶牖匪直光前之舉實惟裕後之圖臣等猥以艸茅濫班侍從多書旣忝於柱史敍事尢劣於馬遷忽此遭逢奚勝快覩伏願祖功宗徳克培啟佑之休聖子神孫益展繼承之孝斯幹兆熊羆之吉仰耀前星瞻洛頌邦家之長永安盤石臣無任瞻天仰聖欣躍屏營之至謹奉表稱賀以聞

擬皇上於重華殿等各置經書備覽賜輔臣詩謝表

伏以宸居淸暇干行妙帝學之純聖藻昭垂晉錫仰王言之大肆日隆於盛徳實天縱夫多能拭目生輝銘心佩寵臣某誠歡誠忭稽首頓首竊惟羲元以不息資始虞歌以惟時永言見乎辭者聖人之情異於人者明君之學禹功九敍懋著修和說命三篇允懷終始降觀後世殊愧前聞觀逰侈而學術荒鮮知開卷之有益詞華繁而雅頌息遂令刪後以無詩石渠之六藝粗陳詠歌蓋闕栢梁之七言𨿽麗經典奚闗斯惟志道遊藝之難兼抑亦明聖述作之有待恭惟皇帝陛下虛明燭物平蕩養心克己邁顏揚人法舜徳已徵於晬盎志尢切於就將玆炎暑之方殷益藏修而靡怠萬幾多暇時禁殿以來遊一息弗存懼靈臺之失養顧外史所掌司存隔越於南宮而中祕有藏道裏逶遲於西苑爰徵簡籍分置宮墻庶禆緝熙之功實資取閱之便縹嚢金笥羣玉錯陳紫殿朱扄九流具在當翠華之順動卽丹府之含光惟戶牖之銘方玆褊矣𨿽造次之頃必於是焉旣隨地以得師復因詩以言志掞龍章之藻麗裁鳳律之舂容句各五言篇幾廿韻日星炳煥匪誇鬱鬱之文金玉溫純允見存存之性信乎燻風雅詠並虞帝而垂芳炎熱短章陋唐宗而靡述者也臣某遭逢有幸賡載無能目眩珠璣顧名言而莫罄珍逾琬琰斯傳世以爲榮墳典索丘之書能讀素慚於倚相梧桐鳳凰之什矢音遐想於召康伏願學必求心事皆盡實觀古法祖駿聲獨出於帝皇徳就業昌鴻烈上追於賢聖一綂而建極受此丕丕之基萬年以保民永作明明之後臣無任瞻天仰聖欣躍感戴之至謹奉表稱謝以聞

擬上天帝尊號表

嘉靖十七年月日嗣天子臣禦名誠惶誠恐稽首頓首上言太極分兩儀無名爲始乾元資萬物大徳曰生日月星辰仰光華於千古風霆雨露運神道於九重斯百王所同尊實一代之崇典頃因圜丘報本之祭益廣明堂宗祀之儀惟昭事之誠逺稽諸聖而尊稱之建宜酌於今玆敬攺上曰皇天上帝薦之寶冊用協禮文欽鴻號之維新百神咸若儼玄居之如在萬世孔安得一以淸永綏降格惟天爲大莫罄名言有土有民成命夙膺於靈眷我將我享寅威徼錫於休徵臣無任瞻荷感戴之至謹奉表以聞

又

嘉靖十七年月日嗣天子臣禦名稽首百拜上言伏以圜丘之祭大報本以事天明堂之儀嚴宗祀以饗帝綜百王之彛憲成一代之崇規對越無形駿奔有主誠通陟降諒黍稷之非馨道契幽明冀祝史之無愧臣承祧主鬯甫及於百七十年之時制度考文爰采於三五六經之籍仰惟名號未協禮文敬定尊稱恭陳瑞冊伏惟皇天上帝神道無爲先三才而立極干行至健鼓萬物以流形明明溥照臨之仁蕩蕩垂悠久之化由大徳是以不徳惟難名則非常名祗奉精禋聿修昭事萬邦咸若欽嘉號之維新億載孔安凜宸居之如在伏願尊親允格至和常溢於兩間孫子攸宜明命永綿於百世臣無任瞻荷感戴之至謹奉表以聞臣稽首百拜謹言

擬駕幸無逸殿命輔臣進講禦豳風亭賜從官以上宴謝表

伏以義存鼎建宸逰踵接於明時道洽泰交天寵洊承於永日歡騰朝野光溢縉紳臣某等誠歡誠忭稽首頓首竊惟君父之視臣子辟如一身手足之與腹心原無二用昌言拜而資啟沃之益大烹養而通上下之情故臯陶賡歌於惟幾之時而召奭矢音於來遊之日鹿蘋致饗魚藻交歡自能保至治於無虞抑以昭太平之有象慨正雅之音旣息而朝廷之分愈嚴宣室之問鬼神何禆聖學前殿之行綿蕞僅戢臣驕未央貽信讖之誅曲江挾盡言之恨延和夏講尙爭坐立之儀內苑春逰祗事花魚之樂寥寥古昔卓卓今玆信惟明聖之朝乃見地天之會玆蓋伏遇皇帝陛下幹健綂天震明禦極覃孝思於明倫之典邃聖學於敬一之箴禮舉耕蠶復千年之曠典祀分丘澤決數代之疑文制旣定於衣冠情尢鍾於稼穡思昔周公之教成王莫若豳風之與無逸詩書備紀式存經世之規亭殿肇興懋著命名之義頃因穆淸之暇爰通張弛之宜玉輅時來肅千官於羣從翠華順動釋一日之萬幾顧惟泮奐之遊彌見緝熙之學始命講於殿上俯及輔臣繼賜宴於亭中溥同列辟日新盛徳與天地而同流湛露洪恩慶君臣之相悅逺陋徵招之作遐追鎬飲之歡臣等學本面墻官叨從輦乏嘉猷之入告抱素食之深慚職歉交修奚以補仲山之衮志同將順尙期調傅說之羮伏願存無逸乃逸之心厲𨿽休勿休之志不遑暇食恆知小人之依能受盡言聿思元聖之訓惟明明後保民以至於萬年受丕丕基建極會歸於一綂臣等無任忻天荷聖感激屏營之至謹奉表稱謝以聞

殿試策一道

皇帝制曰朕思首自三代以來迄於宋終中間𨿽歷世有久近而其君之歷年亦有長短要之皆視其爲君者何如耳但傳云惟周之歷世最多國祚恆久然周之所以享祚久本於文武之所積累亦後之繼承者能保持之耳上至夏商垂及唐宋亦若是焉皆基之於先王徳澤洽於民心亦繼之以嗣王能盡持盈愼滿之道者也洪惟朕髙祖髙皇帝代天行道重肇中華建振古無比之功徳朕太宗繼述於艸創之初列聖遵承於大定之後百有六十餘載傳之於今朕以宗支方在衝昧之年入承祖位幼弱不才多招災害於民玆來思祖宗創造萬艱惕然悚懼朕欲長保洪業於無窮有隆弗替永宗社萬禩之固保國家千世之傳民得以遂生物得以適所如古之良法要道朕心慕之思之不知何以得此故進爾多士於堂爾等蘊持旣久王業素嫻於懷可罄所知以告朕將親擇而勉之欽哉

臣對臣聞帝王之治天下也固以善始爲難而尢以保終爲貴能保其終則其基之而爲聖學蘊之而爲天徳推之而爲王道莫不盡善盡美可久可大而所以保業之固享祚之長者皆於此乎在不能保其終則其學荒而弗緝徳隳而弗宏道弛而弗振而一時之治亦且於是乎衰矣而況於千萬年之久乎故曰愼厥終惟其始又曰愼厥初惟厥終帝王治天下之要臣竊以爲無出於此者矣夫國之將興也自以爲不足其亡也若有餘臣以艸茅書生濫與計偕仰承明問𨿽不足以測天地之髙深然反■﹝氵復﹞聖制惟惓惓於三代以來歷世之久近年之長短而有及於祖宗之肇創列聖之遵承求所以永宗社萬禩之固保家國千世之傳民得以遂生物得以適所臣有以知陛下之心蓋兢兢焉若不足而太平之基萬世之治皆可以逆決於此矣其敢無辭以復乎恭惟陛下以明聖之資撫盈成之運踐祚以來盛徳大業與日俱新志定而事成道洽而政治羣生和萬物遂斯世斯民皆熙然於和气燻蒸之中徳化洋溢之內此董子所謂正心以正朝廷正朝廷以正百官正百官以正萬民而逺近莫敢不一於正公孫弘所謂心和則气和气和則形和形和則聲和而天地之和應者也臣𨿽欲有言亦純乎無以議爲矣所以反復究思以爲陛下萬分有一之助者無亦曰保終而已誠以自三代以迄於宋中間歷世之久近歷年之長短𨿽雜然不齊然未有不以能保其終而久而長以不能保其終而近而短者也自一代而言則厥後之克艱降而爲暴徳之罔後而湯以之興耿命之丕釐降而爲元良之剝喪而武以之興自一君而言則嚴恭寅畏殷中宗所以享國之長也自時厥後立王生則逸生則逸而罔或克壽矣陛下所謂視其爲君者何如臣則曰視其君之能保終與否而已其在於周則文武之所積累後之所以保持皆未有不保其終者其所以卜世三十卜年七百而卒過其歷者豈偶然之故哉上至夏商垂及唐宋夫亦若是而已其在於我國家則髙皇之創業以能保終而創之也太宗之繼述以能保終而繼述之也列聖之遵承以能保終而遵承之也陛下誠念祖宗創造之艱而欲求夫良法要道以永宗社以保家國使民得遂生物得適所臣竊以爲亦無出於保終而已𨿽然謹終於始陛下旣善其始矣仲舒彊勉之言可毋陳也魏徵十漸之屏可無列也而臣區區之情猶不能無言者亦憂治世而危明主之意而已夫今日之務有闗於陛下之保終者臣𨿽不能備言之竊以爲其大者有四四者何也一曰盡下臣聞人君盡下則聰明開故古之帝王𨿽徳之至治之極而猶有進善之旌有誹謗之木有昌言之拜有多聞之求凡以道之使言而兢兢焉日求其所未及也夫是以下無匿情而上無遺聽臣無隠忠而君無蔽明蓋有賞之而使言者傳曰興王賞諫臣是也有罰其不言者書曰臣下不匡其刑墨是也陛下卽位以來未聞賞一諫臣而以言受罪者屢矣陛下設諫爭之職置輔弼之臣皆將使爲立仗馬與不然而何一鳴輙斥去也若是者其可以保終乎此臣所以望陛下之優直也公卿大臣皆陛下之所托重而恃力者固不止於四三人而已也而陛下之所及咨議者獨惟四三大臣而頃刻之召對倉卒之敷陳又未必盡其所當言與其所欲言也文學侍從之臣本以論說古今興衰之大要非以備數講論而已也而其所及陳於陛下之前者不過經筵之講章而講章之所及又多陳善之詞而不皆責難之語論於古者詳而及於今者略得無猶有所憚而未盡乎臣願陛下廣覽兼聽使凡公卿大臣以及於文學侍從皆得從容以獻其說或如司馬光之請毎日輪一員直資善堂夜則宿於崇文院以修非時宣召可也逺方之賤吏閭裏之小民𨿽甚微細不足以煩陛下之念然其情之休戚固國勢安危之所系而亦享國久近之所闗也臣願陛下開其自進之途使皆得以陳其欲言之情可乎凡此皆臣所謂盡下之說也二曰省費臣聞聖王不盡民之力不盡民之財故古者人君之養財也修之以六府厚之以八政而經之以九式無浮費也其養力也用民不過三日起役無過一人而又使之任老者之事食壯者之食無竭作也夫是以財力紓而百姓給百姓給而儲積富儲積富而國家安卒有水旱凶荒盜賊之患而皆待之有餘矣今者陛下土木之功日以益盛闕廷之外斤鑿相聞畿甸之間輪蹄交錯臣亦知陛下凡所經營類由軌物而非以供耳目之娛然天下不可戶曉大抵君子信之而小人惑焉誠以朝廷之一金田野之百金也內帑之百金民間之萬金也陛下費以百金而民以萬金供之至於萬金則又可知矣且其所自來皆鬻妻僦產之需梏拲鞭撲之餘也用之益多索之益急民安得而不窮則亦安得而不惑至於賦漕不給又不免出內府以繼之而三年九年之蓄益耗至是則𨿽君子亦不能無惑焉矣若是者其以爲保終之道乎陛下欲民得以遂生物得以適所則此固其所當先慮者矣三曰正俗臣聞治天下以正風俗得賢才爲本蓋上行下效謂之風眾心安定謂之俗此世道所由以盛衰而實治道所由以升降也陛下履中居正躬自勉以厚天下而風俗猶有未盡善者蓋有怙侈滅義驕淫矜誇如書稱殷士者矣有車馬衣裘宮室競飾和五味雜五色調五聲以觀欲於天下如嚴安之言於武帝者矣有財多而光榮史書而仕宦勇猛而臨官如貢禹之所論者矣有交親戚倚貴勢走髙門邀大車巧笑而僞言卑陬而姁愉偸一旦之容以售其技如栁宗元之所譏者矣凡此皆古之所謂敝俗而今皆有之陛下左右之臣計亦有以上聞者曾是不正則日以益敝而所以爲陛下治道之累者蓋不淺矣若是者其可以保終乎臣竊以爲正俗之道莫大於紀綱莫重於教化莫急於得人司馬光曰願先定紀綱以還淳美之俗言風俗則系於紀綱也胡寅曰朝廷有教化則士人有亷恥士人有廉恥則天下有風俗言風俗之系於教化也董仲舒曰移風易俗使天下回心而向道類非俗吏之所能爲則風俗之系於良吏又可見矣陛下有意於正俗其將於三者而畱意乎四曰經武臣聞兵貴精而不貴多多而不精則徒耗廩給而無益於緩急之用今者兵非不多而常有微弱不振之患者何與謂之兵而不知戰也給漕挽者兵也服工役者兵也占於將校之役使者兵也羸老而坐食者兵也此孫洙所謂離爲六七者也且緣邊之卒多彊壯蠭悍而京師之兵反微弱不振則於古人所謂居重馭輕之意無乃失乎臣嘗竊求其故由於汰擇之無法簡教之無實而已所謂汰擇之法者何也兵之老弱者固多而彊壯者計亦居其三四誠能擇其彊壯者以時教之而老弱者則姑廩之而使給天雜役旣不濫耗夫彊壯之力而簡教亦不虛廢於老弱之徒兵其有不精乎所謂簡教之實者何也臣聞周官司馬之掌政也寓兵於農旣使家各推其壯者以爲兵然必中春教振旅中夏教茇捨中秋教治兵凡旗物號名鐘鼓鐲鐃之節莫不習之有素若闗節脈絡相通爲一而又中春振旅王執路鼓中秋治兵王載太常蓋一歲四時之教而天子再臨焉非如今之所謂操者止以崇虛名應故事而已也如是而兵有不精乎此臣所以有經武之說也𨿽陛下所以保終之道不止於此四者然因是四者而求之庶幾有得於萬分之一而臣區區之私憂過計亦可以少自釋矣𨿽然臣所論者政也保國之末而享治之流也陛下無亦於其本源而求之乎何謂本曰禮是已何謂源曰仁是已禮以爲本仁以爲源此三代所以享國長久之道而我祖宗之所以立國列聖之所以守成皆未嘗有出於此況夫由是而盡下則仁足以容其直而禮足以感其誠也由是而省費則仁不忍於竭民禮不靡於非制也由是而正俗則一人仁而天下興仁也一人讓而天下興譲也由是而經武則仁不至於殃民禮不違於軍政也而天下之事皆可於是乎推矣而何有於保終乎而何宗社之弗永家國之弗保乎而何民有不遂其生物有不適其所者乎臣愚艸野之人不知忌諱惟陛下恕其狂而終覽之幸甚臣謹對

鄕會試策十道【甲午乙未】

第一問【甲午科】

有建天下之本有運天下之資何謂建天下之本功徳之盛可以經緯天地而成大有爲之志者是也何謂運天下之資形勢之張可以宅中圗大而樹大有爲之基者是也本之以功徳而復資之以形勢則動無不克事無不濟以之創業而可以垂億萬年無疆之統以之守成而可以保億萬年無疆之祚矣此愚於聖祖之基迹太宗之定鼎所以不區區於形勢而必有以求其本也請終言之今之建康卽古之建康也古之國於此者若晉宋齊梁陳皆偏安一隅而不能由是以進取至我聖祖始自淮右渡江而基迹焉夫以鐘山龍盤石城虎踞在昔孔明嘗以爲帝王之宅王導嘗以爲經營四方此其根本而其言不驗於晉宋之朝者豈非由其無功徳以承之乎今之燕山亦古之燕山也古之都於此者若金若元皆苟且爲治而不能由是以宅中至我太宗始以江淮爲根本而定鼎焉夫以內而太行西來重岡疊阜外而渾蔚諸州髙山峻嶺在昔蘇秦嘗以爲天府百二之國杜牧嘗以爲王不得不王伯不得不伯而其言不驗於金元者豈非由其無功徳以基之乎蓋失其道則形勢𨿽彊不足以立此山河之美吳起所以有在徳不在險之言也彼六朝金元其功徳果何如哉得其道則形勢𨿽微亦足以興丰沛之間古未有興王之迹也而髙祖起於泗上南陽之間古亦未有興王之迹也而光武起於舂陵此天時地利孟子所以有不如人和之說也若我祖宗之興非卽髙祖光武之儔歟然自當時觀之則一出而江漢淸再舉而吳會平三徵而閩越歸命四伐而荊湖率從中原之師兵不血刃太平之績一怒而成我祖宗之取天下易於反掌矣而必遲之以十六年之久豈固出漢髙下以創業而貽守成之基殆有不容於欲速者耳旣而羣雄盡剪矣四夷咸賓矣內而百官之正外而民志之一紀綱有常政務畢舉我太宗之守天下宜亦可以無爲矣而北剿彊胡六飛三駕不免如漢武之經略者豈顧不文景若哉以守成而兼創業之功殆有不容於自安耳不然則𨿽聖徳神功足以建天下於億千萬年之久而區區殘狄恐不免乘一日之間矣非太宗驅除之又何以定萬世之基哉於乎天下財賦盛於東南而金陵爲之會天下戎馬盛於西北而金臺爲之樞用東南之財賦綂西北之戎馬無敵於天下矣而我祖宗之立國則豈以之而自恃哉仁義得民蓋取諸周規模宏逺蓋取諸漢品式備具蓋取諸唐家法嚴肅蓋取諸宋而歷代之獘一切掃去此固聖子神孫萬世所當法也愚請頌之以爲獻

第二問

人才之在天地間有可以气運而拘者有不可以气運而拘者何則气運之行有盛有衰而人才之生亦有盛有衰必以爲不出於气運則古人以有爲之才而不能成有爲之功者亦多矣而可以爲非天乎必以爲盡出於气運則古之聖賢固未嘗有不可爲之時也而又可以爲非人乎吾是以知不爲气運所拘者非常之才也而其拘於气運者則亦常才而已而可以槪論之乎執事發策而以人才之闗於气運下詢承學請得而究言之夫气運之說何始也無乃後之儒者見天下有其人而無其時者以爲天實爲之乎非也愚嘗有所驗矣唐虞之時洪水泛濫蒸民未粒其所以爲天下患者不可以一二數謂之气運之盛不可也而臯夔禹稷之徒生於其時卒有以成時雍風動之化者何歟商周之初承桀紂之虐其所以爲生民害者不可以旦夕去謂之气運之衰可也而伊虺周召之徒生於其時卒有以致從乂迓衡之治者又何歟知此則人才之盛衰其果不可以气運拘也明矣然自春秋言之則以齊之鮑叔管仲晉之舅犯先軫郤克趙衰宋之華元楚之子文蒍賈秦之百里奚吳之季札鄭之子產其才非不傑然也而大之僅能輔其君以主夏盟次之僅足保全境內說者固曰气運之衰耳自漢唐言之則若蕭曹若丙魏若房杜姚宋其才蓋非管鮑諸人比也而能佐其君以立一綂之業以成一代之治說者固曰气運之盛爲之耳知此則人才之盛衰其又不能不以气運拘也明矣要之爲气運拘者一方之才也不爲气運拘者天下之才也士君子之處世其將爲一方之才乎其將爲天下之才乎爲一方之才則管鮑諸人之在春秋蕭曹諸人之在漢唐者其所爲吾不屑也爲天下之才則臯夔禹稷之在唐虞伊虺周召之在商周者其所爲有取也不然則定哀之時其气運何如也而孔子且曰吾爲東周齊宣之時其气運又何如也而孟子且曰王猶反手信乎非常之才終有非气運所能拘者耳而諸葛亮狄仁傑之事業又何暇爲之屑屑哉

第三問

求帝王之治者不可不在於道求帝王之道者不可不本於心心也者其道之會歟道也者其治之基與治不本於道則疎略苟簡而不足以成可大之業道不本於心則彊爲襲取而不足以成可久之徳此後世之治所以恆不古若而賢臣之於君每不能自己其責難之誠也請因明問而復之人之言曰古之治天下者純任道後之治天下者純任法又曰三代而上治出於一而禮樂達於天下三代而下治出於二而禮樂爲虛文信乎三代之治不復可見於後世也已然吾之心卽帝王之心吾之道卽帝王之道舉而措之亦存乎其人耳然自聖學不明不惟上之人不知所以爲治而下之人亦鮮有能以是而導其上者在於漢吾得一董仲舒焉吾得一王吉焉仲舒之言於武帝曰願陛下設誠於內而致行之則三王何異然觀其所謂正心以正朝廷百官與夫勉彊行道勉彊學問之言則其致行之實固在是矣吉之言於宣帝思建萬世之長策舉明主於三代之隆然觀其所謂朝廷不正難以言治左右不正難以化逺與夫獨行於深宮之言則其長策之建固在是矣其在於宋吾得一程伯子焉吾得一邵康節焉伯子勸神宗行王道期致治如三代之隆然觀其所謂稽古正學明善惡之歸辧忠邪之分則其致治之說不可知耶康節作皇極經世曰苟有命世之人則𨿽民如夷狄三變而帝道可舉然觀其以易書詩春秋皇帝王伯盡聖賢之事業則其所謂帝道者不又可知耶惜武帝有嘉唐虞樂商周之志而不免肆惰於窮黷宣帝謂漢家自有制度而不免溺意於刑名神宗可與有爲而卒惑於安石以致新法紛紜此董生之言所以見廢於漢而程邵之說所以不行於宋也與然而致君當道卒未能如四子之純粹而簡切者焉方今皇明在上興道致治有能得其說而存之則因心以求道因道以求治將必有在而徳可久業可大帝王之治可復見於今日矣若夫條鼌董之疏以法弱翁之忠校宣公之奏以繼子瞻之志者則執事責也愚何知焉

第四問

師道立而後可以明天下之正學君道立而後可以抑天下之異端蓋正道之行也有本異端之興也有源使師道不立則本之不務而其所以爲學者不過口耳之末而已其何以明天下之正學乎使君道不立則源之弗塞而其所以致辧者亦不過詞說之煩而已又何以抑天下之異端乎夫自周禮以鄕三物教萬民而賓興之其待士之學正矣今則特以經義取士而支離於章句文詞之末經術其何由明乎自漢以來如董子之學春秋知正朝廷以正百官之理似矣而張禹以論語爲帝師乃不能止外戚之彊豈於事君以忠之義有未思耶京房之學易知帝王以功舉賢之法似矣而李固以巨儒位臺輔乃不能正淸河之位豈於春秋提綱之法有未講耶然究而言之則董子正而或失之迂京房知道而未見道其於所謂正學者蓋均有未明也王制執左道亂民者有禁其衛道之意嚴矣今之佛老正所謂左道而乃蔓延於天下以惑世誣民異端其何由息乎自漢以來如文帝以黃老致淸淨之治似矣而宋徽宗身稱道君以釀成靖康之亂何其惑之深歟晉簡文以知禪宗明死生之說似矣而梁武帝捨身事佛以自取臺城之禍何其愚之甚歟然究而言之則淸淨之說失之荒死生之說近於妄於吾所謂異端者未之能絕也欲明正學謂不由於師道之立乎欲抑異端謂不由於君道之立乎誠使其嚴學校之教而不爲虛文重選試之法而務求實用如周子所謂志伊尹之所志學顏子之所學如呂與叔所謂立士規以養徳厲行更學制以量才進藝則庶幾抱經義者兼徳行而才皆體用之實矣誠使其察妄誕之姦而使不得售禁鬻度之令而使日益耗如韓子所謂人其人火其居明先王之道以道之如歐陽子所謂仁義之說勝則楊墨之學廢則庶幾執左道者皆知禁絕而無崇信之非矣否則本之不端末流之獘其何所止極哉

第五問

治久者不能無因循之獘爲治者不可無變通之宜夫立法之初本無不善而行之滋久則其獘有不能免者使無以變而通之則法日益獘而天下之事日益壊矣而何以善其後哉請因執事所舉屯田鹽法二事而直論之夫屯田之法我祖宗所以足食足兵而爲國家計者利甚大也而今則日益壊矣始也有衛必有田今或衛遷而田存始也有田必有屯今或田在而屯管亡將校管屯因行漁獵之計監司點屯徒飾簿歷之文執事所謂名存實亡者不其然乎鹽法之行亦我祖宗所以酌古凖今以爲邊儲計者利甚溥也而今亦日以壊矣存積之鹽旣不充於所支常股之鹽又不足於所出商賈之徼利者急於取盈而鹺徒之私販者橫於村落執事所謂利久獘滋者不其然乎伊欲變而通之則亦非有他道也蓋屯田之實𨿽亡而其名猶在其亦因名以責實而已無己則如元學士虞集之法欲以海濱之地盡以爲田有能以百夫耕者則與以百夫之地能以萬夫耕者則與以萬夫之地而授之以世官焉是亦一說也鹽法之獘𨿽滋而其利未盡失在於去獘以存利而已無己則如我朝大學士丘浚之說使中納之商易粟以銀然必先行宋人轉般之法以通前日之商繼行漢人官給牢盆之法以待後日之商而次第之畢舉焉此亦一說也然而其要則莫先於得人焉誠使屯田得人則如棗祗屯許下而兵備足於魏韓重華田代北而轉輸省於唐者可致也鹽法得人則如管仲在齊以魚鹽而富國劉晏在唐以鹽利而佐用者可致也故曰有治人無治法奚獨二事爲然哉執事進而教之幸甚

第一問【乙未科】

有敬天之心有事天之道敬天之心存則有以致感格之機而天無不孚事天之道盡則有以修時憲之實而天無不若故敬天非難而事天爲難事天非難而得事之之道爲難此古昔聖王所以日兢兢焉察於天人之交求諸君臣之際而罔敢有逸志焉者凡以盡吾事天之實而已而豈敢飾虛文崇常典以愚天下之耳目哉知乎此則我太祖髙皇帝與皇上之所以勑天敬畏者可得而言矣如聖政紀所載愚生𨿽不能仰窺其萬一然觀當時宋濓之序首以郊廟百神之祀禮文咸秩而祀事舉者爲言要未可謂之不知本也繼是而大本之正也大分之昭也軍政之肅也民志之定也風俗之新也凡此皆所以爲事天之實而其尢可徵者如盛夏不雨則席藳露坐一星失次則驚惕不寐以至如觀心有亭衍義有廡精誠有錄洪範有圖其所以內存敬天之心而外修事天之實者蓋與堯之欽若舜之時幾禹之謹戒文之昭事同一揆矣豈徒以之托諸空言戒諭臣下以爲虛文常典而已哉惟我皇上明聖憲天勵精化理國家將興必有禎祥是以大之而黃河淸甘露降小之而卉木之瑞鳥獸之祥凡諸福之物莫不畢至所以衍億萬載無疆之慶者於是乎在矣夫何往者忽有星象之異則亦安知非天心之仁愛耶而我皇上方且躬禦宸翰凜數百言勅諭臣工同加戒愼是又有以黙契我太祖之心於千載之上而敬天之心事天之道無乎不至矣然天無私怒變不虛生則夫感格之機時憲之實又烏可忽之而不講耶易曰觀乎天文以察時變詩曰敬天之怒無敢戲豫蓋星文之盈縮無常而人事之招徠不一試以其略求之則古有以小人而致之者矣如共驩居朝則五辰未撫管蔡在列則保章星動此一說也而今有之乎古有以夷狄而致之者矣如淵聰肆逆則隕星爲肉遵鑑相屠則歲星襲月此亦一說也而今有之乎古亦有以政失而致之者矣而今亦無之也則長星經天豈元朔滲濾之朝所宜有孛宿歷氐豈貞觀旣效之日所宜聞乎古亦有以主慝而致之者矣而今亦無之也則星隕而雨豈宜紀於宣尼之筆而太白經天豈宜見於傅奕之奏乎夫數者皆無焉則其所以爲世感格之實者果於何而致力乎夫亦求諸用人之間而已蓋天象固常與君子相符而君子亦常與天象相感故傅說騎箕蕭何應昴吾嘗得諸傳記攝提之位列卿鉤鈐之司出納吾嘗得之星家是以君臣和而三臺齊君子多而東壁著賢士進而少微絢采其理然也且以郎官出宰上應列宿荀陳一聚猶動徳星而況於朝廷之大百僚之廣拱北辰而依帝座者乎是故朝寧之間或忠或佞一人之身乍賢乍否一時之事有得有失凡此皆天心之所以爲喜怒而星象之所由順逆者也由是求之則百司之所以欽承仰答上紓我皇上之憂者要必有道而鉤陳太微象緯咸若析木天街星宿淸潤下之所以欽若卽上之所以時憲矣書曰同寅恊恭和衷哉請頌之以爲今日在位者之忠告

第二問

人君之治天下也不患其無統天下之法而患其無化天下之本法者何紀綱是也所以維持聨屬乎天下使其勢無不一而王道之所由行也本者何心是也所以感動倡率乎天下使其情無不一而天徳之所由立也故心不加則紀綱弛天徳純則王道備捨其本而區區求之於法抑末矣夫紀綱之說何時而始乎一見於書則五子之歌也再見於詩則棫朴之詠也然書之所戒則以失道而亂紀綱詩之所美則以勉勉而綱紀四方吾是以知紀綱固治亂興亡之由而人君一身尢紀綱張弛之本是豈可以不加之意哉惟昔唐虞三代之時不賞而勸不罰而治固無所謂紀綱也然其所以形諸風聲軌物之間達諸上下貴賤大小之際施諸會朝表著名位等級之殊措諸朝廷畿甸以及乎萬民之繁四海之逺𨿽無紀綱之名而有紀綱之實是故天子綂三公三公率諸侯諸侯制卿大夫卿大夫治士庶人其所以綂天下之法甚修而峻徳之明仁義之由行典則之詔人紀之修皇極之建其所以化天下之本甚正信乎王道之備未有不由天徳之純也乃若後世則有可慨者矣髙祖之興規摸宏逺漢非無紀綱也而賈生太息於文帝之朝且有指大如股脛大如腰之說矣太宗之治庶幾成康唐非無紀綱也而司馬公追論於有宋之世且有藩鎭阻兵士卒逐帥之譏矣宋之紀綱太祖以仁厚樹之仁宗以恭儉承之亦善矣而數傳之後乃有元帥畏偏禆偏禆畏將校將校畏士卒至或以一夫流言道路而爲之變令推恩焉此其故何也無亦本之弗立而徒法有不能自行者乎中間如信賞必罰身致中興宣帝嘗有意於漢矣而刑名之學甘於雜伯以是爲漢家制度可乎則其紀綱亦不過宣帝之紀綱而已刻意王道厲精圗治神宗嘗有意於宋矣而新法之行悞於安石以是而上慕唐虞可乎則其紀綱亦不過神宗之紀綱而已是二君者非徒本之弗立且並與其法而失之則夫開漢亡之釁而基宋遷之禍者吾其誰咎哉善乎韓子之言曰善計天下者不視天下之安危而察其紀綱之理亂也洪惟我祖宗創制立法萬世可行其紀綱則備矣其所以體之心而推之天下者有其本矣而承平日久人心玩愒有司奉行容有失其初意者我皇上以剛健中正之資而有釐正獘源之志執事以是爲千載一時欲諸生條其所以興革之宜補捄之術而愚非其人也𨿽然亦嘗有得於朱子之說矣曰核賢否以定上下之分明功罪以公賞罰之施斯其紀綱之大者而紀綱之所以立則又在臺諫補察而無所私宰執秉持而無所失而人主又以大公至正之心恭已於上而照臨之如此而已知乎此則興革之宜補捄之術不有可得而論乎愚生天徳王道之說亦在其中矣若夫仲長綂之所謂井田於謹之所謂賞罰姚崇之所謂官爵杜黃裳之所謂法制要皆一偏之說而愚無取焉執事其毋以爲嘐嘐

第三問

聖人之道存乎經聖經之傳存乎人故經有顯晦待人而傳道有絕續得經而存經所以載道也人所以翼經也此其系亦甚重矣而乃區區以文之今古求之其殆非吾聖人作經之意乎夫六經帝王經世之典在焉孔子贊之刪之定之修之其所以垂世立教者卓乎不可尙已夫何火於秦稍出於漢而其文僅存焉壁傳口授誠有上古中古下古之殊矣執事舉以下詢不可謂無好古之志也而愚竊有說焉蓋閱字未盡偏傍固古人所不取而苦於奇字或者又議子云之艱深以不識而見譏者固無足道而人謂其頗識難字介甫遂以爲終身之恨愚今豈敢以是而自諉哉夫亦求夫聖人所以作經之意而已噫昔倉頡之制字也天粟顯晝零之瑞鬼妖動夜哭之祥是誠萬世文字之祖而六經之所賴以傳者也顧其創之當時則有象形會意指事轉注假借諧聲之異義踵之後世則又有鳥迹虫篆懸鍼薤葉鐘鼎玉柱八分飛白之異文要之非求道者之所先也夷考其始制之時字皆有義姑舉一二言之則如武之爲武有取於止戈也乏之爲乏有取於文之反正也蠱之爲蠱有取於三蠱食皿也亥之爲亥有取於二首六身也此其爲意亦精矣要之非論道者之所急也何則聖人因道而作經後儒因經以求道道苟存焉經可略也經苟存焉文可略也則夫所謂漆書竹簡特其糟粕之餘而科斗隸文特其煨燼之末耳聖經存亡之機漢儒存經之功亦何與於是哉何則易以卜筮存而實亡觀經解所援差之毫釐繆以千里之言今之易無有也其所以存不有賴於施孟梁丘京費之力乎詩自春秋作而已亡觀左氏所引翹翹車乘𨿽有絲麻之章今之詩無有也其所以存不有賴於齊魯毛韓之功乎旣脫酒誥復脫武成書非全也由伏生安國相爲授受而二帝三王之傳賴以不墜焉旣失月令復失王制禮非全也由魯淹中孔氏相爲羽翼而大學中庸之旨賴以有得焉麟筆旣絕策書不存春秋非全也由公谷左氏而二百四十二年之事賴以見焉程子所以謂經不通求之傳傳不通求之經也吾於是深有感於經之存亡道之絕續而姑以文之今古爲可略焉𨿽然三豕渡河非子夏莫之辧而石鼓之聱牙𨿽昌黎猶或難之則字學亦吾人之所宜盡心者特以之而求聖經則以爲可緩耳竊嘗謂字之興莫善於秦而字之廢亦由於秦李斯之所作君子不可以人而廢也夫何始皇以衡石程書故簿書日繁字畫日趨簡便而隸興焉隸之由名固以其施諸徒隸而已斯之後於漢得一蔡邕於唐得一李陽冰於宋初得一徐鉉然先儒嘗謂宋之能者多於唐唐之能者超於宋則知陽冰之學有冠絕今古者矣方今朝廷之士艸澤之民必有好陽冰之學而追李斯之迹者愚以爲金匱石室之文紀徳之碑銘功之器所以垂休光而照後世者不可不還古文之舊而書史之刋布簿書之記錄則姑仍乎今日之習以播同文之風而已彼隸書之賤吾以爲不可施也執事其將謂何

第四問

不明於天不足以立政不深於學不足以知天何則周旋運行天之道也而其遲速進退未嘗不徵於星懸象著明天之文也而其躔度次捨亦未嘗不會於星此古聖人繼天立極君子之觀文察變所以必加之意而不敢忽也夫星官之書其淵源逺矣自黃帝使車區占星而以容成總之此其所由始也太史公有言自初生民以來世主曷嘗不歷日月星辰及至五家三代紹而明之而巫鹹甘石唐昧之書出矣姑以其略言之則二十八宿眾星爲經水火金木土五星爲緯者其象之大較也中外之官常明者百二十可明者二千五百微星萬千五百二十者其數之大較也有主有客有犯有孛有遲有畱有伏有逆有表裏盈縮有含譽有昌光有格澤者其占之大較也欲一一而陳之要有不可以更僕終者𨿽然明問不可虛辱請舉其爲用之大者爲執事試言之可乎蓋古今星官之學其爲書亦瑣矣而其有關於立政之大用者吾得其四焉四者何曰法其象以授時也綜其運以起歷也辧其方以分土也察其變以觀災祥也何則星之見於六經者莫先於堯典所謂在璣衡以齊政者其官則有羲和仲叔焉其宅則有暘谷南交昧谷幽都焉而民所以遂其析周夷隩之宜者於是在矣然其所以爲紀者則曰日中星鳥也日永星火也宵中星虛也日短星昴也堯之政要莫有先於此亦莫有大於此者矣故曰法其象以授時也其在洪範曰恊用五紀所謂五紀者歲日月星辰歷數是也然而歲本於月月本於日日本於星辰星辰貫乎歷而歷數成焉自黃帝調歷起辛夘顓頊用乙夘虞用戊午夏用丙寅殷用甲寅周用丁巳三統用庚戌四分用庚辰而卒未有外星以成歷者故曰聖人作歷以天地爲本以四時爲柄以陰陽爲端而必以日星爲紀焉故曰綜其運以起歷也星土之書𨿽無可考而十二國之分載諸傳記類皆可推如玄枵爲齊之分星而靑州之星土則於禆竈之言知之星紀爲越之分星而揚州之星土則於史墨之言知之實沈爲晉之分星而益州之星土則於子產之言知之大火爲宋之分星而豫州之星土則於子韋之言知之以至鶉火爲楚之分星則於叔向之言知之娵訾爲衛之分星則於申須之言知之以至燕之析木周之鶉尾秦之鶉首趙之大梁魯之降婁莫不各有屬焉故曰辧其方以分土也其在周禮有保章氏以掌日月星辰之變動又有馮相氏掌二十八星之位以觀妖祥自春秋以來迄於今其官𨿽已不舉而其妖祥所應類有可徵春秋時歲在星紀而淫於玄枵梓愼以爲宋鄭必饑則言其所屬禆竈以爲周楚所惡則言其所衝此非歲星乖次之應乎吳之伐越也說者以爲越得歲而吳伐之不出二十年越必有吳以歲星十二年一周存亡之徵此非歲星順次之應乎至於後世尢不可以一二舉求其順次之應則有如五星聚東井而髙祖帝漢也四星聚牛女而晉元王吳也求其乖次之應則有彗星掃東井而苻堅亾秦也歲星犯太白而慕容亡燕也所謂察其變以觀災祥者不又在是乎吁吾是以知星官之學不可不講而執事之問不爲徒發也吾是以謂不深於學不足以知天而不明於天不足與立政也執事倘與進焉則巫鹹甘石之書錢樂葛玄之術當爲執事盡之

第五問

用於國者修於家者也能知今者通於古者也故觀其談古道之謬則可知其處今事之疎而致用之未周者實由其學識之未充而已愚也於是實不免焉而敢以干肉食者之議乎然執事謂天下之事有言之若迂而實有益於治名爲無事而實有大可慮者而因舉夫東南之財賦西北之戎馬下詢承學愚竊以爲是二者皆吾國家之大計其言之非迂也名爲無事亦不可也是故不敢不陳其說焉夫天下財賦莫盛於東南浙東西江廣固皆財賦之藪也自夫海舟罷直沽之運常盈列淮浦之倉而至者日益積轉兌用坐食之兵列屯授分閫之寄而運者日益來會通一河閘埧相次亭傳相望豈非我太宗之貽謀而恭襄之偉績哉夫何近年以來漕渠淤塞輸挽煩勞至於遣重臣以董之而功猶未著者何也得無疏其流而未導其源乎天下戎馬莫盛於西北宣府大同固皆戎馬之藪也且又寧夏守鎭肇於永樂之初楡林控制創於正綂之世長城一帶烽堠逺延藩籬外障又非我太宗驅除之功而列聖豫防之謀哉夫何近年以來卒伍干紀緣邊靡寧甚至勒大兵以臨之而始就屈服者何也得無治其末而未絕其本乎伊欲財賦通於東南其說固莫先於治河而今之所以治河者非昔之所以治河也蓋昔之治河也欲除其害而今之治河也欲興其利昔欲泄之使去而今欲疏之使通誠以會通一河自淮之上下以達於濟北之境其水一資於黃河今河徙而流絕矣使不尋其遷徙之迹而導其北來之源則𨿽丁夫林屯畚鍤鱗比亦隨注隨涸而不足爲久逺之計矣此愚之所謂導其源者也不然則尋元人海運之故道與河漕並行以爲緩急之備可乎此非愚之言也丘文荘之言也伊欲戎馬寧於西北其說固莫要於備邊而今之所以備邊又非昔之所以備邊也蓋昔之治邊也以攘外而今之治邊也以寧內昔欲拒彼之來而今欲防此之往誠以大同一鎭實扼乎南北之交其城一面北向昔也嘗潛出矣使不豫求鎭防之計以絕其北出之路則𨿽甲兵在前金帛在後亦屢叛屢服而終無輯寧之期矣此則河套之地亦宜豫爲經略以防狄之出沒可乎此非愚之言也亦丘文荘之言也若夫治河之說又有如昔人所謂築堤以塞之開渠以疏之或欲作竹落而下以石或欲徙民居放河入海或欲尋九河故道或欲空河流所注之地或欲穿水門以殺水勢如賈譲上中下之三策賈魯疏浚塞之三法皆昔之所以治河者而今不暇爲執事詳之也至於治邊之說則又有所謂擇將帥以綂我之師撫士卒以養我之鋭修城池以愼我之守積饋餉以足我之食備器械以蓄我之威禁侵掠以彰我之信如春秋所謂守在西夷朱子所謂備在朝廷者猶敢爲今日勸焉不識執事肯爲轉聞於當寧否

具茨文集卷一

●欽定四庫全書

具茨文集卷二

﹝明﹞王立道撰

○論

方今時務何爲大論【嘉靖乙未四月十六日禦試文華殿】

論曰有天下者莫急於保民而已蓋吾民𨿽微而其情之休戚意之向背固國勢之所以爲安危而天心之所以爲順逆者也是故古之帝王𨿽深居九重尊臨萬國而保民之念未嘗一日而不存凡所以休養而生息之者眞猶父母之愛其子夫是以國勢安天心順而雍熈悠久之盛於是乎在矣然則今日之大務又豈有急於保民者乎蓋嘗觀之書曰亶聰明作元後元後作民父母又曰惟天恵民惟辟奉天傳曰天生民而立之君使司牧之勿使失性凡此皆以見夫丘民之爲重而以保民之道望之乎人君也自昔堯知之而有如天之仁舜知之而有好生之徳禹知之而有利用厚生之功湯知之而有寛仁彰信之道文武知之而有咸和輯寧之方此唐虞三代所以享國得天而治化之盛古今以爲不可及也漢唐而下不足論矣然其安危廢興亦未有不由於保民與否焉者惟我祖宗之有天下也愛民如子蓋之如天容之如地而民亦旣各遂其生安其性相忘於堯舜三王之化而不自知矣然猶於今日時務之大而以保民爲言者何歟蓋保民非難而得保民之道爲難所謂保民之道亦惟求吾民之所未便者而去之耳郡守縣令民之師帥所以承流而宣化者今也守宰數易才與不才皆不得久於其任此民之未便一也財者民之心聖王之所以聚人以守位者也今也興作之工日以益繁而調度不繼或不能不厚取之於民此民之未便二也古者天子守在四夷邊鄙不聳今旣不能不恃內以防外而撫禦非人緣邊之卒時或倡亂逺近驚疑此民之未便三也古者居重馭輕今京師之兵微弱不振而兩直隸河南山東所使上班操備者又多羸老備數而徒使之疲勞道路不安其業此民之未便四也國家漕東南之粟以預儲蓄皆由於會通一河今黃河徙流漕渠漧涸不獨歲計所系而往來者車挽陸運疲頓莫勝此民之未便五也鹽之在天地間固民生日用之所不可闕者然必價平則易泄而人皆得食無積而不售者矣今也商賈待日久而支出難則不免過爲取息而徒使私販滿於民間鹺徒橫於村落此民之未便六也馬以足兵國家或市之於邊或養之於官或牧之於民法亦善矣但牧於民者少良多駑而徒困之以芻秣之費嚴之以追陪之限往往至於破產而不能支此民之未便七也七獘未去而求以保民民之弗保而求今日之大務未見其可也然則當如何亦曰久守令之任以責成緩土木之功以養財愼將帥之選以安邊簡更代之兵以重內審漕挽之宜以裕用通鹽馬之政以宜民如是則保民之道有不外求而得之矣𨿽然臯陶曰在知人在安民又曰知人則哲能官人安民則恵夫言安民則必以知人先之信乎古今之治未有不得人而能安民者也故嘗竊爲之說曰今日時務之大保民要矣用賢急焉

君子務實勝論【閣試】

君子盡其在己而不計其在人故毀譽得失一無能動其情焉何則行出於己名生於人在己者而我有未盡是吾之責也而其在人者吾何知焉吾知免夫一身之責之不暇而暇爲人憂乎哉所求於人者重而所以自任者輕斯亦甚爲弗知務已今夫名之所由生也非輙然以是加之也有實以爲之先也蓋二者之在天下若形聲影響然太上無名其次名與實俱其次名有餘而實不足其次則實亡而名存夫實亡而名存者辟之索影於無形閉其聲而求響之振焉胡可得也古之君子自其窮居而達行之於天下自其幼之所習而至於終身由之自其己之所以自治而推之以治人此其養之非不豫而其具非不大也其功非不勤而其意非不切切然也然而非有爲而爲之也夫固以是爲分內事也至於實至而名生焉則其令聞嘉譽固有輝然溢乎其外而不可揜焉者矣今夫玉在山珠在淵夫固不能嘵然自號於人也然而輝山媚川其光粲焉日章而人莫不以爲天下之至寶何哉有是蘊於中則必有是華於外斯理之固然也櫝燕石嚢魚目而以眩諸市人曰此玉也此珠也出而觀之斯未有不嗑然笑者名其可以僞爲哉故夫無實之名可暫而不可常其實旣至則𨿽一人不知而天下自有知之者一時不知而後世自有知之者昔者孔孟之徳業蓋卓卓乎絕古今矣此其實亦至矣然當時知其聖且賢而名之者無幾也不惟不知其聖且賢而名之而且使之以齟齬窮也而孔孟曾不以是動其心且皇皇焉日亦不足也夫是以其實愈修而其名愈逺後之人實不及於孔孟而求名焉多見其不知量已且夫非其有而取之謂之盜揜所不能而飾之謂之誣執塗之人而謂之盜且誣鮮有不■﹝奭色﹞然爲之怒者誣世盜名而獨且甘心焉何哉此猶竊人之財以爲家其始非不侈焉羨溢一日敗露則向之所蔵去者皆他人物耳尙安得而有之哉故譽大者毀亦大譽小者毀亦小而卒無能善其終始者病在乎無實而已夫子曰不患莫己知求爲可知也而孟子之告徐子亦曰聲聞過情君子恥之聖賢正憂夫好名者之失之而反之使知務耳然世猶昧焉而汲汲者何也𨿽然譽望之髙下足以驗吾實徳之廢修而信向之淺深足以觀吾學術之進退故君子𨿽不務人之知然因是以自考焉則所以進乎其實者自不能已矣故夫知有實而忘其名者賢人以上之事也知有名而反求諸實者賢人以下之事也此其愈於暴棄不亦逺乎故曰求士於三代之上惟恐其好名求士於三代之下惟恐其不好名謹論

太上立徳論

論曰聖人之道法乎天也何也天者羣物之宗也聖人者萬民之宗也天道生成變化於穆不已若未嘗有所作爲於其間者然而羣物宗之而卒無能出其綱維主宰之中以自外於覆幬之下故曰上天之載無聲無臭又曰天何言哉何則大徳不徳徳也者天之所以爲載也聲臭無之而何功與言之足云哉聖人法之故其所以出乎身加乎民始於一時而及於萬世者亦淸明純粹廣大淵博而莫非自然之道無爲之體是故有無功之施有不言之教天道也觀聖人者亦觀諸天而已然天之徳體物而不可遺聖人之徳亦體事而無不在故能以無功爲功以不言爲言巍然首出而萬民宗之其俗咸和其治從欲不動而化無爲而成徳之至也愚嘗觀諸堯矣巍巍乎惟天爲大惟堯則之蕩蕩乎民無能名焉故夫子曰大哉堯之爲君也當時問之外朝外朝不知問之在野在野不知帝力何有作息飲食而已矣知識不事順則而已矣是何也天也𨿽夫子亦無得而稱焉也然猶曰巍乎其有成功煥乎其有文章斯非所謂無功之功而不言之言也哉昔者舜問於堯曰君王何如堯曰天徳而出寧日月照而四時行猶云行而雨施噫是可以觀堯之徳矣夫子之所以知堯卽堯之所以自知者也夫何世變之日趨於下猶江河之日趨於海而聖人者始有所不得已焉矣風气之所移習染之所積則其污隆升降斯亦理數之常而帝王之殊要不可謂後儒之過於區別也昔者讀書至䢐徵之師已不能無怪於徳之弗逮而至於昌言以爲拜苗格以爲勲於乎曾謂堯之時而有是也胤徵而下吾滋隠矣紀法之備浩若江河而播告之修溢於簡冊斯亦章章乎可爲民極也當時仰之萬世誦而傳之其功其言非不昭然與徳並立於天地之間然而聖人之心斯煩焉甚矣夫浸灌之澤孰與時雨爝火之明孰與日月然而枯槁晦冥之時則夫所以浸灌之施而爝火之用者斯誠有大不得已焉者也不然則慚徳之湯豈安爲來世之口實而武之所以未盡善者獨無樂乎文王之徳之至哉吾是以知南巢牧野之舉固湯武之不得已於功而降衷之誥彛倫之訪又皆有不得已於言者也於乎堯舜其天也湯武而下其猶人歟𨿽然韓昌黎有言由周公而上其事行由周公而下其說長以吾夫子之聖賢於堯舜乃不能少起東周之衰比功湯武而僅以其言立者何歟噫殆不然矣吾夫子與太極合一與神道並行夫是以道在天地而教化無窮是夫子之徳固不世之徳而夫子之功固不世之功彼所謂言者特其可見者耳其亦猶堯之有成功文章已乎夫子曰惟天爲大惟堯則之吾亦曰惟天爲大惟仲尼則之謹論

齊物論

人知物之爲物而不知天地亦一大物天地能物我我亦能物天地故以物觀物可也以物觀我可也以物觀天地亦可也然則天地與我皆物也而況於物乎夫惟至人爲能立乎形器之外超乎法象之表不梏於耳不役於目得於神而忘其物斯其能物物也天以運齊其周行之度三百六十五度古今未之前卻也致日以春夏致月於秋冬影長多寒短多暑明之出入魄之死生爲晝夜爲晦朔吾未聞來歲異往歲也地莫大於水水之爲物也有匯者流者旋者伏者混者湍者緩者茫無涯者弱不勝芥者其流一也其弗之搏激也無弗東也合天地而觀之天地又一也陰陽之所爲也天運神地道載神气天地皆神故能生我故能生物物與我俱得天地之神然則我又與物一也物又與物一也且子聞夫堯舜之聖桀跖之惡乎夫人而能爲堯舜也桀跖之不爲堯舜也習也顏何爲而夭命也夫孰謂老彭而壽於回也周公達而吾仲尼窮且厄也蓋十一國無暖席焉其不得開明堂制禮樂而爲東周也運也惟易地則皆然原憲衣敝履穿不羞於結駟曾子易衣而出而曰晉楚之富吾何慊乎哉北宮子短褐有狐貉之溫菽粟有膏梁之味其寤也其能自信也又烏乎有智愚得失也何則貧富時也是故我與人人與我一也夫惟聖人能通之以神胡越之人其俗懸異或累數譯而通焉然而其生同聲也其天本然也而況乎非胡越者耶惟物則亦有然者也靡艸之生也其長不踰尺寸其根莖不能任風其萎也不越時焉而欲以較壽於冥靈其然與其未然與吾謂此亦一榮悴也而彼亦一榮悴也鯤之逰於天池運以幾千里彼其視吞舟之魚猶酰雞蠛蠓而況於鯢鮞哉然其自得於水也一也蜩也學鳩也其不能摶扶揺而上也而奚以笑鵬也非昧於小大之分也其自適亦一也是故得其介者或且爲龜龍或且爲魚鱉得其毛者或且爲麟虞或且爲狙猱子又獨不觀夫鷦鷯乎其雛之化也爲鵰桑虫七日而成蜾臝物化無常皆天地之神也夫子曰一以貫之一者神也惟是故能盡其性亦能盡人物之性聖之事也得天地之神以盡人物之性蓋至吾夫子而後謂之善齊物也後之未至吾夫子一貫之妙而曰齊物齊物云者妄也噫妄也久矣

灑掃應對是其然論

夫道器一致也本末一理也知乎此者斯可與語學可與語學斯可與語教矣何則形而上者謂之道形而下者謂之器道其精器其粗道其本器其末也語道而遺器則其道也爲虛無語器而遺道則其器也爲糟粕爲煨燼虛無者往而不返糟粕煨燼者物而不化是故道器相離而本末交喪以是而爲學君子弗由也而況於爲教乎君子弗忍也今夫太極之理流行於天地之間𨿽無往不在然而非茫然無所歸著也蓋卽夫形器之粗而斯理寓矣故非道無以成器非器無以見道自天下而言則自一物以至萬物皆器也自吾一人而言則自一事以至萬事亦皆器也而道實行乎其中矣故羽毛鱗介不可以爲物之細耳目鼻口不可以爲形之粗而灑掃應對不可以爲事之末也是蓋器必有道物必有則事必有理而末必有本故因人以之天卽下以求上此學之方也教之術也夫子曰下學而上達不其然乎自聖學不明而異端者流始有生之謂性之說夫以生爲性是猶以灑掃應對爲道也故先儒辭而辟之曰生非性生之理是性然則灑掃應對非道也其所以然者道也因其然以求其所以然道逺乎哉而世之溺於髙淪於靜者又或離形去智爲虛無寂滅之說夫離形去智是舍灑掃應對而更求其所謂道語道而遺器者也其爲學者之害庸有旣乎嗚呼此古今之所以鮮成材而道之所以不明不行也大抵中人以下多流於愚不肖之不及而不能緣末以求本中人以上又幾於賢智者之過而不免於務本而遺末奚獨一言偃然哉𨿽然吾於宋之程氏而有取焉蓋昔之論其學者以爲盡性至命必本於孝弟窮神知化由通於禮樂而其所以教人者亦不出此則此之所論固不可謂之臆說也噫是有以知道器之一致而本末之一理矣後之有志於學者請以程氏爲法

安國家之道先戒爲寶論

論曰善治者必有以識天下之勢而預爲之所天下之勢其安危理亂不能卒易而其幾未嘗不先動焉幾之動也若隠微幽黙不可究知而其實著於朝廷昭徹於上下之耳目其初似非智者所能逆覩而及其成也𨿽愚者猶知憂之其原若未足以妨政敗紀可指摘瑕垢而其禍常至於傾蕩潰裂不復可支持收拾者是孰爲之而孰任之也彼其君臣上下恬然熙然誠以爲治且安矣而一二有識之士獨惕然有危亂之憂或昌言以明之坐循其故而不爲之所以馴至於不可救者以在於不先戒而已故曰安國家之道先戒爲寶書曰惟事事乃其有備有備無患戒也在易泰之上六城復於隍至否之九五則曰其亡其亡繋於苞桑聖人亦知夫泰之不可常否而休之者之存乎人也使當泰之上六而以繋桑終焉則復隍之虞亦可無爾矣古之君臣𨿽至安極治而其心常兢兢焉不能安於民上是故戒之克艱懼其逸而淫也戒之以朽索之馭圗怨於不見也戒之以愼終惟始懼其自滿而自用也戒之以徹彼桑土懼其民之侮予也夫以數君之明且聖也其民之協和也其治之不疚也而猶若是云者何哉明君有未然之防故幾未動而預爲之所庸主反之至於勢已無可柰何而猶不知所以善其後也且夫玩政靡俗有危之徵無危之形財匱民離無亂之迹有亂之萌察其微消其萌危亂逺矣昔者嘗怪七國外戚之於漢夷狄之於晉其始皆與相安夷然易之不數十年而社稷爲虛至廟祀播遷生民無息戈之期此其幾皆有所先動而莫爲之所亦猶桓侯抱將死之癥而至於痛覺而後求治之此越人之所畏而卻走也向使漢晉之君能逆見其幾而戒之於孽芽微弱之時今𨿽以安存可耳卽賈生劉向之言不足施而江綂之論安所售效哉故善醫不療於己病而善治不救於己亂其識慮明而俻先具也故曰安國家之道先戒爲寶吳起以對武侯起誠知言今夫千金之子欲保其家其心必常朝夕而思之兢憂祗惕逺求過舉而後能庇其族姓以傳子孫況乎以一國之重天下之大顧可以易而忘其戒哉故夫審徳正學以逺邪也遏欲愼動以順時也約已恵窮以和眾也勤志敬終以先物也選賢黜佞以明任也容直廣問以盡下也經逺飭紀以察變也夫如是故法立而不犯政成而不易修之朝廷而可以定百辟宜民人推之天下後世而可保宗社利後嗣蓋其所以憂勤祗懼無敢少自暇逸焉者正所以暇逸之原而善後之術也故早辦而前慮𨿽有外患弗能危之矣深謀而愼防𨿽有小人弗能亂之矣抑起之言蓋得之於兵夫兵見可而知難其號令賞罰趍捨進退皆預有定畫故戰勝攻克而人不敢窺者戒之於先也使以怠志疑玩而忘備則其軍乃可襲而虜而猶欲以戰勝克獲其不然必矣嗚呼庸人徇意於目前而兵家制勝於未戰此驕將之所以多僨師而佚君之所以鮮理國也善治者亦審其幾而已賈生嘗有取於夷吾之言曰四維不張國乃滅亡而曰使管子而愚人也則可管子而少知事體則是豈可不爲寒心哉予於起之言亦云

有文事者必有武備論

治天下有二道交廢者亡偏用者亂是故聖王務兼修焉二者何也曰文也曰武也斯二者其爲術異其爲用悖疑不免於舉一廢一焉者而君子又何以兩重爲也噫孰知文所以飾武也武所以衛文也世亦嘗有捨一而言治者乎周語有之武不可黷文不可匿黷武無烈匿文不昭故善治者恆蓄武而昭文焉蓄武所以威也昭文所以化也威以張之化以翼之民是以無逺志且無偸心焉三代之興率是道也末世闇於天下之大勢於是有任刑爭而忘徳義者固未嘗不因是以徼亂然一於文而武略之弗競焉斯亦何以威天下而消其非望哉夫蓄以懿文徳萃以除戎器戒不虞師以容民畜眾是易道也傳曰天生五材民並用之廢一不可誰能去兵兵也者所以威不軌而昭文徳也若是則文非武弗昭故曰教笞不可廢於家刑罰不可捐於國徵伐不可偃於天下用之有巧拙行之有順逆耳必曰是爲逆徳爲凶器而少安粗治則遂恥以是出口斯其有不階厲而養戎也耶今夫虎豹之在山非不蔚然文也無爪牙之利則犬羊能侮之有國而不知武其諸虎豹而無爪牙者耳人之侮之有不萬倍者乎昔者嘗讀周禮以成王之賢周公之聖繼文武之後盛治之朝其所經緯自方位國野之大以及於社稷宗廟朝廷宮寢之規自治教禮政刑事之官以及於參伍惇輔陪臺之役自圭冕輿服之重以及於米鹽酒酰■﹝巾荒﹞櫛之微莫不秩然有法粲然可觀斯亦可謂文之至焉者矣而司馬所掌以綂六師而平邦國者亦曷嘗不備哉有九伐之法有四時之教有軍旅之式有伍兩卒旅軍師之制五禮有軍六卿皆將斯亦可謂能知防矣夫是以成王爲令主而周公爲賢相乃知文非末徳由武而昭武非不祥由文以濟不然則弗戢固足以自焚而忘備以啟戎要亦未可以爲善守邦也夫以雍容禮樂非不優於坐作進退擊刺之爲矛鋌戈矢較之簠簋爼豆之器非不若爾殊也然徒煥然飾乎其外而其中弛敗委懦則君子且以爲能國乎哉譬之富人之子襲遺業抱千金之資日夜擾擾焉思所以華其居美其服禦輿馬以周旋於禮儀制度之間而惡其垣墻弛其扞陬適足以爲盜之招耳故曰有文事者必有武備此夫子之言也夾谷之會微吾夫子魯且藩於齊矣又安能使之章章而歸侵疆也哉故愚嘗謂有文事而有武備則以魯國用而有餘有文事而無武備則以天下用而不足謹論

民心悅而天意得論

善事天者不求諸天而求諸民不求諸民而求諸已如是而已蓋所謂不求諸天者非以天爲不足畏也所謂不求諸民者亦非以民爲不足卹也民之休戚天之喜怒闗焉而人君一身又民之所系以爲休戚焉者此其幾之相通理之相感捷若影響驗若符契固未有外民以求天而可以得天之意者也亦未有外身以求民而可以得民之心者也善事天者亦當知所務矣然世之論者類以爲天若是其尊也民若是其卑且賤也君見子於天而民又見子於君者也若是則天之與民固邈然其不相及而人君者固天下一人而已何必區區焉以卑且賤者之悅爲哉噫亦弗思之甚也已昔之善論天者吾聞之矣書曰天聰明自我民聰明天明畏自我民明畏又曰天視聴自我民視聴言乎其體之一也又曰民之所欲天必從之言乎其情之通也傳曰天生民而立之君使司牧之勿使失性言乎其愛之至也夫以其體之一情之通愛之至若是而敢以一人肆於民上以縱其淫其爲弗克若天亦甚矣古之聖君𨿽其平居無事之時而其所以卹民以盡事天之誠者亦不敢少自怠焉欽若以分命非以備官也平章協和堯之所以事天者誠矣時幾以作歌非以尙詞也好生之徳舜之所以事天者誠矣克謹以明訓非以誣後也利用厚生禹之所以事天者誠矣小心以昭事非以徼福也恵鮮懷保文之所以事天者誠矣蓋其所以爲民者民非吾民而天之民也而其所以得天者天非吾天而民之天也當時𨿽匹夫匹婦之微亦罔不獲自盡此其所以克享天心而唐虞三代之治古今以爲不可及耳不然則其所以爲欽若爲時幾爲克謹爲昭事者亦不過以崇虛文修常典而無益於天下而堯舜禹文且無以成其爲堯舜禹文矣而又如天何哉而又如民何哉然而天有可畏之幾而無可畏之迹民有可畏之實而無可畏之形其理微其情隠彼昏不知且以天爲茫茫然耳民之悅與不悅又何與焉是故有威福自尊晏居髙拱而志不逮下以斯民爲甚卑賤而慢易之者其名曰褻天有怠荒自安政刑俱廢視民之休戚若越人視秦人之肥瘠而忽焉不加喜戚於心者其名曰棄天有好人所惡惡人所好以自便其一切偏黨反側之私縱欲敗度之爲而使民弗克胥匡以生者其名曰逆天夫天之爲天此君人所恃以自立於天下者也而褻之而棄之而逆之非惟爲天之赤子者流離渙散潰裂四出不復可以收拾而天心亦甚怒矣而又何以有其人民保其社稷而享其尊榮也哉大抵君之於民不患其無法制維持之宻而患其無孚契交合之情不患其無綱紀振肅之功而患其無渾淪完固之勢蓋民心孚則天心亦孚民志固則天心益固理固然也況夫君之於民其典天敍也其禮天秩也其討天討也其命天命也而惇之而庸之而命之而討之凡其所行無一不與天合則亦無一不與民合而我卽天天卽我矣而民又何以庸其說哉信乎善事天者不可不知天之心而尢不可不知民之心也抑吾又有說焉天之立君固以爲民而君之有臣又所以共天位食天祿以治天民者也則其安民之責亦均焉而已故君旣以卹民之實事其天而臣又以事天之誠事其君兢兢業業上下交修則庶乎民心常悅而天意常得矣臯陶曰同寅協恭和衷哉愚敢以是爲事天者告

○議

黃鍾考議

夫禮樂之行於天地久矣由天作者樂也以地制者禮也立天之道曰陰與陽是故爲六律以聲之自黃帝迄夏商周洋洋乎紀法備矣周語曰古之神瞽考中聲而量之以制度律均鐘百官軌儀紀之以三平之以六成於十二天之道也六律之中黃鍾爲重其猶易之太極歟不以六律不能正五音不以黃鍾不能成六律語樂者廢而不繇是舍太極以起易也未之或覩焉周以前尙矣漢承秦後疇人分散獨一制氏能明鏗鏘鼓舞之節乃遂不能尋繹舊故成一家言余滋隠焉然紹而明之亦代見其人在漢司馬遷班固京房鄭康成劉歆魏杜夔晉荀朂阮咸梁武帝沈重隋鄭繹萬寶常唐祖孝孫張文收宋和峴李照阮逸胡瑗司馬光範鎭尢班班焉遷之說具在律書亦多所抵牾如黃鍾九寸蓋以九分爲寸也以九分爲寸約之當得八寸十分一而乃謂之七分一又如鍾醜三分之下有二其實位生之法而妄論余分此皆有不可曉者夫以漢興近古甚遷又世家太史其失尙爾卽諸子何足道哉固志與遷相出入其不同者遷之律至蕤賓重上生而固則以次下生玆其略也房六十律相生之法學於焦延壽其謂十二律之變至於六十猶八卦之變至於六十四也宓羲作易紀陽气之初以爲律法建日冬至之聲以黃鍾爲宮太蔟爲商姑洗爲角林鍾爲徵南呂爲羽應鍾爲變宮蕤賓爲變徵此聲气之元五音之正也庶幾哉其知本矣康成說在禮疏歆當莽朝摠領條奏其法一曰備數二和聲三審度四嘉量五權衡然未有不根本於黃鍾者奚獨遷固然哉夔精妙絕人朂咸足稱神解因律調聲未聞捨法梁隋之間僅得一萬寶常而奪於浮議竟沮焉大扺律有正聲有子聲有五聲有七聲用正聲者遷固也房也沈重也如康成如繹如孝孫則皆兼用子聲者也又如遷之書固之志康成之什禮皆用五聲若房之六十律而重廣之爲三百六十律繹與孝孫之八十四調而寶常廣之爲百四十四律皆用七聲矣此亦正猶連山首艮歸藏首坤周易首幹𨿽作用不同然其始於太極則一而已至於累黍之法則黍之員長大小旣系於地之肥磽歲有丰儉而縱用橫用復多異說於是有更用粟者矣有用禾抄者矣有用蠶絲馬尾者矣又有欲用人指者矣毎一議律輙盈廷焉此豈直君實景仁然哉愚竊以爲律以和聲聲以達气气和則聲和聲和則樂和故曰樂非聲音之謂也有無聲之樂矣所謂無聲之樂果何物哉求諸吾心而已大禹聲爲律身爲度史之所記不可誣也抑嘗聞晉人有言絲不如竹竹不如肉夫亦近取諸身樂云樂云鐘鼓云乎哉且古之時律法具存此其音宜皆直廉和柔發散嘽緩而粗厲噍殺已存乎所感之殊若是乎不可専任也今夫鄭衛之音非不蕩然淫矣夫獨與韶武異律哉故至治之世和气四達則𨿽操簣桴撃土鼓斯亦有至樂焉不然而徒典以後夔審以師曠稱以季札鐘鼓管磬羽鑰干戚亦不過爲虛器而已又奚暇黃鍾之求也昔者嘗怪司馬氏之作律書也乃不言律而言兵不言用兵而獨於漢文偃兵息民之事切切焉者此其故何也傷和致沴莫毒於兵兵莫慘於志漢文知樂之本矣乃率委之未遑良可惜哉要之和气無所不在一政未純一民不獲其所皆兵之類而樂之賊也

重守令議

仕者重內輕外所從來久逺予觀今爲守令者一得命或相頋失色若被斥謫然者此何故哉夫今世之出爲守若令者其途不一然予嘗觀諸守矣秩大夫食祿四品其大府率綂邑數十綿亙幾千里其所奉侍出入赫然若一大國君又嘗觀諸令矣應列星宰百里其大者又或倍地六七擬諸古次小國咸過之昌黎子所謂樂乎心則一境之人喜不樂乎心則一境之人懼者予誠見其然也此猶可以爲輕耶今世守令其奏績最者往往擢之藩臬擢之臺諫又或擢之郎署非貪殘大故不道輒不輕黜責多俟滿考或廉謹無他才者亦往往循資致大官若是又不可謂之輕也議者見今世出爲守令者或無所顧藉輒疑朝廷待之甚輕殆未然也夫無所顧藉之人豈以官之內外輕重易行哉無所適而可也諸與比郡若縣者見其以不韙去遂相觀望竊嘆謂所處地使然又縣綂之州若府州若府又綂之藩臬又皆有監司焉其所施設或相掣肘至於奔走承望顏色尢不能下意此尢非也孔子爲委吏乘田亦罔不供其職而其與上大夫言必誾誾如固上下之體然耳士之所以自重要自有道豈直以是相榮辱哉且自一命而上何非君臣食其祿而任其事期不負吾天子而已內外又奚問焉予又見今世守宰數易才與不才皆不得久於其任而士之輕視州縣者亦毎以遷擢久近爲榮辱此又何哉夫人才各有所宜黃霸治郡有能名而不可爲宰相龎士元蔣琬皆非百里才然則國家宜擇長於治民者爲守令而復使久於其任焉則政定而民安之或增秩賜之金此奚不可者然而人情未必不益輕視州縣也於乎是可怪已官之輕重以其人不以內外不以大小至遲速尢弗論也吾讀漢史列傳見龔黃卓魯蓋章章焉此皆州縣吏耳當時近侍之臣從未央侍承明終身出入天子左右者知幾何人今無得而稱焉矣故愚嘗疑守令之任朝廷未嘗不重而人多失之自輕今欲更求所以重之吾無說也特明其重以爲司民者告焉

防邊議

天下猶一身也以朝廷爲心以中國爲腹以邊鄙爲四肢而必以紀綱爲脈以百姓爲元气元气充而脈不病則心腹安心腹安則𨿽有四肢之疾而無足憂者其本固也夫苟心腹之間蠱蝕浸淫日以深錮攻之不可藥之不及則其形色動靜𨿽不攺其常然越人倉公固有望而驚焉者矣故善理身者先腹心善治天下者先朝廷其理不可易也夫自有中國而有夷狄旣已久矣然而三代以上其備疎而害淺秦漢以下其備益宻而爲害益深何哉蓋非無弘議碩畫之臣固守善攻之將也又非無兵食調發之宜綏和制馭之略也而邊境之患日日以甚者三代以上備在內而秦漢以下備在外也夫古者天子有道守在四夷後世徳旣下衰則夷貊起於左右而羌胡載道矣況其在殊方萬里之外者哉數千百年得失一致大抵禍莫憯於喜功釁莫深於玩冦憂莫甚於內弱昔者武帝之世於漢爲盛然不能守文景之恭儉而欲掩迹唐虞立威海內卒襲亡秦之軌焉此喜功之過也唐之治盛於明皇然而沈香之亭棃園之樂方肆志晏安而胡雛間發再致播遷此玩冦之患也宋之神宗治亦善矣然而新法之行卒爲大臣所悞使海內蕭條生民疲敝而靖康之禍實由以基此內弱之獘也使三君能卽而反之正其紀綱養其百姓樹本彊而保內固𨿽有夷狄夫何能爲辟之人身若蚊虻噆膚手足生疥癬曾何足爲一日之戾也夫以內之弗圖而求諸外其備旣已疎矣而其所以爲外之備者又未善也秦漢而下戎車待遊車之裂戎士待陳妾之餘宮室苑囿日侈而屯田荒蕪寵幸之賞賚不知紀極而邊氓有寒饑者如是而欲恃以防邊不可也尺籍伍符動相掣肘文吏守法司農守錢谷使將不得行其便宜士不樂爲之用如是而欲恃以防邊不可也驟遷數代視帥府猶傳捨然故情志不通而兵將不相習如蘇子所謂易器而操之欲恃以防邊不可也承平之時將家子多紈袴膏粱或貪淫殘刻失士卒心而猶欲恃以防邊不可也詩書禮樂之教不行而粗悍蠭暴不明於君臣之義往往至於戕賊主帥擁兵專鎭而乃欲恃以防邊不可也主帥懾於禍變遂姑息以苟安而恩威並廢士卒益驕稍不愜則圜視而起矣欲恃以防邊不可也臨敵用眾功罪不白敗軍者不必誅而斬首虜者不必賞或數戰而不得一命欲恃以防邊不可也故備諸外者猶得下策備而失其所以爲備則無策矣朱子所謂其備不在邊境而在朝廷者信乎萬世邊防之要術也若夫夷狄之出沒山川之險易與夫攻守之利害用兵之奇正則有古今異宜而頃刻異變者不可以逆決焉謹議

足食足兵議

嘗謂唐虞三代之初君臣拱手以議天下之事而兵食常有餘後世遑遑然日夕而圗之而猶病其不足者何也先王之時居則爲比閭族黨之民出則有伍兩卒旅軍師之役無事則茅蒲襏襫耒耜而田有事則荷戈贏糧而趨行陣其所以爲餱糗芻槁之資者卽其稼穡倉箱之所入是古之兵食合於一而後世始分而二之也然以食養兵斯亦古今理勢之所必至而今日之所以甚不足者則亦有由然也夫天下之事求而益之不若去其害變而通之必先順其宜今者食不足則無以養兵兵不足則無以守國二者其獘正等而實相因顧所以去其害而順其宜者何如耳是故足食之要六而足兵之要四所謂六者何也曰嗇用經入禁奢抑末去冗備豫先王自其宮室輿服器用以至於嬪禦囿遊賞賚之費莫不有度嗇其用也今得無有稍過其制而未之節者乎古者量入爲出以年之上下制國用故歲凶則有徹膳弛兵之典焉經其入也今得無有時詘舉贏而出倍其入者乎先王自君大夫以至於士庶人皆有品節禁其奢也今得無有富民帝服市兒鼎食而未之禁者乎古者士出於農而工商不敢與齒抑其末也故倡優絀可以卜楚之彊絳商韋藩木楗可以觀晉之俗今得無有兼並之徒行販坐賈嚢金窖粟専利以病民者乎先王𨿽寧人浮於食而內無幸位外無遊民去其冗也今得無有闒茸盜祿末作耗餼異端蠧業農之家一而資焉之家十乎古者有百畆之恆產而又有三年之蓄故𨿽有水旱凶荒而民無菜色備之豫也今得無有隨取隨用救急目前荒政無素講義倉無宿儲而無可以待不虞者乎六者弗圖而求以足食不可也所謂四者何也曰時練養力備要擇帥夫兵多不精則徒耗大農之入而不可以應敵今必於振旅茇捨治兵大閱之法坐作進退撃刺之方以至於旗物號名鼓鐸鐲鐃之節務爲簡練而不視爲虛文或如周官大司馬四時之教天子再臨以課其實可乎兵之離爲六七自宋之孫洙已論其獘何則給戰鬭者兵也遊徼者兵也漕挽者兵也服工役者兵也羸老而坐食者兵也占於將校之驅役者兵也今必案籍而收之使操備之外不與泛役弓矢戈鋌之餘不手他器得以蓄其气而専其力可乎夫古有一夫當關萬夫莫開所備寡而所制廣者先其要也今或捨近而勤逺卒散而衛分畿輔之重老弱備數要害之地隊伍弛缺請一汰其冗而致其精扼其吭而以爲守可乎夫兵猶材也愛養之則滋故古之將莫不視卒如嬰兒愛子今之任閫外者率多丰取刻與浚士以生故有逃潰死亡之患今必擇人而命之使士皆得所而樂爲之用可乎是四者皆所以足兵也𨿽然是皆不過去其害而已非求而益之也不過順其宜而已非務變而更張也至於得人之說則尢爲二者之要而有不待言者焉謹議

阜財議

唐虞之時其所以制財用者無出入之經無多寡之制無會計之煩無設官分職之擾宜若不足而上下之用常裕然有餘自則壤之賦成於夏什一之助行於殷而司徒之官詳於周其田賦則有上中下之等焉其用則有八政而敍則有九功焉其任民而斂之以均用則有九職九賦九貢九式之法焉其官則有大小司徒與其屬焉此皆先王所以裕邦國而丰民人者也後世循之宜無有不足者顧往往廢而弗繇務爲毒斂苛取以至於瘠民而蠡國何也唐虞之君其心無一日而不在民亦無一念而非民也方其鼔琴弦歌斯亦怡情和志以自樂其萬幾之餘閒而已而其歌猶曰南風之時兮可以阜吾民之財兮推此則舜之心何心也其精神志意抑亦足以養和而召順矣則夫徳惟善政之云禹之所以爲告者猶贅詞也後世淫侈辟王念不在民而惟欲之從國已空而費益滋民就窮而斂益急若是則𨿽取禹貢周官之法而盡布之亦祇足以槖姦而文奢耳況又並其法而蕩然矣乎於乎天之愛民甚矣使一人肆於民上以縱其淫非天之意也故夫有志於阜財者當柰何亦曰以舜之心而行禹貢周官之法度

擬處遼東亂卒議

惟嘉靖乙未春遼陽士卒相與辱主帥困守臣幹我國家之紀惟時有位於朝者莫不相爲憤疾議所以區處之宜或者謂天下之患多起於因循往者大同之變甫就寧殄蠢玆遼卒乃復爲爾不大■﹝扌剪﹞艾如苗媷而髮櫛之不獨民慢其政懼且生戎心其漸不可長又或以爲天下之事多因於激激則亂由是生今大同𨿽已無事然當再亂之後知負罪國家深重恐恐然惟懼其不終勩也兵興則疑疑則將更有他志是合東北之民而驅之亂耳愚嘗參稽眾議詳求厥中竊以爲由前所言得其勢由後所言得其理夫仁義不同用而相資威惠不共術而交濟爲今日計謂宜嚴王誅以正其罪誠詔令以解其惑然後擇將帥以安其心夫以天子所使以鎭一方而卒伍乃得加之困辱焉此何以令天下其不可赦明甚然殱厥渠魁脇從罔治古聖王所以待盜賊之法類如此今名𨿽爲反而未聞其肆然刼府庫掠州縣則其意可知矣要之首亂者不過數十凶人余亦多一時詿誤不然亦何肯輕以父母妻子所仰賴而遽委之於盜賊也哉故今日誅討之法不可不嚴然宜簡兵搜乘鼓行而東至則謹戢士卒勿輕動以觀其所應若果縛送首謀開門迎師則遂可釋其餘弗治要不可生事貪功以重爲吾民塗炭也所謂誠詔令以解其惑者兵出之始宜遂宣之播告諭以朝廷待士卒甚厚如向者大同之變誅止首惡卒與惟新乃今得復相休以生相縻以寧不失爲良百姓者朝廷之賜其取多矣而弗聞乎如此則旣足以招徠於彼而又足以安反側於此此豈止來山東扶杖之觀而動淄靑投戈之顧哉然人情圖邇而忘逺事平之後往往又撫禦非人或忿其前日之桀驁則過爲嚴促或畏如前日之致亂則安於委靡故又必得人而任之寛之而非縦威之而非苛其才徳聞望又素足以服邊人之心而逆折其气然後可以久安而無患昔者嘗怪韓魏公鎭陜卒有訴米陳下不中支者公斬其首數十輩而定自今觀之似亦太暴而公行之卒以無事則其所以服之者固有素矣張忠定知益州適亂定之後一日出郊卒忽羣呼萬歲公亦下馬三呼其應變之略𨿽魏公亦以爲不能及故夫有魏公之素而復濟之以忠定之略亦何患乎邊之不安而今或有斯人焉未可知也亦試求之而已故愚特以擇將帥爲今日之要云

具茨文集卷二

●欽定四庫全書

具茨文集卷三

﹝明﹞王立道撰

○傳

郭索傳

郭索軹人父郭解以俠橫行一時睚眥殺人甚眾帝怒族解解有妾瑣姞方娠以賤故屏居外舍然遂不及禍逃之山中露夜奔走嘆曰天乎使郭氏有後𨿽箝我於市我乃死無憾矣道遇異人爲之易易已喜曰是卦內柔而外剛遇後緡歸於有仍之吉其兆字於凶乃濟厥宗匡體而黃中利見大人無咎已而生男益深自匿護視良謹數年解客有知其處者亟往物色母子方貧餒拾遺穂田間見客媻姍卻行然不得避也客遂挾與俱歸言於衛將軍將軍曰促見之非我誰爲郭氏立孤者衣食之與捨中兒等問名客曰是兒索而獲宜名之索矣將軍惟或曰索蓋其母姓將軍善其存孤名之以示不忘今莫可考云比壯旦夕侍衛將軍𨿽休沐遇將軍夜燭治軍簿輙望明而出匍伏將事將軍毎倚爲爪牙間嘗語索曰而父俠也多亦多怨今獨以我故他日或將魚肉女柰何女勿輕出出必介索涕泣受教自是歲輙一出嘗以七八月往來江湖間未嘗不介也索短小靑黒大類父而精悍過之又性喜鬭小不快意輙盛气勃怒兩目耽耽唾沫流噴不已諸少年相戒無犯索曰是夫腹中有芒毋自取疾其知索者輙爲解曰索無腸徒外悻悻耳諸少年顧又相率親索呼索爲無腸公子然索故俠種又倚衛將軍橫甚嘗過吳吳人不爲饋食乃率黨類盡蹂其田稻無遺種人言將軍將軍弗信也靑舍人蘇姓者建族人索父故相善人或毒索輙居中解索亦畏事蘇如將軍云及後靑稍稍失勢門下士多往事去病惟索與任安不肯去靑薨以避仇不知所往其子孫亦遂散處江湖間或徙海上其族最著者曰蝤蛑氏彭蚏氏擁劍氏往往不一姓亦時以俠聞

太史公曰解任俠恣睢布衣權動卿相始終藉衛將軍保持之疑亦有過人者然不免赤族遺孤煢煢哀哉解多賊虐於人區區義信不揜其惡天之報施豈不明甚矣然余行闗中闗中人乃不識有郭氏後豈當時徙者旣以族故絕至索復轉徙與

孔方傳

孔方泉人也小字阿堵先祖有功虞夏間佐禹治水以濟民命始封於泉桀紂之季再絕再續周成王時太公立九府圜法王命泉侯與東伯等乘傳周流天下旣反命益地加爵國始大其別子入爲王官世守泉府至景王時錄其功欲大用之單穆公慮其權重將厚自聚斂絕民用以實王府力諫王王不聽數年民果大困窮歷戰國秦之亂子孫失爵遂散處民間泉獨盛漢髙後二年方生方父先以避亂冒孔姓故方亦謂孔方云方性圓轉機變善諧俗輕重必得時海內乂安上下奉法循謹方𨿽不能以功名自見然自朝廷公卿貴人下至富民商賈無不欲交驩方者見方輙握手不置無論新故方亦多技能能與物低昻或責以事事立辦𨿽宮禁官府出入如私家人人卒值患難或甲乙相讎賊方居間輙解四方來求仕者亦多依方方皆爲奔走之無不意滿方或捨去輙羈困無所成列侯公卿有求車馬宮室子女諸玩好方往無不得方所至粟帛羨溢材貨坌集逺方珍異山海之蔵頥指立具於是眾疑方有祕術能使鬼通神方笑曰方無術也將鬼神亦自喜方耶名公卿若申屠嘉張釋之賈誼輩亦時時取給於方然終懼爲己污辱遇方落落或以非禮自致輙正色謝絕以是賢豪多不親附方方稍自失又素病體臭鄧通新得幸於上相工以通法當餓死上憂之召通謀所以富貴久長於通通叩頭泣曰陛下誠憐臣者使臣得孔方與居臣無患矣方時在蜀上促召貴方使續祖官職爲嚴道使奉朝請旣拜上屬方曰女廢族也賴通陶鑄女女其無忘通虛心以共通事方頓首謝益晝夜自磨礪盡斂芒角通所使不復愛身或忌方譛於通曰方多反復背面各異與方暱者皆齷齪小人然通知方無他益愛任方會文帝崩景帝以齰癰之恨下詔錮方使不得爲通用卒餓通以死後七國反又以方族嘗佐助吳囚方京師盡收系方之族至貫索朽絕不得釋方死帝乃憫其非罪稍復其族云

太史公曰鄧通以色幸假符衣裻釋檝棹被紳紱無秋毫輔益人主負乘致冦其敗宜然而方爲之使陋矣然以方圓轉多通能生死榮辱人人趨之如水走下晚乃不能庇一通卒負帝委托何哉人多尢方余竊謂太子旣立固通命卒之時矣方曷能左右通耶卽帝未崩太子未立通無餓死相一日疾病先犬馬塡溝壑帝𨿽以方殉通如通何而懵者猶惜方事通之不終謂方不去通不餓死不知通制命於天耶抑方所制命耶悲夫

○記

養知齋記

余嘗讀程氏書至所謂致知在乎所養養知莫過於寡欲者心竊愛之夫人心之靈莫不有知蓋萬有之所涵眾理之所會而庶事之所由以應者皆於此乎在焉此固吾心本然之天而非外假爲也古之聖人知無不至其思之所通感之所應沛然而達渙然而釋怡然而順而初無表裏精粗之異焉此其心非獨與夫人異也其知猶夫我也然而聖人盡之而眾人昧焉者何哉今夫水之濕也火之熱也美色之可愛也惡臭之可惡也夫人而能知之也使夫人之知皆若於水火色臭然則其知亦至矣明於彼而獨暗於此焉何哉聖人之於天下之事之物猶其於水火色臭也知之至也知之至者夫亦由其能養而已且孩提之童猶有不慮而知者今且舉天下貿貿焉冥行於膠擾紛龎之中而終身若坐墻屋豈其心獨不如孩童哉孩童之知純於天而眾人之知蔽於人也故曰大人者不失其赤子之心聖人之知自孩童而養之者也眾人之知自孩童而賊之者也養則充賊則壊其所由來漸矣記曰物之感人無窮而人之好惡無節是物至而人化物也人化物也者滅天理而窮人欲也聖愚之分有不在於此乎然而聖人無欲者也賢人寡欲者也眾人則徇欲者也無欲故能無不知寡欲故能自其所知而達之於其所不知徇欲則蔽焉而已然而夫人未必皆聖人則亦未必皆無欲也由寡焉而寡之又寡以至於無則其於知亦幾矣且人之一心至虛也至明也而亦至不可測也虛故能入明故能照故心大則百物皆通而心小則百物皆病夫心豈有大小哉欲之所攻則虛者壅明者昏而心斯小矣是其所以不可測也辟若水鑑然其於萬物之形無不受也無不見也然揚泥於水而聚垢於鑑則茫然無覩者失其所本然也故濁澄而後水之用著蔽去而後鑑之體昭欲盡而後心之知澈是故聖人有閉邪之道有克己之功有制事制心之法有勝怠勝欲之戒其所以養之者至備也夫是以理無不窮性無不盡命無不至而天下之眞知於是乎在矣此豈以聞見推測爲之也哉易曰寂然不動感而遂通天下之故然則聖人所以能通天下之故者正以其無所思爲而有以養其寂然不動之體云耳愚旣有得於程子之說值某以是名齋遂爲書其語以記之

洗心亭記

亭以洗心名何取於水也失古之聖人因靜以觀動因寂以禦感因內以制外夫是以神而明之則能通天地之故達古今之變舉而措之則其徳日新其業富有而其道在於萬世斯何也聖人之心猶水也水一萬物之形聖人一萬物之情夫皆以其至明焉耳矣聖人之心至明純乎天也而吾人之心則有不能不雜之於人者故情僞之所染物欲之所湼得失利害之所垢蒙則其虛靈之本然且將汩沒於混濁塵滓之中而不能自拔而何以成其身應天下之務哉此猶挹潢污酌行潦而鑑之形焉鮮克見矣是非水之本也其蔽然也故君子欲有以成其身應天下之務者則必善事於心善事於心者無他亦曰以靜觀動以寂禦感以內制外如聖人之所以退藏者而已於乎此洗心之亭之所以作也夫攻取煩則湛一之天淆思慮消則一致之理得今當萬感交集眾欲紛拏之時試退而休於此亭則淵然而匯者志之定也泠然而聲者气之淸也瑩然而徹者神之存也於是乎染者畢滌湼者畢潔垢蒙者畢脫而去之而吾心之天澄然湛然而天地萬物之情於是乎可見矣若是者何也其本復也故江漢之所濯無弗皜皜者矣日日之所新無弗昭昭者矣由是而觀動則動亦靜也由是而禦感則感亦寂也由是而制其外則又合內外之道也洗心之義其大矣哉然而世之人於其一物之穢則必顧而惡之蹵焉而不寜而況其身乎而於心之穢則固安之矣斯孟子之所謂不知量者也夫一物之穢人必棄之今且穢其心焉而有不爲天地之所棄乎然則心也者或由之爲聖人或由之爲天地之棄人是可畏也此亦猶夫河海溝渠異流而同源者盍亦反其本矣故愚因論洗心之義而並書其說以爲記云

擬三畏齋記

齋以畏名示敬也三畏云何取諸吾夫子所謂君子有三畏而名之也夫人之心畏則戒戒則善由之玩則怠怠則偸偸則不善之心應之於是有邪辟放恣之爲淫佚乖妄之志皆生於無所畏而已語曰險徑鮮敗輿夷道多蹶轍何則畏與不畏之間其所應殊也故畏也者聖人存之以保命賢人服之以補過中人守之以禔身詩曰畏天之威於時保之言保命也易曰君子終日幹幹夕惕若厲無咎言補過也詩曰戰戰兢兢如臨深淵如履薄冰所以禔身也蓋弗畏入畏𨿽聖人猶不容於自怠而況其下焉者乎是誠善惡之機而君子小人之所由岐也然而必曰有三畏者何哉三者其大也三畏至而天下之理得矣夫以天命之大也大人之達尊也聖人之言之洋洋而孔彰也天下之可畏者莫先焉然未有不畏天命而知大人聖言之可畏知大人聖言之可畏而猶肆然以敖天之命者此天下所以無理外之學也𨿽然約而言之不越乎一敬而已所以無心外之理而君子蓋能敬則無所不畏無所不畏則動無非天動無非天則盡性至命而爲大人爲聖人皆於我乎在矣又何畏與不畏之可言哉故曰齋以畏名示敬也

擬修浚漕河記

今夫京師天子之都百官之所治也六軍萬民之所萃也戎夷蠻狄之所四面而會者也禮樂之所宗也聲明軌物之所出也而其財賦之大莫不仰給於東南太宗以來蓋已百幾十年於玆矣然海道久廢而財賦之所自來止於會通一河故說者謂如人身之咽喉然一日食不下則死亡之禍可數日而知誠善諭也然而近年以來乃時有壅塞或塗泥不濡脛浮塵若陸河官閘吏倚視而莫知所爲叢檣連艦縻岸數十里不能尺寸先者此其故何也蓋漕之成本資於黃河河一徙而之他則其流遂涸一也又或衝蕩激汩之餘淤泥沙積與涘平水乃失道二也然二者其患有久卒而其功有難易乃若今日則固有出於卒而難者此愚之所以皇皇而抱之慮也旣而客有道東南來者曰塞河且復矣喜而愕焉疑不能若是亟也旣而輸者至兌者亦至商之懋遷者亦至粟儲若山積貨若淵凡公私之需無不至則信乎河之亟復也然而程其功僅如幹日程其力又僅如幹役得非以易治其難而古之所謂善成事者哉問誰有事焉者則曰今少司空劉公董之水部某公某公等毘之是爲記

孝思堂記

昔者聖王之制禮也必始於親親而尢重於死生之變始於親親所以不忘本也重於死生之變所以順人情而爲之節也夫子之於親其深愛本乎天而況於事死之際則其情宜無所不盡其情無所不盡則將有危生滅性之爲而不能以自割者矣禮所以順其情而爲之節也是故爲之袒括發衰麻杖屨經以節其容爲之擗踴哭泣以節其慟爲之兆域棺槨衣衾墻翣紼旐以節其物爲之含奠禫虞以節其饋祀爲之三日三月小祥大祥以節其時夫以無窮之情而一約之以禮於是乎過之者有所裁而不及者有以勉而至故素冠廢則風人以爲譏援琴而哀仲尼所以善子騫氏之守禮也𨿽然喪事卽逺又曰之死而致死之不仁而不可爲夫不仁而求逺其親此倍叛之心而孝子之所弗忍也禮事死如事生故有居喪不升降於阼階出入不當門隧蓋猶有子道焉則或於其親之旣殯也爲堂以奉之而朝夕獻而拜之夫亦不忍死其親之意乎此義之微而禮之所與也今夫揖遜盤辟俯仰之容必接於爼豆登明堂入淸廟則祗栗肅敬之心惕然生焉何則事有其物故動不失儀物至則感是故未施敬而民敬噫孝子之執親之喪其所以飾物而導哀宜必有道矣夫飾物而導哀則思思則存存則久而不忘久而不忘者孝之本也歙上捨吳君某字有母之喪而未能卽葬於是爲堂以奉之而朝夕獻而拜之而或扁之曰孝思而因介侍禦舒君於喬以請記於余余嘉吳君之孝能不忍死其親而憂其未能節之以禮也爲推聖王所以制禮之意以記之

遊宜興二洞日月記

嘉靖辛丑九月十四予侍家君遊宜興二洞先朔約唐應徳偕往十五日至常州應徳以事不果十六日至宜興十七日買二小舟西行至善權寺寺前松栢皆合抱殿前頗與他處不類古碑不下十數殿前有栢偃池中半空如火焚僧曰此雷火也大十圍許長數丈其枝旁生遂成四小株甚奇古俗傳殿柱有雷篆時偶失記不及觀山有洞三其一小水洞在寺後左方水由洞中流出經石澗達於河灌田凡數頃遶山行里許乃至一大水洞水從諸山來流入洞中前有方池舊傳可以浮舟今亂石錯布寛廣亦僅數步而已洞右壁有石田數十區水滿其中其上乃爲幹洞洞中貫一柱若分爲二入數武地漸髙左右石皆奇麗是夜還宿寺中雨竟夕十八日雨漸止遂肩輿至張公洞約行三四十里洞口在山上其外塊然積土無可觀者入洞少憩石臺上遂束藳前導攀陟什數百步且休且行由後洞出其中石有名石牀者有名石竈者有名米堆者鹽堆者有名張公驢迹者天然如驢足所印有如人拱者有如纓絡旛蓋者仰觀有石澑出厓間蜿蜒如龍蛇𨿽刻畫不能肖也旣下山宿道觀中觀甚荒落四周皆荊榛蒙翳墻間有玉泉字遂以名觀余從觀後散步乃見類石柱立艸中去石柱有廢殿基其庋柱石猶存方數尺蓋常毀於火今所謂觀特其廡屋而已山下亦有石洞壁立水匯其下爲方池建亭其上十九日復肩輿至玉女潭其山去張洞七八里許史氏得之盤屈而上徑左右皆大石林立如虎如象如蟠桃不可悉狀未至潭上有洞二俯見潭中名金液玉液下山循長澗行澗中多奇石石梁其上水聲潺潺從梁下瀉出少憩遂行又五十里始入城未至十里而雨衣皆沾濕同遊者劉君寵蔡仲魯也二十二日始抵家往返凡九日云

遊西湖日月記

嘉靖辛丑十月四日熊叔易唐應徳至自常州將往紹興弔其亡友余久有西湖之約遂附其舟行初五日早至蘇州是夜至吳江初六至嘉興初七至崇徳初八至錢塘初九至昭慶寺方丈少憩卽戒壇左僧室也時已約楊汝成佑先至遂同觀大佛寺寺有金身半出地蓋鑿山爲之俗云卽秦王纜船石也拜嶽武穆墓祠又於其十六世孫處索觀武穆畫像目長細挾書觀殊不類武將及賜勅一通髙宗手書又嶽珂誥一通已殘闕惟官資僅存至集慶寺觀宋理宗畫像又一軸微小似今人所圗行樂理宗居前其次度宗最後帝昺尙幼妃二人其一爲閻妃其一不知爲誰二內豎夾侍凡爲像七畫殊不工然紙甚古遂至下天竺觀三生石坐飛來峯入飛來洞洞前卽靈隠寺冷泉亭在焉洞內外皆鏨石爲諸菩薩天王像返乃宿保叔塔左僧房張子文瀚以餘同年茅私獻瓚以餘同官皆會飲小閣上與楊凡六人閣名天然圗畫俯瞰湖中毎夜慿欄有漁火滿湖點點照映是夜大風微雨無所見惟聞塔四周鈴聲鏦錚竟夕初十日由北山下泛湖至孤山登林和靖放鶴亭亭後卽其墓也傍爲四賢祠祀李鄴侯白居易蘇子瞻及和靖凡四像復登舟謁於肅湣墓墓有祠屋若干楹制甚壯麗晚乃抵藕花居亦一小寺也寺前皆荷池故名是夜宿淨慈寺寺有大樓五間在佛殿左殿亦甚壯麗與靈隠埒殿左復有屋四十八間塑應眞像凡五百軀軀皆長大種種異相十一日早飡罷熊君唐君別去渡錢塘楊茅亦各返予獨與張子僦葉舟至昭慶始別是日予獨處方丈戒門者無泄予返頃之陳太守仕賢來寺僧懼不敢隠予不得已與相見十二日予復乘小竹兜入城拉張子登吳山山有十廟僅入伍公城隍二祠而已城隍祠前望大江後望西湖環帶掩映亦一佳處也左有屋一區爲蒞任官齋宿之地遂至紫陽庵登蓬萊閣入野鶴亭觀仙人丁野鶴眞身有洞名瑞石古洞凡此山石無一不可人意又有眞武閣架深厓予與張子同飯於洞中復登輿至云居寺然紫陽山間有路可徑抵云居步行甚近未至寺有門匾曰翠濤入門多大松怪石磊落可愛寺依城城上粉堞參差可數因山爲之入寺雨甚不可畱遂至張子維嶽所弔畱宿西井寺寺有鄴侯井故名井員徑七八尺甃以石水深二丈許居民往來行汲或育金魚其中上爲石欄可慿而數也十三日予遂還舟舟艤徳勝壩恐爲好事者所蹤迹稍徙去里許以待二君復七日始至至二十四日始抵家云

○說

敬義說

夫道一而已矣而有敬義之別者何也曰敬義所以合外內之道也易曰敬以直內義以方外敬義立而徳不孤然則敬義廢徳斯孤矣而何以爲道是故敬不獨成義不虛行體用之謂也昔者堯舜禹湯文武相授一道所謂以義制事以禮制心卽湯之所得於三聖者也而敬義之雲實昉於此然則易之所謂直內者制心法也所謂方外者制事法也夫人自五性感動而善惡分焉萬事出焉則吉凶悔吝始擾擾焉有百慮而殊塗者矣故內非敬則無以遏其萌外非義則無以貞其動而心之與事皆無所於制焉於是而有情欲利害之私乖妄淫辟之行則徳由以邪而道由以病矣此易書之所爲作也然敬言內義言外非二之也敬其體義其用合而言之道也故內之不直則虛靈蔽而外無所主外之不方則物交蔽而內無所守此正內外之所以合一而敬義之所以交相爲用者也不然則敬何以能成始成終而義外之說孟子於告子亦可以無深辟矣古之聖人瞬存息養何敬非義出入起居何義非敬發於其心而措之於事蓋體卽敬而用卽義耳又何內外之可言哉且詩書所稱於堯舜湯文曰欽明曰溫恭曰聖敬日躋曰緝熙敬止斯豈以義爲可略哉蓋一敬立而義行乎其中心旣制而天下之事盡矣故嘗竊爲之說曰體用合一存乎心內外合一存乎敬敬義合一存乎聖

夜气說

今夫人之一身莫非天地之气天地之气一也故夜旦爲日夜旦蓋天地之气所以能生生不已而變化旣成萬物者也天地之气有夜旦人之气亦有夜旦斯皆動靜之所爲也方其動也紛紜雜揉往來交錯羣而爲萬有離而爲百慮舉天下皆若閧市焉此其气安得而不耗及其靜也則寂然而已故動極而靜耗極而復晝夜之相交則气之聚散出入斯其在矣天地且然而況於人乎誠以湛一者气之本攻取者气之欲人之心其始莫非仁義也其所得於天者本然也自其耳目之所接情僞之所感利欲之所攻知誘而物化焉其與存者幾何然其所得於天者要未嘗亡其蔽則然耳至於气定之時則聞見有所不及思慮有所未營客感旣除則向之蔽者未始不豁然開也故善養心者乘其暫開之機而復其所本然而其不善養者則一於蔽而日甚矣其所以或爲聖賢而或爲禽獸者皆由夫人而已而或以爲天之降才爾殊者賊夫人之論也誠以气之生也甚微而其積也有漸其戕之甚易而培之甚難此眾人之所以自滅其天而君子之所以善反其本也欲養心者求孟子之說而三復焉則𨿽有不存焉者寡矣

節用愛人說

有國者不可以不知仁義爲人君而不知仁義之道者必有侈肆驕汰之爲爲人臣而不知仁義之道者必有逢君長惡之罪蓋仁則必義義以成仁二者之相爲用久矣何謂仁愛人其大也何謂義節用其本也古之人君親其民也猶赤子也蓋之如天容之如地苟有以拂民之情而便其欲其忍之乎夫是以施必取其厚斂必從其薄事必度其中用必依於禮而民莫不得紓其力養其財以自遂於仰事俯育之間此義之盡也仁之至也故土階茅茨而後堯得以成其如天之仁禹非惡衣卑室則其胼胝而焦勞於外者恐亦無以實惠乎下也故仁君無侈心淫辟多虐政其所由然也而世之諂夫諛臣類以爲人主富有天下威福玉食此天之所以奉乎君故窮出萃萬方之有以爲一人奉而不可謂之糜在吾之政有以利天下而吾心不忘百姓雲耳噫是賊其君者也用非財不行財非民不可以徒而致也天地之生財不在官則在民故民之不足者由財之在官也民不足則政無所於善而恵無所於施而猶曰我能愛人愛人其誰與之況夫人君之有侈費者必有侈心侈心一萌則以人從欲而敗度敗禮罔不由之尙安有百姓之念哉昔者漢文欲作露臺而止曰百金中人十家之產也使文帝之念不在民計不慮費則臺成而十家之產傾矣傾其產而猶曰我能愛之有是哉有是哉至於千金萬金則又可知矣故文帝之所以爲仁君者其用財有義而得其本也且愚聞之易曰何以守位曰人何以聚人曰財故用不節則財不足財不足則人不可得而聚人不可得而聚則位不可得而守矣由是則知節用固所以愛人而愛人實所以愛其國也噫人君之知愛其國者其勿以節用爲餘事哉

弭盜說

乙未歲盜賊竊發湖湘間守土者懼其滋蔓亟構捕之有某城尉獨不行其大吏檄而詰之曰若將與盜從事耶奚直爲此泄泄也尉唯唯而退且言曰此吾職也吾且徵功焉然心有不可者若炊湯而加薪使予一人揚之其滄幾何夫盜者非異人殊壌若徼外夷也其驅固然傳曰上之所爲民之歸也若上所不爲而民或爲之是以加刑罰焉而無敢不威今上之所爲而民爲之乃其所也其又何誅焉夫盜賊之罪死夫人而能知之謂其皆愚無知者謬也然則將故爲之與語曰竊鉤者誅竊國者爲諸侯一何不傭之甚也夫爲其不傭而輕犯法斯故也亦有說焉矣國家乂安內外無金革之儆武吏坐食則例以要害付之司遊徼焉而其子弟無賴往往與坊市惡少相從翕馳馬於長楸廣陌之間無人之地試一呼而得懷資焉則終身顚冥食且衣之矣父兄知之類不忍舉或利之也其所部更與爲耳目予一見喪資者毎叩諸老校輙能得其主名曰是某也某也輙黯然而已此惟河以北山之東尢甚而畿邑之間攖金於白晝大都之中率又此輩也若是是掲盜之幟而設之藪也於乎此其與徼巡之卒刀筆小吏觸憲而與盜盜者甚不侔矣徼巡之卒刀筆小吏與盜盜者得卽寘於理而獨如此輩何哉郡守縣吏天子所使以理一方也古今所謂民之父母也而貪人墨吏乃直逐逐然巧取而陰奪之日出坐而決事退而宻商計其贏虛焉日朘月削剝膚及體栁宗元所謂豈惟怠之又從而盜之者也或幸而敗則其罪止於黜官彼且甘心以爲是足相博也其不幸不敗而又因厚資捐其什一以市顯位者何比比然也是顯盜也何以止吾盜此之不卹而又奚求哉故曰上之所爲而民亦爲之也𨿽然盜賊者誅之非難已之難耳已之始非難其終難耳是區區者可咄吒解也抑獨有後虞焉人之言曰治世無盜丰世亦無盜是二者亦相大同道之行世謀閉不興而盜竊亂賊不作故外戶不閉抑非無水早凶荒也其備之有具故其民常丰今者蓄泄之利弛而弗修郡邑上書言水旱者牘且盈公交車煩於受焉歲玆大祲而司空程作費常以巨萬計斯皆何所取之哉貧民倒罌搜篋無顆粟一錢之儲而官吏督之弗置因是而轉徙流離者相望也而有司以課最蒙賞其徵需又方百出焉夫時詘舉贏古人所戒今且廣用而欲約取之無是也博取之而欲民之無窮亦無是也民窮而欲其無爲盜賊又萬無是也予是以終虞之古之盜賊未嘗不自小羣而爲大羣其始以爲鼠竊狗偸忽而據州郡亂天下者不少矣卽張敞虞詡之策不足施而龔遂之化奚及用哉此又不可以責之臣也王子聞而善之作弭盜說

師說【代奚世卿作】

夫政有休慝教有污隆君子於是乎辧得失徵理亂焉民徳無恆繄上所使古者治出於一故立爲彛訓布爲紀法導爲軌物聲爲命令風爲俗習曹趨之而無有淫心與其衺行焉其教之所尼政斯釐之政之所逸刑斯坊之上不分民而化民不易已而聽後世長民者不純於徳而政不可勝理也則又置輔而專屬之以教於是乎郡邑有博士官而治始二然黨庠術序意古亦王官耳而以貴以賢以道以治其爲長吏師儒𨿽異其於得民同也漢唐以來官不典著或因地所宜便臣下所建請至我國家崇化導民慮周而制詳於是建學立師達之天下其所郡邑𨿽海陬嶺徼無十雉之城無百戶之聚者悉置之無虛員籍其分職之數與郡邑官等而責亦均已然而資品擢敍比之郡邑稍輕而得之者又不皆雋碩博雅有宏志逺識欲建事起名蓋窮老而需祿者半焉責𨿽專顧職益以不舉用是教無所於興而政日滋替其手遺經倚講席左右列弟子員以修故事者猶歷數城得一人焉況能眞以身爲師惇質行而樹風聲者豈不益僅見也某字楊君之蒞教於吾鄕也其行彬彬不越其素其志亹亹不易其官諸弟子旣樂於有所考業受道而尢能不忘其先人之訓以日陟降而依懷之其或動於心則肅焉如有在愴焉如不能以終日抑不可謂懋於孝而克永其思以無忘其親者乎夫文教者孝也孝徳之本也非是本不修教斯忘矣孝而不於其身猶空言爾小宛之慮善諭螟蛉焉取其似也又曰夙興夜寐無忝所生取其思也今楊君有夙興之思而以導諸生焉𨿽弗求似其有不似者寡矣抑不可謂能知教之本而不爲空言者乎吾蓋知其於政爲有助也古者求忠臣於孝子之門則楊君當必以是大有庸矣予旣嘉其能無負於朝廷立師之意也爲書其說以徵之

鴞羮說

五月五日羮鴞以賜百官事載前史說者以爲惡鳥故欲食之使無遺育然必以五月之五日則食且有時其種之殄者幾何矣意者以食所宜如仲夏之月其味苦食菽與雞與雛嘗黍之類歟則鴞又非食物之正不登於爼者也且以爲義存去惡則百官靜事無刑固是月令也而罰諸鳥焉亦末矣竊謂先王謹於陰陽之際凡可以助陽而抑陰者無弗力焉是月也𨿽五陽方盛而一陰已生於下其勢將日長而鴞陰類也羮而食之抑以致抑陰之意耳其必賜之臣下示交戒也易曰童牛之牾又曰豶豕之牙其抑陰之道率若是矣然則羮鴞固童牛豶豕之義與

雜說

人之五官曰耳目口鼻心聖人聰明睿知是五官各舉其職者也故能首出庶物以立徳而弘業然𨿽至愚亦有不盡廢者耳有所不聞目有所不見心有所不能思蠢然與木石禽獸無異而口未嘗不食何也則其生之所系也天之所以齊聖愚而兼容並育者也故聾瞽狂罔之疾皆不能死人而不食者必死天之道也孟子曰飲食之人則人賤之矣何賤乎夫亦以其與木石禽獸者類而世之貪於飲食如王何輩其心似非愚而顧與愚人不相逺何居

具茨文集卷三

●欽定四庫全書

具茨文集卷四

﹝明﹞王立道撰

○序

送某禦史提學校序

嘉靖丙申禦史某君以天子之命督學於某過予而告之行予因止而觴之旣而慨然謂曰夫古之所以爲治者四曰井田學校封建肉刑今亡矣獨學校僅存焉耳古之所以爲學校者三曰養老用師興賢能今亡矣獨興其賢能而已故賢能之盛衰者學校興廢之所繇也然賢能之盛衰者存乎教教之隆污存乎人國家稽古建學師儒有専設之官守令有提調之職而又特簡禦史以提督之責諸人也然位下者弗尊事兼者罔功則禦史之責於是爲重以其秩崇而職専耳夫以其崇秩與其専職宜遂有以風一方甄異材彰化而底績以無負於聖天子所以育才命官之意而禦史乃或有不然者自予爲諸生時歷數禦史方其未至也諸生率羣聚稱曰是某也某藩之名士也朝之賢禦史也誠屈服之矣至則其賢而可稱者二三耳而其揚揚出入美食安坐徒以呼唱震眩市裏者比比也言教而威惕馭諸生若束濕然使豪傑扼擥志士喪气卽有異能不能自表見而若人者又何以能得異能也則學校𨿽名存不其廢乎今子之簡而爲禦史也名士也其又簡而督學也賢禦史也諸生他日稱賢而可師者子眞其人矣然予竊有說焉夫以禦史督學校其責誠重然其業則文章也其相與從事則諸儒生也無簿書之勞無錢谷甲兵獄市之擾故其治順矣責重者化易究治順者勢易行而職是者猶或難之夫亦未加之意而已大抵正躬以立其範故士無辟衷審好以定其趨故士無詭習精鑑以程其才故士無惰修隆禮以養其气故士無卑節如此而復崇之以寛大待之以優遊則所以成一方之賢能以爲他日之用者其功不亦偉乎某曰然是忠告也可書遂書以爲贈

擬九卿會餞少司馬劉公總制三邊序

少司馬劉公傑魁文武才也以天子之命出總邊事諸公卿於其行觴焉客有言於劉公曰中國與外國異治也內與外異任也民與兵異禦也以民禦兵則無威以內任外則罔功以中國治外國則亂也夫政以一之刑以防之禮以約束之撫其良而戮其弗若此治中國法也欲以施諸外國得乎是故其治異也上古之將君推轂而遣之分閫而授之其在軍君令有所不受惟是故能行便宜而責成功焉今且兢兢焉畏文吏之繩其後見可而不爲之所謀擇利而弗乘其機苟以無事而可其功幾何此以內任外之獘也民柔而易馴令而不犯故可煦嫗字之若赤子然兵驕則不戢威行如流故曰威克厥愛允濟此禦兵術也愚聞而疑之曰客之說其見於古而未見於今者乎意者其守而未廣乎夫古者天子守在四夷以爲天地所覆載不以其地逺而別異之一道同風𨿽鳥獸罔不咸若況於外國乎是故限以山川嚴其疆域卽政也來而禦之卽刑也慕義而朝則撫納而賓接之卽禮也奚在其非中國治也夫仁人之兵上下一心三軍同力若子弟之扞父兄何則情有以相感也語曰視卒如愛子可與同生死故威有所必行恵有所必用體其情而卹其私寛繩尺而略小過故水淸無大魚察政不得下和此班生之所以語任尙者卽將體也況夫邇者狂卒倡禍變至再起𨿽甫就寧輯而上下之情未孚漏魚逸獸猶累足側目於行伍之間此非崇以寛和撫以恵愛而徒威以鎭之卽愚見其不能安也故禦兵猶禦民治外國猶中國愚以爲非異也𨿽然客所謂內外異任之說則得之矣此李牧之所以成功於雁門而魏尙之所以不能久於雲中者也𨿽然明天子在上公其可無慮矣劉公聞而是之遂書以爲贈

送王延亨知道州序

余嘗竊疑今之世吏治鮮成績而循良之化環數千里未或一二覩者豈誠長民者皆非其人意亦賢哲之典刑日逺無所感慕以興起而則效之云耳況夫喜怒操縱之任情玩好財賄之動欲不然則束縛於期會簿書之繁折困於迎將奔走之勞又皆足以亂其慮而怠其气乎是無怪乎治理之弗振也夫頺波流俗因循苟且之餘𨿽賢者或難於自反風聲之所激名教之所裁則𨿽中人亦知自力於善詩曰髙山仰止景行行止蓋遊曲阜之裏者觀其揖譲與其金石絲竹之和則必不敢爲讒慝詭瑣之行吏武城宰單父則必惕然懷言偃子賤之餘澤而陰沮其不肖之心殘賊之政若是者固皆有以啟其景仰而興起其朝夕之思也何則古之聖賢其休光懿美勒諸箴銘傳之圗史猶足以垂憲立則爲修徳宣化之助而況乎入其鄕撫其民以日覩其遺躅而想其風烈者乎設革而招之射𨿽巧拙異藝彊弱異力要之未有背的而注矢者其凖立也餘同年王君延亨爲太學錄旣滿考冢宰上其最乃擢守道州夫道州濓溪周子之故里也而又唐陽公之所嘗治也入其鄕仿佛曲阜之瞻焉撫其民宛乎武城單父之遺焉其所望以爲髙山景行以興起而則效之者將不在是乎其於爲政也有的矣他日聞有治民如家拙於催科而勤於撫字者必道之治也推所學以淑斯世厚於得民而惸婺咸被其惠者亦必道之治也王君文雅而明達才足以充其志有堅愼之操其教蕪湖教太學皆籍籍有聲其往而紹二賢之休不逺矣且陽公之爲刺史也自太學往而君亦以太學往其迹又有甚類者惜余服官史局不能相從以徜徉濂溪之上而詠歌其風月也於其別是故不能已於言

擬諸公卿郊餞少司空林公遼東勘事序

乃嘉靖乙未遼陽廣寧士卒相繼困辱撫臣亂我天子邊事事聞天子曰是必不皆亂亂且有原朕亦何憚用師顧弗忍以數悍卒故橫傷我無辜民古於夷蠻戎狄猶不妄斧鉞況玆守邊士何非朕赤子弗一訊而曹誅之亦弗忍也惟爾左右臣其姑爲朕往省諸於時大臣疏四三人以請天子曰命某則我少司空小泉林公也公行諸公卿咸出祖張上東門外酒未半有執爵而言者曰古者兵無官蠻夷猾夏寇賊姦宄乃悉以屬士師其在唐虞則臯陶其人也命詞曰惟明克允天子欲復唐虞之化以臯陶之事屬公公其祗哉或曰是固未盡司空在漢唐爲三公官唐憲宗討淮蔡惟時裴度以司空往視師蔡平乃入鎭撫其人蠲徳滌罪除蔡之苛法與俱新蔡人恩之故昌黎作碑多其功公司空也天子其以晉公之任授公使公廣延周咨相擇便宜綏玆遼土罔不底定用■﹝女毚﹞晉公休或又執爵而言曰今天子考禮定制一弘前模五材彚集百工飭作公之攸司實於是乎在乃釋此而以境外之事屬公此天子知公擇能而使也公其朂哉或曰是亦未盡若知司空之職乎其大在居四民時地利其細在董繩墨規矩使中則禁奇衺使無非彛懲遊惰均稍食使安分守辧其良賤與能不能使無枉才若是則天子之所以命公者可知也其欲公以是而施諸遼人乎是行也布令宣化使耕廛出入咸復其所則四民其居乎修其疆理燮其陰陽以宜其土俗則地利其時乎申國家之憲令犯上者誅首禍者族有常無赦其諸規矩繩墨以正之者乎昔之叫囂而跳梁者咸屏息受約束莫復敢有佚志焉其諸禁其奇衺者乎獄必以情誅必當罪刑其故而宥其小過殲其渠首而不及於非辜若黒白一二截然無差其諸辧其良賤與能不能者乎修屯田之利驅其卒使隸農冬夏衣廩予無失時其諸懲遊惰而均稍食者乎若是則天子之所以命公者可知也公遂起而應曰然某其敢不敬共天子之命若臯陶裴度之事竊非某所及也請書之遂書以爲公贈

賀邑侯萬楓潭奬勸序

夫史所以勸善而懼淫也古者列國各有史官若丘明倚相之儔卓哉邈矣漢以來乃獨稱司馬氏是時■﹝君邑﹞國上計先上太史用能网羅放失參以石室金匱之藏以明天人之統覽得失之故窺興廢之端綜禮樂之用勒成一書垂法來世蓋非特子長之良於史抑亦有所考信博而能徵者也我國家仿古置官其於分職詳矣每歲臺臣疏其屬而廷遣之以代時巡比竣事乃以其所受命復而一方之治緩急進退藩臬郡縣之吏賢愚才不才皆料簡其實而以聞於天子然則今之太史日執筆天子左右其於四方之事可無須郡國計上而知而內臺之屬其職與太史常相通爲一故譽成則番君以永其芳訾行則屠伯以流其惡榮辱止乎其身善滛垂於千禩斯國家所以馭世之大權而正百官之軌也余竊怪子長之史漢興已七八十年而循吏一傳獨靳靳焉豈亦未得其人歟將郡國所上有遺徳歟夫以一計吏之微其好惡取捨良亦無當而遂欲書而傳之此遷之所愼而不敢也不然則計簿具文安得獨獘於孝宣之世乎今內臺天子所任耳目之臣職親而權重故其情必有所不忍負出有諭告之詞入有糾察之令故其志必有所畏以有畏之志挾不忍負之情則其道常直而於言信此其所論賢愚才不才正太史氏之所宜考信而書之以爲天下勸懼者也楓潭萬侯以歲庚子來令吾錫潔廉惠和有古循吏之風踰年民安其政士服其教侍禦歷城趙君是用表章其賢以勵屬邑而余適蒙恩歸省又深知侯蓋喜侍禦之得人而能爲史氏助也夫以采摭於郡國之吏旣不若內臺之可信而內臺之可信則又不若親得之於所見聞此余之於侯所以不容無言已他日復歸執筆書一代循吏非侯其誰與惜乎余無子長之文而病其弗傳也趙君嘗儲英中祕有館閣之雅其必更以是諗之諸同志者

擬六卿送衍聖公慶賀禮成東歸序

予自童卯誦法夫子竊幸吾夫子之道之行𨿽不能及其身而卒以淑萬世旣得備觀載籍又益幸吾夫子之道不獨以淑諸人而因以澤諸其子孫蓋古今稱世家者率推先孔氏而孔氏亦世有聞人以無隳吾夫子教者子思而下可數也其在戰國時則有若齊相白時則有若魏相子順時則有若秦博士鮒之非吾夫子裔耶其在漢時則有若大將軍延年也太常臧也大夫安國也僖也褒也融也之又吾夫子裔也其在唐時則有若昌■﹝宀禹﹞也振也巢父也戣也戡也溫裕溫業也之又吾夫子裔也吾所知知猶未如孔氏加詳然亦皇皇乎盛矣諸凡徳業聞望與其履歷之終始今具在史氏曰某爲孔子如幹代孫者無虛策焉噫蔑以加矣予又觀歷代所以象賢之典至宋愈盛而孔氏子孫之望於宋者不加多或不及焉者抑又何哉此殆气數適然也然猶有若道輔者若傅者若端者玆亦未爲乏人矣我國家稽古右文髙皇帝闕裏一祀爲萬代首政儒道之振於今烈焉繼復建爾上公永世無極至於列聖之所尊崇皆視宋殊絕然而孔氏輙又不得如道輔者二三人以其直道正節出爲朝廷光又何也予觀今世之人𨿽甚彊戾無道然入吾夫子廟而覿其遺像未有不肅然敬者士有道鄒魯之風𨿽愚無知聞之輙欣然向往何哉道固然也今天下不問海內外竊吾夫子之緒教以顯其身以爲朝廷用者何可指數而孔氏子孫顧獨泯泯豈皆服吾夫子之道以自淑已乎保身全名以養髙而無當世意乎見今世仕者僅以希世幹祿謀身及家而恥與俱乎抑時未可乎遺世獨善其殆非吾夫子意也不然其亦可以出而仕也況今天子更化善治方大有爲𨿽庸才下位皆知自奮策而孔氏子孫顧獨不一見其又吾夫子意哉今公之自京師而歸也其旣有覩矣歸且爲諸孔氏子若弟言之矣其當有奮而爲朝廷用者視漢唐玆僅僅矣予固將慶孔氏之有人而又以賀國家之盛治也扵是乎書以爲贈

送李大夫擢貳松江序

餘暇過全子汝禮而語政全子曰今之郡縣猶古也而州非古也其必兼置之何也余曰是難之也蓋其地阻要而民雜或誇奇負气以縣則權輕而下玩之以郡則賦弗給也故中而爲州者難之也其長吏必秩五品爵大夫有郡之權而奉上之費不大侈於縣庶幾俗定而財易供全子曰今之序最而陟良者率自州長史而使貳郡則位益崇然而失専達之職矣夫専達者制宜而掣肘者妨政位崇抑亦有崇任焉是優之乎曰優之郡猶州也諸錢榖訟獄爼豆軍旅與文移賓使之往來必其長吏身之貳之所事事成事爾或疑而以諮沓而分之理者無幾也而毀譽成敗又弗貳責焉是其勞逸難易相什伯矣夫佐鬭者不賁諸而勝其掎角易也佐庖者不易牙而調其割烹易也而謂不優之可乎是故任不期扵小大期於得職政不期彼已期於宜民全子曰然則吾鄞有李大夫者仕而守易易劇州也其難與邇擢而貳松江矣松江大郡也其優之與曰然古今人言勢理相遼絕者必曰燕越何則其道逺其風气殊其嗜欲亦殊若參商然𨿽今之易非古之易不猶有荊卿之流風乎其慷忼悲歌不猶有丹之遺教乎抑畿之內州也畿之內州其錢榖訟獄爼豆軍旅與文移賓使之往來颷至雨集毀譽成敗朝舉而夕上徹其不與他州等明矣而李大夫又鄞士也越人而燕庸之不甚哉其難歟全子曰夫松獨非畿之內郡乎哉余曰不然南北之殊久矣生同聲長同情可以達言語通飲食者惟吳越則然故以越治吳辟之以水治水也𨿽畿之內郡固習之也而又貳焉微李大夫之才且賢吾猶宜之乃今以李大夫往不猶以賁諸佐鬭以易牙佐庖者乎甚哉其優之矣全子又曰夫李大夫老成而敏特是其在易也多殊政焉蔽寃獄堤決河崇儒術蓋三載而旌而明之者相望也是可謂能易其難者矣而以貳於松𨿽李大夫有弗自信其優者歟其行有弗樂者歟乃其僚陸君方爲請贈言於予予病未有以應也書此遺之可乎曰可

玉河小稿序

玉河小稿者予同年吳水部子誠所爲詩若文也吳居玉河之壖與予宻邇故稿名焉我皇上綂禦肇修典禮罔不惟古之稽鴻規懿矩丕振百代惟玆臣工亦罔不殫慮罄力奔走承事蓋大者郊廟其次宮館池籞翼然並新於時冬官之屬視百司爲難而選任亦重必擇彊幹明敏有心計者乃能其官而子誠又久試政遂擢主水部旣拜命諸吏魚貫立庭下持紙求署貨有局材有場賈輸商販輦積以須惟時良苦雜入並緣爲姦或依倚權貴請屬無厭根盤絲棼不可以耳目理不可以軌法裁又百工旁午月會日給斂有度而散無恆攻木者徯斵設色者需繢一不繼則主者以爲玩慢不舉職間有所糾謫以警動其餘吳子用是益恪勤於官出入恆無寧暇時然性獨喜爲文辭懇懇不懈夫文主於志輔於气志定而气完則其思不涸其詞雍容蔚然而有章粹然而不叛於道今且求之龎雜倥傯之中其成鮮矣余竊觀世之學者其始賾探奇搜皇皇然日若不足騖精遊神擷華摛英期以文章名家追古作者一出身仕輙盡捐其所業不啻弁髦何哉彼其志气思慮誠有所拂亂而沮奪之也又仕者率尙吏事厭文學或操觚簿書之間以詞藝自見則眾皆指目之矣今子誠旣已陟仕籍官劇曹不爲所拂亂沮奪以捐其故業而其蔚然粹然而可觀者皆得之龎雜倥傯之中夫人所優遊以求之而不能至焉者也於乎是可不謂好學而文篤志而有立者哉時子誠門人某將梓其文以行聞餘言請書以序

玉堂麗藻序

玉堂麗藻者沈君徳夫合同館諸君子所贈行之詩而名之夫詩之作也所以詠歌嗟嘆以抒其中之不平者也非是則無所爲詩今國家淸夷衮職靡闕而徳夫以諫臣久次進丞大理於南寺以秩則卿貳於司諫爲崇以務則請讞於封駁爲簡此天子所以旌言責之臣而優其敍者也而吾同館諸君子乃猶有不平於中而不能已於言者何哉惟皇上禦極十有四年乙未旣廷策多士而賜之第矣復親試於文華殿拔其什一發中祕之藏羣四方之彥以資其多聞而淬勵其徳業其遊未嘗晨夕間蓋驩然甚相得也又明年乃各授以職前後職諫垣者凡七人徳夫與焉然不三數年五人者已相繼補外其猶得以正言直气與余諸史氏日執簡天子左右者惟徳夫與任君登之二人而已則諸君子於徳夫之往也𨿽其秩崇其務簡知天子將由是而遂大庸之而於聚散盛衰之幾能不重有感於中而慨然爲之不平矣乎是故其辭和而不暱怨而無誹有悠長之思焉其所發者眞也抑金陵我皇祖之所經營環長江以爲帶鐘山石城嵂屼而盤踞俯秦淮之淸瀏覽其土風六朝之墟於是乎在前瞻牛首矯若天闕徘徊東山憮然安石之想憩鳳臺臨鷺洲而悵太白之雄才不復作也則所謂江山之美觀遊之樂又孰有如金陵者乎余江左人也往嘗數數爲諸君子道之未有不躍然願往者而徳夫顧又獨先焉丞之職於諸卿佐旣若無所事事而地之所遇又足以寄其耳目而適其餘閒此尢諸君子之所深羨也語有之在心爲志發言爲詩諸君子寤寐金陵之勝而不可得至故因其不平之懷而並發之其於江山之美觀遊之樂無不三致意焉蓋詩之志也乃徳夫固曰啟諸君子之志者余也授之捲使序其端

送同邑張掾序

文中子曰吏而登仕非古也愚竊以爲不然古之官人惟才是索不問其類𨿽以春秋戰國之敝而此意猶存故管夷吾取盜二人趙文子所舉於晉國之士七十有餘家皆筦庫也吏而登仕不猶愈乎後世有亷孝明茂之科至於品以中正制以策舉崇以生徒進士蓋其用重則其取嚴故非其類者往往見擯於流品所從來舊矣而非其類者亦輙謂淸資要秩沒身不復可致多不自貴重顧借故士益尊而取之而用之其法益峻其指益嚴其雜流不得與士齒者獨吏乎哉然則吏而登仕猶古也其擯而不敍者非古也國家法古爲治官人以才非類者多得效用故吏之仕其途稍廓焉予觀今天下之大若藩臬若州府縣其在州府若縣者又有若學校倉徼傳獄之微皆有吏其滿考無過者皆得至於京師其在京師若館閣以至於部府寺監凡設官之所又皆有吏其又滿而無過者則遂得官帶歸鄕裏計日而得官焉蓋其人非必雄俊明博苟僅如中人者他日皆一官也然予觀今之吏其自藩臬府州若縣學校倉獄傳而得至於京師者常什一其自京師若館閣部府寺監諸設官之所而得冠帶以歸其鄕裏者常什九何也譬如爲山其功已半則必不肯捨其積年之勞而苟於一旦至於冠帶以歸其鄕裏而猶不得官者宜又寡矣此則猶一簣未成而棄之也而或者猶爲之夫以積年勞之一簣未成而棄之其愚智可知也已故書之以爲吏朂使無以非類自嫌以一簣棄成功也

老子煉丹圖序壽陳翁志槐六十

老氏之說與吾儒異指而爲長生久視之學者多祖之然古之所以長生久視者修其身而已後世乃有吹呴呼吸之法以吐故而納新又其後也則爲黃冶變化陋矣黃治變化云者今之所謂丹也吾鄕陳翁志槐年六十適自江南來視其子戶部君於京師戶部君謀所以爲壽因得所謂老子煉丹圗者夫老子信古之得道仁人長生而久視者然余觀聃所論道徳五千言以及荘列諸子之所稱述皆修身之說耳今此圖一翁■﹝弁頁﹞顙而孺子色凝然盤屈坐目光內注息深深若有所俟而其旁藥物水火烹治之狀種種具者謂所煉丹也則無乃有不類者與取世俗之術之陋者而附麗古之眞人此方外之士神其說以眩天下不足論也然圖者之意抑有可得而推者老子之所謂丹豈夫黃冶變化之謂哉一以持之精炁神以和之是其物不假於藥石也嗇以治人事天慈儉不敢爲天下先以爲寶是其用不資於水火也虛靜以觀復雌黒辱以爲守無爲以爲爲是其功非有烹治之節度也由是極於道徳妙於玄反其嬰兒而老子之丹於是乎在矣斯所以能長生而久視者也然道徳之屬不可得而圗也圗其所謂藥物水火烹煉者而象之則頌禱之義其有章乎蓋余嘗見世所圖彭祖觀井者旣寘木井上縱橫若積而復絙其身於旁之大樹此豈誠然哉明祖之愛重其身若此耳聃與彭皆養生家所宗今其圖亦大類求聃以丹求祖以井二者皆失也觀者要得之象外而已余又觀陳翁貌古而气和願而能仁其意謙然不競於世其容寂然不擾於欲年旣六十而視聴步履日以聰明便利蓋已庶幾能修其身者而余又申之以圗之意焉翁將犂然有當於心則益求老子之丹而服之則於長生久視乎何有此亦戶部君之意也余與戶部君同年而戚故爲推而序之且以質之諸歌詠者

萱節圗序

兪君汝成旣第進士將遂以是歲夏六月乞差便省其友爲繪萱竹爲圗系之詩歌使歸以壽而以稔於予予曰善頌者必取類取類者必依其似頌而不獲於義君子以爲謟且誣也昔者屈平之作離騷所稱多荃蕙蘅蘭辛夷杜若南國之詩取蘋蘩焉夫有明信之志必象其潔而山谷澗溪芳烈之物於幽人之貞固宜之今斯圖也而以壽逺於取類矣曰不然汝成兄弟蓋幼而孤母楊屏處一室中伶仃寒苦無族姻之托又仰有舅姑日藉以共養提五七歲童子而與共門內外之事生人之憂莫慘於此矣然母以貞信之操持之廿餘年而無貳慮生有養死有塟賓婚百需十指具給字二子而教之曰必毋隳乃父之訓𨿽丈夫之節不烈於此矣今汝成獲第而歸也驅車而入裏閭聲光燁燁動人耳目冠帶佩舄上堂奉巵酒爲壽母子相歡視廿餘年所經已恍若隔世事其伶仃惸獨之憂有不遂釋然者乎鄕人之相與語曰此某之孤也而母之節益大章明於時夫世之言忘憂者必於萱言節者必於竹則斯圖之所取類也捨二物其奚以哉抑竹直而不倨外澤而中虛形中規聲中律呂蓋風人嘗以比徳於君子焉母素善教夫旣以節自成其身其又將益充其類成汝成以君子之徳而終其令名不然猶母之憂也而安能忘諸予旣與聞斯圖之義會汝成以序請遂次第其語而書之

趙東浦曁吳安人雙壽序

上海趙翁於嘉靖戊戌爲七十之年厥配安人吳如之而加二焉先是子成將歸爲壽於誕辰以語其同年王子王子曰嘻夫禮行於朝而民若徳禮行於鄕而民肅敬禮行於家而民作孝黃唐養老之政邈乎罔質之矣記禮者率於虞夏商周詳焉而首曰有虞氏有虞氏則四代其昉也先王所以一庶政殖兆民風四國淑百世者皆於是乎基之是故其化逺其澤思於無窮則養老之禮隆之矣禮失而治衰故天下有遺年者於以期民之孝敬而若徳不亦難乎四代上庠更老之政後世旣無以稽之猶幸或存者惟鄕飲禮耳然今之鄕飲非古也其輿合而齒尙蓋仿佛先王之意云故賢者修之以式治眾庶則之而成教仁孝興行始乎鄕達諸天下繇此其訓也孔子曰吾觀於鄕而知王道之易易也不其然哉不其然哉然今郡邑不皆良大夫則鄕之舉也往往賓夫願人耄老而幾豆之或儒衣冠而閭市行者顧軒軒然西北位斯徳而齒者有不欲揖譲其間而其究亦爲虛文耳矣夫老也養不於朝齒也飲不於鄕則孝子之欲親其親老其老者始各謀其時以爲親壽而比黨之人因合會羞飲焉以重其年蓋朝失而索諸鄕鄕失而成之家其流然也矧今天子躬化導民明詔毎下輙求天下之老肉帛之而有司又時舉飲於鄕以祗徳意布常憲所謂朝與鄕之失殆稽古四代之政而漸■﹝氵復﹞之矣又奚家焉之足云壽矧今有位於朝者率以滿考或未滿考而天子下推恩之令例皆得封錫於其父母子成旣有位矣而親之年適又相值也其尙冀朝夕獲封以爲親榮昭天子之寵命而曷爲以私是圖抑亦使裏有慕邑有漸焉家是以各親其親人是以無犯齒其無乃非飲食之謂嘻是教之寓也夫能不忘君寵忠也舉以榮親孝也有親親之教焉仁也一事而三物成謂此類也夫旣趙子以請乃書而歸之

勅封孺人茹母楊氏七十壽序

余觀天地之气屈伸消息猶循環之無端故其散於萬物也厚薄盛衰遲速彊弱亦雜出而不齊夫豈獨气之不齊將造物者亦有所靳而不輕畀之以其全與抑亦使人有不可測者與故或厚焉而薄或衰焉而盛其遲速彊弱也亦然有得失之機有終始之變語曰松栢之下其艸不殖此得失之機也易有泰有否有剝有復此終始之變也夫寒暑晝夜自天地猶不能以常而況於人乎是故智士觀物而知微賢者持盈以慮逺不彊其所不可齊亦不妄意於其所不可測而修已立徳以俟其自致則造物者之於我將亦有輔其所不能增益其所不足以厚吾終以大吾之所得者矣噫此果造物者之有意與抑其理然也吾鄕茹君節庵嘗以英才偉志有聲庠序問比登甲科爲名進士筮仕爲良吏而棲遲於州縣之職藩臬之佐者若干年不克竟其所施設窺其意常若有齟齬詆挫之疑嫉俗之憤而人亦數數爲君弗平然至於今而君之家聲日益光大有孺人之壽考焉有三子之負荷焉有諸孫之繩繩焉則夫所以棲遲齟齬於君之身固造物者將有以厚其終大其所得而故靳其全示人以不可測者也夫以君之才力使少自矜飾或有所附離如今之人則其仕未必不卽達其歸而休也未必若是遽然挾其能以與造物者爭衡則所謂天定勝人之說將必有在其身之不能卹又安能以其餘遺其身後而啟無窮之休耶信乎气之所鍾必郁而盛物之所虧必有待而完以吾觀於茹氏蓋郁而有待者也其澤未艾也歲辛丑三子者民澤民望民瞻以孺人壽七十徵余文以祝余聞孺人宦族子事節庵君夙有婦道又慈恵善訓諸子孫皆雍雍觀法其致壽考蓋又非偶然者故爲書是說以歸之使知節庵君之善遺而孺人之得於天者方未已也

擬重刋文章正宗序

夫自孔子沒而斯文湮六經之道熄而微言絕數千百年之間所謂巨人宗工以文章鳴者蓋彬彬焉然而盛衰存乎運醇疵存乎道精粗存乎功則其髙下取捨殆有不能逃於尙論者之權衡矣今夫三代皆文人六經皆文法而君子以爲不然豈非至文不華徳立而言該者哉是故其中粹以和其外燦以光不期於文而天下後世莫復以文爭雄焉自今觀之或播告以暢旨或敷陳以析義或紀載以該往或詠歌以揄情旨暢則民可明也義析則變可盡也往該則故可核也情揄則志可章也然豈有意而爲之哉如日月之光華如星辰之經緯繁麗如雲霞朝夕之瓌奇絢赫倏忽萬狀莫非自然而然故聖人之文天之文也乃若後世之所謂文者吾惑焉非絺繪藻飾悅耳目以爲佳則或剽盜陳言熟爛可厭非窮探冥搜爲荒唐不經之語則鄙俚而無足觀而不然者又或鉤章棘句奇澀聱牙險詟神鬼髙嫓皇墳務以劌目鉥心駭眩愚俗而實則假艱深文其淺近夫是以言愈工而道愈離作之愈多而不可以爲文之正也豈六經之外三代而下獨無文乎抑亦气運致然人不得而與也𨿽然河海之深挹流者不一源而取潤日月之照遡光者隨小大而皆明聖人之道猶之河海日月也故學術之士詞藝之賢以其明資博識宏才雅思操觚搦管亦往往而有得焉𨿽醇疵異致精粗靡一苟掇其精而采其醇要之不詭於六經云爾斯於河海爲正源於日月爲正明而聖人之所不棄也然代存制作家傳簡冊汗牛塞宇實浩以繁懼覧者或昧焉矣迨宋儒眞徳秀氏乃獨於玆而究心焉於是盡取古人之文自春秋以歷漢唐掇而采之於詩則又上及順則之謡解阜之歌以詩書所軼存乎古也序以世次體以類分而總其凡例有四爲辭之不可以已也故首之以辭命爲議之可以見天下之心也故次議論爲古記事之別有史也故次敍事爲詩所以言志也故以詩賦終焉夫則其辭命可以明民法其議論可以盡變效其敍事可以核故模其詩賦可以章志四體具而天下之文無餘法矣而必皆依於古不繆於先王合於六經而庶幾哉爲載道之作夫是以殊世並美異人同工麗而不靡近而指逺髙不淪於虛奇不過其則約而盡丰而弗餘一展捲而諸子心之精言之華皆於是乎在間又識其下方以明取捨之意而總其集以文章正宗名焉於乎是可以見西山之用心矣曰宗者以見其猶日月之明河海之源曰正者以見其非旁流末光而天下後世之欲爲文未有不由之者匪是悉邪也不可以爲宗也是以至於今而業文者宗焉其利博矣顧其版久漫缺訛舛則亦未便覽觀遂出而重梓之而書其說以序

擬金臺八景詩序

夫金臺古幽冀之域我太宗以神武紹業用定厥都是誠上游之地而天下之首其山川綿亙逶迆盤峙兀業內拱外障風凝气結入而守之足以朝萬方壯皇居出而用之足以震逺邇撫戎狄殆天設之以貽我國家使建不拔之基以恢千萬世之業者也夫負百二之險其地固乘建瓴之勢其形便地固形便斯王者之所以制天下而威不軌者也周詩有之曰瞻彼洛矣維水泱泱在商頌曰商邑翼翼四方之極夫是以能固家室而保後生焉豈非其處勢使然哉予始至京師得觀所謂金臺八景詩者竊怪其不能揚國靈頌皇業而區區於雲山雪月之觀遊望之樂詠之歌之其無乃非商周詩人之意也乎噫是可知也夫務徳者遺險守道者忘力故盛世多逸情危時無易語昔召康公作詩於成王之時其首章曰有捲者阿飄風自南此固不聞其有誇侈之情而張大之語而今莫不以成王爲令主康公爲賢臣者何哉惟其時而已我國家隆徳顯治方將逺駕唐虞成周之治歌似有所不屑焉者然存此詩以備采擇亦以少續捲阿之歌云

擬重刋大學衍義序

六經羣聖人之作後之言學與治者必稽焉學殊方而協一治亦異則而同歸蓋𨿽有內外本末而實相爲終始體用出入未有語治而不根於學語學而不及於治者也然不繇其序則渙而無紀不繇其要則雜而易荒孔氏大學一書所以爲之序而掲其要也夫吾夫子之道卽羣聖人之道而吾夫子之說亦卽羣聖人之說自曾子傳什已不能外六經而更爲之辭其曰克明峻徳曰作新民曰於緝熙敬止曰宜其家人曰於戲前王不忘皆六經說也亦足以見聖無異道道無異說大學乃六經之總會而吾夫子蓋羣聖之大成顧夫子之經旣宏大簡約曾氏之傳又加詳該焉自宋儒眞徳秀氏衍義作而後六經羣聖人之道大學孔曾氏之心學所以爲治治所以必本於學先後之序施爲之要於是乎粲然益明且備矣舉而措之誠足以爲君人軌範時以交疎於君乃不克卒究其施至今尙論宋治猶復爲之扼擥惟我聖祖繼天立極方兵戈倥傯日不暇給獨於是書心好而表章之適內殿落成卽命侍臣書之廡壁便顧諟也其所以上繼列聖之綂而啟我國家千萬年之治者要未爲無助已皇上緝熙聖學日就月將方將以明徳之蘊大新斯民其於大學之道固躬行而心得之矣顧板刻舊汗漫不足以備乙覽遂命重梓焉以遺來世蓋一舉而我皇上稽古之學法祖之心裕後之規純王之治皆於是乎在是用記之以揚厲於萬一若夫其綱二其目十有二其目之詳十有四本書具存玆不重錄

擬送太宰汪公致政南還序

所謂大臣者以天下爲公不以毀譽榮辱不以進退欣戚而其心常恐恐焉觀庶官之得行其職與否以測國家治亂之機而因以爲已榮辱欣戚蓋庶官之職不同而要無外於官守言責二者於言責而得其言此尢國家大治之機而公天下者之所甚欲也何則維辟作福維辟作威其爵之祿之廢之置之殺之生之予且奪之蓋莫非一人之權而天下之所奉行而弗敢逆者而諫官者乃欲奪其所予廢其所置屈萬乘之尊以從一介玆非有回天之難者哉古之昏世庸辟保回暱姦其所崇長信使𨿽以刀鋸之餘優伶之賤阿保乳媼之微其臣且不敢言或言之而反以爲僇而況於左右之大臣素所信任者乎今太宰大臣也天子之所信任也𨿽有大故不可其廢去宜出自天子而今乃以四三諫臣言輙至致政去是諫官之得其言而國家大治之機也吾意太宰有公天下之心且將以爲大賀焉而不復以已之毀譽進退爲介介也且君子能必已之無媿而不能必天下之無言故有蒙負俗之累而安受不韙之名而處之若不聞也者其心有以自信而知天下之必有能知我者也傳曰心苟無瑕何卹乎無家晉王昶有言使已有可毀之行則彼言當矣使已無可毀之行則彼言妄矣當則無怨於已妄則無害於身昶非知道者猶若是吾又益知太宰之能自信而無卹乎天下之有言與否也古之愛君者殺其身有益於君則爲之況廢其身以善其君乎太宰其有見矣不然以一大臣之去宜不能無怏怏者而太宰不然其所惡有甚於去也太宰行予與祖焉因推其意以序

具茨文集卷四

●欽定四庫全書

具茨文集卷五

﹝明﹞王立道撰

○書

與友人論文書

吾子不以某不佞而望以文章相麗益謂非有意於某不可也故忘其淺鄙爲足下誦其所聞夫自三代而下能文者非一士論文者非一家要之能者未必論論者又未必能也夫文之所以爲髙下夫人而能言之然而作者往往戾焉故逖探冥搜者傷於虛雕琢絺繪者傷於麗詰屈聱牙者傷於奇而奇之失爲甚焉夫文何自而始也效諸天也易曰觀乎天文以察時變日月星辰天之所以爲文也其光有常明其運有常度其經緯次捨有常所故能廣覆照經四時成萬物而天下古今仰焉一或薄蝕之不得其明朓朒之不順其運盈縮隠見之不安其所甚者孛飛彗流出於耳目之所創見則人莫不指而異之何者非天文之正也今且爲廋詞怪語鉤章棘句險僻艱澀不可識測而欲以示諸天下傳諸後世則人有不指而異之者乎故奇譎之文則亦天之彗孛之類耳非盛世之所宜有也昔人有言文非能爲之爲工乃不能不爲之爲工六經尙矣古之文皆不能不爲者也今之好奇之士則惟以能爲爲工耳夫是以作之日益多而傳之日益寡作而不傳周子所謂輪轅飾而人弗庸者也亦奚以文爲哉大抵知徳者無詭言淺於道者多艱說古之君子內足而外章徳至而言立莫不平易正達溫純爾雅不雕繪而巧不探搜而逺無詰屈而奇不期於文而天下後世之能文者莫加焉矣後之人徳則不至而求諸辭辟諸塗刻繪畫以爲龍蛇鬼神不瓌詭其形變惑其勢則不足以駭觀者而眩愚俗然而識者過焉則固土木之而已其奇果何爲哉故曰仁義之人其言藹如三代而上所謂文章之士卽道徳之徒也自夫岐而二之而後世始無文矣昔魏氏典論號善論文大略謂奏議宜雅書論宜理銘誄尙實詞賦欲麗而曰文以气爲主是皆辧其末而未探其本內無所得而虛爲之辭吾弗與也且文如兵其作之者猶將也將賢而謀豫則操縱出入隨應而不窮故左右什伍紀律嚴明則其法立威蓄而勢鋭如風發河決則其气充可攻可守可進可退頃刻異用而機妙百出則其變備要之必主於正而後奇以濟之此將之良也苟廢正而一徇其奇則其軍鮮不僨焉而世必以爲無能之將矣故兵無常形以正勝者什九文無常體以奇善者什一盤誥之文則六經之什一耳效而似者猶未可爲常而況其萬不類也哉吾子於今之時不謂無志於文而恐其溺於奇不繇其道則愚之所不能黙黙也然愚固亦論而未能者吾子其毋以爲費於辭

與王樗庵書

惟執事以正色直言偉然爲畱都倚重弟竊與有榮焉然別來不一通訊者以寒暄私欵無當於進修之要治體之公不足以混記室耳乃今則有不容於隠情惜已以冒寒蟬之譏者弟常之人也常本劇郡錫亦劇邑數十年號爲難治邇得守如張得令如萬蓋私心嘗爲一方幸之然弟自入都以來所聞稍有不諧於眾口者豈弟之闇於知人與抑人數面好惡毀譽固有不盡得其平者歟浮議籍籍皆非事實常之去畱都尢近計執事亦嘗有聞故欲爲一白之弟昨以省覲家居亦歲餘家父在告則已踰七年矣其所以自處與郡縣諸公之所以見待者執事當自知之飾譽言以酬所私比匪人以罔知已諒非愚父子之所能也往時應守子才僅以一二人私憤遂相詆排守土者至今以常爲畏塗論者且謂郡中更無能獨持公論者使弟輩蒙此譏指故聊復與執事圗之然子才今竟何如詆排之者今竟何如今萬令已與行取庶幾公道猶未昧至於張之賢否人言之是非更冀執事徐察而明辧焉使他日不復謂郡中無一公論則弟之私望也餘情不能縷縷

答王汝中書

追隨數日備承教誨別後惘然若有所失忽拜手札規以紫陽之旨申以著察之云甚慰甚慰僕素弱劣懵於求道竊自謂平生所誦習與夫師友之所傳聞皆支離汗漫徒務口耳故一意自爲已愼獨求之庶幾簡徑易守𨿽稍覺得力然未敢保其終能不墮落者夫亦於著察之說有未之思者乎敬聞教矣敬聞教矣遊杭之約俟妻父過此卽當從行圖遂請益之私就醫則又第二義也使去艸附復雅愛惓惓容面並謝不具

傅虛巖書

昨春過錢塘旣得縱覽湖山之勝且日從有道者遊聨牀之談飫聞淸論自謂與吾兄眞有舊緣喜幸喜幸臨行候別兄適有他會遂惘然解維歸家後又領手教尢切感仰今春賤恙稍平促裝北上五月初始入京凡夫俗骨秪宜奔走風塵恐西湖孤山之靈方將移勒絕我也弟𨿽懵於聞道然亦不可謂沈溺者便中幸不惜指教鎭佛老僧好否因久闕敬特托貴鄕髙南宇處附此申悃余惟照亮

張靜思書

家居數年重荷雅愛行時又辱禮意稠沓感愧無任僕多病之軀習於疎懶一入塵途便覺非向來面目山中日對鶯花泉石不復甚以爲佳邇來奔趍車馬間始知坐茂樹聴啼鳥觴詠從容古人所謂一日如兩日者眞不虛也此豈僕軰淺薄者能堪此福哉因執事知僕聊一道之他人當見笑以爲不情也

華鴻山書

敝居去文府才一二捨而載歲之間僅得三數奉晤毎展頌雅音良用耿耿疎懶習慣又常抱疾疢本不堪驅馳而朝例拘以三年遂勉復來此行裝紛紜不及造別門下罪歉無任時下伏審道履綏和尊翁老先生茂膺壽祉孝養日隆敬羨人便艸艸布候不備

華補庵書

僕行時匆冗適尊斾亦且西徵遂不及盡晤言今猶怏恨使至辱手教兼瓊章之賜感慰感慰僕五月初已入都而多病之體又久與靜便殊爲人事所苦至於觚翰亦似相仇執事謂以忙中廢吟然猶多得好句而僕以病中廢吟眞無復一字可道也聞道匡廬彭蠡之槪輙飄然有出塵之想倘執事他日盡覽其勝當不惜爲僕傾倒也

寄有懷翁第三書

到京後因病冗久失修候船頭華山還始有小啟附上想已達臺下矣盛使至詢知道履綏和大舅曁尊嫂已康吉喜慰無任辱翰教懇懇且以圖報豫養爲誨非愛深骨肉何以有此不肖敬奉以周旋第恐病軀孱劣終負主恩耳比得老父書云四月初因張靜思年叔相攜一識姑蘇諸山荊溪二洞老伯嘗有此約倘秋涼無事一尋此盟亦山林一勝事也如何賤體近已稍平但痰嗽猶未除蓋爲郁火所攻耳

與沈原約第三書

昨過滄州偶值貴屬胡大尹匆匆附候起居十年契闊之懷殊未盡其一二擬入都後可嗣修問而久靜之體苦於馳驅疾疢綿延尋復數月矣蓋執事向知弟已告歸或不知有荊婦之變今喜弟之還都而不知故疾之猶在也蹇薄之命不足以縻祿食無足爲道者執事以何時過錢塘弟故人武進呂君曾上謁否呂君名朋與老父同鄕舉且有會文之雅平生謙恭端愼淸操絕人而仕不達自寶慶推官爲遼東太僕丞約居苦寒之地者七年今升僅得市舶提舉幸托屬下倘以事相見惟稍加禮遇不具

張湖村書

弟往歲在羇病愁困之中惟兄曲加存卹不啻骨肉感激無任家居三閱冬春日惟閉闗從事方藥於宻友至親多闕問訊兼文旌益北愈乏鴻便方圗謝過門下而使至又辱手教懇懇重以腆儀彌增感恧弟自入都亦嘗抱病蓋蹇薄之人不足縻肉食也柰何使回附候並謝余惟順時自愛以需天寵是荷

答程松溪書

自毘陵西郭之別已載閱歲𨿽因臥病闕問未嘗不馳情左右也去夏會羅念庵年伯具知道履綏和毅然以興起斯文爲任敬慰敬仰卽擬訪醫白下兼得一奉杖履目覩風教之盛於山川都候間竟亦坐懶不果素懷良自悵悵今春恐逾明例遂爾北裝入都數月病亦如之舊業荒落殊無可謂請益之地因便先此附候八月承嘉刻並謝

唐荊川書

入都四月中間不病者僅數日耳蓋孱薄之人不任祿食所遣固應如此且久在靜中一涉塵途便非向來面目如執事茹素有年見腥肥滿案遂生嘔噦此殆難與不知已者道也久不通信執事必能亮之大抵寒暄常語不足混記室而身心所得又無可請教者几案間非醫藥卽道書毎展捲亦不能盡數行也柰何柰何所幸毀譽得失了不置意中悠然日用飲食而已知執事以尊嫂之故心事亦不甚佳然豫養自遣爲望

寄羅念庵第二書

北來過京口曾有小啟煩何主政寄上爾時謂文石當亦不逺旬月而久至都下寂無所聞僕日夕以爲念顧是區區者不能爲人始終卽他日何以受知己者之重托乎近得老父書乃知猶未竣工良媿良媿夫冬以寒辭夏以暑辭想世之名一藝者偃蹇固如是哉淸秋伏審道履康謐讀書觀稼想於時事絕不經耳目僕亦能羨老叔之樂而不能從也仙凡之隔豈必於物外求之洞山兄明年得來此否幸一示知以副鄙懷僕自入都不能數日不藥大抵卽往年所病一涉塵勞遂復交作毎自計非肉食人而復勉彊牽戀殊可自笑也適會曽司廳先生云有貴鄕人入境之便艸艸附此抱恙不盡所欲言惟亮之

寄袁芳洲書

屢拜手札兼惠鹿角後至者尢佳因行促不及制已托之舍弟矣飱和含嘉皆飫執事之徳也感佩何極僕數年家居頗於靜中得趣一涉塵途便覺不堪兼存亡聚散種種興懷𨿽復時念執事之教欲一切割棄然學道未至終難脫然又不能得如執事者相與朝夕汝之往日竹林之約自謂丙午可以必償而俗緣多累竟作子虛今來回視金陵已若十洲三島之外而執事亦遂如洪厓子晉不可扳矣

與艾居麓書

弟雅辱教愛然不奉起居者已數年於玆蓋緣多病之人兼以懶性習成遂闕敬於故人耳弟自甲辰得賜告家居昨春因覓醫因一至杭以遊客不可以妨淸政竟不敢與執事相聞徜徉湖山間半月而返緬懷道雅日夕馳情玆因賤恙稍平勉復來此偶敝鄕親吳忞者來爲貴屬下深澤縣丞附

與懋及弟書二通

科場文字要气充辭暢平正丰潤須於六七月間作得百篇則自下筆有助然辭之繁簡亦要得中切忌支離澀滯論表須胸中先立間架然後措辭亦不可落塵腐套子策場偶記舊料亦要轉換恐至雷同耳大抵所當甚畱意者全在經書義與論表策乃其次也最不可失先後緩急之序吾前兩科正坐此獘然此亦姑就場屋中事論之至大功業固自有在也勉之勉之

得書乃又聞我小侄不幸知以痧■﹝疒軫﹞故也執書惟省豈吾父子福過災生又自念入仕以來凡瘠人肥家利己妨物如仕宦家故態惟恐分毫似之良欲稍自樹爲子孫地耳吾父母年已五十以上而僅一男孫懼無以共承膝下之歡今復失之矣天乎何至此極也然正已以安命養身以俟時天亦久之自定吾平日與吾弟毎不汲汲望以決科進取而惟以徳義相規誨正以名利爲浮榮而身心爲實地富貴有去來而子孫須善遺耳吾弟幸爲後圗毋過自苦然吾前亡女意甚痛傷俗所謂土梗勸木梗也歸計待考滿後恐礙叔叔會試須預圗之耳荇洲身後孤寡可哀責在吾弟卽此是學也前譲去田旣無利他人之產亦聴其所之而已

附荊翁書一通

舅氏荊川書示王甥吾生平最難開口不是人央得動的亦不是爲親戚做人情的若令祖令尊兩世有一不是淸苦爲善的我不好開口汝家房子不遭倭子燒殘奔波苦楚我不好開口不遇默林公髙誼我亦不好開口有此三事輳合所以我公道說了不是爲親戚也毎思令祖令尊兩世小心謹愼毫髮不曾倚官趂錢毫髮不曽使勢害人江陰巷內老佛之語至今鄕評尙在非親戚之私言也若身沒後便與他人家一般毫髮不蒙優卹則善人無以勸矣但默林公髙誼所謂生死見交情者非今世之所有誠當於古人中求之甥可益自感激不特努力讀書求進尢當立志做人自少須曉得義利是非之辧尋向上去以無墜祖父一脈可繼之志亦所以成默林公扶植之盛心也勉之勉之毋怠毋怠

○疏

明職守疏

臣某謹奏爲明職守嚴紀述以勵庶官以憲萬世事臣聞古之人君必設左右史以紀言動故曰君舉必書𨿽春秋列國之微亦復不廢斯職其義重矣自漢而下代有其官孔明治蜀不立史則君子以爲譏謂其失所先務也我太祖開創之初卽立國史院而設以起居注修撰編修檢討等官自後國史院起居注之官不設而以史官並附之翰林院𨿽官制沿革前後稍殊其欲以史事責之修撰編修檢討等官則固祖宗之意也臣讀大明會典所載朝儀記事官居文官第一班之後稍上夫史官秩髙者不過六品而使躋居第一班之後稍上豈固以寵之哉欲其便於視聴而言動有紀也夫因事設官故官不濫因名求實故實不悖人臣之職不過官守言責兩端而已今之給事中禦史有言責者也內而府部寺監外而藩臬郡邑有司之吏則皆有官守者也府部寺監藩臬郡邑有司之吏不守其官給事中禦史不盡其言法得而糾之而黜罰之今史官之於史乃獨無所事事而又得以逭其失官之罪者其初本具名而無實有官而不屬之以事非如戶之錢榖刑之獄訟各有司存云耳夫漢之時郡國上計先上太史故司馬氏父子得有所纂敍以成一代之典今臣等修員史局餘年矣自朝參之外輙散歸私第問以史事且茫然不知所答遂使神聖之謨烈閼而弗章賢士大夫之業湮沒無紀國家諸所興爲皆訛闕雜亂於簿書奏復之繁而不知所考信則夫居是官者尙安得晏然歲會廩祿之入日受大官之供而不以爲媿且畏哉臣愚欲乞陛下參酌古今所以立史之義國家所以設官之制而振其隳廢偸惰之習使臣等皆有所自效以無負於陛下所以簡畀之意夫左順門乃章奏出入之地史館在焉臣愚欲請史臣二人給以筆札兼之書人幾章疏之下諸司一一繕錄毎月終封識而以藏之內閣其有所遺誤輙以罪該日執簡之吏庶乎職守不廢而臣等少逭曠官之譏紀述明備而國家有以立一代之大典矣臣昧死以聞

定貢法疏

謹奏爲定貢法以振士習以光聖治事竊惟國家用人其途𨿽廣然出於科貢者常什之八九科試以拔才雋歲貢以卹困滯祖宗立法至詳且善矣然法久而玩寖失初意臣忝修史職毎遇考試歲貢生得與閱卷往往見其空疎腐俗辭气索然𨿽考列上等者亦僅捨短取長殊未有明博純雅之文可上塵聖覽者也此等卽與附選則今日各有師儒之任如仍入監則他日各有民社之寄夫衰白之士久躓場屋其英姿鋭气磨礲都盡日暮途逺志無所希而欲寄以民社任之師儒其不倒行而逆施者鮮矣況今名儒碩輔莫不起身庠校而使此輩爲之模範且承順惟諾若子弟之事父兄能無汗顏而內慚矣乎往者選貢之法行天下應貢之士一時號爲得人然衰白困躓者莫不飲泣咨嗟自傷以數十年積累之艱而終於槁項黃馘無復一命之望臣時又聞提學官畏避罪謫或不拘廩增拔以充貢此又非祖宗之意矣夫才雋之士豈不能自奮於科第而復使與困滯者競驅於途則胡不盡舉而廢之而獨行科試之制其不然明矣陛下推仁盡下使一如舊章而又行補貢之令使困滯者咸得以自紓海內無向隅之泣徳至厚也臣愚以爲科貢之途固宜並進而天下學校所以序爲先後以充貢者其法恐未爲盡得也何則今之所謂廩膳生員者定於提學官之一考而已旣與食糧之次則他日充貢一以爲先後其十餘年之間凡遇考試文理非甚庸繆輙免於停降罷黜苟不至於停降罷黜則遂私相慶以爲幸而進取之心日消靡矣此應貢者所以多庸才而年少敏特者不能無扼腕仄目於後也竊惟國家建學育材著爲定式毎府學廩生四十名州三十縣二十至於一與食糧之次則他日必以充貢恐非立法之初意也士有志者常少無志者常多彼其所成就自謂可以無咎無譽以苟延歲月而徼一命之榮猶欲其激發奮勵以從事於學問不亦難乎臣愚欲稍更定其法使廩膳有一定之額而無一定之人貢者𨿽以年資爲後先而實以才否爲遲速勅行天下提學官俱以嘉靖二十二年爲始嚴加考試各學生員毎府以四十人爲優等不拘廩增附皆得與食糧之數州則三十縣二十其數旣定中間𨿽有中式丁憂事故等項不復替補存其糧於所在以給諸生之貧而無告者焉至次年再考亦如之以至於三考四考五六考亦如之其有初考與四十人之列而再考居下則不復與之糧再考居下而三考復與四十人之列則其糧又復與之其毎考居四十人之列者則常食其糧不待言矣予奪一程其能故不才者無憾於失選補不泥於格故才者益勵其業考案一定無復頂補申請之煩而學之官吏亦不得挾此以媒利矣然偏方狹境生員之食廩者未必一如原定之額或不及數或半之甚者不及其半則又當何如夫食糧實補之數各學俱有定籍今須一以嘉靖二十年爲凖府學生實補之數原三十人者今止以三十人爲優等二十五人者亦止以二十五人爲優等至於州縣俱可類推矣至於應貢之日則提學官不必再試但計其食糧歲月多者卽行起送赴京或食糧歲月多寡同者不拘二人或四五人府州縣通行送提學官再試擇其更優者一人充之夫旣以食糧歲月多者爲貢則必毎考皆優等之士貢者旣皆毎考優等之士則豈復有庸才得廁其間以玷國家爵命之榮如今日者哉或者以爲此法未可卽行臣請先以食糧之法行之目前起貢者姑循其舊限以五六年後舊食糧者稍稍起貢然後行此亦自有漸而民不驚矣如蒙兪允乞勅該部詳議可否或中間未盡事宜一並斟酌具奏賜之施行庶使才雋之士進有所奮而無逡巡歲月之念退得所師而無汗顏模範之人其於陛下聖明之治或可少禆萬一天下幸甚臣亦不勝幸甚原系定貢法以振士習以光聖治事理未敢擅便謹具奏聞伏候勅旨

乞省親疏

謹奏爲懇乞天恩給假省親事臣伏覩大明會典內一欵兩京文職有離家六年之久給假省親者查無違礙許其歸省蓋惟我國家以孝治天下故爲是著令所以體羣臣而憫其私也臣原籍直隸常州府無錫縣人臣父表由進士歷南京禮部客主司署郎中事主事臣以嘉靖十三年叨中應天府鄕試臣父適以本部祠祭司主事在任臣卽於是年九月間辭臣父母領文前赴禮部嘉靖十四年會試蒙賜進士出身攺翰林院庶吉士至十五年十一月初三日臣父具本奏乞放回原籍養病因寓臣書備言所患臣時念父深切卽欲乞歸省侍但猥叨皇上作養之恩未能少效尺寸未敢言私十六年正月又蒙聖恩授以今職十八年十二月歷俸一考給由外今年五月十一日臣父復以久病未痊奏乞再容原籍調理令義男王泰抱賫因以原稿付臣臣讀之倍增憂思日夜不寧兼舊患怔忡暫止復發寢食俱廢是以敢援前例昧死陳情伏望勅下吏部查照近年翰林院侍讀等官華察事例容臣回籍省親倘臣父幸得痊安筋力未衰臣父子自當依限前來供職誓竭犬馬以少報聖恩於萬一臣不勝戰栗懇切祈望之至

告養病第一疏

謹奏爲患病不能供職懇乞天恩容令回籍調理以圖補報事臣原籍直隸常州府無錫縣人由嘉靖十四年進士攺庶吉士除授今職竊祿十年慚無寸補緣臣體質孱弱素多疾疢本年二月初偶感風邪發嗽不已加以痰火上升中气郁塞伏枕逾時藥餌寡效延至六月十七日忽得家書臣妻唐氏於五月二十一日在原籍病故臣於病中驚聞此變痰火轉盛怔忡不寧且臣父母衰年垂白知臣久疾未愈時切憂思近因臣妻之變悲勞百端臣心日夕懸念又臣妻遺下一子兩女皆在提孩煢煢靡恃伏望皇上憫臣疾患沈綿情極哀迫勅下吏部查照近年翰林院檢討王維楨等事例容臣暫回原籍調理庶得少延殘喘倘螻蟻微軀未卽顚隕自當奔走供職誓竭犬馬以仰酬皇上天地再造之恩臣不勝惶懼哀懇之至爲此具本令義男王紹抱賫謹具奏聞伏候勅旨

第二疏

謹奏爲患病不能供職懇乞天恩容令回籍調理以圗補報事臣原籍直隸常州府無錫縣人由嘉靖十四年進士攺庶吉士除授今職緣臣南方下士水土未諳自竊祿以來積乖攝養且體質孱弱疾患易侵本年六月間偶因衝冒暑雨饑飽非時致傷中气而過以虛陰之藥投之實陽遂使邪火上攻咳嗽頓作痰涎升壅日夜靡寧伏枕經時漸就羸瘠詢之醫家鹹言病在肺胃受傷已深非旦夕可療況臣父母俱在衰齡家復多難臣恐其聞而憂念每書問訊但以無恙報之然疾痛則思父母人子之情此又臣之所以反復於懷不能自解而日益以病者也伏望皇上憫臣疾患沈綿私情鬱結勅下吏部查照近年翰林院編修駱文盛等事例容臣暫回原籍調理倘螻蟻微軀未卽顚隕自當奔走供職誓竭犬馬以仰酬皇上天地再造之恩臣不勝惶懼哀懇祈望之至爲此具本令義男王紹抱賫謹具奏聞

第三疏

謹奏爲病勢危急再乞天恩早令回籍調理以全生命事本年閏九月初八日該臣奏爲患病不能供職懇乞天恩容令回籍調理以圗補報事奉聖旨該部知道欽此臣惟臣之病蓋在肺胃之間醫從肺胃間攻數不售效是病於藥無賴也初臣嬰疾時念二親垂白懼令有聞然獨旅沈綿骨肉背離苦思一歸就父母側臣之爲懷又如此乃今伏在枕褥涉歷數月節序漸深疾憂漸加驅之無術去又不獲玄冬永夜目不交睫咳嗽連十數發未已神虛魂揺臥視牀屋若水波上下臣形質本臒又積屙相纏遂至骨立食兼日不盡一器鄕裏朋識憐而訊之者見輙惻惻臣之命已危若累碁幸卽得去就父母訪醫藥沈憂旣釋更事調理臣之病庶可已也若延而未去恐二豎守膏肓竟爲臣難臣之病未可已也伏望皇上憫臣病勢危急病懷痛切勅下吏部查照前奏翰林院編修駱文盛等事例早令回還倘枯株再榮羅雀復奮卽皇上天地再生之徳也臣不勝惶懼哀懇之至爲此具本令義男王紹抱賫謹具奏聞

○碑

擬奉勅撰新建歷代帝王廟碑

臣惟功徳立而後可以享百世之祀明聖修而後可以定百世之禮故祀無非族所以明典也禮不虛行所以詒則也大哉祀乎禮之所尊也義之所起也而百王之所崇也非天下之至明聖其孰能與於此夫天下之生久矣遐觀厥初其異於禽獸者無幾也不惟不異於禽獸而且無以勝其爪牙角毒之烈也泛濫懷襄民之不爲魚者亦無幾也乃今得以安居暇食優遊焉終其天年而不夭傷而爲之上者亦得升冕端委以治民臨諸侯其誰歟致此也故自羲農黃帝肇其治金天髙辛髙陽擴其化而堯舜禹湯武王協其成其功徳胡可勝紀也繼是則存亡治亂相尋於無窮而斯民之禍玆益酷矣則夫髙祖光武之於漢太宗之於唐太祖之於宋世祖之於元𨿽未可以方古帝王而其克亂除禍濟世安民抑亦不可謂其功徳之淺淺己夫法施於民則祀之以死勤事則祀之以勞定國則祀之與夫能禦大災能捍大患者皆在祀典此聖王所以制祀之法也故自伏羲而下廟而爼豆之其禮宜矣然自漢以來𨿽代不廢祀而廟於京師而合祀之則昉於唐之天寶宋亦因之我太祖立廟於雞鳴山之陽所祀帝王自伏羲至元世祖其位凡十有六而配享者風後而下三十七人左右列之法乎古也然自文皇帝於玆定鼎則若郊社若宗廟旣皆爲之攺建矣而帝王廟祀尙循金陵之舊恐未足以明彛典稱秩祀之意我皇上方以憲天之道稽古之學一新制作於凡類禋望秩之典靡不究定禮備樂和品式煥如矣乃卜地於京師阜城門之隙艸圖鳩工而始作廟焉凡壖垣門廡堂寢庭戺與夫庖庫井捨之微莫不縪繕翼然燦然儉而弗陋華而弗逾蓋誠足以妥神靈而昭崇報矣夫禮曰作者之謂聖述者之謂明明聖者述作之謂我皇上修太祖之秩祀述也廟於京師作也協諸義而協可以垂逺之其所祭之可以不淫所謂明且聖者玆其在乎廟成當紀其事於麗牲之碑臣愚適奉成命因拜手稽首而謹書之

○箴

克己箴

天生烝民惟形與性物感無窮人化斯順往聖克念乃達諸天危微之幾舜禹是傳孰無人心理順則徳孰無道心欲勝則賊心亦靡二理欲爭之紛紜萬感憧憧百思已自我生亦自我克君子制之若臨大敵我志惟一鼓之而靡我力果毅降旗奔師淨彼氛垢湛吾虛明解心之梏復性之恆口無過言身罔擇行視逺惟明聰徳以聴視聴言動非禮勿爲昔者顏子嘗從事於斯厥功已至不貳不遷回也好學夫子稱焉彼爲大賢而猶若是顧玆何人忘其有事曰明以察曰健以決希顏亦顏敢告來哲

大司馬箴

書贊䢐徵易稱帥師赫赫九伐姦宄以威古云佳兵其器不祥正人乃興亂是用亡穆徵犬戎祭父納諫懼徳弗耀而勤民於逺秦任三帥覆師於殽違彼良士而勇夫是謀先王有道守在四夷漢失厥策翦我羣黎兵不可去武不可黷皇皇六師辟之荊棘如火自焚無或弗戢禁臣司兵敢告執戟

光祿箴

惟聖饗帝惟辟玉食乃烹乃饔旣時旣飭以共粢牲以視珍物無曰不會冢宰是職在昔聖王飯簋啜鉶不以天下奉予一人周文卽功惄焉朝昃池酒林肉殷商用滅駢脇曼膚國乃多瘠孟子蓋惡夫庖有肥肉而民饑色祿臣司膳敢告執滌

太史箴

茫茫古今上下曷稽爰惟太史簡策是司彤管煌煌左言右事善人以勸淫人以懼佚旦同心成罔邪徳董狐之書是稱良直南史侃侃齊不失賊夫子修春秋而萬世允則惟昔聖王業業小心出入起居乃罔不欽勿以深宮勿以大庭書而不法我無以示我後人史臣司牘敢告執典

鴻臚箴

穆穆聖王垂裳而治聴政修令軌儀昭物則百辟卿士是寅是祗會朝旣盈蹌蹌濟濟各有攸職雞鳴以俟昔在周王惕夜未央視彼庭燎晣晣其光一日二日無或爽厥常亦有淫辟俾晝作夜蔑彼典則而以自逸暇百工是師用隳理於天下臚臣司儀敢告在陛

太常箴

明明天子允秩三禮乃立奉常鬼神是主無怠於守無淫於祀綂和天人禔福備至其惟徳馨罔以稷黍聖禹致孝衣惡食菲殷人尙鬼俗以僿獘齊景矯誣歸過祝史楚稱先王不越望以祭於乎興國聴民亡國聴神時謂不淫惟齋明中正以徼上帝之歆常臣司禮敢告執籩

廷尉箴

民之有情弗割於欲期於無刑乃利用獄虞周競競或易一夫惟欽惟中懼濫法於非辜其在叔世三辟乃興民弗見徳錐刀是爭周圄以空秦血流離夫豈不威二世而夷平仲一言齊踴不鬻漢文弛刑白骨乃肉天矜於民其徳好生弗克若天儀鑑於秦尉臣司獄敢告閽人

司空箴

惟王建國乃立司空以分六職以總百工程力順時是經是營罔曰有民觀於定中罔曰有財間於農功昔在堯禹土茨卑宮降於癸辛侈窮九重瑤臺瓊室乃貿厥宗虒祈弱晉章華敝楚阿房未成咸陽以火崇髙雕鏤億兆攸詛先民有言松栢瘠土以鬼則神勞以人則民苦未央壯麗漢髙斯怒土臣司空敢告在戶

○銘

求放心齋銘【並序】

今夫人之有心可以宰萬物攝羣動參乎天地而立人極此其爲體甚微爲用甚大而其妙則有甚不可測者故或跬步之頃出入異域一腔之內存亡異時倏而往忽而來其身猶在此而飛揚馳騖茫焉不知幾千里之逺蓋其放之甚易而約之實難固未有不待操而存捨之而不忘者也古之聖賢其心𨿽未嘗不存然而日兢兢焉所以約之而不使其或放者猶自力也是故有危微以爲之辧焉有禮以爲之制焉有敬怠義欲以爲之戒焉有格物致知誠意以爲之次焉夫是以志定而不移或夕而惕若或昧爽而丕顯或屋漏而不愧或盤盂幾席觴豆而有銘有戒夫是以功宻而不弛志定故思慮往來不能移功宻故造次顚沛必於是蓋聖賢所以能常存其心而不放以宰萬物攝羣動參天地而立人極者良有在耳然自中人以下顧縱焉而不知檢此聖人之所以益聖愚人之所以益愚而孟軻氏之所深憂也夫夫人有雞犬放則知求之而心放則不知求豈愛心弗若雞犬哉弗思甚也故曰學問之道無他求其放心而已矣其將以覺天下之迷而示之要乎愚讀其書至此未嘗不爲之惕然省惴然懼也因卽所居之齋而顏之曰求放心以仿古韋弦之義云銘曰

惟皇降衷乃鈞是人胡聖而賢胡爲獸禽匪人則異而異者心是惟方寸至神且靈時出時入誰與將迎出或千里匪形可尋其反而入泰然吾身存亡之間天壤攸分惟古君子其中惺惺晝爲宵得息養瞬存孰謂一念時罔弗欽孰謂造次時罔弗矜存存不息湛然虛明如卒有帥如民有君百爲萬感動應乎貞乃知吾心厥系匪輕乃知聖賢亦非性生捨之則否操之斯成欲克由聖永鑑斯銘

進齋銘

易稱忠信所以進徳幹幹之誠自朝中昃惟自暴棄是爲下愚與聖同類而歸則殊觱沸百川淵渟澤匯其流不息乃放四海平陸覆土一簣未盈日往靡怠丘山崇成豈曰駑馬不如騏驥十駕不捨千里奚致邈彼秦越載陟其垂心則弗競道匪逺而謂予何人回實希舜仲尼蓋曰吾見其進而我希顏亦步亦趨誰謂今日非顏之徒予姻丈沈君謙退士也而以進名齋蓋有崇徳之志焉頃以國子久次謁選天曹僅得南鴻臚署丞予益知其非嗜進者夫惟日不足吉凶同情爲善爲利其孳孳亦一而己予嘉君之志在此而不在彼也於其行書此銘遺之庶幾古人贈言之義並以爲他日助

具茨文集卷五

●欽定四庫全書

具茨文集卷六

﹝明﹞王立道撰

○雜著

原政

夫升降者道也善惡者政也隆污者治也治由政出政由道立道降而政之善政善而治之污者古今未之或聞也古之帝王求於道而不求於政故道得而政隨之後世求於政而不求於道是故政非其政治非其治而今之天下若異於古之天下云耳昔者大禹以六府三事告其君而曰徳惟善政其在洪範曰農用八政而必曰建用皇極者何也皆道也故徳行而府事敍皇極建而八政舉矣夫子之所謂人存政舉修身以道者皆是之謂也然而政之在天下也以道爲體以時爲用故離道非政也違時亦非政也易曰通其變使民不倦神而化之使民宜之昔者三代之興也夏以尙忠爲政商以尙質爲政而周以尙文爲政若是乎政之不同也政不同而同歸於治者何哉道而已是故殷因於夏禮而周因於殷禮禮云禮云卽道之謂也天不變道亦不變以不變之道而損益夫不得不變之法故纘禹服者非蹈常而反商之政不可遂以爲好異也不然則違時之治其與夫徒法之獘恐亦無大相過矣故曰道者所以立本也不可不一法者所以適治也不必盡同是知道存之謂政建其有極之謂政通變之謂政宜於民之謂政此聖之徳而王之業三代之所以能長久者此也漢唐而下其政可得而言矣封建削而郡縣以分民井田裂而租庸以率賦肉刑廢而箠笞以禁暴其於三代之政之大皆蕩然矣然而論治者猶或後焉以爲棄其道而弗由則法之存無益也是故由其道則循漢唐之法而可以適於治不由其道則𨿽純乎三代之政猶不免爲徒法而已善乎歐陽子之言曰三代而上治出於一而禮樂達於天下三代而下治出於二而禮樂爲虛文夫所謂出於一者道卽政政卽道也後世離政於道而虛文以爲治焉則𨿽謂之無政可耳愚故曰升降者道也善惡者政也隆污者治也推而本之作原政

巧拙辧

客有問於予曰僕聞聖人賤巧而貴拙信乎予曰不然夫觀變而化裁者聖之能也因時而守則者士之修也奚而巧奚而拙吾聞古有羲之畫卦舜之使民禹之治水經緯天地而不窮範圍民物而各得其斯以爲天下之大巧與亦有大拙若龍逢比干之死箕子之囚奴夷齊之餓屈原之沈湘而世固未有不以爲忠且義也故曰聖有所通時有所窮無巧無拙惟變所適且子獨不觀夫化工之著於物也物物曲成類無雕刻然者斯亦天地之大巧也然而人猶有憾獨非拙與仲尼聖而多能有天縱之巧而齟齬坎坷終身不一遇𨿽謂之拙可也吾聞羿之射僚之丸造父王良之禦扁之斵輪庖丁之解牛和緩之醫梓慶之鐻匠石之運斤皆以一藝之巧絕於時而名後世而況夫天下之大巧哉若之何其賤巧也客曰然則巧拙皆無不可與予曰不然夫巧或用之而善或用之而不善用之而善則爲通變爲神化爲徳慧爲仁術其不善者賊而已矣此漢陰老人之所以廢轆轤而孟子恥機變也惟拙亦然參之魯回之愚吾知其非宋人拾劵而田父藏石之類也客曰然則吾其從巧與予曰人生而靜天之性也感於物而動性之欲也拙其由於性乎巧其由於欲乎故拙之用其過少而巧之用其過多天人之殊也夫拙古今一而已矣而世之所謂巧者吾無得而窮也巧於言者喔咿滑稽巧於色者嫵媚嬉怡巧於容者便獧輕捷巧於文者淫浮誇耀巧於謀者陰詭狡險千態百變若出若沒子將從之吾且懼子之未能也且世亦有因拙以爲巧者亦有因巧以爲拙者吾聞老耼守黑而得長生商丘開窮老而子華以爲上客寗武子愚而衛國賴之絳侯木訥而卒定劉氏後斯非所謂因拙以爲巧者與吾又聞鄷舒以三雋才殺身智瑤以五賢亡族鼌錯以智囊死東市裏克以中立禍晉國儀秦駢戮李斯具五刑斯非所謂因巧以爲拙者與子獨不見夫鼯鼠乎挾其五技而不免爲鴟鳶食者所長非所用也子又獨不見夫楚國之狙乎伐其巧以搏王之矢而不知養由基之鳴弦其後也故曰木訥近仁盛徳若不足顏子如愚而非愚揚雄艸玄而尙白歸眞反朴以道爲質人之所拙我之所徳

道學俗學曲學僞學辧

古之爲學者一今之爲學者四四者何也曰道學曰俗學曰曲學曰僞學夫民生倥侗顓蒙非學則愚然而道者學之事也故記曰人不學不知道古之聖賢自其少之所習而至於終身由之自其名物度數而達於義理性命之微自其身之所以自治而推之以治天下國家自其一事一物而範圍天地之廣皆學也皆學則皆道也是故語其道則精一以執中多聞以建事前言往行以畜徳格物致知以誠意正心而修其身而未嘗不得之於學語其學則有好問好察之誠有昌言之拜有終始之典有制事制心之功有敬怠義欲之戒而其爲法也甚備亦未嘗不本於道然則何道非學亦何學非道玆其道學之所由名也自夫功利之說有以耀斯民之耳目而淪溺天下之心於是乎世之所以爲學者始有不出於道而徒以章句記誦爲功文詞組繪爲玩聞見口耳爲習期以發策決科榮身肥家無餘事矣夫是之謂俗學抑亦有志不足以定守術不足以濟務而徒苟容取寵上以媚人主而下以悅當世因之以載髙位竊厚祿而方且自以爲得玆孟子所謂以道徇乎人賈山所謂修之於家而壊之於天子之庭者也夫是之謂曲學末世滋僞抑亦有儒其衣冠言必稱聖賢而夷考其素有庶人之所不屑者所謂窮理盡性皆非其心得之說而人心天命不過爲誣世之辭徳不足以修身正俗而術足以鼓動後生才不足以經世濟物而辧足以傾惑是非淸不足以立懦亷頑而詐足以盜名竊位凡其所爲皆名與實反心與迹違而終不足以欺天下後世夫是之謂僞學於乎古人之學一而已矣聖之所以爲聖者此也賢之所以爲賢者此也帝之所以爲帝而王之所以爲王者亦此也夫曷嘗有道外之學哉今之所以岐而四之者吾不知其說也蓋自夫夏侯氏以明經取靑紫而桓榮以車馬印綬侈稽古之功則俗學於是乎起矣叔孫面諛以得貴幸公孫弘本學春秋而枉已阿世徒步取宰相封侯則曲學於是乎起矣至於僞學之興莫知所自吾聞之王制行僞而堅言僞而辧學非而博順非而澤以疑眾殺而吾夫子所以有少正夘之戮亦以此則僞學自先王之時已有之直不若後世之成俗耳夫是四者之學其邪正是非蓋章章明甚而猶有待於辧者何也程氏有言昔之感人也乘其迷暗今之入人也因其髙明蓋明道特以論異端之害而不知僞學之害深有類焉故夫俗學曲學人皆知其非而髙明之士乃或溺於僞而不知者惑於似而已其於道學蓋不啻莠之於苖而朱之於紫此夫子所以惡是而非而學者之所以不可不致其力也於乎學以道名固已爲夫學者之不皆道而爲吾聖賢之學之病矣然而聖賢之學猶自若也今乃援以文姦假以濟私皇皇焉馳騖天下於詭言譎行之中籠之以虛名結之以實利使人入於其徒而不自覺而猶汲汲相髙曰我之學爲道也我賢也我聖也噫聖賢之學其不幸一至此哉昔唐韓子論佛老之害欲人其人火其書廬其居明先王之道以道之愚以爲欲息僞學者亦必如是而後可

堯湯水旱解

災祥之說所從來舊矣五行家者流推拆微隱於國有大災者必著厥咎焉天人之交若符契影響昭昭乎不可誣也然以堯湯何咎而水旱因之故古今以爲大惑焉解之者曰理有常然數有適會語天而遺人者賊徇人以求天者固夫殃慶之驗見於易休咎之徵發於書祥生於和異兆於乖此皆理之常然而不可忽者故有國家者日兢兢焉畏天而保之猶懼其或戾也而或以爲未盡然者是賊其君而已矣然而有適然之數系於天而人弗與焉者堯之水湯之旱是也夫九年之水七年之旱𨿽大無道之君其應當不若是烈也而以堯湯致之其說誠有所不通矣愚嘗觀春秋所書自某月不雨至於某月皆以爲大災而記之率不過數月耳旱水而計年非古今所未有之災耶以堯湯古今未有之聖而罹古今未有之災是故可以天數言而不可以人事論也夫洪荒之世剖於一气之混淪者震蕩衝軋𨿽天地有不能以自定其形者堯之時去洪荒未久也湯之時去堯亦未久也則夫雨暘之不時水旱之不得其常固皆未定之天而二聖人者適遭其會而己曰然則舜禹舉而泛濫除桑林禱而雨方數千里者何也斯非人事盡而災弭者與爲其弭之有自知其所以致之者非無繇也噫是又可以觀天矣聖人不以適會之數而廢其常然之理而天之旣定則又未有不復其常者也然則堯之水湯之旱其始𨿽由於數而其終卒歸諸理知夫數無常而理有常則人君之所以事天者其有不容忽焉者矣

書孔明出師表後

於乎孔明惓惓以討賊興復爲己任故表此以堅後主亦自量其才力優然耳孔明旣死而姜維卒以數出敗哀哉夫中路而輿傾輹脫則騏驥𨿽不能千里非其罪也以駑馬禦朽索服敝輿而希千里多見其不知量已且親賢臣逺小人先漢所以興隆親小人逺賢臣後漢所以傾頹孔明二篇中要旨正在於此以後主之庸懦而黃皓實左右之此東京之後車也是𨿽孔明猶難之而況於維乎善乎曹參之對其佐史曰陛下孰與髙帝參孰與蕭何賢此可謂能自知抑能知君者當時惟蔣琬能得此意惜其不久於位耳夫以全蜀之資而孔明爲之佐善守之可以後己詩所謂自詒伊戚者維之謂矣予讀二表嘆孔明之忠誠而惜後人之不善用之也用書之以鑑云

跋葉母還金傳

予每讀史記貨殖傳至巴寡婦淸未嘗不嘆子長之多愛而譏其謬也夫傳貨殖已非所以爲訓淸以一婦人而且得托名不朽貪夫窶人將日皇皇焉畜聚積實恥一婦人之不如使天下見利而不聞義則子長之罪也於乎若葉母者其事可以傳矣貪夫窶人又安得不聞其風而重自媿恥一婦人之不如而不敢覬幸於非有之取也予史氏也一言以爲知一言以爲不知蓋於是乎有深感焉

泉釋

有東吳主人航揚徐之津涉齊魯之郊倚軨息駟來遊於燕不知幾何年矣燕大夫疑其爲而造焉乃問焉曰夫顯隱違方林市戾趣故士不貳業而聖不兼濟今子棲志於衝泊之鄕凝心於虛寂之場被纓組不汩其貞遊公卿不和其光若隱若顯與時翺翔瞿瞿抑抑退然自將而名聲熻乎四張子獨何以有是也吾儕耽優遊則罕簪紱之榮嗜進取則寡山野之適將姁偸喔咿則內不自得或偃蹇傲睨則外遌於物意子必有奇道善術可無祕焉主人聞之矍然興曰有是哉有是哉吾聞誇世者徇名而葆已者遺迹砥行者譽立而內腴者不章今子不鄙譾陋幸臨貺之顧無博論碩談以砭我頑冥療我憒憒而盛相推揄吾且茫然失吾對己又安所取道術𨿽然吾日嘗有樂乎泉若終身焉其於物澹如也願因子之言繹之

大夫曰夫髙世之士林臥而巖居蕭然無營以泉自娛蓋嘗觀於泉之出也經巑岏越嵚﨑歷■﹝山含﹞岈縣崔嵬薄深崖注層溪俄而千巖噴澑萬壑傾欹矚飛流之百仞似天際而下垂耿雄■﹝工上虫下﹞之連延逴銀漢之逶遲揮砉迅奮翕■﹝勿上口下﹞紛披觱沸瀄汩電逝颷馳潗然雨集滃然霧彌飛鳥振翼而不敢下騰猱掉足而不敢窺呂梁因玆喪險匡廬以之失奇靜而聴之馮馮殷殷鏘鏘錚錚隆隆淫淫淙淙泠泠若沸若唫有金石絲筦之聲倡和中律淸濁比音若聆洞庭之廣樂而聞蘇門之仙嘯也子豈有意於斯乎主人曰子言則善矣吾方嬰情市朝饕祿乾位又安敢假隱金門貽譏北山子幸知我願言其它

大夫曰夫泉之出也泛潰林麓橫溢溪澗風文淪漣春流汗漫於是有河栁緣堤海棕蔭岸珍卉靃靡芳林蔥蒨菱華始發夫容照爛紫荇白蘋旖旎紛亂錦鶒文鴛鵁鶄鳬鴈唼啑蓱薻隨波隱見爾乃有吳娃燕姬曳纖縞出洞房衷白紵被羅裳襲齊紈之輕袿懸隋珠之鳴璫禦以蘭楫桂棹縱橫舒皓腕蛾眉揚攘素袖流芬芳發采蓮之妙倡遡回波以徜徉歌曰采芙蓉兮淥水湄靑春莫兮愁芳菲望空明兮露沾衣所思不來兮將安歸此眞佳冶靡麗之觀也子豈有意於斯乎主人曰冶容誨淫五色眩目是易老之攸戒宜吾人之三復請更命之

大夫曰夫泉流旣淸激爲陂池繚以曲檻朱欄參差土山石林礧砢離奇乃有層樓列館飛甍蔽虧虹梁偃蹇架其上華榱煒煜照其涯夜月浮光朝云鏡輝魚從容以出遊鳥顧影而翻飛時惟陽春日在上已乃速嘉賓延名士步障橫舒行廚錯置翠旍朱輪方軌狎至擬華林之髙會尋洛濱之遺事俯流水而列筵洗霞尊以修褉引筆長吟憑檻四睇唱籌則金穀推豪摛翰則蘭亭讓麗濯纓言歸聊以娛志吾子誠厭鄭衛之妖冶屏嬿婉之繁麗則此似未足累子也主人曰臺池之樂亦貴遊侈泆之習耳吾儕區區安可語此

大夫曰夫嘉賓良燕非酒弗交於是酌淸流之芳瀾汲深澗之春濤醞以秫蘗醇酎淸縹儀狄奏盎杜康挫糟則有宜城竹葉中山松醪河東桑落西域蒲桃味擬神瀵香踰玉膏乃矢瑤席操鸞刀割鮮導腴或寒或炰窮天產傾土毛水陸多方甘辛旣調芬芳馥鬱煔臛煎熬曲車接軫炙騎連鑣舉斚若星搖酹鍾如電交於是與鄭朝齊髠劉伶之徒浮白箕肆裸噭爲豪或奮袖低卬或絕纓遁逃一飲晝夜其樂陶陶乃歌曰今日何日兮有酒盈尊歡樂易終兮悵獨惜此芳辰衷情永懷兮誰與陳此眞遊燕之至樂也子亦有意於是乎主人曰酒以成禮不及於亂荒酣沈湎君子非之

大夫曰夫烏程禦荈蒙頂眞茶摘以春旗焙以冬牙篚以文竹沃以金沙龍團雀舌隱如蒸霞爾乃■﹝奭斗﹞石罅之淸液收山谷之精英湯鼎旋瀹瓷甌細傾香浮白花光淪緑塵可以釋滯可以通靈則有江湖逸士縉紳先生相與掇莊老之浮談駕孔墨之遺評左揮塵右操罌揚眉扼掔鼓吻風生九流雜沓百家縱橫紆譎微渺誇詡紛紜齊諧夷堅之志岐陽鄒嶧之文探奇獵古語傀搜神談天炙轂軼衍陵髠方朔聞之而捲舌夷甫嘅然以失聲此眞談說之樂也子豈有取於是乎主人曰淸談成習晉以陵夷尢而效之吾不爲也願言其餘

大夫曰惟彼大江之南厥田上上乃陌乃阡衡從萬區土膏塡淤陸海廣腴當其時雨旣至溪流渺彌乃命僮奴巾柴車戒鎛耜觀新畬疏湮導瀦決塍分畦逺而望之則濎兮瀯兮瀏兮洌兮紛曼延兮浩兮濊兮決兮沇兮流沄沄兮茫兮若朝夕之池泛兮若鄭白之渠糾笠煙屯襏襫風驅亞旅疆以旁午而趨繽紛跆籍緁獵柴池於是百榖旣播載耕載耘黍麥穜稑其稼如雲紛披葳蕤緑葉翠莖則有和風交於逺疇白日麗乎原隰野雉羣雊天雞拊翼浩浩穰穰畮刈■﹝田巛﹞獲在場盈場在室滿室此眞丰庶之樂也子豈有意於斯乎主人曰務本力穡信異乎侈肆淫泆之爲矣然仲尼有言不如老農請姑舎是

大夫曰夫上池之水其源莫測淸明淳和挹而不竭爾乃參以岐黃之祕綜以倉扁之術察陰陽診虛實審四時■﹝瓜見﹞五色輕重剛柔齊和不忒可以濯胸中之淫衺滌腠理之癥結漑五內之沈痾浣膏肓之錮疾功在一勺渾渾冥冥浸淫大宅起廢持傾巧奪兪跗效擬巫彭大旱爍金而不爲加少百川灌河而不爲加盈其山則雄黃空靑丹砂礬礜石英五金百材之所生也其鳥獸則鹿麋熊彘犀豹之所遊也孔雀燕鴈鴝鵒啄木伏翼之所棲宿也其木則有松桂椿栢槐蘗枳橘棗■﹝鹵﹐仌代乂﹞上木下﹞女貞布實垂榮其艸則有昌陽參苓槁本辛夷芩艾葵藿芎藭芍藥茺蔚庵■﹝艸閭﹞蘭芷杜若而又有良玉夜光靈艸冬秀灑潤則千林同春飲滋則百物俱壽辟若家菊潭者必擅耆頤之年飡石髓者必登仙聖之域也今子守此自足恬然無求而王公貴人莫不欲探其涯涘挹其津流餘波剰沫委地不收窮閭逺境沾濡未休則子之樂者其在是矣於是主人逌爾有間曰夫大隱不出市良醫不易相民各有心亦惟其尙子乃蠱我以耳目之娛侈我以荒唐之觀是甘玩物之宿盭而闇折肱之成業也溺美炙之鴆毒而忘苦口之利躬也幸聞後論請終身誦之

訟雨師文

皇天造物兮雨以潤之霖潦爲厲兮繄誰是司雷塡塡兮洊震電熒熒兮若連熾天冥冥兮同云羲和失官兮丰隆得志霏微霢霂兮忽而爲此滂沱波流汩汩兮陸殫爲河百川上溢兮渺不見其渚涯魚龍紛綸兮使河伯望以嬉夜淋淋其不休兮又繼之以日有釜懸炊兮有蛙在室我黍離離兮蕩無遺穂我禾油油兮魚得食只予欲斬彼雨腳兮苔繡劍而無鋩射彼丰隆兮弓筋解而不可張禦六虯兮上天叫帝閽兮開闗出望舒兮畢宿洗大明兮虞泉飛亷疾驅兮取彼屏翳馳蓐收於髙唐兮械陽臺之妖女山縮气兮川安流蛟龍蔵兮無逺遊諒昭昭兮旣定令我心兮解憂

跋栁宗元乞巧文

士之不得意於時者其辭多憤激過情有怨尢之心焉予觀栁州所爲文往往自謂其愚且拙至於山水而亦欲以愚蒙之其作乞巧文固也然予知栁州非愚者叔文之用事也入其門者類非斤斤遲鈍椎魯之士而斤斤遲鈍椎魯者亦必非叔文輩所能容予是故知栁州非愚者其作乞巧抑以解嘲云耳夫栁子所乞其一事爲文章讀乞巧文卽文之至巧者又何加焉且愚者多不自見柴之愚武子之愚惟夫子知之二子未知云故惟不自知其愚而後爲眞愚知其愚者必非愚也亦觀人之法然耳予因讀而疑之遂竊識焉使知栁州之巧有不待乞者

昭穆遞遷考

按昭穆之制其說不經見惟商書伊尹曰七世之廟可以觀徳見商之禮在孔子時已不足徵然卽是求之亦可以見有國則有廟有廟則有昭穆有昭穆則有祧祔其不遷者獨太祖之廟記曰天子七廟三昭三穆與太祖之廟而七夫徳厚者流光故太祖之廟百世不遷所謂盛徳必百世祀禮也亦義也自昭穆而言則左爲昭右爲穆昭之一廟二世之主居之昭之二廟四世之主居之昭之三廟六世之主居之於穆亦然穆之一廟三世之主居之穆之二廟五世之主居之穆之三廟七世之主居之取諸向明故謂之昭取諸深逺故謂之穆南北之異也至於八世而下則有祧如二世祧則四世遷昭之一廟六世遷昭之二廟而八世祔昭之三廟矣三世祧則五世遷穆之一廟七世遷穆之二廟而九世祔穆之三廟矣凡此皆劉歆之說而朱子有取焉者也抑嘗疑子𨿽齊聖不先父食今昭者祔則穆者不遷穆者袝則昭者不動若是則如昭以八世升祔者得列於七世之穆之上矣曰非也宗廟之次惟以左右爲昭穆而不以昭穆爲尊卑故朱子謂五廟同在都宮則昭常在左穆常在右而外有以不失其序一世自爲一廟則昭不見穆穆不見昭而內有以各伸其尊蓋每廟皆有門堂寢室而墻宇四周焉亦何先食之嫌之有哉不然則紛然於左右而迄無寧主如七世之穆當遷者則一遷而爲昭再遷而爲穆又再遷而爲昭一世祔而六主皆不得安其神果禮也夫獨世室之說猶有可疑劉歆謂七者其正法數而宗不在此數中宗變也有功徳則宗之不可豫爲設數故周有文世室武世室而商則有三宗焉無定數也若如諸儒之說則文武之廟卽在七廟中而天子亦止五廟與諸侯何以異乎況如商有三宗則又當修八廟矣竊意禮莫備於周亦莫善於周然當籍去書焚之後漢之時諸儒之說已與劉歆異而終未若歆說爲得是以朱子取焉然朱子不遂以天子之廟言之而猶假諸侯之五廟似亦闕疑之意云耳夫禮從宜易曰觀其會通以行其典禮蓋禮者理也孟子論班爵祿及喪禮經界皆不屑於往迹而後世不之非者惟其理而已知禮者其尙識其大云

擬端午日西海泛龍舟並晏兩宮致語

伏以天中佳節浮畫鷁於滄溟蓬島勝遊擁金輿於瑤席錦標漾日競功一鼓之奇綺幄圍春致味八珍之享禮超千古喜溢九垓恭惟明聖康恵慈壽皇太后陛下柔道承天徽音嗣世理陰教以治內爲天下而得人章聖慈仁皇太后陛下窈窕性成恵溫夙著惟君子之好逑爲天下之大母乃者膺天休而齊壽受聖養以同尊張西海之瓌觀厪東朝之法從紫鸞並駕旖旎乎金支翠旌靑鳥雙翔縹緲乎龍輈鳳蓋望龍津而止輦攝翟袂以登筵玆蓋伏遇皇帝陛下幹健重華離明繼照治旣隆於法祖孝尢篤於養親屬此昌辰昭玆盛舉維揚百煉而鑄鏡後宮五采以縈絲閶闔九重桃印已纒金縷昆明千頃樓船共載華旗桂棹蘭橈瀲灩汾川之曲菖花艾葉葳蕤淥水之湄歡聲動而海若蔵神技呈而馮夷舞霞觴稱萬壽賡周穆之遺歌仙樂奏九韶掩葛天之浩唱用怡慈極匪快宸遊臣等素濫吹於伶官幸執藝於天樂僭陳俚語奉瀆宸顏辭曰澹蕩神池銀漢通寶輿齊降紫雲中天回祥鳳淩黃道波動飛龍起翠空玳瑁筵開宜永日水晶簾捲自燻風更於何處尋玄圃阿母年年此地逢

帳詞

伏以郎官出宰承宣之寄斯隆循吏樹聲激揚之義攸在國家令典憲府微權卽墨之無毀言匪求助於左右中牟之多善政第取信於兒童恭審邑侯楓潭萬先生合下學溯淵源行成軌範步趨而窺道極斧藻以爲徳華生應地靈登陳榻而嗣武出爲國寶訝雷劍之重光擢禮闈以蜚英蒞夏官而試政方綴金閨之籍旋膺墨綬之榮一命焜煌喜美錦之初制百里盤錯知遊刃之有餘武城以學道愛人太丘以平心率物剛介之操凜風裁於獨持精明之才擬水鑑而不爽探丸戢虣咸稱邑有神明帶劍還農此謂民之父母惡如已病淸恐人知鄰境借威遂弭鳴桴之警掾曹束濕用消刻木之姦卓犖聲名增髙九華雍容文物作表百城乃述短詞奉揚美化詞曰

桃李三春風景弦歌百里人家鳴琴欲了日初斜一官淸似水無事早休衙天際舟橫野渡雨餘人種桑麻使君美政總堪誇恰如春有腳行處滿城花

右調臨江仙

具茨文集卷六

●欽定四庫全書

具茨文集卷七

﹝明﹞王立道撰

○祭文

祭周濂溪文代【外父作】

惟斯文之興喪實與世以污隆慨微言之旣絕紛千載而塵蒙諒有開其必先乃徵於星聚繄夫子之挺生蓋早成而黙契極精蘊之沈鬱爰啟祕於圖書言有至而弗盡意獨得而有餘若大明之始升夜冥晦而復旦若多途之迷方指大道而羣鄕昔仲尼之眞樂惟顏氏其庶幾乃夫子之光霽羌異代以同歸某也蚤服膺於聖教幸假守於玆鄕覩河洛而思績入魯阜而升堂嗟庭艸之已宿覽風月而慨然聊寄辭於一奠邈景行於前賢

祭陸白庵文

嗚乎往歲壬寅兄自京師奉太夫人以歸遇兄於呂梁之滸握手立談念其別之遽也而不意其若是久也今玆兄復自粵南奉太夫人以歸旣已抵錢塘館於武林武林去家不數驛自謂可以覯兄於旦夕一寫其暌違之情而不意兄之遂至此也於乎哀哉易稱謙謙君子詩美溫溫恭人兄有名位之崇而守之以澹有才識之蘊而養之以拙有問學之懿而承之以遜所謂君子與恭人非耶夫仁鳥覽輝無攫搏之志太阿韜光非擊刺之用是故忠誠足以動物而豈弟足以宜民內而閨門三族得其和外而藩臬僚友稱其信也惟兄之事君如親而事親如其君夫是以東西南北順於從令數涉數千里之險而不言勞惟兄之處官如家而處家如其官夫是以圖書衣衾約於守己累十餘年之祿而無厚殖於乎孰意其道途之勤乃成死疾而五品之祿竟以終其身耶哀哉哀哉憶餘年之甫冠陪藝苑之翺翔躡騏驥之逸步始托迹於命鄕同座主而登第聫鳴玉之末行每燕語於淸宵失白首而靡忘方聚散之興懷忽永間於在亡詢芝焚而蕙嘆憫遺孤之皇皇睇繐帷之寂寞淚沾胸以縱橫酌桂醑而躬奠寄哀悰於短章

祭談安人文

四時代序兮秋气分白露下兮淒以淸木淅淅兮解節艸菲菲兮隕榮嗟蕭艾兮猶繁奄芝蕙兮先零將造物兮忌美胡芳華兮易傾河漢長兮月皎皎佳人一去兮重閨扄機絲斷兮支石冷綺羅寂兮塵冥冥佩縱橫兮玉珥暗蘭膏委兮徒華燈噫淸秋兮復長夜魂營營兮安憑魚遊比目兮一朝析鸞鳥逝兮將雛未成故鄕兮遙遙丹旌舉兮愁雲凝水沿回兮若咽黃蘆被渚兮多白蘋我欲招兮不可得有酒旨兮殽馨魂無東兮少延佇羌惚恍兮來歆

祭奚賚卿文【世卿同年弟】

於乎惟古道喪民彜殄湮孔懷孰念同體分並蔵賄階厲婦口鑠金荊棘嬰膚憯兵盈庭肥醲歌舞歡飫權榮蔑彼同父邈如參辰滋培槎枿枝葉翦傾不如葛藟猶知本根於乎孰云斯世而有奚卿繄卿之兄允篤且誠拊膺語素雪涕縱橫謂卿髫丱友於性成分甘讓燠洽比晨昕辛甲之歲兩偕計行眇眇燕吳依依冬春繄卿偶載左右令名如彼兩鴻比翼北徵一鴻漸羽翺翔帝京胡爾乖影廖廓南鳴傷彼虞羅罥罣水濵鴻集雝雝未幾俜伶於乎孰云異數之遘而獨罹於卿某等誼忝通家愛方諸昆慕類起思驚訃沾纓絮觴臨奠遙慰遐靈

祭序庵閣老文

天佑我明河嶽降神應期翊世是生哲人抑抑崇儀恂恂令徳不顯有聞金相玉質令徳之徵含華流英作爲文章揚於帝廷乃啟中祕授以國史金匱之蔵是司是紀乃參講席弼時仔肩靑坊紫署出入周旋乃咨宗伯神人允宜直哉惟寅比美伯夷於惟小心夙夜靡盬帝用嘉之曰汝予輔於惟明聖禮樂肇興我公承之一徳翼憑垂紳正笏贊化宻勿天下乂安公無聲色嘉謨入告帝曰汝忠爾順於外予其爾從百僚瞻公山峙屹屹不震不動大猷允式川澤納垢日月蔵晦公度則然兼容孰逮伊昔見公公貌忽瘠人曰曷以我憂在國胡遽遘厲隕玆典刑於乎殄瘁邦孰懷榮不朽有立史言弗泯矧惟錫典誕光泉扄某等晚托門墻恭承茂誨聞訃衋傷涕泣有嘅揚辭布奠昭此悼衷冥鑑弗昧惻我忡忡

祭外祖母朱孺人文

維靈性端以誠徳勤以儉婦婦母母皆可以範於族姻風於裏閭惟吾先外大父以道進退靈實相之故出宰百里有鳴琴之治入營三徑有懸車之樂每歲以農時蠶月課田及桑知其早晚丰瘠與作者之惰勤閔閔焉忘其身之旣貴也躬爨手績朝夕不倦若有非力所出不以衣食者怡怡焉忘其年之旣老而耋也平生尢好施予𨿽不足必以分人故家常無餘資又無私愛惡𨿽甚怒人終不爲匿意故疎戚卑幼常歡然無怨心於乎是宜其以望九之年而神完气彊目益明耳益聰不知世有所謂衰遲疾痛之憂信乎古所云仁者壽好徳而康寧者也於乎孰意夫造物者竟靳以百歲與人而遂使止於斯耶不肖兄弟自𦇤褓以至成立其嫗煦保字之恩與諸孫等歲時從吾父母拜於堂下分飴戲嬉𨿽家人亦不謂有他姓也乃不肖獨以薄宦之故不得望顏色者旣五六年於玆而今終已矣於乎痛哉訃至之日塟且兩越月斂旣不及憑其棺窆又不及臨其穴是不肖所以報其大恩者顧獨不能如諸孫也於乎痛哉瓣香千里聊以寓敬並敍其悲愴不能己之情而以告於靈庶其鑑之庶其鑑之

祭吳封君文

於乎公之生也鏟迹埋光非有簪組之好而令子實以甲科之英通籍金閨執簡石室於是乎膺寵嘉被章服其榮燁然動於一邦有逸民處士所欲兼致而不能者公之歿也得正考終非有兒女子之戀而令子早奉太孺人以歸桑梓依依庭闈眷眷於是乎共湯藥親含斂其哀愴然感於一鄕有孝子慈孫所深願而不可必得者蓋公之教端而豫故燕翼之效由子以及身公之福盛而備故事幾之逢以人而合天於乎卽是二者知公可以無憾於始終而某等亦可藉以少慰令子之煢煢者也徒以各守其官相望千里不獲一展私情謹束帛以遙奠緘詞以寓哀而已公靈有知庶其歆哉

祭李封君文

惟靈敏達之器瓌瑋之姿至性克惇孝友怡怡率禮罔愆好徳靡倦介反遺金恵捐逋劵大江之右郁爲聞家駢簪襲組世振其華撫玆軌躅義訓夙弘有子蜚英瀛洲載登念昔來斯皇恩方霈錫典躬承對揚丹陛章服有榮祿養欣欣移忠之教蚤夜彌勤於幾何時乃遘末疾桑梓興懷南望嘅息迨玆夏杪戒行有期重以膏肓啟手銜悲某等情切知生義深慕徳布奠焚詞爰告靈魄嗚呼哀哉薊門日慘潞渚風淒靈其遄歸首丘是依嗚呼哀哉

祭董母陳孺人文

惟有陳之賢嬀兮抱淑質之光輝女徳懿以幽貞兮順婦則而靡虧蚤夜毖以勤卹兮稽素業之贏虛佐孝養於庭闈兮贍饔羞而惟時旣效績於蠶織兮又恵撫於孤婺母教嗃其孔嚴兮冀成子之令圖惟歲在於閹茂兮果奮翮於天衢髙堂粲以解顏兮何忽掩袂而涕洟將吉凶之倚伏兮抑命運其若玆思遊子之千里兮目欲暝而先悲曽光榮之幾何兮倐與世而長辭嗟余義忝於通家兮聞哀音而悼咨悵繐帷之空寂兮聊絮酒以陳詞魂靈耿其有知兮或恍惚其來斯

祭兪母文

惟靈毓質茂族婉嫕夙成姆教孔淑柔順居貞爰惟來嬪室家是宜嗟方中道天奪之儀空閨守志矢死無二允迪綱常繄女而士藐彼遺孤煢煢靡怙載鞠載訓繄母而父孝養舅姑敬共饋祀服勤終始繄婦而子伶仃自立垂三十年有子登庸克酬厥囏邑儒朝紳列上其事帝曰兪哉旌彼宅裏明明令典風於四方烈烈大節侔古共姜爰以玆歲就祿京師彩鷁北飛言笑怡愉曽未暖席二豎構厄明發悲懷南望絕息於乎哀哉某等托交令子雅欽懿聲謂宜食報多福永齡疇昔之旦訃音忽聞敶詞絮酒薄用申誠

祭王孺人文

惟靈英英蘭姿溫溫玉質敏慧而能裕婉順以有則謂宜履和以介恆休遐壽以儀羣哲而奄然隕越是何報施之忒也且疾也胤嗣未立莫視其湯藥歿也夫子又方守官都下莫視其含斂斯路人所共掩泣而況締交於其夫子有館閣之素者夫安得而不惻惻也然靈以純惠相其夫子卒策名偕榮有古令妻之風服勤茹辛孝養無怠安其夫子之心而以及於姑有古賢婦之徳夫於姑爲賢婦於夫子爲令妻斯古之所謂不死而靈之芳名懿行可以昭示於無極者也庶其有慰也夫庶其有慰也夫於乎秋气慘烈涼風其悲夜之方長營魂何之爰思令淑悵曕繐帷薄奠展誠申以哀詞

祭李太君文

惟靈體坤柔以貞順兮含窈窕之淑質揚令徳之光華兮允昭明於壼則謇夙夜以毖共兮懼厥家之未立旣祗奉於蘋蘩兮亦效績於蠶織法鳲鳩之平均兮藹慈誨之如一卒啟仲以奮芳兮振朝陽之彩翼漸金門而羽儀兮懋宣庸於石室帝申命以渥洽兮嘉有子之楨國及耄齒之優遊兮承章服之輝赫日含飴以弄孫兮膺多祜之秩秩宜康寜以無期兮何考終之遽及某等偕令嗣以登朝兮雅景行於懿徳誼夙惇於通家兮聆哀音而同戚跽薦誠於一觴兮臨風怳以太息魂耿耿而有知兮庶來歆其髣髴

祭鄭碧河文

惟君有忠信敏達之資而成之以恬淡樂道之志有溫純爾雅之文而持之以寛博溫厚之器然而器未試於所受志未充其所至若連城之珍方剖璞而旋埋千里之乘未中道而先躓豈良驥非世之所常育而名寶亦造物之所忌某等幸聫美於甲科獲羣遊於中祕時考徳而問業等臭蘭之合契誓白首以永好諒異姓而同气念疇昔之暌攜緬嶺海而遙睇杳魂夢之相依睠寤言而弗置悵音書之久寂謂道理之迢遞倐哀訃之東來驚彷徨而隕涕嗟良朋之我違傷仁賢之早逝聊緘詞以寄奠情愴怳而中熾於乎孰意夫城闉之判袂遂永訣於當年而館閣之趨陪徒悲懷於隔世也

祭閔憲副文

惟公負俶儻之雄才兮蚤翺翔於藝圃擅二龍之英譽兮登天衢而並武始服政於秋臺兮懷欽卹而求生占刑書以平反兮帝載嘉其明淸乃錫符以出守兮徵遺愛於前古覃千里之美化兮歌來暮於西土肆管鑰之攸寄兮撫介冑乎三闗暢皇靈於朔陲兮威謀戢乎宄姦遄解紱以歸來兮會未及乎暮齒托松菊以盤桓兮遺浮榮於金紫歘鳳雛之飛騫兮發餘芳於桂枝方禔福以壽豈兮忽與世而長辭某等偕令子以彚徵兮夙仰止於髙躅聆訃音而驚涕兮傷哲人之無祿敬薦誠於薄奠兮宣哀悰乎短詞靈耿耿其有知兮臨繐惟而鑑之

祭陳封君文

惟靈肥遁玩世淸標挺俗含璞埋光碩人之軸五湖之濱姑胥之麓寄好漁弋卜鄰樵牧入倚槁梧出友麋鹿盥濯巢流嘯歌鄭谷隱不違親義惟止足趨庭恵訓有子式榖通籍金閨光我邦族使楚來歸錦衣華轂夕膳晨餐養猶及祿促駕趨朝王程孔肅帝嘉乃績恩輝遐曯龍章鳳藻煌煌命服云何二豎構此疢毒烏鳥陳情歸途躑躅河淸弗俟來歌往哭凡我通家慕徳伊夙聞訃驚悼緘詞逺祝束帛瓣香鑑此心曲

○銘

鄧時行墓志銘

君諱用字時行號思齋其先自邑之興道鄕蟇塘橋徙居城南鍾英街族始分有諱思義者君之曽大父也思義生文信文信生鉞鉞字惟威實生君城南諸鄧世以鹽鐵賈販貲雄鄕裏故子弟多習奢誕惟威尢落魄縱酒意气傾時輩生計日縮君生六歲而孤母謝盛年苦節恃君以老君幼亦秀頴知學母子朝夕相砥礪業舉子無所成卽棄去爲弟子師養薄而共愉愉如也惟威卒時遺金尙盈斤舉授所親俾營什一資薪水久之以空劵見紿君𨿽甚悔恨終不以語人性整潔幾席書劍衣履具有常度恬澹謙柔外若循俗無所可否而中心是非不爽毫髮其所交與𨿽賤微必盡欵曲初善沈度書晚亦喜爲韻語暇則往來仙居梵宇間酬倡終日蕭然無營年七十三以嘉靖庚子三月二十八日卒其生則成化戊子八月十日也銘曰

元侯之功宜百代祀締昏王家漢宋襲軌爰及鍾英遺芳載嗣多藏厚亡乃以傳世植爾子孫羅山永峙

明故王孺人東氏墓志銘

嘉靖乙未闗中王子允寧與餘同舉進士又同被選讀書中祕業比館試比席雅相慕重允寧時時爲余說孺人賢旣母太孺人來就養於京孺人從丁酉冬允寧以冊使出便道奉太孺人還闗中孺人亦從遂畱以養允寧以己亥春單車入復命再閱時而孺人之訃至矣允寧又詳綴其系行以屬余銘且謂余毋辭按孺人姓東氏祖思忠四川按察副使父魯兵部車駕郎中蓋東氏世衣冠以詩禮教家孺人習焉又雅性端靜不喜逐諸女子嬉戲祖母某姓恭人憐而撫之曰是兒有食祿相必得佳婿已而識允寧於焦碩人所孺人遂昏王氏碩人允寧祖母也故善某姓恭人歲時數相過從允寧以童子與往云比歸王氏業稍替時太孺人亦恧縮自疑吾新婦得無怏怏乃孺人承順委至共服惡茹糲無幾微不滿意諸所職愈愼以共太孺人用是嘖嘖嗟其遇內外姻久益惇和易於於至閨門嗃如也車駕君歿有頃孺人兄弟議析業母栁宜人欲爲孺人分使召不往但持朱衣來遺稱宜人命孺人顧且笑曰朱衣耶秀才安庸此卽他日不能自衣耶卒以故封復其顧義不妄取類此贈檢討君之喪允寜方爲弟子員意卓犖不能俯仰於時時亦無問費者遂踰年不克塟徒日夜深念憂戚孺人知之輙裒常所禦簪珥授使爲資又輒手自磔裂鎔之火示不意惜藉是塟始有日矣允寧涉艱久取志益大以逺日務讀書爲古文辭或矻矻夜繼孺人每坐傍側治女紅相之又稱說甘苦申儆無怠如是十數年而王子遂以成名得微孺人有大助歟余又聞孺人知書有識度其發言往往當於事宜允寧不能詘也居常質約於世俗紛華了無健羨心卽貴服食僕禦一如其素人咸謂孺人宜享遐福乃竟止是悲夫孺人生正徳丙寅九月二十一日以嘉靖己亥五月二十六日卒年三十四某年月日塟有二男子逢春長春皆不育銘曰

山石碌碌易毀惟玉羊腸之車夷道裂輻厥囏並服胡寧爾獨茁茁蘭芽載茁載剝霜露夏零本是用梏有賢不福終始於鞠玆蔵旣卜爰復其璞我銘無文以綏令淑

王介婦華氏壙銘

余仲弟重道娶於華氏華氏婦以嘉靖庚子五月六日卒六月廿有三日訃始至京師余婦聞而驚且泣曰是曷宜有是是曷宜有是吾叔姒性婉靜端重宜壽乃不壽耶自其未歸時媼有從華氏來者頗道其事父母孝謹有一弟一女弟愛甚習女事足不踰壼閾旣歸與吾朝夕舅姑左右問衣上食每見益共或吾舅姑少不安樂輒踧踖共語意恐恐不自釋平居有所可否不妄發言亦不爲大聲厲色蚤起盥櫛未竟已督諸女奴列坐治麻枲繹卉成布丈尺日有程𨿽寒暑無少怠冬非甚寒鑪不火服飾不取費每昏時退自舅姑所使視叔姒何爲方呼燈促筐篋剪紉紃組或夜分猶然其勤儉亦天性也與吾居三數年無幾微方員異同有語各盡情實憂疾相卹喜相慶也族裏往來者不謂吾二人非一姓焉比來京師又時時相念不少置聞旣病猶數問伯姒何時當還庶幾一相見死乃竟不相見也余聞而悲之會仲弟以狀來徵銘其事八九相符且曰婦華氏系出南齊孝子寶大父頤父性傳邑庠生居興道鄕若干世爲錫望族母江陰陳氏亦家世相埒其生爲正徳丙子十一月朔卒年二十有五爲王氏婦八年凡五產子三男皆不育惟二女子在先是婦多病每產輒病數請樹妾弟猶豫未果至是乃不彌月而產產八日而遂以卒余讀其辭又甚悲聞將以卒之明年二月二十一日權窆於慧山祖塋之次余父所命也乃敍而銘之銘曰

女徳曷徵觀於所聚宜爾家人異姓同志丰耶嗇耶胡歸爾遽二十五年實命之以爾復爾魄玄室其處永卽爾安尙不忘爾後嗣

明王介婦顧氏墓志銘

介婦顧姓邑之膠山人封刑部員外郎諱盛章之孫承事郎諱可賢之長女母繆氏其生以正徳辛巳四月三日年十六歸予季弟邑庠生望道生子女各一人皆殤其卒以嘉靖庚子六月六日去予仲弟婦華氏之卒適一月時予方在京師仲弟爲婦請銘予哀而許之至是予自京師歸季弟亦以狀請予益愴然不忍然不得辭也按狀婦雅性儉素勤恪自其父家盛時以第宅輿馬相髙紛紜煜爚鼎食而綺衣牙籌滿前寂若無睹惟日事紃組績紡必以身先服禦不喜華靡旣爲予家婦綜理益勤閨門之政宻如尢能執婦道處妯娌以和𨿽僮僕羣萃數百指莫敢有煩言焉承事君之厄於訟也仇家多徒鴟張而虎視時又弗值良有司進退跋■﹝士冖田疋﹐上中中下﹞予弟蚤夜奔命稍稍廢學婦蹙然不寧數相勞苦曰吾不能爲緹縈如累君何已而承事君竟以憤懣發疾卒婦慟哭毀瘠見者嘆曰誰謂承事君無子者承事君遺言畀以別宅一區及某鄕之田千畆婦不爲意動間歸吾父語之曰而翁以無子故以是爲汝分良宜顧而翁方不幸可因以爲利耶婦涕泣唯唯退遂以田宅盡反諸母氏無靳色於乎婦生長華族無侈汰驕盈之習共於從令郤數千金之資不爲系戀此皆婦徳所難者可不謂賢歟生二十年而竟夭死哀哉予父命以卒之明年二月二十一日與仲弟婦同窆於慧山之新阡異塋實槁塟銘曰

貨財旣聚見所爭天下攘攘爲利奔嗟爾婦徳堪儀刑千金一言敝屣輕生則無祿兮歿乃永寧

明故顧孺人墓志銘

孺人太醫院禦醫錢君春林配也錢君自嘉靖壬午以名醫起家至甲午遷禦醫進直聖濟殿孺人從事京邸久之君有節庵翁之喪解去辛丑服闋始復來明年壬寅孺人乃又至至未幾卒七月二十六日也往余嘗與君同裏居孺人之卒余弔之君旣命其子玄齡奉其櫬歸吳卜塟於杜宇山之新阡粵癸夘某月日吉先期手玄齡所乞翰林吉士嚴君所爲狀以泣請銘於余蓋猶以同裏故余不能辭也按狀孺人長洲名族有世徳父伯和母陸氏夙稟懿訓婉嫕有儀禦醫君旣失前配遴而聘焉始君父世庵以弟節庵無子以君後節庵節庵翁素嚴毅厥配鄭孺人性亦專愨孺人相君周旋祗服弗怠外內咸安之逮君獲以祿養節庵翁孺人益朝夕恪勤婦道有疾必親侍湯藥至吁天祈以身代君醫術旣精明名傾搢紳間求療者戶屨雜襲孺人時時語君醫生道也毋以緩亟毋以厚薄必盡其情使勿憾用是君名又日大起孺人與有贊焉孺人雅性素約不爲華侈之飾經紀閫以內事具有恆度教其子玄齡輩動以禮義待女若婦尢委悉有恩先是玄齡之婦卒孺人哭之慟兩越月竟以不起人哀其慈云孺人生於弘治己酉四月初三日春秋五十有四子男三長卽玄齡順天府學生娶沈河南布政傑孫女次昌齡太醫院醫士娶張太醫院判承宗女次永齡娶張蘇州衛指揮使瑀女女二長嫁蘇州衛鎭撫徐沾次嫁太醫院醫士張子貫孫男一好禮玄齡出孫女四俱幼銘曰

不知其婦言視其夫謙謙之度是惟刑於乃惠乃溫婦婦姑姑委祿順終首丘於吳鐫石幽宮爾善永孚

○表

封文林郎蕭山縣知縣東涯張翁墓表

於乎自先王之政不行而民始有不獲其所者生無養死無蔵重之以水旱癘疫之災則號呼頓踣僵腐於溝壑之間者相隨屬也犬狐野豕白晝而爭人之胔而烏鳶翔於水上與河魚競飽𨿽有惻隱之心一過怵然哀之再見則習而忘焉其不仁甚者𨿽其親戚宗黨知舊知其主名居止而莫之相收卹夫固以爲非已責也或諉曰吾力不足也餘悲之久矣比數年來水旱癘疫不時作而民又非有所仰於寛政以生蒙袂而丐於市者屨大小相續然余行邑中則固無有死於道路者以爲皆轉徙於四鄰則又非理矣旣而聞諸邑人曰噫嘻此張翁之徳也翁司諫張君之父司諫君嘗令蕭山有恵政蕭山之民歌之天子嘉其最以爲司諫未數月以直諫罷歸君之歸也翁迎謂之曰死諫爾職也然吾夫婦老矣天子以餘生畀汝此洪恩也他日則又曰吾嘗一入蕭山知汝有徳於蕭山之民夫士茍可以澤物不必有祿位𨿽不能生死者然猶可以使其有歸而不憾汝其推蕭山之餘以恵吾邑之人終以母怠乃出一圖授司諌君以墨規其上幾數千曰自今死無歸者必於我乎棺每棺一人則於規中識月日焉期滿數乃更爲圖有不及棺者傭貧人完而瘞之而優計其工於是貧人日覘伺其邑中之死而未蔵者持鍤走翁所無逺近必如翁指久之環數百里間𨿽甚凶歲而水無流莩野無遺骼則翁之爲之也於乎翁可不謂古之仁人哉餘一日過司諫君問之前後所收已數千百人矣夫奪人於魚鳶狐犬之腹而壤庇之使遊魂殘魄各得其所安其徳厚不啻能生死者而世顧莫之能行豈非以枯骨爲無知𨿽有祿位爲民父母者猶或難之與余於是數嘆慕翁以翁爲仁人也司諌君又每爲餘言翁少貧困學稍後時然有奇志鋭然欲以功名自見日夜誦讀至醫卜星歷堪輿佛老家言罔不涉獵性勤愨鄕人往往樂得翁爲弟子師翁亦樂以其所嘗學與其所以教子弟者以教鄕人子弟故彬彬多成材平生外和內剛審於義利輕重之辧遇人無貧富貴賤皆能不失其意聚外氏之孤而衣食之有稱貸不能償者召而與之劵其喜施而卹窮蓋亦素所志也司諌君之爲蕭山也翁奉詔如其官封然終抑抑自將出不輿馬晚得痔病起居爲艱司諫君嘗躬抱持之後又病欬逆每發必以十日晝夜有聲其少間也亦必十日乃復發如是者三年竟以乙巳閏二月癸未卒年七十三卒之前數日有喜祥旣含斂四體猶柔軟識者以爲翁好徳之報云翁諱獻可字廷諫別號東涯配孺人周氏與翁同封子男一卽司諫君選娶顧氏繼華氏鄷氏女二適朱仲武恵繡孫男一應科娶尢氏女七許嫁庠生宋儒殤其次許鄭邦系華孟珍黃學憲吳申鍚又其次許諭永齡亦殤又其次許余季弟信道司諫君與余父同登己丑榜進士雅相契重故翁之塟司諫君欲得余文表諸墓隧余方以病謝文翰然義不可辭爲書其常所敬慕於翁與所聞於司諫君者而歸之若其世系姻族與夫生卒歲月之詳則別有志者不書

○狀

唐氏行狀

孺人姓唐氏常之武進人戶科給事中曽可先生諱貴之孫永州府太守有懷翁之第三女也母贈宜人宜興任氏有懷翁與吾父同上春官一見相得甚有婚姻之約故孺人歸於我翁吾常禮法名家任宜人尢善綱紀內政愛而能教諸子女皆敏恵夙成孺人年五六歲時已解爲纂繡紃組諸女工其兄應徳君旣就學則又效其占畢習字書應徳君喜其聰警每曰惜女不爲丈夫子當遂亢吾宗比長益知書識古今又雅性孝謹動必咨於姆訓自吾父母及妯娌姻族內外皆安之始入門猶及事吾祖贈戶部主事約齋府君吾祖喜曰得婦若此足慰吾老眼矣予未有子孺人方盛年然數以爲憂一日自歸寧從一女子俱還顧謂予曰君大宗之後也不可以不亟圖此於卜相皆宜子吾故爲君聘之旣乃時時爲理笄櫛膏沐飾容止惟恐其不得予意也歲庚子予兩弟相繼喪婦孺人適從予京師泣且請曰日所以來以叔姒實朝夕吾舅姑側耳今安能久畱此乎予遂以是歲陳情歸省又明年兩弟各繼有室孺人以復從予如京師將行吾父母撫予曰吾二人齒髮若此此別也無逺三載孺人聞之大感動至京乃數以歸期訊予予遲之孺人輒請前發曰以堅君志竟以甲辰三月歸歸時舟中人病寒熱者相繼孺人憂且悴故抵家未匝月而病病幾再旬而卒不起於乎哀哉孺人之旣歸也吾父以舊所居囂隘欲處之別宅孺人辭不可曰凡所爲歸者以奉吾大人耳卽少逺左右其何以共婦事且非吾夫子意也孺人事予十七年從宦者十年然服禦一不攺其素以予祿入之薄非歳時賓燕食不設重肉或予偶飯於他所孺人輒爲蔬具問之第曰吾適不喜肉耳至予所飲食滋味必手調或一飯數起聞病旣憒索杯羮嘗之以爲旨目女奴使進予所蓋猶其平日事也於乎哀哉嘗言人生衣食各有定祿溢其分則易竭吾欲使常有餘故不敢取費耳於乎乃又終不祿也豈予徳薄而厚饗天故以爲孺人嗇耶予素簡黙室中無外言然物情臧否或人事隱顯得失親賓往來禮文疏數之節取予進退之宜時以一二觀孺人孺人言之未嘗不中肯綮也平居不爲褻語惰容𨿽遇僮使亦無妄喜怒予有微過則孺人終日不自得或一事稍善未嘗不從臾其間蓋孺人於予有友道焉終孺人之生蚤作夜思綜理纖宻予不復問門以內事然孺人必以請於予示有從也於乎孰謂天竟奪吾良友耶孺人生於正徳壬申五月朔以嘉靖甲辰五月二十一日卒年才三十有三耳子男一化弘聘太學生安子介女女二俱幼其一人母陸氏孺人故所聘也於乎予爲薄祿所縻不克偕孺人以歸使攜諸兒逺涉數千里之險乃孺人之歿又不克一言與訣訃聞畱滯數月始得歸則塵滿繐帷涼溫變節矣撫棺長慟竟何及哉竟何及哉獨計乞銘於聞人以爲不朽之圖庶可少慰幽泉未瞑之目敢先窀穸之期而以請於下執事惟執事其憐而許之

具茨文集卷七

●欽定四庫全書

具茨文集卷八

﹝明﹞王立道撰

充國不欲歸功二將

天下之事有必然有當然必然者理也當然者情也情可以徇理而理不可以徇情是故君子可貴可賤可生可死而其言終不可奪者要諸理而已理固有必出於此必不可出於彼者出於此則濟𨿽不幸而敗無卹也出於彼則弗濟𨿽幸而不敗無取也況其已然之效出於此而濟者已具可見顧乃避一時之嫌推以自逺而姑反常以徼名徇情以貶理豈惟誣人抑亦自誣而已吾於漢之充國有取焉方其誅先零下■﹝罒幹﹞開釋兵振旅策馬而入京師其功名固已籍籍滿朝廷矣於是而修退讓之節爲古人之事豈非士之所貴而俗之所謂長者然歟故當時之愛充國者欲其稱武賢譽延壽一歸之功而已弗居焉是亦一說也傳曰世之治也君子讓能而讓其下小人農力以事其上是以讒慝黜逺由不爭也嘗觀晉之三卿歸自克楚而其遜功之言若出一口不曰君所教也士用命也則曰庚所命耳燮之制耳君子是以多欒郤範文子之不伐也艾會渾浚之爭古今以爲大恥故曰功蓋天下守之以讓勞而不伐有功而不徳豈非處功名者之一大律度哉然吾聞之君子不以變易常不以身先國不以近忘逺不以小遺大浩星賜之言謂之愛充國則可爾謂之知充國則未也何則當時西羌之叛其於中國不啻若疥癬而生事喜功者輒欲一舉而劓殄滅之噫亦甚快矣豈知用師之道固以還定安集爲期殺人以逞以徼幸於一時之功固仁人之所隱耳而謂我充國爲之乎屯田之疏凡四三上而異議者始一息喙而終不能止破羌彊弩之師充國之功其不撓於二子者幾希矣正使不幸而師老於田虜稽於誅妨我農功索我士气坐食罷敝而一無成功焉微破羌彊弩之師誠罔攸濟然而釋懷柔務戰攻委良圖從少算是直可以僥幸而不可以萬全吾𨿽無功猶欲爲天子一明言之使後舉者無以辛許借口𨿽天子不察而以忌功疑我亦甘心爾今也先零破散而■﹝罒幹﹞開之屬竟不煩兵而下則天子亦旣信老臣之言爲不誣而知兵事之不可不圖其萬全矣而乃避矜功之小嫌忘經國之逺略舎必然之常理沽讓善之虛名其所以謀其身者亦得矣而何以爲漢家久逺計哉昔者嘗讀秦史記至殽之師穆公利鄭管鑰介三帥而潛趨焉時惟蹇叔入則諫諸朝出則哭而送之野曰吾見師之出而不見其入也旣而晉以先軫之力卒阨而殲諸殽墓木未拱而蹇叔之言信矣秦誓之作大都以違良士任勇夫信諞言爲深悔然則爲蹇叔計者亦將終以孟明之舉爲得策哉理固有所不可易功固有所不必讓老成謀國其胸中各有定見蹇叔以不用敗充國以用而成其可不可要皆有必然者而何暇徇人之情以求名耶甚矣浩星賜之非知充國也爲人臣殺其身有益於君則爲之已欲以讓爲名而使吾國家蒙無窮之禍此固不俟智者而後能計其失得矣漢宣之立去武帝猶未甚逺呻吟之聲創痍罷病之卒其絕於耳目未久也藉使衛霍公孫之屬得一充國焉豈不可以少抑武帝之鋭而動其天而何忍以數百萬之師爲胡鬼哉而輪臺之詔又何至末年而始下哉故吾謂充國之爲漢將有數善焉以恩信招羌人而不果於殺仁也休兵屯田不血刃而■﹝罒幹﹞開服焉略也料羌虜之必破智也慮及國家而不爲身謀忠也漢一代老成之將誠未有出充國之右者易曰師貞丈人吉充國以之

眞爲伏節死義之舉

君子之消亂也於其治不於其亂而其知人也於其始不於其終誠以禍機之伏每無常形而忠義之在人心則固未嘗不素定也明主知其然故常用其素定之忠義而制其未然之亂焉此其保邦之略存乎用俊之明要不待亂生而後爲之防忠義已成而始識其人之有益於人國也故曰始之不圖終悔無及唐之玄宗良可嘆已昔者常怪唐虞之盛外而百辟內而卿士莫不濟濟焉師師焉相安於無事而無一節義之士挺然於其間豈其人之不後世若哉蓋至於夏商之季而後龍逢比干夷齊之徒出焉言激而危志貞而固其所以自靖自獻以無負乎當時無愧於天下後世者初不敢一毫自愛其身君子於是而傷世道之不幸矣夫忠義之來根於天體於人成於性不以生死存亡不以古今有無用之於治世則爲嘉謀嘉猷正道直行其身與忠義而俱存焉者唐虞之臣是也用之於亂世則爲危言危行精忠勁節其身以忠義而自殉者夏商以後諸臣是也然而君子不以是爲死忠義者之不幸而深以爲當時國家惜者何歟宋之範景仁有言古之君子消亂於未萌無智名無勇功吾獨不得爲此使天下受其害而吾享其名吾何心哉吾是以知忠義之不幸在國家而不在臣子也然世之人主其慮淺而術疎方其承平閒暇之時莫不侈心縱欲以從事於聲色狗馬之間晏然自以爲天下莫敢謀也一時載髙位食厚祿者非其私暱近幸則其外親小童而凡才猷之士不二心之臣一不見錄有或昌言而顯爭之則輒斥去不用及其危機潛伏禍亂旣成而彼偏方下邑平日未嘗一識天子之面而受其榮施者乃始任其難而委身焉此正韓非之所謂所養非所用而所用非所養者而何以爲天下國家哉夫制之於未然者其勢順而易救之於已敗者其勢逆而難順而易故忠義無迹而隱然爲國家之益焉逆而難則忠義之在臣子者非不足以自韙其身而國家之受獘深矣昔人嘗曰蹇叔宮之奇不用燭之武張孟談受大賞唐之玄宗良可嘆哉天寶之際溺於晏安祿山首亂而河北無一義士賴有巡逺杲卿天與忠義孤城守死蓋凜然爲國之重然考其名位爵祿則不過一守一令之微而已夫以使之之病也任之之重也而魯之負杖者猶不難其死焉數子名位𨿽下要亦朝廷一命官食君祿而死其難蓋無足怪者吾獨惜明皇委用之不早也當時祿山之必反張曲江嘗爭之矣帝固不以爲然也九齡之忠義卽巡逺杲卿之儔耳使其不先祿山之亂而死安知死祿山者不又有一九齡哉曲江之祭卽其所以嘆息於眞卿者也噫亦晚矣此先儒所以推明皇之亂不在於祿山之反之日而在於罷九齡相林甫之年也使九齡而常在朝則安知巡逺杲卿之流不由之而彚徵而開元之治其復還矣𨿽然明皇嘗任姚宋矣嘗任韓休張九齡矣其所以用君子而不克終任小人而致大亂者良以居位日久有所蔽惑而然耳故曰爲國有九經以尊賢爲重尊賢有四事以去讒逺色爲先旨哉言矣

萬世相天下之法

古今之論相道者其說不一以道徳言者曰惟大人爲能格君心之非一正君而國定此孟軻氏之說而傅說諸人實爲之以節行言者曰立天下之大節而後能辦天下之大事此蘇氏之說而伊尹實爲之以才能言者曰宰相能否視天下安危此董晉氏之說而房杜之屬實爲之以大體言者曰不衒能矜名親小勞侵眾官而獨論討其大經焉此栁氏之說而曹參丙吉之徒實爲之夫輔之以道徳貞之以節行宏之以大體而經緯之以才若是則於相天下之法亦幾矣而論者猶有取於孔明之四言以爲是萬世相天下之法何哉吾知之矣荀子曰臣之於君也無適而非命也無所逃於天地之間也世之人臣類多懷是心焉以事其君故其所以奔走而服勤者要不過相持以分相縻以祿利而非有所謂繾綣不容己之情焉於是乎有曲學阿世躐取髙位而假經術以文其姦者矣於是乎有優遊充位伴食自容而借鎭俗以飾其愚者矣於是乎有重厚可任不學無術而藉粗才以成其功者矣於是乎有剛愎自用妬賢嫉能而蒙主心以行其私者矣如是而猶欲以所謂四言者望之不亦類於持方柄欲內圓鑿也哉吾是以尢夫相道之不立未必皆夫人之過而君子者不能昭之訓而啟其衷也夫四言者何也曰開誠心布公道集眾思廣忠益也是道也夫人不能知而孔明知之噫是可以昭萬世之訓而爲之法矣今夫所謂相者其上爲天子之所仰成其下爲百官之所承式其內爲萬民之所倚以爲安危而其外爲四夷八方之所觀望以爲順逆去就此其爲責亦甚重且大矣傳曰天生民而立之君使司牧之有君而爲之貳使師保之大臣所以貳也而可以姦私且愚者爲之哉有志於相天下者夫亦卽孔明而法之耳蓋其於昭烈枉駕之初卽慨然以馳驅自許歷二十一年而無變度易慮焉曰臣竭其股肱之力不濟則以死繼之其忠精至今可想也是故取益州而天下不以爲貪兄弟各一主而百姓不以爲貳昭烈臨崩有君可自取之言而亮亦不以爲嫌何哉惟其誠耳左右昭烈父子立國巴蜀中外之事罔不經理綜畫而於身及家曽不一措念是故容法正用士元而人不以爲比廢李嚴廖立殺馬謖而人不以爲專何哉惟其公耳至其自表於後主每以攸之禕允等爲言而作教與下拳拳於徐元直董幼宰之勤渠曰違覆而得中是棄敝蹻而獲珠玉也於主簿楊顒之諫生旣謝之死又哭之其爲心何如哉所謂集眾思廣忠益者孔明又自得之矣相天下者不於孔明而誰法哉𨿽然盡大臣之道宜建大臣之業而孔明猶不能佐昭烈而王何歟此世之以成敗論人物者所由滋惑也要之孔明之可法者相道也而其不能成業者時與勢實爲之也君子亦惟其道而已而奚以時勢爲哉孟子謂滕君曰有王者起必來取法是爲王者師也是知滕不能王而王者之法固存於滕孔明不能佐其君以王而王佐之法固存於孔明矣君子其無以成敗論人物哉

管仲致慟於鮑叔

君子以其所可必者責之已而不以其所不可必者責之人故屈伸得失一無能動其情焉夫人之難知尙矣人之於我則亦我之於人也我之於人不可必知而欲責人之必我知焉亦常常之見爾夫子曰不患莫已知求爲可知也蓋所以求爲可知者乃吾之所能自必吾且責已之不暇而暇計夫人之知我與否也與哉然責已之士世不一二而知己之說古今以爲口實者何歟噫亦有自矣夫一介之士生於窮巷長於白屋其始莫不頓蹙齟齬困郁離騷有不能自免於寒饑者一朝遇相知有气力得位者推挽而遂釋羈紲弛負擔致身卿相彼其視窮阨時不啻若異世事自非大有見者亦安能不爲之動心哉夫遇以國士此豫讓之所以死智伯也早不能用急而求之此燭之武所以有辭於其君也士固薄於不知己而厚於知己者故曰士爲知已死女爲說己容何獨一管仲鮑叔哉𨿽然古之人無有也其原起於春秋戰國之士奔走形勢其足迹交於公卿貴人之門冀一托身而自售焉得之則揚揚然喜一不遇則薾然悴悒然恨望爾吾聞辯士之善諭者曰驥之齒至矣服鹽車上太行蹄伸膝折尾湛胕潰遷延負棘而不能上伯樂一見而覆以紵衣乃始俯而噴仰而鳴聲達於天若出金石蓋其心誠以伯樂望之人而不量其身之非驥也故郢人死則匠石輟斤而不斵伯牙之琴絕弦破軫而不更鼓者以世之不復有子期爾於乎此士之所以貴知己也而豈知聖賢之所以自處固不若是耶昔者舜固一歷山之野人也堯舉之而位以司徒授以百揆旣乃老而禪之天下焉自後世之士得之宜何如其爲感而舜曽不以是動其情者彼誠有大見耳仲尼之在春秋周流於齊魯宋衛楚蔡之間車轍幾半天下而曽不一大遇當時之知孔子者魯有孟僖衛有伯玉孔子亦聽之而已夫天生聖賢責任有在而豈區區由一人之私哉吾是以知舜孔之非悖施也故曰養其才天下無窮士成其徳古今無棄賢正使一人不知而天下自有知之者天下不知而後世亦自有知之者通塞時也屈伸勢也遇不遇命也而何能舎其所以自信而求人之信汲汲焉爲欣戚累耶管鮑之事世多道之觀仲所自謂見知於鮑叔者曰貪而知其貧也怯於戰而知其爲親也三仕見逐而知其不遭時也遺子糾不能死而知其不修小節也甚矣叔之知夷吾也當時射鉤之恨桓有殺仲之心矣鮑叔歷道其五事之賢詐而請諸魯於是解束縛就釁沐未幾而命爲卿尊爲仲父舉齊國惟仲之聽焉凡其所以顯庸而尊遂者秋毫皆鮑叔力也仲其敢忘諸乎吾則以爲不然古之聖賢其心事可以表天日其素行可以質鬼神明白而無疑正大而足以取信於天下萬世故用之臨財而廉用之戰陣而勇用之事君而合用之死生而審其所爲其所不爲要可使天下共知之耳而何藉於一鮑叔哉不然則鮑叔能知其爲貧與親諸不得已之故而其貪其怯其忘君事讎至今猶昭昭在人耳目固不以一鮑叔之知而盡信之也吾是以知聖賢之所以責於已者重而望於人者輕耳世之人類以爲名必有所托而後起功必得所主而後成蒼蠅之飛逺不尋丈止驥尾則一日而千里焉其所附然也故馬遷謂砥行立名者非附靑雲之士不能施於後世噫亦淺之爲丈夫也吾知吾之所以自立而已而又如人何哉𨿽然夫子固曰不患人之不已知患不知人也管仲慟鮑叔魏之遊雅以嘗失知髙允而自訟云爾蓋當時崔浩嘗謂允之丰才博學一代所推所乏者矯矯風節而雅之心亦以爲然然方浩之得罪戰栗不能一言而髙允獨敷析其是非卒有以悟主心而活數百人之族以是而知其矯矯也揖宗愛於王公趨拜之中蓋挺然不爲威屈以是而知其風節也況於忠不欺君貞不狥太子義不負翟黑忘崔浩又有知之而不盡者乎此雅之所以悔恨於知人之未明也故嘗謂知已之許在鮑叔而不在管仲不知人之咎遊雅可以自責而髙允不可以責人謹論

垂世立教之大典

論曰讀大學書而後知聖賢憂天下之深也惟四代之學考諸經可見已其所以引之表儀陳之常道約之以法制使無失其固有者蓋已莫不煥然其大明卓然其有定士之生於斯時者童而習焉終身而勉彊焉不見異物而遷焉而何俟乎詔之以言也聖王不作而學校廢前日之所以維持紀綱乎天下者至是而蕩然無復存者矣嗚呼君子以是而悼周之衰也夫大道湮則邪說起正教弛則異學行而人心之壊斯極矣斯時也位不在夫子而道在焉則夫進而淑之人退而明之書吾夫子固無以自逭其任於天下後世矣韓子曰上而爲君故其事行下而爲臣故其說長噫說非夫子之得已也憂夫教之不立而天下後世將無有不得其門而入者乎將無有荒唐其詞以溺人而使之不自覺者乎將無有艱難險危其說以阻人之進者乎將無有爲之不以其漸造之不自其端而終身擾擾焉以求之者乎而夫子之憂滋甚矣嗚呼此固大學之書之所以作也此固朱子所謂垂世立教之大典也自今觀之先之以明徳則爲格物爲致知爲誠意正心而修身推之以新民則爲齊家爲治國平天下述之而爲經釋之而爲傳而孔曽相與講明之功於是爲大矣夷考學記諸篇大抵述其所以教之之規與夫學之之益而入徳之方立教之法則舎大學一篇無所於考夫提其綱領而先焉所以爲之使其易知也舉其條目而詳焉所以導之使其易從也其進之有序則其施之也不悖矣其爲之有本則其求之也不拂矣是故以之爲已則順而祥以之爲人則愛而公以之爲天下國家則無所處而不當古昔聖王之教𨿽不必其常存於天下而有志者因是考焉亦庶幾其無遺法矣乎吾夫子憂天下之心蓋至是而可以少自慰也人之言曰太上立徳其次立功其次立言若夫子者其果止於立言非耶憂以起思思以立意意以立言言以立典典以立教教得而天下後世無有不得其所者矣嗚呼萬世之下其將仰而慕曰吾夫子之徳也鼓舞其澤而思曰吾夫子之功也謂果止於立言否耶抑嘗謂中庸之所謂修道所以原立教之本也論語之所謂富而教之所以定立教之時也孟子之所謂庠序學校所以設立教之地也得其本得其時得其地而後舉其法則立教之方盡矣大學所以挈其綱領論孟所以盡其精微中庸所以極其歸趣先之大學參之論孟而復會其極於中庸則入教之等盡矣愚敢以立教之方爲上之人告以入教之等爲學者告

亷逺堂髙

人臣而欲導君以尊禮其臣者必先有以伸其尊於君而後其說可行矣何則人之情莫不好自尊大而況於履天子之位居天下之上其自視爲何如也其心以爲朝廷之上所奔走而趨事者皆利賴乎我者也抑而下之卑而使之彼亦未必不於我乎甘心焉臣之分愈卑則君之尊益甚而吾晏然而位於上信乎天下之一人矣於此而欲導之使尊其臣彼固不能不疑於彼屈而此伸而吾之所以欲尊其臣顧類於欲卑其君者矣夫必先伸其尊於君而後入之說焉則其君樂於自尊而吾之說或始可以動其聽賈生太息於文帝之朝而曰亷逺地則堂髙嗚呼其亦可謂善諭矣其亦可謂善導君矣何者君之於臣非徒以分相使而已也亦以勢相維持云耳記曰刑不上大夫又曰大臣不可不敬也是民之表也古之人君所以必隆其禮於臣豈過卑以下其臣哉天下之所仰視逺方之所觀望蠻夷之所四面而內向者君之下臣而已矣元首股肱言乎其相須也手足腹心言乎其一體也故臣之勢旣卑則主之勢亦降勢降則威奪威奪則命犯命犯則政弛於是而有悖逆無上之人焉於是而有僭亂不軌之事焉皆自夫卑臣始也故人主之欲卑其臣而求自尊者亦弗思之甚矣夷其陛而求其堂之崇世果有是禮哉楊子曰周之士也貴秦之士也賤卑臣之說自秦人之作俑也秦行之叔孫通陋儒襲之當時髙祖方自喜其爲天子之貴而豈知騎項之態益足爲天下笑哉故臣卑而君亦卑矣文帝之時沿漢初而不變者也朝廷之上固有朝縉紳暮縲紲身未違君側已捽而之圜土者區區獄吏豈固貴於諸侯哉而所以使之俯首下气於牘皆之視者亦辱之深矣嗚呼此誼之所以忿懣而太息也然方當尊君卑臣之時而首倡爲尊臣之說焉此其君得無駭而不信耶故啟之以昌言之拜則疑扵迂告之以畏相之事則疑於妄語之以伯父叔父之呼則疑於僭誼之爲說亦難矣夫織薄之徒吹簫之夫固亦未足多重然旣舉而加諸上位則固民望之攸歸也聖人之制禮也豈爲一人惜哉廉逺堂髙之說吾故以誼爲善諭也吾故以爲善導其君也名尊其臣而實所以自尊𨿽微文帝亦審有必從者矣𨿽然吾猶惜誼之生之晚也觀漢之俗大抵多蹈秦故而誼亦數推其首禍於秦如教太子如律令刑罰如徳色誶語之薄俗不一而足使誼之說聞於始皇之時則庶乎可以深絕其源而不至於甚敝及文帝之時而後捄之故所諭者一文帝而已未幾而釋之以名臣死淮南鼌錯以近臣斬東市亞父又以取筯之戅見殺矣彼景帝者豈亦習見夫秦俗之常而不能近守文帝之家法故耶嗚呼吾是以深惜誼之不生於秦也吾是以深惜誼之說不聞於秦也謹論

三代遺直

士之所以上附於古人者必其能立天下之大節端天下之大本以享天下之全名而一行之稱弗與焉大節者何君臣之義是也大本者何君心是也全名者何徳業聞望昭於一時表於後世天下之人仰而慕之而不可以一二名焉者也有大節然後可以服天下端大本然後可以化天下而天下之全名於我乎享焉斯則可進於古君子矣然則非後世之臣三代之臣也嗚呼是弗之盡而徒以一直名焉此吾之所以不滿於魏文貞也是所謂一行之稱予之而不盡予者也昔子產之卒也孔子以爲古之遺直而後世之論孔明者亦以三代遺才稱之徵之爲遺直也亦若是而已而君子何過之深也噫君子之論人非好論人也論諸古者所以訓諸今也吾恐世之徇於直而忘其大節之當立也而忘其大本之當正也而何能爲一徵惜耶嘗觀徵之於太宗也糾過繩違諫無虛日賀有唐者眾矣賜之金帛以旌其忠列之屏幛以紀其言方諸鑑擬諸韋弦以須其益不惟徵以直自許而太宗固亦以直許徵當時之臣固有事太宗三十年而無言及獻替者徵其不爲唐室之翹楚耶謂之曰三代遺直夫奚議然吾聞之人臣事君有死無二二乃辟也徵也名在建成有年數矣古之人有言曰竭股肱之力加之以忠貞不濟則以死繼之如是而後無媿於天下之大節也玄武之變豈徵也茍生之時乎存而臣之沒而背去之顧僕僕焉爲讎人役徵其有靦面目矣田舎翁之殺碑之僕徵固以是取輕於太宗也故伊川謂寧無魏公之忠亮而不可無君臣之大義蓋有以識此矣大節之弗植奚直之云乎至於貞觀之治僅止於米斗三錢外戶不閉而不能列於三代之隆甚則內亂之辱外夷之侮更不免後人嗤笑徵固與有責矣君心之弗正而徒區區於行政用人之間抑末也孟子曰惟大人能格君心之非徵其嘗講之乎心之未格是大本之弗端也又何以其直乎哉不然則人將曰是三代之臣也是伊傅之亞匹而周召畢榮之儔也而何止以一直名耶徵之徒以一直名是吾所謂一行之稱予之而不盡予者也嗚呼繩之以三代徵固未得爲純臣自後世求之要亦未可以厚責也直道如徵善論天下事如徵侃侃焉爲後世之所尊信如徵漢唐而下誠亦未暇多見觀人者固當於是乎取節矣故曰論徵之大而責其全徵固僅得爲遺直責徵之全而忘其直則愚亦不免有遺論

願爲良臣

古人有愛君之心者知欲與其君相安於無事而不欲自爲功以干天下之譽也夫臣之事君其事不一而其心亦不一也彼君安共其榮而國危不與其憂如鄙夫憸人者固未足多誚而乃有幸天下之有事以自名其忠於後世者獨何心哉古人愛君之心於是乎可識矣魏文貞之對太宗也曰願使臣爲良臣無爲忠臣嗚呼是豈薄龍逢羞比干而竊自附於臯陶稷契之列以誇毗於君也哉觀徵之言者蓋不當泥其截然分別之過於忠良之間而藹然忠愛之旨固當識之於言意之表矣君子之事君也治而相安焉亂而致身焉惟其時而已武子不求生事於有道之朝而於衛成之季獨周旋焉則今日之良臣亦他日之忠臣耳而臣之所以自居者則固不得不去彼而取此徵之言其有見哉去國以逺害誠潔矣弗愛吾君故不忍委身以致命誠難矣無益吾國故不爲擇而取之君子於是乎有在徵其不爲良臣而將誰爲耶上下相安不動聲色使天下陰受其賜而吾無所與其功焉徵之願於是乎畢矣折檻牽裾皆出下策而況於剖心之事耶名在我而禍在君徵也其忍言之臣之於君非以其彊言敢諫爲難而歆之以堯舜使其有好之不已而能常保夫治者斯爲可貴也故有稷契臯陶之臣而自無龍逢比干之事使其先有意於地下之從遊而自諉於言合稷契謀合臯陶之未能焉則事變之末吾恐其不免於亡羊補牢之悔而吾身與國其偕亡矣徵之言其有見哉其誠有愛君之心哉太宗初政亦稍可觀而末年志怠弗克有終若徵者糾過繩違諫爭已任輔政得人賀有唐者眾矣韋弦之比屏幛之列庶哉乎言聴諫行者而仁義之說卒致天下於治安者徵尢大有力焉嗚呼徵其可謂不負其志者哉當時如劉洎以堅貞名禇亮以鯁亮著而馬周之論列又表表於時皆不可謂其無意於太宗者而忠良之說均未有及焉則徵又獨有得矣𨿽然徵有稷契臯陶之心矣而未聞道也格心之學徵其嘗講之耶故當時之治𨿽小康而內亂之辱外夷之侮終不免爲後人嗤笑則徵亦與有責矣況夫翦須之意𨿽美而田舎翁之殺終蓄諸心故鑑亡而碑亦旋僕矣其身之不保而何以能善君之後耶是故欲爲稷契臯陶之臣者尢不可不知稷契臯陶之道

行衝諸備藥物之末

論曰求士者以相成爲賢知道者以相濟爲務故下之於上也不徇其所長而輔其所短而大人君子之有志於天下者亦每每求其所不足而不安於其所有餘者彼誠知自律也故曰言不期逆順期於利行味不期甘苦期於衛生不然則彼以便柔爲佳士此以容容爲得計而相濟相成之道亡矣而何以其士爲哉夫論行而結交者蚤知之士也虛已以成業者忠正之輔也然世之大臣其佞媚從臾之士常有餘而蹇諤之士常不足成侯之美其不如城北徐公固也而一時客其門下者莫不以爲過之何哉蔽於求耳元行衝之於仁傑乃獨有不然者其言於梁公曰明公之門珍味多矣元衝請備藥物之末此豈非能以相濟爲務輔其所短而不徇其所長者乎夫以大臣如仁傑宜若可以勿藥矣而行衝之所以惓惓者殆未可遂謂之過慮也美疢不如惡石此臧大夫之所以致慟於孟孫茍惟其愛已之是狥而不知其害焉則紇之涕爲無從已行衝其能無意乎今夫上之人所貴於士者非徒欲其遊楊令名譽道功徳習爲依阿軟美之詞俯仰竦脇諧婉之態茍以取悅目前而鼓唇吻弄筆墨飾容觀逐班行伈伈睍睍進云則進退云則退者又豈知道之士之所甘心於其上哉然而爲羊皮者比肩爲狐腋者不一二下日以諂上日以驕而天下之事日以益壊其平日之所以自尊而快意者適所以養成今日之病而已蓋嘗見有富厚之家盛奉養竭滋味煎熬燔炙惟嗛口是務非芻豢莫陳非遐方異物莫禦此其視參苓芷術眞若弁髦土梗無所用之一旦气失其平而疾攻其內則其平日方丈之珍九鼎之實一不足濟而牛溲馬勃顧有貴於熊蹯豹胎者矣何者物各有適用各有宜平則養疾則攻此固理身之常道而君子之所以砥行立功者亦若是而已昔嘗有桓侯者方其疾之在腠理腸胃而不治以爲醫之好利而誣之耳及其疾深而覺痛則越人之逸去久矣而尙可救藥乎哉吾以是知行衝之不能無意於仁傑也當是之時女主恣睢於上酷吏羅織於下虐熖燻灼以鉗鈇刀鋸待天下之士士之以無辜逮戮者不可選數英才碩望陷疑似而赤其族者相屬也仁傑以區區唐室舊臣處於其間亦危矣夫自其孝之行於事親也廉之著於律身也義之激於代僚友而任患也仁之昭於雪無罪也直之切切於無濫刑無崇飾異端之諫也明之見於舉親也而精忠大節尢有不可以一二言者此非必行衝之心知其無所事藥𨿽仁傑亦自知之矣獨計以爲知者不觀能以速禍忠臣不危身以圖功唐嗣之弗殄繄仁傑是賴茍爲不能深自韜晦宻其機緩其爲而以虛名結主疑以危言賈戮則功不建社稷家先無炊火此固行衝之所深憂也歟此固行衝之所欲陰藥而預防之者歟卒之母子天性之言復而不厭直而不訐曲而不諂柔而不懾而唐之正朔遂復其魄𨿽其授龍洗光功固有在吾謂行衝亦與有力焉耳矣𨿽然行衝者藥也儲之者仁傑也藥籠中物仁傑之所儲富矣其所以自醫者有餘矣故一旦出之以醫國而武氏之墨守發焉廬陵之廢疾起焉李氏社稷之膏肓鍼焉一脈旣活大命斯還然後知柬之彥範輩眞彊劑而仁傑之所儲爲有賴也故愚嘗爲之說曰行衝之藥不驗於攻仁傑之時而驗於復唐祚之日仁傑之藥不驗於復唐祚之日而驗於授五龍之時謹論

擬宋範祖禹進三經要語表

伏以學典始終事莫先於稽古道存精一義尢切於纂言爰資時習之勤庶廣日新之益動闗君徳喜洽臣鄰臣祖禹誠惶誠恐稽首頓首上言竊惟紀言專乎右史六經莫古於尙書立教昉於素王四子獨尊夫論語曁孝經垂訓於千古由曽參請益於一時誦其言莫非洋洋之聖謨資其理足成蕩蕩之王道卓玆經世之典允惟載道之文自堯舜以來其法攸具由周公而下其說斯長顧王政布在於方策之間而聖學不專於章句之末欲圖可久而可大莫若易知而易從玆蓋伏遇皇帝陛下聖神立極睿智先天必世久王者之仁因心廣天子之孝庻矣富矣教矣化旣無爲知之好之樂之學尢有獲玆當聴講之暇聿求守約之方謂三經之淵微開卷有益而百篇之繁悉更僕未終誕命愚臣纂成要語視爲朴學奚取漢武之表章托之空言徒陋唐玄之序制及我朝之命講乃更進夫三書至先臣之奮庸亦兩由於半部時將有待道不虛行臣祖禹學本面墻官叨從輦啟乃心以沃朕職未盡於交修資於父以事君忠敢忘於將順肆厪搜輯冀罄愚衷或取二三冊於一篇之中或得一兩句於數章之內先王之法言徳行紀錄罔遺聖人之綏來動和規橅具在用塵睿覽仰贊皇猷伏願學每知新人惟求舊恭已同乎帝舜之治率祖體夫殷王之心作之君作之師兆民賴一人之慶長守貴長守富萬年向五福之全臣無任瞻天仰聖激切屏營之至謹以三經要語若干捲隨表上進以聞

擬進燕享九奏樂章表【洪武四年】

洪武四年某月某日吏部尙書臣詹同禮部尙書臣陶凱謹以所撰燕享九奏樂章進呈者伏以禮洽泰交見君臣之相悅樂由豫奮與天地而同和式昭至徳之光用助大享之養九成備奏百辟咸歡臣等誠惶誠恐稽首頓首上言竊惟卑髙陳貴賤之位燕享通上下之情自六典備於周官而賓禮掌於宗伯折俎體薦爰存名義之殊鹿鳴魚麗備見瑟笙之協恩優湛露澤沛需云慨宵雅之詩旣亡而綿蕞之儀徒在漢因秦舊唐襲隋乖擊柱競功臣驕未戢佩刀侈賜君好罔終𨿽宋宴之歳行第詩章之日褻詎非一人建中和之極孰能百年肇禮樂之興玆蓋伏遇皇帝陛下聰明齊聖浚哲溫恭一怒止戈還綱常於萬古兩階舞羽敷文徳於九陔顧功允宜於象成而樂猶沿於勝國淫哇亂先王之雅夷韎雜中國之音將因律以和聲遂命官而正樂徳已同乎覆載節必貫乎始終爰分九奏之章庶極一成之妙渙頒嚴命俯及愚儒臣等陋擬魯生聰非師曠繆綴和平之響猥多蕪謭之詞一奏而爲本太初之章再奏而爲仰大明之曲民初生也品物亨也禦六龍也固皆淡而不傷曰泰階平曰君徳成曰聖道成亦皆樂而不厭肆惟畢奏在樂淸寧泱泱大風未敢動季札之嘆洋洋盈耳庶幾如師摰之初體裁僅別於下俚善美未彰於上徳被之律呂聊宣鎬飲之歡間以笙鏞庶續徵招之作伏願聴音而思臣徳非獨取其鏗鏘好樂而與人同咸欲聞乎管鑰金聲玉振心和時發於气和獸舞鳳儀今樂遂同於古樂臣等無任瞻天仰聖激切屏營之至謹以所撰九奏樂章隨表上進以聞

問張良爲韓報讎何如

觀古人之忠義者固當體其志於顯然之際尢當察其機於隱然之中夫忠義一心根於天地力之所及何莫不存其見之事爲之著者固不能自晦於人人而寓之謀畫之微者有不可遽得而推測此所以顯然者夫人得而知之而隱然者則非有超見而卓識者有所不能知也張良終始爲韓請因明問而復之蓋自韓非懷擯棄之忿而陰禍王安之宗呂政縱並吞之謀而首郡潁川之地良也以五世之相韓恥一朝之就滅將欲效臣靡之興夏而無一旅之可資抑欲如田單之復齊而無二城之未下由是弟死不塟而汲汲於始皇之報萬金不吝而切切於力士之求𨿽其舉事非出於萬全有類乎刺客之習而其忠憤內根於一念蓋卓哉國士之風由今觀之博浪之椎不共戴天下邳之匿幾陷死地此其忠猶未灰也所幸祖龍死而秦鹿失祠狐效姦而罾魚倡亂良也乘豪傑起事之秋奮義士彎弓之志說項梁以求夫韓後立橫陽而爲之申徒卒之望夷之誅兆應於嚙驂之虎而覇上之組祚絕於當道之蛇而復讎之心於是乎遂矣方將輔韓成以馳驅而恃之以興復柰何天不祚韓楚復見殺則其讎秦之心復移於楚而爲韓之念未攺其初是以鴻溝之割甫息楚漢之爭而養虎之諭頓悟沛公之意卒使垓下悲歌烏江授首良之心於是乎畢矣夫其始滅韓者秦也則未嘗一日而忘秦其旣殺成者楚也則未嘗一念而釋楚進說於項氏而非爲項氏謀委身於沛公而非爲沛公計區區楚漢彼豈樂爲之臣哉不然則何黃石之編方試而赤松之念頓萌也使成也若在則天下當不在漢而在韓矣故夫康節謂之善藏其用而有取於燒棧之謀伊川稱其儒者气象而獨惜其養虎之說愚則以爲燒棧之謀固爲韓也而養虎之說亦爲韓也始欲阻之於蜀而歸爲韓氏之臣繼欲速其誅項而終報韓氏之怨吁畱侯誠人傑也哉

擬漢令郡國舉孝廉詔【元光元年】

朕惟周官以六行教萬民以六計獘羣吏實惟孝與廉爲厥攸重是固風化之原治道所賴乃者徳色誶語之俗稍變秦故越小大臣亦多自飾於簠簋者夫事親孝則忠可移於君亦克施於有政孟公綽之不欲則庶幾爲成人焉其令郡舉孝廉各一人朕將顯擢焉以勸來者

具茨文集卷八

●欽定四庫全書

具茨遺槁目錄

論

表

策

●欽定四庫全書

具茨遺槁

﹝明﹞王立道撰

○論

聖王貴以禮讓爲國

立經所以定分也守志所以明節也表行所以勵俗也核異所以抑詭也經不立則爭分不可得而定矣志不守則爽節不可得而明矣行不表則慕者弛俗不可得而勵矣異不核則巧者飾詭不可得而抑矣然立經者存乎古表行者存乎當時核異者存乎後世而守志以明節固存乎其人焉耳漢韋賢之薨也則國宜授之長子弘者也弘以國系家人於是乎矯賢令而屬國於玄成焉玄成之拒而不受也守志明節之人也其友人侍郎章謂聖王貴以禮讓爲國宜優養玄成勿枉其志此固表行勵俗之說而君子復何議之有焉蓋在玄成之讓則可學玄成而讓者吾恐其未協於中不由其誠而徒以詭道教天下也則亦安得而無以核其異哉夫傳子之說何始也傳必以嫡以長其法又何以始也古之聖人固有舉天下而授之於素所非望者矣而奚必於子也然猶慮天下後世之不能舜禹則爭端且自我始故不得已而定於與子焉韓子曰傳之人則爭未前定也傳之子則不爭前定也而其法又必以嫡以長長以明其宗嫡以貴其出父也死則子也立子也死則孫也立故微子𨿽賢不得代紂公儀仲子舎其孫而立衍檀弓之所爲免也聖人垂之以爲法而天下萬世守之以爲經而卒無以易焉於是乎以私愛奪嫡者懼矣覬幸者息矣彊有智而欲竊位者釋矣故曰立經所以定分也然法之所制者常也而人之不能盡守者變也故或取舎以愛予奪以賢貴賤以功廢置以勢顧不在其身則在其身後而嫡庶長幼之分於是乎大亂矣然而俠者圖之貪者取之靜者安之賢者守之而夷齊兄弟至於終身餓死而不受孤竹之封豈非以其情有未安而其志不可奪哉其次則曹之子臧吳之季札是已子臧之言曰聖達節次守節下失節爲君非吾節也而札之賢至於使其父兄三致國而卒不受焉此其與夷齊不亦相先後哉嘗觀扶陽侯之病也固以弘之被系而念之矣至其立玄成之命則賢初未之有也此其與夷齊季札受父命於生前者又大不同矣玄成安得而有之且兄以罪廢弟以次立則仁心者其獨忍之哉而世之僭竊窺覬之人又孰不僥幸其兄之廢黜而已代之哉其甚者又孰不設詐以陷其兄於罪而已代之哉蓋玄成之立大抵與子臧同而其拒而不受亦庶幾爲能守節者故曰守志所以明節也然吾聞漢之法侯而無後則廢其國所以明彜典重嗣續止盜竊也弘旣不可立玄成復不欲立則扶陽之國漢其絕之矣然玄成之佯狂而去也固非不知國之當絕也其意固欲知賢之賢不可無後則有賢之子弘在或者寬其系而授之國也不然猶或權其功罪薄其封而不冺其嗣也而何當時之弗諒也自禦史以實不病劾奏之而玄成之望又絕矣此章也所以有禮讓爲國之云也於乎旌別淑慝表厥宅裏彰善癉惡樹之風聲豈聖人者以是爲塗飾生民之具哉正以風天下之不能發其慕心而變其污習也故君好仁而民興仁矣君好讓而民興讓矣尙廉退則志士益修崇名節則君子競進昔人謂朝廷有教化則士人有廉恥士人有亷恥則天下有風俗其機系乎上之所與耳故以玄成之讓而欲一以律令從事正以嗣續之常繩以廢置之法不然則司憲得而劾之又不然則司封者得而絕之使玄成而不度於義不明其節晏然嗣而侯之漢固將遂侯之矣侯之法也而何以勵天下也哉故枉一玄成之志而後世之爲玄成者怠矣故曰表行所以勵俗也夫相噓而爲風相染而爲俗一人倡之百人和之其漸使之然也然人情多詐而挾僞之習行焉故有始佯爲之而終不然者其心欲之而外爲是以徼譽者知其獲退讓之名而終不失其利而爲之者而天下之俗反以是薄矣孟子曰好名之人能讓千乘之國茍非其人簞食豆羮見於色則知以介心於簞食豆羮之時而爲是讓國之節以徼名者爲不無矣不然則或其气之所激情之所徇而不免溺於一節之偏要亦未可以爲吾道之中也故許由一讓而卞隨務光者出焉申徒狄蹈於河矣徐衍負石而入海矣此非幾於有激而偏者乎故玄成旣讓而丁鴻劉愷興焉二子之讓蘇子瞻子由皆嘗論之愚以爲玄成之讓有爲而讓者也且以弟鴻愷之讓無爲而讓者也且以兄有爲而讓誠也以弟順也無爲而讓僞也以兄逆也吾欲以讓爲髙而胡爲使其弟之義非分之獲也弟而復如我之讓則將無故而頓令絕先人之國而謂孝子忍之乎然則所謂貴禮讓者適所以率天下於僞而已故曰核異所以抑詭也𨿽然天下之人自一介而上皆將役役焉求之而況於一國之利乎而乃有一朝釋而去之而不寘吝色焉者亦難矣其淸風髙節至今猶足以汗貪人之顏而泚其顙而況於當時乎𨿽其气有所激情有所矯而何夫人之不能皆然也漢以下寥寥乎二三人止矣先儒有言求士於三代之上惟恐其好名求士於三代之下惟恐其不好名吁良有見哉

一元文明之會

君子不取必於適然之運而取必於當然之理故或治或亂一歸之人而天弗與焉夫世之言治亂者莫不曰人事亦莫不曰气化气化在天者也人事在人者也在天與在人者相爲感遇而治亂生焉其治也气化之盛也人事之得也而不然者反是若是乎治之不可獨責於人而天實爲之也與哉非也气化其適然者也人事其當然者也是故君子不取必於彼而取必於此不求之天而求之人焉夫古今言天下之治之盛者莫如堯說者謂其當一元文明之會意者天固有以相堯之治而堯亦有以得天之時者乎夫元會之說何始也蓋自康節以數窮天地之始終於是乎皇極經世之書作焉有元以統會有會以統運有運以統世其元起於子究於亥中於午堯之興適於午之會故曰堯得天地之中數此其治之所以爲盛而古今以爲不可及也夫邵子之數吾不得而知也堯之興果於午之會與否吾亦不得而知也嘗觀諸日矣出於旦昃於夕而獨盛於中天焉嘗觀諸月矣明生於朔魄死於晦而其光獨全於望焉又嘗觀諸歲之時矣生於春收藏於秋冬而獨長育於夏焉易曰相見乎離離南方之卦萬物皆於是乎相見也堯之時語其徳則蕩蕩乎與天同其大而無能名矣語其業則巍巍乎其有成功而煥乎其有文章矣當時𨿽朝野有所不與知史臣有所不及記其治化之盛蓋亦窮天地而一時者耳其上爲黃帝爲神農爲伏羲又其上爲洪荒太古之世而已其下爲虞爲夏爲商爲周又其下爲漢唐而益無足道矣夫前乎此則未之或至後乎此則無以尙之不猶日之中月之望時之夏而易之所謂離乎是則堯之所以獨得乎气化之盛而一元文明之會玆其時耳吾則以爲天之道逺而難知人之道近而可見六經之論治者其言不可悉舉而未聞有一言諉於气化者豈非以人事旣盡則𨿽气化之衰不能使之亂人事旣失則𨿽气化之盛亦不能使之治耶時乎時乎亦存乎其人焉耳人徒知堯之治古今而一時而未知堯之爲君固古今而一人者也善言治者其可求之天哉易曰聖人者先天而天弗違後天而奉天時天且弗違而況於人乎吾是以知文明之會意者天之不能違堯而非堯之必有得乎天也不然則天之會人之事夫亦有不相期而適相遇者耳故有君如堯則𨿽如周之衰如秦晉及隋之季之亂而文明之會可還天時可復不然則唐虞之治亦且否矣其又如時何哉其又如天何哉當堯之時洪水猶泛濫也民之巢居而穴處者猶未安其所也百糓未播而民之阻饑猶自若也逸居無教而民之逺於禽獸者無幾也使堯而徒嘿然兀然一無所用心焉以坐待夫天下之治曰吾有得乎天之時矣則吾不知洪水孰治五糓孰播而五教孰敷時雍於變之治又孰爲而孰成之也則文明之會固亦自成於天地之間耶故曰運不獨亨時不獨成有舜則一元之會在於虞有禹則一元之會在於夏有湯則一元之會在於商有文武則一元之會在於周天無常人有定也是猶日必有中月必有望歳必有夏何獨至於元而疑之哉使必曰惟堯爲得其中則吾恐天地之會不可以常午而後世之治之不如古也亦天爲之而已故曰盡人事而後可以言天吾慮夫後之人主惑於气數之適然而忘其人事之當盡也故不容於不辧

識重亟反

論曰保天下之治存乎勢制天下之勢存乎變察天下之變存乎幾幾者動之微而變之會勢之所以爲輕重而天下之所以爲治亂者也不知其幾無以通變不知其變無以制勢勢不制則其趨也莫之或禦而天下之事將遂至於不可爲其原始於不知其幾而已故先其幾而逆防之則𨿽常人亦易爲力待其勢之成而後救之則𨿽聖賢亦竭力而莫能及也幾之動其可畏哉易曰臣弒其君子弒其父非一朝一夕之故其所由來者漸矣又曰知幾其神乎君子見幾而作不俟終日蓋所以不俟終日者正所以辧之於早而速防其漸云爾周子曰天下勢而已矣勢輕重也極重不可反識其重而亟反之噫其知此哉昔嘗怪夫有天下者其始莫不恬然以安肅然以一相統紀於操縱予奪之中而莫敢有離遏者而其後乃至於渙散決裂潰敗四出而不復可收拾者豈天之亡人國其禍固有出於不意而非人之所能爲者歟木之生也有萌水之流也有源勢之成也有幾松栢生於山林其長千尋其大百圍先其未成則一手足可以擢而拔蹶而絕洪水之來漂山蕩陵而其流固涓涓焉善圖治者亦審其幾而已幾審則變通變通則其勢解勢解則其重固嘗在我而人不得以乘其隙焉不然則持太阿而授之柄幾何其不反中其鋒也哉故曰權之所存𨿽疏必重勢之所去𨿽親必輕制其勢也又曰爲政而不行甚者必變而更化之更化則可善治通其變也又曰明者逺見於未萌而智者避危於無形審其幾也故天下之勢𨿽聖人不能使之常平而其所以不至於甚重者審其幾而速變之而已昔周之有天下也並建親賢藩屏王室宜若可以久安長治而卒並於秦者秦得其勢也然犬戎之難秦人盡取岐丰之地八百里此其幾之所在而周若罔知焉其亡不待赧王之入而後決矣秦有天下盡收其重其勢與周大異而反以二世亡者其重偏於內也然指鹿爲馬其幾已成而胡亥不能見其亡又何怪哉漢興矯周之枉監秦之獘其勢之重常在朝廷故呂氏不能危七國不能亂然而其勢卒移於外戚者蓋自武帝以霍子孟受顧命自是大將軍之權重赤鳳五侯疊居更秉而漢遂失其勢矣此其幾又豈無自耶光武中興則又監西漢而變更之者也然桓靈之世勢歸宦官卒以傾國中間以李杜諸人之賢欲收其重不能一措手而顧身不免焉其幾始於不任三公而鄭眾以誅竇憲功受封賞則尢其輕重之分界也向使此數代者知其幾之所在而亟變之則𨿽至今存可耳故曰封建非能弱周周自弱也宦官非能亡漢漢自亡也周書曰惡之易也若火之燎於原不可向邇其猶可撲滅秦漢以下固皆待其勢之燎原而後救之者也而何能及哉善持勢者亦審其幾而已𨿽然君不勝勢勢不勝道故重勢不能危明君而昏庸之主則𨿽盡操天下之權亦無救於亂亡也故諸侯之禍不起於文武成康之周而起於平赧外戚宦官之禍不起於文景明章之漢而起於哀平桓靈蓋可見矣故欲制天下之勢者𨿽以審幾爲先尢以自治爲急

聖人至公至神之化【會試】

聖人有鼓舞之機以妙天下之感此天下之人所以日入於善而不知而治功之盛古今以爲不可及也夫天下之道二善與惡而已矣天下之民二亦善與惡而已矣聖人不能使天下必無惡而常有以消其惡不能使天下必皆善而常有以作其善此其機之所在固不疾而速不行而至而莫知其所以然者而亦初非外民以爲之也聖人不能外於民以爲之機而民亦不能外聖人之機以妙其感此其一好惡一賞罰所以見聖人至公至神之化言天下之盛治而不可加也蓋嘗論之天地之常以其心普萬物而無心聖人之常以其情順萬事而無情若是乎聖人無情也又曰天地無心而成化聖人有心而無爲若是乎聖人無爲也今而好惡著則有情矣賞罰行則有爲矣以是而語至公至神之化則聖人之化得無幾於褻乎噫是正不足以知聖人且不足以知天也天之生物必因其材而篤焉故栽者培之傾者覆之是故觀諸天地之栽培傾覆而聖人之化可識矣以栽培傾覆爲非天地之化可乎今夫天下之人之異齊也古今之所同也廣谷大川異制剛柔緩急彊弱輕重異俗衣服飲食器械異宜然要其所歸不過善與惡兩端而已聖人者出樹之風聲分之物采陳之藝極引之表儀予之法制告之訓典著之律度宣之話言是故有會朝表著周旋行列之等焉有參伍殷輔陪臺之役焉有射鄕食饗井田學校軍師之制焉有親疎貴賤長幼之節焉凡所以慮民之心甚詳而治民之道甚備也使天下而皆如聖人之意則卽是而守之固可以不賞而勸不怒而威而吾聖人亦得以無爲而治矣然而天下不能皆如聖人之意也故其善與惡終有不可約之同歸要之一致者而聖人之心於是乎戚然甚矣於乎此好惡之情賞罰之制所以甚不得已於天下而亦初非外於天以爲之也何則天有生殖長育聖人像之以制賞於是乎有車服之庸有宅裏之表有名位章物之旌而善用丕勸天有震曜聖人像之以制刑於是乎有甲兵之威有斧鉞刀鋸之戮有梏拲鞭朴流放之慘而罪用丕懲故書曰天命有徳五服五章哉天討有罪五刑五用哉夫命討出於天子而皆以天言之吾是以知聖人之所以鼓舞乎萬民者卽天之所以鼓舞乎萬物而造化之妙所以非人之所能測也而亦何嘗外於民以爲之機哉故其機之所動捷於影向機之所向順於風靡好一人焉賞一人焉而民莫不曰吾惟無善善則上好之而賞將及矣惡一人焉罰一人焉而民莫不曰吾惟無惡惡則上惡之而罰將及矣故不必其人人而好之而惡之而賞之而罰之而機動於此誠動於彼懦者起怠者奮乖戾者熙然其大和舊染而污者翕然其維新矣由是而皇極可建也大猷可秩也降衷之恆性夫人皆可復也推而極之又將有順則而不識日遷善而不知爲之者機之所感其妙矣哉聖人至公至神之化其盛矣哉故堯用是機而百姓昭明萬邦協和矣舜用是機而從欲以治四方風動矣禹用是機而政乃乂黎民敏徳矣成湯用是機而商邑用協四方用丕式見徳矣文武用是機而有徳有造垂拱而天下治矣是機也公而溥微而彰寂而能感何謂公而溥程子曰廓然而大公物來而順應是也何謂微而彰周子曰幾微故幽神應故妙是也何謂寂而能感張子曰無我得正已之盡存誠妙應物之感是也是機之妙可以成變化可以行鬼神用之於天地而範圍不過也用之於萬物而曲成不遺也發微不可見充周不可窮也以言乎逺則不禦以言乎邇則靜而正也皇之所以爲皇帝之所以爲帝而王之所以爲王也使聖人而安於無情樂於無爲而不用其機以鼓舞天下則吾恐善無所於勸而日益消惡無所於懲而日益肆而天下之治且隳矣而何以成其至公至神之化也哉抑愚又有說焉董仲舒曰天任徳不任刑故陽常居大夏而以生育長養爲事陰常居大冬而積於空虛不用之地故古之聖人𨿽好惡不偏賞罰並用而善善之意恆長惡惡之意恆短故書曰與其殺不辜寧失不經傳曰與其失善寧其利淫此聖帝明王所以養忠厚之徳以凝和平之福而享夫雍熙悠久之盛者也而亦何妨於至公至神之化哉愚也敢並及之謹論

帝王應天下之務

論曰天下之變無窮也人主欲以一身焉處之而使之各得其當則固不外乎明理之功而已蓋事之在天下其變𨿽無窮而要之各有當然之理學也者夫固將明理以治心以盡窮天下之變而善處之云爾然則君人者可不以務學爲急而其學又可不以明理爲先也哉夫人君以一人之微居天下之上言其地則曰萬邦也言其人則曰萬姓也言其事則曰萬幾也夫以其地之廣人之眾幾事之煩多若是而皆委諸吾身焉則𨿽聖智亦日不足矣故一日二日紛至沓來則精神必有所限而莫之盡賢否異人常變異時可否異勢則心思必有所遺而莫之悉憸邪以眩之讒諛以逢迎之則聰明必有所蔽而莫之通若是則天下之務無所於應而治且隳矣而何以君天下哉學也者所以廣其聰明啟其心思而扶植其精神者也古之人君其所以爲學者何如也自孩提有識而三公三少卽明孝仁禮義以導習之則其教也豫精一以傳心多聞以建事前言往行以畜徳則其具也大有終始之典有緝熙之益則其功也勤盤盂幾杖刀劍戶牖莫不有銘則其防也宻侍禦僕從皆正人旅賁官師瞽史皆有規戒則其輔也周故教豫而漸之久具大而守之正功勤而得之深防宻而習之恆輔周而養之善夫是以物無不格知無不致意無不誠心無不正而天下之務莫不於我應焉而裕然有餘矣堯舜之所以帝者此也禹湯文武之所以王者此也商太甲髙宗周成王之所以守成業致盛治而伊傅周召之所以致其君者亦此也帝王所以應天下之務者其果有外於學而帝王之學其果有外於明理以治心乎哉然而世之人君夫孰無天下之務者而其善窮天下之變而處之者又何其寥寥也噫吾知之矣大抵不學之獘有三而學之獘亦有三何則庸君不知有所謂學而明君有絕人之資者又以爲無所事學中才之君其性可導而上下者則又溺於聲色田逰之娛馳於土木神仙甲兵之好而不能學此三者固不學之獘也其或知悅學矣宜遂可以應天下之務矣然而黃老之學惑於異端詞藝之學類於文士記覽之學近於儒生斯亦何與於理何得於心而何闗於天下之務哉故或不得其要則學之獘正與不學等此唐虞三代之盛所以不復見於後世也𨿽然其所以致是者大學之道不明於天下而已何則格物致知誠意正心皆大學修身之事而天下之務又未有出於齊家治國平天下之外者此勉齋氏之有意於人君而體吾夫子之意以爲說也然則人君欲應天下之務者無他焉亦惟明乎大學之道而已

人君納諫之本

人君欲有以來天下之言必先有以爲受言之地而後天下之言有所入焉夫人君以一人之尊臨天下之上其勢嚴其威重蓋不獨人之視之以爲凜然而不可犯而其自視亦甚異矣自視異則其中恆侈然自滿而猶欲責之以難挽之以所不欲其不以爲謗已而賣直者幾希矣於乎此天下之言所以不來而人主所以孤立於上也然其所以爲受言之地豈有他哉要惟在於虛已而已在書益贊於禹曰滿招損謙受益蓋所謂謙者卽虛已之謂而滿固虛之反也在易益之彖曰自上下下其道大光傳曰益徳之裕也蓋惟虛已故能下下下下則其道大光而所謂裕者在是矣夫曰益曰裕此固人君徳之所進治之所資而一本於虛焉信乎納諌之本於是乎在而訑訑自足未有不距人於千里者也今夫海非不茫然大也其東無東也其西無西也其南無南而其北無北也震蕩天地吞吐日月而不知津涯畔岸之所在也然其所以能成其大者虛而已虛故能受而凡天下之水微若畎澮大若江淮河漢流若川匯若澤其來不一而一收之無遺勺焉其量定也故夫知海之大者可以知人君之大知海之受者可以知人君之受矣虛之道其善矣哉天下之言之弗一也猶夫水也其理有顯微其辭有逆順其情有緩急而其人有親疎貴賤也惟夫不震以威不絕以勢不窮以辧不蔽其路而一以虛受焉夫然後下無匿情上無遺聴君無蔽明臣無隱忠而凡天下國家之大萬幾之煩民情物理雜出而不窮者莫不知之明處之當而無有遺憾焉故曰爲川者決之使導爲民者宣之使言不宣無以通其來不虛無以廣其受受之不廣則亦其中之未虛而已譬則溝洫焉雨倐然集則瀵然盈其量固然無足異也納諫之本其有外於虛哉今夫堯舜禹湯皆古所謂大聖人者後世無及也而稱之者則固曰稽眾舎已也取諸人以爲善也聞善言則拜也從諫弗咈也噫是可以觀聖人之虛矣是可以知唐虞夏商之所以爲盛治矣吾故謂海之大也眾水爲之也聖人之大也眾言爲之也距眾言以爲聖不猶之塞眾川以爲海哉況夫臣之於君本以義合自非其性忠義而爲國者鮮不因其君之意向而逢迎焉古之人君賞以勸之罰以激之而猶恐其不言也今也不諫者賞而諫者罰矣彼亦安肯以其身而自試於不測之淵哉信乎納諫之本之在於虛也𨿽然虛固無弗受矣受之則或未必皆是也而將一施之乎曰非也虛則明明則能擇擇而行之則是非固有所取舎矣舜所以執兩端而用其中也然則虛其納諫之本歟明其從諌之用歟

李斯諫逐客

甚矣辯詐之傾國也假忠益而飾身謀功利之惑人也狥近效而忘逺害故巧說之士可以欺貪君而不可以欺明主而善爲國者未嘗不黜一時之利而爲千萬年久大之圖也茍徒見其效而不見其害喜其有謀國之忠而不察其情之自爲也則其說行其詐售一時君臣之間非不知各自以爲得而不知釀成莫大之憂者於是乎在矣可不戒哉昔始皇之世其臣有因國之間而建爲逐客之議者始皇聞李斯之諫而正史氏錄其書而歸之功謂秦卒用其謀兼天下意若幸李斯之不去而信其言之酬者噫甚惑矣且善觀人者不先辧其言之是非而先察其意之向背斯之意其果爲秦謀之乎無也斯固客耳其所以歷明用客之效要皆不過自爲之地而何有於秦哉嘗觀蔡歸生之於楚木備道晉大夫之賢析公雍子巫臣苗賁皇之所以去楚而謀之者其言𨿽若爲楚忠計而其實爲一伍舉言之故夫聲子假人之患以懼楚而李斯援客之功以啖秦斯之所以得畱者卽伍舉之所以得復也然以始皇之智而不免爲斯之所欺則以功利之說有以動其心而惑之耳夫內紹四君之功外明王者之徳五帝三王之所以無敵此誠始皇之所欲急聞者而豈悟其言之爲大謬哉自今觀之秦之興自繆公始再廓於孝公繼盛於恵昭至始皇而天下一矣其所以寖昌而寖大者繄客之功也故由餘百里奚蹇叔丕豹公孫支之屬植其機商鞅張儀範睢之徒踵其轍而後李斯者要其成人亦孰不信客之眞無負於秦哉吾則以爲秦之衰自繆公始積微於孝恵昭而遂滅於始皇之世何也天之亡人國不必其貧弱寡小之足憂而凡廣之以疆宇厚之以憑借增之以勢焰皆所以滋其毒而降之罰故仁積之謂富徳勝之謂彊義行之謂威道隆之謂盛昔之所以世大其業而因有天下於長久者用此道也不然則其所謂一時之大邦者其根本元气已斬然消滅久矣而尙何以有天下爲哉昔者嘗嘆吳之有國僻在荊蠻已歷數百載矣至其末世因巫臣之來教之乘車使其子爲行人以通吳於晉後又得楚人伍員者用之闔閭夫差之世非不赫然盛也主黃池之盟且與晉爭執牛耳然盟血未入口而越已破其國殺其太子未幾而吳沼矣越本夏胤其封猶久於吳至勾踐而有泄庸大夫種範蠡計然之徒教之生聚教誨料兵搜乘與吳競彊於夫椒檇李之間卒兼吳國而有之修覲聘馳兵車以進於中國文明之會曽不一再傳而楚縣之矣向使夫差勾踐不爲伍員種蠡之所教界封疆而守之則泰伯夫余諸君猶可延血食於殷久奚至於遽餒哉秦之爲國猶不可與吳越同日語始但邑西戎以保西陲後因犬戎之難遂力戰取丰鎬盡有成周之故地傳及繆獻已數與晉爭衡要不待孝恵而後彊盛也使數君而能屏遊士卻賓客之言縱橫者修仁義務道徳擁雍州之地守殽函之固則天下必不能與爭而秦世世無患矣嘗聞漢人論建都之利謂山東𨿽亂秦地可全而有則知秦之處勢誠便守國誠固正使不能有天下猶可祀栢翳於千百年之後也況其勢又非終爲諸侯者乎不知出此而乃聴諸客之言惑功利之說刑爭末事任爲上圖一時算計見效若甚可喜孰知其國愈大其亡愈蹙其勢愈彊而其祀愈不久也中間若百里奚由余頗賢然夷考其事亦不出並國圖伯而殊無一二及於仁義道徳之爲衛鞅而下復何言哉夫以鞅之鷙酷儀之狡險睢之陰賊得一人焉亦自足以夷秦之種而何必代有其人也其彊兵則坑屠掩滅至於殺十萬人而不以爲慘其聚財則辟地增賦箕斂頭會至於盡壊先王之法而不以爲賊其峻刑則曹誅族鏟膏流節離至於血波於道刑黥師傅而不以爲忍其自爲利也則欺執誘殺至於虜公子戕國君離親戚廢太后而況其淫狡暴厲又有不可一一言之者哉孟子曰今之所謂良臣古之所謂民賊若數子者其何啻民之賊也謂之國賊可耳斯而爲秦忠計者顧不明言用客之害而猶曰以客之功豈非更爲秦生一鞅也烹滅諸侯焚燒六經破壊井田要其所爲不過襲鞅之故轍而尢加甚焉當時事勢正如大病之人其气垂盡又從而膺之以木索施之以箠楚其不遂奄然絕者幾希天下不勝其毒一旦起而乘之適戍彊於五伯閭閻逼於戎狄向應憯於謗議奮臂威於甲兵不數年而秦無遺育者斯之罪顧不大哉夫混一之樂不足以償殄滅之慘南面之榮不足以洗系頸之辱死而有知則數君者亦自悔於地下思其逐客之不早也𨿽然秦之用客固足以僨其宗而客之用於秦者亦未有不反中其身覆其族姓者也睢之免猶賴蔡澤儀以殺死鞅以車裂斯具五刑惡之甚其受禍亦酷故秦旣迄玆無聞家而諸人之後亦斬矣昔人謂不韋以人易貨揚子云曰以國易宗故愚謂李斯諸人亦若是而已不然則數子輔秦之功可以比伊呂之在殷周與國咸休也而胡爲不克庇其身哉愚故並及之使後爲人臣無效李斯也

雋不疑引經斷獄

善定天下之事者必先假一說以服人之心使之無敢異議然後可以徐而虔之以得其情而其義之合與不合殆有所不及詳矣夫事之在天下也未嘗不敗於狐疑而成於決斷況夫事變倉卒之時眾志叵測不可以逆防不可以詳諭使無一說以徵諸大義而折服其心則姦萌一兆天下未必無異議焉其禍有不可勝言者矣蓋嘗觀之經曰蓄疑敗謀又曰惟克果斷乃罔後艱言事之貴乎斷也傳曰無徵不信不信民弗從言信之存乎徵也子產曰夫從政有所反之言制事明民當有權以解其惑而不能拘拘焉蹈其故常也敏以斷之徵以信之權以反之不疑之說春秋將於是乎在豈若彼經生者流哉陳冊牘操觚翰據時事首尾考諸義而精取諸類而當以是從容議論幾席間夫亦誰不可者而可責備於應變倉卒之頃乎方在廷之臣左右顧愕莫敢一言而首倡其說以消其陰圖則其所稱引亦不過假是以濟其變而已而尙及區區焉較擇其經義之合與不合而後立之辭哉戾太子之事班史載之詳焉可覆也吾不暇多述獨怪夫當昭帝之時男子成方遂因舎人貌類之言而爲誣罔之計犢車詣闕自稱太子此其心固僥幸於一時之富貴而非有深謀逺慮以大有所圖自今事定之後觀之疇不謂是煩一獄吏決耳然而蒯聵盟孔悝以求國陳涉假扶蘇以鼓眾衛秦之亂實由是基昭帝之在當時正田文所謂主少國疑大臣未附百姓未信之日也犢車之入朝野變色天子詔朝臣雜識視而至者噤不一啟口則安知其眞太子耶其非太子也安知不有踵秦人之故智而爲之者其眞太子也安知不有左右之臣陰爲之羽翼顧天子所以處之何如而因以階亂耶安知不有東宮舊人素知太子仁厚憚少帝嚴明故召之入而欲爲廢立策耶數者有一焉則漢之爲漢且未知攸底而何暇謀爲昭帝地也昔晉耳立而呂郤焚宮鄭子儀亹忽之亂傅瑕實外市焉使漢而有如二三臣者亦甚可爲寒心也已夫太子之死去是已數十年廷臣之疑無足怪者疑於是則𨿽智者亦不知所處疑於非則又未能使之帖然無辭以退也今也不斥其非而直以大義斷之於是乎天子之心釋大將軍以下之疑決而犢車男子之姦塞卒不能措一辭焉以就廷尉非固不待言是亦無所冀數語之間其獄立辧不疑之善斷大事固如是哉或者咎其是轍拒蒯聵爲戾於春秋之旨於乎其於春秋之旨誠戾也是果何時而暇爲是裁度考據耶呼吸之間事機立異使尙可以從容安緩而圖之則其眞妄是非亦自有說又何以引春秋爲哉何則方遂之爲是詐也實動心於舎人貌類之言則知當時之識太子者未爲無人也天子一發明詔使內而掖庭太子宮外而朝廷又外而及於京邑之民凡及見太子者莫不至至則求其肖而別焉則眾目攸萃情狀莫匿其何說之辭此其一說也不然則詰之曰泉鳩之匿拒戶之經太子死有明徵矣而何爲者此又一說也又不然則詰之曰闕下之戰三公自將先帝震怒有斬反者之詔矣旣而壺闗三老有疏田千秋有言上心悔悟而江充族矣蘇文焚矣歸來望思之臺作矣其欲赦太子明甚而弗聞乎時胡不束身歸罪今焉自詣何嗟及也此又一說也又不然則詰之以當時宮禁之事如皇后之所教衛融之所譛訴用法大臣之所以不悅以至太子幼之所經歷阿保乳母壯之所通賓客以至江充之姦石徳之計闕下之戰任安暴勝之之死之詳使其是也周能言之使其非也則𨿽其甚黠亦必不能一一記憶況宮省事祕又有所不及知者摘其一二矛盾亦自成獄此又一說也夫持是數說以詰太子不出於此必出於彼宜若無遁情者然反復曲折非累千百言不可決以是處事吾恐口語未終而肘腋生變議者不旋踵而社稷已移之他人矣是可不深慮耶使其議已決矣太子其果非眞矣而吾前所謂是則愈不可處非則不能使之帖然無辭者是又可不深慮耶吾是以謂不疑之能斷大事也折諸經所以徵聖責之罪所以正法而其是與否一不計焉故能不移時不廢辭而其獄決矣吾是以謂不疑之能斷大事也而尙可以經術未精爲之病哉𨿽然經術所以經世務而春秋者尢聖人經世大法所在吾聞之董生爲人臣子者不可以不知春秋處經事而不知其宜遭變事而不知其權其尢不可不究心尙矣然古之善經術者不明於當事之際而明於未事之先蓋其胸中事事有定一旦有感而通則口如其心心如其經經如其事事如其義而動不失其當焉其宜其權惟吾之所處而何嘗有牽合附會之說是其所非非其所是以罔一時之不知者乎然則論不疑者當如何取其應變之權置其所引之經而無深求焉可也謹論

陳平周勃

天下之事不可以幸而成也以幸成斯以不幸敗古之所謂大臣者當不若是機可以先圖勢可以逆制而直依阿巽懦茍安目前僥幸以自定而後之人猶從而稱之曰某之功某之功吾不知其說也嘗觀平勃之在漢也奮身徒步際髙祖之興而景附之非內參謀議則外應徵代天下未定則設奇應變攻城略地如彼其勞也天下旣定則誅亂制暴持危扶傾又如此其艱也呂氏之亂微二人者其孰不爲漢危之蓋髙祖安劉必勃之語至今以爲知人而二子所謂安社稷定劉氏後者亦莫不以爲能踐其言也然吾聞之大臣之所以任天下之事者非徒以其一時之權譎小數可以愚敵人之耳目亦非以其椎魯朴鄙一無所事而徒以竊夫長者之稱而已也鎭之以望本之以忠守之以義謀之以豫而經緯之以才然後可以折姦萌遏亂源動無不克行無過舉而天下國家之事於我乎濟焉此固非有所僥幸於適然者也今觀平之在當時也臣魏事楚而卒亡命於漢回節易行於數主之間受金之污亦且直任不愧而勃固織薄吹簫之徒也此其素望之不能明矣及其髙恵繼世呂雉擅命意欲貴其私戚而猶未敢公言之也天下之事豈一孺子之所能知平勃顧因辟疆之言遽推諸呂而王之度其意不過以太后哭泣不可止畏其有圖已之心而姑爲是以順適其欲不知夫周陳氏安而劉氏危矣忠於謀國者顧若是乎哉故說者謂當時以義爭之陵旣不可平又不可勃又不可則呂氏亦必有憚而不敢而胡爲乎旣不能諫又從而導諛之也要之平勃於漢艸莽相從不過以彊弱定君臣之分軋之以權勢縻之以祿爵而初非誠有爲漢之心一旦勢殊事異則皆渙然離耳而欲以伏節死義責之不亦過耶夫旣不能正之於先猶宜深察其變而豫爲之所當時操兵柄典宿衛者悉爲呂氏兄弟其不能使之帖然於下必矣而乃優遊以卒年歳寂寂而無一謀其平日所謂祕策奇計者一無所見而徒燕居深念至於陸賈直入坐而不知亦甚可笑也已蓋平之才不過權譎小數而勃者直一椎魯朴鄙之人而止耳而何足與言社稷之大計耶故當諸呂之發難也非朱虛侯章則其陰謀有所不及知非灌嬰齊王襄連兵於外則諸呂之心無所憚非平陽侯窋則賈壽之言無自聞非酈寄之紿說紀通之矯節則太尉不得入北軍而漢家之事於是乎敗矣迨其劉章諸人布置已定而勃猶未敢誦言誅之左右袒之問其心蓋尙業業也然則平勃固亦坐收其成功而已而豈眞有安漢之才者哉故愚嘗謂二子之成功實有四幸髙後旣殂一也人心爲漢二也樊噲早死三也諸呂皆愚人四也何則使髙後尙在則𨿽其罪惡甚彰姦宄畢露而城社依憑決不可動不然吾恐事未克而先就菹醢之地矣彼太后者其何有於平勃耶沛公之有天下也剪除煩苛與民更始其徳澤之在人心久矣傳一二世而呂氏乃欲竊而取之此固天下之所憤郁也故絳侯以一節入北軍一呼而士皆左袒豈誠勃之能使然也哉樊噲之死蘇氏嘗幸之矣使噲也後太后而死則乘之以僣竊之權而濟之以雄桀之气𨿽其妻呂嬃之智亦自髙諸呂數等終不能遂成大事易劉氏而帝之而漢已深受其獘矣其肯安然受刃於諸將之手耶彼呂氏諸人皆庸奴俗子不過藉後勢以幸旦夕之富貴而非有雄才大計深識逺圖足與計子孫者也故酈寄一紿遽欲解組而去之正如司馬懿之料曹爽所謂駑馬戀棧豆者曽不思其主兵也何功其享有漢氏之祿爵也何道其所以服當時之將相大臣也何能獨恃一太后而後則死矣而猶欲歸封國享富貴以爲呂氏不拔之業噫亦太愚矣且諸老人亦嘗有言其不便者使產祿當時僅得中人之識但據南北軍而不去則𨿽十勃百酈寄吾亦不知其何以措手故曰平勃之成功亦幸而已大抵平之機詐有餘而忠正不足至於呂氏之難則並其機詐而亡之諺所謂老將至而耄及之者平之謂矣事變旣平而雍雍文帝之朝錢榖決獄之所弗與知以修宰相之度夫何難者勃之木彊有餘而才識不足觀其就國之後執兵見守尉處事猶周章若此而況於變故之頃乎渭橋之迎倉卒請間所謂招之不來麾之不去者器度當不若是也要之二子於大臣之道均未之講論其優劣則勃之重厚猶可倚仗而陳平者特一巧詐小人而已奚其智奚其智

○表

擬輔臣謝賜夏日同遊詩表

嘉靖某年某月某日伏蒙聖恩賜臣等夏日同遊詩若干首者景際文明鸞簉徯觀於龍禦志同上下奎章紀盛於宸遊方驚覩乎賁文遽拜嘉於晉錫捧緘知重拭目生輝臣等誠歡誠忭稽首頓首上言竊惟聖人之情見乎辭猶化工之妙著於物心存解阜徽音遐想於虞弦戒切荒淫家法明徵於禹訓六府三事修和之政可歌天保采薇經綸之迹具在慨聖人之不作因刪後以無詩大風惟猛士之思勁艸溢諫臣之美芝房天馬紀祥未數於休徵玉樹後庭導欲徒彰於否徳惟先王無流連之樂必明聖乃述作之資玆蓋伏遇皇帝陛下幹健統天震明禦極發孝思於明倫之典闡聖學於敬一之箴禮舉耕桑復千年之曠典祀分丘澤決數代之疑文治旣切於時幾道尢通於張弛朱明甫屆釋一日之萬幾玉輅有來肅千官於羣從君臣相悅泮奐爾遊顧惟鼎覆之徒亦與泰交之會仁覃茂對每先天而奉時學有緝熙自因聲以成律景隨心暢樂與人同掞睿思之春容飛雲章之藻麗經緯乎天地之運炳煥乎日星之明光燭寶奎香浮錦軸信乎陋唐宗苦炎熱之句而未與爭驅視聖祖醉學士之歌而庶幾嫓美者也臣某等叨竊無能遭逢有幸翠華飛而臣扈已濫具茨之遊叢雲起而帝歌共駭洞庭之奏臣敢不敷言是訓傳世爲榮捧觀已眩於珠璣珍襲允同於琬琰忠慚召奭矢詩未遂於捲阿志效袁絲諷諫尙懸於峻阪伏願典則丕承乎祖訓怠荒時儆於聖謨武文爲天下君永見堯言之布遊豫作諸侯度重興夏諺之休受丕丕基建極會歸於一統惟明明後保歷聿至於萬年臣無任瞻天仰聖忻戴屏營之至謹奉表稱謝以聞

擬賜衍聖公孔彥縉宅於京師謝表【永樂二十二年】

伏以道崇梁木爰推覆幬之恩眷及樗材曷罄涓埃之報儒林有慶吾道增輝竊惟尼山毓將聖之英洙泗衍斯文之統宮墻入望日月快瞻綏來動和神化功於俄頃道徳仁義作宗主於萬年秩祜申錫於後人殊寵屢頒乎前代褒成錫號漢尊孔覇之稱文宣襲封宋下孔宜之命𨿽屋烏之推愛自昔有聞而澤鴈之究安於今僅見玆蓋伏遇皇帝陛下沈幾先物英斷若神文治煥於無爲武功昭於不殺聰明盡下恭儉守成抑祥瑞以逺佞諛購遺書以備省閱民流動念天變咎躬納北狄之降志存柔逺罷西域之貢心恐煩民重詒謀必嚴宮臣輔導之勅崇儒術旣謹先師釋奠之儀復延賞於後昆遂濫恩於庇賤趣司徒以課後走繕部以鳩工是經是營乃慰乃止俾當虞廷之肆覲無煩鄒館之假畱環堵之素分太踰夏屋之懷居已甚一朝盛典世羨爲榮千載奇逢人誇其美惟漢哀賜董賢之第祗示寵私若唐玄侈祿山之居徒資譏訕新宅以徙晏子景公尙昧於卜鄰殿材以賜魏徵太宗不終夫舊好崇徳象賢光前裕後未有如今日之命者也臣彥縉叨承聖後忝列儒流過庭之訓𨿽聞入室之功未致襲爵繆仍乎世命悚恧已深賜宅俄出於新恩感思何旣敢不勉圖報效期帝眷之莫辜益勵學修求家聲之弗墜道同時而俱泰身與國以咸休伏願治不下堂薄海際文明之盛身先建極敷天同歸仰之誠天下爲一家永示建瓴之勢春秋大一統恆固宅中之基臣無任瞻天荷聖激切屏營之至謹奉表稱謝以聞

擬文華殿新造九五齋恭黙室成廷臣賀表【會試】

伏以日新聖學昭龍徳之正中天啟宸居仰明哲之作則大人已孚於利見良弼冀協於旁求歡洽臣民光昭海宇臣等誠歡誠忭稽首頓首竊惟宮室之營實系國家之重詩歌築室書美肯堂禮謹月令之居易兆棟隆之吉禹卑宮而民悅文作臺而子來顧後王之汰無窮而離宮之營益廣未央壯麗昭儉徳以何禆仁壽紛華敝侈心於無用惟一人之立極以四海而爲家動必有成書皆可法恭惟皇帝陛下徳懋重華道隆峻極闡孝思於明倫之典邃帝學於敬一之箴禮舉耕蠶復千年之曠典祀分丘澤決數代之疑文爰觀土木之興每見時幾之勅無逸有殿心存稼穡之艱豳風有亭義昭風化之自頃於文華之殿復新齋室之營軒轅艸圖羲和練日罄玉石於隴阪空瓌材於瀟湘梓人效審曲之能司空董繩直之役美兼輪奐戶列西南匪徒爲卽安之謀抑以寓藏修之益虹梁云繞掲九五以名齊螭柱星羅采恭黙而扁室心罔安於上治志常切於交修期進徳修業之及時求多聞建事以永世庸言之信庸行之謹已徵健法於天行汝惟舟楫汝惟鹽梅會見思通於帝賚臣等官聫禁省學愧通儒啟沃無能恆懷憂於夕惕遭逢有幸每傾望於雲從爰觀鼎建之成益喜泰來之會伏願懋商宗有獲之學體周文未見之心龍飛溥出震之功兩儀耀徳虎變協繼離之照三極呈祥夢兆熊羆衍百男之鴻慶化行麟趾詒萬葉之燕謀臣無任瞻天仰聖欣躍屏營之至謹奉表稱賀以聞

擬重修大明會典進呈表

伏以盡倫盡制宏猷逺酌於百王載筆載言大典繼明於昭代人存政敏君舉必書述作信明聖之徵摩編效臣工之職政由俗革治以道同竊惟堯言存舜典九功之敍可歌武烈繼文謨六典之文具在惟太祖之禦極曁列聖之承宗治定而功成已見重熙於千載議禮以制度式存會典之一書纂成肇始於敬皇潤色再厪於武廟上自洪武戊申之歳下迄弘治壬戌之秋法始正家俯陋仙源之講恩終懷逺下嗤王會之圖夏典明明而可徵周文鬱鬱乎大備顧自書成之日已幾數十年中間法制之殊何止二三冊前規𨿽在近事靡徵玆蓋伏遇皇帝陛下舜孝烝烝文心翼翼道則天而同大徳與日以俱新敬一有箴逺妙傳心之法明倫有典丕昭嗣服之心謂玆會典之成實出先朝之志離明繼照紹述逺發於宸衷巽命重申續纂上承於手札臣等艸茅賤質樗櫟散材學不足以知今文非善於記事勉勤鉛槧繆正金根特書屢書事曲盡於當代識大識小道豈資於在人爰攄終歲之功用塵乙夜之覽伏願對揚光訓法近守於祖宗率由舊章動必徵諸方冊自家而國而天下恆享和平之休曰壽與福與多男永膺祚胤之盛臣無任瞻天仰聖激切屏營之至謹以重修大明會典隨表上進以聞

○策

問成帝罷中書宦官髙宗遣天竺方士歸國何如

有可法之善者君子不能冺其迹無爲善之誠者君子不能掩其非蓋政之所行固有善否之殊而事之所由尢有誠否之別由於已者誠也𨿽明君不是過也不由於已者非誠也𨿽善政無足取也此漢成之罷宦官唐髙之遣方士君子所以存其迹而著其非歟請因明問而復之古今論小人之害國者必曰宦官也方士也蓋宦官以陰柔蠧國政方士以左道蕩主心其術不同而同歸於亂古今論人主之善政者必曰不任宦官也不信方士也故君身爲之彊固君徳爲之淸明其善不同而同歸於治君子是以善成帝髙宗之舉也夫宦寺之設昉於周公觀周官分職太宰司徒宗伯之屬皆有所謂奄人然而其事微其勢甚不得已也浸淫於春秋至秦而禍極矣伊戾以坎盟殺宋痤寺栁以熾炭蠱元公閽人之狀戴吳趙髙之賊二世皆是物爾自漢言之則如武帝之英明而弘恭石顯猶得以竊其權焉故宋人論奄尹之禍如毒藥猛獸未有不裂肝碎首吁亦可畏矣彼成帝者乃能一朝罷而去之此綱目所以有罷中書宦官之書也方士之說昉於周穆觀今傳記所載得八龍騎之西遊與王母宴於瑤池之上然而其年耄荒其國亦幾失也崇信於秦皇至漢武而其惑甚矣新垣候日於再中少君夜祠以致鬼五利之鬭棊公孫卿之仙迹皆是物爾自唐言之則如太宗之神武而娑婆昧者猶得以售其術焉故漢人論神怪之說聴其言洋洋滿耳若將可遇求之蕩然如系風捕影終不可得吁亦知言矣彼髙宗者乃能一朝遣而去之此綱目所以有遣天竺方士歸國之書也然以二君之政無一可書而偉然此舉逺非武帝太宗之所能及君子是以疑於其故焉何則中官外戚相爲低昂此勢盛則彼勢衰當其時赤鳳秉樞機五侯越政軌成帝之不能有爲明矣故宦官之去正恐其與已分權事在元舅而不在天子也罷一宦官任一宦官君子謂其亂則均爾漢祚之移於王氏其禍不基於是哉長生淫欲相爲出入彼念去則此念專當其時才人長髮於尼寺昭儀煽艷於房闥髙宗之迷於情欲甚矣方士之遣正恐其妨於淫欲事在女後而不在天子也遣一方士惑一方士君子謂其害尢甚爾唐祚之移於武氏其兆不萌於此哉於乎不納叛人其說非不正也而莒僕之黜季文實因是以執魯柄焉不用外戚其事非不善也而穰侯之罷範睢實因是以得秦權焉二事亦甚類矣善觀人君之政者先觀其所由可也

問王蘇徳學何如

君子之律人也以道而其取人也以長律人以道則其辭不得不嚴而凡一言一行之不合於聖賢者皆在所必黜取人以長則其論不得不恕而凡一言一行之能自立於天下後世者皆在所必與何則道固不可以少假而無求備於一人則先王之所以存忠厚之道於天下也知乎此斯可與論王蘇二公之徳學矣夫事之成敗莫不有已然之明迹而善探本者不遺其始而狥其終人之是非亦莫不有已然之定論而善原情者不觀其顯而釋其隱故世之論二公者吾嘗聞之矣病天下者莫如新法而荊公信以爲可行於是靑苗均輸紛然變其祖宗之舊而熙丰之政亂矣壊國家者莫如小人而荊公恃以爲可用於是恵卿李鄧顯然布於執政之地而紹聖之禍基矣任王韶以開邊而百萬之生靈殱於兵刃逐韓富以專國而三朝之舊臣委於外藩其所以蔽主而蠧民者要未可一二數而蘇氏則無之此其已然之成敗是非固未有不罪王氏而釋蘇氏者也殊不知二公心事無大懸殊而其謀猷論議固相出入生財之說蘇氏亦嘗言之非荊公爲之先發則新法之禍在蘇氏而不在王氏也用兵之說蘇氏亦嘗言之由荊公爲之首倡故熙河之敗在王氏而不在蘇氏也親少遊之徒則所與者皆浮薄訾程氏之黨則所崇者非正學其所以不貽禍於天下者要亦當時之不大用而已此其隱然之成敗是非又未可釋蘇氏而罪王氏也所以然者蓋由二公於聖賢之道均未之講故𨿽所爲或可知或未可知而皆無以逭乎君子之譏耳然人之所爲失於彼者未必無得於此而有所短者不可遂掩其長君子於是乎每取節焉何則以荊公之行言之則其不愛官爵固逺過於富貴利達之徒而不溺聲色亦誠可爲淸正修潔之士故先儒嘗謂公之素履與溫公大略相同使其政事不大謬焉誠亦未易得矣以坡公之文言之則其自謂如千里之駒禦以王良萬斛之泉隨地而出蓋信然也故當時其父子隱然名動京師而得與歐陽氏並稱於世使其學術稍以正焉誠亦不多見矣惜乎功利詞章有以沒溺二公之心而終不悟也噫

問陳蕃薦五處士詔徵皆不至夫五人者之行果有可稱者歟其不至豈各有所見歟

見賢而舉者大臣爲國之公見幾而作者君子保身之哲何則妨賢病國不免於狥私意而忘公道入亂居危將至於蹈險地而履禍機由前言之則不忠由後言之則不智不忠非大臣也不智非忠臣也吾是以知見賢而舉大臣之所以爲其國見幾而作君子之所以保其身也請因明問而復之漢自光武再興鼎遷東洛九傳而至桓帝運且否矣幸而人豪如陳蕃實維持之處困亨屯爲國柱石擴好善之心廣進賢之路推轂士類側陋俱揚當時膺其薦者在豫章則爲徐穉在彭城則爲姜肱在汝南則爲袁閎在京兆則爲韋著在潁川則爲李曇而是五處士者則皆匿以爲髙往而不返崇廉靖之眞守退讓之志白駒皎皎空谷遐心𨿽安車玄纁之徵囂囂不顧略不爲漢一屈而爲蕃一出焉夫無知薦陳平常何薦馬周皆爲其有可用之才山公之啟事王旦之疏名皆爲其有可取之實則知薦人者當於其行而不可沽舉善之美名陳蕃薦五人而五人者其行果足薦歟如廣漢楊厚之來則陳漢三百年之厄江夏黃瓊之至則有明習政事之稱而李固以直言舉又嘗以尙書之非人爲對則知爲士者當行其志也不可負見舉之美意五人者之不至其見果何居歟今以五人考之如徐穉則業勤耕稼而自食其力恭儉義讓而人服其徳行何懿也姜肱則博通五經兼明星緯友愛諸弟感悔賊冦行何良也身居土室而以耕學爲業則袁閎之行爲足稱隱居教授而爲三輔冠族則韋著之行爲可取以至遭值少孤家貧力學繼母嚴酷事之惟謹則李曇之行之優又可見矣是蕃之薦爲能薦其所當薦矣非有爲國之心而能若是乎以當時言之則國步多艱根本已蹶四海橫流非砥柱之所能遏三綱將墜豈一木之所能支黨錮殺戮之慘已於是而可以覩其機中官專恣之惡已於是而可以窺其非故郭有道旣明且哲以保其身申屠蟠見幾而作不俟終日觀魏桓對其鄕人所謂生行死歸於諸子何有之言則知其時之不可以有爲而五人之不至亦各有見不失爲可以處而處矣愚不佞敢以此爲獻惟執事其與進焉

問程朱之門人眾矣願詳其行義而推其善學者

傳道於先正者或得其一偏或得其全體君子不可不究其實而別其優也蓋不究其實則行義之詳無自而知不別其優則善學之士又何自而可見哉故或得其一偏或得其全體傳道𨿽同而造徳各異君子其可以弗辧哉執事發策下詢而以程朱之門人爲問欲有以詳其行義而推其善學者愚請掇拾其一二以爲復蓋自夫五星聚奎宋啟文明之運諸儒繼出身當道統之傳誨人存不倦之誠而立教有因材之篤在洛有如二程夫子焉明道徳性寬大規模廣闊伊川气質剛方文理宻察此其有得於道者也而門外尺雪師道尊嚴座上春風意象渾厚當時門人寧無可言者乎是故純粹宏深簡易平淡而爲老師俗儒所推先則楊時其人也問學日進政事絕人而爲公卿大夫所尊信則遊酢其人也才識頴悟則有若李端伯力排異端則有若朱光庭蘇季明徳性純茂彊學篤志呂與叔修身好學行如古人範淳夫資質平正謝顯道行學可師呂和叔任道擔當風力甚勁而深潛縝宻不及與叔張思叔窮理造微鮮能及之而持守工夫不及和靖周恭叔持身嚴苦塊然一室貴娶瞽女愛過常人侯師聖安於羇苦守節不移經術通貫不窮時事纖微皆察志在行道如馬伸𨿽勇於爲義而恥以釣名也資質魯鈍如尹焞𨿽持守有餘而格物未至也程子之門人其行義之可見者如此在閩則有如朱子焉豪傑之才足以折羣疑於百家格致之學有以集大成於諸子此其有得於道者也而廣信鵝湖之寺從遊者多長沙敬簡之堂依歸者眾當時門人又豈無可言者乎是故進學可畏處事不茍則有若李燔義所當爲勇不可奪則有如張洽黃直卿明睿端莊造詣純篤■﹝日上爰下﹞亞夫進學意气頗多激昻陳才卿一室蕭然有以自樂工夫精進尢爲可喜蔡季通有精詣之識卓絕之才不可屈之志不可窮之辯陳安卿論顏子卓爾之說甚善論大本達道意甚備鄭可上說易中庸甚孜細論人心道心益精宻方賓王親切的當不失乎爲學之序蔡仲黙注書明範不愧乎父師之托學有根據而爲政能舉先王之典以活無告之人者寥徳明其人焉身在都城而能味眾人之所不味以至卒究大義者輔漢卿其人焉朱子之門人其行義之可見者又如此然而升堂濟濟莫非一時之俊彥論道侃侃率皆天下之英材伊欲推其善學者而表章之則愚得以折諸當時同列之所稱與者矣何則和靖尹氏之言有曰河南二程夫子以孔孟絕學爲天下之倡而升堂覩奧者三人曰廣平遊定夫上蔡謝顯道龜山楊中立是已則知三人者之於程子可以爲善學矣勉齋黃氏之言有曰季通於先生之門可謂傑然者則知季通之於朱子可以爲善學矣夫曰行義者論其槪也曰善學者舉其尢也行義或得其一偏而未盡乎程朱之妙善學則得其全體而可續夫道統之傳若夫諸門人之淺深髙下則予豈敢以輕議哉敢執此以爲明問復

具茨遺槁

