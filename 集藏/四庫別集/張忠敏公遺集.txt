張忠敏公遺集

﹝明﹞張國維撰

序

卷首

卷一

奏疏一

卷二

奏疏二

卷三

奏疏三

卷四

奏疏四

卷五

論序一

卷六

序二記

卷七

傳行略

卷八

志銘祭文贊

文券白雲洞遂初精舍學則

卷九

詩

卷十

年譜

附錄

卷一

制詞

卷二

序

卷三

記

卷四

卷五

卷六

●校刊張忠敏公遺集序

古之所謂不朽之業立言居其一惟六經四子書足以當之而辭章不與焉然而盛徳丰功所淪瀹閱百年或數百年往往奉杯棬則思口澤覩幾杖則思手澤至於惇彜銘泐琴劍款識推之足迹所及一山一水一木一石猶稽其歲月記其行止食息以爲其地光寵甚且傅會辧證爭是與訛若夫編纂札記題詠篇章𨿽零墨斷簡將拱璧藏之不必其子姓而已然非以其言也而言亦不朽矣明季忠節較前代爲多而功徳八人之深尢推東陽張忠敏蓋自隆萬以還田南罷敝尢甚公在外日久獨能興利革獘除暴安良內蘇民困外捍惡氛𨿽尼不終用無救於殘局而挽回元气以資聖朝至今閭閻屍祝以故完人之論定自國初至髙廟錫誥予謚仍加監國故官皆特典也榮於文山秀夫遠矣非功徳在民者深乎忠敏之學邃於經義長於幹濟主忠惇孝不屑辭章而無道學習气抗疏正直至誠愷惻如家人語不甚修飾自然動人所謂有徳必有言非耶所著刑科疏艸一卷吏科疏艸二卷撫吳疏艸二十卷行河疏艸四卷中興疏艸一卷古中興任賢從諫錄二卷吳中水利全書二十八卷玉笥剩稿一卷循陔艸一卷心經解一卷金刪經疏芥二卷刊行已久經兵燹多散佚存者水利書剩稿循陔疏芥四種耳今其族孫振坷春珊父出家書所載旁搜史乘及世家所藏匯爲一集與前四種並行並附表揚贈言等爲外集四卷屬予校勘兼識簡端顧予昔歲獲讀公經義理趣精深可爲四子六經輔翼則公之言之不朽也玆集則公功徳不朽之實迹也張君爲公子姓獨能曠世相感於忠孝之原拾襲於散亡之後則其人可知已或曰使殘明無馬阮以公爲東南長城與瞿史何黃諸賢聯臂支搘未必不爲宋南渡不知天生公晚特以祚東南之民耳民气之完則我朝賦役之助也忠節之盛則我朝聲教之助也氏非一姓所得私天有與奪孰能爭之嗟夫理亂如環何代蔑有俗流失世敗壞天不祚民則繁富之邦旋爲甌脫後世豈必無公其人耶蒼蒼者若以爲未可則民無如之何惟我純皇帝褒寵名臣所以示子孫風臣民者至斯極矣人心未泯必有監於公而興起者然則張君之爲玆集固非以私一家卽予之感慨咨嗟長言之未已又豈惟私一人也哉

咸豐七年九月上澣蘭溪學訓導後學林鶚謹識

公之降其靈星耶公之歸其騎鯨耶不可繪者徳馨可繪者其蛻形耶其視熒熒勞營營耶其爲吾民屹長城耶彼蒼者仁哀獨惸耶去今百年庶圱生耶

後學林鶚敬題

●卷首

髙宗純皇帝禦制題勝朝殉節諸臣錄

明史稿本傳

欽定四庫全書提要

廣輿記

吳中水利全書

河渠志漳河

漕河

南疆逸史

東陽縣誌名臣傳

金華徵獻略忠義傳

明特進光祿大夫上柱國太子太傅賜尙方劍行邊兵部尙書兼東閣大學士先考玉笥公行述

○髙宗純皇帝禦制題勝朝殉節諸臣錄

昨以勝朝殉節之臣各能忠於所事不可令其湮沒不彰特敕大學士九卿等稽考史書核議予謚入祠以昭軫慰其建文諸臣之死事者並命甄議玆大學士等議上錄其生平大節表著者予以專謚余則通謚爲忠烈忠節次則通謚爲烈湣節湣統計一千六百餘人若諸生韋布未通仕籍及姓名無考如山樵市隱之流則入祀所在忠義祠統計又二千餘人各爲一冊進覽之餘均爲允協因名之曰勝朝殉節諸臣錄冠以所頒諭旨附載廷臣議疏匯刊頒行俾天下後世讀史者有所考質夫以明季死事諸臣多至如許迥非漢唐宋所可及錄而旌之亦累朝所未舉行似亦足以褒顯忠貞風勵臣節固不必如張若溎所請之徧行訪查徒滋紛擾致無了期且卽再入數千人於表章大義亦無所增減廷臣駁議惟韙亦並載之爰題詩簡端用示大意信史由來貴癉彰勝朝殉節與膻薌五常萬古旣雲樹潛徳幽光允賴揚等度早傳遼及宋後先直邁漢和唐諸臣泉壤應相慶捨死初心久乃償督師少傅武英殿大學士兵部尙書張國維東陽人爲給事中謇諤敢言巡撫應天總督河道有禦寇治河功南都破請魯王監國紹興順治三年江上師潰國維還守東陽知勢不支作絕命詞赴水死張國維保障巖疆支撐餘燼心堅抱義力矢全忠今謚忠敏誥命皇帝制曰取義成仁式著艱貞之烈易名表行爰昭獎卹之公眷致命之可風曩哲未湮於往代期扶綱之攸賴休稱允協於千秋爾故明武英殿大學士張國維砥行能堅秉誠克恪遭時坎坷恆仗節以無撓殉義從容竟捐生而不悔朕覽披信史軫念忠徽予褒顯於崇祠用隆秩祀示表章於往籍載錫嘉名象厥生平謚爲忠敏於戲溯流芳於頑廉懦立節或重於泰山彰定論於世遠風微榮更逾於華衮幽光特闡鑑當年皦日之心正气鹹伸勵萬古疾風之節欽玆懋典慰爾英靈

乾隆四十一年十一月初八日

○明史稿本傳

張國維字玉笥東陽人天啟二年進士授番禺知縣崇禎元年擢刑科給事中劾罷副都禦史楊所修禦史田景新皆魏忠賢黨也禦史胡良機給事中陶崇道等六人先爲忠賢所逐及起用顧置之外國維以爲言六人乃復畱己陳時政五事言陛下求治太銳綜核太嚴拙者局蹐以避咎巧者委蛇以取容誰能展布四體爲國家營職業者故治象精明而腹心手足之誼實薄此英察宜斂也祖宗朝閣臣有封還詔旨者有疏揭屢上而爭一事者今一奉詰責則俛首不遑一承攺議則順旨恐後倘處置失宜亦必不敢執奏此將順宜戒也召對本以通下情未有因而獲罪者今則惟傳天語莫覩拜揚臣同官熊奮渭還朝十日旁措一詞遂蒙譴責不可稍加薄罰示優容之度乎此上下宜洽也其二條請平刑罰溥膏澤帝不能盡用進禮科都給事中京師地震規獘政甚切遷太常少卿七年擢右僉都禦史巡撫應天安慶私十府其冬流賊犯桐城官軍覆沒國維方壯年一夕須髮頓白明年正月率副將許自彊赴援遊擊潘可大知縣陳爾銘守桐不下賊乃攻潛山知縣趙士彥重傷卒攻太湖知縣金應元訓導扈永寧被殺國維至解桐圍遣守備朱士胤趨潛山把總張其威趨太湖士胤戰死自彊遇賊宿松殺傷相當安慶山民桀石以投賊賊多死乃越英山霍山而遁九月賊復由宿松人潛山太湖他賊掃地王亦陷宿松等三縣國維乃募土著二千人戍之而以兵事屬監軍史可法明年正月賊圍江浦遣守備蔣若耒陳於王戰卻之十二月賊分兵犯懷寧可法及左良玉馬爌遏之復犯江浦副將程龍及若耒於王等拒守諸城並全賊又圍望江遣兵援之亦解去十年三月國維率龍等赴安慶禦賊酆家店龍軍數千悉沒賊東陷和州含山定遠攻陷六合知縣鄭桐元潰走賊遂攻天長國維見賊勢日熾請於朝割安慶池州太平別設巡撫以可法任之安慶不隸江南巡撫自此始也議者欲並割江浦六合俾國維專護江南不許國維爲人寬惠得士大夫心屬郡災傷輒爲請命多獲寬減姦民張漢儒訐錢謙益瞿式耜陸文聲訐張溥張采國維斥漢儒等誣罔忤執政溫體仁奪俸蘇州去任推官周之夔希體仁旨復訐溥等國維亦力白其誣築太湖繁昌二城建蘇州九里石塘及平望內外塘長洲至和等塘修松江捍海堤浚鎭江及江陰漕渠並有成績居六年遷工部右侍郎兼右僉都禦史總理河道歲大旱漕流涸國維浚諸水以通漕山東饑賑活貧民無算十四年夏山東盜起攺兵部右侍郎兼督淮徐臨通四鎭兵護漕運大盜李靑山眾數萬據梁山濼遣其黨分據韓莊等八閘運道爲梗周延儒赴召北上靑山謁之言率眾護漕非爲亂也延儒許言於朝授以職而靑山竟截漕舟大焚掠迫臨淸中官劉元斌走國維合所部兵擊降之獻俘於朝帝率太子二王禦午門磔諸市兵部尙書陳新甲下獄帝難其代以侍郎馮元飆攝旣乃召國維代之召見徳政殿慰勞甚至乃定戰守賞罰格列上核世職酌推升愼咨題等七事帝皆報可會開封陷河北震動條防河數策帝亦納之時外吏考選者皆欲得給事而帝以巡方任重槪注禦史首輔周延儒令國維薦時敏等十二人察外郡城守以旣有巡按不可復遣禦史遂並授給事獨禦史蔣拱辰不與有怨言及出監趙光抃軍謂國維害己抵昌平卽疏劾國維國維言拱辰挾怨誣詆拱辰再劾國維溺職請如丁汝夔陳新甲故事正失陷名藩之罪禦史趙譔右拱辰言國維忠諒有餘擔當不足不能攬羣材惟任胥吏國維再疏求斥不許十六年四月大兵猶在畿內國維檄趙光抃拒螺出入總兵之師皆潰言者益詆國維帝乃令解職復以附會延儒及螺山喪師事逮下獄蘇州民聞之爭詣闕乞貸帝念其治河功十七年二月俾出獄候命三月召對中左門復故官兼右僉都禦史馳赴江南浙江督練兵輸餉諸務國維條上生財七事卽馳出都行十日而都城陷福王召之令協理戎政仍敍山東討賊功加太子太保蔭錦衣僉事吏部尙書徐石麒去位眾議歸國維馬士英嫉之用張捷國維乃乞省親歸南都失守踰月潞王監國於杭州不數日出降閏六月國維朝魯王於臺州請王監國卽日移駐紹興進國維少傅兼太子太傅兵部尙書武英殿大學士督師江上總兵官方國安亦自金華至馬士英素善國安匿其軍中請入朝國維劾其十大罪乃不敢入連復富陽於潛樹木城緣江要害聯石國安及王之仁鄭遵謙熊汝霖孫嘉績錢肅樂諸營爲持久計順治三年五月國安等諸軍乏餉潰王走臺州航海國維亦還守東陽六月知勢不可支作絕命詩三章赴水死年五十有二

○欽定四庫全書提要

吳中水利書二十八卷【浙江巡撫采進本】

明張國維撰國維字九一號玉笥東陽人天啟壬戌進士福王時官至吏部尙衵南京破後從魯王於紹興事敗投水死事迹具明史本傳是書先列東南七府水利總圖凡五十二幅次標水源水脈水名等目又輯詔敕章奏下逮論議序記歌謠所記𨿽止明代事然指陳詳切頗爲有用之言凡例謂崇明靖江二邑浮江海之中地脈不相聯貫自昔不混東南水政之內今按二邑形勢所說不誣足以見其明確明史本傳稱國維爲江南巡撫時建蘇州九里石塘及平望內外塘長洲至和等塘修松江捍海堤浚鎭江及江陰漕匯並有成績遷工部右侍郎兼右僉都禦史總督河道時值歲旱漕流涸浚諸水以通漕又稱崇禎十六年八總兵師潰國維時爲兵部尙書坐解職下獄帝念其治河功得釋則國維之於水利實能有所擘畫是書所記皆其閱歷之言與儒者紙上空談固回不俟矣

○廣輿記

張國維巡撫吳中日延見諸生父老詢地方疾苦廢墜之事無弗舉如民愚吏獘則刊易知單以明之歲凶民饑則浚河修塘以濟之運軍婪虐則具疏申禁以戢之民有父母而不知葬爲之立廣孝阡民有子弟而不知教爲之立社學民有災祲而不知備爲之立常平倉民有禮讓而不知興爲之立鄕約以至選將練兵禮賢下士皆推心置腹故能得士卒死力而賢智皆樂爲之用吳人思之立祠虎邱大堤上

○吳中水利全書

明崇禎七年應天巡撫張國維浚松江府塘河○華亭縣蒲匯塘長一千七百九十三丈五尺官紹塘長一千四百九十一丈沙岡長二千七十二丈五尺上海縣周圍城濠長一千六百一十一丈蒲匯塘長二千一百四十四丈五尺莘村塘長一千二百三十五丈靑浦縣蒲匯塘長八百二十二丈張涇長一千二百丈各河身並深一丈面闊二丈

浚嘉定上海二縣虯江○上海彭越浦口起至並沙河長一千八百二十三丈二尺面闊八丈底闊五丈加深八尺嘉定浜口起至彭越浦口長一千四百八十九丈五尺浚無錫縣運河○錫山驛前起至洛社共長五千二百一十三丈

八年修吳江縣石塘○全坍一千五十五丈半坍二千八十六丈平望西諸家鋪築內外塘七百六十丈並修長橋三江橋翁涇橋

九年修松江府漴闕捍海塘○中段長一百九十六丈東西兩段其長二百丈迆西一帶一百二十丈

疏導吳江縣長橋谼○自長橋七十二谼至九里石塘通行開鑿

十年修至和塘○長洲縣東境石塘共長四十五里

浚昆山縣嘉定縣寶山所各城濠並彭華浜及修槎浦海岸○昆山縣城濠嘉定並寶山所二濠各加深四丈有奇十一年浚鎭江府漕渠○丹徒縣江口壩起至京口閘長二百四十六丈八尺深五尺闊五丈丁卯港起至華家莊長一千九十三丈七尺深三尺闊三丈四尺剝厓起至夾岡心長三百七十四丈深四尺闊三丈四尺丹陽艸頭捨起至東關長四千三百六十六丈內坍山荊家墳觀音山西城灣俱深四尺六寸闊四丈黃泥壩張家渡七里廟西門東關俱深六尺闊五丈又浚城內邗溝東關至北關長四百三十一丈北閞起至觀音山閘口長二百七十五丈俱深四尺五寸闊四丈六尺兩縣連境綿亙百里不帀月工竣

浚太倉州湖川塘○長五千二百五丈闊七丈加深六尺八尺不等

○河渠志漳河

崇禎十三年總河侍郎張國維言衛河發蘇門山搠刀泉合漳沁淇洹諸水北流抵臨淸會閘河以濟運自漳河他徙衛流遂弱挽漳引沁之議建而未行【議建於泰昌元年總河侍郎王佐】宜導輝縣泉源且酌引漳沁辟丹水疏通滏洹淇三水之利害得失命河南撫按勘議以聞

○漕河

十四年國維言濟寧運道自棗林閘溯師家莊仲家淺二閘歲患淤淺每引泗河由魯橋入運以濟之伏秋水長足資利涉而挾沙注河水退沙積利害參半旁有白馬河匯鄒縣諸昄與泗合流出魯橋力弱不能敵泗河身半淤不爲漕用然其上源寬處正與仲家淺閘相對導合由此入運較魯橋髙下懸殊且易細流爲洪流又減沙滲之患而濟仲家淺師家莊棗林有三便又言南旺水本地脊惟藉泰安新泰萊蕪寧陽汶上東平平陰肥城八州縣泉源由汶入運故運河得通今平陰東平肥城淤沙中斷請亟浚之復上疏運六策一復安山湖水櫃以濟北閘一攺挑滄浪河從萬年倉出口以利四閘一展浚汶河陶河上源以濟邳派一攺導沂河出徐塘口以並利邳宿其二卽開三州縣淤沙及攺挑白馬河也皆命酌行國維又浚淮揚漕三百餘里

○南疆逸史

張國維字玉笥東陽人起家進士崇禎朝以僉都禦史出爲應天巡撫善用兵平寇盜著有勞績遂入爲兵部尙書奉使赴江浙練兵宏光立召還協理戎政加太子太傅國維請建三輔以藩南京京口爲東輔蕪湖爲西輔京師爲中輔各設重兵鎭守不果行及馬阮亂政國維知國事不可爲請告歸及南京亡杭州亦不守大帥遣使者至郡縣徵戶口冊籍余姚知縣王曰兪棄城遁教諭某奉冊籍迎降卽以爲知縣役治馳道抶役者役者嘩余姚人孫嘉績突入縣洽鳴鐘鼓斬令以殉嘉績字碩膚如遊孫也仕至兵部職方司郎中宏光起爲九江道僉未赴而國亡當是時王師所至郡吧官民非迎則走而嘉績卒然發難由是浙東響應國維亦起兵東陽以應之及魯王監國紹興國維拜東閣大學士義兵雲集分汛防江乃進國維少傅賜尙方劍以督師八月復富陽九月復於潛樹木城於緣江要害諸營掎角爲持久計十月唐王隆武頒詔至王惶惑欲退避國維馳入朝合毋宣讀而上書閩中曰國當大變凡爲髙皇帝子孫鹹當協心並力誓圖中興成功之後入關者王今日原未暇易也監國當大勢潰散之日糾集維艱一旦南拜正朔退就藩服人無所依閩中鞭長不及猝然有變唇亡齒寒悔將何及臣老臣也惟社稷是圖豈若朝秦暮楚之徒舉足左右爲功名計哉議遂定明年六月江上師潰國維退守東陽及義烏破有勸之入山以觀變者國維曰誤天下事者文山疊山也一死而巳賦詩三章躍入池中死年五十二

論曰國維之撫應天也建蘇州九里石塘及瀕湖諸堤修松江捍海塘立社學設常平倉蘇人尢徳之至今虎邱祠焉南渡用之飄然引疾豈知其危亂不欲同其污乎至欲小試於防江危矣

○東陽縣誌名臣傳

張國雀字其四號玉笥天啟壬戌進士初合番禺有沙田數萬畝舊以業貧久之奪於豪蠹國維爲理復民甚感之時粵東大饑粟騰貴直指使下令勿協民大哄國維爲解諭乃各自罷去而價平如初旣數年以最握刑科給事中轉吏科左右給事進禮科都給事尋進太常寺少卿巡撫江南所部安慶病孤懸而踞畱都上游楚豫之盜歲往來寇掠於時舊額軍皆調城空國維乃撥蘇淞防海卒及徽寧兵戍皖而艻設健兒一千入奏請比楚黔故事畱新餉餉之報可久之復建東西兩屬策【西請設安慶巡撫薦用監軍史可法任之東則蘇淞巡撫張公自任之】所屬各增兵以守間若繁昌太湖建平六合髙淳蕪湖等處悉有興築盜稍稍竄去輒仿周文襄議平賦水利諸政如髙淳徽州之攺折嘉定之加折吳縣昆山之免折鎭江之虛糧武進之浮派秋糧蘇松二郡之白糧腳耗懷寧之船餉崇明之柵餉皆奏請如式民以蘇旋復於崇禎八年築吳江九里石塘長橋之七十二谼並平望以西內外塘九年築松江崇明捍海塘十年築長洲至和塘綿四十五里而江陰運河淤並疏浚之長與塘略等十一年築鎭江漕渠由丹徒丹陽邐迆百里其餘小小疏鑿不與焉明年遂手輯吳中經理所及爲水利全書會河漲梗漕廷議晉國維工部右侍郎加兵部侍郎兼都察院僉都禦史總督河道並提調徐臨通津四鎭漕餉事值久旱泉枯國維禱於泰山雨大霈乃沿溯泉脈摉浚所蓄水以濟且所在徵兵衛運運皆告成璽書褒焉維時賊渠李靑山倚大帥勢聚徒掠漕齊州等處悉罹剽刧國維單騎入其營諭之不從乃還署所將疾馳入其壁擒之餘眾皆降朝賜白鏹表裏蔭一子於時劇賊王朋徐見龍張文宇等皆後先縛斬東境以安崇禎十五年壬午晉國維兵部尙書才入視事閱邊報卽論劾督帥撫鎭諸臣之不職者而檄趙光抃率五將與範志完協力防禦調天下援師京師稍恃以安然河曲而南全城少矣乃疏請赴軍前自效不報而命相國周延儒視師時適河南畔將有劉超者殺侍禦魏景琦以帥師入援爲名屬撫臣王漢計擒之謀泄漢爲超所殺朝廷大驚有旨詔秦鳳諸路協剿討平之國維方在中樞釐法度計安天下詳所執奏如吏胥分都閫之符門客掛將軍之印或年力衰憊復想登壇或怯懦庸流再思進步或參革而攺圖善地或降處而輒復原官或世職從無一效影響得以冒功或運糧十無一完技勇居然躐等諸所陳請例多禁飭稍閒以母老請告而周延儒被論以恩怨並陷國維遂下獄江南父老爲詣闕乞貸事得釋乃命督理浙直等處軍糧練兵策餉駐札蘇州行至山東而京城不守國維以遵奉敕書召募東義壯勇未幾南都立召國維協理戎政疏陳設兵大略會山東副將李允和以濟寧請援疏題宜速補總河及濟寧道令就地設兵就兵設餉以完戰守之策不報頃之國維告歸南都亡魯監國爲越中所立命國維以兵部尙書人閣辦事仍賜尙方得便宜行事會閩中頒詔至國維郤之期年而兵潰監國走之舟山國維追扈至黃石巖不及監國命相機圖晝已知事不可爲作討三章赴邑之方塘死之蓋前一夕邑中人共見有星隕地厥大如斗云

○金華徵獻略忠義傳

張國維字其四號玉笥東陽人少工舉子業名噪諸生間登天啟壬戌進士爲番禺令邑有沙田爲豪家侵占仍淸舊界以業貧民歲饑廣東谷價騰貴宜指使者令弗協饑民羣噪而起乃令平價以糶亂民以輯政最擢刑科給事中再轉而爲禮科都給事尋晉太常少卿巡撫江南時流寇起楚豫間國維以安慶踞畱都上游額軍攺調徒以空城孤懸江北兵來無備且以弭盜之策首先安民安民在足食旣行部卽增設安慶�卒畱餉餉之又仿周文襄爲平賦水利諸政凡吳中一切攺折加折虛糧浮派加耗等獘皆疏革之凡塘堰漕渠之衝決廢壞淤塞者皆以次興築而浚治之大小凡數十處載吳中水利全書吳人感悅於是乃晉工部右侍郎兼都察院僉都禦史總督河道兼提調漕餉時久旱泉涸運艘不通公禱於泰山乃雨仍搜浚泉源蓄水灌輸所在徵兵接應二運皆通璽書褒勞而泰安賊李靑山聚徒剽掠陷城邑公命將以計擒之而餘賊亦以次剿除東境以安賜白鏹表裏蔭一子時爲崇禎十五年而李自成方陷河南轉戰入關軍事旁午乃晉公兵部尙書甫視事卽檄薊督趙光抃與督師範志完協力防禦調天下援兵以衛京師畿輔少安然河曲以南少全城矣乃上疏請赴軍前自效不報則人相國周延儒視帥上性猜輕殺軍政日弛國維在中樞頗執法乃疏論兵事指陳時獘多禁革仍以周延儒被論並逮國維仍釋用命督理浙直等處練兵十餉事馳驛至山東而京師破國維兼程渡江遵所奉詔旨募東義壯勇應詔至建業以原職協理戎政所陳戰守策與馬士英議不合明年請告歸南都失越人乃立魯王於會稽國維以兵部尙書入閣辦事時朱大典則奉唐王於閩開府金華而國維則屯兵西興爲保會稽之策期年師潰魯王航海國維追之臺州不及還家辭母畢作詩三章自沈於池而死是夜有星殞如斗其光燭地云

○明特進光祿大夫上柱國太子太傅賜尙方劍行邊兵部尙書兼東閣大學士先考玉笥公行述

嗚呼先府君從容赴義始未天下賢士大夫必有知之而述之者萬世而下必有憑弔欷歔而不能己己者其何事不肖鵬贅一詞惟是先府君一生忠君愛國備嘗險阻艱難或有當世見聞之所未悉者不肖鵬其敢不摭拾府君行事以庶幾大君於垂一言之榮則鵬死且不朽鵬系出汴州梁開平初始祖潮令吳寧始占籍歷數傳爲宋敕處士衝素公以潛徳聞於時建祠春秋祀之明興衣冠相望至髙大父嵩城公諱�生二於長太學生諱幹次贈太子太傅兵部尙書諱枚生二於長邑庠生諱希文次贈太子太傅兵部尙書諱希武卽先王父也自號淇園王父弱冠補博士弟子員有當世志謂人曰吾黨讀書須要砥礪鋒鍔爲天下偉人神气萬里何能齷齪效轅下駒生府君兄弟長爲邑庠生諱或縉次卽府君府君篤學好深思讀書至午夜率假寐時家王母絕愛憐府君慮以攻苦致病中夜遣嫗伺寢否府君覆燈牀下俟其去出燈竟讀如初故於書無所不讀讀又迥然異人以尙論古今治亂興亡邪不賢不肖爲事先王父不殖產家中落府君事先王母饔飧必以珍卽空乏不使堂上知生平與人談說及忠孝節義輒娓娓不休天啟辛酉浙江鄕試舉人壬戌進士筮仕廣東番禺令番故劇邑轂馬交騖五方錯居先後蒞玆士者率不得要領府君莊揮斥惟意吏無稽塵他邑有疑獄皆移決焉邑地濱海有沙漲田數萬畝國初以業貧民後豪紳巨族侵之爲世業府君簡舊籍悉爲淸理分授貧弱數萬家歡聲如一時豪紳銜之不顧若平盜賊翦豪猾興賢才修城郭次第畢舉崇禎攺元以廉能卓異置上考擢刑科給事中時璫禍震驚之後天下大憝新去不無莽伏當事者以姑息養安不知長姦叢慝貽社稷大憂府君摘發糾繩不少寬貸朝�一淸骨鯁大著繼轉吏科左右給事中禮科都給事中尋升太常寺少卿崇禎甲戌乙亥間關中流寇爲天下劇業渡河轉戰蘄黃南國則英霍蹲踞鳳泗之間時傳烽火南北道梗淮揚震懾朝議大臣鎭撫之僉推府君奏上擢右僉都禦史巡撫應天安慶等十府特命節鉞寄心膂焉初江南淸晏吳會爲筦轄地撫軍一官𨿽勤扞牧圉亦總財賦而巳有事則一出鎭句曲以爲常府君保釐南服則時際多艱彊半鎭皖口控要扼險以制羣囂出入大江之上二千餘里驚濤苦霧暴侵肌骨或旌幢不戒與士卒蓐食艸間如是者首尾七年先是久襲承平銷兵肆防安慶孤懸江北而踞畱都上游其屬邑宿松地接楚黃潛太界連英六楚豫之盜往來如織勢遠而變叢莫施捍禦國初設額兵五千七百餘名分控郡邑宣徳中攺調二千名於河間涿鹿懷來諸衛后又以二千名充糧運又以二百名充南京班操軍額爲之一空府君乃調吳淞防海卒及徽寧兵戍皖而海寇復告警府君乃條設健兒一千名比楚黔故事畱新餉餉之報可後復議增剿兵馬步二千名於是皖屹然增重而大江上下可安枕矣久之上采科臣言加意扼塞而府君議以西屬兵單自固不足東屬舟師不任陸戰乃有東西兩屬增兵之役東屬募楆兵一千二百名以半戍浦六以半隸標下赴京口西屬則龍潭設精勇數百名以捍衛神京蕪采設精勇於名以聯絡上流徽寧增設標兵一千二百名以扼防山險由是備禦四周十四郡提挈如左右手矣其間羣盜出入𨿽飄忽難期保障之方惟憑城則固府君則先事修築以備不虞如繁昌鼎峙於江界太湖犄角於樅桐建平雉堞於近畿六合髙淳築鑿於門濠以至蕪湖關敵樓七座之建莫不手畫目營勞費一時功普萬世至共細者竹頭木屑皆指授方略以行府君時年四十餘而須髮皓然無一莖黑者當是時闖獻左革六十萬眾馳聚荊豫間破名城殺長吏轉掠二千里而南國金湯卒以無恐府君之功也吳中士大夫相與言曰百年之內前有周文襄今有張東陽眞踵峙矣方迗襄撫吳以厚風俗問疾苦爲己任而吳俗誦其事者無如常平賦役水利諸大政府君師其意神而明之諸如應天府髙淳縣地跨丹陽石臼固城三湖國初造廣通壩以障蘇松常鎭四郡之水患而髙邑獨當巨浸歲漂沒田禾無算萬曆二十四年撫按會題比照嘉定例攺折漕糧久而未復府君屢疏請遂爲永折蘇州嘉定縣地不產米萬曆初年永攺折漕每石五錢歲輸銀七萬三千九百餘兩大司農方蒿目意嗛之議加折價銀三萬一千九百零闔邑駭竄府君抗疏每石量增一錢徽郡六屬介在萬山待命商販不輸漕糧南糧之解亦遠江楚府君因災爲請攺折蘇松鎭三府汰革軍余口糧以抵津遼之餉自崇禎三年始而蘇鎭皆解折色獨松郡運本色三千八百零府君白其不平得如二郡例又松江府應輸十年均糧照會典舊額田土四萬三千四百七十七頃三畝零自萬曆六年丈量止田四萬二千四百七十七頃三畝零則虛載一千頃無田虛派官民交困府君疏請咨部攺正又如蘇松二郡重派白糧腳耗三萬四千四百兩常州府武進縣浮派秋糧五千一百餘蘇屬崇明縣坍餉六千零與吳縣昆山二邑漕折應屬輕賫懷寧船餉皆府君祈請得免以蘇民困者也至我浙金紹二府南糧嘉靖二十六年每石折銀七錢崔魏蠹國攺徵本色百姓每輪斯役輒搶地呼天則又府君於督理浙直之時抗疏上請始亢攺折金紹紳民固罔不屍祝而金石之矣治水如崇禎八年吳江之九里石塘與七十二谼當太湖巨浸五百餘里盎納宣歙苕霅之水悉由吳江始分爲二以達於海而長橋七十二谼及九里石塘實由孔道自兩崖善嚙而哽咽谼竇瀕塘之田無不沒者且爲漕事患府君請興釐築治之並及平望以西諸家鋪內外塘松陵至今賴之九年之松江府淙闕捍海塘此塘爲浙直海船輻輳之會海水撼激日月己久時秋潮大至自天妃宮以西迨舊鹽場崩壩四五里漂沒萬餘人濱海田禾數十里皆以滶波死府君同郡守方嶽貢采石太湖疊石塘以捍之如海鹽故事贊襄其事而終始之者爲吳穎嘉何剛兩孝廉十年之長洲縣至和塘與江陰縣運河先是長邑令胡士容置義田積租繕塘後移用其稅歲久堤壞妨農病涉府君率各屬修之其長竟四十五里而江陰運河淤塞議移倉就兌民咸不便府君與常鎭備兵使者曾化龍協浚之自縣南水關至小靑陽四十五里帀月告成軍民並利十一年之鎭江府漕渠由丹徒則自江口壩起至京口閘丁卯港起至華家莊剝厓起至夾岡心由丹陽則自艸頭捨起至東關坍山起至西城灣黃泥坦起至七里廟二邑連境迆邐百里皆計日報竣其餘小疏鑿不與焉越明年政成乃手輯吳中水利全書三十卷進呈上嘉之爲畱覽焉以工部右侍郎加兵部右侍郎兼都察院右僉都禦史總督河道兼提調徐臨津通四鎭漕餉事務時崇禎十三年也國家以總河總漕爲重統以大僚體勢崇髙往往不親細務事權下移故歲縻金錢不貲而績用無成府君自召對平臺面承上諭陛辭而出卽取水道沿途勘視值歲旱赤地千里祈請泰山炙日徒跣還息五大夫樹下而大雨傾注比返濟上百川且灌河矣乃單車上下�泉興浚下至夏鎭昭陽上極東平安山馳驅相續時盜賊蠭起所在焚掠人相食道殣相望府君不惜寄豺虎穴中勤苦萬狀一則徵兵以接運一則蓄水以濟漕罔不盡瘁經營玉疾作而不解帶乃獲三載告竣於是璽書方嘉勞而靑山之變起靑山擁眾鴟張會宜興趨召北上假言率眾護漕竟截漕舟大焚掠二東騷動國家方勤師會剿府君廉得其情部署將領銜枚疾趨日方午入其壁擒之時靑山方中酒髙臥也有眾數千悉降之蓋前此屢撫屢叛勞師不一而一朝翦滅側席之憂頓解上乃賜白鏹表裏蔭一子錦衣衛指揮使於時黠猾之寇有沂滕王朋糾徒盤踞累剿未克府君冒暑入山斬之又齊見龍張文宇擁眾攻掠爲漕務梗府君以計誘致樽酒間談笑縛之嗣是中州山左諸寇咸奪气矣於是大司馬之命下行李倥傯卽戴星就道及視事之日發邸抄則逆闖之勢益熾矣隨艸疏劾當事者其略曰臣於本月初八日入都卽報初五日敵進界嶺未聞初四以前之報將至之時作何堵禦乃突如其來遂人無人之境而烽火寂然邊備之弛至此已極誰司剿則督臣範志完也誰司守則撫臣馬成名也誰司戰則總兵於永綬不得以被參不出爲詞也俄又報初五日寇進黃崖口其疏防與界嶺無異誰司剿亦督臣範志完也誰司守則撫臣潘永圖也誰司戰則總兵薛敏惠何廣恩白騰蛟鍾鳴髙也二協文武諸臣宜卽以三尺繩之語云戮力在乎正罰正罰所以明賞請自今日始疏下數年來中樞因仍苟且之局肅然一變由是總督趙光抃督師範志完協力赴京防禦而調發援師亦至敵始撤兵遠塞方是時寇蹸河間以南深入東省其間津門夜擊張灣固守沂州捷音東昌摧破而外其餘全城者蓋鮮府君乃上疏請馳赴軍前以圖自效以爲今日者徵兵旣齊調度粗畢非臣親赴行間不可而閣臣傳奉特命首輔周延儒視師卽於是日出城不遑啟處而臣之罪愈深念愈迫矣臣識疏才淺動舛機宜下不能鼓將士之敵愾上不能慰九重之肝宵以致重臣憂國暫辭黼衮以宣猷而臣則負乘抱慚反托居中以玩愒局天蹐地何以置身心將灑泣鼓義身先行間轉敗爲功冀可得當否則馬革裹屍固所素矢也上覽奏稱之曰義然以部務料理不聽赴軍嗣後宜興出將空回反爲奔北將吏敍功禍本遂始於此當府君之入木兵也四方寇勢燎原而腹心重患則有叛將劉招一事先是超一廢將特起授援剿乃逍遙縱寇擅殺侍禦魏景琦至屠其家反形已成矣徐毫蕭碭諸土寇欲鉤爲羽翼府君上密疏屬按君蘇京潛檄督鎭陳永福卜從善撲除之餘黨又奏請下其事於鳳督馬士英總鎭黃得功劉良佐及秦督孫傳庭統兵扼剿蓋超之叛費廟謨者良久而府君奏畫居多超甫定總鎭白廣恩左良玉之釁作廣恩以驍勇宿將從薊督南下與薛敏忠交惡漸成跋扈爲給諫曾應遴特參府君以羣丑未靖不得更增一事乃屬督師吳甡命隨徵圖效竟杜其隙而良玉之在楚也營多降賊赴援羈遲迹鄰尾大朝議紛紛至是一旦檄之勤王將由南京進趨淮揚南樞部以聞人情震駭府君以密計上以良玉屬鳳督爲之所而外以督師吳甡收用之由是前釁泯於無事而良玉亦擒斬叛賊以自效南中晏然則府君之功也及闖賊破襄陽南中當事莫不鰓鰓以江左爲慮府君乃上請纓疏乞削今銜退就督撫之列當賊一面得與諸路剿兵共戮力中原上以中樞無人不許時部事皆窳府君一切以彊毅振之諸所條革布之禁令如吏胥分都閫之符門客掛將軍之印或年力衰憊復想登壇懦怯庸流再思進步或參革而攺圖善地或降處而十復原官或世�從無一薦影響得以冒功或運糧十無一完技勇耳然蠟等自是戎政肅淸初苴之風息矣是時闖賊己渡河上以兵弱餉缺爲憂命府君督理浙直等處輸餉練兵事務如前禦札駐蘇州命下星馳南行未及召募而上賓天之報至矣府君拊擗痛哭發喪誓師布檄天下期復大仇適宏光踐祚南都府君遂有協理戎政之擢乃上疏陳中興大略以爲自古建都皆於四近之地立爲輔郡所以爲京師屏翰也漢以京兆馮翊扶風爲三輔唐以華州同州鳳翔爲三輔宋以穎昌爲南輔鄭州爲西輔澶州爲北輔皆宿重兵拱護宸極其計正深遠也我太祖建都江南於鳳泗滁和皆屯重兵𨿽不名輔而儼然有屏藩之意今當殷憂啟聖之時際多難興邦之會同日封四鎭以宿將握勁余扼守江以北矣獨不曰江南宴安之勢不可狃乎金陵舊設之兵不足恃乎京口蕪湖皆肘腋重地懈弛無備不能壯鎬京之勢乎臣請於舊設水陸額兵外另於南京城設戰兵三萬統以能將殫力訓練效漢設京兆之制爲朝廷中輔其沿江而下也請於京口設戰兵三萬統以能將爲蘇松常鎭之外藩爲淮南之屏蔽以爲朝廷東輔其溯流而上也請於蕪湖設戰兵三萬統以能將爲徽寧徐泰之外藩爲淮西之屏蔽以爲朝廷西輔無事則分爲守有事則互爲援奏上優詔答焉旣又上言八事一曰勵忠義以教戰二曰澄本源以肅紀三曰精選升以勵士四曰愼召募以蓄銳五曰嚴糾劾以飭法六曰輯兵民以安眾七曰分步騎以責成八曰定大閱以課效皆整肅戎務以變積翫者時副將李允和於濟寧請兵救援府君言濟寧爲南北咽喉城一守而大河南北猶得恃以無恐宜補員以資戰守當事以鞭長莫及置而不行府君喟然曰天下事自此壞矣馬士英阮大鋮輩聞而嫉之動多掣肘以終養請告還故里五月南都失守郡縣奔潰會監國魯自臺移駐紹興加府君太子太傅兵部尙書兼東閣大學士督師江上七月復富陽尋克於潛時兵馬云人各治一軍不相統攝部曲騷然府君疏請監國謂克期會戰則彼出此入我有休番之逸而攻堅搗虛敵無應接之暇斯爲勝算必化諸帥之心合爲一心然後使人人之功罪視爲一人之功罪而賞罰明矣監國賜府君尙方劍以統諸軍是冬十月禦敵兵於江上府君率部將趙天祥西渡己軍上流熊軍下流橫截之會大風雨敵徘徊不欲戰乃各引退閩中隆武立頒詔至浙求富貴者爭欲應之監國不悅欲返臺士民惶惶府君星馳入朝令弗宣讀上疏唐王曰國當大變凡髙皇帝子孫臣庶皆宜同心並力誓圖中興成功之後入關者王監國退居藩服禮制昭然若以倫序叔侄定分今日原未暇易且浙東渙矣監國當大勢奔潰之日鳩集雜艱一旦南拜正朔恐鞭長不及猝然有變則唇亡齒寒悔將莫追攀龍附鳳誰不欲之然臣老臣也惟社稷是圖豈若朝秦暮楚舉足左右爲功名計哉丙戌三月朔府君督諸軍渡江力戰敵兵少卻會閩使陸淸源賫銀犒浙東軍士馬士英教方國安縱兵奪餉殺淸源府君聞之嘆曰曲在我矣國安刼監國南行諸軍潰府君議抽兵分守王之仁泣曰吾二人心血盡付東流惟一死耳公自爲計府君乃振旅追扈至黃石巖國安已斷所過橋不得前監國會守者病得脫遂入海至舟山傳命府君相機圖恢復府君奉命痛哭還守東陽當府君入閣辦事時論列宦官外戚安內攘外諸要務鑿鑿有裨於危急存亡之際而皆不能行又麾一書上之曰古中興任賢從諫錄上自殷髙下迄宋髙采撮成迹傅以論贊古帝王經略天下之具犁然備焉六月二十五日聞義烏破抵七里慨然曰身爲大臣誼在必死乞全老母而已旁有爲言者曰宋亡而文山疊山不卽死公何爲是汲汲者府君曰誤天下者文山疊山也一死而已翊日具衣冠從容賦絕命詞三章赴園池死是夜有大星南流諸小星隨之而隕嗚呼痛哉府君諱國維字其四號玉笥晚號止庵子三世鳳殉難世鵬世鶚鶚早卒女一歸序班盧光國子廩生盧士選孫男二承琦承珍鵬出曾孫四洪佑洪祜洪祉洪裕承琦出仰祈海內巨公出董狐南史之手錫之琬炎表彰先府君之文章經濟忠孝名節於無窮卽不肖鵬亦藉以少申其哀吁之萬一不肖曷勝鐫結號痛之至不孝男世鵬百拜謹述

●張忠敏公遺集卷一

東陽張國維止庵著

奏疏一

保舉利獘疏

安慶增兵畱餉疏

東屬請蠲疏

請會剿疏

請復兵額疏

請安屬停徵疏

雹災疏

徽屬災傷疏

陳形勢請增兵疏

發兵應援疏

謝免東屬錢糧疏

江浦報捷疏

潛太宿三縣請蠲疏

○保舉利獘疏【崇禎三年十二月】

爲痛洗保舉之獘精求諮訪之規懇乞聖明亟敕酌定以襄盛治事嘗聞周官之訓曰舉能其官惟爾之能稱匪其人惟爾不任後世昉此遂有上賞以旌進賢復行連坐以嚴保舉臣竊謂進賢可以無賞進不賢不可無罰以人事君分誼之常背公誤國欺罔之大也保舉連坐祖宗朝累見申飭而皇上毅然必行豈非知人官人之第一義乎說者或曰知人則哲自古所難四嶽亦舉共工孔明失之馬謖初終攺觀則黃霸聲名減於治郡人地易位則廉頗在楚思用趙人若以議者同任者之責幾近於苛且以薦者參用者之權恐失之徇而臣曰不然使薦者知其必試於用則薦必不敢苟使用者知其必核於薦則用必不敢擅使議者懼與任者同科必不敢誤人以自誤使任者懼爲議者貽戾誰有不自爲以爲人然功令𨿽炳日星醉夢遽難喚醒若不預窮其獘待破綻而始論之𨿽罪倍加何救一敗事乎謹言其恬不爲怪者三托而逃者二一曰沽恩之獘片言推轂能結未同一字靑黃引作望報是以朝廷之公典聯臣子之私歡矣一曰情面之獘頃訪冊內麼麼尉丞亦混淸流銅臭吏員上褻天聽豈眞異績可書不過情緣難斷是以作緣之故套了辟門之重典矣一曰泛濫之獘人迸我取則擢人之目新多可少否則延攬之譽播援非濫不廣且權亦不樹而感亦不深浸淫不已將薦數多於仕籍賢路化爲幸門矣緘口不可勢將逃之於塞責蓋邊方重寄豪傑不保其終腹裏淸華中材亦堪其任勢且捨大舉小捨難舉易捨跅弛舉庸庸上可無貽累之虞次亦免隱默之誚而國能得眞才之用否塞責不可獘又逃之於雷同蓋獨擢所知則其責重同聲附和則其咎分勢且采虛聲爲實望托從眾爲合時聯翩禹契半是道聽之言滿紙卓龔不任知己之感國家能得一才之用否五獘相因而砭之則在無私狄梁公曰薦賢爲國非爲私也誓此心也朝進一人可暮進一人可然古今能狄梁公者有幾欲蕩埽其私圖莫如曉示以格則訪之宜詳也頃訪冊內但列某堪某闕絕不開具實迹殊屬含糊卽以所薦者之生平問之舉主尙恐茫然皇上何所核以酌用乎今後冊內每拔一人必注明如何才如何品會灼見其某事可稱任使某疏饒具經濟證據犁然不致冒昧苟且庶於夾袋有裨耳則罰格宜定也有連坐之禁苶連坐之條人或覬法之尙可假借而飾徇如故也所宜預酌處治諸款大抵以任事之大小溺職之輕重爲上中下三等又如所取者墨敗則舉其守者宜治但舉其才者次之所取者以窳聞則舉其才者宜治但舉其守者次之援情定法乃各懍懍於法合之嚴明耳則用人與薦人之法須並議也周諮在眾議主持原在銓司用之權重於薦則用之功罪亦大於薦若建白者受局中之罰而啟事者反作事外之人是訪冊一事僅代吏部卸過耳援本窮源今而後應以任內升除考核而示責成者也臣叨吏垣用人當否職掌宜言竊謂諮訪當而用人之事畢矣故特言其要者惟聖明選擇施行臣無任激切待命之至

○安慶增兵畱餉疏【崇禎七年六月】

爲重地單弱可虞設兵萬難刻緩謹一面召募以濟燎眉懇乞皇上垂念畱都門戶準畱餉以固根本之圖事竊照流賊自渡河入楚之日諸臣建議者咸以安慶爲慮臣故拜命之後陛辭星趨不敢抵家塗次借閱邸報見河南道試禦史韓一光有腹心之寇不可玩要害之地不可疏一疏奉聖旨安慶重地乃餉闕軍虛全無查飭撫按官所職何事著卽嚴君稽核如有市棍豪僕包充等情盡行懲革另設法選練並饒南積欠軍糧經管各官查明參處仰見廟堂嚴切至意臣未受事而己懍懍懷懼矣四月十七入境尙未抵姑蘇任卽檄安池道左布政使王公弼確議設兵防禦機宜五月二十日準兵部咨大略謂安慶武備久弛衣甲器械百無一備禦史一光扼腕入告桐城潛山等縣議添陸兵望江縣小孤山等汛地議添水兵亦要區備禦急著措餉一節卽引淮揚事例上請其爲地方計誠難異視在安慶實爲無米之炊然奉明旨謂巡江禦史守禦衙門建設駐札處所宜確查舊制因何攺易又要害地方必有額兵防守何待有事輒增此皆韓禦史疏中原未詳悉是在該撫按查確明白具奏等因到臣臣竊謂流賊蔓延楚境安慶之當增防也舉朝知之矣臣屬俱在江南惟安慶孤懸江北去駐札之地幹有餘裏以襟帶長江論上之則鄱陽又上之則洞庭順風揚帆數日可抵城下該府軍戶久缺廩無半粟望江一城如斗從來不設兵設械最爲孤危以背負險阻論桐城地連廬江北峽關最稱險要宿松界接蘄黃潛山太湖二縣界接英霍六安數百里皆長山大嶺極易嘯聚不惟無兵無具而且無城如賊奄至望其與之相持也得乎臺臣憂切桑梓以水陸增兵之議入告誠萬不容已之急著也及部覆奉有要害地方必有額兵防守何待有事輒增之明旨則防守要害之不可無兵聖明己明鑑萬里矣臣今日非有兵而求增也正以無兵而不得不設耳向來此地綢繆戶牖重在江防沿江營哨皆系水兵而陸則無之惟府城國初額軍五千七百餘名屹然重鎭宿兵原有深意宣徳年間因承平無事攺調二千餘名河間涿鹿懷來等衛原額十去其五矣近自漕糧民運攺爲軍運以二千名運糧又以二百名充南京班操軍又有屯差局差等項若干又十去其八守城益無幾矣至於安屬潛山太湖宿松彈丸蕞爾與楚接壤今流賊入楚凡鄰境皆屬洶洶太宿更當商賈之通衢市店稠密賊所垂涎倘楚省官兵追剿勢必向南狼奔無兵不可戰無城不可守而郡城脆弱之軍又不能應援各屬危郡城卽爲孤注無論賊計之犯皖與否而滋蔓江之南北其禍將岡不可言者則向來不設額兵之地正今日最要害之地也前撫臣莊祖誨調吳淞兵六百名徽寧兵三百名以防安慶但徽寧兵額原寡山賊時虞竊發不能久戍吳淞邊海要衝調去六百名空虛實甚目下正當汛期臣與道鎭日夜憂慮今年防汛倍加毖飭幸保無虞然海賊震境衝邊豈容示弱兼戍兵行糧地方蒿目無措則吳淞之兵萬萬不可不撤回者也今欲壯軍聲以援各屬非多兵不可而特時值空乏難以取盈除小孤等汛地添設水軍系操臣職掌聽操臣另議外其防陸之軍約用一千名另設陸營官統之斷不可少臣與道臣再三確議似一千健兒一時難以遽募先募五百名另於操軍內挑選五百名除月糧外加給餉銀以資飽騰庶一旅之勁軍目前可以稍濟應募之未及也增兵必先儲糧此中別無措處部覆已明言安慶爲無米之炊矣惟有比齊豫楚黔請畱新餉事例可以濟急此系陪京鎖鑰比他處尢爲不同諒聖明所急注意者合算兵一千名每月廩糧等項約用餉銀一千兩每年畱餉一萬三千兩在太倉不過九牛之一毛而江表實藉苞桑之力也然兵機介在呼吸若候部覆而後召募未免耽延歲月一旦有事恐爲空弮之張矣謹一面召募一面具題所請餉銀權宜先動求以敉寧重地計不得不出於此也抑臣尢有請者兵不素訓不能應卒今久弛之軍伍臣初任方行挑練而兵正在議募未盡就緒萬一賊勢南潰乞預敕南京兵部速調營兵淮揚撫臣速調已練之兵星馳赴援庶聲勢張而緩急有濟總之安慶固則畱都與江北皆可安枕非臣一隅之事也至池太兩府濱江而峙並爲畱都上游向來無兵然猶恃安慶爲藩籬容臣等確議措置另疏上聞今不敢與最衝之地並請也伏乞敕下該部迅覆臣等遵奉施行

○東屬請蠲疏【崇禎七年九月】

爲藉田大禮告成恭體皇上重農卹民徳意乞布蠲租之詔以收四海人心以固萬年本計事竊惟海內民力之罷惟江南爲甚江南徵繕之困惟舊逋爲尢甚緣錢糧繁重小民完及九分以上者銖積寸累其逋輒盈千百合一縣一府而算之不可勝計又積府縣之遠年近年而算之更不可勝計矣故其錢糧欠數溢於他省百姓之殫竭輸將實倍於他省有司之拮據誅求且什伯於他省然而民間止有此數不過急在新則緩舊以應新急在舊則緩新以輸舊支吾補苴究竟江南無不被罰之官無不追呼之戶而交困極矣仰荷皇上特恩舉崇禎二年以前民欠悉許查確核請蠲誠曠古難逢之一時也普天率土莫不歡呼動地慶若更生而吳民之欣欣相告更有甚焉者蓋時雨滂流而旱艸徧沾其澤春風披拂而長林先吐其芳三吳民賦當天下之半固金粟之長林而數年以來苦於災傷困於賦役實民生旱艸也徳音一渙而枯槁已蘇矣臣謹造冊隨本繳進除淸冊送部查考外伏乞敕下該部再加查覆準與蠲免以蘇民困臣等遵奉施行

○請會剿疏【崇禎八年二月】

爲狡賊流毒滋蔓難圖懇乞聖明立敕各省督撫合剿以埽狂氛以安重地事痛惟流寇作難連年荼毒幾徧天下自中州衝突鳳廬風鶴皆兵矣臣當桐城報解之時逆知潛太宿無城賊必往犯二月初六夜抵安慶果報賊於初二百遁走潛太潛山知縣趙士彥設疑拒賊冒刃被傷而卒保倉庫無恙太湖知縣金應元始能鼓眾堵禦繼度勢不支將印信付勇士護送至府其文有惟以一死謝朝廷等語果力盡被執罵賊捐生訓導扈永寧亦以身殉難臣一聞之不勝痛憤恨不立殲叛賊卽屯駐郡城督令道鎭整旅而行據報銃炮擊死卽生擒陳二周思濟號過天星葉贊吳有陳開張鼎隆號二天王儲見孫徳耀咬漢張胖子何愷馮元慶萬山二點油僭號二太子張仲禮周道三元孫大堯李元葵冬兒等梟斬甚多我之軍聲已振將抵宿松猝遇賊馬排列蜂擁而來將士奮力橫擊互有殺傷而馬步不較勞逸相懸不能持久據稱賊知我兵敢鬭已懷欲顧乃牽於間道之信未獲一鼓之擒不無可惜但道臣王公弼旣備城守又列行陣心力畢殫鎭臣許自彊身蒞海東遠援江北慷慨急公且戎事方殷或令再舉圖功可也至於臣痛恨流寇毒流數省上廑宸憂江北急則趨京口安桐急則趨皖城志切披纓義無反顧搜括水陸之師不足尙十之一二而獨力寡籌尙冀靖埽祗席槁恭聽皇上之處分而已惟是賊屯吳楚之交乃上游根本之地向來合剿似屬空談然今若不加大創必致勾連楚地之賊虐焰彌張愈難收拾臣一面嚴飭將士立圖攻守更祈皇上特敕五省督臣及南京兵部操江淮楚諸撫臣勿分畛域合力實剿庶中原腹心之地早奏蕩平矣除當陣傷亡將士查明另報外謹陳剿賊情形伏候聖鑑施行無任悚惶待命之至

○請復兵額疏【崇禎八年三月】

爲江南兵力單薄戰守無資臣今不敢遽言增兵增餉惟求皇上敕還原有之銀額復萬不可汰之兵額以救燃眉以固根本事今海內處處多故矣然較而論之則地莫重於江南勢莫急於江南而形又莫弱於江南其重者謂灌輸財賦拱護金陵也其急者謂狡賊垂涎眈眈此地也其弱者謂承平日久兵數原寡且裁而又裁值今多事萬難支持也查各汛戍卒彊半水營爲備倭警緝鹽盜而設今流寇蠶食西北滋蔓江南全寺驍騎爲衝突之計以水兵而責之陸戰也得乎陸兵分設邊海僅以防護城堡原非經戰之兵沿海處處險要卒有赴援之舉勢不能就一處調發不過某營調數十名某營調百餘名零星而集將與兵不相習此營與彼營不相聯臨敵豈有指臂相使之用且視萬曆年間兵制章程己十去其五近據鎭臣許自彊冊報沿海兵額七千餘名今止有三千六百餘名例推之於常鎭所裁當亦如之今日何日縱不能議增豈可減於萬曆年間承平之數耶各省標下例宿重軍乃臣標兵計數不滿一千四百名其間有團營乃抽調各府縣民壯有陸營乃抽集蘇州衛軍餘皆食繇標以充餉計加給之數每日不過二分三釐月餉涼薄派守汛隅徹夜周巡此外標兵日食三分者祗六百餘名耳以當十數萬有馬之流賊守且不足況於戰乎姑蘇根本重地若他處有事豈可不防根本而盡驅此一千數百名赴援乎卽如浙撫標兵以五千計淮撫新增標兵以三千計江南爲兩浙之屏障與江北相犄角而軍數何相懸至此今寇逼門庭訛言四起兼連歲荒歉玆又霪霖害麥米貴如珠人情洶洶內外交煽卽止爲防禦計非厚集兵力不足彈壓姦徒矧奉旨與鳳撫呼應又克日徵戰之秋哉從來戰守之策未有不練成一師有備無患而可以應敵者今卽不能盡復萬曆年間舊額亦須復四千名歸臣標下訓練以壯聲勢而資撻伐一勞永逸計不得不出於此臣極知或家三空四盡之時增餉無措查臣屬十府有賦役裁餉銀四萬八千三百餘兩多系貧役工食額兵操賞之需原非可盡裁者向特出於一時權宜今各屬訴苦之文紛紛無虛日然卽使裁也地方物力亦宜還爲地方之用懇乞皇上敕還此項以爲召募急需此臣數米待炊時也臣頃有飛報賊情一疏恭報進兵日期奉有還移會鄧玘一同扼剿之旨則江南兵力之弱已入睿照又奉敕調浙兵二千餘防守京口江南之民莫不歡呼感誦然與其待援於客兵西江遠而供億繁不若添設乎主兵聲靈壯而呼應捷伏乞皇上鑑從前虛弱之故燭目前危迫之象爲鞏固畱都計不止爲保全一隅計亟渙徳音允臣所請如其不效卽治臣之罪萬無可辭若空拳責搏短袖令舞臣一身不足惜其如封疆何賊氛孔棘激切具題伏乞敕下該部如議覆請施行

○請安屬停徵疏【崇禎八年四月】

爲仰體蠲卹兵荒徳意謹援例上請以溥皇仁以安重地事自賊氛流突所在傷殘不獨曾遭焚掠之區疥痍可湣卽城池無恙而四野民人鳥驚魚遊逃竄一空此兵荒最甚之地無在非不耕不蠶之墟也蒙我皇上大沛徳音將鳳廬二府與陜西等省錢糧停徵至六七八年行見兵火遺黎不卽委塡溝壑端賴此浩蕩殊恩而臣竊有請者臣屬安慶承平日久民不知兵一聞賊耗人懷風鶴自賊圍桐以及潛太宿所過蹂躪殘破流離之狀鄭俠難圖兼以霪霖腐麥牛種無資春熟禾收兩俱失望田疇村落一望平蕪臣卽多方招撫設法勸諭而負�尙爾寥寥緣賊初發難於鳳廬黨夥尙少及其折入安慶則亂民附和日增慘掠尢甚且皖楚接壤日日防其飄忽故賊遁月餘而力穡之氓猶望故壘而裹足也嗟嗟驚鴻已歸尙煩安定況矜人未休誰與輸將我皇上痌瘝在念舉陜西河南山西湖廣以曁鳳廬悉已停徵若論兵荒之地則江南十府處處災傷在在徵繕實與諸省相同至論兵荒最甚之地則安慶尢與鳳廬無異臣卽不敢爲未甚者邀恩實不能不爲最甚者灑血況又畱都之門戶二陵之外藩乎安慶安而二陵畱都俱安知皇上必不靳一視之仁以蘇鳳廬者蘇全皖而奠此重地也臣仰體徳意援例題請伏乞敕部復議將安屬懷桐望潛太宿各縣照例停徵六七八年應徵錢糧庶疥痍獲更生之望屏藩有盤石之安矣臣無任激切待命之至

○雹災疏【崇禎八年五月】

爲天禍吳民異常災變事竊憫溧陽一邑自去歲搶攘之後下民己不聊生矣經臣殫力撫綏地方始獲有寧宇頃流氛告警餘孽未免眈眈所藉歲時丰稔以戢其走險之心夫何四月初日雷雨並作驟然冰雹交加其大如瓜其小如茄天昏地暗拔木揚沙頃刻尺許茂林捲籜瓦蓋無存秧種沈泥麥苗飄浪春熟旣無秋成奚賴客歲雹見於江靖等邑今復見於多事之溧陽豈天獨降割東南乎不勝懍懍懼之實由臣不徳召此災眚𨿽痛自修省難贖愆尢而小民嗷嗷旦夕莫必其命不能不望於聖恩蠲賑救此災黎也臣目擊心傷痛哭題請伏乞敕部覆請蠲卹施行

○徽屬災傷疏【崇禎八年六月】

爲徽屬災傷頻仍懇乞聖明恩賜蠲卹以蘇民困事竊憫徽屬歙休婺祁黟績六邑處萬山之中厥田下下磽確難耕著姓林林生涯甚苦所望雨暘時若稻麥有秋俾無饑荒集此鴻雁耳乃去冬五花不舞已占夏鮮餘糧詎今春石燕羣飛竟苦天難補漏而各邑霪霖爲患或震霆奔山而破屋或風雹拔木以揚沙濤怒若傾雨飛如注致方長之麥泥蟠而殺靑已種之禾波翻而浥秀旣隳東作奚望西成苦終歲之徒勤嘆一飽之無日山鄕本無庾廩而一時適被其災誰蘇涸轍磈處全賴轉輸而四方又閉之糴坐索枯魚金生粟死之情形於今爲甚艸根樹皮之作供厥後何堪菜色無救於目前徵輸更虞於異日婺源復報重午以來霪雨再作四野之廬舍半損一邑之埤堄多淹重罹凶災急請蠲造而臣鰓鰓過計者流氛未靖姦宄易於生心實時和年丰猶虞不足戢風鶴仳離之眾而況丁此大祲能保小民之不鋌而走險哉是又大可寒心者也臣循省有愆挽回無術未能點金以賑卹惟效繪圖而請命焉耳伏祈皇上軫念民瘼徳音立渙則枯槁得以重蘇矣臣不任悚惶待命之至

○陳形勢請增兵疏【崇禎八年七月】

爲敬陳郡邑險要之勢單弱之形再懇聖明俯允增兵以固陪京事竊照國家根本鴻圖兩十並重在京師內而畿輔外而關鎭兵將棋布無非拱衛神京也南都丰鎬之業陵寢之地設防宜何如周密乃沿江千餘里戍守寥寥祇因向習承平人盡以腹裏狃之而今則戎馬及於郊關矣曾是南都之左右臂而可視爲緩圖乎臣請以形勢言之安慶錯壤於江北當吳楚之衝屬邑如桐城地界舒廬望江治瀕水滸皆孤懸無輔潛太宿新經兵燹臣𨿽檄議建城然非旦夕之事而客兵終難久戍諸臣設兵之請同於痛哭是不可不亟從以資防剿者也溯皖江而南有東流縣彈丸一城越在西鄙鞭長莫及上自彭澤一帆而徑至繇此可以直趨池太橫走徽州是不可不設兵以資扼禦者也自皖江而下則爲池州府於皖城爲唇齒於五郡爲咽喉向來以道臣駐札近因安慶多故暫爾移防該府陸兵止二百七十餘名登陴而守尙苦不足若外縣有警何以相救今春賊勢震鄰士民共請肙募其情甚切是不可不增兵以壯聲援者也繇池州而下爲銅陵爲繁昌俱濱江孤峙在在可慮而蕪湖尢稱要地右從涇津可疾趨徽歙前從廣徳可分窺浙蘇左從東壩向髙溧可開抵宜興大江對岸卽爲巢縣無爲州若從巢湖口橫渡瞬息而達是水陸四通之衢也且百貨駢集易起垂涎力穡者寡姦宄滋多城甚卑小城外樓捨反髙於城近議臨江建造水城以包民居而艱於經費是不可不設兵以捍藩籬者也繇蕪湖而下則爲太平府肘腋畱都比於馮翊采石梁山夙稱天險陸兵止二百餘名若有自上游揚帆或自和州徑濟有險而無以守之豈止與無險同哉是不可不設兵於采石設兵於梁山以塞要害者也自南都而北系臣所轄者有江浦六合二縣江浦城小而爲陪京外蔽六合無城而當姂揚要道若不各設多兵是豈不爲懍懍由南都而下則爲句容上護金陵下連京口龍潭尢爲要衝對岸儀眞中雜沙洲荒僻可渡其邑隸京府而帶東境上下無援則設兵以自固萬萬不容已也繇龍潭而下則爲京口乃東南之鎖鑰江海之藩籬蒙皇上眷念重地調浙兵協防然特一時權宜耳他省客兵豈能久於玆乎是而不增將何以裨永久也由京口而下則爲孟河乃由江入內地之間路又下爲靖江接壤泰興乃鹽盜出沒之淵藪賊若從此窺江南不必問渡於瓜儀兩處扼防當與京口並急是而不各增兵將何以資犄角也以上第沿江郡縣而環山濱海之巖邑尙未與焉凡此要地處處當守而臣前疏止及標兵者以扼堵所亟在戰且分兵勢弱力難兼備姑請設援兵以救燃眉乃未蒙兪允豈以援兵可盡取之抽調乎臣今春率所調三千兵盡援安慶因賊折而西可無東顧之慮耳若使賊尙在鳳廬之間而以一股犯安慶臣必不敢捨根本而赴上游卽有調援亦必不能滿千也今仗皇上威靈海道將毖飭春汛幸保無虞萬一海澨不逞之徒乘賊氛而起又紂調何兵以防海乎至於淮揚有警下江近海之地勢切剝膚臣今所調庂兵急應還守汛地又將調何兵以赴上游乎萬一狡謀徑熟以一枝綴臣於安慶而別從和州江浦瓜儀肆其窺伺臣欲分身則無術欲分兵則勢孤且千餘里長江何能首尾急應乎先是部臣難之固從度支起見但封疆事大南都之關系更大伏乞皇上再敕復議上流門戶之防應否可以疏闊三輔拱護之力應否可以單虛標下備援之兵果否千餘可以應敵邊海守禦之兵果否遠戍可以經年揆理度勢萬萬宜增乞急允臣前疏以地方原裁舊額畱之地方毋惜今日之稊米以貽異日之憂則江南吳地鞏於金甌而皇上所自爲社稷者甚周矣

○發兵應援疏【崇禎八年十月】

爲合算封疆之全局分任防剿之機宜謹遵旨申明免致推誤事本年十月十二日接安池道史可法揭稱職初八日午間抵皖細詢賊眾情形有言在五七十里外者有言在二三十里外者有言搶去船隻意欲渡江者有言船𨿽奪去不能使運者議論紛紛茫如風影各縣又無塘報爲據聞賊初至我不爲防因而闖入且聞鳳廬一帶處處皆賊此後防禦尢是艱難職己具稟制院求發勁兵一枝等因到臣竊惟流寇披猖在他省俱劃地爲界奔趨不過數百里耳如臣駐鎭姑蘇九郡俱隸江南而安慶孤懸江北長江浩渺相距一千二百里之遙犬牙相制在在可以闖入必地方有司遵奉明旨鼓勵鄕勇扼要堵截以待援兵之撲殺可也賊自楚來地方不備因入宿松豈東吳將士可代守於二千里之境上乎臣至此有不得不言者矣自春首以來臣竭東吳之精銳罄東吳之蓋藏以援皖奔走危濤已十閱月打造器械修合火藥廣募壯勇卽東吳之有司莫不經營以應臣且繹絡往來江上者一一皆爲皖也該地有司不聞如何鼓舞鄕勇如何扼要堵截如何人戰家守平日漫不經心一旦突聞賊警輒欲援兵插羽飛越而累奉明旨身任殄殲者反置身度外若踵此爲得計毋論將士罷於趨命復代受辜永貽東吳之害且皖事莫知所終矣臣一面嚴行該道確查各官疏虞緣由並賊寇有無到縣因何不具塘報逐一查明另疏據實題參決不敢庇護有司有所隱欺以貽誤封疆也臣於初七日接該府塘報隨於初八出京口移駐蕪湖以備東西策應風逆則捨舟而陸單騎直趨風順則捨陸覓舟揚帆直上盤算皖兵土著八百名原畱防吳兵約八百員名續調許鎭兵一千一百九十餘員名徽寧池共七百員名近準操臣馬鳴世咨飛調新水營守備王志統領勁兵七百餘員名合計四千二百員名臣鼓其前進復選標下游兵六百員名令部差都司李一鳳中軍吳志葵總練蔣若來等星赴皖城出奇撲剿有功乃調還標下三弁皆經與賊交鋒誓不共天日者臣犒師申嚴定以殺賊爲功不許仍前代地方居守以違明旨至皖聽監軍道臣史可法鎭臣許自彊節制與吳淞及守備唐夔所統兵各簡精銳合哨奮勇爭先若鄕導鄕勇呼吸相應有司芻糧及時接濟而將士不肯用命軍紀俱在臣不能爲若輩貸也狡賊奪船有報南京倍益戒嚴潼關大隊欲來京口防禦並亟臣駐蕪關適中之地當上下要害之衝有警援剿罔惜發膚但兵分力薄餉盡無支臣增兵請餉之疏業奉速與具覆之旨事急燃眉伏懇宸斷則封疆之幸也至於道臣史可法初至地方商確戰守綽有方略今賊氛孔急皖城不可一日無者職任監軍正爲辦賊萬無他往之理並望速諭施行

○謝免東屬錢糧疏【崇禎八年十二月】

爲遵旨面商條議寬卹實政事竊惟三吳賦役繁重浹歲洊災民生憔悴至此極矣所望起枯荄而蘇涸轍者賴有朝廷寬卹之恩耳蒙我皇上仁風遐鬯蠲租之詔頻頒濊澤旁流率土之民胥賴誠千載一時白骨復肉之會也臣等跪讀明綸金花京邊加派雜餉等項則蠲至崇禎五年蠟茶芝麻則蠲至崇禎二年絹布銅錫等項則蠲至崇禎元年若二年至五年則每年帶徵本色二分天啟六年以前題派綾紗等項則民欠盡蠲崇禎四年題派則仍勒限完解油漆竹艸等項則蠲至天啟七年崇禎元年至五年則照數攺折歲造段疋則天啟年分俱蠲崇禎元年至四年並萬曆四十五年崇禎三年坐派則仍立限起解權衡輕重緩急之妙用仰見用一緩二之洪慈矣然猶恐有司借舊塡新乘機蒙混復責臣等嚴加查核仰承徳意敢不其嚴其愼奉行惟謹乎所據各冊棼如亂絲逐一細加稽核其間有那借有侵欺那者必窮其那之自侵者必究其侵之源徹底淸追毫無隱徇容其混入應蠲之例至若捏造而圖充囊橐重徵而剝竭脂膏此害民之蟊賊臣等有聞必告擊之恐後更不敢稍存姑息上負懍懍功令此一舉也大沛浩蕩之仁立蓀枯槁之色追呼不及夫舊逋物力自並於新徵江南億萬黎庶咸歡呼踴躍歌詠聖恩於無斁矣

○江浦報捷疏【崇禎九年正月】

爲塘報戰捷事竊照臣屬之在江北者西有安慶一府東有江浦六合兩邑自流賊突犯江北之廬境臣卽飛檄駐防安慶官兵嚴加堵禦隨調標兵分駐江浦六合標下練長蔣若來夙具肝膽驍勇有名宿松之戰手刃數賊所統目兵四百名乃臣新募精壯素加訓練投袂請行賊勢趨迫江岸遇臣新兵與南兵部兵鼓行而前乃遁烏衣地方十二月二十八日倏忽而至江浦卽用木梯登城幸知縣利瓦伊樾備禦於先督率鄕兵砍死上城之賊用火炮擊退中夜復來臣所發官軍已先期入城合守炮矢俱下賊不敢近至二十九日半夜蟻聚城下用布纏默系賊上城守垛鄕兵被傷其計甚狡而若來立殺扒城之賊復縋城力戰唇齒被箭左臂頭顱砍傷猶只手向敵斬馘賊首系而上城可謂不避死生捐軀殺賊者矣哨官李重耀素號穿楊搠死一賊射死十餘賊與隊長張成等二十餘名堵殺無數賊因而宵遁江浦與畱都對峙復據淮揚上游關系甚大縣令之守禦官軍之奮勇其勞有不可泯者矣今據各報賊離江浦未遠臣卽於正月初一日調發總練陳於王統領陸兵及水營官兵赴援協剿所有奮勇官軍卽行賫賞以示鼓舞伏乞敕下兵部照例核敍施行

○潛太宿三縣請蠲疏【崇禎九年二月】

爲災邑疊罹兵荒呼吁萬非獲已懇乞明聖矜允蠲卹以蘇重地遺黎事竊惟流寇未烎兵連數省天行多舛災及三農海內之以兵告以荒告者不一處矣然有被兵者有被荒者間有兵荒兩被者實未有一歲四災如潛太宿之甚者也蓋三邑俱屬無城且界連江楚適當寇犯之衝去歲春初大眾齊驅蕩幺郊爲焦土凶鋒莫遏委遺路於荒原固己十室九空傷心慘目矣詎意夏月之巨浸滔天又秋日之狂風捲地天災洊苦昏墊堪憂臣方嚴督有司撫瘡痍招流徙設法築城勸諭保聚不虞狡寇又飄忽而至也喘息未定之餘復遭兵燹仳離將聚之眾愈至顚連覩此情形不禁涕泗之橫集也下招集之令而百姓必不肯歸曰無屋可居也行鄕兵之法而百姓心不肯應曰無城可守也卽諭以請蠲請賑而百姓必不肯信賑谷數十石所活無多蠲免一二分所寬有幾也痛哉始焉苦無城今且苦無民矣我皇上注念兵荒之地敕議蠲緩浩蕩己自無窮然三邑災有獨甚則邀恩亦當有獨異臣等前從道府之議以漕糧攺折爲請𨿽奉旨下部核議而軍國急需終不敢妄希廟堂之兪允臣與安池兵備道右參議史可法再四躊躇衡酌事理議拆於不可得之漕糈不若議蠲於未輸將之稅賦然議蠲於舊欠則三邑素無逋賦是空名也議蠲於存畱則兵餉俸廩無一可省是虛惠也止有八年京邊新餉太宿已免二分潛山已免一分若並四司磚料班匠驛遞裁減等銀盡數免解一年則滿目哀鴻可望新集百堵興築可效子來兵火孑遺之民更生有日吳楚咽喉之地藩翰無虞不然以無城無屋之縣民卽至愚誰肯捐金錢挈妻子收煨燼建屋垣戀此至苦之地也此臣等目擊慘心萬不獲已迫切陳請仰懇聖明不靳破格之仁特賜兪允活此一方者也伏乞敕部復議上請施行

●張忠敏公遺集卷二

東陽張國維止庵著

奏疏二

覆請開浚吳江縣長橋谼疏

請津糧攺折疏

請免雜稅疏

請告疏

請兵援皖疏

五請安慶援兵疏

請優卹陣亡疏

請六合築城疏

○覆請開浚吳江縣長橋谼疏【崇禎九年二月】

爲目擊時艱特陳民情夙獘伏乞聖明亟賜興以彰聖治事準工部咨都水淸吏司案呈工科鈔送直隸蘇州府吳江縣鄕民虞燧條奏前事奉聖旨訪察一槪停止已有旨了其四款著部院看議具奏欽此欽遵鈔出到部除事隸戶禮二部者聽該部另覆外其水利一款事隸本部查原疏內開一議覆水利國家賦稅全倚東南澤國獨重水利諸水瀠紆百折俱歸於海其間原委徑路襟喉每患浮漲淤塞自隆慶間開浚後今復湮塞比托稱告佃罟利裨益國課究竟爲胥吏幹沒自此入海路窄一時泛漲圩堤難障故六年有三沒之患此水源發浙西歸太湖而襟喉惟在吳江沿湖一帶淤塞已成平陸今欲議開則浩費莫支惟長橋七十二谼乃眾流所注古稱三江此地斷不可塞分波而南有九里石塘其谼不下數百今淤其半此二處務宜開浚之水路一通永無洪水橫流之患此外惟增築圩岸務令髙厚使能障水沖激無虞至鎭湖臨蕩之田宜種茭蘆捍衛水勢就田按畝計派佃戶出工業戶出食每區著塘長同圩甲業戶佃戶於農隙一同興工再照東南水利每年未嘗不修舉緣視爲故套塞責了事徒令胥役向民邀索一番而巳以致日壞一日今須特設廉能憲司一員寬限三年務期水利大成然後報命不次超擢如是庶奏平成之功矣等因相應看議摘覆案呈到部該臣等看得三吳號爲澤國渰沒之患每每見告則年來淤塞日甚所謂入海路窄水退甚難說亦近確今議於長橋七十二谼及九里石塘咽喉兩處開浚使水道順利安流入海自然無泛溢之患矣據稱厚築圩岸列植茭蘆工食派自田畝經費不領官錢似亦鑿鑿可行者但事關水利計必下行不援功期可成皆地方有司之責也乞敕該撫按曁道府橋谼等處親勘講畫是否有關咽喉開浚可必成功增築圩岸及分派工役是否可從並佃罟取利借口國課究竟幹沒徒貽淤塞之患所當釐禁一一詳議具奏至請設憲司查蘇松常鎭兵備原有兼管水利之責如更議特設事在銓衡臣等未敢輕議等因覆奉聖旨浚築事宜該撫按確議具奏官不必增設欽此欽遵移咨到院備行蘇松兵備兼理水利道仰府帖縣去後續據該道右參議兼僉事馮元揚呈據蘇州府申據吳江縣申稱吳江地勢低下太湖水三萬六千頃眾流匯歸遡其注泄之自半從吳江長橋及九里石塘而東繇吳淞江婁江以入於海泛溢浮泥隨流而來一遇茭艸倚附成淤日甚一日水勢大而去路隘九歲三淹農人告困故鄕民虞燧列款叩閽吁苦玆沿橋而南仿石塘細細踏勘蓋緣長橋旁隙地浮架水閣𨿽無礙於通流而橋谼阻隘淤泥閉塞似應拆卸以復古額至九里石塘原當太湖屏障上築周行以通運艘下開小洞以便注泄今歷年多不待塡築而淤塞者寖成髙阜旁有支流雜港湖水未嘗不通一當衝突不無橫溢所當與長橋急議開浚者也若民間圩岸除髙鄕土沃居民自能修築外惟濱湖各區最低患獨甚而民最貧當於農隙責成塘長圩甲計畝興工務期築堤髙厚再植茭蘆捍衛庶洪水不致爲患可以人答綸音等因具詳到府今該本府知府陳洪謐參看得吳江長橋西枕太湖東接吳淞下畱環洞宣泄湖水橋旁豈宜架閣壅淤至九里石塘亦泄水咽喉駸成髙阜九歲三淹勢所必至今該縣勘確與長橋一體開浚誠因利順導之至計也低窪水鄕仍乘農隙盡力築堤植茭捍衛庶水旱無虞並無科擾等因到道該本道看得太湖翕聚眾水吳江仰承委灌分注吳淞婁江以入海其長橋七十二谼與九里石塘一帶諸水竇皆宣泄之所必繇今橋谼旁架浮閣淤遏水勢慚致閉塞則拆卸不容緩石塘諸竇年久亦多壅淤成陸並宜一體開浚以免農田之患惟植茭蘆捍衛因民力築圩所爲劑量撥派有利無擾是在印官奉行之善耳等因具詳到臣查閱詳內尙有佃罟一節未據呈覆隨經另檄駁查復據該道呈稱長橋關鎖湖流利於宣泄其橋谼兩旁向恐淤塞告佃有禁方將詳請疏通豈容豪右占據並無取利幹沒之獘玆據府縣查覆僉同相應轉呈等因到臣該臣會同巡按禦史王一鶚看得三吳古稱澤國而太湖巨浸周五百里汪洋浩渺其所納宣歙臨安苕霅之水悉繇吳江始分爲二以達於海而長橋七十二谼及九里石塘諸竇皆駛泄洪流之支徑今已漸成阡陌𨿽歲督修浚每以工力告詘因仍沿習而爲田廬賦稅患者時時見告殆不止九歲三淹而己邑民虞燧身親罹害疏陳愷切玆據道府勘議毀浮閣植茭蘆疏淤增築隨宜利導不以擾民俾深辟壅塞之路而自無橫決之虞斯田疇可望丰稔責成印官加意辦之若橋旁爲泄水之區向不容告佃則利無取漁借口漧沒之獘不禁而自絕矣伏乞敕部議覆施行

○請津糧攺折疏【崇禎九年四月】

爲津糧偏運本色民解賠累不堪懇乞聖恩攺折便民事竊照江南蘇松鎭三府汰革軍余口糧以抵津遼之餉始自崇禎三年但蘇鎭皆解折色賠費猶少而松則獨運本色煩苦萬狀向隅之泣越五年於玆矣臣請得而言之比時大糧三千八百二石四斗內有軍儲屯糧二項軍儲每石折銀七錢此徵給自有司也屯糧每石折銀四錢五分此徵給自軍衛也自攺爲本色運津之後僉點解民則民代軍累每石總計糴買起運增耗腳價一兩八錢方致一石在津門止收每歲之本糧在松民則一歲輸三歲之費矣且報役之擾投納之艱風濤損失之苦更不可以數計領是役者畏如赴湯歷年以來小民皮骨已盡有不能以頃刻待者計部先年已灼見其偏枯又不獨臣等今日爲民請命也況該府願每石解銀一兩價值已足三軍無顆粒之損窮巖戴同仁之祝裕國便民均無偏廢諒聖明如傷之念必有沛然立渙徳音者矣伏乞敕部覆請攺折臣等遵奉施行

○請免雜稅疏【崇禎九年四月】

爲稅外加稅搜括何從仰祈聖恩豁免事竊謂借名公費圖潤私囊王法之所必誅也臣等誼切急公祗圖殫搜以佐軍需何敢隱徇而充吏橐乃通行限認各屬報文俱稱自額稅而外並無雜款已經西按臣劉令譽移覆而計部再行咨查臣棊已再三駁核各屬覆詳實實無可彊認臣亦不能虛坐以應上命也緣江南畿輔之區舟車之會非若遐陬僻壤可以私徵廛市者沿江洲渚之地無不歸於蘆課至若商賈往來西郡設蕪湖關東郡設滸墅關百貨俱有額鈔若私稅開則官稅損亦司榷者所不容也此中賦重民貧力已竭於正供近年新定八款雜稅已俱稅納之不前況欲加盈額外乎從來加稅之害更甚於加賦賦有田畝可科然加編已爲重困稅則全無限制往往輸至公家什一歸之中飽者什九且無論日後重徵累民但議開之令一下而閭閻已徧地騷然矣我皇上嚴禁加編所以杜吏獘而惠元元者如此其至薄海內外無不歡誦皇仁夫稅與賦總是民膏聖心必無異視也臣詳味明旨責成重在淸其隱漏非欲增其所無故仰體徳意據實奏聞伏祈聖恩兪允施行臣無任祈恩待命之至

○請告疏【崇禎十年四月】

爲微臣積勞成病勢劇難支懇乞聖明罷免以毋誤重地事臣至綿劣謬蒙聖明簡拔以俎豆之司出膺軍旅之寄感激知遇不辭殞首捐軀懍奉敕書惟誓鞠躬盡瘁無柰有心無力辜負於聖世也竊思江南財賦之煩爲天下重上供邊儲半取給焉卽安寧無事拮據己倍於他方連歲以來又值流寇猖獗徵調騷然乃江南兵額原寡所以分防各處者彊半出於臣所創募一切兵需大費措處臣之心血竭矣每遇冬春遏禦十餘萬之流氛縱輸二百餘萬之漕艘羽檄四馳簿中雜沓事事躬親寢餐俱廢臣之精力瘁矣賊無定形或自東而西奔或自西而東突臣視賊所向千里溯流寄身鋒鏑托命狂濤臣之形神俱疲矣兵止此數而又無所不備上援皖桐下護浦六外捍江防內嚴海汛無法可以分身顧此又恐失彼臣之思慮俱亂矣臣年四十三而力已消亡須髮頓白目昏耳瞶怔忡時作緣戎馬倥傯竭蹶勉圖向未敢以病乞身頃自皖東旋病勢畢露尩形之狀見者驚駭猶望稍親藥餌倘有起色尙可畢殫愚鈍以報聖主委任之隆恩不意於初十忽然眩暉家人急行灌救半日方蘇延醫錢允昌等看視謂簀勞所致非謝事靜調必無生理江南何地今日何日可以攖疾之夫勝此艱巨哉𨿽職任封疆不敢規避萬一賊氛飄忽惟有輿疾行間但疾入膏肓恐一旦溘先朝露貽誤軍事臣罪滋大不得不及未塡溝壑之時疾痛而呼天也伏乞皇上立賜罷斥速簡賢能代任仰荷覆載宏仁惟有效犬馬於異世而已

○請兵援皖疏【崇禎十年四月】

爲賊焰彌張眾寡不敵仰懇聖明立敕援兵星馳赴救事本年四月二十三日據安池道史可法揭報連日偵賊打擄火鑪鋪張木衝李家橋楊塵鋪西河山將次抵陳漢山遊騎周圍二百餘里其勢已逼太湖職商之鎭將許自彊於十三日晚發兵二千入山堵剿領兵官爭欲前去再四勸諭始有定議分領守備則蔣若來陳於王王希韓詹鵬先唐禾唐世龍總統則副將程龍也陸王猷畱守城外仍紮營以待使賊不得窺我虛實而許總鎭則畱鎭城內專理城守參將潘可大則隨職進止再待廣濟報至如大路稍緩卽於十五日職督之續進此時副將劉良佐及楊同知馬步各兵已於霍山進剿賊聞兵至必入太湖若俟入而圖之則費力矣副將劉昌祚之兵已蒙理院調去隨徵牟文綬之兵又蒙朱撫院調守蒙城江南兵力已盡援師想望成虛不得不冒險而進爲一勞永逸之計伏乞本院俯念時勢之窮急調副將牟文綬之兵移以援皖此兵乃蒙理院調發援皖而朱撫院畱之者到皖不過數百里又就近易致也等因到臣臣竊謂死賊之向在楚省者不可以數計矣近復於潛太之間盡遁入楚勢不能容捲土重來逆知其必有此舉臣𨿽以汛事還吳其防剿應援之兵並未撤動卽駐守浦六者亦盡數調發在皖聽該道分布堵禦每慮狡賊明綴我於皖屬暗從間道下舒含則浦六空虛措手莫及而無柰江南官兵止有此數必不能首尾兼顧何前獲姦細口供賊圖天堂山陳漢山爲過夏之計若出一詞此地萬壑千巖旁通十餘州縣殷富丰裕洵爲虎穴狼窠向來賊過房屋盡畱不爲無意今自英霍山漸次逼入境上若不早伐其謀萬一盤踞於此收拾愈難此道臣史可法欲圖之於境外將士爭先人山其勇可賈畢竟眾寡之數終慮懸殊蒙皇上允發保定副將劉昌祚一營援皖望眼幾穿至今尙未見到查副將牟文綬之兵理臣屢咨於臣以備援皖之用誠不若就近調至可濟目前伏乞皇上俯念皖屬爲豫楚南直要害之區實今日喫緊之重地速敕牟文綬星馳赴皖急救倒懸況皖有重兵死賊不敢來往自由而後楚豫可以制其死命疆事庶幾有瘳乎除督勵將士倍加飭備堵剿外理合報聞伏候宸鑑速賜裁決施行

○五請安慶援兵疏【崇禎十年六月】

爲皖屬危若懸絲援兵虛同畫餅疆事大壞重地可虞仰懇聖明睿斷立賜急救以存東南半壁事竊惟死賊數萬盤踞霍英轉掠懷太潛桐宿望之境半載以來總無大兵一創其焚掠之慘不堪見聞日望援兵以刻爲歲前奉聖旨賊突江北陵寢重地倍宜密防牟文綬兵自難輕動仍著該撫鎭殫力綢繆務保萬全其皖桐潛太等處理臣卽發左良玉等兵星馳救剿應撫一面嚴飭地方官儲備糧芻接濟並會同南樞操鳳各撫遵旨協力奮擊速埽狂氛毋得但事呼吁玩縱流毒續奉聖旨是賊氛漸近江北馮大棟暫畱鳳泗鞏固陵園牟文綬星馳協力援剿並移安慶永生原餉支給俱依議賊平歸登歸鳳仍遵前旨行楊禦藩募練兩年如何尙未就緒著上緊訓成勁旅足資戰守如再遲違從重議處各咨報到臣微臣捧讀�音與在皖文武諸臣莫不舉手加額望闕千百叩首感誦皇上軫念根本重地發兩鎭臣卽赴皖桐出民湯火庶一二子遺稍存噍類隨卽差官分頭移咨催請去後準總漕撫臣朱大典回咨內稱牟副將近奉援皖之旨廟堂之上不知東兵於前月十六日巳回登耳二陵關系非輕本部院業已將登兵離鳳情由另疏題明矣是牟兵不入皖之大略也準總理撫臣王家偵回咨內稱部咨催發左良玉等��援剿桐皖等因本部院業經牌行左良玉統領官兵馳赴江北有賊處所協剿已於五月二十四日啟行間忽於二十九日準兵部咨爲飛報汝南流賊情形等因奉聖旨據奏信羅光固一帶賊突情形殊甚猾狡著該撫銳意誓師嚴督左陳兩營竭心殫力隨賊所向堵追夾剿勿令伺隙深入仍滋狂逞移咨本部院準此爲照汝屬信羅光固大股逆賊屢據塘報焚劫搶擄勢甚披猖遵照明旨行令左良玉與陳永福全營先赴信羅光固追剿外今準前因俟殄滅此股卽行撤調星馳赴皖等因是左兵不入皖之大略也夫援兵不至如賊劫稍緩安敢煩聒據鎭臣許自彊報稱死賊往日止調精銳打仗今搖天動張盤子親來戰陣矣往日止卯辰二時入犯今下晝中夜相繼而出矣誠見連朝接戢之兵爲數不多而日夜戰守之士疲瘁已極是我底裏盡被窺破益無顧忌勢必悉力攻圍且英山之賊又報轉回望天萬一合力交攻卽有援至恐前不能進後不能據本鎭不獨爲太湖憂且爲援兵慮矣等因又據許總戎報稱死賊連日逼城尙以零星或十數或百數或攻東或攻西無非來撓我軍使不得暫時休息也至初八日卯時無數賊騎盡列沙灘步賊盡埋山凹東西南北四面齊逼湖城之勢眞有如厝火積薪之下若待火已炎上卽欲爲焦頭爛額而不可得職固不暇爲性命惜獨不爲封疆計乎等因又據安池道右參議史可法報稱六月初九日實探得死賊聚於六安州大泊河西隔河殺人放火虛張聲勢暗將一枝初八日日落時從上河蘇家埠下七家畈渡過淺灘抄往舒城大路四十里鋪板橋地方打擄往日以河阻爲恃目今哨馬已經過河只恐狡賊長驅甚難止遏若非本院亟催左鎭兵馬星馳應援必以皖桐爲壑等因各報到臣臣竊謂今日何日勢與賊不能兩立矣賊有八大營在皖屬不下三十餘萬今四營往英霍界上尙餘四營賊頭如搖天動過天星混世王紫微星約眾十四五萬綿亙潛太望宿之間煙火百有餘裏以二營屯入太湖大路二營橫阻望宿大路其實斷太湖糧道計七八十日矣望左牟援兵眼幾流血賊聞發援將到亦稍斂咆哮一聞兩營官兵無一至者較前虐焰益爲張大太湖將有朝不謀夕之憂前發糧五百石泊舟石牌一月有奇不能前進道臣史可法統領川黔主客將士紮營石牌非不欲飛援太湖而十數萬馬賊在前豈二三千步兵所能衝突且英貢之賊復報嘯聚重來太湖新城未竟各縣鄕兵聚有數十萬幸免一死今疫死饑死若干人矣非有援兵解圍卽效睢陽之守於疆事何益臣等分遣將士從水登陸多方撓之誤之卽有炮擊生擒不能大創賊在偵我援絕益復輕我若待左良玉殄滅汝屬方令赴皖則信羅光古之賊不盡以皖爲壑不止而皖事可忍言乎皖一郡小而關陵京則大臣一身微而所關疆事則重不得不冒死陳言以明皖孤注無援至此泣懇皇上之哀憐也再照各省有賊處所皆有赴援兵將獨皖自有賊難以來非不屢奉皇上命發援兵乃有從未至者有中途返者兵來賊伏兵去賊逞今已百里無人不成世界且左良玉奉星馳援皖之旨在前奉協剿信羅光固諸賊之旨在後今汝南現有左陳兩營卽宜分一營以援江北柰何以五省剿賊之兵盡爲豫用而畱都門戶要區曾不能得其緩急之力也懇皇上立發左良玉援師赴皖以救燃眉庶東南半壁尙可保全事勢阽危一字一血伏祈宸鑑施行

○請優卹陣亡疏【崇禎十年八月】

爲續報陣亡諸將各著奇忠特懇皇仁破格優卹以慰英魂事竊照皖中酆家店之役副將程龍以火藥含笑自焚其死最先且最烈而忽爲誤和之說所掩臣竊痛之而未敢輕以入告也及讀部覆有曰程龍有死無二視死如歸生者之心尙不忍傷而況於死者之心乎體驗至此九原可作當復矢報捐軀矣聖明贈蔭首施賁及泉壤臣宣之將士無不感而泣下慰死愧生彰往勸來滅賊大機其在是乎偏裨諸將陷危殉生者甚多祗因程龍之議未明故次未敢上今當皇恩肆沛之曰何可令其久郁而不著乎臣請一一爲皇上陳之當大眾俱潰部下兵士欲翼該將以遁該將曰此我死所又安歸乎卽提刀自刎而殞溽暑曠野越十餘日而面色如生則欽依守備陳於王系蘇州衛世襲百戶以防浦功題補者也身充先鋒率領義壯深入賊阻及聞事不可支以首觸石而死不欲污賊刀鋸則札委新標營把總詹鵬先系部咨單前效用武舉官也廉勇有謀夙得士心及力盡之後猶率步兵飲血苦戰以明非戰之罪故本營士卒生還最少則新標營把總王希韓也力能舉鼎志在殲敵斬殺甚多賊眾飲恨因而蟻聚合圍臠分其肉則札委新標營把總陸王猷系癸酉科武舉也身管常熟總練自請隨徵及勢窘被執賊重其技勇將畱爲頭目而本弁聲聲罵賊至於鋸齒斷足猶不絕聲則上年防六有功奉旨加署銜一級札委督陣大旗守備黃宏猷系劉河所世襲百戶也據鞍矍鑠誓死疆場新中武舉不願會試而願討賊竟遂喪元之志則札委督陣大旗守備莫是驊系丙子科武舉也據髙堅壘可以全軍而還因大勢已去不肯獨歸離險鏖戰馬蹶被砍則札委新標營把總唐世龍系將材武舉也經年戍皖累報獲功而一瞑不視前勞虛擲則札委新營千總王定遠乃鎭江衛世襲千戶也一月新婚深念國計慷慨請纓及聞變而少婦王氏善哭其夫卒絕粒投繯以相籨於地下夫妻完節嘖嘖閭裏間則札委左營千總周嘉也其它或著斬馘之勞或效摧堅之勇皆因士卒饑疲同至覆沒則刮委各營幹總張全斌兪之夔顧應宗蔣逵潘象謙季靖也以上諸弁皆細審難兵難民無不揮涕而述眾口相符三吳一時之英烈微臣數載之收羅一朝淪喪深可悲悼良由聖世彰癉大明有叛必殲無忠不錄故四海糾桓之士無不聞風鼓舞而自甘斷脰決胸肝腦塗地以報國家也閱時已久伏乞皇上立賜優卹大渙曠恩庶忠魂得以瞑目而將士各知奮圖矣至於陣亡兵丁臣曲措錢糧厚卹其家不敢煩瀆聖懷除安慶陣亡將士聽安慶撫臣自行奏卹外仰祈敕部速覆施行

○請六合築城疏【崇禎十年八月】

爲六合建城有資召募無難防守懇乞聖明立允所請以拯危疆以奠重地事竊照六合無城臣兩年以來募有新旅二千專守之故賊兩逼境而每不敢犯柰此二千之卒今春半喪於皖之酆家店以致防守空虛人懷風鶴臣自春及夏俱在皖城東顧浦六鞭長莫及迨至七月初旬聞賊東下臣始從皖東旋借有川兵九百餘名協防六合喘息未定而賊飄忽至矣居民盡竄虛無其人兵寡力孤分禦不足致賊乘虛斬關如入無人之地其時並無他處一兵一將來援賴有遊擊常啟被箭力戰賊終疑且畏不一宿而卽遁謂非川兵之力不可昨歲以有備而無患今歲以倉卒而難支豫則立不豫則廢亦旣判然矣頃臣身在皖中心懸浦六兩疏爲防六請兵部議每年畱東屬四府驛裁銀一萬三千餘兩爲收拾潰殘增募防守之資奉旨允行聖明注意無城之邑如是其至矣顧守無城之地難守旣毀之地尢難寥寥殘丁旣無借一之用倉皇召募終是不教之民而以當倏忽之狡寇能乎六合軍處其七民處其三而民三之中異地操奇贏者復居大半事平則逐利而來聞警則挈貲而去所以數年勸民建城皆成築捨也展轉思維惟有以所畱驛裁銀攺爲建城之需庶可以一勞而永逸但建築所費不貲請以次年站銀補之又不足則請畱今年以前四府未解站銀一年於十二年起解抵足庶幾經費有藉百堵皆興庶民子來觀成不日合而計之其便有五其利有六不傷民財一便也錢糧現存二便也因濠爲城城髙而池深三便也畚插之費足以招徠貧民四便也地處濱江磚石易運五便也容民蓄眾一利也招攜柔遠二利也拱護帝京三利也控制維揚四利也鎖鑰江南五利也犄角二沛聯絡瓜儀六利也孰與夫零星殘卒僥幸驅不練之兵駐不守之地者哉賊氛叵測事機宜速不宜遲速則可圖百世之安緩則難支目前之厄轉睫間得失霄壤矣伏乞皇上敕部速覆立賜允行封疆幸甚無任激切待命之至

●張忠敏公遺集卷三

東陽張國維止庵著

奏疏三

請豁太平府冗汰疏

覆奏沙田疏

再糾鎭守疏

報堵潛太兵行並請行糧疏

報獲番船疏

○請豁太平府冗汰疏【崇禎十年十二月】

爲部裁缺額議補府屬合力竭搜謹將款項題明請敕遵行事崇禎十年九月十七日據安池道呈詳前事內開蒙撫按案驗準戶部咨該本部題前事等因奉聖旨該府缺額銀兩旣經搜補依議自八年爲始著爲定額其各省直所缺汰冗會議賦役三款缺額銀兩著該撫按嚴行所屬搜抵完足如額起解勒限奏報毋得再延欽此欽遵備行到道照依咨案備奉明旨將先報三項缺額銀兩嚴行所屬搜抵務足原額起解仍將各屬汰冗會議錻役三項分別額解各數自崇禎五年起八年止照依原頒格冊塡造已未完銀數速報以憑會題等因蒙此隨行安池太三府遵照造冊呈報去後續該太平查得汰冗會議賦役三項淸冊內會議一項較原少報公費銀三百六十六兩六錢賦役一項原報少銀一千四百七十兩五錢一分二項共少銀一千八百三十七兩一錢一分及查公費銀三百六十六兩六錢奉女加載新餉九款考成之內每年解赴戶部充餉止有夫馬支關一千三百六兩二錢四分遵奉巡按遲禦史巡撫莊都禦史案札準奉部咨謹遵明旨仍行歸解兵部交納歷年批捲可稽今奉憲札行府檄將前項銀兩照順天府例不拘何項搜括完足如額起解切照順天京都州縣頗多卽有缺額無難措處太平乃彈丸小郡所轄僅止三縣奉開一千八百有奇若以搜括責之卑府值今地方多事之曰帑藏如洗若非加派民間實爲無米之炊設處甚難等因具繇呈詳蒙兩院批開據詳會議賦役二項內少報銀數乃攺解別項別部之故非系減少缺額似不在搜括補足之列仰道再查確報蒙此隨經備行太平府覆查去後又蒙撫院憲牌仰道備行本府查照原行卽將府屬汰冗會議賦役三項缺額銀兩設法搜括抵足原數如無可抵亦須速詳以便兩院會題等因蒙此又經轉行太平府去後今據該府呈稱蒙此除一面照式造冊呈報外今該本府劉正衡覆看得汰冗會議賦役三項派解自崇禎三年爲始歲有常額解有成限而分解於戶兵兩部則有部文憲牌具在原非本府所敢擅也嗣後戶部疏請將解兵部攺歸戶部奉有兪旨自應遵照然不謂以前解兵部之銀仍作缺額責本府以搜補也夫今時何時民間三空四盡固不忍於再加而所在公帑告匱搜無可搜矣如公費人用等項俱盡行起解且有陵工軍餉之議助也目擊時事多艱非不知需餉爲急遵行恐後而無柰勢處其窮竟苦於點金無術不得不懇轉達兩院速賜會題將前項準與蠲除以蘇一方之困等因呈詳到道該本道看得前項缺額之銀非止一府則查明豁免之例難以開端經國者具有苦心在外吏豈容恝視但彈丸府治缺額至一千八百有奇仰屋徒嗟實苦設處無術惟乞早賜會題特爲豁免庶窮黎免暗派之苦而葛藤有立斷之時矣等因到臣該臣會同巡撫安廬等處左僉都禦史史可法巡按應天等處監察禦史張煊看得派解汰冗會議賦役錢糧始自崇禎三年部文執額而求有司按數而解固無異說也惟是太平府少報公費夫馬關支二項其故有可得而言者一則已入新餉九款不系漏編一則已先奉旨行解兵部非關逋欠二項錢糧起解各有源委萬不能以一項而應兩處之需其理甚明也今計部以少報責之搜補下吏急公之誼自無可諉第數至一千八百有奇難以炶鐵而成且當軍興旁午物力蕭條之日卽惟正之供猶苦催督不前況能重復輸解乎旣搜括之無從復加編之有禁在郡邑徒增靈肘之苦而欠數虛懸究亦何補於部額不得不吁請聖明敕部會查銷算者也旣經該道確覆前來相應具題伏祈聖鑑施行

○覆奏沙田疏【崇禎十年十二月】

爲巡歷已周出境在邇回首地方尙有五事可言敢竭愚衷仰候聖裁事崇禎九年四月十九日準戶部咨該本部題覆前事奉聖旨常熟江陰新漲田糧派給府學公用夫馬工食外充餉無幾明系借題銷靡並江陰包補老區嘉定詳抵坍糧俱未明悉著該撫按確查具奏其泰興沙田畫界已明卽起科充餉蘇松常三府屬先經勘定糧米自七年起登入會計作速解部交納欽此欽遵移咨行催前來奉此看得臣屬沙田一事先經據實會疏具奏矣緣充餉數寡再奉明旨確查伏思普天寸壤皆王土也藉令地方經費苟可節裁自應悉歸軍國豈復分毫糜濫乎慨自徭編之法行坊裏一切繁費裁省殆盡矣乃就中名裁而實不可裁陽裁而陰未嘗裁官裁而下不欲裁何謂名裁而實不可裁夫不用坊裏明禁也用坊裏不美之名也有司卽不肖豈肯冒不美之名名𨿽不用其實不得不用如院道賓客按臨本縣公事出入供應茶湯借辦對像遇迎送要火把解軍要路費公所要棘刺蘆席差船要貼米火兵要工食如此之類尙多旣非虛文可緩又無額設錢糧可辦有司旣不能自爲而千明例又不許借支坊裏豈神輸鬼運乎此而曰不用誰欺乎是謂名裁而實不可裁何謂陽裁而陰未嘗裁院道急於節省而不卹有司之不能也𨿽陰知其不可而陽禁之有司重於違上而事勢終無可柰何惟有陰用而陽應之坊裏迫於有司之令陽爲公事而陰實科斂以肥私甲戶迫於坊裏之擾陽奉有司之令而陰受侵削之苦上下之間虛文相掩鬼蜮相欺法之不行由來久矣大凡天下事陽爲害者明而淺陰爲害者隱而深陽用其一陰取其十矣陽用其十陰取其百矣是謂陽裁而陰未嘗裁何謂上裁而下不欲裁夫欲裁者院道與受累之小民而已心欲裁而勢不能裁者有司與正身坊裏而已口欲裁而心惟恐其盡裁者則包攬歇家市棍也市棍無家產父子世世以包當坊裏爲生業其什物器具素備也其人素習也其衙門趨走吏胥面孔素熟也故或一人而包三四役每年漁利櫐十百是歇保之生理也裁之是絕其生理矣𨿽有欲更張之有司此輩百計阻撓利口煽惑使美意不得究良法不得行上日焦勞以議之下日箕鼓以亂之是謂上裁而下不樂裁凡此皆獘之源也欲去其獘須拔其根此江陰沙田之半不入會計只供上司應用之議所由來也而其便則有五一有司可免差用里甲之名二坊裏可免奔走賠累之苦三小民可免坊里長借口科索之害四公用整備而又無加賦之擾五浮稅盡作經費而富豪無專擅之利公私兩便無加於此若盡取充餉則前項諸役其能枵腹供事乎至新漲沙糧之包補老區又是有說夫老區先以濱江倒坍致缺額田缺田則缺糧矣將新漲之沙田科其糧而包補之漲者固公家之土坍者亦公家之土也以此抵彼用蘇賠糧之窮黎此包補老區之說也迨所漲漸多餘糧又當告升初因本道新設及海防衙門移鎭江陰繼而又設學院駐節玆土一新新增各役工食勢所必需以有沙糧一項卽議於此內動支否則未免加派編氓此各役工食之取給在沙田已漲之後而不在沙田未漲之先也非虛冒也況田而名之曰沙曰漲委難長恃以無虞萬一滄變叵測其將問諸水濱耶請將江陰原報存銀四百一十四兩五錢零以崇禎七年爲始登入會計每年解部其餘仍抵各役工食則惠此江民曷其有極矣又查常熟富龍沙之撥入郡學爲養士之資自崇禎元年始也原額歲輸糧折銀一百九兩三錢三分四釐零其減爲七十二兩九錢自崇禎六年始也蓋此沙當江海之衝時漲寺沒在承種者三時勤動多委之波濤滄桑不常難以則壤定賦按天啟七年原田一十七頃三十五畝零今僅存六頃七十二畝原艸灘四十二頃今僅存一十二頃原水灘二十頃今僅存七頃是此沙沒於滄海者已三分之二而輸糧之額僅減三分之一其不能加多亦甚明矣又查嘉定之新漲沙田起科充餉已該前任來令躬親丈勘勉將沿海一帶五七等都地方原額田蕩共三千七百一十七畝零如二斗原則酌加五升不等共升米一百五十石二斗又吳淞江漲盈沙田蕩三十八畝七分七釐不等科糧九石一斗七升零自崇禎七年爲始編入會計解部充餉無容別議矣惟是部覆嘉定沙田三千五百九十八畝有奇稱詳抵坍糧外共升科米一百五十石有零是升科者在乎抵坍之外殊不知所加之數原在於上則沙田上酌量加科實非以無糧之田詳抵坍糧而以餘者報部也止因部覆互有詳抵坍糧外一語疑似有抵數之未明致奉明旨覆查明悉耳總之事關錢糧絲毫不淸功令具在臣等每爲申飭有司方斤斤查核惟謹其誰敢借題銷靡也業經確查明白相應具題伏乞敕部復核施行

○再糾鎭守疏【崇禎十年十二月】

爲劣守彌縫愈巧眞形益露謹再補牘上聞仰祈聖鑑事竊照撫按以糾參爲職上奉朝廷法紀下采地方公論不肖有司何敢隱庇白簡旣列惟仰候皇上處分而巳豈有身被彈章不思靜聽要結羣姦陽借保畱之名有靦面目仍行扣克之事如近日被參鎭江府知府印司奇其人者本官任性恣睢廉隅罔顧平日倚猾胥爲心腹猾胥引市虎爲爪牙相煽相倚輿論久沸臣得於道廳之開報業會同按臣王志舉特疏糾參一面行令謝事以候明旨矣乃突有劣生潘文瑞周一贄等與無賴楊麻子錢邦益等妄相倡和捏呈保畱科斂民財以行打點彊搶市廛以樹凶鋒順之者傾囊倒篋逆之者糜碎焦爛童子亦以威劫嫠婦並派百金潑棍雄行路人側目臣駭而異之確加密訪始知印司奇授意於用事姦胥姜克通等陰結罡惡鼓煽愚民動輒打搶挾以不得不籨之勢司奇借保畱以蓋劣狀將謂百足不僵姦胥亦借保畱以護身家妄意冰山足恃伎倆愈工爲謀愈拙豈公論遂可掩而三尺終可玩乎伏查案準禮部咨該巡按四川監察禦史韓一光題爲不時糾參僞劣官員等事奉聖旨吏部知道有司賢否自聽撫按訪核生員何得保畱攻訐明系營銪挾私著該提學道嚴查究革禮部仍通行申飭等因欽遵在捲夫赫赫宸綸昭如星日卽循套保畱已千明禁況保畱而濟以打搶豈是良民鼓煽而佐以要挾益增醜露天下何地無姦胥何地無惡少而撫按必不能廢糾劾若皆尢而效之是被論之官其權反可以變黑白罡蠹之黨其力竟可以抗朝廷矣方繕疏奏聞間據常鎭道臣曾化龍呈報據丹陽學申稱倡首保畱刊揭徧貼系周一贄名列而身不與者甚多其人又有冤民趙益等告稱被姦棍借名保畱各被搶擄續有織染局機戶呈控駁段奉旨復收駁價扣庫候解豈本府見今那放料價坑匠誤國等情隨經牌行令暫攝府事劉同知提經承吏書並庫吏機戶人私會審據供稱十一月十九日放歲造等銀三千三百有奇且克扣銀三百二十餘兩而眾機戶前曾出銀保畱恐印知府復任不得不從等因到臣異哉刊揭之徧粘出於一二劣生之假捏而其染指實迹非但得之風聞直據被害告發與廳縣公審昭然於萬耳萬目何謝事時尙不忘情於阿堵如斯也則在事之裂簡不必言矣且控呈扣克之機戶卽昨日保畱之機戶欲蓋彌彰司奇𨿽百喙何以自解也謹此具題伏乞聖斷施行

○報堵潛太兵行並請行糧疏【崇禎十年十二月】

爲師行有期軍糧不繼乞敕議措以備將來接濟事下脫簡奉聖旨據奏剿賊定期除專護祖陵外各撫分地斷截堵渡理監豫撫並力中原諸道晝夜防河秦督追殺等項俱依議文武將吏通著刻期協殲共奏膚功有不用命者撫鎭更代奏請正法其餘立斬軍前以警積玩卿職任中樞有違玩的卽行參究大臣不必遣欽此欽遵備咨前來臣念會師堵剿義切同仇隨飛檄道鎭調吳淞營官兵一千三百五十一員名劉河營官兵六百員名福山營官兵一百員名金山營官兵七百員名中權營官兵二百員名柘林營官兵二百一員名靑村營官兵三百一員名南匯營官兵二百一員名川沙營官兵三百一員名寶山營官兵二百十員名楊人營官兵四十員名江陰營官兵一百六十六員名常州陸營官兵二百員名常鎭道標浙營官兵並放炮手一百二十四員名蘇州陸營官兵三百十一員名新標營官兵三百八十八員名鎭江左新右新營官兵二百七十七員名總兵帶隨家丁官兵沙唬船兵一百四十四員名參將帶隨官兵家丁沙唬船兵一百五十三員名通共官兵六千一十九員名一面責令各營將領統督啟行一面嚴檄府縣將在庫銀兩措給行糧資其裹糗去後本月二十九日又準兵部咨爲緊急軍情事內開目今總理旣已任事邊兵禁旅盡皆調集銳气正殷殄賊指日誠恐期限已屆少致延緩有誤合剿大事相應差官守催煩照本部題奉欽依內事理卽便遣將提兵會師上緊合剿務致蕩平萬勿視爲泛常責有所歸仍將所遣何將何兵於某曰起程某曰至所派地方先行馳報以便調度等因到臣又經飛馳令箭絡繹嚴催除楊捨江陰常州等營官兵六百八十員名據常鎭道臣曾化龍報稱本道逐一犒賞遴擇江陰營守備唐夔統領於十二月初三日起程蘇州陸營及新標營並鎭江左新右新兩營官兵九百七十六員名原調防六合卽令把總程周祜就彼督發外其吳淞劉河等營較遠數百里陸續催至姑蘇將吳淞陸營官兵一千二百五十一員名俱屬守備張奇蘊統領蘇州陸營新標等營官兵九百七十六員名俱屬把總程周祜統領楊捨江陰常州標浙火角等營官兵六百八十員名俱屬守備唐夔統領共官兵三千零五十一員名赴堵太湖金山柘林川沙靑村南匯寶山中權劉河福山等營官兵二千九百六十八員名俱屬參將周健把總方如斗統領赴堵潛山悉聽鎭臣許自彊節制部署旣定臣於副參遊守把等官親酌卮酒勉厶大義又犒賞各兵以鼓敵愾俱於十二月初十日啟行前赴潛太訖竊念師行糧從計兵必先計餉臣屬江南剿餉原未派及向調防江浦六合官兵共三千五百員名與奉旨調堵瓜步浙兵二千員名每月共應給行糧五千餘兩悉於九年存剩因糧銀二萬餘兩並奏畱應天府雜項銀八千六百餘兩及所屬十年分量加典稅三千餘兩內支給然合計三一共銀三萬一千六百餘兩計供浦六瓜步半載行糧之用且吳兵自九月給起先支過八千餘兩浙兵自九月給起先支過四千八百餘兩迄今僅存一萬九千餘兩矣今調堵潛太計兵六千餘員名每月計餉六千餘兩潛太爲往來賊衝且系兵荒最甚之地米如珠貴一望無煙距姑蘇幾二千里不得不措足三月行糧以行臣卽檄行蘇松常三府共暫動餉銀一萬八千兩帶赴安慶就近支給隨以前存因糧畱餉典稅三項一萬九千餘兩內抵補而此六千之兵三月之餉固已云足矣但以後浦六防兵與三月外潛太堵兵之餉絕無措處將何項接濟免其呼庚不得不預控聖明或飭理餉二臣仍於均糧溢地剿餉內開銷或槉戶部議畱新餉若干以備將來接濟捨是別無點金之術矣臣艸疏紂畢接浙江撫臣諭思恂一咨內開原守六合官兵二千員名今奉明旨調防泗州所有自六合至泗應給行糧作速照例支給等因臣不勝憂慮念臣屬兵額寥寥邊海戍卒抽調無遺因有姂步浙兵移駐六合故權以防六吳兵湊赴潛太今浙兵復去六合遂無一兵方經始築城一旦空虛至此已聚之民必駭而走將竣城工於何日乎調往潛太者不可復撤調泗護陵者更不敢遲畱反復思維惟有亟吁聖明俯念六合爲陵京藩蔽揚潤咽喉將浙兵二千一半駐六一半調泗庶重地得資扼禦彼此兩無恐矣事關封疆不避煩聒仰祈聖鑑立賜裁奪施行

○報獲番船疏【崇禎十一年正月】

爲報獲違禁通番人眞乞敕究處以杜姦萌以安重地事崇禎十年十一月十八等日據崇明縣申準崇明守備金玉度手本稱據軍營選鋒沈升等盤獲通番徽州人二名汪有徳仇尙淸供稱駕施王衡船七月初二日出洋等情又獲李明張四馬云翼陸升之四名並獲船貨續據遊兵營守備吳始蘊申稱捉獲通倭蘇州人楊鳴鳳張宇並獲船貨又據奇兵把總吳孟璋申稱捉獲通倭人犯張二兵舵薛魁陳子髙並獲參連番貨又據吳淞守備陶拱極申稱捉獲番船人犯陳嗣賈南山汪宇林之賢船戶盛有恩水手王二周一房思川等共銀六百八十五兩零古錢三十八萬四千三百文又一十二捆並雜項貨物各報前來據此案查先據江南副總兵官許自彊呈據福山營把總吳士逵呈據老�目民魏三省等呈稱奉差海洋巡緝行至狼山海面瞭見雙桅船三隻拔篷追近三船隻顧望東行駛口稱程無違船前付洋三百兩講過包送爲何又追槍銃亂箭拒敵船上系福山字號認得李三李大等情該本鎭查得哨官王憲不能緝之於早且護送出洋彼時施翹河通番人王仰耕蠻船一隻駕船人吳十六等斬關而出則水哨官兵遂捨無違而借口與仰耕爲敵是護送故縱又不止無違一船等因又據該鎭參申老�目民魏才萬邦寧魏三省等賄縱等因各詳到臣隨經嚴批蘇松道及理刑官嚴提各官老�目確究情由解報並勒限緝獲程無違等去後今據前因該臣謹會同巡按蘇松等處監察禦史王志舉看得蘇松濱臨大海與倭奴對峙每乘風便一葦可航向來外備狡窺內防闌出無不嚴毖昨歲臣自春䢐夏督兵援皖沿海空虛聞有射利姦徒乘機騖走臣飛檄存營將士朝夕偵巡期於必獲嗣東江有警奉旨飭備臣復刊示徧諭責成汛地官兵申明通倭律例搜狼狽之姦革貓鼠之習淸窩頓之源扼潛歸之路立期限以別勤怠懸賞罰以昭勸懲而今果獲通番人犯四起見獲施玉衡程無違王仰耕等不下數十餘人所獲船隻錢貨及見追贓銀不下數千餘金此輩狎波濤而輕性命𨿽計圖厚償意非逞亂萬一輸我之情啟彼戎心流禍亦有不可言者其應得之罪宜以出船挾貲爲首受雇操舟者次之以居奇藪逋爲首萍蹤湊集者又次之而臣更不能不恨官兵之玩縱也各汛無不星羅姦徒豈能飛度卽今日密网之不漏則知昔日利往之有繇同一縱姦也而賄庇之與疏忽罪分輕重同一獲姦也而匿贓之與奉法情有公私若不大加懲創胡以絕其根株已嚴行定罪當俟另疏奏聞仰候�旨處分以杜將來再照臣屬用兵三年所需行糧犒賞日費不貲今赴堵潛太吳兵已具疏吁請矣此數千番贓𨿽不足以支潛太官兵一月之糧然當此措處萬難之日畱此接濟於國計亦不無少補也謹此具題伏乞聖鑑施行

●張忠敏公遺集卷二

東陽張國維止庵著

奏疏四

旱蝗災疏

請髙淳永折疏

進呈水利全書疏

附錄召對紀事

謝恩疏

陳情疏

請攺折金紹南糧疏

進呈兵家要務疏

條陳中興要略疏

乞恩例給葬疏

劾馬士英十大罪疏

請謚駱賓王疏

進呈古中興任賢從諫錄疏

撫吳示

撫皖示

優卹陣亡示

○旱蝗災疏【崇禎十一年八月】

爲地方災傷實甚民生國計堪虞仰祈聖慈大沛寬卹以拯孑遺事竊惟國以民爲本民以食爲天公私之所寄命惟在歲事水旱螟蝗偶值其一卽有艱食之虞未有陽侯旱魃交祟一時而蘊隆介孽彌漫千里如江南今日之甚者也臣於六月初旬見累月不雨飛蝗渡江具疏奏聞奉有悉心率屬實圖修省之明旨臣仰承睿慮悚惕不遑無日不與各屬省過攺愆問疾苦疏冤抑以圖消弭而奉職無狀天譴難回不數日而以水災旱災蝗災告者紛紛矣據應天府府尹王心一申稱府屬自五六兩月非常之旱徧地龜文兼以蝗蝻蔽空𨿽畱數莖復遭嚙盡計句溧災十分余俱災至九分者也據常州府知府陳管申稱府屬自四月不雨以至七月禾苗盡枯又蝗螟洊至蟊特諸異盤據禾中十處而九計武宜災十分余俱災至七分者也據鎭江府知府程峋申稱府屬髙岸被旱不能栽插低岸被潮委之波臣間有竭力布種復爲大風拔而蝗虫食計各邑皆災至九分者也據鎭江衛管屯指揮陳世休申稱查左等六所百戶文千等四十八伍屯營坐落江北揚州府江泰等處地方赤旱炎炎禾苗未種苦布蕎豆芽始出土蝗又簇傷計各邑皆災至八分者也據蘇州府知府陳洪謐申稱吾吳入夏以來亢陽爲虐河底盡裂未得甘霖而夏未秋初酷日更炎並有蝗蝻蠶食計吳縣災十分長洲吳江常熟昆山俱災九分太倉嘉定崇明俱災至八分者也據松江府知府方嶽貢申稱府屬初當耕耨雨澤允屯低窪者車戽難施髙阜者凋枯立見計華亭災四分靑浦各災至五分者也據太平府署印同知楊承芳申稱府屬自四月亢旱不雨萬畦罄成荒土後又有虫災傷殘不等計當塗災七分余俱災至六分者也至於廣徳州之建平縣雨𨿽稍漑蝗仍可憂靖江江陰二縣蝗虫爲災盤旋環噬毒喙慘刻自國朝三百年來目所未覩而安廬撫臣史可法會稿內開懷寧旱災望江水災太湖水旱相繼除寧徽池三府未據續報而已報各屬受災情形已令人毛竦而骨聳矣嗟嗟被水者陸地幾至成川被旱者澤國皆成赤土乃飛蝗復自北而南轉自西而東無地不徧所過皆殘繩繩相生日滋月盛瞬息而行數十里遇水又能引類而渡其飛也排雲擁霧白日爲昏其集也蔽野連塍髙踰尺許向來驕陽之所遺桔橰之所畱者舉不足當其一嚙先食艸蘆空而及樹竹樹竹殘而及禾稻禾稻罄而廬舍之茅茨往往蠶食略盡僅大環堵不惟奪民之良且與民爭處矣臣𨿽行捕蝗給賞之約而車不勝載斗不可量民間婦女老稚哀號震天束手待盡不堪見聞有司繪圖見告無不至再至三以及鳩形鵠面之徒日向臣衙門而哀訴令人掩泣寒心臣尙未能寫其萬一也哀哉吳民抑何罹困至此極乎有司目擊慘傷請蠲請賑請折請緩代窮黎而爲疾痛之呼微臣下念民生上念國計使情非甚迫何敢不抑其請而仰瀆宸聰惟是三吳之地乃系國家根本今日之災尢爲古今罕聞及今不早爲之所毋論轉溝之慘鋌走之變所不堪言而民命絕矣國賦安出畱遺黎以效輸將所賴於浩蕩恩波眞不啻云霓之望也故不避煩聒補牘上請伏乞敕下戶部照近行事例行巡按禦史不拘已報未報州縣凡被災傷悉行從實勘明具奏災民幸甚重地幸甚臣無任激切待命之至

○請髙淳永折疏【崇禎十一年十月】

爲虛糧賠累已極異災剝膚堪憐仰祈聖恩賜復永折以救倒懸事竊惟江南疲困之地莫髙淳若也髙邑地居三湖患捍四府國初建閘蓄泄有時民皆圍湖成田自廣通築壩而闔邑半成巨浸有田而無田一苦也自本色暫徵而永折不能復舊無田而有糧二苦也自賠糧貽累而死亡流離四野蕭條之象不堪見聞無田而幾無民三苦也煢煢孑遺無歲不號天無日不望澤一則謂民其爲魚糧將安出宜按其被溺之數以爲豁除一則謂本色之徵暫行於天啟五年永折之恩實始於萬曆二十四年暫徵不可爲常永折急當議復言之鑿鑿有據而攺折漕糧尢屬目前急著臣數年間爲之請命者已三瀆天聽矣惟崇禎九年霪霖爲患蒙皇上俯從臣請攺折一年曾幾何時而今歲之災又踵告也水難所未盡者旱魃盡之旱魃所未盡者飛蝗又盡之嗟嗟此土不化爲湖蕩卽變爲甌脫有地而不可耕疾耕而不得食家家倒庋傾筐處處鬻妻賣子畿甸之赤子遂成無告余黎不惟不忍立視其死且恐其不肯坐而待死也夫永遠之折有萬曆年間之令甲可據災傷之折有崇禎九年之近例可援臣今且不以令甲請而以災傷請豈災倍於昔者恩可減於昔乎𨿽虛糧望豁查勘尙待異時而折兌完漕膏澤必須立沛所謂燃眉之急升斗之沾怪在此一舉也仰祈敕下該部查照崇禎九年攺折事例速覆立賜諭允施行

○進呈水利全書疏【崇禎十二年五月】

爲聖主軫念民生微臣祗承徳意�輯水利全書進呈睿覽仰祈聖鑑事臣待罪撫吳六年於玆矣地方洊罹災沴十室九空輸將日詘竊怪三吳民力半以佐國家之需何遂雕瘠至此每巡歷所至父老棄道泣愬謂裕國救民非急興水利不可臣恭覩皇上禦極之初咨詢東南水利又頻下詔旨著令查議舉行臣職在撫循若不悉心體究上辜如傷之視下負疾痛之呼臣罪滋深亟延攬諏咨知吳爲澤國歷代講求水利故成沃壤髙皇帝定鼎金陵卽允蘇民兪守仁開修水利之請文皇帝特命專官大浚吳淞白茆宣朝又允先臣周忱之請稱土均糧凡坵塍灌注湖流者其土潤依重科畎澮進退潮汐者其土燥減輕則成宏正嘉以後列聖循故事遣官浚鑿靡有十載弗舉者神宗皇帝先命臺臣繼設道臣徧浚江港嗣後停遣至今將周甲子實時有澇淺之役然如醫之治標總無益於原本農人竭蹶培壅收獲仍儉坐是民多艱食盜風日熾臣仰藉皇上威靈隨處消弭深維根本水利乃生生之原臣愚不揣簿書稍隙徧稽典故奉繹二祖列宗詔敕曁皇上綸綍字字典謨謹遵奉編輯以昭示萬世他如臣僚奏章官司案牘凡紀述疏浚聖政者悉匯采成書共計三十卷內附志記論說等類總以證修治之人宜貲費之靡約鑑察往事確有成則臣不敢妄參意見於其問也臣嘗單舸巡汛探溯河渠各繪水圖括以說略昉諸郊原郛郭畢以湖浦江海首尾喉腹若縱若橫若紆若直若遠若近摹肖形區全吳諸水之故道曾煩列聖之睿畫者恍在目前矣前歲書成擬卽進呈禦覽值臣提兵拒寇而臺臣李模適上封事奉旨行臣等查核及舊按臣王志舉報命具覆臣以寇警方熾不敢頻瀆聖思玆奉明綸經費錢糧著臣等查議除臣遵奉檄行各屬並咨浙江撫按衙門查明會同撫臣另疏奏覆外謹盥沐拜疏先將全書恭進禦前儻蒙皇上萬幾之暇閏神披閱鑑臣苦心以爲將來畚鍤之成案或亦有裨於萬一乎臣伏查撫屬蘇松常鎭與浙屬杭嘉湖昔咸浙西地面賦廣境狹僅在五六百里內而西髙於東數十尋如建瓴甋宣歙杭睦諸水繇霅溪苕溪綏安建康諸水繇金沙陽羨並趨震澤等湖極東復有岡身偃仰盂受狂瀾夏禹辟三江泄尾間又鑿橫江縱浦以殺其怒奔之勢垂利無窮者三江何吳淞東江婁江是也東江以築捍海塘廢淞婁之漲北駛與白茆港今婁江尙幸通流吳淞白茆因納潮最猛停積泥沙久不疏導成平平陸蓄瀉兩艱潦暵交病則匯諸水之流復三江之故尢以治吳淞白茆爲綱領而修浚務須合法如吳水千流萬派脈絡珠聯大儲小渙則去來順逆之性宜辧也瀕湖瀕江瀕海之隘口出入濡疾古人於瀠洄要處創閘築壩則盈縮節宣之義宜知也澤漾泖蕩髙卑之勢本自天造地成今浚江港總歸吐泄則廣深素定之形宜按也開淘經費有取於公而公不病有資於民而民不擾則撙節得宜佚道而使之說宜講也相道裏以鳩工量土方以授值譎回無所售姦朴願咸得沾惠則宋臣範仲淹蘇軾等救田兼行飼饑之訓宜師也餐風吸露野宿店棲毋避怨嫌不辭瑣屑則我明夏原吉周忱海瑞姚文灝傳潮林文沛等國爾忘家之志宜厲也支於出入必愼必明官嚴簠簋之飭吏絕狐鼠之叢則相維相制之例宜核也江港開則列郡並蒙其利窒則蘇松先被其患忽蹈白圭之小智以鄰國爲壑則貲力劻助同休共戚之誼宜通也設有專司精神畢聚驗施爲於實效戒粉飾於報完則課奏之法宜密殿最之典宜明也因匯陳原委字句溢格仰祈聖明鑑宥施行臣無任激切悚懼之至

○附錄召對紀事

崇禎十三年正月二十九日臣張國維於江南巡撫公署接邸報吏部等衙門題爲欽奉聖諭事奉聖旨張國維升工部右侍郎兼都察院右僉都禦史仍帶住俸降二級總理河道提督軍務寫敕與他仍著作速來京陛見後赴任欽此當卽恭設香案望闕謝恩一面料理兵馬錢糧交盤捲冊於二月初三日恭詣孝陵單車就道至三月初七日抵都宿都察院朝房初九日昧爽皇上禦皇極門臣陛見畢甫散朝中使宣命總河侍郎張國維應天督學禦史陳起龍福建巡按禦史詹時雨陪差禦史徐之垣入對仍復連催臣隨閣臣薛國觀蔡國用範復粹姚明恭張四知魏照乘曁三禦史肅衣趨進上已禦平臺先召閣臣入侍次呼臣等魚貫而入於禦前鋪設椶薦上行一拜三叩頭禮俯伏久之起一躬各站班次臣出班跪禦前致詞謉恩上曰知道了應聲叩頭起一躬退還班次上曰張國維過來臣再出班跪禦前上曰河道重務命爾總理當實圖報效其間利病多端爾奏來臣奏臣於河道向嘗考究大略今沿途咨訪亦得其槪但地形之夷險天時之盈涸工力之難易非親歷其地不能遙擬向來積獘尢在姦胥婪委扣克錢糧濫派夫役工食給不及時印河官又不躬親稽督或將錢糧挪用各衙門復有種種陋規以致虧工病役上曰陋規須痛革不職的不時參來臣奏臣敢不悉心淸釐力任勞怨察有玩縱侵欺之官卽行參劾請皇上重治治河以河爲職務在必躬必親上曰爾今卽宜沿途親勘若止任委官便滋獘竇河道應修處原不多不得虛費錢糧挑沙運泥向每畱堆河旁遇雨仍歸河中成何挑浚臣奏臣途間遇河官凡浚泉修河之事𨿽經叮嚀今奉聖諭益加警省當卽通行嚴飭務令修浚如法上曰爾肩此重任宜一年做十年之事如有勞績朕自鑑知爾不必瞻顧臣奏臣自盡職掌仰惕功令不敢有所瞻顧惟實心做去期於費省功倍以報陛下上曰知道了起來應聲叩頭起一躬退還班次於時天語洋洋無不明徹幽遐謨垂萬世惟天威咫尺謹懼在心不能記詳上以次呼陳禦史言學政詹徐兩禦史言巡方造士愛民徳意至周至悉臣幸竊聞三禦史各對畢退班中使宣上旨賜各官果餅閣臣以下俱出檻外叩謝魚貫而出各至直房領果餅中使趨向臣言奉上傳作速赴任料理漕務臣仰承聖意深切飲冰次早詣午門外謝恩午時中使捧欽賞銀幣至朝房臣恭設香案跪迎中使宣讀禦帖云欽賞差往總理河道工部右侍郎兼都察院右僉都禦史一員張國維銀四十兩紵絲三表裏臣叩頭恭領次早詣午門外謝恩隨具報單辭朝十二日於工部衙門到任受事十三日昧爽皇上復禦掖門臣面辭領敕上諭翰林官與敕光祿寺與湯飯臣叩頭捧敕出掖門喫湯飯仍於午門外謝恩卽於是日出都赴任繇水路親勘河工祗遵明旨也夫河務省注聖意會推至再至三自揣譾劣謬叨隆遇恭繹聖諭殷諄非捐糜能答萬一謹焚盥敍次如右庶時時瞻悚恍對天顏以砥夙夜靖共之誼云三月十五日臣張或維恭紀

○謝恩疏【崇禎十三年三月】

爲蒙恩陛辭兼程赴任敬奉欽禦矢心仰對聖明力圖實效事臣維治河如治身也河流爲漕挽血脈必血脈貫通然後營衛彊精神固而根本可恃以無慮此非明於疏壅利導之國手鮮克勝任而臣愧非其人也然臣思天下無不可爲之事功人臣有各當自靖之職業蒙恩簡召單車就道陛見之曰親承聖諭無啟冒破之端務收節省之實痛絕陋規矢躬親之力勉期勞績絕瞻顧之心天語煌煌溫霽提命而又褭蹏叨天府之貺文錦襲被服之珍自揣顓愚罔知報稱然感恩矢志自今以往臣不特以河爲家卽以河爲身矣身之灰疾臣自知之而自療之必不使烏喙雜投而以參苓資庸醫之藥籠終委身於嘗試也陛辭而出卽取水道沿途料理至徳州交印受代凡應浚應修之處稽其淺深量其遠近尋其淤塞之源求其蓄泄之法仍飛檄所屬倍加並力臣躬歷上下時時督察必不敢一息偸安一事旁委金錢必不使冒破官吏必不使欺蒙俾輸挽以時河流順應以紓聖明根本之慮以竭微臣犬馬之忱苟食斯言身膏斧鉞此臣再瀝悃忱對皇上以對天地神明者也臣不勝感激圖報之至

○陳情疏【崇禎十五年九月】

爲徵臣積瘁成屙積思成劇懇乞聖明垂慈允放以遂首邱以申子職事伏念臣至愚極陋兼以稟气素羸七年撫吳精血耗竭兩疏乞骸未蒙兪允謬簡治河叨恩陛見親承天語叮嚀寵賜優渥仰戴隆遇誓捐七尺以圖稱塞履任之初值異常大祲赤地數千里遠近徨徨臣搜泉興浚單騎馳驅手口拮據靡事不爲是年運務乃竣屆冬盜賊蠭起所在焚劫人致相食編戶十死其八沿河村落俱空州縣閉城嬰守臣日日於豺虎穴中問水問船此身之幾死者屢矣且直省徧地傷災兵餉河銀徵解不前無食而兵不可去無銀而工不可廢無夫而運不可停方圓交畫獨拍勢窮臣一面訓兵以接運一面蓄水以待船衝寒暑廢寢飡須髮無一莖黑者去冬催船往夏鎭染疽一危癥勺水不入口者半月因運務方棘不敢上陳未幾李逆變起力疾督剿倉皇收捷臣並躬親挑浚諸事隆冬罔輟兩年新正未嘗在署春間會剿徐嶧諸賊運道畢通仍竭力於催空督起放湖獲浚舊漕接踵新運賴皇上之靈舳艫迅度諸湖滿收之水涓滴未泄可待來年屈指臣受事以來三載告竣而狗馬疾困遂不能支九月正乘部檄南催白糧忽然昏暈不省人事扶掖歸署延醫周瀛選胗視謂系積勞所致非急急謝事靜調必無生理臣於迷瞶中聞之不禁泫然泗下緣臣有至情隱痛未舒疾病則呼天有不得不披瀝於皇上之前者臣弱冠失怙兄弟早天臣母甘貧操作勉臣於學今克爲皇上效犬馬臣母成之也向曾迎養於蘇後仍以多病兩期而返迨臣叨量移奉陛見之旨不敢過裏門而輒北母每寄書勗以盡瘁報國毋念老身臣𨿽奉以周旋然而獨子違養中夜疚心未嘗不魂飛夢遶腸斷淚枯今春臣毋憫臣鞅掌遣臣幼子趨視而中途夭折重增母戚況母明年八十臣事陛下之日長報劉之日短矣坐視百端交集憔悴支離實繇於此惟時當多故臣不敢言勞誼切致身臣不敢言病聖明宵旱臣不敢以私情請但積瘁已極勉撐徒有殞身方寸旣亂引重必致誤國方今眾正匯徵才能濟濟庸碌如臣猶之溟渤一鳧焉能爲有伏乞皇上垂矜允放速簡才望代任臣獲以未死之身歸見母面卽遽塡溝壑亦當矢報來生萬一殘喘尙存異日仍可以肝腦答聖恩也緣系陳情字數踰格伏惟聖明鑑宥施行

○請攺折金紹南糧疏【崇禎十七年七月】

爲浙東地屬毗連南糧例難互異謹合詞以懇同仁以安重地事竊照金紹二府南糧祖制原系攺折近年始攺爲本色竭脂飲血勢不能支閭閻騷然官民交病誠東南第一厲政也向來臣等士民公吁不一而足玆撫臣黃鳴俊目擊心憐有浙東民困未蘇一疏奉聖旨金紹衢同是浙東地方先帝朝獨許衢郡而不及金紹明有分別今欲三府一例自後踵請者恐又不止金紹將使京庾虧額根本奚資該部從長酌議具覆欽此臣等恪遵明綸祗候部核非眞患剝膚之災惕反裘之諭何敢妄置一喙惟是錢糧起運本色與折色腳費相去什百折色尙可陸運本色必資舟楫故南糧本色例派浙西與江南諸府以其水鄕易達也浙東地方踰江度嶺勢必從杭州起剝港淺難以輸挽壩埂苦於盤運視嘉湖等府迥異所以紹金衢𨿽派南糧止徵折色察會典嘉靖三十二年題準浙江紹興金華衢州三府起運南糧倉米每石連席耗折徵銀七錢類解本部二十六年令南京倉糧察復先年舊規除金華衢州紹興三府每石折銀七錢其餘俱徵本色四十二年又經申飭至崔魏時始攺徵本色百姓每輪斯役輒搶地呼天肝摧腸裂蠹役借端而需索姦徒乘間而包侵貽無窮之累含無告之冤鬻田廬棄妻子仍不免於桁楊犴狴之慘貧富俱盡數年以前已不聊生今更爲獸窮則觸之時矣先帝朝獨折衢郡而不及金紹者道臣夏尙絅駐札衢州只爲衢請紹金二郡隔於不知坐失奔控耳三府之地勢同困累同會典之所載又同明旨疑有分別實無分別忍使金紹二郡獨爲向隅之泣耶至於浙東地自紹金衢而外向來不派南糧其它解南糧本色者皆系舟航易達之地俱不得踵此以請也況去冬潢池竊弄蹂躪金華震於其鄰紹興相率驚竄至今臲卼可虞復加以朘骨剜肉之苦事將有不可知者則攺折非徒蘇困實弭亂之急著也察往事十糧攺折徵解全完自攺本色之後追呼不前反多積逋徒困民生而且於公家有損矣臣今春奉督理浙直之命至嘉禾晤督催南糧科臣羅芇象言南都本色尙可支持最苦折色匱乏卽嘉禾水鄕俱議每石折一兩二錢臣爲金紹二府援例以請準科臣回資己允一兩二錢蓋灼知裒益之權以爲上下皆利之計臣己徧示二府通知今復徵本色非所以示信也況建業肇都糧艘鱗集米價每石七錢目前軍需孔亟所患不難於本色而難於折色若使從折色一兩二錢之例每折一石可得倍利攺折十萬石可糴二十萬石之米一轉移而公私胥受其利豈止京庾不顧而已耶卽使他處可以踵請亦當權宜行之以裕度支矧非他處可比例乎臣等誼關桑梓亦並熟籌國計用是激切吁陳伏乞敕下戶部細察會典三府是否同例他府果否難授俯允所請永徵折色兆民幸甚

【附載南糧部覆疏稿

南京戶部右侍郎兼都察院右僉都禦史臣張等謹題浙東民困未蘇南糧舊制宜復懇恩允行攺折以紓物力以裕國計事浙江淸吏司案呈奉本部送戶科抄出巡按浙江監察禦史任天成題前事等因於崇禎十七年七月初一日奉聖旨這三府南糧應否攺折著戶部酌議具奏欽此又該浙江巡撫黃鳴俊亦題前事奉聖旨紹金衢同是浙東地方先帝將南糧攺折獨許衢郡而不及金紹明有分別今欲三府一例自後踵請者恐又不止金紹將使京庾虧額根本奚資該部從長酌議具覆欽此又該協理京營戎政兵部等衙門尙書張國維等題爲浙東地屬毗連南糧例難互異謹合詞以懇同仁以安重地事奉聖旨浙糧徵折色加果便民戶部詳察具覆欽此欽遵備抄到韶送司奉此案呈到部該臣等看得南庾匱乏積貯宜充原系輸解本色地方是否應輕議折但金紹衢三府名爲浙東其轉輸糧米必由杭州過壩五十餘里車運之費不貲此國初則壤定賦三府一槪攺折良有以也至天啟七年因南庾匱乏將三府一槪徵解本色民情沸然衢州土最瘠而民最頑歲歲拖久部臣知徵本色之無益也故因其控陳旋準攺折金紹民風較淳未曾同衢奔控𨿽連歲間輸十乏四五而民力已疲耗不堪矣此該撫所以爲民請命諸紳所以連名補牘也今日災荒之地𨿽祖制追徵本色者多題攺折況國初定制良有深意遵行三百年而可驟變之乎今日之攺折乃復祖制非變祖制也察恩詔一款凡漕糧永折地方今當復還攺折則南糧可知其應從該撫之請無可疑者據浙中紳民訴苦稱運米一石費米不止二石今𨿽以一兩二錢一石定價亦輿情所樂從察衢州折例連正耗一兩二錢五分一石金紹二府應昭衢例自十七年爲始準其永折每石折價一兩二錢五分上納庶乎民困稍蘇而國課亦不損矣旣經該司案呈前來相應覆請恭候命下臣部轉行遵奉施行爲此具本謹題請旨崇禎十七年七月二十五日奉聖旨該部知道又該戶部具覆八月初八日奉聖旨金紹二府南糧姑準攺折】

○進呈兵家要務疏【崇禎十七年七月】

爲微臣初領敕書以肅營伍以佐定攘事臣蒙特簡協理京營南樞添設協理自臣昉也以新任之官履新設之署規畫未一文案無稽七月十三日恭領敕書關防復蒙賜銀四十兩彩緞四表裏受事伊始異數特頒自今以後皆爲臣捐縻圖報之日矣察會典及戎政諸書所載規例甚具皆北營所遵行者今則時與地大不相侔創與因更屬懸絕臣宵旦自盟誓必圖進取豈敢作身家之計哉凡一切興釐臣不惜任怨任勞細細實商事事急做獨是人心積玩非奉天語申飭無以昭畫一垂永久也除營務規條次第會奏外謹舉大綱先列八事以請一曰勵忠義以教戰六師之制原爲戰守交資邇來羽林期門輒廢戰而言守至於南都積弛之後並守亦未易言矣兵法能戰而後能守故天下𨿽平忘戰必危況在艸昧不寧之候乎語云明恥教戰又云民未知義未生其共夫恥孰有大於今日義孰有大於復仇者營中朝夕申警首宜在此而討軍實次之以干戈爲苫塊以組練爲膽薪人懷擊楫之心共厲死綏之志然後可成皇上之一怒安民耳一曰澄本源以肅紀古者團伍教練令罔不率非獨恃徒木之威也平日恩以聯之廉以懾之耳邇年將吏黷貨虐軍深忿積怨眾且視爲異類復護與懾耶今臣任叨長子潔己懲貪請自臣始臣揚歷中外二十餘年硜硜之節處脂不潤遠近所共曉倘渝素志以導貪風是負恩之甚也業已矢之神明布之中外如有扣克科派及饋遣賄賂諸獘而不恪奉敕書以從事是臣罪也若徒求影直而表之不端但受一錢徇一囑纖毫有可指摘臣罪更浮卽當立膏斧鉞以爲懷私誤公之戒矣一曰精選升以勵士古云有制之兵無能之將不可敗也臣謂無能之將必不成有制之兵故敕書責臣選領誠重之已京營舊例各營副將號領中軍幹把總等官酌量年資俱照營分挨次補用所以杜鉆求也今營務𨿽設缺多人少勢不得不各舉所知以司募嫻其間或采資望或較技勇務使矢天日協輿論始裨戰守嗣後卽以所操之彊弱定將領之殿最分列等第進呈禦覽遇有缺出應補應升按序公遴不必外求以啟營競致令本營抱嘆積薪下至卒伍亦開其脫穎漸進之路庶賄賂情面兩無所容而人懷勇奮矣一曰愼召募以蓄銳京營積弱每多不任干戈勤操則怨聚奉汰則謗生繇於勾補原伍不問彊弱但取充數故豪有力因而包冒幾成積重難返之勢今欲大舉兵威宜振但有技勇合式者無分軍民察明筙貫卽爲收伍旣省勾補之擾且杜包冒之端至於投充使用有每名出至數兩者後卽定爲頂首安望精良今宜痛懲此獘如或妄受分文役究官參庶宿習一淸而遠近聞風向應矣一曰嚴糾劾以飭法軍之奮懦視其气式怒蛙者鼓三軍之气而已苦駿駑無別則銳者衰剛者餒矣京營將材必萃柤赳之選然中有才守未兼終始互異者間有違令僨轅時刻難容者悉舉而聽之歲終舉劾廩糈耗於庸流優容疑於漏网何以示懲耶臣請時加察核如有罪狀顯著不時糾參而三軍觀望尢在大帥倘或養重以因循或虛驕以淩競臣奉節制之命白簡必無假貸庶法令必行而旌旗攺色矣一曰輯兵民以安眾南北異宜剛柔殊性耕者惜禾黍驟馬蹂之則泣且詈販者競錙銖健兒彊之則忍而囂近來嘩形屢見皆由於雜處而不早爲之所也迨釁成而不加處治則廢法及行法而稍有輕重則啟爭相構紛紛伊於胡底今惟修建營房執戈者歸於伍負耒者棲於庭不必曲爲調停已預消其嫌隙兵安而民益安斷不宜惜建營之小費而遺不可知之害者也一曰分步騎以責成從來昭義步兵漁陽突騎原相成而不相背但法曰地生稱稱生勝貴於善用之耳大江以南經川積石險阻沮洳此步兵之地而騎兵五不當一者也凡吳越川黔之眾則應責以水犀魚麗之功大江以北平地淺艸可前可卻此騎兵之地而步兵十不當一者也凡燕趙靑濟之良則應試以摧鋒陷陣之略況西北赳柤實爲可用搜羅鼓勵不得獨遺但宜用當其才人宜其地或阨郊關之要衝或屯江北之扼塞務宜各抒忠義勉策膚功干紀者自有常典超羣者不惜厚糈庶賞罰有章而攻守攸賴矣一曰定大閱以課效古帝王訓民禦暴此治兵振旅之典所由舉也況今賊寇交訌伏莽伏垣在在堪慮而可弛武備哉但近日軍容盡成文具操場之金鼓非不闐然至臨戰而金鼓之耳有不聞矣操場之旗幟非不旆然至臨戰而旗幟之目有不見矣操戰各分難名素教積衰之士气不加以天威則不奮伏乞皇上預示韎韐之臨明頒刑賞之格則六師作气而虓闞百倍赫聲濯靈遐邇咸服矣以上八款事關職掌伏候皇上實行但管子論兵存乎論財而財無敵近日武備廢弛實由餉匱如召募之始而無財則士不來冒刃之時而無財則士不往教閱之時而無財以振作其心志則八陣六花三官五教之法盡無所藉手以行而且有庚癸之呼難測之事伏乞皇上敕諭源源接濟以資飽騰庶可竭駑鈍以壯貔貅矣

○條陳中興要略疏【崇禎十七年七月】

爲王業肇都首重置輔事竊惟自古建都者皆於四近之地立爲輔郡所以爲京師屏翰也漢以京兆馮翊扶風爲三輔唐以華州同州鳳翔爲三輔宋以穎昌爲南輔鄭州爲西輔澶州爲北輔皆宿重兵拱護宸極其計甚深遠也我太祖建都江南於鳳泗滁和皆屯重兵𨿽不名輔而儼然有屏藩之意今當殷憂啟聖之時多難興邦之會同日封四鎭以宿將握勁兵扼守江以北矣獨不曰江南宴安之勢不可狃乎金陵舊設之兵不足恃乎京口蕪湖皆肘腋重地懈弛無備不能壯鎬京之勢乎臣請於舊設水陸額兵外另於南京城設戰兵三萬統以能將殫力訓練效漢設京兆之制爲朝廷中輔其沿江而下也請於京口設戰兵三萬統以能將爲蘇松常鎭之外藩爲淮南之屏蔽以爲朝廷東輔其溯流而上也請於蕪湖設戰兵三萬統以能將爲徽寧徐泰之外藩爲淮西之屏蔽以爲朝廷西輔無事則分爲守有事則互爲援此𨿽思患預防之過計實建威消萌之良圖也

○乞恩例給葬疏

爲臣情幸荷照臨父卹冀邀錫類謹循例上請推恩以廣孝治事臣頃以祖父窀穸之事瀝血控陳荷皇上俯鑑至情沛然予假不獨微臣誼當粉骨死者有知亦不啻效環艸之報矣顧弛以日月者卹私之曠恩而賁於泉壤者至公之大典凡非分之求事𨿽小而難覬應得之例榮𨿽渥而非幸用是齋祓而冒昧再請也臣父生員張希武齏鹽勵志詩禮貽謀臣自舞勺以迄成人朝夕訓勉惟忠孝廉節四字蓋半世吚唔嘆終老於逢掖一燈課讀恆切望於顯揚自臣筮仕以來臣父累邀贈卹幸逢皇上龍飛以覃恩獲贈太子太傅兵部尙書今當卜兆之期而不爲仰吁宏仁非獨親恩罔報並國典亦虛矣察得會典在京一品二品父母妻喪三品四品父母喪曾受封贈及致仕者各照品級造墳安葬又一款兩京二品以上文官並父母妻三品文官並父母曾受本等封者俱照例祭葬臣父正與例合近見原任兵部侍郎張鏡心禮部侍郎管紹寧咸已得請鏡心父母更照一品祭葬臣𨿽碌碌遜人而臣父蒙恩實贈一品覺爲過之此臣烏哺之私不禁其神摧而涕隕也��大乞敕部察照一品典例給與祭葬教孝卽以作忠世世頂戴無斁矣臣無任悚惶待命之至

【附錄賜祭部覆疏稿

南京禮部右侍郎加從二品服俸兼翰林院侍講學士管紹寧題爲臣情幸荷照臨父卹冀邀錫類謹循例上請推恩以廣孝治事祠祭淸吏司案呈奉本部送準禮科抄出協理京營戎政太子太傅加一級兵部尙書臣張國維奏稱前事等因奉聖旨卿久勞王事暫假營葬所請卹典該部察例卽與議覆欽此欽遵抄出到部送司案呈到部該臣等看得協理戎政太子太傅兵部尙書張國維正骨榦霄純忠夾日畿輔畱保釐之澤河渠垂蜚挽之功董正中樞則威靈旁鬯張皇禁旅則壁壘攺觀誠簡在之帝臣中興之元老其父累贈太子太傅兵部尙書張希武潛修積慶隱徳髙閭永寶遺編用垂弓冶篤生名世爰作舟霖豹略詰戎方藉鄴侯之策牛眠卜兆旋陳令伯之情旣俯遂其烏私得髙封乎馬鬣可無丹綍以賁黃泉察照會典凡兩京二品以上文官並父母妻曾授本等封者俱照例祭葬又一款父母受封至一品者祭二壇今覃恩贈官一品應予祭二壇全葬奉有卽與議覆之旨謹察例上請伏候聖裁等因具覆奉聖旨張希武準予祭二壇造墳安葬該部知道欽此欽遵抄出到部送司奉此案呈到部擬合就行照會浙江布政司察照本部題奉明旨內事理就遣本布政司官將祭葬等項一體欽遵察給施行奉此察得累贈太於太傅兵部尙書張希武合照會典一品官祭葬一祭品豬一口羊一羜饅首一分粉湯五色案酒五盤果子五色鳳雞一隻煠骨一塊酥餅酥鋎各四个煠魚一尾雞湯一分魚湯一分降眞香一炷燭一對焚祝紙一百張酒二瓶止一葬全例該料價銀三百兩夫匠銀二百兩該省布政司備辦前銀送赴本宅造墳安葬該司就便仍委廉幹官一員前詣墳所督理辦完工程報部以憑回奏施行須至照會者】

○劾馬士英十大罪疏【魯監國】

爲元姦誤國罪不容誅乞正典刑以伸公憤以勵軍心事竊謂賊臣馬士英出自苗種性本凶殘聲其惡𨿽罄竹難書暴其姦直犬彘不若臣請以士英誤國十大罪爲主上一一言之自先帝之變凡屬臣子誰不摧傷偏士英事事與先帝爲仇欽案先帝手定者士英首翻之要典先帝手焚者士英復修之是無先帝矣其罪一國家惟名與器不可假人自士英枘國�宮鬻爵殆無虛刻都門有職方賤如狗都督滿街走之謠其罪二閣臣司票擾政事歸六部祖制也士英已爲首輔復掌兵樞又引巨憝阮大鋮爲添設尙書以濟其篡弒之階弁髦太祖法度其罪三進賢退不肖人主黜陟之大權士英自引阮大鋮以來同己者如張孫振李宏勛等皆充斥於朝端異己者如劉宗周姜曰廣等立竄逐於崖谷曰進退由我生殺由我是無皇上矣其罪四九重祕密豈臣子所敢言士英徧布私人窺視言動又募死士入宮詭名禁軍實圖不軌其罪五率土所碎心痛號者先帝殉難而皇子幸存宜加愛護士英乃與阮大鋮一手拏定付之幽囚豈眞欲斬先帝之種嗣乎其罪六外警頻聞匿不以報左師東下反調兵禦之當時良玉提軍以淸君側苟得志必無幸矣若外警至則猶可逃竄以幸免或可反事以苟全姦謀審矣是何重視一已而輕視朝廷也其罪七警逼郊圻皇上幸太平矣令士英守都而己帥黃鎭以爲援是一策也使督率守將堅守數日合數鎭以援南都未必不可以拒北乃棄城不守而奉太后以南奔其罪八旣扈太後來杭則生死與偕此大臣之義也乃北警狎至而並棄太后如棄敝屣獨帶眷屬以渡江家何厚而國何薄耶其罪九旣渡江矣猶曰倉皇拒敵而勢有不能也乃二月以來不聞只馬南牧身在方營正可協力同心共起義師乃困圍金城穴鼠鬭爭致使兵將摧殘其罪十負此十大罪卽投之四裔不足快朝野之共憤而典刑未正孰不懷切齒之公情方今聖明崛起百度維新若此賊進用必耐更尋覆轍朝士見而灰心豪傑聞而解體孰肯承指使於姦邪且大敵在前藩籬未固無日不思乘我隙以逞投鞭之志若復蹈前軌則知中朝之無人益輕我矣仰乞主上大奮乾綱明正誤國之罪宣示中外使天下知初政鼎新姦邪無所逞志而共滌肺腑更化濯俗將兩京立復而天下不難致太平矣臣不勝激切待命之至

○請謚駱賓王疏【魯監國】

爲孤忠付論定之年累代闕易名之典特懇光賜謚法以揚前烈以勵後人事臣竊謂世有非常之變然後著其貞操人有不朽之功然後褒以懋賞伏見有唐中葉永徽後牝雞司晨帝嗣拘幽國靈攺卜斯極非常之變也侍禦史駱賓王義檄感軍志匡宗社僞周喪膽唐王延身此垂不朽之功也表文章之傑昭气節之嚴安震器於回天整乾綱於墜地而生前降謫徒傳臨海之丞沒後幽潛罔識匡時之佐忠已全矣賞殊闕焉方今主上中興正聖徳覃敷之曰豈可令其湮沒不彰乎臣遭際明時久懷膚見敢昧死披瀝而一陳之駱賓王字觀光婺州烏傷縣人也臣籍東陽乃其鄕人自童稚時聞父老談先達值唐家之顚覆屬女主之專棋奮舉義旗號召豪俠者必曰駱賓王及人鄕校聞師友談先賢黜干進之私謀守抗言之介節力維神器光輔舊君者必曰駱賓王逮登仕途聞士大夫談盧駱王楊江河萬古若賓王之抗論觸邪致身事主奚可因繡虎雕龍掩其鐵心石腸歟乃自歐陽修定唐書莫正紕繆曰鞅鞅不得志又曰不知所之旣使死節夷於亡虜司馬光引器識文藝而曰賓王反誅又使忠貞擯於盜賊可見阿徇偏私率沿其陋百世而下資爲口實豈不誣哉恭維主上聰明間世神武當今有叛必殲無忠不錄褒崇節烈郁罔勿宣仰見聖世彰癉大明覆盆洞鑑也臣稽考史書綜核輿論駱賓王傑士齊名孤忠許國陳情終養允矣李令伯之風直節勁詞凜然孔北海之志爲侍禦而數忤武氏抗疏載自遺書謫邑丞而佐理臨海惠政記諸名宦迄今讀討瞾一檄忠肝共憤天人誦寶劍諸詩義膽並昭日月倘英或之兵不敗則安唐之績當在梁國之前若五步之內有人則夾日之功不居五王之後何圖人謀未遂天運當凶一時兵敗身殉也歷宋至今幹有餘載易名尙虛誠爲闕典用是細核生平議謚上請按謚法慈惠愛民曰文危身奉上曰忠請謚文忠以表盛烈俾共知聖朝兩字公平實爲千秋定論伏乞主上顯示褒錄追慰忠魂扶植綱常風勵臣節謹此具題如蒙兪允仰祈敕部施行

○進呈古中興任賢從諫錄疏【魯監國】

爲恭進編摹仰贊髙深事臣維特興之力百倍承平中起之君人同開創精神勇於憂患之中文格盡於大亂之後繇其發憤天下若痛癢之求人故進納羣材如饑渴而得食英流皆在兪咈交揚譬之云構將成必受斤於良匠形容欲好式取鏡於旁人用古準今百無一失恭惟主上聰明間世神武當今以少康一成之曰有周宣六月之威九廟之大仇在身萬方之有罪惟朕爰呼將伯共灑同戈更思黃髮之皤皤不昧勞人之艸艸如臣愚劣亦荷慈帡臣昨者因事獻規據愚抒忱臣方慚其補牘主已極其轉圜知老臣之不欺忘所言之迂梗拜揚之後涕泗皆流君而能然臣何幸矣臣嘗反復自古中興之會觀其君臣相與之微一時從遊盡屬奇碩行間握手動告艱難是黃屋君臣之分實布衣昆弟之心前史稱佳今徽有述臣𨿽戎馬之遽間從編牘之搜摘要成書因文綴論【書佚】大略徳莫光於聽牖務莫先於知人若君若臣可師可法臣又按是數君者上啟殷髙下存南渡或扶光於將絕或嗣統於旣傾或王業偏安而其時二仇未報竟至今畱爲公憾或鐘簴無恙而其君精神特起總不得限以守文史冊所臚伐柯不遠且夫功如光武徳若周宣而無召方耿鄧之彥不能成其功弱如建康危如靈武而聽王庾汾鄴之謀亦足延其業蓋家蓄庸醫方𨿽良而何補病能受藥癥已劇而必生是以扁鵲不敢諱醫之門而二豎深遁膏肓之府覆車未遠明鑑斯存伏願主上鑑厥愚芹采斯下菲創前帝之未有行古人所難爲若彼異代之明良固可同堂而揚拜人材難得豈漢文拊髀而終嘆其無藥言可嘗在李泌同牀而猶以爲苦況臣之才萬不及古主上之局更難於前屬烽火之交馳求謨猷之孔迪儆於今日紀之他年其可忘陰雨疾風恍惚夫滹河蕪蔞斯則主上千秋之業抑亦老臣一片之心臣無任激切悚祈之至

○撫吳示

爲督撫地方事照得本院保釐南國以化民成俗爲務以節省物力爲先素聞吳中俗尙侈靡人趨淫佚每歲春夏之交各村鎭酬神演劇縻費金錢賭博姦盜悉由此起至於庵寺盡爲遊藪士女駢闐名曰進香更有一種好事之徒迎神賽會遊繞通衢開道儼如官府執事無異憲行曰聖賢交際名甚不經乃富者不惜珍奇玩好以鬭觀貧者亦勉傾囊倒篋以爭勝甚且肩摩踵接男女雜處而不羞誨盜誨淫僧俗混淆而罔戒不惟有傷風化乃今累歲不登民鮮蓋藏升斗皆俯仰之需豈容濫擲若此自今伊始各安生理各守本分如有敢違仍蹈舊轍以科斂民財究擬近如元妙開元北寺淸源螺螄庵等處遠如支硎虎阜穹窿等山一切住持僧尼如仍前容縱婦女進寺燒香遊玩一體嚴拿連坐第不許地方棍徒滋事需擾法在必行毋貽自悔切切懍遵

○撫皖示【崇禎八年三月】

爲曉諭事照得流賊披猖本院千里赴援與爾民共安危者已帀月見鄕紳協心軍民奮力淒風苦雨宿露寢泥而人無懈志獲姦細則共啖其肉義气百倍人心如此何憂小醜哉但賊情叵測今𨿽暫遁捲土可虞牖戶之綢萬分宜毖除增兵設防另疏題請外其事可徑從地方料理而築捨未定須斷乃成者本院特粘出曉諭以示必行百族生靈攸系豈容一隙畱瑕是在有司悉心遵守急如救焚拯溺可也所有應行事宜條列於後一速捐助從來守禦之法富者出資貧者出力固相須以濟者今聞警已幾二月官府焦勞仰屋軍民宵旦登陴而富室優遊閉戶止出一二家丁應名了事道府縣屢勸輸資而故以不決之謀行其阻撓之計以安危共與之事爲痛癢不關之情人心何以平乎況江南旣以調兵赴援萬不能復責之出餉勢不得不於本地方設處有司官須要按籍分別量力科資捐助之法各從其便務於三日內協助完工匯數報院果能率先樂輸卽屬好義不爾當以三尺繩其後矣一積社谷積儲關地方命脈頃者寇警告急城內空虛拮據買運幾同臨渴之掘玆乘寇退之際亟宜講求第官帑不繼卽儲亦有限孰若眾擎之易舉也旫鄕紳已捐有成數足爲好義之倡爾等士民各量其家以資輸積或百或十以至數石積少成多務使城中之蓄足支半年之用庶免臨事倉皇置立社倉須鄕紳及耆老之有徳行者董其數官府不得問出納止將各戶已積谷數申報本院以憑旌獎倘溫厚之家膜視地方郤吝不捐者公舉罰治一浚濠塹皖城夙號金湯爲有五濠三塹之險也今故迹已難頓復而近城一濠開浚萬不可緩已經本院親勘自樅楊門以至淸水閘或爲田畝魚池今姑寬其從前侵踰之罪但令淸還以闊三丈深一丈爲度已委薛推官畫圖鳩工刻期竣事工役所需卽取捐助之資如有阻撓觀望是爲抗法藏姦而不顧滿城之生命也其罪豈止於侵占官地而已哉閘下有小濠抵江並令近濠居民立時浚通至西南一帶舊濠久造民房應否並復舊制已行道府詳議酌行一增城垣皖故百雉稱雄但承平日久委修不愼城垛多卑難禦矢石今亟應加髙可以蔽人乃足捍禦至於大小南門向無月城殊有單薄之慮地方官須相度形勢應否建造鞏固金湯速速酌妥舉行又樅楊集賢二月城低矮亟應一體增築聞潁州之陷賊從附城髙屋駕橋佖城今傍城髙房尙有幾處應於警急時相機拆去也一修戰具置械除戎爲地方要務近見城上器具無備卽置火有器亦無演放之人將何恃以無恐一切戰車釘板及諸未備火器及時置辦刻限開局晝夜攢工至於放炮之人須亟諭演習以一傳十狡賊知我有備必不敢來卽來而有備無患足挫賊鋒不致張皇貽誤矣是在地方官定計於早也一嚴守禦軍民登陴日久本院豈不憫念然爲億萬生靈身家性命計不得不然所謂以佚道使民也今賊去漸遠有司自應設法以節其勞但其去來飄忽未可遽撤備禦以懈人心其守垛之名仍照原派寫定一旦有警便可應時林立共保無虞至守城器具仍著原遴委官收貯無使胥役領回致有幹沒冒破臨期誤事也

○優卹陣亡示【崇禎八年三月】

爲優卹陣亡家屬以慰忠魂事痛念流賊猖狂警動陵寢天地震怒神人共憤本院親率貔貅衝濤冒險輕千里以敵王愾將士甫抵皖城卽追三百里決戰於宿松敢死之士飲血殞身無不一以當十噫捐生卻賊皆爾等之功而遠涉勞師乃本院之過心摧淚枯傷嗟何及哀此血戰各官或奮大義於偏師或答君恩於世職或感奮知遇不惜國士之軀或慷慨裹糧未沾升斗之祿而血戰各兵或系帳下親丁素受手摩或以邊海健兒親趨檄調凡我子弟誰無室家本院目擊皖人哭奠將躋爾等於舊忠廟之旁義肝俠骨𨿽死猶生已經疏題請卹復行宿松縣爲置死忠之墓而倚閭望眼深閨愁夢知壯士尙未瞑於九原也若不重加軫護本院負爾實深亟宜卹生稍用慰死爲此示諭陣亡將士家屬知悉凡系裨將材官子弟有志上進者無問文武二途悉與獎成若妻寡子弱者付托有司防人侵侮若無子而有父母者措處給養若無子無父母家溫者爲擇繼嗣家貧者覓其宗人設法措置俾無乏祀若其先人有潛徳與孀節者亟爲闡揚以表世徳各兵除例得卹賞外其子弟仍聽編入營伍不許營官以下需索常例分毫無子者許自舉親屬或自擇勇健頂補稍借頂首之貲以示加卹各家俱給與義兵印照傳之永久嗟嗟以性命衛封疆何其烈以錙銖酬性命何其微𨿽慰爾忠聊志予過須至示者

●張忠敏公遺集卷五

東陽張國維止庵著

◆論◆

與吳將軍八陣圖論

○與吳將軍八陣圖論

八陣圖者始於黃帝徵蚩尢命風後爲之者也名之曰天地風雲虎翼蛇蟠龍飛鳥翔是爲八陣也孫子八陣則方圓牝牡衡直方宜車輿雁行也孔明又師其法而變化之而有洞當中黃龍騰鳥翔連衝握奇虎翼折衝之殊陣圖凡三處一在沔陽之髙平舊壘一在廣都之八陣鄕一在魚復永安宮南江灘水上其法天衝十六陣居兩端地軸十二陣居中間天前衝四陣居後風八陣附天云八陣附地合爲大八陣天衝並前後衝二十四陣合風八陣爲三十二陽地軸並前陣衝二十四陣合云八陣爲三十二遊兵二十四陣在三十六陣之後凡行軍結陣合戰設疑補闕合在遊兵天地之前衝爲虎翼風爲蛇蟠兵家先陰以右爲前又風從虎虎與蛇皆陰類同位西北也天地之後衝爲飛龍云爲鳥翔兵家後陽以左爲後又雲從龍龍與鳥皆陽類同位東南也以天地風雲爲四正以龍虎鳥蛇爲四奇所謂大八陣也每以二陣目從一陣之中又有兩陣一戰一守中外有輕重之權陰陽有剛柔之節彼此有虛實之地主客有先後之數通考古今陣法莫有過於軒轅黃帝破蚩尢之陣者夫古之蚩尢卽今之【遺二字】也黃帝按井田作陣法大將居中專主旗鼓八節旋繞悉聽指揮若正北受敵則東北西北二陣爲奇兵張左右翼以援之若正南受敵則東南西南二陣爲奇兵張左右翼以援之其正東正西及四隅受敵亦如之所謂常山之蛇擊其首則尾應擊其尾則首應擊其中則首尾應者也古之名將知此法者惟太公望孫武子韓信諸葛孔明李靖數人而已吳起以下不知也八陣體方而用圓一家九宮八卦其變爲直銳圓方曲之五陣則象五行也太公天地人之一陣法三才也李靖之左虞侯右虞侯左一廂右一廂左二廂右二廂名爲六花陣者本孔明八陣之法大陣包小陣大營包小營隅落鉤連曲折相對爲圖因之外畫之方內環之圓是成六花內環外方者方生於正環生於奇方所以矩其步圓所以綴其旋是以步數定於地行綴應於天步定綴齊則變化不亂古人祕藏此法故詭說八名耳八陣本一而分爲八也亦何止八而已乎一大陣之中固有八陣而分八陣之中亦各有八陣蓋大陣則法伏羲八卦小陣則法文王六十四卦所謂陣間乎陣隊間乎隊者也若夫造遁甲有九星用三奇者亦皆黃帝命風後爲之蓋聖人神道設教以妙用其術使人莫測其所以然也大將居於元武之位而北嶽則常山蛇也又曰常山蛇陣李靖言井田之形開方爲九黃帝因以制兵虛其中大將居之環其四面諸部連繞及乎變化散而成八復而爲一杜牧以爲數始於五而終於八奇正之出皆生於此奇亦爲正之正正亦爲奇之奇彼此相用循環無端此古先聖智之制陣法一順陰陽五行之理相生相克之宜所以成變化而行鬼神人莫得而測其機也予也生逢艱屯王事日煩不遑著述適今將軍論及因特書以贈將軍若用此以盡忠報國則破賊攻城奚事他求

◆序一◆

心史序

吳中水利全書序

農政全書序

金剛經疏芥序

上魯監國古中興任賢從諫錄序

張愛泉七秩序

陳肖峯八秩序

○心史序

史者文也所以扶綱常辧統箹佐徵伐之窮者也心者精也所以植天經立人極代命討之大者也春秋一書爲史外傳心之要而其義在尊王黜僭誅亂賊而大復讎故曰裔不謀夏夷不亂華萬世之防懍懍焉五胡北魏云擾相仍然中國正朔尙有屬自蒙古纂統乃胥左袵每讀元史恨未有秉春秋法黜之者不謂宋鄭所南心史先獲我心也吳門張子�子持以相示述其事甚奇余受而讀之見其正統一論斤斤乎正名辧分於夷夏之防獨三致意作而言曰夫非先聖史法耶序跋傳記以及詩賦拳拳反正戀戀故君熱血時拋忠肝欲碎靡不足泣鬼神而動天地所著終於至元二十年每篇仍冠徳佑之號主無少康而戴夏不攺支微昭烈而思漢彌堅艸檄立盟盡黜胡元之統似符若譣誓開大明之天精誠大類愚公銳志眞能格帝果祚我明啟運直接宋之正統焉綜而論之春秋爲衰周之心史故筆削定而萬年之倫紀不淆心史爲故宋之春秋故予奪嚴而九世之仇讎終復洵足爲生民立心寧第自完忠孝爾爾耶居恆弔文信或精忠大烈千古無兩而前史所載間有繟緩不脫弱宋气私殊訝之今覩此書始知忌之者之點染之也使當時執簡以往事遂著明九死無憾然恐觸忌而此史與此身同盡無益徒絕傳信耳故寧善藏其用俟之後世三百五十餘年不濡不滅信國諸英魂實呵護之珥筆君子宜急取以補前史孤忠實錄良在玆也噫彼誤國事虜以取富貴者塵消燼熄遺穢莫湔而董狐筆方出井底麟炳人世公之討賊不伸一時伸千載矣攬郡乘公閩產而披裘吳地意此中必有忠義之侶相與悲歌慷慨澤畔行吟者而湮滅不載惜夫今海內文章節義莫首吳門此史一出竟若歷斗捫星者之表章恐後記雲藏之名山傳之其人余獨奇九淵能藏而又嘉諸君子皆其人也授梓而弁以序

○吳中水利全書序

嘗翻歷代史核農田貢稅於唐宋以還卽偏重吳中我明仍元籍而稍益之數將倍蓰至宣徳間周文襄忱爲巡撫稱土均則然姑蘇雲間兩郡歲賦幾半天下毘陵次之潤州又次之竊謂土性沃肥頃畝可獲鍾粟家露積而戶囷倉也及登士版趨王程溯松陵而上京江屐其原隰極目汪洋具區中匯跨三州納百川污邪之疇農人告匱云遇丰稔畝入儋石半輸公府歉則仰屋坐稿自萬曆成申後十常八災蚩蚩之氓膏血已殫國維聞之未信頃奉簡書來蒞玆土則閭右凋殘蠟歌絕響追逋之案山積有司停俸鐫級補過不遑卽數百萬漕糈亦從兩部鞭笞得之國維心痛焉亟延見鄕大夫士召進鄕三老於庭詢昔何以殷贍今何以困詘豈守令不循良歟催科無撫字歟抑爾族誇靡用度無節歟皆曰非也惟吳澤國民以田爲命田以水爲命水不利則爲害咽喉閼腸胃涸尾閭窒經旬霪雨震澤揚波彌漫沮洳三農束手初罄瓶罍以栽禾旋竭骿胝以畢耨秋成玉粒徒枵腹而望天轉盼箕徵忍剝膚而搶地久荷聖明注念東南水利而恩澤屯於下坐視吳民之死吾儕小人頂戴皇恩寧耐餒寒未敢鋌而走險國維更快然愧汗於馳驅戎馬之際得晷暇篝燈披故牘上下千百世之典實匯輯水利全書帙成將授剞劂肅衣而起曰昔禹抑洪水疏九川陂九澤滎陽下引則宋鄭陳蔡曹衛與汝泗會於楚西通漢川云夢東通鴻溝江淮齊釃淄濟蜀穿一江於吳則通三江五湖行舟灌田百姓享其利而水利之說興焉司馬著論河渠孟堅推廣溝洫水利之書成焉鄭國始開秦以饒足宣房未塞漢爲不支此其利害之大較矣吳有具區湧川開瀆吞江納漢出乎大荒行乎東極浸莫大焉試覽壤壚暎埜畛畷帶郭受似承盤來如建瓴曲阿鑿於東晉薴溪浚於元嘉大業肇工貞元繼迹閱唐易代至錢氏廣設撩淸繇宋迄元遘僞吳愈勤畚鍤夫南渡偏安而常平倉滿匹雄艸竊而堅壁餉盈富彊無敵粟紅數載節其贏以葺雉堞橋梁黌捨公署此往事之明徵已入我熙朝永樂初禩特命夏忠靖原吉治水宣宗時周文襄繼之粒米充溢各屬邑建濟農倉省耕發助列聖以來頻修水利神廟中年上稼洊登斗米價一銖今何啻倍其三也議者盡歸咎於水政之廢弛賴主上明聖如召對平臺洎上章降旨殷殷垂問東南水利一則曰無擾民再則曰無擾民大哉如傷之視惟恐以養民者勞民故國維所輯首奉王言次贅臣僚先後之條奏官司參核之移文凡可考求利病若正史若野抄若碑版若札記若冠紳之辧議若襏襫之歌謠搜羅大備前乎古後乎今時與事之殊同意與見之暌合或費約而臻厥成或金糜而罔實效並可借以觀摹鑑其成敗若夫水性之順逆所謂因勢利導之故國維則溯尋原委而分疏之並繪圖輻畢肖其縱橫紆直此於巡汛觀兵組練艅艎之日躬爲指勘按察形區附系復說因想肅皇帝之癸卯先臣呂光洵以禦史巡按吳中銳作水利圖考拮據越歲迫於瓜代不竟其業後蘇守王道行續成之文藉以傳圖則舛錯光洵憾焉國維備位鎭撫驟得竣役以塞鰥曠何其幸歟𨿽然眾議盈庭廟廊築捨祇以時詘舉贏物力不逮國維豈不審顧卻慮但目擊斯民倘再罹災祲無論六軍之糗糒內府之供輸勢不克辦將仰丐皇仁議蠲議賑費出不貲則水利之工程其得失較相懸耳況我國家二百七十年間加敕命官屢事修浚玆編臚列成案便宜設法故迹可仿而循也彼狃苟且目前之計者必曰先開支河暫築坵塍此引流障水當與疏鑿大舉相禦而行古人所雲開江治浦園田三者缺一不可若急枝而忘幹僅可禦小潦安能驅洪漲卽岸崇如墉奚捍尋丈之騰驤且土素善崩堤防髙不踰數尺談者有類說鈴非國維之所敢知也鄕紳蔡藩參懋徳向嘗伏闕上言水利深切究心實與國維共詮次焉而參稽僇力則屬之嘉定令萬任蘇庠生王煥如是爲序崇禎九年蠟月題於蘇署待旦堂

○農政全書序

班固藝文志列農書諸家之一後世因之隋唐所收僅十有九家宋中興書演至六十四家鄭漁仲博精載籍其所裒乃僅得十二部四十七卷內最著者如漢議郎泛勝之書三卷後魏賈思勰齊民要術十卷又有李淳風續賈書若干捲李書當時已湮沒賈氏所傳在宋遂爲祕本非勸農使者不得受賜民間傳寫紕陋特贗本耳而賈元道農經王瑉要術及何亮本書流行最廣下迨禾譜耕織圖並花木竹藥諸譜各隨好事之手以辟新領異合之皆農家言也今爲末作奇巧者一日作而五日食農夫終歲之作不足以自食也然則民捨本事而事末作則田荒國貧之患誰實受之故凡農者月不足而歲有餘者也語亦有之農之气杲乎如登於天杳乎如入於淵淖乎如在於海卒乎如在乎已是故此气也不可止以方而可安以徳不可呼以聲而可迎以音非舉八政四術之要以安集而招徠之則民腹嘗餒民情嘗迫而尙可諭以仁義懾以刑威乎且人所以惡雀鼠者謂其有攘竊之行雀鼠所以疑人者謂其懷盜賊之心上以食而辱下下以食而欺上上不得不惡下下不得不欺上各有所切也則何不舉其平日所切而豫爲訓之戒之且圖之策之是以無逸首陳艱難而王制急先儲蓄思文率育則上配昊穹分地用天則惇立人極下至霸國之佐盡力之教莫不辧壚堅沙堛之形討蚼蛆稂穗之實故曰知如禹湯不如常耕聖如宣尼不如農圃夫有所用之也國家當經綸之始首重民事以農桑責諸郡邑以屯種責之衛所合文武氓兵而總囿於滋源固本之內此王業所由寖昌也髙皇帝有志復井田之舊其於驗丁限畝酌古準今旣嚴禁拋荒又深惡侵占而於郡國水利設有專官誠見陂塘池堰無可蓄之利則溝遂疆理無可劃之防水利不興而欲挈農政要領此必不得之術也江南千古稱爲樂國不第廣川大澤畫斷戎馬卽有鯨鯢封豕無所縱其馳驅至於物產所宜稅賦所出地無不耕之土而農無不貢之毛假令惠綏拊循利濟率作猶可息其疲轍而責以重擔今如病尩之人日行百里巾箱囊篋喘汗臨深而猶鞭叱不令稍止噫亦危矣余前刻有水利全書所謂急則治標因病立劑者今又得徐少保農政全帙所謂緩則治本懸方救病者也雲間陳臥子以彌綸巨手羽翼經術博綜羣雅而尢畱心於經濟之書是帙則其手加闡潤提要鉤元農扈之言纖悉具備餘同年方君守松扶衰起敝治以驗方欲公之同志謀梓之於余余讀之而囅然喜僭爲敍數言以付剞劂氏典型具在亦惟漁陽蒲亭愛民之長實實舉行之耳豈僅列簽插軸誇爲百家之一而已哉崇禎十二年仲秋題於蘇署待旦堂

○金剛經疏芥序

余自離舉子業卽服官二十餘年始困簿書中焚諫艸最後三疲羽檄流浪半生林任先太史余之鮑子也每寓郵以性命相勗屬鞅掌勿遑恨古人世務攖心天分有限之語徒自怍焉未秋罹患回觀二十餘年皆夢耳一切嗔怨都捐惟恨不早事友訓故至此此眞天假我回頭時也玩易之餘間讀釋典每嗟望洋抵維揚晤徳宗上人教餘七日打坐之法且約余晤期余依而行之溯河巨浪稽天勿覺也坐期竟展讀金剛經粗生知見有慨乎廣爲人說之義願作批注不閱集注惟於本文探討檻車中不能治筆墨有所窺則記於心入獄乃卒業焉未幾卽邀釋用之特命余持疏解質任先任先曰注金剛之報如此哉急應梓行時迫王事未果返維揚晤徳宗適愜前期抵掌而笑閱餘金剛注疏曰七日打坐之功如此哉可以廣爲人說矣乙酉扶侍之暇乃從笥中檢出付剞劂自題曰芥芥者何此經說法以筏諭余慚管見取芥爲舟之諭以自明不可乘也筏尙應捨此不可乘者何不捨旃曰余詮章句也歟哉欲汰心性無明而借作筌蹄耳心性之言莫微於孔孟然理至者揆無不一斵輪亦關妙道況十二部法印乎是帙不必合集注亦不必合經求通達乎吾之守孔孟者而已當冥心戶解時侘傺之懷不知從何而去則於行乎患難較亦有助卽以所詮爲行乎患難之心可也客曰信如是觀可以無捨𨿽然子其有芥之心也夫余曰事心者何貴言大乎危微心法千聖祖之易曰終日幹幹夕惕若詩曰不大聲以色六經同此義也瞿曇氏演說大乘教人發大心原可通於明新之旨但末世徒騖其元未證其實髙者汪洋自恣卑者獵迹轉生種種心蝸角也而戰南柯也而夢認小爲大亦足悲矣夫人我體空其或相對而意忻或無構而情忤在我算數所不及卽施我者亦不知所從來此非人也天也當前一切人皆奉天以違順我之人又皆我所奉天以行其利濟之人當愛敬之如同體敢存一毫憍慢耶是經示人獲福首先持戒戒者小心之謂也其曰持戒生信心者以此爲實迦文同體之感老婆心切矣小心可以種善可以懺罪可以履順可以習險可以事君可以信友可以守先王之道亦可以證無生芥之時義大矣哉余政愧未有芥之心也然使人因芥言而目余爲芥人也余其可矣乙酉淸和月題於白雲洞遂初齋

○上魯監國古中興任賢從諫錄序

臣國維嘗讀書首虞廷有曰任賢勿貳曰汝無面從退有後言商周之際惟保衡若曰任官惟其賢左右惟其人惟公旦若曰古之人猶胥訓誥胥保惠胥教誨臣反復斯言竊伏而嘆以爲於都哉二帝三王之盛其在此乎方人主制有萬里髙不下堂決聰瀹視以綜覽庶政未嘗不銳恴除姦側身遠佞然而術勞鏡疲搖之益替此亡他則哲其難而捨已從人之道闕故蔽焉自昔聖人知其然故八元登而窮奇渾惇之族廢一相置而簡賢附勢之徒熄以至昌言斯拜丹書用銘咸以大要旣正卽其餘可不勞而立何況運替中葉天綱載頹一姓再興我將我享苟非名徳是依而考鐘振鐸以進天下之言者何繇以一人防慮勝億萬之變哉所以然者中興之朝與肇造之後武同一轍而勢有三難創業者結襪衣戎與羣雄爭長囏難歷矣若帝室之冑未能勞於外也開明則難創業者驅駕豪傑有布衣握手之歡誼本蕩佚若大臣定冊而先朝勛舊外重於內服禦則難創業者天人初集及鋒而用之可一戰而帝若累禩而還人材物力皆敝朽矣必欲策其頑鈍集其精整振作則難以故匡復之期多假臣功出謀動眾事遜神武誠使馭得其理擇人而寄之則吐納羣方動厭人意僥幸者色沮諂譖者塗絀天下將奔走弗息於我就財何煩誅鋤哉臣自執是二者以考前圖百不失一況主上開國承家更化伊始方當埽除轍迹流唐漂虞三代而下宜置弗道臣乃比義揚功因時附儷於夏商以降厥采六朝六朝之中厥陳八帝然以爲中興得失之林則繇乎此也其間天下旣失而復得者二曰漢世祖唐肅宗失而得半者二曰晉元帝宋髙宗君虛統絕而天下無恙者三曰周宣王漢文帝漢宣帝天下無恙而當時以爲復興者一曰殷髙宗臣得而論次其際殷宗類武湯聖已乃孝文煩西伯光武類盤庚其聖人之亞乎師之可二宣善將將而任吏其大賢乎比肩焉其可元帝師霸陵而無才肅宗近杜陵而無學宋之視唐難弟也其猶賢乎參法鑑焉可約而別之以云任賢從諫經緯其中矣或難臣曰今何時哉北敵南顧夾水而軍乃擐甲著書以告明主不乃過歟而臣竊有則效於此嘗稽宋臣眞徳秀進大學衍義一書因言於上曰天厭夷徳久矣陛下倘能敬徳以迓天命中原終爲我有臣按此書之進在宋寶歷六月爾時元兵南下朝野業業陳正心誠意於甘泉烽火之秋【下佚】

○張愛泉七秩序

今夫方域之靈嶽瀆之精欻焉遭之厚者其永耶美者其際耶淑者其徳耶漠無所標樹以其身爲橛株枸也黃髮鯢齒以不材全命曰天之棄民若夫好修砥善潔然自封亦旣祚之難老矣而短褐負薪名不達於通顯斯亦造物之所未完也維觀於宗黨愛翁先生而津津中艷之翁少而醇謹練達世故知博士弟子業非吾事也督臧獲力穡南畝不遊大人門不走少年場一切蹴鞠躍冶之行堅不爲動啀步踆踆稟於禮亞旅戚黨灑灑和以春風穆然無競性好儉卽累居比頓無稍侈汰獨喜客客至則彈棋論詩翦澗沚之毛佐以靑州從事聞海鷗上下譚說山中荔枝幾許桂松之陰何若亭亭者百畝乎杜徳而息機自謂羲皇不過矣尢信惟諾事大小必以誠無不人人謂翁親已而所賑於族若裏之貧者垂橐勿厭環丰之廬往往待以舉火其慷慨緩急人好行義類如此又於家下井竈事不屑屑一以委孺人而孺人多內徳內政種種能以其義佐翁以是二三昆季炮羔呼盧一似孩孺之初尢晚近所希覯者遐邇恂恂稱長者令聞藉甚當路屢楔其門又數四元緟招致之以光賓筵通國縉紳大夫及縫章士莫不長歌短什投贈無算今兒孫盈庭蘭芽桂萼斌斌與萬石君家競爽豈有司之者陰鑑其徳而丰其後耶近翁春秋業已望八齒髮筋力一似壯夫將婆娑期頤之境益老而神明不衰斯眞饒鍾方域嶽瀆之精靈而取完於造物者也諸戚友曷往賀曰桃源之石人而爲松紫洞之巖叱而爲羊請翁扶鳩謦咳稱羲皇上人囅然乎舉觥浮白而聽云璈羽裳之歌又何必索蟠桃於瑤池移大椿於漆園乃愉快乎是爲紫霞之侑

○陳肖峯八秩序

今淮泗騷動天子赫然震怒詔檄諸道兵余拜簡書督視京口日夕令冰一切獻酬俱報罷猶子世龍乃奉其婦翁之請徵餘言爲陳公磻溪壽餘答之曰餘才不逮古人遠甚能上馬擊賊下馬艸露布乎能釃酒臨江橫槊賦詩乎爲之謝再三旣而念陳翁卽余侄婦之外王大父誼屬至戚𨿽戒嚴不暇弄文墨稱觴祝舞其烏容已余好讀史唐宋遺文若干獨壽章不少槪見誦南山諸什義莫備於風雅然美其壽必推其所以致此者曰豈弟曰槳只夫豈弟樂只情之近厚者也絙薄則亟毀繒薄則亟穿理勢自然無足異者董子曰壽者售也自行可久之途者其壽亦售於可久易曰視履考祥其旋元吉陳翁性坦易無崖岸不好別白與世寡營謝塵囂屏居磎澗李願盤谷元亭畦園以享遐齡大約得舌柔而存齒剛則折之教古者六十杖於鄕八十杖盡朝翁耳聰目明健飯步履如常坐不憑凡行不假翼矍鑠哉耄耋期頤其未有艾也已翁郎孫能世其美有讀孝友傳者有惇婣睦任卹者有勤敏而好學者異日昂霄聳壑皆翁豈弟樂只之報也余詳翁事迹俯仰古人閱漢書潁川太邱長曰陳仲弓醇謹質實爲裏中推服寧爲刑罰所加毋爲陳君所短有六子紀諶最賢某孫長文爲兒時仲弓常奇之曰此兒必興吾宗封武亭侯遷尙書其事迹往往與翁相類何先後符券若此余奉詔進剿軍務倥傯言之不暇計工拙令世龍報命郭君聊書此少效嵩祝云爾若夫進而耄耋進而期頤則余將倩天祿石渠諸公記翁人瑞藏諸祕閣以永其傳

●張忠敏公遺集卷六

東陽張國維止庵著

序二

記

◆序二◆

天水趙氏譜序

安文陳氏譜序

稠州朱氏宗譜題後

姚氏宗譜題後

贈葛建丰將軍序

贈葛鼎鉉將軍序

○天水趙氏譜序

余承乏本兵適國家多事思才頗牧余友瑞芝趙君爲元戎因內舉不避親得人之後同余休沐家居時相過從殷然道故每嘆其尊人早見背而子姓析居異處不克如公藝田荊之髙義未嘗不破歡爲涕余以爲瑞芝磊落丈夫耳孰知其有心人白華南陔之思不遜於古人耶乃發千金鼎建宗廟而家乘亦煥然一軌於法因以示余讀之作嘆曰固也夫蘭有畹而蓀有谷誰謂醴泉無源哉昔太史公敍世家以諸侯王世耳不聞以徳晉魏專重閥閱天水氏自陳橋黃袍之加諸侯王不可勝指而累累若若者無論已蓋宋以忠厚開基歷世三百而簪笏猶延於攺玉卽鴻臚公名積洪者遷居於有東之降祥裏積功累仁無虛日尙遭家多難而有孫瑞芝晉元戎拜侯封豎從前未有之業其尊人東山公以遊擊將軍殉登州之難母劉夫人未三十而遘未亡爲撫其遺孤更刲股愈姑嗟嗟世變江河人心不泯何靈气所鍾忠孝節義獨萃遲一家也易不云乎自天佑之吉無不利蓋連城之璞不剖必有泣血以相告者而由傳天下固其所也抑語有云莫爲之前𨿽美而勿彰莫爲之後𨿽盛而勿傳趙氏籨來蓋有以彰之者矣後之君子其克負荷以光大而昭明之聿紹世澤可矣

○安文陳氏譜序

古稝衣冠令族莫競於典午氏之東渡烏衣巷子弟當世美譚然是時茂宏安石相繼尊朝廷定社稷功最大故建業王气率依其家門爲重相沿至隋唐之間拔握天士舉繇宦族多菲薄單家不用以是天下爭以門第相髙苟非閥閱姱耀淵源足稱卽當塗不以官人而鄕黨不與論婚娶蓋著姓之見榮如此後之言者或以崇尙聲勢爲疑而不知嫻禮節尙廉恥退無遺親之情進有先君之義多出於世族大家豈非父兄之教嚴而子弟之率謹有足風者乎是故世族大家重則其譜系亦重前世姓氏志傳等於史氏石室之藏良有以也我吳寧族屬大者母慮數十家大抵雍容禮法有晉唐古人風咸克守其先烈安文陳氏尢馴馴乎修太邱之教者與寒宗與陳世講秦晉邇益瓜葛連蔓蔦蘿綢繆知陳氏固悉以深矣潁川仲弓以上溯至胡公仲弓以下沿及唐尙書左僕射夷行者以至於勝宏開厥緒載啟孫謀紀在冊牒無庸更侈言惟是廣明之亂東南鼎沸睦婺之境莽爲盜區而惠化裏者獨藏邑之圖書文籍得無恙嗣後山川戶口兵農禮樂之迹使後賢猶可按籍以求聲名文物若將賴之故其子孫多能說詩書辧經緯文人才士繼踵弗絕自宗譽宗讓利用禦寇功徳悠長屍祝鄕人之臘故其子孫多千里慕義勇於行善之士雲臺官講大著作駕部郎斯士公嘉定中應求直言慷慨上封事陳變異使世主爲之喟然攺聽故其子孫不乏骨鯾之彥介石之朋能以直道行於時自陸卜隱陸放翁陳鹿皮諸公避地其中主賓酬唱驩心屬云故其子孫多尊師重道無以少年侮先達者此陳氏家世大較彷佛太邱徳門作者倡於前述者繼於後千百餘年若同堂而化如此其不爽惟餘知之惟餘能言之不待徵譜系而推世徳矣𨿽然陰雨澤木自葉流根繇玆繁衍追彼原初後人責也間嘗與知親輩揚厲所宗期以修譜昭玆來許余亦須從馳驅少暇錄我家乘及待罪戎樞鞅掌克詰而陳氏則以屠學士隆所次譜緒走一價以告曰敢乞一言之弁而余竊有感於國家之際也方晉元南渡五胡云擾獨賴王謝世家粗立江表匪家是依惟人是依之上經略中原將惟名徳之佐求如所謂王謝者以回此天步餘方愧偃仰朝右無以家爲而陳氏獨能集家之文獻修治舊徳四方多故之曰倘亦整齊家法施於有政之道乎洵如是於公盛徳必有起而大我門者又何但意气華妙望爲江東子弟曰我巨族爲哉瞻斯譜也余觀其後矣

○稠州朱氏宗譜題後

語云國家無二理齊治無二機然操治術者有權法以行其間而齊釗恩勝易狎義勝易離更覺難調於國此爲政於家者齊之之術不止一途而譜牒之修亦萃渙之要務也蓋不修則源流昧尊卑紊一體而竟同胡越究且祀事不明祠規不飭尊親謂何而視爲緩圖乎昔人有云不修譜者不孝也信已然修之而或行次顚謬或行實不核褒其辭而或埒於聖賢是欺先而誣後也甚而慕通顯者以他祖弁吾祖以別族附吾族其辱祖玷親更大修之者當以深心體志事庶核實以寓勸懲別派以詳世系使宗人親睦而不至於狎離則齊之道於焉幾矣朱友爾純子有志於此出續譜囑余後序余嘉其有志於齊也爰序數言以勉之

○姚氏宗譜題後

丁卯仲冬姚氏譜告成董之者予叔祖丹可也持譜屬跋於予予以粵旋北上匆匆無暇緣系九葉孫甥因撥冘閱其巓末模歐蘇之範擅鍾王之粹彬彬炳耀於簡冊猗歟休哉𨿽然維竊有望焉敢爲姚裔詢之夫家譜之作爲其誇門第之髙已乎抑爲其繼似續之傳已乎然此抑末耳究其本要在尊尊親親承先啟後至於子孫百世也請與若諦觀之如某某者布衣耳人何以誦義不衰而爲其後者何以熾昌未艾耶由其自樹者宏也如某某者在當時翹然豪舉人何以有後言而子孫何以或微或絕而族羞與爲伍也耶貽謀不臧所致也兩者相較可畏哉夫人無蓋棺不定之議論無百年不定之報施吾以其同然古然者於人乎印證而以其未定大定者左券於天一勸一懲詎在遠耶是譜成而名行具規法備已後之視今猶今之視昔也宅身貽後宜何如窴力焉斯予勸姚氏諸君而庶幾譜之不爲具文云耳是役也編次則叔祖丹可而讎校則太祖華山例得並書

○贈葛建丰將軍序

距邑東南二十里許地曰雙牌葛姓世居之山奇水秀聿鍾靈異其間文武相繼疊興東陽五府此其一也有內弟惟功號建丰者宋贈太傅用中公裔孫少負奇气習舉子業弗售乃取陰符韜略讀之有契於心年將冠慨然曰昔人有言大丈夫當雄飛願乘風破浪請纓系越者區區孫吳衛霍有爲者亦若是適邊郵有警卽挾策北遊獻策於天津督餉李公之幕府一見卽奇之曰此將材也遂薦授職到處英聲藉甚撫按部院蔑弗謁獎交薦尋致水陸軍民鹽場屯田兵馬咸屬所轄每提兵出境旗幟一新山川生色斯時也忠義勃發將攄主上宵旱之憂驅黎庶搶攘之擾而犁庭埽穴之績可唾手建也偶悔運梗塞劇寇猖狂津連鮮國神京咽喉幾至脫巾庚癸之呼奉旨挺甲揚帆親率驍勇首尾急攻一鼓生擒凱還奏捷論功行賞謂宜擢不次之榮柰與當事者左掩功不敍眾呶呶不平因而嘆曰軍功爵賞朝廷礪世磨鈍之大典乃功罪不昭彰癉安在我則罔卹其如聞風解體何遂掛冠飄然南旋寄迹丹山之麓濯纓淸澗之濱絕口不談世務風晨月夕惟與二三知已淸譚快飲而已繇前而觀挾策向往有揮戈反日之略可謂駕時而行之奇士繇後而觀功成勇退有倚劍天外之風可謂見幾而作之髙人然則始乎通籍公府者非身謀也運際鵲起是行乎當行也卒乎解冠林下者非忘君也會逢蠖屈是止乎當止也其品格更當何如抑又說焉方今聖天子在禦小醜未靖烏知夫不念疇昔勛舊忍令老成練達之才終於巖穴乎方當蓄精養銳淬礪全鋒趨裝北上委當大任洗塞北之鮏羴淸河南之妖孽措天下於泰山膺茆土於帶礪上光祖禰下裕云仍固可翹足以待云

○贈葛鼎鉉將軍序

昔人有言丈夫負七尺軀得志則豎爌烺閎勛銘昆吾之冾勒景襄之鐘凡以材爲國生其自致則竭忠貞以報知遇爾將軍氏葛名應貞鼎鉉其別號也尊人東山公爲東粵元戎揖客羅樊駁動吾東有從戎者飲血殞身戰士僵屍蔽野東山公倩人收白骨並載妻孥以歸抵家之夜夢神語曰爾返忠魂而遂首�載流離而安故土陰功浩矣我奏天曹增壽一紀嶽降一男光顯門戶昌熾以迨云來神宗己卯祥正之侯名將軍果自靈鷲嶺中送來珠庭日角雋朗丰標七月而之無已辧江毫早夢羅鳥重吞識者已知其不凡器矣乃伯仲輩緣遇艱數奇欲彊將軍泌水自甘豈知將軍五行剛气七步雄才肯終老於巖穴已哉下董子之帷升江生之屋鎔貫經史幾乎破除萬卷下筆有神髫齡十五就試明府元崗蔡公冠一軍學使者畢公當世人倫藻鑑得將軍捲稱曰此婺之國士也無何棘闈衡文者不別夜光而令將軍抱遺珠之嘆遣懷閱名將傳勃勃欲逞浩然長嘯曰寶劍光生太乙躔勤王有志勒燕然遂萌請纓之念遨遊於六橋之胖傾蓋毛帥握手如生平抵掌而談時事英雄所見略同他日相逢下馬揖此盟遂訂焉天啟辛酉毛帥秉鉞遏狂寇之跳梁遼東鎭江三捷獻俘闕下斗印腰懸緬念六橋有約差官陳希順聘爲參謀遂趨幕府借箸畫策陳以五難其一曰寇伺邊動以數十萬計我師備廣則力分彼乘全力而趨我何堅之可恃其二曰彼長技鐵騎控弦捲甲長驅疾如風驟多致士馬辟易不暇其三曰我師所利者火器耳北風髙厲胡塵蔽天我當下風其何能迅發其四曰制遐方與制海島不得同法海寇去來有時非其時不可涉海譬之射隼亡能出吾彀中遐方之寇所至無畱行去則鳥舉安能度其時限以勢其五曰諸關設備藩衛帝京山�厄背肘腋之分動距數千里彼疆此界不啻秦越號令不一烽堠不通𨿽有聲援其何能濟知難盍知所備乎毛帥固不蔽賢者卽以所議徧達諸當道卽上疏題實授金州衛岫巖通判值牛毛寨諸方不逞將軍畫策號召毛帥仗節揚麾克全百勝之功窮鳥不能飛捷報聖明尋以武功攺授參謀遊擊欽賜蟒緞二疋銀牌二面癸亥鞍山跳梁橫行四出度我師難於出沒波濤毛帥赫然震怒誓眾搗巢生擒賊魁俘獻楓階嘉獎將軍縱指之神升授參謀參將叨遇覃恩贈封三代如將軍爵秩復荷異數賜蟒衣膝襕二襲銀牌二面馳驛焚黃丁卯將軍復以親在淺土乞恩卜葬讀靑烏經者擇牛臥馬嘶地獻圖幾處將軍見定光前卜吉於祖塋之側撥腴田十畝以供烝嘗𨿽曰黃壤一壞之土實沐紫誥殊錫之榮山川生色艸木增光鄕鄰瞻埋玉寵光者莫不曰天之報施善人信不爽哉書生殊遇如此有榮施矣毛帥撐東北之半壁內外震聲文墨吏忌而陰謀死於非命至今廷議誦冤嘖嘖如嶽武穆時事若斯一腔忠憤鬱鬱誰訴卽謝絕朝家事恬退於三徑中毛帥之忠魂故時時入夢也將構數楹嫉妬姦雄忌其爲纓亭云閣也將軍豁達襟期曾不與較彼蒼不佑陰戮其自斃有識者曰將軍休休有容而不善降殃亦是一殷鑑及將軍鳳山精舍煥然一新藻棟雕題臨眺頗適幽齋曲室遊晏亦宜是非花柳招尋不踐門前阡陌課子一經隔簾燈影聽其誦讀客若可人言或有味不妨傾十日飲有時對橘叟了楸枰之一局有時遇騷人賦唐律之數言進酒不選艷姬侍書不擇麗豎日對金淑人寤言一室猊鑪獸炭𨿽積雪而忘寒霧縠冰綃銜輕飆而卻暑閫以內事金淑人綜理有方一切不掛將軍心聯其柱曰越國風塵三尺劍榮家行李半肩書翩翩公子尋繹奧義能讀父書掇桂香翻桃浪將見拾芥之易易者遹光先人前烈笏牀珂裏皆將軍徳以致之且將軍慷慨仗義邇來歲儉有不能舉火者將軍自遜難媲美於晏大夫令父之族無不乘軒者但以所有廉俸時相周卹而金淑人大植福因念念全生不問笥篋之盈縮焉又覩家廟久圯譜牒未修倡義並舉昭先徳以垂裕後仁孝之極則也歷思古昔英豪大抵以忠孝爲前茅以神仙爲退步不冠不履亦史亦元郡邑賢有司旣欽將軍立朝之鴻功又景將軍居家之懿行屢請賓典烏知將軍黃庭一卷塵世浮榮念頭大覺降伏每以一笑辭之第今水寇交訌國步多艱閱寇勢於目中運帷籌於掌上聖天子簡丰功而召名將誰許將軍久生髀肉耶維也拭目俟之

◆記◆

柯邑侯重建北宮徳政碑記

建元壇趙君廟碑記

重建永康令張懷琴公祠堂記

松陽令張建髙重建城隍廟碑記

周忠介公祠記

蘇州忠仁祠碑記

雅溪香鸞山記

○柯邑侯重建北宮徳政碑記

蓋聞治邑猶治室然爲更革爲刱建治格不一總期於堂奧戶牖無廢隳則已矣吾東邑事蠹壞無似仰需再造何異處頹垣朽棟者不能旦夕竢也我柯侯至一周視之精神力量悉得包舉其應革應建毅然行之𨿽百折不回如賦之淸也獄之衷也羨則禁而贖鍰則蠲也奚非舊不可仍而攺作焉者也狡舞武斷之掊巨窩劇盜之旣詰且弭也奚非穹窒灑埽之遺意也伍兩之比也紅朽之峙也城堡之繕而黌校之程也奚非先春之索綯未陰之桑土也一經慮始土木具興侯之經綸顧不禕與不腆敝邑邀有宇庇遠邇蒙安亦旣萬口碑之矣乃闔邑士民復以其重建北宮屬舊檀那趙與杜者不遠千里而丐維記之則何也吾東邑皆山治之北實缺焉昔人按圖經占王气作厥元宮曰棲眞儻所稱補偏救獘者其殆是耶載稽邑志宮在宋時災於宣和復於淳佑嗣是遞圯遞葺年代俱不可悉侯政成之暇歷覽山原稅於宮址喟然曰地宜宮闔邑攸賴而蓬藋如斯民何庇焉卜云其吉鳩工庀材一木一甃悉資廉俸計縻二百餘緡斯不亦經綸之餘緒乎而我侯肇造之精神振起之力量更於玆覘整暇矣夫六宇一室耳年來豕突於門隼乘於墉虎眈於市國事難支奚啻邑事聖明方避殿側席思得良司牧爰立而置諸旃廈之上宏濟時艱而侯旣上最天官矣先之以贊書繼之以召命會且羽儀廷陛搏捖乾坤而經綸彌宇宙堂奧戶牖咸嘉賴之夫豈沾沾一邑之治爲烈也維待罪巖疆庸碌罔效所不辭媕淺而徇我東人之請者竊謂我侯一宮之作以若萬民一邑之治以觀天下書之曰治邑猶治室此言𨿽小可以諭大侯名元伯字廉侯閩之龍巖人崇禎辛未進士令吾東四稔於玆矣宮之經始訖復則乙亥歲春與夏也是爲記

○建元壇趙君廟碑記

向來三教並存於世刱非一日有其舉之莫或廢也吳寧泮西有道院蓋與邑同刱焉繪塑老君像老君著上下千餘言爲道教之宗後楹元壇眞宇裝先朝馬趙關溫四名帥像近緣我明追封壽亭侯爲協天帝��禹內並崇輒易以武穆公忠肝烈膽後先輝映允應俎豆一堂而昭輝千古者也於今精魂不泯義气猶生凡所吁其祚允咸嘉賴焉亦已有年矣第壞墻如故棟宇傾頹廟貌不莊神靈不妥余夙邀神貺一日過而問焉僉曰道宮遞有葺修關帝特祠棊已巍然在前惟斯壇也歲久朽蠹不堪整理且四面殊窄不便對越擴而新之不無望於義興者適裏中各族數者慨然任若事抽資捐助鼓舞倡輸卽聚有百餘緡庀木鳩材卜吉鼎建圯者更之窄者恢之竣月而廟聿新計有數十楹一墻一壁須黝堊而成文一桷一椽務斵削以盡制規模宏曠巍然後座與前祠埒遷四相而綴新焉廟貌攺觀精靈閃鑠庶一邑之士與民不患屍祝之無地矣斯壇也洵一方之義舉方一方之勝舉也迹其締構奐輪不亦與老君之丹臺石壁並垂不朽而吳寧之集禧寧有旣耶余覩其刱因髙其義而爲之記云

○重建永康令張懷琴公祠堂記

乙酉春有鄕人至自京師展書發篋乃永康令朱君名世述士民之公�並道府廳諸老公祖之髙義爲其前令張公懷琴請記祠堂余曰吁公長者不鄙夷其民爲治寬猛得宜政以大龢民屍祝之歷七十年所矣今請記也胡然乎曰新之也新之也胡然乎曰昔者之祠近市而喧今離城數百武卜地一區負陰抱陽古木陰森堂廡門垣遵其舊制號爽塏焉故新之也昔之近之也胡然乎曰昔祠之近也親公也父母乎公也今祠之遠也尊公也神明乎公也余曰善哉今之儀式型也夫人情敬則思懼思懼則知法守故勤仰止者稱髙山懷美人者指遠水善學古人必置古人於縹緲之鄕不卽人而人卽焉且懷琴張公非但制錦斯邑而已刺閩而八屬同風藩淛則千里著采遠權勢勇恬退燦燦有古人風烈今置其衣冠俎豆於淸燕之間書政績於四壁弟子之來遊者其觀而興起矣其或勸農課桑與邑父老休憩於此有談公遺愛占云十物備收救焉其事之未得當者則於此閉閣以思訊諸占夢先靈其啟我然則邑令君非但新公之祠而已蓋將新公之徳也是不可以無記因郵寄而金石之若夫令徳在身經綸在世昌大在子孫今公祖老先生以命世才膺帝特簡入周召而出方虎爲當代第一流書勛麟閣以續公未竟之業豈餘言所能贊萬一哉公諱淳字希古號懷琴直隸桐城人登隆慶戊辰進士

○松陽令張建髙重建城隍廟碑記

法制莫重於祀典所以崇徳迓庥也我國家定鼎卽命祠部修舉內外大小祀典命鴻臚編定禮儀城隍廟爲司土之神邊隅保障省直郡縣咸建立焉守令則歲薦月祀至虔肅也松邑有廟久矣至成化間劉侯琬修建殿廡萬曆中周侯宗邠攺門觀範侯錕設造木柵丹堊榱梁今二十餘年矣屋澑穿艸漫成澑滴神或不安會三韓張公諱建髙爲麗陽翰博望起當道兩攝松篆除知縣事因惻然室廡圯壞布金重葺於是擇邑之耆老邦之彥達者勉以翊贊厥成未幾望風景附樂輸者鱗次而至於時大匠駢集巍焉喬棟卓焉魁梁復檐疊閣臺榭欄楯廊廡兩翌各展十數武結構新精自上冬迄春巳告落成鹹侯誠心有以致之於是董工諸人願爲勒石適余庠學博詹君仰佐因邑人之請來乞記不佞鄰治於括義不敢辭予觀古昔循吏與神呼吸有靖河神而聲價騰張者有正廢祀而蜚聲特起者有守漣水與郡城隍典客聲諾者皆若影響今公之重修鼎新固宜有以迓神休獲多福而惠我民矣遂記之以爲後券

○周忠介公祠記

祭義曰以死勤事則祀之故廟食於吳者不可勝記惟伍大夫範文正公祠巋然並峙焉熹宗之末宦者用事大舉鉤黨諸賢相繼死竄今天子在位權姧首伏厥辜其明年卹建言死事諸臣贈官各有差皆賜祭葬特祠祠春秋以少牢而得邀易名之典則四人其一爲吏部員外郎周忠介公今贈太常寺卿者也故事贈官不及祖父而公之子茂蘭嚙血訟冤陳乞三代誥命天子嘉之如其請蓋異數云茂蘭歸而營葬葬之日千萬人會焉余受命撫吳特出郊襄大典越三年而建祠鳩工庀材有司實董其成余以十二年春月謁公祠則廟貌奭然新矣初公釋褐司李閩中有異政聲籍甚余爲諸生時固已聞其風而敬慕之公奏最擢銓曹余方爲外吏及余待罪諫垣與年生故相國文公震孟相善相國故善公又同裏姻婭言公軼事莖悉至對簿不屈聲徹棘林慘毒之狀載之章奏無俟余贅恨弗獲一見公猶幸得交相國如見公也及余應召還朝則公之墓木已拱而相國亦捐賓客可慨也已祠去府東數武堂凡三楹南其牖於前爲門繚以周垣於後爲室欂櫨甃甓之具不惟其麗惟其良髹漆丹堊之用不惟其飾惟其制樽罍豆登之器不惟其精惟其備望其門奕然窺其室肅然俯仰榱桷幾筵之間如聞儼然愾然公之靈亦赫矣乎先是公祠未落成時鄕人廟而祀公者數十處疾病必以禱冤抑必以告巫覡傞傞迎神送神之曲歲時不絕閩之鄕亦然公歿已一十餘載而英爽如在人耳目前放而準諸幹百世一日也寧特吳與閩哉越日公之子茂蘭謁余於庭再拜請余記余辭不文公之誥命視艸者司農倪公元璐表公墓者宮詹黃公道周皆海內大儒也綴文之家哀誄弔祭詩歌可傳者凡以百計余安能重公翼日吳之士大夫又以請余辭不敏聖天子崇尙節義之士起九京而錫以殊恩方今四郊多壘余惟隕越是懼以此愧公翼日吳之父老又以請僉曰詔使之逮公也市人赴公之難如報私仇記之所以作義蘭也嚙血拜疏顯公之親揚公之名記之所以作孝公盡節於本朝有功於後世孰與伍大夫範文正公記之所以作忠一舉而三善備焉公其毋辭因退而爲之記

○蘇州忠仁祠碑記

今皇上禦極之七年臣國維奉命撫吳駐幕蘇郡郡之俗有近古者三其鄕大夫貴經術而重介節其都人士尙文學而景前修其農民直道易使好義而知崇徳報功蓋或有澹臺子遊之遺澤而他郡莫及也當熹宗末逆閹鉤黨醜類干紀吳氓因逮吏部周公擊殺旗尉而緹帥將謀危及巢卵幾沼吳矣時光祿卿徐公玉立燐淄之際雞鳴風雨之中義惟急病气懾彊虐入見政府曰朷楡可無念邪禍且不測明公不復能歸矣出見諸大夫曰江南可無念邪義激於一時聲聳於天下豈三吳之眾獨下於一邑哉危言痛切經營委婉於是吳民得勿罪罪止顏佩韋等五人嗟乎斯何時也張成希節甫之旨李忠哆裴王之算而俾吳會晏然士節未挫氓安廛耕安畝者緊誰功也迨吏部沈淪獄岸而公以黨錮罷歸聖人旣作元逆授首錄死璫諸賢臣吏部得與祭葬賜謚公以南少司空起用蓋方望寶臣之翼贊先爾咨垂以往欽乃公已乘箕尾上升不獲見奮椎黨碑也未幾上以敍平蜀功贈公一級賜祭葬與吏部公同於是都人士感慕之相與欷歔涕洟上請於前撫曹公文衡督學李公懋芳巡按饒公京特肖像爲祠以祀之爰卜址於公居第之東鄰唐張許二公之祠又與宋滕忠節公祠相望顏曰忠仁越八載公冡孫定來請祠碑謹按公諱如珂字季鳴號念陽吳縣人始以進士除比部同捨郎建言國本公投荒萬里箐穴之鄕勁艸弗靡豕突之會駿馬弗驚隱練於澤潞壘山之間多歷年所故澳夷之窺香山也公揚赤馬於海中授錦囊於沙上削垣而尉佗懾威舞幹而輋戶懷恩藺賊之寇成都也公乞糗糧於黔楚合勁卒於睢峽屠龍而渝民引領殛彤而吐蕃崩角再命討叛用申皇威公斿居露姇深入不毛左令一軍爾趨赤水抵竹瓦右令一軍爾進九枝達中箐射天者誅抗師者殪公一鼓前遂獻囚馘犁夷庭而不賓蠻落一隸我州矣於維茂勛莫與爲匹祭法以勞定國則祀之能禦大災則祀之能捍大患則祀之以故勒碑東粵廟食西蜀世咸謂公爲神今玆渠然翼然櫨松桷柏肅槭嚴深而吳邦是瞻者則又公之功允洽桑梓斯民之崇徳報功以建之者也謹紀其略鑱諸麗牲之石

○雅溪香鸞山記

距邑南六十里曰雅溪村髙叔祖義二百四十一府君愛其山水淸淑率子姓遷居之村之南有峯秀出者爲香鸞山一名香山山右有古洞狀如旋螺可容數十人坐相傳宋紹定閒有道人於此修煉古址猶存而丹竈已杳然矣由洞四瞭馬峽豬坪烏巘鷹峯諸勝悉在目幽邃遜白雲而髙朗過之亦靈境也先是府君諳孫吳略好馳馬擊劍一夕獵北山歸禱泰山靑府獲有松鷹鳴艸鹿臥之讖倩丹靑繪鷹鹿圖侈其徽意蓋欲以繪諸圖者遇諸地久之未有得也萬曆癸酉同術者至雅溪村村故屬府君義莊鷹鹿之兆適與讖符爰相陰陽而定槷焉憶維壬戌冬謁祖廟塋道由荊浦湖南至雅溪忽忽已二十有四載矣今夏良亨叔祖謁選來京師詔維一言爲記維待罪戎樞不克擊楫渡江埽淸六合久有歸山之志不日當結廬白雲從赤松子遊名山舊約可許重尋乎抑又聞之人不地不傑地不人不靈府君之子孫必有崛然起者謹記之以爲他日券

●張忠敏公遺集卷七

東陽張國維止庵著

傳

行略

◆傳◆

宋進士厲西山先生傳

明進士樓鹿屏先生傳

節孝樓母趙太君傳

○宋進士厲西山先生傳

宋進士西山先生諱武者姓厲氏字仲常東陽開國侯諱文翁者之從孫也年十六喪父母張夫人延永嘉陳卓山先生教之武英敏嗜學文規先正寶佑癸丑補國學內捨是年開國侯第進士餘十年開國以金部郎官領戶部判官尹臨安管監試闈以武名薦而武已別赴右科選開國知之告武曰胡捨所垂得而攺就別選也武怡然不介咸淳甲戌年四十有二始第進士未及調丁張夫人艱徳佑丙子元伯顏統兵大入奉表降恭宗北狩時張夫人猶在殯居喪於家聞之爲北向哭失聲頃之鄰火起大猛遽熾武宅武抱張夫人棺不肯捨曰不能死忠便當死孝誓俱燼會救火者集爭與扶柩武從之乃幸不死是時宰相陳宜中奉端王益王撫溫州章堉章塈從永康攻復金華城守之唐元嘉保蘭溪宜中從溫州撥炮手五百助之與元兵大戰黃盆灘武系母殯未葬俱未及從也丁丑浙東郡縣俱被陷大擾武歸自葬卽署其號曰西山杜門不出城市一步號泣嗟悼卒明年戊寅嚧運當鼎革苟有心人必不遽賣城鬻國而抱材賫略挾能負气功名之士輒不肯槁項林下而當道又或假搜遺逸徵除老成之說以起之惟晉徵士陶元亮以故彭澤令不仕宋唐司空圖羅昭諫以嘗舉進士不忘唐子朱子通鑑綱目於陶必特書曰晉徵士於司空羅皆特書曰唐進士𨿽當其時或死或不死而寄不重社稷位不列卿尹食薇衣葛操景西山固綱常之所賴以維志節之所由以峻也武豈遽怭以殉國稱哉而激三年之气端九死之誠故君固尙堪感念也同邑陳樵亦宋遺民也序西山譜曰武少而孤竊嘗放浪山城每有所遇輒以中興爲意初欲雄飛霄漢而神龍去渭大命靡常慨然蹙功名之屈步矣世徒知王蠋死而田單興齊龔勝亡而髙密翊漢管寧王烈逃而諸葛治蜀旣灰之燼豈必果噓而焰哉三十六人之流響谷音五百人之緘捲月帛十三人之著錄遺民並與武逃虛廁寂而竟以死先之樵又曰緬想渭水認取壺天詎復盤桓云有希冀蓋其天誠秉烈固一任造物者之掛割而膏煎耳豈必釣臺之石碎心柴市之鋒濺血哉武子遇表銓墓碣噤弗明言而別署其號曰渭壺翁者故樵言之所錄也昔王忠文後二千年攺撰伯夷叔齊傳亦其例也故爲昭特筆

○明進士樓鹿屏先生傳

鹿屏樓先生者諱如山字公安一名河邑之鳳山鄕人也偕諸知名治經魏泰寺諸知名易之有術士爲相同門生當若何富貴人各欲幸如先生言以見易席寺之山門令代司啟閉呼使至相曰刻當成進士稱能吏天下同門生不覺各失笑散去曰此言殆謔術士曰不然但二十年公等知我言驗矣隨以嘉靖乙卯領浙江布政司鄕薦已未成進士知南直嘉定嘉定故昆山縣地東逼海南匯吳倯江北隘劉河置千戶所三時木下人平秀吉篡日本有之歲起三十六島兵帆江南縱掠先生曰倭之所由敢猖獗於吾地者民實藉寇耳我不藉寇烏能獨至有陸鰲者大猾也恣劫奪海上先生知其且藉寇啖以利擒之邑大安諸故同門生聞大奇之曰往嘗病樓子愚樓子今不愚華亭徐公階當國名相也然戚屬輒乘勢肆志界嘉定遂波嘉定地爲患先生廉得其狀捽治之斃一僕杖下乃戢去或聞之嘆曰摧豶豕之牙截驕虯之角不謂於今獲復見樓公嘉定人爲先生建生祠歲祝尋以艱去起大理評事或曰此徐公意也以公善治獄故獲預是選知蘇州府某曰公所爲慮無不幹在勢者側目徐公長者不措意保走趨其門者不摭拾公之姓氏一濺齒頰歟遂以病告隱於邑之八華山與趙東望祖舄許竹巖一元同講王氏學曰陽明之說闡諸池之九華山吾輩則於邑之八華八華其獨非九華支歟九華嘗以李太白擅名史稱白抱逸才神遊八極然不必當道道視人之力行何如耳先生工書繕晉法故桟崖勒碑八華猶盛著手迹卒萬曆癸已年六十有七以闔邑請當道爲上其事詔崇祀鄕賢初先生十八以故人子謁縉雲盧尙書後屏先生後屏抱其從女孫出見才二歲謂曰行當以女孫見托時先生以爲戲不之顧也比歸旣踰闔復目送曰似公厚重必令器得成進士可來迎女孫故盧孺人之少先生蓋十有六年云子四以登官淸江縣丞攺肅灘衛經歷以升以上以正皆名諸生云

○節孝樓母趙太君傳

節婦姓趙諱啟翁女也性沈靜寡言笑以女徳著稱西川翁聞其賢而聘之及笄歸樓諱聚井茂才其爲人疏節闊目不屑屑務生計善隸書淩晨走訊邑中途啜冷茗二甌遂患腹延醫投劑痛益甚不能耐謂其婦曰我必死死必葬我谷峯生子仲美七閱月呱呱泣復指其孤曰盍善屬之言畢遂逝趙枕戶慟哭幾絕而復蘇者三孀居一室稱未亡人撫遺孤遵遺命三年選吉飭工至谷峯穸焉事後姑惟謹有不懌則曲意承之務得其歡而止西川翁好客客頻過爲具以進無倦容西川翁篤老好元修力不能任家事聽其自治以一園丁給薪水以一嫗自隨料理閫政無一事不精辦罷諸不經費以其貲課兒兒舉子業弗就復課孫長孫諱其瑞稱淹博爾雅士旦晚雄飛次孫諱其珍有聲庠序三孫諱其珪有幹略家業日益起先是室中每夜必燃燈達曙以籮覆其上稍有警輒啟燈視之偸兒相戒母犯孀婦居終其身無盜患刻厲持家三十餘年未嘗熟睡蓋至含飴弄孫然後謂其家人曰吾今日始得合眼耳嗣後元孫遶膝行視履如常神明靑豫然猶奉婦職弗輟曰吾殊樂此蓋其天性使然不可彊也忽一夕痰上喉喀喀有聲遂瞑絕不言後事得年七十有六人世大抵皆常婦宜其沒沒已也間有節俠自人視死如飴較常婦則加等焉𨿽然此須臾事耳至於貞心苦節歷五十年如一日視節俠又加等矣乃若秉堅貞之操又能幹旋家業課子若孫以光大其門此在貞節婦或有所不能兼其度越常婦不啻千萬倍屣則亦何容沒哉何容沒哉趙系吾友汝跂嬸母余故善汝跂昔年晨窗雪案之下時時爲余譚說不倦今宦遊歸復艸其狀以請傳於余余曰奚請爲闡揚幽節固司風教者之事也

◆行略◆

明贈太子太傅兵部尙書曾祖嵩城公贈一品太夫人曾祖妣王氏行略

明贈太子太傅兵部尙書祖考惠齋公贈一品太夫人祖妣吳氏徐氏行略

明贈太子太傅兵部尙書先考淇園公行略

伯父惟謨公曁安人胡氏行略

○明贈太子太傅兵部尙書曾祖嵩城公贈一品太夫人曾祖妣王氏行略

維荷蒙聖恩曾大父以下並列官階疏榮四世又會主上監國覃恩經筵得賜誥命邀寵九原云厚矣顧代遠則芳蹤淪沒闡幽追遠恃有當代宗功以傳永永是彩筆與紫泥並重也謹用搏顙以懇執事張氏之先家汴州梁天監初始祖潮令東陽捍寇殉節幼子匿池中以藕葉翳獲免遂徙族於玆今邑署有吳寧臺肖像追祀邑侯朔望瞻禮必虔累傳顯盛宋處士衝素公含光潛穎詔徵不應賜號八行先生風師百世春秋俎豆弗替明興科第相望支庶滋繁至曾大父��冊姱修特著曾大父之父名錡家素封崇儒術配施氏有淑徳寶勤寶儉垂裕後昆所生五子曾大父尢白眉字世榮嵩城其別號也甫弱冠才識過人讀西銘諸篇卽有得於張程之學性至孝謂往而不還親也溫淸有渝豈生於空桑百行其何以觀耶少英穎嫏嬛委宛之藏靡不討其原而窮其宿然意念嘗有以自下曰滿而損毋寧卑不可踰蓋讀易至謙之爲卦三復不能釋櫽括其義書座右勝巳者折節事之不若巳者油油然與之偕未嘗稍自崖異居心更惇厚葭茡疏裔必推以恩班荊薄交勿弛其好通郡稱爲長者世廟時倭勢方張浙直閩粵無處不奔突東陽僻萬山中羣倭蹂躪刃如雪躍如風𨿽有賁育莫能禦曾大父力請築城捐重貲爲邑人倡雉堞屹然鯨喙斯駾今百餘年有嶂可乘有臺可瞭屢警屢戢惟城是恃抑曾大父之遺耳城旣竣於是拓畬菑美輪奐每歲獲推以飽族之貧者所營新廈不以自私也悉召諸昆弟棲息其中古未有自營新廈而推以授昆弟者賢於沈輔薛苞遠矣郡邑鄕飲僉謂無如曾大父者賓筵輒虛左以竢裏中月旦迄今侈傳其徽二子競爽徧訪名師以課其業越在數百里策一蹇賫羔迎之祖若父後先名藝壇嵩城公佑啟之功居多公卒於嘉靖庚申九月十三日距生於宏治壬戊十一月二十日贈太子太傅兵部尙書配王氏贈一品太夫人子四梭棟幹吏目枚太學生卽王父贈太子太傅兵部尙書孫五希聖泉州府照磨希文增廣生希臯樂安縣巡司希武卽先考邑庠生贈太子太傅兵部尙書希閔徽郡衛經歷曾孫十一國賓省祭國賢監生國縉邑庠生國良廩監生國維壬戌進士欽命行邊賜尙方劍便宜行事太子太傅兵部尙書兼東閣大學士國元國左省祭國翰副總兵或右國亮俱儒士國啟庠生元孫十四世道貢生世濟恩貢生推官世龍郡廩生襲官生今授武選司主事世鳳邑廩生應世襲錦衣衛指揮僉事今欽命提督援剿總兵官太子太保中軍都督府左都督世鵬郡廩生襲官生歷任欽命尙寶司少卿前兵部職方司郎中世鶚郡庠生未冠卒世煥庠生世鈁邑庠生欽授中書科中書舍人世遠庠生世選以軍功例授貢生世達世吉世運世云世雯世奎世光世起世逵俱幼業儒維未獲親炙曾大父鄕先達數品騭其人元覽炯炯似郭有道表正鄕閭似陳仲弓髙明待興似於廷尉築城固圉似李贊皇誠心直道似司馬君實愛人喜施似範希文惜哉繼世皆以縫掖終不能求名篇奉揚先徳維痛念幽芳湮郁未顯嘉言懿行又無從悉考謹據郡誌及文獻可徵者詮次以備采擇惟大君子垂湣而有賜言

○明贈太子太傅兵部尙書祖考惠齋公贈一品太夫人祖妣吳氏徐氏行略

嗚呼維童時見王父含飴比佩觿時以夙慧見賞謂必興吾門也言念詒謀期纘乃服每執硯而泣媿無能報王父於地下自去春以先嚴遺命疏請治葬蒙恩予假居無何而李孽犯江昊天降割維又不憚張弧禡牙以至今日卽窀穸間未嘗目攝之心怦怦懼無以增王父歡惟是平生懿行得藉明公之一言銘其墓以耀來禩王父死且不朽爰就郡乘所載洎灼然耳目者舉其厓略搶地以請寒宗繇汴徙浙始祖諱潮爲東陽令捍寇殉節幼子匿身池畔荷葉遮護擁以雲气始得免鹹謂忠義之報邑人懷其徳築吳寧臺廟貌甚虔比於朱邑之桐鄕卹其遺孤居是邑迄今稱托塘張氏十數傳皆貴顯獨衝素先生辭榮樂道屢徵不就宋史艷稱之明興巍科髙第煌輝仕版髙祖錡紹先傳後是岾城公��冊迨王父繼起門祚寖熾王父諱枚汝吉其字號惠齋先是嵩城公夢庭柯花發玉綴珠離醒而記之恍然置身羅浮之巓王父始生遂名以梅丱角能文援筆鏓鏓有光暉之气督學按婺州拔第一補博士弟子員諸名宿謂異夢先徵自當以經術致通顯嗣是試輒冠軍莫與衡也旣爲國子生四方譽髦環橋門而各騁其長王父軒袂剔目下筆千言都人士懾息奉盟主不脛而走天下以故擔簦炙轂之倫經吾婺多紆道訪王父投孟公之轄置當時之驛栩栩自豪歷燠寒靡倦色郡邑大夫爭式其廬絕無干請曰童子梅豈因人熱哉屏迹不躡公府之闔時人擬之澹臺氏晚至南雍忽慨然慕黃綺之爲人曰吾安能以帖括語幹升斗乎歸棲舊蓽沿徑護籬皆綠筠黃菊興會在陶潛張翰間殆古之沈冥寵辱弗驚也隱隱俠气不能盡斂時復急人之急有故交貧落罹於難傾橐往援費不貲假貸益之邨人被賦役持券鬻女王父惻然動容佽券中額俾輸賦竟還其女性孝友事嵩城公樂其心不違其志更曲意以奉伯祖之歡白首靡間至惇睦婣族卽卑行抑已自下傳稱𨿽有小忿不廢懿親若爲王父言者念嵩城公推已屋偕弟若侄與居視吾家公藝且勝之顏其堂曰百忍蓋以勗後人廣枝葉之庇也平生不道人過聞有訾議短長者輒正色止之謂背憎傷厚耳食亂眞胡遽騰口頰耶少喜聲詩然不耐苦吟興到抽毫蒼雅眞朴絕類王無功卒之日裏爲輟春鄰爲罷社會廬陵郭公一鶚制錦敝邑披繐闈而揮涕長號甌栝長令千里赴弔其見重如此卒於萬曆癸卯二月初十日距生嘉靖丙申二月十三日得年六十有八元配吳太夫人婉娩有令儀雞鳴櫛縰以事姑嫜孝謹特聞惜早折繼配徐太夫人潔蘋蘩躬織紝簪蒿茹藜以相夫子持家秉尢諳大體邑中稱嬪則者必首絀一指維承乏戎政王父以覃恩贈太子太傅兵部尙書吳徐二祖妣並追贈一品太夫人徐太夫人生子二長希文增廣生配胡氏次卽先贈公諱希武配虞氏封一品太夫人孫四國賢監生配胡氏繼金氏國良廩監生配胡氏國縉邑庠生配許氏最後爲不肖維壬戌進士歷任欽命行邊賜尙方劍便宜行事太子太傅兵部尙書兼東閣大學士配李氏封一品夫人曾孫六世濟恩貢生仕監紀推官配郭氏世龍郡廩生襲官生今授武選司主事配郭氏世鳳邑廩生應世襲錦衣衛指揮僉書欽命提督援剿總兵官太子太傅加二級前軍都督府左都督配許氏世鵬郡廩生襲官生授都察院都事歷任欽命尙寶司少卿兼兵部職方司郎中配虞氏世鶚郡庠生未娶卒世鈁邑庠生欽授中書科舍人配蔡氏曾孫女四一適永康監生朱如輅賢出一適邑庠生陳嗣賓一適庠生盧光云皆良出一適恩頁生盧士芳維出元孫承瓛承珖濟出承球承瑤承琛承璨皆龍出承琦鵬出元孫女龍出二濟出一鳳出一鵬出二俱未字記曰銘者稱揚先祖之美也王父旣見重當路歿踰十數年修郡乘者復咨輿論匯諸美爲之傳維不類幸逮事王父悉其槪有美不彰何以慰地下是用停驂歸以乞如椽倘矜而許之錫類之徳世世子孫無斁矣

○明贈太子太傅兵部尙書先考淇園公行略

府君棄藐孤二十有九年矣向居約時不能爲若堂若斧之封比通籍祇徇物役嘆椎牛之未能念�魚而永慕顙有泚也昨乞假營兆而會多艱卽不得經營其旁縱縱爾懼先徳歲久愈湮幸有燕許之筆可以彰素履而耀黃墟非匍匐泣懇賜一言爲家乘榮何以祓從前之侃�言疚釋向後之悲思也謹次其槪以請志張氏先世故汴人始祖潮令東陽寇至身殉難幼子匿池底蓮葉蓬蓬雲气翳罩賊大索不得遂家玆邑至今吳寧臺肖像邑署以祀其恩自蕭梁以迄趙宋歷華膴者不勝計宋處士衝素敕謚八行先生獨以風節聞明興而列戟鳴珂族浸盛髙祖諱錡博物多聞學宗濂洛著家範以範厥後生子嵩城公��冊��冊生先大父汝吉公枚其行事具別狀中生二子長希文次卽府君諱希武字惟烈一字敬勝自號淇園負異質恥與庸俗伍刺經研史多窺奧旨弱冠補博士弟子員學使者奇其文謂空羣逸步將瞬息驟霄路矣府君獨嘐嘐慕古語同志曰吾黨委形宇內交天下第一流人讀天下第一等書做天下第一件事方是奇男子腐鼠浮名詎堪嚇耶先是大父辟花圃供遊憩府君構屋於旁蒔竹數千竿稱綠雪園其自號淇園亦昉此客至倒屣譚名理娓娓忘倦或作田舍語輒以元龍上牀睨之間有鄙俗姦人隱過及謀興雀角面赭辭厲急麾去取與之介𨿽微必嚴朋舊或受其徳扉筐饋遺謉不納卽問奇者以羔雁至必反之又樂周人急有所知衣縷裂輒解裘被其體鰥不能婚爲納幣喪不能殮爲脫驂譬春露方漙無不濡餘潤者居恆恂恂如處子未字坦然朴直鷙而黠者亦對之意消終其身與物無忤明發所懷惟不忘南陔之戒酒醴芼羹家慈腆且備復親閱而手跪以進曰養優敬薄禽之侶也先大父疾日延巫醫莫能療技殫六徵禱徧羣望寢處不自寧夜蒙袖而泣晝仍惋愉視咀口�父不忍作惶遽以傷父心比屬纊擗踴僕地幾不起諸父掖之起痛毀骨立甫及禫大母徐忽彌畱矣棘人欒欒斷除葷酒燧谷幾六更淚痕如綆睫未幹也直指曁學使多嘉其孝以花幣旌之甫四十血枯神瘁髮須垂領益絕意當世謂祿不逮親安能向博士及郡邑吏修禮容妄冀賓興明得志乎於是屏迹公府矯志崇邈揮翰鳴弦惟望維兄弟荷析薪以濟其徽延禮四方名流俾質疑受業過庭面命則惟古人三立是期不專以鳴珂列戟榮也詩嗜髙岑而獨饒元解所著盈數帖藏於家尢深契漆園見齊物論喜曰異哉口�答然喪吾矣平生得失不驚實有當於天府葆光之祕通夢覺齊君牧豈矯持貌襲已哉先府君嘔心制舉藝復洊罹大故形气蚤衰溘然一疾頓成永訣嗚呼詩稱合徳壽豈府君之徳應與松喬比壽隙駟不畱奄忽物化維實不徳菑吾父也裏中士民仰先型合請於督學使者郡邑並崇祀三代直道未泯也府君累贈太子太傅兵部尙書生於嘉靖甲子二月二十九日辰時卒於萬曆戊午七月三十日子時得年五十有五元配虞氏累封一品太夫人子二長國縉邑庠生卒配許氏次卽國維忝任欽命行邊賜尙方劍便宜行事太子太傅兵部尙書東閣大學士元配李氏累封一品夫人孫四長世龍郡廩生襲官生今授武選司主事配郭氏縉出世鳳邑廩生應世襲錦衣衛指揮僉書今欽命援剿總兵官太子太傅加二級前軍都督府左都督配許氏世鵬郡廩生襲官生歷任尙寶司少卿兼兵部職方司郎中配虞氏世鶚郡庠生未娶卒孫女一適貢生盧士芳俱維出曾孫五孫球承瑤承琛承璨皆龍出承琦鵬出俱幼未聘曾孫女四長次龍出又次鳳出又次鵬出俱幼未字府君質行無誇飾維泣陳崖略不能盡平生萬一皆本於郡乘所載不敢飾一字以淆徵信之采聽倘垂湣而錫之炎琬親也罔極斯誼亦罔極矣維曷勝哀吁之至

○伯父惟謨公曁安人胡氏行略

嗚呼伯父有逸才而無顯仕又無年伯母胡苦節四十載有令徳而未旌於朝皆可哀也吾張自吳寧令公潮以後代有顯人歷傳至惠齋公爲維王父逸藻淸暉鴻軒鳳舉風流掩映江左生二子長文學惟謨諱希文次則維父淇園贈公也王父位置髙峻以朝典治其家伯父幼負令姿飄飄有出塵之槪不屑與鄕裏衣冠相伍景跂有道則低首摳衣問奇請益粥粥若無能然慷慨論天下事又未嘗不信眉扼腕一時須義戟張發威竿植聞者斂容性至孝晨昏愉色左右屏气間與羣從酬酢規言矩行絕無紈綺膏粱之容兄弟自爲師友風鐙雨檠據幾簾閣𨿽親故不一識其面王父娛情詩酒佳晨勝夕日賓客駢塡絲肉競作伯父間一侍側正襟危坐蕭然若屏居燕處已而酒闌燈炧把一編維誦與絲竹之聲相上下座客拈題索句伯父伸紙揮毫珠玉錯落三義七步不是過也數踏省門不得志遂抑鬱以至於死死之日爲萬曆甲午三月二十四日戌時距生於嘉靖己未十一月初三日卯時年僅三十有六聞者有玉折蘭摧之嘆是時伯母年不逮三旬遺二孤長國賢方五歲次國良生僅百餘日胡艱難鞠育血淚與乳潼並流繃裹間稍長教之誨之簾櫳之內朱黃研席��辟洸組紃相錯互篝燈宿火機杼軋軋然刀尺朗朗然二子書聲雜之王父聽以爲樂滫瀡丰腆先意承志以事兩尊人婦也而子矣一切門戶事維父欲獨爲仔肩伯母曰吾冡婦也不敢後析箸時維父推甘讓肥伯母曰吾嫠婦也不敢先暮鹽朝齏勤殖生產二子次第成立蜚聲膠庠將藉是以報中土乃子若婦皆不永年撫諸孫如子負劍而誨之曰吾爲爾家勞薪三世汝輩孫也而子我母也父爾父又父爾父之子汝無忝爾父我可見爾父之父矣鳴呼艱哉直指使者廉伯母之節將以聞於朝伯母召宗黨止之曰我不忍以泉下人爲名烏頭綽楔之典至今末舉蓋伯母之志也徯志以歿於崇禎癸酉四月二十八日申時距生於嘉靖壬戌五月初三日午時享春秋七十之三以壽終陳衣之日裙布猶在桁酰漿猶在閣皆其躬所拮據者也嗚呼痛哉伯父丈夫子二長國賢次國良廩生援例太學孫男三世濟仕監紀理刑世澤俱出世鈁中書舍人良出孫女三一適永康太學生朱如輅亦賢出一適安文庠生陳嗣賓一適一都庠生盧光云亦良出曾孫男二承獻承珖俱業儒濟出今濟以孤童奮勉克念爾祖日月有時矣將奉其祖考妣之柩葬於新阡吾痛吾伯父之不遇窮於生前也吾痛吾伯母之未旌窮於生後也因述其梗槪冀得君子賜一言以不朽於千古徳莫大焉

●張忠敏公遺集卷八

東陽張國維止庵著

志銘

祭文

贊

文券

白雲洞遂初精舍學則

◆志銘◆

郭君敬宇墓志

○郭君敬宇墓志

張子材慚作楫任濫秉圭數月滑滑骿胝之不給一日明經馮子徵其甥國子君壙石之志銘張子謝不敏馮子請愈力也張子曰寧有潄寢不遑而遑楮墨之理也者毋已子志之而余銘之也可乎馮子乃據君內兄參軍周子所艸狀志述之張子曰是足以銘矣夫造物之理不足以取余不大以成大君丰於樹而欺於取取余成大是在子若孫乎請髙馬鬣俟耳系以銘曰郭子髙曾政聲蔚起厥考似之厥稱豈弟乃如象賢緊孝緊悌種徳爾昌食報未侈弢光盛年冥冥超舉有道之儔太邱之侶壽不配徳畱余未艾五十五年垂馨千禩學塾之原川環岡峙雙璧瘞斯風回气聚子可亢宗孫看濟美於其後人天之道已我來勒銘以歆來嗣

◆祭文◆

祭翰林院檢討瀾石虞公文

○祭翰林院檢討瀾石虞公文

嗚呼尊靈竟長逝耶若夢若驚如恍如惚憶秋初凶聞遙傳而使乎來於傳後方幸其傳之悞也迨可任宇來則靈果長逝矣爲位哭之一涕欲絕夫歡莫歡乎心知慘莫慘於死別此固親知之大分而余與靈之生平豈特世情之歡餘與靈之今日又豈特世情之慘耶投分總角合契芝蘭志薄層霄心盟白水余幸先驅靈旋繼起後先粵嶠同砥淸修比余糠粃吳門靈方輯瑞而北相與披襟千古慷慨時事其樂忘死旣而靈掞木天之藻余濫刊隨之班邂逅入都扶病晤語傾肝瀝膽荀陳嵇呂胡以方諸嗣是余勞苦河干支離日甚而靈於淸華之上惓惓焉惜勞薪而示之寶筏也而今顧捨我而長逝耶嗚呼嗚呼燕笑嬉遊情瀾滿目衷言格誨尺素盈函流水絕弦成風輟運寧足諭其摧折耶靈以圭璋玫瑰之姿錦綺輝煌之寶纂韋平之世業恢元愷之家聲卓稱世臣居然時棟而位未配徳年不展才扼壯志於促齡詘長算於短路士林共恫寧第同心嗚呼嗚呼令季之哀淚未收尊靈之方�與旐又屆今而後余勞誰卹余失誰箴觸目感心萬端並集視世情之歡慘同乎否乎戃怳之際無能爲韻語酬靈而第含辛搦管述生平以代祝焉瓣香束帛罇酒繭辭生死交情盡於此矣靈兮有知能余恕否尙饗

◆贊◆

燦然舅父虞公贊

存吾虞太翁贊

存吾虞太君吳氏贊

鹿田虞親翁記顏行略

省吾虞公贊

孺人龔氏像贊

陳母張孺人像贊

陳無爲子贊

陳仲謙公贊

○燦然舅父虞公贊

猗歟舅父抱徳含眞知周乎物言中乎倫直而不挺義則自伸鄕黨以爲鼎呂郡邑以爲衡鈞壽近耄期而偕老森森有子有孫而望重儒林一命初錫茂封佇膺天之所佑善必有徵遺貌嶷嶷如其生平僾然有見曷禁乎涕淚之縱橫

○存吾虞太翁贊

書不傳神不如寫照我儀圖之濯月漾其澄波輕煙紆其澹縷翁之恂恂儒雅非耶空山之落松子好鳥之說天機翁之鍵戶辭囂非耶幽同蘭茞之芬芳淸映冰壺之百尺翁之一介不苟非耶飲梨春而心自醉調綠綺而气俱平翁之沖和自牧非耶湘陰之磬溫而厲峴山之玉廉不劌翁之不激不隨非耶易曰鳴鶴在陰其子和之詩曰鳳凰於飛翽翽其羽翁之日以忠孝勉其子子之鶴嘹鳳翥不負庭趨非耶余從冡君姻婭之末因爲寫其照但未審並傳其神否

○存吾虞太君吳氏贊

太君本褕翟虞氏累簪紱來括卽厭采繪華綌帷縞襦循儒家趨堂春介禮無失洽壼冰肅聲不出心警雞鳴同告三儀一鳴鳩堪子七詩史課子躋鴛班禮則箴女芬彤編桃露一枝凝天休秀眉綺筵啖嵰雪云幢迓君列蓬仙繡褓寧馨毶玉節回視堂前縑光隱曜湍光悅

○鹿田虞親翁記顏行略

親翁虞鹿田余次兒世鵬之嶽父也崇禎庚辰歲公交車戒途偶染采薪因余督撫三吳便謁署所心甚驚惶命丹靑圖其容且囑余狀其行余以親翁春秋方富勛名赫奕定未可量力謝不敏而親翁怫然遂不敢以不文諉因備列其行而狀之

惟我親翁聰穎之姿吾黨所希落筆驚人彼此名馳國士之遇並受知於一時先後鵲起何親翁之數尙奇旣獲雋於丁卯猶伏櫪而聞嘶言念素履竊愧不如其幼而寧馨甫十歲而能文長而練達歷百折而如平構思深沈兮刻玉鏤金摛詞燦爛兮霞起雲蒸天眞渾朴兮視之如老叟聲望推重兮仰之如山斗操行廉潔兮一介而不苟才幹敏捷兮片言而可剖兄弟克諧兮能重義而輕利朋友式好兮克令終而如始持身儉約兮𨿽邊幅之弗事禦下寬和兮卽聲色之罔厲美哉我翁眾善具備尢不可及者念祖父之深恩恆伏枕而淚淪他日求忠臣於孝子之門稽其行誼實堪與倫噫嘻蒼天有知我翁必昌介以壽考業著名揚行當爲蒼生而慰其望詎云爲姻婭而寫其狀

○省吾虞公贊

武巖之山大而矗華溪之水淸且馥我翁孕秀毓其英磊落多奇儀自淑我思其人如見時我見其人每膺服中外文質兩相符如入廟郎起肅肅嗚呼噫嘻所可窺者翁之貌而不可以形者翁之徳之彌試看依依玉樹挺雙枝振振宜爾詵螽斯是皆翁之所致而天之所私嗚呼噫嘻余𨿽不文兮而情見乎詞

○孺人龔氏像贊

婦則伊何言觀其儷母儀伊何言觀其裔譬聞雞鳴想見其凰曄曄文雛苞分女牀猗嗟碩人載柔載輯紉結茞蘭華旉芳襲鳧雁警晨參熊諫夜昧旦櫛縰黽勉上下余瞻其特亦觀其遺纓仁弁義衿書帶詩閨門之教於是可知

○陳母張孺人像贊

修職郎陳敬翁元配張氏孺人余從姑也自幼學於余家兼習孝經女誡諸書以外祖金侍禦史之命曰嬪於陳克孝克敬課子慈而能愛禦下寬而無妬姑翁仕楚十載不同赴獨司內政柔嘉維則動止得宜壼範井井是能彰衝素先公之家教紹松澗金公之流風者敬贊遺容以傳不朽云

端莊淑順經訓型儀令徳是法姆儀是持婉不及媟敬不廢熙龐門鴻案璋瓦熊羆旣挺其幹又沃其枝百年有慶堂詠螽斯宜其孫子系踵翀飛嗣徽啟後福壽爾齊

○陳無爲子贊

無思無爲者易之道先生得之以爲號資性徳逸漸逵鴻情致藹然在陰鶴娛詩酒友騷人飲食衎衎醉言好爵淡忘勢利蠱之上九可以鳴髙屏棄紛華賁之初六泊以相遭斯其人有犯而不校已有過而自反殆所謂謙謙之君子究之羣而不黨世有知進而不知退用壯而且用罔者拜先生之象緬先生之風夫亦可以自端其好尙

○陳仲謙公贊

中介而外通則赤子之心而儒者容神恬而志雄則東臯嘯而北海風優優在一畝之宮而亭亭如千尺之桐座客若飲澗之虹而子姓皆漸逵之鴻傾囊不惜子母之空而撫時竊憂內外之訌割股療親讓產潤弟而孝友與古人同教諸侄使成名撫五女俾有成而餘慶隆隆克家則先有疇而後有弓礪行則左爲砥而右爲砦托蔦蘿之庇而仰止乎喬崧我將持春酒以介爾眉壽之翁

◆文券◆

太宗祠義田文券

義十八府君義田文券

嘗序二房義田文券

○太宗祠義田文券

維仰賴祖宗福澤叨冒仕祿水源木本其何能忘讀家乘而思衝素之躅恐隕越以貽羞入姑蘇而仰文正之風竊有志而未逮凡屬宗祊義關一體謹效涓埃少展惇睦有薄奉所置楊塘塢葛山塢兩處田地共壹千平捐爲大宗祠義田每歲租利除納糧外取銀捌兩爲義學公用其餘以一半給靑衿書資及優養節孝以一半濟貧其節孝與貧家各房家長從公開報擇族長之賢者核實分給務使給者無冒濫而受者沾實惠𨿽爲數不多所望賢達鵲起益推而廣之也願我族人節義相尙禮讓相先春弦夏誦之風玉質金相之操不角八行家聲而益加之光大不亦休乎立此爲照崇禎十一年冬月日立

○義十八府君義田文券

嗣孫國維爲捐俸置立義產事竊念義十八府君墓下本支同在五服之內親誼相關國維冒叨仕祿薄俸所置土名下昆溪計租叄百秤捐爲義十八府君義田每歲除納糧外以二分聽四房均分以一分給子姓書資能作文者卽給進學者倍給如墓下應有公用卽將義租收貯充用暫停分給其出納之數須各房公收公放願我同支各念祖宗世徳無自菲薄𨿽士農商賈所業不同而禮義廉恥相守則一力遵聖諭之六言其效同居於九世何善如之立此爲照崇禎十二年正月日立

○嘗序二房義田文券

男國維有俸置田產土名桑園共七百秤送入嘗序爲義產將前送入嘗序楊塘塢攺送大宗祠今以桑園抵楊塘塢奉上太太收立此爲照崇禎十二年正月日立

◆白雲洞遂初精舍學則◆

定情

勵志

敬業

純功

虛己

擇交

學度

循分

○定情

境會未寧教學頗弛匪關性劣實以情遷不知飲食以養身理義以淑心一日一息毋容間也倘以多故未暇崇文一旦事平懷且靡及彼闇修者適會其時我惟有浩嘆而已故我輩不可狃於時而廢業也

○勵志

名行所就志實基之志卓矣猶虞力不克副昔象山先生讀宇宙字義憬然曰宇宙內事皆分內事夫前人以道徳自任而後人不以功名顯抑何古今之不相及也禹臯稷契以道徳爲功名伊傅周召以功名爲道徳吾輩志在道徳或在功名皆存乎其人有爲者亦若是焉巳矣

○敬業

古人嘉言懿行爛然盈眸史不勝書學人亦不勝讀但在隨閱冥參得其神解使塵襟頓滌陡現靈光則善矣不然顯處視月又何如牖中窺日哉

○純功

黃魯直曰士大夫一日不與聖賢相對便覺語言無味而目可憎米元章曰我輩一日不讀書輒覺思致艱澀名賢且然況末學小子乎日而嬉焉則荒其日之半月而嬉焉則荒其月之半矣光陰能幾堪此怠棄終始念典如雲時敏蓋庶幾焉

○虛己

聖如孔子學藉羣材次者可知矣厥後子房納履於黃石孔明下拜於徳公何則虛故能謙謙故能受也末學小善自足不思廣益惟取極等人觀之則矜气自除勝心自戢矣

○擇交

易象麗澤詩興嚶鳴友之爲道聿曰自古然而張陳凶其終蕭朱隙其末聲气𨿽美亦奚取焉王仲回曰交道之難未易言也毋貽後悔端在謹始因不失親始可以宗愼交良箴無踰於此矣

○學度

襟度寬厚福分所基韓魏公一生相業只是包涵倪文節云有容徳乃大有忍事乃濟蓋容則能恕忍則能耐若一味褊急憤怒其量淺福亦薄矣故吾輩涵養功夫必不可少也

○循分

人生惟忠孝二字不可須臾離鞠躬盡瘁爲忠赤心隨分亦爲忠立身揚名爲孝菽水承歡亦爲孝完得忠孝斯謂不負吾君不負吾親不負吾所學

●張忠敏公遺集卷九

東陽張國維止庵著

詩

觀燈家燕

太夫人板輿初反庭前有牡丹一株連夜齊放艷麗異常若相視而笑以助歡菽水者太夫人爲之色喜余奉觴上壽敬賦一律

免歸思母八首

在獄思母八首依前韻

釋用思母八首再依前韻

奉母八首仍依前韻

召對欽賞虔紀二律

出都喜雨二首

舟次見新漕銜尾而北錻以志喜

道傍楡柳樹皮饑民取食殆盡感而賦之

有取苜蓿艸而食者感賦

七里灘

望釣臺

示仲郎初冠

重遊白雲洞

珠璧

石乳

玉女盆

再至

卜築

經始

頻至

山行

獨坐

垂釣處

病

撫吳和申元渚先生喜雨韻

鶴山書院次王端毅公韻

來鶴樓次王端公韻

登采石磯贈諸將

和關使者韻

丁丑至日姑蘇署中拈牌一律

家慈誕辰荷顧麟士瑤章見贈次韻奉答

送麟士應南都試

贈吳少峯孝子

乙酉自臺郡扈駕道經赤城

赴義詞三章

○觀燈家燕

佳麗皇都令節燈堂怡壽母燦層層繁同列宿羣環極朗若明珠盡照乘角抵戲程羅廣樂煙花光放映觚稜不須朱幰臨南陌連夜庭除樂事興

○太夫人板輿初反庭前有牡丹一株連夜齊放艷麗異常若相視而笑以助歡菽水者太夫人爲之色喜余奉觴上壽敬賦一律

瑞鍾萱樹冠人間應遣花王佐笑顏朵裊孫枝成玖玉色方舞彩總斕斑微風引馥調晨膳輕雨凝珠列曉鬟燕喜仍煩君記取年年堆錦祝南山

○免歸思母八首

遊子言歸戴主恩庭萱遙想露華繁八旬將屆稱觴日十載初招陟屺魂屈指承顏思縮地先朝寄鯉祝加飧慈闈憶我還殊甚飛夢時時見倚門

其二

欲獻髙堂一物希空囊惟辦老萊衣思鱸歸隱嚴陶鮓解組還初惕孟機養是恆言今始逮耕爲子職永相依懸知饑渴關親甚念易雞豚待聿歸

其三

昔年扶侍戀居諸嶺海燕吳色笑舒遊紀東徵曾作賦情牽北望久懸輿頗嫌孝養資徵檄不信瞻依忍絕裾母子餘生將互倚終焉豈獨愛吾廬

其四

不因予假蹈棲遲特詔迎親天寵滋自古貤恩膺紫誥幾曾召養賁綸絲僕夫未駕光先被子姓分榮乘永垂介壽承歡歌帝徳能令菽水勝瓊飴

其五

力竭胼胝復治戎呼親無計托徵鴻我生分向離愁盡子捨翻疑隔世通燈下低徊開喜燼堂前灑掃繞燻風鬢霜攬鏡還成懼恐動哀憐減泄融

其六

教忠母訓似嚴君夷險諄諄勵立勛敢效閒居誇晏樂差將無死答恩勤聞歸欵信思難定遡別悲欣轉莫分一夕凝思渾若歲頻年何以度憂燻

其七

昨秋朝暮望歸人今日南鴻傍逐臣憤切時艱遑偃仰情於天聽釋邅迍凊溫遲暮猶無子生死維持賴有親何事依云空佇立雙眸已入畫溪春

其八

三褫端因教孝寬一���冀以報劉歡北山於役仍堪隱斕彩兼冠不用彈仰托春暉華尙白俯全方寸質猶丹君親大徳咸無極向日循陔意不闌

○在獄思母八首依前韻

露雷疊用總銜恩負國違親罪實繁徒羨深林烏鳥意堪憐三宿子規魂權詞告出啼爲笑對食興悲淚和飧梅信須傳歸指日依言孑影在圜門

其二

踰八髙齡古更希赭衣淚漬似斑衣臂呼心動悲離膝目極情疑恐下機重巽鈿容親是覲陽光定照命相依寄聲色養糟穅婦莫向尊親悵不歸

其三

時當嚴沍入囚諸職曠冬溫慘不舒雷電合章刑有屬棘薪匪令徳無輿五更柝擊孤臣夢兩峴霜寒壽母裾安得微軀生羽翮有懷三徙是吾廬

其四

帝城春動日遲遲暗室沈陰別泗滋望眼各天昏似霧白頭兩地亂如絲兵歸獨子刑還異孝感遺羹事有垂惟願慈顏怡獻歲備嘗荼苦悉如飴

其五

省愆切誡易談戎怨慕嗷嗷北塞鴻括母思深叨弗坐徐生心亂系難通瞻云依梓暌南服寄帛傳音阻北風孝治首關明主意寧令一物外春融

其六

家陲每勗報明君寧數波臣尺寸勛自取觸藩隳顧復空煩和膽助辛勤寫憂攜杖誰爲禦抱郁增奇孰與分悵望無聊成假寐魂歸失路倍憂燻

其七

相看各念北堂人對泣非關爲累臣觸緒如抽還哽咽含情難語益邅迍局身廢莨皆人子上壽尸饔獨我親自顧區區誠莫贖竊將垂白乞餘春

其八

義當灰骨答君寬身愧完名拂母歡初度先成垂老別南音豈作等閒彈戀闈恍惚尋殘夢繼血潺湲出寸丹但得生還重聚首風光不爲暫離闌

○釋用思母八首再依前韻

枯株忽荷再生恩拊畜身存積思繁近戀楓宸攄藎悃遙依萱樹釋驚魂樊籠乍脫期還哺祿養重歡戒素飧三月鄕愁烽火徧萬金歸信到衡門

其二

尋常晝錦舞斑希返及春華好試衣壽母晨昏仍慰望塞翁得失盡忘機小人久缺三牲養君子今歌四牡依節制喜連桑梓地不因遠志棄常歸

其三

馬老知途未捨諸雞初離鑊翰音舒還鄕徧諭相如檄隆養髙旋季子輿驛路花明迎采韍庭闈風暖動長裾馳驅便道申歸省政效懷安戀敝廬

其四

每聞噬指悵音遲秣馬晨徵浥露滋企望髙堂華若錦寵銜王命賁如絲簾前愛日鞲時捲袖裏淸風橐自垂無限天倫離合意開顏加膳更含飴

其五

任兼吳越重元戎力報劬勞視駿鴻行者心因居者喜大兒童企小兒通歸帆己映滄江月親夢猶縈朔北風浩蕩天波驚望外人言賢母福昭融

其六

不須來諗動仁君睿鑑原情念細勛萬死是甘威倏霽半生乖養慕空勤入春己作兩年別坻裏才爲八月分所奉云軿蒞吳會昔遊風景靄如燻

其七

昨年覲省致歸人何似今朝蹇蹇臣子捨將旋神竦躍簡書難勝意邅迍蒞官夙夜虞虧孝積慮淵冰凜辱親乘暇稱觴沾賜瀝婆娑顏渥數杯春

其八

風塵北望思難寬靡盬寧耽啜飲歡慈誨原爲修業勵南燻堪作解憂彈奉公協望勝馨膳怡志蠲奇過內丹壽��禹宏開逢道泰百年佳气繞門闌

○奉母八首仍依前韻

慈幃榮被九天恩炳煥泥封晉寵繁黃耇迎和誰奉膝白雲佇望幾飛魂欲周鍾阜宣行樂擬褉秦淮助進飧遣迓頻馳佳信至輕軒就道掩蓬門

其二

龍章鶴髮婦儀希士女紛看一品衣雋母歡顏時問政敬姜懿訓每鳴機林移珍果家園似階列名花幾席依更托丹靑供賞玩體安意適渾忘歸

其三

洞房璇室似方諸冬日凝溫寢食舒褥擁華茸欣對雪杖攜靈壽代登輿老人南極明天漢王母西池絢佩裾退食優遊承色笑娛親何敢厭周廬

其四

頤養髙年旦起遲庭前春色動華滋筵張南第迎梅萼曝倚東軒拂柳絲幹祿幸來靑紫侍揚名慚乏事功垂諸孫羅列將朋酒共祝長生擬玉飴

其五

陳情暫許釋臨戎扶侍登舟逐渚鴻耋齒虞馳車馬悴故山喜報漲流通江魚躍入資供饌角枕涼生藉禦風緬想東徵猶昨日出當秋晏返春融

其六

母子承恩矢報君鵷班空點愧無勛卹私獨獲叨休沐侍養時聞教愼勤白粲嘗芬攜倍足春醪禦旨徹還分潘輿自覽王畿出徧識江南艸木燻

其七

舟度金閶擁萬人共揚有母勗爲臣導輿幕府歡堪憶回首並州戀似迍每憫塵容仍顧我相看素髮忍違親越山一路皆娛目偕隱情偏指富春

其八

荏冉還家子念寬閒居萬事總承歡欲撝曦馭池重浴肯任春光指一彈園蓛供甘林筍紫庭花迎笑海橊丹朝朝問寢華堂啟寶鴨祥煙出畫闌

○召對欽賞虔紀二律

帝念可渠惟愼庸譾才承乏赴追鋒六年鞅掌重瞻衮千載休光叨攺容敷奏兼垂明試意都兪莫罄對揚悰從今捐糜尋常事蹇蹇猶虞歉靖共

其二

親奉堯天春色饒復聞中使下丹霄賜金雪燦梁州品衣繡雲裁織女綃什襲氛仍生劍佩啟行彩應繞星軺涓埃未報恩徒戀回首宸居接�杓

○出都喜雨二首

乍辭閶闔捧天書澍滿郊圻柳拂渠靈雨總關明主徳恩膏先到使臣車玉糈艘駛桃花水綠野謳閒柘影鋤咨命親承何以報願敷聖澤徧靑徐

其二

疏瀹慚無宛委書九天雨露潤河渠槎從泛漢分來錦橇假行堤化去車燕嶺稠云迷塞雁盧溝新漲漾春鋤安瀾定制支祈鎖問歲今逢在執徐

○舟次見新漕銜尾而北錻以志喜

鷁迅飆爲楫鰲連嵓��逐波千倉求峙少萬斛泛舟多搖影逢津樹騰歡雜榜歌回思焦土日勞者涕成河

○道傍楡柳樹皮饑民取食殆盡感而賦之

蕭條四野嘆遺黎樹屑和糠彊救饑一望垂枯楡柳色誰言萇楚得無知

其二

皮盡心傷生趣窮疏條猶自舞長風恰如殘喘支徵繕未敢嗷嗷告杼空

○有取苜蓿艸而食者感賦

甑無半菽突無煙苜艸何堪佐果然誰是開倉追沒黯空教遺種誦張騫祗因救死寧茹苦只恐含悲詎下咽食寄荒原棲在路行人那不淚潺湲

○七里灘

神工手擘尙畱痕中導江流勢欲吞蜿蜒山腰人數點繽紛露腳瀑幹歕石潭魚戲鬐堪鑑木末鶯潛調自翻處處桃花浮澗出不知誰是避秦源

○望釣臺

羊裘異迹煥丹靑臥榻嘉謀史未聆累日坐論非道故當年同學鄙窮經君除諫議彰金礪臣退躬耕慶莢蓂嚴瀨磻溪均致主客星直傍紫微星

其二

十過磯邊九到尖今朝風雨阻登瞻深煙端爲移文布小艸多乖遁卦占淸洛初潛成白水秣陵再卜巨劉天時康碌碌應投劾漫托金門吏隱廉

○示仲郎初冠

今辰今醮汝弱植正須培式玉成人始盍簪長者來緗囊千古業雪案九重媒珍重康成訓深思應邁回

○重遊白雲洞

不見幽嵓十五年昔遊猿鳥尙依然流泉訴別鳴還咽盤石標貞亢且堅池上醒眠靑眼放松間醉倚白頭妍晚尋歸路層雲鎖便與山靈訂隱緣

洞之出泉有三其一爲瀑布自洞巓奔騰而下髙十數丈廣半之四時不絕春夏尢盛擲地鏗然作金石聲眾山皆響是一奇也稍折而右石縫中迸出一泉味敵惠泉虎跑注槒成池不乞靈於瀑布瀑布微時此泉轉盛是又一奇也當洞之中盎有一石盆體圓底平圍經三尺許盆內水嘗滿滿而不溢絕不知其所自來甘洌與石縫無異奭�斗之略盡應時仍滿是又一奇也遊者無不賞此數奇然莫或名之𨿽美而不傳世間負奇之珍在人耳目而湮沒無聞往往如是良可惜已余名瀑布曰珠璧石縫泉曰石乳石盆曰玉女盆各系以詩焉

○珠璧

云表圓流如意勻琢瑤散雪總非倫恰將灼灼重淵色來照巖巖萬仞身日麗懸泉幽壑媚月明飛澑夜光新濺衣旋索渾無物更識元探象罔眞

○石乳

誰測元奇一罅中不煩更斧碧流通石藏水脤坤爲母池仰膏施坎是童玉齒生甘還惜嫩花瓷盛白更疑空蒙泉翻卻睢曇義酥酪醍醐遜化工

○玉女盆

石畔何年盥雪膚長畱明瑩鑑眉須詞人興會毫從浣酒客狂來首任濡卻向巫陽云杳渺轉嗤漢女佩虛無幽看蘿薜深成幄恍惚山阿降彼姝

○再至

獨餘淸夢繞長松醒著靑鞋逐夢蹤爽气來迎四五里野橋經渡兩三重犬馴捨外欣曾識鳥囀樽前說昨逢路熟不愁歸路晚莫令回首日髙春

○卜築

冒雨躡岧峣尋幽興獨饒松爲楹更韻窗邇洞如招結宇先三徑依流便一瓢足資周覽樂首爲板輿翹

其二

邱中結構偏宜小物外探搜只支眞谷口堪施誅艸力林塘疑傍浣花濱

其三

故邱開別業不費買山錢好用沽■﹝酉靈﹞醁銜杯識避賢

○經始

茅屋依巖巧在因子楹初立勢淩旻棟云池月無生有曲水殘山假卻眞仲蔚蓬蒿開徑日陶潛樽酒眄柯辰風光詩句宜相酢判山祗疊主賓

○頻至

一枝甫定數翺翔倦羽惟堪適莽蒼地窄近移奇石補巖濡橫鑿小池當軒迎山月杯中影手弄閒雲袖裏裝凝睇幽厓驚已夕仰看嶺色尙斜陽

石乳入池與珠璧水合味合則雜余截竹爲筒命小僮持向乳縫處承注八罌因以所貯惠泉比嘗覺遠遜此易曰山下出泉蒙此水之勝惠泉蒙與壯之分耳賦以記之

珍重甘芳挹注殊一筒中引萬璣珠坐觀偸渡違行地領略初生勝啖臾廬岫飛流寧復穉江心遠沒亦成奴法同抱甕非機事谷裏經綸總是愚

天下佳山水人可其往者止堪遊目未可棲眞惟白雲洞爲先隴所有無車馬喧獨寐寤言厥惟斯所爲紀一絕

曾尋三洞擬商山車馬紛紛礙閉關誰似白雲私占得惟畱明月弄幽閒

余嘗遊牛首從麓至巓幽勝應接不暇最後山僧引至一小山回觀山面更覿全體因悟山內看山不如山外看山之曠竊持此法以搜洞勝乃擇小阜築室回向之一洞所有無不環列至瀑布在洞之上者兩崖夾束翳以林靄一道水光隱約吞吐折而八洞始彰噴薄之全勢而洞上之源遊者向未之覩也推窗入目不覺大叫奇絕以爲得未曾有譬諸西子之美不能自見其面對鏡乃見之耳用前詠珠璧韻

洞府谽谺水石勻初泉隱見最殊倫練垂翠繞澄鮮色龍躍云環蜿蜒身未遇考盤千古祕忽迎元覽四時新棲遲己逼仙靈窟更望髙源揖眾眞

○山行

天曠野雲舒林香任所如山春紅勝綠澗澑水欺魚探蕊蜂音合窺流鸛步徐緣溪逢谷口眞是武陵居

慧林上人誅茅幽峻虛庵之顏待余命名余自洞登訪題爲最上庵

霽余屐齒印山苔蘭若相期到遠隈迆邐登椒仍在麓寂寥聞梵半披萊濕侵貝葉花初雨錫卓嵚岑鶴共來初地堪符靈峻祗桓不藉布金開

○獨坐

疊疊靑螺環墅髙幽篁山鬼伴揮毫晝凝沆瀣疑陰雨冷忘朱明憶縕袍深澗日飛亭午景崇岡松動九霄濤幕天席地惟狂客淸境何容著二豪

○垂釣處

不拽漁舟不著蓑興來坐石戲淸波水寒一任遊鱗躍解得莊生樂趣多

○病

微軀原乏濟時才老馬虺隤祗自哀惠養有年心未已長嘶靡力首徒回半生塵网勞應息兩月煙霞逸轉頹再疏乞骸披瀝切從玆萬念等寒灰

○撫吳和申元渚先生喜雨韻

三旬雩禱嘆明河憂國煩君借箸多野叟桔橰逢靉叇武人鼓吹值滂沱已知甘雨隨仙梵更遣淸風入雅歌循省素飧何所裨慚聞閭巷說恩波

○鶴山書院次王端毅公韻

生平怕讀宋殘書競指眞儒作僞儒一自先生崇俎豆至今道脈盛姑蘇

又

看來棹楔穆陵書已識庚桑獻大儒忠孝永垂臣子鵠景行時覺震蘇蘇

○來鶴樓次王端公韻

神郁空傳漢史中何如翔鶴表綦隆羹墻日日思芳躅彷佛緱山唳遠風

又

十九年惟塡此中官幾爲氏峴碑隆自慚七載成何許祗向髙樓企徳風

○登采石磯贈諸將

月明橫槊倚層峯宵柝風飄和梵鐘南宅鎬丰憑虎旅西瞻江漢警狼烽且論天險元戎略遑問風流豪士蹤待翦鯨鯢重躡屐爲君磨石勒丰庸

○和關使者韻

海湧峯巓煙霧濃使君載酒意何隆川明帆影搖霜樹山靜秋聲落夜桐祇地黃金寧踞虎函關紫气自驅螽卻嫌居易遊還少一月重來問六通

○丁丑至日姑蘇署中拈牌一律

舊趨畫省近金蓮今望蒼霄北斗懸術事自嗔詩趣減歡辰聊遣酒杯傳庭前叢竹含煙濕冰下潛鱗伴石眠應令故園猿雀待思鱸會上五湖船

○家慈誕辰荷顧麟士瑤章見贈次韻奉答

天上驚傳寵綍重尊前獻壽動慈容饋鮮我媿魚官監錫類君眞潁谷封經授五千窺道徳劍衝霄漢識芙蓉新詩句句霓裳曲萊子斑衣更勿庸

○送麟士應南都試

古誼髙文眾美並孤齋光借絳帷淸張華剛認丰城器賈誼還成洛守名南溟風髙鵬欲徙西京日暖鳳將鳴知知取次靑雲步莫忘蕉窗風雨情

○贈吳少峯孝子

孺慕一生今老矣蒼顏長日更嗟吁坐穿赤石元猿嘯手植靑松白鶴扶香露滴殘千載淚醴泉流出百年酥髙天瑞動懸弧日恰見丹書賁艸廬

○乙酉自臺郡扈駕道經赤城

司隸南陽啟艸旌水回山擁度云行共扶龍馭飛滄溟遑問仙梯躡赤城俊獲苟生新鳳沼籌資吳質舊簪纓從軍賦繼康哉詠宏濟終持帝室衡

○赴義詞三章

艱難百戰戴吾君壁壘東南气厲云死去仍爲朱氏鬼精靈常傍孝陵墳【右自述】

一瞑纖塵不掛胸惟哀耋母暮途窮仁人錫類能無意今古由來孝治同【右念母】

夙訓詩書暫鼓徵而今絕口莫談兵蒼蒼若肎施存卹秉耒全身得所生【右訓子】

●張忠敏公遺集卷十

年譜

○年譜

萬曆二十三年乙未

是年四月廿八日亥時公生太夫人虞氏生公時夢旗幟環繞鄰見公家有火光起先是族人夢上祖謂曰必大吾門待有張國維者生故族生而穎者必以公名名然名之輒死至公得是名不死

萬曆二十四年丙申

萬曆二十五年丁西

萬曆二十六年戊戌

萬曆二十七年己亥

萬曆二十八年庚子

萬曆二十九年辛丑

公七歲與兄國縉從陳可鑑學授讀孝經旣而請�忠經陳愕然曰孝有經忠無經移孝可作忠也出語人曰張氏有子矣

萬曆三十年壬寅

萬曆三十一年癸卯

是年二月初十日王父贈太傅公枚卒

萬曆三十二年甲辰

公十歲隨父鏳太傅公希武謁始祖忠湣公像於吳寧臺繼謁八世祖衝素公像於西嶺祠太傅公曰汝後曰出則藎忠退則樂道當如二祖之所爲公應曰維必不敢負祖宗太夫人讀鳴鳳記慨然太息公侍側曰維若爲椒山夫人亦許之否太夫人色喜曰汝爲忠臣始無愧吾兒

萬曆三十三年乙巳

萬曆三十四年丙午

公十二歲太傅公命公作百忍堂楹語公秉筆直書云祖有八行昭星日宜野宜朝垂紳繹思先徳堂傳百忍紹箕裘是圖是究衍支永篤同居

萬曆三十五年丁未

是年與兄國縉讀書水竹庵太傅公自課之每曰委形宇內交天下第一流人讀天下第一等書做天下第一件事方是奇男子嘗挈公登■﹝山見﹞山爲歌始祖忠湣公殉難石刻詞雲臺有柏臺有柏經霜傲雪何烈烈歲寒然後知忠節兩■﹝山見﹞靑靑垂淚褐池有荷池有荷亭亭翠蓋淩淸波公不見兮可柰何畱取芳名浸汨羅顧謂公曰小子其識之

萬曆三十六年戊申

萬曆三十七年己酉

是年國縉入邑庠而公不售益淬厲攻苦公讀書於家如生時常有火光發家人入視但見巨鬼注其背自是其伯始加禮之

萬曆三十八年庚戌

是年從吳其震讀書■﹝山奧﹞裏李氏有奇公之爲人者曰此不多得人惜我無一女字之勸厥兄婚以侄不欲曰烏有如此聓而長碌碌者乎

萬曆三十九年辛亥

萬曆四十年壬子

是年正月初七日國縉卒

萬曆四十一年癸丑

萬曆四十二年甲寅

是年讀書西七里古昭徳寺有術士席寺之山門相公當大富貴同門生俱嘩然失笑曰歸農圖有若名術士曰不然但十年我言驗矣張故爲寺舊檀那公貧甚躬自執爨有時至不能舉火諸沙彌俱易之獨有智月師者髙僧也每覩公月夜出山門有二燈隨之行曰此必西聖而將現作宰官身者已葦藉謂公必大張氏門矣

萬曆四十三年乙卯

是年娶李氏夫人

萬曆四十四年丙辰

萬曆四十五年丁巳

萬曆四十六年戊午

是年四月十六日長子世鳳生七月三十日太傅公卒太傅病劇呼公曰祖所謂大張氏門者我意蓋有在惜吾不及覩可衣冠來吾決之公如言以進曰觀汝爲人當綽可不朽愼毋忘忠孝二字箴爲誦張元忭登吳寧臺弔古詩而卒

萬曆四十七年己未

制中輯邱文莊家儀節

泰昌元年庚申

是年三月廿三日次子世鵬生

天啟元年辛酉

公二十七歲春入邑庠秋登浙闈鄕榜第七名主試爲虞山錢謙益謁見卽以國士目之

天啟二年壬戌

是年公登文震孟榜第十二名進士還鄕謁大司馬許公宏綱旦入剌晚出見迎謂公曰閱時久人言必躁而公不躁必以爲餒且疲而公不疲夫不躁則能忍事不疲則能任事公但往異日當爲天下福

天啟三年癸亥

三月謁選至京師寓古剎篝燈披故牘輯古名臣言行錄爲幾上書率午夜不假寐寺僧曰公已達奚攻苦爲公曰吾豈效經生事呫嗶顧安得此暇晷與聖賢對晤耶貧不能具肩輿敝裘羸馬蹣跚風雪中志气怡然一日以制藝謁楊大洪漣閱此非距心之所得爲也文驚曰他日爲名諫議當避此人出一頭地

天啟四年甲子

九月選授廣東番禺縣知縣十二月至番禺任適粵東大饑粟騰貴直指使令下弗協民大哄公頒籌荒十二策解諭之乃各自罷去而價平如初

天啟五年乙丑

二月迎虞太夫人至番禺任禺故劇邑向稱難治公至增城郭平盜賊翦豪猾興賢才不踰年有神明父母之頌有沙田數萬畝明初以業貧民奪於豪紳公簡舊籍分授貧弱民甚徳之建生祠祀焉

天啟六年丙寅

是時魏閹蠹國流毒海宇剌廣州某魏黨也與公語楊左公曰天不過欲不朽楊左耳若視委鬼爲泰山乎直冰山爾見晛則消矣

天啟七年丁卯

是年三月授階文林郎八月初四日三子世鶚生十月太夫人自番禺回東陽

崇禎元年戊辰

公年三十三歲以卓異第一握刑科給事中上劾魏黨疏四月上進賢退不肖疏愼名器惜人才疏五月上條陳禦寇十策疏六月授階徵仕郎

崇禎二年已巳

三月轉吏科給事中上時政五事疏培元气疏勸廉忝貪疏是時遼警頻仍詔天下勤王上條陳戰守疏

崇禎三年庚午

二月告假省親三月返東陽十月葬兄國縉於雙牌之原

崇禎四年辛未

三月北上四月至京師升禮科都給事中冊封岷藩侍經筵講官上保舉利獘疏

崇禎五年壬申

正月升太常寺少卿上封疆大壞疏登州旣陷議撫議剿廟廊築捨上時勢五大可惜五大可憂疏遴選督鎭疏

崇禎六年癸酉

崇禎七年甲戌

公年三十九歲擢右僉都禦史巡撫應天四月抵姑蘇任六月上安慶增兵畱餉疏九月上東屬請蠲疏是年浚松江塘河嘉定上海二縣虯江無錫縣運河

崇禎八年乙亥

正月迎虞太夫人至姑蘇任二月上請會剿疏二月上請復兵額疏五月覆奏嘉定漕糧疏六月上吳屬雹災徽屬水旱災疏七月上陳形勢請增兵疏十月提兵援皖是年修吳江縣石塘長橋三江橋翁涇橋

崇禎九年丙子

是年次子世鵬入郡庠二月上潛太宿請蠲疏覆請開浚吳江長橋谼疏四月上請津糧攺折疏十月病上疏請告不允修松江府淙闕捍海塘疏導吳江縣長橋七十二谼

崇禎十年丁丑

正月上請兵援皖疏二月再請兵援皖疏三月三請兵援皖疏四月四請兵援皖疏六月五請兵援皖疏是時賊陷和州含山定遠遂攻六合援兵不至公提兵過采石磯燕諸將卽座上作鐃歌詩星趨解桐城圍再解江浦望江圍調兵戍宿松三檄左良玉入山搜賊不應上薦史可法撫皖疏八月上請六合築城疏十二月上請豁太平冘汰疏再糾鎭守疏請潛太兵行糧疏是年修至和塘浚昆山嘉定縣寶山所各城濠並彭華浜及修槎浦海岸公年四十二須髮一夕頓白虞太夫人返東陽

崇禎十一年戊寅

正月上嚴禁通番疏二月上請松江府均糧攺正疏三月上請蘇松二郡白糧腳耗蠲免疏四月上請武進秋糧蠲免疏崇明坍餉懷寧舡餉蠲免疏八月上應屬旱蝗疏十月上請髙淳虛糧永折疏十一月提兵剿賊建蕪湖關敵樓七座築太湖建平髙淳城是年浚鎭江府漕渠太倉州湖川塘

崇禎十二年己卯

正月上請會剿疏三月上請吳縣昆山漕折蠲免疏輯吳中水利全書三十卷書成進呈帝覽焉刻徐文定農政全書六十卷鄭所南心史十六卷六月病上疏請告不允自甲戌至已卯撫吳六載吳人戴徳建生祠虎���堤肖像祀之

崇禎十三年庚辰

公年四十五歲正月升工部右侍郎加兵部右侍郎總督河道兼提調徐臨津通四鎭漕餉事二月初三日辭孝陵北上三月初七日抵都初九日陛見十二日於工部衙門受事欽賞銀四十兩紵絲三表裏十三日謝恩出京二十六日至徳州交印受代上謝恩疏四月上運河六策疏八月上請增宋康惠祀田疏十月上請疏引漳河疏籌賑山左疏是年三子世鶚入郡庠世鳳以第一補郡廩生

崇禎十四年辛巳

二月上請攺疏魯橋疏三月上請浚汶河疏疏運六策疏九月上請柰旅疏是年冬平李靑山諸寇蔭一子世鳳錦衣衛指揮使僉書

崇禎十五年壬午

二月平徐嶧諸寇六月三子世鶚省公濟上卒於途九月病上疏請告不允十月升兵部尙書初八日抵都召見徳政殿上糾督鎭疏十二月上定戰守賞罰格例疏次子世鵬加兵部職方司郎中

崇禎十六年癸未

正月上兵務七略疏二月上請纓疏四月上請軍前圖效疏是時大兵在畿內公檄趙光忭拒螺山八總兵之師皆潰言者詆公乃解職告歸八月緹騎逮公過蘇蘇人痛哭生祭之獄中注心經解一卷金剛經疏芥二卷

崇禎十七年甲申

正月蘇民詣闕乞貸二月初八出獄復故官督理浙直軍餉上生財七事疏初十日出都甫抵蘇而帝殉社稷矣南京立擢協理戎政上中興要務疏七月上請攺折金紹南糧疏兵家要務八事疏八月上請飭濟寧就地設兵就兵設餉疏與馬士英阮大鋮忤告歸上乞恩例祭葬疏築遂初堂於白雲洞奉太夫人以居

順治二年乙酉【宏光元年魯監國】

五月南都失公謁魯王於臺州請王監國移駐紹興加太子太傅兵部尙書武英殿大學士督師江上七月復富陽八月復於潛上兵權合一疏監國賜公上方劍以統諸軍世鳳授提督援剿總兵官太子太保中軍都督府左都督封永康伯世鵬授尙寶司少卿閩中隆武立上唐王疏劾馬士英十大罪疏請謚駱賓王疏

順治三年丙戌【魯監國】

正月上古中興任賢從諫錄二卷於監國五月廿七方或安劫監國南行師潰公振旅追扈至黃石巖盬國入海泊舟山傳命公相機圖恢復還守東陽六月廿五日

大兵破義烏抵七里寺嘅然曰誤天下者文山疊山也一死而巳疏訣監國於海乃具衣冠籨容賦絕命詞三章赴園池死時六月廿六日丑時也年五十二先是太夫人語公曰兒固當靖節然亦須一別我頃之太夫人室坐見公冠帶告太夫人別問何往卽不見面報者已告公於園也殉節死矣太夫人曰今而後始無愧吾兒是夕邑中人共覩星隕地大如斗諸小星隨之而隕雲長子世鳳被執不屈殉節錢塘次年丁亥十月葬於四十三都郭塘之原

年譜一卷家乘僅載其目而書已散佚不可考玆從培君公聞見錄所著與曾伯祖修庵公筆記所錄補輯成編附刻集後公生平出處始末未詳萬一略識歲月以資考核云峕

咸豐己未桂月五世從孫振珂謹識

◇附錄◇

卷一

制詞

卷二

序

卷三

記

卷四

卷五

卷六

●張忠敏遺集附錄卷一

制詞

制詞

廣東廣州府番禺縣知縣國維敕命

刑科給事中張國維敕命

巡撫應天等處地方都察院右僉都禦史張國維誥命

總理河道提督軍務工部右侍郎兼都察院右僉都禦史張國維敕命

協理京營戎政太子太保兵部尙書張國維誥命

崇祀鄕賢錄

崇祀名宦錄

保護先賢祠錄

崇祀專祠錄

兩浙防護錄

○廣東廣州府番禺縣知縣國維敕命

敕曰朕念粵東僻在遠徼而朝廷徳化不下究民隱不上聞也歲遣使者給轍於道廉問有司得失而殿最之有能佐朕燭幽隱勸元元以上課聞者朕何靳璽書之錫焉爾廣東廣州府番禺縣知縣張國維九邱玉塵六翮金鵝擢對公交車筮官劇邑而爾晰利病於毫髮照揭然犀切痛癢於肌膚仁沾嗷雁平徭均賦卽水旱不足爲災嗇己字氓𨿽兵燹皆忘其苦政調若瑟吏束其純士頌吾師乎待之忠且敬矣民曰仁人也相率屍而祝之寸心勵酌水之盟一腔白雪三載絕烹鮮之擾萬口靑天不爲赫赫之名自書上上之考聲騰薦牘續在程書玆授爾階文林郎錫之敕命夫五羊南海一都會也刀耕火種俗雜五方向稱難治邇復震鄰爲患徵發騷然吏玆土者益用蒿目爾旣以奏刀中解業有成效𨿽遐方猶輦轂也其尙勉樹爾猷以休於前問朕行有顯擢趣召女矣

天啟七年三月日

○刑科給事中張國維敕命

勅曰朕妙簡侍從在靑瑣碧梧之間以仿古七諍之義越以沈陰始霩風雷震埽脫距徵茅維忠讜是視屈軼植而菉葹翦麟豸立則猰��兪遁所關治亂姤復蓋深切著明矣爾刑科給事中張國維竹箭挺標南金著質孝友本之譜牒體局宜於廟廊峭聳霜崖力抗介人之志秀橫姑蔑胸羅卓爾之文握穎雋羣作時循吏咮懸朱鳥雨露有獨先之春波蕩赤溟鯨鯢無輕吹之浪以治行第一徵拜秋垣而爾所抨擊者所拔汲者所條畫者母不入當予心出符國論是以無言不允有請必行進君子而退小人愼名器而毖兵事屬在皁囊之牘咸爲衮闕之章若汝予嘉是能於箴尹篤不忘者也特循覃典授爾階徵仕郎錫之敕命夫官以諫爲職凡六曹之得失百官之貞邪爾俱得言之而刑尢爾專掌匪察獄麗罔擇吉觀中庶威奪貨鰥寡有辭朕淸問遏絕俾腥惡發爲馨香雕觚易而圓朴司寇之讞願爾參其詳焉伯夷先刑而後禮庭堅弼教而知道揆之封駁之司夫亦有然者矣嗚呼尙欽特命以竟遠猷

崇禎元年六月日

○巡撫應天等處地方都察院右僉都禦史張國維誥命

制曰國家並建二京式彰四履隆召公之任是在保釐壯方叔之猷斯稱顯允而矧軍需蝟集當挽賦之奧區寇孽鴟張有詰戎之締壘聿登懋績宜賜贊書爾巡撫應天等處地方都察院右僉都禦史張國維魁駕鯤摶尉城螭捧輯哀鴻於災沴五羊直解全牛振威鳳於論思一鶚遂騰遠驥星眉傳艸辟眾正而得輿月掌叔華毗首卿而建節紹神功於陟降肅鐘鼓於岐丰總師律以挈提耀旌麾於吳楚袵懷鹿鋌築茂苑爲春臺枕度狼墩障潛峯於秋浦乃能銜枚迅擊淨滌流氛捲籜鞏圖又安舊服一矢罔加於境上慮悉援鼙十囊丕導於行間功髙倚劍至今永綢桑土泐銘皖伯之封遂乃四顧棘門聳轡條侯之令薦齊俎於漢箸威足制人仗姬斧爲虞乾道堪揚弼於朕旰息惟爾凱聞玆以考績授爾階中憲大夫錫之誥命於戲每顧六烽倍徵七萃東南之逋魂在釜西北之逆頸方笞爾其宏展豹韜倘造福於生靈宗社朕且崇開麟閣寧恡貺於山川土田纘遣緒於圯橋箕裘可續訂新盟於峴澗帶礪斯存爾其欽哉

崇禎九年九月日

○總理河道提督軍務工部右侍郎兼都察院右僉都禦史張國維敕命

敕諭工部右侍郎兼都察院右僉都禦史仍帶住俸降二級張國維玆特命爾前去總理河道提督軍務駐札濟寧州督率原設管河管洪管泉管閘郎中員外郎事及各該三司軍衛有司掌印管河兵備守巡等官將各該地方新舊漕河並淮揚蘇松常州鎭江等處河道及河南山東等處上源務要時常往來總理還有淤淺衝決堤岸單薄應挑築修浚去處務要先事預圖免致梗塞並察先年工部題覆事宜一一著實舉行合用人夫照賞於河道項下附近有司軍衛衙門調取應用其各省直歲修河工錢糧悉聽通融計處動支所屬大小官員果能盡心河務功迹昭著者獎薦擢用敢有不服調度怠玩悞事及權豪勢要之家侵占阻截並違例盜決河防應拏問者徑自拏問應參奏者指名參奏其餘開載未盡及河道緊要事宜悉聽爾便宜處置其有幹漕運撫按衙門事體督同計處重大者奏請定奪其江北山東河南等處各該巡撫官悉聽爾節制藩臬有司等官有所舉剌與該撫按衙門相同俱準正薦如有仍前沿襲玩忽不遵者不時參奏治罪每年終將修理過河道人夫錢糧照例備細造冊畫圖貼說奏繳其南直隸淮揚潁州徐州山東曹濮臨淸沂州河南睢陳北直隸大名天津各該地方軍務聽爾督理各該兵備道悉聽節制務要防護運道永保無虞如遇盜賊生發卽便督同各該巡撫嚴督該道官兵上緊緝剿毋致延蔓若兵備各官縱寇貽患者參奏處治爾爲重臣受玆委托須殫心竭慮輸忠效勞俾河道安流糧運無誤斯稱委任如或處置乖方以致誤事責有所歸爾其欽承之毋忽故諭

崇禎十三年正月日

○協理京營戎政太子太保兵部尙書張國維誥命

制曰國家京營之設居重京師憺威區夏𨿽假靈於勛舊必倚任於藎臣眷國步之多艱肆餘懷之彌切爾協理京營戎政太子太保兵部尙書張國維體蘊中和器包才傑理花封以起譽踐瑣闥以攄忠逮夫南紀擁牙惠風嘗流澤國長河護運沈璧能飛湧泉久宣作牧之猷晉陟筦樞之位叱馭當流氛之始綢繆徹烽燹之餘𨿽將驕卒惰之已然每懷伏地而投袂請纓之弗懈終獲見天驚北望之陸沈愁南來之一老時需彍騎職統師貞爾乃核管練於戎韜拔奇材於超距金鉦始戒車徒不喧玉帳才開風雲卽變一新壁壘師行而王气嘗明試望旌旟閱罷而江流欲沸從此寇戎制勝先看肘腋銷憂爲我寶臣可無崇獎玆以覃恩晉爾爲太子太傅光祿大夫錫之誥命於卜壯帝座鉤陳之衛气埽攙槍明文昌上將之權光聯貴相朕將重開麟閣式辟綸扉懋建膚功載揚後命

崇禎十七年月

日

○崇祀鄕賢錄

金華府爲闡揚至行附列鄕賢以彰先哲以光祀典事奉學憲王批發東陽縣學廩增附生員盧光渭張光祖周立等呈稱竊惟聖王之立祀者必推功烈盛世之旌徳也首重賢良故崇勛報庸之職隸自天官而捍患禦災之文詳於祭法念邑有故兵部尙書張諱國維者舉明天啟壬戌進士初仕番禺著有政績旋班靑瑣風采屹然鎭三吳而興水利明徳家弦總河運而殲渠魁彤弓陛錫綠此大烈入掌中樞帷幄籌謨機宜適中惜以盤根錯節之秋去展緯正經文之略奉命南旋尋居桑梓乃順天而知命遂止水以盟心迹其生平約指行事大者爭光於日月小亦著聲於旗常旣合徳施於民之例又符死以勤事之條允宜列之宮墻世爲模楷𨿽專祠建於宦地甘棠之蔭猶新而姓氏未與鄕賢髙山之仰誰屬幸遇大宗師以石渠天祿之英兼太史司徒之任駕輶軒而采輿情欣逢盛會藉彤管而光潛徳在此一時用是臚名具呈仰祈大宗師鈞批府縣核實具覆準入鄕賢豈惟下裏得有儀型抑且朝廷亦彰風化等情奉批本賢花封馴雉梧掖翔鸞日映丹心憂國每焚諫艸風生靑瑣辧姦詎減裂麻共推海內之斗山遂領江東之節鉞去數十年蛇虎之害郇雨成膏奠幾千里鴻雁之居召棠如廈談笑而戡大亂試壯猷於禱馬揚旗指顧以制狂瀾別利器於盤根錯節至天步板蕩相尋之會宜其棄範老於軍中顧羽書赤白交至之時何反致溫公於局外大節固莫逃於天地藎臣有分定之死生慷慨沈湘從容殉國敬李邕之衣冠樂聞斯語省唐介於圖畫想見其人編采桑梓之公言允合蘋蘩之成例仰該府擇日具儀迎主入祠等因奉批到府遵卽轉行東陽縣去後今據該縣具文申稱據學教諭張訓導董參看得本賢學裕經綸性資忠孝年方辧志早有出羣之稱遇值盤根共推最利之器三吳百粵謳思勿替於萬家西掖中樞偉望何殊於北斗旣大端之克謹亦細行之罔愆𨿽死如生無幽不闡典型己謝彌切髙山景行之思趨步無從徒深沅芷湘蘭之慕幸上憲之表揚方始宜羣情之愛戴益專歌召伯之甘棠南國久依芹藻旌鄭公於通徳宗邦尢廑羹墻允宜立祀鄕賢用以增光俎豆卽令本賢裔孫擇吉七月初一日備主送府具儀人詞等情前來隨該縣兪看得本賢學貫天人才兼文武蘂宮髙掇花縣政成鸞坡肅喉舌之司烏府任股肱之寄三吳之召棠具在九河之禹績聿新旋晉秩中樞更持衡勝算經文則首崇聖學戡亂而謀媲孫吳其如大廈將覆倏棄劉鼎於閩疆乃若離黍興嗟遂蹈風原於澧水從容殉節力疾捐軀丹衷燦日月之光大節巋邱山之重丰碑萬口峻譽千秋允歷代以彌新洵異音而同嘆委堪俎豆宜附羹墻遵卽催令裔孫擇吉七月初一日備主送府入祠並備縣學看語轉報到府隨該本府田覆看得本賢琴堂著績夙號神君梧省彈章便稱骨鯁秉寅淸而典禮樂薦上帝之馨香仗節鉞以鎭封疆作北門之鎖鑰千金護堰不勞瓠子之歌一柱擎天遂有爪牙之寄會中原多難故國邱墟於是識向背於天心乃捐軀於地下凜然大節千古爲昭颯爾英靈於今未泯夫事以蓋棺而後定節以歷世而彌新封剖心之墓原在他年樹金粟之碑願傳奕世允宜崇祀用配前賢之據本賢裔孫生員張承琦備主具儀到府隨於本年七月初一日迎送人祠

康熙二十五年七月日

○崇祀名宦錄

江南蘇州府長洲縣爲名賢之舊徳彌新廟祀之式瞻未舉懇恩詳憲祀祭以光熙朝俎豆以存宦績楷模事據蘇州府長吳兩縣三學生員陳樹琪周旦齡等呈稱竊惟表幽闡往聖朝無善不揚崇徳報功艸野有懷均切事有曠百世而相感將與爲風雨晦明人𨿽經異代而如存直以麗山川嶽瀆如前明巡撫張公諱國維者社稷重器公輔宏才秉節鉞於江南凡國計民生咸作韓霖富雨望衣冠於斗北卽薪翁昏婦皆思召樹郇膏奠鴻雁之嗷嗷荒政能言其十二靖鯨鯢之擾擾師千猶憶其三千利河渠而馬遷之書可傳念賦稅而鄭俠之圖欲上至今衿纓載筆野老負暄靡不誦述當年咨嗟舊事若夫幹霄正气駕鶴淸風使萇宏之血閱桑海而不磨屈子之魂歷居諸而愈顯節義爲緯道徳爲經誠哉千古完人爾惟鹽梅爾惟曲糵允矣百年名世疇忘情於峴首實符徳於瞽宗倘蔓艸沒其淸芬畏壘奚祝故斯民誦其遺直鄕校俱來況今各憲宏獎風流許與气類苟屬人綱人紀悉見是訓是行老父師首邑風聲羣倫鼓舞先民矩矱定在羹墻碩徳人文不遺寤寐緇衣久篤月旦無虛玆望俯從輿論上達學憲錄芳躅於前修樹典型於後進將張巡撫送入府學崇祀名宦黌宮釋菜盡列希賢希聖之人里巷歌棠卽開民敬民信之路人倫行於萬禩大雅作於九原遠邇傾心宮墻翹足等情續據蘇州府教授吳看得明故巡撫張公諱國維產自東陽澤畱南國應名世人文之運媲光華於周召伊張建千年忠孝之模芬英靈於零丁惶恐張湛手披白簡史丹夕伏靑蒲文獻可徵南董足據但就江淮上下甘棠無攺於滄桑共追節鉞風流峴首不移其涕淚斯眞功業同河山並重節烈與日月爭光者也玆據生員陳樹琪等請將公位送上府學名宦致祭實協鄕評宜光祀典據此該本縣徐看得明故巡撫張公諱國維乾坤間气宗社偉人緯武經文胸有甲兵數萬安內攘外人尊禮樂三千當其節鉞東南亦旣謳歌士女繕城池於金湯之固規模無攺於滄桑易弓矢爲牛犢之寧耕鑿猶畱其膏雨撫綏鴻雁能回水旱堯湯整飭貔貅直欲馳驅韓範是以甘棠之茇憩父老依依峴首之悲思歲年冉冉旣祀鄕賢於浙地應崇名宦於吳門合之捍患禦災之例正符有功徳於民之典宜從輿論永祀春秋奉蘇州府知府胡看得明故巡撫張公諱國維蓋代忠良濟時經緯文華攄琬炎旣髙藝苑之名武烈裕劻勷尢著封疆之績撫鴻雁而民安百堵黍苗陰雨興歌陳貔虎而士奮三驅壁壘風雲制勝被徳者旣家屍而戶祝聞風者亦懦立而頑廉是誠東越之偉人實亦南邦之景曜專祠𨿽設俎豆當崇名宦尙虛馨香宜報應允羣儒之請用垂百禩之謨奉江蘇布政使司章看得明故巡撫張公諱國維忠義實參天兩地勛勞又震古爍今牙纛啟帷幄之籌數十年藉江淮鎖鑰史冊畱兵農之計千百載憶社稷金湯生吉甫而天卽�以緯武經文有李綱而人不敢謂發蒙振落衣冠劍履當時瞻遺像於白堤薀藻蘋蘩今日待上丁於泮水揆諸典禮則曰有功徳於民問諸月旦則曰行直道於古宜從公吁允聽輿情專祠致祭春秋名宦特崇降陟候睿裁之施措慰懿好之纏綿奉江撫都院趙批據詳故宦張公勛著封疆望隆朝野掖庭焚艸矢艱危憂國之心江甸開牙展保惠宜民之政如詳崇祀以慰謳思奉學院李批據詳前明巡撫張公授節鉞於危時著奠安於半壁措兵撥戍旣棋布以星羅建堡增墉亦此犄而彼角巍然保障屹矣金湯至其浚水利於三吳處處頒白渠鄭國免浮徵於各郡家家見左粥右漿尢爲利永千秋洵足功垂奕禩宜崇祀典以慰輿情

康熙二十五年十月日

○保護先賢祠錄

江南蘇州府爲淸查先賢祠產以昭忠節事切惟正气完於天壤斯廟食著於千秋於國家推崇道義培植綱常時頒保護先賢祠墓之詔遠自唐宋近自勝國固已靡不舉矣惟玆蘇郡爲東南勝地鄕賢名宦旣多保護更宜周密職署府間考郡誌偶讀明史如應天巡撫張公諱國維者當天步艱難之日值流寇猖獗之時抒厥丹誠周旋艱險江淮賴其屏障三吳得以保全在蘇功績備詳志乘史書厥後國事已去猶退守東陽力圖興復迨勢不支終以身殉精忠亮節日月光昭吳人食徳蒙休因建祠於山塘規制宏廠禋祀惟肅乃歷年旣久不特寮捨變爲市廛卽饗堂亦攺爲居室湫隘塵囂幾不堪問爰委姑蘇驛前往稽查據繪圖具揭前來查祠內外半系鋪戶歲入租怠系縣紳陳悅已經收其先世與張公同年譜藉以經理守祠職署府就飭元和縣查照圖揭赴祠確勘將饗堂大門速行淸出母許租賃余基房屋現住何人每歲租息若干及陳悅已收租作何開銷嗣後作何保護是否收租堪資修葺並應交付何衙門管理免致侵蝕廢弛等因逐一確查妥議具詳去後據元和縣詳稱卑職於二月初一日親詣確勘喚集租住各戶羅聖臣吳殿臣等查訊各供並據原任山東濟南府章邱縣知縣陳燦宸癸丑科進士原任湖南嶽州府華容縣知縣陳堯叟卽陳悅已職監監生陳垂裕等呈稱前明應天巡撫張公諱國維緣與先曾祖諱仁錫謚文莊年譜契交忠義道合當公撫吳之日恩深保障及公解組之後節殉孫忠是以專祠崇祀宸故祖陳濟楨實爲倡建𨿽奉春秋編祭額給不敷而辦糧修葺歲需缺乏因有附近祠旁之羅聖臣等議租祠內外隙地蓋房每歲收息以供津貼除辦通祠賦款及增助編祭外並無餘剩而歲修所費仍是宸等文莊後裔公捐辦理是議租祠地之舉實屬無補而租地者鵲巢鳩占漸至侵踐堂廡穢褻廟貌屢欲呈請淸釐今奉本府欽遵明詔特飭淸查仰戴千載一時之盛典謹開細冊呈覽賜四核詳據此該署縣張曰謨核議得先賢張公祠向系陳宦經理緣糧祭不敷修葺乏費將饗堂寮捨及祠旁隙地分租與吳殿臣等收息幫貼奉飭淸釐並將嗣後應交何衙門管理一並議詳遵卽詣勘除饗堂左右兩間並大門耳房兩間諭令出空永禁租賃以昭誠敬外其餘兩旁廊披並左右隙地房屋魚池悉交卑邑儒學經理收息爲糧祭修葺之用仍令該學不時查察以免作踐據此當批先賢祠宇禮宜肅淸本不應賃作民居致滋慢褻念各姓認租日久已有安土難遷之勢姑如詳著陳族查明張公有無子姓協同淸理以不忘世誼仍檄委該縣學督查並司歲祭嗣據縣申稱遵飭現查張於姓有生員張承誡等在蘇協同淸理嗣後祠宇地租應否仍著陳燦宸等協同張公後裔經理並繪圖式具詳隨批如詳仍著陳張二姓經理設立收支兩簿公同淸查以杜侵隱批飭知照外職署府復查張公爲前明之忠烈實後世之觀型當年祠宇崔巍出自輿情愛戴此日衮言式煥還祈憲徳逶揚庶祠宇光輝忠迹益著矣奉蘇撫部院陳批據詳已悉仰布政司轉飭遵照以垂永久可也

乾隆十年三月日

○崇祀專祠錄

金華府東陽縣爲遵奉憲頒欽定勝朝殉節諸臣錄呈請申詳批準歲祭以光令典事據生員張大林張徳杏等呈稱生祖諱國維字玉笥號其四曾於勝朝殉節荷蒙盛世特恩專謚忠敏頒發殉節諸臣錄於各學查條款內載直省府州縣各有忠義祠應於諸臣原籍令有司設牌入祀俎豆其鄕以昭軫慰其後裔尙存願於祠墓鑴立碑石者聽但東邑忠義祠𨿽奉旨敕建至今尙闕現在宋殉節之李茂欽明殉節之王蒼野皆建祠支額備並恭讀制詞內有予褒顯於崇祠用隆秩祀之句因於生族衝素祠側別建一祠祠前造一亭恭懸禦制詩文以彰盛世褒忠大典仰祈詳請憲批準於春秋二戊設牌入祀以補忠義祠之祀典庶幾易名表行旣邀芳號於今時春祠秋嘗復獲馨香於故土不特生祖之英靈克慰卽生等亦戴徳無旣等情到縣並準儒學牒稱張忠伩公天人學貫文武才兼讀古徧甲乙丙丁朗然藜而資靑照掄魁聯辛酉壬戌由保障而擢黃門秉節鉞於江南水利民生盤錯建富韓事業挽銀河於天上危扶傾定支撐繼張許精誠距忠湣公八百餘年大節繩其祖武歷熹懷朝二十三載鞠躬殫厥臣心爰師若水以成仁凜冽樹人倫風紀遂後文山而取義輝煌邀聖代褒稱旣膺專謚之殊榮宜請撥款而肅祭今據張徳杏等備錄事實呈懇具詳擬合牒請核詳等因過縣卑職徐覆查得張忠敏公文武鴻才斗山偉望建牙江左能爲徹桑牖戶之圖秉軸中樞克盡扶危定傾之計河渠疏鑿堤障捄陾奠鴻雁而溝瘠回生靖鯨鯢而軍威丕振已而蒙難艱貞從容就義功業同河山並永節烈與日月爭光但榱題已煥俎豆未登仰祈憲臺察核轉詳酌款備祭永光大典以表忠貞奉金華府知府嚴核看得東陽忠敏公名髙虎觀文噪雞林初仕番禺賢聲丕著洊升柏府風采髙驚興水利於江南允懷明徳殲匯魁於山左上契宸衷緣此大烈之光入掌中樞之祕運籌帷幄適中機宜奉命南旋撐持半壁乃知命而順天遂盟心以逝水凜然大節旦古爲昭颯爾英靈於今未泯旣邀專謚聖朝之貺典攸隆永薦馨香故土之流傳罔替玆據該縣詳請照例一體撥款歲祭前來仰祈俯如所請撥款飭遵奉分巡道憲蔣批張忠敏公忠君愛國殉節捐軀大義昭然已邀盛世褎忠曠典扶植綱常洵爲一代完人該裔孫旣能建立專祠自宜設牌供奉春秋致祭應如何酌款備祭之處仰金華府飭候三院憲曁藩臬兩司批示繳奉按察使司秦批張忠敏公立朝勛業無慚三代之英殉節忠貞特著千秋之烈易名表行旣荷殊恩俎豆馨香應光祀典奉布政使司劉核看得東陽張忠敏公秉誠至恪勵節維堅初登蘂榜名髙旋擢雄藩任重河渠疏浚功興水利於江南賑貸頻仍徳奠哀鴻於山左旣而出掌兵符入參幃幄以經文緯武之才當錯節盤根之際孤忠自奮督師歷盡艱難勁旅獨標汗馬奚辭辛苦豈期兩城甫下轉輸誰爲飛芻半壁難支航海俄聞去國爾乃盟心止水大節無虧後死文山從容就義旣蒙聖朝賜謚之隆復沐皇仁褒榮之典宜邀崇祀以表忠貞玆據該府縣以後裔建立專祠奉祀詳請撥款前來本司酌議請於司庫備公節省蠶祭項下每歲撥給銀八兩分春秋二祭由縣申請給發備辦飭令按期謹敬致祭並請憲示遵行奉巡撫部院阮批如詳撥給飭縣按期謹敬致祭並奉督部堂玉批如詳撥給按期致祭

嘉慶五年十二月日

○兩浙防護錄

浙江巡撫部院阮札布政司知悉照得浙省防護古昔陵寢祠墓舊冊紕繆罣漏之處不可枚舉經本部院派員正言�爲補闕造冊咨部覆準通計入冊仁和等七十二州縣內惟會稽縣並有陵寢祠墓其餘俱有祠有墓以今較昔略云完備本部院恐復致舛漏特將經部覆準之冊刊板頒行名曰兩浙防護錄玆已刊竣飭發該司二部每府一部計十三部有防護仁和等州縣七十二部州學七十二部又府學各一部計十一部俱由司轉飭發令善爲收藏入於交代母得損失仍令各州縣於冊內陵寢祠墓欽遵原奉論旨勤各防護修葺毋致被人侵占作踐其有栗主舊損或爲另造或爲修整如有後裔並令加意修整並於每年九月初旬照依造冊加結送司轉院咨部其會稽縣之夏宋諸陵卽冠於縣冊首毋庸分冊另造再查各州縣歷年印結或太繁或太簡並間有教官及守祠具結附送者殊不畫一今亦酌定結式附刊冊後俾該州縣照依結報以免參差駁飭之煩其教官守祠結狀不必飭取附送但由州縣結報足已至冊內所載祠墓上年咨部之前卽經通行確查據覆均有著落此後並無再應飭查之處該州縣毋得混聽書吏慫恿出票濫差或傳關後裔或旁及鄰墓需索滋擾反爲地方之害如敢故違一經察出或被告發官參役斃斷不姑寬該司卽將發去刊冊逐一分發並將此札通飭各府州縣一體遵照毋違

嘉慶七年月

日札

明督師少傅武英殿大學士兵部尙書張國維祠墓國維字玉笥東陽人天啟壬戌進士由番禺令擢給事中謇諤敢言升太常卿妄撫應天淸釐糧餉悉除積獘加工部侍郎總督河道有禦寇治河功晉兵部尙書南都破國維還守東陽知勢不支作絕命詞赴水死國維保障巖疆支撐餘燼心堅抱義力矢全忠

國朝乾隆四十一年

謚忠敏祠在六十五都西嶺下墓在四十四都禹山之東郭塘【加載防護錄下冊】

●張忠敏公遺集附錄卷二

序

吳中水利全書序

吳中水利全書序

吳中水利全書後序

賀大師柱卽元輔玉翁張老公祖榮滿序

賀大中丞玉翁張老公祖榮擢司空總督河道特召陛見序

賀大臺柱卽師相玉翁張老公祖榮升總督河道工部右侍郎春旨陛見榮行序

寇平行

書張中丞告身

○吳中水利全書序

蔡懋徳

世之言水者率未辧江南與淮北夫龍門震澤並神禹之疏鑿曰砥柱曰底定似相符也而迥不侔何也淮北之水遷徙靡常順逆乍攺其患在決決之治𨿽竭人工而天司其命江南之水紆曲百折趣納有準其患在閼閼之治𨿽仰天貺而人職其功故淮北自勝國宅燕爰稱漕道國初宋康惠陳恭襄乘聖祖肇造之運獲奏偉績後徐武功劉忠宣各攄碩畫人猶病其漕挽計密陵寢謀疏垂二百年來以堤制水以水滌沙策居中下抑或開泇濟運分黃殺流共邀天子之靈爽而治河者誰屍其伐若江南水利三江故道亙古無易卽東江以海塘障而迸其流入吳淞更有白茅以分婁江之勢如霅苕宣歙金陵九陽諸水建瓴而向海若其道劃然祗潮汐往返泥沙易積通則川引而畝灌塞則逆駕而狂奔吳其沼乎天府數百萬貢賦倚辦於吳矣吳稼告歉輸將不前上下交困列聖軫念民瘼稽往代得失采臣庶敷陳頒敕遣官勤修水利歲賴丰稔司農免嗟仰屋編戶罷泣敲筋迨神廟後水政曠廢潦輒泛濫稽天暵乃枯槁待斃瓶粟不飽恆抱嘆於閭閻階秩屢鐫致府辜於守令至我哲後禦宇廣辟四聰蘇民隱痛懋徳不揣曚昧恭上封章荷旨下部條畫愼厥終始正議儗金錢所自出柰東鄰西寇外擾內訌當事蘄急紓君父憂專務秣馬厲兵視吳中水政爲可少緩惟三軍宿餉吳獨肩天下之半而踵歲無秋逋亡日報能不廑根本之慮乎此中丞張公之撫吳也審幾握要於寇警民生不分先後二念當戎馬在郊檄治陴隍以固拒守躬驅羆虎以挫狂鋒苟乞晷暇寡從輕舠徧歷湖海討尋水道源委兼搜故實詮次水利全書聳然几案凡昔考究之成說開導之便宜措貲鏹而匪耗民財協廟算而俄充國廩鑿鑿乎其徵信焉公又隨巡旌至止指畫形區繪以圖畫曲肖江河塘港陂澤之脈絡而水流分合從橫廣狹大小不下堂皇了然在目邈矣桑經淵哉庾紀公殆參而過之其精神力量何其周且密也宜經文緯武恢恢有餘閒乎頃懋徳伏誦明綸諄諄水利於松陵垂虹之浮漲已命畚鍤先去咽喉梗噎之患則腸胃尾閭亟需宣泄吳淞白茆之浚鑿英英聖主定不俟再計而決矣大工繼起所爲排之瀹之築之奩之遏之坊之俾水歸其壑土返其宅者詳按玆書寧有軼法哉且尙成隳臚勸戒詔告循良猛思竭蹷震惕姦宄息念侵漁則公是纂直爲國家建不涸之倉爲吳民起將僕之疾或難徳曰淮北之水治策千萬人終無長畫何江南水政累累捲冊操必效之券語不云乎江南病水太湖之溢也淮北懼水黃河之徙也溢則常徙則變天人之說盡之矣卽使夏忠宣周文襄與宋康惠陳恭襄易地必乖斯江南水利有中丞公之殫慮耒鋤未舉業覩不朽鴻裁淮北縱武功忠宣復生難繼大禹之謨烈勢使然耳公珥筆纂輯徳讀禮荒邱謬謂粗知水學辱緘商訂誠不敢自諱其愚然不賢識小奚裨公萬一剞劂旣竣計楮葉盈二千二百有奇皆公正手提衡而顧問時及萬侯則治境瀕吳淞之壅口三冬農隙嘉無漕糈鞅掌稍閒得與野老較量晴雨參核水政較眞而逢掖向椎吳中掌故班班紀述公之虛懷善下器使樂取以襄大業類如此懋徳殊愧綴名聊借蕪管以附鞭弭之義

○吳中水利全書序

陳繼儒

自來邊撫以士馬重腹撫以錢谷重獨今日之江南則邊與腹皆攝受焉而大中丞張公適當其難往貌視三吳者指爲神臯陸海士民食稅衣租老人嬉遊市中如小兒狀何曾眼識兵革頃秦晉楚豫之流氛倏散倏聚者幾年於玆矣易乎難乎拱陵寢護神京趨督漕艦以百千計渡江而前安流無恙易乎難乎將吏不解甲士大夫登陴不敢宿於家公前顧後盼左支右吾區處於兵單餉匱之時易乎難乎太湖兩洞庭其民喜博好鬭聞大中丞移鎭皖口招呼吳越人白晝摽掠公遄歸移兵鵰剿之或雉經林木上或鳥驚魚散竄伏菇蘆中公立梟其渠魁羣心始定易乎難乎公腹撫而兼邊撫之患甚且竹頭木屑如陶士行耳聽目受手畫如劉穆之心血丹須鬢白矣顧安所得暇而著成水利全書何以故崇禎初元今藩參蔡公懋徳以儀曹郎上寺事極陳東南水患上禦平臺召對問患在何地以蘇松對上顧輔臣曰修水利得無擾民否輔臣奏云正恐其擾民故責成撫按修治之未幾奉有特旨專敕而以流寇起不果行大中丞張公蹶然奮曰非某誰當任者乃與蔡藩參旣萬令君任王茂才煥如集吳中古今治水法凡數十萬言錯綜羣策經之緯之如提數十萬烏合之眾綫索在手公於此書足徵韜鈐公笑曰吾計之熟矣三吳澤國也吳不虞流寇虞士寇土寇不起於兵起於荒荒不起於旱而多起於水水不起於上流橫而起於下流之梗塞下流梗塞則三江之尾閭不通而震澤之腸胃潰溢蘇之下淞之上張望皆巨浪洪濤田谷不生盜賊滋起故治兵以攻流寇爲民也標證也治水以銷土寇爲民也本證也幕府𨿽移江表而神情則懸注江南凡郡州邑之水繪之爲圖溯之爲源疏之爲脈縷之爲名度之爲形其紀事之法如此首詔敕奏章文移次之曰書曰志曰考曰說曰論曰議曰序曰記曰對策又次之下至祀祝歌謠亦不遺焉其紀言之法如此大抵鑿吳淞爲幹河旁及吳淞之分派者爲支河幹河用孟子之水利如浚江導海是已枝河用孔子之水利如用力溝洫是已前畱一二里許不必通浚以此代堅壩代壯閘斷海潮之淤泥堤防出沒之�盜有非常大潦片檄下之所司畚鍤如雲鼓鼛如雷不數日而震澤之水直奔吳淞吳淞之水直奔浦口而達於大海潦患泄後塡土復如初此開而不開不開而開之妙訣也如曰水限方隅官限畫地人少則不足以集事多則膜外有秦越室內有婦姑似非一人事也爲郡七爲縣凡數十一處淤便廢全河一人懈便害全力似非一邑事也而愚獨謂不然國家治黃歲捐不貲之金錢拠無涯之巨壑爲轉漕故耳漕從何來三吳半輸之一中水患漕何從出今通浚吳淞金錢不過八九萬白茆不過五萬視黃河工減省且數倍故足辦也先朝專命夏忠靖周文襄海忠介而大中丞張公忠勤識力亦相當且皇上平臺召對之後不惜以郡縣河夫額設之金畱助經費而又有協濟乎後故足辦也但水有故道可居寇有故鄕不敢居水有生路可山寇有生門不肯出今公先以治水之法轉而治寇而旋俟平寇之後治吳淞以平水災蓋神禹之不矜不伐而兼之行所無事者也禹金簡玉書受於蒼夷使者靈威丈人而公之匯萃水利得之羽檄倥傯風檣陣馬之下公不難寇而難水乎哉則邊腹更不必言矣

○吳中水利全書後序

萬任

竊任銅崖豎儒未審天下大計嘗讀管子至水地篇而知桓公之富彊有以也國之本在食食所生之源水土又乃能生殖阜庶當春秋時齊之地未大於列國而兵車之役又無歲不駕齊獨雄於四鄰則太公之所疆理管子蓋善修之故能以其賦從諸侯之事秦漢輿圖一統歷唐宋至勝國並師其法修水利迨我列聖益勤農事成迹昭然乃神廟以後國用常憂不足核其貢入之額則半在吳吳僅數郡介諸東南鴟夷子所稱黿鼉魚鱉之與處者也而供輸煩重惟水稻刈獲是賴昔禹畫野分州謂土惟塗泥田惟下下而賦偏上上匪徒地利有人力焉豈人力亦今昔之或殊任釋褐爲令執鞭弭於督撫中丞張公殷殷提諭謂吳壤濱於海陂邇值水政曠怠凶荒洊臻官民愁困嘉邑褊小吳淞江橫亙其中正壅遏受病之區爾其察之任亟延見士紳始知吳中之水從西南傾注東北遠如宣歙苕霅近如常潤諸川瀆匯於具區引而灌之爲泖爲蕩爲澱爲湖爲渰爲漾悉向淞婁東三江趨海東江旣廢二江之流益猛更藉白茆北泄分殺其勢今吳淞白茆並受潮汐浸灌沙土塡閼婁江一道安能容東南千里之狂瀾且支渠涇泛藪污沼沚午貫交注者一切膠澀夫水取灌輸管子所謂地之血气若筋脈之流通者也故曰水具材也又曰水神於萬物莫不得其養盡其幾者水之內度適也今深則漂墊淺則焦枯潦病�亦病樹藝不登逋稅莫措聖天子宵衣旰食久於疏導注懷中丞公體國憂民專以饑溺憫念會詔旨頻頒於整兵拒寇之隙暇巡行甸服凡江湖澤壑郊原郛郭摹肖以圖隨考冰稽謀搜閱典籍纂輯全書首紀水所發源次列水所經帶天之雨暘歲多愆慝水之盈縮轉爲利害明王令不需時水工設有常秩他如董率鎭撫與經緯方略順水之性而循下也自古及今其浚治之迹爲農田利者爰逮所列上啟事版下郡國恆著爲令有所損益因革曁廊廟艸野建畫答教頌述功徳之詞皆羅而入蓋司空治水虞人掌水之政以時行其湟遂畎澮溝洫又農正所典司疏瀹有程水庸職焉詳哉法之善矣洵爲百世憲章之書行且繕呈禦覽先授棗梨屬任參訂任悚然愧汗展捲莊誦佩公之忠亮直揭肝膽於斯編若匯次較讎釗蔡參知經綸夙抱王文學淹博共推辱公延禮殫厥心力而公又手自裁定夫何待於任𨿽然任受教承令敢不究心吳淞江之尾泄適在嘉上二邑治境往者數十丈之洪濤今無徑寸之澌澑聞之白茆亦然每謁臺司及與州邑牧長星聚共嘆吳中之水似病者之蠱膈歲卽薦登未蘇積餒徵賦屢虧流離滿道有司待罪不皇至嘉尢斥鹵不宜禾止栽吉貝自江流阻絕一遇商羊旱魃立時槁僕父老言之涕下玆邀公寵靈拭目兪旨俄下畚鍤云興竭排治淘決之功俾髙髙下下咸若其性而土益作又將見萑蒲化爲沃沮焦埆仍爲膏土更有說焉漕渠辟治蜚挽得任颷馳浞塹加深艅艎可以布列廩庾紅粟丰鎬苞桑默培根本源源貢賦安內攘外莫先於此斯熙朝鼎祚億萬無疆則是書之成豈宰割小吏所能贊嘆哉

○賀大師柱卽元輔玉翁張老公祖榮滿序

杜士全

今上在宥內修外攘克殫厥心惟是大江南北各建開府北則淮主漕皖主兵南獨稱重臣以鎭撫圻內保釐萬姓疆理四封控三吳馭六郡凡財賦供億溝洫河渠江海藪澤守望幹掫兼漕與兵皆得奉天子寵靈以節鉞從事我大中丞東越張公社稷之功著在南服三年有成已上天官考又三年復當課績殊榮異寵載錫之光有非尋常恩數而已者鄕大夫謀一言以張其盞伐余惟公自入吳疆初下車會氛警上者翼陵京寢廟百官在焉次守江介樓船將吏在焉公以一身近而潤州遠而泰郡自北自南無日非城守之防兵革之事駕四牡飛六纛啟處不遑而餉匱兵單尢鰓鰓焉費幾經畫而部署乃定是大半心力用以治兵者十之三用以撫吳者十之七所爲調筴便宜用廣徳意冀蠲省寬卹以孳孳吾民比不歲洊災盜風日熾公焦形於色痛負於躬卽艸疏上聞爲元元請命大凡荒政十二首先薄徵而功令在前考成在後徵者愈急骨見髓盡公𨿽嘔心枯髯隨處消弭猶恐牛犢化爲刀劍平疇變爲溝壘於是滌煩苛平賦役簡獄訟禁冗靡飭師幹夷盜藪析門綢戶務塞釁瑕乃使夬柳之垣畫連百雉生棘之地咸峙崇墉天子聞而嘉之賞賚有差得少紓東顧之憂謂狂寇披猖所至蹂躪卒無敢窺淮揚一步者威望所訾皆公力也公行間少暇卽單舸巡汛歷遡河原於三吳諸水故道繪圖著冊以全書上進睿覽欲效宋臣範仲淹救田兼飼饑之法大利大害條晰無遺所大有造於江南者公之心良獨苦矣人言公行所無事一無紛更治民猶治水也遏其悍逆導以赴坎治水猶治兵也故才猷勇略天實生公以贊翊興朝而世濟忠武如運籌決策名埒蕭韓公類張子房張綱條而急調食猝倚成取辦公類張平叔論事回天多仁人之言公類張元素手題封章稱燕許筆公類張道濟威布濠州使江淮艸木皆知姓名公類張萬福勛在王室功在生民公類張忠獻彼𦇤屬者袵席者於公怙恃像者壘壇者於公屍祝自六年以來在江南爲半壁在陪鼎爲長城不以師武臣力空三吳之林澤而以慈仁渾厚養東南之元气功出非常利垂百世惟公一人而已昔周文襄與夏忠靖撫臣久任至今稱之時非有百萬寇氛身親戎馬再三徵派時警飛鴻財絀民艱如今日之撫吳者也公勞苦拮據憂時體國以文武之材佐修攘之治所奏膚功可載勛府卽以公都六卿陟三事爲公侯腹心行且召公於東朝賜問公撫吳狀公對今不憂盜而憂民不第憂民而憂賦之所從出莫甚於海園吾郡之爲萋苴爲蕓苕久矣全等忝士大夫不能爲桑梓分憂幸久戴宇下而渥周澤滋及公上最六郡諸大夫及父老子弟爭磨石頌公惟吾鄕大夫何可無言以言屬余非余之私言也千萬人所欲言也姑勒之帛以待太常不亦可乎

○賀大中丞玉翁張老公祖榮擢司空總督河道特召陛見序

陳子龍

朝廷設諸幕府控制天下三吳居天下中爲天下根本三吳安釗天下舉安天下安而後九邊乃可圖也蓋其權甚重實十倍於邊撫云乃往往束於文法不得以其意爲治異日者當寧頒下科條務在繩防郡邑三載而績成行其殿最開府以下求所塞尙書問狀安能無急諸吏吏恐上之負殿辜有所歸亦安能無急諸民民乃始囂然愁騷無所藉賴而歲之不時不虞久洊至卽東南號稱根本夫亦惟是惠文三尺以相彈治烏覩所謂休養生息與天下安與天下危哉歲在甲戌禦史中丞東越張公實奉簡書來撫我吳公繇瑣垣出中外想望風采上謂公博大長者委重股肱之地假之歲月以觀厥成公以是獲一意奉行庥徳孳孳不倦與諸使節大夫申討章程下之列郡使治賦之吏時其催科而毋敢盡利使執法之吏以讞典明決而毋敢爲荼與脂使候望之吏以時送迎罔滯賓旅而毋市私使守閭之吏幹掫四境而毋騷啟閉察吏之墨與苛以上諸司寇而母諱奧疆察徵斂之無蓺以請於司徒而毋避譙讓行之六年東南賴以安輯而雨暘蝗螟不能害屬當秦晉楚豫之流氛倏散倏聚公時而移鎭皖口時而擁節三山崎嶇於戎馬出入之間區處於兵餉單匱之際而不見有搶攘之形拮據之狀樅陽小池之隘連挫狂鋒賊轉至濡須譙郡漸逼畱都公以偏師十之賊前麾己至云亭逡巡畏逃而不敢進陵園安寢神京晏然伊誰之力也公以其閒日修城障守禦而爲之備太湖棠邑雉壘崇堞倏增而髙采石鳩玆哨望墩臺倏增而險而又核其屯伍平其踐更講其卒乘嚴其刁鬥督材官將士按古兵法爲軍陣教射戲馬行賞罰韎韋跗注魚麗鶴列日相耀於轅門鼓角之間士飽馬騰投石超乘气若飄風謂猝有緩急鳴劍赴之直須系單於之頸斬郅支之頭以報陛下耳此其忠誠念主文武籌時寧與諸幕府守一障之邊當一路之塞者同日譚乎具區跨三郡煙波浩渺諸郡不逞匿迹於雈苻蔥菁四出剽掠自武林塘棲以至平江松陵行旅經年不敢問渡公不煩一卒計擒其渠魁道路始得通焉他如大浮之寇驚梁溪之民變公皆譚笑定之近福山團狼之間大盜出沒禍且及於內地公廉得其主名奮然移檄合大江南北而董擒焉旦晚且就縛而治河之使闕主爵者疏公名上報可會中樞有不當於上意上因騎而召公若曰無容卽至河且有再命蓋公所葺三吳水利全書久廑禦覽上方河漕輸挽之是亟故急召公而公保釐吳會惟是生聚彰癉治平水寇以爲民衛者咸已播之歌謠藏之盟府上之念公久矣兩報三夫滿不卽召剨然夜半之趣�豈非以河之爲利害哉不然上能一日不今東南耶譚者曰天下有艱大之任而有所不得不用之臣懸於人之耳目如此者其人重見以爲不得不用也越獨知之契而暴之天下如此者其官重夫使人重官亦重而職未有不舉者也以予所聞先朝行河大臣如朱鎭山司空潘印川宮保俱有殊猷�績寵錫元圭河淮屍祝之丹靑圖畫焉孝宗朝馬端中公爲司馬造桼��陳謩比於宅揆以世廟之神武股肱累績而楊襄毅公揆策如石投水主上英明果斷動法上祖方以兩重急公公今之入而趨對防河丘略了如指掌其卽�公元樞之�令居中調度從容謀畫惟命其以司空出而荒度纘禹之績而益光大之公素所自負者深矣耳目之所狎精神之所寄有忘於水者宗社億萬年之長計在是夫伊耆之世最多才任水惟二人古唐帝四姓之臣其功徳食人者遠矣而至今猶頌禹之烈於不衰當世直不得兩張公耳何以對上使慰拊髀之思更美微禹之嘆乎崧髙烝民之詩詠申伯仲山甫之功而歸本張仲與宣王坐論黼扆用能使任賢勿疑盡文武之用內順治而外威嚴周道燦然中興焉天子知人善任委公以東南旣有成效矣而晉之司空召之入見以風勵勞勩之臣卽日且舉而位之百僚之上公益懋其才猷以福四海鴻號誕敷光耀先後四海之內必有歌詠其所由生以比於上世者於中興之棊不猶炳炳乎監司總戎諸公覆公宇下於公之人也謀所以賀公而徵贈言焉敢爲之銓次如此

○賀大臺柱卽師相玉翁張老公祖榮升總督河道工部右侍郎春旨陛見榮行序

王心一

張老公祖以名諫議建牙畱都今六年報滿一時紳士以迨羣黎百姓咸圖赴闕請加銜久任會總河欲得重臣僉以公才望推遂奉兪旨速來陛見行且鋒車北上瞻睟穆之天顏中外誇以爲盛弗乃愛公者曰天幸�我公爲三吳福曜吾儕如遊春臺而吸佛乳曷不如哯山之羊叔久於官得長資彈壓而何復奪之去而余曰不然天之生公非區區一方寄命之公而六合內外環倚生成之公也不見夫和扁之於疾乎諸以疾來請者曰腸胃曰咽喉曰腹心四肢種種受病則種種發藥東南財賦之區腸胃也河道則咽喉也衛腸胃而遺咽喉可乎爲公計者曰河未易言也河溢而旁決則淮以北皆魚而河之故道細而不能漕淮受河之決而浸益巨則淮以南皆魚而河之故道與決田共而不能漕河之不可知者天公將如天何而余又曰不然昔漢武誅匈奴平蕩滇越蜀遼固不愛通侯之賞而亦重修其罰乃所任汲仁郭昌鄭當時不以河故而少貶其秩其後使者王延世塞館陶金堤之決功至微渺耳賜秩至中大夫二千石爵關內侯及再決再塞而復拜黃金之賜彼其蠲罰崇賞豈有私故以河變無常而功不易也若必謂河工不可任則國家定鼎燕薊歲仰東南數百萬粟以實京師挽輸程途必由濟博之境黃河一綫眞南北一大咽喉也自洪武二十四年決原武之黑陽山經開封城北五里東至壽州正陽鎭全人於淮而故道遂閼嗣後旋決旋塞旋塞復旋決而河患遂與漕相終始近自徐房潰決之後河無正道河身東徙則虞漕河決而自毫人渦溢於泗則虞陵寢當事者殊爲棘手今皇帝禦宇十三載聖明天縱敻絕千古電照當空凡內而三九大僚外而鎭巡督撫貞衺勤懈洞徹底裏遇急要員闕𨿽未嘗不稽眾會推而揆揣本末未始一槪報可惟我國初宋康惠陳恭襄承肇造之運獲奏偉績後徐武功劉忠宣各攄碩畫功成而天下晏然者寧異人任乎況近日開泇濟運分黃殺流邀廟堂之靈爽共慶安瀾治河者且不屍其名而矧矯矯任事如公者公符采如峙玉襟抱淵然而敏給淹通思若神授公未蒞任時方數千里之內水旱頻仍閭右凋殘蠟歌絕響自公擁節鉞而天容海育露潤霜嚴劑賦役規兵食築城堡修戎械應時而壁壘生色水犀之師糾糾桓桓而雈蒲亡敢竊發也豺狼狐鼠匿迹而竄探赤白丸者亡敢措手也以春秋耀吾軍士搜苗狝狩奉約束惟謹亡敢姦旗鼓也材官蹶張勤王之役無歲不興走死地如鶩亡敢嘩於伍遁於途也卽瑣瑣一庭之訟大事斧斷小事理解威與惠兼施𨿽山川艸木若有熟於張公之貌而色飛者且念三吳澤國水利宜先每乘公餘之暇寡從輕軺徧歷湖海討水道原委兼核故實著爲水利全書上呈禦覽今大任在握當一吐胸中之奇行見瑞气繞河榮光浮洛豈直數郡之內受其康濟而已哉昔魏武徵劉曄蔣濟胡質等五人濟質等每捨郵亭未嘗不講料敵禦賊之策曄獨臥而不言濟問之曄曰對明主非精神不接精神可得而學乎公之精神何待陛見息息如對君父六年間內治而外攘殫力而勞思所不能視餐者若而旰所目睫不交者若而宵所謀野而不蓋宿而不具下陳者若而寒暑所拮據於宵旰而寒暑者若而年年方壯盛霜染於髭星錯於鬢皇天后土實共鑑其苦心故旱魃不能祟飛蝗不能災百萬之流寇不能擾聖主之鑑之亦若髙天厚地則已矣且非獨此也持地菩薩嘗於要路津口田地險隘有不如法妨損車馬皆塡平之或築橋梁或負沙土爲種福田廣利益久事今公亦西聖而現宰官身者𨿽蚤歲科名處江南繁華之域而自奉不異緇素稍有刻暇遊心淨業地方一切橋梁道路公館庵堂每捐助鼎新苟有濟於民物眞不愛乎發膚斯何如根器哉今玆統轄者愈大其漑施者愈宏泰山引汶水東海引巨定汝南江都諸郡引淮朔方酒泉諸郡引河以迨豫楚巴蜀及三吳舊遊之地無不順導水性而博施兼濟之直今海內眾生普沐慈波而齊登無量壽域寧獨乞靈於蒼夷使者靈威丈人爲一代名臣而已哉

○寇平行【有序】

周邦臺

主上文武聖神直班堯舜顧洪水有曲自古未乏是以寇虜之逞亦追戎索獨念齊魯爲漕河重地特簡我卽元輔玉翁張大宗師領大司空兼司馬都憲督鎭之君子以爲得人哉繇是東鄰憚公不敢南西寇憚公不敢北環長河數千里孰一人敢越厥志值歲庚辰不降雨而降霜飄異風兼異蝗民間夫婦莫顧父子相食蓋三百年第一異變云公惻然動念毅然以一身卵翼之全活者數百萬人未損國家尺寸費辛巳旱益甚公步行赤日中爲民祈澤請命號呼者拯救皇皇更三百年所未見魁盜李靑山潛蓄共謀嘯聚日眾吏民勁者效死偸者苟生盜窺之志益肆公默洞其隱亦妙有所以制之但一意簡卒搜乘廣儲蓄稽尺籍申賞罰轉弱爲彊因形爲勢細之藥醫米鹽衣被履屐無不得其任更馳奏請增兵將取戚南塘將軍紀效諸書而神明其用𨿽徵發租調事事轉石且多操空言以逞遁心公則無米能炊有燈卽火靡不觸手呈效於是袖隱雷霆襟流鳥虎而狂寇神魄盡操諸掌上矣其元機妙用則幻九天地而誰許測涯之迄歲十月寇果大作焚刼東平張秋兩城積骸如山公意漕事報竣一鼓蕩之誰使早發耶乃下令責守於守臣責戰於諸將寄漕米數千艘

咄嗟於囤規畫曲到人人鼓奮屢與賊戰之小梁山油篝山袁家口之間殲焉擒馘解散者數萬人先自公請中天禁旅四面夾擊甫渡河而靑山率數百騎狡遁公復授方略諸部曲懸重賞促之不旬日並擒於是寇盜一淸齊魯以寧夫今學士大夫所慮爲難制者【遺三字】獻闖耳不知【遺十三字】異類𨿽猛而愚癰疽可療也獻闖狡眾痛在豫楚胸脇可任也以一指扼人之喉而大命隨之則靑山者蘊毒滋蔓於漕河要地豈細故也乎公之有造於社稷靈長蓋亦大且偉矣公以秦誓大臣殷殷知人得士思盡天下奇材異能國家用之小子臺徒讀父書祗悲偃蹇公拾桐爨下使持戟隨侍行間得親見公介馬指畫𨿽秉心塞淵吁謨獨宰不可窺測而沈機內朗神明四達紀律森嚴進作有法每不禁加額嘆頌大都利用靜則如泰山利用動則如流泉計定而後圖先勝而後戰微乎神乎眞無形而無聲矣蓋其制斷如晉公綜密如武鄕寬大如子儀運神機如杜元凱軍中破膽如韓範辧民與賊擒與散區畫善後諸政以及鼓壯士慰幽魂褫梟獍之魄解蟣蜴之羣有可動天地泣鬼神馴鱷而格豚者則似武侯之出師表班定遠之語任都護至於精忠則根柢性命而以學問出之則運用神而成功速蓋亦有本也主上紹法祖宗舉靖遠新建事以酬之無疑獨是載憶六經有與公最似者禹治水時胼手胝足八年於外公往來河上宵晝不問也禹菲飲食惡衣服卑宮室公藿羹敝裘𨿽頹寺茅檐安居若素禹格有苗以七旬公之殲大寇也動不踰時役不再舉以今視昔若合符節眞奇矣哉客曰允徵甘誓采薇車攻之在詩書惟作者親見當時用兵之美曲極物情郁然比於典則故孫子信之子躬逢盛事胡不頌也夫頌者述功徳以告神明之辭旣得位者之事寧敢僭乎客又曰胡不爲公碑也夫碑者眾大夫以及童叟聯儷屬意乃俾中郎北海之倫執簡抒辭寧敢獨乎惟思三百篇間多野人之語小子竊有志風人乎乃作戎平行數百言參軍供奉之駕𨿽未遽方而任華劉又之鞭可供祗役此齊魯河山與凡華夷之輪蹄舢艫過我河濟汶泗之郊者欲歌贊公之明徳有不與小子同聲乎客曰嘻亦可以爲頌矣亦可以爲碑矣堯舜吾君綱舉目振赫赫太陽孰敢氛祲禦宇承幹十四年山東亂者名靑山自捨乳哺而甘梟獍跳梁嘯呼羣丑和應爾弧爾弦爾戈爾刃掠馬於塗驅人以陣始猶星星愈眾愈橫裏井邱墟難必其命士女啼紅眞可憐樓閣綺羅付烈煙豈不聞四鎭七藩張督府用休用威今之禹風稜霜顴額嶽嶽說甚範韓與裴郭九謀五間一日作靑山那得膽不落膽已落藩諓諓梁山險峻若升天牛馬糧糗幾萬幹他山偏能攻藍田鐵騎之來大石雨飛難久延言未了大兵繞驚雷萬派山忽小推險傑積网羅叢九云梯起自空中天兵眞從天上來鳥雲龍虎何雄哉梅初花靑山嗟雪花剖靑山走雪花焯靑山縛埽除諸峯如拉枯弋取羣嵐如匹雛提挾二將同平吳捷書飛報端明廬皇忱悅豫諸宮愉宣捷告廟羣卿趨皇帝萬壽同堯符克國五十先渠胥臣勞君逸爲唐虞賚恩自天公傴軀微臣報國敢此需淸田洗穢甘雨濡撫綏傷殘千里娛依舊雞豚禮樂區再說君徳今古未有齊魯不雨兩年之久加以蝻蝗摧彼南畝萬戶幹門囷無升斗餓殍堆攢如山如阜取人肺肝以刀碎剖析骨爲薪煮之於缶夫吞其妻子食其母日月無光乾坤解紐公曰吾民丁此陽九匪吾援之欲待誰手無米難炊空杵何臼公一轉移取之左右萃我富人仁言勸誘釜甑生香醉心如酒食之哺之郊先城後全汘之人幾百萬口仰瞻云漢俯悲焦朽徒步赤崖吁天稽首揚鞭泰峯控之靑後長霖淙淙旣濃且瀏環二千里歡聲如吼歡聲如吼賊心傷趁此流離好猖狂柰何挽救許多方劍戟森森自似霜跳舞人人盡虎狼攻城略地尙何妨噫嘻吁卻不知今之張督府才冠古今爾敢當三千幕客皆幹將佩幹將騎騄耳彼都人士何妨子一身五用穿雲度水袖中三式吞予壘梁山可摧險已逝險已逝兮賊如殪賊如殪兮石不厲石不厲鼓聲死腥風飄蕭吹石起夜半無人問山鬼嗚呼天生天殺聖無知英豪樹立信有期賦公以才安所施特勞勇智來督師恭承我皇三無私動合天道眞男兒誰作頌徳陳功詩小子但采風人遺要使齊山魯水禮樂弦誦世世與禹同歌思

○書張中丞告身

董其昌

玉笥張老公祖節鉞蒞吾吳寇氛息而民困蘇措東南於奉畤功髙社稷史筆自能書之復以綸誥俾效顏魯公徐季海故事其昌幸托宇下正樂以殊恩慰朝野之心工拙寧暇計乎

●張忠敏公遺集附錄卷三

記

張止庵老師建永思堂記

重建閶門虹橋記

重葺張玉笥公生祠碑記

建張忠敏公專祠記

書張忠敏公碑後

張忠敏公逸事

張子題辭

玉笥剩稿題後

重刊金剛經疏芥序

新建表忠臺碑跋

靖忠塘銘辭

太傅遺文題後

剩稿題後

重刻張忠敏公金剛經疏芥跋

重刻金剛經疏芥題後

北南略

幸存錄紀事

浙閩得失論

浙閩水火論

錢馬論

附紀軼事

十五完人帖跋

讀勝朝殉節錄題後

○張止庵老師建永思堂記

路進

或問曰事親事君有異乎予曰理同而思不思則異人臣事君臨大利害大患難直以剛腸烈性行之耳奚前後瞻顧庸吾思爲至於事親之際音容嗜好雨露降濡若復以剛腸烈性行之則是直死其親而已矣安所稱致愛則存致愨則著乎祭義曰思其居處思其笑語思之則吾親已逝之靈祖宗數百年已朽之骨可復起而坐一堂之上僾然如見其人如聞其聲子孫幹億皆可比屋而居同爨而食必不忍令其顚連失所致傷祖考心吾師止庵老公祖隆一本之情惇九族之誼撫吳之曰慕文正之爲人捐腴田百餘畝族中業儒者資以充膏晷費貧乏者藉以舉火一時士人有所恃賴力於爲學勸於爲善復出橐金若干度材鳩工築三楹翼翼新廟巋肋與兩峯爭勝扁曰永思庶入廟者望而繹其義也昔宋儒慮有思爲漏盎又慮廢思可土木因銘其齋曰惟有思而無所思今以有所思者愛愨著存之意不死其先人以無所思者剛決義烈之性上報其君父忠忱孝徳屹然爲宇宙完人後之子孫率而行之可矣奚俟他求哉是爲記

○重建閶門虹橋記

牛若麟

吳爲蘇附郭邑金閻孔道正其轄境虹橋跨濠以通行旅錯趾駢肩無閒昏旦南來宣歙霅苕之水匯震澤以趨海若勢如建甋濠逼城閸而臨市肆深不可測漕艘商載繇此水勢湍激惟倚玆橋砥捍可施牽挽之力郡紳侍禦李公模方倡義解橐去腐易新倏復罹郁攸之厄面材楩楠瘠如鸛其文瑣裂如蒲蘋足柱崩戰瀺濞汨滵城內外從橋而達者日不下億萬眾悉呼艇爭渡負販窶夫則望洋而嘆何以得食若麟惻然亟謀鼎新方仰屋無策會撫中丞張公禦寇東還目擊咨嗟召若麟前曰修廢舉墜惟令之責今何時乎旱魃肆虐螟蝗蔽野縣令且體朝廷徳意省耕省助之不暇而徒本之飭予其任之卽日命幕帥王君宏經采石計峴吳君志葵市木天寧共董厥成經始於季夏落成於仲秋僅五浹旬屹然覩長虹焉兩帥稟承公令潔身節冗役夫二千餘工麼金六百一十有奇橋之崇廣視舊可並舉四輿並乘五馬並行偶語五十肩而墜矴提杙務力倍蓰堅固衛以重欄可恣憑眺於是人之所履物之所載上下共由而莫之阻滯謳歌聲徹遐邇又鑑往轍禁市儈勿得編篷其旁以避祝融之禍其爲計誠深遠矣

○重葺張玉笥公生祠碑記

趙錫禮

蘇郡之半塘有張公祠建自明季祀應天巡撫大司馬東陽張公也按明史公諱國維字玉笥天啟二年進士由知縣歷諫垣彈劾權幸屢進讜言崇禎七年以僉都禦史巡撫應天安慶等十府會流賊來犯竭力禦卻之旣見賊勢日熾請於朝分安池太諸府別設巡撫乃得專護江南史言公爲人寬厚得士大夫心屬郡災傷輒爲請命建蘇郡九里塘及平望內外塘長洲致和塘松江捍海堤浚鎭江及江陰漕渠並有成績此特其大略耳考他書所載公在吳立社學常平倉撰吳中水利全書善政甚多嗚呼公當干戈擾攘之秋而加惠吳民能爲平世所未及爲之事其它治河督漕在在有功及事不可爲卒以身殉精忠大節與日月爭光凡公足迹所經當屍祝俎豆況吳人被澤尢深其崇祀宜矣禮公之鄕人歲乾隆甲子署守是邦蒞事後謁祠下見夫堂楹廊廡市民雜處其中褻穢狼藉幾不可厝足愀然者久之因問守祠爲誰僉曰陳宦而陳宦曰燦宸曰堯叟者具言其曾祖文莊公諱仁錫與公同年契好其祖濟楨思公之徳首偕吳人倡議建祠子孫恪遵遺言世守弗替近爲賃戶分居無力淸釐辭甚懇誠有公後裔張承諴等自公本籍東陽來亦書其先世所存公捐建祠舊籍爲左證於是祠之始末了然我國家彰善闡幽推崇忠節屢詔所在先賢祠墓令有司修葺勿致廢墜以公惠愛斯民興利禦患遺澤猶存而棲神之宇荒穢不治守土者之咎也爰檄縣按址淸勘遷賃戶釐侵占傾者立之穢者除之廟貌復還舊觀仍令陳氏與公後裔協守取隙地閒房租息以供享祀資修葺議上大憲允行自玆而榱棟整飭俎豆馨香庶足妥明靈而垂永久而予竊有感焉記曰入廟而思敬公距今已久而過玆土者肅然瞻拜以期廟之存藉非陳氏爲之世守則已荒煙蔓艸矣夫人以髙曾遺物有不再傳而昧挈瓶之智者今陳氏子若孫因先人與公有舊代傳遞守𨿽當居民影踞卒保護弗懈以至於今有古惇厚風予淸理之餘不禁再三嘉嘆亦以見公之徳澤入人深也是爲記並勒祠圖於碑陰

○建張忠敏公專祠記

戴璐

乾隆四十有一年皇上崇獎忠貞命錫明代殉節諸臣謚典廷議生平大節卓然可稱而又艱難自靖百折不回應專謚者二十六人而以東陽督師少傅武英殿大學士張公國維保障巖疆支撐餘燼心堅抱義力矢全忠請謚忠敏制曰可遂命有司崇祀其後裔願於祠墓鐫立碑石者聽公族孫遂於衝素祠側別建祠亭恭懸禦制詩文以昭聖天子扶植綱常之曠典而屬璐爲記謹按公由番禺令行取刑科當莊烈帝卽立之初劾罷楊所修田景新二人旣乃陳時政五事所謂英察宜斂將順宜戒上下宣洽者皆切直言人所不敢言逮以僉都禦史巡撫應天等十府流寇猖獗督兵剿殺公方壯年須髮頓白繼請割安慶池州太平別設巡撫以監軍史可法�之而獨撫吳捍海浚渠著吳中水利議三十卷其後總督河漕削平巨盜勞績並著莊烈帝旣殉社稷南都相繼失公謁魯王於臺州請監國移駐紹興兼太子太傅兵部尙書武英殿大學士督師江上連復富陽於潛師潰走東陽投池殉節此明史所載東林列傳則稱大兵破義烏公嘅然曰身爲大臣誼在必死乞全老母而已兵抵七里寺又曰誤天下者文山疊山也具衣冠作絕命詞有精靈常傍孝陵墳之句投池死子亦殉茌所言公事較史爲詳東林傳已載四庫全書益信公忠孝大節日月爭光而惜乎子之不得從祀也璐幼遊東陽瞻拜托塘故第綽楔依然而遺老無傳僅有述李夫人朝後事知公起家寒素勵節爲完人及讀告身石刻則董文敏所書制詞稱其銜枚迅擊泐銘皖伯之封淨滌流氛聳轡條侯之今纘遺緒於圯橋箕裘可續訂新盟於峴澗帶礪斯存蓋紀實也時史公先在揚州殉節今亦賜謚忠正以此見公薦賢爲國之效而於死事百數十年之後得蒙聖朝表章褒卹春秋俎豆頑廉懦立豈獨東陽人士聞風而興起也哉璐與公孫承熀耀祖遊前官吏垣分叨後進久企芳徽謹濡筆而陳其大略云

○書張忠敏公碑後

樓上層

皇上神聖文武衡古𨿽累黍必析前明督師少傅武英殿大學士兵部尙書張公專謚忠敏建祠於婺之東陽有旨哉有旨哉公東陽人也天啟二年進士起家番禺令擢給事中進應天巡撫河道總督統軍治河功炳史冊迨南都亡請魯王監國師潰還守東陽知勢不支遂以死殉其生平起孤寒備歷艱苦卒成勛績著天下謂是蓋聖天子之所褒嘉用風勵臣節屬在桑梓敢勿敬諸當公之撫應天也規畫水利圖議農政俱勒有成書時陶庵黃淳耀以嘉定諸生應采風令納文卷公覽而異之擢第一已果以在籍進士允蹈大節是時天下盜起十三家盤踞河南北朝廷謀破格冀得文武材用濟劻勷公材其幕客顧麟士艸奏將薦於朝顧妻止之曰此何時而欲以仕宦顥乎不問有無用卽有用才烏乎施遂不行薦同邑吳其震樓斯翼其震其師斯翼其友也復以他事辭不行行者爲沈眉生壽民抵京卽劾楊嗣昌父子誤國放歸家迨江上師潰壽民從公至東陽公以節死壽民徘徊金華武義間山棲水沿與漁樵往還卒於婺曰魂而有知吾尙從張公遊也公熟兵法盜起時以戡亂在武嘗夜燕諸將於采石曰是故常開平扼江地也國用是肇迹起覽星斗衋然者久之曰所願與諸君僇力捍盜使不假喘喙所昧是者有如白水卽座上作鐃歌詩以贈南都寸土實公完故疆貽之莊烈帝嘗遣內侍視祖陵江南還報帝問以南都孰可用曰南都可用者張國維史可法二人而已蓋是時公爲巡撫史爲監軍禦史云迨進兵部爲大司馬莊烈帝十七年任本兵十有五人皆不克卒事故公亦旋廢其廢也築遂初齋於白雲洞已復於邸第後鑿一池用宋江萬里故義榜揭曰止庵示若事土則有死而已比還守時史所謂赴園池死者赴止庵池死也方公屯西興是爲江上檄催寧紹臺三郡租復謁借神祠鼎鑄器曰國維食國祿神享國牲醴亦食國祿今有事願暫假以用事定倍還祠不敢欺也已而潰以監國命至邑城邑之庠士率迎之西門公出示各官論事帖曰所望故里當尙有人其爲我譬示議或合或否曰不可爲矣遂步入裏門欲用東陽兵不果則疏訣魯監國於海頃之太夫人室坐見公冠帶告太夫人別太夫人問何往卽不見而報者已告公於止庵池殉節死矣其未死前一夕公召謂其二子曰我殉國二子將何爲一子應少緩卽取所得番禺硯擲之不中中柱至今柱尙畱擲硯迹深入木寸許其後一子從公死節一子祀公老於家公之配曰夫人李氏夫人聞家人有不如公所爲則請起太夫人用國法出一人斬之乃已公父曰希武庠士也貧甚至不能自生人忽之嘗數數稱此兒非常人當出爲世用已而果然始服其灼見公嘗讀書七里寺客至無所得酒則出笥鍵以賫而忘其錀主人曰不得錀鍵烏乎施別取酒還寺寺有智月僧者每覩公月夜出山門有二燈隨之行曰此必西聖而將現作宰官身者已藉藉謂公必大張氏門矣已復讀書■﹝山奧﹞裏李氏有奇公之爲人者曰此不多得人恨我無一女字之遂勸其兄婚以侄不欲其人曰烏有如此聓而長碌碌者乎卽嫁吾當爲具裝故公之夫人爲李氏夫人【層】公之邑人也讀戴鴻臚撰碑記謹拜手而書其後公字其四諱國維或曰公蓋字玉笥號張之

○張忠敏公逸事

樓上層

己酉十月鴻臚寺少卿戴公璐由其父兵部員外郎文燈嘗教諭東陽好於張氏因以書述皇上修勝國殉節諸臣錄欽謚大司馬張公忠敏制詞褒贈於是忠敏之族孫洪治賫糧道走四千里至都錄所降制並贈詩將還建公祠少卿爲撰碑層撰碑後庚戌秋層與同邑進士趙睿榮同住京師洪治擬南旋進士曰公完人也憶楊介維輯其家所藏勝國殉節十五人手書曰十五完人帖帖跋於嘉禾朱檢討彜尊公在其間赫然以大義炳漢顧自以碑後書尙略不備公故實明年旅紹興之鯉魚橋同邑孝廉何豫其曾祖母則忠敏甥也甥嘗以公生平數數諜何氏耳故何氏之子孫其知公特詳時並會郡邸副車陳家騄者郡之蕭山縣人也家去長河近是忠敏屯守故地其言曰魯王僻在臺州南都亡公與孫熊錢鄭等合議迎王於臺駐蹕紹興於六月朔監國加公武英殿大學士兵部尙書督師江上江上世所爲長河者也頃之唐王詔自閩中至監國不悅欲還臺公疏奏唐王曰國當大變凡髙皇帝子孫皆宜同心並力事定則監國退守藩服禮制昭然且浙東渙矣鳩集惟艱萬一唇亡齒寒悔將何及已而越亡閩亦不守夫戈非有回日之期石豈有補天之日撞搪號呼徒自顚隕然而天下之信苦衷者每必曰魯陽女媧當崇正朝公以兵部尙書柄天下樞任用已旋以誣陷獄南都立召理戎政用已旋不協告歸至區區浙東翼監國保境公豈不預分一死哉丙戌夏四月方國安拔營還紹興江上師潰公猶議抽兵分守王之仁曰吾二人心血盡付東流惟一死耳公自爲計監國南公追扈至黃石巖國安已斷所過橋公不得前國安知紹興不守議獻監國降會守者病監國得脫遂入海行至舟山傳命命公相機圖恢復公還過東陽或勸公且避公嘆曰誤天下者文山疊山也分一死久矣會大兵至七里寺遂赴水死年五十有二公生而岸異何孝廉曰公生時鄰見公家火光起又其族夢上祖謂曰必大吾門待有張國維者生以故張氏族見生有穎而秀者必以公名名然名之輒死至公得是名不死公父贈太傅諱希武者心器之兒時挈登吳寧臺謁始祖忠湣公像旋謁西嶺衝素公像卽勉以出處大節是時政令乖舛歲饑天下流民多邑倉谷被劫官方事捕掠太傅曰願勿徒擾若無所取償當躬輸實倉家遂落比病臥呼謂公曰祖所謂大張氏門者我意蓋有在可衣冠來吾決之公如言以進太傅曰觀汝爲人當綽可不朽願勿忘忠孝二字箴遂卒當崇禎時公旣官兵部於時浙東苦地丁錢與漕米分兩稅而米又必戶長自輸京道路艱阻吏緣爲姦悉不循故法兩食焉民不堪命公聞之曰固吾鄕也國方急軍餉然浙東多山非舟車所通不如以米折錢並兩稅爲一且民數近官則狎官官數近民則狎民兩不便也卽便然吏方苦無事有則食之獨何復吐口因奏之上而一之人爲公立碑張衝素祠外其巡撫應天也嘗教民治艸棉曰艸棉之乂於江淮自宋南渡始然厥利滋大以衣人幾徧天下人自不肯以一老農知示民藝如我法天下當有以不寒告者而蘇松之民遂驚以爲神立神祠歲祀公之成進士任番禺令也謁鄕先生大司馬許公宏綱旦入刺晚出見迎謂公曰公能是卽不我請以之官足已天下豈尙有不可爲之事乎公不審所以曰自旦至晚閱時久人言必躁而公不躁必以爲饑且疲而公不以爲饑且疲夫不躁則能忍事不以爲饑且疲則能任事公但往異日當爲天下福層年十八從郭魯庵先生於長衢之西園親觀於所爲雙柏曰柏公幼時手植各相去丈許迨死節後兩柏樹根結連如虯龍然欲飛去至今長衢人爲愛護之不敢或芟刈蓋樹猶如此而況於人乎維公誠完人矣哉

○張子題辭

錢謙益

東陽張子其四盛年取髙第才名藉莖於浙河西東乃張子益修然自好簾閣篝燈讀書窮巷若忘乎其所有事者間出對客摳衣拳手退然如不勝衣微窺其志气蓋不徒求賢於世之君子而足也張子於文章才气橫溢涵肆演迆如秋水時至百川灌河使尺幅抉拾之士眇然如河伯之望洋乃其人顧靜退閒止如此蘇子瞻常舉韓文公以昌其詩一語問王定國而以爲昌詩如膏畫不如昌其气與志張子之文其气昌矣以其人觀之殆可謂昌其志者也昔子瞻兄弟俱以賢科中第子由畱長安而子瞻遺之詩曰遙知讀易西窗下車馬敲門定不噟今之君子知此志者或鮮矣張子殆可以語此

○玉笥剩稿題後

陳樹蓍

少讀玉笥先生文气象雄偉議論精確謂與王唐睢薛輩並駕齊驅至其名著於諫議策建於疆場則事功彪炳又邁諸公而過之無何王師日潰國是日非先生知時事不可爲慨然就義𨿽宋之文丞相楚之屈大夫無以異也歲辛未余於役東陽欲求先生遺稿適邑庠盧生衍仁偕先生從侄孫承熀謁余公廨兼袖出先生遺詩數十篇懃懃懇懇其三復於不遑將毋之什居多嗟乎詩本性情三百篇而下曁晉唐諸名家卓卓可傳者悉皆至性之纏綿悱惻發爲和平愉悅之音至事變多故奮筆疾書精誠豁露炳然足以貫金石而泣鬼神然則先生之不能終事慈幃亦迫於時勢之無可如何詩篇具在千古如新又豈特與王唐睢薛輩較制藝於一時垂事功於竹帛而已哉易曰苦節貞凶悔吝亡先生之謂矣爰綴數語於簡末云

○重刊金剛經疏芥序

林鶚

二氏之學禪爲後起以佛非華產心傳偏遠得神僧翻譯始有經故自經而華語華始僧於是經義雜出加以講論語錄屋屋牀牀以語言文字傳卽以語言文字晦矣心性一也明之見之則佛存之養之則儒物我一也淸淨慈悲則佛仁義忠恕則儒名僧多由我教入逃儒入佛而奴儒病誇道學多由彼教人逃佛入儒而辟佛病憍至於辧析愈微旁歧愈出其病則同果聖僧也眞儒也一以貫之渙然冰釋也或問華陽睡和尙如何是空曰上不怨天下不尢人如何是戒曰已所不欲勿施於人如何是悟曰見利思義見色思禮如何是淸淨曰諸惡莫作眾善奉行旨哉言乎然則反身而誠定也安土惇仁殀壽不貳自在也坐忘也聖道禪關如是如是金剛經之有疏芥也自婺東張司馬始也司馬明季儒也立朝不阿牧民有遺愛嘗以屈獄逮遇僧指坐悟七日在獄默注金剛經疏芥以是脫難復故官後明亡卒授命完大節則卓然不朽人也今其賢裔重刊是書偶爲校字遂詔予序予曰金剛經法華之義疏耳後人分章注之幾於晦矣疏芥出而原淸流正經義復顯以此功徳脫難也固宜𨿽然蒙不謂是也公生平忠孝廉節爲修持代民請命爲福徳終之生死泹盤萬善圓滿以此儒卽以此佛則其注經脫獄如文信國之遇道人因緣偶爾解悟不在是也必以疏芥見公仍著相矣若夫賢裔尊手澤卽以公儒而佛故予之得讀公書卽以賢裔尊手澤故則亦般若因緣也公有知當亦曰如是如是

○新建表忠臺碑跋

吳廷康

東陽張忠敏公諱國維後唐吳寧令忠湣公之後裔也偉烈丰功永垂竹帛其間以桐城被寇公爲解圍者亦史不絕書餘生長桐城望懸山斗心切羹墻幸自羈宦永康以來三至東陽得登大司馬第敬摹遺像族孫學江與其事告余以府後方塘爲殉節處創建表忠臺而有志未逮余隨度基址定指南以共襄盛舉鳩工庀材昆仲樂任之夫張氏以塘托生源流萬禩公乃以塘靖節砥柱千秋且其臺與忠湣公之吳寧臺後先輝映世濟忠貞其足壯河山而光日月有裨於名教者大矣時道光癸卯十有一月也後學某敬書並題

○靖忠塘銘辭

吳廷康

托塘肇迹始自後唐官淸嶺峭乃祖發祥忠貞世篤秀毓東陽張公忠敏專謚旌揚公殉節處靖忠名塘塘之尙象內直外方塘印日月忠魄輝煌塘隕星斗忠操冰霜塘生蘋藻忠徳馨香塘銘金石忠气綿長塘且淸兮皎潔忠腸塘何幸也永壽忠良在昔世傑托孤覆航潮奔胥怒江海汪洋我公赴義迪前人光王孫遠渡澎湃飛艎戎行還守風雨蒼茫盟心白水詞賦三章越數百載宛在中央神靈不朽萬世流芳後學某並書

○太傅遺文題後

國鼎

竊惟文以載道故凡立言而不能建大義敍彜倫正民極經國制者皆不足謂之文也何者以其無與於道也吾兄止庵太傅以天挺人豪揚歷仕途綽著聲譽所謂入則周召出則方虎其允蹈之而無忝者歟乃議者以爲君憂臣辱國亡臣死分也義也𨿽然談何容易每見學士大夫平日抗手論天下事何處更有豪傑一遇絲髮利害輒逡巡畏縮反眼若不相識無他嗜欲亂其中而是非奪其外也夫惟立身正故審義當審義當故信道篤可以慷慨而報君父之仇亦可以從容而靖臣子之節理有固然無二致也今讀其遺文丰腴而不流於叢冘正直而不病於驕亢雄峭而不失於粗厲沈切而不涉於苛細以言乎入告無依回以任情無嘗試以要君其書之所云嘉謨孔彰者歟以言乎勤民罔拂人以從欲弗違道以干譽其詩之所云愷悌君子歟其度務於民也有利必興有獘必革其爲民請命也逸於人𨿽勞不憚利於人𨿽害不懼屹屹乎柔不茹而剛不吐卽古之韓範殆無以過是則大義賴以建彜倫賴以敍民極賴以正國制賴以經豈徒摛揚麗藻誇鬭宏富哉玆輯家乘先錄其要者以示族人行將校鐫全集公諸海內使人知吾兄學問爲有本而仰答於君父者固如此其不謬也嗚呼地之河嶽天之星辰與吾兄之精靈同呼吸而薄靑冥則吾兄之文章亦與之亙天地以不朽矣

○剩稿題後

承熀

從伯祖玉笥公以名魁作名臣及將赴義太夫人語公曰兒固當靖節然亦須一別我有頃公忽至至則衣冠言動儼若平常太夫人猶意其未死而不知赴水者已踰時矣心含罔極歿尙依依卽此見公固不獨精忠貫日也惜其著述經兵燹後水利時藝外不槪見心竊悼之家嚴命熀博采遺篇歷有年所歲乙巳偶於友人齋頭得循陔艸一帖皆思太夫人什也竊念公際偃蹇自逮獄釋用以曁巡漕督師未獲朝夕在太夫人側不得己見之於詩以寫其隱痛蓋血染丹鉛淚溢毫楮烏鳥私情有累幅難罄者固不特赴義時之從容命也我國家購訪勝朝余緒名山石室搜采靡遺如公循陔艸者尢大節攸關可任其韜匿而不之顯歟熀因並收零篇碎頁得若干首質諸當途巨公與同輩互相讎校付諸梨棗陳石村先生題曰玉笥剩稿所謂存什一於千百云爾若夫廣摉遺編訂全集以公海內尙有俟於後人

○重刻張忠敏公金剛經疏芥跋

申屠楨

楨童年時侍先姑夫聖學公側問古今忠烈懿迹輒舉楨祖宋大防公明季張忠敏公殉節時娓娓言之洎長與張君春珊昆仲假館夏厲禹陽書塾前輩厲蓮院先生以公循陔艸授讀久益信移孝作忠誦其詩如見其人咸豐甲寅夏楨省姑母過香鸞山房見張君手錄積若干帙披覽之則忠敏公遺集與疏芥也楨詢公遺書止是乎張君曰公所著書不下數百卷經兵燹後大半散佚奏議雜著系珂從家乘及誌書中采輯成編者疏芥一書搜尋數載幸獲完本有貲卽當重梓之以公同好今正姑母病楨間侍左右問湯藥張君昆仲醫禳備至卒不見效願刻是經楨每誦敬信錄暗室燈諸善衵所載各條間有驗者遂慫慂登諸梨棗謹敢僭跋數語附於簡末至疏義元元淺學人無從窺厥奧旨不敢贅一語也

○重刻金剛經疏芥題後

振珂

珂輯家乘始知忠敏公有金剛經疏芥一書文孫伯祖謂西七里古昭徳寺藏有遺編道光癸卯夏珂偕兄鴻逵學江往問諸沙彌罔有諭之者庚戌秋仲訪懶云上人於新安精舍得下卷計六十頁咸豐壬子春孫翊鴻檢書舊篋得上卷計五十九頁而中有脫簡嗣聞長衢郭君宗仲家有抄本屬侄應樞走詢之謂是昭徳寺雪庵上人所手錄而得之故友靑選之所貽者披閱一過依然完本也按是經刻於乙酉迄今二百餘年矣搜羅一十有二載而始獲全書先人手澤宜何如珍惜耶擬卽重梓緣采輯遺集未成不果今正家慈抱病醫禱罔效忽憶公自序此經有行乎患難較亦有助之語謹將是書重鐫棗梨非敢邀福沙門聊效石琢堂先生晨夕虔誦爲髙堂延年解厄云爾

○北南略

崇禎十五年正月山東盜平擒李靑山入京靑山本屠人乘機嘯聚數萬人屢寇兗州山左騷動總河侍郎張國維單騎詣營撫之靑山出不意大驚叩頭乞降國維察其非誠還部選將士疾馳給事範叔泰魯府左相兪起蛟拒戰擒靑山盡降其眾國維蔭一子指揮使而沂州王朋猶擁眾劫掠國維密授方略於監軍邱祖徳擒之東方遂平

崇禎九年行保舉法應天巡撫張國維以沈壽民應詔甫入都疏劾楊嗣昌奪情熊文燦誤國黃道周曰此何等事在朝者不言而艸野言之吾輩愧死矣南都立阮大鋮用事必欲殺之壽民乃變姓名避之金華山及卒曰魂而有知吾其從張公遊也

崇禎九年賊圍廬州陷和州應天巡撫張國維遣陳於王守六合張若來守江浦六合無城若來與於王犄角捍賊二邑以完十年正月賊分犯江浦六合及安慶國維遣部將張載賡等援安慶而以新募兵二千令副將程龍及於王若來分戍二邑已而賊不至國維擬赴安慶城太湖乃提龍等三將兵西上三月賊犯太湖副將潘可大將安慶兵九百龍等三將將吳中兵三千六百禦之酆家店賊先犯可大營龍等至夾擊之賊多死夜復至中伏亦敗去殉寇錄云酆家店之戰陳於王以下偏裨也其贈卹爲厚撫臣張國維請之也其兵不足用國維撫之以恩故於王等爲之死有包文達者世襲蘇州衛抋揮同知賊犯安慶國維命從徵文達治酒延親知語曰受國恩三百年又受張大中丞恩此身亦欲用之入內別母再拜而出潛山陷警益急國維命文達疾驅至皖戰於宿松達故善射亟發矢矢盡脇中流矢墮馬彊起拔矢揮刀再戰援娓力竭死之獻忠攻桐城襲陷廬江屠巢無爲潛山太湖宿松諸城應天巡撫張國維禦之獻忠從英霍遁崇禎九年獻忠糾曹操老��回��回闖塌天諸賊順流東下與江北賊革裏眼左金王合烽火達淮揚南京兵部尙書範景文操江都禦史王道直總兵楊禦蕃分汛固守安池道副使史可法親率兵當賊衝賊遂從間道犯安慶連營百里巡撫國維告急詔左良玉劉良佐合兵救之大破賊賊走潛山之天王古寨國維三檄良玉入山剿賊不應放兵掠婦女屯舒城月餘河南太監盧九徳力促之始北去賊已飽掠人山矣

崇禎十年應天巡撫張國維見賊勢日熾請於朝割安慶池州太平別設巡撫薦監軍史可法任之安慶不隸江南巡撫自此始也

乙酉五月大兵破南京至杭潞王降東陽張國維謁魯王於臺州請監國駐蹕紹興截江而守頃之鄭遵謙熊汝霖等各以兵至乃議分地熊汝霖孫嘉績守白洋王之仁守西興方國安守朱橋範村錢肅樂沈宸荃馮元飂守龍王堂於穎守三江鄭遵謙守小亹國維守長河七月復富陽尋克於潛監國命國維入閣辦事賜尙方劍以統諸軍十月禦大兵於江上國維令部將趙天祥西渡已軍上流熊軍下流橫截之會大風雨大兵徘徊不欲戰乃各引退丙戌三月朔大兵驅船開堰入江國維嚴敕各營守汛命王之仁率水師從江心襲戰是日東南風大起之仁揚帆奮擊國維督諸軍渡江力戰大兵爲之少卻會方國安縱兵奪餉師潰

○幸存錄紀事

夏完淳

妖僧大悲者非眞大悲乃吳僧大悲之行童從大悲往來錢謙益申紹芳家故妖僧折對時但知有靑門牧齋而已其夜叩洪武門自稱烈皇帝閽人擒之以隸戎政張玉笥玉笥以爲此等妄男子但當速斃之若一經窮究國體不無少損此大臣憂國之至誼而都人藉藉遂謂玉笥且杖殺烈皇矣玉笥遂以屬三法司又變而爲潞邸之弟自言受封郡公本朝烏得有郡公哉物怪人妖豈非亡國之肇

○浙閩得失論

華廷獻

時東南民望漸屬魯藩畫錢唐爲界烽火相望自兩都破竹至此始阻相距者十餘月督師爲東陽張玉笥設此時聽玉笥戮力同心輔車相依之語時事尙未可知乃處累卵之危而修筆舌之怨忘敷天之憤而操同室之戈【閩殺魯使陳謙錢邦芑教之也浙殺唐使陸淸源馬士英教之也】浙閩甌脫自彼分此宦兩地者各不相安朱大典以一旅處兩大間左右瞻顧九江關外聲援旣絕錢唐兵力不支卒至瓦解小人之敗壞國家事可恨若此

○浙閩水火論

顧襄遠

魯王自臺移蹕紹興浚師張玉笥謂大仇未報不宜攺元故稱監國唐王立於閩頒隆武詔至浙監國不悅欲返臺玉笥星馳入朝疏奏唐王曰國當大變凡髙皇帝子孫臣庶皆當同心並力誓圖中興成功之後入關者王監國退居藩服禮制昭然若以倫序叔侄定分今日原未暇易且浙東渙矣監國當大勢奔潰之日鳩集維艱一旦南拜正朔恐鞭長不及猝然有變則唇亡齒寒悔將何追攀龍附鳳誰不欲之然臣老臣也惟社稷是圖豈若朝秦暮楚舉足左右爲功名計哉惟王察之議遂家然浙閩自此水火矣

○錢馬論

陳式

錢謙益爲張玉笥辛酉座師南都亡謙益徘徊江上玉笥致書略云君臣大義也師生私恩也維斷不以私恩廢大義謙益遂不敢渡時人謂之踏破衣缽馬士英棄太后挈眷欲渡錢江玉笥曰伯嚭渡江國事休矣諭各營將士遏之士英潛匿方國安營中請入朝玉笥劾其十大罪乃不敢入唐王使陸淸源賫銀十萬犒浙東軍士國安縱兵奪餉殺淸源玉笥嘆曰曲在我矣國安劫監國南行江上師潰不知其皆士英教之也

○附紀軼事

周邦臺

崇禎庚辰夏漳海黃石齋【諱道周】以建言被逮送者有蕭蕭易水之詠石齋曰弗憂但書完三千紙卽出矣在獄手寫孝經百餘本著易象正書二十圖六十四象直於血濺肉飛指節垂斷之時成之癸未秋東陽張玉笥【諱國維】以螺山事就逮過蘇蘇民數萬宰牛羊生祭之羅拜慟哭且哭且祭緹騎亦感泣下玉笥曰吾何徳於汝而汝等若是也𨿽然弗憂但書完十二部法印卽出矣【揚州僧徳宗徳行髙妙談人禍福不偶爽有爲公問休咎者曰金剛經注成卽釋用矣】在獄注金剛經疏芥二卷後果皆如其言二公同登文震孟榜官俱至閣部一則慷慨殞身一則從容靖節貞操大烈馨昭靑史並美於秋休哉

○十五完人帖跋

朱彜尊

崇禎十七載爰立作宰輔五十人國亡後存者尙多其出處或殊居恆與世接欲求爲完人難矣機山閣老考終於江南未�皇朝版圖之前當時幸免東市之禍晚節益爲正人所依歸卽卷中九人皆見危授命者也公孫介維持以示予請悉出笥中所藏復益以傅公冠張公國維文公安之彭公期生沈公猶龍五先生手迹裝池捲後並閣老標題攺稱十五完人墨寶謹拜手而書其末

○讀勝朝殉節錄題後

戴璐

張公國維專謚忠敏建祠於東陽之西嶺而深惜其子之不得從祀也按公有三子長於世鳳字羽君邑廩生襲錦衣衛指揮魯王監國授提督援努總兵官太子太傅前軍都督府左都督當公入閣世鳳代將其軍支持江上者七月後爲大兵所執不屈殉節錢塘時順治三年九月十四也次子世鵬字培君郡廩生以恩蔭任都察院事從公建義授兵部職方司主事升尙寶司少卿公靖節後爲大兵所執不屈時當道以忠臣不可無後釋之還侍虞太夫人李夫人終於家杜門不出者三十七載幼子世鶚字峙君�庠生年未冠省公濟上卒於途公精忠大烈宜邀易名崇祀之榮而三子忠忱孝徳未克禍祀廟中亦闕典也謹題數語以俟采風者有所考云

●張忠敏公遺集附錄卷四

張中丞撫吳餘六載所抒安攘之略徧江以南蒙休飲徳百城之內畏壘而祝周文襄後未之聞焉玆止繪蘇郡形勝關隘志公宦迹如謬叨掌故執簡郡乘次第紀述筆不勝書因忘愚賤分體漫詠古體命子布綴書箋素呈上都臺公卽日旃席論思畫圖麟閣稗官野記或足供國史之采擇云

修築婁塘

建常平倉

蘇城浚瀹

永濟重新

武邱復勝

蘇學鼎新

鐘樓重構

水利書成

垂虹畚鍤

東海巡汛

北江觀兵

候張玉笥都諫

送張中丞握河道少司空隨召引見

張玉笥中丞撫吳七載晉秩少司空總河奉旨召見枉別山堂漬酒先隴於其行也賦長句送之兼以爲贈四首

張玉笥提兵出討

和張玉笥遊白雲洞

湖上遇止庵司馬賜告還裏有贈

張止庵先生初度時有視師吳越之命

雪霽登雨花臺有懷張止庵大司馬並簡熊伯甘水衡吳雪厓駕部

止庵撫吳時有浚寺井者得遺書於鐵函皆記宋徳佑事止庵爲梓之題曰井中心史

山中卽事贈止庵

朱文似貽示止庵詩愴然有和

止庵殉節賦浩然吟

張止庵師賦詩自沈

張止庵大司馬殉節

白雲謠弔張尙書

白雲洞覽舊題

往同王蘭陔年丈集白雲洞題石曰太傅巖今秋過之漫滅久矣賦此

洞遊述懷三十韻

白雲洞詠王蘭陔爲張止庵題太傅巖同元甫叔祖

過玉笥先生綠筠書圃

白雲洞觀瀑有懷張司馬

重九遊白雲洞懷張司馬

題張司馬白雲洞別墅

太傅巖

白雲洞觀瀑感懷

遊白雲洞懷張司馬

遊白雲洞次壁間詩韻

謁張忠敏公墓

遂初堂

過虎邱張玉笥公祠

虎邱生祠重新公孫又韓以名宦來請當道賦此以贈

謁張忠敏公墓

偕春珊謁張忠敏公墓

○修築婁塘

王煥如

闔閭城東岸逶迆婁水汨汨徒杠多當年邱簿奮力任崇堤甃石名至和轉運溢錢量沙計荊公奉詔親臨河後來守令勤繕葺魏公發運尢永圖國初更飭巡塘令農隙覆土嚴督訶島夷內訌添雉堞壘石撤向玉山阿外內土崩無砥捍狂流忽漲蕩黍禾荒糧千百奚抵額茂令長令困催科我師胡侯甫投轄吁呼豸使猶伏蒲鳩工數月長虹貫肩勞府怨汨滂沱市田謀積歲修費師去充籯委逝波新堤加土誰復問甲子一潦淚石頗污邪萬頃仍飄沒窟宅蛟龍產黿鼉徵人病涉安得渡郵書羽檄嘗蹉跎北抵陽湖南達渰雈苻晝伏尋干戈閭井突煙十里斷耕夫棄�競販鹺人心其抱杞憂急皇皇道路聲哦哦天錫張公撫海甸停橈下詢民疾奇銖金�兩不聞趣縣吏千緡猝辦授裏皤吮血胥徒東手立斧錘交下成剎那遙望幹檣髙下集沍寒牽挽行若梭三春霪雨天乍霽黃雲隴麥堪婆娑流水漣漪公澤永鯫生紀頌代塗歌

○建常平倉

周制囷倉備省耕三年畜九陳陳因漢唐儲粟邊籌急惠民溢羨猶彊兵宋軫東南根本地提舉專司核常平郡邑封椿恆滿萬給緡修浚江與涇還積餘錢佐經費增治陣隍飾署黌髙皇神聖足民計著令有司貯谷盈文襄銜命勤撫卹廩庾廣建濟農名運歲公家鼯鼠穴什伯散去詭易新節省存畱不復入空廒圯廢無粒秔洊罹潦�人艱食句吳千里米貴騰都臺曲詢下愁苦貨金就糴江楚津如茨巨艘氤氳至千倉嵬構花洲濱減糶遙聞都市儈昂價俄抑慰煢惸山陬髦稚狂趨郭共向戟轅厥角崩小子正編康濟傳於公握管不能停

○蘇城浚瀹

姑蘇都聚形虎踞萬家廬井夙稱庶具區萬頃水渺茫盡向婁江東傾注昔人建郭相地勢城內疏渠釃淫澍四從三衡曰幹河循街遶陌支流去堪輿誇勝血脈通粲薪出入家家裕頻年水政棄弗講競投穢礫多湮淤閭左生業曰漸凋擔粟負芻困咫步張公蒞節首問玆導河有緡充益賦苦心籌劃越三期贖鍰錙銖畱府庫適罹蝗災民食艱轅下散錢市兜簬計方給值日授餐遠近餒夫悉應募胼胝河幹鼓腹嬉三冬蔀屋忘寒沍感淚將領巡督勤餐風吸露誰敢妒�鋤甫畢水生瀾晨昏舟檝爭飛渡提攜負戴免勞辛貨集商通走如鶩汪汪惠澤與波流滿道謳歌喧叟孺

○永濟重新

吳城西北水從衡遄流逆上匯五涇子胥辟門通天气闔閭雄霸破楚荊春申治郡欲張楚象方取義以閶稱門外修途八方達摩肩擊轂塵飛騰跨闉架木攢虹飲唐人題句傳今名其下濠深不可測重趼累息多魂驚勝國嘗逢鄧長者兩涯甃石如堅城款密鍵固垂百祀砥平坦道人趨行我明邱守加繕葺易名永濟惠編氓神皇中歲祝融虐一朝焰起危梁傾於時刺史楚陽石吁畱關稅佐經營嗣來頻圯頻補治窮卮漏壑委沸羹俄焉朽腐重遭火郡邑相視徒目瞪中丞一旦解冰俸募師市木走天寧冉冉巨材蔽江下長虹如貫不日成商旅云來舉手祝九州島四海聲雷轟竹橋濟蟻邀天貺橫梁濟眾豈與京野史濡毫欲紀績且呼匠氏勒貞瑉

○武邱復勝

金閶之北七里遙人稱海湧一峯髙秦王鑿石求神鍔闔廬塜上虎咆烋湍水瀠洄邱壑表羣山四望劫嶣嶤短簿當年營別墅咸和初禩置僧庖東西合勝方名寺雲巖子院繞周遭殿閣參差林樾杪佛燈漁火映飛濤歷世名賢多憩迹鐫畱姓氏不知僑樂天夢得刺郡曰賦詩飲酒呼屬僚分韻和賡皮與陸元之作宰誇宋朝和靖布衣能抗詔墐封環堵自蕭蕭寺屢摧殘輪奐攺天兵南下炷旌旄開平雅意護此剎誓將嚴明禁卒驕垂庇十年免燹禍祖龍倏焰香積寮文皇造運檀那集磨堅衲子蓄泉刀棟柱重新螭脊見遊者軿肩晝達宵地因人重爭吮墨樓船待月沈鼓簫逆祠綽楔堤前睨震怒山靈烈火飄紺字雕甍片時毀弔古欷吁濁酒澆蘇闔幹脈微傷動士阻科名民俗囂都憲張公開幕府忠誠謀國振世豪廟祀武安壯敵愾感傷煨燼我心忉鎔帶且招巨筏至破人慳性解纏腰空王頂禮大雄殿兆姓嬉嬉度由橋共道江南公蔭厚宏慈孚格烽煙消

○蘇學鼎新

粵宋仁宗景佑年吳都刱學天下先子美南園獨占勝孕靈簪笏可蟬綿希文讓作育才地手栽虯柏講堂前濟濟章縫遊泮沼海陵禮聘來夢鱣修已治人設科訓蘇湖教範百世傳廟廡嵯峩崇聖祀鎔金範質肖豆籩百尺榱題經閣聳架庋捲帖供羣編我明聖出千祥見星橋池畔產瑞蓮魏守再拓巽離壤都肄發迹皆名賢後先按部輶軒使頻鳩匠石丹堊鮮神皇中歲侈營繕宮墻黌捨一鼎新何期甲丙颶風烈甍摧瓦墜如飛鳶喬柯拔盡地脈損士人咫步嘆遭屯科名達者踐鑾坡黃閣每靳白麻宣張公來建中丞節圜橋觀聽弟子員苜蓿先生形鵠立公覩榛莽意慨然朝呼郡吏計工值夕下飛符十鎰捐奉行不效狐鼠穴鬼薪城旦誅宿姦次第庀材念豈釋軍具糗糒罄金錢慚如落拓靑衫敝往日曾將學乘編典故尙難辭載筆紀公姓氏瓀瑉鐫

○鐘樓重構

追昔白傅守蘇時南禪雲集一枝棲洪鐘萬石成鳧氏空中聳閣與云齊街肖臥龍寺如角角聽歌嘯樂熙熙閱唐入宋膠黌建形勝直逼滄浪池僧托招提警昏旦廿里聞聲無速遲熙朝洊更兩邑序分峙東西張翼飛臺司郡縣署紛錯巽丁拱向卻相宜陽曲侯王易梁棟華鯨吼气應鼓鼙歲久雨摧鴟角墮官民動止若或尼中丞一顧黍離嘆斧斤匠石理罘罳蒲牢重震鈞天響丹碧輝煌映坎離暑寒無間百八擊喚醒庶寮指路迷編氓力作遊惰吉士林爭奮紹前徽從此吳風頹復振龍吟四表公澤垂

○水利書成

東吳到處浸彌漣湖瀼渰蕩枕桑田司農貢賦均海��禹四郡輸將獨半肩曩日閭閻擅殷富今何萬戶荒炊煙踵仍潦暵歲祲稼人事不修豈偶然西來宣歙霅苕水並趨震澤三江穿歷世殷勤繼禹迹粟紅溢廩易緡錢於昭列祖憫農事遣官治水頒敕專神皇再舉臣失職懲噎廢食曠多年民情孔亟哀無告封章疊奏部科員聖主平臺嘗顧問道傍築室說徒懸兆庶咨嗟溺昏墊張公來撫藉天緣孜孜汲汲求民隱巡旌至止履陌阡吳淞久淤白茅涸狂流吐納無轉旋公亟深心搜典實考證今古羅言詮尋源遡委披圖按驅馳戎馬手一編正史稗官翻閱盡篝燈纂次夜忘眠書成累累盈卷帙牙簽直上至尊前艸疏千言握本論宣公謀議誦入埏乙覽�環鑑忠讜旨下歡聲遐邇傳疏瀹章程垂則永募來劂氏棗梨鐫司馬河渠奚足數酈元水注枉連篇如也辱知慚寡陋芻蕘一得助如椽

○垂虹畚鍤

松陵建邑水土巢良田萬頃枕湖凥西受具區來赴壑建瓴直下如山髙長堤橫亙勢莫禦七十二谼澑奔跑古人刱築非無意垂虹月出映秋濤逝者如斯三江吐黃雲遠覆護新苗橋畔壅沙梗流瀉昔嘗著令勤疏挑邇來水政似說鈴升糧占佃恣土豪互倚石梁皆架屋巨木抵捍難乘橇倏焉湖水彌天漲沿村老稚霎時飄桑麻井巷汩流盡賦額奚充苦悲號民疏叩閽聖主納快覩撫軍擁節旄封事星馳邀兪旨如雲畚鍤鑿土磽狂瀾傾注表畷見刈獲早辦公家漕謀議盈庭耽歲月賴公立斷國計饒兆姓爇香家戶祝吳淞未浚足方翹

○東海巡汛

平江雄槪虎視東劉河直駛婁江通迆邐而南海負險寶山壁壘鎭吳淞倭奴憑島頻窺伺伏莽晝肆馮夷宮樹營列幟遠相望文皇鑱石聳蒼穹浚築金湯在犄角水師戰艦破浪衝大將搴旗臥櫜鼓犬牙相制統遊戎邇年武備嗟弛廢貪弁隱占雜疲癃張公建牙撫士卒甲明號令气舂容鼓舞忠義人爭奮師幹赫赫皆羆熊交馳羽檄稽勤惰兜鍪鎧仗耀煙烽倏焉蛾賊皖城逼挑銳西援走艨艟兵去不聞汛守弱分合眾寡心腹同姦民捍网航海販揚戈迅獲如追風雈苻乘間偶張鬣擒渠斬馘滿江紅桑土綢繆根本固東南息壤一丸封

○北江觀兵

海虞北樹福山營有兵突兀覆釜形長江控險界南北白狼對峙聳十層陸郢獻降吳郡破金人直入宋難撐晝拒僞周求安戰士誠夜襲柝不鳴國初竟忘設戍守醜夷蠢動宿重兵繡衣持斧臨郊甸特疏請壘斗大城鹺販淩波舟競渡千商貨載越關行止徵榷稅譏訂密誰言戶牖半壁擎中丞讀史鑑往事乘舠忽下駐巡旌細柳臥聞縛債帥順呼傳聽一軍驚艅艎布列勁弩伏飛橈擊槳簡煉精匪久流氛突鄰境江津結陣瞭火明寇驅間諜探虛實望風卻步莫敢攖鐵甕蘭陵連鎖鑰全吳保障慶敉寧聖明倚�紓南顧九廟鼓鐘具式靈

○候張玉笥都諫

虞國鎭

鄕國雲霄外親交薄宦疏飛霜驚白簡瀝血憶靑蒲飲水心如鑑忠貞遂不孤南來久乏羽引領睇神都

○送張中丞握河道少司空隨召引見【公撫吳六年是爲崇禎十三年遷工部右侍郎兼右僉都禦史總理河道明年陳薪甲下獄擢公兵部尙書】

陳子龍

舊聞開府靜牙璋詔領河堤入未央周室保釐分郟鄏漢家底績念宣房九天星宿懸秦塞萬里梯航走冀方爲報至尊南顧日不堪重問海陵倉

○張玉笥中丞撫吳七載晉秩少司空總河奉旨召見枉別山堂漬酒先隴於其行也賦長句送之兼以爲贈四首

錢謙益

喧呼節鉞辟蒿萊罨畫旌旗照水隈伏臘村翁看上冡弓刀小隊候登臺橋邊彩仗差新柳花外金鞍糝落梅衰晚慚恩兼悵別葦間自框釣船回

吳關楚望上游賒天塹眞成只手遮東海云航輸北極西陵候火到南沙發兵每見頭須白憂國還看鬢髮華早晚丹靑傳畫像爲君點筆繼乖厓

金陵鐵甕賴帡幪新領河堤節鎭同橘柚秋苞長向日桃花春水正分風馬銜沈璧開前路龍護探珠徙舊宮千里洪河才一曲恩波取次到江東

祕殿傳宣畫詔余材官傳遽趣鋒車少陳南服瘡痍肰徐奏東封暇豫書漏刻籨容成故事天章筆札久單疏頻年側席勞明主莫訝神鈴感直廬

○張玉笥提兵出討

陸良俊

倉皇承詔擁元戎緩帶輕裘气倍雄飛餉己誇蕭相似運籌更許子房同奇兵勢自三天下小醜魂驚八陣中我料靑山非勁敵不須奏凱未央宮

○和張玉笥遊白雲洞

崆峒誰鑿不知年塵世分明別有天黃鳥得羣聲更好靑松垂老節逾堅多君曾擬郊居賦笑我空賡梁父篇再陟一岡人影寂定逢羽客話仙緣

○湖上遇止庵司馬賜告還裏有贈

吳之器

頌聲誰不羨人龍憂國還深盡瘁容溪上玉璜初紀瑞廟中金鼎屢銘恭江湖徧起棠畱憶河濟重開禹鑿蹤劍履雍容霄漢迥更聞禪艸擅登封

仗鉞身分社稷憂東徵霜雪滿旌斿紫宮始壯三階气黃石仍包九伐謀帷幄功成堪治第歌鐘賜渥正宜秋遙憐明月澄雙峴何限淸光庾亮樓

○張止庵先生初度時有視師吳越之命

東南黎老祝生申四海安危系此身暘谷神龍照白夜蓬山霜鶴翥靑春雕弓己沐河山寵惇史還推社稷臣不用崆峒倚長劍懸弧卽是洗兵晨

風塵大出武侯師又值寧親晝繡時歸衮乍回東土舄投醪還引北堂卮五云制就萊衣彩雙璧栽來謝樹枝家慶主恩俱冠代匡王更佇鎬京詩

○雪霽登雨花臺有懷張止庵大司馬並簡熊伯甘水衡吳雪厓駕部

崇岡積素外陟寒廣遐寄江天發明迥萬壑含森異城闕窈窕開浩然神州麗濯濯淸禁色井井園陵勢燕齊多氛霧秦趙己蕪穢微管托明牧橫流庶無畏蘭錡儼霜列龍旆長云萃制勝在羣策伐謀匪鋒銳葛藟庇本根上智靜民志喟彼東山詩惻隱若躬至亦有匡定勛夙聯孝友袂孔棘戎馬間彌惇歲寒意寧煩越石憂豈待祖生慮

○止庵撫吳時有浚寺井者得遺書於鐵函皆記宋徳佑事止庵爲梓之題曰井中心史

井石冥冥古寺陰鐵函遺史墨痕深年過四百人三祀猶見孤臣一日心

○山中卽事贈止庵

千巖萬壑擁霓旌虎旅宵興唱蹕行溪引宮醪皆聖澤山圍羽駕卽曾城封邱已佇班生石系粵還勞使者纓堂上神兵原不戰於今伊呂正持衡

○朱文似貽示止庵詩愴然有和

殉國還興六月師復仇大義獨公知錢塘弩激江潮卻采石營開漢幟奇陳力未能逃黨錮【以螺山師潰下獄】致身空欲系安危千金享士誰爲報愁絕孤臣涕淚時

○張止庵師賦詩自沈

顧襄遠

孤臣捍難勢難扶百戰沙場白骨枯將與蒼生拯水火那堪軒冕惹泥塗壯懷自許文丞相懍節爭如屈大夫耿耿忠魂應不昧好同日月照皇圖

路進

赤城山下霞千片白馬潮前月半鉤是大丈夫無瑣事好從一死定千秋

○止庵殉節賦浩然吟

一決何慚簡竹靑浩然霜色上秋冥倥傯許國無虛語慷慨酬恩有獨醒河嶽生來原間气乾坤異後識英靈自憐我輩皆巾幗不用爲公涕淚零

漠漠衰荷隱廢池城陰孤旐不勝悲田橫島畔空多士句踐臺邊只一麾東魯春秋存日錄西陵風雨暗雲旗滴殘絮酒腸還斷卻愧當年鮑叔知

○張止庵大司馬殉節

夏允彜

辱憂未報不稱元自是先生立說尊越國六千欣帶甲錢塘一口怒來吞燕云唾手方從擬鍾阜恢疆卽日翻夢夢天心難細問長沙淚弔汨羅原

樓斯翼

白雲洞口泉淙淙老鶴立石猿窺松不聞剝啄艸堂靜劍气坐扼雙飛龍越田三江抱如玦國老呼來秉旄鉞炎風五月吹火雲光照霜鋩黯蛟血檄催郡谷符如飛【時餉軍用金紹臺三郡租】不食盡訴嗷嗷饑月二十日遂大潰海天潮落三山微蕭然之山鑑湖水獨有先生行未已區區奉命走鴻毛【魯監國已入海猶傳命諭公】聿正首邱非惜死方池蘋藻燻龍涎一躍魄濯滄浪天男兒大節有死國姓氏畱與來人傳猶憶大星隕前夕【公殉節前一夕有星墮邑城西大如斗】光芒燭地驚墟邑尺水居然葬屈原遺阡何處尋諸葛

陳式

勤王盡瘁復山河板蕩猶然志不磨邊上庚呼頻轉餉陣前日墮更揮戈峴山蜀魄一輪月畫水胥骸萬頃波衷赤未酬沈北斗英雄千古恨如何

李珍美

聖賢豪傑本無偏浩气丹心日月懸人似先生眞不愧士後後漢始知權文山尙恨囚燕獄枋得猶嫌托母年輸卻方塘【卽先生殉節處】甘一躍完忠情復孝慈全

○白雲謠弔張尙書

沈涵

尙書東陽人明天啟進士起家番禺令官大司馬所至有聲後乞歸築別墅於白雲洞之旁會鼎革賦詩自沈

白雲起兮無心觸石出兮爲霖排閶闔兮翔髙林朝榮河兮夕瑤岑天杳杳兮晝陰雷轟轟兮白日沈瞻周道兮崎嵚逝將䢐兮揚哀音

白雲歸兮江渚悵孤飛兮誰語山巉巖兮泉流湑擷畹蘭兮搴芳杜有美人鈩橫睇汝乘我車兮戒我旅聊逍遙兮容與

昧將旦兮曦馭升飄風發兮塵杳冥海濤沸鈩蛟螭憑眄九疑兮涕零望陽臺兮䢐徵睠公子兮路難行星隕兮空庭止水兮瀛瀛往從之兮誰與朋庶冰雪兮雙淸

歲搖落兮艸木頹陟髙岡兮馬虺■﹝兀貴﹞鳥啁啾兮猿嘯哀羣鼯竄兮奔蒿萊陳桂醑兮揚芳罍遡美人兮我心悲夙駕兮龍媒結佩兮瓊瑰金戈鳴兮組練皚神之來兮云昭回

倪鳳儀

鬒發無端點雪華丹心許國早忘家畫江閫寄元戎節捍海塘成漢使槎星落厓山飄浪舶情隨湘水賦懷沙詩傳絕命誰堪讀畱得忠貞玉不瑕

徒把金戈駐日光神州回首正蒼茫沙虫四鎭兵何濟龍種諸王事可傷屈於有冤投汨水張巡無力守睢陽拚將一死完臣節靑簡長畱姓氏香

○白雲洞覽舊題【洞前遂初齋止庵別墅也】

吳之器

一痕冰瀑濺風松苔古巖層翠萬重獨坐石潭閒照影云衣片片落芙蓉

山楓如雨積寒荄曲島蒼煙冷客懷石爛泉枯人事攺舊題猶見遂初齋

○往同王蘭陔年丈集白雲洞題石曰太傅巖今秋過之漫滅久矣賦此

拂石畱題絕壁間莓苔風雨己成斑從他刪盡摩厓迹終是江東謝傅山

麟閣摧殘事事哀懸厓隻字亦成灰須知斷零碑下大有民弔影

羊叔虛嗟陵谷移世情何必異時知試看此石畱痕處已作人間墮淚碑

○洞遊述懷三十韻

乍向幽巖裏蒼茫不自知石泉猶灑壁乳竇尙通池檻廢云全過橋崩澗半危亂葹封座處饑雀散檐垂杉小遊麋損苔深野屐疑朱軒今就圯白日早如馳憶昔匡牀夜曾偕舊雨詩談經爭意气獻策費神思自爾稱先達嗟余已後時無衣歌較晚有馬借何遲六月成師出三驅授律奇握機衡並軸峙糗繭重絲逐北除秦帝吹南什楚累銅盤招列郡羽檄下單陴豈謂天心攺終驚國步杼鼓三聲遂竭木一力難支王蠋言能踐莊光道不欺姓名𨿽未變志計竟空施悵望松楸近辛勤稼穡宜匪遵髙士迹聊信小人爲物外甘長憊林間號絕癡荊隨畱璞在湘畹避蘭摧常使茅茨掩窮搜簡竹遺河梁追古調鄴下繼芳詞欄藥盈盈態江梅淡淡姿陂平循造物去返待花期嶺色開村樹秋風入枝藜偶然尋壑至忽起慟途悲隔世傷存沒同盟念別離孤懷蕭遠甚告語可因誰

○白雲洞詠王蘭陔爲張止庵題太傅巖同元甫叔祖

盧士儁

嵯峨一片石今古白雲護使君何殷勤此石名太傅白雲長無心使君心太苦不見太傅還白雲自千古

○過玉笥先生綠筠書圃

趙忠仔

水窄環前圃籬疏引隔廂筠猶前歲綠人不故園芳古樹啼寒鳥殘藤掛夕陽中丞千載後今日再稱觴

○白雲洞觀瀑有懷張司馬

髙攀桂

逶迆一徑入山村絕壁飛泉掛洞門千尺玉龍穿岫落半空雪練帶云噴巖腰時繞層嵐气石髓頻敲過雨痕仲蔚艸堂零落盡殘碑荒蘚正紛繁

○重九遊白雲洞懷張司馬

厲舜鳳

白雲長此靄蒼松無復當年車馬蹤照日潭空疑似昨騎箕人去竟何從葉飛霜後孤根在帽落風前疊峷重閒步東山尋舊迹石橋惟有綠苔封

○題張司馬白雲洞別墅

彭如翺

白雲誰作主碧水解畱賓盡日空山裏無時見一人珠簾迷曉色玉女祕靑春出岫寧無意爲霖濟涸鱗

○太傅巖

虞光愷

閒尋林壑未忘情巖石猶傳太傅名長望白雲畱故國那知元鶴到遼城藤花野艸棲殘照別墅殘棋付斷枰經過綠苔都在眼不堪春恨杜鵑鳴

○白雲洞觀瀑感懷

王崇炳

飛瀑成潭第一泉【公筆記雲水味不讓揚子江中��靈】尙書歸省此畱連誓同止水終能踐節比寒松晚更堅一代孤忠推後勁千秋信史表前賢午橋莊捨堪憑弔斷碣西風坐渺然

○遊白雲洞懷張司馬

樓云章

愁思乘春迥不刪巖苔歷歷樹斑斑例須行雨寧畱得一片白雲飛出山

○遊白雲洞次壁間詩韻

趙衍

醉倚一沈吟悠然見古今境余雙峴碧名振八華陰白璧珠簾色丹厓玉女心正懸碑鏡照髙印石痕深相國生涯寄書堂野樹森【洞系公告歸讀書之所曰遂初堂】願將千載意山水共淸音

○謁張忠敏公墓【墓在八面山東】

盧衍仁

松柏森森拱墓門將臺孰與夜臺尊荊溪浪捲長河陣禹岫風招止水魂半壁未伸南渡志終天盡報北堂恩於霄正气埋黃壤定有英光燭九原

○遂初堂

吳國濂

攜屐來林麓登堂見性情但期生報國那願死畱名屋角含雲气池頭咽水聲暮鴉啼更急遺憾幾時平

○過虎邱張玉笥公祠

杜秉琳

森森祠宇郁松楸下馬鄕人拜故侯正气不磨幹載重獨畱遺愛在蘇州

○虎邱生祠重新公孫又韓以名宦來請當道賦此以贈

陳景琇

君不見姑蘇臺近姑蘇城千年不攺姑蘇名又不見百花洲上百花開吳王遊樂乘春來亂紅落盡流碧溪只今臺榭烏夜啼錦帆北指是虎阜一塔髙聳矗牛斗山塘七里花市繁畫船簫鼓雜沓喧沿堤第宅連雲起畫棟雕梁映江渚朱戶重門夜不關經年花落無往還嗟彼窮黎常露處失此曠宅竟不屆借問構堂又爲誰盡是當年尊與貴襄陽早豎羊叔碑雷州曾立寇公祠淸濁自應炳靑史坐中誰辧眞與嗤君家乃祖起東陽賜爵曾授尙書郎帝謂三吳民力疲徳星一路起創痍是時中原爭鼓鼙張公只手半壁支揚子江頭列陣旗坐擁貔貅勇如虎設伏隨機寇不窺三吳城郭安如堵虎邱堤上月初髙張公英風遏雲霄遺容廟貌臨江泛血食千年眞不愧君家遠隔浙江潮吳山越水音書杳今君忽自浙東來正喜翩翩屬年少手持乃祖誓死訣從容就義自不滅爲說先賢已奉祀名宦至今猶尙闕吳民愛公爭相趨連名當道齊齊書開公祠門拭公像列星河嶽如在上祖孫相對如一堂英英不攺生面龐吁嗟乎公今已沒五十年吳民見公之孫兮如見公公有祠兮眞不朽公有像兮長不死公有孫兮時致祀見說江南江北大堤上立石累累遙相望盡道在時官職好夕陽衰艸誰復表惟公廟貌臨江堤寒鴉枯木江云繞安得巨筆如長虹爲公畱題千古春山曉

○謁張忠敏公墓

申屠楨

蒿邱松柏郁蕭森想見當年耿耿忱獅嶺猿聲亡國恨龍池鶴影藎臣心魂歸蒼昊斗星隕夢斷白雲風雨深忠骨埋鄰我烈祖【墓近禹山與楨始祖將軍狄公祠墓相接壤】精英長傍禹山陰

○偕春珊謁張忠敏公墓

許經芳

殘局河山促捐軀一藎臣骨寒名不朽浩气尙嶙嶙

●

東陽張忠敏公賜謚建祠作

張忠敏公表忠臺創建落成詩以紀之

○東陽張忠敏公賜謚建祠作

大興朱珪【石君】

海立鯨搖浪江嚴馬縮毛廈傾空一木潮落失三篙監國嗟龍種先生握虎韜斂師瘡裹甲行陣血沾袍剩有沙虫感【王阮亭詩四鎭沙虫成底事五王龍種竟無歸】隨聞風雨號故園澄止水【先生嘗鑿池家園上榜曰止庵取宋相江萬里止水意】新恨吮枯毫【作絕命詞赴所榜池而死】死報緣臣節生光仰國褒教忠天子恴頒謚閣東曹赤手當時展丹誠與世陶依然千載下共式聖恩叨

韓城王傑【偉人】

瓊海風簸浪【用宋張世傑事】雎陽月抱闉【用唐張巡事】誠通原一气鼎立遂三人昔覩臣心瘁今瞻廟貌新北磳嵐藉碧【東陽有南磳北磳與邑城相對】西嶺樹添春【西嶺在城西門卽先生建祠地也】勛績防江著聲名蹈海眞誥銜雙闕鳳泉薦兩溪蘋【東陽城夾兩溪曰東溪西溪】俎豆衷在【按史先生撫吳以忤溫體仁奪俸在兵部以論遣禦史再被劾於蔣拱辰坐螺山師潰逮下獄在南都又爲馬士英所惡】孤標鐵鏑陳豈徒風族姓礪節本楓宸

河間紀昀【曉嵐】

靈鰲蟠碣字生風【先生祠碑系戴鴻臚璐撰文】鐵馬猶聞吼大空蹈海節增新气槪觸山誠烈舊英雄白雲課讀泉彌洌【先生乞省時嘗讀書於白雲洞今盧秀才衍仁重建白雲書院設先生主祀於其中卽故址也】靑史標名論最公豈獨厓山家世在飄然一旅仗孤忠

盧氏莫瞻菉【靑友】

采石三更燕【先生有采石磯燕諸將詩】潛山六月兵策勛銘銘故國惇節展新名淺艸西園長【先生家有東園西園系董文敏書】流云北斗平風徽如可接杯酒酹先生

婁縣吳樹木【楚頌】

潮聲夜半落江門猶似當年萬馬屯尺水波濤埋國士扁舟風雨送王孫【江上師潰送魯王航海還所榜止庵池死之】丹心日落仍餘照碧血秋來未了痕斗大孤城西嶺樹功名七字舊碑存【公嘗奏並三郡漕立碑東陽之西嶺張衝素先生祠外】

余姚邵晉涵【二云】

便是歸來死未遲五陵佳气憶迷離一峯天柱浙東蹶三極星垣箕尾騎靑史江湖畱後案白頭松柏老前知【公撫吳賊犯桐城等縣須髮一夕頓白】只今綸誥頒黃閣檐角崢嶸轉畫旗

吳縣石韞玉【執如】

崇祀思陳豆迎神每煥模恭維天子意永與國常扶公政初聞廣【天啟二年進士授番禺令】臣心旋瘁吳提戈生白髮教稼奉黃圖【公經理江南農政甚著勞效】匹馬嗟懸玦營蠅遽解樞四封寧北闕一旅尙南都事去軍星散愁來气月孤航眞瓊海似蹈遂雍河俱詎復愁魚腹居然瘞鳳雛建祠欽國典錫謚仰王謨庭柏行籠黛巖菲此薦腴敢祈千載下忠孝峙貞玞

金華柳萬泰【岱瞻】

江上寒濤啞戰�六鰲旋折負山蚊俄然止水淪黃閣感絕空山禮白雲鍤冷蘇淞排雁齒劍埋牛斗燭龍文穹碑有字蚊螭壯蹲向荒城埒典墳

蘇琳

戈挽寧容駐落暉過江萬點越山微晨興迹感霜生鬢夜舞斑憐血染衣己分馬援圖死報肯從江總羨生歸只今血食城西路天上鸞銜寶誥飛

浦江吳鳳來【九成】

露冷波漂骨不淪越東半壁尙君臣經年銜石燐飛夜著地成霜艸不春甲坼三千埋死士書畱十五表完人【朱彜尊題十五完人墨迹公其一也】國恩如海褒前迹書謚今看衮錫新

金華滕光組【紹印】

秋髙北斗湛淸華奎璧文章典特嘉江扼落潮飛匹馬壘空圓陣泣長蛇拜風祠老吳山柏咽露池橫越渚花伊我豈惟忠孝感東陽門外舊滕家

柳光華

禹穴朝懸旭【太傅朝魯王臺州請回駐紹興稱監國】湯池暮落潮三吳完舊迹六尺仗孤標波起鯨吞烈天空鶴弔遙肯教魂八極忘此楚些招

盛本

慷慨眞人賈森平懍國常葵飛冤獄雪【蘭溪陸震劾劉瑾下獄作葵雪詩】柏老諫臺霜一死魂朝徹三江气夕�遙知西嶺上碑碣峙殘陽

永康程尙廉【惇夫】

束髮肄聖書成仁而取義文山夙有言惟義盡仁至俠烈徒矜奇慷慨猶恃气仗公老國士坎坷丁叔季木壞豈能支辛苦竟何冀倉皇五月師回翔桑梓地聊以矢孤衷匪云別利器園池狹數尺波碧繁花綴榜之用嘉名式我生平志已辜寥廓翔肯使沙埃漬一躍遂如歸去去從此逝疾風挺故節亮月寫髙意忠孝報君親如公庶無愧卓哉我聖皇發冊編鱗次闡此潛徳光宣堥錫以謚茂典聿重褒遺芳用勿墜宸翰屬鸞銜思綸振螭陛公也謚忠敏從玆核所自巖宇翳煙蘿穹碑兀天地將此慰孤貞尙其永祠歲

浦江樓中元【肇魁】

久欽國老重朝班鐵馬金戈鎭巨關己自籨容書止水肯忘慷慨赴厓山五旬仕版頭空白百戰徵袍血盡殷大節只今懸日月綸音遙自九重頒

金方元鵾【海槎】

半壁東南勢已孤犬牙旋又失陪都渡河無復宗畱守航海徒憐陸秀夫此日提戈空尺地當年成政起三吳盛朝褒典眞滋渥千古綱常永賴扶

秀水朱鴻【云陸】

教國欽來哲推恩到古人特隆褒字典共羨易新名尺地方埋劍孤軍遂泣燐魄淪池底月云鎖洞中春伊昔沙沈戟於今俎薦蘋如公眞不死吳俗早迎神【公撫吳著績蘇人祀以爲神歲時致禱】

同邑盧衍仁【東園】

間气靈鍾兩峴尊藎臣廟貌矗西門張公保障垂桑梓聖主褒嘉異澧沅抱義全忠完大節創祠專謚慰英魂遂初舊址仍新築枌社馨香視國恩

蘭溪柳兆勛【書旗】

洞天曾躡白雲間旋起堤匹馬殷愁鎖鐵衣江上月賀孤象笏浙東山【用唐曹成王貶潮僞以象笏入賀太夫人事】一泓波靜蘋彌馥三郡芻飛檄未還今日天家銘壯烈枝披勁艸節珊珊

蘭溪諸葛諟【顧之】

幹霄浩气薄層穹一旅魂猶嘯鶴虫地底赤心寒照日池頭黃葉懍生風塘完九里吳江闊壘散三州越樹空遂極艱難今不朽盛朝大子用教忠

浦江樓叔良【芝亭】

洞敞白雲迅石湫碑蹲�鼊篆飛虯汗枯竹冊靑猶注血飲池波碧未收鐵馬夜嘶霜艸勁云旗晝閃雨花浮教忠教孝皇家典五色綸看賁鳳樓

同邑樓上層【蓬萊】

矹磳石兮光陸離靈煜煜兮揚風旗云之君兮來乘箕飛出魚腹盤空戲維公申徒國進士髙視六合騎飛螭起家番禺字蒸庶摩天刃試鋒差差千金駿笑百土隘六月鵬嘆三年遲擢中給事手邦憲黜惡鷹鷙仁母慈維時大憝竄梟獍徳不膏野皇綱弛懇陳五事系國本何乃大半依違之南都重地厥郡十應天安慶淮江池巨賊十三數張李分掠城堡毛絲絲遽覆潛山犯六合底不一夕霜生髭公乃挺起仗王鉞兵出赫若云雷隨英山霍山僺巖界太湖濤扼風披披江南烽火歲燭漢欻歙烏隼揚旌麾幕府宏開敞東閣顧沈落落英豪姿【顧麟士沈眉生皆三吳名士爲公幕客】陶庵踵門【黃陶庵淳耀公撫吳觀風擢第一遂知名】素庵至【樓素庵斯翼公友也時爲公經師】夜討軍檄晨書詩農田水利得要領開闔萬里神設施【公撫吳著吳中水利三十卷刻農政全書六十卷】馬有宿芻士有谷進勘何止三江陲午門磔賊禦天子二王分耀天王儀遂握中樞管政典�守已任執不疑徳政殿髙四門辟龍樓旁翼云葳蕤核職愼咨格惟七報可竚返虞淵曦何圖恩怨蔓六宇莽伏就此羅階墀忠諒有餘擔不足【蔣拱辰劾公趙譔右拱辰謂公忠諒有餘擔當不足】逮獄遂坐螺山師憤甚中門雪父老始怵天聽期安危鐵甕南來有半壁金甌北望寧完卮艸艸偏師分不立沙虫趨裂春流澌手經一經婺東野白雲蓋結茅山茨【南都召公爲戎政尙書忤馬阮乞省歸築遂初堂於白雲洞】我聞有命起監國如碬投卵危寧支風雨江潮捍沙礫渴日血裂鯨之而歸來九死誓降監涼飆慘切波淪漪東園西園舊花竹泣灑地底枯根枝百五十載歲寖久就所聞見容無辭恭維教忠遇曠典皇帝陛下聰軒羲大搜勝代啟石室𨿽我抗顏褒不訾特敕翰詹閣學士詳校史誌徵其詞謚公忠敏賁幽壤用生死示無窮期曰嶺峩峩水激激茶坑竹澗環嵚山�戲有馨椒壤峻且塏側擾雉兔驅狐貍砦椽斵桷檟梧柏荔蘿山掛春牽帷磊落只疑碧染艸艱難盡憶丹含芝當年杯筊始肇立郡學十二腴膏脂婺學承傳沸弦誦末葉詎必無臯夔咄哉國亡人亦亡投河蹈海無委蛇至今大書揭日月煙銷霧醳詞鐫碑再拜巖祠讀皇誥薌方達屋其奚悲

嵊邑邢司直

曾讀三章絕命詞潮砰夜半雨絲絲厓山星隕畱精气止水魂歸雪孝思遲子一言曾擲硯【公靖節前一夕以死事質二子一子應少遲卽取令番禺時所得端硯擲之不中中柱柱至今迹存】澤民三郡尙銘碑盛朝頒誥崇前哲云鎖新祠月到池

嵊邑周書

厓云嶺樹暮蒼蒼視死如歸願詎償軍已渡江戈挽日魂隨航海劍飛霜空餘精气摧山嶽尙懍英風躡漢唐鳳詔飛來標勁節教忠千載勵官方

同邑何豫【荇洲】

玉燭調無極金甌定一匡致身嚴學守終古卜行藏嶽瀆氤氳合帡幪矩矱彰雙溪靈萃聚兩峴秀巍昂衮冕庭畱訓【公父太傅公有先幾病革命公服衮冕視之】旍旟夢發祥【太夫人生公時夢旗幟環繞】昊天勤報徳吾道用陳常宿志甘貧窶傳經益就將城西家甚邇硯北器難量【用段成式事】攝篆隨雙鹿停鞭牧五羊【授番禺知縣】聖恩昭黼黻臣節懍衣裳瑣闥遵封駁軒墀律否臧銓衡新鷺序履蹈正鴛行漏板褰珠箔鑪煙繞笏囊【公傳有早朝待漏圖】愼徽憑宰輔熙績念穹蒼密勿覃辰告欽玆晉夕郎咎徵煩儆惕規獘異疏狂禁署爰司禮容臺直制剛寢興危集蓼區畫固苞桑燭照眸如電帷深鬢已霜同寅援犄角遣戍謹毫芒狗盜延丰屋雞鳴兆剝牀陣云徐指示烽火悵唇亡梗化迷陶冶江流坼版章運樞資武庫持鑑入文昌喑醷涵金匱脂膏浚石塘緩徵饒粟米羣庶供壺漿畎澮功仕懋河渠志更詳戰多尋虎拜捷奏埒鷹揚典午兵俱戢夷庚險預防拊循明組練揮使泊艅艎葵藿情胡底熊羆力自彊叩閽聞諫鼓飛檄奉牙璋雉堞陰霾蔽魚麗落月涼妖氛彌震澤狡獪據韓莊豸繡薪偏積鵷闈膽互甞詆誣因墜屨謠諑計垂璫碩果歸犴獄萋桐失鳳岡闒茸繩許遠機務悶馮唐是亦畱悲恨其諸速禍殃亂階衝鬼蜮華渚啄鶖鶬潰潰疑和璧喁喁乞召棠霽威仍賜廩銜命屢承筐軫駟雷輜急參旗露布張韎韋團薊野鋒鏑下敖倉戀闕頻回首呼嵩覺斷腸曳輪蓮勺鹵蒙袂谷林僵俯仰寧滋愧涓埃莫可忘信孚諳厲卒仁至切從王伏驥驚嘶櫪牽牛緬服箱濤翻淪健鶻日暮唳寒螿七鬯辭吳會球圖獻禹杭屯邅能萬死義勇起重傷幸復驪龍禦應教鸑鷟翔宦遊暌艸閣警蹕鎖梅梁砥柱謀安堵譙樓筮復隍夏卿頒睿詔圻父頓戎裝拱手嗟何及登陴敢不蘉矢窮閒社稷籌唱窘餱糧陟山�巳勞慈母尸饔憶故鄕風塵疇秉鉞海澨竟浮航桂楫勞精衛葵衷問魯陽循陔歌激楚捍圉涕淋浪印綬端非寵弓裘業未遑沸騰零羽翼憔悴感蕭稂玉鉉徒班爵瑤池孰舉觴水渟憂苑結星隕夜微茫攺步升壇坫還師缺斧斨勛猷銘竹簡瞬息鎭桃康罔暇收餘燼瞿然率大綱築聲吁變徵琴韻易淸商願逐漣漪沒慚爲粉黛妝扣盤虛視膳欹枕喚炊粱婺女猶躔緯彭咸欲弔湘【公殉節時太夫人年八十餘】夢魂紉蕙茝陵阜寄篁剖鯉憐親在騎鯨達帝傍盛時消甲冑嘉樂奏笙簧甕牖瞻霞綺鈞天若雨暘舜戈揮亹亹堯醴飲瀼瀼夭適修彜教臯夔任贊襄蕩平韶舞協謳頌佩音鏘壽考綏祺福宸謨戴矞皇惠鮮叨象魏膚敏列膠庠冊謚緣純篤旌庸爲保障職勤更爽塏優卹重璆瑯棟折旋都雅山髙與頡頏薦馨燔黍黑來格近蕉黃癸鼎分仙掖申椒解佩纕尙鐫棲止楔曾築遂初堂蹐地蟠鰲負居民賀燕忙匠斤開奧窔羲馭荷舒長閥閱連郛郭絲綸沛井疆陋余耽比興前哲效趨蹌窺豹空覼縷塗雅竊悚惶廣淵思儼若釁沐許交相報國縈心緒焚書恐面墻斗杓懸湛灼河漢耿元良縝栗涵貽美榮施璧映光【豫曾祖母盧系公甥女傳有玉界尺一古硯一云得之公家】忠貞知黽勉藻繪著輝煌偃伯依三後迎神向八荒公侯應再始況乃治馨香

同邑吳國鴻【蓼墅】

延秋門啄頭白烏明鼎已欹難重扶思陵披髮殉社稷宰臣勸進趨如鳧張大司馬甫出獄報國早拚千金軀秦庭有淚不敢灑東南半壁尙可圖此時畱都已失守虫沙猿鶴歸何有龍種新籨海上來越州駐蹕歲在酉明知大命歸燕京天未絕晉或有後連復二邑定危巢控制三江儼完缶王鄭孫熊復聯營犄角倚如左右手不柰軍中庚癸呼王師已下錢塘口君去航海向舟山臣歸殉節正邱首方塘卽是汨羅江昨夜有星隕如斗采蘭不復循南陔取義成仁兩無負滄桑世閱百餘年萇宏碧艸愁荒煙天子曰嘻吾嘉之特人大僚摉遺編大僚核實擬特謚天語溫存褒重泉更許建祠屍而祝春秋秩祀羅牲牷二十六人公矯矯尊名忠敏何閒然新廟奕奕西嶺畔名公爭郵琳瑯篇吾聞封比墓釋箕囚壺漿簞食迎成周聖皇弔忠及勝國更使攀龍附鳳之輩慚封侯君不見柴市以胸當椹質未聞名易文信國

昆山毛璞中

大廈難將一木支塵揚滄海羽書馳虎臣有志回天運龍種無憑立國基殉社舊君啼蜀魄沈淵孤節泣湘累臺星已報城頭隕黯淡防江僕鼓旗

艱危歷試握神機須鬢霜生未拂衣吳會便農興水利皖江分鎭重封圻枝梧半壁心先瘁猿鶴全軍事已非聖世教忠隆俎豆穹碑映日被恩暉

○張忠敏公表忠臺創建落成詩以紀之

桐城吳廷康【康甫】

吳寧【東陽舊名吳寧】臺【東陽張氏始祖爲吳寧令殉難於官淸嶺建吳寧臺於縣署後以祠之】啟表忠臺忠湣公傳忠敏來【吳寧令謚忠湣裔孫國維仕至兵部尙書協理京營戎政殉難於大司馬府後之方塘賜謚忠敏今於其地建表忠臺卽在吳寧臺後】千古淸河昭偉績兩朝人譜軼羣材

聖朝專謚等瓊瑰【純皇帝禦制勝朝殉節錄首列專謚三十餘人公其一焉】品重吳寧亦壯哉二百年來標勝迹方塘巍峙表忠臺【公殉難於方塘二百年矣余與公裔曁邑義士始議創建表忠臺以彰其烈】

魁光照耀仰文星【公幼讀書於家魁星常立其後魁光燭天家人自外窺之以爲火發奔人視之但�巨鬼久注其背自是其伯始加禮之】正气常爲世典型勝國臣心盟白水【國朝兵自金華府至東陽公奉太夫人藏於白雲�山家自賦絕命詞赴方塘以殉節】亙爲河嶽顯精靈

淸白傳家仰素風靑蓮品著兩朝忠【公始祖忠湣公殉難於官淸嶺公爲淸白吏子孫盡節於方塘故種白蓮於塘以標淸白節操】托塘派起方塘節奕世馨流患難中【忠湣公合家殉難時存一脈於書房中避亂於托塘中啖蓮實七日以托生遂爲城西張氏始祖忠敏公爲其裔孫殉節幹塘竟繼托塘以成勝國忠烈名臣先後馨流百世均從家國患難中以成人也】

慮救吾桐費苦辛一宵須髮白如銀【安慶江北各府向隸南直隸應天妄撫之屬公任江蘇應天時值崇禎七年賊兵犯桐城公閱塘報慮提兵往不及時當壯年一夕須髮頓白】疏題閣部巡江北禦寇安民稱得人【史閣部爲吾桐左忠毅公督學北直時所取士史公任安池道忠敏公奏擢爲安廬巡撫兼設軍門江北各府遂不隸江南省專倚閣部爲長城自此親統六軍往來廬鳳間寒夜露宿擇健卒背倚而睡露冷成冰醒來格格有聲每過桐城輒登噉椒堂謁忠毅公太夫人問安與左氏諸世兄講學論兵江北悉賴以安咸稱忠敏公任賢之力】

龍暝循吏賴公銘遺愛祠移三里亭【桐城張文端相國之祖懷琹公初任永康有徳政民祠於市公爲文以紀循政移建城西三里亭張公事迹載明史循吏傳】治譜非徒資水利訪忠趨拜到吳寧【公撫應天時曾著水利全書二�本余爲丞於永亦司水利因公謁其第得讀遺書】

天畱隙地表精忠髙築亭臺傍故宮气壯河山尊北極快瞻星斗仰衡嵩【吳寧城基南髙而北低故縣中作吳寧臺以爲北鎭復於縣後起北鎭樓與大司馬府相連樓後爲城北大道形更低下都人士倩余相其形勢宜髙大以培其基議建表忠�以崇地勢而彰忠迹且四面空闊道旁卽公殉節之方塘故藉此以尊北極也】

勝朝制誥重遺篇文敏書鐫貞瑉傳【公三代誥文皆爲董文敏公書刻於石擬嵌於表忠臺後軒四壁以式後學】忠孝永教金石壽文章烴濟仰名賢【公著奏疏詩文集現經公裔春珊先生重爲壽梓並搜得舊存若千卷皆前人所未知者悉以次第壽世】

點綴樓臺補後天【吳寧城中乏遊宴之地今旣建表忠臺於縣北同人復於臺之左右增植花木以資登臨歌詠之需洵千載一時勝事也】登臨歌詠集新篇盡教池館寬連絡韻事頻添爲景賢

●張忠敏公遺集附錄卷六

吳門紳士上李學臺書

上章方伯書

上胡郡伯書

蘇州府祭文

吳門士祭文

東陽縣祭文

殉節張羽君傳

張羽君培君兩公子忠孝合傳

張峙君墓志銘

○吳門紳士上李學臺書

恭維老先生臺臺崧嶽天髙瀛洲地近上酉山而釐甲部今與居古與稽開絳帳而樂菁莪言爲坊行爲表秩序論定千秋紀綱起衰八代豈止得康成之解藝苑非徒傳夾漈之著雅經來學齋心斯文企踵玆啟明中丞張公諱國維者產自東陽澤畱南國應名世人文之運媲光華於周召伊張建千年忠孝之謨芬英靈於零丁惶恐張湛手披白簡史丹夕伏靑蒲文獻可徵南董足據但就江淮上下甘棠無攺於滄桑共追節鉞風流峴首不移其涕淚想其徳於越水吳山念其人則商彜周鼎俎豆無慚春秋弗替所以浙省文宗王藻翁不由郡邑例詳飭行黌宮崇祀而吾鄕名宦猶缺幾筵原建專祠未登肸蠁幸遇老先生主持文教宏樹風聲垂訓炳如日星感懷定存風雨用列公牘以布輿忱伏祈俯鑑批行屬下卽將張公送入名宦致祭專祠則神靈蒞止自當跨鶴乘鸞名教攸存共睹垂紳搢笏士民均戴州郡同心臨啟曷勝瞻切之至

○上章方伯書

恭維老公祖臺臺日月擎髙風霜气肅環萬方玉帛皆運旋籌策之中羅半壁衣冠悉揚激鑪錘之下問典禮乃人倫淵藪掌邦計卽名教幹城玆有事系風聲人關采物不得不公請於臺下者明中丞張公諱國維者生於浙水官在吳中峴山之碑歷著其斯猶斯詠召南之樹將炙之以日以年其經濟之在國計民生洵是張弛文武其英靈之在天經地緯不隨箕尾升沈乃緣桑海遷流歲時荏苒𨿽虎阜之專祠久建而春秋之俎豆猶虛邇督學王藻翁太史業己闡揚幽徳送入鄕賢伏望老祖臺垂念桑梓懿好特表宦地儀型允賜詳請送入郡學崇祠名宦原建專祠致祭春秋庶房杜之聲施不朽文謝之肸蠁維新矣臨啟曷勝翹企之至

○上胡郡伯書

恭維老錢祖臺臺朱旛曉出紫陌春行勺水不斟攜淸風於兩袖鳴琴益靜灑靈雨於一犁以文章禮樂爲承流將天秩人倫爲宣化則效循良訓行艸野玆啟明巡撫張公諱國維者大猷挺拔正气不磨望衣冠於玉兔曦輪巍然文謝垂膏澤於吳江越水允矣夔龍績紀太常歌畱棠樹以其人爲帶礪寧止鎖鑰北門以其節振綱常賡足羽儀南國故老誰不歌思殘碣猶存紀載向年吳中已建專祠於虎阜今春浙江學使者王藻翁太史極口表章己入鄕賢崇祀則吾郡名宦祠內不應獨缺原建專祠自應俎豆春秋伏望老祖臺教千古之爲子爲臣慰一方之人宗人述列之於宮墻聖哲之內克肚兩楹尊之於冠裳師表之前式遵三禮白虹气繞靑史神依臨楮無任馳仰之至

○蘇州府祭文

惟公乾坤砥柱朝野幹城以一身而植君臣父子之倫气本至剛至大值萬變而全霖雨舟楫之任事已爲徳爲民當年巡撫江南此日崔嵬斗北奠安鴻雁周官之荒政無憂指畫鸛鵝黃石之奇書愈老共見輪埋檻折殿陛猶存於諍臣追言冠掛履遺河渠莫詳於太史髙岸爲谷深谷爲陵所歷者惶恐灘流溫不增華寒不攺樂如歸者鼎湖弓矢騎箕尾而天上山髙水長壯南董於人間燐靑血碧是以錢塘江畔路切哀吟闔間城邊人深屍祝進之宮墻之內卽示臣節官箴附之俎豆之間庶符賢軌聖轍伏望幾筵恍惚肸蠁憑依鑑甘棠之意於微塵郇膏尙來舊雨慰峴首之思於下士湘魂仍布春風尙饗

夫人以事功見者則不必於鼎鐘竹帛之間律之以成仁取義人之以名節見者則不必於風雨霜雪之中繩之以三卿六事惟我公之名節震古爍今我公之事功經天緯地當其位中丞也則髙牙大纛坐鎭東南令民生厚而用利周及其位司馬而期門佽飛環繞於帷幄之中千里之外而不自知其勩論者謂其赤羽若日白羽若月文武吉甫憲萬邦而澄淸攬轡孰料其身騎箕尾气作山河泣鬼神以三升血淚使

等今日而師公之王事鞅掌定能有猷有爲而下歌朋友之燕上歌天子之媚今日而師公之扶植綱常定能公爾忘私國爾忘家歷盤根錯節而弗攺其利器今日而師公之愛民民愛上下交孚如一人者定當愷以彊教悌以悅安合千萬里之遠邇思黍苗之膏而作衣冠之誦是

等北面而拜下風者惟公公其翩然而鶴降兮馨酒醴而陳糗備尙饗

○吳門士祭文

嗚呼詩言之矣召伯循行南國布文王之化而捨甘棠之下後人思其徳愛其樹而不忍翦伐敗拜曰召伯所茇所說何其情之久而彌深者如此也嗚呼詩又言之矣鄭桓公武公相繼爲周司徒善於其職周人愛之而爲之攺共緇衣適其館授其粲何其好賢之至又如此也我公以明大中丞歷官大司馬其澤則被於江以南繼復周於江以北無事則爲王之喉古股肱腹心爪牙有事則捐軀赴義而死嗚呼位公於夔龍之列可乎位公爲周公召公方叔南仲可乎位公爲顏常山嵇侍中可乎位公爲文文山謝疊山可乎嗚呼江南之人之思公也甚於憩茇也江南之人之好公也甚於緇衣也衣冠之倫以及里巷黃童白叟咸思之好之亦旣於郡庠名宦祀之矣今奉當事者之恴而安其位於專祠春秋俎豆之夫虎阜之山水淺露而淸嘉顯者卽其地建祠宇爲長生爲講院也紛如矣公則何忝焉虎阜蓋藉公而附緇衣甘棠以共傳山之幸也公其來格尙饗

○東陽縣祭文

邑侯昆山徐傳一【省齋】

惟公勝國簪纓前朝柱石數值廈傾運逢鼎革鞠旅陳師抒其衷赤躬荷千鈞冀延一脈潞魯淪陷天意難回全棋旣覆半壁復摧方塘赴義婦孺悲哀金章紫綬付之劫灰公業艱辛鐫在鐘虡公節堅貞屹如幹櫓碧血髙阡白雲舊墅騎鶴回旋山空無語明社久屋忠魂在天聖朝曠典褒美前賢立祠錫謚垂億萬年敬陳牲醴來格凡筵尙饗

邑侯漵浦向肇嶐【云君】

惟公胖朝碩彥曠代名臣從容赴義慷慨成仁覽披信史洵號完人易名表謚荷厥殊恩公節如秋聖澤如春髙文山節成武穆仁廉頑立懦百世常新玆當吉戊率典明禋尙饗

邑侯畢節邵淩霄【星垣】

竊惟鞠躬盡瘁至死不變之謂忠殺身成仁見義必爲之謂敏公以勝朝之元老爲曠代之完人拔身制科起家邑宰風人雨人之化與物爲春入麤入細之才與道大適循良最報糾察官遷白簡飛霜首劾二姦之黨惡黃扉就日上陳五事以匡時當其威肅神羊力除害馬縱使朱云折檻未足諭其口天辛毗引裾猶難方玆碎首無何豺狼當道猰��兪磨牙潢池弄兵赤眉之師烏合雈苻煽虐黃巢之眾梟張時公以右僉都禦史巡撫應天安慶等十府齒切跳梁志殲伏莽十洫十決冒矢石以解圍九拒九攻裹瘡痍而轉戰張睢陽臨陣必眥裂夫羯奴韓魏公在軍已膽寒於西賊遂致發一宵而頓白心百煉而逾丹稍戢楚氛載司秦泛浚渠鳩眾竭飛芻挽粟之勤安堵鴻嗷施活國愛民之術會大盜李靑山焚截漕舟蔓延運道周延儒誤謂鴞音之可革竟滋蠶食之叢生公先聲奪人滅此朝食卒能擒渠賊穴懸首槁街公之績可謂偉矣公之心可謂勞矣而說者猶謂彈違糾慝諫臣補衮之常鋤暴安良司牧維屏之職不有昭昭之大節烏知耿耿之孤忠日者明祚告終南疆繼覆我國家元都禦籙箕緯膺圖霆擊黃巾乞師哀包胥之哭風馳紫塞揭竿斬王莽之頭方以商命不常箕子宜就朝鮮之國韓仇已雪張良或受畱侯之封而公乃涕泣孤城間關千里奉孱王而監國列巨姦於彈章慷慨登陴借丸泥以封險倉皇銜卹恃一木以支傾臨安之都髙宗撐持半壁會稽之保句踐收拾餘軍斯時也公已插光弻之鞾刀挺身巷戰裹伏波之馬革紀望生還顧猶能聯諸將爲聲援克數城而恢復迨至食窮雀鼠陣潰鸛鵝難揮返日之戈將折擎天之柱公已知運移事去力竭气衰於是退守巖疆姑畱殘局而望烽煙之慘色已連七土蒼茫聽鼙鼓之哀聲都作雙溪嗚咽嗥猿哀雁淒涼蜀帝之魂綠水丹崖漧淨趙家之土賦遺篇而絕命引大義以捐軀魂兮來歸竟效投淵之屈子食焉不避肯爲後死之文山虫沙化爲靑憐魚腹埋玆白朤嗚呼傷哉今天閶佚蕩帝网恢張褒錫忠貞推崇謚號漢廷之祭楊震用妥先靈周武之封比千聿隆祀典【霄】來官桑梓典守烝嘗昔讀史而興懷今瞻像而起敬適當秋仲時肅明禋願鑑愚忱永爲民庇嗟乎社稷有靈壯一代河山之色墠壇弗替勵千秋臣子之心

○殉節張羽君傳

顧襄遠

余從大司馬張止庵師遊最久獲交其長公子羽君揮霍有大志不屑屑拘繩墨尢喜談兵師每戒之曰汝做秀才當斂鍔韜鋩毋好馳馬試劍以戾厥辜羽君唯唯顧中弗耐是也師撫吳時延顧麟士爲館課師顧夙醇謹終日嚴扃其室羽君恆悒悒一日托故促余遊采石磯挈靑州從事以行酒酣解衣箕踞拔劍置石上鏗然鳴顧謂余曰予昔從家君提兵��夜�磯上作鐃歌詩贈諸將此事此景如在目前吾輩抱七尺軀須執戟荷戈立勛萬里外豈能槁死三尺蒿下古者學在養气今人一服儒衣�奄奄欲絕徒欲馳騁文墨�撫一世豪傑此何可哉爾時心懾其論議謂羽君誠壯士也壬午師總督河道剿李靑山有功羽君以邑廩生應世襲錦衣衛指揮僉書繼入本兵旋以螺山事被逮羽君間關隨侍備歷艱瘁旣而王室淩夷師建義東越余亦載筆備羽檄之役羽君與弟培君以東義兵至師入閣羽君將其軍授援剿總兵官太子太傅前軍都督府左都督與錢鄭孫王四將聯絡相犄角撫士卒有恩不逞者輒置之法不少貸以故人呼爲張鐵將軍云�上師潰師還守東陽赴園池死羽君與妾丁氏皆被執囚於錢塘有趙某者故師門下士誘以降羽君裂眥大罵曰恨不持三尺斬汝賊臣頭汝不知鐵將軍頭可斷不可辱乎趙怒殺之時丙戌九月十四日子時也年二十九下氏亦被殺嗚呼余昔謂羽君第壯士今而知羽君爲孝子又爲忠臣也臣死君子死父婦死夫忠孝節烈萃於一門偉哉余遁迹石門死有日矣哭吾師繼哭羽君而又哀羽君之竟無後也拭淚作將軍傳

○張羽君培君兩公子忠孝合傳

王崇炳

鄕大司馬張止庵先生靖節前一夕以死事質二子培君應稍緩卽取令番禺時所得古子石硯擲之不中中柱巳而培君泣對曰從容盡節慷慨殞軀兒輩蹈之如飴獨不念太夫人年踰八十乎先生嘿然者久之援筆賦絕命詞三章復書云忠孝不能兩全余身爲大臣誼在必死汝二人或盡忠或盡孝各行其志毋貽大母憂毋俾吾抱恨泉下擲筆具衣冠赴園池死死後長子羽君被執不屈死之當道復遣收培君檻車戒於途矣邑長者謂忠臣不可無後也爲之乞情放歸焉羽君諱世鳳號伯子培君諱世鵬號仲子均以少年餼於上庠羽君隨任三吳培君家居侍奉魯王監國從司馬�師江東羽君以錦衣衛指揮簽書授援剿總兵官太子太傅前軍都督府左都督培君以都察院事授兵部職方司郎中升尙寶司少卿擐甲從戎當時有兩公子勤王之謠魯監國亦謂張司馬一家忠義足仗云旣而社稷板蕩司馬靖節羽君殉難錢塘培君痛念君父之仇哀號欲絕被系時己自分一死逮系釋亦不知其系之何以釋也從此息影杜門夜則蒙袖而泣晝則勉爲婉容而其居心之苦厲志之堅有難以毫素傳者外王父嘗語炳曰司馬精忠大烈爲有明一代完人宗忠簡後一人而己兩子一忠一孝不愧忠臣之裔獨有一事不可諭處康熙庚申忽有戎裝少年策馬而至自稱爲羽君之子血產於獄中者人不之信袖出司馬告身爲證鳴於官培君爲其所訟累者閱更寒暑讀羽君殉難傳妾�氏死獄中不傳有子而司馬告身胡爲入此子之手��有族之匪人構之以織斯案者嗚呼忠臣孝子之不幸一至於此耶毅魄有知當必有以殛之矣炳至石洞得培君詩軸楮墨猶新詩秀潔書法亦遒勁可寶貴也司馬大節史筆自能書之兩公子之遺迹或傳或不傳余爲作忠孝�傳俾張氏志之家志庶幾後之弔兩公子者有所考云

○張峙君墓志銘

錢謙益

秀才陳式來告我曰崇禎壬午五月東陽張叔子覲省其父中丞公於濟上而式與之偕病暑疾增刻六月三日卒於臺莊舟中生十六年叔子名世鶚字峙君少警悟與其二兄競爽气騰墨飛風發泉湧文人才士弗如也治毛詩及尙書戴記穿穴訓詁證據今古專門老宿弗如也其爲人孝友順祥無子弟之過能使其大母安於家中中丞公安於官成人長徳弗如也卒之前一日誦出師表祭十二郎文瑯瑯有金石聲戒傔從弗以病聞貽大人憂舟次淸口夢旛幢從空下有朱衣援筆點其額挾以上升卒之時彩雲壓舟如幔移時而散�反葬中丞公撫棺而慟曰兒知讀書卽好虞山夫子所謂古文誦夫子贈餘詩發兵頭白憂國毒絲之句未嘗不涕漬於箑也今其死矣假�於汝師乞夫子之一言以葬汝而有知庶不焯其不�於土中而亦可以慰汝祖母於堂上式聞之不自知其泣下沾襟也爲論次其事以請於夫子嗚咊中丞昔保釐南國功徳在人聞叔子之喪巷不歌春不相如喪其昆弟也憫叔子之亡而憂中丞之失其愛子而衋傷如憂父母也余於中丞有一日之長猶其州民也銘何忍辭中丞名國維以都察院右僉都禦史兼工兵二部侍郎總理河道朝議推擇爲大司馬銘曰生而趾命弗長也沒而修文夢告祥也我刻斯銘以童汪錡之例書之可弗殤也

