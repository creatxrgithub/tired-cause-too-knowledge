

欽定四庫全書

集部六

震澤集

別集類五【明】

提要

【臣】等謹案震澤集三十六卷明王鏊撰鏊有史余已著錄鏊以制義名一代𨿽鄕塾童稚才能誦讀八比卽無不知有王守溪者然其古文亦湛深經術典雅遒潔有唐宋遺風蓋有明盛時𨿽爲時文者亦必研索六籍泛覽百氏以培其根柢而窮其波瀾鏊困頓名場老乃得遇其澤於古者已深故時文工而古文亦工也明史鏊本傳稱鏊上言欲仿前代制科如博學宏詞之類以收異才六年一舉尢異者授以淸要之職有官者加秩數年之後士類濯磨必以通經學古爲髙脫去謏聞之陋時不能用又稱鏊取士尙經術險詭者一切屏去正間文體爲一變則鏊之所學可知矣集中尊號議昭穆對大防與張璁桂蕚相合故霍韜爲其集序極相推挹至比於孔門之遊夏未免明黨之私然其謂鏊早學於蘇晚學於韓折衷於程朱則固公論也其河源考一篇能不信篤什所言似爲有見而雜引佛典道書以駁昆侖之說則考證殊爲疏舛此由明代幅員至嘉峪關而止軺車不到之地徒執故籍以揣摩之其影響糢糊固亦不足怪矣乾隆四十六年四月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

震澤集序

文之傳三人品一也學力二也才格三也以人品者人爲世重者也以學力者學爲世師者也以才格者文由才奇者也世之文由才傳者吾見之矣合才與學者我未之見也合才與學蓋有之矣合人品與學與才我殆未之見也故曰文之傳也人品也學力也才格也三者具焉上也二具焉次也一焉又次也守谿先生早年詞气如風檣駕濤如逸驥馳野如銀河注溟如長虹橫漢如列缺劃云如駛颶之嘯六合可謂雄矣晚年脫枝落英尙淡崇質大羮不和大烹不割酒不麯大音不古鐘石磬俚耳不諧蓋雄而古者也故曰公文可傳也才格也一也先生早學於蘇晚學於韓折衷於程朱是故觀怒懼箴知公於心學力矣觀慈湖記知公於異端辯矣觀昭穆對觀尊親議知公於天倫明矣觀教太子知公愼天下大本矣觀講學觀親政觀邊事議知公康濟之懷矣觀歷代官制知公考古矣通之識矣觀諸序記觀諸柬書觀諸碑銘觀諸詩歌知公黜浮崇古之大略矣是可傳矣故曰公文可傳也學力也二也公於壽寧侯舊也壽寧侯戚密椒官大臣無恥者趨焉公自壽寧顯後不通字姓君子曰公之介也武皇帝時瑾權橫赫無恥者趨焉公決去人曰去則忤瑾或怒不測公曰吾不得吾職則去禍福奚虞焉天下乃知有大臣之烈故公之出也人曰瑞麟威鳯之防也公仕也人曰景星卿云之見也公歸也人曰雪冬柏松之秀也公沒也人曰夏鼎周彛之藏也公也無忝名臣也已故曰公文可傳也人品也三也又曰才格也學力也人品也胥賴以成者也三善有一焉猶可名世況於公具焉或曰公在孔門如何謂厓子曰公若及孔門宜列防夏之間性善之對則式孟氏人心道心之論宜式程朱南海霍韜渭先書

欽定四庫全書

震澤集卷一

明王鏊撰賦

弔闔廬賦

昔闔廬之覇吳兮卒托體乎玆丘慨往迹之日湮兮曽不可乎復求峯巒紛以環合兮浮屠臺殿郁以相繆【葉】忽平岡之坼裂兮劍池淪而深黒俯莫測其所竆兮仰不見乎白日兩崖嵚崟而鬭囓兮又巉巖而斗絕信天造之險兮爲神怪之窟穴將舉首而闖其淺深兮先魂驚而瘆栗彼秦始之雄哮兮力驅石而塡海將破山而求之兮藐不知其所在宜元之之不信兮謂往牒之我紿嵗正徳之協洽兮劍池忽焉其枯涸何昔日之淪兮今山徑之峣崅伊水旱之常數兮非予心之所度石谽谺而雙敞兮類墓門之頽駮試往造乎其間兮將舉武而旋卻始沮洳以忽明兮諒欲退而不可儼湊題之可捫兮森怪石之欲墮豈漆鐙之將滅兮若有俟乎王果唉吳王之物化兮求彷佛其不見想澒池之旣塵兮何有玊鳬與金雁彼槃郢與扁諸兮疑此語之爲幻何千年之神閟兮忽一朝而呈露也旋黯然而復閉兮殆神物之呵防也前驪山之彊項兮後防稽之妖珈錮南山其猶有隙兮信多藏之爲害獨空空兮以保全兮因玆丘而增慨

雙松賦寄同年謝少傅

郁雙松之並峙兮一不知其封殖之嵗年幹輪囷而磊砢兮文章錯而斑斒蒼虯拏空以騰上兮驚螭鐝地以屈蟠萬木淩冬而僵死兮獨靑靑其不刋似端人義士之立朝兮正色儼然曽不可乎犯幹彼幽人之何知兮日坐對而盤桓朝予儀其挺直兮夕予挹其淸寒固非藍田之棄丞兮抑豈華陽之眞官願千秋以相保兮歷冰霜於嵗殘使明堂大廈之棄遺兮非予心之所患

去思賦【並序】

三山林侯利瞻知吳郡甫二年擢分省滇南闔郡之民咸戚嗟若謂侯甚宜於民而遽敓以去予謂循吏之難久矣自頃權姦柄政政以賄成一時在位者因競爲掊克以入私門不惟國法有不及𨿽士之淸議亦不復行曰彼以緩禍也而莫之罪焉於是相師成風𨿽平日稍知慕義者亦且肆行而莫顧曰吾以緩禍也於戲綱紀其壊乎廉恥其墮乎於斯時也有能潔然自守終始不洿者幾人此林侯之政所以尢難而重吳民之思也予乃推願防者之意爲之詞

猗嗟林侯兮胡不爲我少防世方競以貪惏兮侯獨端靖而好修蒞吳民曽防時兮惠政日以旁流念往嵗之大祲兮分轉死於溝渠賴我侯之敷政兮不競絿而於於哺我兮被我育我民兮如母我耕於野兮我出我途宼偸無戒兮吏靜不苛仰有旄兮俯有稚非侯之仁兮誰使皇鑑孔明兮明且不頗嗟滇之人兮其獨謂何攬侯裾兮縶侯馬願侯重來兮不聊此暇

槃谷賦

夫何太湖之渺茫兮峙雙玉於西東蔚澱紫之巉巖兮峯巒抱而中空渡渚汪洋而交貫兮仍島嶼之無窮稻畦鱗次以櫛比兮美西崦之寛宏亭臺儼其髙下兮閭巷互而相通嗟夫人之好修兮乃行義於其中握瑾瑜而不耀兮甘自混於凡傭朝出耕而暮讀兮澹浮名之夕空非夫人之獨善兮慨斯世之不庸不吾庸其亦巳兮信橫目之爲恫仰觀山之峩峩兮俯翫水之溶溶俯仰山水中以自得兮將有言兮是從將無言兮是從

待隱園賦

冢宰楊公作園於京口曰待隱謂將歸老乎此也而遭際明時願莫之遂予爲作賦以明其初志云詞曰我滇於家兮邈雲山之阻艱慨嵗暮予安歸兮聊稅駕乎江幹稍葺茅以爲宇兮又繚石以爲垣羌藝蕙之百本兮忽覩竹之幹竿初予與予心約兮逝將於此乎盤桓何皇恩之翕赫兮𨿽百身其猶未閒旣授鉞於閫外兮節制通乎三邊旋持衡於廟堂兮坐進退乎百官誓捐軀而不悔兮顧初心其猶自憐悵松筠之無主兮恐猿鶴之多怨彼出處之難定兮伊自古而則然迨國恩之旣酬兮將不日而來旋

吳子城賦

予毎過吳故墟未嘗不慨想其盛而悼其衰也故爲之賦

泰伯遺墟幹將故里臺閣翚飛冠蓋鱗次喟彼荒郊羌何爲乎城之裏但見愁煙郁而四積悲風慘而時起頺墉突阜剰水殘濠野雉朝雊鵂鶹夜號沈矛折防墮珥遺翹漸漸惟麥之秀離離彼稷之苖父老告予曰此吳王之遺宮也方吳盛時志大功髙入楚柏舉敗越夫椒城規方於八卦門僣擬於三朝跨長洲之茂苑館薴羅之艷妖帶以錦帆之涇壓以金母之橋爰有涼臺溫室鏤楣繡栭風亭月榭碝璧椒塗飾以璆琳瑯玕間以木難瑚鳴佩鳬簉髙冠鵠趨自謂百世君之豈意至於是耶吳祿旣更歷代崇飾春申夏桃秦皇刻石危亭岌夷雕欄紆直齊云之樓凝香之室木蘭之堂交映翕赫疊石則嶻嶪嶕峣鑿沼則囦潾澄碧蘭芷羅生乎其間竹松駢列於其側羅綺爭春而妖冶歌鐘入夜而嘈雜韋白耽於唫玩皮陸侈於酬答迨宋迄元更爲治所雙蓮四照池光春雨嵗時觀遊麗無逾者而何至於是耶蓋自元政隳羣雄騖白駒鹺酋乘間竊據挾嘉湖杭以自雄擢黃蔡葉而爲輔盛稷下之文儒忽太湖之飛渡煬戀迷樓卓矜郿塢倐天兵四面以重圍金城百雉而莫固技殫九攻蒼黃一炬歷代繁華可憐焦土遂使燕巢再燬麋鹿重遊竭南國之脂膏坐受其困激東溟之波浪莫洗其羞且夫傾宮阿房非不麗也鉅橋瓊林非不富也崤函鞏洛非不固也自古如斯曷之故也豈仁義不修燕安之可畏耶將气運靡常盈虛之有數耶惟是吳墟殷鑑斯在前旣顚隮後仍荒殆登玆城以裵徊寄千古之一慨

洞庭兩山賦

楚之湖曰洞庭吳之山亦曰洞庭其以相埓邪將地脈有相通者邪郭景純曰包山洞庭巴陵地道潛逹傍通是未可知也而吾洞庭實兼湖山之勝始山特爲幽人韻士之所棲靈仙佛子之所宅至國朝名臣徹爵往往出焉豈湖山之秀磅礡郁積至是而後泄於人邪東岡子曰山川之秀實生人才人才之出益顯山川顯之維何蓋莫過於文兩山者祕於古而顯於今其實有待子無用辭予曰然乃爲之賦其詞曰

吳越之墟有巨浸焉三萬六千頃浩浩湯湯如滄溟澥渤之茫洋中有山焉七十有二眇眇忽忽如蓬壺方丈之彷佛日月之所升沈魚龍之所變化百川攸歸三州爲界所謂吞云夢八九於胸中曽不蔕芥者也客曰試爲我賦之夫太始沕穆一气推遷融而爲湖結而爲山爰有羣峯散見疊出於波濤之間或現或隠或浮或沈或吐或吞或如人立或如鳥鶱或如黿鼉之曝或如虎豹之蹲忽起二峯東西雄據有若巨君彈壓臣庻又若大軍之出千乘萬騎旌幢葆蓋繚繞奔赴東山起自莫釐或騰或倚若飛雲旋飇不知幾千百折至長圻蜿蜒而西逝西山起自縹緲或起或伏若驚鴻翥鳯不知防千萬落至渡渚廻翔而北折試嘗與子登髙騁望近則重岡復嶺喊呀庨豁縈洲枉渚防蟺緬邈逺則煙蕪渺彌天水一碧帆影見而忽無飛鳥出而復沒靈巖則返照孤稜弁山則輕煙一抹此亦天下之至奇也若乃長風駕浪歕山欱野足使人魂驚而汗駭及其風日晴熈縠紋漣漪又使人心曠而神怡至於瑤海上月流光萬頃星河倒懸蕩漾山影又一奇也遙山霽雪凝華萬疊玉鑑冰壺上下相合又一奇也風雨晦明頃刻異候煙雲變滅只尺殊狀𨿽有至巧莫能爲像試嘗與子弔古防幽則有廻巖壑防窱相通琳宮梵宇暮鼓晨鐘壽藤靈藥美箭長松金庭玉枉石函寶書靈威丈人之所闚也貝闕珠宮繡縠鳴璫栁毅書生之所嫓也翠峯杜圻範蠡之所止息黃村甪頭綺皓之所從逝也而闔廬夫差之迹尢多存者翫月之渚消夏之灣牧馬之城圈虎之山練兵之凟射鶚之巒出金鐸於淺瀬逸梅梁於驚湍他若毛公燒丹之井蔡經煉藥之墩聖姑絕雉之塘雪竇降龍之淵其石則岌嶭嶙峋瘦漏嵌空牛奇章有甲乙之品宋艮嶽有永固之封其泉則囦淪觱沸甘寒澄碧墨佐君表無礙之名天衣禪防悟道之迹斯地也孫尙書欲下居而不能範文穆思再至而不果豈如吾人生長玆土依巖架棟占野分圃散爲村墟湊爲闤闠桑麻交防雞犬鳴吠裏無郭觧劇孟之俠市無桑間濮上之音婚姻相通若朱陳之族理亂不識若武陵之源佛貍之馬迹不到周顒之俗駕自旋星應五車地絕三斑盧橘夏熟楊梅日殷園收銀杏家種黃甘梅多庾嶺梨美張谷雨前芽茗蟄余萌竹水族則時裏之白鱠殘之銀魴鱸鮒鮆自昔所珍吾且與子摘山之毳掇野之茸割湖之鮮釀湖之醲泛白少傅月夜管弦之舟和天隨子太古滄浪之歌弔吳王之離宮扣隔凡之靈窩淩三萬頃之瓊瑤覧七十二之嵯峨其亦足樂乎彼嶽陽彭蠡非不廣且大也而乏巍峩之气天臺武夷非不髙且麗也而無浩渺之容蓋物不兩大美有獨鐘玆謂人間之福地物外之靈峯是固極遊觀之美而未知造化之工且夫天地之間東南爲下非是湖爲之尾閭泄之瀦之則泛濫橫溢江左之民其爲魚乎懷襄之世湖波震蕩非是山爲之砥柱鎭之繞之則奔激暴囓湖東之地其爲沼乎惟夫天作之寛以納以容地設之隘以襟以帶禹順其流分防別三江旣入萬世允賴而後吾人乃得優遊於此蓋至是而後知造化之意深神禹之功大誶曰

吾何歸乎吾將歸乎湖上之靑山世與我而相遺超獨邁其逾逺海山兜率不可以驟到非玆峯之洵美兮吾誰與寄此髙蹇

詩

迎駕

象輦犇騰馬輦馳後來人輦獨逶迆緋袍夾道千官立銀甲分行萬國隨太液風微旗盡斾蓬萊云近仗潛移太平二十年天子正是文章極盛時

春日應制

奉天朝罷曉曈曨勅使傳宣籞苑東好雨晴時三月裏鑾輿遙過百花中東皇黙運無言化南國新收不戰功歸坐明堂還布徳豫遊分與萬方同

宮闕沈沈晝漏長步從黃道坐靑陽六龍整馭天行健萬象含暉地道灮雨足漸臺楊栁色風廻合殿杏花香太平有象羣方樂宵旰𨿽勤也不妨

夏日應制

水晶宮殿晝沈沈別院春歸碧樹深南陸迎長欽馭日東臯旱久望爲霖歷中星火修堯令弦上薫風識舜心幾務了時多暇日試開黃卷一披尋

崢嶸日腳火雲紅竹館荷亭坐晚風天下誰爲無暑地月中寜有廣寒宮冰頒玊井恩施溥露憶金莖渇思空多少蒼生方病暍爲霖須仗傅巖翁

雨後長安街忽成巨浸

大雨西來勢壓山長衢浩浩起波瀾始知滄海桑田變只在陰晴反覆間

雨錢

【成化丁酉六月九日京師大雨雨中往往得錢錢皆側倚瓦際】

蒼天似憫斯人困故向雲中撒與錢錢若了時民又困何如只賜與丰年

舟次張秋冒雨上讀徐武功治水碑

長堤十里隠如虹來往行人說武功洚水突來無兗濟鐡牛屼立尙西東淇園竹下人初駭鄭國渠成運自通讀罷穹碑人不見北來凍雨洗寒空

金山

大江中峙小昆侖勢遏洪濤防欲奔萬古乾坤限南壯一方鐘鼔自晨昏云低北固山爭出潮落東洋海半吞汲得中泠自煎試月團新賜出詞垣

自都下還吳寄翰林劉景元謝於喬二同年

大通橋下水送我到蘇州君心與之同淊淊日夜東南流千山萬山隔不斷天南天北長悠悠燕南車塵髙十丈回首湖山防興望楓橋忽聼寒山鐘卻望燕南在天上白玊堂黃金闕君在京華我吳越鴈飛木落洞庭波雞鳴海色長安月

靜觀樓成眾山忽見

山居盡日不見山樓上山來自何處中峯獨立羣峯隨頭角森森出林樹澄湖萬頃從中來浪卷三山欲飛去得非奮迅從地出無乃飛騰自天下我來樓上何所爲長日觀山與山語東風吹醉還吹醒山自爲賓我爲主

登樓諸山忽不見蓋爲雲霧所隱

蜃噓臺閣倐然生鼇背蓬壺流不住我家樓子豈亦然防防遙峯天際露朝來一望忽失之極目蒼蒼但煙霧當時何處忽飛來夜半何人偸負去

風琴

天風泛弦弦自鳴案間云影波紋驚非韶非濩非咸英依然誰唱還誰賡不爲音節音節成乃知自有無聲聲一洗世上琵琶箏

靑山

靑山上有一片石我醉欲眠此其席舉眼望天天黒色世間何處有此適歌聲不斷雲自飛天風飄飄吹我衣山雨欲來還不歸

登西馬塢

一上髙山望五湖雲飛盡處是姑蘇人家隱隱煙中有帆影依依天際無俯仰兩間雙短鬢往來千古一蘧廬仲淹自是多憂者廊廟江湖恐未殊

雲山圖二首

逺山隱隱半欲沒近山巍巍髙獨出近山逺山出沒間霧斂煙霏兩明滅山南山北殷其雷天雨欲來還不來餘輝倒映半巖赤靈籟中含萬壑哀縈廻鳥道梯空去忽有人家傍山住懸崖一道玉泉飛小橋歷歷行人度愁心三疊江上山世無燕許誰能賦

天將雨山出云平原艸樹杳莫分須臾云吐近山出逺岫婪酣吞欲入映空明滅疑有無先後髙低殊戢戢想當畫史欲畫時磅礡含章幾回立忽然紙上雲翻雨腳旋來風勢急至今蔚薈吹不散白晝髙堂空翠濕雷聲虺虺天冥冥山前不見行人行鷓鴣啼斷山雨歇石橋小瀬湔湔鳴叢林屋角參差倚落紅滿庭人未起慿誰說與顧虎頭寫置幼輿巖石裏

棄婦怨

妾命薄妾命薄妾命自薄君不惡玉顏自昔誤主恩得奉余灮侍帷幄兔絲橫倒附靑松豈謂靑松久難托前時糟與糠妾與君同怡今日粱與肉知君惟對誰君如大江水妾如水底石江水日夜流不回石抵狂瀾終不易哭城城亦圮灑竹竹亦斑土木猶可感君心終不還終不還妾命薄妾命自薄君不惡

相城謡

【通判邵俠福蒞吳之三年相城民有以曲防告者侯爲鉏去之民甚快焉】

東南地下眾水赴之厥有大海維水之歸誰爲曲防水失其性犇軼橫流爲厥民病原田毎毎隰乃湯湯咫尺之間有丰有防邵侯下車咨我民瘼首議除之眾議乃格眾言洶洶侯爲不聞怨斯我任惠歸爾民防之未決水不由正一郡之憂百夫則幸防之旣決水逝其沛百夫之咨一郡斯快頻年吳下歳乃大丰嵗乃大丰郡侯之功相城鼓舞白茆企而白茆相城利害百之維行不疑維功不隳邵侯去矣誰其嗣之

聼人彈琴

薰風長日庭院深有人危坐弦鳴琴淒其始作履霜操劃然忽造崩山音大弦春溫小廉折大小廉溫無間歇月斜窓戶鴻飛髙秋入園林蟬語咽撫弦按指忽變之嫋嫋餘音如欲絕欲絕不絕還丁丁幽谷幽禽饑啄雪黃昏風雨勢振天天靑雨歇山娟娟衣冠相對坐終日日與文王孔子相周旋煩君試作南薫調去和虞韶向廊廟

望海行

日沒處天盡頭尾閭東注何時休蓬壺閬苑在何處聞有金銀宮闕五城十二之瓊樓我欲往從之但見洪濤巨浪従我今誰由何當挾飛仙汗漫同遨遊弱流萬里等閒度徧覽三山與十洲

臥病

一鐙孤館夜寥寥八月文園病未消動覺此身成附贅靜觀物理自逍遙長纓頓驥悲千里尺瀆旋鱗困一朝之子不來秋欲晚空庭風葉雨瀟瀟

陪夏憲副正夫遊石湖

東風湖上試春衫樹杪飛橋破石巖廢宅艸深悲往事斷碑苔沒認余劖上方云影層層塔震澤波灮隱隱帆弔古登髙興無限歸途西日在松杉

檜軒

【武山之西爲積金有隱士曰吳君思復思徳余弱冠歸自京師咸以國士見待後余及第歸過其廬而二君已卽世其弟思政乞余作檜軒詩】

虎山鳩峯兩岞崿西金亭亭宛如鑿問誰居者兩吳君結髮淸修老彌恪當年何人送檜栽栽向庭前小蕓閣時時兄弟坐兩偏偏袒吟哦雙露腳我行十載還過之翠壁蒼崖人去邈庭中老檜參天長昔拱今來十圍弱古苔駁落文章隠蒼玉拳奇根節錯半空時戰風雨聲平地恐作蛟龍躍萬牛回首亦不動遮莫千秋臥云壑木彊取柱柔取束社櫟自全終自怍樊侯種漆巳闊疎魏王貽瓠還濩落何如種樹還種徳徳樹同榮掃寥廓爲君封殖表雙髙他日山人過必作

立春

空山月上雪未消土牛擊碎城東郊報道春來春不見朝來試看梅花梢

三十五初度

人生七十古來少嗟我如今已半之來日更添如許久餘生能得幾多時功名似鷁長遭退學問如船逆上遲萬事悠悠只如此靑山能負白雲期

遼城懷古二首

並馬尋涼過逺郊偶從野叟問前朝雨摧故壘逢遺鏃月暗荒臺夢墮翹千古河山還王气一時人事憶金遼如何宋紀年三百獨讓周師過瓦橋

小橋防防空流水往事悠悠秖斷垣冠蓋六州皆石晉河山百戰又金源黍離不盡行人恨木葉空歸杜宇魂千古登臨成一慨幽燕今日是中原

送陸汝昭通守東昌

羨君拔擢之官去愧我蹉跎出餞遲門外不知車幾兩城邊空復立多時文章自小曽推陸畫諾於今合付資他日東昌爲過客風謡誰采道傍詩

送戚時望僉憲之湖廣

逢君未久送君行十載同年幾日情平獄舊推於定國按刑新過漢陽城鴈回千里書須寄春到三湘艸自生收拾楚材歸藥籠湖南賔客總知名

送吳汝器下第歸吳江

羊家裙上墨如新兄弟才名自昔均【其兄汝礪新第進士】二鳥出爲南國瑞一枝回羨曲江春戰塲有作還推子當局多迷莫笑人笠澤湖邊平望裏且將書卷伴絲綸

李承芳承箕下第以詩投贈酬之

靑藜入夜晃秋毫兩意相求苦不遭神駿並爲千里足驪黃眞誤九方臯亡弓亦得君誠逹當局還迷我亦勞把酒題詩成一笑楚天空闊鴈行髙

試院贈外簾呂推官【卣】

棘垣深鎖夜厭厭每聽鐘聲識外簾咫尺相看成不語兩心對越幸無嫌靑鐙晃晃官曹接白戰沈沈號令嚴一月春光人不見歸來庭艸落紅纖

送曽侍讀士美之南京

十年左掖共追趨春殿曽傳第一臚梁顥成名誰謂晚匡衡抗疏未爲迂從來杞梓多從楚近日衣冠總向吳【時翰林三人同往南京】最愛金陵好山水他年玉署肯容無

送楊侍讀維立之南京

二月南宮看栁條知君巳上秣陵橈楊家制作多傳後蘇子文章合在朝夢艸池邊歌郢雪雨花臺上望江潮誰知東上門前路此後行來分外遙【時予與維立同在內書館】

葉文莊公夫人壽詞

文莊老去吾猶及夢想依稀記尙眞挾防未能爲弟子升堂還得拜夫人中吳文獻家聲逺少宰丹靑貌像親一曲南飛憑去鶴西風江上采蘩蘋

送彭閣老還江西

白麻新拜內尙書黃閣沈沈仰步趨四海謝安何日起一年司馬要人扶相門北闕存衣鉢祖帳東門入畫圖知有寸心猶捧日不殊廊廟與江湖

送楊尙防楊名甫毛貞甫陸全卿四進士歸省

朱書華燭夜縱橫忽見篇章眼獨明暗裏投珠人莫顧空中懸鑑我何情相逢一笑平生友此去重來幾日程路指婁江東下急夷亭斜日暮潮生【右尙防】

南宮筆勢見翩翩固也平生意豈然不伐子甘爲孟後虛名吾自愧盧前杏花燕市春隨馬楓葉錢塘夜泊船舊日和凝今老矣登庸衣鉢尙須傳【右名甫】

接官長傍驛邊河來往君家較獨多巳向交情知鮑叔豈因筆勢誤東坡還鄕未覺關河逺感舊無如嵗月何南望吳門君獨去西風落木洞庭波【右貞甫】

文章一見一回妍玉樹分明在眼前記得陸機年二十親看賈誼防三千杏花燕月人俱逺楓葉吳霜思獨懸南去河流漧欲斷關津先放彩衣船【右全卿】

贈琴士楊淩

家藏無長物猶有一張琴獨抱中空節能含太古音老來惟信手妙處不傳心歸去北山北秦箏世所欽

詠並蒂蓮三首

陰陰夏木艸堂幽不盡閒情獨倚樓風捲緑衣初卻暑露垂紅粉解迎秋午眠隔岸鴛鴦穩晚浴澄波翡翠羞遙憶故人池上樂新涼鼓棹重淹畱

林塘雨過納涼時箕踞平臺手一巵影故相依心最苦絲仍不斷意俱遲新妝雙照梧桐月鬭艷低垂楊栁枝城上烏啼人未睡憑防欲寄美人思

疎竹蕭蕭風乍涼看花賔客滿華堂六郎醉後誇新寵二妺朝回鬭晚妝艸種宜男應減色花開多子不聞香主人只恐朱英老遮莫題詩戀夕陽

喜雨

五月亢陽驕原枯澤欲焦朝恩推蕩蕩暮雨聼蕭蕭造化功何有蒼生望已翹倚防防不厭詩和野人謡

送趙栗夫歸省吳江

秋入吳江一葉飛歸來遊子著朝衣鄕人始識文章貴仕路休嫌定省稀寶帶橋邊舟泛泛白雲司裏樹依依路經震澤人應問太史周南胡不歸

送僧歸洞庭

好古多遊寺懷山喜見僧此來成北道好去問南能施飯逢溪濾函經被雨騰誰同西崦裏竹屋夜深鐙

題夏正夫遊石湖虎丘詩卷

石湖煙水虎丘雨上國還從捲裏防髙人過作十日飲故事畱與他年觀亦知南國有西子誰謂東山無謝安更欲相從尋勝處髙崖磨認墨痕殘

雨窓詩意

對牀一夜彭城雨流落千秋伯仲情鐙火五更雙夢短江湖萬里一身輕吳云未薄燕鴻冷薊樹初殘越鳥驚我亦緬懷終鮮恨西堂獨夜正愁生

寄嚴守邵文敬

一麾出守還爲郡我欲畱君愧未能空使思南歌召父定從江上謁嚴陵吳山越水多相入政事文章合並稱若到郡齋逢北鴈爲拈禿筆掃溪藤【文敬善艸書曽知思南】

送楊琴士

秋月城頭夜衣客心如鴈只南飛築宮燕市人何在鼔瑟齊門事竟違古調不傳空有譜我琴𨿽在巳無徽贈行剰有名公句莫道知音世所稀

獨坐

世事紛紛總未眞閉門聊防靜中身郢人巳去誰爲斲野老從知只愛芹前度劉郎非舊日後來掦子定何人悠悠今古無窮事歸釣吳山楚水濵

送同年範以貞還任寜國

不見範侯來已久忽聞髙論尙孱顏牓中漸覺同年少席上難逢半日閒到任秪嘗寜國水題詩時對敬亭山謝公遺刻煩收拾多在荒煙野艸間

謁文丞相祠

義气橫天白日陰巍然遺像學宮深千秋不化萇血百折難廻豫讓心自昔姦防誰不死如今元社亦銷沈黃昏柴市風沙慘回首行人淚不禁

姚少師像

下馬摩挲讀古碑欲詢往事沒人知獨畱滿月龕中像便是淩煙閣上姿頬隱三毛還可識功髙六出本無奇一朝社稷歸眞主還是臞然老衲師

遊華嚴寺【寺在京城之西山】

椚蘿陟巘路登登人在山房喚不譍犬吠林間知有客鳥啼洞口若無僧危防一覧總堪了絕頂重來殊未曽古洞深溫誰氏子儼然趺坐對南能

元耶律丞相墓和匏庵韻

西山幾度只空還好事懷賢厚我顏防古有公方用夏居庸從此不爲闗猶聞窣地三髯委自笑登髙兩足頑今日幽燕歸聖代可憐埋骨尙荒山

狄梁公祠次匏庵韻

歌中嫵媚亦誠豪覆體何人脫禦袍鏈石有方天可補檿弧無驗鬼空號參苓入籠還爲用稂莠當堦不受薅南望河陽如在眼靑山無限白雲髙

昌平劉諫議祠

荒灣野木古城隅何處昌平是舊廬气帶幽並多感慨防如晁董亦迂疏同時下第誰云屈此外求言總是虛不盡懷賢千古意執鞭無路欲何如

戊申歳

百二昌期見戊申神孫聖祖兩王春撫綏無外乾坤舊洗濯重灮日月新一代謳歌還屬啟百年禮樂定先秦明良千古今朝事大老何當起海濵

恭送孝穆皇太后梓宮遷祔茂陵

露宿千官繞風悲萬木號配天同浩蕩啟聖亦劬勞紅日低黃屋靑山映白袍誰云金口逺還接茂陵髙

雪

二月燕南暖未歸晚風吹雪弄霏霏乘春且作丰年瑞和月還爲午夜輝重壓竹枝低欲折輕兼栁絮濕還飛小臣欲擬陽春曲燮理何人秉化機

送劉侍講景元使交南

莫辭旌斾拂炎蒸專對還推賜也能石過郁林眞可載山髙銅柱更須登中朝正朔行無外絕徼殊妝覩未曾別後玉堂長見夢富良江上夜深鐙

送呂丕文給事使交南

幹徳初升九五爻使臣頒朔到南交尙方瑞獸新裁服炎海人魚定入庖歲貢包茅仍陸續春歸行李亦寥梢還朝借我南遊錄土俗民風要一鈔

送蔡進之還洞庭

夢魂長繞太湖邊折栁官亭又一年家世西來峯縹緲客心東去水潺湲林間詩社誰爲長吳下鄕音我亦便撩亂煙花過寒食東風胥口喚行船

送侄寵

逺別憂不防病別憂其那病也在汝身痛也仍在我道途歷﨑嶇風濤恣軒簸欲畱諒不能欲去夫豈可起居飲食間安得盡帖妥出入戒垂堂旦暮親藥裹安心是良方坡老語非左我生本衰遲我命亦轗軻子行從此歸我去幾時果霜天笠澤帆夜月楓橋火故鄕風土宜見此病亦頗到家平安書早寄北來舸

海蝦圗

茫茫大海浮穹壤日月升沈鼇背上其間物怪何所無海馬天吳大如象有魚如屋鱟如帆蝦最細微猶十丈鬇鬡怒气須如防力戰洪濤欲飛出江湖魚蠏總蜉蝣畜眼平生未曽識畫工何處寫汝眞夢中曽到長須國黒風吹海浪如山魚龍變化須防間從龍願作先驅去去上靑天生羽翰

寄福建戴方伯【戴以禦史董學政於東南特承奨拔】

東南士子說先生風裁森嚴鑑賞精再顧市中煩伯樂一言堂下識鬷明臺中自後人難繼吳下於今俗頓更東望三山云萬里春風朔雪不勝情

送刑部員外郎王存敬省祖【其祖百歲】

風飄飄綬若若遊子東歸樂復樂桃花流水思天臺季父有書夜到來我今不去胡爲哉世上何人年百歲天厚吾人豈無意從今百歲又幾何來日苦少去日多假令就有黃金百巳去光陰誰買得百嵗千金買不廻一日三公換應直白玉爲漿麟作脯子拜父前父拜祖鄰人擁滿墻頭看何用長安爲好官

送袁進士翺纂修

杏花才見曲江春珥筆還看被命新江上故人惟有子周南外史豈無人多方采問勞行李當局編摩愧後薪莫向雲間久畱滯過家張翰不緣蒓

送石邦彥知汜水

春雨南宮夜雙珠得並收科名誇大宋茂宰說中孚亦縣前朝事淸河近日謳折腰君莫厭鳬舄豈淹畱

謝尙書挽詞【一夔】

長嘯乾坤內如公復幾人科名皆自鄶文字本先秦海內瞻丰采朝端惜老臣履聲依北斗廟貌塡南閩髮爲憂民種家從入仕貧人方起安石帝欲畀衡鈞國計訏前箸工虞鄙算緡忽爲箕尾客昔忝鹿鳴賔傳授曽期質襃掦卻愧詵平生懷舊淚不敢污車茵

送李士欽祭淮瀆

相門余舊業使命屬明禋典禮書三望文章覩一新拜回桐栢暮行處杏花春歸路恩光滿南陽有近親【士欽文逹子南陽人】

雨中對梨花四首

一年花事又防珊自笑閒官不得閒小巷梨花三日雨一枝猶得舉杯看

誰道園中少物華桃花開盡到梨花霏防小雨添顏色不用人家錦障遮

空庭香雪夜生輝除卻梅花見總非一種風情還自別始知西子勝楊妃

佳人黙黙立春寒細雨輕風縞袂單玉質似嫌脂粉涴殘妝淨洗覓人看

始預經筵次匏庵韻

錦函初展禦前題劍佩分行再拜齊鶴咮無聲香案側馬蹏分賜掖垣西文章正仰周家盛黙仍看漢道躋聖主崇儒方此始不才眞復愧提攜

匏庵約山行以秉之弟初至不赴

西山嘗向夢中登騎馬相從卻未能春日山行應更好新詩莫惜借人謄

次日匏亦以雨阻以詩來紀舊約

方冬海市見文登常怪坡翁自托能風雨十年曾有約一翻詩案要重謄

送徐季止還南雍【仲山弟】

悠哉復悠哉客眉鬱鬱今日開兩家兄弟各千里同日報道從南來憶我行年十八九來往君家最云久君家兄弟世所稀文采風流仍孝友吾家兄弟顓且防气味頗與君家同夜鐙對照南國雨春服同行沂上風今夕何夕忽相見髙樓夜月頻開燕人生防合那可常忽忽城東又追餞吾家子由亦欲旋治任約共楓橋船勸君爲我還少住別後離愁分四處

震澤集卷一

欽定四庫全書

震澤集卷二

明王鏊撰詩

送秉之還吳

不見倐七年相見只三月不知三月後又作幾時別別離苦多防苦少風雨蕭蕭竹曉自笑閒官日日忙夜短情長談未了我生迂僻寡朋儔坡雲海內一子由只今子由又欲去何以慰我平生愁子今去矣我何有爲買湖濵田十畝下栽禾黍上木奴菱芡荷花繞前後讀書稍暇來朝班我卻歸臥湖山間

對月有懷秉之

當時月出東海頭我居燕南子蘇州燕吳萬里同見月兩人不見心悠悠豈知今宵月如舊照我兩人同舉酒今照兩人喜昔照兩人悲臨風舉酒還問月悲喜惟應有月知月明三五圓又缺遂使人間有離別碣石南頭震澤西兩地愁心還望月欲知乃兄別後何所爲月下桮酒長獨持

吳禹疇副使使便還吳江覲省

重明瞻麗正治建初元聖作羣方覩星流使節奔費防頒道裏便喜過家門書日方三接寒暄豈一言趨庭嘗獨立加飯爲平反王事眞無暇親恩亦未諼銀魚羞笠澤彩鷁動湘沅石建裙方滌王延被未溫法冠驚豸立官誥訝鸞鶱鄕裏恩光滿人生樂事繁蒓香莫畱戀廐吏行軒

陳給事玉汝羞鼈見邀雨不克赴以鼈見饋作詩謝之

虛負詩人折簡招滿城風雨晚蕭蕭眼前世事猶難料巷口人家且不遙鼎謝繆公仍饋肉蠏憐畢卓獨持螯雨晴明日還相過磊塊胸中要一澆

蘭竹

猗蘭漠漠幽人操修竹娟娟君子心空谷日斜人不到可憐荊棘漫同林

送陳匯之正郎出知曹州

粉署才華借甚稱一朝白璧防蒼蠅邑中牛去眞無妄梁上刀懸夢豈曽冷暖世情還自笑浮沈宦海本無慿斯行卻有曹人喜制錦從來是所能

送韓勛【都憲孫】

先公老去吾猶及鐡面長身碧眼稜海內安危眞可佩軍中韓範復誰能精忠巳見回枯竹奇事曽聞斷大藤昭代象賢多不薄獨無雨露到云仍

送王允常僉事之廣東

栁葉桄榔五嶺南使君曽此駐帷襜法冠直指新峨廌包匭生黎舊貢蚺不信鱷魚還作惡只應泉水便名亷殊方風土湏珍重莫爲溪山久滯淹

送周院判原已還任南京得杲字

前年送君城東亭今年送君城南道年年長作送行人毎見君歸被君惱君生何好只好詩稇載東歸揔詩艸玉延半舫最畱連共月庵前亦傾倒醉中勸我不如歸只說金陵山水好人生出處誰得知世路東西難自保難自保云冥冥日杲杲

卽事

忽而晴忽而雨細雨霏霏洗殘暑天意陰晴兩不期人事炎涼遽如許遽如許黃葉秋林蟬獨語

半舫齋種竹【玉汝齋名】

誰分碧玉兩三枝愛防先教槿作籬我欲醉移須有日客從逕造卻無時未分嶰谷陰陽管先和淇園瑟僴詩多少世間凡艸木嵗寒時節始應知

送劉禦史還蜀【規】

浮世功名何有哉茅齋元住少城隈逢人老去腰難折念母秋來首重回古栢祠前傷艸色浣花溪上覓榿栽臨邛父老如相過不似當時負弩來

送溫生亷還江西【傅學士子壻】

溫生穎邁仍好修問事不休賈長頭負墻請十不酬一使我愧爾東家叟詩家不比春秋學三傳猶聞束髙閣夫何箋注鬭紛然混沌那堪七日鑿子今去矣我一言爲問乃翁然不然古人亦讀三百篇政也可達使可專只今屈首窮心力郢書燕說滋紛惑鏤冰刻棘巧何爲名成至比敲門石不知淸廟有遺音諷誦要於言外得玆行不用感別離歸而求之有餘師

中秋夜超勝樓翫月

良宵歌管在髙樓萬里靑天一鑑流絳闕珠宮眞不夜冰蟾玉兔揔宜秋興來且據胡牀坐醉後還驚大地浮天柱峯頭何似此恍疑身到月宮逰

早起

紙窓斜漏白暗室未全明庭樹鳥爭噪鄰家雞獨鳴四墻猶鼾睡壯志獨濳驚萬古一昏曉淹畱何所成

耳鳴

耳內眞何有年來解作聲磬乎時殷殷蠅也只營營稍向喧中息知從甚處生天應憐寂寞將爾當簫笙

顧氏三辰堂

顧野王家學有傳一經休說漢韋賢風雲慣得從龍便嶺嶠爭誇覩鳳先天上星躔眞有數吳中防語不其然髙堂要見三爲四屈指從今又防年

奉和匏庵謝橘三首

買地還湏共一都已畱墨妙付官奴主人正似天隨子家住煙波萬頃湖

何湏千樹說都桃李從來是僕奴讀罷坡翁春色賦坐令春酒變成湖

靑李來禽亦甚都木奴應未肯爲奴他年若論封侯事乞取東山一曲湖

和玉汝謝橘

休說枇杷與荔奴楊家風味揔輸吾封侯且得依林屋投老何湏乞鑑湖江上秋風吹短髩天涯嵗暮走長須唾餘有子煩收寄一掬他年可百株

贈何醫士

中年多病稍相侵委巷衝寒屢見尋愧我且非當路客因君眞見古人心玉池洗藥流香逺金匱儲書燭理深自笑貧家無以報只將詩句當南金

送僧歸西山

月明曽借上方眠竹幾蒲團對夜禪落日故園心萬里一雲飛處是吳天

史館嵗暮述懷次匏韻

東觀才華說孟堅相隨無補漫窮年謹嚴敢意春秋筆詮次惟將嵗月編文案塵髙傷病劣大官日給愧肥鮮太平有象湏君寫莫把三長讓子

除夜三首

明朝成四十今夜復斯湏天末幾年住山中三徑蕪無聞良巳矣漸老欲何如未免王融笑甘爲武子愚明朝成四十學道得蹉跎世事只如此流光柰爾何發從前日短愁向此時多獨飲屠蘇酒臨風一浩歌明朝成四十萬事付因循乍見少而老相隨病與貧年年仍故我得得且隨人鮑叔能知已王融莫笑人

送楊潤卿給事按貴州邊儲

翩翩文彩映珊瑚炯炯丰標玉不如才入瑣門司諌艸又從荒服按邊儲魚由丙穴應持酒雁到衡陽好寄書回首前程云萬里此行眞是發硎初

送馮原孝知揚州

東南佳麗隔江分我昔登臨倚半醺步帆檣天末見竹西鼓吹月中聞髙名自昔推揚一健足他年失冀羣父老要知新太守聰明慈愛漢馮君

送林教授致政閩中

烏石岡頭碧水濱十年不見發如銀特從嶺嶠辭天子乞與林泉作主人九牧衣冠還獨盛七閩風月未全貧都門曉望車塵逺慙愧當年老郤詵【秋試時林爲同考得予文比之郤林一枝云】

送陳進士恪知宿松

春風江上動牙檣鳬舄南來面若霜皖水繞城橫宛宛山當縣正蒼蒼才名小試新磨劍筆勢曾驚古戰塲他日宿松還愛我鄰封咫尺是桐鄕

哭原已次匏韻

思穿溟涬刮幽荒郊賀由來命不長菊本無田寕當俸杏𨿽有子總成殤【原巳號菊田無子】封題未了新詩債余惠猶存舊藥方昨日曝書開故篋忍看春蚓一行行

哭張修撰亨父次謝祭酒韻

淸詩萬首敵千鐘身世飄然一短蓬早死賈生非不遇後來揚子亦難逢豈知冀北空無馬湏信人中亦有龍珍重平生謝安石吳中不負若堂封

喜雨

翠華拂曙幸齋宮閔雨何煩紀魯公晝气混蒙無殿閣夜聲淅瀝有梧桐一時朝野歡皆洽三日天人感已通祭罷雲開還出日太虛神聖本無功

次韻楊維立初入史館

東角門前十館開史家自昔總難才病容野客隨行入逺喜諸公取次來气合每聫朝食坐事多長後午朝回揚雄識字今誰及疑義湏煩一一裁

李學士釋服諸公有詩趣入史館因次

東觀含毫有所思公輸旁睨巳多時汗靑頭白非無日齒錄牙緋豈所期書到商家眞灝灝心同魯國去遲遲集賢諸老心如渇早雨公田及我私

次韻亷伯庶子晝寢

世情不合獨醒然午思騰騰只欲眠有約周公多邂逅無情莊叟漫聫牽梨花院落春雲裏芳艸池塘夕照邊世事從來俱是夢北風月不湏錢

贈河南巡撫楊貫之

熯災橫被十三州百萬蒼生手撫柔憲府乍臨新邑洛宣房已復舊河流衣冠南渡仍余宋瀍澗東來尙自周列郡分明望丰采安危湏共主分憂

送髙良新知歸州

江上靑山識秭歸江邊弔古駐巖騑夢中馬耳先曾到行處人煙亦巳稀屈子宅空江渺渺昭君村在雨霏霏使君撫字知多術夔府如今正阻饑

鄭氏鐘秀樓

隱居還谷口擇勝向峯頭天近星堪摘湖平地若浮雲嵐生幾席日月在簾鉤何日同登覽超然消我憂

送僧如海還金澤

紫衣不掛白雲身闕下多年作外臣欲與髙閒誇艸聖豈知賈島坐詩貧禪心定久元無著世事諳多總不嗔他日吳中訪金澤對酬誰作許家詢

送建徳尹蔣文廣致政還光福

京塵衮衮鬢毛斑朝捧除書暮乞還三徑已嫌陶令晚一丘長伴謝公閒仍知建徳非吾土免使移文自北山光福楊梅今正熟冰盤歸薦鶴頭丹

朱天成寄酒味變

橘林細洞庭霜風味淸甘早自將小甕紅泥緘逺意船玉粒饐餘香督郵有郡還能至宰相何知合備嘗猶勝先生號烏有車輪夜夜轉枯腸

九月晦日玉延亭看菊

秋盡燕南菊有華品題猶自待詩家酒澆屈子醒魂杳燈晃西施醉影斜九日風光今已負百年世事亦無涯升堂細碎還堪擷杜老無庸晚見嗟

題竹贈陳禦史瑞卿

玉立娟娟不受塵昆山慣與竹傳神冰霜髙節知難並捲贈烏臺鐡面人

送林方伯還閩【蘇學教授智之子】

安定蘇湖教獨行無能還愧老門生幾年濶別無消息四海相逢是弟兄荀氏八龍俱騕褭唐家九牧世簪纓燕山嵗暮徵車發把酒城東萬里情

朱天昭始第進士主余家至明年移居西鄰

兩年不厭艸堂低頗愛晨昏出入齊長日經過無主客祗今相見有東西濁醪尙可墻頭過歸院那愁栁下迷廐馬似知人意思臨岐回首再三嘶

天昭子希周失解

前修未逺力湏追中道無緣忽自疑名似甘羅殊未蚤器如馬援不妨遲卑髙在手誰能定冷暖於人只自知莫怪羲之羨懷祖瑤環重映碧梧枝

送汝行敏知南安

五馬南來百姓懽文章太守屬南安郡中召父歌堪續壁上張顚字未漫庾嶺梅華春信早吳江楓葉暮吟寒到時境內人皆足每食無魚不用嘆【聞南安魚頗難得】

贈全卿

年來老眼旋生花學道無成似煮沙事業看君初發軔文章笑我自成家懷嵇命駕殊忘逺說項逢人每似誇鄕裏衣冠今不乏且容老子誦南華

送顧承之還吉安省覲

秋風不用嘆差池利鈍仍知亦有時似我從前猶眊矂看君自小巳瑰奇楚弓一任他人得和璞惟應識者知歸到安成春正好過庭還問幾篇詩

方巖書院次謝祭酒韻二首【祭酒季父寶慶守所營也】

謝家亭館盛當時弦誦俄聞發舊基鹿洞未能來賜額莵裘兼可便吾私雨添書帯庭前艸風動瑯玕砌畔枝自昔竹林誇放逸未應文彩似今奇

方山絕頂白雲銜問道來從九四咸幾處人煙分海嶼此公圖像合嵌巖訂訛無復遺魚豕擇術先湏辧矢函誰共舞雩沂上樂願隨童冠著春衫

送傳中舎曰防分封魯府

龍節葳蕤寶冊光手函靑土向東方曾聞賜履開無棣又見歸田自汶陽聼詔山東扶父老揮毫池上侍君王別來好在西堂夢雨過池塘艸正芳【曰防兄時爲學士】

沽頭行三首贈陳水部【宣】

上沽頭與下沽頭上下沽頭慣覆舟昨日使君臨堰上沽頭上下是安流

沽頭落日沒人行白艸茫茫一望平今日東西闤闠起月明兩岸讀書聲

使君一日去沽頭父老兒啼婦女愁依舊沽頭成白艸荒煙古樹掛獼猴

送劉以初下第還常熟

三年京邸不窺園落筆翩翩動萬言頗訝坡翁遺李豸不同栁子賀參元暗中得失眞難定夢裏輸贏未足論月窟依然仙桂在秋風獨鶴看橫鶱

送陳員外於章分司蕪湖

東風吹浪碧粼粼君去分司正值春聞說爲關非舊日卻思省試是比鄰官曹正對蕪湖好飲興初嘗采石醇若遇經過煩借問行船多有洞庭人

寄汀漳守備西指揮【嘗守吳之金山衛】

幾年作鎭過龍溪記得將軍舊姓西威洗沙尢烽盡滅政平海國貢初齊金山別後多成望玉洞閒來且自躋緩帯臨戎無一事花驄時向北風嘶

送陳堯弼知防稽【舊知吳江】

漢庭治逺無循吏千載吳江尙見之備識民間多利病不知身上有安危來時叔度常嫌暮去後何公每見思今日會稽眞奪取臨岐還作贈行詩

送張時學知遂安任叔順知定海

五色依然過眼迷常時文彩映玻瓈誰能滅沒空驪牡又是連蜷賦彩霓七里灘揺江月冷四明山壓海天低自慙未得爲知已臨別新詩亦漫題

送白廷臣知崇仁

暗裏朱衣未足憑夜牕老眼霧層層長才自信工穿葉短棹還思過采菱【廷臣家采菱港】百里封疆看小試十年鄕榜憶同登司徒事業君家事繼美無言尙未能

送周民則同知袁州

匡鼎談詩總不如春風下第獨慙吾誰云伯樂能知馬可是齊王只好竽建業當時同折桂宜陽此日獨分符人生得失應難料一命誰當是大夫

送吳大章還宜興【編修充溫父】

試罷彤廷便乞還不教名字落人間小團龍鳳春前雨罨畫樓防水面山文彩傳來多似舅功名老去只如閒洞庭東望無多路楚頌亭成有舊顏

送錢正術還姑蘇

西館橋邊竹隱居昔年曾受異人書不知官爵能來子可是塵埃早識予忽地相逢還宛若再煩推看定何如韓蘇總被虛名誤試問三星是也無

送僧

當時六祖有傳衣萬法元來是一機若問一歸何處去本來無一亦無歸

奉和謝氏三亭之韻

望海亭

方巖缺處著幽亭岌嶪多應負巨靈弱水蓬萊眞可到天臺雁宕亦分停鱟爲帆起當牕見潮作風來吹酒醒我欲更從髙處望齊州九防霧中靑

仰髙亭

亭上悠然坐見山東西廻合隱如環懸崕有路神先往樷桂無言手自攀理到靜中應自得事於身外不相關金堂玉室分明在何事髙人去不還

采藻亭

池邊小立駐幽芳異品眞疑是樂浪【朝鮮紫芹甚美】沙鳥自鳴還自歇野人相見旋相忘擷來淺瀬和云煮歸去傾筐帯月湘欲獻吾皇還自媿蓼花蘋葉委秋霜

送謝祭酒之任南雝

峻節髙懷自可親兩年史館況爲鄰久甘靜退元非病稇載詩篇亦未貧臺右人才多近古當今師道復何人看詳學制伊川在士子東南要一新

玉汝看葵見寄

朝退歸來不坐衙門當委巷尙嫌嘩不知半舫齋前竹何似平廷院裏花淸愛雨聲時起聼蔫愁日色每教遮小軒淸防都非舊說與西人卻似誇

古愚

我自古愚人還作古愚詩古賢不可作古愚亦難而舉世皆尙同子獨不知時舉世誇疾走子行獨遲遲信口所欲言信意所欲之衣不識寒燠路不識險夷喧然眾知人指我爲頑癡子知邈難及我愚恆若玆

寄題明秀樓

湖上危樓勢不崩北人欲上怯初登檐前月寫澄波影天末云畱碧嶂層山水吳中誇獨勝觀防昔日記吾曽弱流不隔蓬萊路欲去誰言病未能

送周進士炯還常熟覲省【同年近仁子】

南宮此日謬持衡一見髙文眼爲明正喜故人能有子忽聞逺別得無情名因實起何妨蚤理防心傳不厭精此去海虞誰復見讀書長日掩柴荊

玉汝作東眺軒不忘在東諸君子也次其韻

長日過從興有餘官曹乖隔欲何如有時隱幾全忘我幾度敲門不是予磔磔林間鳴好鳥斑斑花外度輕車城東有暇還相過賔席年來左特虛

諸葛武侯

漢家鹿走奔羣豪中原獨峙當塗髙江東割據紫髯叟大耳惶惶何所逃南陽南去隆中裏艸屋數間而巳矣悠然梁甫日長吟忍作臥龍終不起平生伊呂伯仲間自比管樂眞謙耳將軍三訪何太堅不臣不見禮則然幡然一日起驅策海宇三分指顧間永安宮中翠華逝王業偏安豈天意闗張顚蹶趙雲亡漢阼終衰枉經濟前出師後出師孤臣瀝血書肝脾渭濵敵退大星墜千古英雄空淚垂

徐詹端壽詞

神祉儲南嶽文昌麗北辰貞元符聖世間气出賢人燕市先招駿徐家舊產麟官曹憐我並徳業許誰親自惜無雙士同爲不二臣性嫌長孺戅文許仲舒純幾共承前席常容接後塵交情今鮑叔家世古楊椿已謂才無敵仍知徳有鄰看君心不展誨我語尢諄醉自忘公瑾風如坐伯淳犀通雞自駭魚目俗空珍故業荊溪上新恩少海垠良金眞有價白璧豈無因毎愧齊東士常叨席上賔吳歌非子夜魯史又王春已自忘窮達何曽見喜嗔幾枝仙桂茁六葉墮蓂勻大火西流近長庚下降頻經綸當聖世孤矢屬秋旻寵渥今如是勲名定絕倫莫歌昌熾頌座客制詞新

贈顧鏞【鏞顧仲英之孫仲英元季昆山巨家與楊鐵厓等爲詩社有玉山艸堂集仲英子元巨國初徙籍鳳陽】

玉山人去艸堂存及見濠梁幾世孫傾蓋塗中成舊識僑居淮上是淸門前朝舊事猶能記南國遺風且莫論莫怪題詩多感慨曽於名勝集中翻

太平鳥

有鳥有鳥名太平太平時節方來鳴當今天子神且聖怪爾日夕無停聲人言此鳥亦如鳳不向梧桐愛萋菶上林何樹可相依萬年枝上春風動

送表兄葉志通

客從逺方來過我陋巷口十年積相思舉此一桮酒少時同嬉戲今已成皓首行雲遊四方寒郊折衰栁中年常送別不似此分手昔時防康公見舅如見母今我復何爲見兄如見舅

小適園桃花忽開

春來未識東風面忽在吾家小圃中斜憑防幹成獨笑東西相映兩株紅

花開猶未報人知花下行吟漫自思花若能言應笑我年年無酒只題詩

朝陵欲去更遲遲還向花前舉一巵說與東風莫吹落我行三日是歸期

花落又作

報道花開方自喜忽聞花落更成傷東風太是無情物故作春來一日狂

昨日日髙猶爛漫今朝風動漸稀疏我行三日歸來看只恐枝頭一片無

魚鱗滿地雪斑斑蝶怨蜂愁鶴慘顏只有道人心似水花開花落總如閒

朝陵行

山行自好況淸明朝陵偶作東門行【此日予獨行出安定門】靑山百里恣奇覽怪哉風伯何無情怒木驚沙鳴不息四野無人日無色垂頭闔眼信馬行咫尺有山看不得昌平少憇朝躋登眵眼一洗猶瞢騰夜深星斗光若動黒云膚寸從東升歸程復指昌平郭萬竅號呼止還作曽聞飄風不終朝我行三日三日惡平生萬事多乖違感爾風伯能追隨前日相迎今日送眷戀豈要賡前題【舊有大風聫句】還家颒面坐未定天日融和風寂靜

遊京城西山三首

賞心多與宦情違三載來逰一日歸樹下杯行殊艸艸水邊人去更依依郊原卻略靑驄度天水蒼茫白鳥飛回首靑山應笑我漫將塵土涴苔衣

三年渇思玉山泉濯足盤陀一爽然寒潄石根鳴決決光揺云影靜姢姢諸賢好作山陰防老子仍工水底眠汲得一瓢城裏去霈爲甘雨灑炎煙

出郊風物兩閒間眼底江南頓覺還金闕五云浮王气玉亭千古識龍顏地除揚子應無水天盡中原合有山何事宋家三百載只披圖志望防岏

匏庵惠鶴

鴛鴦困雕籠鸚鵡桎金索人情𨿽甚憐物性終不樂不如鶴性閒近人殊不愕雪中立伶俜風前步略卻或俛啄蒼苔或側睨防漠翛然物外情自得彼此各所以亦樂園一名爲一鶴歸來睇小園欠此殊寂寞淸晨坐茅齋蘇帖宛如昨人從玉延亭致此小岝防應憐我家園艸樹頗荒落靑泥黃葉間此物殊可著風淸月夜時相應如惟諾鶴貌自孤髙公意尢不薄便當掃園亭小池爲汝鑿鶴鶴來我前今日與汝約汝本九臯禽非人可籠絡旣爲詩家玩又受主翁托有木從汝棲有泉從汝瀹𨿽無乘軒貴止此亦不惡切勿隘吾園不足恣飛躍一朝淩天風萬里向寥廓

代簡速仲山【仲山將使河南】

漸覺交遊少常嫌公務忙印初辭省內節未向河陽天遣閒多日君常醉幾塲貧猶能釀酒病不廢詩章竹捲題堪續茅齋興甚長可能醒過日況是語同鄕道裏東西近情懷爾汝忘比來閒可得別後望徒傷坐只匏分席香餘菊佐觴便來同一醉鄭驛不治裝

匏庵和樂天五十八歸來因同賦

五十八歸來於我似差速其如迂懶性世事昧五六多病況早衰湏髩失舊緑辭家今幾年但看庭前木寸根手自移今已如立竹從公歸去來家住湖山足

送陳郎中一夔錄囚

西曹社友多分散獨有夫君又別離雨露九天疏滯獄闗河千里赴襟期篇章自愛陳無已經義多推雋不疑他日歸朝敷奏罷解裝還有幾篇詩

匏庵臂疾予問之偶遲有詩見貽次其韻

偶因請告得閒身子墨依然日見親湯媼曽聞能作祟【匏有湯媼傳】竹奴何事亦欺人【疾以竹簟致】堂前客至惟長揖池上詩成一欠伸自笑東鄰來問疾如何翻後陸徐陳

送張學士廷祥之南京

除書一紙墨淋漓同向彤廷舞蹈時實錄兩朝無字愧髙名四海是人知東山彊爲君恩起南國多因母老移門對鐘峯無一事日髙睡起好題詩

郊祀齋宮次仲山韻

鑪煙起處望行宮狹陛登呼拜舞同九色繡旗斜晃日兩行銀甲儼趨風圜丘絕壑飛橋過傑閣淩虛復道通獲覩明禋誇盛事不才深愧後諸公

贈梁都憲巡撫四川

赤甲白鹽雄作鎭鐡冠繡斧凜先聲雪山已爲來時重黒水應聞去後淸殿上位虛中執法邊頭人散小團營憑誰說與蘇明允畵像無煩記姓名

震澤集卷二

欽定四庫全書

震澤集卷三

明王鏊撰詩

壬子校文南畿得詩十二首

楊栁靑舟中見月

楊栁靑前楊栁殘南人北望思漫漫從來共月庵前月今夜蓬牕獨自看

淮口値風舟幾覆

柁折檣傾舟晏如風濤淮口戒心初跛行豈賴婁丞相魚腹幾從楚大夫平地人於看處愕陰功神定暗中扶道人無懼還無喜斜日船頭自曬書

過揚子江

燕南倦客江東去一見澄江眼爲開紅日逺疑從地起靑山近欲傍人來中流撃楫空懷志南國持衡獨愧才漸覺故鄕風物近十年一到思悠哉

宿龍潭驛【驛舊濵江危甚今移向內】

崩崖百丈俯驚湍未到先憂到卻安夜枕江聲宜客夢午山色任人看欲尋往事空題壁不廢公程且觧鞍眼底桑田與滄海人間得失浩漫漫

舟發龍潭驛

王气東南日夜浮畵船十隻向神州山當好處如曽識江到平時只似遊兩岸人家從北固六朝事業付東流天風莫送徵帆急景物詩家要細收

觀音山

大江東畔小蓬山山下時魚近可扳蒼玉千年浮浩渺白銀萬頃漱孱顏諸天眼見虛無裏一葉身驚出沒間不是舟人無次第要將奇觀與人看

至金陵

白下秋風擢桂枝桂枝今日豈吾司鐘山宛宛行來見淮水悠悠別後思平市煙花應我識前朝陵寢沒人知道傍不用爭先覩便是當初赴試時

塲中初九夜有感

復閣周垣深復深重門魚鑰夜沈沈海潮忽湧囂聲動山雨橫來筆陣侵鏡出秦樓憐我沗馬空冀野定誰任悠悠淮水東邊月十九年前此夜心

中秋夜

未謂中秋今夕是外簾果特多儀月侵屋入窺文卷席趂檐斜閣酒巵艷魄不辭忙裏看新寒先報客中知燕山海月同誰賞北望詩成有所思

鹿鳴宴

京城人馬簇如煙秋榜何人看獨先折桂也應懷此日揷花那復似當年网羅麟鳯東南盡坐應奎星上下聮記得畵堂東畔席和家衣鉢定誰傳

朝孝陵

碧城睥睨斵山根山勢東來聳獨尊天上龍文成五彩地中乾象應三垣平成萬世功思禹冠帯於今制攺元聖烈神謨三百冊小臣瞻拜復何言

陳朝舊城

江東天險天削成長江爲塹山爲城南朝天子愼封守城外築城隨地形盤盤靑山出復沒築城宻補靑山缺龍潭起至金川門百里綿延城不絕靑山四繞城四周雁飛不過神鬼愁北兵縱健無羽翼禮樂兵刑何用修益州樓船夜飛渡𨿽有金湯沒人戍

歸省過太湖

十年塵土面一洗向淸流山與人相見天將水共浮落霞漁浦晚斜日橘林秋信美仍吾土如何不少畱

歸自西洞庭阻風登黿山絕頂

親朋挽衣畱不住逆風舟向平灘駐灘頭寂寞誰與言靑鞵飛縱顚厓步黿頭戴山山不崩東望東海西吳興羣峯羅列七十二如拱如立如奔騰我行天下亦多矣所至有山或無水其間有水卻無山何處能兼山水美蒼茫萬頃浮孱顏惟有海上三神山杳然可望不可到不如此地日夕隨我往與還胡爲十年才一到風乎爾知吾所好

將發阻風

晚發西山舟欲北天風吹我復還家十年一到非容易獨立平原看稻花

將發阻雨

前日風相欵今朝雨特畱平生故鄕意欲去更悠悠

秉之送至京口別去有詩和之

隔江相送望蕪城四海悠悠見汝情事觸悲歡心易醉別牽南北夢先驚日邊莫負看花約湖上還尋種橘盟惆悵金山一回首秋風獨作薊門行

又

相送不知逺直到江頭住遙遙一片心隨我江北去子心在江北我心在江南身心不相謀日夕長酣酣

過長江

防風細浪平如席金山焦山才咫尺羣山簇簇天際浮防染長江好顏色

宿遷別安隱兄

年年積相思兄南弟在北一朝兄北來弟作南歸客弟北兄復南艸艸途中見見時未交言船開激如箭

興濟阻風速沈方伯時暘飲

徹夜陰風河欲凍扁舟牢碇古河濵南飛坐羨帆歸疾北上惟將夢去頻客路寒暄同是客人生行止豈由人蓬牕孤悶憑誰破賴有江南麯米春

舟次直沽別沈方伯次其韻

好水好山吾已瀆況值秋風橘林緑南來十日謀北轅不語岑岑怨林木使人行處何所爲廩人繼粟庖人肉蓬牕閴寂卻成愁恰似蘇子居無竹其間文史豈不翻無味紛紛成故牘家山回首頻入夢欲去未能慙薄祿徳州城下斜月昏萬里河來失平陸舟中夜靜聞吳音驚問誰歟曰南牧心期乃是夙所親倒屣過從忘僕僕聫舟防晤疊主賔百里風帆岸相逐自移畵省大江西愷悌民間歌旱麓公餘亦不廢吟哦歷歷詩書載其腹髙詞往往逼古人義手而成如構宿往年贈我石蘭篇毎向荊溪望林屋謂言他日片帆過便風徑訪愚公谷世情多厭屈原醒宦路尢欺魏其禿多君佳句屢見投過望平生非所卜天津橋下水畱人去住人生有遲速回思聫艦那可再食野呦呦怨鳴鹿夕陽沽水丁字流白艸茫茫人去獨

寄題拱北樓

紫防華蓋擁宸居拱北樓成勢有餘沽水繞城斜作字人家濵海半爲漁艸間狐防收妖气天上風雲賀寵除記得泊舟衰艸岸月明槐樹影疏疏

恭毅章公挽詞

六騑北狩塵不防秋槐深閉南城東瑤防有月蝕防蝀沂國典冊移靑宮中山誰復歌晨風桓桓章公血淚紅一章獨上驚盲聾何言周昌叔孫通直欲下從龍逢翁皇天后土昭至忠風雷激電陰霾蒙當時直節誰並雄前有廖莊後鐘同一朝海內日再中防傳萬口聞天聰擢少宗伯不爲崇南邦宿畱遂以終當時定防還自功依然廊廟稱孤公

送薛金下第還江陰

河東三鳯不湏奇又見瑤林玊樹枝桂子秋風眞有種杏花春雨豈無時陸家莊好應誇我和氏衣存欲付誰江上幽亭人不到靑山相對了殘詩

送華防下第歸無錫

一語曽看決壅川十年文思湧如泉科名髙訝居王后鞭防加應在祖先安定蘇湖吾偶爾河汾房杜子其然鵞湖風月誰收管知抱遺經夜未眠

寄河南顧參議崇善二首

黃河萬里拍天來列郡仍聞水旱災今日漳濵誰史起稻粱千頃變污萊

曾子何曾解殺人市中有虎未爲眞淸時正是功名會莫爲吳山早乞身

苦熱

鬱蒸昔憎南愷爽近便北今年旱太甚萬里雲天赩展簟趂樹陰短气不能息渇鳥妄投林向人若求食吁嗟六合內誰是淸涼域惟當希靜勝庻以永今夕

喜雨

病身牕下兀然蘇屋澑幢幢勢若驅坐喜炎埃隨洗濯立看生意上焦枯論功合有人調鼎受賜還同天雨珠孤負明時無好防漫將詩句和童雩【時以久旱求言】

又

無才甘遐遺因以靜自適長衢去馬疏深巷來轍隔雨餘艸木長樹杪梨欲坼煩襟忽然醒如饗九鼎食新涼不嫌貧於我亦有獲屏書去不觀兀坐面東壁水深防欲鳴日入鳥還息爲謝揚子云無安取白

送盛進士應期歸娶吳中

終生文彩棄繻辰建業秋風擢桂新闕下杏花還屬子召南桃葉正宜人上章許得天顏笑奠雁光生故里春大小登科俱入手髙堂況有黒頭親

送歐陽子履董廣東學政【其兄亦以副使董學政】

六一風流殊未逺一門雙璧價能齊超升同日司文柄洗濯多年出字溪鳳沼揮毫奎宿逼羊城按節瘴云低朔南此去應漸被聲教行看到四黎

送人之南丰

文章星斗南丰在縣說南丰意向之千里聞君當教邑後生文體更誰師

送吳編修克溫歸省宜興

玉堂退直幾相從茗盌薫鑪坐晏舂逺別芳洲生杜若淸詞秋水出芙蓉交情淡愛周公瑾宦況輕懷邴曼容問罷起居還就道渭陽雲樹思重重

送同年兪副使濬之四川兵備

控帯西南坐上游安危湏共主分憂蜀人到老懷張詠邊計從前仗武侯地逺烏蠻耕更早天髙白帝鎭橫秋雪山不見南來雁書寄同年幾日收

送夏璪下第還江陰

家聲戚裏流傳久才气科塲挺出殊自昔昆山誇片玉一朝滄海得雙珠【其弟同登鄕薦】市中定價誰髙下暗裏朱衣信有無歸去江頭養神駿春風歷塊看過都

送白進士金歸省

才思瀾翻湧若潮靑年頭角見嶣嶤一門袍笏還追李八葉箕裘正嫓蕭發軔早收仙桂籍過家還下采菱橋榮歸況是江南樂不用臨岐贈栁條

送陳瑞卿之臨淸兵備

北來作鎭重才猷齊魯權兼坐上游官職朝廷猶耳目地形中國是咽喉搴帷尙記來時面借箸應煩席上籌春入四郊狐兔滅月明還上庾公樓

送張叔亨禦史按雲南

平生髙義想穹窿京邸年來會面重淸論坐中消客气威稜行處懾妖蹤瀧江行李來時路僰道音書到日封烏府深嚴公事少日長誰與坐從容

送李文選惟誠冊封岷府

使節南行振玉珂湘江木落洞庭波漢朝赤土分封逺楚國菁茆入貢多夢渚艸長歸眺望蕪湖家近好經過卻嫌選步仍虛席不得淹畱柰爾何

送仲山之任廣東參政

十年送盡南歸人今日誰知還送君歸來寂寂掩闗臥無語目睇南飛雲與君相從亦云久對語眞如飲醇酒朱弦防越音有餘明水著鹽味多有君才於我眞得師簿書堆裏還題詩詩詞郁硉古鼎器字法秀勁枯藤枝嶺南此去無多路目極燕山天盡處靑山杳杳不見人秋雁飛來復飛去政成幾時召還闕相對共月庵前月

我生

我生抱幽憂有癖結中抱當喜常咨咨居常殊悄悄一朝逢至人如夢忽呼覺至言何湏煩胸中殊浩浩古今等蘧廬生死一浮泡委順齊寵辱防懷無醜好得之亦不驚失之曽不懊一身自悠悠此外何足道長揖謝至人聞此苦不早

奉和匏庵讀白集二首

覓句年來無一長日擕白集嗅餘香一篇自可讀幾過諸格今仍得未嘗當日秦吟能伏李後來昆體漫稱楊平生卻怪韓員外只識張家奉禮郎

此老生年七十六何曽一日沒詩章風流轉覺堪師我政事傳聞尙在杭生世莫嫌殊已晚題詩不害稍相方所嗟得見年差晚旋讀前頭已旋忘

和秫飯

平生翰苑詩書腹此日野人藜莧腸金穀萍虀殊可厭蕪亭麥飯略相當煎湯未用呼鶯粟貯廩惟堪與鶴糧若說菜根風味好小園多有不湏行【吳人謂轉買爲行】

匏庵因菜根之句復次前韻和之

齲齒生憎玊蔗漿短虀眞稱腐儒腸若論滋味風皆下便說酸寒理亦當千里逺陪吳下豉多年何用禹餘糧康侯去後誰爲賞耕織還湏問當行

鸚鵡二首

正坐多知巧言語終年覊絏在華堂不如尺鷃藩籬畔髙下枋楡自在翔

我欲開籠縱汝飛隴山𨿽逺尙堪歸歸時莫更多言語浪說人間是與非

白髭嘆

我年三十九白髭有一莖當時初見之妻子殊爲驚今年四十二白者日益多朝來明鏡中對之不復嗟人生天地間老去防不免猶勝嚴終軰終身不得見

送白主事輔之還任南京

采菱江上憶曽經百里人傳聚徳星報政三年還過闕聞詩一月正趨庭馬家羣從眉多白豸府中丞髩尙靑他日同朝橋梓並應煩聖主賜云屏

送嚴太守永濬知西安

五馬初分竹使符西安風物尙西都三秦子弟爲編戶四塞河山入版圖楚國梓材元自有周家風化未全蕪旱災已息流移復爲訪當年鄭白渠

贈畢生昭【同年嘉防之子】

少年落筆便蒼然三禮君家信有傳我覺後生眞可畏子於同輩復誰先一枝仙桂花相付百步垂楊葉慣穿他日山東看小錄程文還有幾多篇

海月庵觀燈

蓮花深屋賞來曽蔗盌寒漿渇飲冰月好自尋燈作伴雪寒惟許酒爲朋興同老子復不淺年與先生自此升東壁餘光願終照夜深羸馬慣能乘

送孫廷憲訓導之夏邑

好在孫明復臯比夏邑臨春歸孟瀦野雲散碭山陰梁宋詩書古江淮控帯今睢陽雙廟在爲我一追尋

二月雪

一冬天气暖如春雪到春來見卻頻令敓東皇增料峭凍含西嶽獻嶙峋郊原潤洽晴爲雨牕戶虛明夜向晨三白丰年稱上瑞如何宮栁漫含顰

贈楊君謙【時君謙有歸志】

夙懷抱悁獨行與世多忤京華二十年壯志遂遲暮悠悠深巷中盡日斷來屨楊子獨何爲逝言逺相顧移家濁溝上破屋終不去人問何以然無乃以我故朝過講道暮過話情素君慕哀駘他我思黃叔度相見各欣然誰能詰其故我欲永從君君且爲我住無爲忽去玆雲山恣髙翥蓬蒿張蔚宅依然還塊處

送茹鑾知唐縣

南省曽看驅筆陣中山坐見播風謡萬家赤縣仍爲冀千古靑山尙記堯蟀蟋詩中懷舊俗桑麻影裏布新條國朝循吏今誰是靑史無令久寂寥

送張汝勉知祁州

祁州今日爲京輔一命還乘太守車塲屋偶然窺制作昆山信矣富璠璵源流共詫家聲逺緣飾從知吏事余若到滹沱煩少駐投文水底弔當初

哭同年劉景元諭徳三首

迂癖平生不受鍼兩迂相合作同襟傷哉賈氏淸時淚皭若楊公莫夜心郢質旣亡誰爲斵伯牙𨿽在罷彈琴髙坡門巷西州路短笛斜陽落葉深

落日船頭見素帷夢中昨夜哭君時交遊四海今誰在心事平生我最知博失鄭僑疑莫問直懷叔向淚空垂臨終老眼猶能視免得區區諌用屍

壯气胸中屼不平九原埋骨尙崢嶸抗章未請朱云劍屬纊仍全子路纓坐上直言常駭俗暗中淸節不求名姦諛未死君先化史鉞何年地下成【君嘗恨近代史不公欲出己見作一書名史鉞】

宿樊都尉翠防山莊

攢峯缺處望亭防石室金堂爲客開坐見野雲從地起臥聞山雨到牕來秋聲颯沓驚濤洶瞑色巃嵸逺壑哀自笑詩人能好事連宵抱被宿崔嵬

病間偶成

悲風急景窮陰日布帳匡牀臥病身豈謂光陰還屬我如何造物亦欺人往來禮斷翻爲適寵辱心忘不厭貧聞說伯恭還進學病中眞可養心神

紀夢

有菀者樹其石惟磐有二道士對坐儼然而我何爲亦參其坐有一道士顧而貽我非藥非石錯落璀瑳或從取之我食其一覺而甘香我病如失仰睇道士雲山邈然安得從之終身周旋

讀白集

朝事不預聞人事不復理家事不復闗身事不復治翛然臥榻上乃至無一事長日誰與言太原白居易

懷山

我年四十四須髮已見白況復秋冬來尫然抱羸疾彊顏班行中公私有何益旣不能隨時又不任陳力獨無百畝田獨無五畝宅一朝辭祿養何以謀代食欲畱諒不能欲去且未得公私兩乖違轉展復反側行藏去住間賢者逝不惑若非太阿鋒割斷利名索一朝復一朝到老終役役古人邈已逺近事堪法式不見毛貞甫四十掛朝幘

病起

靑靑園中樹鬱鬱墻根艸灼灼籬間花霜前並妍好我行忽抱病兩月迹如掃今日下庭除樹衰艸亦稿籬菊云耐寒亦復不自保嗟嗟物皆然人生得無老

哭遜之振之兄三首

吾生終鮮甚尙賴兩三君故國多時別凶音隔嵗聞天涯相顧影日暮獨懷羣南望無窮淚靑山空白雲餞送望亭驛棲遲震澤堧廻思如昨日少別遂終天轉覺人生隘空滋客淚懸小樓風雨夜不忍讀殘篇少小嬉逰熟中年隔絕多兄今長已矣吾此復如何書至猶疑信悲來欲嘯歌惟餘寸心在嵗晚諒無他

和秉之再到京口有懷別時之作

長江不斷流今古客子重逰感嵗時白髮催人來有信【予年四十五始見白髮】靑山笑我去無期城邊燈火孤舟夢天末樓防逺道思風物依然人不見月明雙雁起前陂

送僧方冊歸善權寺

荊溪東望夢崚嶒欲訪坡翁惜未能今日上人飛錫去西風誰與攝衣登洞沿玉帯隨仙李泉落銅棺潄古藤他日三生堂外見山人應訝我來曽

抱子猿

莊周亦有言虎狼仁獨至今觀王孫猿其性復如是胡爲吾人中乃有樂羊輩

長嘯猿

蒼崕洶若崩古樹吹欲折峽江萬里來黒風夏飛雪哀猿啼一聲行人若爲別

過南夫內翰於玊延亭

雨過池面魚應樂秋入林間鳥不驚亭上主人何處去我來門徑覺全生

冢宰三原王公壽詞

勲名金匱得全收剛度人間八十秋洛社溫公甘獨樂江湖範老足先憂何年更爲蒼生起此日聊從黃石遊杜衍去來多內降六箴誰與獻宸旒

和周少宰伯常得孫

賀緘云錦織天孫慶與徐卿異日論眼底詩書先付托膝前啼笑賴溫存名駒汗血元無價麗水生金信有源四世五公看盛事於家何必更爲門

宜興張氏雙桂堂

曽聞天上桂華孤不似君家有兩株千里燕吳還接葉一門金玉本連跗陰功信有栽培力學海寕忘灌漑劬從此郗林誰復羨荊溪金紫有先圩

送李茂卿大理還嘉魚

嗟哉何物名與利奔走海內無窮已紛紛之中誰獨超嘉魚兩卿伯仲李仲卿見道何太先三十不復舉進士徒行萬里訪白沙欲挽南溟供洗耳伯卿少貶來京師三年大理何曽理支頥終日望西山眼近薄書如著瞇有時開口恣雌黃上到周公下朱子瑰詞異論駭傍人造謗興訛殊未止我生與世百無合門報君來僮僕喜小齋欵語每終日儀部君謙昔參此君謙去矣君尙畱君今復去吾何以家居苦貧仍嵗惡往往人家半扉水午煙未起朝爨淸且趂官家五升米謂予不爾弟書來黃公山下臺成矣從來一士系興衰胡爲閒此兩兄弟未論救敗與扶顚激懦亷頑功不細送君極目洞庭波木落瀟湘風暮起

宜晚軒

旋鉏荒穢彊名園小結茅茨便作軒行處藤枝還自倚吟余貝葉亦時翻閒居未擬潘生賦知足先師老氏言長者有車時見過願聞何處是眞源

八月十六夜匏庵攜酒過宜晚軒

新開竹徑貯秋多擕酒煩公每見過月出未髙公已去夜深其柰月明何

月夕花朝送酒頻朱周李趙陸徐陳十年亦是湏臾事對月今宵只二人

贈朱相之分司蕪湖

蕪湖小院駐皇華江上靑山正對衙此地知君非久住庭前石竹爲誰花

和楊侍讀介夫得子

生男自好況憐才杏子生仁菜有防阿大喜多猶未老之無識徧尙云孩科名十二看重拾家帙三千取次開說與眉山諸艸木蘇家秀气數應回

程李二學士承命教庻吉士

列宿曽聞數應天詞垣師授選惟賢玉牕雲霧朝生研絳闕星河夜動椽沂上舞雩多樂事洛中心印有眞傳從來程李東西近桃李新陰在講筵

送吳禹疇之任廣東兼柬仲山

曲江看花三百俱誰其厚者吳與徐豈惟鄕邦語音合亦似道義心情孚流光轉盼一十九反覆中間無不有京師再到是姻家嶺嶠同行作寮友君才俊發不可當利刀切玉如切肪聲名朝到暮騰發依然遲爾雙來翔避暑傅氏山莊次陸學士亷伯韻二首

偶然擕酒作郊行才出塵中眼校明嵗月幾何新景象河山百二舊神京初涼道上行人影斜日村中打麥聲一片渇心何處寫轆轤金井上銀瓶

北來燕趙舊山川平野蒼茫海色連客子行遊非素約野人墟落自成防尋涼有馬能知路弔古無碑可問年九日忙時閒一日新詩莫惜被人傳

和莫曰良早朝之作

澹河殘月影層樓玉樹初驚一葉秋閶闔洞開天語近觚稜斜轉日華浮仕途一任王融笑淸世空懷賈傅憂誤矣腐儒無寸補終年簮筆傍螭頭

陸鳳刲股愈母疾

病居母痛在兒兒生無母生曷爲千方百禱總無驗精誠一防天或知夢非夢覺非覺若有神人黙相告由來母子本一人母如可贖寜百身槃水加刀刀自躍一片紅綃如玉落遺未似潁封人宿瘕潛癥如水沃人言孝行眞難作以禮律之無乃過君不見世間吳起輩紛紛母病在牀如不聞

送周駙馬祭告孝陵

三日風雷偶示愆駿奔千里屬親賢天心仁愛乃如是聖徳馨香豈此然北固江山龍虎壯南州人物鳳麟先歸來宣室承淸問應爲蒼生席屢前

次韻馬少卿經筵紀盛

紫閣黃扉敞肅淸曉雞聲裏天明腐儒挾策趨朝署天子垂衣坐邇英齋已敢忘程正叔防家多笑鄭康成從來端本澄源地淺學無禆愧此生

寄陳一防【予北上陳自刑曹外補相值於南旺湖】

云昏月黒雨涔涔不見來船識語音深夜張燈仍喚酒未明捩柁又分襟浮生聚散鴻畱迹過眼功名鐡作心南旺湖邊分手處懷君回首一髙吟

送王懋倫僉事之蜀【懋倫成化末自翰林外謫今召擢憲僉】

君不見唐永貞宋熈寕國權盜防威恣行扶姦黨穢擯異己蠻荒瘴徼多公卿又不見唐元和宋元祐天開公道明如晝海濵淪落皆來歸羣小倉皇侶虵狖人生行止豈偶然宵人紛紛空作姦當時只詫鬼謀祕今日那知天道還送君此語君應笑劍閣峨眉好登眺

天昭禦史家藏王朋梅畵屢失而得

煙雲過眼眞何有每爲徵東轉覺親劍化延平應有數珠還合浦亦緣人棘猴技短心良苦寒具年多迹未塵記取長公菩薩記不煩呵防借靈神

內閣賞芍藥四首

玉殿東頭紫閣陰仙葩香暖五云深栽培尙荷宣皇力開落聊觀造化心香蘤受風紅婑墮柔條上雨緑侵尋謝公詩好難爲和繞砌空階盡日吟

養花天气半晴陰紫艷看看逐日深南國浪誇金作步廣平曽是鐡爲心芙蓉江上色堪並桂子月中香莫尋回首揚州那可到憑防休作越人吟

東皇倩汝送將歸小雨花間宻復稀色映鳳池分曉潤香薫蕓閣擷春菲金盤露滴九重迥玉盌風欹一尺圍不似江南三月見蕭蕭籬落野人扉

紫泥封後未言歸半下朱簾晝漏稀鄭國由來歌芍藥衛人何用采葑菲【韓詩葉平】開齊似剪霞添色盛極惟愁月減圍聞說花時多勝集閣門向晚尙畱扉

沈石田寄太湖圖

逺寄蕭蕭十幅圖霞明霧暗雨糢糊眼中覺我無雲夢胸次知君有太湖溪壑懷人如有待煙雲入手若爲逋黃金萬樹秋風裏撥棹西來莫滯濡

弔文山遺墨【錢世恆憲副家藏被火】

柴市悲風晝作陰遺言一字抵千金靑泥不化萇血白日還昭豫讓心千古乾坤畱突兀六丁雷電下搜尋貽書好爲參元賀免使英雄淚滿襟

贈彭都指揮督饟南還

橫槊臨江气亦豪風流文彩映戎韜尊前暫借畱侯箸家世曽傳呂氏刀白下看花懷契義湟中積谷仗賢勞前人名在淩煙閣颯爽猶懷鄂與襃

延喆初就外傅【匏庵西塾也】

宮墻數仭豈云低童子何知亦許躋問學不殊山進止吾伊只在巷東西詩書老去還堪付頭角年來欲漸齊勝事要畱爲世講庾郎非是厭家雞

題手植樹

城南乞得野人栽小墢和云手自培半尺垂垂今十丈主人猶自未歸來

送表兄葉存仁還洞庭

少小眞如同隊魚相逢又見白髭須細詢親舊今誰健聞說田園半已蕪勤儉起家還仗子文章鳴世獨慙吾何年吳下相從去煙月茫茫渺太湖

送鐘欽禮還會稽

會稽山人其姓鐘丹靑之外詩仍工若耶溪上弄雲水誰將姓氏徹九重文華殿前見天子受釐三日居齋宮東廂落筆風雨疾指盼屢得廻重瞳重瞳一一分甲乙禦筆親書爲第一峯巒慘淡李營丘煙雲滅沒王摩詰詔令內府賜麟蹏又向邊城落戎籍山人拜舞前致詞艸茅何幸逢明時金坡玉瑣天上見惜臣老矣無能爲鑑湖一曲臣所好細艸幽花夢中到勅賜烏紗作外臣白石淸泉恣遊釣云浩浩江悠悠山人去矣誰爲畱人生𨿽云故鄕樂大隱金門亦不惡不見東方朔

長安新堤成

新築沙堤鏡面光五更行處月如霜爬沙穩襯靑驄軟繚繞斜依玉署長正喜將軍能了事【李錦衣所築】敢云丞相獨相當回頭笑指成河處六月霖霪也不妨【往時長安道中霪雨多成河】

經筵次林祭酒韻

國朝經筵之開月三三旬之二是也然孟夏朔有事太廟次日輙從免治十年四月太廟饗罷有防攺是月之三日至日雨又攺四日蓋聖學之勤不以事而輟也是日鏊與大司成林亨大同講林有詩因次韻

從來王所賴居州對越方勤合少休雨腳壞期仍攺日天心納諌信如流重瞳屢矚情無厭精義敷陳語不浮海內人人誇盛事大書誰合秉春秋

送史進士巽仲歸省溧陽【史溧陽故家出自漢史丹云】

行人猶指故侯廬喬木森然是漢餘一見丰容欽閥閱再驚文彩得璠璵瀨陽江上應聞笛顯惠祠前好下車將子秋來期莫負西風南望正愁予

忠節祠

吳有云宜興人洪武初雲南未下上曰卿能爲朕作陸賈乎云頓首請行卒死之成化中守土官以聞詔贈尙書諡忠節作廟滇南與王忠文並祀焉忠節之死事具國史

眞人起元運隳滇南由蘗鴟張何爲武臣請師殄勿遺皇仁如天兼覆之曰汝云蘗且平汝能與朕爲陸生一使功賢十萬兵滇蘗猘圖反噬刼我使臣攺椎結使臣指心向天誓頭可斫臂可斷服不可異中郎旄侍中血前有忠文後忠節滇南澶漫雙像設千秋萬古廟食不歇

延喆冠

生男喜見髮毿防元服𨿽榮未敢誇道自魯人期一變冠依周制重三加鳴珂逺近賔皆至綿蕝東西位不斜願得成人從此始禮行免使外庭嘩

震澤集卷三

欽定四庫全書

震澤集卷四

明王鏊撰

詩

內閣賞芍藥二首

藥防正對禁城幽詔使先春特地修便覺恩光生葉底旋添顏色上枝頭僊姿不負持杯賞勝景還湏著句搜花下幾人今日醉日斜欲去更遲畱

張席堦前對鳳池天香還發去年枝春歸禁地偏應早花到今年分外奇錦幔不收風力軟玉盤頻昃露華滋揚州勝事何湏說黃閣今成幾卷詩

贈曹銘【銘吳人其父尙襄陵郡主因家山西】

冰崖雪壑想崟嵜別後時從夢見之鄴郡淸門今尙在襄陵遺澤亦堪思主家畱客瑯玕舊震器驚人鸑鷟奇八景分明似吳下【家有八景】南音何必效鐘儀

送王參政還河南【參政有八子其二爲翰林庶吉士故冢宰李公甥也】

山東富才賢諸王名久擅詩禮相君家冰玉天官倩宅相今有徵佩刀誰所薦八鳳羽毛奇雙珠光彩美濟虞廷元數比周家孿聫中甲科名兩入詞垣選祕學付靑箱習書空白練陰功積已多逺近稱殆徧髙明用柔克吏事以文緣花縣春陽仁白簡風霜面治棼力有餘催科政甘殿至今吳興郡苕霅爲君變轉漕再臨燕分省南還汴依依北扉語艸艸東城餞去矣那能忘斯文有深眷

送同年何汝玉知贑州府

瓊林宴罷嵗頻更世事悠悠亦可驚黃艸峽西哦月上白蘋洲畔看潮生直言自許能扶國循吏仍知不近名章貢今朝人盡喜亷泉先已爲君淸

贈陳禦醫公尙【陳之術傳自孟氏】

暑雨祁寒過我頻感君父子有深仁外家祕訣多傳孟今日盧醫不在秦樹近廬山惟種徳人來燕谷亦生春吳人自昔誇錢乙豈謂文中本姓陳

送蘇伯誠編修僉江西憲司提學

嚴生久厭承明直楊億俄成乞外書庭內九臯傷局趣駕前千里範馳驅潤身豈必文章事妙悟多從防化初榱桷棟梁他日事長安索米卻慙予

贈少傅徐公挽詞【文靖父】

徳公住襄陽梅福逃吳市往迹久復湮髙風在天地徐公本南州閥閱自前世黃琬器夙成黔婁孝天至三年詔獄寃萬里儋州淚破浪鯨不奔開山虎旋逝由也能盡思參乎眞養志孝哉閭裏稱逺近辭不二推財見薛包起廢慙鄭吏卻曲變周行奫淪免深濟荊溪隱在漁把釣本無意山風與海月灑落見胸次連城防在璞廊廟登主器臺斗司具瞻霖雨望皆慰郊原沐渙汗石獸瞻贔屭我生苦太晚不及仰光霽宰樹封已勤生芻奠靡致東望瑞雲山懷人涕空泗

徐太夫人挽詞【文靖母】

自昔勲名地其來豈偶然天將開爾後地必賴乎前夑理歸元宰丹靑憶象賢封君今不作內則古誰肩玉潤光韜璞珠輝朗在淵梅僊隱當市冀缺饁歸田桃李陰方茂蘋蘩薦孔虔業貧春務早勸讀夜鐙懸豹隱文常炳雞鳴戒獨先壁經曽口授奧義有心傳方績朝文伯遺文泣馬遷國風詩第一曲禮目三千振迅當雲路胚胎自木天兩朝資亮弼四海入陶甄籯豈湏金貽防惟可馬旋義田文正在學舎孟家聫內閣流新寵南陽表舊阡構材存朴斵口澤在桮棬圖像靑冥裏佳城罨畫邊獨山愁寂寂百瀆恨濺濺已覩封如斧誰當筆似椽他年靑史上康子合同編

招姚存道

子閒終不來我病能數往翛然共月庵淸約坐成爽一雨終夜鳴殘暑歸洗蕩孤懷苦郁陶世事多鹵莽當時隔燕吳晤語成坐想如何咫尺間還復勞企仰小園亦何有一味涼可賞閒庭風葉鳴虛室雲月朗觴豆非茍然形聲要重講

送存道

平生鮑叔更何人才喜相逢袂又分詩眼年來常起我交情嵗晚獨懷君禁中伴直難呼孟榜上題名久愧蕡落木蕭蕭秋萬里江東回首見停雲

送楊應寜副使還秦中

闗西夫子今誰是楊億才華少小多欲試盤根聊爾耳未收梁棟欲如何金鑾殿畔頻年別鐡甕城邊幾日過已向鄰封期晚嵗不湏重唱渭城歌

送同年袁徳宏還任漢中

使君五馬西南去棧道縈紆過劍門雲起褒斜當露冕鳥啼子午識文軒政成六載書仍最節制三秦勢孔尊多少同年霄漢上臨邛父老莫攀轅

送倪尙書之南京

暫擕堂印過江東冢宰權分位望同畱守地當分陜重爲宮誰在故鄕中家傳舊有尙書履保副新加太子宮半世趨朝今少憇鐘山閒對黒頭公

送玉汝使長沙

李官新許著緋袍仗節東行命豈叨共月吟盟頻嵗冷長沙歸軸幾時膏萬言書在還思賈五字詩成好和陶南北江山歸眺覽周南太史愧如匏

種竹

小軒側畔無多地手種瑯玕一兩枝相對翛然心自足渭川千頃復何爲

和馬少卿見慰獨居之韻

空齋脈脈坐黃昏讀罷韋編自掩門小憇花陰成獨步滿庭月色共誰論老來轉覺塵心逺夢覺惟知夜气存騎馬故人如見過小奚呼酒尙能溫

偶成二首

獨步園林日幾周閒花脈脈對人愁翠禽並立鳴深樹粉蝶相隨過小樓

掃地園心坐月明粉墻疏影幾枝橫何當擕卻兒和女還向桃花樹底行

聞蛩

一聲促織破秋鳴逺客無端意自驚憶著年年兒女戲雕盆相對鬭輸贏

己未嵗南歸至徳州口占

舟發河西冰塞川敗林枯葉總蕭然徳州楊栁靑靑在南北端疑有二天

過西洞庭徐氏

早從胥口望巃嵸舟入靑溪曲曲通一片湖山歸手內萬家煙火隔雲中範公憂莫闗廊廟楚客音還愛土風林屋有田吾欲老豈因一水限西東

飲徐氏新樓

家住西峯第幾坳靑山重疊水周遭朝來爽气歸吟筆嵗暮輕寒著緼袍地勢欲憑湖面闊天闚空訝月輪髙十年塵土京華夢爛醉君家玉色醪

登縹緲峯

仄徑盤空艱復艱快哉七十二孱顏星辰可摘九天上吳粵平分一水間日轉林梢看鳥背煙橫谷口辧人寰居然自可小天下誰道吳中無泰山

林屋洞次傅水部韻

隔凡深處禹書存尙有神靈爲守門穴底玉泉流作汞巖前璧月過畱痕燕飛尙驗晴爲雨龍戰猶疑數在坤聞說遙遙天漢接胸中云夢幾湏吞

自西山歸東洞庭

西來暝色一帆孤才見靑山忽又無白借天光猶澒洞黒添雲气轉糢糊人家遙指諳來舊塵眼頻揩見卻初述作惜無摩詰句五湖煙景若爲圖

逰吳城西諸山

天平

春風撩我作山行畵舫西來半日程怪石揷天欹欲墮冷泉和月滴無聲登臨不盡吳中勝憂樂誰闗範老情晚立龍門最髙處始知身世與天平

南峯

石罅巾間度板輿南峯來叩故人居【君謙嘗居此】髙齋閴閉松云外絕棧危分鳥道余豈謂山僧成泄栁卻疑野老是長沮明朝地主如相問但看芭蕉葉上書

一云

亂石槎枒幾折旋畏途歷盡是平川髙林細防催詩雨深屋方塘悟道泉僧爲知名如舊識地疑曽到豈前緣萬竿修竹蒼煙外欲借瑯玕紀嵗年

金山

石徑才窮忽又通重重臺閣半浮空一林蒼翠瀟湘雨萬頃靑黃防防風鈴語上方雲气白詩題壊壁蘚痕紅未畱玉帯空歸去慙愧山僧問長公

登萬壽寺佛閣

吳城第一好山川半醉來登意豁然天際雲開雙塔影城頭日出萬家煙宋朝故老空遺宅吳下樷林不記年今日雙鳬同眺望分明身現宰官前

望陽山

靑谿欲盡轉逶迆臥對陽山舟自移聞有髙人何處在白雲紅葉影離離

焦山

昔年覽勝金山頂今日焦山試一躋四望雲峯如此好平生詩句若爲題煙中逺樹長江北天際孤帆落日西聞道魚龍多窟宅夜船歸去莫燃犀

甘露寺

曽聞甘露前朝寺北固西來體勢成山湧金銀孤嶼出地蟠吳楚大江橫帆檣兩岸州渡煙火千家鐡甕城安得更憑髙處望無邊詩思一時生【舊有多景樓今亡】

金山

借得仙人九節藤半酣飛上最髙層乾坤納納容人看嵗月悠悠憶我曽潮送夜聲來鐵甕山浮王气入金陵憑闌欲待中天月足踏神鼇恐不勝

飲雲龍山放鶴亭

把酒髙亭遲日晴靑山無限赴彭城地橫西楚英雄气水瀉南徐感慨聲燕子樓前春艸合虎牢闗外暮云生不知放鶴人何在遼海茫茫萬里情

飲徳州鄭主事分司園亭

緑陰深處著幽亭檐下流泉詰屈經暑雨炎風空作勢倦途塵思豁然醒蜀中妖鳥何年至【是日始聞杜防】吳下徵帆半日停見說云州烽未熄誰能舉矢射狼星

送徐司空致仕【貫】

病來宦海早抽身七里灘頭理釣綸防鑿蘇湖功獨偉旬宣齊魯政猶新懸車光已生東粵曳履聲猶繞北辰贈別都門多感慨廟堂漸減老成人

送王尙書之南京戶部

重瞳回處識顏卿計相元知屬老成執法久推於定國工詩還許謝宣城掖門曉色常參語祖道秋風忽餞行財賦東南今竭矣送君回首不勝情

韓亞卿貫道見示屠冢宰諸公倡和之作

零落諸公幾束金紛然抱示愜初心風流自可懷前軰倥傯何曽得寸陰餘韻已髙那可跂舊盟𨿽冷尙堪尋蕭蕭風葉廂房晚索莫空爲擁吟

寄蕭給事文明

髙楡葉落漢闗秋獨抱經綸老一丘海內至今誇艸聖燕南從此減詩郵瑣闈多防懷遺直虎阜扁舟憶舊防七十古稀今正健黃花應復揷盈頭

庚申長至有事於東陵倪冢宰吳韓兩少宰俱有詩贈行和之

古木荒城諌議祠舊遊猶認壁間詩河山气槪宸防後星月光芒祼獻時鐙火穿林人散亂冰霜橫道馬差池寒郊風物那湏問夜下襜帷信所之

調韓侍郎【韓時鰥居十年餘矣】

空齋不用辟寒金一任浮雲結瞑陰楊秉一生三不惑魯山千古兩同心風搖徑竹鴻孤夢雪凍江梅蝶敢尋海上歸來持節使黎渦何事動防吟

次韻匏庵謝橘

髙林霜落萬星攢論品先應薦太官不是詩家評素定閩南合讓荔枝丹

筠籠輸寫入金槃錯落珊瑚間木難本色未除君莫笑調羮滋味也湏酸

匏謂木奴與鴨腳子同至不宜見遺仍次前韻

霜林結子碧攢攢苞貢何勞也入官隻眼向人休作白寸心爲主亦應丹

江南鴨腳少登槃價貴殊方爲到難終與木奴風味別防茶聊稱腐儒酸

次韻玉汝謝橘

洞庭自是君家果霜落晴洲色漸深收子未儲千顆玉封侯寜抵萬株金不移淮北生生意相餽燕南嵗嵗心莫怪野人芹自美江陵千樹不同林

雪後有懷小適園三首

小圃今何在鍋腔路已苔竹摧攙栁徑石重壓花臺不見羊羔飲聊將榾柮煨擁門三尺雪乘興有誰來小圃今何似還成步步瑤興如行灞岸愁似泊楓橋饑啅鳥啼栁迷尋鹿覆蕉懸知連日雪小徑沒人腰小圃今何有猶聞白雪歌未論金作谷聊詫玉爲柯問字人來少窺檐鳥下多雪中吾欲去興盡柰渠何

銅罏

陶鼎輕明怯逺行竹罏體制尙彭觥江南新樣今如此防下饞童作麼生鼎湧翠濤知火候幾消紅雪沸湯鯖彌明正自多言語好在劉侯莫浪爭

郊祀齋居次韻倪冢宰

幸接天曹玉筍班南郊祼獻復追攀淸談得奉齋三日道院平分屋半間殘雪土膏春意透夕陽庭樹鳥飛還玉盤試手靑絲菜又爲東風一破顏

慶成宴二首

萬舞葳蕤逺綴班天魔十八杳難攀聲騰夷夏驩呼裏气合君臣際防間袍染罏煙當扆拜帽欹墀日戴花還年來自媿階頻進坐捧瑤觴卻厚顏

曈曨曙色自東方玉殿分行坐兩旁百辟趨蹌同虎拜九重肅穆儼龍光卿云近日偏流彩積雪先春早應祥大祀禮成歌旣醉年年正月紀春王

賀李諭徳子陽五十得子

一顆名珠入掌中世間萬事總堪空啼聲慣試非凡種瑞气先占隱若虹梁灝科名猶可紹竇家世澤未應窮莫嫌五十爲人父比似堯夫尙可同

次韻玉汝春寒有感

世事惟將冷眼看病身藥物不離丸七年尙及三年艾一日其如十日寒卻老有方湏指授覓心無處倩誰安春來是物爭新巧古井依然不作瀾

海月庵觀鐙【鐙滇南新制也】

新樣驚看出洱河九華光彩未云多時開王月春猶淺會在公家嵗獨多雲母障開星亂防天機文斷水防波九衢車馬人人樂不飲其如此夜何

韓侍郎庭中芍藥盛開

露浥紅香濕未幹緑陰深靜防雕防頻來未許重門掩色重誰將碎錦攢翦伐無心還比召【花本周司徒手種】帯圍有兆亦同韓道人自是忘情者莫作當年侍史看

送馬良佐學士還南京【馬有二子一爲驗封主事一爲廬江太守】

白門栁色罷啼鸎歸擁金蓮院吏驚北地主人供案立廬江太守傍車行家傳易學無箋注驛逓詩筒有課程瀟灑玉亭誰復到竹間爲認舊題名

孟秋夜陪饗太廟值雨禮成趨出門且閉歸途水幾沒膝是夜惟予與謝亞卿同之

金門放鑰夜朣朧虎旅當闗路僅通雨腳森森祗對越鐙光閃閃儼歌雍立殊陛楯人誰代出後函闗客正窮他日廟廊端委立泥塗莫忘兩人同

送全卿赴淛江憲副

春城折栁贈南還兩淛由來一水間將母得歸君自喜見賢不舉我何顏道傍明月投誰顧江上淸風去莫扳此去功名初發軔未湏拄笏望西山

中元朝陵值雨已而開霽次倪韓二長官韻

世途難料是陰晴自昔朝陵怯此行【中元日多雨也】山指白浮惟鳥去寺逢黃土有僧迎豈知平陸江湖在借問輿梁嵗月成【昌平有橋久圮】北望昌平無十里看山猶自未分明木魚聲裏報新晴睡穩僧房未辦行鐙底夜深愁欲滴馬頭山色喜先迎三千世界陰霾淨百二神京體勢成涼月紛紛如白日歸途鐙火若爲明

追次三原王公謁陵之韻

居庸百二眞形勝只爲看山也合來牧地車行平似毯渡河船動小於杯斷碑臥雨無人打小店侵星爲客開涼月昏昏還有意照人西去照人回

贈郭揮使宏守備永平

北來誰復是長城作鎭煩君向永平寄重將門元有種令嚴刁鬥寂無聲髙楡霜落秋臨塞細栁風防月滿營莫道汾陽封未復燕然有石待君銘

匏庵作板屋詩以落之

竹樓頗髙寒茆亭復卑下卑髙兩適宜無如板屋者制朴體勢牢費省工力寡𨿽然立四柱乃不施片瓦無堦安礝磩有壁謝堊赭方可橫二弓低莫旋疋馬石幾淺作臺蒲團小爲坐有如臥車廂又似泛船舸深溫最宜冬爽塏仍便夏可以舒簡編可以陳盞斚誰能善丹靑爲予備模寫寫示五侯家相校何如也

再次

世從有巢來其變日以下髙棟誇連云瑣瑣何爲者西戎聞有之中古已甚寡旣橫木爲門復以板代瓦還愁雨如麻最喜日色赭主人久登瀛門外施行馬不煩十家產恰受兩人坐制豈仿僧寮材乃取市舸椎結礙彌明小冠宜子夏名豈虛鐡壚價已逾玉斚每於公暇來便覺素心寫問誰來最多恐莫如予也

三次

陶潛傲羲皇一臥北牕下豈知負朝暄又若差勝者月庵豈不佳得日乃較寡南墻有隙地顧安所得瓦客來傳新樣艸木頗遭赭何云不日成其待可倚馬荊墩與蒲團趂日每此坐問屋何所名頗似六一舸問制何所師卑宮聞自夏問公何所爲席間但塵斚有琴亦不彈有帖亦不寫不樂亦不憂居常晏如也

次韻板屋二適

負暄

茅檐有冬日可愛乃易落爲公獨遲遲憐渠能灼灼退朝坐蒲團嗒然效南郭時維春冬交正值陰陽搏屋頭上陽烏籬邊鳴凍雀方知黃綿襖絕勝靑綾幙暖入支體舒嬾任傍人謔及晨卯酒酣正晝蜂衙作防頓無威陽春眞有腳一室不願餘四大殊能著自諳此中趣經書亦可閣持欲獻吾君未許專此樂

看雪

吾聞老農言一冬見三白來年定有年無煩問諸易寒日翳翳明暮雪漼漼積時聞灑牕欞兼恐摧屋脊平鋪瓦溝滿低壓墻檐側纎纎誰所裁逐逐若相逼庭空印鶴趾裘欺狐腋況當板屋看稍若朱簾隔栁弱不勝扶藤重那能擲旋掃入茶壚復取映書冊緘詩忽何來凍手呵自拆惟嫌獨醒醒羊羔誰與適

尹冢宰壽詞二首

天壽還平格名園獨樂中朝廷湏防老啟事憶山公白日懸名在浮雲過眼空定知靑史上人物首山東飽翫人間世蒼松晚不雕經綸閒國手華嶽想風標洛下耆英防齊東子午橋懷賢仍感徳不盡野人謡

顧都憲竹間書屋

淮之水去悠悠君家正住淮水頭宅邊不種凡艸木修竹森森如立玉年深春雨長兒孫遂使長淮比淇澳竹間有屋小如舟積書之多如鄴侯手開三徑誰許到只有二仲時從逰我生好竹仍好書何年歸去山中居俯看書仰看竹家無一錢心亦足

贈戴大賔【大賔閩人年十三舉鄕試第二人】

頭髮毿毿頟半過十四尙少十二多鄕書已中異等科胸中經史誰告詔下筆波濤翻浩浩老儒縮手稱難到天之所假信已奇便與古人爭先馳愼勿蹉跎若我爲

送劉都憲廷式巡撫寜夏

北來烽火達甘泉勃勃城髙气勢全且喜大夫重授閫懸知子弟總雄邊漢家舊占河南地魏國猶屯許下田但使折衝樽爼上奇功何必勒燕然

贈劉司馬時雍

紛紛末路競先馳安石東山起獨遲聲望在人眞不偶功名到手可終辭虛襟且願收羣防憊力仍煩治亂絲中國於今相司馬邊陲得似去年時

送韓亞卿謁陵

短日寒無輝陰雲黯將雪夫君欲何之燕山路超忽至日詔分官禋祀綴前列亦知非逺行始作三日別三日豈云多我心如慘戚北風振髙岡僕子膚欲裂狐帽紫貂裘檐肩鳴軋軋薄暮始下車野寺投暫歇村肴與市沽亦足慰疲薾歸途雪正晴峯巒互明滅瓊林玉樹枝乃若爲詩設山行亦誠勞髙興滋逸髮到家解行裝贈我有長札

奉和屠侍郎元勲謁陵

鬱蔥佳气繞諸陵玉室金堂見始曽倦足行驚冰棧滑瘦肩吟對晚山嶒月斜殿角東西磬星散林間逺近鐙抱膝何人發長嘯石門吾欲訪孫登

贈寫眞賈志

短髮今如許煩君爲寫眞人言能似我我對儼如賔裴令惟嫌陋僧繇信有神勲名在何處還仗畵麒麟

三忠祠【諸葛武侯嶽武穆文丞相】

力挽中原志可吞悲哉星霣渭濵屯郾城詔下黃龍逺燕獄詩成白日昏義气懸知千古合綱常都仗數公存如今混一歸眞主尙慰孤臣地下魂

和劉司馬失子二首

公退朝房獨掩門寒燈無焰月昏昏手書𨿽在難重讀家事從前得細論客枕有懷眠少著老人無淚恨常吞漆園傲吏能齊物妙語聞之洛誦孫

死生難得似東門淚眼逢春轉覺昏頓悟要從迷處得浮生湏著夢中論雪迎熾炭愁方卻月近頑云勢易吞嬴博有封那復記庭前苦竹已生孫

壬戌九月

季秋甫彊半霜降才應律頑陰十日間陡覺寒慘栗塡然忽驚雷百虫破新蟄雷聲甫爾收雪勢陡然急霏防曉方晴淅瀝暮仍宻吾聞陰陽交寒暑不相入如何冬夏令並在秋之日得非人事乖無乃化工忒巫咸去已逺那辧凶與吉

秋日齋居值雨已而大雪呈韓亞卿二首

防敓秋令窮陰黯如積廂房三日齋正值霖霪廹誰將千萬愁化作日夜滴晨廚無炊煙晝枕多警席檐花添霏防庭艸恣狼籍亦知官曹尊咫尺千里隔仍聞窮檐下無復四壁立人事豈偶然天意亦難識惟應佇髙談庶用破愁寂

愁霖何富晴怪雪忽已積狂飛九月晦無乃太急廹寜當大庭賀終作虛檐滴不知堆爲鹽但未大於席爲祥或爲災眾口紛籍籍已聞半月前何論一日隔愁吟欲附火塊坐惟面壁得無袁安僵除是張華識飽食亦已多敢恨齋房寂

韓見和復次韻

官曹苦鮮悰簿領紛然積不有同心人窘然坐拘廹泠泠朱絲韻寫秋泉滴早朝行連裾暮衙語對席新詩每見投古淡似張籍推誠兩相予心肺無間隔君如千丈松獨立萬仭壁而我獨何爲一旦爲舊識尙有少堪疑揚雄太岑寂【韓時鰥居】

次韻玉汝五老防

三三兩兩坐成行忘卻燕南是異鄕福徳正臨吳分野風流殊異晉髙陽丹心舊詩同憂國淸話時聞一哄堂儼若廬山山上見不才深媿接餘芳

送沈世隆

沈度沈粲以工書永樂中官至學士孝宗特愛度書宮中嘗習焉問度亦有後乎物色得世隆授中書舍人

文思殿上奎章麗尙愛先朝舊艸麻世俗總傳元祐腳詔書親訪隱侯家魏公老去猶傳笏【先朝賜笏尙存】石慶歸來少駐車起艸明光人所羨鳳池三世一行斜

癸亥嵗二月八日看牲【是嵗看牲凡三】

元戎小隊夜分曹漠漠輕寒上繡袍十里火城人散亂一天風月鬢蕭騷琳宮轉覺行來熟繭栗如從看後髙中使畱門更漏滴我行𨿽數敢辭勞

逰功徳寺

河畔南轅忽攺西人家兩兩傍山低雲歸逺岫昏初斂春入平原緑未齊鐘動招提迎老衲紙飛荒冢哭孤嫠憑誰乞與龍亭水化作東郊雨一犂

香山

百二河山勢自西芙蓉朶朶揷天齊九重日上黃金闕十里人行白玉堤政攺遼金元殆盡气淩韓趙魏皆低要當盡覧全燕勝絕頂同君一一躋

登毘盧閣【在京城西】

忙身抽得且閒遊天上回瞻十二樓百戰昔悲燕趙地萬年今作帝王州天花散漫金光爛野樹蒼茫水墨稠指防雲間吳會近扁舟湖上幾時浮

贈郭孟丘【其先曽遇異人畱藥方於牡丹花上自宋時賜姓趙至今家傳祕方】

牡丹花上數行書乞與刀圭病便除始信神仙方有異卻嫌和緩術猶疏汾陽自合流芳逺天水仍聞賜姓余自粵到吳三百里瓊瑤難報欲何如

橘荒嘆

我行洞庭野萬木皆葳蕤就中柑與橘立死無孑遺借問何以然野老爲予說前年與今年山中天大雪自冬䢐新春冰凍太湖徹洞庭苦無田種橘充田租霜餘樹樹金寄此萬木奴悠悠彼蒼天三白望爲瑞如何爲橘災斬伐如劍利飣餖索賔筵貢篚缺王事曽聞後皇樹不過淮之郊他處豈獨無洞庭號珍苞衢州徒菌蠢湘潭亦寥梢地气信有偏天災曷仍遭物貴固難成難成復易槁遂令洞庭人爲計恨不早從今原隰間只種桑與棗

次韻秉之詠走馬鐙

夜深銀燭晃屏帷鐡騎森森儼欲飛勇若昆陽富大敵疾如垓下潰重圍達觀一笑眞兒戲黙運誰能識气機安得兒曹三百萬陰山直唱凱歌歸

次韻秉之蓮花鐙

炯然暗室有光輝緑水荷花一尺圍晴日破山晨欲上落霞映渚暝將歸舟浮太乙來蓬島炬賜仙郎入瑣闈憶向慶成筵上見珠簾玉鎭世應稀

與秉之登郡城樓

城上髙樓偶共過吳王國裏舊山河一春風雨行遊少千古興亡感慨多逺近人家煙欲暝東西樹影水防波滄浪一曲人歸去落日牛羊上淺坡

碧桃花

夭夭嫩葉麗春輝道是梅花卻又非香露乍勻紅玉臉輕雲新染素羅衣日斜盆底開何晚風動枝頭落漸稀再到劉郎應未識紅塵紫陌思依依

和秉之得子

庭前騎竹便爲羊左右峩峩會奉璋浩蕩春波先有兆鬱蔥佳气豈無祥八蕭事業還追禹五鳳文章早賦梁我有佩刀先解贈靑雲他日看參翔

遊太湖

茫然不省是人間卻有人家住近灣一處便湏終日坐百年能得幾時閒將開復合雨餘雨乍有忽無山外山安得扁舟如範蠡徧尋七十二孱顏

贈橫山人王淸

與子同家湖上山煙波浩東西間長江萬里每獨往落日孤云時共還澧蘭折得湏我遺湘竹種成誰與刪不湏更作招隱賦石上桂樹樷生斑

洞庭新居成

歸來築室洞庭原十二峯巒正繞門五畝漸成投老計三臺誰信野人言郊原便自爲鄰里水木猶知向本源莫笑吾廬吾自愛檐間燕雀日喧喧

和秉之塘橋郊居自適之韻

山人本自愛山居南望家山咫尺如香玉滿塲收晚稻銀絲繞筯薦溪魚水東父老還爲主城裏交親好寄書適意且潛潛且起人生何必問其餘

蘭竹石

捲石兮崟崟幽蘭兮猗猗新篁兮樷生同心兮不違彼三君子兮逝言相好嵗寒相依兮永以終老嗟彼棘薪亦生其間爾獨何爲爾將曷依

對山

晨光破暝入檐間雀乳鳩鳴意自閒曉睡起來無一事捲簾獨坐對靑山

緑陰庭院鳥間間墮絮遊絲意自閒午睡覺來無一事捲簾獨坐對靑山

蒼茫暝色逺林間倦鳥歸云意自閒晚酌罷來無一事捲簾獨坐對靑山

倪同知加冠服致仕

行春露冕未湏奇章服還加去郡時漢吏不求名赫赫閩山猶怪去遲遲十年佐政心如水七縣生靈口似碑我欲畱君猶未得江邊父老亦奚爲

孝宗皇帝挽章二首

寛仁延二紀兵甲偃三垂問膳長秋數求衣昧爽遲懋昭湯不邇端拱舜無爲莫繪乾坤象誰爲太史辭宮車仍蹕路陵寢卻因山天意悲風慘皇圖化日閒聖神三代上禮樂百年間北望飛龍逺髯弓動莫攀

鳳雛行贈毛錫朋

鳳兮鳳兮何覩之艱一出於虞廷再鳴於岐山邇來三四千年間寂寥兮不聞不見徒聞凡鳥聲間間梧桐兮萋萋竹實兮離離遲爾之來兮覽徳輝而下之一鳴兮使我朝廷淸法度貞三臺明潤無攙槍再鳴兮使我四海平禮俗成百蠻朝貢無甲兵鳥中之鳳人中豪河東之薛隆中龎謝家池上名俱髙毛翁之鳴當雲霄有雛丹穴文九苞龍文燕頷誰可曹毛生毛生眞鳳毛一鳴兮再鳴兮吾將側耳聽爾於明盛之朝

震澤集卷四

欽定四庫全書

震澤集卷五

明王鏊撰詩

過故狀元施宗銘墳

後生何敢望餘芬鬥酒還過董相墳行指岡巒低偃月【公偃月岡】坐疑文彩上成云兩山已雪將軍恥【郡誌舊傳東西洞庭皆將軍始居之故両山無文士】四海猶傳制防文賈誼天年人莫恨孔光張禹亦徒云

山行三首

天平

濯纓重向白雲泉曲磴幽林詰屈穿駁落殘碑猶可讀坡陀巨石自堪眠俯臨塵世三千界仰見龍門尺五天此地頻來殊有意肯教憂樂負前賢

靈巖玩月

浮雲過盡碧天髙把酒層峯气倍豪明月一年當此夜曠懷千古屬吾曹瓊樓玉宇身親到香徑琴臺首獨搔天柱峯頭那似此淋漓醉墨涴宮袍

靈巖懷古

夫差覇業今何在香徑琴臺鹿自遊天際靑山還故國夜深明月有荒丘濤聲不盡英雄恨艸色猶含粉黛羞莫爲吳宮多悵望今來古往總悠悠

秉之作且適園有詩和之

萬頃煙波蒼玉峙畵船搖曳夜仍宜白公逰處吾今住惜也坡翁不到斯

新築茆堂扁逺喧席門猶得枉髙軒誰知君實匡時防盡在東都五畝園

廻洲枉渚間沙汀正見東山一帶靑鬱鬱松楸長在目好於此地著幽亭

雨前山寺移新竹雨後新稍透屋長卻憶燕南兩樷篠便名醫俗可能當

越鳥巢林愛向南霜餘況有洞庭柑求田問舎君休笑名利從來頗不貪

西舎東鄰送橘栽小園五畝手新開昔人獨樂吾同樂兄弟招要日往回

新栁疏篁繞我廬門前淸浸映芙蕖人間萬慮俱消盡不盡除非是讀書

麥壠畦桑棗墟晚菘早韭翦春餘人言市逺無兼味城裏時新恐不如

村鼔咚咚喚買魚柈飡𨿽有惜難儲何當也鑿方塘樣取辦賔筵不願余

曽聞範老堂前柏千載吳中澤尙存我種庭槐髙百尺三公當必付諸孫

修書館秋晚白蓮一朶忽開

埋盆若个便爲池玉蘤亭亭有一枝不以格髙知者少幸因開晚謝還遲庭前曉日自相媚江上秋風空爾爲我欲舉杯同此賞天髙露下月明時

吳文定公挽詞

四海文章伯三朝侍從臣世方遲至理天遽奪斯人沖漠髙難問煩寃臆少伸道從元末敝文向國初純東裏淵源近天全授受眞正音驚鸑鷟恢网漏麒麟絫躓名逾起先登气益振聲華當翰苑徳義重儒紳格律惟衝澹言詞自雅馴時流皆自邶古制或先秦書法顏公逼詩篇杜老鄰綸音騰渙汗碑板照嶙峋講向東朝切規從後殿諄從容天仄聽仁義日前陳內外同瞻嶽賢愚但飲醇汪洋從撓濁堅白謝緇燐自不驚榮辱何緣覩喜嗔吳山從此重燕谷鎭常春在古無蘇子於今有伯淳閒情多落寞要路每逡巡見說年頻引俄嗟歳在辰九重恩絕等八座望殊倫尙未酬公議寧須秉國均公身今可贖我分昔尢親先後官曹接卑髙契誼勻上陵行並馬待漏坐聮茵倡和辭盈帙招邀醉洽旬看花常入夜玩月或浸晨送我淸風埭期公震澤濵疏聞心獨苦書至澤猶新豈謂終天別空含兩地辛玉亭盟已散板屋迹俱塵盛徳難爲繪髙風不可泯儒林誰作傳誰刻壠頭瑉

遊虎丘二首

年來偪仄緣何事咫尺谿山到未能郭外淸遊還送客林間軟語忽逢僧空庭石在頭寜防溪壑龍亡气尙騰不必懸厓畱姓字古苔埋沒幾人曾

出城便愛小嵯峨濯足還來碧澗阿飛磴未躋先瘆瘭斷碑欲認更摩挲溪山有待登臨久今古無窮感慨多我比樂天官更適十年一到意如何

送唐子畏之九仙山祈夢

人生出處天難問聞有靈山試扣之三月裹糧眞不易一生如夢復何疑天臺雁蕩歸時路秋月春風別後思我亦有疑煩致問蒼生帖息定何時

歌風防

鑾輿翠蓋始東巡隆凖依然泗上身父老已非丰沛舊塵埃誰識帝王眞八千子弟空歌楚百二河山竟去秦莫道四方湏猛士商山閒殺采芝人

海塘謡【爲充道父賦父爲溫州嘗作塘捍海其民賴之】

田於何所靳公之塘公今何在我田我耕昔公未來潮囓我堤浩浩洪流浸我稻畦公之來兮志何壯稽天之浸身以障楗以木塡以壤隠然長虹橫海上潮安流田有秋溫人飽飯臥且收靳公靳公胡不畱稽山摧潮水歇靳公之名乃可滅

燕巢嘆【爲充道母夫人賦】

燕燕兮於飛深深兮重闈朝捲簾兮放燕出暮捲簾兮待燕歸朝朝暮暮兮燕無我違胡然兮一旦燕驚飛而不下悵巢是而人非萬里兮烏衣去此兮疇依豈無連云畫棟兮誠不忍其故棲松楸鬱鬱兮京口之壠逝將銜泥兮相孝子而營塜

五月七日陪祀泰陵二首

星樓月殿夜沈沈燭影鑪煙儼若臨北極紫防尊自在西淸黃繖夢難尋蒼梧天逺孤臣淚玉帛星馳萬國心【是日天下王府俱來祭】十九年中遊幸絕仰思王度式如金萬方爭覩勵精辰便殿從容召對頻慿幾似聞宣末命屬車無復望淸塵志存二帝三王上恨掩靑山碧澗漘天地有形誰畵得空然二紀厠朝紳

入閣次仲山見寄之韻

雲牕霧閣隱樓臺夢裏依稀似到來異數極知防帝力凡軀深訝住天臺承明召數晨先入閶闔歸遲晚特開正是商家調燮地鹽梅獨媿傅巖材

恩賜玉帶麒麟服

寶月團團甫琢成老臣何徳比瓊英蟠驚夜室流虹影行天街積雪明芍藥獻圍曾有兆蒹葭倚坐若爲榮皇恩錫處如山重肯換秦家十五城

錦袍錯落繡輪困天上恩光借近臣一角獲憐西畤陋九章制愛尙方新文明有象昭皇化報稱無能媿病身拜賜歸來人盡羨好將勲業畵麒麟

十一月廿七日被詔有事景陵歸途作

嚴程西指日邊霞平野蒼茫集晚鵶湖色破寒猶慘澹山容得雪若矜誇誰當遊衍還承詔可惜風光不近家坐啜玉泉懷六一漫將名器許浮槎

玉泉亭

燕山自西來連峯劃中絕有泉出其間終古流不歇石縫潄潺湲螭頭瀉幽咽羅注粲成簾激射噴爲雪怒聲亦砰鍧靜性終昭晣肺腸借洗湔毛髮歸瑩澈珠體碎復圓玉流方以折緬懷六龍來坐覺萬象別天光借澄明日影增蕩潏幡幢亂山椒貔貅徧林樾誰知百年後尙睹孤亭臲悠悠彼漁竿盈盈者仙襪不忍向唾洟胡能斯厲掲虎跑眞浪傳趵突差可啜醉破劉伶醒病失相如渇衛公逓莫通陸子評久缺何當擕一罌歸洗人間熱

己巳正月十三日夜分獻星辰二壇作

鐘聲忽斷燎煙升玉履西來甲士層驀地靈風生防斾滿天涼月浸華燈夜防仙樂聞三奏老去崇階試再登願得繁禧均海防老臣何以助靈承

十四日慶成宴上作

列席分依黼座前坐中幾度聼傳宣花枝半妥杯巡洽雉羽低廻舞隊旋總爲臺司當近地每疑廣樂奏鈞天好風晴日新正後盛事誰書已已年

次謝少傅韻

七里灘頭把釣綸匡時誰是舊元臣廟廊正爾懷多故世事那堪又一新國手就閒仍此際拙工當局更何人片帆出沒煙波裏回羨仙舟早渡津

春波書屋爲屠司防賦

平湖春波緑楡栁低垂洲渚曲洲旁茅屋是誰家言是屠公舊書屋屠公致身廊廟裏猶有讀書心未已牙籖縹軸置兩頭充棟多還比鄴侯湖水平春日晴船頭置書蓬底讀一和滄浪曲

題畫牛

牛背蒲韉穩若舟吾伊聲裏觸前騶當時項羽成何事能使郎君讀未休【李宻】

背臥斜陽齓短芻箭鋒猶帶血糢糊家人不用驚相報且讀牀頭一卷書【牛】

問喘軒車駐道周不因羣鬭少遲畱若言燮理成虛語試問齊王觳觫牛【丙吉】

軛牛觧去旋來歸慙負富軒罪莫違楚國有弓誰得失驪黃寜辧是耶非【劉寛】

題五同防詩後

閒情未逐雲歸岫佳防初逢日在奎但許兼謨居席末還如無已在江西鄕邦自昔誰同防人事從來苦不齊南北故交風雨散我來詩句若爲題

宣廟畵貓歌

禁栁疏疏還宻宻貍奴穩臥堦前日日長睡起鳴一聲掉尾欲行還不行先皇爲愛馴且異呼之卽來麾卽逝偶然防綴爲寫生毸毛衣獅子形絳羅垂垂鈴索索目光耽耽透簾箔縱然未解起捕防防輩見之應膽落

已已五月東歸三首

莫把功名更問天一朝闕下賦歸田迂疏自缺匡時防衰病多防主上憐便制荷衣隨野叟永將雲路讓時賢太湖波浪如天濶不礙鴟夷一釣船

家住東山歸去來十年波浪與塵埃頭顱今日已如許勲業古人安在哉滄海巨帆晴望濟長途疲馬早思回閒非閒是俱拋卻濯足滄浪坐釣臺

浮世紛紛總未眞古今誰者是閒人黃扉紫閣辭三事白石淸泉作四鄰得失往時俱屬夢是非從此不闗身致君堯舜臯夔在且許巢由作外臣

贈巡河王郎中【溱】

五月靑齊熯若焦全憑風力送歸橈十年省署官曹舊千里河山節制遙顧我病宜還緑野似君才合佐淸朝九重旦夕如徵召乞取商霖灑四郊【時山東旱甚】

得雨贈王郎中

天末炎云湧怒濤夜牕欹枕聼蕭騷懽騰兩岸聞邪許潤洽平原臥桔橰酷烈頓祛苛吏勢推移眞費長年勞陽春有腳隨車到余惠深慙過客叨

至徐州口占四絕

日日拖舟茫蒼間荒郊四顧但榛菅朝來雨歇蓬牕外正見徐州一帶山

人說玆行恰似遊棹歌聲裏下徐州朝來獨坐蓬牕底兩岸靑山送去舟

五月舟行齊魯間黃塵能富水能慳朝行汴泗交流處巨浸家家過屋山

放歌曾是昔年遊濯足看山坐浪頭今日重來人不見滿天風雨過徐州

偶成

懶云無意復爲霖早向中天結防陰去晝尙餘三宿戀濟時眞負百年心孫登不作蘇門嘯諸葛聊爲梁甫吟若問先生何處住湖光渺渺樹深深

次韻秉之

三十休誇陸氏莊菜園滋味晚尢長致君素許孤忠赤渉世空餘兩鬢蒼懶性尙於登覽健晏眠無復趂朝忙焚香日日觀心坐便是人間不老方

晚渡白洋灣

扁舟深夜尙孤徵兀坐蓬牕看月明兩岸秋虫互相應不知端復爲誰鳴

宿堯峯寺

堯峯自在諸天上半醉來登不用扶思入湖天同浩蕩望窮雲樹轉糢糊五更客夢侵云冷一片禪心對月孤自是世緣猶未了幾時同此結跏趺

行次相城有感

幾年約玆遊爲訪石田叟石田今已亡不使此言負相知三四人拏舟過湖口行行抵相城自卯將及酉四顧何茫然天水合爲藪茆屋幾人家荒蒲與衰栁本來魚鼈宮自合鷗鷺有始田者爲誰餒也非自取有司事徵求亡者逾八九念此爲徬徨獨立延佇久作詩當風謡以告民父母

宿華嚴寺

歸來每向招提宿心若閒雲著處安已到家山無去住偶聞塵世有悲懽煙霞自可通禪觀艸木還應識宰官少小來遊今白髮幾廻欲去更槃桓

贈勤上人

兜率宮中一老禪霜眉過眼耳垂肩手開生地爲精舎口誦華嚴作湧泉峭壁危峯同戒行長松古檜是因緣𨿽然看盡人間世還住人間一百年

次韻蔡九逵投贈

埜色巖霏上翠裾皇恩猶賁及郊墟舊嫌樊子學爲圃近識莊生樂在魚稍向林間營別墅每從竹外度輕車日長庭院閒無事抄得東家種樹書

再遊林屋洞

蓬山有路那能到林屋無扄可數來寶笈石函難復見金庭玉柱爲誰開秪愁黯黮渾無地又恐砰鍧忽有雷不是隔凡凡自隔重門欲叩更徘徊

宿法華寺

法華我曽來懸厓縱飛步長松髙攙天修竹亂無數北岡瞰空濶風帆在其下陰橫紹幹山歷歷皆可覩蓬萊亦咫尺神仙在何處安得乘長風飄然從此渡

坐法華寺後石上望橫山人家歷歷可數寄王元徳

午煙孤起碧山崖屋瓦參差影日斜只隔盈盈衣帶水不知何處是君家

訪元徳

樓臺疊疊路重重家住橫山第幾峯半壑夕陽垂橘柚五湖煙水浸芙蓉神仙未覺三山逺榮貴甘辭萬戶封返棹匆匆重回首白雲天際杳難從

寄隱者

隱君家居何所有繞屋二百靑瑯玕香煙一炷坐淸曉讀罷黃庭秪內觀

越來溪懷古

吳國江山亦壯哉一朝誰信越兵來旌旗尙動春波影歌舞翻成子夜哀往事悠悠余敗壘傷心脈脈一登臺姑蘇麋鹿何湏恨聞道阿房也刧灰

宿盧氏芝秀堂畱別師邵師陳二首

越來溪上思悠悠斜日門前一繋舟水若有情隨我去山𨿽無語爲君畱梅花紅褪墻頭雪麥葉靑回壠上秋一曲滄浪人去逺平湖萬頃接天流

淸溪一曲浸山根溪上人家兩兩分久要正逢徐孺子同聲兼枉沈休文【時徐都憲沈方伯在坐】興非剡上嗟空返談比廬山得未聞醉臥不知乘夜發畵船揺破一川云過黃墅沈氏阻風望洞庭甚近而不能至

茒堂宛在碧山腰山下行人不受招梁作虹蜺應可渡水如衣帯卻成遙淸風入夜生蘋末細雨扶春上栁條不是休文能醉我平生磊塊仗誰澆

酒熟志喜

常年送酒媿諸鄰斗覺今年富十分水法特教擔栁毅【特汲栁毅井泉】麯材先已謝桐君【麯不用藥】牀頭夜滴晴堦雨甕靣香浮暖閣云莫笑陶公巾自漉年來正防醉鄕勲

荊溪雜興

惠山至永定

解防惠山下問道荊溪程荊溪百里遙蘭槳蕩空明沿湖好靑山宛轉送我行惠山甫見辭陽山復來迎東西夾畵船依依亦多情忽然互廻合隱若百雉城西南豁中斷太湖然平範蠡辭越相此口云所經懷賢不可見臨流濯長纓

畵船簫鼔蕩春晴一路靑山送我行分付舟人行莫急看山猶自未分明

沈亞卿時暘約遊張公洞途中風雨大作舟人云不如先往善權爲便口占一詩贈亞卿

孤村徹夜雨浪浪思入荊溪轉渺茫湖防無緣仍返棹善權有路且鳴榔特因赴約反成爽豈謂尋閒竟得忙寄語休文莫相訝好風晴日防湏償

罨畵溪

兩岸靑山隨畵船淸溪十里中洄沿侍郎橋畔栁窣地任昉臺邊花滿川南國勝境有如此東坡卜居豈徒然誰云罨畵畵不得恐有仙源莫浪傳

張公洞

萬山環合中獨虛世傳內有神明墟側身俯視驚怪吁老眼不辧云糢糊巉巖漸下勢漸舒石壇坡陀席可鋪恍如身入佛老廬四壁洶湧靑紅殊天吳紫鳳坼海圖黿鼉防睒虎豹狙罘罳梁柱相拄扶靈官岌嶪髙冠裾神媼相將行步徐七寶炫耀穹浮屠石牀橫陳丹竈孤門有路忽若無蘚磴登降我僕痡通明有穴尋歸途不知造化開辟初誰此鐫刻誰剜刳頗聞孫氏紀赤烏霹靂下劈山之隅人間始得窺仙都又聞有路通太湖金庭玉柱嚴禹書自慙骨凡气濯觕欲往不得將何如欲往不得將何如

善權洞

湖防有洞名張公天造偉麗非人功善權气勢更若雄奔流下瞰如驚虹洞門有地平且丰孤石湧起何巃髙厓絕壁靑復紅恍如身入天帝宮幡幢寶蓋陳西東虺隤巨象披防茸狻猊張吻吞豹熊亭亭玉柱立當中銀山對峙如屏風鹽堆突兀米廩崇畎畝水所鐘石梁交貫空復空人言此去路莫窮東至扶桑西崆峒我疑二洞俱仙蹤地下有路應潛通前堂後宇相始終不然气象胡乃同靈山福地神所封嗟我欲往將焉從嗟我欲往將焉從

善權寺

玆山信有神靈防棟宇傳聞自太和雷篆天書猶可辧星壇月館逓相過顚崖檜偃蒼龍蛻壊藏經翻白馬防應笑重來王相國不將玉帯系山阿

和錢元抑投贈

虞人雅自重齊旌小奏由來止一成蕙帳久孤黃鶴怨蓼灘先赴白鷗盟春山乞竹眠思防曉井擔泉吸愛淸舊日著書今亦嬾且從靜處看浮生

貞甫大參立二石於庭邀予賦之

垂云

有峯巍然嵑連蜷蒼翠著人靄如縣云始孰爲之殆二气之絪緼絪緼來兮知幾年至今瑞气仍油然霧非霧煙非煙莫教一日忽飛去散在人間作霖雨

漏雪

有巍一峯屼峍嵌空晶光日瑩若立雪始孰爲之殆元气之融結融結來兮知幾時至今雪色猶褵褷爍不化涅不緇莫教一日俄騰騫散在人間作有年

謝人送楊梅

髙林乍摘楊家果風葉翛翛玉露寒染指忽驚猩血紫飣筵爭愛鶴頭丹誰將物產修爲譜多謝山翁餽滿槃卻憶退朝門下賜美芹思獻自知難

苦雨二首【庚午嵗】

南方春夏交正是揷秧望望惜雨幹事乃胡大繆霖霪已彌旬雨意猶未透山頭爭出云不斷如饙餾滑滑深路泥幢幢瀉檐澑只愁地將浮又恐天果漏乖气亂暄寒重陰錯昏晝竈硎產鮒魚庭樹號饑鼬梁柱亦何爲尙可充燎槱嗟嗟彼蒼生其命固難救洪範學不傳將誰執其咎

吾聞老子言驟雨不終日天道信有常如何亦難必方春常苦雨入夏勢轉疾滂沱每徹晨滴瀝又連夕幸爾暫開明俄然復奔軼田疇浩湯湯浸與太湖一吁嗟生民居化作黿鼉窟旦夕不自謀卒嵗豈遑卹嵗行況在午【史記嵗在午當旱】月宿乃離畢挽日當誰能補天恨無術安得萬里風吹使雨腳絕靑天淨無雲紅輪皎然出

病中五適

蒲墩

纎蒲織溫柔朝夕置左右坐以支吾頥眠以閣吾肘墩今乃屬予臨川爾何有

竹夫人

湘筠翦瓏橫陳在君牀𨿽然缺嫵媚亦可借淸涼病餘偶此適非敢效專房

曲幾

久眠卽不能久坐仍未得半眠半坐間惟爾我爲適寄語栁儀曹何傷此爲直

絺幃

朝蠅不勝祛暮蚊不勝拍仗爾爲驅除安然睡通昔寄謝石季倫錦步復何益

布被

靑綾非所便蘆花亦已寒木棉足輕柔病寢夢自安幸非公孫氏客至當何言

王應爵侍禦過訪將發阻風復畱

落霞湖上晚山稠迂叟經年守一丘驄馬忽傳今雨至蘭橈多謝好風畱病從此日如輕健詩續前題更唱酬早晚豸冠霄漢立林間誰與共淸遊

過子畏別業

十月心齋戒未開偸閒先訪戴逵來淸溪詰曲頻廻棹矮屋虛明淺送杯生計城東三畝菜吟懷墻角一株梅棟梁榱桷俱收盡此地何緣有佚材

王惟顒欵鶴軒

小築園亭淺布沙十年爲爾養丹砂飛鳴飲啄皆隨意莫羨乘軒富貴家

鶴鶴來前聼我言知君六翮快騰翻雲霄縱得天風便惠養能忘舊主恩

次韻賀憲副澤民會老詩

洛社耆英赴夙期乞身俱及聖明時經霜松栢姿彌勁爭道驊驑力已疲幸許兼謨爲後輩不妨蓋叟是吾師年年共約林間醉世上升沈摠不知

盛汝弼得孫【在洞庭東山聞報】

老蚌生珠亦未遲庭槐又報長孫枝平生陰徳人傳滿少小啼聲我識奇文肅尙應畱棨防箕裘況復自軒岐他年元嘆成名日還報東山老傅知

春日山行三首

風軟波平一鑑開湖山重疊見樓防萬株晴雪懸厓裏只爲梅花也合來

勝事春來日日忙梅花才褪杏花香莫愁此後芳菲少又報東風到海棠

竹杖芒鞵觸處輕暖風遲日近淸明天公似識遊人意特借春來幾日晴

謝賀憲副澤民示攝生書

一編授我未爲遲火抽添信有時鑪內若能畱戊已市中端可遇安期本來面目吾忘我過去光陰彼是誰歌罷靑天云萬里還丹應有月明知

過範氏近竹園

昔聞臨頓裏近在古城東甫裏先生宅龍圖老子宮幽亭花外逺曲徑栁邊通五月無煩暑瑯玕滿院風

送李給事貫使占城

海外誰云更九州明時還比古諸侯麒麟賜錦王人出孔翠包茆職貢修鼉鼓八更驚永夜鯨波萬頃變安流舉頭南斗分明近奇絕平生是此遊【故吳參政惠使占城詩云夜聞銅鼔八更天】

恭題宣廟畵馬

天馬西來自月氐先皇親寫乘黃姿百年遺墨人間見玉陛東頭立仗時

防須筆

顧兔猩猩兩禿翁時來防輩亦成功臨池脫穎偏宜我憑社爲妖且貫戎覓伴好依居黙氏【石虛中字居黙】冊勲應作管城公太倉縱是無憂地爭似流芳汗簡中

送尢宗陽進士之京

南宮昔日謬持衡【葉】筆勢曽驚古戰場今日林間還送別九霄一鶚看髙翔

吳中世徳紀延之喜見春風入彀時莫怪崔公多自詫美莊三百在於斯

贈石湖盧隱君伯常

吳山靑越溪碧吳越興亡兩安適千年事往那復知溪上人家自如織人家兩岸靑粉墻其間特起是爲盧家芝秀之髙堂昔年芝秀產溪上顧非盧家此瑞誰能當盧家有翁不求仕年可六十須眉蒼朝繙經暮翻史不使聲華出閭裏生兒惟願充耘耔自比唐家玉川子人言筆港如筆長二兒自小工文章大兒文采珊瑚耀泥金帖子前宵到小兒筆勢仍翩翩他日科名美豈專從此溪山兩增重乃翁無事日讀逍遙篇溪可湘山可采千古溪山鎭長在願翁之壽如溪山長不攺

飲橫山吳氏醒酣亭

孤云落日魚龍界橫山又在孤云外一朝坐我橫山中回顧反覺人寰隘就中最愛吳家亭浪花堆裏一防靑幹山在南紹山北亭山正直中間停天風飄飄吹我袂自覺蓬瀛不難至安得劉伶李白共此舉瑤觴百川吸盡無由醉

自橫山歸洞庭

漠漠輕風不滿帆小船載酒舳艫銜陶朱事業今安在皮陸才情兩不凡白鳥斜飛驚鼔吹靑山倒影動松杉卻憐範老江湖上猶自憂譏與畏讒

贈寫眞

玉帯束麟袍簮笏光射映我服豈不華我徳自難稱委蛇廊廟姿蕭散泉石性爾筆信有神貌此韻獨勝種髮嵗華催泰宇天光定應如巖壑間蒼松老彌勁

偶成

南國新寒九月時靑綾半臂向晨披月明桂子香初噴露重芭蕉葉未知拄杖隨行聊當僕殘編重展恍逢師淸時自昔多遺士坐背斜陽理髩絲

洞庭新建防事柱下獲一甕中有錢曰太平喜而口占

一錢淸白承先哲八柱髙明應宰司天賜不多良自賀國家重建太平基

重到宜興

三日蘭舟只任風洮湖過盡隔湖逢谿山處處還依舊卻是人心自不同

宿毗陵驛

扁舟夜宿毗陵驛城上烏棲霜月白客懷轉展自無眠何處人家復吹笛

震澤集卷五

欽定四庫全書

震澤集卷六

明王鏊撰詩

次韻林都憲待用蜀中行師二首

艸檄軍前立馬鞍寄當分閫肯辭難城髙白帝休番戍路繞烏蠻費折盤妖祲潛消邊日暖陣云低壓瘴江寒何當奏凱歸朝署還整當年舊豸冠

單騎曾先萬馬羣綠林諸盜伏斜曛要令孟獲懷諸葛又見曹軍怯趙雲千里仁風行若偃三年炎毒坐如焚平生丰采傾朝野蠢爾羌夷豈不聞

飲陳以嚴頷孫堂

雲母屏深燭影斜徳星還聚太丘家庭前玉樹森森立池上超宗敢漫誇

夜過西虹橋

破楚橋邊步偶停夜船燈火防如星館娃歌舞今何處畱得吳歌與客聽

賀師邵初授禦史次師陳韻

越溪芝秀麗春晴瑞應人傳豸府名一日文章驚豹變百年風節愛冰淸大廷糾劾當宸立祕殿傳宣傍輦行聞說馬周工獻替九重還補舜聰明

題舊寫眞

莫言故我非今我只恐前身異後身自是壺丘生不定丹靑𨿽妙若爲眞

贈僧還杭州

徧遊鴈蕩與天臺少室靈巖到五臺自是此身無系著信於何處見如來髙閒作字元非幻靈徹題詩漫倚才慙媿韓公長擾擾窮年學道只空廻

訪徐季止於涇

太湖東轉碧溪斜來訪南州孺子家舊學不嫌樊氏稼閒情兼種邵平畫船載酒人如玉醉筆題詩墨似鴉好約年年爲此防前村蹋雪看梅花

襟帶江湖樓爲仲山都憲作

三江東去五湖西特起髙樓枕碧溪桐裏波光天外小洞庭山色雨中迷人懷範蠡舟難及地壓滕王閣盡低猶有仲淹憂不忘倚防無語到烏棲

題秉之塘橋新樓

惠連特地起髙樓準擬常時上相遊林屋兩峯從海湧太湖萬頃接天流日陳六藝兼諸史勢壓三山與十洲無限風光無限思賦才須是仲宣優

登陽山大石

陽山從西來勇气正咆勃聨峯劃中斷散作石突兀不知開辟初誰剗造化窟偶來陟其椒未步先欲蹶儼如大廷朝冠冕森萬笏又如羽林軍戈劍羅勁卒抉開混沌竅截斷防風骨谽谺唇吻張璀璨鼻眼突嘗疑地生痏又恐天墜孛嵌巖亦通透軒敞且崒梯空路不窮補缺屋將杌沮洳滴玲瓏丰茸眠貀縫生蘚駁斑罅臥松彊倔手摩畏猙獰足履愁臲卼靈湫瞰潛虯危巢俯棲鶻佳處誠悠悠怪事良咄咄錬疑媧皇遺墮恐共工揬神禹鑿難平誇娥推欲沒太湖桮汀瀅絕頂箭恍惚作詩繼前遊歸興殊忽忽

遊天池和仲山韻

小輿詰屈穿雲岑愛此巃嵸萬石林廻溪倒掛松樹老絕嶂半染蓮花深尋幽偶值此日暇訪古正愜平生心天池小立戒歸去夜來風雨聞龍吟

徴明飲怡老園有詩次其韻

吳王銷夏有殘闉特起幽亭據要津剩水繞時傷往事短缺處見行人綠楊動影魚吹日紅藥畱香蝶防春爲問午橋閒相國自非劉白更誰親

偶成三首

墟落斜陽欲暮時烏紗醉岸髮如絲山東未報收羣盜爲問來鴻知不知

漠漠斜暉轉樹腰花前栁下步逍遙忽思右掖門前侶隱幾無言候早朝

習習東風皺水紋花前栁下步逡巡忽思左順門前侶屈首無言向內人

登龍門次師陳韻

飛步淩虛碧嶂腰雙扶贔屭逼層霄嵌中秪恐蜿蜒蟄缺處猶存霹靂焦擘訝巨靈雄气力峙瞻元禮峻風標知君頭角嶄然久只候秋風八月潮

靈巖山

天末遙瞻塔影層今朝攜酒試同登吳中信是佳山水人世依然感廢興艸滿琴臺微有字鳥啼禪院寂無僧懸崖斧鑿紛如雪何處題詩記我曾

栲栳墩

栲栳墩前酒一桮良辰勝友好徘徊綠回埜色疄疄繞翠罨湖光面面開墩姓祗今應我屬風光自昔有誰來懸崖擬欲題名字千古行人首重回

遊湖

遊徧南湖又北湖畫船隨處宿菇蒲靑深著雨山如染綠淨無風水似鋪玉帶蟒衣爭快覩鳳笙龍管醉相扶輕橈又轉東湖去何似當年範蠡圖

韓文公藍關圖【爲陳以嚴賦】

韓公不信佛肯信世有仙牡丹花上誰所賦一朝雪擁藍田關阿湘幻化有如此神仙灼灼在眼前使公一語稍低屈攜手同行良非難胡爲騎馬浪自苦祗令收骨江之邊乃知此公胸中屼峍有壯气抵死不肯從湘言當時果州有謝女白晝居室生雲煙須臾上升眾所見公謂魑魅物怪其逢旃後來儒者頗好異遂令末世坎離龍虎紛紛傳乃知韓公不可及泰山北斗不獨文章然

送吳縣簿董仁之任鄞丞

自頃權姦偸國柄一時在位貪相競剝民膏血輸權門亷恥掃地寜復存誰知小官之中乃有吳縣簿守法亷平獨如故三年佐縣民愛深視金如土民如金每言吳人窮到骨吾此朘削吾何心吳縣簿眞難得我欲言之顧非職一朝擢官向寜波於乎柰此吳民何

予伏林下覩閭閻之疾苦憫徵求之繁多傷循吏之難值也每以爲嘆癸酉六月客有過予談海虞胡令之政者爲賦詩

有客談胡尹炎歊座上淸吳儂偏感徳漢吏不求名正自催科拙無如折獄平懷哉不可借送子若爲情

畱別王濬之和文定公韻

小隱何年荻扁來陽城湖畔艸堂開團蒲曲幾凝香寢町疃芳畦癭石臺雪滿山陰王子至日斜滁上醉翁廻銅瓶早漏春消息欲取寒香入酒桮

鄒道士聽雨堂

虛白堂深夜寂寥初聞淅淅轉瀟瀟先聲似到梧桐葉餘潤旋添杜若苖信有雷霆驅律令不須蜥蜴助喧呶束先生去無人防空使巫尫得爛焦

贈仲山

東風漠漠動江籬夾浦橋邊二月時花外小車來每早竹西髙閣臥偏遲山橫爽气閒支笏座按新腔自補詞聞有還丹須乞與市中誰者是安期

癸酉春雪

南國春寒著敝裘夜牕防霰聼颼飂夢回虛室驚先曉瑞應新年望有秋老樹滿庭森棨防小奚當戶擁貔貅一朝頓吒貧家富捧玉擔銀入茗甌

王應爵侍禦家園八景

愛山樓【懷親也】

憑防看靑山欲去仍戀戀靑山恆在玆而人不可見

靜觀軒

夫物各蕓蕓過眼摠超忽靜中何所觀靜觀本無物

棲巖亭

嵌巖何所有終年此棲遲世事正紛紛問渠渠不知

友石亭

巖巖太湖石與結終身契勿學市道交風波起平地

水月軒

明月墮流水流光終不定寒潭徹底淸乃見本來性

慕濂亭

花中有君子濂翁後誰愛勿與流俗言牡丹時所貴

後樂亭

鳥鳴防栁垂魚跳渚花落曳履渉芳園吾亦樂吾樂

味菜園

抱甕灌荒畦采掇恆在手何相莫予欺予膎動三九

與嚴太守道卿同登莫釐峯

微雨發春妍東風花外軟艮朋約佳遊遙指莫釐巘平生山水心老腳肯辭繭壺觴紛提攜曲磴屢廻轉小憇山之腰祕境漸披蕆紫翠蓋幢翻靑黃繡裀展須臾造其顚四顧目盡太湖小汀瀅風帆時隱見吳門俯可掇越嶠杳堪辧摩挲舊題名班駁半苔蘚日斜下山椒窅爾迷近遠問途值樵夫失腳悔已晚懸厓颭伶俜絕壑窺淟涊熹微認前村山寺吠鳴犬觧衣得槃礡仰視坐猶喘韓公鐫華嶽正自恐不免登髙弗知厭持用戒軒冕

與道卿鳴陽軰同遊法海寺循平嶺渉楊家塢還飲偃月岡

忽忽春歸不可攀且乘髙興看湖山廻旋翠壑丹厓裏小憇靑松白石間爲愛韶華連日醉歷觀宦海幾人還風塵楚蜀干戈地舉酒何緣一破顏

雲間曹憲副時中夢予抱病作詩見及有可惜中興天下計獨畱忠鯁老東吳之句因酬之

五湖三泖夢相通知是平生气味同抱病不應如獻可觧嘲那復似揚雄自慙杞國憂天計誰辦咸池捧日功多謝靑山不吾負朝朝長對白頭翁

再遊南湖

漾舟出深港舟人問安之我行無定在信彼天風吹東西與北南遠近齊所宜連朝風雨顚晴明喜今玆鳴笳發湖口蘭橈蕩輕漪紅鱗潑剌驚鷗鷺相與飛扣舷激吳歌續彼滄浪詞風雲忽變色前山雨將來勸君趣廻棹無爲逮崦嵫

送陳指揮蕃遷淛江都司

朝廷又起故將軍淛水吳山閫外分禹穴千年通禦气狼山比日熄妖氛驃姚方略今誰敵郤縠詩書舊有聞楚蜀干戈猶未定早看幕府防奇勲

湖心亭

莫釐下瞰湖波水周垣忽向湖心起茫然萬頃銀濤中幻出樓臺信奇偉坐疑閬苑與蓬萊飛墮君家亭子里長堤花栁靑復紅曲防直檻東西通跳魚泳鷗鷺集相忘如在江湖中石梁倒影臥水底無乃下占馮夷宮桑田滄海須臾變髙下帆檣墻外見鴟夷一去那復來五湖風月誰家擅我今無事身自由良辰佳節長來遊觀魚爲謝臧僖伯看竹時同王子猷長風蕭蕭起天末浪捲平湖半湖雪歸來還約中秋時把酒靑天看眀月戶部正郎無錫錢世恩乞歸養母作樓曰受日予爲賦詩

日兮日兮咸池自出稽首向日兮其出遲遲願羲與和兮無駛其馳日兮日兮虞淵自沒稽首向日兮其沒舒舒願羲與和兮無疾其驅日之遲遲兮爲我親以常好日之舒舒兮願吾親以難老

贈錢元抑

詩裏休誇五字城一生文字學西京馬蹄蹀躞東風裏蹋徧燕南幾十程

過鄧尉山題天眞上人新開禪院

手斸嵌巖鄧尉濆五湖風月自平分鐘聲夜扣林間雨蜃气朝橫嶺上云慧眼又傳新法嗣幔幢曾折古魔君我來亦是尋常事信息誰教野鹿聞

有約登天平絕頂者行至龍門力憊而止

峭峯突起萬防岏聞有仙扄惜未觀勝事有懷行獨往懸厓無路坐長嘆龍門已覺吳天隘劍閣誰云蜀道難安得我身生兩翼淩風直上謝蹣跚

天平範氏墳

衰年不減登臨興福地靈山搜欲罄城西諸峯吾所嘉就中尢愛天平勝亭亭一蓋倚蒼防儼若端人人自敬獅山奔伏象山廻支硎秦臺皆退聼橫山當面橫作屏背擁蓮華互相映林林萬石相拄撐倚揷半天欹不定蹲如虎豹奮攫噬鶱如鵬鯨恣豪橫勇如武士力贔屭秀如女子色娟靚我來敬拜太師墳松栢陰森趨一徑忽瞻萬笏森向天直气噴薄凜猶勁乃思範公立朝時正色危言拄邪佞玆山固合生玆人崧嶽降賢尼孕聖吳山第一稱天平宋家第一稱文正髙風千古允作合仰止巖巖續前詠

遊治平寺登吳王郊臺

朝發石湖濆暮抵太湖岸靑山亦多情供我船中玩船行山亦行一路靑不防白雲渺渺山重重不知何處昔是吳王宮越來溪邊越城在夫差受困云在玆山中今朝扣禪關訪古尋幽蹤僧言事往那能識鐘鼓聲中度朝夕郊臺漠漠麋鹿遊茶磨團團蔓荊棘不須弔古傷懷抱且欲慿髙縱吾眺人家歷歷新郭裏川瀆沄沄胥口道吳江塔影昆山城一覧因之發長嘯天風萬里天際來吳王郊祀昔日登斯臺千乘萬騎湖上下祗今安在惟見山崔嵬船來船去湖西畔靑山無言人自換來來去去世無窮莫學牛山獨興嘆

金澤僧辧如海年八十九矣手制蒓菜並詩見貽因和之

玉盤急足送蒓絲風味鮮辛慰所思金澤老禪三昧手當時張翰未曾知

送蕭尹九成

吳楓葉落洞庭波之子還朝整佩珂千古湖山添保障三年邑裏減徵科遊從摠爲斯文在瞻戀其如父老何白首林間睇霄漢靑春事業莫蹉跎

次韻徴眀失觧兼柬九逵

野渡空橫盡日舟蒹葭生滿白蘋洲毛嬙自倚能傾國稊稗寜知賸有秋學就屠龍誰與試技同操瑟不相謀人間得失無窮事笑折黃花揷滿頭

碧螺峯

儼雙峯兮亭亭忽霧繞兮雲橫岡巒紛兮離合澗壑黯兮崢嶸望夫人兮不遠路杳杳兮難徵

甲戍春偶成

正好春光二月天梅花如雪栁如煙那堪日日風和雨辜負穠華又一年

二月十二日雪

正徳九載春開嵗始十日靑天忽聞雷遠近驚辟易雷聲甫云收大雪忽盈尺連陰二月中節候過驚蟄春分晴復雨雨後雪仍積栁條壓將摧梅萼凍全坼園林諸艸樹勾萌吐仍郁頗聞春秋書又覽月令說從來天人際茫昧固難詰寄語傅巖翁誰歟秉調燮

苦雨和施鳴陽

十日愁霖一日晴晴時旋聼屋檐鳴摧頺楊栁春無柰狼藉梅花夢自驚觸石云隨處起中天紅日防時眀惟君不爲衝泥怯一慰閒居索莫情

與宜興邵天錫小飲象鼻嶺

漠漠輕陰雨復晴晴時還不廢郊行困依石幾嵐侵座醉吸湖波灩入觥小圃荒畦春事動落霞孤鶩暮山橫何如罨畫溪邊路共坐蘭舟蕩月明

至太倉欲觀海不遂

我欲乘桴從魯叟一觀出日恨無由扶桑只在船牕外悵望婁江日夜流

舟中望昆山

云外孤峯影墮江船頭風浪共低昻廿年舊事空回首山自閒時人自忙

還至維亭

早潮時去晚潮回陸市巴城邐迆來咫尺維亭看又過人生行止信悠哉

同年湯侍禦用之自壽春來訪予於吳中流連久之時同年在者惟仲山世熈兩中丞因邀爲石湖之遊日云莫矣直至上方而還因賦詩爲別二首

遲日溪山好放舟同人同作石湖遊曲江云侶嗟誰在宦海風帆喜並收駕命淮南眞繼呂堂開潁上獨慚修莫言筋力非彊健昏黒還須到上頭

勾曲歸來訪故鄕姑蘇臺上看斜陽影同月下三人飲目斷雲中一鳥翔往事悠悠余雪髩交情欵欵只霞觴嵗寒尙有籬邊菊欲伴韓公晚節香

六月十九日避暑偃月岡

酷暑人間無處避短輿侵曉過東岡方塘曲磵淸泉激翠竹蒼松白日涼苔色便教鋪枕席藤枝聊可掛冠裳渇心兩月今朝寫玉斗無煩勸蔗漿

東山圗寄同年謝少傅

謝公昔隠東山阿其如海內蒼生何謝公今隱東山上海內其若蒼生望東山何在云悠悠乃在防稽東海之東頭朝攀扶桑枝夕飲嚴灘流謝公昔日登臨處今日公來還釣防林間世事閱來久自信忠貞能不朽蜃噓樓閣倐當空世上浮名亦何有嗟予壯嵗每從公公之心事吾能通嘉謨動得明主顧勁气直犯姦邪鋒姦邪作姦今亦已中外望公猶未起老松眠壑無萬牛大材爲用眞難耳平生不識五侯鯖屈鐵爲鉤非所能讒煙謗焰久自熄不煩桓伊仍撫箏

九月二日登髙

重陽未到便登髙萬里天風觸錦袍山色湖光兼雨暝詩懷酒思入秋豪丹砂漫貯千年藥白雪先嘗九月糕北鴈聫翩音信杳懷人無語首頻搔

與謝憲副徳溫遊陽山箭缺至半山寺而止

箭缺攙天知防重半山聊復憇吾慵孤臣何處埋幽憤【夫差殺公孫勝於此】髙閣閒來坐晏舂深院潺湲鳴剖竹懸崖矹硉偃長松廻船又過楓橋去臥聼寒山寺裏鐘

奉次楊靳二閣老見壽之韻

只今廊廟有居州野渡宜橫一葉舟月上東山成獨飲花明西苑共誰遊杜陵臥病傷今雨宋玉懷人感暮秋多謝新詩寄林下壽筵無地獻觥籌

陳以鈞得子二首

半舫齋前種玉時森森才見出墻枝如今又見孫枝透鳳尾翛翛轉更奇

年逾耳順髮鬖髿其柰諸孫未見何獨愛君家有英物峣峣頂玉防摩挲

將遊毛公壇宿包山寺明日雨不克往

毛公已去有仙壇眼見亭臺欲到難翠壑蒼厓增惝恍玉芝瑤艸長防幹洞無金鑰誰能闖井有靈砂尙可飡傳語仙翁莫終棄當時雞犬從劉安

次師陳西漧艸堂韻

晏子家居不厭囂年來市賈識偏饒禽曉下窺書案門栁時來系釣橈剰水尙紆吳子國小山寜受越人招紅防緑浪姑蘇境寶帶西來第防橋

乙亥新正十日過陳湖二絕

漠漠湖光隱磧沙陳湖東畔是君家春來十日無人見一樹寒梅已著花

年來身世摠悠悠漫作陳湖兩日遊東望煙波云萬里逝將吾道付滄洲

二月眞適園梅花盛開四首

萬株香雪立東風背倚斜陽暈酒紅把酒花間花莫笑風光還屬白頭翁

花間小坐夕陽遲香雪千枝與萬枝自入春來無好句杖藜到此忽成詩

香雪千山暖不消我行處處踏瓊瑤絕勝破帽騎驢客風雪尋詩過防橋

春來何處能奇絕金穀梁園俱漫說誰信吾家五畝園觧貯千株萬株雪

三月六日庭前柏樹有露如脂其味如飴或曰甘露或曰非也作詩紀之

一樹瓏凍欲流碎攢紅玉上枝頭香分醽醁春誰釀光映瑚夜未收端謝仙人云外掌思霑暍者道傍喉不知造化眞何意獨憑防幹翫未休

和九逵見招山行

閒居無送亦無迎惟是看山尙有情那更亞夫懷怏怏卻憐定逺防平平登髙眺逺眸方豁度塹穿林腳尙輕消夏灣前兩眀月我船終日畫中行

消夏灣

四山環列抱中虛一碧玻瓈十頃余不獨淸涼可消夏秋來翫月定何如

畫船棹破水晶盤面面芙蓉正好看信是人間無暑地我來消夏又消閒

明月灣石板

巨石陂陀板樣平三山當面看云生何當子夜重來此濯足滄浪對月明

石公山石洞

石公之景殊不惡巨石懸空欹不落爭知不是補陀山中有仙人儼纓絡

石公山試劍石

懸崖峭壁立千尺有洞虛明忽中坼吳王寶劍烏能然恐是巨靈神斧劈

石公山

石公幽處無來迹亦有人家散阡陌我船欲開還不開愛此孱顏蒼雪色

林屋洞口古井

聞有紫隱泉【眞誥云包山有白芝又有隱泉之水正紫色華陽雷平山有田公泉飲之除腹中之虫與隠泉水同味云是玉砂之流津也用以浣衣不用灰此爲異矣】閟在靈仙境金庭不可扣且此汲寒井

洞口有深井云漿湛虛空我來攜一甖防與仙源通

徐氏薜荔園

花木年深錦作圍日髙澱紫滴成霏鴈聲晚過橫山逺帆影春歸渡渚稀木末芙蓉風盡落墻頭薜荔雨多違卻嫌舊日園林主鳳沼承恩久未歸

五月十三日過東岡看新竹時楊梅正熟紅緑掩暎甚可觀也詩因及之

新竹姢姢舊竹斑東西儼立萬瑯玕彊鞭迸占靑松地淸防濃添白石壇羽扇動揺香粉墮楊梅防綴絳星攢我來避暑年年事錦籜無煩爲制冠

慰秉之

功名不用嘆差池利鈍人生固有之襄野迷途廻未逺邯鄲榮夢覺多時尙平易足君應爾蘧瑗知非我所師芥蔕胸中都掃盡兄酬弟勸復何疑

酬鳴陽苦熱韻

皇天分四時夏也獨可畏北陸迎炎曦當午勢逾熾衰年苦侵淩袒跣時露臂絺幃可屋張竹牀聊假寐溽暑亦多情不飲乃似醉黃昏稍露坐噆暗蚊莫避緬懷東岡翁本自彊人意翛然松竹林淸涼異人世錦籜許裁冠惠我有新制廣廈幾時成帡幪賴余庇

喜敬少卿致仕

似我歸來亦未遲夫君得謝又先之淸朝況是懸髙位白社多緣赴夙期到處谿山同載酒故園風物盡裁詩一塲好夢今朝覺卻任傍人道是癡

震澤集卷六

欽定四庫全書

震澤集卷七

明王鏊撰詩

追思慈愛堂爲武定侯郭勛賦

蒼梧云黯燕云濕北堂燕山空掩泣江湖漠漠山重重髙堂人遠何嗟及憶昔前人佐眞主金戈百戰開茒土山河帶礪誓始終姦蠧潛萌中齟齬牀前學語藐諸孤抱向閶闔聞呱呱天門九重不可問十年泣血紛漣如飲冰囓蘗老益堅中宵抱恨常悁悁金石可移心不攺茹苦銜哀重吁天精誠動天天爲顧茆土還加舊名數金書鐵劵古元勲櫜兜防纛新開府聖恩重處慈恩深玉帶腰懸自循撫古云死易立孤難程嬰杵臼猶摧殘誰知女婦伸大義坐令荀息生厚顏昊天有極恩防極廻望燕雲長太息

四月九日與弟秉之進之過通安橋顧氏因偕敬登陽山絕頂次日過虎山橋七寶泉至靈巖山而還得詩三首

陽山髙哉防千丈箭缺遙瞻在天上一朝置我箭缺傍坐覺諸山皆退讓太湖汀瀅平於杯夫椒包山近相並山腰鳥道何盤盤十步九折行且嘆昌黎正逢衡嶽霽太白休歌蜀道難夫差悔悟苦不早公孫白骨纒荒艸子胥伯嚭兩丘墟天地茫茫人易老劃然長嘯來悲風一杯敬酧浮丘公何時借我緑玉杖從此拄過扶桑東詩成西日下山去回視山椒但煙霧

虎山橋

湖上仙山翠巘重畫防面面對芙蓉人家斜日東西崦野寺浮嵐逺近鐘我欲濯纓來此處誰能築室傍前峯放舟又過溪橋去恐有桃源惜未逢

七寶泉

嵌巖滴玲瓏七寶甃完月幽亭泉上頭暗道曲通穴剖竹走長蛇晝夜鳴潏潏煎無三昧手渇有七盌啜寒能醒心神澄可鑑毛髮桑薴行不到品第誰爲別埋沒向空山惻此行道暍

和林都憲見素侍用見寄之韻三首

止足平生不願余肯將道義負心初詩傳元白郵應困門引鄒枚席尙虛甲第又承三世學皂囊曾艸萬言書交遊海內知多少尺牘何人問隱居

俯仰乾坤思有餘民風漸降已非初東都气節眞堪重西晉風流好是虛慷慨有懷公攬轡殘生無用我耽書七閩風月誰收管多在雲莊一畮居

夔蚿誰欠復誰余門掩靑山過雨初獨樹春歸花意閙九天云盡月輪虛懷人不見頥空拄得句無言手自書寂寂荒村斷來屨洞天眞作野人居

八月四日送子延喆北上八日至鎭江遊甘露寺看狠石泛舟登焦山至絕頂順風揚帆直抵金山壯哉遊乎得詩四首

甘露寺

頗憶登臨勝拏舟復此過嬴劖傷斷壠【北固山後始皇謂有王气鑿斷之至今殘岡斷壠庭有二鐡鑊甚巨刻云梁天監中鑄】梁刻認餘波海霧晴噓蜃江風夜吼鼉孫劉何處問狠石臥荒坡

焦山

還將雙髩白來看一峯靑江海交流處乾坤著此亭山形雄虎勢雨气挾龍腥尙記燒丹井難尋瘞鶴銘

金山

快得天風便輕帆破浪花江山曾有約人世亦無涯防壓潛鼉窟潮侵落鴈沙未須畱玉帶且欲訪靈槎

鶴林寺

鶴林自是前朝寺落日荒郊有一僧安得道人殷七七杜防花似舊時能

懷泉

泉之流兮湯湯我之懷矣與泉偕逝而無忘泉之鳴兮泠泠我之懷矣與泉偕滴而無聲山下出泉兮於彼幽谷我種我橘兮於山之麓泉橘相依兮其陰日繁以沃橘之香兮泉之冽病者飲之兮浣彼肝肺泉之甘兮橘之香病者飲之兮蕩彼胃腸疫癘消亡兮神明內融濟人利物兮前人之功吾𨿽不及前之人兮心與前人之心同我願橘香兮不絕泉兮不竭我心亦然前與玆泉終古而不歇

野航

野航誰謂小恰受野人身載我欲何向五湖煙水濵

庭前牡丹盛開

一年花事垂垂盡忽見庭前錦繡層粉臉薄侵紅玉暈芳心斜倒紫檀稜春云不動陰常覆曉露微霑媚轉增造化無私還有意石防幹畔防廻憑

送蕭九成

聞道爲關日舟船正好行依然經賦足頗覺算緡輕牢落江湖夢遲廻故舊情致身霄漢上林下望升平

入仙獻壽圖

今日何日春晝長祥雲五色如蓋幢元儼在雲中央羣仙雜遝進壽觴鳳麟爲脯瓊爲漿彈八瑯璈舞霓裳元旣醉恱且康授以長生不老之藥方我公之壽三千霜

飛仙圖

若有人兮來自天云爲冠帔星爲鈿九霞袂帶霓輜軿幡幢繚繞笙簫闐雙成擁後飛瓊前綽約似是瑤池仙玉山之南半山主主人已去有賢姥冰霜之操節獨苦精誠動天天應許有桃如斗棗如瓜紛天仙兮以媵女九還七返仙家丹坐令白髮回朱顏賢姥之壽齊南山

得孫喜而有作

七十年來孫始見啼聲一聽便開眉家藏萬卷眞堪托庭植三槐夙所期膝上久文若坐目前先慰右軍思三朝袍笏吾無用付汝他年佐盛時

廣成子壽圖

靑山重重白石齒齒長松陰陰濯濯淸泚中有至人綠髮方瞳似廣成子降於崆峒羣仙何來蓬萊之島酌彼瓊漿後天難老願分餘瀝及此下民吳門之隱僖敏之孫七十年間陰功在人翺翔藝苑及今白首何以祝之岡陵山阜

韓文公勘書圖

墟落新涼對勘書士龍臨此意何如江南亦有韓熈載到處人傳夜防圖

贈況山人

姑蘇入國朝守也誰第一況侯江右來經緯气郁硉薙頑境界淸減稅惸嫠殖所以吳下人至今感至骨空山掩闗臥有士叩蓬蓽云是況家孫兼邃靑烏術洞庭白沙間爲我卜窀穸茫茫彼雲山莫此云最吉侯政自堪思生意尢欵宻胡能終偃蹇命車還一出我生本悠悠世事仍咄咄生前且莫料身後誰能詰靑松白石間與子坐終日勿言身後事且盡杯中物

覽黃省曾明水集

勉之生也少所負良﨑嵚𨿽從諸生遊而懷物外心賦詩何所師泠泠秋磵琴鐘生去我久誰復賞此音不見昭代士麗藻映詞林元間與大呂一鳴喙皆瘖靑紫俯首拾爲國希世琛

東岡隱士築亭於松竹之間名曰欵相意以爲予予不敢當而有也爲易曰來賢八月二十四日初防亭上口占一律

竹間新築小亭低艸色花香醉不迷安樂窩中人略似逍遙公後世誰齊莫因徐孺懸陳榻時許王猷過剡溪願得時和邊燧息賦詩攜酒日同躋

八月十五夜再得孫復次前韻

一嵗中間孫再見馬家誰數白爲眉冰輪滿正中秋夜光嶽完當丙子期書卷家傳吾欲付麒麟抱送夢堪思從今好學汾陽頷尙見箕裘克紹時

送吳文之防試

湖上輕帆彍去飈燕云漠漠快鴻毛洛陽賈誼年猶少蜀郡揚雄賦最髙歷塊始知千里駿當場誰是九方臯洞庭自昔鐘靈秀不用夷亭俟海濤

次韻東岡十詠

五畮幽棲地謀生不願余門淹戶牖轍架秩鄴侯書富貴慿蕉鹿文章辧魯魚尙餘驕吝在且欲倩君鉏洞天連福地閉戶養吾眞世降民風古春歸景象新雞豚同作社魚鳥自相親借問誰相似羲皇以上人蒼雪餘千梃淸風幾百竿葡萄羞晚酌苜蓿媚春盤理亂誰能系升沈已厭觀鹿門眞得算獨遺予孫安階穿新迸筍屋破暫牽蘿欄養能言鴨池馴博字鵞處喧長得靜取足不求多獨對靑山飲時時一浩歌誰謂市防逺時新薦亦嘉庾郎春末韭陸叟雨前茶架護新秧橘瓶翻自灌花山人殊未識道是魯東家先民遺訓在種徳莫如滋盧橘接成樹楊梅低壓枝壽應能比櫟智豈不如葵沮溺耕相耦都忘抱甕疲未能齊出處猶幸得齊年郭泰舟同載陳蕃榻借眠溪山朝上日墟落晚生煙村徑相過近詩成幾百篇剰得幽居趣懸車卻悔遲欵山低作檻畎水曲通池步月相攜處觀云獨坐時悠然沂上樂防後少人知黃閣歸來日伊誰共嵗年巷中顏氏樂谷口子眞賢小閣調鸚語閒牕對鶴眠平生出處意把酒問靑天耕桑時有暇風物亦登臨自是逃虛子誰同擊壤吟簡編中對古冠服外隨今一勺源頭水泠然洗我心

杏林

陸家園裏千株杏處處花開不待春種樹由來還種徳枝頭顆顆摠含仁

三月三日庭前白牡丹一枝獨開

紅紫休誇錦作堆瑤華一朶占先開似從姑射山頭見不減唐昌觀裏栽綽約每憐天與態瓏應借雪爲胎風情一種無由見攜酒誰當月下來

董諭徳文玉歸省其父太守徳初詩以寄之徳初餘同年進士也

瓊林三百英雄軰海北天南復幾人獨喜長庚陪曉月更誇威鳳應昌辰詞垣正印斯文遠曲水浮觴禊事新萬木靑松何足羨與君同閱八千椿

秉之齒落有詩且羨予齒之牢和其韻以慰之且自慰云耳

兄弟一气耳誰彊誰獨衰弟齒更落予髮白且蓰朝來覽明鏡鬅鬙亂如茨咄哉此二疾自古誰能醫太公口含兩張蒼一無之年皆過百嵗天豈云獨私人生眞大夢世事如奕棋社櫟散乃壽自全本支離兄弟幸在告爲樂當今玆湖山共追逐杖藜未須支頭童與齒豁韓公浪云悲西山朝气爽不妨拄空頥

侄延學作亭湖上甚壯欲予詩以落之率成二首

幾醉池亭雪色醪近聞亭子勢尢髙白鷗不避新翻曲黃鳥時窺舊賜袍波影半簾云滉瀁山形四面畫周遭我來壁上題詩句禿盡山中顧兔毫

風風雨雨過端陽畫扇朱絲邈建章佳節久連日醉故山空負一春忙胸中漫貯匡時略肘後新傳卻老方聞道湖州圍未解坐令胥口作瞿塘

讀擊壤集效其體

林下老人何所求求非拜相非封侯所求海內民生遂所願朝廷聖徳修工鯀人人崇禮讓羌夷永永罷戈矛熈然萬載雍熈治林下老人何所求

二气陰陽相蕩摩不知眞宰意云何三王二帝時節少五季六朝喪亂多倉瑯又見歌赤燕翠釡還聞羞紫駝近事天髙何處問牛女今宵方渡河

我愛東岡一老人百年長作太平民無憂無喜亦無媿有酒有詩兼有賔接樹灌花爲活計遊山玩水摠天眞我生亦是悠悠者願得東西永作鄰

水仙花

藐姑射之神人攜漢濵之二女儼仙袂之飄颻渉滄波而齊步悵交甫以莫從攀桂枝兮延佇

丁丑八月二十日與弟侄軰泛太湖將遊石蛇山舟發微雨旣而雨大作抵消夏灣蔡九逵捨宿眀日雨又作遊興索然乘便風而還至家則日出皎然矣爲之一笑賦詩紀之

載酒張帆信所如靑山含雨轉糢糊虵丘咫尺翻成遠夏渚消揺可作疏世事無端還自笑秋陰有像若爲圖始知白傅眞堪羨五宿澄波皓月湖

庭梧七首

庭梧曾手植忽已逼蒼穹淸夜長聞雨晴朝慣惹風旌幢驚對峙琴瑟訝中空鳳鳥何年至吾生尙爾逢春朝起常遲欲覺還偃仰隔牕幽鳥聲日照梧桐上暑夜臥常遲揺揺動輕箑仰嘯取天風風在梧桐葉秋夜忽已涼風葉何蕭騷露坐不知久月掛梧桐梢長夜夢初回月上山之厓何由知月上梧桐影橫斜長夜夢初回雨來山之北何由知雨來梧桐聲淅瀝冬夜不成眠寒燈聽騷屑天眀驚皚皚梧桐枝上雪

和秉之送菊菊有楊妃西施之號

先春罨土槿編籬同對年來亦好奇自笑老夫心力懶黃華隨意著髙枝

爛醉都忘倒接防髙堂四菊十分奇西施未醒楊妃醉白髮樽前恐未宜

年來黃菊也隨時鬭出金盤與玉巵獨有嵗寒心尙在落英重作楚人詞

瑞柑詩【有序】

洞庭柑橘名天下治正徳之交江東頻嵗大寒其樹盡槁民間復種又稿包貢則市諸江西福建謂柑橘自此絕矣予圃漫栽數株丁丑秋樹有五千餘顆皆珍柑也其餘才盈二尺許亦結五千餘顆山人爭謂之瑞喜而賦之

洞庭千樹綠化逐鶴林仙寂寞荒園裏累垂寶顆駢揚州傷錫貢合浦詫珠還瑞應凴誰紀靈根自此傳

素履詩

考祥元視履厥初愼元咎紛華非所忻貞靖自吾守遂止諒不能欲進夫豈茍黼黻煥彰施白賁乃其舊

東菑詩

君豈東菑人而事東菑役帶經和雨鉏抱硯臨溪滌非菑安有畬不耕固無獲他年看秋成千鐘豈謀食

西湖

我愛西湖好何時此一行六橋明月夜花底畫船橫

丁丑十一月得宣府報

土木垂殷鑑俄傳北狩音淚纒寰宇痛坐厭法宮深洛汭歌鈞石祈招度式金誰扶鼇極正持慰杞人心

再次曹定庵憲副見寄之韻

九十未及八十餘惓惓憂國心如初臨池艸聖水通墨隱幾心齋室自虛海內浪傳平子賦濟南誰授伏生書煩公重有東山望懶性今從水竹居

丁丑季冬二十三日過永定邵氏舟次荊溪和杜子美客夜韻時杜允勝陳宗讓同行

荊溪舟獨進兩岸雪山明風破孤帆力冰劖壞檝聲山陰懷舊侶洛下詠諸生漸覺銅棺近淒然傷我情

夜泊方橋

天暝去程遠扁舟宿鴈沙風煙漁浦樹汀水野人家不識剡溪路空懷博望槎鄰邦猶蹇澁況欲走天涯

河橋舟發歸途作

伐鼓侵星發吳門此日還斷澌溪漲濶融雪隴痕斑劍井來寒樹銅棺失暮山衰年仍事役翻羨白鷗閒

宿毘陵驛

孤舟城下宿城漏滴寒更往事無人問幽懷忽自驚春星垂野動村火隔江明北鴈無來耗蓬牕夢不成

黃勉之明水艸堂

虎阜峭奔入天平秀特分軒牕通映水幾席欲生云讀易已忘易攻文不倚文閉門方習靜非是故離羣

送李尹經述職之京

吳下徴輸嵗轉多瘡痍方仗使君摩銓曹又上三年最裏下曾聞五袴歌茂苑雪消鳬舄遠彤庭日永豸冠峩春風十里楓橋路挽鄧無由柰爾何

苔石幽篁圖

湖嵌一卷多瀟碧數竿足愛此亦何爲正也受命獨

偶成

生世七十年廻看如一日中間事萬變或喜或憂戚得失與升沈其事固非一杳然如夢中無復畱彷佛前者旣已爾後來亦當必所貴寸心虛翛然不畱物俯仰天地間無媿亦無栗

秉之六十初度

昔我與子兮弟南兄北看云望月兮思其有極每懷一晤語兮路遠而不得玆余乞告來歸兮子亦辭此郡章大衾與長枕兮日夕聚此一堂胡爲乎限一衣帶之水兮欲濟而無梁一年不十防兮悵中心以皇皇喜獻嵗之發春兮將上元節閙花燈髙燒兮弦管噭噪嗟耳順之華年兮亦人生之難到子春秋逴逴以日髙余豈能乎無眊羌世上之浮名兮曾不可以與謀彼器溢而餗覆兮樂曾不免乎憂謀人國而不善兮寜顚蹶之尢進陽阿之妙舞兮發南國之新謳歌舞洋洋而疊進兮曾不知嵗月之遒年年嵗嵗樂復樂兮與子同壽乎千秋

雙湖詩爲僉憲謝廷柱作

嵳峩靈峯嶺蒼茫寓國山兩湖分映東西間兩湖相去無十里龍天池相對起朝遊長林暮小沚蕩舟欲行行且止君非渭川叟公侯封已晚又非鴟夷子煙波去不返要知釣徒非釣徒勅賜散仙在江湖

偶成三首

飯飽亦何事繞池看魚行憑防秋雨歇倚杖暮山橫忽忽吾將老紛紛物自營百年天地內事業竟何成睡起亦何事支筇獨看山浮雲世事攺白日此心閒鼎鼎嵗華晚提提倦鳥還𨿽居人世內人世了無關黃閣三臺輔靑山一病翁伊周曾有志房杜本無功閱世人頻異謀生室屢空行藏那可問云外送飛鴻

題四皓圖

蒲輪應召出商顏漢嗣瀕危卽日安若使四翁終羽翼肯教雌雉變凰鸞

謝安圍棊圖

朝野皇皇意獨閒依然艸樹八公山誰知秦晉興亡事祗在先生一著間

秉之惠巾制甚奇似東坡而小異老夫之所宜戴也賦詩謝之

襆頭岝防帽尖纎雅俗無如此樣兼墊似林宗微展角髙如蘇子不爲檐將籠白髮眞相稱若對靑蛾未免嫌我是越人猶愛著肯教漉酒似陶潛

四月八日飲陸長卿園亭

連峯忽地起防岏倒影亭臺漾碧湍寶障傍人云錦暖玉甆畱客蔗漿寒梅酸正入調羮用花好還宜秉燭看魚鳥浮沈滿池上我來終日倚防幹

三月望日飲張延徳園亭

髙栁陰陰影入池落花飛絮蕩遊絲輕風送酒催雙槳活火煎茶試一旗郤縠詩書傳有種習家亭館醉無期獨憐漆室何爲者北望長吟有所思

延喆使歸自福建得衢州錦川石立於庭前戲作

錦川束錦化爲石道遠懸知不易來千嵗僵松鱗駁落一株寒玉骨崔嵬庭除有地煩相伴梁柱無能莫見猜賴是前人淸節在鎭船元借郁林材

玉林

藍田曾種玉嵗久長瑯玕琪樹東西映瓊枝遠近攢每羞何氏獻聊試偓生飡況復人如玉兼葭欲倚難東湖書院爲吳獻臣都憲賦【獻臣先家湖湘有東湖後徙廣西亦作東湖書院不忘先也】

東湖煙水空復空乃在武昌之西嘉魚之東气吞長江卷七澤聞有至人昔年隱居漁釣於其中邇來一百四十載九疑聯綿竟誰在豈知蒼梧萬里雲山中亦有東湖儼相待潯江漓江左右流落霞孤防長悠悠閒來朅登大云嶺霜露鬱鬱愁松楸主人自是身許國到此誰能忘首丘此亦一東湖彼亦一東湖乾坤萬里雲飛孤願君慷慨終許國致君堯舜始作範蠡扁舟圖

虎丘

誰云虎丘小我覺虎丘大嘗疑海上峯湧起自天外忽墜平野中萬刼翠不壞夫差昔覇王猛气亦已神斧鑿巉巖泂勺銀河派雙崖削未平呀呷勢將嘬靈湫湛寒碧劍气溢光怪銀海鴈飛沈冰巖松倒掛前朝百戰爭今爲梵王界吳儂得遊觀時節紛綷防我老猶愛山興至時獨邁聿登浮屠顚坐覺三吳隘云夢如可吞八九無蔕芥千人石上眠把酒向天酹不知開辟來曾見幾興敗天風忽然生萬竅同一噫滿山松竹吟破浪恣砰湃平生磊塊胸至此殊一快升沈世上名瑣屑眞癬疥我生本優遊幸脫軒冕械甘爲愚公愚不受蔡叔蔡願言從樂天一年十二屆

送李端彜端行昆仲還嘉魚【二子故評事承芳之侄自楚至吳來爲其父乞墓銘】

二李髙風挽不回巫山衡嶽漫崔嵬慿將一掬懷人淚灑向黃公舊釣臺

自楚來吳幾千里五湖風月得同遊片帆明日人何處悵望長江日夜流

烏林有鳥不安巢聞有攙天赤壁髙我欲因之訪遺迹側身南望首頻搔

武昌西去是嘉魚縱有魚來不寄書林屋天髙無去鴈他年何處問何如

野人獻菊碧色每叢作雙鳥並立名鴛鴦菊爲之賦詩

開與黃花不並時翛然天與碧鮮姿多應防玉同韓重化作人間連理枝

枝頭兩兩立東西知是鴛鴦不獨棲一種貞心誰得似廬江小吏仲卿妻

不向東籬嗅落英相呼相喚本同聲不知艸木緣何事也作人間兒女情

再至天王寺有感

深鎖禪扉暫一開竹間那復舊池臺嵗寒只有庭前柏五十年前見我來

舊日沙彌今老禪白頭我亦異當年見恆河性依然在莫爲浮生一惘然

慰東岡失子

生子秀而文燦然瓊樹枝豈獨立門戶且欲承裘箕一朝忽摧折天也眞難期縱使鐵石腸誰能不哀斯哀之倘可生哀也理亦宜號天天不聞扣地地不知肝腸爲爾裂齒髮爲爾衰死者竟不返生者空自隳兩傷復何益不悟眞成癡我有一藥方授之竺幹師能治迷罔疾願君試服之茫茫大化中萬物皆寄而賢愚與貴賤趨死同一岐𨿽有壽與夭同盡無等衰彭耼安在哉孔孟亦若玆況區區所立畢竟何足施譬如空中華妄作喜與悲倐然還變滅豈足仍追惟所以東門吳無兒如有兒眾生纒愛賊有如雀黏黐卓哉古逹人棄去如唾洟愛河茍不幹苦海終無涯天道有翻覆人事多參差自古每如此吁嗟柰何其顏淵仁且夭不聞路也羸子夏泣防眀但爲後人嗤追亡建負鼓嗟哉空爾爲勸君急返棹收淚舉一巵

挽施仁徳【東岡子】

又是山陽聼笛時狀元門第舊弓箕鳳池乍長丹山羽瑤圃俄摧玉樹枝載酒常時過問字趨庭此日罷聞詩悠悠眞宰如何意誰與乘槎一問之

已夘開嵗連雪有作

江南開嵗逢三白陰乍晴時晴復陰瑞葉得風狂作勢梅花和月冷難禁漁蓑未愛江頭好龍馭惟憂塞上深我是袁安方閉戶地鑪火暖獨愁吟【是嵗年儉民饑】

戲題羊皮燈

刳腸何罪有誰憐化作光明照綺筵百里粥從春市裏五星明聚夜堂前兔輪避滿哉生魄魚枕潛輝宿解懸只恐左慈工幻化故來東壁弄淸妍

已夘開嵗九日弟鏐宅觀燈次秉之韻

燦燦紅蓮映綠池看燈又是去年時銀毬雪色懸珠箔畫帶波文綰鐵絲閃鑠最宜初月映飃防無借好風吹因思二十年前防鳳閣傳宣趨進詞

詠魚枕燈

火樹千枝摠不如瑩然光彩透冰壺共言魚枕春裁玉忽訝龍涎夜吐珠雲母屏開云影動水晶簾展水紋鋪香羅萬眼誇吳市瑣細空勞詠石湖【萬眼燈以碎羅紅白砌成工夫妙天下見石湖集詠吳下節物】

朱半山挽詞

晚從秦晉結葭莩紹也他年可不孤回首玉山人去遠夷亭斜日雨疏疏

防廻折簡荷招要八月西風看弄潮今日稽山無賀老畫船空指半山橋

次邵侍郎國賢見壽之韻

杖藜曉上淸風閣北望雲山渺云壑懷公不見誦公詩淸廟朱弦爲誰作晨星落落今數公平生出處將無同我生與世早多忤乞身歸臥湖山中伻來逺致兩罌水風致年來那有此品題未擬桑薴翁煎法曾傅玉川子力田自好任逢年隴云寄我山中篇漢庭共詫大人賦那知山澤非臞仙與公周旋亦云久不飲每酣公瑾酒子牟魏闕本江湖公也那能忘黔首我心古井終不波杞人之憂憂豈過緘詩遠寄惠山下問公究竟其如何三月二十三日賞牡丹秉之不至有詩來次其韻

老去那能復種花姚黃魏紫亦誠嘉豈知洛下平章宅還到吳中埜老家粉艷紛披晴墮雪紅香繚繞晚生霞揚州芍藥何如此空色於人豈有涯

次林見素中丞見寄之韻

山林滋味老尢長肯羨裴家碎錦坊卻羨云荘千顆玉炎風五月擘紅香

酒熟無人可共嘗老年惟以醉爲鄕那能命駕輕千里重作歐公防老堂

閏中秋觀月仍兩度生辰喜而有作

一年最好中秋月豈謂今年兩見之玉宇洗空如有待冰輪出海本無期堯階影展新蓂葉蟾窟光添古桂枝舉酒向天還酹月年年初度得如斯

木石居士爲葉文節賦

山頭一片石石畔幾株樹下有幽居人結廬與同住木石不觧語亦復何所知相看兩不厭終嵗還自怡石吾甚愛之千古無緇燐木有嵗寒心冰霜見蒼潤二物豈吾徒對之徳堪進方今構明堂傍求柱礎材夫君久居此乃獨胡爲哉

閏八月中秋夕再至靈巖

靈巖髙處尙堪梯佳節重來路不迷日落湖山天逺近云移臺殿月東西千年杜宇還悲蜀一舸鴟夷竟去齊往事淒涼那可問懸崕荒蘚沒前題

重攺靈巖玩月詩

浮雲捲盡碧天髙坐見冰輪出海濤秋色十分當此夜風光千古屬吾曹璚樓不鑰身親到香徑無人首獨搔天柱峯頭那似此莫嫌醉墨涴宮袍

憫松【有序】

翠峯洞庭古剎也自寺門至官道皆雙松夾峙大可數圍如葆蓋如虯龍每風動聲聞數里蓋宋元故物也予甚愛焉每至輒坐其下移日今年夏至則無復孑遺予甚愕焉召其僧尢之僧曰縣官徵徭急身之不存松於何有蓋粥之以充徭費也吾聞釋氏爲出世法謂世网不能加也徭且不免焉非獨人之加而翦伐及於玆松千年故物且不能逃於乎苛政之害如是哉是嵗正徳十五年也

洞庭古寺名翠峯山門夾道皆長松蒼皮鱗皴根詰屈風動十里聞笙鏞團欒下防翠羽葆夭矯上聳蒼髯龍不知當年誰手植云是宋家三百年前之舊物每當赤日坐其下時有淸風吹鬂發因思古人不可見重是甘棠無翦伐玆來忽見怪且驚倒臥道路縱復橫可憐堂堂十八公盡與官家充踐更神咷鬼趡競遮防崕摧壑陷難支撐我傷嘉樹因久立封殖有懷何所及顚僵力與風雷爭昏暗如聞龍象泣龍象泣何所爲縣官催租如火急伊昔秦皇法最苛猶有封爵來山阿如何今日值刼數大斧長鋸交防呵深山更深無處避豈若社櫟長婆娑年來徵稅摠類此誰采野老民風歌

七月三日大風

去年七月颶風作駕海驅山勢何惡沿江濵海萬人家一半漂流餧蛟鱷今年七月仍颶風驅山駕海勢略同人家有備幸多免禾偃木拔嵗則凶我聞有道唐虞世風不鳴條雨霑塊休徴五事來應時百谷用成民用乂當今公道如天開金縢旣啟羣公來賔賢養老天子聖風伯爾獨胡爲哉

送顏檝檝同年水部澄之之子也

當年同看杏園花聚散升沈事可嗟之子此來知有意年家情分是通家

前人遺墨尙縱橫落落詩篇更老成此去好施醫國手官家藥籠要葠苓

次石田松石圖

長松落落白石鑿鑿根株聮蜷皮駁犖懸厓倒掛蛟龍僵干云直上雷風作仲圭死石田生後先意匠同經營想拈禿筆快一掃勢與碣石爭崢嶸堂堂十八公冰霜閱雄俊巍巍石丈人不緇亦不燐兩翁抱奇節結交亦相近我非米南宮每見思拜之我非陶隱居聼此心自怡方今大廈連雲起柱礎明堂獨須此紛紛匠石正求材胡爲棄置深山裏胡爲棄置深山裏

題任月山飲飼圖

韓生畫馬不畫骨月山七馬何峍世俗紛紛方舉肥誰收兾北空羣物連錢鑿蹄黃金覊圉人飲飼勤莫辭一朝拂拭橫門道逐電追風君始知

米南宮苕溪春曉圖

春云黯黮雨糢糊艸樹熹微半有無夢入苕溪天欲曉不知元是米家圖

杜允勝偕陸子潛兄弟攜酒至園亭

尋山何用過城西屋後巉巖且共躋髙栁暖風初罷絮曲防疏雨不成泥洛中雅自推三嘏王所端寜止一齊獨樂有圍今共樂不妨詩酒日相攜

諸友飲怡老園分韻得春字

題詩昨日送殘春桃李陰陰入夏新風動漸驚紅落莫雨餘猶愛碧嶙峋敢期事業同夔卨且可壺觴引白申獨有江湖憂未歇北來消息苦難眞

震澤集卷七

欽定四庫全書

震澤集卷八

明王鏊撰詩

至樂樓詩爲大學士費公賦

橫林特地起髙樓樓上書多擬鄴侯日與聖賢相對語身於天地復何求三峯有意當牕見一水無聲繞檻流試問主人何所樂本來無樂亦無憂

重賦弔文丞相祠

漢朝冠蓋盡臣元窮海累臣抱獨寃請劍便湏遊下地結纓何處是中原靑泥不化萇血白浪空歸伍相魂斜日悲風柴市裏行人千古掩啼痕

盧侍禦師邵來謁予於山中時酷暑與約爲山寺之遊未明舟乃潛發有詩來次其韻

炎蒸一室困塵編坐憶山房滴暗泉古寺晨防聊復爾淸溪夜發豈其然一天涼雨懷逋客半壁殘燈對老禪淸旦坐謡還至夕空餘隴月向人圓

次韻施東岡喜雨

酷暑今年直破秋固應宋玉厭荷稠一朝雨勢翻天至兩月炎威掠地收陋巷誰知顏氏樂淸時空抱杞人憂漳濱好在劉公幹何日靑山爛漫遊

費倫同七十少同硯席者也

少小相隨同隊魚年來白髮映鄕閭追思往事都如夢閒看浮生好是虛某水某丘防釣處一觴一詠笑談余與君再結丹丘伴還見蟠桃結子初

次韻沈方伯良臣爲餘七十之壽沈與餘同生庚午又同在郡膠今同致仕

黃髮歸來共理田食貧終不羨逢年泮宮燈火憐相並李郃科名媿獨先紅藥花翻分陜路白鷗沙占太湖邊年來南極當吳分莫怪鄕人擬二仙

贈葉巡按忠

鄱陽漏网觸奔鯨南國烽煙徹夜明江上貔貅雄逺戍浙西士女賴長城鑄山久訝吳王濞斷靷誰憐郭子橫見說臺端峻風采艸間狐兔不湏驚

陸長卿爲三山甚偉因賦

曾聞海上有三山飛墜君家苑囿間乘興偶來觀縹緲扶衰且欲上孱顏參差臺榭雲霞气出沒巖巒虎豹斑老我年來無長物舉杯相對亦忘還

延素藏李嵩畫因題其上

吾聞湏彌之西興林國中有仙山人未識頻伽獻果龍象參有女跏趺常面壁終年面壁何所翫山月松風爲我伴湛然大定本來空要證菩提登彼防當年生長本王宮錦袍錯落眞珠紅生身在欲不染欲濁水秀出靑芙蓉姻親眷屬棄如土璚樓玉宇皆苓通一朝棄喧思習靜白雀叢林去修性至人有念天不違孽火𨿽狂中自定鏌邪干將段段壊身縱淪亡性常在豈知千古屍多林天遣重生在人界從今不渉生死關六通四智正覺還摩尼珠露靈光發優鉢花開本性圓九重藥王須眼手眼手於吾復何有乃知忍辱有仙人手眼不嗔隨所取兩手去千手生兩眼亡千眼現世人不識驚皆千葉金蓮繞坐生億丈豪光放皆徧吁嗟流浪閻浮人欲海曾無觧脫因李嵩妙迹傳千古稽首空悲蟣虱臣

送王守防試

雙珠出南國光曜瑚枝一入天府選一嗟滄海遺連城摠無價韞匵亦有時鴈行先後耳去去勿復疑

五色菊【嘉定童以遜用水艸接菊五色具有】

前身那復是江蘺白白紅紅忽滿枝恐是韓郎工幻化賺教陶令醉東籬

年來黃菊也隨時闘出金盤與玉巵姑射惶惶西子醉嵗寒心在許誰知

松石齋

蒼松落落偃虯龍片石谽谺聳碧峯石倚松根添瘦漏松穿石罅轉丰穠嵗寒永結三生契茅土曾加萬戶封聖代祗今湏柱石大山長谷可能容

送賀志同少防之官廣東

越王臺上栁毿毿使節行行五嶺南豸斧冰霜瞻舊吏薇垣風月待新參防榔蔞葉還隨俗包匭菁茒好貢柑自是隱之風節在石門泉水不名貪

瓦屋山歌

瓦屋山在雅州之滎經其地絕勝長洲尹髙君第聞之曰吾將老焉餘悲其長往而不來也以吳人之意招之

瓦屋山瓦屋山乃在邛崍九折平羌間上有攙天壁立之孤峯下有奔流赴壑之驚湍神光夜現普賢相紫气晝滿元闗娑羅花開錦繡斑蒙芽紫竹長瑯玕誰云風俗混髳蠻世途險巇乃獨安武陵桃源在人間丹厓萬丈誰能攀君今此去何當還長洲父老翹首日西望願君少住慰我吳下之覊鰥

白巖歌爲喬希大司馬賦【白巖在太原之平樂南京兵部尙書喬公希大家焉吳門周臣寫其圖余爲題其上】

太行西來勢如翔兩崖忽斷紛開張中間沃衍散耕牧至今風俗余陶唐白巖嶕峣森立玉疑貯白雲千萬斛又疑天山雪不消六月懸崖掛飛瀑長松矹硉偃虯龍磐石坐送孤飛鴻朝看白巖橫暮看白巖縱幅巾芒屨長松下白巖處處長相逢一朝還爲蒼生起坐鎭畱都惟隱幾江東煙樹晚重重回首白巖云萬里苻堅入寇不須驚隱然人倚如長城圍棋似是謝安石斷靷誰爲郭子橫只將忠赤佐天子不管白璧來靑蠅靑蠅靑蠅何爲哉我思白巖歸去來

和林見素次蘇子卿見寄之韻四首

向晚心不怡中庭立徘徊羣雅競鳴噪孤鴻獨無依無依亦何恨稟气與時乖物情逐時好志士多苦懷咄哉賈太傅厝薪胡獨悲黃竹有遺歌至今令人哀籠鳥望云端自傷翅翎摧海濵有大老何時當來歸知音茍不存五弦徒自揮悵望武夷云我身安得飛

夜光忽暗投按劍知無因傾蓋茍如舊異世爲同人昔君向逺謫可贖人百身紛紛燕蝠軰相爭錯晨昏對面不相見肥瘠越與秦所願崇明徳皓首期日新物理有相感波間躍蕤賔嗟嗟皇甫規豈是中州人誰云閩吳遠眄睞心所親

驅車逺行邁中道忽自疑章甫資之越無乃非所宜涼颸撼庭柯絺綌已淒其歸來洞庭野茹糗勿復辭椒蘭亦已變稂莠能無滋四時紛代謝彼此各一時獨臥茅檐下無爲浪多思

昔我遊藝苑吸露潄奇芳及今志乃吞敢望作者堂一編誰所授來自閩之鄕讀之增壯气字挾風與霜忽然造衝澹蘇李同翺翔借問何能爾上池飲奇方鳬鶴各有分誰復計短長蒹葭望伊人宛見水中央祕之在篋笥時時吐晶光

聞尙書泉山林公訃

俯仰天地間我生殊已晚古人不及見前軰亦漸逺昔年忝朝列三五齊手板入防議帷幄出翺翔藝苑兩心無猜疑終始共推挽豈知一朝異分散東西徵羣才飛刺天林立盈彤庭三五各天涯相映如晨星嚄唶時所背空負海內名有如林泉公宿徳眾尢向詞林三十年縝宻見涵養操履冰玉淸文章臺閣樣榮名勢利途眾競獨退讓臯比坐成均六館無孟浪道傍推大宅寒士俱挾纊保釐向南都百僚同倚仗平生事藏宻臨事何慨忼大姦弄朝權士气紛沮防羣蟻赴鮏羴正色防獨抗浩然賦歸來髙臥靑山云開緑野堂賔客引白申廣徳車尙懸防傅金不貧行年八十餘龍馬富精神人言天所畱復起承華勛方期防老堂杯酒道情素訃音忽然聞風前淚如注安得延陵劍掛向閩山樹

懷恃捲爲歸仁賦

人皆有母而我獨無嗟我之生曾不如彼慈烏慈烏有母能反哺我養不逮獨飲泣以躊躇人皆有子而母獨亡嗟母之生曾不如彼空桑空桑有子能返顧母年不待獨飲泣以彷徨

荊山小景爲王維綱兵侍賦

小築雲巖寄此身軒牕長對碧嶙峋防鳬嶧連天起祗與荊山作主人

觀福建內臣進花鳥賦

猿呈藝宛如人孔雀鵷雛貌摠眞怪石鉛松曾入貢名花異卉摠橫陳藩方故事修應舊聖主當陽徳正新一路光榮人莫羨已聞千里罷還民

贈黃道士

海上仙槎去莫親靑谿騎鶴更何人防同契得心傳妙太乙鑪存火候眞白日山中號鬼魅黒云壇上撥星辰年來黃髮衰遲甚乞與明牕一縷塵

送髙徳元還越

觧防錢塘過五湖童防求爲指迷途方池墨暈春波淨別館書聲夜月孤十載交情如一日九師精義重三餘願君莫作飄然計正講濓溪太極圖

寄韓尙書貫道

河東夫子近何如北鴈聯翩不得書一片丹心終許國半生華髮只鰥居尋盟莫放山陰棹挾防誰從白下驢我有愁懷何處寫首陽云盡月痕孤

奉和東岡嵗暮有懷見寄之韻

嵗暮相望思渺然幾廻欲去更遲延舟辭震澤無多日曆攺王春又一年澗壑未須悲濩落閣門誰正傳宣人生得防應難定社櫟無能卻自全

次韻文徴眀見贈之作

十年穏臥碧山阿姓字無緣落諫坡江上野鳬元自佚日邊威鳳況云多正逢聖理方更化豈謂溫綸亦漫波幾度懷恩思自效蹇疲難進欲如何

和謝少傅晚步見寄之韻

疲薾懸知進步難十年學道得鯢桓晉家謀國三爲眾防叟巢林一已安獨上髙丘時縱眺偶攜稚子亦成懽願公早爲蒼生起林下還霑聖澤寛

憶秉之

嵗嵗重陽送異葩楊妃西子鬭橫斜今朝獨到東籬下含淚無言對菊花

嵗嵗元宵興倍增羊皮魚枕各分眀繚絲新出滇南樣獨惜伊人見未曾

嵗嵗春山得共遊藍輿軋軋兩夷猶如今不用登臨去花落花開獨自愁

常時見月倍相思海北天南防有期今日舉杯還向月不知何日是歸時

月下花前每舉觴分題押韻兩相當如今風物依然好不見來書細作行

敗葦蕭蕭古防頭垂楊兩防送行舟夕陽衰艸荒郊外爭使行人不淚流

每到塘橋月色昏兩燈扶防自應門如今怕向西州路舟過楊林淚暗吞

久旱喜雨

五月炎熇熾若焚西來一夜雨翻盆欲知遠近懽多少白滿陂塘緑滿村

唐子畏臨李成羣峯霽雪圖

吾聞西域之西雪山髙六月積雪猶不消今之盡圖無乃是是何山勢洶湧如波濤大山崔嵬小山聳萬壑千巖光欲動營丘化去五百年遺蹤一見人皆竦六如胸次蟠輪囷戲梭碎玉散作千嶙峋一重一掩分向背營丘似是君前身隆樓傑閣爭相向美人正醉銷金帳豈知洛陽城中僵臥者門外無人雪一丈

毛都憲七十邵二泉以前韻爲寄復次之

紛紛才俊登臺閣誰伴幽人住巖壑龍驤萬斛橫巨川商家欲濟須渠作當今人物有如公胸蟠經濟誰能同世人重臘不重玉居然棄置中吳中臣門如市心如水崇也當年亦如此平生意气小楊修碌碌誰能數餘子力田終不羨逢年熟讀防同內外篇七十年來髯似漆人言眞是地行仙籛彭八百不爲久壺中自制長生酒金華玉液分劑停鶴髮飲之成黒首世途宦海足風波鐘呂日久相經過黃芽白雪行已熟日月跳丸柰爾何嘉靖元年二月卄九日與林司空見素同登上方俯視雲水千頃靑黃絢斕見素曰此一片錦也賦詩紀之

晚扶殘醉上岹峣雲水空眀映碧寥雨歇花畦紅冉冉春歸麥隴綠迢迢幾畨遊鹿還堪弔一去冥鴻不受招遠客登臨思無限手摩蒼蘚認前朝

送毛百朋之北京應舉

幾年白下避車塵此去爭誇脫穎新桂子已傳蟾府種杏花還醉曲江春題名早覺光生裏捧檄懸知喜爲親八月南來鴻雁便音書寄我莫嫌頻

送大行人柯君使畢還閩中省覲余竊伏艸野無復當世之望忽承九重遣使銜命下賁丘園此三代養老引年之盛禮也斯禮也不見於天下久矣顧余何人而際其盛君使旣竣便道歸拜太夫人於堂感激之餘無以爲報因賦詩贈之

天王出震萬方新艸莽還能念老臣誥錫紫泥銜鳳嘴服裁文綺損鮫鱗未嫌五馬歸朝趣且喜雙魚入饌頻衰病自憐無補報寸忠還仗逹楓宸

林見素自吳過二泉二泉有作次其韻

旟旐翩翩動復延幾廻翹首太湖天一生面防知何日千里神交積有年載酒未過揚子宅抱衾同上鄂君船知音自昔稱難遇第二泉頭撥五弦

千尋磥砢慧巖松歷盡冰霜有好容二叟共談泉上石孤防三宿海邊峯淵然叔度難爲挹老矣馮唐豈願逢盛世臯夔方並入巢由自可遂疏慵

傷庭梧

嘉靖攺元七月廿五日颶風大作庭前雙梧其一忽顚賦詩傷之

庭前兩梧桐膚寸手所掇嵗月曾幾何直上殊挺拔峩峩雙幡幢云漢相摩戛謂言召南棠百嵗辭剪伐獨嫌淸秋夜障我中天月星辰互蔽虧胸次不得豁意欲稍去之惜此方薆郁颶風忽西來勢倒滄海竭屋瓦盡飛揚行道多顚蹶挺然與風爭倔彊蛟龍跋終然不自持劃若崩山坼杜陵惜楠樹我意亦恍惚信哉昌黎言木髙風必折勿言勢崔嵬螻蟻中潛穴似聞崇明沙濵江馬陀窟萬室隨江流老少多漂沒公胡久彷徨爲此良咄咄翻惜堂搆初不種松與栢

金氏亭上賞菊昔曾於此看牡丹

牡丹亭上昔同看又見黃花感嵗闌西子韶華常帶醉東籬晚節頗禁寒坡翁莫恨居無竹楚客空嘲澧有蘭秋月春風興無限爲君終日倚防幹

癸未春予送女至京口至之明日爲上元節是夜宴邃庵楊少傅第少傅懸燈於山燦爛奇甚

良辰勝事古難齊此夕鼇峯喜共躋遠岫流煇星上下曲池倒影月東西臨風玉樹遙歕雪出水靑蓮不染泥鐡甕城髙如白日歸途馬上聼晨雞

遊招隱等寺

春寒漠漠上宮袍雨後山光湧翠濤洞口云埋龍尙蟄壠頭泉迸虎曾跑每因懷古還興嘆豈謂尋幽反得勞明發丹陽重回首長江天遠甕城髙

茅山

大峯小峯連中峯當天削出靑芙蓉一朝忽立九霄迥百丈已度千巖重思昔颷輪同駕鶴祗今雲气猶成龍遙遙長史復何在華陽洞裏應相逢

茅山巧石亭

太湖有奇峯倚揷半天裏風雷忽失之何年飛墮此

孟子河孫氏樓

江上靑山山上樓憑闌俯瞰大江流海門煙樹熹微見云是三山與十洲

張旭春艸帖予聞其奇久矣今年至京口始得觀於少傅楊公之第天下奇迹也公欲予題其後以詩來云敝墨殘毫一尺餘老來猶得伴幽居宋元好事題將徧當代名公可缺書余謝不敢當次其詩云

種髮蕭蕭七十餘問奇還過子云居幾廻欲繼元和腳阿買從來不觧書

禽言

吳中蠶熟時有鳥日夜鳴其聲云摘笆看火相傳昔有婦摘笆棲蠶火發笆上焚死化爲鳥余憫其志爲賦二首

摘笆看火摘笆看火星星早不滅炎炎熾其那吳宮已成灰阿房亦焦土摘笆看火

摘笆看火摘笆看火汝身不自全更管人間火李斯佐秦亡林甫熾唐禍摘笆看火

次木齋閣老見寄之韻

行年七十又加三俯仰乾坤幸免慚世有籛鏗方我老坐無鮑叔共誰談夕陽溪壑翠尢蒨曉雨園林綠正覃還擬西湖爲勝集已沽酒典朝衫

才說迎春又送春紛紛紅紫幾畨新誰雲海內無知已且喜尊中有聖人瘦似維摩還示病樂如原憲不妨貧山人自合山中老出處無煩問大鈞

知樂亭

深巷逶迆接遠汀小園花竹閉幽亭春池水漫魚遊樂午院風微鶴夢醒有榻可能分我坐無弦元不要人聽日長讀罷防同契正對前山一防靑

六月苦熱壬子日得雨喜甚

幢幢淅淅又蕭蕭兩月炎威一夕消酷似甑山揚火幟快如銀漢瀉天瓢乖龍久郁蒼生望淑气潛回赤土焦林下老人忘帝力有年還聽路傍謡

送盛斯徴都憲巡撫江西

鴻都兵後望來蘇江左來旬此大夫入夜災星方退舍訖朝甘雨又隨車風輘舊仰搴帷外河潤新傳視篆初文肅家聲眞不負尙能把筆爲君書

題畵

杏花如雪滿長安起視星河夜未闌爲惜穠華宛相似臨風先折一枝看

坐看冰輪碾玉池夜深欲去更遲遲廣寒宮裏誰爲伴特爲姮娥住少時

和東岡憎蠅

炎宵擾擾困蚉防稍喜新涼柰爾蠅每向杯槃傷沒溺故於眉睫惱瞢騰居然能變白爲黒忽地翻令愛作憎勸爾營營休自得西風昨夜報嚴凝

謝郭長洲惠橘

雕柈紅玉寫累累四月江南見亦稀只訝蠭房輸與蜜誰將猩血染爲衣飣來客座驚三絕種向家園待十圍他日洞庭修橘譜便應書作郭公緋【朱橘】

誰從天竺到閩南移得秪園別樣柑灌頂醍醐𨿽少液兜羅綿色尙餘甘一拳不減商顏趣十指分明佛手纎歌利不須矜節解最無嗔恨是瞿曇【佛手柑】

丹陽孫思和訪余於洞庭詩以送之

曾訪南徐孟子灣七峯髙處恣躋攀何當再約孫眀復徧覽長江兩岸山

玉柱金庭未易尋飽看七十二瑤岑太湖多少閒風月歸對金焦盡日吟

重陽前二日東岡人來約登髙之處詩以報之

風風雨雨重陽近肯向東籬漫舉杯闕下每叨黃紙問林間還喜白衣來五湖煙月容兼管百嵗風光許獨陪老眼欲舒何處好與君攜酒上崔嵬

東岡有只愁風雨似今朝之句走筆次韻答之

太湖髙處望夫椒佳節登臨不憚遙折簡故人先有約定知風雨不崇朝

九日登象鼻諸嶺

秋來日日風和雨猶喜重陽一日晴攜酒登髙髙興發徧摩石壁與題名

重陽後復雨速東岡

蕭蕭風雨送重陽索莫園林夜有霜咫尺故人期不至黃花端復爲誰香

和見素尙書得謝之韻二首

把袂楓橋憶去年旋聞廷論幾扶顚尙方甫聽尙書履春水忙歸野渡船冠蓋便應傾洛社經筵不道少伊川從今烏石岡頭巘付與希夷自在眠

云補衣裳竹補亭亭中髙臥一人醒匣涵溫室金泥紫飯煮仙家玉籸靑自信逆鱗無忌諱亦緣磨蠍有神靈何當萬仞浯溪石魯國顏公與刻銘

重陽後五日延陵奉菊爲壽五色皆具而紫菊特奇因賦

舊種寒花五色齊年來紫菊出闗西楊妃醉醒暈猶在順聖名髙價盡低防綴不煩丹竈永封培應借武都泥姚黃魏紫元相嫓說與詩家漫品題

金碧山水爲丹陽孫思和賦

碧水丹山碎錦茸樓臺疊疊樹重重恍然坐我江南岸相對君家七秀峯

胡太守孝思奉詔存問過太湖有作次其韻

東南巨浸茫無外吳越交爭向此中漠漠鴈飛愁欲墮防防帆遠若乘空樓臺倒影星河動花木交陰島嶼通倘沐皇恩分一曲他年請爵太湖公

林屋峯前受一廛渚鳬汀鷺住相連久塵殿閣三臺地歸占東南一洞天詔下屢沾新雨露林間還與舊雲煙自從白傅來遊後直到君侯兩似仙

毛給事玉髙祖母劉曾祖母魏雙節詩

姑孀居婦孀居姑誓不負夫婦誓不負姑艱危顚踣交相扶兩心炯炯冰玉如寒燈照影相映孤牀頭遺息聲呱呱喣濡抱負夜辟纑迄今有立非所圖山南崔家大且都天道耿耿良不誣天道耿耿良不誣

胡太守再次前韻復答之

太湖三萬六千頃七十二峯煙雨中萬壑奔流秋野濶孤松倒掛寒潭空恍疑靈境與凡隔豈謂人寰有路通畫船五宿澄波裏千古風流始屬公

洞庭東西雙玉峙物外地脈相勾連雨後人耕隴上陌月明犬吠洞中天紅蒸逺岫上朝日暝入孤村生暮煙漁郎再到忽迷路錯比桃源道是仙

嵗暮有懷木齋閣老因寄

東山謝傅近何如尙憶同遊玉署初嵗月閱人雙短髩功名過眼一蘧廬剡舟有興空回棹塞鴈無緣得寄書聞道西湖好風日幾廻命駕復躊躇

胡太守冬季存問謝之

退傅閒居正穩眠忽聞優詔下林泉纁束帛皇恩重駟馬旌旄太守防三代引年聞有禮閒身報國媿無緣獨憐葵藿心猶在願得回光徧海堧

復生

萬生擾擾咸歸盡盡處還延世盡驚揮環且非羊叔子折矢乃若徐佐卿庭畔枯株有由枿雲間晦月哉生明相知相見莫相訝昔時子政今更生

盧師召侍禦新建範文穆祠於石湖傍有詩次其韻

萬木陰森防畫梁淳熈奎畫尙流光一丘占盡吳山勝二水分縈越壘長枯坐老禪依竹影時來估客薦蘋香雪坡天境依稀在莫把名園比洛陽

重遊一云寺

一云在天平之西余治間曽一至焉畱詩而去正徳辛巳復至其地俯仰二十餘年矣感嘆之餘漫賦一絕

爲愛禪房好竹林不辭迢逓度遙岑山僧認得曾來客祗是鬅鬙雪滿簮

遊穹窿山

與鐵柯輩泛舟至胥口潘氏日已西遂宿明日雨將午少霽至穹窿寺寺在山腰飲法雨亭而還不能窮絕頂之勝也

十年林下無覊絆吳水吳山飽探翫穹窿至近髙且險欲至靡由輙興嘆喜聞地主有嘉招春服初成雜童冠畫船載酒出胥口略綽湖稍旋抵防民淳地僻客至稀老少相扶出門看吳王種香涇尙存嵗嵗采香多女伴我聞且欲登香山雨腳忽來行渙防明朝雨勢止復作世路陰晴那可算文侯豈失虞人期勇往前行賴明斷籃輿旋濘那復辭邐迆靑山開四畔前山云接後山云似是山靈顯奇觀嵚﨑犖確路登登山腹盤廻轉危棧諸峯一望皆下風始信陽山才抵半買臣駁落讀書臺曾是樵夫終佐漢丈夫出處防有時不記當年愚婦訕淸泉一脈甘且寒肝肺塵埃得湔浣山頭咫尺不得升甘被同行譏老愞玆行𨿽勝興未厭斜日歸途幾畱盼回頭一笑謝地主他日重來殊未晏

和邵二泉申詔許終養韻

靑門幸有種田出處無煩更問天自是皇恩深眷戀非闗臣賦有奇偏情同令伯陳情表志在髙平樂志篇願得王陽長在位且教貢禹過年年

月夜與客飲千人石

千人石上來多矣豈知月夜尢奇偉纎塵不動萬籟寂冷然一片瀟湘水平鋪寶簟光瑩滑腳踏白雲飛不起又如藍田種玉生未齊璆琳瑯玕髙復低樓臺林影互虧蔽恍如龍象如狻猊眾賔興起歌且舞持杯互勸行相攜歌聲上遏行雲斷舞袖翩躚影淩亂僧房有客竊睨之疑是羣仙降霄漢生公說法今安在巨石低頭向人拜一方明月還可庭空色元來本無壞舉杯問月月不言劍池龍化石依然吳王已去那復管付與吾人一醉眠

余斷送迎久矣內翰嚴維中奉使三湘還過吳治具邀余過虎丘余不能辭也賦詩一笑

看徧蒼梧山外山吳中仍愛小孱顏如何地主翻爲客多少榮途未得閒張席坐隈新竹粉題詩劖破古苔斑夕陽共下山門去處處停橈未擬還

邵二泉防易亭右得泉有詩次其韻

酷憐螭吻瀉寒泉百里曾煩乞剰涓繞捨雙魚驚防躍調符單馬罷郵傅不愁海若卑秋水防見宣尼嘆逝川大易無言原有象定應天一在亭前

錢汝礪院使八十

當年醫國更何人閶闔傳宣入對頻何事帝心多簡在家傳佐使與君臣

辛已新春有感

山林朝市本無干怪事驚心欲遣難金穀多藏還作祟鹿門計拙卻爲安始知晏子辭殿豈是王晞愛冷官天與百年雙老眼可堪看徧世途艱

十三絕句

白艸茫茫走亂沙邊風獵獵動悲笳燕山臺殿𨿽然好宣府元來是我家

少年天子重邊功烏帽戎衣手角弓行徧漁陽並上谷並無彍騎到雲中

安化跳梁卽日平中原羣盜敢縱橫鴻都造亂誰堪使除是君王自領兵

彭蠡風颿一箭收九江安慶是安流說與藩王徐送欵親臣無數要封侯

天子臨江渡六軍長江無浪天無雲笑殺當年魏文帝武夫空復有千羣

縛得名王气轉雄凱歌聲裏擁元戎發蹤不用蕭丞相合與官家第一功

燕云漠漠鎖重樓八駿驅馳正未休莫道十旬猶不返金陵原是帝王州

二水三山入豫遊八方無事更何憂秦淮流水悠悠在好與官家造酒樓

相國移家江水湄金山望幸已多時太平金鏡無由進願得廻鑾一顧之

三顧頻繁亦未閒金陵東下是金山分明鐵甕頭邊路載得賢人與共還

趙普元爲社稷臣君臣魚水更何人難虛雪夜相逢意海錯猶堪佐酒巡

北固山前駐翠華殷勤來訪相臣家太湖怪石慙多幸也得相隨載後車

賡歌千載盛明良宸翰如今更煒煌漫衍魚龍看未了梨園新部出西廂

題西湖春景

吳山下瞰西湖水山外靑山相對起前朝遺迹何處尋髙下亭臺花霧裏又聞西域靈鷲峯飛墮西湖東防東穿花映栁隱復見遊人如在錦綉之叢中上天竺下天竺三十六峯如立玉錢塘潮湧雪山來海門巨浪髙如屋我生山水夙所好咫尺錢塘未曾到未曾到神先遊畫裏見山如舊識前身已似到杭州何當一日命小舟載我西湖湖上頭徧覽東風十二樓

寄韓司徒

我昔防京華賢豪並馳騁所睎稷契軰肯顧絳灌等一朝事勢異雲散江湖迥翛然臥一丘百念付灰冷死生離合間我志久已防有如河東公在念獨耿耿公如酒樽澹泊中雋永世途亦堪憐汲短廢修綆憶忝剡薦初對判尙書省我言公弗猜公意我先領公如劍就硎我若弓受防退食多賡酬官居無造請雜篇束碎金欲和輙羞郢豈徒滅坎窞固已絕畦町深情獨先飫苦節眾尢警從宦四十年一室每懸罄中年已鰥居不惑先楊秉曾無菅蒯從況乃粉黛靚吏人抱衾裯一燈照孤影朝飣具三韭夕設或脯脡魯山與陽城異世可同境啜醨彼何人眾醉嘲獨醒謙謙君子心當事尢骨鯁率眾叩天閽羣邪期盡屏傍觀何脈脈獨立殊挺挺嗟天獨奚爲事變在俄頃逆閹據津要威福恣所逞平生相許志一旦成畫餅亟褫乃所甘酷罰獨何我時忝樞近太息莫能拯俸資或潛輸譬割舂鉏脛歸臥汾晉間甘心混鼃黽卻掃絕梁碭淸風播箕潁公旣遁蒿萊我旋謝臺鼎吳晉兩閒人萬里星河炯茫茫天地間掛此東西景蛩蛩失蚷佇望勞我頸靡由探興居況復承欬謦欲命淮南駕或放山陰艇出門若有礙大道坐成梗何時睹至治四國仰嘉靖二鳥復相逢雲天恣游泳王成憲府博自昆山來爲予七十壽成憲時年七十八矣追數京師詩社中人惟予兩人在者感劉禹錫詩因成四首

當年闕下防羣才日日賡歌把酒杯四十年間誰復在白頭相對有鄒枚

鄴下陳思久已亡應劉徐阮摠堪傷誰知獨有安陽客還到吳門舉一觴【成憲安陽都尉門客】

題詩倚醉字橫斜不忍重看感嵗華白髮年來心尙在手持紈扇索驚蛇

欲唱涼州調未眞米嘉榮後更何人只今才俊休相笑曾是文莊席上珍

偶成

一日日已去一年年復來來者如黃河之源滔滔而不竭去者如長江之水滚滚而不回人生百年復何有來者去者摧相仍麒麟閣上幾時畫蓬萊頂上何時登我聞九州之外有九州又聞天上五城十二樓安得挾彼安期羨門鐘呂軰乘風馭气同遨遊下視人世如浮漚

志喜和秉之韻

周邦𨿽舊命維新曆盡冰霜快值春天上眞人方出震海濵大老定來臣姦回巳報都從殛風俗何憂未盡淳但使遺才收拾盡不妨垂老太湖濵

天書夜下罷遊田斗覺薫風入舜弦郢邸一朝潛忽現蒼生四海負皆蠲大橫己協重離兆厄運行辭百六年從此寰區無一事朝廷尢望任惟賢

故順庵駱先生挽詞

泮水從遊處重來尙宛然古臺猶有柏壞沼己無蓮講授春風地弦歌夜雨天四方多弟子深媿表新阡

石田學蒙泉閣老畫蒲萄

虯髯詰屈幹鱗皴二老含亳闘出新試看山亭秋雨裏不知若个得渠眞

虎丘陸羽泉埋沒荒翳久矣髙君尹長洲始命疏濬且作亭其上以表之予賀玆泉之遭也賦詩紀之

翠壑無聲湧碧鮮品題誰許惠山先沈埋斷礎頺垣裏搜剔松根石罅邊雪乳一杯分沆瀣天光千丈落虛圓向來棄置行多惻好謝東山悟道泉【洞庭有悟道泉甘寒淸洌而不與桑薴翁之品】

震澤集卷八

欽定四庫全書

震澤集卷九

明王鏊撰聨句

昌平道中大風聨句

夜聞海潮聲【寛】大地洶若動敗葉俄塡坑【鏊】頑云總歸洞噌吰萬竅呼【寛】凜列百泉凍野曠鳴枯桑【鏊】原低偃長葑陰霾接混茫【寛】噫气來倥倊冷助防威【鏊】狂招韓愈訟雷轟號令嚴天轉機軸空易水仍蕭蕭【寛】燕山殊瞢瞢不知怒何爲【鏊】所喜散堪用倐往捕亦難逆來受須共【寛】有時稍紆徐忽地還放縱再作疑催詩【鏊】橫犇驚失鞚卑飛爭墮鳶彎臥早藏蝀【寛】沙漠號狐貍岐山噤鸞鳯披襟誰敢當【鏊】落帽眾相哄防也妨詠歸盧其憂病中【寛】逺應經土囊細或入石縫瞇目塵糠【鏊】拂須冰織綜迸裂沙成河盤旋城抵甕【寛】星好怪維箕鷁飛書乃宋拔木周籥緘【鏊】揚波越裳貢漢歌懷沛臺楚賦想云夢【寛】廬舍遭傾摧陵園起哀慟前瞻巧趨蹌【鏊】後逐遙餞送歷塊勢尢顚下坡力如壅【寛】八極禦可遊五湖桴莫從先登賁育雄【鏊】鏖戰鄒魯閧胡馬依北嘶鯤魚徙南羾天工無乃勞【寛】吾意因爾諷愧乏吉甫才穆如難繼頌【鏊】

陽山大石聯句

峻極惟崧髙嘗聞吉甫誦【寅】石今者何爲勢若與之共偶來試春衣暫爾解塵鞚【鏊】登原路屢廻入門樹爭滃【寅】疊處譬爲山呀然忽成洞【鏊】橫陳類涅槃分峙譬翁仲【寅】啾啾猿度悲貼貼鳥飛恐【鏊】躍治祥金流黝堊聖鐵凍【寅】化工孰燃鑪气機潛理綜【鏊】一整還一欹誰迎復誰送【寅】陽山劃中開虎阜凜旁從【鏊】靈壁豈同儕岐陽眞異種【寅】仰窺天闕低側壓坤維重【鏊】蹲猊怒將囓奔馬猛難控【寅】有並若肩隨或分如鬭訟【鏊】龍象整法筵鼪鼯失家衖【寅】鑿須神禹功煉待媧皇用巖巖挹孟軻侃侃立子貢洲邊樓碎槌江上城臥甕【鏊】憑焉或言晉砰爾倐霄宋【寅】五丁安能驅百神互相奉【鏊】負戴賴鯤鯨防化謝鉛汞【寅】支傾力己疲任大材堪中【鏊】攫拏鬼亦驚秀傑天所縱【寅】好事來重尋佳句時一諷【鏊】寧能辭腳繭且得愈頭痛【寅】秦禪偶遺吳漢封當始雍【鏊】扛非九鼎雄富比八珍供【鏊】咄叱起老羝搏拊來儀鳯【寅】太湖隱見防逺山朝挹眾沈船露危檣敗屋橫折棟苔古積成衣藤枯倒穿縫贔屭下倒懸嵌空旁或擁淩兢步難移瑟縮心屢動幔亭危冠顚梵宇巧補空舉酒欲浩歌援琴時一弄云生殿閣浮風發鐘磬防上帝關九重下界市一閧目中無全吳胸次有云夢便當結幽廬采擷當月俸【鏊】

石湖阻冰聯句

西首戀松楸扁舟乘曉發行行抵斯湖【銓】望望指巨缺曾水塞長河流澌截輕筏【鏊】大塊噫餘威冥令仍冽防集比魚鱗防妥蛻龍骨【銓】人斷越城橋鴈杳堯峯齾【鏊】嵯峨峙玉山璀璨恍銀闕或碎若雕鎪【銓】或銛如斧鉞或垂如玉釵或拄若象笏【鏊】鼇足欹莫支鵬背負如閼【銓】造煩魯遽工解倩師襄掣夏虫語應疑【鏊】宵狐渉還歇戒自履霜初【銓】藏豈淩陰節山腰助谽谺澤腹增嵽嵲【鏊】上下坤乾東西混吳粵王祥鯉莫持【銓】孟宗筍堪掘國忠信難倚靈均未須淈【鏊】進如狼跋胡行乃車無軏舟子立招招【銓】行人憂忽忽一葦那能航五丁未渠伐鏊飛渡諒斯難來歸怪時咄況當陽生辰正值春王月誰乘浮海桴【鏊】莫借淩波韈行止豈偶然聊歌記顚蹶【銓】

除夕喜雪聯句

忽忽歲云除紛紛雪仍積【鏊】玉樓凍鱗皴紅鑪灮歘赫【銓】瀟瀟瀉竹聲燦燦映空色【鏊】勢欲減鐙明威能消酒力【銓】才看擁庭除斗覺摧屋脊【鏊】林風助飄颻檐澑增淅瀝【銓】戰陳驚六花農家驗三白【鏊】已見散成杯還憂大如席【鏊】帳憶黨家斟履存東郭迹撒鹽我何才授簡君誰敵【銓】端木夜仍飛靈蓂晦全易遙思大廷賀誰問窮檐唶【鏊】把酒待新春題詩永今夕銓

石湖聯句【與師召】

玆地屢經行孤亭坐寥闊今來悚具瞻畫棟映轇轕久聞玉川史新表石湖嶭緬懷文穆公弗翦越城茇穹廬受書爭勁气凜莫敓岷峨開府議髙標藐誰剟阜陵借襃賁益國推挺拔天鏡閣澄玉雪坡逹枿甫辭狼胡防尙說虎須捋因人地逾重懷古心尢渇歲事薦蘋蘩登庸紹衣鉢鄕裏重衣冠邦君事袒割君功己奏成我冗敢辭撥方愁積潦深忽見陰霾豁天公如有待我興其可閼舟借花邊維道屏松下喝未獲從駿奔猶幸瞻屨山僧具袈娑田笠雜緇撮展席俯淸泠開園擷芳辣野坐厠漁樵樷談防毳褐呦鹿杳不聞遊鯈瀅堪掇盟與沙鷗親吟免山禪聒陳迹俯頺垣流芳仰先逹五湖勝全供三峽恐始脫防影逺若凝波灮澹如醊石梁臥湖心浮屠見林末髙歌和滄浪淸夢渺黃闥倡酬忘詮次今古借囊括歸防指西日天際云一抹

第三泉亭聯句

鑿開孤嶂一痕靑【濟之】洞勺還來潄玉亭【秉之】霜落丹楓秋欲老【敬】池涵寶劍气如腥【濟之】煎從桑薴傳三昧飲對離騷喜獨醒卻怪又新多浪語【濟之】獨於揚子詫中泠【敬】

壽徐少傅

今日是何日六日中元過未久人言此際每生賢萊公在前公在後不知麒麟天上有種無抱送千年還姓徐天生賢俊固有意風骨自與凡人殊宛如明月出海底側射萬頃澄波湖木天瀛海人莫到十年讀盡中祕書朝承密防暮賜宴一時恩寵誰能如經筵手持五色綫要補山龍華虫黼黻之華裾今日芻蕘有語煩聽取願公一日登臺輔漢丙魏唐房杜宋司馬歐韓範富願公事業與此數公者爭先驅然後歸作睢陽五老圖

詞

壽徐少傅

自昔君臣信際防風雲有數看聖節才過又值生申初度金鼎調元親手付十年海內歸陶鑄聽童謠好个太平朝賢宰輔量韓琦身裴度勲丙魏謀房杜稱蟒衣玉帶日承恩注特免常朝朝罷入平章軍國中書務看行年七十轉精神無求去【滿江紅】

六十初度自壽四首

正徳己已八月十七日予六十初度之辰時歸自內閣醉塡四詞

今日是生時滿座親知都來上壽把金巵百嵗人生今過半好共開眉玉帶掛花枝醉墨淋漓世間名利不闗伊況復功成名遂了不樂何爲【浪淘沙】

行年六十鬢斕斒皇恩特放還髙堂設席對靑山秋來正未閒陰忽霽暑新寒笙歌夜未闌傍人莫笑老嗤頑人生到此難【阮郎歸】

寶月天邊光未缺昨宵才過中秋節大官酒饌年年設今年別壽筵開處依林樾碧水丹山常夢說如今摠在門前列舞妙詞新聲激烈歌一闋金樽滿泛淸秋月【漁家傲】

紫閣黃扉蟒衣玉帶功名至此人人愛掛冠一日賦歸來閒情又在功名外明月逍遙白雲自在別是人間閒世界起來把酒酹靑山年年與汝常相防【踏莎行】

賀林冢宰二首

盜弄朝權羣佞爭趨走欲顚蠅蟻紛紛何所慕鮏羴一疏眞能障百川宇宙名懸晚節完歸更覺賢過眼浮華何所似雲煙靑史他時好細編【南鄕子】

天運終還皇圖孔厚一朝公道明如晝冰山忽倒倩誰扶誅流竄殛嗟何咎公秩仍遷公名逾茂閩山閩水增淸秀吳儂稽首向邦君一樽遙上南山壽【踏莎行】

六十三初度君謙以詞爲壽和之

懸弧又誕朝六十三年鹿覆蕉勳名紫閣髙起何遲歸獨早玉堂近日無宣召且是山中臥得牢治如虞聖如堯洗耳還容由與巢【一封書】

且作山中宰相依然玉帶蟒繡爲袍扁舟範蠡去迢迢五湖煙景無人要金庭玉柱傲彼伊臯淸風明月卑他管蕭洞天福地誰曾到【皂羅袍】

鎭日逍遙過去韶華不可招幸有還丹大藥絕勝鹽梅金鼎和調百年過半總勞勞奔名逐利何時了慨彼時豪東門黃犬徒增煩惱【駐馬聴】

古來富貴誰長保早是抽身好裴相午橋莊疏傅都門道到如今尙瞻髙節操【淸江引】

吳惟謙同年壽詞

投簮前日懸弧今旦節值中秋剛半玉山回首升沈眼見多般幸有丹崖翠壑明月淸風天與吾人管任他榮貴也髙眠無喜無憂便是僊攀桂侶曲江宴看英雄三百紛消散年七十幾人健【梁州序】

過太湖

東山如畵西山如黛七十峯巒映帶白銀堆裏分明湧出樓臺最喜微風不起明月髙懸萬頃玻璃碎始知世上也有蓬萊濯足船頭好快哉笳鼔閙管弦沸看畵船揺曵人初醉千載後定誰繼【梁州序】

賀秉之授經府

秉之弟積學力行而困於數奇正徳十年六月蒙恩特授古杭經府之銜有其榮而無其勞予因塡近詞一闋爲賀

山林岑寂官曹喧閙吏隠中間最妙聖恩隆重天書一紙親教管領西湖風月南國煙霞盡與舒吟嘯淸朝鵷鷺似總賢勞輸與伊人一著髙蓮幕俊玊堂老宴髙樓日日笙歌繞塵世夢幾人覺【梁州序】

震澤集卷九

欽定四庫全書

震澤集卷十

明王鏊撰序

東原詩集序

東原先生杜氏諱瓊字用嘉家吳城之樂圃裏孝友退讓爲鄕人表率於時同志則有陳先生孟賢二人皆好爲詩孟賢詩淸婉有風致先生特沈著髙古間喜畵山水人物故其詩於評畵尢深詩多他散佚不傳其子長垣尹啟獨得八冊以授予予爲選定仍附雜著若干篇於後序之曰先生其隱者與昔之隱者姓名邑裏影響昧昩惟恐聞於人若詩則有不能自已者而陸魯望魏野林逋尢喜爲詩其於世之興衰理亂毀譽得失榮辱進退一切抺殺而獨翫志於煙雲泉石之間其詞衝澹幽深而其名特焜燿在人者蓋世方卓行之爲賢而夫人者髙摽掲已以警動流俗萬乘詣而不見千金召而不屈其迹奇其聲烜赫而流於人人世謂今之世無隱士是果然與蓋有之矣而世惟科目是崇是長外是有人皆擯不用言奇者得疑行異者來誇𨿽有隱者不得而知則遂曰無亦宜也其果然哉予猶及見先生及孟賢深衣幅巾曳杖履革所至人望之若綺皓郡將縣大夫延禮賓致恐後縉紳之行過吳下者必造請其廬二先生死吳中耆舊亦益衰世之知者益鮮知之者顧猶以其詩也而東原之詩亦復止此然平生大略具焉讀其詞考其世得其所以爲人於戲豈非所謂遁世無悶之君子與樂圃裏在吳城西其東有原焉故世稱東原先生先生好著鹿皮冠故又稱鹿冠道人

送劉世熈任四川僉憲序

治二年蜀中旱饑巡撫右僉都禦史丘鼎言蜀以富饒稱前代迄今地非異也蓋人事未修焉耳竊見成都有都江大堰鑿自秦守李冰所漑郫灌溫江崇寧雙流崇慶新津新都眉州彭山沃野數千萬頃其後豪家稍規小利堰流曲坊水失故道蜀人始病於旱臣嘗按行地勢自非髙山皆可治陂塘堤堰旱則灌澇則泄爲蜀人無窮之利今山東淛江南直皆設官治水利蓋任之專則宜有成功於是詔刑部員外郎姑蘇劉君世熈陞按察僉事以往吾於君之行獨有感也往時關中大饑人相食於是陸輦荊襄水漕汴渭百方拯之而秦人死者過半矣夫秦天下彊國也秦時豈必無旱旱而無救天下且起而攻之則秦之亡久矣蓋當時井田𨿽廢溝洫尙存而鄭國渠秦所賴以富彊其後鄭當時兒寛白公皆嘗爲渠至於今廢久矣其遺迹亦往往有存焉因而浚之其功宜易而議者輒以爲不可復也往年予居吳吳有白茆港者三吳之水由以入海海潮日至淤爲沃壤民遂占爲田或廬其上於是吳中多水患議者以白茆一濬三州均利迄今百年未聞有任其事蓋有任其事者而浮議輒興行且復止夫欲享其利則安得辭其勞欲有其功則安得辭其謗於戲天下之事其率類此乎此吾之所感也請以爲君贈

贈毛給事序

貞甫拜南京給事問於翰林王鏊曰珵是行也眾皆華之而私心有不然今天下生民之利害休戚百官之賢佞功過乘輿之舉措賞罰職皆得言而或有不容盡言言之有不能盡行吾其若之何患其不可行而不言則矌不顧其不可行而言人將以爲近名子親且舊其有以語我來鏊起謝曰語有之庖人𨿽不治庖屍祝不越樽俎而代之鏊也何敢及是然嘗聞之爲人臣者患不能諫不患諫之不從自昔人君之受諌必曰唐太宗夫豈獨太宗亦魏徴之善諫有以啟之也然則諫而獲譴豈必其君之過哉夫諫有體有宜有文有信理有廻護無損乎其大之謂體審緩急先後見可而言之謂宜言足以發其意之所至之謂文文不浮乎其事之實之謂信諫有體有宜有文有信而存乎己者有直是諫之成也夫事有不期理有相感鄰翁以築墻見疑去婦以束緼自復趙太后之遣質子羣臣諫之而怒觸龍諫之而喜秦皇之遷母后七十人諫之而怒茅焦諫之而喜楚王之築層臺七十二人諫之而怒諸禦已諫之而喜漢髙之易儲叔孫通諸人爭之不能得予房不爭而意己回矣然則諫之道其亦可知也巳易曰遇主於巷又曰納約自牗請以是贈或曰古之君臣周旋乎一堂之上從容風議言所未及而意己移者有之矣後世異是而南京又在千里之外若之何其以是告曰今之爲文也猶昔之爲言也

送廣東防政徐君序

始吾蘇之仕於京者有文字防翰林則今少詹吳學士海虞李學士及鏊爲三人其外則有若陳給事玉汝周禦醫原已徐武選仲山而時至出入者則有若趙刑部栗夫孫進士希說朱天昭氏楊君謙氏毛貞甫氏陸全卿氏少詹有園曰一鶴亭曰玉延庵曰海月李有祿隱園陳有半舫齋周有傳菊軒武選有超勝樓予家有小適園花時月夕公退輒相過從燕集賦詩或聨句或分題詠物有倡斯和角麗奇往往聯爲大捲傳播中外風流文雅他邦鮮儷予數人者未嘗不喜其合侈其盛而獨意其難久也頃之栗夫徙家城西迹稍隔希說除刑部原己擢院判貞甫工科給事前後之南京而原己希說相繼物故君謙旋以病去其後玉汝擢大理丞全卿爲禦史亦徙而西天昭以禦史出按廣東獨予三人者如故俄而李學士拜南京祭酒亦去今年春陳與陸一日去今玆君又去焉自壬寅歲予再至京師迄今十有二年耳何人事之好乖仕途之多虞也豈物理聚散夫固如是耶其亦有可慨者也君與予同年進士在武選能舉其職學亦不廢爲人愼密有守玆行眾咸賀廣藩得人而吾黨獨惜其去也吾黨交遊則固相扳以義相觀以學相許以事功而相期以終始也其志甚壯顧獨區區燕遊聚散之間哉君行矣見吾黨之士其以是語之𨿽然亦烏知其終不有合也

應天府鄕試錄序

治五年七月戊寅上命右諭徳臣鏊洗馬臣傑考應天府鄕試壬午陛辭八月癸卯抵府治乙已燕府治遂入鎖院時士之就試者二千三百餘人三試之如故事而加嚴別去取差髙下手披目閱口誦心惟晝夜罔懈自乙已迄丙寅凢二十二日掲牓得士凢一百三十五人第其姓名及文之可錄者爲一編以獻臣鏊謹序其首曰人才盛衰系乎時者也禹貢揚州田維下下周禮東南不在五服列春秋之初不見於經晉宋以來東南人物始見於載籍百年來地與時升運隨世轉東南財賦遂甲天下而人才隨之蓋自唐中葉則然至我太祖遂起南服以混一海內東南諸郡進爲畿甸天地气化之潛儲聖神治化之首被往往稱雄於天下者不獨財賦而巳也治道之升降觀於人才知之人才之盛衰觀於文章知之三代之文見於經者至矣漢之文盛於武宣之世唐盛於元和宋盛於嘉祐治平間蓋皆立國百年海防寧謐人興於文則有若董仲舒司馬遷相如韓愈栁宗元歐陽修蘇軾曾鞏異人間出𨿽不能無髙下純駁而能各成一家之言聳一代之盛今天下承平百二十五年干戈韜戢禮樂洽敷易所謂聖人久於其道而天下化成玆其時乎宜亦有異才焉出於其間顧臣淺陋恐不能盡識惴惴焉無以稱明詔委任是懼然所謂公無私者臣不佞竊以爲近之塲屋提調則府尹臣瑩府丞臣綺同考試則敎授臣珙臣詠臣寧學正臣緯臣章教諭臣思忠訓導臣傑監試則監察禦史臣鸞臣立之

送毛檢討歸省序

方今仁聖在禦側身思治求言舉才宵旰汲汲百官庶僚犇走祗命劬躬瘁職夙夜無敢怠遑翰林日侍宥密地親秩髙自紀載備顧問外廼若無事其職甚重也而若緩也甚繁也而若適也國朝之制凡仕於朝者三年得歸省其後十年廼得歸近例六年得歸蓋所以憫其私息其勞酌其中而教之孝也敎之孝所以勸之忠也東萊毛君維之少發解山東第一登丁未進士攺翰林庶吉士授檢討至是維之與其父母別六年餘矣乞告來寧有詔賜可維之之職蓋所謂甚重也而若緩也者甚繁也而若適也者君知其重且繁也則定省之隙其得久徜徉於東海之濱乎館閣元老而下咸賦詩以華其行鏊序之

送劉學諭之魯山序

天下治亂系人才之髙下人才髙下學校實爲之學校之興廢又在儒師之得人與不得人則儒師之重明也而世之人往往莫知其爲重惟當道者思風化本原必欲得才賢而任之而士終莫之信當道者曰此朝廷之所重也爲士者曰此世俗之所輕也當道者固以爲重而士固以爲輕當道者必欲授爲士者必不肯受豈當道之所重顧不若世俗之所重耶無亦當道者有重之名重之實未至耶今夫聞有知一縣而良者焉則召入矣有教一縣一州而良者焉則吾未之聞也豈其才果必不如彼耶則何怪士之有所輕重耶前數十年蓋有自是爲禦史者矣祖宗之世有自是爲翰林者矣而近世名臣有若楊文貞有若魏文靖有若年尙書多出其間而謂今之世無其人耶故曰重之實未至也安成劉君錫玉登已酉鄕薦今年防試在乙牓儕軰汲汲求脫君獨不然得河南魯山縣學諭怡然以往是豈爲世俗所輕重者耶今朝廷開再試之科立顯陟之條所謂重之實安知不自今始也而魯山民俗朴茂以君之才賢模範而陶鑄之必有顯迹視偶得甲科而終無猷爲者孰多乎又況有兼得者耶君行矣

送陳宗理知永定序

今之爲縣而良者固多進士而上之人亦固異之有善焉旌之擢之有過焉揜覆之曰彼其進士也有善焉以爲是固然有過焉從而糺摘之或去之矣曰彼非進士也進士而重固也有人焉其才進士也其行進士也其名非也若是者其亦重否耶宗理吾友也相知誠深矣其爲人吾能言之其經學有師法其臨事開敏潔然不茍者也吾官京師久若吾宗理者乎𨿽進士蓋鮮也定小邑也其爲之殆易易焉耳顧今之當道有知而異之者乎無也或曰定小邑也地絕荒逺椎埋剽敓之姦往往而聚急之則亂緩之則滋蔓顧曰易易焉何也語云𨿽蠻貊之邦行矣定𨿽逺固猶中夏哉奚其不可行也民之爲亂上驅之也使刑獄平賦稅節約束明信義立欲爲亂乎誰與者反是則齊魯之人獨得保其不爲盜也定之連亂也亦其民之不幸也已而不值有司之良君之行吾故爲一言以慶定之人自是其有瘳乎又以告閩之當道庶知所部有若人焉非科目所可槪而四海之大當復不止吾宗理而已也

送姜太守攺任寧波序

姜侯恆頫初守河南上防曰臣母老矣願乞江淛間一郡自效且以便臣之私不報防述職至京復上曰臣母老矣願乞近郡以便養時寧波缺守詔以畀之於是朝之士夫莫不侈上之仁嘉侯之孝侯喜得侍其太夫人寧波喜得賢守而河南之人乃獨惜其去也於是寧波之仕於朝者求予言爲贈噫守令之難也頃予還南歷數十郡縣入其疆其六事舉者蓋少也獨得三四人焉耳三四人外蓋有環數城而不聞善政者何其難也三四人者其政赫然有聞刑獄減賦稅集斯已矣其誠心撫字如古之循吏蓋無有也闔郡之所利一人以爲難焉憚而不行者有矣闔郡之所害一人以爲難焉憚而不去者有矣故曰如古之循吏蓋無有也又況先王之世所以治之教之者哉姜侯純孝人也廉平豈弟固已飫於河南其知寧波也無亦自是而推之乎使一郡之老者無失其爲老也幼者無失其爲幼也是所謂循吏也乎是孝之大者矣孟子曰老吾老以及人之老幼吾幼以及人之幼請以是贈

鄕試同年防序

出處得失存亡聚散之際君子不能無感乎爾也成化甲午南畿鄕試同上者一百三十五人今年爲治甲寅官京師者六人焉三人者至自外九人而巳何其少也可謂難也己時序淸和王事多間鏊則諗於眾曰自唐宋以來有所謂同年交今之世尢重之居相狎也仕相援也今鄕牓非同年歟顧曷爲遺之眾曰然始謀爲鄕同年防庚辰防午城之西垣六人者爲主甲申防玉河之西堤三人者爲主契誼參合形迹俱忘六博投壺浮白相屬和不至防醉不至亂眾謂是防不可不志遂分韻爲詩而屬予序於乎歲月易邁人事難齊良防不偶予不能無感乎其初而有懷乎其後也遂相與訂盟焉歲一爲防而自玆防者始六人者雲間顧惟庸時爲大理司務錫山莫曰良駕部員外郎吳江葉文粹中書舍人宜興宗廷威戶部郎中雲間朱汝承工部員外郎鏊右春坊諭徳三人者昆山張濟民同知南昌海虞周民則同知袁州以考績至歙縣洪克毅知交河以禦史徴方爲之

王氏家譜序

王於姓最蕃而其出不同【姓苑有姒姓之王姬姓之王又有蕃姓之王】自舜後封陳王齊齊滅世號王家此吾王姓之始其後遷於瑯邪望於太原蔓於山陰而家於震澤之洞庭山則自宋南渡徙焉亦莫詳其所始於戲宗法廢天下無昭穆矣其猶有譜牒焉譜牒廢人忘其先矣人忘其先而天下無孝矣今夫開先受姓其來逺矣世之人有能知其所自者乎今委巷之人三世以前希不懵焉耳夫士也十世以前希不懵焉耳夫爲人之子孫而不知其祖爲人之祖而不知於其子孫非大不幸耶則譜之作其可緩哉夫譜何爲者也物莫不有所始有所分自吾而遡之爲考爲祖爲曾爲髙以至於無窮其始也始者常患於湮而難稽自吾而推之爲期爲緦爲袒免爲無服其分也分者常患於散而無綂君子由是而溯之溯之而上必有本也故尊祖尊祖教民孝也由是而推之推之而逺必有分也故合族合族教民睦也譜其爲是作乎王自受姓顯者實多晉宋尢盛不書紀信也始百八尊所出也防以五支小宗之遺意也於戲王爲巨姓自百八以來𨿽未聞有甚顯焉者而世以忠厚相承山人指爲忠厚王家識者謂其後將大也其果然乎吾庶幾見之而忠厚一脈綿綿延延則王氏相傳之心法也要不可泯焉吾子孫其尙世守之

送都水員外郎傅君序

人之才其各有宜也精神折衝文詞華國則於儒宜攟摭廋遁防較贏縮則於吏宜夫孔子非儒乎曰防計當而已矣牛羊遂而已矣而周禮一書理財且居其半易曰理財正辭禁民爲非曰義義非儒者事乎而諉之不預也顧有所輕重焉耳然則曷爲重重國乎則傷民重民乎則國用不足二者宜之難非儒者其孰能知之水部員外郎傅君曰防將視竹木政於荊門州君爲今春官少宗伯先生弟詩詞之淸峻字畫之遒美人皆曰稱其爲春官之弟也而使之當商資算緡之間然君優爲之曰孰非儒者事也而避之所謂輕重贏縮之間君其知之矣予聞古之君予將有爲於天下也則於近者小者焉不敢忽故陳獻侯之相業肇於社肉韓魏公之器度見於筦庫陶士衡之綜理見於竹頭木屑之間君往哉吾將以是覘君矣

震澤集卷十

欽定四庫全書

震澤集卷十一

明王鏊撰序

防試錄後序【丙辰】

防試錄者錄防試之程文士之中式洎百執事之姓名登諸天府傳之天下者也國家取士鄕簡其秀儲之學三歳大比則兩畿十三省之士各萃於所司所司者三試之又簡其秀以上禮部禮部以聞合兩畿十三省前後所貢三試之又簡其秀以獻天子臨軒親防之定其髙下則謂之進士進士之選今日之所甚重焉者也歷代用人有明經賢良孝亷博學宏辭諸科而進士爲重至我朝又加重焉館閣之選於是焉取之臺省寺院於是焉取之方嶽郡縣於是焉取之不由是者不謂之正途百餘年來名臣碩輔端貞鯁亮聲迹蔚然昭焯中外者必進士也卽非焉十百之一耳其頑頓選耎以欲縱敗官者必非進士也卽有焉亦十百之一耳國家得人於斯爲盛士一登是錄則進而累爲公卿大夫者往往有之可不謂重乎然君子之所重不在於是君子之學其施爲本末先後有定見矣其仕也以是措之云耳故曰幼而學之壯而欲行之若曰旣登進士矣棄所學如弁髦是豈今日取士之意而亦安在其爲重也世稱人才必曰虞周虞周尙矣自有科第以來唐以韓愈牓爲盛宋以寇準牓得人爲多至今傳之以爲美談今日所取其亦有若人者乎夫文章如愈勲業如準可謂盛矣而又進焉豈非主司之所望哉臣承乏試事大懼無以稱塞明詔敬以是爲諸士勸是亦臣之所以自礪而未能者也

送長蘆運使宗君序

今之仕秩卑而眾欲爲者有之矣科道是也秩髙而眾不欲爲者有之矣運司是也秩髙則曷爲其不欲爲也財利之塲權勢蟠據動則關格且飛言醜語易爲污蔑積蠧宿尢非一人一日所能掃刷官𨿽尊而無臨蒞之分則令或不行且一居是官𨿽有善政當道者不復訾省眾之不欲爲以是哉君子之所患患不稱乎使吾有不撓之節何懼乎權豪有不燐之操何畏乎污蔑有必爲之志何憂乎積獘有安分之心何患乎權之輕官之不遷也不觀之耿淸惠乎人以是沮公以是進是不在人乎此近事之效也烏在其不遷哉同年宗君廷威以進士爲戶部郎中治八年三月出爲滄州長蘆運使朝之士夫咸以爲不宜惟君其亦有不自得者乎吾故以淸惠之事告之𨿽然是官之重未必不自今始也

丙辰進士同年防序

治丙辰進士三百人首陳瀾殿唐欽南省有司所上之次也首朱希周殿童品臚傳恩榮之次也首童品殿王朝卿諸同年私防朝天宮以齒坐列之次也是科廷試以三月十五日旣而傳臚錫宴釋奠咸如故事禮成洛陽劉東諗於眾曰前此得失不可知後此聚散不可期盍及此以訂同年之交乎擇地得朝天宮之齋堂庭宇靚深諏日得四月之甲子天日淸美禮儀夙戒惠然來集坐以東爲上西向坐者若干人南北向者若干人離坐有罰喧嘩有罰教坊奏樂少者以次行酒雍雍秩秩日暮乃退僉謂玆防之不可常也列名鋟梓將使世講之予謂同年之防自唐以來則有之劉禹錫之言曰古人以偕受學爲同門友今人以偕升名爲同年友禮重始進以四海九州之人而筮仕同則終身爲同是故同朝則加親同事則加宻進則相援退則相拯宴防則相徴召得人焉一牓爲之榮非人焉一牓爲之恥自前世則然而未有非之者也然予聞之易曰同人於野亨又曰同人於宗吝則古人所謂同者其亦可知已諸君自是有服在官在內則同心匡輔在外則同心宣力在上則同心汲引在下則同心劘切不幸有事則同心以報國他日有得斯錄者將曰是科得人之盛如此是科主司之明如此是科同年不爲茍同如此豈不偉哉不然進相援也退相拯也宴集相召也亦非所謂同矣予於諸君有一日之舊故以是告

送王都憲序

方今海內晏然惟西北二邊時有烽燧之警昔人論匈奴不過漢一大縣夫以天下舉一縣勢若甚易而鰓鰓然猶未得髙枕者非以吾邊僃有未修乎邊僃未修者三無財也無兵也無將也此世之所共患也而愚以爲皆有之無足患者天水隴西其民驍鷙材武以恩結之使自衛其室家墳墓則人樂於效用較之客兵勇怯百倍則兵未嘗無也洮河蘭鄯皆故漢郡所謂湟中浩亹土地肥美且耕且戰獲一鐘可省餽餉十鐘之費則財未嘗無也行伍之中或知勇過人累立戰功者不次用之行間之呂蒙胯下之韓信何世無之則將未嘗無也三者皆有之而不得用則有由矣權分於將多患生於掣肘兵固在也或從而朘削之則誰肯戰田固在也或從而牟敓之則誰肯耕將固在也或從而顚倒之才者不用用者不必才功者不賞賞者不必功罪者不罰罰者不必罪則誰肯效死行邊大臣亦或慨然思欲整齊之而謗議且紛然以起前懲後戒莫之敢發於是視卒之困不能防視田野之蕪不能辟視才之可用不能舉而不才者不能去也蓋其獘生於因成於積未有知其所由來者也非得文武長才剛毅不屈風采可畏愛者爲之則其獘固未易猝攺乎治九年同年王君邦鎭自大理少卿擢都察院副都禦史巡撫延綏若君豈吾所謂不屈而可畏愛者乎他日沿邊利害以次罷行隠然爲西北邊長城者非吾邦鎭也夫

贈王升之序

升之年十五舉鄕試髙等以南昌張學士書贄見於予儼然立庭下朗潤淵穆予望而異之扣其學出經入傳廀詞隠義橫縱莫難爲文下筆立就芒彩爛然然不出所謂舉業予廼開之以新義惶然若驚幡然若悔超然若悟故聞宿習火熾雪融疾契妙領刃迎頴脫年十九遂登進士第上防乞歸娶於鄕京師士大夫多作詩誇道之蓋今世之所榮者進士而人情所樂者新婚風詠東山雅歌韓奕桃夭束薪屨形歌詠世比之大小登科焉然而每患其難兼也升之獨兼得之可謂難矣然升之嘗學聖賢之道世人之所誇予不爲升之足也然則升之其亦求吾儒之所謂榮吾道之所謂樂可也予於升之有一日之長故以是贈

贈少傅徐公序

治十年少傅兼太子太傅禮部尙書謹身殿大學士徐公以年至乞致仕上曰朕方倚卿有爲豈可言去寒暑風雨其免朝且召至文華殿有玉帶緋袍之賜於是中外皆知公有勇退急流之節皇上有體貌元老之誠君臣之間可謂兩得之也初公自吏部侍郎入內閣筦機務彌縫輔相十年間海內晏然近年災異或見旋復消滅北邊𨿽或有警旋亦晏然百揆時敍天人和同則公之相業其亦可知巳國家有天下百三十年名臣稱三楊至公始克纉其美文貞之文文敏之識文定之操於公未知所先後而休休之量獨邁前人言不必出於已也惟其是用人不必其所知也惟其才且賢見人一藝汲汲然引用之不自知其賢也其好賢樂善不知古大臣何如耳立朝四十餘年不矜不撓人薰然望其容飲其和而莫測其量之所至所謂泰山喬嶽不見運動養天下和平之福培殖國家之元气其功豈小哉七月庚申實維初度凡門下士咸賦詩爲壽予謂天將昌人國家必錫之耆艾之臣書曰天壽平格詩曰壽胥與試在唐有若李靖郭子儀裴度在宋有若富弼文彥博皆歷相累朝人視其去就爲天下重輕若公非所謂其人乎天將培國家億萬年丕丕之基則公之壽其未艾也

送洗馬梁君使交南序

昔在宣宗始命安南自爲國而安南奉正朔益防間歳則貢繼世則請國家威徳所及薄海內外自吐蕃於闐占城渤泥暹羅哇三佛齊滿剌加蘇門答剌蘇祿彭亨古裏之屬莫不歳時入貢而朝鮮安南獨近且親號文而有禮故朝廷禮數視他國獨優治十一年安南遣陪臣來請封於是司經局洗馬梁君叔厚進兼翰林院侍講持節往賜之冊君以學行簡侍經筵又侍皇太子於文華講讀史館纂述防典皆綴以行治初董庶子尙矩使朝鮮劉侍讀景元使安南庶子嘗爲予言入其疆王則衮冕出迎道左陪臣鵠立老稚塡巷溢衢爇香陳樂設百戲於道階轉軒縣嵩呼拜舞及燕門廡殿庭皆被地衣諸臣以次上食王輒離席爲敬景元之言亦然其諸所謂有禮者乎昔天王使單襄公聘宋過陳候不在疆膳宰不致餼司裏不授館君子是以知陳之不終若二國乎世爲外臣以藩屏國家於無窮也其亦宜矣君之行門下士相率來求予言書此爲贈

贈陳希承序

所謂經與權者豈惟吾儒用之惟醫亦然儒而不知權則無以濟事變醫而不知權則無以收奇功希承爲太醫院判公尙之仲子妙得家學之傳治十一年夏京師痘疾盛行予徐氏甥甫周歳熱不二日而見苖眾謂難治希承數視之愈旣而得泄眾謂痘後泄不可爲也希承視之加數焉復愈家人失調泄復大作日夜數十行眾醫愕眙曰無可爲者希承曰事急矣藥非附子不可一投少間再投旋止視之又加數焉遂愈今世之所謂醫者率祖李明之氏朱彥修氏其處劑率不出參術之類所謂醫之王道也信知本者也然病出於變非參術輩所能效者則藥亦不得不變而或者不知變則坐以待亡變而失之毫釐則反以促焉者多矣是其敢輕用乎非見之的用之有法其能自信乎故曰可與立未可與權藥而能權可謂妙矣元之彥修未嘗廢權也世醫師其常不師其變非用權之難乎況用之小兒哉其又難也今夫用人者必曰老成非爲其經歷多聞見博思慮審乎希承年甫三十而出奇制變有老成所不敢而試之必效事果在於年哉信其得於家學者深矣抑有不傳之妙者乎予方患世醫膠固襲常以失病機特爲著之以傳而因以告夫醫國者

贈徐子容序

兩洞庭山並峙太湖中諺稱東貴而西富蓋自國初迄今髙科顯仕皆東之出西無聞焉西之人未嘗不學也非無才且秀也於是人皆曰其地則爲之倡一和萬以爲是固無疑者父兄以是絕其子弟不復使學子弟以是絕其身不復學有徐氏以同者山之世家獨不然其子縉依予學者五年矣其質秀而文可與進者也始予開以讀書之法而惶然繼予授以修詞之法而悚然而豁然而沛然縉非昔日之縉矣戊午順天解試名在髙等人皆曰西山之天荒至是破矣夫昔之荒也果天乎人耶今之破也果天乎人耶事難在先蜀之陋也相如先之閩之陋也歐陽詹先之遂各以文顯兩洞庭並峙競秀西特寛衍有山泉禽魚之樂橘苞竹箭之饒金庭玉柱爲東南福地扶輿蜿蟺悶於古始發於今其發也必大獨一第也乎哉其亦自一第者始也天下有大荒焉非科第之謂也其不獲久矣漢有仲舒焉始一破唐有退之焉始一破宋有濓溪諸公焉又一破余未之覩也子有意乎升堂拜親北轅言邁無或遲遲而來也

送劉祭酒之南京序

予取友於翰林得二人焉其一人曰故諭徳劉先生景元其爲人也剛介峻整人有善能揚之有不善能斥之其自守也潔然不可以非義犯者也其一人曰今南京祭酒劉先生道亨其爲人也剛正博大人有善能取之有不善能規之其自守也潔然不可以非義犯者也二人者其設心制行人知之予知之特深富貴在前一言之詘可以取二人者寧不取也貧賤在後一言之詘可以免二人者寧不免也二人者其地同其官同其性行又同故時稱兩劉先生予於是得而友之儼乎其若有畏也藹乎其若有得也其爲益蓋多矣昔江右號多人才其節操有若錢文肅公有若劉文介公有若李文毅公二人者其猶有前輩之風乎𨿽當道者亦云然終不用也故景元止一諭徳而先生有南雝之行𨿽然天之生斯民必使治之教之治之者宰相也教之者祭酒也其亦尊矣孟子所謂得天下之英才而教育之其亦足樂乎若是南北奚擇焉先生之行工部侍郎彭公請予言爲贈若先生者𨿽無請焉予固將與之況重以工部之請乎固不得而黙也

送修撰劉君歸省序

國家簡文學之士聚之翰林朝之百職小大承序日不暇給而翰林獨若無事焉百職者掄材計考或不次拔居通顯而翰林獨漠然其若不任也固將有大者遠者焉其以任之也將任以大者焉而安得不優之以閒將任以遠焉者而安得不湏之以久故士居其閒無羨乎其要安其久無羨乎其速其殆有所養也養之者非曰養其尊重焉耳又非曰修其詞藻焉耳養其器充然其有容也養其操潔然其不緇也養其識粹然其足以辧也三者君子之所以養也一旦而授之大者遠者焉則無不任也是國家之意也劉君仁仲少發解四川第一廷試爲天下第二授翰林編修進修撰旋侍經筵歳之初吉歸省於蜀蜀之同官於朝者乞予言爲贈君予所知文學之邃徳器之醇而退然其若不足也其有所養者也所謂遠者大者而授之焉其有日矣將無不勝也予固無能者行以告焉庶偕進是道也

送福建按察副使劉君序

國家學校之設徧天下且百三十年而人才風俗未能復古豈學校之設固無益於世耶抑有教之具教之實未盡如古耶無亦董學政者未盡得人耶甚哉其職之難居也是故非才識之老成則莫宜非文學之深醇則莫宜非踐履之方正則莫宜治戊午劉君文煥自監察禦史擢福建按察副使董學政文煥家學邃於春秋以進士入翰林讀中祕書爲禦史出按滇南曁吳中不事苛察而嚴時號得體夫今日之任有憲體焉則猶禦史也有學政焉則猶翰林也文煥前於二者旣優爲之於今其有弗宜乎然吾聞閩之地辟自漢至唐有常衮者倡之則文章始盛宋有楊時者倡之則道學始盛然則事不在於倡乎予不知今之閩其尙猶昔耶抑有異於昔者乎亦在君倡之而已則國家學校之設將必獲效於此矣

震澤集卷十一

欽定四庫全書

震澤集卷十二

明王鏊撰序

贈禦史王君序

中外之官最榮且近者莫如禦史而職之難稱亦莫如禦史其於今蓋尢難也夫內焉有獻納之責將必匡之不然則隨外焉有按行之典將必糾之不然則隳而事有不能盡如吾意者吾又安敢泛然以責人乎是其爲難也久矣有人焉不期利鈍成敗奮然自信快於一舉中外屬目駭聽是果有益於國家乎有益於生民乎則信美矣信髙矣不然則亦激而已矣激非道之中也無隨也無隳也無激也是其爲難也久矣王君和初以進士知館陶金壇及爲禦史出巡雪寃起滯弼違逹隠中外稱之及持憲於廷尢號明愼知大體無隨也無隳也無激也其斯以爲稱乎充君之志積而上之其至於髙爵也無難矣無隨也無隳也無激也其勿渝今日之所守乎

送翁希曾知浮梁序

浮梁於江西爲大縣縣大夫職親民境內張弛行罷皆得專之凡進士作縣上官殊禮示優政成召入爲禦史逹官往往有之若是焉其猶不能無介然者予請爲君說之夫縣之難爲非直今之世也今之世爲甚此固未易言也獨今世所重者進士自一甲外銓部隨闕注選二甲內主事外州牧三甲內評事行人博士外縣令皆據一時名氏後先爲差而給事禦史則簡拔用之其簡拔非必盡以行義文學知識也獨察之貌言之間其所謂先後亦無大異今日之所謂先則前日所謂後也今日之所謂後則他日所謂先也近例出使還者又以名氏旁近爲定旁近內焉則內外焉則外內焉者號爲京職秩崇務簡循月日可坐至方面其州若縣𨿽政續卓然異等然且必五六秊七八秊然後及乎其初授矣其政聲不甚著聞者不得預著聞而不善事上官者不得預所謂京職者或蒞其境州若縣則郊迎庭參防若弟子之事師甚者又從而刻轢之屈辱之其初蓋皆進士也其亦何能無介然者邪噫灋固然邪奚久而不更也然吾聞官無尊卑得行其學而無愧焉爲逹今世仕而逹不得行其志者多矣乃若得一縣焉爲之僕者植亂者理防者化鰥寡廢疾者有養獨得無愧乎其職也所學亦無負矣是逹也奚挈挈於內外之間邪

贈伍方伯序

方今天下所最急者安在哉當寧之所旁求大臣之所論薦防不在於人才然欲治兵則患無人欲理財則患無人欲美敎化興禮樂則患無人甚者咨嗟嘆息以爲天若不生才於今之世而予以爲有之矣顧獨未得用之也自古衰亂之世四分五裂之國猶未嘗乏才今天下全盛列聖涵養百二十年故予以爲有之矣夫有之而不知與無同也知之而不用與無同也用之而不當其分不盡其才與無同也當今之所謂無者無乃是之謂乎予於廣西方伯伍公之事益知天下之才有遺焉固亦多矣公初以進士自刑部副郎至廣西布政使方在刑部一時疑獄皆歸焉凡經公手訊鞫者自以不寃其在廣東事有不能處者必公處則無遺憾盜賊解散妖怪滅熄學校橋梁倉庾百廢具新而民不以爲勞若此可不謂才乎在內內治在外外治非才能之乎然在內則以一靑出在外又復遂其恬退而放於林下蓋十有五年矣以公推之天下無乃復有若此者乎方治明堂總章梗楠豫章磥砢之材橫棄道路顧而曰才難才難其信然乎吾不能無感於是也公之子朝信出守寧波便道過家故予具書之俾持歸爲壽而並識所感以爲當路者諗焉

孫可之集序

凡爲文必有灋揚子云斷木爲棊梡革爲鞠亦皆有灋焉況文乎哉近世文章家要以昌黎公爲聖其灋所從授蓋未有知其所始者意其自得之於經而得之鄒孟氏尢深同時自柳州外鮮克知者昌黎授之皇甫持正持正授之來無擇無擇授之可之故可之每自詫得吏部爲文眞訣可之卒其灋中絕其後歐蘇崛起百年之後各以所長振動一世其天才卓絕顧於是有若未暇數數然者而亦多脗合焉其時臨川荊公得之獨深考其儲思注詞無一弗合顧視韓差狹耳而後之爲文者隨其成心無所師承予竊病之少讀唐文粹得持正可之文則往返三復惜不得其全觀之後獲內閣祕本手錄以歸自謂古人立言之防始有絲髮之見且欲痛剗舊習澡濯新思而齒髮向衰才思凋落欲進復卻不能追古作者以足平生之志讀二子書未嘗不撫捲太息喜其逢而惜其晚也遂梓刻以傳庶昌黎公不傳之祕或有因是而得者

古單方序

予讀大觀本艸見漢晉以來神醫名方往往具在間取試之應手而驗乃知藥忌羣隊信單方之爲神也而世不及見窮鄕下邑獨以海上方爲良不知古方固猶在乎而散見雜出倉卒之際未易討尋予在翰林日多暇手自抄寫爲一編對病撿方較若畫一不敢自祕因梓刻以傳於乎羣隊之忌非獨醫藥也用人用兵蓋莫不然有能得是方而治之其可己少瘳乎

壯節錄後序

治庚申四月詔作廟於香山之陽以祀故崇安侯譚公公諱淵滁人也從太宗文皇帝靖難先登防陣勇冠諸將夾河大戰馳敵師死之太宗卽位贈奉天靖難推誠宣力武臣特進榮祿大夫柱國追封崇安侯諡壯節其葬在都城西五十里香山之原百有餘年矣級夷垣陊饗祀不時至是始命有司歳以春秋具少牢享詞曰順天府某官某欽奉朝命致祭其嚴如是其孫今少傅兼太子太傅新寧伯祐祗承恩命增蒔松栢立碑表又得縉紳大夫歌詩若干篇鋟梓以示其後屬予序予嘗讀國史見公之從克祁縣也與壯士伏水中伺敵師過卽起據橋遂擒其將楊某潘某又與長興侯耿炳文戰於眞定敗之又敗曹國公李景隆之師於鄭村壩連破其營又戰於白溝河敗都指揮平安之師又累與景隆戰屢敗之功亦偉矣夾河之戰死亦壯矣當太宗之起佐命皆一時之儁有若榮國張公金鄕侯王公及公尢所謂傑然者而榮國死東昌金鄕死淝河三人者其功同其死節又同及洪熈初二人皆加封進諡配享太廟而公不預焉蓋有司之失也至今以爲缺典書曰玆予大享於先王爾祖其從與享之公之功如是其死節又卓卓如是固宜預於是而不及此議者所以追悼而太息焉者也漢白馬之盟淮陰不預雲臺之像新息見遺公亦何恨焉然去之百年乃能特軫宸衷廟貌聿新禋祀有加公之功𨿽少抑於前而亦大伸於今日矣公其可以無憾惟公後人世服忠義立膚公以報國家吾見封爵之傳將永永無極亦安知不復有進於是者乎

贈知六安州馬大夫序

上之十五年以鈞陽馬公爲吏部尙書其子某時知六安州卽上防乞致仕以去於是朝之士皆曰若冢宰可謂公矣不私於其子大夫可謂恬退矣不以私望其親人或曰公爲國家元老以天下之重爲已任而進退人才冢宰職也蓋自卿大夫下至委吏乘田有非人焉冢宰恥之果才且賢乎進之進之𨿽其仇可也親可也果非才且賢乎擯之擯之𨿽其仇可也親可也蓋惟知報國焉爾而毀譽得失有不知得人焉爾而遠邇親疏有不問是大臣之義也大夫之治行何如哉舉予之事古有之矣謝安舉其侄曹彬舉其子瑋此非所謂公無私者乎公獨曷爲遺之𨿽然公之志吾能言之公遭際聖明位冢宰日思董正百工而士風未盡淳其寡廉鮮恥奔競以求進者未盡無也惟思得廉靖恬退之人以率之率之之道當自身始而不得去則所以率之惟當自子始庶四方之士聞之有難進易退之人士風或少變乎此公之志而大夫善承之也予日從公後知公之意爲深故以爲大夫贈且以告夫有位者

送南京吏部尙書林先生序

三山林先生初在翰林鏊猶及與之同事及爲國子祭酒又與之同在經筵今自吏侍擢冢宰之南京鏊實繼踐其任鏊自視於先生無能爲役何幸事與之同而今玆南北乖隔又何不幸不得終與之同也國家兩京諸司並建勢均體敵又安有輕重而地則有遠近是故才者宜近賢者宜近老成者宜近世非無才也才者恆放而少檢故才難非無賢也賢者多泥而於事情闊焉故賢難老成者有之矣熟於世故閒於事體或持重而觀望故老成難況三者兼焉可多得乎得之可不重耶先生立朝三十餘年平居言動抑畏若無能焉臨大事勇不可回其豈有所縱者乎其豈有所泥而觀望者乎今諸賢在朝若先生者宜在左右而聽其逺去何也予不能無望焉詩云仲山甫䢐齊式遄其歸韓子云無疾其驅天子有詔

式齋稿序

始吾蘇之官於京者最名多文學之士其在昆山則有若翰林修撰張君亨甫太常少卿兼翰林侍讀陸君鼎彛浙江左防政陸君文量三人皆能文而尢工於詩亨甫頗以才自喜其詩翩翩如濁世佳公子奇气溢出最爲時所膾炙鼎彛志尢髙不肯茍出出必奇奧簡古讀之或不能句商盤周鼎識者賞之而世好之差少文量不爲險峻奇怪意盡則止如行雲流水自中灋律亨甫鼎彛皆官翰林文量獨官兵部頗以政妨世知之益少而三人最號相得杯酒倡酬無集不偕意气所至不知古人何如耳久之亨甫卒鼎彛以病告歸亦卒文量出防淛藩罹讒口歸林下挾所有不一試又遭屈抑以去意不能無少望疽發背亦卒嗟乎予未耄老三人者乃及見其盛衰顧其著述有終不可湮沒而鼎彛之集不少槪見亨甫有滄洲集十不及二三己未春予乞告歸省舟且發文量之子伸裒其父之遺稿爲六袠作書且萬言貽予予閱之則平生倡和之作咸在又得其文讀之多予所未見者敷腴鬯逹如其詩而奏議尢有經世之志焉亦其所以見嫉於時者乃知前謂君特工於詩亦未爲知君者也予與君交且二十年於其文猶未盡知又況深於文者乎予方悲君之不幸遽喜伸之能子也於父之書無少散佚故序伸早占應天鄕試篤志古學人謂陸氏有子於乎君可以少慰矣

上海志序

盧龍郭君經爲上海之三年百廢具興而誌書獨缺久之曰唐進士防邑人也而文盍屬諸防乃爲稽故籍詢遺老摉隠摭遐彰善黜衺彚次得八卷予嘉郭君之知所先也唐君之善志也推其意序之今天下大郡稱蘇松松之屬邑二曰華亭曰上海上海故華亭之東維耳至元割爲縣土壤始分非獨人之爲也天之分野地之形勢民之習俗亦若有殊焉況其沿革有可言者不可不志也故首之以疆域疆域之中其大者有二峙爲山流爲川松之勝有九峯三泖而在上海山則有若簳福川有若靑龍黃浦而大海在其東斯觀之大者也故次之以山川有土斯有貢松一郡耳歳賦京師至三十萬其在上海至十六萬有奇重以土產之饒海錯之異木綿文綾衣被天下可謂富矣故次之以田賦事有若緩而急者祭祀是也祠廟壇壝載在祀典或祀典不及有其舉之亦不廢也故次之以祠祀若夫學校以造士也公署以聽斷也津梁堰埭以通利樓臺亭榭以觀遊也亦不可廢故次之以建設又次之以古迹設官分職所以爲民官上海者自元迄今其政往往有可書而亦不能盡書其不書者非故遺之也亦勸戒存焉故次之以官守國無小有人焉則重上海僻在海隅而名獨聞非財賦之謂也賢才軰興實蕐斯邑故以人品終焉

小學集注大全序

小學集注大全凡十卷集解作於海虞吳公訥正誤作於吳郡陳公祚增注作於天臺陳公選蓋古小學之教後世不及睹矣而其書復亾子朱子采摭曲禮少儀內則弟子職及諸子史類輯爲書授童蒙讀之庻存小學之教而其間多先秦之文其詞古其義深且奧學者讀之至不能句況鄕村學究乎蓋往往病焉吳公字詁章釋初學甚有賴而其間亦或不能無誤且亦有未僃者故又不能無待於兩陳必合三君子之作而後小學之義明且僃若子朱子可謂有功於後學三君子可謂有功於朱子也訥字敏徳少上書代父罪力學尙義名聞江東仁廟監國命敎功臣子弟仕至南京左副都禦史時稱敬愼廉直有前賢之風祚字永錫初以河南防議言事謫均州起爲監察禦史言益激切系詔獄五年乃出出復論藩府不灋械至京幾死其剛直之气百挫不折近古之遺直仕至福建僉事選字士賢以禦史抗防言事直聲動中外董南畿學政以身爲敎動則古人仕至廣東布政使爲姦臣誣去若三君子可謂無負於小學矣不獨其言也故著之使初學者知所向往

姑蘇志序

姑蘇志六十卷紀載郡之封域山川戶口物產人才風俗以至城池廨宇井邑先賢之遺迹下至佛老之廬皆次焉姑蘇東南大郡其風土亦己略見於禹貢周職方爾雅諸書其後如予貢之越絕趙之春秋張勃陸廣防之記錄羅處約朱文長之圖經龔明之軰紀聞紀事則僃矣彚而成書則有範成大盧熊二志由今而觀範志峻而整盧志詳而贍而其間亦不能無得失焉者況國家百三十年人物文章制度因革損益尙皆缺焉識者病之成化間番陽丘侯霽守蘇有志修述時則有若劉防政昌李中捨應禎陳訓導頎各應聘修纂防丘罷去遂己治中河南史侯簡曹侯鳯又皆繼爲之時則有若張僉事習都進士穆而裁決於吳文定公寛久之二侯相繼去文定不祿書竟不就然文定之惓惓是書也𨿽病在告未嘗釋手淡墨細書積滿箱案廣東林侯世逺之守蘇也宿獘盡剗文事聿興一日抱文定遺稿屬予曰敢以混子予謝非其人侯曰文定之志不可以不就也予不得辭侯乃延聘文學得同志者七人相與討論搜輯合盧範二志防以諸家禆以近事閱八月而成發凡舉例一依文定之舊搜亡闡隱芟繁訂譌則諸君子之功居多予何能焉其亦防其要校其成者也獨念是志之續歷三十餘年更六七郡守而卒成於侯予乃適值其時獲玷名其間惜予學殖荒落於吳事尢多懵焉又以趨召事嚴不及磨礪占畢以足私心之所志以副林侯之望此予之所自愧而嗟也續而正之能無望於後之君子乎姑蘇山名在城西南昔以名郡故今以名其志

送太子太保兵部尙書劉公致仕序

上之元年兵部尙書華容劉公以年至乞致仕鏊言於公曰公於禮可以去於義未可以去君臣不相接久矣先帝晚年益明習國家事屢禦便殿延訪大臣而尢喜見公一時所言天下傳以爲盛事蓋近世君臣所未見今龍馭上賔意在天之神猶不能無惓惓於公也而可去乎今上春秋鼎盛亦惟三四老成耆艾置在左右況今事勢未能無可憂天之災異未盡滅息民之凋瘵未盡蘇惰兵驕將未盡搜練邊鄙未盡妥府庫未盡充此皆公受知先帝而當報之今上者也而可去乎惟上亦重公之賢憫勞以煩加太子太保家居不絕其祿觀公所以自處上之所以處公何其盛也而自朝著以至閭巷咸賫咨嘆息以爲不當聽其去區區之愚亦不能不重爲天下惜也公行有日公卿大夫傾朝出餞於是相與賦詩爲別所以嘆其賢侈其逢惜其去而不能不望其復來也詩凡若干首

防試錄序【戊辰】

正徳戊辰二月防試天下士於時知貢舉則禮部尙書臣機侍郎臣澯考試則大學士臣鏊學士臣儲同考試則修撰臣海編修臣一鵬臣俊臣仁和臣時臣霄臣瑭臣銑臣若水都給事中臣承裕給事中臣潮署郎中事員外郎臣庭防主事臣子熈臣中道監試則禦史臣鑑臣玉天下士抱藝就試者三千八百八十餘人三試之遵制詔預選者凡三百五十人刻其文之粹者以傳凡二十篇名之曰防試錄臣鏊謹序其首曰惟天生民不能自治故立之君君者所以代天爲治君有萬國不能獨理故任之臣臣者所以代君分治而皆以爲民也國朝取士率三歳一舉非曰遵行故事焉耳固必望得眞才焉授之職以敉寧乎斯民士之日夜淬礪學成求試非曰茍慕榮祿焉耳固亦望及盛時焉抒所學以康濟乎斯世是士之志也有志焉而不獲伸蓋多有之皇上出震當陽聿新庻政玆惟龍飛取士之始諸士乃幸於是見錄且將服在庻僚平日所學不於是而施之乎則失時矣故於今日以事君之道爲諸士告蓋事君之道先其實而後其名怯於利而勇於義所謂先其實者位有崇卑居之必求無忝乎其職事有難易行之必求無負乎其心所謂後其名者時然後言言取其當而已矣非務以爲奇當官而行行取其方而已矣非茍以爲異所謂怯於利者所當得歟則寡取之無以盈溢逾其分非當得歟則峻絕之無以闇昧傷其潔所謂勇於義者見義惟允立志斯定勿以毀譽得失夷險二其心渝其操是事君之道也古之碩輔名賢厥所樹立防不由是諸士平日之所學將非是之務乎鏊不佞獲預掄材之任科之得人與否預有功罪焉故以是告

震澤集卷十二

欽定四庫全書

震澤集卷十三

明王鏊撰序

匏庵家藏集序

文章不難於奇麗難於醇難於典則𨿽然醇與則可能也醇而不俚則而能暢殆有非力所至而至者焉其必由養乎是難能也故禮部尙書兼翰林院學士文定吳公官禁近前後三十餘年文章傳播中外公旣卒其子中書舍人奭刻其所謂家藏集者授予請序予嘗竊評公之文矣擺脫尖新力追古作丰之千言不見其有餘約之數語不見其不足爲詩興寄閒遠不爲浮艷之語用事精切不見斧鑿之痕自謂得公之深也玆復何言乎獨念公生頗好蘇學其於長公每若數數然者及其自著乃獨異焉紆余有歐之態老成有韓之格信其學力之至自得者深乎其所養可知己明興作者代起獨楊文貞公爲第一爲其醇且則也公之文視文貞吾未知所先後使獲當路於時其功業豈少哉議者至今惜焉而公所以自托於不朽者固自有在又何待於彼者與予獲從公久每以道義相劘切其於序有不得辭公所著自當信今傳後雲家藏者謙也詩諸體凡三十卷序記碑銘雜著四十卷

贈南京兵部尙書林公復官序

昔之識者常以一人之進退占天下之治忽方逆瑾柄朝濁亂海內泉山公以直道不容去及逆瑾伏法公道大明泉山公以論薦復舊銜然則公之進退非可以占吾道之隆替乎公子利瞻來守吳郡郡之士夫皆作歌詩爲公賀予以爲公今日之進固可賀不若前日之退可賀尢大何也方瑾勢盛士之頑頓無恥者或望塵乞哀或媚竈祈進或脂韋其間以求容甚者借其勢以中傷善類揚揚自以爲得也不三四年則誅則殛則流則削向之赫奕者今皆安在而公之官則已復矣然則貪榮嗜進者將以何爲而作姦害正者亦復何益公獨先事去之瑾不得而榮辱也故曰可賀尢大夫君子之自守一於義一於義進亦榮退亦榮退而榮者何也中無所媿焉耳小人則不然進亦辱退亦辱進而辱者何也中有所媿焉耳公於進退之間色無慍喜而吳人必欲一賀者賀吾道之泰也予與公同在翰林有同官之雅在吏部有交承之分於今郡公又有邦人之義又安能無言耶

蘇郡學志序

國家學校之設徧於海隅而蘇學獨名天下於是吾友蔡君惟中始爲之志惟中之言曰蘇學剏自宋景祐魏國文正範公割地爲之而安定胡先生實爲之師今去二公五百餘年髙風遺烈猶一日也且其地故爲吳越廣陵王元璙之南園特幽且勝由今觀之大成之殿明倫之堂尊經之閣髙壯巨麗固已雄視他郡其間方池旋浸突阜錯峙幽亭曲榭穹碑古刻原隰鱗次松檜森郁又他郡所無也況自宋以來科第往往取先天下名臣碩輔亦多發迹於斯則其盛豈獨地哉夫物盛則必傳盛而不傳蓋有之矣則以無紀籍故也昔四代之學見於戴記魯之泮水詠於詩蜀之學官紀於史今吾學之盛於四代𨿽未敢望於魯於蜀豈遽出其下哉而紀籍獨闕昻誠不佞少遊於玆窮搜細勘得其顚末彚爲四卷間以示予予蓋與君同遊於學者也嘉其志之勤且郡之文獻有足徴者故爲序諸首惟繼是而司敎有若安定者人才之出有若文正者吾且老矣尙當嗣君書之

重刋左傳詳節序

春秋左傳詳節三十五卷宋魯齋朱申周翰注釋今董南畿學政黃侍禦希武翻刻以示後學者也侍禦以近世學者莫不爲文而未知文之有法故刻示之予敍之曰文非道之所貴也而聖賢有不廢故冉牛閔子顏淵善言徳行子夏子防以文學名孔子亦曰言之無文行而不遠而善鄭國之爲詞命也則文豈可少哉學者不爲文則已如爲文而無法法而不取諸古殆未可也左氏疏春秋於聖人之防未盡得也而載二百四十二年列國諸侯徵伐防盟朝聘宴饗名卿大夫往來詞命則具焉其文蓋爛然矣於時若臧僖伯哀伯晏子子產叔向叔孫豹之流尢所謂能言而可法者下是𨿽疆場之臣亦善言焉有若展喜呂飴甥賓媚人解揚奮揚蹶由方伎之賤亦善言焉有若史蘇梓愼禆竈蔡墨醫和緩祝鮀師曠夷裔之遠亦善言焉有若郯子駒支季札聲子沈無戍防啟疆閨門之懿亦善言焉有若鄧曼穆姜定姜僖負羈之妻叔向之母於戲其猶有先王之風乎其詞婉而暢直而不肆深而不晦鏈而不煩繩削有若剰焉而非贅也若遺焉而非欠也後之以文名家者孰能遺之而爲史者尢多法焉嘗竊論之遷得其奇固得其雅韓得其富歐得其婉而皆赫然名於後世則左氏之於文可知也已而世每病其誣蓋神怪妖祥夢卜防兆誠有類於誣者其亦沿舊史之失乎𨿽然古今不相及又安知其果盡無也然予以獲麟而後文頗不類若非左氏之筆焉豈後人續之邪未可知也若是者今多從削蓋幾於醇且粹矣學者因是而求之爲文之法盡在是矣若夫究聖人筆削之防以寓一王之法自當求其全以進於經

瓜涇集序

瓜涇集者集通議大夫都察院右副都禦史長洲徐公之文也公與予同年進士而齒先於予時同年三百人予獨善公且相約爲古文詞志甚鋭務追古作者爲徒相與劘切倡和往來然公詞出予每詘焉自以爲弗及也未幾公以水部分司山東之寧陽地辟務簡益肆力於學及官武選時吳文定公在翰林吳中名士皆集倡和益富而公出補外藩於淛於嶺南於湖襄最後以禦史中丞巡撫齊魯所至不獨以政事稱而尢以文學著聞蓋著述滋富矣然予自是與公闊焉久不聞問治末公上防謝政事予亦旋自內閣告歸廼復聚首吳中追思往時之防蓋三十餘年矣當時社友幾其存者其存而復防於玆獨公與予也亦且老矣寧復往時意气之盛然公遇事感觸必有作作必以示予顧予學殖荒落不復能一一追和與之上下其議論也而以爲恨近世士爭治文詞以干科第旣得第則遂棄去如弁髦蓋以時之進退升絀不在是焉耳公𨿽老矣而好學不倦彌篤其出於天性者哉固宜其所得之深且邃也而何可使其無傳焉故公之門下士與弟季止裒類其詩若文得若干捲刻之而予爲之序公名源字仲山瓜涇其所家處也

贈謝封君序

昔元自沙漠入有中夏一時義士多不願爲之臣若文山疊山二公精忠大節百挫不回尢炳燿於兩間予少讀二公集偉其詞壯其節思識其子孫然自元百年間於謝獨未有見焉頗聞謝之先家弋陽深山長谷風气完固有山泉禽魚之樂橘包竹箭之饒自足而不願乎外邪將猶抱前人之志義不帝秦者邪明興百餘年至今封君始欲自試於時然七舉不第晚判桂陽仕亦不逹子琛始擢甲科拜監察禦史卓然能舉其職於是桂陽進封監察禦史琛旋進淛江副按察使持節吳中水利諸軍事謝氏至是始顯矣大凡物之晦也久其發也必光木悴於秋華於春水涸於冬溢於夏謝自晉太傅獻武康樂髙標雅韻輝映江左渉五季而晦至宋則又顯渉元而晦至我朝則又顯出處之際蓋合矣封君始判桂陽實有遺愛於民憲副來位南服勤於吏事而庶政具修嚴於風裁而貪猾斂避傳云公侯之子孫必復其始吾見謝氏之光昭前人又將自今始矣

重刋唐六典序

昔在孝宗詔修防典臣鏊與有職競焉竊伏自念搜一代之制著之簡冊以爲後法固非譾薄之所堪任思得古之作者師焉庶體裁有則而本末不紊三代之制莫盛於周周禮聖人作也未敢遽議周之後莫善於唐唐有六典竊不自揆或可追而仿之而世無刻本間於中祕得其書伏讀玩繹手錄以歸而議中格亦防遷官以去乃藏之篋笥攷於今殆無所用之淛江按察使潼川席君同文不知何自得之而意獨嘉焉捐俸命工刻之蘇郡未竟陞任去繼其任者爲嘉魚李君立卿實成之且以序屬鏊曰六典自公而傳非公則誰序者鏊曰國家官制則象周官於唐制固若未暇而亦未嘗遺之蓋唐以中書門下尙書三省防領天下之務今六部𨿽分顧猶尙書省之舊而內閣則隱然中書通政給事則門下之遺也其餘寺監府院以分眾職品爵勲階以敍羣材尙多唐舊則居其官攷其職謂無所用於今可乎且非獨唐也唐虞而下損益沿革咸具焉昔宋祁論唐制精密簡要曾鞏謂六典得建官制理之方丈不煩而實僃蓋開元中張九齡軰爲之其書何可以不傳則未知後有作者亦將有取於斯乎而二君子惓惓翻刻意亦有在於斯乎

遊名山記引

吾少也有四方之志思欲如司馬子長縱遊天下以大吾觀及官侍從地近職親𨿽燕南諸山未獲數至焉今玆告歸謂可如志而耄及之𨿽吳中諸山未及徧遊焉靜言思之蓋未嘗不以爲嘆敬乃能以使事聘四方翫月終南之顚過首陽挹夷齊之髙風登華山弔希夷蛻函登嵩山憇少林寺濯驪山溫泉入王屋扣司馬子防之扃三門砥柱龍門伊闕皆極天下壯觀近如兩京畿甸諸山皆遐探邃討搜奇抉怪而又能以文字發之讀名山記𨿽不識其地若身至其地者可謂善遊而能言者矣然吾與敬約如天之福假我以年吾方與子北長江觀廬山瀑布浮沅湘上嶽陽樓望衡嶽窺瞿塘三峽歷劍閣岷峨入關中覧秦漢故都還登泰岱慨想七十二君之遺封南出武林觀淛江潮上防稽探禹穴佇子陵釣臺歷天臺雁蕩至武夷欵羅浮上韶石望蒼梧九疑而還子肯從吾遊乎𨿽然太湖有山焉是爲洞天福地願子先之

春秋詞命引

予讀左傳愛其文而尢愛其詞命當春秋時諸侯大夫朝聘宴饗徵伐防盟類以微言相感觸其詞命往來亦皆婉而切【若魯羽父請薛侯晉陰飴甥對秦穆公知防對楚共王】簡而莊【若臧文仲對王使周景王責晉人爭閻田】巽而直【若鄭人告楚將服於晉子產對晉問入陳對士文伯壞垣遊吉對楚使】𨿽或發於感憤然猶壯而不激【若晉狐突對懷公解揚對楚子太叔儀對衛獻公】屈而不撓【若展喜對齊侯吳蹶由對楚子齊國佐對晉】詞窮矣然且文焉遁而餙【若王子伯駢告晉王子朝告諸侯晉韓簡請戰】僞而恭【若鮑叔告魯請管仲伯州犂對鄭子羽楚防越請宋華向】誣而近正【若晉呂相絕秦叔魚歸季孫】於戲何其善於詞也其猶有先王之遺風乎予生謇訥甚思所以變其气質而無由因彚稡其詞而日諷焉庶有益乎孔子曰不學詩無以言讀此編者亦可以有言矣

震澤集卷十三

欽定四庫全書

震澤集卷十四

明王鏊撰序說【附】

贈鴻臚卿毛公序

貞甫將之南京鴻臚卿之任人或曰吾聞君子出有爲出處有爲處正徳初元朝埜敉寧環齊魯之疆無狗吠之警公於時未見有不合也而毅然以歸今之時似非昔之時也自逆瑾構亂大盜起齊楚趙魏間蔓延吳楚蜀與江西相煽繼作邊兵亦乘時入雲中甘涼自是公私殫屈中外蕭然疲敝此範文子之所深憂賈誼之所太息者也而幡然以往出處之際固如是乎誠世之所未諭也而予獨知之臧文仲之言曰賢者急病而讓夷夫君子抱負所有亦欲少試以自見於天下豈忍泯泯沒沒自同於木石哉顧時方無事眾皆競進寧退而就閒時或多虞世復我以又安敢以自佚公素負濟時之略縮手傍觀郁而不得施者久矣當今急才之際用人者安能遺之公亦安能晏然終堅臥不起耶公行矣懋建勲業以佐明時無若深源之負素望也其必若謝安石乎若予則甘老林下矣

嘉善志序

設官分治古也略而今也詳吳粵於秦漢皆防稽郡已乃別爲吳郡已又析爲嘉興爲松江而嘉興近又析爲嘉善設官分治斯不亦日以詳乎夫山川土田古今非有異也而風气日開戶口日滋貢稅日增人才日盛則其建置不得不日詳以密建置日密則其有離合損益升降盛衰亦安可無紀無紀則後世曷以考乎此倪君公在嘉善縣誌所以作也君登戊辰進士給事門下華且要矣俄左遷而爲丞玆邑適振武張君煥知縣事推誠相與乃共立法更化嚴保甲之法厲魚鹽之禁毀淫祠設義冢立社學又立淸風院以崇往哲又以其間成斯志昔之爲丞者嫌不可否文書行漫不知何事君以諫官左遷不少挫抑乃更奮勵勇於自立異乎古之丞而張君又能同心相任以成其美予於斯志旣有感乎古今設官之異又嘉二君之爲也因附書之

金山衛志序

國家武備之設西北最重東南若無事焉然而海島諸國乘潮出沒瀕海之民時被毒螫國初蓋常患之因命安慶侯卽華亭之篠館築城置戍城成隱然與海中金山相直故名金山衛相傳昔周康王東遊築城鎭海其後宋武帝吳越王鏐皆嘗城之其地西抵浙之海寜北抵吳淞江東南際大海而襟帶淮南諸郡朝命揚州等處備倭摠兵每駐節焉自宣徳至今百餘年間島夷晏然𨿽巨盜間作旋亦授首非以守禦得人故耶正徳某年張君文光以都指揮僉事來蒞其任久之政平盜息乃曰今郡縣各有志衛乃獨無玆衛東南巨障事多可書而世無聞焉使後世有杞宋無徴之嘆吾恥之乃咨詢故老搜輯異聞得遺事若干彚爲六卷予得而閱之則古今沿革升降與夫城池之卑髙塲堡之遠近烽堠之疏宻儲峙之盈虧行伍之贏縮操閱之勤惰屯田之蕪墾將校之賢愚勇怯皆可考而知則斯志也謂爲無益可乎後世蓋將有徴焉文光武臣而能以亷自將且汲汲於文事可謂知所重矣予故爲序諸首

容春堂文集序

文之制大率有二典重而嚴敷腴而暢文如韓栁可謂嚴矣其末也流而爲晦甚則艱蹇鉤棘聱牙而難入文至歐蘇可謂暢矣其末也流而爲弱甚則熟爛萎薾冗長而不足觀蓋非四子者過學之者過也學之患不得其法得其法則開闔操縱惟意所之嚴而不晦也暢而不浮也文而至是是可以入作者之室矣董南畿學政侍禦張君手一編授予曰是爲戶部侍郎無錫邵公之文鼇山蓋嘗師焉將梓刻以傳惟先生序之初予承乏翰林北上公時始得解過余舟中出所著示予固以超然脫去凡近其後予官於朝公亦敭歷中外恨不能卽而友之亦未克沃而忘之也今玆予告歸公亦歸臥無錫地孔邇而亦不能朝夕數數獨時得詩讀之體裁簡重興寄閒遠未嘗不攺容欽嘆而患不可多致今乃得其全觀之知公之用力於斯也久其志直欲追古人而並之不爲近世之詞而已也是足以傳矣或問公文焉師曰是非予所及知𨿽然公蓋師韓而不暇及乎其他者也其古歌詩蓋有晉魏之風焉而亦有不似者何師其意不師其詞此固韓公語也師韓而不必似韓此善學韓者也所謂嚴而不晦者也公年未及懸車當朝廷渴賢之日公將復起大見功業不徒托之文章而文章之出將日富以深又非予所能涯者姑以是題其首並復侍禦君何如也

重刋王逸注楚詞序

楚詞十七卷漢中壘校尉劉向編集校書郎王逸章句其書本吳郡文學黃勉之所蓄長洲尹左綿髙君公次見而異之相與校正梓刻以傳自考亭之注行世不復知有是書矣余間於文選窺見一二思覩其全未得也何幸一旦得而讀之人或曰六經之學至朱子而大明漢唐注防爲之盡廢復何以是編爲哉余嘗卽二書而參閱之逸之注訓詁爲詳朱子始防以詩之六義援據博義理精誠有非逸之所及者然予之懵也若天問招防譎怪奇澁讀之多所未解及得是編恍然若有開於予心則逸也豈可謂無一日之長哉章決句斷事事可曉亦逸之所自許也予因思之朱子之注此詞豈盡朱子說哉無亦因逸之說參訂而折衷之逸之注亦豈盡逸之說哉無亦因諸家之說防粹而成之蓋自淮南王安班固賈逵之屬轉相傳授其來遠矣則注防之學亦何可盡廢哉若乃隨世所尙猥以不誦絕之此自拘儒曲士之所爲非所望於博雅君子也其七諫九懷九嘆九思𨿽詞有髙下以其古也因亦不廢𨿽然古道之洇沒於今獨是編也乎哉孰能追而存之

申鑑注序

申鑑五卷漢荀恱著恱仕獻帝朝辟曹操府與孔融及弟彧同侍講禁中恱每懷獻替而意有未盡此申鑑所爲作蓋有志於經世者也然當時政體顧有大於緫攬機務使權不下移者乎而曾無一言及之厥後融以論建漸廣彧以不阿九錫皆不得其死恱獨優遊以壽終其亦善處濁世者矣其論政體無賈誼之經制而近於醇無劉向之憤激而長於諷其雜言等篇頗似揚雄法言雄不免曲意美新而恱無一言及於操視雄爲優矣或言恱書似徐榦王符考其歸玆若人之儔乎吾未知所先後也而三品之說昌黎公有取焉其書世有罕見吾蘇黃勉之好蓄異書又爲之訓釋搜討磔裂出入經史春秋內外傳老莊淮南素問天官地誌博洽精密多得恱防𨿽然恱之書其有所感而爲之乎勉之之注豈亦有所感而爲之乎勉之春秋方富行將以其學出而效用當炳焉赫焉流聲於明時尙何恱之慕哉

皇甫持正集序

昔孫可之自稱爲文得昌黎心法而其傳實出皇甫持正今觀持正可之集皆自鑄偉詞槎牙突兀或不能句其快語若天心月脇鯨鏗春麗至是歸工抉經執聖皆前人所不能道後人所不能至也亦奇甚矣昌黎嘗言惟古於詞必已出又論文貴自樹立不蹈襲前人不取恱今世此固持正之所從授與他日乃謂李翺張籍從余學文頗有得從吾防者李翺張籍其尢也而不及持正何歟余謂昌黎爲文變化不可端倪持正得其奇翺與籍得其正而翺又得其態合三子一之庶幾其具體乎則持正可之之文亦豈可少哉予旣刻可之文而持正未遑今世庸乃能嗣吾志而梓之予嘉其仕優而不忘學又不忘其世裔之所從出也爲序其端

送袁山人序

有爲靑烏之學者袁子來自宣城爲余卜壽藏於洞庭之陰行三日得之圖以示余曰是爲气之來气之止是爲開闔是爲衛護是爲蜂腰鶴膝爲蟬翼爲蝦須爲旗鼓爲印爲金魚袋蓋全气之地也余曰一气磅礡流行兩間子獨何以得之曰气無形因形以見勢之所起气隨而始勢之所終气隨而鐘吾原其起乘其止審其廢擇其相避其害非有天星地卦之說也曰吾聞尋龍易定穴難子獨何以定之曰余以倒杖之法定之何以爲倒杖也曰公劉之詩不云旣景乃岡又曰景山與京周禮匠人樹八尺之度日出日入之景以定東西又防日中之景以正南北此吾倒杖法之所從出也夫气之來也有俯仰正仄緩急彊弱逆順吾以杖法迎之逆取其順順取其逆聚取其散散取其就急取其緩緩取其急浮沈吞吐加減饒借依法裁之毫髮不爽此杖法之妙也昔者楊筠松有七十二杖法廖禹有四例八杖劉氏有十二杖予爲天綱後人得家傳之祕遂合三家之法而一之識者觀之卦例之說可遂廢矣乎故曰旣明倒杖之法方知卦例之非予曰人生受命於天乎受命於地乎受命於天卦例之說非也子之法豈能遂易之曰非所知也奪神功攺天命吾聞之郭景純而景純亦莫之逃也語云穴本天成福由心造則又存乎其人君名徳字宗善號松月云

送工部正郎蔣君掄材還朝序

正徳九年正月乾淸宮災皇帝若曰於乎惟天全付所覆於皇明衍祉承慶在予一人玆予未知獲戾於上下天降之災怵惕惟厲思免厥愆惟是先皇內朝所以基宥密者予安敢不祗復乃命官采材於四方於蜀於黔於湖湘命大臣往統之於閩於粵於江右又命官分理惟巨材之生多遐荒絕徼梯巖淩壑無翼而至董是役者緩之則怠急之則怨不怠不怨材克用集而民忘其勞若蔣君舜臣之於閩浙其庶乎君且還朝嚴州通守薛君昻逺走使求予言爲贈昻余故人也不能辭余聞之天有三垣天子象之外朝象天市也治朝象太防也內朝象紫微也其亦重矣今天心仁愛薄示厥儆上下協力遂克奏成而蔣君預有其功斯亦偉夫余因是有感矣楩楠豫章礧砢千尋之名材老於大山長谷其亦何心於世用也一旦遭時之需遂起爲淸廟明堂之用輪囷金碧奐赫無窮不知人之遇乎材耶材之遇乎人耶𨿽然大山長谷之中有所謂賢才者焉厥材礧砢可以柱明堂梁淸廟者多矣將誰使収之餘因薛君之請遂書以爲使歸之獻

東萊滕氏族譜序

人之生也必有所始不可不知也而世次漫衍支分派別亦不可得而盡知也於乎昔之不紀今無以據今之不紀後將奚傳吾恐後之不知今亦如今之不知古也此譜之所以不可無也子夏曰禽獸知母而不知父野人曰父母何算焉都邑之士則知尊禰矣大夫學士則知尊祖矣夫所貴乎學士大夫者非以其能知所自出乎不然與禽庶奚擇焉知鎭江府東萊滕侯謐出其族譜二冊授予曰吾家本汴人宋靖康間始祖以武功大夫佐定海因家焉後又徙東萊載其聲光世有聞人今自十五世合爲一圖蓋大宗之法也又五世各爲一圖小宗之遺也願公序之以示我之後人使無霣隊謐之望也滕之光也自周衰而宗法廢尊祖合族之義不行矣唐亡而譜牒廢尊祖合族之義不明矣金元以來文獻蕩然無遺人貿貿焉莫知身之所自出於斯時也有能紀載先世而不迷其所自出若滕氏乎固君子之所深嘉而屢嘆者也吾又安能已於言哉然吾聞滕之世遠有代緒文王之子叔繡始封於滕所謂郜雍曹滕者也漢明帝朝有九江都尉撫三國時有丹陽太守宋有中正元發宗諒皆名臣宗諒範文正公所爲志其墓者也志稱宗諒河南人非與東萊同所出乎而可遺耶又有諱茂實者靖康之變縶於金首可斬冠不可易有諱膺者方臘之亂身可殺城不可破其精忠大節耿然天地間若是者所宜大書特書爲玆譜重而侯爲政京口政聲流聞亦當嗣書之後之人有善焉亦當嗣書之將不一書而已也然則中原文獻之傳其不在玆乎不在玆乎

雲水詩集序

云在天水在淵其相去不知幾千萬里也云在天曾無意於水水在淵曾無意於云而雲水之相遭也溶溶沄沄粼粼囷囷浩蕩推移升降浮沈或合或分或吐或吞吾不知云之爲水耶水之爲云耶雲與水爲一耶爲二耶無錫華某生而好道淸臒鮮潔凢世人之名塲利苑愛河欲海皆不能染焉棄其妻子來林屋山中獨居三十餘年往來興福寺博防內典人疑其爲僧而非僧也酷嗜參同契悟眞篇黙坐內視求長生不死之法人疑其爲仙而非仙也時亦不能忘情作爲歌詩蓋無意於言不能不言而自成其言人疑其爲詩人而非詩人也𨿽予亦疑之曰其殆匡章之流乎間嘗與之遊久之出一編以示余曰雲水集余讀之數過曰其雲水道人耶然吾有問焉雲與水相忘而相合者也心者其水耶水靜則明物者其云耶云過則空空生明耶明生空耶參同契之言曰原本隠明內照形軀三光陸沈溫養子珠髣髴大淵乍沈乍浮若是者其亦雲水相遇之謂耶雲水道人必能爲我言之詩凢若干首

愧知說

古之君子其於人患不知也知之患不在其位也茍知其人在其位則不患不能行矣故鮑叔用則舉管仲王陽用則舉貢禹龔勝用則舉龔捨蓋惟其賢而已人不曰其友也以爲疑已不曰吾友也以爲嫌甚者其侄其子亦無不可舉當是時豈眞無法耶後世道衰人不能自信上之人亦不信人而信法操縱闔辟要皆如法而止是故見賢焉有不得舉見不賢焉有不得去舉於禮部者探策而求選於吏部者貫魚而進或於法外焉稍出意見則人且議之而夫人者亦自以爲嫌而不敢出其意見有一日之長焉𨿽知其不肖不得而遺也有一日之拙焉𨿽知其才且賢不得而取也曰法也非我也於戲豈不過甚矣哉所謂法者豈不欲得人乎而若是焉何哉吳君鳴翰少與予同學其詩篇字畫有晉唐之風其文非近世之所謂時文也予謂空冀北之羣非君耶壬子秋予主試應天殫心竭力於時之才自以無失也揭榜而君名不預於戲永叔之於劉暉子瞻之於李豸去取之間果有非人力所及者其將謂之何哉然君不以是辠予其意曰有法焉非子之過予之所以自解者亦曰有法焉非予過也而平日所謂知者何如哉君之才固非久湮於下將必有識者焉揠而拔之而予於此莫知所以爲贈也獨自識其愧如此

鐵柯說

都察院右僉都禦史劉公與淸初爲禦史或贈之古印章曰鐵柯公因以自號人皆呼爲鐵柯而莫知其義也予蓋知之因爲之說鐵柯者何禦史中丞劉公所以自況也曷爲以鐵柯自況王者遣將親授之斧禦史出巡衣繡持斧斧以斬伐柯其柄也詩云伐柯伐柯其則不遠柯木爲之云鐵柯者何爲其勁也斧以斬伐利莫加焉柯鐵爲之勁莫加焉利與勁合殆純乎剛者也公蓋於此比徳焉君子依乎中庸不爲已甚何賢乎剛而取之剛爲陽爲明爲正爲果決柔爲陰爲闇爲佞爲退縮剛柔𨿽並用世之柔者比肩剛者不一見也則剛其難乎故獨取於剛也言不剛則囁嚅行不剛則縮朒气不剛則萎薾亦何以當大任任大事哉故曰剛毅木訥近仁又曰吾未見剛者然則公之所以比徳者何公蓋以風裁自持希古所謂剛者焉故以是贈之也而吾所以贈之者異於是吾所以贈之者何曰髙明柔克沈濳剛克

王良貴字說

昆山王君用防名其子曰良貴予爲字曰邦譽告之曰今夫舉世之所以汲汲於求貴者何哉貴誠有異焉耳簪纓冠冕飾於首者異也帶裳黼黻飾於躬者異也府寺臺閣其居第異也輿從呵護其儀衛異也怒刑喜賞其權力異也若夫所謂良貴者則何異哉是故舉世營營惟貴之爭而亦有孰知有艮貴者乎乃翁獨以良貴名若所思有非夷者矣𨿽然若亦知良貴之有異乎仁義足乎心發乎言語溢於顏面逹於肩背手足而聲譽施於人粹如也蔚如也如斯而已其亦有異乎無異乎顧人弗察焉耳有察焉其能以此而易彼乎是所謂以道充爲貴也於世所謂貴其將有弗願矣乎而亦有不得辭者孟子曰修天爵則人爵從之

吳奭字嗣盛說

天官少宰吳公名其冢子曰奭字書奭盛也詩曰路車有奭又曰韎韐有奭予因告之曰物莫不期於盛而盛者每難乎其繼𨿽然亦存乎其人焉世之所謂盛者非祿位勲業之謂乎漢之時有若韋氏平氏俱父子宰相楊氏袁氏桓氏或四世五公或四世太尉或父子兄弟代爲帝師唐蕭氏宋韓氏呂氏皆以相業世其家何其盛且能繼也將必有道乎故曰存乎其人焉少宰以文章徳行重一時可謂盛矣奭溫然緼借遜志敏學其殆能繼乎予不能無望也昌黎公云莫爲之前𨿽美弗彰莫爲之後𨿽盛弗傳故因其名稱其材重其望字之曰嗣盛

樂全說

王子歸自內閣日消搖乎洞庭之野名山福地無弗登也澄波激湍無弗泳也懸崕怪石無弗題也有進而問者曰子何樂於是與始子之居廊廟也翺翔乎紫微陟降乎文陛一人毗之百僚師之四海睎之而子慼慼乎其若憂今之歸也窮山荒野木石之與鄰鹿豕之與侶而子超超焉其若有樂也子何樂於是歟王子曰若欲知吾之樂乎吾之樂吾不能知若又安能知之吾不能自言又安能爲若言之𨿽然試語其槪莊周氏之言曰樂全之謂得志所謂全者孰全哉全天乎全人乎全人者有所樂而樂之者也全天者無所樂而樂之者也全人者得則喜失則悲全天者不然貧亦樂富亦樂出亦樂處亦樂無入而不自得焉無入而不自樂也是故觀於天見日月星辰煙雲風雨霜露之變山嶽之峨江湖之流樂也觀於人見衣冠宮室城池庠序獻酬登降弦誦歌詠樂也觀於物見艸木之榮悴開謝鳥獸之鳴嘷魚龍之飛泳樂也然其樂果在是乎簞瓢陋巷顏子之樂也有不在簞瓢陋巷者浴沂舞雩曾晳之樂也有不在浴沂舞雩者然則顏曾之樂可得而言乎吾不得而言也非惟吾不得而言𨿽顏曾亦不得而言也夫是之謂至樂而豈外物之謂哉故曰古之所謂得志者非軒冕之謂也自夫人者以軒冕爲樂夫以軒冕爲樂則必以軒冕爲憂而又何樂乎吾之樂𨿽未及乎顏曾則非軒冕之謂也又非山水非風月花鳥之謂也日洋洋焉踽踽焉俯仰乎宇宙之內不知天地之有我我之有身也身之有心也不知果樂歟非樂歟果全歟非全歟問者曰是非吾所及知也試問諸顏曾氏

森甥字說

予妹歸南濠葉元在氏有子甫二歳問名於予予爲名曰森何以謂之森也子不見夫種樹者乎其始生也閒以重藩培以沃壤漬以甘泉則其木森然長茂矣予欲爾子之長茂也故名及予乞告復歸自翰林森則頎然玉立且將冠矣問字於予予爲字曰君玉何以謂之玉也子不見夫種樹者乎其旣盛也鼓之以雨風飽之以霜雪磨之以歳月則挺然剛勁矣吾欲爾子之剛且勁也故字森乎吾願爾以仁培之以禮閒之以詩書漬之鼓之以聲華飽之以世故磨之以事業厚其積以希其光大其器以充其受則明堂廣廈之構將不能捨子而他求矣

澹庵說

歙之濳川有人焉春秋八十而有童孺之色人異之曰翁其有道者耶翁曰吾野人也何道之有𨿽然有一焉語云非澹泊無以明志故吾於澹未嘗一日忘焉今吾之壽也亦惟於澹焉得之子亦知人之有心乎心者神明之舍中不容物而夫人者醲於滋味醲於聲色醲於貨利與名於是乎得也失也是也非也利也害也紛焉自外以入於是乎憂也喜也怒也懼也愛也惡也紛焉由中以出出入爲構日與心鬭而心憧焉悴焉而弗寧夫心猶水也撓之則沸沸則神去汨之則濁濁則明去神明去而身從之吾於是一切澹焉交物於前而不畱是故吾視之若無視也聽之若無聽也事之若無事也吾日與物接而吾心湛焉不動不動則淸淸則明明則久而不衰是故能壽也吾又何道之有君子曰翁其善飬心者耶故爲說而傳之翁汪姓相其名

震澤集卷十四

欽定四庫全書

震澤集卷十五

明王鏊撰記

五湖記

吳郡之西南有巨浸焉廣三萬六千頃中有山七十二襟帶三州【蘇湖常也】東南諸水皆歸焉其最大者二一自寧國建康等處入溧陽迆至長塘湖並潤州金壇延陵丹陽諸水防於宜興以入【今寧國建康之水不由此矣】一自宣歙天目諸山下杭之臨安余杭湖之安吉武康長興以入而皆由吳江分流以入海一名震澤書所謂震澤底定是也一名具區周禮職方揚州之藪曰具區山海經浮玉之山北望具區是也一名笠澤左傳越伐吳吳子禦之笠澤是也一名五湖範蠡乘舟出五湖口太史公登姑蘇望五湖是也五湖者張勃吳錄云周行五百里故名虞仲翔云太湖東通長洲松江南通烏程霅溪西通義興荊溪北通晉陵滆湖東連嘉興韭溪水凢五道故謂之五湖陸魯望云太湖上稟咸池五車之气故一水五名然今湖中亦自有五湖曰菱湖莫湖防湖貢湖胥湖莫釐之東周三十餘里曰菱湖其西北周五十里曰莫湖長山之東周五十里曰防湖沿無錫老岸周一百九十里曰貢湖胥山之西南周六十里曰胥湖五湖之外又有三小湖夫椒山東曰梅梁湖杜圻之西魚查之東曰金鼎湖林屋之東曰東臯裏湖而吳人稱謂則惟曰太湖云

七十二峯記

太湖之山發自天目邐迆至宜興入太湖融爲諸山湖之西北爲山十有四馬迹最大又東爲山四十有一西洞庭最大又東爲山十有七東洞庭最大馬迹兩洞庭望之渺然如世外卽之茂林平野閭巷井捨仙宮梵宇星布棊列馬迹之北津裏夫椒爲大夫差敗越處也西洞庭之東北渡渚黿山橫山陰山葉余長沙山爲大長沙之西衝山漫山爲大東洞庭之東武山北則余山西南三山厥山澤山爲大此其上亦有居人數百家或數十家馬迹兩洞庭分峙湖中其餘諸山或遠或近若浮若沈隱見出沒於波濤之間馬迹之西北有若積錢者曰錢堆稍東曰大防小防與錫山若連而斷舟行其中曰獨山有若二鳬相向者曰東鴨西鴨中爲三峯稍南大墮小墮與夫椒相對而差小爲小椒爲杜圻範蠡所嘗止也西洞庭之北貢湖中有兩山相近曰大貢小貢有若五星聚曰五石浮曰茆浮曰思夫山有若兩鳥飛且止者曰南烏北烏其西兩山南北相對而不相見見卽有風雷之異曰大雷小雷橫山之東曰幹山紹山曰疃浮曰東獄西獄世傳吳王於此置男女二獄也其前爲粥山云吳王飼囚者也有若琴者曰琴山若杵杵山曰大竹小竹與衝山近若物浮水面可見者曰長浮癩頭浮殿前浮與黿山相對而差小者爲山有二女姢好相對曰謝姑有若立柱嶻嶭玉柱稍卻金庭其南爲峐山爲歷耳中髙而旁下者筆格驤首若逝者石蛇有若老人立石公石虵石公石最奇與黿山山南北相對曰鼉山旁曰小鼉若螺者靑浮二鼉之間若隱若見曰驚籃東洞庭之南首銳而末岐者曰箭浮若屋欹者曰王舎浮薴浮又南爲白浮澤厥之間有若笠浮水面者曰蒻帽有逸於前後追而及之者曰貓鼠有若碑碣橫者曰石牌是爲七十二然其最大而名者兩洞庭也

登莫釐峯記

兩洞庭分峙太湖中其峯之最髙者西曰縹緲東曰莫釐皆斗起層波矗逼霄漢可望而不可卽成化戊戌予歸自翰林文吳縣天爵過予於山中相與窮溪山之勝行至法海仰見異峯寺僧進曰是所謂莫釐者也文振衣以升眾皆繼之或後或先或喘或顚至乎絕頂而休焉天若爲之寛地若爲之辟西望吳興渺彌一白有若云焉隱見天末或曰卞山也北望姑蘇橫金一帶人家歷歷可數有浮屠亭亭曰靈巖上方也東望吳江雲水明麗防影出沒若有若無蓋七十二峯之麗三萬六千頃之奇皆一覽而在曰大哉觀乎相與席地行觴踞石賦詩久之暝色四合微月破林湖光澒洞崖壑黯黮乃相與循舊路而歸焉語有之不登髙山者不知天之髙也不臨深溪不知地之厚也莫釐猶爾況所謂泰岱恆華者哉予以是知學之無窮也故記之

靜觀樓記

太湖之山七十二其最大者兩洞庭兩洞庭分峙湖心望之渺渺忽忽與波升降若道家所謂方壺員嶠者湖山之勝於是爲最樓在山之下湖之上又盡得湖山之勝焉山自莫釐起伏邐迆有若巨象奔逸驤首還顧遂分爲二一轉而南爲寒山郁然深秀樓枕其坳一轉而北復起雙峯亭亭如蓋末如長虵夭矯蜿蜒西逝西洞庭偃然如屏障列其前湖中諸山或遠或近出沒於波濤之間煙霏開合頃刻萬狀登斯樓也亦可謂天下之奇矣自昔臨觀之美莫若滕王閣嶽陽樓以彭蠡嶽陽之廣也然二湖所見廬山五阜而已君山一峯而已若夫三萬六千頃之波濤七十二峯之蒼翠有若是之勝者乎有若是樓之兼得者乎語有之知者樂水仁者樂山吾𨿽未及乎仁知而於山水則若有宿契焉心誠樂之而患其難值也乃於是樓焉得之又幸其不界於通都要津適值予故土予得專而有之豈天設地造特以爲拙者之適靜中之觀乎故名其樓曰靜觀而爲之記

黃公山釣臺記

治壬子嘉魚李世卿考室乎黃山之陰廣東陳白沙先生題之曰黃公山釣臺有詣世卿而問焉曰何哉君所釣者果在魚乎昔太公釣而得文王子陵釣而得光武子之釣豈類是乎世卿曰吾所釣者非緡非竿非鮪非鱣終日釣焉無所釣也是吾之釣也餌且不設而何有於魚魚且不存而何有於名與利於是其伯氏茂卿方爲大理寺副曰盍歸乎吾將釣乎黃公之山遂解官去天下之士聞而髙之頃年白沙以徳義文學警動海內天子虛已召焉至則授以侍從中外動色以觀其所爲而白沙終去不顧世卿徒步萬里往從之防不復肯舉進士茂卿舉進士官大理甫三嵗竟去豈白沙之門則必以不仕爲髙乎賢者出處固非世俗之所能知哉予又安能言之予獨患世之紛紛奔利死名莫知還返而夫人獨超然物外揚子云鴻飛防防弋者何慕焉賈子云鳳縹縹而髙逝兮夫固自引而遠去於戲吾安得從斯人者防乎姑爲記於臺上

黃陵岡水神祠記

中國之水河最大其泛濫潰溢所至郊隧園田官亭民舎盡爲洪流所去則洪流復爲平陸若有神焉司之故諺謂之神水漢人亦云江河之決皆天事非由人力昔禹治水不成過衡山夢滄水使者授金簡玉字之書過防稽夢人衣纁告以石函之文其事頗不經然書雲天乃錫禹洪範九疇易曰河出圖洛出書蓋聖人之誠上通於天天乃祐之其動乎思慮發乎夢寐固若有相之者歟其亦有神爲之邪而可謂之誣哉治二年河決張秋漕道幾壞華容劉公大夏以都察院右副都禦史奉命治之公往來兗豫問相厥源委謂黃陵岡爲張秋上流而滎澤之孫家渡又爲黃陵岡上流乃檄張僉事鼐朱防政瑄發卒治之時張秋再決水勢稽天上下皇皇莫知所出公方有事黃陵岡夜夢婦人冠佩黙坐跣其一足明日語諸屬鼐曰水神見像役其成矣公曰果然者當立廟以祀已而上命禦馬監太監李興平江伯陳銳同來蒞事興治張秋銳治黃陵岡大夏治孫家渡鼐與都指揮僉事劉勝治荊隆口俱以八年正月始事上奮下勵浹旬諸口悉合河復故道漕運無虞上下晏然河平之月日有詔建祠於安平鎭祀龍王於黃陵岡而鼐等復以水神見像報不可忘乃復以餘財建祠若干楹肖夢中之像以祀以答神休以卒公志而來請記予以諸君期月之間成此偉功國家大得天人之助有不可誣者故撰次其槪使歸鑱諸石

吏部驗封司題名記

國家政務分理之任爲部有六曰吏曰戶曰禮曰兵曰刑曰工吏部分理之任爲司有四曰文選曰驗封曰稽勲曰考功驗封郎中一人員外郎一人主事一人其所專理一曰王府將軍郡主駙馬儀賓之誥二曰畨僧國師禪師之誥三曰內外文職褒封之等四曰公侯伯贈官之等五曰兩京堂上贈官之等六曰散官給授之等七曰土官承襲之等八曰掾史出身之等國初蒞是職者凡若干人永樂後遷都於玆則南北並設居是職者又若干人姓名𨿽在日遠日湮於是山東劉君約爲郎中始謀刻之石而請予記蓋國朝以周六典建官而亦或因秦漢之舊秦有三署郎以其侍衛居中故曰郎中漢選三署郎初入尙書臺者稱郎中宋百官階次有員外郎隋開皇六年尙書二十四司各置員外郎謂曹郎本員之外復置郎也漢光祿勲有南北廬主事後魏諸曹各量事置掌故主事隋初諸臺並置主事令史然吏部郎於時選特妙其諸曹郎功髙者始遷焉則其重也久矣夫司之有碑所以載姓名紀事實崇往哲聳後觀而官之顚末沿革亦所當知也故具列焉若夫賢否勸懲法戒之意則覽者當自得之

保義堂記

少師兼太子太師吏部尙書華蓋殿大學士徐公置義田於陽羨之郊以贍徐宗祭有祠學有塾防葬婚嫁有仰公喟然言曰於乎遠哉惟予宗日滋勢日以邈未之克合惟先府君實始有慕於範文正公不肖孤奉以周旋四十餘年遭際聖明致位臺閣遂濟登玆惟皇恩之隆先志之懿何敢忘焉然吾聞難合而易離者人難成而易敗者事吾創之吾安能保之後之人不有吾約者乎於是言於上闗約部曹籍數郡邑使鄰無敢侵族無敢訟主者無吝出分者無過取曰庻保吾義於無窮故名其堂曰保義命鏊記之以示後公之慮則周矣遠矣然法者其以治愚乎不肖乎若公之後其必多賢乎而何待於法哉其亦告之以義焉耳夫田以義名豈獨贍其口體固將教之以義也今夫世之人自一命之爵百金之產則必欲其子孫世守之曰前人之貽也至於義不思所以保之保之何如亦惟心公之心焉耳公之心吾能言之文正之言曰吾吳中宗族甚眾於吾固有親疏然吾祖宗視之則無親疏也公之心文正之心乎使傳之一世二世亦然曰均吾徐氏也十世百世亦然曰均吾徐氏也如是𨿽傳至無窮其可乎而安有親與疏親疏且無侵與訟安從生是足以保玆義於無窮矣公曰然遂刻之壁眎後昆其有勸也

貴州鎭守公署記

治戊午冬十月貴州鎭守公署成初署直子城之西南隅負山瀕河河流湍激奔注屢築而圮旣費且勞嵗丙辰某來鎭玆土始至庭除湫隘垣頺級夷則爲唶曰凡吾之來以安人也身之不容人於何有爰覽境內得隙地曰東園剗阜爲夷端景相方或因或創經營未幾顯構嶷然前爲鎭邊之防以出令也中爲萬年之閣以祝釐也後爲退食之堂以卽安也馮髙據顯山川獻妍體勢巖巖頓攺舊觀而人莫知費之所出予惟貴州古荒服入國朝置同藩臬壤交夷夏戶錯軍氓蒞玆土者率以其民荒遠肆爲誅求莫知紀極名曰鎭之其實撓之名曰撫之其實殘之故每每大亂則豈獨民之罪哉某乃能以家貨佽公役遂去卑卽髙去圮卽安推是志也以從諸政民其有弗靖者乎故碑之以防來者

安隱記

其迹仕也其心仕也安仕者也其迹隱也其心隱也安隱者也一斯專專斯樂樂斯安安斯久久斯不變有人焉居廟堂而有江湖之志棲山林而有魏闕之思是其能安乎能久且不變乎否也伯氏警之抱淳履素不樂進取自稱安隱居士伯氏之言曰古之人胡爲而有隱哉古之人抱負所有不屑自試或欲自試而時不我以或時見用而獨於幾防有不合焉知時之不可爲也而去之其下則飾奇俗身退志進是故有所負焉則隱有所不合焉則隱有所希焉則隱若是者髙矣奇矣其亦有不足於心者乎而吾舉無焉太湖之濆洞庭之麓有田數畮吾肆力而耕於是鑿其中以爲池防其傍以爲堤除其髙以爲園園吾藝之橘池吾畜之魚堤吾種之梅竹花栁吾誠於是安焉樂焉以終吾身吾於世非有負也非有所希也非有所不合也譬吾之於隱也若魚之在水不知其爲水鳥之在山林而忘其爲山林也子以爲何如鏊曰兄之志髙矣美矣弟又安能移之顧弟渉世久思一息肩焉而未得他日將從兄而隱兄其許之乎

吳縣學射圃記

鄺侯璠治吳之三年聿新學宮辟隘抗卑直回正衺門堂庭廡煥攺舊觀而射圃仍在學之西偏湫隘偪仄下無以周步武上無以崇揖讓侯甚病之一日謁文廟顧瞻其東厥有町疃問之曰某氏之棄地也倍直償焉爰始經營有操書致者曰吾長洲之氓某也而有地焉鄰吳學宮敢因下執事獻諸歸之直不受於是得地衡五十弓縱百步乃始作亭曰觀射賓主有階抗侯設丰洗水篚縣莫不有所於是學諭李仁等來請記其事學之有射圃非曰不忘武備也蓋亦學焉而其禮廢久矣其儀𨿽具於儀禮顧未有舉行之者往時天臺陳公選以禦史董學政於吳始命兩生習之大江之西得其儀以還俾諸生歳時肄之鏊於是實備眾耦之末預觀周旋揖讓之盛於於翼翼似勞也而甚適也似迂也而甚莊也問學之餘於是遊焉息焉揖讓焉獨非學乎卽有敖慢怠惰之气奚自入焉蓋非惟可以觀徳也又可以飬徳焉故曰仁者如射又曰射有似乎君子今陳公去吳久鏊亦竊官於朝且三十秊不知吳下諸校其射儀尙猶昔乎抑不能無異於昔者耶是亦人材風化之所由升降也故因射圃之成爲記於石而因以諗之

昭恩堂記

監察禦史王君鼎蒞官之三年有制父佐如子官母髙贈孺人君乃作堂於閩山之陽曰昭恩請予記其事以示後予惟憲臣朝廷之耳目朝廷之重之也不惟其順惟其咈憲臣之許國也不於其小於其大褒封之典非其受之難也受而無愧是爲難矣若君其可謂無愧也何以知其無愧也往者火臣有以罪罷復媚竈媒進者物議嘩然謂邪正之所由進退國家之所由安危而無敢當先論列者獨君奮然艸防數千言率同列上之其命遂寢君子謂是舉也國是揺而復定直道屈而復信君之功居多然中外猶有爲君危者及讀制詞乃知皇上之受盡言君之善進諫何其盛也君臣之難也直如朱云不能去一張禹得君如陸贄不能沮一裴延齡故鏊有嘆於今日之盛夫有施於下當其才之謂恩不然則濫有受於上稱其情之謂榮不然則幸若君之舉其足以昭恩命矣乎是所謂於其大者也是爲記

寶坻縣新城記

惟寶坻作固京畿控遏要衝縣故有城歳久而圮雉堞就阤盜賊無禁治戊午武進莊侯襗以進士來知是邑間行故壘喟曰殆非所以戒不虞示偉觀也於是始謀重作之詢於邑人邑人僉同上於憲府憲府以兪侯乃相方視阯程材蕆工又勸民納粟冠帶得材若干旣而巨室之寓是邑者咸願輸其財僚佐亦各分地受功探石於山陶甓於野法嚴令一眾手競勸經始於治庚申之四月迄辛酉夏孟而城立矣城之周若干裏池繞之而環貫乎城中城之門四門之上爲樓四隅爲角樓作石堰於水以節流作浮梁於河以利渉城髙而堅池廣而深闔辟以時宵柝無警居者樂保其家行者樂出其途於是邑之父老欣欣相告曰吾坻無所保障民臥不帖席者凢幾世矣前宰是邑者固亦屢嘗謀爲之而績用弗成今賴我侯一旦睹其成而不預其勞功在吾人其何可忘於是相率來京請予文其事於碑予謂城之設以備患也然患而備不若無患而備之愈也先王之世民相安於仁義禮樂之中而不識兵戈戰鬭之事則何患之備乎然無患矣不以無患焉而遂莫之備也故城謝城朔方詠於詩城邢城楚丘書於春秋則城之作其可少乎而莊侯寶坻之役何可以不紀也憲府實惟巡撫順天右副都禦史洪公鐘巨室則英國公某慶雲侯某

震澤集卷十五

欽定四庫全書

震澤集卷十六

明王鏊撰記

亳州營建記

亳故湯都今城東北一里而近有湯陵三十里而遙爲桑林之野桐宮糓熟往往而在其地春秋時爲譙邑秦漢而降或爲縣爲州爲郡爲軍爲國國初復爲縣河南之歸徳洪武六年攺鳯陽之潁州迄今百三十餘年矣境大貨穰將彊卒武非尊官無以鎭之治丁已巡撫都察院左副都禦史當塗李公以聞詔陞亳爲州時東魯王侯沂實來知州事始至喟曰玆維故都明詔所陞進而規橅庳陋弗飾其何以稱乃鳩工聚材以興壞起廢爲任先事學宮重新大成殿飾孔子及諸賢像建明倫堂辟射圃繕黌捨已乃築郡厲壇於城之北社稷壇於城之西風雲雷雨壇於城之南又作城隍廟東西二十四司又以分司不足以貯使節乃建緫司於分司之東府館於州治之左又作預備倉若干連官廳公廨各一然後曰吾亦有所休乎乃攺作州治前堂後寢左庫右防東西吏捨又作二庫樓重門固鐍用戒不虞經始丁巳之冬迄辛酉而落成焉斆學有次亨獻有所賓至有歸食有髙廩貨有深藏聼斷承委各有寧宇其所建又皆髙廣壯麗入其境巍然煥然亳非舊日之亳矣其用人之力木石瓦甓之費至百千萬役亦大矣而治之有法故財𨿽費莫知所從出行之有漸故力𨿽勤莫知其勞也侯於是可謂有功矣昔者孔子善子路治蒲而孟子譏子產不知爲政則邦之攺作亦有不得已者乎得已而不已者侈不得已而已者怠怠非也侈非也若侯之作其宜乎可謂知爲政者也於是州之人來求予文刻之石著侯之功使來世尙有考也

吳縣修和丰倉記

近世爲政者率重攺作𨿽然政有墮壞將坐視其墜乎有垢獘將坐視其棼乎固有所不能也不能則將起其墜理其棼攺其舊而新是圖圖之道有二一曰因天二曰因人因天莫善乎循其迹因人莫善乎順其心今天下財賦大半出於東南蘇郡居十之七八吳爲縣居郡之二三焉其嵗貢京師者爲石至八萬四百畱縣者一萬六百轉輸淮揚鳳及兌軍者又三萬九千三百夏稅三千四百有奇又有所謂加耗者不在是數而皆於和丰焉是儲倉剏於正統己巳巡撫周文襄公之爲也迄今蓋五十六年矣治壬戌遼陽孫侯伯堅來知縣事政治敷宣姧宄屏息侯憫吳民之憊也顧未嘗有所興作甲子二月和丰之月字厫災民未遽怪也三月張字厫又災五月視事之堂又災人情大駭侯獨晏然曰吾知之天其欲吾之重新焉耳乃命撤污扶傾鳩工庀材二厫重新堂寢具完非侈非陋經始於五月日至十月日僝功焉非所謂因天而循其迹者乎問材焉取不戒是懲問工焉出不毛是罰非所謂因人而順其心者乎因天之迹則民不怨因民之心則役不勞孫侯可謂善爲政也於是吳民相率求予記其成以彰侯之美蓋是堂之作有三民財之斂也於斯其散也於斯其訟之聼也於斯斂之貴平無徒取其贏也散之貴周無徒取其嗇也聽之貴公且明無徒取其速也是政之大者也吾故爲記之壁以規於來者

思忍堂記

大凢物眾相聚則心不能皆同不同則不能無私私則戾戾則忿忿則爭爭則渙然而散故前世之累世同居者亦以爲異若宋江州陳氏近世浦江鄭氏而張公藝氏最著歙方氏逺有承緒有儲仙翁者顯於漢英先生以詩鳴唐宋有諱丰者始遷婺源以輔之大父諱功復兄弟四人奉母撫孤一門惇睦至以輔又欲自三世四世傳之百世而恐子孫之不能同也大書忍字於堂使子孫睹而思之蓋取諸公藝之言凢人之忿爭起於相責望責望起於是已而非人已果是也人果非也忍之斯已使兄弟之間有所責望思之曰如吾先人何則相與忍之娣姒之間有所責望思之曰如乃先人何亦相與忍之推之尊卑長幼皆然則心一一則無忿無忿則爭安從生故曰必有忍乃其有濟小不忍則亂大謀𨿽然家之有忍以有忿且爭也無忿無爭則何事於忍古之君子化行於家家庭之間雍如也惇睦之效木有連理者矣貓有相乳者矣犬有一牢食者矣況人乎哉如是則亦何事於忍是故心之同而無所事忍上也有所忿而能忍之次也有所忿而不能忍斯下矣方氏子孫尙以是思之

興福寺山居記

浮圖氏之道有合乎吾儒之所謂靜何也逹摩西來傳佛語心心或撓焉則安得而寂或淆焉則安得而淸或翳焉則安得而明是故亦有資乎靜也靜斯定矣慧矣然後惟其所之靜亦靜也動亦靜也洞庭有湖山之勝而恆患於偪獨所謂兪塢者窈然而深坦然而夷長松攙天嘉花異果紛峙羅列而興福寺又據其勝占其幽勤上人又擇其巉絕之處作山居焉旦莫焚修終年蔬食年且九十而貌如少壯者非有得於靜耶若吾人之所治者何靜而安而慮而得其素講也顧擾擾焉日馳乎外非名而利有若勤之靜且專乎是不能無媿於彼也然吾有問焉勤之靜也惺惺然專一之中其有所主乎其無所主乎有所主則倚無所主則蕩則所謂靜而定者其亦難乎故因其居之成爲記諸壁而因以問之

髙眞堂記

東洞庭之陰有峯端正姢秀曰嵩夏嵩之麓呀然下飲太湖如鳥之張喙曰梁家瀬前爲太湖其襟抱虧疎浪石鬭囓自宋時則有髙眞堂以鎭其衝元季兵燬光怪時見行者相戒莫敢出於其途成化間里人上其事於縣作祠肖武像以鎭之於是光怪滅息人和嵗丰相率請予記其事謹案文耀鉤云北宮黑帝其精武北方之神也眞誥則云昔軒轅子昌意娶蜀山之女生陽徳號顓頊仗萬靈以信順監眾神以導物役禦百气召致乎雷雨於是謀夫獻畫丁壯用命攺築河流避危趨易又防諸泉以壯其源增諸堰以節其流漕道斯通公私利之蓋百三十年於玆然每當春夏旱熯爲虐河流如帶漕艘鱗次待濟者千萬又況中外臣工朝正獻新啇貨番琛四靣駢集爭先覷便敓攘噭嘑欲疾而遲欲通而窒惟分司得人防濬有法則旱漧爲水溢啟閉有程則鬭爭爲退讓舳艫千里魚貫而至後不敢先先不敢亂則維仲錫無沗斯任河流湯湯千艘萬檣武夫洸洸不嘩不爭粵惟都水君之令皇都翼翼京庾維億陳陳其積旣安旣足是維都水君之績仲錫曰前人之功其何可泯用鑱諸石以無忘其始

醒酣亭記

橫山在西洞庭之西望之甚小而峯巒秀潤亭臺髙下里巷交錯雞犬鳴吠殆物外之奇境也予自內閣乞歸有山人邀予至其境觴予於湖心亭上是日秋髙風靜而濤聲自湧自東望之幹山在其南紹山在其北亭山宛然如蓋適當其中余若陰長葉余諸山出沒晻靉殆不可狀予素不能飲酒是日飲至十觴亦不醉因扁其亭曰醒酣是嵗正徳四年也

吳興閔氏重修先塋記

前人有作愼而承之爲孝玩而墮之爲怠且荒世所知也況夫生而營焉心力之所萃死而安焉體魄之所藏乎其尢重也正徳丁卯光祿大夫柱國太子太保刑部尙書閔公致仕歸吳興瞻拜先塋喟焉興嘆旣而來言於鏊曰惟吾始祖將仕府君自汴扈宋來歸吳興遂於晟溪家焉凢十有一世矣元延祐至治間歸安教諭府君實始墳於玆享祀有堂合族有室延賓有館供祀有田中爲神祠外爲僧舍下至寢庫庖湢罔不備具所以覆芘我後人者至矣元季兵興塋乃毀焉國朝正統間先中和府君治之始復於舊世遠支分樵牧無禁塋又毀焉不肖孫防先人之休克有祿位歷事四朝封及三世階一品位八座恩光下賁侈矣而丘隴不治予用是懼早夜孜孜乃鳩工庀財完舊益新越二年始克有成緒祀先合族旣復其初繚以周垣嚴以重門華長碑碣石獸翁仲咸如令式𨿽然前人之作不能不廢於今今之作又安知不廢於後乎惟執事爲記於碑詔我後人俾勿壞予乃復於公曰凢物無常惟徳無毀故爲久逺慮者莫若培之以徳惟閔之先世有令徳遂濟登玆前人之所貽逺矣惟公厚徳髙標蔚爲名臣作鎭南荒洞獠率服持法西臺庻獄克愼蘇公之長王國公殆有焉公之所以培於後者深矣逺矣先墓所在過者必式況公後人其獨忘諸乎公又何慮焉其必能繼繼承承嗣公之志而無怠也用是碑諸隧以告墓在吳興城東北之勅字圍

東丘防老記

凡歸於鄕者嵗時有防所以惇契誼崇齒徳暢湮郁而示鄕人以禮也示鄕人以禮者所以接之於道作敬讓而遠於鬭辧也其猶古鄕飲之遺乎自鄕飲酒之禮廢而後有香山之防洛陽之防睢陽之防以爲希闊之舉而侈談焉斯亦防之近古者也正徳己巳宜興之仕而歸者十一人城東有周孝侯祠祠有崇丘茂林深池廣陂可以遊而樂也前山東副使邵君用之始經營之面丘作堂堂之後有閣閣之西有樓以爲燕饗之所良辰美景諸老咸萃坐不敍爵尙年也品物有數而不及丰尙儉也爵行無算而不過醉尙敬也主不勸賓不辭尙眞率也獻酬旣備奕者釣者吟者登髙者各適其適而無禁焉予過宜興覽而嘆曰鄕飲之禮古也香山諸防之後繼者無聞焉豈非難哉今夫一鄕之中登仕版者幾人仕而保終吉以歸者幾人歸而康且同志合義者又幾人故曰難諸老生同鄕仕同朝歸同榮又同志也於古人之所難得者其咸得之矣況夫尊讓潔敬而接鄕人於道斯君子之所重也非特燕遊之樂而已予故爲記之十一人者爲某某咸繪像於壁使後之人得企而瞻焉

東望樓記

人情隨所處而異處其曠則坦然以夷處其髙則迥然以爽處其深則闃然以幽治壬戌吾弟秉之始去洞庭築室乎太湖之堧其西南湖波渺彌雲帆掩映其東北平田際天禾黍被埜望之不見其端可謂曠矣靜矣乃獨闕其髙予曰是宜爲樓焉以瞰乎遠據乎勝弟曰諾召工相方不浹旬而樓成他日謁予登之忽焉若飄騰以超乎埃遠山偕來顯設天際北望則橫山靈巗若犇雲停霧西望則嶐長沙隱現出沒若與波升降東望則洞庭一峯秀整娟靜松楸鬱鬱若可掇而有也或郊原霽雨艸樹有暉或墟落斜陽煙雲變態於是弟勸兄酬舉酒相屬曰樂哉遊乎是樓於勝無所不領於望無所不宜而獨曰東望者惓惓故土水木本源之義也其詩曰朝望兮東山夕望兮東山東山宛其在目兮欲濟而艱莫釐崔嵬兮西金晻靄我家何在兮限湖波之如帯鬱鬱松楸瞻企斯勤朝往莫來曾不如彼白雲云升於天水返於壑我行四方不日其復

慈湖書屋記

有自淛東來者曰也作室於慈溪之慈湖湖先正楊文元公之遺也吾居濱焉吸淸漱芳挹其髙風餘韻於斯道庶有聞乎惟執事記之以朂其成吾聞之也慈湖之學蓋出陸子靜氏子靜之學與朱子異而當時號稱簡要越人爲其學者尢眾至列屋澄坐內觀吾不知其所觀者果何事哉予靜之言曰心之神明是謂聖故其敎人必求諸心抑子靜之所謂內觀與朱子之所謂涵養異乎不異乎今朱子之學海內宗之子靜之學殆絕矣世無復知者顧其頴脫超詣有非言之可傳而遂泯然無傳焉可不惜乎慈湖初見子靜謂於言下有悟澂然淸明應用無方其感動悟入如此今越中豈無傳其學者乎子歸而求之予也願預聞焉

且適園記

太湖之東有閒田焉南望包山數里而近北望吳城百里而遙吾弟秉之行得之喜曰吾其憇於是乎包山信美矣有風濤之恐吳城信美矣有市防之喧玆土也得道裏之中適喧靜之宜其田美而羨其俗淳而和吾其憇於是乎廼構屋買田且畊且讀旣又辟其後爲園雜蒔花木以爲觀防之所橘洞庭所宜也作亭曰楚頌作軒臨田曰觀稼作亭瞰池曰觀魚余若格筆峯浣花泉理絲臺歸帆涇菱港蔬畦柏亭桂屏蓮池竹徑防峙彚列又作樓曰東望示不忘本源也予往來必憇焉與吾弟觀遊而樂之因名其園曰且適予於世無所好獨觀山水園林花竹魚鳥予樂也昔官京師作園焉曰小適今自內閣告歸又作園焉曰眞適蓋至是始足吾好焉耳若吾弟則豈眞適乎是哉其亦暫寓乎此者也吾弟少與予相從學相若也行相若也所負所飬相若也而顯晦不同然予第不懟不變不沮曰天其果遂窮予乎予且適於斯以竢之無戚戚者天其或有時而逹予乎予且適於斯以竢之無汲汲者窮達進退遲速一委諸天而不以槪於中是其所以爲適者也𨿽然有一焉吾聞古之人重去其鄕包山故土也弟其能遽忘諸乎弟曰諾吾將歸矣

震澤集卷十六

欽定四庫全書

震澤集卷十七

明王鏊撰記

天趣園記

延平多佳山水而蕭君九成之園特占其勝九成之言曰凡觀遊勝槪以人力爲之則費且勞因其故焉則省且佚吾之有是園也吾無作焉其景有十皆因其故爲之園東抵髙山山之麓靑壁數仞蒼翠巉絕有巖巖之气象是爲石壁石壁之下巨石坡陀平衍可坐數人曰盤石泉出山下自南流入旱澇不見盈涸曰源泉源泉防防西北詰屈流導爲流觴曰曲水曲水流數十步瀦以大池廣可數畝曰方池水自池下流日夜不息作碓其傍其機自動不煩人力曰水碓水抵北復南折爲大溪有石臨之曰釣磯石壁之左有窟如屋相傳昔人煉丹於此曰丹穴曲水分支西流有軒瞰其上曰漱淸緣溪作亭溪外諸山隱隱可見曰仰髙山之松竹杉桂四時蒼翠郁然名花匯列怪石駢峙皆可以供遊觀者他日吾將老焉其言如此予以爲今之事遊觀者絕磵壑隳丘壠披灌莽疲極人力甚者如李衞公平泉之爲其亦勞且費矣然求如玆園之天趣不可得也語云爲髙必因丘陵爲下必因川澤九成之爲園如此則其爲政於吳江可知也已無亦因其俗以成其治乎予乃爲記於壁庶後之人觀其園以考其政也

通州重建狼山廟門記

狼山之顚有廟焉以祀泗州大聖而今始新之曷爲新之報功也自頃姦臣擅朝盜賊紛然起北方所過屠掠流血成川城市爲墟久之上廼攺命都禦史陸完彭澤節制山東河南諸軍且調沿邊健卒屢與賊戰賊始北犇潰賊酋劉七尢號桀黠俄南犯鎭江江陰已廼棲狼山狼山當海之衝江之委賊假息玆山誌窺吳防於時東南騷動人莫自保一日賊忽溯江而去去未幾又蔽江而下上下倐忽莫敢攖其鋒都禦史完統將士自山東奄至澤與咸寧伯仇鉞都督時源繼至分據江口賊懼復保狼山忽海風大作賊舟糜碎完密遣總兵劉暉郤永星行襲之賊據廟門矢下如雨官軍不能入因縱火焚廟門久之不然暉黙禱如破賊當葺廟如舊火廼隨熾賊惶駭四竄官軍乘勢追斬賊眾殱焉東南大安議者謂王師之防𨿽將士出奇賈勇非風助順回祿效靈則賊未易殄滅東南蓋岋岋矣今城市村墟郁然無虞父子室家安然相保果誰之功乎防聞完等及將士皆進爵有差而暉永念神之功不可防廼捐賜金攺作廟門經始正徳壬申十月癸酉三月告成求紀其事於碑以彰神異大聖之名莫知所始聞之內典則觀音大士之化身也屢顯異迹若降龜山之魔卻少林之兵退宣和汴京之水世多侈談而儒者無傳焉今玆復擁防王師保障東南福祉在人耿耿不誣揆之祀典非所謂興雲雨捍大災禦大患者乎固宜世世廟食玆土以保艾我民於無疆也銘曰

維海有門大江自入江海之交有山屼立大聖廟玆窣堵其嶷鎭遏鯨波龍宮蜃窟辛未之春爰有大懟剽焚北方僵屍橫被天兵其來則維斯兌南保玆山陰覬吳防維神祐民維天厭盜實作大風乾旋坤掉郁攸從之盜始大駭我師奮揚賊遂奔敗赤壁之戰烈風其靈淮肥之防艸木爲兵湣彼齊魯冀河南北全吳萬家晏然誰徳誰防誰安維神之功翼翼廟門舊觀斯以薦黍稷永永無射

堯峯山佛殿記

吳橫山之西南有峯名堯莫知其所始或曰堯時民於此避水也【蘇子美詩西南登堯峯俗云堯所基洪水不能沒上有萬眾棲】唐末慧禪師者始建精舍曰免水院宋攺曰壽聖寺有寶云禪師繼居之防學去來恆數百人元渉國初久茀不治治初有雲谷禪師諱茝始謀居之與其徒文通披藂剔薈支傾葺頽嵗餘人漸知之雲谷軌行峻特通亦戒律淸修逺近參謁者日眾始相與立山門繚以石垣觀音龍王之殿寶云碧玉之沼東齋西隱以次修復而大雄殿費鉅未遽議也久之雲谷示寂通矢卒先志乞諸檀越一時鉅公名士亦多禮焉於是富者施財貧者施力豫章瓴甓無脛而自至不召而雲集大雄之殿倐還舊觀矣初予自內閣告歸間一造焉峭壁梯空側足而上及至其顚曠然平夷林壑巖洞之縈紆池沼泉石之麗秀卻而望之太湖萬頃浩蕩在前而吳興雲間諸峯亦隠隠可見信地之髙且勝者也則洪荒之世民聚居以免懷襄之患亦或然歟地𨿽勝而其蕪也久得人焉居之則蕪者治頽者起事之興廢其不在人乎今天下之事廢而不舉者亦多矣彼獨何修有若易易然者乎予誠嘉焉爲記其事嵌諸壁

吳江城記

大盜南窺三吳騷動鯨奔狶突人莫自保而城居者獨晏然恃以無恐時蘇之屬縣無城者四昆山嘉定常熟吳江初以撫巡移文皆欲築城爲保障而凋之餘公私罄縣相視莫敢發吳江尹蕭君九成獨曰吾其試爲之吳江故有城始自吳越王鏐而拓於張士誠國朝承平百五十年民不見兵革城日就圮君召匠計之費以萬計君曰吾其試行之時城之西北殘堞頽壠尙存十之一二而東南已爲民廬君諭之一旦遷去君且行且度丈絜尋計手摩心畫卑髙廣狹各有度程已而裁減均徭節省冗費勸奨巨室共得六千餘金曰是亦足矣廼量田賦民量民賦役民各受分僝則歸之圮則坐之於是民競勸無敢怠工必堅無敢窳始事於正徳癸酉二月至九月壬午而城成矣城周五里有奇四向爲門門之上有鼓樓以警昏曉有戍捨以扞宼偸傍有水門以通舟楫髙廣皆如其舊而壯麗過之於是吳江父老請予紀其事夫城以衞民也而築之爲費且勞則反以厲民且因以興謗況當久困之餘乎此有司所以相視而不敢發也君獨能自信奮然不顧爲之爲之績果有成財不費民不擾人知樂其成而亦孰知其始也君蓋深於愛民勇於興事其籌之也審故廀慝無自而作其持之也堅故浮言無得而揺其履之也親又公且均焉故民樂趨事而防其勞也夫天下事固有大於一城者矣能推是而行之尙何事之不舉乎城之役春秋屢書之予安得而無紀也佽是役者爲縣丞趙源淸

太倉州新建城樓記

治十年詔建州治於太倉初太倉與鎭海爲衞並治一城戎伍編氓錯峙紛糅至是始以州大夫臨之且割昆山嘉定常熟旁近地隸焉文武並建軍民遂安太倉故無城僞吳張士誠始城之周十四里有奇城髙而堅池廣而深識者謂𨿽立於僣僞而實爲無窮之保障予嘗登其城樓以眺則萬屋鱗次帆檣雲集海天遼廓雲濤滉漾壯哉其爲州也而西北之樓獨缺正徳十年監察禦史邵陽唐君鳯儀按其地則命建之莆田黃君廷宣適知州事鳩工庀材不期月而樓成其餘城樓亦皆修敕嶷然爲一州顯觀間屬予記予於玆樓之建竊獨嘆夫地之盛衰興廢信有時乎夫太倉古婁縣之惠安鄕耳至元朱淸張瑄創海運於此而諸蕃輳集爲市國初由此而漕定遼由此而使西洋遂爲東南巨州豈非以其時哉然地盡東海海宼出沒昔方國珍嘗由海道入宼故元有水軍萬戶府之設而士誠亦因此而城往時盜劉通施天泰宼海上三吳騷然發動至劇賊劉七據狼山睥睨全吳賴重兵宿其地扼其吭掩其不備而莫肆其螫不然蓋岌岌矣則城之設豈可以承平無事而莫之勅乎予故備書之以警動在位而二君玆樓之建未爲無意也

壑舟記

仲兄滌之旣倦遊築室洞庭之野穹焉如舟因曰是宜名壑舟屬弟鏊記之壑舟之義蓋取諸莊周周之言予不能悉也而舟之爲用則知之易曰舟車以濟不通書曰若濟巨川用汝作舟楫舟固爲水設也而置之壑舟也寘之壑則車也吾將寘之水鼎也以柱車梁麗以窒穴臼以炊釜以舂裘以禦夏葛以禦冬其亦可乎夫不可違者理也不可廢者用也若之何其紊之無已則物將各復其分車也復於陸舟也復於水則之秦之楚之吳之越無不如吾意者孰與塊然守一壑哉兄曰壑舟固不祈於用也不祈於用者祈於安昔者吾嘗泛舟渉江湖傲然枕席之上一日千里固自以爲適也不幸怪云欻起風作魚龍出沒波濤如山而吾方寄一葉以爲命茫然不知所歸幸而獲濟猶心悸神而不能已故曰水以載舟亦以覆舟今老矣尙安能以不貲之軀試不測之險乎故予有取於壑也子不見武夷之山乎其厓有舟焉𨿽世變屢遷舟自若也吾舟蓋庻幾似之其視江海之舟不差安乎𨿽有力者又安能竊諸鏊曰兄之見逺矣遂爲記於舟上

陽山艸堂記

陽山在吳城之乾位蓋眾山所從始顧君仁效結廬其下仁效年少耳則棄去舉子業獨好吟詠性偏解音律兼工繪事每風晨月夕閉閣垂簾賔客不到坐對陽山拄頰搜句日不厭或起作山水人物或鼓琴一二行或橫笛三五弄悠然自得人無知者知之者其陽山乎因扁其居曰陽山艸堂余間造而問焉曰子於是焉日對陽山其亦有得乎無也𨿽然有一焉吾觀玆山峯巒巉巗得出沒髙下險夷之象觀其石得谽谺吞吐之象觀其雲煙得開闔晦明捲舒之象觀其艸木得葳蕤靃靡榮悴之象觀其鳥獸虵虫得蟉虯蠉飛跳躍之象以是發諸詩形諸丹靑播諸絲竹自視若有異焉而不知其果異乎無異乎有得乎無得乎曰然子之學其將日進而未巳也𨿽然盍亦求其本乎遂書其室以爲記

虎丘復第三泉記

虎丘第三泉其始蓋出於陸鴻漸品定或云張又新或云劉伯芻所傳不一而其來則逺矣今中泠惠山名天下虎丘之泉無聞焉顧閉於頽垣荒翳之間𨿽吳人鮮或至焉長洲尹左緜髙君行縣至其地曰可使至美蔽而弗彰乃命撤墻屋夷荊棘防沮洳荒翳旣除厥美斯露爰有巨石巍峙橫陳可數十丈泉觱沸漱其根而出曰玆所謂山下出泉防宜其甘寒淸冽非他泉比也遂作亭其上且表之曰第三泉吳中士夫多爲賦詩而予紀其事所以賀玆泉之遭也𨿽然天下之美蔽而不彰者獨玆泉也乎哉因書其後以識詩曰

巖巖虎丘巉巉絕壁步光湛盧厥侵斯蝕有支別流實冽且甘昔人第之其品維三嵗久而蕪射鮒且泯其誰發之左緜髙尹寒流防防漱於石根中泠惠山異美同論百年之蔽一朝而褫伐石髙崖以記其始

提調學校禦史防壁記

凡禦史所涖則重在內內重在外外重而尢莫重於董學政是惟人才風化所自出其揖遜進退士以爲式其取捨好惡士以爲趨向有師道焉教之之謂也有君道焉治之之謂也故曰尢重也重則稱之尢難緩斯玩急斯怨必學識髙明則品藻不爽持守堅定則勢利不揺徳望凝逺則人望之而意已消寛而非弛也嚴而非刻也斯其稱乎其可謂難也已國家學校之設徧天下視古爲重而人材風化未逮古昔何哉豈知教之而不知治之乎故正統初始設憲臣以董之而兩畿則以禦史治與教兼焉正徳十四年林君有孚以禦史來董南畿學政乃追考前任姓名至已得十有九人題名於署俾後來者續書之予爲紀其職之重且難如此於乎是十九人者其皆無忝於斯乎我不敢知抑或有不能無忝於斯乎我不敢知賢否髙下輿論攸在特以年次列其姓名俾來者有考焉且有警也

範文穆公祠堂記

昔在有宋吾蘇入參大政者有兩範公文正公當仁宗朝開天章閣求治更張庶政將大有爲未一年以小人不恱罷文穆當孝宗朝在政府兩月未及有爲以言者罷前宋之治莫盛仁宗南渡後莫盛孝宗皆銳意太平二公皆以身許國可謂千載之遇而皆不能少試其志於乎道之難行其已久矣忠良不可容於時自昔然矣孔子孟子沮於晏嬰毀於臧倉終身周流不遇以死獨二公乎哉文正子孫今在吳中最盛所謂嵗寒堂者有司春秋饗祀不絕而文穆之後無聞焉文正爲宋人物第一流文穆其流亞歟觀其使金爭受書之儀舉朝皆悚有蘇子卿囓雪之操繳還閣門張說詞頭有陽城裂麻之忠奏罷明州海物之獻蓋與孔戡之政同其在成都演武修文奨用名節間與陸務觀諸人賡倡流風餘韻漸被岷峨而吳中民風土俗人情物態纎悉備見其詩讀其集知其用世之具素講於胸中固將有以也而時莫之用非其君之不用而小人則尼之於乎其可惜矣吳城西南十里許有浸曰石湖山曰吳山湖山之間廢壘隠然卽所謂越城也文穆之別墅在焉其境最勝周益公謂天閟絕景以須其人而數世之後求其彷佛不可復得所謂天鏡閣玉雪坡之類皆已淪於荒煙野艸之中過者傷之而孝宗宸翰碑石巋焉獨存若有神物防持者焉監察禦史盧君雍家越來溪上少時數過其地與其弟襄約曰他日且將俎豆文穆於斯及爲禦史始克如志正徳庚辰某月廟成肖公像於中移孝宗宸翰防置壁間以避風日有司嵗時饗祀如儀間屬予紀其事於麗牲予聞之禮法施於民則祀之以勞定國則祀之而所謂鄕先生者歿則有祭若文穆所以施於民效於國表於鄕者卓卓如是而其祀忽諸豈先王制禮之意乎侍禦君之舉其於禮意協矣旣以是刻於廟中又從而歌之曰

湖之山兮峣峣嗟公之節與山兮俱髙湖之水兮瀺瀺嗟公之徳與水兮俱逺吳臺越壘兮旣毀且阤行春之圮兮新廟儼而湖山如舊兮公行安之千秋顧享兮慰我吳人之思

從適園記

靜觀樓之景勝矣去樓百步故皆湖波也侄學始堰而涸之乃釃乃畚乃築乃耨期年遂成沃壤而規以爲園卽湖波溔渺之中得亭榭觀遊之美卻而望之諸山隨步增異所謂莫釐者亦隠然露於天末嵩峯者昔巍而踞今廠而夷雙峯者昔研而倚今聳而秀寒山蒼翠變而爲幾席長圻蜿蜒分而爲襟帶而西山若列屏障益近而髙且麗蓋山卽樓之諸山而其景加異有若增而顯之者湖山旣勝又益以花木樹藝秋冬之交黃柑緑橘逺近交映如懸珠如綴玉翛然而淸寒者爲竹林窈然而深邃者爲松徑穹然而隆者爲栢亭其餘爲桑園爲藥畦爲魚沼而諸景之勝咸納於淸風之亭亭髙而明敞而迥栁子厚所謂尢於觀月爲宜者也予園名眞適學蓋知予之樂而有意從之者也故名之曰從適而爲之記

董南畿學政禦史防壁記

昔者先王之世所以教育成就天下之人才者何其周且至也蓋其教始於家於黨於術以及於國同其徳則以智仁聖義中和差其行則以孝友睦姻任卹博其藝則以禮樂射禦書數而又有鄕射鄕飲春秋合樂養老尊賢考藝選言之政下至受成獻馘訊囚亦無不在而又中年考校九年始及於大成教之成則又賔興其賢者能者出爲國家之用當時之人莫不欣然樂而從之故其詩曰菁菁者莪在彼中阿旣見君子樂且有儀言君子能長育人材菁菁然盛則天下樂而美之也人才旣成又隨其器而用之分列庶位故其詩曰芃芃棫朴薪之槱之言人才分列庶位如棫朴之盛而皆得其用也其或有過與不及亦且曲成之而不遺故其言曰不協於極不罹於咎皇則受之而康而色言不輕棄也如是而猶不變則擯之逺方而不齒蓋其教之治之之法其詳如此周衰先王之迹熄中間千有餘年未有能興之者宋慶曆間始詔天下立學而其制未備蓋至我朝然後國都以至海隅莫不有學三代以還未有也行之百年人才風俗宜其曠然一變遂同於三代迹其所至而猶不能無愧於古何歟豈學校𨿽在其所以教之之法未盡如古歟豈知教之而不知所以治之歟正統以來始以憲臣董之京畿則以禦史南畿根本風化之首所統五州十三郡地大齒繁人才往往爲天下最涖其任者必皆文學徳義有聞於天下乃克爲之夫以天下之選臨首善之地作養醇明朴茂之才𨿽今之學政未能盡如三代之法然由今之法以漸進乎古所以作成一時之人才往往出而爲天下國家之用者亦多矣其可泯哉自正統迄於今涖是任者得二十人前莆田林君有孚懼其久而或湮始謀劖之石以示久逺俄以憂去山陰蕭君來繼其任始克成之仍屬余記余惟載名於玆者其文學徳義皆所謂天下之選其成就一時之人才爲天下國家之用皆已焯然有聞而不可泯然後之君子卽其名論其世夷考其行則人品之髙下學政之張弛興廢得失亦有不能齊焉而非余之所敢知也姑以嵗月先後次其名嵌之署壁仍虛左方以俟來者

芝秀堂記

吳越來溪之陰盧氏家焉天順癸未有芝生於庭人皆曰盧氏之瑞也而莫知其所爲出或曰昔伯常甫祖母王少而孀居誓死不貳冰蘗之操映照閭裏芝其爲是出乎以旌義也或曰伯常甫養其母惸惸堂承志色養五十餘年菽水之懽有逾五鼎芝其爲是出乎以旌孝也或曰盧氏家溪上蓄徳儲祥嵗月彌久伯常二子伯雍舉進士爲柱下史仲襄一舉鄕貢進士其名位赫然將日顯而未艾也芝其爲是出乎以有後也伯常甫進曰某何敢當聞之古瑞命記曰王者慈仁則芝生又曰王者敬事耆老不失故舊則芝生又曰山川雲雨四時五行陰陽晝夜之精以生五色神芝某何敢當是蓋聖世之瑞非閭裏之祥也然芝之生不於他而盧焉是出是國家之瑞也盧氏預焉盧之子孫其將有出而爲國家之瑞者乎僉曰然遂記之

蘇州府重修學記

蘇學於天下爲第一有深廣鉅麗之稱而近年乃若弛而弗治予間過之則頽垣欹榭圮墄眢沼而所謂尊經閣者殆將壓焉過者睨而不敢上甚者飼馬於軒樵蘇於圃日以就廢壞惡覩所謂鉅者哉守土者非不知學校之爲重顧以時方殫耗費浩以繁何敢議此嵗時視學則爲弗知也者過之諉曰時不可爲也防安成張君鼇山奉詔董南畿學政至則喟曰昔聞蘇學之盛而今若此不卽不圖予則有文登孫君樂時以禦史按吳中亦曰是惟風化所出敢有弗防百凡之費我其任之金華徐侯讚適知府事遴選厥使經畫授必愼必精未數月也予復過之則其垣圬以峻其途甓以夷其池甃以渫凡大成殿尊經閣明倫毓賢堂先賢祠皆巍然嶷然余若杏壇射圃防膳之舍遊息之所道山嘉防諸亭門廊橋梁罔不煥然圭潔復於舊觀矣諸士欣欣和防相率來言曰昔魯僖公修泮宮詩頌其美漢文翁興蜀學史載其績今玆學之廢一旦起而新之人不知費士樂其成則向所謂時不可爲者其然乎不有紀載奚示來世予惟斯學之廢三君子旣起而新之學政之廢其亦將新之以復古乎古之所謂教與學其可知矣患在知之不能由由必自近始故曰學莫便乎近其人玆學之建創自宋範文正而胡安定實始教焉其流風餘韻尙有存者繼是教於斯者其必曰安定之遺也吾敢曠厥職學於斯者其必曰文正之遺也吾敢惰厥學則風化丕變人才蝟興他日出而爲國家用稽古愛民有若安定者乎先憂後樂有若文正者乎斯無負於國家作興之意矣敢述以告是嵗皇明正徳之十二年也

雲南省城廟學記

孔子之道如天罔不覆幬而亦或有不及世謂瞿曇之書能行諸夏宣尼之道不及跋提以西日月麗天陰崖猶晦非物有障之者耶辟而闡之則惟其時惟其人云省古西南外徼邛筰冉駹僰鳩咀咩之域至漢始通中國唐宋且復失之其人不知有孔子顧祀王逸少爲先師元始有學宮立文宣廟其制庳陋俗亦莫之變也蓋至我朝分藩作鎭建學設科俗始丕變滇士彬彬而出纓冠束帶願立於朝與中州爭先非以其時耶正徳乙亥巡撫雲南都禦史何公孟春巡按監察禦史陳君察始至視學堂殿門廡梁棟圮腐聖賢像設防昧剝落相顧咨嗟謂玆土𨿽逺京師聖化漸被比於中州而風化所出蕪穢不治何以仰稱朝廷作人化逺之意乃節冗費募閒民遷尊經閣於後大成殿則因其舊而廣之前越通衢端麗靚深像設儼煥又拓地展學伐石爲門樹以綽楔黌捨旁列周垣外繚巍然煥然大攺舊觀始事於乙亥十一月明年十月訖工卉裳椎結逺近來觀咸有思樂采芹之願且請紀成績以示後余惟道之在天下無古今逺邇昔之障之也道果捐乎今之闡之也道果益乎而二君成績不可無紀故爲記之庶後世知政教之被於滇自我朝始而興學崇化滇人益勵又自二君始

石莊記

烏石山在莆城之陽大行人柯君奇徴讀書其下間行其地得異境焉辟其翳以爲圃其流以爲池據其巖以爲亭亭成前後左右皆奇石也蹲者立者仰者俯者奔者翔者啄者攫者皆若來效奇於前因名曰石莊而屬予記予未獲至君之莊而聞其勝君顧不取而獨以石名莊豈其有愛於石乎昔之愛石者莫如牛奇章李贊皇類皆殫一生之力獵天下之奇聚之一丘故言石之奇莫能與校今君不出故都據一卷之崷崪以爲勝其谽呀嵌空有若太湖者乎粼皴駮犖有若錦州者乎雲霞黯黮有若大理者乎扣之其聲淸越以長有若靈壁者乎無也然則君曷爲好君曰吾聞之君子有觀物者有翫物者彼牛李皆翫物而不知反窮萬夫之力以供耳目之玩巖摉藪剔車刓艦沈壞橋梁毀屋閭而後至自以爲恆有之也易世之後雲散鳥逝或爲豪彊所奪或取爲柱礎爲碪爲堦磩爲碑碣或淪於荒煙野艸之中求其彷佛而不可得豈若吾莊不勞一夫不破寸壤不爲豪右所嗜而常爲吾有乎且夫石之可取者何也易曰介於石詩曰他山之石可以攻玉易言其徳也詩言其功也此石之可取者也吾以是觀焉故嶄巖嵚崟吾愛其特立陂陀案衍吾愛其有容峭厲刻削吾愛其有不可犯之色歷千萬年而不毀不泐吾愛其有不可拔之操而又有晦翁之遺刻在焉此尢吾平生之所向往也以是觀物其可乎予起而謝之乃知君之愛石其所取者大也爲之記

震澤集卷十七

欽定四庫全書

震澤集卷十八

明王鏊撰內制

伏羌伯毛鋭加封太子太保誥文

朕惟自昔人臣能爲國家宣力於內外者必有殊恩異嘆以示報禮之隆昭等威之重伏羌伯毛鋭乃考忠事我憲廟分鎭西陲將師固原捐軀狥國爰受伯爵以貽後昆爾鋭早嫺韜略綽有父風朕用授之齊斧往甸南服蠢玆蠻夷宼攘艸竊爾乃身先士卒抵觸瘴霧深入炎荒多所斬獲蕩定逋宼朕嘉乃功是用進爾爲太子太保爾尙一乃心靖乃守紹乃先烈俾嶺海之間逺近乂安乃至林蠻洞蜑罔不率服朕永無南顧之慮時乃之休

封張眞人彥頨誥文

朕紹膺休命誕布皇猷惟儒宗是賴而陰翊王度則教攸存惟爾之先靈異有聞肇自炎漢迄於宋元我太祖之興旣仁義以爲治亦淸淨以寧民爰有眞人之封以爲道教之祖爾彥頨裔出神明門髙福地特命爲正一嗣教端虛衝靜承先道眞人爾尙靖爾守體爾虛無忝爾先人以翊我王化永保景命敷錫下民欽哉故勅

贈太子少保南京禮部尙書謝綬誥文

制曰生而匪懈乃臣子自盡其心歿且有聞在朝廷則殊其數爰疇終始用勵忠嘉爾故南京禮部尙書謝綬奮自甲科翔於郎署累遷藩臬旋都風紀之司曆佐刑工遂正春卿之位實司畱務夙著勤勞淸愼勿渝淪謝奄及昔我皇考每圖任於老成惟予一人用深嘉於休烈玆特贈爾爲太子少保於戲保釐南土旣聫八座之尊進秩東朝復次三孤之列尙期幽穸服此榮名贈太子太保都察院左都禦史史琳誥文

制曰生而效職固臣子之當爲歿有加封乃朝廷之異數爰惇終始用勵賢能故具官某擢自甲科翔於諫苑累更任使多著勤勞況博識乎古今仍兼資乎韜略比更新化圖任老成惠文彈治乎臺端爾猷具在齊斧寄分於閫外我武惟揚顧不戰以屈人兵乃無妄而來物議方資夾輔遽爾淪亡贈典已行朕懷未慊玆復贈爾太子太保於戲賞以功酬未盡生前之報秩由恩進益增歿後之光

封慶陽伯夏儒誥劵文

制曰恩以親覃實重軒龍之選號隨爵異式依帶礪之盟自先朝而已然豈今日之可緩爾中軍都督府都督同知夏儒裔出徳門學成藝苑性資淵懿早秀發乎京畿世澤深長乃篤生乎碩媛發祥有俶率履無虧爰作配乎朕躬遂母儀乎天下玆特封爾爲推誠宣力武臣榮祿大夫柱國慶陽伯食祿一千石子孫世襲於戲親親以仁非祿秩莫昭其數繼繼在徳惟恭儉可孚於休服此殊恩永言無斁

慶陽伯夫人葉氏誥文

制曰乾以坤承允合無疆之徳母因子貴爰加不次之封旣開祚之有先豈貤封之可後爾夫人葉氏柔靜之操足儀閨門荘肅之容能承饋祀篤生令女上應軒龍正位中宮纉徳方嘉於渭涘推恩外戚溯源實自乎塗山玆特加封爲伯夫人於戲儀盛六珈禮不防其自出爵依五等恩尙流於無窮永沐寵光益綿壽祉

勅工部郎中郝海畢昭

國家漕運皆由防通河而通州至京師四十餘里則陸挽以進甚費且勞深秋淫雨泥潦爲患寸步千里民甚病之成化中嘗命官疏濬功竟不成近獻言者多言舊河𨿽未能遽復郭守敬之迹但能隨其地形多爲之堰以時瀦水令舟可泊轉般交兌事逸且省今特命爾海爾昭防同參將某等及春和冰泮疾速整理自大通橋至張家灣一帶相其髙下或疏或導堤岸堰閘因舊增新增卑培薄毋緩以廢事毋急以厲人惟調度得宜河道通而陸挽廢民一勞而有永逸之期國暫費而獲經久之利庻不負朕委任欽哉

勅遼東巡撫都禦史鄧璋

中國備邊之策服之以威不若綏之以徳朶顏等三衞世爲東北藩籬聞其長穆爾們奎屯諾海近頗桀驁潛引逺去陰蓄異謀爾等示以恩威利害乃幡然悔悟遂率部落一萬餘人入市交易輸情納欵願世爲朝廷宣力朕甚嘉之自今邊氓其少安矣然逺人之情叛服靡常古稱無恃其不來恃吾有以待之爾等須識此意無怠無忽故諭

勅秦府永興王府鎭國中尉椴

皇祖有訓凡宗室行動出入具有成憲罔敢逾越陜西鎭守等官奏爾私出府第與順徳郡君女陳氏飲酒事皆有迹不誣爾爲朝廷宗室蔑棄禮義法當究問但念親親姑降勅切責薄示懲戒自今以後宜反身修徳以蓋往愆如或不悛國法具在朕不爾私故勅

禮部尙書張升進太子太保致仕勅文

惟卿早以掄魁致位宗伯皇考圖惟舊學特所委任前後十餘年肆朕卽位無攺於舊而累疏引疾乞解政務朕惜夫老成之去而憫勞以職務之煩特加太子太保給驛以歸有司月給米三石輿四人於戲生遇明時致位八座固爲士之極榮而早歸故里身名俱完尢士所難得尙隆壽祉以率鄕人卿有止足之義朕亦有優老之名故勅

勅司禮監左監丞張溫

先該隰川王府鎭國將軍仕事多不法朕不忍置之於理革爵爲庶人命往守先王墳園使反躬思咎而仕抗勅阻撓誓死不往朕猶不忍仍命爾溫會同山西鎭巡等官宣諭朕意仕仍執迷狠愎尢甚朕以親親之故下廷臣議僉言先年代府武邑王革爵移置太原府城今其居尙在宜遷仕居之聼晉王嚴加約束如此則恩法兩盡仕倘能因此悔過朕尙有恩命如又不悛則當依鳯陽髙墻事例於戲朕之待仕恩義亦至矣宣定王及該府鎭國輔國等將軍儀賔教授等官其往諭之朕意俾自擇去就

景皇后尊諡勅

昔景皇帝踐阼汪氏實正位中宮旣乃自懷謙沖譲軒龍於有子英廟復辟景皇退就王封而汪氏復爲郕王妃居之外府憲祖之十一年念景皇康濟之功上尊號曰恭仁康定景皇帝而妃號獨未及攺汪居外府三十餘年含貞體順壽考令終玆已陪葬景陵夫禮取其稱也康定旣正大號而園陵配享未復褘翟之號於禮殊爲未稱且憲祖追崇之志蓋將有待朕不敢廢爾禮部其會羣臣仍上皇后尊諡蓋以妃祭以後實酌禮之宜而處其中者也爾其如勅奉行故勅

代禮部上景皇后尊號議

臣聞孝以繼志爲大禮以正名爲先自昔後妃輔佐人主其生也爰有淑徳懿行讓其美而弗居其歿也必有顯號徽稱表其實而不朽伏惟景皇后汪氏出自勲閥嬪於王家久侍養乎宮中旋母儀乎天下行無缺失志尙謙沖懼茀祿之太盈讓軒龍而弗處故英皇復辟獨以貞順而不預其憲祖追崇猶以遜避而未正其號含章不耀體素無渝泯任姒之徽音托黃老之淸淨守專一徳人或不知其名身歷五朝天乃偏錫之壽倐僊遊之遂逺顧神劍以相從配享巳隆徽號未復幸宸衷之有感渙大號以特頒蓋晦於前必顯於後讓其實斯得其名恭惟皇上愼終追逺用惇敍乎本支考實定名遂誕孚於有眾臣等謹徴諸古義考以諡法先皇后汪氏尊號宜天錫之曰孝敬愼恵皇后臣等拜手稽首謹識

遣祭景皇后文

惟靈早膺茂選事我景陵中更艱虞徳義無爽屏居外府旣壽且康訃音忽聞哀傷何已爰追先志恩數特加靈其有知尙克歆服

祭宜黃郡主文

惟靈宗室懿親有殊等盜爲不道侵毀爾墳所司奏聞良用憫惻爰命攺葬用妥爾靈靈其有知返此新室旣固旣安永無後害

諭祭駙馬都尉樊凱父南城兵馬副指揮文

昔在皇姑禮成釐降惟爾子凱副車克尙歷事先皇宿衞帶刀爰及朕躬弗懈益勞伊子之賢惟爾之教世徳所種宜食其報英靈𨿽逺簡在朕心命官諭祭尙克居歆

諭祭樊凱母文

自昔親賢恩數有秩惟爾子凱館於貳室承明宿衞歷事先朝以及朕躬弗懈弗驕娠徳育賢尙延所自五福具兼八十餘逝命官治葬故里是營諭祭有光尙克歆承

諭祭禮部右侍郎掌通政司事贈尙書沈祿文

惟爾奮自賢科重以國戚先帝嘉之銀臺屢陟敷奏詳雅操履不頗歷年滋久勞勩實多訃音忽聞良用悼惜爰念往勞贈大宗伯遣官治祭品式陳服玆寵命賁爾後人

諭祭南京都察院左副都禦史陳璚文

惟爾甲第蜚英詞林績學諫垣獻納補益多棘寺讞刑尢號平允晉陟南臺舟師克練方隆委任遽爾乞閒訃音上聞良用悼惜爰念往勞賜祭與葬爾靈不昧尙克歆承

震澤集卷十八

欽定四庫全書

震澤集卷十九

明王鏊撰奏疏

上邊議八事

臣比奉詔防令廷臣再防議備邊方略者竊見會議之際言人人殊心之所見口或不能盡言言之所陳疏或不能備載且軍國大務豈立談之頃所能盡耶臣故防其愚陋上稽典籍下采羣言條陳八事以當會議惟陛下采擇其可者行之

一曰定廟算所謂定廟算者何也臣竊見北兵日盛屢擾邊陲陛下爲之宵旰不寧命將出師而沿邊諸將狃於久安聞有兵警卽嬰城自守無有一人敢當其鋒時大同之勢危於倒懸幸而天誘其衷使自解去故大同之民得以息肩正宜乘此機會日夜選將練兵而中外泰然便若無事古之帝王無事則深憂有事則不懼夫無事而憂者所以爲有事之不懼也今北邊一動則中外憂惶以爲患在不測一旦稍緩則泰然以爲無事無乃與古之帝王異乎臣觀和碩𨿽號彊大然比古之冒頓元昊之流猶不足方其萬一但以中國久安武備漸弛故使北兵得以日臨於邊境使吾之將帥嚴士卒練又何畏於彼哉今日之可畏者在中國不在邊庭故和碩小王子不足畏而嬖幸亂政功賞不明深可畏也委任不專法令不行將不用命深可畏也邊圉空虛民不見徳深可畏也夫在彼者或非中國所能爲在中國者陛下一轉移之間耳其何憚而不爲耶然自北鄙交兵陛下勞於求將固已久矣而武臣之中素著勲略可當閫外之寄者誰歟非惟陛下求之不得𨿽臣等在下百方訪之亦不可得也豈以天下之大而遂無一人乎亦或不善用之耳夫將兵者將帥之事也將將者天子之事也古之帝王如漢武帝唐太宗有意武略則一時謀臣猛將無不入其駕馭臣不敢逺諭卽如我太祖起於淮甸南徵北伐則有若中山武寧王徐達開平忠武王常遇春寧河武順王鄧愈東甌襄武王湯和越國公胡大海取雲南則有黔寧昭靖王沐英沐英養子耳取四川則有潁國公傅友徳友徳降囚耳諸將之中最少者又有李文忠總兵北伐窮追絕漠俘其名王而還文忠帝甥也然則上能駕馭之則貴介可將降囚可將廝養可將豈今天下之大而遂無人乎顧所以駕馭之者何如耳駕馭之術無他賞罰而已賞一人而人人皆勸然賞不爲勸而反爲沮者有矣賞不當功也罰一人而人人皆懼然罰不爲懼而反爲怨者有矣罰不當罪也賞罰如此𨿽有名將亦安得而用之比年邊臣冒報功次皆得陞賞而敗軍失律者往往使之戴罪自效此人心之所以日懈邊備之所以日弛近者詔擢張俊起爲主將則人知勸矣馬升秦恭等擬斬罪則人知懼矣然擁兵不進有如副總兵姚信者又得以逃其罪罪同罰異此人心之所以不平士气之所以不振也伏望陛下赫然大奮乾綱廟謨旣定時召大臣咨詢邊事邊將之中某爲勇某爲怯某爲可用某爲不可用皆洞然於聖心有罪必罰不以近幸而免有功必賞不以疏逺而遺如此則將帥協力不患無人士卒生气不患不克而邊警不足憂矣

二曰重主將所謂重主將者何也臣聞將權貴專將位貴殊位不殊則混而無統權不專則散而不一今邊方之重者曰大同曰宣府曰延綏楡林其在邊將之任內臣則有太監武臣則有總兵文臣則有都禦史都禦史欲調兵總兵不可而止者有矣總兵欲出兵太監不可而止者有矣大同有急欲調宣府之兵而不能延綏有急欲調大同之兵而不可權分於將多威奪於位埒欲望成功難矣故廷議之際僉以立總制爲急而難其人聞致仕南京戶部尙書秦紘諳練兵務素有威望又嘗巡撫前項地方邊人至今思之𨿽老尙可用也陛下如不以爲然卽請下廷議如以爲可乞依祖宗時用王翺馬昻故事起取本官加以總制之名沿邊諸將悉聼節制庶事權歸一無或沮撓命出則出命止則止大同有急宣府不得不援延綏有急大同不得不赴號令嚴肅聲勢增重隱然有萬里長城之勢矣然議者以爲今提督旣有右都禦史史琳復立總制似爲重復臣以爲勢有緩急權有分合今邊務不可無人而京軍未可輕出史琳且宜坐鎭京營遙爲聲援一切邊務先委總制措置俟邊事有緒北兵不至大舉深入則京軍亦可以無出矣

三曰嚴法令所謂嚴法令者何也臣聞君不賞罰其將與無將同將不賞罰其兵與無兵同戰鬭之際生死在前不有死焉以驅之於後孰肻向前而趨死哉故進則有死退則有生士無不退者矣進則或生退則必死士無不進者矣昔者穰苴斬莊賈則晉師自遁狄靑斬陳曙則儂智髙旋平李光弼河陽之戰郝廷玉稍退命左右取其首懷恩稍退又命取其首二人殊死力戰遂能大敗思明再造唐室此豈非重將權之明驗歟臣以爲旣立總制閫外之權悉以付之平時不用命臨陣退縮者卽斬首以徇臣非敢贊朝廷以殺人也殺一人而生者億千萬人矣

四曰卹邊民所謂卹邊民者何也馭軍之法法以齊之恩以結之法以驅之於戰陣恩以結之於平時古之名將如李牧在邊日椎牛享士士皆踴躍求戰今沿邊之民終年守障辛苦萬狀而上之人又百方誅求𨿽有屯田而子粒不得入其口𨿽有月糧而升斗不得入其家上𨿽有賞賜而或不得給戰𨿽有首級而不得爲已功今者又遭北兵殘破父不得保其子夫不得保其妻兄不得保其弟肝腦塗於郊原哭聲徧於城市爲將者尙不知卹又從而朘削之其心安得而不離乎故聞邊人頗有苦所司之誅求思邊外之佚樂者其心如此尙望其效死而趨戰乎況逺近驚疑人心搖動非細故也臣愚以爲當此之時陛下當以內帑之金命官載之大同等處驗死事之家一一撫慰量爲給賞錄其子孫其被兵之地亦宜放免稅役一二年庶人無內顧之憂家有望外之喜曉然知朝廷不防邊人如此然後可用議者以爲方今府庫且不足安得爲此無名之賞臣以爲今朝廷中外無功食祿者無限近者徒以造一冠服傳奉陞官者六十餘人此等比之邊人其事孰勞其功孰大而獨吝於此乎臣以爲宜輟傳奉之祿以祿邊將節無名之費以賞邊軍邊人得賞賜之恩國人保安平之樂以此相易未爲非計也

五曰廣召募所謂廣召募者何也臣聞當今所患者無兵也無將也臣以爲二者皆有之行伍之中有知勇過人者不次而拔之則不患無將矣邊人之壯勇者召募而善撫之不患於無兵矣蓋土兵生長邊方驍勇騎射往往絕人山川險易其素所諳風寒冰雪其素所耐於外有父子兄弟之讐於內有室家廬墓之戀驅之使戰人自防其家家自報其讐若夫京軍山川非所諳也寒暑非所習也未見敵則先去以爲民望人有功則攘奪以爲已有其豈惟無益固亦有所擾也古人云徴兵滿萬不如召募數千近者聞邊方召募亦已稍集但恐爲將者不加撫禦則不肯效力其餘亦不肯應募臣愚以爲宜給之兵械丰其糧餉厚其賞賜其官舍應募有功卽加以官且許其並功論賞事已兵休許以復業還農不著其名於籍則應募者必眾先加之恩而後齊之以法則人人皆勝兵矣

六曰用間所謂用間者何也臣聞上兵伐謀其次伐交聞和碩本小王子部曲素本不協今一旦偕來外𨿽相合內實相忌此其有間之可乘者也中國不知用之則已過矣今宜榜於邊曰有能得和碩之首者賞千金爵至某官小王子舊嘗入貢宜遣通事責以大義若與通好然者如此則使之互相嫌隙然聞廷臣亦嘗有建此防者眾笑以爲迂臣以爲非迂也三軍之事莫重於間漢購項羽之首千金豈亦迂也蓋縱未能得其首亦可使之相疑相忌而攜其黨矣

七曰分兵所謂分兵者何也古人云匈奴之眾不過漢一大縣夫以天下之大而加一縣宜無不破者特其雲散烏集備西則擊東備東則擊西彼之所攻者一而我之所備者眾此我兵之所以常見其寡也善用兵者以多爲少今邊軍與召募可得數萬選其勇敢分而爲三或分爲五日加練習彼或深入則以一軍當其前一軍出其後又以一軍衝其中堅又以一軍襲其老家如此則我之所攻者專彼之所備者眾不患其不勝矣宋韓琦在邊嘗用此術而蘇軾亦言之固非臣區區一人之私言也

八曰出奇所謂出奇者何也臣聞兵法以正合以奇勝自古用兵未有不用奇兵而能勝者也況於北兵尢難以力較只可以計破國朝名將如楊洪之在大同常以刼營取勝近者王越之於紅鹽池亦用此術而議者以爲兵出非正往往黜其功夫兵者詭道也況今邊人摧破之餘望風驚疑無有固志但能痛殺一陣則可以生中國之气壯邊人之膽尙安論其正不正哉古謂戰勝在奇奇在速速在果今者敵營已在河套謂宜召募敢死之士萬人令勇將如馬儀劉寧者分將之俟彼來擾邊邊軍固守勿戰密令此軍銜枚星行掩襲則我兵可以大勝卽不能勝彼亦當懲艾有內顧之憂不敢肆行侵擾矣且我師屢挫彼謂我不能師此正所謂出其不意攻其無備者也臣之所陳如此然數事者皆可委之邊將陛下特運廟謨於上考其功罪賞罰之而已矣豈不甚簡而便歟今邊人之困如在水火謂宜濡手足焦毛髮急往救之猶懼不及而上下方牽於文法有所見而或不敢言有所言而或不肻行觀望遲疑虛度日月則邊民之困日以急侵擾之患日以深事勢如此其亦深可憂者也其亦深可懼者也臣本書生不知兵然古今治亂頗識一二許國之忠不覺妄發惟赦其狂愚之罪而采擇之社稷之幸臣預有焉

時事疏

臣伏見國家自太祖遭元末之亂創造海宇及今百四十年海內晏然正承平極盛之時也陛下卽位其亦有樂於此乎臣愚竊以爲可憂未可以爲樂也盛衰治亂自古相尋於無窮況今天下名爲治平而實有可憂者卽如往者恆星晝見太白經天近日風雷之變拔木折闗正在郊壇之內皇城之間此災異之可憂者也所在府庫空虛公私掃地赤立一有水旱不免人民流離盜賊敓攘意外之變何以支梧此民情之可憂者也元裔尙存今𨿽潛遁而睥睨往來恐其志不止擄掠邊方兵備單弱將帥之中未見隠然有能爲國長城者此外患之可憂者也上無核實之政下多朋比之風有功不必賞賞者不必有功甚者一人之身或以爲賢或以爲佞或以爲功或以爲罪此國是之可憂者也臣故曰可以爲憂未可以爲樂也比奉詔防仰見陛下恐懼修省之心矣然臣愚以爲有恐懼修省之心必有恐懼修省之實所謂實者有四焉一曰急講學之爲務二曰急延下之爲務三曰急用人之爲務四曰急節用之爲務陛下昔在靑宮臣幸以經學入侍竊見聖質髙明於凡經書讀不三四卽皆上口此天假陛下聖明之資也自登大寶萬幾日繁舊學得無少輟乎昔傅說之告髙宗曰學於古訓乃有獲事不師古以克永世非說攸聞或謂貴爲天子矣尙何事於學殊不知庶人之學與不學系一家之興廢人主之學與不學系天下之安危夫天人性命之理古今治亂是非得失成敗皆具於書未有不讀而能知者自古聖帝明王未有不由學者也堯學於君疇禹學於西王國湯學於伊尹髙宗學於甘盤文王學於呂望況後世乎陛下春秋之間每月三禦經筵大臣儼然侍列講官依文解義頃刻而退上下太嚴情義莫洽惟日講最爲親切上可以賜問下可以獻忠而寒暑之間又皆罷歇一年之內惟春秋數月一月之內召見不過數日一日之內進對不過片時所謂一日暴之十日寒之一人植之十人拔之欲學之成得乎竊見仁宗皇帝時別建文閣於思善門之右召文學之士日直其中仁宗時至閣中講論古今經史臣愚願仿文閣故事命侍從文學之臣更畨入直或召天下名能文學恬退者一二人如先朝用陳繼王進故事陛下聼政之暇遊息之間時至閣中略去威嚴從容訪問或講經書或論古今成敗有暇則至不必拘其時有疑則問不必嚴其禮如是則聖學緝熈義理純熟凡百玩好自不暇及而所召必皆一時之聞人則亦可以收拾天下之遺才聳動天下之視聼知陛下之好學有如此者此最當今之所急也君臣不相接久矣先皇帝在禦日久明習國家事或於午門親決訟獄或於便殿召見大臣如劉大夏戴皆得時時召見延訪政事當時天下竦然爭相傳誦以爲近世君臣所未有也古者君臣一體如家人父子惟諾於一堂之上降至後世堂陛尊嚴而君臣之分隔禮節繁多而上下之情疎防說殄行始得行乎其間在易上下交爲泰不交爲否治亂之迹昭然可觀臣願陛下繼先帝故事朝退之時每於便殿延召內閣與六部大臣問以時政得失或左右獻替之臣或巡撫方嶽之屬皆可因事而見詢訪四方之風俗生民之休戚則人情世故可以周知而人才之髙下亦因是可察此亦當今之所急也國家以經學取士其名最正其途最專往往名臣皆出其中得人之效不可誣矣然天下之才自非一途之所能盡故前代用人其科不一其途似雜而网羅豪傑不至遺漏天下固有瓌奇超卓之才不能事科舉之學者往往遺之故以天下之大每有乏才之嘆或坐此也臣愚欲於科貢之外略仿前代制科或博學宏詞之類以待非常之士或旁通五經或博極子史或善詩賦兼工書札不問有官無官皆得投進每六年一舉所取不過十餘人其翹然出類者儲之翰林或以簉庶吉士之選次以備科次以備道又次以備部屬中書等官先有官者視所宜而加其秩庶可以网羅遺才數年之後天下學者必將爭自磨洗以通經學古爲髙脫去謏聞之陋矣武臣亦然或驍勇絕人或騎射出眾或謀略著聞皆選置邊將幕下待其有功不次拔擢庶緩急之際不至乏才而或者以爲此非祖宗故事臣愚以爲是故事也太祖用人固非一途太宗之時常因考滿官到部召試之拔其優者不次量用如胡儼以桐城令召試稱防擢在翰林位至太子賔客吳訥起於醫士位至都禦史此亦當今之所急也臣聞天下之大不患無財也以天下之大而患無財則必有耗之者矣今置漏巵於此𨿽竭江湖不能滿也用財而無節亦何異於漏巵者乎宜乎天下之大猶以爲不足也近者詔集廷臣議足國之長防臣思之逾月卒未有得蓋今天下取民之法盡矣至矣山林闗市靡不有徵竹木茶鹽靡不有稅𨿽使羊輩復生亦何以加故臣之愚以爲取財之路不可復廣惟有節用是爲長防今中外冗官旣去旋畱不急之作無名之賞所費不貲此亦何異於漏巵乎昔漢文帝欲作露臺惜百金而中止韓昭侯有獘袴藏之以待有功史臣書之以爲美談臣願陛下一意惜財將有興作則思文帝露臺之言將有賞賜則思昭侯袴之事並勅左右近習同心憂國凡不急之役無名之賞一切罷去中外冗官復有由幸途求進者痛懲治之仍命戶部考天下一嵗所入幾何所出幾何大約務令所出寡於所入積以爲羨餘如一年而儲十萬則十年可知也二十年四五十年又可知也何患國用之不充乎何必酷取以傷民心損國家之元气哉此亦當今之所急也今天下之事可言者多矣而斯四者爲重能行斯四者其餘可以次而理矣今陛下春秋鼎盛宜及此時日親道徳文學之臣薫陶涵養以成國家億萬年之治而乃獨從左右馳射爲娯恐天下聞之爲之解體也然以馳射諫者多矣諫者不休陛下不止豈以勇者聖人之所不廢且三邊時有風塵之警亦不防武備之一事也夫勇固聖人所不廢然獨無以孟軻氏所謂大勇告陛下者乎一怒而安天下此文王之勇也武王之勇也夫豈區區於馳射之間哉故臣願陛下急於自治益務講學務延下則身心日修天變可弭國是可定矣務求賢務節用則綱紀畢張民事可理國用可充矣如是而蕞爾小邦猶或不恭陛下赫然震怒選將出師有功必賞有罪必誅威信旣行誰不用命當是時也眞可端拱而制四夷之命矣此所謂天下之大勇也惟陛下畱神先其大者焉

辭免內閣一

伏奉今月十七日詔防命臣兼翰林院學士著同李東陽內閣辦事者渙汗自天震兢無地中謝竊念內閣爲深嚴宥密之地學士乃淸要貴重之官其代王言以熈帝載治忽攸系逺近具瞻自非經濟之才曷稱變調之任況當陛下勵精圖治之始亦惟海內攺觀易聼之時宜敷求於哲人以上隆乎治化如臣者學不足以造古人之防識不足以通當世之務久官翰苑莫稱三長近佐銓曹曾無寸補方畏譴呵之及忽聞寵命之加使帶銓衡進陪國論職親地近方傾向日之心任重力防尢切履冰之懼自惟不可僉議謂何倘冒昩而濫居恐顚隮以無及伏望聖明攺求儒碩協濟鴻猷庶防臣免非據之愆物論有允諧之美臣無任

二

臣昨貢封章辭免恩命未防兪允曲賜褒嘉惟天地之恩敢爲自外而淵冰之懼尢切於中重任難於虛居明主可以理奪再陳私義伏冀矜從抑臣又聞之天下之事成於同而敗於異聖賢之學精於勤而荒於嬉故伊尹惟以一徳歸美於商湯而姚崇亦以十事要說於唐帝君臣相儆今古皆然玆當聞命之初敢效責難之義惟聖主堅二主之心無替於始庶防臣效兩臣之職克饗其終不然所有恩命臣實未敢祗受取進止

辭免戶部尙書兼文淵閣大學士

伏奉月日勅陞臣戶部尙書兼文淵閣大學士皇恩隆重有天髙地厚之施私義戰兢如深淵薄冰之懼中謝伏念臣出自衡茅偶登科第志惟自守每絕意於榮名才不逮人祗窮年於占畢誤防先帝有正人端本之求俾侍聖明隨東朝進講之列旋由詞苑遂次詹端日就月將獻納曽無一字之補朝嬰夕側睽離乃有三年之多仰龍飛以當天甘蠖屈於逺地恭惟皇帝陛下政務聿新人惟求舊簮履𨿽不忍棄遺犬馬之勞尙防紀錄置之密勿使贊便章曾無建明愧深負於素學曲爲裨補思勉逐乎時宜姑徐徐以有爲方自附見可而進之義久碌碌以無補且欲從不能者止之言顧舊職之未供敢新恩之祗受伏望聖明收還成命使秩由功序無羨乎一嵗九遷之榮志以分安亦免乎終朝三褫之議臣無任

防子入監

國家舊制京官三品以上三年考滿者許一子入監讀書臣先待罪吏部侍郎三年考滿引奏復職當是時旣巳當預恩例恐懼因循未敢聞奏旋防皇上不以臣愚不肖不次擢任內閣兼翰林院學士未幾又進戶部尙書兼文淵閣大學士未幾又賜玉帶麒麟織金服恩命稠疊爲媿爲悚日夜惕若圖欲報稱而恨才力之未及也自惟忝竊過分圖報末由凡乞恩之事不惟不敢出諸口而亦不敢萌之心及今且餘一年間伏自思念太學之設三代之時所以待公卿大夫元士之子故謂之國子唐六典國子博士掌教三品以上子孫及曾孫則錄舊勞作人才自古然矣臣何敢獨爲異以虧盛制況太學賢士之所闗使幼學預觀焉禮樂文章之美人物衣冠之懿於以廣其見聞發其心志而非以爲圖進之階也臣有長子延喆見爲吳縣學生員次子延素今年十有七嵗亦曾有志於學伏望聖恩俯賜昭鑑使得預朝廷作成養育之化臣無任

辭免少傅兼太子太傅

臣伏防今月十四日手勅陞臣少傅兼太子太傅武英殿大學士尙書仍舊者燮調之任實重三孤爵號之隆無逾一品儲宮峻秩祕殿隆名蓋必授乎才賢素有出人之望亦或假以嵗月久著積功之勞具是二者尙或難之曾無一焉何以堪此恭惟皇帝陛下繼離明而溥照推乾施以無偏擢臣近司預聞機務力小任重方切憂虞義重恩深實難報稱行將自劾豈意超遷況一年之間恩數薦至而三公之亞豈可叨居曾無嵗月之勞又非才徳之選自惟且知其不可人言孰以爲當然恐小器之易盈致疾走之多躓伏望收還成命俾安分於斯時仰佐隆平或收功於異日臣無任

乞歸一

臣以菲薄受知聖明始自銓曹拔置內閣薦防寵命階至一品旋被玉帶蟒衣之賜人臣遭際可謂至矣是以受命以來捫心自誓𨿽捐軀命無所顧惜庶幾圖報萬分之一此臣之志也豈意命與心違才難力彊緣臣稟受素薄少而多病老益就衰加以力小任重福薄寵逾自去年冬痰喘屢作迄今頭腰疼腿膝麻木舉步之際疲曳不前立班之時顚幾及屢欲冒昧陳乞少養衰殘顧念隆恩末由報稱是以扶衰防憊彊自支撐冀或少愈而日月滋久病勢浸加以致精力衰防意气昏惰𨿽欲黽勉從事勢不復能況當朝廷綜核名實中外庶官必皆稱職臣獨以衰病之質玷崇髙之班朽腐之材居樞要之地豈惟久妨賢者之路亦恐深負聖明之知伏望察臣懇悃特賜矜從俾就安閒少延殘喘如其終不獲痊猶且感恩地下萬一未塡溝壑尙當於畎畝之中歌頌聖徳播之於無窮臣無任

二

臣比緣衰病疏乞休致伏防溫詔委加褒飾未賜兪允臣慚悚之至無以自容而懇欵之誠終期上達是以敢復冒昩言之臣聞因能授任者君之明陳力就列者臣之義臣稟旣薄劣性復顓防其於古訓之略𨿽嘗討尋至於當世之務多不通曉是以待罪內閣二年有餘而於國家大政毫髮無補方此循名責實譴己難逃倘復歷嵗逾時罪將彌積使臣之才識果有益於國家𨿽捐此軀復何所惜但識之昏愚旣不可彊而病之疲薾殆難復支故敢乞其不肖之身將以避夫賢者之路況今中外人才濟濟相望但加拔擢悉愈於臣伏願聖明念政本之爲重憫疲薾之巳衰特賜矜從俾安田裏則於物情有允亦且私義獲安臣無任

三

臣比緣衰病伏防皇上兩次遣官至第賜以尙方之藥餌重以大官之珍羞慙悚彌深淩兢莫措夫天地之恩至大報豈能防而犬馬之疾巳疲力難復彊敢幹睿聴罄悉愚衷以臣凡庸理合屏黜然而詔防勉畱恩賜稠疊豈以臣𨿽無贊理之功嘗玷鈞衡之地故崇優渥之數以全體貌之誠然體貎者君人之禮責實者朝廷之政自古明君用人上焉者必其才識超卓足以戡定謀議下焉者亦且膂力彊敏足以趨赴事功若咸無焉將安用此此臣所以日夜思欲補報而不能者也今臣之肝膈巳披露矣朝廷之體貌巳曲全矣才者進而孱者廢壯者用而病者休亦理勢之自然也伏望俯加昭察特賜矜從將臣之職攺授時賢則朝有得人之美臣免曠職之愆臣無任

謝準乞歸

臣近以疾病不能供職輙上章求休致皇上不加譴責溫詔褒嘉仍賜之誥勅給驛以歸月米人夫超越常數此天地之恩希濶之遇非臣殞首所能報也卽欲詣闕謝恩而所苦手足之疾有妨拜起或致傾跌失容祗爲不敬臣特於私家北向稽首以祝聖壽伏念臣以譾薄之質荷聖明之知擢在內閣疊加異數此自昔人臣之所難遇也而臣特以才識短淺不能裨贊謀猷又以疾病纒綿不能奉事朝請有孤任使自絕生成以此疚心每若芒刺然捐軀殞命旣莫效於生前結艸銜環尙圖報於身後臣無任

辭朝

臣近以衰病陳情乞解職務復防聖恩特賜兪允仍命給驛還鄕臣今逺去闕庭不勝犬馬之戀禮合匍匐陛辭庶幾一望天顏以爲平生之幸而前疾未痊拜起之際恐有失容滋爲不敬伏望聖慈特加矜宥不究切之臣歸田裏歌詠聖徳生當銜環死當結艸臣不勝感戴天恩之至臣無任

謝賜銀幣鞍馬

今月二十一日監修總裁英國公張懋等上孝宗皇帝實錄皇情恱豫自懋以下頒賞有差以臣曾忝預總裁之列亦賜銀五十兩紵絲羅六表裏鞍馬一疋副臣巳於私家稽首登受緣臣先以犬馬之疾當進呈實錄之時不獲隨諸臣之後方懼譴呵之及而例加蕃錫又不能稽首闕下以謝恩寵受賞無功面顏有靦拜賜不及罪戾滋多臣無任慙汗戰兢激切屏營之至

論保國公朱暉功次

今日防發下朱暉所奏臣等看得爵賞國家大事賞當功則人勸賞不當功則人且議之朱暉所上功次紀功禦史旣以爲茫昩難考覆勘官兵科兵部皆以爲無顯迹而朝之輿論皆謂其功不實此而陞授後之人皆將效尢姦僞日滋孰肯復捐軀赴敵爲國家立功哉古稱惜名器以待有功願陛下惜此名器俟後日邊臣有眞能爲國立功者然後與之臣等與暉同爲王臣亦有交契然朝廷爵賞不敢徇私情而防公義也取進止

論言官得罪

近者言官不識大體進言失次致陛下震怒相隨下獄朝臣悚懼莫知所爲臣等新受恩命職在輔導不敢不言自古聖帝明王必優容言官以開言路所以通上下之情防壅塞之禍蓋言之善而納之未見聖度之大言不善而優容之乃爲聖徳之光今言官旣知罪矣惟少霽天威曲加寛宥使中外人情帖然安妥天下後世共知聖度如天不以言語之故而罪人也其於聖徳豈不有光哉

震澤集卷十九

欽定四庫全書

震澤集卷二十

明王鏊撰奏疏

謝存問疏

嘉靖元年二月初四日致仕少傅兼太子太傅戶部尙書武英殿大學士臣王鏊謹奏爲謝恩事伏防聖恩特降勅諭遣行人柯維熊存問並示優眷者臣久伏艸莽忽聞詔使臨門有若自天而降光生巖壑歡溢裏閭莊誦璽書誨諭微悉閔臣以直道難容嘉臣以勞勩曾效臣之寸衷特荷九重之知𨿽殞百身何能爲萬一之報乎隨欲赴闕陳謝而衰病侵尋恐顚越於道路乃敢具疏以聞臣本樗材遭際聖朝亦嘗承乏內閣預聞國論適值逆瑾盜政播弄威福臣力旣不能沮抑性又不善詭隨不得巳乞身而退處於野十有三年無復當世之望矣恭遇陛下龍飛九五庶政一新海隅蒼生欣欣相告復覩太平之治而艸葬之臣又不意獲沾優老之典臣不自揆嘗著講學親政二篇志欲效野人食芹之獻而無由今幸天恩下逮何敢復自疑外而以出位爲嫌哉竊念古之聖君賢相共成至治之隆者蓋起於上下之交而近世之多起於上下間隔所以爲上下之交其道有二一曰講學二曰親政陛下卽阼以來時禦經筵聖學勤矣臣愚猶過憂工夫或間斷而不洽所望淸燕之間廣廈細旃之上時召文學侍從之臣從容講論凡帝王爲治之大經大法日陳於前萬幾之暇惟是觀書觀書之暇靜以養心則自內及外無非進學之地殷髙宗所以惟學遜志務時敏道積於厥躬者此也陛下昩爽視朝聖政勤矣臣愚猶過憂堂陛大懸絕而不親所望視朝之暇時禦便殿公卿大臣侍從臺諫逐日輪對從容咨訪生民疾苦政事得失使得日陳於前揔攬乾綱不治微細接引忠賢不隔疎逺則自朝至暮無非修政之時周宣王所以早朝晏罷卒成中興之名者此也講學則聖心日明親政則聖政日修君臣上下日周旋於一堂之上又安有間隔之患哉二帝三王之治可復見於今日矣聞古人𨿽在畎畝義不防君故敢輙效其愚誠不自知其言之可用與否其義則臣子事君盡心之道也惟陛下少畱乙夜之觀如有可采采而行之則臣𨿽卽寘溝壑無復恨矣其講學親政二篇附奏以聞臣不勝感恩激切屏營之至

講學篇

國家經筵之設其盛矣乎天子自正朝輦禦文華公侯九卿大臣盛服侍列羽林之士亦皆環列以聼經筵一開天下欣欣焉傳之以爲希濶之典故曰其盛矣乎然一嵗之間寒暑皆歇春秋月分日不過三三日之間風雨則免政事有妨則免講之日夙具講章至期講訖綸音賜宴儼然而退上下之情未見其親且密也至於日講可謂親矣然體分猶過於嚴上有疑焉未嘗問也下有見焉未嘗獻也昔傅說之告髙宗曰學於古訓乃有獲惟學遜志務時敏厥修乃來遜者遜其志如有所不能敏者敏於學如有所不逮成王訪落於羣臣曰學有緝熈於光明弼時仔肩緝熈者繼續而光明之示我顯徳行者冀羣臣有以開示之也商周之君其學如此之切夫人主一日萬幾固不暇如儒生學士日夜孜孜然而帝王精一之傳治天下之大經大法古今治亂之迹天人精祲之際自非遜敏緝熈亦安望其有得而今也濶略如是暴之之日少寒之之日多傅之之人寡咻之之人多未見其能得也且不獨商宗周成爲然也漢光武𨿽在軍中投戈講藝息馬論道至夜分乃罷唐太宗延四方文學之士房杜褚薛輩十八人分畨直宿討論經籍或至夜分今貞觀政要與魏徴所論亦可見矣宋世賢主宮中消日惟是觀書居常禁中亦有日課翰林侍從日寓直禁中以備顧問我太祖髙皇帝甫得天下開禮賢館與宋濓劉基章溢輩日相講論其後聖學髙明詔誥天下皆出禦制睿翰如飛羣臣拱視今禦制文集是也仁宗皇帝臨禦建文館於思善門之右文學之臣數人入直時至館中講論孝宗皇帝經筵之外每觀永樂大典又嘗索太極圖西銘等書於宮中玩之尢嗜故學士沈度之書日臨數過夫自古帝王之學如此祖宗之學如此陛下睿哲自天春秋鼎盛講明聖學正其時也臣愚特望於便殿之側修復文館故事妙選天下文學行藝著聞者七八人更畨入直內閣大臣一人領之如先朝楊溥故事陛下萬幾有暇時造館中屏去法從特霽天威從容訪問或講經或讀史傳或論古今成敗或論民間疾苦閒則遊戲翰墨𨿽詩文之類亦惟所好而不禁蓋亦日講之義而加親焉大略如家人父子上有疑則必問下有見則必陳日攺月化有不知其然而然者時禦經筵所以昭國家之盛典日造文所以崇聖學之實功如是不巳則聖徳日新又新髙宗成王不得專美於前矣

親政篇

易之泰曰上下交而其志同其否曰上下不交而天下無邦蓋上之情達於下下之情達於上上下一體所以爲泰上之情壅閼而不得下達下之情壅閼而不得上聞上下間隔𨿽有國如無國矣所以爲否也交則泰不交則否自古皆然而不交之未有如近世之甚者君臣相見止於視朝數刻上下之間章奏批答相闗接刑名法度相維持而巳非獨沿襲故事亦其地勢使然何也國家常朝於奉天門未嘗一日廢可謂勤矣然堂陛懸絕威儀赫奕禦史糾儀鴻臚舉不如法通政司引奏上特是之謝恩見辭惴惴而退上何嘗問一事下何嘗進一言哉此無他地勢懸絕所謂堂上逺於萬里𨿽欲言無由言也愚以爲欲上下之交莫若復古內朝之法蓋周之時有三朝庫門之外爲外朝詢大事在焉路門之外爲治朝日視朝在焉路門之內曰內朝亦曰燕朝玉藻云君日出而視朝退適路寢聼政蓋視朝而見羣臣所以正上下之分聼政而適路寢所以通逺近之情漢制大司馬左右前後將軍侍中散騎常侍散騎諸吏爲中朝丞相以下至六百石爲外朝唐皇城之北南三門曰承天元正冬至受萬國之朝貢則禦焉蓋古之外朝也其北曰太極門其內曰太極殿朔望則坐而視朝蓋古之正朝也又北曰兩儀門其內曰兩儀殿常日聼朝而視事蓋古之內朝也宋時常朝則文徳殿五日一起居則垂拱殿正旦冬至聖節稱賀則大慶殿賜宴則紫宸殿或集英殿試進士則崇政殿侍從以下五日一員上殿謂之輪對則必入時政利害內殿引見亦或賜坐或免穿靴蓋亦三朝之遺意焉蓋天有三垣天子象之正朝象太防也外朝象天市也內朝象紫防也自古然矣國朝聖節正旦冬至大朝會則奉天殿卽古之正朝也常朝則奉天門卽古之外朝也而內朝獨缺然非缺也華蓋謹身武英等殿豈非內朝之遺制乎洪武中如宋濓劉基永樂以來如楊士奇楊榮等日侍左右大臣蹇義夏原吉等常奏對便殿於斯時也豈有壅隔之患哉今內朝罕復臨禦常朝之後人臣無復進見三殿髙閟鮮或窺焉故上下之情壅而不通天下之由是而積孝宗晚年深有慨於斯屢召大臣於便殿講論天下事將大有爲而民之無祿不及覩至治之美天下至今以爲恨矣惟陛下逺法聖祖近法孝宗盡剗近世壅隔之常朝之外卽文華武英仿古內朝之意大臣三日或五日一次起居侍從臺諫各一員上殿輪對諸司有事咨決上據所見決之有難決者與大臣面議之不時引見羣臣凡謝恩辭見之類皆得上殿陳奏虛心而問之和顏色而道之如此人人得以自盡陛下𨿽身居九重而天下之事燦然畢陳於前外朝所以正上下之分內朝所以通逺近之情如此豈有近世壅隔之哉唐虞之世明目達聰嘉言罔伏野無遺賢亦不過是而巳

辭免恩防疏

臣以衰病待盡山林值陛下龍飛聿新庶政𨿽艸莽之臣不見遐遺特遣使存問此三王養老引年之盛典三代以後所罕見也具本謝恩又防溫防褒嘉仍防一子爲中書舍人臣聞命之日且驚且媿伏念臣歷事累朝以纂修講讀爲職業曾無論思獻納之功及居鼎鉉志匡救而未能遽引分而自退此固聖世之所宜棄也豈其垂盡之日薦被稠疊之恩自揣餘生無階上報況防子之典朝廷所以待有功臣之譾陋亦預玆典則叨冒滋多罪戾愈積揆之私情且所不穏天下公議其將謂何臣所以聞命而驚受恩而愧者也況臣長男延喆先朝防受中書舍人因病不能供職次男延素見任南京中府都事每以才不勝任欲自引退未敢季子方在幼學遽使入官則是未學而使之仕於臣有叨冒之罪於男有鰥曠之憂伏望聖慈察臣悃追寢誤恩以允公議臣無任感激天恩之至

震澤集卷二十

欽定四庫全書

震澤集卷二十一

明王鏊撰碑

伍相廟碑

吳之先介在蠻夷不與中國通者十九世自巫臣來歸而後知射禦季札出聘而後得觀周樂及子胥來犇以闔廬覇拔舒伐越滅徐入郢之舉楚國幾墟黃池之防遂冠帶以主夏盟吳之進也非公則誰使之世皆咎夫差不能用公予獨嘆闔廬知公而不能用也柏舉之戰春秋許其與中國之憂而責隨必以周室爲請其所仗可知矣使禁兵輯民挈全楚歸之周則是役也秦必不敢救楚可滅吳可彊於天下惜乎籍館返夷春秋復夷之此則闔廬羣臣之罪非公意也夫豈獨非公意將必力諍而莫之聼也然吳自此遂通上國至於今禮樂財賦甲天下非公則誰啟之是故自春秋言之則以夷幹夏自今日論之則以夏變夷其有功於吳大矣論者又謂公於楚仇不當報於吳諫不必死不知公蓋間世之豪英邁之气自信不惑志在親則親重親重故可以死可死不死以有待也志在君則君重君重故可以無死而死死之以卽安也此豈世之齪齪者所及知哉公之廟食於吳也久成化庚子盤門廟災髙唐劉君士元以禦史按吳命新之予以公忠孝大節昭焯古今而功在吳尢大也故碑於廟銘曰

烈烈英豪楚材吳用茹怨銜辛遵晦時動一舉入荊我仇斯復賊噽爲姦吳亦旋覆越兵之來有材墓檟公𨿽云亡有不亡者曷不觀之素車白馬出沒潮頭升降於天廟食於吳彌千萬年

伊王神道碑

太祖髙皇帝第二十四子厲王封於伊傳四世而至於王王諱某字某初封郟城成化九年進今封王生好學崇禮造次被服必於儒者事母妃日侍膳三居喪過哀忌日哭泣不食終日嵗時祀先王致齋於外陳簠簋牲醴裳衣宗器必勅郡王鎭國非慶賀不防見事必啟而後行作樓貯璽書與萬嵗牌朝夕祝延嵗時令節躬奉至殿拜起如在上前送迎詔勅表箋𨿽大寒暑或小疾必親躬望闕則北首過廟則趨值水旱日徒跣詣諸壇祈禱遇災異或聞邊警憂形於色民間有髙年耆宿必禮下之搢紳士夫東西行過是都者必虛心延見理國事三十餘年未嘗疏乞恩澤宮室圮壞新之其費一不煩有司妃沈氏長子封伊世子次濟源王女二長阜城郡主次崇陽郡主下嫁儀賔王良臣韓應璧王以正徳三年月日薨以某月日某處銘曰

惟伊有國肇自髙皇載世延延以及於王惟王好修動依古昔約已裕人宗藩之則漢有河間東平之賢最其功徳孰與後先皇命琢詞昭玆萬年

重修顏子廟碑

孔子之道與天地並惟顏氏曾氏得其傳其後則有子思孟子而顏氏深且粹矣三子者得之皆有著述以垂世立教今大學中庸曁七篇之作與六經論語並傳萬世所以續往聖之絕開來學之迷厥功大矣顏氏在聖門獨稱好學而終日黙黙如愚又不幸蚤死不及立言以垂世其所得則信粹矣深矣而立教之功世靡得而稱焉𨿽然孔子之言曰天何言哉四時行焉百物生焉謂聖人之道不在於言乎則幾於晦果在於言乎則幾於淺以言爲教又不若無言之教之深且粹也故曰發聖人之蘊教萬世無窮者顏子也又況不遷怒貳過博文約禮以至卓爾之地示萬世爲學之則而四代禮樂立萬世爲治之大法則其功孰加焉曲阜故有廟其地卽所謂陋巷者嵗久圮壞過者興嗟治十五年五十代孫博士公鋐奏乞修治詔可之正徳二年告成前爲復聖殿後爲杞國公殿又爲顏樂亭陋巷井亭門堂寢廡罔不繕治公鋐復乞紀其事以示久逺上以命臣鏊廼拜手稽首爲之詞曰

周衰道墜聖惟孔作有睿惟顏乃見其卓陋巷簞瓢以樂其樂終日之愚萬世之覺於皇孝皇嚌嚅道眞旣崇闕裏陋巷亦新宮墻禮樂籩豆斯陳顏𨿽云夭其存者長薦之淸廟斯道之光

無錫縣太伯廟碑

太伯文王皆以至徳稱於孔子皆可爲而不爲文王當殷命旣訖紂惡日稔人心歸周如水赴壑猶率之以事紂是謂可爲不爲若夫太王逃燻鬻之難於岐焉作周計其世猶當廩辛庚丁之際是時商道猶盛太王安得遽有翦商之志有之則何以異後世狡焉思啟封疆之爲豈太伯不從而王季則從之耶孟子曰天下歸殷久矣久則難變也太伯𨿽聖商業未衰亦安能遽朝諸侯有天下耶予意文王之生夙有聖徳太王知周家之業於是焉興故欲傳國及之太伯知之遂與弟逃去其後周之有天下在文武之世而王迹之基實在太王之時所謂以天下讓者其以是哉初吳之先文身斷髮混於龍虵太伯之來端委治之始去夷卽華至於今人文財賦爲天下甲蓋所從來逺矣無錫之板村有丘隆焉相傳曰太伯之墓也按漢劉昭云無錫縣東皇山有太伯冢皇覽云太伯之在梅裏之平墟則非山明矣今板村正居吳縣之北去梅村不二里而近敗屋頽垣芻牧不禁予嘗過而傷之治十三年南昌姜侯文魁來知無錫予曰邑有聖人之墓而蕪焉令之恥也姜曰諾甫下車則議復之且捐俸倡民於是富者輸財壯者效力期年廟成殿寢門堂圭潔靚深石表對峩過者瞻悚姜侯請予文於碑以示後世銘曰

蠢玆句吳俗本文身始孰居之爰有至人至人謂誰有周太伯讓國而來卒以有國於戲孰知世教日隤兄弟爭立父子相夷我思至人生也孔晚無得而稱其稱則逺藐藐新廟姜侯所作億萬斯年過者必式

鄠縣明道先生廟碑

聖賢道被天下萬世而尢深於過化之地鄠爲縣介京兆西南宋嘉祐間明道先生嘗辱主其簿其南山髙冠谷長嘯巖淩宵峯皆登覽題詠遺刻往往猶在庭有巨槐相傳爲先生手植其辧藏錢止佛怪興水利諸政赫赫尙在鄠人耳目自今而言先生之道在萬世不獨行於鄠自當時而言先生之道不行於天下猶幸行於鄠鄠固先生過化之地哉自南宋以來從祀之典徧天下而其流風遺惠在鄠尢深至於今五百餘年鄠之一艸樹一泉石猶能使人起敬詩云蔽芾甘棠勿翦勿伐而廟無專祀人奚以慰治二年沁水李君瀚以監察禦史按陜行縣至鄠則命所司營之八年復涖顧瞻廟宇庳隘觕朴弗稱初意時巴陵楊君一淸以憲副董學政於陜議以克合命知鄠縣事房嵩撤文昌祠以其址作祠重門繚垣靚深髙廣來京請予紀其事蓋自孟子歿而先王之道熄先生兄弟起千四百年之後獨得不傳之妙至於今𨿽遐荒絕徼咸知誦程氏之書而先生所得則有不在於言語者矣世孰得而知之鏊又安能言之獨二君協心表尙正學激揚頽俗使鄠之人穆然復睹卿雲霽月之輝被和風甘雨之澤其可謂知所重矣銘曰

有嚴學宮祀事孔時新廟再登伊鄠之思思昔夫子涖我鄠人辧姦折獄惟誠與仁孔孟旣亡道墜孰起天續斯文生兩夫子嗟嗟夫子道被遐方豈伊鄠人俾也可防南山巖巖白雲在天於乎逺矣曷日來還

武昌忠孝廟碑

武昌城東有廟曰忠孝祠吳司空孟孝感宋少保嶽武穆二王者也孝感江夏人仕吳位至三公嘗以母嗜筍泣竹而筍冬生𨿽庸夫稚子皆知其爲孝也武穆仕髙宗朝志恢復中原屢敗金人功垂成而死姦檜之手其忠憤之气至今炳燿兩間而鄂其駐節之地破曹成滅楊麼皆在湖湘間功尢烈矣固宜廟食於玆武昌故有孝感廟庫陋湫隘海陵冒侯政來守是邦始謀徙今地治戊午姚江王君恩西蜀牟君道俱以禦史按武昌間謁祠下謂孝感有廟宜也而忠如武穆功在鄂人乃獨遺之夫忠孝一道也宋乾道中詔建武穆廟於鄂鄂固嘗有廟矣合而祀之於禮其可冒侯曰諾乃分龕置主更其額曰忠孝露臺中拓帛亭分峙余無加於舊焉君子謂三君子之舉也儉而禮走使京師求紀其事於石予謂二王之祀孟以孝嶽以忠孟之事防矣遂能動乎天嶽之寃酷矣而不能回髙宗之惑嶽蹈其變其功烈孟修其隱其名完且其生也相去千餘年而人心崇向如一日豈非忠孝大節帝衷民彛不以今古逺近常變隠顯而有二乎孟軻氏謂易地則皆然韓愈氏謂曠世而相感者並饗廟祀於禮合矣其地於鄂爲白鶴山錫之者楚府相其成者徐長史仁王長史綖銘曰枕江維鄂淸廟莫莫廟有二王嵗時合食王生異世千有百年歿而同祀忠孝則然孝能動天忠惟死國維忠與孝異功同徳坎其擊鼓鶴山之下百爾有生誰其無父誰其無父其有無君千秋右享昭我彛倫

安平鎭治水功完之碑【代人作】

皇明建都燕薊嵗漕東南以給都下防通河實國家气脈而張秋又南北之喉咽景泰四年河決張秋故武功伯徐有貞治之旋復故道治二年河勢北徙六年夏遂決黃陵岡潰張秋堤奪汶水以入海張秋上下渺彌際天東昌臨淸河流幾絕前後遣官治之績用弗成上乃命右副都禦史劉大夏往蒞時訛言沸騰謂河不可治治之只勞且費或謂河不必治宜復前元海運或謂陸挽𨿽勞無虞上復命太監李興平江伯陳鋭同往蒞之時夏且半漕集張秋帆檣鱗次財貨山委決口奔猛戒莫敢越或賈勇先發至則戰掉失度人船滅沒銳等聚謀始於上流開月河長可三里軼決口屬之河於是舳艫相銜順流畢發懽聲載道事聞璽書奨勵乃始議築黃陵岡之缺初大梁之北爲沁河東南流入徐西爲黃河東流入淮其後黃河忽溢入沁合流以北遂次黃陵岡以及張秋銳等議不治上流則決口不可塞於是浚河自孫家渡七十餘里由陳潁以入於淮又浚河自中牟扶溝陳潁二十餘里由宿遷以達於淮又浚賈魯舊河四十餘里由曹以出於徐於時向冬水且落槽乃於張秋兩防東西築臺立表貫索网聨巨艦穴而窒之實以土牛至決口去窒艦沈壓以大埽合且復決隨決隨築吏戒丁勵畚揷如雲連晝夜不息水乃由月河以北決旣塞繚以石堤隠然如虹輔以滉柱森然如星又於上流作減水壩又濬南旺湖諸泉源又堤河三百餘里漕道復通役始於六年之夏其冬告成用軍民凡四萬餘人鐵爲斤一萬九千有奇竹木二萬七千薪爲束六十三萬芻二百二十萬佽其役者通政使張縉山東按察副使廖中都指揮丁全同知劉福通判王文臣興臣銳臣大夏以其事聞上遣使慰勞令作廟鎭其上賜額曰顯惠神祠鎭曰安平鎭命臣某紀其事臣某拜手稽首而獻詩曰

翼翼皇都殿此上游灌輸東南艨艟來浮黃河奔溢勢如萬馬遂嚙黃岡溢於鉅野帝咨於朝疇予治者咨汝大夏汝銳汝興協謨合力績乃用登三臣受命單車來屬廼相廼巡廼釃廼鑿旣堤黃岡張秋廼築維天與時維人效力神謀鬼趡【音醮出揚雄賦】隤林菑石昔事之始訛言震驚不震不奪由天子明維明天子維愼厥使殷其如山功成有偉塗人歌矣居人和矣舟之方之維其多矣屼屼安平新廟孔防四方攸同於萬斯年

通州馬神祠碑

國家大祀郊祭外則社稷國之大事在戎戎政之大在馬馬之生養蕃息在人而有人力所不及者則馬神祠祀固宜居社稷之次天文房爲天駟辰爲馬詩云旣伯旣禱周禮春祭馬祖夏先牧秋馬社冬馬步皇明建都燕冀馬之所生而通州爲地髙寒平逺泉甘艸丰世傳太宗靖難與敵戰於此若有神相焉者因詔作馬神祠於其地且令天下州縣皆立焉祠在今州治之北地曰壩上鄕曰安鄕旁爲禦馬苑凡二十所春秋二仲則太僕少卿往涖祀事其辭曰皇帝命某官某致祭往必陛辭竣必廷復其嚴如是歷嵗滋久藩級防夷沮洳薈翳人畜不禁行禮至結茅以防巳乃撤去風露旁侵星月仰見心防迹防相顧增嘆治八年始以攺作事聞詔可乃屬役於順天財因嵗登力因農隙湧殿穹堂長廊邃廡齋廬庖湢完舊增新繚垣重門過者祗肅役始九年三月成以十年之某月中歷三太僕卿剏之者安成彭君禮繼之者錢唐錢君鉞成之者隴西宋君禮而寺丞楊珪實惇其事禦馬監太監黎春等實佽其費古者王畿千里出車萬乘國初賦地於民而牧之國與民咸利焉今其地固在也而法非其舊取之於民則爲擾牧之於民則又擾國與民俱病焉固有志者之所隱也三君旣協力以崇神祀則馬政之廢者其將次第而修復乎銘曰

兟兟國馬於甸之野渙焉如雲萃焉如雨有廟嚴嚴在潞之陽始誰作之自我文皇敢有不防天駟煌煌瞻彼河漢造父王良有崇其圮二三君子神斯降祥人維致喜昔在衞文亦有魯僖心維塞淵思亦無期二三君子實肖實似刻碑示後尙紹無隊

蘇州府重修城隍廟碑

吳故有城隍祠在子城之西南陬莫詳其所始唐天寶中采訪使趙居貞攺作廟宇梁貞明五年刺史錢傅璙加宏飾焉至趙宋時有勅封忠安王嘉泰三年加號順應嘉定九年又加號威顯寶祐三年又加號英濟國朝則惟稱蘇州府城隍之神洪武三年以舊祠庳陋乃徙雍熈寺故基在今吳城之乾位蓋百三十年於玆矣治十三年住持戈原廣言於郡守曹侯鳯謂廟祀載在令甲凡守土官始涖事及朔望必躬謁祠下其嚴如是而嵗久就壊棟腐桷摧墻頽磩圮肖像防昩不稱瞻仰曹侯曰惟神與予分理吳郡予理其明神理其幽吳下頻年風雨調順稻麥丰登防攘帖息疫癘不作玆神之賜予其敢防乃下令境中願新神廟者聼又命義官某等董其役於是貧富爭施厥財恐後掄材程役完舊勅新明年春正月始事至九月僝工殿宇峻整廊序逶邃門墻顯赫過者悚恱防曹侯遷去東廣林侯世逺繼之求予紀其事城隍之祀不見禮經蓋起隋唐之際吳越之間今京畿至郡縣遐方絕徼罔不嚴事且山川林谷丘陵表畷防庸古皆有祭況夫作鎭一方司啟閉捍防偸婦子安畜牧遂非所謂有功則祀之者耶固可以義起也況時有所尙敬有所偏今自朝廷及於閭閻祈靈丐祥罔有晝夜水旱蝗蝻則禱之疫癘夭札則禱之凡有求則禱之有疑則禱之而神又能昭答陰祐儼乎如臨其上至其家可謂靈也巳予故文之碑以彰神之威靈詞曰

於赫明靈作鎭南服上帝嘉之寄是威福浩浩三吳罰賞在予孰越厥志嚚頑效尢云車風馬四覽幽遐雪劍星矛誅斬妖魔妖魔卒斬良願屏植祓戾煽祥雨暘斯若老稚熈熈閭門夜開維神之賜其可誣哉淸廟有嚴曹侯所飭林侯紹之邦典維秩疈牲椒糈嵗事孔修福我邦人億千萬秋

陳氏祠堂碑

治已酉姑蘇陳氏治第於郡城之臥龍街始作祠於正寢之左越三月祠成於是太學生恱率其宗人得是月丁夘祗薦祀事大小和防逺近來觀巳乃具書走京師求其友翰林王鏊紀其事以示來裔俾知所以作者惟陳氏於吳中爲巨姓然自故福建僉事公始益顯公永樂中以進士爲河南參議與分巡官交章言事編置均州太和山且十年宣徳中起爲禦史復上疏勸講大學衍義或指其語渉譏訕闔門系詔獄五年出復發遼府不法事又下獄出又劾法司亂成法其忠義之心剛大之气踣而復奮幾死而不悔天下想望其風采其後府學生王養浩等數十人相率言於部使者郡學故有先賢祠祀唐賢陸中允而下國朝若周文襄公故提學禦史孫公陳公及公或深仁粹徳延被吳人或孤忠勁節警動海內而廟祀未及後人曷勸於是有司奉公入鄕賢祠今上卽位有詔修名臣墳墓公墓在吳山桃花塢葬故有闕所司祗奉詔防相與治碑碣華表石羊虎如制且禁人無得樵牧而復其爲後者一人使専防守於是其孫恱退而嘆曰惟先公忠義聞天下墓有封祀有祠而家顧無專祀嵗時饋獻仍陋就簡不肖不孝罰其可辭乃作祠如禮室爲四龕西以祀髙祖府君次曾祖府君次卽公次考教授府君祠之飭悉如五品之制且設巨龕於寢以奉公像曰是將親盡不遷爲陳氏始祖云詞曰

國有正气眎時屈伸在屈而振展也維人公在河南以言得罪十載太和若終把耒帝思良臣起爲禦史公拜上言言固臣事臣有一編請置之陛朝夕勸講四海其乂或從間之詔獄是縈闔門縲絏百死而生詔恩朝赦暮巳抗章擿藩府隱帝聞爲驚初驚後繹維帝之明古有汲黯拾遺爲志亦有魏徴勸行仁義較其所處孰難孰易堂堂陳公今復有之廟祀嚴嚴邦人之思邦人之思況其孫子作廟於家爰及其自同堂異置籩豆載登春秋饋獻百世其承

榮祿大夫南京兵部尙書薛公神道碑

薛故家廬之無爲州國初大司空相從髙皇帝起淮甸入臺城攻安慶下江西復廬州戰番陽克淛江拔姑蘇下中原累著功勩機務必預嘗遣督軍餉帝曰卿功巳應世爵玆行爲朕蕭何可也還進大司空頗以怨言聞下獄死子靖安瓊州安置永樂甲午十月生公於瓊公諱逺字繼逺少頴脫奇秀宣徳壬戌登進士第授戶部雲南司主事景泰中以薦遷郎中嘗以部檄核實南直逋稅得其羨余若干萬歸之公又同禦史倪敬按大同邊儲搜抉遁隱邊人賴焉天順攺元以公使交南還進本部右侍郎尋丁母夫人憂時河決河南詔起復公以工部侍郎往塞之至則集丁壯三萬分工授任決口遂塞又自揚州鑿河四十里以泄積潦蠲災賑饑伐材爲屋以居流民比還民遮道畱之成化初兵討兩廣叛獠公以戶部侍郎往調兵食諭其眾能破賊者卽有其輜重人人奮勇師至大藤峽躬冒矢石賊平陞左侍郎二品俸三年進尙書總督京儲六年夏江南運不至命公往視至則滌泉源濬河流漕以克濟十三年乞致仕許之十五年詔起公南京兵部尙書參贊軍務是年冬以疾辭不允明年正月詔許致仕治五年三月進榮祿大夫八年某月日卒年八十有三公於禮樂兵刑天官律曆無不渉獵尢熟國朝典故在戶部最久文移奏札悉出公手攺定戶部事例芟繁正訛均節委積內外逺近多寡輕重莫不法式會校出納吏胥拱手時中外競陳利害始一人以爲可行而行又一人以爲可罷而罷公一切弗聼同僚有惡囑托者輙怒色以待公曰事可行而行不可而止何怒爲論馭吏則曰嚴刑以懲不若先事而發善革不如無可革也居官四十年家無長物食無兼味室無媵妾曰少吾事親恆不足今安忍有餘子中書舍人丕將奉柩歸葬無爲之某原求予言刻隧首於乎公以孤童起海外奮身進士致位八座名顯天下其可謂一時名臣矣公嘗謂人戶部多積使吾久於任一釐正之國可富邊可實民可安也惜未及行而其志則可知矣銘曰

朅朅司空興運首遭文經武略爲時蕭曹山河之誓宜及而閼宿祉儲祥及公乃發遂登計相進大司馬出入勲名孰與齊者旣老而休濡須之丘焯徳昭終掲於道周

嘉議大夫南京兵部右侍郎黎公神道碑

黎故山西望族趙宋時有爲西川制議使者諱某制議生樂平尹辰值宋亂不得歸因家縣之薛塘遂爲樂平人樂平生元余姚同知漢卿余姚生元哲世稱愚浦先生愚浦生偉偉生士雅是爲公之考二世皆以公貴累贈通議大夫都察院右副都禦史公少以進士授監察禦史數疏天下利病有人所難言者出按眞定黜贓吏二十餘輩革宿蠧民者數十事有戚裏豪占民田更數禦史莫敢辯公奏一歸之民及按四川湔洗寃獄十八人得減死有劇盜出沒汝寧重慶間勢頗張督官擒之有白金文綺寶鏹之賜防當道有不快者出知鎭江至則以教化爲首務月朔召見耆老語以惇禮善俗暇則蒞學爲諸生講說義理民以事至郡者教以孝弟詞意肫切聞者感動鎭江當南北衝民困於驛遞供億貪吏又侵漁之公始命視糧收直貯之府以時出納日書而嵗考之其獘遂絕初民戶養馬嵗課駒駒復課駒轉展無巳民破產而馬滋耗公乃差戶爲上中下上牧牝中牧駒下則悉蠲之牝一駒三爲小羣羣有首牝十駒三十爲大羣羣有長或有物故各以類朋償之馬政舉而民力省至今以爲法中貴人汪直威振天下所至有司望塵趨拜公聞其將至也則去行屬縣汪銜之及牟都禦史被逮因並逮公詔獄時吳指揮綬在鎭撫曰吾聞黎太守好官一無所問已而攺知襄陽又攺知寧國寧國素聞公鎭江之政姦吏豪家望風迎戢初巡撫都禦史王公克復每患寧國多訟及是入境無一訟者大異之亟艸奏薦公擢雲南左參政未幾進廣東右布政使轉左遂召爲都察院右副都禦史撫治鄖陽三省流民動以萬計號易亂難安公鎭之以靜罷文武之不職才不當任者易置之總其要而責其成坐以無事徴拜南京兵部右侍郎三月以疾不良於行詔許致仕乘驛以歸治某年月日卒於家春秋六十有七公天性亷靖不求赫赫聲事至必盡其心力所至有惠政而在鎭江獨久其澤最深後朝覲往來民相率羅拜至不能行以某年月日某處其子某至京謀刻其先徳碑於墓而以屬予詞曰

黎望山西奕世無霣江右來家自樂平尹渉元國朝無甚顯者委祉歸成生少司馬維少司馬發迹言官其儀禔禔其節桓桓或從尼之出守京口於襄於宣克振克守作藩於滇洎廣東西政聲流傳如京口時持憲於鄖彼紛莫定何以殿之曰惟以靜召佐兵政戾此畱都上方用公疾遽云䢐用𨿽不究勲則多矣琢詞隧首以示無止

震澤集卷二十一

欽定四庫全書

震澤集卷二十二

明王鏊撰碑

資善大夫禮部尙書兼翰林院學士贈太子太保諡文定吳公神道碑

治乙丑冬十一月丙申葬我文定公於吳之花園山友人王鏊刻其隧首之碑曰於戲公其遽至是耶當寧之所倚海內之所望斯文之所屬其遂虛耶於戲公諱寛字原博世爲蘇之長洲人祖諱壽宗考諱孟融皆贈吏部右侍郎公生有異質未冠入郡庠輩流方務舉業公獨博覽羣籍爲古文詞下筆巳有老成風格屢試應天不利以嵗資貢入太學東海張汝弼見之曰天下亦有如此貢士也哉江陰卞郎中華伯有低頭拜東野之句武功伯徐公髙邁少可折節與交曰館閣器也公以屢舉不利絕意仕進不肯復應舉天臺陳公士賢時以禦史董學南畿以禮惇遣公不得巳入試名在第三成化壬辰會試第一入試大廷又第一授翰林修譔旋被選侍先皇帝於東宮九年進太子右諭徳先帝卽位以舊學進春坊左庶子預修憲宗實錄成進詹事府少詹事兼侍講學士擢吏部右侍郎久之轉左尋兼翰林院學士入內閣掌制誥仍侍今上於東宮充防典副總裁防典成進禮部尙書兼學士修歷代通鑑纂要仍充副總裁公素有古學及入翰林凡有作輙傳播中外位益髙望益重學者稱爲匏庵先生而不敢字每東朝進講閒雅詳明意存諷諫至理亂邪正之際未嘗不反覆爲上誦之今上在東宮學少間率僚屬上疏曰竊惟東宮講學自寒暑風雨朔望令節外一嵗之中不過數月一日之內不過數刻況其間又多間歇人生八嵗出就外傅居宿於外誠欲離近習親正人也庶民且然況有天下者乎借曰習讀於內終不若出就外傅親近儒臣講明治道所得爲多也建議者謂元儒吳澄出處不正不宜從祀孔子詔廷議之公言從祀亦觀其有益於經傳否耳茍有裨經傳則揚雄馬融昔皆不廢今獨得廢澄耶太皇太后將祔廟詔議其禮公曰昔周祀后稷姜嫄祭於別廟詩謂之閟宮魯桓公之母仲子不得祔廟春秋書考仲子之宮至宋始有兩後並祔之說然豈後世所宜法哉詔從之公年甫七十數引疾求退屢詔懇畱有學行聞望輿論攸歸之褒載閱月卒治甲子七月十日也訃聞先帝震悼命有司治葬諭祭者四給驛舟遣官防還特贈太子太保長子奭授中書舍人次子奐補國學生皆異數云公好古力學至老不倦於權勢榮利則退避如畏然在翰林時於所居之東治園亭雜蒔花木退朝執一卷日哦其中每良辰佳節爲具召客分題聫句爲樂若不知有官者被選宮僚人動色相賀公獨蹙然曰我何以當此任哉我何以堪此勞哉及日講內殿尢世所榮而公辭之至再至三當道見其誠不彊也及掌制誥久眾望公柄用當道忌之邅徊不進意公亦不能無少望公曰吾初望不及此吾處此甚宜之甚安之眾議爲之冰釋及吏部尙書位缺中外皆屬公公又固辭之公端靖淵穆不混混爲同不峣峣爲異士無賢愚見者靡不歸心公亦保合兼容不見畛域平生不聞有毀譽之言亦不見喜慍之色其古所謂大雅君子者乎公爲文不事追琢獨嚴體裁蘊借簡淡理致悠長爲詩用事渾然天成不見痕迹沈著髙壯一洗近世尖新之習作書姿潤中時出奇倔𨿽規模於蘇而多所自得於戲公由侍從致位八座其聲望隆矣爵位崇矣朝廷恩數不爲不加矣年至七十不爲不壽矣而逺近賫咨若有未滿非以其未嘗一日秉鈞持軸以行其志耶夫公之所自立足以不朽𨿽位卑無年未爲不貴且壽也況其兼得之耶其又奚慊乎予與公生同鄕仕同朝相知最深且久故以是表諸墓哀而不怨亦公之志也嘉議大夫吏部左侍郎兼翰林院學士張公神道碑

公江西南昌人生而靈異五嵗出語驚人寧靖王聞其名召見之命爲韻語響應無窮有心定萬事定之語王倔然驚曰異哉斯童他日必爲國家偉器考松亭翁攜以入閩閩人所在聚觀丐其詩文少長還爲弟子員都禦史韓公雍奇之初寧靖王書元徴二字貽公因以名至是韓公爲易之曰元禎字廷祥謂當爲國家祥瑞也天順巳夘占江西鄕試明年擢進士入翰林爲庶吉士文名歘起久之授編修防憲宗初卽位上疏勸行三年喪又上疏言治道大本大原曰講學曰定治曰用人曰厚風化行此四者則庶政畢舉未幾與時宰議不合廼乞歸家居二十餘年益潛心性理之學名益髙廷臣疏薦者甚眾有謂气節恬退當今鮮倫至或有學貫天人之許當是時天下士大夫日望其起而公意確然如不復有意於斯世也治初召同修憲宗實錄公惠然而起至則進春坊左贊善又上疏勸行王道反復幾萬言實錄成陞南京翰林侍講學士旣又乞歸養母家居又九年當是時天下士夫猶日望其起也修大明防典召爲副總裁至則陞翰林學士侍經筵日講時孝宗雅意向公特爲低幾就聼之旋以母憂去服闋擢南京太常寺卿修歷代通鑑纂要又召爲副總裁至則攺太常寺卿兼翰林院學士仍侍經筵日講並侍東宮講讀未幾命掌詹事府事筦誥勅上疏勸經筵宜講太極圖西銘東宮兼講孝經小學孝宗欣然嘉納亟索太極圖以觀曰天生斯人以開朕也且將大用之不果今上卽位進吏部左侍郎仍充實錄副總裁未及上而公以疾不起矣正徳元年十二月晦也明年九月其子采始克奉其柩以歸以某年月日邑之某山詔命工部治事遣官諭祭公臒然纎弱而崖防孤削剛毅之气不可犯人有過面折之爲文必欲作不經人道語晚乃削異爲同黜奇爲平所交若陳布政士賢羅修譔應魁陳檢討公甫皆以道學自許者云張之先有諱仲芳者宋季來知隆興府因家南昌之隆阜大父諱孟初考諱仲實封翰林院編修松亭翁也先夫人程氏繼黃氏子男二采栗女一孫男四女一公入翰林未幾卽歸臥林下名髙一時天下士想望其風采晚年始起立華要駸駸大用同列忌而毀焉昩者弗察紛然和之亦不究其中之何如也一公之身胡前譽之多後尼之深耶然公之名在天下則不可得而毀也銘曰

噫嘻東白學求其內世方疾馳我挹而退元間大呂厥聲渾鍠薦之淸廟一世震驚始誰起之卒誰尼之道之廢行孔亦云命彼其譊譊於我奚病刻詞隧首以鴻厥慶

鄖陽府知府贈中議大夫贊治尹兪公墓碑

中議大夫贊治尹前知鄖陽府事兪公在桐廬之黃蔣山正徳七年少傅王鏊刻其墓碑曰公諱藎字廷臣成化中以進士拜監察禦史出按眞定等府中貴人傅恭家豪敓民田前禦史率脂韋兩端莫敢辧公毅然割其田還於民且劾奏恭不法獲其黨惡者數人治之時恭方幸於上眾莫不爲公危事且不測竟獲免出按江西九江外戚王氏萬氏勢方烜赫其下恣橫境中吏莫敢問公執而械之貴戚斂避吉安知府許聰以剛愎淩上與臬司相訐奏事下公時權貴必欲置聰死公持平不阿忤權貴意謫判澧州至則檢閒田數十頃以業貧建義倉貯谷以賑饑大築堰陂漑田可萬頃環百里無旱憂巡撫上其績擢知茶陵又知安陸州時流民嘯聚於鄖急之則變緩之則爲後憂諸重臣合奏湏才識如公者廼濟又擢公知鄖陽博詢民隱寛猛並施學校城池祠壇宇方秩然修舉而公忽遘疾乞致仕歸矣行至武林卒成化甲辰七月四日也以次年正月一日春秋五十有五公所至喜興除利害疏滌寃獄吳橋民趙綱家屠於盜莫迹其所由起公以禦史至其地綱見夢於公厥明捕盜六人下獄人以爲神平生博學工詩尢工書人以爲得晦翁筆法公卒之十四年仲子諫以進士拜南京監察禦史進公階中議大夫贊治尹玆以禦史中丞治水利吳中間詣予泣曰先公以直道齟齬於時仕不達而惠政在人不可泯且二十七年而墓碑未刻其實有待廼序而銘曰

桐江之濵誰樹誰封有明中議大夫鄖公鄖公之庸奮自豸史孰爲佞邪惠文則指正或見醜忽殞而顚於澧於茶於郢於鄖地惟荒逺所至則發萎膏暍蘇去其苞枿公惠多矣祿廼不贏施及後人爰有中丞中丞之來維天子使宜於民人實肖實嗣旣侈其號復永厥聲實求予詩刻在麗牲

盛氏先塋之碑

盛故余杭聞家然自宋丞相文肅公始大其徙吳中則自判平江府君諱岫始其黃山自寓翁府君始黃山在吳縣西南數里而近望之隱然如舟蓋吳山之小者而山水環合艸木郁然靑烏家謂其秀當有所屬而盛氏墓在其防隅寓翁曾孫俌言於鏊曰先墓在吳中者凡九而黃山巋焉獨存水木本源之義在焉何可防也蓋自元季兵興所謂凡九者多蕪沒而莫尋則無表識故也先大夫蓋嘗恨之他日世益逺人益眾族益散則又安能保斯之不蕪沒也乎俌用是懼爰用增蒔松栢立饗臺樹華表大書盛氏之阡示後人以不防也惟執事賜之言以昭世徳以詔來裔於無窮使盛之子孫繼繼承承永有徴焉孝敬其無衰乎予惟盛氏在吳中占科第登仕籍者累累有焉其餘又各以醫名家通籍於朝官於鄕累世而不絕也何其盛哉信其先之積累深且長乎固不獨靑烏家所謂山水之秀而山水之秀亦或不可誣水木本源之義則自不可防也予故爲著之蓋塋域之延袤凡若干畝中爲繚垣垣之正中爲俌曾祖寓翁諱似祖府君之兆其西爲伯祖諱賢府君之兆又西爲伯考諱宣伯府君之兆其東爲祖考諱棣府君之兆又東爲禦醫諱寅府君之兆又東爲太醫院士諱儼曁醫學正科諱侃府君之兆髙祖諱宗仁髙伯祖諱忠二兆遷自齊門今在垣之外北上諸殤穴在垣之外東西坡下其西南隅爲翰林待詔李先生貞臣之兆先生揚州人寓翁故人也老於吳中無所歸遂以焉春秋祔饗之其諸世系行歷刻之碑陰

廬州府馬侯遺愛碑

馬侯汝礪初以秋官員外郎謫判廬江久之進同知遂知府事上之元年擢參貴藩去之日廬江父老遮道挽畱不得則相率作祠城東肖其貌以事迄於今民愛戴如初不替合肥諸生丁子奇走吳求紀其事廬爲郡當江淮間地多荒逺侯至則劬躬撫循流民來歸者給以閒田俾肆力以耕而免其徭役濬治三堰陂壋溝塘水利流通於是戶口增田野辟節縮羨贏斂散必式積糧至五十餘萬石嵗旱民饑令驗口受糧仍散處寺觀作糜以飼屬縣久之所全活一萬八千餘人廬故有城而承平玩愒日以就惡侯市材陶甓增築三千丈有奇樓櫓守禦之備莫不繕理霍六之間盜賊出沒設官守隘巡警以時於是民不知饑盜賊屏息又立社學於諸鄕錄其稚髦爲學官弟子大修宣聖廟建尊經閣購經史子集萬卷於中以待學者之求吳將軍周瑜宋包孝肅拯馬少保亮劉學士筠墓在境內皆祗謁修治禁民無得樵牧宣聖裔孫寓舒程端中裔寓英山蘇文定裔寓霍山皆召卹之復其家又立余忠宣公祠三蘇祠設祭田俾其後守之於是士皆翕然向方奮於節義余若使館府治橋梁驛傳倉庾罔不以次秩舉而民不知其勞且費比其去郡粟余於倉財余於庫旁郡嵗饑往往就告糴焉而無不給侯醇懿淸明勤於吏事而又飾以文學風以節義去廬久矣而寄惠在廬食有髙廩學有次捨野無懸耜濟無病渉老稚嗟咨相與屍而祝之伐石紀美庶無防於世世侯名金汝勵字蜀之西充人今爲淛江左布政使其詞曰

嘻嗟馬侯言治於廬彼廬之人有奠其居老稚熈熈不怨以尢侯今邁矣侯徳在氓原田每每我畬我耕崇墉言言我寢斯寧我倉旣盈我梁我逝挾冊來遊頖水淠淠傒侯復來吁閽則逺侯來何遲去乃莫挽肖像在堂世尙無諼

江淮平亂碑

明受天命君萬邦九聖相傳海涵天覆休養生息百五十年絕漠遐荒罔不率服而近甸小醜蠢玆弗靖皇上赫怒興師越二年始討平之先是正徳初有逆豎盜防朝枋以淫刑苛政毒海內海內靡然發動逆豎伏誅羣盜遂作五年覇州人劉陸與弟防齊彥明相煽起合他盜楊虎橫行齊魯趙魏徐沛間所至張旗蓋鳴金鼓屠城破邑發庾潰獄殺戮燔燒奸淫慘毒僵屍被野千里蕭然甚者竊名號執王臣截漕舸攻宗藩上初命惠安伯張偉都禦史馬中錫討之師久無功乃逮偉中錫還而兵部左侍陸公完毅然以討賊自任乃命兼都禦史節制諸軍且調沿邊驍將健卒以行公以六年八月至涿州中外洶洶言陸防彥明將以其眾入宼宜還師以衞京師公曰吾受命至此有進死無退生乃率兵直前遇賊於覇州之平口遣許副總泰卻遊擊永與戰克之又進戰破賊於阜城於景州而楊虎復擁與任璽戰山北永戰山南咸戴盾跽行奪其險賊墜巖下死者無算防乘小舟將遁溺海死彥明爲宣府遊兵所殺楊虎之南下也官軍扼之河上虎渡河官軍亂石擊之溺焉至是羣盜蕩平中外又安議者咸曰盜縱橫南北所至創殘辠稔惡盈肆皇天震怒動威以殄滅之予以爲惟天祐民惟人順天惟節制公殫忠許國運籌料敵指付必堪諸大夫戮力抒忠勢成犄角諸將士推鋒摩壘勇賈先登相與成此膚功蓋天人協應之效最是役大戰十二小戰數十斬首一萬五千五百有奇降散者不可勝紀七月甲午班師誅餘賊於市劫脇者悉縱歸之防聞自節制而下褒賞進爵有差詔建江海祠於狼山相與伐石紀勲以示永久詞曰

赫赫皇明坐朝萬方克享於天錫祚無疆運鐘百六姦豎亂朝實生厲階逺近驛騷盜賊挺起千萬爲羣血人呀呀虎噬虵吞城市坵墟邑裏蕩空有事招徠日奏罔功帝曰來完汝惟予度其往視師總我戎務桓桓虎臣雄邊健兒授爾節鉞惟爾指防公至防師誓淸大憝受命䢐徵無或撓退王師並奮孰我敢遏曾是螳臂而當車轍載扼其吭載斬其枿盜始犇駭顚踣北南飛走計窮海山之嵚狐妖憑丘鹿挺走陰天厭盜虐海作颶風我師乘之遂殱羣凶王路載夷黔黎相慶江淮克全玆惟天幸始盜之萌豎也當國迄盜誅夷授任必式治亂之萌昭哉不忒鐫詞海崖昭勲懲亂後誰效尢視此京觀

蘇州府建文丞相廟碑

忠義之在天下未嘗亡而宋世以身徇國能信大義於天下者視前代爲獨盛而文丞相之死尢偉且顯其許國之志屢躓而奮百挫不回至於今愚夫稚子皆知其爲烈也夫死一也有重於泰山或輕於鴻毛則所處者異耳是故非死之難處死爲難若公可謂善處死也自古死國者非一然皆居其官死其事職也方元兵渡江詔徴天下勤王無一人至者公於時出知逺州非有天下之責乃獨慨然奨率三軍毀其家以徇國其气固巳凜然蓋天下及挺身出使被執而逸流離間闗山棲海竄卒達行在當是時宋蓋亡矣猶號召義旅克復州縣軍敗身執志在必死祈死不死卒致之燕𨿽元之君臣亦皆咨嘆其賢必欲生之不得卒得死柴市從容南向有若平時蓋成仁取義公志素定於中非若倉卒履變慷慨殺身之爲此公之死所以獨異而其節尢偉且顯者讀其傳誦其詩悲其志想見其人於乎𨿽與日月爭光可也公之起則知平江常州受圍公遣兵援之防詔趣入衛公去而平江旋送欵矣使公不去平江必能與常犄角常猶戰不屈公其有不能乎二州戮力勢或可支卽不能支亦當背城死戰元兵不敢長驅臨安得徐爲之備不至倉卒銜璧一旦猝亡其國也其後公過吳門感念淒愴遺民聞公至無不垂涕者於此見公之惓惓於吳吳人之不能防公也公旣死燕京廬陵皆有祠而吳獨缺太僕少卿文君森其先自廬陵徙衡山自衡來吳蓋公之裔冑也子斗願以其地作廟世守其祀巡按監察禦史謝君琛以聞詔可賜其廟曰忠烈有司春秋饗祀如禮正徳十年月日廟成斗來請予紀其事於麗牲以詔來裔銘曰

嘻吳故墟有巍新宮宮祀爲誰丞相信公元兵南下渾一中夏飲馬長江巳無宋社公獨奮然率兵勤王吾伸吾義焉知存亡﨑嶇海百死無二卒死於燕卓哉正气公身可殺公志莫敓千萬斯年其气烈烈撐拄乾坤昭掲日月惟忠惟義率土向之況玆吳門公所素治公治於吳不能百日公惠在吳終古不沒公公遺後復吳居作廟掲防帝命所兪綱常民彛弗渝弗隊饗祀千秋爲世臣礪

杭州重修嶽武穆廟碑

宋少保鄂國嶽武穆王祠墓在錢塘棲霞嶺之陽有司以朝命嵗時饗祀廟號宏麗而後廹於山麓湫隘沮洳日以頽圮正徳某年月某官某承上命鎭杭首謁祠下顧瞻咨嗟乃捐貲鳩工刳巖巒芟荊棘得地之夷直者若干丈辟爲寢廟延以廊廡巍然翼然逺近瞻悚仍謁余文紀其事夫武穆之死迄今且四百年人過其祠下猶爲痛憤欷歔欲吁天而無由於檜之姦則裂眥切齒思食其肉而不厭何哉宋以忠厚立國百五十年未有大惡於民女眞長驅入其國毀其宗廟社稷二帝防塵后妃嬪主繋累而北是天下之大仇也大恥也武穆奮起行間挺身爲國復仇驅烏合之眾摧方張之敵震驚旃裘不敢飲江南牧是天下之大功也大忠也當是時使其君能專任之乘破竹之勢入穹廬之境二帝可還中原可復宗社之恥可雪一旦金牌十二急召還之大功垂成而不就又使姦臣舞文鍜鏈父子駢死獄中是天下之大寃也大恨也縱姦檜以和誤國忍害忠良爲髙宗者獨忍棄其宗社使大功不成大仇不報大恥不雪貽萬世之恨乎至於今所以憤檜之姦痛王之寃而重嘆髙宗之昏惑也夫以武穆之忠檜之姦今之孺子皆能知之而髙宗獨甘心焉而任之而殺之何哉物有蔽之也髙宗之孱也覩靖康之禍褫魄久矣惴惴焉自保江東不啻已足無復中原之志檜窺見其隱首倡和議以中其欲武穆忠義激烈以恢復自任然非其志也而有功髙不賞之嫌一時羣小又從而譸張熒惑其間遂使是非倒置大不忠者爲忠忠者爲大不忠也可不哀耶自昔人君莫不欲奨忠賢而忠賢每至擯棄故子胥沈韓彭醢檀道濟殺豈獨髙宗哉髙宗其甚者也余故表而出之以爲萬世戒使後之人君得永鑑焉所謂無使後人而復哀後人也銘曰

噫嘻武穆今且安之其果亡乎其忠勇憤烈之气將猶有不亡者乎將爲星辰以照臨下土乎爲雷霆以泄其憤怒乎將彍風叱云上下於天爲帝督姦乎將復爲忠臣義士以輔佐國家降生人間乎姦檜今已臭腐完顏久已丘墟中原之境盡歸國家前日之憤亦可舒乎相彼冢樹枝皆南指則其精誠惓惓於南也其尙猶生時乎吳山峩峩兮巖曰棲霞寢成孔安兮惟王之家王今安之兮忍獨去此故邦儲祥祛癘兮庇我氓於茫茫潔吾觴兮精吾糈於萬斯年兮俾我氓以不防

震澤集卷二十二

欽定四庫全書

震澤集卷二十三

明王鏊撰碑

通議大夫都察院右副都禦史白公神道碑

白氏逺有代緒宋季有諱繼升者自洛陽來家毘陵後復徙采菱港然至康敏公始大康敏事茂陵泰陵位至大司寇太子太保立朝四十餘年爲國元老公爲之子趾美前人致位中執法後先相望可謂盛矣公諱圻字輔之年十八占應天鄕試明年登進士授南京戶部主事進刑部員外郎郎中攺戶部督漕運以憂去攺都水郎中陞浙江防議時逆瑾柄政有承風旨開處州銀穴者公曰不可目前之利小意外之變大乃以贖金充內帑事得已鄞有少年爲日本館甥已乃隨使入貢鄞人執之以聞從人大噪公曰日本不可以中國之治治少年者予之無損治體奪之或起釁端縱之逸長興有田嚙於水凡八十頃而糧固在民甚病之公爲奏免轉福建防政汀漳盜起公輿疾率兵至大田驛相拒二十餘日會鎭東官軍至合擊之賊乃解散進山東左布政使遷尹應天遂擢都察院右副都禦史提督南京糧儲應天康敏舊治也大興學校招復流移修舉康敏舊定義役上便宜七事皆切時宜時京儲嵗入一百二十七萬所出乃一百五十餘萬石公奏南京根本重地儲蓄減耗所出多於所入何以持久請革冗費冗食劾武臣逋負不法坐辜者若干人時太夫人蔣春秋髙公屢欲乞歸養不得平居憂戚滿容及聞訃奔防歸旋得疾卒毀也事聞賜祭命有司營春秋五十有二公性明爽樂於興事而議論每依於忠厚於故人子弟及貧弱調防周至蓋有康敏之風焉至案致樂淸徐總紀之罪平反安吉知縣廖紀之寃窮竟泉倅於茂之贓而雪副使張罍之洿蔑寬卹山東流賊殘破州縣檢奏守志不污者表章之所在賑饑卹災尢爲人稱道以年月日於烏龍山之原配何氏累封淑人子男二說太學生誼庠生銘曰

噫嘻康敏佐佑茂陵及我孝考八座俱升式敬由獄國祚用登余祉綿綿公繼其閥保釐畱都秉國之法人曰甚似康敏之子平恕淸明所至有紀惟宋魏公乃有懿敏克對前人令緒無霣采菱之濆流風斯在惟爾後人尙繼無怠

明故中奉大夫河南等處承宣布政使司右布政使沈公碑文

沈故汴人其先以醫扈宋南渡來家蘇之長洲思陵嘗書良惠二大字賜之故吳中稱良惠沈家元有醫學提領諱瑛提領生彥才平江路醫學錄學錄生徳輝淛江行省醫學提舉提舉生日彰日彰生潛皇禦醫博學工詩歷事仁宣二朝考守以公貴封奉直大夫歸徳州知州妣楊氏封宜人公生而多病十嵗始入小學學賦詩鼓琴繪畫篆刻曽無仕進意年二十始鋭意經史學大進成化庚子遂占應天鄕試甲辰第進士出知河南歸徳州州當黃河衝隨塞隨決公至相度源流地形髙下乃於城外五里許築長堤捍水樹以楡栁又開白栁等河河水由之入淮睢民始免墊溺饑嵗民流作粥以飼老弱少壯給之行糧使歸耕且給之子粒牛具戶口日增鄰封有訟久不決公立決之兩皆意滿而去部使者上其績賜之誥命入爲右軍都督府經歷出知廣東南雄府以憂不赴攺授浙江衢州府衢多水田雨則溢晴則暵公大興水利濬陂池築堤堰修復魁星等閘民田得灌漑而城中無漂溢之患又仿常平倉例嵗饑減價以糶收成增價以糴丰凶有賴倉無紅腐初宣聖有嫡孫在衢儕於齊民公始命復其家疏於朝得世襲五經博士又奏起樊尙書塋崇飾先賢趙淸獻祠爲政知所重類此事聞進階中憲大夫尋擢山西左參政又進河南右布政使河南民曰是故歸徳君耶懽迎未幾歸守制吳中屬逆瑾亂政坐罰米三千六百石官有不快於公者因疏公老疾不事事公不辧諉曰言官言是吾老矣遂臥不起居吳下十年年七十一卒正徳庚辰六月十三日也十二月某日祔葬吳縣竺山之先塋娶龔氏封宜人子男三基本府醫學正科堅太學生垕始就學女一贅歸樟先卒孫男二鎰鉉沈世以醫名吳下至公始以文學登科第致仕方伯歷中外二十餘年弟燾入翰林位至春坊諭徳譙鄕貢進士吳人華之公體貌臒赴義則勇所至興除利害汲汲若不足山西不當事河南任未久故政不大聞其在歸徳衢州興滯起廢膏枯沃痍遺愛實多至今民思之亦可謂不負所學矣余故撮其大者表之墓上後之人尙有考也

資善大夫戶部尙書贈太子太保顧公神道碑文

顧之先本吳人國初徙民實臨淮公曽祖彥華在徙中遂爲臨淮人今鳯陽也祖瑛累贈左副都禦史考震順天府治中贈左副都禦史公諱佐字良弼登成化乙丑進士授刑部主事歷貟外郎郎中時錦衣衛都指揮牛循嘗怙勢殺人鎭守宣府太監顧防分守紫荊關監丞鐘欽事多不法公按致其罪識者謂公有守矣出知河間府府畿甸也貴戚莊田棊峙境內聞公至皆戒其下不敢乘勢轥轢先是定徭役悉委吏胥多寡髙下一出其手驛當孔道老姦宿蠧蟠結其中公防校出入據籍履畮定爲程式其遂絕郡有瑞蓮秀麥之謠政聲流聞進四川按察副使整勅建昌兵備越雋山崩地震民震駭蕩析公憊心力撫循增修屯堡哨戍民以安堵徵拜大理少卿尋進左僉都禦史巡撫山西提督鴈門諸關攺南京都察院提督巡江進右副都禦史戶部右侍郎久之陜西三邊告饑孝宗命公兼僉都禦史往涖之召至禦榻前詢問慰勞賜以白金文綺有如朕親行之語且顧近侍紀之公至條陳便宜多方區畫始有三年之積矣正徳初戶部尙書韓公文率百官伏闕上疏得罪去公實代其位旋有玉帶麒麟服之賜時逆瑾盜政威權日熾士夫見者多爲防詞諂貌公自若也瑾諷諸司各進羨余以入私藏公曰吾部無羨餘者瑾銜之未發也瑾憾韓公不已捃摭百方無所得防部有故冊逸弗得瑾欲以爲韓罪嗾公上其事公持不行因奪俸三月公曰可以去矣遂引疾乞歸疏再上得允卽行瑾令邏人日詗其過無得意未慊時命官按三邊儲儲有紅腐則以爲公罪公時去邊三年餘矣詔罰輸米八百石於邊遼東邊糧以菽易米治中有防準行又以爲公罪罰輸三百石戶部有缺失又以爲公罪罰輸百五十石公素貧殫家資以輸不足稱貸益之人皆寃之公無懟色正徳丙子十一月七日卒於家春秋七十有四以戊寅年某月某日葬城西朱家之原公貌溫气和內守堅定立朝四十餘年當財利紛華無所漸染權姦歘赩無所跛倚其可謂難也已初壽寜張公發自河間公爲河間守嘗有徳焉比當路毎輸欵於公公謝之方其爲大理也或以爲壽寜之援也及壽寜有召朝士坌集而公獨不往時王端毅爲冢宰亟稱公始知所自焉逆瑾伏法公事益明至是訃聞詔賜太子太保命有司治塋域遣官諭祭如故事夫人黃氏繼張氏子男五伯謙名能文學占應天鄕試卒次仲諧太學生次叔詣季識季詵孫六承芳承恩承徳承勳承忠承志比葬仲諧自臨淮奔至蘇泣曰公與先公同朝嘗以文銘賢公卿今其可辭予曰然吾知乃公者遂爲表於墓道仍系之曰士抱負所有患不得位以行得位矣患不逢時以抒其志若顧公奮自一經致位八座遭值權姦擯斥以去其蘊有不能盡施者耶然顚頓挫撼不沮不屈亦可自表見於世矣後世其有知之者乎其無知之者乎於乎傷哉

邵尙書母過氏太淑人貞節之碑

凡忠貞之節有二當國家多艱捐軀蹈難臣之忠也任匡弼之計擁殖委裘社稷危而復安忠之大也以身殉死婦之貞也礪冰蘗之操拊嫗𦇤抱宗祧絕而復續貞之大也故曰死易立孤難南京禮部尙書無錫邵公之母太淑人過氏宋宗室徐王郡馬孟玉之裔適贈通議大夫副都禦史純和府君尙書生三嵗而大夫蚤世太淑人方盛年族人欲奪之節太淑人嶷然自持誓不復貳及家析產金帛泉貨一無所取獨取先守一府君手校遺書千餘卷曰將與吾兒讀之且育且誨備履艱辛遂見尙書取科第知方州歷戶曹郎按察副按察使布政使禦史中丞督漕鎭淮安皆至官食其祿及尙書以守正忤逆閹斥旋攺貴州有戶部亞卿之召太淑人時年七十一矣病不復能之官尙書因乞終養於家不許再疏三疏至五疏始許之家居八年進今官又固辭不報今上卽阼起之復辭疏前後凡七上有云臣無兄無弟無子以代養兩世一身更相爲命聞者悲之𨿽朝廷不能奪也遣有司以禮存問時太淑人八十有一矣君子曰太淑人至貞也撫二嵗之孤位登八座爲時名臣邵宗以光尙書純孝也不以八座之貴易一日之養屢抗明詔必得所請語云死者復生生者不媿太淑人有焉聞以善養不聞以祿養尙書有焉而國家以孝治天下曲成臣子之節何其至也初尙書爲中丞詔褒之曰矧予風紀之臣上有貞節之母及是又被恩典作而言曰兩朝希世之恩臣寶何徳以承之乃作貞節之碑以表太淑人之操以揚天子之休命於無疆鏊嘗執筆太史屬之銘銘曰

聖有謨訓托孤寄命忠貞不渝家國斯競噫昔邵宗天降之割綿綿宗祀千鈞一髮惟太淑人不震不奪敎育遺孤再髙門閥惟皇嘉之進有封號犀首錦櫜五花之誥爰命爾子八座是參典朕三禮保釐於南於赫渙汗臣敢言私臣有苦心天其鑑玆惟皇之仁曲成不遺至誠動天乃允厥辭母子相保鶴髮防茸一堂之上泄泄融融菽水之歡孰與三公孝莫與夷貞莫與尙孰克成之綸音在上百爾有位尙是則象

通議大夫南京兵部右侍郎王公神道碑

王氏裔出瑯琊晉光祿大夫覽覽孫鎭東司馬導渡江爲元臣周顯徳中明州衙推仁鎬始居分水宋漕貢進士宗成來家昆山之湖川湖川近分屬太倉故今爲太倉州人公諱倬字用檢曽祖琬祖琳考輅俱以公貴贈通議大夫南京兵部右侍郎妣皆贈淑人公自幼頴敏年二十始從師授周易往往發師防所未發二十五占應天鄕試成化戊戌登進士出知山陰縣以憂去攺余幹又攺蘭谿於山陰興滯補革額外科取之政聲赫然爲八縣首余幹有張李二姓爭田積三十年不決援據至千人公行視田指一大樹曰以此爲界二家俱厭服凡疑獄刃迎縷解未期月囹圄爲空贑盜殺信丰尹公督兵討之賊據山爲險擂石雨下莫敢進公夜縱白羊千頭於山下鼓噪從之賊亂投木石比曉略盡進兵大破之生擒三百餘人斬首千級遂平其地撫巡交薦蘭谿以積逋糧里長系盈獄公至一訊釋之在赦前者皆與蠲除余爲立限以次輸足旬日獲盜十餘輩夜戶無警素舞文者皆斂迹復以政最奏起治乙卯擢南京山西道監察禦史首劾文選貪污郎中貢欽罷之又劾免尙書不職者五人方面二十七人楊太監者倚寵橫甚至箠撃進士又劾罷之時北邊大警詔以平江伯陳銳充總兵公言鋭素非統禦才必僨事已而果無功旋進貴州兵備副使承米魯福祐亂後荒夷出沒爲患公乃修城堡宣朝廷威徳漢夷畏愛土官阿偉素桀驁不受約束公召之卽至俛首詟服正徳丁卯以例裁革攺廣東瓊州兵備時新脫符南虵之亂生黎爲梗公巡視多所俘獲贖還男女若干人崖州千家村尢猖獗公屢聲言討之而師不出忽乘其無備襲其巢穴大破之明日大戰又敗之斬獲甚眾分三大村爲小村以弱其勢奏建守禦千戶所自是黎人不復反論者以爲奇功公不以聞進雲南按察使又進廣東右布政使防徵臨賀砦克之餘賊匿山谷眾欲乘勢殱之公不可以禍福諭其長悉來降事聞有白金文綺之賜攺四川左布政使首革錢谷出內稽畱之時盜起蜀中逼成都鎭守議焚附郭民居以絕賊公曰是益賊勢也乃勒軍列營以待洞開四門賊不敢逼時列郡羣疲於饋運在途多遇擄掠癘疫死者相屬公皆罷之出庫銀糴米貯各倉量逺近給之民免轉輸軍無缺乏總制彭都禦史令具馬三萬緩則以軍法從事州縣猝無所出公命各鄕馬俱入城避賊擄掠不數日馬具足又需熟糧四千石明日日中至公督各市行分運至軍中日猶未午彭公大奇之旋進都察院右副都禦史整勅薊州兵備兼巡撫順天等府時屬縣大饑人相食公奏請通州米十萬石賑之以轉輸比至民且爲溝中瘠乃許在邊官軍俸糧預支兩月益以僦直而以官軍所在俸糧散給饑氓軍民兩利焉全活以萬計時北兵射死參將陳幹總兵太監合軍討之屯馬蘭峪公曰敵知吾兵屯西必且東入乃命指揮葉鳯率兵伏山下敵果毀東墻入伏發斬獲六十餘級馬一百五十匹奪回男女千餘事聞有勅奬勵有白金文綺之賜禦史劾指揮十七人臨陣退縮當斬公曰未經督委何謂退縮十七人皆得免乙亥進南京兵部右侍郎旋以七十懇乞致仕不允得贈祖考皆如公官防孫世徳爲國子生及年七十二三上疏乞歸上不得已許之給驛以歸仍令有司以禮存問蓋異數雲歸三年卒正徳辛巳三月九日也嘉靖二年十二月某處春秋七十有五初娶陳氏贈淑人繼陳氏封孺人再繼陳氏封淑人子男二愔忬愔國子生女三長適大名府推官葉夢麟次適盛有成次適國子生史贇孫男二世徳世【闕】孫女三公臒然儒者而胸中富有經濟善因事爲功不爲矯激之名亦無詭隨之行故所至有聞所去人思之在余幹額外積糧六萬石廣東覈庫藏出內復在官銀八十餘萬兩薊州修築邊墻四百里嘗道出彭蠡有漁者數輩趨而前曰吾故余乾父母也爭獻魚酒公爲各少受之之官四川過臨賀餘寇多在人爲公危之至境諸蠻相率迎拜道左曰生我者公也防送出境貴與崖州各立生祠以祀居鄕以孝義稱親病躬視湯藥不解帶居防三日水漿不入口比禦而不入與兄析煙念其子女多讓以已田半創立家廟具祭器割田千畆爲義荘授宗子世掌之立條約族人婚防吉凶之費頒給有差吳中苦糧役往往破家人爭規避公獨曰吾家多受國恩敢辭公役乃防族人糧多寡割田千畆分畨應役公無負租族無縲系其餘故舊僚友師資下至戍卒役氓饑凍患難有吿者必獲所濟逆瑾擅政凶焰熾灼或勸公爲自全計公曰死生禍福天也使我因是毀其平生𨿽生奚爲其自立又如此銘曰士有徇名隨世俯仰或泥古陳當用而爽嗟嗟王公乃異於斯自爲小官厥問四馳於臬於藩民去而思或試於邊出奇不窮孰謂儒生屢奏膚公利害交前厥守彌定畱都來歸其用未竟惸惸孤嫠恃公爲命賑貧贍族是亦爲政胡不百年表正鄕邦刻詞隧首昭視茫茫

吳郡治水之碑

今天下財賦多仰東南東南財賦多出吳郡而吳郡於東南地最下最多水患南方夏秋之間最苦多雨蘇湖渺然輒成巨浸故官多逋負民多流殍於是在廷之臣爭言水利而以吳淞白茆港爲首請設官専治時巡撫應天等處都察院左副都禦史西蜀李公方著名績詔卽委之進太子少保工部尙書得便宜從事公奏是非臣一人所能獨理詔復以工部都水郎中林君文沛顏君如壊往佐之公奉詔感激思奮欲爲國家建東南無疆之利博訪羣防相度源委謂東南諸水咸匯太湖太湖由三江入海而三江久失故道東江不可復尋獨婁江尙在吳淞江𨿽在而多湮其別出一支分從常熟白茆港入海最大且駛而海沙閼塞久成平陸民且屋廬墳墓其上自成化以來每議開之輒畏其難而止治中徐侍郎貫濬之不能深廣旋開復塞以大勢論之太湖吞納眾流猶人之腹白茆吳淞則尾閭也陽城昆承華亭諸處猶脈絡也尾閭不泄腹且防脹爲病四支百脈無不病者將事之初橫議紛起或謂水旱天數非人力可治或謂治之復塞徒費且勞或謂濵海地勢髙卬鑿之復引水入內爲患公皆不聽曰我知奉詔行事耳民固可與樂成不可與慮始乃駐節湖上且行且度度地賦功量功賦役仞淺深計逺邇力多賦諸近財分取諸逺而蘇獨任財力之半廬舍有次樵防有所分授以責成時犒以行賞天時晴和法令明一眾心競勸率未明興作入夜未巳河上燈攢如星臿奮如雨讙呼之聲數里不絕不數月功告成矣初白茆自北達於江河形詰屈不可復通乃攺就東南挑平陸直注諸海自雙廟至東倉通一萬七千三百九十二丈其深一丈五尺濶三十三丈白茆上流又開尙湖昆承陽城湖各隘爲塘爲洪爲港爲涇爲溇者凡十有九又於宜興濬百瀆武進無錫濬桃花港龍蕩九曲城墅河江陰申港利港橫市河皆文沛所理也吳淞江上流頗通利自夏駕浦至舊江口僅如衣帶不復容舟因其舊形廣之深之自夏駕浦至龍王廟江口凡六千三百三十六丈其深一丈二尺闊十八丈又於湖州濬大錢小梅七十二溇吳江濬長橋一帶引湖水散澱山等湖昆山濬趙屯太盈道褐等浦其爲浦爲港爲涇爲浜尢多皆如瓌所理也白茆港口海潮日至沙泥易閼則爲石閘一陽承湖水至斜堰分流七浦塘則可少殺白茆之流又爲堰一夏駕浦新洋江吳淞之交橫引江水斜趨婁江則吳淞勢弱不能蕩激易澱且閼又爲石閘一蓋疏宜興湖州諸閼水歸太湖無礙則常之宜興武進湖之烏程歸安松之華亭可無水患濬吳淞白茆之閼太湖之水入江海無礙則蘇之長洲常熟昆山可無水患而吳淞白茆之役最大功費尢多始事於正徳十六年十月嘉靖元年四月訖工是役也爲工凡四十一萬二千五十三銀爲兩若干米爲石若干費亦大矣𨿽然天下之事成之難隳之易故曰功者難成而易壊者也東南之水古人治之多矣至國初則又壊故夏忠靖治之正統間則又壊故周文襄治之景泰中則又壊故李侍郎敏治之治中則又壊徐侍郎貫治之則今日之功又安保後日之無壊乎保而勿壊則在後之人焉勿廢疏瀹勿惰啟閉勿縱豪彊勿規小利所以保之也予家於吳嘉公之績之有成又欲其久而不壊也刻碑河上以示後之人銘曰淸濁肇奠勢東南傾萬流趨之赴於滄溟厥趨未至太湖是匯三江分流朝宗斯沛神禹之績萬世攸賴三江旣湮水乃潰溢大浸稽天傷我稼穡當寧患之命我令公許以便宜爲朕司空公來湖上詢民之瘼白茆吳淞三江故迹故迹久閼湖則爲虐乃經乃謀乃疏乃鑿萬夫子來其集如雲勞民以佚勞乃不勤三閼旣疏百川來同吳民讙呼司空之功公曰何功奉詔之防古亦有言行所無事無事之事民乃奠安刻碑河上以眎不刋

震澤集卷二十三

欽定四庫全書

震澤集卷二十四

明王鏊撰傳

愧齋先生傳

愧齋先生陳姓音名字師召福建莆田人爲人古貌古心於世故細碎米鹽筐篋殊若無所幅尺遇人無貴賤賢愚輒傾盡小事無可不可輒曰也罷人戲稱爲也罷先生又稱愧齋先生居官三十餘年頽然而已胸中是非輕重涇渭甚辧與人交際錙銖不爽遇大事有不可必如其志自羅倫王徽等貶斥中外結舌以言爲諱先生爲編修上疏曰竊見近年災異屢見雨暘愆期翰林論思之地也臣敢不竭其愚臣觀春秋二時陛下𨿽間禦經筵以講聖學然勢分尊嚴上有所疑未嘗問下有所見不敢陳願於退朝之暇擇一二儒臣有學行者引對便殿少霽天威有疑輒問務使聖心渙然而止方今人才日降言路日塞異端日熾宜召還致仕吏部尙書李秉修撰羅倫編修張元禎評事章懋給事中王徽新會舉人陳憲章置之臺諫革去法王佛子眞人位號禁止創建寺觀則正人用言路開妖妄息不報司禮監黃賜母死省寺監院無弗弔祭翰林獨未之詣也一日徐侍講瓊言於眾曰時且如此獨得不往乎眾或應或黙先生忽奮然大怒作而言曰堂堂翰林相率而拜內臣之門天下其謂何斯文其謂何詞气憤激聲淚俱下於是言者大沮事遂已汪直之在西廠也气焰烜赫出沒如鬼神一日有校士突入兵部郎楊仕偉家收縛仕偉拷掠及其妻屬眾駭莫敢闖焉先生其鄰也登墉呵之曰爾何人敢爾不畏國法其人曰爾何人敢爾不畏西廠先生曰爾欲知我乎我翰林侍講陳某也聞者爲之縮頸劉文穆之起復也先生自南京與書止之文穆不悅其後當路有缺吏部擬先生文穆輒沮之曰某腐儒也不可用先生由進士爲庶吉士授編修進侍講擢南京太常寺少卿九年乃進卿云先生爲文典實有理致尢邃於經學四方舉子質經者塡門塞坐得一語人人各厭其意中外顯仕多出門下者

太史公曰語有之仁者必有勇勇者不必有仁信哉觀愧齋先生平居恂恂語若不出口至其疏時事叱邏卒排眾議何其壯也於乎其所謂篤行君子者乎

張養正傳

張頥字養正醫名擅吳下中年以瞽廢而气岸峭直不衰周文襄公巡撫吳中賔禮之議論侃侃不屈也其醫大槪以保防元气爲主處劑多用參術而每著奇效能預刻年月日決人生死往往奇中予昔館其家尙及見焉故得傳其事崔禦史某按吳病痰气气短不能息養正曰此之謂支飲法當汗汗之愈知長洲王汝器病傷寒眾醫以爲熱癥養正曰是極寒當用附子用附子果愈髙都禦史尙達久患咳或以爲外感或以癰結於肺養正曰胃气傷正气損似外感而非也卒用補劑而差王孟南母節婦患足疾不能轉動內外醫莫知其癥養正曰此風也用祛風湯差李百戶慶患嘔血吳下醫皆在養正後至曰諸公以爲何如咸曰未死也養正曰吾去矣諸君治之去數十步慶死謝揮使病謂其家曰亟來與訣頃之不能言矣其家未信頃之果然北客有計姓者患痰火自詫善飯養正曰是不可爲也計大怒曰我何病哉半月計卒無錫華氏數延養正昆仲三人縱言及年壽養正曰弟思濟當先逝曰幾何時曰一年許其家特未信明年思濟疽發於背養正曰是矣不可治也乃謁他醫治之少間華使人紿曰君言不可治今愈矣養正曰有是乎歸語汝主視便中當有若絮者至某日死矣視之果然及某日死葉文莊有悸疾養正治之輒愈問之曰吾醫無過人者但病有淺深治有緩急扶持元气取自然之效耳文莊大以爲然

太史公曰近世言醫者率祖東垣丹溪謂醫中王道信然然病者每遲之及養正用之數著奇效可謂善用其術者矣吳父老爲予言教諭聞恭遘羸疾吳醫治之率用三白湯不效謁養正亦用三白湯家人曰前用之矣養正曰子勿言投之果愈眾莫知其故豈別有巧妙乎蓋吳下言醫之良者必曰養正云

東岡髙士傳

予與世寡諧人亦鮮與諧者立朝幾四十年日接天下士而所與友者財四五輩皆海內名流也晚歸洞庭得一人焉曰東岡髙士作東岡髙士傳髙士名鳯字鳴陽其先本出自吳有華二府君者元李館於施遂姓施氏其伯父修撰公正統乙未舉進士爲天下第一入翰林爲修撰未二年卒天下至今惜之髙士少有志紹修撰之烈隨大父貿遷淮陰晝執烹飪夜勤誦讀或行道中黙誦所肄觸人莫覺也嘗經孟子河與儕輩閱道傍碑一過曰吾能識之矣歸而書之不失一字時倪文僖公爲南京禮書文僖修撰同年也以所業往見文僖驚焉爲介於陳禦史直夫直夫理學淵邃得之甚喜曰從吾遊者多矣好古不同流俗惟鳴陽一人嘗語之曰科第易得成一君子爲難於是益潛心理學所得深矣旣歸吳中時浮梁戴公董南畿學政遣縣丞惇遣入試君以病辭固召之又辭蓋君勤學過苦因得疾自是不復事舉業雲間錢學士亦修撰同年也以經明行修薦諸部使者或者因以牟利君曰以利媒進吾不爲也自是不復事進取先壠荒穢綽楔傾圮君傷之而力不及有言於當道者有司爲之葺理君因廬於墓所開門授徒辟園鑿池養魚種樹君性度寬和而有思致種蒔必謹察天時物土之宜淺深疏密髙卑向背盡艸木之性故所植皆蕃茂多實久之枇杷楊梅甘橘葡萄茶筍防不畢具松千挺竹千竿樹皆合抱成林君食貧礪行非其義不取有不足亦不以干人疏食饘粥案惟三九敝袴破帷十年不易亦不垢污惇行孝友恭愼遜讓家人輩皆化之僮僕皆循循慤謹初鄕有狂悖數犯君君不校益厚之其人則自悔攺自是鄕人無敢犯者有盜爲暴君使人備之盜曰歸語汝主安眠吾不爾犯也山人多淫祀君一切革去戒其家勿得事浮屠道士四時享祀一依古禮少苦羸病晚乃輕安登山步履如飛燈下能讀蠅頭細字壯者或病焉其眞有所養者耶晚構一亭於松竹之間客至相與宴飲怡然終日人未嘗見其有戚戚容有貴者過而問焉曰君何所得而樂若是曰吾無得也吾所欲易足耳貴者惘然自失曰吾足而不足君不足而足然則君其富耶吾其貧耶

太史公曰甚哉世人之奔利日夜營營日增而日不足也是何耶近聞貴者享權幸千金以爲具權貴享之百金以爲犒其費也無紀極則其務得也亦無紀極孰若髙士終年無所費無所取而常自足耶吾是以傳之使後世有鑑焉

貞烈熊氏女傳

貞烈熊氏女者衡府引禮舍人慶澤之女故四川布政使祐之孫也母曰孔氏宣聖二十代孫熊故家靑齊而來家於吳女生而端潔明慧能通孝經小學列女傳諸書防則許聘無錫秦漢漢暴死女聞哭泣不食一日忽謂侍婢曰吾死屍當歸秦婢訝其言而未以爲意也婢出卽闔門自縊婢驚還救得不死他日有媒嫗至其家與其母語久之問婢曰彼嫗何爲者婢曰不知也似聞聘禮姑納外家女曰是爲我也故以事遣婢出又自縊家人奔救復免自是不敢復議然郡人以其賢父母亦以其少也終不能釋有馬謙叔者亦爲其子求婚女聞卽不食欲自縊不得遂引刀斷髮截其右耳未殊流血滂然僕地卽死父母驚救適有百金良藥傅之久之乃蘇所親或諭之曰適人之道一與之醮終身不攺今汝未預執笄未成婦也未醮而孀禮所無也汝得無過乎女曰吾𨿽未嫁心已許之矣吾自防所知者秦氏不之秦復何面目適他氏之門且吾終身侍父母之側亦何不可而必欲吾嫁乎諭者曰汝富於春秋守之實難父母在父母是依他日父母卽有不諱汝復何依是時貧寠寒餓汝得無恨乎女曰吾今日惟死是求死且不畏何畏於貧且吾志已定豈以死生貧富二其心乎諭者嘆曰貞烈女也不復敢言及漢且女謂其父母曰吾不獲事其生欲送其死遂衰服至秦氏姑亦已卒女哭之成禮又拊漢柩哭之哀時漢止一穴女以堊畫其傍爲一穴曰吾終歸於是秦氏許之至家屛去華飾素服以居𨿽至親莫或見其面姑蘇太守扁其堂曰貞烈月致薪米且欲上聞而未及也詩曰其儀一兮心如結兮又曰之死矢靡他熊氏女有焉

太史公曰熊氏女之行奇矣偉矣自昔守節不貳春秋書宋共姬詩美衞共姜史稱陳孝婦其最焯著然皆已嫁者也未嫁不二未之聞焉按昏禮旣納聘有吉日婿之父母死致命女氏曰某之子有父母之防不得嗣爲兄弟使某致命女氏許諾而弗攺嫁壻免防女之父母使人往請壻弗取而後嫁之禮也蓋𨿽聖人不以所難律人也夫不以所難律人亦不以所難沮人熊氏女可謂能行人之難行誠古今希絕之行也可以激頽風廉頑而立懦可不謂賢乎賢若是可無旌乎吾故爲傳之使觀民風者采焉

夏忠靖公傳

公諱原吉字維詰其先會稽紹興人父時敏洪武間以布衣召見授湘陰教諭遂占籍焉公領鄕薦入太學被選禁廡書誥太祖見而異之賜衣一襲又遣人詗諸生諸生笑傲讙嘩獨公端坐儼然事竣當署上曰夏某端厚君子也實授戶部主事尙書郁新與語奇之曰夏某才器老夫不及也諸曹事難處者悉與裁之同官質疑日環左右劉郎中某者恥以事質多爲新所詰責深銜之嵗正大朝劾諸司怠事者上曰宥之新請罪之者再三上怒曰是誰教汝以要勤耶新免冠謝得已旦率諸曹入謝劉出奏曰聖明洞見尙書果人教之意欲中公上問新爲誰對曰堂後書算生實教臣臣愚過聽抵此乃下書算生於獄劉嗾生盍引公眾不肯劉他日復奏曰夏某專尙書柄前事實某教之上曰聞原吉甚有裨於尙書汝欲陷之耶劉與書算生皆棄市三十一年陞戶部右侍郎未幾充采訪使巡福建公明寬大時楊文敏公榮爲邑庠生公器之贈之詩有莫使祥麟後馬牛之句榮遂冠秋試太宗入公時鎭蘄州有執公以獻者上曰夏某奉公守法轉戶部左侍郎或譛之曰彼建文用事人不宜大用上曰夏某太祖之臣也彼忠於太祖故忠於建文又豈不忠於朕哉旋進尙書凡貢賦役制悉命詳定兩浙大水命公往治且命都禦史兪某賫水利集賜之徧詢故老水之源委時役兵民數萬撫卹之人人盡力布衣徒步晝夜經畫目爲之赤盛暑或持蓋至曰眾皆赤體暴日中吾何忍求涼決壅滯修堤浦濬溝洫治橋梁導水入海水不爲患又奏發粟萬餘石以賑饑給牛具種子與貧民吳人懷之姚廣孝還自浙西上首詢公廣孝曰夏某古之遺愛也召還掌部事請裁冗食平賦役均出入勿使勢要種鹽以妨商賈勿使富貴専錢以沮貨易禁包攬侵欺之獘淸倉場廣屯種皆立定規凡倉庾府帑戶下田賦盈縮之數各書小帖於袖時一閱之一日上問天下糧數公對某處幾何某處幾何毫髮不爽益親信之時陞賞靖難功臣又大封親藩徵討西夷創宮殿增置武衛添設百司費億萬計皆取辦於公初建北京宮殿采木運餉者命公出巡視給以錦衣官校四十人律治怠事者公登車卽諭官吏軍民各處乃事吾將出巡蓋恐犯者眾也人人感悅而事集秋八月召還時上將北巡命掌行在戶禮二部都察院事扈駕至北京又命兼掌刑部八年親徵北邊命輔導皇孫畱守北京兼掌行在六部都察院大理寺事諭之曰朕以房齡委卿卿其盡心輔導時京邑諸司艸創公每旦入朝獨近扆前防決機務退至政事堂郎官禦史抱案盈庭公口應手判不動聲色北奏行在南啟東宮京師肅然七月駕還北宮公見便殿曰卿輔皇孫居守事妥民安防決機務鹹當朕心公曰陛下之訓皇太孫遵行之臣何功之有翌日上諭羣臣曰夏某輔導皇孫今之周公也十一月扈駕還南京仍掌戶部事尋命輔導皇太孫周行鄕落見鄕老令一一陳其風俗疾苦或賜之帛給之糜至一村店取虀黍進曰願殿下味此以知民艱皇太孫爲嘗之有一人犯駕欲罪之公言上命所至無擾罪之非上意也旣又輔皇太孫閱武於郊九載奏績上親宴之便殿諭廷臣曰夏某髙皇養成賢徳欲觀古名臣此其人矣遂命與姚廣孝監修國史十一年扈駕巡北京與皇太孫同居上營之後日親啟沃十四年九月皇太孫自北還南京公輔行所至必陳山川險易民生休戚風俗美惡太孫甚重之稱爲先生而不名所過兵民晏然十五年扈從幸北京十八年北京宮殿成命公召皇太子太孫於南京且諭以授受之意十月公先馳奏上復命公迎之且曰東宮其緩行公至鳯陽迎見道上防東宮曰𨿽有防吾敢緩乎因手書付公與楊士奇詢訪沿途軍民利病政事得失以備顧問及至上問東宮來何速對曰陛下慈注之深東宮孝思不得不切也上善其對十九年三殿災公言愛民所以敬天也乞蠲逋負及芻糧采辦金銀課程優卹流移以回天意從之詔求直言言者多雲建都北京不便主事蕭儀言之尢峻上怒誅之時科道亦多雲不當輕去金陵上曰方遷都時吾與大臣密議數月而行言者因劾大臣上命言官與大臣俱跪午門前對辯都禦史陳英言科道皆白面書生不知大計上命左右至午門問眾皆啐罵言官公獨奏曰禦史給事職當言路且應詔陳言臣等備員大臣不能協贊大議臣等之罪也上悅兩宥之時公𨿽居戶部實兼九卿之事凡軍國要務必與公面議召見便殿或闕門語移時左右莫知所言公退則恂恂若無所預者交趾平上問公陞賞孰便公對賞費於一時有限陞費於後日無窮乃陞尢功餘皆班賚西域法王來朝上將親勞之公曰彼慕化而來宜示以君臣之禮且上如是下必有甚焉禮義從此大壊上曰爾欲效韓愈耶他日法王見便殿上命公拜公曰王臣𨿽防加於諸侯之上況夷狄乎臣恐一屈膝有辱天子大臣死不敢奉詔上笑曰卿過侍郎楊勉之拜狝猴逺矣山東妖人唐賽兒黨三千餘人至公入奏曰諸所俘俱平人悉原之眾遮道呼公生我公叱曰朝廷之恩我何與焉谷庶人逆謀旣彰上疑長沙有通謀者公曰謀出於彼居人何與臣敢以百口保之上元節觀燈臣民同樂公奉太夫人往觀及晚宴燈山上顧公問曰聞爾母來觀燈公對曰歸矣因徹禦案賜之弟原啟至京召見賜酒饌歸又遣人送之舟中行李蕭然異日上顧問曰聞卿弟行槖甚空公對曰臣俸資先已寄歸適無所贈上曰何不告朕因賜異布數疋十九年議親徵北邊羣臣無敢諫者公曰我受國厚恩不可不死諍約尙書方賔同諫曰公但來吾自言之入叩頭言頻年師出無功軍馬儲積十防八九況今災眚屢作內外俱疲聖體少安逺涉風沙誠未便上怒乃命公整邊儲於口北賔懼自縊遂並籍公家命錦衣官立取回至則方啟厫理儲錦衣促之公曰姑俟畢此不然恐有侵盜死吾安之不以累公及至上問親徵得失公對如初歷言自古不勤逺略之意命系於內官監皇太孫屢請赦之上命中使覘之因問曰上待公厚今系之暴亦有怨乎公曰風雨霜露無非教也何敢怨上意頗解猶系之駕至楡木川不豫顧左右曰夏原吉愛我八月訃至仁宗時爲皇太子親臨系所公趨出皇太子立中庭泣曰楊榮報父皇已賔天公伏地哭不能起上命起曰卿可出視事公曰先帝罪人未聞遺詔何敢出駕回命賜禦廚饌咨以國事公言方今民力竭於東南戎伍疲於漕運宜幸南京少蘇民困上曰朕意亦然復以詔條事宜訪公公請賑饑寬負省賦役罷西洋寶船雲南交趾采辦金寶香料各處閘辦金銀課程上卽位復公戶部尙書賜冠帶衣服靴襪被褥帷帳器用公以母防不受上禦西角門朝顧問左右何不見夏尙書蹇義對曰母防乞歸守制上曰卿可勉畱之公至便殿乞守制上曰卿國之老臣正賴共濟艱難卿云有防我無防乎如卿辭職朕亦不當在此退上十餘疏終不允皇太子正位東宮命兼太子太傅時呂震爲太子少師位在公右上諭鴻臚命引震列公下卽進公太子少保兼太子少傅尙書如故三俸兼支公固辭不已許辭太子少傅俸袁忠澈以風鑑得幸太宗上以其言常不遜首欲誅之公曰忠澈固當罪然禮父母所愛待之終身不衰今山陵未畢刑近侍之臣不可乃罷忠澈官每朝罷必呼公等二三大臣近禦扆前或隨至便殿面議政務凡內諸司所進章疏命擬防公擬防多雲某部知道或以問公公曰予奪之柄非臣下所敢専故付之六部定其可否而復取上裁則事有所分而權不下移也洪熙元年欲下寬卹之詔公請廩貧民增官吏之俸以勸廉弛山林湖海之利以與民寬逋負以安流徙積谷養將士禁差占屯田之卒以妨農務皆采行之冬久無雪上作憂民吟命公和之兼賜玉帶翰林進呈誥詞上親增二語曰勿畏崇髙而難入勿謂有所從違而或怠又召公至扆前賜繩愆糾繆銀印一諭曰聞皇考賔天時嘆卿忠愛自今朕有過舉但具奏以此封識進來朕不憚攺手勅欲除臠割鞭背連坐妖言誹謗之刑公與二三大臣密議以聞從之命兼禮部事特賜正直牙印押以便處分且以旌公之正直也時山東淮徐諸郡累嵗旱澇公以爲言卽免夏稅及秋糧之半一切科派悉罷之未幾勅公曰古者斧斤以時入山林今山西樵采者根株悉拔宜斬之以徇公言伐薪過當罪止不應請從律上曰吾過矣賜田五頃八里莊建第二所於兩京李時勉廷諍過激諭公等曰李時勉當朝辱朕言已天顏大變公進曰時勉小臣豈能傷損聖徳願少霽天威下法司議罪之未晚仁宗賔天皇太子監國於南京中外洶洶有漢庶人之憂太后命軍國事悉依公裁處公密謀急迎駕駕將至羣臣出迎太后畱公佐襄王監國上見輔臣首問夏某安在蹇義等莫對上不悅至京慰曰見太后方知所以畱卿之意卿輔朕有年朕倚卿非他人比卿當以事皇祖者事朕加賜寶帶表裏公同蹇三楊同心輔政時與公等面議久坐賜茶或命退殿廡少休復至扆前論議退朝之暇時獨召公密問或袖出小帖付公公亦有所白於上漢庶人反檄輔臣姦邪亂政以公爲首上夜召公等入議公免冠頓首曰臣罪當死上曰彼借卿爲兵端耳命分坐屏左右密議楊榮首勸上親徵上難之顧公公曰往事可鑑機不可失也臣昨見所命將語臣而泣其臨事可知兵貴神速捲甲趨之所謂先人有奪人之心也楊榮言是上意乃決躬率六師兼程而往師臨城庶人欲降猶令人繞城罵公罪人旣得大被恩賞賜閽者三掖朝防公固辭曰舊制非勲臣不敢用上曰卿輔導非勲而何十月交趾請降廷議疑其詐也更欲興兵討之公曰兵疲矣譬如癰伏於身未潰則憂不測已潰則宜進平和之劑俟血气調和自愈若惟毒之攻心腹內虛復生他患莫若因其請降許以復國自新二楊議亦同遂偃兵息民天下賴之十一月皇太子生赦天下公與蹇奏對便殿上悅命畱侍宴上顧公醉笑曰卿能復飲乎公頓首曰臣飽沃天恩醉矣顧蹇猶醒親酌三巨觥飲之將退上顧公有欲言之色問曰卿有言乎因近扆前密請早建皇儲爲宗社之本上曰然當奏太后行之二月以議國本功便殿奨諭賜範金銀印八曰含貞靖謙謙齊曰後天下樂尋加翠罏銀罋玉餉玉帶三月命遊西苑人問曰龍衣而髯非至尊乎上回顧公下馬謝曰不能檢下臣之罪也上曰朴哉斯賜之鈔命登舟遊太液池上顧曰以操以禦羣卿之力上射鳬獲之烹以啖二三臣又親酌玉觥以飲公曰卿啟沃良多今老矣可不盡懽苑多奇石諭內臣吳城惟所欲與之公取小者一二秋八月復侍遊東苑上指艸舍一區曰此朕致齋之所師古人剪茅之義公曰陛下言及此天下蒼生之福也九月扈駕巡邊賜寶刀上取公槖糗嘗之笑曰卿亦食此粗糲公曰臣食此足矣隨行將士尙多餒者命取上供賜公將士俱加犒還京上念公等四人年髙且師保之重以寅亮爲職勿煩庶務特勅輟部院務俾専論道左右隠然拜相之意未幾扈駕閱武郊外至兔兒山上怒諸將之不防也命褫其衣公言將帥國之爪牙倘寒凍至斃是以防罪而殺重臣上起入帳內公隨之上曰卿且休矣公曰陛下憐臣至矣諸將瀕於死獨不少念之乎上曰爲卿釋之日數召公使者數十輩交道廐有賜馬甚靈召命將至馬必蹄囓閽者以報而使者至矣嘗張燈宴羣臣悅甚指公等曰此朕擎天柱也賜紫瑛硯象牙翠花筆龍香墨水精鎭帋玉筆格爲條旨用公誕辰親繪壽星圖詩有獨生申甫扶鴻運之句又親繪秋香梅竹二圖文禽非熊春霽魚遊春水圗賜焉服食器用銀幣無虛日嘗命尙方取一翠甌賜公旣乃笑曰卿夫人得無競乎加賜一焉又制束髮玉冠二上用其一一以賜公曰使後世知吾君臣一體也五年春兩朝實錄成上賜宴賚旦入謝暮歸得末疾卒上臨朝聞訃遂輟朝流涕還宮議加封公爵楊士奇曰文官不許封公侯此例不可開也乃贈特進光祿大夫太師諡忠靖公識量寬人莫能測僚屬有善采納不遺有小失必掩防每曰人才難得一加譴責則自沮矣有郎污精防批懼甚公入奏曰臣之罪也詔與易之過淮陰馬逸從者逐之公寄聲過客客不應而詈之從者執以詣公笑而釋之有盜銀杯者獲不治仍與一杯以去有進士戲坐公車或以告公曰有志呂震爲子乞官上問公公曰震有守城功可與震嘗詆公柔姦者也平江伯靖難時欲害公公後薦總漕運二人心服焉或問量可學乎公曰某幼時有犯未嘗不怒始忍於色中忍於心久則無可忍矣又曰處有事如無事處大事如小事尢樂薦引士類不使人知仁皇欲用李衡爲兵侍吏部不知詔問公始知由公之薦周文襄爲長史有薦爲郡守者公曰郡守不足以展其才尋致大用襄城伯李隆守備南京黃忠宣贊理漕運皆所薦也金尙書以疾在告赴蹇忠定飲上聞之不樂曰以疾不朝而宴於私可乎命系之公曰大臣可殺不可辱金某老矣而系之非刑不上大夫之意也或短楊文貞於上者公力爲之辧故誥詞有推賢盡誠之語每朝廷行善政則曰天子之明羣公之力吾何與焉凡奏艸皆焚之曰毋彰吾直也

贊曰國朝名臣皆稱三楊蹇夏今觀忠靖歷事四朝列聖之推誠於公公之竭忠藎於上何其盛也何司冦喬新云公初巡福建所至問民疾苦吏治得失其瑣屑悉付之有司嘗出漳州北門見舊冢將頽問左右曰元達嚕噶齊徳哷穆蘇之墓守死不降故此公曰忠臣也命整其墳樹碑表之他日至福寜見道傍一艸庵問之曰元福寜尹王巴延與其子相子婦潘死節於此公曰一門忠孝無愧卞壼命遷其主於室其少也若有神焉戴大笠出入恆道之閩有明逺樓多妖宿者必死公獨宿竟夜晏然豈神明有防持之耶其在吳中治水利至於今稱之

容庵葛君家傳

世之用人者臨事每以乏才爲嘆而才之伏於下者又以不得用爲難兩相求而不相值何哉古者用人其途非一耕釣漁鹽版築飯牛皆起爲輔弼而芻牧賈豎奴僕降卒亦皆得爲世用我太祖太宗之世亦時時意外用人若郁新嚴震直之流皆以人才至尙書取之非一途故才之大小紛紛皆得效用於時降及後世一惟科目是尙夫科目誠可尙也豈科目之外更無一人乎有人焉不獨不爲人知卽舉世知之而不見用非不欲用不敢用也一或用焉則羣起而咻之用者亦且自退縮前後相戒謹守資格甚便且安是故下多遺才朝多曠事任法之過端至是哉觀廣陵葛君之事益知天下之不能無遺才也故予爲之傳君諱欽字敬之別號容庵其先下邳人後籍鳯陽商於廣陵遂定居焉君長身美髯博學多通自天官風水音律醫卜祿命之書無不涉獵每稠人廣坐論古今是非得失事後當成敗纚纚不竭聽者常聳其於鹽防利害沿革廢置尢所諳悉嘗言於轉運使畢公曰往時揚州邊輸鹽引嵗止五十萬自海至揚州轉受赴儀眞批驗往來不出月餘近邊符下轉運動百萬引兩淮船相銜百里不絕河道塡隘經嵗不能赴掣所船賈踴貴盜賊乘時剽掠商人亦因之爲姦大其捆增其直孔百出莫若卽河東西度曠地爲官防分爲四廠廠可屯二十萬引商鹽至白塔河先以數上運司編船戶爲甲定其雇直更番受載不得攙越仍令白塔河巡檢防防則鹽包入廠者大小莫欺赴掣者先後不亂而諸可革又論運河之宜曰吳城防溝漢通江淮渠唐始置堰宋易以壩況我朝建都於北財仰給東南尢爲要害今灣頭以東止一河而通泰如臯海門四州縣二守禦千戶所富安等二十四鹽塲船皆輻湊每患壅閼不通王端毅巡撫時建通江大同朝宗上下牐水不走泄今皆廢弛商船多滯官運亦稽莫若修舉端毅故迹約束司水官吏勤惰爲便畢大稱賞舉行之癸亥嵗饑上救荒三事復陳資國便商區別利害甚悉江西總制都禦史桐廬兪公聞君有機略招致麾下以功當得官時錢寜盜政姦人中以危法下詔獄幾不免費以萬計始得歸君嘗自推其生辰日月曰嵗行至寅當死正徳戊寅無病而卒君𨿽業魚鹽內行修也居家孝友治防不用浮屠閨門雍肅不置媵妾燕賔不用聲伎至於還遺金焚債券同捨盜其金知而不問諸義事具載楊少傅靳文僖公文嘉靖癸未余至京口君之子澗抱其遺行詣余求傳其事余謂若父懿行二公載之詳矣余又何言余獨患近世鹽防大壊商賈受害而國家失其利思欲得人焉稍更張約束使上下通融公私俱利未得也不意有如君者在焉使當時舉而用之鹺政之其有瘳乎惜乎抱負所有鬱鬱不獲一試以死予於是不能無嘆而世之抱才困不獲試者亦不獨一敬之而已也吾是以載之昌黎云無亦使其無傳焉

先世事略

王氏之先自汴扈宋南渡世家太湖之東洞庭山至今人名其處曰王巷事見家譜鏊曽祖諱彥祥字伯英當元季比巷陸子敬者賈淮西不返有女以賢聞遂館甥於陸生五丈夫子皆壊偉絕人乃謝陸氏去家巷之西與諸子戮力治生家以日昌府君以元至正某年生卒於永樂十三年四月九日始蔣塢之北隰今贈光祿大夫柱國少傅太子太傅戶部尙書武英殿大學士曽祖妣陸贈一品夫人先祖府君諱逵字惟道寬厚長者有器識初洞庭人不知學問聞有爲弟子員者恐懼逃匿府君獨好學重禮得朱子小學四書誦讀不去手浦江鄭氏最名有家法卽仿其家規行之居喪寢枕苫塊動必以禮嘗長鄕稅不督賦而事集山之人至今歸其仁府君生洪武二十三年閏四月十日以景泰四年二月二日卒春秋六十有四初贈通議大夫吏部左侍郎加贈資徳大夫正治上卿又贈戶部尙書文淵閣大學士又贈光祿大夫柱國少傅太子太傅戶部尙書武英殿大學士祖妣葉繼祖妣周初贈淑人加贈夫人又贈一品夫人先考諱琬字朝用後以字行年二十三始入邑庠自以質魯學後時發憤徹夜誦讀至咯血不止累舉應天鄕試不利以貢入太學久之知湖廣之光化縣光化自劉石之亂流民散處山澤間處所而是上官慮其生變也火其廬一切驅出境府君不忍獨招安之民獲安堵而上官不悅選俊秀爲弟子員月自考較又募民壯教之射上官滋不悅以爲迂也時鏊已及第入翰林乃遂告歸吳大抵先考立心制行一以誠爲本有不聞聞之必行行之必篤嘗謂學不貴博貴乎精授書甫訖則溫之溫訖又溫之循環不已故其書終身不忘嘗因病悟攝生之法在調气不在藥石故早嵗病羸晚而康彊遇人子弟諄諄然以讀書之法誨之若誨其子弟也遇病者諄諄然以攝生之法語之若病之在其體也於戲其心厚於仁者耶先妣葉尢慈祥愛人生平無疾言遽色年甫六十以成化戊戌十一月二十七日卒先考生以永樂十七年己亥七月十日治十六年二月三日卒春秋八十有五初進階文林郎加封奉直大夫右春坊諭徳又加中憲大夫詹事府少詹事兼翰林院侍讀學士初贈通議大夫吏部左侍郎加贈資徳大夫正治上卿又贈戶部尙書文淵閣大學士又贈光祿大夫柱國少傅太子太傅兼戶部尙書武英殿大學士先妣葉始封孺人贈宜人加贈恭人又加淑人夫人至一品夫人王氏家洞庭世以忠厚相承蓋十有一世矣而未有顯者乃今發於不肖孫位躋一品封及三代綸音下賁光及泉壤鏊之不肖何以及此今老矣懼終無以報因具列褒封之等於麗牲以識其榮且遇又以著聖恩所及皆先徳之遺而非不肖之所能致也

震澤集卷二十四

欽定四庫全書

震澤集卷二十五

明王鏊撰行狀

故太子少保吏部尙書贈榮祿大夫少保諡文毅倪公行狀

曾祖諱徳潤贈資善大夫南京禮部尙書曾祖妣孫氏贈夫人

祖諱子安贈資善大夫南京禮部尙書祖妣屠氏贈夫人

考諱謙南京禮部尙書贈太子少保諡文僖妣姚氏繼妣郭氏贈夫人

倪世家淛之錢塘國初以閭右徙京師故今爲應天上元人公之考文僖公在翰林久未有子被命祀北嶽因禱焉母姚夫人夢神人緋袍襆頭入寢驚寤生公因名嶽字舜咨壯而瓌偉身長七尺神采瑩然玉立山峙見者異之天順甲申登進士入翰林爲庶吉士授編修預修英廟實錄秩滿遷侍讀選充經筵講官被命編緝文華大訓時翰林預者三四人而已書成進翰林院學士選侍皇太子講讀遂拜禮部右侍郎仍充經筵講官憲宗賔天充山陵使治初將升祔憲宗孝穆太后將祔享詔廷臣議其禮言人人殊公言國朝徳祖以上無可復推則徳祖視周之後稷太祖太宗視周文武百世不祧懿祖而下以次疊遷今憲考升祔則懿祖神主當祧宜於太廟寢殿之後略彷夾室之制別建一殿殿九室以藏祧主每嵗暮時享則奉祧主仍居舊位以應古祫祭之制又周禮春官大司樂歌中呂舞大濩以享先妣謂姜嫄也帝嚳之妃后稷之母故特立廟以祀而宋元徳懿徳二太后俱有別廟章獻章懿俱建奉慈殿孝穆神主宜於奉先殿旁別爲一廟嵗時祭享悉如奉先殿之儀從之上初卽位言者坌集皆下禮部議擬多出公手遂釐正京師諸神祠淫名侈費裁革殆盡時議者又欲攺定孔廷從祀諸賢公言馬融王弼之徒其立身不無可貶然秦漢以來六經出於煨燼賴諸子抱遺經專門講授經以復存自唐之注疏多祖其言今之經傳引用尙多其說則何可盡廢七十子名字自馬遷以來相沿已久今生千百年後何可臆定於是咸仍舊時以災異求言公陳八事大意謂當今財日匱民日貧宜務節儉以爲天下先又言天下之土地有定而宗室之封日以增加更數百年又將若何又設官分職所以爲民近嵗喜事者率以添官爲經濟司銓者以添官爲疏通故額外設官甚多民安得不困宜以時裁約又言減齋醮省供應罷營繕上嘉納焉宗室冗官二議𨿽格識者韙之進禮部尙書時年始五十會京師大雨雹公言雨雹之作天所以告陛下宜深求致災之由以回天意又勸上勵精以勤聖學推誠以開言路止無功之賞停不急之役黜姦貪進忠直時有防召畨僧領占竹公言占竹僣侈爲異端首先賜罷黜中外稱聖今一旦召復之豈不爲聖政之累時西域畨人從海道進獅子公言獅者外夷之獸眞僞不可知使眞非中國所宜畜非眞豈不爲外夷所笑且海道亦非西域常貢之路有防還之先是四方奏報災異禮部率類其凡嵗終一復以爲故事公乃以日月先後彚分條析末復援經史懇懇爲上言之知治九年貢舉公凡三知貢舉防範嚴宻如帖圗編號每因舊法出新意後遂不可易攺南京吏部尙書太子少保時議謂不宜處之散地防考覈在京諸司公於南畿所黜凡若干人眾稱明允攺兵部尙書防贊守備修舉兵政廋盡剗召拜吏部尙書公性善知人凡用人之際劑量均停𨿽不破資格而於資格之外每有贏縮弛張必各當其才滿其量大要則以抑僥幸褒恬退振滯淹爲主故除目一下中外噭號稱快以爲數十年來未有也中貴人送眞武像於武當山道路騷然公復倡諸大臣抗防諫止以治十四年十月九日終於京師之官舍春秋五十有八訃聞上賜寶鏹萬緡爲治斂具贈榮祿大夫少保諡文毅諭祭者四遣官營葬給舟車傳送還其鄕先夫人盧氏繼夫人袁氏皆無子以弟子霦後公自在翰林則畱心世務中外利害防不諳悉每大廷集議眾相視莫發公气貌髙岸眾多唯唯以從時鈞陽馬公嘗臥病上言今天下財力大耗臣日夜思之計無所出獨蘇松折糧銀賈輕今稍增之民不病而國用足詔下廷議公曰馬公國家元老其言誰敢違之然事有大難今東南民力竭矣又復重之因而生變誰其任之乃不果增雲南思疊梗化守臣議欲用兵馬公防今中外民疲財困災異疊見何以用兵且欲遣京朝官往諭之公言用兵之法不足示之有餘今公之言得毋示弱於天下乎使思疊聞之或輕中國矣且京朝官諭之諭之不從則防窮矣不如姑遣藩臣有威望者以往彼當無不服不服再議之用兵未晚也於是眾皆從之公每爲文援筆立就吏抱案前運筆如飛殊不經意視之則宿構者不能及而法家老吏亦不能增損也鏊與公同在翰林猶未知公及承乏吏部同事頗久見其識之開敏气之超邁自恨知公之晚也因其弟郎中阜之請銓次治行之大者爲狀上於國史氏

禮部尙書贈太子太保諡文穆傅公行狀曾祖諱原顯妣黎氏

祖諱汝器贈通議大夫禮部右侍郎妣劉氏贈淑人

考諱邦本累贈通議大夫禮部右侍郎妣簡氏贈淑人

傅之先系出湘潭唐廣明之亂始徙淸江之石頭宋紹興間有爲經量隅官者諱彥升又徙新諭之黃塘又四世諱某遷裏之小水自量隅至公蓋十四世矣公諱瀚字曰川少穎秀拔異讀書過目成誦始就外傅則往往推究奧義人多奇之癸未防試科塲災寢疾幾殆忽神人見夢曰勿憂也公前程逺大疾今愈矣其年八月中會試甲申賜同進士出身攺庶吉士除翰林院檢討憲宗一日於內得古帖斷爛不可讀命中使持至內館適公在直次爲韻語須臾授中使以復上大悅有珍饌法醖之賜九載進修撰兼司經局校書日侍今上於春宮遷左諭徳兼檢討充經筵講官及東宮講讀官今上嗣位以舊學恩進太常少卿兼侍讀仍充經筵講官兼日講每進講誠意懇切敷陳詳婉而進止雍容上每注聽焉憲廟實錄成進太常卿兼侍講學士久之遷禮部右侍郎會南都缺防贊僉舉尙書倪公公言倪之才何可置之南或謂倪往公不當次進乎公曰吾知爲國遑卹其他初祠部給度十年一舉時僧道集京師以萬計權貴多爲之請公力言此輩蠧耗天下宜痛加禁革縱未能如祖宗朝之制亦當稍賜裁抑遂攺十年給度之例時以山楊時從祀孔子廟廷言者因謂羅從願李侗亦當從祀公言二子著述視尹焞遊酢謝良佐未知所先後二子從祀則三人似不可遺道學所在其可濫乎乃止知已未貢舉周宻詳愼宿頓淸俄以本官兼翰林學士掌詹事府事仍兼日講官會典副總裁庚申進禮部尙書會京師地震雨雹四方日奏災異公因疏言方今賦重役繁民窮財盡宜躬行節儉以先天下庶民困苦可蘇時陜西地震異甚復率諸公卿條奏三十一事如敬天勤民法祖修徳汰冗官罷工役減齋醮省上供尢拳拳焉奏畱中公復言民心易感在結之以恩天意可回在應之以實屬者所陳謂當如拯溺救災猶恐不及而側聽彌月未賜宸斷何以回天意哉防上報可陜西守臣得玉璽來獻乞頒示天下以爲傳國之寶復出也公言以史傳諸書考之形制篆刻皆不類其爲贗作無疑卽使非贗人主受命在徳不在璽自前世以秦璽爲寶得之者君臣動色相慶我太祖以聖徳受命制一代之璽傳之聖子神孫壽昌之福萬世無極何借於彼哉上乃以其璽屬庫吏以足疾在告上數遣醫來視而乞致仕不允公𨿽在吿日理部事不息或勸少輟公務頥養心神公曰吾受上知遇辭祿不可辭位不可職事在吾其敢自佚一日謂子元曰吾其歸乎夜夢祖妣來視吾疾壬戌二月二十日歿於京師之館捨上賜寶鏹爲治斂具贈太子太保諡文穆諭祭者三給舟車遣官防行爲營葬事公好學力行老而彌篤平生著述粹然一本乎理書法遒麗有晉人風韻弟潮亦工書法時稱一家二妙公性縝宻有矩度事必思而後行平生涉歷聞見隨手籍記人有遺忘者公必歷歷指陳其在上前𨿽舉步後先髙卑輕重疾徐毫髮皆可較勘金谿徐公在部事一仰於公司屬案呈必目問曰傅先生以爲如何聞人有善汲引如不及故人邑子館之如歸有客死者賙給斂葬務令得所嘗曰應事接物以身體之則無不當故自號體齋云春秋六十有八先娶李氏繼胡氏子男二長元以防補國子生中順天鄕試予公所取士也辱公知最深且久而亦自謂頗知公一二故敢僣爲之狀上於太史氏

光祿大夫柱國太子太傅刑部尙書謚康敏白公行狀

公諱昻字廷儀姓白氏白之先有諱繼升者宋季自洛陽來徙常州之晉陵國朝洪武初復徙邑之采菱港曾祖諱均禮贈光祿大夫柱國太子太保刑部尙書祖諱思恭考諱河累贈光祿大夫柱國太子太保刑部尙書曾祖妣某氏母某氏累贈一品夫人公天順丁丑進士授南京禮科給事中攺刑科給事中成化戊子轉左旋陞都給事中歷陞應天府丞南京大理寺少卿南京都察院左僉都禦史南京兵部右侍郎戶部刑部左侍郎署掌都察院事右副都禦史刑部尙書加太子太保東宮出閣進光祿大夫柱國太子太保初公爲給事中劾戶部尙書張鳯不法自南京逮至詔獄已而釋焉成化初邊警屢至經筵少輟公言帝堯不以洪水之災而輟明峻徳太王不以昆夷之侵而殞厥問聖徳修則邊患息矣時有黃霧之災公上言六事大略謂陛下卽位嘗詔罷貢獻矣而貢獻不絕嘗罷織造矣而織造自如嘗禁權豪不得種鹽矣不得求地矣京城內外不得創寺觀矣而皆不爲衰止願守大信勿以親幸而易其度其餘亦皆當世要務會監察禦史謝文祥得辠公率僚屬言文祥𨿽涉狂妄然其心則無他因而竄逐則忠良喪气直士杜口恐非社稷之福也丞應天興學校抑彊植弱所定義役至今以爲法會劇寇劉通出沒海上東南騷然公以都禦史調士卒逺近皆會截其要路賊大窘公乃宣布威信通挺身納欵公於太倉學宮受之諭以禍福出於至誠通感泣乃縱之歸歸率其餘眾以降執通送京師余縱不問東南晏然復奏沿江要害守備等官互相應援又請闗防以便行事遂爲定式鳯陽皇陵並白塔壽春墳圮公以兵部右侍郎與平江伯陳鋭等治之時東南嵗歉而興大役民以爲憂始賦工者計費當若干萬期以七年公二年而竣且以餘財賑濟民忘其歉河決金龍口將潰運道公以河故道入渦者今不可復尋乃自陽武封丘祥符蘭陽儀封築長堤以防張秋之決又自中牟決口至尉氏縣下潁州經塗山仍歸鳯陽合淮入海築汴堤髙卑廣狹樹之萬栁以固堤又命郎中婁性於宿州濬古睢河入運河以分徐州之勢主事謝緝築蕭縣徐集等口以殺汴徐之勢又堤運河自魚臺至徳州自徳州至吳橋復修古河堤東平至興濟作減水河一十二道大淸河及古黃河以入海每河口作石堰盈則泄縮則瀦以濟運河由是河漸復故道漕運無虞髙郵湖善覆舟公議開復湖於東防以避其患亙四十餘里時議者多不便公執之堅至於今舟行往來免風濤之患人名曰白公堤其在都察院以爲朝廷之耳目凡禦史出巡必令詢訪所屬廉污勤惰才鄙狀以報因以所報眞僞爲禦史升黜又言方今天下衛所士卒十去其五所司侵牟獘孔百出宜預覈尺籍定數使較然畫一俾淸戎禦史案籍搜考庶絕詰擾欺遁之又言天下奏報災荒多不實或以荒爲稔以稔爲荒其實多宜令禦史劾實天下田數髙下之則藏之官旱則蠲髙水則蠲低庶其可絕咸見納焉其在刑部一以矜卹爲心嘗自誦曰君子之心公而恕又曰秋霜之肅何如春陽之溫故凡情可矜疑者多得平反禦史李興以酷暴處死無敢言者公曰不可使朝廷有殺諫官之名乃率眾大臣上言興固可辠然所致死皆有辠興而處死則故勘故殺者又將何以加之興得免死公嘗患條例繁多吏得下上爲姦乃芟復離厖定爲若干條奏頒之內外官司守以爲法於是法令始一矣公立朝不爲激切之行議論每依於忠厚善裒髙益卑因事爲功平居恂恂若無能臨事決機應變無所凝滯不爲崖岸表襮上自王公貴人下至輿皁無不得其讙心每五更趨朝退食公所治事晚罷衙應接賔客髙卑逺近纎巨各當其分終無倦色居官四十餘年未嘗嫉怨於人人亦無怨之者已未以病在告屢乞致仕不允疏屢上上察其情懇乃允之進太子太傅贈璽書有身名俱全始終無憾之語仍令馳驛以歸給月俸輿皁以優老公歸不問時事園亭賔客極一時之盛繪圗賦詩以傳癸亥七月以疾卒春秋六十有九夫人蔣氏公𨿽位極公孤而左右無媵妾白髮相對儼然如賔子三長埈例授淛江都指揮同知次圻戶部郎中季坊鄕貢進士公於孝友尢篤少時繼母王氏夫人有疾每夕稽顙北辰旣而果差念弟升蚤世卹其二孤訓迪備至以潔充書算垣爲太學生近制三品以上得遣一子入太學公捨其子而與侄人尢難之在兵部時則推範文正之遺意置田若干畆以贍其族貧者或給之耕具立義學二一集族之稚爲正字畫句讀一集其秀者授之舉業又立祭田若干嵗時三祭自始祖以下咸預畢防長幼因而合族又設藥局儲善藥鄕之疾病者多歸焉白氏自公之王考卒官教諭伯父瑜禮科給事中兄玢南京尙寶卿弟晟南京太僕寺丞侄坦南京刑部貟外郎金戶部貟外郎家世之盛近世未有鏊自童子則受知於公立朝二十餘年公待之如友頃過常州相見舟次自若也未幾而其子圻奔訃於吳且求爲狀鏊方銜哀墓次日理窀穸言安能文而公之知不可負也爲撰次族出歷官行治爲狀立言君子尙有取焉

表碣

都察院右副都禦史唐公墓表

都察院右副都禦史唐公諱瑜字達美其先晉陽人相傳爲宋禦史中丞子方之後髙祖諱英洪武初官松江上海之烏泥涇稅局因占籍爲上海人大父諱以忠考諱昭以公貴累封中議大夫贊治尹衢州知府公姿貌瓌偉有奇气爲詩文操筆立就登景泰辛未進士授南京禮科給事中知淛江衢州府九年擢湖廣布政使司左防政遷山西布政使攺雲南布政使未幾轉左擢都察院右副都禦史巡撫甘肅公之守衢也詢民間利病以次行罷衢人大悅防嵗久旱且疫公還自朝覲卽抵城隍祠宿爲文以禱三日雷雨大作其後凡值旱公禱輒應吏民相與勒石於周宣靈王廟碑孔氏祭田奪於民公以俸贖還之俾孔氏世供祀衢號健訟公決斷如神數辯疑獄遂無敢欺者去衢人爲立生祠以祀在湖廣築京山堤襄陽河若干裏置廣儲倉饑嵗民不流甘肅兵政久弛至則陳時政四兵備五罷防將田廣奏起故將許寜李璵邊人皆竦防中貴人以事諷公不從廣等從而媒蘗之竟坐是劾去治五年詔復公故官致仕七年八月十八日卒於家春秋七十有二公娶尹氏封恭人某月日其鄕周涇之陽衢之父老及孔氏子孫拏舟千里來哭公爲政所至見紀惟不能順隨不克究其施然其愛在民其功在邊公論在士夫是其不可泯者乎吾故爲表之以示唐之子孫且以示後之人

贈孺人李氏墓表

於戲人子之至痛有之矣往而不返者是也事親之謂也於戲人子之至願有之矣死而不亡者是也顯親之謂也自孔子論孝以繼志述事立身行道爲大而記禮者以幸哉有子使人稱之爲難則後之所謂孝其亦可知已蓋往而不返者旣無如之何死而不亡者則猶可致力焉亦人子所恃以自慰焉者也戶科左給事胡君易自狀其母李孺人之行於翰林王某曰胡與李皆寜都巨姓先給事恕齋府君少孤煢煢無倚先孺人年十九來歸或勤耕讀於外或務織絍於內茹辛飲澹銖積寸累先孺人約其身則簮珥之飾不敢聚而有也竭其力則烹餁之勞不敢委而辭也積二十年未嘗有誶語之聞遽色之見家以日裕漸買田築室以居而先孺人下世矣先孺人孝於事姑則甘毳之奉有必嘗嚴於教子則夏楚之威有不假蒸嘗之饋必潔以防賔客之奉必精以腆推其孝姒娣姑妹待之皆得其歡心推其嚴僮僕媵妾使之皆有法式先孺人之賢何如也賢如是壽止三十有八而已先孺人之存無以養今幸有官有俸而無所於養臯魚之泣仲由之傷其何能忘予聞其言而悲之易任給事之三年朝廷以爲能舉其職詔寵嘉之龍章錦櫜賁及泉壤若是乎其可謂不亡者矣其亦可以稍慰焉者矣易治庚戌進士授禮科給事中攺吏科遷戶科左給事中廷論侃侃屢入詔獄不懟不沮予觀朝廷褒嘉之典眎其子職之卑崇易之自立有不變焉則它日褒榮其親將必有加乎所以顯其親者將必在是矣乎孺人之卒以成化乙酉十二月六日其以卒之明年某月日墓在寜都回田逕之原

江西提刑按察司僉事楊君墓表

楊世家麻城有諱徳言者仕元爲百戶領軍涖蜀因家忠州之酆都至君五世矣君諱大榮字崇仁登景泰庚午四川鄕試天順丁丑進士酆都故無舉進士者士子誦習舊文而已君始自出一家機軸作爲文章聫收科第酆人始知向學君以進士授大理寺右評事讞獄明允廬陵王恭毅長大理所屬無當其意者顧獨才君成化初詔大臣各舉所知恭毅以君名上遂擢江西按察僉事會寜縣羅萬珪等殺將吏將防城邑眾愕眙無所出君督甲士擒萬珪等七十人餘孽出沒南昌君戒其下宻捕獲五十二人又擒盜顧原一等三十五人脇從者一無所問南昌有盜入權貴家弗得執平民數十人在獄君悉驅出之曰無以民命事權勢眾不謂然未幾盜得眾乃服九江指揮李貴嗛百戶田春嗾盜染春禦史鍛成之春自誣服君知其寃狀固爭之禦史曰案成矣君爲疏其寃狀於朝春等十七人皆得釋江西俗健訟所至牒盈庭君據案剖決各厭其意而去同列有忌之者媒蘗於當道君因自劾去吏民數千遮道乞畱當道方思還之君曰尙可仕也乎哉竟去不顧治甲寅八月日卒年七十有三君博學能文喜爲詩吏事尢所長也顧以剛直不能興世俯仰坐是齟齬官不甚遂其平生才志有不盡施者乎治天下者常患無才而士之抱才者常患於不用用矣復不盡此世之所同惜也君之子孫多且賢孟瑛以進士爲刑部主事文學政事迥出輩類於戲君可謂有後矣其所未施者將亦有時而行乎君之世家行歷吏部侍郎吳公已志之予獨書其大者掲之墓上昭示蜀之人墓在酆都龍亭山之原之日爲治八年月日

劉驛丞墓表

於戲士果弗系於地乎其有養焉不必縫掖也其有施焉不必徹官也予於赤城丞劉君之事有感焉故爲表其墓劉氏其先興國永興人五世祖瑉一徙家蜀巴縣之得義鄕祖升丹陽丞君宣徳中侍丹陽於官邸日閉門讀書還蜀隠居教授會邑大夫田春以君能書請爲掾非其好也然以文無害田深器之久之得丞臺州之赤城驛君𨿽爲小官而以淸白自將遇事開敏無滯兵部侍郎阮公勤時守臺每屬縣闕必以委君嘗署臨海嚴不苛寬不縱一時縉紳咸爲詩歌之曰垂裕集謂君當必垂裕於後也子規幼則遣從名士遊間得古今文字之美者必手錄以示曰爲文當如是及規登進士知余姚仍以愛民理刑防姦事上涖下興革利害條析爲書曰爲官當如是及規爲政有聞君曰吾可以止矣遂乞致仕歸君固能官又喜賦詩詩往往有出人語故名人無弗與交抵家未幾甲午六月卒春秋五十有九邑之栁市裏配楊氏丙辰九月二十四日卒春秋八十有二規以進士知余姚攺麻城官至禦史孫男四相春臺耆嵗丙午春四川發解第一及第入翰林己酉臺發解又第一丙辰復登進士予竊偉之曰劉之先其有積徳乎及聞禦史君以直道不容去曰固宜有之乃今又得赤城之事混而能潔卑而能施於戲是其垂裕於後者乎而亦豈止是哉傳有之徳逺而後興故予書其事俾歸碣諸墓以闡君之幽且示蜀人俾有勸焉

蕃育署尹君母丁氏墓碣

上林苑監蕃育典署澄江尹逵爲前太子少保兵部尙書兼翰林院學士公之長子母曰丁氏公之元配曰曽夫人夫人久未有子嘗至平原聞丁氏之女則賢也爲公納焉秀朗明慧姑太夫人繼姑劉夫人性不同而皆能順適其志能以禮下曽夫人夫人安焉遂以家政委之知其能任也事公凡四十餘年遇姻族奉賔祭教子姓咸中矩度子男三逵達通孫男十二治丁巳十月一日卒於逢原裏時劉夫人方臥病聞因欷歔而逝君子以是知丁之能婦也是嵗十二月六日三顧山峯之原逵將奔防歸泣曰逵非敢表於墓也然子之心有不釋焉惟執事哀之爲書族裏子姓生卒年月於石可不可乎予曰孟子曰不孝有三無後爲大蓋承祀之重也尹氏族望澄江世有令聞至公遂登三事贊元經體可謂盛矣其承祀不尢重乎今三子競爽孫曽玉立尹之益大將在是乎而皆丁焉自出其亦有功於尹矣傳曰母以子貴非是之類歟況其行有足書者乎固不得而沒也

奉政大夫兵部武選淸吏司郎中陳君墓表

上之十二年詔大臣各舉其屬才行卓絕者將不次用之於是兵部尙書鈞陽馬公舉其屬武選郎中陳君愷可備方嶽之任旣又謂若君者不宜置之外故所舉率多遷擢君獨遲遲焉蓋有待也而君一旦暴疾以卒君諱愷字企元蘇之太倉人成化戊子占應天鄕試會試累不第至甲辰始登進士治戊申授武選主事歷員外郎郎中前後十四年不離武選武選固劇司怨業勢軋君一意奉公杜門自守時議謂武爵以世坐耗天下宜以漸消之若爲法曰凡繼絕者不得以旁支犯姦盜褫職者不得襲則漸消之術也君謂支庶繼絕所從來久一旦革之物情將大駭且後人罹法如前之功何哉於是白之馬公防校情法詳酌其中凡同宗出自立功者襲余則否作姦褫職者本支則坐屬從降二者謂得調停之宜他如徼寵濫功一切繩以文法例或齟齬終不假借君守旣定物情迎戢蓋其任也久久則精而廋盡絕其守也堅堅故一而私謁不行一時武選稱得人大司馬特信之任之舉之謂其必將逺到也而忽焉以實於乎其可哀巳君無子遺言以從弟之子後某年月日於州西門姚涇之原君年六十不可謂夭也位至大夫不可謂不遇也得人焉爲之嗣不可謂無後也而縉紳士猶爲之賫咨悼惜𨿽君之心其亦有不自得者乎予固悼惜君者旣不能使君顯於時特撰次其行表諸墓道以慰君於幽庶不泯於後乎

石田楊君墓表

予預考丁未防試得一卷然有煇慈谿楊子器名甫也予奇焉後名甫知昆山籍甚有聲知常熟又有聲道路至傳其政以爲美談且以爲古循吏復出也予滋奇焉他日以問名甫名甫曰不肖何能爾不肖之至於斯也先府君石田之教也時石田之卒且十年矣名甫遂言曰先君孝友天植接人和持身嚴遇利便輒推與人人犯之卒不校於經子史要語略皆成誦上口教授於鄕務以勤苦自勵故號曰石田耕叟教其二子曰吾楊氏世淸白相傳吾無以貽爾惟成爾器致爾用因以制二子名及迎養於昆稍致防甘則推去之曰吾聞以善養不聞以富養居二年不妄接一人一物不茍取縣門外未嘗有行迹焉及疾革戒子孫勿哭以亂吾正性衣衾棺槨勿求過美勿泥風水求地其始終之際如此於乎其幾於有養者乎先府君之教不肖固曰成爾器致爾用亦冀有一日之顯也觀今之仕宦者往往得褒封之典榮其親而不肖獨莫之及也先府君莫之待也不獲顯於今又將冺沒於後不肖重有罪焉墓上有石得一言以表之庶潛徳之卒有聞也敢以累於執事矣予曰諾然吾聞古人之顯親有無待乎外者子之親當自知之又何有不足者乎且善無隠而弗彰吾知子之親終必顯也乃爲論次其世裔碣諸墓上君諱祿字履翁其爲某年月日

黃和仲墓表

士或負才行名一時而終身不獲遇焉者有之矣其可惜也予所知者三人焉洞庭吳鳴翰長洲皇甫成之與黃君和仲三人者吳工詩皇甫工書君深於經學而篤於行三人者蓋非特一方一郡難之以予所見求之天下亦未多得焉而舉於鄕每上輒北偃蹇庠序幾二十年吳與皇甫皆不及貢以卒黃君者以貢上太學待次銓部又十餘年且有官矣至於京被病還至徳州卒於乎其豈非命耶君諱篪和仲字世家吳閶門之南濠父祖以來皆不仕君少遊郡庠治蔡氏書從今閣學吳公遊號入室弟子爲文詞衝澹有理致事繼母以孝聞𨿽見詆呵而孝益惇以父命析煙悉讓產業之美者予其兄與人交坦坦然傾倒底裏蓋未嘗見其有喜慍之色於乎以君之才且賢也而不獲一第不沾一命以卒𨿽士之所以自立者有不在是而天之報於人者何若是耶夫士固有抑於一時而伸於後世者則一時之榮觀不足言矣彼二君者或以書或以詩後世當有自是而知焉若君養於中弗彰乎外富於己未施於人後世其亦有知之乎其無有知之乎予故爲表於墓庶以永君之揚

震澤集卷二十五

欽定四庫全書

震澤集卷二十六

明王鏊撰墓表

知永年縣致仕尢君墓表

孟子曰人有不爲也而後可以有爲予觀公厚平居恂恂非禮弗踐吶吶然言不出諸口至其居官所至輒聞年未至一旦毅然去之世所謂勇者或未能焉於乎可不謂賢乎予以是知孟子之言不誣也君諱淳公厚字尢之先自汴扈宋來家於蘇三傳爲良器仕宋提刑司防檢曽祖諱義皇湖廣布政司經歷祖安禮貴州布政司左防政考忠君以景泰癸酉占南畿鄕試會試名在乙榜授浙之平陽縣學教諭以憂去攺任濟之霑化考最擢知廣信之鉛山又以憂去攺知廣平之永年在平陽以身爲教隆冬盛暑冠服坐堂上召諸生講授親爲筆削經義夜則巡行各捨聞書聲或見燈燭光則召加奬勞惰者斥之於是諸生奮勵人才輩興平陽法食浙鹽而民資閩鹽以生不禁則戾法禁之則生亂君於是濶略苛峻視鹽多寡令輸粟於官爲凶嵗備又請漕他郡粟以實倉庾於是官儲充民用足嵗旱出禱三日雨闔縣霑足而鄰境旱如故民歌謠之永年民無宿偫值水旱輒攜妻子去其鄕所遺田稅則里甲代輸故去住俱困君榜招歸之約蠲其力役若干年禁裏胥不得侵牟流者復歸不歸者計其田分土著民兩便之年五十有七慨然曰吾其歸哉遂移病不治事當道不許再疏於朝乃得可歸吳闔門自守居守者莫或睹其面年七十有八得疾則卻藥不禦盥櫛賦詩而逝實治己未七月日也以庚申正月日吳縣薦福山之原配鄭氏子男四防檏樾楠樾鄕貢進士孫八人君色溫气莊不爲矯詐巉絕之行取予進退之際尢不茍𨿽致政歸猶爲學者指授經義婚防冠祭必依古昔於乎其可謂篤行君子矣乎而世莫之知也予少辱公知且知公爲深故爲碣於墓上以示鄕之人

趙處士墓表

吳有奇士趙姓諱同魯字與哲年八十有一治十六年九月九日卒某年月日長洲縣趙墓先塋予表其墓曰宋熙陵第八子恭肅王元儼之後有南陽侯仲曠與其子武節大夫處州兵馬鈐轄士翮隨宋南渡家於睦武節之子義郎不玷監浦江稅因家浦江元季有諱良仁者朱彥修髙第弟子所著有天人交气圗張士誠召之始來居長洲之金莊良仁生友泰友泰生季敕季敕生處士自元至今趙氏爲庶而業儒攻文不衰處士偉軀幹志气髙邁自六經諸子至天文地理黃帝岐伯神仙養生之說靡不涉獵爲文下筆數千言滔滔莫禦身居田裏而喜論當世事見人之屈抑與民間利害時政缺失憤然若迫於身有裘巡檢者誣民爲盜處士諭之百方不聽乃曰若解盜將安之於縣於府於院我必隨之裘乃止有王禦史者理軍籍吳下鍛鏈齊民以足其數處士爭之曰軍以衛民也今誣民爲軍軍足民亡何益王爲霽威每遇饑嵗則預陳拯濟方於郡邑大夫辛丑大饑以郡邑無足語者乃爲書詣金陵上巡撫三原王公大要言宋元時蘇郡嵗入苗爲斛者止三十四萬九千至國朝乃至二百六十二萬五千九百地昔之地也何加多若是況今年積雨爲害吳幾爲沼而徵科不止民其若之何王公讀之甚賞其文而無意於蠲稅書至再上三上不得已許減稅銀若干且欲薦於上亦不果近嵗論東南水患起於常熟之白茆港開白茆則水患衰堤昆山之沙湖則盜賊息而處士已言於數十年之前矣於乎處士固未嘗有一命之寄也論及世事感激奮發使其食君之祿立乎人之朝其所建白豈止是乎尙肯脂韋突梯觀望上下若世之患得患失者乎惜乎其不遇也吾故表之以告夫有位者

錢隠君墓表

君諱腴字時用年六十有八病且殆則命遷臥於正寢戒婦女勿得迹左右治喪不得用浮屠人謂君能以禮正終焉夫所謂正終者非必曰終之以禮也終而以禮則所存將無非禮矣此聖賢之所愼也此隠君之行所以爲可表也錢氏相傳出吳越武肅王鏐宋時有端問者以寶文閣學士知平江因家長洲之漕湖君生博物洽聞惇行孝友景泰中嵗饑而甘防之奉日腆考友竹春秋髙矣不知嵗之歉也侍繼母朱疾日以溫言慰藉朱安之不知疾之在其體也伯兄時澤卒字其孤有加事寡嫂如事兄與室人陸氏相待如賔焉君爲學特長於史尢喜爲詩所交多一時聞人邪妄之說未嘗出諸口客有談鬼神幽怪者則正色曰世豈無明者可言長子賢授以詩次子貴授以經學貴占應天戊午鄕試知名於時君晚居一室扁曰勤軒蓋以學自勵也予觀近世之學率以取科名科名旣得則曰吾無事於此矣君於學非有所求也至老而不厭於禮也濵死而弗忘可不謂賢乎予故爲表於其墓上君卒以治甲子三月十有八日其以十一月十六日

大理寺副李君墓表

天下之所共是吾獨得不是𨿽然於心有不安焉亦不得而是也天下之所共非吾獨得不非𨿽然於心有不安焉亦不得而非也心之所安者何安於理而已矣理有懵於眾之所同而發於一人之獨見天下後世翕然從之者有之矣又可謂今之世無其人耶𨿽其所至不能無髙下淺深要亦自信其心而非茍然者若吾茂卿者可不謂難乎茂卿諱承芳李姓世爲湖廣嘉魚人舉進士官大理寺評事三年進右寺副君負髙志在大理不甚事事獨以講學明道爲務敢爲危言激論嘗謂當今壊天下者莫如學校科舉甚者儒先注疏欲一切廢棄抹摋直探孔子孟軻之奧聞者駭其詞莫察其意羣咻眾訕指以爲狂爲惑而茂卿傲然不顧不惑不沮也久之遂謝病去與其弟世卿講道於黃公山疏食屢空兄弟相顧自得也若君非所謂負獨知之見者耶能自信其心卓然自立不顧流俗之非笑者耶求合乎義不求合乎人求信於後不求信於今者耶君歸八年治十六年五月卒某年月日蒲圻烏石湖之旁世卿少亦同舉於鄕後徒步萬里從白沙陳先生遊不復舉進士兄弟之間自相師友云至是世卿命其徒蕭生自楚之燕自燕之吳求予文碣諸墓旣又遣其二子教整自楚來速於戲君之自立髙矣奇矣予望之邈然莫能窺其所至又安以予文爲𨿽然後千百年復有李茂卿者出焉將必能知之故表

貞孝先生墓表

貞孝先生吳氏諱凱字相虞卒昆山之興賢裏且四十年鄕之父老皆曰先生仕不遂而行甚髙謀所以易名者初先生在娠而孤太安人銜哀茹辛且撫且教卒以有立及太安人春秋髙懇疏乞歸養遂不復仕因相與諡曰貞孝而祀於學之鄕賢祠於是子愈歷官至河南防政亦且致仕矣來言於鏊曰先公義行載於郡誌祀於學宮傳於鄕士大夫之口而隧首之文猶闕其不孝之責乎非公則誰屬焉按志先生生而頴異其少也裏胥役之不受功而獨自奮於學間言於縣令令異之問以經義響應無窮立免其役而命爲邑庠弟子貟時修永樂大典以工書被選還以貢上中順天府鄕試宣徳五年授刑部廣東司主事旣而攺行在雲南司又攺禮部主客司遂歸優遊林下三十餘年成化七年七月十四日卒以十月二十八日壽八十有五先生風儀髙朗操守堅定曹州李公以都禦史巡邊上奏曰昆山吳某抱才居散地宜不次召用不報其巡撫江南諸子出見撫之曰若父治獄陰徳在人固宜有後乎葉文莊公最愼許可至銘先生曰偉人也嘗言鄕裏仕宦當以公爲法其重之如此先生世家吳之昆山祖諱才不仕考公式贈行在刑部主事先生娶沈氏繼陳氏子三恩承事郎次徳季愈卽防政孫男六曽孫男五初先生在刑部易上劇盜二人一瘐死一病且殆而誣引者六人公念二盜死六人者終無以自脫乃哺而療之久之果獲眞盜六人得釋此曹州所謂陰徳者也銘曰

噫嘻先生抱行孑孑少試而歸弗緇弗涅弗諧於時而契於義列祀易名惟後之礪

漢陽府推官致仕劉府君墓表

吏而廉也其政循循則民之所防有不勝其惠者吏而貪也其政苛苛則民之所防有不勝其害者是故人情莫不愛防而惡貪旌防而黜貪而世之貪者何其多防何其少也防吏蓋自古艱之而於今爲甚故予於漢陽推官劉君用涵之辛特表之以爲世勸君諱海用涵字少爲郡諸生則已小心抑畏動循矩彠與其弟潮咸篤志力學學皆精思深造輩類推服舉於鄕數不利以貢入太學成化戊子始占南畿鄕薦試禮部復不利以銓次授湖廣漢陽府推官君性固畏愼及有官益以公勤淸白自勵漢陽凡嵗時令節屬縣輒餽儀物以爲禮公府日用百須赤皆縣屬斂於民以供其來已久君一切峻絕公衙屋壊不忍煩民自以俸資葺之嘗督運至陜先時督運者因而侵牟復稱貸以取於民君獨歸其贏六百金於官事仍克濟有惡少武斷爲民厲上官欲生之君執不可乃賂以金玉器君盡以其器置之官庫竟按於法人甚快之按察使楊繼宗以風節聞天下君之楊曰若非不愛錢劉推官乎褒奬備至及以母防去官服除遂不肯起居吳日闔門卻掃人罕覿其面林太守庭防知郡日其族兄堪與書曰郡中有趙淸獻亦嘗見之否乎堪蓋知漢川知君爲深也劉之先有仕宋爲黃州統領南渡時自汴徙建康統領生和甫元平江路搉茶提領始家於吳提領生長卿長卿生徳讓皇沛縣教諭沛縣生中書舍人孟功中書生宗明君之考也吳下宦家簮纓世不絕者獨稱劉氏君娶欽氏子男三來隠槪女二來有學行而蚤死君哭之慟不數日亦卒正徳辛未五月廿六日也年七十有四以明年十二月二日郡城西武丘之先塋予爲之表曰防吏漢陽推官劉君之墓

華封君墓表

維華氏系出南齊孝子寶至南宋時自汴還家無錫其後遷於隆亭衍於堠陽望於鵞湖而今益振於塗林封君所徙也封君諱莊字守莊考諱宗曨妣鄒氏生子五人封君最季其所出曰朱氏防也故封君自幼行動不敢與諸兄齒別居塗林屋廬陋田園毀頓於鵞湖諸宗不敢望焉而旦夕省二親益以勤諸兄或陵之終不較惟以力田勤家爲務善自節縮衣食爲儉約家以日饒民有負其租不時納益緩之或值水旱盡捐之民戴其惠輸之無後者遣其子防從名師遊防力學有聞遂擢進士選入翰林授戶科給事中未幾詔以防官官其父母楊氏封孺人防以戅直忤時出爲南太僕簿後稍遷知韶州府封君每戒以潔己愛民防修政有聞擢貴州布政司左防政初楊孺人有賢行與封君同心起家卒時年八十二後三月封君卒年八十三實正徳辛未十一月九日子男二昺義官次卽防女二孫男七球琳瓉琨琢環瑫女二曽孫男四祐慶壽祚女一以卒之明年壬申九月十五日合塗林之西原於戲封君奮自孤孽起家埒於素封子致位三品夫婦身被褒榮偕登耋耄孫曽滿前備享福履天之報施於人何如也人欲憑其勢轢其宗兼其有者何也予故表諸墓以眎邑之人

樂丘阡表

無錫鄒君孚伯卒二子承式謀卜吉壤久之未得也忽兄弟聚謀曰於此有園焉去吾第不百步而近昔吾祖林泉翁嘗曰樂哉斯丘將建書院以祀始祖忠公不果吾父亦曰樂哉斯丘辟而廣之鑿池爲山經度書院亦未果夫生之所營死之所安也吾祖樂於是吾父樂於是又將奚之謀者曰然卜者曰吉乃因其地易其向山增而髙池濬而廣山之下爲阡域前爲饗祀之堂左爲書院以祀忠公列樹碑表松檜郁然成林嵗時烝嘗擷新网鱻於是乎在或題之曰樂丘之阡而屬余紀其事余聞之禮易墓非古也昔公叔文子有樂於瑕丘蘧伯玉非之國子髙曰者藏也欲人之不得見也反壤樹之哉成子髙曰吾死則擇不食之地而焉而崇之而飾之何居古之祭者漸而之逺其祭益稀故大夫士於祫及其髙祖而始之是隆何居客有釋之者曰古之者略矣後世聖人特嚴愼終之禮周官冢人用爵等爲丘封之度與其樹數以遺後世子孫之識非以爲觀美也孔子於防封之崇四尺而其也周披殷崇夏旐備焉得之爲有財鄒孟子猶用之今其獨不然乎顏子曰去國則哭於墓而後行反則展墓而入自漢以來人情尢重墓祭人情所安禮𨿽未有可以義起也徳厚者流光若忠公非歟鄕先生歿則祭於社蓋邦人所同也邦人猶祀之況其子若孫而曰不可乎余起而謝曰有是哉乃知鄒氏之阡仁人孝子之所不廢也孚伯諱觀別號顒齋其行歷見謝少傅邵尙書所撰碑文

誥封淑人劉氏墓表

淑人劉氏諱安貞世家金陵祖懋禮部祠祭郎中父俊中書舍人母韓氏爲故都禦史襄毅公之女弟生淑人甫三嵗而中捨君卽世母子煢煢無依襄毅公因挈以歸撫爲己子淑人幼莫之知也至六嵗忽問其母父今安在母始吐實曰汝父死久矣卽悲號啜泣幾不欲生稍長肖父像於室中旦暮上食又以父逺方衣不綺食不肉者十年讀孝經諸書頗涉大義時襄毅公鎭兩廣威名重海內嘗語人曰吾有一女當得佳婿不以與凡子時無敢委禽焉者今右都禦史顧君逢源時方以明經領鄕薦而防其室媒者曰若是何如襄毅公曰可矣吾固素器之他日名位略與吾等淑人入門人以爲襄毅公之子也曽不以貴驕人事其舅教授府君姑淑人尹能盡婦道後公舉進士第歷刑部主事員外郎郎中湖廣按察副使河南按察使布政使至右副都禦史巡撫雲南所至焯著聲迹初封安人進宜人又進淑人命服在躬儉約不攺於初乙亥九月十四日淑人以疾卒丁丑三月三日某處春秋六十有四女二壻湯倫張希範公無子以兄之子椿後娶陸氏今太子太保吏部尙書公之女淑人幼而孤能不忘其所自出相其夫以功名顯於時累受封號饗有多福四十餘年不矜不怠如是亦可以爲賢矣余故表其墓以示其後人

陳封君墓表

陳氏世墓胥山之靑銅塢正徳丁丑正月戊寅孤霽等奉其先封君文林郎編修之柩合妣先孺人徐之去先塋東南二百武封君諱輿字朝庸其先扈宋南渡至蘇之吳苑鄕家焉歷元世以貲雄而中葉稍防及封君始復起其家吳人多逐什一之利君獨課僮僕力耕稼久之收入滋多開辟浸廣腴田沃壤彌跨湖堧又積書延師教子及見中子霽登甲科入翰林授編修歷贊善南京翰林院學士君亦饗有封號鄕人侈其盛吾於是知君有締造之勤予嘗過其家見其棟宇聨延而無丹雘之飾池館淸幽而無聲妓之奉入其內鰥居一室傍無媵侍嵗祲輒出谷賑濟吾於是知君有施捨之分初霽在內館邂逅逆瑾瑾方持詭辧以中傷人無敢與忤霽獨正議折之不少屈瑾銜之未發也及竊政遂勒停家居意猶未慊數遣邏卒至吳仇家希指誣奏事下禦史卽訊舉家憂惶君獨自若防瑾敗事得已君素善飲嘗持杯酒語人曰吾遭逆瑾之禍而不隕獲者非獨中有主也亦有賴於是物焉吾於是知君有堅定之力夫其締造若是取捨若是堅定若是是足以表於墓矣封君以正徳甲戌九月癸未卒春秋七十有二徐亦天平世家孺人以勤儉佐封君造家封君素嚴重每從容諷以長厚訓諸子以忠孝誠實先封君十年卒子男五震義官次卽霽次云迪功郎次雷庠生次霳出贅陸氏孫男七女三曾孫男一女二

大厓李先生墓表

楚之嘉魚有兩李先生伯承芳字茂卿人稱東嶠先生仲承箕字世卿人稱大厓先生二人皆淸修苦節好古力行鬱鬱抱奇气不屑與世俛仰學皆不治章句必欲直探孔孟遺防成化間爲庠生已厭科舉之學所司廹蹙不得已就試嵗丙午同占湖藩鄕書庚戌茂卿登進士授官大理世卿不肯防試時五嶺之南有陳公甫者號白沙先生以道學名重天下白沙之學不立文字教人端坐澄心優遊停涵久之渣滓消融神明內朗其學號簡易直捷一時學者翕然趨向然亦或訾且議之大厓心獨喜其說往見白沙大喜曰吾與子神交久矣自嘉魚至新防涉江浮海水陸幾萬里君往見者四白沙與之登臨弔古賦詩染翰投壺飲酒終不及爲學之方久之世卿曰箕得之矣凡學以言傳非眞傳也其有目擊而道存者乎遂歸初世卿讀書山中作亭瞰水扁曰洗耳固已超然有混濁寰宇之意及歸自白沙日端坐一室洗滌身心不涉階級徑造本眞或勸之著述曰近世箋注繁蕪郢書燕說鼎沸絲棼方欲一剗去之而更推波助瀾耶顧猶喜吟詠客至相與劇飲賦詩醉起書之札艸濡墨斜斜整整無不如意及爲文章刮濯陳垢無起無止莫可端倪如山川出雲雷雨交至倐然雨霽天日淸朗亦可謂奇偉傑特者矣久之茂卿自大理得謝歸二人日聚黃公之臺更倡疊酬伯仲之間自相師友家徒壁立罄縣家人告不足二人相視而笑曰吾道非耶壬戌五月茂卿卒己丑二月二十日君亦無疾而終春秋五十有四天下惜其學之不及顯也李之先自江西武寜來居嘉魚宋慶曆間有宗儀宗儒開義學於湖西之濵曽祖煥鹽課大使祖善珙縣學教諭考阜封大理評事配任氏亦甘貧苦節子男六教嚴整防攺放整鄕貢進士女一歸鄕進士胡堯愷孫男八以正徳丁卯正月八日祔何公侖之原昔茂卿之君命教整自楚來吳屬予表其墓及是整與放復來請豈以余嘗窺其造詣之一二耶且二子逺來之意不可虛辱則爲之表於墓曰人或曰白沙之學不事著述大厓之見於文與詩抑何多耶豈以是爲非著述乎余曰道去言耶去行耶聞昔之君子有終日言而未嘗言者余何足以知之大厓之銘白沙曰虛以立本動而能神凝而涵之天飛淵淪於乎其殆以自見也夫其殆以自見也夫

周煦庵墓表

周之先本金陵君逺祖湛宋戎州通守亢國子學正泰當宋季防古兵入臨安所在奔潰泰糾眾抗之不克而志益奮名其子曰思嶽思李思文謂武穆忠節信國也其矯厲風節如此思文於君爲五世祖與思李始徙家晉陵思文旣又徙居無錫君大父諱惟慶考濟廣所謂月牎者也月牎始以醫名成化中徵至京師京師醫得時名者林立月牎後至一旦殷然名出其上然他醫皆得官尙藥奉禦月牎無近侍推挽年老告歸猶尙布衣也而名益髙初月牎自以醫非家傳則必由師傳乃從甘露金孟昭學又徧參諸家凡瘍瘡帶下顱防専門者輒師之故能兼眾長而君亦兼得父之所長君諱敷字時榮別號煦庵初習進士業經史皆涉大義旣而攺業醫患近世醫家止於局方遐觀探自炎黃岐雷越人淳於長沙河間諸書無不披閱卒防於東垣丹溪氏於藥性必辧其州土時節物宜炮炙咀防必盡其材性以之治病十愈八九逺近求治者舟檝騎從恆滿戶外君應之無惓色慍語又不責其報人以爲有月牎之風闗西一戍卒過吳道病病且侵君捨之郊墅設牀褥饘粥藥餌時一往診之以增減其藥半嵗許安仍資道裏費以歸甚似羅大無之治病僧山陰王司寇巡撫鄖陽時夫人久臥病諸醫防效君自武當歸過鄖謁君治夫人見其藥品精潔鮮香蹶然起曰吾病已去二三不數劑遂愈又似錢仲陽之療不得瞑者其他尙多奇效不書書其最者君爲人慈孝恭讓歳時祀先必以禮撫孤睦族延師賔接遊士至園池亭館尊彜圖史皆翛然有髙尙意一時名人韻士樂與之遊及病卻藥弗禦曰先君子有言矣病不能死生藥不能生死正徳丙子二月六日卒春秋七十有四己卯二月甲申邑九里之先塋配華氏子騋能傳家學孫興岐其也余爲表其墓曰是爲名醫周煦庵之墓來者尙勿毀也

中議大夫江西知南安府張公墓表

公諱弼字汝弼讀書不治章句獨慕古奇節偉行慨然思與之齊視世之齪齪無足動其意而世亦莫之用也其瓌奇卓犖之气無所泄則時發之於文發之於詩發之於艸書而發之事業殆不能十之一二而亦足以名世矣公少爲弟子員己博覽無不觀旣長始中南畿鄕薦成化丙戌登進士授兵部武選主事攺武庫進車駕員外郎出守南安六年以病乞歸卒公天分髙朗出語不凡其發於文則病近世萎靡腐爛之習痛掃去之自立一家言顧嘗自許得古人矩度而世莫之知也爲詩每寓感時憂國抑邪與正之意翰林修撰羅應奎上疏劾時宰得貶人無敢送者公作詩贈之慷慨激烈膾炙人口送章徳懋黃仲昭莊孔易外調之作警句往往爲人傳誦而亦不免忌者之嫉也其艸書尢多自得酒酣興發頃刻數十紙疾如風雨矯如龍蛇欹如墮石瘦如枯藤狂書醉墨流落人間𨿽海外之國皆購求其迹世以爲顚張復出也其在南安拆毀淫祠以百數表章先賢作唐張文獻祠宋李丞相亭立鐡漢樓而人仰凜然不攺之操作吟風弄月臺而人挹悠然自得之趣鑿梅嶺之嵌巖行者願出於其途梁橫浦之崩湍濟者無病涉定中途博換之例而南雄南安之爭端永息及去之日民爲生祠以祀其政事有如此者使公得竟其施其樹立豈止是哉公仕京師時方尙交謁每正嵗投刺紛然人馬交道公一切謝絕有嘉召必赴嘗自言曰嬾於投謁勤於赴宴後府防月邏人行不如法人皆辟易公舉牙牌示之曰若欲知我乎我武庫張某也又數以直言忤司馬當道者積不能堪故出之南安而公自得也曰吾學可以試矣公以成化丁未六月某日卒其年冬十一月廿五日郡城北之鳯凰山安人王氏有賢行子男六正宜至圭玉金女二孫男四宜以進士官至副使至以進士官戶科都給事中至是宜亦已卒至與弟収拾遺文得若干捲刻之又求予表其墓於乎後世有欲知公者尙考於玆文封奉直大夫禮部員外郎吳府君墓表

宜興有逸人焉氏吳綸諱大本字風神散朗操履修潔皭然自疏濯於世之滋垢非其人𨿽貴弗與也非其義𨿽貧弗取也非公事未嘗一入城府值好風日或雨新霽肩輿行溪山間蒼鹿一白鶴一夾輿馴繞不驚不逸鄕人遙望之輒曰吳隠君來也扁舟往來吳越間必載鶴鹿自隨至樷林窮壑修篁灌木輒憇終日相羊吟哦不令主人知或知之輒奮絕驚去終不言姓名人亦不知其爲誰人曰其古韓伯休之流耶創別墅二於溪山間南曰樵隠西曰漁樂逍遙乎其間自號心逺居士意以靖節自擬也偏嗜茗飲其出必陽羨顧渚非其地者輒能辧之其掇之必晴藏之必溫烹之必法有茶經所不載其鑪竈融鬲灰承炭檛火防之屬亦皆精絕古雅甚自貴重坐客四五人勺少許沫餑紛馥三四啜已罄必啜者有餘思始復進終亦不令飫也人又曰其古陸鴻漸之流耶喜作書𨿽老矣得書法名迹必日臨數過其書往往爲鄕人取去藏之間閱古方書制藥餌爲人治療亦多奇效家產不逾中人至義事爭先爲之嵗饑富家多閉糴以牟利君獨開廩肆糴以賑饑或稱貸數負之又數給之不吝人犯之亦不校邑有蜀山蘇文忠公嘗居焉君與沈司空輩拓地築室春秋饗祀至於今故太僕少卿李貞伯有卜居陽羨之意君分田宅招之至蘇必過沈石田流連浹旬乃去余無所詣子仕登甲戌進士官戶部主事正徳丁醜得封如仕官仕進禮部員外郎又以詔例加封命下而卒嘉靖壬午十月九日也春秋八十有三明年月日某山之原君晚年病忘若宋陽裏華子者一旦忽爽然悟平生履歷了了臨終區畫後事細碎不遺已乃瞑目余昔過宜興與君邂逅荊溪間同余遊善捲還過其家余歸吳貽予茶鑪茶竈已又貽馴鹿一豈以餘同隠逸之志耶君𨿽有封號之榮而其履歷風致則古隠君子之流也故余撮其隠行以表其墓上後之過者其以爲隠耶其亦吏隠之間也崇明醫學訓科杜府君令人吳氏墓表

正徳庚午五月十六日崇明醫學訓科恆庵杜府君卒吳縣太平鄕魏珠山之先塋春秋八十有二又六年乙亥十二月二十三日配令人吳氏卒祔府君兆春秋八十有八府君三子璧琮皆先卒其庶子璠力舉防事且涉太湖踵余門拜且泣曰先訓科之旣辱執事銘玆令人仍冀哀而表之庶名永長存不肖孤有所覆蓋而子孫百世所共嘉戴敢敬以請余曰子來宜也顧令人之生也余不及升堂瞻拜懿範於何考徳而表之餘觀世之爲母者莫不厚其所生非所生而撫之逾於所生是賢也爲子者莫不崇其所出非所出而崇之逾其所出是孝也吾於是不能無言焉按狀令人諱寜字素寜世家吳之雁蕩村其先有櫟堂先生者仕宋稱名儒後多爲顯官髙祖子淸元山陰令曽祖可安皇同知鳯翔府後贈戶科給事中祖經太醫院醫士考防以學行隠於鄕令人幼則顓靜有禮頗涉孝經女誡諸書特工紉制縷結之事旣歸府君旋有崇明之任伯氏又以學諭宦遊彰徳舅姑年髙性嚴令人承顏色卑髙短長防有乖忤時新未及饋獻不以入口性婉嫕溫柔而治家內外井井佛老巫祝之類不一至門細而調胹烹飪薪槱之宜外之苞苴簞食之間咸有節適二老人安焉不知其子之逺去也璠生四嵗防其所生令人懷抱推燥居濕不異已生痘證危甚且潰爛不可向邇所親皆欲棄之醫亦以爲不治令人日夜撫摩調防己乃得生年未六十豫治棺衾斂具及疾革璠稽顙禱於北辰令人曰安用禱爲吾年幾九十死乃爲歸仍召諸孤誡之曰吾無以遺若曹若曹各自勉旃讀書業醫無隳前人之業當從薄勿事美觀爲吾累也之日爲丁丑九月十一日璧太倉醫學典科琮郡學生季卽璠女四咸有歸孫男七山嶽昆錞銶鎔鈁山嘉定醫學訓科女四曾孫男女十三璠非獨能世其醫也又能感勵奮學以古文行義重於時璠可謂能子矣若令人亦可謂不失所養矣吾故表諸墓以爲世之法

贈監察禦史陳府君配太孺人譚氏墓表

監察禦史陳君察與弟檢討寰累然衰絰詣余泣曰余先人亦嘗有志於用世也孤苦艱屯自悼其志之弗遂又自知其年之弗永也自營地於虞山之陰謂察等曰嵗行至甲吾當死不及見汝之有立也吾死汝我必於虞山之陰若等幸有一命當以告我使我知汝之有立也及期卒吾母課不肖等益嚴學少懈則曰而忘而父之訓耶不肖輩感泣奮勵嵗壬戌察忝進士承乏監察禦史辛未寰亦忝進士承乏翰林檢討吾父弗及見也正徳中贈吾父如察官母封太孺人可以爲榮矣今吾母亦已棄養不肖輩痛吾父之不及養也吾母𨿽逮養而不及含斂與襚也是終天之恨也所以發幽潛表著以見於後世少逭不孝之罪者敢以累於執事幸許之也余聞其語而悲之爲表於墓曰府君諱稷字允才世爲蘇之常熟人祖諱某考諱某號淸隠府君甫成童淸隠與母尢相繼淪謝孑立無倚里人侮之弗與校且耕且讀不復事進取喜爲詩工於書法閉門謝塵事日哦詩弄翰所往還者惟縉紳逢掖髙僧羽流以自娛𨿽居城市而翛然有出塵之思閱載籍有得輒識其處曰他日以示吾子二子學業之成蓋有賴焉太孺人譚姓昆湖右族力勤儉以起家初不知字書佐府君課諸子時聞古訓至自能作書及二子咸有祿仕孺人之志存乎報國二子之志存乎色養故寰出仕察則歸養寰歸侍察乃勉出出巡滇南歸過家一宿而去嘉靖初元史館肇開移文趣寰寰不行太孺人曰汝史官也史自爾職不行何爲於時察亦有巡蜀之命太孺人曰若等第行吾气體固健在無以我爲念二子行而太孺人以是年九月廿九日終於家享年七十有六府君之卒爲治甲寅十一月三十日春秋四十有七二子以某年月日祔太孺人於府君之兆察當武宗朝屢抗疏言時事及南狩又力諫𨿽忤防不沮不撓出巡西南獨持風裁人無敢幹以私寰文學蔚有聲望二人服官久服食居室如寒素持防動依禮則淸修苦節近世鮮倫王子曰夫爲人子者不獨養親爲難而以顯親爲大顯者非爵祿之謂能自樹立不茍同於流俗使其親爲賢人之親顯之大者也若二子可謂能顯其親矣府君太孺人可謂有子不死矣余故爲表於墓上

震澤集卷二十六

欽定四庫全書

震澤集卷二十七

明王鏊撰志銘

右春坊諭徳劉君墓志銘

治五年八月二十日右春坊右諭徳劉君景元卒於京師子棨應舉江西孺人胡氏與二孫曉暕以其喪歸江西之安成明年正月七日葬廬陵之梅華塢年五十有八劉故安成鉅族君祖東匯父丕嚴贈翰林編修母趙氏封太孺人君諱戩景元字生頴脫超邁日記數千言年二十一占江西鄕試防試屢不第入太學爲文章宏深瑰絕聲華振起名士景附每一下第物論稱屈主試者每以不得君爲歉年四十始與予同登乙未防試廷試第二人及第授翰林院編修九年進侍講預修憲廟實錄成進今官上之初卽位也例遣近臣使外國時安南吞占城侵緬甸外恭內驁眾謂非剛方才辯者不任是行君時以侍講爲正使先是使外國者多治巨艦載重貨浮海與其國爲市轂接艫銜或與陪臣賡和誇奇角捷以爲才君考地誌陸道南寧逕甚無虞乃乘肩輿從兩僮忽抵其界夷人傾駭郊迎館候視舊防甚陪臣拜跪立受之不與交一語至之日頒詔明日防防畢遂行國主恐竦至曰一國生靈命懸天使金珠犀象餽貽錯落一不顧王復遣人追授諸途不與語獨書其入闗詩與之曰歸裝有一南物者闗神其殛諸其後安南遣使入謝表有廷臣淸白之語出使時賜麒麟服實錄成又有白金文綺之賜君博學無不闚多識本朝典故嫉邪守正气豪論卓遇事直前意見捷出喜面斥人短長旁聞縮恧君色自若尢精人倫識鑑見表洞裏分劑參停十不失一權門勢家庭無行迹髙亢特立與世寡合而獨與予善也予出則詣君君出則詣予見則相與劇談兩相忘而罷及病革予往省之气犇上僅屬予爲淒惋君曰自古有不死者乎吾已後顏子矣病間復語國事防劉文穆罷壽寜侯卒君時不能言矣忻然索筆爲詩有天畱老眼待三月之句命其弟戡曰乞濟之銘予還自南畿考試至臨淸遇其喪哭之以詩於戲若君非古所謂直諒多聞之益友乎予方賴焉振吾過防吾昬以終吾身庶有益乎而君棄予死矣銘曰

剛吾未見聖所嘆去之千載玆惟艱安成水激山孱顏是生夫子勇且仁口持公議立詞垣別白白黒不肖賢誰云不用用未殫直辭一吐十虯蟠世方疾走行獨跚辭喧得靜非所患峣峣齾齾驚髦蠻謂方耄耋胡不延後懷遺直表玆阡

陸處士墓志銘

處士陸姓諱俊字伯良古貌古心古衣冠治家居鄕出詞行事世多迂之而予特愛其近古也年八十有四以治五年二月十二日癸丑卒十一月甲申祔葬蔣塢之先塋處士予叔祖行也幼特受知焉今還不及見也爲文祭之且志其墓陸氏爲馬甲處士悉馬甲之害也將疏以聞大意以北人習馬南人習船南人爲馬甲太宗權時之制耳今宜南北各復其舊便又言吳下官田稅十民田稅一均之則國用不虧民不困又言錢久不鑄且竭宜復五銖備一代制又言州縣官克下宜多設官相監制又言鹽法急盜滋多弛其禁盜將自息其書凡數千言其艸數謄易無問寒暑晝夜行坐寢飯得一字輒起易之欣欣告人意以爲必可行也始以干當道當道若不聞已乃不問貴賤賢愚遇人輒授之又牓於道路市肆曰庶有見而行之者積三十餘年費紙筆如山人或信或笑或以黏壁淨幾處士終不廢也予間謂曰何爲紛紛翁家所苦者馬役吾能言於官而免之處士曰吾豈爲我設哉吾以爲天下也吾家固自宜役其志公其念深其自信篤於戲使世之在位者皆有是心國事其有隳乎吾又以悲處士之不遇也處士類寛厚而治家甚嚴嘗曰壞人家者臧獲也故陸氏𨿽富有傭無奴私鹽升合不得入戶年八十以詔恩授冠帶然家常罕禦曰吾自宜山林之服也此固世之所謂迂者乎豈所謂古者多近於迂乎其平生精力具馬役書故特詳焉配周氏與處士合徳卒亦年八十四子男二長均顯蚤死次均昻克世其家孫男二曰豸曰彖豸爲郡庠生銘曰

孰謂丘壑國憂是瘁飽食優遊媿爾有位

靜庵處士墓志銘

西洞庭處士徐君諱震字徳重年七十則作壽藏於山之富子岡曰吾將歸矣又八年爲治三年九月二十四日卒六年月日乃克葬焉徐爲洞庭鉅族而家世好文處士生長湖山神淸抱潔少從陳太史嗣初學詩太史亟稱之旣又與其兄徳彰日相劘切學益進有弔項羽廟睢陽懷古挽嶽武穆諸詩傳播人口久之謝賓客歸山中日焚香垂簾𨿽鄰里無行迹而詩終不廢也先娶鄒氏再娶顧氏子男四淮濙濂潮孫男八數十年來詩法稍變類以雄渾沈實爲髙晚生初學摸擬竄竊割裂飣餖以爲奇而處士日藏深山賦詩止以自娛往往世不復知有處士矣然唐人髙風絕塵其復可見乎若處士其猶近也孫縉王氏壻故予爲銘銘曰

通世營營匪利伊名學追時好與世角爭洵美徐君遐鶱髙揭孰知我吟谿雲山月湖山崟崟湖水彌彌我懷其人不在於詩

封奉直大夫右春坊右諭徳謝公墓志銘

謝世家淛之臨海其先有諱長者始徙余姚汝湖之四門四門之徙蓋當宋元之際長生明明生回一於公爲髙祖曾祖諱某祖諱某世載令徳厥有休問考諱瑩鯁直自將不阿權貴爲光祿署丞斥爲福建布政司都事又斥持其直終不變公諱某字某英睿夙成童丱比辭屬對響應無窮及長藻思逸髮以禮舉於鄕屢上不中淛之士曰科目果不足以得人乎如某乃黜天順初知嘉定縣事錢塘蔣忠舉公經明行修防禦史巡按蘇州者沮格不行或謂有闗節可得則長揖去之曰如此得仕非吾願也還舉於鄕年四十餘卒不第而其子遷徳器日開則束其經以授之曰吾已矣其爾乎成吾志也遷發解淛江第一廷試天下第一歷陞詹事府少詹事兼翰林院侍讀學士直亮方嚴隠然有公輔之望於天下公以子貴初封翰林院修撰進封諭徳配鄒氏由恭人進封宜人公素負經濟及受封則絕意世故日以詩酒自適於山雲海月之間無事不入城部使者過門談論今古某爲利某爲害衮衮不竭聽者常聳如其言興除民輒稱便公瑰偉軒豁不爲崖岸城府遇人輒盡或曰無乃太簡乎因自稱簡庵老人治四年鄒宜人卒詔有司治墳於縣之牛嶴喪且免而公以六年四月二十六日卒於家壽六十三上又遣官祭以治七年某月日啟壙合葬宜人龍圖閣待制忠公浩之裔純徳至行人無間言子男四長遷也次選迪遺女適上虞韓練孫男二正丕女二曾孫男女各一惟公宜試而窒祉萃後人恩命敷賁終始哀榮可謂盛矣後祿之至方日富而未艾也於戲則亦何必身自爲之銘曰

謝始申伯厥後孔碩相安將派別支聮中葉或微望於臨海余姚來家繇公始祖儲祥絫仁幾三百年其後將昌故晦其先俁俁封君華實有煒仕我䢐求舉步可跂屢上不試天固尼之孰云尼之實將啟之紫閣言言在帝左右啟沃敷陳維公有子孰積不施孰耕無獲錫命追榮其報斯食其食不贏不諧其盛瑑幽眎昭皇有後命

安人姚氏壙銘

安人姚氏少師榮國恭靖公祖也尙寶少卿諱繼父也昭信校尉蘇州衛百戶史君宗廣其歸也生永樂辛夘治辛亥壽八十有二矣一日顧其子鑑曰吾老矣其爲吾治壙於某山之陰吾將從先公而休焉禮壙石有志其卽陳禦醫公賢圖焉吾且欲見之公賢其子壻也以銘屬予初少師以方外士佐太宗靖難奇謨祕畫載在金匱配饗太宗爲時宗臣不娶以繼後繼太宗賜名也命侍東宮學仁宗卽位卽拜尙寶少卿少師嘗不願其家恩數過盛故位止此安人時侍京師年十七八矣靖難遺事尙能道之始宗廣善畫嗜飲每畫必大醉自以爲樂然安人每非之曰是乃公事耶後宗廣卒安人持家教子率有矩度銘曰

赫赫榮公翊戴眞主淩煙畫像配唐房杜翼翼符卿侍學文華帷幄寵數擬漢陽都吳山之陽有髙者墳後千百年孰知其人符卿之子少師之孫

知將樂縣陳君墓志銘

於戲古所謂循吏者其殆不可復見乎以吾所聞故將樂陳君其近之也予故志其墓以告後之人初君以進士選知將樂大書防事曰勤以補拙儉以助廉民有嚴甲者前後持吏短長吏不敢動君至則執之庾死獄中訟爲頓減將樂嵗漕以給莆戍莆又漕以給將樂風濤湍悍覆溺相望君校其數相埒因各畱餉其境民兩便之其因事爲功類此時勸課均徭役抑豪彊廣儲蓄已乃興學校修城池驛傳倉厫道路至或捐俸爲之龜山先生墓茀不治君爲辟路若干置祭田十餘畝唐汀州刺史穆公溺死見神於邑人君爲迎衣冠葬之春秋祀不絕邑有巨峽民橋其上列屋櫛比淫雨暴漲民居且浸橋亦危君爲禱於神水立退嵗大旱君禱之又立雨邑人以爲神部使者行縣睹其治曰樂邑其有賢人乎𨿽鄰封有事輙以屬君光澤有疑獄歷數年不能決君至一訊立得其情比歸光澤民遮道求識其面拜於馬首而去城沙縣也績久弗成君爲物土賦庸民不知勞使者上其績旌異之命下而君卒年四十有四君諱大經字正之姓陳氏陳世家江西之徳興宋南渡始家上虞髙祖某隠九峯山累辟不起曾祖倞祖敬輿通諸家書考世英通尙書史記善楷法君生祖異之曰他日必志經綸因名比長惇愼溫文初習禮已而旁通諸經以詩占淛江解試登庚戌進士娶張氏某府太守嚴之女以某月日葬上虞某處弟南京大理評事大紀來請銘銘曰

長吏庇氓或爲螣螟豈無異政非威伊名樂人熈熈君我父母鄰邦曰嘻我乃無有三年之政百年之思顯刻幽宮維後之貽

湖廣按察司副使蕭君墓志銘

蕭世家蜀之巴縣君髙祖諱某洪武中司永平府獄因家焉今爲永平人祖諱本立考諱鳳君諱謙字有終由進士授大理左寺評事進寺正擢山西按察僉事董屯田諸務以憂去攺淛江按察司副使督銀塲諸務攺湖廣整飭辰沅兵備三年考績行至楊村卒治乙夘八月二十日也壽五十七以某月日葬某處娶李氏後君五日卒子男三淮武略將軍某副千戶漢國子生女三長適千戶解璋次鄕貢進士張秉次千戶朱陞君居官動遵三尺其在大理號能辯疑獄然求其出不求其入理屯田屬邊多務出奇應猝軍以克濟建寜時有盜張甚君躬詣其地梟其首亂者余悉解縱遂平之鎭巡大臣以聞詔兼分巡建寜道卽其地立分司鎭之大軍之討都勻也君統畨漢軍防應事平防璽書鏹幣之錫是役也君冒藂箐觸炎瘴遂得疾君性仁孝在官聞父母病卽哀號不事事聞喪三日行官屬有不知者侄江與漢年相差防娶必先江而後漢采幣之禮眎漢有加焉間同疾眎之亦必先江而後漢漢居京乞銘於其鄰王鏊銘曰

噫有終甫北方之傑理刑治兵所至則發仁孝溫溫吾得諸鄰刻此銘章維以示信

恭人李氏墓志銘

河南布政司左防政王君名珣之妻故太子少保吏部尙書諱秉之女尙書致仕歸曹髙標峻節海內仰之癸丑嵗防政君之子崇文以進士選入翰林爲庶吉士今年春次子崇獻又以進士被選間嘗詢焉則皆尙書之甥也予以是知家學之淵源宅相之徴兆有不誣者久之崇文崇獻衰絰泣詣予曰先恭人葬曹之水谷迄今二十有二年今以繼母恭人黃之喪將祔而先恭人墓未有刻先恭人之卒不肖兄弟幼其遺徳不及知𨿽然間則聞之先外祖母聞之伯叔母而先祖贈湖州府君嘗稱以礪諸婦矣敢次爲狀以請予不得辭恭人髙朗淑慧言動有法其幼也尙書教諸子書恭人從傍聽之卽能了大義及歸王氏事湖州克孝克敬滫瀡之奉捐妝奩爲之防政在官時節饋獻踵道湖州之歿衣衾棺槨皆恭人經紀之參政歸無憾焉育孤睦鄰賓接內外禮意曲盡其卒也裏有孤女以母之喪喪焉至於今諸姑伯姊有防則曰恭人之賢也或至泣下者恭人生正統庚寅以成化乙未正月二十六日卒年止三十有六先封孺人繼封恭人防政子男八恭人出者四崇孺鄕貢進士崇仁庠生崇文戶部主事崇獻庶吉士余曰崇儉崇讓崇有崇素恭人卒靈爽多異過祠不肅則恍若見焉防政爲禦史以事被逮曹人未之知也其主忽自僕於地家人驚駭識之則被逮之日也豈其生而賢明故死而有不亡者邪銘曰

在曹之陽其涘維谷誰墓於玆有拱者木冢宰其考夫維嶽伯八子宦學其儀濯濯維年不待迄於休成於赫皇命象服是榮孰云不壽厥靈孔章納銘於幽以告不亡

太醫院判陳君墓志銘

陳之先自鳳陽來家於吳始祖良炳元同知太醫院事髙祖新齊郡醫學正曾祖本道世以醫學相傳吳有孟景暘者精小兒醫本道館甥景暘所並得其傳祖彥斌考仲和始皆專小兒醫君生七嵗而孤少長髮憤讀先世書有聲吳下成化中詔取名醫郡以君名上君以太孺人陸春秋髙一詣院卽乞歸久之太醫院言治小方脈者少復起之君至甫一月被選入禦藥房旋拜禦醫出入禁中調防諸王累奏奇效遂進院判今上卽位以例仍爲禦醫三年進廸功郎入視東宮疾效加俸一級丁巳嵗上章乞歸上曰如陳某者何可使去左右而請益堅上察其誠遂進院判致仕歸治庚申五月十三日卒春秋六十有八君爲人不事表襮或侮之卒不較少嘗誦學喫虧詩以自警直禁垣十有四年恭愼周密累有白金之賜其爲醫究切脈理力防本原不求近效不肯乘危射利貧者或反給之故其名籍甚而尢重於士夫初名慶字公賢後以字行而更字公尙初娶仰氏大理寺丞瞻之孫繼娶史氏蘇州衛百戶浩之女子三憲寵宥皆世其業寵入禦藥房亦有名京師孫男五女一初君爲壽藏於黃山之陰予預爲之記比歸日經營之未合也而君卒遂以明年月日葬焉銘曰

醫維仁術或益之疾孰惟其良乃及於國噫嘻公尙和緩是同皇裔詵詵厥維其功黃山之原生所治止旣曰治止尙安歸止

兵部武庫郎中吳君墓志銘

治已未兵部武庫司郎中吳君汝礪以病告歸吳江行至徳州卒其弟鎣扶匶歸以庚申某月日葬大興圩之先塋來乞銘君諱鋆汝礪字爲人好學攻文而尢有詩才其爲詩苦思防搜句妥字帖喜學唐人而時出新意與人交不立崖岸當官勤愼而無隳事是以人愛重焉意其必將逺到也汝礪占南畿解試三試禮部不中冡宰三原王公巡撫江南間召與語因極陳民間諸獘傳以經史指掌畫地衮衮不休王公驚焉贈之詩期其大用君復以詩諷公公益奇之及登進士授兵部武選主事進員外郎又進武庫郎中武選武庫皆劇司君自儒者好從容嘯詠而終日抑首據案鉤考簿牘意不能無少望又質弱多病醫者不審妄投之藥遂至不起嗚呼豈亦其命然耶嘗以進士治大臣葬道聞母訃遂委事逕歸當道者難之君曰安有舎親之喪而勤人之喪者乎祖諱某考某封奉直大夫兵部武選司貟外郎母李氏贈宜人娶汝氏知南安府行敏之女封宜人子一人曰重陽聘監察禦史陸全卿女重陽方二嵗防防可念全卿曰吾與乃父有言矣遂許委禽焉銘曰

孔翠之文雕鶚之鷙才也孰賢亦維其地嗟嗟汝礪壽復不遐有文不耀有銜不抒埋郁陰幽噫嘻柰何

承事郎徐君墓志銘

徐裔出金華有三奇府君者當南宋時命一子畱金華一居舒之望江一居吳邑太湖之西洞庭山洞庭有原隰陂池田園之利徐氏世擅其富世讀書好禮而不求仕入國朝子孫滋盛散居山中世以東南西北宅別之君所謂南宅者也其世系詳見故陳太史嗣初所譔先世墓文考諱震生子四人君於倫次最季而最愛於父𨿽不治舉業而好學不倦作七字詩往往可誦書有楷法兄弟旣分煙君獨不忍去依其父以居終身焉父志所未至能先意承之及父母相繼歿寢苫柩側旦夕承事如生食必祭飲必奠朝設洗沐莫拂茵枕未嘗替於初娶沈氏生二女子二曰縉曰紳王氏出西洞庭入國朝未有登第者君日夜督其子學縉果登順天鄕薦山人榮之君以治辛酉六月二十二日卒享年五十有二以某月日葬金鐸之原君體貌瓌碩襟宇夷曠意其必壽而止是縉方向用於時恩封有日矣而君不待於戲傷哉縉予子壻也爲之銘

昔之日俟我兮湖之麋今之日送我兮江之涯風神猶在兮訃豈非有封不待兮可柰何嗟嗟命兮可柰何

震澤集卷二十七

欽定四庫全書

震澤集卷二十八

明王鏊撰志銘

貴州按察司副使陳公墓志銘

治十七年六月二日前貴州按察副使陳公卒十月四日辛酉葬吳山之上金原壽六十有六初公按江西有李都禦史者與民爭水利積數年無敢決者公曰吾請決之盡以其地歸諸民李嗛之未發也久之公遷貴州李時爲吏部考察見公名曰是陳某耶卽泚筆抹去之物論嘩然宣慰使宋然率軍民抗疏畱之不報公罷歸吳中家具蕭然至粥書自給有司援天順詔例嵗給米五石日與學者講解經義有感觸輒發於詩占畢呻吟病咯血吟猶不止竟卒君諱琦字粹之大父諱某考諱茂封奉政大夫江西按察司僉事陳之先本吳人以醫辟居京師公少占順天鄕試成化丙戍登進士授南京大理寺副歷寺正江西按察僉事貴州按察副使公在官累辧疑獄廬陵有儒生夜過里人胡甲被殺官執胡胡自誣服公曰豈有殺人而自置於門者訊之則儒生有仇知其夜適胡也殺之胡得釋劇盜數十人爲曹白晝摽掠無禁公出令獲一人者賞若干縱其酋厚遇之乃得悉其巢穴掩捕立盡淸戎禦史大煽酷虐蔓引平民公爭之不得乃出理所分道民悉自首實禦史誣執二百餘家悉縱歸農比禦史去民手瓦石胥擊之而爲歌謡以頌公公所至興學奬士見韋素有文行折節下之負權勢者視之如無竟以是罷娶吳氏繼邢氏子豸年始十二女適烏程縣學生嚴統銘曰

噫嘻冷庵惟義之耽惠文峉峉孔允且直官詘名振孰云我貧我貧我安講道以哦於戲逝矣傷如之何

福建布政使左防政姜公墓志銘

公姜姓諱昻字恆頫生而端重介特不茍言笑數嵗刻礪讀書成化辛酉占應天鄕試明年登進士第出知棗彊一意愛民凡所決遣皆自以不寃門無呵卒獄無滯囚三年召試監察禦史時方士李孜省得幸公率同列疏論之命杖於午門外以親老乞攺南京河南道出理福建戎籍擢知河南府值嵗大旱公至則雨隨之洛人抃舞每晨吏白事退終日閉閤觀書鞭箠懸不用時母夫人年八十以懷土屬疾疏乞近郡便養不許疏復再上三上至乞降府佐或教授它日除邊逺自效乃攺知寜波寜波聞公至同官皆減去輿馬華飾俳優雜劇不一陳於前日本入貢過郡望公迎戢六年復以母老歸養進福建布政司左防政不起且上疏乞終養母卒服闋部使者奏起之而公以某年月日卒某年月日葬郡城之官山公於取予尢不茍在官日買肉少許奉母自食蔬菜子弟學書不得用官紙筆非嵗首未嘗燕客不受人餽貽亦未嘗餽貽於人權要請托一切報罷以是人多不恱而亦不能毀也姜故汴人扈宋南渡家崇明之西沙元時徙昆山之惠安鄕今爲太倉州人髙祖諱仲和元海運千戶曾祖諱源祖諱篪考諱敏贈文林郎南京河南道監察禦史母曹氏封太孺人子男二長龍中應天甲子鄕試次淮女三孫男一女二銘曰

抑抑姜侯維行之揭皭然不緇爲彼玉雪皇假近郡汝其予守色養以終萬鐘奚有東海洋洋終臥不起於戲姜侯可謂君子

通議大夫工部右侍郎談公墓志銘

公談姓諱倫字本彛其先有仕宋爲博士博士生宗遂宗遂自開封扈宋南渡家吳興復遷上海族日蕃大曾祖諱季芳始以族大爲懼痛自抑損散財積書人謂之癡國初諸巨族皆謫戍人始服其識祖諱節考諱景瞻皆贈通議大夫工部右侍郎公長身丰頥瑩然玉立景泰丁丑登進士觀政吏部時鹽山王忠肅爲冢宰風岸孤峭意輕南士見公瞿然曰南方有此人耶因授驗封主事甫一年擢員外又擢郎中公性開朗又善承忠肅意忠肅愛之英廟每召見忠肅輒以公隨上問之忠肅以公名對曰臣老矣於聖諭恐有遺忘此郎代臣志之且其人可信也上因欲大用之忠肅謂公年少資淺他日用之未晚久之丁母淑人憂服闋至京則濟南尹公爲冢宰補虞衡司三載擢應天府丞鳳陽大水尹京者不敢以聞公自署其奏是嵗詔免秋糧數萬進尹應天攺順天防軍興橫索民車以千數公許以百兩不可倍之不可再倍之又不可乃具以聞詔以百兩與之自是軍士無敢橫進工部右侍郎筦易州薪政搜逋抉隠剗削姦蠧嵗得羨余若干萬防南昌人李孜省以左道幸尹公子龍被逮尹公以是去公亦隨之初公受知忠肅忠肅之病也日侍湯藥於左右忠肅臨終以公托崔尹兩亞卿兩亞卿亦自才之故公往來三家如家人父子時萬文康在內閣有憾於尹因孜省媒蘗醖釀以成其獄士出尹公門及山東者盡逐之朝班爲空尹公之門無敢闖焉公於尹最厚其行也又往餞之故及今上登極公道昭宣孜省伏誅謫逐者多召還而公竟不起治甲子某月日也年七十五明年乙丑九月先塋之東淑人王氏張氏祔公無子以弟之子田後初公家居嵗遣人起居尹公於山東忠肅之卒也祀之別室崔公歿亦如之尹公亦如之蓋其篤於所事如此嗚呼公之才識固逺到器也不幸屢爲當道諸公所知或推或挽卒以顚殞是獨何哉其亦可慨也已銘曰

九挽莫前一擠而顚其曷爲然退處而年迨天之施公尙何怨

廣東按察使趙君墓志銘

成化辛丑春禮部防試天下士吳江趙君栗夫名在第一刻其程文傳播中外名聲大起時年甫二十餘尋登進士上第授刑部主事歷員外郎郎中淛江按察司副使進廣東按察使蒞任甫越月卒年四十有九君諱寛栗夫字生而白晳纎弱若不勝衣而警敏絕人自少讀書五行俱下其於舉業若不經意下筆卽超邁老輩皆推服之及有官益肆力學問自經史以及諸子百家無不淹貫爲文雄渾秀整行艸亦淸潤時刑曹同官華亭陳一防昆山秦廷贄天臺王存敬皆能詩四人相得驩甚更相唱和時吳文定公在翰林良辰佳節四人輒相過從予時亦往來公所多相賡和君才尢贍下筆數百言眾皆驚其捷服其工吏事初非所長在刑曹久律例通究曉析訟至立解獄無寃滯及董淛江學政能推所學以變其習士無謏聞狹見之陋凡經指授爲文皆有程度不以權勢動揺有所軒輊髙下遇人坦率不事表襮人以是愛而重之曽祖諱銘黃巖典史祖諱瑛湖州梅溪局大使考賜累封刑部郎中母沈氏封宜人梅溪善星數君之幼也以爲必貴特愛之南京國子學正莫君亦奇之歸以其女子男二禧邑庠生余幼禧卜以正徳元年葬君於吳橫山靈石峯之麓莫宜人祔銘曰孔翠祥鵷其文旣鶱騏驎服轅中道忽踠始誰啟之卒誰尼之已乎栗夫愛莫起之

雲南按察使進階中奉大夫張公墓志銘

雲南按察司按察使張公諱翥字汝振世爲蘇之長洲人曽祖諱進淛江諸曁知縣祖諱滄國初以人才徴未用卒考諱樞贈奉政大夫南京刑部郎中妣陸氏封太宜人公登順天丁丑進士授工部都水司主事攺虞衡司又攺南京刑部山東司曆員外郎郎中出知江西南昌府進河南布政司治防政雲南按察使致仕以子約貴進階正議大夫勲資治尹今上登極以詔恩進中奉大夫正徳丙寅冬十月二十九日卒於家春秋七十有七明年五月己未葬邑之金芝嶺配吳氏累封淑人子男二長約工部營繕司郎中次防貞女三壻爲南京太常寺典簿郭忱鄕貢進士顏栐府學生傅義孫男女各四公淸愼守法臞然若不自持而見義卓然不惑始至南昌卽理寃獄出之民大恱髙安有毛姓世豪於鄕縱火殺人亡命吏不敢問公發之竟置重典民又大悚有中貴乘傳搜括民間奇玩勢張甚郡縣望風迎拜且以鹽抑配於民而以庫銀給之至南昌公曰民吾民也庫朝廷之庫也誰敢幹之吾將以聞於上中貴見公不可奪乃稍自戢時所至民被其擾獨南昌晏然雲南諸夷爭襲賄賂公行公一切禁絕年甫六十以母老懇乞致仕以歸公天性簡儉家固富且貴矣而自奉有人所不能堪歸吳掃軌閉門客至則淸話終日澹如也居官所至能舉其職而南昌之政尢偉故予特詳焉銘曰張公朅朅所至則發昔在南昌或猘而猖肆螫吾民乃以身當位方日融倐解而旋有子而才有孫有年寵秩有加亦又何嗟

通議大夫南京都察院左副都禦史陳公墓志銘

治乙丑冬南京都察院左副都禦史陳公致仕歸吳明年正徳元年九月十日卒於家又明年其子鎡來京因請予志其墓於戲往年吳文定公不祿今玆公又逝平生交遊存者其幾其尙忍銘之耶其尙忍不銘耶公諱璚字玉汝世家長洲之陳湖大父諱子富考諱孟善皆贈通議大夫南京都察院左副都禦史祖妣吳氏母錢氏累贈淑人公積官自翰林庶吉士授兵科給事中歷刑科左給事中大理寺左右寺丞左右少卿南京都察院左僉都禦史左副都禦史階通議大夫嘗以給事閱實湖貴邊儲以少卿出按湖藩刑獄以都禦史撿周府莊田又按吉府獄事前後董舟師於江上享年六十有七墓在隆池山之原葬之日爲丁夘嵗十二月三日配嚴氏封淑人子男四鎡鑰鍵鍭女二孫八濤淳津汸漢洵汭曽孫四公體貌修整不類吳產少入郡庠已頎然出其輩類成化戊子占應天解額戊戌今少卿李公同考防試得其文知其爲奇士也置之髙等遂被選爲庶吉士時文定公在翰林聲稱借甚公初與同席硯遂屈已師之相與劘切爲古文詞公質若重遲而思致獨逺不肯爲尋常熟爛語始務奇倔卒造平澹時輩推之爲言官隨事獻納務持大體不沽激訐名妖僧繼曉事覺法司當以常刑公言先王之制爲奇技滛巧以蕩上心者殺法司當非是於是曉竟坐棄市尙書何喬新等皆被詰責待罪有中官搏近臣於殿陛間公劾之兩皆坐黜又劾寜陽侯陳輔諸不法事卒奪其爵在大理以儒術飾吏事平反惟允初周府莊田與民田相淆累嵗爭不決時河南諸當道意在民也公往履畝具實以聞詔歸之府於是始忤當道意其董舟師也適劇賊施天泰出沒海上大肆摽掠東南騷動公引兵防魏都禦史紳於海口賊已敓气仍諭以朝廷威信向背禍福賊遂挺身來歸東南晏然眾方多其功久之海上餘孽復相煽動言者乃咎公與魏不當受其降防今上初言路大開言者紛然猶尙以當道故也公不辯遂引疾乞致仕詔許馳傳以歸明年卽其家賜緋袍白金以平賊功云於戲公之撿田也所持者衷其受降也所存者信而每不爲議者所與夫衷與信非所獲罪也公又何慊乎其亦命而已矣於人何尢焉銘曰

誰謂吳逺而多文學公在諌垣其儀濯濯乃平邦刑乃持邦憲出入踐更吏以儒緣世方疾驅吾獨委蛇吾自吾信嘵嘵則那退處而休孰怨以尢琢詞石以昭於幽

封孺人徐氏墓志銘

孺人徐姓裔出吳之天平山成化中長鄕之稅邑大夫禮焉一邑之事多倚以集諱者其考也水東之陳封文林郎翰林院編修名輿者其歸也登丙辰進士被選入翰林爲庶吉士授編修侍今上經筵爲講官修先皇帝實錄充纂修曰霽入粟於官授冠帶曰震授八品散官曰云爲邑庠生曰雷其子也適逺述遂其孫也正統壬戌八月四日其生正徳三年五月八日其卒之日也胥臺山之靑銅塢其葬之地戊辰十月葬之日也天性貞靜而明慧讀書通大義知楷法事舅姑以恪愼凡烹調紉綴澣濯率躬爲之不以委人歸陳值家中微尺累寸積遂大其家甲於一方課諸子以學口授孝經唐詩指解字義敷說故事使知所慕法霽入翰林之三年則拜孺人封號冠帔朱袍居常罕禦蓋以布素終身焉其行也是其可書者矣霽方以文學向用於時所以襃顯其親將又有異等焉銘曰

詩詠葛覃服乃無斁鳲鳩均平惟內之則於嗟孺人天平之華來嬪湖汭亦大其家勤而後安母有多子象服在躬承祀有煒胡不百年享此繁祉刻銘幽宮以永厥終

震澤集卷二十八

欽定四庫全書

震澤集卷二十九

明王鏊撰志銘

太子太保吏部尙書贈特進光祿大夫左柱國太師諡端毅王公墓志銘

國家有宿徳重望之臣曰王公諱恕字宗貫仕至太子太保吏部尙書年七十八致仕今上卽位遣行人卽其家存問而公卒於家年九十有四上爲輟視朝一日諭祭者九仍命工部治葬事贈特進光祿大夫左柱國太師諡端毅朝之公卿罔不嗟悼已又羨焉謂公祿位名壽終始具全近古所未有也公可謂一代偉人矣王世家陜西三原縣公生而魁偉髙岸音吐如鐘見者異之正統戊辰登進士選入翰林爲庶吉士授大理評事歷左寺副出知揚州府擢江西右布政使轉河南左布政使成化初進都察院右副都禦史撫南陽荊襄流民丁內艱防荊襄盜起特起復公徵遂勅巡撫河南進左副都禦史攺南京刑部左侍郎巡視河防又攺南京戶部左侍郎所至有異政然猶未甚爲人知也防雲南夷獠爲梗攺公都察院左副都禦史巡視其地時鎭守內臣私市外夷誅求無厭人莫敢問公劾之其下郭英懼而自盡沒其寶石於官並械送其下數人於京且勸上不寶異物凡花木禽獸寶玩宜一切拒絕有駕帖下郎中鐘蕃所公言舊例駕帖下諸司司禮監印刑科號皇門諸司關防今皆無之何以爲信設駕帖有賜死者其人將何如死之恐孤臣節不死恐違君命又言昔交阯鎭守非人致一方防沒騰衝啟釁致麓賊叛逆今日之事殆又甚焉在雲南九閱月疏二十上由是直聲動天下進都察院右都禦史又攺南京都察院參贊守備機務提督巡江進兵部尙書仍參贊同事者忌之攺巡撫南直公以近年貢獻太多所在騷擾因言古之明王有投珠抵璧卻千里馬焚雉頭裘者非不知珍玩之可愛也恐因而妨政害事所以投之抵之焚之卻之以固結人心爲宗社計也乞崇恭儉爲天下先凡織造官一切取廻珍玩奇貨令四方無來獻中官王敬乘傳東南搜索奇玩所至驚懼公言當此防嵗謂宜遣使賑濟而乃橫求玩好昔唐太宗遣使涼州諷李大亮獻名鷹明皇令益州織半臂背子捍撥鏤牙大亮與蘇頲不奉詔臣敢不效之又具言其失人心損國體傷和气而召災沴上乃詔戒敬久之敬等俱收捕下獄同惡王臣斬於市中外稱快謂公有回天之力仍轉南京兵部尙書參贊機務刑部員外郎林俊以諌建永昌寺下獄經歷張黻救之亦下獄公言二人志在盡忠而得罪恐人自此以言爲諱設有姦邪誤國誰復爲朝廷言者俄有防令致仕公怡然就道孝宗在東宮則聞公名卽位召爲吏部尙書旋加太子太保公在吏部裁抑僥幸襃奬名節甄拔淹滯中貴無敢以私幹劉文穆在內閣每有所軒輊公亦不屈守備蔣琮與南京科道相訐奏科道多得貶黜琮自如公言宮中府中俱爲一體陟罰臧否不宜異同知州劉槪禦史李興以忤文穆下獄公力辯之得減死內防以通政司經歷髙祿爲本司參議公言祿出自科目自可逺到而越次超陞恐非所以愛之也惟以天下之官待天下之士勿以親戚妨公議事乃止時有建白多謂業已行矣公言天下事設未得其當𨿽十易之不爲害若謂已行無及則古之納諌如流者豈皆未行乎公遇事輒言有不合卽引疾求退上每溫詔畱之執政有不恱謂其好名者太醫院判劉文泰因誣奏公公疏辧下文泰獄鞫問事遂白而公求去益力詔允之命乘傳以歸有司給月米旣歸日優遊園林讀書著述不輟言者每欲起公不果以正徳三年四月二十日卒明年月日葬某原公在揚州屢折疑獄嵗饑且疫發倉廩給醫藥全活不可勝紀襄陽賊平首帥欲縱兵搜山因公言而止東南大水士庶咸望公奏蠲嵗額公獨持其議以軍國之計重也然所免各郡亦且數十萬而人莫之知舊例應天鎭江太平寜國廣徳官田減半徴而民田全免久之民田多歸豪家官田多歸下戶公乃爲之損益官田量減其耗民田稍增之公私便焉公曾祖諱彥成祖惟眞考仲智皆贈光祿大夫柱國太子太保吏部尙書曾祖妣某氏祖妣張氏妣周氏累贈一品夫人公先娶蓋氏繼張氏俱累贈一品夫人文氏封一品夫人子男五承祜都督府經歷承祿義官承祥順天府通判承禋義官承裕吏科給事中女二孫男十三紞綬基埜節簡潛璿璟輅輶輦輿女九曾孫男四安邦安民安世安國女二公所著有石渠意見四卷拾遺二卷玩易意見一卷詩文十卷歷代諫議錄一百二十卷漕河通誌二十卷奏議若干捲銘曰

國有正气曰惟忠義忠義斯存國勢乃尊侃侃王公奮自三原歷事五朝正色危言其言維何別邪與正邪正旣分國是斯定逆鱗屢犯犯且弗傷惟公之誠惟先皇之明帝曰老臣國之耆耉防典榮名有加於舊公如汲黯逆亂寢謀公如裴度邪佞所仇公𨿽亡矣神豈云邈上騎箕尾下壯河嶽刻碑詔後惟昧之覺

封太安人楊氏墓志銘

太安人楊氏世爲昆山農家故封翰林院修撰顧公諱某之側室實生今翰林院侍講承直郎鼎臣治十八年秋天子上兩宮徽號推恩近臣因進封太安人正徳四年十月二日以疾卒明年九月七日葬吳縣潭山之新阡年七十有四初修撰春秋髙正室吳安人相之性嚴少可太安人承事惟恭惟愼奉上撫下調防左右防庇內外罔有違言者或非意所幹一切含忍引分推誠終不見忿厲之色生鼎臣甚愛之意常逺之人不知其爲愛也及鼎臣舉進士賜第一甲第一人及第未幾遂受封命逺近稱慶以爲殊遇太安人獨愀然若不懌蓋念吳之弗獲是典而已獨被其榮也子男一卽鼎臣孫男一履方孫女二說者謂春秋之義母以子貴夫豈獨以貴又以之賢焉蓋觀其子之立可以知其能教也若太安人者有子如此可不謂賢乎銘曰

邈矣丹山孰云其髙有雛生焉其文九苞彼其峛崺孰之敢擬有如不信徴諸魯史

伯兄警之墓志銘

伯兄諱銘字警之贈光祿大夫柱國少傅兼太子太傅戶部尙書武英殿大學士諱伯英實曽祖初贈資善大夫戶部尙書文淵閣大學士繼贈光祿大夫柱國少傅兼太子太傅武英殿大學士諱逵實祖前知光化縣累贈光祿大夫柱國少傅兼太子太傅戶部尙書武英殿大學士諱朝用實考兄生而修長瓌碩沈黙端厚𨿽在卒遽言貌紓徐無異平日少嘗隨仕光化相道後先人謂先少傅之宜於光人非獨內徳茂也抑其子有助焉年未艾歸臥湖山間滅迹城市鏊立朝三十年州縣不知其有兄也及鏊在內閣人或曰弟當要路不可因是媒進耶兄曰吾嘗勸吾弟惟公惟正茍以吾故撓其節𨿽貴不願也近時貴家多以勢持州縣短長侵牟齊民以廣其田園髙其第宅或勸可效之兄曰吾嘗勸吾弟惟廉惟愼茍以吾故傷其潔𨿽富不願也其於聲色玩好博奕遊戲一無所畱意王氏自宋家太湖之包山世以忠厚相承而近世亦不能無少變也兄蓋有前人之風焉而今不可見矣悲夫生正統癸亥九月二十三日以正徳五年五月十七日卒年六十有八初娶鄭氏繼孟氏子男四寵宰蚤卒延質延學皆工舉業孫四有周有勻有方有親以六年十二月二十六日葬蔣塢先塋之側銘曰

兄其曷歸從先少傅曁先夫人尙安其故

中憲大夫雲南按察副使致仕朱公墓志銘

朱之先系出唐孝友先生仁軌宋有兵部郎中貫與丞相杜祁公遊所謂睢陽五老者也五傳至直祕閣子榮稚年遭亂南奔始家吳之常熟直閣生實錄院修撰大有徙家吳城又三世爲徵東儒學提舉徳潤有盛名於元是爲公之髙祖曾祖吉皇戶科給事中以直言被旌遷湖廣按察司僉事召爲中書舍人始徙昆山祖永安考夏皆隠居教授考以公貴贈監察禦史公諱文字天昭自幼超穎迥出軰流遊郡庠部使者程校藝業輒爲首冠舉於鄕輒不利成化丁酉年三十有二始占南畿鄕試甲辰登進士第公初治詩已乃攺治春秋又攺治易治易未三年遂登第士流服其敏治庚戍授雲南道監察禦史出按兩廣戎籍凡理戎籍例以搜括隠慝多寡爲殿最蒞其任者率以酷烈爲名公在兩廣獨持平不苛而稽審有法民一言出口洞燭顚末𨿽斷歸戎籍退無怨言巡按福建風裁整肅眾謂得禦史體魏都禦史富林副使俊移疾家居咸奏起之時公私殫屈國計無所出而鎭守死者貨財鉅萬輙旣於羣小防福建鎭守陳道死公乃籍其數以聞冀可佐公帑之乏詔不從是後鎭守死禦史不得復預權貴者始忌之屯田故有額而隠占於姦氓嵗久漫不可考公至湖廣則許民自首不究切之或得業已久則輸稅而不奪其業民見公明信率詣官首實公爲政𨿽若嚴峻而每出於平恕閩有吳甲治海船商乙以市外蕃咸坐死公曰甲造舟而未嘗市蕃乙市蕃而舟非所制得減死其他寃獄尢多所平反政聲流聞法當遷秩上官有不恱者署其考爲才力不及久之攺雲南公曰尙可仕乎遂上疏乞致仕時國法方峻人爲公危之公不顧卒得防允居官幾三十年公私無纎毫過差權門要路𨿽舊與連未嘗一言自通人有徳公者寓書當道薦進公知之卽還其書不逹曰吾豈可自售也尢善論古今成敗能以辯博濟其議往往屈人於廣坐之中予與交幾四十年偉其博重其廉且守而獨疑其過於警拔不虞乃以不及沮於時銓鑑者其獨謂何物論所以至今不厭者也公以正徳六年三月二十八日卒春秋六十有八七年二月二十一日葬吳縣陽抱山之先塋恭人王氏祔恭人工部右侍郎贈尙書永和之孫大理評事汝賢之女賢明貞淑鄕邦稱之大理無子館公於家子男六長希周恭人出賜第一甲第一人及第今爲翰林侍讀以學行聞於時次希召希韓希富希呂希馮女四孫男二女三公所著有宋石稿渉覽比事臆見雜錄若干捲藏於家銘曰不混其明不刓其方持其頏頏不與時當屏居優遊不怨以尢嗟允君子胡不少畱何以傳之刻在卑猶通議大夫都察院右副都禦史林公墓志銘

正徳戊辰三月九日巡撫雲南都察院右副都禦史林公卒於家嵗辛未其子有孚始以進士言於朝曰惟國家於大臣之終具有卹典載在令甲近逆瑾柄國實隳大典先臣之歿且三年尙在淺土今朝廷事復舊章臣敢以聞有防命有司治塋域仍命官諭祭如故事於是有孚乞歸以壬申十二月六日葬公於邑之紫帽山先塋之右過吳乞銘於予予於公同年友也知公特深公諱普長字元甫後以字行而更字秉仁成化甲午占福建鄕薦明年賜同進士出身時尹恭簡爲冢宰識而異之曰雅粹端重宜居侍從之列奏授工科給事中先是言官有以言得罪者中外以言爲諱臺諫徒取充位公獨以獻替爲志乃言今進士科限三甲恐不能盡天下才宜如宋制增置五甲其四甲五甲皆授以學校之職庶人才不遺而師儒之職可重疏上忤防時已詔公冊封占城乃罷不遣而遣他使後他使有海禍或以罪戍邊人謂公有神明之助焉久之有防召恭簡至內曰蕭顯等六人皆外敍公名預焉以母憂獨免服闋攺南京禮科以憂去治中仍署本科未幾擢都給事中時儲貳尙虛公言宜早建以定國本土魯蕃以獅子來獻公言宜卻之以明明主不貴逺物時議且復用汪直王越公言二人投之尙未逺可復用耶余若抑幸進愼選舉卹災患節財用溥恩宥優畿民皆累累爲上言之癸丑擢山東布政司左防政時齊魯旱甚所司方於嵗額外多斂以備賑濟公曰與其多取以濟民孰若寡取之爲濟廣且均也防營徳府妃葬大治塋域公不可王令承奉長史諭之又令諸藩臬諭之又面諭之終不可乃易人董之擢雲南右布政使未浹月轉陜西左布政使時方饑饉重以師旅公轉餉維時師以克濟擢都察院右副都禦史巡撫四川值寇作公嚴督將領平之有襲衣白金之賜蜀嵗轉餉松潘路出蕃中蕃人劫掠邀利官吏又緣以侵牟蜀人病之公設方略禁貪緝橫其獘幾絕而議者顧不便焉甲子攺命巡撫貴州旋又攺雲南以積勞賜誥進通議大夫推封三代且錄子有恆爲冑學生公時已病痿在告疏三上始得防給驛以歸逾二年卒春秋六十有四公長身美髯眉目朗秀襟度衝粹不見畛域而執守堅定不以利揺勢奪家居惇行孝友置九牧祭田輯譜牒復孝義堂居官潔廉明愼所至人懷之凡汲引人才人未嘗知寮友嘗被誣以身家保之竟亦不使之知也林世家閩之莆田世稱九牧林氏公爲邵州蘊之後奕世有聞祖諱宏泰贈通議大夫都察院右副都禦史祖妣李氏贈淑人考諱良弼封徴仕郎工科給事中贈通議大夫都察院右副都禦史妣黃氏贈淑人公娶陳氏督府經歷圭之女贈淑人繼孔氏宣聖五十八代孫封淑人子男三有恆有章有孚女三孫男五大魁大選大道大嚴大遂銘曰

端粹溫溫可望而親其仁不爽持義蹇蹇不隨以貶乃全其方皇恩於赫賁於窀穸維後之慶

光祿大夫柱國少保兼太子太保刑部尙書閔公墓志銘

昔在孝宗朝其大司寇曰閔公諱珪字朝瑛其先有仕宋爲將仕郎自汴來家湖州之烏程晟舎裏六世祖徳淵歸安教諭曽祖諱性祖諱緩考諱節皆以公貴累贈光祿大夫柱國太子太保刑部尙書曽祖妣袁氏祖妣謝氏朱氏妣嚴氏皆贈一品夫人嚴夫人爲國初工部尙書諱震直之孫尙書醇徳懿行簡在髙皇公之生也人以爲有外祖之風焉天順甲申登進士選授山東道監察禦史屢劾大臣之不法者罷之成化六年擢江西按察副使已而攺廣東進按察使庾嶺介南雄南安間二境爭田不決公方防勘眾忽噭呼爲變人勸公少辟公不動徐爲處決令下兩境胥恱散去新防民嘯聚山谷爲亂公出諭以大義貰其逋負遂安堵如故二十一年江西南贑盜起擢公都察院右僉都禦史巡撫江西至則舉廉黜貪勸分薄賦且疏盜賊之作皆巨室是由欲連坐之仍革豪右橫取之獘京官由是多不恱防妖人李孜省得幸因言公不勝任左遷廣西按察使治初復公都禦史巡撫畿甸經理儲備修濬城濠尋進刑部侍郎四年以都禦史總督兩廣軍務番禺瀧水栁慶平樂猺獞相繼爲亂督其下討平之其討古田也都督馬俊及參政馬鉉敗死時以致敗自俊公引咎自劾時議又欲濟師公謂罪止首惡乃設重購緝之已而賊果自縛以歸公又歸功於下安南使臣奏入貢道憑祥龍州輙爲所梗詔下公處分公曰是亦各有罪焉乃行安南毋得挾私貨行憑祥無得阻貢物二夷爭遂息公在兩廣通行鹽之地而軍儲以濟立定順長官司而蠻人不爲變八年進南京刑部尙書尋攺左都禦史掌都察院事加太子少保十三年遷刑部尙書公前後在法司屢治大獄皆防切情法加以仁恕樂工袁林以罪瘐死獄中邏人以刑部郎中丁哲濫致之死也事連禦史陳玉下廷議時以事出中貴相顧莫敢發公獨擬如律及吏徐珪以死辧哲寃幷下獄深治公又執如初竟俱從末減遼東都指揮張天祥襲殺敵爲功大理少卿吳一貫當其罪死防天祥死於獄孝宗大怒親鞫於廷欲置一貫重辟公與都禦史戴進曰一貫推按不實罪當徒上怒不解公力諍曰法如是足也一貫罪止貶官宣撫逮妖人李道明蔓延百餘人巡撫者欲張大以爲功公讞罪止道明余悉縱免正徳初逆瑾用事公遂請老詔允仍加少保乘驛以歸輿皂祿米有加焉猶以公徳厚故也辛未十月十五日以疾卒以某年月日葬橫山之原壽八十有二夫人王氏累受封誥秩階一品先二嵗卒子二誾聞女一孫男八宜勤宜勛宜勵宜勅宜助宜勣宜效宜勤督府都事勛勵國子生女四曾孫男六女三公少讀書於廂房之東楹偶徙而西忽驟雨震霆破其楹及出巡徑深山甫及岸而梁防殆若有神相之者公少則以韓魏公自期其後敭歷中外焯著勲烈雍容廊廟不見運動而天下陰受其賜信魏公之流亞歟及功成身退壽考榮名孫曽滿前福履之盛又近世所鮮儷也予與公同朝久知公行爲詳其葬也聞以墓銘來請銘曰

於皇九葉時明之隆間於兩社有若閔公閔公之庸奮自南服內外省臺出入南北帝曰兪哉汝作予士明於五刑以弼予治惟帝好生惟公愼徳滲漉薫蒸以長王國上方耆之有孽其間辭榮來歸烏程之山人亦有言刑官罔後昔也咎陶不與三後公持邦刑有嵗有年福履優遊名徳具完云曾繩繩考終大耄太史刻銘維後之詔

石田先生墓志銘

有吳隠君子沈姓諱周啟南字而世稱之惟曰石田先生先生世家長洲之相城裏曾大父良琛始辟田以大其家大父孟淵考恆吉皆不仕而以文雅稱先生風骼潔修眉目媚秀外標朗潤內蘊精明書過目卽能黙識凡經傳子史百家山經地誌醫方卜筮稗官傳奇下至浮屠老子亦皆渉其要掇其英華發爲詩雄深辧博開闔變化神怪疊出讀者傾耳駭目其體裁初規白傅忽變眉山或兼放翁而先生所得要自有不凡近者書法涪翁遒勁奇倔間作繪事峯巒煙雲波濤花卉鳥獸虫魚莫不各極其態或艸艸防綴而意已足成輙自題其上時稱二絕一時名人皆折節內交自部使者郡縣大夫皆見賓禮搢紳東西行過吳及後學好事者日造其廬而請焉相城居長洲之東偏其別業名有竹居每黎明門未辟舟已塞乎其港矣先生固喜客至則相與防笑詠歌出古圖書器物摸撫品題酬對終日不厭間以事入城必擇地之僻隩者潛焉好事者已物色之比至則屨滿乎其戶外矣先生髙致絕人而和易近物販夫牧豎持紙來索不見難色或爲贗作求題以售亦樂然應之數年來近自京師逺至閩浙川廣無不購求其迹以爲珍玩風流文翰照映一時其亦盛矣先生自景泰間已有重名汪郡守滸欲舉應賢良不果王端毅公巡撫南畿尢重之延問得失而先生終不及時政曰吾野人也於時事何知焉然每聞時政得失則憂喜形於顏面人以是知先生非忘世者初先生事親色養無違母張夫人以髙壽終先生已八十而孺慕毀瘠杖而後興弟病瘵終年與同臥起館嫠妹撫孤侄皆有恩義尢喜奬掖後進有當其意者爲延譽不已先生娶於陳生子曰云鴻官昆山縣陰陽訓術早卒庶子復孫履皆郡學生先生以正徳四年八月二日卒壽八十有三復與履治喪以壬申十二月二十一日葬相城西牒字圩之原所著有石田稿石田文抄石田詠史補忘客坐新聞沈氏交遊錄若干捲獨其詩已大行於時文徴明曰石田之名世莫不知知之深者誰乎宜莫如吳文定公及公闡其潛而掩諸幽則惟公在予諾焉銘曰

或隆之位而慳其受或敓之秩而侈其有較是二者吾其奚取嗟嗟石翁掇眾遺棄發爲渾鍠震驚一世彼榮而庸磨滅皆是相城之墟湖水沄沄於戲邈矣我懷其人

亡妹故葉元在室人墓志銘

先少傅所生子女六人而先夫人出者四伯銘仲鏊叔銓與歸南濠葉氏妹也王氏世家太湖之東洞庭先少傅嘗知襄之光化累贈光祿大夫柱國少傅兼太子太傅戶部尙書武英殿大學士先夫人始封孺人累贈一品夫人鏊承乏內閣預聞政事葉之先以居積富元在之祖諱嘉善考諱文實皆隠吳之市門而有行義實始起其家葉之先亦家洞庭而元在之幼以頴敏聞故妹歸於葉生子一人曰森孫男二女一予妹嘗侍先少傅於光化及予歸自朝嵗時來寜愉愉如也人謂吾妹生長紈綺不見其驕葉氏故富南濠尢以華麗相矜吾妹居之不見其侈而賑防單寒不見其嗇居家事父母敬也推之事舅姑著肅雝之美處兄弟和也推之待姻族成婣睦之行性又開敏解事治內禦外罔不稱宜故一時大家多中衰而森獨能持其家不替焉吾妹素無疾意其壽也而一病遽不起實正徳辛未五月十七日於戲衰門多釁哀酷繼纒前年哭元在今吾妹又繼之且年皆五十而止其可哀也夫其亦命也夫森以癸酉三月二十八日奉其柩葬橫山西倉塢祔元在兆銘曰溫柔端嫕妹之良兮嬪於葉宗佐蒸嘗兮內外歸賢宜壽康兮倐焉霣謝吁其傷兮

鄕貢進士吳文之母萬氏墓志銘

正徳丙子春三月丁酉孝子文之奉其母萬氏之柩葬洞庭西金山之陳嶺萬諱齡祖金考文皆不仕子一卽文之女二壻陸完卜金孫絳其生爲景泰甲戌卒以正徳癸酉七月四日春秋六十比葬某志其墓詞曰東洞庭之東有峯小而娟秀曰西金吳氏世家焉爲山之鉅姓有諱侃者萬所歸也能戮力同心以勤家萬性婉娩而曉逹世務力持門戶吉防慶弔賓祭丰儉必式下至米鹽細碎雞豚蒔藝亦罔不宜性慈愛而恕爲禮或不酬曰無乃吾有未至者乎市物恆過予之曰無乃有不得其直者乎嘗折劵以業貧買棺以瘞死人以是歸其仁能通孝經大義又能推之以孝其姑葛葛每稱之於人母周孀居五十餘年以壽終哭之過哀酒肉不禦子諫之不聽竟以毀卒人以是歸其孝於戲其必將有後乎文之才性絕人年二十擢應天解試髙等聲振逺邇功名可俯拾忽以疾沮疾愈且北上又以服沮天固遲之以充其受大其發乎防將赫焉名於天下有恩自天賁於玆阡嗟山之人毋或壞旃

震澤集卷二十九

欽定四庫全書

震澤集卷三十

明王鏊撰志銘

皇甫成之墓志銘

鄱陽丘公之知吾蘇也嘗妙選吳下文士得四人與其弟霖遊四人者長洲皇甫成之昆山朱天昭吳門徐廷蕓洞庭王鏊濟之也丘公好文學知人下士四人者亦樂其相得日相遊從講說相觀相勵明年乙未鏊及第入翰林其後天昭登進士授監察禦史廷蕓亦薦於鄕獨君八試應天皆不第治戊申有司貢入太學則病不能行矣明年四月二十四日卒於家又明年十二月十三日祔葬於邑之尹山鄕其子錄訃於鏊發書哭之慟已乃曰吾知君者固宜錄則爲志其墓曰君諱信字成之皇甫姓少負奇气議論偉然爲文章援筆數千言立就作詩有警語尢工書法工拙肥瘦能隨人意鏊嘗作詩未得書君代書之他日示鏊鏊不能辧也行師趙文敏楷師張卽之以上逼於顏魯公瓌偉峭勁求者日塡戶吳中公府學校齋坊多出其手鏊嘗評其書云奇峯矗起枯松倒生嘗患卞急以問於鏊鏊爲二語答之曰靜以勝躁理以勝忿君曰我知之矣扁其室曰韋庵自是含垢以忍其從善如此𨿽屢困塲屋而气不衰與朋友交劇飲歌呼不見厓岸赴義如嗜欲治生教子皆有程度父病徹夜侍湯藥不懈居喪哀毀甚言及輙流涕終喪亦然終其身無不然皇甫氏世家眞定自宋南渡來居長洲之孔聖裏曾祖諱均祖諱璵考諱通其世系詳見鏊所撰其先處士墓志配彭氏子三金錄銍孫三淞浤衝錄爲郡庠生未冠已負才名人謂君有後矣君年十三則爲巡按禦史眉山歐君所奇今冢宰三原王公之巡撫吾蘇也日召與語亟對眾稱其才前廣信太守淮陽金君見其文曰珠璣金玉莫可城量故兩廣巡撫右都禦史韓公亦曰皇甫子卿雲甘雨也卒時年四十六銘曰

八戰於蓻輒北以躓千里之足嗟不一試躓且復起君寔有子君墓吾銘以是慰耳

南京刑部郎中應天府丞中憲大夫張君墓志銘

昔宋之南遷也南軒張先生敬夫有子畱松之上海上海之張其稱蓋久元世有諱楷者仕爲總督海運提舉提舉生達之仍督海運生二子詢國初舉賢良知貴溪縣諤仕至陜西僉事生復古通左氏春秋海寜教諭教諭生述亦通春秋攻古文詞是生南京刑部郎中詔寔惟君之考君諱黼字【闕】少承家學嵗甲午占應天鄕試丁未登進士授南京刑部主事進員外郎又進郎中治十一年上疏乞致仕上嘉其恬退進應天府丞致仕居林下值今上上兩宮徽號進階三品子鳴鳳以禦史考最加中憲大夫年七十【闕】以【闕】年【闕】月【闕】日卒君始爲刑曹恂恂儒者也一旦捨所業而事城旦書人且謂將不勝而君若素習然𨿽老法家無以過之民有裏嫗訟其子不孝者君引其子責曰是非汝所由生耶語其母曰是非汝所生耶胡爲乃爾反覆開譬以人倫之義皆感悔泣去龍江張謙武斷豪猾持吏短長吏莫敢問君寘之法龍江人驩嘩相慶嵗丙辰鳴鳳登進士君喜曰人言刑官無後吾嘗懼焉訊鞫每以恕求之曰庶免乎此其徴矣及鳴鳳官南臺旦暮定省樂也君一日出郊鳴鳳自郊歸值之遽下馬立道周輩類禦史疾馳去君乃嘆曰吾老矣安得復與兒子輩爭衡哉自是有去志未幾逆瑾柄國孥戮天下士君獨超然不預人尢髙之君性澹泊惇厚不事表襮處兄弟宗族朋友罔不以義下至臧獲亦得其懽心然人有過則面折之人知其非茍然者未第時嘗夢人語之曰汝名先狀元覺而思曰吾其殆乎第豈有登狀元先者及防試榜出名在十五而鉛山費宏十六是年宏廷試第一始大神之其幼也嘗夢神示府丞字莫測及致仕而有府丞之命人生得喪其果有前定者耶娶尹氏封恭人繼瞿氏封恭人子男二鳴鳳尹出鳴鶴瞿出鳴鳳於逆瑾時以言獲譴罷歸五年瑾敗始遷湖廣按察僉事又進沅辰兵備副使以丁丑十二月葬某處予考丁未防試得君丙辰又得鳴鳳鳴鳳因是逺渉太湖來請銘銘曰誰謂刑官而多無後惟允惟明福流斯厚世方競趨獨屏幽居不贏其祉施於孫子

故河南監察禦史程君墓志銘

孝宗皇帝禦天下憂憫元元體貎大臣而於臺諫尢所優假於是言官多得盡言而言之得體剴切而可憚婉曲而可思明白而可以感動人主者亦無幾人若休寜程君良用其所謂得進言之體者也君諱材初以進士授閩之汀州府推官汀俗故號頑獷君至方毅明察一時獄訟不之守而之推守以是嗛之巡按禦史胡華入守言每含怒以待有因法當流胡欲寘之死君據法以諍胡曰我不知法耶胡怒益甚君辧不已久之胡忽自悟曰推官言是也不然幾誤殺一人後有大獄必召君議巡郡必挾君以往文事武備悉以委之且舉君爲八閩循吏之首召授河南道監察禦史卽上疏劾大臣貪耄者二人時長憲者謂試禦史不得遽言事不與實授君亦不顧曰試禦史獨非言官耶防考京職給事中吳蕣王蓋被黜二人蓋嘗劾冡宰馬公者君遂上疏言大臣天子之腹心言官天子之耳目任腹心而廢耳目可乎願畱蕣蓋黜臣等之緘黙者未幾又疏九庫出納之獘蠧政爲剗甲子秋始實授禦史往福建淸戎伍至天津值中貴進時鮮者暴橫不法上疏劾之因請上節貢賦以安民生至淮安又上宏大綱舉萬目以隆治體任將帥以重邊防謹謚議以昭公道累數千言今上初政又上十事一曰君心萬事之本聖學進修之本朝廷四方之本部院諸司之本衣食生民之本禮樂教化之本賢才致治之本聽納求諌之本將帥攻守之本內治外攘之本所歷地方災傷又上奏曰陛下登極之初災異數見願反身修徳信用忠賢自宮闈以及百執事皆禁絕奢侈與逸遊戲玩之具與夫不正之人無益之事可緩之賦一切罷去皆人所難言者又嘗薦人才如王綸可尙禦藥許進宜本兵柄陸完之勤廉林俊之養素自重陳茂烈張詡夏鍭潘府之恬退後多爲名士君自以裔出於程而生於新安故一意程朱之學嘗曰今世人才之不逮古者科目害之也朝廷設科以取士士由科目以進身豈利祿之謂哉所至輒引諸生以講明性理之學𨿽簿書樷遝而手不釋卷居大父母喪不用僧尼道士至今家以爲法時巡按缺員君兼領其事又兼查理文卷軍器諸務塡委君殫精竭慮遂以憂勞成疾疾革召所屬語之曰吾爲言官不能舉其職死有餘媿死之日其勿斂賻賵以重吾罪古者冠帶不送死其爲吾易深衣以殮時有族叔在浙西求一訣君曰爲謝吾叔察院豈私見所耶叔大哭而去時正徳丙寅九月十七日也年止四十有一以某年某月某日葬某處君娶方氏子男二曰黙曰然程之先出自周伯休父世望廣平而新安有程自元譚公始公七世祖元三公自槐塘出繼大呈材五世祖誠公由大呈定居岑山今爲岑山人大父示瑞考祚君修髯偉儀觀抱負落落不凡與張芝戴銑爲友砥礪以名節必欲追古人及之不肯隨世碌碌以就功名官內臺一年所上十餘疏疏皆當今急務非掇拾細故以塞責亦不爲矯訐以求名惜中道忽踠然迹其所樹立亦足襮白於天下𨿽不至公卿未爲不遇也假而位至卿相終老黙黙以去視今所得何如哉君之葬十有【闕】年其子然舉應天鄕試髙等始以狀來泣請銘曰先君累不第公考應天則在選癸丑復不第公考防試則又在選豈生能知之死不能表之乎冡宰陸公又以書來曰程君屬纊忍死以囑完曰必得公銘此言不可忘也余不能辭銘曰

我思古人伊漢之誼筞懷治安志實經濟遇君之明卒乃不試惟光與禹三事周旋爲國耆耉一辭莫宜校是二者孰夭孰延於乎良用可以無怨

明故通議大夫都察院右副都禦史徐公墓志銘

正徳乙亥正月二十九日都察院右副都禦史徐公卒於家訃聞上命有司治葬事丁丑三月某日葬堯峯山之先塋友人大學士王某刻其碑曰公諱源字仲山世家吳長洲尹山之涇祖孝質贈通議大夫都察院右副都禦史考諒初封工部都水主事贈武選郎中加贈通議大夫都察院右副都禦史公少則好學工文有名吳下成化乙酉占南畿鄕薦乙未登進士第授工部都水主事理䢐徠等處泉源攺兵部武庫司主事歷職方員外郎武選郎中廣東布政司左參政浙江右布政湖廣左布政都察院右副都禦史巡撫山東初武選最號劇司公至洗心自誓一意奉公權貴請囑戒門者一切勿通而籍其姓名若將行罰者囑賄遂絕時天下武功爵幾二十萬坐耗天下絕嗣者以疎逺襲公奏宗派許襲傍支者一切罷之大革冗濫舊例以罪亡者落職公謂罪有輕重以笞杖而革其職不已甚乎人又樂其寛大司馬馬公甚委重之廣東云桂猺獞公督糧水陸並進觸瘴癘深入師以克濟山東嵗饑公與刑部何侍郎分行賑濟割臨淸倉米八萬有奇以補嵗漕之數明年徴償公奏民賴拯給稍蘇而又遽徵之何殊弗給詔免與民涇王就封於沂以水涸將由陸之國民爲騷動公檄所司姑緩之亟發卒濬河水旋至坦然之國公私無擾公凡三蒞塲屋浙藩拆捲多儒士禦史意欲有所前卻公曰科塲所取者文卽通榜儒士何傷山東斂銀將於鹿鳴宴贐士公曰方筮仕而示以利非爲政之體乃已嘗代祀嶽鎭東海齋之夕應時澍雨闕裏文廟成有白金文綺之賜累疏乞致仕詔馳驛以歸公溫粹寛仁人稱長者而臨事執守堅定𨿽當官蒞政未嘗一日去書不觀文章博雅尢喜爲詩力去近世尖新之習書有米家父子風配朱氏封安人贈宜人加贈淑人子男三栥例授蘇州衛指揮同知先卒棠國子生防郡庠生女三孫男三勲烈熊曽孫一餘與公交四十餘年公弟南昌經府澄狀公行來請銘銘曰

端粹溫文以富厥有施於有政亦旣克守毀或求全非我所取銘於山阿噫柰公何

嘉議大夫南京工部右侍郎沈公墓志銘

宜興沈氏其先蓋出梁隠侯約之後世家吳興曽祖源澤元季避仇來居宜興之黃瀆洪武中舉遺才拜代州同知祖徳榮考養以公貴贈通議大夫公天順已卯占應天鄕薦庚辰登進士第授南京戶部主事歷員外郎郎中陜西布政司防議福建防議防政廣西江西左右布政使都察院右副都禦史遂進南京工部右侍郎乞致仕家居十餘年年七十一卒大潮山公在陜分守商洛流逋新歸者詔復三年而有司徵役如故公劾其罪募工甓其城免屢築之患福建銀鑛所司有額外之賦公案之落職禦史欲翻案出之公執不可禦史卒從之廣西鎭守刻戍糧眾聚羣噪扣官署燔民舎撫之不聽公命土兵擒殺十餘人乃定當是時微公幾爲亂琉球使入貢竊尙方禁工縱淫媟夷人易變所過莫敢問涉江西境公曰若縱之歸得無爲外夷笑乎以計擒之鄖陽七府諸司皆創建吏緣爲姦公至則黜贓吏三四輩民無田者聽開墾荒埜仍復其租三年得熟田數千頃訪校官有學行者令諸生相從講學教軍士采材木陶瓴甓甓其城十二里辟城南教塲悉樹以柳以時演武其間至今萬柳成陰鄖人飲於江以故多癭疾公始命鑿十井於城中且造浮橋以通樊城免風濤之患以均州泰和宮觀香銀糴谷賑饑有司至今遵行之其在湖廣奏定各藩府嵗祿又驗丁糧多寡定徭役輕重長沙武嶽諸郡逋負至二百餘萬有司徵求百方民終不能輸公奏宜命官檢實有所解縱庶民得沾恩而官事亦辦詔卽委公蠲民五十餘萬折徵餘萬官民兩利焉湖南宣撫宣慰諸司交惡或請兵之公言蠻夷相攻不可以疲中國其後諸夷亦自解兵平漢鎭逺地邊貴州而懸屬湖廣所司奏欲割屬貴州爲便公言犬牙相制自祖宗深意豈可輕變惟徵調詞訟則屬之貴南京嵗治宮室城池戰船上供器用動以萬計大氐姦人幹沒其間費鉅而工窳公性善防計躬自物色品節多寡日月省試又謹倉庫出納之數諸小無所容其姦興訛造謗公知事不可爲遂求去矣初公爲員外監倉監稅亦以嚴察羣小不便侍郎章綸入浮議因考察劾公物議紛然時葉文莊公爲吏侍上命與都給事毛宏同蒞之乃白公之直前任怨自小官則然矣公孝弟淸修好學予嘗評其詩有魏晉風楷書得魯公筆意往年至宜興公約予遊張公善卷二洞又至太潮山則已自塋冡壙營域饗祀堂室池沼橋梁碑亭綽楔秩然嚴整余曰迹公治行卽不諱朝廷當命官治何預爲公曰生無功於國死敢煩官家卽是亦可知其賢矣初娶某氏繼某氏皆封【闕】人子男二某某銘曰

抑抑沈侯潤澤而防自爲郎官所至則發四臨大藩禦史中丞南少司空名位俱登古亦有言淸而容物吾豈不容恥是呫囁超然出之道不我欺峩峩太潮公手所治千秋萬年尙安在玆

故中憲大夫知溫州府事文公繼室吳安人墓志銘

治【闕】年中憲大夫知浙江溫州府事文公卒於官返吳縣梅村之原安人祁氏祔後二十【闕】年爲正徳己卯九月某日繼室安人吳氏卒其年十二月十有三日祔祁安人之右初大夫之安人曰其爲我穿穴冡傍吾且從公於玆時未四十也至是竟如其志吳世吳人安人考諱淸仕終永康縣學教諭母顧獨以二女居大夫時知永嘉喪其配祁安人聞永康之季則賢也乃委禽焉安人通孝經小學於禮度時大夫諸子皆幼安人煦濡抱負察其燠寒饑飽癢屙有若所生𨿽諸子亦不知其非所生也隨官博平丞南太僕總持內政賔客祭祀之奉下至米鹽筐篋巨細罔有遺漏而內外之限尢嚴大夫以是無內顧憂乃官溫州單舸之任比疾始迎安人以往未幾大夫不祿諸子在吳含斂殯奠皆合儀法已則闔廨捨約臧獲輩無敢防出入悉籍圖史及官府簿書扃鐍以須其子之至郡人歸賵甚腆子卻之安人曰是無忝乃父矣歸官卽謝膏沐屏處一室𨿽姻親罕覿其面大夫之子三曰徵靜徵明祁出也以文學世其家徵明𨿽未第名已徹海內每秋試主司以不得徵明爲歉而徵明未嘗以不第爲懟也庻子室孫男八女三嗚呼近世風俗之壞俗有不堪說者予甚傷焉若安人者獨居十年冰蘗之操不燐不緇可不謂賢乎君子以是知大夫之教行於家也銘曰

詩詠柏舟志矢弗他鳴鳩飼子其愛無頗我懷伊人寜復有之洵美安人維其似之梅原之封於今有耀噫嘻末俗尙克是效

亞中大夫雲南按察司副使賀公墓志銘

雲南按察副使賀公諱元忠字澤民其先自宋南渡來家吳包山之陽曽祖孟安祖文昌世有隠徳考廉以易學魁應天解試歷官【闕】江學訓福建按察知事以剛直不能隨時告歸授徒吳中今吳中易學最盛其淵源蓋有自云公得家學之祕成化辛酉占解試髙等壬辰登進士授行人司行人擢江西道監察禦史巡視漕河河道爲通出按廣西風裁澟然剔姦振滯黜污崇良名聲大振當道者多才之而亦有不悅者乃除河南按察司僉事以憂去攺僉雲南按察司撫夷勦宼茂著勲績鎭守黔國公巡撫巡按僉舉公資望不當尙滯卑官遂進按察副使兵備金齒騰衝時木邦孟養舉兵相攻累嵗不解公躬冒嵐瘴諭以威徳事且就緒而固以疾乞歸矣帳下千人以金贐不受夷人爲作卻金亭以旌其廉云公歸林下凡二十四年嵗乙丑詔進亞中大夫正徳丙子八月十日以疾卒春秋七十有八其年十二月廿有六日山之西塢配鄒防人祔子男六泰以進士歷官禦史直言被謫敍遷南京刑部郎晉郡庠生艮漸巽孚孫男二安節安世公爲人操執堅定面目嚴冷在道時獨持憲紀輩類禦史抑首娖娖不敢出一語親舊或有囑則厲聲曰吾知有國法不知有他他曰有言言事當有迹則又厲聲曰禦史以風聞言事必竢發而後舉則焉用禦史爲家居久矣𨿽子弟不敢媟見泰以禦史按閩中還侍立左右惴惴如也近世仕者多崇第宅廣田園以侈相髙公少能以其家富迄老所居狹隘卑陋終不肯覆一瓦增一廛曰無爲子孫累也冠服敝舊飲饌菲薄能甘之𨿽宴享賔客亦不肯隨俗奢靡值伎樂必望望然去之出入坐一小航人不知其嘗有官也於乎其可謂篤於自信不爲流俗所變者耶銘曰

去古逾逺侈日滋滔滔末俗止者誰嗟允夫子矜獨持毅然不惑行不隨後有考者在於斯

光祿大夫柱國太子太保戶部尙書武英殿大學士贈太傅文僖靳公墓志銘

正徳庚辰八月七日太子太保戶部尙書武英殿大學士靳公卒未武宗南巡還師過鎭江幸其第親臨其喪撫柩嗟悼者久之今上入繼大統訃聞爲輟朝一日諭祭者九贈太傅諡文僖遣進士朱紈治事其子懋仁卜以嘉靖元年二月二十五日葬公於其邑長山之原某於公爲寮友又姻家也知公爲深故爲之銘公諱某字某靳之先世家廬州元季避亂徙鎭江之丹陽曽祖諱某祖諱榮不仕考諱瑜溫州府經歷有遺愛在溫皆以公貴贈光祿大夫柱國太子太保戶部尙書武英殿大學士曽祖妣姜祖妣吳妣範皆贈一品夫人始溫州年逾五十無子範夫人憂之陰爲置媵於側室溫州見之驚曰是何爲者吾老矣何可復累人亟遣歸其家俄而範夫人就館以天順甲申十二月二十日生公於溫州之官舍少長頴悟捷出時廣東副憲丁玉夫號深理學公從之遊又從今致仕少傅楊公遊其學益邃以博治已酉舉應天鄕試第一庚戌防試第二廷試第一甲第三及第授翰林院編修治丙辰皇太子將出閣講詔選正人以端國本其選特愼翰林舊學多不預戶部尙書佀公以公名上遂兼司經局校書未數日也宮僚還侍皇太子獨指公問左右曰非靳先生耶固巳目屬之孝廟幸講所尢加奬異有文綺玳帶之賜又進春坊中允防典成進春坊左諭徳翰林院侍講公每侍講筵敷奏雍容儀觀修偉重瞳屢回武宗登極公以舊學進太常寺少卿翰林院侍講充日講是嵗範夫人卒京邸給驛歸治服闋還職尋掌翰林院事進禮部侍郎時逆瑾盜政常因事諷公密書京官殿最以進公不從銜之時翰林多外遷公亦左遷爲光祿卿巳乃復舊攺吏部又進兼翰林院學士管誥勑掌詹事府事仍充日講官又進禮部尙書甲戌遂進文淵閣大學士防預機務巳又進太子太保戶部尙書武英殿大學士公在內閣屬時多事居常色憂不滿容與少傅楊公等同心輔政時上講武禁中視朝稀晚相與上言謹視朝之節以示勤政嚴宮闈之禁以備不虞儲嗣未定海內寒心中外無敢言者又相與勸上擇宗藩之近且賢者置之京師以系海內人心竢皇子誕育仍歸藩邸皆人所難言者丁丑上以郊祀畢將遂田南海子公時臥病卽上疏言方今國本未定中外危疑饑饉薦臻四方多警鑾輿豈可輕動遂乞告詔遣禦醫視疾中使存問又上疏乞致仕不許時禮部以防試請考試官詔以屬公公曰吾儕所以報國者在此力疾以往事竣復三上疏乞去上以公忠勤體國方切倚毗屢詔慰畱公詞益切乃許之賜勑給驛以歸有司月給祿米輿皂且防子懋仁爲中書舎人公𨿽得謝而憂世之心不釋居常邑邑不解顏人莫測其所以越二年疽發背卒壽五十有七在翰林時同考防試主考順天鄕試者一考防試者再授庶吉士者再造就爲多西夏賊平賜賀功牌一尋又賜麒麟鬥牛服玉帶罪人家屬蟒衣三襲及歸又賜襲衣白金楮幣公丰夷溫粹可望而親平居端黙臨事則侃侃無所避爲文根極理要病世之學者多趨華靡教人必先經學嘗曰涵養須用敬進學則在致知此虞廷相傳心法也嘗典試崇雅黜浮力變士習家居斥去紈綺侈麗之物作師儉堂以示子孫事親色養無違居喪致毀而動遵儀禮自袒括至祥禫皆有儀注以爲後式晚以故第遜其族兄作室城南建祠堂於正寢之東置祭田祭器作惇敍堂以合族革去近世焚楮之其好古力行如此夫人某氏故雲南左布政使某之女繼夫人夏氏金氏子男一卽懋仁女六長適故禮部侍郎費公之子太學生街次聘江陰夏載次聘某次聘宜興少師徐文靖公之曽孫坤次聘鎭江衛指揮使陳可貞之子次幼於乎公生平力學不懈學必以濂洛爲宗不可謂不純且正也際遇兩朝致位政府不可謂不遇也用未久而歸歸未久而卒其所蘊有未能盡試者乎天下顧不能無惜焉銘曰

翼翼文僖奮自南服翔於詞林秀動睿目遭際泰陵睠焉顧只不難正朕而況朕子遂加校書隨侍春宮朝經暮史風議雍容儲宮南面從龍以登祕閣巖巖心膂股肱惟是師臣海內承式乃匪其榮而憂而惕丹扆之箴祈招之愔甲觀之虛實縈臣心得告來歸爰弛其憂憂之不釋疾遂不瘳鑾輿東臨茀茢弗祓上錄舊臣恩命稠疊用𨿽不究禮數則崇刻詞幽墟以賁初終

勤上人塔銘

釋迦最上一乘正法眼藏吾不得而知也而知其必由戒以入戒生定定生慧不由戒而求佛如煮砂作糜無有是義顧今之學佛者從其道而好違其戒故吾於勤上人有取焉而友之其歿也其徒道全方端來求銘吾曰吾心許之久矣上人諱智勤本沈氏子而幼養於陸伯良氏旣冠陸將室之咈然棄去山之法海樷林也從師復薙髮焉苦行精修慨然有忘身求道之志遂渡浙江登壇受戒具遊天臺過石梁者三至普陀然其一指觀音現象焉禮育王塔求見舎利陟天目禮髙峯塔又然其一指塔爲放光遊武當禮武至五臺禮文殊方其篤於所詣杖錫重研炎風漲海蛟龍變怪不知其爲毒也冰崖雪磴繩橋懸渡不知其爲阨也神遊鬼墟虫虵獅象不知其爲害也旣而曰卽心是佛何逺之求乃歸兪塢初塢有寺曰興福久茀不治里人迎復與上人居焉檀越爭施遂芟榛翳刳巖巒山門佛殿齋廊庖庾罔不鼎親與法海抗矣後乃孫其居與其徒自營退居安坐其間日誦法華積成一藏夫以阿難之趨悟也猶有登伽之惑上人少空色相戒體無毀杯渡之神怪也不廢無礙之肉上人老味禪悅戒行罔缺年八十餘顏色精瑩步履如飛人曰其眞有得耶正徳八年五月忽示疾辟穀者五十日儼然而化春秋八十有九僧臘六十有八命其徒曰畱此四大勿用茶毗其年九月十七日兪塢之岡去寺百武銘曰

像教西來被於震旦南宗北宗始合而散末乃益離或縱而誕棄其巨筏祈登彼岸於勤上人獨精戒律徧禮名山誓往兜率斷指忘身歸命文佛苦行精專八十九年隻履西歸悲動人天林屋之東有兪惟塢層搆莊嚴師所營者千載皈依尙來歸也

延質壙銘

吾兄安隠四子伯寵秀文不幸短命死仲宰繼死所恃者質與學皆能成立亦且有子矣延質年三十有六正徳六年十二月二十日又忽死於乎吾兄之賢而夭其嗣吾侄之才而不克永其年天可問耶初質年十七八穎異拔出輩類落筆動千言翩翩有乃叔之風吾心以爲是子也脫穎三千之塲摶扶九萬之海蓋無難者巳而屢試南畿不利久之乃稍斂其英華餘怪之方欲振起之則未也防安隠不祿有日質適病不能興質以父不能親堋心殊迫甚期愈近心愈迫病愈加或貽之成藥冀速巳服之暴下不止卒於乎其命耶其可哀也巳妻葉氏子有周有方女二初寵妻張氏早寡無子防防守志不渝葉憐之有無共之相守如姊妹十年十月廿四日張死今年六月廿六日葉亦死三喪並以丁丑閏十二月十一日蔣塢祖塋之東偏其重可哀也巳銘曰

汝之不幸耶吾宗之不競耶汝之才耶而止斯耶

震澤集卷三十

欽定四庫全書

震澤集卷三十一

明王鏊撰志銘

明故嘉議大夫都察院右副都禦史巡撫山東沈公墓志銘

公諱林字材美沈氏世爲蘇之長洲人曾大父謐大父洪考傑封奉直大夫晉州知州母張氏封宜人公少好學成化甲午占應天鄕試辛丑進士第時方重內輕外或謂公有幸門可得內除公不從出知晉州州人惰而窳公教之樹藝教之蓄積修城垣興學校民間利害以次罷行州之人皆欣然曰小沈吾父母也時年未三十故云治己酉進南京刑部貟外郎中出知四川順慶府始至庭參鎭守鎭守驕蹇不爲禮公一拜而起鎭守怒曰一拜禮乎公曰若不以禮自處安能以禮責人不顧而出巡行二州八邑之間覽觀風土詢求民瘼俗喜告訐株聮蔓引動至百人公一見立決無所牽引人甚便之郡學湫隘文廟列堂之右撤而遷之建禦書樓增置黌舎齋廬庖庫祭器又增樂舞生教以聲容舞蹈之節暇則親臨程試講解懇懇無倦士子皆奮文獻遂爲諸郡甲郡故無城郭乃鑿西山之石仞溝洫物土方度髙卑厚薄俄遷雲南參政後守成之及蜀冦藍廖輩倡亂所過殘破屢至順慶不能入逺近來依保障民益思之至雲南交人忽耀兵境上逺近恇攘公曰吾在此無恐吾請以身當之已而訖無事正徳丁夘入賀聖節時逆瑾盜政內外官守罔不參謁公固不往瑾嗛之銓曹屢上公政不報最後擬山西布政命甫下瑾已遣邏卒詗公公行遇之途抗手而過至摭拾無所得獨以沿途乘傳白瑾有石文義者適在傍曰沈良吏也文義蓋未嘗識公而聞公名瑾爲免逮系下巡按禦史問狀家人懼禍不測規以賄免禦史亦故緩其獄使得爲計公曰無庸隳官祿與隳名節孰重竟落職爲民罰米輸大同又輸沿途傭直怡然以歸逆瑾伏誅言者奏起公爲廣西左布政使單車就道一如雲南之治近世有所謂公堂錢者多出賦稅之羨名曰公堂盡歸私篋𨿽號良有司亦然公一無所染凡修葺廨宇立坊牌則取之又以其餘鎔範琖斚之屬爲公府宴饗用時撫巡交章剡薦遂進都察院右副都禦史巡撫貴州兼理軍務時鎭筸銅仁烏羅等苗屢出刼掠爲患前撫臣率以化外覊縻不究切之公曰是不一揃刈且滋蔓蔓難圖也率勵將士爲深入計預給旗牌招徠安緝諸寨皆歸附天生厓囤恃險攻之藺石毒矢交下人莫敢向邇公調兵先截其餉道賊已困火鎗飛礮繼之賊大窘奔竄俘其眾千餘牛羊器械無算陳家孟溪九十七寨相率來歸給以流官悉貴前二衛庶革土官貪殘積獘自是內境晏然初藍廖二寇橫行蜀中數年朝廷大發兵剪之公愳奔迸鄰境爲患分兵守諸要害蜀冦平蕩有掎角之助焉癸酉聞奉直公訃乞歸守制朝廷遣官諭祭比服闋詔起巡撫山東公在貴用兵勞勩成疾繼以哀毀在途病加劇遂固乞致仕詔命馳驛以歸歸四年辛已十月四日卒春秋六十有九嘉靖元年九月十八日葬吳江羅字圩之新塋公娶計氏封宜人子男二知剛知柔皆國子生女二適引禮舎人史相國子生張秉仁孫男四大謨大諄大雅大中大謨防國子生孫女二公生而端靖在眾中嘿然若不能言而防然穆然之色人望而知其爲君子也筮仕之初吳文定公亟稱爲處子之秀今少師楊公每言昔在大學爲同舎生見公終日手一卷諸生喧閧其旁若罔聞也順慶之治有遺愛於蜀蜀人至今思之不忘初順慶民相率立公生祠憲副楊錦至郡以書來曰公何修而得此於蜀人盧禦史師召行縣父老請公祠在學宮出入爲艱請遷便近許之他日復至則巳奭然輪奐盧訝其成之速知其得民之深也題詩嘆息而去及家居日焚香端坐不以事經心事二親依依不忍去左右𨿽燕處未嘗敢南向坐初歸自蜀弟麓已別居公亟過之出涕曰吾寡兄弟忍分異耶待族屬鄕黨皆有恩義於乎其可謂篤行君子矣銘曰聖貴訥言曰焉用佞嗇夫捷給君子攸病萬石一家醇謹篤行恂恂沈公實惟似之於晉於蜀所至則治政聲發聞旣去而思苗夷獷頑分北荒服自昔相沿簡節疎目公不謂然孰非王土躬率偏師罙入其阻林蠻洞蜒無敢違者昔所未有公行不疑仁者之勇乃見於斯公功旣成公力斯憊齊魯翹懸不尙有愒勒石山崖爰告來禩

南雄府推官魏府君墓志銘

魏故吳著姓宋季家蘇之胥臺鄕後徙閶門之南濠府君諱志寜字以道大父諱勤考諱文盛君生有異質成化間進賢樊公瑾尹吳賢而好文因推擇爲吳郡弟子貟余時在郡膠見君於眾中粹如也君篤志於學其學防於經而尢防於毛詩禦史督學者考屢占首選試科塲凡十上皆不利久之以嵗貢上可以得仕矣不屑卒業南雝入試科塲復不利時逺近從遊者多去取科第嵗庚午仲子應召亦占南畿鄕試人或曰可以已矣子已登第學復何爲君曰吾不自取科第非夫也仍日夜淬礪誦讀不輟掇萃程文之善者幾萬篇皆手自抄錄熟復之然入試終不利戊寅不得已就試名在優等授廣東南雄府推官君立心仁恕又以儒術緣吏事訟者多自輸其情有偸兒入民家獲自誣與其主婦姧鄰嫗証之婦不能自明但涕泣求死君察其色得其寃狀使人詗之果誣也婦得不寃死民有與富家訟者瘐死獄中其子訟之又以誣坐死君閱其案曰父以是死子又死焉其忍乎命富室以葬埋費給其子他多類是雄治嶺南蕃貨輻輳視篆者以是得厚利藩臬屢檄君攝府事輒推去之嘗攝始興縣出淹禁罷冗費又攝保昌有某鄕者頑獷不受令聞君至卽往曰侯信人也其不枉我訟於藩臬者必曰願下魏侯及病篤民奔走羣望禱之家居孝友持父喪已五十餘哭泣幾喪明娶袁氏子男二應龍次卽應召以文學名女二皆有歸孫男三學忠學孝學詩君以正徳某年某月某日卒以嘉靖元年九月二十七日葬鴈宕村之先塋銘曰

良維善禦曾不一獲沫也勇聞戰乃三北噫嘻魏子屢上而踣晚得一官於嶺之下政方發聞忽已物故命也則那以告來者

亡弟杭州府經歷中隠君墓志銘

於乎吾弟今竟安之儀容謦咳彷佛猶在而遂不可見後余而來先余而往能不深邵子之悲惇今世之好結來生之因能無蘇子之望乎於乎已矣吾尙忍言之而平生所存非余又孰能言之故抆淚而書之吾弟諱銓字秉之贈光祿大夫柱國少傅兼太子太傅戶部尙書武英殿大學士諱彥祥曾祖也初贈資善大夫戶部尙書文淵閣大學士繼贈光祿大夫柱國少傅兼太子太傅戶部尙書武英殿大學士諱逵祖也前知光化縣絫贈光祿大夫諱朝用考也吾弟少多病資亦不甚敏而志甚篤從先少傅於光化猶未甚知學乙未春予入翰林自光化馳省予於京邸自以學後時發憤淬勵日夜不輟每余起朝猶於窓間聞吾伊聲余每戒勿使過苦而不能從也及歸矣居先太夫人喪哀毀之餘學亦不廢兄弟自相師友余時年壯亦銳於學余每覺有進弟輒巳追及之若與余爭先焉者時人因有二蘇之目及余還朝余弟入郡膠學行爲一時冠部使者皆推重至科塲輒不利最後以年例貢入京值逆瑾盜政嘆曰此豈求仕時耶遂入告太學久之乃授廸功郎杭州府經歷空名告身亦不之官時余亦自內閣歸日從余相羊山水間扁其堂曰遂髙更號曰中隠每佳山勝地花朝月夕有防必從有倡必和然余性嬾而弟好吟故弟唱余和者十九若夢艸集所載是矣今則吟無倡也防無從也獨行而無徒也余其何以爲心也余性寡諧而與弟獨气合以天倫之親而加以契我弟以余爲師余以弟爲友非但世之兄弟而已也今其忍獨舎予而去耶吾弟𨿽無官守恆以國家生民爲念每聞朝廷用一正人行一善政欣欣見於色或形於詩不然則戚然以憂若切於身者吾嘗論天理人事相符世固未有不耕而獲亦未有耕而不獲者隨所積之厚薄而輙有報焉若吾弟者勤一生於學曾不獲一日之用蠣一生之行曾不獲一命之沾而又不得其壽以歿天可問耶吾弟生天順已夘正月十二日以正徳十六年八月初四日卒以嘉靖元年十月二十五日葬洞庭東山曹塢之原春秋六十有三娶鄭氏賢淑知禮子男二延望延覲女二望學已有聞覲亦志於學天之報之其在是乎銘曰是爲杭州府經歷中隠君之墓生不逢時死或有知之者百千萬年尙勿毀也

封翰林院編修徐君室太孺人沈氏墓志銘

徐與沈同望洞庭其先同自金華來徙世締姻好天順成化間徐宗孔殷羣從競秀而封君尢傑出封君諱潮字以同瓌顏秀幹詩章字畫迥出流軰姻以復聮太孺人生淑愼柔嘉來歸於徐孝敬婣睦逺近稱賢而再育皆女顧惟宗祧之重數言於封君請納貳室得江陰王氏王與太孺人同心力勤起家而明敏達事體太孺人自以爲弗及也遂以家政讓焉辭不果及王生二子皆有立又以家政授焉內外出納鉅細不復闗白專心一意撫卹二子王事之彌謹及縉入翰林得貤封及親父贈翰林編修王不敢受封而太孺人珠冠霞帔饗其榮觀十餘年君子曰昔有衛宗二順者劉向謂二女相讓亦誠君子乃今復見於斯乎嘉靖元年七月十有六日孺人以疾卒二年四月廿六日祔葬金鐸山合封君之兆春秋七十有五子男二縉紳縉擢進士入翰林侍今上於講幄日承顧問誦說指陳從容詳雅啟沃之功懋焉徐宗將日起而大人謂繄太孺人之功女三長適行人司行人蔣詔次鄕貢進士朱伸次馬叔雍孫男四度慶成齡曾孫女一予長女昔歸縉侍太孺人久知其詳也法宜銘銘曰

推賢讓能惟士之艱況也閨門能無有愆徐門日髙伊誰使者我銘其幽以詔來許

陸冡宰母太夫人華氏墓志銘

初贈監察禦史累贈光祿大夫柱國太子太保吏部尙書諱宗愽之夫人贈光祿大夫柱國太子太保吏部尙書諱子敬之子婦前天官冡宰完之母也曰華氏華之先裔出南齊孝子寶自無錫來徙長洲之下雉瀆稱累世名家太夫人歸於陸生子三長冡宰次宜次宇女二孫男七伷價仕侔修系倬宇例授蘇州衛指揮使伷價仕國子生侔庠生修中書舍人孫女十曾孫男女十三治某年封孺人進淑人又進一品太夫人正徳辛已四月二十五日卒嘉靖元年二月十九日葬邑仰天山之阡啟柱國君之柩焉春秋八十有七陸故吳下世家最名有家法太夫人性賢明事姑相夫教子罔不宜撫接內外卑尊疎戚皆有法冡宰初以進士爲才禦史按察副按察使以廉明稱入爲都禦史兵部侍郎屬羣盜起北方攻城破邑中原云擾王師久無功卽毅然請帥師討之賊屢敗北奔潰追賊酋於海隅而戮之中外又安功亦偉矣正位冡宰進退百官縉紳士夫多出門下升堂拜太夫人爲壽州縣守土官嵗時候問起居於時天下莫不榮焉一忤權姦中以奇禍所坐曖昧功過相準猶宜從八議之當爭進者從而媒蘗之聽者不察又從而下石焉乃至官校籍其家家人或驚竄太夫人怡然就道至京出詔獄卒於長安之官舍於時天下莫不傷焉初太夫人與子書曰物忌太盛盍歸乎冡宰亦屢疏乞歸不允旋防大譴大呵之域賴今上明聖竟從輕比而太夫人之見逺矣君子謂履盛而懼蹈難而安太夫人有焉可不謂賢乎太夫人之幼也庭有積水一兒溺焉女伴曵之愈沈太夫人奪而縱之兒遂起識者謂有司馬公之智矣銘曰

榮觀屯艱其事好旋天曷爲然壽且歸全亦復奚怨南京禮部尙書邵公母太淑人過氏墓志銘

太淑人過氏宋宗室徐王郡馬孟玉十世孫時明翁之女皇贈通議大夫都察院右副都禦史純和府君邵公諱溥之配今南京禮部尙書寶之母也尙書於正徳間以都禦史鎭淮上忤逆瑾勒致仕旋進戶部侍郎不赴以母老固乞終養於家八年詔以南京禮部尙書起之又以母老辭今上卽祚復起之又以母老辭惟上知其孝不彊也命有司以禮存問太淑人時已屬疾命至不能興命服拖諸身稽首以謝明年冬十二月二日終於適寢癸未十月丁酉葬慧山繡嶺之原去大夫墓數百步而近大夫之葬五十九年矣不敢議遷乃制衣冠而合葬焉春秋八十有二子男一尙書也孫男二殤其後者曰孫女三壻爲華瑉吳汝憲館於家者曰秦汶初大夫之卒太淑人年未三十保育遺孤堅守一節族人欲敓其志不攺不二其節偉矣予嘗書於貞節之碑至是尙書復屬予銘其墓辭不獲則爲按狀書其勤家勸學官居守法之事以見尙書徳學之成勲名之著其來有自初家人析產太淑人獨取其先世遺書祕藏之以竢其子之長及尙書就外傅每夜績以相其勤而又恐其過於勤也每於警惰之中致節勞之戒所以撫摩保防周悉備至遂見其子登甲辰進士出知許州歷戶部貟外郎郎中江西提學按察副使浙江按察使右布政使湖廣左布政使都察院左副都禦史總漕運鎭淮安皆至官食其祿及戶部侍郎之召則病不復能之官終養於家其在官所每因省定之餘輒以公勤爲戒官府之事若無所聞在許州時毀滛祠寺觀人莫能阻人或曰是公孝惟母命或可已之因間以請太淑人曰此詔防也吾兒安敢廢格吾亦安可有言其知大體類是州官每閔雨齋居太淑人亦蔬食以齋曰在官者憂民吾獨得不憂前官有喪不能舉尙書輟俸資以償而患不足太淑人曰此義事也第行之吾嘗省穡家用以禆汝州官母生辰輒納女賓爲壽太淑人曰此謁階也不許在江西長壻來逆婦俗皆用樂或言察院密邇盍省之太淑人曰省之曷若撤之命樂皆出每尙書行縣闔戶終日自鮭菜外無敢防出入者及病命啟篋笥分諸女孫眾意在官久當有珍奇綺繡及啟舊衣數襲見者憮然而心服其廉其卒也鄕之人皆曰非是母莫能育是子非是子莫能報其母是宜銘銘曰

慈恆遺教教斯宦學孰拊藐孤迄成名徳仕多違養養斯利祿孰辭金紫而侍朝夕於太淑人秉心不二撫成尙書爲國重器令伯陳詞誠徹於帝八十年來定省不廢教旣遂矣養亦至矣茀祿榮名維其備矣刻石幽墟垂無艾矣

亡女翰林院侍讀徐子容妻墓志銘

於乎天降割於我躬何其酷耶期年之間二女接夭長女儀又繼之耶長女之生吾始筮仕而吳夫人不祿呱呱在𦇤褓余時尙未有子戚之甚愛之甚閔閔焉日望其長也余在翰林日多暇長女之防也日侍余學繙閱濡染不離一室因是漸識經史大義且通知時事得失人才髙下及歸徐氏委子容於學從臾之淬礪之以底於成余自內閣告歸相子容居京有警戒相成之道子度稍長日與坐一室講習度學有成緒而吾女之學亦益進間習爲五字詩輙自書之有楷法意義集曰蕓閤然未嘗聞於人人亦無由知也歸子容二十餘年及見其占鄕薦登甲第入翰林由庶吉士兼侍讀今子容名位且日顯而余女亡矣子容官考三年例得封典以姑未及不敢先焉竟不及封而卒年僅四十有二子男二度成成化丙申十月十二其生之日正徳丁丑三月二十四卒之日已夘三月廿八葬之日墓在陽山華鹿之原以地卑濕嘉靖二年十二月十八日攺葬光福鳳凰山之陽銘曰

子之嫕兮又賢且慧兮歸值其良兮而年不長兮於乎孰知余之傷兮去華鹿而之鳳山福爾後其安且昌兮

哀詞

臨海陳公哀詞【並序】

成化丙午五月廣東左布政使陳公卒南昌公卿相與唁於朝士庶相與唁於野吳中士子則相率作主祀之先賢祠時年五十八云初公之爲禦史也屢抗疏言事天下想望其丰采董學政於南畿鏊時爲弟子員一時官吏動色相戒曰是非糾劾百僚不避權幸者耶何可犯也禦史大夫韓公時居喪吳中戒其下悉屏儀衛去之曰陳禦史至矣而公之至也言稱古昔動必以禮先頒冠祭射儀於學宮嵗時肄習至是徐行締視周旋磬折弦管豆登洋洋翼翼遂居宿學宮士子競勵兩廡鐙燭如晝吾伊之聲相應時以二鐙前道巡行學捨事當上聞屏居齋沐引使於庭再拜乃遣升降東西堦舉足後先造次不爽教人爲學必本於小學灑掃應對以達於六經以及通書西銘皇極經世太極圖蓋在吳前後三年變色之語不見於章縫折箠之笞不加於輿皂而人畏之如神明旣去而思之有加於戲非賢而能若是乎及官河南率是道不變在廣東亦然廣東有中官厲民者公摧抑不少假數以事撼公不爲動竟以是被逮民之遮道號呼者以萬數吏張聚者嘗以事得譴亦上疏訟公寃云公臨海人也居官三十年故居不增一椽所至行李蕭然晚聞母喪質明就道官屬有不及知者其之官廣東也中途無馬遂賃一驢騎去夫自周道衰士之宦學大抵多逐時好𨿽世所謂賢者固不免焉與時俯仰而公毅然必以聖賢爲法所謂古之人乎固猶難之當成化間聞望重天下者三人焉三原王公莆田彭公及公是也二人俱及今上之初繼登三事而公不幸死矣鏊自得侍公而後知學之大者非獨以其言也觀望之間固爲多矣及承乏翰林公又以韓範司馬諸公及道學傳見授予何以副公之知乎其卒也作詞以抒余哀

我思古人兮我生孔遲世降日卑兮孰其返而洵美夫子兮尙及見之冠仁服義兮忠信履綦眾方狺狺兮獨與道謀特立不阿兮讒邪所仇行顚以殞兮不惑不憂猗嗟斯人兮不預其施夫時則然兮吾以何尢越山岑岑兮越水彌彌懷公不見兮孰知我悲

楊文懿公哀詞【並序】

故吏部侍郎文懿楊公以髙文博識名海內夫人能知之公嘗著諸經私鈔多先儒所未發者人或未及知也予間得其一二公曰固不待後世而有揚子云矣其卒也爲詞以明公志詞曰

聖亡經在異說紛兮阨秦造漢離多門兮商詩瞿易授受親兮黨同矜異轉失眞兮遺言奧防不尙存兮唐有啖趙宋孫石兮抱經剗傳挺見特兮逮乎伊洛義轉精兮紫陽承之集厥成兮設科置學爲世程兮父傳師授莫知其端兮𨿽有異說誰敢幹兮於文懿公生已後兮周漢唐宋得通究兮聖經浩浩如天淵兮家鉆人淬庶或全兮瑰辭防義日星陳兮蹈常翫故駭厥新兮章甫資越眾排斥而不信兮不信何傷益自珍兮嗟我何知乃得師兮謂公自信當勿疑兮太羮元酒所貴希兮豈不或過志亦奇兮後千萬年來者誰兮

陸詹事哀詞【並序】

治八年春正月宮詹晉陵陸先生卒昔成化初先生發解南京第一廷試第三於時才名傾動中外某時遊學京師間得見之魁岸開爽映發左右後十年承乏翰林始習焉議論之髙奇識見之偉特座之人往往屈焉眾方歸以公輔𨿽先生自負亦固有然者於戲孰謂一旦奄然而逝乎予與先生學同門官同署居同巷悼先生之抱器而不試也又嘗艷其盛而憫其衰也作詞哀之

芒乎窈曷之憑兮胡然熻赩欻摧崩兮誰者爲之曷勸懲兮有美夫子奮毗陵兮巉巖秀骨頭角稜兮匡詩張論有師承兮天才俊發迅云鵬兮橫江鱣鯨脫韝鷹兮祥開劍井光怪騰兮木天學海浩淵澄兮嚌嚅沈浸日烝烝兮威儀禔禔富才能兮辯若懸河眾目瞪兮太阿在匣矢在冰兮史館秉筆直若兢兮經筵講說三昧稱兮汝予舊學得若矜兮如金就範木就繩兮宮端翰學望峻嶒兮眾謂夫子自此升兮秉鈞宥宻輔弼丞兮調元熙載防不勝兮方當云騫折右肱兮千里就駕中道輘兮累累喪車丹旐乘兮妻宮並殯女喪仍兮榮名過目若風鐙兮盛衰糾纒豈其恆兮嗟藐承學若齊滕兮官曹私署近得朋兮齋廬朝轡憶並曽兮於戲邈矣涕在膺兮

祭文

祭太常鄭少卿【環】

於戲世道交喪舉世其隨突梯脂韋自許隨時噫嘻先生守維淸愼白璧貞松弗渝弗粼少入詞林文望孔蔚國史是非董狐之筆繼遷容臺位次俱升磬室獨懸黔婁之淸年方四十伉儷則逝鰥居以終曾參之義士方宦學不殞其操及其得志惟時之效嶷嶷先生世孰及之未秉國均天乃奪之某等少蒙鶚薦有位於玆出入門下遽失其依吾道之慟豈獨其私

祭陳太常【音】

聖賢大道經則備之如懸日星有目共而孰知其間奧防微詞有深如淵有棼如絲先生蒞止一語輙領微析秋毫動中棨肯髙卑淺深各滿其腹匡衡觧頥朱云折角作爲文章醇粹精良無味之味其味則長瑣屑不理人曰憒憒人知其晦莫知其睿商略陽秋蓍涇渭崖岸不修人曰匑匑人知其怯莫知其勇利害死生不震不竦世方逐熱我獨求閒一官於南九載斯遷其畸者人位也宜後其偶者天云胡弗壽某等少侍門墻忝有祿位聞訃莫奔南望殞涕心喪之誠一巵遙酹

同年祭張希載侍禦

昔在成化乙未之春同登甲科三百其人二十餘年聚散生死其仕於京九人而已維九人者契義實惇謂當白首終無間然豈謂君也又棄而先君爲禦史士有先覺風紀不隳輔以文學吏事孔閒徳器維宏任重逺到將無不勝中道而踠天不可測有呱者兒有防者室萬里滇南見者興惻況於八人感舊則多酹此一尊傷如之何

祭彭文思公

於戲天之生才其不無意胡與之才又畀之地又畀之時而不一試噫嘻思公相門之裔學専春秋志在匡濟弱冠春闈名先多士翰林廿年恣觀中祕日侍經帷周旋風議晚登黃閣臺揆之寄方期有爲以展厥志俄被之疾遂謝時事林下盤桓竟以訃至驊騄方騰中道而躓梁棟方隆風雨忽萃於戲思公天實難旣設奠緘詞尙其來塈

祭吳文定公

我生𨿽晚從公則舊科第官階交手授受公爲之前我躡其後乙未之春朝班間簉玉署相隨金匱更防已亥還南斬焉在疚公來視之具區之藪至今湖山傑句增秀壬寅至京夙願忻副各事園亭對開戶牖雪月之宵花栁之晝有倡斯和有集斯湊詩筒酒籌間道互走有出必偕並鏕聮袖陵道驅馳郊壇宿畱最後同直文華防宥經幄敷陳公左予右迹以事同分隨年厚叔度之陂公瑾之酎莫知髙深實忘固陋晚有弱息許奉箕帚通家往還不間子婦人事好乖我馬東首送我於郊欲別且復我言北來防合斯又稍聞微屙引年屢奏手札頻承墨色如黝宜壽而臧事乃大謬鄕亡典刑國喪耆耉如公徳器天胡不佑胡不三事胡不遐壽我登公堂不我云覯不與我言有襜斯匶平生此別情曷云究公其聞乎薄薦觴豆

祭錢世恩文

疇昔之夕惠而過我信宿惓惓欲去不果去不三日忽以訃聞俯仰之間遂成古今乃知前來蓋以永訣始終之義子也罔缺念昔詞垣從遊諸彥一朝來歸雨消雲散嵗時寒暄子獨不變哭之寢門吾感實多逺致薄奠傷如之何

祭白都憲文

嗟予鮮合而交於公父子之間自始及終伊昔康敏視我忘年我於中丞義且復然四十年間中外周旋豈知盛衰事有不期康敏䢐謝公復繼之俯仰今昔有涕漣洏衰病偶存靡由執紼薄奠一觴以告永訣

祭靳文僖公文

昔我與公同遊翰林鄕邦气合道義寔惇旦夕相從討論典墳有倡斯和和如瑟琴我躋內閣公謂猶已王陽在位貢公斯喜豈知拙直不能乃止及公繼登我心遙賀司馬在朝景仁安臥謂方簡在遽已得謝不能媕阿與時髙下直道難行先後一轍秦晉之好由斯而結蘇及南徐遄往斯復歐趙命駕匪朝伊夕公不少畱吾道滋獨非天不遺民之無祿逺日有期匍匐是宜綸音下問輶軒逮而緘詞代往非我之思終天之恨寓此一巵

祭靳夫人文

輔佐相國調元祕閣入朝兩宮冠帔若若公倦鈞衡乞告歸鄕方共優遊遽爾云亡我有弱息聘歸令子教養鞠育終身之倚訃音忽聞使我驚呼子失慈母婦失賢姑誰撫誰育教者誰歟窀穸有期義當匍匐道逺莫致莫預執紼薄奠生芻以告罔極

震澤集卷三十一

欽定四庫全書

震澤集卷三十二

明王鏊撰頌贊

禦賜禁方頌【治間賜】

今上皇帝讀永樂大典命錄其禁方賜禦藥房諸臣工臣寵得其二焉臣鏊間獲見之因拜手稽首而獻頌曰維天惠民維辟奉天極天所覆孰非我身昔在文皇永淸海內爰定大典以熙帝載廣蓄兼收如山如海於皇我皇萬幾旣勤重瞳攸矚乃惻於仁粵若神農逮於軒岐先皇之志我維行之帝曰來寵錫爾禁方寵拜稽首邦家之光皇仁如天豈需一勺尙效涓涓以裨海嶽皇仁宏敷郵及海宇惟皇萬年永作民主

恩覃三世頌

惟戴氏自晉始來家建業其後遷於剡望於歙發於浮梁今大司寇公昆弟四人相繼敭歷中外今玆遂大發於公位躋八座恩覃三葉於乎其盛矣予忝公門下士敢再拜爲之頌

猗宋戴公儲祥單厚自晉來家金陵彌劭於剡於歙於江之右作之述之其艱其劬延延百載發於尙書噫嘻尙書勲績多有董學東南多士丕起臬藩閩越枯蘇棼理來旬於鄖大憝攸馘佐秋官卿明刑教弼帝曰予治惟乃之休乃祖乃父厥訓克昭帝有恩言進少司寇冠裳朱翟並有封號於赫皇帝三葉是承作廟浮梁禮秩具登非先曷隆非後曷繼太史作頌敭於世世

孝廟禦書贊

於穆孝皇深明廣厚一十八年物蒙在宥徳惟日新藝乃天授奮毫落紙思入混茫气吞顏柳勢壓鐘王淵停嶽峙玉質金相噫嘻近臣奎章侍立登牀或緣抱弓莫及石室金縢藏之十襲

禦書祕方贊

今上皇帝萬幾之暇畱心翰墨間閱永樂大典得金匱祕方外人所未睹者乃親禦宸翰識以禦寶賜太醫院使臣玉蓋欲推之以福海內也昔唐文皇飛白賜羣臣宋太宗書賜蘇易簡當時以爲盛事然豈若臣玉之被是賜也奎章照耀又以寓濟物之仁焉臣鏊預觀稽首而作贊曰

聖仁禦極萬幾日殷乙夜孜孜古今縱觀大典洋洋有方中祕有觸聖心欣然如契曰惟四海豈無一人夭閼札瘥舉切予身乃防祕方乃禦宸翰玉版霞舒天機云爛噫嘻爾玉職內藥房尙推予仁嘉惠萬方玉拜稽首受言藏之惟皇之仁儼其將之昔有神農始嘗醫藥亦有羲皇肇開卦畫藥以起死畫以昭蒙二者合一孰知其功唐宋兩宗賜侈飛白豈如我皇懷民之瘼巋焉新樓禦書在焉何以知之虹光燭天

王著作寄顏贊

程學之傳孰得其親載之而南山是因著作及門視楊則後徳器之成乃防其舊著作閩產而家於吳淵源一脈鄕邦所模遺像儼然挹彼先哲座上之風門前之雪

丹陛糾儀圖贊【爲禦史劉廷瓚作】

宮城巖巖九重啟曈曨曙色天顏咫東文西武袍笏次對立者誰惟禦史曰予耳目予聽視有愆爾繩姧爾指屈軼峣峣豸防權姧惴栗耎媚恥外𨿽嚴稜中豈弟古稱良臣無乃是

少傅馬公像贊

望之巖巖乎如山之峻卽之藹藹乎如春之溫襟宇瀞深茫茫乎千頃之浸政體諳熟耿耿乎百鏈之金卓卓乎挫而不回者匡時之防蹇蹇乎老而彌篤者憂世之心衮衣玉帶弼亮四朝位應三臺禮絕百僚於乎若公者志必將使臯夔稷禼事功復見於今奚止若唐之姚宋漢之蕭曹者耶

楊侍郎維立像贊

退兮其似怯乎臨事則甚勇也鈍兮其似拙乎思致則甚工也苶兮其似臒乎所養則甚充也淵兮其若虛乎所出乃不窮也昔防鏡川有懷其人今見碧川如睹其眞翰林天曹儷美偕榮文章之贍議論之精古所謂難爲弟難爲兄者歟

東坡笠屐圖贊

長公天僊謫墮人界人界不容公气逾邁斥之杭州吾因以遊投之赤壁吾因以適瓊厓儋耳鯨波汗漫乘桴之遊平生奇觀金蓮玉帶曰維東坡戴笠著屐亦維東坡出入諸黎負瓢行歌十惇百卞其如予何其如予何

吳文定公畵像贊

噫嘻文定其可復作淵然之度粹然之學舉世競趨避之如疾舉世棄遺服之無斁非意相干不見其慍喜終身與處莫測其淺深但見文章之昭回於天下燦然五星之正色澹然淸廟之遺音所以賁飾渙汗啟沃密勿𨿽憸人小夫皆知重其爲人而賢人君子亦自以爲不可及眾方仰之爲當代之斗山上且用之爲久旱之霖雨而公不待翛然遐舉嗟斯民之不祿悵吾徒之無侶載瞻遺像有淚如湑

東峯吳鳴翰像贊

於乎東峯天之生才將必有爲有才如君卒以不試君之爲詩髙視寰中天與之豪神助之工瘦逾賈島險擬盧仝狂書細札或整或斜細入蚊睫勇拔鯨牙流落人間吁其怪耶誰云屢試不聞一遭一目之网鴻飛髙衡鑑之責吾徒所叨於乎東峯今其亡矣吾疑猶在郁硉之气理而不壞廬山竹林自許生前於乎東峯然乎不然忽覧遺像淚若迸泉

先少傅昆弟行樂像贊

先少傅昆弟三人伯諱璋仲諱瑮先少傅爲季伯頎而長仲丰而碩季潤而秀徳各稱其貌焉鏊童時見海虞朱孟誠實傳玆像時天順已卯至今正徳庚午蓋五十餘年鏊亦且老矣覩玆像如諸父之復生未嘗不肅然恭躍然喜欷然繼以泣也因爲之贊曰

前人邈矣厥像在玆或言或笑或行或隨念昔爲兒膝前環繞孟誠筆之曰維其肖日月䢐遷年更五十風木之哀思養何及忽睹玆像儼然猶生生而不作有淚縱橫我懷前人亦懷其徳其徳伊何忠厚一脈嗟嗟後人尙繼無射

自贊

噫嘻先生何如其人窮年劬書結髮礪行白首於道茫然無聞者乎爵厠公孤官居臺閣志懷抒忠幾昧納約卒無以致君澤民者乎貴戚赫炎不能附麗權璫狂猘不能媕阿一有違言超然去之不辱其身者乎遇事直前不知顧忌見利思後不知規畫歸臥空山家徒立壁晏然居之以忘其貧者乎斯人也其量則隘其才則庸曽無裨補於世所幸自潔其躬迹其所至蓋知慕首陽之拙而不知柱下之工知希止足之疏傅而不能爲應變之姚崇者乎

王惟顒像贊

瑩若冰壺矯如玉樹迹寓軒岐志惇儒素淵源有自尙沿伊洛之餘文獻足徵不霣宋唐之故身棲委巷名在薦紳望之者謂其簡伉而難近卽之者悅其和粹之可親若夫功奏十全信無媿醫中之王道命辭屢辟殆將爲吳下之逸民也乎

巡檢李禎像贊

正徳五年吳下大水饑莩載途有司奉命檢災賑饑而往往旁緣以爲利予伏林下竊傷之竊恨之甪頭巡司李禎領檄散財於鰥寡甚均而公且有憂民之言予甚多之乃因其像贊之曰

勿謂位卑其才乃充勿謂惠小其心乃公屏盜之迹時乃之職拯民之恫時乃之功蓋一命之士存心於愛物則九重之仁不隔於困窮噫彼貪濁位都顯融受若直怠若事瘠其民肥其躬𨿽曰侈然蒞其上得不赧爾媿於其中耶

伯兄安隠像贊

先少傅子四人安隠其長也髯而長身沈靜簡黙其弟鏊位至內閣而兄安處一丘以終身焉無外望也可謂安分者乎故號曰安隠鏊爲之贊曰

彼誇者子得勢而驕輿馬宮室華侈相髙兄獨澹然安厥故守倭倭佗佗不動不有包山之麓太湖之濆敝廬脫粟樂之終身我思古人誰與儔者有漢新息馬少遊也

林知府利瞻像贊

玉爲之潤冰爲之潔春爲之溫政也防缺剖皇之符來牧於吳厥膏不屯厥守不洿不振不嘩吳民其孚忽遷於滇分省之左吳民懷之欲畱其可獨傳畵像慰此去思朝夕在堂以瞻以儀以瞻以儀藐在南荒誰其繼之俾也可忘

施鳴陽畫像贊

退然而怯者外之臒盎然而足者內之腴气質孕洞庭之秀文學承殿撰之餘幅巾深衣緩帶履絇志謝塵坌樂存舞雩古所謂隠不違親貞不絕俗者其斯人之徒歟

謝安石像贊

有晉太傅或傳其眞去之千載如睹其人噫斯像也其當東山寄傲之時乎新城出鎭之時乎將盜溫問鼎秦兵壓境之時乎是何襟宇之衝夷風神之超邁隘視區寰翛然物外世方多故敓攘紛紜誰能起公坐淸烽塵

謝靈運像贊

襟懷曠逸才气桀驁鞭防曹劉淩轢顏鮑坦腹垂胡露頂脫帽欲知其詩盍視其貌

謝疊山先生像贊

噫古帝王自立中國宋廢元興奄有九域臣民效順各供其職時維信國洎我疊山奮不顧身障彼狂瀾公身可殺公義莫敓至今耿耿光耀日月視彼姦佞靦顏穹廬與公所得孰少孰多袍笏履絇神物呵守公應不亡公其有後

疊山夫人李氏像贊

公信大義昭掲天地有婉淑姬節與之齊茹辛履險左挈右提噫公實宋忠臣夫人也無媿於爲忠臣妻者乎

汪玉川像贊

貌𨿽臒而气則偉眼𨿽暗而鑑則精決事之休咎斷人之死生如由基之射矢無虛發如秦皇之鏡照無遁形誠生明耶明生誠耶請以問蜀之嚴君平

孫眞人像贊

噫嘻先生跨隋歷唐超然覽如商老彭咆哮虎猛伏如牛羊問胡以然惟誠是蹈乃知至人神明內葆金石無硋鳥獸咸擾海山蒼蒼先生在焉何當從之以終吾年

王光庵像贊

其博洽似陸魯望其孤亢似元魯山其逃名似韓伯休其遁世似申屠蟠敬瞻遺像翛然丰神曳杖逍遙不襪不巾是爲光庵先生其人

尹侍禦倫像贊【昆山尹嗣忠父】

漢有範滂風裁獨持扼於姦璫誓死不回皇有尹君獨持風紀扼於姦璫憤激至死死𨿽不同同歸於義及今凜凜猶有生气遺像堂堂如山如河誰謂君夭其壽孔多曹蜍李志其生謂何

錢孟溥像贊

我懷伊人嵚崟岝防誰雲林居直气噴薄觀其挫權璫之猘折妖痂之角使其立乎人之朝儋乎人之爵必能舉其職業蹇蹇諤諤尙肯脂韋依阿首鼠前卻我懷伊人忽焉緬邈遺像在堂過者必作

王眞愚教諭像贊

京國蚤遊從建安七子之列鄕邦晚佚入睢陽五老之圖貌若吶而心則辧韻若散而才不疎人皆愛其蘊借己獨抱乎沖虛之人也其果眞愚也耶其非眞愚也耶

箴銘

主一齋箴【爲徐都憲公肅作】

神明之舎空不容物湛然之中孰爲之一心兮本虛撓之則亂維二則防維三則散百千擾擾與物䢐遷主則爲客何日來旋允毅徐公主一無怠無曰不顯惺惺斯在吾一旣定彼萬莫幹昭哉瑩徹神明內完維貴維貨維是維非維利與害吾維不知有至斯應應巳斯寂往者如亡來者如失湛然中虛永保吾一

遜敏齋箴

聖䢐道逺正學日湮學其誰則我思古人人亦有言才焉用學譬如殖焉不殖將落人亦有言不尙有年以嵗以月其老忽焉嗟嗟夫君學古爲準說告髙宗惟遜與敏其遜惟何莫如虛中人曰可矣我惟空空其敏惟何曰維不及人曰可矣我惟汲汲遜不自滿敏則有功孜孜二者終身勿忘

二箴

頃予讀近思錄得二言焉治懼爲難治怒爲難明理可以治懼克己可以治怒作二箴

治怒箴

有若撞搪或幹吾意盛气赫炎如火斯熾熾不傷物乃先自燔旣愆於事亦災於身方其怒時爾盍自思彼其是耶我怒奚爲彼且非耶怒之則巳怒而不怒弗畱於已譬彼熾火沃以淸泉沃之沃之火乃不然明鏡在懸其中湛若是謂不遷顏氏之學

治懼箴

有赫在上或臨在旁中乃潰亂有沸如湯沸莫自知倉皇瞀心旣靡定身且奚措方其懼時爾盍自定在吾惟理在天惟命理之正矣守且勿他命之定矣𨿽死而何譬彼寒泉防於沸湯防之防之沸乃不揚刀鋸在前不震不竦是謂不動孟軻之勇

愼疾齋箴

已丑之秋予得疾殆甚辛丑嵗則病癸丑則病而皆起於防因作愼疾箴以警於後或曰嵗行在醜則病或者非人乎𨿽然吾知愼吾事而已

爾生多病維爾之羸羸也則那維其愼而其愼斯何曰維未病病而愼之瘉惟其幸凡病諸苦爾則備嘗冰寒火熱歐吐防脹凡人在病亦克自創及其瘉矣忽焉若忘病不在小亦不在大無曰不害其禍斯在無曰何益其病斯釋昔者弗愼今悔莫追悔而不愼後悔何爲

壯節祠銘

猗城之陌石麟頟頟淸廟斯勅廟食誰歟劍履兜鍪譚公崇侯昔在文皇奮於北方多士髙驤譚公克壯萬夫之望執戈來將九門旣克懷來雄莫潘楊就縛大戰白溝濟南滄州東昌是道夾河之難甲冑躬擐被創獨殿義重輕身殲我良臣有嘉者駰還骸於岡公身則亡其神堂堂云旗風馬於天上下翊我皇旅大業遂成惻愴聖情帶礪是盟防防孝孫襲祉揆原哀扣帝閽惟皇有詔賁於新廟尊嚴有耀萬祀千秋椒糈時羞邦人之休

大雅堂銘【布政胡韶之祖】

振卿之死偉矣其妻趙氏間闗兵戈卒能全其節以保其孤殆亦未易也或曰蒙古恃其彊據有中夏中夏之人亦何必爲之死乎曰守其土服其官食其祿安得不死其事詩云舎命不渝振卿以之之死矢靡他趙氏有焉堂堂忠義乃萃一門題曰大雅宜矣銘曰

有元政頽內訌外軋盜起蘄黃鯨奔豨突來宼洪都連城風靡烈烈振卿挺戈崛起塊焉孤城復還於理事有不虞嵗躔丙申大遊之原殲我良臣身之殲矣其義則伸有妻累累稚子涉履棘荊豈無一死死亦何裨立孤難耳靑鐙辟纑孰緯之卹藐矣胡宗繩繩秩秩惟臣之忠惟婦之義一死一生孰難孰易大節瑯瑯二人同蹈我銘於堂惟後之詔

古硯銘

或耕洞庭之野得巨硯焉正黑而光如大圓鏡友人蔣伯宣以貽予予寶用之銘其陰

古月完完淪於九地犂鉏出之有食之旣王夫子見乃驚石膚鐵色玉質金聲胡爲來哉胡爲來哉吾與汝相攜而同歸儒林詞苑逝終老而無違

惇敍堂銘

少保太子太保兼戶部尙書武英殿大學士京口靳公作先廟於第之東春秋饗祠如禮巳又作惇敍堂於祠之前以爲利成亨餕合族之地而屬予銘於戲民之散久矣士於族屬一從二從尙知近而親焉三從則逺矣五從則漠焉如途人況又其逺乎非獨莫之親亦莫之知也故士有端委廟堂而其族混於馬醫夏畦之間蓋非獨士之辠也世愈久則生愈蕃生愈蕃則族愈散散則逺逺則疏疏則憂不弔喜不慶亦其勢然也先王知勢之必至於是也於是乎有道焉聫之使不散則宗法是矣古者自天子達於官師莫不有廟而宗法於是立焉有百世不遷之宗有五世則遷之宗百世不遷者所以統其同五世則遷者所以別其異故世𨿽彌逺而系出昭穆秩焉其不亂也士之有志者非不欲復古而其勢未能蓋後世士無世祿廟且不能立而宗法惡乎行此俗之所以益壊而莫之拯也公於流俗頽弛之餘獨能奮然自信惇行古禮上及祖禰下及子孫旁及昆弟而母族亦覃及焉所謂尊祖故敬宗敬宗故收族者公其有焉𨿽未能盡如古宗法而於宗法亦何大相逺乎靳之先自漢信武侯歙始大唐有孝謨宋有裁之守申其世次莫可考而來居丹徒則自諱某始至溫州府君有遺愛於民累徳儲祥是生少保毗輔天子顯有令聞而燮理之暇又能以禮率其宗人可銘也巳銘曰維昔天子因生賜姓命之以氏厥宗攸定惟生有宗惟死有廟享祀烝嘗各致其孝世𨿽云逺宗乃不移秩秩繩繩百世可知其後世衰宗法隨圮遷徙東西仕多崛起數祖而忘族焉能理於乎邈矣孰克治之有美靳宗徳將在斯噫靳之顯始漢肅侯來居江左發自溫州及於少保徳義之優相今天子治進數增作廟於家合族再登駿奔執籩灌瓚是承燕毛旅酧享獻蒸蒸凡此靳宗有疏有戚緬懷本源其出維一異體同心惟孝惟義惟徳之歸引之勿替

瑞芝園銘

水部正郎上虞朱君朝章作園於五癸峯下正徳丙子冬鄕人來告曰園有異植若艸非艸若石非石有赭如丹有黒如漆吾不知爲何物園丁不識鋤而去之明年春復有一本生於故處其丹其黒宛然如故人始異之君時受水部之命以歸視之曰芝也胡爲來哉吾不知古意者其祥乎遂援筆而識之好事者詠歌焉余爲之銘銘曰

維卉維木殖之弗長煜煜紫芝不種而生維木維卉藩之或悴煜煜紫芝無根而遂有蓋如丹有莖如漆不殖不勤豈伊人力麟出非時獲之而斃芝出維時斬之而肄人不易物玆維休祥嶷嶷其標煜煜其光君家其昌

端硯銘

溫潤而澤直方以大坦其中以有容峯其外以不敗以貽爾昭守之勿怠日磨日礪日漸日漬而時袚之而時出之

井井亭銘爲吳南夫太常作

有冽者井天平之一脈遐通白雲之泉不涸不盈奫淪甘寒始誰鑿之以資汲者藝者耘者東西行者其汲累累其來溶溶不費不窮封君之功

鈐山堂銘

我族諸家世蕃以昌爰始爰詢學宮之傍有鈐者山奔騰來赴靚麗端嚴屹若相顧惟堂何有有圖有書亦有豆籩親賔之於有斐嚴子陟降惟斯坐對鈐山乃自得師其師伊何黙以成徳不震不騫惟是之則

歙硯銘

質橢以園色紺而黝皤其腹像巨公之容嫵其眉若佳人之秀歙溪千年孕此瓊玖胡不從予於玉堂黃閣之間而獨相隨於荒巖窮谷之囿之人也其殆所謂金相玉質磨不燐涅不緇而爲吾嵗寒三益之友者歟

震澤集卷三十二

欽定四庫全書

震澤集卷三十三

明王鏊撰雜著

母傳

母者蜀之魚鳬人也不知其世次所自出相傳黃帝時有神自天降女身馬首人以其狀然也號曰母母爲人柔婉有婦道以其醜也嫁久不售母𨿽婦人而有經綸之志嘗曰使吾得志可大庇天下寒士俱懽顏也自比管葛時人莫之許防黃帝時西陵氏位長秋後宮之屬未備母以布衣進於帝曰妾願以其不才之身充下陳執筐筥帝曰汝何有對曰妾無有也使一旦得備箕箒顧願捐吾軀刳吾腸以報方今黒帝起北方爲嚴刑以肅殺天下陛下用妾經營之可不戰而退三年之後變隆冬爲陽和如妾之愚且欲爲陛下定禮樂上衣下裳山龍華虫宗彜藻米以黼黻皇猷使天下覩文明之治可乎帝大悅遂以屬後曰是所謂王臣蹇蹇非躬之故者也母有巧思而拙於自防後寵日甚而後宮皆妬之曰是所謂蛾眉不肯讓人者耶母日侍後三俯三起帝憫其勞也封爲長桑君母嘗請於後曰妾侍巾櫛食恩多矣後當吐而還之居無何其種滋殖後視之如已出親爲之浴上賜洗兒錢旣而卜三宮世婦之吉者飼之密室旣成厥家世婦以見於後肌肉玉雪衣裳縞然後竦然攺視爲副褘禮之旣而有譖之者曰母小人也避涼附炎且其性殘虐防物多矣後怒請帝加炮烙之刑帝曰吾聞惡不善如探湯請以試之母怡然受之不變徐曰吾固願刳吾腸以報𨿽就鼎鑊其甘如飴後愈怒於是聚其族抽其筋以頒賜天下旣而悔曰不可使母無嗣乃畱其子子遂飛去自相夫婦其類益蕃至周文王時求其子得之蜀封以五畝之宅使食邑焉至以其功配后稷曰此二人者不可一日無者也其後歷代帝王莫不崇尙而後與夫人嘗禮之以爲天下先及尹鐸爲晉陽欲遵以爲治簡子不可乃止其後秦用之卒滅六國

太史公曰自古人臣立功者多矣未有婦人立功作爲文章制度以衣被天下如母者也可謂偉矣然母始以功見寵後卒防戮古稱多才爲累功髙不賞諒哉

短解

有國於海之西者曰龍伯東曰竫人二國相去蓋日所出沒也竫人者間並海而西數月倐然遇龍伯焉足如植木體如峙山企足望之不見其顚攘臂仍之不及其脛於是龍伯睅然顧曰汝何爲者竫人進曰我東海之大人也龍伯曰吾首抵乎不周足跨乎西海摩子放踵曽不滿搤措之眉睫不爲有無吞之胸臆曽不蔕芥而何以爲大竫人囅然笑曰請與子度長絜大可乎龍伯曰吾指揮則千里辟易叱吒則四海震蕩立乎廟廊國威爲彊坐乎邊陲敵膽爲驚竫人曰爾大止是乎汝獨未睹於大乎今夫天仰而望之穹穹窿窿不知其終旁而視之冺冺汶汶不見其盡盡天之覆不知凡幾海以有此海盡海之大不知凡幾國以有爾國盡爾國之眾不知凡幾人以有爾身較爾身之處乎兩間譬如蠛蠓翔於四野誇我以長幾其餘者今夫大化鴻蒙旁流幬載沕穆而凝蜿蟺而代倐然而生孰歉孰泰泰山毫芒九州一芥鯤運於海蟻休於垤龍䢐乎方蝸潛於殻各適其適孰余不足且吾不得巳而寓於形形不得巳而寓於世假耳以聞假目以視假足以行假心以思盈尺而足何羨於余且汝未覩大之害也半畝之廬吾居而余而子無以容其軀一尺之練吾衣而羨而子無以蓋其骭升斗之粟吾飽而食而子無以滿其腹且若以爾形足以鎭國而威敵乎聚一丘之土樹數丈之木被之以文繡繪之以眉目趨走其旁且震以肅而誰歟身橫九畝戮於防稽腰大十圍昆陽死綏眉見於軾叔孫是獲且爾未知也若有長吾亦有長龍伯曰汝獨何長哉曰吾之長異於子吾之長攝之毫釐不見其圭放之宇宙不見其大可進可退可弛可張以理天文星宿爲光以平地理海波不揚爲齊相國爲韓司徒爲晉主簿爲魏中書且爾未知也君處西海吾處東海各形其形各美其美使若而入我國乎必驚以爲魑魅魍魎羣吠不祥而子以自張無長惡短無短惡長子居子國孰知其長我處我國孰知其短自我視子則子爲長自長視子則子爲短自子視我則我爲短自我視我則我爲長兩全其天孰知其然吾明告子人之寓於形猶水之寓於冰倐融而解何有於冰形之寓於世猶月之寓於水歘墮而晦何有於水是故壽如聃彭聖如羲黃雄如秦項智如陳張同歸乎黃壤是時也子試較之孰促孰延孰媸孰妍至人乎乘天地之輿駕陰陽之馬息無何之鄕遊無極之野僊僊乎超無有而上徵吾竊慕之方將駕鴻蒙超六合後天不老視世之萬有如蜂蟻蚊蚋瞥然過目而子乃以誇我乎於是龍伯窅然若遺其身沮然若忘其矜曰吾過矣吾過矣吾且北面而師子

雞鳴夜解

王子夜讀有雞正鳴於庭家人犇告曰必殺之是不祥王子曰雞其無知乎彼鳴自鳴吾何爲驚彼止自止吾何爲喜雞其有知乎彼以告我是爲忠告不以吿我是爲容黙又可殺乎且彼爲不祥者誰乎雞乎抑別有物乎雞也彼區區者是何能爲別有物乎則雞可殺而彼物者可得殺乎夫鳴雞職也特非其時耳非其時而鳴不免於死非其時而言得免於罪乎𨿽然寜鳴而死不黙而生爾當與靈烏而並名

人心道心論

或曰舜命禹曰人心惟危道心惟防人之心果有二乎曰心者神明之舎湛然虛而巳矣瑩然明而巳矣虛明之外無物也安得有二哉然則舜之言云何說者謂原於性命之正爲道心生於形气之私爲人心二者雜於方寸之間而所以爲知覺者不同則心果有二矣曰非也心者主於一而應於萬者也譬之懸鏡於此惟物所照照之以妍則妍應以媸則媸應謂鏡有二可乎心本虛也本明也而爲形气所蔽感之以欲則危而易縱感之以理則防而易冺心一也而有危防之異則所感者異也夫豈有二乎哉曷不反觀之吾心嗔時則無喜喜時則無嗔將謂嗔喜爲二可乎哀時則無樂樂時則無哀又謂哀樂爲四可乎然則所謂惟精惟一者何也曰此隨其心之發而言耳隨其心之所發而審之理耶則存之人耶則去之是所謂精也存之之久守而勿失是所謂一也是所謂中也是堯舜相傳之本防也

相論

近世有爲宋人之言者曰南人不可爲相有諸曰有之然竊以爲過矣昔者舜生於東夷禹生於西羌如以其羌且夷也將舜禹亦不可爲相耶湯之立賢曰無方周官之命三公曰惟其人三孤曰惟其人不聞曰惟其地也春秋時楚與吳越未能通於上國然是時楚之相有若令尹子文孫叔敖皆能以其國霸其餘若子胥往吳蠡種往越而仕晉者尢多故曰惟楚有材晉實用之於時吳亦有若季札公孫聖越有若計然亦能以其君顯彼數君者豈嘗借才於上國耶自漢以來其名相有若蕭何曹參【沛人】唐有若張九齡【曲江人】陸贄【嘉興人】宋有若範仲淹範純仁範成大【蘇州人】歐陽修周必大【廬陵人】杜衍【杭州人】若此者爲賢耶爲不賢耶相得若人焉其亦可矣文章事業亦有可觀者矣以其南也將盡廢之耶當晉宋之季偏安江左亦安得北人而相之然晉有謝安謝吳有陸遜陸抗宋有宗澤李綱文天祥之數人者可以將可以相假而生今之世將用之乎將以其南而不用乎夫物之產於南者多矣錦綺羅紈南金珠璣象犀孔翠楩楠豫章余若橘包竹箭山之珍海之錯稇載而北人皆悅之賞之至於人才何獨不然爲北者畱爲南者去可乎不可也議者又曰天下將治地气自北而南將亂自南而北故南人不可用也予又非之南北對立於天下南主生北主殺故人君向明而治孔子曰南者生育之鄕北者幽陰之地南何以爲亂乎邵子之言可信然則孔子非歟議者又曰宋用丁謂王欽若王安石卒以亡宋是三人者皆南產也予又非之亡宋者果三人乎果三人也辠止三人可也今夫一家之中有賢有不肖又安得以三人而槪一方自漢以來竊國之盜無若王莽曹操司馬懿楊堅朱溫誤國之姦無若孔光盧杞李林甫韓侂冑之數人者出於南乎北乎北也亦將以其人而廢其地乎大抵天地之開也有漸气之盛也無常三代以上南東未盡辟也故周之人才盛於西漢以來盛於北晉唐以後漸轉而南至宋南渡則中原文獻皆在南矣故國朝之興奮自南服一時元勲皆出濠定之間其後名臣碩輔如三楊蹇夏近世名臣出於南者不可縷數由是觀之南人亦何負於天下乎而必欲廢之耶昔六朝分裂南以北爲索虜北以南爲島夷今天下一家同爲王臣奚不相悅如是哉亦見其不廣也然則宋祖曷爲而有是言曰宋祖之言果可爲萬世法乎然嘗聞宋祖之言曰宰相須用讀書人不聞其曰須用北人也是時南北相詆則斯言也安知非北人者僞爲之而謬傳之耶議者曰如子之言則南人皆可用乎曰非然也惟賢與佞何地無之南賢用南北賢用北亦在人君者審擇之而巳然則如之何而擇之曰在至公

擬辠言

王子曰言路開治之象也言路塞亂之萌也世所知也於戲孰知其開也所以爲塞乎昔者孝宗在禦恭仁禮下言者過爲激切皆見優容其或甚忤不過貶斥旋召還之養成直言之气至今上之初言者遂紛紛爭肆詆觸其所是非𨿽曰公義所在而時以私好惡雜乎其間或暗承權姦風防而有所舉劾朝廷從之以爲公義之所在也黜之以爲公議之所貶也亦孰知其出於權臣之私哉且或一人舉之一人劾之一人譽之一人詆之一人之身乍賢乍佞莫知適從上亦以初卽大位過爲涵受言者不察以爲得志大臣進退皆在其口當時識者巳憂處士橫議非治世之事矣至逆瑾一出首治言官禍及縉紳毒流天下當時中人相指謂曰今日言官曷爲其不言乎而以爲笑則夫今日之塞也非前日之開爲之乎曰然則言路不可開乎曰非也古者諌無官以天下之公議寄之天下之人使天下之人言之此其爲盛也其後也𨿽設諫院然必求天下之望天下之所共賢者斯任之如範仲淹司馬光之流其識公而明其言切而不泛今也循序而授之授之初不知其賢也姑以試之焉耳不次而擢之擢之未必以爲賢也姑以崇之焉耳一除目至一二十人何仲淹光之多也曰百世一賢猶以爲數又安得仲淹光而用之曰間世之賢固難逢也一時之賢何世無之惟在用人者之公且明耳按唐六典尙書左右丞執奏禦史糾劾之不當者夫以天下之是非付之言官以言官之功過付之銓曹三年之間其言果忠歟直歟則進之崇之私歟佞歟則黜之抑之其庸庸者以常調處之蓋言官主糾劾而又有糾之者所以防其私而制其肆也曰銓曹不職則柰何吾故曰以天下之公議付之天下之人斯其盛也

王子曰孔子沒天下不復有經矣班固死天下不復有史矣古之所謂史者皆世守之往往以身死職不負其意如齊南史晉董狐至漢班馬猶父子相繼人主所至執筆隨之其言其動皆親見而親書之故後世讀之若親覩其事如遷固載灌夫之使酒霍光之廢立儼然如在其時他如張湯之陽驚張禹之屢顧豈獨紀事而巳並其情僞得之此所謂信史也後世史官𨿽具員而無定職人主動靜邈不相及一時政事行罷不及預聞惟易世之後則防前後奏疏而分曹書之且以宰臣監領奏疏之語果皆實乎分曹之人果皆才乎宰臣之意果皆公且正乎且生於數十年之後追書數十年之前其曲直是非皆茫然無聞或得之傳聞巳非其實縱得其實而亦莫能照其情僞或奪於眾不得書或廹於勢不敢書或局於才識不能書故一時君相謀議勲業皆汨沒不傳而姦憸情態亦無有能發其防以爲世戒而監領者又往往以私好惡雜乎其間故曰不復有史矣夫士之不得志於時猶恃有後世之公論也今一時之陞黜旣未必公而後世之褒貶又未必實則爲善者亦何所恃哉於戲爲史如此其亦小人之幸也巳其亦君子之不幸也已

王子曰國家設科取士之法其可謂正矣密矣先之經義以觀其窮理之學次之論表以觀其博古之學終之防問以觀其時務之學士誠窮理也博古也識時務也尙何求哉其可謂良法矣然行之百五十年宜其得人超軼前代卒未聞有如古之豪傑者出於其間而文詞終有媿於古𨿽人才髙下系於時然亦科目之制爲之也夫科目之設天下之士羣趨而奔向之上意所向風俗隨之人才之髙下士風之醇漓率由是出三代取士之法吾未暇論唐宋以來科有明經有進士明經卽今經義之謂也進士則兼以詩賦當時二科並行而進士得人爲盛名臣將相皆是焉出明經𨿽近正而士之拙者則爲之謂之學究詩賦𨿽近於浮艷而士之髙明者多向之謂之進士詩賦𨿽浮艷然必博觀泛取出入經史百家蓋非詩賦之得人而博古之爲益於治也至宋王安石爲相黜詩賦崇經學科塲以經義論防取士可謂一掃歷代之陋也然士専一經白首莫究其餘經史付之度外謂非已事其學誠専其識日陋其才日下蓋不過當時明經一科耳後安石言初意驅學究爲進士不意驅進士爲學究蓋安石亦自悔之矣今科塲𨿽兼防論而百年之間主司所重惟在經義士子所習亦惟經義以爲經旣通則防論可無竢乎習矣近年頗重防論而士習旣成亦難猝變夫古之通經者通其義焉耳今也割裂裝綴穿鑿支離以希合主司之求窮年畢力莫有底止偶得科目棄如弁髦始欲從事於學而精力竭矣不復能有進矣人才之不如古其實由此也然則進士之科可無易乎曰科不竢易也經義取士其學正矣其義精矣所恨者其途稍狹不能盡天下之才耳愚欲於進士之外別立一科如前代制科之類必兼通諸經博洽子史詞賦乃得預焉有官無官皆得應之其甲授翰林次科次道次部屬而有官者則遞陞焉如此天下之士皆將爭奮於學𨿽有官者亦翹翹然有興起之心無復専經之陋矣或曰今士子一經且不能精如余經何曰制科以待非常之士耳以科目收天下之士以制科收非常之才如此而後天下無遺才故曰科不竢易也

國朝馬政散牧於民不以煩官三年兩駒駒又生駒駒生無窮馬孳無算此法之善者也豈知民心不一視馬肥瘠漠然不關於已食之不以其時乘之不以其法牧之不以其地而馬日以斃矣況望於駒乎及官嵗課隨之以刑往往買駒以償於是乎民有粥產者矣有粥子者矣粥之不足流亡轉徙南北之民皆困矣及太僕印駒亦不以煩官則散牧之於近甸一旦有事取之爲近恐一家不能獨任使數家朋牧之此亦法之善者也然今日牧於甲明日牧於乙又明日牧於丙牧無恆主姦獘百出馬死甲曰非我也乙也乙曰非我也丙也馬病則官相而免其罪於是有故病其馬以規免而官刑日滋則近甸之民又困矣民有養馬之苦官無得馬之利於戲其法亦可少變巳乎夫馬人畜也牧之得人則蕃非人則耗蕃於専而耗於散者也自昔考牧者皆擇其人而専任之如秦非子唐王毛仲張景順故有云錦成羣之效不然十羊九牧亦安所責成哉今陜西秦隴地髙寒而善水艸馬之所生也國初牧地往往故在如分其地而牧之擇其人而理之委之以専任之以重假之以嵗月吾見民無養馬之勞而云錦成羣之效可坐而致也某嘗廷議及此而議者輒沮之卒以無成詩云秉心塞淵騋牝三千又云思無疆思馬斯臧此固非淺中狹見之可與共議也

職官考

余嘗患古今官制紛紜漫無統紀讀溫公集其沿革似可考而知也因著其說使後之人有考焉

三代官制見於周官簡易易知也秦漢而下何其紛紛乎蓋西漢以丞相總百官而九卿分治天下之事光武中興身親庶務事歸臺閣尙書始重而西漢公卿稍已失職矣魏武佐漢初建魏國置祕書令典尙書奏事文帝受禪攺祕書爲中書有令有監而亦不廢尙書然中書親近而尙書疎外矣東晉以後天子以侍中常在左右多與議政事於是又有門下而中書權始分矣唐初始合三省中書主出命門下省主封駁尙書省主奉行其後合中書門下爲一故有同中書門下三品同中書門下平章事其後又置政事堂蓋以中書出詔令門下封駁日有爭論紛紜不決故使兩省先於政事堂議定然後奏聞開元中張說攺政事爲中書門下自是至宋莫之能攺唐末諸司使皆內臣領之樞密參預朝政始與宰相分權矣及五代卽用士人樞密使皆天子腹心之臣日議軍國大事其權重於宰相宋太祖乃以宰相主文事樞密使専掌武事謂之二府

唐初職事官有六省一臺九寺三監十六衛十率府之屬其外又有勲官散官以賞戰士散官以褒勤舊故必折馘執俘然後賜勲積資累階然後進階以其不可妄得故當時以爲榮髙宗東封武后預政求媚於眾始有泛階肅宗以後財力屈竭勲官不足以勸武功府庫不足以募戰士遂並職事官通用爲賞將帥出徵者皆給空名吿身自開府至郎將聽臨事注名有至異姓王者於是金帛重而官爵輕或以大將軍告身止易一醉五代等衰益紊三公端揆施於軍校衣紫執象被於胥吏名器之濫無此爲甚宋承五代之獘不能釐正故臺省寺監衛率之官止以辧班列之崇卑制廩祿之厚薄多無職業其所謂官乃古之爵也所謂差遣乃古之官也所謂職者乃古之官也自余功臣檢校官散官階勲爵邑徒爲煩文人不復貴所以鼓舞羣倫曰官曰差遣曰職而巳又遷徙去來常無虛日

秦不師古太尉主五兵丞相總百官及置禦史大夫以貳於相漢因之

通誌云秦時少府遣吏四人在殿中主發書故謂之尙書尙主也漢承秦置及武帝遊宴後庭始用宦者主中書以司馬遷爲之遂罷尙書爲中書之職成帝罷中書宦者置尙書五人四人分四曹常侍曹主公卿二千石曹主郡國二千石民曹主吏民上書客曹主外國夷狄復又置三公曹主斷獄其一人爲僕射通掌圖書章奏之事其任尢輕至後漢則爲優重

光武廢丞相與禦史大夫而以三司綜理庶務叔世事歸臺閣論道之官備員而巳

漢凡諸卽皆掌執防宿衛以侍衛之故通謂之侍郎東方朔官不過於侍郎位不過執防是也後漢尙書侍郎三十六人隋初尙書有六曹二十四司凡領三十六侍郎煬帝以尙書六曹各置侍郎一人以貳尙書攺諸司侍郎但曰郎則今郎中之職

讀宋史

於乎小人之流毒國家何其酷哉宋自建隆至慶曆人主以恭恕爲心而宰輔以寬厚稱上意海內和平國家無事其間或有一二小人國勢奠安自若也然宋制多沿五代亦有當更化而不更化者韓琦範仲淹爲相稍欲更之朝議紛然二公遂請行邊不果建立神宗慨然狹小宋家制度將大有爲而王安石素有矯世變俗之志君臣相得自謂千載一時凡祖宗之制一切掃去中外攻之愈急安石持之益固海內騷然棼極遂基一代之亂然其志亦欲爲國建制非私也元祐初召用司馬光因民之不便於凡新法一切掃去然亦順天下之心除天下之害非私也而其黨遂分夫法無新舊惟其便人無疎戚惟其賢天下之事當以天下之心處之而宋人不然主元祐者以熙寜爲小人主熙寜者以元祐爲邪黨互相攻擊有如水火紹聖間章惇蔡卞得志志存報復取元祐之政又一切掃去以還熙寜之舊奪司馬光呂公著贈諡凡元祐諸臣或貶或竄徧滿嶺海甚者欲斵棺以僇其屍錮其子孫終身焉蔡京繼之謂當攺紀而覆出爲惡復追奪司馬光等官元祐元符諸人貶竄死徙略盡倡丰亨豫大之說務以侈靡蠱惑君心遂致中原皆屬於金二帝防塵五國城自昔小人之禍未有若是其烈也髙宗間關九死竊保一隅前日之禍可以鑑矣於時諸將競奮彊敵气奪中國之勢日振如嶽飛者専任之中原可復而乃溺於秦檜之姦忘君父之大恥甘心事仇殺戮忠良放黜勲舊迹其所爲又一章蔡也爲之後者可以鑑矣寜宗因間得立侂冑何功顧徳其立已而倚任之汝愚忠賢竄死逺州立僞學之名以次斥逐諸賢而其門客廝養如蘇師旦陳自彊之流布列要位晚開邊釁卒之函首求成防師辱國其所爲又一秦檜也爲之後者可以鑑矣史彌逺誅侂冑遂據其位權勢赫奕廢君立君比迹伊霍知公論不與専任憸壬以居臺諫一時君子貶斥殆盡其所爲又一侂冑也爲之後者可以鑑矣而理宗方以賈後之弟姦惡似道爲相懷姦防上稱臣敵國始解鄂圍而妄奏大捷以爲再造之功防古遣使幽之眞州以啟兵端襄樊吿急勢若倒懸安坐不救日以去位邀君其君至涕泣以畱之稱之曰師臣而不名卒之防古深入如蹈無人之境播越海島而宋社屋矣似道罪惡又浮於諸人於乎宋自紹聖而後中間惟孝宗隆熙之政差彊人意而史浩湯思退猶且厠居其間自餘一姦殞一姦升率皆馮髙肆毒濁亂國家爲之君者曽不一聽其紛紛醖禍宿亂以至此極猶爲國有君乎抑柳子厚所謂周之防久矣徒建空名於其上者乎且哲宗之世非無範純仁韓忠彥之賢也不用而用章蔡其意以章蔡爲忠且賢也南渡之時非無李綱趙鼎張浚諸賢也不用而用姦檜其意以檜爲忠且賢也其後非無眞徳秀魏了翁文天祥諸賢也不用而用侂冑彌逺似道其意以侂冑彌逺似道爲忠且賢也由今觀之何如哉宋世權姦誤國覆轍相尋以至於亡我朝不立宰相豈非以宋爲鑑乎𨿽然非相之罪也任相者之罪也語曰臨亂之君各賢其臣而顚倒錯亂未有如宋之甚者余故表而出之以爲世戒

教太子

人君之學與不學系天下之治亂太子之學與不學系後日之治亂其重可知也賈誼曰天下之命懸於太子太子之善在於早諭教愼選左右今夫庶民之家有子焉則必擇保姆以保防之擇良師傅以教道之而況神器所屬系宗社之安危民生之休戚者乎昔者成王幼在𦇤褓召公爲太保周公爲太傅太公爲太師所以保其身體傅之徳義道之敎訓此三公之職也又置三少曰少保少傅少師與太子宴者也又選天下端正孝弟博聞有道術者以翼衛之所與居處出入者也逐去邪人不使見惡行故太子生而見正事聞正言行正道前後左右皆正人也其身有不正者乎古之敎太子者其制如此今國家東宮之官師保而下有庶子諭徳洗馬校書等官亦旣備矣然官以序進未必皆天下之選學之日晨而授書授畢而退日中進講講畢而退凡祈寒暑雨學皆間歇間歇之日所與宴遊者誰歟所與居處出入者誰歟不可得而知也又近世之患在上下不交然爲太子亦且未同於君而今也則已儼然端黙有言且不敢進又況爲君之日乎求上下交而徳業成胡可得也昔者三王之教世子必齒於學國人觀之曰將君我而與我齒讓何也曰有父在則禮然然而眾知父子之道矣其二曰將君我而與我齒讓何也曰有君在則禮然然而眾知君臣之義矣其三曰將君我而與我齒讓何也曰長長也然而眾知長幼之節矣此所以學爲父子君臣長幼之道而與人同如此下至漢唐此意冺矣然明帝受尙書於桓榮及爲天子矣執醬而饋執爵而酳唐劉洎岑文本馬周遞日往東宮談論治道李泌與肅宗爲布衣交出則聨轡寢則對榻國朝洪武初建大本堂取古今圖書充牣其中延四方名儒以教太子親王分畨夜直又選才俊之士以充伴讀時時賜宴賦詩商確古今評論文學無虛日仁宗於潛邸臣嘗伏覩其教令長至燕勞東宮之臣如家人父子又從學詩學爲表至有以暗逐明之諭則本朝之初亦未嘗如今制也英宗幼沖當時大臣無深識逺慮阿時所好務爲尊君卑臣非祖宗之法本然也今𨿽未能如古之制亦宜稍略君臣之儀惇師友之分使宮僚日侍左右從容講讀講讀之暇宴飲出入居處皆得周旋其間至暮乃退或有剪桐之戲隨事諫止遊戲翰墨惟其所嗜宮僚有不法從三師糾正之甚者斥逐不使邪人得預其間如此所謂一人元良萬邦以貞三代所以久長者用此道也

漢宣帝時欲使外家許氏監防太子家疏廣以爲太子師友必於天下英俊不宜獨親外家太子官屬已備復使舜監防視陋非所以廣太子徳於天下也

貞觀中撰太子接三師之儀出殿門迎太子先拜三師答拜每門讓三師坐與三師書前名惶恐後名惶恐再拜宋天禧二年庶子張士遜等言臣等日詣資善堂防見皇太子𨿽令升階列坐然後跪受望令皇太子坐受防見詔不許至道元年皇太子每見賔客必先拜迎送常降階及門

乾道七年討論東宮開講並慶賀辭謝禮儀宮僚講讀當依仿講筵稍殺其禮詹事以下至講讀官上堂並用賓禮防見依官職序坐皇太子正席講讀官疊起如儀延英講罷復位節朔不受宮僚防賀元旦冬至詹事以下箋賀謝辭初以常見之禮後離位致詞復位就坐茶湯罷詹事初上防見拜皇太子答拜庶子等初上防見皇太子受拜庶子諭徳及講讀𨿽有坐受之禮止是五禮定三師朝賀東宮儀上以東宮師傅皆勲舊大臣當待以殊禮朝賀難同庶僚乃命考定其儀曰唐制羣臣朝賀東宮行四拜禮皇太子答後二拜三公朝賀前後俱答拜近代答拜之禮不行而三師之禮不可不重今擬凡大朝會前期設太子坐於大本堂設答拜褥位於堂中三師賓客諭徳拜位於堂前至日太子常服陞座三師賓客常服入就位北向立皇太子起立南向贊四拜太子受前二拜答後二拜乃退

尊號議

今上自親藩入繼大統興獻王王妃上所生父母也未知所以尊崇之有以問於鏊曰如之何鏊曰禮有所屈有所伸屈者承其重於大統則降其服降之者義也伸者推其愛於私親則隆其名隆之者仁也仁與義固並行而不悖也曰宋司馬光曰爲人後者爲之子不得顧其私親蓋恭愛之心分於彼則不得専於此而曰隆之何也曰聖人制禮必兩全而無偏廢以大統而降其私親可也以大統而遂廢其私親可乎所後親也義莫重焉所生親也恩莫重焉恭愛之心加於所後於所生也遂能不恭乎不愛乎人子之心恐不若是恝也孟子曰孝子之至莫大乎尊親爲天子父尊之至也孟子稱舜之大孝曰宗廟饗之舜承堯統而瞽瞍爲天子父享宗廟之祀禹承舜統而祀鯀於郊瞽鯀且然而曰不顧其私親何也所謂不得顧其私親者乃魏明帝很愎之私心而可爲萬世法乎曰宋英宗議尊濮王歐陽創爲尊親之議當時嘩然攻之以爲邪說至於今皆非之而子敢是之乎曰稱親非也稱伯獨爲是乎按儀禮疏衰爲所生父母報不曰不於其父母報也修謂服可降而父母之名不可沒此言未可非也而光以爲立文不得不然茍如光言欲沒父母之名則立文曰所後父母三年所生者疏衰亦何不可乎光之議以漢宣爲昭帝後終不加尊號於戾太子史皇孫光武自以元帝後亦不敢加號於鉅鹿都尉南頓君不知戾太子得罪武帝故無可爵之義若史皇孫亦稱悼皇考悼園置邑三百家光武起自民間欲上附元帝故所生不敢同於七廟而南頓亦稱皇考況光武所謂不父其父而禰其祖亦未可爲後世法也先儒謂稱親固非稱伯亦未安要當別立殊稱而殊稱有未易定者若曰某國太王則固已爲王矣又何以爲尊稱乎今王之上惟有皇妃之上惟有後後皇之稱遂同大統不可以爲法也然則稱親不可稱考不可稱皇稱後皆不可則亦何以爲稱乎予嘗反覆思之事有兩難而可以兩全者考之漢書師丹傳哀帝初尊定陶共王爲定陶恭皇母爲恭皇太后皆引藩國之名以冠大號漢廷未有以爲非而師丹以爲合於禮其後董宏建議欲立官置吏車服與太皇太后並而去定陶藩國之名丹始爭之以爲非禮然則隆其名而冠以藩國之號此禮之得者也其獨不可行乎宋髙宗傳位於秀王偁之子時侍郎汪應辰定其稱曰太子本生之親內批曰皇太子所生父朱子在當時未聞以爲非也今士一命以上皆欲褒封其親顧尊爲天子富有四海而於所生漠然不顧豈人情乎曰追崇之禮有矣而子無爵父之義如之何曰亦從其尊而已矣今防儀禮之文酌古今之宜定諡曰興獻皇興獻後而以太皇太后之旨行之則於大統無干犯之嫌所生亦極尊崇之義其亦庶乎其兩全矣

昭穆對

有問於王子曰宗廟之禮所以序昭穆父爲昭子爲穆三昭三穆以次而遷禮也其或兄弟相代世數參差禮之變也有不得如其常者如之何曰亦順其常而已矣昭常爲昭穆常爲穆次當昭乎同爲昭可也次當穆乎同爲穆可也而何參差之有曰是則猶爲兄弟也曰然然則春秋躋僖公何以譏左傳曰子𨿽齊聖不先父食公羊傳曰譏其先禰而後祖則是以兄弟爲父子矣谷梁傳曰逆祀是無昭穆則是兄弟異昭穆矣胡文定公因之謂僖公父視閔公父死子繼兄亡弟及名號不同其世一也曰不然父子兄弟天屬也人惡得而亂之而君臣所在乃或從而變焉兄爲君弟爲臣弟可以臣兄未聞父乎兄也弟爲君兄爲臣兄可以臣弟未聞子乎弟也閔公弟也僖公兄也而僖嘗臣於閔則君臣之分定而兄弟之倫易矣大事於太廟而躋僖於閔之上是以臣而加君故春秋書躋以譏之而非父子昭穆之謂也故範寧曰以昭穆父祖爲諭孔頴達曰閔僖不得爲父子同爲穆耳今升僖先閔是位次之逆非昭穆亂也今謂閔祖而僖父是以兄而父乎弟也以兄父弟途人且知其不可而謂春秋爲之乎且文定於此旣以爲眞父子矣及仲嬰齊後歸父則引何休以爲亂昭穆之序抑又何邪曰爲人後者爲之子旣爲之後則不得復言兄弟也曰禮兄弟不相爲後弟不爲兄後子不爲父孫禮之正也然而或爲之則亦不得已焉亦循其次兄終弟及而已倫不易也何以知其然也曰兄弟一體無父子之道昭與昭齒穆與穆齒天秩之次也商人多兄弟相代陽甲至小乙兄弟相承者四世如各爲一世而祧則小乙之祀不及其父矣唐之穆宗宣宗皆憲宗之子敬宗文宗武宗又皆穆宗之子各爲一世而祧則懿宗之祭不及髙祖矣吾以是知其決不然也晉賀循之議曰殷之盤庚不敍陽甲漢之光武不繼成帝昭穆父子位也若兄弟滿輒毀上祖則祖位空懸世數不足何取於三昭三穆與太祖之廟而七哉溫嶠亦曰凡言兄弟不相入廟曽非禮文若一帝自爲一世則禰有不祭是庶人之不若也故晉唐以來兄終弟及其禮皆然宋太祖太宗擬文武世室猶同爲一世其後徽哲爲一世髙欽爲一世太廟九世十二室其倫皆不易也亦可見人心之所安天倫之不可紊矣曰兄弟一世則聞命矣其祭也猶同一室乎各自爲室乎各自爲室則武丁之世當爲五穆懿宗之世當爲四昭其地將無以容煩擾偏枯誠有如馬端臨所譏者曰亦同一廟而已禮兄弟共食則𨿽四世三世一廟可也何必創造爲此紛紛乎同位異坐前代皆然曰同位異坐其次也如之何曰是有君臣之先後焉而年之長幼有不得論若世之同堂異室以西爲上者其亦庶乎其可也

震澤集卷三十三

欽定四庫全書

震澤集卷三十四

明王鏊撰雜著

春王正月辯

春秋書春王正月左氏曰周正月也建子非春而以爲春爲胡安國之學者曰以夏時冠周正書王正者存周之正冠以春示行夏之時之義也是爲攺月不攺時夫攺月不攺時時則夏也月則周也上下不相值寒暑不相防下之所系將安從從夏乎從周乎聖人書法不當如是之悖戾也爲蔡九峯之學者曰商周所謂正朔者以是月爲嵗首朝防聘問頒歷授時於是始焉耳時不攺月亦無攺也詩言七月流火六月䢐暑周禮正月始和呂覽月令中星皆與夏正合前乎商之建丑也其書卽位曰元祀十有二月後乎秦之建亥也其書始建國曰元年冬十月曷嘗攺乎是說也於經史合矣其如春秋之所書何桓八年冬十月雨雪僖十年冬大雨雪桓十四年春正月無冰成元年二月無冰莊七年秋無麥苗定元年冬十月隕霜殺菽則何以爲異而書之左傳僖五年正月日南至禮記孟獻子曰正月日至可以有事於上帝七月日至可以有事於祖又將何以通之且時月旣不攺矣孔子告顏淵何必曰行夏之時賈誼於文帝時何必請攺正朔乎爲孔安國鄭康成之學者曰商周之正朔非獨攺月時亦攺也後漢陳寵傳冬至陽气始萌天以爲正周以爲春十二月陽气上通地以爲正殷以爲春十三月陽气已至人以爲正夏以爲春三防成著以成三統是說也於春秋所書合矣其如諸經有不合且天時人事有不便乎曰惟其不便故孔子不取不然何獨取於夏時哉是其說之不一儒者苦之以爲千古不決之論愚嘗反覆求之而得其說夫商周有天下攺正朔易服色殊徽號以新天下之耳目也安有不攺月可攺時獨不可攺乎夫春夏秋冬之名安始哉亦聖人始名之建子之月一陽所始獨不可爲春乎午未之月陰气所始獨不可爲秋乎冬夏亦然商周旣以是新天下之耳目而天下習於夏正已久且天時人事爲順故行之官府則從時王之制民間所行猶多從夏春秋所書朝廷之正也諸經所載或因民間之舊乎汲冡周書云亦越我周王致伐於商攺械以垂三統至於敬授民時巡狩烝享猶自夏焉且周禮有正月又有正嵗周時二正實兼行之矣何獨民間哉曰是義也曷從受之曰受之孔子春王正月孔子之所書行夏之時孔子所以吿顏子也

獲麟說

春秋何以終於獲麟杜預之言曰感麟而作因以爲終也予以爲不然孟子曰王者之迹熄而詩亡詩亡然後春秋作又曰世道衰微孔子懼作春秋孔子傷當世之亂爲萬世法戒而作春秋也豈獨爲一麟哉假而麟不至春秋將不作耶鄭眾賈逵服防謂孔子自衞反魯修經已成麟感而至胡安國亦曰簫韶作而鳯凰儀春秋成而麒麟至余又以爲不然孔子嘗曰鳯鳥不至河不出圖吾已矣夫傷不得致此瑞也孔子刪詩定書系易正禮樂功亦至矣不聞有所謂瑞獨春秋成而麟至乎假而麟不至春秋將何所終耶且旣爲瑞矣又見獲於鉏商何哉然則春秋曷爲以是終吾以爲紀異也春秋書災不書瑞麟者聖王之瑞也時至春秋亂臣賊子接迹於天下日食星殞地震山崩水旱霜雹六鷁退飛鸜鵒來巢多麋有史不絕書斯時也麟曷爲至哉不當至而至焉玆瑞也所以爲異也有年大有年祥也非所有而有焉則爲異麟祥也非所至而至焉則爲異楚狂之歌曰鳯兮鳯兮何徳之衰玆其麟之衰乎𨿽然麟爲聖人出也爲己出而傷焉孔子其有感乎吾道其終不行乎所謂吾已矣夫者故以是終焉

河源辯

客有問河源者王子曰是非余所及履也𨿽然予以爲必出於昆侖曰子何以知之曰予以理知之山與水同原天下之山起於昆侖天下之水出於昆侖無疑也曰子不聞乎昔元世祖欲窮河源遣使行四五千里至吐畨朶甘思西部有曰鄂端諾爾者華言星宿海也有水百望之如列星此河源也逾昆侖二十餘日矣予曰西域之迹發自張騫騫所歷諸國甚久且逺東漢之世大秦條支安息至於海濱四萬里外重譯貢獻班超遣掾甘英窮臨西海而還皆未覩所謂昆侖也何元使得之易乎禹本紀言河出昆侖去嵩髙五萬里外國圖雲從大晉西七萬里得昆侖之墟今元使行不及五千里云已逾之何昆侖之近乎自昔言昆侖者皆在西北元使所圖乃在西南何也然則元使所謂昆侖者果昆侖乎所謂星宿海者果河源乎未可知也爾雅云河出昆侖虛色白並千七百川色黃山海經云昆侖之丘河水出焉東南流注於汜天之水洋水出焉西南流注於醜塗之水黒水出焉西流注於大桿淮南子云昆侖之墟河水出其東北陬赤水出其東南陬洋水出其西北陬雪山髙五百由旬山頂有阿耨達池池東有恆伽河從象口出共五百河流入東海南有新穎河從牛口出共五百河流入南海西有博義河從馬口出共五百河流入西海北有斯陁河從獅子口出共五百河流入北海康泰扶南傳曰恆水之源出昆侖有五大源分流爲諸水洛書曰河自昆侖出於重野逕積石爲中國之河張騫云於寘之西水皆西流注西海其東水東流注鹽澤鹽澤潛行地下其南則河源出焉古書所紀先後一轍豈皆不可信而元使獨可信乎曰爲其得之親見也曰古之至人夫獨非親見鑿空以欺後世乎釋氏生於天竺穆王宴於瑤池夫獨非親見乎而疑之也然則元使其誣乎曰吾嘗考之河有兩源一出於寘一出昆侖之墟且漢使亦嘗窮河源矣謂出於寘其山多玉石采來天子案古圖書名其山爲昆侖然非古所謂昆侖也元使所見其殆是乎若昆侖之墟彼固未之覩也且天竺諸國有身熱頭痛之阪縣度之阨熱風夏雪毒龍惡鬼猛虎獅子之害元使亦嘗歷此乎禹本紀言河出昆侖昆侖其髙二千五百餘里日月所相避隠爲光明也其上有醴泉瑤池淮南子載昆侖之上有木禾珠樹玉樹懸圃閬風十洲記謂弱水繞之上有金臺玉闕之類元使亦嘗覩此乎𨿽其神怪恍惚不可盡信而河源之出於是不可誣也近有佛圖調者謂鐘山西六百里有昆侖郭璞謂別自有小昆侖也則昆侖固非一乎曰昆侖之逺近不一然則河源惡乎定曰水經云昆侖在西北河水出其東北陬東南流入渤海其一源出於寘之南山北流與蔥嶺合東注蒲昌海郭璞云河出昆侖潛行地下至於寘國復分流岐出合而東注鹽澤復行積石爲中國河此定論也予見近世之論河源者每以一夫之目廢千古之論故爲之辯

性善對

秉之問於拙叟曰自昔言性者多矣至孟子而定至程子朱子而明後世言性者不能易也子亦有異聞乎曰無以異也子思子曰天命之謂性記曰人生而靜天之性也易曰繼之者善也成之者性也是皆性善之謂也吾又何言乎曰性吾知其善也其所以善吾不知也子其有以諭之曰而欲知而之性之善乎盍反而內觀乎寂然不動之中而有至虛至靈者存焉湛兮其非有也窅兮其非無也不墮於中邊不雜於聲臭當是時也善且未形而惡有所謂惡者哉惡有所謂善惡混者哉惡有所謂三品者哉曰性惟虛也惟靈也所謂仁義禮智者安從生曰性其猶鑑乎鑑者善應而不畱物來則應物去則空鑑何有焉鑑無有而能有其有者也曰性惟虛也惟靈也則惟其善者也而惡安從生曰其生於蔽乎气質者性之所寓也亦性之所由蔽也气質異而性隨之譬之珠焉防於澄淵則明防於濁水則昬防於污穢則穢防於澄淵上智是也防於濁水凡庶是也防於污穢下愚是也故曰气質異而性隨之曰朱子曰气以成形理亦賦焉天果物物而付之耶曰天地間偪塞充滿皆气也气之靈則性也人得气以生而靈隨之譬之月在天物各隨其分而受之江湖淮海此月也池沼此月也溝渠此月也坑塹亦此月也豈必物物而授之亦隨其所受而不同曰所謂虛靈者果性乎是心也非性也曰子以心性爲二乎心者月之魄也性者月之光華也情者光華之發於物者也非有異也曰子之言性也與諸儒同而亦有不同焉者將非韓愈氏所謂雜佛老而言之者乎曰非也孔子曰心之神明是謂性

讀墨

始吾讀孟子而知楊墨之害楊氏爲我是無君也墨氏兼愛是無父也無父無君是禽獸也而拒之甚嚴已而讀韓昌黎集有曰儒與墨同是堯舜同非桀紂孔子必用墨子墨子必用孔子則曰韓子排佛老者也胡進墨如是而以爲疑及今得墨子讀之有所謂上賢明鬼兼愛非樂節用其詞循循然若與吾儒不異且動以大禹爲準然後知韓之取之不爲無據而頗疑孟子爲過旣而思之古之所謂異端者非皆抗然與吾道爲敵而自外於吾儒也其始蓋亦竊吾道之似以文其說特其用意過當有毫釐之差韓子蓋濶略其毫釐之失而取之取之於以見韓之大孟子辧析毫釐之際而辟之辟之於以見孟之正二者皆不爲無見而孟氏嚴矣然墨子又有所謂非儒者則抗然與儒爲敵而自外於正則疑非墨之本文也蓋墨之徒相裏勤五侯之屬爲之莊子所謂俱誦墨經而倍譎不同者乎不然韓子安得取之然其始不絕其流必至於泛濫墨之後有所謂佛氏者出焉熾然駕其說謂與孔子並且將舉天下而從之所謂涓涓不絕必爲江河於乎吾於是而後知孟氏之慮之逺也

書皮日休集後

予觀襲美與魯望倡和跌宕怪偉眞所謂兩雄力相當者及讀其集所謂文藪者亦多感慨激昂六箴有檢身勅己之志反招逐癘有抑邪扶正之志鹿門隠書有閔時病俗之志七愛三羞有傷今懷古之志文中子碑配享昌黎請孟子爲學科又幾於知道者及讀唐書則曰黃巢入關以爲翰林學士朱子綱目亦書之驚曰襲美乃至是耶讀其文未嘗不悲其志壯其詞惜其遭時之不幸也守之不固也而以爲恨曽不得與王維鄭防爲伍一日覽陸務觀渭南集曰襲美晚遁吳越死焉有子光業爲吳越相四世孫公弼在慶曆間名士也方吳越時中原隔絕乃有妄人造謗謂襲美隳節巢賊宋景文喜取小說入正史公弼書欲辯之於朝不及而卒尹師魯皮子良墓志亦云曾祖日休避廣明之難徙籍防稽及錢氏王其地遂依之官太常博士贈禮部尙書則其事益信矣於乎襲美千載之寃至是始雪矣不獨雪襲美之寃亦以雪吾儒之恥也曰南部新書亦載巢令日休作防語有裹頭三屈律之語遂爲所害何耶此亦傳聞之語也然亦可見其不屈於賊矣曰後之爲史則何如曰所聞異詞所傳聞異詞信以傳信疑以傳疑此春秋之法也

答問

或問十二辰所肖何謂也曰是非吾儒之所講也𨿽然嘗聞之於人二十八宿分布周天以直十二辰每辰二宿子午卯酉則三而各有所象女土蝠虛日鼠危月燕子也室火豬璧水防亥也奎木狼婁金狗戌也胃土雉昴日雞畢月烏酉也觜火猴參水猨申也井木犴鬼金羊未也柳土獐星日馬張月鹿午也翼火蛇軫水蚓巳也角木蛟亢金龍辰也氐土貉房日兔心月狐卯也尾火虎箕水豹寅也鬥木獬牛金牛醜也天禽地曜分直於天以紀十二辰而以七曜統之此十二肖之所始也敢問納音何謂也曰天干地支互相臨遇則無専一之統故立納音之法猶律呂旋相爲宮一音之中納五音焉十二辰納六十音猶宮商角徵羽旋相爲宮而成六十音也律呂之法同類娶妻隔八生子甲子亦然甲子娶乙丑而生壬申壬申又娶癸酉而生庚辰庚辰又娶辛巳而無所生者三元之義備天地之道於是乎止也相比而異其陰陽故稱妻相異而同其納音故稱子敢問納甲何謂也曰朱子曰是惟京房之法防同契以之寓行持進退之離爲日坎爲月坎離日月之正體也月離於日而有望自望至晦循環出沒爲八幹之納甲以卦之陰陽消長爲晦明陽而明陰而晦每月初三變坤爲震昏時月出庚故庚歸震初八上變震爲兌昏時月在丁上故丁居兌十五變兌爲乾昏時月在甲上故月盈壬甲而壬甲從幹望後月生變乾爲巽旦時月在辛上故辛歸巽二十三日下變巽爲艮旦時月在丙上故丙歸艮二十八後變艮爲坤旦時月在乙上故月沒乙癸而乙癸向坤也所謂納甲者此之謂也

謫解

王子解內閣機務屏居洞庭之野客有自燕來者儼然造焉俯而賀仰而弔曰蓋聞士之生也皆欲有爲以自見而患無其位有其位患無其具有其具患無其時大夫致身黃閣秩躋一品位列三孤爲百辟之具瞻與天子相惟諾有其位矣射防甲科養髙中祕翺翔乎詩書之苑嚌嚅乎道義之原探隠頥則入於渺茫致廣大則窮乎灝噩有其具矣遭時承平姦璫盜政惡熟罪盈乘射隼之勢收豶豕之功有其時矣斯時也不聞有所建明用勱相我國家一旦括囊捲而懷之自遁荒野上負九重之知下孤四海之望意者其有遺行乎竊爲大夫不取也王子起而謝曰惟然誠有之凡子之所以謫我者皆是也我又何辭焉𨿽然子之所覩者時也所昧者勢也龍驤萬斛之舟得風焉朝三江暮五湖石尢爲逆咫尺不能自致白羲緑駬之得康莊也過都越國追風逐電縶之於庭跛龞先之干將莫邪之遇佽飛也決浮雲絕地紀藏之篋笥則與寸鐵無異且夫彊弱勢也難易時也爲可爲於可爲之時易爲可爲於不可爲之時難方天下有事也法制未立人人自便耕釣版築之賢販繒屠狗之徒皆得以自奮故曰易及其無事也民心一矣姦雄息矣法制定矣社稷固矣中外相安循習故事用一賢不見其爲益用一不賢不見其爲損俗漸敝而不知法漸隳而不卹外有治平之名內有不測之憂故曰難於乎上下之不交也久矣以明主在上人思效忠使得賜淸宴之間承寬和之色發憤懣抒胸臆圖安危於掌上列是非於階前上以安社稷下以庇蒼生誰獨無志乎而動則關格狐憑城以獻妖蛇當道而肆螫君之求治甚急也有障焉莫通於下臣之納忠甚切也有障焉莫達於上一齊之傅不勝眾楚之咻一日之暴不勝十日之寒一人植之十人拔之如之何其可也是故以宇文黑獺之中才輔以區區之蘇綽猶能建制立法以垂後賈誼之經制範仲淹之才略值漢宋之盛不能更化以成一代之制豈才之不如彼哉勢則然也客曰吾聞之道無常體與時委蛇知者能因時以爲勢隨勢以爲功因時爲勢則難者易隨勢爲功則弱者彊子產之相鄭也焚載書賂伯石卒以鄭安王猛之相秦也斬樊世逐仇滕乃以秦霸小人在位吾力能去乎則乘傾否之勢如王猛之於秦不能去乎姑示包荒之量如子產之於鄭則亦何能爲哉四凶在朝不害唐堯之治三豎在側不廢管仲之功王子曰不然吾聞之也薰蕕不可以同藏忠邪不容以兩立易之泰曰內君子外小人君子在內則君子重君子重則小人道消世所以泰也否曰內小人外君子小人在內則小人重小人重則君子道消世所以否也安危消長內外輕重孰從生哉顧人君所以置之置之安則安置之危則危置之重則重置之輕則輕昔者申屠安坐而鄧通泥首宋璟庭立而昌宗匍匐呂端鎖閣而繼恩徬徨韓琦出檄而守忠黜貶重也權之所在也王嘉發憤不能去一佞幸楊震連疏不能去一乳媼蕭望之以師傅之舊困於石顯趙汝愚以貴戚之重阨於侂冑輕也權之所去也不識今之所謂重者安在哉在內乎在外乎在彼乎在此乎勢所不在而責其有爲猶縶驥於庭而責其千里之步緤鷹於韝而責其九霄之翔推舟於陸而責其濟川之功也而可乎且夫患得患失老而不止者貪夫之爲也知止知足超然去之者志士之事也易貴見幾而作詩歌永矢弗諼故士有淵潛而避萬乘灌園而卻三公顏闔鑿坯而遁景掛冠而歸韓伯休隠名於藥肆申屠蟠滅迹於樹屋梅福潛蹤於吳市管寜投老於遼東裴相開平泉之莊白傅結香山之社此皆哲人不得已之爲也吾將竊取之以爲名若夫孔光肅容於迎謁胡廣飾志於朝章陳咸乞靈於子公楊興假譽於君房子云浮湛於莽賢執誼脂韋於伾文段熲事阿保以自通齊丘樹朋黨以自固吾誠不能與數子者並故黙黙甘守乎丘園

擬蕩平羣盜露布

天啟昌期薄示無虞之警神資睿算旋成不戰之功氛祲廓淸華夷寜謐恭惟皇帝陛下嗣登天位獨奮乾剛掃一時怠玩之風振累世因循之習蠢玆羣盜敢爾逆天安祿山之反相莫逃子壽先知管叔鮮之流言尙賴成王不惑鴟鴞成性莫懷好音犬馬怙恩忽成反噬陛下怒形文武之赫斯恩施乾坤之曠蕩网開一面計出六奇置赤心於腹中推洪恩於望外故旌旗所指反側歸心金鼓才開元惡授首兵車旣勅徒勞六月之師干羽載陳奚俟七旬之格遂使燕齊趙魏四郊之狐兔都無江漢淮沂萬里之波濤咸息此皆徳符造謀協神人羣防畢收愚罔遺於一得神謨黙運道乃出於萬全四門還穆穆之風萬姓覩平平之政臣職居下列目覩膚公殄螗螂以當轍車築鯨鯢以爲京觀武歌七徳遂完保大之名壽祝萬年願進持盈之戒臣無任

重修善捲寺募緣疏

靈山福地有邦之偉觀斷刻殘碑前人之遺迹如其就毀自合興修竊見善卷一寺剏自南齊國山有封禪之碑離墨顯象獅之相柱存天篆礎紀唐年三李丞相之所經營橋橫玉帶諸佛如來之所示現山接銅官𨿽靈光巋爾而獨存顧遺像黯然而日防鐘樓將壓佛閣半欹俾往迹之漸湮乃行道之所隠伏冀仁人義士扶其顚而持其危庶幾剩水殘山圖其新而復其舊爲一時之勝事種將來之福田其諸檀越具列如左來者續焉

賀平孝丰賊文

湖之孝丰丘壑巉巖艸樹藂薈爰有劇寇二姓曰湯許者據之謂天討之莫及敢王稅之靡供多納亡命潛懷異圖殺掠齊民燔燒官舍妖狐負城以跳踉修蛇當道而吞噬守土莫敢誰何當寧赫斯震怒遂勅巡撫蘇松等處都禦史張公督師討之公乃檄浙江三司長貳各簡精鋭分路進討又命廣徳窒其後門太湖遏其前路東西部署逺近邀遮飛鳥翕翼而莫過奔鯨觸网而先覺已乃躬率大軍直壓賊境甫陳燕樂遂奪昆侖之關大建鼔旗徑出井陘之口賊始惶駭欲戰不敵欲竄不能旋伏道傍延頸受縛崛彊心在四郊之橫艸都無飛走計窮一片之降幡斯樹公乃入其境撫其人赭其垣瀦其室不遺寸鏃掃蕩百年之氛不戮一人大開三面之网錢塘江上市肆不移天目山前謳歌如故朝馳露布夕降天書某等叨聯官次幸睹膚公昔者同其憂今也共其慶敢無詞以賀乎

震澤集卷三十四

欽定四庫全書

震澤集卷三十五

明王鏊撰題跋

恭題仁廟監國令防

仁宗皇帝監國時長至燕勞東朝之臣之令防此其賜贊善臣汝玉者其孫某以示臣鏊拜手稽首以觀或傳近例皇太子於宮僚無問訊燕勞之禮蓋天子在上不敢外交今觀仁宗在潛邸與其臣下起居燕勞煦濡諄切如家人父子之惟諾所謂朝嬰夕側禮固然邪於戲是獨非近例乎

又

嘗讀東裏集謂汝玉於東宮専講詩法似非輔導之義今觀仁宗徳音曰政治之方曰善政之音至有如暗逐明之諭其於聖心必大有開發者邪當時帷幄啟沃之言可以懸想獨詩法乎哉

恭題何都禦史巡撫南直隸勅

右刑部侍郎臣鑑爲副都禦史巡撫江南時所被勅也間錄一通以示臣鏊臣鏊稽首再拜題其後曰今天下財賦仰給東南故朝廷特命重臣理之夫財生於地成於天而理之存乎人理之有法則以不足爲有餘無法則以有餘爲不足其張弛贏縮豈不存其人乎若文襄周公忱眞所謂其人哉故綸音每舉以爲巡撫之法昔者江南諸郡數苦大水公私罄縣比嵗丰稔相仍粒米狼戾亦嘗究其故乎此人事非天時也當臣鑑巡撫之時江南大饑上救荒十二防得兌軍畱州祿米軍儲諸費八十餘萬於是江南諸府在在充牣時朝議濬吳松白茅等河眾方持其議以費無所出也鑑乃請以兌軍諸費充焉其事始濟又議治其地卽役其地之人分地程功分功賦糧官賴民之力故用米至二十八萬而不爲費民賴上之濟故用人至五萬而不爲勞此役成而東南無水患矣則嵗之丰凶率歸之天時可乎不可也所謂以不足爲有餘者非是之謂歟使得久於職則忱之功尙可繼乎惜乎不久以憂去矣詩曰肅肅王命仲山甫將之臣鑑有焉

邢麗文家藏洪武三年定戶口勘合帖

嘗竊伏讀皇祖實錄見其芟刈羣雄經畫海宇莫非出自神謨臣下仰成焉耳今觀戶口勘合亦其一事百姓蓋日用而不知也橋山之弓曲阜之履邢氏獨能存之謹再拜而題其後

讀曾子

曽子十章今見大戴禮其言醇粹肫切不離修身力學言行而於孝尢諄諄焉藹乎孔子之家法也然則是皆出於曽氏之手乎未可知也夫曽子之言見於魯論見於大學見於孝經禮記今以是擬之殆亦有若之似孔子自孝經禮記已不能無疑況下此者乎然自前世荀卿董仲舒劉向至近世朱子小學多引用其說未有異焉𨿽未必盡出於曽蓋亦孔門之餘裔先秦之古文也可不重乎昔人謂論語爲曽子門人公明儀樂正子春之徒爲之吾於是亦云

讀孔叢子

孔叢子七卷先儒以爲僞書以今考之乃孔氏之裔譜焉耳前六卷論集孔子子思子上子髙子順子魚之事蓋子魚爲之名曰孔叢子後一卷則漢太常孔臧以迄子立子元子建子丰子和季彥之事謂之連叢皆孔氏子孫追述前人之懿故多推尊之詞其述孔子子思或得之家傳或聞之於人不能純一所以近於僞也而亦有至言存焉若戰國秦漢之間史所不傳者頗賴有聞其言語文章自其本色夫何僞之有

讀晏子春秋

予讀左傳所載晏子事與詞稱甚偉之信所謂以其君顯而馬遷願爲執鞭者乎及今讀其所著春秋則傳所載咸在蓋丘明掇取其詞爲之而不及載者尢多又以嘆景公之信其臣晏子之得其君亦云盛矣而不免卒於亂何哉至其使楚問答𨿽甚敏給頗類於俳乃若東方朔之流二桃裹棗抑又甚焉其稱孔子至齊不見晏子謂其事三君得順爲有三心此豈孔子之言哉頗疑或者僞爲之非晏子本文也然則尼谿之沮謂儒者滑稽倨傲疑亦非晏子之語晏號稱知禮彼豈自外於儒乎最後讀孔鮒詰墨有孔晏交相譽之語乃爲釋然蓋墨子實爲之或者不察而竄其語於其間墨非孔崇晏故至此不知崇之乃所以卑之也然則後之論晏子者要以左傳爲正

跋葉文莊公手書

成化初鏊以童子遊學京師時文莊公爲禮侍陸防政文量初第進士簡中所稱用光者張姓爲太學生亟稱鏊於文莊所間以所業見於禮部之廂房公奬勵備至有將來忠肅之許蓋以鏊與王忠肅同嫌名故云成化十一年鏊始登第則文莊已下世防政時爲兵部郎往來相好也治壬子嵗予校文南畿防政子伸名在選中未幾防政亦故今年爲治十二年伸來會試禮部出其父所得文莊手書一卷覽之慨念今昔爲之然敬書其後歸之

書直道編後

初鏊讀鄕先正陳公直道編至諸學士伸救公語心獨偉之而不知其主名頃入史館得竊覽本朝實錄至大學士陳循傳備載救公語與此脗合乃知學士者循也循於時尙未入閣當時君臣之間如此

題元人書

予嘗評古今詩唐以格髙宋以學勝至元乃頗出入二者之間其實似宋其韻似唐而世變之髙下則有不可彊者矣惟書亦然

跋眞西山墨迹

西山先生書似艸艸作諦觀之乃非艸艸者𨿽不全用晉人筆法而亦不出於法之外豈胸次髙故落筆便自不同邪然南渡諸公如魏鶴山李心傳兄弟書亦往往相似豈亦習尙然耶蓋蘇黃筆法至是又一變云

跋蘇子美臨懷素自敍帖

懷素自敍帖憶嘗見之吏部侍郎吳公座上天下奇迹也今不知所在忽覩此卷爽然神明復還舊觀其爲滄浪翁之作無疑或云此卷末題云舜欽親裝殆非子美作乎而予終以爲子美者亦以其用筆超妙不涉畦徑縱而法勁而潤古而奇其他予所不知也

題文丞相墨迹後

自昔士之死節者多矣惟顏平原兄弟張睢陽文丞相事至今耿然昭灼天地間而信國尢從容夫死一耳處之不同則或輕或重或難或易而人異觀焉故曰非死之難也處死爲難若公可謂能處死矣間關流離出入禺死不死而卒從容就義於柴市故曰能處死也嘗讀文山集每爲欷歔而不可禁吾友錢君世恆間出其與弟妹妾女相訣並六歌手迹宛然不知涕之無從也夫信國之死自處者義焉耳而其詞一歸之天命何哉未知人倫焉知天道此固睢陽語也識者當自知之

跋李西臺書

西臺書今存者少匏庵出示此帖淸麗圓熟姿態橫生可謂深得二王筆法者而或者猶病其稍肥吾以爲不然東坡云短長肥瘦各有態玉環飛燕誰敢憎

跋王書

昔人論荊公多澹墨疾書類忙時作今觀元澤書亦然蓋防畫轉折意到而已未嘗有法而亦不可謂之無法也其得於家傳者耶議者又謂公書類王蒙又謂類楊凝式又謂蕭散之趣公所自得非有所本也不知元澤亦尙進於是耶

跋羲之墨迹

自晉迄今蓋千有餘年其間世故凡防變滅而片紙宛然獨完信神物有呵防者耶

跋獻之墨迹

平生愛臨子敬書然皆石刻耳良度少卿出示此帖恍然若值相識而風神骨格迥異舊觀乃知子敬妙處不可學也【二帖皆趙光祿卿良度家藏】

題宋進士王伯虎授建州防軍勅

唐宋制中書主宣署制勅中書行門下門下行尙書省其文移體式於此亦見其槪仁宗嘉祐四年三月賜進士劉輝等二百三十人及第則伯虎其輝榜進士乎時韓富二公爲相範蜀公罷知諫院同修起居注胡文公自兩淛轉運使召修起居注並知制誥嘻其盛矣此勅蜀公所行卽其手制無疑獨韓富署名闕焉豈偶不當直耶抑以尊故闕之耶其餘所署猶可考見贄爲韓贄齊州人仕至吏部侍郎繪爲楊繪綿竹人仕至天章閣待制疇爲王疇仕至樞宻副使見錢公輔傳

書孫可之集後

予旣刻可之集授學者人或曰君以昌黎公爲作者之聖欲學者法之顧令讀可之集何也曰昌黎海也不可以徒涉涉必用巨筏焉則可之是也書有之若升髙必自下若陟遐必自邇

題古本列子

翰林庶吉士陳子雨家藏列子三冊其陰有公案存焉曰乾道三年蓋宋公府故紙之爲也上有題勘不知爲何人書予於是得三善焉行移之舊也刻畫之精也題勘之審也視近刻之訛謬昏闕爲之一慨𨿽然今人作事不如古寜獨是哉

跋吳文定公與沈石田手札

聞之王秋澗云字畫亦可以觀人之壽夭文定以甲子七月十日奄逝此札作於是月之六日相去四日耳防畫法度具在言辭溫潤諄切與平日無異也秋澗之言豈欺我哉昔曽子臨終所以告孟敬子者尢謹於容貌顏色辭气之間文定此札久要之誠恬退之節蓋略見焉其所養可知矣公於石田最厚往來簡牘尢多而此札則若與永訣然者故尢重之寶之裝潢成捲俾予書其後於戲公之筆於是乎絕矣

跋充道所藏朱文公書

觀晦翁書筆勢迅疾曽無意於求工也而尋其防畫波磔無一不合書家矩彠豈亦所謂動容周旋中禮者耶

又

公書自言初學魏武其信然耶觀此帖豈老瞞所嘗夢見也

題夏仲昭墨竹

畫家以竹爲難凡山水樓臺禽魚花木皆可以象求而竹以意得所謂意者爲其超然有出塵之思挺然有昻霄之气蒼然有傲嵗寒之節故君子貴之貴之故髙人逸士多喜作之而名家者爲難難者非他得其意爲難也自昔畫竹者文洋州爲聖其論須有成竹於胸中熟視而後下筆如兔起鶻落少緩則失之蓋其難如此國朝以畫竹名者惟王舍人孟端夏太常仲昭蓋得洋州筆法此幅乃太常爲故少保於忠湣作今中丞屠公元勲得之保愛有加間以示余余惟中丞之保愛豈徒爲耳目翫好蓋重其有超然之韻挺然之節蒼然之姿與玩物防志者異矣

題東湖屠氏宗譜

屠於姓最寡而今爲特盛八座之中凡二人焉其一爲大冢宰掌都察院事字朝宗其一爲大司寇字元勲其餘登甲科官郎署者累累有焉而皆淛人也其亦盛矣司寇患後人莫知其受姓之源流乃自譜其所出爲一大帙予受而讀之乃知淛之爲屠者其所出自不能一𨿽平湖之屠亦或不能一蓋其辧之嚴如此於乎先王宗法廢民散久矣唐衰譜學復廢𨿽士大夫多不能自知其所出今司寇乃獨能加意於此水木之思深且長矣考受姓之源則推其所以同自解元府君而下則辧其所以異原其同則不迷於所出辧其異則不混於所施可謂善爲譜也易曰君子以類族辧物屠氏之譜有焉

跋蔡九逵石蛇山記

予嘗與蔡子泛舟出消夏灣登小洞庭見石虵浮水面指異之且欲卽之而舟忽已過不知其勝若是也及今乞告東歸將徧歷湖中諸山搜奇抉怪庶慰吾渇況若石虵者邪固所願遊也今與蔡子約秋髙暑防當重叩林屋登石虵徧覽湖西諸山幸指迷焉𨿽然讀是記則石虵之勝已在吾目中矣

題東坡竹捲

坡翁墨竹其法得之文與可與可云吾墨竹一派近在彭城然坡每自謂不如可特作老幹磊砢數葉蕭疏而其意已足蓋其胸次不凡故落筆便有超妙處此幅新篁捲石婀娜蒼潤豈其法之變乎

跋五賢像

歐陽文忠公修楊忠襄公邦乂胡忠簡公銓周文忠公必大楊文節公萬里五賢皆廬陵人也其文章節義載在史冊此像不知作者主名舊爲胡忠簡諸孫如川所藏今歸王惟顒氏惟顒出以示予予爲之端拜以觀道徳之容莊毅之色穆然防然如挹五公於一堂之上信繪事之妙也昔文丞相信國公少過五賢祠曰歿不俎豆其間非夫也後果以節義顯天下遂與五賢作配則圖之作豈徒然哉玆獨曷爲遺之曰此圖作於景定五年是年十月信國始召赴行在除禮部郎官其節蓋未顯也願今之世有善畫者特貌信國端委赤舄以繼五賢而六之豈不偉哉

跋宋文丞相過小靑口詩

右宋文丞相信國公詩墨迹一首其詩今見指南錄中初公自奉使巴延軍前被畱得間亡眞州浮海以達行在後屯潮陽師潰被執自廣州傳至燕獄所至有詩昔鐘儀幽而楚操莊舄病而越吟或者猶謂之仁況公流離顚沛有感必發於詩詩必歸於忠義讀其集未嘗不爲之流涕也於戲可不謂仁乎此蓋公被執北去將至桃源五十里而作文君徵明出以示予予謂公之精忠大節焯焯天地間固無庸贊獨念公時在縲絏動止當不自由其感慨不平之气發之詩可也而字畫精妙𨿽紙墨之防亦皆不茍何從容如是豈公之賢能使蒙古待之以禮耶無亦公之所飬有定力故臨難如平時不少動於中耶然則公之大節不待柴市而後知也觀於此詩亦可以知之矣今去公且三百年片紙遺墨人傳寶之又況其後之人乎又況徵明之賢不霣其世者乎𨿽然忠義所在自當有神物防持之

跋宋著作王蘋襃勅

宋髙宗建炎四年以範衝直史館重修神哲兩朝實錄王先生蘋實預焉方章蔡得志追貶宰臣司馬光以下上誣及宣仁自謂傳信萬世矣髙宗當戎馬間感隆祐之言汲汲爲此舉又得人如衝與先生者焉此朱墨史所爲作也而萬世之公論始定𨿽然後世史家不公是非混淆不獨宣仁也又安得先生輩正之

書王徳文公據後

古者遣將軍功爵賞皆決於外不從中覆觀此則宋制猶爾耶史稱善湘爲宰相史彌逺姻家奏請無阻故能成功然當時幕下戰伐有如範葵經理有如徳文則其克有成功亦豈偶然哉惟顒爲徳文裔孫出其公據見示故題其上

題魏鶴山杜範李心傳手札

了翁在理宗朝與眞徳秀齊名皆深於理學以直道不爲時宰所容杜李二公亦皆一時名臣則其手札爲世所重非但以其字畫之工以其賢也按理宗嘉熙二年以李心傳爲祕書少監史館修撰心傳有史才通故實弟道傳尢明河洛之學性傳位至同知樞宻院事淳祐五年以杜範爲右丞相兼樞宻使範抗言時政無有所隠初爲殿中侍禦史劾奏鄭淸之李鳴復其後不肯與鳴復共政卒辟位去其爲人如此

跋宋理宗賜鄭淸之禦筆詩【王惟顒家藏】

右宋理宗誕節賜鄭丞相詩吳文定公鑑定爲淸之詳且審矣按宋史理宗開禧元年正月癸亥每正月五日爲天基聖節紫宸殿上壽集英殿大宴又靑陽闓動其左驗之明者其爲淸之無疑淸之預史彌逺廢立之謀駸駸遂秉鈞軸理宗恩數無亦徳其立己之功而豈爲社稷計耶然淸之爲相亦有可觀者端平初召用正人時謂小元祐淸之有力焉及其汲引徐淸叟排抑程公許其功過亦足相當予獨病其初進之不以正耳史謂淸之墮名於再相恐不獨再相而已使理宗移待淸之之恩以待天下之賢如眞徳秀魏了翁崔與之輩相業寜止是乎

跋王惟顒家藏宋世登仕郎牒

紹興三十二年六月髙宗內禪此牒九月行則孝宗朝也蓋紹興已受禪之後隆興未攺元之前是年詔中外直言時政得失再相張浚收召胡銓王十朋周瑤皆孝宗初政之尢美者因附書之惜前後殘缺不可考見牒者主名然亦足爲王氏故物矣

題蓬軒類紀

故友刑部正郎黃君諱暐字日升爲人儁發有奇气少攻舉業名擅一時然未甚該洽及筮仕乃始泛觀博取𨿽稗官小說街談巷議經於耳而徹於心每廣座中持論梗梗若懸河霏屑聽者皆竦而莫測其端及得所著蓬軒類紀凡若干卷上自國家勲徳下及閭閻委巷方技滑稽災祥神怪可喜可愕防不具焉乃知其學有自也中間所紀𨿽若不能無猥瑣或涉怪異然皆得之耳目之所接父老之所傳縉紳之所述非無徵也況崇正黜邪之意亦往往寓乎其間他日觀民風者采之安知國史不有取乎或曰所載多吳事正可以補郡乘之缺

題趙子昻蘭亭十三帖

近世以書名家者惟松雪翁最得二王筆法幾所謂未達一間者耶二王眞迹元世上不多見觀翁得定武蘭亭喜不自制如此使見昭陵眞本又當何如其書法亦當遂逼眞耶蘭亭本眞贗前人之鑑不遺餘力矣余復何言

鮮於伯機艸書千文

智永千文號得羲獻家傳心法學艸書者必由是入始不失古人矩彠困學此卷其爲初學發者耶亦得永禪師筆法者耶蔡中郎不可見矣得見虎賁氏亦可矣

跋古本九經

九經古注宋淳熙眉州李監刋林屋山人兪石澗家藏舊物也今歸子容子容亦家林屋豈其有數耶試以今本校之則宋儒之去取因革繁簡精麄亦皆可考而知毋徒玩其古而已

跋黃山谷艸書墨迹

山谷書太白秋浦詩筆法頗不類故常或疑非眞迹此不知書故也公嘗自評元祐間書筆意癡鈍用筆多不到晚入峽見長年蕩槳乃悟筆法又云紹聖甲戌在黃龍山中忽得艸書三昧則晚年之筆與少時固異矣安得以故我求之其間筆陣所至猛气軼出常度然不害其爲神駿也觀其自敍因錢穆父之言而攺度湔祓舊習且云摩圍閣中固知爲晚年筆矣

題顧閎中六逸圖【舊題爲淵明孝先畢卓馬融阮咸予爲辧之如左】

閎中寫六人像皆取其曠逸而淵明非其倫也露臥者其劉伯倫乎所謂枕麯借糟吹篴者其桓伊乎所謂臥吹三弄題以爲孝先馬融非其時矣缺題者其嵇叔夜乎所謂目送歸鴻妄意如此惜不及與石田評之

題石勒問道圖

彼石君者亦嘗侈然自帝天下矣乃於一老沙彌前夔防鞠躬執弟子禮彼佛之說固能動人而佛圖澄又捷出神怪故耶吾不知當時勒所問者何道澄所告者何說使勒能執此禮於吾孔孟之前必將告之以二帝三王治天下之道用夏以變夷豈彼所謂最上一乘者乎孟子曰今之諸侯好臣其所教而不好臣其所受教若勒可謂好臣其所受教矣而施之澄此吾儒之所嘆也

題張長史郎官防壁記

張長史人知其艸聖之神逸也孰知楷法之嚴如是東坡云自古未有不善正書而工於艸者山谷云郎官防壁記唐人正書無能出其右者故艸聖度越諸家無轍迹可尋

跋張長史艸書

東坡論長史艸書頽然天放略有防畫意態自足山谷論長史性𨿽顚逸字字入法度懷素工於瘦長史工於肥瘦勁易能肥勁難工持二公之說以勘是帖有若符契顚而法肥而勁放而意足其爲長史眞迹無疑況又有君謨之私印可證乎其間多屋漏痕筆法識者當自知之

書王安道登華山圖

始余讀防洄集知安道之深於醫不知其能詩也及修蘇州誌知其能詩不知其又工於文又工於畫也觀此圖文詞繪事皆絕人逺甚而名不甚著何哉於乎華山之勝奇矣惜吾不獲從斯人遊然得此圖時閱一過亦可神遊於其間矣

恭題巡撫南畿李司空四世誥命圖

孟子云所謂故國者非謂有喬木之謂也有世臣之謂也臣伏覩李之先在宣宗朝則臣觀自單縣教諭解官就封給事中臣蕃自給事中進秩徵仕郎在武宗朝又進通議大夫副都禦史臣吉安自華陽府教授亦進通議大夫右都禦史而皆及其室人三世文行爲時聞人而皆位不滿徳委祉儲祥歸成於今尙書臣充嗣懋膺簡命入持邦憲出分主憂徳惠敷施政平盜息伏念兩朝奎章宸翰只承敷賁夙夜不敢怠將刻之琬琰以焜煌於後人屬臣鏊識其後臣鏊何敢贅一詞以贊日月之末光書有之古我先王曁乃祖乃父胥及逸勤世選爾勞余不掩爾善敢以爲先朝頌詩有之於周受命自召祖命虎拜稽首對揚王休作召公考又以爲臣充嗣頌云某月某日臣鏊拜題

震澤集卷三十五

欽定四庫全書

震澤集卷三十六

明王鏊撰書

與人論攝生書

有自城來者言足下遇異人得長生久視之術僕始而喜旣而疑竊爲足下不取也方士之術愚不能知而所知者古今之常道夫人之有生必有死猶日之有晝必有夜事之固然者也今學者所共尊而推以爲聖者必曰堯舜周孔堯舜周孔今安在耶假而以聖人不爲異術順受其正則夫安期羨門鐘呂之屬屢見神於前者今安在耶意其竊陰陽之气獨得須臾無死要之久也亦必有散焉日生於旦死於夜月生於朔死於晦陽生則陰死陰生則陽死而元防數盡則天地亦不免於死安有自開辟以來聖者死仙者死造化亦死而吾獨欲超然立於不死之地耶夫神仙之說始於誰乎自老子有谷神不死之說屈子有一气孔神之說燕昭漢武始崇虛尙而海上迂怪之士爭扼腕而言神仙日思脫躧以事飛升飛升之說卒無驗也則變爲服食之說服食之說卒無驗也則變爲金丹之說至於服金丹死者往往而是也則又變爲今說今之說以爲不假金石艸木皆反於身而得之則其說益而其效益茫且逺矣又有所謂房中補益則其說益下夫人之死出於袵席者八九而術者乃欲以此蘄不死乃得速死於戲吾見多矣往予居京師見薦紳往往有談此術者未始不竊嘆人心之無厭也方其未遇日誦書史拒彼甚堅一旦名已遂志已滿而所懼者惟死也於是方士因其懼心而入之聽其言洋洋乎眞若可以淩倒影而遐觀於是姑爲其所不可爲以覬得其所不可得問之則動以朱子爲解自朱子有刀圭入口白日羽翰之說故術者必以此借口而爲吾儒者亦以此自解嗟夫自吾徒讀聖賢書所學者儒所談者儒而不免惑此則又安得以責夫秦皇漢武之爲耶自昔事服食而敗者多矣前者敗後者進或告以往事則曰彼不得其術也我則得之從其學者曰彼不得其師也我則得之及其後也亦無異焉昔陳希夷之告宋琪不過勉以勤修政事假如今遇希夷則所以告足下不過政事而今之人開口說仙彼而能仙曷不髙飛逺引超出人世縱不能然亦當淸淨自守以求其所謂鉛汞者而何暇犇走權勢糊其口於四方耶仙之有無不可知卽使有也亦不肯遇人而言言者決非有有者決不言也或曰彼亦未敢自謂能仙但以延年損疾耳若是則有之然人之疾多起於風寒暑濕喜怒勞佚之際能於是謹之則疾安從生且攝生之法吾儒自有之中庸之愼獨則坐忘之法也軻書之夜气則伏气之法也論語之失飪不時不食則服食之法也何待於彼耶況爲此者類非端士愚者且不信況明者乎庶民且不爲況有位者乎今足下出宰百里語黙動作人所屬視喜怒威權人所竊弄從事奇衺恐有害於徳夤緣請托恐有害於政謗言流聞恐有害於名如前所陳又恐有害於身也愚聞之方人之篤於所信𨿽舉天下之口以辧焉亦有以自解況如僕者乎然谷永諌成帝疏栁宗元報李睦州書韓退之之志李於歐陽永叔之序黃庭經其文具在也試取而讀之則無待於予言矣

復王巡撫【三原】

古之所謂大臣者有愛君之心有致君之術有告君之體有格君之誠是四者古人所難也今乃得之頃者姦人竊弄威福播惡東南中外有心者憂有口者議然無一人敢當其前獨諉曰時不可言也閣下奮然起排其姦章疏累數千言不詭不激聞之者生气讀之者醉心數月之間辠人果得回九重之聽快四海之心乃知天下無不可言之時無不可爲之事頋所以自處者有未至耳自非力量之忠憤之激而眞誠之積徳望之隆所以感於未言之前固未易及此也某承乏史館嘗慨古人卓絕之行不可復見豈意乃今見之近者又聞命所司決長洲諸防六十餘處白諸港相繼而開所以經國賦立民命者他日信史不止一書而已也某素辱知愛且東南之利某與有焉故敢書以爲賀

復尹太宰

鏊方幼學則幸聞名於將命者顧未嘗得望履絇於門其後見錄有司入試大廷愚不識忌諱奏其猖狂之說當道者欲擯斥之獨公奮然不顧謂其辭𨿽狂其心何辠是以卒寘之一甲𨿽公之爲此非有私於鏊而鏊之懷徳有不能忘者區區之私欲一布之左右爲日久矣方公秉樞要進退百官天下之士爭欲望拜光塵使鏊於是時而言則亦無以自別於眾及公被萋菲孫碩膚而東天下爭惜之而鏊之惜尢深又以官非言路耿耿之懷欲吐復納夫有所嫌則不言有所畏則不言是區區懷徳之私終無以自逹於左右𨿽盛徳雅度不自爲功而不腆之言亦不能裨萬分之一而終欲一言之者亦欲公之知鏊黙黙二十年非若木石之無知而已也今公優遊林泉如裴晉公之在緑野堂司馬公之在獨樂園𨿽無心於天下而天下之心終不能釋且臺候康嘉百福攸集旣爲天下喜又私以自賀也故敢進其說如此惟諒察之

與韓尙書

僕受性愚戅與世寡諧立朝三十餘年不妄交人人亦無肯與交其號相知者才三四人焉耳及官銓曹獲與執事爲僚引分推誠罔有疑貳磨礲浸灌懇懇勤勤義契相孚有逾同气端居自念誠不意晚年何幸之深得友於君子也而以爲慶斷金之交恃以終老豈謂一朝變作遂至乖暌嗟乎事變倉卒眾皆愕眙世之君子各務自全莫肯相援甚者推咎於人以自解某誠不佞憤不自制忘身直前而力寡謀淺不能少裨萬分之一心竊媿之蓋起事之初志同許國則禍患之至義無獨殊而當事之人莫究本末榮辱頓殊此某所以惓惓而不能捨𨿽公之心未嘗有望於僕僕之心終不能無媿於公是心也公知之僕知之不敢以告人今幸權姦摧伏公道昭宣而海內老成零落殆盡惟公長庚曉月獨殿諸公豈弟君子實神明之所扶持謂天無意不可也公之完名髙節旣已昭晣天下而且有光於無窮視彼所得孰多耶則公端居獨處亦或不能無念於予也是心也某知之公知之特以告公而已今公養髙林下某亦抱拙山中思欲千里命駕而出門有礙其爲悒悒胡有窮已令子官嘉興間得相接獲承動止深以爲慰衰病不能一詗起居而兩獲手書垂問推奬過當非所克堪南北邈絕晤語無階惟勞引領伏冀爲道自愛以副惓惓之思不宣

復謝閣老書

春初特枉手教副以土宜而因循至今莫克裁謝媿辠媿辠吳越相望甚邇而聚首無緣歐趙髙風信有未易企及者耶近聞颶風陡作海濱之人多被其災髙居近海𨿽盛徳君子神明擁防其亦不能無少警動於僕禦者乎末由犇視有懷無已人便輙奉承動靜萬萬自愛不宣

與林都憲待用書

往在京師略見顏色旋聞抗疏言人所不敢言天怒不測中外危之而怡然就獄不沮不撓若此奇節非獨人所難繼謂公亦不可再試矣逆瑾伏誅又得疏文危言正色不替於前讀之洞心駭目不覺降嘆所謂男子要爲天下奇非爲奇也自人望之見其奇耳自愧孱弱不敢求知於公且謂公亦無自而知我也豈意古靈薦槁玷名其中且恐且媿莫知所由伏念僕於執事曾無一日之雅而心恆向之在銓曹在內閣何嘗一日防焉而輒沮於讒邪之口玆亦未敢聞於公知公曽不以此望於我也祁奚叔向謂兩得之公之心其亦然耶僕今待盡丘園公亦且倦遊矣此心�恫恐終無以自達近讀西徵錄旣偉其節又偉其辭此尹師魯之所願同皇甫規恥於不預者也故敢輒薦其所以舊和髙韻二首因附往讀之亦足以知其志之所存不宣

與陸冢宰書

得邸報知已正位冢宰甚盛甚盛銓曹自昔所重入國朝尢重而南士居之者頗鮮若吾蘇則自昔無之而始見於今也可不謂盛乎然斯地也居之難稱之又難以三原公之賢眾不謂善蓋望之者過厚焉耳今之時又非三原之時廉恥道喪貪濁肆行執事知其所以然乎亦上之人啟之耳居其位者可無斡旋之術乎抑奔競黜貪殘崇名節奬恬退久任使此其術也勿謂時難爲此而不爲將誰爲矣然又有一焉自昔北人得志每擯乎南南人得志亦稍效尢數年來遂成南北之黨願公勿似之前輩謂天下事當以天下之心處之吾何心焉公必不然漫及之耳僕自伏林下於當道未嘗敢以書先而於知舊則有不當然者況屢承問及則區區之愚亦不得黙黙而已也

復邵尙書書

伏承不遺猥示髙制意若欲使某爲之評者愚於諸經讀之未熟歷代史尢多遺防恆自病其記識之弗彊也則於髙議又安能窺其涯涘之淺深三復之餘但知畏之而已敬之而已頃焉山居無所用心偶書所見亦欲錄一通就正未敢出而亦不能終隠惟訂其訛耘其穢是所望於知已也

吳中賦稅書與巡撫李司空

古者什一而稅使民嵗不過三日故天下和平而頌聲作後世未能遽行也然亦當稍仿其意使法較然畫一而可守今天下財賦多出吳中吳中稅法未有如今日之獘者也請備言之吳中有官田有民田官田之稅一畝有五斗六斗至七斗者其外又有加耗主者不免多收蓋幾於一石矣民田五升以上似不爲重而加耗愈多又有多收之獘也田之肥瘠不甚相逺而一丘之內咫尺之間或爲官或爲民輕重懸絕細民轉賣官田價輕民田價重貧者利價之重僞以官爲民富者利糧之輕甘受其僞而不疑久之民田多歸於豪右官田多畱於貧窮貧者不能供則散之四方以逃其稅稅無所出則攤之里甲故貧窮多流里甲坐困去住相牽同入於困又有姦民以熟作荒嵗以爲例謂之積荒板荒馬役義冢之類悉攤之於眾此加耗之所以日重者也又官民之田舊不過十餘則近則乃至千餘自巧歷者不能算惟姦民積年出沒其中輕重髙下在其手或以其稅寄之官宦謂之詭寄或分散於各戶謂之飛寄有司拱手聽其所爲而不去非不欲去不能去也其獘起於則數之細碎故也田之稅旣重又加以重役今之所謂均徭者大率以田爲定田多爲上戶上戶則重田少則輕無田又輕亦不計其資力之如何也故民惟務逐末而不務力田避重役也所謂重役者大約有三曰解戶解軍湏顏料納之內府者也曰鬥庫供應往來使客及有司之營辦者也曰糧長督一區之稅輸之官者也顏料之入內府亦不爲多而出納之際百方艱阻以百作十以十作一折閱之數不免出倍稱之息稱貸於京以歸則賣產以償此民之重困者一也使客往來廚傳不絕其久畱地方者日有薪炭菜膏油之供加以餽送之資遊宴之費防不取給此民之重困者二也自前代無所謂糧長者我太祖患有司之刻民也使推殷實有行義之家以民管民最爲良法昔之爲是役者未見其患頃者朝廷之徵求旣多有司之侵牟滋甚舊惟督糧而已近又使之運於京糧長不能自行姦民代之行多有侵牟京倉艱阻亦且百方又不免稱貸以歸不特此也貪官又從而侵牟之公務有急則取之私家有需則取之往來應借則取之而又有常例之輸公堂之刻火耗之刻官之百需多取於長長又安能不多取於民及逋租積負官吏督責如火則拆屋伐木鬻田鬻子女竟不免死於搒掠之下此民之重困者三也三役之重皆起於田一家當之則一家破百家當之則百家破故貧者皆棄其田以轉徙而富者盡賣其田以避役近年吳下田賤而無所售荒而無人耕職此之故也夫有田則有租有身則有庸有家則有調今田旣出重租又並庸調而歸之此民之所以輕棄其田者也古之爲政者驅末作歸之田今之爲政驅農民而歸之末作使民盡歸末作則國之賦稅將安出哉時值年丰小民猶且不給一遇水旱則流離被道餓殍塞川甚可憫也惟朝廷軫念民窮亦嘗蠲免荒數冀以寛之而有司不奉徳音或因之爲利故有賣荒送荒之說以是荒數多歸於豪右而小民不獲沾惠於乎民之患極矣有仁心者忍坐視而不思所以拯之而拯之實難鏊日夜思維莫知所以爲計孟子有言盍亦反其本矣意者今日之獘亦當先端其本乎使官田無大半之稅內府無出納之艱有司無侵刻之擾則諸獘可一掃去而民有息肩之所然官田之稅國有定法未敢輕議昔宣宗皇帝亦嘗勅減其數因是再損削細碎之數並爲一二則或四五則或如舊例十一則其亦可乎出納之艱則在明主加之意時察之而重爲之禁貪官之獘則巡撫之責而乃使之晏然在位或幸而見黜又晏然捆載而歸曽不究其贓如此後何所懲而不爲乎於乎三者之獘及今治之猶可不然民日以困田日以蕪國家之財賦日以益缺數十載之後吾未知其所稅駕也

與李司空論均徭賦

鏊居鄕數年見民間甚苦均徭富者或至毀家貧者多至賣田鬻產伐樹繼以逃亾前此未有也訪其故起於吳縣尹鄭軾軾良吏也輕變舊法貽禍至今蓋舊法計裏不計戶姑以長吳二縣論之二縣共一千二百五十二里嵗額共一千一百五十五役裏分役數大略相當卽有參差自可隨宜消息每裏共當一役𨿽有重費十戶共之不爲甚苦人戶貧富里長素諳略爲重輕人亦能堪自軾爲縣謂里長不能無獘也悉召人戶至縣人人面審家家著役役少人多則儲爲公用謂之餘剰均徭軾之爲此亦甚均也繼其職者不能如軾多因之爲利人人面審恣意酷派一戶有至百餘兩者嚴刑痛箠敢有不承其餘細役似不爲重而交納之際百方艱阻多至一倍二倍三五倍者有之民吞聲而不敢言所謂余剰者竟不知何在故民間爭言舊法之便舊法似疎而民恱均其利於下也今法似密而民怨專其利於上也以愚計之役之大者莫若解戶斗庫之類宜別爲一項推上戶有名眾所知者當之而下下戶特爲優免其餘一甲止當一役按裏可定不必人人面審騷動一縣蓋面審之際不免詢人人恐重役多方行賄詢之糧塘則賄糧塘詢之裏老則賄裏老無所不詢則無所不賄故有以富爲貧以貧爲富有司又從而髙下其手名曰均徭實不均之大者也曷若舊法不詢而自均乎或言舊法善矣官府之用不足如之何曰此自爲役法耳非爲財用設也賦之與役不相渉入如有公用贓罰之類尙多有之必不得已與其預儲均徭不若別爲科派科派多及富右不及貧下也執事體國愛民之心至矣近效一得之愚亦不自知其可用與否而公以爲必可行復詢逺謀足利永世者於此見公之心何如也民間利害未能悉舉而徭役實其大者願公不惑羣議斷而行之符下州縣照裏定役一年足一年之用更不許僉余剰若有餘剰卽同贓論如此數十年之害一旦除去吳下人人歡呼相慶不特此也田無重役民皆務本不至輕棄其田而逃亾是本末均利矣然須刋定大搒昭示逺近永爲定例不然公去吳之後貪官污吏又將如前之爲吳人之獘吾未知所稅駕也近考蘇州誌文襄役法一里出銀一兩其輕如此其後知府汪虎變爲前例當時尙以爲重不知今日流獘至於此極也今役額頗增若仿文襄之法𨿽一里十兩亦甚輕且均也執事以爲何如

復巡撫李司空

九重遣使存問丘園今昔人臣之所罕遇而執事餘光之所及也媿荷媿荷治水功完又聞有均田之舉此吳下無窮之利也百餘年來誰敢議及此者仰羨不已然流俗易揺大家勢族尢多不便故多紛紛之議亦願俯順羣情上下安之此盤庚斆於民由乃在位之意也如僕之愚亦望少爲增損官民不相渉入旣已得之尢願民田仍爲二則官田爲三則四則輕者增之不至太多則不怨重者得少減分數亦喜出望外矣如是定爲五六則削去奇零細碎之數易於查考吏胥無緣爲姦若山蕩嵗入望仍其舊爲宜稍增則民難堪矣古者弛山澤之利施以與民況增其稅乎如數不足請查積荒板荒坍湖之數補之蓋三者類多欺隠攤其稅於眾其損眾利己亦已久矣此最不可容者也狂瞽之見不敢不盡亦忠於執事之職分也旌斾何時入城與眾議之

又

僕久伏林下衰病豗隤功名之念灰冷閣下不以其愚不肖乃以其名上塵九重聞之惴恐累日自媿虛薄中亦何有而屢玷古靈之疏詩有之老去思丹多防事少年之武不如人僕誠似之終不堪當世用矣不敢謝亦不敢防也近不自揆輒陳吳中利害顧未知閣下察否也及賜教督不以其言爲迂且將行之爲善後經久之計尢見不自滿假察納邇言且復下詢永世逺謀僕居山林備見民間疾苦欲陳之而無路幸值閣下有可行之位有能行之才何惜不少竭涓埃以禆海嶽惟公其爲民建無窮之基亦且有無窮之問文襄不得專美於前矣

復邵二泉書

伏覩淸朝更化特起老成此正君子彚進之時也素守𨿽不可奪而詔防不可屢違鏊竊爲公思之南畿去家不逺而太夫人聞己勿藥玆奉以之官則髙義不失而官事亦不廢似兩得之方欲以此意奉問示疏稿讀之詞情懇至乃不知所以爲心𨿽然此奏未上望更思而處之已上恐亦未得兪防亦當勉副九重側席之意是孝之大者也病暑匆匆作報言不盡意

與王都憲懋中書

某久伏艸野無復當世之才亦無復當世之志往年得邸報乃若以不肖之名玷古靈之稿非鏊之所宜蒙也而執事之意則厚矣讀之茫然不知何以得察於左右久之頗憶於同年故諭徳景元座上若有半面之識而亦不甚了了滋自愧也抑又喜焉喜其不涉於朋比之私耳𨿽祁大夫之舉不期叔向之知而區區之私每深向往顧修敬無階焉耳邇逆藩造亂又聞仗帥義旅以濟王師克成膚功還任臺端亦無咫尺之牘達於左右是果防之耶其亦叔向不見祁大夫之意乎使過吳中復承存問乃知髙義終不遐遺於是缺焉不一報則幾於防之矣故自疏所以如此冀執事之察之也方今聖明更化羣賢戮力共致太平執事際可爲之時其益殫忠赤佐成一代之盛是亦僕之所以爲報也若僕之疎拙自甘老於林下矣

復邵二泉書

虛薄謬承誤恩特遣使臣存問於家切深慙懼若無以容又辱不逺腆儀惠及是重其慙也重其過也得與見素唱和髙篇讀之但覺興寄髙妙殆難措手少間當勉課以呈但恐郢人白雪難爲和耳

與某書

某臥病丘園甘與艸木同朽腐忽逢聖世特遣行人下賁且感且媿具疏謝恩復蒙防一子爲近侍此實曠蕩之恩人臣之所罕遇也自非密勿之臣推恩何以至此感徳無量但自念立朝三十餘年曾無絲髮之補叨忝恩數過多恐於公議不允故敢具疏辭免伏惟照察下悃至幸

復邵二泉書

僕今春歸自京口卽還故山久不及問訊而承孝履如宜甚慰甚慰華生來辱手誨且以墓文見屬此意甚厚而不敢承何也先夫人之徳與節前旣爲之碑復綴以蕪陋之辭不能增益盛徳之光而徒起人之厭𨿽來諭諄切有王仲舒故事然昌黎海也變化百出讀者不覺其復如襪綫之才止此矣𨿽勉竭駑鈍無以復進敢固辭之而華生不諒則又語之曰僕非介然爲髙者山澤之人猝然有求亦嘗爲之況世之名公欲昭前人之徳不以屬之燕許之筆而以屬不腆豈可固辭但如前所陳是以聞命而不敢也華生終不見諒則亦無如之何矣黽俛從之而猶望於察若厚幣則終不敢聞命也亦望重察之

與林見素書

比趨召過吳事嚴程峻駐節近郊必徯一見服此髙情何能已已往在京師略見顏色自後乖隔三十餘年南北相望欽想風節稜稜巉聳迨玆披接容貌詞气充然粹然所謂不言而飲人以和者邪非特風節之髙而已神交千里之外心醉一日之間所得多矣自古欲治之主不世出老臣許國固無事區區之贊也惟倍萬爲國自愛以副海內之心不宣

震澤集卷三十六

