

欽定四庫全書

集部四

雙溪集

別集類三【宋】

提要

【臣】等謹案雙溪集十五卷宋蘇籀撰籀有欒城遺言已著錄考蘇黃二家並名元祐黨籍南渡以後黃氏𨿽承籍先澤頗見甄錄而家學殆失其傳惟其孫防依附朱子之門得以掛名於語錄朱子於蘇氏兄弟攻擊如讐而於廷堅無貶詞防之故也然防之著作惟宋史藝文志載有復齋漫稿二卷世無其本文獻通考已不著錄宋人亦無稱述者文章一道殆非所長惟以蘇轍之孫蘇遲之子尙有此一集傳世爲能不墮其家風獨是軾轍之爲偉人不僅以文章爲重其立身本末俱不愧古賢籀此集中乃有上秦檜二書及庚申年擬上宰相書皆極言和金之利所以歸美於檜者無所不至不免迎合干進之心又雜著中別有進取防一本復力言攻劉豫以圖金前後議論自相矛盾蓋皆揣摩時好以進說小人反覆有愧於乃祖實多轉不如黃防之旡咎旡譽矣特其詩文雄快疎暢以詞華而論終爲尙有典型固亦未可遽廢焉乾隆四十三年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

雙溪集卷一

宋蘇籀撰古律

次韻大父曬麥

西郊嵗種十畝麥自笑不耕惟坐食吾人一飽已天幸此外何心更求得我田長熟無旱潦玉粒收來堅且好豈同豪右執劵契虐取多求急於盜我家治生無奇功累世守此慈儉風倉囷不滿非所卹冒暑一曬安敢慵長空不見纖雲起沽酒烹雞防鄰里炎飈不厭塵滿身冷餅行看冰上齒閒居捨此一事無狥時幹祿姑捨諸信知爲農自足樂秦相未必賢牽盧

大父令賦舊扇

裁紈當團扇當暑不離手炎涼一推遷委擲昏塵垢防蒙縈蛛网闇闇迷逺岫人情逐時移浪自分好醜一朝被收錄已迫朱明候開篋振浮埃淸風亦生袖有愛必有憎無新故無舊可憐漢婕妤涕泣將爲咎賢哉楚令尹無欣亦無詬

大父令賦捕魚

寒魚不樂水遇汕輒來依溪邊蓑笠翁智深魚莫知网罟旣不設釣竿亦罷攜蕭然徒手來一一收無遺幽人買魚食心亦憐魚癡蚤知烹割苦寜如在流澌世人豈異此外物常見羈好在李斯犬當觀莊子犧

咸陽縣令求淸渭樓詩和何子應長句

秦如蒹葭未飽霜四維不舉空豪彊神疲鬼乏赴功利兆自襄公終始皇富極薫天力斡地諸侯西來誰敢當範雎李斯乘利勢蒙驁白起先戎行韓盧前奔宋鵲舉角逐海內如驅羊干戈取之刑法治舉事誇淫惟快意時移數盡非徒然直筆汗靑遭唾毀咸陽宮殿無尺瓦直抵南山是禾稼山巓冠闕總成塵淸渭東流無晝夜昔時此水貫宮垣今日淪漣縣樓下無復秦娥洗妝水時有村童飲牛馬秋波泠泠泛紅葉春天波蕩桃花節淸名不與世榮辱混濁何嘗妨至潔八川分流皆異態七澤胸中無芥蔕直須面面倚危欄殫睹雍州原野大樓中有客雍門彈坐上悲歌擊樽壊何侯精采如琳瑯攜詩揖我謂我臧我今爲子登樓賦書版一諷悲興亡

次韻範氏子園居卽事三首

媚蘭多畦畹黨竹論尺尋倦矣一枝足卓哉千里心气含湖海姿名掛羆虎林長髯罥世累禿鬢微霜侵雕鉆久已休潛伏恨不深亭丘近來趣何止如山陰

沼沚淸漣生沄沄復浼浼爨淸飯不足歡賞心無餒金絲撚條柯酥蠟滴趺蕾櫻桃與芍藥春事卜貞悔花開且復謝回首悲今昨席月吹參差臨芳傾鑿落莎蘋借醉枕風竹驚眠覺賔僚上馬去烏鳥相呼樂春光在木杪花絮相紛箔酒到忘醇醨客來無善惡

耕者得古玉指環一首

百世繁華墮劫灰淒涼斷簮並擘釵淑顏窈窕亦塵土指環耕出田中來野人辛勤務稼穡兩手拆辟艸萊未知此環竟安用但訝光采尢奇瑰王孫捉麈不辧玉手面膏拭無纎埃柔荑纎纎擢紺袖五云書勢髙崔嵬金撥收聲飫犀筯冰遏紅牙誠妙哉指環不肯貧家售東鄰女貧人道醜巧梳墮馬長掃眉五色紝鍼工組繡古人制器知爲誰今時豈乏春風手春蔥銀甲深藏袖偕老賦詩須我友

遊寒谿次醅字韻題九曲亭一首

幅巾戲漉彭澤醅尺書間覓來禽栽東坡居士五年久眞主未遽求鹽梅扁舟夷猶水刻窟雙履禿缺峯峩嵬招揖西山與東魯回首閶闔並玉臺標牓髙甍方外景不染時世毫端埃倚空千重翡翠蓋落日萬頃琉璃堆興酣魚鳥安樂國喜溢僕馭陶家罍惜哉二老削舊迹不論石上並墻隈碕岸橫舟昔時處刻劃獨免漫蒼苔剎靑蓮舊僧社徑遂幾合無人開方今九原如可作足使四海無雕摧封章千載埀可否玉堂黃閤猶儋雷精義窮神致實用不變生死無去來天下書生踐遺迹棠蔭處處思賢哀

次韻答晁以道見贈二首

骨髓緘藏萬古謀畔牢愁思不禁秋常憐屈宋鳴中古不遇丘軻放一頭文賦東坡推典麗簡書西路失歸休防公議論方遊夏豈數蘇州與栁州

玉井之泉汲又新腐陳收拾已空囷鐵牛城下三年眼剨見仇池社里人

次韻範機宜感懷

珪組紛紛蟻慕羶徇人可否冀超遷傷哉逺略疲中國慟矣長星出亙天晉楚春秋書失國惠昭徒馭竟言旋朝廷得士爲彊弱郭隗來歸不首燕

送王機宜歸襄陽侍下一首

乃公振旅來河湟新奏捷詩禮壯齋壇荊州初妥帖王郎賦緇衣旦暮刷燕越從容挽六鈞邂逅記三篋賞奇必先覩語怪尢欣愜樵徑曳斑杖僧窗敷白防解頤千慮卻爬癢眾賔厭轅門熊虎士鐵面竦長鬛椎牛赴大釂割肉揮長鋏酸寒商公邑防我縈仕牒兒嘷羮不糝女瘦裙剩折嫉邪發衝冠憂國須屢鑷侯家有美載寒冬相暖熱偠裊帶靑萍於菟包璅甲風磴好扶輪冰溪多病涉淒涼熊耳下小雪輕塵浥升堂語君公浚治千樓堞勉勉足兵食孜孜撫疲苶政成在簡易可大賢人業

黃筌畫金盆鴿孟蜀屛風者也一首

孟氏觀闕嘗鮮新虯虯拱桷翔靑冥可憐當年百事足鬼眼未遽窺髙明鋪首倉瑯百樓聳寶簾珠帶關銀屛風臺露榭敞錦纈朝朝暮暮吹竽笙鵝溪白繭冰雪淸黃史防筆研丹靑屛間觀者誠粲者醉頰融暖蘭膏勻金槃滴取宮桃露防鉛朱三昧處融怡宿粉暈嬌紅一片辭枝三月暮妙趣忘言心獨覩花好更教宮女妬防翎降趾戲宮廷啄哺馴和謝籠籞跖石窺盆刷羽儀天樂鳳簫鶱欲舉智者創物仁者守何嗟及矣何追咎當時髙岸尙微茫零落萍蓬入誰手華堂粉壁倚義竿五十年前亡是叟細說盈虧閱今古我曹知愛當知惡此間風韻出成都花上杜鵑嗁最苦見之坐右久彌新咄咄庸工難與語

避地詠史一首

量力難貪督亢圖馮亭致地旤來歟摸金公子驅長防割地先生醉墮車乘傳有人延劇孟運籌何術困由余鬼方政賴髙宗克雅信周公無逸書

東坡三絕句

門庭桃柳人人防焚屋新遭盜跖余鄰社蕭條近尢劇孫孫子子寶公書

嶺背泉甘陵谷遷危亭圜顧尙依然春蘭秋菊無終古地上居人世世賢

爲文赤壁並黃阪奇韻平生想象中延目練江咨逝水舉頭碧落看飛鴻

過故丞相呂汲公墳剎二首

元祐推諧弼乾坤豈小康曹參尙淸淨蕭傅性剛方報國無遺恨興邦舉舊章累年公議白名與日星光纒綿思舊賦沈痛八哀篇宇宙門人盡謀謨國史傳髙閎人莫及何代獨無賢欲說源流逺還應筆似椽

南溪太息一首

東坡曽賞南溪雪他日流芳好事孫寒祲稜稜裹崧岱憂端憤憤塞乾坤赤囊政爾勞邊吏白羽多應落酒樽太息九原何可作逸才誰敢賦招魂

舟中懷古一首

耀徳先王不耀兵汪洋施澤在生靈孰違天戒並民欲不愛邦家嗜虜庭作俑亂生誠有自覆車勢合亦難停山河異境傷王導雲海髙翔羨管寜願以絲毫禆漢室豆無弓矢斃胡星愚翁事業空遺臭經義分明戰血腥

次韻陳叔易逺別離三首

晝短宵未明何朝妾覿君淚滴九霄雨愁凝千古云鳯藏丹霄晚鴻遵沙磧逺樓迥眼波窮軸折離魂斷安得葛陂龍肉骨丹九轉

婦慧弗諳事謂世無離索洋洋舊依蒲逐逐難翳藿衝風遞弱羽爛漫何鄕落憂端埒南山那堪魯酒薄人力末如何天公良可托

別情荼無苦訣語若爲道日近長安遙山圍煙浪繞星河通故都冰雪迫雕槁回轅尙茫茫延頸空矯矯卜歸付幹策此策何人抱

憶雍都一首

秦漢西都誰復加茂陵賦筆大非誇西瞻周道平如砥南揖秦山翠削瓜電尾風蹏逸健蝟髯黧面手髙義兵微將乏初無柰賊破功成近可嘉飄泊荊吳最蕭瑟厭聞胡漢更紛挐娯賓北榭忘憂酒侍燕西川沒骨花縱被蒓羮當羊酪未諳艫舫憶驪騧

梔子花一首

鏤裁雪羽元同質合輯龍沈更一家气襲禪僧鼻端白葩敷溪女鬢唇斜牽薌色誠虛幻結習因緣可嘆嗟芍藥調和傳漢殿酴醿脂澤有渾耶

鑑裁一首

喬公評老瞞謫仙奇郭令視逺數十載偉歟眞智聖破賊此郎子勿反吾同姓凡才慁世間鑑裁惟其證大姦初難辧明者獨深省若人與斯評厥重如鐘鼎紛紛女媧土安在所譏病惟賢則知賢絲亂行將整掩書坐前軒老眼安敢瞑

夜飲一首

微生無限死之徒瓦解絲棼不易圗一簣區區禆大壊力行踽踽競長途韜鈐籌策皆摧折文籍條綱總濶疎誰料孟嘉爲謝傅笑觀蔣幹待周瑜

維摩詰一首

杯杓何人執其咎脇脇卑卑十年臭邂逅瓊枝解渇心京洛豈嘗開豆蔲博山沈水燒春晝采英擷蕚春風手九回蠆捲紆余秀尺六仙圍楚宮瘦癡狂無限熱肝脾盛詫櫻桃比埀栁槁木寒灰不二門禪功道力何妍陋

偶成二絕

古風未必今人操老气休祈大吏歡捫腹定無奇士術蕭然且作野人看

延陵乃有能詩鑑子路猶爲少讀書習气未忘番簡冊白頭稽古不應愚

梅雨一首

柑花銷殞荔殊小海上雨雲氛气昏感慨干戈異鄕客愁思骨肉與誰論白魚紫筍淸庖盧橘楊梅積市門作吏天涯何所得一春黃卷伴芳樽

張孺人九十六嵗簽判求眉壽堂詩二首

鵲巢流慶嗣如參鶴髮人間仰達尊經眼盡知三世事含飴已看幾重孫承顏捧詔疏封邑扇枕溫牀不倚門取數西方無量佛滿堂氛馥貝多翻

蕭同叔子無令笑緜上之推乃棄官咸羨此堂稱聖善累從治劇勸平反晨昏不怠諄諄誨僮使皆沾泄泄歡紫詔又當稱大國安輿五馬疊榮觀

陋居一首

平生罋牖部茆菁江左那無寸土寜遊宦飄然紆幕燕陋居粗有讀書螢浮生佛腳須當抱亂世儒衣便欲停天定災祥在淫善北溟安得勝南溟

羣盜一首

貪得不知義流風紊四維珪珇實盲昏黥髠亦覬窺諒非跖蹻才競掲椎埋旗巨猾肆滔天小醜爭攘欺立國計安出顧無以家爲三州破竹勢吏卒傷撓隳越人竟何能非復尉佗時壺簞迎王旅克捷劍之湄閩府幸宴然一毫未嘗噫吾有以待致爾由他岐殘蘗失追襲諸將咸思歸勉哉方伯職力拯鄰邦危漳濱拏未解蜂蠍生武夷姑息倒囷藏諄復行文移近事茍目前逺憂那敢知天運未太平佛力亦其微武夫勿告勞儒冠須出奇知人與安民此責誠塞之

秋分一首

礎濕嵐昏近海多劍霜淸刮手親磨輪囷馬棧非難整索漠牛衣且勿呵好住延陵臯澤去彊同溱洧濟人過坐令幽谷遷喬木盛論中原諭尉佗【余避亂謀居吳中】

範箕叟啜茗一首

無窮賞物胡名達希世纎柔不計金愛雪並花也延命擲絲與竹卻知音情閒未絕毫釐念文艷何妨鐵石心雅倩樊蠻誦長恨飲茶亦可擬芳斟

程帥父朝議年八十餘諸人作詩襃詠次韻一首

郎潛華首寤鑾輿連帥元戎十乘車吏道薛公何必問史才倚相妙稱書雍容鳩杖朝裾偉談笑蒲鞭法网疎萬石恬侯定非晚閩人安枕夢維魚

凍雨一首

淋淋凍雨滴春朝正月寒威倍凓憀汩淖不甘勞皁執輿豈必勝芻蕘素餐致冦思長防失業疲氓想易招馴伏彊豪蘇餒乏濟時籌略直須超

贈蘇文瓘

推明能隼骨專車按地談天河洛圖漢魏晉唐皆貫澈典墳今昔不荒蕪君家庭戶聞風旨吾事分毫等博屠豈待曲終思雅頌直緣背癢遇麻姑預求補益三年艾深識妖邪九尾狐博物偉然窺子產濟時豈必愧夷吾

酴醿一首

絆挽風光數丈枝曳松拖雪不勝宜濃鉛輕素誰調練郁蕙滋蘭無等夷婆律著人酲自解昆吾雕玉賞尢奇攀條齅蘂思京洛末利晶熒自一時

次韻鄧志宏三月辛卯大雨雹

剝圭碎璧昆山頽天容黯慘凝不開隋和抵虎兕吼陽愆陰伏推從來雀鼠懷安怖入壁聲侔海翻星隕石疾雷破山萬沸急雨懸河平地尺嘉生春淺才纎毫季子禦雹勤嗟嘷衝衝鑿冰窮谷裏申丰此說殊未髙

又梅齋嚴韻

振條裂石寒颼颼霰集黃昏天爲愁若蘭政恐逺庭戶健步斸本移巖幽斷魂能返神可雪照夜薫天欲奔月妖韶敷艷滿東風膚淸骨秀無相絕

跋思古齋詩卷

娉然林下趣仙袂擁書籖心迹淸無滓情聲慧且謙璅牕背戲彤管兔毫尖十願獨非僭陶云那得添

僧庵崖上橊花

蒼崖有紅橊照眼風櫺迥鶴頂磨丹明猩唇染羅竟天然同心蔕物理有殊稟靑鳥蹙絳巾奇膠綴琴軫子云畔牢愁無偕溱洧贈思致玉瓏松皎兮麗宮井江嶠瑣蠻煙空煩洛生詠山僧遞形語呵乃枯禪病喁諷獨移時鶻沒天宇淨

遊鼓山一首【孫子安見招】

呼船起柂乘潮平掠牕飄箔疎雨傾漱石枕流東道主櫛風沐雨吾曹行百尋懸瀑防紳佩兩邊喬木翔枅甍乞漿滿甌牛乳粥縱酒下筯駞蹏羮躋摩頂踵歷蹬術牽挽葛藟披荊榛荒浪攙差復奄靄嶻防屭贔仍稜層嘷煙歗雨猨鶴宅絕山航海樵漁能艸衣穴處避世士木食澗飲安禪僧芝房云閣無盡藏月屏風幌長明燈笑看闤闠一蟻垤揮斥氛祲投蠻藤經行石竇解縢屩飲灌匏杓談淄澠莫嗔踏碎蒼苔色莫嫌汲濁陰井淸膏肓泉石有鑑裁騰踔巖崿試股肱要識石鼓眞面目立置枕幾非繪繒風吹楊葉此山下欲問故老知誰譍市朝一夢爭奪際山海蕭散堪伏膺

和洪王甫祕監荔枝三首

林杪摘星隕江幹疑燒然香包浣花錦冰質藐姑仙巨擘紛璀璨丁香吐妙妍唐亡傾國笑何物免罹愆閩中譜殊盛唐相賦初工萬防凝霞赤三危滴露叢驅蘆抵烏鵲投李飫兒童子美吟西蜀櫻桃先後紅瘴鄕駢瑣質善地最蒲閩冠絕林間品難爲坐上賓蟠桃壽天帝萍實薦居宸無逸爲防何煩萬馬塵

雙溪集卷一

欽定四庫全書

雙溪集卷二

宋蘇籀撰古律

次韻待制王公出示李公丞相鼓山唱和之什不揆蕪累奉和一首

顒昂經世量超軼塵秕淨猗歟尋山屐泛矣隨波艇顏筆振巖崖戎眼淸水鏡平籋靑雲步何如蒼蘚蹬忘懷挈伯雅寓意彈韻磬物外赤松期域中兜率夐江溟噓吸際霞祲廓虧映龍象千礎攢簦屩十方並彌天各縱辯酌海終弗罄公侯誠得一品物將大定瞿曇舊摽蕝嵌洞尢奇勝雷喝澗流回石刻惟人競半山瑯玕響一井玻瓈瑩松風瀑水合時鳥慁人聴慷慨羊鄒遊雍容裴白並溪谷有佳色題品益光幸渭濱行將獵詔促預防乘王公居客右羊舌偕趙孟小人繆好事大冊挾晨瞑擊節穆淸風續騷聊比興

次韻洪令谷瑞平逺臺

能賦憑髙所得多海雲巖崿若君何兼通西竺瞿曇意欲和南風虞舜歌怪石甘泉作檀施長廊古殿蔭多羅相期正始微言緒詩眼休嫌俗吏過

洪子再示論詩之意答一首

文章三昧亦無多甄品難甘狀杜何撚脫髭須徒自哂可憐彈鋏爲誰歌腐陳防化爲珍玩翡翠鷦鷯入罻羅擬續蘭臺快哉賦後來作者豈容過

王叔明示長句訝烏澗人不出楚則失矣齊亦未爲得也次韻一笑

忍對三峯閟兩山澹防三五韻幽閒王郎賓席自水冷君須舉玦人捨環烏澗門階未嘗峻瑞峯重深一百間列屋羅帷隔風日九回沈水紆髻鬟使君素負淩霄志臞儒何以換顏龍香小防酬緑醑不管紫雲私有語美哉江色釀山光靑瑣勤開看煙雨

次韻王丈丰父待制茘枝二十韻

葉實根株尙老蒼龍鱗臯比貴先嘗千林斷送詩騷酒三絕無逾色味薌爛醖恢臺養風骨涵滋沆瀣結天漿怕寒僻處深於越贄貢無階遇有唐蔥鬱梧楸共庭戶風流芝玉秀齋房剖緘絳錦紛狼藉瑩手摩尼可比方頳卵鱗皴雄俎豆雙珠同蔕媚釵梁摘憂林薄明朝竭繆論蕉盧幾許黃口腹定非孤寓客甘腴盡道勝吾鄕峽山髙詠詩昌白韶石英風賦予張芍藥亦能煩驛置蒲萄豈必擅西涼彈圜金橘差堅久瑛赤含桃詎可雙逆目提籠過闤闠解頤夢渇吸湖江仲宣鴻筆絲綸手摩詰淸才黼藻光妙絕揀枝墻欲動纎防稱【去聲】擘侍於傍翰林紀績延眞賞縣長繩愆且彌忘【先伯祖云莫遣騷人說功過】賜燕行看與懷核分題今日記升堂傷時有似少陵杜上疏豈惟臨武羌深忌河豚恕瑤柱沈思橄欖過糖霜詞情鑑裁俱超卓促召龍墀獻皁囊

木樨花一首

何處聞國薌珍木秀巖谷髙標蕙蘭枝妙輯沈麝酷葉葉秋聲中霏霏蚤英防介特有如松繁華豈慙菊勃蔚襲軒墀薫沾滿衣服情人擢纎指拾蘂動盈掬蘪蕪見離騒苓藿入譜錄卉裳未可更鮑肆或爭逐亂挿琉璃瓶於斯殊不俗

寒夜

鐵檠知漏永熠燿照蚍蜉三防遺當世一封陳厥謨甫田須疾耒巨浸想乘桴應猝誠乖用何名道不誣

觀兵

錯捐金帶子輿臺李典張遼安在哉濟溺我應知大略摧鋒人自得髙才伍符勤選加搜練戎閫徐圖妙鑑裁引領山西十萬騎中原失禦實堪哀【余遊陜西聞五路騎士尙過此數】次韻洪谷瑞摸臨臯亭四畫【水狼石灌莾竹】

退筆殘煤作冢池庶幾極力更前追尋源巴峽濤瀧派得骨柯山鐵樹枝京口風雲隨叱吒渭川霆電掃端欹刻舟事往何嗟及拙目髙心付黠癡

次韻洪令三月晦見寄

摻袂東君屬此觴朱明履運返何鄕結成碩果鸝鶊語吹盡落花桑柘光梅雨聞君醉山閣麥風招我步濠梁惜春嵗月那相貸腸斷連山艸樹長

東山一首

骯髒田官委吏偕山於吾屬倍靑哉星言輿轎蒙蘢裏山半振衣囂閧埃箴水布畦春澤匝吟風夾路嵗寒來架巖刳木泉悲響鏁洞白雲花爛開灰冷虛堂敷白防防淸一飯脯靑苔欲求出世三空義一咄疎狂道眼裁

程帥新作止戈堂索詩謹賦三首

邊庭氓敢滔天亂領妖腰伏乃愆獻馘牙門森防纛解嚴後廡戢戈鋋勞歸宣潤奇材客勅賜番禺饋米船勸課蠶桑陳俎豆頑愚悛悟悔從前

都士萬家吁盜守日行三百檄書馳蠻刀短楯相繩擿章甫毛錐亦可支三道來攻吾設儆千艘利涉爾焉知三州十萬歸農畝櫜戢無窮歌頌詩

楚王禁暴慙京觀漢世殘民辟徼邊伐叛從來非得已修文自古屬髙賢禽魚艸木無垠惠鄕校康莊議論妍盡悴使君朝聴美不然海國豈安全

連雨偶成二首

檻櫺生菌地生衣釡甑有魚盤有薇適俗簪裾取縈挽累人口腹得嶇﨑行看海霧江云盡卻放風臺月觀輝撥置圖書絕欣慨一巾一鉢欵山扉

愚翁誇甫骨應寒宇宙因誰危與安治道灼知斯鞅妄中興竊擬導安難文章一伎眞何益得失他年極易觀私喜崔駰薄班固繆賢朱博毀師丹

雕木工【戱示鄭子】

君不見嶧山髙崖斯相迹棗木刻摸眞並失又不見深之袖手安國碑帝悟百牛掀倒石秦唐二子皆有聲何必今人不逾昔拙工礪器雕不已印版傳書差可貴方趺圓首效碑影穿鑿膠黏總紕纇鳳山之水生瓊玖斵磨光澤堅而黝文章光艷照千古玉牒萬金吁可剖刋劖四海多名手何必區區鐫腐朽

送朱喬年被舉薦監石井鎭

石井鎭初騰一鶚管城子健斡千鈞已然自足雄吾黨其進只應軼古人衣被卉裳殊俗慣解捐犢佩猾商馴萬鐘他日扶危手五斗怡怡爲奉親

奉和祕監洪丈迎諫議徐公建除之什並次元韻

建極翊皇輿蓬廬懷致主除書肆時夏提綱眾目舉滿朝想風采愛及巾墊雨平平戒自守落落進攻取定傾繄其人防秋今尙暑執輿岣嶁嶺櫛風閩海浦破的出新詩江山繚樽俎危機見未萌剛鯁殊不吐成憲萬方瞻作者七人數收召無遺賢商山非爲呂開悟堯舜心亢宗誠刻苦閉門逾厥垣孰與驅馳許

古勸學行

昔嵗原伯魯前日棘子成所謂悉常事野哉亦茍生豈知負孔聖義理如何行善飯斯爲福食肉其堪盲六籍漫不省千載誰辧明秦時害文維法吏趙髙趦趄誑當世小夫無知信可恥大官不學麤且鄙深思博問如其智精義入神以致治從來廊廟須奇防乃用弓戈爲快意孔明澤中梁甫吟著表行師肯倩人呂蒙孜孜窺往事知新益解圖當今橫槊胡爲忘試蓺不文不武伊何遵嗟予貧賤年將老學古憂時滿懷抱斯民陷溺豈無說天下復平要有道子思立教自明誠伯業華巓愈貪討

夏旱一首

陽厄防百六驕亢慘如燬素秋埀二七十旬赤千里土田靈坼水車渇烏柅歷時書不雨槁矣吁田穉𨿽然海有潮何堪井無水塞鼻炎煙郁吹面江風靡憬俗雪不降炎洲冰詎履虐魃豈勝誅巫尫窘臞悴雩禜按典彛祝史殊跛倚資舟舟已盡振廩廩餘幾枵然望云漢邈乎嗥屏翳戎虜未入朝耕戰誠勞勩收募聨什伍倍蓰給餉饋伊人虧顆粒主者遭忿詈覆載疑亭育蘧蒢視生類作爲三日霖霶沲萬事理焦枯已不救根蘗或可冀疲民億萬口生生荷天帝侏儒一囊足孤寡千箱賜三軍盡鳬藻邦邑豈小乂

張子安求無外道人挽詞

奉匜誰過仲卿賢獨泣牛衣枕淚眠墨誤唾花衫未故詩題摘葉柹猶鮮淒涼玉雪卿卿意惆悵房攏步步蓮撫念琴書舊同賞爵名重刻更巍然

芙蓉城闕宜通籍姑射山頭素卜鄰舉世難工斷腸句何時再得捧心人芝蘭奕代傳遺懿玉樹千年鎖暗塵珍重淸風入襟袖每篇佳處想精神

閩中秩滿一首

蠻府同僚問字奇老成衣鉢舊箴規颶風不訝飛黃雀污瀆猶將貸病鴟前日幕謀非妙伎今時民瘼愧良醫徑從南浦攜書笈吉貝裳衣皁帽帷

次韻洪谷瑞見和

此間空洞最無奇整整從繩僅滿規並譜沈薌及苓藿公言羊質錄鴞鴟禿巾鮑肆穿芒屩爭席畦丁與馬醫海浸冰銷元凱癖玉杯繁露董生帷

招範子儀登升山次範韻

束帶殊憎市聲沸幅巾聊復隠居尋淩虛馬鞍林巒表滴翠駞裘澗谷深个裏膏肓空自許何期煙撓重臨長缾大白開狂喙絕海驅山嘆未禁

送範比部持節廣東

羊城使者神仙中苒苒叱馭淩雲蹤繡袂吾徒彊摻執解手一舉南飛鴻君侯烜赫標肉譜文正烈祖忠宣父典刑付托呼所鐘經國風規儼如故傷時嗟我思古人遺直茂勲君世嗣春秋主盟由範氏不戰屈人從範智備嘗世故無難易出入淹回俱掌計世推汲偃似長孺共懷下惠賢展喜鳥言夷面吾氓耳豈弟公淸渠自理聲華本實警蠻貊鋒穎天然加峭利轉糧遵海爰究度並按三河應不避追車少日便還朝首出儒林冠循吏

與可墨竹二十韻

天工奇水墨晴景照檀欒影動嵇阮愛筍穿淇渭幹禪翁三昧力老手一揮間意匠先鶻落心造忘筆端芥胸極蓊蔚振袖疾飛翰道妙進乎伎自得卽之安剛耿在眉睫嵗寒出脾肝動色誤傾耳可聴非惟觀颯遝掀翠羽交戞敲瑯玕雷驚碧霄聳風倒懸崖攀霜斜重勢龍鳳飛鳴竿勁挺加掩冉英奇閱雕殘緹繒釘墻仞秀絕襲衣冠備悉湖州派恨不彭城看不可無此君寜可弗至膰買林自虧蔽折檻縈叢攢房攏侍使嬖園苑隔扃關要見一室中幸容四壁寛此畫防通靈請公牢鐍緘王侯儻奉借定鏁空廚還

次韻範子儀怡山飯訖訪王仙君舊迹一首

云衲撞鐘集鶴衣輿轎來暫沽彭澤酒豈礙太常齋道釋縱橫說門庭南北開皁叢天籟響棊罷想回

次韻範子儀東山之什

東隅嶺嶠紆層出濃翠春妝日夕佳僧老林丘黨猨鹿地靈山澤產龍蛇井泉移得天臺脈洞壑時開閬苑花可笑籃輿趁斜日白雲回首梵王家

次韻伯業賦詩相迎喜予解秩一首

長衾大枕寢將安猘子成擒路不難充類未應於義盡去官無責本恭寛兵戈銷弭非吾力冠劍疎慵彊汝彈新嵗舉觴嘉善禱掃淸崧潁並憑鞍

次韻洪六丈舍人蘇黃馬劵一首

長鳴天廐起毛龍萬馬皆喑一洗中立仗式儀稽馬叟解驂牽賜有裴公累年兵火蘇黃迹舊劵山河帶礪同攬筆詩翁擬騷雅雄然臺閣快哉風

汲東坡所浚井一首

帥貳英英駐節旄繼唐流澤便滔滔源深東絕三橋市漲縮西湖二寸篙溝駛甃堅無旱潦瓶翻筒漏飲豚羔私家誦佛千畦稻官帑收功萬斛醪

旅捨中秋一首

蘆笙茆茹野人編竹機藜牀已侈然月滿光臨感珠夜風髙冷過曝衣天酒浮罏肆人呼友雀啅梅花鷺睨蓮靜士兀然方止酒舊琴不計有無弦

小僧乞其師靜悟塔銘一首

劫火吳宮盡耆年亦已殂懃拳依佛勅精苦是僧摸願力歸兜率宗風化給孤禪心不淪謝楚些漫招呼

將軍一首

將軍義勇名蜂蟻嘗旅拒俯邇建赤油超搖揮白羽不辭援鼓桴豈以遺君父匈奴恨未致官逾噲伍麾下例千金赫然士豫附家庭樹曲旃天街騰露布平昌平恩侯議論寜肯忤萬金十千戶募將斬亡虜列屋鏁名倡連車載淸酤用錢取水衡卜宅淩武庫山嶽勢能移震電赫憑怒畫地成江河鼻息吹雲霧私鬭患不怯公戰則先務可憐金玉帛殊勝煙埃土嗟彼紳佩儔索漠何太窶試移名將傳予汝頻晤語

夜涼

白屋秋聲裏蹉跎旅食春挑燈魯酒薄拊枕越雞晨學術家傳業風流徳有鄰似聞川陜捷吾道付峨岷

題張公文潛詩卷一首

羣才奔正始辧論軼髯卿諸老力推轂斯文有定評龍旗叔孫氏金筆左丘明杕杜嘗嗤防椒蘭足陷傾窮途乖黨侶陋屋掛冠纓彰炳流千載嗟咨莫兩楹桑枌墮兵火簡札落寰瀛態度雲霞蔚瑰奇珠玉生淵停眞可挹川駛不畱行機杼班揚舊笙竽陶謝並風騷齊穆若郊島埒低平百末芳蜂采千岐理刃迎斧斤皆閣束鑿枘自天成大論尢宏博短章工冽淸精微演孔佛剛毅奬周京糲食何曽饜髙標不朽名斐然愚小子欽詠有餘聲

國士一首

五陵少年銅乳臭哲肅何甘作牛後曲合污世鄕原徒俗學聾瞽紛蕪莠文士規模正始間風流可喜未曽有志士機敏常濟務斡旋金穀捷趍走取亂尢須見兵勢料敵先應決攻守至言碩畫安危機卻顧前思能審究服戎角力乃兵耳入幄造膝直禦冦人心天意歸有道務穡訓學臻富壽自古迂儒無益算蓋世奇才實天授誰能剡牘出公言明年定取單於首

聞舊曲一首

短舞長謳撩性情狗翻砑鼓醉承平六麼花下西湖集三疊云凝玉塞聲治世之音豈淪謝淫哇已極返和淸關雎正雅終知律前聖嘗云畏後生

中觴二絕

欲瀾秋水剪瞳人愁絕春山效玉眞擘了荔支拋荳蔲送鉤非復近前嗔

珠貫筍彎奇出倫龍蘭入縷疊文茵芳年長好長歡夜滿意同心同夢人

題兩黃仙人鏈丹山頂一絕

絲毫觸石千山澤喙吻傳聲萬壑雷信有蘚書標洞府不應俗駕半途回

平津一首

布衣海上看羣豕金門晚躋作三吏漢主功名气薄雲柄用儒術親且貴曉通當世博前聞自得春秋有餘地臣節儉約君道廣烜赫顒昂仍布被蒼海西南罷逺徵懇棄朔方違詔旨發防不如朱長史庭論依違何委靡議誅郭解沮卜式山東鄙人殊不鄙流輩紛紛稱職難黃髮鬖髿保終始

皇甫一首

吏部初學除陳言學成理達無可刪腐朽防化皆不凡有如黃河出昆侖魚龍萬怪隨濤奔志气剛偉充乾坤灌漑所短誇雄渾篇什性情禮義根亦曰餘事期知文弟子皇甫同光塵師說豈不明淵源首推燕許潤王綸明堂郊廟嚴且尊嗚呼古人弗妄云研鑽百家窮典墳兩賢纂組承華勛演敷奇致開妙門蕩耀四海蘇頑昏

中壘一首

更生傾側四斥已精誠所祈格天地著明深切安危機同道蕭周數人耳不容何病見君子節義政應彊國勢幸卿權尹豈嘗無忠正得朋僥冒柅可憐孤直援又寡惡惡如風力排詆漢皇聴納知其忠左右側目爭摧圮親親公族人莫比按據春秋憂變異蕭張戮死正人空挫姦救危寜畏忌勤勤請抑外家權社稷安榮長久計二十餘年列大夫痛切皇輿難坐視當時不謂秦無人異世知音誠嘆企亂生禍重英傑資無競維人當樹置綘侯博陸在巖廊髙武不復憂劉氏胡爲一簣障江河諫鼓屢鳴那得濟

甲寅嵗雪一首

冬燠陽淫遇上春飛霙爽徹浩無垠淩霄據壤平窪凸破塊抽萌蝕腐陳皎潔肌容宜夜覿培堆靀松詰朝新勻勻帝澤烝民粒止止人寰世界塵野渡舟沈堆鷺羽豪家堂下散瑤瑉袁生髙臥誠淸尙慧可安心柰苦辛

程待制邁父求挽詞

從班有子蒔陔蘭三貴相承徳齒官政理庭闈貽濟美暄涼枕席問平安箕裘桑梓人欽羨滫瀡膏飴養色難千乘送車傾井邑劍畱傳寶涕汍瀾

太古衣冠綺季風厖眉鶴骨似霜松一枰瓜葛爲嬉笑奕葉芝蘭眞睦雍珍具乞言端有屬搢紳歌詠慶惟鐘歸全五福殊無憾密印行將一品封

題僧寮白瑞薌一首

芳防何蒨絢尢物眞旖旎五葉映雕欄三椏駢粉蘂妍分春月魄香徹肌骨髓壁觀艷成魔鶴林神作祟豈特梅可簮殊勝麝多忌野藋與戎葵猶堪解其穢

韓簿之常山送行一首

蒼隼卑飛亦將擊素琴不擬貴髙張勾稽俛首親朱墨甘防役心謀稻粱吏幹能稱追伯仲朝端近例寘周行題名塔廟經坊市俯瞷煙雲越澗岡相勉三餘牽著擬助栽九畹待芬芳縶維騏驥初從軛彊勁蒹葭要飽霜縣小官閒無甚責秩卑俸薄又何傷公田私畝工夫徧世閥前修在激昂

防史

延陵臯壤決歸歟習气過憂觚不觚何怪倚門嗟抗髒近來合樂寵侏儒過關自欲聞雞唱居肆何須較馬摸乖合偶然非汝力迷途先覺解攣拘

著書

著書前古老虞卿何必窮愁學乃成駕說精心是家訓修辭肆筆體人情少年竦躍文章慕老去沖融道術鳴流略從今皆指掌粗令衰世不喑盲

大塢山寺

巘谷窈幽深映發杉松嘉擊鉢半喬木燒香亂煙霞穹林擢峭壁攙竦回環遮四合山復山泉籟音響嘩淸致滿樓閣道人心靡他寒磵柹栗秋暗牕秀枇杷勌飛暫投迹脫兔無復罝茹粲鹽酪空解釧與笄珈餘生愧語偸逆旅卽住家戰鼓震淮甸雄師奮爪牙儒士繆揣摩戎韜政紛拏才智爲人謀何事丘中麻冥鴻跨海岱逝水悲榮華曠哉遊方外心迹同幽遐

雙溪集卷二

欽定四庫全書

雙溪集卷三

宋蘇籀撰古律

幽棲三首

去去追濠濮悠悠平渭莘荒涼羅雀處寤寐叱牛頻鴞炙逢希闊萍虀適醖醇自謀螻蟻穴何以拯斯人豹霧谷容晦虎風林響寒通宵喧澗瀨出日照嵐巒揜捲妨作樂搘笻詠考槃王孫有窟宅吾道尙艱難三芝羽人佇五誡壊衣修農圃日用事芻蕘無幾求林丘識眞趣城闕罷菟裘揮斥塵勞客平生爲道謀

臘雪一首

吞屋糝空嗥越犬如椽懸乳戰吳僧皛然一色紛無際飄瞥羣花散卻凝人迹禽飛遭屛絕竹端松頂重何勝將軍逐虜弓刀濕坐幄書生能不能

晴日縱步二首

窮臘末埀風景和久遊誠是我陵阿牧童笛逺雞鳬散獵戶弓鳴猯鹿多季雅濙濙疑蜜釀木奴小小似金槎起溲十裂吳羮釅止酒陶詩但獨哦【久病不飲及罷湯餅】

雲際潺湲入下田田塍級級逗平泉羊腸犖確褰裳過蝸殻跧藏挿槿邊荷蓧何人行嘆息饋漿與客更畱連丹霞翠霧皆招隠一抹殘陽眾木顚

和卷中韓子蒼梅花三首

先開媚晴昊孤艷斷魂時繞樹沈煙度淩寒檀暈披參橫明月觀雪細影娥池結實冥冥雨君看雀啅枝凍枿𨿽臞甚含英山意催斵冰衝曉色綻緑透春回健步故人信流芳好事杯不論山水僻往往拾香來國香傾國色天質殆天憐含笑冰崖側無言石瀨濺湘娥愁暮倚孫令馥終筵卜夜多松炬玉容殊更妍【杜子美巡檐索共梅花笑】

畱別趙大年並侄十七秀才

晉公賔佐選英毅冠朝端三日拂冠劍一時增羽翰世家存器質國論佇圖難從此拋經卷靑氈拜近官君年有餘富我老漸來侵莽蒼麏鼯野峙停鸞鵠音藜羮秉觚牘篳路向山林商略古人意孜孜不患深

瑞香一首呈韓子平

未拆嬌紅淺紫駢差差眾葉翠翹然誤稱蘭艷風流冠且縱桃夭萬一憐列檻閉帷增峭烈訴杯閣筆負嬋娟司花處子春風面醲態奇香想象焉

金華邵氏面山臨溪而居又架木爲亭雲林丘壑之勝趣乃兼得之邵氏求其名予誦東坡江郊詩名之曰蒨絢題一絕

茂林翠巘碧潺湲涼月白雲飄素筵幾杖逍遙領其防佳哉蒨絢有餘妍

大暑憶靈隠寺冷泉一首

我念熱客辭懷哉冷泉遊此水曁此山淸便物殊尢澄渟快一生晶澈奪兩眸靑瑤碧玻瓈三頃方能侔澡雪戲間大川漫悠悠浣瀹鑑臨際千仞險何求面堂浸幾筵泛槳颺扁舟泠泠柝醒惛一一數鰕鰍當階掬珠璧欹枕拖綸鉤雷霆落閘喧雪霜浮磵流京江謝潔滑苕霅雄偏州月夕了無滓暑天常似秋拜塵付一咍汩泥亦包羞願浴岐山鳳勿飲荊州牛

苦熱二首

示病劉松殊不飲爍燔汗兀如癡塵囂堀堁東山扇汩濁只慙叔度陂茗汁粟漿回渴夢大門髙屋憚炎曦生靈惴惴苗同槁救暍哀祈風雨吹

越吟吳詠兩參商我那臯原儂水鄕赤地千倉待舂簸炎颷九夏劇晴陽云霓不族訟風伯雷電慙勞驅畢方獨臥嗟咨龍伯嬾夢乘天駟灑淋浪

題徐師川詩卷一首

學究村村自謂賢西京涇渭派淪漣古人聖處工研貫新義阿時力洗湔炳闊多聞包宇宙閴寥餘韻出蹏筌飄然徑造騷人室老憤應加視後鞭

不雨一絕

云將礮車來禦敵雨師箭鏃挿於房西成一顆望千滴跋扈朱明未可量

校讐古史二首

炎犧分紀到先秦散脫前聞待發明處士妄談紛戰國專門阿黨蔽西京塵沙滌蕩川歸海故實符同史與經夢奠老人遺意得摩天巨刃不畱行

貌從周孔譏誣僞臆斷詩書悉抵梧悟鑑精明原本末討窮商略較錙銖所存偶免隨秦火不諭遺忘笑漢儒理勝凜然詞防達知音儻遇聖人徒

次韻範才元中秋夜

常娥偕婺女萬里玉京防云璈闋未終莫靄黯愁對眞人一謦欬開闔隨霽晦寒波揚廣廷淸光一年最頃刻人間世銀色化諸穢法士屏杯杓癡兒戀珍貝皆言此宵樂復欲何時醉蟾宮正植璧星潢亦委佩

晚秋偶成

生涯一笑槁梧橫葉下寒波收潦淸金鈿露香花近信乳云撥酒新萌岷人罷賦家四壁洛客嬾吟棊一枰流落麄疎分樵牧故人衮衮任公卿

僑居

買僮貸宅愈迂疎頴士皆能講舊廬典學前聞質郯子天人定勝取申胥未應孤負囊中筆粗爾消磨架上書借問棼絲誰任理豈惟短髮每晨梳

次韻伯父茶花

鳥侏傾藍雨春霽瓊芳入眼霧冬昏一枝膚雪壺中曜靜幾低窗養晏溫

眞態妖香自不言斵冰修月妙無痕直須嚌啜松風盌豈患詩魔渇醉魂

北榭

坐消牀刃肘生胝寓目危亭汗漫期奄靄煙嵐客愁絕髙明茨葦屋云誰治城防肆吁吾有近市塵囂嬾汝移金剎仙梯霞祲近云軿風馬往來馳鶴鳴華表靑田志鴈引邊沙朔气飛越北燕南紛防解傖音憬俗寖相知藪丘水竹揮毫助友愛朋從攝袂隨老鈍貪追仲宣賦達生不泥子長奇

陳翁妻何氏挽詞

馴和乃宗競攻苦更家丰不失蒸嘗職無非女士風南陔泣笄冠中饋嘆光鴻夜績燈誰續承承錫祚隆

潘舍人求父朝議挽詩

紫微內史世常揚鶴髮尊榮侍膝旁桂籍連枝皆挺特蘭陔六蓺競芬芳雲霄門閥公侯拜藻斧淵源典冊光水擊三千由積厚天資九十恃康彊靑衿縞素行師服挽鐸謳吟廣柳箱大啟新阡髙冢捨義方不羨竇家郎

寄呂徳元時爲督府屬二絕

稍費江南萬側釐多謄符檄諭亡齊寛然折箠可入汴已見票姚擒日防

祖生晚節並劉琨獨免聲消賈謐塵虎士淮淝初小捷謝庭蘭玉絕常倫

靈巖寺偃松一首

直哉十尋幹亭亭無附枝紆哉獨縱肆蟠據何離奇埀髯郁千霜蛟臂犀兕皮揉剛爲謙屈至髙而聴卑攀玩凡幾曲凜冽英雄姿傑卓矧尙同擺落造物爲進乎繩纆外詭異有所施激耳奏竽瑟超世騰龍螭橫秋老气逸軼材那紲羈髙可容冠輿淸甚生泠颸先容器萬乘愛身恐無辭抑抑衛武公逮下文王妃笻竹與酒壺掛空憩寂時客來秋冬際狗駟車雞棲有僧捫翠拂擎跽求此詩

送韓少汲萍鄕尉

大門人望舊旌旄嶺表瀧頭罄錯刀中饋從誰合紅巹郵亭自詭絮徵袍靑衫九品非君慍黃卷連車慰我曹蘭蕙滿山山水縣遙知放意詠離騷

讀範龍閣五文奏議三絕

撫編屢嘆才謨逺蚤嵗升堂拜若人亹亹聴言皆破的龍虵蟠屈負經綸

奕枰著著窮機變庖刃恢恢中防通世俗吏能那並比汗顏血指竟何功

九原英魄誰能作規略千條殆可尋佐佑艱難揣夷狄似玆舉措好爲霖

題南圃一首

妖嫺十五餘淸春破初婉膩詎如玉淩風素云裾鶯燕妬聲實窈心自有夫取憐逆萬目白地腸應無惶惑少年士逐麋不顧菟傾囊買消渇借問誰家姝

送都屬八捨弟桂林買馬一首

夷徳貪婪漢財賄莫惜金多能使鬼噴玉難拘伏波式上駟超搖獻天子子今叱馭湘南裔桂嶺下下復髙髙鳥驚獸駭徵人喟當官官事從容理思馬斯臧由此始電尾風騣未平齒絕壑踔山如歷塊執驅效牽髯校尉槽櫪經由書殿最謝公總統修戎備二柄徳刑兼兩寄不矜吾黨愈推能宵旰潛心活國計雜沓英豪乘虎騎日辟神州一百里

望道一首

少年相尙依阿語老大回看不住心望道尊師豈盲進憂時論事敢浮沈侏儒飽死嗤方朔懸罄饑貧類展禽好古宜交魯衛士風咀噍有遺音

疎嬾一首

妨人作樂屏書籖閣筆無情復彊撚執禦只應曩規範鍛金不假別錘鈐花開咄咄人淸苦鳥哢聲聲夢黒憇出世世間皆有道糟醨餔啜量難兼

臨雙溪一首

汪汪西步桃花候去去南巒蒼狗云日暖汀沙牧人夢春嬉鳬鶩野夫芹繚郛左右交流澮彼岸煙昏漲梓枌頷首悠然辧眞趣防心比況有奇聞

憶京雒木芍藥三絕

熟美酣馨迸佳瑞暈稜紅碧化神工根株肈自韓郎染葩蘤人間一洗空

沈薌亭北壓欄桿耀熒煌障幄寛不薄官梅伴飛霰只饒蘭蕙楚騷寒

廬陵涑水攜參佐媚紫嬌黃左與姚何物山丹流俗雒生懊惱慍蓬飄

睡起一首

身將抱甕灌田疇老大徒傷鬢已秋滯念生緣寜故我濟時及物勉前修勃磎行世終剛介重惜尢人返自求塞馬未嘗矜得儁湘猨不在較羣猴

送才元長樂倅

東省西臺除吏目軼才勿謂得途賖孰云相貳徒勞職政恐東南弗復加常衮頒宣禮翹秀仲翔好事走幽遐口占十吏傳州檄指畫千條靖海涯榕木覆街飛早蓋荔園供餉赫凝霞政平頌簡淸如水能賦登髙墨似鴉咻彼夷音姑洛詠歸來越橐換吳娃摳衣岑範欽髙致談舌瀾翻潑貢茶

秋夜聴雨一首

蕭騷闇響空階滴復值幽人對榻時防趣逍遙稱漫叟鋒鋩扞格愧神錐願擯謝萬令閒處實借陳平屢出奇心境臥輪非別伎少年狡獪赴無爲

防居一首

廣輪函丈中唐甓安得靑松栢篠柟蘭菊葵荷聊代匱鳥烏鵞鴨粗相諳中田他日規蝸捨諸巘白雲縈翠嵐耕殖自營天韻佚世芬妨道豈宜耽

簡江國韓尉謝珍惠二絕

江國緜蠻登俎味蒻缸漬畔糝鹽醯坐愚糜殞追時好嗟汝頭髗不自知

獠羞巒錯儒庖溽熊掌大嗤牛尾貍飫臠羊膀與駝蹠芳辛咀噍半酣宜

李監廟求拙軒一首

鏝圬累瓴甓幾席面春叢林塢純眞趣衣巾質古風寜非迂叟合豈與漫郎同不巧姑云爾何妨詩更工

送趙憲禦史赴江西三絕

崆峒日暖嵐巒麗章貢桃花春漲豪避傳封人候驄馬道旁武吏各鞬櫜

賈生纂著五十八元嘆風規自伯喈貪吏革心寛貶坐頑甿耒耜不椎埋

冷坐從嘲缾井眉俗流淺拙更忘遺道鳴庶矣多聞力建武官僚舊漢儀

寒食後出郊一首

澹沲東風酒一巵笙篁雞鞠傲春暉緑波泛灩心微蕩邃苑提攜手未揮靃靡莎長縈冶步猗儺花亞罥薰衣桃溪飛彈遊童過竹塢聞棊道士歸

龍翔眞歇和尙求詩贈一首

象骨巖居閩府教江海兩封黃紙召孤云自南仍更東阻覲堯蓂友廊廟講通明論毗曇經一佛出世只爲人凝師白傅有眞契鑿齒彌天必相值河漢滔滔渺涯涘三反九折時遊戲簦屩躋堂累千輩鍧雷激電非思議毫忽微差失大千同盡鴛鴻與螻蟻菩提一切皆具足刮膜分光誠豈弟軆味龍宮七佛書盧老面目云何是餘生流浪無明窟回首塵塵非自己季咸鬼眼必見窺和璞妙算應不遺大士知言善呵蔽朝聞夕殞甘如飴疑虵一袪病當愈識路還家要有時金華士女涕泗流胡爲決往龍翔遊是間𨿽住亦非住奔軼常行祖師處

送富樞知三衢三首

琳館屢靑書帶艸璽封薦捧紫芝泥寅車暫此紆臺紱黃閣依前執命珪表按山川袴襦內勸農雲水挿秧齊論毗國是惟公韙令順民心不曰卑

代夫襟量服英髦能扈王舟出海潮輕重裴公陳梗切安危汲孺絕麾招吟牋訪古羊騰石奕局行春柯爛樵謝傅不應丘壑尙絕塵機警冠當朝

山林引避一無求遄返巖廊豈自由聖主尊賢載謨誥故家紀善付春秋公誠願奬朝中意密勿謀先天下憂臭味久令參籍湜斐然攀賦畔牢愁

示兒子詡

屬詞更聴三年後爲善須無一念乖孔裏髙髙若崧岱論思積習見巖崖

送中書潘舍人省上二首

紫微雞省待論思少作英辭寤柬奇髙浪駕天輸朗漢紫霄卽日奮長離然明東裏今同道徳裕封敖適此時應笑迂慵畸已甚嗚呼鶴巘綴蟬枝

亟紓多難一羣心惕厲咨嗟憯惻深漢制春溫勸惇本周家夙戒豈無箴該淹伯始萬端理煩悉姬公五誥尋愈近淸光綴經席皇風如玉亦如金

訪鹿田二首

隠士云凝北山麓將軍樹竦碧崖寒烏犍戶富犂千畝蒼簳梯空擢萬竿犖犖馬鞭貪快睹森森僧席飫奇觀未應泉石減天竺自古英靈招考槃

夕陽紅曬稊生粉曉露凝淸栗脫蓬樂嵗人並厖彘飽髙城地隔馬牛風禽鼯天籟互鳴囀林薄山屏競蔚蓊采杞擷芎薪水暇吾從龎老興何窮

武林春日二絕

越羅初禦栁煙深慵病相從老見尋酒罷塵杯膠燥吻春無顧借一分心

何人亹亹共揮麈有物娟娟散百花不向个中吟防蕾久晴風日漲塵沙

邵公濟求泰定山房十詩

下馬橋

泉下顏光祿二紀瞻馬首停驂肅松檟風節應不朽

邵公泉

源深派河漢蹙蹙尋常窄嗜芰借甘滋無涯君子澤

褒勸堂

易經傳父子前後弓帛賁衣鉢堂室中千古發潛祕

松門

晝扃熟鹿守晨啟素鴉馴延陵掛孤劍吳月照峩岷

采薇洞

以心爲形役徇人失天眞蕨薇與荑求仁始得仁

盡山亭

蟻封於何險防雞豈必嗤須彌一目了亭中大然之

懷伊亭

雒儼如故玉靈誠有知歸艫帶江海澡濯我淸伊

栁陌

輞川題作浪武昌栽屬官愛思如孔階茸髯擺奇觀

桃溪

懷仙津步翳凡聖隔兩塵長統植園菓老幼分甘珍

竹溪

側生昂九霄蕭森谷量簵谿嵐翠欲滴塵外嵇阮趣

避暑山寺二首

瓜瓠成時肆割烹芰蓮相屬足逢迎掃寛堂廡囂煩解汲冷盆壺颒濯淸畏景賢愚殊苦樂涼飈徧灑不堪名倦禪謾許絺衣掛秋朔逍遙竹幾橫

冷澈雞蘇水疎涼蟬翼綃山林等袢燠江浙劇枯焦蔭暍恫生聚吁雩訴泬寥乾坤棊鬭劫終局算虧饒

六月不雨至七月中自寛一首

宿舂僅有憂將竭嘉穗連云委暵暘廈屋珍臺求暫寓桃笙葵扇殆難當荷烝蘭借肴谿澗藕脆萍馨飯莾蒼龍火西頽已辰浹何時得見雨浪浪

千葉白浮蕖一首

嬌酣擬誰似韻甚莫爲憐矧肯媚塵俗誠能降佛仙洗君凡眼肉嗟汝淤泥賢三六駞顏侶蕩舟從妬妍

雙溪集卷三

欽定四庫全書

雙溪集卷四

宋蘇籀撰古律

僑居一首

怱怱五十化已往固莫及祠官閴中隠歉嵗屍糝粒毀方非瓦合知白無伊郁世悅鄒駱駞我賢揚執防浮雲儻來寄最貴非儒術塵緣且復且只爾殊易輯古人學易年所愛豈兒劇

嵗晏卽事

磑霏白雪舂云子盤摘黃金割蜜房組織翻騰不停杼芳甘醖釀饋先漿西成僅有儲囷窄中土才歸寘枕康敕賜宗盟旌徳剎扈陽珍木蔚蔥蒼

連雨作寒二首

三杯夘醖雨輕寒鼓腹朱儒恃縣官樵指汲肩親課督僧籖禪榻謝雕鉆龕燈危蘂挑停久編秩雌黃防幹未許漢陰修渾沌周詩三百近研觀

未應牢杜敬通闗寄傲足怡元亮顏冗齪凡庸何異目麄疎潦倒幸投閒平生那識賈三倍晚節猶窺道一班調燮裁成眞大治茂先進實非孱

擇鄰一首

天然齪騃千金子憬彼憸民亦有徒蹴踏惟應怯龍象灌輸何足計缾盂神錐曽見汝潁士道韻也欣山澤臒栗尾著書趨聖處老勤端恐負師模

才難一首

建安謀首先文若武徳機神重伯襃此士不妨門第美於今景仰太山髙卓哉二賢彊百萬何較九牛於一毛異代愛才尊尙意紛紛萎腐見兒曺

何武翼挽詞

橫槊禠神佩追隨井鉞軍周旋圉徼最首虜驛書聞斡榷承心計污邪續力耘門廬必髙大訓子擴儒文

簡常次立一首

文章塵粃懶詳論吏術麄蕪昧舊聞鈍憊康莊輸軼步精彊省寺稱公孫咨吁國計神資略嚄唶戎容壯扞藩咄咄書癡公事間蟬鳴官栁夢餘魂

朱亭伯攺轉見過一首

三就可憐繁馬頸一鳴須信絕雞羣縶維才駿殊旌別籍甚名聲柰耳聞浩渺池庭輩鴻鷺騰軒館殿擢蘭蕓相容歷稔逃詩債太白惟當浮勸君

守局一首

悠悠疎逖皮冠守朝著於何寘漫郎不計少多鳬藻泛豈懷吞啄鶴軒昂執輿投刺初嫌閙視防言歸久蹈常飲酒讀書私務爾渙然意諭俾言忘

觀闍梨庵髙樹梅花盛發一首

儒花祴戒疇昔井眉箴危緑擅丘壑攢叢薌弁簪慇懃蒔芳墢浪莽縱疎森迥映晴空馥乘淩陰霰任狂儔縈栩蝶尢物富芳心玉蘂眞人馭鈴齋水部吟燒燈助斜月吹角伴橫參樹下幽禪觀瓊防政糝襟

退士一首

賢賢髙哉古黔婁獨辧眞趣肩夷由市朝慕誘吁競求求仁丘壑良逺謀白雲抗志耕平疇炎天葛制冬鹿裘邂逅孤豚笑肥牛撥刺亷魚脫金鉤雄鷄曳尾憚俎羞鷦鷯一枝綽余庥楚楚奢靡翾蜉蝣下士閹然媚俗流嗟嗟此病云何瘳淵源友尙顏軻儔襏襫有暇從帣韝形爲心役無深尢貂蟬誇詫出兜鍪駟馬髙蓋憂人憂才殫力盡長不休上士淩霞宅巖幽千鎰鶴書那轉頭祝舜兪少卿示曩嵗葺防園陪遊風什一編不度枵疏上塵二首

淸沂雩舞蹈前模風詠先生於蒍於論述殊堪露門召鐫摩已化園儒臺評公雅銛鋒鍔杖齒袁遺抱筆觚艸木漑培裁畫暇忘憂蘭桂富芳荂

筮仕棓生繇莫京溫凊一畞夙經營南陔弦誦給甘防北闕簪裾負屈聲秦刻唐刋儲墨妙齊衢魯廟擅文鳴建安正始源流逺詳味風規躡玉淸

夏日嘆二首

羣空冀北食稭蹙踏崔嵬憇鶴臺泉石系心終邈炎蒸爍體縱恢胎蔕懷寓眼勤呵咄専气怡神願力陪公館亦須延異士珍包奇醖肆筵開

禠絺肆簟扇忘閒轎擔肩頳走市闤湫隘鼃蜩讙嘒裏掃除風月廣輪間曷云時燠長無冷卻謂天髙只好還傳癖詞源粗超軼擬如梅尉樂吳山

休沐日

洗硯酬緘復論文金書瑤笈忌羶葷搔頭冷枕遺簪弁澣垢涼牀潔帨帉煬竈篳門無量燠夏畦褐父若爲蕓鴻飛遵陸摶寥廓鳬鶩胡然顧澗芹

覈實一首

窺見呂臣非奉己可憐甘茂取冝陽敢晞激激蘇門歗老去悠悠孔裏狂公利噫乎入私帑濫吹竊爾耗官倉座銘枕機槃盂警九鼎何心斥被

遊服者二絕

墨緑螺靑金翠耀鬻謳沽笑泥娯遨玆辰儻卜吾髯夜陶寫醉醒雙鳳嘈

畸情灰灺妙齡懷佳月澄虛適與偕隠幾噓天嗒然趣防同九鎖啟仙階

園人餉菓

紫綘李楊盧杏黃紅腮脆碧磊篝箱春風媚世葩華過夏日薦茶冰蜜甞步它時邵平意木奴晚節李衡穰君看飣坐百端輯腐蠧蕭然自弭忘

送程孚叟知歸州【建平】

岷江浮萬里吳嶠駐彌年笑理歸艎去牢愁失眼前徳門桑梓盛佳郡鶺鴒聫委寄防羊陸冝知備敵先東都人陸海遊集若爲忘筮史同防貨僧坊共小涼卜鄰棲輦轂返斾促囊裝巽坎知人意奔騰達侍旁

山齋閒詠

仲氏新裁汝南諾元昆艤巨區舸一竿暇豫臨流賦五詠荒唐處士歌道號散人冝拜表朝班都士好鳴珂染髭膏面誠牽勉老矣迂疎可若何

徽宗皇帝挽詞二首

朔駕虞巡陟南沿禹防幽詒謀開上聖多事酌鴻猷道妙仙心廓文昭帝作優秋風舊汾水海岱忽藏舟大器提擎力懷生渥澤滂本枝繁盛衍禮樂懋容光脫屣吁勤倦置郵辭慨慷申胥不爲已定勝泣穹蒼

林少伊直院母夫人栁氏挽詞

英英批鳳傑遺懿誦髙堂淑質宗姻慕慈憐壽凱康委蛇瞷夫子勤苦養尊章駒隙八旬促蘭陔愴隕霜遐年畀東榻流慶羨停儲弔者九臯唳幽夫百嵗居魚軒川上逝石墓前書絕妙斯銘勒寧惟崔蔡如

聞鄰娃酣謳一絕

冶蕩淹嫺誰爾令五陵妍騃可憐生蘭堂委巷喉呀囀信有秦聲非越聲

秋興一首

進賢嘩玉靑雲侶十二陽秋閟城府飛鳴眾裏何少多根墢道旁誠李苦肅然注仰耋浮圖珍重誰家木居士袖章陳列有倫敍終更右移聊攺步貝多小品老眈伽髙屋帽檐持論古丹靑簡素寫眞行茗醖鮝腒頻艸具俸淸不足賑貧交雨潦涉旬魚躍釡時書檄尾文昌臺月曳敝裾槐棘府昔賢浩歌金馬門或亦簞瓢松菊主空空自笑兩端竭志願不應惟阿堵初平兄弟羝眠所山下逍遙返民畞大道安知利與榮唐彬何人髙此舉

賦叢蘭一首

楚郢都梁奇韻佚嵐溪云壑初何僻根蔕條荂玩九春葩葉尖萌碧逾尺蕙轉東君溢寵光露浥淸華煙染色蓊勃天芬透綺疎英防緑艷撩詩客滋榮九畹不因人無際幽深來響屐三嗅書帷嘗涉獵滿把騷人安忍釋映俎埀筵紉委佩斸苔徙檻芳盈室燥虛黏膩俗塵淸祛病析酲驅抑鬱猗猗不采亦奚傷雍容屈宋無倫匹賞慨年芳次第菲輕重憎憐從結習辛夷爲塢薜蘿門莎菼蒲蘆類非一庭中絕出忘憂右差等水仙誠莫逆遙知最妙嶺頭梅適口和羮似難及更與丘明評國薌後皇媚之殊赫奕

次韻陪諸公湖上春遊

渠儂靑門道冶服遨蕩儔一釂逞雞鞠聫防歌願儔太伯表東吳季子居延州湖山號佳觀籃輿肆優遊肴香炙亦熟只有空罇憂娯賔不計費拘士捐牙籌詩盟得首唱有客如此不挈壺並琴奕松石巖湍樂境勝屬幽人谿云俗氛卻洞穴鎖蒼霞探奇或云莫不聞古肥遁靜極還思家髙情縻圭俎心迹何由遐畸人告予言黃庭老生涯臧谷兩亡羊初平隠金華

次韻孫邦求少監遊劉園一首

權使將軍勢不行連云鴛甃鳥烏晴池臺溢郭鏁扄固林樾半空甍栱頳席帽揚鞭來看鶴綺疎褰幌政聞鸎賀蘭淸海勛名事雅意未諧幽與並

勾龍君貺求所居埀防亭岷堂二首

蔥蔚敬亭非索漠幾希陶宅繞扶疎江山壯觀惟人助祖禰髙情陟彼砠雄筆仙才鐫勒見屬車塵界黙存書柴荊𨿽掩漁竿掛旌防嵳峩表舊廬

岷陽英傑古賢鄕侍史香鑪今望郎柬擢欲書丹鳳詔夢魂勤到碧雞坊已應盛美摽其苃不比畸人愚厥堂宦牒隨江歸碧海讀書源派亦誠長

眉州禪僧一首

吳蜀跨萬里餘老師非壯勉哉令修行手書勞四枉性命吾基本權譎初不尙蕭條寂寞中咄咄祛礙障面目認誰歟湛研澈盡量云爲逺防比諭非實相愛河澄不波苦海永無浪封執卽黏綴淪落嗟滉漾法流於河接焦涸吁斷港情塵欲忘世疑网愆吾黨凡心非道體志帥凝不喪瞿曇與老君一訣歸至當邈乎盧老前古初更遐想燒香傃霄極癡絕堅願望杳蓮社逺蚤接淵明放保眞未易了伽語席倚仗

刺少年行

重仍印組矜蟬聫丰屋藻井松桷梴金鈿翠屏珠串箔椽燭髙檠玳瑁筵熾紅麒麟沈水燼鳳紋錦褥須彌氊瑣窗犀按珍具瑤瑛紅珀瑩杯棬兒擲梟盧喝大采婢名素玉花月煙驕世華膄詫豪舉兩得仁富冝兼全朔云顏巷積深雪斫桂燒金凍折毛錐不搖汗馬卻刻槌膚髓稱才賢法家拂士屹山峙俜然窮儒衢道邊遙知莫不任運力鏃筈仰笑衝九天

永嘉周道人求詩一首

气升期汗漫世法一黔婁啟鑰因師防咀芝從祖求肆言諧律呂不夢本精修王室金堂邇飄飄竹杖遊

調王季恭省幹

治幹怪君呼滑八話言明府取王丞九臯未省山雌雉三窟不逃秋角鷹僮鬻斛珠如許價官居鼎鉞最難勝孰令手版投耕耒苦慕如湯厭若冰

示施又新同捨

華髮些些似不公辰申齪齪有何庸力拋羈紲片時適談謔槃筵一笑烘山殺汲壺茶可防匠人礲斵事方叢麥秋梅潤霖淫劇旅泛殊諳幹越風

節婦吟

君不見迥妙殊憐世絕塵脫足褰帷韞玉人藕絲帖體沈香熨淸瘦纎柔傷九春勒芳戢翠妍無偶嘖嘖拳拳徐叩叩防餒何嘗羨污飫令淑專貞絕難有緑樽翠杓稽畱舉林下閒情風韻度單羇拋擲幾星霜瑣卑脇脇蓬茨伍裏鄰斆嚬詫又誇傖翁詎堪眉斧加想當然爾霸勾踐豈竢再顧傾夫差雲霞攏抺振瓊璫蒨穠蕙轉婉淸揚此翁南郭坐忘趣道眼不玷慵來妝

解罷京局一首

運水擔柴力分遭挾持泥古小儒勞浙潮屹起岷峨上越巘遮蟠江海滔一葉鷗湍尋婺女半生瓢泛信魚舠曩時步從容侶好糝藜羮待共轑

甲子嵗七夕與伯業伯衍遊龍井聰老出示次韻邊校理詩卷奉同雅趣一首借用嚬字

道隠祖風邈訥齋重葺新猊巘下獸魅神躍鰭鱗緇郎踵教律梵夾畫金銀幾岸風篁幘屢鉤崖峭紳頌詩傳正眼擊節富其人漢沔曽淪碣長康工寫神思苃在封植春蘿容抗塵韡萼秀多禩茶經幾巡休休墨儒行汲汲宰官身欠伸白防褥翻倒明璣困防褐嵐煙染心脾艸樹親憐君深鍛煉公鑑襃老嚬

秋夜雨涼一首

寸念防情浩莫緘此生殊闕住山庵老懷釣港伴侯喜道契濤江見陸參調气從前深造孟名官蚤欲問於郯家書時燠何曽讀整頓塵編拂白蟫

次韻趙徳載大監餞行之什

君不見畢毛召芮彊周宗亮天不朽言行功間平歆向漢人望道宗孝恭唐治戎一時入相九才傑白賀胸中五色茸聖朝舉親加柬擢封植教誘從元丰蕪臯卑飛華嶽隼鼓車暫屈翔麟驄召還諭蜀監王國三雍入對文淸雄昨者臨分勤造請是時暑退火星中公瑾之交似醇酎吉甫之頌如淸風博山麝炷玉鎭席翠璧雪乳金塗龍小人自分悠悠者禆諶謀野淵明窮急觴髙詠鼓英气颯然危冠發上衝端敏髙明必貴達果信頑鄙根中庸

送陳夢得省闈一首

棘闈春曉鏁南宮文柄伊人掌握雄巧射穿楊驚破的克家長箭挾良弓懷經負笈雲霞集出手成盧月桂藂玉殿賜袍黃紙詔布衣馳騖黒頭公

疎嬾一首

省寺周行占姓名老耽攝養道幾成生緣瑣屑同罋算居處閴靜惟缾笙求已洗心祛習气知非窮理勇移更鴻生彥士乖遊好道秩禪流諧此情

題善艸字者一絕

獐獵包羞爵秩加輿人捧腹只呀呀踏搖妍狀當壚手如許銀鉤殆可嘉

元夕

璢璃萬寶通明殿珠翠千層罨畫樓匝地薫天月燈影撼山塡郭蟻蜂稠浚都平昔金鼇峙雍幕尋常錦幰遊今嵗山城索朋侶屠門酒醖夥酣謳

春日郊外

蕙路桃谿浩莽春彤甍栱桷曜芳晨衣如方士客閒劇園號儀同勢絕倫梓幄桂旂端解賦橘藩篠塢孰爲鄰畦畦姜芋葵荽蓼物物蕃滋輔主人

飲東窗一首

丈夫蘊挾胸懷奇浩然幅郁千虹蜺俚儒婉孌習和雅竊笑胡爲缾井湄柰何平世事蹇蹇奇士矯犖矜云爲伏波不屑兒女暱馬革自詭排羌夷叔子逢時經廟略入則造膝出詭辭燕公異禮集賢殿筆削金泥玉檢儀賈生前席覲宣室立談痛哭才幾時敬通杜門老著述言溢千紙罔設施骯髒黃冠遁丘壑一旦端委偕龍防愚生尙友千載後讀書探道無津涯猖狂置章畱黼座腐塵潦倒曽何禆世承朝恩萬鈞重省思此去酬毫釐

送蘇念八郎下第西歸梁益

金昌亭下泊舟艫木馬闗西趙郡蘇建鄴魚飱武昌水延陵臯壤霸王都吾髯軒軼登樓賦汝器切磨淸廟瑚刷羽三餘鴻鵠舉亨衢甲乙看先驅

孅阿一絕

不瑕彭澤願言中都冶姿年慧則通揭調郡齋賔孺子孅阿蒨粲駐芳蹤

次韻李次仲赴巨山張舍人招贈之什

君無吟秋艸螢飛而露濕曼倩古豪英羨門深抆拭五難背生路九鑰探金碧烏龍因師指峯森郡防張羅鳬影過客紛如織子房河上翁揮犀髙防席呵棗如瓜肉眼殊未識西母掬露醒東王漿霞赤至哉髙尙公著書不靳惜髻珠曩許學玉版援金筆仙階三洗髓短生幾兩屐岧嶤法身像襃博烏沙幘焚沃覬有遭稽首悲涕泣妙訣付神水悃誠如皎日升降摩頂踵抽添而損益勞生息奔迫頺齡飛鳥急希求九陽聚何憚一千夕近期赤水中先覩珠得

冬日卽事一首

蠟梔五萬酬鞭直洴絖百金眞食封蕭散不萌爭閙趣眞醇繆覬養生慵滌淸研裏憨凡筆磨澈鑑中嚬窘容暘旱冥僭春令狐裘羔酒貯嚴冬

送孫丞法先池陽二首

樗枌裏中契年輩愧君先徳邁華腴裔才優砉剨然牛刀恢勿擾馬首峻髙遷交薦諸侯鶚藍田崔未賢一薫襟趣暱撡執便它邦書劍搖煙艇鴻光醉綺窗縣僚迎節蓋齋醖綴羊腔器宇靑雲士能名賦練江李隠卿名谷與靑城劉翁同舟至蘭溪卿大夫修生者館之道侶贈李詩云李郎涉世似虛舟片帆來渡楚江秋之句又毗陵家弟季文和此篇云夢蝶豈知眞是蝶騎牛何必更尋牛老夫亦慕道者次韻和之記劉李事迹劉本書生工詩奇異飄然塵外也

白公枉識郭虛舟劉李飛符劍裘興軼壺中身混世气酣酒裏意橫秋運調朱鳳啄白石耕蒔金錢掣牯牛赤子返眞標指妙阿伽陀藥肯言不【劉吐丹千百粒示人遭毒藥不能傷害】韓省幹子平薦章應格朋友漠然未知忽攺京秩作七言近體一首賀之

山雌澤啄競騰軒孰有昻駒局短轅造物至公殊弗置窮交未諭枉焦煎鳳批一諾膺天陟馬頸三槃朝日邊虎鼠獰尫隨秉筆銓曺常格勿從防

緜扇偶吟一首

拏云擘繭寫蘭亭洴絖娃宮箑柄成皎防中規捐月斧淸雄消暍並桃笙玉毫躔內乘鸞女冰鑑光中墨客卿愛惜禦冬充便面辟寒撫勉燠屯營

卜居遣興一首

老嬾淸吟口角鈐任眞虛一性安恬士農軌範一身任孔老窮探兩者兼齋捨晦晨雞弗已翺翔晚節蔗彌甜平生緣業今何憾佇返神魂倍蓰添若个生涯論屋谷課催童子具醪鹽俊遊稍謝出囊潁道念常嗤隔日痁擬古紕疎何栁骨攝生精密必張髯鶴軒發興從譏晏鴈塔乘時定合尖【張髯方士也】

卜居漫賦

肄習素未丰摸索彊剸裁銖黍槪聞見諄喫奚述哉三捷黜疎慵湛潛散郎偕望道幾何髙人事寧免乖眼中悠悠者樵牧供談諧披捲想前芬骯髒無敵才功名不復朽榮觀竟煙埃幽幽畸人居黃花薦醁醅所求一日富不足語時儕寄言繁華侶莫嗤鈍如槌

防云亭納涼小集二首

設醴玆晨遨飫時四圍靑峭互巇嶷橐衣隨牒何曽卜餌藥銜杯稍信醫短舞不妨擎菡萏談諧且勿負玻瓈老夫直轡循吾範無使斯民有以窺【退之用頗黎字】

踽踽迂疎彼一鰥息交絕學殆頑顏時儕儻獲多謀助少作曽希長者刪餵犬孱尫玩逋竊轅駒牽局曠尢瘝那無上術蠲人瘼畫防臨江城負山

後數朝復依前韻二首

下國官臣無懈時矯然白首矚嵚嶷鼠攘翦滅雷霆令魃虐蕭騒霈澤醫亷袴移文謹鈐鍵蕭齋絲管覆玻瓈燭闌松桂冥冥霧赤豹文貍不許窺

卹患周流喜逮鰥當官掣肘汗慙顏預虞飄兀筏能駕取次耕犂手欲刪月窟日畿遵驛置燕南越北洗恫一廛淸佚陶元亮萬斛閒愁庾子山

仲秋較試淨恵精舍防者六人約重九事畢置醴湯鞏謝方以詩堅約次韻酬之

稷下銖銖鑑擇分品評一目百知聞初矜月殿揮毫賦直到龍山吹帽文邀勒公榮狎嵇阮薫塗嬙媛侍淵云塵驚珠貫纎羅襪畎酒銀篦不怕醺

試闈卽事三絕

鼓士揚桴警五更爨淸檠冷旋吹生深衣鄕彥都君子摩厲三秋此行

近嵗顓門不讀書右文搜拔廣該儒立言不朽非吾任貪叩門隠者廬

一坐據梧牀刃消五星競耀燭秋宵掃防禁近延僧孺孰謂詩書避賦繇

事畢湯鞏方三君再用前韻復酬一首

妙啜龍團嗇少分寶薫婆律靳多聞泥封謄識遵程度棘刺圍藩按恵文挼菊騷人寧避雨登樓朝彥气摩云蘭堂錦瑟笙篁閙嬉笑啁謳共惜醺

雙溪集卷四

欽定四庫全書

雙溪集卷五

宋蘇籀撰古律

觀胡文恭樞密全集偶成一首

鏗鈜正始音嚴密萃英耆上仁體勛華四方致雍熈文賦鳴升平聲譽藝林馳心口爛錦繡欬唾皆珠璣韜涵白圭玷揮灑淸風詞興寄擴無窮標望擅一時聖主逢嘉祐兩府皆龍防豈應獻納際造次差毫釐百爾賢佞評卓絕公是非獨無許郭術人實不易窺東阿昭明懵貝錦尢疎紕猶子後來傑元祐防丞疑蟬聫襲簪橐孫妷聲華飛婦韓外曽裔稚子甥曰彌撫編可勝嘆綴緝刻棠梨定評楊謝公遺芳六一碑

送李舉之武博學宏詞

稷下機梭纂奏篇犀通木癭炳彪然盛朝耆望門庭懿匠宗師典據全掉鞅春闈賈餘勇賞音盟主詫稱妍峻登名第髙酬擢臺閣容儀繼武傳

擬古

六州齋榻釂分鵞誰料延平最解歌蒲阪崔姝白樓少闔閭吳館冶容多頻煩畫防凝薌寢輟選鸞篦挿皁羅勿俾臺山洞天侶眇無劉阮醉顏

陪侍知府待制丈巾山髙設竊聞是日賡和去春林倅紅樓風什奉繼一首

磴蘚梯飈最上頭挈排犧象主觥籌從容北海能延客酣適東風詠倚樓獻嵗順成當大有名儒過計與私憂仰看鳳徳翔千仞總領鴛鸞也狎鷗

防知府待制寵和前韻又承東湖水嬉之招一首

一聲巧囀栁巓頭半丈紅芳送曉籌天气柔嘉收積雨林花稠疊竦髙樓七槃長袖重新制九醖空樽詎足憂丘壑防龍位巖石何妨紗帽對沙鷗

朱從事安詩挽詞一首

文階王命渥馴侃洽鄕闤末俗賈三倍尢能賑百鍰宗盟遵倚闕邑落舊知澘翳翳佳城郁鑱山殆弗刪

夏日池上

諦復春秋指祛排日務嬰嵐巒屏郡廨枿樾防衙城褐父評丹首幽齋緣督經忘憂蔥蒨擢伯雅燕酣酲窈窕陽春唱鮮咸臨海鯖恵文除擾害五百慘徒黥捲籍闔還展錢刀斂尙輕珠還鳳儀政他日儻齊聲

公退三首

披文不釋遺編慕耽祿終慙逺賄稱劫劫抗塵非勝趣寥寥出世有眞乘轉頭值寓無窮極措足虛邪粗可勝管晏空憂覺先物未須薄薛與卑滕

繆簉康莊列大夫沈研歷久到盤盂囊余占畢幹螢火家有淩雲舊履鳬般若初心依耋老參同內事靳儒臞吐音慤訒嘗聞見邂逅周旋只小巫

缺然資略每區區抑冒揚淸小小劬諏律綱條思濟理算緡公帑較輸儲三科識擢才能顯八計精研吏治孚端有碩生如杜蕢升堂洗觶降除趨

暑雨憶衢州一絕

衣裳俎豆信華風酒聖茶顚倚獨松夏屋渠渠聴驟雨數尋竹外防琤淙

送滁守蔡瞻明提舉

史家汗簡編年埀掌武集賢籌政機君侯祖烈冠前世內外貽厥眞天資景靈審象丹靑炳端靖顒昂席慶基浙港之東蚤乘驛卓爾羣吏諸侯師云何士元淹驥足畱滯太史周南維淵源濡染由所自甚美而度多文詞猗歟兩祖揭二柄雹凸騫翔天下知柰何恬無進擢慕鉤引吹噓眾力防冷煙橫雨秋濤外滁邦山水停一麾貧交摻執空里巷截那復畱驂騑气宇前修令儀範才具時儕髙品題緑綺尋驛醉吟操淸流感慨神武遺側聽褒嘉最郡課水衡促召夫何疑車輪繼斵心自了桑楡稍收冝赴時珍向髙標警衰鈍鄙哉不敢多陳詩

趙和叔大夫母安人曺氏挽詞

風規王邸韻筮醮相夫賔遂子大家懿弄孫東第新百能知肖嗣八十又三春磬石無虛勒笄珈不復晨

壬申春雪一絕

長天頓攺楚云容初夕依防後攪空防綴栁條紛若絮未妨梅蘂芳叢

龍井僧全示寄庵樞密程公累篇季文弟新什求余繼其末一首

程蘇中興什同庵有後前前朝沙門首辧淨超卓然耆宿失聞聰飫參余小全龍風篁巘荏苒二十年緇儔幾換易巖防豈變遷亭亭百嵗杉泠泠九淵泉梵音擾龍性解忘魚筌有客輦瓌詭無情施繒錢佛法佇隆興般若須人傳更令觀剎麗但俾子孫賢三空正覺路一諭實相圓不替人天師重新演教禪

武林春日一絕

薫膏佩服尢瓌靡聫踏春陽特骹十里靑樓玩芳月西湖並舫恣娯遨

勉防一首

歸一豈應無以返要言湛諦滓淤淘大知直截揣摩漸積執冥迷厭離勞目睫古人曽致論根塵當念勿喧囂主張名教殫才智王霸蟠煎火上膏

秋冷一首

嵐煙澹澹雨颼颼殘枿折槎陂水頭贖爾典裘扄戶牖饒伊夾幕閟姢柔防蓑廛肆斗牢落濘潦窮途彊釋愁篛下浮君霜露旦豈應虛詫釣詩鉤

漫述二首

理窟孰宗趣卜居忘市闤紆餘力分裏梗槪智仁間導引非茫眇耕樵未擬閒寅緣任俚俗及物念痌瘝跏趺圍褐越雞晨灑落生緣治水薪一蓺湛酣任疎放百家雜揉識疵醇舂炊斷斷西疇穡書記翩翩東郭防飄兀籃輿絕畦畛莽蒼更訪隠湛淪

春設一首

折簡王春涓勝日執輿鄰曲集僑官奕娃紅手淩寒怯歌頸塗薌訴白寛膏沐栁梅牽屐齒冶妍桃杏壓欄幹珍烹鬭賽攜英黠娯老妝樓疊肉槃

惜花一首

豁眼桃紅思聖解襲人蘭郁比修能面脂靡曼負塗澤繪防化工誇斵冰蒨粲芳穠觸吟境艷陽風色嗾狂朋傾壺簫管黳蓬髩沈頓金觥雹凸稜

何防卿婦淸河張甥挽詩

常念注西竺浮生付六如良人愴中饋二穉未勝裾妯黨抆紅淚鄕鄰隘眾車金花它日誥封號表松樗

閒詠一首

肆筵無扣器釘壁但鑱碑慨嘆慕前躅咨吁亦小知飪諧棊酒伴缾逺井泉湄自許羲黃上陶然絕曠夷

故孺封曺氏挽章

豪宗相承籍遺懿本馴良夫息遵慈芘污萊化阜康杯圏畱燕機丹篆勒陰堂愈愈埀靑紫詵詵慶祚長

春集僧捨一首

繡川藻野嫣姝練縞穠殷亭育鑪二月峭寒輕抑勒崇朝和气畢昭蘇紺靑六幕無纎翳緑縟多疇幾町區居士自攜三昧醖緇流叢錯設伊蒲

蒔蘭一首

湘累鞙佩南邦媚天女襟期絕世薌蓺植便應彌九畹孰知苓藿與詹糖

炎夏卽事一首

五詠八吟鉆古奧四豪六逸共周旋隠囊墊幘抨棊局輕箑珍笙防采椽習气崢嶸談在昔知音推激互相然至哉佛老儒宗外聖諦冰銷濁火煎

娯老一首

多聞內殖每瞻烏枉把春秋問蟪蛄俗未拋聊爾爾古心內鶩亦區區系匏於越壤田薄雙鯉銅梁僕賃痡揃白追遊味殊寡所圖榮綺訪仙臞

廛居一絕

天碧綃幬障鐵牛廛居煩促逺林丘赫炎熾景烘煬竈悵望金颷玉露秋

重陽一首

籬根金色小正時醅墊風髙與節期耿耿挑燈聞夜誦怱怱刈穗飫晨炊閨娃犀蘂香盈把朝士茱萸酒一巵蓋世豪雄健天下感秋應待羽觴治

山行入寺一首

執輿入輦蹷痿幾陟險山農笑卻時屐齒未常先雍老翚飛久已見甍楣磴扉百步猶流汗觀閣三休豈易追浪漫悠悠一雞肋角巾東路最平夷

近市一首

摩肩躡足吁屠販接衽駢顱坌駔筲巷隘姑名爲小隠賔佳不必有珍肴龍鐘遊宦如投耒瑣屑僑民一系匏丘索典墳心迹逺煙埃咫尺自喧淆

釂飲一首

珠零醇碧郁春槽矯首梅林釂自陶橫槊未應隨李廣團詞亦足擬王襃俯從觴詠山陰禊遙說笙篁錦裏遨取次難論禦戎防豈知鼃鱣鯖臊

春晴一首

髙槐湯餠排朝饌嘉菊香菹芼戛羮餉早趁墟樵墾計澆春量腹聖賢並無由屠嚼相親就豈防奇章侈大烹飄忽紅稠鸎燕語康衢冶服春晴

往日

往日承承孰爲裁誠能俾乂固當諧豈云小辯能回斡際遇長才力洽該大塊慘舒噓翕頃元明迷諭惟阿開斗南必有圓機士安得一樽陳此懷

稽山漫作一首

三餐佚豫年其有一醉陶然日不貧發議詎堪登膴仕費貲端爲速嘉賔屢空蜀信匱囊藥稍效越吟追裏鄰劉白殊無記人句奇章髙設豈應頻

誘學徒一首

瞥聞立覩且湛研計索思臧義理穿剖析賴經宗匠手絕羣羞拍腐儒肩鴟鴉嗜鼠顓門蔽博簺忘羊失路偏警防後生文憲種若爲準擬卽眞賢

編聫偶作

耽飫神奇致思研理趣幽﨑嶇由考仿勉勵似鉏耰明耀鑑頻拭醇精酒屢酘編聨存隻字解悟失全牛曷可禆宏議於何答彼諏達辭冝駕說典學善宣猷渾渾窺姚姒専専切旦丘時王資粉澤天匠不雕鎪湣惻元元意彌綸色色優雅馴鐫鄙固切實忌飄浮自古英莖肆於今都市謳近誰臻壼奧逺孰擅風流壹郁窮居气荒唐失友愁湛酣及醲郁浸漬復優柔斐綺資咍噱蕪枵寡晤醻不爲傷手斵無取彊顏羞管氏攘戎索元龍髙臥樓激昂牽老書劍判悠悠

舊遊一絕

慨悵秦闗舊儕侶綾袍韘防火防囊南來放馬遵舟楫鱸鱖西風號本鄕

嵊邑周幹辦挽詩

嶷然衷塞懿挾操亦人難唱第芝庭瑞背城逋冦殘傾殫副王命疇曩入貲官遺事鄕評著嘉言邑裏寛

酴醿一絕

梅釅蘭氳芍藥淸防檀婆律萃天馨試開秦趙當年目何借珠簾翡翠屏

題劉紫防貢父公是集一首

惆悵欒城舊朋執何殊闕裏孔顏徒達生自信誠知命晚節遭逢徳不孤貫悉該明漢中壘雍容通雅蜀相如老成流輩方吹薦典訓斯文示後儒疏奏襄陽正平手錶章天防伯襃兪明窗棐幾一呻繹背癢政逢長爪姑

仲秋苦熱半格一首

老火薪烝鼎竈然柔金低伏聴燔煎虛窗疊巘攢三崿冷枕淸飈直萬錢俛仰生涯恃林井包纒冠紱哂毹氈朝蠅夕蜹嗟何集山雪河冰渴沃湔子夜涼生秋思肈午時炎熾赫羲鮮防饒華桷單絺叟嬉愛淸川泳月船巾幨垢氛勤靧濯菓肴剖剝萃新妍蕓夫望望瞻云漢鋜鶴聲聲唳碧天瀑水何山千尺瀉洗心安得賞懸泉

晚秋一首

曩間夏曆標花粗爾陶巾漉酒巵仿擬塵編談世諦何人才刃趁時機

潘令度求厥弟令表挽章一首

婉孌標儀賦了聰優爲郎位奉車童蘊奇處士未王命好事儒流暱徳風姻援烏衣門闥峻欵遊騎省誌懷同克家致孝鐘全美鳳羽飛翔亶待封

藥禇吟一絕

玉禮丹砂寶易知蜣蜋蘇合粗擎齋國醫本艸加繁悉異域琛來獻麝犀

雪齋卽事一首

熾炭雪窗塵簡編慵偎毳被借麄氈夘晨呵筆冰膠研乙夜橫琴凍折鬱鬱烹鮮具羮戛浮浮炊餗忍饞涎鬻薪淸防庖丁粗鼎俎逾時不解羶

元夕偶成

裏唱塗謳鐃吹轟軟塵梁苑記前生寶珠穿蟻嬉遊肆蓮蘂然犀不夜城透盌燈繁人晝繡隔羅光醖酒澠淸春娃環舞云階隘邦媛鮮妝月地行

送芍藥者一首

披猖二十四風花淑美丰融殿百華畀付碧莖頩粉蘂薫裁溫馥疊鮮葩無言似笑詩魔惱比韻侔嬌女艷加壯嵗逐春心欲謝酥煎靡麗逺泥沙

古語

槎匪意稱居士饋橐誰家號智囊鳶戾靑雲莫吁訝雕逃炎熱利深藏

寓言一絕

輶眇豈任勝婦職春暾桃防未敷蓮月娥宮額噫神護旖旎仙舲托使防

呂偉信求冰花詩賦得兩絕

霰集栢杉霏靀松瓦冰鐫畫葉柯葩密移裁化鐘纎巧梁苑詩盟斵句佳

墨迹扶疎凍未消奇蹤印紙鏤刋雕花冝道韞吟鹽絮壓倒劉乂冰柱謠

樓樞密挽詞二首

決科騰踏無前勇比牒聫飛第一流召直毫端準謨誥甄評皮裏韞陽秋槐班鼎輔膺榮柬玉陛封章究逺猷楚挽淒酸泄遺恨栢臺金殿望隆優

嶽鎭巍峩幕府雄紫靑頥防稟趨風布宣條目都無擾求瘼慈祥槪所防賔位樽罍人事攺影娥花月畫堂空諸方故吏多才藻撰紀徽嘉篆刻丰

絕句一首

雙紋八尺展雕牀蓮艷方空夜玉香雅秀冰姿延閣彥豈應簪斷作淒涼

白菡萏一首

瑳兮容曠世冰膩郁妖紅姑射非無偶能言諒不同

潘卿求內主令人挽章二首

擇夫先筮嫁年俯逮期頥周南弗墻面班誡克刑儀陔蘭冀丰養中饋失扶持惻慨百金誄君文亦漢碑扊扅思舊苦月缺白毫光孝懿綽馴習徳音寧詎忘委禽流慶衍偕老誓言荒肖似傳孫息綢繆卜鳳皇

王季海求父宣義挽詞二首

繕性克知命鄕評行實尊傳經拾科第防服匝庭軒韡萼専方面良弓補諌垣金坡振詞筆品藻不勝言裏仁巾幾寂遺懿滿瞻聴濟美珪璋質流芳琬琰銘紙灰霏似雪巷泣灑將冰念念存伽釋超超拔九冥

陳防男求厥父挽詩二首

閫室良規範萱堂子職修儀形儼惇碩積習肖風流疇曩鄕鄰援淒涼川逝愁太丘純豈弟慈愛理能周克家宗從譽澗屋竹林莊情話非前聴門庭付令郎短生風燭頃逺日隴丘傍紅粉祠堂壁亦應鐫短章

潘令度送牡丹絕句

劇美溫馨逞環媚膩紅殷紫疊重臺芳晨華月臨春閣倚麗凝嬌豈易栽

鞏采若求厥父令尹徳秀挽詩

東魯懷經慕先哲齋房僻處盛門徒勉陪流寓推鄕校優選文華慶仕塗議獄蚩氓生活路削鋤姦軌亟揚枹遺編亹亹埀儒典濟美弓裘後世模

雙溪集卷五

欽定四庫全書

雙溪集卷六

宋蘇籀撰賦

牡丹賦

河洛之神權輿此奇何夜半之有力刻朝新之瓊枝麟角鳳觜之續不足以爲固投觚削鐻之割不足以爲機砂防鐵以成金靑出藍而過之何造物之鉤距蓋三昧之密施琯裁動枯枿先知巉然擢珊瑚之短郁然飲沆瀣之滋無揠苖以助長忌蚤華而中衰藂幹漸老開花及時揮瓊尺以裁霄縷金鈿而鏤衣糚未了而半就情欲吐而猶疑發精神於雨露借光气於虹霓鳳羽而初下鶴斂翅而未飛如誤入於金穀似爾沿於薌溪晨光而防鮮怯午景而低佪初含喜以濃笑忽防怒而自持繚以畫欄障以羅帷暗澹月采空蒙煙霏有美一人艷無等夷縹金菊之裳嬋姢蛾緑之眉若夫紫殿龍樓金臺彤池封黃蠟以入貢乘汗血而絕馳天顏一解四海光輝念其向日逺過蜀葵太平佳瑞許配靈芝至於箕潁之間林下水湄曄乎滿目野夫所窺我方鐵石其肝膽枯槁其形儀豈造物之見試視綽約之妍姿爲汝一笑而引滿心亦無成而無虧

湯泉賦

陜西南坤泉滃山澗崖谷焦烈衮沸奔猛湯池烝霧騰寫浩汗客曰異哉水在萬物其性必寒胡然郁攸無事燒燔艸木爍爛鳬鴨煨燖匯爲澄而後可探詰其從來莫克考原余蓋知之易有太極是生兩儀風金火輪世界執持火光生於巨海波濤湧於汀岸鎔石成水敲石成焰三伏炎曦溫暾河漢百井隆冬其气自暖吾儕習俗淪溺情見煮鼎負薪而後晨爨欲窮理而盡性至中和以推原徇耳目之尋常昧造化之機闗是猶火鼠不信冰蠶也石中之火火中之泉坎離相濟爲湯固然此山嶽之仁气湣寒士之枯朽假溫慈而恵和以洗浣其塵垢使於斯而產金玉終何益於野叟惟荒山與亂石無華堂與瓊甃免污亡國華淸貴妃嬿婉之求無取於斯予槁項黃馘短發威防靑鞋直趨老櫛自隨頭輕目明彈冠振衣詠而風乎配魯之沂

二松賦

商邑巖巖羣山環中膏液外湊英靈內鐘其人黃綺其植曰松翹翹我室契闊朋從二友忘言冉冉秋冬古之遺直本鉅末丰尺寸非可較量繩纆非可究窮凜凜乎其可嚴憚也如見大賔如承大祭形魄竦動圭璋昻顒矯矯乎其能厲操也如首陽之二賢齊魯之兩翁石忘其堅山失其穹確乎其不可拔也如辭位之太伯邈乎其不可攀也如憂世之元龍炎曦郁攸金石銷鎔冰合九河雪屯萬峯毛髮磔磔不攺聲容如藺子完璧怒發冠衝睢陽蔽江張髯乘墉天籟嘷鳴非皷非鐘生三伏之栗冽時一警於昬聾若洞庭之樂鈞天之奏均節跌蕩他樂莫同斵而支太室之壊輯而營靈臺之宮如良弼之用捨系此邦之替隆𨿽然待雨露而茂遂積嵗月而彊雄世俗尙得而企仰蛇鼠謬托於蔽防孰知其筋幹鱗甲非特據地而摩空猶龍變化乘雲髙蹤排陰助陽追日回風超乎六合之表出乎造化之工遺琥珀與茯苓貽兪柎與倉公嗟夫世人欲速種栁與楓菌生朽壤蔓延楚叢惟二友之不凡受正命於厥躬相與吟歗而作殆其莫逆於胸

閩嶺賦

習被卉而用夷兮極東南之海山嘆造化之瓌詭兮想禹績之艱闗降丘坦其郭郛兮曰無諸之市闤步窈窕經﨑嶇兮獲淸穹而考槃陟越王之宮址兮與升皷之孱顏惟此山之體旣合別而貫屬兮又競爽而叢攢蔽虧日月兮橫掛斗參臂趾根蘗兮挿萬仞之海瀾上下左右兮夷傾峻彎如削如染兮奔峭多端惟此山之气餾耶燔耶兮迫之難看乍彤乍黒兮紛郁防颶氛梅霪有闔辟兮霍然霧除圜顧而巑岏惟此山之徳陰谷防防崇朝多雨兮陽坡茀茀緑縟而難刪孕產金玉兮棲集龍鸞屛鴆卻蝮兮庶類以安惟此山之險天作百隘虎落吳楚兮盜攘罔幹地脈絡而無蹙兮海不能以益寛惟此山之人秦漢蠻夷兮近世衣冠未暇念夫廬阜兮毎帽欹而足酸惟此山之望鴈臺嶠瀧邪界連延兮潮汐噴射撞水裔之堅頑鯨鯢澒洞兮渤澥彌漫掉心駭目兮闊視縱觀惟此山之遊倍於吳蜀競丹刻兮招提剎竿輪奐千所兮敷譯經教架壑而冠巖洪崖洞穴兮天設神剜噫達人之旣逝兮有往牒之未刋俛仰談笑兮木杪雲間搜奇踐勝兮領略莫殫其石很怪兮嵐薫而蘚班蹲象舞馬兮麋麚踞蟠其泉淸冽兮嵌竇瀉湍泄乳停膏兮淙琤佩環萬解沸衮兮灌浴體胖其果珍異兮茘蕉黃柑地不愛寶兮塡谷映巒其木攙錯兮松桂槦柟千尺離奇兮龍起熊攀榮耀隆冬兮時令犯姦蓊茸晻靄兮翡翠纓縵射幹薜茘兮美箭檀欒被覆緣連兮薋菉荑蘭叱吸唱嘷兮天籟自讙啼歗吟喁兮嚶嚶嘖煩形色聲味山靈千變以娯人兮逃虛而卻其神姦嵐光著於眉睫兮淸賞痼於脾肝嗟此邦人兮縮衣晏飱南畞萍布兮田毛實慳蔗林芋區兮蕭散江灘水流通川故居之而不疾兮交鏁岪郁故隆暑而防寒屈宋未嘗錄兮班馬非所般隘狹欹側兮吁嗟永嘆濟時利物兮云擾大艱救焚拯溺兮君子不閒引領浚都兮恨無羽翰石髓暫遇兮金丹一鉆白日淸天兮孰曰到難

雪堂硯賦並引

伯祖父東坡先生琢紫金石爲硯圭首箕制寘雪堂中形範卓豁鴻筆鉅墨寛然運而有餘先生以遺先人此研與詩書並藏於家子孫不忘遭亂後不知所在僕憂患餘生悼失故步北苑鳳咮山溪石先生所謂勝龍尾者因命工采斵復爲斯制庶幾乎不失舊物也嗟夫所以記錄遺書軼事傳君子百世之澤防殆非復世俗器矣乃作賦曰東坡先生入道窮防曠聴婁視不貪之寶不鑿之智輔物理之自然廓無心乎數外發爲蓺學舉世莫二契聖哲之奇韻示名敎之樂地窮於黃岡斵石爲研底滯聱牙發明不厭皁白經緯箴規忘倦窮易之剛柔貞悔盡詩之興觀羣怨原法語以折衷續盤誥之斷爛評論銘志幼婦黃絹波撆防畫出入英變北扉東閤言成謨典感麟凡例之筆毉國膏肓之砭鄰敵爲之折衝姦邪以之喪膽觀剎谿山之刻槃盂枕幾之篆揭日月於簡牘耀龍虵於琬琰搢紳防公則聾瞽吾道非公則黯闇諷誦伏膺思見斯人斯人九原其器尙堅不居廟廊非硯恥焉枕中之訣父子之裹以緹衣借以靑氈其器羽化其制殆泯雷槌取璞月斧礪刃三郛二趾淋漓纎穎色如靑鐵質如讒鼎思公灑翰毛髮竦凜篤古舊觀茵席之鎭坡陁彌漫地闊海浸提耳畫一危失先訓志一气隨防達詞順遺韔亡弓斷弦折軫窺乎突奧願竊繩準齪齪腕脫怱怱道聴至若葺宇廡下施牀榻上王防徐偃坐臥摸傲騖之鉆之誰爲逺過人更相笑儇淺叢脞拊硯三嘆韜翰亦可剛健流麗融防尾瑣問思修省老去疑惰

米元暉山研賦

噫歟瑋哉巒阜鐘巧嶻嶭玲瓏三茒九華之前後二室五老之西東天作地寶神力鬼工矩矱然而刳綴月斧斵於朦朧搜潄融結出乎龍宮績潤秋濤之骨霮防春岑之尢特見怪而何謂乃壺中之仙丘防渫坻黝黯云浮文字之祥防之勛豁櫝啟羃耳目淸新捫叩而胸次隗磊賞激而肝膽輪囷𨿽一簣蕞爾麼麼老拳瓌姿殊態庶物莫先橘中肆遊於園綺耳門不蔕於兜邯鄲黃粱之身世此殆小有之洞天寶晉父子負能使气紫淵蒼璧麝煤栗尾挾此翠麓用器之瑞辟塵珍玩淩雲髙致素靄撲襟蒼霧噓禨軌範相承措言屬意亭臯隴首之章補亡正始之義鵞經禊帖洛神樂毅破羌梨橘來禽靑李神明還觀俚俗一洗雄拔健峭凝情仿效壓鄴侯之三萬得二王之祕奧愼守玉軸備禦他盜西淸珥筆承明應詔天子面試而加賚巍乎致主之有道著聞寰中煒煌耀後生摽楷而趨造前輩同明以相照一聚英靈非其人而蓄峙則崖譏澗愧眾峯詆誚今造物出奇副一門冥討明窗細氈對管簡之嗜好雲騰泉湧好詞似之號稱墨妙時望公左右天造允王國所珍享南山壽考有開必先此焉讖兆

戲作梅花賦

夫何瓌逸之韡蕚兮邈疎蕩而的皪皇命姑射典司兮先春邁倫而無匹百卉僵凍幾摧兮妙切瑳而雕刻揠宇宙之英淑兮嗾林薄之蕭瑟髙柯喬幹叢孽槎枿兮偃亞竦蟠而奇上苑南歗夫冷颸兮露槃北漬乎靈液素娥舒而迥映兮靑女降而邀勒戴雪斵冰兮攢緑莛而盛飾煙際愁魂九遷兮云表霏氛而六出妍影照彼漪漣兮韶光耀夫暾日郁黃昏而倚竹兮挽淸春而瘦劇苓藿莫逞其芬兮桃杏休詫其質槪蒨粲媚時而防苾兮豈若龍沈雅秀淸眞而漚蔚發玉气之晴虹兮動賞音之嘖嘖何促節於畫筒兮綴俚辭乎瑣筆彧曄漫溺於凡譜兮孔墨見嘉於正色騷人之欣防兮炳松炬以燕秩徙倚俛仰以槃旋兮嘆纖穠而妙密揀長條以撼嗅兮忌落英之狼藉眼界信靡兮鼻觀悅適索漠祛夫吟諷兮薰襲慰其禪寂解語西姓之妖玩兮善顰冶名之邇眤風流藪澤可遐兮溫柔鄕裏冝擲夜遙遙而冬敷兮雨絲絲而夏實商巖啟沃調飪和眾口兮曹瞞善諭燥吻濡乎萬卒或者東風帖壽陽之眉心兮國艷膏櫛彥士慕陸凱之流芳兮迢迢置驛面花獻笑兮邂逅莫逆終不若補風雅之申勤兮思無邪於驪驈

靈物賦

眾萬之夥最靈黎首雕夫人知析其天守念玆釋玆聞覿言齅詰厥攸從孰屍可否特爾維綱孰俾官授稽前靈之昭晰豈四目而兩口獨罔覺以冥行無先知而拜扣書簏粲囊慨其萎朽統極致中刪撮伺候千里毫末洞矚察究萬仞藏珍精進泊湊斯物窈惚鬼神懵瞀气質凝密自悉自受色色味味而涽夫朕兆生生形形而不事斵剖湣六鑿以相攘或肆馳而浪走誇盱衡而形諜窒本實之常有日用之以愈惛月違焉而奚救嵗周甲而省非力湔淘而勉懋破封執釋瑕垢深湛體研劈析矯揉滅絕邪絲掀豁疑阜斷想忘情廓乎邂逅箴鋒海納無表裏而洞同覆載周流泛應非洪纎而並包宇宙愼內閉外自返而透必靜必淸頤眞在宥攝六籍之髙奇卓無倫而絕偶眇視軒冕顯嚴之謂不殆此之常久於是匪樂餌歌咢而歡捨導引屈伸而壽餘諭而耽焉字曰靈物銘諸坐右

雙溪集卷六

欽定四庫全書

雙溪集卷七

宋蘇籀撰表

代廣東漕謝表

乘軺江左深愧空餐攺轅嶠南再防寵寄諮諏原隰焜耀嶺瀧均王澤於敷天冒海隅之出日澄淸任責欣慨交並【中謝】伏念臣少學洙泗之濵繆習六藝老昧硏桑之妙豈悟九章黽勉金穀之間汩沒簿書之際循良尙冀於前躅空疏誤玷於顯曹倚伏相乘顚沛失據弔影防犢之戚消冰睎驥之心不欲抗顏於形勢之途乃其私願薦令悉力於均調之任休有榮光仰天造之曲成顧人防而靡稱此蓋伏遇皇帝陛下至仁化育神智裁成耀徳振兵柔逺能邇講修舊貫初解瑟更張之時允廸中興有思馬斯臧之富察臣懇悃素守不移憐臣踐揚老當益壯收東隅而已晚付南紀則過優思終始以酬恩念綏柔於遐裔殫竭計慮理財正辭撫循民夷裕人約已惇崇禮義抑絕暴貪愛惜禹陰盡悴公家之利傾就堯日無慙畿甸之官臣無任

婺女謝增秩表

調發佐軍幸無闕失襃賞增秩叨被寵榮揣已何功汗顏無措【中謝】伏念負乘致冦伐鼓追逃凡率土之王民誅無禮於君者奮龍韜之洪毅致防竊之被擒州縣運粟而濟師戎行操袂而獻俘辱在共理例陟華階愧無奇防與異能亦錄防勞與片善示大公之渥澤用勸奬於多方此蓋伏遇皇帝陛下功徳日新智勇天錫正位凝命賞慶刑威禁暴而生靈允懷念功而吏士用命豈特一方之咸乂殆將緜宇以削平臣敢不激昻犬馬之心展盡驅馳之力誓效頂踵用副焦勞臣無任

福州問候表

臣某言建炎三年十二月二十六日有入內內侍省東頭供奉官徐珣等附海船至本州伏聞大駕以十五日發自明州及二十九日被溫州牒備準札子聖防車駕權幸溫州者遵海而巡蓋不獲已避狄之患厥惟艱哉臣某誠惶誠恐頓首頓首應系官屬吏民等不勝敵愾之心各奮同仇之誓王室之憂未弭臣子之義不遑竊惟本路八州近冦諸隘築堡立柵募民爲兵天成限隔之牢地利金湯之固長樂重鎭行宮切鄰悉力經營祗備巡幸臣聞通大道者不失四國克畏天者必保萬邦恭惟皇帝陛下多得天人之信助少寛宵旰之憂勤念生靈之厭干戈如饑渇之思飲食熟講萬全之防莫如五餌之優更祈任賢使能據險守要致使凶渠效順亂庶自消專務智謀徐圖興復臣無任

代建州上表

臣某言準進奏院關報大駕以二月十七日權駐溫州者千艘攸濟勤營衞於海隅三捷奏功朝衣冠於帝所南牧之師悉遁東巡之防最良臣某誠惶誠恐頓首頓首伏以民之歸仁猶水之就下天之助順如響之應聲我師鷙鳥之匿形敵騎長虵之薦食𨿽彊弱之勢異而曲直之理明講論綏靖之圖已見收復之績臣新叨守土久忝殊恩願奔行宮省視官具招輯戰士啟先戎行內馳螻蟻之誠豈勝云日之望伏惟皇帝陛下寅畏天戒懷柔物情引咎責躬訓詞惻怛絕甘撫士宵旰焦勞豈圖一切之近功方興萬世之長利忍忿避狄鬭智從戎懷梟鴟以好音不惜皮幣消祲沴爲和气益省徵輸庶幾多算之有成以致羣凶之向化二聖遄返四境解嚴憬彼鬼方亦三年而能克修吾國政無一日之茍安經緯乾坤盡納富壽臣無任

賀天申節表

至貴之符於昭出震中興之兆丕佑乘幹恩霑動植飛潛可謂至徳歷象星辰日月期於無疆於萬斯年積億善頌【中賀】伏惟皇帝陛下天所睠顧民無能名生而神靈會於皇極方且諮訪黃髮賜靈壽而乞言感致白環摘蟠桃而屢獻軼華勛之壽考過成康之措刑臣拘系守符阻慶班列嚴恭寅畏信乎享國之長淸靜存誠玆乃攝生之固何止上千秋之鑑益誕敷五福之疇臣無任

代人謝放罷表

恭承朝命祗解郡章敷宥從輕省躬兢惕【中謝】伏念臣艸芥微賤天地生成願盡忠誠無忝器使郡當孔道實爲逋盜之奔趨釁起鄰邦責在守臣之捍禦不能固防於封壤何以撫循於吏民敢避嚴科幸防罷免此蓋伏遇皇帝陛下茂日新之盛徳恢天覆之兼容厚生惟和愼微接下照臨幽枉兼納賢愚藏疾並容矜愚不逮臣仰荷仁政俯念悔尢靖言初終亦非偶爾向者凶黨方熾州兵至微驅烏合而待其衝收瓦解以抑其勢屢獻俘馘遂失枝梧徙老弱於它山濟府庫於別浦敵無所得民亦保全論其眾寡之間難遏奔衝之勢彈章薦擊吏議不輕席槁何言負芒不暇誓當洗滌於塵垢庶幾脫露於錐囊稍贖眚愆更圖績效臣無任

賀天申節表

聰明睿智膺歷數以在躬錫羨休嘉標震誕之彌月祥開是日慶浹緜區艸木欣榮華夷交慶【中賀】恭惟皇帝陛下徳惟善政道本生知綏靖黎黔隮風俗於富壽寅畏天命知稼穡之艱難蓋舉二典以同符豈但四人之迪哲臣備員從橐阻望階蓂歌天保以酬恩無疆惟福同嵩呼而請祝於萬斯年均祐函生永建皇極臣無任

代謝賜茶藥表

奉命登車顧遵周道使華按節傳諭堯言不逺威顏竦栗矜眷【中謝】伏念臣瑣才無取賦命數奇矧經憂亹之餘驟領蕃宣之寄體上醫之活國念靈艸之濟民安危所關錙銖責效惟時故事亦玷常科罔間孤蹤有玆好賜珍奩品劑焜耀室家異數殊恩歆艷朝野此蓋伏遇皇帝陛下使臣以禮禦世須才有攘消疵癘之方以聚蓄收采爲富臣敢不推原斯意勉盡其心撫調發之瘡痍雪鰥孤之困憊芟夷冦亂如決贅疣崇奬忠嘉若防元气思之熟矣幸而得之臣無任

代謝馬表

恩兪入覲敢俟駕而後趨寵數殊常冒脫驂之蕃錫輟從內廐竦動私廷鳳臆蘭筋鏤鍚金厄榮逾三賜禮異羣僚揣稱自量非據尢愧【中謝】伏念臣誤塵人乏遙企周行許國驅馳逢辰亨奮眷任增重志願彌堅將收其汗馬之勞幸假以絕塵之乘拂拭韉防憤激胸膺伏遇皇帝陛下天施無私綜覈名實聖謨廣納優待俊良朽索常懷長轡逺禦神算非駑拙所逮微績當防勵而成臣敢不彊勉罔功夙夜匪懈老而知道恐不繆於防行範以從禽誓不爲於詭遇臣無任

代謝金帶表

一介孤愚詎貪篚實之腆重鏐焜耀優寵身章之華恩出非常眷隆加等【中謝】伏念臣蚤從韋布中預搢紳齷齪何功安閒累嵗暫墊角巾於艸野豈圖端笏於鴛行垂厲有餘朽質無措公西束立於賔客之右綽有嘉言安平橫騖於淄澠之間懋建奇績自惟小已景慕前修安得勞能稱玆藩飾伏遇皇帝陛下知人能哲陳錫載周固結士心不悋名器示斷金之義皆歸範鎔誦錫朋之章可謂樂育漢庭盛賚敢云稽古之功孔裏自言誓竭爲邦之力臣無任

代起復殿藩謝表

小志懷私懇畢祥琴之制大恩薦被稽違詔綍之行終俾蕃宣弗忘器使支離彊起俯僂冒膺無任靦顏莫回渙汗【中謝】伏念臣忠惟許國義切愛君不量丘壑之姿自奮功名之會及物祈於無負憂人未能有爲冕旒念於前勲弓冶期於先訓晝訪每防於向納秋毫盡出於生成不因先容叨承遴選歷職淸貫超領宥樞道固無窮才實有限一簣爲山之始三人證虎而成負乘致譏內頌沒齒銷骨興謗無辯自明始終睿慈委曲矜照玆者至公獨斷洪造惟新祕近華資班聯耆俊要衝鉅屛經制邊維楊拔矣而尋培車僨焉而復起伏遇皇帝陛下天臨日鑑地載海涵軫其簪履之遺柬其幃幄之舊抆拭塵滓收錄桑楡臣方且攬轡之官戴星圖治撫循疲瘵調理戰耕念進思竭盡之心未輸梗槪副宵旰憂勤之績不憚捐麋或允文陛之趨不爲便道之計誓驅馳之頂踵用推廣於詔條輗軌時冝韋家法臣無任

代辭免參政表

倚注之隆參貳宰事幾微所賴考愼民瞻顧非其才豈勝厥任再殫危欵仰兾矜從【中謝】伏念臣卑棲何意於髙翔短伎夙殫於已試委逺庶務幽憂累年整理衣冠寖成疎野賜承淸問獲近天光擢任襃揚湔洗傳致三接優寵九殞未酬𨿽宸柬訓之特殊而柄任知難而當止緣智力不可頓進而識局惟堪小知覬偶合於毫分恥循黙而屍素方今內外修攘之際聖哲馳騖之秋副寤寐之焦勞必建明之幾警惟密勿仕道之佐能毗益欲治之君譬如周王命樊尹以軍國內借張仲之孝友故無妨功害能之姦唐皇任房杜以佐佑而又咨鄭公以獻納故有盡忠竭誠之益厠其盛選豈容常倫上累休明殆由鄙陋姑祈冗散豈過分而叨逾聊欲自安固當引避於隆顯伏惟皇帝陛下執利世磨鈍之器念因任責成之功使鳶魚自適於飛潛而榱楹各隨其鉅細冝寢渙命允協師言免貽覆餗之愆不溢挈壺之量遂其懇請乃劇知憐惟器所堪竭誠圖報臣無任

代謝許終制表

渙命奪情頗緣金革之務篤親違詔固終苴絰之期悚懼難任繼防兪允不愆素守實自眷憐【中謝】竊以公爾忘私喪不貳事慢令聽刑於司敗慈顏欲報之終天隕越不遑進退惟谷臣世執矩範家紹弓裘徳涼祚衰創鉅亹積餘生視息粗知禮經俎豆典墳平昔聞見旣乏服戎角力之勇又匪振兵扞敵之能屏迹衡茅方劬勞罔極之慕忽分符竹亦黽勉何辭而行區區曾閔之懷蕩蕩唐虞之化恭惟孝治無取從權以蓼莪之思忝行葦之施此蓋伏遇皇帝陛下深仁篤義知逺察微成就孤愚保全出處謂臣懇服名敎必移此於忠嘉湣臣濫在搢紳忍遽虧其志操善厚風俗冠絕古今臣土木形骸抱致君之深意蓬蒿心目誓許國於玆晨庶幾微塵稍增喬嶽臣無任

代慰國哀表

臣某言伏覩今月二十五日聖防太上道君皇帝厭世升遐寧徳皇后上仙者訃自龍荒哀恫中國奉諱之始號慕攸同【中慰】恭惟太上道君皇帝二紀憂勞萬方亭育遜位貶號謙抑逾涯未返常嶽之巡遽陟鼎湖之駕寧徳皇后表正坤位贊祐宸居從翠華而逺遊渡沙漠而不返羣黎百姓攀咽無窮皇帝陛下孝切羮墻痛深屺岵伏惟降抑哀慟俯全禮經臣無任瞻望殞越之至

祝聖壽表

興王景貺福生有基享國昌期道乃能久里社鳴而紀節嵩嶽呼而發祥浹緜宇之歡心同一詞而善頌【中賀】恭惟皇帝陛下施由庚乎庶物以無逸爲元三靈協祐以儲休九有來同於富壽方將舞干羽而渾文軌頒正朔而服要荒寖明寖昌襲無疆之歷時萬時億降有永之年臣阻扈和鑾依戀行闕華封獻頌爝火太陽小艸何知傾心委照臣無任

徽宗祔廟慰表

賔仙蹕於雲天廓然遐陟從祖禰於廟室永言孝思凡屬臣民共增摧咽【中慰】竊以飾終之容典惟備追逺之想望何勝敍宗祧昭穆之彛倫爲禴祠烝嘗而作主所以達睿誠欲報之徳系邦國哀恫之心伏惟皇帝陛下愛欽盡於篤親苾芬昭於孝祀致終天罔極之慕妥皇靈如在之神存手澤以感音容每齋戒而思居處風木不靜霜庭惻然願抑至情以幸天下臣無任

代駕幸臨安起居表二首

六龍順豫旋軫勞歸五玉駿奔奉防敢後廓吾天步匪惟建業之江山徯我後來延望武林之黎庶上宮闈之管鑰返羽衞於室廬遐邇謳吟人靈胥恱【中賀】恭惟皇帝陛下仁提三尺道運六韜禦世冰淵弗遑寧處救民沸鼎猶抑孝誠旰昃焦勞嚴恭寅畏鬱鬱何心於居此孜孜向善以彊爲念邦家禍亂之秋恢祖宗丕顯之業勤而不息樂以忘疲殆獲華夷之歸必期河雒之復臣屬嬰郡治阻覲旄頭之塵平定浚郊卽建幹之斾臣無任

又

戎輅西轅六師節制鸞旂返斾萬防駿奔副吾王遊豫之謠諧我後來蘇之願豈但卻敵凡以裕人【中賀】恭惟皇帝陛下稽虞周之有爲恢祖宗之丕業班師旅而苗格修徳敎而崇降從善易於轉圜應物明如觀火決戎機於千里拊幅員於一堂使耋穉以懷安顧江山之表裏鳴蹕浙右州縣無供億之勞尺書浚都邊庭必馴擾而服臣周南局迹咫尺堯云闕下馳神祗聆禹會臣無任

代謝靑瑣表

西掖代言已塵寵授東省夕拜薦陟榮塗辭爵靡遑審躬無措愧甚鵜梁之刺未知簪橐之榮【中謝】竊以掌百事之稽違司萬機之出納審覆論駮之地興衰得失之原使還詔批敕動獲所冝則發號出令罔有弗當臣每侍法坐親奉徳音愼選疇咨殆求顯效叨據要任深恐妨賢伏念臣志力尫孱資地淺薄偶時乘之初載同品彚以偕升閱十祀於郎潛玷階華顯防三遷於法從誓補憂勤方中興覈實之辰斯羣士願才之日而臣蓺文骩骳豈射父之作訓詞經訓疎蕪慙倚相之讀墳典柭摩鄙朴奮勵論思永惟復古之隆精審適時之略非敢後也而才有限豈曰能之而願學焉欽副使令俯虞顚覆屢上退閒之請深慙覆燾之私此蓋伏遇皇帝陛下齊禹湯之勃興體堯舜之極致徳智長而治道得俊乂多而邦國寧誠能輯羣策之良圖必將致九有之咸乂興進儒學不遺一介之凡激勵猷爲益俾百工之起臣𨿽愚懵粗識廉隅敢不靖共於朝防恪底績乃心贊國竭節忘身餘生何力之纎防畢命儻酬於萬一臣無任

謝江東運判表【代次公】

祗奉絲綸載馳驛馭巡行封略覽視吏民【中謝】伏以江左興王之上游淮壖聚兵之嚴警逮間暇日乃勵精秋筦防市關弛張貿化舟楫敖庾糾擿蠧欺惟籌度罔失纎防而意見務知逺大乃振軍以固本兼實邊而制戎周爰諮謀華披原隰豈期器使誤及孤平激昻衰蹤負載山嶽安有異術裨益涓塵竊希一得於百爲或求千里於十駕虛荷委寄實深震驚此蓋伏遇皇帝陛下勃然中興奮乎有作施博天地仁察鳶魚臨下易而有親燭逺幽而必照付外臺之耳目邇行宮之要樞以臣肅奉憲章粗穆朝聽施勞州縣惻怛黎元責效方來普勸士者臣敢不每懷靡及食蘗飲冰當官而行疚心焦慮六條漢詔務葉公言五術唐臣專蘄厚俗殫駑蹇之防願副驅防之殊恩茍緩曠瘝寧辭頂踵臣無任

代謝禮部尙書表

王政所關天臺治本邦禮專掌春官望穹貳卿方愧於官箴六長所資於民譽冒塵予進闊略曠瘝啟處莫遑辭避罔獲【中謝】竊以至孝睿明之主議禮爲冝興復迎奉之期顯親篤志由仁義而起盡欽愛而行近正長樂之隆名祗嚴徽冊發自淸衷之誠悃欽庀攸司鐘鼔玉帛之設施承稟諮諏之程度緜力何有綸言所嘉謂蚉能戴於丘山顧爝或禆於日月忝竊論思之地薦加寵擢之恩此蓋伏遇皇帝陛下旰昃勞謙釋四海之鬱結勵精覈實致百度之咸熈天縱聖神生知儒學方且投戈而息馬不忘論道以橫經被訪對於延英屢奏篇於黼座遭逢何啻於千載鴻私殆歷於九遷矧艸木之枵蕪當天地之渥澤非徳智學藝不足以膺柬注非公正節行不足以玷疇咨睠錄前修襃表先緒施及不肖誤被超陞位髙深懼於疾顚才小胡能於爲役念喉舌之任期吐茹之得中居臺閣之間循規矩而斯在敢不靖共無懈勉殫夙夜之勞知無不爲以答生成之造激昻衰陋曷憚捐糜臣無任

賀東朝歸表

格天徳至本自宸扆而刑多方篤親誠純不忘跬步而還萬里奉寶輿之言返舉連環而不渝溢緜宇之歡心巍髙世之馴行慈襟一喜品彚咸蘇【中賀】伏惟皇帝陛下本曾閔方寸之衷體華勛要廣之道勵勤精力吁祈請於艱難菲薄旰宵慕溫凊於遐邈方且顯鴻名而正統紀曷嘗忘侍膳而捨寢門未宣暢於郁堙久湛深於宥宻致極兢兢而業業允諧泄泄與融融蓋人事之無虧俾天心之保定順承顏志萬國恱而飬東朝溥博施恩三表修而懷北顧較勞考事冠古超今如漢薄之代來厥功絕易若鄭姜之頴出其事罔倫翕如覩大練之光來歸著彤管之煒臣等幸叨盛際祗若徽音坤載延鴻殆年長於西母皇枝繁衍益天受於太任臣無任

賀元會表

伏以埀象施敎大一綂於王正凝冕當陽舉盛儀於元朔稽詳周典采摭漢儒夷夏來同天人昭格【中賀】伏惟皇帝陛下體元正大建極中興曩者每多外禦之虞是以未遑正寧之位裁成補敝肈自睿圖和洽光輝允謂儒效向明而治謹始授時設九賔之臚傳受四海之圖籍萬彚待發生之慶十行布寛大之言物備禮隆發聲明於度數化孚澤浹正班爵而紀綱臣夙濫寘行坐縻外補想簪紳之表著望云日以神馳承明宣政之庭固嘗俯伏衢室合宮之事殆無復過嘉與蒼黔同玆鼓舞臣無任

代賀親耕籍田表

省耕千畝之甸親禦三推之儀斵揉斯勤齊秡與祭惻怛宸防溥率域中榮觀日新聖風雲靡【中賀】竊以衣食王業之要思文后稷之稱皇極建而五福敷烝人粒而萬邦乂曩昔艱難之際擾徙安業之農故惇本爲寰宇先蓋未祈而造物相會通典禮底豫神只伏惟皇帝陛下存信去兵納民軌物躬行舜禹之急務力致宗廟之潔丰興起彌文篤纂前烈誕降嘉種至治馨香如坻如京以孝以享近弼碩彥調燮富民之封列郡循良申嚴力穡之課戶戶樂生而勸善人人舉趾而授時天瑞地符家給國阜臣究宣徳意眇漢儀之六條遵稟化原邁唐賢之八計萬耦於耜九土載芟偕生遜畔之心咸革惰遊之末臣無任

慈寧慶八十賀表

母儀慈懿帝孝遵承慕孳孳之色難躬顯顯之愛立協气流乎闈壼要道光於華夷稽前古之姜任繼今朝之髙向王化輔毗之燮理椒屋蘭閨坤元博載以無疆龍輿寶璽於皇萬斯之紀肈登八十之齡三靈之溥命咸冝九有之歡心一致甲子環匝幅員雍熈【中賀】恭惟皇帝陛下體古訓於韋編運嘉猷於掌握徳之所覃者大文之所加者深宏休難罄於揄揚盡美兼全於仁孝臣螢蟻至眇願增綴南陔雅章紳笏合並慶無量西竺遐壽堯時舜旦獸舞樵謳臣無任

擬本州守謝禦制損齋刻表

羲經奧致用研幾聖學髙明發揮睿藻訓流金石化首簪紳叨被恩頒防遵模範【中謝】竊以味典常於大易諭道眞於門云乎損徳之修亦曰儉我之寶事人天蓋莫若嗇去奢泰復返其根陋哉往古之誇毗灼然持守之規戒【中謝】恭惟皇帝陛下效天法地盡性存誠崇簡易而守成端穆淸而凝命金甌全而邦基固玉衡正而泰階平旣道協於皇王垂衣致理則民惇於朴素指掌何勞臣繆推歸美之源以補輯帷之闕仿謄欽詠每字字以求思韞櫝珍藏但拳拳而弗置臣無任

雙溪集卷七

欽定四庫全書

雙溪集卷八

宋蘇籀撰書

上門下侍郎書

籀夙志於學圭篳之下蓋嘗妄意計議今古天下之事恥爲空言必致實效以前輩爲之宗盟如山如嶽然當世富貴功名之士所欲見者無幾竊伏閣下之義不敢近捨而逺希因具道其區區焉語曰時然後言人不猒其言古者有大事闔國人而問謀及庶人今日誠是庶人得言之秋也故人有輕於一葉而言有重於太山蓋天下不治治之在本福基旤胎非偶然者亡羊而補牢勝於坐視也見莵而顧犬猶爲得防也歷數前後亂吾邦家者大槪皆鴃舌之相也譬如蛇蠆蝗遺類余種必爲巨害仲尼作春秋吳越未嘗稱人荊舒咸在斥罰今柰何不循覆車之戒用閩蜑爲相乎前此維揚旤變一薛居州齊言不勝楚人之咻一屈原獨醒未解眾人之醉忠言至計蔽於悍夫之當軸剛狠怙權之所致閤下政坐憂人之憂耳事之不如尊意者十常八九可想見也甚矣世俗之難悟也伏念藝祖太宗聰明神武知人安民法制規模防慮宏逺士大夫孰不由之不幸鴃舌之徒崇飾穿鑿唱其姦言鄙堯陋禹變蔑舊章掃地無餘四五十年來人人風靡其說淪於骨髓綱紀頹圯中原大亂中才之流甘心入於商鞅李斯之術天下滔滔不知何者爲正論所幸慶曆嘉祐之遺世臣故家尙有佩伏義方之訓不流俗尙者稱堯言而睎顏徒其間固必有豪傑之士矣今日後生慕善者期待閤下亦云甚重謂可以修祖宗之法制推前哲之範模羣情顒顒以爲當然古人謂舉伊尹臯陶而不仁者逺謂仁者以類進故也如使伊臯不引其類連茹而進則不仁者何憚而逺乎今天下之猾賊幸天下之有變而欲有所爲天下之賢士倚朝廷之尊而欲輸寫其肺腑夫猾賊誅之自有其亹賢士收之以旌其來此公議也兵戈之際圖書蔀醬儒冠遭辱古之定禍亂豈特武人爪牙之功乎文士實爲之腹心也士有待價而沽玉抱璞而長號者且夫一發之不理一指之不伸尙且無聊視國家塗炭則瞠然不能效尺寸理必不然也忽而棄之則過矣方今鄰敵內侮如未解倒懸之勢兵衞寡弱有外彊中漧之敝府庫殫竭有旦暮不給之慮盜賊江右伺候羇縻綏禦之防此四患也大者金人之害尢爲難圖譬之洪水堤坊旣立水行無事而後可也堤坊不固無所措手足矣吾以天險爲堤坊不亦可乎塘濼不足道也其次兵衞寡弱當遣信臣招輯散亡來者厚加存卹則行且漸盛矣其次府庫殫竭當效衞文公秉心塞淵則萬艘繼來國益富矣其次盜賊江右禦得其道冦讎化爲親戚置而不問將爲大患在所慮也古來夷狄之患未嘗及江以南累年秦齊晉魏被其殘虐中原討掠殆盡惟大江則不敢睥睨其力不能也彼貪財好色非有長久之計肘腋之變當在旦夕朝廷據有荊吳越蜀之饒尙足以蓄力養銳以俟其敝然恃江立國𨿽有天險之邊防荊襄江漢上流未見其能固守也守禦之備莫急於此使江漢之間公卿刺史下逮皁芻蕘人人具其術略決擇而參用之其利害必盡得也然後擇髙才絕識者綂其事朝廷用人何事不濟且如拜尹逢於倉猝收劇孟於擾攘不以爲難至於爵祿曽無少悋足以使才能者奮也似是而非者尙能聾瞽耳目猶在察焉夫觀人以所言不如以其所學考其所學則處心積慮咸可見也然後試之以事則無所逃矣以人事君大臣之先務也閤下亞聖之裔孫深得鳬繹先生之文采風流箕裘典墳組織道義其仁如晉趙武其博如鄭國僑翊戴社稷有良平之彌縫成就人物有房杜之明果偉然柱石誠可謂山東出相矣絳帳東閤之士共由此道不乏其人吾道未至大光小人尙敢肆行則十哲三千之徒未滿也宇宙之間髙才日少古風不競可謂太息汲汲孜孜其可已乎籀嘗學於先大父欒城公聞其許予所著右史願從尊先舍人咨考有陋巷接尺椽之意其相知可謂深矣不肖頃者遊梁拜伏館宇辱枉題門之寵今日非敢若眾人畏貴慕勢而唐突也譬諸艸木在公之臭味矣顧惟潦倒疎冗有琴張曽晳之狂無叔牙管仲之友間關失職遂哭窮途灰心木形槁項黃馘豈可分毫貶屈洴絖灑削緯蕭織蒲豈不足以自食籕之所學恐不止於此所求亦恐非爲餔啜而已不揆其猖狂之辭略及今日之故若蒙收采顧遇使無補於邦家斥之未晚也俯伏賔次罔知所裁閤下幸察焉不宣

上戶部尙書書

籕聞建邦猶之作室其成也非一木之所支及其毀也非一繩之可系昔者海內平泰規摹逺而基扄固羣材各勝其任實實枚枚貫百世而無敝飄風暴雨不足慮也𨿽有匠石亦當袖手不幸蠧蝕蟻漏棟梁不具而榱桷欹側或不察焉則摧墮圯裂至於不可枝梧於是命工考室以還舊觀此𨿽劬疚辛苦而亦功名之秋也嗚呼非良工師何足以預於此天下之材樂育附輯而來出其端良雄傑而繩其撓腐拳曲規矩斧削可以無憾斲喪衰頹之後妙手尢不易逢珍材亦不易致也使拙工率意爲之必將截楡以擎承露之槃折柳以樊狂夫之圃豈不殆哉今玆天下塗炭夷狄交侵以安社稷生靈爲心持衡鑑秉公正此乃考室之師也閤下負超然絕異之姿挾出於形器之學咺赫蚤聞年如公瑾破烏林之嵗碩大尊顯功業先乎祖生而著鞭於時天下寧謐伏獵狀杜之徒忌嫉髙賢故淹翔符魚節鉞之任而捲懷埏陶烹斡之才滯畱畿輔漁釣江湖者凡十餘祀顧當途皆血指汗顏者亦預知其誤國也一旦有警事棼如絲呼吸生變戰守之計未決鄰敵之情難料四海六合之大化彊狡而安反側諭日新之徳意求其識略宏達尺紙片言可以排難解紛萬舉萬全而無遺籌失防者在庭其誰乎中外始有才難之嘆矣詩曰絺兮綌兮淒其以風言庸人不可用也天下咸共推曰閤下今之陸贄也公卿之間最爲先進委任之久最爲更練蓻文之苑最爲美博裁處之際最爲智辯天子虛心前席見晚眷奬之渥旦夕大用考室之師閤下是已積穗以基之裕民而庇之方且鞏固輪奐安若太山可以爲天下賀也所用尋尺之材必經顧盻焉班斤待郢質而良工須利器天下其誰不願才乎噫致君行道蹈堯舜周孔之堂室門庭文字溢於竹帛勲業昭於旂常綘帳受經之生皆鶚立朝右堂下捉刀之士有長萬夫者矣天下之髦俊經於閤下耳目旣厭飫矣文章道術據其復命之根而縱其爇天之熖卽之望之者駭愕晃自失而走者有之矣今夫之流欲徹聲聞於帳下者亦僭越矣恭惟孔氏之道曽子子思之傳而孟軻治气養心以擴之莊周屈原各以其所見而鳴漢揚馬振其光而唐燕許颺其芬退之立言復古掃諸子之陳迹宋興楊劉肈基歐陽公始唱天下削時文之敝其文奄有孔孟之餘烈兼眾作之芳薌近世學者多不能誦習歐陽子而流入於異端往往皆喪邦之說天下所以流血蒼生所以困斃者鮮不由異端之所致也閤下之學今日歐陽子之徒也正人待之而爲善匪人待之而自新籕竊伏下風從諸父昆弟嘗遊門下究觀盛美之緒餘糟粕不爲不久區區見聞亦睎驥之乘也近者避地江左貧無置錐之地平生之志窮而益堅老而益壯其磨研編削粗勤其取捨是非甚明不揆其身之疎冗輒進伏於閤下之賔次自謂推孔孟之講韓歐之風者世人之治此道者益衰少故與我者亦希焉大君子日進此道爲之不厭嘗試請益焉庶幾不拒也吾道斯文乃所歸向矣昔羊舌棄樂王鮒而望祁奚之舉太史慈以北海知已而爲之解圍關忠義得孔明超逸之褒而增重於世牛僧孺被退之題門之寵而名動京師古人之心契气合如魚之遊如鳥之翔甚可樂也顧惟潦倒之才口耳之隘譬之遊俠滑稽方士日者大君子未劇棄也若夫選掄而加藻飾焉共登成廈之功免於泥塗之辱使滌慮濳心以發揚盛徳大業當仁徇義亦可以奮勵出奇也惟閤下所以進退之不宣

上時相書

籀不佞謬忝讀書聞道家傳古今治亂之學理世及物之術先儒之未悟前聖之用意盡發其樞凜然略備櫝載而繕藏之以爲士而無益於人謂之茍生見三代以來成敗得失猶爲之悲戚爲之欣懌身經天下之擾攘邦家之屯厄當食不飽坐以待旦至於慟哭流涕也蓬廬蓽戶貧守一席之間無所役其心狂狷不揆思推所知以爲世用淩厲憤悱知難而不知退臯陶后稷在千世之上每願爲之執鞭共工寒浞見傳記之間至於作而按劍恭惟主上時乘六龍撥亂反正天下安危注意閤下閤下籌畫精穩左右彌縫斷大疑決大計視逺聽防疚心竭力所以消惡運遏亂源因旤爲福轉敗爲功者何止六間三奇乎邇者兵民就其條理盜賊去其七八邊防增固鄰敵益馴舉直措枉裁成中興之業天下咸知帝力之所自弼亮之得人焉籕以憂時之深故樂賢之切聞風覽徳寛然自壯毅然自立擊唾壺撫絕編仰天浩嘆稍溫其所學譬如日侍仲尼老之言而旁揖賈誼陸防也思之而能信固冝仕矣今天下瘡痍未復詬恥未雪抱冰嘗膽不容少解峩冠結綬連茹而來非徒然者百慮豈獨一得尺短豈特寸長乎或曰陽光盛於四海敲石者何施霖雨澤於九土抱甕者徒勞而況飾鉆縣令之說造次直前猶擊瓦缶於洞庭之野何足道哉籕應之曰岱嶽滄溟所以極髙大者不拒防塵也騏驥鴻鵠所以致千里者四足六翮也相公罄天下之思而用之無餘謀竭天下之材而使之無餘事長育天下之英才譬諸艸木區以別矣椅桐梓漆長而諧律度薦郊丘杞柳松栢養而備雕斲作器宇姜桂因地而播其辛蘭芷在畹而颺其芬烏啄豕零盡其用蹲鴟茯神不相瀆蘋蘩由斯而進羞葑菲由斯而可采夫艸木異稟農圃不能易也例能使之竭其才耳如此處天下之英才亦無不奮勵而榮耀矣蓋得其道也忠智翹傑之士康濟之所賴也仁義學術之人皇極之所建也鄙如投蓋馮河憎如吐茵食馬賤如雞鳴狗盜陋如蘧蒢戚施未嘗廢一焉此長國家之度也大丈夫立太平之基爲邦家之光天命享人事盡威懷四夷日辟百里安於太山壽於喬松聲華藹當世餘慶及子孫得其人而任之無彊於此也今者國之鑑道之淵藪吾君之所尊禮萬國之所宗向無逾於閤下者學術之根源事務之輗軏官師之所凖的姦偸之所革心無外於閤下者嗟夫一夫巧射則百夫決拾一相忠嘉則百僚景附天下之士聲气相求道徳相恱閤下𨿽逺權勢避私嫌以斥退請謁天下之士方且隨閤下而不置也咸望乎品題而並祈於引達何特此哉凡有不獲焉不勝其求也其可卻諸士君子實不易得也羅之如獲鳳麟蓄之如寶珠玉屏之如倒持太阿失之如喪一敵國故視其士之得失爲其邦之興衰近者天下不寧士之無賴如季布者北走幽都矣放逸有如管寧者東走遼東矣其懷土而重遷者或殞身冦讎其遭難而失職者或餓死坑谷其得趨伏於相公之戶庭者固匪平時之比也相公其念之乎籕所謂家傳古今治亂之學理世及物之術可否獻替有成效矣掃迹朝市采薇山阿有所未能生生之具可謂窘矣居無屋而食無田士之失職亦以甚矣愁憂傷人筆墨扞格魚喁防吟嘷呼凍餒空自湣笑耳相公命以位竭其才力伏役國事者不知幾何人矣其獨遺一夫乎昔籕之先大父欒城公以布衣奉書魏國韓公大蒙許予故達於天下魏公守文之賢相也籕之荒蕪潦倒誠何足以睎先世之萬一當今創業之難過於魏公之時逺甚是閤下比魏公有餘然愼防接下又當急於平世也籕𨿽疎冗豈得默默而已耶姓名茫昧唐突帳下辭情迫拙不知所裁願賜優容湣其胸臆閤下其察焉

上李丞相書

恭聞大人之道其髙者登天其深者濳泉告之於人主施之於四方端偉咺赫不名一器其在衮司如斗如嶽指迷當世鎭服四夷可否予奪公議灼然其外可見也其胸中之嗜好尙徳愛義斷可知矣故無古今無榮賤取玆兩者而已仰惟崇堂鉅屛簪履奔向投刺如櫛一介之賤束帶以千門求徹聲聞於左右艸野唐突誠可笑也至於貪慕徳義則豈必疎於眾賔哉夫綘灌鼎貴或不工文霍衞顯重鮮能喜士則儒道何施歟今日以斯道覺羣黎豈非在閤下耶其爲人也挾至足體要之學操梗切根本之論愛君納諫革容恱之風理亂振兵破蓄縮之敝气充區宇名滿四方橫翔捷出間兩社而摠八柄又方當盛壯之年附之以韓魏而初不矜劫之以賁育而未嘗惕之以儒墨之辯而不失其所是投之以麏鼯之野而不撓其所存伊傅周召狐管樂蕭彼何人哉光於鼎常耀於竹帛拔天下之大艱拯天下之大患以爲己任隨機應變有餘裕矣閤下方且澹然淵哉燕居無作其實負素望饗厚秩比牒同時者已耋當軸處中者晚進故夫格天之事業物議所不置也夫韋編蠧簡談經防史此亦盛美奇事治一卷書於治天下閒劇之不同也又如釋道二家苦空妙義之宗服食修煉之伎此於養生則厚矣治一身於治天下緩急之不同也𨿽然閤下髙翔逺步以軒冕爲縶維以世味爲浮雲視衮繡二府與黃冠白屋無異也朝廷之倚任有識之責望在彼而不在此也竊以謂有所聞見不當緘黙大計深慮以安社稷爲恱示體國情義之親不亦宗工之任乎或曰道之難行也則如之何夫事固有小大小者何足以云至於系安危成敗眾所未察我之獨見言出而後計從亦何可緘黙耶且夫當朝豈無似韋處厚者則在外有如裴中立勢不容久淹也至於任賢使能中興之本又閤下之任也今欲得常才之士以無曠職欲得奇才之士以共理世夷易其所入之途使來者虛徐而自得封植而淬礪之賞拔甄品豈獲已乎邇來喪亂之極必將升乎閤下與凡門下之賢俊實任其事必將卓然大副天子之意炳然審天工之付委言盡用道盡行朝廷得防生靈晏粲百官稱職殪戎正華勲績籌略非我輩之所能測知也只如本路羣賊閤下原其旤端由殺子之報辭切理明刻於路隅凶黨化之油然忠孝之心生矣湣時憂世之所蘊可窺其一班也一介踵閽者未可以語人才大鈞之播其肯自棄乎伏念昔日乘平書獄頌法律者三年獫狁之故調軍實論攻戰者又累任皆蹭蹬而無功過則鮮矣櫝藏舊書經傳略備陋目得一防十時求夢奠老人之旨行誦而坐思之不忍棄大而嗜四十之仕齒髮將老九品之秩炊舂無餘仰企光塵衰鈍之蹤庶未擯斥昔者郭駞鄙人而理民者取之梓人卑冗而相天下者取之輒冒獻其猖狂之說有合於大人之道者亦養木作室之類也至於諛而慕勢則不爲也所祈向者徳義不可誣矣才下論卑幸埀照焉如賜一字之惠以奬其進執經秉筆將繼此而有請敢悉布之可否惟命不宣

上朱僕射書

竊聞道之難行自古所嘆於時危而尢難焉惟大君子則易然社稷以爲恱華夷以爲意拯患拔艱使禮樂徵伐自天子出𨿽百世而不失此所以爲大君子也以小丈夫之气臨之慮未及周處之弗審名而遺實舉一而忘三左振而右靡前顧而後傾失足而入河海呼吸而防冦讎𨿽有經世之心尊王之念其身已不自保而何以保其國愛其君哉徒爲天下後世之嗤吒耳學道者莫不欲施之於世惟其彌縫提挈無遺籌失防故曰難也昔仲山甫以不畏不侮而相宣王致周室之中興季文子扶持魯邦誅戮巨猾其君用寧陳孺子居擾攘傾側之中漢室俾乂三人者皆可謂大君子矣籕嘗伏觀建炎復辟之詔而竊珍慕閤下眞千載人也彼仲山甫季文子陳孺子而當玆時其機略亦不過如此耳方二凶人之肆逆也婦人小兒頓足切齒欲死之而不獲𨿽有賁育之勇蒼猝之際無益於算閤下端委神气不變廟堂之淺深使彼莫得而窺大直若屈偉度絕人陰離其黨徐破其計天地順敍忠義炳著稱爲社稷元功之臣繄閤下得之學道稽古以禦今之術也首出羣公之表祗膺太平之責內寧矣外患尙多也求爲首末無間言初終皆盛美嗟夫是不徒然者也衣冠所以推予者以閤下器識才諝久有以服於人故也今僭僞孔熾彊敵憑陵急切之務大者兵食攻守步防佛貍之警淝水慮苻秦之虞開口待餔者不下十五萬人可以控扼者無慮數十餘處陸抗之疏王濬之計可謂鑑士馬儲械簡閱必當兼用柔輯表餌之略其費不貲斟酌時宜料敵論將調帥乘之和大小智愚適可以相制將帥有志國家之急者慨然以盡敵爲意而患在不能料敵是以無功如閤下專務料敵善之善者也審察而預圖之故平居無廢事緩急有成算庶幾祖宗之宇內可復也此數者立而吾道大光首末初終之論可無憾矣數者不立𨿽欲奠枕不可得也大政所關羣情翹首萬物咸賴天下有能有爲之士駕馭鼓作入吾術中所譽必試用人之柄不可失也兼納庶言無擁下情以冀奇謀異畫之來議論之權不可曠也向賢尊徳講藝修辭文章之宗不可避也閤下力行之無負天下之大而已使斯人奮發激昻勇於由義樂而赴功革其偸安茍且之俗皆風化之致爲也用兵如方叔召虎機辯如魯仲連言語如行人子羽者未必不獲也多君子以助治理矣恭惟主上勵精興復典學天縱方且整齊乾坤步驟湯武委任之重豈有它哉閤下憤悱宵旰翊贊經綸遵導謨猷每進仁義之隆君臣之際簡易健順超軼世俗數千萬仞此天下之士所以樂爲用也夫婦之愚有不獲焉艸萊之士有失職焉則亦司其憂任其咎道固如是不以爲勞也仲尼有云知我者其惟春秋乎籀之不肖爲天下安用自防竊好春秋左氏之學以爲周孔之常道也蓋春秋天子之權也始隱獲麟二百四十二年之間所以奬王室理華冗文武之王澤未逺諸侯大夫尙可告以義理記其成敗忠邪引王法以繩之加賞罰於千載之外天人之際靡不該貫焉施於後世王者不可一日而無也夫然故知周公之徳與周之所以王防春秋則周室不爲周室中國不爲中國矣此書向遭詆斥廢錮故學者尙寡今以此尊中國攘僭僞閤下殊有力於此事矣區區占畢小生見前古之聞人尙知慕之嘗伏光範之門在壞陶之末矣困於窮空竟未有以獻其愚不能揜其無似之迹防污記室之淸塵睎覬賈逵杜預之鑑或者得一言以自壯惟其適道抄忽豈無纎毫補於朝廷竊妄論大君子行道之美因得達其所聞不覺喋喋不知者以爲爲利也其知者以爲爲道也閤下滌除四海相王室禮樂徵伐之出天下復平籀亦願不負夙昔爲道之志焉伏惟貸其狂率之誅幸甚幸甚不宣

上趙樞密都督書

愚竊聞朝廷大臣系時理亂惟文武兼資則可以有爲今日國步艱難譬如解髖髀者不可嬰以芒刃斧斤礪而已矣枝傾壞者不暇顧夫藻棁棟梁壯而已矣蓋惟文可以附眾惟武可以威敵入相則百度正出師則四夷服古之人解兜鍪而冠貂蟬自廊廟而履行陣投壺而講防畫緩帶而觀經傳乘勝決機气勢盈溢丹靑所畫竹帛所紀皆文武之大才也時危而用不武之人有禪僧放鷹之諭治逺者必自近始欲治夷狄先輯中國外內皆重任也偉人在朝知無不爲豈憚勤劇搢紳欣屬猛悍屈伏咸願其當軸處中然使其坐論王伯燕安鴆毒桑梓之邦防於塗炭豈得不慨於懷乎夫以隱情惜己爲持重厭事茍安爲待時則何貴乎智勇何尙於功名乎惟其英傑之度專意興復忘家狥國所以殊絕於凡庸也往者綱維不振士風回邪談虛無注篆刻以爲儒術厚包苴棄韜鈐而取將帥今其遺臭未逺余蘗或存戎鉞之寄實難其人夷狄憑陵中原羶穢良以此也冕弁端委之倫非其能超軼世俗攺途易向則何以步驟周宣中興之佐乎主上勵精閤下激昻吳越非勁兵健馬之所出關隴有脇從思漢之人心多士盈庭皆未易當此重任也以閤下精治道見兵勢以帝王之法則裁治中司以桓文之節制撫循二鎭有惻怛綏靖之實無僥幸行險之失凜乎經世禦軍之略信有文武之威風矣故綸絲布出陜蜀荊沔先聲萬里之外士卒鳬藻黔首壤歌必相慶以爲得人識者謂吳之彊弱在蜀之安危蜀之安危在隴之向背夫騎兵出於隴右而財賦從蜀來蜀爲隴之根本隴爲蜀之股肱秦爲天下樞機故得隴而秦蜀大寧矣不得隴則秦蜀無能爲矣秦隴皆得而梁宋在吾指掌之間並地可絕河而收也論攻戰者千條萬緒進退得失可豫言此者也朝廷據有江淮設險守要僭僞在齊梁而秦隴兩河皆爲敵守西南之人不能出大散之關督府所治正當我之咽喉建瓴席捲世豈乏人也哉前日張公嘗爲此舉矣恃卓然之忠義不料敵勢之方熾不察吾帥乘之未和以新輯剉傷之餘未暇少加練養而與百勝無前之冦決死原野此志士所爲太息也愚頃者嘗以書見張公論兵不可必用公易而不察也閤下之此行比之張公時異勢殊矣鄧禹歸而馮異擅赤眉之捷裴度行而李愬得李祐之降閤下之功名髙於張公十倍可也昔韓信佐髙祖乘章邯之結怨於民故還定三秦勢如破竹蜀人攻魏以孔明之賢而不能得其志値司馬仲達之彊也成敗可以鑑矣料敵制勝者𨿽有婁曠之聰明終必憑於間探之精敵暴骨以逞旤中國十餘年矣重兵散歸國內再調發而無辭子女玉帛饜足充牣再來而吾無可有彼所謂謀臣猛將爲陜右膏肓者巳天誅之故攻蜀則不能入而退據襄則狼狽遁走是我師亦稍彊於曩時也彼之兵將旣非前日之盛此似有可乘之隙敵似可料矣然吾間探未精殆見其皮毛之事安知其無它謀臣不能更遣重兵乎故秦隴之事在精其間探也古之用兵惟間探爲急務且如一舉而取僞齊定京雒唾手可辦信如成功之後而與我爲敵者尙在北境用兵亦未弭也譬如摶防去虱何損於牛昔孫權嘗謂曹孟徳曰足下不死孤不得安今吾朝廷若非彊冦之死滅亦不可謂安矣兵法曰知彼知己百戰百勝不知彼不知己百戰百敗見幾而作攻守予奪之畫則閤下主其諾也愚聞之師曰進取不如自守知自守之至乃進取而無後患故羊祐杜預之賢巧於平吳而拙於謀晉自守之術蔑焉謝安桓溫銳意並吞所獲不如所喪所以無害者知自守也願閤下威徳加於雍雒畔將潰卒必相率以歸服王化而自守萬全之計常使內重敵不能窺國家永寧兵革不頓至尊安枕而無憂所以成方召之業者亦偉然矣嗟夫中原要終必克復閤下掎之閤下角之江南諸將並力踣之以蜀之饒蓄謀養威裕民勸農下賢容眾先收陜右五路之師與六軍期會於韓魏之郊將符尊專號令齊肅戮力一心以酬特達之知千載之一時也今六纛數日啟行用人之際下走以潦倒貧困百僚之下效匍匐於邯鄲受揶揄於燕薊其迂鈍可笑亦甚矣輒不自揜其缺短之見卜媸姸於帳下伏惟揖怒蛙赦吐茵鈞播之廣冝無遐遺吹噓之榮豈拒枯朽非所敢冒也庶幾不錄錄而負門下云冒昧唐突伏俟誅譴不宣

擬上趙相書

恭惟理世之要澄源拯敝纎悉舉措罔非大公至正而已伏聞朝論吏員猥眾闕次極少率一官而五人共之一人任職四人待次仕者無窮而常員有限塡咽充塞不可區處有至十年而後之任者本祈奬拔之多而賢路迫隘至於如此近制中都官待次日並罷斥詳味美意戒於泛濫務在精切此舉非不善也前嵗修廢官除用諸丞所添不過三十人今者槪行朝兵府僚屬以次皆黜之不下七八十人其間不容稍畱矣嗟夫以人物爲懷以宗社爲恱毅然確然自任休戚而後及此灼見閤下之心焉傳曰治本在得人得人在審舉審舉在核實古之用人取之至寛用之至狹取之寛故賢者不隔用之狹故不肖者無所容夫披沙以求金其始未棄沙也舂糠以取米其始兼取糠也終借陶汰揚之功耳自今公舉愼選官曹之淸必矣士之黜者誰不曰然或者以謂捨之則藏今旣捨矣則冝逺舉遐引奉祠宮從農圃而已矣其長者以爲安義命堅持操讀書立言貴於行也修身正家以治國也自進之路尙廣長逝山林則過矣閤下統理中外奬擢延引覆載之內跂行喙息皆有賴於庇庥而士大夫不蒙垂廕理有不當然者夫一意於退自薄自棄者也自奮自勵者豈鉅其無取乎彼七八十人中其志意才略尙有人也今夫天下之勢方且倒懸神州陸沈未能雪復夷狄憑陵腥穢寰宇此政用才求賢之急也夫負能挾防自以絕出常流則湣世憂時亦誰能默坐而已耶亦不容逝去也嗟夫才之難也吾君吾相豈終棄人也哉所黜八十人者豈將使失其職乎夫古之逐客復爲尊官成大功名者矣三黜五去復被禮遇者矣至於鄙夷厭賤遏絕忽略則識者不敢以此期閤下意者鑑裁稱量丹靑造化已素定矣唐崔祐甫除吏八百時無遺才裴垍薦士三十餘人朝野翕然二子尙能然是豈足以槪論髙明乎士之無能無求無思無欲可以投閒散羣冗士者莫如籕也罷斥數中不在有無多少之間恃閤下之在上猶復一鳴焉亦嘗承風防辱軫念自惟身賤迹疎而有再三之瀆惶悚無措嗟夫自待固未忍薄待閤下亦敢不厚乎今天下所謂魁壘豪傑功業隆重閤下當軸實無忝焉與天下之士共建皇極固優爲也自惟非劉禹錫之才譽而求牛僧孺之知乏杜牧之謀猷而覬李徳裕之用亦已難矣儻尙寛其愚訓其拙未防掇拾之意實以有道貧賤爲恥若夫流落無歸至於累年私事也非敢輒言經術道義學於前哲公論也其或小用結髮讀書白首不輟亦嘗側聞長者之風而竊窺夣奠老人之意矣庶幾用其道並其人試之以伎效之以官飛一檄馳一傳禆補塵露書生之事也敢不勉焉吉甫作頌穆如淸風平生所慕恭惟今春敵犯淮泗閤下實爲首相捍患禦災之際舉無遺防虜以敗北誠願紀述盛徳大業被之金石以追配古中興之佐焉狂斐干冒俯伏俟罪不宣

上秦丞相第一書

月日籕謹齋沐裁書獻於僕射相公閤下籕不佞潛伏隴畝積年甚多繆窺達者之槪嘗竊念今天下之本四海之勢惟聞道者足以論之體道者可以揆之故曰論道又曰道揆聖哲居於其位撥亂守成獨知先覺陶冶六合運動裁成不外乎是夫道也者致之在學承之在師其體髙妙應用不窮其迹墳典索丘其理仁義禮樂始也因筌而求魚終也忘言而得意其至極也天地待之而位萬物待之而育聖人傳焉豈誣也哉或曰天下未平斯才智馳騖之秋而談道豈切務乎愚應之曰不然夫博問精思渙然神解包覆無窮酬酢不匱猶佩繩纆帶防矩焉順之則興逆之則壞才智所及乃有限量𨿽千慮百圖而不合於道則無益也才智非道比矣舜之戒禹曰惟精惟一允執厥中詩頌后稷曰粒我烝民莫匪爾極此理深博祛名敎之偏蔽與生民爲指南解紛而不惑更變而適冝畫功於無形消禍於未萌其於安危得失審矣人主用其言至孝至仁至大至明唐虞防契不是過也子思孟軻能言之而不得施於政敎管仲蒍敖造之淺而所治小子房得之黃石而神之謂之陰符曹參得於蓋公而悟焉載其淸靜今也任社稷重寄系生靈戚休抱奇術致帝王開物成務無所不綜天子咨沃四夷欽想巍巍靑防之上位居第一閤下膺時之運萬目胥眄萬頸胥延天下之責誰當任之以謂藝祖太宗之郡縣未復也梓宮之未來也太母之求歸也淵聖之久畱也以道言之四患之未弭爲邦何以立耶建炎以來亟戰而求之逾十祀矣傳曰先王卜徵五年嵗習其祥祥習則行不習則增修徳而攺卜攺卜烏可巳也主上焦勞日昃夕惕恭謙屑屑寒暑勤勤如蹈虎尾涉春冰焉臣下當糜殞以承防意前此彊冦興師傾覆撓亂塗炭宇內其臣民往往桀爲虐者則亦何顏與我通好故所遣使命徒勞而歸今彼立新君一時用事之臣攺易非前日矣彼我之相與旣非敵怨故使命踵來言還地講和議者謂其情難測事未可知睿明日躋觀書乙夜自誠而明昭廓洞達斷然卓然以大信交異類朝廷應變度冝觀其會通以行其典禮用侯公善誘之辯賈生表餌之說乃下議和之令可謂導吾君以誠明仁孝殆戎衷發此善意道揆吾事成此大防窒之則塞抑之則絕我之於彼怨未嘗平憤未嘗雪忍恥含垢極矣何異越勾踐漢髙帝之事乎古今不逺矣蓋天意悔禍穹廬革心易戰爭爲誓盟變甲冑爲皮幣轉暌離拘質爲會合攺怨仇愾恨爲恩惠我之所得如此復何求哉顧措置應接欲其曲當浸灌薫揉消其頑傲耳夫戰不得已之舉也和名敎之所許也方且郊館勞犒贈賄異禮費𨿽千金不愈於奔軍屠城之釁乎訓兵練將投石超距保淮據江過愼之防先勝之計我故自若遣使之擾較之交戰何啻相千萬耶彼大國也雜用夷漢之士豈無人乎若有人焉其和豈徒然其言必不妄非可以氈毳腥穢待也夫豪英不必在中國彼之於道得之五經之表矣況亦有詩書等也萬一地界漸復信使又至梓宮太母淵聖相繼來還此亦講和之當然也昔文王斷虞芮之訟相帥而歸周者四十國瑕呂飴甥說秦繆則晉惠攺館歸絳嗟夫文王能之而吾君亦然矣秦繆能之而戎醜似之矣夫道徳之化其功豈可量哉名敎之施其理無所不服吾君躬蹈髙世之行天地可動山河可移金石可開鬼神可格彊悍不詘之敵感而馴伏理之必然非硜硜之士憒憒之子所能測也又適當閤下謀王體斷國是經緯之學大有施設機神明鑑天實相之得道者多助矣夫鄰敵未賔侵地不復則仲尼相魯爲無效鴻溝不割太公未返則子房謀漢爲無功敵之不守中原其理明甚眾所共悉也責我以嵗賜委我以故境殆其款悃也太母淵聖族屬之歸又非若地土貢賦之饒其所貪冒者何爲不然乎假使朝廷疑拒使者徒返我不因此而加彊敵不由此而加弱失事之機觸彼之怒貽它日之大悔耳昔曹公不禮張松而天下分齊威矜於葵丘而九國叛事有機會毫釐之差其患大矣今已納其善意加待使人詳觀虜情權其利揣其害不得不盡也且澶淵故事遣使會盟南北寧一無犬吠之警者百餘年嵗叨我金幣充仞饜飫虜豈不思前日之利乎今我兵日精若不議和彼豈有絲毫之得於我哉務戰勝窮武事自有見機之時亦非天下之逺慮至計也彼此民心畏死一耳今無荷殳頓防之勞肝腦塗地之苦而坐竢境土之歸問安之使兼具奉迎之儀此非常之慶會事若無阻𨿽甚盛徳蔑以加矣𨿽甚勲業無以過矣嗚呼閣下勉勉孜孜建立中興道義益隆四方所瞻天下之士聲同气合者豈特腹背之毛芝術之籠所蓄耶亦相與樂夫志一道契之莫逆也故不量賤逺輒論中極之毫末以爲門下防伏惟輟燕私而一覽焉荒唐鄙野非敢爲佞也矜愚而有擇焉幸甚幸甚不宣

見秦丞相第二書

月日籕謹齋沐裁書獻於僕射相公閤下籕今春狂僭冒幹宰旅誤效計以勉廟堂之治特辭意蕪拙至今惕若伏幸朝廷未賜嚴譴近日又覩詔令事宜弗能自退斐然妄發竊觀自古道術通明之士正傾安危解倒懸出陷溺皆不世之功三代久逺矣漢平津侯上疏武帝云周公旦治天下期年而變三年而化五年而定愚心曉然見治道之可以然又曰期年而變臣尙竊緩之武帝奇焉遂以入相卒號世宗而董仲舒所陳稽緩所以不合唐太宗問魏鄭公致理寧可造次而望乎鄭公曰聖哲施化人應如響期月而信不爲難三年成功猶謂其晚太宗納其說貞觀大治嗚呼方其始進也何所據而出此言以許其君哉儒者學以輔萬物之自然文以達古今之妙防執大器定大業趨大時集大勲所過者化若置郵傳命旦暮燕越固千載一遇億眾一人耳豈易曰期年期月天下於變且信耶其未效也若妄談焉觀公孫輔武帝表章六經罷黜百家儒術光明時尙侈靡而務兵刑事業淺陋平津之說不甚用也其言故不大驗太宗克己愼防寅畏恭儉卒致刑措鄭公之言少行而驗矣夫在宥天下言必稱二帝三代非可於漢唐孫魏而止也大抵治功神速惟體道者爲然二公槪先覺斯民矣方今天下難馴者莫若北國一旦回面請和稽首來享慕禮假義顧信修睦矣難復者莫若中原土宇而三京八路版圖來獻肆頒大一洗惟新聲敎風靡者數千里於是梓宮母后許我迎奉兄弟宗族許我遄返凡吾君之所願者無不得所求者無不獲豈非聖賢相逢通於大道柔逺能邇和陰陽而平天地召致感格如此其神乎仲尼曰楚昭王通大道故失國而能再興百里奚曰行道有福晉君不從而失邦歷數近世屢閱它相其體履或未盡善其任責或未克堪術略搶攘功業茫昧𨿽欲許國愛君而才謨有限矣豈有一徳一心謀允事遂赫赫炎炎磊磊落落寰區一變品物再生合仳離復奔迸太平之象卓絕古今乎漢輔不逮其言唐相克酬其志閤下揆政庇民再尹天下今僅一年孫魏之言效見玆日凡譽人者惟其公則無憾閤下首膺經綸之任俊功盛烈乃無與二意者吾君朝夕念玆盟府之典揚庭之號當不逾時竊料每存降抑深自挹損故使寵命稽停𨿽然固已播傳逺邇光於四海矣而不受其名不居其勲此大賢之髙致世俗固不識也昔齊威公使管仲平戎於周王以上卿之禮享之管仲力辭卒受下卿之禮君子韙之仲尼曰防管仲吾其被髮左衽矣如其仁孰謂其覇者之佐而已乎其學必本於王道也故不怵於功利之際閤下遜避勲爵得仁者之心術矣重器大名著竹帛而銘鼎鉞終恐不免耳愚不肖如僕者亦能知其所謂焉蓋聖上天縱日躋誠則明矣所往者順明則誠矣知來者逆此伏犧西伯之極至也凡功業逺大稱其所得之髙深云聖學非所敢議矣故令羣臣副睿圖之難焉最後登庸閤下蓋道徳有餘而勲績自遂气合而張治具謨契而運化機朝廷之上泊然若山澹然若淵勢靜則不可動計逺則不可窺至誠之實覃於鬼方慈愛之衷孚於動植本於淸心省事無取智名勇功疇昔天下不幸波搖云擾時以謂流涕痛哭贊翊軍國惟詐力之是務至於馬不解鞍籌不輟手移檄忘晝夜介冑生蟣虱然吾君之意未嘗怡吾民之瘼未嘗去視太平若梯天焉道徳之治虛一而靜豈弟平易以接民物天地交暢故能使南北二國以信義相歡割百城奉皇族而扵我曽不少靳彼非近道不能爲此大度之事我非有道無以受此殊特之恩開辟以來華夷講和未有如本朝之比也昔堯憂洪水光明五敎疇咨四嶽求賢治之若以流俗觀焉豈不闊逺事情歟謂當日夜先從事於江河矣使五敎弗明求一日之安不可得而何治水之有此堯之用心也今我國家正心誠意蹈仁義之實五敎已明夷狄滔天懷山忽然如潦水歸大壑天子無愧舜禹之聖閤下可謂致君矣自今中原日趨平泰求所以安輯存卹使渠帥豪傑無失職刺史縣令勤撫字法祖宗所以得民者勉行之酌僭僞所以失民者蠲除之悉皆吾土與民也夫何患焉然大江以北略言之惟見其利詳慮之其害何可忽念萬世不拔之基無疆之業何得不詳也王猛有云善作者不必善成善始者不必善後是以哲王良相戰戰兢兢𨿽享其樂每思其終失億萬豺狼愷旋並冀盟約未甚久固邊徼帥乘始遵漢儀人情臲兀之秋恃羈縻之形勢譬之解衣包火張羅防虎其可忘戒愼也哉噫治效患不速所願患不成今速且成矣功大患不謙圖慮患不戒今遜且愼矣前慮卻顧使無遺籌此聖賢優爲也僕之膚受末學過計私憂何補於算其防聞長者骨髓之論拳拳不能置也歸耕其分矣再伏光範之門尙幸一見豈容無所獻庶於時有涓塵益伏惟大鈞誨之載之不宣

庚申年擬裁此書

月日籕謹齋沐裁書獻於某官上宰閤下籕聞禆諶野謀也公孫僑應對鄰敵載而與俱吳武陵疎逖也裴度折衝靖國深識其才子產中立巍巍勲勞禆吳二生愛恱從之而言亦不朽士固尙志𨿽位下迹防攘攙說王公之前系時機權何小小之得失也君子慷慨之心切不取小人循黙之態矣竊惟髙明代天之工愼防接下野謀疎議所以至也國家隱憂避狄之餘議論盈廷有偏狄憒眊之見昧久近彼己之勢不深惟羈縻之良防則將安出前春金人引去軍屯河北止限一水豈不能觸天威撓淮壖有善意也不必張大敵兵貶駮我旅昔日閭閻驚竄蹂踐之酷有目有足者見且蹈焉亦不在多言之也彼烏珠輩與吾諸將等矢刃相加比長絜大嘗失地形粗能越江而歸途狼狽悔恨之故更求萬全故久不攻我況大江舟楫非敵之所長也宋之爲宋卜年千萬恩浹民之骨髓敵狃常勝吾人面從豈眞服乎使割地和好之利在我而不在彼彼安肯先割汴雒陜西乎蓋和好之利彼此共之也夫拒抗鄙夷勿與交接終不能屏絕之也擐甲谷馬而來惟有鬭耳幸而一勝再捷兵挐釁結憂未艾也恭惟兩宮問安不輟何名而戰天下倒懸生靈重負豈不欲解懸息肩耶蓋玉惇珠槃畱犁金匕豈無用之物哉議者每曰累年割地議和此其詭謀狡算使軺不得其要領忠信無如其變詐邀索百端使我不能堪和事難成也故𨿽得敵國之附五十城之歸而我自視欿然良以此也嗟夫不爲何成不行何至危而費財者戰也安而費財者和也然二者皆不易焉我養兵勞敝又加以賂敵誠何以給賂不多則敵所顧不重要須將帥彊則彼有所忌盟誓堅則詐無所施量入爲出幣之多少適冝而已和之計鈍滯戰之事疾捷非不知也假使畱止一使尙勝覆敗一軍彼四荒之外封圻之中安生樂業易如反掌豈他術哉夫據朝夕之池儲海陵之倉斡鹺茗之利介邕管之駒國家非得已也敵人資我以五路河隴壯士健馬指日可收彼亦不較知我尙彊也愛戴吾君似若不薄矣昔藝祖之臨禦也南北未嘗通好駕馭英傑使李漢超馬仁瑀韓令坤賀惟忠何計筠以備契丹敵騎莫敢犯也太宗繼統用曹彬潘美出徵燕薊互有勝負國史載之詳矣自祖宗時不能制敵之死命章聖皇帝澶淵之役聚天下精銳冦萊公爲相豈不知兵乎竟用文徳不窮武事自後名臣如範希文豈不知兵乎亦以皮幣講好爲言天生驕子騎射絕藝禮義不可以速化干戈未可以遐徵我國家以神武不殺混同文軌聖聖相承專用一道不貴徵伐其來尙矣今朝廷以道爲原以仁爲根合符於祖宗稽疑於墳史卜之於天敵情可見謀之於鬼事理不悖昆虫艸木咸知好生之徳天壤日月咸明至誠之意大防灼灼亦旣著矣修政事講武備足以取重戎狄夫金鐵可以磨錬龍虎尙堪豢縶萬一野心弗馴歷稔逾時靳固和事所請不允豈容中輟乎人情未有卑詞饋餉極耳目口腹之欲而不恱豫者也金玉錦繡迷心酖毒珍玩奇巧無益治理投以予之亦何吝耶將命之人未得其要領賫送之物未塞其無猒縱使不甚婉順亦非怒气直辭矣此宜用漢髙隱忍之計陳平見機之速斟酌審諦而行之夫何患焉敵人方且觀我知權與否有防與無得失安危之秋也且魯酒誤趙而邯鄲被攻女子爭桑而吳師入郢張騫之彊力寛信王烏之釁面穹廬劉琨長嘯以解圍叚潁外甥致無害種種類推其意智士聞一知十妙通蕃情者備行人之任焉藝祖搜覽豪英之多彼一時也章聖之任冦萊公尙可繼述敵人功無以加冨莫與倫麄中武夫猶喜馳驅儒生有識者豈不知和好之事有軌可循利博而歸於戎主且必無意外之敗者也愚故曰和之利彼此共之耳眾人見朝廷越在江左以疢篤瘡大療難愈緩夫良醫銷疢神砭除瘡必矣閤下實屍此責任不然何以貴經國之髙略濟時之至計也哉傳曰齊君之母猶晉君之母也布大命而彊質其母是令不以名敎也豈有兩國之君結爲兄弟而尙畱人天屬者乎平日膠膠擾擾之慮行且爲泄泄融融之樂矣如使和好之外復有上防古今大賢亦必言之矣窮發之酋與中國之傑復有妙見過於此者亦可以諮訪研尋也斯事誠非小小得失矣明公以英風異才獨當鑪錘廊廟髙深懵學議豈能損益假如芻言毫端可用必不棄也區區塵冒惶恐俟罪不宣

上湯丞相書

月日籕謹齋沐裁書獻於昭文僕射相公閤下竊惟方今天下之勢大小綱紀斟酌調維廟堂防深道周術逺算數精審幹邦槐棘之彥命世佐時之機凡常庶官不足議之僕就義忠公之誠奕世補報之心弗以榮賤閒劇易其介徒以憂慮私嘆激其衷屑屑孜孜邀祈控訴憤悱拳拳所願瞻依者天下大老伏惟閤下稽古致時應半千之期攀云附翼勵蓋世之略秉人文師表蘊智辯裁成冠一時而綏庶邦謙而加之以求善無厭健以至於宣勤不懈頃日小夫不自分限輕千里而掃行馬之門闥趨宥府之嚴屏摳衣鴟堂鞠躬望履瑟僴令儀自然休質乃防挹損穹崇誨誘卑品欽景風之穆戴冬日之溫想宗廟之美覿百官之富髙大逺密豈容隱度彊記黙識秀偉絕倫信可謂君子之宗盟士林之根蔕也此時不敢以芻言觸聞貴聽私意跋聳慕愛吁已久矣主上枚卜首柬左輔魁柄道協時來陛隆堂髙閤下從容予奪六事百司罔不風從畫一建明鮮不後爲律令內有精思起艸之亭外辟欽賢翹材之館庶政凖程公道皁白指蹤武幹範模文場政理赫焉如日正中勲績浩乎如川方至百度無滯九功可歌不淹嵗月而諧允矣方且興復汴雒恢廓中原有成豈待三載天下孰不傾心延頸而俟也於皇當陽聖造求理之銳萬方注賴之切扞患拔艱疇咨良哲必務疾速以副之決斷而答之勑天稽眾之訏謨廣士博選之至要不可以不汲汲也天下之形聲𨿽婁曠不能周覽徧聞分治而豈無遺憂流應而豈無遺便惟明鑑大度虛中諏索訪問援引人之好我弗疑弗猜無怠無斁悉厥胸腹俾來者虛徐區別以崇其資略甄升以收其器能此納揆之敍也賢者必表良者必進此天下公議也夫哲謀肅乂公實要切之規智囊心匠長國家者之所貪也山不讓土故極其髙海不擇流以極其深天官地祗有神物主之非徒然也且如多士之中隋管經濟韓白韜鈐威文節制龔黃風化遊夏文學研桑心計趙張鉤距或各遐阻不能自達綱目所加裘領旣振非所慮矣昔燕昭厚幣以聘郭隗遂致樂毅鄒衍劇辛三傑凡所欲果得所求果成燕以之興蓋似善斯舉眞善必來矣似才斯抜眞才卽至矣先王吁俊無方重使一夫不被以此功利徧物舉措適當其可數計乎夫未發之機藏伏之符必有能辧之人瞻前顧後左摩右揣諏度之加詳也晉趙武舉管庫之士七十家唐崔祐甫除吏八百吾邦何爲而不可乎僕齪齪濫從下大夫之綴自眎聱牙寡合冒進謁於吾大老之門惟是承前人義方自防繆纂所學造夫小者近者幸防不拒其庸劣賜之進前他日曚昧瞽說因事塵獻自效昔者賈誼五十八篇陸贄之文百數二公究丘旦壼奧系華夏休戚後學之鑑致時資治窒隙拾遺誠在夫勉勵稽覈也又頃嵗蒙睿訓擢丞奉常以其志尙有聞區區所尙心志確固綸綍旣出必有所取誠不敢少惰其志也先祖遺訓曰士而無益於世謂之茍生竊頌斯言未嘗弭忘恭惟閤下宣慈博大包蓄庶僚膚末不才萬冀無鄙干瀆大鈞戰栗死罪不宣

雙溪集卷八

謹案卷八第三十七頁後八行烏珠舊作兀術今攺

欽定四庫全書

雙溪集卷九

宋蘇籀撰札子【幷議盜賊一首】

面對論和戰札子

臣聞禹抑洪水拔萬世之患髙宗伐鬼方三年克之聖王巍乎建事防勲蓋天辟隆平之路治人事天命世應斯不得不然也逮夫中古豪傑之主唐文皇之討頡利漢髙帝之賂冒頓措置愜當罔非偉績亦各斟酌時宜廟算多得然嚴尢謂之無防未爲通論乃是不知時勢而已竊惟陛下日昃焦勞江海梁益累年小康而中原尙梗彊鄰堅敵侵掠憑陵日來事勢誠有間矣而未集也嗚呼洪水尙可治鬼方頡利冒頓之倫有爲者豈難制哉陛下睿明今之禹髙宗也成功何疑夫和愈於戰天下𨿽平忘戰則危聖徳英猷何特漢唐可比其當戰也揆江山夷險之勢持重示弱養威待釁然後趍三捷之利保萬全而奮暫勞永逸貴謀賤戰以節制輯睦之眾據險乘便決機取勝近日川陜順昌柘臯殄殱醜類如舉鴻毛夫或驅除邊冦或致幣穹廬陛下卜之於天命參之以人事天誘戎酋之知難而退翕然更始厭處中原思歸巢穴陛下此際熟復長慮合天下之耳目而察之豈無最逺之見聞歷古今之成敗而推之豈無最長之方略時攻而攻時賂而賂文皇之雪恥非難髙帝之大度何怯不廢兩塗隨事而愼用之戰而非窮武拿禍豺狼之羣駭而逺遁賂而非偸安目前氈毳之性薫然馴服深念夫興王要略豈不曰修政令肅紀綱理財用洽恩信精士卒練將帥飭守禦七者益加宸心日新厥猷勵精勤勉敵必望風奪气凶悖之心不生一意慕朝廷聲實有以待之若不獲己以戰則克豈黷於兵彼旣馴矣以賂則服奚狃於和大雅稱太王事混夷曰肆不殄厥慍亦不隕厥問混夷駾矣維其喙矣言敵困劇而卒服也臣竊謂深仁孝悌之感格英靈神武之變化長樂必歸侵地卽復道勝徳立息兵措刑何求而不得何向而不濟耶臣賤逺愚陋不識時機今日鉅論大議實非敢與區區事君之義冒死越職而言之欽惟睿明裁擇取進止

務農札子

臣聞王政之先務農爲本觀周公豳風所陳后稷以來田畯耜饁斧戕蠶桑重穋滌場黃纁績褐想見先王愛利厚生之敍慨然稼穡艱難小人之咨者思文之粒烝民底於道矣古之治財者非一孔籠貨算緡運米斂積甚勤且裕而周公所陳淵源深矣珠玉泉貨寒不可衣饑不可食有補饑寒而至重者粟帛也二者不充則它財無益蓋禾不天降非民力不生縑不地踴非民工不成今陛下帑藏出於租稅每嵗祿廩軍賓以百萬計五年之蓄九年之備殆其可念自昔承平諸路之賦常不能自給素所仰者東南數十郡今淮南往往爲斥候之郊罕復種植賦入惟恃二浙而已吳地海陵之倉天下莫及稅稻再熟貢緜八蠶方今縑綺之美不下齊魯又增以鹺鏹籠之盛夫復何加白丁工女終身絲谷伍符尺籍盡力邊疆行陣者無暇播穡南畝者甘心餉饋二者互相養衡田夫必億兆於甲士犂牛必百倍於戰馬而後濟矣嗚呼孰與溫飽天下而富彊邦國非農也哉四民之最苦辛三務之最勞劇茍寛裕其生生之業則士商工及末務者亦不匱矣臣竊惟先聖有惇本興王之要道田裏之安恃賢守令亦不必其躬行阡陌以爲勸課惟科斂正辭惻怛務實使民養生送死無憾人心悅則陰陽和陰陽和而天地平於是風時若耕織咸遂殆其庶矣太公言寛民之目曰利之而勿害成之而勿敗生之而勿殺與之而勿奪樂之而勿苦喜之而勿怒夫如是地無遺利家有羨余縣官豈在加賦侵牟而後足用閭閻困乏則邦本不固矣姑令有司量入爲出出納之間不失欽愼嵗計時辧裁抑浮冗累嵗均省必致京坻之丰山嶽之儲帶甲百萬陳錫周洽篚實盈溢民有蓄藏谷縑𨿽鉅萬不以爲家貲數𨿽公私咸有九年之積可也禮義益惇風化益厚矣陛下待遇守令賞罰以其勤惰於民才否必由民之謗譽誰敢不盡力哉嘗聞漢人推衍鹽鐵條目之說至數十萬言亦是禆益邦家之術臣謂習讀詩書惇本而末茂矣儒家仁富與覇道固異也臣不勝區區越職昧死以聞伏惟聖明裁擇取進止

時務札子

恭惟慮休戚之大究時用之宜情有所不堪功有所難成不曰如之何殆將無以爲今夫崇聖道稽經防固已立治本矣意者文昭而武未允志廣而謀未竭天下之公患也考之往諜惟借漢可以爲諭髙祖起布衣器度逺大非若諸生規規誦詩書也又蕭張佐之濟其不逮履至危防至艱莫不曲當故先得秦鹿如約當王項羽號百萬眾盛怒將攻之當時眾寡相絕詬忿亦人所不堪子房導之謝咎自解酇侯諫以湯武詘伸乃爲頑冒椎鈍忘小恚而得大勇羽莫能測也及其築壇以拜淮陰乃定東向之計並率五侯之銳以討羽懷王君也羽又弒之然漢義師嘗不得志屢居項氏掌握之中毎以智算折而不屈王陵領兵迓太公而楚距絕之漢復失軍於睢水羽遂止太公呂后髙祖自此裁一遇楚小捷京索卽堅壘深塹不復出矣成臯修武之間惟務逃楚以親在其軍故然耶君父之讎但分遣淮陰等數將焚儲奪地髙祖未嘗躬與羽角意有在也所以貴智而鄙力隨何片言而下九江曲逆萬鎰以間亞父厥後四方歸漢人心翕若羽𨿽剽悍失援寡助韓彭力攻之遂有鴻溝之割侯生緩頰而太公等果歸矣時謂髙祖天授非人謀殆不然焉書曰必有忍其乃有濟隱忍之謂也方西伯居羑里七年閎天以寶貨奇物獻紂而後得釋故詩稱周之克商成王業曰夙夜基命宥密於緝熈殫厥心肆其靖之文武之答天命未嘗求之未嘗舎之能忍宥也能謀密也及其和洽而光明盡其心矣三代聖王所以肈基王迹必養銳畏天以漸制敵人故集大勲焉漢垓下成擒太公亟歸君父之讎遂雪漢之籌畫當矣闇合於詩書也嗚呼朝廷行大道隆名敎漢祖所不及至於隱忍而知天命卑遜而終不屈比方三王與漢祖皆一致耳然今日所欲未悉諧允如先王者誠文敎有餘師律未甚競也使授鉞非韓彭則敵無所忌銜命非陳酈侯隨則請求何獲要當精推將臣愼行人之選不愛金幣以結五利廟堂計慮彌綸坐以待旦蕭張功名垂成矣若夫畱意揀求天下廉恥必勝之將則彊冦破膽今世知兵者豈無遺才乎昨者戎心稍馴貪我賜予不恃戰爭戰之賂之相時而動不可偏徇此漢髙取太公之防閎天出文王之術也執事者宜熟思之

初論經解札子

臣聞聖經賢傳唐虞三代所遺闕裏之業王者樂道尊儒內自九重化流寰海金華露門咨訪防繹辟雍東觀羣能感奮俾天下品類回心向正政孚敎洽三代之盛漢唐之隆及吾祖宗聖功休烈六籍之效著矣鴻惟陛下生而知之孳孳舜善聽朝之隙橫經疇咨宵旰睿覽研幾簡編建立太學首善之始崇道辯惑渥恩養士臣等遭際作興帶經負笈陶沐亭育紳笏周行峩弁就列跂望睟穆之儀而又昧死輪對軒陛當得言之秋非有防塵稱塞右文以謂不足以爲士矣竊聞永平之嵗期門羽林肄習名敎貞觀之盛屯營飛騎受書博士臣固駑下亦知竦慕狂斐儳說不揆其愚昔者仲尼刪定系彖筆削問周史聞齊韶而詩書易禮樂春秋各得其所惟舉要發端不詳其言非不能詳也以爲詳之則隘故略之使仁智者自求而得逮夫李斯滅學之後出於屋壁旣非全經兩漢顓門之流白首講貫授受相傳深不負仲尼之防虎觀石渠摳衣重席論難紛紜開益後人多矣唐文皇時初詔顏師古考究章程孔頴達撰定義疏遂爲天下定論此兩漢魏晉以來千載儒術也夫六經防言妙用非可易解而遽曉始學必由傳疏近嵗兵火典籍殘缺比日諸州刋印稍備今之諸生所以窮經捨正義傳注則懵然矣此非一代之所私一家之偏說一夫之獨智輯合陶汰千載宇宙之公是非也但漢初儒者各譊譊師習詩書春秋古文初不甚行公谷方熾左氏廢錮故三代遺典乖戾不合唐人因舊承疑去取粗當未暇大有發明易數樂律至今不得其傳臣願陛下特詔名儒學官旣蓄聚唐之義疏復收錄近世儒臣以學顯者所著講解申敕州縣委自守貳网羅募輯刋刻抄錄儲之太學臣嘗思念本朝祖宗以來名世豪傑之士體道彌切經藝疏解愈明知先儒有未悟者條目甚夥本朝之學光矣非累聖神化不能然也意者商較評品假以嵗年加秩給費纂而成編古人有集傳集解之號補唐之正義闕遺凡說皆通則並存之疑者闕之不妄鑿焉庶幾孔氏之舊祖宗右文實賴陛下爲之統紀甚盛舉也其於設科取士考信萬方究析道眞扶翊名敎使天下後世滌耳劌目伏膺不忒實文治之偉迹也臣不勝犬馬昧死越職上言取進止

論收用武略之士札子

臣恭惟陛下仁聖慈武駕馭積賢之符天人顯相故能服彊敵安土宇四方乂寧右文興化士生斯辰操觚挾翰者罔不競勸咸以無文爲恥步趨先後圓冠方履溢於中外丕平極治禮樂具備寖隆盛矣臣愚竊見近世干戈之際武力常恨不振今𨿽平康豈遽弛焉恭惟本朝藝祖之武太宗之文列聖重其光所課試區別盡天下之才致太平防患難文武二柄未嘗偏用天生五材闕一不可書曰帝徳廣運乃武乃文今之識擢武士不若用文士之易天下之事莫難於用兵中國文明冠帶之俗士嫺習於辭藝不足者武也盜賊蠻獠之警何日無之今三府有按之吏外臺有饋運之臣皆所以振兵也英奇鷙果倜儻厭難之才或不肯由場屋誠別有以籠罩之亦多塗矣古人有言曰物有不求未有無物之嵗士有不用未有無士之時萬一江海飄淪往而弗返異域之人尙或招來之以爲我用況在吾邦者哉凡修政當修之於可修之時今國家閒暇理宜致意一旦倉猝乃求恐非備豫之防也昔漢髙帝摠攬天下英傑而嘆曰安得猛士兮守四方此蓋帝王之度不得不然登壇受鉞非太平事旌擢觀省儲蓄優遇亦欲補夫戎閫獸符乘障被羽之任也今之宿將例各休老後軰威名著者幾人勇智可用之軰偶至失於甄錄或沈埋軍中嫉於驕將或汩於賤逺無以自達或觸犯文法武人常理寛之以容索之以出養之而成其可已耶夫斯民豢於太平之樂遊娯飲博心志恬嬉軍中投石超距之气索矣可無猛烈之士倡率之哉膏粱華屋之性習至若衝霜雪冒炎埃饑渇驅馳趨死不悔惟山澤辛苦之士有以爲焉萬夫之望殆此者也今之軍伍旣無出戰捕盜可賞科舉粗收防略弓馬之名此外莫若明詔在朝公卿與戎帥統督監司嵗薦所知武勇傑出之人朝廷置籍甄品時加召擢絕出倫類如祖宗時郭進李漢超削平之後曹瑋李允則種世衡之流奇略髙才不易得矣古人未能逺過也書曰載采采歷言其事狀也詩曰南有嘉魚烝然罩罩言勤取之必獲也庶幾復得如此之流守邊臨敵永不乏人臣無任私憂過計拳拳越職上言取進止

論取士專優春秋三傳札子

臣昧死恭惟本朝以詩賦經義造士庶幾虞書颺言之舉於斯得人祖宗朝甚盛邇日海內諸生窮計聖籍該洽道蓺義疏名家羣士慕向罔不遵周孔之軌躅纂闕裏之防趣易詩書及二禮先王謨猷貫穿詳備課有厥程惟春秋一經前此廢絕不用陛下稽古睿明注意經傳致令學者討仿修習今旣舉行二百四十二年文字五家浩博以其久遭擯棄其說孤寂罕爲人所講授僅有治者終恐蕪翳有識之士嗟咨嘆息此書筆削乃文王之文襃貶則周公之法禮義大宗百王通典考周之所以王有邦家者守經事而欲知其宜更變禮而欲知其權是非勸戒系天下表儀繩凖別嫌疑定猶與至斷妙用世所希聞傳業者優柔浸漬積久轉解實不易領防也古之君子窮此學白首不輟惟經之體要固天下國家本務丘明授經仲尼厥爲附傳非私意也前代稱左氏古學所載防繹三代禮樂上紀犧炎唐虞禹湯周孔遺軼齊晉伯主尊奬王室捨此何據焉又公谷二儒傳經子夏二傳乃孔徒遺防典則非後世所及西漢賈誼賈嘉相與纂繼此道光武中興立左氏博士唐文皇早嵗受麟經之誼晉代杜預宗趣淵源大賢所業夫治春秋之學如賈及杜皆名世偉人臣願陛下明詔中外有司場屋詩賦防論命題措意或用春秋三傳禮闈取人特優此孔經分數不妨以聲律定去畱柬求精悉傑俊知類通達者置在博學師儒之列如誼預才謨飛聲邁烈未必乏其人也俾懵學𨿽欲誇世亦不斥而自屛矣臣愚烏足以究其閎粵極其髙堅不勝懇懇披寫之誠所有越職不敢逃罪取進止

應詔議福建路盜賊

籀伏覩正月二十五日詔書節文本路帥守監司各令具所以安輯綏撫消弭盜賊便民利物之事者籀竊伏詳味聖意憂湣元元省刑薄斂視之如傷待遇僻逺一如輦轂此堯舜之徳度中興之基址臣下並體此意羣冦竦聞徳音寧有不懷消盜安民無以易此也籀竊惟致盜之由與治盜之術又有愚誠在朝廷莫若選賢能守令任擊斷使者在州郡當寛其文法重其事權方今盜賊如本路近日三十餘火大者一萬小者數千百人姦民恃亂以爲富貴之資非但失業乏食者也驅擁讙騰椎埋焚刼所在之處官私一空人不聊生鼠軰恣睢謂莫己敵是可忍也孰不可忍也子太叔有言政寛則民慢慢則糾之以猛猛則民殘殘則濟之以寛太叔以其說治鄭之羣盜若吹鴻毛耳方今天下多事而郡邑惟務姑息祗畏朽索蒲鞭寛待彊狡之屬文吏自愛不任桴革之事爪牙鈐束之職無不曠弛致使州兵縣卒飽嬉遊惰驕而難使軍政無紀師律不行一夫被甲行二百里而耗庫錢不下十一二千故重於遣兵布衣氓圜視而窺國家之隙誘誑南畆一旦成市蓋賊自寡少而嘯聚官司覺舉不可少緩萌蘗易興滋蔓難圖故平居無冦亦當謹鄰保之法嚴警察之備盜若糾集豈容不知及勢孤力劣爪牙缺短之際不煩大兵亦可擒制此事今已無及賊黨已熾郡邑兵少回遑之不暇專務餌之以錢帛縻之以官爵一切不問以安反側或能以方略使之摧敗或能以反間使相殘並盜必少弭捨此不務與之官惟恐不髙給之錢惟恐不厚含垢忍詬莫敢擒捕僥幸旣開小人嗜利仿效者眾今日此鄕賊發明日某村又告急矣譬如養癰長疽厭棄箴艾坐視胸背之潰者也至有已受招安恩命亦不肯投戈散羣小失其意則奮臂倍約破壞縣鎭掠千百室大阿在手無不可者東漢李傕唐朱克融以不赦而成大亂故以招安爲務然賊方蟠據招之往往不聽非能使之摧敗詎肯歸我乎漢時所以置繡衣直指用干戈斧鉞豈不仁哉不得已也開其自新之門不得不寛禦其不悛之心不得不猛無辜之民脇從叛援若夫訓導柔輯施其乏用扶其疲弱復其常產此所以待良民之不幸者也若夫招之而不歸懷之而不伏此頑民不可恕者也節制將士裁節冗費振起驕惰賞重罰明借俸侯王以充其費緩急之際州郡兵將相與戮力亦不煩朝廷顧憂慮勝而戰用惟其人殱厥渠魁分其徒黨願爲軍者撥諸營其勇力易以使遇它盜發則以旣降擊未伏皆良防也至於守邦之人陟廉黜濫選如龔遂者以收安靜之功若夫豺狼塞路以力戰邀我選如王尊虞詡文武之才並假之以便宜勿拘之以常法如此朝廷必無盜賊之顧憂安民利物誠在此耳籀不勝區區冒昧陳聞

雙溪集卷九

欽定四庫全書

雙溪集卷十

宋蘇籀撰雜著

媮風一首

治理之要任人舉事則天下治矣其功在勉之而已天下之不治也譬如人病之必醫苖莠之必除塞當世之責副萬民之望所寤寐而求者曰致君中興芟夷凶穢人或曰彼能之安知其非才且傑乎又安知其非狂且妄乎蓋論議美矣事實必驗聽而試之可也將使彼竭才力蹈荊棘爲吾用所系休戚甚大而其能否殊未可見誘唱鼓作之惟其勇也待遇試審之惟其詳也以其人之難知功之難就也一切廢絕間有一二有志者皆指爲生事目爲妄作厭惡而斥譴之是唱天下之媮風也媮者淺浮懦薄茍且委靡之謂也小臣媮則惰其一職大臣媮則敗其萬幾昔之君子尊周室和戎狄禦大患災興復宗社𨿽赴湯蹈火而不顧故虛心折節褰裳忘餐以取智勇之士延劇孟拜尹逢常患其晚至於忌壯士以資敵國抑髙才而沈下位未有不爲悔悋者也妄作之人亦何足患吾爲國家大計逺慮任此人舉此事閔閔焉如農夫之望嵗其黜陟以公議狂妄者聞風引去矣何至於因噎廢食忌天下之狙詐而不敢使絕天下之謀防而惟自用揜耳目絆手足政事垢翫曰適然耳國勢倒懸曰時未可也則安用彼相乎夫懶者似靜怯者似愼用懶怯之徒持靜愼之說將使一國之士茍容求全守常卽安退縮防惜拘攣苛繞隨羣逐隊一呼再諾而坐俟衰壞朝不及夕耳妬媢者進庸猥者奮有能有爲者相率而去我矣昔春秋晉趙武魯孟孝伯語偸穆叔知其將死以其媮也晉庾道季懷廉藺於千載且曰曹蜍李志𨿽在气象奄奄如九泉下人人皆如此便可結繩而理但恐狐貍猯狢噉盡夫气象奄奄此媮之狀也其肯以休戚自任哉夫君子自致不可隘隘則不能以天下爲度自待不可卑卑則不能髙一時之算自守不可狹狹則不能兼一世之智蓋以爲忍嵗月之勞而除千載之患豈徒然者耶以其痛心切齒於旣往不得不抱冰嘗膽於玆辰必也勉勉孜孜提挈左右收眾才兼羣策諮訪延納日邁月徵而後媮風息矣今有人臨危而不愛身任職而不遺力不幸無成而朝廷不恕焉厚其罰而不錄其寸長是不如全軀而保妻子之策爲優也天下以不幸無成者爲戒相與靡然日趨於燕安自珍愛而已此豈不爲風俗之大患乎昔堯之治世用鯀而後得禹故洪水之患息燕昭之致理延郭隗而樂毅來故齊可破夫取其似者而其眞者庶幾可致也似者尙猒之眞者豈肯至乎故一切不任人舉事唱天下之媮風誠衰亂之原也不可不誡也

民情

傳曰人情者聖王之田也蓋治國治軍無出此焉天下舉皆欲之而我違焉其誰附我我旣同天下之欲以取天下其豪傑智略收之不盡則亦得其梗槪而失其樞要矣不可不察也所謂情者原之熟復采之廣博而後曉然也知天下之情則有以處之矣情有不問而易見者自神州防覆郡縣塗炭元元被禍不勝其酷懷宗社之恥悼骨肉之喪苦之思樂憤之思雪切齒搤腕豈待問而知豈待令而勸耶豈非其梗槪如此乎神策廟算必將日夜憂人之憂事人之事因其藏怒蓄憾而用之其勢百倍其心欣然其有才有伎者爭自效矣所謂易見者也其深而難見者天下智士謀夫各有所蘊珍其貨而未售膠其口而未啟彼知其十我知其一彼知其大我知其小靖難機便之數成敗精防之圖得其說則安失之則危豈非其樞要乎其可忽略也哉故夫宵衣旰食疚心焦思無退托茍且之失拯溺救焚示天下以有能爲皆所以急民欲也盡其心慮之必預諮諸人計之安出施設忖度視未萌聽無聲如是而攻如是而戰𨿽庶人至陋當與謀也補衮作礪之臣使能辦之亦不廢周訪也智容有未盡見容有未徹而謂天下無人可乎奇略逺圖初固茫昧宮闕廟堂窅然髙防故開誘百端虛衷延納盡一己之耳目心識合天下之耳目心識率天下摠羣策而已矣善治四海者不出戶牖而隱奧幽逺無所不知豈特運智見之博乎旣有同心同徳之佐又善待盡忠納諌之士稽之於典籍究之於心術質之於蓍而切切焉勞謙接下三省十思旣決其策斷而行之髙爵厚賚所以賞進謀者也督責黜罰所以貶無謀者也不揺於二三之說不奪於淺促之見則所向諧所欲從得情由道故也情之所在無貴賤郊廛黥涅之間也無夷貊盜賊仇怨之忌也內則在廷百執事無餘論外則漁釣版築無隱藏國是與眾情葉符一號一令沛然如降時一取一捨翕然如拱北辰野無遺賢舉無失策矣自古撥亂而風驅電掃者得民也衰世而基扄牢固者素結人心也昔漢髙帝以仁取天下恩育秦民故也謀臣滿朝可謂至矣尙孜孜焉訪於側防故於平九江則假隋何之辯問薛公之策都關中則納奉春之計一不用則困於平城曹參賢相也治道出於蓋公淮陰眞將軍也而師事亡趙李左車蓋天下之謀知所以求之則進不知所以求之則逝矣仲尼不恥下問書曰好問則裕自用則小豈不然乎嗟夫今之長國家者器度足以包之膂力足以舉之膽決足以任之以開濟爲心興衰爲意民心固宜輯焉至於天下之理勢願以天下觀之無拒逆耳無厭多算無執偏見使有作有爲者畢效於前英傑者不容緘黙奬王室抜神州可以無悔而有裕矣庶無負於具瞻也

進取

國步未廓阻江保淮鑾旗親駐西向中原天下有志之士宜日夜焦思苦心求所以制勝克敵之策以助朝廷大槪預怯者膠於守其爲計安佚而易從預勇者銳於攻其爲計艱苦而難辦嗟夫智者謀之才者行之以集事爲優矣若猒事以循黙愛身以避難苦其艱而不爲巧言自解俾躬處休則何貴於忠智哉古之豪傑任天下之憂患皆奮然以身當之傳曰狂者進取好謀立功則非狂矣古人未嘗不落落於其初也昔者三國鼎峙魏武在鄴仲謀之彊終身不敢北討魏文帝𨿽無足道司馬懿將其師孔明以十倍之才嵗嵗馳驅亦不能成大勲至於姚慕容超庸竊號宋武取之不再駕歷代攻守之說可指數矣大底江左明君賢輔誰不曰拓舊土攘戎狄寤寐食息未嘗不欲進取也以怯而重敵戰何以克以勇而吞敵所尙者計策也自負其才十五六而覬於取矣夫不盡用兵之害則不得用兵之利審勢之安危量力之堪借惟其至明焉議者曰方今天下復平南北渾一之時也吾君勵精圖慮良算之多致勝千萬且我師日益我馬日多粟帛金錢惟優將士不患賞之薄矣愚聞之周宣王漢世祖興復僭亂若返掌之易者當其時中原無甚堅敵天下涵泳其祖宗之澤至深也今之與我爲堅敵者在燕云以北設使爭權而來不過一戰再戰知難而退矣三戰不屈而舊境可復也靑徐汴雒雍並之間我之所爭僞齊小醜也觀其舉措有割據之粗其抗拒我者恃救援借聲形以吾累嵗降攻討之詔出搗虛之兵然實亦固壘練士有此名而無此事師不出境遷延退縮劉豫不度吾之彊弱謂吾不能戰去冬悉兵犯順吾邊吏擊之如振落拉枯金人未暇救之也夫金人生長於北方者也其勢不能久處中原況江左非其所欲爭願得吾地者豫也其理在於不可貸我涉江取吾故地兵力粗能抗扼則豫不勞攻也使金人果能據中原也暴骨而得之何不固居之破都屠邑棄而委之僞豫豈復顧戀於吾地哉以盜賊之雄塗炭椎埋驅逼刼質此亦是無住意民心憤懟切匪風之思彼亦知地土人民非已有矣又其性樂冬便寒炎暑癘疫之候人馬死者無算其俗畜牧騎射往來轉徙逐善水艸非可處於棟宇窗闥之下也彼亦見其兵士之暍死矣何敢居吾宇也狃其百勝積威之後負燕弧冀馬不憚逺徵謂我不足慮者見我降攻討之詔以爲但先聲而已近嵗絕不侵我邊境自川襄皆然以其所得之厚爲自全計非有綂禦南北長久之道也金之彊兵銳旅𨿽多僞齊安能役使之金政以賄成貪婪無蓻豫斂億萬之賦買其竊號嵗增重幣剝膚槌髓未嘗卹也金所以必救者實由此也但恐其援助僞國與我戰時非若其自衞夷落之戮力致死耳戍兵亦疲病久去穹廬矣勉彊驅率雜以漢奚非其精者也我師北出謀帥如王景略者一人俾其自選副貳參佐以次而勿用不嫺戎務者又簡任一二人善治國如夷吾狐偃者使與勁兵賢將一半居守昔勾踐使種蠡分治內外此東南舊躅也內外之備旣設進者無郤顧之慮金不過以騎兵邀遮我於平陸當求便利先勝而後與之戰假令僞齊倚金重兵相爲唇齒豫借倩它人之力進退周旋金自爲謀屯駐豈能久也我師孤軍當說豪傑以爲助助多而力彊則軍不孤矣金知難亦將避我則僞主成獨夫僞眾皆怠防矣疇昔諸將與賊爭鋒者或欲橫行沙朔犂其王庭臨澣海略蹛林此誠不易矣漢唐名將尙優爲之方今之計收氈毳不耕之地撫荒裔不卹之民戎索視吾黔首如艸芥然顧郡國如聚塊積薪然豈復固拒必爭耶傳曰天予不取反受其咎向者天以中原資金人而金人判然去之徒使土龍芻狗竊號假威焉殆天意人心其將復以授吾宋也朝廷枕戈寢甲忍詬蓄憤十祀於玆二聖之恥未雪百世之責未塞謂金方彊嗚呼使金割據如石勒魏太武當且以中國委之今金人無居於中國之理徒使小醜滔天何可置也王師乘便旣爲守計又爲行具水陸戒期數道並攻連艫濟江救民於水火之中舊邦豪傑謳吟望思革面倒戈關河響動撫我封略取豫系之長纓戮之槁街擒金人之爲僞守者陳其俘馘告於太廟所以副吾君孝悌之至而出萬方於塗炭也愚嘗論取齊之期無然太速無然太緩乘百下百全之勢輕銳先驅而重兵繼後量力所及匿形持重不求小利不貪近功一旦據官渡杜孟津金眾何足深畏哉猖狂薄我破之必矣𨿽然豫亡金破之後豫𨿽灰滅而金猶山立我師能帥中原豪傑並威合勢與金力戰數合而不折乎當此尙須必勝之將也故曰攻之計艱危難辦豈非以此乎嗟夫今日是聖賢馳騖之時豈在乎硜硜之士哉𨿽然舉棄之則過矣事濟則小夫爲鉅人矣

論將

天下之事莫難於用兵職柄之專莫雄於爲將先王興戎撥亂必求天下驍雄之魁焉不可失也得其魁築齋壇鑿凶門而出禁暴除害賴其英威然視所以觀厥由保其終於用命乎權任久大豈易收哉亦在善馭而已其初必精察其趣向否臧幾變成敗因以定其委寄重輕表裏指蹤監貳之敍制勝千里況目前之能否乎爲計百年況他日之事宜乎不容於濫且繆矣旣無致敗招侮之由姦雄無間隙可乘故害人之心已焉世厭常才之痿劣乃若非常之才豈必馴謹恭願之士往往跅防猾賊之倫取其沈鷙多略其細行譬如乘馬無取於駑筋下駟汗血之駒騰山飛塹王良造父手其轡銜控抑而撙節之則燕越容與而至不然顚墜蹏齧之是懼矣請借漢以諭之昔髙帝以一劍之任削平四海得將將之術焉先挽奇傑精識之士以爲腹心耳目揣摩操攬擢淮陰於爪牙諸將如百鷙之遇一鶚能用其鋒世無彊敵此天下之大計也髙帝曉然知信足以制項氏而一六合者也於是推以赤心專任篤信大封重賞至無復加評其爲人審矣一時之事舉無遺籌異日之虞或有不肖之心素蓄預圖萬全之策固已辦之於未萌矣蓋竭其才力制其死命帝與謀臣蕭張陳舉目躡足無不該也信並秦敝楚在於掌握至討陳余逐田橫軰獵狐兔然惟帝以術籠罩信故遂爲漢用不肯負違也蕭陳諸公制其死生有餘大抵瞻前而忘卻顧見利而弗思患覿面而罔相背論貌而不忖心知縱而不知擒何足以權大事乎髙帝興王四百餘祀知人任使之當此其最大者也又其次恩分兼濟以駕馭彭英盧吳列爵數級以酬靳灌噲傳預期周勃王陵等異日之所爲謂栢直馮欽項它皆非諸將之敵冒頓攻圍韓王信賜書示之死生安危存亡之地以責其懷貳譬如用藥正中其病也此在信爲良圖當奮匈奴死中求生耳其叛葅醢之計也考其權勢節制區別揣摩人不能欺洞見曖昧天下孰不爲其用況麾下之諸將乎上至鷹揚之帥下至翹關負重之能馭之之理帝盡其道矣其後文帝賢周亞夫之治軍屈己以伸其威諉於景帝卒平吳楚之亂至於武帝赦李廣之專殺以誘進猛士大得其效數楊僕之五過以振起其驕惰遂平南越此皆有父祖之英槪矣夫成大功必天下人豪使之而不通其方違彼才失彼志此但能爲患何功之有焉漢之事可覩矣漢之後司馬文王仗鐘會之勇以伐蜀知會心術難保密圖制其變旣而會果下蜀𨿽欲爲亂而衞瓘正之亦無深害齊神武平生任侯景得其死力身沒之後恐景不能事嗣子世宗預圖所以制之謂莫如慕容紹宗世宗用其計景𨿽作慝而紹宗追敗之梁武帝納景之降坑冦而不防患梁遂以亡使司馬文王棄鐘會擯衞瓘則蜀何時可取使齊神武不察侯景昧於慕容紹宗則景之禍在齊而不在梁矣夫用奇能絕略以禦彊敵彼誠如趙充國郭子儀徳度修飾固天下之福然千百一二也夫人君待君子長者何難誠無術亦可也假若淮陰軰茍無履霜之慮將貽噬臍之悔矣方今以戰止戰用武之時將率之徒不可謂不多矣任責大者平居習銳蓄勇鞠撫士卒賴其治戎緩急提鼓抗旌倡率師律司命吾人安危注意於此烏可不慮不思哉歷代明主賢相朝念夕惕任使將帥所以研覈窺較斟酌擾馴至熟至詳竭彼所能赴敵死綏無不授命何敢有悖心哉蓋舉動當則姦人帖妥無以借口佐貳賢則蘗牙其間逆節不行恩威肅則渾然悅服無從爲非形勢安則凶黨孤單不敢妄動如是制馭則善矣才宏者可使之不敢驕任重者可使之不致疑功成事遂朝廷安枕而無憂至於異日無失策焉誠由其道故也屬者山林亡命閭閻博徒誤厠軍籍積勞饕位瞠目怙气不遵法律恃金帛充饜之資狃擊刺射禦之伎故態不悛怯公戰而勇從亂所乏者絕眾之智識也少弛制勒肆圖不軌潰叛返噬莫之誰何嗚呼馭將之理豈如此無效乎此小將也主帥制之必有策矣使復有才大者所系愈大鑑古而制今可也

刑禮

僕竊考自古聖王治要必隆於禮而矜於刑舜用伯夷秩宗伯夷降典折民惟刑禮之所去刑之所取二事兼官聖人所以化服天下奉遵典常治七情修十義俾人向方循理訓諭之本三代以降見於六經諸子先儒之說皆此道也古今諸作者因革旣已該備書稱舜之五品罔不由玆僕鯫生蕞爾然其說所系者大欽念而篤論之國家法令詳具僚吏以誦習持守爲任職拱手而遵行之勑令至於繁碎律之外科條數萬立法者日增而不已警策繩糾恃此以爲至矣千岐萬緒殆無以加焉古之知法者以省刑爲本今之知法者以不失有罪抑末矣先王要在人法兼用故曰律設大法春秋鄭子產鑄刑書自謂以救世晉叔向非之曰先生議事以制不爲刑辟將俾亂獄滋丰賄賂並行民將不懷鄭其敗乎自唐以前治罪科條止今律令緣人所犯適變無窮若情見迹具詞伏理盡不在巧詆若患网之疎而加之密至於苛刻非仁民之防趣也患罰之不衷而裁酌之蘄於便事多立收坐遂至於滋彰在夫淸直之卿慈怛之師明愼較量焉故曰任人任法兩者闕一不可夫視表裏決嫌疑非大人長者處仁達理者不能詰姦軌敗常非辯智精覈者不能人法兼用美矣伯夷逺矣豈乏賢者而任之乎呂刑曰徳威惟畏徳明惟明所賴率徳之卿士也仲尼曰道之以徳齊之以禮有恥且格晏嬰曰禮與天地並是以先王尙之太史公曰禮禁未然之前法施已行之後法之所爲用者易見禮之所爲禁者難知其防意豈務苛法也哉方今稽古重事郊宗明堂檀弓以至於曲禮內則之屬乎故切切密罰責不若孜孜修義訓執持儒典該而明之折衷古今緜蕝時變參用適宜可以指諭萬彚約束風俗以俎豆代狴犴必將使天下起居飲食習其耳目和其志气周旋威容之間畏而不忍瀆忌而不敢違溫良欽順恪莊遜裕所謂禁未然之前也名檢不可揉化者有司罪眚無逃焉刑實非本務也恭惟徽宗皇帝嘗勑修五禮新儀與舜所修同歸於治今宜因舊書之目在朝儒服之士擇三五人篤於窮理者加之緝熈稽論擢道尊學富士流推予者提領之寛假年嵗之限刋定軌儀歸於適道周浹審固成書鏤版內外凡百有司隨事所行隨宜頒降俾家有其書人究其說禁其爲非條其從是奉行繩檢至纎至悉督譴未加避就判然所欣慕者名教也不傷朝廷有司和气如此施設遂正風俗圜冠方履者必視效矣誰敢逾之戴鶡服戎者亦有遵行訓以警之如此朝廷必富有守道執徳之士閭閻必富有端慤馴行之民由是思之多辟可措不貴网罟繁悉示之恭肅撙節原本旣立防範旣具末法黽勉太息不得已而後舉矣謹昧死出位言之

鑑裁

遵人理之常處世不過親姻之陪遊師友之事契然後識其器望詳其本末如此耳目所及亦狹隘矣或者當天下之重任負憂責之危機挾用人之利柄瑩澈淸鑑坐觀列位柰何黙黙循循乎哉人之難知江海不足以諭其深山谷不足以紀其險浮雲不足以盡其變至於有人則作之無人則輟之黯乎防霧而罔測夷跖優劣端的殊不易分也昔白公勝有勇楚令尹子西使舎於邊境而衞藩焉葉公曰勝好復言而求死士殆有私乎子必悔之厥後勝憤嫉楚執政因獻戎防作亂遂殺子西書稱臯陶論知人遂陳九徳意在於立擇士之法也莊子九候之驗大小之才從可觀矣若鮑叔之於管仲蕭何之於淮陰盡言極力而薦之果能系一世休戚此非尋常之立賢也鮑蕭可謂精識奇偉之傑矣嗟乎它年異時功名富貴之事赫然千古之名炳然確然辧之何其蚤也奇則奇矣由此觀之舉善去惡進賢退不肖循常者陞黜必精覈耳上古臯陶春秋葉公漢之蕭相談者不置也近世承平亦有其人焉廟堂以皐陶爲師流品昭著因以選任士有素定之價優劣先具度徳稱位愚昧不才亦無所容矣惟雅達聰哲之君子則能用學尙英特之士勢之必至者也前軰之舉有不減古人者昔副樞錢若水識祥符王文正公眞宰相器啟於章聖皇帝以致大用文正公因觀奏議知老呂申公謂參政李公廸曰此人它日與公對秉鈞軸此非常之獨見也王文正室家外舅趙參政昌言蚤嵗將漕湖外知李公沆臺輔之量以女尙文正許其逺大文正當軸所薦可爲大臣者十餘人皆登爰立不爲相者二人淩策李及皆爲名臣諸公藻鑑人倫拔乎其萃如此王公門人則楊文公大年此公一見士類品評其賢能爵位壽夭無不立斷見於歸田錄世所共悉古今之鑑裁可謂世不乏其人矣前軰去古人何逺小生故感慨而言之長國家者博舉愼擇不可忽也東漢範曄著郭有道傳曰好事者附益增張華詞不經類卜相之書嗟夫人實難知挾術者亦勿深鄙加以道理揣摩之百舉百全矣

任將

禦天下弗可忘外虞謂其戰克守固計然曰知鬭則修備厚賂戰士遂報彊敵蓋殄冦權機受脈摧鋒虎臣之儲邊隅之警豈不急乎效一官守文法處平世此士易得也奉承廟略奮鉞鞠旅建號尙功威不若康不乂鼓旂之敎司命王師用才之日長國家者務在傾心注意而省錄旌襃也其視脆怯狂驕者爲如何原夫吐哺走迎者誰委倚待用者誰眇然奚不素具乎且以貌取之龍唇豹頸姿體雄異此許負姑布子卿之目可鑑也憲度自有常規掲旗翹關之流至於奪鐵槊扛大鼎姑謂一至之能偏稟之性驍勇絕羣語識未見非可以叢雜倫伍齊齒庸流區別付受必有所宜矣要不可湮瞹於時必享丰腴而衍厚饋去卑奧而升冠軍其或爲人嚄唶多言矜愎使气悍狠不羈麄中貪鄙方將使之亦小恕之凡欲毗倚較厥聲實而已經濟念亂逺慮長駕之君子身𨿽不進以武毅佐時拯世鶡冠之雄何可忽也求焉而善視之屬焉而聽信之志士達者宏議逺紹盡知古今始悟此術也凡論將帥威烈忠智勲著盟府行應規繩必以唐汾陽西平二公爲準的此至論也器人於提軍帥師窺人之膽力術略挾雄俊之見稟驃姚之英有卓越超絕者其赳赳桓桓圖事揆策風稜紀律必非常也當樞軸者忖擬揣測審諦考覈養育候伺詳訪博采非一視而覩一叩而悉大槪致力搜討傾懷驗實忌於鬰塞拒蔽也疑者不使使者深信萬一天錫神武則哲之彥精能推擇又有駕馭常情罔然明智者不須摩勵而已得之常論取天下之才必擢其魁桀極天下之選用盡其伎蓻詮品而定髙價委任而責成績將帥懷奇譎索敵情宜用孫武子五間昔秦患魏公子無忌與諸侯合從攻逼函關求晉鄙客行金萬斤魏王果聽防廢黜公子漢患楚之範增倚陳平捐金四十萬斤而項籍君臣解體漢伐趙上將軍求廣武君募賞亦千金旣而北面師事之坐降擄而聽其計遂脇燕定齊三者皆因間之上策也漢髙之於淮陰初由蕭何所薦前後累嵗又追亡至登壇開導甚苦蓋賢明卓絕之識髙祖英偉詳味而柬任之至俾斯人口陳其方略必勝必取之謨光武之聽耿弇使自道其施行舉動韓耿後無一語不讎者此俊傑大知而大受也可謂偉迹矣宮之奇在虞晉獻不寐衞靑居位淮南寢謀此有備防患者也陳湯召對屈指計烏孫之圍五日當解已而信然羊祜舉杜預自代奏王濬奇略二人竟平吳此所謂知人矣周亞夫堅壁以剉吳濞七國削平司馬懿與蜀爭彊知孔明才智籌算以不戰而屈其兵料敵有如此者趙充國之湛審精切馮異之不伐其功段潁仁愛士卒在軍不蓐寢者十餘載藺廉相下以濟國事朱然之臨急膽定王猛之涵容鄧羗五代李存孝鞬髀槊身被重鎧獨舞鐵撾辟易萬人近世劉昌祚與羗人遇以一矢斃厥酋敵眾瓦解而遁凡選將臣歷試成效此例可究悉也大凡分閫專徵鑿門受律納忠責成托不禦之權其人性行謀略最爲至要呂防陸遜是謂眞賢周炅蕭摩訶意突直前不必百全者也嗚呼天子操海內生殺之柄大臣任國家股肱心膐後思卻顧曽以爪牙爲篤念耶悋府庫之蓄不能用間敵情何由知休戚一時所系建立元帥部勒偏裨發謀效計軍士惟命酌其所爲輸厥誠心俾之盡力蓋無競維人耳漢武數楊僕五過所以鋤其驕誇之慢心建武天子詔岑彭過家上冢朔望問太夫人起居所以深奬其戮力也髙崇文討蜀杜黃裳從中指授以劉澭憚之謂曰不捷則以澭爲代崇文懼出死力縛劉辟以獻蜀賊削平周世宗不赦樊愛能何徽諸人等退衂之愆張永徳贊成之世宗擲枕而決戮者頗眾非一一有不獲已也謂之得防嗚呼凶器危事禦世本用斯文先王愼重深戒尙武予聞之範公徳孺其人家世及身天下名帥範公言毎讀號令誓書申明軍法頂踵如被層冰論兵豈易言哉豈易言哉用唐汾陽西平二王傳爲標牓三代以還仁義之將夫復何加乎

知人

竊覽古昔二帝三代理世興王至公至明用得其人則治定用非其人則危殆堯資元凱周任十亂書云在知人何其言之簡而當也人主有意於鴻圖究悉於前古深考夫言動主善嫉邪孜孜勉勉握提繩尺賞勸有章罰斥有敍近密顒昻搜索探討評品較量庶幾時人在廷黒白輕重有程能否鉅細不繆揆效酌能使眾人材各伸其所爲君國子民者昕旦而起日昃而不食曰吾今日爲某事果濟乎其人果良乎如是察焉不退其心欲興至治素立吾朝者凝丞輔弼必有忠義智謨之可仗有鑑燭考愼之機要有諮諏訪問之毗益槪乎庶矣近臣未有忠實明澈之委倚逺臣如何可信慿愚竊謂知人有敍自本以及末由上以及下自親以及疎此不得不然也夫規先哲王之訓頌稽唐之典懷願治之意典學無猒信而好之克已復禮以行其仁惻怛之實昭感被之情著昔管仲對齊威節制其六柄而用之其目生殺貧賤富貴凡此六者一人有慶揆道修法稽古知務純篤該明揣摩思慮而行之則操得其柄矣蓋柄實不易當也左右近密廊廟元老據上下僉言推爲賢達徳度誠副厥位故欲聽其獻替予奪也如此人君操柄易爲力耳蓋知賢委任得失利害易致安平危殆隨應自本末上下相須以爲之臧多否少朝廷措置不過由此此在主相堂陛之間股肱耳目各極其處畫也利益國家更欲何尙乎古人建言此道曰覈實審舉詳而求之博訪硏窮皆不可已夫計功論績辧僞取眞古今推子皮之取國僑鮑叔之知管仲皆素與交遊備覩始終探其志行閱其器宇守道藏用者可得而見沽名飾貌者不容其詐蓋鉆其學窺其賢度其才質其行或非一朝一夕之所能大槪徳厚者未必才周才盛者必建殊勲無求備於一夫或采拾於眾言欲知治經治獄治財治兵之任其間軌範百慮千端又或付一州一邑一官考評斟酌至精至當掄選之間其大僚必智識髙偉博達所以吐哺握髮其操術豈不欲有其具乎世有異人深稟絕智眾所不測者觀之尢難非常常之見瑣瑣之智所能究悉也華歆表曰勵俗宣化莫先於表善班祿敍爵莫美於顯能是以楚思子文之治復命其嗣漢室江公之徳用顯其世遂以鄭康成子小同爲五更其年祀久逺淸議素著此尙易見其所謂尢難者漢髙祖以天授絕人之智倚蕭何聽子房自謂不及信而重之數年間登韓信大將壇又令子房封信齊王此非常之舉措知人之甚大者也故曰尢難才敏如淮陰識如蕭張明如漢祖所以誅戮項籍天下歸漢創業埀綂髣髴湯武皆由智慮睿哲也蓋人之不易知江海不足以諭其深山谷不足以紀其險浮雲不足以盡其變有人則作之無人則輟之𨿽盜跖爲伯夷可也非常之傑超世之雄有補於天下安危如韓信是也知人而不論其大者不足爲知人之難矣若夫不察不明昬塞聾瞽紲芻狗而求盧鵲之功架雞鶩而責鷹揚之效薰蕕易位鹿馬倒置玆咎敗灼灼古來必防之邦也夫復何言乎

雙溪集卷十

欽定四庫全書

雙溪集卷十一

宋蘇籀撰疏

天申聖節疏

千齡聖瑞運葉亨嘉四海樂推道隆康濟防假三乘之妙鴻延萬壽之祺凡庶同詞普天善禱恭惟皇帝陛下幹健不息離明正中仁增益髙施博彌溥受天之祿如川方興雪復神州綏靖華夏永禦無疆之歷固安不防之基

徽宗皇帝寧徳皇后上仙薦疏

伏以日月告凶天地震裂攀龍罔逮禦辯已遙凡在照臨豈勝摧慕伏惟太上道君皇帝憂勞二紀化育萬方逮北狩之不還劇函生之延企伏惟寧徳皇后坤元柔順屯難邅回法宮未返於椒蘭贈禭遽陳於禕狄爰假大防之妙力以資仙馭之神遊伏願威靈在天並生兜率福祚垂世寧壹寰瀛

功徳疏

石紐發祥天命丕顯猗蘭鐘慶邦祚有開凡亭育之範圍贊延鴻之睿算恭緣願力祗叩佛乘仰十力之覺玆從萬方之懇願恭惟皇帝陛下堯仁舜孝禹儉湯寛帲幪海隅咸樂生而遂性金玉王度益固蔕而深根等久大於乾坤齊光靈於箕翼

詮老再住智者疏

須彌最上之層不妨進步渤澥無邊之際復有返流亡固必以適時斷去來而解脫設或迷於作相祗見笑於大方詮公禪師祖派的孫僧中先覺藻飾焉用圭璧自淸首開甘露之門心在水晶之域勇擊蒙障妙闡宗乘無著孤蹤忽飛錫杖紳笏苦空之友雲水參寥之徒祈常依於慧燈願再鳴於法鼓旣四眾悉推挽爲一大事因緣合浦還珠世人人之有分鷲山浹雨物種種以皆霑仰惟翻然允從眾志

天申節疏

祥濬發而社鳴錫符睿聖徳休明而鼎重祚世延鴻西竺演文南山增固伏願皇帝陛下因天所授如日而躋降年倍於勛華八荒壽域辟國競於唐漢九有渾同

請天寧華老疏

妙解脫梵音雷霆警於昬瞶自受用三昧日月揭於冥迷溥分光以襲明更敲空而作響所謂無礙正法眼藏是名慈悲捩鼻孔機華公禪師學苦行尊探賾索隱僧中龍象人裏鳳麟背廬霍以向金華闡毗曇而遵般若躋堂入奧植拂拈槌籍籍祖風知源流之有自森森法器振綱領以當仁防亦渡海而依風雲不擇地而致雨光孝佛剎先朝道場不憚象駕飛空之勤竚觀猊牀無畏之吼雙溪在目潄流演千偈之談東臯有秋香積備八珍之供囑佛慈防贊聖無疆

淨土塔求化僧葺疏

伏以三百尺之磴梯攀援天界九一層之欄柱摽表梵王想營造泗濱曰觀國師顧興崇婺郡云釋居政證果無上象教最尊淨土招提浙江名剎往者甓運增埤物外雄誇於空碧材掄疊栱翚飛翼跋於仙飈曩聞鈴鐸釘鐺斯時鸞鶴棲止日照重輪之五色月出白毫之瑞光回祿而榱桷灰埃精廬之龍象索漠求化冠纓女士宗奉般若菩提累一木而福髙岑樓施一錢而惠霑沙界不厭抽釵脫釧何妨積鏹堆金遂成輪奐之卓然感召休符於雜沓凝機卻厲必屢丰年祝聖延期永躋壽域

記

常山縣主簿題名記

衢所五縣西曰常山溪谷逥阻曩時號爲巖險僻左比年聖上駐蹕臨安冠蓋旁午甲兵往來乃江湖閩廣水陸之衝坌爲孔道津驛廩庫之吏與其輿臺迓勞無虛日事倍蓰於旁近他邑然縣令之次有尉無簿夫百里賦政非有佐貳何以辦治譬如羽翮修而鴻鵠舉宮商應而琴瑟調茍補左而缺右有唱而弗和殆不濟也簿之於令聯事而不逼分勞而不專上下咸以置之爲便紹興四年二月庚申資政殿大學士宣奉大夫陽夏郡謝公任伯知軍州事言於朝吾友韓君昴子平實被選辟越三月某日奉命視事因舊廢館繕公廨焉君以謝公見用之意不陋枳棘不懈箴儆所治𨿽小務知者大出入朱墨鉤校精覈一毫必利於公上一豆不落於人手於文無害其長蒙成眾謂稱其職至於沿牒而稽經決獄歌而乘間攝縣嚬呻纎悉情僞洞曉蓋有補當今見思異日者甚多焉故當路數數薦之逮終更伊邇書來告曰凡官舎皆刻石題名創制玆職肇自我先子爲記之以貽後政之君子余竊以古人謹始必書夫興廢當理則見稱圖治宜民則可紀可紀𨿽黃綬傳不朽不然𨿽千駟無足道矧賢牧伯之首建明而吾友效官如此不患湮淪也姑妄書之紹興六年六月十日睂山蘇籀記

題防

跋摸連昌宮辭

伯祖東坡先生嘗爲易傳以眞書發揚伏犧西伯之防嶺海艸書老筆精勁自云不愧二王遭亂後家藏書帖散失略盡尙明所摸連昌詞頓還伯英舊觀而過於賀拔恕數倍矣書𨿽哲人細事心慕手追如此其大者鮮不深造故餘三嘆而屢嘉也紹興攺元十月日蘇籕題

跋海棠夣大字

猗歟偉歟如見眞本庶幾遺範贗者果能亂眞耶但瞠然慕嘆耳嗟夫世人不得於心勿求於筆其或筆驕心不競也勉哉到聖處可謂善學矣紹興二年季春下旬蘇籕題

跋東坡拔豕帖

先生蚤年在岐下寫楚詞一章云似鐘繇行體筆能趂意是時書畫已絕出世俗自壯逮老周遊四方古人奇迹無不臨徧嶠南書帖特爲超妙嘗戲語云可比二王所謂七十而從心不逾矩者也嗟夫𨿽天姿殊異亦須精習始蹈大成況常常者其可不勉耶

跋惠州芳華洲刻石

延平範公智聞使君恬於榮進自詭治民不鄙夷嶠南之俗鵞城左江右湖想其城如提坊民如鴈鶩屋如舟舫樹如菇蒲故有古牓嘉名造物特發其祕以遺公觀公與諸賢所記備矣或曰荒裔茅篠與蛟人蜑戶錯雜氛祲毒霧發作無節非華風矣惟公能以循吏惻怛之實盡心撫育令聞曄然以光茀厥茨莠化爲敖建物無疵癘而戶口增山有嘉卉而桑果茂尙儒而士甚文遏冦而民益丰芳流華顯名不虛應公夙有詩防與今石刻符合豈偶然也哉期公奉三年計最歸報九重用其實學藻飾寰海使品彚無雕枯焉嗚呼出處有命皆非人力世人妄生欣慍誤矣覽芳華洲之事可見也

題崧嶺圖【錢】

服道篤習水墨幻雲霧走山海筆力尢壯細察其層疊髙下施設算數繁悉杪忽出意無窮體乎天造厭於人情可謂精能老而不勌者也尺素片紙極目灑落此圖僕故山也觀二室間林壑寥落使人增感懷耳

跋任氏東坡詩及所書黃門記

嗚呼二祖道徳之範見於筆墨傳示來世不容擬議觀其述二大夫樂賢之意炳然著矣辧書眞贗僕粗能焉古人謂辭之不可已故黽勉而題是嵗九月丙辰

跋般若心經後

佛告舍利佛般若第一義諦無心而成正覺初祖國師頌釋益曉然卽羣迷爲聖智照大闇爲光明眾生勤念本源自性由此致悟潁川元輔意珠融通齋心所畫防奉般若志願篤矣以梵夾示余欲彼此同證善果不容無言紹興丙寅首夏中休日睂山蘇籕題

書三學士長短句新集後

予晚生希仰前修汲汲與能耳目屢接典刑故老喜如獲麟鳳饜於昬懵不知而作者論文拊捲每每興嘆顧念九原莫作述者有迹可傳不忍置也曩日正始羣賢在朝黃秦晁三公騫翔臺閣追想其奏篇大庭埀紳文陛據梧揮犀石渠東觀質據辧析泯然邈矣所餘著書名章大論煒煌照世其樽爼折衝欵眤名勝髙酬姸倡以夷猶寓意融金石感鬼神咸韶𨿽隱陽春白雪猶將髣髴焉其風流雅尙之最吾人所欲珍緝實天下奇韻嘉聞也諭夫東阿豆萁之敏子敬蠶種之墨淵明閒情之賦三公度曲與此何逺嘗竊評之黃太史纎穠精穩體趣天出簡切流美能中之能投棄錡斧有佩玉之雍容秦校理落盡畦畛天心月脇逸格超絕妙中之妙議者謂前無倫而後無繼晁南宮平處言近文緩髙處新規勝致朱弦三嘆斐麗音防自成一種姿致槪考其才識皆內重而外物輕淳至曠達學無所遺水鏡萬象謝遣勢利湔祓陳俚發爲新雅有謂寓言罕能名之三公同明相照並駕而馳聲稱彰灼於天下斯文經緯乎一世淟涊萎敝剽裂無稽之徒熄矣吾儕鯫生諷詠喁噞劌目娯心痼文字之僻昔謝安石中年傷於悲歡與親友別作數日惡王右軍曰正賴絲竹陶寫耳嗟夫吉日良宵賓主酣飫笙簧嘈雜使曠世孅阿之倫求語意之相類窮音調之抑揚上激靑雲蕩泄吾軰胸懷所謂陶寫也楊惲耳熱烏烏梁鴻五噫狂歌亦茫耳烏能逮此哉或曰耳非防曠安知幻妙之音答曰三公之詞非專玩而獨鑑者實四海九州有識之士共焉故予言而不僭越耳

跋伯時二馬圖

先祖黃門喜顧陸王韓遺迹龍眠集三馬見貽效之者三人其風儀雄傑皆可任雙鉞三槐所馭殆天廐之龍也兵火後粉繪羽化惟絲字賡唱在櫝今觀此髣髴間感舊屢慨而已紹興辛未秋孟蘇籕跋

書輞川圖後

余攖務倥傯汩俗浮囂煩促海涯諏度甄遣涉筆占位不謀食息願釋此而淸其思卯酉進止寒暑罔避搖手而吾僚發議動足而簡書鐫詰悔悋𨿽逺荒嬉何裨願置此而新其說有憐而示之以唐王右丞輞莊矮紙圖披閱屬爾灑然慕之按摩詰開元詞宗張曲江之客孝友禪悅書畫絕世仕而屢歸其區處門閭標蕝山藪新規奇槪淵兮卓哉曠達騷人之思也其疏舉二十許處城坳岡阪葺宇上游編菅裁杏木欄聯柵茱茰沜澨槐栢宮防篠簜嶺防北南湖垞霏祲煙霞麕麚逺迹人之虞沿涉信舲艫之適亭臨淸泚柳翻碧波欒瀨白石萬拳金屑少飲千嵗檀欒爲裏吟歗琴簫辛夷爲車桂旂自舉有用故割之林蕃衍逺條之囿山居之殊勝詩眼之識拔如此予壯嵗遊藍田不暇搜覽弔古良可恨也蓋城市暖熱泉石寒涼往往負炎捨冷誠知簪笏圭組不在崧少濠濮髙蓋駟馬豈若柴車煙艇歟於噫余老矣辯論著造不少貶而懈顧何益焉遊止溪山希眞秦伽斜川愚谷誠不易可圖也玩味黙存其間無湫隘塵囂之陋又無顯嚴髙明之瞰林端水次莾蒼緜羃傾岑阻徑巖豁谷回嵐光素云自相蒨絢鷦鷯之賦莵裘之營眞趣蘊鐘乎此矣主人旣以斯畫見貽置之坐右朝夕寓目抑流競養恬素爲幸豈細也耶金穴雕堂之家玉麈象牀之靡無施於丘壑矣紹興辛未孟秋睂山蘇籀題

雙溪集卷十一

欽定四庫全書

雙溪集卷十二

宋蘇籒撰啟

代謝呂丞相啟

右某蒙恩受前件差遣已於某月某日赴上訖分安僻壤自便養屙祗奉恩光仰煩造物攬轡沃若握節慨然撫民夷風俗之殊斡山澤財幣之夥詳味奨予恐懼叨塵伏念某少不逮人老來更事初無進擢之望終冀循良之稱華省振纓窮途失子哀悴所迫衰疢相仍懇悃一陳光榮曲被此蓋伏遇某官帝所奇寶王佐異才社稷元功掃閶闔之氛祲邦家系望補衮職之工能國是定而紀綱明兵勢彊而姦邪伏書鼎彛而顯赫大陶冶以埏鎔致玆一介之防亦獲寸長之效量才受任藏疾包荒某敢不収晚莫之桑楡增太山於塵露庶防一簣以補萬分過此以還未知所措

賀張樞宻啟

伏審誕颺宸綍全付樞衡復辟云初論功第一黔黎大慶將相調和獲此具瞻榮逾倫等竊以北巡未復謳歌允歸南渡疾趨環衛寡弱值汲黯之在外顧公孫如發蒙變生雙闕之前援乏它師之助介甲而呼者爲吠堯之犬伐鼓而奮者揮誅錯之戈孟賁駭於狂童神龍制於羣蟻天地尙顧於邦國朝廷豈乏於仁賢皆力薄而勢孤𨿽心非而口諾毛先生以三寸之舌使趙重於九鼎周太尉以一呼之袒安劉氏於太山古常有之今則復見伏惟知院樞宻剛大塞乎天地忠義一於死生有旦莫千里之才有吞納百川之量步武靑雲之上身名北斗之南捧檄者百列城聲飛仁者之勇同心者三大帥汗流烈士之顏君王正位於法宮將士悉還於天仗見股肱爪牙之助察脂韋首鼠之徒消惡運而遏亂原抑姦鋒而奮誠節解腹心之疾而罔施箴砭除城社之鼠而不假薰燔天下韙之軍中肅若深悼艱難之國步共思英毅之王臣顧得失存亡之秋非蓄縮鄙凡能辦以閤下妙齡之人傑立朝端允代於天工必進任於元臺益更張於治具中興可覬大業彌隆相衮命圭分固當於得兔兵機國事目不見於全牛念祖宗之法度可循講賢哲之建明未泯何止江南之王謝定配中原之管蕭籀玷桑梓之坤維仰節旄之公府方且揚眉而吐气不勝饜目而愜心歡欣交通嘆詠不足無任爲天下喜忭之至

賀謝參政啟

伏審入覲嚴宸延登近弼虛襟前席咨大計而條陳運規從繩獲眞賢而柄用巖石增峻飄風自南立政平章同心參貳竊以左右洪造執持大權弛今日之憂慮講當世之備禦可爲痛哭者非一如解倒懸之未蘇天子思治勵精志勤宵旰元臣遠猷辰告力振綱維武夫虛驕殆矣偏見文吏叢脞疚哉淺聞廟堂須不世之才蓍戒往事之失實符人望宜亮天工恭惟參政相公斷金剸裁絕塵超邁識邦國遠大之體得軍旅信伏之心論思代言窺伐苗命說之作解紛排難卑射聊諭蜀之辭惟其正色而立朝固已折衝而卻敵仁厚惻怛副黔黎饑渴之時賞擢精華致豪傑興起之助太平之責允塞勲庸之盛當然籀入道不優登門爲愧鱣堂之瑞久矣伏膺牛角之歌舊蒙采聽﨑嶇執轡齷齪斷編無勞可書有局自效風俗四維之克舉芻蕘片說之必行竊聽倚毗佇觀施設王度金玉共式昭於徳音人材茹茅益廣開於賢路仰頌之喜敷述難工

賀富中丞啟

伏審簡在宸衷擢領風憲任隆獻替用乂搶攘當大有爲蓋非常選多士攸慶前修不亡竊以道不虛行人惟舉類念昔烈祖之輔有如鄭公之賢門緒蕭然聞望卓爾廟食赫奕鼎彛著明後昆是似其淵源世俗豈知其髣髴取故家之成效在髙位必仁人溫故益新象賢崇徳典刑有自箴訓可追今海岱失於太平而黔黎喪其常產約已陳錫將以収敵愾之心公聽使能將以建勃興之業此意甚切厥功惟諧從容訪道之求類非俗吏之事必明哲同於山甫而剛大比於孟軻其智辯足以平厲階其仁彊足以遵美志泛應曲當無頗至公伏惟中丞妙講規模深識壼奧蹇諤匪躬之節髙奇足用之文論思甚確而朝無闕遺執法允明而士知趨向聲郵傳於天下謨輻湊於上前定傾丕平制勝未戰求懿徳而肆時夏總羣防而殄妖氛諛鬼姦魂巨蠧曩煩於白簡防材泛駕小疵稍洗於丹書知無不言允副殊眷位鄰揆路遷補擬漢之大夫進參調元圖任方今之近例籀粗爲君子所與竦聞長者之風讀先正之書愚不睎其萬一拜髙軒之日理有契於三言瞠然超軼之蹤率爾狂狷之作慶詠之切敷染奚殫

賀富知院啟

伏審丕奉寵休擢司宥宻聲實無忝睠屬益深凡在芘庥與有榮耀竊以有世臣者所謂故國建明徳者其後達人豈特爲階闥奇異之觀實能任邦家輔相之美以才業之絕異正名位之穹隆無替茂勲復仍舊貫副朝廷之企佇厭華夏之傾瞻惟玆右武之要權思得佐時之機略𨿽俎豆墳典之事吾儒守文而鼙鼔金革之間諸將易得措世大安則有道使敵遠遁則貴謀頃刻防差安危所系呼吸生變裁處尢難折衝於帷幄之間度兵扵枕席之上六奇五間之防應可無窮九流七略之術何所不用是由文墨之士自許驅馳之勞側聞登庸實允僉議伏惟樞宻端明性與道合意葉才周閉戶揣摩已儀式文王之典前席獻納實啟沃髙宗之心有長國家之令名以安社稷而爲悅約身厲操比盧懷愼之淸因事建言若蕭望之之正屢酌獸樽之美痛繩舊洿最詳馬棧之施獨予善類務農蓄聚訓兵俟時以伐謀爲奇功以自守爲進取馴致遼夏之修好庶防魏晉之復歸度越前芳非但無愧籀末品下秩緜力散材不因筆牘之儀文莫敍松蒿之附倚意向殊切宣寫難周

謝顏門下相公啟

伏以樂附徳門實勤頌詠過形薦牘曲被矜憐言重鼎鐘光生腐朽飾說嘗幹於百里載名敢瀆於三公自緣顧念之私乃致恩知之誤竊以自別於常人者必有髙韻辱知於大賢者盡抱殊能𨿽求之乘田委吏之間而察其輔世安民之具士難稱愜才鮮克堪蓋古今致理之權公卿報國之志奨擢之途忌隘汲引之門在寛防十何辭得五猶半將以備委任之大豈徒掠好善之名方今智勇俱勞防攘未弭宣華勛之澤而明俊徳分禹稷之憂而建勲勞裁成鞅掌之時殆由舉措之當凡有爲而有守皆與明揚誠無黨而無偏豈容魯鈍此蓋伏遇宮使門下相公丈人自得者極至所履者醇深家傳亞聖之風世濟哲謀之畫允恊一徳參斷萬機居常緣督以爲經不憚毀家而成國燮理勞而事夥彌縫巧而功深逮燕處於琳宮問攝生於庖氏直諌無隱防聞汲黯之召還末俗未惇宜使陽公之亟用恢辟風化保養遺黎捨我其誰考愼其相畱意人物振起綱維天下將被其休功國勢殆從而安固籀酸寒下秩流落寒蹤晞昔仁賢讀古墳籍羣喧卑之俗狀困襃愽之儒紳旣蒙品藻之優足攺朋僚之觀益祈愽約無辱提攜不間衰窮眷殆倫於骨肉在夫臭味願終效於毫分過此以還未知所措

謝閩帥啟

右籀被命天闕效官海邦未聞畫諾之誰歟忽覩除書之騰播繼承開府競欲登門睎驥仰髙已云積嵗芘云附徳寔獲素心道路交欣頑懦增聳伏惟知府安撫待制儒術先覺朝論鹹推辭綺心精才髙行峻宜處巖廊之上蹔淹藩屏之維簡在淵衷益當重委蓋備嘗風俗之利病得以爲條教之弛張旄節舊臨何止昔襦之惠鄕枌所在斯爲晝錦之榮翕然大慰扵風謡何特鄙凡之受賜籀僚屬之內官秩最卑﨑嶇隨牒之行艱窘喪家之狀無伎自給待祿紓貧幸遇寛明稍矜衰朽庶殫夙夜有補毫分

謝帥司舉啟

伏念每懷靡及寡過未能特達飛章貶屈鑑裁荷瞻燭之明恕忘蹤迹之誠防廣度包荒深仁扶弱懷檄愧汗僚友攺觀竊以時運艱難才謨匱乏惟用能可以致理故體國莫如薦賢邀劇孟而拜尹逢事其可緩尊樂毅而起王翦勢固宜然筦庫之卑本何闗於算略判司之秩但稍擢其久淹旣獲大田亦兼斂其滯穗別識勁艸不遂偃於疾風防十覬於五収慮千豈無一得顧甄藻之已誤何事爲之可稱此蓋伏遇某官頌丘索與祈招多知往事拾甲乙之科第徧接名流敍事之文儷花鬭葉方人之論噓枯吹生聲飛九牧之先恩浹八州之內倦符魚之條教懷桑梓之莵裘朝廷方倚其才吏士願依其徳豈乏鄒湛之輩共登元禮之門猥以空疏驟玷淸舉籀欷歔憂國流落餘生潦倒何成麤疎無取力薄不足以承緒業伎拙不能於謀稻粱親承誨音仰止芘賴孤學寡予世俗之所忽遺舊聞不愆寤寐之所詳味年已至扵不惑道應得於少分惟有進修是其志趣念禆益之效淺徒銘刻之心牢防蹇磨鉛爲山學海過此以往未知所裁

迎柳憲啟

右籀伏念一去門闌十更嵗律遁逃空谷渴見華夏之衣冠劃覩除書肅振霜臺之聲采仰髙有素偃風載欣竊以遠民屢擾而難安諸偸乘間而竊發馭以寛恕則愈生姦猾之勃心慘乎誅夷則累及無辜之眾庶臨遣使指奉將美意於遐方果得耆英厭塞淸刑之重寄豈弟之誠允篤惻怛之實愈惇伏惟提刑中大龍圖窮經最明覃思自得負抱佐時之略韜涵絕世之姿校理祕文卓犖諸儒之冠剸煩將漕斡旋五路之儲逮朝廷宵旰之時處詞館逍遙之適玉堂鳳閣方且登躋金節繡衣復還舊物偉然素著之名績卓爾尊臨於吏民朝論共推輿情咸悅筆端甄品屬城恪稟於六條柱後惠文羣冦豈勞於並按籀鯫生無似驥尾叨榮佩伏知憐不忘造次但深欽聳曷究悃悰官守所拘臺斾殊邈

賀富樞宻啟

伏審出綸命近輔陞賢樞政處中機謨宻勿禮秩甚重尊遇更光竊以副宵旰之求則無驚乎殊寵妙裁成之業乃得位而可欣蓋論定於鄕校之防談望隆於將士之節制蒼生懸命賴經理之遠圖有識快心懷先正之遺烈赫赫愈著新新不窮致姦邪憚國之有人使冦攘廻慮以革面裴度進而朝廷重召伯成而王心寧伏惟樞宻知院中大稽古制今懷仁附義以邁往之略承天睠以不倦之智収人才司耳目於臺端言必有中贊心膂於揆路知無不爲懋深實之謨攄醇積之學應對鄰敵折衝伐謀備禦盛秋據險知要惟其卓犖之度曽無肯綮之經咸具爾瞻無出其右枝傾補綻正九伐之綱維端本整棼慰萬方之饑渴善類增气舊章舉行庶防山甫之賢不忝烝民之雅籀附於龍津驥尾跂於鳳舉鴻軒念多事之且平獨空餐而自愧同奨王室或用九牛之一毛走慶臺階尙須十駕於千里敢辭藜藿之陋將恐桑楡之枯欽詠之私敷染奚旣

謝程殿撰啟

伏念欽承嘉惠誤玷殊私度廣包荒恩多內恕修辭謇訥愧汗忸怩竊以選部典常公庭殿最銓綜旣有成憲考課無失大綱𨿽奔軼淩厲之人以爲拙宦而深實詳練之士多出此塗底績則其宣力也懃保任則其量才也審顧借五斗更盡三年殫竭云爲僅書中考黽勉或經於三仕蹉跌有至於半生亦知京秩之防芒冀脫判司之冗瑣籀之晚進自以窶空希當世之簪纓豈迂寸步望前賢之糟粕未得一毫彼哉何堪缺然無取便合倒冠而落佩豈期結网而羨魚華衮埀隻字之褒敝帚增九鼎之重此蓋伏遇知府安撫待制警拔應猝愼靖察防學惇及物之誠辭富輯民之辯窺典冊之淵藪援引古今知議論之津源多識成敗故能擴將帥之韜略寛國家之顧憂移檄駢聫斥堠絡繹金穀流衍器械精良厚結羣心玆爲全防馬首所向三軍佇曕旂尾一揮眾凶屏息不出樽俎所恃機籌威撫冥頑部勒勇怯纎悉舉措深副倚毗王良當車轡無詭竊醫和負籠劑必珍奇至如籀者蹤迹飄徭燕幕榮芘羽翮摧禿鶚表飛馳老矣轉疎賤而有恥片言小物不敢代帥而受名秉心奉公戒在侵官而冒上循循乎寅集而酉退稍稍乎晝訪而夜思庶防摩厲以須不忝稱知之實繡衮當軸終賴埏陶詩禮在躬豈無雲補再拂篋中之筆何謝囊出之錐過此以還未知所措

賀翟參政啟

伏審光膺制命參貳衮司股肱惟人典刑增重系兵民之欣屬符夷夏之傾瞻溫恭遜避以得之將順謀明之至矣洪惟向道之主必有命世之臣稽古以制今訏謨而果斷當天下之劇務酌時變之機宜首陳堯舜於前大安社稷以悅出扵口而成扵手塞其責而獲其名乃者給賜鋒車虛佇已久逮夫入親法座見晚興襃重煩詞翰之林遂付機衡之位卓然自結扵中扆兪哉甚眷於宗工拱揖廟堂鎭弭橫潰伏惟參政相公珪璋大器鴻鵠髙飛道有覺扵後來才庶防於前輩摘風騷之奇致體訓誥之坦明邁軼兩京兼該七略偉中興之石畫妙正始之金聲難進易退而羣士推提綱正紀而萬事理久處閒燕無競榮光自得孤髙公議咸予眾狂且穉棄衡石而妄量道阻且長卻騏驥而不禦名望難揜時命大來管夷吾治於髙傒鄭罕虎知夫東裏務在救衰而已亂未嘗茍且以卽安陸相之術彌精賈生之言悉用下九天之膏澤出萬國於窮途神助人謀淮淝俟常武之舉颷驅電掃河洛快匪風之思運動英謨已得全防並鼔作於賢傑致風俗扵太康籀仰止門闌視效繩矩誤垂善誘洞照空疎深思自托於陶鎔庶免排抑於糠粃於彼縣令飾小說以徒勞渾於俗徒謁大巫而自失敝帚猖狂於英衮蒼蠅瞠若乎芳塵誠依徳範之崇不知形迹之邈喜而不寐允也大成玉樹瑤林盡歸掄選朽株枯枿亦出菌芝竊仰雲霄埀防圭竇但切稱慕烏能防

迎張大資啟

伏審釋防稽之組虛講讀之司攺命魚符薦頒節鉞淵衷異簡均佚民政之藩海徼東南悉屬天子之老維無諸之都防雜禹貢之島夷瘠土勤民連年多事屢致竊攘之防尢難鎭靖之人老者安而少者懷非常才之所任亷其頑而寛其鄙皆大賢之所長側聆休命之行實諧中外之望誦十行之語上恩惻怛於撫存總八州之人憬俗慰安於節制威風覃被謡頌何窮伏惟知府安撫大資相公達六藝之防歸該九流之倫類廊廟之寶柱石其才磊落萬乘之知咺赫千載之遇竭誠論列百神聽而兆人瞻將順謀明一徳恊而九疇敍頓綱正紀慮遠燭防湔滌舊污帡幪吉士典誥大語追還伊傅之書政理髙能遠過龔黃之譽出入將相師保羣黎輟坐論於公朝難久畱於外服櫜鞬羅拜攺觀遐方矢先驅叨榮屬吏平生珍慕邂逅遭逢大懼芻蕘有玷幕府幸許揚眉於賔次欽聞溢耳之歡聲延跂來塵頡頏成廈依向之至欣頌無窮

示徐漕啟

伏以命秩日邊假羽翰而干進論評月旦辱謦欬而有餘堂室髙堅豈易鑽仰門庭浩愽靡或不収惟糺按黜陟之間有辦治公淸之舉悉取髦彥奚顧循常籀自媒包羞冒瀆貽誚足將前而退卻口欲說而囁嚅免於譴彈爲惠已甚塵於觀聽負愧實多黽勉衷情曲折布露五仕委命七稔書勞憂患乘陵嵗月二紀兵戈遷徙道裏百程犬喪其家棲托無所熊落於檻攀援柰何世方須才時屬多事願翊皇輿乎正路仍拯生類於窮途事國激昻之心孤憤曷已陳力衰賤之際守局胡爲冀髙位之仁人拔孤迹於要地尙古人之不茍祿幸君子之弗遐遺庶曰非愚嘗試甄寵伏惟某官廓度量於河海鑠風采於雲煙致主憂民奉法循理並用周臣之五善盡遵漢詔之六條望隆蕃宣譽振嶽牧儒顯當代宜冠從班課最諸州卽歸朝右妙郊島爲餘事纂班左之遺芳題品則林宗子將知識則鮑叔罕虎銖稱寸度不失毫分急韋柔悉承防趣再念籀少也狂簡便慕相如之名老矣不才竊附子臧之義求而後值喜同時之有若人漫不知非推等列之多美士銓選冗璅難以發其器能民政設施粗可崇其術業保持無悋補報是圖稱於天下曰已知防令聞登於王朝而引達果決當仁

謝劉憲啟

右籀伏承牒命保舉某充攺官親民任使者誤開藻鑑収錄芻萊辭避靡遑慙懼兼至竊以陳力就列右賢援能考課實而事績光髦彥作而流品辧中都有選曹之銓敍方州任刺史之明颺人才由是盛衰國勢以爲彊弱豈鄙判司之冗未嫌筦庫之卑達於家邦由玆汲引咨於嶽牧所幸稱襃通者必能舉窮顯者宜於索隱外臺重寄所治無疆卒嵗頒宣薦聞有防豈期冗瑣在所知憐使錙銖增重於鼎鐘而欬唾隨生於珠玉籀之潦倒望絕陞華巢林一粒之資久矣安分趨市半錢之利殊不欲爭素無狎俗之能安得佐世之具寡偶希合倦飛拙鳴山窟海陬半人禽於生理天寒日暮恃卉葛之常溫汝潁田廬岷峩松樌風土昔多於奇士門庭咸謂之故家鍜鐡之步空名繋劍之樹合抱悲斷弦之莫續號良冶而何爲方且斂板走趨仰皇華之六徳摳衣擎跽窺理窟之一班伏遇提刑少卿入道醇深秉心挺特厚黨勤類接下愼防世懲荊舒學推歆向悟宜官之波畫似居巢之愽聞使斧抗威百城以肅從槖歸覲羣公允諧信穮�之千箱欲扶揺於九萬昔樂天之思元亮殊愛陶宗之人文舉之憶中郎猶賞虎賁之貌或出或處而能同心無古無今其歸一揆噓呵衰冷芘護孤貧永惟此恩其何以報籀更當鑽研吏道靡敢怠遑恪警官箴如恐弗逮勉自激勵不辱門防求爲可知益惇來效過此以往未知所裁

牋任參政

右籀伏以記室響報不棄咫尺之書東閤諾延祗捧聫翩之檄偉度英鑑優遇殊私訓鄙矜愚深容熟察拳拳珍仰蓋謀道而非貧眷眷甄該致懷刑而後惠其爲光幸何以克當念古人之事賢欽盛美而歸往應對進退之末講畫指授之多師親而習專業勤而志立咸號登龍之士皆來隱豹之徒掃門執禦以伏勞升堂入室之尢宻平時坐論於經防它日擢升於廟朝依王公防彀之榮華仕州縣抗塵之汩沒籀一介魯鈍十年具瞻才不副心求稱職而安在學無所就顧承誨之未閒徒有耽古求善之情好節慕聲之願世不知而奚慍時所尙之爲賢希管蕭之榮途顧仇梅之末品求其遇合實難自媒譬如弱羽必棲於髙松蛟龍先階於尺木蠅附驥而行地鵬積風而負天無物不然惟人由是況今詞林之根蔕此時聖上之疇咨一諾如錫於千金一見如封於萬戶狐裘豈容反衣不倦挽樓馬棧無取凡材何祈輯附寸長尺短樗散液樠悅於見知孰不奮礪此蓋伏遇宮使參政大資淸純養素愽篤通方恊搢紳之公言被旒冕之聽納湣勞以日昃之務優防於道味之愉學識堅髙謀猷邁遠斥破碎臆說之繆嗤浮噪少年之狂雅意屬於本朝羣情待於爰立天下有未獲之事淵衷念畀付之諧不止居季孟之間行且已楊陳之嘆洗六合而淸氛垢維四方而撫瘡痍救民於水火之中行師於幾席之上爲家國深慮而審畫寛君王旰食而宵衣凡所賢愚於焉舉措籀捨筦庫而領邑陞從事而治中省循寸進之階誠爲拙官之喜至若提挈不間乎棣蕚吹噓悉取於弓箕曷嘗小補於纎防豈意薦叨於寵待籀敢不伏膺惠貺益勉操修積累錙銖增禆遠大舟駛輿壯亦祈眾力之同廈廣棟隆實惟羣木之助孰云小艸無益髙閎過此以還未知所措

攺秩牋謝資政

伏念在浚城之旟進遷命秩上泉山之牘佩戴揄揚就日望云入朝法座局天蹐地被奉恩綸髙蹈龍津追廻鷁路知人必當聽眾咸孚寡乏何人祗栗優論竊以銓管千條之宻鉤考五仕之嚴抑欺濫與僥浮愼裁量而澄汰怵迫之徒使其安分規矩之士豈不稍伸公論夷塗眞賢實績假令冒昧返玷髙明如籀者倨僻迂疎孤羇臒悴承學以詩書爲業扞格未精吏道以法令爲師黽勉無害二十五年於隨牒十生九死於亂邦隴月河冰舊防最壯蠻諏夷落屏卻未能思所以奨王室之圖庶防不忝天下之士祈臨機而趨事顧縻爵而敢辭非摶扶揺則耕衍沃此蓋伏遇侍讀大資政淵源衝邃器識穹宏洽覽羲皇以來若燭照而數計尊臨嶽牧之首如鳳舉而鵬鶱嫵媚上前神明卓絕雄飛朝右風防英華變精祲之至和消戎丑之姦悖亹亹過廷之誘拳拳跪履之勤不倦題評見顧豈無於本末未諧補益狂狷政賴於甄収虛徐進寸之階昻聳直尋之勢塵埃冠劍吹拂有待於牛公囂噪聲歌減放必資於楊子幸阿陵之廣納使品彚之備成厚義所存小禮奚用汗流湜籍之後气蘇管樂之前器使不遺願究上臣格天之業區別素定亦使小艸因地而生恭惟負鼎之心實軫納溝之念過此以往未知所裁

牋胡樞宻

竊以提綱而萬目起欲食者嘉魚鑄式而百體全願求者善馬罩罩勞劇而始得多多並蓄而後収物理當然人品猶是周南之嘆未已冀北之羣豈空使榮賤之勢判然則視聽之知爾蓋掃除四海以爲度調一萬彚以爲心聖賢所以驅馳風俗從而趨競巖巖赫赫髙位固有常尊勉勉遑遑寒畯思有所試凡挾養材之柄必稟知人之明相期仁義之途相引事功之防附炎畏貴則凡庸之所貪向道佑賢乃豪傑之所願開大公而廣愽奮至鑑以昭融甲第朱門何猒箴儆軍符侯印各祈代更芻蕘肆言屠釣寡合豈習熟卑隘之仕路而鄙陋恬曠之山棲入吾選中易扵籠絡居吾術內罔或遐遺朝廷不可以空虛天工殆急於分治拔十五而半獲得百一於已知勤禮挽推甄藻題品天下喜樂人皆往歸寶儲彌隆緩急獲用莛楹梁栱合輯而成廈臺萊栲杻蔽覆而爲山朝無曠官士無失職此自古類能之效以人事君之誠不由玆途亦復何覬忌之則往而不返抑之則污而自羞樂同骯髒於泥中恥並伊優於堂上毀裂冠冕欣屬林丘臨事而嘆乏才治國者奚所賴藜藿不保姦軌柰何籀塵埃粃糠艸野聞見夙有事道之慕久懷量力之心妄意古今自待者敢不厚繆耽義理俗說者非所攻居多長者之防許予不凡之操咀噍腐儒之執藝酣詠素王之典彛晝彈鋏而悲吟夜拊枕而太息蓋常處約自守泊如分終爲壠畝之民無復視朝廷之列談王伯之餘防意廣心勞遇管蕭之亞流汗顏血指非有陸生之新語又如奉春之便宜何以少屈華簪遽叨後乘以嘉魚善馬之諭或凡鱗病驥之容上冒坯陶仰攀槐棘今明主勞精於復古鋭意於陟明殿幄演經儒耋重席奨遇忠義网羅放遺論辧從容舉直措枉除擬雜沓念功計勞昔晉元中興多擢中邦之世冑逮宋武北伐亦賴江左之人英砥礪百官系屬三府樞宻閤下登翼弼亮斟酌裁成積學髙文冠乎當代濳計黙識凖於古人戮力一心革士風之媮薄銜命萬里諭戎醜之服馴綽然表餌之權開示丹靑之信賈生之學相埒君叔之勲未優介立孤標智辯寡貳方且極防龍之洪業體周召之處心三命益恭百度咸理至於好古而信求善無饜𨿽居功徳之崇略無髙抗之累故籀近者忘其疎逖飾其顓愚拜揖奉承神思消發宜在擯而不省孰謂髙而難親徒步貴門計拙百僚之下摳衣末坐蒙問五載之淹使其忘故園之思不至劇寓客之窘防願易滿小價卽酬粗給烝嘗不恨枯槁道前修而譽盛徳愈加令聞之光試家法以補明時庶防先達之訓非所望也敢悉布之亮惟埀矜稍緩誅譴

賀趙相公啟

伏審宸廷敷號府防勲首冠冡司睠隆臺輔羣公稟承於處決含生鼔舞於設施朝廷愈尊國勢增重凡居大芘何啻小康竊以國之隆興必有命世之佐士之光顯蓋逢知己之君磊落殊常之姿得於考愼特達難酬之遇猗於經綸帷幄疇咨廷臣莫比爪牙宣力廟略居多逮戎醜之克寧嘉指蹤之成效眷隆極品之賞寵襃特異之功恭惟某官兼文武之資好帝王之學擴持綱之大度守補衮之小心白簡霜威嘗落姦邪之膽追車日下再掌宥宻之機副葉虛懷從容爰立霖雨未敷於三日羽檄沓至於百函制勝安邊恨用休璟之晚禦軍卻敵悉皆毅裕之裁威令嚴明將士奮勵遂使僣盜之類落吾術數之中解腥穢爲樂郊決贅疣於俄頃方且扶持正論削庶事之厲階撫輯黎元爲百年之長慮熟講全防以防盛秋富民振兵實舉措之優裕治內服外諒條畫之無遺以我自守之餘圖厥進取之計符移汴雒知猘子之不足擒表餌龍荒見黠虜之將屈伏允塞中興之責捷疾亨泰之期籀仰止門防嘗辱顧盼恭惟格天之輔譬如涉海之舟不容一木之或虧豈有一夫之不獲尙祈艸芥亦與甄陶欽聞休命之颺倍切輿情之喜

賀張參政入覲經筵啟

伏審竦傳急詔欽想趣裝麟趾金華異等殊渥紫樞黃閤虛位以須中外樂聞士夫交慶籀嘗備官屬企慕光塵忝荷帡幪倍切欣喜竊以明主好要理世須賢帷幄疇咨春秋起廢招延舊徳開濟遠圖愼人物之評求討論之益上意先定僉言允諧蓋貫悉古今故能爲萬世之慮愽約經術乃猒服羣士之心其在當今無逾執事伏惟觀使侍讀大資柔嘉維則信美且仁莫際波瀾臻極壼奧髙文典冊挽廽正始之音經武振兵允有中興之防夙參大政未究訏謨愈練典刑不擇劇易凜然嶽牧之首蔚爲議論之宗惟憂國饑渴之心見給餉艱難之日至尊嘆蕭何之傑訓詞襃韓滉之勞輟保釐於藩維俾左右於天造贊襄於規隨之際斟酌乎獻替之間建功名於鼎彛形歌頌於竹帛再念籀罷秩三載待次一官犬喪其家托迹無所熊落於檻攀援柰何敢懷僥覬於超陞自安分限之涼薄惟流落之未艾更貧寠以難堪仰止髙明未遂遐譴使霖徧潤於枯槁丹靑粗變於嫫妍拯拔窮途允歸洪造殫竭頑質少答深恩

賀張參政啟

伏審上眷舊勞復還大政命傳疾置罔不僉諧道路欣拜於鋒車搢紳騰詠於綸綍事繋國體喜溢民情前古建極之君至精考愼其相風雲感防霖雨敷施𨿽天縱日新之姿亦人謀弼諧之助恭惟治本要在得人核實循名較修量短驗扵已試簡其眞才莫如孟子之恭王必曰仁義亟召穆之而翊亮同濟艱難迫促詔音參陪道論凡宻勿邦家之務待疇咨國老而行相時防通若驚受寵伏惟參政相公金玉王度蓍帝謨望峻烏臺詞髙鼇禁梗議無隱砭世之肓淸節無華干國之蠱若安世而簪筆持槖如次公而增秩賜金以萬姓勞苦爲憂以四海焦枯自任著書傳道趨聖域而優長重席談經發睿學之髙妙文士宗其題品武臣賴於撫循寡悔與尢當世誰比或出曁處底績見知數移百六之秋運際升平之日督勵耕戰寛卹閭閻頓振綱維善厚風俗拯遺黎而迓簞食賔左衽而系長纓允副淵衷之懷果慰天下之意霸姜防管似此得君而成翊舜命臯豈曰安民之易籀夙事芙蓉之府樂逢桃李之蹊被捃拾韊借之餘犯而豈校儻湔洗照臨之末公生至明竊惟屏退之蹤豈忘致恭之禮矜卹孤拙祗恃仁恩欽想於衷敷述奚旣

賀陳參政啟

伏審光奉宸章進陪國論誕吿遐邇歡欣交通伏惟慶慰竊以內修外攘之艱大勞小康之後惟道徳才諝之醇固所以拯患而致祥惟將相士民之恊和所以同心而造事志於斯者或昧其術謀於斯者或撓其權大政之防非賢不乂必也抱魁壘之質挾淸警之資故侍凝旒則聽納被知逮居黃閤則寅恭竭盡算多而勝業廣惟勤中國倒懸告猷能解生靈淪陷援手釋憂如通閉破結髮越人之藥石若引重致遠輯造父之轡銜在措置之錙銖系安危之輗軏故廊廟虛位妙簡淸忠搢紳公言莫如執事伏惟參政姿稟絕異規略最優沈涵仁義之淵防詩書之囿典司八璽宿學儒宗勸講六經每紆皇眷夙夜匪懈宻勿贊佑之功諷諌從容啟沃多聞之益韓厥爲人之不黨子產臨事則愼辭國蓍蔡而世表儀帝股肱而天筆舌報堅昆而諭渤海檄巴蜀而射聊城倚馬操觚祛迷決瞶尺一有中和之气方隅識睿聖之心布繁悉化俗之言播委曲難諭之防陪鑾扈蹕造膝虛襟酌古今而處便宜預圖畫而補遺闕允執大柄光輔明時殆將致主於唐虞自信許身之稷契引類而眞賢舉勵精而治功成霈其源流素所蓄積籀夙叨奨飾防免牢愁綸綍頒行喜而不寐光塵末仰之彌髙緜宇蒙庥偉哉造物餘波所澤盡出生成素湣枵疎豈遺賤遠頌詠之切敷染奚殫

賀趙丞相再入相啟

伏審被召鎭東來歸揆路注淸衷而爰立采黎庶之公言簡賢允念於前勞用舊莫先於元老誕颺孚號胥慶輿情竊以恊一徳而冠羣公維四方而調品彚夙契風雲之防才遏干戈之虞道遠心勤務繁日淺效著明於詳試績靡究於成能欲盡其施設之方必假之嵗月之久遽輟調羮之手豈伸負俎之心條得失之將然灼籌畫之可倚增廟堂之嚴邃還魁柄以彌綸任責丕平允酬殊遇恭惟僕射相公學尹望之術助堯舜之明恢恢乎肯綮之間炳炳乎付授之際燮理精祲察玉衡之端綏靖邦家無金甌之缺邊實將勇當朝辟國之召公民肅吏循斯晨化俗之楊綰惟用意之髙遠故圖畫而必成解中原之倒懸配前修之奇士籀自惟疎冗嘗誤生成一毫何補於門闌卽日中傷於唇吻孰謂根莖之弱亦湔霖雨之秋儻一觀東閤之英將稍釋衡門之嘆日者驅策之意時哉幸防之期竦忭之誠敷冩奚旣

慶常中丞啟

伏審弄印宸嚴首膺屬任專席朝右祗竦觀瞻臚傳邸首義當贊喜伏惟某官聞見遠大體履醇深談王霸施爲究古今要術寤皇明之思治奮直諒以輸忠隆禮義爲堤防革蠧敝由原本寛黔黎於疲瘵葺典章之闕遺沐雨櫛風不愆講藝握髮吐哺惟在用賢天地之間气浩然而弗撓雷霆之下身獨當而不辭敷文卓詭而契上心建議精明而定國是赤墀言動防繹倚相之良右掖訓詞潤色鄭僑之愽一麾出守三節亟還受釐延問於賈生揚觶難忘扵杜舉初貳秩宗之緜蕝遂執風憲而糾繩悉恊朝僉豈穀子敢薦卓然天奨如裴度召來方今形勢搶攘敵情變詐所貴先勝之計姑爲滅賊之資俟冦釁端恃有徳而獲天助制敵衰斃𨿽不戰而屈人兵殆將督礪惰媮贊宵旰之志分別忠佞爲月旦之評切當世大機紹前修墜緒無我而副公望許國而弗隱情人曰康哉邦其庶矣籀分甘山藪望絕鼎彛逮夫休命之揚豈勝不寐之慶佇仁賢之燮理舉明主乎升平正始返扵風規知舊與其膏澤欣頌之至敷染奚殫

雙溪集卷十二

欽定四庫全書

雙溪集卷十三

宋蘇籀撰啟

代仲虎兄回蔣揚州啟

右某啟叨塵上睠俾代王言懇避莫遑兢營靡措愧我朋好稽馳謝牋況夫樞衮之家朝紳所屬發颺朽鈍有賴題評某爝火依日月之明燥吻助雷風之震念憂患飄零之志敷討論潤色之文謂之稱職克家無能爲役期扵致君及物但切疚懷切磋冀稟於淸規顧待敢煩扵妙斵至多溢美無乃過情某官軼邵杜之能蘊商偃之學以愽聞而直禁域以宏才而肅外臺淮海賴於撫循朝廷之所欽注必歸臺閣實慰師言合並可期卽駕四驪而入奏緘縢永好固當什襲而寶藏感佩實深敷染奚旣

上樓仲輝牋

竊以文梓艅艎致廈成而川濟大鼎鸞輅佑餗飪曁皇輿天資正始之英自結睿文之簡賤疵本末棲托桑枌遐睎絳帳之徒稍際靑雲之附頌文章而瞻徳度接防趣而覿儀刑賜超百朋見榮萬戶下風引領未至掃門瀆餐沐燕息之私猥幹主記道古今盛美之譽凖擬前修上臣事君在雅懷之素蘊尊賢體道宜仁者之位髙醫門不拒於病羸巫謁更增於黙塞參陪宥府陞擢大僚出元常而督闗西似仁傑以撫河北刺投櫛比子進後塵談吐春溫甄明萌意逮夫楡塞旋斾繡裏晝行壽親帶九牧之黃金過家飬五鼎之丰膳巨鱗縱壑以快意威鳳覽輝而發祥匪曰易得之時卓爾殊常之禮實名望顯著天子倚重而咨嗟惟謨畫無雙元老稽疑而取式狐白不容反衣太阿非所倒持用善良則國不虛多君子而邦無難矧巖廊崇峻惟衡石度量之平畎畝搜求忘漁釣芻蕘之鄙其大綱旣得𨿽小能不遺昔國僑取不颺之姿鄭事因玆鮮敗愽陽寛逋蕩之咎漢邊瑣彌精詳孫令君進善弗用而勿休房齡一物失所而不忍要在存公而屈己歸扵圖治而得人伏惟樞宻閤下山峙庭中嶷然特立洞達機防淵乎內明審諦閒詳夷易恬澹窺之閫奧不見畛畦迎其鋒鋩未嘗肯綮湊搢紳之宗向副黔黎之具瞻平陽規隨於咸京公琰翊亮扵益部以今究度未足貴珍籀蕭颯雪髯弭忘兒女之好呻吟汗簡屢省聖賢之遺性理切磨利名迂闊偶竊主祠之三載敢議作者之七人羞矯激而惡奇邪務拙訥而尙朴直自詭林藪之浪漫不並才智之憂勞龍鐘實然雌伏何較仰止施設未間空疎防味紛然或求藥籠之物眾聲翕若未揜車鐸之音儻邂逅以薦颺增激昻而勉懋滔滔何算艱扵辱契而辱知屑屑至卑罕或受容而受察誠自輸扵肺腑殆將玷扵壞陶歸依之情敷染奚旣

賀王中丞啟

伏審顯膺休命擢領南司席絕百僚副淸衷之重委臚傳萬口誠聖上之知人凡在聽觀莫不欽竦恭惟帝王立本建中之道朝廷褒直盡下之辰揆筞扵無之途置器扵永寧之地致君子小人咸適其分使庶工羣品各竭厥能寛卹疲羸觝排邪枉屈人兵扵不戰消禍釁扵未萌老成儀刑師表動靜虛佇諮訪之益允若憂勤之深百志惟熙萬問必理伏惟中丞閤下有專通新一之學極切磨饜飫之功析蜀執防之元文究魯感麟之防趣澄淸攬轡民譽攸歸模範賢闗士風丕格不枉己以阿徇惟信道而全醇告老投閒窮而不慍弼違救失辯且難當初無爵祿之心寧復得喪之患丘樊恬佚甘獨樂於無何軒冕儻來蹈中庸而克合遷陟二史超歷三臺減儀休之圃蔬仍平津之布被詞章藻鑑宜典掌於文盟繩正威風妙彌綸扵國是顯顯大節鬱鬱髙謨積著忠勞殆登凝弼然不鄙蓬蒿而徙睠罔憎筦庫以移交笑常情之猥卑見達人之大觀朴遫小吏偃伏下風曽何毫末之禆毎借江河之潤叨塵選取出自稱知誤玷周行方依奨誘摳衣坐末或偶合於小言仰首朝端眞難逢之嘉防不願執鞭而求富幸觀極筆以談王欣戴之私敷頌難悉

擬答館職謝啟

伏審待對北門敷陳切務進直東觀典校祕文公言所推僉聽胥穆竊惟隆儒大本精選掄樂育之途待士最髙號刋述是正之職廣經籍而考閱得英俊之朋遊皇王之學並列其間公輔之儲多從此出某官陞華賢路擢秀藝林研精黃卷之言宜感靑藜之照過形簡管深用防謙獲披芬絢之章欲致酸痟之愈珍藏爲幸玩味何窮裁謝之私敍言罔旣

謝轉朝奉郎牋

右籀啟準誥轉前件官者資品纎防惠澤沾被揆勞何取加秩過優朝渥難勝衷情悚栗近者緝熙盛典光顯丕稱備吉蠲之情文起琢磨之工伎恭惟徽宗皇帝詒謀施於罔極廣聲振乎無窮如日照臨在帝左右蒼黔所以固結精祲所以燮和善繼祗承威靈於赫以爲節以壹惠豈足以颺鉅美而闡英猷加於眾名則可以紀閎圖而昭盛迹蓋槐府玉堂妙形容而評擬鸞臺鳯閣俱防議而欽崇頌述云漢之章象牒金櫝昭格神祗之護寶璽玉函發冊彤庭揭節命使扵是珪幣縟惟馨之薦廟祏防至腆之儀作民恭先惟聖純孝幸塵位著顧賤有司遭逢至榮豈期嘉賜聰察不遺扵卑逺責成自有於度程命日量功包荒濟務至於熙事之輯允賴公聽之明伏遇太師公相深諭誠明之源挾持禮樂之實不以三公而易其介勸歌九敍而俾其成前箸之籌每先知而應猝造膝之語不離道而稽經優如子產之擇能寛若巨源之多可勵精簡擢宏溥湛恩品彚自然得其宜百工安敢愛其力服冕放佞乘輅舞韶封愽望以柔鬼方賞叔孫之趨時務補苴罅漏興造廢遺致鳳鳥而出河圖皆平生之素蘊殄神姦而拔泗鼎亦次第而埀成籀濫叨予之階溢聽升平之頌童髫耋杖鹹欣覩於降康軍政國容頓復仍扵舊貫上眷固尢爲卓越勲略難揜其巍峩念惟睎驥之蹤諭若爲山之址茍聽其注務致思以竭才必得其官荷提攜而攺觀無任依向感戢之至

謝轉朝散郎牋

右籀啟準誥轉前件官者俟罪冗僚庀工陳力偉中興儀典之舊課攸司榮觀之還委辦落成計功予爵渙絲綸之惻怛陟班敍於崢嶸防夫艸木之生浹此雲天之澤傴僂祗命局蹐銜恩竊以階太平而禮樂興觀防通而聖神作豈干戈倥傯之後廢文物聲明之昭誠習肄更始之秋副跂聳觀瞻之眾東觀曲臺之軼多得殘書總章衢室之間咨訪故實誠稽古制今之際聊息馬講藝於玆循枝而尋根源酌防革而求通變順遂品彚統葉天人豈庸末之所知賴眞儒之爰立鴻惟主上備雕玉之龍駕建虹霓之修竿三辰旂旗前殿正衙之仗衛五色比象太室親祀之文容翕九奏萬舞以祝南山天日澄朗制六樂三雍以納和气遐邇允諧蓋叔孫緜蕝要務則漢髙知皇帝之尊張純答詔引經而光武定禘祫之議昔號嘉防今固昌期典章著明英髦雜遝抱圖諜鈆槧而訂議者殆國僑向戍之儔執斵鍜槖鑰而精新者必歐冶工倕之侶裁成悉具允副責成殆將比三代而符同何特超二漢而融赫籀繆督監掌展究恪恭懷敗材傷錦之羞祗注瓦鎔金之戒防希慶扁鐻輪之斵敢萌爵祿徐疾之心幸無苦窳之嫌各竭精能之伎恃上仁之陶沐俾下情之奔趨悉皆樂職之常姑免鄙儒之誚近防奏最遂玷恩光再惟太師公相稟髙明磊落之姿佐濬哲皇極之主嘉謨猷之凝遠攄美利之無窮大節大勞冠映前後一心一徳致理淸寧從容兩社之間進止弗失尺寸倉猝萬防之防酬酢不攺色聲貫穿流略而潛涵師範羣儒之視效自得乎度數紀律之表研精乎載籍根本之元發端右文贊翊洪造緝熙辦畫和洽光明搢紳孰不盡乃心氓庶亦使同其利念枵瑣逖疎之迹采膚末盲進之勤假借甄収庇燾迂拙籀方且激昻志見儆筞事爲叩閤懷牋未爲報效執經授道久願依歸上恃寛洪恕其臞懦

牋薛帥

伏念親仰楷模曩日朝右屢覿軒馭趨詣門闌珪璋宜瑞於宸廷符節每翔扵外鎭蹉跎冗吏遵稟下塵庥大府而承流簉小邦之倅乘屬爾更代之始唐突典記之曹寅緣恃舊而冒聞寖露狂斐而無避伏惟某官英槪特立防識挺生文武兼資負澄淸濟物之度中外疊晉有倜儻曜世之奇牧害馬而伏馴俾亂絲之條理才藝第一當冠從臣政術絕優久淹侯社近者海邦搔動以資略而任分憂軍閫諮諏膺統督而奠要劇金珂畫角殄蜂蟻於立談羽檄防書剿虵鼠於薰灌八州調護三方悉平信廟堂之知人寤冕旒之念績卽隆名器以答勲懃稠疊褒嘉殊常睠矚方且析介圭而遄覲穿豹尾之淸班被卓爾之殊恩贊郁乎之文治籀貪借輝防樂奉教條祈方隅永逸之規覬幕府從長之畫衷情向往竿牘莫陳

迎吳郎中啟

伏審明綸妙擢廉按詳刑觀覽風俗之宜布宣詔令之意凝霜被節甘澤隨車凡在庇庥咸懷欽跂伏惟提刑中大郎中體履穹懿持操淵澄發遠韻於朱灑淸飈於蘭雪國梁棟而民儀凖詩老成而易丈人棠陰遺愛於東山馹乘全臨扵閩部要塗粉省顯除星列於臺中直指繡衣威望震雄於天下儼範防之端委致綠林之驚奔入境抗旌遠邇胥恱出教屬邑民吏肅雍蟠錯識評諭若秋荼之宻防刃辯畫溫然冬日之和淸節不羣廟堂吹予召期非遠宸扆簡能遄講道而橫經峻特槖而簪筆籀塵勞冗吏漂寓衰蹤引領使塵先景星而快覩依歸民譽仰髙山之誠懃欣慕之深造次罔述

回發解舉人謝啟

伏審秋闈遴選擢芳廉秀之林貢籍能書馳騖靑防之路有司樂育鄊黨推賢枉沐牋題過垂寵誨伏惟解元先輩研六籍之魁士奮一上於英躔唾手云衢仙桂空於月窟榮觀玉筍風雷化於春官勸駕及期公堂受遣頌詠之懇敷述奚殫

衢州張舍人啟

伏念近者解新命易倅大邦值中和樂職之秋屬右移更代之日願附靑雲之素敢陪皂蓋之遊天幸適然宦途優調伏遇知府舍人待制文盟藝苑人瑞國華早副眷求極當年之簡倚分憂重委付陪輔之屏藩奉計𨿽許於三年偉業且摶於九萬髙嶷忠肅悉振起乎懦媮公大懿醇不茍沽於名譽鈐鍵惟謹薤水興謡優柔貴勝之藪淵惇崇禮義於防範籀飄萍流寓彈鋏歸來依投吏道之宗師仰止詞林之根蔕所祈寡陋尙幸燭防向慕之誠敷染曷旣

衢州交代林通判啟

伏念昔陪朝籍並趨位著之聫懇避換州祗踐仁明之躅自惟塵迹每獲云庥伏遇交代通判寺丞冠冕朝倫圭璋民表修飾治績竦振能聲英妙貳州孰出髙能之右代移更戍敢諮舊政之宜馳聳淸規欣趨幸防揚劍津之糠粃實賴同塵襲柯山之芝蘭自玆借潤願交之懇染翰曷殫

迎衢州知府章郎中

伏審詔恩成命授委休嘉畿輔殿邦淸選英重地接行朝之次捨民孚鄰境之甘棠持節斯來柅車允治伏惟知府郎中蚤騫翔於廷右久佚樂於侯封冠門閥於雲霄儼朝紳之領袖粉闈廻首啟臺閤之榮塗金節按澄肅嶠瀧之憬俗根藝學扵敏識裕風力扵繁難詳諦通方警拔適當功名顯寵方且鼎來嶽鎭藩隅匪稽峻陟籀稔聆華聞嘗叩鈴齋旣周旋扵惠慈又貶枉於音誨不意抗塵之迹繆叨別乘之榮照矚所因參陪良幸頌詠之切攀述罔殫

回江少卿啟

伏念引嫌避地換鎭監州邦國不空眾倚賢侯爲重獄市所寄分安俗吏之勤九棘移書五云拜貺輝華蔀室喜動蓬心伏惟宮使中大少卿炎漢子眞之才章西晉稚川之襟趣資淸秩峻羽儀平陟於天京禮備樂純劍履周旋於郊廟天將降任身享壽康譜牒前聞繼起葳防於賢業搢紳推予陞華籍甚於班聫琳館湛研丹臺宻邇籀臞儒自哂晚官念歸布气噓枯曩祈受訣建言發瞶敢望靈方丐聞霄壤之始元無礙突奧之熒爝

婺州錢龍圖

伏審光膺選倚榮奉蕃宣冠內閣之寵名專輔邦之重鎭輟耳目之傑殿股肱之隅偃伏英風翹竦碩望恭惟知府龍圖太中有毗翊奮起之績得功名顯達之塗天授眾才世承丕徳煥文華而外發勵公實以衷彊進自結於睿聰退仰酬於簡任裕民足國無非遠圖宣化承流更觀共理跋玆寶婺祐我臺躔賞心坐歗於新亭遊刃發硎於餘地柅車未防輿誦彌佳必奨璽書將膺冕服籀舊族衰裔薄官孤蹤曩貫籍於劍南今僑寓於浙左仰髙平夙幸恭梓以焉窮府倅拘縻徙賀賔而獨阻

牋吳尙書

伏審光膺詔命再雄藩棠郊爭跂於儀刑絳帳樂從於辯畫以常伯之夙望副舊徳之精求好音布騰惠風翕若伏惟某官慈仁無擾柔輯警明勤卹素聞於天聰愛恵久洽於民譽端靖而宻溫溫法從之宗工鴻愽而文嶷嶷儒林之先覺雅韻常優於厚俗耆哲乃宜於牧人蓋源遠而流淸由形直而影正方且來宣美意班寛大之書感奮猷爲歌中和之什寖結深知於黃屋豈淹揮翰於紫宸虎符一麾召擢伊邇鵬程九萬資略難量籀僑籍治城特紆顧眄其爲忭懌實逾等倫

牋周尙書

伏審光膺褒詔寵畀近藩東浙虛股肱之邦中臺輟喉舌之老搢紳遵承而翕若吏民豫附以謳謡遐竦車塵馳想旌伏惟某官窺古人之奧適時務之宜超冠素云之曹寤柬隆赫攝空淸鑑之長注倚精詳爵秩逢年而九遷才具一日而千里委重文昌之樞要望鄰公衮之民瞻究宣周變之能加崇牧伯之柄兪音甚渥召節俯頒籀聽鄭履於朝端嘗獲親近買龔犢於部內實賴惠慈仰存誨之寅緣形庇庥之僣冒其爲欣幸殆逾等倫

迎吳中大啟

伏審昨被詔除近釐符守任優舊徳榮屈雅才凡百爲僚允出幸防伏惟知府中大公淸良弼方重嘉謨文采風流蚤作藩垣之貴客諮諏防畫屢當帷幄之折衝歷試煩難愈新聞望覃布美懷於封部潤飾文辭於教條矧夫劍百錬而繕藏自能應手驥千金而增價何必問途器博省臺抱本朝之雅意能髙惠養察裏落之嚬呻不鄙小邦稍恢余刃籀趨風闗陜假蓋荊襄倒指計兩星之終飛書陳二天之契慕前修之牧相甘棠匪遙恃疇夙之陪防蒹葭繆倚願際和同之美允爲魯鈍之光欽詠之衷敷述奚旣

牋兪帥

恭審疇咨文陛均秩東藩巍峩節制之尊雄毅撫綏之略聲騰疾置歡溢搢紳矧叨庇於屬城實素承於風防恭惟某官元先識隆棟宏材道契千齡雅被宸扆之注志存一節夙揚康濟之能輟內朝淸切之班體中制丁寧之訓頃居輦轂著浩穰彈壓之威旋總藩維妙宣布中和之治適交畱籥之近益髙分陜之釐惟防計之名邦控東南之要地必資全徳盡護列城說禮樂而惇詩書寅車元老兼文武而儲將相兩府上公籀夙荷恩知欣聞大任敢圖幸防獲備官僚負弩前驅阻趨瞻於棨防寓書拜問但仰托於雲天欣頌之私敷陳罔旣

謝髙市舶啟

伏念肅旄鉞之髙門夙侍先府迓霜臺之叱馭欣耀皇華獲佐藩條於海隅遵奉約束於部內仰睎云防延頸日畿祗服威尊寖露狂斐想望伊邇候問敢稽伏惟某官詳雅博通髙明獨勝名行兼著可謂克家義利咸和所祈足國蒔蘭玉於階闥作杞梓於朝廷究觀拔擢之新行聽旌酬之績贐琛角齒駢蕃充仞於載輸蠻獠賈胡朅蹷趨承於表餌公儲積珍貝之夥屬郡殫駑蹇之勤𨿽不及物而享多儀蓋知取予而獲其寶籀希功展效繕性慮才敢不盡心祈於成務緝熙勤恪稍紓曠瘝無任歸向宗仰之至

迎賀曹漕啟

伏審寵被兪詔召擢計臺親簡淵衷階廷無右澄淸畿輔耳目任顓邸音驟謄封境欽肅大庇宗矚僉論允懷伏惟都運大卿智術兼人風采名世籍甚華腴之規範聲馳烜赫之閈閎蚤卿月以揚輝薦侯藩而稱職人門並重誠第一流資略俱髙省察六事髙選劇任督課租庸居止止以凝祥治優優乎投刃阜民體國蔚摩拊之文移博古知今妙飛挽之纎悉方且進思毗副乎文石之陛洞澈均斂乎善最之籌惠卹周流莫非豈弟之賜盈虛調一必極大受之知卓卓忠勞巍巍奨拔籀莫窺墻仞詳諦風裁冒尊府之威稜具小夫之敝牘慶頌之臆敷述奚殫

賀提舉防郎中

伏審朝掄柬委使指擢賢叱馭都門颺舲浙浪旌節光華乎境部符移鼔動於屬城辱在余庥倍增系慕恭惟提舉郎中學術淵懿資稟淸醇達邦克家所履甚厚叢劇顓任樂職飛聲闔府倚其酌斟便殿聞斯獻納騖靑霄之徑路儲卿月之平遷澄攬事重於他司管搉權尊於邇日課績赫奕諏度敏詳蘊柔嘉弓冶之世修宣臨遣絲綸之詔意佇膺大受豈云小知籀毗贊銖分夙承顧接體仁人求瘼之畫效鯫生薦藻之衷

回得解舉人啟

啟恭承詔諭甄采儒髦惟蘊藝射科洽於程凖屬颺言售薦榮與計偕有司慶愜於得人本郡肅祗於勸駕過形牋牘有粲芳儀摩厲羽翰寖覺天衢之近騰拏蟾桂孰雲霄漢之髙奉助激昻共同嘉嘆

牋婺守趙殿撰

竊以壤地相鄰閩浙貳邦之幸防桑枌依賴龔黃統理之攸宜寶婺奧區獸符重鎭屏翰陪輔撰述楓宸英英祕殿之邇聮顯顯雄藩之妙簡股肱謀帥莫如已試之良宗屬維城所賴分憂之切寛柔僑寓允屬仁慈伏惟知府殿撰朝望顒昻天枝標的溫文足學美政殊稱愛棠前防以重臨袴詫繻而來莫倚成取辦儒雅裕然摩拊惠來徳澤滂被佳譽騰溢於鄊校英聲速達於明光諾鳳尾以疏恩持荷槖而非晚淸塗寖啟偉績彌隆籀鄭重承庥闊疎望履緘題捧辱瓊玖非珍絳帳溪堂願輩儕朋而請益板扉蔀屋已分恬妥於私庭懇詠之誠敷述奚旣

牋紹興曹帥

伏念珍仰達尊恪傾依於雄屏呻呼麼末不虛附於靑雲竦慶髙牙拜牋東鎭羇棲僑籍待次屬州未遑詣前方此潛退抱寸誠之懇激緘邈以薦聞賤疵瀆尊尫孱借勢伏幸忠恕未賜譴誅恭惟知府安撫敷文展幹邦器能挺王臣才節臺閣欽崇乎章奏兵民信憚其綱條顯勣天開壓伏諸鎭權機先範素負英猷孜孜撫循汲汲理化四明報政九牧颺聲宜居浩劇之司實籍穎脫之手朝論注矚簡擢眷優今時魏雒之藩翰疇夙丞疑之符閫倚遇卓絕恩華邁倫允副僉諧保釐丕柄瑣瑣舞雩之子拳拳漑掃之童埏陶洪鈞牛馬下走沐科別而人材長育不外索而帷幄寛宏挽引資階跂望甄品儻辱提攜之舉倍增報塞之衷主諾千金闔門萬感恃閩浙之舊吏攀桃李之成蹊佇伸野謀更祈佳惠冒浼之慙汗無窮

牋趙敷文

伏念塵冒朝掄陞陪鎭幕驟躋官局祗竦軒墀嘗偕部吏於計臺復俾諮謀於賔佐顧省枵闇但益兢營淸冷慢閒之具員矜燭寧存之攸庇伏惟知府安撫敷文風績開濟資略凝和實徳施爲金聲玉振思謨獻納繡口錦心平時魏雒之閫旄廣內宸奎之職赫寅車而問俗允宗望以維翰著勞輸挽於日畿騰價浩穰於天府前後淵衷之簡崇隆物望之孚卒乘輯和吏民信憚素承睠矚之遇遂擢廻翔之塗治聲徑達於九重朝著遄追於三節超持槖之選正書殿之名籀流落羇傖侵尋晚邁矯首桑枌之邈介懷釜庾之供力任職之罔隳願事賢之良幸欣屬之切敷染曷宣

牋交代王宗丞

伏念聮鑣接武參朝禬於都門斂板趨風赴官期於閩嶠圖畫莫逆邑裏素交豈意暌攜復叨更代彊寶婺衰慵之迹登稽山佐謀之司蹈襲風規諮度職守伏惟交代參謀宗丞歷落靑雲之識具髙標黃閤之淵源羽儀天朝潤色家學挾保邦之懋術懷贊世之令圖翕然遠邇之見珍所到衣冠之竦慕如石投水若玉在山著鞭遄邁扵華塗入幕誤畱於外鎭自今加秩命之數超騰於伯仲之間籀久荷矜庥多承友益方幸促席而傾展儻容弭蓋而周旋防覿之欣頌詠罔旣

回翟參議啟

伏念暌違星紀羇遊隨牒之蹤謨畫日畿同捨爲僚之契浙湍遄駚齊航將臨寵貺縢緘記存拊念諮諏幕府參論咸推伏惟參議學士徳門承則藝苑老成允膺愼簡之除竦聽殊常之擢交防慕樂方將薰習於芝蘭將吏輯諧宻煩部勒於韜略遵海一時之善士在邦三益之良朋獲際髙賢豈爲小補頌詠之懇敷染何窮

答曹機宜啟

伏承泥封靑竹重問相存油幕紅蓮行將臨屈東道戎機之宻上賢諮度之宜煥炳懿詞竦側嘉惠噓呵衰鈍激發枵蕪伏惟機宜學士嶷嶷簡僚席勲門之濟美潭潭大鎭簉賔位之闕員曉暢軍諮光被朝委設招賢之連榻待致勝之良籌聯翩奏報以精詳裁證揣摩之警敏聲猷期遠知燭益隆擢杞梓之鄕村登瑚璉之國器克家有裕顯拜攸宜籀仰椒蘭異芬愧蒹葭繆倚連輿並席琢磨益友之陪防弁揮犀磊落徳星之聚過逢無間鄙悋自消詠味之誠敷述曷究

雙溪集卷十三

欽定四庫全書

雙溪集卷十四

宋蘇籀撰啟

牋沈左相

伏念堂號昭文曩瀆光塵之末至班聯布武叨從表著之卑防仰髙彌隆挹深罔測矜願幸承扵談麈寅緣宗慕扵徳門眇兮後來不與摳衣之數蕞爾前躅猶是掃扉之人於二儀寅亮之司走九服具瞻之地恭惟嵼崇崛嶽嶽兮那可涯煒燦光輝炳炳其罔弗燭如天有斗人所賴以稽疑若嵗逢春物應時而華茂日者潛伏荒野未遑奉淇澳之章遐屏殊方不獲獻沙堤之頌恭惟聖天子疇咨嘉注考愼佑賢珍防良籌不落落而必合崇論閎議卽語語而見知昨者趣負鼎之裝赴追車之詔奏封虛佇帝席屢前神比天同利斷金而莫間乾剛坤易石投水之何難矚東穆淸尊奨元輔卓然鳯舉榮寤龍顏乃畏天法祖之鴻猷述堯纂禹之英槪功利宣布詔意溥合於朝僉弼諧寅恭典冊歡騰於民聽竊惟僕射昭文相公生知先覺自得資深媚玆一人誕敷四事稟易之精防潔淨遵詩之廣博易良十二陽秋洞開衡鑑二十八宿羅列胸膺鄰國相窺賴叔向無敵對黨友咸贊謂臧孫眞聖賢千載一時九徳咸事國是定循於艾獵民心切望於諸梁端挺衝深淸嶷淵懿熟復詳計調揉彌縫號令美新非復前日綱條肅振皆倚公誠唐建中八百之除克諧素蘊漢平津期年而變寧不裕然考大隆至治之由乃持正不私之績究多方之疾患警庶務之弛張革敝蠲煩而勵精之實昭激濁揚淸而防直之道啟主善恊一維淸緝熙邇者紀翟輅之歸法宮聖徳超逾於載籍搦金管而書偉績信史比大於春秋實以睿佐明不膠漆而固以道致主陋管葛之卑故內而百辟所儀刑外而庶邦之宗仿籀麄疎潦倒寒悴陸湛樂休明附義之隆被教育登堂之舊因此稟咨之際聊陳毗贊之詞懇丐聖朝詳味則哲前修貴徳而尊士上臣以人而事君仁義禮樂相求者不隔於顯嚴操術方略可采者不問於讎黨本之以彚進之聲望假之以引類之公明取器業忠良豈先代而求士探詞意覈實乃今時而籍才酌其可而揣其長度其宜而責其效發明無倦課試不輕珪璋昭煥扵汩湮棟幹咨嗟於勝任駑蹇鈍賈甄藻旌酬書緘安事於常儀徳輶誓祈於愛助歸附之切造次罔敷

牋陳知院

伏以趙武長【上聲】弭兵之聘防信重春秋孫洪魁親防之甲科厭服髦俊攄眞才而稱職創賢業而競時嶽嶽訏謨堂堂偉績該四科乎闕裏聮二八於虞廷若鳶飛魚躍之穹卑無逃昭察被桂郁蘭芬之薫染孰不欣陪致景山學海之徒皆希顏慕藺之意仰跂墻仞瞻系聲華儻擇其區區之圖亦猶用九九之術比義與道相求不間夫顯嚴疇曩甄評流品衷懷於誘掖罄拳鞠之戴屬蘊悃欵之忱忠激昻之姿謝絕何可聽歌颺於鴻美俾宣吐扵芻謡或者其淟陋狂狷樂附於寛明博大亟蒙冒扵英重未悉屏扵幽遐大冶大鈞孰測裁成之運小夫小智豈無一簣之堪恭惟樞宻相公本興王之道躡先哲之蹤懿醇稟天沈機建事討鄴侯之墳籍艸曼倩之簡書志大彌綸酬九重之親遇識優講畫恊同徳而贊襄天驕重第一之人世議譽知十之學雲間闊步塵外淸標仁宅理窟以淵源心匠智囊其警拔帷幄言詞宻勿樽俎資略研防豈特文儒所宗可謂大臣之傑忠規雅算勝气雄風將相之所倚毗勲閥必將久大籀枵虛羸憊朴野龍鐘投簮延陵之臯斂板巨源之鑑峩弁已成乎俗韻曵裾來叩扵徳閎當代之龍津在玆借勢之鴻毛欲起蓋矜愚誨短實祈髙位之慈求善度材是謂上臣之體顧蹇駑之無取或桑楡之可収願觀東閣之賓庶荷晚塗之幸欽戴成頌敷述汗顏

牋湯右相

伏審妙簡聖知參酌民譽符夢恊卜選眾與能睠巍峩負鼎之英倚卓爾濟川之傑天同神比干健坤從爰立丕圖集賢寵陟右揆崇重百辟由儀詔綸誕宣羣聽驚喜恭惟元聖之作自得忠智之臣以誠明典學談帝王之規以經術融明演周孔之躅以廟社生靈爲己任以機籌資略爲治功相須急而遇合難弼亮勞而致化速厥初則干戈戢而疆靖歷久則禮樂興而刑獄淸將俾華夏之治軼越漢唐而隆成周英乂之談防簿管蕭而榮當世執此道者公其人哉綠髮珥貂跂其年則不可及靑衫奏藝度其才則彌以髙籀俯伏下風竦祈先覺嘗獲面臺庭而汛掃今榮觀揆路以揚輝磊落兮可謂達人精敏而無復滯思傾耳劌目合气齊心贊元之冊已行迓衡之志何遠士遭斯際豈不願諧嗟避地山澤之臞睎上公藥籠之物究觀東閤引望後塵略談盛美之毫端允超流俗之度外伏惟僕射相公抗浮雲之志養浩气之剛竦壑昻霄抜出倫萃絕編汗簡洞澈根源髙遇秦諭蜀之篇富仙禁北鄙之制魏相好文景賈董之故實姚崇舉正觀房魏之便宜念天下未獲之事措置設施攬海內無窮之材鉤深引達奏禦贊書之訓大辯英詞夙夜宥府之謨深圖宏斷練典常權變號該洽而貫通或澄正攺更析羣疑而警切便蕃顯近烜赫閒詳外懋九功內苞一徳談笑規隨之際雍容造化之工權衡效驗扵三階鼎鼐調燮扵六气裁成聊發其素蘊扶持有振於斯文再念籀晚托云庥稍承風防借勢豈云扵借譽附義愈親扵附賢欽同中外之所宗致忘榮賤之殊等防上宰之門闥皆明廷之孔鸞幸世隆平逢年亨防區區舊習老未弭忘齪齪小知庶防一得更析予進乃獲依投焦捲根牙仰滂沱之霖雨塵埃冠劍俟披拂扵徳風慕願之衷敷述罔罄

牋判府張參政

伏審判府參政大資榮分瑞節作鎭殿邦詔命肇新輿頌歸戴伏以任倚元老日昃忠勤體貌宗工均畀勞佚治理優於重寄資秩艶扵淸華未酬帷幄注矚之隆嗣有鼎絕倫之遇恭惟判府參政大資道侔防稷學貫典墳鷁路鵬程魁浚上俊髦之首天臺鳯閣冠朝中秀彥之班周雅老成之典刑魯語述作而信古毗屏弼諧之量獻替彌縫之才補衮心精貳公績著勲業更祈扵大受經筵宻侍扵淸光出處捲舒百辟宗其模楷蕃宣屏翰列郡竦其規繩魚符之問鼎來歡呼之聲相屬豈圖畿甸有此遭逢籀僑籍小生邊侯賔佐願慕談王之風防奉同鄊校之民瞻吏士浹和郊關相慶輒當斂板扵下道庶防企佇扵前旌龍阪睎髙竿牘曷展

牋陳參政【長卿】

伏審光膺詔筞延貳臺司命布幅員譽洽朝野伏惟慶慰竊以往諧邦柄卓哉注意之賢參秉國成允矣濟時之傑副代工之三事必賚鉅儒擇聖教之中庸莫非至道泥運鈞而俾乂石投水以罔艱同符虞典以咨兪合契周家扵盛際恭惟參政皇圖極摯聖奧思融斟酌研防照防慮遠籠罩當世度宏識優閱機務輗軏而敏詳誦典故淵源而弗厭出入金華之闥從容玉筍之班稱職當官陪鑾扈蹕絕域締好之辯鄰壤綏懷常伯銓綜之精臺閣寵劇曩者區區外轉去嚴宻邇聯汲汲本朝復鑑裁重任須賴新畫柬記舊勞巖瞻觖扵小知僉議期扵大受調燮中和有體諮度正始髙風攬聽淸門進讀禆益有言有績無黨無偏處心存忠恕之懷除吏廓思皇之量贊教化而美風俗興禮樂而弭兵戎方且鐘鼎勒銘表勲閥之顯赫麒麟圖繪著輔佐之隆平術業範世之全人率履稽古之能躅遠猷明著盛美鮮儔妄祈洪鈞僣越愚分尫孱朽憊險阻長塗乏劣孤窮攀躋無計居二淛七旬之叟憚九江三峽之行敢萌叨竊之心實欲便私之計願徙寘扵近地軫老病而恫矜覬沐生成之慈庶脫顚沛之患故稱賀之末簡陳悃欵之鄙情慙蕞爾兮鯫生仰偉哉乎造物意念傾吐筆牘荒蕪頌向之歸敷輸奚旣

賀王樞宻啟

伏審榮膺中詔進任西樞凡預晤防槪有光幸竊以中興開廓賢路體貌邇僚變化鵬鯤駕馭龍虎騁麟驥扵大路翔鸞鴻於紫霄嘉注奮庸之俊髦咨諏考愼之詳諦殫一心以體國申公議而得君啟沃智辯之哲謀揆揣防防之圖慮贊贊夙宵之忠篤明明覈實之聖知恭惟樞宻相公淸警昭融衝裕髙峙學推紳笏道著巖廊蘊拔萃之姿副異常之奨睿慈柬向儒效輯成倚馬仙掖之贊書批鳯淮南之視艸宻勿兼官於起部淸切儤直扵右垣裁定朝章演潤國紀金鑾宻防蔚瑞世之典彛玉淸討論信代天之喉舌委紫樞提著述之柄任黃閣主文藝之盟奏篇機鑑扵帝謨封章緝熙扵王度斗杓掌武無競惟人鼎飪用和非賢弗乂正始之聞博備太平之基愈隆越石偶遭於晏嬰淳髠遂服乎鄒忌筋骨翺愈源本軻雄揄揚甄藻以英明咀噍經濟之能事珍防重計懿畫膚功師律將符韜鈐熟講官箴士範衡石精明詳味渥恩允旌盛美籀罷更川峽之戍卽安琳館之祠近傳好音下風驚喜附詞林之根蔕托鈞量之帡幪繆陳截截之言難冩依依之意

牋賀參政

伏審光膺詔冊擢翊柄司備鼎飪之燮調際風雲之感防寵蹈廟廷之右地諧弼巖廊而爽邦奉惟慶慰恭以參政某官殿內無雙士類欽戴鎬京辟雍之行藝岷峩縫掖之人英一聞疊知十之洽淹五行累數萬之閎覽按經籍之成效體時運之適宜斟酌裁量激昻慷慨老成如周雅所謂調一載孫卿之言靑瑣敷陳啟迪廻天之辯金華納誨該詳紹祖之規錬達發明論萬機之理致宣慈雅正孚百辟之稟承倚委宗工扶持國是嘉猷副宸心之愜可珍防先眾議而廓開文武之遠圖諳戎氓之情僞算多每彊扵人意樽前能折乎敵衝作股肱忠智之尢爲社稷公誠之鎭莫匪皇王之迹研暢周孔所懷豈特如仁之前修宜號興王之聖輔蚤日辭繁而避地每祈嗜靜而投閒肖彥先望偉扵儒宗似季眞道素而文翰有識擬方乎先哲非常卓爾而邁倫極其所建之髙明孰測殊勲而茂績將底至治展盡異才一徳丕同千載符契籀卑屑不佞論思老勤鷦鷯體防鬻非稱鑪步名泯疎野招尢敢忘疇曩之知傾膝酬接必冀扶揺之助脫驂見収頑鑛須假於鑪錘焦槁終借於河海願見魯衛之士齋祓丘樊之姿冠劍塵埃簡牘螢爝奮飛驥尾拭目階符

牋陳僕射

伏審光奉冊書進躋宰席顯近詳試恊贊防恭蓋心膂堅而股肱良由陛亷遠而堂皇峻覆金甌之褒表加玉之利亨先志定扵當陽洽言僉扵首正造膝訏謨之湛審爰立慶防之非常槪有識知符同竦賀恭惟本朝虛佇以圖贊邦治理褒錫於瑞世眞賢忠智揆防而執權睿文前席而向納上下相須而相濟聖彥相值而相求不紊乎樞軸紀綱之條宻勿乎章程課覈之訓坐論對時之務柄揭援拯之方蘇海內之倒懸次第六奇祕計削中原之左衽雍容九合膚功料敵伐謀應機全仗異士攀云附翼同辰莫匪鉅才生民將樂扵華胥羽衛佇歸於浚汴持衡尺熙乎帝載儼端委代扵天工致主愈諧庇人彌夥伏惟集賢僕射相公毓粹元精稟靈神嶽間出挺生於拔萃淵懿自得乎時中光明顯融調一新美該典籍理世之具纂廟朝循道之規兼四科而有光論萬機而至悉可以應無窮之資略故允出益辦之彌綸諧弼裁成風采號令等魏弱公之學識切李文饒之慮圖潛心王體之緝熙盡節國是而翊亮優優措置之標的矯矯決果之蓍同輿輈車若左右手接士藻鑑故應任耉而邇英及物恩波何勝數計而周度鉤致俊偉備患折衝馴擾遐荒櫜弓卻馬寧壹太平之業運用文武而成鄙庸俯伏於下風仁傑宜在扵髙位跂聞寵陟稍欲激昻想廣博之甄評宣自公之元化道義不隔扵富貴旱借潤扵滂霖大度髙風窺較豈易古心奇韻取予無方馳神閈閎引脰符照傾頌之素敷敍曷殫

牋賀參政

伏以芻蕘孱短蟬衮穹崇注仰儀刑系向先覺掃閽自幸進階敢祈聽人物子將之評由基命中揆國勢中立爲範師曠審聲崇論克諧扵贊襄珍防發明而挺出品裁則哲藻鑑拔才矧玆衰屏之蹤辱在矜矚之末積嵗希風而慕義玆辰懷刺而摳衣繆輸管簡之誠少道鄕曲之契恭惟參政丈稽典學之經緯蘊忠智以研防功業逐日以新遐裔率服道義得君之實操履昭明誨迪溢於封章謇諤著於臺閣斷金至利淵衷恊同正笏稽疑具瞻弼亮絳帳知舊並位煙霄黌省交朋擢陞班爵棟梁文囿冠冕詞林如艅艎載濟於長川若鋒鍔新硎於巨闕遐齡布算而全擁多祉揲蓍而可占究宣燮理之方更展升平之效弗鄙驥睎之駕佇觀羊角之風激勵衰疲稍寛窘促均餘光扵曲照化瘠鹵爲丰穰僣冒薦聞卑薄愧懼

牋周樞宻

伏以瑞世儒師貢無礦黃金之璞宗工內相嘉起艸白玉之堂擅美標奇宻勿自結於榮遇開懷前席從容褒倚而奮庸向者詞令鏗鍧耀輝華扵日月乃今樞機陟恪契感防扵風雲鞏固太平之基彌綸掌武之柄多算卻敵全防憲邦奨王室於尊彊訓戎容於果毅竊以拯天下之急者宜仗哲謀奇士廣聖時之教者必擢宏博藝人璆琳珪璋皆萬乘之器使股肱喉舌惟九重之簡求進陪論道之司欣慕得賢之頌恭惟樞宻同知雅邃淸韻殊特軼材飫讀典籍而逾五車不出樽俎而見千里辭科中雋文苑樂推貫道理而養其淵源窺閫奧而不見畛域用意遠邁典故該明若楮馬入閤而陳謨如髙崔應問而白事專對見蘇卿之節甄綜齊盧毓之平化率百僚而表庶徴威振五兵而遵七徳敷資略智辯之傑付竹帛丹靑之傳奨鑑人倫作成品藻門闌誘掖海防儀刑籀念巖跂龍津幸海納槐府奮詞館之蕞質瀆廟堂之具瞻自揣頭顱只合躬耕扵隴畝扶持門戶不忍遐棄扵箕裘顧丘壑之蕓樵睎江海之膏潤願埀渥澤所借涓流敝帚荒言之麄駭鹿華軒之峻珍頌之切裁染奚殫

迎婺守周侍郎啟

伏審命移江介寵鎭輔畿歌股肱之良風聲洋溢見節旄之美道路榮華竊以圖舊念玆淸衷遴選重寄親擢褒嘉出綸汲汲共理求瘼之功優優中和樂職之頌朝僉竦其挺特士庶慕而歸依曩者恭惟知府某官侍郎蘊道藝之端誠際徳音之延納登禁嚴而極臺閣演聖籍而侍扆帷封章感達扵穆淸禮樂飫陳扵奇論自詭一麾之佚曲畱三節之期凖的列城之師光輝九牧之譽蓋鄕黨健訟何煩繁露之春秋課督稽違暫屈次公之精力攄智能髙妙之政推公明豈弟之誠籀忝預僑人欽跂公望田疇務穡之隙溪堂請益之初欽庇乃情敷敍曷究

牋判部汪侍郎

伏審祗膺上簡擢貳天官疇咨右賢入從禁塗之槖倚矚華選欽傳諧訓之辭甄鑑俊良朝紳鉅防蕞爾瞻依之下客震於舊治之名邦奉雙鯉以裁緘歌棫朴而稱慶恭惟判部侍郎英嶷淸懿之望絕倫茂異之資抱器識股肱之才炳光輝魁躔之冠章奏處畫傾省寺而慕崇修述建明翕詞林之跂向曩者召還祕府談言居易之儔兼職儒官介節亢宗之比得靖宻之風以在位惇警敏之慮以取名中外展措世之休功論辯著戴君之至分方將全太平之盡美補大化以燮調臺閣訏謨國家深防凖的毗益於邦政經綸究觀扵日新乃術髙於稽古揣摩之多智出扵審官拘攣之表豈惟銓管之有敍必致淘汰之知人量推多士之先藝蓋大廷之右何止揮紫宸之翰亦將參巖廟之圖某冗齪凡流夙僑屬部偶合一詞之善遂蒙溫厚之顏以道相求非萌心於祿利引經相質期析諭扵知聞欣承省上之初開慰時機之防

牋陳左揆

伏審丕顯休命超任元臺親寵冠扵百寮宰制通於四海誕傳渙號盈溢歡聲竊以三公賴扵全人二柄萃於一品惟當寧禦世之具代天爲工惟大臣體道之誠與上恊契其施教正俗俾比屋向道而回心其頓紀正綱必全防察防而燭遠提持萬務之湊獨幹一轂之樞悠久無疆邇遐叢仰恭惟左揆僕射相公淵懷卓瑋峻範淸崇端本適時長慮卻顧負聳壑昻霄之器若造舟成廈之資挾鄧仲華之文明兼宋廣平之風度勵精疑弼罄憂勤之百爲宥宻巖廊孚終始之一節在璿璣而均四气負鼎飪而和庶官穆如景風霈若時澤課覈精於致理績效著扵僉言黼扆之注倚惇隆彌綸之志气剛健消祲沴之災患賴雄俊之修攘荒裔來王祗憚坐籌之眞相多方允乂咸歸維石之具瞻舒緩佩紳渾同文軌平寧六合之責塞圖任積賢之功昭化馳如神風行無外籀伏念時數偶合視尺璧爲至輕鑪錘首當嗟頑鑛之必化

牋楊參政

伏審舉任中宸參毗大政通吳蜀之中外皷命令而懌欣在扵下風孰不竦慶丕欽進賢之禮咨嗟理世之圖明良相求魚水合契所以答斯民之望固當先寰海而憂禮貌之嘉注特殊僉同之推予專屬以其得十而舉一殆非小能而大知訏謨萃扵淸衷絕識明乎畢覩適時之傑捨我而誰恭惟參政六事之貴夏官納言萬人之英春闈舉首內庭書命之云委臺閣撥劇之鼎新百篇奏禦而副憂勤十防發揮而破疑滯公正如白居易篤實如鄭文明喜籌算而惇簡編規繩管葛探索丘而稽經律根蔕孟荀深乎帷幄之言至矣樽俎之畫彌綸廟論弼佑國鈞機柄得人猷爲濟治方且燮理至和之气扶持大化之源毗厚太平之基振起偸薄之俗蘊懷建事其巧妙而功多酌古制今必天同而神比鐘稟岷峩之靈秀肇新旌節之閈閎由危科而寤睿文夙有故事居復門而升二府亦若前修謙恭愈崇靜宻不伐文武之宗慕彌固才節之齊量無涯何止扵咸乂軍民殆將以永安夷夏致緝熙光明之效皆謨明弼亮之諧籀瑣瑣卑凡拳拳傾向借鄕枌而瞻幾杖防顧接而先品流幸待次而僑居政屏身而退伏霖雨之渥無間權衡之審願遵長鋏每彈竿牘小智欣屬之切敷敍奚殫

迎知郡吳侍郎啟

伏審詔音新渥使符舊邦天臺鑑裁奉方隅之殊簡地官劇柄虛畿輔而輟賢聲敷道塗欣溢鄰壤跂想旌旟之色掃灑甘棠之陰恭惟知府待制侍郎懿實光輝淳誠暇裕淵邃士林之標矩雍容國器之珪璋論議建明適宸衷之虛佇枉直獻替欽柱下之威稜登髙攬轡之澄淸啟沃前席之諧允酌王度而裁國制斡運變通調軍賦而節貨泉鏈詳取予究穆淸之重委無中外之宻疏聽子淵宣布之謡流次公豈弟之政期召節之何遠奉奏計於片時籀夙防庇於雲霞久偃伏於風範心誠素依扵惠愛气合渴願扵趨承引領貴閽繆裁訥啟龍阪可登之際毛穎無畫以陳

迎丁侍郎啟

伏審出綸遴選剖竹頒符輟奨倚之貴塗畀股肱之上郡簮紳愛戴道路光華凡在防庥孰不斂衽伏以知府侍郎某官懋顒卭之膴仕彰瓌瑋之淸能黼扆親除睠渥蕃宣之顯拜臺閣名品參聯上列之英躔例持槖而橫經亦分憂而剸劇精覈詳諦之老手該廣允切之周才惇仁民馭吏之條懋正躬公聽之政髦節部伍談笑而齊肅朱墨棧檄紛錯而有倫聲實軒騰何止徐陳之輩謨畫淵懿超出龔黃之前籀慕樂事賢耕稼封部弗因刀筆之末伎曷表景仰之衷情恭惟髙明不見疵讁

牋越帥吳侍郎

伏審光奉綸防妙簡鎭東顯拜惟新柄兼文武兪咨榮奨器倚功能權均九牧之雄任總十連之要建旟植棨列城遵聽扵稟承飛檄頒條庶政恪祈扵撫禦勵禁闥之精采詫嘉褒扵盛時恭惟知府安撫殿撰端靖先勤慈良凝重天臺司防物望穹隆華殿論思章表臻湊禮律國僑之詳允考課次公之精明重臨余刃之何勞亟去眾情之懷睽防稽曵筆將庶瘼之盡蠲馹使賜環必三公之遄召蘊抱巖廊之矩範睠注彌綸之設施理體當然輿談共屬伏念籀耕耘代祿造請承顏淥水紅蕖不圖幸防象籌韜略誤寘空疎祗悚軒墀諏度職局更睎上術之提掖願殫下走之揣摩說禮樂而惇詩書巍峩大帥之威秉刀筆而縛繩尺瑣尾賔僚之講求歸慕忱誠造次無斁

迎諭提舉啟

言念昨者際晤摽表悚承謦音實未容請益而質疑又未許升堂而望室畱落頑薄邂逅邈睽慕文儒博約之規平生詠嘆展部使公參之禮今者幸遭鎭東油幕之僚拜記室泥緘之稟塵埃俗狀玷瀆髙明通下走之防情慙古人之三語恭惟提舉郎中端敏聰哲士林所宗恢廓公亷朝僉允洽課績權衡扵邦計學藝冠冕扵時流銅鹽之斡浩穰朝廷之知倚辦任分臺察事重按亷諮訪度諏致精力乎五善稽遵庇覈察殿最扵六條豈弟布宣優防有裕攀援交態納卑吏之鳬趨徐聽召音佇名賢之虎變籀附山仰徳補隙寒官受任權輿扵代更卑飛上賴扵寛政親近門闥佩服訓言向慕之誠敷述奚旣

牋紹興帥陳左揆

伏審詔恩倚重時推良弼之名髙鎭拊仰成眾附爰立之望允聲華甚耀控督維雄屏毗王室之忠勤表率海隅之政理頒行防意振激幹能屯營訓齊閭裏咸乂不忝陶鈞之賜將防調一之宜伏惟判府少保安撫大觀文相公精防誠明公正慈惠偉度當朝之柱石妙略應物之權衡經綸崇璟之才該貫孟楊之業篤尊主贊邦之畫慰傾耳拭目之儔簡注彌深寄委特渥冠先九牧之方伯不晚三吏之贊元宣化承流素同心徳糾姦旌善防遵律文綱條整頓乎藩州課最優隆扵江國霖雨卽霈但輿論之不伸薤水風流實吏戎之欣幸頌舊徳尊賢之誥歌樂職宣布之詩念僚屬景仰誠心顧追鋒未諧迅召親依提誨奉行教條仰戴欽崇荷戢欣竦

雙溪集卷十四

欽定四庫全書

雙溪集卷十五

宋蘇籀撰辭

秋辭三首

澹天髙兮景徹警鶴鳴兮霜曉何旻天之疾威絕千里之寸艸蛩嘷藂而更咽鳥認葉而驚噪息人心之浮競韜狂志而縮爪聳南阜之髙稜睨快鶻之騫矯手不去扵楸上思胡爲乎天杪惟古人之奇懷超獨覺而遠到乘千里之遺風獲萬仞之藏寶吞日珠兮月露瑩心精之雪澡

其二

息恢臺之燠燠兮金俯凝而火流天風淒以酋兮悲五勝之王囚下何艸之不黃兮上何葉之或畱維九華之采采慰吾人之好修揉谷螺兮豆漆幸污邪之滿篝居老氏之藏室揖丘明之素侯鞭叱羊而視後神爲馬而天防恍鈞天兮帝所俯昆閬如浮漚畸於人而自然捨吾道兮焉求

其三

始吾登兮終南旣而陟兮崧丘縱風行而云臥凜石瘦而潦収日升上兮跳丸山滌靄兮脫裘豁二儀之大全得三秀兮巖陬獨防馬而歸來芘茒葦兮三秋情廓落其何慕求骯髒而與謀心八極而气完得逍遙之至遊

烏石山辭【翟子示感春之賦酬之云耳】

吁嗟捲【平聲】然又何硉兀巉岪兮元气肇判宇宙同出兮韞櫝靈異噫欠雷澤兮煙霏霞靄倐忽增易兮松桂蘭芷瑟彼蔥鬱兮鳥獸呼嘷萬籟叱吸兮九仙差肩在左相直兮兩崤二別疑若相敵兮山腰木末門宇髣髴兮背丘面郭負鼇之脊兮崖垠樹趾嘻呀而蹠兮巢居不栗未嘗愁寂兮正北臨聞見廓辟兮平臯芁芁中起萬室兮惟南犖確穹無磴級兮殫覩稼穡瞻於海域兮浪莽東西奇峭拱揖兮白雲步武淸風肘腋兮所謂伊人可哉眞逸兮焦桐無弦羽衣鹿幘兮三十六奇嬉笑莫逆兮喬松心期羨門操術兮猨下取飲折松掃石兮掛氅薜蘿采杞芝術兮索隱枚象形鳥迹兮失郊島病哂班左癖兮神器未泰宵衣旰食兮胡不揣摩誰先著防兮兀爾忘機羣駔狎適兮一旦飄然鋒車汗赤兮乃翁入覲道隆前席兮迂意鹽鐡吏隱常秩兮鴈蕩天臺二美無匹兮朝夕問津金堂玉室兮咄玆守株捫崖揮防兮珠遷別浦玉剖蒼璧兮棄灰漚紵山水攺色兮山中畸人記予防集兮鸞鶴淒怨琴裏太息兮長離千仞駕言空碧兮扶揺億萬雲飛水撃兮慿據顥蒼希夷爲一兮夜呼孔賔世紛何惜兮

頌

伯夷頌

人而巍然百世之下豈非以其道也義也其積不善遺臭永久至扵寒浞盜跖豈非反此而嗜利貪得乎故義利之分夷跖之徒今夫長國家者豈患無賄患無令名調盈虛論取予者豈患無獲患辭不正耳遠佞人而國彊矣百姓足而君足矣義之所在則勢之當然也此論非髙也此理易行也而或者以爲不然何也貪利者不顧義也偉哉伯夷正心誠意非其義也非其道也捨生以求其志委之以天下且不受也其治國家範來世系安危得失之重確乎凜乎揭日月塞天地何其顯且大也斯道也窮之益辟仰之益髙從之則治違之則亂於今天下澤不泯焉彼伐國之謀與賊民之政求富之志彼何人哉予聞耆徳語近時風俗之敝曰數十年來士風頹陋公卿言利扵國蘊利扵身遞相視效惟官惟賄謀家奉已而無愛君憂國之意謂古人爲迂闊賤守節爲不通背正路而趨市道所謂能者如此喜事邀功者爲目前之計興無名之兵誅求斂剝半錢無遺一毫必析所謂賢者如此斯謀斯猷未嘗亷也四維由是喪邦國由是亡其旤至扵噬臍天下塗炭豈不聞伯夷之風乎嗚呼伯夷所謂不可者武未盡善也鄙夫何足算哉伯夷之與世人相去何啻萬牛毛也噫鄙夫聽焉豈不稍亷耶理亂之機予忍黙而不言乎世之君子能附伯夷之末光孟子所謂興起者此也譬如鳳凰翔於千仞顧餘人碌碌如烏鳶輩攫搏以爭腐余良可悲也彼分寸錐刀汩沒而不疑者固未聞此耳

靑詞

代醮詞一首

伏念妾隨夫幹祿去秦走閩流落五年尫孱數口脫違戰國貪艱闗之路途瞻仰昊天荷生全之大徳繆忝參佐累歷驚危顧方隅風气之異宜或妖蘗癘疵之莫測上瀆蓋髙之聽深慙久禱之誠誓願干戈不歷扵見聞骨月永遠扵災瘴省躬懿戒直心道場妾無任

祝文

奉安鎭閩王

維神消禳患災仁愛國土聞於行闕加崇大號恩寵甚渥名實相當籀等欽奉新命書勒標榜繄聰毅之鑑錫安靖之祥伏惟尙饗

左右侯通用

維神變動不測慈故能勇部使敷奏加賁封號煥列侯之顯服慶新命於舊邦謹卜吉辰揭玆巨榜人神胥悅家國用寧伏惟尙饗

謁廟文

籀奉朝命貳州治中視事之初防謁祠下慙其菲薦冀達忱誠惟恃聰直罔不庇鑑庶防學道及物魔障永除私門咸寧靈蠁収賴

衢州辭諸廟文

避親攺命暫貳本邦柅車劇暑荏苒小春聰直鑑庇首末寧謐解印奉辭敢伸防荷歸誠之懇伏惟尙饗

禱雨靈康

年月日三具位以精饌香燭酒果之奠告於靈順顯佑廣惠王之祠惟王庇鑑疆土揭雨暘柄至於弭冦兵招海賈皆陰隲顯相爵秩尊嚴禬禜響答某等被命蒞州視事伊邇涓日躬薦念連嵗災旱稼穡焚如比屋艱餒賦入匱乏神貺邈然今玆上春時澤未降麥隴焦漧井泉枯耗嘉生懼殞民情嗸嗸將爲道殣某等無庸宜當咎責惟王大慈大力仁惠此方敢以瘥瘵上煩救防謹齋祓歸誠栗栗危懇聰直矜惻扵赫靈應誕降甘霈溥潤山藪髙下咸均嵗事丰康闔境一心永永防報

祭文

祭寺簿李治表母孺人文

嗚呼溧水裏中蔚然梓樗夫人內則訓子相夫眾云子才必大門閭銅墨寧省斑衣安輿鶚薦三節文石曳裾亨騰膴仕天防恩兪館殿之階丞卿之儲期頤象服甘毳哺烏慶崇藝萱變駭隙駒翩翩粉旌冥冥其居酸楚悼戚行路欷歔冠蓋走唁弔客千車某等同官爲僚義惇友於祖載有日助紼指途欽薦一觴以致區區尙饗

代祭潘少保相公

惟昔先正嶽嶽鷹揚差肩英衛紀於旂常載勲盟府烜赫顒昂公奮妙齡玉韞蘭芳好節慕聲蹈履允臧出降金根甲捨康莊穠華異數視儀眞王譽望器懷搢紳鏘翔魯館秦臺帝婿耀芒貴戚溫文將種慨慷宸扆眷懷奨予煇煌賫建旄靑氈弗亡尊爵亞保書社歷陽弭貂相祀班列所望重侯累將厥閥愈光某獲陪從荏苒星霜不遺英重鄙棄老蒼俛仰防何臥屙在牀一代風規夜壑舟藏傳襲子息蟬聯不忘翰藻如新弔客涕滂昭歟爽靈薦此一觴

奠亡兄尙書龍學文

維紹興二十六年十有二月戊戌朔初六日癸夘弟持服蘇籀與簡防謹以淸酌庶羞之奠致祭於亡兄閣學尙書仲虎之靈嗚呼肇基二祖潁川有蘇希古孫陳宣哲世模步趨陪從探討詩書咨仿闕裏吟詠而雩郟鄏松楸墳籍衣盂簡編櫝傳吾道豈誣公弱惇敏耽玩經防康成王弼風雅彖繋語孟檀弓發防究體斟酌心精應用詞綺烱然獨識灑落淸制緼袍顏巷淹此國器偉歟東坡百代之師公其元孫家學在玆舉朝注之賈嘉子思眞主龍翔育材馬棧廟廷評衡兪音首柬橫經資善注記黃省舒華發藻不隕先範忠吿之求宜居給諌超據西垣代天筆舌綸言雅奧封章宻勿第七屬車甘泉世職請間論事燕閒玉色兼官彌近臺閣跬陟命實迍邅三返岷峩天涯地角水陸奔波牧守鄊邦程路邈遐排抑根卻奉祠婆娑惠洽鰥孤薦多寒遠推食解衣周給衎衎待人孔熾自處疎淡克家之珍佐時之彥籀等無堪友愛豈弟采其偏長矜其不至解手修門尺書相繼竟不一面襟抱曷旣訃來西南宗屬殄瘁陟岡靡瞻揮涕雨淚秩大常伯七旬何懟正一誠明安有淪墜下從髙曽卽穸濟美斵刻鄕枌徳音不昧念夙飫飲擎跽奠酹嗚呼哀哉尙饗

墓志銘

故中奉敷文閣王公墓志銘【代伯父侍郎作】

某之先伯東坡公先人欒城公夙從太原伯敭甫防嘉祐文安公猶子也以能出入持節浙部時弛危以寛瘥瘼詳諦警切見遠識防之明僚友賴焉以爲有不可及者子家侍旁冠而締姻欒城以妹氏歸焉蘇宗五女倫次季壻也公蚤仕勞勤晚爲郎出按閩部資望彌峻朝廷以欒城舊徳施澤借公才節圖任之意炳然以莫齒非可進爲自詭退休脫落紛埃秩琳宮凡五禩紹興二十三年七月二十六日以疾卒享壽八十有五棟等累然苫次謀所以葬具行事爵裏求爲志銘某不容以老勌爲解謹按王氏本姬姓在太原祁縣者八世祖項爲後唐輝州刺史子孫避亂徙居單州碭山去應天不遠至國朝移家於應天虞城曽祖諱瀆通守泰州贈太師中書令兼尙書令曽祖妣徐國夫人仇氏祖諱純臣任濮安懿王宮教授遷河東漕贈金紫光祿大夫祖妣建康郡太夫人吳氏父諱廷老任兩浙漕左宣奉大夫妣碩人元氏所生令人何氏公諱浚明字子家熙寧八年以世賞補太廟齋郎少惇柔警拔屬詞日課千言緝熙事業令問發聞扵吏理向公不擇劇易健敏曲全元祐五年任宿州司法嵗滿調陽谷尉老吏宿猾斂戢詟伏紹聖間河決新堤東注眉丘陽谷正當其衝老壯遷避盜賊乘間充斥歗聚朋扇一日之間至十餘萬本路安撫使發將兵捕襲渠首竄軼餘眾徬徨無歸公慮武人貪功濫殺非辜旂榜諭以禍福大書招出誘防之人姓名於其衣背以圗印記之分遣歸業但推首惡主名報於帥司及統兵官由是所全活者動以萬計防公良民防至塗炭以不自言功故無賞典建中靖國間辟陜右茶司官屬舉職最聞諸司交薦遂遷京秩授眞州六合又沂州新泰兩邑事叢務劇民大服其政旣去思之如父母然政和三年賜五品服掌金耀門書庫丁所生何氏憂服闋通判婺州終更提舉福建茶事建炎初建卒爲亂凡職掌兵民之官束手顚踣公誠至豈弟眾所共知一言撫存千夫帖然由是魁首就戮朝廷諭貸詿誤許其自新遂以乂寧除知泰州敵騎犯邊江淮塵擾孤壘守捍沮遏其鋭以功遷直祕閣攺知建州初郡中有招降賊兵數千屯駐已而復叛坊市盡爲誘脇賊黨僣竊勢如蜂蟻公徐行避防以仁厚素著賊不敢害上章自劾除領宮祠復起知秀州未防又授亳州不果行紹興七年賜三品服攺知常州未赴間召拜尙書兵部郎中尋遷司勲郎中久之領福建漕計朝論委重陛辭條奏民政賦役筦榷時宜糾姦禁暴之畫上意嘉之到官芟煩解繞盡蠲積儉出薄入闔境歸厚建安嵗貢新茶官囿素號膏腴而壅培鹵莽嵗頗不登循習取足私園鄕戶買茶輸納病扵侵擾官囿科撥荒廢公始議補治區壠增茂嵗入優裕民力益蘇土人徳之建生祠鑱碑以頌其美公止絕之事寢上聞詔陞直敷文閣替歸朝命爾領宮祠實以優佚其老遺表上陳遠邇士流興嗟婣黨吒惜曰哲人亡矣公扶危拯溺心如金石解紛釋結信發於聲仁形於色故亂庶遄定奉上臨下未嘗諂訐交際酬酢之間謹審抑畏與物虛邪故無怨惡蓋飫聞虎達之訓切磨薫染其中所養者厚矣非止篤扵行世之道也中饋慈懿姆儀溫淑故鞠子眾多無不均一仕宦七十餘載歷任二十官階至中奉大夫勲文安縣男尊榮壽考可以無懟矣諸子以是嵗十一月十八日公於蘭溪縣紫巖鄕昭化寺之南麓蘇氏令人祔焉從日者之言也男八人棟通判鎭江府植從政郎棣棁楫權從事郎柄棫通仕郎女六人皆適良士孫八人銘曰顯顯文安燀赫宗盟負奇堂室弟妷奮能惟公父子嗣烈其馨位不稱才實浮扵聲百錬明斷龍泉靑萍世值紛揉當官而行翾浮之伍失據隕生公仁而勇排難定傾從容頤指汰濁理棼氓戎寧壹凶不失刑纂文安公拊亂疲精菑獲伯敭惻怛公誠治洽雍熙遇文王興善類見知郎於夏卿七閩瘠土惠澤薦零庶防古人攬轡澄淸職宸居敷文禁廷壽登大耋八子簮纓陰隲闡邁籝金六經性如植徳食佳城誰其驗者東晉景醇委祉叢休殆莫與京

雙溪集卷十五

雙溪集後跋

先公監丞欒城公長孫也在潁濵親炙教誨十五餘年建炎初南渡侍伯祖侍郎居婺州近三十載裒其平昔所述古律論撰爲十五卷目曰雙溪集並所記欒城公遺言一卷因鏤板扵筠之公帑庶防廣其傳焉淳熙六年中秋日男朝奉大夫權知筠州軍州事詡謹志

