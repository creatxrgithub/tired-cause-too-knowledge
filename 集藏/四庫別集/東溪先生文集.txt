東溪先生文集

﹝明﹞徐霈撰

●目錄

序

大方伯鄕賢公文集跋

卷之一

奏議

卷之二

議

卷之三

序﹝一﹞

卷之四

序﹝二﹞

卷之五

序﹝三﹞

卷之六

序﹝四﹞

卷之七

序﹝五﹞

卷之八

記

卷之九

錄

卷之十

說

卷之十一

講意﹝一﹞

卷之十二

講意﹝二﹞

卷之十三

詩

卷之十四

傳

卷之十五

志銘

卷之十六

贊箴

卷之十七

祭文

卷之十八

書啟﹝一﹞

卷之十九

書啟﹝二﹞

卷之二十

碑記

●東溪文集序

徐東溪先生少遊姚江之門慨然以斯道爲己任出而柄衡中州主講席於大梁書院致政歸裏則就景峯湏水間辟精舍揭條約四方學者翕然尊師之蓋大闡良知宗風與白沙近溪諸儒相頡頏者也余奉簡命再來視學按臨三衢其後裔以先生集請序夫先生微顯闡幽集中所載諸說及諸講義皆能本原心性羽翼經書至其在官奏議敷陳剴切又悉關國計民生是誠有體有用之儒以道傳不徒以文傳者然而文以載道今讀其文實大聲宏弸中彪外匪求其工而卒亦未嘗不工焉今世之士不本諸心得而欲誇多鬭靡於文字中是不培其根無怪同於艸木榮華之飄風矣有能傳世而行遠如是哉覽斯集也尙蘄志於道焉可已

賜進士及第欽命提督浙江等處學政吏部右侍郎加二級紀錄八次彭啟丰撰

東溪先生文集前有羅近溪趙方泉二公敍之詳矣又何以序也蓋重經訂梓故復爲置贅憶余先君子昔案湏江先生玄世未遠余有垂髫每閱先君子道邑中先達每理學名臣而先生之徳業文章爲最顯遂舉而進於鄕賢之列俎豆春秋焉則於先生之文已常一一寓目矣僅涉窺其一斑未深領其全指厥後三十餘年出入江郎晉接多通家契如先生裔孫元法字思如�以積世厚雅拜余門下年少才華慷慨節侯海內每�結佇聖蜚聲先生似續有光戊寅冬餘便道入都思如迎之於拓浦同抵湏川拜先君子祠下爰手捧先生集祈余增序余時應召旁�故迄今未遑也所思如頌敍之心更篤不憚數千里而遙走幣致書淸之甚�緣而卒業馬閱首萹奏議令人神气百倍九原可作執鞭欣慕而敍事詳眀記錄簡要贊文銘講啟牘志�皆鑿鑿性理言言石書所謂博極羣書獨探理窟�哉天地櫜其胸然日月從其指掌詩不多葉惣饒風韻先生眞後學之遺模賢聖之鼓吹歟深信心淂陽明先生之衣缽續傳考亭之心印者乎夫道學有功於世則有起而承其志輯其書�先生於不朽嗟乎世�綿遊以精不磨孔歷金教越有�而一振古人載道之書藏之名山先生之集其類�歟余�廁揆席�總實錄至於前徽往招遺編逸簡理宜搜輯用光巨典況復重以適家之情誼何�辭敬起數語�徳羅趙二公之�因致郵�以復思�之請峕龍飛崇禎歲在癸未季冬吉旦

賜進士第光祿大夫上柱國文淵閣大學士兼大子太保翰林院侍講實錄挩裁誥敕撰文戶部尙書通家侍生蔣徳璟拜譔

予嘗觀玄經之渺漠洞極之孟浪中說之支離波詖蔽其靈樞𨿽聯編積帙窮物盡變證道者勿取也是故文亦難言矣哉士君子欲立言以垂不朽非寸管自口﹖﹖要在祓除其神捨而嘅唾津余用爲垂世法程耳東溪先生證心靜悟故當淂良知衣缽於陽明之門而魁掇南宮文雄海內予仰之非一日矣玆欲辧其學之三昧乃不遠千里而至文水講捨考證焉先生以君子之學誠意爲主格物致知者誠意之功也朱子以窮理之極而後誠意恐非本體之良知然不窮理而遽加誠意之功恐誠非所誠適足爲僞而已矣此誠爲學者印訣但不知誠身之功又何如予與先生體認之餘其門人出先生文集示予披之乃知棄古蹊徑獨抒眞愫其所爲詔王似客澄顯闡幽𨿽其所言不同然種種皆寸腔獨照中嘔之故觸﹖﹖匆露全眞栮夫泛海者汪洋浩漭四望俱迷夜視北斗則厥有指帰先生文集不亦酰雞覆發而益信陽明之衣缽有在哉趙方泉公序之詳矣予何容一喙但憶先儒月落萬川之語乃知道立於磅礡每垓之宇而竅於瑩明有覺之關葆其瑩明者以合其磅礡者卽日用吐譚皆爲道眞借曰勤摛炫世遂爲不朽則六經語孟欺我矣波根極靈樞奚云哉先生直聲動朝庭勛業爛寰寓此皆良知爲之根抵而文章筆楮乃其緒餘耳奚足爲先生多哉是爲序

賜進士第大中大夫雲南布政司左參政前刑部浙江司郎中旴江近溪羅汝芳撰時隆慶壬申孟冬一日書於文水講捨止敬堂

文之難言久矣是故先秦兩漢號稱近古自秦漢而下若唐之韓柳宋之毆蘓諸子號稱大家作者藐不多見豈不誠難哉愚以匪文之難也文本諸學學深於飬之難也韓昌藜曰根之茂者其實遂膏之沃者其光曄仁義之人其藹如也不足信矣乎國初文運與時並隆宋劉王方諸公後先疊起相與鳴一代之盛以明潤簡潔爲體以通達政務爲尙以紀事輔經爲賢蓋一洗前人風沙浮靡之習直追古作者而並之矣世宗初陽明先生以振古之豪發明良知之學開示羣蒙其所爲文不事鉤深奇棘而從容弘衍如長江大河渾浩流轉而人望見淵然之光蒼然之色亦自退避不敢仰視百寺從遊之士登堂入室者亦罕儷焉吾邑東溪先生自弱冠卽摳衣其門蓋親承良知之學而得其上乘者故自薦登髙魁回翔諫垣以至宗文河洛藩臬湖湘貴陽嶺表及今懸車以來講捨會聚啟口揚聲皆所以擴大陽明先生之學而涵飬之深造詣之邃眞有匪夷所及者宜其文之足以名世而無疑也間出玆集以示余余受而卒業焉如神理道器諸書眞妄無思諸說則宋大儒之未發也賑濟修堤諸議則賈太傅之通達也奏疏明庭條陳諸篇則陸宣公之流亞也其序記碑銘雜作又皆醇雅典則如鉶金璞玊不見搥琢刻畫之工而光彩襲人覩者傾動可與古之作者相頡頑信無媿於陽明先生之文之學也已是集也匯成於講捨同志施梅石諸公校僞正訛則成於從遊趙宜之王維新諸生梓成乞餘一言以弁其端余媿謭劣不足以知先生之奧其敢評先生之文哉顧承教有年誼不容辭竊謂先生之文本之於學與飬似足以窺先生之大者世之君子苟未知先生之學之飬觀於玆集亦可以得其大端矣是爲序

隆慶辛未仲夏端陽日賜進士出身中順大夫都察院右僉都禦史前翰林院庶吉士河南道監察禦史奉

勑提督南直隸學政同邑畱齋子趙鏜撰

●大方伯鄕賢公文集跋

先大夫眞至誠君子弱齡篤志竭力孝友及以理學起家入侍螭頭則批鱗報主出揚藩臬則實惠洽民在在忠貞纚纚金玉未老投竿築室溪濱虛心廣益朝乾夕惕大旨務以篤行爲眞修不以口耳爲餕拾故當其時

會稽王龍溪豫章羅近溪諸先生俱不遠千里而遙傾倒浹句不忍別首幽居三年年杜門編述絕迹公庭當途莫不崇奉髙誼存則瞻爲鳳沒則俎豆廟廷蓋眞誠之徵於徳業神於動變自非尋常也者及門友生匯其語錄篇什爲集數十卷刋行於世往歲乙未祝融爲殃屢欲訂補未遑也玆相會集而言曰周頌以紹庭上下而陟降厥家劉尹以堂中柳樹而髙風遺想自古重之我先大夫徳業文章自足永傳我不能爲劉祭酒世紹其徳乃甘俛首爲■﹝木巳﹞宋乎爰是藉手友兄詳校重劂𨿽僅友及半而陳之家廟手澤如存標之閭裏典型猶在懸之都門賞鑑自別寧非先大夫不朽之一徵而子孫愛禮肯堂之意藉是少慰萬一聲施亦已遠乎況靑箱我家舊物聞雞起舞秦不乏人且目以觀之矣敢卽以此刻爲前茅峕萬曆歲次甲寅浴弗日

孫徐世臯

曾孫徐廷觀

廷言

廷缶

廷華

廷堅

玄孫元中

元彥等

仝頓首百拜跋

乾隆十八年十月裔孫重刻並采集增訂

●東溪先生文集卷之一

門人趙洙王光祀

朱夏鄭一鵬仝校

奏議

題爲大臣互相爭競乞賜罷黜以昭聖治以正士風事

題爲邊臣辯明心迹事

題民壯奏疏

爲運籌輸餉戢定奏功事

題借支開引納例等項

○題爲大臣互相爭競乞賜罷黜以昭聖治以正士風事

大臣互相爭競乞賜罷黜以昭聖治以正士風事切惟天下之道二義與利而巳矣聖人之治天下使斯世回心而向道趨義棄利而巳矣此其機在毫釐之中而應捷千里之外在人主曲成而預爲之所也何則推賢讓能所以爲義惟大臣好義而不爭則天下莫不由於義而百僚師師庶政惟和矣蔽賢爭能所以爲利惟大臣好利而爭則天下莫不由於利而羣小交攻萬事瓦壞矣故緇衣曰大臣不親百姓不寧則忠敬不足而富貴巳過也大臣不治而邇臣比矣又曰大臣不可不敬也是民之表也邇臣不可不愼也是民之道也則爲大臣者惡可以苟焉而巳哉惟大臣以富貴奉其身而不知忠敬退讓以明禮故以勢相傾以位相奪苟可便其身圖而竊取富貴者靡不攘臂爲之由是不信不親而互相詆毀小民效之而歙歙■﹝言比﹞■﹝言比﹞交相排擠則偸惰之風成純龐之化塞矣此天下之大患也臣於菲才忝竊諫列切惟見大臣奔競互相詆毀恐緣玆成風有傷國體是以昧死爲陛下陳之竊惟六卿者百官之領萬事之綱人君所賴以治天下者也卽今六部尙書之職而左右侍郎則尙書之貳也其職亦重且尊矣但冢宰統百官均四海又非他卿之比故各部轉遷吏部非望實素著者不得以會推而亦帝心簡在非臣下所得而覬覦也切見今禮部右侍郎崔同以斗筲之才竊宗伯之貳外示朴耿中藏貪鄙偶見吏部侍郎員缺輒自攘臂曰卽今吏部員缺例該禮部推補非我其誰也又恐本部左侍郎許成名之奪之也陽爲恐赫以折其心而許成名本以詩酒自娛政務一籌不展又不肯甘心出其下也遂忿激而起曰吏部之缺我豈不當補耶於是互相排詆公肆交爭喧騰於各部傳笑於四方凡玆在廷之臣靡不駭之臣謂陛下孳孳圖治二十六年於玆深居淵默之中而天下雷厲風行無有一夫之梗化者以綱紀素存而臣下畏法故也今二臣者爲百官之表率乃以公署而肆交爭以名器而私攘奪是無綱紀也無綱紀是無朝廷之法也戕朝廷之法以自便其無忌憚之私是尙得爲大臣耶爲大臣者如此爲小臣者又當何如耶此臣之所以憤激不平而不能巳於言也今夫人之趨利也如水之就下非有禮義以堤防之莫能止也桐等乃敢蔑其廉恥壞其禮義臣恐習以成風恬不知怪𨿽中智之士亦以爲當然而風俗壞矣風俗紀綱相因者也風俗壞於下紀綱失於上惡有風俗壞而紀綱獨存者乎故不避怨輒敢上陳者非區區爲此二臣也爲天下之風俗也爲朝廷之紀綱也惡容以緘默矣乎臣又近聞吏部侍郎王道員缺少詹事王用賓私念巳必當補又恐少詹事黃佐聲望之出巳右也乃爲危言以動之曰汝職𨿽吾先而家居十年實俸不及乃欲以先吾乎黃佐唯唯不敢以爭夫王用賓在翰林素稱謹厚今一旦猖狂至此豈無自而然耶良由桐等奔競之風鼓之故中智之士墮於其中而不自覺也故夫廉退之風百人張之而不足一人壞之而有餘不亦可惜也哉再照得崔桐先年在翰林與崔銑等爭進取銑廉退之士也避之而去大學士張孚敬聞而嫉之攺調外補爲桐者今當益勵晚節以蓋前愆所謂失之東隅收之桑楡可也乃以衰暮之餘齡復蹈中年之覆轍是其嗜利無恥之心𨿽至老而不衰也以斯人而居大臣之任是率天下以貪昧壞天下之風俗也其能以治神人和上下乎又能以統百官均四海乎伏望聖明速將崔桐等嚴加罷黜以正大臣貪昧之罪以惇天下廉恥之風乃勑示中外大小臣工各宜精白一心以自洗濯毋長奔競庂取厥尢則攺觀易聽之下而天下亹亹向風所謂罰一人而千萬人懼聖王所以馭宇內而鼓舞天下之術無以易此矣紀綱不於是而益振風俗不於是而益成哉臣本艸茅疏愚罔識忌諱不忍見諸臣之乖張故敢張膽爲陛下言之苟竭犬馬之忠可以小裨聖政之萬一隕身有所不顧此臣之心也亦臣之職也伏惟陛下矜其愚忠畱神而省納焉則朝廷幸甚天下幸

附實錄

嘉靖二十六年八月壬寅勒罷吏部左侍郎許成名右侍郎崔桐詹事府少詹事王用賓黃佐致仕原吏部左侍郎缺例該翰林資深者推補初吏部尙書聞淵推國子監祭酒王道補之至是道卒乃擬桐及佐名上兵科給事中徐霈以該部初擬成名矣緣桐忿爭乃並捨之而用道今復用桐是賞爭也何以抑躁兢崇恥讓乃上言桐成名互相爭兢詬誶成隙用賓佐復仿效覬覦惟恐先之宜俱釋勿用而別選雅望者以風仕進上是其言俱令致仕而以尙書淵狥私受囑推舉不公奪俸半年該司官吏令逮赴鎭撫司拷訊以聞巳鎭撫司讞上郎中張舜臣吏張明等獄辭下刑部各贖杖還職役霈甲午年選貢南雍歷撥刑部聞老先生門下深辱以道義文章策海濫竽諫議又辱不忘舊雅詎論崔桐等蒙皇上嘉納其言而不意以老先生狥私受囑推舉不公奪俸矣又逮該司官吏讞上獄杖竊惟老先生自秉銓衡門無私謁而偶以崔桐事有累淸名心甚歉之諸同年及見知者咸勸霈詣門一明其意霈矍然曰非爲私也何明之有適朝中老先生見霈革﹖展然而笑曰昔掌科所題者爲國也何芥蔕焉霈唯唯固爲老先生所包而中心實有愧矣至戊申歲閣下嚴公六年考滿陡老先生四司堂上公務鞅掌而嚴自後門進矣倉惶失迎殊多遲慢嚴深慍而每形諸辭色霈叨侍銓垣抗聲而前曰天下豈有不敬宰相之理乃閽人之罪也失於遲報耳嚴攺容稱謝老先生聞之曰徐掌科昔言崔侍郎者公法也今對嚴閣下私情也存齋徐老先生曰是亦公心並附錄之

○題爲邊臣辯明心迹事

邊臣妄舉冒犯天威乞賜辯明心迹事近因套賊出沒撫臣欲自花馬池迆東定邊起營至黃甫川一千五百里接修墻塹以固邊防計人年二十萬財用二百萬餘兩期以三年完工財力浩大矧雨晹之不一人夫之逃亡恐修築未機而虜來衝突不如一舉蕩平之爲愈也總督曾銑建議欲大發兵糧爲復套之舉以除禍本計用軍馬六萬搶手三千造如意戰車數百乘聯結而進坐則爲營行則爲戰器械火炮布列於上行糧艸料共該二十五萬正馱馬匹牛驢幾於九萬計程九十日其用費大略與修築造墻相當其謀亦善矣臣據兵法十則圍之五則攻之倍則分之敵則能戰之少則能避之今虜賊據套積百餘年生長蕃育動稱十萬秋間每一入寇備西則擊東備東則擊西吾兵分布捍禦之不遑況欲直搗其巢穴乎驅六萬之兵入沙漠之地彼逸而我勞彼靜而我動欲坐收勝算難矣況三軍未動糧艸先行兌運本色則疲於涉遠抄掠之難賚折銀兩又罹於得食饑乏之苦且精兵盡抽於三邊不無顧此失彼勝負求逞於一擲抑豈善後良圖故廟堂之謀議方興朝野之誹謗疊出何足怪哉陛下赫然罷兵拿回曾銑可謂明見萬里矣然銑謀未臧而其心則可憫矣豈不以醜虜盤據巢穴爲邊境患若一舉蕩平復漢唐之故地省八萬之糧餉不亦可快耶其罪在好大喜功非狥私以誣國也陛下誅其迹而憫其心罷之可也謫之遠方可也加之以不軌則過矣自後黠虜陸梁誰肯奮身爲國當事乎先年名臣楊一淸總督三邊嘗曰玆欲復守東勝使河套之地歸我耕牧斯爲上策顧力有所未能若整飭邊防休養生息於數十年之後東勝未必不可復卽今財力殫弱太倉無終歲之儲銑乃輕舉妄動如此不亦狂耶陛下斥之當矣但其心亦欲爲國當事有可憫者昔酈食其欲撓楚權請立六國後漢祖曰善趣刻印及聞畱侯之言吐哺而罵曰腐儒幾敗乃翁事趣銷印夫刻印未幾而銷印隨至其懟酈生甚矣然不以其罪罪之者顧其心非有他也但謀之不臧耳今銑倡復套之議亦口談而巳未及交鋒敗北是亦酈其之類也謂之腐儒可也何足道哉陛下徳包天地明並日月凡含靈蠢動之物莫不嫗育於生成之內矧一夫乎若怙終賊刑姦犯天憲罪在不赦至於一舉之失一動之愆容其洗濯自新稿死於黃馘之下是陛下再生之恩也海內之士聞風興起莫不攀援而來奮迅激昂求報昂明主於萬一是宥一人而千萬人悅矣聖王鼓舞臣民之術不在玆乎今銑被系獄中羣臣震懼以爲必死者以其不量力也猶庶幾於不死者幸有陛下之仁也臣待罪言官乃昧死言之以螻蟻之命犯雷霆之威亦恃陛下之仁耳席槁私室無任殞越之至時嚴世蕃陸東湖等忌夏言欲奪其權事逮曾銑一网打盡乃倡言有謀社稷之意銑令男將銀貳萬兩送夏言恢復河套以爲功收中外之權所圖不細飛入宮中上怒甚爲銑辯者多不入斬於東市時言方回籍至鎭江卽差校尉三起械言至京師言在車具本辯欣辭甚哀切上批該部知道三法司會問嚴氏父子私曰禍本在矣吾輩終無葬地乃日夜爲謀必得兵科一本劾言與銑交通獄卽成矣乃結鄕人兵科都掌科齊譽邀霈共劾言許以美官余嘆曰殺人以媚人吾不爲也譽具本劾言私引霈名進余實不知也竟降譽二級霈免摘言婿太常少卿吳春見霈曰公仁人也爲國也吾翁壻不敢稱謝惟銘感不忘耳此

實錄也並附後

嘉靖二十七夫二月巳亥兵科都給事中齊譽等上言近者皇上處分復套之議皆出聖斷中外臣民靡不嘆服堯舜在上歷試共鯀之惡乃今終莫逃於誅亟也旬日以來物議騰播銑惡益彰如仇鸞奏銑將銀一萬兩蒲州錦帳一百副潞州紬一千疋令妻父蘇綱饋言主復河套中外之人莫不周知夫徵伐大權自天子出非人臣所得專銑奏請復套陛下第令會官同議嗣上方略亦未許其卽行也乃銑於去春兩次擅徵兵出塞隻輪不﹖﹖歹又以法誅邊人之告敗者陜西連歲災傷民不勝困銑又令諸郡州縣勒借民財收養羸馬民至鬻產易子女以償又令出鐵置造鉛子閭閻農器爲之盡空銑黷貸殃民罔上悞國然非恃言爲之內主胡敢橫行如此宜早正刑章以爲邊臣之戒奉聖旨譽等職居言官素知銑與言罪乃黨姦避事無一預言之者今見屢有旨及遣官勘問始以上聞殊爲負國降譽二級調外任徐霈等姑置之銑侵費銀兩卽今所遣官會巡按禦史核實奏刑部尙書諭茂堅都察院左都禦史屠僑大理寺卿朱廷立兵科給事中徐霈河南道禦史周亮等上言言罪當死但直侍多年效有勞績律有議貴議能之條且詞引伏使或有別情伏乞皇上垂察上怒曰爾等任曰執法豈不知恩威當自上出乃敢借議意朋護朕視言爲腹心言則視君爲何方銑疏上時卽密奏彊君朕何嘗一言諭答敢動稱有密諭主行及事敗止令致仕又不知引罪故作怨語曰前去因不奉帶香巾爲朝廷計非以身家是人臣禮歟彼正以西內二三月直候不得見蘇綱爲辭爾等爲言直待內苑堅恣朋護之私是何法理其更依律定擬以奏於是竟坐言與銑交結近侍官員紊亂朝政通律斬妻子流三千里諭茂堅等奪俸半年逮給事中徐霈程時思兪鸞楊宗气禦史周亮李天翰董威張登髙等赴午門杖三十棍

○題民壯奏疏

罷重徵以平賦稅以安地方事切以國之重事在兵兵之所急在食臣見河南所屬州縣原額民壯共二萬二千一百八十七名每名編工食銀七兩二錢嘉靖十六年奉兵部明文於內揀選三千名調入省城團操又揀退老弱一千五百名歸農二十九年又奉兵部明文抽選精銳民壯五千名聽候調遣又幫貼民兵馬兵艸料三百四十九名又隕陽巡撫揀退南陽府屬民壯一百五十九名巳上五項共除一萬零八名見在民壯止一萬二千一百七十九名分散於十二州九十六縣之內每處多者百餘名少者七八十名常川莊役守城操練防禦疲於奔走朝夕不離名𨿽一人其父子兄弟幫隨者常二三人亦且不給比於軍伍其苦百倍今奉嘉靖三十年題準事例又將河南近額民壯一萬二千一百七十九名內每名工食銀七兩二錢內扣除三兩陸錢共該銀四萬三千八百四十四兩四錢徵解太倉備用除三十年徵完解部交納訖其三十一年巳徵一半在官三十二年見今催徵未據解到近見河南地方旱澇相仍閭閻蕩折饑民扶老攜幼呼號於道路者日數千人嗷嗷待哺日阽危亡其彊者起而爲盜賊刧掠嘯聚冀全查夕臣𨿽嚴加禁捕然且屢起屢僕靡有寧息河南地方軍衛單弱所恃者民兵而民兵所資工食日二分耳而復咸其半伊父子兄弟共幫一役𨿽全獲二分之給荒年糴米不過一升耳況從而刻之其何得其死力以弭盜賊之患哉此臣所以目擊痛心憂禍患而莫爲之所也臣觀河南民壯與各省不同其所獵取亦巳盡矣往年除民壯一千五百名歸農每年徵工食銀一萬八百兩貯用又奉欽依於河南民壯內精選五千聽候防秋調遣每名議給銀二十七兩令其自備馬匹軍裝又給銀八兩作盤費比之在省民壯逓加四倍名𨿽五千實用民壯二萬也卽此二項巳取民壯銀一十八萬五千八百兩矣今又折取工食四萬三千八百四十餘兩𨿽豊年猶且不支況荒歉大侵之歲民命嗷嗷者乎國家養兵卹民平賦稅均力役使寰■﹝宀禹﹞較若畫一無有餘不足之嘆奚獨於民壯取之不巳一至此耶臣因出剿師賊徧歷地方每見軍伍單弱以致盜賊恣睢欲實其伍而舊額旣定不能復增惟民壯尙可簡選厚其廩餼以衛地方而復苦於工食弗克自給此臣所以昧死爲陛下陳之伏見皇上至仁涵煦海內樂育垂念民壯內箣本地外調邊陲前取旣多則後徵宜減將一年工食而全給之則民兵無枵腹之憂地方有保障之固矣題爲欽奉聖諭事據湖廣督木副使張正和呈湖廣原奉坐派楠杉栢楡木並板枋共一萬二千五百四十九根塊該職會同工部郎中張國珍督據辰常荊嶽等府知府同知通判蔡用義等官陸續采獲楠杉楡栢大木並板枋共計四千六百二十五根塊內圍圓一丈以上一百七十六根其餘俱系九尺以下至七尺五寸以下堪用木材各職屢奉嚴催未據采報又經會同上荊南守巡道參政徐霈副使黃宗器湖北道參政遊震得副使周鎬各先後深入永順卯峒桑植麻寮容美司施州金峒等處徧歷山箐督率土官重懸賞格百法搜采各該地方星夜催攢續據原委各官報稱采獲在山楠杉板枋共六千三十七根連前楠杉栢大木共計一萬六百六十二根塊於內各一丈四尺以上其圍圓九尺者止五十五根其餘以次砍徙各報到職查得前項木數𨿽羣材並輳稍充次等而一號二號異材未及搜獲間有圍圓頗可而長不及數且多空灌灣匾之病蓋湖廣產木地方止是前項夷司三處𨿽道裏迂遠而在川貴下流商販易通山鮮停蓄今所報獲實先年采辦所遺彼因山深地險人迹不到若有待於今日者然在昔謂之異材今日僅合二三號之次自此以上窮崖徧采委難尋獲職等日夜惶惶莫知攸措萬一臨期誤事干系匪輕呈乞早賜議處等因到臣及據守巡各道會呈相同據此會同總督侍郎劉巡按禦史黃季瑞查照工部原派木枋督行布政司酌派所屬辰常郴靖等府州及議處錢糧分投給發坐委同知通判等官招率慣商深入夷峒多方躧采又差官賚發告示犒諭各該土官隨徙出楠杉木枋一千二百根塊於嘉靖三十六年十二月初八日會發首運訖三十七年二月該臣接管他務未遑卽趨荊嶽辰常一路采木地方嚴督原委官商將巳采獲稍近者極力攢拽得木枋二千一百一十根塊到河二次發運訖各歷辰常荊嶽地方嚴督各府州縣正官徧入夷峒專采巨材旣委任責成又懸立重賞犒諭土官誠恐委官未盡心力又責守巡兵備各道親入搜羅𨿽瘴鄕獠穴引涉攀跋靡所不至間值一二異材眾方鼓舞砍伐審視每多空灌豈山有遺材而人未悉力耶思我國家愛養斯民垂二百載深仁厚澤洋溢方外風之所至靡不披拂玆者廟殿維新乾坤重煥中外臣工孰無快覩之願先後總督撫臣俱巳奔走從事而臣又特蒙聖恩超拜今官臣聞命卽行惟切捐軀以圖報效接管之後首急異材如楠木一號每根增價銀至六千餘兩二號每根亦增至四千餘兩縱有特異之材夷商自當巿聞夕報以圖百倍之利𨿽架廂壩水移徙萬狀孰肯不爲哉乃者異材竟未獲報眾方延頸舉踵務必得以塞明旨以稱崇構豈敢怠遑切照大木𨿽稱出產川湖然合兩省山川形勢建昌重夔一帶連峙雄亙實爲山身入楚歸巴山勢漸平止爲山尾木性蓄產尾少身多振古如玆先年采辦三省通融湖貴派數仰給川材今查湖廣坐派楠杉栢楡木枋共一萬二千五百四十九根塊比之四川坐派一萬五千六百七十二根塊彼此大略相等官商始聞每多驚懼恐不能得幸賴朝廷威靈山川效珍湖廣采獲見在共計一萬六百六十二根塊除運過三千三百一十根塊其餘陸續拽發𨿽未盡符派式亦多堪用木材但一二號異材尙未尋獲是必山產有限采取易窮查得永樂四年尙書宋禮奉廟建采木其圍徑踰尋丈者僅得數株猶以爲山川靈異今去永樂世代頗遠中間采取豈止一次則特異之材巳爲當時先得矧玆異材必積數百年而後成卽今采獲其圍徑丈數一時委難盡合除一面行各官照舊采取外臣等展轉思惟乃敢昧死上厪蓋人臣事君退當竭力致忠進當據實陳對則各官呈請誠非得巳伏望皇上勑下該部再加查訪如果前項木枋堪備采用計議上請容令臣等嚴督采訪庶大工早完而聖明惓切之心亦少慰矣臣不勝惶恐待罪祈懇俟命之至

○爲運籌輸餉戢定奏功事

廣東等處承宣布政使司左布政使徐準本司關準布政司照會抄蒙總督兩廣軍務兼理糧餉鹽法巡撫廣東兵部右侍郎兼都察院右僉都禦史張案驗準兵部奏爲賊情緊急事照得逆賊張璉巢介三繞之間率黨鄭八蕭雪峯王子云陳福寶等妄言气數當反夫號稱王殺官戕眾負固不服掠汀漳延建極江西寧都連城瑞金等處攻陷雲霄鎭海衛南靖等城勢甚猖獗三省騷動本部院巳調集狼兵十萬與福建江西會兵進剿分定信地本部院駐惠潮巡撫福建都禦史遊駐漳州南贑都禦史陸駐永定得旨如擬仍令恊力進兵克期殄滅不許延玩遵照勑旨會兵徵剿但錢糧不敷卒難舉兵備仰本司卽查見在糧銀實有若干可勾主客兵十萬員名幾月支用開具前來以憑會議調兵等因奉此卷查先因三海巖糠頭毗耶等賊連年造亂錢糧耗費兼且逓年陸續解京等項見今庫中止有銀若干又該支給官軍俸糧穵運腳價等項所剩不多據見在倉庫並收過官旗吏典上納各項銀數並借撥屯糧等項銀米通融計算約勾主客兵十萬員名三个月支用賊巢險峻未及剿伐先議困圍合用錢糧會計不敷地方多事再無別項可以措處若欲爲變通權宜之術以紓目前燃眉之急伏乞部院暫令解京等項錢糧一切停止該府節年拖欠額解本司錢糧督催解納送將本司原收吏農銀若干存畱買米備用仍乞會題該戶兵等部議擬覆題欽依借支湖廣布政司銀五萬兩江西銀五萬兩雲南銀五萬兩四川銀三萬兩福陣原借廣東銀十萬兩一時湊還不及先補還五萬兩切恐各省未必如數解借仍準開廣廉梧州等府及淮浙引鹽各二十萬引查得廉梧等鹽每引納米八升五合淮鹽二斗五升浙鹽一斗三升中間多有糧米兼納官旗吏典納米免比完考又準通行各布政司並南北直隸各府州縣學生員並民間俊秀子弟情願納銀出身官司結勘明白給文起送前來照例納銀計給路費本布政司出給庫收呈送該部發監肄業但賊情十分緊急例銀一時未就查得本司內庫貯有珍珠玳瑁沈香丹砂水銀翡翠孔雀血人南子大蜈蚣皮蚺蛇膽牛黃阿魏香料等件外庫貯有胡椒蘇木髙良姜知風艸婆羅密浮簍藤�石屏優云缽多香木馬甲柱攀枝花曩藤蕈宿砂漧漆鍾乳石斛鼊皮荺醬荔枝龍眼糖霜砂糖銅鉛鐵錫等件沿積庫中日爲朽物合無盡數發出府縣從公估價速召商人變買上納庶目下得銀若栞兵糧聊有所濟緣系十分緊急賊情處置軍餉事理未敢擅便爲此具申伏乞照詳示下施行

附實錄

嘉靖四十一年壬戌二月間上深以南寇爲慮六月庚午捷聞兵部部請以賊首張璉蕭雪峯■﹝扌監﹞送京師獻俘正罪餘黨未平者亟行所司撫剿非令巡按官詳核功罪以聞得旨如擬巳上復諭內閣曰獻俘一節祖宗久不行趙文華以假賊冒功瀆朝堂而火夫此地因圜丘城爲歲報進香帛之處若夫平一國或用其儀今此大逆艸邪初因臣下欲災患多出以欺誹君上近爾等定伐果就擒矣可卽彼地刑之首梟三省以雪民怒爲遂罷獻俘十月諭兵部曰剿賊立功殊荷上玄感應諸效勞人員其通查請賚以勵眾心於是部列諸臣名上詔升提督兩廣侍郎張臬副都禦史蔭一子國子生加總兵平江伯陳王謨太子太保蔭一子錦衣衛百戶俱仍提督鎭守南贑副都禦史陸穩升兵部右侍郎兼右僉都禦史仍巡撫各賞銀五十兩絲叚二表裏參將余大猷僉事金淛張冕指揮李惟衷福建漳州府知事胡期亨平和縣典史談蘊等各升一級賞銀三十兩一表裏廣東左布政使徐霈杜拯各賞銀二十兩一表裏紀功禦史叚顧言今升副使加一級總督浙直胡宗憲巡撫福建都禦史遊震得江西胡松參政談綸陶大年副使李佑等各金銀幣有差巳故廣東參政賀鏤贈光祿寺卿失事守備任愷等下巡按禦史問兵部尙書楊博因言朝廷不愛重賞以勵士將帥不狃小勝以立功上下之間乃爲兩盡以是諸賊首不百日而就擒斬首二千二百有奇三繞程鄕平和等盜悉平原議申會

○題借支開引納例等項

題借支開引納例等項未及覆

題而諸賊巳報捷

欽賞討平河南反賊師尙詔謝表

河南按察司提學副使徐奏爲謝恩事準本司關準布政司照會抄蒙巡撫河南地方都察院右副都禦史鄒案驗準兵部咨爲查勘失事地方官員分別功罪以昭國法以勵人心事該巡按河南監察禦史霍查勘過功罪緣由該本部覆題奉聖旨這地方功罪旣經查勘明白某賞銀三十兩其餘事宜都依擬行欽此欽遵外某月日該承差順賫欽賜銀若干到臣當卽望閽叩謝領訖伏念臣猥以艸茅誤蒙甄錄乃者師賊猖禍大肆狂交蟻潰豕奔須臾蕩盡此皆皇上聖武之布昭故致汴河神功之默定艸句儒生曷敢與焉玆者小臣效勞帷幄少盡愚悰自分涓埃之未胡期奏牘之叨名伏蒙皇上溥垂渥澤曲賜兼金旣陶鑄乎礦頑復封植於樗散裁成有地照映方來臣敢不藏之祖廟以侈九族之榮佩之終身以爲千載之幸刻骨至仁冀百生以報國洗心末齒願三祝以呼嵩臣無任感戴之至爲此專差承差某謝恩謹具奏聞

附實錄

嘉靖三十一年癸丑師尙詔爲司市老人歸徳知府尹一仁任以捕盜遂橫謀不軌結眾克日舉兵郡以他事遣卒至鎭詔疑偵巳執殺之以祭率眾夜薄城時巳有中譎矣開關納之刧庫獄稇載去尙詔有令勿犯學宮勿戳生儒故守令皆匿學宮以免而詔家多金寶娼姬詔旣出攻城而柘城亡賴子乘虛掠所蓄淫其姬姬識其人以語詔遂圍柘城獲剮之因掠公私帑庾復圍太康索所怨者二人縣官執其人縋城與之殺之巡撫謝存儒徵兵追捕大敗官兵死者相枕勢益猖獗至數十萬人上怒詔系獄命楊宜代之適我軍告急例當按察使趙正學行以疾辭霈請代楊軍門曰汝文宗豈可相煩霈以國家有事之際豈分彼此遂整兵至許州分壘迎敵尙詔怯流刧睢州西華扶溝鄢陵臨穎官鋲屢敗之霈與眾將曰賊危矣必舛韭園宜豫埋伏以待果散其黨至伏起而擒之河南平捷聞上嘉賞楊宜銀三十兩二表裏河道副使曹邦輔二十兩一表裏提學副使徐霈十兩一表裏屯田驛傳道副使謝佑河北道僉事張煌等各賞銀幣有差整飭開歸兵備僉事李豸都司屈松等巡按禦史題問

東溪先生文集卷之一終

●東溪先生文集卷之二

門人姜尙賓蔡應顯

鄭績

徐應元仝校

議

安慶六縣救荒議

荊州四縣修堤同異議

四禮議

○安慶六縣救荒議

甲辰冬十月餘自進表回謁巡撫丁公執安慶賑濟冊示余曰今年徽寧一路荒甚人情恟恟思所以賑濟之而未得其術巳行雷推官查安慶六縣饑民共計四萬九千八百九十二口每月每口極貧者給五斗次貧者四斗自十一月起至明春三月止共五个月計用稻十一萬八千二百四十石巳造冊回報汝歸爲我查見在官倉貯谷若干庫內堪動支銀兩若干逐一查明申報一面分頭賑濟功成卽薦汝於朝毋爲泛常塞責余曰自古賑荒無長策以其執一定之法不量事勢而冒爲之耳今寄推官以萬人之命直須殫卻心力不遑喘息而急爲之耳否則𨿽有長策無禆也願公勿拘以繩墨俾得以便宜行事若無分寸補禆而虛糜糧食甘死萬萬矣撫公壯其志而遣之歸查本府萬億倉除畱正用外淨三萬五千四百五十石懷桐潛太四縣見在倉稻共五萬六千四十一石九斗可彀賑兩个月之數余查一切堪動支在庫銀兩計一萬七千三百五十三兩一錢僉六縣富民自備資本【若干】委官押帶同出境糴買不必定以數目但以糴買賤處爲主指實報算大略可彀兩个月餘之數尙欠半个月臨時再行酌處卽便顧船裝至沿江一路及旁溪支港以便負挑疲憊之苦自行給官票驗實分散不許衙門人等及得過人家冒支但見在者旣以給散將來者未曾糴回適靑黃不接之際饑民籍籍張口待哺有餓死於溝衢者有家口數多子女鬻盡縊死於家者聞之無不涕淚撫公文移督責甚急余自是食不下咽夜起﹖﹖方﹖﹖皇召六縣正官於庭而謀曰前日貯庫銀若畱一半尙可便宜行事今束手柰何僉曰明公若行封倉之法富家谷不能匿必借於小民上不費公家之廩下不勞遠糴之苦一舉而兩得矣余起而拜曰善哉懷寧知縣柳律進曰玆事甚難安慶素多稻豊年平糴每兩八石今止一石三斗相去七倍富家以此射利下戶鬻之以子女中戶貿之以房產凡可以得利者何不爲也今一旦封之彼必謗議紛然身且不能保矣於民也何有餘嘆曰無傷也以此獲罪含笑九地矣次日卽出城外封倉百姓從之甚眾沿路封得貯稻倉二十四口總計稻一千七百十十擔倉上書某人稻若干以府封條糊之置簿二扇各記之沿途凡有倉者不問其姓氏悉封之共得稻九千七百二十五擔封定令地方守之富家喧嚷揭竿於府門曰激變良民徐推官府主陳闇窻顧余曰民情騰沸如此何以處之餘曰不忍民饑倉卒爲之容酌處次日卽刻小票書某都某圖某人借大戶某谷若干秋間加利若干還刷數萬張用籠盛之平明出城外止一寺富家矚目隨之餘用白牌二面上書云吾封汝倉亦濟汝佃戶若今年佃戶盡饑而死誰爲汝種田哉卽今封倉計一百擔止借五十擔其一半聽汝糶令皂隸執牌徧呼富家在旁竊視各散面審饑民果貧者每人給一官票令總甲引至某倉支谷一擔原貯五十石者撥饑民五十人至其家富家懼見票卽量與凡二日計散谷九百擔隨至一鄕亦如之周行七日借谷五千七百三十五石各隨地方給散以便道還富民執票官府會散一時獲濟其桐潛太和深箐多蓄稻縣官如法借貸𨿽不盡封倉而所貸倍之百姓稱快宿松懇田多荒貧民固困而富家亦疲縣官不能濟因徵兌軍米急糧戶乘時鼓眾無賴饑民從而脇之羣數千人擁至城下聲言殺官刧庫縣官懼閉城門不出申撫按請兵急救撫公批云看得宿松縣所申語涉張皇仰徐推官單騎直抵宿松務使盜息民安方稱委任余查府庫堪動支銀一千五百兩卽日順帶至宿松止城外十里次早方進諸無賴見余大呼曰徐爺捄我餘下車曉之曰吾來只有二事一來賑濟汝饑民二不徵汝兌軍米眾聞之歡聲如雷卽解散餘將所帶銀分頭給散饑民地方遂寧望江縣邊江一帶懇田絕少無從借貸兼以雨雪連綿一日有饑死一二十人者小民團聚刧攘縣官申請甚急撫公批下望江饑民如此本院不覺流涕仰徐推官卽便至縣從宜攝處賑濟速報余至望江將沿江店戶撮處米二百八十石權行給散適富民原領銀出境糴稻巳回卽收貯河下空房用船裝載至沿河小港給散以便饑民賑濟五个月乃足而大小麥熟民獲生矣四月南京指揮艤船至江邊催米起運望宿二縣米不至陳太府喚二知縣問之答曰當時徐四府見地方盜起出示免徵知縣何敢徵之陳太府嘆曰此書生也兌軍米朝廷不赦徐四府乃主張免徵乎指揮言亻﹖受余計無所出乃具申本院求借南京倉米銀五千兩抵望宿二縣兌軍之數撫公沈吟數日乃轉求戶部準抵秋間徵米補還而二縣兌軍米獲免徵矣書其事於理刑廳

○荊州四縣修堤同異議

呈爲乞憐地方異常水旱災傷早救民命十分困苦事云云看得該府所議四縣修堤事體有情是而實非者有事同而功異者若不詳辦徒費經營蓋喜事者圖不必爲之功每虛張其數才弱者棄必當爲之事或隱匿其情縣官任意以具申該府隨申以定議是故情有所弗宣事有所弗盡也請以公安一縣言之其被水去處止二聖寺前水■﹝宀窪﹞入貳口每口計長十丈深四尺貼近實地其餘舊堤丄帶計千餘丈堅厚如故勢亦平漫並無損壞仍於二聖寺以下舊堤處更培加三尺以防水勢此事甚易今欲七里橋起至塔兒崗止重築一新堤以捍縣城計七百六十丈估銀三百八十兩將孔聖廟及居民數百家俱棄堤外此何爲者也因問縣官云此是前任知縣據本學生員定議本職倉卒據此申府後甚不安卽喚生員詢之云此新堤不築五七年後必有受其害者故迂其道以避之本道溫慰之云此正患未切身而先爲膚受之愬不如二聖寺前水■﹝宀窪﹞二十丈內多爲之力以捍之或如浙東捍海塘之策鑿石以堤之或如治黃河之術編成舟簍用石塊以實之務爲堅固水不能衝卽此二十丈所需不過三四十金而事就矣如是則新堤不必築而民居不必棄眾皆歡乎稱快生員亦唯唯而退此情是而實非者也又築堤一事或仍舊以增者或別新以創者事實不同功費亦異今四縣所修不論其新舊難易而槪定以一丈五錢之數是猶不論其屨之大小貴賤欲以一人之足而例之其可乎今以石首一縣言之今春淫雨淋漓夏澗江水泛溢至五月十七日沿江大堤如藕池車公腦十餘處同日崩決以致平地水湧數尺禾苗盡行渰沒居民房屋漂流無數此異常災患石首所被更酷今踏自縣而北至藕池衝決去所巳成港﹖﹖套似難修補合無新創一堤亦瓦字灣起至棟靑樹止延柔共六百六十丈根盤十丈其上或二丈五尺或三丈因地勢而爲之估計二百工不彀一丈今以五錢定築一丈縣官無措不免迫脇居民居民貧餒不免相攜逃竄其桀黠無狀者乃至拒歐公差本道適至親見其事縣官力不能制憤泣如雨本道再三慰安之且自定議以來所築廣不數丈髙不盈尺殊可駭愕今爲更定每丈估銀一兩五錢募民築之計堤六百六十丈共銀九百九十兩又自陸鋪至烈貨山逶迆六里因舊堤修補難以丈估計用一萬二千工每夫一日給銀半分米一升折銀半分共計銀一百二十兩又自縣治至宋六鋪迄東二十里因舊堤修補計人夫一萬三千工每夫日計如前計用銀一百三十兩又接官亭以西二十五里修增舊堤計用夫一萬五千工比居民稠密所易修者用近田受利之夫每夫日給米一升折銀半分計銀七十五兩又車公腦舊堤尙存止衝壞一口計七十七丈照藕池新築事例每丈估一兩五錢共計銀一百一十五兩五錢巳上修築五處共估計用銀一千四百三十兩五錢除見議銀七百四十兩又公安所議築堤銀三百八十兩今新堤不必創內除八十兩補築二聖廟前二衝口並增加舊堤之數尙剩三百兩又蒙巡按衙門贓罰銀髮下三百兩以助修堤以上三項計銀一千三百四十兩以此禆彼大略相直但欠九十兩五錢則石首五處修堤之費成矣然此所修直三分之一耳又自調弦一路水勢奔激舊堤衝壞無存自西以入至招山龍盤山田地四十里盡行渰沒又衝入華容界內均受其害此水之泛溢橫流又非前五處之比今修舊堤無從下手合無新創一堤自戴家垸至調弦驛計一千八百丈非用八九百金勢不能成又小﹖﹖乂口披甲湖一帶數十里衝決舊堤無存亦宜修築蓋其與調弦相爲表裏修調弦而不修披湖則水須入上衝調弦有不可保者但事體重大隨補隨壞非大創築勢不能久亦須七八百金乃可耳石首土地拋荒生理日瘠加以土兵之擾積逋之徵民救死扶傷且不暇而復疲之以力役其將能乎但堤者民命所關失今不築日甚一日必至無食無民矣此其燃眉之勢不容少緩爲民父母豈忍坐視天縣之民命不援手一救之乎本道親臨其地至食不下噎夜不安枕非敢誑也切思修堤用眾無財不立無人不行以上修築大槪當用三千兩之數得一才力縣官總理而出納之更僉有力大戶數十家分理其事每堤十丈給與銀若干以堤之髙下爲銀之多少上戶領築五十丈次戶三十丈又次戶二十丈編成人夫次第令伊分領給散各力界限人自爲築則不勞餘力而數千丈之堤成矣事完之後計堤內所捍之田不下十萬畝出銀二分可得銀二千兩以此償彼民亦樂輸則上不費公帑之儲下不竭私家之財一舉而兩得矣但民可與樂成難與慮始今興工之初萬分未獲其一輒欲其出財以給工彼必疑而懼懼而逃矣合無先爲借貸事畢追完計前修堤總費三千餘兩巳有一千三百四十兩矣但欠一千六百六十兩不揣愚昧曲爲設處先將守巡二道並該府贓罰銀查取五百兩又荊嶽二府並灃州商稅銀五百兩共計一千兩外敢借本院及巡撫察院三衙門項下贓罰銀三百兩除察院黃巳批允發下銀三百兩準助工費伏望本院俯垂民命曲賜詳允則前銀可完而功成可望矣又至監利縣各堤看工無任忭舞蓋官旣精勤民亦易使鼓聲冬冬至夜方絕民之荷畚插而立者如市冬晴兩月而諸工就矣敢此預報他如江陵修補不過百丈而巳胡足慮哉其所難者惟石首一縣故披肝攊膽爲臺下陳之幸毋以爲狂爲惑再照修堤貴在得人今石首縣知縣王郁忠厚有餘通變不足以此用眾殊非所宜查得本府通判李謙然性本疏明才如風雨若假數月之勞必成修堤之績今掌江陵縣印信合無暫令縣丞劉旭署掌速往石首督工若稍遲悞冬寒雪雨載途明春大事去矣合候詳允通行荊嶽二府並灃州照數動支發石首縣及行委通判李謙然前去該縣督理務在堅固事完將用過銀數修築過堤工造冊繳報惟復別有定奪本道未敢便擬合呈詳爲此今將前項緣由理合具呈伏乞照詳施行撫治右僉都禦史章批近接諸報倉卒批行自知懸斷不足以切中機宜自媿虛談不足以舉行實政及接此議疑滯頓消如離沈浮乍登平土一方之事從此定矣非有實心不能爲此議非有實見不能行此議蓋老成練達之識仁人慘怛之眞發乎精誠本夫學術是以能刋彼羣言折衷巳見斟酌緩急悉合時宜該道以窮民之故躬歷諸艱備嘗險阻勞苦暴露令人慘然所議俱依擬行各府縣仍行管工官員遵照著實舉行石首之工更不必派之民間動搖羣情所少之數先盡木院一下贓罰盡數動支如尙不足別有公儲卽行處給撫按贓罰一面呈請一面動支設有不從本院自行處補諸凡興築事宜悉聽該道酌處幸終始美績以成不朽他日勒石紀工樹之堤表本院任之詳到作急出示諭民以不煩財費之意用安眾心發去憲牌卽行通判李謙然遵照奉行此繳

○四禮議

承示宜民禮要文公家禮而芟削之務在簡易可行其說甚善然禮貴隨時變通故國奢示之以儉國儉示之以禮隨時也昔林放問禮之本夫子大其問者蓋世方虛文相競而實意愈衰欲矯時之獘者務在反朴還醇以復古之治乃對病之劑也冠禮尙矣三加之祝教以爲子爲人臣爲人少者之行也而筮日迎賓布席陳器之類亦自簡易可行親迎之禮南方不行久矣欲驟復之似難女入門見舅姑拜祀堂後婿卽見女之父母蓋當時男親迎女父母送過婚家故可一時行之今鄕俗期年後女婿方登門或有數年不見女父母者婿或至必坐首席女父母反位其下俗薄甚矣宜痛革之亦惇俗明倫之一端也鄕俗締姻央媒人多用親黨數十人盛服登門拜跪禮數太隆重筵設席牲幣承筐饋送太費妝奩出嫁破家鬻產金珠寶錠昡耀於街衢太盛多財者俗以爲榮慳吝者女以爲恥或不愜於舅姑而女致死者有之故俗中以養女爲冤家富家止育一女中戶何能匹配今𨿽禁淹女之條而不革嫁娶之獘猶投薪息火不可止也莫若嚴其侈靡不許仍前眩耀則破家厚嫁者少而育女者必多父母之心人皆有之誰肯淹沒其女以自滅其天倫哉不識死者則不哭不識生者則不弔今婦人稍沽﹖葛者多來弔喪輿從跟隨嘗兼數人動至三四百人喪家憚於設齋分帛必夤夜移柩出外非薄於親勢使然也宜禁止之凡婦人非至親不許出外弔喪違者罪坐夫男亦所以愼男女之別省喪家之費也余在河南提學時見河北每十家出銀若干共計若干付約長收之約副司其出入先將父母衰麻重服及期功緦麻等服一一制備置之一﹖﹖櫃每遇約中有喪擡至其家分散事畢仍付約長以俟他家有喪其衣衾棺槨孝子自辦外設齋立靈明旌一切應酬俱約中十人代之孝子但執杖哭泣而巳其事甚簡便亦見中州帝王所居風化所及也祭禮今民間俱祭髙曾祖考稽諸古似不合古者適士二廟不及其曾矣官師一廟不及其祖矣今合四代之祭亦順人情而設非古制也矧追始祖而祀之乎朱子以祀始祖疑於楴而削之是也但先王制禮不忘其所由始如制宮室器用教民稼穡凡有功於生民者皆祀之始祖者吾身之所自出也而可忘乎則祀始祖者人情之不容巳也近來民間合族建立祀堂動至千金有門堂寢室丹靑壯麗以相晃曜冬至祭日子孫各迎其父祖神主於祀堂而祔祭之始祖南向其餘東西逓列彼此混淆昭穆莫辯褻亦甚矣祭者所以聚巳之精神以格祖考今神主紛錯憧憧焉莫知爲誰其將奚所聚乎余謂歲終節日小宗各祀於其家冬至合祭於祀堂惟始祖正東向之位子孫有素行著於鄕閭如古之鄕先生者得祔祭之亦所以勸善而惇俗也余自廣東謝病歸家乃立宗子一人爲主擇族中有徳望者爲家相以佐之寒家五大房幾四百人每房立宗正一人凡有忿爭侵奪不服者本房告於宗正宗正告於宗子家相會於祀堂以剖理之不許徑告官府行之數年訟端小息其祀於溪東惟始祖神位子孫各自祭於其家不相混雜祭之日斑次甚嚴不許踰越明尊卑序少長使貴不至於淩賤富不至於輕貧先生化民成俗之意其庶矣乎文公家禮儀節惟四代不祭始祖其於合族維宗之義似缺然矣偶因下問而敷陳之姑俟采擇焉髙明以爲何如

東溪先生文集卷之二終

●東溪先生文集卷之三

信安後學方應祥

孫國梁仝校

序﹝一﹞

孝經序

忠經序

武舉錄後序

湖廣鄕試錄後序

河南同年序齒敍

邵養齋先生講意纂要序

徐氏宗譜序

徐氏宗譜後序

薛進士窻稿序

畱齋漫稿序

○孝經序

孔子旣敍六經曾子之門人乃述孔曾問答之辭別爲孝經一書以傳諸後蓋六經旨意散出各爲一事而孝經則其支流統會也何也良知良能弗慮而獲其機根於天心其玅括乎萬善其效溥乎四海是故天子諸侯卿大夫士庶人者分之殊也始於事親中於事君終於立身者道之一也以治天下以保社稷以守宗廟以養父母者效之著也乃若明壓事父孝故事天明事母孝故事地察天地明察神明彰矣則又極乎天地之大而兼乎幽明之理也是故孝弟之至通乎神明光乎四海豈誑語耶世之人不知巳也父母也天地也一也乃執蕞爾之軀認爲巳有於是爲悖逆爲爭鬭禍亂相尋於無巳其獘果安在哉不明孝之理爾矣婺源寒塘余公有志是書乃取朱子之刋誤稍更定之別爲注釋以衍其義而諸儒之舛謬一正翁事二親夔夔日盡其孝乃子見田公承乃翁之志又從而擴大之以化民成俗則於是書也非苟知之亦允蹈之吾庠司士文谷謝公與翁同鄕知翁最深取孝經舊所考釋者梓之以訓多士其用心亦勤矣不靳屬余爲之序余復爲之說曰孝者源也經者徑也風之者上也指孝之徑路以示人俾士氓翕然以趨不迷其源非風曷以哉則二公交相責焉耳余何言哉不揣爲之序

○忠經序

夫子著孝經十八章其言簡而盡肆而隱孝道蔑以加矣漢馬融以天地之大徳曰生聖人之大寶曰用中生所以盡孝由位所以盡忠二者猶車輪然缺一不可今孝備矣而忠若缺焉其可乎於是作忠經十八章以續之猶束晳補南陔白華之意也逸於漢藝文中幾千年矣未有能述之者惟思齋霍公邃於稽古乃於代巡暇日取其書附於孝經後並古小學合爲三編以惠多士其用意勒矣或曰聖人之言猶天然故六經道在萬世文中子彊而續之是以有吳楚僣王之譏融之作毋乃類是矣乎余曰不然君子評物不惟其人惟其言若融之言可盡訾乎今夫忠孝一道也世未有孝而不忠者但孝之事易見而忠之理難明何也邇之事父遠之事君其分殊也惟邇則切切則感惟遠則離離則忘履霜之變亟矣不曰吾親也其可逃乎若狡童之剌幾乎罵矣非人情之反也孝則中人可勉忠則上智猶或懵焉則忠經之續其可巳乎矧時當陽嘉嬖幸擅權忠賢倒置下替其徳上文其姦瘝官敗績者將尋列焉忠經之作時當然也又可詬耶蘇子曰君子處世不求有功不得巳而功成天下以爲賢不求有言不得巳而言天下以爲口實忠經之作不得巳而言者也王氏續經幾乎嚽矣可巳而不巳者也子比而同之過矣且其所著十八章自家臣以至兆庶君臣致理之具天地證應之理靡所不該若有不可廢者此霍思齋公表章之意也其功不亦大乎於是聞者以余爲知言遂從而梓之

○武舉錄後序

嘉靖三十四年兔卯秋七月柱史某承上命來按玆土職在監臨乃帥百執事夙夜掄材矢明矢公輿論翕然號稱得人然章縫旣進武弁載興敷時也退用十月右文也偕兩司某某鳩羣士三試之得三十餘人遵制也是時奎纏熒熒天河澹掃僉方異之乃維大中丞

張公保釐滋奠威惠並流故多士並集爭起後先卒士告成命霈宜敍諸後竊謂自古帝王𨿽號稱極治未嘗不儲才經武爲慮矧代季疆場屢駭姦宄竊發可不廣開途轍网羅雋乂以靖內攘外爲國家屏翰乎然明君儲才取之貴廣而擇之貴精何也才之產也無窮不難於取而難於擇是故以天下之虛名而較其可用之實則來者多來者多則不容無所擇譬之蕩鏐之金天下之至貴也方其抵擲於沙泥猶瓦礫耳及其披之揚之而後大者如豆小者如粟庶幾獲什一於千萬耳故易示盍簪詩詠壯猷豈無謂哉盍者合也簪者聚也合而聚之而後方叔壯猷乃可得矣聖祖肇基文皇嗣統當時熊虎貔貅之士乘時奪起雲蒸霧潝遂能左鉞右旄驅夷戡亂雲龍一時焜耀千古邈乎不可及矣皇上中興耿光大烈亦旣勤揚二祖矣屬者蕞夷匪茹上厪宸慮寤寐疇咨思得奇俊沈毅之士以振揚威武而明詔所至開科求將皇皇如弗及而典厥事者深惟張皇之戒憲經布程集多士而校之以射以略始焉汰之十之半繼焉五之半終而存者無幾矣不亦求之廣而取之精乎乃今濟濟焉壞瑰不羈率函韜之英固圉之器有不足以需明時用耶抑又聞之車善軸而利遠士秉忠而樹烈是故良宰禦侮不越樽俎貞士衛君忘身則足故無衣之賦一夫耳率以彊楚而力扼虎射命中者果何爲栽忠之不足而蹶張拔距抑末矣諸士構會宣力報效主上亦有懷忠不足而外示虔劉者乎如是則拊髀何須而較藝爲虛矣非惟二三子之羞霈等亦與有責焉耳寧不大可懼乎諸士其﹖日耳力﹖之

○湖廣鄕試錄後序

楚之地方廣袤相去不啻數千里某無似承之校文之役乃自某處卜辰啟行馳衡沙歷武陵蘭江之勝乃出荊門抵郢都而達武昌見深林巨麓多茂材披榛而閱之其大者爲杗小者爲桷直者中繩曲者中矩工師掉手隨用隨適至巑岏之杪百尋之材千不一售焉豈異材之難顧如是耶楚自春秋以來人才未盛也子木之賢乃始稱衡上國然趙武有仁人之心而木不能屈其賢不足邵也破虜父子起自長沙不數載而拓地千里𨿽任賢使能號稱一時之盛然蹶劉助瞞君子不貴也唐宋以來𨿽治有隆污而楚之名賢往往間出大都隨時以自著見而長才巨器不數數然也豈乘除之運有待而興耶乃試諸士得九十人錄其文以獻𨿽人自爲言莫不辯析學術紬繹政本論語恂恂不詭其實比諸蒹葭蒼蒼斂其英華於腹心而各呈其能有不足以致用者乎至於汪洋自肆不拘拘於經生訓解各極其意之所到啟口容聲以聖人爲畛域而一節之士無足當意者此非千尋之木拔出於欂櫨株檽之外者乎諦觀楚產風气未揚士多庸瑣喔齪乃乲瑰偉如此豈山川靈秀殊哉蓋睿宗獻皇帝化行江漢我皇上發迹郢中鼓以淳風摩以歲月故人才彬彬乎盛也詩云周王壽考遐不作人又曰濟濟多士文王以寧庸非是耶𨿽然才不兼能學乃克濟巨才𨿽掀揭可喜然外匏中槁恆不適用才之小者引繩蹈墨鑿鑿可用而淸廟棟梁之需有不堪焉此非各有所蔽耶然曷成之亦惟致廣大而盡精微極髙明而道中庸斯無獘矣爾多士其﹖日耳力﹖之

○河南同年序齒敍

中州選士鹿鳴越三日監臨旣以錄名偕進藏於天府惟玆多士乃合同於貢院之陽采各邑裏世系並氏名錄之錄成祈余序之餘乃諗於眾曰士舉於鄕則式燕於宮禮也敍年陳世以及嗣息所以合龢而修好也錄以合好好以成禮豈細故耶方士之鼓篋而趨也肩相靡足相躡如江湖渤海之中魚鱗雜襲莫知後先則固駭然自失矣及其舒藝發科云蒸欻變如春園之葩紅萼紫茸雜然兢秀則侈然自得矣至於能者退妍者息雍容楫遜以齒相讓如百尋之木斂其英華而固於腹心則又歉然自抑矣夫其駭然而失則馳馳則侈侈而節之以讓所以閒其心伐其邪气以就道徳之實而成勛業之隆也故曰以吾觀於鄕而知王道之易易也有弗信矣乎𨿽然君子匪無讓之難而得其貞之爲貴故貞者讓之本也讓者貞之枝也貞而匪讓爲徑情讓而匪貞爲幹譽皆非也君子立誠爲基本貞於心焉審於接物並耦交樹非同也畸處獨行非異也適於道而巳矣如是之謂朋如是之謂讓不然是亦比周也巳紆軫締交終日嫗煦相從竟何益哉易曰同人於野君子貞蓋言此也諸士其勉之

○邵養齋先生講意纂要序

余自弱冠時從陽明王老先生講明致知格物之旨遂厭科舉之學並朱注而怠觀矣相知者詬余曰當今以朱注取士而汝一切擯之是關君門戶事也余因取朱注及蔡虛齋之蒙引參取而諦觀焉第見其戶分類別旁引曲證如擲碎金於糞土之上而昧者無從擇也何也折之太詳則去道愈遠也吾邑侯養齋邵先生以羲經發陛深得聖賢蘊奧進諸生於講堂反復辧論咸中其肯綮聽者亹亹忘倦乃因諸生之請間出其所著四書講意纂要示諸生大都本於虛齋蒙引而簡易直截多出於巳意學者一見洞然如金與瓦礫不辧自別諸生欣然梓之丐餘一言序諸首余乃言曰五經四書之有傳注其馬之有鞭乎見影而走者不待鞭者也其餘或疾或徐在善用鞭者何如耳注疏之太繁其猶馬之未登步而必欲詳其曲折遠近之宜使之穿林登阪瞬息千里有是理乎故善用鞭者觀其疾徐之節善誨人者示其詳略之宜要必俟其登步而後可致力也記曰當其可之謂時不淩節而施之謂遜公之講意其以是耶吾觀公之學以躬行實踐爲主而出政臨民鑿鑿可據民咸徳之則此書乃其膚末耳諸生能以心玩之以身體之不追琢於文字之間而忽略於事爲之際則知行合一而聖賢可至矣庶不負公惓惓之意是爲序

○徐氏宗譜序

衢州會稽太末也民多姓徐皆宗於偃王若吾徐則本於宋制置使徳四公也公避亂於江山須川有王得陸者大名府莘縣人宋宰相王公旦六世孫任江山教諭阻於亂遂家於須川雅儒坊娶徳四公妹爲繼室生三子曰沂一者爲徳四公嗣乃王孕徐非偃王苗裔也先伯桂林節推公修宗譜以偃王爲始上遡千餘年名公巨人後先相望似可喜也余讀之赧然增媿汗何也無所據而以他人爲遠祖其能安乎余弱冠入庠序侍先君側聞述先世事甚悉時巳錄藏敝篋中今四十餘年矣余自廣東謝病歸復搜而閱之其往迹鑿鑿可據乃與諸侄徐道輩議修宗譜以徳四公爲始祖而昌之者沂一公也沂一公生五子爲五大宗而各派之條分匯別雜出而不亂乃采歐蘇譜例爲五世系圖各演名行室氏於下宗盡則復起𨿽百世可知也乃喟然嘆曰自吾觀於圖譜而愛敬之心油然生矣故縱而觀之自吾身而上達乎吾考而吾祖而吾曾髙祖以及於始祖一脈也能弗敬乎衡而觀之自吾身與吾同考之兄弟與同祖之兄弟與吾同曾髙祖之兄弟以達乎始祖之兄弟一气也能弗愛乎愛敬始於其家而及於其鄕而溢於四海使人人各敬其先各愛其兄弟而天下有弗平乎觀於圖譜而知王道之易易然也𨿽然凡厥正人旣富方谷民之俯仰無所賴而欲驅其孝且敬焉其誰從之故孟子論王道而必以養爲先也吾懼宗人之弗維也乃積俸金四百兩姑置一百二十碩爲徐氏義田其親而貧疏而賢者各有給貧而灴能嫁娶死而不能斂葬者各有給擇族之公正者司其出入歲終而稽之永爲定例族眾𨿽不能徧及從其急者而賙卹焉維宗之道其庶幾乎因序譜而並及之

○徐氏宗譜後序

世邈族繁譜牒莫辯不迷於宗委者鮮矣余每傷之取其可據者修之疑昧者芟之是故辯气胤以稽類別圖系以明宗聯疏屬以合異載文獻以傳芳幾幾乎莫之能違也譜其庶矣乎然詳於本宗者明知見也嚴於立傳者稽事實也黜其繁蕪者謹筆削也異乎俗之修譜者也族之修譜者以誇勝吾所修以實勝譬一氓庶而上宗乎數千載之帝冑其誰信之不免於自欺也巳文中子曰史之失自遷固始記繁而志寡譜亦家史也其可苟乎𨿽然無親愛禮讓之意以洽浹於其間則譜亦虛器也矧無實以張之耶是故仁心以爲質禮讓以爲文月朔蠟蠟讀譜飲酒以爲會慶弔贈賻歲時不失使其相親相愛不至如塗之人可也不然吾恐朝讀譜而夕攺轍相詒相殘猶夫故也譜何爲哉

○薛進士窻稿序

我侯鳴宇公早掇巍科震動京師有窻稿若干篇公所得意者乃蒞玆邑政事之暇詣學宮與諸生剖析疑義講論異同小兒伯美曁合學毛汝愚輩聆公之誨言爲獨詳焉因請梓之以式多士方泉公序諸首余得而讀之茫然不釋手乃作而言曰汝知我朝設科取士之意乎僉曰未也願聞其旨余弱冠時遊陽明夫子之門因論學而及舉業陽明夫子云兩浙發科之最多者莫如余姚而倡之者先君海石翁也翁云唐宋以文章取士首之以詩之以賦終之以策我朝則兼取並用之然頭場七篇猶詩也貴淸淡次場論表猶賦也貴對偶而典麗三場則宋之策問也貴通古今而達時務主考以是取士爲之中式不可越也老儒不知此義七篇多取古書而剿之巳意以稱其博其言愈多意愈晦而中式愈遠蓋以賦爲詩顚倒用也至於呻吟黌捨而老死黃馘者其以是哉予小兒伯美旁通古書而筆力頗勁三入場而三不偶爲是故也今銳志南雍乃酷好鳴宇公之文義行將卒業以終焉復請餘一言弁諸首余嘆曰公之窻稿若閨中之美女淡妝靚服不加粉黛而精華麗色自然可悅見之而不知其姣者無目者也故其三載三揵而見取於主司豈幸致哉海石翁之言至是驗矣諸生獲是而式之則少年之場屋可利不至呻吟而老死黃馘也其惠不亦溥耶若翁之政事徳業猶旭日之始升溥諸天下銘諸鼎彜自有太史氏執筆隨諸後余何言

○畱齋漫稿序

畱齋者方泉子晚年所更號也漫稿者方泉子自名其所作也春元楊君節庵匯集之間以序請於余余與方泉知且二十餘年則知方泉者莫余若也而可靳乎一言哉乃作而言曰文者聖賢不得巳而有言筆之於書以化天下以垂後世者也然隨時有作不能盡同故孟氏之文不盡同於孔氏孔氏之文不盡同於周公𨿽其並世而生會聚於一堂之上其聲音气象亦自不同況筆之於書以垂後世者乎故論文當隨時可也國初宋濂氏以昌大之文潤色鴻業觀其廟制諸作足以備一代之典章爲百王之大法矣弘治以來有崆峒李子崛起於其間靈珠獨握兼總諸家自爲文之大成矣然其機軸出於左氏國語𨿽肆力斷削而陶鎔未盡何仲默譏其髙者不過古人影子其下者巳落近代之口信矣甘泉湛氏獵取左氏之音響飭以理窟著述甚多其大者在中庸訓測自謂羽翼孔氏矣然用古句爲訓釋而中庸之義益晦所謂莊周注郭象非郭象注莊周也奚以訓測爲哉公自釋褐登庭卽選翰林庶吉士讀中祕書凡我朝典章古今因革人物事宜靡不得其要領故其一出而巡歷鹽海條陳七弗宿獘釐革國課賴焉再出而典學南畿端其型範彰之訓典士風正焉蓋其以精深之學淵涵之度陶以玉堂煦以天藻久矣及入內臺恊掌院事獨特風裁不騫不茹百僚肅焉故其文思湧出如長江大河數千言立就其率爾成章莫不抒指道情旁通物理宛然自成一家非蹈襲前人以爲尺度也或曰文則似矣律之於古則未也余應曰不然惡衣菲食土階不剪其後世乃有九延之臺五稱之衣淸廟之瑟朱弦疏越一唱三嘆其後世乃有大成之樂備極聲容之美山罍與犧尊並陳弘壁奇珍非兌戈和弓倫也而中國皆世寶焉則所謂古豈必盡同哉若崆峒甘泉殆有心於古而反失之者也以是論文思過半矣乃屑屑然較方泉之非古不亦左乎問者唯唯而退遂書之以爲畱齋序

東溪先生文集卷之三終

●東溪先生文集卷之四

後學鄭世熙

璩應聘仝校

序﹝二﹞

奉賀大中丞楊老先生轉右司徒敍

奉賀大司徒石老先生赴召序

奉賀風泉張公巡撫宣府序

奉贈南岡薛公榮陟山西少參序

贈西石王先生擢山西參議序

奉賀母大宜人七袠序

贈會溪扈公擢湖廣大參序

贈李公西谷擢參落赴河北序

奉雪峯黃少參先生致仕歸省序

贈都閫常君詩歌後序

奉賀大中丞吉所張老先生考績序

奉賀王母太安人壽誕序

奉賀許母太安人七袠序

○奉賀大中丞楊老先生轉右司徒敍

河南爲寰海中州俊髦馳騖風物繁夥號稱隩區彌年以來早澇頻仍儲胥蕩析生人岌岌朝不謀夕姦宄之徒乘其機而煽之遂穽窳其民以糜亂一方於是有師賊之變聖天子諆用舊臣以大中丞楊公往蒞其地公未下車而先聲所底赫然震動於是參用羣謀指授方略援桴明誓千夫齊合不兩月而底平焉乃蠲逋負待餱糧懲姦貪撫雕瘵讙愛克順翕然大理陟爲南臺左司徒寵命旣至公將啟行郎吏將士輿徒編氓相與咨嗟大息挽公之車弗釋也方伯鄒君憲長趙君率其寮相與賀公於堂鳴鞀磬酌允鑠酒三行方伯鄒君起而言曰公始爲郎官爲督學禦史爲廷尉爲大中丞督糧儲歷試諸艱而士風丕振人謠太和蓋天下想望其風采者二十年中更讒慝起而庸庸而復掌南曹豈非气數之偶而生民之願乎然而公有大造於我中土乃今去我也而無一言以張之其何以自解乎以不肖爲公舊屬知公爲深遂執簡以授之予不侫拜手稽首從而揚言曰公之徳在生民勛在太史不俟予言而天下知之矣然而人所不及知者三事焉方師賊之熾也兩軍交壘執而獲之何有於二毛公則不然俘而執者必辦其緇面割發爲賊所恊者釋之其所全活何啻千百人故賊黨聞之遂解散無有固志及賊之敗也犀犛旣革鏟削殆盡惟師五單騎宵遁至於莘邑貪功者以我獲之爲巳利公弗辦也惟以餘黨旣平元忞未獲爲上言之宰執初不知爲齊所詒後知其功益信公爲長者云賊旣滅也據狀上聞僉以賊則功小而賞輕以反則功大而賞重此於公有利不利焉公則奮然曰師五艸寇耳若以反狀則恊黨應族其所誅殺奚啻千百家以一人之功而易千萬人之命吾不忍也卒以賊聞時論韙之昔曹武惠下江南城陷誓眾不妄殺一人狄武襄平邕州寧佚儂智髙不以欺上卒而位極人臣慶流苗裔載在靑史古今以爲美談今公三事與此何異也余表而出之以彰公徳以慰邦人若公由司徒而致臺鼎召和揚休以禔其身而垂其胤祚其又不比諸符劵矣乎於是聞者唯唯而退遂命書之以代頌

○奉賀風泉張公巡撫宣府序

我國家都燕據險守要以固邊圉然猶設三衛以爲藩蘺於是宣府易守邇來大寧攜貳險隘弛防虜乘機衝突張萌芽於霜雹烽火達於郊圻賴京師戒嚴旋卽宵遁天子赫然震怒紏諸失事之臣無少貸然軫念邊防曰宣府是虜出入門戶也宣府得其人則門戶固而堂奧可安今都禦史劉公白石以病告乃以河南按察使風泉張公代之選重臣也時公赴覲在途蹙然弗寧遙爲諸大夫曰今沿邊力單財匱莫若宣府以某蒞乎其間譬之負千鈞而馳峻阪行且殆矣柰何余聞而解之曰噫嘻有是哉今非古宣府乎環其地數百里別屯分守幾六萬人夫豈無兵萃四省之粟而輸之上谷者輦相屬於道也一遇虜入輒張皇失措甚者枵腹不能荷戈是何故也由撫玆者姑息養腓刻削奉饋二者浸淫而莫爲之所虜遂狂狡一至此也昔者李光弼代河南將至之日張用濟斬於轅門三軍股栗思明遂戢李牧守雲中推牛釃酒日饗軍士乃大創虜蓋因其機而張之轉敗爲功彊弱非所論也宣府竟不可爲耶以吾觀風泉公機警神武用法嚴明人視之如電霆鬼神莫測其所由施故所至屢著奇績且偘偘自將不姦人以私其肯剝下奉貴以行其私乎二者之獘吾知其免矣籍郡縣之粟率五路之兵抗彊虜之勢公則居中運掉觀釁而動若罘网連紘以絡窮兕也若鷙鳥卑飛斂翮而所擊無全角也奚醜虜之足云吾以是知公之易於宣府也臨淮雲中何足多乎諸大夫聞之輾然而咲曰吾子之言信而有徵遂書之以爲贈且彰聖天子之知人爲後張本也

○奉贈南岡薛公榮陟山西少參序

今天下之患莫甚於南之蠻北之胡胡以守禦蠻以威詟故威先乎兵守先乎食經制二者斯亦難矣南岡薛大夫陟參山西主守大同糧餉蓋重選也先是湖廣諸蠻歲剽殺近地爲患而川之東南實爲脫距之戶土酋倚以爲姦時議置督府總三道兵剿之求所以爲川南兵憲者天官卿以大夫應曰是嘗令長垣守白馬之津者於是大夫入蜀宣布威惠與湖貴諸軍相倚角搗苗夷之穴而殲執其渠訊督府上其功有白金文綺之錫南方以寧大夫之方略最著比歲大同邊鎭胡患數警兵士蟻集苦食不給求所以督運主計者天官卿又以大夫應曰是嘗憲川南著徵苗之績者於是大夫以復除僉憲河南方浹旬遂有是命惟才是用不厶次也將行藩臬諸公爲大夫祖余惟大同古雲中代郡今國家設重鎭以扼胡蓋國亢輩也曩年兵隸告急誘胡爲叛賴天子神聖制置得宜一舉而措之安堵如故劑量之紀載在令甲乃今所患亦惟芻糧爲急矧山西諸郡所在巇險運發不易苟非經略悉至條理而豫具之待哺之士胡以爲給客兵卒至胡以饋之夫善理家者算勝而家斯裕善衛形者气充而形斯疆執干戈以逐寇非困餒之夫所能爲也樹長策以蓄威非循途之士所能謀也大夫抱經濟之略沈毅有謀不震不攝所至赫然有聲今參大計鎭國家簡稽休噢憲經權宜輸將不苦其繇而邊圉以實建藩屏之業塞門庭之寇匪公而誰昔裒其楚今撻其萓時異而互出之蔑不濟矣𨿽然李牧守雲中市租皆入幕府爲士卒費而李漢超禦北虜徵賦不問其出入故能成功今軍士日倀倀焉枵腹以待以是得其死命難矣噫此豈顓在大夫耶此豈顓在大夫耶秉鈞者宜三思之餘不佞敬先諸大夫以獻焉

○贈西石王先生擢山西參議序

世之亢﹖﹖八之士剸劇解妢鈞指隱慝猶執炬然玆其恆也乃若綜厥大道濟之問學淵粹中涵厝理時出視世之偏曲而寡適者何啻十伯乎吾於西石公見之矣我國家建置河南按察司分隸南北諸道惟大梁地方廣袤亭道縣置棋列星羅豪猾之徒張趐鼓吻以相構訟者若蝟毛而起故案牘笞箠交乎其前吏執簿唱名左右交互憧憧焉不知爲誰分臬者力不能逮一委之吏吏得因緣爲姦是故政龐俗獘莫甚於玆公自河南道轉大梁蓋推能焉公治他道旣有聲至是益偘偘自將訟牒纖悉罔不自躬親之考摭彜章毫釐不﹖﹖八故坐於堂上而棼紏理焉大工師制木一揮手然而輪囷離奇咸就規萬鳴謼驁猛後先習視者帖然弗敢姦之故名稱用是赫赫擢爲山西蒲州道參議蓋欲緣是以撫蒲也筮日戒行諸大夫餞之梁園西石公蹙然起曰某在大梁徼福假靈於諸大夫獲免罪戾今天降災於山陜蒲之人幾無譙類某不揣謭焉冒玆土其何力之與有將無墜厥間乎諸大夫何以示教余素辱西石公知乃拜手揚言曰公往治梁藥石也今撫蒲梁肉也良醫非有擇也時焉而巳方公之尹吉水也懇田務穡均食勸分有成績矣民至今徳之以其所以治吉者而推之蒲人有弗瘳者乎吾聞君子非無政之難而得其學之爲貴公在吉水與羅念庵諸君子日講陽明先生之學所謂萬物一體者巳稔聞而深識之矣則視蒲之顚隮猶恫瘝之在身其所以拊摩而咻噢之者何能頃刻巳耶且夫政猶田也心猶苗也學所以治之也本仁以滋之陳義以耕之講學以耨之則苗勃然興之矣而田有不治者否也公旣知學以出政則隨地投種皆生殖也又奚擇於斥莽乎是故治梁存乎義撫蒲存乎仁變而通之存乎時默而成之存乎學吾言止於是矣公以爲何如西石公聞而嘆曰善哉子之言也吾無以加焉遂書之以爲贈

○奉賀母大宜人七袠序

盤峯李公持乃翁手卷天冊示予皆名公所贈余伏而讀之知醒樂翁爲洪都隱君子也而厥配範宜人有士行少翁一歲鴻倡光隨齊眉職職又喜翁得內助也今季夏某日乃宜人設帨之辰降年七袠厥子盤峯公抱瑰駿髮式谷以紹殫圖宣猷藩屏一方天子賴之於是錫命之典再下矣夫婦白首服章采要束黃金朱軒翟翟坐堂上子侄以次稱觴都人咸榮之兩司諸公亦相率爲宜人壽少郭雷公盤峯姻婭也進而言曰諸君知李氏之所以興也僉曰然大之者盤峯也少郭曰不然始於醒翁而成於母氏也醒翁夙有逸致雅意林壑中年棄舉子業隱西山陳書綴捲環堵翳如宜人則攻苦食澹中饋翟翟拮而據之葺其室廬言有自也繼爲洪厓書屋令諸子日遊其中以成厥徳譬之儲材於山藏金於藪葆其全而珍之天下也盤峯果發迹迎養歸以數金爲路費宜人戒之曰汝今食土之毛與農夫等當務殖去莠以平若政於是民有所附麗而親乃安若食焉利玆土以奉其親而民固尢之是厲民以自封也將焉用之置諸篋中而去盤峯遂不敢請後視臬篆夜撻一門隸宜人曰彼非人子乎但時其啟閉擊析以警之否則易之彼自不敢犯也多撻何爲盤峯自是不敢輕杖一人卽數事磊落如此吾儕盍書之以侈管彤余聞而嘆曰有是哉攻苦食澹儉也旣拮而據勒也揮金不受廉也門隸不撻仁也四者有一焉足以風世而作則況兼之乎信哉宜人之賢也昔者先王之教未亡王后君夫人以至卿大夫之內子以禮自防內修政教佐其夫君故當時翕然大治今其道廢矣貞媛內淑猶幸存十一於千萬也宜人信賢矣故盤峯得而繹之忠肅恭懿以佐我王國蒞官二十年淸愼如一士無賢不肖莫不以名臣期之而諸孫又皆端好鵠立左圖右史養其六翮羽儀天朝非宜人其誰爲之耶余嘗重醒樂翁之爲人旣爲詩歌附於手卷今觀宜人之賢又知醒翁之行非徒然也李氏之興豈獨在盤峯耶少郭之言徵矣諸大夫亦以爲然遂書之以爲雙壽贈

○贈會溪扈公擢湖廣大參序

會溪公自順天尹爲河南按察副使夫尹秩亞六卿非迫伯埒也視副使殿甚人皆爲公戚矣公至日與諸大夫從事其容充然其言纚然若未嘗有其遷也居半載復擢爲荊湖左參藩人則咸爲公喜乃公顧欿然弗之居也將行諸大夫餞於郊酒半酣有執酌而揚言曰嗟哉人得志則躍躍則喜不得志則戚戚則厲乃公則有大不然者方其排金門入紫闥歷卿寺總帝毫憲經布程厥聲濯濯而公不以爲榮及其言讜見疑行殊得謫坎軻洿塗擬足投迹而公不以爲辱至於左低右昂進旅退旅蹩﹖﹖躄風塵顚喘睢旱公則縱心於蕩漭之區偃仰於無爲之國曾不爲之芥蔕此豈沾沾者所可爲乎吾以是多公也余時在席蹶然而起曰有是哉名身之客也心物之主也心得其主則物不能累是故殷者涼者通者嗇者浮者沈者如劇戲然曾不足以入吾丹府故曰先立乎其大者則小者不能奪也公在南都時與緒山錢子吉陽何子遊得聞先師陽明先生之心學公旣天資粹美又學以成之故衝然其虛也泊然其無所累也浩浩乎不可得而涯涘也其气完其才克方將載道以兆胥匡明主以羽儀天下豈其弗克乃隨世以沈沒乎故公於名寵權利晏如也非矯也先立乎其大者然也餘一見公卽傾肝腑若將神交於數十年之前者蓋余辱陽明先生之門有志而未就故因公而益勵焉若夫卿相之位晝錦之榮公餘事耳是可略云遂序以識別

○贈李公西谷擢參落赴河北序

李公西谷爲河南僉憲三載殫圖宣猷敬共朝夕惟小大罔弗若於政於是績用告成臚聲遠播帝用擢爲藩司參議出鎭河北文谷孔公紏諸同寮餞之郊害長臨溪張公執酌而言曰臬司紏刑藩司宣惠職不侔矣然紏刑任義宣惠任仁任仁者或絀於義任義者或絀於仁李君自臬而遷藩將無兼能乎且河北迫近朔易虜疾馳六七百里可至磁州每歲八月天子軫慮邊防命河南憲臣率都司守巡曁諸將校以下無慮數十百人咸於是州屯札故常賦之外又有用兵供億之擾相機截殺固在武弁而供億煩屑參藩實司之蓋師行糧從或納■﹝糹息﹞芻■﹝禾未﹞或豆鬴行糧隨其遠近勞逸而酌其中制譬發之在櫛𨿽煩且屑而條理不亂吾是以知君之難也余應之曰天下不難其事而難其人今夫按輿圖而評地理達者能之至於羊腸迂曲之岐造父不若樵者之素識李君久於汒民之登耗土之荒懇戶矚之矣以其所素識者而試之河北猶執燭而照四隅其能掩乎吾觀國初建官久任咸以職事待次於其土故能周知其風俗易以成功今之仕者黔不待突而巳移他省𨿽有智折亦闇瞀不省識巳矣非才弗逮勢使之然也若李君之遷不其可喜乎且君嘗司刑矣嘗執戈以逐寇矣而斬然齊一如農夫之去艸不使復萌以君之才智爲之也而河北獨不可爲乎君子異事而同體異職而同功故伯夷典禮臯陶典刑𨿽各司其職未始不相通也若臬主義藩主仁如方圓柄鑿判然不相爲用者過矣由是觀之李君之績其未艾與他日立功萬里外使聖天子無北顧之憂者其斯人哉於是僉以余爲知言余與君爲同年士相知尢深遂書其事以爲贈

○奉雪峯黃少參先生致仕歸省序

雪峯黃先生在貴竹三載政平訟理讙愛克順乃兼兩道事自銅仁以北至思南諸夷咸聽公命弗震弗渝人畏無噩績成計偕之京垂髫戴白咸遮道畱之兩院素重公乃以王木奏畱仍蒞其地公悉慮殫力自秋再冬攀崖塹谷巨材浮江而下連艫縻艦七運俱集竣事敍勞公當爲最所親咸爲公喜公乃愀然曰豈吾之心哉乃上章乞休至數四當路弗能沮束裝遂行兩司諸公餞於南門外酒三行楊君方伯執酌而起曰壯哉公之行也夫祥符徼寵於天書豊熙煤進於新法彼皆一代之偉人而乃垂涎要津以希曠遇如此今公大功在前而棄之如屣豈恆情所能測乎或曰公意殆有所需也夫易言需需言貞匪貞弗需匪需弗時天所命也故屠說避位於三旌介子甘焚於林谷不敢貪天工爲巳有也公意其在玆乎公笑曰吾何需哉若謂祥符諸公則過矣彼猶塗之人弗整冠耳今則並其弁髦而毀之矣吾觀世之逐逐然務印組以相軋也變情狥時射利抵巇眉睫輕妍中心險詖甚者白晝攫金權門曳履朝緣夕遷是謂得志吾何能哉將爲尋常無聞之人以求免於世足矣顧乃揚其波助其瀾逐逐然務印組以相軋乎故埒之弗殷汰之弗微不爲物先不爲禍始塊然而巳矣如飄風之旋也若浮靄之起滅也不敖倪於萬物而與世沈濁是吾志也又安敢悴悴焉蹙其瞚焦其俯守無所爲之職希不可成之事以自戕於天耶言未旣余乃避席而起曰善哉古之有道者其來不可圉其槷不可止貴在於我而不爲物變也公旣有道矣將遊乎塘山﹖芒之墟入於汪洋之島愈遠而不見其涯送君者皆自河而反矣安能置軒輊於其間哉諸君子聞之默默然思蘧蘧然覺若有所失也遂書以爲公贈

○贈都閫常君詩歌後序

余時在湖省礪山常君攜手卷一冊示余欲一言附諸後余伏而讀之皆一時名公所撰音響鑑如也余不佞奚能言𨿽然詩有六義美刺兼焉有美而無剌謂之諛有剌而無美謂之舛與其諛恘寧舛故君子刳心焉古者兵農各司其事歲終則第其多寡盈縮之數以詔王廢置是故其事專其職易稱今一事而數人兼之每一舉動輒相聯絡兵戎誠都閫事也其得而顓之乎矧姦狡黠卒突梯鼠首不可方物其大者庇占士卒資公養之費便豆觴鬻鍼韗鳧鍜之物以要結上譽稍繩以法則把袂而起靡所不至其得而懲之乎弗顓弗懲謂之盡職可乎吾以是知都閫之難也𨿽然老氏有言將欲取天下吾見其不得巳爲者敗之執者失之常君平居恂恉若不出口及眾議朋興可否莫決公徐出一言咸中肯綮然且不爲不執靜觀天下之變而委曲以行之是以眾人樂推而不厭執是以往不必顗且懲也戎政有不平者耶昔魏文侯欲以義偃兵緡山人曰君亦無盛鶴列於麗譙之間無徒驥於錙壇之宮修胸中之誠以應天地之情而弗攖則民命巳蘇矣惡乎用夫偃兵哉是故智不必用才不必詡兵不必整誠焉止矣形固造形成固有伐變固外戰古人豈欺我哉敢以是爲君贈若夫爲之詩歌以侈一時之盛諸公盡之矣余何言

○奉賀大中丞吉所張老先生考績序

國家設考課以核吏治凡吏三載悉得自列治狀計偕於吏部轉聞於上聽黜陟焉乃吉山張公則以妄撫考滿具績奏聞於是三司諸大夫相與議曰我國家初任禦史代巡地方繼以都禦史出鎭之蓋古者天子使大夫爲三監監於迫伯之國是也位重而勢昂與卿貳埒故往往不久遷去而我公入汴適雕瘵之餘乃廣優裕之徳緩徵平賦敷和於八州之疲氓明其制量臨長羣吏懿其休風沸﹖鬲炎以澣僉方仰其徳成輒以考績聞其能久玆土乎相與咨嗟嘆息幸公一日之畱也余乃蹶然而起曰有是哉古之大臣不重內而輕外不趨利而避艱風之敝也始懷二心以媒近利於是乎棄涼而獵華寵近而遺逖自倜儻則爾而況於憸壬之士乎哉我公爲縣令爲銓曹爲藩臬使爲大中丞揚歷中外幾三十年所至皆有功徳於民施爲纖悉竻皆可法其大節偉如也蓋公平居遺棄聲利一以事君率其初終罔有回易故其在縣令不爲痺處藩臬不爲崇以吏部求外補不爲辱其气完而才全確乎不可拔也詎肯以遷轉縈念乎且方是時南困黠倭北侵彊虜西駭流民以公截然居中鎭撫而休燠之若防之制水可恃以無恐不然萬目窺伺公私赤立其能一朝居乎則公𨿽欲去我不可得也昔於肅湣公王端毅公巡撫河南民至今徳之然二公當締造之初民物恬熙百度未頹振而起之爲易今則內外稿然矣非百倍其力不可是二公振之於未壞之前我公捄之於旣頹之後其成功不尢偉耶而民之徳公不知又何如也方今聖天子寤十牀英賢保乂四海必將以公之成功而申錫之而調夑之任眷渥之隆殆駢集矣則公之勛業固將邃古始而銘旗常區區考績又奚足喋喋耶於是諸大夫聞之喜曰善哉子之言信也遂書之以爲贈

○奉賀王母太安人壽誕序

西石王君以名進士歷官有聲今來憲於汴奉其母於臬司備極奉養夫人不色喜茹澹殫瘁晏然也乃訓其子西石公曰汝今食土之毛與力農者等惟務樹徳去秀以平若政於是乎民所附麗而讒慝弗生若食焉利玆土以盡吾齒而民固病之是厲民以自豊也其誰與我故吾不願汝以甘旨爲孝惟式克有位以惠遐萌以揚天子之令徳庶幾哉能顯我於不匱乎西石公稽首拜而受之以是布諸上下惟恐毫髮隕墜以爲夫人憂而太夫人煦煦衎衎無少嬰拂於慮乃今六旬有七耳目聰明筋力彊壯𨿽少年弗逮臘之終實太夫人加算之辰西石公乃斑衣舞彩擊石觴金而太夫人則朱軒翟茀坐於堂上子孫畢趨以次稱賀兩司諸公亦相率爲太夫人壽謙亭謝君進而言曰王母太夫人葆和揚休厥徳懋矣子盍張之以侈彤管余辱西石公知安敢以不文辭乎余惟淑女之生非獨其質茂然也蓋亦有風化之助耳昔周成風一女子也乃眷眷於崇明保寡以庇周室君子以爲文武之風焉聖天子啟藩南國荊湘鄖郢亦成周之豊郟也和气所鬯含靈蠕動安知其不鍾爲貞媛以泄其奇乎太夫人夙構異姿貴而能勞也儉而能惠也祗範於家之小大雍雍如也肅肅如也是故气鍾而風會矣夫積之也鈢則發之也必宏不在其身則在其子孫其諸幽顯通閟固然理也夫人完徳而考祥亦巳深矣先大夫云蒸龍變歷掇巍科而用不究則夫孕和吐符以昌厥後者不在玆乎吾觀西石公之爲人仁心爲質抗節以方毅然以天下國家爲巳任往歲師賊倡禍殺人如麻公贊大謀一鼓而剿之大梁民繁訟滋宗室雜揉吏因緣爲姦公援法蹈道咸中其機宜郡國之猾逡巡弗敢逞良者賴以安焉若其在吉水在戶曹美績不能縷舉孰非太夫人之訓廸矣乎西石公克承太夫人之訓而其孝益著太夫人因其子之孝而其賢彌彰吾見其交相裨以成玆名也其事不亦偉乎宜太夫人聞之益愉以康而享其福祉於窮年也是則可張也巳於是諸大夫遂相視而笑曰子之言信而有徵遂書之文錦以爲大夫人壽

○奉賀許母太安人七袠序

太安人朱氏河南兵憲藎齋公之母也先大夫某公幼抱不羈有四方之志遨遊南都諸勝經歲不﹖﹖歹安人茹荼殫瘁敬共朝夕雍雍如也日課諸子置之俎豆間親賢士以成其徳次子藎齋公脫穎而出登進士第聲動天下今屯兵睢陳三鎭帖然爲東南鎖鑰厥有自哉乃以戎故不獲迎養每望雲南向淚下丙辰仲春乃安人降年七十之辰於是沐浴頓首馳使者歸稱觴於庭若有不釋然者汴之諸大夫乃函幣爲壽祈餘一言以張之餘乃拜手揚言曰天下有其徳而無其事有其事而無其形不足壽也太安人葆眞孕和其徳備矣髙牙魚軒其事具矣黃髮鮐背其形完矣亖者天下之宜壽者也余何言哉𨿽然壽生於康康根於娛娛由於勞四者始乎天而終於人者也故淑媛勤身以全乎天孝子盡人以成乎親沃土之民不材戕其天者也上士之養以志成乎親者也吾觀太安人起家儉瘁白首服章采乘軒鼎食不出戶而榮施羨於天下所謂始以勞終於娛者非耶乃子藎齋公承親之志不敢暇逸其在戶曹也斤斤然會計必明出納必允不疲民以自封也是成親之儉也其在兵憲也殫圖而宣早作而後夜休法令不一吾與齊之彊暴未戢吾與馴之城郭溝池行伍堅瑕虛實之屬不明不修吾與明之修之是成親之瘁也所謂孝子不違乎親者非耶抑又聞之身乎親者有至有不至心乎親者無弗至也藎齋公善成其親是心與親一也心與親一則樂樂則天天則壽𨿽遠在數千里外猶幾席也又奚必執觴舞彩然後爲孝哉於是諸大夫聞之輾然笑曰是可以解藎齋公之憂矣遂書之以爲太安人壽

東溪先生文集卷之四終

●東溪先生文集卷之五

晚學鄭世熙

徐日葵仝校

序﹝三﹞

贈大司徒鄒老先生超召序

送都閫齊山楊公捧表序

聖花出類序

奉贈寒塘余先封贈序

贈寒塘翁六袠序

贈郡侯南溟鄭老先生入覲序

贈林陽溪先生七袠序

壽趙母太夫人序

贈謝文谷興安掌教序

○贈大司徒鄒老先生超召序

古之出鎭方嶽入筦樞機咸以令徳徽猷爲時倚毗不輕﹖焉惟時南北一二狂狡恣睢我皇上赫然用武軫念兵食召我一山翁由河南巡撫陟貳司徒揚且柄用河南縉紳父老恍然而失曰我公殫圖宣猷昕夕罔息日勞我中土之民顧今百度整飭洪恩汪濊考中保乂方享其成而輒捨去公其得矣如吾民何且公之初至也師賊煽禍萬目睽睽公爲大方伯先事立辦壞其機牙不踰月而梟狼立磔如火之方燎不纓冠而往朴之何其速也及大軍之後內瘵外饉上下皇皇公一切除苛解嬈與民休息如羸疾之人以糜粥養之惟懼其弗勝又何其緩也惟公弗速民何以谷惟公弗緩民何以憪惟谷惟憪公之徳我猶父母也輒捨去如赤子何於是相與咨嗟感泣柅公之車弗釋也諸大夫聞而嘆曰若翁可謂得民矣時余侍翁最深乃進而言曰諸君知公之所以得民乎夫學政之本也惟學弗建乃諄諄蘄以化民此何異以聲音療枵索瓠解結矣乃公夙有異稟玩心墳典𨿽登第蒞郡政務旁午未嘗一日廢學每執捲必求自得乃止外物紛紛晏如也故公之爲文下筆數千言立就汪洋閎肆如千里之駒馭以王良也以是迪徳撰物反要語極總之不詭於大道施之政事彬彬焉與不學無術者何啻十百乎故公爲部郎爲太守藩臬歷試中外三十餘年皆有功徳於民所至�而祝之河南尢其彰彰者信乎學之裕於政也使公不砥志苦學究極閎奧誰能獵致通顯亦恆人耳其能布徳宣化懋著於嶺南荊豫之間若是乎乃今晉陟司徒必將秉鈞對軸相天子以復古始上下其論議與天下滌瑕蕩穢一兵一食云乎哉吾以是知公之深也諸大夫聞之咸蹶然而起曰得之矣玆可以贊公也余不佞遂論次其辭書之文錦以俟太史氏采焉

○送都閫齊山楊公捧

表序

余與方伯臯村都閫齊山遊貴之老黃山披蒙葺陟巘崿四顧寂寥齊山﹖﹖八然有望云之思曰吾親在堂吾鮮兄弟而萬里在玆其能以爲情耶又曰昔尼宣之聖謂九夷之可居以道大無不容也吾武人也鞮鍪介冑出入於遐方殊俗之區而隱轔郁壘登降迆靡豈能伸其志耶於是求去益力撫臺玉華翁以公俊才也且得士心弗許齊山悒悒遂成疾余每寬譬之稍解其縛終未釋然也適今秋八月乃萬壽聖節之辰三司例當堂上官一員捧表稱賀齊山遂請行兩院允之乃具行李撰書詞卜日就道自鎭遠下沅州經郴踰嶺而達於廣州必數月而至於家拜堂下獻彩衣然後捧表而入於師其水陸之衝冒徒馭之回復豈直萬里哉而齊山無絲毫見於言面何也人之情各有所適故不遑乎其它貪夫以利爲適俗士以位爲適憸夫以權爲適夫是而操之則喜捨之則戚一無所鑑以窺其所不休者是天之戮民也孰能以親爲適耶以親爲適者不爭險易之塗不齊得失之分於於愉愉惟悅親焉耳眞在內也而名而利而權之適如雷如火爲炎爲隆趨在外也眞在內者偶於天者也趨在外者偶於人者也吾方喜齊山之偶於其天又奚戚戚於其人耶矧禮樂慈愛戰所蓄也安知齊山之所趨非所以建旆於萬里外以成大勛者耶故移孝於忠其道天也玆行也端冕搢笏拜於墀下於聖天子必有合矣豈復不偶之嘆乎遂書之以爲贈

○聖花出類序

聖花出類者吾庠司教文谷謝先生之所撰也而屬余爲之敍余謂梅花爲古今之所共美詠於聲詩載於傳記何啻十百惟和靖爲最蓋霜降水涸疏影橫斜擷其幽也占斷風情暗香浮動據其勝也而未有以聖花名者以聖名花也何居文谷公曰時十有一月某日方與諸生校文西黌而此花萼然忽盛諸生亦紓華摛藻文思百倍相適而相值此感而彼應若有以使之而莫知其然也其諸疑於神乎故名之曰聖花出類余笑曰公未知梅之所出乎重陰沍寒之下坤戶閴寂莫木其零造化幾乎息矣而此花胎育旣深靈根獨吐自玆三陽開泰百卉爭妍盛徳大業兆於是矣譬諸人心外汨內淆陰濁昏塞而一念善根殆有未嘗冺者故觸之卽覺良知勃然其諸造化之機乎是故擴之則爲賢充之則爲聖發之則爲天下之事業者此也不此之聖而乃馳騁於末流不亦舛乎吾翁司化者也日與諸士子孳孳焉擴善端以培其基杅捍外誘以全其眞純則之賢之聖也孰禦焉若摸其似而弗咀其眞聲容而振蒙譬之索瓠而解結遠乎哉遠乎哉余自嶺南謝病歸家築室於溪東與諸同志講學因而興起者頗眾公不厭余之迂僻時相過從以相切劑則其提善端以開士子非徒知之實允蹈之矣余何言哉余何言哉遂書之於卷末

○奉贈寒塘余先封贈序

夫士遭雍熙之世孰不欲顯親揚名以自表見於世而有所弗獲者限於時也聖天子禦宇之二年立皇儲以定國本而乃推恩於中外臣工咸獲加贈其父母見侯蒞邑未三載治行超卓屢經撫按保薦亦得例封其父寒塘公母某氏迎養於任所命下具冠服北向扣拜謝恩是日恊風披拂嘉气鬱蔥夫婦齊眉章服有輝蜚英騰茂顧盻生姿其子見侯斑衣舞彩擊石觴金登階拜起卒爵者三而其色油油如也人子榮親揚名亦可少紓矣或曰寒塘公淹貫經略洞視千古可謂振世之英也使其遭時脫穎而向用則魏侯之髙牙大纛安足道哉而乃規規然以子之榮榮其身似有未足釋然者余曰是何言哉古云毖於政者昌於人毖於躬者昌於胤而昌於胤者乃所以昌於躬也豈二乎哉善乎叔向之論單子曰動莫若敬居莫若儉禮莫若讓政莫若仁單子之所以蕃胤於周也見侯之阜財育民起僕療瘵仁矣敝衣茹澹約巳裕人儉矣不矜不迫蒞之以莊敬且讓矣民之塗歌而巷謳口鐫而戶祝咸曰寒塘公之仁也寒塘公之儉敬且讓也豈必出於其身然後爲之仁爲之敬且讓哉見侯行將排金門入紫闥上下古今以佐明時則其功業未艾也夫見侯之功業未艾則寒塘公之封誥日隆乃竊竊焉計誥命之大小較班資之崇卑是猶見瞶者之誤評宮角遂欲並廢大樂不亦誤耶於是言者唯唯而退時僚佐公某在座辴然而笑曰仁人之言其有徵哉可以賀翁矣遂書之以爲贈

○贈寒塘翁六袠序

夫履道而考祥闡幽而微顯古今人豈相遠哉吾於寒塘翁見之矣昔蘇明允以髙世之才上下墳典鉤微濡毫頃刻間數千言立就然再試而再不售至其子軾轍並登制科巍然以文章鳴於世學者翕然尊之別其號曰老蘇豈明允之學必待子而後顯耶今煞源寒塘公苞經絡史閉戶著述凡古今事變成毀之數與夫天文星歷堪輿之學靡不抒指通意毛舉繩引總之不詭於大道不知視明允何如也然明允晚年見知於文忠定禮於昭陵未爲不遇也翁則屢試而不偶蹈道鏟彩終焉耳乃子見田公以排山倒嶽之文振動當時一舉於鄕闈再舉而登文陛譬之麟驥驊驑一日而馳千里而牝牡玄黃郁而未舒者將不於此泄耶然此特文焉爾矣寒塘翁學於東郭鄒公東郭公師於陽明夫子源流有自矣寒塘翁日以良知之學啟廸諸士而士亦樂從之其居家也怡怡於於其在朋儕也偲偲切切故學進而徳崇矣見田公得家學之傳式谷以紹動遵禮度內外齊肅及尹敝邑也刋落文具孚以眞實故勞之來之不爲勤張之弛之不爲果嫗之煦之不爲恩箴之砭之不爲刻不昧其良知焉爾不昧則明明則公公則溥𨿽以之天下可也矧一邑乎寒塘翁郁而未舒者不於此大展耶傳曰莫爲之前𨿽美勿彰莫爲之後𨿽盛勿傳若翁者不其並美耶值季冬某旦乃翁六袠懸弧之辰吾邑介翁曁方泉翁執簡授余曰知翁莫若子宜一言以彥厥壽予蹶然起曰壽奚爲哉若翁之履道考祥斯不朽矣不朽斯壽矣敢以爲翁贈是爲序

○贈郡侯南溟鄭老先生入覲序

今海內乂安奚繇哉守令而巳矣然縣令親而弗尊監司尊而弗親親而尊勢懸而弗隔可否得以參稽以盡當時之實以行巳之志而民痌獲瘳焉惟郡守爲然我侯治衢見之矣衢東南之隩郡也其俗近朴其气用剛其民易動以義其敝也義以胥訐剛以濟惡稍抑拂輒攘臂鼓吻鳴於上至案積盈山榜笞四出而弗能究乃一委之於吏故吏得以輕重其手反是則又鴟張鷙擊行一切之法使民惴惴焉不得吐息玆二者皆非也公萃嶽瀆之靈秉中和之徳外視泊然若無中藏浩浩靡所不具昔蒞寧邑民徳弗諼繼擢地曹臚聲旁逮乃今下車衢路首訊敝政黜拔薤之能開前禽之路凡民狀務簡直不許枝蔓狀尾列原被告於上親置篋中準者卽用原票鈐蓋行下吏唯唯莫敢睥睨拘而至者𨿽窶子亦爲之委曲求情其未至者不窮其根株夫民憤而訟訟久則气平气平則復其故咸相攜而扣公於庭公推情而釋之故化民厚俗爲多匪直纖纖簿書訟牒間耳至於約巳裕人廉而弗劌應酬交錯愼而匪葸宣郁通滯編氓咸和經商惠工質劑不亂善政不可枚舉僚屬有一善達之惟恐不及弗能者導之而巳敗軌者懲之而巳不以巳能病人故小大咸輸情焉乃今窳者以正呻者以愉讙愛克順翕然太和越四十三年公當入覲之辰衢之老髫相與謀曰公方理我而輒去我若之何其僚屬又相與謀曰公方誨我而捨我其若之何乃告諸士夫而共挽之餘曰三載朝覲大典也其可畱乎余觀公之治郡先之以徳而職業事功常使僚屬交勉以自見而其心則漠然未嘗有也故徳崇而業廣此其所挾持者甚大豈謭謭者所可窺其一二哉若輩能心公之心繩公之政日尋法之窳者民之呻且病者而正之愉之𨿽去公萬里猶侍公也不然迹邇而心違挽公何爲且公資望旣隆禦屏眷注將大用公以敉寧四方使萬里有長城之固豈衢人所得私耶於是聞者唯唯而退以余爲知言遂書之以爲贈

○贈林陽溪先生七袠序

季夏某日乃陽溪懸弧之辰降年七袠是時僊山拜舞佳气郁蒼夫婦皓眉子姓相將纓矮曳履者咸趨庭而稱觴眾咸榮之相與謀所以爲翁壽者執簡授余乃拜乎稽首揚言曰若玆奚足爲公壽夫至變者時也不齊者命也至蛻者形也有爲者力也至於不依形而立不恃力而行不待生而存不隨形而滅者此何物哉是物也淵然寂然寓於萬象之中而超於萬物之表故觸之而卽應感之而卽覺擴之而布護六合彌綸天地渾然與萬物同體而二之者梏之也不其大耶張橫渠曰君子之大大於道不大於物大於物者較窮通壽天於不齊之分者也大於道者匪窮匪道匪壽匪夭匪形匪力而天地萬物莫非巳也奚蕞爾之足較乎故曰見其大則心大於大則無不足公其有得於是耶公自幼有大志睥睨一世米鹽細務絲忽不經於懷夜坐一榻顧若輩笑曰吾若爲閣老可以平均天下此𨿽謔言亦其中構也聽其論議使人之鄙吝也鎖治墳典攻舉子業甚精五溪萬公提學浙中閱列郡銳穎之士百餘人儲養於萬松書院公列名其中尢爲上司所稱賞渡江遊陽明宗師門宗師尢愛重之以公之志節濟之以學問兼之以聲譽此功名富貴之所逼逐而不吾赦者也而竟培湛於時焉豈非命耶𨿽然公由選貢入太學計偕銓部選南陵二尹蒞政未期月聲動一邑後𨿽阨於僉壬至今南陵士氓惜之所謂道不行猶少試其端者非耶不才自廣藩謝病歸家乃築室於溪東追同志之寂寥尋孔顏之趣樂岌岌乎起而復什也賴公翼之諸士小相從者甚眾所謂得其大者以繼往開來不在玆乎斯可賀公也巳若夫計百年之修短一世之榮枯玆達人之細事耳奚足云

○壽趙母太夫人序

祝壽古也人子之至情也𨿽圭壁旁列珍膳寧鍸登降卒爵者三而其色油油如也情之至也親朋愛其人而及其親固有繪圖縟文以進者然不出於中心愛戴之誠而謬爲張大之辭以侈其親而媚其子故誦其辭則是校其實則誣殆非古之道與乃若言之而非誣據之爲實錄於古有光於今爲烈趙母太夫人見之矣夫人葆精完形年躋八袠乃今仲春某日實維懸帨之辰乃子方泉公斑衣舞彩擊石戞金端立於墀下夫人則乘軒翟翟坐於堂上親朋子姓執觴而進者如魚鱗佩玉曳履之徒亦相率爲夫人壽僉曰偉哉夫人壽也公宜彰之以侈彤管余曰壽哉吾聞之完其形而無其徳弗可彰也抱其徳而無其教弗足彰也是故貞媛敷教以淑人孝子盡人以成親二道交裨流也夫人有敷教三而壽不與焉方泉公幼有異質太夫人器之靜遠公司教莆陽莆素多髦士夫人遣之隨任置之巖山翠壺之間數年而聞見日廣經書曉然獲覩其大全不爲羣疑所咻比歸方稚髻試於鄕卽赫然有聲後𨿽射策玉堂名震海內夫人啟之也夫人起家儉素白首服章采榮施羨於天下而自視歉然不以紈綺自耀方泉公得之而質任自然終始羔羊之節夫人啟之也夫人﹖﹖毓性仁慈視諸婢嫗煦如有傷而敬共自持內外肅如也方泉公得之而持憲體秉文教鼓舞於法度章程之外士風翕然丕變浸淫乎太雅之風夫人啟之也夫積之也不厚則發之也不宏不在其身則在其後昆其諸幽顯通閟然也夫人完徳而考祥至矣顧乃厚積而薄發彼於世未數數然也則夫昌趙氏之胤陰詔默啟其子弘毗我國家樹無疆之業者不在玆乎天之所祚必在明徳故玉瓚黃流之詩美其君之盛而於賢母尢惓惓焉蓋推本其所從來亶乎然也諸君相率稱慶而授簡於余亦詩人致美之意也余不佞姑述其一二以彰賢母若夫方泉公之勛業自有太史在余何言

○贈謝文谷興安掌教序

文谷公餘同年王石龍之窻友也石龍發解南畿退修於家恬於進取蓋髙尙之士也公與石龍爲友石龍與余爲同年知巳故公至庠首訪余動息遂傾懷焉余自廣東謝病歸築室溪東與二三同志昕夕講肄公時顧我懇懇若啟餘者諸士向風羣集遂成講捨矣一日公方校士西黌而梅花競吐香浮諸室而諸士子操觚摛藻文思煥發公異之持以示余曰此何神恘余曰公知梅之神而未知人之神也重陰沍寒之下坤戶閴寂艸木其零造化幾乎息矣而此花胎息旣深靈根獨吐非梅之神乎梅之神陽之復也人心邪暗偏勝陽明昏塞而一念善根殆有未嘗息者故觸之卽覺良知勃焉其心之神乎神之覺性之復也復則無妄矣有無妄然後丁畜爲聖爲賢階於此矣所以倡導而引翼之者非師耶故曰師哉師哉桐子之命也公始至儀度端肅語音鏗然望之知爲成徳君子矣日以六經之旨仁義之言訓廸多士而士亦翕然趨之陶煦醇愨忌然洽於玆者四■﹝礻冀﹞乃陟興安掌教命下束裝將行諸士咸咨嗟嘆息願畱之而不可得乃相與造東溪講捨而共挽焉余曰不然興安乃新造之邑界於饒貴之間士之章縫而來者六經仁義之言未必洽於心腑暢於四肢發於文章事業也故以翁訓之譬之玉在璞也𨿽萬鎰之貴非和氏其誰琢之銓衡豈無意耶我翁以其訓江邑者而訓興安揭六經之旨俾獲覩其大全著之章程發其旨綮所以明經也因其機而導之俾變其气質之偏進之仁義之塗所以勵行也經明而士知向方行勵而士不失墜他日晉之南宮登之文陛與貴溪上邑爭衡咸曰我翁之力也不亦大乎矧興安去此二百里餘時登髙遙望拭目以觀厥成矣因其別遂書以爲贈

東溪先生文集卷之五終

●東溪先生文集卷之六

晚學孫婿錢夢松

余敷中仝校

序﹝四﹞

贈朱大尹陟荊州別駕序

贈郡侯湯公榮膺封誥序

贈邵父母養翁三十彊仕序

贈薛父母鳴宇翁三十彊仕序

贈邵小江老翁七袠序

贈養齋邵侯榮擢北上序

文溪贈別說序

贈公祖陳虹州三載考成序

贈王節推考績序

○贈朱大尹陟荊州別駕序

我皇上卽位之二年知人才滯泥和气壅閼乃開三途之用以网羅俊義不塞其門而限其所未至使天下曉然知名器之可以徳致也時以掾吏而陟郡佐以郡佐而參臬服天下不以爲異蓋下詔之明年開化大尹朱君晴字考績至部以功能敍遷荊州三守同官龍遊遜齋公常山虛吾公西安靜齋公私相謂曰力田不如逄年善仕不如遇合朱君遭時剗格意顯庸可立致也而竟屬恆調焉毋乃非其合乎吾是以知仕之難也且吾聞之開邑在萬山中民負气好鬭一有齟齬輒相紏訟纏蔓以孥裔不解故彊者鴟張鷙擊一切繩之以法使民惴懾不敢吐息弱者含糊脂韋法令罔嫻吏因緣爲市胥失之矣朱君不吐不茹持之以中豪民怙勢作梗如余明鄭瑞之輩則誅鋤罔貸余則嫗之煦之愷以治之民皆含徳惠休口鐫不巳至於不求廉之名也而約巳裕人其廉自著不求勤之名也而宵惟夕徧其勤自彰不求法之名也而遏惡佑良其法自勑不求能之名也而簿書齊會之間城郭甲兵之際靡不周備蓋其至誠惻怛之心而敷之以優柔和平之政此朱君之所長而若輩之所弗逮也相與咨嗟嘆息恨功浮於爵而朱君之陟未厭人心也乃告於敝邑養齋邵公邵公告於山人願一言以張之山人曰有是哉夫厚積而薄饗者貞士之常也計功而堪利者市井之行也朱君豈嬰情於此耶余曾分守荊州見其賦繁役重民情睢盱非昔日之荊州也自招山龍盤一帶逶迆至華容江水泛溢舊堤衝壞田地拋荒十不存五徵吏持牒旁午竊嘆而巳而荊之三府實司之是故急則病民而緩則病國非有忠信之行通達之才鮮克臻之若公者非其人耶銓衡以公治之蓋因才受任試以盤根冀他日之大用也故官非有所擇安民而巳民安則國固國固則身榮而名隨之今之髙牙大纛紆朱懷金者何可勝數不須叟而冺滅無餘若龔黃卓魯則至今存可也以此易彼孰得孰失必有能辧之者山人以是爲朱君勉諸君聞之蹶然而起曰信哉君子之言也豈惟朱君勉哉吾若輩亦當置之座右以代韋弦也遂書之以爲贈

○贈郡侯湯公榮膺封誥序

士遭雍熙之世孰不欲樹功名以自顯庸然積之未厚則發之弗大蓋微顯闡幽理或然也故千尋之木起於萌芽萬斛之水竅於蒙泉豈細故哉我侯發迹錦江山嶽靈秀其祖以汗馬之功世襲武職而未顯庸至厥考抱魁梧奇傑之气不掩祖徳竟襲武職然義方之訓孜孜庭闈太夫人柔嘉維則著於中壼胎和毓秀至侯而始顯侯稟間气卽遊庠塾輒有聲卿雲輪囷摛華發藻始薦鄕魁繼登甲榜授司徒郎署主粟塞下和鈞平臺軍民兩利邊食始足迨今按爲成法考績上其事銓部屓之乃陟三衢大邦會今上覃恩獲封贈其父母及妻咸廸恩典侯性至孝不忍遠離膝下乃迎養大夫於任所命下具冠帶北面謝恩是日彩服絢爛仙山拜舞擊石戞金屬官如林獻酬交錯俎豆莘莘相與涵泳大徳嗟嘆至仁時附郭尹梁君受侯陶植最深乃撰書詞告余曰玆吾邦之曠典也公昔操觚大梁今覩奇遘屬帡幪能無一言以張之乎余蹶然而起曰有是哉人孰不欲顯其親然怭於徳者昌於政昌於政者顯於親不可誣也侯幼抱純徳聚百順以事其親叱吒之聲未嘗及於童孺及玆迎養朝夕視膳嬉戲如嬰兒以是蘊之於心推之於政爲憯怛之愛純龐之仁朴敲不事民怕興仁而沬義塗咢而巷謳視芯之效一官矜一能較多寡於章程法度之內者萬萬不侔矣經曰孝弟之至通於神明光於四海矧含靈戴發之徒有不向風而聽隨流而化者哉吾以是知侯之仁也知侯之顯其親也𨿽然侯之仁將推之天下則侯之事業未艾也侯之事業未艾則侯之所以顯其親未巳也他日銘之彜鼎著之太常又孰非侯之孝之大耶區區衢路殆其發軔耳奚足多哉梁君聞之辴然而笑曰仁人之言信有徵哉玆可以爲侯賀矣遂詮次其事以爲侯贈

○贈邵父母養翁三十彊仕序

養齋翁蒞政之一年方躋三袠今玆仲春十日乃其懸弧之辰自頭童走卒以至縉紳士類咸奔走稱慶時方泉趙翁執簡授余曰我翁之得民如此適值乎盛年𨿽磨螭頭登文石以記之可也然公懷瑾瑜而不事表襮柰何非公曷足以彰之餘乃蹶然起曰古之垂不朽者匪直以年維功與徳故必有天下之大徳然後能收天下之譽而成天下之大功其惟大舜乎書稱三十登庸非公之年乎然自耕稼陶漁以至爲帝無非取諸人者豈其智有所不足耶蓋其以至虛而受天下之善故能權度而用中於民不然以先入者爲主後有至者皆捍而不入矣安能合天下而成其能乎此舜爲天下之大智而萬世不可及也後有作者捨舜無足於法昔顏氏子操簞與瓢藐無一試猶曰舜何人也予何人也有爲者亦若是今公之年舜登庸之年也公之治非舜用中之治乎而大小非所論也公嘗曰吾寧爲循吏毋寧爲能吏能吏者今之望也矜智能競刀筆鉤擷於簿書期會之間而俗之隆窳民之登耗非所汲汲循吏者虛咸以納善公聽而並觀苟利於民進退以之富貴榮寵毀譽得喪一毫不入於心若翁者非其人耶翁嘗著聖諭立鄕約朔望延諸父老宣讀於庭誨之以孝弟醇朴之行俾刀諭子弟又孜孜下詢民瘼有片善可錄者必獎之嘉之𨿽余之迂僻不憚往復焉蓋仰希往哲期之大道此其厝理過俗吏遠矣今夫水之淆也以其源之弗淸也鑑之眩也以其體之弗瑩也翁旣淸其源矣瑩其體矣而治具有弗張者乎是故賦役之必平也墾田之必稽也泉貨之必流也宿獘之必釐也彊暴之必懲也舉其端必究其獘因其俗不失其宜孰非用中於民者哉聞翁自幼有志於聖賢之學平居恂恂動遵禮度明經毋徒剿說必求反躬自得作文不狥時套自成一家鄕人稱爲道學其自立有如此則夫修之於家而用之於天子之庭如取諸囊中之故物也區區治邑特發軔耳立徳立功於垂不朽其在玆乎諸大夫咸以爲然遂書之以爲贈

○贈薛父母鳴宇翁三十彊仕序

我侯鳴宇公蒞邑之二年方躋三袠是時徳澤旁流祥風披拂讙愛克順謠聲太和士學師生林某等造廬而請焉願一言以張之餘曰三十而壽匪古也然壽其人者匪直以年維徳與功孔子曰三十而立道斯固矣始學收功終學人聖昉於此也史記大舜三十登庸其烝烝乂弗格姦之後乎故二女事之百官總之萬世永賴之功昉於此也然則三十者豈可以年少而蔥之耶今公之年舜之年也公之治非舜之治乎在希之而巳矣古人云爲治不在多言顧力行何如耳文仲子曰二帝三王吾不得而見也捨兩漢將安之大哉七制之王其以仁義公恕統天下乎其役簡其刑淸君子樂其道小人懷其生四百年天下無二志其有以結人心乎終之以禮樂則三王之治也今之人髙談闊論動希古人擬之兩漢則曰姑捨爾及至用世或乖戾而寡適甚至詭辭以媒利窳軌以畔經奚以多言爲哉公稟異質方在庠序有司駭矚及薦於鄕登於甲榜出試於東南上游之虛入其邑惓惓以民瘼爲先適當大造之餘先後相仍版籍舛錯人情大嘩公則晝作夜思廣詢博采按諸畫圖責諸吏胥開推收之門嚴磨勘之法若櫛之於發總之於絲𨿽細且微而條理不亂十年之訛一旦豁然矣夫籍正則賦平賦平則役簡非其一乎江民俗好剛使气小不逞輒鳴於官府至孥裔不息蒞玆土者咸患之公則黜拔薤之能開前禽之路狀詞限以百字不許枝蔓準卽發票拘至𨿽夜分亦爲之委曲求情其未至者不窮其根株夫民憤而訟訟久而气平气平則相與扣公於庭公慰諭之則訟息訟息則刑淸非其一乎今春霖雨彌漫商人販稻沿河而舶公計春澇而秋必旱嚴禁不許出境不兩月旱起旱禾凋敗百姓囂囂乃平其米價以濟饑民獲療至秋旱甚赤地千里連境盜賊竊髮小民窺伺利其首事以蘗地方公擇要害地淸官兵以住札之豫出榜曉諭秋間窪田余稻小民大臼眼同分處先行彊割者重治姦民破膽於是廣儲蓄之門節不急之費開山澤之利凡所以救荒之策靡所不備𨿽不肖之耄且病亦枉咨焉蓋公之宅心也弘取善也大創制立法聽夫人之自爲不求一切立先於我故捄災豫而成功速四境帖然大治矣不知於兩漢之循吏何如也靑年美質進進不巳自孔子之立以至知天不惑安知其不可至乎余爲之喜談而樂道之若夫黃髮臺背直餘事耳余何言遂詮次爲序

○贈邵小江老翁七袠序

我養齋公以名進士出尹敝邑瞿塘去此數千里弗克朝夕侍奉乃迎二親於任所斑衣舞彩登堂稱觴而諸弟則彬彬森列如鳳如麟省夕瞻晨雜佩申申而二親之心愉俟越七月六日乃小江翁初度之辰楊君王君李君承候啟建最久僉謀所以爲江翁壽者乞餘一言以侑厥觴余未獲傾君一蓋也而受之於養翁敢自外乎余昔分守荊州見瞿塘當全蜀之口江流奔悍山川奇麗翠屏環拱必有隱君子出於其闁嘗登仲宣之樓彷佛乎鳳凰之山龍脊之水唏噓嘆息而未覩其人也或有披葛而懷玊虛緣而葆眞求之而不可得也若江翁非其人耶江翁隱迹於大江之濱气專而容寂詩書六藝之文靡不覽其英華而藏於腹心竟勿獲一試環堵蕭然而徜徉自適蓋於世未數數然也而其心巳超於物外矣其子養侯鍾扶輿淸淑之气束髮以聖賢自期俗學剿說不入於心故一舉而登鄕闈再舉而登文陸譬之騏驥驊驑一日而馳千里牝牡元黃膛乎其後矣江翁璞而未琢者得不小呈耶及蒞政臨民援法蹈道一舉足而不忘親金和玉節動遵法度是成親之禮也約巳裕人廉而不劌是成親之儉也推拍輐斷以調眾庶是成親之讓也殫圖宜猷早作夜思小大必明出納必允是成親之勤且續也卒之惠澤旁流仁風披拂士歌於庠民謠於野不曰小江翁之所貽乎翁之郁而未舒者不大展耶由是臚聲上逮榮擢臺垣家世貺封三承寵錫則侯之位益髙而名益顯親心益愉而期頤而喬松可幾矣侯之孝不其大耶言未旣楊君蹶然而起再拜祝曰家有壽圖國有壽域顧玆治化乂用明徳書之文錦以代鐫石是爲序

○贈養齋邵侯榮擢北上序

我侯以明進士出宰敝邑入浙東太末之墟遡流而上館於郊外余謁之見其色溫然其气沖然巳默識之矣旣而過我論學益知其志云三載政成臚聲旁達乃擢爲地官大夫璽書方逮筮日將行諸大夫餞之郊方泉趙公執簡授余曰文以敍別別以徵情情以應感感之至者莫如公宜有言余且衰瘁久矣蕪於言也然辱侯知安敢醉嘗過我論學而劇談忘倦或曰政與學二乎余曰其本一也曷其異蓋政而匪學則忘本忘本則迹學而匪政則離用離用則窒均非也廓然烱然存而非我則不迹矣有爲有行應而不居則不室矣斯爲內外合一之學我侯弱冠入庠序卽有志於聖賢之學屏去時文究心經傳攻苦食淡人所不堪環堵蕭然曠然不以爲意蓋其受朴於天不鑿於人立乎易簡之田而食乎不貸之圃而天下之紛華波蕩舉不足入吾靈臺丹府非受道之器乎而學之有其本矣及其歷掇巍科出宰百里入其境首詢民瘼興滯剔獘約巳裕人斤斤乎其整也力袪佻靡丕揚古訓行鄕約以善俗登講堂以敷教士端於庠民狎於野歡愛克順翕然太和其見諸行事之實如此謂非政以達之乎余嘗譬侯之粹質如萬斛之泉竅於地中方其始出也不無壅閼之患講學以浚之果行以育之由是沛乎順流放乎數百里之間而髙者裒者原者隰者悉沾其惠也自是滔滔汨汨達乎四海包乎天地饒益萬物通乎不貲非是泉之玅用乎我侯敷澤於江邑之墟亦髙裒原隰間耳乃今陟地曹握樞要汪霈澤於四海施鴻號於無窮不猶是泉之包天地利萬物以爲功耶易曰山下出泉蒙君子以果行育徳有以哉余老矣不復見翁之盛治姑爲此言以見探本之學施諸實用鑿鑿乎不可誣也乃知政之與學非內非外非迹非離一以貫之矣子夏曰仕而優則學學則優則仕豈欺我哉諸大夫聞之皆以余爲知言遂書之以爲贈

○文溪贈別說序

文溪在城西北隅生嘗建講捨於此矣髦士雲集而鳴翁亦時枉顧焉髙談多所啟發今玆北覲也士冺欣隨縉紳交映乃置酒於城西之樓張樂於轇葛之野鳴鞀罄酌引滿獻酬酒酣諸生進而言曰今日之會樂矣哉我翁政績旣成榮膺在邇自玆而爲夕﹖﹖﹖阝爲相樂也諸生離翁日遠疑義莫析寧能免於憂乎乃咨嗟嘆息相與挽公之車而莫能釋也公乃愀然不悅曰諸生之所謂憂者誠然也其云樂者得非吾之憂乎範希文曰士當先天下之憂而憂後天下之樂而樂今吾俛仰下邑末由自展憂方始也故朝而上堂也以政爲憂考中度衷立法宜民憧憧如也暮而之野也以民爲憂周觀遐矚鰥獨是先皇皇如也時而之學校也以士爲憂鳴鼓講堂考徳問業校相禆也故晝作夜思與民劬劬計日成功聲馳晏然奚能爲哉余時在席愀然而起曰有是哉玆憂也其道之輿也其政之經也三王所以成萬世之盛治者此也然而不同何也憂一也用之於天下則爲公也不可無也用之於一巳則爲私也不可有也是故俗士以利爲憂貪夫以位爲憂憸人以權爲憂君子以道爲憂趍捨異途吉凶貞勝疇測之哉白沙先生曰所憂非憂道所憂其可休所憂非憂貧所憂其可畱斷可識矣夫以韓愈之賢觀其羨二鳥之光榮嘆一飽之無時至三上宰相書而惓惓於富貴利達者甚酸且楚則所憂在貧也安得不啟君子之譏哉侯其進於是矣觀其在一邑也憂民如此則其在廟堂之上執經世之樞有不以天下爲憂哉先儒曰立志以明道希文自期待侯其有焉諸士聞之咸忻忻然若有所跂也歸而制爲手卷競爲詩歌以播嘉之屬余爲之序余不佞乃戒諸首

○贈公祖陳虹州三載考成序

我國家三載考績而出陟之典行焉大都縣考於郡郡考於藩臬藩臬上之銓部然藩臬尊而勿親縣親而勿尊親而且尊惟郡守爲然故郡守得其人則諸縣理否則眊且亂所系豈淺哉以余觀於我侯而知考察之易易然爾公零陵人也於道州一間耳無欲之旨濂溪巳開先矣而公之天資貞潔猶近之故其壁立萬仞之操取予一絲不苟喔吚典忍之徒若將凂焉登甲榜入地曹司錢谷出入之數條例精密盈縮惟中赫然有聲自是正位衢邦故劇郡也多亢﹖﹖八之士其俗用剛其气易動其敝也義以胥詰剛以濟險少有抑拂輒鳴於官府至孥裔弗息積案盈山官弗能勝一委之於吏故吏得以夤緣爲市公則事無大小罔不自巳親裁吏抱成案伺立莫敢仰視小訟至不離片晷決之若桀黠鳴喍之徒角立庭下則先機洞燭執其牙要亦皆褫魄遁形稽顙樹頷之弗遑安能肆其毒耶故訟日蕑而刑日淸退食自公有餘暇焉頻年以來旱潦相仍百姓嗷嗷公則廣儲畜之門開山澤之利除民之瘼者無所不至民賴以安𨿽然稽之堯典曰在佑人在安民而知人者安民之本也考課者又知人之實也考課匪人則賢否混淆民命殃矣今之司考課者每持兩可之詞以塞責退然不敢任怨則上之人詎能取空言綺語以進退天下之人才哉言之可謂於邑公則不然持巳以正人不敢幹以私取人以公事必有以核其實至於一嚬一笑之間所以激勸人才砥礪名節者爲不蒶矣詎肯制好惡於一巳之私以淆天下之耳目哉爲公僚屬者感公之徳率相勸勉勤不言勞廉不言苦卑不方尊上不陵下各安其義命以成巳之志者賢守之功也公𨿽在仕途未嘗廢學拔六邑銳穎之士在精舍每入講堂日夕方歸茹黍糲食與諸生共之取六經四書旁而通之以會其大全要在講明此學以治心修性爲主亹亹焉有陶煦醇朴之意至於剿說畔經任意窳軌者不取也立作文中正之矩使諸生循而習之不許剽竊舊文以圖僥幸秋闈六邑之士一發七捷葩美上郡號稱得人非公其誰成之乃今明政刑撫疲甿興學校正士習𨿽兩漢之治無以易此夫復何言尙有未盡之意與明公陳之文中子曰三王之治不可得而見也捨兩漢將安之大哉七制之君其以仁義公恕統天下乎其役簡其刑淸君子樂其道小人懷其生其有以結人心乎終之以禮樂則三王矣此近世相沿之說也愚謂刑政而非禮樂俗吏之爲也禮樂而非刑政佛老之學也禮樂刑政所以同民心而出治道者其極一也且以近譬之公之在講堂與諸生儼然整肅卽禮也欣然和樂卽樂也故曰致禮以治躬須臾而弗敬則慢易之心乘之矣致樂以治心須臾而弗和則鄙詐之心入之矣禮樂豈可以須臾離哉若以禮樂必待百年而後興則孔子與羣弟子雅言執禮皆無用之嚽龐矣恭惟聖天子臨禦弘開聖治思得四方卓犖之才置諸左右公之入覲政治彰彰如此必將明試於朝而顯用之與諸名卿秉鈞對軸則當以禮樂爲言使海內滌穢著誠去僞一洗近世之習以還三代之風不亦美乎生今耄矣願少俟須臾以見我翁徳化之成𨿽老於黃馘無憾也緣翁車駕將別率爾陳其微悃仍書之文錦以代祖爲後來之張本也是爲序

○贈王節推考績序

余聞府推之於縣令同體而異用以其同體也故職業相關其異用也故等威有辧以有辧之分而處相關之地則嫌隙易生故府推之於縣令每每不相能者勢使之然也余觀泉翁徳容睟然其與人交也洞然乃今三載考績夙駕入杭五邑大尹徳公之深相與謀所以爲翁慶者筮日具獘走書於本縣父母霍翁乞文於余余辭之再三曰余自廣東告病歸二十年未嘗一至府城矧今耄矣深居簡出不能具欵叚乘下澤用竹輿令一家人舁之數里而止我翁𨿽有美政孰從而知之霍翁咲曰有是哉今夫田夫野婦相與畫地而議守令之賢否了然若辧黑白豈嘗識刺史之屏而望縣令之舄哉愛憎純於耳目之前毀譽公於郊野之外近者之略不若遠者之詳也公奚辭焉余不獲巳乃拜手揚言曰文學之與政事一道也而四科二之非夫子意也五經四書聖人格言大訓修以治人之道具矣教者以是爲教學者以是爲學世之士子耽嗜曲蘗棄其眞味者謂之俗刋落諸傳妄意立說者謂之誕皆非也我翁訓士江陵宏開講堂揭六經四書之旨俾覩其大全去華摭實玩心髙明未嘗廢傳注也諸生相與會講啟其端必究其旨反復辧論務得於心諄諄焉有陶煦反本之意諸士子翕然丕變閣下二子方垂髫昕夕啟廸今掇巍科入翰林聲震天下造端托始翁之力居多閣下欲顯用之暱於常格竟選三衢節推夫衢故劇郡也多亢﹖﹖八之士其俗用剛其气易動其獘也義以胥訐剛以濟惡少有拂抑輒鳴於官府至孥裔不衰故理刑爲難翁則以文學飭吏治黜拔薤之能開前禽之路弗行天切之法使民惴惴焉不敢吐息兩訟交互立於庭下公不離片晷決之其有願息者從民之便若執恡不服亦爲之委曲推情不窮其根株務與民休息故化民厚俗爲多餘乃嘆曰文學政事非二也政事而非文學是謂無體文學而非政事是謂無用體用兼備其在翁乎我翁仲兄東臺公於余爲同年莫逆也東臺長兄某以文章鳴於天下時論擬之蘇子瞻東臺在儀制撰詞命得代言體時人比之蘇子由阨於當路其髙才百不究一世多惜之乃今發其英華以大其業以繼其志不在公乎先儒論季札以爲泰伯之美鍾於先生二公之美不鍾之我翁乎余耄矣其言無足爲世輕重霍翁以憲臺拊循我邑天下之士少所許可惟於我翁屈指焉豈虛美哉譬之元龍百尺之樓惟玄徳公乃能髙之若余則坐於牀下安能以是非堂上人哉承諸君子之委不敢虛也姑述其所見云爾公以爲何如霍翁辴然起曰諒哉君子之言信而有徵乃書其事以示諸君張之文錦以代祖

東溪先生文集卷之六終

●東溪先生文集卷之七

孫婿趙廷桂

詹見賢仝校

序﹝五﹞

贈道南先孺人雙壽序

贈毛從吾老丈七袠序

贈大封君半池翁六旬序

贈李三府蒞江山縣事

贈霍岡易父母旌異序

奉拱大尹考滿序

○贈道南先孺人雙壽序

余友道南公乃郎洞源今春登甲榜觀政於禮部聲望籍籍同儕拱手適尊堂老夫人七袠將臨以病告歸獲拜於堂下是時尊翁道南先生長夫人四歲先後古希壽矣顧玆合巹之婆黃髮後凋抱徳之老皤齡獨著缺焉無文以彰之甚非所以尙齒徳而化天下也以余素辱通家筮日具幣令乃侄春元靖吾曁令親庠生楊子含造予廬而請焉且曰道南翁承家學之傳大有爲之志臨節不奪在理能斷然名韜於世俗之趍行乖於讒慝之口有志而未遂者也太孺人素閒庭訓淑愼母儀婉娩承姑惠慈臨下然志不逮於當年福每隆於後裔姬姜之流也公以爲何如余曰似矣而未至也余聞之君子不以所知掩人不以所不知誣人微顯闡幽雜物撰徳惟其當而巳矣道南公素履之外有二難三壽汝知之乎曰未也願聞其方余曰居吾語女易系家人彖曰利女貞堯釐降二女於汭濱曰舜可禪乎於玆試矣二女同居自古難之今道南二室交衽倡和琴瑟月幾之望不墮於其袂之良非天下之剛斷不能也非一難乎婦人每私於所出中智亦墮於私愛以劉后之賢攘仁宗爲巳子明妃有不得其終者矧其它乎道南艱於子息夫人爲選娶張氏遣之隨任卒育二子語之曰乃子卽吾子也不煩以瑣屑家務置之武林多賢之地廣其聞見以大其所就非二難乎然則曷爲三壽餘曰一爲身壽二爲性壽三爲功壽曷謂身壽萬物負陰而抱陽沖气以爲和故沖和合而物生沖和離而物盡而人者天地之心也陰陽之會也中和之至也然心之順逆而气之通塞由之今道南公父父子子夫夫婦婦和气會聚於一堂之上心和則气和气利則形和有不壽其身者乎何謂性壽性者萬物之一原造化之眞宰千古而不磨者也在人則爲良知匪思匪爲天機自動厥彰厥微匪靈弗瑩性也人人同具者也昏之以气蔽之以欲則其昭昭靈靈者塞矣靈塞而性亡矣𨿽久生亦幸免耳奚其壽陽明夫子得其眞機以授緒山諸髙弟道南遣其子從緒山遊其淵源有自矣不足以壽其親耶何謂功壽君子蘊之則爲徳行發之則爲文章措之天下則爲事業其致一也道南執金吾秉節於京師其子恊南洞源以其文章並舉於鄕闈獨對於大庭行將排金門入臺垣贊化育之功以樹無疆之業者在是矣有不壽其功乎以是壽其親斯壽也巳𨿽然尙有進於是者譬之大海然東西括量大小洲三千以東海若觀之猶土壤耳何也出於海而不盡於海也性猶海也大行不加窮居不損𨿽以堯舜之事業猶浮雲之過大虛耳故天無盡而性亦無盡而括之以良知之一言是知也貫乎天地之中而超乎天地之外故曰盡其心者知其性也知其性則知天矣學而至於知性知天其至矣乎則與天地同其不朽者也諸君以爲何如二子聞之適適然驚充充然若有所得也歸而語諸同志張之文錦以代祝

○贈毛從吾老丈七袠序

余讀陶淵明贈龐參軍詩曰人之所寶尙或未珍不有同愛云胡以親我求良友棟宇維鄰慨然寤嘆世人知寶爲寶不知良友以爲寶則疑義莫析至道不聞沒溺於浪莽之中與艸木同朽腐矣可不長大哀耶余自廣藩謝病歸築室於文水之濱與三五同志昕夕講劑以復厥初不意朋匯四集遂成一講捨矣於是筮日告虔援古立約每月以朔望爲大會諸友相次鱗集質疑辧難各求自得時則王西山林陽溪爲首倡毛從吾次之實助余焉近年王林相繼淪沒而從吾靑松巖列環姿獨秀爰履霜節古稀甫至約友鄭古川徐山泉造余廬而請焉願一言以張之餘謂子以四教文行忠信而性與天道則罕言之何也人情喜矜髙而憚實踐驟語之以性命之說恐涉於虛無渺茫之中而綱常物理遂爾厭斁其害有不可勝言矣東晉之賢非無絕異之識卒致中原板蕩百年丘墟者寧非虛談爲之禍耶先師陽明夫子倡道東南海內之士云合而響應其設教則視時而爲之調劑不主一端滁州以來見宋儒溺於文義牽纏無從擺脫姑教之靜坐以探本源學者遂執此以爲至道人情世故視爲嚽疣乃創爲明徳親民之論以民之弗親巳徳之未明也庶乎內外合一不墮於空虛之病矣吾友從吾實踐之蓋其幼抱至性惻怛藹然乃翁晚年窘於用所有妻財悉以公眾殫力以奉甘旨怡怡終日叱吒之聲未嘗及於童孺其妻鄭氏相敬如賓亦能盡婦道公姑悅之其兄性急小不逞輒加罵詈從吾順受之不少介意宗黨甚蕃有富且黠者相構訟公慰諭再三爲之處分亦服其忠信久久自悟其它爲相唇齒一言以解之釋然矣其肫肫於倫理有如此明徳可知矣近歲家事落莫𨿽有四子弗克振長子汝絲客於云夢歸以奉親聊足自濡昔陶淵明有五子不嫻紙筆惟儼最賢淵明有命子詩云名汝惟儼字汝永思尙想孔伋庶哉企而其喜溢於篇什今從吾之汝絲豈非淵明之儼耶貞修之士無所藉於世得子以食其報天道然也早力於學獵取異等䢐年旣流功名弗揚介焉躊躕乃奉例退處可謂知足不辱知止不殆者也余因諸友之請乃述公平生之行誼其大端有如此者使在上者聞而表揚之以勵世風矣若夫計百年之修短論一世之榮枯髙人付之一哂耳奚足云是爲序

○贈大封君半池翁六旬序

大封君半池翁隱徳潛修孕和毓秀三嗣以文學振動當時孟翔宇季鳴宇並薦鄕闈而鳴宇公繼登甲榜敷對大庭聲望籍籍謂靑瑣可立致也其妙年盛气髙舉闊步必使之歷州縣知民間疾苦瑣細備嘗然後可以當天下之重任也於是有浙東上游之試入我城邑適當大造之餘前任交代未明稅畝錯亂乃按圖磨勘立限推收不旬月而煥然大明也乃迎養二親於任所朝夕怡怡和气滿盈徳星交映仲冬某日乃大封君池翁懸弧之辰趍庭而稱觴者相次如魚鱗翁具冠服坐於堂上蒼顏黑髮如春桃之半酣而精華內固觀者嘖嘖同僚楊冠石造予廬乞一言以彰之餘衰且耄久矣蕪於言也然辱侯知義不容辭乃作而言曰人子之壽其親者莫如養志其次爲備物世之富貴功名之士多取於物以壽親𨿽水陸並進珍膳寧鍸何所不得然食焉利玆土而民固違之則親心拂矣謂之養志可乎池翁有憂世之土而弗克遂乃圖小就以紆其悃而其周矚遠視馳神運思深乎其昭曠矣鳴侯承其志而擴大之𨿽其天資之美迥異於人而父兄之漸磨師友之淵源端有自矣故一出而試於邑見時事之舛錯如拯溺救焚有不容須臾緩者嗣是廣詢博采凡地理之險易人情之微曖莫不得其靑綮故創制立法中有主而不眩乃考中度衷權時施宜彰善癉惡刑政並舉舒徐容與之中而迅霆雨露之兼濟故其願者有所藉而爲善而桀黠之徒亦遁形不敢肆其惡四境帖然大治矣夫小者大之殷也邑者國之推也一邑治推之天下可知矣由是治日益精則位日益隆位日益隆則所以褒美而寵錫之者日益至而親之心愉矣愉則壽矣壽親莫大於此者何也僞道養形眞道養志二者相去何啻千里是故水陸並集珍羞寧鍸養形者也𨿽萃天下之有若艸木榮華之飄風不崇朝而詭矣澤及生民功施社稷養志者也應古而震今若三光之宣精五嶽之效珍歷千年而彌耀於親有榮施矣是故君子居則壽乎其親動則壽乎其民遠則壽乎其世故謦欬唾咦周旋折步以至於締造區宇熙載虔劉以佐厥辟莫非承親之志而揚名於後世孝子之壽其親孰有過於此乎

○贈李三府蒞江山縣事

世之亢﹖﹖八之士發姦摘伏機神明斷若執炬然未足多也乃若經明而行修內融而外一與民相忘於大化之中而政以是經惠以是洽玆可貴乎余於我侯見之矣昔蔡虛齋倡理學於八閩翁遊其門得其精華以易發魁於閩省人皆以淸廟瑚璉期之計偕於禮部抵牾落落退而自修韜其器以俟時不岌岌於仕進也隆慶登極之某年開三途以网羅俊乂公以揀選授衢之三府遵時制也啟其從入不限其所未至固有長才而補郡貳以郡貳而遷臬伯在公不屑屑然也何也吾以行吾志焉耳官之顯陟庸芥蔕乎且其志巳超出於俗眼多矣入吾衢茹荼守約動遵禮度恂恂如書生不比周以求合於時人未有知之者而公固晏如也居無何獘邑缺令來署邑事公惴惴焉守法奉公不曰邑非吾邑吾暫署焉耳胡能需其民亦曰我侯其眞能撫我也非朝令而夕遷者也庸何貳其上下相安乎時當考績令入覲缺官上司以公昔得江民心仍署其事公至推之以誠撫之以寬政不必更也去其所以蠹政者而巳財不必豊也去其所以害財者而巳民不必齊也惟樹徳去莠以子若民不離民以自封若食焉利玆土而民固違之𨿽與之天下其能一朝安乎此公之志也由是政聲旁達於上下而當路交徵之令考績歸公當交代百姓挽之莫畱也其屬縣丞某等請僉曰公之徳民如此可無一言以張之乎余耄且病久矣其荒於言也辭之弗能釋乃作而言曰天之所助者順也人之所助者信也順而信其仁之宅乎其政之經乎故以順而動天且弗違中孚臨民豚魚亦化而況於人乎順信一言固公之所自服者也余何言臨別不能爲情遂書此爲序

○贈霍岡易父母旌異序

我侯以風憲借重敝邑余逆之上館見其容嶷嶷其言鏗鏗若髙山大川可望而不可卽余閱人多矣未見其儔也疑楚之英也歸而撿楚傳讀之楚自文昭以來稱雄上國文章勛業之盛後先相望彪炳海內迄我睿景皇帝肇封郢中化敷江漢而人才愈彬彬焉侯挺其間抱衡湘云澤之奇蚤掇巍科觀政春曹卽負朝寧望不二載以行人選道淸軍江右今天下莫淆於軍政亦莫難於淸軍之任緩之則其獘日滋急之則相引而起其突梯脂韋不可方物我侯稱其舊藉而正其占伍名以是彰而謗以是起於是有東平之行未幾轉浙之上游尹人心排下而進上如凝冰焦火然而侯無纖毫芥蔕入其境孜孜焉以民瘼爲先其气度有過人者江邑在萬山中民負气好訟至孥裔弗息其彊者鴟張鷙擊任一切之法使民惴惴然不敢吐其弱者則含糊姑息法令罔嫻一委之於吏二者胥失之矣侯負揮霍之才而持之以中呼吸之間有雷有風而亦舒徐焉以盡其變其聽訟也事之小者一鞠之餘是非昭然須臾而判吏抱成案而巳事之大者亦爲之躊躕四顧務得其情其願息者允之不窮其根株其平恕有如此五方之俗不同乃爲之因俗設教彰善瘴惡樹之風聲民皆亹亹日趨於善而憚於爲惡其感化有如此其興起斯文也甄拔士類之有志者會期課文以要厥成崇尙正學也若逸平之幾絕者則爲之婚娶以續其後其賦役也徵斂有時科條惟中民可裕也其理才也斂散有法經商惠氓財可阜也仍爲浚城外之河決上游之水入於白渡田八萬餘畝民賴以蘇盛夏赤地千里百姓嗷嗷侯濯心修政禱不崇朝而靈雨聯集三日稿禾盡起民歡呼鼓舞翕稱徳感於是頌聲四播上徹兩臺代巡李公復命乃爲旌獎二尹徐唐二尹李守魁四尹鳳應選謀所以爲侯賀者乃相率造余廬而請焉余蹶然起曰李公之所獎者特侯之棄余耳何足以盡翁哉竊聞之古之人臣不棄涼而獵華暱近而疏逖風之獘也乃懷二心異哉莊子曰夫事其君不擇事而安之忠之盛也今我侯斥回錯枉不避艱阻如立於千仞之巓而四顧無援神气不動其自得有如此者遑卹人之毀譽哉故其在臺憲不爲榮在縣令不爲辱自是爲監司爲部院玆常事耳何足爲侯軒輊哉余今耄矣不讀目錄巳二十年矣因公而張膽一言耳諸君以爲何如乃僣爲之序

○奉拱大尹考滿序

余甥程歷造余廬而請曰甥先君習齋翁出守泉郡拔一時銳穎之士百餘人曁諸春元會於講捨拱公乃叔沙溪公爲之首倡迨今士論未艾也沙溪公來永豊念及甥家其侄拱公推及烏之愛顧甥尢篤愧無徳以酬之今拱侯三載考績旌書在道乞我祖一言以張之餘蹶然曰霈衰且耄久矣蕪於言也然承我侯通家之誼不敢不勉乃率爾言曰敝邑與永豊舊屬信川乃父母邦也永豊在萬山之中民淳事簡無伐木墜江舟楫魚鹽之饒故其民不知貿利無綺文麗錦鍼鍕鳧鍜之玩故其民不見異物而遷有髙山溪洞四時花卉之樂江山奇勝莫適爲主每爲髙人得之吾鄕吳堯山先生尹玆邑最久厥後爲兩臺爲部堂此階其也不知者務爲赫赫之政以求速代之術淺矣我翁以名進士蒞玆土才髙而年茂一出而試於邑見時事之﹖眞隕如拯溺救焚然有不容似臾緩者嗣是廣詢而博采凡地理之險易風俗之美惡人情微曖莫不得其肯綮故創制立法有主而不亂大都以惻怛慈愛爲主以通變宜民爲用其聽訟也事之小者一鞫之餘是非昭然不須臾而判事之大者爲之四顧躊躕務得其情有願息者允之弗窮其根株使民惴惴焉不得休息其用法平恕如此其均役也稽冊籍之訛正吏胥之獘立九等之法使富者無得幸免貧者不至偏累弗頭會並徵使民恐恐焉無所稱貸其平賦量情如此由是開明倫之堂日與諸生講習至夕忘倦大抵由傳注以繹其義反之思惟以明其理誨之以孝弟忠信之行以培其本習之進退揖讓之儀以善其則則髙不墮於虛無卑不涉於形器斯中正也非一偏之學矣由是爲城墎道路亭臺之設爲之器械甲兵武庫之修爲之塹壘木樵校聯不絕以防盜賊以捍坑場𨿽至纖至悉咸爲之所也爲江右之能臣繼堯山之芳躅公非其人耶言未旣有約友詹洞源先生在坐撫掌笑曰公言是矣然知其一未知其二也我與拱公爲同年莫逆也公家有蔡虛齋倡明理學爲之先有父叔沙溪公視學荊湖爲之繼有綏泉公孕和﹖﹖毓秀端本善則爲之傳則我公發迹於豊邑如旭日之始升自是霈膏澤於四方施霖雨於天下豈足異哉是宜書之文錦爲後來之張本云爾於是乎序

東溪先生文集卷之七終

●東溪先生文集卷之八

通家侄周日新

詹從淇仝校

記

棲雲亭記

貴州省城創建營房碑記

怡如堂記

贈余父母見田公新建江山縣城垣碑記

建百祜塔碑記

重建接待寺碑記

桃源記

徐氏祠堂記

徐逸平先生正學書院跋

○棲雲亭記

貴州之山水最勝蓋自辰沅而上多峻拔淩阻又逶迆數千里至貴州而極故山益髙而水益駛不與培塿垢窪爲類而浮雲灝气往來其下時有隱君子遁焉吾於心庵馬子卜之心庵靑年解緩杜門靜養巳十載矣有見天地萬物渾爲一體而物動易趣愈思愈亂外融內一性乃孔昭此其所自力者侍禦王公奇之爲構堂以居焉然而頹垣荊榛步武錯迕余至乃緝而新之插竹編籬有亭有門亭曰棲雲門曰漁隱亭之前鑿池如玦映之以月門帶流水激以石湍其聲潺潺如鉤如輪山川出云或曰云取其幽也漁取其隱也心庵棲雲而漁隱所謂以泉池爲宅居以云物爲朋徒其稱名歟又曰玆地山川奇麗泉谷空鳴晝夜不輟而又覆之以云或爲白衣或爲蒼狗變怪百出莫可指陳吾與二三子遊也坐漁磯攬云物引觴共酌嘯傲竟夕但見靑黃之狀與目接而瀯瀯之聲與耳謀則千里咫尺形神俱釋頹然忘我與物冥一不知天地爲巨而螻蟻爲細也區區名寵權利曾足以入吾靈臺丹府耶此之爲天遊此之爲至樂二三子以爲何以心庵避席而起遂歌曰山雲飛兮流水淸可登臨兮濯纓俯萬壑之波瀾仰明月之澄瑩鼓吹兮參差同八方兮羣英張咸池於洞庭之野荷蕢過而聽之灴若太古之無聲瞬息於三十八萬七千里之外孰究其所始孰究其所終吾將蘿云石而餐紫莖

○貴州省城創建營房碑記

貴州地僻而陋諸夷雜揉而城中尢落莫自公署外率蓬戶茅茨旁視側出而亢﹖﹖八之家十不一二惟城北普定街一帶爲雲南通道列廛分市百貨騰踴都人士女馳騖其巾號稱繁華姦宄時或睨眴故多盜大中丞玉華翁下車以來文漸武張蘇枯弱彊𨿽有一二梟獍苗薅而發櫛之幾盡惟城北小盜晝伏夜動伺我不虞士民患之交走欣於公公曰大盜旣寧鼠竊可縱乎哉矧小者大之殷也古人爲大於其細懼滋蔓也故制爲什五里連之法以鉤聯之而又選材力之士家室器用具以備之猝有盜賊之變則相率而起如取諸左右手卽撲滅矣無是則盜必蔓蔓則難圖也乃申嚴保甲之法什五相屬以防盜賊有不如令者治之又與楊方伯按視地形度西南髙阜地足爲普定街後援造官房五十所每有各有門門之內有房舍三間房有左箱箱後爲竈室墻垣四周是爲一所他所亦如之擇其軍之勇力有室家者居之外築髙垣一帶如虎落以捍蔽之東西各有柵門擇百戶一員掌之以便稽察以禦盜賊自是普定街晏如也蓋地近則力並民有室則樂趨不必嚴刑以驅之而盜自弭矣自某年某月起某月止告厥成凡爲墻幾千丈爲廬舍五十餘所爲夫幾萬工其材鬻諸山其力取諸民其費出諸公幣皆公所蓄者貿易之人見其成之倏忽也而不知其所從出見其趨事之勤也而不知其所欲爲公其執機要以驅民者耶今他省之盜相屬也孰有如公之所爲者乎卽爲之非紆緩則抹摋抹摋則殘紆緩則失其機要而莫制其視公何如也於是縉紳曁諸士民咸造請於余願立碑以記其事余謂公揚歷於中外者三十餘年而功徳滿天下此奚足以述耶且公不欲何如僉曰不然君子之澤物也溥然必積久而後成小人之戴君也深必假物以爲固公施澤於貴陽七載可謂久矣民之徳公可謂深矣惟久則深深則思思則假物以爲固也碑可少乎哉余不能止遂爲記之是役也卽而圖之以襄厥事者楊公某也分隸之者某某某也並宜鑱諸石

○怡如堂記

事有適乎吾心則喜喜則陶陶則作拂乎吾慮則戚戚則思思則困玆人之情也貴州在萬山中岑崿郁壘貘犛盤據赤霧黭天卉服偪側宦乎此者恆悒悒不樂輒求去余自中州督學逓遷於玆其燥濕之異宜窳隆之變態何啻什百所親咸爲苦之餘居二載早作而夜思不震而不茹罔鄙夷其民而民亦余安焉乃營知事之故址而拓之崇其堂室旁屋翼翼辟其門扃墉垣孔固標迷顯臬望之巋如余則於於怡怡日吟哦其下或曰異哉戚之喜而困之作無乃非人情乎余曰嘻嘻有是哉盈天壤間孰非吾土自其異者而言之豫也荊也貴也殊域也以其一者而言之四極之外猶人民也何有於豫何有於荊且貴哉吾能縱而觀之直而任之則𨿽左足牂牁動輒多忤鳥語雜陳木刻斷話孰棼孰解孰黠孰化皆實學也皆實學則皆實政也奚爲其不可否則惟權寵紛華是耽是競變情合勢偸取一時之便以濟其幸進之私得則喜失則悲逐逐然如飛蛾之夜撲不至於斃焉不巳也吾豈爲之哉遂名其堂曰怡如因以自況也若去窳而卽隆喜辛而惡濕吾豈異於人乎諸大夫咸以爲然遂書以爲記

○贈余父母見田公新建江山縣城垣碑記

余侯蒞邑之二年政平訟理百度克舉士歌於庠民狎於野以寇賊交衝乃僉謀於眾築城以捍之起於隆慶元年十一月成於二年四月可謂速矣夫速者不堅堅者不麗麗者不永今則砌之以石不灰不泥堅矣光之如屏不粗以疏麗矣霖之以雨不騫不崩永矣又封步鰲山以振其來脈修百祜塔以鎭其水口城之東西各有巨山爲障惟城北空缺乃建水星樓以屏翰之而城垣之極觀備矣厥功旣成兩臺交獎士林稱觴百夫走集乃置酒於城南之樓張樂於膠葛之野酒酣方泉翁執簡授余曰城者因乎人者也邇者徵乎遠者也文者彰乎實者也子邇翁化也久矣幸一言以彰之餘聞古之君子建大功於天下者必有絕倫之識彊毅之才見可而動不疾不撓而後顯名於天下然內無所見視聽必謬姦吏因緣爲市外有所眩寶罰或乖小民重足而立功未成而撓之者至矣公方建斯城也其於地勢之髙下隍池之曲直財用之有無盈縮繁細瑣屑情狀萬變悉了然於心目故其分圖揭示也遠近相成多寡相適貧富相資大小相卹較然於一秤之上而無毫髮僣差吏惟抱成案而巳不敢睥睨𨿽有姦詭之徒恣睢之輩亦帖然輸服孰能幹之玆其成功之易也古之名公有所興作能使百姓亹亹趨之不倦𨿽以天下之大萬物之眾規圓矩方各得其理而不亂者此也豈惟一城然哉觀斯城也而翁之所以佐理天下盡之矣徵遠於其邇爲大於其細古人豈虛語耶故敍其始末以彰一時之盛後之人修城志者於此取徵焉遂勒之石

○建百祜塔碑記

我邑𨿽僻陋而山水頗勝結根自西南逶迆數百里至須川乃胎息焉遂建爲縣治南有景峯突起若賓主然乃於玆山建塔以標之須之水自西來回旋於縣之東北故水淸而駛號爲文水遊人恣翫焉惟北無水口爲障乃於縣之十里兩山夾處造一塔於上琞之如蓮峯浮於水中蕩漾可愛自有此縣卽有此塔不可一日無焉者也近來二塔俱壞而北塔則上側旁穿其壞尢甚故尹玆土者往往不利士子二十年無科第人皆咎之生員何應龍等以是告於本學文谷公偕謁我侯見田曰天時人事相符者也今官敝而士蹶如此豈皆庸瑣屋齪不自振拔矣乎或者南北二塔壞火焚而水泄故也夫火焚則木燔水泄則精竭文明之象澌矣不一新之可乎我侯蹶然而起曰余之責也乃毅然爲首倡諸士夫從而和之各出銀若干僉富民八人量其事乃卜日鳩工備物飾剝浚之渠渠築之衝衝二塔並舉期月告成南北望望如車兩輪財不幣費役不病農攺曰百祜名實相應是年秋生員果中鄕試又明年我侯徵書交至僉告余曰塔之有徵如此哉我侯功也不可以無記余愀然曰侯則何事於斯侯之徳在生民矣將排金門入紫闥建莫大之業以弘毘我家國一山一塔奚足云云𨿽然精小之微也埒大之殷也故千里之程起於啀步萬頃之匯竅於蒙泉侯行矣後之人指此塔也我侯之塔也碑也我侯之碑也若召公之甘棠而王業基於是矣豈云微哉遂書其事以鐫於石

○重建接待寺碑記

我邑建寺不啻數十皆頹壞不二三存者然終不可廢者惟寶成接待二寺爲然寶成爲萬壽聖節之所佇蹕百司侍從由玆習儀接待北距平坦南抵縣鋪上司按臨吾邑必暫憩焉更行衣肅僚屬左右帕首袴鞾羅列郊迎於玆其竣事還亦如之故寺以接待名是故寶成廢無以爲聖節行蹕之地接待廢無以爲上司更衣之所二寺與縣治相終始有不容廢然稽接待寺產皆民間喜捨三秤起畝比民稅倍加焉故入縮出盈巳難支吾近僧盡將租典富家寺惟存虛米而巳縣司之來督賦不能措辦至什物器皿盡以輸官不足而貿之以衣裟又不足而貿之以房舍排年屢被勾稽糧長虛納朱鈔僧徒戒琥印容亦相繼累死無敢誰浣溪劉公尹玆邑自府參歸至寺見其殿宇化爲荒榛詢知其故乃愀然嘆曰有是哉所謂產去稅存偏受其害者也僧亦吾民也寺非王土也哉胡爲而至此極也適太府周公以事抵邑憩息於此劉尹因啟告之而公之戚然猶我侯也遂命侯爲之區處侯乃召僧惠亮者住持此寺復喚諸富家而曉諭之曰汝獲其利僧賠其糧汝其安乎且累諸排年糧長叫囂而巳而汝輩晏然享膏梁之餘汝其忍乎倍收花利子過於母當歸原主無疑也汝輩尙執之乎諸富民悉稽首無辭乃按諸簿籍今惠亮曁諸排年佃戶沿丘履畝眼同收租而舊爲富室有者漸歸之寺矣其間爲勢家所據執恡不吐者亦一二焉耳安知其不聞風而興起乎𨿽然寺產旣重而僧徒又皆新集歲歉力殫賦繁役重支持固艱而且富家側目旁午利其所有以圖侵漁非侯其誰全之則玆寺之不絕如箋秋毫皆侯力也予昔與呂司訓廷獻者館玆十載禪牀風雨隴月梵宮研磨標竊發軔於玆今適服闋入京聞侯之興復玆寺則其踴躍稱忭其能巳乎是宜解驂以惠舊館鐫石以頌侯功也噫侯之善政在江民固非區區可旣而其興滯起頹均賦阜民此非一二矣乎自是賓館有賴王稅無逋一舉而並得矣侯之功詎可掩乎是宜序諸碣首

○桃源記

余分守澧州三載承王命入山林采木以充殿庭之需凡經二歲自澧州至九溪衛幾五百里從慈利縣穿九溪界止一綫路左右皆懸崖絕嶂入其地則又豁開明朗周圍數百里建二衛所以控之軍夷雜處有二十洞散於各山崖中洞皆遼忽突起可以鋪筵列座更衣膳飡有活水遶城予無事時挽舟沂流而止從官旌旗羅列有猿猴百數攀木懸崖相顧熱視須臾猿抱子歸鳥銜花落夕陽在山人影散亂余時灑酒臨溪隤然忘歸不知身之在夷也扣城巳二鼓矣玆地實樂土有水田竹木布絮之饒時伐木墮江可以貿厚利然夷性無詐諼相與樂業自國初以來無上司至此問之父老曰此桃源地也後世誤稱桃源在縣南十里鑿石洞爲記不知桃源固在也去此僅百里云

○徐氏祠堂記

衢州會稽太末也民多姓徐皆宗於倀王若仕後之徐則本於宋制置使徳四公也公爲大名府鎭撫使見金勢日盛渡江望南而趨至江山王徳陸者王文正公六世孫任江山教諭愛須川之風土遂家焉與公相依倚娶徳四妹爲繼室生沂一者爲公嗣乃王孕徐也則宜復姓矣而因循至今者何也徳四公單舸數千里而來依於壓世代旣不可考而復姓於王置徳四公於何地矧三百餘年廟貌血食蠟蠟祝號一承於王則仁人君子有所不忍者故以徳四公爲始祖徳四公孕沂一沂一生五子自是枝榦繁盛世僅有人至不似而少志於自振幼有志於欲賑宗族立祠堂而時有未逮幸登進士第入諫垣出爲方面官二十餘年始克成前志以俸金若干買田僅百畝收其子粒以賑族人其親而貧疏而賢者各有給貧而不能嫁娶死而不能葬埋者各有給歲終稽其出入𨿽不能徧其於維宗之道殆庶幾乎乃謀祠堂喟然嘆曰祠堂非古也古之祠堂必依於家謂之家廟若在郊外弘大必合族共成之於是驗米出銀驗丁出力或財有弗逮而餙詐負賴者必告於官府而懲之懲之則生怨祠堂本以維族也乃至於殃族何以堂爲哉計祠堂莫大於前廳所以聚族莫要於後堂所以棲神其爲力匪六七百金不可不以巳獨任之矣自是儀門五間乃餘兄東野任之頭門樓房七間一次小兒伯美任之左廊十四間徐添槪允亨等任之右廊十四間徐琵槪伯輅等任之門前左牌坊長小兒伯升任之右牌坊伯美槪孫世臣任之規制旣定筮日與功偕手並作始於萬曆年春正月迨次年春巳各告成乃稽古祭法適士二廟不及其曾官師一廟不及其祖其分嚴矣今合四代而祭之巳非古矣矧追始祖而祀之乎晦庵以其疑於褅而削之是也所以正天下之大經伊川以禮不忘其所由始而祀之所以立天下之大本二者各有所宜則祀始祖者人情之所不容巳其可廢乎至不似建立祠堂略訪同堂異室之制後堂界爲三區中室則以始祖神位居之東區以子孫登名仕版有功徳於中外者配之西區以家庭孝子節婦有禆於綱常者配之當在諸區中各東向及其合祭於大庭惟始祖正東向之位余自左區入者列於始祖之左自右區入者列於始祖之右不得妄越其義不旣周乎若民間窄狹各移其父祖神位合祭於始祖之旁則非禮矣神主紛錯彼此混淆此爲不知而妄作則宜革之則經正經正則庶民興斯無邪慝矣典禮不自我出乎𨿽然禮者器也維之者人也匪器不立匪人不行先王立宗子之法所以行之也不似欲復宗子而病不得人乃擇家相一人助之五房各立宗正一人夾之族岡爭訟不平者先告於本房宗正宗正告於家相會於祠堂而剖之必得其平乃止不此而徑告於官府者有罰二十年來訟端少息斯民尢稱易治自是而復古治其可幾乎余固並及是爲稿以俟知者進而教之

○徐逸平先生正學書院跋

先生諱存號誠叟得龜山正心之學髙遁不仕隱於吾邑之南塘從之者千數朱晦庵疑孟子放心之說造而問焉先生作心銘遺之學者誠爲印訣養齋邵公蒞政諸務未遑銳意正學朔望晉明倫堂與諸生論學考業曰先正徐逸平先生伊洛正傳也君子尙友千古而況居吾地耶率諸生登先生之祠修輯丘墓廬舍扁其額曰正學書院倡明先生收放心之旨𨿽予之迂老而每以爲相知予謂心者正也放心者妄念也一念瞥起是病生生必串串必續謂之浮游亂想皆放心也至於別起一念以收之此乃起鑪作竈以妄收妄益其妄也故知妄念一起卽覺覺卽離離卽復其本體斯寂然而寧謐矣先正曰古人云放心正謂流情離智者辯當早覺從萌處別非知道者孰能識之公惕然而興曰此眞﹖﹖﹖放心之工夫也遂以是而訓廸諸生後學俾曉然知所趨向又考其格言都人士未有能誦其全者乃書而鐫之石以昭來學夫魯爲泮宮發頌齊以木﹖畟下垂聲公下車首爲玆舉固宜闡揚雅意士大夫爲之文記以志一時作士之正

東溪先生文集卷之八終

●東溪先生文集卷之九

晚學何一棟

璩國賢仝校

錄

仁智合一存乎聖南鄕試錄作

兵法本乎王制河南武舉錄作

○仁智合一存乎聖

南鄕試錄作

聖人盡人道之極亦惟全乎所性而巳矣夫性者萬物之一源無人巳夥內外而一之者也人惟錮之以一偏之見是以人巳分而內外判內判外而體用離以言乎成巳也自私而巳矣自私則惡物惡物則非仁以言乎成物也挾數而巳矣挾數則忘本忘本則非智聖人陰陽合徳而仁智兼備盡人道之極者也豈有待於外哉亦惟全乎所性而已故曰性之徳也合內外之道也張子豈無稽之言耶𨿽然聖人亦天道也吾觀太虛之中沖漠無朕而萬象森羅自其沖漠謂之體內而非內也自其森羅謂之用外而非外也是以感遇聚散鼓之爲風霆潤之爲雨露孚之爲飛走艸木含靈蠢動糟粕煨燼無非天也無非天則亦無非性也人性諸天者也其體用猶是也但眾人有之而不知賢人知之而未盡是故仁者見之謂之仁智者見之謂之智見仁則偏內偏內則窒見智則偏外偏外則離仁智合一之道其誰知之聖人形天之形也帥天之帥也其气之淸明質之純粹有若獨厚於天者而成性存存之地物欲不得而與焉故其靜與天俱也渾焉噩焉而富有之業以根靜涵乎動也動與天遊也弘焉博焉而日新之徳以著動涵乎靜也靜涵乎動則無內動涵乎靜則無外無內則神無外則化窮神知化徳之盛也非聖人其孰能知人但見其衝然虛而巳矣淵然邃而巳矣無將迎無內外而一疵不存焉則曰聖人之仁也及其觸之而卽覺感之而卽應變而通之以盡利鼓之舞之以盡神聖人之智也亦仁也仁存乎內而不可測智運乎外而動緣機而起錯綜有倫而無乎不足又孰非聖人之仁爲之哉何也聖人者秉天地之精立中和之極內外兩忘體用兼備其所造瞠乎不可及矣由是會人物於一身通古今於一息以之宰世馭物經紀明時使天下由其理而不知循其軌而不亂以奠天地以序四時以明日月以行江河以蕃艸木以畜鳥獸其功用有如此是皆聖人智之所運也而亦孰非其仁也哉蓋智而非仁則惇化之源不深仁而非智則川流之用以息仁惇化則體一用恘智川流則用一體也體用一源顯微無間非天下之至聖其孰能與於此𨿽然一至誠而巳矣蓋誠者物之終始不誠無物聖人之所以爲聖亦誠乎此而巳成巳成物皆其事也是故誠巳爲仁誠之存也成物爲智誠之發也是皆性之徳而無一有待於外也故曰誠則無事矣未至於此者當何如亦曰擇善而固執之也惟擇而固則盡人而天而至誠可幾矣又何仁智之不可全哉故曰及其成功則一矣是爲論

○兵法本乎王制

河南武舉錄作

謀臣制兵稽古以趨時善也然居其實而諱其名非善之善也何也寓兵於農古制也然勢有不能行者因地制宜藏其兵於民之中而圓其機於法之外固有兵不盡於農而農自給乎兵其綜理之刻有非常情之所測識者𨿽謂之合乎古可也然而因兵以及農詭其名以愚時人之耳目務爲苟簡之法以趣利便究其實欲得志於天下則又似古而非古也是故寓兵於農者心乎農也因農而兵寓也假農於兵者心乎兵也因兵而及農也此其誠僞之間王霸之辯也論者胡可一律觀耶兵法本於王制唐太宗論管仲之制兵以答李靖之言也請申之嘗謂古人之設兵不得巳也非以求勝敵也蓋民之初生與艸木榛榛與鹿豕狉狉相忘於天地而巳奚兵爲迨夫有足者馳有脇者攘馳且攘則必爭爭必智鬭力角而從事於兵則夫兵者聖人不得巳而動也惟其不得巳而動則夫寓兵於農伏至險於大順藏不測於至靜之中所以威不軌而昭文徳也豈以勝敵爲哉虞夏遠矣殷周以兵定天下載戢干戈教以文徳然猶立司馬之官設六軍之眾因井田而制軍賦而伍兩卒旅師軍之制出焉夫以五人爲伍積至而於萬二千伍百人之軍而統之以長司馬大夫之屬則必多爲之曲折以盡其變以極其數豈其務苟簡之法爲必勝之計哉夷吾作內政以寓軍法不數年而大得志於天下唐太宗謂其本於王制豈其然耶自今言之周制萬二千五百人爲一軍六軍七萬五千人千里之畿提封萬井定出賦六十四萬井總計五百一十二萬夫以此夫眾而供萬乘之賦是七家而賦一兵矣齊之內政家出一人是七倍於古矣其不同一也周禮小司徒會萬民之卒五而用之以起軍役以此追胥至徵行則屬之大司馬焉齊則公將其一髙子國子將其二各有所屬不相鉤聯其不同二也周制寓兵於農居常無事則聯萬二千五百人爲鄕及其有變則合萬二千五百人爲軍兵農未分也齊制國爲二十一鄕其六鄕爲工商十五鄕爲兵五屬之地悉農居之四郊之外乃有所謂卒者農不知戰卒不知作各治其事而食其力則兵農分矣其不同三也謂其合於王制何耶吾嘗思其故矣周道衰微諸侯各以智力相雄長其能者竊取先王之近似以濟其私故用兵制勝每神其機於不可知之地以愚時人之耳目乃可得志於天下矣故仲對桓曰公欲定卒伍修甲兵大國亦將修之而小國設備則難得志於天下矣嗚呼其有以見仲之心乎仲以爲伍兩卒旅周之兵制舊矣吾修之人亦修之其誰與我故詭其名而爲軌裏連鄕焉陰用其實而陽諱之故可以得志於天下是故七家而賦一兵王制也苟可以彊吾兵七倍於古無害也兵籍於大司徒徵行則屬之大司馬王制也苟可以成吾志兵事不攝無害也兵農不分王制也工商之鄕六士鄕十五勢有不能合者分之可也故卒伍定於裏而軍政成於郊法令齊一而民無攜貳以此三萬人方行於天下南伐楚北伐山戎制零支斬孤竹猶摧枯拉朽耳豈不速得志於天下哉𨿽然其制善矣而其心則非也蓋仲圖霸業欲以歲月服天下故變先王繁委之治而爲簡易速勝之兵其勢則然耳使仲眞欲復王制也必先爲容民畜眾而後折衝敵愾自玆出矣豈區區爲勝敵計哉譬之蠶而繭繭而絲絲而帛貞女之常也倚門之冶乃得帛於一笑之間豈不易耶王制之兵蠶而絲絲而帛者也夷吾之兵得帛於一笑之間者也太宗比而同之過矣究其因時制變以成一匡之功𨿽足以眩天下之耳目然近以來宰孔之譏遠以召五公子之亂致使桓不能葬而身後之事巳屬之宋襄矣𨿽有兵制竟奚補哉抑太宗之爲是言𨿽所以美仲亦自狀耳府兵之設猶內政也然宮闈變生漁陽鼓起方鎭彊而唐遂滅亡豈法度之未耶故曰必有關睢麟趾之意然後可以行周官之法度驗之桓公太公益信

東溪先生文集卷之九終

●東溪先生文集卷之十

侄徐之傑

徐之夔仝校

說

眞妄說

無思說

格致說

頓漸說

惺惺說

知止說

反觀說

念說

克巳說

中說

覺說

世界說

神水說

袪疾說

魂魄說

生死說

照說

寂然說

○眞妄說

或曰善念起而存之充之惡念起而遏之止之以此自勵以此誨人斯臏切矣子以爲何如予曰玆二言也非一也曰何居予曰乃若所論豈非先師所謂去人欲而存天理乎然去人欲乃所以存天理非去人欲之外復有所謂存天理也譬之鏡也磨其垢而光自明非磨垢也又存明也要之存明之心卽垢也離垢之心卽明也明也者眞也垢也者妄也妄與眞對眞則無妄妄則匪眞不兩立也然妄曷從起予曰吾心本無妄也妄從緣起如因牛而念馬因馬而念蓋因蓋而念王公相緣而起謂之串念念初起卽覺覺卽眞串則覺弗早力弗易也故曰不遠復無祗悔元吉復則不妄矣然眞時如何曰難言也譬之一團大火聚於此渾渾融融不假思惟不假造作在養之而巳矣若稍加擬議便是起鑪作竈反失之也易曰無妄之藥不可試也旣以無妄而復藥之則反爲無妄而生疾矣更何言哉故爲直妄說

○無思說

或曰心之官則思思則得之又曰天下何思何慮何也曰無思者其本體也思通者其功夫也功夫所以合乎本體也若多思必著物著物則離非本體也然則周公之思兼三王至夜以繼日謂之不著物可乎曰古今異時因革異勢周公居君相之位不得不思𨿽多思而其本體固寂然也亦何害於思乎若季文子必三思而後行孔子胡爲而譏之曰再思可朼曰當其可之謂時又曰君子思不出其位位者不先不後不疾不徐當其可焉耳故事有較然明白不假於思者必執之以三思則惑事有雜出靡定必當詳思者執之以再思則偏胥失之矣均不得乎本體也苟得乎本體則或起或北皆天理之自然而起非所起止非所止各云當而巳矣明道曰吾學𨿽有所受然天理二字則是自家體認出來苟得乎天理之自然則思之思之不假一毫人力而變動不居周流六虛皆無思之玅用也周公仰而思之夜以繼日非以此耶故爲無思說

○格致說

心之靈知本光明也著於物則暗離於物則明故一有物焉必格而去之則光明之體見矣故曰致知在格物或曰如是則離物也其可乎人之見聞知覺以至一切應酬凡彼我相對皆物也必離而去之則倀倀然斃人爾矣曰不然所謂離物者豈盡取事物屏而絕之耶但不著於物耳蓋人之見聞知覺不可無也而亦不可有也有則滯於物而不能通如見弓巴而著則不聞聲而著則不聰食焉而著則不知正味以至一切應酬著於物而不能與之俱往則彼此角立順逆橫生塞其虛靈之體而知不能致矣故必格而去之不容停畱不容假借則靈知瑩然如日月之明無不照矣故曰物格而後知至然則曷謂知至而意識心正曰心其體也意其發也而照之者知也塞之者物也故物去則知明知明而所發必誠發誠而所存必正一知以照之而巳矣自是而家國天下舉而措之耳所謂天精天粹萬物作類天神天明照知四方是謂一貫之學

○頓漸說

或問學有頓漸何也曰資稟不同也人固有一問卽悟渣滓消盡無復疑滯亦有屢言不省必假積累之漸而後悟入者資稟不同故施教亦異也然則慈湖之學教人不起意者爲頓耶漸耶曰慈湖以心無不正害之者意也意不起則心自正故不起意而學之能事畢矣不知習气濃厚此意根多少粘帶故撼之易撓引之易起𨿽時時洗剔未能漧淨而欲其不起難矣惟其自主張太過故以大學之正心易之洗心皆以爲非孔子之言則賢者過之也韓持國曰若有人便明得了者伯淳信之乎曰有則豈得不信然吾未見其人也故上智之資意根消盡一明卽了𨿽明道未敢擔當而況餘人乎人於靜中覺得意思好才涉應酬便紛然而起只是意根尙在學必過此關方可入道諒矣

○惺惺說

或曰永嘉之惺惺治無記寂寂治亂想後儒獵取其說是乎曰心無主則無記無記故亂想若惺惺不昧則亂想何從生斯寂寂矣寂寂者本體也一也惺惺者主一也復其本體也故曰主一之謂敬無適之謂一若以惺惺寂寂分爲二事則支離矣又舉永嘉五念一故起二串習三接續四別起五卽靜以前三念爲病後二念爲藥余謂一念瞥起是病生生必串串必續謂之浮游亂想皆放心也至於別起一念以止之此乃起鑪作竈以妄止妄益其妄也故知妄念一起卽覺覺卽離離卽復其本體斯寂然矣是謂卽靜然離而無離之意是謂離其所離𨿽離亦無也楊慈湖詩曰意萌微動雪沾冰冺然無際澄且淸此其離之眞訣也非知道者孰能識之

○知止說

或問安止知止之說何如曰安止者聖人之事也知止者賢人之學也易曰艮其背止其所也止得其所則止矣不得其所而剛止之則愈拂不可止也其曰上下敵應不相與也此止其所之說也兩物相交爲敵應物交物則引之而巳如目交於色則引於色耳交於聲則引於聲胡能止惟交而不涉過而不畱如鎖之交如燈之照泊然於物無與則得所止而定矣定則靜靜則不擇地而安時止時行其道光明有不能慮耶邐知止之學也然與安止同乎曰不同譬諸水也安止者元無粘帶故滔滔順流而不汨知止者沙泥巳混必澄之而後淸𨿽澄之暫止其沙泥尙在也故攪之而復起必停蓄久則止止則沙泥去而淸水見矣故安止者所過者化無所存而自不忘也知止者守之也非化之也有所存而不忘者也此安勉之殊也及其成功則一也故爲知止說

○反觀說

或問楊慈湖循理齋反觀忽見天地萬物澄然一片更無象與理之分此可謂仁否曰仁者以天地萬物爲一體天地之用皆我之用反觀澄然一片是矣但恐靜中無事心虛气平澄然有此气象及稍有抑拂則人我角立與此澄然者分爲二片便自間隔如曾點暮春沂浴之趣三三兩兩前唱後和與虞廷濟濟何異及曾參誤鋤其﹖建大杖擊其背幾什從容气象安在哉學必動靜皆如此方是仁故孔門教人只於日用處著力如居處恭執事敬與人忠以此爲仁便是徹上徹下之道今之講學者開口便是孔孟世儒不足法也至於取予之際規規於利與俗人何異哉或曰中無常形隨處皆在吾握其機枝葉不足論也余曰君子中庸不容執著𨿽小人亦窺見此際但其播弄精神肆無忌憚以濟其貪欲之私故曰小人之中庸也小人而無忌憚也學者不可不猛省

○念說

心一也而念起則異然有善念有惡念有遊念當一切除之然則善念亦當除乎曰譬之金屑𨿽貴入人眼睛終爲梗然則佛氏以無念爲宗豈其然耶曰念起卽覺覺卽滅滅則止無念之念是爲正念所謂寂寂而惺惺非塊然無知如木石也若著於苦空百物不思𨿽釋氏亦謂之外道然則通書之無思亦如是乎曰然周子曰無思本體也所謂寂寂也思通用也所謂功夫也惺惺而寂寂要之功夫不離乎本體非二也至於無思而無不通則造乎思通之玅矣又曰浮游不根之念如因牛而念馬因馬而念蓋相引而起無有窮巳譬之蛇入泥中愈拂愈亂然則一任之耶曰不可若心起悉滅不論是非是謂斷見若任心所起一無所制謂之凡夫俱不可也善乎陸象山曰此念若起當剝落一翻乃精明又剝落又精明譬之磨鏡垢盡明見乃止楊慈湖曰癡云當掃除迅霆無擬議癡云正指浮游不根之念也癡云能掩日浮游其寂然之體所謂空空如也故能叩其兩端而竭焉孔門惟顏子爲得乎此其曰不遷不貳蓋能全其未發之體故能得其巳發之和也不然怒來卽巳遷動豈能彊制若顏子則一點動气也無如太虛之明淨片雲都銷盡如怒於甲者不移於乙有气量者類能如此何必顏子至於不貳過亦然貳者如任賢勿貳之貳過來斷然去之無疑貳也若曰過於前者不復於後未免過與顏子也邵子非之是也孔子自言五十而學易可以無大過矣何顏子過一起遂永絕耶且過如地上塵一時不掃則一時塵起堯之兢兢舜之業業者此也今人自謂無過至文餙其非遂陷於惡未必非此言悞之也子夏孔門賢者哭子喪明曾子弔之且曰天乎天乎吾何過曾子責之三乃輸服矧他人耶則無過之說未易言也吾不得不辧

○克巳說

或曰人性本善矯之愈拂不須克治余謂性善者此指繼善之初而言今乃混入气質中如金之在礦謂金非礦固不可謂礦卽金亦不可必假煆煉之功金乃得出不然熟視之千年猶礦也而欲用之於世豈可得乎昔韓持國與明道論克巳曰克巳不是道恐錯明道曰克巳自是克已之道何得非道克巳不是道在聖人分上事若持國正須克巳乃合體近來士夫諱言克巳訓克爲能謂顏子能以巳合禮謂之克不知顏子自有克巳之學如不遷不貳非從克巳上來耶何必以克巳爲諱

○中說

明道曰中者天下之大本亭亭當當直上直下出則不是惟敬而無失最是敬非中也敬而無失則中也亭亭當當只是擴然在中直上直下只是超然無礙出則神馳於外便不是敬則中有主而神不外馳故能中也陸象山曰精神在外一生無是處圓覺經拈出寂靜輕安四字最好非寂靜不能輕安而輕安乃所以爲寂靜也明道曰不可將敬作大事看必有事而弗正心此其存之之法也蓋心體本無應用皆寂放之則失擬之則乖弗放弗擬不著絲毫力楊慈湖曰一片雪花輕著水融融不復辧漓淳乃是也易曰不有躬無攸利人須立巳後方能了當天地萬物事若不立已萬事萬物皆撓巳何所利哉立巳乃是有个主宰立定後當惻隱時自然惻隱當羞惡時自然羞惡當忿怒來一懲便去當欲念來一窒便塞不然未免隨他去縱勉彊勝之終不濟事尋常潔淨怏活是心之本體常常如此是功夫一念不生澄然無事是眞功夫若心生便是病生時須早覺除之使澄然無事乃能快活人所以不快活者只是爲事所勝事來便有是有非有利有害有得有失展轉無巳便有許多計較憂苦出來如何快活得來若心不著事事不著心自然虛明安靜何樂如之陸象山云心不可泊事本來無事胡亂被事物牽將去若是有精神者卽悟便出若一向去便壞了人心只愛去著事教他棄事時如鶻孫失了樹便無住處

○覺說

爲聖爲凡只在一念之間而巳一念覺處爲之聖胎一念迷處爲之凡胎易曰不遠復無祗悔覺之早也頻復吝覺之遲也早覺必入於賢故顏氏爲庶幾遲覺必至於迷故曰頻復吝聖人無復復者賢人之學也惇復則賢矣賢則可以至於聖故曰及其成功一也

心不可以有所向向則必至於著著則必至於迷所謂寡者寡此而巳易曰知微知彰若童牛之牿防之微也獖豕之牙制之彰也制之於彰不若防之於微故君子謹未然之防千過萬過者起於我一執爲我故我上起順逆順我則喜逆我則怒耽著五欲曰財曰色曰食曰名曰諸便宜相引而起遂陷於惡牢不可破若於我上除去順逆全不關心方有入道分

老氏曰吾道淡泊寂哉不可得而味也復歸於無物意死者生靜而復命也又曰眾人熙熙如享大牢如登春臺我獨泊乎其未兆若嬰兒之未孩此皆無欲之意又曰吾所以有大患者爲吾有身及吾無身吾有何患此皆無我之意是皆名言吾宜表而出之

人心本來虛寂原是入聖眞路聖賢相傳之學脈三教從此出○夜气一點虛明便是入聖之基時時保任一點虛明不爲旦晝牿亡不爲聲色貨利汨沒便是聖學中庸末後三章如潛𨿽伏矣亦孔之昭云云眞是咻任功夫當時時三復斯言程子曰有天徳則可語王道其要只在愼獨平居作尋常看乃今眞知之

○世界說

今觀四方上下之宇古往今來之宙只此世界只此人物生生化化於其間無窮盡無邊際故易以未濟終焉若有窮盡有邊際是亦物而巳矣惡能久而不壞哉人之心體亦無窮盡無邊際其妙無窮人惟有欲牽滯故出門便有礙豈能與天同其大若能盡其心體之量不爲物欲障礙便是天也故曰盡其心則知性知天矣豈虛語哉有方有數則落識有方則囿於世界有數則墮於五行劍刃或能傷陰陽或能賊也若虛明照鑑如太虛之無纖翳來無所粘去無蹤迹超乎方數之外而物莫能傷故臨難遇刑刀叚叚壞使其兵戈猶如割水亦如吹毛無動祖師豈虛語哉

○神水說

或問陽明先師在軍中四十日不睡有是說乎余曰此何足異陸子靜在象山諸生相從者幾數百人接引不倦十餘日不寐而精神愈﹖﹖八或問其故曰家有壬癸神能供千斛水吾以爲天一生水神一動便生水二生火三生木相引而起便落五行神不動則陰陽不能拘五行不能囿其妙無窮楊慈湖曰个裏包坤更括乾精神才動便紛然楞嚴曰我若按指則海印發光汝暫舉心則塵勞先起海印尙發光況千斛水乎且神一動便生水故體感熱卽爲汗眼感悲卽爲淚腎感合卽爲精眼感風卽爲淚若神不動則生生浸潤靈泉逆流元气包之其根益固暢於四肢發於事業皆神水之功也十日不寐何足道哉白沙先生詩曰元神誠有宅灝气亦有門神气人所資孰謂老氏言豈虛語耶

○袪疾說

養徳養身只宜減周子曰養心莫善於寡欲寡之又寡以至於無則誠立明歺而聖矣非減耶老子曰民之所以動趍於死地者以其生生之厚也故益生曰不祥外其身而身存非減耶至於袪疾亦然太虛之气氤氳升降無一息之停爲四時之代謝而生萬物萬物成形之後是气之升降亦無其迹但局於有形不能周流於滯塞中生疾病焉知其爲害而消導之則滯者去而元气復矣不知者務求所以補助之是猶抱薪而息火不至於亡不巳也然則元气之衰弱遂不可補耶曰其補也非用剛燥之物以刧制之定心神安气血而巳病去而卽止偏勝之物久久在五臟中亦能作梗愼之哉苟能用胎息之法心息相交引神於虛則神住而气完气完而精固勝於修養家萬萬矣

○魂魄說

易曰精气爲物遊气爲變是故知鬼神之情狀鬼歸也神則气之靈也魄則气之凝聚而有渣滓者也魄酬於魄謂之人魄歸於地謂之鬼所謂載營魂以行則魂魄合而爲一也李札曰魄則歸於下土若气則無所不之是也老氏云我與天地並分一气以生者所謂气之聚而爲人散而爲鬼者然也曰鬼有所歸暫時未散耳如久而不散必聖賢之有養者然也是故輪回之說世間亦有之未必皆然也若人人而皆然則造化亦勞矣然而有天堂地獄之說世人有死而果入其地旣蘇而復對人言之者何也曰人平生畏死生嘗習聞其說故死而精神遂墮於此佛氏謂之落識非眞有是事也

○生死說

或問關尹子有任生死者有超生死者尹曰等生死耳何甲乙之殊以其不達生死之故也又曰我之有生死如牛之有翼馬之有角本無有復無無驟聞之似駭人眞確語也人之有生死者以軀殼而言也神則未嘗有生死也今人臥七尺之牀而夢千里之外以神本無方體非軀殼所能系也則死者軀殼耳而神實未嘗死也神未嘗死何生死之有或問生死陽明先師曰知生則知死矣知晝則知夜矣其人未達曰晝有所不知乎先師曰今人晝則汨於利欲如昏如沈謂之知可乎則其夜之顚倒夢寐可知矣故身𨿽未死而神則巳死久矣奚生死之爲莊子曰哀莫大於心死而身死則次之其語誠然

○照說

司馬子微曰息亂而不息照守靜而不著空亂者紛雜之念若照常存則亂亦無從起故照心息則亂心起照亦何所形象只此心在虛明中照而不照乃眞照也照乎無照念乎無念是也先師曰只除動心不除照心若除照心便不知不覺透入邪妄去誰爲主宰朱子注中庸曰獨者巳所獨知之地若不曙不聞𨿽巳不得而知之也

先師曰巳若不知誰爲戒懼伊川見人靜坐其子間壁都不知乃嘆其篤學不知其人𨿽坐而其心之靈覺常在豈有其子在間壁而其子懵然而不知者乎伊川之言或譏之未必稱嘆之也

○寂然說

心體本無應用皆寂譬之水在淸瑩中固寂然也至於急流縈回之際亦未嘗不寂然也仲尼亟稱於水曰水哉水哉者此也其曰吾有知乎哉無知也正指不根之念能蔽人心當實時掃除如迅霆然一閃卽止無使滋蔓也

東溪先生文集卷之十終

●東溪先生文集卷之十一

侄孫徐廷瓚

徐廷璇仝校

講意﹝一﹞

一曰立志

二曰尙行

三曰取友

四曰攺過

五曰崇謙

六曰惇禮

大梁書院諭諸生榜文

講捨條約

與林賓先生義利辧

○一曰立志

何謂立志志於聖人而巳矣聖人之所以爲聖人者以其無欲而主靜也眾人則欲動情勝利害相攻失其本體也此聖狂之分也苟能於一念私意之萌輒覺而去之不仗畱滯於中如心溺於聲色則去之心溺於貨利用去之心溺於飲食華美凡可喜可愛之物則去之務掃除蕩滌不容遮蔽潛藏眞如盜賊之入舍而必欲其逐之如沙泥之瞇目而必欲其去之不使纖毫入於其中方爲快樂此志旣眞則人欲日消天理日明如明鏡然全體瑩徹妍女﹖﹖自照又安有發之不中其節者哉此至易至簡之道鑿鑿可行聖人不外是矣程子曰莫將天下第一等事讓與別人做有志者勉之

○二曰尙行

何謂尙行夫子曰君子不重則不威主忠信又曰君子欲訥於言而敏於行蓋忠信其主木也而言行威儀而問聖人之所以定命君子之所以動天地者也可不愼與故君子於子臣孝友之道惟日孜孜不敢不勉而愼爾出話無易由言武公尢拳拳焉至於爲冠以莊其首爲履以重其足衣裳襜如劍佩鏘如步中菜薺行中肆夏威儀之不苟有如此夫是學可固而命可定也以此爲戒猶有蓬頭跣足自稱弘達放言恣行略無忌憚者不爲名教罪人哉

○三曰取友

何謂取友周子曰天下至尊者道至貴者徳至難得者身求道徳有終身非師友不可得也故當親有徳之師取直涼之友聽其議論以淑身賴其箴規以攺過庶幾彼此夾持相觀而化矣道徳不爲我有乎若夫燕朋逆師燕辟廢學甚至三五成羣酗酒作會比周結黨陷官爲能此乃敗法亂紀之徒本道之所必黜者也戒之哉

○四曰攺過

何謂攺過易曰風雷益君子以見善則遷有過則攺蓋遷善攺過當如風雷之迅速乃爲益耳是故聞過則喜子路之所以爲賢也有不善未嘗不知知之未嘗復行顏子之所以希聖也彼二賢卓卓如此而猶不敢自是今人不及古人萬一而乃遮蔽隱藏自稱無過甚至怙終滅義甘爲不善而不能攺是何異於諱疾忌醫寧滅其身而無救也哀哉爾諸生當痛自克責有過速攺以副予望可也

○五曰崇謙

何謂崇謙今世學不講從幼便驕惰壞了故有文藝稍通功名可取便淩忽前輩輕慢同列橫渠先生所謂爲人子不能安灑掃應對接朋友則不能下朋友有官長則不能下官長爲宰相則不能下天下之賢也只爲病根不去隨所居所接而長此切中今時學者之病宜痛自猛省先人後巳常見不足去傲崇謙每多自訟乃眞丈夫也勉之哉

○六曰惇禮

何謂惇禮文中子曰冠禮廢天下無成人矣昏禮廢天下無家道矣喪禮廢天下遺其親矣祭禮廢天下忘其祖矣是四禮之關於風化如此今世冠禮廢於因循昏禮失於侈靡喪禮惑於浮屠祭禮薄於苟簡宜其傷風蕩化日入於夷狄之俗而不自知矣稽之晦庵朱文公先生嘗取儀禮諸書輯成家禮一編凖今酌古至精至備諸士子宜取而讀之身體而力行之毋事虛文毋狥流俗則庶民聞風而興起移風易俗之具不在玆乎

○大梁書院諭諸生榜文

余忝竊中州每元宵後出巡窮冬方歸隨路卽考不弔生員以疲道路彌封考試從公發落訖次早卽下學講書不抽簽舉其能者輪講府縣官並教官以次列坐生員執經問難務求各得撤去岸崖雍雍如也生員立久少憩復進至晡後方散若在省城五日一會講亦如之考試生員多少年居前列府縣從而禮貌之有驕色乃進而教之曰古之有三不幸之說汝知之乎少年有髙才能文章取髙第今世之所尙者反爲不幸何也未有朝榮其枝夕瘁其根未有能直達而淩霄者若千尋百圍之木壓層巒克梁棟外凋內貞與土同色匠石過而不問故能髙且大如此諸生將爲枝葉之榮乎將爲梁棟之用乎今汝考居前列乃轍倨傲以先長者同輩惡之如鴟梟是吾一旦之考而壞汝終身之成也不亦可哀乎以諸生平日不知學問頭腦吾心廣大無量所以位天地而育萬物者皆分內事乃以一日之長染方寸之翰爲上人所稱賞便以爲至足而好古惇行之士木訥少文不蒙上譽爲世俗之所竊笑如是𨿽以仁義之談道徳之腴灌其口而日炙之無益也何也以其所令反其所好欲其回心而向道得乎痛哉導之者非其路也居今之世而欲其追三代之風復兩漢之治不亦難哉漢時猶有明經孝廉賢良茂才等科其途尙廣今則止有科貢二途而甲科爲最不得甲科而望膴仕不可得也𨿽有參閔之行其誰彰之吾爲此懼每歷州縣見有道徳淵深者必造其廬私訪焉其孝弟忠信有可據者扁其居資質向上不墮流俗者引之進若有破規窳矩蠹物敗倫者𨿽考居優等必黜之無貸也以此彰善癉惡爲鼓舞作興之術中州之士聞風興起互相砥礪日進於聖賢之域庶幾有裨一二云是宜揭之大梁書院以勵多士

○講捨條約

余昔從事於陽明先師之門迨今三十餘年矣當時四方之士雲集於會稽先師沒而其徒散於四方因而墮落者多矣余自廣東謝病歸因訪在門之士如王西山林陽溪尙有一二存者悼歲月之如流幸此志之未冺復爲五日一會因而興起者多矣懼人眾無所統攝乃揭先師學問二條一立志二講學以爲綱復取藍田鄕約四條爲目綱舉而目張庶學者有所持循矣

一曰立志

志之不立猶不種其根而徒事培擁灌漑勞苦無成矣世之所以因循苟且隨俗習非而卒歸於污下者凡以志之弗立也故有求爲聖人之志者然後可與共學

二曰講學

聖人之學心學也學以求盡其心而巳堯舜禹之相授受人心惟危道心惟微惟精惟一道心者率性之謂而未雜於人無聲無臭至微而顯誠之源也人心則雜於人而危矣僞之端矣惟一者一於道心也惟精者慮道心之不一而或二之以人心也一於道心而不息則存之無不中而發之無不和是謂天下之達道也

注曰學莫先於誠僞之辧見孺子入井而惻隱焉天機自動非思非勉誠也道心也納交焉要譽焉則人爲也僞也先儒制字以僞從人爲有以也程子曰滿腔子皆惻隱之心只是个眞誠惻怛低心而羞惡辭讓是非皆從此出致此眞誠惻怛之心以事親則爲孝致此眞誠惻怛之心以事兄則爲弟以至百行皆然是之謂思誠之學

○與林賓先生義利辧

余方與諸生講學於文水之濱本庠司教林賓吾先生每每顧我林園相與甚殷一日生員何應龍等爲持淸心膚見一編示余乞一言以附諸後余讀之不釋手公於義利之辧審矣余何言哉余聞之心迹之判久矣𨿽文中子猶二言之矧其它乎蓋人之顯然而可見者迹也微乎不可見者心也迹或可以僞爲心則不能以自掩故有迹是而心非者謂之利可也心是而迹非者謂之義可也且以介然之頃驗之人能辭千金之壁不能不失聲於破釜何也卒然之問匪思匪爲眞機呈露其能掩乎然其毫釐千里之間亦難言矣是故毛義之捧檄情似幹祿實爲親也散宜生之獻馬迹似助紂心乎主也非知道者孰能辧之論義利者當因心而略迹不宜緣迹而病心斯得之矣賓吾公有親嬰疾祖母在堂左右就養曲盡其方此迹之可見者也至其家日落莫伸縮無由能推祖母之心以周其諸父昆弟其誰爲之乎一家遭倭寇之難備嘗艱險與前七喪停累假貸諸親竭力瑩葬此迹之顯然者也至司教吾庠公私絀乏一日其侄來訪適院道交獎禮銀捌兩卽抽陸兩與侄完親貳兩寄回祭祖歸視四壁四壁如如摘我園蔬陶然有餘又誰爲之乎蓋卒然之間眞機自動匪從外得其斯之謂義乎由是而推之以其所愛及其所不愛以其所爲及其所不爲其義不可勝用也呈賢事業其在玆乎余近置義田一百二十畝收其稻以賑族人因公而益慨矣故發義利之肯綮爲諸生辧之是爲說﹝卷終﹞

東溪先生文集卷之十一終

●東溪先生文集卷之十二

後學璩國賢

何一棟仝校

講意﹝二﹞

中庸首章

中和一條

未發巳發一條

致中和一章

鬼神之爲徳章

爲物不二章

肫肫其仁章

君子不重則不威一章

學而時習之一章

其爲人也孝弟一章

不遷怒不貳過

天下何思何慮一章

東溪自儆

○中庸首章

中庸懼性學不明於天下而學者失其宗也乃發明之曰人之性非他也卽天之命於人而純粹至善者也聖人全體此性無所污染無所障礙猶水之滔滔不汨率而循之卽道也誠者事也其次不能不污染必洗濯之不能不障礙必蕩平之猶水之失其故道必修之而後復出教而入誠之者之事也聖人以上不必言中庸一書爲誠之者而作修道之事也是道也不可須臾離也是故君子有修道之功焉曰戒愼乎其不覩恐懼乎其不聞何也人惟不知性之本體原無可覩可聞馳逐於外終身無是卜故提出以示人戒愼者戒愼乎此也恐懼者恐懼乎此也常醒常覺則有以復其性之本體矣白沙曰致虛所以立本也不覩不聞虛也戒愼恐懼所以致之也又曰至無爲至有至動至神焉則兼動靜一隱顯矣下文曰莫見莫顯故君子必愼其獨也所以申明上文也蓋獨卽不覩不聞戒懼卽愼獨非兩事也朱子曰獨者人所不知而巳所獨知之地若不覩不聞𨿽巳亦不得而知之也先師曰巳若不知誰爲戒懼須是槁木死灰始得下文注云自戒懼而約之於至靜之中不知戒懼是何處戒懼而至靜之中又是何等境界如以不覩不聞爲至靜則戒愼乎其所不覩本是一句如何分爲兩叚事似支離也

○中和一條

先師嘗曰有未發之中而後有巳發之和聶雙江公倡爲未發之中處用功和處無著力其曰寂以應感自有以通天下之故應非所與吾力也用力於應感者憧憧之思而後過與不及生焉揠苗者也此雙江之言也不知孔門教人全在日用常行處如居處恭執事敬與人忠捨了人情事變何處用力故曰中和只是一个如面前只火之本體是中其火之照物處便是和舉著火其光便自照物火與照如何離得故中和只是一个但本體上如何用功必就他發處才著得力故致和便是致中也周子曰中也者和也中節也天下之達道也有以哉

○未發巳發一條

程子曰心無未發𨿽寐中感夢此亦是發卽戒愼恐懼便是發便是感故喜怒哀樂𨿽發而不染不著本體寂然發而未嘗發也故謂之未發如人可怒而我怒之然怒得其當不動纖毫意气卻似不怒一般便是怒而不怒發而未發也若以未發巳發分爲兩叚事則靜時不免著空動時不免著物工夫無得力處然則子思何故有未發巳發之言據子思本文則未發巳發似以時言則未發爲靜巳發爲動然動而無動靜而無靜未應不是先巳應不是後周程巳言之伏則發而未發之旨誠有補子思未言之意

○致中和一章

謂之致者指有天下國家之責者而言便該括了修身齊家治國平天下許多事業在內故必自一身之中和推之於天下國家須是盡巳之性以盡人之性盡人之性以盡物之性使中和燻蒸融液於宇內乃謂之致如此則天地可位萬物可育矣此甘泉先生之言亦似有理愚講堯舜達而在上之致中和也故成於變時雍之治幹之九五當之曰飛龍在天上治也孔子窮而在下之致中和也故成垂憲萬世之功幹之九二當之曰見龍在田天下文明吾儕有見龍之責者正當天下文明自勉毋置之曰吾無位吾無責

○鬼神之爲徳章

陸象山曰鬼神之爲徳其盛矣乎一章極明白曰視之而不見聽之而不聞體物而不可遺正是畫出鬼神之爲徳底樣子注曰爲徳猶言性情功效反晦了鬼神是气之靈處天得是靈以淸地得是靈以寧人得是靈而爲知覺是靈也明目而視之不可得而見也傾耳而聽之不可得而聞也然天地萬物無一而非是靈而人者天地之心也陰陽之交也鬼神之會也故能知能覺能感能應其靈尢著天地間無一而非此靈則無一而非鬼神之玅用也鬼神至無而實至有若執之以爲有固不可而褻之以爲無亦不可設使吾人齋明盛服以承祭祀便洋洋乎如在其上如在其左右鬼神之昭格如此若不能齋明盛服精神便昏塞了如何見其昭昭靈靈孔子答宰我問鬼神曰其气發揚於上爲昭明亦指吾心之感格而言詩曰神之格思不可度恩矧可射思度者卜度也執之以爲有也射者厭射也褻之以爲無也不可執之以爲有矧可褻之以爲無乎要之至無而至有者鬼神之妙用也亦誠焉爾矣故曰微之顯誠之不可掩如此夫

○爲物不二章

天地間有二則有對如善與惡對是與非對誠與僞對始與終對有對則有二有二則有住著有住著安得無間斷聖人一理渾融無方無體無始無終如天之於穆不巳而四時自運百物自生孰測其故哉故曰其爲物不二則其生物不測是理也不可以知知不可以見見蓋見則墮於一邊其爲物不二孰知之哉

○肫肫其仁章

中庸贊至誠之功用曰肫肫其仁不二之大業也淵淵其淵不二之盛徳也浩浩其天則天人一徳業至矣是理無住著無限量有住著則有彼我聯之而易暌孰能肫肫有限量則有方體出之而易窮孰能淵淵天大無外而心統其全包乎天地之外而貫乎天地之中以心不以形也如以形則七尺之軀耳曷能浩浩故心也性也天也一也盡其心則知性知天天人一矣故曰浩浩其大其至矣哉

○君子不重則不威

一章

余與諸同志會約於講捨因講論語君子不重則不威一章眾頗感動遂爲四條以相勉云

一曰威儀

記曰外貌斯須不莊不敬則慢易之心入之矣斯須慢易則懈弛之心生學如何得固學也者所以存吾心之天理也懈弛生則天理亡凡我同志必整齊嚴肅抖擻自已精神不生懈弛則所學乃固

二曰忠信

忠信者吾心之天理眞實無僞我固有之也只爲妄念瞥起失卻本體威儀𨿽善祗外飾耳必自其一念之幾防閒自欺戕賊之端一有萌焉覺之早面去之力不容纖毫之畱則一陽爲主於內而天理復矣以是爲主本而威儀以防其慢取友攺過以成其徳皆所以培植而灌漑之也盛徳大業不由是生乎故曰君子有大道必忠信以得之

三曰取友

孔子曰毋友不如巳者周子曰天下至尊者道至貴者徳至難得者人求人至難得者於身非師友弗可爲也則親師取友誠所汲汲但髙明超脫之士山川之精英所萃一邑之中豈宜多得其間有學𨿽未明而志則堪勵尢宜延入約中以共講此學所謂君子以文會友以友輔仁者比也然孔子又有不如已之戒何也楊慈湖曰好友不如巳者則勝巳者日疏畏人之壓巳樂人之奉巳此則不可若不如巳者來親於我豈可拒之此可補夫子未盡之意自立約後有聞風興起能自洗濯者不追其旣往請徧告諸友俱許入約聽講

四曰攺過

孔子曰過則勿憚攺又曰吾未見有過而能內自訟者也人孰無過過生於意意動卽有過然有口過有身過有心過意微動焉則爲心過顏子之不遠復是也動而肆焉則爲口過僻焉則爲身過司馬牛之訒大易之震無咎是也𨿽然成湯聖君也曰攺過不吝孔子萬世師也曰假我數年五十而學易可以無大過矣吾人不及聖賢遠甚豈可自爲無過乎惟過而不知悔悔而不知攺或文焉或迷焉斯陷於惡而爲小人之歸矣故立攺過之門以爲吾黨遷善之地凡我同約之友有微過則箴之顯過者共戒之其有愎諫自用甘踰大閒者斥之各相努力同入聖賢之域庶幾不負立約之意

○學而時習之

一章

學者何也天以是理賦於人之謂性純粹至善廓然與物同體而成巳成物皆其事也學也者學乎此者也然必時時習之而動靜無間乃悅悅者理與心融非勉彊而襲取也自然進進不巳學乃有諸巳矣然有諸已而不能及人則徳孤朋類遠來而信從者眾所謂易知則有親易從則有功豈不大樂樂非外來也成巳成物性之徳也合內外之道也如是而人無不知矣有不知而不慍慍非徵於色也此心覺微動焉使是渣滓消磨不盡未至於純天之地非成徳也故不慍然後爲君子此學問之盡頭處故曰遁世不見知而不悔惟聖者能之陸象山曰論語中有無頭柄底說話如知及之仁不能守之所守所及者何事如學而時習之時習者何事非學有本領未易讀也朱注以學訓效學是效先覺之所爲巳失本領

○其爲人也孝弟

一章

生生不息之謂仁而孝弟者生意之初萌自此而榦而枝而葉而生生不窮矣故必孝於其親弟於其長養其良知良能而和順充積於中由是以此心而事君曰忠以此心而事長曰順以此心而臨民及物曰惠其宜曰義其通曰智其節曰禮其和曰樂舉而措之天下之民謂之事業猶枝榦葉實之不同其實一本也故曰孝弟也者其爲仁之本歟

又曰謂之仁者猶桃仁杏仁之類含生意於其中無思無爲不可得而見也四端萬善皆發而後見也注曰性中只有仁義禮知四者而巳曷嘗有孝弟不知性無形也仁義禮知與孝弟相發而後見也以仁義禮知爲性中有以孝弟爲性中無似有病

○不遷怒不貳過

怒最七情之易發而難制者顏子天資和粹𨿽有所怒如雪沾冰隨卽消去未嘗動其本體故謂之不遷稍著意气卽動動卽遷也此其覺處最微若曰怒於甲者不移於乙凡有徳量者皆能之何必顏子也無心失理之謂過凡有過當處皆是若有心爲之則惡矣顏子明睿所照微有過處卽覺覺卽斷然去之不容疑貳故謂之不貳過未必一萌之後永不再萌也若曰過於前者不復於後則過與顏子也

又曰觀孔子假我數年五十而學易可以無大過矣人皆以爲聖人謙辭其實過當處孔子未必無也後世以人非堯舜安能每事盡善亦相沿之說也堯知鯀之悻悻自用而復使之治水九年績用不成至舜乃殛之非過歟譬如天之晴空明朗未必無陰霾時然於太虛奚損乎今人以過爲諱乃從而文飾曰吾無過矣豈不可痛也哉

周子曰學顏子之所學明道曰學者要學顏子方有凖的然顏子之不遷怒豈可學哉平居有許多戾气未能蕩滌𨿽蕩滌未必消磨得盡一著於怒便隨怒去豈能自作主哉故學顏子必先克巳克巳乃能無我無我然後能不遷怒也今人創爲髙論云顏子何消克已云克巳復禮克者能也能以巳復於禮乃爲仁不知顏子自有顏子之克巳只是細微與常人不同韓持國曰克巳不是道明道先生曰克巳自是克巳之道在持國今日正須克巳此言足以砭今日學者之病吾固表而出之

○天下何思何慮

一章

此是千古學問之大頭腦何思何慮本體原是如此而殊途百慮亦同歸一致耳日往月來月往日來自然相推出來在造化如此聖人亦如此何假於思慮哉若學者未能如此謝上蔡見伊川問近來用功曰天下何思何慮伊川曰有則有此理但嫌說得太早上蔡聞語後十年如夢殊未透蓋生知者一明卽了其餘必俟漸漸消磨方能純一故精義入神利用安身內外夾持徳乃不孤精之一字最好必精研其義自動靜語默以至日用應酬毫釐不容夾雜方能入神蓋神則無思其本體世而精則其功夫也精義入神自有思而入無思之妙則得其本體矣然必利用安身其徳乃崇何也蓋安土所以惇乎仁不然𨿽精義入神得乎渾然之本體至作用處內外分爲兩叚終非巳有其工夫只在精義利用而窮神知化亦精義利用之純熟耳非別有一事也故曰過此以往未之或知也神者造化之樞紐而化則推行有漸其迹也窮神則動而無動靜而無靜而造化之樞紐在我矣知化則意必消盡固我都亡如寒暑晝夜之推遷而行無轍迹矣至此則天人合一而聞見推測之知不足也故曰徳之盛也

○東溪自儆

吾年幾耄血气衰耗百病交尋所以致此蓋有由也蓋未饑而欲食旣食而慮梗未病而思藥旣藥而慮塞以此展轉致病甚可痛也老子曰人之所以大患者以其有身也吾若無身其又何患今能置此身於太虛之中與萬物同其出沒無一毫鄙吝之心則可以無此患矣陶淵明曰總浪大化中不喜亦不懼當盡應須盡何必復多慮斯至言也然亦在人之有志耳昔南濟云守睢陽面被六矢而不動申包胥乞師於秦依庭墻而哭水漿不入口十日遂致秦師彼何人亦以志有所在而蕞爾之軀命不足惜故能如此也吾能操其身如二公之有志何疾之不去身之不彊哉易曰君子以致命遂志者此也遂書之以自儆

東溪先生文集卷之十二終

●東溪先生文集卷之十三

後學鄭徳隅

杜應雷仝校

詩

賀常母太恭人排律一首並小敍

賀醒翁李老年伯大人排一首並小敍

太祖鎭四公詠

曾祖善廿二公詠

先祖仁十一公詠

顯考西塢大封君詠

趙坦齋善樂堂詠

大嶺徐氏雙像詠

講捨詠一首

壽翁見海文宗詩

烈婦有小敍

古風一首

江漢詞一首

爲貞所公江漢頌聲小序

古選四首

五言律詩二首

五言律二首

七言律詩二首

贈余見田新城歌

○賀常母太恭人排律一首並小敍

余在湖藩與都閫礪山公數從事見其言論恂恂似不出口而其風槪沈雄有截然不可渝者似非撲遫武弁中人也遡其原乃公母大恭人成之恭人𨿽世家然茹荼焦瘁不以紈綺自多日訓其子敬共朝夕母墜先人職業故公得以殫力王事聲問籍籍實母氏成之今迎養在楚諸名公皆有歌詞以張之餘不佞遂爲排律一首以附焉𨿽不足鏗鏘仈石聊記一時之盛事云

寶婺聯南極瑤池近北堂樽開王母宴詩誦魯侯章天錫壽難老慈顏歡未央蓬瀛俱勝事吳楚卽僊鄕喜溢萊衣舞聲宣廣樂張潘輿增寵渥衛幕倍輝光婉彼今龐匹翩然古敬姜淑人元不世遐徳況無疆豹略多陰教熊丸總義方兒爲名將列母是丈夫行丰采團花爛心丹寸艸芳奮勛延社稷晚節歷星霜報國輸漕挽宜家肅紀綱在公憑鷙擊於戰屬膺揚畫戟藩垣鎭牙旗屏翰當親闈滄水畔官舍白雲傍劍拂江城淨籌添海屋長碧油麾正建烏鳥哺相將陽春回細柳晴旭上扶桑玉塞從沽慶金山會發祥聖恩崇達孝邦典赫旌良大樹榮萱背繁陰襲蕙房翟冠華發秀鸞誥紫泥香懿烈傳都閫音徽紀太常每勞陟屺念方慰倚門望雅集簪纓貴期珍翰墨場但看麟閣畫爲奉鶴棲觴

○賀醒翁李老年伯大人排一首並小敍

余謂名寵權利外也外重者內拙若達生則幾矣醒翁非其人耶余嘗髙翁之行而其子聲峯又足以張之聲峯與余爲同年莫逆友也而聊爲之詞翁𨿽不因余文而傳余能自托於翁亦或賴是以不朽也古腴日澆漓醇風旣幽渺世故

嬰憂患伊人怍昏曉緬彼洪崖翁抗迹溘埃表養衝啟蒙昧郤障除煩惱窮經厭剿說心賞恣探討惺惺洞元化悠悠快遠蹈恥餔朱門燕欣展碧雲曉豈不戀深酌而乃味至道曲蘗非所事谷神恆自保式崇伯禹誡況乏仲尼悄醞籍托毫素興致摛芳藻沆瀣未聊饑垢氛良用澡巳知八解眞頓愜五情好獨醒白日間仰視靑林杪去去非避人行行聊自笑渾作醉夢場覺來達者少步兵寢荒淫少陵竟枯槁醉鄕不足珍娛生以爲寶矧復有賢郎榮名從此肇解褐幸追隨薄宦數傾倒劇來鶴陽樓踏破荊門道寧須駕飛鴻卽此成坐嘯陳詞薦春酒爲翁祝壽考

○太祖鎭四公詠

須江何迢迢迢迢度林麓巾有華裾人蜚聲著峩族羨積類陶朱盈縮踵端木飄飄粉署郎悠悠紫苔躅月姊駕靑鸞瑤臺儷花燭自因材力殊豈爲厭梁肉髙懷出時流倜儻異塵俗慶綿﹖瓞乃澤衍簪纓簇至今紫微花雨露滋新馥音輝不可見悵望煙羅綠

○曾祖善廿二公詠

名家自作求因時挺畸傑丰姿照秋水襟懷灑春月嬴積累千金鼎食紛羅列豪腴眇獨陳含情迥淒切傾囊赴戚難遣子同縲紲厚施不享報庭蘭忽摧絕鄕閭榘範在浮雲耿明滅千秋鏡臺花日暮啼鵑血

○先祖仁十一公詠

世人論結交每見矜財利金帛自挾持終在賑周誼振振奇石翁然諾重意气杯酒一言合肝膽傾相示靑萍與白壁棄之若敝屣圖免盍簪竟謝牙籌計齷齪誇毘徒鑑此良足媿

○顯考西塢大封君詠

江國鍾秀靈花木名西塢粲粲幽居士曠志眇今古藥篡涉名流星歷洞成數性識自朗明淵衷篤慈怙髙堂白髮新北庭彩衣舞友於恣歡燕閨闥寂無語奉先蘋藻潔阡陌慰霜露宗族效睦惇鄕邦仰榘度平生庖千刃紏結賴分處月旦一低昂無勞吁官府微言折至幽人鹹傾肺腑乃知中孚爻豚魚可相許閒時獨怡愉興劇列罇俎琵琶雜洞簫響遏行雲駐窻前啟象賢躬自課經史秋風吹桂月鵬翮倏髙舉懋積著旬宣恩推所垂裕鸞鵲紫泥書光照幽泉路履詳自其旋冥報亦堪據繽紛往來人咄唶善不懼告言采風者愼勿遺淸譽

○趙坦齋善樂堂詠

趙坦齋余姻家也賦性坦然外稿中澤進不詭時退能自抑和光同塵而人不以爲鄙居積致富而俗不以爲忤其古之隱君子有托而逃焉者乎所居以善樂堂自扁乃爲賦詩二十韻聊旌百寺之盛事云

緬彼丘中隱云忘區外緣善良燻黨鄙逸樂適林泉耆舊流風在堂齋世澤延江郎巖石畔姑篾水雲邊山好雙遊屐江淸一釣船意閒玄鶴夢機息白鷗眠日月行藏裏乾坤嘯傲前夙捐人爵累不受俗塵牽懿節誰堪並幽懷獨可憐葆光棲壽域韜迹種心田朴素居非陋逍遙地更偏迆邐陶弘景相將葛雅川飡霞來閬苑擊壤向堯天太和眞富貴自得卽神仙王槐原有種竇桂巳多妍駿發芳聲迥鴻膺景福全永言歌盛美隨喜賦新篇

○大嶺徐氏雙像詠

雙像者何老妻外婆夫婦也昔年其家頗盛今經過其地堂宇鞠爲茂艸遺像投之溝中感慨弗巳乃爲之賦詩云

嶺中有老翁宅心最平善堂上奉雙親竈下有餘膳齊眉直至老諸子戲庭前左右起髙樓中堂更廠﹖敝然時來酌春酒親朋滿座筵門外有新疇一望良苗見北﹖﹖庸列嘉菓重重更鮮妍四時有餘樂信爲嶺中賢乃遭不肖孫蕩之若雲煙堂宇爲人有所餘不盈廛出入傍山猥兩眼望靑天歲暮索遺像墮落在溝前老十感之泣夜起不能眠命工繪其像雙瞿復宛然乃知蓬萊水復爲淸淺田昔日東嶺侯今爲種﹖園古來多廢興何必增慨然

○講捨詠一首

景峯郁岧嶤須水瀦淸冽間气鍾厥初明時崛奇摭結屋傍溪湄啟扉面林樾端坐整素襟神理自超絕塵紛屏囂雜俗駕謝軌轍詩書論其世昂仰多前哲蚤歲得師承良知有眞訣秋風越王臺遊雲耿明滅松柏深自持臯蘭佩惟潔時招素心人相戒酬佳節朋來眇雲龍滄海幽思結捲幔窺遊魚烹茗汲寒雪情同鹿洞髙教與龍門設瀟條南塘路誰哉繼芳烈

○壽翁見海文宗詩

海嶽儲靈生大雅越山聞玅得眞初野棠巳結人間愛諫艸還爲天下疏京洛風雲千里夢邱園松菊幾年居上臺气象應無﹖﹖八南極祥光更有餘

新築髙齋葆性眞河汾緒論發幽新溪邊漫作風雩詠門外長多立雪人嶺表桑麻湥映日洛中桃李久懷春年來不問長生訣巳是蓬萊自在身

○烈婦有小敍

婦姓周須川人夫忠家事貧薄夫力田婦織紝僅足供家口未嘗苟屈於人有姑在堂煦煦奉養不缺生二子長勝宗年十餘歲次子才𦇤負一日夫婦往東嶽廟燒香路便母家欲先訪之過羅娘橋夫抱幼子半渡忽墮下乍浮乍沈褰裳援之溺水中周氏哀慟謂其子曰吾兒旣溺手又沈沒吾安能獨生汝歸依祖母莫驚惶除頭髻付兒挽髮束身投下兒哭牽之弗能止隨夫而死一縣聞之皆嗟嘆壯其節兢爲詩詞以弔之附於後

烈婦捐軀不可追但知生寄死猶歸隨夫沒水情何慘訓子辭姑語獨褳包石浣沙千古在沈江曹女至今垂憐君水化超生後夜夜靈光照紫薇

其二

髙堂淑水分難酬逐浪隨夫豈自由結髮旣甘衾共暖捐軀寧負水同流回波汨汨精魂動落水瀟瀟﹖﹖八气浮千古羅娘橋上月夜深慘淡不勝愁

○古風一首

春日杲泉照江湄夫婦橋行攜二兒一兒失手隨波裏捐軀赴捄夫亦死夫死兒墮心剜傷仰首吁天天茫茫不忍見此形獨在爲念姑嫜無倚賴晨昏奉養須有人幸有孤兒可托身囑兒奉姑言巳畢蒼林慘慘昏白日吁嗟生同死不移千秋濤浪魂相隨衷腸效死苦不早豈論輕塵棲弱艸柏舟不混何滔滔佩環羅襪空江臯橋邊芳烈傳巳久歲歲春風悲綠柳

○江漢詞一首

君不見江漢之水三峽倒朝宗直接長安道派出銀河浴白日波連碧海浮蒼昊此水元從天地開東流萬古何壯哉濤雪渦雷幾蕩潏濁涇淸渭中縈回楚澤煙花繞江漢嶽陽武昌半樓觀堯女竹映君山祠王孫艸迷洞庭岸畫鷁樓船際曉行中流鐃鼓黿黿驚鄕關海潮渺何極坐看九江波濤淸望嶽遙瞻七十峯浮湘直下三千頃要路句宣借近臣紫薇臺省蘭江濱雨露隨處多汾澤辰山卯酉生陽春訪古論道溪洞月天風吹送江漢云丹書照耀黃鶴樓玉節翩翩蒼梧岑歸來尙冀一疏進垂衣帝在蓬萊宮

○爲貞所公江漢頌聲小序

部院馮貞翁老先生以府允保釐吾荊敷化理於江漢之間而郡邑之風泱泱矣於途有歌裏有詠以至煢婺老雅商販漁釣謳焉謠焉行將有顯陟也春元成子等翁門下士也乃集諸善詩頌焉爰請敍於予予乃曰吾聞古之頌也聲諸詩徵諸風凡以宣義而抒情也是故義重者其酬衷情深者其言切義也者原乎感也情也者系乎愛也匪愛曷感匪感曷頌愛焉所沐感焉攸寓感不可忘而頌之不容巳也翁於諸生有師弟之義父子之情殆庶幾焉烏得而不頌然必先之以風焉者何也夫詩之爲風也義以類彰情以物寓緣類以彰義則事有可循托物以寓情則興有所寄蒸民列崧髙之篇晉侯拜緇衣之賦信有由然者古之人之欲頌人之徳誼也然皆造端於風此成子所以有江漢之詩也在昔周公變越裳之風申伯致吉甫之頌詎無謂哉成子有楚風之遺也是宜有風予爲之郢正焉

○古選四首

使君廟廊器逸翮鸞鳳姿髙舉紫霄側奮飛滄海湄致身礪壯節射策酬明時況分淸切池兼承獻納司擊凖向靑瑣簉鵷趨赤墀載筆權祠闕焚艸杜拾遺雄篇陋纖繪俗學厭紛披斯文幸有作古道當在玆楷模典刑具照耀聲華垂曰予守玆陋快覩平生期北斗遙相望天遠明河移撫劍增慷慨挾冊投深知謬蒙一筵獎良慰長渴饑所之瓊瑤報惟聆金石辭曠代文章伯意气何磊落三衢實靈窟人傑鍾磅礡浩思薄煙雲奇蹤淩海嶽矯矯接夔龍翩翩挺鸞鶴一服河內役歷覽汴上作斧藻屬宗匠信史表封略紀載圖經規流轉梨棗托

雅志陳黃虞眞風遡濂洛掄英盡懷寶采秀及藜藿冠裳肅儀刑弦歌賁禮樂弭節守湖湘露冕誘民瘼四牡輝陽春裳陰徧城郭公暇搜遺逸余也淪丘索商確委篇什衷素極披豁殷勤分非宜髙義動寥廓

煌煌紫薇署盈盈澧水潯澧水蘭堪把采采意何深欲紉美人佩芳聲暢幽襟悵對先風面方舟不可尋因之覽玄古言奏綠綺琴仰見靑雲翼遠致瑤華音天空湛露彩月明澄碧林亮哉托越調悠然諧楚吟良訊尺素檄珍重雙南金崇要能下士時人無此心榮遇豈不偉薄劣非所任何當附末從霄漢限飛沈握蘭芟蕭艾用以昭余忱紫薇花正盛好植桃李陰倘藉樹宏達髙論驅古今

騕褭振英駕行行千里步自入孫錫肆每受龍顏顧邕邕舞和鸞肅穆陪玉輅一朝騰驤來銜勒自天路王事煩驅馳榮牧入煙霧朝發石門洞暮涉武陵渡絕壁何淩兢躡欻先湛露駕空豫棹材構云楩楠樹梁棟侈皇圖斧斤森武庫蹇余駑鈍質過駒歲雲暮蹉跎九折阪長鳴滯往素桑楡冀見收蓬麻幸相附況值樵采期乃湥豊鎬慕引領鳴玉珂願登擎天柱縹緲黃金臺佇薦明堂賦

○五言律詩二首

飛花糝馬首颭彼雙霓旌徵夫遠行役去去梁王城法星烱天末倒射陰岸云蒼兕夜悲號紫鳳翔髙冥

攬轡褰幃幙所志在澄淸先聲薄林莽豺虎寧縱橫回首彭欽巓桃李遺繽紛煙際望山斗慰此寂寥心

○五言律二首

天外懸雙睷徵軺碾去塵寒煙凝短鬢崖日照丹心驄馬驚千里皂鵰宅五云竹陽回馭日補衮向楓宸

三衢發孤秀八極逐天遊諫議傳鸞禁除書下鳳樓采珠臨浦洛種蕙滿汀洲誰會驪歌意鶯聲在樹頭

○七言律詩二首

山海遊情此正豪徵車春曉發江臯渚蘭汀芷若爲別木閣箐山況復遙勛業幾年靑瑣闥佩環何日紫宸朝郵亭惜別重回首應有徵書下玉霄

子長蹤迹徧天涯禹穴龍門舊泛槎金馬晝閒翻諌艸蘭堂漏永閱文華行春澧浦思召茇弭節盧番避範車岐路鄰予山斗望大玄白首效侯巴

○贈余見田新城歌

西域化城髙突兀神奇變化何超忽天臺赤城造物鍾橫江洿海凝仙迹人間異事烏可常八代天工乃長久自非裁成範圍力齊民胡然遂生息須江古來無城郭時際升平民可樂彊暴時從東谷生事變無端奇禍乍余侯蒞政憫黔黎爲創乾坤不墜福握奇制變自有機設險山川爰守國經始農隙時趨役有常期五月報成功神速乃爾奇工人靡疲病品物若含滋參差粉堞象翚革崢嶸石廓驚虹霓洞開重門交遠風周回疊巘映淸曦江空水淨拖白練壑窈鍾聲響翠微庾公興不淺登眺何舒遲越石坐淸嘯月明照風姿渺渺送春日艸樹秀芳堤魚鳥得眞性歌詠適天機四郊寧靜風塵隔雙塔並峙蒼龍翔星閣淩虛奠辰極左右升涉參帝傍循環七政破昏曉岧嶤八極惟靑蒼對時足行樂延景堪舉觴耕黎翻野綠麥浪鋪云黃農人詫村曲四民室家各胥慶頌聲盈路其洋洋越東百里豈足淹九天紫殿應明揚臥轍恐難畱計日登明光甘棠存遺愛去思豈能忘行當調羹商鼎彜皇風穆穆挹黃虞萬間廣庇遠風雨海隅日出咸熙熙﹝卷之十三終﹞

東溪先生文集卷之十三終

●東溪先生文集卷之十四

後學鄭徳隅

杜應雷仝校

傳

節婦傳

孝子傳

○節婦傳

婦徐姓名義徐爲世家氏含慧抱素善繹書義尢精於女工故父以義名之四歲問父曰何名爲義父曰居家聽父訓出嫁毋違夫子一醮終身不易義也是時巳默識之矣是歲父亡卽能慟哭母故哀毀過之無兄弟依於伯父徐曾曰此女必得儒家子爲配鄰家鄭瓚子鄭相習舉業雋﹖﹖八異於常兒遂以氏屬焉年十八歸鄭家端莊靜雅不窺外戶其翁姑甚重之勸其夫以勤學氏紡績各居一室茹荼攻苦以圖遹成夫歲考不利悒悒成疾氏屢慰諭之請醫躬進湯藥衣不解帶者七个月夫竟故無子女哀咽僕地死而復蘇殮畢夜入室取繩有縊其姑覺入急解下灌醒氏以首觸卓倒血淋淋灑地伯母泣諭之曰汝夫無子汝當守節以存夫祀何自縊爲婦頷之越三七鄕俗召巫入家驅魂婦夜半忽聞竹杖聲驚起問故急止之曰夫果有魂吾當隨之巫懼走自是日懸夫像晨夕哭拜夜設寢衣掛牀左哀毀瘠立歷七載其翁憫其靑年無子恐年老一旦失托乃詣男業師趙鈇家令勸婦嫁氏恚曰吾夫師汝以振綱常也今乃率人以再醮綱常不以是壞耶每歲鈇生日氏具鞋代夫壽遂不復饋矣邑有鄕民柴橋毛娜爭欲娶之婦曰吾父無子奩妝頗厚汝輩利吾財耳卽以奩妝盡歸翁誓以必死眾不敢逼又有富民蔡徳重賄欲娶之婦卽剪髮蓬頭跣足如癡徳乃止是時伯叔鄭■﹝木巳﹞等未有子乃取嫡房鄭驥男可通年十二爲養子娶徐志女未過門巳故續娶毛家女配之少刈枎祀其守節耿耿三十餘年如一日豈非烈丈夫哉予時提學河南轉乃湘湖抵家聞其事乃嘆曰禮義人之大閒綱常國之命脈是以聖王必隆之以振世風鄭氏婦也非有詩書之訓聞見之廣乃能抗節守義百錬不磨以存夫祀視其身如蕭艾泡沬無少顧惜豈非天資使然耶是故不可以不傳故錄之以俟野史采焉

○孝子傳

璩諱伯彩字某祖光祿監事公生鄖陽教授公教授公生六子彩居五世住陌市城南欵啟寡與長習舉子業不能繪琢粗通大義偶讀二氏書欣然若有所得與人交不虞欺詐頷之而巳隨父任至鄖陽父感疾焚香以吁天祈以身代父竟不祿哀毀異常扶襯歸家父遺產業多爲兄所據彩取分甚微薄復爲弟侄私貿易彩不忍爭故貧甚南鄕夾流之間有洲渚焉彩構茅屋數間奉母居之躬耕執爨不憚艱苦凡母所欲靡不給其居環渚淸流松木盤據彩散步吟詠其間悠然自適母遘危疾呼醫弗及卽引刀割膚剪乳煎湯灌母口吐痰數升卽蘇自是彊健十餘年乃卒正寢彩哀毀廬於墓側三年有芝艸生於墓旁鄕裏嘖嘖稱嘆爲孝感所致縣令王北山扁其門曰孝子太守王公題曰行孚鄕裏孝感神明茅阪徐紫厓進士與彩居近乃捐紫創書屋十餘間旁彩捨名曰芝洲精舍彩遂移居之朝夕與遊爲忘形交紫厓授官中書故於京師其精舍爲彊人所焚蕩又乘機斫其毓木彩遂露居無所庇逃於江郎山余與趙方泉公遊江郎見而招之言於邵大尹公方行鄕約惇孝悌之行以化民從而禮貌之紓其困扁其居其名益彰焉然而其分固在也乃住持江郎禪寺利其數畝之田以育其妻子若將終焉者或曰名者古今之所共美鬼神之所惡者彩割股廬墓其名彰矣使有毫釐之未愜則天人交惡之矣其責不亦重耶則彩宜自力焉可也彩嘗語余以禪宗因果之說余曰古之髙人由禪宗以寄其足若因果之說則末裔耳矧梁中孝弟之行以入菩提之門則有不墮於寂滅孝矣其可訾乎乃作傳

東溪先生文集卷之十四終

●東溪先生文集卷之十五

曾孫婿鄭士章

蔡文經仝校

志銘

封禦史泉塘趙公墓志銘

長泰尹王公墓志銘

明故大夫麓溪鄭公墓表

宋制置使徳四徐公墓志銘

明恩贈湖廣布政司右參政先君西塢公墓碣

母夫人墓碣

○封禦史泉塘趙公墓志銘

某年某月某日乃大封君泉塘趙公卜葬之辰其子少卿公與余爲通家莫逆也遣使徵銘於余余謂公之世系出自宋南渡後其宗室武略將軍卜居江陽九都之竹和石門趙氏基焉𨿽代有聞人而純孝至行播於鄕閭自博士靜遠公培之泉塘趙公其長子也苞和紹駿其迹尢者介川公行狀具余何言𨿽然吾聞扶輿磅之气盛而不過必蜿蟺於大山之陽洪河之匯而後放乎平陸郁爲茂林而千仞之異材出焉少卿公其異材也武略愽士之相仍大山洪河也而茂林之孕﹖﹖毓泉塘可厚誣乎公幼服靜遠之訓簡素自牧其狀義而不朋頩而不飾與人交坦夷率直不設城府鄕人信之生少夕﹖﹖﹖阝有異質欲置之莊嶽之間以拓其所極靜遠公司教興化時方垂髫郎遣隨任莆素多賢俾相與講習孜孜獲覩大全不墮於支離彊聒抵家未弱冠巳知名試於郡太守趙靑石公奇之遂畱府庠自是臚聲大振𨿽其天資之美亦公教之豫也靜遠公𨿽爲愽士資俸聊足自給公則勤於治生從而擴大之鄕鄰有借代者率輕其入貧不能償者舒徐以待甚則捐左劵以與之殊無難色其自奉甚約而紓人之急不憚煩瑣趙氏宗支蔓衍田園窖落禾黍﹖菓牛羊雞豚之類𨿽藩且息然恪尙退濡以聏和物不爭毫末尺寸輒攘臂構訟公𨿽貴贈禦史勢傾裏閈恂恂如平常無纖毫驕貴態間有爭忿不決者公質直出數語輒平服其信於鄕如此族久缺祠堂公首倡義割膏腴田數畝爲基址乃捐巳資以成之嘗曰有堂不可無祭有祭不可無田惜有志未遂而敬宗聯族之意槪乎見矣少卿公以翰林庶吉士攺監察禦史督學南畿地鄰浙省易生嫌疑前典文衡者以是窳敗公戒之甚嚴杜門不許子弟上謁卒完終始公之訓也少卿在告抵家未幾擢爲順天府丞轉大理少夕﹖﹖﹖阝而公遂不祿矣惜哉公生於弘治某年月日卒於嘉靖某年月日享年七十有七娶官溪隱士胡某女封孺人生二子長鏜卽少卿次鑑太醫院醫士一女孫九人葬於玉山九都之原乃銘曰

毖於履者暢於躬土乃脈毖於躬者昌於嗣種乃獲暢於躬者其气虹藏乃吉暢於嗣者其流長訓乃廸嗟乎一世之訓百世之廸一世之藏百世之吉推之有源引之無斁是謂泉塘公之藏是謂泉塘公之廸

○長泰尹王公墓志銘

公諱用文字汝質別號心古世居浙之建徳始祖五府君至生誥贈察院右副都禦史誥生沛沛生公幼而雋﹖﹖八異於羣兒始生鄰人魯東涯夢有龍降於其家父名之曰用龍其叔侍卽玉泉公曰玆太泄易龍爲文取見龍在田天下文明之義遂命曰用文及長方伯兪文峯登第歸一見奇之字以女年十六遊府庠埋頭種學气味超然與人交不苟然諾識者知爲巨器太守三溪陳公拔六邑之秀穎者百餘人處玄玅觀作養延四明望士徐公拭爲師徐公呼爲老友昕夕討論玩心髙明有不得於心者必求諸陽明先生之說若剿說畔經糠粃蜇沕弗忍也徐公深器之次歲癸巳羅峯張公當國銳意選貢行浙中提學林公拔十一郡之良得首案千餘人鎖院試之如鄕舉法得選士九十三人徐公爲牓首公列名第三聞者以爲得人余與春泉何公亦起自選貢同入南雍聯齋共轡出入三載每劇談竟夕倒囊傾囷無絲毫芥蔕余與春泉公同登甲牓相繼入諌院而公卒落落不偶豈非命耶公𨿽坎坷然志不少挫於勢利權寵茂如也下內外艱服闋給文赴部聽選石塘聞公秉銓衡試公遂選福建長泰縣知縣玆縣小而多巨族盤窟號稱難治公下車蠲逋負幹賦役抑豪彊剔姦蠹事無大小一繩之以法小民翕然稱快而大家富室相與斐斐緝緝構釁於上代巡不察遂誣公以不根事章入銓部覆核查照不及事例送部調用遂不起矣士論惜之公在家惇行誼修族譜以睦人心裏閈有嚚訟不解者公出數語諭之輒悅服居官淸介家事落落無終歲儲未嘗苟貸於人𨿽相知在顯要無毫髮附麗態徜徉自適泊如也所謂道不行乃用以康其身者非耶某年月日遘疾晨興具衣冠言語如常奄然而逝鄰里奔走弔甚哀生於某年月日享年五十有九娶某氏生二子以某年月謀葬某山之麓其子承命不遠數百里來乞銘於余不才辱公知弗敢辭遂銘曰

气貫白虹抱璞未分篤於道也平視靑雲有才未展嗇於報也朝虀暮逝刧火洞然子非耗也我銘孔約無有愧辭以信告也

○明故大夫麓溪鄭公墓表

麓溪公葬於某處程松溪公爲之墓銘今移葬於某處其子汝敬輩丐餘一言以表之餘衰且瘁久矣其荒於言也然孝子之思親厝之志之廟之�之弗巳也又鑿石以表之情之至也且謬辱姻婭安敢辭嘗謂窮達之遇出乎天而淑慝之分存乎人是故歷履之途彰而來者不迷於往矣淑慝之分明而智者不眩於趍矣麓溪方弱冠而薦於鄕中於禮闈登於大廷選於工刑二部讞獄於湖湘出守於韶州轉於雲南憲副存乎遇也其在庠也理頭鉛槧茹荼以成厥志發足於啀步而地騁於千里積之豫也其在刑也愼疑讞而厭鉤巨薄苛刻而務哀矜且寬嚴並用姦懾而猰榹刑可淸也其在工也條例精密盈縮惟中翰將不匱用可舒也其守韶也約巳裕人阜財惠工興文教以陶士類立鄕約以善民俗守棠樹而墮峴碑者接迹仁可懷也其在滇南也出入蠻賓不利其有秉戎交趾不邀其功守可尙也程松溪公海內名流也志之詳矣余何言哉𨿽然君子匪末之貴惟本之是圖余觀公之爲人恢乎其度也肅乎其容也確乎其廉隅也韜乎其事心之大也其徳器有如此者早遊陽明先師之門聞立誠致知之學以此洗濯又得歐南野程松溪二公爲之夾持則其樹立於韶山滇水之間特緒餘耳其年踰五袠而學未突厥止不亦可惜也哉今觀公之諸子磊落抱奇羣孫瑩然玉立左圖右史項背相望皆淸廟之器公之福澤其未艾耶是庸鐫石以表之宜人周氏有淑徳與公偕顯後公十七年乃殂未合葬故略焉

○宋制置使徳四徐公墓志銘

我始祖徳四公避亂於江山須川葬於二十都占塢年久舊塋不存乃招魂葬於牛頭嶺下去其子沂一公僅十丈云銘曰

維徳四公宋制置使避亂江山爲徐始祖瞻望佳城或云占塢歲久迹亡茫茫無據我思當時鎧仗振如遭世困阨抹摋無餘東向遙拜相與咨嗟招魂別葬牛頭嶺墟咫尺沂公父依於嗣魂魄相安千秋永祀

○明恩贈湖廣布政司右參政先君西塢公墓碣

太祖鎭四公生順十二公順十二公生善廿二公善廿二公生仁十一公仲玉仲玉公生大封君西塢公公生而秀穎異常聰明徑捷每一覽輒能記仲玉公鐘愛之嘗嘆曰吾幼入庠序弗克終此兒必大吾門矣西塢公性至孝仲玉公年四十輒病毒瘡先君晝夜扶掖湯藥必躬采善膏藥而手敷之衣不解帶者數年仲玉公越四十九而逝哀毀異常家事亦隳頹年二十未議姻病中求毛氏尙本公女爲配卽先妣夫人也贅於毛氏夫人相與如桴鼓終日於於怡怡未嘗絲毫見於言面周歲始歸故居值堂侄徐敖剌殺徐珊逮系數年方解先君髙才雄辯遇事獨斷不隨人齒頰鄕裏有構訟弗解者公從容剖析輒中其膏盲其人冰釋無復梗宗族數百人無小大咸宗之祖宗缺祀田多方爲之營置迨今享其成仲兄早年不事生產先君友於彌篤至解衣衣之後爲知縣寵任起家憸人誣於上司當擬充戍先君挺身捍之卒解脫姑娣妹貧不能存者膳於家外甥育之如子俟其成立其大節類如此性瀟灑每乘月夜吹洞簫彈琵琶以自娛二子侍立談古今成敗興廢之由有古人以爲是者出巳見斷爲非眾以爲非者又摘其一二大節取之𨿽熟諳諸史者弗及也霈自總角時卽知秦漢故事實先君誨之嗚呼以公之行足以惇倫而善俗以公之才足以立事而建功以公之聰明絕識足以上下古今而表里人物使少年不遭顚蹶脫穎而出飛騰於雲蒸霧滃之間安知其不結纓金門策臺霄漢乎而竟抱奇瑰目﹖奄沒於下也惜哉𨿽然天胙明徳不在其身則在其子孫不肖承公之志竊掇巍科備員侍從內聯龍池之寵章外樹方伯之屏翰少彰一二者實先君之遺也乃今弗克面承寶籙跪進璚觴少盡人子之至情可勝恨哉泣頓顙構石碣以表之公生於成化庚午年十一月廿六日終於嘉靖三年五月十四日亨年五十五恩例贈湖廣布政司右參政娶夫人毛氏生二子無女長霽任北京太醫院吏目次霈任吏科左給事中升河南提學歷任廣東布政司左布政使孫伯權伯升伯美伯知伯達女孫葵姑嫁蔡儀倫姑嫁王宗周翠姑嫁鄭憲副子愷四姑嫁監生王完曾孫世科世範世承世興世光世芳世卿世臣世祿世經世爵世臯葬陳家都西塢與夫人佳城對

○母夫人墓碣

先母毛夫人以恩例贈宜人其父尙本公冠帶耆民母何氏世居在城大街於乙未年五月二十日誕生夫人莊重寡言姿儀如盡何氏愛之先人西塢公年少至孝父仲玉公病瘡臥十年善調藥而敷之晝夜扶掖不輟家事日耗年二十始議姻事夫人時年十五尙本公一見公偉之曰吾女當爲是兒配卽許之逾年仲玉公沒贅於尙本公家歲餘辭歸市後故居諸姒靚裝紐彩相侈競夫人獨靜默澹素事姑唯唯敬供朝夕慈畜諸婢如有傷無故不出戶閾堂伯推官公聞之曰吾弟其得內助耶未幾堂侄徐敖剌殺叔徐珊不吉者誣先人爲知情逮累年埋屍於中堂驗屍官至夫人懼驚起避入父家鄰人乘機搶其箱籠什物賴毛氏子侄擁護得免大抵中年多變故先人性倜儻罹患無退縮夫人婉娩中坦然不以是詬先人相與如桴鼓怡怡如也難於子女五育而得霽七育而得霈余或五年七年而殤不才年十三卽刻意讀書十七而入庠序自是得羸弱病纏五七年婢女疲於湯藥一日气奄奄將絕夫人驚幾殞乃詬先人曰吾兒豈非爲讀書致此疾哉但得骨肉團聚何必乃爾每讀書必止之使婢女看燈滅方稔睡其鐘愛每如此甲申年五月夫人方五袠置酒將會宴先人感泄瀉一日而逝夫人哀毀異常哭泣十年如一日不才病巳愈選貢中南京鄕試繼登甲科任安慶府節推迎夫人就養三載考績選兵科給事中奉命冊封湖廣靖安王抵家而夫人年七十五以天年終矣生於乙未年五月二十日終於甲申年九月十三日夫人無女止二子長霽次霈孫五女孫四具於西塢公墓碣葬於西塢之東與公咫尺云

東溪先生文集卷之十五終

●東溪先生文集卷之十六

侄孫徐之傑

曾孫徐廷言仝校

贊

箴

◆贊◆

王坦齋贊

宋制置使徳公始祖贊

先始祖沂一府君贊

先髙祖鎭四府君贊

曾祖善廿二公贊

祖仁十一公贊

顯考西塢封君贊

大椅銘

次椅銘

○王坦齋贊

世人多智適足自殘惟玆坦翁意味潚然有稻盈箱有舟藏山坦翁視之恍若浮煙扣之不動推之莫先斂轡朅來閒飲東軒倡和桴鼓子孫蟬聯以天年終亦奚歉焉號曰坦齋豈不信然

○宋制置使徳公始祖贊

宋祚日衰中原板蕩金人入汴壯士气喪秉鉞徐公力莫能抗遁迹須江水木淸曠卜居明農豈曰孟浪乃締王姻故國相亮爰取螟蛉兼仍戚黨遂昌徐胤本枝日廣迄至於今冠裳相望因祠溪堂歲時致饗東盻占塢鬱鬱林莽彊暴侵淩旋復瑩壙霜露春秋載陟感愴細邈永懷令徳髙朗

○先始祖沂一府君贊

維公肇始本自三槐制使避亂相擾南來卜築締姻宦迹相媒爰纘徳公甥舅是懷式谷以似涵煦無涯頓忘所自情曷能裁因系於徐維王孕胎嗟公抱徳親賢不隤埋光﹖﹖歹照須水之隈一枝五葉瑞慶旋回渶渶挺秀實亦難哉云仍百世是宗是推遡流窮源維公先開

○先髙祖鎭四府君贊

維公穎異治產自娛帡幪子姓廣擅菑畬肯堂肯構完樹厥居雅善縉紳不約以孚怡情花木結偶名姝福我後昆世澤不渝

○曾祖善廿二公贊

若曾大父益創廣基美髯雅度令人遐思姻戚罹難財拯之樂善不倦好義揚閭天厚是澤不永爾期享年中壽奕葉遠而

○祖仁十一公贊

世衰俗薄惟利是肆妐能挺出慕義無旣金帛𨿽貴眇不介意自愜乃心悠然而止以玆鄕邦愛戴不巳孝子慈孫永思可紀

○顯考西塢封君贊

嗟惟我考聰慧過人雅好音樂以頤性眞孝友無間克惇彜倫昆弟急難禦衛傾身天罔不報卒榮爾神戴思永感終古無垠

余𨿽在仕途雅有山林之趣每出處有山水佳處必登臨經宿而後返分守灃州日久有畫工繪余像以獻懸於中堂余公暇輒題數字爲東溪自贊聊旌巳之志云

汝爲東溪道人假托名位氏族住居陌市城頭門前車馬如輳紜紜兮如冗中之鬭蟻營營兮君飛蛾之相撲道人弗染弗離蒞眾守獨日啖淡飯三飡暮在蒼梧獨宿窺天地未生之元握陰陽初度之復有開有闔匪縱匪束渠欲觀其人兮寒潭秋月乃道人之面目

余自癸【亥酉】廣東告歸乃築室於文水之濱與三五同志昕夕切劑冀以自娛自養不意朋儕四集遂成一講捨矣因二椅爲銘以見以志亦以示諸生云

○大椅銘

大椅者何取其尊嚴也入乎兩室則大不能容厝之中堂則尊不爲牾先生日坐於其中與諸生講習討論坐起詠歌積疑可以辯折塵垢可以消磨靜聽不聞車馬之聲仰視不見飛鳶之過道人立於四墟之表而左右無援固將與天地而爲伍何必登老氏之臺依稀乎至人之尺度

○次椅銘

次椅者何取其簡便也裁之爲半牀分之爲數座諸生旁列於其中則怠者可興而倦者可臥合志同方相觀而相善良知自致無欠而無餘貫千古爲一息萃羣賢於四隅回之琴點之瑟日夜相代於吾前而取之不盡用之不竭𨿽掉頭舉臂之下悉修徳凝道之眞腴奚必焚膏繼晷鉆百年之故紙乃爲孔氏之徒與

◆箴◆

中州總憲退思堂箴

族譜考

世系考

大宗考

○中州總憲退思堂箴

昔在唐虞篤恭無爲寇賊變夷付諸士師士師爲是欽哉明刑明刑人服萬國咸寧是後刑僻人尢亂延大師治之稍熄復然昧昧我思從欲治平實惟臯陶典刑有成今之典刑外屬憲長長十有二弼教時掌維慈豫服實惟土中教弼俗美四方攸從爾乃河瀕寇賊連連晝或越人是誰過愆犍爲趙子受命維新盍念厥職關時治均嗟爾趙子垂髫進修期爲貞儒體備用周今慈總憲宜師臯陶期此中州化行慝消毋曰俗隤拯斯眇跛不曰中和致之在我

○族譜考

自宋王佑公起公大名府莘縣人仕宋太祖按事歸不合手植三槐於庭吾子孫必有爲三公者其子旦仕眞宗於景徳祥符之間相業獨盛及卒謚文正公公之季子曰素仕仁宗親除諌官帝曰王素眞禦史目爲獨擊鶻出入將帥三十餘年以工部尙書致仕及卒謚敏公公之子曰鞏在元佑間任正宗正奏條例玊牒爲宋名臣及撰仙源類譜鞏生得陸公宋紹興間仕衢之江山縣教諭髙宗南渡後河北阻於亂因江山之風俗惇厚乃置田園基址遂卜居於在市之雅儒坊生五子先娶某氏生二子曰通曰進繼娶制置使徐徳四公之妹生三子曰沂曰榮曰仁沂出繼徳四爲嗣娶璩氏生五子因徐爲姓其子通進榮俱承王氏宗枝仁爲得陸公第五子出繼張慶四爲嗣娶金氏以張爲姓今不可考徐實王胤五世後締姻婭遂不復認矣

○世系考

古者天子建徳因生以賜姓及世遠族繁又各自以其族爲氏謂之庶姓宗分氏別如引繩𨿽雜出而不亂及秦滅典籍什不一存自是遭兵燹曁南北變遷譜牒漫無可稽乂爲好事者獵取世冑而冒認之稱詡失實誣祖莫甚焉君子羞之餘徐姓自宋制置使徳四徐公始公無子取教諭王得陸公子曰沂者爲螟蛉乃王胤徐也徐之先竟無所考據教諭公遺牒乃大名府莘縣人其祖曰佑者宋太祖樞密使也佑生旦爲眞宗宰相旦生素素生鞏皆一代名臣鞏生得陸得陸任江山教諭愛邑之土風惇厚遂卜君於雅儒坊娶徳四公妹徐氏爲繼室生三子曰沂曰榮曰仁榮承王氏後沂繼徳四公榮繼張慶四爲嗣今不可考矣王氏散處於邑中者有如蝟毛而得陸公之王實發迹於大名與王氏迥不侔也此其的然可信者非妄援宋名相以自誇大則徐宜復姓矣自沂一公至四世與王爲婚姻遂諱言之且徳四公世代旣不可考而遂復王姓置徳四公於何地君子不忍也矧相沿三百餘年像貌血食蠟蠟祝號一承於徐則仁人孝子能弗致思焉愼毋輕易是爲考

○大宗考

大宗曷所始法古而從宜也古者別子爲祖繼別爲宗繼禰者爲小宗別子者天子諸侯之眾子分封爲諸侯大夫有土田爵邑可傳者也故曰繼祖爲宗所爲大宗也𨿽百世而族人咸宗之繼禰之宗宗其繼髙祖者也五服窮則宗易矣今封建不行士無世祿所謂別子者曷從取之程子曰宗子法壞後世譜牒多亂欲收攝人心厚風俗使不忘本須是明譜系立宗子法爲近之餘爲此懼乃立宗子法而長房消廢竟不可得乃求其近似者立宗子家相以輔之五大支各擇賢能一人爲宗正族有爭競不服先告於本房宗正宗正告於家相會於祀堂議處不許經於官府違者重罰自是訟解不纏紏乃采歐蘇譜例爲五服分圖而增損之各演名行及子於下宗盡則復起上自始祖髙曾下至子孫曾玄一目了然矣𨿽不能盡合於古而維族合渙之道其庶幾乎是爲敍

東溪先生文集卷之十六終

●東溪先生文集卷之十七

門人鄭景濂

蔡應顯仝校

祭文

祭年丈何春泉大參文

祭程習齋大參文

祭蔣道林提學文

祭先師周二峯先生文

祭尙書毛介川先生文

祭趙中丞太夫人文

祭郝少參文

祭大巡鍾宜人文

祭按察使張淑人文

祭申憲副文

祭河南大巡李起庵文

祭窻友王西山文

祭窻友林陽溪文

祭何吉陽年兄文

祭表兄姜明山文

祭友生王維誠文

祭社丈何五竹先生文

祭鄭日江文

祭本府李春林尊翁文

祭柴白巖文

冬至祭始祖文

○祭年丈何春泉大參文

維公玅質浸仁郁義畜極而通遂登文陛射策玉堂秉筆入侍乃在遷左掖讜議籍籍眾口呶呶咸爲公戚駑驢慫慂騏驥蹩﹖﹖躄誰謂魚腹中有下石貝錦萋菲正士遂阨吾儕小人朝不謀夕惟彼婺緯憂在王室依依蜀道誰不沮嗔公乃來止罄折隨羣不屑不惙鏟采行眞惟此眞純宜百斯年彈冠載起以解倒懸豈其厭世竟爾弗延道之不行嗟我無徒豈無友朋逝莫我告吾質亡矣𨿽生奚補嗚呼哀哉公過蘭江惠然我覯傾情信宿如蘭斯臭再過蘭江我巳出疆殷懃門隸貽我手緘一榻不延徑至沅陽我歸自鄖偶聞訃音三夜不眠淚下如淋自我交公二十四年太學從事朝薤暮鹽諌垣挺挺日聞讜言有疑必折有懷必宣如橐鼓風如崖瀑泉匪我莫逆公實知焉孰云此來拊膺慟天病弗我藥斂弗我前我實愧公夫復何言嗚呼哀哉惟公盛徳九卿濟濟一麾莫顧惟知直巳羣繩剌天公默默焉弗函弗徐陟彼華巓宰相憐才旋斥旋復置之巨藩以食舊徳匹馬遲遲指途言歸乃爾坎軻一逝莫回百年夢幻其究何爲不與皆亡惟此眞際公耽玄說疑我弗授不知元化至人何有吾言的的公未甚釋今其往矣吾誰與質嗟我與公道義之媾匍匐赴弔往扶汝柩空堂夜侵萬法皆念汝永歸下如澑歌此奠詩一樽往侑

○祭程習齋大參文

維公柯山之英廊廟之秀中慧而文聲發自幼大放厥辭我輩咸後乎視靑雲一躍匪驟春葩爭研褒然稱首傳寫髙文都城喘走乃試劇邑有掣其肘震蕩紛龐籍籍江右中外踐更治行卓茂銅虎載遷朱轓疊輳云胡至滇一朝垂脰夜衾不擁朝甑不鐂豈不自力景命弗佑嗚呼哀哉憶昔與公姻婭相從二十餘年如橐鼓風無徳不酬無言不庸今其往矣我將誰同伊在湖南貝錦萋菲我中調娛公不盡知今過貴陽兵囷倒囊再拜稽首慰我中腸惟冀回首與子殷懃豈伊一去奄爲空云嗚呼哀哉汝祿旣盈汝壽不豊門祚衰落終鮮兄弟有鶵呱呱有婺在室俯仰無人天爲雨泣凡世所欲百不償一靈車旣還山川阻修瞻望弗及涕下如澑歌此奠詩一樽往侑

○祭蔣道林提學文

公抱間气淸懿絕倫經以仁義緯以忠信网羅幽頤聲詩淸峻披華擢秀恥就余俊俗眼苦魔莫辯眞純晚乃發科髙視靑雲帝命西川聲問維振督學貴陽士類欣欣耽嗜六經有啜其醇發其精華以啟後人厥功未半坎軻莫伸遂爾乞休嘯傲泉石掬澑桃岡四方雲集馳騁百世有求必獲余忝十遊每入公戶接袂交襟以遨以沂實賴公誨千金一壺退而自考乃綴舊聞日月其逝枉死誰論世儒呫呫百孔千瘡回視公墻顚喘汗惶謂公百年洗此大荒豈其微疾不藥而亡使我涕淚有盈其眶遙瞻銘旌佳城巳卜我滯西南未遑執紼敬托良朋祭之斧屋公其有知歆此一束

○祭先師周二峯先生文

自逸平之倡道兮迨今寥寥而無聞惟吾師之從陽明兮乃振起乎斯文進則膏澤乎嶺之安辰之沅兮退則師範乎後人其行鑿鑿兮其貌芚芚其政悶悶兮其民醇醇玆良知之用兮奚所爲而不凖惟邁志而存道兮不揭揭求名與聲斂一元於幽默兮自是爲條風爲景庶而榮者悴者咸噓之而爲春聊著述以自見兮披華剔秀若太羹玄酒之澹泊而識者自辧其眞純惜鳳鳥之不至兮僅覩夫聖道之涯津祗慶門之偃息朽乃皓首於龐耘余輩幼承翁誨中遊王門𨿽參差而互出兮實尋繹乎舊聞惟日月之云邁兮𨿽枉死其奚論冀一日之尙存兮庶幾齅其餘芬夫何去此而﹖﹖歹其眞兮紛涕淚之交茵玆吾輩之日孤兮夫誰共業之餘殷豈厭世之混濁兮飄然脫去愀空山而愁人嗚呼身爲聚沬世若浮雲無去無來孰亡孰存庶幾不朽與不死者在吾行與吾眞陳誄辭以一號兮魂髣髴而來歆

○祭尙書毛介川先生文

我翁幼抱奇姿不利其朴敬義夾持有師前作讀書仙巖雅意林壑一朝乘時風雲交薄晉入栢臺讜言諤諤有忤時宰出倅寧國鏟彩混眞不屑不惙風霜旣多松筠直達帝曰兪哉﹖玆甸嶽网紀淮海仁及遼漠出入

兩京眷命優渥爰貳銓卿百僚振刷上屬臺垣下系喉舌八座尊榮吾衢鮮列方擬揚休勇退甚決桑楡幾何忽焉僕別痛哉予忝同庠道義肉骨我有書笥盈君尺牘寤言在耳奪君何速翳昔延佇靜觀默默撫玆東軒回視西薄良朋萃止鳴琴交作今其巳矣儀刑如昨哀哉我有講捨承公屢過話及無生欣然而悟憑幾遘疾須臾觀化當我者緡自來自去死生晝夜孰知其故今其往矣肯綮誰吐撫膺一慟寫我誠素

○祭趙中丞太夫人文

郎山毓英誕降貞淑作配泉翁爲邦司直萃人間之至美開天路之遐迹篤生賢嗣一掌院而一禦醫內臺外侍彰母氏之劬劬駿發諸孫三橋門而二太學玉琚蜚英追荀氏之芳躅福有流慶聲不虛作蓋其婦道聿修會見徳星之聚祥風披拂偏成澧水之英是宜奎章褒寵而錫誥帔裳生霞以貤榮夫何臺鼎之禦書未逮而贈賵之飛亟巳扃顧斑衣而有失掩玉戶而失聲哀哉不才早辱令子之知中聯姻婭之好忽訃音之已及乃匍匐而赴告聊陳中聖之觴以表生芻之弔嗚呼天無全福人有考祥惟此空堂萬世無央尙饗

○祭郝少參文

嘉靖月日兩司諸公奠於少參郝箕南公之柩嗚呼公之才猷肅肅秋霜脈脈膏雨宜相淸時孰云其旴公之器宇嶷嶷其容盎盎其背優遊黃耈孰云弗類顧乃位止於二遷壽躋乎四十身後範範百不償一謂之何哉命之微不可知知而索乎外者曰才與器公抱不羣之才負兼人之器天下方將以未盡之事責效於箕南箕南當愛其不貲之軀以畢其能事夫何十日倚牀而病一夕不藥而死使夫有知無知莫不含淒而灑淚嗚呼哀哉天旣生之必將成之豈天有意於生而人之周旋奉承其天者有未至耶抑生之而復奪之使夫親戚友朋徒增其悲哀怨號之聲以自吒耶嗚呼造物者亦酷矣𨿽然炎炎者滅隆隆者絕髙明之家鬼瞰其室公之富旣已甲於江之南淮之北則夫盈於此者損於彼造物者亦不能兩大而俱集所可恨者一嗣未系煢煢獨立白髮倚門少婺垂室顧瞻無人天爲雨泣差我友朋胡能自抑搖搖丹旌祖奠在側呚陳一觴寫此尺牘

○祭大巡鍾宜人文

惟靈祥發深閨光映裏素婉嫟夙成溫恭克度抱荃蕙以自芳遘君子於中路豈瑤華之弗滋欣白首之至慕陳女史以鏡觀符皎日之紈素竊鳳吹於丹山策驥足於遐步乃睠胤嗣金聲玉度掃九州島之羣英奮六翮於天路假髙衢以駛力敷膏澤於下土玆者秉鉞貴陽長馭遠撫牂牁四面而向風沬若不關而自怖興耒耜於邊場戢干戈於武庫方將庭舞斑爛聲歌上部寵命疊臨祥光透戶母氏皤皤享此異數胡燕歡之弗恆遂一逝而莫顧徒使天涯遊子攀緣號欣百姓奔走而挽車艸木淒其而含素某等侍左右於將期乃長喟而卻顧恨追隨之弗及徒踟躕於山步薦春翹而生哀庶明靈之我胙嗚呼尙饗

○祭按察使張淑人文

嘉靖乙卯月日河南兩司某等謹奠於大封誥張夫人之靈嗚呼惟靈昭族發祥璇閨於嬪令儀棣棣溫惠夙成警戒雞旦相君以文三殿大邦夙夜惟寅義問昭赫髙牙繽紛五株載立呱呱一蓀謂當百年觀此騰振如何出門一嚬再呻靈丹弗藥奄爲空雲天乎胡諐人乎胡痻錦闈晝閴金釭夜沈徒使髙堂掩袂獨存亦使危弦沒齒難尋感切長途澘然如淋吾儕無似伯仲其鄰愧不能祖實哀我心寓辭千里侑此一樽哀哉尙饗

○祭申憲副文

嘉靖乙卯月日河南司某等謹奠於憲副申紫崖公之靈嗚呼公以淸夷之姿沈毅之器早發巍科再登文陛頡頏今古令聞彌至當其金門叫閽玉漏傳節飛轡載揚都人驂列撫一世之莫前視六卿其無色及其雲路坎軻靑姿垂脰弦髙易絕狐疑來詬如弱鳩之在繳聲上下其啁啁若饑鼯之嚬呻气奄奄其彌畱夕陽在山一落永收嗚呼屈伸者勢也盛衰者時也存亡者命也吾又何求所恨者一嗣莫系三生塊立有親在堂有婺在室顧瞻無人天爲雨泣僕僕一官壽不四十呱呱一女百不償一磋我朋儔胡能自抑我棺我斂我車我紼山用透﹖﹖裏一觴永訣

○祭河南大巡李起庵文

嘉靖乙卯月日河南兩司某等謹奠於大巡李公起庵之柩嗚呼公之盛徳抑抑其容恢恢其度中臺委蛇金甌獨覆孰云其詬公之才爲淒淒秋霜脈脈膏雨陶鈞萬匯弗震弗渝孰云其盱公之狀貌岐岐其童皤皤其貴功成身退百年委蛻孰云弗類乃位止於二遷壽不滿四十身後茫茫百不償一天實爲之謂之何哉𨿽然天之生公夫豈無意旣縱之以盛徳挾之以才爲而又隆之以狀貌蓋二江之流峩山﹖眉之勝蜿蟺磅礡鍾於君之身者爲獨盛宜乎積之厚者觴之寖大可以被四海小可以澤一國之民夫何三日不起以至於病十日不藥以至於死使夫有知無知莫不仰天而搥膺豈福善禍淫之理不可必於冥冥而天之君子人之小人二事較勘若方蓋之於車輪某等旣辟旣菑方祈秋獲同舟共濟遽矣蘭旌𨿽初心之未易忽四顧其怔營旣斂旣賻我車我軿聊陳中聖之觴庶恊靈修之應萬里呱呱若不比肩天如有知必且蟬聯永歸無憾舉我一籩

○祭窻友王西山文

維公宅心洞洞制行卓卓孝友冠於鄕閭風槪振乎流俗世方爭利而棄義彼獨捨其所爭取其所棄爲道義之郛廓早遊陽明先師之門日講良知格物之學耽於道腴世芬漠漠朋儔會聚日炙日渥靡言不酬靡徳不洽胡燕歡之弗逞竟一病而弗藥傷哉良朋數十推餘二翁今去其天後學奚宗公培其徳必華其宗子姓蟬聯報徳亦豊堂有遺像室有遺嬖淨垢皆空孰云爲累聊陳中聖之觴少旌掛劍之意

○祭窻友林陽溪文

翁之狀貌嶷嶷其容浩浩其气俯視一世孰云其盱公之學術開陳大端上下古始亹亹千言孰云匪宜譬諸巑岏之山百尋之幹斂其英華於腹心而畢吐其蕋有不足以揭揭乎而乃屢試屢抑大翫於辭而與世抹摋何耶晚貳南陵士論翕然阨於險壬中路以顚行殊見疑竟爾偃蹇嗚呼人有遺技天無兼全故巨才𨿽掀揭可喜然外匏中稿恆不適用而突梯捲臠刓方規圓爲世所賢遇與弗遇於公奚嫌所可恨者方築室於溪東與西山陽溪朝夕講肄以淑後人胡旬日之間相繼論沒使余涕灑橫流欷歔而不可禁嗚呼公視死生如夕與晨步不憚勞疾不云呻有化非亡有隱非淪我獨何爲灑淚沾巾侑此一觴以寫此心

○祭何吉陽年兄文

萬曆乙亥某以淸酌之奠拜獻於戶部右堂吉陽何年兄之靈曰公之人品如髙山大川鯨鯢出沒一口並吞公之文章如海帆駕風排山倒嶽千里茫然若夫以道徳爲巳任以聖賢爲我師友問諸答去其漓糟附以至理能者欣欣跛者亦起𨿽有一二讒慝亦雲消霧釋不崇朝而解頤所謂豪傑之士無所待而興者非其人耶余與我公爲同年莫逆海內屈指惟公是先促席劇談終宵忘眠𨿽朝野之出入山川之阻修有懷耿耿靡所不宣捨親毛子經商貴地每修片楮達於門下公亦虛咸下問起居必虔登泰山之絕頂塞穴地之漏泉超然獨運不落言詮此不肖之狂態公乃置之座右以代韋弦庶幾頂門一鍼腠理復全乃今巳矣不覺戻下如泉嗚呼哀哉舊夏五月附捨親天書自謂與兄年躋古希恐後會之無緣日月逝矣一朝化化平生著述猶木末之隨風前公欲修荊志一書藏之名山以貽後人今則巳矣藏之與待尙復奚言乃今千里訃音宿艸滿前哀詞一幅陳其豆籩尙饗

○祭表兄姜明山文

隆慶壬申仲冬某以淸酌之奠拜獻於表兄姜某之前嗚呼惟公賦性溫和孝友兼至窮經兀兀曾下三冬之功學海茫茫殊無一綫之路乃棄詩書而任法律捨遠大而圖近功趨走藩司二十年心惟致主條陳出納十餘事志切時艱救人之急而百金不吝同儕感其恩承上之命而一語不遺輿論稱其善𨿽處三途末流聲雅有名公之气度且輕才重義睦俗善倫在司而坐食者奚啻十人遊湖而挈席者相繼於道送往迎來之費囊篋遂致簫然棄職歸家之日親朋亦復冷眼公則視之若無一不介意不亦難乎義方庭訓曲成令子云蒸豹變掇拾巍科榮歸晝錦舞彩衣以悗親子侄森羅合羣方以獻爵乃歌南山之詩載張翠鳳之帷公則於於怡怡坐於堂上享百齡之壽算聚人間之至樂似可羨也夫何獻酬未幾而西山巳裂頭童春而不歌艸木淒而下咽不亦可哀耶余忝至親號稱莫逆早則同遊中年不倦𨿽在晚景之餘不負初心之劍爰訃音之巳及乃涕下其如泉卒陳平生之詞髣髴靈修之薦嗚呼哀哉尙饗

○祭友生王維誠文

萬曆乙亥徐某率同志祭於明故秋元王維誠之靈曰惟君幼抱岐疑髙才多識長入黌宮同儕避席埋頭書齋焚香點易晨興夜讀方修席上之珍霧豹迷蚪未遂風雲之會然篤於其親友於其弟薄於其巳公於其眾不有可貴也耶方家之未理也父柩在途母嘆在室奴僕窺伺婚嫁未畢譬諸龍亡而虎逝斯變恁之百出及家之理也柩者以厝嘆者以息悍僕欽承弟婚妹畢譬諸虎豹之在山則藜霍爲之不食房舍攺新土田墾辟揆厥所由伊誰之力宜皇天之默佑開百年之壽域胡爲乎一病弗藥竟爾奄息哀哉所可恨者一鴻剌天兩桂墮地四喪疊臨蔓艸交陛此君之含淒於九泉而未巳者賴有一子一弟方爾振揚乘彼白雲歸於帝鄕亦奚感耶余與汝輩講學於文水之濱方期左提右挈一壺千金今汝往矣夫誰共業之餘殷是以口吞聲而巳咽涕橫臂而交裀公其有知歆哉

○祭社丈何五竹先生文

萬曆二年徐某率同志祭於五竹何公之靈維公才髙而文多慧而智早譽黌宮翹首羣試平視靑雲一躍可至命與仇謀中年沈滯晚起貢途千人廷識公名十六補以善地廣昌多士曲爲陶鑄能者欣欣跛者亦跛振鐸南揚讒慝輒起拂衣歸田講學文水朋主斯文聯袂同志尙冀暮齡庶幾少禆一忿弗懲禍端立至牽曳三載莫邪亦脆抵家未歲一病莫起傷哉我公有學未成有才未試有田未甾有子未繼胡爲落落奄爾棄世老妻倚棺諸子號涕會友哭臨表以情素籩豆筲陳幽懷千緒公如有知靈魂來只尙饗

○祭鄭日江文

隆慶歲次壬申徐某等祭於處士日江之前嗚呼公以純朴之資道義之廓幼從陽明之髙弟竹然有志於聖學其气稗晲一世而竟弗大其

其早歲炎炎中年沾沾如飛鳥翺翔於叢棘之中而未獲其所騫邇者聖上洪恩開拔選貢而公實居其前顧鼓篋之未終乃弗藥而賓天傷哉據其生殖弗逮乃兄之十二四方同志來者倒囊而應之亦不見其所牽𨿽其遷緩不切事情爲俗人之所詆然抱璞見素頎然而骨立者油然而道眞得不爲君子之所欣耶促席劇談有懷講捨之中倒困銜辛不負初心之劍仰髙風之樂易涕流浪其如汪行彷徨而無徒悼捨此其奚堪云云尙饗

○祭本府李春林尊翁文

萬曆七年癸丑徐某以淸酌之奠拜獻於處士大封君李某之靈嗚呼維靈其心洞洞其行卓卓其色怡怡其气落落叢於萬竹之中斗室安居致琴自樂斂一元於空虛不用之地維寂維寞自是爲條風爲景庶爲春葩之渠爲秋蓮之壑皆是气之發榮而充拓乃胤厥嗣金和玉節渾然天成長才大器舉世絕倫有邊孝先之經笥負杜徵南之腹兵兼而有之非公其人其舉於鄕圍也大放厥辭髙步靑雲飛丹山於內地擅一省之魁名乃居大學詩書棄餘發其眞醇坐臯比以講易動六館之傾聽乃擢州守撫字惟勤震蕩紛龐江右馳名乃陟衢貳仁育義正弗雪於煢弗畏於明釐革宿獘天時稱乎爰佐賢守左右其承內涵光和外恊端貞何參共濟漢祚以寧方敷澤於下土成不世之至仁胡燕歡之弗恆忽朴音之是臨使天涯遊子抱終天之戚心殞絕而淚交膺百姓奔走而挽車艸木萋其而含辛哀哉余辱翁如昔論交於貴竹今屢顧於園林方握手而談道無詼諧之俗音子輩承誨樞衣日深顧所事之弗終心哽咽而誰伸恨追隨之弗及徒踟躕於山扃薦春翹而生哀庶明靈之我歆嗚呼

○祭柴白巖文

萬曆巳卯徐某祭於處士白巖柴先生之靈嗚鳴維公性資超脫與世絕倫斗室安居希環中之趣气味蕭然似野外之僧遐想黃虞不遠俯視宇宙紛紜晚耽詩句口不絕吟不離沙礫之內超然玄珠之尋斯世斯人而豈多雲所恨平生偃蹇不伸繼娶並不舉子遺女竟爾沈淪內無應門之童外絕彊近之親我窺其戶閴乎無人錢天入手隨時飄零東戶並無宿糧西室有如懸磬榮公老帶索原生衣結鶉兼而有之非公其人耶抑又聞之得乎天不得乎人不失爲君子得乎人不得乎天不免爲少人二者交勘斷乎云云公東西閒走足不暫停窮冬欲入天臺謁敬所公於城中余止之曰公骨如柴立气不周身年過古稀一旦不諱誰與輿襯公不爲止入臺往﹖﹖歹半月抵家竟爾欻沈傷哉余退居林麓與諸公晤語日新胡數載之間相繼淪沒使余欷歔而不可禁嗚呼公素入大雄氏之門視死生如晝夜等世界如空云步不爲勞病不爲呻有化匪亡有沒匪淪我獨何爲涕淚沾襟恨湯藥之弗躬徒悵望於門扃覩宿艸而生哀庶明靈之我歆尙饗

○冬至祭始祖文

於赫徐氏有繁其宗遡流䢐源沂一先公公自王孕徳四是繼甥舅相承气味則類一抽五枝有碩其幹自一至七二女癧男男脆其次四承其宗是謂本枝其派尢弘自是蔓延大宗小宗別枝分匯悉公所鍾自我先君聰明絕世不食於朝尢精文藝爰抱至性宗黨是隆置設祀田以祭沂公子姓振振爰廣淳風肆予小子明發不寐奮志苦學繼登文陛出典文衡遂司九牧思我先公惟日不足乃創溪堂睦宗合族殽儀旣設禮度孔閒凡我宗人世世弗愆我祖有知鑑此一籩

東溪先生文集卷之十七終

●東溪先生文集卷之十八

後學孫國梁

毛化鯤仝校

書啟﹝一﹞

奉洞山尹老先生論平賦書

奉毛介川公書

答毛介川先生論出處書

奉介翁論神理書

河南奉何吉陽年兄書

答何吉陽年兄書

又論道器書

湖廣答蔣道林提學書

又論三教同異書

湖廣答王在庵書

南陽奉何春泉年兄書

與掌科論陰符書

○奉洞山尹老先生論平賦書

舊冬驛丞賫歷艸率候興居乃辱曲賜珍函慰勉數四若望生眞能不負於門墻者暫愧當何如耶不才質本庸下性暗趨時深惟恩師之教終歲走曾未息肩庶亦幾少禆一二然而師心自用罔知闔押故生員稍知所趨而士夫怨剌者多矣非翁其誰全之恭惟師翁新命重斑朝野拭目相時度徳不震不懾以消未形之患此其機也詎以一政之間一人之謫爲趨捨耶故曰惟大人爲能格君心之非又曰果哉末之難矣聖賢之用心每如此師翁有鳳凰千仞之志而不能與時俯仰此不肖之所知也然而外蹶內憂上下皇皇未有甚於斯時者也正當靜觀其變而爲之所毋以一潔爲髙大臣以一身系天下之安危故志存社稷而巳不與焉不肖平日自處不擇險易不分爾我故同僚久久亦甚相信初至卽聞師賊將作屢告於兩司諸公而皆不答以謝巡撫諱言之不兩月而變作屢進危言一日而三忤於當路所知戒之曰汝爲提學何與此遂閉口不言二日楊公詫曰汝言甚有理吾方用之豈可以此爲諱遂奮不自顧徵民兵五千克期將戰生曰此不練之兵難以應敵姑揀其勇者二三百人以爲先鋒不然弱者退而勇者亦奔矣不聽卒大敗馬軍自相踏蹂者千人報至城中震駭楊公三更召問計生曰事急矣請出庫銀若干募壯士五百可以出戰眾撫掌曰甚善遂以生與趙憲長分頭召募不三日而得勇士五百人楊公曰無甲柰何生請造之五日五夜制紙甲五百副送進勇士卽披出上馬襄城與賊對壘賊直前一勇士抽矢一射賊墜馬眾大喊一聲曰賊敗矣賊遂北幾殲盡其勇士卽所募之人也當我軍告急例當趙憲長行渠以疾辭生請代之撫公曰汝文宗豈可相煩生以有事之際豈分彼此遂整眾至許州分壘迎敵賊敗乃還功成受賞不才亦謬及七人之數舊有謝執政之例同寮及之曰豈有受賞於朝廷而謝執政之理眾皆掩口而笑或曰迂闊不半載諸君皆相繼以此遷去所知以此詬生生曰提學受賞踰分也敢他望哉不揣偶及此亦以荷翁之教最深故直述以見區區耳展侍未緣臨風徒切便中毋指教尢荷

○奉毛介川公書

古川歸承惠教拳拳若望沈冥之人能助道腴之萬一者所謂詢於蒭蕘不自滿假之心也誠而是何患不超人聖域耶大抵學貴有根孔子自十五志學時巳立根矣三十四十皆所以栽培而暢茂之至七十從心不踰則木之成就以至森天矣不才少年有志迄老無成亦以根之未立故屢起屢僕終亦必亡而巳矣吾翁不知生之不肖玉函二三借聽於聾是徒見少年志气或可鞭策不知老馬窮途筋力巳疲矣此根虛明無體應用常寂放之則失擬之則乖孟子曰必有事焉而勿正此其存之之法也不擬不失常在目前不須防檢不須考索蓋存久自明鉤玄多誤何思何慮性乃孔昭故能通晝夜一死生矣旣得之後切須保任凡百可好悉能壞之所謂無然畔援無然歆羨此其保之之法也近構書屋朋友會集頗多自分孱痛無能振作然亦隨分相策勵而本體眞截未敢輕言非翁其誰望之艸艸布復餘情種種不盡

○答毛介川先生論出處書

前蒙賜教有秋風蒓魚之思巳具啟煩姜貢士布復諒厪記室矣乃復有八月合並之說令人且喜且愕喜者喜其來歸以啟我也愕者愕其潔身以忘天下也廟堂倚毘方隆執事告休遽切其所以自處者何如耶用之則行舍之則藏孔子惟許顏子者蓋其意必盡消固我俱忘捲舒隨時欛柄在我如神龍之變化能大能小能飛能潛無所往而不宜也若少存意必之心𨿽行於外不失中正之義而毫釐千里巳非實際故曰夬夬莧陸中未光也然此出處之際如人飲水冷暖自知非他人所能懸斷也何如何如艸艸奉復惟髙明亮照

○奉介翁論神理書

瞻仰日久聞寶舟忽次河下曳履出迎登舟問候見尊體羸甚歸而不釋然者屢日海內同志者固少一邑之中得如吾翁一味擔當謂之眞同志豈不尢難乎吾邑近來落落不振仰仗同志共明此學繼陽明先師於不墜者不啻饑渴之於飲食也何能頃刻忘耶聞攜一方丈隨行生嘗究心於此有年矣畢竟推尋去道實遠故不敢一二浮漚目爲大海全潮也白沙先生詩曰元神誠有宅灝气亦有門神气人所資孰云老氏言下化泥其迹上化歸其根至妙恆在玆自余安足論修養之家規規軀殼之隸尼於迹者也上智之人究心神理之窟歸其根者也二者精粗較然矣白沙曰神理爲萬物主本長在不滅人不知此虛生浪死與艸木同腐臭可不長太哀耶一點神光昭昭晃晃蓋天爍地未嘗遮蔽未嘗止息人惟爲妄情所結縛如翳日之云瞇目之砂遂失其光明之體矣卽今不論對眾獨處行止坐臥時時參究默默體察境上有順有逆此一點靈光不爲境移人情有向有背此一點靈光不爲情遷此身有衰有病一點靈光不爲病苦自知自信自覺自修妄情瞥起當處消魔不容絲髮潛藏如握金剛寶劍於此東來也斬西來也斬直斬至無可斬處則神光一朝透出晃晃常在目前山河大地明暗色空以至日用應酬種種呈露皆自神光妙明中流出所謂萬化生於身宇宙在其手者豈虛語耶不才一向畱神於此不敢向人彊聒恐未之信祗取誣耳非吾翁其誰道之向蒙有書約會於普明寺彼此道均每月約期先備魚菜行糧於寺中爲數日計有志者不限其數要在講明此學生笑而不答以朝廷方擬大用翁豈區區所可妄援也今其時矣不知可踐此約否耶謹具啟奉候不覺縷縷蓋情之所至言亦至焉知我者謂我心憂不知我者謂我何求眸講捨無任懸切惟髙明亮是荷

○河南奉何吉陽年兄書

汴城兩辱手教提撕懇懇懷中至寶積之數夫若欲剖符與弟分之顧簿劣奚似以堪承之敢不夙夜秪承弟以此意得之匪艱守之爲艱所謂守之者非徒保任而巳將以新之也故曰君子之學必日新日新者日進也不日進者必日退斷斷乎不可易也若曰聖人無所進退亦世俗相沿之說耳不然堯之兢兢舜之業業果何事耶弟離家半載自洧穎南汝一路延袤幾千里盛暑途中吏書相繼病去所幸些兒活計不敢放下故𨿽勞瘁百倍而精神不疲更冀少有進步耳承示儼若思體叚固見深造但當更上一層毋爲影子所遮尢鄙人之所深望者也何如何如弛擔光州瞻望伊邇敬此奉候代伸起居伏惟臺明亮照無任懇悃不宣

○答何吉陽年兄書

奉違日久忽承手教亹亹數百言𨿽耳提面命何以踰此敢不秪承竊謂老氏以虛無爲宗其獘也流而爲練气佛氏以無念爲宗其獘也流而爲因果吾儒以六經爲訓其獘也流而爲著述皆其支流末裔耳今坎離交構煉精化气之說豈老氏致虛極守靜篤歸根復命之宗旨耶承示友問諸錄亦自窺見大端但仁以守之而巳復有如神之气一叚采其精華打並靈府長裕無窮似支離其徑竇不如友問之徑約也大抵持志養气原無二事明道曰若持志之外復求養气以助之如人在西京必須東京以助之豈有是理此朱子心與气合之說卒爲延平所不取也延平曰某曾見畔援歆羨之時其气亦舒暢未必是正理豈所謂浩然乎故浩然之气必須心得其正時識取矧今道家云云乃微軀起念去道日遠安可執之爲尺度乎遠望荊湖如在咫尺何能飛越一倒傾耶緣便艸艸奉候惟毋靳指教尢荷

○又論道器書

承論道器云形而上者謂之道形而下者謂之器曷云道無聲無臭是也曷云器有爲有執是也旁引老氏有生於無爲證其言似矣然道非器不偶器非道不形離器於道則墮於無聲無臭之中其獘也罔離道於器則囿於有爲有執之內其獘也固胥失之矣老氏曰天下之物生於有有生於無其論未失也東晉諸賢得其說而張大之以天地萬物悉歸於無而禮樂刑政綱紀法度皆無用之贅疣其獘也中原板蕩宗社丘墟非罔之害耶世之局方之士挾其一偏一曲之學執之以爲是不亦固耶若晏嬰子產之智精於物理明於禮度亦春秋之名賢也君子不謂知道者以其囿於器也孔門之徒至於三千自顏曾外孔子惟許子賤爲不器故曰君子哉若人而漆雕開亦曰吾斯之未能信信者信此而巳若子貢之穎悟絕人夫子乃曰汝器也豈不以億中之學非屢空之比多學而識亦不免囿於器故曰君子多乎哉不多也又曰吾與汝弗如也其警之也屢矣而子貢不悟曰夫子之文章可得而聞也夫子之性與天道不可得而聞也不知文章乃性與天道之顯者性與天道乃文章之微者體用一源顯微無間而可二乎哉故聞卽不聞而聞其聞者墮於聞者也見卽不見而見其見者墮於見者也卽此見聞知覺之中而超乎意言象數之外故髙不墮於虛無卑不涉於形器而道器貫矣髙明以爲何如

○湖廣答蔣道林提學書

桃岡參對塵垢頓消蓋眞機活潑不言不諭稍加安排卽涉溪徑矣但玆言驟語學者便有喜空虛厭實履之病縱有把柄亦只是弄精魄底漢稍涉世故卽易傾倒未足貴也吾翁所造甚卓得千古聖學之祕而教人則因材施設不主一端登公堂者士無賢不肖皆得有所持循不至擿埴墮塹眞足以救近世講學之獘也嘆服嘆服髙徒持手教並日錄至因公務倉迫弗及欵畱迫今爲梗緣便艸此布謝伏惟爲道自愛無任惓惓

○又論三教同異書

承諭三教同異在毫釐之間耳嘗以此質於陽明先師曰只此毫釐之差亦難言矣惟濂溪明道曾從此過餘人未易知也往往百犬吠聲自相阿附毅然以爲崇正學亦五十步百步之聞耳世之辟老氏者以其虛無也考其言曰窈窈冥冥其中有精昏昏默默其中有物未嘗墮於無也辟佛氏者以其寂滅也考其書以無念爲宗曰無者無諸塵勞之念若眞如之念何曾無則又未嘗斷滅也以是按之豈能伏其辜耶明道曰世儒辟佛氏者亦佛氏自不以爲然者也但未嘗深究其書耳且老氏曰無欲吾儒亦以無欲爲要佛氏曰惺惺吾儒亦以惺惺論敬佛氏曰靜坐吾儒亦嘆其善學佛氏曰人我最髙吾儒曰平物我佛氏曰不在內不在外吾儒曰合內外此何以別乎明道曰以吾觀佛書句句合然而不同又曰佛氏只到止處無用處吾謂佛氏自有佛氏之用今之宗其教者塹山塡谷徧滿天下豈爲無用但其刓法而窳軌緇素而止觀施之於天下國家則有所難行然亦隨方設教云爾如姚興梁武之徒不能深明其教而槪欲施之於國家故亡不旋踵而斥之者則又欲人其人火其書二者皆非也老佛之道與吾儒同而欲絕之於世老佛之教與吾儒異而欲施之於世此異同之辯卒譊譊於天下迄今未定也善乎文中子曰佛西方之聖人也用之於中國則泥此千古之斷案執事以爲何如

○湖廣答王在庵書

奉違光範忽忽四稔向風瞻企無日敢忘弟在汴課業諸生奔走下邑場畢值小兒故於眞州情緒荒落懇祈歸田而撫按反加保畱轉次荊湖攜孥從維揚入故里一覲門下以償積悰詎意倭寇塞路乃從麻黃徑入楚境迨今殊快快也仰間乃辱手教遠逮捧誦數四眞如彩函自天而降喜慰曷可名言卽欵畱一飯細訪動息但渠言反復恐有欺罔且信且駭恭惟吾翁學承千古撫視一世海內同志望下風而拜餘光者如百川之歸東海鱗介之仰龜龍也道髙見忌齟齬於時不足言也正宜闡揚斯道以淑吾衢使後生小子獲所依歸日尋良知之學其視世之利賄如風蕩塵砂惟恐一瞇吾目而洗濯之恐後豈其弗克反揚其波而助其瀾耶不才馬齒日隳碌碌無成回視前途殊可哀痛方將疾辭歸田從事於在庵精舍諒分半席以祈新得以訂愚頑倘由玆日眞日躋如大寐之獲醒𨿽朝覺夕斃可也亦奚所覬乎風雨桑柘道義肉骨臨楮惘然不知所裁

○南陽奉何春泉年兄書

季夏至南陽令親南濱家人回曾具啟奉候諒厪記室矣弟離家巳半載自洧穎一路至南汝延袤二千里以地方荒歉每縣必親歷之庶幾將勤補拙少殫乃心焉耳若曰圜冠方屨渝變其習欣欣然有所向者豈弟之敢望哉伏諗執事光膺宸命位陟南曹養玆元之手以收溶日之功此其所系豈淺淺哉視弟碌碌奔走竟無寸禆者何啻霄壤耶瞻望南臺益增涕恨未知此後良晤何許也顓人奉候少紓下悰伏惟曲加珍衛以慰瞻依

○與掌科論陰符書

承諭陰符經乃戰國陰謀之書朱晦庵注釋之過矣余以爲不然昔楊雄作太玄法言以艱深之詞文淺近之說好之者以謂過於六經若陰符書中極有至言未可以詭異而忽之也吾固表而出之其曰人知神之神不知不神之所以神也人有思慮知識神矣然有所住則有方有方則限於一偶而不能神天下之神無思無爲似不神矣然而通天下之故盡萬物之變者此也非不神之所以神乎此理易中具言之非陰符杜撰也又曰性有巧拙可以伏藏九竅之邪在於三要三要者何耳目口也人開眼便逐於色聞於聲神馳形散何能作主惟於三者而制之則外無所嬰內無所著神定而形完可以變鈍拙而爲巧智矣又曰瞽者善聽聾者善視絕利一源用師十倍卽莊子所謂用志不分乃凝於神瞽者聽聾者視志不分也故能善天下之視聽絕其一而專於一則其功十倍矣神之所以神非以此哉又曰天發殺機移星易宿地發殺機龍蛇走復人發殺機天地反復其盜機也不可見莫能知似戰國陰祕之書也不知殺機者只是變人運用之機如弩之發而其機在牙毫釐不可﹖﹖八也得其牙而制之則闔捭在我張弛在我百發百中而天下莫能違也又曰君子得之固躬小人得之輕命如漢唐諸名臣得其機而善用之故轉移君心樞紐時事以成天下之大功所謂君子得之固躬固躬者安其身以安乎國家此機不可無也儀秦之徒亦窺見此機故揣摸人情曲盡事變縰橫六國世主無一不信其說但其用之不善以濟其貪欲之私故至於殺身所謂小人得之輕命此機不可有也又曰自然之道靜故天地萬物生天地之道浸故陰陽勝陰陽相推而變化順矣余謂天地萬物之道靜故生陰生陽而萬物化生亦翕聚發散理自然也然天地之道浸故陰陽相推而變化順浸之一字最好玩味陰陽漸漸消長故能運化寒暑之極至於折膠流金而物不以爲病者其變者漸也使此二極者相尋而狎至則人之死久矣聖人之化如寒暑晝夜亹亹而不能自巳者亦漸也故𨿽變革之際亦必巳日乃孚革而信之不駭民以彊其所不欲天地聖人不以浸哉細詳陰符前後三叚一論用功貴乎專二論施爲在乎機三論成功在乎漸而總之以不神之所以神也中庸論至誠能經綸大經立大本知化育而歸之以苶所倚易論範圍天地曲成萬物通乎晝夜之道而知而括之以神無方而易無體湘符合也惟誠則不倚惟神則無方無體玆其成經綸範圍之大業也聖人豈欺我哉陰符經出於鬼谷鬼谷宗乎老氏皆古之格言大訓不可以詭異之書而擯之也故從而表章之惟髙明折衷焉不盡

東溪先生文集卷之十八終

●東溪先生文集卷之十九

曾侄孫徐廷瓚

徐廷璇仝校

書啟﹝二﹞

奉堂卿徐蒙泉書

荊州奉澤門衰掌科書

荊州奉曹紀山年兄書

荊州奉五隴何太守書

荊州奉淸巖胡撫臺書

奉玉華髙巡撫書

奉本司大參楊槐村書

答遊讓溪巡撫書

奉徐水南書

奉西山病中書

答西安梁大尹書

奉見田余道長書

河南奉裁翁楊撫臺啟

河南奉東村曹撫臺啟

河南奉請鄒撫臺升部堂啟

奉吉陽堂卿年丈書

奉王西石兵部正堂書

奉王龍溪先生書

奉仁和陳梅江書

再奉梅江陳父母書

○奉堂卿徐蒙泉書

一別十五■﹝礻冀﹞矣遐髙情無任馳遡往歲想車駕從荊門入京弟適公出竟不獲一覯悵恨何如前後裁候數四不知曾厪記室否耶夢中諄諄寤語不啻數十次覺而﹖﹖八然自失者竟日豈夢而遇夢乃如是耶抑夢者眞而眞者夢竟不可知耶生自嶺南歸築室於溪東與同志日相切劑更覺精神攀懸崖坐石磴倦而頹然自適冀以終焉耳吾丈遭時遇主與諸賢秉鈞對軸滌瑕蕩穢以復隆古之治玆其時也不才稿死巖穴所獲多矣不佑曾及鄙人否耶緣便艸艸上候少紓曠悰伏惟鈞照是荷

○荊州奉澤門衰掌科書

日者梁園曾聆淸誨一洗塵凡嗣是風霾易緇怠棄參半未克少續髙風慚恧何如伏惟執事徳恊朝野望重臺垣波及湖湘故園增彩不才叨竊地方適川湖泛溢石首諸堤盡行衝壞沃壤變爲沮洳老幼呼號於道失今不築勢將日甚不揣愚昧具呈兩院攝處銀四十兩募工修築巳有成緒矣乃辱惠教拳拳無以自續便中乃敢附聞之倘賴幸成其功亦圖報於萬一耳艸艸奉瀆伏惟照宥是荷

○荊州奉曹紀山年兄書

日曾扣府備訊動息無任忭躍仰間乃辱玉函遠﹖腆幣承筐秪領之餘益增感激以翁丈之髙才絕識晉之士子一經品題郡無畱良矣如弟補苴目前何足道哉近竊荊南上隸軍門不屬撫治每一轉輒七千里加以省城往返每歲計行二萬餘里所謂日月馳於道路筋力疲於奔走而發種種白矣視昔梁園談笑聚樂如隔人間不知吾兄曾追念疇昔否耶緣便使率爾附謝餘情種種不盡

○荊州奉五隴何太守書

向在京華周旋履舄向風之戀如或見之嗣是奔走未挹淸風私念啟廸良用深媿舊冬入境曾具新書

諒厪門下矣近緣土兵調發居民俶擾兼以川湖泛溢田無粒收老稚嗷嗷相攜於道事勢至此不知天道竟何如也憂時如兄亦曾動心否乎晤語未緣瞻企殊切余不盡所欲言

○荊州奉淸巖胡撫臺書

舊夏盛使來武昌知夙駕還朝朋來胥慶無任欣忭不才叨轉滿擬省家適倭寇塞塗不獲巳遂隸上荊南矣職司土兵調發騷然水旱頻仍流離道路矧積歲之逋負並徵邊陲之守哨告急事勢至此如羸疾之人以糜粥養之猶且不給又從而敲朴之其能存乎吾兄素抱經世之志亦曾念及否耶敬因下吏代候興居伏惟爲宗社自愛無任惓惓

○奉玉華髙巡撫書

貴陽幸托左右自分疏庸動多獲戾乃辱髙情洪庇曲賜提攜𨿽父兄之於子弟何以踰此迨今銘刻罔敢諠也鎭遠奉別卽赴嶺藩蒞任未幾偶感熱瘴延綿數月乃獲告歸築室溪東朋匯四集昕夕講肄庶幾末齒少冀寸禆耳他奚敢望耶伏惟吾翁脫屣塵寰笑傲泉石而公子髙賢聯蟬傑出又獲令親吉陽翁爲之耆英嘉會人間樂事無踰於此矣不才南望荊襄云夢之間祗增慨嘆而巳何緣追陪杖屨以謦欬於其側耶緣便艸艸代候興居伏惟垂照無任懇禱不具

○奉本司大參楊槐村書

癸亥安仁一會忽忽八稔促膝劇談通家雅愛宛在目也不才自嶺南告病抵家與三五同志昕夕講肄不意信從者眾遂成一講捨矣僻處山間士夫罕接令兄臯村翁動息杳然賢郎項背相望�科繼志者多矣楚越相去遼絕不知吾翁曾合並長沙共懼於一堂否耶以翁之髙禾重望獵致內臺久矣而復借重浙藩者蓋古之大臣出處州郡入典樞機歷天下之險夷覩生齒之休耗然後當大任而無疑翁之所以遲回數四者非以是耶負痾林下碌碌如昨無緣登堂一紓曠忱緣便率爾代候伏惟臺慈照原無任瞻企不宣

○答遊讓溪巡撫書

生嶺南時曾具啟奉候乃辱賜答玆時生巳過庾嶺矣抵家碌碌諸士夫處俱不不敢通書問蓋山人分宜然也惟翁玉函先施情誼懇懇祗領之餘益增感愧然謂完名全節則過與也憶與翁在辰州時曾戲我曰汝平生學問止一幻字故名寵得失澹然生笑而不答乃今獲遂夙心矣近築室於水涯竹木頗幽對境頹然與三五同志講肄其間庶幾暮齒少冀寸禆耳昔劉元城家居士夫過金陵訪之曰公暮年何以度日公正色曰君子進徳修業惟日不足何言度日故臨逝之時有震雷暴雨天地昏黑之應豈偶然哉緣上天賦我一點靈明蓋天覆地耀古振今未嘗遮蔽未嘗止息惟一切攀援愛欲順逆取捨諸境所迷遂失其光明之體矣卽今不論行止坐臥對眾塊處時時參究默默照察念中有得有失此一點靈明不爲念轉境上有順有逆此一點靈明不爲境移自知自信兀兀孜孜妄念瞥起當體消融不容發毫障礙繁枝旣披靈根斯沃所謂美在其中而暢於四肢發於事業者此也靈明不我復耶髙明何如何如便中毋惜指教顒望顒望

○奉徐水南書

日者匆匆一會遽爾別去信良悟之難也悵悵何如承示顏子不遠復工夫關涉甚大作聖無踰於此者一念才起失之未遠乃可復也稍遲則滋蔓弗可制也然一陽初復必靜以養之先王以至日閉關良有以也夫復之弗早養之弗豫制於事爲之末而忽於念慮之微不免屢失屢復是謂頻復頻復不巳卽爲迷復一間耳可不懼哉聖人無復復者賢人之事也有失而後有復復則無妄矣有無妄然後可畜畜則有諸巳有諸巳則美在其中而可大謝上蔡曰學貴有根譬如樹木有根乃可栽培灌漑以至直立有諸巳則植立矣立則斆惇復而美大聖神可至矣非一陽之復其曷以哉然須藉明師良友點化夾持則不勞而功成矣故曰休復之吉以下仁也諒哉人便艸艸奉復余不盡所欲言

○奉西山病中書

連日弗獲躬候貴恙歉歉偶閱髙僧傳曰識業茫茫無本可據未嘗不廢書而嘆曰生死之際不其大耶所謂本者何只是平生用功結褁處故可抵敵生死此本有大有小如商人貲本有十金者有百金千金者要之皆可就用若無此本生死茫茫隨識業而去豈能自作主哉識者何只是意向所滯處一切世情是非分別之類皆識也滯於識則不能見性今上自公卿大夫下至農工商賈皆有所業識隨業轉業以識成巳落巢窠矣故曰之所思在是夜之所夢在是至於死生所臨變怪百出皆由此識所轉豈能超出生死之外可哀也哉今病勢如此乞驗平生用功貲本可敵生死否不然𨿽徧覽諸書嘆談微妙拱手聽伊處分甚至手忙腳忙祗增感嘆而巳竟何益哉曾子召門弟子曰啟予手啟予足戰戰兢兢如臨深淵如履薄冰平生保全此性故生死之際凜然不亂其曰吾得正而斃焉耳吾何求哉蓋可見矣

○答西安梁大尹書

不才退居於文水之濱日與同志私相切劑不意信從者眾遂成一講捨矣然而敝邑士夫多退讓鄕人每肆狎侮之或曰木秀風推自哉然也昔尼宣尙有東家丘之誚而削迹伐木者滿天下自得子路而惡聲不及於耳今內無子路左右之親外無上下信從之庇其能免於世乎余曰不然君子之撫世也無常是亦無常非時乎金玉則金玉巳時乎瓦鑠則瓦鑠巳非金玉其貴而瓦鑠其賤也時焉而巳爾時旣至也則應援而起時不至也則反一無迹是故披褐而懷玉抱道而自珍不蘄人之適巳也自適而巳矣不虞人之不信也自信而巳矣據梧曳索日與諸生相枕藉其視一切榮辱得喪萬變起伏猶太虛之浮靄往來耳奚足以蔕芥於中哉曩在中州曾與諸生痛講一翻迨今二十年此風未艾也公時方垂髫乃能記憶其略而睠睠若此亦見中州人物宛有伊洛之風而東南土脆俗薄非所企也興言及此能無太息矣乎承愛存慰率爾致謝聊見中懷之耿耿耳

○奉見田余道長書

過承陶埴三載丘山秪徳殊深每欲具啟仰酬萬一而僻處山中殊無鴻便罪歉何如自講捨抵城一間耳嘗與諸生登城遙望慨然有羊叔子峴山之思此城此功與天壤共敝可也嘗謂南北兩臺權任相埒而南臺風力尢勁蓋祖宗立法之意將以捄天下之重權而消患於未然也我翁髙才絕識海內能幾人時事至此亦曾與二三同徳宵惟晝議思患而豫防之者乎玆鄙人抱婺緯之憂非過計也如何如

○河南奉裁翁楊撫臺啟

不才叨竊門下受知最深欲先老馬之途少盡桓公之報而俛仰下槽末由自展然倴走下邑夙夜汗惶庶幾闡揚矩訓而璀璨餘光竊自比數獲免愆尢皆翁賜也感激又當何如恭諗閣下全徳難名巨才不器政及三川之豚魚而智運不居威加兩河之艸木而功成罔執遂執鴻樞幽贊禡社適夷徳之無厭遂長驅而搗穴謂宜投戈頓顙面縛輿櫬積魍魎於鬼誅效黎獻於天吏胡乃蠢爾爲讎整居匪茹蓋勝气方橫之初庸人可以奮揚鋒穎旣消之後巨才難以展布然則肅淸兩浙蕩平余氛以儒雅文治之餘取先天下武夫關其口而奪之气非翁其誰耶敬具肅狀代候

興居元勛柱石神明呵護惟深加保練以慰蒼生無任瞻企不宣

○河南奉東村曹撫臺啟

日者懷慶率爾邂逅簡素殊劇方擬裁候而場迫奔走坐視稽違罪狀奚若恭諗吾翁宏才偉略屢著奇勛方

樞命之初斑巳朝野之胥慶號令風霆偏裨踴踴勝气橫於千里歡聲洽於萬夫醜夷匪茹自當面縛剿積歲之巨寇淸兩浙之風塵非翁其誰

○河南奉請鄒撫臺升部堂啟

恭諗道徳文章師範一世勛庸事業振動名時揚歷中外三十年羽儀四海收功湖海八九任總會中臺名偕功而並立位與徳而俱崇寵命載揚朝野聳聽四民走集願投轄以自隨眾正欣開引壺觴以相慶某等備員左右幸辱甄陶聊伸一酌之私少答百朋之錫珠遊相雜與餞東閣以焚香玉斝爭輝願醉西園以別駕伏望飛旆早臨考中聲於神鼓淸嚴少降洽和气於登歌某等無任顒候欣躍之至宣

○奉吉陽堂卿年丈書

舊冬表侄毛絲歸曾蒙手教有取小弟神理之說河海不擇細流故能成其大吾翁之弘受非以此耶然心之精神靡所不貫但聚則大分則小造化之理大抵然也翁丈所造可謂大矣弟恐其分也世尊告阿難云汝讀盡十三經如瓶瀉水不如一日修無漏業所謂漏之一字最宜猛省不必諸欲爲漏凡有著處皆漏也漏則千尋之水有時而竭髙明以爲何如

○奉王西石兵部正堂書

一別二十年遐想梁園會聚促席劇談肝腑傾倒宛在目也天日公晏翁至席尙早生曰公且完大梁一事亦好焦萬溪咲曰公何愛西石公之深也生預知吾翁才气力量非吾輩所及必當大用於世建功業於萬里也乃今鑿鑿如取諸契劵不亦信乎日者介川公歸備述翁惓惓於小弟可謂不忘其舊矣廣藩蒞任未幾偶感熱痰卽告歸築室於文水之東與三五同志講磨舊學不意朋匯四集遂成一講捨矣僻處山間士夫罕接南望荊襄云夢之間如隔人世百念俱灰惟一味好學之心至老未艾便中毋措指教尢所拳半

○奉王龍溪先生書

家居十五年曾築室於文水之濱究心於此學如灰中一綫屢明屢滅非我翁點化終亦必亡而巳矣思一渡江就正門下顧年邁弗克自棄甚焉先師崛起於千載之下繼往開來如日中天有目者靡不快覩矧在門之士耶今同志謝世幾盡開口講學者如希世之鳳麟矧嚅嚌者耶我公倡道東南如登千仞之巓八窻璘瓏四面洞達而凡髙山大川平原曠野俱在其俯視之下先師之學不賴是一明乎大抵此學一在天在人以孔子之聖且曰我非生而知之好古敏以求之者恘明道亦曰吾學𨿽有所受然天理二字卻是自家體貼出來學者可輕視之耶孔孟以來惟濂溪之學爲得其眞其曰無極而大極朱子之辯詳矣又曰定之以中正仁義而主靜夫中正仁義而非主靜則繆主靜而非中正仁義則疏惟定之以仁義中正而主靜則體用合一守之貴行之利措之天下國家無所處而不當後明道先生曰動亦定靜亦定與象山之求放心先立乎其大者則皆主靜之說朼慈湖之學得之象山慈湖在虛明閣問象山何謂本心象山厲聲曰只此扇訟一是一非便是本心慈湖大悟卽禮拜其曰我當時若再問一句便不得也蓋天理只是自然擬議卽落意見古人所以貴默識也不知慈湖者議爲禪學而知之者亦未得其肯綮故有楊子折衷之論亦子莫之執中耳慈湖之學在不起意其得力處在是其受病處亦在是孟子明心孔子毋意意毋則此心正矣則毋意之說其可訾乎但其論孔子之格致誠正與原曾之仁皆以爲非則失之過髙也其詩曰回也三月不違仁自是原曾少失眞一片雪花空著水融融不復辧漓醇曾子之力於仁其果不知此乎圓覺經曰有人行住坐臥不起妄念於妄念不加了知於了知不辦眞僞此最上乘行持是人便生佛果或以慈湖之說有類於是耶象山曰敬仲說一吾不說一一者其統體也萬者其散殊也天體物而無不遺仁體事而無不在豈以一者爲仁而萬者獨非仁乎慈湖之學與象山微有不同故荊門之政幾乎三代恐非慈湖所及髙明以爲何如便中幸一指示顒望顒望

○奉仁和陳梅江書

歲前曾具啟奉候諒厪記室矣不才衰耄百念俱灰惟進學一味至老不懈耳近築室於廬之西阜與二三同志爲歲寒之盟但孱耄餘齡究竟未卜何如耳追思曩時我翁顧我林泉劇談竟日宛然如昨也何敢忘翁於世味一切澹然本自飡霞人也緣髙才爲世所逼不得巳爲權時之宜耳然不可以是芥蔕於中明道先生曰百官萬務金革百萬之眾與曲肱飲水之樂只一事翁能信之否耶

○再奉梅江陳父母書

表侄毛信自杭歸過承玉函殷﹖益增感嘆生辱翁知自似道誼肉骨故言多直率亦以遇知巳之難故不容默默巳也大抵人心不可容一物容一物則雜亦不可起一念起一念則淆自是種種皆荊棘也𨿽遇得意之時猶若不適然者況天下事有如意者十常八九乎翁之天資粹美內外洞然其視世途機檻之士不侔矣然而出處險夷自有天命命苟在我坦然亦得苟不在我行險亦失故君子只得坦蕩蕩一若其餘皆不在我其在我者吾能勉之不在吾如彼何哉以此宅心安有戚戚於懷者乎不才在仕途三十載多在不善地不好處反生出好來晚在邊方七八年生止攜二僕每山水佳處常畱連數日未嘗一日戚於懷翁能信之否

﹝卷之十九終﹞

東溪先生文集卷之十九終

●東溪先生文集卷之二十

裔孫邦瑯增訂

碑記

薛侯去思碑記

明俊士春宇周子墓碑記

董先生去思碑記

送徐東溪按察貴州序

訓俗六條

敍山斗遐思捲

○薛侯去思碑記

古人有言龔遂之買犢一郡之三代也魯恭之馴雉一邑之三代也夫三代之治超軼古今若龔若魯一郡邑之良耳其治效興思疇昔表示來玆後之論者躋之三代之隆以是知循良之治自古爲難乃今觀於鳴宇薛公儻所謂龔魯之儔非耶公膺簡命出宰江邑江擁浙上游山峭水激民俗果悍號稱難治邇因島夷礦盜煽孽鄰壤百需羣蠹乘之並作編氓益梗遂用弗靖余見田邵養齋二公相繼牧守殫心撫循甫克康乂公踵其躅曰善鼓瑟者不攺弦而成調善禦車者不易轍而疾馳是故政貴循習則民不擾也旣而翻然作曰昆吾之鋒不淬礪之不足以資剸擊嫫母之鑑不拂拭之不足以照妍女﹖﹖是故政貴振礪則民不玩也玆承二公輯寧之後斯民得無有玩焉不率者乎乃整飭官常剔除民垢夙夜在公罔敢倦勤法令齊一母苟文具時方有墾田之役適丁更代之際獘端叢委當事者欲速其成公曰是猶治絲而棼之也其能解乎乃寬限而審核之宿獘盡釐卒以就緒江俗負气而好訐睚眥之怒輒誣以各殺伺公始政乳煽以眩厥聽公具燭隱慝摘其一二大憝而痛懲之讒喙之徒竊相謂曰神人也眩瞽何爲他邑之獄有不決者當道屢委讞之理幽伸抑訟者胥服歲比荒歉百姓嗷嗷公積誠露禱不遑起居又檄請官錢平糴儲粟以賑貸之故民不枵腹而旱不爲災邑自步鰲山發脈勢若崩下夾脈之水其流峻急自通賢門入循渠而達北匯於溪渠道多爲豪家湮塞每霖雨浹句則浸灌廬舍往來者率褰裳以濟公復其故道而浚導之民甚稱利公操履端方性資耿介食土之毛不一染指包苴私謁不敢至庭貪墨豪右之黨尢其素所屏斥而不容少逞焉者公暇嘗自言曰爲政以教化爲先簿書期會俗吏類能爲之每下學必課文會講以剖析疑義昭諭爲文之標的故一時士類喁喁向方保伍鄕約行之旣久法弛獘滋公申令舉行匪餙靡文而實效遂臻剽竊潛蹤彊梗循軌其所以奠麗率作吾民者類如此𨿽肩之龔魯二公又何過焉是宜當道交薦聖天子深嘉擢爲巡按禦史髦士父老遮畱弗克然戴公之政有如一日相與鳩工鑿石建亭立碑於分司之側以系去思仍詣予子伯美曰吾儕沐薛公之膏澤昕夕系念丐尊公一言以志不忘予革﹖展然曰有是哉斯民秉彜之良也蓋人之至愛而敬者莫父母神明若公愷悌若父母故民思而愛之不忍忘也英毅若神明故民思而敬之不敢忘也又何俟於予之志乎然予懼其久則湮湮則思慕之情無所於寄因有感於古人一邑三代之言遂次公之徳政書之石以垂久遠後之傳循吏者亦將有徵於斯焉公名夢雷字汝奮別號鳴宇閩之福淸人也登隆慶辛未張元忭榜進士其立碑襄事合邑士民也附書石末

○明俊士春宇周子墓碑記

子諱相字國良春宇別稱也父漳號竹軒隱居好古母王氏兄臣子生於嘉靖戊午五歲卽穎異通詞典十歲授大戴禮稍長好先秦文字愽諸子史又長於詩騷善聲律精古名家書法椊有墨林辧體嘗遊武林登丁野鶴亭詠五言絕句觀者深異之又艸老子道源經勒於三茅宮好尋名山古剎多所遺翰適赴試見防檢不禮嘆曰甘此階靑紫謂榮耶卽引去以鼓琴艸書自適孝友廉恭吐詞見道予每以眉山仲蘇奇之十九歲修業步鰲山忽告其家曰吾將棄俗矣有神從羣然操輿張樂迎我欲赴乃援筆成詩二首談笑而逝時萬曆五年六月十四日也舉邑痛悼四方人士哭以詩詞編成悲鴻一集先聘璩氏未娶誓與同殂絕飲毀哭者逾月兄臣悲其異才純行不忍澤斬以次子文熒四子文耀爲後傳祀卜是月井二日未時葬此邑大夫薛公學愽林公輩深憐其才而徵之石曰明俊士春宇周子之墓

○董先生去思碑記

夫思起於心也人饑則思食寒則思衣去則思徳碑記其思也竹溪董先生諭江山僅七載遷授瑞州門弟子員及鄕士耆儒相系裾曳轡阻道垂淚不能爲別別則綣慕興愴相顧自失謀立石於庠堂以志先生素都人士齒餘言之餘於先生相朝夕有年矣得無紀傳哉按先生家豫章世以忠孝理學譜於江南先生幼聞稽山東郭之學卓然有得稱孝友廉介初拜登州訓遷玆邑與弟子員易肝膈破形骸困苦相卹徳業相勸懇懇然以誠心意愼微獨惇彜倫安義命爲誡身教恪然日危坐虛捨服縕茹蔬嚴校士課門杜私遺直道峭行不要上譽薦才褒善不令人徳接士類辧邪淑不界顯幽彌逢不附疏逖不斥遇饋贄貧者蠲之富而厚遺者裒歸之不使形人薄覩懸結者解以襦有親羸不能旨奉者常推餔使養鰥室暴喪者請閒給於上以濟其危閔書籍不備祭器散缺亟請帑采補修造各創廚求以尊之又於祭祀之事莫不追古制洗陋習使學者炳然明於俎豆之義富士運不振欲鑿文明池以昌其气議者數以帑限弗果先生遂出俸鼓義倡工鑿之時有義民王森者聞而起曰子先大甫曰寅先甫曰萬代膺賓飲圖報無繇遂捐金伍拾兩以築造焉是舉數百年式微之運一旦而更新之迄今鄭生聯捷羣髦匯徵皆先生功也他若巍結屏墻繕餙廟廡立文昌之祠創考閱之具核學租之計鐫循良之迹偉績縷縷皆有補於名教者能竟筆耶若先生者誠繩古凖今秉道研學忠信貫金石光明質鬼神耿介比冰蘗祥愛若陽春心求盟天不卹毀譽行求當古不逄世俗其造於誠意愼獨之室者豈淺渺哉世道之標人心之的也先生去矣行將晉樞館陶宇內不能暇計而後之官士登斯堂覩斯碑者觸先生之風教興仰誦法於百世之下則曰先生去此堂而此堂之上未嘗一日去先生也諒矣先生諱炫別號竹溪江右樂安人也並爲記

○送徐東溪按察貴州序

東溪徐公之參湖藩政也今年春三載矣秩旣滿當以考績行巡撫劍門趙公巡按堯夫吳公會疏畱之疏中言參政某賢能分守所部有惠愛在百姓【臣】等爲百姓請令其上計簿於考功弗與計偕奏可詔司封議典秩貤封其二代褒嘉之隨擢爲貴陽憲使初撫巡疏上藩臬諸公咸擬徐公且暫畱竟以久任超格進矣及貴陽命下胥訝而疑焉張子曰諸君遠貴陽而難之耶明天子蓋重之也夫貴陽荒服也民夷雜居山多挺峭溪漲毒淫諸夷獷悍迅激之气率類之旣列官司比於內地而其暴黠者狼跳狐嗥輒敢於紀恃險阻拒狝薙則難𨿽然其性猶我良民也治在拊循而化之耳不當以一切之法繩縛如束薪也方其犯於有司萌芽尙微誠得愽學通方之士總憲率屬潛消而早禁之寧至於不可化乎故貴陽憲使尢重於諸藩臬者謂內地專以法從事而夷方則有張弛之宜緩急之劑焉類非尋常者所能辧也東溪公粹然徳器篤志力行學問淵源上溯濂洛而擴大之矣往由諌院出典學政秉道敷文齊魯之士翕然有譽髦之化焉玆而拊循湖湘政有成也天子念貴陽遠且險加意懷柔非名憲使莫屬也故擢公於政成之後俾以化齊魯者化之拊循湖湘者拊循之徐以邦法申餙整齊之俾夷方輯寧功著於萬里之外然後下璽書徵入爲九卿如西京選諸郡國所表也柔遠能邇敍賢展能聖天子默運而並操之者不在玆乎兩司諸公聞之蹶然而起曰公一言而東溪公褒嘉之榮簡命之重兩得之矣書之文錦以侈一時之美不揣弁爲之敍

○訓俗六條

吾宗欲乞訓言以戒宗族余謂紛紛訓辭無出聖諭六言一曰孝順父母二曰尊敬長上三曰和睦鄕裏四曰教訓子孫五曰各安生理六曰莫作非爲吾取而衍之以訓俗語各述於後

孝順父母

孩提之童無不知愛其親不學而知不慮而能天性也及其長也爲物欲所蔽有妻子則曰我妻子也惟婦言是聽與父母判然爲二稍拂其意則怒形於色有財物則曰我財物也惟巳是用父母假借稍弗償或損壞輒出怨言如是而欲其孝順父母其可得乎當知我之身父母之身也有父母而後有我身有我身而後有妻子有財物以妻子財物而傷父母之心則天地鬼神陰殛之壽命不長妻子貨物爲他人有矣必惕然而思翻然而攺如芒刃刺於背不容纖毫停忍則孝親之心豈有不至哉故述之以爲中人之戒又有一等稍知禮義者平居無事亦能奉養不缺或父母移於後妻溺於妾媵偏於幼子所行有過當處亦當委曲承順不可違拂以傷父母之心若嚴聲厲色而直諌之自以巳爲諍子能諭親於道不知天性之愛一失𨿽勛名蓋世竟何爲哉當以舜爲法舜父頑母嚚象傲常欲殺舜舜則夔夔齋栗號泣於旻天於父母負罪引慝瞽瞍亦允若此萬世所當師法故述之以爲賢智之勉

尊敬長上

長上不一有本宗之長上若伯叔祖父母伯叔父母及族中之年髙有徳者是也有外親之長上若外祖父母母舅母姨妻父母父娣妹之類是也有鄕黨之長上有父叔同輩與巳同輩而年長以倍者皆是也如遇本宗及親戚之長上遠歸則拜常見則揖平立退一步行則隨行送酒則跪命之起則起命之坐則坐如遇鄕黨之長上坐則讓食行則讓路不敢以才智先之如同鄕之士夫年𨿽未髙而爵位尊重亦當敬之凡此皆尊敬長上之道也故表而出之以爲族人勸昔錢尙書過鄱陽見彭公有衣冠數十輩來見拜問起居而退錢問曰此何人彭曰皆鄕裏後進子弟也錢曰他處後進或居於位或與先生並行今何以有此彭曰昔範希文自京尹謫守是邦其爲政以明教厚俗惇尙風節爲先州人化之遂以成俗今爲尊長者以父兄自任而不辭後進以子弟自處而不敢忽久久成風矣此可見仁賢之化

和睦鄕裏

古之同井之人出入相友守望相助疾病相扶持其勢則然也今之鄰里貧富相形彊弱相視輒以巳淩人彼不能忍遂至忿爭構訟至孥裔不息易所謂近而不相得則凶害隨之可懼也哉今和睦鄕裏當以容忍爲先相會之間或有語言傷巳則曰此無心之言或過誤耳並不畱滯於心以圖報復此和睦之一端也鄕裏多因財物相交以致不和置買產業彼則出於不得巳果直幾緡盡數還足不可設心圈謀虛錢實契彼懷不平心致訐告展轉使費所謂嬴了一分失了一兩不如平處之爲善此亦和睦之一端也鄰家會酒亦不可廢今之豊余家巳爲人所忌乃百分慳吝大失人情一旦有隙可乘人爭媒蘗而陷之矣故慳吝乖方亦足以破家失鄰里之好也故舉三者以爲人戒

教訓子孫

古者子生孩稚識人顏色便加教誨不許使性欺謾比及數歲可省鞭朴所謂教子嬰孩非虛語也及年十五入庠序則教之親師取友收放心謹言行忿而知知過而知攺習染已成徳性安定其資之美者便可爲賢爲聖中人之性亦不失爲寡過今世從幼便驕壞了飲食嬉戲恣其所爲欺謾狡厲乃謂警敏其習巳成後生輕俊者則豪放於詩酒之中而淩忽尊長其下者則眤淫朋樂放縱好勇鬭狠無所不爲豈其性然哉亦教之勿豫也故釋之以爲宗人戒

各安生理

古之四民各有其業卽生理也士則以進修爲業農則以耕稼爲業工以造作器用爲業商以貿通有無爲業能各修其業而相安於法度之中則相兼相濟之下何所不可但人心有欲得乎此必思乎彼以逞其無厭之求程子所謂公卿大夫日誌於尊榮農工商賈日誌於富侈天下紛然如之何其可一也故各安生理誠平天下之要道也故吾表章之以爲吾宗鑑戒

毋作非爲

大明律所載非爲如賭愽撒潑恐嚇馬﹖匡騙姦盜詐僞搶奪掏摸扛幫詞訟挾制官府欺壓良善暴橫鄕裏喇唬鬭狠飲酒宿娼彊僭產業侵欺錢糧之類皆非爲也小則隕身滅姓大則覆宗絕祀其禍慘矣然其端起喜狎羣小之輩不親徳義之朋相導爲非日陷於惡而不自知也𨿽有父母之訓朝廷之律蔑然不顧至於身戴枷鐐坐監牢獄𨿽欲追悔竟奚益哉可以爲子孫之戒

○敍山斗遐思捲

泰山北斗天下之望也昌黎氏而學者仰之若山斗者豈非道足以濟溺文足以起衰而爲一時之所尊仰乎我東翁夫子今之昌黎也蚤年受學陽明良知烱發精思力踐窺見本眞淵源固有自矣晚歲兩魁甲科卽以道徳文章知名海內𨿽昌黎亦不過是未幾入諌垣持風裁進疏陳謨皇皇仁義而直聲震天下及督河南學政倡明正學丕變茁軋文章駸駸復古至於藻鑑精明簡拔攸當兩榜解魁皆其許可至今稱爲神明豈非良知照徹洞極幽隱而正君作人之功固表表樹立如此哉往歲晉參楚政分署吾澧經畫規制煥然一新凡屬荊嶽封域咸帖然服熙然愉且以其暇日進諸生而教之論道講藝多所開發文最不肖而受知獨深鼓鑄汲引之思眞所謂昊天罔極者未幾翁奉簡命赴竹臬憲使屆行庶官仰其風猷士夫慕其教化遐邇黎獻戴其徳澤泰山北斗之遐思宜乎文之不能自巳也夫韓之咀嚅道眞自比孟軻及爲禦史極論宮市而成就後進又於國子博士時見之翁之入直諌垣卽韓之爲禦史時也出董學政卽韓之爲國子時也而分布旬宣教養兼舉卽韓之爲京兆時也信乎同一泰山北斗而登山以小天下酌斗以運元气則又公之所獨優者彼韓子其足語於此乎𨿽然仰韓籍湜而佩服訓言蹈以終身則不敢以其人自期待恘翁其何以教之紬繹訓謨感嘆跂路淺結枯搜漫爾成柬題曰山斗遐思捲志遐思也至於思之所以遐而永世無斁者則豈是編之所能盡也哉

灃州舉人門生劉崇文頓首百拜書

東溪先生文集卷之二十終

