

欽定四庫全書

集部五

性情集六卷

別集類四

元

提要

﹝臣﹞等謹案性情集六卷元周巽撰巽事迹不見於他書其詩集諸家亦未著錄惟文淵閣書目載有周巽泉性情集一部一冊與永樂大典標題同吉安府誌又載有周巽亨白鷺洲洗耳亭二詩檢勘亦與此集相同而集中擬古樂府小序則自題曰龍唐耄艾周巽云云以諸條參亙考之知巽爲其名而巽泉巽亨乃其號與字也集中自稱嘗從徵道賀二縣猺冦以功授永明簿則在元曾登仕版而所紀干支有丙辰九月當爲洪武九年則明初尙存矣巽詩格不髙頗乏沈鬰頓挫之致然其杼懷寫景亦頗近自然要自不失雅則集以性情爲名其所尙蓋可知也元末吉州一郡如周霆震楊允孚郭鈺等皆有詩集流傳而巽詩獨佚殆亦有幸不幸歟今據永樂大典所載搜羅編緝釐爲六卷亻畀與石初諸集存於世亦未嘗不分路爭馳矣

乾隆四十六年九月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

性情集卷一

﹝元﹞周巽撰

○擬古樂府序

余讀太原郭茂倩所輯樂府詩上自唐虞三代歌謡下逮漢魏晉宋齊梁陳隋唐君臣所擬諸體樂曲歌辭凡百卷淵乎博哉服膺歲久粗會其意因以漢鼔吹橫吹相和淸商舞曲琴曲雜曲並近代新樂府辭仿其體制雜以平昔見聞積成百有五十四篇第學識淺陋音節舞調未能合乎古作之萬分然於芻蕘之言或有可采暇日令丘彬編次爲二卷以俟知音者相與正焉歲在丙辰九月望日龍唐耄艾周巽謹識

聖人出

羲軒位皇極如月行中天聖聖繼作則墳曲斯流傳乾坤大一統圖書垂萬年髙岡來彩鳯淸廟鳴朱弦尼父振遐躅人文日丕宣

上之回

珠宮三十六避暑之回中地勢蕭闗險雲气蓬萊通回巒蔽赤日飛瀑含淸風仙桃進王母金芝獻玉童巡遊樂無極數幸甘泉宮

臨髙臺

崇臺淩空起登者慿雕闌上摩黃鵠近下見淸水寒髙振飛霞佩俯挹承露盤雲霄雙闕並基址萬年安栢梁歡宴夕乘月驂靑鸞

巫山髙

峩峩十二峯上有淩雲梯峯出髙唐峻云來太白低山鳥飛不過峽猿愁亂啼望極魂欲斷夢中心自迷遙憐楚臺語芳艸碧萋萋

逺如期

軒轅上天去羣臣從者誰不得攀龍駕長思來鳳儀山頭候子晉海上逢安期贈以五色棗酬以九莖芝仙人去已逺重來期此時

元會曲

靑陽正開動彤庭慶昌辰霞光隠鸞馭日色動龍鱗蓂生一葉始芝滿九莖新覧輝下儀鳯化泰集祥麟千官齊舞抃天子萬年春

校獵曲

豪鷹厲風翮駿馬騰霜蹄長楊出旌麾上林喧鼓鼙飛羽雲中落駭獸艸間啼翻身射天狼隨手墜金雞詞臣賦羽獵侍宴明光西

戎行曲

東徵度遼海朝雨浥塵沙珠袍黃金甲玉轡白雪騧前鋒耀戈戟後騎鳴鼓笳連城不足拔諸將毋庸誇殺气昏海霧軍還應自嗟

送逺曲

行邁何靡靡惜別意畱連花底注瑤斚栁陰停玉鞭大旗懸落日髙蓋淩飛煙笳吹玆辰發凱歌何時還邊風鴻鴈來應有捷書傳

郊祀曲

圜丘報本始黍稷薦芳馨上帝鑑下土玆壇朝百靈瑤階降甘露璇霄羅景星猗那協音律於穆想儀刑錫福思無疆四海歌咸寧

飲馬長城窟

漠漠遼水雲明明關山月迢迢萬里城歷歷飲馬窟有婦哭聲哀哭城城爲摧秦兵五十萬白骨雪成堆至今窟中水猶是當時淚涓滴積成泉長畱在邊地前年度遼西渴馬遶城嘶八月天已寒雪飛沙路迷今歲陰山道解鞍臥沙艸魂隨秋雁歸夢見家山好早晚向臨洮朔風吹節旄歸騎大宛馬玉盌醉蒲萄

子夜四時歌【樂志曰子夜歌者晉曲也晉有女子名子夜造此聲過哀苦後人更爲四時行樂之辭謂之子夜四時歌】

鴛鴦合歡夕風動繡帷開明月流光入夢回心自猜桃花開又落不見翠鸞來【右春歌】

芙蓉合歡帶玉佩紫羅囊綰作同心結襟抱含淸香妾心蓮菂苦愁緒藕絲長【右夏歌】

珊瑚合歡枕無寐過中宵背壁寒燈暗花殘恨未消涼聲鳴落葉天際雁書遙【右秋歌】

錦繡合歡被香篝宿火殘玉樹霜華結烏啼淸夜闌起看梅破萼欲折寄來難【右冬歌】

出藩曲

承恩辭帝所分封出藩陲綬綰黃金印旌麾翠羽旗香凝燕寢晝花暖鳳臺時閫外恩光被庭中淑景遲功成如作樂請奏南風辭

秋胡行

鴛鴦在芳洲飲啄長相顧雌畱楚水湄雄飛秦苑樹娟娟誰家女嫁作秋胡婦合婚才五日夫壻離家去五見櫻桃花思君在何處膏沐難爲容中閨守貞素春日載遲遲采桑陌中路忽逢馬上郎持金前致語正色不可幹攀條衣濕露采采未盈筐蠶饑那可住忽聞夫逺歸歸見相驚顧乃是遺金者升坐向姑訴妾心皎如日夫意輕如羽鳥猶有儔匹人豈無思慮中流忽自沈大節久彌著

相逢行

渭北一相逢停鞭駐玉驄問君家何處云在洛城東離家今幾載歲月如轉蓬話舊各傾倒相看如夢中解貂秦樓裏盡醉酬知己秦女揚淸歌霏霏啟玉齒兩臉桃花紅翠袖舞東風斜暉轉楊栁新月上梧桐此會良可樂傾壺思再酌昨日見花開今晨惜花落流景不再來別離恨難裁人生會面少且覆手中杯明朝又分首上馬東西去遙望秦闗云髙連渭城樹

羅敷詞

靑靑陌上桑盈盈桑下女行行逢使君駐馬前致語答云秦羅敷采桑事勤苦夫爲侍中郎久宦在公府君意一何癡妾身自有主彩鳳在髙岡雎鳩在中渚物微知所托去去莫延佇緑葉已盈筐蠶饑日將午

有所思

長門春寂寂宮漏夜遲遲明月流珠戶輕風開繡帷昔承恩寵處猶想夢來時不見金鑾幸惟應玉筯埀燈花明又暗佳期杳難期

門有車馬客行【解題曰皆言問訊其客或得故舊鄕裏或駕自京師備敍市朝遷謝親友雕喪之意也】

門有車馬客淸晨過衡門一見知舊識傾蓋停髙軒延客中堂坐殷勤聽嘉言問訊來何處答雲家平原離鄕三十載喪亂今誰存暫逢同骨肉相見如夢魂交歡展華宴適興奉淸樽冰鱠切鮮鯉蕙肴雜芳蓀中情旣相洽宻語方細論冠冕豈不貴簿書亦已繁蠅營與狼顧昧者競馳奔蛾以燈自滅玉同石俱焚人生若朝露富貴如浮雲今我不爲樂晨興忽已昏持杯各傾倒感子意彌惇驅車出門去林月照東園

戰城南

將軍初出塞列陣龍城南霜飛殺气肅日落戰聲酣弩彀毒流矢鋒交血染函單於行系頸嫖姚且停驂凱旋何神速破敵有兵貪

入朝曲

聖作萬物覩如日天之中玉帛來羣後車書慶大同翔轂臨馳道鳴佩集上宮天香滿臣袖封事達帝聰衮職慚無補賡歌頌成功

長門怨

金閨月色暗玉樹霜華寒戶外珠簾捲時時望翠鑾還聞觴王母池上宴將闌甘露和玉屑恩疎那得飡昔爲上林花今爲荒原艸艸自近來枯花能幾時好妾心君未知君寵妾難期寧食蓮中菂休牽藕上絲不愁娥眉妬常恐神仙誤君如天上龍妾如艸頭露長門夜未央月闕近淸光新怨長相結舊恩終未忘

洛陽道

行行重行行東出洛陽道離離禾黍場踧踧爲茂艸繄昔營洛時地不愛其寶貢賦道裏均明良朝會早九衢霏紫煙雙闕麗蒼昊槐栁蔭禦階香塵淨如掃歲久競繁華物盛還枯槁一從周鼎遷漢興基再造佳气復蔥蔥邦畿古來好瞻彼泱泱流往事聞父老賈誼才可憐石崇富難保京洛風蕭蕭天津日杲杲周道少人行憂心惄如搗

昭君怨

漢宮佳人列仙姝顏如舜華雪作膚玉鳳搔頭金纒臂琇瑩充耳雙明珠美目淸揚含百媚同心綰結靑珊瑚三千宮女誰第一當時王嬙絕代無天子按圖初未識承恩逺嫁南單於朝辭皇都去日逐胡馬驅邊塞幾千里行行但長吁心中萬恨向誰訴馬上琵琶聊自娯鴻鴈南飛漢月逺驊驑北去燕艸枯朔風吹沙砭人骨寒雲雨雪斷胡須銀甕蒲萄初出酒寶車馲駝新取酥帳中彊飲解愁思情至酒酣愁未紓明月流光照■﹝毛瞿﹞毺闗路迢迢不可踰幾回夢想乘黃鵠飛入長門侍玉輿胡情不似漢恩重妾意終憐君寵疏君不見紅顏命薄何足惜長恨和戎計策迂四弦不盡昭君怨千古空畱靑塜孤

猛虎行

疾風撼林木空谷來嘯聲秋气何肅殺於菟晚縱橫眈眈掉尾相逐行一獸咆哮百獸驚玉爪拳鉤蹴冰裂金精夾鏡流電明磨牙吮血食人肉威勢慘酷傷羣生荒野雲深山月黒猿啼老樹寒蕭瑟馮婦回頭不下車李廣彎弓空裂石郊原千里絕人行近郭時時見其迹嗚呼安得政化如劉琨虎北渡河風俗淳外戶夜開無吠犬耕桑共樂江南村

銅盤歌

武皇鑄銅柱上有承露盤盤出仙人掌髙淩浮雲端金莖的皪珠光寒和以玉屑供朝飡一旦神歸茂陵去苔花滿眼秋霜殘思君不見淚如雨銅柱淒涼圍畫欄渭水西風黃葉落驅車逺載來京國盤傾柱折聲如雷驚起千年華表鶴暮雨空山泣石麟寒煙斷甓埋銅雀君不見芳林翁仲笑相迎靑鳥不來海波涸

陽春曲

東風噓谷飛香霞淑气融融催百花黃鳥間闗語庭樹淸簫宛轉隔窻紗雨過禦溝流水急夭桃夾路紅雲濕蓬萊宮裏翠華來華蕚樓前僊樂集殿閣千門禦气通金窻珠戶光玲瓏臨軒若問司農政無逸先陳今古同萬物光輝沾徳澤小臣愚獻治安策鸞聲噦噦早趍朝桑樹雞鳴曙光白

織錦曲

金梭動玉腕舉當窻織錦誰家女七襄終日不成章五色牽情亂如縷遙想夫居天一方闗山迢遞河無梁燈前紊絲鳴絡緯機上交頸雙鴛鴦舊恨難裁幾行字新愁暗結九回腸照帷銀燭空憐影唾壁彩絨猶帯香忽聴喔喔鄰雞唱停梭起視心徊徨星橋暗想飛烏鵲云錦旋看成鳳凰君不見漏斷金壺啼玉筯思君不見知何處織將錦字寫中情寄與明年春雁去

梨花曲

仙妃下瑤圃靚妝乘素鸞盈盈含芳思脈脈倚闌漧冰玉肌膚夐貞潔多情長得君王看白雲滿階月欲暗香雪半樹春猶寒鶯囀髙枝迎淑景隔花低蹴秋千影美人微笑步花陰玉纎自把宮鬟整東家蝴蝶雙飛來芳魂欲斷梨云冷

琵琶曲

明妃初出塞愁恨寄哀弦千歲琵琶語六麼音調傳新聲乍囀鶯啼樹餘響不斷龍吟川拂指四弦如裂帛銀牀葉落悲寒蟬空林淅淅鳴虛籟幽澗泠泠流瀑泉獨抱中情向誰訴曲終馬上啼嬋娟鳳鳴朝陽苦難見鴈叫羅浮私自憐別有離愁彈夜月潯陽江頭停客船鳴弦撥盡淸商怨月冷蛾眉秋滿天翠袖拂絲聲切切靑衫濕淚思綿綿君不見越女吳姬美如玉十三彈得琵琶曲一朝逺嫁隨徵夫望斷江南春艸緑

空城雀

空城雀喧啾無樹棲城角雄飛雌哺黃口雛羣遶荒蕪無粟啄何不飛去山林樂城頭日落號烏鳶城下荊棘霏寒煙朝昏飲啄不充腹磔磔悲鳴誰汝憐自嘆空城非所止猶勝身罹网羅裏君不見郊原四面皆网羅無地濳蹤將柰何安得仁恩及微物雨露生成囿泰和

野田黃雀行

野田有黃雀羣飛向村落禾黍秋來啄食肥蓬蒿暮宿濳身樂不同飛燕營窠巢豈逐徵鴻罹繒■﹝矢敫﹞微物猶知棲息地四維塵网誰能避君不見鸚鵡在樊籠幾時脫迹山林中

梅花引

君不見西漢梅子眞精魂化作花中神君不見開元宋廣平辭語采得花中英鐡石心腸賦偏麗神仙風韻气獨淸江南十月芳信早蕚緑花開照晴昊玉樹皎如冰雪明詩人吟到乾坤老萬松嶺下月昏黃忽憶故人天一方折得繁花無使將空山月落遙相望霜寒野迥聞殘角撩亂漫空香雪落長嘯曽驚洞口猿髙吟欲借山頭鶴幾回踏雪過溪橋滿眼白雲寒欲飄倚竹相看欹翠袖歸來三日香不消揚州歲晚花猶盛聞說東皇消息近笑問花神不肯應爲君傾倒酬淸興我歌梅花引勸飲君莫辭大羮調以黃金鼎旨酒酌以白玉巵气轉洪鈞在頃刻挽回春意非君誰

猗蘭操

朝露凝兮奕葉光紫莖出兮芬芳托根兮楚畹芳菲菲兮滿堂念中情兮不能忘擥玉佩兮紉幽香操鳴琴兮動淸商嘆遺音兮心徊徨懷美人兮天一方感露霜兮沾裳

別鶴操

孤鶴度遼海辭家已千年棲息向華表飲啄下靑田雪爲衣兮朱爲頂淸聲唳兮聞九天有客結廬兮傍林泉聴遺音兮彈鳴弦竹風動兮戛戛松月落兮娟娟恍臨軒兮無影飄縞袂兮蹁躚長鳴兮拂羽挾雲巢兮飛仙忽神遊兮蓬島響天籟兮泠然

性情集卷一

●欽定四庫全書

性情集卷二

﹝元﹞周巽撰

○擬古樂府

節士吟

修竹生中林長松在幽壑嚴冬霜霰零枝葉不黃落夷齊歸西山餓死無愧顏魯連蹈東海一去竟不還蘇武持漢節饑來嚙寒雪遂使李陵慚去住難爲別古人重義不顧身聲名烈烈垂千春采薇嚙雪辭金者寥寥千載空無人睠彼宦逰子胡爲寡亷恥我歌節士吟六合淸風起

羽觴飛上苑

春風二三月綺席列瓊巵鶯啼上林苑花覆太液池酒令行觴飛羽急樂歌轉曲流聲遲玉醴香中春瀲灔金波影裏翠參差冰弦觸指雁初度風笛啟唇鸞乍吹宮錦淋漓羅袖濕蛾眉起舞雙玉妃君不見長楊日落天仗去淸夜銅仙空淚垂

薄暮動弦歌

斜日照東壁樂音紛滿堂翠蛾啟皓齒玉指彈淸商花前起舞靑霓裳弦將白雪聲遶梁秋風洞庭叫鴻鴈春日髙臺鳴鳯凰晝刻苦短更漏長寶篆香消銀燭光君不見承恩飛燕來昭陽天畱一鑑吁可傷

雞鳴髙樹巓

東方曙色動喔喔金雞聲初唱疏星落再啼斜漢傾朱冠揺揺奮錦翼飛出扶桑枝上鳴生秉五徳合陽精司晨長是臨五更气雄將鬭躍金距餘勇未衰猶力爭有客能鳴度闗早何人促起舞劍輕朝來喧呼驅上樹木末聲殘風露淸思婦因之驚逺夢歸人不至感中情感中情向誰訴人在邊頭音信無幾回夢遶闗山路

錦樹行

吳江上郢水東木落秋霜冷波涵夕照紅天機織成五色綺地气吐出雙飛虹低連曲岸山嵐曙逺接寒岡野燒空楓葉滿林凋玉露落霞影裏飛孤鶩漁歌聲斷彩雲畱我行見之歲雲暮闗河萬里鴈書遙行子天涯在何處我歌錦樹行曲盡難爲情十月桃花爛如錦運糧初過南昌城

壯士歌

君不見荊軻辭易水飛蓋過秦宮一去不復還白日貫長虹又不見樊噲入鴻門瞋目髮衝冠立飲斗巵酒狂言敵膽寒秦王絕袖環柱走沛公間行脫虎口兩雄事異壯心同擁盾何慚持匕首近代羽林如虎貔黃金瑣甲元武旗三石琱弓百發中千鈞寶鼎獨力移時危此輩盡奔散如噲如軻知是誰落日髙臺大風起安得守邊皆猛士力挽天河洗戰塵功名圖畵麒麟裏

闗山月【蓋傷離別也】

披靑雲見丹闕玉鏡懸靑天幾回圓又缺居庸古北接陰山照見長城多白骨胡笳夜奏聲嗚咽羌笛曲吹楊栁折姮娥流彩到中閨邊鴈不來音訊絕音訊絕夜夜馳情瞻兔窟天闊淸秋河漢遙思君夢斷闗山月

梅花落

中庭一樹梅飛雪委荒苔我行驚歲暮幾回花落又花開玉筯啼妝面思君契闊何由見城頭霜角入云悲吹斷芳魂淚如綫

芳樹

前庭植芳樹雨露浥華滋下有盤根節上有連理枝欝欝淸陰合離離佳實垂榮華信可愛零落亦可悲佳期彩雲散倚樹長相思

元冥曲

元冥啟芳籍化機動元英六華凝中素一气分太淸涵養成佳實味之以和羮碩果如不食剝盡還復生

車遙遙

車遙遙去何之馬蕭蕭鳴深悲路遶闗山千萬里望君不見長相思黃塵蔽日徵鴻斷肝腸似割空畱戀霜雪墮指冰斷須未寄衣裘淚如綫長途豺虎方縱橫魂驚膽落傷中情傷中情向誰訴百歲光陰暗中度車遙遙何處去

逺別離

朔風起鴻鴈來遙傳蘇武訊直過李陵臺萬里闗山和月度幾行書字拂雲開羣飛逺浦鳬鷖亂陣落平沙鷗鷺猜自是隨陽向南去非闗避雪待春回數聲驚起閨中怨夫在邊頭何日見水長天逺若爲情月下停砧淚如綫

怨王孫

王孫逰憺忘歸芳艸緑落花飛艸緑花飛春又暮憶君心緒罥斜暉水流赴壑何時返心逐鴻歸闗路逺華蕚樓前白日昏芙蓉帳裏香雲暖夢見王孫雪滿裘腰間玉帶珊瑚鉤金鞭斷折銀貂敝昔日紅顏今白頭魂一驚淚雙落娟娟殘月入房櫳淅淅淒風動簾幙

采蓮曲

泛西湖西湖五月初盈盈緑水開紅蕖纎手雙揺木蘭槳荷花蕩裏移輕舫花深葉宻不見人隔花遙聴菱歌唱菱歌唱中情自惆悵棹遶回堤去復來揺動露盤珠蕩漾珠蕩漾不成圓日照芙蓉顏色鮮嬌態臨風欹翠蓋新妝映水落靑鈿采花休采菂心苦誰如妾顏紅羞比花眉翠還同葉南風送微涼吹香襲荷裳折花挹荷露驚散雙鴛鴦夫君在何處妾心詎能忘碧莖刺手絲不斷芳容常恐凋秋霜誰家逰蕩子調笑弄湖水妾心自比花更淸獨棹歸船明月裏滿身香露回中房月掛髙臺鸞鏡光吳姬越女多愁思歌遶湖波空斷膓

長安道

長安甲第連雲起馳道迢迢直如矢香霧滿城飛轂來千門萬戶東風裏路入甘泉禦气通樓開丹鳯霞光紫玉階朝覲響瑤珂僊仗傳呼鳯輦過栁拂龍旗露猶濕交衢雙舞鳴鸞和上林春早啼鶯亂渭水秋深落葉多豈知一旦繁華歇禾黍離離將柰何有客有客長安道衣裘塵滿愁難掃旅懷欲寄雁不來富貴翻憐故鄕好君不見長安道上多虎狼常恐行人度闗早

芙蓉行

天門初曙啼早鴉西風吹落丹霄霞美人閒倚闌干立錦樹頒霜初見花美人顏色花可比歲晚見之心自喜鸂鶒沙邊雲彩飛珊瑚枝上虹光起宻葉玲瓏亂翠毛繁英燦爛裁文綺宮女焚香別殿中秦娥攬鏡妝臺裏朝來艤棹驛亭西疑是美人隔秋水紅妝翠袖靑霓裳微笑含情啟玉齒木末霞消落日紅相思咫尺云千里

桔橰行

八月陂塘秋欲涸車聲軋軋連村落晚禾將槁大田枯絡緯悲鳴止還作螮蝀垂光飲斷流蛟龍蛻骨臨深壑汗流被體足未停辛苦救得禾田靑十日無雨穗將絕蕩蕩旻天呼不聴君不見秋糧已免皇恩早天賜丰年應更好不用含愁怨桔橰化機頃刻回枯槁

苦熱行

祝融南徵馭赤龍鶉火飛焰當前鋒渴烏吸盡蓬萊水妖虹掛在芙蓉峯田疇枯槁泉欲竭沙石銷鑠金爲鎔重惜民憂魚鼎沸得非帝遣龍門封云蒸谷口澤未降虎嘯巖前風不從六合如在洪鑪裏不知何處堪濳蹤嗚呼山林晦迹無地容安得天風駕我遊鴻蒙

長相思

長相思惜芳顏郢樹云深不可攀三峽猿啼夕照間瞿塘江寒水初落巨石奔流多險艱百丈牽江行水灣望斷徵鴻過衡嶽夢隨行雨來巫山霜凋黃葉鳴絡緯夜長不眠淚潸潸長相思何時還

楊白花

楊白花白於雪漫空撩亂飛瓊屑有美人兮將別攬柔條兮初折絮紛紛兮舞離筵酌緑酒兮鳴朱弦感中情兮惜芳年迎章臺兮舞袖繞隋堤兮吟鞭去金河兮幾千里攬愁緒兮綿綿思夫君兮不息望云鶴兮翩翩

蒼龍吟

江潭月冷流淸音紫竹吹作蒼龍吟含商引徵曲意深曲意深淚沾襟闗山逺何處尋美人滿酌金屈巵勸我行樂當及時艷歌流舞揚光輝揚光輝照春日壽萬春歡未畢

效樂未央體詠梅二首

六花出一陽生催凍木吐寒英棲遲谷巖裏凜如聖之淸

冰注魄雪霏香發春意冠年芳元气所融結花中之素王

野有梅思君子也君子在野感物而托興焉

野有梅山有璞歲將晏兮微霰初落我思美人如玉追琢

山有璞野有梅歲雲暮矣飛雪皚皚美人旣見我心孔諧

吁嗟美人兮贈我以瓊英酬以佩玦聊結中情願守貞白毋渝初盟

淸平調三首

武皇開宴影娥池侍宴阿嬌新寵時金屋春深扶醉起鸞鳴花底日遲遲

簾外宮娥舞袖來霓旌雙引出蓬萊一泓仙掌金莖露分賜羣臣七寶杯

兩院東風飄紫霞天香飛落上林花恩疏不見龍輿過望斷長門日又斜

○補古樂歌序

唐元次山補樂歌序曰自伏羲至於殷凡十代樂歌有其名亡其辭考之傳記義或存焉采其名義以補之凡十篇命之曰補樂歌餘讀次山之作愛其辭旨淵古宛然若當時之制難可仿效遂考傳記所載上古聖人制作功徳如伏義結网罟以教畋漁神農作耒耜以教耕稼軒轅造律呂以審陰陽堯觀蓂莢以正歷象舜繇陶冶以陟帝位大禹之疏河成湯之禱旱成王之卜洛皆歷代聖人制作功徳之大因以名篇亦謂之補樂歌云【案耒耜蓂莢疏河三篇永樂大典原闕】

网罟

代結繩兮古庖犧网罟設兮取象於離張萬目兮舉維以佃以漁兮隨所施龍馬出兮河之涯

律呂

嶰竹生兮鳯凰鳴協陰陽兮制鳯笙筩十二兮和五聲奏雲門兮天下平帝乘龍兮遊太淸

陶冶

歷山之下兮河之濵陶元气兮冶大鈞磚埏埴兮淬淸泠器不苦窳兮資吾民元徳升聞兮韶音以成

禱旱

素車白馬兮來桑林六事責已兮感天心天心回兮霈雨霖蘇萬物兮恩澤深大濩作兮流遺音

卜洛

假神龜兮建東都定寶鼎兮開皇圖武功成兮文徳敷白雉在庭兮鳯在梧歷世歷年兮垂逺謨

性情集卷二

●欽定四庫全書

性情集卷三

﹝元﹞周巽撰

○五言古詩

題吉文殷仲朂修竹亭詩

君子有髙節气淩靑雲端開軒來舞鶴鳴籜驚棲鸞簾影揺翡翠佩聲戛瑯玕行吟何灑落嘯歌自盤桓云來書臺逺月照文水寒焉得共觴詠筠窓聴淸彈

希文堂爲羅宗文題

城南羅隠君簡黙重髙誼仰希文正公惇族輕市利徳著麥舟詩恩埀義田記嚴親八十餘彩服日娛戱棣蕚暎春輝友於自倫至晚歲閱金經頗悟仙丹祕逰神慕松喬脫略棄塵事昔見雙珠明今畱一株桂玉樹照西園芝蘭雜芳蕙悠悠白雲飛馥馥金粟墜聿瞻希文堂令人發深喟

賦明月珠奉簡三衢馬子善

明月何團團淸輝散霞綺君如明月珠湧出滄海裏文采照三衢光華騰萬里煌煌海內珍驪龍見之喜綴冕堪凝旒爲璫可充耳蛾眉笑相看魚目羞自比景星夜熒熒甘露朝旎旎我歌明珠篇蟾光浴秋水

分題得螺川送郡侯髙志道秩滿赴京

金螺出晴川日照波光動物微秀所鍾名與川增重五馬日邊來川靈應效貢紛如浦珠還驪龍爭戱弄咫尺湧波濤長風一吹送永懷朝宗心來獻河淸頌

詠諸葛武侯南陽

諸葛公隆中臥不起玄徳三顧之情好猶魚水鼎足勢旣成出師志未已炎灰不復燃大星當營墜如何建安後正閏昧前史紫陽舉頹綱昭烈著漢紀君臣大義明書法春秋比

巢云

嵩華謫仙流逸气淩霄漢捲迹孤影微成章五色爛臥瞻蟾窟低起舞鶴髮亂悠悠心自閒冥冥夢初散天孫促駕招太白倚屏看俯視芙蓉峯臨風灑飛翰

題黎氏彬軒詩

晴雲麗初旭光照城南樓樓中有隠者黎氏儒家流文彩絢素質書香樂淸幽雅性惇孝友髙懷重交遊班班春彩立馥馥秋蘭抽當窓掲吟翰輝映珊瑚鉤

贈五嶽道士劉九臯

翩翩鶴南飛翼翼來靑田神閒逰五嶽聲淸聞九天振衣瑤臺上舞羽玉皇前一顆還丹現三花聚頂圎芝壇月隨步松巢云共眠玄都看花去飛駕淩紫煙

蘆花塢詩

飄飄校書郎棲迹蘆花塢孤云臥髙林雙鳬下淸浦玉樹帶蒹葭秋光暎眉宇胸懷冰雪明容儀鸞鳯舞昔陪靑藜翁灑翰辟玉府佩劍出龍泉煙塵暗中土翩然賦歸來垂綸傍蘆渚雪花香滿襟風絮光翻羽邀彼鶴上仙泛我尊中醑髙歌落海蟾長嘯驚石虎願接盧敖逰仍呼太白侶飛駕淩淸虛乘風過玄圃

詠鮑叔牙詩

鮑叔相齊桓舉賢立霸功心知管夷吾所以常見容一朝代齊相烈烈營西東遂令王綱正列國咸服從髙誼薄雲漢羨彼雙飛鴻後來結交者自謂膠漆同見利競毫髮相擠陷穽中昔若芝與蘭今爲蒿與蓬古人不可見邈焉想髙風

澹雲爲湘陰羅孝子國瑉賦

悠悠江上云靄靄雲中樹歷歷楚天遙思親在何處家住白雲邊望極湘陰路朝看雲飛來暮看雲飛去云行出有歸逰子當返顧如何骨肉恩離別少歡聚憂來賦停雲耿耿出情素願爲黃鵠翔歸來慰遲暮相看共捲舒怡然得深趣朗詠白雲篇烏啼殘月曙

詠嬴女

盈盈花上月渺渺樹間云雲中弄玉管裊裊隔花聞中夜淸聲歇碧雲鸞影分綢繆托蕭史中道哀離羣瑤臺幾春夢洞房余夕薫遺音尙嗚咽愁緒何繽紛鳳去臺空存思君復思君

題靑文蕭與靖歸興圖

藹藹溪上云蒼蒼鏡中樹蕭散林下人行吟有佳趣邂逅立松陰盤桓不能去流水長無聲仙源渺何處拂袖歸去來南山起煙霧

天臺歌奉簡郡庠謝廣文玉成

峩峩天臺峯峯髙幾千丈金烏浴海潮飛出天門唱中有緑髮翁神淸气豪宕逺繼太傅蹤逰觀赤霞障著屐步云衢鳴珂對天仗翩然舉飛翰振鐸螺川上文章若有神班馬不相讓詩興秋云髙詞气春濤壯玆辰渉大江攜詩逺來訪延坐振文堂髙談知雅量魚來芹泮看鶴去梅邊放孤雲起東山式慰羣生望

層溪釣隠爲西昌郭廷輝賦

澄江有隠士世科冠朝端釣月層溪上溪淸月光寒追蹤坐磻石適意觀微瀾身披孤鶴氅手持一漁竿鷗鷺長爲伴爵祿不可幹縱無渭川想應作嚴瀬看云來靑螺浦月上金魚灘泠然發長嘯驚起臥龍蟠

詠曹娥

曄曄枝上花隨風早飄忽娟娟如花顏痛父逆潮沒哀號訴江神焉得收父骨臨流遂自沈死抱父屍出海濤助聲悲山云共愁結事在漢安年誄成度尙筆孝哉曹娥心明明如皦日

贈楊用良之金陵

泛海得驪珠輝光比明月剖身藏之歸持以獻丹闕終受魚目讒謫爲金陵客生還見妻孥自憐無定迹旋與親愛辭復作千里別蘭棹入寒煙梅梢落晴雪翩翩孤飛鸞寜肯棲枳棘冥冥海天長遙望雲中翼

采菊

秋英有佳色晚節含餘香悠然東籬下觧佩紉芬芳繁霜瘁百艸林木盡凋傷白酒山中熟歸來松徑荒露冷沾襟袖遶籬花正黃掇英引觴酌酣詠幽興長心閒得其趣塵慮憺以忘朝飲菊井水夕餐菊籬英坐看浮雲淨南山晚蒼蒼

題蕭氏思賢自省齋

城南有佳士蕭姓名思賢好古抱英气讀書事精研嘗從龍參軍正學得師傳髙誼重然諾中心守貞堅淸論灑蘭雪隠居臨市廛屏岫列圖畫大江橫其前特書自省字髙掲堂東偏操修日無闕三復白圭篇朝夕淨塵慮靈臺常粲然庶幾希前哲俯仰不愧天賢友我同裏交遊三十年徵詩到山閣酣詠梅溪邊自省當自省勉■﹝施﹐冉代也﹞復勉■﹝施﹐冉代也﹞

簡彭志南【號天池】

歲在丁丑春東風轉花栁來從天池遊劍光動星斗君有倜儻懷平居惇孝友气壓波濤翻聲吹鯤鯨吼髙誼薄曽云片言觧紛糾偶坐逢故人傾倒接杯酒書屋臨大江竹陰覆晴牖畦蔬遶回塘粳稻滿南畆甘旨奉親余此樂眞罕有蹇余客平原契闊歲年久雲樹晚蒼蒼思君重回首

山居樂爲吉州文世傑賦

蘿壁臥閒雲松巢立孤鶴飄飄丹丘生棲息在林壑樓倚芙蓉屏屏髙翠如削長吟野猿驚淸嘯巖花落卷迹云共歸鳴臯鶴初作朝市自紛紜山居有眞樂

效八音體送李狀元一初提學浙江

金閨早通籍石渠待校書絲綸閣中客竹簡猶捲舒匏瓜豈終系土宇今晏如革化自君始木鐸揚名譽

寄女壻陳紹吾

明月出東山飛光照峨嵋白雲生鏡石動有萬里期念子在逺道身爲微祿縻九載一遷秩會面知何時生女有所托誰能嗟逺離去春始歸寕懷抱乳下兒苦云夫去逺辛勤仰姑慈成童戀祖母乳子乃在玆近得嘉定報衣成將寄誰亟令吾孫去庶用慰離思眉山云千疊錦水天一涯朂哉愼自保有志達所爲

賦得泮宮丹桂賀龍錄事元同登第歸

泮宮有丹桂千載畱芬芳長沐聖人澤玉階秋露涼客從廣寒來滿袖攜天香中庭坐明月折華薦瑤觴嫦娥顧之笑贈以紫錦裳飄飄淩丹闕鸞鶴相翺翔

早梅

孟冬天地閉蕚緑數花開步繞溪上見香從谷中來冉冉年將盡怱怱春又回徵鴻避霜雪行子隔風埃歸來履芳躅慰我平生懷

紅梅

彩鸞下云壑歲晏停香車素妃持絳節丹臉含蘂砂謫居臞仙苑步出東皇家朝迎暘谷日暮飡赤城霞尙恐芳華歇飄忽令人嗟

梅仙

飄飄羅浮駕皎皎刼外身娟娟冰是骨粲粲雪爲神持節來瀛海噓气爲陽春若非王喬侶恐是赤松鄰殷勤問芳訊未盡寰中塵

寒梅

嚴霜瘁羣木生意存孤根石泉冰已合雪谷花初繁滕巽迎瑞气山澤歸英魂相看折凍蕚微笑酣朝暾藹然見顏色傾倒花前尊

梅友

不見芳顏久儀容老更成襟懷抱淸气灑落出眞情天寒適邂逅握手如平生曵月鮫綃薄淩風鶴氅輕同有歲寒約重來會耆英

梅子

中林有佳實孟夏雨初肥離離靑垂處落落紅綻時昔曽感商夢摽有興周詩調鼎將用汝傾筐一塈之臨風毎相望聊以慰渇思

誠復齋爲西昌羅建中賦

天地開元冬繁霜瘁林木初陽應律回萬物自生毓有客豫章來曰貞字誠復學易究精微潛心窮化育仰止無極翁永懷繼芳躅所以太極圖通書常在目非誠曷流行非復曷歸宿貞也學有源家住澄江曲齋以誠復名閒居愼其獨中藏造化機外轉洪鈞軸窻云隠孤光簾霧霏淸馥藏修息且遊斯人美如玉十載一相逢文彩光可掬手持明月珠訪我靑原麓索賦誠復詩時時急相促貞下復起元顧名常自朂欝欝南澗松猗猗北窻竹相期保歲寒梅花照書屋

送左子聲赴金陵收父骨歸塟

哀哀歌蓼莪戚戚左氏子悠悠感中懷靡靡去故里痛父骨未收隠憂徹肝髓孤舟過金陵惜別臨鷺水岸栁情依依江波寒彌彌旅櫬幾時歸山中白雲起

哀故左丞余公闕

舒州控淮海蚩尢直層城余公此戰守七年無援兵公有大將略烈烈如杲卿百戰死城下向來一書生長淮失保障寒潮送哀聲至今父老言聞者涕泣零

哀故參政全公子仁

南臨欝孤臺白日忽已沒桓桓髙昌公回車奮餘烈平生鷹揚姿矢以須濺血生旣負主恩願爲厲報國拔劍殺二人公回仗死節魂招不可來劍冷臺前月

哀故九江太守李公黼

正月江濤惡潯陽妖霧昏李侯守玆土慷慨顏平原身親蹈白刃大戰城西門結纓歸府第衣帶戰血痕死且瞋吾目罵賊不絕言公眞天下士天子哀臨軒視彼佩符者區區何足論年年春艸緑來此弔忠魂

蒼松

蒼松有古意撫樹常盤桓孤根蟠地底髙節淩雲端老龍驚蛻骨獨鶴落飛翰應中明堂用還扶大廈安適當風雨會堅傲雪霜殘願結忘年友永期同歲寒

上苑梅

仗外迎春早花邊待漏遲雪華飛上苑日色動南枝壽陽臨風處落英點芳姿珠簾淸气入倚閣寒云埀辟妃侍華宴聽弄玉參差

寒梅

羣英生有序乃在羣英先巡檐笑木李臨浦懷水仙根枝本同气華蕚何相偏雁行來逺塞塤聲動芳筵嗤彼紫荊花輝耀春風前

性情集卷三

●欽定四庫全書

性情集卷四

﹝元﹞周巽撰

○七言古詩

姑蘇臺

吳山髙吳水長烏啼霜楓落鹿逰煙艸荒百花洲在春無主曽見蛾眉花下舞祗憐西子捧心顰那覺越王嘗膽苦山圍水繞闔閭城故國臺傾空有名子胥伏劍夫差死悲風哀動寒潮聲

黃金臺

邊風動燕雲開千金買駿骨宛馬從東來金臺百尺空中起樂毅趍燕從隗始髙陵秦塞云幾重俯拓齊城地千里昭王已矣賢士亡黃金化土髙臺荒白虹貫日天蒼蒼易水波寒沙艸黃

歌風臺

白蛇斷赤龍飛天開炎運成帝業云捲蜚廉揚武威威定四方歸故里酒酣擊築歌聲起山河振動气猶雄宇宙廓淸心自喜薫弦載撫韶音希豳雅又陳王化始河流如帶誓猶存臺前虎嘯生荊杞

戱馬臺

睢水東彭城下西風殘照古臺荒楚項重瞳曽戲馬振鬛長鳴聲捲河翻身一躍光騰波時危力盡將柰何騅兮不逝空悲歌九日黃花秋霜晚長河東流去不返遙憐霸業逐煙消賓雁南飛楚天逺

釣臺

桐江上一絲風羊裘坐危石輕雪落寒空故人乘龍忽相憶徵起終辭諌議職夜驚星動紫微垣曉見雲歸翠蘿壁振衣獨立富春山魚鳥亦知心事閒淸風髙出雲臺表遺迹長畱山冰間

銅雀臺

西陵樹曽是美人歌舞處腸斷君王死別時蛾眉憔悴分香去姦雄心事有誰憐殘瓦空題漢代年銅雀春深懸落日石麟秋冷臥荒煙鄴下興亡今又古烏號野樹猿啼雨泉扄長夜鏁幽魂有酒誰澆臺下土

鳯凰臺

望佳气臨髙臺金烏初出海照見鳯凰來千年王气久消歇忽聽韶音動雙闕烏衣巷口鳥鳴春白鷺洲頭潮湧月雲中天樂下瑤京僊女乘鸞弄玉笙歌聲噦噦臺前起散作春風花滿城

陪全尙書子仁馮髙州子羽宴劉宏逺江樓子仁大書先得月樓四字且歌以美之子羽作記俾余賦詩卽席奉呈

昔年李謫仙呼月醉南樓尙書今夕宴客有馮髙州坐邀劉顥淸興發樓倚長江先得月玉簫吹徹彩雲畱聲引鳯凰來上闕八窻玲瓏風露寒秋髙銀漢生微瀾團光未離滄海角流彩已照虛檐端尙書特筆髙州記飄飄頗有淩雲气毫翻云藻玉蜍幹袖拂天香金粟墜醉歌窈窕邀嫦娥滿目飛光感興多仙人騎鶴遙相過玉壺瀲灔揺金波不醉如此良夜何吁嗟不醉如此良夜何

轆轤

秋陽杲杲溪流竭井上轆轤聲不絕銀河斜轉玉繩低心苦惟憂稻田裂邊雁南來人未歸蛾眉顰蹙筋力微遶牀百丈哀音動樹攪西風梧葉飛蟋蟀悲吟腸欲斷蒹葭露白秋將半田家祗望晚禾登柰何今歲逢秋旱君不見早晚班師舞干羽皇天應降洗兵雨

梅花月下醉歌

酌酒芳樹下寒光照玉壺舉觴酬明月起舞鶴影孤淸夜恍惚逢仙姝丰姿綽約形容臒琇瑩充耳雙明珠纎腰雜佩靑珊瑚邀我東逰見麻姑南昌仙人在坐隅杯傾沆瀣酣芳液連日東風吹不蘇酒醒滿襟香露濕雪花眩眼光模糊欲與仙人借雙鳬朝逰羅浮暮西湖誰能持將北斗勸何當吸取東海枯君不見醉倒罇前曙光白不知此樂今有無

○五言律

追和文山靑原詩柬陳村民寄謝禪林諸友

曉行金粟地袖拂緑蘿煙水出源頭活峯廽樹頂圓因君寄髙興來此洗塵緣惟有山中客猶書甲子年

昔人吟詠處醉艸動春蛇巖石曽爲供溪毛可薦茶荊畱千歲樹桂老九秋花欲結淵明社重來惠逺家

中秋對月有懷

涼夜金波動秋空玉鏡飛山河移素影霄漢出淸輝照席蟾蜍近傳書鴻雁稀更闌猶夢見天上看花歸

鏡裏秋容好巖前爽气佳素娥元有藥老桂又開花對影心猶壯觀花鬢未華有懷瀛海客直欲泛靈槎

題羅用和老人賜帛詩

天子嘉耆徳推恩及老成霜紈題禦賜春彩拜親榮寒谷初回暖荒城未解兵園黃豈終隠徵起見升平

九日偕丘世傑俊賓吳文泰吳仲誠髙崇徳逰石礱

蒼壁瀉飛瀑虛亭看掛川寒聲灑松雪暝色帶蘿煙銀漢空中落玉虹巖際懸壯觀逢九日與子樂盤旋

登臨無好句猿鳥笑人來良友文皆傑諸生俊有才起予詩疊和迎客菊初開喬木凋零盡日斜孤鶴回

九日謾興二首

佳節動髙興憑陵翠巘孤山河千里異風雨滿城無松下豺猶祭雲中雁自呼未能酬酩酊且復立斯須

矯矯雲間鵠悠悠溪上鷗蘆花兩岸雪楓葉一江秋客路從飄泊浮生任去畱幾時將鳯管拂袖過瀛洲

題洗耳亭【並序】

泉遶靑原山前琮琤鏡徹寒聲襲人山中人枕流其間而作亭其上以洗耳名之鄕衮文信公大書洗耳亭三字猶存

路入靑原去停驂洗耳亭偶聞徵隠逸來此濯淸泠問法黃龍在吟詩白鶴聽巢由不可見松月滿窻欞

讀書臺【並序】

讀書臺一在永和鳯岡之陽鄕衮周文忠公嘗讀書其上松陰鬱鬱盛夏常寒蓋廬陵擅山水之勝斯臺又盡攬廬陵之勝也

曉上讀書臺臺髙接上臺書生燈火夢丞相衮衣來山色看還近松陰掃不開倚闌吟眺處獨鶴暮飛回

白鷺洲【並序】

洲綿亙吉州六七里江水分流縈回此州宛然金陵二水中分一洲之勢因以白鷺名之丞相文忠公建書院其上種竹萬竿公卿大夫多出此焉由是白鷺洲之名聞天下

吉士長懷古來遊白鷺洲波分孤嶼出沙帶一江流漁火楓橋夜書聲竹院秋磯頭明月上吟望意悠悠

魯公祠【並序】

唐顏魯公爲郡別駕時以興起斯文爲已任益廣學舎聘賢士以淑我吉人自此廬陵聲名文物卓爲江表冠吉人徳之建祠螺川驛東以永去思之意焉

魯國祠堂在螺川古驛東吉人思別駕唐史具孤忠礎潤香芹雨廊廽古栢風我來拜公像肅肅仰冥鴻

靑螺峯【並序】

靑螺峯在廬陵郡東北亭亭如靑螺上有金螺子故名旁臨大江水光山色暎帶城郭郡之望山也

螺峯臨北渚千古畫屏開瞰水靑涵影浮空翠作堆江流如變酒山好若爲杯有客吟招隠靈泉松下來

寄徳安縣尉劉麟紀

千里潯陽客靑衫淚未幹琵琶秋月白蘆荻曉霜寒感慨悲王粲登臨憶謝安風塵滿江右何處覓漁竿

以和靖處士疏影橫斜水淸淺暗香浮動月黃昏兩句爲韻賦詩十四首

江上逢花處山陰飛雪初人憐孤樹瘦春寄一枝疏澹白流纎月芳魂返太虛遙思林下路和靖苦吟余

孤山乘興來晚歲入佳境雲樹棲鸐翎冰梢掛蟾影倚看醉眼醒夢覺吟魂冷日夕重相思幽懷長耿耿

美人何契闊一見卽畱情翠袖淩風薄瓊裾曵雪輕寒煙修竹外流水小橋橫殊覺芳容瘦不知華髮生

長憶攜壺去西湖處士家凍雲低老樹殘雪落疏花深谷溪流逺空林石徑斜亭前放鶴處吟思遶天涯

鶴去野亭空松門傍湖水掃雪坐荒苔臨風嗅寒蘂折花興何長得句心自喜把酒酬詩仙山中白雲起

白雲長不掃緑蕚笑相迎倚樹懷中素攜香覺太淸江南春較早林下雪初晴欲折無來使憑誰寄逺情

千里憶佳人芳情寄來逺林杪雪華深枝頭春色淺穿雲苔徑縈傍水柴門掩不惜山路遙攜壺臨絕巘

絕巘路﨑嶇躋攀坐來蹔樹壓翠巖幽香通蘿壁暗客笑雀喧枝樵歸花挿擔落日興猶酣停杯倚云瞰

一樹輕冰凍滿林疏蘂香殷勤托花訊惆悵惜年芳逺寺鐘聲寂髙樓角韻長有懷不可見寤寐意難忘

元猿吟庾嶺白鴈過羅浮倚竹凝朝望看花帶暮愁丰神何灑落貞節自淸幽酌酒芳林下酣歌興未休

行行過驛亭歷歷逰仙洞白鶴羽毛翻玉龍鱗甲動花間壺再傾石上琴三弄回首隔風塵思君入淸夢

思君在何方昨夜花初發渺渺樹間云娟娟枝上月素輝寒玉肌淸气冷冰骨應笑桃李顏繁華覺消歇

粲粲仙妃降盈盈倚靚妝香紉靑玉佩光冷素霓裳疏蘂欺霜白芳心蕤蠟黃雨餘花濕處疑是泣英皇

自昔皇英去誰招花底魂數聲云外角一酹月中尊雪皜山陰霽云黃野色昏忽傳芳信至初旭散東園

溪梅

幾樹臨寒碧疏疏花滿溪皺波涵影瘦欹岸壓枝低月上推篷見云深去棹迷頗懷過剡曲乘興遶芳堤

嶺梅

嶺頭春意早疏蕊臘前開使節停雲望樵歌出洞來穿花羸馬過抱樹冷猿哀傳語羅浮客新詩早寄回

默林

尋芳臨晚渡停棹入寒林雪裏孤村近花間一徑深隔花人喚酒倚樹客聽琴煙寺昏鐘動歸來香滿襟

梅洞

巖谷云深處冬暄花正開香隨微雪落訊逐早春回白鹿銜花去元猿抱子來僊人招我隠倚樹獨徘徊

梅魂

縹緲煙塵外思君不見君神逰枝上月夢繞樹間云素頂三花聚元精一气分氤氳招不得化作雪紛紛

梅訊

歲晏無消息此時芳訊通初傳逺信至如見美人同枝上喧林鵲雪中來塞鴻關山今夜夢和月到房櫳

野梅

郊外一枝雪村邊十月春行吟逢處士索笑向佳人茅屋寒煙外板橋流水濵欲乘芳興去雲樹隔嶙峋

梅樹

南昌千載樹屹立出凡塵人想邑中尉仙畱世外身淸臒孤鶴骨夭矯半龍鱗擬掛一壺酒倚歌招子眞

梅根

孤根培厚地春意在東原蟠屈龍形古發生陽气溫冰堅凝體魄雪淨返精魂大本深含蓄嚴冬花正繁

梅龍

千年一老樹瘦骨似蟠龍玉爪冰霜合翠鱗苔蘚封羅浮雲裏見夏禹廟中逢乘取臞仙駕飛光來九重

梅蘂

輕冰融凍蕋點綴見仙姝色潤藍田玉光浮合浦珠枝頭帶蟾影花底露蜂須此日相看處芳容何太臒

梅英

霏霏含玉齒粲粲出瓊英春色梢頭見陽和根底生終身守貞白芳气得輕淸隠若飛仙佩飄翩來上京

梅蕚

凍蕚凝芳思空山見美人冰姿含翠靨玉齒粲朱唇結蒂棲香雪綴枝迎早春醉看開也未微笑問花神

梅香

瓊樹流淸气花飄晴雪香暗凝翠云袖微襲紫羅囊旖旎來東閣芬菲滿洞房酒酣三嗅醒吟斷月昏黃

梅仁

佳實存芳核中含元气淸陽生春欲動甲拆暖初萌雪後孤根發年深老幹成長畱酸一點金鼎待和羮

梅影

江碧涵疏影飄蕭宛不羣斜橫半窻月低轉一簾云晝掃塵無迹陰移篆有文常隨芳質見隠映雪繽紛

奉寄陳進士村民

不見鏡中石遙思枕上峯景星光欲聚夜雪興偏濃著述編新艸吟哦對古松華嵩歸隠處雲樹幾千重

舊種庭前竹旋看新筍生春深翡翠合日靜鳯凰鳴常有淩雲气兼畱避俗名希君保貞操托此寄中情

哭雩都縣尹沈宗臣父子死節

侃侃雩都令情深入夢思大兒同死節慈母痛生離猶想之官日空憐罵賊時欲持一杯酒遙酹欝孤祠

祭石橋先妣墓詩

哀哀竟何恃悲痛徹心肝墓樹春云暗階苔宿雨殘涙隨流水注食爲禁煙寒膓斷思親處鵑啼喬木端

祭石屋先人墓詩

早歲自失怙憂懷不盡言養慚烏返哺祭效獺銜恩陟岵悲風起瞻塋佳气存永言思罔極埀白哭秋原

性情集卷四

●欽定四庫全書

性情集卷五

﹝元﹞周巽撰

○五言律

水溢芙蓉沼【案集中分詠薛道衡昔昔鹽詩蓋仿唐人趙嘏之體惜闕佚其半今就現存者依薛詩章句釐其前後】

雨過芳池滿芙蓉照緑波雙鴛香裏浴孤鳳鏡中過獨步承恩重多情柰妬何采花休采菂心苦感懷多

織錦竇家妻

璇璣初織錦寄與竇將軍思報七襄日裁成五色云帛書斷歸信綺字綴回文灑盡行行淚何時一見君

關山別浪子

關山路難越蕩子去何之花落愁飄泊月明傷別離星河鵲飛夜風雪雁來時迢逓年華晚寒衣寄與誰

風月守空閨

驚風開繡幙新月照羅幃玉樹鳴淸籟珠簾捲素輝砧聲敲杵急燈燼落花微今夜思君夢應隨黃鵠飛

恆斂千金笑

蛾眉常恐妬斂笑出妝臺貌好曽承寵恩深翻見猜自憐金屋貯不見翠華來飛閣香塵滿靑鸞去不回

盤龍隨鏡隠

塵匣初開處鏡中龍影蟠劍飛秋水底月出暮云端絕色愁花妬淸光照膽寒一從君去後懶向玉臺看

飛魂同夜鵲

驚魂長不定夜鵲遶枝同聞在交河壯還來遼海東淒風動簾幙殘月入房櫳喜報歸期近那知是夢中

倦寢聽晨雞

妾睡何曽著俄聞唱曉雞有懷思逺道自分守中閨近戶明星爛空梁落月低常時驚妾夢多是四更啼

暗牖懸蛛网

綺閣凝塵网縱橫綴瑣扉愁牽千縷亂恨結一絲微當戶蠨蛸墜穿簾熠耀飛如何解愁緒牕下理金徽

空梁落燕泥

空梁巢紫燕長日落香泥點污琴書滿飛來簾幙低雙歸尋舊壘對舞向中閨塵迹無人掃黃昏深院迷

前年過代北

聞渡桑幹磧前年出塞時馬行邊雪逺雁過嶺雲遲寒恐貂裘敝時將鴛枕欹關山消息斷日日望歸期

今歲往遼西

驅車又出塞今歲過遼西霜落雕弓動雲橫玉帳低徵鴻音訊杳飛蝶夢魂迷欲寐還驚起門前聞馬嘶

一去無消息

昔別今幾載自憐桃李顏相思萬里隔不見一書還流水去不返浮雲那可攀殷勤托春鴈遙寄玉連環

○五言排律

耕讀齋爲楓墅王興定賦

結廬楓墅上躬稼事詩書田有一塍在家藏萬卷余雲中掛角誦雨後帶經鋤釋耒吟風處攜壺詠月初鋤金終不顧種玉學無虛覽帙從漂麥觀圖自摘蔬名埀賢士傳身寄野人居豈惜田家苦何慚儒術疎秋聲起庭樹涼气入郊墟白酒開陶甕靑燈照綺疏子孫勤稼穡詩禮重菑畬擊壤歌聲作憑軒樂自如

上翰林學士曼碩揭公三史二十韻

乾坤鍾秀气河漢見奎光今代斯文主名公碩徳昌總裁修國史特命正皇綱身在雲霄上親依日月傍大才司馬富直筆董狐良運屬遼金絕統承南宋亡權衡在掌握正閏系綱常前席頻埀問當廷賴主張陶鎔金在冶追琢玉成章中使頻頒食初筵許拜嘗八珍兼上味九醞酌天漿夜送金蓮炬朝回白玉堂髙懷散春旭淸气灑秋霜天廐來龍馬金臺鳴鳳凰諸生慚蹇劣萬里看翶翔每誦髙郵句遙思翰墨場參陪隔霄壤感激裂肝腸鶚薦如堪待鴻書幸寄將悠悠燕樹逺漠漠楚雲長但願持明鑑髙懸照八荒

詠梅十二韻

積雪初開霽微陽欲動時美人倚芳樹佳訊到南枝月冷瓊瑤佩春含冰玉姿山中尋舊隠雪後見丰儀又是經年別如何會面遲輕淸天所賦貞白我能持品出羣英上名甘處士卑仙盟如可結商夢不須期巖野孤蹤在風霜兩鬢埀中心常自潔眞味少相知落落煙塵外飄飄雲水涯感懷時晚對托興詠周詩

奉贄歐陽承旨圭齋於書臺楊靑城宅時公來參族譜

衡嶽降神日玉堂承詔時神仙見標格鸞鳳上丰姿黼黻衮龍著文章天馬奇日邊辭玉醴巖下采金芝來續廬陵譜兼題六一祠書臺見顏色翰墨灑淋漓云遶淸湘樹心懷丹鳳墀停杯操別鶴一鴈過天涯

奉簡吉州蕭進士自省

對策瞻龍衮承恩拜玉墀一枝蟾影在八葉鳳毛奇瀘水文星見南昌化雨施哦松來上邑采菊向東籬解綬歸來日掀髥舒嘯時空懸徐孺榻長下董生帷淸節誠能守髙風自可追才華今代重辭翰古人期每惜交遊晚重來會面遲天淸梅雨歇江闊栁云埀欲剪蕭齋燭細論彭澤詩吟懷共傾倒庶用慰深思

陪吳編修子髙孔掾史澄道宴嶽陽樓分韻得航字

鴈過巴陵晚憑軒感興長天低入云夢地迥接衡湘靑艸迷空闊蒼梧隔杳茫花飛天嶽雨木落洞庭霜欲借仙槎去猶懷廣樂張空山祠夏禹孤嶼拜英皇遷客情無極思君意不忘汀蘭春自緑林橘晚初黃風雪雙蓬鬢江湖一葦航屈原初去國王粲久思鄕竹簡藏書壁梅花冷玉堂詩家傳李杜翰苑失班揚自惜叨陪淺深慚學識荒登樓鳴緑綺前席奉淸觴積雨湖光霽微風秋气涼罷琴吟眺處雲樹暮蒼蒼

送賀元忠之曲阜學正任

送君之曲阜魯殿謁靈光琴瑟歌淸廟衣冠拜素王采芹臨上邑釋菜得升堂文字看科斗簫韶鳴鳳凰吟壇常倚杏射圃必穿楊聽雨泮池曲舞雩沂水傍檜圍宮樹暗花覆苑苔香東魯諸生喜西風一鶚翔贈言兗州去別意楚波長遙望云千里中流葦一航遊魚迎去棹語燕繞危檣願振孔林鐸時逢文運昌

平猺頌上湖廣平章衮布巴勒駙馬時公奉詔出徵道賀二州事畢班師特授中書平章余參隨麾下以功授永明簿感公之恩敬獻詩以頌公之功云

分符督諸將仗鉞討三危雷動徵蠻皷雲開飛虎旗中軍號令肅上將智謀奇駐節舂陵境屯兵溪洞陲雜耕民不擾招捕算無遺賊有坐擒者法猶令縱之脫鞲放鷹隼鉆穴泣狐貍孟獲終能服獏猺何足追無虞旋奏凱有旨卽班師身被黃金甲旌揚翠羽儀獻俘來太廟錫宴上丹墀喜動龍顏日恩承鸞詔時宮袍圍玉帶禦酒賜金巵公主捧觴賀中官退食遲衮衣資黼黻廊廟藉綱維開閣薇香動埀簾花影移朝趨虎豹闕晚集鳳凰池邊警喜寧謐聖明於緝熙金閨通籍早鐵券紀功宜自愧沾微祿今當致逺辭風鵬正南擊天馬又東馳遙望臺星照長懷江漢思苗頑旣已格帝化自無爲願獻平猺頌流傳四海知

陪劉先生桂隠偕劉學存謁虞學士邵庵於元妙觀學士畱飲王玉輝道士山房卽席呈上

昔日臨奎閣經筵拜侍書文章煥星斗徳望重璠玙太傅歸疏廣醇儒見仲舒詔畱遺艸在囊有賜金余林下耆英少天邊故舊疎名髙羣玉府身退野人居山隠五峯秀池涵一鑑虛松巢歸獨鶴萍水戲雙魚每有驚人句頻辭使者車黃花迎晚節玉樹照春初此日陪藜杖臨風聽佩琚尊前看灑翰香露滴秋蜍

○七言律

奉賀蘓公早朝之作

玉筍班齊拜紫宸金鑾光動照靑春六符長見臺階正萬歲初開壽域新隠隠晴空來鳳吹霏霏香霧繞龍鱗彤庭錫宴承天寵傳得宮花賜近臣

奉同劉進士嗛遊衡嶽登祝融峯

丹鳳飛來南斗旁祝融靈迹在衡陽海波浴日五峯曙石洞棲雲六月涼虞舜南巡畱瑞气魏仙內錬有神方龍飛九五臨宸極將見朱陵降百祥

分題得東山送趙原善之金陵

亭亭秀色出芙蓉紫翠浮巒勢若龍雨過孤云來逺岫霞迎初日轉髙峯燒丹未就楊仙術著屐先追謝傅蹤早晚金陵望佳气攜書好去上東封

題羅朝陽暘谷丹室

日出東牕飛彩霞初升頂上聚三花鼎含眞火一元气鑪養仙房九轉砂滄海波中產珠樹扶桑枝上吐金芽何時參透長生術來訪羅浮處士家

同陸書隠範君平和伯長客中端午韻

詩懷自許吞江水酒面猶堪暈夕陽共欲奔馳成底事各相慰藉是他鄕滄浪意逺蘋花老菇黍淸香楚客狂且向危樓拚一醉竹牀不記臥三湘

前禦史楊元誠辭官歸第禦書山居二字賜之公卿大夫賦詩以榮其歸余訪舊萬松山拜觀宸翰及諸吟捲席間以重來休沐地眞作野人居分韻得居字

解綬歸來繼二疏賜金畱得起山居天書藻翰猶飛動云臥松巢任捲舒亭倚孤山初放鶴座臨西澗靜觀魚飛來靈鷲多佳气長日相看樂有餘

讀通鑑綱目

書法麟經述作成姦邪膽落鬼神驚帝王著統三綱正甲子編年萬目明春日麗天光炳煥秋霜肅墅气澄淸遂令覽者無遺恨如鏡懸空似水平

奉陪蘓參政楊禦史宴冷泉亭蘓公有詩次韻呈上

澗水泠泠冰雪流波涵瓦影一亭幽坐臨石磴瑤琴響環遶山門玉帶畱白傅風流碑尙在蘓公文采句難酬醉來倚樹潄寒碧洞口元猿吟未休

上苑梅

太液池邊栁未芽上林梅萼又開花霓旌繞樹龍輿過僊仗臨軒羯皷撾晴雪微飄丹鳳閣香風暗度玉皇家洪鈞散作人間瑞三白交輝見歲華

玉堂梅

翰林夜直對臞仙月上南枝香暗傳雪片飛花迎臘瑞冰容倚樹帶春妍詞臣題處稱魁品學士簪來集禦筵歸到瑣牕淸不寐花邊呵凍寫鸞箋

山館梅

客裏梅花驚歲晏幾枝疏蕋澹相看廣平賦罷初歸第和靖吟余獨倚闌簾外玲瓏冰柱凍牕前灑落雪華寒風檐終日思君處折寄憑誰爲問安

林下梅

冰爲肌骨玉爲神林下歸來見美人冷眼笑看千樹雪含情欲贈一枝春花飄蘿徑畱芳迹詩刻苔碑生緑塵落日孤墳吟眺苦僊魂猶想遶湖濱

竹外梅

溪上看來興瀟灑月中照見影橫斜連枝微帯幾點雪隔葉初開三兩花蟾映寒光金瑣碎鷗翻晴羽翠交加此君有約尋仙友因過孤山處士家

水驛梅

官亭芳樹倚寒江瓊蕋疏疏映瑣牕停棹晚看花發少開軒時有鴈來雙一枝春到書先寄千里使還心已降盡日憑闌酣詠久香浮緑萼酒盈缸

鏡中梅

玉臺明月出云端照見芳姿雪色寒影動冰輪來舞鶴香浮銀闕現飛鸞翠蛾淡掃簪花對素靨新勻倚樹看遙想含章檐下見壽陽初起曉妝殘

江路梅

白雲浦口艤舟來冷蕋迎人一笑開老鶴啄冰飛不去輕鷗帯雪立相猜歌殘芳樹笛初弄興盡中流棹又回一帯寒沙香滿路波涵月影鴈聲哀

溪橋梅

淸溪有客偶相招步屧微吟過畫橋花覆石闌晴雪墜香浮冰澗凍雲飄水邊人立停蘭棹樹下仙迎吹玉簫不見當年題柱者擔頭折得唱歸樵

月下梅

月底初開瓊蕋香枝頭低轉玉蟾光當筵太白停杯問對闕素娥涵鏡妝望斷淸輝楚天逺寄來緑萼隴雲長闗山千里遙相憶不覺新添兩鬢霜

雪裏梅

六出花飛春滿原孤根香動月當門冷凝玉蕋初飛白凍折瓊枝欲斷魂授簡梁園催泛蟻停鞭庾嶺倦聽猿思君不見年將暮回首相看雪正繁

對梅

晴檐一笑問逋仙靑眼相看玉樹前呵筆沈吟倚東閣停杯惜別向芳筵素心知已長相憶白髮催人祗自憐漫寫老懷驚歳暮遙傳芳訊及春先

又

吟斷寒檐月一枝彩毫呵凍興來時折花庾嶺封題後踏雪灞橋歸詠遲鐵石心腸千載賦古今香影一聨詩髙歌誰繼羣賢作獨對孤芳有所思

愛梅

孤山亭榭倚湖邊長日對花眞可憐照水丰姿何皎潔隔林芳態自淸妍與花爲友心偏喜得句驚人世共傳玉色冰肌兩奇絕皎如鶴立玉階前

尋梅

江臯行徧陟崔嵬忽有香從何處來一樹衝寒冰萼破數枝迎瑞雪花開美人旣見傾懷喜佳友相逢盡醉回野路酣歌明月上憐君欲去又徘徊

落梅

何人吹徹玉參差點點飛花入酒巵輕拂苔階晴雪滿斜飄芳屋白雲埀香魂此日隨流水芳訊幾時來故枝遙想緑珠堪恨處臨風疑是墜樓時

蠟梅

鏡裏素娥容貌攺鉛華淨洗試新妝纎葩微沁蜂須蜜疎蘂中凝鳳髓香苒苒仙姿含淡白盈盈宮粉帶輕黃先迎蠟雪畱孤迹獨倚春風壓眾芳

又

緹室陽回迎瑞气疎林幾樹吐繁英舞花美女微含笑辟穀仙人太瘦生冰雪光華應三白肌膚綽約喜雙淸殘年有客重相見緩引椒觴話舊盟

性情集卷五

●欽定四庫全書

性情集卷六

﹝元﹞周巽撰

○七言律

大隠樓爲妹夫羅宗信賦

卜居棲迹在城南朝市紛紜不肯談樹下鶴歸惟見一花前鳳舞自成三牕含逺岫明如玉檻俯長江秀似藍身在耆英圖畫裏酡顏日日帶春酣

秋篷軒爲楊仲濩賦

詩人托興在秋篷瀟灑吟軒畫舫同江海餘情孤榻上干坤淸气一牕中疎簾涼灑芹池雨曲檻香來蕙畹風黃葉滄波埀釣處倚看雙鴈上晴空

月琴爲林從吉賦

湖亭曽聴月琴彈夢想遺音在廣寒藥杵搗霜驚別鶴桂闌拂露引孤鸞冰弦低轉臨瑤席金粟微飄滿石壇冩盡淩波仙子意淸虛夜靜曲聲殘

齊峯樓爲王思齊賦

層樓突兀並雙峯峯近闌干秀色濃日出靑屏照簾幙雲飛畫棟接芙蓉朝光當戶嵐千疊爽气浮空翠幾重醉冩淋漓懷逸少欲將豪气壓元龍

寄劉知事弘道

欲折寒梅寄一枝京華又過十年期上林花發鶯啼早南浦云深鴈過遲臥對靑藜聴夜雨坐看玉樹賦春詞眼中吟友多分散闕下故人今有誰

奉和蘇參政伯修受詔奉使宣撫還賜宴宣文閣應制韻

鳳鳴髙閣禦宣文晝刻傳呼天上聞封事開函陳大典頌聲合樂奏南薫羮調玉鼎來朝早燭送金蓮過夜分奉使已歸蘓屬國麒麟畫裏見殊勲

題李尙敬所藏乃祖秋潤亭遺像卷子

淸气滿牕臨碧灣寒聲瀉出兩厓間露凋芳樹鴻初過月落澄波鶴不還白髮空疑柱史老縞衣猶想謫仙閒西風拂袖行吟處長使諸孫憶舊歡

城南永古庵孤峯文上人以故人禾川吳經歷仲素臨絕遺詩見示情不能已遂次韻以挽之

死去憑誰賦蓼莪故人解劍適經過殘年古寺遺詩在落日孤墳芳艸多勲業未成埀老盡文章已著柰貧何科名況有同宗弟不與招魂效楚歌

挽謝知州【公字吉甫號立雪】

五馬歸來臨別墅猶持風采動眉須髙年自是國遺老直筆曽言臺丈夫健若秋鷹厲霜翮淸如寒露出冰壺梅花原上吟魂冷雪滿空山鶴影孤

挽周宣慰方壺

仗節南徵靖庾闗提兵又出討荊蠻酡顏鶴髮雄姿老羽扇綸巾雅量閒梅嶺雲歸凱初奏柳營星墜櫬空還應憐太府朝正日不見腰金列早班

哭龍錄事元同時權萬安縣尹

龍岡春暮別參軍馳檄南徵過五云每惜日邊歸進士俄驚地下作修文空梁落月猶疑見寒木悲風不忍聞夢斷吟魂招未得梅花江路雪紛紛

挽蕭推官【公諱憲孫芳崖禦史之次子晚休官居見一堂名其裏爲髙風坊】

歸來林下振髙風丰頰修髯見一翁近世衣冠似公少故家文獻有誰同鳳簫聲斷瑤臺冷繡斧塵生蕙帳空幾葉秋風驚別鶴滿階夜雨續吟蛩

○七言排律

壽王都事南山

紫薇幕下神仙客黃菊花前獻壽杯云遶南山迎瑞气星臨北斗現中臺親陪上相參謀入曽贊元戎奏凱回剖決六曹簡書靜掃除兩廣瘴煙開座看修竹流淸蔭手種髙槐成大材已見紅蓮出緑水又乘驄馬上霜臺紫袍凝露圑花見彩服翻霞舞袖催看取髙秋圓月夜雙飛鳬舄上蓬萊

○五言絕句

以露霧風煙月晴雨江山雪爲題詠梅十首

粲粲萼緑華盈盈花上露花折露沾衣憑誰寄情素

林暗曙光微開簾散香霧美人期不來相思歲年暮

馥馥飄淸气霏霏點緑苔髙城殘角斷吹送冷香來

空山含薄暝逺樹帶輕煙何處尋芳迹鐘聲落照邊

東閣賦停雲寒梢上新月惜別花又開闗山路難越

南枝春意動林杪散朝暾無使傳芳訊看花日又昏

微雨落寒梢樓前緑珠墜霏霏濕瓊琚暗滴湘娥淚

孤篷臨暮渚芳樹倚寒江水落碧沙淺飛來鷗一雙

臞仙在何許晦迹隠孤山遙想沈吟處亭空鶴未還

九天飛瑤華千樹灑香雪空谷寂無人相看兩淸絕

三香山礬水仙梅

貞白誰同調山礬與水仙托根同艸木淸濁自天然

三友松竹梅

蒼髯拂翠羽有意伴臞仙共結歲寒約村煙望水邊

三秀芝蘭梅

幽蘭可紉佩紫芝曽療饑所以粲粲者同行不相遺

三白雪月梅

月色澹欲曙雪華寒未消玉人在空谷淸絕不可招

靑靑水中蒲三首

靑靑水中蒲新葉淨如拭元是寶劍精森然此畱迹

靑靑水中蒲九節根如玉食之可延年神淸發長緑

靑靑水中蒲千歲花開少采得紫茸時緘書寄靑鳥

○六言絕句

梅花

呼童掃開蘿徑有客來叩柴扉花底香雲欲落樹頭白鳥初飛

○七言絕句

梅花十首

孤山樹下曉停驂緑萼初開花兩三自是孤根得春早先將芳信到江南

瘴海花開鴈又來邊頭不見寄書回雲橫東閣躊躕久月上南枝次第開

晚來索笑向晴檐獨立黃昏半捲簾自折芳枝嗅瓊蘂忽看髙樹掛銀蟾

石橋流水遶柴門歲晏相逢不盡言放鶴亭前人一去疎林夜月冷吟魂

倚竹相看翠袖寒月中弄影見飛鸞形容何似淸臒甚雪滿空山歲又闌

問訊花神誰最賢羣芳梅獨在春先淸髙品格花中聖灑落丰姿鶴上仙

天寒倚樹見佳人屑玉飡英養性眞姑射山中明月夜風飄仙袂淨香塵

乘雲曽到太淸家玉樹當庭飄素霞此日歸來湖上見滿林香雪散瑤華

朝來踏雪過前林花底誰歌白雪吟玉女持旌雙鳳下暮云深處杳難尋

花底羣仙揺佩璫神凝太素美淸揚春風吹夢來金鼎夜月霏香到玉堂

春日漫興四首

客裏惜春春又暮無數花落緑陰生一片溪雲將雨過幾聲山鳥隔煙鳴

不住啼鳥催人去望斷鄕闗何處家三月狂風吹倒樹攪人離思是楊花

栁花漫空正撩亂千點萬點著人衣隨波化作浮萍去滿路飄零似雪飛

淡煙微茫逺樹低王孫一去艸萋萋誰知客愁無處著又聴前林鶯亂啼

題劉子翚橫溪獨釣圖

天河埀練映寒流坐俯淸泠墜玉鉤源上桃花微雨過孤吟驚起水中鷗

芳洲白鷺飛來兩日射金鱗波滉瀁芰荷香送晚風涼一聲淸唱雲中響

紫鱗翻藻時衝岸紅綫低埀月鉤半鴈叫蘆汀綸乍收蟾流孤影來霄漢

儒林劉郎最淸絕手把絲緡歌未闋忽見江梅數蕋開一簔立斷寒江雪

竹枝歌十首

灔澦堆前十二灘灘聲破膽落奔湍巴人緩步牽江去楚客齊歌行路難

百丈牽江江岸長生愁險處是瞿塘猿啼三聲齊墮淚路轉九回空斷腸

蜀江水落石槎牙南船幾日到三巴云遶巫山不成雨霜凋錦樹勝如霞

霜葉如花滿眼飄巴童歌駐木蘭橈水來峽口灘方急船到夔州路更遙

夔州日落聴啼烏亂石空圍八陣圖傍渚行行訪遺迹武侯奇才天下無

巫山秀色碧崔嵬客子行舟望楚臺行雲行雨幾朝暮不見臺前神女來

疊嶂連雲气勢髙江心巨石吼洪濤怪底終年行路者艱危如此不辭勞

錦江一道送春來梅花落盡桃花開無柰客程歸未得樹頭樹尾鳥聲哀

杜宇催歸不暫休宦情羇思兩悠悠相如此日題橋去空遣文君吟白頭

江流錦水百花香落日微吟近艸堂少陵心苦愁難著望帝魂消思不忘

○詞

漁父歌四首

春水孤蓬發棹謳彩虹爲綫月爲鉤桃花浪杜若洲此處埀鉤釣玉虯

篛笠簔衣亂碧波巨鱗潑刺躍金梭衝蘋藻翻芰荷不上鉤來可柰何

西風一夜下晴川換酒將魚不用錢蘆渚畔蓼洲邊暮醉醒來月滿船

寒江獨釣去還來機靜應無鷗鳥猜冰柱折雪梅開坐擁羊裘月未回

樵父歌四首

春山漠漠斷煙橫陰壑丁丁伐木聲啼鳥靜落花輕看棋松下暮云生

白雲相逐度前峯蘿壁猿啼翠幾重淸晝寂緑陰濃斧聲驚動鸐巢松

滿身松露陟崔嵬行逐巖前麋鹿來楓葉落菊花開日斜人唱采薪回

負新行唱路迢迢幾朶梅花擔上挑風正急雪初飄曲中猶自憶前朝

江南弄

春意動池塘初解凍花間啼鳥驚人夢綺戶微開曙色明沈香火暖曉寒輕夭桃半吐傳芳訊新鶯百囀感中情感中情憐淑景思君望斷靑鸞影

炎光熾枕簟涼如水芰荷覆沼雙鴛戲香飄水閣藕花開簾上金鉤燕子回宵露淸塵臨上苑朝雲行雨過陽臺過陽臺別神女思君心如蓮菂苦

秋聲起庭院收殘暑涼蟬抱葉鳴疎雨玉簫吹徹人倚樓銀漢迢迢度女牛梧桐落翠露華冷絡緯啼寒月影流月影流愁無限思君不見南飛鴈

寒威薄繡帷人未覺啄蕋爭枝喧凍雀錦箋呵筆冩回文玉筯長埀不見君北去馬蹄衝塞雪南來鴈字隔衡云隔衡云消息斷思君但把梅花

玩性情集卷六

