宗伯集明孫繼臯

欽定四庫全書

集部六

宗伯集

別集類五

明

提要

臣等謹案宗伯集十卷明孫繼臯撰繼臯字以徳無錫人萬曆甲戌進士第一人歷官至吏部侍郎當陳太后梓宮發引時神宗稱疾不肯送繼臯疏爭忤旨及三殿災大臣自陳皆慰畱獨繼臯致仕去後追贈禮部尙書此編題曰宗伯集從所贈官也凡雜文九卷詩一卷第二卷

末有其子源文跋語稱其父生平不敢自居於名以故諫艸都焚篋中祇存辭疏十八又求得其三其畱中者無從覓稿卽其它著述亦多不存今所刻碑銘志傳之文皆源文雜得之其子若孫曁朽緘敗扇與行於世者云云故集中所錄多應制及酬贈之作然當繼臯之時士習佻而文體亦獘七子之風未艾三袁之焰方新或棘句鉤章或矜奇弔詭操觚者出此入彼大抵隨波而靡繼臯詩文獨雍容恬雅有承平臺閣之遺風亦可謂不移於俗矣

乾隆四十五年三月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

宗伯集卷一

﹝明﹞孫繼臯撰

○冊文

昭妃冊文

皇帝制曰朕恭承慈訓式敍彜倫惟王化始於宜家旣肇建中宮之位而壼政資於多助用敷求內職之良名號攸崇典章具在咨爾劉氏柔嘉爲性貞靜自持禮度夙嫻動有珩璜之節言容純備行符圖史之規爰副長樂之簡掄俾翼坤寜之教範玆特封爾爲昭妃象應四星麗紫垣而耀彩榮先九禦煒彤管以流芳服此寵光迪惟淑愼尙祇勤於夙夜用集慶於家邦欽哉

宜妃冊文

皇帝制曰化先閨闥式資協贊之良禮重宗祧宜廣繼承之道爰率備官之茂典載頒敍進之明恩光我壼儀亶惟邦媛咨爾楊氏儲祥令族毓粹中州端良合法相之徵窈窕副好逑之選徽容有曄已參景曜於軒龍懿號所加宜亞聲華於褕翟玆特封爾爲宜妃椒塗敷秀聿昭四徳之休蘭殿承芬用佐二南之化尙其祇服勿替執勤勉遵圖史之規丕衍本支之慶欽哉

○誥命

少傅兼太子太傅禮部尙書武英殿大學士張四維誥命

奉天承運皇帝制曰朕精求理道眷倚名賢冀紹修謨烈之陸用敷賁基圖之重帝賚予弼官惟其人二公宣寅亮之勲三載奏奮庸之績宜頒異數以示崇恩咨爾具官涵經世之才猷抱佐王之道術有奧衍閎深之識而出以忱怐有端方直亮之操而將之謹恪簡自肅祖翼我先皇史局宮僚身久依於日月佐銓長翰望雅重乎機衡洎於朕躬爰立爾相自端尹踐中臺之席由秩宗躋亞保之班爾乃感特達之深知罄生平之積蓄敷陳堯舜若謂吾君爲能殫竭謀猷猶曰我後之徳以正色表儀乎羣辟以和衷參決乎萬幾睠此乾坤之淸夷良由左右之弼直膚功來上朕志允諧孤卿加帝傅之銜四輔晉佐師之秩茂延世賞申霈廷綸仍授爾階光祿大夫勲柱國錫之誥命於戲朕方詢事以考言故嘉乃丕績朕甚尊師而重傅故陟爾穹階尙其肩鼎足以承君秉丹心而率職惟徳惟義道益進於保躬作醴作羮忠無忘於訓志登閎上治光輔中興欽哉

制曰朕惟樞機之佐夙夜在公固上臣之事君不有其家亦中閨之有淑相在爾室肆舉懋功之典並疏從爵之恩國有彜章今爲異數爾具官妻封一品夫人王氏誕秀髙華儷芳名碩柔嘉自性徳咸中乎珩璜靜正爲儀動一遵夫圖史眷玆內美襄我元僚酬寅亮之崇勲霈申重之寵命是用仍封爾爲一品夫人度表山河增賁六珈之飾徽揚江漢祗承三錫之榮

制曰自古帝王之佐社稷之臣其出也有爲而功徳所被不止一民一物之微其生也有自而善祥所鍾不止一世二世之積故恩禮特隆於宰輔而寵褒覃及其曽先爾贈光祿大夫少保兼太子太保禮部尙書武英殿大學士張寜乃具官四維之曽祖父長者之心仁人其行曰惟孝友於兄弟有善於身不求聞達於家邦無名於世百年所積三葉而昌若金作礪而旱作霖允資弼鉉如水有源而木有本宜霈休綸是用加贈爾具官穹階峻秩彌彰天錫之隆厚祉余休益篤云仍之佑

制曰國家尊禮元僚寵頒異數凡追崇其上世得並逮於曽闈矧從一居貞亮淸白之節保孤永祀開熾昌之圖在古不磨於今爲烈爾贈一品夫人雷氏乃具官之曽祖母夙稟慈訓來歸徳門中道而失所天矢心則有如日撫一綫之脈更子而孫堅兩髦之儀繄女而士眷經邦之偉績嘉啟祚之弘功是用仍贈爾爲一品夫人懿範如新誦栢舟而慕義明恩未艾紀彤管以流芳

制曰夫幽潛之士厚積在躬而慶常流於後燮理之臣弘施在世而源常浚於先故國家申眷於宗工則恩數特隆於祖考非獨明有始之義亦俾衍無疆之休爾贈官張誼乃具官四維之祖父天予惇龎力行孝弟與物無競有仁人長者之風直躬而行無靡麗紛華之習蓄其善祉開爾聞孫弼予一人如巨川之作楫興於再世殆髙山之出云宜有顯褒以彰明徳是用贈爾如具官秩崇上佐丕揚祖廟之光恩賁重原永篤相門之慶

制曰夫誦共姜之詩則慕其烈讀令伯之表則哀其情然共無聞於立孤而李弗有於追顯孰與我奮庸之佐兼隆夫烝畀之儀亮節彌光鴻名並久爾贈一品夫人解氏乃具官之祖母早以淑媛歸於哲人違偕老之期艱難備歷矢靡他之誓志操逾堅旣翼子以貽孫肆承家而秉國懋著上臣之偉績丕揚先世之徽音是用仍贈爾爲一品夫人風教是維爲信史必傳之事沾恩斯渥慰聞孫欲報之情

制曰明王立政不惟其官惟其人積善降祥不於其身於其子蓋帝賚良弼非偶而天佑善人靡常若乃身居樞筦之司亦有父逮鼎鐘之養造化所篤朝廷罕儔爾乃具官之父朴茂居貞慈祥好施誠心直道追三代之遺風達徳髙年望百齡之厚祉誕啟禹臯之佐弘敷堯舜之猷於身親見其成當世陰蒙其賜載疇義訓申錫恩綸是用封爾如具官杖屨優遊爲天下之大老簪纓舄奕極人間之至榮益迓天庥遹觀相業

制曰母之愛子靡弗知勞而身顯則教益彰子之愛親靡弗知慕而位髙則思愈切肆國家有善推之典而臣子無不盡之情至我輔相之元僚尢極褒崇之異數爾王氏乃具官之母天予靜貞性含慈恵言爲姆訓揚列傳之徽音行合婦儀肅名家之禮法實相夫而廸子爰作弼以匡君經綸見機杼之遺調燮余桮棬之戀宜申渥寵以報劬勞是用仍贈爾爲一品夫人九原焜耀彰昊天罔極之恩三錫駢蕃慰大孝終身之慕懿靈不昧明命其承

少保兼太子太保禮部尙書武英殿大學士張四維並妻誥命一道

制曰朕尊親立愛錫命疏恩睠玆小大之臣咸被休嘉之慶矧貳公弼亮式賴忠賢而一徳寅恭克襄孝治不有寵褒之渥曷彰眷倚之懷咨爾具官張四維名世偉人熙朝宿望有博達淵潛之識而本之忱恂有端方直亮之操而將以勤恪自服官於史局已夙鬯乎英聲洊陟宮僚多講幄論思之益升華翰署冠文學侍從之班旋躋銓部之貳卿克佐建邦之六典先皇帝用以遺朕俾尹儲闈餘一人勞於求賢延登揆路感酬知遇弘宣承辟之猷殫竭忠貞式展經邦之略運陶甄於鼎鉉罄謀斷於樞機譽實兼隆勲勞茂著允諧朕志庸示眷酬四輔晉秩於春官孤卿加銜於殿學玆以覃恩授爾階光祿大夫錫之誥命於戱三少之官於今己備五臣之烈自古稱隆卿其勿替初忱於以追蹤往哲股肱一體朕將賡喜起之歌師保同心爾益效燮調之績敬乃有位永孚於休欽哉

制曰賚余良弼眷惟名世之賢宜其家人資於好逑之助恩禮旣隆於朝寧光華亦逮於閨闈厥有上彜用章內範爾具官張四維妻累封淑人王氏克配君子卓爲女師訓服衿鞶肅名家之禮度動遵榘矱揚列傳之音徽繄玆相業之光昭實賴壼儀之淑愼宜從崇爵申錫榮名是用加封爾爲一品夫人禕翟斯煌祇荷鴻休之薦被絲綸有赫式嘉象服之維宜

制曰朕惟生賢爲國應千載之昌期積善於家衍百年之餘慶蓄厚者其施逺功盛者其報隆粵有特恩光於奕世爾張寜乃具官四維之曽祖父性稟醇良行惇孝友含貞抱璞夙髙長者之評委祉儲庥逺篤曽孫之祜相業方茂先徳彌昌賴酒醴曲糵之資重水木本原之念玆用贈爾具官於戲四世而昌垂令名於不朽九原可作服峻秩以維新

制曰朕觀圖史所載閨閾之良或恆一徳以終身而未必自於蚤歲或罹百憂以撫子而未必亢於厥宗惟備美以流芳宜曠世而滋顯爾雷氏乃具官四維之曽祖母禔身貞淑秉性幽閒顧蚤違於所天誓每嚴於皎日旣鞠孤子復撫孤孫不辭夙夜之拮據用嗣春秋之饋享睠予輔弼有懷啟祚之功念爾艱貞宜荷追崇之典是用贈爾爲一品夫人懿則如存尙重膺於渥澤嘉名肇錫庻永庇於云仍

制曰朕弘敷慶澤崇答臣僚勱相國家旣奬其贊襄之績纉戎祖考宜慰其似續之思爰有顯褒以彰盛典爾贈通議大夫吏部左侍郎兼翰林院學士張誼乃具官四維之祖父宅心仁厚秉性朴醇恱禮惇詩徳公之遺安畎畝履仁蹈義太丘之表正鄕閭是開繩武之賢作我調元之佐惟孫謀之克紹知祖徳之垂芳玆特加贈爾具官申命自天寵數極中朝之盛嘉亨在廟宗祊延奕葉之光

制曰家有世徳流光施及於子孫國有殊恩命秩兼隆於祖妣禮𨿽或限於令典義則可起以至情惟我重臣被玆異數爾贈淑人王氏乃具官之前祖母禔躬令淑作配善良樹懿範於閨闈遺善祥於胤祚𨿽貽孫翼子弗在其身而積功累仁乃昌厥後睠中臺之茂績遡奕世之徽音是用加贈爾爲一品夫人榮名並烈祖之光九原增賁靈爽篤孝孫之祜百世彌昌

制曰孫謀貽燕𨿽本祖功門閥肇興亦資內徳故王母有介福之寵俾後賢遂報本之思緣情而推惟禮之稱爾贈淑人解氏乃具官之祖母幽閒夙稟純懿性成矢志靡他不愧共姜之烈保孤能訓式勤文伯之規傳子而孫益昌且熾匪賴起家之厚澤曷成體國之崇勲是用加贈爾爲一品夫人天佑宗祊世篤艱貞之節國推慶渥光昭垂裕之休

制曰眷我邦家碩輔忠孝兼資潤色皇猷茂佐中天之運瞻依庭訓有懷愛日之誠宜推錫類之隆恩用慰尊親之至願爾累封具官允齡乃具官之父慈祥樂善醇朴居貞雅尙淸修人共推其長厚髙年茂徳天乃錫之壽康篤啟嗣賢躋登鼎鉉調元贊化謨謀本自其家傳濟美承庥勲業豈殊於已出爰酬善誨晉陟穹階玆特加封爾具官於戲惟徳致福疏榮特邁乎等倫移孝作忠詒谷無忘於終始服玆休命益介純禧

制曰朕敷慶羣工推及其母𨿽緣情而錫類實因分以致隆有若元僚素承慈訓輔弼之勲旣著劬勞之報宜崇爾贈淑人王氏乃具官之母動合女師儀爲邦媛相夫順正持儆戒以相成治內明章秉靜恭而作範玉成哲嗣晉位臺司黼藻經綸教未忘於機杼鹽梅調燮澤尙戀於桮棬宜薦褒嘉以彰聖善是用加贈爾爲一品夫人寵章晉錫永貽彤史之芳顯號鼎新用作玄扃之賁

少傅兼太子太傅禮部尙書建極殿大學士許國並妻誥命

制曰朕獨炳化原重新政典惟潤色裁成之助屬同心輔相之賢國憲朝章咸歸黼藻神謨聖烈具載縹緗忠勩茂隆眷酬滋渥咨爾少傅兼太子太傅建極殿大學士許國大儒全學名佐上才浩博淵宏涵匡時之道術端方直亮樹表世之風猷以公望侍經幃弘資啟沃以老成登宰席益殫謨謀參決弛張身荷天工帝載分明枉直力回世道人心諳禮樂刑政之宜綜述作文章之任當朕埀衣端拱實資崇職以董百官繄卿領袖班聨恆竭乃猷以諧三事勲奏於作弼提衡之日而功多於尹儲載筆之年斟酌百王名符駿業經綸一代法本鴻裁是惟致太平之書允禆顧問有如條故事而上行倚平章可陟位於孤卿兼進班於近殿載敷寵告用答成勞玆特授爾階光祿大夫勲柱國錫之誥命於戲虞帝命官百揆兼於大禹周王訓治六官制自姬公尙其虔秉同寅勤宣令甲惟徳惟義以詔王躬是訓是行以扶皇極欽哉

制曰朕申布典章嘉臺臣之潤色永懷圖史慕哲媛之徽音肆奬答元功咸歸內美而湣揚懿範不愛重褒爾具官許國妻累贈一品夫人汪氏秉徳靜莊作逑名碩追贈佩鳴環之助雅著令儀眷當樞秉軸之勞彌宣往勩胡弗偕老竟此潛輝絲綸延褘翟之光泉壤閟河山之度是用仍贈爾爲一品夫人榮歆三命埒顯爵於黃扉化衍二南紀芳華於彤管

制曰國家有大制作應重熈累洽之期臣子有大勲勞徵積功累仁之效恩特隆於近輔徳必遡其曽先爾累贈光祿大夫少保兼太子太保禮部尙書武英殿大學士許﹝闕﹞乃具官國之曽祖父雅志好修終懷髙蹈戢身而隠徜徉不譲幽人趿履而逰閭裏稱爲儒者流光四世而遙實啟鹽梅之佐晉秩六官之首益彰統緒之遺是用加贈爾具官報崇本始百年善慶猶新祜篤云仍三錫恩華未艾

制曰國崇寅亮之勲三孤並秩家葉和鳴之兆五世將昌宰席恩蕃曽闈慶洽爾贈一品夫人田氏乃具官許國之曾祖母身持雅操力相淸修佐髙隠於徵君人稱齊徳播幽芳於列女天與發祥瓜瓞肇以綿延鹽梅倚其調燮惟啟祚之淵源甚逺肆揚徽之渙汗彌新是用仍贈爾爲一品夫人寵極內階益增華於窀穸福流中壼恆錫祉於本支

制曰帝王以繼述爲達孝而毗徳恆待於臣宰執以贊襄爲大忠而顯名恆歸於父偉玆國典美爾庭聞爾累贈光祿大夫少保兼太子太保禮部尙書武英殿大學士許﹝闕﹞乃具官之父倜儻多奇溫良有讓躬萬石之行不出家而教成賡五噫之歌一出闗而身隠是父是子業在遺經有君有臣政存方策人有技若已有技保我子孫吾不爲吾子必爲施於邦國是用加贈爾具官功懋懋賞相門垂堂構之光得全全昌禰廟勒鼎彜之伐

制曰朕申令庶官推功上宰嘉其增休於前政則有顯褒念其稟訓於先慈則加崇卹爾累贈一品夫人汪氏乃具官之母幽閒稟性淑愼禔躬隠佐冥鴻徳尙垂於荊布祥開鳴鳯緒克紹於箕裘皇猷藉黼黻之華聖善余機絲之誨易三公以一日風木悲深極九我於三年蓼莪思切是用贈爾爲一品夫人丕揚相業報昊天罔極之恩疊被恩章慰大孝終身之慕

○勅命

南京兵部武庫司主事張正鵠父母並妻勅命

勅曰朕晉號慈闈頒綸庶寀所以廣湛恩同休慶也其有夙構家艱而已復還朝列明詔具存豈有愛哉爾具官正鵠策名髙第通籍太常陟官畱都列屬司馬而恭勤淸敏蔚乎有聞樞鑰之司禆益不細玆如詔指授爾階承徳郎錫之勅命爾今攺秩秋曹民命是寄尙以詰戎之慮爲敬獄之圖惟爾之能庶朕以懌

勅曰良士好修賢妻善助故禮隆於敵體而恩逮於俱榮是本彜章亦闗勸典爾原任具官妻封孺人周氏毓貞宦閥嫓徳儒門婉有婦儀閒於閫範爾夫以淸勤著譽爾實襄之是用封爾爲安人祇承再錫之華益懋相成之義

勅曰士有富文學砥行立名然無祿早世而其遺胤不絕如帶此天道之所隠也俾熾而昌若合於損益之理焉爾生員贈文林郎太常寺博士張桐乃具官正鵠之父篤志好古慕爲純儒而不長厥年遽見其止幸哉有子起稱部郎湣冊方新庻用以慰玆加贈爾承徳郎南京兵部武庫司主事生也有涯歿而無憾

勅曰朕歲遣使者分行天下覽觀風俗其有閭閻之間貞婦可褒表者具以事聞旌異如制矧亮節一徳迪子於成居朕郎列者乎則霈恩豈有量哉爾封太孺人諸氏乃具官之母本以女士歸於儒英中道相捐矢心靡慝晚沾祿養優遊以終爾於往者居者俱無餘憾已玆贈爾爲安人永流彤管之輝長作玄扃之賁

○表

百官賀仁聖懿安皇太后表

伏以慈謀協豫式隆主配之求孝理重光載舉尊親之典侈鴻名於有永垂燕翼於無窮祜篤三靈歡騰萬國恭惟仁聖懿安皇太后陛下幽閒貞靜光大含弘相穆考於至寜心存儆戒啟今皇於初服化衍雍熙更勤廟社之深圖爰命宮闈之肇建擇賢儷聖登太姒而太任之教彌章治國觀家正長秋而長樂之顏益慰矧兩宮之嫓美宜五位之推崇穆卜良辰重申大號黃金字燦宣寶冊以揚休翠羽儀開伏璇宮而展慶增賁彤闈之奉茂延紫極之禧蓋堯徳蕩蕩以難名而舜心夔夔之愈栗永式家邦之範丕昭史筆之華臣等幸際明昌欣逢盛美天門日麗拜瞻莫罄於階葵禁籞春遲承藉思依於輦艸伏願福隨徳厚壽與名齊養以九州島椒寢時聞乎視膳備玆百順蘭房早遂乎含飴

命婦賀仁聖皇太后表

伏以化基宮閫治內儷治外而稱尊禮重宗祧長樂得長秋而衍慶盈廷有爛含气胥歡恭惟仁聖皇太后陛下貞順夙成肅雍允備雞鳴致儆陰毗穆穆之風樛木示慈誕發振振之瑞聖躬允資於啟佑母道聿顯其光華徳比珩璜名輝圖史屬者軫帝齡之方茂感風人之好逑謂萬福之原始諸匹配而二姓之好象彼乾坤愼選淑媛俾承宸禦文王嘉止文母之福履彌綏太姒嬪京太任之徽音克嗣九有慶中闈之有主六宮仰慈極之增輝妾等幸際熙辰忻逢嘉禮祇深雀躍莫罄嵩呼伏願百世本支長奉含飴之慶萬年景命永承思媚之庥妾等無任歡忭之至

命婦賀慈聖皇太后表

伏以坤維貞靜承幹徳以含光婦順明章纘母儀而協極化宣閨闥慶溢家邦恭惟慈聖皇太后陛下徳蘊貞純性涵溫恵居惟循夫圖史動悉應夫箴規翼贊功深類塗山之佐大禹劬勞徳茂同慶都之誕神堯長樂尊崇致養方隆於萬國洽陽嘉止卜祥爰儷乎一人主饋得賢承祧有賴襲休徵於莞簟表令範於椒蘭縟典告成徽音克嗣妾等幸叨壼教仰荷慈恩祗深歡忭之誠莫罄揄揚之悃伏願貺增視膳祉遂含飴蟄蟄繩繩百世綿本支於有永皇皇穆穆萬年歌景命於無疆

命婦賀中宮箋

伏以紫掖升華肇啟二南之化彤庭渙命遹觀六禮之成慶溢寰區歡騰臣妾恭惟皇后殿下鍾祥令族毓粹神都質柔順以俔天徳安貞而應地屬聖齡方茂來嬪有待於塗山乃天意攸鍾作合已占於渭涘肆協神謀之吉爰徵文定之祥禕翟光華星軒朗潤獻稑穜而相祀春秋奉九廟之烝嘗羞脯栗以承歡左右致兩宮之孝養聿章婦順允稱母儀象彼坤維配乾元而載物方之月彩儷日馭以中天永膺函夏之歸心茂迓長秋之介祉妾等幸際光華之旦獲從朝謁之班慶忭實深揄揚莫旣伏願化光壼政道贊皇風慶鍾乎麟趾螽斯穆穆皇皇益衍無疆之祚和徵於葛覃樛木雍雍肅肅恆培有美之祥

○致語

兩宮宴會致語

伏以慶協慈闈寶冊鴻名昭百代祥開壽域瑤圖鶴算啟千齡尊崇同宇內之歡心宴樂極人間之盛事正韶華未老天顏有喜偏宜更化日初長景命無疆預祝最難逢良辰美景爭快睹綺席芳筵恭惟聖母仁聖懿安皇太后陛下得一以寜秉徳建儀刑之極履正而順浚猷垂啟佑之圖聖母慈聖宣文皇太后陛下起塗山而相禹篤生克繼之賢嬪渭涘以興周誕育丕承之聖允矣兩宮嫓美居然五位承歡恭惟皇上至聖至仁立愛立敬念百方擁佑恩罔極以齊天思九我劬勞養無方而愛日適擇儷初成於縟典肆揚休載晉於徽稱普皇仁下詔彤墀介聖壽稱觴紫極鐘鳴禁裏雙扶鳳輦下天來彩戲階前百拜龍章呈日麗看宮花一萬樹萬樹曉風吹徧薦仙實三千年千年春色籹成太液池管取作瑤池翠管銀璈合奏宜春苑從教爲閬苑黃鶯靑鳥俱飛玉露瓊漿寶鼎分將禦醞駝峯麟脯琱盤擎出天廚可知天上神仙從此會安臻福壽端是女中堯舜繼自今坐閱勲華臣等身處掖庭職叨法部幸沐二南之化多慚蕩蕩難名聊抒三祝之忱敢擬洋洋足聴禦筵雙敞奉慈闈聖主尊親願不違禁樹千層回鳯輦宮云五色護龍衣鶯聲弄曲歌全澀花气侵杯酒漸微共祝含飴還介祉年年長得頌恩暉

○謝表

丁丑進士謝恩表

伏以彤墀賜對幸瞻上聖之虛懷玉陛敷言濫被淸時之盛選遇主深慚於蹇劣致身胥慶於遭逢天佑文明人沾渥澤恭惟皇帝陛下法天行健稽古右文負扆凝旒徳政每勤於昃日細旃廣廈譚經不輟於祁寒普菁莪之化以作人弘鞀鐸之規而取士人爭磨濯世會雍熙方允升於大猷乃猶切於淸問臨軒而策究心乎國計民生側席以思加意於官常武備斯蓋已治而憂未治故欲有爲以享無爲詎期艸野之敷陳獲荷楓宸之采擇臚傳內殿宴啟南宮色燦冠袍特拜尙方之賜榮頒鏹楮均叨左藏之珍非啻用其言而顯其身抑將循其名而責其實恩蕃晉錫式增士類之光道協泰交益顯儒風之振若爲稱塞徒有淩兢臣等敢不彌堅初進之心勉責後來之效先資成信誓終始以勿攜補過盡忠期夙宵而匪懈庶以明君逸臣勞之義亦庸答天髙地厚之仁伏願純心任賢遜志典學祖虞舜之兢業聿收亮采之功師文王之緝熙直擬顯謨之盛臣等無任瞻天仰聖激切屏營之至

庚辰進士謝恩表

伏以聖主右文懿典重臨軒之策淸朝通籍隆恩叨賜第之榮言揚畢慶於泰徵禮遇深慚乎晉錫遭逢甚盛感戴難勝玆蓋伏遇皇帝陛下天啟神明日新聖敬尊親饗帝體仁孝以綏猷講學親賢本身心而立教備舉禮文之事弘開俊乂之途謂聖道泄於九疇而皇極妙於三徳歷陳經訓深究化原闡禦世之規欲以祛偏陂好惡求宜民之道思以善正直剛柔賜一日之燕閒垂九重之淸問當神禹敍疇之日切姬王訪道之心方虞登對之難酬猥荷覽觀而並錄臚傳內殿宴錫南宮色燦冠袍特拜尙方之貺恩頒鏹楮均承左蔵之珍風雲之感會非常雨露之沾濡更渥儒風丕振士類增光臣等敢不堅守先資勉圖後效惟忠惟孝𨿽溫飽以何心是訓是行庶光華之克覲並贊會歸之化少酬髙厚之仁伏願兢業圖幾儉勤保大五福時斂益培沕穆之淳風萬邦以貞長享平康之盛治

擬駕幸文淵閣謝表

伏以綸扉地密淸華依日月之光法駕天臨儀衛擁風雲之色惟賢君能有禮下之盛節在儒者以爲曠古之奇逢喜動巖廊光生袍笏恭惟皇上神授當天生知作聖典學而經帷日禦篤商宗思道之誠咨政而便殿時詢邁殷後訪予之想乾綱獨總釐百度以維新震疊旁行輯九圍而丕式卽號爲臯夔伊傅莫能望其下風豈凡爲師保疑丞所得陪其末議何期聖徳特溥宸光謂內閣創自文皇位崇鼎鉉而閣臣首乎羣辟職轉鈞樞爰從臨禦之餘式枉文淵之駕覯翠華之迢逓恍飛動於雲間驚淸蹕之傳呼忽降從於天上望塵瞻拜威顏咫尺以非遙侍輦從容慰諭再三而特至匪啻誇宸遊之逸豫義存明目達聰𨿽名矚祕閣之淸嚴禮原用上敬下飛龍顯象初疑帝所之夢遊舞獸均歡終荷仙輿之親駐彼慶曆引輔臣於天章非同賜幸而隆平閱書史於祕省無取疇咨卓矣淸朝昭哉曠典動書左史永傳泰道之交恩播外廷共慶謙光之照蓋聖人之舉動非常而儒道之遭逢甚盛也臣等位司密勿才乏贊襄近耿光於九天處慚非據沐恩數於三接榮反爲憂敢不屬冰淵惕厲之心對天日照臨之鑑曰爲先後曰爲左右不忘夙夜以孜孜國爾忘家公爾忘私永佩王臣之蹇蹇伏願聖不自聖謙而愈謙精神交通不獨尊崇於禮貌廉陛不隔常如接見乎師儒則帝徳罔愆行駕今而軼古皇猷允塞終咸五以登三矣臣等無任瞻天仰聖激切屏營之至

擬唐以禦制金鏡述頒示侍臣謝表﹝貞觀二年﹞

貞觀二年某月某日具官臣某等伏蒙聖恩頒示禦制金鏡述謹奉表稱謝者伏以明王制治瑤編洪稽古之猷聖主覃恩寶訓廣敷言之益妙述旣隆於一代虛懷復切於交修受帙知榮拊躬增媿臣等誠歡誠忭稽首頓首上言切惟帝王成盛治必資千古之緒言臣子效微忠恆藉一人之錫類故道詢疇範周王願治惟勤而歌賡明良虞帝交儆彌切自秦不師古空畱壁裏之遺編迨漢不事書益沿馬上之餘習武帝訪求𨿽徧那思鑑以爲師宣宗章奏徒勤未見頒之作式事如有待道不虛行玆蓋伏遇皇帝陛下天挺英資日新帝徳布昭聖武輿圖弘一統之規丕殫皇仁大業奠萬年之固從諫擴轉圜之量𨿽小不遺用人妙器使之公無微不錄蓋愛民亹亹治己軼於先王而望道孜孜心不忘於今日牙籖晴日麗刻意校讎錦軸彩雲分畱心編緝事闗國體撮其要而析其詳道切君身提其綱而悉其目鸞回鳳翥誠哉經世之英華璧合珠聨允矣安邦之訓典鑑取人爲善之義踵述而不作之名用命爲金鏡之述以成書爰頒諸近侍之臣以廣恵瑯函燦爛曉來閶闔生寒寶墨淋漓春到縹緗動色捧歸薇省爭看誥訓之章伏讀蘭臺驚睹典謨之筆將永以傳之世世抑持以示乎人人是誠天子勸忠之大端夫亦聖人懋徳之明驗也伏念臣位列章縫班聨侍禦塵心未拭慚無磨煉之才暗質初開愧乏光明之業敢不矢心潤色竭力宣揚視制如謨儆戒不忘於夙夜對言如鏡開陳無替於始終於以光聖徳於無疆且以煥王言於有赫伏願聖不自聖謙而又謙謂古人爲必可師探意緒於編摩之外謂古治爲必可復挹精神於夢寐之中則四三王六五帝永爲後人著述之端三十世八百年應作奕世明良之鏡矣臣無任瞻天仰聖激切屏營之至謹奉表稱謝以聞

擬宋王曽詮錄古先聖賢六十事繪圖以獻上降詔褒美命禁署月進二十軸仍鏤板印賜近臣謝表﹝天聖元年﹞

天聖元年某月某日具官臣等伏蒙聖恩以輔臣王曽所獻古先聖賢六十事圖旣降詔褒美命禁署月進二十軸仍鏤板印賜謹奉表稱謝者伏以賢臣翊運瑤圖弘稽古之猷聖主當陽玉詔廣納言之益睿覽旣厪於宸禦王綸復布於臣鄰捧帙知榮撫躬增媿臣某等誠歡誠忭稽首頓首上言竊惟帝王隆徳業必師古昔之聖賢朝廷懋元良恆謹燕閒之禁署𨿽堯舜禹湯文武之聖咸自得師卽臯夔伊傅周召之賢並言法古日新時敏卓立芳規廷戒宮嚴丕昭懿範自謨弼之風旣冺而憂勤之治遂衰臨政優遊孰揖古人於夢寐坐朝懈怠誰知敬徳於穆淸金鑑之錄徒褒千秋何補太平之書日進五位奚裨況一人𨿽得於鑑觀而列侍未蒙於錫類事如有待道不虛行玆蓋伏遇皇帝陛下剛健中正文武聖神問膳問安孝特隆於內寢不畜不殺仁常溢於遐方中夜止燒羊念念不忘乎茂對滿朝無指鹿人人咸服其公明蓋千古聖賢旣以仰躋其駕而一時詮錄猶然俯納其忠繪成六十圖褒詔恍從丹鳳下月進二十軸溫綸還向紫扉來爰鏤之版以成書更賜之臣以廣恵牙籖初啟云排閶闔曉生寒錦軸甫開日映縹緗春動色坐藜閣而淸宵展捲俄驚見於二帝三王捧瑯函而子夜還家欲永傳於千年萬祀此誠臣子逢時之幸抑亦聖人懋徳之徵也伏念臣某等職列章縫班聨侍禦科名濫廁慚非王曽不媿之才圖籍叨承羞負皇上求賢之意讀經語如聞天語對格言若服聖言敢不矢誌書紳盡心補衮發古先所未發聊闡素心陳今日所已陳略輸丹悃務續百年之道統用開萬世之太平伏願聖不自聖謙而又謙得意忘言修徳期於罔覺識心忘象進學底於無疆則治烈嵬峩永作後人之圖畫奇功卓越應成他日之刻鏤地久天長固金甌於億載山凝川永綿玉曆於萬年矣臣無任瞻天仰聖激切屏營之至謹奉表稱謝以聞

擬輔臣以所撰大寶箴注進講賜銀八寶謝表

伏以帷幄敷陳古訓闡責難之益瓊瑤賁錫恩光昭受善之勤徳業起於相規地天占其交泰榮生籖軸色動簮紳臣某等誠惶誠恐稽首頓首上言竊惟帝王之大寶曰位位實艱難臣子之效忠以言言何容易慨黃虞下降皆繇蔑徳而亡猗李唐初興特用求言而烈太宗持籙兢乎若隕深淵蘊古獻箴亟矣如罹覆轍俯仰古今之際覽觀治忽之源原公明之體合照同仁嘆逸樂之流生哀召禍欲其去桀而去紂卽宮室飲食聲色貨利之俱防望其爲髙而爲文故慶賞刑威耳目聰明之備飭詞不煩而意自足言有盡而心無窮豈獨罄一時欵欵之忱亦宜垂萬代明明之鑑蓋君道主於憂勤勤則勞勞則有功而鞏苞桑之固抑國政隳於暇逸逸則惰惰則不振而貽復隍之虞在古多然於今宜愼恭惟皇帝陛下英資頴特睿學光明敬天法祖勤民凝圖穆穆親賢逺姦去佞嗣服昭昭禦藻親裁十二事之鴻銘日掲朝綱獨攬億萬年之大法風行治已躋於至康貞觀敢望化全流於黙運箴訓何禆顧臣之愚猶盛之懼念拘攣俗學卽輔弼之任奚稱而掇拾前聞或芹曝之私可達遂忘其陋輙注斯箴句析條分法略依於訓詁言詮字釋事咸究其指歸取其明白易知俚詞並采期於感發生懼已意兼施詎謂資九重天縱之明秪以發一得愚衷之見寜知進講遽荷殊恩賜出尙方分揚州之三品頒從內帑集寰宇之八珍開函則合璧連珠燦一天之星斗入袖則握瑜懷瑾騰百丈之光華疇若予工能使川呈海現惟徳其物應令澤潤山輝彼箴言實始徒聞束帛之頒乃講解何功過冒奇珍之賜是微臣芻蕘之遇比蘊古特隆而皇上采納之深過太宗甚逺也臣等阿衡有職作礪無才注疏卑卑補衮慚無一字恩私種種許身媿比雙金敢不夙夜謨謀捐糜報稱盟心以對共圖保泰之猷載寶而朝時被駢蕃之寵伏願以逸居逸𨿽休勿休惟危惟微惟精一以執厥中愼乃有位曰慈曰儉曰不敢以先天下寶惟其賢則徳日以盛業日以昌永奠無疆之歷天不愛地道不愛寶長流至治之光矣臣無任瞻天仰聖激切屏營之至

○策

廷對策

臣對臣聞帝王之繼天以立極也端其本以爲學而後可以立天下之治原審其要以出政而後可以弘天下之治化何者人君之學非徒以資誦說也凝神於宥密涵養於穆淸固羲皇以來之道統所賴以繼之於無窮者也本之弗端則其學也爲儒生口耳之學而何以造於天徳之精人君之政非徒以飾文爲也任君師之責爲治教之宗固羲皇以來之道統所賴以衍之於不替者也要之弗審則其政也爲後世粉飾之政而何以臻於王道之極惟求端於本而不徒事於口耳之粗則愈涵泳而愈充周時敏之餘皆實學也聖徳所以同天而至治之原於此乎端矣惟致審於要而不徒事乎粉飾之具則愈敷施而愈恢廓推行之際皆實政也而至治之化於此乎成矣學以基政政以顯學道合一而不偏學務其本政舉其要事不勞而可舉自古帝王不出邃密之中而道積厥躬萬世稱至學不煩措置之力而事得其理萬世稱至治者此道行也況出震維新正道岸誕登之始繼離方早正人心望治之初可不取其所當急者以爲典學之本擇其所當先者以爲立政之要也哉欽惟皇帝陛下弱齒含元岐嶷神授十齡出閣溫文日新正位宸極而玄徳愈光委政耆碩而王猷益擴嘉納帝鑑圖說而披覽不倦一舜典堯謨之式命書四箴六箴而顧諟不忘一湯盤武幾之銘近又渥經筵之賜嚴覲史之飭蓋學已至矣政已弘矣軼於唐虞三代之盛矣乃猶不自滿假進臣等於廷俯賜淸問首舉商周之訓次及漢唐宋君臣之事而終策臣等以典學立政之要愼始篤初之規豈意臣等集先聖之術明當世之務有足以禆萬分之一者乎而臣非其人也𨿽然臣愚學慚稽古志切攄忠敢不披瀝罄竭以對臣聞之君者天之子也民之主也爲往聖繼絕學者其道也爲萬世開太平者其責也故美玉不琢則射斗之光不生寶鑑不拭則映日之輝不發聖人不學則光天之徳不耀甚矣哉學之弗可已也然不曰壯而好學如日中之光少而好學如日出之陽嗣服之始學其不尢要乎家而無政則大夫無以著浚明之勲國而無政則諸侯無以樹亮采之績天下而無政則天子無以布淸寜之化甚矣哉政之不可忽也然不曰愼厥初惟厥終終以不困不惟厥終終以困窮嗣服之始政其不尢要乎是故臨朝願學臨政願治凡爲哲後者皆然而始尢重也論學以輔徳論政以輔治凡爲良弼者皆然而始尢切也粵稽諸商太甲髙宗善守成者也臣考其初則有伊尹傅說之誨矣人紀之修風愆之戒非伊之所爲訓王者乎遜志之益聰明之憲非說之所爲詔王者乎臣言焉君行焉此所以終允徳而靖殷邦也故終商之世而曰中興之令主者必推太甲髙宗也載稽諸周成王亦善守成者也臣考其初則有周公之誨矣紹庭上下陟降厥家非訪落之詩所爲作乎稼穡艱難政事勞瘁非無逸之書所爲戒乎臣言焉君聴焉此所以覲耿光而揚大烈也故終周之世而曰繼述之賢君者必推成王也然學勤矣而所以典其學者有本政勤矣而所以立其政者有要三代以後此義不明彊學之主誠代有之而記誦之習興矣光武夜分講經而昧三公之體大宗歲周禦覽而失兄弟之義英宗不廢講讀而暗禍階之萌顧洪業之建乃出於不事詩書之漢髙此其故何也天授之資固足以創大業而惟其棄焉不學學焉無本此髙之所以止於髙也勵精之主誠代有之而粉飾之風盛矣始皇衡石程書何補於秦之亂文帝衛士傳餐何益於隋之亡宣宗汗服而不倦何禆於唐之衰顧致理之效乃出於淸淨無爲之漢文此其故何也玄黙之修固足以致治平而惟其政之不更立之無要此文之所以止於文也天啟休明生我皇上日親講幄而進學之志寒暑不忘日咨輔臣而求治之思細大不廢蓋法天行以勵學獨超於章句之外憲天道以出政深探夫理道之原卽商周之主不能過之卽詩書所稱何以加焉我二祖八宗之丕緒眞足以揚於不墜矣顧臣伏讀聖制有曰論者謂帝王之學與韋布不同蓋不在章句間也不知捨章句之外又何學歟又或謂主好要則百事詳所謂要者果安在歟臣有以見陛下之心望道未見之心也視民如傷之心也夫帝王之學與韋布不同此程子之言也所謂知學之本者也主好要則百事詳此荀卿之言也所謂知政之要者也是故往代之臣各執其見以陳正始之謨而往代之君亦各因其謨以禆正始之治如漢自仲舒天人三策之後有王吉變俗之論匡衡審尙之疏與夫六戒四儀之陳貢禹節儉之勸陳寵蕩滌煩苛之議皆爲當時學與政設也然而諸君之最著者不過表章六經臨雍拜老吏多循良治多聰察無他本與要不在也宋自先天元佑之間呂公著陳十事以助新政司馬光獻三札以隆治平與夫熙寜間程顥有稽古正學定志之說皆爲當時學與政設也然而諸君之最著者不過雅好儒術崇尙文學紹述有聲乂安數載無他本與要不在也然則本何在乎聞之上學以心下學以耳欲得其本純心之道不可不講也要何在乎聞之用人者用天下而有餘自用者爲天下用而不足欲得其要任人之道不可不講也請因聖問之所及而極論之陛下終篇策臣曰爾多士習先聖之術明當世之務其爲朕折衷眾論究其指歸典學何急立政何先或古今異宜創守殊軌悉茂明之以副朕愼始篤初之意臣愚以爲人之一心操存舎亡其幾至可畏也況人君之心百欲攻之一念弗純欲且乘之入焉其系於學之進退非淺小也必也戒懼於不睹不聞之時愼獨於莫見莫顯之頃至善爲的主善爲師不息不移允迪可期帝王爲學之本或者其在是歟譬則水焉淸之終日可見眉睫不過一撓莫辧方圓誠不可以不愼也故曰日月久照不攺其眀星辰久旋不攺其度聖人久於其道不輟其功學至此天下之至學也非裝綴爲能品藻爲工矻矻終年者比也人之一身一日二日其事尙難兼也況人君之一身百責萃之一有弗任則事且因之以隳焉其系於政之得失非淺小也必也精其擇於任用之初專其任於簡畀之後不信讒間不責細事惟和惟一政事乃乂帝王爲政之要或者其在是歟譬之禦焉輗軏不具其何以行有其輔之一日百里誠不可以不審也故曰酒非曲蘗則無與成羮非鹽梅則無與和君非賢臣則無與治政至此天下之大政也非出納必躬案牘必親厪厪守法者此也此所謂典學之大本也立政之大要也然臣又有獻焉純心以爲學而任人之本卽存傳曰爲政在人取人以身此之謂也任人以立政而輔學之資有賴經曰朝夕納誨以輔臺徳此之謂也顧臣不患陛下弗純心以爲學而慮聰明之太過或以爲商周之主不足法而求於學之外焉不患陛下弗任人以立政而慮英敏之太過或以爲商周之君不足法而求於政之外焉求於學之外則索之愈髙而失之愈逺將有談正道而尙曲學如公孫弘之惑武帝矣求於政之外則更之愈急而行之愈敝將有口堯舜而心桑孔如王安石之惑神宗矣此臣愚之過計固然而亦豈可以弗早戒哉伏願我陛下上畏天地近法祖宗無以學至矣而騖於髙逺無以政成矣而事於紛更無以深居而好逸遊無以物力丰盛而事土木無以海宇升平而事逺夷無以安處深宮而狎近習則道徳髙厚治化洋溢內恬外熙瑞應祥集虞夏商周不足侔矣況漢唐宋乎哉臣不識忌諱干冒天威無任戰栗隕越之至臣謹對

宗伯集卷一

●欽定四庫全書

宗伯集卷二

﹝明﹞孫繼臯撰

○疏

乞恩疏

翰林院修撰臣孫繼臯奏爲比例陳情懇乞天恩俯賜追贈前母事臣由萬曆二年進士除授前職萬曆五年四月內三年考滿吏部引奏復職臣父孫臣臣母劉氏妻曹氏俱蒙準給應得勅命臣叨沐鴻恩舉家感戴惟是前母劉氏實臣父結髮之妻備極艱辛遺澤未冺而臣祇奉令甲未敢陳乞顯揚一念耿耿難忘玆者恭遇皇上晉號兩宮推榮羣下臣之微願正獲斯時查得先年吏部稽勲司署郎中事主事等官張翀等俱以穆宗皇帝登極覃恩乞贈前母多蒙允給最後瀆奏紛然該部乃有從宜酌議之請意在防範冒濫權衡予奪夫慶篤於嘉禮之成曠典也恩覃於錫類之指大孝也臣之遭遇自謂值人子可以自致之時擬於隆慶諸臣尢爲希特而臣伏讀詔書兩京文臣有未考滿而許預給者有已考滿而許再給者有許移封移贈者有先已移封移贈而又許補給本身者臣謬荷拔擢列在侍從旣幸躬逢盛美亦欲均沾濊澤況臣考滿在前止儌前母一贈揆於事體似非冒濫用是披瀝血誠冒昧上請伏望皇上垂憐至情特勅吏部查照前例將臣前母劉氏一體追贈則皇上曠蕩之恩益弘而微臣銜結之私愈切矣臣無任激切悚懼懇祈之至

乞發推擬奏章疏

奏爲銓政壅閼日甚冢臣求去益力懇乞聖明深思治理亟發推擬多疏以明畱賢之實以隆有道之長事臣惟天立君爲生民主天又生賢才爲人主用冢宰一官固人主所倚毗使澄序流品劑量注授以釐百工而熙庶績者也賢才進政事舉冢宰得其職而天下治矣𨿽老且病不當去賢才伏政事廢冢宰不得其職而天下不治矣𨿽不老且病不得不去我祖宗朝吏部尙書若蹇義王翺等臣主一心操縱如志遇大升除往往非時召對面相評隲蓋信重如此卽我皇上臨禦寶極二十有四年於玆部所推擬亦何嘗不晨奏晨覽夕批夕發絕未嘗有停閣者有之自今尙書孫丕揚始丕揚柄事且二年於玆臣佐丕揚亦已一年於玆去年所推擬間依陪點或著另推停閣之章月不再見其積而至累數十推不下累數十缺不補則又自今年四五月始夫此累數十缺者皇上其以爲冗散不急之官耶而非也此累數十推者皇上其以爲朦朧非例之擢耶而又非也臣請熟數之於前而皇上試垂聽焉堂官則有若北之工書祭酒僕少南之吏侍屬官則有若南北之郎中貟外主事評事經歷重職則有若給事禦史大吏則有若布按二司及府正官內者展采外者宣力大者廷推小者序遷此其缺可虛耶弗可虛耶惟是初推不下催請又不下另推又不下單推者不省耦推者亦不省起復假滿聽降調而補者亦不省向訝點陪爲非次今並陪不點矣向疑傳旨另推者爲偶左今並另推旨不得矣需次長安者林林株守嗟索米之良難待遷逺外者咄咄浪猜嘆積薪之最苦所懸一缺所淹實不止一人所停一官所廢實不止一事賢愚同滯上下不交丕揚所守何官所任何職而令掣肘坐困如此此其心安耶弗安耶又有甚難緩者行取巨典也賢良抑而弗徵慮上怠而下玩是民生之憂也臺省空而弗繼慮下閉而上蔽是朝政之憂也又有甚不便者文選劇司也郎中聞升而復親事慮事泥抑見爲耽權而弗敢安也未聞命而弗親事慮事壅抑見爲避難而弗敢安也蓋至於是而吏部之事束手而難爲扼腕而莫控矣丕揚用公忠素望特蒙簡任𨿽久以足疾臥邸一切缺帖猶手自標注心乎在公乃乞身則每荷溫畱啟事則槪從中格任事者已彷徨去住之介而任人者又以展轉疑信之間夫使丕揚而寵利人也則可丕揚而秉徳不回執塞不變人也肯虛拘乎哉臣備員佐銓誠不忍見英主在上貞臣任事而曹事耗廢反至斯極用敢披瀝悃誠仰幹廽照伏望皇上深維爲政在人畱賢有實悉檢今年四月以前推擬多疏俯賜批發擢用行取中間有未當聖心者不惜批示另推仍嚴勅丕揚當此國家多故之秋緊急用人之際勉出視事上副眷倚庻其展布四體殫竭一心銓政再新吏治有賴有如慰勉彌篤停閣彌多𨿽諭之畱實速之去臣未見其可也臣冒昧陳言不勝皇恐局蹐待命之至

乞行攀送梓宮疏

奏爲古今大綱常必不可虧國家大典禮必不可缺冒懇聖明扶病攀送母后以光聖人大孝以慰寰海同情事臣於本月十五日忽禮部接出聖旨朕自閏八月初旬偶爾痰流注於左足動履不便今大行皇妣引發朕不能恭行攀送不勝哀慟著遣獻代行卿等還傳示務要虔潔敬愼恭誠供事欽此臣再三捧誦再三思維於所謂痰注左足動履不便者而見聖情之萬不獲已也於所謂虔潔敬愼恭誠供事者而見聖心之萬不獲安也𨿽然皇上綱常之主而典禮之宗也玆舉而遂皇上異日必自追悔又必將追咎羣臣不言而以爲朝廷無人臣敢先言之以無貽皇上悔可乎夫皇上大孝聞天下久矣毋論母后生前極天下養卽初逝而成服皇上且奔且哭哭極哀外廷所聞也上慈謚奏冊寶登降薦獻戚與禮稱步而過宮門而後登輿外廷所見也蓋天生大聖人其舉動不愆往往若此矣今只一攀送而以疾格九仞一簣臣竊爲皇上惜之且皇上不出宮眷必不得帷而至午門神帛朝祖必且降而藉奠獻之手宮眷卽不送其小者也神帛何帛朝祖何事奠獻使何人而猥令褻瀆不知母后之神靈肯於帛乎馮依否耶列聖在天之神靈肯於使乎降鑑否耶古人於親喪𨿽小物細故必誠必信必躬必親而今卻於大處不無虧缺也臣又爲皇上重惜之然而皇上固曰吾困於痰弗良於行耳臣請有以進今夫禮居喪無沐浴飲酒食肉而有沐浴飲酒食肉者疾故也皇上誠困於痰弗良於行卽輿而出午門等門掖而成禮何弗可者親之喪達乎天子在所自致而已事闗大綱常大典禮四海觀刑萬代瞻仰實在玆舉臣不勝狗馬心攄其愚忠惟皇上深思力行勿之有悔臣冒昧陳言無任皇恐激切待罪之至

吁救欽降六科十三道公疏

奏爲歲序更新皇仁在宥懇乞聖慈姑停言官外謫嘉與更始以隆萬世治安事先是皇上有旨發吏部降調兩京六科都給事十三道掌道禦史餘皆罰俸臣等驟聞震恐妄意回天會疏請貸而皇上於吏部所開職名疏內禦筆勾出卻多至二十三人自都給事中掌道禦史而外不啻數倍隨該閣臣某等伸救未蒙兪允夫皇上之處言官是罪其不言而非罪其言也是懼之使言而非扼之使不言也諸臣何辭臣等復何說顧其情似猶有可矜而其材品亦良有可惜者臣等備位大臣荷國厚恩敢不畢其愚夫兵部之濫用霍文炳也而言官不言皇上罪之是也然而麼麼武弁蹤迹詭祕諸臣容有弗聞弗聞則有所疑而弗敢遽言矣張誠之聨姻外戚倚恃壊法也而言官弗言皇上罪之是也然而老悖中官依慿城社諸臣容有弗聞弗聞則有所忌而弗敢輕言矣皇上神聖羣臣莫及見周於四海九州島而弗蔽於幾席法行於百司庶府而弗借於貴近一切處分悉煩聖慮臣等額手仰嘆至明則日月至斷則雷霆大聖人所作爲𨿽欲望下風佐末議其道無繇也獨念此二十三人者皆皇上所養育所選拔使分布臺省之班典司南北之職中間多以賢良徵敏練著者養之數十年而摧折之一旦拔之數百人而棄之一眚言路甚重人材難得臣等不敢不爲朝廷惜也古者孟春之月遒人狥鐸於路以勸規而召諫也天子迎春於郊以布徳而和令也往哲有之今胡不然仰惟獻春發祥百嘉咸暢惟玆罪謫諸臣乃獨索然鐫職級辭闕庭而去光天化日之下曽不得與百獸駢舞二鳥比榮聖朝寛洪豈宜有此至禦史差在逺方自有職事而無端連及南京越在江表安所睹記而一槪播遷政體人情尢駭觀聴伏望皇上大霈鴻慈益恢聖度俯收成命姑停諸臣降調咸與維新以應時令乞惟準照初旨止將都給事中掌道禦史調處余曲貸免謫以安羣心嚴勅言官自今毋得有所附和而言有所疑忌而不言違者罪勿宥則上轉圜而聽下且埋輪而彈上推赤而求下且披丹而獻姦邪屏迹攻刑畢舉國家億萬年休明之治有賴矣臣等不勝惶恐懇切局蹐待命之至

自陳疏

奏爲遇災循省佐銓失職懇乞聖明亟賜罷黜以答天譴事頃者淸寜宮災皇上悚然降諭引咎責躬尋勅在廷諸臣痛加修省夫此一諭也成湯之六事不足多而宋景之一言不足侈矣顧臣以爲修省有文有實其實乃在振淹抑錄廢錮汰闒茸始而汰闒茸乃在臣銓部始而臣則職佐銓者也臣本單寒誤蒙拔擢積資史局代匱部僚惟是才不逮人處非其據席貳天卿而不能比其長以弘登進之路銜兼翰學而不能輔吾君以效責難之恭何補職司祗叢愆戾臣竊自忖以臣偸惰𨿽投閒置散尙羞屍祿矧廁劇曹以臣虛庸𨿽履順安常猶懼辱官矧承災譴臣分當汰臣心甚明伏望皇上特準罷歸別行推擇庶官與人兩重而人與政一新國之棄材將以次而登延朝之過舉亦以時而匡正弭災召祥回天保命之道度不出此臣不勝惶恐局蹐待命之至

覆鄭民部疏

題該南京戶部四川司郎中鄭材奏前事奉聖旨吏部知道欽此抄出到部送司查議又該本官奏爲任滿日久曠官不寜乞賜裁定以便恪遵事奉聖旨吏部知道欽此欽遵抄出到部送司隨查部職掌兩京司屬除自告攺南者北俸通理外其曽經被言調南者並無準理通論之例止查得一欵萬曆十三年七月該本部題準今後南京堂上官曽經考察被劾攺調者俱以後任之日爲始另歷給由不得一槪通理若自行陳請得旨攺調者仍許通理等因節奉聖旨依擬著實行欽此又一欵遷謫官員或因事詿誤或建議被罪或考察降用酌量遷謫緣由人品髙下照例推升又查得本年五月內雲南按察司副使唐守欽升任員缺該本部將南京戶部四川司郎中鄭材南京兵部武庫司郎中顧起淹擬升未奉允旨已將前缺另推訖又查得鄭材於萬曆十四年二月以山東濟南府徳州徳平縣知縣升戶部廣西司主事十七年九月升本部山西司署員外郎主事十八年五月升雲南司署郎中事主事二十年二月實授本月具奏回籍調理二十一年四月起送到部本年五月除補戶部山西司郎中十二月內該陜西道禦史宋興祖一本爲時事激中虛文虛言皆屬無補懇乞聖明飭羣工修實政以禆天下國家事內論戶部右侍郎李禎以郎中鄭材疏論待罪乞攺別部以全大臣安堂屬正體統奉聖旨鄭材著調南京用欽此隨調南京戶部四川司郎中今該前因通查案呈到部看得南京戶部四川司郎中鄭材奏稱歷任已及九年要得通理兩京前後實俸赴部給由偶因報升雲南僉事心有未服遂乞休致一節爲照本部爲朝廷用人計其俸並計其資而爲封疆置吏度其材仍度其地向郎中鄭材之調南也非以告行以掛彈章也故歷任𨿽九年不得通理於職掌所載京堂官曽經被劾攺調另歷給由者而可推也然其所以調南也非以罪譴以競時事也前後俸𨿽三年不得久淹於職掌所載遷謫官員酌量人品照例推升者而可推也去任尙書孫丕揚權於資俸才品之間而有雲南僉事之擬也惟是材者北產而授之逺方違其適矣抑孫尙書本善道而疑爲薄處迷其指矣矧當時擬陪者顧起淹也淹亦資深而俸淺者孫尙書卽有意左材而有意左淹乎若夫南京刑部員外鄒元標其調南也以中旨非由人言其給由也方給由旋以請告本無成例似難槪援但本官材猷素著年力正彊豈得以歷俸自多抗章求去今差事已竣微疾已瘳合無令本官照舊前去供職其應否給由一節聽南京該部查例處分本部遇有相應員缺仍酌量升轉則本官報主褆身之義庻其兩得而聖朝官人勵世之道亦兩不悖矣奉聖旨是

催點冢宰疏

題爲冢臣再催未蒙點用懇賜早擇以昭公典事先該本部缺尙書臣等會官推舉南京吏部等衙門尙書等官蔡國珍蕭大亨衷貞吉李世達堪任前缺屢疏催請節奉聖旨吏部尙書員缺著從公再推堪任的幾員來看欽此臣等隨於本年十一月十八日復會官推舉太子少保戶部尙書楊俊民少保兼太子太保兵部尙書石星南京兵部尙書參贊機務周世選原任太子少保工部尙書曽同亨請旨簡用今又旬日往矣尙未蒙欽點夫皇上之降旨再推也是所謂勞於求賢惟恐老成者俊猶有遺於所舉之外者也而不卽點用是所謂愼於用賢惟恐人心物論猶有間於所舉之中者也皇上之爲銓衡計得人斯以勤矣臣等第宜服而候命何敢輕瀆顧冢席久虛銓政多窒頃自奉旨再推以來臣於內外員缺絕不敢推擬一人以須尙書至而柄事也而久之未下臣竊自惟念廷推至再賢無敢弗舉明旨孔嚴舉無敢弗公計兩推堪任諸臣銜名並畱禦前但望皇上早賜裁擇點用批發庻公典益昭而羣心咸慰其於邦治庻有總統臣叨署事不得不冒昧瀆請仰惟聖明省覽施行臣不勝恐懼懇切俟命之至

再催冢宰疏

題爲仰乞聖明體陽徳簡冢臣以隆至治事日者履長錫慶陽徳載亨君子道長其惟玆時我皇上獨秉陽剛親調元化法天用賢亦惟玆時矧冢宰首臣邦治所托一缺三月中外喁喁日望我皇上早擇耆儁俾正銓席以無遏佚我國家亮工熙載之治不以玆時渙明旨諭在廷臣則何人長此代署臣前奉命會官推舉堪任吏部尙書若蔡國珍蕭大亨衷貞吉李世達四員其官迹咸疏禦前其才品無逃聖鑑第在我皇上沛然一批發而已冢臣用舎實邪正消長治理隆污之所闗臣用敢不避煩瀆冒昧申請伏惟聖明垂仁速簡臣無任懇切皇恐待命之至

催發選郎疏

題爲選郎勢難終缺冒罪懇恩俯賜裁奪事竊惟郎署小臣調補恆事而我皇上偶寢不報此豈若廷推大缺爲股肱重寄不可旦暮卽決者乃臣叨署事再三催請干瀆宸聴𨿽聖度如天無所譴訶臣心何安臣罪何逭顧臣揆之朝常察之政體選郎一官實難終缺蓋天下官員途有正雜俸有深淺人有賢否缺有優劣其出身資格考語等第冊籍開報月異歲殊每遇選除堂官不得親也必該司郎中檢閱的當具呈堂官而後加注擬焉然而郎中亦不得專也必派委其司之員外郎主事分頭檢閱總而會之郎中而後呈堂而加注擬焉此一郎也其官則爲朝廷用人之官也不爲不要重其事則皆爲吏道剔垢釐蠧之事也不爲不細碎他置勿論卽如昨者十月大選臣日夜惴惴慮負我皇上委署至意督同該司員外郎主事畢力拮據勉而卒役惟是一時堂司舉皆代庖拮據撐持局蹐萬狀止緣前推驗封郎中白所知調補文選郎中員缺日久未下故至此臣目擊玆苦用敢不避煩聒冒昧申請仰候聖明裁奪如以此官果難終缺卽賜批發將白所知準調文選司典選供事則銓政有統而臣之署事亦有賴矣臣不勝冒昧懇祈之至

催發河南巡撫疏

奏爲急缺重地撫臣懇恩速賜點用以保泰寧事臣惟河南爲天下之中藩封獨繁物力故詘向者民饑相食聚而爲亂賴我皇上捐帑賑貸以克底定頃又聞旱蝗赤地矣其河南南陽兩府多有礦洞皇上遣官開采原奉旨著該撫按悉心經畫設法防護毋得推諉務保無虞而此兩府之間頃又開礦礦徒四集不下數萬斯豈良民善眾肯帖然爲我用者當此災地創此重役所爲調度彈壓建威銷萌全恃巡撫一官而前撫臣荊州土業奉旨養病回籍矣臣會同九卿博訪愼選推舉得堪任撫臣劉士忠鍾化民二員請旨點用日久未蒙批發夫此二臣者在劉士忠嘗巡按河南素著風采其威名猶在列郡在鍾化民嘗賑濟河南夙嫻方略其恩信猶在民心皇上若於此二臣內簡用一員照例請勅令其前去任事必能殫智畢力爲皇上鞏此腹心者事闗重地安危伏惟聖明早賜裁擇容臣等遵奉施行如猶未當聖心亦願明示作急另推庶於地方不致悞事臣不勝恐懼懇切仰祈之至

辯疏

奏爲聞言省咎懇恩亟罷攺委印務並分疏推擬事件以明職掌事本月初一日臣在部辦事忽聞吏科署科事給事中劉道亨上疏參臣及臣屬文選司員外郎蔡應麟候旨兩日未下業已傳得其掲帖大略論臣在科場則壊科舉法在吏部則壊銓選法而臚列應麟受賄不法狀甚具臣疾讀一過且駭且媿生平豈有疑行乎何掛人頰至此臣第當闔門待罪何敢置一吻顧名節臣所矜也職掌臣所守也臣不上章自理誰爲陛下白臣寃者謹按掲帖徐泰時臣庚辰分考所舉士臣年十八進學二十四鄕舉五年間貧而餬口不出其邑並無往蘇州處館董祖錫今復姓崔祖錫臣浙江乙酉所舉士原籍吳江久居湖州因查冒籍前監臨禦史今總督王世揚查明回奏今都禦史衷貞吉時以左布政使提調可問也並非姻婭臣猶記泰時後場雄博祖錫春秋勁筆有無闗節兩府士大夫在京師者定有公論趙南星往典京察號爲執法旣臣邪污多端顯詆不肖何置弗處臣修撰十三年而升諭徳庻子接憂六年而起少詹事凡通籍二十年而得侍郎一甲人升官如臣爲遲當起少詹時前輔臣王錫爵歸省在裏臣果求起掌院曷不之朝之輔臣而之家之輔臣耶錫爵能遙制耶又云少詹之起由鉆求其門生憶是年止有門生顧憲成一人再入吏部然以七月十七日命下而憲成以九月二十七日抵國門果門生力否耶有無請求見在四閣臣亦應有定評至謂臣署印以來鬻官大著臣無他材能不幸代庖於此危地怨府惟是朝夕惕勵奉公守法差足自信臣如曽私親故一人甘懸首市曹毋論他搢紳交遊曽受同年同鄕書帕分文決陷屍江海皇天在上明神在旁擠則擠耳何至並其硜硜拙守而污蔑之臣死不瞑也若所參蔡應麟事情臣查金華廣州延平三知府寜陽潘縣丞皆在任未升有無納賄臣不能知恩生奚繼善臣批候考定其有無勒賄臣亦不能知乃部規凡會推京堂多系堂官自行采訪推舉司官止是承行故陳用賓以巡撫首俸陪推顧養謙以邊材候用陪推鍾化民以賑荒有譽陪推臣實主之應麟不得弄也凡推升京外官司官執俸單呈堂酌擬堂官親注缺帖故蔡如川劉三樂俸皆及府劉北人偶無北缺蔡南人得先擬雲南缺也戴燝陳一簡俸先後一月而陳經總督孫礦保任𨿽未覆宜且畱戴又紀錄故擬江西也周詩俸三年外而科目已二十年外原只擬僉事張應鳳俸可副使京糧考核該部昨咨過前此亦未敢動也劉庭芥三年四薦而推南部以疏謫官秦效鵬四年八薦而推府同玆惟常調王允元劉以忠倪思益三推官之急選王需北缺劉回本貫倪乃得贛州監生之上選單加級捱卯長行序年今見行無攺此皆臣與該司擬議而行之應麟不得專也乃若趙之賓委果除官在先假文發覺在後蔣應吉陳惟一委果悞籖謄榜在先附選本依例攺正在後已上臣部皆有俸單考語及臣批監生呈詞等項在案附選本取旨存科果其謬戾止應論臣果有姦私亦止應罪臣臣墮身坑塹絕意仕進應麟亦事同甑破不望瓦全臣復何顧戀力爲剖析第念堂司一體職守相闗倘應麟受賄有迹是應麟負臣臣不敢庇若本臣主議而使應麟蒙辜是臣累應麟臣何敢自欺爲此據實分疏仰乾天聴伏望皇上亟將臣賜罷其本部印務或急簡尙書或選委各部院堂上官一員前來兼署臣與應麟被參情節請如道亨言下九卿科道官逐一公評恭聴聖明處分施行則臣名𨿽辱而臣節少明臣身𨿽退而臣職不淆矣臣無任隕越恐懼待罪之至

考滿疏

奏爲考滿缺官代題據實具陳恭聽明旨處分事臣直隸常州府無錫縣人由萬曆二年進士本年三月除授翰林院修撰四年某月內閣題充會典纂修官八年某月題管文官誥勅本年八月具奏給假省親吏部覆準回籍十二年五月起送赴部復除本院修撰本年七月題會典充纂修官某月題管理誥勅十四年某月題充經筵講官本年某月九年考滿升右春坊右諭徳兼翰林院侍讀十五年二月會典成升本坊右庻子仍兼侍讀掌管本坊印信本年九月丁父憂回籍守制十六年十月接丁母憂扣至十九年正月服闋二十年八月在籍起升詹事府少詹事兼翰林院侍讀學士充玉牒纂修官行取來京二十一年五月赴京到任本年十二月十一日升禮部右侍郎仍兼翰林院侍讀學士二十二年二月題充經筵講官四月題充正史副總裁官二十三年二月攺吏部右侍郎二十四年正月升本部左侍郎兼官經筵副總裁俱照舊本年閏八月內奉旨署掌本部印信扣至本年十一月初十日連閏實歷正三品俸三十六个月俸滿例應給由臣查得吏部見行事例九卿堂上官三年俸滿給由過部本部查理明白具題引奏其本部堂上官考滿咨送同堂代題引奏今臣備員吏部而尙書兩推尙在候旨右侍郎裴應章亦兩辭未任孑焉署事代題無官又臣自念曠瘝已久罪戾滋多俸旣及期分應幽黜若復蒙昧居職臣實悚仄不寜爲此將歷俸月日具實奏聞伏候聖明降旨處分施行臣無任皇恐隕越待罪之至

假印冒官疏

奏爲姦徒僞造假文冒選職官事本月十九日準兵部職方淸吏司案呈奉本部送據巡捕參將姚洪等呈前事等因到部送司案查先奉本部送準吏部咨內稱趙之賓假文冒選一事已經具題參送而據所口供雕印造文等事有孫心葵王敬南等犯至替揀替考則麻瘦人周姓者今皆聞風脫逃此輩若不緝獲正法法紀何由整頓姦徒何由屏息合咨兵部煩爲密囑錦衣捕營巡緝等衙門多方搜捕必期罪人盡得庶法司得以根究嚴鞫如律按問肅淸選法實在此舉等因到部已經札行巡捕營密緝姦黨去後今據該營呈解僞造假文余傑前來合將原呈招詞相應黏送吏部參處案呈到部爲此除將本犯批候聴處外合咨吏部徑自參處施行計黏呈一紙內內開京城內外巡捕參將署都指揮僉事姚洪許大成等呈蒙提督衙門備奉兵部札付準吏部咨文內嚴密緝訪孫心葵王敬南等犯事理到營札仰各該把總緝訪去後本月十三日據把總周應龍袁寜呈據軍番王奉李之蕃等公同旗牌官田伏興等訪獲僞造部印賣選假官犯人余傑等三名到官卑職等隨卽會同中軍官李之仁胡夢士張九徳審得余傑供年二十九歲系福建延平府順昌縣民由吏員授冠帶私造起選假印文書一套希圖投部冒選見今追出在官於二十三年二月內有同省人謝應朝以白丁托傑要假作南京吏部考中回籍起本省聴選印信文書傑不合依允遂私雕福建布政司延平府順昌縣印各一顆私造文書一套用印鈐蓋親付應朝得銀一百五十兩有在官知情吳洗挾分銀二十七兩三月內投部四月分選浙江杭州府臨安縣典史見今丁憂回籍乂於本年四月內同省人廖汝魁以白丁托傑要假作南京吏部考中回籍起本省印信文書傑不合依允紏同見今在法司緣事書辦江興周私雕福建布政司延平府順昌縣印各一顆私冩文書一套假印鈐蓋親付汝魁得銀一百五十兩江興周分銀四十兩汝魁隨卽投部六月分選河南開封府沈丘縣典史見今在任又於本年十一月內有鄕親兪以良以聽選經歷應該二十八年選官托傑在部通同書辦江興周將該司冊庫封條潤起透開門鎖偸出選簿將兪以良姓名更移在前敲透印文鈐蓋得銀三十兩至今二十四年八月內選興州中屯衛經歷見今在任又於本年六月內同省人李紹卿以兩考托傑要作南京吏部考中回籍起本省印信文書傑又不合依允遂假雕福建布政司福州府福淸縣印各一顆私冩文書一套假印鈐蓋親付紹卿得銀二百兩八月分選廣平府雞澤縣典史見今在任又於本年八月內有浙江金華府永康縣人趙之賓以三考吏要攺作選貢監生傑不合通同今脫逃火房黃燦將該司冊庫封條潤起透開門鎖偸出選簿內應選監生王之賓洗攺作趙之賓仍敲透印文鈐蓋得銀七十兩同夥今脫逃王繼南黃燦得銀二百兩僞造該省府縣假印文書親付之賓投部十月分選福建晉江縣主簿見今事犯刑部究問於本年九月有同省人葉茂晚系選貢監生托傑討吏部給假帖文傑不合依允假雕堂印一顆仍冩假票一張用印鈐蓋得銀十三兩親付茂晚見今回籍今蒙研審前情不敢隠諱等情具供到職隨於本犯名下追出雕刀一把當官雕出吏部堂印一顆應天府印一顆及本犯起送本省府縣假印文書一套曁審吳洗知情分贓是的家人傅祥供詞相同各等因到臣據此臣隨查得本年十一月十九日先該臣部奏參姦犯趙之賓詐冒緣由節奉聖旨這詐犯著送法司嚴究欽此臣見雕印造文等犯脫逃末獲隨卽移咨兵部轉行巡緝衙門去後今果緝獲余傑等一起除江興周臣已先期行中兵馬司拘同趙之賓送刑部聽鞫外查得兪以良系吏員二十一年十一月準戶部咨加納外衛經歷二十四年八月選除大寜都司營州後屯衛咨文選簿明白序次應選李紹卿系京衛倉攢典二十三年二月準戶部廣東淸吏司手本收選二十四年六月揀中選直隸廣平府雞澤縣典史該倉守支公文及考功司付文具皆明白似無別獘葉茂晚徧檢選簿並無此名無從根求其謝應朝系考功司考中一等雜職二十年二月除浙江杭州府臨安縣典史二十二年七月報丁憂回籍訖廖汝魁系實辦承差十六年八月選除河南開封府沈丘縣典史二十一年四月升代府倉大使訖已上二官原系十六二十等年升選俱非臣及見在司官經手管理及查見在公文簿冊又皆有據但本部銓選官員惟據各衙門起送印信公文今姦徒余傑雕刻印信假造公文神巧難測恣橫無忌至於如此若非多方密緝姦惡幾於漏网至所供攀前項各官多與本部存貯簿冊選除年月互異顧旣經攀執恐有別情法應追究除將本部簿冊及戶部原送咨文等項封參送辦審外理合具奏伏乞勅下法司將見獲姦徒余傑等一千人犯應同趙之賓一起一並嚴加究處其供攀兪以良等弔比公文冊簿一一詳鞫如果明白無獘不妨昭雪若系詐僞的確仍行原籍原任各該巡按禦史提問如律庶法紀整肅銓政淸明而任事之臣得以寡過矣臣杜門待罪方在辭印不宜陳瀆緣事屬假冒不敢稽延謹具奏聞伏候敕旨

辯辭疏

奏爲辱官曠職義當引決懇恩亟罷以重銓地事臣自本月初四以來請罷者一請解印者三而兪旨不一下也據兵部咨一參姦徒余傑等事而京營巡視科臣程紹遂以爲侵職爲術籠橫猜曲詆推波助瀾不遺餘力臣竊自嘆臣之身待罪之身也不當辯臣所參事職守之事也不必辯顧又自念挾詐用術此小人之爲而端人良士之恥也臣𨿽不肖叨廁九列亦嘗奉教於君子矣安可無說以處此夫使臣而果挾詐用術有意紿科臣而緩之疏也必臣有書啟名帖而後可而臣無是也果托司官轉致必司官曽致堂官口語而後可而司官無是也非獨此而已科臣自疏固云閉門謝一切客考察營將至二十日申時始出公署接該營呈詞臣之疏固亦以二十日申時封上疏中所僉小日可覆按也臣疏上矣而猶欲緩科疏何爲哉大凡緩人而急已者必其人欲飾罪者也欲攘功者也臣查余傑所攀各官典史謝應朝系二十年選典史廖汝魁系十六年選二十一年升二官非臣入部後事經歷兪以良今年八月選典史李紹卿今年六月選非臣署印後事且見在公文選簿及戶部原咨等項確有證據的無那攺至監生葉茂晚並其姓名亦不經見非有罪可飾也臣區區愚心不過欲爲衙門辯誣爲此四三小官釋累非有功可攘也臣旣據實奏聞以明人臣勿欺之義而於其明日徧投內閣本兵巡視科道掲帖以修同事之恭卽不意臣爲恭而科道反以爲怨其已悞矣吏部官言吏部事巡視官言巡視事臣考據得實而先言之詎爲僣科臣完畢公事而後言之詎爲慢亦各言其職掌耳而詆爲侵越爲挾詐用術其已過矣夫挾詐用術臣不但乏此伎倆實亦無此肺腸故不得不辯也惟是臣兩遭詬辱旣以輕朝廷羞當世之士而解印不報凡臣部推升急選大選滿官引奏及一應題覆纎巨事件無敢擅主暫皆停滯玆惟臣擔悞大罪臣所以愧恨憂懼仰而呼天亟願乞身以去伏望我皇上卽將臣賜罷以謝人言以重銓地別選英碩使署印務庶臣獲粗保身名歸見鄕裏臣之幸厚矣臣無任激切屏營待命之至

辭印疏

奏爲負罪懇恩速罷臣以重印務事臣於本月初四日具疏奏爲聞言省咎懇恩亟罷攺委印務並分疏推擬事件以明職掌事內辯科臣劉道亨參論事情並乞將臣賜罷候旨積日未下也臣心甘席槁身比坐芒蓋髙載厚獨臣局蹐伏念臣之不肖臣亦自知皇上不察畀以佐銓委以署印卽不意尙書兩推未點而右侍郎裴應章又兩辭未任處旣非據去又非情孑焉支撐旦暮若厲而抨擊至矣已矣臣不獲復事陛下矣第臣身一日不可再畱而臣部印務一日不可無屬以臣一日不可畱之身而虛一日不可曠之部務計他日必又有以不早解印墮悞銓政罪臣者臣何辭置對也伏望我皇上速將臣賜罷庶印務有歸而臣罪少逭臣得儌恩出國門有餘榮矣臣無任皇恐激切待命之至

題明會議疏

奏爲奉旨會推懇恩攺委事臣於本月十五日伏見邸報該戶部等衙門太子少保尙書等官楊俊民等題爲奉旨會議倭情事奉聖旨這會議倭情旣說朝鮮當救朕念兵事重大貴圖萬全戰守方略還須詳加計議務求停當來說樞臣旣宜更換就著吏部會同九卿科道官從公推舉熟練邊務堪任的五六員來看欽此臣莊誦明綸仰窺睿算決藩籬之至計務極周詳簡樞筦之重臣預求熟練煌煌聖謨已足以耀神武伐狡謀矣顧吏部印信尙臣署掌則會推公典應臣奉行而臣待罪杜門抱屙請告方當候旨敢復代庖惟是事急燃眉旨嚴渙汗我皇上如猶愼重冢臣未卽點用伏乞於別部院大臣內欽委一員俾領印務遵照明旨內事理會官推舉臣前所上病疏另候降旨施行庶國家立見用人之效而臣亦少寛悞事之誅臣無任懇祈恐懼待命之至

辭疏

奏爲力懇天恩急攺印務以重典制事臣於本月初四日具疏奏爲聞言省咎懇恩亟罷攺委印務並分疏推擬事件以明職掌事內辯科臣劉道亨參論事情並請亟將臣賜罷仍選委別部院堂上官前來代署候旨旬日未蒙批發臣自當靜聽處分夫復何言第念臣之身待罪之身也而臣之印務皇上所委署之印務也臣身決不可復出而臣部雙月大選系祖宗二百年來大典制不可以臣暫廢查得大選在二十五日爲欽定日期而前是堂司晝夜拮據克日辦理無論閱單會單等劇務卽推升京外官具題須一日截取聽選官一日司審堂揀一日考舉監一日考三考一日急選官具題一日定二等雜職官銜一日至二十三日選訖而後二十五日有事於朝也天下聽選官鱗集輦轂無慮數百人諸緊事取辦只止旬日而印務未有所屬司官何所稟受萬一擔悞墮廢異日且復有罪臣不早解印者臣何辭也臣心丼席槁身苦坐芒當此之時蓋髙載厚獨臣局蹐用敢據實陳狀冒昧上請伏望我皇上急將臣所署印務暫借別部院堂上官一員前來代署供此選事臣靜聽聖明處分施行庶部務不悞臣心少安臣無任激切恐懼候命之至

辭印疏

奏爲辭印久未得旨大選勢難如期請乞明示以便遵奉事臣於本月十二等日兩疏辭印懇恩攺委別部院堂上官前來兼署代領大選容臣靜聽處分俱候旨未下今去二十五日欽定選期止六日耳自來大選官員有缺悉取諸推升官員具題必列堂銜用堂印臣今被參待罪義不得視事用印而印務未蒙攺委推升誰爲具題推升缺不出卽欲依期大選安所藉手臣所以自恨自傷柰何以不肖而被言又柰何以被言故而愆祖宗舊章悞國家大事也臣用敢不避煩瀆三疏申請今日之事倘蒙慨賜批發速攺印務晝夜督促選期猶可及也惟皇上命不然而欽攺選期俟印務有屬另行補選是事之窮而政之權也亦惟皇上命統俟聖明裁示勅臣遵奉臣仍靜聽處分施行臣無任冒罪悚懼候命之至

再辭印疏

奏爲大選期逼立候明旨攺委印務事臣於本月十二日奏爲力懇天恩攺委印務以重典制事內乞聖明將臣部印務攺委別部院堂上官前來代署容臣靜聽處分候旨累日未蒙批發竊照雙月大選自祖宗二百餘年以來未嘗有一朝廢缺而選期在二十五日自皇上欽定以來未嘗有一選擔悞今以臣之不肖被參而使令甲少愆欽期頓攺臣卽身膏斧鉞何以辭於天下卽今時日益促事體益逼凡前期推升謄缺揀考急選等項諸緊務俱系堂官掌行而大選具本亦只系堂官列銜縱司官全設罔與提衡矧僅僅此二主事安所稟式故印務遲攺一日則選事遲悞一日臣心何安臣罪何底臣所以晝夜杌隉亟請解印非獨臣爲逭罪謀良爲國事謀也伏望我皇上俯念大典必不可缺選期必不可更準將臣部印務立委別部院堂上官一員前來代署行事臣仍聽聖明處分施行庻臣掛議之身少免悞國之罰臣無任激切恐懼待命之至

辭疏

奏爲哀懇天恩俯憐病苦特準休致事臣於年前陡患痰厥病癥自後眩暈時作醫藥罔效不得已於今年正月十九等日兩次具疏陳狀懇恩放免俱未蒙批發夫皇上之尊天也天聽甚髙臣分甚卑儻臣病可漸愈力可漸支何敢累瀆威嚴自幹訶譴顧臣气稟素弱憂患復深悒郁之極病來若湊卽今虛火炎攻脾土受克眩暈不已繼以嘔噦行立旋轉食飲不納蓋昔之病在頭目而今且在膏肓矣醫人咸謂不免官還家靜攝者久且不治臣身不足惜臣上辜任使下隳職守朝廷亦安用此病臣爲也爲此三疏呼天苦丐微命伏望聖慈垂仁哀憐特準休致使便調理臣所署印信俟得請後容臣另本請命臣庶幾幸而獲生歌詠太平祝延聖壽與天無極也臣無任力疾惶悚祈恩之至

辭疏

奏爲憂病增劇力懇天恩放歸田裏事臣於本月十九日具奏爲曠官感疾懇乞天恩早賜放免以安微分事緣臣於歲前二十五日痰火陡作一僕幾絕病蓋得之煩憂攻中邪火壯而元气耗也漸已匝月未見痊可誠恐病日以深職日已廢徼恩放免而疏上六日未蒙批發臣第當靜聽明旨敢復陳瀆第臣𨿽被言印務未解待罪五十日職守隳廢臣之憂病實本諸此今病勢益增醫藥罔效每一思慮起輒昏迷眩暈不省人事據牀倚壁僅而暫蘇夫人有急則吁天疾病則吁父母臣遘玆危苦而不哀鳴君父之前是上誤國事而下復誤其身也爲此不避煩瀆瀝血申懇伏望我皇上憐臣病困放歸田裏使全微命亟簡名碩畀以印務臣未塡溝壑之年皆歌詠太平之日也臣無任激切恐懼待命之至

辭疏

奏爲久病瀕危遵例懇恩俯準休致事臣向緣病暈病嘔曠官屍祿於前月初十日六疏請罷槪未蒙批發是時臣印未解臣憂轉煩撫枕呻吟何當解印靜攝專意醫藥幸而少瘥臣一介單寒擢第登華荷恩髙厚忍不竭狗馬力終事陛下今冢臣點用矣印攺署矣臣獲靜攝親醫藥且再旬矣而命數多蹇神气久銷前疾未祛變癥疊見卽今脾胃虛熱痰涎壅盛水糓不受肢體酸軟孤身旅邸十分狼狽照得令甲朝參官注門籍三閱月者停俸不支有疾準致仕臣自去冬臘月避言謝事以迨今玆月已逾三病且非一臣數自悲念臣旣遇矣顧不獲竟尺寸之用依聖明之君臣之恥也然臣旣病矣顧猶縻俸給不停掛銜名不去尢臣之大恥也臣用敢瀝血披誠引例申請伏望我皇上憐臣謝事已久遘病已危特準照例休致放還田裏臣𨿽不得進而觀喜起之交猶能退而修亷恥之節助流聖化維植士風臣之此去或少禆益臣無任悚懼哀懇待命之至

先大夫生平不敢自居於名以故諌艸都焚篋中止存辭疏十八攀送疏源文得之先源孝遺簏請發推擬寛降謫二疏歿而覓得之京邸若署篆首日率屬請升儲公疏救荒疏救曹侍禦典刑公疏特疏條上出閣議凡四三十通部事通行者不與焉昔時同事耆碩人人能言之業皆畱中惜無從覓稿卽其它著述亦多不存若今所刻碑銘志傳之文亦源文雜得之其子若孫曁朽緘敗扇與行於世者耳十不存一掛遺至多拊心涕零伏惟垂鑑季男源文謹識

宗伯集卷二

●欽定四庫全書

宗伯集卷三

﹝明﹞孫繼臯撰

○敍

擬禦制重修大明會典敍

大明會典者我皇曽伯祖孝宗皇帝特命儒臣謹遵我太祖皇帝所定諸司職掌間取累朝列聖因革損益之故以模擬附萃而成書者也重修者何自弘治壬戌逮嘉靖巳酉我皇祖世宗皇帝嘗申命增輯輯成進禦未愜至懷爰自巳酉以逮朕躬歲月旣多條例彌廣重修成先志也於是今年萬曆丁亥書乃畢修籍奏矣閣臣奉勅受事凡更數人而後定分曹列局凡數歲而後論功爲冊凡若干爲捲凡若干搜羅纂次良已獨勤考據折衷各有攸當朕受而披覽喜慰羮墻聖烈神謨重光並耀此誠萬年之巨典而一代之鴻制也亟付所司鋟梓頒布將與中外臣民遵守無極朕爲題其首嘗聞王者必積徳百年而後禮樂可興蓋制作若斯之難也故周之禮制最爲大備然不成於永淸垂拱之日而成於訪落訓官之時漢號近古孝文之徳幾致刑措車旗禮文闕焉而不講謙讓而未遑非其未暇夫亦不當時耳國家聖聖相承徳化醲郁烝爲至治積之百五十年而我皇祖乘時入繼凝圖嗣統紹天開人自朝廟宮闈以至車旗服色靡不觀其會通歸於秩敍敷賁前業佑啟後人遠軼成周何論漢制朕沖齡嗣服幸席洪庥早夜兢兢深懼遏佚數與二三大臣講求故事次第興修數年以來庶幾勿墜六卿無隳職四方無呰俗朝不混市野不踰國庶績其凝邊陲晏如斯亦守法之效已書不云乎監於成憲其永無愆言貴守也又云惟臣欽若惟民從乂言貴與臣若民共守也朕仰惟二祖八宗朝章國憲載在祕府並所恪守罔敢踰越惟是此書之成所以丕昭我皇祖政令制度爲多足以慰答在天之靈而朕所以重修之指亦惟覲光繩武用少成皇祖未遂之志以垂示永永無違之式因序簡端以明祖烈且令後世有考焉

浙江鄕試錄敍

萬曆十三年秋八月郡國復當大比士前是士稍因緣幸進絓於吏議玷賢能書議者言士所繇多途文學吏溺其職而衡量外稟也宜如肅皇帝朝遣京朝官稱詔書臨校以明大公稱盛典章下禮官議曰便上報可而修撰臣繼臯曁刑科右給事中臣居敬被命當往浙江臣竊伏惟浙首藩也文獻甲天下四方望之以爲此玉之昆岡而玄珠之藪也顧至於今而士有薄經藝而談玄理慕浮誕而棄本實波流相蕩浸滛江左余習矣臣自念術業淺陋卽竭其愚心引繩操墨以求士而士文不中程習尙不一變進無益於縣官何以稱上意指而明浙望於諸藩乎臣爲此懼乃以六月朝辭馳至其境維巡按禦史臣王世揚實用職事監臨飭具堤備旣豫旣嚴而提調則左布政使臣衷貞吉右布政使臣餘一龍監試則按察使臣馮時雨副使臣史繼志具肅臣等及禦史所徵同考試官推官臣王守素知縣臣周孔教學正臣黃弘勅教諭臣楊啟新林嶽偉倪思益杜方偉劉懷民廖自伸訓導臣陸策以入而臣乃得合提學僉事臣蘇浚所選士二千七百有奇三試之臣集諸同事相戒夫試欲以觀其變有詔不得程虛浮其謹擇純厚爾雅之士毋有所眩卒業如額收九十人將錄文以獻臣又相戒夫錄欲以觀其質有詔不得隳先資其謹擇本文毋有所飾凡臣守科指尺寸惟是兢兢不敢先自背越教士不信之端而後乃進而宣言風以感遇論報之義臣聞千里而得一士猶比肩累時而得一士猶接踵蓋其難也王制大夫獻書則拜諸侯貢士而適則有慶招以弓旌延以車馬蓋其重也夫古人嘆才難而今三歲一勸駕偕計之士至累千百飆集而景附已易矣古之士也重而今猜防繩結之意不獨以持士而寖移之有司已輕矣則何也古之爲士者身抱帝臣之具胸韜王佐之略而今第規尺幅馮空文古之舉士者親可也不引嫌讎可也不修怨廓然明白絕無人我而今不能無逺形迹然猶不獲盡以心信於天下難易輕重較然而懸殊可思也已明興二百年來用髙皇帝約束以羅士而士乘風雲奮起者以時而就其實姑無以他論如浙士大者翼運扶艱殿邦淑世秩於廟祀次亦不失顯名於時斌斌照映矣上紹明聖緒力求太平業五舉士於玆頃受事者一不當而上沛然攺易其弦轍不難借史曹省署之臣與之更始山陬海徼冠蓋相望所以待郡國士幾與二京埒臣有以窺上之心聖人至公之心也大指在廣搜眞才儲峙實用而無私畀焉臣荷上拔擢恩幸甚深而奉任使甚厚敢不益毖飭伏自聞命趨事迄於籍奏凜乎帝天臨之而神明攝之也故臣有所亟收有所置弗收公也非臣所敢與也收矣有錄其文有所置弗錄公也非臣所敢與也臣大指乃在布徳意應明詔勉體一人寤寐側席之思而無私植焉臣所爲畢心藉手以報上若斯止矣然此猶士也其進則上臣也有如以公奮身而不以公效國是士不信臣以公薦士而不以公成士是臣不信士臣與士乃兩相負矣臣請遂與士約夫聖王無私臣而忠臣無私營蹇蹇匪躬盡節官下勿私其身乃心王室罔攸內顧勿私其家謀猷曰後若畏人知勿私其名不矜不伐勲成智隠勿私其功專志壹節惟社稷是扞元元是急期於盡心任職而止斯貞士之朴忠而臣子之純懿也不然而營私廢公者悖挾公濟私者欺上淵然秉至公之心何所不鑑觀朝不蔽公論國不借公法豈惟士之辜主者亦何辭之與有蓋浙山水奧區而賢聖所巡遊也禹會萬國玉帛於此而遺烈炳焉到今史遷一上會稽歸而光纂先業揚文采於後世孕靈鍾秀矧其鄕之人臣誠不自量不第欲得才士思矯其習不第甄其文欲向風慕化之速思一其心故爲申戒之如此夫惟士易至上故待之常輕而其敝至官惰而事隳則易者難矣惟士難求上故待之常重而其效至思皇濟濟不可勝用則難者易矣上今至重士士安可不爲其重者亦將以難責士士安可不勉其難者往愼哉忘私循公軌於大道以風四方尙毋以臣言爲私言而公棄之也則臣幸矣是爲序

觀藝錄敍

觀藝錄者直指孟津陳公按吳校四郡士遴所入彀之文而刻焉以式者也刻成郵以示余且屬爲序余惟文泄於性而鑄於心者髙者妙經緯成變化以垂訓行逺學士家業尊之曰經而其下者亦掞藻抉精極舒冩比屬之工而猥辱之曰藝夫藝也至於占畢俳偶名科舉之業而愈益下矣然而國用以羅士士亦用以致身取寸晷尺幅衍繹聖賢之微言以暢其所自得良以明經而輔之尊非苟爲藝也日者士不務講求經術而雜采旁獵相駭爲不可知以文其淺陋人心世道識者重憂之上用公卿議裒先朝所爲程墨文頒布學宮號之正式夫式何也曰法則也今夫匠氏斵木而爲式陶人埏埴而爲器毋廢法焉而況於文乎繡衣持斧之使載簡書巡行一方事無巨纎無所不當問亦無不斬焉一稟三尺而獨校士往往取具文而已匪法之文惟其辭之爲士於何觀文於何式公輶軒所駐旣以布常陳紀察舉吏獘檄羣靑衿試之不員額泥也退而親評隲其文左執規右執矩爲差上下百焉不失一蓋余椎不文間卒業玆刻𨿽言人人殊大都能屏去百家二氏諸謬悠之談而一本之六經寧質毋縟寧直毋譎寧屈其才以就法毋逞而軼於法之外理歸意匠思歸玄冶縱橫闔辟雅中天則吳先正之遺將嗣徽而振之響噫盛矣觀止矣夫上觀士士亦觀上公嘉與學官弟子守功令崇體要非法不以程士士仰流象指其自程顧若有甚於公所程士者斯豈非右文焉而執法式之效歟而余則以爲法非獨於文也惟政亦有之語云不習爲吏視已成事始公起家令邊邑邑被兵空無人土田化爲區脫令來委印綬去矣公曰非設官意也招徠流移給牛種以耕業成而後賦之來復者萬家邑始具版籍備更徭役庶以殷爲塞下樂都徵入臺督漕故事漕使掠艘而前示貴倨公獨殿測水盈縮爲進止止不虞膠進不虞漂漕倍以駛功最而後乃來按吳吳孔道也公則先僻邑據僻而檄旁近邑爰書閱之盡至則師聽丕蔽無餘日矣絕不欲以我故累廚傳久混凋瘵爲凡此皆公以意爲師以古名臣爲摹一張一弛動有衡量故令邑邑完持憲憲飭於程士見一斑爾而公實夙秉明徳純赤爲其裏純白爲其表可律可度不言而肅又穆然有掲政事之上而型於品文論士之先者士親末光望下風儻亦能以公爲法而式公乎嗟乎習之渝也久矣彼亢首觚翰而行弗滌弗式哆口道義而志弗滌弗式士而欲公式也其必厚自湔濯合文行華實爲一人焉而後天下耳而目之乃可以觀徳乎哉進於藝矣記有之徳成上也藝成下也先王有上有下故能觀人文以成化士亦有上有下故能肖公而不局於藝是爲序

贈少司馬中丞巴蜀趙公被召遷少司空敍

少司馬中丞巴蜀趙公以節鉞鎭撫吾江以南三年而上召入爲少司空前是公用望實當遷者數矣方臯備右銓是時左銓缺太宰諗於廷列公名上不報尋推公少司馬宜爲眞俄推本兵又推總雲中邊前後無慮十許推皆樞筦鎖鑰之寄國家所與共安危呼吸者上一切不以屬而頃忽以司空召也司空掌邦土在漢號三公今制視周官秩卿而六班稍後都人士心儀公秉政久相與觖然不厭以爲曷弗遂登鈞衡而貳將作爲而臯則有以窺上用公與公之爲上用蓋至於今而始大且光也夫古之大臣固亦有輟耕釣而都將相脫羇旅而升廟廊者斯千古之一遘天畀非人力也乃若耆徳之老魁特之雋國家用之則安於覆盂不用則危於累碁此非立談而投握手而合也所由周踐皇途薦揚朝采其才識智慮淘洗磨煉如金始鎔如枲始漚一耀於精白而後當機處中決疑定傾不震不騰爲社稷臣卽人主所以用之亦必歷試博咨窮之以事變之所絕難察之以人情之所共歸使下之向之甚於上之求之而後延登倚毗共國而治故臣主俱榮享名無窮公束髮登朝凡三十五年於玆矣一爲禦史失當事者意倉皇領臬事去然勲名亦繇是鵲起久之晉都禦史開府更重鎭五矣中間驅馳出入再僕再起其於世路夷而康莊險而太行翻覆變幻無不諳於官方細而米鹽煩而刑名大而兵戎窽會機宜無不晰於方輿腹心而圻甸肩臂而關陜手足而閩越夷情民俗幽遐隱伏無不抉他不具論論其撫吾吳者吳故根本之區而財賦之藪也顧此數歲間民間之蓋藏洗而杼軸空矣倭又躙我屬國兵食之徵發舟船器械之調遣檄旁午至大農督旱逋三服官督尙方綺幣淩遽逼迫急於星火盱衡扼腕焦心苦思左支右吾多裒寡益上以紓竭澤而下以蘇涸轍而百姓不知也流涕太息手疏疾苦爲元元請命爲羣有司釋累而羣有司不知也間延攬豪傑講求戰守陰爲扞海備而外示休暇而境內外不知也意獨上知之兩宮飭塗三殿裁基萬年鼎命丕哉永圖念非岷峨上才莫可棟柱者乃逼召公爲宅揆地耳臯居則考吳乘故不乏名中丞公孳孳爲民設便利務在安之似周文襄懲貪奬廉凜凜風裁似吳嘉魚孤介澹泊不異寒酸似魯天臺而賑貧植弱饑溺由已似王端毅王端毅後贊南樞卒正北銓淸風亮節聲施到今公召矣上業歷試博咨而用公矣不久肖端毅登鈞衡慰都人士望當機處中決疑定傾海內想見太平矣有詰者曰公巴產也公之鄕先哲不有蹇忠定乎豈其亦歷試博咨而後用耶臯應之曰唯唯否否夫忠定吾向所稱耕釣羇旅之朋也而端毅所稱淘洗磨錬以精白結主知者也公之不得爲忠定時也而其必能爲端毅則玆召也卜之矣臯至闇劣渉世又淺驟進驟蹶故於公之召不復引攀臥借畱之義直踴躍起舞慶明徳之終達又慶國家終賴老成人之用未有量也會公之屬四郡守蘇州則朱君某常州則邊君某松江則某鎭江則某並荷栽培欣逢盛美爰修故事猥索贈言臯亦公宇下人也輙不辭而復之如此云

賀方伯濟寰楊公奏最蒙恩敍

上禦極二十有五年滇左轄楊公以報最來朝一時搢紳同聲而賢之天子嘉焉詔所司給恩數如制於是鈇鉞之寄樞筦之托駸乎下矣其給事時禮闈所舉士司封王君某等若而人謀所以爲公賀者而徵言於余始余守館職與公給事時邸捨迫相向朝夕相過從樂也余行服還裏而公備兵潁泗數使使渡江勞苦余丘隴間公爲人博大精密才無所不綜而心獨長者余旣雅習之矣屬者余又用職事檢校公轄滇牘則其風采勲烈復爛焉矯矯最於功公之才與品豈不亦兼茂而交至乎哉前是滇中諸土司襲其世官則藩司操其急以故襲者往往行金柄事者以希快利而柄事者亦往往借口柔遠陽若爲不得已也者而陰實其槖沿陋因敝所從來矣公甫下車會麗江土捨木靑來請襲輙亦走使函千金進曰故事也公按之面發赤亟言狀兩臺封金府庫佐軍儲法其人不少貸諸夷始乃嚙指咋舌轉相戒今使君淸嚴愼毋犯犯且麗法一時紀綱肅然不怒而威吏民不寒而栗然公弗矜爲奇節也公曩備兵岢嵐有債帥楊某掛閱臣白簡念非公不可解嘗亦函百金進公公拒絕之顧獨隱忍不以言兩臺曰彼弁落井矣言之是下石夫忍弁賄以毋甚人罪發土賄以觀遠夷乃知公之爲廉潔非近名非賈譽以無疚已志而已余嘗謂阿衡相湯其勲業至於格皇天乃其操修始於取與一介公本原之地皭乎精白譬髙山出泉泯泯淙淙不滓纎塵出而爲江爲河流澤委潤何所弗漸漑於是公於體用本末備矣故以亷觀公可以盡公不可亷者多狷狹於人寡諧公所至人人以爲親已廉者嚴急旣以持其躬亦以律下鮮不毛鷙濕束公簡易持大體綱舉而目隨亷者節苦其色常抑鬱不平公神和气雄翫弄超越邁絕一世亷者局曲硜硜自守而乏通方公揮霍如意批卻導窽遊刄有餘地凡廉者所易有皆公所絕無故曰廉不足盡公也夫與人親者其量夷也簡易持大體者其度平也神和气雄者其節安也遊刄有餘者其才廣也天下方望公若懸崖峭壁而公實未嘗有畛畦蓋髙而能夷嚴而能平約而能安儉而能廣一弛一張一文一武公之才與品豈不亦兼茂而交至乎哉昔公家伯起惟是四知爲兢兢其後卒拜爲三公爲漢忠臣今海內多故主上思得恢廓磊落具有才品之士而用之扞隅殿邦以庶幾乎安攘之效公績用旣騰望實咸茂俄而開府俄而當軸不動聲色而狡夷革心四垂晏如社稷終將賴之矣麒麟之業考功氏不勝書而彜鼎竹帛不勝褒也今日之事又安足爲公多且艷乎司封君等曰固然盍書以歸之使以讎昔日

贈督撫中丞獲鹿曹公晉少司空兼中丞治河敍

上在位之三十有二年秋總河大臣缺銓宰諗於廷推資地望實可倚毗者凡三臣以聞而吾江以南督撫中丞獲鹿曹公與焉久之有詔定用公超拜公少司空仍中丞節以行蓋特簡也始上愼是遣章上不卽下臺省爭言河比者業北決不塞必奪漕系國家咽喉命脈不細宜急擇可使者使秉鉞受事便盈廷請之力上以其言忠尋降旨用公往嘻綦重矣吾常郡諸大夫自守以下率其屬謀所以贈公行者而徵言於不榖繼臯繼臯竊惟河之患所從來久遠惟是我國家弭其患而猶欲藉其利故治之甚亟而甚難已事勿論自上臨禦以來河臣蓋數易所縻水衡錢無論數百萬然往往幸以河馴逺者五六年近者二三年漕以亡害而獨此數載之問河靡歲不決朝廷靡歲不憂河蓋南決卽虞陵北決卽虞漕寵命在前嚴程在後肩者惴惴不啻若懼府故王家口之河成而丰沛決畱城梗前政倉皇創泇口以一綫挽東南四百萬之粟僅而克濟今單堤又見告矣單堤決勢且嚙太行薄魚臺射昭陽壅泇之上流而泇遂等區脫夫創泇以避河而河決乃適無泇非獨無泇也將泇之下流亦日以涸而究且不得河一勺之用京師百官六軍之命其安所恃賴則治之亟且難未有過今日者也語有之非常之事必有非常之人有非常之人必有非常之功公開府吾江以南四年於玆矣儌陛下威靈海上幸無事無所窺公掃氛蕩窟截鯨斬鯢之略而其最苦心者大農並宿逋三服官督尙方綺幣公左支右吾多裒寡益以佐邊計應上供鰓鰓爲羣有司釋譴而羣有司不知也未也采榷之使出而山澤以驛騷公百方調停官爲徵輸便矣俄而料洲田俄而捜田廬劵閭井藉藉責課者且至公引璽書固爭連拄使者口車止不得東民間不知也未也其市民甘心營稅者聚而燒街巷殺人公聞下檄使解散而法其首禍者凡以已亂定變明三尺不可犯杜陵遲漸耳而吳人士不知也大都公之精神用之庇元元厚根本而不爲矜詡取名其聰明用之綜吏治剔姦獘而不爲紛更多事今夫禹之行水也行其所無事而私智不用焉是故稱之曰神公不難爲無事而難河哉思昔聖人之系易也其占爲利渉大川者凡七曰需同人蠱大畜益渙中孚云需言遇同人言度蠱言時益言學渙言文中孚言信卦之徳何若斯之備也河上應天漢下宗四瀆濫觴昆侖建瓴中原宇宙內名川之險而不易渉者殆莫大乎是而今亦其蠱之會而需人以濟之日已公用文學起家致大位蓋與渙其躬者同而兼容並包靡所不延攬爲同人博圖經搜故實靡所不諳暢爲大畜赤心白意不忍欺一人人亦不敢欺公爲中孚夫以一卦當一占宜足以渉一徳而況公會眾卦之徳以弘濟於艱難必且出其素所講求蓄積者以效忠悃塞知遇用紓上彷徨宵旰如漢武歌瓠子湛美玉至意河𨿽湍悍善決意耀靈翔貺順軌遵故如神禹就平成允賴之績無疑也公之開府吾江以南自吾吳兵使者擢也而公又嘗爲兵使者徐方故習河楚雍澨之役不然乎師以吳難告而士有傍笑者曰久矣吾目不親波濤手不親舟楫而今仍操之哉鼓柁趨之卒以勝吳玆行也則亦公趨而鼓柁之秋矣夫治河以治漕大計也擇而後使迫而後授大任也以裕軍國以奠蒼赤大功也臯辱宇下久度吾吳不得更私公故於諸大夫之請不復引攀臥借畱之義以對而直祝公渉險弭患以幸社稷玄圭之錫焉

賀督撫中丞臨川周公六載奏績敍

國家設巡撫中丞使仗節鉞開大府自藩臬大吏以逮郡縣之長貳咸稟成而受畫焉所臨制無慮千餘里生殺予奪一切得專行蓋其重哉苟以飬尊而處優旦暮盛威容軍吏幸管內無事托之乎安靜吾懼其食之蠧而無以禦突至猝來之患也其矜詡奮迅鋪張揮霍以見奇而乏痌瘝懇惻之實與純白修正之素則亦無以宣主徳而救民艱何則其心不必眞故其精神不聚其施用不光而眾不孚也吾臨川周公之撫吾吳也民俗之情僞戶口之殷耗戎伍之虛實帑庾之盈縮無弗燭也無弗核也興除因革之故維風起敝之術無弗講也甫下車則曰玆土也外江而內湖是善藪盜吾不病夫中盜者而惡夫匿盜者但匿且按劾賊惴惴搜捕率滿品而萑苻息警矣則又曰是並大海風波飄忽島夷不可測此中姦民得無有糾亡命抵禁逐鹽利而釀非意者乎吾必覆之擒其魁籍其舟船解散其徒黨而海濵不虞生釁矣則又曰夫養稂莠者害嘉榖故文武不備良民懼假令一中人之家土豪卵翼惡少狙逞復何生趣之有物色其有主名若瞷穰氏者以及閭閻雞狗雄都次第就逮肆諸街市而氓庶帖席臥矣於是上疏言徵榷吳民奉漕粟當天下半以供六宮百官之需三服官歲賫尙方綺幣以充奏禦是外廩且外府也椎骨及髓胡以厚根本安重地上霈然減稅額半是他中丞所敝唇焦舌以請而不得而公得以一言邀此浩蕩恩也於是下令程徵輸聞之民附國國亦附民必取盈焉皮之不存毛將焉附自今催科及賦額而九者緩其一以示無竭澤至稱引蒼鷹乳虎爲炯戒父老扶杖讀之且泣且額手是又他中丞所星火而趣銖兩而括者而公獨以一分寛此凋瘵也而又履畆而丈以淸詭逋徒步而禱以蘇旱農撤尼僧之廬以遏邪滛暢儒先之緒以尊正學不避事亦不喜事風淸術正廩廩濯濯未易更僕則皆公赤衷白意所溢而流也竊嘗觀公揮羽委裘不下堂皇而其心思所擘畫直環行百城周扼四履手披口決不離案牘而其聰明所聽照直旁抉陰細普晰幽遐舉凡民間隱痛積苦誠若其身嘗之而惟恐一日而不卽登諸春臺奠諸袵席者斯其心何心哉商之保衡不然乎一夫不被澤而納溝以爲辜夫惟以爲辜而其心乃眞其澤乃究其世乃眞爲唐虞公其有保衡之思哉嗟乎吾窺公而慨今之不爲公者何其多也吾見有剝軍實責贖鍰以飽其槖者矣而公矢不縻縣官一錢𨿽衙捨所食粟亦載自鄕邑是之謂眞潔廉然世或以爲迂吾又見有工請托廣結納以張其名聲者矣而公矢不奉京貴人書𨿽過客亦鮮所勞苦是之爲眞節省然世或以爲簡顧世或不能盡知公而終不敢妄猜公或能蔑公異日而卽不敢蔑公撫吳時蓋至於吳民守闕上書願長有公如前政文襄而上溫然亟褒公得民之深也公之眞心不第孚萬口且孚九重矣公今用四品滿六載考矣內臺虛左執法待公公故臺臣也習臺綱有如上嘉公勞召僉其院事詔問何以省議論一法守飭風紀公何以置對夫自頃士大夫不無甘陵朔洛之釁而仕道蓋多端也公居外行一意孳孳務和其民豈其處中而疑之正色厲風采中立矯矯以渙羣而成丘共起格主格天光明儁偉之業是萃萬心爲一心非夫有堯舜其君愧恥若撻之眞心者不克辦此也公之功又不專撫吳矣於是吾鄕郡諸大夫若五邑令夙奉要束欣際盛美謀所以效幕下賀者而某從鄕縉紳後剽所耳熟者書之以復遂以爲贈云

賀督撫僉都禦史臨川周公晉副都禦史治河敍

上禦極之三十有六年秋督河大臣缺銓宰諗於廷推擇資地望實可肩重負巨者凡二臣名以上而吾江以南督撫中丞臨川周公與焉俄得旨定用公遂進僉爲其院副降璽書更節鉞以往蓋特簡也前是夏暑雨雨連旬不休水暴至可丈餘自舊都連列郡彌望一壑旣殺麥又不可以稻小民無所恃命哭聲滿野公倉皇上封事臣管內財賦半天下國家倚若外府猝不幸罹異災不儌陛下浩蕩之恩破常格以時賑貸卽無以固根本銷釁孽上聞爲感動亟詔大農熟議便宜以報而公拜行河命矣吳氓則奮袂狂走扶服三四千里叫北闕下勿奪我所天畱撫我孑遺章下所司都人士顒顒延頸庶幾復見河南借寇故事而某則以爲是未易遂也大臣與小臣異督河大臣與他督臣異夫職業有崇卑而事任有難易東西南北惟上所使此臣矩也誠其人與地相習位與望相副亡論郡縣𨿽藩臬大吏臺察可以抗牘而畱主爵可以增秩而敍矣開府臣不然師錫公諸盈廷簡在眷諸密勿煌煌大號而容反汗爲故曰大臣與小臣異國家因河之利久矣而中河之害數矣上甚憂河河又最善徙北徙則虞漕南徙則虞園陵是才臣之所望而卻也安危系呼吸成毀系一簣巡行按視往往在沮洳之場莽蕩之區冒波濤犯霜露與畚鍤分功僅而弭患是勞臣之所閔而嗟也假令逡巡不時上見爲避事爲擇便簡書在前有議其後者矣故曰督河大臣與他督臣異然而公無難河也神禹之烈也而行所無事以爲大智公用名禦史積官撫吾吳不直爲商船請命減稅額半檄有司權徵輸緩賦一以示毋察淵毋竭澤爲順流更始而已卽非時有所逮捕霆擊斧斷威聲流聞然非郡國瞷穰之豪則亦閭閻雞狗之雄眾所指目事有左驗要以鋤莠拔薤與百姓同其欲惡𨿽有事猶之乎無事也不聞公轅門令乎甫告災一夫騖而奪糈肆諸市立死矣自此四垂晏如絕不有奪糈者殆所謂以有事爲無事之效也而公方且察邇謀遠度時審勢苦心疲神條荒政二十有三矢與監司守令設誠效實起溝壑登袵席中間勸導諄諄引諭淒惻讀之有泣下者蓋旁括府庫餘錢易榖數十萬石市賤平貴以安待哺斯又不以無事忘有事卽胼胝勤民曷以加玆語有之民猶水也民之歸仁猶水之就下公業能以治水者治吳俾煢煢災黎忍死枵腹以待縣官涓滴之潤詎難以治吳者治水俾河伯效靈黃流順軌瓠子輟歌宣房築宮爲漕爲園陵世世利哉公大臣也由全吳督進而督全河大任也以鞏腹心以利咽喉大計也吳安得久私公異日者平成底績玄圭告成更進而宅百揆相天下與神禹爭烈榮施乎社稷澤漑乎氓庶吳蒙福侈矣𨿽謂公終無去吳其可矣某持此說也以慰都人士而會吾鄕郡諸大夫以逮諸縣令咸有意長奉要約稟明訓而不可得也謁所以爲公賀者而復之如此云

又賀

吾江以南督撫中丞臨川周公拜新命晉爲其院副主治河吾郡大夫謀所以爲公贈者於是吳民方守闕上書願無去公如前政文襄一撫吳二十二年也某竊以爲公大臣饒大略治河大任成命不可回公宜勿畱郡大夫唯唯亡何而司農兩使君亦謀所爲贈者而徵言焉兩使君咸以職司有事於此其於公譬同舟而渉海猷念一矣某則安所更端以對無已兩使君詞焉而某擇焉可乎乃兌使君釋戶版起曰楚之役責賦也而不虞吳之沼也吳賦半天下實國家外儲而督發不中程若簡書何夫巧婦不能爲無米炊矧於國計自公以災聞請得停見徵寛積逋而楚乃藉手謝嚴譴矣靡及之懷紓矣歌皇華之首章榷使君釋商算起曰萱之役譏關也而亦不虞吳之沼也旅有出於途而農不獲耕於野嗟其魚矣敢謂非職而秦越爲夫閭閻猶以錢通矧於民艱自公以災聞請止關稅備賑貸而萱乃藉慰蒿目矣哀鳴之慘寧矣歌鴻鴈之末章詞旣某乃揖而進曰善兩使君之稱詩以道志也而惟是君民之間爲兢兢何其忠計也顧未及治河事請略言易易之益利有攸往利渉大川夫益之言益下也而渉大川言濟險也今夫川濁無所不塗淸無所不灑不知凡幾支派而至大者莫如河河上應天漢折萬里入中國悍而善嚙奔而善徙若有神焉至險者亦莫如河然而益則象利渉何也水至柔而難可以力排也民亦柔而難可以威刼也故曰伏至險於至順則民與水一也初公來撫吳也民間席屢丰之後野有蓋藏家有杼軸熈熈攘攘俗恬以嬉非有陰陽愆伏之形變異之兆也而公以凜凜抱不然之憂曰此民也是祖宗二百四十年三宮六軍所恃以食與衣之民也臣幸得擁節鉞開府玆土假令不深維根本之重厚瘠下以肥上何以稱陛下子惠元元至意亟上疏議榷政幸特裁總額以毋竭澤而上霈然嘉納裁額之半爲金錢四萬是六四之中行告公從者也公又自爲令下有司自今催科及賦額者九可且勿取盈緩其一予貧民以庶幾古者用一緩二之義父老扶杖讀條教聚而歡呼有泣下者是九五之有孚惠心而有孚惠徳者也公之善爲損上以益下如此而會滛雨爲災自舊都連列郡彌望一壑麥禾爛死公登城而嘆天乎吾虞有今日久矣旣涕泣爲災黎請命如前所稱停見徵止關稅者而又多所陳乞以幾聖慈哀憐小民普浩蕩恩蘇此孑遺也他安集勸導市官粟法市攫所以爲扞百方而後彊者屏息弱者帖席寧饑死不敢爲亂則公業已柔民心之險而還之至順矣而又何難河險乎哉禹之治水也九川旣決始乃貿遷有無化居以通利源九州島旣同始乃則壤成賦以裕邦計蓋洪荒辟而經制定君民上下之間所損益可知矣今日中邦之賦瑣科條其目以方古昔何啻什百千萬而所謂貿遷化居者其利已半歸之公上矣此兩使君當職所明知也公文武操縱爲逺猷鴻烈非一乃其所肩荷在賦稅而所調停減緩亦先賦稅上以君之心爲心而下以民之心爲心精神作用眞有已饑已溺之思焉玆行也用其治民者治河收渉川之效纘平成之緒以玄圭告成功六三之有孚中行告公用圭者公幾是乎夫禹之昌言也固推勞益稷是風雷交助之象也兩使君相與協心憂職勤其民以助襄益道之美於益稷光矣而公之明徳逺矣歌信南山之首章兩使君更揖而進曰子之引益稷誤顧公之必能爲禹而爲原隰疆理以垂永利也斯父母之徳而無窮之聞也再歌南山有臺之三章而某因次第其語以干掌謁

贈吳中丞奏最蒙恩敍

環洲吳公者山陰人也第進士起家所治輙有聲其爲中丞宣府用邊才云初彊敵數犯邊邊人良獨苦朝廷歲不惜巨萬萬金錢之費而烽火不得息廟堂以爲憂蓋莊皇帝朝而敵之大長不勝其裔孽之愛而固請貢願終爲內臣焉當是時廷議謹擇可者開府緣邊諸郡以與民休息而收咸寧之效而吳公得宣府然宣府竟賴以安至今則吳公者豈非眞大臣哉夫邊之難安不熟敵情而邊不得安輕動多易而邊不得安虐用其下而厚自封而邊不得安故亷仁愼重者安邊之要術而固國之上計也吳公之爲宣府也始至則下令曰無啟釁無賈怨無先示不信無我自曲將休於垣士守其伍以無負上所以包納綏懷之意又下令曰夫聖皇治世而要荒賓從者大寧也先示恩信不逆其來者鴻略也休養生育廣升平之樂者闓澤也乘時修備以安爲危者哲慮也爾將士其務如臨敵對壘終日欽欽無所怠於是崇墻峻壁之間煙塵之色不驚而刁鬥之聲不絕戈矛之鋒不接而弓馬之習勿懈蓋有四美焉鞏都邑之勝一也久制禦之策二也堅歸順之義三也厲忠勤之路四也夫宣府者古上谷地也其在今日則京師肘腋矣往者己巳之變六龍震惕豈兵不利士不眾哉豈威徳不逺格哉居庸失守而藩籬壊也故肘腋之地安卽腹心安矣𨿽萬年可矣夫苟旦夕之逸者忽久逺之圖者也彼其居常則相視而嬉倉卒則束手而遁所謂危計耳吳公爲政寛然有老成之慮焉卽敵萬一渝盟其誰能乘之𨿽久安可也兵志曰以禮爲固以仁爲勝故禦得其道則胡越同軌禦失其道則周親易志非虛言也敵今欵關爲市稽顙而稱臣卽重譯之世不加於此矣我無其隙而彼何辭之先乎故以結歸順則約可堅也且今天下所不足者非財也忠義之膽與盡瘁之節也信以忠樹功何功不克以勞集事何事不定故以廣忠勤則義可風也夫鞏都邑之勝則宗社謐久制禦之策則華夏尊堅歸順之義則皇仁洽厲忠勤之路則臣鵠建如吳公所稱爲大臣非耶於是公再考績矣上以爲能下詔晉公秩少司馬兼僉都禦史巡撫如故而朝之士某某乞餘言爲壽餘曰不佞有執經之役竊數數覩上宛然西顧焉今而拔擢公是知公勞苦於邊深也夫上至神聖日明習國家事意且思得借籌聚米之雄一指敵形於睫中則旦暮召公矣

贈鄒龍望兵憲擢廣西右方伯敍

吾師龍望先生姚江鄒公以湖廣觀察使治兵蘇松可四年而擢廣西右方伯以行吾常郡諸大夫曁五縣令聚而謀所以爲公贈者而謁言於不榖繼臯繼臯公門下士也謹對曰微諸使君之辱不榖固將有言焉幸甚藉手玆役其敢謝弗敏聞之漢人之言曰觀人察質必先察其平淡而後求其聰明夫聰明世所尙以極玄體變撫世酬物宰臣用之以亮朝采著國是屏藩大吏用之以燭蘗芽鞏藩維凡鴻伐美業慮無不權輿是者而曰先平淡平淡顧出聰明上耶竊嘗譬之髙山嵬嵬洪流湯湯見以爲瑰瓌之觀蕃庶之府而不知廣原大陸逶迆漫衍所磅礡逺矣辛甘酸鹹之調醞釀醲郁以爲至味而不知太羮玄酒之以無味爲味也故聰明世所須以用而非所以用也有所以用之者也聖賢極明徳於天下而要之乎平入徳而本之乎淡平淡以用其聰明斯聰明之所以運而不窮韜而益光也公之治蘇松兵可四年而兼治吾常鎭者踰一年當此之時徼陛下威靈釡倭業宵遁海上無事公所代前使者卽拜中丞玆土規畫具在靡所庸更張公第以時簡什伍汰老弱料餉給繩貪朘而一軍如長城矣聲色無所厲嚬笑無所借端表貞軌以臨於上而羣有司相戒亷潔矣他如請讞之批答臺察之逢迎往不勝擾公獨暇往不勝煩公獨簡四封之內淸淨寧一幾無以窺公聲迹者而獨蘇兩歲兩見告有以見公張弛之大云先是姦人挾榷使議榷蘇市中機絲閶門罷市組工窘呼集數十百人手格殺營榷者縱火燒薦紳家聲勢慘惡鮮所憚公聞自州鎭疾馳至檄守長此輩虞奪糈爲亡聊耳守親好慰遣之宜散事旣定公則收其魁眾數之曰汝慕爲義俠乎獨柰何扞吾法廷榜之半百論如律而吳民始知朝廷有三尺在也今夫千仭之山而跛羊牧其上陵遲故也公詎不能爲甘言美辭以悅其眾而據法守正廩廩不可奪凡爲公所爲極難耳此一變也微公法幾隳蘇守考士而撲其嘩而越者斯何與諸人事而其倚關而起亦呼集數十百人擊門入攘臂大噪士踉蹌棄捲走守負墻以免公亦收按其魁十許人他置不問或私公某某實包禍心焉寧第此公曰是誅意也吾第誅事此十許人者亦足以塞嚴旨蔽明法矣此又一變也微公獄幾濫嗟乎吏道之多端也而人情之多途也閃爍變幻往往用其聰明於窺瞷避就之間以嘗上指而要眾譽間或以快忿疾而市威權士風民俗蓋敝壊不可救彼其中情崄巇而醲於名與利也公防斧戈之尋以爲嚴而不爲慘核謹玉石之辧以爲寛而不爲縱捨一張一弛我無心焉其聰明有大過人者卒之民安肆士安學熙熙雍雍還於舊觀而公之色猶愀然而若有憂公直爲國家計根本爲一方計長久而不自計其名與利後日當何如也所稱以平淡爲聰明者非乎蓋公故吾無錫令也請言公令錫事其時中丞用直臣起暴貴以愛民爲聲會歲祲聽民貸富家粟不時貸奪矣旁近縣洶洶且見告公獨苦心拊循其境內民不奪粟亦不饑而中丞不知也久之繇望郎出守一監司悍然起大役將引海潮入城壞貴官田宅示不撓公閉合三日上臺使者極言非便竟以役罷所完美田廬無算而眾人不知也夫上而監司又上而中丞守若令所望風而伏竭蹶而趨者而公孳孳務得民和嶽嶽行一意不左右顧原夫情性所稟受材質所變化衝夷淵穆自釋褐迨今玆如一日豈其必建節於此而後有以窺見公也哉公擢方伯公舊物也於江以西實爲其左僚有欲攘公位者擠公公飄然賦閒居不色慍除書遲兩歲下僅而克復不色喜吳去家一衣帶水不近爲忻嶺右薄要荒不逺爲戚於是公之養定矣繼臯公門下最偸惰弟子也弱冠蒙采拔旋以通籍中歲免歸家棠陰再敷桃李藉榮幸獲以其閒攝齊望履而公行以遷去門墻舊恩河海新潤念之有黯然魂銷者𨿽然今中丞固前使者進也旦夕且驛召公之建節有成勞矣安知不遂代之秉鉞開府以終福吾江以南使都人士傳盛事無窮也歟繼臯不敏妄自謂能知公者旣以所聞平淡聰明者之說聊以貌公而又卜公之重來以慰諸使君依依慕戀之意且以自慰焉

賀兵憲大觀察同安蔡公貤恩再世敍

屬者慈極登耆皇心燕喜爰率羣臣恭上萬萬年之觴申薦徽稱益隆尊養遂覃恩內廷以逮外僚之秩四品以上而嘗列剡薦者而吾常鎭治兵者今觀察使同安蔡公是時方以參知蒞玆土得加贈厥祖故別駕贈郡守公如已官厥考故浙江觀察使公進本階祖妣淑人母壽母也封太淑人咸予誥蓋異數也煌煌命辭霈從九天施及再世公北面稽首言臣越在江介去國絕逺誠不自意遭逢普慶蒙被非望臣敢不竭駑鈍布宣陛下威徳保固根本則又南鄕稽首函所予誥使使馳而獻之家廟以光貽燕抑又匣褕翟敬進太淑人願亟禦板輿就邸中祿上錫類教孝也於是郡國慕艷士庶翔舞侈傳爲盛事而某則仰嘆國家所以體卹勞臣優隆大吏其已周矣思昔周之王也臨朝燕遣則歌皇華四牡之詩凡人臣低回瞻顧心之所廹欲言而勢之所厄弗克遂者人主不惜咨嗟而重言之以相感慰而未聞以其親之不得將有所推榮也國朝考功法內外臣滿三年考稱厥職槪得推榮所生顧特嚴外臣外臣非撫察薦不得名稱職非才且賢也不得薦𨿽賢且才撫察不時不得薦不滿歲而遷不得考蓋其難如此公自內擢外遷超拜三品冠恵文都金紫建節畿甸貴倨矣任事可期月諸臺薦章樊然交公交車俄而遇國慶儌再世恩如制夫非人臣子歟他藩臬難之且百端而公遘會乘際以臻茂寵若斯之易也可不謂奇哉然公用名進士起家曹郎所更踐皆淸署華貫凜凜以風節自負間有所論奏秉禮據正忤貴勢弗顧回翔兩都間久則公之年甫彊而仕也而其資序業積有十五六年深矣迨其奉璽書而來淸夷簡重以其羔羊素絲委蛇之度標表於上而郡邑吏望風承指爭自灑濯以應於下無所藉繩約也所轄外江而內湖風波飄忽寇盜多有公下令賊曹毋鈇疑毋网漏收其魁宿解散其徒黨而桴鼓不驚萑苻晏如無所辱搜捕也興除因其地張弛因其俗寛猛因其人贏絀因其時四履之內四民之眾仰流漸化淸和咸理而公乃以拊循彈壓之暇緣學使者指從檐晷間拔一孤生少年百千人中一出而聯舉上第爲王國禎■﹝宀禹﹞縣章縫士額手想望何當呈尺幅使君門墻希國士遇慮無不韓歐向公者尋公素望參玆鴻烈慶之覃由之乎程勛而酬勞詎與容容黙黙循位縻廩坐而叨恩者同乎某生也晚不及聞贈公倅郡事猥嘗以典試入浙一再遇觀察公魁然巨公長者生平宦轍彊半在浙舊恩遺愛畱其部至今謳思之不衰云夫非獨弓有箕而冶有裘也趙氏象二日而胡家欽二淸於古志之今胡不然公紹聞席美踵大科襲顯仕而又世載明徳鵲起華問以休有貤典閥閱勲名之盛至煩人主煥敷綸綍流耀海隅公家父子祖孫以方潁川人所評公慚卿卿慚長者可以終有譽於天下矣公卽拜大觀察亦又期月矣洪水壊民田廬全吳幾爲沼而吾二郡元元之命忍死待恩澤不盡塡溝壑公安集之功多焉上睠南顧懋嘉民庸行晉而斧鉞寄樞軸以次極人臣之品不難儌三世恩重褒累錫政方始耳聖母之壽齊天太淑人之壽齊岡陵松栢天篤蔡氏國慶家榮𨿽同休永世可也語不云乎得全全昌敢操劵而俟之公之屬吾二郡諸大夫曁所領縣皆公身爲標表而才賢之者也謁言於某謀所以賀公者某因略具本末聲實家世之槪以明非幸乃其言質言也不文不逺不知於公有當乎否

賀兵意大觀察蜀溫江梁公貤恩再世敍

歲辛丑皇太子冊立禮成其明年春肇舉嘉禮上遂率羣臣加上皇太后徽號有詔覃恩內廷以逮在外藩臬諸大吏之嘗剡薦者而吾常鎭備兵使者大觀察蜀溫江梁公得贈封其祖若父如已官贈封其祖妣若母皆淑人煌煌命書霈從九天施及再世公北向稽首言臣守在江介去國絕逺誠不自意遭逄普慶蒙被非望臣敢不竭駑鈍布宣陛下威徳以飭畿甸固根本則又西向稽首言兒違親而仕去家愈益逺義不得左右侍幸而遇明時儌茂恩兒所以得稱人子若孫者非兒之能惟貽燕之光公旣祇厥命一時士庶式歌街巷嗟異夫非人臣子歟何使君席靈臻寵若斯之鬯也不佞聞而羨之以爲此非特人事也良亦有天道焉易不云乎人助信天助順我思古人世而我違旣終迷於環轍我而與世逄又中扼於回車仕而不得意旣增感於積薪仕而得意又興悲於負米彼其君親之間若造物者陰有以限之非苟然而已不獨古也余間者嘗佐銓竊見越與黔兩省之以歲閱聞者其人皆才大夫前是臺使不時代薦者缺焉無所希恩則姑爲下所司更核而上而後乃得請給爰著爲憲令蓋其難如此公之用三品秩治兵吾土期有半耳升儲至巨典盈庭爭之且十許年而上一夕奮幹斷許定大計國慶已覃公屹然爲扶馮於分得首沾於秩得推慶再世而二老人又方踰耆矯健無恙得身被金紫褕翟之榮也得全全昌豈人力也哉𨿽然公遘會遭際以及異數天也乃其積勲累伐以衛社稷則公所自爲非天也蓋公往以郎督餉邊會東事急俄擢藩參監遼陽兵援屬國嵐山霧海往來相衝倭以宵遁公於疆埸業炳焉有成勞矣迨超拜以來不鉤剔而明不繩削而威風猷所震能使羣吏承指姦人屏息卽榷使四馳所在驛騷而吾管內謐如窮檐下蔀恃有寧宇公彈壓之功多焉尋公邊勩參玆民庸慶之覃其由程功而酬勞詎與循位黙黙靡所見奇坐而叨恩者同類而並侈乎余又聞封翁爲人長者自公通籍謝學宮餼卽官封翁泊然弗有也晨起跨一驢治田十里外晚而策歸以爲常蓋老而彌勤太君衣麤食糲貴而彌儉齊徳一操居然鹿門髙隱哉夫天道福善而益謙明乎二老人之天而後益著於公之天以余窺公文武具足聲實騰茂非久定畀節鉞開大府𨿽晉而極人臣之品度所能自致者錦江之濵玉壘之陽重褒累錫繄惟二老人卽三世恩直操劵俟之矣公之屬吾常鎭若蘇松四郡守夙稟矩矱欣覩盛美徵餘言賀也於是乎言

贈郡伯封丘南亭邊公晉山東觀察副使兵備霸州敍

吾常郡守邊公以西安守行服家居甫公除也而上卽家起公守吾常蓋異數云前是公嘗爲吾常貳其治尙威嚴大事霆擊小事斧斷吏民惴惴若負霜雪然公之爲嚴嚴於舞文吏民之豪而扞文网者耳他善良實恃公奠袵席公又潔亷其於私錢若騶虞之肉竊脂之榖匪獨不食自其天性所不欲也蓋公去而民謳思之不忘後十餘年爲乙未而公被命來爲守民乃大讙噪吾神君來矣扶老攜幼頂香盆望塵遮迎效郭細侯騎竹馬故事逺邇傳爲盛而公所以爲守卽不復用威嚴理也曰常吾舊治吾必有以答父老子弟相慕願之意一切務簡靜夷易嘉與元元休息訟非大不逞若殺傷人者勿收按而訟師姦胥逆折屏息四境之外矣吏事持大體不毛舉其細然程賦不乏供行水不廢蓄泄稽察盜賊不聞桴鼓而闔郡晏如矣家累不以隨自奉菲薄過於寒士所省供帳酒食之費以百千計淩晨坐堂皇日仄而休衙庭中閴淸郡門如水所省膏火費亦以十百計而郡大治矣戊戌大計羣吏天下郡守治行尢異者三而公第一於是太宰一擬公督學再擬公邊鎭階觀察副使上皆畱不下而下者爲最後擬兵備霸州郡之父老子弟咨嗟涕洟狂走失次謀借寇不可得而公之諸僚大夫服公矩矱久亦相與悒怏若不能一日去公者余謂吾常獲私公再矣夫安得恆辱公且赤聞霸之重於吾常而上之用公於霸爲重於他邊鎭也今夫霸斗大一州耳乃京東保障之寄實作鎭於此其管內所謂去天尺五者也近臣近親目攝肘掣故調劑難其俗好彎弓躍馬探赤白丸爲彈曩正徳中有司一弗戢而劉齊之禍躪中原幾墟矣故彈壓難澇旱時有加以利臣四出椎骨及髓竭澤而漁明年將無魚故撫循難其重若彼其難若此此非急功名盛聲容與夫偏至一節之士可得而辦也凡吏嚴者疑多亷亷卽苦峭厲刻深甚者禍賊寛者疑多仁顧其人慈恵愛人卽往往苦不亷世至以亷刻貪仁相隨屬若藥之苦溫良毒然斯無異故彼第就其性所近爲嚴寛而非夙有標本操縱之辧也第慕亷仁爲聲而非眞有悃愊粹白之實也公束髮登朝二十六年於玆矣其嚴爲鋤莠拔薤而不爲慘核其寛爲縱轡解网而不爲陵遲其亷爲朱絲玉壺而不爲溪刻其仁爲威鳳祥麟而不爲驩虞以俗爲政不以我爲政以我殉官不以官殉名醇乎偉矣上以霸畀公惟以畿甸首善之地文經武緯兼施異用以固根本而銷萌蘗咸於公乎賴任使方他鎭甚厚公又建節稟三尺專諸一道諸所興罷得自致不但昔之領一郡兢兢馭繩墨而已敉寧耆定之烈且朝錯采而夕聞於黼扆所以爲國家鞏甌扶鼎豈輕也哉吾常固無敢以一郡恆辱公有如上念故都丰鎬他日以中丞鉞還公江南吾常之棠陰吾見其三榮也於是郡父老子弟惘然以去而諸僚大夫亦皆灑然曰詩不云乎恵而好我示我周行吾儕正無必重去公其務相勉爲亷仁奠此一方以無失矩矱卽千里而比肩矣余不敏遂受簡書之爲公贈

贈郡大夫河南錢公應覲敍

竊嘗考於虞廷咨牧之辭首曰食哉惟時而終之曰蠻夷率服蓋牧職之重如此厥後孔門弟子若由與求褎然表政事之科而他日言志由第曰可使有勇且知方也求第曰可使足民彼其居平所肩荷心儀以爲能事厪厪止此矣假令作牧典州足食攘夷安所分而處焉則又何兼才之難也今之郡守猶古州牧之遺也而其職所領自刑罰教化以逮於錢榖兵戎靡所不總統提衡下邑邑事無巨纎靡所不受成蓋古之爲牧者十有二今天下大郡以百數若碁置然由求殫智竭能而不能兼而今合爲一官當之一人又何易辦也噫玆其故可思矣方內無事災沴不生釁孽不作野有蓋藏徼無傳警煙火萬里文恬而武熙當此之時守駕五馬露冕行春而治耳故不兼才而易今則不然人主西顧憂兵食公卿大臣焦心蒿目庶幾東南根本之地爲國家外儲可以晏然無旦暮波濤之慮而不虞其亦多故也自頃者兩丁水旱疫癘之餘氓相與糞其餘業幸歲羨升斗惟是以抵見租不給而並索其舊逋困矣海國見告不爲備慮猝有變備又無餘錢窘矣此亦所謂師旅饑饉因仍之秋而非若數十里之邦可以次第而爲也故兼才爲難𨿽然世所名爲才者政不由求若耳果由求也卽難者易矣吾常郡大夫河南錢公今之才臣而上所咨以爲牧者也用望郎剖虎竹符以來含香握蘭名在省闈未嘗仕州邑試制錦烹鮮之理也起曹郎署回翔揖降未嘗治兵賦稽什伍綜出納也白門朱雀之間可隱可仙未嘗親叫囂敲撲之途也曹事可以白決尙書之期可以不顧未嘗習簿書期會筐篋刀筆之鞅掌也而公自下車於郡事一切治辦絲若棼而理馬若嚙而駕經綸操縱無不如意若不繁劇者他置勿論卽主計者數下記督逋賦辭甚峻公不爲動也方且詢瘼咨蠧爲條便宜謀萬民之安而民用以無虞於貧潢池之警聞而公不爲嘩方且內修備外示暇以身爲金湯而民用以無虞於亂去貧與亂𨿽治天下易矣何難一郡乎則公非兼才而何也語固有之任大事者必誠與才合公幾微粹密之地恵慈潔淸一稟於篤醇騶虞鸞鳳不足爲其仁朱絲玉壺不足爲其亷夫旣仁且亷進乎誠矣以誠而用其才外內已合矣故公所謂眞才者也公今且奉計以其屬如京師朝明年今夫四朝亦虞典也如經所云豈其區區修禮如器協時輯瑞之文而已哉固將奏言而試功焉重華在禦垂心郅隆之模有如覽常郡守治狀足食攘夷不悖古咨牧至意下詔召問天下一郡之積也今海內虛耗太倉無見儲何以佐縣官西北邊多事何以郤敵守具以對公無若由求言志者輙謝曰臣才第辦一郡也必有借前箸而籌矣屬自武進而下凡五縣令某某皆一時之才所與共爲理者也將從公朝徵臯言納行李於是乎言

又贈

今年冬方內長吏相戒以其屬如京師朝明年制也於是我常郡大夫河南錢公奉計促裝以行而所隸郡縣博某等若而人羣而謀所以贈公行者而謁言於不谷不谷謹對曰幸甚不榖之獲因諸君以有獻也𨿽然諸君試言焉而不谷試擇焉於是有按諸生籍而進者曰夫一年樹榖十年樹木百年樹人言育材也故文翁選學官童子使便坐受事而巴蜀以好文公不嘗抗言學使者請無抑童子試益增靑衿額乎是明徳之遺也誦泮水之四章則又有按鄕書而進者曰夫諸侯貢士一適謂好徳再適謂賢賢三適謂有功言貴士也故吳公推轂一賈生而以首治舉公所興士舉畿試大縣麗車下者以十數江島僻少文亦不失一焉是薪槱之烈也誦棫朴之首章則又有按旌書而進者曰夫治太上教導之其次整齊之最下刑罰言教重也故孝子悌弟貞婦順孫時以眾多而黃霸以褒爵賜金公今爲郡甫期月俗幾變觀風之使察幽宣媺慮不勝旌矣是正國之效也誦鳲鳩之卒章詞旣臯乃拱手起謝曰善諸君之稱詩以頌也顧獨未循其本夫古之治教出於一今之治教出於二古司徒之官所掌財賦戶口所隸學官保師故一今斷以宗伯領教化司徒領會計故二然猶有合而未盡分治而得兼爲教者惟是郡國二千石若令長而已故曰民之師帥此其職亦以重矣而世儒俗吏故往往旁奪其力於刀筆筐篋廚傳之務而虛縻其精神於期會殿最課試之文內以營其家外以營其官彼其身之弗治而曷以教焉不谷習公爲郎時所職戶曹歲課利藪蠧穴眾所燻心染指而公濯於污泥拔於緇塵孤介迥特業隱然系都人士之望日者剖符慿軾來守玆土名位彌髙風采彌峻形勢彌便廉隅彌飭蓋自指使色笑以逮張弛行罷靡不爲楷模型範者而猶兢兢焉惟恐少縱人以爲特操公以爲恆行人以爲亮節公以爲應迹譬竊脂之於谷騶虞之於肉自其性所不欲非以爲貪夫警亷爲濁世激淸也語固有之標直影直故治莫大於興文造士移風易俗而簿領爲下教莫貞於素絲冰壺而條章爲下夫郡也得公爲師𨿽家弦戶歌鄕舉有選吾弗敢謂多𨿽人君子而屋可風吾弗敢謂異何則風所漸摩者逺矣且諸君亦猶記關西夫子楊伯起乎四知之盟蓋在東萊太守時卒乃徵爲三公顯功名漢室公今行矣行且用風節被徵拜大都河南潁川之理不足爲諭矣於是不谷亦誦鹿鳴之二章諸君輾然曰善子之稱詩以頌也民以不恌而君子以則效非公徳音孰能當此者乎抑豈惟吾儕士民公奕然載徳而朝卽享於天子必矣請書遂次第書之

贈保定太守賈公兵備山東敍

今年春山東治兵使者闕有司第中外資望聲實茂著者莫若保定守平陽賈公疏其名以上報可於是賈公受璽書單車行矣保定之人士不勝其借冦之欲則相與狂走叫呼攀轅止車足然不得竟借也諸屬邑令長自淸苑而下靡不難公行乃儼然列治狀於史臯曰惟是使君休有遷秩矣縣官誠重齊急才奪保定往胡不念都人士失怙恃也無論都人士卽不榖二三兄弟辱在下風使君實覆露我以無虞諐盭而一旦去之稟式之謂何夫槖筆而傳循吏爲後人師史氏職也子豈有意乎哉余敬謝不敏顧竊念曩者嘗一持使節過保定望見公顏色公固長者又治理流聞闕下藉甚余耳熟久矣願有以復諸君今畿內之郡八不視漢扶風馮翊乎保定去京師又最邇浩穰於三輔彼其控扼重關外捍匈奴而內輔朝廟滹沱易水奔命旁午赤白之嚢靡日不交也所隸州縣二十廣袤幾當外行省之一居半尺籍羠羯不均寇盜充斥夫險阻阨塞則供億難幅■﹝巾員﹞延博則拊循難軍民雜處而盜藪則防弭難也先是保定比不得能太守主爵者畀公直以公才宜保定無所難耳公禔躬端軌方亷爽亮內外上下洞澈若鏡旣下車求瘼摉蠧簿符殷集無巨細緩急縷析网攝若窽解然獄訟繁興胥吏無不睥睨公旦坐堂皇單詞剖決各得意去軍民鮮嘉肺之聲吏無所上下其手何其辯也居常煦嫗惇本節嗇不用毛鷙爲能至剖摘姦伏則山奠石立屹不可動卓瞷上豪不敢居間齮齕陽橋之魚扱綸錯餌莫能迎吸大布脫粟素絲羔羊蔬核之餉絕迹於邸門庭皭然不啻秋水僚屬顧化相戒以長物爲凂得無負我公乎蓋公之操持凜凜又如此縣官不重齊則可誠重齊急推擇治兵之使計無出公右者則保定亦安得長借公也微獨此而已國家建都燕江淮灌輸由山東入而臨淸權衡南北之漕表裏三輔又一大都會也抑其中泉貨充牣廚傳繹騷萑苻之冦所在而有假令天下萬分一有急一揺足輕重而勢分故先臣丘文莊公嘗議以爲當宿重兵其地以備緩急禦非常蓋其審也夫以臨淸若斯之難也非得如公者持憲飭兵以坐鎭而彈壓之必不可不然豈其輕去股肱重郡而徒以循資轉公哉夫天下吏治最急惟守令上則爲監司公才宜守則宜監司易保定則無難臨淸公行矣向二千石𨿽貴倨得所志然困於逢迎束於受成間不能無屈首今官重於守得專制便宜行事公駕輕就熟寧復憂羊腸如所謂供億拊循防弭之難者乎昔偉節稱父於新息孟堅行部於冀州賈之先在漢往往用能吏顯余故策公駕未稅齊而聲迹必照映漯河濮衛之濵猶保定也故事列邊開府率用習邊者法得繇藩臬超拜公山以西人宦迹多西北今治兵習兵他日持中丞之節鎭幽薊上谷間又安知縣官不終以公惠保定也乎詩有言蔽芾甘棠勿剪勿伐又言我覯之子衮衣繡裳公甘棠固在卽衮繡而來非逺諸君第守畫一奉約束如向時人士被服教化毋忘公恩信卽公熊軾建隼而居郡無以殊矣於是諸令長若李君某翁君某以爲然旣以慰諭都人士廣其去思而又書以貽使君明所爲兢兢焉

贈同年衛陽赫君司理蘇州敍

蓋某登籍而與赫登甫君並出應虹陳先生門也陳先生業已由給諫出治兵東海上而諸同時在門下者大半領除目或得告去獨君待次天官爲最久而又雅以余隸史氏職不事吏事則時時過余談說平生余未嘗不咨嗟異之焉君之稱言曰夫干將莫邪曷爲而寶也見能斷犀兕辟妖魅其用異也遇時而弗試卽人莫覩其神矣騏驥之足曷爲而稀有也見能追風逐電絕塵而奔也就駕而不千里卽人人以爲駑馬矣夫力耕不如逢年善仕不如遇合七尺丈夫而用文章致身旣以乘風雲爲時用矣安能睢睢盱盱脂韋突梯而以負明時乎且夫士爲不朽要在所建樹尺寸耳人壽榮名寧有旣乎時余無言第目攝君君一日又莊語余曰器貴藏才忌露劍鋒刃凜凜特甚不缺且折夫驥所稱者徳也以余覽觀古載紀所具列循吏歷歷可指數已率奉法修職無赫赫名必以武健嚴厲而後爲勝任而用愉快也循良之謂何𨿽取世資博殊賞萬一用之餘豈願爲哉余聞其言嘆之謂異日者爲吏而有賢能聲褎然而顯事功非他人必君居無何蘇州司理缺則主爵者以君往於是君攜其裝都門旦夕由齊道魯浮淮涉江而入於吳未發顧問餘子錫山人去金閶門不百里而近當習其俗余曰君而奚俗問乎君爲若官第論官夫司理者古所稱爲士師者也在今秩七品隸之大郡法得盡理其郡獄詞而有所平反然而部使者耳目也部使者巡行州縣卽司理亦得從之巡行州縣故長吏之能否民間之利病部使者亷而問之司理得以告也故司理而任卽吏與民俱受福焉不任卽吏與民俱受病焉其職重最難稱也君行矣無論君所自治州一縣七皆物夥眾盛俗奢而訟繁號難治卽其旁郡如吾常若松及鎭皆君車轍所得徧歷也君自計能悉披其諸長吏之肝膽而燭照之乎今天下之网密矣大江以南旱魃爲虐米一斛幾千錢又海上用兵才罷頃復報濵海一二縣沒大水矣夫三吳畿輔之地國家財賦所自出也兵荒因仍卽民多流離而困苦民多流離而困苦卽多作姦觸网不自惜者且夫法者火也火若逸必橫焚君得無希上意旨鍜煉而不察元元之情乎夫於此蓋亦有道焉激濁而揚淸者公也虛心而平允者明也殷憂而過計者忠也旁詢而博訪者仁也寧樹怨毋寧市恩寧漏网無寧察淵者直與寛也此數者通儒之全徳哲士之卓犖而老成長厚之慮也故人有疵徳斯天有盭气寃魄不化乃甘澍不降非所謂感召自然乎則不可不愼也君行矣君徒欲文無害不失其令名卽君向所稱器貴藏才忌露恢恢乎大哉余不能贊其一詞𨿽余亦終身守之弗失若欲有所建樹光顯於明時餘言儻有當焉君第勉之餘且時從余鄕吳下人來京師者一一問君政君應令余有所歡呼而起舞進一觴快矣於是君輾然避席曰余不佞安能令君起舞而快然不敢忘子言以羞於我東海陳先生蓋君大名人貌稍蒼類古有道長者故其前後所稱言率依於厚余旣與二三兄弟朱君雷君鄒君置酒送之東郭門外而余又鱗次其言及余所告語如此

贈郡伯長治周公應覲敍

今廟堂之上衡量之地往往嘆世無眞才夫非無眞才也繇無眞心焉今夫才也者妙於鼓舞而運於精神通於萬變而起於方寸極於參兩而根於性術大臣用之以格主非定國是剖符綰章之吏用之以和人民奠藩維非夫赤心白意果足以光日月動鬼神貫金石而能耶彼勇任其意气之所偶激智慮之所偏至於是鋪張揮霍以爲博大而卒且虞於疏綢繆櫛剔以爲纎密而卒且虞於窒夫其爲博大爲纎密一時非不亦可以用眾集事而卒且虞於疏與窒則國家之事有受其敝而元元之眾有蒙其殃者而用人者遂以爲非才相詬病而不知世未嘗乏才也其眞有所移易而精光蔽蝕也辟金之在冶水之在沼鎔煉澄定之力不至以殽雜其本體而曰安所與利用而養生嗟嗟斯豈通論乎哉吾常郡伯長治周公■﹝宀禹﹞內所推爲才臣者也鄕者東方用兵所調遣無慮數十萬所需餉無慮千萬公用司農郎往給軍興檄書旁午呼吸致變公握籌揮羽飛挽以時民不告勞士不告饑竟以倭殱來守常郡郡外江而內湖爲畱都屏翰自昔而重所治隸邑五俗龎雜有悍而獰有弱而狡是不易馴也富者田連阡陌然困更徭貧者曽不得食糠粃化爲遊手是不易均也豪右姦胥因緣爲表裏鄕僻之愚氓噤不敢望天日是不易察也簿書之塡委郵傳之往來晝鮮寧晷夕鮮淹漏是不易給也然公爲之拔薤鋤莠間行於豪猾而凜凜負霜雪矣卹貧逹賢多借於幽遐而煦然被靑陽矣請托之門杜僥幸之途塞爭奪之風息喧囂之訟平蓋公在事甫二歲許而郡以內淸和咸理政局甚博大文法甚纎密而卒不見其疏與窒者則公之爲眞才文武具足而張弛畢當也而余竊又以窺公之心則眞視國如家視民猶子者夏旱不雨農事告瘁公徒跣呼天躬引咎甘霖四濡歲更大穰境有利臣狐慿狼噬公折其角不左右顧賴上聖明有詔逮治野以胥慶凡此皆公痌瘝惻怛之實悃愊肫懇之素足以格君而格天故國不難反汗天不難消祲其爲效若斯之捷也詎可以聲色之間襲取而幸致也乎不見丰城之寶劍乎置之土中而其紫气乃上燭乎斗牛物各有其眞人才亦然公今以覲行矣朝廷大典章大政令日以壅閼山采水榷民間大患害日以醞釀在古阿衡恥撻市辜內溝夫任天下之重堯舜其君民此皆才有大過人者而恥與辜之眞心則所以佑世覺民原本也公之才與誠郡中見一斑矣玆行也有如上開便殿延見來朝之諸侯諏以治道信則可以諫一言而悟易也哉吾將與田畯野老拭目而觀之於是公之屬五邑令晏君某等皆良令也而又皆能以公之心從公上京師奉計典吾見主衡量者且嘖嘖稱多才矣

又贈周公移守蘇州敍

吾邦伯長治周公畢正朝還治郡甫三月也而俄奉詔徙守蘇始榷議起吾江以南四郡創五關角而立千里之內商船往來慮無不受榷者而市肆自質錢外幸以無闌號爲安堵一日蘇市中讙傳稅監且下緊令榷機絲諸治絲家不勝窘卒罷市謀徙業組工靡所得食則投杼而起可百千人亷營榷者主名搏殺之縱火燒薦紳家聲勢慘惡賴前守民所愛也挈兩縣令招諭之百方凡五日而後定而守業以遷去督撫中丞以謂蘇一大都會也又亂新戢守安可一日缺且守素非有威望任事爲旁郡所信向𨿽擁千騎居上頭不足消反側使長久無事其以常徙蘇便中丞言吏部吏部言上朝奏夕報可於是公之爲吾常二年往矣公居官亷所食民間一水其治務飭綱紀厲風采訟庭肅淸鄕者他稅監嘗越江而榷於吾土地公折其角不左右顧歲亢旱公菲屨徒步以禱卒獲甘澍以有嘉榖凡公之斤斧恆信於姦胥名豪而其所袵席恆在於窮檐丰蔀公之彊執卽不肯朘下阿上而其精誠至以人而格天常之民願長有公不啻嬰兒之戀慈母也而中道以徙父老子弟狂走叫呼郡之名股肱等耳而今者乃奪常予蘇爲奪者重耶爲予者重耶縣官誠重蘇誠才公可急使猝不幸他郡復見告復移公蒞他郡耶涕泣滿車下不得反余觧之曰是夫一隅之見而非通方之觀也夫重蘇所以重常也常安得私公國家北都燕畿以吾江南爲外府四郡碁置山水相錯如繡惟是蘇與常接壤時平則肩摩世難則膚剝辟若一家然是其爲同室而不第爲鄕鄰明矣在漢渤海廢亂龔少卿至起徒中馳傳以往公自常移蘇不越宿而受事先撫所治金閶萬家釋燕雀處堂之危而貽虎豹在山之安夫一城安則百城俱安中丞爲此方計長久果無便於此者重蘇乃以重常而亦以爲朝廷重根本也常安得獨私公𨿽然公亦以常之治治蘇耶百仭之山而跛羊牧其上陵夷故也民之無聊快於一擊誰爲厲階有執其咎然已太逞矣人主在宥不卽夷戮蘇民動輒梗王法顧如三尺何夫弛張公所審也竭澤而漁明年無魚頃大農新被旨飛檄督積逋有司一切停俸至嚴切矣蘇財賦當天下半以十五六年旱澇之所寛假而一朝見攫括椎骨及髓閭左安所托命懼又階之厲也夫緩急公所操也波流茅靡俗之壊比郡然矣而蘇爲甚毋論襲驕好奢所從來久彼其揺筆塡詞轉喉諧聲調笑譏切優孟之態𨿽文士不恥爲焉流風相嬗家濡而戶染蓋有識者不憂亂民而憂澆俗斯其慮逺矣二千石民之師帥有如勵精圗治相與移易誠非可以聲色猛厲而禁也語有之王道本於誠意公誠與才合政與誠合備善諸法矣卽易地而守易民而治道化其興乎故以公爲之常亦治蘇亦治然公治常而未見常之易也則公之眷然於常將有甚於常民之戀公而欲私公也哉言旣父老子弟憮然會公之屬五縣令聞餘言也而亦色怡蹶而起曰公毋忘常民而忘我綰綬吏乎詩不云乎徳音孔昭請次第書之持以贈公庶幾終稟式而寡過乎

贈郡司理光化韓公應召入朝敍

吾常郡理楚光化篸嶺韓公以進士理常之五年吏部推擇天下郡理邑令治行尢異可給事禦史選者以名聞凡若干人公名在第二蓋極選也疏屢上不報會今年六月當復開進士選選曹無所從得缺則別爲疏取旨檄公等詣闕需次而以其缺予選人於是公脂車行矣余惟朝廷天下國家之事惟宰相得而行之惟言官得而言之故言官之重與宰相等國家設內閣預機務比於宰相其政事分隸六卿而給事主封駁禦史職巡行惟是糾正姦獘彈劾官邪並得非時露章靡所避蓋其重如此顧玆選輟弗行浸尋十年往矣額員大半虛班序落落如晨星遣者及瓜時不代亦言路一厄會也前是諸署曹郎銜召者主爵者亟請攺選支匱乏牘無慮數十上而上弗許風塵蕭瑟索米長安市良苦士大夫則望九閽而疑豈其便榷利而忌直諌乎哉毋鯨波東靖狼穴西蕩藐天下事無足爲者而弁髦此官耶余竊明其不然夫上嚴主也而實寛主也榷事起毋論臺省凡郎吏具得奮其筆舌以爭激辭狂論有儕輩所不忍受者而一切穆然優容之東西之役何嘗不公聽旁采以收成效而弁髦爲故夫疑者誤也不見近置相乎夢且卜久之一日而下制麻舊輔新參同升並命煜乎追古重華五臣之數嘻盛矣今夫重宰相卽未有不重言官者俄而下明詔其以前後所召入郡邑吏博掄妙簡備列耳目固知皁嚢白簡白馬靑騘朝著出入相望爲輦轂下曠儀榮觀也公今行矣尋以言爲職矣國家幸無事宮闈輯睦儲副尊安非有鄕者不必然之虞城社修飭臺閣同協非有巨姦伏慝蟠據而竊玩之患殊庭解約畱孽剪芽非有烽燧之警羽檄之交海內所扼腕獨閼政不卽決榷使不卽撤逐臣不卽還爲鬱鬱耳斯其象爲否爲蠱非夫救時君子所爲戒苞桑而利渉川之日哉譬之人身然病不在肢體而在腹心不治將深善療者毋急攻毋泛投精心察脈案其病所在而施砭焉砭與病相中而否以通蠱以平矣公國之盧扁也語有之理天下者視理身又曰天下者一郡之積也昔於定國爲郡決曹徵入爲禦史好直諌卒至廷尉丞相封侯漢業光焉呂夷簡推絳州用文穆薦召拜侍從多所陳對後竟爲名相宋室之乂安賴之公之理吾常亷平不苛單辭疑法應手立斷其精神力量可以綜數官而不欲越職守以見奇其才望標格可以司百吏而不壓寮寀以示異蓋遺直之遐軌而公輔之逺器也夫以其哀鰥寡重民命之眞心用以感格人主何誠意不孚以平亭剖判敬獄愼讞之素用以規切大政何窽會不中信而後諌擇而後言如龜決策如矢破的上至神聖所以轉圜更弦一反其疵國病民曠官遺士之舊以還太平有道之隆者寧俟覽之畢哉異日者海內翕然傳誦鑾坡栢臺之間有以片言悟陛下者非他人必公也是休否幹蠱其功果在言路而言路之果爲國家重也其亦以公而重也夫於是公之屬若吾錫林君某而下揖而曰公必爲言路重子之言亦庶幾爲公重余謝不敏遂書以贈

送李參軍還壽陽敍

龍池李參軍者淮南壽陽人也參軍長公鴻臚君孝嘗割股愈母疾名聞搢紳間余習鴻臚因並習參軍云李之先燕人簪纓文墨累累未嘗絕至其在壽陽則自參軍尊人小山翁用計然氏言以貲雄裏中而又倜儻好義凶年出粟活饑人數百人於是壽陽李赫淮南淮南人誦李氏義無窮焉參軍少時亦嘗從其兄業舉子卽折節讀舉子書聲瑯瑯徹戶外諸誦李氏義者輙謂天昌李氏後乎必且在參軍參軍三上有司弗利則從洪濤中買舟楫濟人以無忘先尊人之徳人幾溺而活者又不可勝數參軍有大志狀貌魁碩不與人羣抵掌論天下事無不中肯窽旣弗利舉子乃蹶然起曰丈夫束髮受書而必以科名顯耶夫亦卑卑也乎夫干將莫邪不試則人莫覩其利矣鸞鳳伏於樊籠則人莫覩其奇矣且夫蕭相國勛庸犖犖不嘗爲主吏掾哉遂入京師就吏部辟爲掾史客有勸之者爾代以文學興胡刀筆之爲不聽卒就掾史居無何又蹶然起曰夫夜光之璧無因而至前則人按劍視之鴻鵠志在千里一枝假息耳余安能懷璧而見疑而不千里也余亦丈夫耳安能碌碌執簿書奔走於顯者之前哉復如例乞爲京衛參軍蹔歸壽陽嗟乎如參軍者將有大施於世焉士亦胡可以皮相也時其子太學生以言余余爲之序曰余經淮南蓋嘗登八公山下視壽陽南引荊州東連三吳北接梁宋西援陳許其地外有江湖之阻內保淮淝之固其利金石皮革苞木管竹其俗尙气力多勇悍其人習戰爭貴詐僞而李氏乃隆然以孝義聞也此豈其性然耶又何其萃於一門也且古稱一命之士苟存乎愛物於人必有所濟則參軍布衣時業以濟人洪濤中今且參戈幕贊佐謀畫又其位將日以寖顯其所濟人又安能以限量乎夫天道恢恢豈不大哉太學君褎然起聲矣

贈邑大夫濳江柴侯應覲敍

竊嘗覽古今之變考論吏治得失之林則知政者由俗者也所以爲政者由人者也蓋俗之嬗也久矣𨿽甚良吏馭於程墨牽於文法其勢不能避而之乎一切之外以與世抗而獨不能俛而處乎一切之內以爲世役賈子之言曰移風易俗使天下回心而向道其本不在簿書會期之間夫居今之世由今之俗假令簿書會期悉屏弗用上何以攝下下何以應上上下不相攝應亦必不可爲治然而曰其本不在也則何適爲本儒者言刑罰必言教化言催科必言撫字言周官之法度必言關雎麟趾之意夫以關雎麟趾之意行周官之法度此太和在成周宇宙間至今稱不衰也明興吏治凡數易大抵始乎悃愊卒乎巧獧始乎安簡卒乎煩碎始乎寛大卒乎武猛迄今極矣余涉世淺及事邑大夫前後不過六七公其人往往而賢然其於節文寛猛之間一何難兼也而今大夫潛江柴侯實交余間語余曰夫錫江左大縣也上供之金錢亡慮若干萬四垂之氓挾睚眥相讎恨者訟庭爲滿冠蓋之客項背望於郊使吾師曲逆飲醇酒不事事乎慮難爲上毛舉鷙擊好爲小辧師趙張慮難爲下吾兢兢憂其職有如儌天之幸吏民相守奉法共臻於和平吾稱塞過半矣余拱手起謝曰甚善侯斯言闔邑元元之福也而余退而瞷侯行事戴星秉燭以爲營朱絲玉壺以爲操鸞鳳騶虞以爲象敲撲未嘗弛也要以抶惰懲姦非用飾怒租賦未嘗不督也爲調緩急酌程限以輸匪用最課廚傳未嘗不謹視也所藉手成禮匪用媒譽衣冠之族不幸扞文网未嘗不批擊也蹙額腐心不得已而後當之法匪用博名其於下不爲廩廩見嚴不爲煦煦見徳而下悅其於上不爲矯矯見異不爲翕翕見容而上亦悅期月之間吏民斂手相戒一稟於恆度毋或冥頑累侯仁明其年秋暴風禾穂吹爲空一雨復實老農傳爲異卒以有歲侯之果能以其邑共臻於和平如此昔單父彈琴不下堂而治中牟馴雊雉童子有仁心今夫五音七弦何適於治本之心和而聲和也人鳥適相習何爲異本之政和而民物亦和也侯孳孳務得民和爰洽鴻化遽感嘉瑞余以此乃嘆古今人不必相逺簿書會期不必悉屏弗用爲之有本末行之有名實耳侯今且用職事如京師朝明年矣朝廷之政亦凡數易矣不務行誼而務意气不競職業而競議論不尙長厚而尙陵轢迄於今亦已極矣侯今日奉計之吏他日弼違之儲也今日制錦之效他日補衮之模也南北交警士鼓噪於庭太倉無見糧上宵衣拊髀勞於周宣侯朝集之暇試遊心寓目周廬交戟之旁主徳軍情官常士尙儻亦有慨於中乎則何長計便畫令朝野蒸蒸並臻和平之福哉杞人之憂天亟矣侯還幸爲我終言之是行也侯之寮丞王某劉某簿黃某尉黃某皆精其職佐侯以和其民而有惠於余邑者也徵餘言納行李於是乎言

賀邑侯趙公考績蒙恩敍

邑父母粵新會趙侯來令吾邑之三年政化醲洽績用有成兩臺使者以最書聞上下其書冢宰冢宰屬考功氏按六條序其伐以上上曰此佳吏也其令司封氏予恩如制於是侯拜有貤典逮厥所生龍章垂天煌煌乎寵矣邑之搢紳大夫席宇下久觀成際美交臂相慶爰聚族而謀所爲賀者而授簡於臯余旣納簡書則揖而前曰玆役也微諸大夫儼然命之臯固將勉焉𨿽然願諸大夫之先有言也時則有若大官丞典屬國上林令之屬言曰■﹝宀禹﹞縣繡錯令長碁置孰是恩貤匪薦曷畀侯名剡馳何第十餘乃孚憲令有成贊書於都哉是孝子之至榮也敢以爲侯賀則又有祕書內史尙書郎之屬言曰北山閔勞靡事弗爲羔羊自公退食委蛇侯太勤止將謁帝所佩環從容以燕以處於都哉是勞臣之極愉也敢以爲侯賀則又有藩臬大吏郡太守之屬言曰鸞鳳枳棘大夫百里由人適國足下伊始侯之勲名如日斯升殿邦扞圉以罔不勝於都哉是才臣之鴻略也敢以爲侯賀則又有中丞冏伯給事禦史之屬言曰有釋制錦補衮是工有翔雙鳬去而乘驄侯徵不逺往作耳目批鱗攬轡爲宗社福於都哉是貞士之上猷也敢以爲侯賀言旣余復揖而前曰善諸大夫之爲侯賀也以忠孝相慕悅而以公卿臺諌之業相期勉備矣無以益矣乃餘竊有窺侯之心今夫渡虎反火至卓詭也而弘農托諸偶然化刀劍爲牛犢條教甚設而渤海以歸諸聖徳彼皆有殊尢絕迹不以自多而惟是尊主芘民之爲兢兢故足述也侯之心亦若是斯焉已錫大縣也貨之所流而賓客往來之所經其賦額在一郡視他縣甲而逋負亦最夥其衣冠文獻不乏而姦宄亦實繁其民偸衣羙食相詡爲富饒而閭閻鮮終歳之積街市鮮終日之積侯來爲令批郤導窽一切迎刃而解追呼非驛騷也課往往爲諸縣最矣鉤距未行也而姦人屏息奪魄矣廚傳非餙也而過客得意去矣興罷因其俗威懷因其人操縱因其時蓋自侯任事以來獄訟減少盜賊衰止其效乃至雨暘時若順成大有盛矣而余察侯之色方且穆然而深維惕然而若有憂丰寧而虞旱澇承平而慮兵革盱衡檐蔀之逺而凝神幾席之近程功一日之暫而算效百年之久履滿而懼居成而勿怠深乎深乎侯其有弘農渤海之心乎然又有本矣侯所產固吾先朝理學大儒白沙先生之鄕矣其精可以治身其緒餘可以治天下國家門墻裏閈侯聞道意不啻耳接焉吾夫子不云乎君子學道則愛人侯學而後從政其精神作用深心極思卓乎有出俗吏刀筆筐篋之上有以也夫不伐不矜公孫碩膚卽相臣之體段於斯具矣又何暇與弘農渤海量功較徳乎哉公具臺諌之業餘不以爲侯賀而且將爲國家賀得人也於是諸大夫乃復前曰吾儕覩侯之貌而未覩侯之心悉其政而未悉其學也子言則誠備矣無以益矣余敬謝不敏遂次第書之爲敍

又贈

治國猶治室也有棟梁之用有榱桷之用榱桷所以爲容而非所以荷重肩巨也不待盈尋合抱而用已足矣有棟梁扵此工師受而施諸朝廟之上法日月象河漢其爲用若斯之重且巨也非夫鄧林之植豫章之產胡以運斤斧而勝任者乎夫非獨木也人才亦然顧世之所謂才者大都瑣屑苛細擢發而■﹝木莭﹞數米而炊以示捷給彼其於事非不亦■﹝忄間﹞然號小治辦而望以決疑勘難持危定傾之效譬以筳撞鐘必無幸矣夫惟明主察相程其材品衡其職業使小大各得其職各盡其用故豪傑咸臻而治效大光然而髙才異能之士卽未有不穎脫縣令者也吾父母粵新會趙侯來令吾邑三年矣邑於江以南爲浩穰案牘闐委吏鱗次受署不丙夜不罷而侯手披舌決大事斧斷小事刃解案空若濯矣邑故孔道也冠蓋之客項背相望侯於廚傳無飭供無貶節取成禮以應而客皆以侯親已得意去矣縣官督宿逋甚急自監司以下停俸待罪而侯爲調停損益上姑以塞嚴譴而下以蘇疲民民用不病賦亦及額矣稅使出而邑有利官闤闠驛騷侯陽爲好遇之者而陰掣其肘使不得橫市以不易肆官亦捲空槖跳矣戴星爲其勤而不以期會見能飲水爲其淸而不以溪刻見亷物之情僞戶口之虛實若察淵觀火而不以鉤距見奇暴彊斂迹嚚訟惕息而不以拔薤見勇蓋自侯任事以來桴鼔不晝擊鈴柝不夜警雨暘均調歲則大丰長老鼔腹相慶以爲百年所未有侯之績蔚乎茂矣嗟乎吏治之難也苟且日月一切鹵莽則艸盛而多穢慘刻決裂倚法以削則苗傷爲吏弱亦病彊亦病侯不兢不絿治歸乎平明其心志通乎民而其精神乃若通乎天此豈可以襲取幸致哉本之侯聰明彊力有過人者顧一切屏弗用而獨以其眞實之心布而爲精詳博大之政故惠澤流而孚格神也玆之謂誠與才合其才乃大也𨿽然古記有之天下無害災𨿽有賢聖無所施才以予觀今之時星孛山移蜀氛閩警一時見告惟是宣索不省減而搜括日聞杞憂嫠卹有識同嘆夫亦才臣志士感慨振奮之秋也侯之才業於治邑有一斑矣上亦旣嘉侯之能而下書褒揚之矣按考功法令治行尢異得非次徵入朝備耳目之選其謀議當上意者往往去爲公卿侯其遂徵乎且得以其素所蓄積者進而參廟堂之畫所謂決疑勘難持危定傾行於侯乎寄棟梁之用詎與斤斤效榱桷者同乎哉侯之來也余忝題才之地實與於選掄今廢矣幸獲覩侯之成以爲愉快有如藉侯之靈不卽塡溝壑尙將與田畯甿叟見荷重肩巨爲國家支此大廈也侯之僚蓋君等欣遘盛美丐餘言爲賀余不敏遂敍而歸之如此

贈邑父母漳浦林侯奏最敍

太史公之傳循吏也而曰奉法循理亦可以爲治何必威嚴哉世儒不深惟其指又不考論孫叔敖諸賢所以當官治民之實猥云毋嚴第用寛治矣嗟乎是釋銜轡可以禦馬而廢蕓茇可以服田也且得名良禦與良農乎哉夫理者天而已矣法則朝廷所與官民共守之者也人臣終日行不離理法離之則百隳而謗隨合之則百成而頌興今夫天日月星辰風雨露雷安軌順度各得其序而四時行焉百物生焉不然而稍一■﹝炙﹞盭說者且辱之亢爲妖爲眚爲滛而不勝憾何則天羣物之祖也六气有自然而推遷有當然𨿽天亦不得而違也違所以憾也郎吏者上應列宿而下宰黔庻其治宜象天象天宜奉法法輔理而立理麗法而行不可得而輕重增減者也故吏治純用嚴過純用寛亦過無嚴無寛就理與法爲權衡以集事而芘民卽古循吏何以加玆漳浦林侯之爲吾錫也有年所矣錫故巖邑財貨之所流而賓客往來之所經其賦額在一郡視他邑甲而逋累亦最夥其衣冠文獻不乏而姦宄亦日繁其民偸衣美食相詡爲富饒而閭閻鮮終歲之積街市鮮終日之積是甚不易治也侯盛年髙第綰銅墨受事其聰明才力心思智慮何所不聽覩不周浹而惟是理與法爲兢兢按籍而催科披牘而剸割擁蓋逢迎盱衡而勞來大都因民而導因俗而勸因事而裁因物而應期於聚民欲美俗化中事窽稱物情而止譬醫師之以標本爲緩急而不自爲方也譬衣之於燠寒食之於飽饑而不自爲節也故追呼非驛騷而課往往爲諸邑最矣廚傳非飭也而過客得意去矣鉤距非設也而銖兩之姦畢照矣拔薤非行也而豪有力者屏息奪魄矣言若不出口而理所在蘇張不能奪身若不勝衣而法所在賁育不能奪士若民始而咋舌終而輸心其效乃至獄訟希簡賊盜衰止蓋藏多有戶口蕃息歲間一告旱而侯心棘步禱卒以克穰天人響答嘉祉鬯遂以余觀民間融融熙熙以遊以嬉度無不遊於化日臨於福星披拂於和風甘雨不復知世固有身爲災沴以殃其民者也不亦休有成績乎哉蓋侯爲人不立城府不習機械獨以其一片眞實心提以示若民而潔操峻節皭然無兩眞若竊脂之於榖騶虞之於肉自其性所不欲耳是天之不貳不滓以爲髙明無窮者也𨿽然厥亦有本矣侯之尊人方伯公海內所推爲貞臣廉吏者也頃者卽家起長藩臬兩粵譽望綦重侯筮仕已能禆素風揚其家聲父子能擅美史乘乎何啻以奉法循理軼迹孫叔敖諸循吏而已主上神聖弦轍業漸更而辟門側席之思亦漸以亟有如一日沛然下明詔用給事禦史徵侯而以卿亞處方伯公赤墀文石之班周公拜於前魯公拜於後同日荷恩寵爲聖朝盛事忠貞淸白世以益篤以佐國家太平萬年之業者可勝道哉侯之僚馬君輩以侯最謁余文以贈而余惰不以時執役又不欲以贗本相冒蓋積日月而後復之如此而不自知其言之終無當於公也則余滋愧且懼云

贈雷大將軍考績蒙恩敍

上登極旣三年而大將軍雷公守三鎭業九年所勞苦矣大司馬獻其績於朝上以爲能詔晉大都督鎭守如故所爲褒賞甚具於是雷將軍功顯於塞下夫世嘗說天下安注意相天下危注意將此非通言也夫安不得忘危而守不得忘戰古者天子遣大將築壇而拜之跪而推轂曰閫以內寡人制之閫以外將軍制之漢文帝入細栁軍馬不得馳驅至式車中使人稱謝而去蓋其重如此然當是時匈奴大寇邊挾其人馬之眾物力之盛夷滅月氏奄有樓蘭以要中國而漢之君臣怵於白登之圍俛首屈意約爲婚姻所遣將聊以備胡不月餘皆罷而天子動色羣臣驚恐明大將威不輕用也今天下文教翔洽九邊晏如悖亂之孽歸命而授首驍雄之桀欵關而求貢將休於垣士飽於伍大將軍信才勇第輕裘緩帶無所用其撻伐報國之心而上不出殿廷特加將軍功錫之異數可不謂難焉惡覩所謂安危將相云也夫天下無害菑𨿽有聖人無所施才上下和同𨿽有賢者無所施功言貴時也猿臂之子身經七十餘戰號爲飛將而竟亦以不侯人主嘆之曰嗟乎子不遇時夫雷將軍守在千里之外暴露行間非有肺腑之親左右之譽徒以積資累級當廟堂之意結特逹之知有如異日一得當單於卽驅之漠北俘其名王歸勒銘於燕然取封侯事如反掌安所誇詡今日乎然而將軍願之乎否也今夫褒忠奬義不惜通侯之印不難百里之賞者哲後之軌也蘄衛社稷不蘄見奇蘄安邊疆不蘄儌爵者國士之槪也某不佞聞之雷將軍自其爲小吏時年少耳威名逺略顧已殷殷起關塞間洎其建大將旗揚歷三鎭善以少擊眾前後所獲千餘級敵莫能當語具在部使者奏牘中蓋不佞槖筆立館下考覽先朝時事習之甚而間從邊人言將軍長者終日欽欽無所怠卽如今業與敵平歲歲互市以爲常邊塵不驚朔方無事而公顧深憂過計明烽火謹間諜繕城堡利器械惟恐敵一旦渝盟貽朝廷憂嗟乎藉第令人人爲將如將軍上豈有憂哉某不佞故知將軍之志不務勝敵而務安邊不先爵祿而先君國𨿽古頗牧不賢於將軍矣人亦有言關西將關東相將軍關以西人也則其天性然乎善乎太史公云如欲成事業寧九州島興聖統惟在擇任將相哉惟在擇任將相哉

沈飛霞梅花分詠詩敍

梅花宜荒落之濵蕭閒之野絕類淸臒山澤之夫則風人韻士在在爲之推轂焉然花之所在卽境生情多傳麗藻若梁簡文之苑何遜之官舍孔中丘之雪裏杜甫之江頭張九齡之庭陸凱之驛錢起之山路是皆嚼芳咀華於縹囊者耶自宋元以下詩格稍卑若蘇文忠賞林君復之七言趙文敏書馮子振之百首論安老衲從而和焉國初王太史先生逹善又賞次其韻前輩品其神捷固未嘗標題成詠也比得沈山人分詠詩𨿽不滿百凡地之宜花冥搜殆盡而復原題立評辭理俱妙譬之名畫又類顧長康寫照云余因憶吳中玄墓山見巖崖村塢之花瓏璁萬樹其髙下揜映橫斜莫狀余得逶迆澗道壺榼命隨香風舉袖墜雪飄衣如行仙嶠中嘗謂王恭鶴氅何得獨號仙人耶玆覧山人詩以一披捲應接不暇無復詡前遊之勝矣而山人遊躅未廣好讀書多得之渉獵中人初鮮窺其蘊藉余獨憐山人簡澹不濫梅花爲偶花孤潔而有神快山人爲知已耶嗟彼羅浮生酒人也濫與花而偕名山人詞人負儁逸之姿苦心篇什千古馳驅名決不在陰何下已山人授簡以余暱山人疇昔與梅花亦有舊是兩不當棄而竟序之使知梅花之足尙又不翅爲風塵表物也

○壽敍

奉壽累封一品王母吳太夫人八十敍

今元輔王公當國之十年其母吳太夫人開八袠夏五月十有三日其誕辰公卿列侯而下交臂上壽而公故簡嚴門淸如水束脯斗醴之獻望而弗敢納也吾吳中大夫士之仕輦轂者竊比於族屬子姓謀相與羅拜堂下以祝而屬繼臯使修詞繼臯聞之河海所以成其大昆侖之輸也星辰所以成其髙曜靈之起也自古良弼察相執衡運物身不見智名勇功而宗社安若泰山疆埸鞏於覆盂則亦有源源本本蓋政調於揆席之上化基乎寢門之內若太夫人非歟始太夫人佐贈宮保愛荊公庀家政也而終乃就相捨勅公宰國政令妻壽母一身而兼焉乃吾獨觀公之出處而知微公無以廣聖孝錫類於天下微太夫人無以作公忠和寧其國家公爲相而享完名耀鴻業則太夫人之爲也方公之領詞林也而柄臣據威權彜倫常弗省公隠然以其身去就爲海內輕重省覲一行如遊龍矯鳳行天而翔雲天下固量公之處教士大夫有親也不數年而上察於人情夢卜之同馳相麻田間馳大行人惇促就道榮觀盛事今昔無兩公不俟駕第禦板輿以來天下又量公之出教士大夫有君也而其後太夫人一日而思鄕園則歸公一日而思太夫人則又歸婁水之東殆將終焉上憫憐其意手詔公亟奉卿母詣北闕無久困我詔凡十數下惇促之使冠蓋相望於路公於是再入相首端揆一年之間卒以外定劻勷而內定基本然則公之出處太夫人之爲也夫人主躬秉孝徳推心臣庻不皇之詩良不聞於行役至如超然降辭動稱卿母曲體隆眷安車導養循宮帷寢膳之適悉晨昏定省之隱此豈可望於君臣間者哉菽水鼎釡詎謂乏娛身直爲輔弼重臣而不失萊彩之奉黼扆然其信家邦陶其化機務不窒於朝私情得展於室人間母子亦罕覩矣史稱張齊賢拜中書門下平章軍國其母孫且八十餘太宗優詔存問薦紳艷其榮公自登鉉路位上相上尊禮之如嚴師太夫人懿淑嘉於五位恩華發乎至慈正不數回班候起居故事何言存問具體貌也太夫人其可謂斂箕疇之全得天人之備壽固所自有者矣然吾聞太夫人意念深大𨿽貴寵已極一切無所芬華夙夜勞苦公老人恃粥毋我深念其惟披赤誠以格上布公讜以鎭下無動於意气無炫於聲迹苦心造膝事定而不見功微言密籌中外陰受其福而不知徳蓋公之爲政也如河海之行於大地而萬物以潤也如星辰之運於中天而四序以正也太夫人之發源而授精也則所謂不竭之淵而元气之司也是烏可尋常算數計哉世之言積功滿百子孫必仙積功滿千其身必仙太夫人之後業有得道沖舉仙去者蓬萊方丈近在房闥繇斯以觀太夫人之積厚矣於道深矣繼臯又何能爲詞倘獲因諸大夫士而觴也則酌而言曰惟天子能導其臣以養惟太夫人能成其子以忠若作酒醴若作和羮天子萬年三壽作朋惟太夫人之功則又酌曰孰使野無癘札孰使俗有雍熈騰百川而雨天下鼓元和而鑄大鑪萬民之壽相君之調燮太夫人之緒餘則又酌曰彼蹁躚者衮衣繡裳彼吐納者玉液瑤觴馭金母於西華徵桃實於東方是爲太夫人之壽後天而老調三光諸大夫士忻然而解頥也爰授諸簡以後所稱爲太夫人賀以前所稱爲天下國家慶也

壽祝太君邵太孺人八袠敍

吾邑令海寧許侯自江西之上饒移劇吾錫釐蠧剔垢與封內更始不半歲邑以攺觀吏畏而民懷赫然神明之宰也侯顧嫟就余間私余凡不榖所繇廁朝籍濫玆民社寄者微獨燕貽之以也亦惟是吾祝氏之稱太舅母者邵太孺人其爲徳於吾許甚大而望不谷甚厚不谷念之不敢忘蓋吾海寧之士族著者獨四姓甲而祝於許爲尢甲始吾王母祝之歸吾王父儒官公也許壁立矣太孺人憐之若同產也者而後吾王母獲寄居托食以無仳離也惟吾王父亦若贅子也者以安於讀長子若孫以安於老而後不谷有今日也不谷之髫也太孺人奇愛之曰許母有孫乎諸生喜舉於鄕又喜舉南宮益又喜不榖亦且勉自淬厲以遙慰太孺人於祝而後太孺人若有以慰吾王母地下也夫不榖不敢忘吾王母敢忘太孺人余聞之異焉易之睽二女同居不同行而太孺人本情扶義不衰門間親不外黨貶戚挈而與之相朝夕終其身無厭棄也𨿽天篤許祜以有聞孫微太孺人庇度不及此斯之爲烈以方世俗簪筓者流不大徑庭哉侯又言太孺人名家女也父爲比部公嘗批逆鱗謫戌邊嫁贈公贈公拙生計太孺人斥裝遣流轉拮據而後能以其家饒也贈公有子太孺人延師盛供具身自爲督而後伯子成進士令祁門入郎比部以有今封仲亦遇恩選策名公交車也太孺人又最好施凡裏中梁圮者廟頹者饑待炊寒待絮者一切仰太孺人或取責不卽償火其劵曰姑俟若異世耳太孺人雅習書居恆手太上感應篇持誦奉行寶若帝符又轉以示人願人人向善也於是太孺人今年政八十矣神明不衰顏加渥健匕箸無恙余聞之愈益異焉書不云乎作善降之百祥作不善降之百殃故感應之理如影傳形如鼔答桴不可誣也太上之指以謂欲求地仙當立三百善欲求天仙當立一千三百善夫善亦何數算之有太孺人非浮慕爲仙也乃其陰行善亦若營家然銖兩而殖之歲月而府之其殖也不見其多其府也乃見其積積則圓滿圓滿則仙矣世豈復有金函玉笈天書洞章軼玆感應一編之上者哉且仙者往往嘆滄海三變爲桑田矣以太孺人耳目所睹記姑無暇他論卽許氏鄕者席鴻伐而中微何闇■﹝勿上月下﹞也今者亢弱宗而大顯又何焜耀也菀枯盛衰疊運互乘而滄桑在人寰矣太孺人亦何必身踐所謂西池南嶽者遊於紫虛雲林之間而始乃名眞仙乎太孺人卽不求爲仙壽玆無期矣抑余又有說於此今夫至人繕形逹人繕名故名壽爲上形壽次之昔魏陽元爲寗氏貴甥卒成宅相其外祖母實前識之也侯爲令屬耳而聲華已冠絕江左峩峩臺省先猷不亡趾美紹聞勲業何量余知侯之貴將在日月之際而他日傳侯事者且推隆外氏以太孺人之名與天壤俱敝也彼岡陵松栢之諭曷足爲太孺人壽侯輾然起謝曰藉子之言也奚啻壽太孺人不榖藉手報劉矣拜使者馳海上以春仲五日張之初筵佐酌者

余母黃太孺人壽敍

太史余君之母孺人以今已夘歲壽屆八旬仲冬某日維初度之辰時天子簡文學之臣紬書東觀而君以翹才碩彥爲上所任使無繇暫解吏事過裏門上堂展慶低回久之乃授簡於予請一言以代壽觴祝予聞學士大夫於所尊親者相與折俎攝醤帣韝爲壽必頌其徳而以詩歌篇什申之此兩者交相爲重而今昔所同也乃今太史君羈於王事而徵言代祝庻幾抒望云之思而寄愛日之情夫亦適情理之中者乎孺人系出望族笄年歸禦史公始公爲博士弟子居貧力學而孺人佐之獨任內政不遺外慮量盈縮稽出入綜理諸務俾無廢闕且旦夕勸勉其君子而學業賴以成比登第官禦史臺孺人從之京服食麄糲猶其爲諸生時也至所以奉禦史公者務從腆美以公績滿例封孺人𨿽被恩錫祿入有餘而益自節縮蓋其天性儉約不爲物遷而禦史公亦自勵爲淸白吏風裁凜凜至今談者爲之敓气其內外漸漬以有成也如此禦史公棄世太史君尙幼獨持門戶辛苦拮據家庭內外井然以理不以一事煩太史君故君得畢力於學以藝自奮淹貫羣籍嫻於文辭豈獨其天性粹美亦有母教焉卒取進士髙等爲史官往年迎孺人於京邸毎以淸白朂君曰爾父不幸早世無以酬國恩爾藉遺澤蒙主上拔擢入踐華貫其勉修職業以圖報塞庻幾稱不墮家風太史君受教惟謹久之奉詔封藩奉孺人歸歸復以書教戒尢切其明於大義而慈孝之相成又如此夫令妻哲母不出閨闥而徳善所及足以標世範俗可不謂難乎自教之熄也公卿大夫無完徳以今觀於孺人婦順母儀皆可爲世法其徳備焉矣記稱福者備也徳備而福從之引而期頥上壽重褒累命固天之所以厚其報太史克臻慈訓修學砥行儌國寵榮而致之於親𨿽逺在千里外而孺人聞之樂可知矣是爲以志養固勝於色養者也豈必傴僂親側然後爲孝耶余與太史君有一日之雅聞孺人善行頗悉故不辭蕪陋頌述其大者以爲壽筵祝

壽陳母李恭人七十敍

今大司空義河李公當肅皇帝之世在諌垣有聲節自莊皇帝以來諸議論臣以聲節著者又推今陜西參政陳君參政君者大司空姊子也李氏之先以文物爲楚望族世有明徳至贈尙書公益弘衍其嗣祚鍾而爲丈夫子則大司空與戶部君鍾而爲女子則陳君母恭人而陳君父曰西橋翁西橋翁者亦楚望族也恭人以績學修名相西橋翁遊藝府而躬修鞶匜米鹽之務以代操其家政閫以內大小戚疏罔不利賴比之才丈夫而西橋翁學成爲文儒以明經髙等仕至郡佐史著名迹巴渝之間諸子彬彬起健志富才干云吐霓而參政君掞藻天庭致身貴近大其家聲而大司空位日益重於是兩家閥閱奕奕赫赫益昌而熾矣西橋翁以子貴再封至中憲大夫山東按察副使恭人再晉爵有今號璽書褒諭累累數十百言大都如所述云往大司空丞汝南不佞實偕計吏上而汝南去大司空裏不甚逺家大人嘗吏其地以是知兩家頗悉一日大司空枉車騎過謂不佞伯姊蒙先人之福操箕帚以事夫君徳相儷也今年滿七十所矣更一歲而西橋翁之年如之我之自出越在藩服不克執爵膝下余又仕長安竊不勝睠然懷顧欲以五月八日誕辰使使修幣觴伯姊更一歳而圖祝西橋翁也以夙昔之誼竊不勝至願敢儌寵於大方之詞不佞再三謝嘗聞楚有七澤其著者云夢云夢者羣山岑崟日月蔽虧陂澤迆靡澶漫千里不可涯涘而玟瑰琳瑉鵷鸞楩梓眾色炫耀生殖其中莫之紀數故曰髙山大澤龍蛇生焉美所鍾也夫軒冕巨族其毓粹聚美倘亦若是乎陳李家云夢上爲楚衣冠巨匯錫祉鍾靈有日矣參政君之嶽嶽卽舅如大司空毎稱珠玉在側履華據津緋紫輝映世或有之乃其聲施懿鑠一何相肖也桓少君儒宗女慕司隸之志至布裳挽鹿車提甕出汲修婦道後子孫貴盛丹朱其轂至謂太夫人寧記挽鹿車時班氏兄弟以文史勲伐爲漢世家而昭從組紃中工詞修訓椒宮彤庭咸師事焉故桓之子孫福澤班之兄弟聲烈至今載之牒記艷人口耳又孰知恭人賅而有之夫鸞鶴千歲蜉蝣終朝松栢常榮芝菌夕枯天也然使棲鸞鶴於枳林而摧松栢於斤斧難言壽矣故人聰明溢盎四體彊固而不中道憊予之天者也志意恬愉榮理和澤而無所紆軫於中養之人者也恭人於古今盛美賅而有之第無論榮養其於天地之祉不謂得全者也耶聞之祉全者心恬心恬者气定气定則愉愉休休順性以遊思慮不擾形神莫敝故夫恭人之年不蘄而有矣參政君方策勲樹績爲世偉人流聲金石而恭人亦侈稱乎當時頌說乎後世此之爲壽卽少廣之籌不足紀而桑海之算不爲延也又何待人之蘄之哉大司空稱善牘而志其語以爲恭人祝因獻西橋翁一奏觴焉

壽守耕封翁七十敍

家大人數遊史翁云史翁今尙書民部郎思善大人也不佞與思善交驩而家大人時時從裏中黃生飲習翁杯酒間甚得然歸則呼不佞嘆之曰而翁安敢望史翁乎哉吾飲酒一斗竟醉一升亦醉翁僅僅顏酡也吾年奚啻當兄事翁顧齒半落髮種種矣翁皆無恙也吾居平屨不能出戶外出稍逺不能以徒步翁矯捷無所事輿騎也吾坐輙先怠思去翁從容語笑自若也吾安敢望史翁乎哉史翁殆異人不佞跽受教趣介思善願修通家之禮於翁而翁固謝不肯出久之思善翼翁去尋用績最封如其官踰年翁七十思善有舊都之役過家爲壽而後喜可知也夫不佞亦人子耳家大人之欲歸而適也與翁之欲歸而適豈有異哉然不佞侍家大人守舎中如故則不佞媿思善甚也而黃生第言翁固謝子不見微獨於子蓋自思善成進士而思善之同爲進士者吏於其邑嘗十造翁而十不見也翁之辭曰吾寧渠能攝老人衣冠齪齪向官人家作囁嚅狀竟謝去不與通而獨好與甿畯野老行田間說桑麻事問今歲當收獲粳稻幾何相勞苦眠食安否卽喜著眉宇終日無所倦翁之不欲見貴人其天性也而又內行修友於兄弟至不惜傾所積貲償其逋於縣官雅樂道人之善然不揚惡故翁身不出井陌有長者聲而郡國守相歲按令甲飲於鄕輙虛翁大賓之席翁不應曰吾以待吾子薦賢書爾已薦賢書矣又不應曰吾以待吾子籍奏也蓋翁善自匿其大指在不與守相通而其逡巡遜讓以爲有所待特陽浮慕之實所重不在此翁所謂中心誠篤君子耶於是不佞聞其言輾然避席曰有是哉有是哉夫風俗之靡久矣以不佞所覩記吳中士人父卽多伉厲守髙自崇其品乃其懦者往往晨報舉而夕新其門閭騶呼而駟馳以明得意而其陋者至受人金錢關白事矣斯何以故則習之移人也翁芚兮其若孩惇兮其若朴有而若無盈而若虛豈非其天者定耶翁誠異人不佞安能望見翁黃生又言溧水之陽顯者照映前後不乏顧其於親能必之乎贈而不能必之乎封有封自翁始翁春秋七十儼衣冠坐堂上子以使事過裏門下車鞠■﹝月巹﹞奉觴上千百歲壽雍容車馬甚都觀者太息以爲賢自思善始此夫所以異也不佞唯唯翁於貴若濡惡有於其身於世若遺惡有於其子翁用此異乎哉翁信用此異也則胡以狎甿畯野老而蹙額貴人暱家大人而固謝不佞也生超若自失謂不佞言當翁請次第書之以先酌者

壽江母胡夫人六十敍

余覽觀載籍則新都有黃山云相傳爲黃帝與容成子浮丘公煉丹處山有泉時時湧丹砂浴之愈病蓋余劉安人病而十餘年也余心庻幾旦暮一往遇之而會守官翰林倉卒不得所欲甚恨居久之餘同籍奏者江君以其母胡夫人六十也問言於余余望見江君輙前問所謂丹砂愈病者而江君逡巡無有也則余愈益恨之焉夫余之欲愈其母也與江君之欲壽其母豈有異哉然而有健弗健也天耶非耶江君之誦其母也曰凡吾母所以健者其恭儉仁恕非有所服食而得也艱難而勞苦非有所逸而養也初吾母之歸吾先君子也而食貧先君子又數奇也𨿽有聲諸生間乎然起而蹶者數矣吾母弗爲懟也先君之不好爲名髙也而好爲徳故寧棄數十年之責而不收而不令負我者急而無寧寧廢箸而資臧獲賈而不令臧獲坐我窘也吾母贊決之也凡吾母不爲慈而損嚴不爲裏奢而貶嗇其天定也本自無恙亦無有丹砂愈病之事余聞其言嘆之念兩家母千里而遙然其居平持行一何其恍惚似之也而有健弗健豈非天耶余敬謝江君良愧江君無所復言乃江君則又請曰子之母病耶幸祿養吾母始壽而吾不得一捧觴爲樂也吾愧子願子竟餘言則以爲天地之精气凝於人之身而爲壽其盤結融潤於山川泉石之間而爲液爲髓卽丹砂之屬是已上古之世渾淪不散故其俗不競不慆惛惛以居狉狉以逰而靡弗壽其人又皆雜處於山谷之間流水之濵所啖艸木之根而靡弗益壽也斯何以故人之气完而往往與泉石之髓液遇山川之气亦完而往往與人遇而皆不知也晚近世不然人不勝其五官之役晝夜營繕以求所謂生而其眞已漓山川亦不勝其汩沒酬應之擾而化而之乎煙雲紫黛之態而不復與世遇故壽難也今江君所稱胡夫人恭儉仁恕與其艱難勞苦之狀與眾等耳而六十而益少𨿽其天定豈亦其生於名區以老而亦不自知其遇者乎由斯以談百歲何言此其渺小者哉今夫神仙黃白儒生所恥言之故擯瑤池爲逺而斥桃實爲誕然如前所載延年郤病餘不敢謂載籍皆妄也敬謝江君奚必捧觴而後愉快有如蒙人主恩制詔封胡夫人如制江君奉所謂五花詞頭者盤龍飛鳳其上而以歸夫人夫人色喜卽瑤池桃實在階閾之邇矣余不佞尙願從江君往拜而觴夫人而親問所以健而無恙者蓋江君新都人家黃山下

壽周先生七十敍

不佞不習周先生習其子若金雲恂恂篤行君子也口吶吶不出一言驟而遇之木彊人也徐而與之遊古之人乎一何其肫肫懇至也徐而叩之其於書靡所不讀於文章靡所不操縱則其名在天下久矣人亦有言不知其父視其子卽先生爲人長者何如哉他日以問其鄕人良然於是先生春秋七十髙矣若金語不佞幸同籍而升請有辭以先酌者不佞考覽漢事則世世醇謹無逾萬石君家然萬石君起微細無尺寸之累而其諸子𨿽並極尊寵至都丞相封侯顧無文學當是之時藉第令人主制詔石氏父子其與賈董諸君盍有所論著具以上必用不當指罷矣而太史公侈稱之不休彼誠有慨慕非虛而已明興而學士大夫故獨斌斌然長老言憲孝以前質而朴武世以來浮而靡也又言大江以北質而朴大江以南浮而靡也斯其故則不佞能解之自孝弟力田不登於功令弓旌不下於山澤而流安得不蕩今夫吳一大都會也其地饒富其民多鳴瑟跕屣目挑心招之習而風安得不薄故俗之漸人𨿽戶說以眇論所不能化蓋其勢也先生豈不亦吳人乎乃其父子間剖觚而爲圜斲雕而爲朴猶行古之道不衰而況先生世受文業老矣尙聲殷殷動庠序卽若金一舉而冠鄕書再舉而成進士髙第也何論流俗彼徒用醇謹而止此以方先生不大寥寥哉太史公稱萬石君長子郎中令建白首君尙無恙以不佞覩若金甚壯且旦夕郎尙書曹勲業飆起翊國家質文之理未艾先生坐而遲萬石之封直方少耳壽永永無算矣若金輾然避席曰礪不敏曷足以當子言有如賴子靈備一官於朝卽上元之夜扈主上祠太乙而歸從祥煙中望昆山白雲跽而三致辭當馳子言先矣先生生辰正月十五日

宗伯集卷三

●欽定四庫全書

宗伯集卷四

﹝明﹞孫繼臯撰

○傳

姚安守秦公傳

秦公者名汴字思宋別號次山其先揚之髙郵人在宋國史院編修淮海先生觀有子湛倅常州葬先生璨山下子孫因家武進之新塘十傳而有瑞五公者爲無錫胡埭贅壻遂徙爲無錫人又六傳而鳯山公金起家弘治六年進士仕終尙書太子太保其爲尙書凢五文昌之座陟幾徧顯名朝廷卒謚端敏生子二長曰泮公其次也端敏爲提學副使河南而公產大梁臬司官舍中故以爲名公生十餘歲而以端敏任入太學則端敏爲戶部尙書崇貴矣公弗自命爲尙書子也晨起從府中攝布襕袍從一童子驅驢入黌捨甚斂稍長益績學工藝文得佳公子聲嘉靖十三年大比順天公所爲經義中程矣中罷自是連比輙報罷而端敏亦且老致其仕家居又公之兄所謂泮者業舉於鄕矣竟夭端敏嘿嘿不自得以爲人固各有命科名何可必待且任職寧渠非王臣也耶趣公使謁選於是公得南京後府都事到官顏其室曰鍾陵吏隠稱吏隠者明非其志也而公環視府僚率多負貴介習爲侈靡卽無如絳州陶治公安鄒廷澤兩君者好學而賢乃相與締好特密時人號曰府中三友云滿三載考持端敏服自官所奔歸服除上書乞終養母鈕夫人卽又持鈕夫人服公前後遭兩喪皆束身走京師伏闕下涕泣幾上哀憐以得卹典而上亦念老臣功徳隆茂所以褒贈有加公爲子能盡力如此三十三年公再起補右府都事尋遷左府經歷左府者浙江都司所隸也公計以爲浙故多薦紳大夫長安中彼其故人邑子以軍戎事上府者何可勝數非一切禁絕請托無以守畫一示兵柄重由是竟公爲左府無一人請托者府以淸肅久之擢雲南姚安知府姚安在萬里外文网稀闊而大姓髙某爲不法橫行郡中吏莫敢詰問公乘傳至其界亟收捕下獄吏乃大驚不意新太守張設如是惴惴相戒毋犯法犯法太守立碎汝矣其爲政凜烈皆此類也而公自其再起爲都事經歷時嘗從輩行一往見相嚴相嚴與端敏有故遇公大善至命其子爲具召公而公從座上語數侵相嚴子又其得姚安實太宰李公黙知公久次以畀公而相嚴子所前屬吏部兩人者乃皆不得以此得相嚴子恚恨會考察京朝官有詔當公經歷不稱職免是時三十六年也而公歸自姚安自念偃蹇終不能取容當世遂絕意仕進構小樓名曰萬卷聚圖籍其中而身爲蠧昕夕誦讀讎校至胸袖間朱墨狼籍爲滿不厭間遊於酒酒酣指大白徐言曰我於世枘鑿非是物誰當我親者人蓋以此窺公之有所托矣而久之公遂病枯其半體然公不以病盡罷酒及廢書不觀乃竟坐病卒於是公年七十三歲云公孤介貞潔自其天性凡三爲府僚一守逺郡絕不肯妄通謁造請諸公亦不肯非誼有所詘下乃諸公名端雅者卽不謂公簡顧或加愛敬焉居家幾廿年門下絕不妄通一客郡國守相希睹其面而顧獨好與一二老僧譚說經史白首相往來公所以偃蹇不能取容當世者也故公之卒也其名能知公者以爲公馭於繩墨又守郡日淺無所畢其奇而知公深者乃謂公當汶汶之時列冗散寘逺外激辭抗論爲獨信其節爲公恨者以爲公一出而躓徒連蹇一室中以老而爲公幸者乃謂公愕愕而得全爲免於道邊之嘆也公所著有三才通考行世懷李齋集錄詩賦文贊銘若干篇俱藏於家公有三丈夫子長柄用諸生久資貢上太學次楷先卒次柱中書舍人左遷王國官二子皆伉直有父風又皆博學好古公所爲不亡以此

史繼臯曰余觀秦公志操介特此非獨其天性然也蓋亦以矯時俗之趨焉當嚴相時一國之士若狂矣公憑席先世之寵靈抑又有故假令少自屈損出門下與之暱朱丹其轂豈足道哉然公方且不勝憤懣不平訟言諤諤至面折無所避身𨿽黜辱正直之气伸矣公所以爲世風深哉今夫松柏無弱枝鸞鳳無卑翼公之爲端敏子者足矣

樵陽子傳

樵陽子者蜀灌縣靑城山樵子也本大足縣人姓雷氏方誕有踞而募於其門者父若母因呼之化緣化緣可二歲父若母死安縣安縣民陳和養爲子養十餘歲陳夫婦亦死化緣孱然一孤童耳則托足靑城山下童翁家童翁家又貧無所得食則入山斫柴售灌人以活灌縣人持升米或碗許米市樵子柴盡一挑樵子不計也一日入山天大雨雪迷失道入山益深雪盈六七尺許所見惟髙厓萬丈古木架陰壑飛鳥都絕忽一老人須眉皓白手執拂子招樵子坐頃之又一老人貌頎腹便便衣大袖紫衣亦來共坐如是累月並有所指授其語祕不傳已乃導樵子大樹下指而曰是中爾前身所托也坐樵子石上設十二拜禮恭甚號之曰樵陽子以故人皆稱樵陽子云老人旣去樵陽徘徊巖谷間往往聞隔厓彈琴聲或人聲及迹之無有也結跏趺大樹下凡百數十日敗衣掩形頹然槁木采藥人遇而怪之佛耶仙耶頗以語灌縣人灌縣人轉相語羣走物色識爲童家兒是兒陷雪窖一年久矣曷不死寒餓死虎狼乃作如是相事聞灌縣令令景某也駕而之山中臨問狀耳所對斑斑應古記非童子口吻也自言吾前身在樹中令便使人斫樹樹轟然若雷震者火發其腹劃然開現委蛻焉發垂額覆領指爪遶身其貌像則樵陽子也令驚嘆而返尋並蛻坐處得一石匣匣有文字亦祕不傳有布衲有鐡冠絳有劍樵陽子以爲已有劍柔繞指今失所在其時令下教制龕奉樹中蛻築庵居樵陽子於是樵陽之名一日而傾動州郡士庶競來瞻謁樵陽子遽能談人未來事又能已人疾來者愈益多樵陽子避而匿安縣之天池山士庶則亦走天池趾相錯其自鄕薦紳以迨官長車蓋相望而獨石泉鄧令某憯墨吏也問丹何居樵陽子云爲令亷而仁是官人外丹令疑誚已恨刺骨而孫弁某將因緣爲功陰教令名之妖人上變告臺司用令追捕毋醸亂事下成都張丞某逮治樵陽子朴野至則箕踞而誶丞大恚罵何物囚敢爾痛榜之無苦也系囹圄三月獄上而王觀察某特亷其非辜覆丞牘身爲白艾中丞是夫童而好修安所渉人間世而惑眾爲事得解久之譚中丞來檄所司卽鄕所築庵建大通觀遣還山厥後凡開府及領藩臬至者率召見樵陽子樵陽子率一再往不拒也顧其意忽忽不自得會吾常吳參知以捧表過家謀挾之來江南樵陽子灑然從焉來則止常之永慶寺亦數過吾錫山龔方伯城南別業稍一遊武林西湖樵陽子所至江南人就徵未來事若丐已疾者麋集樵陽子不甚應間露一斑卽往往中樵陽子在山專生餌黃精出乃復火食食止蔬素然終歲廢便溺良有絕異者故本名彊而自名曰思道亦書出山後事相傳其大父孔文進士也與內江趙文某同榜友善父鳴春蓋其鄕人爲樵陽子言如此畱未一歲歸焉贊曰昔東林老古錐定峩眉樹中七百年旣出求復定去今靑城樹中身托樵陽子是兩也玄與禪有異乎張紫陽因折瓊花事推明陰陽性命之變以必得金丹乃是最上乘法通乎此可以知所竟矣余不解爲二氏言幸獲習樵陽子其人衝夷恬穆不介人我教人只於心地上領宗旨𨿽以通儒者言不謬嗟乎余安能極樵陽子所詣哉

○記

修建新設常鎭兵備道江陰縣駐紮公署記

維萬曆之二十有四年巡撫都禦史臣可懷巡按禦史臣久徵交章言臣幸得奉璽書巡行江以南臣所轄凡蘇松常鎭四郡所與共事凡兵備憲臣糧儲守臣二道糧儲得兼治水利不得治兵而兵備臣獨往來督察盜賊理獄訟歲半在道路不純治其官卽倉卒有急不暇左右顧非縣官所以重畿輔愼封守至意臣檢故牒肅皇帝朝以倭患專設一道備常鎭兵事寧而罷之頃倭又見告矣宜以時嚴爲備臣不勝愚心昧死謹請裂四郡爲二並兵糧爲一前署曰兵備道更降勅換印對掌彈壓勿復罷便奏上上下其議吏部吏部覆如都禦史言制報曰可於是參政彭公解糧事以本官兼僉事領常鎭兵備道事自蘇移駐常之江陰前是江陰故有兵備道官署在時平無事縣又徼僻使者不時至歲久圮壞卽余址十五築爲官庾矣公業用憲令當移駐謀所以繕而新之而又兢兢焉惟舉贏之是虞下檄所司毋重爲使者治捨煩苦百姓某縣積鏹若干緡可以佐材石瓦甓聚餱糧毋動民一錢一粟一切緣舊取嚴密而已毋傷侈靡所司守要約惟謹乃以日月之吉庀役始事葺所欲腐益所未備凡爲重門爲堂爲寢樓爲廡總若干楹則葺凡爲賓館爲神祠爲燕圃之亭爲從史之室總若干楹則益不踰時告成崇基內聳修垣外繚言仍昔觀亦煥新采蓋屹然雄鎭云公旣蒞鎭斯署則屬史臯使爲記惟我太祖髙皇帝起淮甸取金陵下鎭江克常州遂拔江陰江陰斗大一城耳當此之時羣雄所在割據名都大邑未收者何限乃太祖得江陰若得一敵國使所親故江陰侯吳襄烈鎭之且戒之曰毋逐小利毋與賊爭鋒保境安民而已襄烈守江陰十餘年卒以其力蔽常鎭以待太祖剪漢而蹙吳平定天下襄烈亦用扞禦功予劵封侯神謨駿烈垂賁宏逺矣代襲熙洽議者不深惟桑土衣袽之戒猥言省官省事全吳並江海千餘里倚一使者以威聲遙制𨿽鞭之長不及馬腹非完計也陛下神聖惟是纘戎保大憂勞宵旰不難采部使者言分官並職畫地置守與吏民更始煌煌虎符將太祖之神靈實式臨之語不云乎猛獸在山藜藿不采自今使者以春秋抗旌蓋江山潮汐之間旣令旣申戈船如龍組練如雲蓋上以控金陵之門戶而下以扼吳越之襟喉近以消潢池萑苻之孽而逺以褫島夷鯨鯢之膽建威銷萌於國家豈輕也哉夫艸昧而置將則建閫閫重承平而假臺察則創道道重然吾聞襄烈奮行間饒勇略乃其在鎭仁恕淸儉食不兼味好奬名節士興文學弦歌相聞祭徵虜羊開府之流亞也公虛和玄朗其亷惠譬竊脂之不谷騶虞之不肉本之天性顧其胸中之甲兵卽聲色不動而分數甚明隠然以身任金湯謂今之韓範非乎夫作鎭自天造以逮今玆垂二百三十年鎭以復新而其人正得文武才後先照暎以幸此一方事興復良若有待者以斯而知地以鎭重鎭又以人重非苟焉而已臯旣推明往略布定近令而又本人地之相爲重者以諗後之治是鎭者庶考而式焉都禦史爲趙公已人禦史爲鹿公定興人彭公名國光徳化人而董是役者爲常之同知史君名起欽鄞人皆進士

尢氏章山新阡記

吾邑西蓋有九龍山云蜿蜒東走擘一支而南勢如奮爪然是其爲章山吾友刑部主事南華尢君卜兆於玆峯巒回合溪流映帶郁乎佳哉信天之所畱而神之所錫也於是君之配葛安人卒一年往矣今年癸卯十二月某日之吉以葬而謁余爲記夫余不能爲形家者言以定玆阡之必安且吉也乃徵安人賢而有以定玆阡之必安且吉也安人者處士鄰橋公女也始君之尊人贈承徳郎思樂公與處士公善故安人歸君安人入門不及事其姑馮安人而事其繼周與其側室吳齗齗如也安人從中爲宛轉調輯而帷帟間兩相釋忘誶矣贈公入室而融融如也蓋偸悅加匕箸忘老矣君讀而不能無虞於膏火安人罄奩具買田負郭而君忘貧矣君之成諸生晚尋舉於鄕數試禮部不利己丑之役主者得君捲大珍賞庋之祕臨籍卻遺之安人曰命也而君忘詘矣於是君用選人拜萊陽令安人弗從曰妾從誰爲君率子婦謹烝嘗者妾從誰爲君督童奴守田廬者然已旁飾一姬侍行不令君耽衙宇憂扃鐍事也君治萊陽而效晉令宛平風雪中以間過裏門意不無少系戀安人曰君用髙第徵而以情累羈耶天邑翼翼聲易馳上愼自愛愛黔首君凡兩爲令後先可八載許治行表東海彊執聞輦轂名在禦屏擢爲尙書郎繇安人畱治家得一心營職云安人一子擁愛之甚甚於它人家母子然小有過必誚讓無所貸今諸生盛明是也克厲其業以有聞於時二女妝遣皆手自辦治更能推其餘以佐其兄之子而娶女而嫁者要亦有節度無侈溢也性淵靜足不出戶以內聲不出戶以外被服縞素卽於歸時不乏華袨笥之而已雅不欲以口食事刀俎晚而構一閣禮佛其中遂斷葷肉不禦嗟嗟生長饒裕而躬儉嗇偕守隠約而違宦逹再儌封號而秉齋素度安人夷然不知夫子之有官與其身之爲官人妻也庸詎知世所紛艷爲珠琲羅綺者哉不賢而能之乎今夫形家言儒者不道也而亦不廢也故牛眠獻異陶家顯仕書生道逢袁氏五公所從來矣余則以爲閟宮靈壤天所畱也而天益謙神所錫也而神福謙以安人和順明淑往往有非女婦人所敢望者而未嘗一日從君於邁沾漑榮祿年壽又不讎斂餘發祥以祚子孫後之昌其可最歟芝原瀼瀼龍章煌煌有來未央不直鄕者兩恩命爲生前光而已爰抽彤管勒玄石以竢是爲記

虎丘重修五賢祠記

虎丘之北岑舊有平遠堂以佐名勝豁遊目而久之乃爲龕以祠五賢則爲唐韋轉運白少傅劉賓客宋王翰林蘇文忠韋白劉先後繇重職補外刺史蘇州王由大理宰長洲而蘇以南竄經涉不啻數數然咸有樂乎斯丘者龕之設實自近歲江長洲始後十許年爲今年庚戍戶部陳公用望郎榷關滸墅自公來登覩堂宇漸圮階砌都裂慨焉捐榷之羨凡百有廿金以付寺僧明鏡仍遴官耆之才而勤者使飭而新之工竣屬余記其事余於斯役而竊有感於斯丘之有數君子也夫此數君子者文章風節淩跨一時焜耀千古而或一麾以出或三黜以徙羈縻流浪於江湖之間而斯丘至今幸得借其風流以爲重假令當時身不出國門官不離蘭臺鳯閣以老𨿽勲業在朝著望斯丘迢迢東南一壞耳尙誰得而有之哉蓋惟天也若故偃蹇其遇而饒予之以吾吳之佳山水而數君子因得稱隠吏遷人徜徉笑傲於幽奇蔥菁之區流連題詠低回而不忍去夫亦重有感也然則斯丘也其遂爲數君子之丘歟客曰不然前此闔閭不有之以爲墓乎而虎不至今蹲也是闔閭且不得而有也生公不有之以爲臺乎而石不至今點頭也是生公亦不得而有也王珣不有之以爲宅乎而非禪宮梵剎不至今永也是王珣曽不得而有也矧宦轍謫轅飄忽往來譬若云萍然烏得而有諸嗟乎惟其逓處之逓去之而終不得據以爲有則天下之倐忽滅沒轉盼而不可以爲常者皆是類也彼區區得喪寵辱尙足以掛髙賢曠士之胸懷哉吾以知數君子者其深有得於斯丘也矣今吾試與公憑髙而眺臨深而觀晨霞之粲然夕照之軒然而禽聲之嚶然非夫數君子之文章耶池水之泠然石仭之■﹝石﹝免上免下﹞然而松柏之蒼然非夫數君子之風節耶以至歲時寒暑之推遷風霆雨電之不測卉物之凋榮而煙嵐之聚散又非數君子升沈顯晦之變態耶公其亦有俯而思仰而會曠世而相感者乎是數君子之寄於斯丘者其迹而寄於公之俯仰間者其神斯丘之寄其迹杳乎其不可尋而公之寄其神者躍乎其如有在也祠之右又有宋尹和靖曁國朝胡別駕二祠和靖宋儒故結庵丘之傍而別駕在正徳間於郡有保障功公槪而飭之固宜祠下爲重臺五盤旋蜿蜒直丘之麓公所創也公名吁謨閩之長泰人萬曆辛丑進士

○引

淸對館課引

晉劇陽子雅善射在後將軍府初不見知己備數登場發無不中舉坐鮮所敵後將軍嘆曰吾之不足以盡卿才如此射矣後果顯名惟人主亦器重之望而曰魏舒堂堂人之領袖也劇陽於是稱寗氏貴甥符宅相云蓋余兩甥爲劉氏仲若季仲常吉季常康頃者季得雋而人若爲非意也者卽其家眾與其親交間亦若咄咄曷不仲而季也俄而試卷出而眾乃謝知季晚矣咸謂之子機神風骨殆飄飄若淩雲乎哉尋又出其牕艸而覽者愈益慕向之斯其劇陽之射耶非耶𨿽然士所用名世詎玆藝維藝也攻苦變化亦何窮之有進而務深沈之思抉微眇之趣規閎遠之圖落落穆穆毋忘後將軍府時𨿽以領袖後來可也

○跋

書西郭趙季梅花卷後

邑西郊趙季玉川子生而有深心雅尙於梅也家去惠山可三里而近山之陽爲太湖毎花時駕籃輿遵湖行投深塢絕壑或殘庵宿壠低回物色不惜買花錢賂守者折取其樛枝樊然懸輿傍歸也枝皆盤屈夭矯作虯龍飛舞勢旣瓶而供精舍間庋一枝兩枝齋壁召所善幽人韻士畢來歡賞季善飲酒所善亦多酒人相與浮大白花下徑醉客狼狽睨童子將去主人不復問其疎豁如此吾山中諸貴家園林若碁置往往植梅數百株列亭榭其上彌望如雪而季以爲此第以奉裘貂氅鶴舞衣歌板之娯耳卽嶺頭標格不亦微減乎哉掉頭去去不一瞬惟是倐然獨往必其孤芳古意亭亭塵壒之外而後以辱攀摘季𨿽布衣無名位可以震世揆物乃其意尙倘亦有闡潛光而厲隠操之思耶彼灞橋驢背上人風流耀千古不知其會心處於季何如也吾焚魚十年往矣揚州官閣非復吾意中事願爲季扶杖屨以時從遊湖山間幽遐之觀使邑人益搜剔巖穴奇品畱異日一段佳話於是季有捲題諸翰林詩其甥周太史引其端而吾復爲之識其後

○贊

顧封君像贊

爲郡丞之子而口不厭修瀡睨賻贈如睨敝屣爲柱史君之父而足不踐公府逺貴勢如逺伏罟輟窮經而貤贊書而曰吾何徳以居釋靑衿而披繡衣而曰吾何福以幾新知豈不樂一丘一壑惟老友是托以娛觴酌時局豈不煜一簡一牘惟古格是覆以砭表暴凜兮其若秋澄有髙而陵有卑而乘我諧以烝煦兮其若春融有戕而封有鬻而宗我震以恫於狀有之不可得而疏不可得而親穆然遊乎其天而泊然遺乎其人蓋閱春秋八十有七而葆玄素居然一日也斯其爲行之質而民之逸者歟

質孝先生贊

身不離閭井而逋播是卹名不越庠序而鄕域是率迹不踐規矩而入紫陽之室行不渉幽眇而應芝云之茁蓋先生之文不勝其質先生之孝質有其實故望其容者以爲有仁人君子之風而窺其微者以爲抱終天九地之卹耶

題茅平仲小像

骨類節俠胸有奇字五侯曽遊千駟弗視老不廢吟貧益好事汝或予頷予言汝似

自警

匪徇貨賄詎婪酒食心熱手快意汝病惑不療將深從偏處克筆管牢把耳孔堅塞旣融俗猜亦保玄徳

○議

東事議

議照東封一事當事者殆欲羈縻內寛兵食保屬國以安中國也初亦未甚失策乃其失在未成封而先撤兵劉綎之兵自朝鮮撤南兵自石門寨天津登萊撤而吾備禦少衰矣二使同在事同居海上脫者言變謂倭已啟疆畱者言不變謂倭方屏息悠悠之談不皆可據語不云乎無恃其不來恃吾有以待之謂宜急設謀勇大將宿重兵營鴨緑江上持重據要以固封守益設禆將提遊兵直呂順口耀威揚武以防奔突並海諸衛道若北之天津山東之登萊南之淮揚吳淞浙之溫寜閩廣之興漳惠雷諸處倭無所不入我無所不備察舉將吏擇其可者責成修飭毋擾毋玩是守在內也朝鮮之烏嶺一大要害也速諭其君若臣使並力扼此嶺它扼塞亦堅壁守之倘其膽怯傷弓不堪賈勇吾防倭大將不妨走偏師佐彼當闗報急則往事定則旋蹔借則因糧久戍則屯種是守在外也夫守在外非爲朝鮮守也爲中國守也守在內非爲倭變守也卽倭不變亦弗可弗守也至於倭迎封楊方亨渡海而冊可也不爲中國榮吾不爲當事者功倭不迎封楊方亨完璧而歸可也不足爲中國辱吾不爲當事者罪必遣科臣則權駐節烏嶺北俟迎封之舟至而後馳釡山可也不遣科臣則降節付楊方亨令奉以行事可也大抵備禦必不可不修朝鮮必不可不保而封事則原以示羈縻不得全恃亦不必中罷謹議

冊定吏部效勞議

近考勞以定優缺後先較之往轍下首引人不由官而由吏上首選官不任法而任情誠可稱澄淸矣惟夲部請旨初意原欲官慿籖定乃該司議報之冊仍是缺坐名給玆於掣籖之法不矛盾乎且部以外用籖部以內定缺何以令眾庻見也今去萬曆六年幾何日也當是時止十三項人耳陽城一倡二百年積獘賴之如洗今效勞乞恩一選司已加至六十九人矣而四十四討缺之當該不與焉舉內外美缺共垂涎者冊開才六十六處如之何能推其餘核以少庇孤寒也諸賢各負建立可沿習濫觴而不共肩之與議法之體止當各司定爲規矩明開項數令各官吏相與持循似不必某某如何以致人人乞哀卽如效勞難裁諸賢掣肘非以頂頭爲病根乎斯固奉旨各衙門皆有逓減者也不則革役究遣矣明綸森嚴本部吏獨格不行且有增至數幹者今當明立冊籍實書銀數除往事姑不究外此後務奉明旨與別部一體遵行此項另造一冊先報查考淸獘之原一當議也效勞一十三項三年許選部規有成範矣似難更易旣欲不礙掣籖止當量與地方或共眾與三四五籖之內或量減其三十六月之期若有假期卽不復叩除以厚之矣中如旨意官頗有使費當議賞班選司本頭獨勞各司毋減月給總之成此掣籖之公法而已若有悞事仍司務廳立一紀過之簿稟堂遲選幾月亦所以教各役之小心也二當議也各司當該有缺美者如選司之僧道科求賢科給假科功司二考科三考科雜職科封司實授科撥吏科勲司報復科毎年獲利訪俱千金近日陸士俊事是明劵也𨿽不考中誰不援例而入哉三當議也效勞之吏似當酌定行頭必用二考爲便又如同一火房在司中七分之銀稟告不足在三堂一毫無與俾月備茶又如在司供役人必賞缺司務借役人止賞銀推之後堂承差朝房勞官皆令自爲備茶比及討缺藉爲口實此當人各量給毋令賠費法始可行四當議也大一石系吏道首選比其成也得進衛幕榮先人稱貴顯矣往多輕畀部人不律者予以知律不職者子以稱職而牢不可破其故何也又其入部以小行頭到部加大行頭當其吏也求中求揀及其官也欲援欲缺似此無厭效勞何所利賴而必欲爲每事玉成如此耶同心節制似非過刻五當議也此就本部一耳一目心思聞見求商榷耳諸賢同心爲國深願補我不逮各出髙見則本部斂袵受益矣四司公議定日仍欲策報敍此於端並列會議姓名以見一時共事之雅外總冊一本分冊五本備會議用

建橋事原

南河之宜橋也去水故也北河長安橋之不宜石也來水故也長安橋石而兒童爲之謡薦紳蒙其殃議毀仍木久矣而弗遽毀也因故也橋南之議相傳發於未翁閣老昌於王暘谷兵使而頃略鳩於華元臯鴻臚蓋邑父母嘗捐十金驅石相基業有端矣而弗繼也無所因故也夫宜繼而弗繼與宜毀而弗毀皆邑之闕政而吾儕大夫士之恥也臯不肖生且晚不當首事顧私念賢者宜爲其大而不賢者宜爲其細長者宜任逸而卑者宜任勞則試號於眾曰長安石橋盍毀諸僉曰然又號於眾曰盍因毀以爲成因北以爲南僉又曰然然而其爲工尙巨而其費爲不貲也方今水衡無錢而必仰給背於道築長府有誡而必泛募疑於箕斂則玆役也亦惟是吾儕大夫與凡爲大夫士之父兄子弟而勇於公義者之事也於是相與推擇忠實有心計若華氏元悌陳氏治道四三輩綜厥務而徧以冊告請寘筆焉倘曰形家之談儒者弗道也且禍不必我先福不必我後則臯方憮然內媿赧然色沮不敢復言之矣

○啟

請呂老師啟

伏以周室羅才聖世荷葑菲之並采虞廷輯瑞淸時忻桃李之俱榮感恩私切乎瞻依門墻日麗精意跂承乎提誨幾席風生肅效燕私齊惇鴻衎恭惟上柱國呂老師閣下斗躔毓粹粵嶠鍾英名奏金墀采映祥雲五色書讎石室藜然瑞靄三冬艸麻則奎璧晴聮敷藻則絲綸夜靜道勤思乎經天緯地功茂起乎贊化調元履北扉升東序之班淸華洊歷綰南省晉中臺之秩密勿崇參葉符帝賚之良師表人倫之重當今上沖齡禦歷運啟龍飛肆先生妙簡掄文光騰虎變燕臺髙築希來幹裏之奇藥籠傍儲並蓄寸材之陋以玆疎逖與辱甄收釋褐春官知已多慚於白璧謁銓天宰儒生何誤於靑袍紛中外以分曹自是難同冶鑄總後先其儋爵應知盡屬裁成有意酬君忍負先資獻納無嗟作吏俄驚隙景居諸於是三載屆期九州島述職奉中朝之玉帛藩服來同萃上國之冠裳公門至止誰道絳帷之逺隔儼師模依日月之間第聞黃閣之深嚴瞻弼直暴雲霄之上於是月某日謹諏穆卜預啟芳晨玉宇陽回薦嘉旨於溪毛澗藻沙堤候轉移景曜於太乙文昌期教令之重申表盍簮之協豫伏望鑑其愫悃枉以淸塵曳玉嗚珂奉步趨而是則是效霏金屑玉聆咳唾而爲訓爲彛某等無任欣幸懇祈之至

請何老師啟

伏以朱衣校藝品題昔重歐公翠幄傳經忠讜今推程氏循分敢稱乎桃李感恩胥跂於門墻欣協豫以來同擬乘需而啟燕恭惟大師相震翁老師閣下粹毓中嵩祥開北斗六州發解文章魁洛下之英三館搜儲圗史讀寰中之祕載筆於石渠東觀燃藜於天祿西淸錦帙牙籖日侍金華之直銀章靑綬天臨玉筍之班流風雅爲家聲蚤是襄陽二杜振英華爲世重全淩巴蜀三蘇揖讓人主之前陪遊相君之列當今上沖齡禦歷運啟龍飛肆先生妙簡掄文光騰虎變盡東南之美將收竹箭之奇空西北之羣並相駑駘之陋玆令海邦逖賤之士獲廁天府賢能之書傳食而來待公交車者可百十輩挾策以對蒙賜第者殆十九人去住云泥慨當年之蹤迹浮沈日月逢此地以踟躕蓋虞廷考績之方終又周室羅才之復始膺門鵠立緋袍彩映於靑袍孔帳鱗升內服簮聫於外服不作渡江之橘自隳先資還同傾日之葵齊聞後命謹於二月某日陽歸玉署候轉沙堤鼔瑟吹笙再展鹿鳴之會陳籩設豆期惇鴻衎之歡伏望下蓬禁之淸陰垂菲筵之末照鳴珂曳履儼師模而亦步亦趨屑玉霏金聞大道而是彛是訓某等無任忻幸懇祈之至

戊子新春元會請令公啟

伏以天府升名擢桂快月中之步師門服義烹葵符云上之占歌鹿爲榮登龍有素玆擬月之某日愛宜冬日節應春陽懷國士之深知人疑孔鑄忝鄕書之列薦世目周楨誰實栽培自喜方滋桃李何當補報且庸羞彼藻芹願分彈琴半刻之陰來賜揮麈千言之誨遙瞻下舄敢告前騶謹啟

請林邑侯啟

竊以彈琴歲久花封五見春風飛舄天遙槐陛再朝正月情闗秣馬色動歌驪肅詹來月某日言掃蓬茅薄羞芹藻借戴星之暇暫許停車遲卜晝之歡聊同臥轍惟使君計已當及瓜而代用汝作霖若童子可能復騎竹而迎望公如歲鳴騶是聽稱兕爲期謹啟

請林邑侯尊翁方伯考吾公公啟

竊以返斾九天薇省遂呼嵩之祝停驂百里花封紓陟岾之瞻薄體邦君聚順之思朋修地主畱歡之燕玆惟月之某日小春應候冬日宜人望四嶽之儀刑髙山在仰鑑二泉之澄澈明水堪羞晝卜早諧暫借半晌庭槐之蔭寒香晚媚同餐九秋籬菊之英誰家坐隔屏風共羨恩華日近此會談揮麈尾俄看妙論風生敢乞西山拳石之靈用儌南極一星之照車塵是望闗气同瞻謹啟

送子入學請令公及學博啟

竊以在泮采芹發軔初騰驥足肆筵羞藻觀旗爭聽鸞聲惟髦士鵠袍謁廟之辰正神君鳬舄升朝之日聖門七十子服孔子同遊巧附希蹤帝座十五星爲郎官內召仍勤盛舉敢侈絳帳極一時之選懸知冰壺生六月之寒聞弦歌暫蔭甘棠奉璋瓚寧忘棫朴負墻以候重席爲期謹具啟上

請許令公啟

竊以才雄百里循良髙換縣之名福蔭二天殊禮荷式廬之重恩先野老頌滿神君卜玆月之某日薄采溪芹言陳水薤愛宜冬日甫踰添綫之辰歌動陽春擬借鳴弦之暇咳唾想珠琲錯落光輝希冠劍從容稱兕爲期傳騶是聽謹啟

六十自壽請令公諸親友啟

竊以正朔際春朝百歲巧逢新曆耆年安晚節一生甘老殘編巖居眞荷主恩川祝敢忘賓貺謹卜月之某日束風應律南極分輝燈焰吐銀花映月借九霄末照歌聲翻白紵遏云儌一顧殊榮行觴擬申頌椒辛檢籙幸甫周花甲庭迎舞鶴門聽鳴鸞謹啟

宗伯集卷四

●欽定四庫全書

宗伯集卷五

﹝明﹞孫繼臯撰

○尺牘

答林明府英麓

曩濫棘闈獲親芝宇再從京輦相遘公交車而一別忽隔五秋兩地迥逾千里蓋明公牛刀試邑僻守花封而不肖雞骨支牀薦羈艸土毎披交籍想見光儀玆者猥勤落月之思逺辱非時之貺損俸佐食客義埒分金遺書慰故人心勞勸駕顧不肖深悲負米甘老前薪幸而妥先將永托松杉舊壠藉以報上似猶贏桃李明庭第需仙鳬上國之徵用穏野鹿長林之臥願終美業亟迓明恩謹謝不次

答陳學博

公讀藝名場夙標赤幟傳經學捨髙擁絳帷𨿽司業之酒錢自是時分鄭老乃陽城之月俸豈堪致譽陳萇而載賁華箋仍貽渥貺心勞勸駕疑車馬之在門誼比彈冠意璫貂之虛席顧不肖常悲負米甘老積薪不通政府書久矣木天無夢願守先人冢傷哉艸土餘生政使陳人之見收亦須攺歲而後發預叨逺饋深感至懷下拜媿其何名聊酬將玆不腆皎相思其如日敢埒報瓊紛聚樂之若云想勤鳴鐸願言報徳用迓新除謹謝不次

答董大宗伯潯陽

向攜弱息於往慶門旣憐其稚齒童心未嫻禮法復媿以貧家薄遣匪稱髙華敢望宜人懼弗任婦而我太翁老伯恕其苟簡轉篤殷勤鑑其眞誠曲加體念慰勞稠疉欵洽畱連情文具隆內外胥恱若乃姑視媳若女而相覆以慈婦以夫爲天而相成以敬此家有嚴君之效而門多和气之徵也不肖臯喜慰特深感慚尢倍自還宅裏毎跂門墻而目眚耽延忽踰三月心神潰耗未遣一書乃我太翁老伯分北牕髙臥之涼動東閣豪吟之興貽以拱璧餉以多珍凝睇獨勞眷思知切不肖臯奉揚傳示誇以爲榮下拜仰瞻食而必飽矣起色方新寸椷陳謝承顏有待九頓爲期

又答

臯艸土餘生木天斷夢而忽聞朝命俾貳宮端自惟涼徳鮮才無當恩數亦知分華割采幸藉寵靈蓋我老年伯一代逹尊三朝元老海宇偵其衰健卜世之安危廟堂察其隠揚定人之用捨吹噓所被枯朽爲榮而臯夙叨肺腑之親毎沐齒牙之潤惟誤而推轂施於所不知肆濫而起家授以所不任十九在外念鵷鸞之會久稀四十無聞嘆犬馬之齒已長虛生自惜踰分多慚逺勤勸駕之箋載憶懸弧之度劬勞增其孺慕報效矢此愚忠敢昧隆知惟深極感尙俟遊子成行之日趿履以登專祈仁人相贈之言書紳以誦謹謝不次

答牛鹺院春宇

臯久甘家食忽荷朝掄豈伊簪履之微曽有衣冠之譽惟我老公祖獨持國紀兼秉人倫意采諸月旦常推轂於所不知肆噓以陽春獲濫竽於所不任有心慕義無路酬知不圖柱後之威嚴載枉臺端之問訊霜回栢府宇呈屑玉之奇日過花磚人拜兼金之賜瞻依益邇循省爲榮欣逢攬轡而巡卽西賊南倭澄淸可待敢不彈冠而起將北門東觀馮藉彌深庶有時儕彼都人避鮑氏之驄矢他日報以國士化楊家之雀肅玆展報猝不宣懷仰冀臺慈俯垂鑑察謹附謝

答聶按臺惕吾

惟玆畿甸總隸觀風諸在裏紳並蒙覆露而某瞻依更篤寤寐常勞未遂識韓空知責沈玆者忽勤鼎札逺下衡門挾栢府之淸霜宇霏玉屑賁花磚之永日封寄瑤華拜賜獨光締盟何幸竊念今西賊東倭吠犬傳烽之候惟我才人志士聞雞擊楫之時老公祖文武全才經綸大手繡衣白簡居臺敵寢邪謀鐵面丹心憂國人推石畫忻逢攬轡敢後彈冠不盡感懷願垂嚴察謹謝

答錢憲副飬庵

通籍廿年偃蹇誠知量已升榮三事遭逢偶際乏人玆惟聖主一時過誤之恩亦由慈君千里帡幪之庇而老父母近看除目逺用慰心信而未能久矣愧漆雕之仕喜而不寐居然許樂正之優爰賁華箋猥頒腆貺珍重谷君之札揺彩筆以成文殷勤鮑子之知損飡錢而見餉某躊躕累息黽勉深維無路仰酬實尠瓊瑤之報臨風下拜難忘金玉之音聊托緘題載抒感激惟老父母淸冰比節化日同仁三仕一官到處盡沾棠覆九遷一載非久將遂萍依尙冀鼎調俄膺晉命謹謝並祝

公啟範司成屏翁老師

公交車奮迹廿年懷一日之知函丈違顏千里恨三吳之隔幾勞夢寐獲上興居伏惟老師閣下朝之羽儀人之模楷傳經比於劉向爲帝師亦爲國師秉徳方之太丘應人瑞亦應天瑞髙文大策總國猷鴻業悉藉以千秋直道誠心𨿽時宰要人希得其一字以故中路之風波不免然而寰區之斗岱彌髙惟舊學有若甘盤卽名徳不輸君實而人情逐世吏道乖方豈常見齊民月旦之公何致煩部使秋霜之烈訝滄桑之將變定自驚心思水木之偏親空多扼腕偶聞羽便爲告心勞所望老師處困而亨以靜制動白衣蒼狗笑浮雲之幻態何常丹壑靑松信挺雪之貞姿不攺勿爲鄕裏小兒所窘益珍蒲輪待起之身是固門墻下士所期願卜衮服重來之日生等臨狀不勝拳拳懇欵之至

答顧太史開雍

某幸聯桑梓獲近芝蘭報下金泥彈冠色動訃傳苫凷投匕心悲誼本篤於通家情復殷於同館顧自幾席一拜迨今竿牘全疎而門下於讀禮之餘示裁書之暇亭云愴目未回攀栢之呼梁月興懷似憶燃藜之侶睠玆徳意敢有遐心尙希乘淵濳隠霧之時究川濟爲霖之業是惟不負先公之義訓亦以仰酬聖主之恩私某倘猶竊祿風塵庶得分華禁近謹謝不宣

答蔡明府

門下一枝挺秀片玉標奇某幸緣桑梓之恭獲遂芝蘭之慕每念離鄕詣闕再逐風塵靡由縮地升堂虛勞夢寐幸辱雲箋之賁疑親霽宇之輝損貺何因感知難報惟鸞棲鳯舉本非百里之才矧雉伏蝗空已播萬人之譽佇聞推轂虛法從而徵行慰執鞭奉淸言以繹庻藉蓬扶之助亦章萍聚之榮願殫駿猷用需驛召謹謝並祝不宣

答汪茂才

曩依丘隴已隔光儀迨返闕廷愈疎音問幾動云萍之感毎翻月桂之期而公再罹大艱尙紆後舉得書興愴闕禮爲慚惟不肖以廿年之資偶叨登進乃足下以一日之誼逺用慰存損貺甚隆感知彌激由負乘之羞不淺肆懸車之夢常殷所望讀禮之暇無怠於讀遺經治家之心不分於治本業將衝天驚人庻乎有待卽榮親信友亶也非遲謹謝並祝不宣

公與王相國對南

伏惟老先生赤心謀國九廟鑑其精誠黒髮還家四夷詢其動定而虛瞻北斗未起東山帝心之簡在自眞將天意之治平有待某夙蒙廈覆幸辱墻依誦衮衣赤舄之詩堪輝日月望黃紙白麻之詔幾跂雲霄俄聞悼亡嘆此嫓徳蒙荘自逹鼔盆之意可師洛社非閒調鼎之身獨重願言抑損用迓吉康薄有公申謹玆私布某臨風不勝拳拳

答劉侍禦在田

不肖自遘家艱久乖生趣再塵朝序虛負歲華屆玆桑梓有事之秋不淺蒲柳先零之感而公以吾一日知已之愛彌新如彼三秋懷人之思已切逺勤飛牘光佐舉觴顧不肖學等燭光幾興悲於老大養違鼎食敢爲樂於劬勞麋鹿之性依然行投丰野犬馬之齒長矣何補明時拜貺增慚酬知倍切更惟淸峻靡所報將率謝幸亮不宣

答劉太守應沙

不肖幸蒙推轂以獲濫竽自惟襪綫之才無當冠纓之路慮遭官謗仰辱君恩詎公勞輕案牘誼溢書函雙魚逺致殷勤五馬懸知整暇河南第一漢庭治行誰先江夏無雙楚甸才名久著公自保民如子業焦心賑貸之施吾將以人事君行藉手循良之績庶其分美因以掩瑕願殫謀猷用需艱大損貺謹拜訖率謝不宣

答季少司成靑城

門下操觚東觀玉堂載其髙文振鐸南雍璧沼欽其古誼美朴棫歸作人之績悵萍蓬隔知已之歡歲報初聞年華再易猥蒙芳訊深感至懷度黃紙之召非遙驛路春風有待知絳帳之移漸逼橋門化雨難畱謹復不宣

答唐漕院翀宇

惟運道爲國家咽喉血脈之所闗惟明公爲主上耳目聰明之所寄肆膺特簡爰借將漕懸知繡斧星臨百靈效順佇見帆檣風駛萬艦如期帝命用光軍儲自足拜函浣慰臨答瞻馳不宣

答周元戎

紫荊天險實控神京細柳雄軍爰資儒將臂腋托重而恃力心腹居安而處優伊誰之功尙亦有賴屢當刁鬥之暇猥辱尊罍之貽深知桑梓情多轉悵萍蓬迹逺願熈鴻伐行借末光率謝不宣

答劉在田

風塵作客歲月磨人感光陰之若馳悵吾生之虛度而公依然念舊嘉與更新不勝萍梗之思猥佐椒花之酌徳則孔厚時與俱長嘆過隙之白駒吾已極支離之恨羨避人之驄馬公其崇耆定之勲謹謝並祝不宣

答賈操院春宇

惟畱都爲國家根本之區畫長江雅名天塹惟臺察爲政事紀綱之地開大府允藉人英我老公祖爰起田間聿來江表霜淸豸院官屬仰其威稜風淨鱗波島夷消其窺伺永奠金湯之固良資文武之才力不數鐵鎖千尋丹心報國身且作金莖一柱赤手擎天某逖望臺端幸居宇下欣承榮問喜倍恆情謹復不宣

答查虞臯提學

門下挺秀武林擷英文苑妙年馳譽久趨南省含香大省掄才遂借西江振鐸帝嘉彩筆士慕繡衣品題業見殺靑陶鑄誰誇隔絳不肖幸承眾美良賀人師願益弘化雨之施將彌動文星之仰謹謝並祝不宣

答譚蜀撫嶽南

不覿淸光幾更歲月有懷明徳柰阻山川欣承貢箑之分獨抱濫竽之媿伏惟門下文武具足捲舒惟時揮白羽以揚靈名髙漢相配瑤琴而解慍聲動虞庭爭言金玉其相早已備四時之气佇見風煙以淨詎惟貽三蜀之安某久逐淄塵幸叨素雅風來天末奉揚敢後簮紳月在懷中珍重疑隨劍履謹謝不宣

答梅中丞衡湘

某偶承匱乏謬荷攺遷自知才不逮人良媿處非其據而門下逺看除目深用注心分裘帶之餘閒箋裁五色借簮裾之渥寵意倍三薫某拜誨知榮酬知敢替久矣孤忠貫斗早欽絕塞鴻名屹焉一柱擎天立見中樞驛召庶荷聨履亦慰摳衣謹謝並祝不宣

答周大行弱生

淮陰一別江路千重念讀禮之將周恨封書之未寄玆者逺承芳訊彌荷至懷情親不隔同心契闊聊同蹔面顧弟處非其據彌增負乘之羞才不逮人轉篤懸車之計何當屣棄用慰襟聯率復不宣

答孫中丞滸西

竊以安石東山之望久繋蒼生子牟北闕之情毋忘雅故逺承芳訊深荷至懷伏惟老公祖才識合符文武具足大斧按部激揚示百辟之刑單車入營指顧定一軍之變早煩作鎭爰告居廬棲遲更以數年譽望元同一日遊希盤谷應多藉艸新題夢到曲江卻憶尋茶舊侶辱以貳銓之耗猥勤尺牘之頒拜教爲榮酬知敢替佇見還中丞之節召起田問行看壯元老之猷敉寧宇內敢稱推轂庻遂盍簮謹謝並祝不宣

答陸同年

幸托維桑載聨擢桂早同意气難渝金石之盟自涉風塵爰示參商之迹頃違闕下似夢難堪忽隔天涯玆遊可念謫居並海河陽桃李誰憐賓幕依臺緑水芙蓉自別永惟夙好猥辱遙緘弟誦以興懷奉之生色愧縻厚祿敢忘推轂之恩尙覬良緣庶遂盍簮之想謹謝並以損貺歸璧不宣

答史少府敬所

不肖未親芝府幸庇棠陰欣傳千家孔邇之歌想見一郡太平之理自惟偸惰尙缺起居而老公祖分餘閒於簿書筐篋之間飛逺訊於輦轂衣冠之眾遂蒙蕓翰猥賁萍蹤帡幪眞比二天夢寐堪紓兩地感知加額佩徳銘心倘可效其揄揚敢後黃童白叟何當被其容接行瞻皂蓋朱旛謹謝不宣

答陳學院懷云

堯階之蓂莢載新狄門之桃李逾茂望鳳城而渺隔邀驄步以難期乃老公祖逺賁蕓箋埒華椒頌遙曕化雨若坐春風誦義彌深感知曷替謹謝不宣

答畢司理白陽

法星久借雲間幸沾末照淑气乍回天上適奏成勞驛召非遙騶鳴可卜而老公祖特勤記憶逺賁封題恍對冰壺想見澄心似水幾翻玉律應知枯骨咸春佇參補衮之班早慰執鞭之願謹復不宣

答王明府

公名家汗血藝圃前茅洵滄海之遺珠偶慳科目去山城而握篆聊暢生平惟玆君侯下車發軔之初想見氓庻扶杖載盆之眾公第力追古道孳孶務得民和將頓起賢聲炳炳頻書上考不乏粉署豸垣之召益揚樞廷麟閣之光損貺歸璧謹附謝不宣

答陳興化藎庵

海邦作牧五馬稱其風流天闕程功七閩尊其威望佇看髙第徵九列之崇班庻續舊遊修廿年之積闊幾勞夢寐忽辱音書璀璨擬於瑤華綢繆究其環結不殊蹔面良慰同心若夫負纎翼以泰山策疲駑以廣駕豈其實任誰謂可驅誦以周旋增其媿畏損貺隨例歸璧謹附謝不宣

答郝江陰聚崧

竊謂河潤百里人仰二天惟江城爲梁溪接壤之區惟明府爲燕市從遊之舊春回化日已傳澤滿隨車路映福星想見恩流錯繡不肖祗緣趨走未遂起居而老父母從簿書倥傯之中示箋翰殷勤之雅不肖遙歌孔邇敢怠中藏願殫令猷用熈鴻烈謹謝不宣

答張州守溟池

不肖夙懷桑梓之恭久切芝蘭之慕幸緣職事獲與選掄而公以南金大貝之才典東土方州之任𨿽於選人已號爲異等而於傑士尙視爲麤官然公拜命而行捧檄而喜洗手奉職尋孤琴獨鶴之風實心爲民向賣劍買牛之化想見行春露冕應知甘雨隨車玆惟循吏之遺不沗眞儒之用不肖逺蒙芳訊猥荷至懷箋分蕓閣餘淸字燦芝燈異采蹔時若對疑追五馬淸塵何日重逢終合雙龍紫气謹復不宣

答陸運長自齋

門下操逺略而服鹽車處利權而貞苦節在部使監司共髙其守凡賢人君子多惜其淹玆者業奏成勞爰書上考佇見橫飛直上漸躋斧鉞之崇亦惟遺大投艱永勒鼎鐘之烈不肖猥緣職事累荷記存逺辱函書載勤損貺心盟初服敢分羅衣在笥之珍路指迷津謹拜繡佛長齋之供願言亮在彌切感慚謹復不宣

答朱長葛惺復

不腆江縣實累賢侯蕞爾葛城乃來仙令銳志想更新之治誠心見惇故之思拜教爲榮酬知敢替佇俟期月三年桃李陰繁花縣還看一日千里桑楡譽起蘭闈勿以傷弓怠於制錦損貺隨例返上謹謝不宣

答髙憲副靑崖

自別春明倐更歲序毎緣日隔想見風流快最績之來聞欽貤恩之下逮勞徵分竹典渥賜金玆臣子之極榮亦友朋之共契不肖偶緣職事獲廁觀成佇見除書還欣陟要卽節鉞之操非逺將鼎鐘之業可期願殫壯猷用迓新命損貺敬拜謹謝不宣

答譚中丞嶽南

弟空懷素尙久逐緇塵追惟同片玉之科表樹遜雙金之許而翁丈猥惇夙好彌示同心宮箑分紈揺動恍依明月天香出袖奉揚眞被仁風吹拂良多拜嘉知重謹謝不宣

答程方伯居左

方嶽在瞻久欽名徳髙山可仰未覿淸光欣承貢箑之分偏抱濫竽之媿伏惟門下文武具足捲舒惟時揮白羽以揚靈名髙漢相配瑤琴而解慍聲動虞廷爭言金玉其相早已備四時之气共賀烽煙已淨詎惟貽三蜀之安不肖虛逐緇塵每慚素食風來天末奉揚敢後簮紳月在懷中珍重疑陪劍履謹謝不宣

答吳臨川夲如

竊惟化徵馴雉逺分桑梓之榮望隔登龍未遂芝蘭之慕而書來北闕言自西江戴星自尠餘閒芳訊獨先於故壤滿歲已臻上考虛懷翻劇於初官雙鳬一鶴雅足雲霄威鳯翔鸞寧棲枳棘不肖偶承人乏濫貳天曹深慚衡鑑之司慮辱簮紳之路卽看髙第晉居補衮華階庻拜下風克慰更衣積願幸熈永譽用迓徵書損貺隨例返上謹附謝不宣

答黃司成毅庵

伏念弭旌璧沼振鐸橋門登歌流蘋藻之輝聽講極衣冠之盛人推稽古士頌得師而門下遙思槖筆之朋猥示橫經之暇逺勤書問亦荷幣將玆惟至懷敢不下拜今主上方隆廣學弘文之理而門下適秉興賢敷教之權瞻化雨以維新詩賡薪槱賀爲霖其不逺詔許延登尙冀鼎調用需甌卜謹謝並祝不宣

答杜太守見田

辱以令節馳此芳函嘆天涯風俗之同識時序推遷之異心驚懸艾契感紉蘭拜貺爲榮酬知敢替謹謝不宣

答周明府

丈錯采海邦流聲天闕弟早偕擢桂遙想歌棠色喜可知迹遐爲恨而忽來蕓牘恍對芝顏深承荒政之苦心益想窮民之加額佇騰剡薦行副弓招庶慰盍簪不虛捧檄損貺隨例返上謹附謝不宣

答王太守玉沙

竊惟河潤九里故甘棠蔭於其鄰人仰二天由桑梓澤於其徳祥瞻下鳯望隔登龍而老公祖蔚以最聞枉其書訊箋裁郡閣濤聲分鐵甕之淸坐想江樓天宇皎玉壺之潤譽問獨髙於五馬恩貤行下於雙龍不肖幸以職司與觀盛美𨿽不獲追隨老稚賡來暮之歌其猶將指點江山展孔邇之慕損貺隨例璧掌記謹謝不宣

答王學博

公文雄彩筆業擅靑箱猥煩振鐸之行光萃盍簪之益陰繁桃李造士多於泮宮念篤枌楡懷人極於雙闕蕓箋逺墜芝宇疑親龍頭應屬老成榮名有待牛耳久司盟主妙譽先馳冀斆學以相成乘時會而大舉損貺隨例璧掌記謹謝並祝不宣

答王別駕丰輿

惟門下家承彩筆世美靑箱名在詞壇盟主歸其牛耳謫從畫省驅車輕彼羊腸爰屈髙賢左遷雄郡天宇皎玉壺之潔不染一塵濤聲分鐵甕之淸獨持三尺不肖潤沾九里覆仰二天蔽鄰幸蔭甘棠澤徳不殊桑梓祗緣奔走未遂起居而遠承問訊之隆想見殷勤之誼縱不獲追隨老稚同賡來暮之歌庻猶將指點江山遙伸孔通之慕濫竽未巳推轂敢忘損貺隨例璧掌記率謝不宣

答謝理刑武林

惟吳興爲山水奧區夙稱雄郡而門下比星雲顯瑞共識髙賢逺借刑名用煩推鞫金科夜檢萬口以爲不寃丹筆回春一方可使無訟績聞寧扆恩逮庭闈天垣之驛召非遙皇路之趨呼有待不肖久欽譽問未挹光華苕霅波澄鳩署之淸可想竹梧風細龍門之禦將攀猥辱芳函何當盛意損貺隨例璧掌記率謝不宣

答盧太守龍巖

伏惟分虎畫熊夙推師帥懸魚下鳳雅重扶馮治行眞二千石之良聲名自十六州之最勞徵剖竹典渥賜金不肖偶廁職司與聞盛美矧緣鄕曲曽忝交知幸荷蕓箋疑親芝宇功能已試於三輔卽鈇鉞之借非遙次第行入爲九卿將鼎鐘之銘可俟願終茂業用迓鴻庥損貺隨例璧掌記謹謝不宣

答張觀察蓮濱

惟菁山爲吾師傳衣之地而門下其密親惟白嶽爲吾鄕錯繡之區而門下其察使枌楡社接春風似覆棠陰桃李門遙暮雪疑逢芝宇偶慳禦李眞媿識韓而門下輕朱旟按部之勞神交北闕借丹筆治書之暇使發南郵指倍三薫箋裁五色不肖奉以增媿藏以侈榮追惟攬轡名髙鐵斧乘驄夙樹澄淸之烈玆喜建牙事近麟臺策駿彌徵保障之勲願殫壯猷用迎殊眷卽廟社因之篤祜豈門墻藉以分光損貺隨例璧掌記謹謝不宣

與蔡太宰見麓

惟皇天有意國家惟聖主克知宅俊故𨿽兩持半載勿下新綸良由一徳三朝獨髙舊格爰正統均之席再提人物之衡水鏡添澄金甌待鞏不肖深慚掛議敢覬分華心勞聽履之思長懸北斗身決抽簮之計議趂東風老公祖庻幾並日而趨不肖某猶當望塵而伏願無俟駕用答臨軒某臨楮不勝瞻依

答譚中丞嶽南程左使居左

不肖久混洛塵竟踣蜀道虛疑水鏡抱明月於懷中孰惜冰紈借淸風於掌上空憐憔悴只合棄捐而仁兄渙采封題分華貢箑惟賢哲之用心自無涼燠在士人之酬世因悟捲舒伏枕拜嘉撫函珍重𨿽望紅雲於雉尾不獲重奉光輝而浣白石於磯頭粗可自完貞潔敢希吹拂聊當奉揚謹謝不宣

答杜大守見田

不肖諧時計拙去國身孤乞骸柰隔九關偏格呼天之奏銷骨況嬰百病毎需續命之絲而公深懷廿載之舊知不廢五辰之故事貽之芳訊佐以黍資敢不拜嘉緣而感嘆三湘競棹空傳遺恨層波五月披裘誰信貞心一水古嘗有此今何不然輙因報椷略抒孤憤率謝不次

與三閣下

某欣遂乞骸悵違握髮家山秋老歸逢開徑之期相捨天髙夢斷埽門之路憶昨風波震恐賴廟堂公道力剖上前肆今雲水淸夷卽湖海孤蹤安遊物外一去懸車席寵向來推轂知恩爰拜朔風載瞻臺斗惟軍國紛綸之日正相師旋轉之秋願樞軸永膺赤手共親扶日月庻藩維不聳閒身亦穏臥煙霞謹謝並祝不宣

與九卿

不肖幸馮福庇獲荷恩休歸及晚秋松菊正舒三徑睡慵朝日風槐眞隔九天追惟割席兩曹夙奉上公之履以迨杜門半歲屢停長者之車感倍恆情緣應異世聊因還役仰謝守閽共虞國步多艱赤手願親扶日月佇見藩維不聳閒身亦穏臥煙霞謹祝不宣

與宮坊翰林國子監

不肖幸席寵帡獲蒙恩放秋疎菊徑乍欣初服之還天斷蓬瀛倍篤同袍之戀永懷至誼疑隔前生敬報歸來因明感慕惟帝資良弼早承霖雨之求庶人樂太平長穏煙霞之臥謹謝不宣

答陸中丞仲鶴

不肖解紲風波投竿煙水焚魚陛逺世緣已悟空花羅雀門閒物態甘同遺核而門下獨深神契彌篤心期分栢府之餘淸書裁五色賁芝函之委潤指倍三薫割廩孔多轉媿緇衣之好買山不乏兼堪蠟屐之資劍合何時珠銜有日所願入襄衮扆晉秉樞衡捧日力轉重輪擎天身爲六柱庶樗櫟見太平之澤而菇蘆皆穏臥之年謹謝並祝不宣

答孫萊蕪屏湖

不肖幸逃世鞅獲遂初衣叢桂可搴聊托迹避人之隠蓼莪終廢毎傷心生我之辰猥辱舊遊卻憐初度淸分簿領書椷岱嶽雲英惠割俸錢錦借河陽花色言欽髙義眞荷至榮自惟馬齒暗增蠟屐布帆雅堪送老仍喜鴻冥漸逺驚波駭電豈復闗人第吾知已騰茂異之聲庻予餘生藉光華之潤願言努力庸慰遐思率謝並祝不宣

答許同年

竊以名聨擢桂幸同片玉之科會阻班荊久負斷金之好毎歌皎月輙望文星未遂問奇毎緣話舊而吾老年丈懷人歲底發使春前竿牘遙分暫輟詩書之暇篚筐載錫尙流爼豆之輝深荷至情敢忘髙義所願龍頭晚屬起魁名於絳帳不讓少年庶令驥尾風生沾末照於靑林終輝暮景謹謝並祝

答吳學博

不肖獲遂焚魚久安失馬湖山無恙布帆蠟屐不倦登臨風月可親石枕竹牀盡供偃仰凡人間幻景絕不闗心第天末交遊頗猶縈念深惟修阻難遂合並而公分臯比之淸陰箋裁五色割脯修之薄俸惠過百朋誰誇在泮之藻芹堪艷盈門之桃李受而下拜鏤以中藏龍頭必屬老成不逺雲程消息驥足何妨晚騁終看天闕遊行庶子棄捐亦沾華寵謹謝並祝

答陸明府存吾

不肖渉世寡諧屏居多病門堪羅雀札鮮通魚而公獨惇一日之知連發兩春之訊深承至意載辱多儀下拜爲榮中藏敢替惟慈君行縣譽滿桑麻庻知已在林光分桃李所希努力言慰逺心謹附謝薄有不腆具儀柬

答楊侍禦意白

憶在䢐秋曽來舊雨澤亭日晚深憐畫鷁難畱京闕天髙想見靑驄共避尋膺特遣往按全遼惟此一時難應百倍鄕止憂敵憂倭而今且憂閹豎誅求之太急鄕止窘戰窘守而今且窘官曹議論之相攻彈壓獨勞驅馳良苦乃公誼惇一日望斷重云卽磨盾作檄之餘裁書不廢當散金酬士之後分俸相存人眞遵海而南信若從天而下丘園借賁閭巷增榮所願力持財賦之衡身作金湯之固繡衣鐵斧逺淸絕塞之塵露布鐃歌光振中朝之烈謹謝並祝不宣

答顧州守

春明一別歲屬頻更新都昔領靑衿夙勤注意故國重開絳帳毎荷傳書無忘久要已見髙義玆日邊五馬茂恩乍典方州乃天畔雙魚芳訊先投下裏溫然道故若威儀笑語之親承黯爾憂公惟社稷民人之曲軫肯讓龔黃之理爲期月而可觀敢同管鮑之交積歲時而彌篤猥蒙損貺深媿榮施不肖澤國閒身明時棄物不作風塵舊夢頗安泉石餘生佇聽顯休用光岑寂謹謝並祝不宣

答林太守

曩托同曹選地曽欽水鏡邇臨下裏炎天恍挹冰壺誦義方殷含誠未展而門下載飛箋訊兼墜筐將世態悠悠於不肖如遺核而獨示以久要塵心漠漠於不肖如空花而尙期之再辱愛踰肺腑榮借齒牙何來長者之言自識幽人之分顧時政爭趨竭澤惟仁賢咸屬濟川積方寸而家慶遹臻已兆百男之瑞寛一分而國基孔固彌徵三老之歌全材推廟社之良砥柱作闗河之翰謹謝並祝不宣

答王節推振宇

公才遴竹箭品埒冰壺夙推東越之英共擬南宮之選十年空獻策黌宮乍領靑氈萬里獨揚旌徼郡還需丹筆洞庭下木葉逺擲瑤華澤國亂蒹葭疑親玉樹俸分官廨深知鮑子之情貲付酒家不負陶公之興榮分桃李寵藉蓬茅惟祥刑操三尺之平蚤聞妙譽況勁節聳千尋之直愈想髙標遲爾內徵慰予私佇謹謝不宣

答葛明府

不肖幸聯桑梓雅習芳名甘老薜蘿難通蕪訊而門下獨惇古誼不靳先施五色華箋雙南惠重前身知勾漏今姓落人間舉手見武夷君仕遊天上神仙作吏邦國稱良不肖捧牘分華因風誦義猥荷髙賢之昐敢忘知已之酬謹謝不宣

答朱太守午臺

自公適郡忽已兩期維予懷賢有如一日𨿽山川間阻面晤爲難而音問頻通心期若對玆承使貺特賁箋書深知記憶之同逺諗興居之槪會聞新命彌慰久要截鐙攀鞍想見建水悲歌之切焚香擁幰懸知溫陵跂望之殷璽書徵帝寵之優節鉞佇羣心之屬不肖樗櫟之質業遂川觀萋菲之談猶煩波及幸公等心知不乏抑吾儕身隠焉文拜牘分榮臨風誦義謹謝不宣

答徐溧陽十洲

千里通家下榻幸逢徐孺二天接壤舉觴敬累蘇章猶阻因循尙稽問訊而公屬蒞官行政之初偏深念舊當禦侮折衝之暇不廢裁書久要慚楮墨之溫殊禮駭篚筐之侈下拜因而藉手中藏矢以終身惟溧稱首善之區爭卻五千金已聞謳頌惟公抱殊尢之器奠彼十萬戶乃擅熈鴻願言殫心以慰傾耳謹謝不宣

答王平湖念惺

座擁飛鳬蓬蓽爭迎茂宰河傳渡虎枌楡不乏來賢毎跂英風轉思舊雨媿乖訊問欣荷殷勤鞠彼子民簿領應勞呴沫眷予父友箋書猥示吹噓燦然文麗七襄共識名揚制錦卓爾政成三異懸知化美鳴琴靑蚨分仙令之飡錢緑蟻佐閒人之酒債自惟棄物難忘髙情尙希績最循良畏壘深貽大澤爰見榮施雅故通家亦借餘光努力爲期銘心敢替謹謝不宣

答陸令存吾

花縣宣和茂起三年之績萱堂背養長違百載之歡閭閻乍失慈君道路咸稱孝子抱終天之恨讀禮思深追一日之知裁書寄逺暫輟哀於苴蒯承分惠於篚筐猥荷榮施轉慚闕禮闗河迢逓蹉跎未展一芻日月居諸想象空懷寸艸願保先人之遺體且慰舊民之去思節順爲期熈鴻有待率謝不宣

答顧州守

不肖犬馬增年虫魚送日老知將至幸爲澤國閒人名疾弗稱久作淸朝棄物而公獨惇髙義毎念舊遊見秋月以懷人夢落山中叢桂因晨風以發使光揺戶外枯蓬遺書分君侯退食之閒割俸佐賓客行觴之費下拜罔知所報中藏曷敢有忘爰期報政成功早備棘槐之選因獲藉榮邀寵彌添桑梓之輝謹謝並祝不宣

答賈臨淮

絳帳譚經未撤春風之坐銅章試吏初呈冬日之輝離情悵縮地爲難逺訊欣從天忽下睠惟巖邑幸借異才察眉吁閭閻疾苦之由力與疲民作主噓骨明湯沐本根之重爭言太祖有靈下車已見永圖張琴應多妙用想花滿河陽之日卽異時桃李與有光華期棠敷南國之年𨿽不腆薜蘿還沾覆冒願聞來譽彌慰去思謹復不宣

答吳乳源赤含

五羊天逺難聆韶石之音雙鯉人來又見嶺梅之色頻承至意不有遐心公試今仙源瑩神吏道除眾庶百年之蠧獘絕風淸執當官三字之符政成譽起剡薦已聞獲上桑祈況頌回天業已同中牟之無蝗何啻似泰山之有虎誼惇一日𨿽心煩思職不惜裁書望隔三秋𨿽面瘦憂民轉勞分俸禮意賁鹿門之隠榮光穿雀戶之羅下拜能忘中藏敢替公來何暮想民間倚命方殷汝用作霖知天上徵賢有待願終美業益殫宏猷謹謝不宣

答方明府

海邦擢桂名髙徵鼔瑟之詩江縣栽花政美著彈琴之理雅勤向往未遂摳趨敢緣姚江一日之知遽談水木不逺金斗千山之路忽下魚鴻書到從天人疑縮地布幣明緇衣之好分金佐蠟屐之資寵錫多儀榮施棄物從玆倚玉能忘說項之頻媿彼報瓊行副識韓之願謹謝不宣

答錢太守養庵

澤滿江鄕茂宰畱二天之庇政成巖郡慈君布兩地之和久媿投林末由趨府敢希念舊雲霄忽下雙魚猥荷分華林莽疑逢五馬何殊蹔對極慰相思殷勤緣割飡錢潦倒堪償酒債歲聿云莫春風回蓬蓽之寒日以爲年白露益蒹葭之想惟大計定推異等錫金知獨重幨帷抑舊民偏戀遺恩建節冀重瞻衮繡遮迎有待仰頌爲期謹謝不宣

答張儀部又白

曩辱徵言深慚引重遙想髙堂介壽大椿之日月方長載惟空谷棲賢叢桂之煙霞好共祗緣修阻難可過從敢勤千里之思重賁十行之訊珠璣錦繡書裁五色之華彛鼎玄黃物備百朋之貺精心逺注使指仍嚴下拜汗顏中藏次骨逼除倥傯率寓空椷練日從容還修報悃謹謝不宣

答薛明府

逖矣五羊賁然雙鶴懷人萬里華箋徵落月之思作令孤城皂蓋想行春之盛此地故海濱鄒魯惟公實當代龔黃政美琴堂卽驅鱷還珠何難軼古名書黼扆卽乘驄佩玉立見登朝願展大猷用臻成績何啻花封耀采永垂慈父之歌亦使梓裏分榮逺借陳人之寵所頒損貺下拜知慚聊寓空椷中藏不替

答楊侍禦意白

西臺執法夙欽仗斧之雄南國掄文特借持衡之重以吾一日獨有二天敢誇平生知已假桃李之榮光實賀多士得師侈枌楡之盛事比者津途捧袂極知唐突榜人俄而里巷傳旌轉懼動煩騶馭萍分漸渺芒負如新忽飛箋來自鳯凰之陽度校藝甫當衝馬之暇逺道恍親玉案炎天疑濯冰壺載割飡錢堪償酒債自惟菲徳猥辱鴻施所願辧才於甘苦疾徐之間凡枝葉浮華稍從芟刈庻其收士於驪黃牝牡之外此本根重地永作楷模惟貞臣純心事君果不第以身乃吾黨藉手報國亦何必自已並希崇護爰慰逖思謹謝並祝不宣

答方明府

向辱逺存想象毎依金斗尙虛良晤依稀似挹冰壺愛屋上之烏誰肯推恩水木驚門前之雀偏煩賁貺雲林割亷吏餘錢以佐酒資恰喜春來天上函仙人舊籙以袪塵慮恍疑身到山中庻勤望舄之思彌篤摳衣之願空緘志感永矢爲期

答耿常熟藍陽

夙欽藻譽不後泰曕幸接花封欣沾河潤自惟懶惰未遂參承而老父母猥賁華箋特垂腆貺香承梅萼頒歷藉以生春暖動椒花授餐佐之卒歲寒灰借色暮景知榮深媿厚施敢忘明徳惟使君之爲政與日俱新將鄰國之仰流如風必偃試看衣帶一水非遙行望履綦三薫有待

答陳烏程端瀛

路隔苕溪玉舄毎瞻天上人來花縣瑤函忽墜雲中未遂執鞭恍逢傾蓋竊惟明公海邦才子巖邑神君戴星不廢彈琴治髙單父禁火仍聞歌袴名軼成都三年兼兩地賢勞一日佇九天特召深惟樗櫟久擯菇蘆半子情親儌寵內慚陽橋二天恩大推榮眞比屋烏業荷帡幪轉勤筐篚元黃錯采遙徵制錦之奇淸白騰聲彌習飲冰之操三薫有待九頓爲期

答勞當塗金粟

不肖樗櫟閒身菇蘆棄物𨿽髙山共仰久欽綰綬之名乃荒野終逃空切執鞭之願忽聞使命來自官衙書擬從天人同縮地趨府爭誇緑鬢親栽滿縣之花入宮偏妬紅顏轉畏當途之棘世情自爾明徳何疑田郎早注禦屏詎必吹噓送上葉令頻飛仙舄行看詔令徵還識韓應慰素心說項敢私微力筐篚拜非常之賜瓊瑤慚不腆之將

答陳安吉

公交車久壓名流人推老驥仕軾新煩僻郡帝寵飛熊竊慕執鞭未遂傾蓋而門下獨標古格不靳先施露冕裁書論交在形迹之外承筐布幣將意於禮儀之先深荷久要敢忘永好惟山鄕作牧兩浙獨此一州度幕府程賢百城無先五馬歌棠已徧位棘非遙願殫鴻猷用紓特召

答張兵憲雲臺

惟公節建海邦甫踰半載以我衡棲閭巷業拜三函玆屆朱明仍勤赤牘光揺彩縷飛箋粲若葵橊譽播素絲割俸佐之蒲黍深承篤眷良慰離居節序驚心年去惜年來虛嗟往日雲煙極目江南望江北幸接仁風

答金水部啟心

曩停使節榮分羅雀之門遽隔仙槎影斷飛鳬之路祇緣促別未遂畱歡遙望石頭開署正臨山色近傳除目注衘光借水衡展采方新熈鴻有待不肖才非用世性復耽閒已堅楡社之盟不作木天之夢逺承芳訊虛負至懷

答倪武進六符

月近中秋解識光聨列宿風淸百里欣逢壤接二天不隔素輝幸臨佳節神仙作令前身曽到廣寒佐史同遊後夜定聞淸嘯懷人則屋梁動色飛使而甕牖分華五彩箋呈已見香浮叢桂三更夢斷曽知影借甘棠慈君普照何私共指當空懸玉鏡野老末光偏被何妨永夕醉金樽謹因報椷聊抒謝悃不宣

又答

見月懷人方荷久要之訊問年知老載貽初度之榮循髮增慚銘心志感賴有二天之覆福星不逺花封寧懷百歲之憂殘日漸低蓬戶賦賡叢桂四方之志已灰詩廢蓼莪九我之恩難報長犬馬之齒眞是虛生狎麋鹿之羣祇應遁世猥煩記憶敢昧光華

答張雲臺

臘日凝暉暮景感山中之歷晨風借翼先春來江上之書載承節例之班彌見交情之重官梅逺寄揚州正憶何郎社櫟虛生漆圃媿同莊叟錦帙分從甲帳猶懸鄴架之籖金錢割佐辛盤頓益阮廚之酒靦顏下拜鏤骨中藏

賀葉相公臺山

金甌定相麻宣侈螭陛之殊榮玉鉉登朝鼎召傳鳯城之盛事紹虞室五臣之烈孚啇家一徳之交伏惟相公閣下學本儒宗才優帝佐簮筆而遊東觀早富經綸秉衡而宰南曹彌精品藻雅收公望特簡上心欽褒除使命之並隆驗夢卜人情之允協憶閩海自楊文敏而後今始見癸未二輔之同升考畱銓由張文毅以來恰將遇甲子一周而再見气數之亨非偶人文之萃有時去踏沙堤知舊侶望塵而拜來曕巖石度羣工班路而迎未艾掌樞機三握猶看黒髮匪躬謀社稷一生獨矢丹心推車副虛左之求當軸運處中之畫回天捧日決壅蔽長諧魚水之歡酌斗作霖蘇疲民不負龍云之會媿震澤一閒人已矣敢效彈冠度臺陛大知已在焉還餘望舄謹賀不宣

答耿常熟藍陽

弦歌洽化春風宣被物之和竿牘傳情歲序動懷人之想花封布令蓽戶生輝老至驚心又見山中歷攺客來開口寧教座上杯空幸分玉食之餘私慰桂薪之感栢椒藉暖藜藿知恩

答諭宜興養微

靑郊轉律噓枯占淑气之催赤縣鳴弦撫景藉和風之入陽回動地寵錫從天喜逢隴上春來驛梅逺寄怕見山中歷攺社櫟瀕衰殷勤猥濫飡錢早見椒盤借色潦倒堪償酒債爭看蓽戶生輝望二天河潤重新隔百里泰曕如對登龍有待躍雀爲期

答余江陰

一鶴依人三縣爭傳異績雙鳬謁帝九天忽下徵書方玆促裝就駕之初想見截鐙攀轅之眾而老父母特深記憶畱示殷勤寵賁書函榮分資斧不肖夙沾河潤難忘去後之思遙拜峴碑轉切初來之慕尙願孤忠扶日月朝陽符鳴鳯之占庻幾髙臥穏煙霞晚景遂眠鷗之適

答張關尹九嶽

吳闗月出正逢秋色平分漢署風淸想見寒光咫尺迫臨佳節深荷至懷五彩箋裁已覺香浮老桂三更夢斷縣知影度疎桐意前身曽到廣寒共羨神仙作吏度後夜定聞淸嘯何妨佐史同遊飛侍末由注存良厚酒資逺餉盈盈好醉金樽明徳難忘耿耿如看玉鏡

答施世兄麟陽

宮墻爼豆推隆見崇徳之遺弓冶冠裳濟美徵象賢之盛惟吾師之有子卓有父風𨿽獲士不乏人孰肩公論猥余綿力久負異恩詎有胸而無心毎慚築捨欣一倡而百和聊慰及門那敢貪天眞同得歲龍城在望難忘立雪之年鱣座重新誓守飲冰之訓是所以報如何爲懷

答曽烏程蘭若

傾蓋定交列宿動山園之彩下車求瘼新陽回澤國之和哀飛鴻知謀野方勤凜馭馬度納溝是懼而不廢蒹葭之想毋忘蓬蓽之歡望秋月以懷人箋裁五色因晨風而發使惠燦百朋眞同攺緇分纊之溫難寫照膽輸心之感仁風永拂素履增慚乘饑渇而施恩峴石先傳墮淚遇盤錯而知利越城猶羨蜚聲

答張戶曹九嶽

葭灰應律履長符彩綫之占蕓馥分箋頒慶荷緇衣之好寧希節貺猥及衰遲微陽見天地之心君子今看道長晚歲穏煙霞之臥陳人自喜身閒懷徳難忘藉榮非一歲寒不攺敢渝松柏之盟暮景堪依常挹芷蘭之气誰傳進襪不後執鞭

答陸令存吾

一官三仕郊迎慰騎竹之歡百里十年巷頌益憩棠之慕由吏民之相得有素肆怙恃之同情不渝爭傳飛舄下重天良緣不淺共卜明珠還合浦佳話方新可知近恱遠來眞是駕輕就熟政惟由舊譽克永終猥煩削牘之勤彌見鳴弦之暇遙分五斗適屆一陽律動葭灰從此欣看道長名題剡薦從前已信功髙愼旃百尺之岑添卻萬分之美

答張九嶽

歷攺山中北望紅光通薊闕春回天上東來紫气滿吳闗節例遙分榮施累辱折梅寄芳信懸知香動羅浮爆竹思華年堪嘆景瀕蒙谷嗟暮齒幸因卒歲喜寒灰實藉生恩柳看靑眼之舒椒擬赤心之頌

答申相公

伏念某齒增犬馬身似鷗鳬追嘆無聞深孤謬眷而老先生特垂鼎記猥示賁存寵以如椽榮之在笥某歸幣拜軸蓬茅掲以生輝攺價回春樗櫟因之不朽三生有幸九頓何期

答陳戶曹蓮湖

交逢傾蓋垂光分玉宇之淸惠佐持觴普潤挹璇霄之彩時惟佳節深荷至懷而不肖偶爲白門之遊重荷赫蹏之賚玆榮再賁彌惕私悰五色箋裁已覺香浮老桂三更夢斷還憐影度疎桐惟公前身曽到廣寒漢署羨神仙之府媿我斯夕方淹逆旅庾樓虛佐史之班飛侍實難注存何厚酒資重餉不妨仍醉金樽明徳敢忘從此長依寶鏡

答何南二太史

東寮接武近臣通鶴禁之班南國掄文多士慰龍門之禦自惟中廢久隔淸塵敢以舊遊仍希末照而門下燕甫終於歌鹿信已托於徵鴻翰札緘情粲矣見蕓閣故人之雅賢書卒業依然還藝林先輩之程升朝重片玉之科懸市空千金之購朱衣顯異賀桃李盡屬陶甄華衮推榮嗟桑楡猶蒙眷注仙槎下八月曽勤犯斗之占使節回雙星轉動登瀛之羨因風布謝作雨爲期不宣

答楊常熟太洪

弦歌洽化陽和宣被物之仁竿牘傳情時序動懷人之想花封布令蓽戶增榮爆竹思華年怕見山中歷攺折梅寄芳訊欣逢天上春來授粲承節例之頻頒蒙潤覺恩暉之孔邇噓枮起僕念寒灰漸藉生溫去故迎新嗟暮景幸同卒歲椒擬赤心之頌柳看靑眼之舒謹謝不宣

答商司理調陽

名家夙侈三元箕裘裔美劇郡親持五辟鈇鉞民威遙欽薦剡之騰具識刑書之愼駕鷺車而問俗質成應滿閩方坐鳩署以懷人飛訊獨先吳地裁箋燦丹筆字挾層霞茹蘗凜冰壺俸分五斗眞不替三秋之慕尙無忘一日之知下拜增榮中藏勿斁

宗伯集卷五

●欽定四庫全書

宗伯集卷六

﹝明﹞孫繼臯撰

○尺牘

答陶太史石簣

曩不肖再誦公所爲制義而卜公之必取大物也出而對士人言之入而對妻孥言之捷馳之日友朋嘩於外家人嘩於內以謂何物眸子乃能物色大魁於眾人中也然不肖實不以公得大魁爲公快而以國家眞得一良士爲吾道快耳初第良苦資斧何便損幣貺相訊下拜竊有慚感公溫溫藹藹金錫圭璧一身而有不肖所望公大且逺不獨用文翰揚聲詞林而已願言垂意使者賫書至自言附驛馬而南不能停寸晷遂急占數行以謝貴同年公貺於不肖無當也乃亦不得不拜顧不能遽寓書第各用帖子報聞以須鄕人有北者以時將寄也公爲道聲厚幸倉卒不次

答劉侍禦在田

不肖守在服捨一日見朝報於是知公有淮陽之命矣則嘆江以北閭左閭右元元之眾何幸親公繡斧也江以南獨何不幸而不獲借公豈非公去昆不數載束於憲令歟蓋頃者宇內大旱旱連數千里而廣而江以南較尢烈貧者委溝壑富者傾倉庾放賑得不償費緩徵停不敵急檐蔀不炊萑苻多警此父老耳目之所不前有而國家腹心之憂也聞之江以北亦不減公仁心爲質又宰災邑久嫻於拊循百方熟計以活凋瘵億萬之命故知饒爲之然而公一身耳孰與守親又孰與令親傳檄下教約束督誡必令郡縣長吏毋爲名存務以實應其有用刀筆筐篋爲政而澤不宣究者亟以柱後惠文彈治之芻蕘以獻當今政要意其在此不然公𨿽日夜焦心蒿目於上無益此孑遺也公下車甫一月席未暖而垂心幽憂寂寞之夫損函貺來訊甚盛下拜榮感所不敢報一縑混淸嚴者惟公澄察因風寓謝積愫難吐祗有逖慕巡行多苦勉矣加飡

答李撫院養愚

江南十郡如天之福獲借老公祖斧鉞作鎭以鎭撫此百萬元元之眾報到之日薦紳相慶於家士慶於校商賈慶於市農慶於野以爲孑遺何幸廟堂有此舉動閭閻有此覆載也語不云乎桃李不言下自成蹊則老公祖所自結於民深矣不肖編氓中一夫耳感特達之深知蒙過誤之殊寵頂戴踴躍倍萬恆情而自以姓名不詳未敢上干記曹以張一時之盛乃老公祖特垂顧復逺賜函書溫言奨詞優隆過當不肖循發內省實無繇樹尺寸以報知已異日含媿而已今紛然議圖運者非眞圗運也收自里長而解亦自里長則曰圗收圗運收自里長而解自糧長則曰圗收糧運圗收圗運國初都金陵或可行今非其時矣圗收糧運亦必先審圗而後可而審圗亦自有許多未可卒議者日者竊見始議呈詞云無論里長甲首每圖審編糧長五人是固糧收非圗收也而又不言以何人主解意者當更僉大室爲運戶耳則今之所謂變法者不過變區而圗變少而多變之善處在以眾力舉眾輕而其不善處乃在家至戶到騷動一縣而不得休息也譬之羣飲向者客能大飲輙飲以一石或二石三石今第閔其獨醉𨿽不勝杯勺者亦舉斗而進之彼業不任有掉頭而去耳則大飲者仍亦徑醉矣而實能一二石者卽益以斗不見苛不能鬥者卽滴瀝亦且見虐此今日變法之諭也而況一圗之內未必實有五人將議朋役是五人多矣而又多於五人之外多多益不善將議連役是本以卹富而又終於困富也令益不善蓋今者法未行而敝邑中人之家已生心流徙矣何也中人之家有田數十畆屋一區每年輸納本戶錢谷之外士安於讀商賈安於興販農安於耕煦然溫飽也忽而受此役下無干僕事必躬親手無見錢用必稱貸本無積勢徒隸易以魚肉本無積資畜產易以喪亡念之寒心不徙何待則老公祖所極慮者在白糧之難派漕糧之不時而不肖所揣摩正恐邑裏自玆多故官府自此多事也然而府檄初下時稱便者實繁有徒良由議法編役適與時會困役之家只欲解使去已隨聲附和詭曰良法而姦民之豪於圗如家嘗富而今貧或家本貧而素橫者皆欲乘此機緣挺身承認以爲咀嚼鄕民之計大者幹沒錢糧次亦厭飽酒食此兩等人合詞稱便上官聽之似乎公論有如驟而詰之始議呈詞云何圗收圗運乎圗收糧運乎利病究竟若何且咋舌而退矣乃今則亦絕無有稱便者亦可以見變法之利少而害多而人情土俗有終不可彊也蓋老公祖之言曰救糧長之苦而不失祖宗之意者當自有在故有有司以院府督促遽而索完數遂怠不徵則頑者望風遁矣於是有賠償之苦有司以糧長皆上貲公費私費一切追呼視若外府於是有取用之苦賴社稷之靈老公祖在事倘曲爲調停嚴爲約束苦何不袪法何不善而不肖亦爲之說曰糧長所以破家非獨法敝也亦當自有在夫歲歉民貧而徵不前阻風失水而運不前此猶以糧長也傷人及盜亦糧長乎不才子弟呼盧遊狹邪亦糧長乎故謂糧長不偏累不可謂偏累而以破家無它端不可謂偏累破家而騷動一縣以均其累尢不可然始此議者實發憤於花戶之難搜揺眩於殷實之難決爲百姓求息肩期耳其心良亦苦惟是老公祖眞心愛民虛懷盡下芻蕘之愚不敢不獻故知無當惟老成謀國之見卓有明裁東南幸甚民生國計幸甚損貺謹百顙下拜訖倉卒具此陳謝傅左伯書幣以時郵寄多言恣肆臨椷皇恐

與侯都諌少芝

別來又荏苒再秋念之耿耿玆邑李侯被言矣所指摘不知云何想當以城中一月三失事故計今部覆已上處分已下其復何言惟是一行作吏才半年而掛彈章官民甫相得而忽焉失意以去吳楚數千里至不能具資斧蕭條黯慘凡諸大夫士諸父老子弟皆爲傷心動色眞有可悲念者書有之若有子罔不在厥初生蓋前撫公病侯初政以爲性似偏才似遲而不復察其邇者兩月以來講求則心甚虛聽斷則法甚習官方吏獘正有端緒土風物情漸以周曉卽如議圗運絕不肻阿上而便不便暸然審糧役絕不難盡下而豁不豁帖然假令需以歲月自是佳令惜乎其遭之窮也夫事同甑破法難瓦全我輩畢竟復何言第文官在禁近爲鄕國簪紳領袖一言之出此於九鼎儻諸公長者詫而問焉丈不惜爲一分明之以致憐才稱屈之意侯自玆失之東隅收之桑楡未必不藉今日爲之地也丈好厚者故敢以此說進惟省察此中兩月不雨昨業過處暑矣卽得雨晚矣矧不必得無歲不災柰何並及不次

答楊侍禦意白

公之以令徵名裒然在髙等其必爲給事禦史禁近之選明矣東西多故括兵括船括餉騷動已半宇內而上仍深拱禁中不聞朝禦三軍何由鼓舞敵人何由沮喪今借籌補衮爲下達幽隠爲上布威徳惟此皂囊白簡咫尺之牘揣摩之談而議或淆於盈廷見或迷於當局一人也而乍捨乍用又乍捨一事也而乍行乍窒又乍行議論滋紛事實滋眩故國步之艱無艱於此時爲給事禦史而謀國之艱亦無艱於此時公且居言路其尙持大體惜人才爲國家建敉寜耆定之畫毋以一人一事務爲異而博名務爲同而取諧也公有心人故敢以此言私諸執事惟公裁察不肖卽家召補顧此沍寒計在來正乃得北向損貺下拜訖因風寓謝猝不宣懷

與常中丞心吾

初弟諸生時有所事學師衛晉齋先生名鋭浙之仁和人也其稱弟知已蓋在吾龍岡師之先其爲教敬而能寛去而人思之爲肖像生祠焉卽問之月旦可知也已今其春秋八十有八旣壽且康洵惟徳徵顧不幸無子家又新毀於火窮獨之身若魯靈光之獨存良有足念者不揣幹丈一牘令得藉手一見胡令公顧盼所流倘亦其桑楡之幸乎惟卽寘筆至願率謝不次

答傅方伯楚築

曩過任城因風寄聲爲告相思耳何乃勤逺使見投乎東方使君歲滿不遷雅弗爲厭苦也而孶孶調兵食隠然兼十二城金湯之固斯所爲積日月爲功累尺寸爲勞大類成弘間魁碩人物邇時後生暴貴急名而攘位者不足直丈一唾也顧益殫心卒力以表東海以幸四垂惟是社稷亦有恃賴弟碌碌落落無所短長丈所習知頃入帝城非藉知已寵靈曷以臻玆顧鼠量易盈黔技易見負官縻祿慮羞當世安得從長兄朝夕日親矩矱予日以望聯帙分惠不啻合璧而又損俸佐之酒價厚至此耶一拜一慚一慚一感三郎君俱讀書衙齋否翩翩多才使人艷慕不能去心制義詩篇不惜寄示幸幸見涇陽考功當道拳拳且明丈無書抵政府意率然寓謝詞不宣臆並惟崇察臨筆瞻戀

又

丈南徙殊不快人意我輩方爲咄咄乃功弟也有如弟嘗效毛髮者丈正得橫拜胡此平調乎大笑大笑𨿽然丈今者業用積閥進九卿非時下璽書賜斧鉞丈且開府出鎭鼎鐘大業若飆電而起上所以須丈故不薄耳弟下走陳人再望闕廷譬乘雁雙鳬詎足爲少多風塵莽蕩骨相孤苦社楡隴樹又冉冉闗心矣丈吾知已故以私白非忍爲謾也損貺佐資斧特厚下拜知感不腆聊展一絲之報大媿不稱率然勒謝百不宣一所希崇察何當握手東望飛心

公啟道府

伏諗巡行將徧風烈載揚生等並麗廈帡惟深屍祝玆捨親楊常博應文者頃當考績例得推榮痛以其先人太學君死抱寃誣疏祈洗雪獲行臺下勘彼生前生等列在士人聞諸父老敢略陳其本末用仰備於咨諏始太學績文有聲操行靡玷鄕閭共期其濟美官長亦稱爲譽髦中遘奇屙爰遺世事夫以一儒生不支之病體而承先都憲不腆之遺貲惡族於是啟戎豪門因之助桀求索不遂釀成仇恨侵侮不已宻謀中傷謗揭旣騰憲單隨下驚魂暴悈憤骨難枯常博𦇤而破家齠而當戶百罹艱楚以得顯庸此亦見天道之好還而善人之有後也惟我老公祖采諸月旦蘇以陽春早與暴明俾沾恩數毋論其父子存沒重瞻皎日之光卽生等逺邇衣冠悉荷仁風之被矣常博方當待命未敢奉書統冀崇嚴特垂慈察不宣

答馮憲副文所

方幹旌指桂林不肖之郵一牘吾應城師也計無便此者不記以何茫茫卽門下首途無從知之何問牘郵矣艸土餘生木天斷夢藉知已寵靈以獲再出陳人新秩豈不曰都顧不肖骨相本薄聲價復卑聊可竊祿靡當世用正恐久之顚僕爲桑梓憂耳門下文武具足屈在荒徼海內豪傑之士扼腕可知𨿽然惠文三尺彈壓恃賴且行九折習苦海天所以開宰割調劑之用於異日也門下業甘之故敢以此言進應城師司封君皆能知門下者所謂聲气之合也以間當爲門下道拳拳損貺下拜訖不腆展逺悰祈付之主吏倉皇具謝絕不宣盡南天異候努力加飡

答孫此部瑤岑

去冬日夜從裏門望幹旌之至也久之乃聞由西道徑抵金陵含意未申耿耿我懷不肖春仲首途夏孟入輦下以知公有疏談東事而無由一覩之爲快今幸見公第二疏而竟亦不下也此其故不肖莫能知之繄公實首事之人卽譚之固當何虞出位第朝鮮我外藩朝廷不得不援言不必援似非通論也在任事者早做結果耳今報倭眾已渡王子已還息肩之期或亦可卜顧一畨飽掠饕心復萌異日將柰何不識秉樞者何以圗之公初疏有順羽幸錄一通寄看不肖獨立寡依拙守靡效計且南徙卽與公把臂促膝日月非逺矣幣貺下拜訖不腆之將聊屐積愫微涼淒淒白雲仙隠公其畱心經濟大業以需艱巨臨筆神去

答袁計部肖海

治粟內史籌國心勞而猶對月懷人因風感舊走數行相訊也此情何情弟之不肖骨相本薄聲價復卑守其拙愚無所憑借每事輸人漸成棄物亦其分也而仁兄且低回念之曰眾何滚滚汝何棲棲馮唐馮唐不自憐而人憐耶夫人固各有命士亦各有志鵬之摶奚必勝鷃之適乎丈達觀者其以弟言爲何如詩無朋遂亦無興年來酬應𨿽有數首總非合作遲遲當錄寄請正新刻定多何惜枉示一修舊盟拭目以望珍惠下拜訖懷核見羮感與日積矣空椷寓謝但祝加飡

答沈州守瀛壺

公當內轉而竟外謫此大怪事柰何公獨遭之然亦有命數焉不可彊也達者處此只合反躬自艾更不得尢人形影之間以滋忿樹敵無益徒憧憧耳銓補自不煩公赴部不肖當與涇陽君商之托其從催促早補然必欲無隸府恐亦不可泥也古來宦人用才能罹多口歷坎■﹝土稟﹞者何限只是竭能盡節感發砥礪盡其在人以聽其在天我容則就我不容則去如此而已髙明謂何損貺下拜不腆聊展逺愫謹謝之使者肝鬲至契布此愚忠惟澄亮菲劣之身拙守無效業已向當事者請南儻遂所乞依丘壠了婚嫁幸矣並私諸執事率然寓謝詞不宣懷

答吳詹簿

不肖一再獲從杖屨遊竊見翁之頭班白矣而食噉不減少壯人至其崇論宏議動中窽會又何辯也則嘆今天下方多事假令得借翁持籌而畫當機而斷何憂艱危哉北來忽忽易涼燠想望風采魂夢爲勞卽不意翁亦惠念我損貲逺貺佐長安桂玉也下拜感與慚合矣虛薄之身只合將遲補拙誰僞爲除書欺翁者而翁信之色喜在區區之私第願藉靈獲一南徙依丘壠畢婚嫁便足吾事貪嗔癡三大戒也敢幹其一乎率然寓謝並布肝鬲想不謂謬不腆聊展情愫惟命之主者寒生水國愼葆爲期

與王中丞懷棘

曩不肖之行服也而明公猥有榮施於我先君子不肖不敢忘先君子敢忘明公感頌沒齒矣衝邊開府敵馴而欵固亦惟明公金湯是賴語不云乎猛虎在山藜藿不采威名所播樽俎而折裘帶而卻固其理也不肖行能至虛薄然獲起家食再入承明此之濫竽決由推轂會鄕人天城周經衛將西出闗自言小吏時嘗操祿命說遊門下今安可不一見不肖遂付此紙令藉手且以明區區之徳明公數載一日如此周又言玆行當用職事效驅走陽和劉使君者明公豈有意覆露之齒牙之餘泥塗之潤也並惟裁幸何當披對臨筆瞻馳

答陳老師應虹先生

書來諗已移鎭視事此非獨慰兩粵官民將士瞻依之願而亦以舒九重南顧之憂矣門生某喜躍不可言顧彈壓心勞指麾形勞蠻方瘴海一切起居之節靡所不當謹老師豈能自見而自調之師母老夫人曁公子大哥而下一家骨肉恐須馳傳速之而俱也某之兢兢自好碌碌無奇幸爲老師所憐而不爲柄事者所急以故漸成棄置每事輸人然某亦安之不敢向世人言也第藉寵靈得南徙了婚嫁依丘壠便足吾事不復作木天癡夢矣老師得無以爲狂生何辜負父師生成而畫此爲今者時事多艱朝政顧益促逼一豎子上章則少宰去波流蔓引禦史大夫去少司農亦且決去矣昨復以起一省臣空一銓司上明示不測以息建儲之請國本將柰何矧譚倭封忽內備譚國賦忽民窮太平之理不知何日而臻也老師身肩斧鉞望重樞衡非久且入輔安得不早計而豫圗之側聞老師在事浮費節縮殆盡逺貺再辱飡錢不捐罄耶下拜慚感並復不宣

答夏比部衝寰

當公之跣而奔也而猶以不肖故從黃河亂流中棹小舟遡而晤不肖篷底此情何情感誦而已再入春明頗苦塵事尙未獲走尺一相慰一修通家之恭而公卻輕數千里馳使者持書逺訊筐篚之辱爛盈斐幾一何篤也業下拜謹南向舉手謝竊惟萱庭謝榮板輿罷禦母劬子痛自是難消顧椿齡正長楡社可恃破涕承顏無傷尊翁老人心此又公所以善爲孝者願言采擇畱意抑損目眚當由過慟傷血蓋不肖廬居時嘗亦苦此賴儀眞醫人李小塘君而愈其人病聾然其於眼科海內絕技也公試訪之何如不肖骨相本薄聲價復卑屍素送日無大況趣儻藉靈得南徙過家問丘壠握手勞苦其猶有待倉卒空牘無所將答都俟專報不肖臨楮不勝拳拳

答韓博平彬庵

向者出東境丈駕而逐我乎河之涘而弟乃得停舟野泊一展須臾之歡當此之時鄕語家醅疑從九峯二泉之間與知已呼盧嘯歌也西日垂垂恨乏魯陽天戈假令弟不逼官程丈不羈官守寜艸艸別哉旣入春明造請不給無因緣奉尺一爲報第旦暮與翼庵文學交誦明徳並欽古行聊慰相思耳使來獲承手書佐之損貺意蒸蒸良厚敢不拜賜丈爲政務以仁心爲質不催科爲能搏撃爲名此循良吏也𨿽暫見屈抑於身於官後來定多受用願益努力陳直指之行曽寄數行原槁呈覽直道在民去思方切卽微弟言何慮東境各臺察少石交有之自當爲丈根抵亦不煩丁寜塵事雜於蝟毛使者所見空椷附謝媿無將寄惟有感悚何當合並臨筆神馳

答陳總戎

逺承惠炭甚富是日云物黯黯晚漸雪擁鑪而吟冷局寒官忽登春臺矣敬謝敬謝朔風吹邊將軍暴露良苦𨿽賜貂事遠而挾纊恩多其惟努力以建鴻伐率爾不宣

答萬中丞涵臺

乞南自弟意得南自弟分而猶未免見推也安之而已妻孥不果遣則以寒凍故入春便圗之皇元子出閣本之執政力請聞貴妃居中亦力爭此九廟神靈所陰持也諭教自是第一義卽稍遲冊必固控矣新選君蒙猜被詰堅欲請告緣近旨頗峻似須勉出弟固亦勸之未知其意中畢竟如何呂新吾中丞向弟言萬左伯博大而精宻圎通而有骨肋眼中開府之選止見此一人耳第此言也以聞之驤宇侍禦侍禦抵掌以爲知言官資如此物望如彼丈意云何也猿峯祕書省覲還承明雲家鄕薄收之甚大約只可七分米石且陸錢催徵亦漸急柰何乃淮徐上下千里無煙樹無皮艸無根矣流離載道傷心慘目中原腹心大可憂也可柰何晉中之歲當由福星在轄𨿽然愛養休息使有蓋藏以無虞於兵荒則今日事也努力播徳以熈鴻業甚盛甚盛虹麓已成異物矣丈知否錫山亦竟不起親知淪喪客愁爲添也倂及之珍萊下拜訖率爾寓謝詞不宣盡惟亮之

答苑陽曲近陽

人亦有言鳳鎩羽驥絆足公之謂耶以公之才又家尺五天而不獲依日月之末光展風雲之素抱豈非命哉不肖來此中且六閱月矣眾皆滚滚我獨棲棲生非疾足髙材自合輸人落後安之而已卽如新選君當事無何遽爾蒙猜被詰𨿽公道自在然時事可知也所喜應沙戶部見田河間兩君相繼入春明廿年一日聚首差快耳結撰遂已成帙把誦灑然裁剪致精使言言合作則今而後事也髙明謂何損餉皆珍品大厭饞口敬謝不腆佐椷殊媿努力自廣以時加飡

答袁肖海戶部

弟之爲司馬談也與丈之爲馮唐也畱滯則均焉弟忽而藉寵靈濫貳於春卿而丈稱治粟內史如故那得不媿丈𨿽然料兵食以鞏陵京孳孳修其職此謂效實安用旅進旅退顧尙書期者之爲也幣貺隨例控璧所分俸見餉者業下拜佐桂玉感著乎心不知所報率然附謝詞不宣懷

答陳應翁老師

屬者門生某業藉寵靈貳禮曹矣廿年資地幸廁三品於詞林故事似墮遲局然以某之淺薄孤孑而獲積日月以及於此飲水則思源依木則思蔭一冠一組安所非老師賜也蓋某嘗乞南矣而不得今長兒當歸補歲試且就婚捨中內外親絕無一人可恃賴只須遣室人攜之南一家兩計情事掣肘比於觸藩之羝政不如得南快耳次兒擬畱邸捨伴岑寂余兩兒尙穉多索隨母兄去老師謂某骨肉間不費躊躇耶顧長兒類好涉獵羣書文粗通耳次兒筆端稍亦露奇此所稱差彊人意者也郎君大哥久聞英粹老師胡貶抑乃爾以某之愚成不必速達不必早本領旣熟一飛一鳴誰能禦之玉液之刻先太老師學識淩厲至此乎天下有豪傑命世若此等人而不自售家學家政夫安得不傳老師下筆而珠璣下車而俎豆其有原本也王梧岡直指某同門舉者也其推隆老師以爲前無古人後無來者而粵西陳如岡中丞亦兢兢以紹休嗣烈爲難能某不盡聞制府事第如推廠費歸縣官是安可望之挽近澳夷一約束建威銷萌勲埒乎銅柱不然朝鮮之釜山其殷鑑也竊計此中事有類廠費澳夷者尙不乏老師身爲法程心爲籌劃試一申令俾有司者各洗爾垢各弭爾患嶺海萬年之安其在斯乎老師不以此時調停處置樞衡之召不出今春彼林林者安能久借節鉞也金華肇講儲儀略定獨東事如不系之舟揺揺柰何太叔光祿公垂得外旣畱定有處無煩逺念疊拜損貺榮施累若心之藏矣何以仰稱南望惟頂戴誠軒民部已量徙一言以爲不知是故君子愼之炎方多氛愼葆萬祝

與張太府希山

丈辭爽鳩而慿畫熊貴矣郡當楚徼湖山映帶下車問俗露冕行春想見新使君威儀也一別忽爾更歲道阻且長無因緣奉一書修殷勤會鄕人瞿將軍汝益以才勇被命守淸鎭隨牒南下輙爲寓此瞿故宗伯學士昆湖先生子也而耽書好修以儒世其家而以武致身胸中森森有甲兵焉顧非蔭大樹爲左提右挈𨿽有奇將安施遂付一牘令藉手謁下吏丈質有文武驟而見此儒將彬彬者其必有合也因風托訊詞不宣懷

答李僉憲雨亭

曩丈西發弟比以目眚不獲一握手河梁折楊柳爲別至今念之若有欠事焉其秋弟遂藉靈補宮秩踰冬歷春涉夏而始乃拜恩輦下也遙聞丈在事風裁矯矯聲名藉甚私爲吾兄弟中愉快而弟來此顧多病鬱鬱不自喜念可得南徙庶幾去依丘隴了婚嫁而逼除乃晉官貳南宮計已無復之則姑遣內人攜兒歸授室且補歲試也昨業下潞河矣丈謂我於風塵況瘁何如哉我乃眞葛藤也者而丈書云云耶非弟所敢聞也丈望實並美蓋自爲令爲郎以迨於今無近名無急功而孤介峻潔當途無根抵之容交遊無引手之援然儌上靈功名不後於人此弟居恆所以欽者而弟顧不勝其惰才薄位髙慮一旦顚僕爲知已辱也丈何以策之能因風詔之乎承寄訊佐之損貺下拜知感人去良逼聊以空椷寓謝積愫種種一不宣盡所希省察楚天多霧爲祝加飡

與唐選郎曙臺

曩弟伏在林莽塵中事一切不敢問而獨丈用素望晉尙璽弟未嘗不額手頌曰正人用矣爲沾沾喜無何而丈奉家諱跣而奔南海而弟未嘗不黯然以悲也今者弟業藉靈復入帝城而丈猶依依社揄壠樹之間道阻且修無因緣奉一書寄相思而揭陽朱任宇公被調以往於仙裏鄰也遂爲寓此朱故爲江陰弟父母事之愷悌君子也以稱職調玆幸而登有道門墻丈能攝衣冠見之乎卽弟數年來居而憔悴出而慵惰鬢毛蹤迹種種可問而得也陳老師郵報不乏風猷爛焉惟粵之福亦惟門弟子之光顧內召近矣公等土人柰冦公何率然托訊不盡郁積丈幸察

答陸少宗伯葵石

讀大疏一何灑灑鑿鑿也劑量今昔之際調停名實之間粲乎備矣經濟蘊藉見此一斑敢拜下風貢額並增國體人情均在不疑第聞部議甫定不欲驟更羅老先生必有以逺副徳意拳拳也新命久下門下其幸早來以酬眷知需爰立不肖臨楮不勝瞻依

與韓憲副約庵

去冬辱使翰拜幣貺曾幾何時而張學博來復托之芳訊貽我酒巵一酌一祝矣老公祖何時入浙南潯董氏之事𨿽其胚胎醞釀積有歲年而一旦衡決諸田土事年無論逺近詞無論眞僞蜂起蝟集動至千人上官都爲聳動令長極力奉行家眾奔竄於外女婦彷徨於內局天蹐地莽無所容噫亦窘矣正月間間老公祖力爲調停稍見寛解而玆兩臺且交疏特擊吾師範大司成不已過乎嗟乎事勢如此業已大壊極敝不可收拾然而民欲亦何厭之有撫臺疏已凜凜而直指尢可駭老公祖卽滿腔皆惻隠心度不可入亦惟是委曲調停救十一於千百猶不無望仁人君子之卒徳也守道郭公所幸無惜與之深論老成意見想當拱聽令長亦邀一言稍緩其鋒此皆弟以肺腑之故恃骨肉之愛率爲幹乞比於秦庭之泣同室之救非其見托而然也大都豪右當抑而元气猶當培閭左可扶而刁風不可長惟老公祖施恩冥冥種徳昭昭而已倉卒手勒臨筆皇恐

答董膳部靑芝

自別鄕國還承明冉冉踰期而不一奉書密親知已繇多病惡事一切墮落以抵於此乃其心不啻逐苕霅行雲也入冬微聞公家爲姦民所窘已聞上官實陰主之已又聞門下欲爲分疏也者而卻以招累流傳種種都無的耗逼除得令祖老年伯手紮始稍悉其曲折然猶以爲寄莊騷然而鄕郡寂若旦晚可幸收拾卽不意浙兩臺至露艸交抨一而至再也民風如彼吏道如此長此安窮興言痛心公家旣已逢怒遘屯無可柰何親家可且鎭定以安家眾詳愼以謀講解上以順適老年伯耄年而內以無傷吾嫂夫人其它身外之物意外之侮譬於滄桑夢幻不足念也且門下不見吾吳下諸士族乎靑天一霹坐以不軌百身百口無門告訴是惟東南一片土實遭陽九公家田土之擾猶爲有命官司也以斯自廣庶其少紓矧政府調停業得旨行勘公論漸出久當解釋耳不肖情闗休戚力謝扶持殊媿逺托然苟可自效何愛發膚所諭俱已在意諸惟使者口復臨楮不勝黯結

與楊中丞滄嶼

公備遼而以身當敵獲奇捷鴻略見一斑矣榮藉可知顧區區之愚猶以公威望旣孚士心咸向猝有警急第須居中持重授成算爲必勝毋必陷陣摧鋒與將領分勞此所謂樽俎之烈而萬全之術也何如楊將軍元者公部內產也而頃晤之闕下不肖前問吾友東方使君彈壓兵吏適中機宜乎渠拱手對玆吾衝邊百年所未覩也口勲烈甚具彼其雄心直腸決非肻爲諛者不肖聞而慰喜又可知也而其東徵功罪譚者不一昨見制府始末機宜一疏稍亦爲分疏夫戎事劻勷將才難得公職在疆場法當別白果以功獲罪毋惜從公據實爲申雪之憐才惜枉想有同心乎然事遙遠我曹何敢與聞亦惟公裁察率然附狀諸不宣盡臨筆神往

答蔣禮部中復

不肖辱在桑梓之末夙有芝蘭之慕而官方兩隔合並爲難想象淸標傾心嘉譽耿耿而已玆者遠承華翰獲讀副封當職而思其憂在位而謀其政修壊舉廢權衡於人情國法之間而爲計長遠何思之深也嗟乎士人之侈奇節而棄本業久矣令人人而公且職職而辦何庸旁騖哉借差羅老先生似竟欲題竊以塞鑽竇議假一件事在天部恐其泥成例未必肯體公至意也謹以質對塵紛撩人猝不宣盡惟公幸察不肖臨楮不勝拳拳

答陳大司農應翁老師

老師望實彌崇簮紳共仰指日奉召入秉銓衡門生儻藉靈縻於玆者襲塵分采猶有日也非敢爲佞吳鄕被水賴老師有言餘潤趙中丞精心念之功徳厚矣唐選郎門生所長兄事之者而今且相壓頃其當事善人君子咸有恃焉顧調停通變之雲門生言之再三慮亦成畫餅耳人各有見安能彊之舊選郎著意自好然一中蜚語又須多談其中蓋有構之者盈廷聚訟紛紜未已如朝廷大體何率然布復諸不宣盡

答馮憲副文所

門下建節鄖子之邦搴帷玄帝之麓雅稱仙吏共仰神君結撰副在名山聲華映乎寰海而睠玆良辟幾中含沙此爲樹髙多風亦見歲寒不凋者矣損貺旣歸掌記格於例耳非於鮑子之前而效原思之守也楚天杳渺臨筆瞻馳

答陳學憲懷云

輶車按江以北公明之譽有翔自南第不審何時校吳靑衿如雲望名主司品題慮不啻若望歲耳淮陰餓夫昔爲老婦人所憐而玆學人乃爲橫豎所毒天下事何至於此此吾道之厄也大疏義形於國都人士皆額手仰誦何第死者掄文勞只爲祝加飡

與孫中丞滸西

弟藉靈佐銓地而老公祖尙淹東山也溺其職矣𨿽然有如上問誰可急使者節鉞之徵不之萊陽何之乎玆貴邑尢令捧檄往吾夫子固言之居是邦也事其大夫之賢者輒郵數行令藉手見尢於弟爲諸生時石交其所上南宮牘往往傾其曹偶而卒報罷命也顧其才特敏練气亦勃勃心慕爲佳令而幸而得貴邑然遙聞兩三年來敝也極矣夫士業專一城而肩之而不爲元元抉蠱剔蠧是惟令之過令有意咨隠詢瘼而鄕之薦紳不以告亦惟是鄕之薦紳之過今者尢精求之而老公祖精言之言者若家督而行者若素宦吾未見邑之不煥然以新也惟垂意幸幸率然寓狀詞不宣心

答朱按臺襟江

老公祖有恢然能爲之才奮然欲爲之志而又有兢然不敢輕爲之心方且嘉與士民錫和平之福豈天不欲棄吾吳元元耶何遭之幸也敝邑攤糧事前已白諸掌記聞士民尙自洶洶早爲明諭只仍舊貫毋以朱撫院一批爲口實便帖然矣此須趙老公祖主持不肖業已達之不妨一相成也董氏喪敗極矣而又夭祠部君手來示爲錯愕者移時攺折事已行仁人之澤溥矣率然艸略惟有皇恐

答趙撫臺寜宇

敝邑田糧事不肖頃承淸問思得當以報而平鄕之諸士夫忽以聯牘來其大指不出所以吁老公祖者而中有一刻揭今昔之故似明且備恐竟須仍舊貫無疑也敢封上掌記蓋敝邑今日之勢平低鄕與髙鄕之民情旣以乖離而三鄕士夫之體亦旣稍傷矣仍舊貫固爭不仍舊貫亦爭然仍舊貫之爭只呶呶老公祖之前第爲大方所笑耳老公祖力持之息矣無能爲矣不仍舊貫之爭將衡決而不可收拾其流禍且使髙鄕之士夫與令君並爲其瑕颣此之不可不慮也杜爭於未甚消禍於方胎以存大體以養元气誠在老公祖力持之而已不肖旣重爲士夫雅道惜而又爲賢令惜非老公祖明諭嚴督早結此局以拄紛紜之口令君又安所藉手也都中今嘖傳髙鄕首事者將幹宰執出動臺聴不肖絕不聞亦不謂然夫老公祖至虛至明至公至平向答簡見一斑矣不肖直布其愚心如此惟老公祖財擇

與顧銓曹涇陽

貴鄕攤糧事平低鄕士夫之裏居者旣奮臂以爭而其仕輦下者亦扼腕以嘆是同室鄕鄰之見而非平等之見也是見我之爲其鄕爲公而不見人之爲其鄕亦爲公也𨿽然事已至此公等柰何以公心賈眾怨以閭井之釁而妨衣冠之好乎遙聞縣公且以由舊請而不肖頃亦具書抵撫公不若徇輿情反故額以杜爭而消禍且以無重傷吾通邑搢紳之體爲鄰國所笑不識於事機有當乎否也詩有之維桑與梓必恭敬止不肖之於桑梓蓋熟念之矣故敢布其愚心惟兄財擇焉

答劉太守應沙

公守大郡名與俱雄顧中州人最偸惰而省會尢甚誦易俗編去奢教儉可謂眞切著明士民當化而不肖尢以課民興水利務農桑精力其本業使有積貯蓋藏以無虞於凶年此尢今日所當講求而利導者也何如手勒不次

答朱侍禦襟江

天之不欲貽吾吳安也而從中謫五柱史而吾老公祖與焉且玆一舉也兩衙門會拾武弁疏實媒之夫凶豎之用誰其導上者吾黨方以此爲聖徳之瑕而柰何揚其波也可以見朝政之失不必小人亦君子與有過矣十七日不肖被召接此旨大爲諸賢短气而廿日廿五日又兩接旨處分彌過人情彌懼國體彌傷四輔爭之不聽九卿爭之不聽日下尙擬再舉不諗能回天轉日否耳乃老公祖五人者業已逺補第須訪韓公於潮陽夢蘇子於黃州矣率復不次

答李中丞實吾

伏誦來諭尊大母之爲程也與程之爲室女也無惑也而不幸爲鄕者吏人所誤冊籍開注牢不可解今門下身爲巨僚而使重闈有不白之玷淸朝有不沾之恩決宜吁一疏自明仍請行鄕郡檢勘明白無論此畨恩贈卽大參時缺典似可補也髙明以爲何如占復不次

答金春元啟心

書來知館谷瀛海之間讀不下帷講仍設帳想見切磋之多益也昔馮奉新實用此著以取上第勉旃努力無虛景光新篇三義似孟義佳近來風尙良不嫌粗字狠句然於理致不厭精邃詞語不厭秀麗政不必過爲叫跳以快俗耳也何如貴縣黃令甫歲滿而士民交頌之如此此以見令賢亦以見湖俗之美矣謹心識之率復並及不盡

答余大司成幼峯

弟此官從來具員絕不聞事安所得長者之言而尊用之𨿽然人才進退最闗理亂自是正論儻猶縻祿於玆者此諭不敢不書諸紳耳大內異災眞是天心仁愛上引咎自責廷臣亦危懼自陳顧所以挽回更始之術未見亟行而鳩工聚材之需浩乎方始人心尙觖民力已窮仰屋之嘆將無同乎丈憂國驚心擎天袖手何當召起一濟艱難也手勒諸不宣

答龔郡守修黙

丈經術吏治度越時輩季冉遊夏彚爲一人弟北面久矣玆歲閥來聞部使者署丈考不獨侈言政績乃亦有文堪衡鑑語夫玆署也豈不謂知言哉公家兩賢事冊謹珍諸篋笥俟閣中有教作傳當出之著作之庭訟言諸作者以揚吾常先哲之光也此復不次

答楊中丞小林

夏州當殘破之餘內有反側外有逋逃故拊循懷來以建威而銷萌此今日第一緊著也明公承節鉞而西不言戰不言欵而首言收拾人心爲根本計安穏要領得矣何憂邊哉布令振弱扶傾犁然石畫長計孤鎭軍民復還舊觀其有日矣承逺諭附復諸不次

答楊中丞滄嶼

門下開府衝邊而不肖喜不寐非爲吾世講喜也爲封疆得人喜也語不云乎軍中一韓賊聞膽寒不肖敢持此爲今日頌焉東事傾朝爭之甚詳而制府持之亦甚力顧時勢有難易而闗系有輕重不可以不審也夫曩者出師救屬國而不乘勝殱此敵也是謂狃小勝姑許之封貢以誤之而不早與絕也是謂膠小信蓋當事者之怯而疎也門下之所謂舛是也乃今則異是矣倭將頓兵境上且一年小酋以身請亦且半歲彼其心已熱而望已穿矣而竟不之許勢且躪朝鮮而有之旣已巢朝鮮彼且無入犯而第飽食睥睨其間山海以東不能安枕矣是時議兵餉太倉太僕兩皆告匱加賦之事不言可知歲荒民窮邦本柰何此其憂不在邊境而在宗社也不肖以爲必當姑徇其請令此輩必盡去釜山朝鮮能自爲守而吾乃可議絕也此等皆朝士所諱言而僕以與門下廿年之交百世之誼且辱以肝鬲見示故布其愚如此此一大擔子制府肩之而門下輔之者也其謂何

答郭中丞希所

鄕者丈之以吾先人故見弔也是時弟之哭也新不獲畱車騎津下握談爲恨別久之丈持中丞節鎭楚而弟亦藉推轂起家宮寮業入春明望荊衡亭云在焉而又不獲因風飛赤蹏相勞苦也然而丈之勲名已炳烺鏗鍧早晚驛召佐樞筦𨿽吾同升若晨星乎如丈所謂有數人物大用之吾道且大昌矣而弟之虛薄位過其量亦從此有所憑依庶免於顚隮簪合非遙愉快可知辱芳訊想見垂念輙此陳謝疏槁拜明教矣炎天澤國拊循勞止丈愼愛猝不宣盡

答李中丞夢池

帝居傍一大福星不照吾吳分而爲幽冀所奪那能不使人惘然如失乎伏惟門下眞心古道髙節淸風松栢等堅芝蘭謝馥某幸以詞林後進猥蒙推轂獲效執鞭今咫尺千里門墻遽隔瞻依惆悵尢萬恆品聞已領節鉞受事大君子作用必能爲扶馮建金湯之安羣吏抑心百城加額可以想見使還率此寓謝諸不宣盡拊循多政鼎攝爲期

答楊中丞滄嶼

公之度遼也而不肖凡三奉書一爲錢副地一爲日者戴生介也而最後以楊將軍罷歸遼而使藉手想次第達矣遼之士馬凋殘而敵又大入蓋已得我虛實也髙明卽虞敵而不虞倭第倭巢釜山能忘朝鮮乎朝鮮再中倭我能袖手不救乎不救而折於倭我能安枕乎夫朝鮮無恙卽不虞倭而虞敵可也無朝鮮山海之外不得不兩虞也一方而受四攻公之擔子於是乎艱且重矣公威名膽略震聳中外身幸當長城其竭智勇爲之惟是九廟藉靈何啻舊故徳意良厚檢槖中微長物可稱塞者空椷寓謝所希崇察臨筆神往

答邊司農少微

畱都國家之根本也而財賦尢所以爲國家之根本也方今內地恆饑四郊多警軍興每乏民命尢艱主上誠幾得老成忠實之臣而任之令調停公私緩急之間以無瘠民無病國而挈而授明公其柄明公揚歷久矣目擊而心恫意當有慨於其中一行受事想見持籌秉衡官民並蒙其福也承馳書見賁率玆寓謝有懷禦李無路識韓何當盍簪庶其聽履某臨風不勝瞻依

答楊方伯濟寰

門下之及瓜而需代也以尊旨也而反以速謗軍民之戀甘棠而借冦也以畱賢也而反以累賢天下事不可曉如此臺章自苛部覆自公宦迹官聲政復何損門下行矣碧雞金馬煌煌奇麗方嶽不薄節鉞易頒努力拊循勿爲摧沮是大英雄作用也承馳書見報再拜明貺率然寓謝西望極目臨筆瞻依

副陳太守珍凡

丈露冕遐方而彈冠故友何義之髙也粵中內外二臺長皆吾同气丈獨以郡主執版上下其間得無勞乎吾師屏麓先生以夏五九日自經而死矣先是其長君肖麓太學業仰藥死死之後官府爲驗問數四而後卽於殯今且以老子殉傷心哉造何宿孽而至斯極此吾衣冠之僇而尢門墻之痛也相見二臺長其以弟言聞之京師今歲特酷熱聊爲寓此炎郡炎月不知便作何狀勞我逺憶去人匹馬空椷皇恐

答周侍禦章云

弟之還承明而數有味乎丈淸源邂逅之言也丈之言舟事也曰我所固有我弗保焉矧非我有者乎弟以此則悟宦道矣非苟悟之而身遘之凡一切榮名美秩靡不輸人一頭地而後獲用久次廁南宮之半席則聊亦所謂能保其固有以處於此而又不知其終之作何稅駕也丈書至若爲弟色喜也者故敢以質對鄕者丈一疏直攻主失力挽時趨眞成犯顏匪同拾唾𨿽不蒙批發而黙有匡扶弟心屈焉若乃闗政一新原夫壯猷是惟餘緒何足爲丈誦蓋丈飽諳坎■﹝土稟﹞而弟久甘孑遺循分守官殫能竭節庶須天定敢望人知舟之談吾兩人終身焉而已丈亦有味弟之言乎損貺下拜訖率然並復臨筆黯然

副詹憲副洞源

丈之爲觀察蓋彌調而彌重也此一大擔子度丈巳無可擺脫只索以身爲金湯安肩背以安腹心光起鴻伐慰上東顧憂耳開府建牙非異日任亦非異人任勉旃努力毋有所讓吾同升兄弟光華不細也閩客何幸獲縈至懷弟藉手報吾知已施先生矣並復疆事良苦丈彊食自愛

答王令

公之佐下邑蓋洗手奉職而精心剔蠧也光復舊物固宜今哦松之迹已陳而甘棠之蔭方茂回首吳云得無勞寤寐乎不肖幸以久次廁南宮半席終懵且惰慮於顚僕非久且謀稅駕一丘一壑不知還得如公者爲覆露否秦隴僻在天西想其民悍直而事安簡公故當饒爲之然而平心降气察其痛癢徐爲興罷孶孶務得民和此尢理人之術而良吏之模也遺愛獨深獻此肝鬲諸當塗有相習者自應在意不煩丁寜損貺下拜不腆藉手寓謝何當奉對臨筆瞻遡

副林太守靜春

日新直指李公行不肖業以公丁寜之頃舊直指陳公相見不肖爲公謝其舉渠甚賢公救荒之政也不肖榮藉矣顧今大祲之後譬凋瘵初起非大劑參苓不足補虛益元公自慈君第執淸愼勤三字符以身救之而又須嚴飭其胥徒無令一人朘削吾民嚴厲其屬無令一縣朘削吾民此爲保民如吾子治郡如吾家政聲四起流移來復公一生功名得力於此矣治行且爲天下第一何讓開封願言殫力胡上捨偶過迫戶部請耳今其還京與否不肖俱不聞率此並復諸不宣盡

答陸運使自齋

向因使者詢起居忽忽便已匝歲涼風起天末回首武林西湖白雲華月誰獨名僊吏行遊其間者而門下書載至矣啟函讀之顧若不勝畏途苦海之感夫吏道濕束𨿽山水弗能仙乎不肖居平鮮所表見藉靈廁半席南宮塵紛困人正復與濕束何異家在大江南望西湖一衣帶而逺早晚謀稅駕浮片葉往來爲娛門下吏而弗得仙不肖弗吏當可仙也敢私諸掌記門下望實翔洽主爵者方奨亷拔淹橫飛直上其維玆時有如名遂功成此著亦須早放達人遐覽儻見頷否損貺例不拜率此具謝詞不宣盡臨筆神往

答李中丞霖寰

丈之所闗黼黻韜鈐一身而有蓋鄕者用文師東士而玆用武軍東隅唐人獻李節度不云乎漁陽老將多回席魯國諸生半在門丈豈其後身耶何其似也弟又竊聞之今東隅不虞倭而虞遼瀋步騎出入如踐區脫然丈甫下車業虛聲走之自玆且當用實力制之矣士馬消耗城堡常虛招徠綢繆以守爲戰非丈誰肩之乎廿年同升誠願丈往而收仗鉞之效而後入而佐垂衣之理也辱賜書率然作報並布心膂如此風髙絕塞鼎攝爲期

答馮憲副文所

門下粵遊去天萬里矣然其山川風物譎奇瑰麗之觀皆足以發揮門下之文章而佐之斧藻是天之有薏於門下而開以不朽之業也玆者復作楚遊所部大嶽篸峯玉虛師相實宮焉仙窟玄都其爲譎奇瑰麗又有超然出塵寰濁世之外者門下身都金紫志抗煙霞作鎭心閒掞天力富天所開不朽之業且副在名山夫山之名孰名於此甚盛甚盛承遠翰展誦如對率然陳謝殊不宣盡惟省察幸幸竹帛之身臺鼎是望勉旃加飡

答王州伯陽溪

函書再辱徳意彌深眺上谷以非遙想曲江其如昨升沈聚散使人悵然不肖自維分涯已渝止足知戒早晚稅駕中野乘舟五湖山月林花誰當狎主江南冀北各天相望矣郎君還率狀具復臨筆瞻遡

答楊制府滄嶼

戴生渡遼而還沾沾東方使君以爲此非獨鎖鑰之雄而樞筦之器也不肖笑謂子衡命亦衡人乎前是吾客曹陳郎自言嘗與公共事永平又嘗從公獵塞外威名膽略坐令彊敵气奪匝歲不敢近夫昔之備永平能使敵不來而今之備遼能使其來而大挫以去公之可以鎖鑰而又可以樞筦也於玆試矣倭封奉諭旨業有成言制府主守自是正論顧安得四十萬者而輸之不米而炊巧女攢眉𨿽然米不可掬炊不可已在所爲之而已公當事者幸其努力不肖孤孑而處於此大無況味鄕心日夜動須來春圗之辱使使逺訊會病憒憒畱數日乃得遣占謝殊不宣悉所希省亮邊風砭骨鼎攝爲期

副江觀察澄源

丈與春寰大參俱以才望西借重鎭此吾同志之光也而手諭固同實心實事無媿獨知弟誦之尢東向額手焉今天下豈少倜儻揮霍之士乃病痛正在不實實矣何內地弗安何邊陲不固丈持此以往𨿽以天下平不難也努力努力畿南開府爲李夢池公丈今者且與共事此公正所謂實心實事者得所依矣艱危之秋白雲鄕思可且蹔輟乃弟之虛薄則自當引分也丈其教我損貺原不當隨例相控顧吾黨道義之雅政不在此輙用歸璧丈其慈察塵紛蝟集手勒不次

與連徳淸榮洲

方吳興之事起其不賢者至推波助瀾而公獨挺砥柱其賢者亦望風匿影而公獨進藥石假令當事者稍用公言曷爲衡決哉不肖曩報公書略已及之諒有當也今其事吾師母夫人所訟大者業奉明旨處分而其所稱亂民訟師學霸等尙行兩臺結斷夫兩臺亦倚郡縣耳公今之孝肅也幸而煩師聽甚善卽不爾願借齒頰主者亟與歸結畢此前件何如夫辱莫辱於登牀罵詈恨莫恨於揑名揭呈而附和爲輕區區之愚竊以芟其魁卽徒黨可量原正其罪卽逼勒可量置但使早結一日而死者生者獲早安一日是所以封殖範氏而毋棄其孤也公仁人君子之心而不肖叨附於神交契合之末故敢以門墻私請仰幹執事公垂神省察至望臨楮皇恐

答田大京兆易齋

門下名髙西掖望重東藩俄列九卿漸躋獨坐鴻名駿伐日映云蒸此社稷之所倚毗而簪紳之所慕向也不肖偶以職事獲觀盛美而門下疊頒華札遠賁縟儀不肖循髮省躬何名冒濫謹額手望謝璧之使者想大君子能察玆曲謹矣國是棼絲聖主側席秋風正夾伏惟早駕以慰延佇不宣

答時侍禦幹所

頃都人皆避驄而弟得附驥一時擢桂之朋咸惇贈蘭之好盛矣丈稱直指使者山以西而弟居輦轂間遂無與遊卽二三兄弟杯酒笑談間者闊焉乃知豸冠嶽嶽之爲領袖也承已入境受事要速甫下風采淩厲想見吏民震悚山川動揺所希明宣詔書茂展雄烈惟是吾黨遙有榮藉卽聚首歡樂不足諭也人去率此附復有懷縷縷倉猝難竟惟垂察厚幸凜秋並祝加飡

答李司農實吾

門下以一身扞彊敵羽書旁午支軍事不給而猶以其間念疇昔遊從之雅一再問訊詞指彌篤此之髙義上薄雲霄矣感誦感誦書到之日適與廷推會不肖幸用職事攝玆役兩日而奉上特簡進貳司農朝紳動色以爲聖主急勞臣如此願遵不俟駕之義以副側席之求也損貺敬拜遂藉手以賀部咨附往望塵非遠樞侍爲期

答徐大銀臺陵陽

芳甸鍾靈慶門聯秀銀臺自峻水鏡相輝三朝踐更九列對跱盛矣不肖夙懷桑梓之恭每篤芝蘭之慕屬苦塵鞅無繇起居而門下問訊獨勤寵借過當誦之慚感伏惟尊養旣久典刑共歸政合早出東山再遊南國不肖𨿽具數此曹不與聞事敢忘推轂用慰執鞭明貺隨例返記室所希垂察毋以見過臨筆神往

與林侍禦

曩老公祖用治行尢異徵拜臺使而不肖幸獲奉顏色蓋其人如靑厓丹壁望之而知其爲正人傑士也已乃諗太翁嘗振鐸江上春風化雨遺思若新則老公祖所稟承逺矣而玆者豸斧繡衣實以天子指巡察儲胥畿向之間惟是不腆下邑伏在管內不肖且比於編戶一民之數沾被明福甘棠繁蔭遂與先君子所畱桃李蔚相照暎一何盛也聞問闊稀私心缺焉爰因翔雁寓此起居臨筆不勝瞻切

副

謹啟生之邑父母柴令恪賢令也在事五年任勞而任怨不激而亦不隨無論其它時而上好催科令亦催科然而敲撲緩矣時而上好搏撃令卽不搏撃所保全眾矣凡此皆苦心調停蓋仰以無失上人之意而下以無破壊一邑之元气林林士民固陰受其賜而不知者而邑故多薦紳大夫及太學諸生髙者或薏見有所不同而以訾令卑者或闗請有所不遂而以望令無論其它卽如邇時攤糧一件髙低鄕之薦紳大夫及太學諸生分壘而爭攘臂而鬭此亦一是非彼亦一是非令諧此則彼嘩矣諧彼則此嘩矣爲此之邑不亦難哉然而向之訾且望者猶且不察其苦心而乘時流萋菲以中之令不立碎也者幾希如天之福老公祖將報命令𨿽內擢計未離鈐下願不愛顯薦以拄讒謗者之口以風來玆而貽我一方安也生居平非阿所好者實深知令賢而又深知讒謗者之私故爲揺頰如此決不敢用邦人故市恩而以點吾老公祖虛明惟垂仁省焉生臨筆不勝拳拳

答李大參玉海

門下焚艸之忠獨髙省掖分茅之遣蹔過裏門而忽降璽書爰煩亷訪峨峨薇省實並錦江不亦貴倨乎哉鄕闗阻修聞問闕如而門下惇先施之誼遊從之雅依然若對良用感誦頃者天怒有赫言路摧折光景殊畏人門下幸建節西南宣布威徳勲伐當電起固天所以相英碩而開之鐘鼎之業也勉旃努力惟桑梓行有榮藉率復不備

寄沈相公龍江

鄕者召命入山而老先生堅臥不肯起以辭疏聞維時不肖某嘗拜一書乃報牘旣削而使者行矣悚焉至今伏惟老先生宿徳舊學峻節髙標出則匡主違扶國是爲世道持衡居亦貞教維風爲人倫立極寰海之內林林簮笏額手宗依第霖雨尙屯星雲共仰司馬之來洛陽正維玆日蒲輸在禦麻綍將傳不肖某門墻舊遊儻猶縻於斯者庶獲終事左右奉矩矱乎袁觀察之南道出中州自言當立雪坐春載親函丈敢寓此起居下執事不周不莊惟老先生儼然慈察臨筆神往

答曹撫臺嗣山

自老公祖在事而四郡元元之眾登袵席之安鮮溝渠之納適耕鑿之樂寡雀鼠之爭民風吏道悉臻寜靜則老公祖所以彈壓調停其上者良以勤矣不肖夙歌孔邇極思久借而地望積崇爰推晉轄乃被旨另擬豈聖衷惠顧東南畱老公祖吾吳將卽其地開府賜節鉞乎斯誠何幸焉兩地間闗二天迢遙不獲以時上起居修桑梓恭而老公祖使使見訊詞指溫厚無兩損貺又鄭重不肖辱子民一人之數不敢不破例拜也第安所得當以報矢之異日而已率爾用空牘謝瞻依縷私殊不宣盡老公祖省察

答林太守滄州

弟嘗愛丈所爲文蒼然古格也雅似其爲人夫豈惟文然惟政亦然然而世之知丈者寡也則古格之不可行於今久矣弟托同气之雅卿貳題才之地而不克有所效頰舌唐人不云乎知爾不能薦羞稱獻納臣吾甚有感乎斯言郡課考功氏不卽以聞牽於例也使者能口其曲折弟之不足賴此殆其一斑已損貺辭不拜弟亦惟是牽於例耳匪有遐心丈其省察率謝不宣盡南望神往

劉中丞用齋

鄕者不勝門墻之私突而奉書深惟干冒崇嚴慮蒙誚讓明公付不問幸矣敢勤報聞矧煩批答蓋使者捧華牘翩翩自武林來而後乃知明公徳度若斯之洪也伏惟秉鉞開府於彼大藩下車以來四民安堵海波不揚伊誰之貺則明公文武惠威所運量遠矣稍積日月且入參獨坐晉翼中樞不肖儻猶縻於玆者望履摳衣其猶有待損貺例不拜非於明公忍處疎逖並希矜察率謝諸不宣盡伏楮瞻馳

答馬中丞鳳麓

遠承翰諭深惟國是變更人材催折以煩極慮丈之身在外而心在王室於玆覩矣而猥以轉移甄別詔不肖弟顧弟非其任也具員竊祿方非據之是虞又踰分之爲懼安所得長者之教而尊用之頃大內異災天譴有赫上悚然責躬轉災爲祥此時自一大機括向所變更所摧折者度當次第反正也使去率狀布復幷私耿耿損貺隨例璧掌記同气同心想蒙慈察弟臨楮不勝拳拳

答沈司空鏡宇

鄕者獲奉淸塵槐棘之間行坐追隨沾漑不淺城闉一別倐忽再春九列簪聯誰爲知已不自知心揺搖遊乎苕天霅水上矣函翰飛墜詞指溫厚回環誦之恍若蹔面良用慰懷國家多故法宮夜毀東使宵奔鳩聚徵發浩乎方始安得門下辭壠赴闕籌劃主持襄此天步也不肖久處非據踰量叢過洛陽■﹝禾龜﹞風起季鷹之舟或猶能及杖屨東山乎率然作報詞不宣盡惟垂察幸甚南望神往

副

門下不錯寸趾公門而猶能因謝祭爲菁山出詞組所以爲徳於吾師幽明者厚矣厚矣近來官府功名念重而迎合意多左顧右盼借口體面亦自其恆無足怪者第獲早結便足保全而天不厭禍難起房闥其如何當此之時利菑者快下石之謀而赴義者重納溝之恥竊薏門下必能卒此大徳也新直指爽朗有气魄人也度能爲孤寡持平第不審其作用如何疏入自有廟堂四老在率謝並復不次

答尹中丞春寰

夏州當殘破之餘內有反側外有逋逃拊循逋緝以銷萌孽鞏根本惟一二大吏是賴丈天予文武之性聲猷風烈所至卓爾爰膺推擇治兵孤鎭一年之間士戢於伍民保其宇熈熈春臺烽燧不驚則誰賜乎節鉞之借且在眉睫願言殫力用需後命弟佐銓非其任也況一切多中格曹事耗廢𨿽具員亦媿其官太宰業畱否極而通儻其時矣承問訊奨寵過當誦之面赤損貺於諸友朋都不拜非獨丈也丈吾知已決能垂察率然附謝詞不宣盡西望瞻依

副

承諭知西州風物自嫂夫人以下都己相安寛慰不可言丈才大而心細建節臨戎何事不饒爲之者第邊備之弛久矣肻加意整頓使士無虛伍人有固心便足耀中國之威寒敵人之膽若欲募兵買馬滅此而朝食慮非三十萬金不能辦也且敵亦安可滅故在今日各邊似俱以自守爲本計而在西州似尢以收拾人心建威銷萌爲本計弟腐儒也拘見小言不知足當軍前一書否丈宦轍已廣閱人定多所轄文武將吏中亦有出人一頭地異時堪爲國家肩大事者乎有之幸因風教我弟非能用人者或可持以告夫能用人者也率爾諸不次

答陳太僕

昔賢詩雲流水聲中了公事寒山影裏見人家冏寺髙華環滁獻秀翁爲簿領其間一何淸絕翛然仙吏不讓昔賢耳不肖勞勞俗鞅揣分旣踰省愆多有便須脫簪納履五湖七十峯芙蓉浸天又何慕環滁哉承問訊宦情客思稍似寥寂政如上界思凡塵緣未斷異日翁拮據民功應復念此矣函貺隨例返掌記所希慈察毋以督過靑雲極目臨筆瞻馳

答董僉憲

門下西川之砥柱也彈壓調停以收軍心而急公家斯所謂實心任事者疆場之固比於金湯矣中丞公最知公苦心相與勠力分猷以惠此一方上何煩西顧哉承揮翰遠賁率此附復諸不宣盡峩眉萬里臨筆瞻馳

答李中丞及泉

鄕者九日龍山之會文酒淋漓眞足千古厥後𨿽嘗一再遭之武林冠蓋云來倉皇解維兩情郁不宣也然己十二年往矣日月易得乃爾伏惟老公祖文武具足才誠合符扞敵殿邦鞏肩背以鞏腹心勲伐甚茂卽今樞廷恃力當寧委心加秩賜金不足酬而長城鎖鑰不足諭也盛矣不肖劣且媠老公祖所知也業已久處非據而又令代斵望輕則厭眾難誠薄則動主難壅閼日深罪釁日積正恐一朝顚僕爲僇知已棠陰舊士不知老公祖肯憐而策之否瑤函飛自軍前問年道故徳意滿紙誦之恍疑蹔面敢不誦義損貺敬拜輙藉手以賀所希垂察厚幸凍筆猝不宣盡麟閣之身爲祝加飡

寄孫太宰立亭

別老先生後凡四閱月而爲言者所抨語不云乎代大匠斵者希不傷手以不肖闇劣又久處非據宜其及也夫復何恨第兩年摳侍老先生若以不肖可比於人數也者所以薦寵拂拭甚至而不肖實亦事老先生如嚴師黽勉祓濯纎巨不敢苟幾以酬知已誤恩且無爲銓庭僇乃結局竟爾爾此不肖所爲灰心汗顏仰天而吁者也然不肖去志早已決矣妻孥早已遣矣杜門謝事亦又四閱月矣而辯疏解印疏病疏計十三上都不得一旨三時困頓數口乖離蓋徳薄才薄命薄遘會乃至斯耶竊計老先生必爲不肖懊惱者故不惜披露一鳴諸下執事伏惟闔門萬福夢蘭產玉想當兆祥不肖瞻忭可知惟是國方多艱人各爲政安得老先生起東山領袖同朝主張國是使宗社蒙祉蒼生被潤不肖𨿽長擯菇蘆中一蓑一笠何弗適也願言葆嗇爲天下自重南考功予假送母還率爾寓此瞻依積私殊不宣盡老先生幸察

答範憲副岫云

丈今之才臣也蓋天予以文武之性而徘徊偃蹇閱二紀而始參徼藩古云拙宦丈無是乎𨿽然棟梁之材必飽霜雪騏驥之足必諳山阪丈踐更旣久吏獘邊情炳如指掌自玆橫飛直上秉鉞開府殿邦扞圉之略直運斤而定遊刅而解矣弟至不肖處在非據以及於敗乞身之章𨿽累上累格會有日得請菇蘆中蓑笠自在猶能沾河潤覆棠蔭也逺承遣訊同气同心一何拳拳感誦可知損貺自來不拜非以避言起例並希亮在病困灼艾率然寓謝詞不宣盡臨筆瞻溯

答楊經略滄嶼

日公請奔疏蓋仁人孝子所決不能自已者後命孔嚴縗墨而行於是公於君親之間兩無憾也前旌何日渡鴨緑斧鉞專徵眞古今最勝奇事奇遘會須策奇藉報主上戰守機宜如制府兩疏所稱某道守某門及利用步少用騎諸兵食料似已甚具顧區區之愚竊見昔人用兵往往用間用謀擾之百端或燒敵眾聚鑿敵船艦擾之亦百端此等伎倆人今皆安在軍前儻亦有可遣者耶法曰攻心爲上攻城爲下不可不畱意也今有通國所號爲中行氏說者其人須以計好致之歸久之慮且詭死爲後日患公肩背上事自巨且艱斯亦其喫緊一著敢縷質之掌記者髙明其謂何殊方異候勉旃加珍

答龔方伯毅所

承諭榮奨慰矣羈人不幸復見此三殿異災天怒孔赫痛心駭目𨿽然上肯從玆省悟力求上理是中興一大機括也不肖病疏凡十三上而不一報或須俟戒諭後再瀆耳特此裁報諸不次

答周撫臺懷魯

不肖此行主上不遽棄而淹之半年士大夫不共棄而惜之若一口秋風薦爽秋水灌渠乘漲飽帆如困鳥脫籠逸馬逗櫪快哉於不肖足矣惟是異災習見實政不行天命難謀人心易動杞憂嫠卹不敢以我身旣去遂忘耿耿也門下剛腸直口小人所忌君子所恃都肄告竣計且過闕朝天臺端有人國是庶有托乎願言主持力圗修弭蓬急雨勒此附復臨筆神去

答李中丞及泉

不肖以避言引退而上以應變賜免輕裝出國門政如鳥脫於籠羝決於藩自惟生平極快無踰此時矣揚帆潞河新漲新涼行人安穏扣舷發嘯眞不知去住孰得身名孰親也老公祖聞報縈懷旣惜旣慰爰勤函翰飛使追送不肖臨流啟誦徳意盈盈山中人所不矢之沒齒有如此水蓬底勒此寓謝瞻戀下私百不盡一所希老公祖澄察金湯之身爲祝加飡

與吏部四司

不肖蒙恩賜歸秋風放船布帆無恙遂獲攝敝衣冠入裏門骨肉團聚蒓鱸松菊往往而有則秋毫皆寵靈也第雲霄路絕追惟故人知己盍簪奉履便如隔世永言惆悵送人還率楮寓謝國步正艱所希努力熈鴻爲林中人光不宣

與王封司翼庵

鄕者儌天之幸備位兩曹獲與吾親家共事自爲可藉手寡過矣而卒及於敗則其命也歸來泉石亡恙明農課子盡足自愉恱第願吾密親揚駿策鴻顯名朝廷當此多事之秋用士之日外計伊邇黜陟司存加薏愛惜毋以一眚廢人則亦古大臣所爲以人事君之用心也何如張氏母舅周氏僚婿想過從不異率爾漫及不次

與同鄕京宦

不肖業以杪秋還裏門松菊在園枌楡在社親知相勞苦酒巵蟹螯往往不乏不復知人間世尙有榮辱毀譽事也意門下念之甚謹托數行附謝朔風漸勁仰惟愼重起居以迓臺禧林中人不勝瞻依

答趙中丞寜宇

半月中承損貺者再老公祖則勤於施矣第不肖赧於拜耳選郎擬升未得旨而推代者想白已丁艱乎南推請復畱中恐又作客年故事事之難爲眞未有甚於斯時者也道路流傳東方大失利不肖尙未見報果若所聞我軍進退維谷轉輸徵發害且將移之根本矣金甌完器良多後憂柰何老公祖求才扞圉無所不綢繆仰見當事者心獨苦耳率謝漫及殊不宣盡雨雪應釀春寒伏惟百方葆嗇臨楮增戀

答史憲副緯古

日見報公江推不下而川推下矣蜀道實難叱馭良苦私心爲咄咄久之𨿽然錦江花縣甘棠在焉公有宿緣此一方耶卽自玆用久次開府其地何不可也聞所主倉庾所駐會城扞邊采木厥責匪萃差快人意願以時早上慰西人想望銓郎槪逐銓法半更而銓政遂大通夫通矣𨿽逐且更庸何恨乎第徵書尙閣礦令未收儲慶仍俟新宮軍興久耗屬國而江南數郡春潦夏亢民已乏食官猶索逋其如何林中人一葉五湖自可樂饑不闗世事聊爲公等任艱大者一私嫠卹耳不腆奉制一袍以祝非以賀也惟公涵照幸幸相望益遐臨答如割嚴程溽暑愼旃加珍

答江吏部淥蘿

銓庭自文昌首曹顧四三年來幾以爲懼府矣頃主上一切變置凡所登進旣稽眾選復荷親除任使彌榮壅閼亦決此一時也豈非甚盛隆際哉不肖徳薄命薄待罪當日不獲逢時遇合而幸從林中聞老父母妙簡之旨神气之交狂喜不寐徒以多病墮落一箋之賀含志未伸乃老父母賜書志眷分貺惜別斯情何情令人刻感使去先此寓謝錦帆北上決由梁溪不肖當駕小舠遮前驅致登仙之戀也瞻承不逺詞不宣心

答趙中丞寜宇

節鉞借江以南蓋四三年於玆矣𨿽天災歲有國逋日急而元元之眾猶相與勤生保業不卽捐溝壑者秋毫皆老公祖撫循力也今應召矣赤子去慈母其如何不肖久托二天瞻依攀戀之懷不在諸父老子弟後而以善病未獲走句曲詣軍前一展情愫卽衿紳禮數箋箋之賀尙未遑也而使翰業儼然下矣老公祖無倦施我柰何疏節媿悚不可言肅此附謝移駐小遙投誠有待玆不宣心

答吳憲副挺庵

惟丈以郡最聞書抵弟也實有損貺弟隨例返貺使者約以時作報而風波吼地至矣倉皇杜門不復問曹事使者亦不索報竟去永惟至懷闕焉到今無官身輕暮春積雨中嘗放棹武林西湖望三衢數捨而遙無從一覿使君威儀以爲恨玆辱書恍疑從天讀之如暫與故人班荊而談也翻葆光詩所從遊酒間花下諸髙唱皆在焉盍簮聯鑣恍昨日事而已屈指十六年往矣暌今聚昔浮雲逝水之感眞不勝情丈所在著聲迹儒用光顯追惟弟在事時幾與所司議借丈文衡志未酬而身先退此古賢所爲羞獻納也顧弟已矣而丈勲業方霞蒸電掣林中人分華割榮長此未艾願言努力以幸同志貺惠敬拜不知所報占答增仰

副

丈家教家學英雋趾接甚盛次郎卽微根柢之容何至按劍而逺勤慈心也業己如指傳致朱郡公其必能若吳公之引汲洛陽也春時弟嘗詣湖之菁山一拜屏翁座師墓下便與其鄕紳若朱襟江侍禦錢繼修寺丞凡四五輩集其嫡庶四子請於師母吳夫人再出其分授田廬舊籍重爲開列名使實授仍用諸紳名爲盟言申諭以和好之義而庶孽向以其生母經死有詞訐其兄事在按臺亦爲白府公乞其準息以上按臺遂批允似可相安矣而頃聞庶孽復爲狎客訟師所蠱將所受產賤直以售聲言欲俟新直指新憲長至更端起釁不兩敗不止嗟嗟屏師不知作何孽而其後人乃自戕害以至斯極也弟林居人無所效綿力丈儼然上官門墻誼不薄有可消於未然救於已形者無惜九鼎度賢者所不能自已也因風落墨比於促膝惟澄察幸幸何當合並臨發瞻遡

答錢郡丞培垣

芳訊再辱丘園增賁矣不肖弟竊自念進無益於時而退乃有以自樂牀頭綠酒屐底靑山夜雪曽乘春云可恱君平已棄世世亦棄君平眞不覩身外人間復有所爲榮名厚利者也弟已矣丈雄才偉器屈而丞郡且屈而佐礦役伐榛莽破巖壑前有虎後有狼昔人云正惟賢者盡力之秋良有味乎斯言故知彈壓撫循苦心費調停耳勉旃努力終美業爲林中故人光寵損貺非所敢承謹拜吳越一刻病中作報詞不宣志臨筆瞻遡

答袁遂溪越畸

去歳遭公武林之滸倉皇分手恨不獲呼濁酒相勞苦也歸而乃知兒輩拜有幣貺旣感旣媿竊惟向者河伯無賴震驚下吏實公用不肖故逗𨖻以及於此不肖至今以爲孽而公顧以爲徳殆長者之言乎海邑彈丸業萬里朝京師而猶令遄反主爵者所以處上才似少調適今珠使再遣鮫人泣波塞詔蘇瘼賢者苦心可以想見矣不肖春來病苦交侵殊無好懷手蕓翰恍與達人暫對聊藉爲慰割俸逺餉將毋太損疊拜增汗人還率此寓謝不腆佐衙齋小飲且昔人贈江南春之意也非所爲報臨筆神去

答吳太府鳳麓

門下古心古誼較然不爽此吾黨所信向而一麾出守遽罹於讒以免世豈復有公道耶嗟乎直弦曲鉤之諭侯封道邊之嘆古之不可行於今也亦已久矣去春不肖有事菁山遂從顧錢諸薦紳爲白鵲之遊已復眺翠巖在雲際欣然欲往問道所經則通徳裏門也愈益飛動而雨岑岑來迫人不克成行至今悔之如有欠事焉門下家湖山間扁舟兩屐野鶴孤云安所不自喜勝隼旟熊軾遠矣不肖以讒去官與門下同而恨城居境不與意會望門下猶仙凡隔也謹因芳訊而報所艷於門下者如此何當藉艸一相勞苦臨筆瞻馳

答曾中丞景黙

始某登朝則嘗從建禮門望見明公光儀已明公守雲間河潤九里惟吾梁溪亦得漸被焉顧不勝惰也未克一禦元禮爲恨後二十許年某業解職歸而明公始乃繇浙藩開府中州天飛淵沈自以無復通姓名於掌故之日矣卽不意明公一日而忘年降貴千里走書訊僇民菇蘆中嗟乎某之不適於時也𨿽春明舊遊慮亡不遺核唾棄者而明公不惟胸臆注之而齒牙潤之而封題賁之斯與嗜痂何異某一誦一感一悲矣伏惟明公手鈇鉞之寄肩腹心之重丁饑饉之仍叢采榷之擾然而兩河晏如四郊無壘誰之賜也非夫才與誠合孚格運量有妙於不言捷於不令者耶俄晉而秉樞衡當危疑回天捧日社稷之功行於明公乎觀厥成焉休矣幸而卒獲通姓名於掌故惟是死灰不再然敗犢不再驅念更欲奉履綦於典謁決靡有日也長者之言永繹增媿不腆藉手展微愫非所用報並希慈察望望倉皇占答詞不宣心

答趙撫臺寜宇

不肖竊以謂當今之時朝政耗廢士气消沮此亂萌也而方內尙晏如此系祖宗法度嚴密兩臺提衡飭紀藩臬大吏受成稟式郡縣仰流奉法大小相維上下相制截乎肅如成憲毋攺故至此假令兩臺先不安於上今日杜門明日謝事亟去以爲望事益不可爲矣老公祖辭疏旣以上度必謀溫畱畱則不可再瀆蓋瀆則上必厭厭則中格不卽下不下則進退維谷事不無閣澤不無壅畿內何地鎭撫何官不肖前見總漕公累辭不下幾一年而淹日後得畱旨便幡然視事頃枉車騎顧不肖河幹不復瀆矣良爲國事爲民瘼不得爲其身也老公祖以愚言爲何如統惟臺慈垂察

答沈州守瀛壺

不肖此歸山之東西湖之南北從此皆爲我有不復問人間世毀譽榮辱事矣倭北不逞而南之圗以爲憂此公爲南人憂耳不肖正恐其大逞於北而不南之圗也何也不北而南於吾軰爲剝膚然其志小逞北而姑置南於國家爲扼吭其志大儌天之幸與祖宗之靈倭酋猝死其國內亂是中國息肩時也楊陳二君一將一監固皆傑士第未審遭際若何良爲念之承賜翰相勞苦一水盈盈宛見舊知謹附數行謝惟亮察不次

與趙郡丞

敬啟吾師屏麓公家門之禍轉眼三年非使君以公心直道護持於上孱然四孤久已作覆巢卵矣如天之福幸延余緒以及今日秋毫皆慈君賜也顧院詞一日未結訟師蠱客一日側足而窺反唇而構履冰縕火後憂方大今四孤幡然悟離間之非忠痛凋殘之日甚如夢乍醒願還和好其親族輙爲具息臺下以請所望大父母特批準息申院早豁非獨範氏一家數口更生再造遠近薦紳之族當無不誦明徳亡窮也至其孽子分業𨿽半已浪費飽姦人之腹不肖業與王僉憲錢光祿諸君重爲料理立有簿籍並用封上惟俯賜印結諭令永守尢荷世澤不勝門墻之誼率幹掌記皇恐不次

與方按臺岱陽

不肖還山以來絕不聞戶外事而情累有所不忍見分義有所不忍避不得不爲調停收拾者則敝座師範大司成家門之禍也前是範師旣以身殉難而其妾又復用小忿自經姦人鼓掌奉若奇貨結訟鬭捷𨿽其母子兄弟嫡庶之間骨肉一家無終拆理而構者必欲從旁離間以收漁利蓋兩年於此矣以故前按臺卽準有息詞在郡無有爲請命者不肖頃過其家師在殯未塟也師母哭泣告訴若不欲生凋殘喪敗之狀眞使人傷心酸鼻不揣輙爲召集鄕搢紳之爲其密親者呼嫡庶四孤而以衷言感動之四孤唯唯復爲料理其分業使各有籍四孤亦如約遂申懇郡庭上狀臺臺臺臺仁人孝子之心披此牒也其必憫然哀憐樂爲批允矣臺察崇嚴不敢竟白謹藉手鹺臺寵靈仰幹大造伏荷推恩榮感何可言鄕搢紳聯牘並函上統希賜省幸幸不勝門墻私誼冒昧塵瀆臨筆皇恐

答李學憲雨亭

邇時文體決裂士習狂誕而司衡量者又往往導之無論他方卽頃者吾錫童子一試所褎然居前者侏■﹝亻離﹞鴂舌幾不可解弁髦經傳首鼠佛老長此安窮丈於此道故極精深玆身爲範模願力挽頹波獨還大雅爲四方矜式也林居寂寞忽荷芳訊使去逼索報殊不宣盡

與邊太府南亭

林居多病不獲以時上郡展起居之恭耿耿而已故中翰余山秦君柱邇邑諸生聯牘舉祠鄕賢蓋公論也秦君素厲名節曩吳趙二公之被杖也血肉狼籍平生交知鳥獸散去秦君獨挺身守視爲進粥糜調醫藥護持其妻子緹騎偵者旁午至弗爲沮也二公賴以生還而秦君卒以是削籍此皆弟耳而目之者秦君義聲聞士大夫間用此若其博雅好古識奇字妙書法秦君雅不以自多亦非海內所以多秦君者今玆之舉起靡振懦義有攸當老公祖不惜華衮俯爲批允風化幸甚厥子孝亷延蒸悲其父之生而以直道棄也而沒而以公道舉於其行輒附此數行弟臨文不勝拳拳

與何州守近邾

憶丈曾駕雲軿飄霞裾翩然臨我衡門也坐譚不須臾竟去難可復畱矣蓋若仙云蒼茫十餘年意丈當已踏徧五嶽息影瑤池十洲之上而頃見名字忽復辱典州豈主爵者修漢晉間王喬許遜故事而丈亦庶幾藉此積功行救人度世耶夫丈則亦所謂仙吏也弟無官矣依然此凡骨丈何以祓濯之偶弟之同郡前輩後翁吳太史公以一札來有所請於主吏語具在其札輙封上寓覽太史公弟諸生時所嘗北面請業者其文章號修五鳳樓手而其於人世比魯靈光丈幸有以處之率爾諸不宣

答常中丞心吾

武昌魚腹中剖得丈素書丈憐我艾耶洗卻四十九年之非署將七十二峯之長菟裘堪老叢桂可搴以方畏路風塵孰適而安丈遂舉兩郎卽丈能自力亦何可謂非歸來閒居之助語不云乎無官一身輕有子萬事足方此桑孔雜進中外驛騷之■﹝禾龜﹞戢羽弄雛俟時之淸何弗可也然弟業且抱三孫丈似須終讓我一籌顧弟所脈脈艷丈者丈獨擅板輿萊彩之娛耳明貺美人之貽也其安敢不拜惟慈察幸幸班荊何日臨發神去

與沈少參邃庵

別去忽忽半歲所蒹葭已霜懷人爲勞玆南昌劉茂才一麐其先公見云侍禦吾師也師按吳時最好士羅四郡之彥課文中吳書院中而不肖與焉奨拔寵異頗越倫類不肖服義佩恩三十年來未嘗去心也頃茂才謁則師母夫人業垂垂耄矣而家赤貧至不能匕箸亷吏可爲不可爲使人悲心林中人無所從振之於其行聊爲揺筆告吾知已西江浩渺公儼然其藩大夫儻能■﹝奭斗﹞升斗水活涸鮒猶爲有徳於不肖也率瀆惟畱意諸不次

與支中丞簡亭

林中人不敢言天下事楚人剽輕多怨三湘七澤之間洶洶嗷嗷獨以大府爲天耳願丈以一身救萬姓也玆胡嶽州旦弟老門生也在事可兩期藉丈之靈上下似相安而不勝病病爲下血蓋宿孽也骸骨之思愈迫以切走急足梁溪促弟書爲代懇弟讀其手札使人瞿然感動寓一牘乞恩掌記來札亦封覽夫病不能其官而亦不縻其祿此其與漏盡鐘寂而行不止者不亦什伯乎哉許之亦足以風有位者丈幸與直指公議沛然爲一題也何如寒窓揺筆詞不宣心丈幸察

答朱太府午臺

遙聞治郡淸淨寜一不以簿書刀筆見功而定變應猝不動聲色而羣不逞就縛此龔黃之伐也顧敉寜輯和釋其猜疑消其反側卻須更費一段功夫又聞後房罹墮胎之厄公頗爲煩惱不肖切以爲無庸也子息比功名自有其時乘勢據要正可行陰徳活人救命夫行徳亦非一意柔慈安靜之謂拔薤去莠以植嘉種是一方行所皈依也而於自身受用處小不當意直情恕理遣無以撓其天和凝和導祥玉麟之符源源乎其來矣何如承飛箋損貺率謝並布積愫幸惟澄照

答楊參戎

客有言玉浦將軍業參戎粵西者不肖手報而色喜可知也竊以公必且頓旌旗故山爲桑梓光而函翰飛墜似將繇長江溯流而南雄風破浪大是快事國方多故丈夫政須乘時樹勲取斗大金印佩腰間耳其惟努力不肖嘗聞粵西苦猺獞獞亦苦官府左右人好利而武人好功好利故往往狐假以脇嚇彼夷而又假爲夷不遜語以怒官府而好功者執戈矛隨其後矣芟夷一畨功賞繼之嗟乎如天道何聖人不云乎忠信篤敬蠻貊可行公儒將也故敢以區區之愚進不肖菇蘆棄物日與漁釣爲伍黜陟理亂久不聞矣翰示所稱執大義以成直名詞指何居不肖莽不知其解也明貺藉手以賀所希澄察臨筆神去

與施嵊縣麟陽

不肖𨿽投閒然未能避俗𨿽習懶然亦頗好遊城市應酬林泉眺賞往往相半以故順風不乏而音訊闕如秪余耿耿耳吾先師小傳不肖非忍擔負竊以師名節治行狀中所遺者正多毋論其全卽不肖諸生時所聞於郡邑父老者尙有數件皆古循良而率不見載其微言盛節師弟發之偶然出之無意而實有非淺夫俗吏之所敢望者自以爲非不肖不能模寫而非身逸心靜幽居淸夜不能伸紙搦筆也且不肖於前所言數件外更欲一徧詢郡邑益所未聞然後構結大兄毋惜寛限志以系玄石而傳以信來世不肖寜詳毋略故寜遲毋速此區區服義酬恩之至心也師儼列鄕賢此自月旦之公爲善之報而亦大兄孝誠之事也率惟諸不宣

與朱學憲恆嶽

別來又一易裘葛矣吾山林日月尙覺如馳矧公翶翔皇路者乎玆有私於執事者故長樂郁令文周不肖之密親也頃其邑人來言樂之士民哀令之勤其官而死也謳思其遺澤而不能忘也合詞言縣謀俎豆之學宮縣言府府言學道無曰不可者道用故事下府復核而府文未申請故有待公以間爲大府一言早爲持議遹觀厥成以順羣情而風循吏亦甚盛舉也率瀆惟畱意不次

與郭副都希所

玆同裏嚴侍禦應召而北有一段情事慮不能自言之端公欲弟代言而弟亦以丈故念我卽破林居例通一訊非過乃爲白諸下執事侍禦蓋鄕者有老母今母以壽終而未入土也意又不能無絓鄕者艱子今有子矣而在𦇤褓也意又不能無絓自惟臺臣持斧攬轡東西南北惟天子使惟端公主其曷敢擇便而猶揺搖心旌誠恐一肩外差丁今時勢瓜及而不代瓠系而不食家國兩阻誰復可告語者爰托儌靈特與一京差聊以報效稱塞以俟時至而請告焉倉皇上記詞不宣懷

與王太府愼軒

日奉書爲宋學博孤寡乞靈祈哀也不審遂聞諸掌記否玆因三芝別駕遠道上謁輙復寓此別駕弟周親也自言曩佐貴郡屬丈行服在裏相與甚深感舊徇知蓋二十年一日焉今其晚景蕭索足不踐公府而不忘輕舟車犯霜露懷刺走姑熟庶幾望見故人知己搴帷露冕之盛斯其義尢有足多者惟丈省察幸幸弟近況殊惡別駕定能口之不具陳

答李尙寶元衝

客秋兩兒以報牘還且攜有損貺甚厚又具言老父母所以遇之甚優而不肖額手可知也顧其時兒長者病矣而延至逼除遂不起是兒雅劬於書人亦修謹頗爲大君子所寵異而竟罹此是不肖之薄徳叢孽以干神譴而弱家祚也復何意山中聞老父母業比轉夫玆轉猶銀艾也而已陪九列促大卿矣節鉞樞衡階序可循崇髙易致辱在宇下良爲色喜不肖中廢永棄而老父母故借之曰澹澹美稱也循省何以當不肖自署直懶耳何如次兒不量頃亦備數國子不知曽一候門墻否當此戒裝遠承記憶旣感旣誦倉皇作答未宣積悃容嗣展臨楮瞻遡

與吳建平文石

日承停橈見賁暫獲傾倒良慰積闊第爲別甚遽使人悵望丼直指薦剡想已裒然借重此中邸報濡遲尙未得見懸懸可知劣袊敗羣奮勇擒得神君異政遠邇想望𨿽然嚴子姓之往來以塞疑竇寛詞訟之納贖以杜議端與博士弟子更始矜其弱者而拔其穎者是防讎而保譽之法也髙明以謂何如陸光宇舍妹夫有事溧上以間過公不肖己爲道明府淸苦狀矣聊寄此令藉手諸不言盡臨筆神去

與徐泰和惺勿

曩邑父母楊二尹使還曽郵一牘展起居想已達矣公大才治此山縣舉墜起廢一新耳目而易心志昔之所謂三不在者必且懾神君而各還其所無復闌出矣度斯之時吏民相得上下相信薦剡交騰譽聲四馳異日奉徵召備臺省可不筮而決也願言殫力以終美業玆有所請故宗師新建謝虯峯先生以癸酉首舉不肖科試者也是科不肖遂舉於鄕其明年吾師被讒下遷又十五年而卒銜恩服義秋毫未有以報也頃其子諸生天覺不遠千餘里謁不肖問而知其尊人尙未成葬傷哉古負土起墳若侯芭之於揚雄桓榮之於朱普者彼何人哉自維身伏林莽無气力可以振之貴治境頗密邇不揣令投謁門下倘肯以不肖故而推隆於其師因推隆於其子得少借河潤以佐窀穸公之陰功濊澤施於幽冥光於簪紱矣不肖不敢忘吾師其忘公乎率爾塵瀆搖筆媿悚惟亮

答解茂才

別來忽忽兩月追惟公不遠千里去其鄕而求經師爲靑雲上計非大有志者其肯務此此江左士人所心屈也至其借榻僧寮經年屹屹毋論世俗所趨走卽山水閒適亦不少瞬公之志於是乎專而其心於是乎勤矣一水相望無從再一把臂良用悵怏而華箋以歲端遠辱爛焉多儀賁而臨之何情之眷眷若此念之惟有慚感聞公旦夕且駕道試必得髙列不筮可決顧亦惟是場中大業不可不早構制義大體段據不肖頭巾見識稍可爲公亂道必欲求其奧窔只於名家墨卷中細心探討而無襲其惡談字樣以觸時禁是爲要著若課誦之餘仍將十分工夫內分得二分取史傳成段好文字朗誦細繹筆頭便另有一片精光一團古意庶遇法眼能刮目也何如不腆聊侑緘亦希莞存修途萬方愼愛

與章湖口繼楓

公之爲湖令雅得彊項聲無論士民度上官當無不以重公者而自覲後可數月宦籍俄換一主名及迹公所擢處而又不得也豈慕彭澤風流浩然賦歸來耶至今未悟所繇耳玆吳少君山人客死敝邑遺言幸葬我惠山下不肖爲行求一二地而厥子弗善也曰必返骨祖壠傷哉赤貧忽忽且五閱歲而後不肖始獲佐少塟資使扶而南遣一力護焉念少君屬纊時揖而曰楓山先生候我矣斯亦或其生平宗依一念乎敢以告公厥子顓而孱此行或阻陰陽家言或其宗人從中生他端不令成葬便復作畫餅公毋惜正言一救正也聞貴同年葉見心孝亷是其舊親亦以不肖意示之何如不克另啟惟傳致幸幸不次

與陳州守

雪途邂逅停橈對酒四峯嶙峋正映玉人勝地勝緣至今爲快入春忽忽不怡爰同友人彭興祖爲西湖遊朱侍禦按察二君亦追及之淹畱十日桃花正妍席中恨無五馬使君相與品題歌詠爲蘇白二刺史增一段風流耳東還興祖忽言與使君舊好也願一謁閽吏望威儀不肖私尼之山城如彈丸訟庭如水郡齋如僧寮也不如無往顧其迫尙平累計無復之必見故人而後抑心焉遂揺筆勒此牘卽無可佐遊子急者下榻啜新茗揚搉風雅亦賢太守淸事也何如不具陳小苦目眚艸略幸亮

答胡方伯瑞芝

鄕者徐增城行服歸姚江曽以翁丈書見報且荷有損貺感誦可知第入粵鮮順羽無從聲謝耳客秋邑子鮑海康覲還附一椷鮑於行間調閩之同安度不克手致然此一椷者亦未以返未審浮沈作何狀也川途阻修白雲在天吾同气同心卽通一音問往往不時到矧敢望聚首促膝乎哉弟徳薄祚薄一長兒頗能讀書而丙午冬一疾夭衰遲冷落寜復堪此頃勉作西湖遊一散幽郁而使者忽賫翰牘自梁溪追及之六橋之畔八行從天下大奇事此中實翁丈舊治弟從花下啟函讀恍對玉人緑鬢行春時也弟已矣吾同榜兄弟眼前地望可節鉞寄者只翁丈曁晞陽左伯勉旃新命爲故人生色也果以入賀行勿惜由吾吳三十五年老兄弟得一披對何幸吾九龍二泉似不惡弟掃石待也旅次不以一縷將有媿而已想蒙鑑亮

與周撫臺懷魯

積雨不肯休晚麥化爲萍梗想見老公祖恫乎其憂之深也夏災例亦須一題乎敢問

與錢司理惺復

頃質兒賴老公祖前拔以獲靑其衿爲若父者不啻滿望矣吾先師施先生祠事不肖含之廿年而定議今日光生俎豆歡動門墻夫昔以我師而名一時者何人今以吾師而名千古者何人感激之極不覺涢涕此宜百頓堂階以謝而憲節輻輳車騎晨出而暮還不得間也又虞以褦襶累閽吏輙勒此先布下悃執事者卜日入祠不肖尙當從都人士後快覩盛舉並展私悰耳期會甚繁毋煩批答謹白

答蔣侍禦

法從還朝停驄下訪此何情也蓋誼篤葭莩而光生薜荔矣臺除頃之俄借鹺斧彼淮之南江之北實亦吾鄕眞翩翩晝繡哉書來從天雲樹之思想見眞切軍國大命爰藉澄淸惟是一閹侵權羣商剝髓調停整頓難且萬倍吾老親家赤心白意亮節鴻猷必能使虐焰潛收頹綱盡振也願言殫力以答主知山中人依然懶困所慰國儲旣定內釁全消一丘半壑無妨穏臥耳損貺敬拜佐蠟屐資栢院森肅不敢以長物將報額手而已率然勒謝詞不宣懷

公與京宦

敬啟江南橫罹水患慘奪農時積潦不消無麥無稻災民愁苦危急嗷嗷洶洶之狀撫臺周公祖業拜疏闕下而老先生肩荷國計民生之重素勤已饑已溺之思度有驟聞而深衋之矣生等伏在林莽何敢越分置喙以干臺聽惟是敝邑號居蘇松上游水之來似可泄而其幅員東北負大江而西南逼太湖中間若芙蓉似陽濠蠡諸湖淸魚蘇捨黃郢諸蕩亡慮以十數實四匯之藪也夫江漲則暴湧湖溢則倒灌凡自昔周文襄所並湖蕩塞而爲田者蓋彌望成巨浸矣以方蘇松略不減𨿽嘉靖初遺老聚族而泣以爲此異災絕未經見云今三吳億萬生靈垂斃之命全恃主計大君子閔念根本調停拯救以廣徳意銷亂萌生等身同樗櫟心軫枌楡居鄕言鄕不能不爲煢煢孑遺祈恩廟堂丐沾溝壑也不揣僭陳臨發皇恐

與施嵊縣麟陽

自使者行後今已三四月弟每以玉體爲念而不得一耗懸懸可知吾大兄善自調又方爲嵊人造福天佑元吉想飲食勝常矣先師俎豆事錢理公才署篆便以此爲意而頗牽試事四月盡乃得申道道上之學臺則已按吾常爲五月望間矣臥而至下旬而後得逓入學臺初若以爲此良守吾所習聞也胡呈之遲不無疑府尊亟傳示諸邑令邑令傳諸生於朔日進稟夫事有久而論定者正此類也如嘉靖初應守凡五十年而俟施守來而入今猶其近者耳學臺唯唯吾固幼而習聞之若龍城樂育稿大佳此之宜入不待深言矣發武進案曁覆試童生後弟以叔兒幸進謁謝且爲先師謝渠復問胡呈之遲也弟乃以情事告之吾丁酉以前在仕路也歸而與大行周鉉者約擬於龍城舊基買尺地爲專祠而費大不克辦此基尋爲歐陽守買去爲先賢祠又欲於其旁附一祠而歐陽嫌爲已地避弗許已而大行物故矣而吾亦遂有長兒之痛作念本大舉事反遲遲者則吾罪也學臺亦唯唯此爲六月初五日其申文則已於初三日批出矣武進諸搢紳亦以是日謁見無不爲先師聲謝者蓋喜動門墻歡騰士庶云敢錄其批詞上聞錢理公業見約於入主之日來見示吾約及武江宜三縣舊士皆已略訂之於其日集衣冠送入祠當不出此秋孟偶敝邑尉朱父母人還因寄此諸不次

與周撫臺懷魯

日者斃一亂民而哭市帖然建威銷萌百城禔福矣憲諭通外米禁內米無非爲元元謀長算遠而敝邑馬丞乃以遵禁見告夫不禁以爲上棄我而禁又以爲上厲我民情之趨利而多變乃爾救荒固無奇卽有奇將安施乎士紳頗爲丞扼腕敢以聞上災疏何久不下想見老公祖旴衡而揺旌也主計者儻垂意根本或便當據揭覆請秋暑尙稽軍前一謁稍涼卽走候艸略不旣

與陶大司成石簣

春仲曽赴朱午臺憲副約一遊西湖蓋不至此十許年矣念欲邀公涉江相與傾倒積闊而會境上諸大夫漸來物色遂鼓棹而歸耳客有言後房已得雄者不肖聞之喜以爲慈白在堂含飴當極歡是天之昌仁人而又成其爲孝子也有順羽幸示以慰甘撫臺早晚得代矣施嵊縣久爲公所奨賞此自得諸口碑而資地限人上官或不必聞公一方山斗無惜九鼎力專精推轂倘遂獲登薦剡是爲山城植良令以風有位亦賢士大夫家居盛徳事也然萬勿言不肖有托重意不勝世誼爰幹淸聽臨筆瞻遡

與王憲副愼軒

憶徵帆道梁溪必停橈一問寂寞此何情也獨恨前畨翁丈以賀還蓋脈脈長往矣而飛渡不泊後會安可期悵望如之何昔人每嘆林下無人以翁丈資地望實不難計日月待節鉞而飄然棄之邇邊南亭年兄亦復然何吾黨諸兄弟之勇於退也鴻冥鳳舉政不遜繪麟勒彛之爲烈耳別來遙惟起居萬福宅近名山赤城如霞翁丈躡履曳杖行吟翠微亦曽遇異人授長生訣乎弟塵心凡骨不克從遊念之媿焉玆周大行之婿譚甥京感誦恩施不遠踵謝聊爲寄此之子詘文戰而又食貧不識大行同年之爲州縣者能稍振之否翁丈能爲一借鼎否惟裁幸臨筆神去

答髙太守衷白

榷璫之惡言官攻之言官之公也主上撤之主上之明也夫旣已撤矣卽使守土之官果護之出境亦守土之官之分也循職而行易地皆然必羣起而辱之而後爲快幹主上之明威貽一方之慘禍所損國體官常政復不細柰之何今朝端之論不參職掌而必以雷同爲賢林莽棄物不識忌諱見解如此左計中傷之說辯揭不得不爾人各有良心世未冺公道安得以刑余只詞而據以蔑官常定人品其亦舛矣矧案牘具在抵牾非一搢紳父老咸能訟言之此可徒耳目襲取乎業已視事無前卻得喪命也毀譽時也吾無媿於心無媿於天俟之而已承下問率以質對惟亮在不盡

與蔡臬副梅巖

與丈別不省在何年其不相聞問意自繡斧按畿南以後便成曠絕耳追惟長安中聯鑣捧袂兩皆靑鬢弟今者鏡絲如銀雅不乏林下風气不知使君起東山建節海外作何面孔也海外亦是丈繡斧巡行處此畨舟渡中外望威儀崩角帆前作何光景殊以爲念幾謀飛數行一展積思會儋州陳倅允培隨牒而南聊爲布此陳吳人嘗事弟講業與其弟故上虞令允堅齊名廩於學官久之不遇抑志爲此官波心天末弟勉之成行者恃丈爲蓋載耳惟是其尊人封公老矣亦以此頗慰意所希推恩垂盼幸厚萬里裁書臨椷軫結

與陳吳縣石湖

鄕者以謁賀撫臺舟泊吳胥門猥蒙老父母臨況津下損貲見餉甚寵甚隆自惟不克倒屣候迎迨走謝又不克奉袂暫聆玄論也至今耿耿玆不揣敢以民瘼聞之主計者某之先人實墳於治境之二十有一都頃以掃松至忽有父老百餘軰環而言荒瘠狀良苦謂此山中田三千畝緣秋旱鮮粒收而掌賦者報以爲熟𨿽罄家無所抵願得攺折占曠蕩恩也不肖慰而遣之有慈君在吾隔壌不當言未同不當言而此輩迫之愈堅至相隨不肯捨某於是乃不得不爲言也語具在其稟揭中輙封上塵臺覽竊惟畝而止三千以一邑計數殊不多老父母家視邑子視民稍爲勘驗軫卹以活此四三圖孑遺似亦非難事在一垂仁用愛而已率瀆淸嚴容專造請不宣

公與甘中丞紫亭

伏諗迹榮楓陛祗召棘庭卽晉而參秉樞衡光調鼎軸後命非遠海內顒顒望太平矣生等辱宇下久同心慶忭倍萬恆品而並以偸懶不克拚五日程展謁軍前修燕雀賀瞻悚亡以諭玆不揣竊有所請施嵊縣三捷者生等所受知故敝郡守龍岡先師之子也當其爲孝亷時束身最檢飭而又練事茂才智頃去爲嵊甫歲遙聞嵊之人慈母愛之嚴父戴之以爲自有嵊無此良令也老公祖耳目甚逺揚激甚公度已蒙物色安所須生等言顧生等不敢忘先師則亦不敢不爲嵊縣地仰惟剡書報命懇望推恩一顧品題登薦彼資格固謭薄從此便得自拔儕伍卬首信睂一志竭節以報知已而生等門墻舊士樗櫟陳人亦藉手效毛髮矣其爲華寵與躬被之何異謹九頓奉聯牘托同門湖州陳憲副郵上干冒崇嚴臨椷不勝震恐之深

與王憲副玉沙

惠泉言別離愁雨色黯黯昨日事也追惟明徳雅懷謀邀我爲雁蕩之遊而逡巡未諾今衰且憊矣卽猛然扶策往誰適爲主者以此則嘆山緣之薄也老公祖自參蜀藩凡數歲許始晉領右轄淹矣然地位旣崇望實彌重斧鉞之寄近在眉睫顧不知吾吳百萬生靈猶得儌天之幸借衣繡來威否意老公祖以潤州爲並州其亦未忘江以南山州民物也玆談龍安如錦分符西上不揣郵一牘稍展積闊龍安實不肖密親用任子至此官向所居職並克砥礪以剔獘蠧有聲迹如天之福獲出鈐下度決能奉要約爲徼郡良牧以無墜其家聲也尙希覆露使有怙恃不肖臨發不勝瞻依

與張太府岵望

曩獲於畱都曽一再相聞問髙山之仰良愜我心乃五馬趨信州而不肖不知以何適不克攜一觴祖之河梁也蓋至今媿矣伏惟雄文亮節卓然爲吾吳有數人物而又以才望守玆名郡遙想驅車問俗露冕行春謡頌洋洋七城一口維桑與梓實有榮藉偶通家子費茂才元祿以徵文至於其人還聊爲布此茂才尊人爲故太僕唐衢公不肖典浙試太僕甚推隆不肖也以故茂才與不肖有交云茂才固才子少年富撰述所爲詩若文四十卷行世膾炙矣其操行又凜凜用太僕遺教損田宅祠鵝湖四先生賴使君持議以成盛舉不勝知已之戴托爲聲謝昔陳豫章爲徐孺子設榻勝事炳千古此足當之乎率爾惟慈察不言盡

答吳建平

久不聞問此心懸切適得蕓翰知士心已寜民情允協學臺旣降顏推矣而道尊開薦復破格綴數行於下喫緊痛快其用力至矣覽之不勝喜慰十月間曽以振寰別駕中讒貽書撫臺因道及公渠答云吾生平禦屬吏未嘗不嚴而處之未嘗不厚總之取其新不計其舊匿其瑕務見其瑜今吳建平可槪知也觀此則其屬意於公明矣幸靜聽之然公在事須倍萬嚴密倍萬檢點戒家眾之往來愼形迹之疑似必終日兢兢常如對陣者而後可以保此終譽也輙布腹心所希采擇逼除遠荷損貺爆竹椒酒飫榮施矣敬謝敬謝率爾具復不宣所懷

公與楊按臺淇園

敬啟敝邑袁學諭徳顯者用舉人署者也曩老公祖以直指報命時業蒙收之薦剡一經品題久已稱師儒矣今其滿考給由例得聽衮斧爲殿最切惟此諭𨿽未有奇節殊迹足以震耀庠序而其性資固醇厚學術固贍博師範素優士心共向生輩子姓咸在遊從耳而目之不啻習矣仰惟老公祖文宗教主衡鑑自定第望俯憐鄕書致身之難更念寒官砥職之不易曲垂賁飾終賜陶鑄使從此藉靈梯榮樹尺寸報剪拂是古大臣造就矜憐之盛心而生輩通邑薦紳之光也士林幸甚聯牘希恩極知干冒臨發皇恐

與朱憲副午臺

山中閱除目則公已建節河東矣仕途誇此道仙道也而不肖又頗聞晉中大都寒瘠卽食味不敢望江南百之一果爾公一切供具可且堅忍茹淡薄爲此方作福耳公官尊體崇一笑顰諸下吏以爲榮辱憂喜者幸以博大寛緩爲政使下吏之愛上官甚於上官之護持下吏可也諸生解中式丙午丁未間在敝邑讀書不肖親與講藝而兒輩與會考作文此生離家負笈埋頭苦志眞非悠悠者可及今其歸候秋戰輙令以所業請益門墻惟推恩破格特與評論賜以指南用爲遙臆至望不肖第度瑣闈監視定當借重恐此輩亦須避嫌顧六月以前或不妨臨見點鐵成金在公鼓舞矣因風附此諸不言盡容嗣展惟亮

與王右轄玉沙

䢐臘談龍安領符竹上事爰郵一椷通契闊計徹覽矣入春無何荏苒朱夏遙想錦江玉壘之間藩宣大業舄奕無兩建牙秉鉞爲人主扞西南半壁眞旦晚事也玆華斷事孚曽者亦不肖密親也本名家子醞藉修謹不忝雞羣獨鶴此行獲奔走鈐下度老公祖定能推恩回盼遇以異等惟是官冗格卑臺察如雲或不皆靑眼所賴老公祖母惜齒頰普爲噓潤二天可恃何蜀道難哉疊請皇恐不腆展遠愫並希命主者幸甚

答何世兄

比者忽而聞老師上仙之耗不肖驚魂欲絕失聲而長號曰天乎吾師遽至此乎前是維揚呂逸人者以老師書來不肖敬問起居無恙逸人爲言老師神甚王肌甚固少壯人不及也問諸公大哥斑斑擅文藻美聲譽不減河東三鳳不肖南向手額吾師百歲其遂見三鳳一日而儀於廷哉秋榜四馳亟物色中州賢書觖然不無遺珠棄璧之恨久之乃有告山頹木壊者矣吁嗟老師身爲帝者師不克究厥施於爰立而林泉之日月又不躋於上壽嶽降星孕其何爲耶門墻舊士絮炙多時千里闗河逡巡未發而吾二哥遠使相辱曰是惟先君子遺意永言恩義能無痛心戚慟而已嗟嗟吾師已矣不可復作矣瀏覽所惠二刻本末純備經緯具足眞吾師爲不亡而大復先生代興也區區之愚猶願一意本業光踵大科而後肆力於古文詞可乎以慰吾師幽遐而順適吾師母太夫人晚暮無大此耳若家庭門戶非意不情之來斯其細小然適足以爲吾繕性練材之助也何如損貺謹拜稽手不腆以謝遺體良重愼愛千萬容專上不次

答邊憲副南亭

頃者老公祖自霸上移鎭新城所部益薄邊位望亦益重先聲制敵長策殿邦安肩背以安腹心恃力不細小須日月立起勲名晉而秉節鉞開大府眞眉睫間事耳蓋宣府中丞之自薊門遷而亦實自吾江左遷也有成例矣矧昔淹今利非獨官評良亦天道然乎不肖弟恨隔二天幸專一壑布帆蠟屐詩卷棋枰盡容送老所念把臂何年譚心何地興言惆悵遠承芳訊載拜損貺便堪持付酒家召村老對籬菊擘蟹行觴爲歡樂休官人不妨頻醉也何如謹因使者聲謝並寓不腆展積愫所希垂察軍城早寒折衝心勞惟愼愛

答陳太府

鄕者不肖墮風波中而門下指天日爲雪之知己之感與歲俱深矣門下用望郎守畿郡而忽亦有齮齕者不問而知以才名遭忌命也然南移而得海邦雄鎭屹然卽朝有公道可知計樓船當過梁溪每與周孝亷引領福星計得遮謁而仙帆夜渡闗門紫气瞻望空勞我情如何承損貺伏拜明貺仰見至懷不相遺棄使人銘感使行甚遽率然布復俟徐樂淸之官當專啟寓候猝不宣盡

答胡少府

公自師席領郡符爲逺於春明矣扶馮雄鎭國家所倚爲右臂者而又當積祲之餘拊循勞來上所以托重恃力實於公乎在公用文學飾吏治政成譽起晉而耀郎署肩弘巨勲名何可量政須努力此一畨耳不肖孤根朽株爲聖朝棄物公安所得長者之言誤相呴沫𨿽然吾鄕好山水不肖頗健飯善酒布帆蠟屐徜徉其間以閱世送老何不可也吾終不以此易彼矣尊公還辱貽書寄訊且割月俸佐我遊資公離廣文亡何輙此厚損使人慚感因風寓空牘聲謝殊不宣盡臨筆神去

答王宜興咸所

荊溪梁溪相望百里而遙而不肖惰也尙未克一謁堂皇修起居之恭耿耿而已側聞慈君爲政鰓鰓民瘼不難履畝而丈爲元元謀萬年之安暑雨秋霜躬行阡陌良亦勞只窮閻歌徳鄰壤向風殆有以也辱以逼除割資錢佐椒觴春風天來滿門鼓舞謹對使者下拜且額手謝摳趨有待九頓爲期

答趙常熟太室

拱讀二賦雲霞珠玉錯落震駭子虛上林不得獨步漢庭矣若乃深心極思惟往哲是型惟民恫是惜此尢風人之絕調而作者之本指也詎惟稱大夫才而已哉權輿一割老父母精神政術實在此書何言海虞𨿽以拊循宇內可也拜教之辱惟有嘆服並謝不次

公啟樊二府

昨諸生中有傳老公祖臺旨以謂趙父母管徵廿六七兩年南項錢糧分數絕少今甄別在邇例得參處者不肖輩竊見趙父母在事於國賦未嘗一日弁髦祗緣年來旱澇多有或其調停於南北輕重緩急之間盡力全完北項而過寛於南項以少蘇民力耳而今春澇災益又甚是兩年者實奉撫臺明文停徵故其遷而去也脫然無後虞卽不意以累老公祖持籍握算而無以應也夫急公大義也催科首務也部院按數而責逋按例而科罰督促嚴切自其政體惟是趙父母以老公祖爲天而百姓且以老公祖爲命今日之事亦惟老公祖爲政不能無望於鼎力一擔當者所懇曲意包荒婉文置對一面不妨摘催以塞上指庶當事者有所藉手定從寛假而賢令保其終譽元元慰其去思謳徳誦義曷有窮已不肖輩不勝區區敢以父老子弟皇皇之意請

公啟梁理刑

謹啟敝邑尉許父母智生等耳而目之凡二年於玆矣兢兢守其職不有纖芥之過生等甚愛重之頃蒙鹺臺責戒聞所督過在多支朝覲公費及克減火夫工食夫覲費有無多支非生等所知竊意庫金銖兩並有主者尉故解事安敢越例而索也卽索誰其與之若火夫工食頗有說工食原取諸門稅門稅向多冒免尉一切淸出是其能也乃冒免家無所匿獘益相挨不肻輸稅而工食遂不獲以時給火夫與冒免家交怨而謗行矣尉其何辜乎然此已事也江臺旦暮且按臨已破之甑將無再辱夫邑有良尉而使爲法受惡又庭辱無已非尉之恥而生等薦紳之恥也仰惟老公祖至明至仁靡所不覆露生等乃敢以合城父老之意力爲請命所望矜憐昭雪曲許自新尉幸甚生等幸甚有如尉果得罪於民者鹺臺之惡猶吾惡也而生等以私庇之其若公論何願言博咨特垂淸聽率瀆不次

與邊南亭

客■﹝禾龜﹞荷芳訊倉猝聲謝薊門三千里恨不克奮羽立階戺效起居之恭耳江鄕借餘春棠陰賁然士人賡衮衣稚子拭竹馬吾君何當下五云擁節鉞來乎蓋咨咨謳慕之焉礦稅遽反汗廟堂能回天否老公祖守在尺五何以爲畿民計玆寶坻汪尉國賓者弟佐銓時筆史也弟得告又嘗護弟還裏門頃聞以承奉稅璫爲直指所督過嗟嗟此輩聲勢燻灼不啻虎狼而責小吏嶽嶽折其角乎譬以莛撞鐘亦何幸之有矧此似出萋菲非實有是事者伏惟老公祖憐才卹小如天之覆尉業不勝頂戴惟是直指且報命假令送部考冊一字小劣墮入深坑矣屋之烏梁之蟻敢望推恩保持予以優考卒玆浮圗弟良亦有榮藉乎哉謹因筠塘卹部郵上片牘千萬畱意臨文皇恐祗余瞻戀

答陳大司農老師

歲中得老師書長跽捧讀恩義滿楮竊惟門生不肖以老師當國而不幸早廢不獲奉麈綴武以觀勲業之盛此門生之不幸也惟老師經綸大手何所不運量而獨丁此不可爲之時而蒞此不可爲之官似亦老師之不逢也頃者有報有緣開例言者門生不以恚而以喜吾師用此弛擔榮矣俄而諭旨罷礦稅畱兩大臣門生愈益喜吾師用此終事上又榮矣乃寛政遽反汗部疏三諍不報而老師尙亦堅臥門生於是且恚且喜恚者嘆回天之難而喜者喜吾師猶及用此弛擔而榮也夫礦稅之禍易見也而釀之在主上邊餉不時發苟旦夕無禍耳而責乃在主計門生故謂弛擔榮也老師憂國而忘其身門生憂天而忘老師爰輸瀝肝膽以進所希矜其忠而恕其狂幸幸疏刻委序敢不惟命俟黽勉執役呈政淸源潯陽二闗皆隆遣而皆以屬門生舊遊非推師恩曷克臻此顧此二子並克自樹立知不負推擇也並望始終造就惟門生亦有榮藉乎手勒不具陳

又

誦手諭仰見老師無一日不思起溝中瘠而靑黃之也顧彼虎視者不眈眈乎愛我哉其中沮者耶然以門生之不肖而廟堂猶過聽老師而毋忘門生也門生之榮榮於靑黃矣謹百頓首以謝

與堵江山太衝

丈令巖邑歲滿而政成英聲流聞蔚乎茂矣上不能廢臺諌不置安能按徵書使不時下丈之用尢異褎然舉賢良首驛而召也其在眉睫間哉弟不肖托在雅故跂而俟之以爲吾林莽光玆縣父毋許尉智被逐歸閩道出江頭敢寓一牘往尉兢兢在官不私人一錢而不幸中讒去傷哉貧也至不能挈妻子吾儕搢紳稍佐之費始克成行闗路迢迢旣阻且艱如天之福可以干澤丈仁人也以桑梓之故給少夫與之出境不令立僵道傍不俟弟言之畢矣率此惟憐察萬萬不它及

與劉兵部楚盤

往吾劉氏外表以裏門一健兒而親家降貴而飲食之又破戒例給札使執以梯榮地所以爲不肖推恩踰其分矣而吾劉氏甥家報歸數言親家禮遇之殊等卽頃者援納遭駁至盡力爲分明以漸有挽回不肖聞而感頌可知也而會徐氏鼎祚亦去而遊太學乃敢奉數行謝徳意遂令藉手長者之子資稟素開敏不至溺紈袴習而以孤童久奪志家累鮮專一之效玆遊似鋭然將有所肆力親家藝林指南也無惜提其耳何如兵食調停犁然石畫日奉教乃知事𨿽紛絲殽亂靡所不可定而異日艱巨之貽必有屬國家無憂乏才矣並不次

答費太學

鉛錫相望千里而遙風馬牛不相及也公子徒以莆田鄭初知菇蘆中有不肖又因吾吳博士習不肖裏閈間事過而辱賜書請所爲不朽其母夫人者公子孝浮於刻木而義篤於命駕矣不肖旣受命退而瀏覽諸刻集連璧大珠光采陸離紛不可摸捉不肖椎魯不能定公子文竊念公子年少耳乃其撰著業褎然滿家有如一日致身靑雲纘戎繩武絲綸世業於是乎在不肖庶幾從林莽間睹之所委屬窘他役倉卒未能俟杪秋當勉爲立傳付博士所使以時郵寄不煩再使也聞尊公棲東山甚怡恱不肖用職事嘗奉教武林瞻慕至今希爲道拳拳函貺敬拜不腆藉手侑報牘何當覿光儀春樹暮云行勞夢思矣

答張明府

西蜀徵殿材連歲不得休頃困軍興甫平耳此之爲難視他省亡慮百倍而丈屈爲縣無一事不煩擘畫懸知誠與才合調停劑量綽有妙用慶民沐浴膏澤中人歌戶祝可以想見比及書最褒命且下朝廷惟疆圉是虞決不當負勞臣也不肖位過其望歸來家山與鄕裏衣冠嘯傲煙霞間盡足自愉快尙安得復作春明舊夢誦手翰長者之言也慚感而已楊憲副得數相聞否神明茂宰何上官不愛重而須根柢爲遠貺敬拜土種各種以志徳意四幣非所敢承也惟亮在率然附謝詞不宣懷

答楊侍禦意白

不肖閒居惟此一時也利臣四馳山童澤涸宇內怨聲若沸而猶俛首帖尾無敢遽動者直指之使提綱飭紀建威銷萌有所以彈壓於上也𨿽然長此安窮不虞一朝土裂乎公今三巡矣得代且當還臺天聽甚髙何以挽回更彼弦轍不肖業絕意人間世甘老田間惟是匡王定國開弘濟之業吾知已能爲之不啻吾身爲之也公其努力霜函遠墜想見懷人之切飡錢分餉毋乃太損便堪買山何論置酒敬謝謝輶車道錫靑林一顧能如約乎望之望之

答髙戶曹衷白

公爲闗業已得代商民口碑翔播四遠山中聞之慰喜可知公還朝且綰篆正郎位領劇司方今筦庫如磬懸邊人待哺以日爲歲詎不至危急而當事者過而求宿逋不已椎骨及髓邦本獨不當念耶公今之賢者也卓識深慮籌之熟矣國與民之間願言調劑以幸蒼赤北徵尙暑愼葆爲期

答楊侍禦意白

公還臺後微聞繡斧且按中州矣忽而見按遼之命遼自徵倭困徵發光景凋敝定非曩昔比而益以采榷惟恐其不盡更山林嘯聚幾成大事非公調停彈壓扞此疆圉不因而失陷者幾希舊臺事何久不成勘此又一難題也𨿽然以至公至平之心處之何所不可耳使來自東方逖哉勞人所損貺敬拜以奉賓客對使額手謝以法臺淸嚴卽一縷不敢將報也公亮在籌邊勞苦爲祝愼愛

答劉侍禦在田

林中人竊見山澤多隠淪而又聞宮掖多隠憂入而諷諭出而消弭以爲國家奠萬年之安政臺省事也公其盡力不肖慵心傲骨自玆恩放亦惟是社楡壠樹以娛晚暮公入都無何遽而書及之且佐以損貺誦公之詩把公之觴坐上客滿尊中不空夫復何求哉謹額手謝因風布狀惟公慈亮

又答劉在田

公性薄浮榮學臻空有此是山中十年大領悟所名大知識者然而拔薤鋤莠以沃善根植危蘇困以培善果住世度世愈益大功徳政不必枯守蒲團爲淸涼福地也不肖欲界安身囂塵滿目詩文之障酒肉之緣種種業案獨以春明舊路夢斷心灰除卻煩惱轉生歡喜聊足供知己一笑耳公其謂我何法署淸嚴書貺再辱恍若把臂傾郁輙玆再寓空牘以謝公幸察

答金計曹我平

淸源分署故是好差遣今中使橫攫人行旅絕希道路以目蓋昔人有其利而公當其病昔人享其易而公遭其難民之脂膏國之血脈有大可憂者至而郁悒不自怡傳所稱恫鰥乃身非耶顧勞臣智士長算遠慮往往不在彼而在此斯其說在易之損不得顧身名而爲一肩負也寒天異域勉旃加飡

答陳中丞毓臺

初明公仗節鉞鎭滇不無虞緬也今帖席臥矣卽驅緬不無虞餉今所在露積矣天下見數年來滇之無事也以爲明公拮據卒瘏大有造於滇而不肖以謂何啻滇也蓋大有造於天下夫倭自外瑕者也哱與播則內釁也當局者舉事一不當而疲海內之兵力而始就平帑藏悉空賦斂益急池魚林木所從來矣明公不愛其精神謀略以策滇不卹譏讒以扞滇而其福澤至被區宇勲伐著社稷古大臣實心爲國家固如此𨿽十年不入朝不肖竊見先朝周楊兩文襄項襄毅諸名公皆暴露行間勞苦而功髙久乃晉秉樞筦登相位今日上所以用明公與明公所以報上正不在外內淹驟間也何如遠書從天蘿薜攺色禽魚弄影損貺下拜佐賓客資歸鴻取報迫倉皇寓空椷以謝一日明公奉驛召入朝旌旄道我梁溪不肖遮謁軍前九頓矣

答堵大令太衝

弟廢棄之餘甘老丘壑絕不作春明舊夢而頃李通政者辯疏中復蒙波及夫鴻飛冥冥弋人猶篡之耶世棄君平政不知君平亦已棄世矣丈綰綬六年飲冰一日循良之績直與江郎三石同其崔嵬𨿽然百尺竿頭尢望殫力以需內召星變示異其占叵測而家鄕四月不雨二麥未芽米價頓騰盜賊多有兼之催科猛於火貧富交困官民俱病不審來春景象又當何若辱損書貺率謝漫及不覺縷縷積愫容特展臨楮增懷

答杜臬副見田

不肖居則惟國家不惜百萬兵力以救朝鮮而朝鮮卒賴以存也顧此一役也行間徼外爲居中而制勝者吾相知中凡三人焉比於三傑矣然岷麓以身徇滄嶼以官■﹝彳句﹞而公獨收完效晉崇秩身名俱榮主上尊寵之若金湯然士立功名詎不以時哉薊門度可二年烽燧不警羽書閒閒鞏肩背以鞏腹心攘外安內功在廟社意節鉞又旦夕畀矣不肖被放久業絕意人間世恃公等在事建威銷萌培太平之基林中人穏臥煙霞豈不沾賜遠使垂訊深悉存注飡錢分餉毋乃太損下拜知感五云極目占謝心飛

答章湖口繼楓

公初上卽不肯爲中使屈稍以相忤便飄然欲解印去士民挽畱上官惇諭而猶未出也玆辱翰示承已勉出公品髙格古又大賢之後士大夫所心重初政有此舉動風節凜凜自今第加一段耐煩工夫遇事掣肘處略可調停劑量無必以去爲髙也蓋去之意不可無而去之言不可恆有恆以去爲言慮猾胥姦民窺見意指或相緣爲獘以玩我又或相構爲釁以激我而我墮其彀志未必行而身罹其累矣公無欲人也無欲自能燭姦自能遠累爲四封赤子呴沫一畨而數言歸乎不揣獻其愚忠不審髙明以爲何如率復不次

答範方伯晞陽

伏自通籍以來而吾兩人者盍簪聯袂不四三指屈也同桑梓又同遊曲江詎鮮宿緣而曠焉若參辰乎念之悵然蕓翰從天啟函回環讀恍疑暫面追惟曩者幸與曙臺年兄共事恨不獲一日而登翁丈九列以表儀都人士其後事多所掣肘而弟亦荷恩放是天猶未欲顯暴眞儒之用於世耶嘉帙三種學術世風醒迷救溺謹拜明教賦刻遂揜揚馬何得擅此寜馨艷慕不可言敢問阿翁仲固兼才遊戲而爲之柰何不令專一本業而分心馳騖爲也猥恃世講言布朴愚不知其陋臨筆瞻遡

答尹中丞春寰

頃弟所舉士袁參知之南因寓一牘往蓋別不四三日而翰使從天下矣良用寛慰惟浙地大物丰蠱蝕其間而邇時中使驛騷虎而翼蠶而食椎剝滋甚節鉞大府所左提右挈以撫循元元亦惟此郡邑吏耳假令吏治循襲巧者規厚利彊者博名髙元气益削大命且蹙𨿽有能者其胡以救之翁丈不勝憤積方下車極力澄淸風猷所樹百城凜凜奉法爭自祓濯以避嚴譴吳越首藩百萬生靈實恃有寜宇口碑流傳無論衿紳氓庶如出一辭弟山林人聞之絕眞非苟爲諛也願竟鴻烈以須樞衡之召率謝並祝崇護爲期

答顧大令

歲且逼除忽得函翰啟而誦之言言皆肝鬲也比於促膝矣以公之才實能用文學飭吏治者甲第人徒有其表耳今伸紙奮筆含英吐華如公幾人哉嫉而讒固宜然而居才大難遇此輩人尢難彼自不能而吾示之能彼以吾爲有心炫之也則難吾能而示之不能彼以吾爲有心避之也則難無獨大篇髙詠卽一牘一文者爲人激賞俗吏側目矣𨿽然孟氏言之矣至誠而不動者未之有也吾不期於耀采不期於鏟采物來無窮吾第以眞實心應之有所見解吾不能縮舌有所施設吾不能縮手期於盡吾所當爲者而止吾不知其甲第少年人也非甲第少年人也期於盡吾禮而止久之定相孚信相倚藉昔之嫉而讒者轉而愛以譽矣何如率謝並布愚忠不悉

答劉憲副應沙

唐人詩云日晚江南望江北寒鴉飛盡水悠悠情人景物千古一日矣不肖長伏丘壑往往作濠濮間想睠言知己實奉璽書巡行其土而不克攝野人衣冠望法臺親未光雲天莽蒼江流限之我勞如何歲聿雲暮忽此芳訊遙惟建節使君弭盜行河救荒問疾驅馳良苦𨿽國家腹心之患陵園根本之憂賴以銷萌因之鞏固然而風雨積露之瘁其形機牙窽會之煩其心玉體來瘧頭須爲白固其理也幸已太康率謝並復臨筆心馳

答屠禮部赤水

別來忽復六七年俗子守一丘不能躡一兩屐訪諸名勝因求先生於煙霞竹樹之間追惟少年時通籍定交相驩若兄弟今便如隔世那得不相思昱上人來得手書數行不啻雨花從空中下者誦之知道斾將從廣陵渡江道梁溪幸一會弟而以阻冰卻度海東還也何緣之慳一聚首而造物限之悵望如何上人歸附此奉復容嗣布

與王憲副愼軒

舟中夜別裘葛屢更山林人望西南天法星熒熒焉知鴻名駿伐劍閣齊髙矣周百里幸而晚成不負大知己憐才至心也乃弟不獨以其成名喜而尢以其官使局喜此意想吾二人同之玆新寜吳簿本慈亦晉陵人郡幕遷此官其才識暢朗似不肻爲俗吏者惟是蜀道大難卑棲可念所希推恩覆露使有所恃以效奔走幸甚臨風落墨詞不宣懷

答朱學憲金嶽

吳胥分袂倐踰兩期嶺外別一天提衡馳校良苦追惟公守蘇則數病蘇士不飭又往往甚常熟士比竟以敗具如公所虞縣官至勒停一科試守亦解職去禍已烈矣𨿽然令公在事士安瑕而噪卽噪片言折其角可也度不至決裂如此則嘆鄕者民變不三日大定市不易務官不易常賴公敉寜力耳民變而後徵公得民之深士噪而後並徵公遇士之善彼其士民謳思之回視別時轉篤厥有以也損貺曁二錄函自萬里下拜知感媿靡所報臨楮心飛

答楊督學意白

語有之經師易耳人師難也公祖以簡重質朴恂恂如書生時所稱人師不虛耳已覽所頒學政一切崇尙本實屏黜浮薄若乃歲課月程眞循循之誘哉士習自海虞一處分後漸似檢束大都愛士自盛徳事愛而曲護其短以釀成其驕橫亦當事者過也公祖第以公心平心提衡其上何束濕弛銜之虞乎願無深念屬者津頭一晤至勤車騎入城鄙心方局蹐公祖猶娓娓言之是使我重不寜也媿媿率謝並復俟法從還畱都當嗣上不次

答趙司理如城

理官守三尺未有八年淹者有之自公始而晉畱省參戎樞主恩不薄矣書來徳意何獨勤回環把誦憂天憫人言言激烈𨿽然此海內一大刼數也度伊周大聖賢另自有一段格心學術髙皇帝功徳無古威靈在天當不使金甌瓦解不肖已矣補衮弘濟行賴公等林中人其藉手穏煙霞臥矣損貺下拜空椷寓謝詞不宣懷

答耿常熟藍陽

鐵笛子開口便奇崛皆千古詩人文人所不經道者使星斗亂墜神鬼號哭矣至興革一刻求瘼剔蠧抑又何詳宻委宛自結於民之深也彼海虞一彈丸何幸士得仙令爲弦歌民得神君爲蓋載乎春湖水生當棹小舠叩堂皇顏色不宣

答陶大司成石簣

公謝雍席之召而安板輿之娛潛龍翔鳳海內想其聲光慕其丰采眞不媿居東山之鄕者卽一日起而霖雨九垓羽儀百辟林中人分華割榮其未有量也長兒雅爲公所許可而不幸捨我去是惟不肖儉於徳丰於孽以及於是嗟乎已矣溫翰遠唁讀之老淚如迸泉轉增悲感𨿽然不敢不奉慰勉彊自排遣也臺蕩久已意往一畨摧傷興便索然儻贏博成封濟勝不乏終圗畢此山緣並踐芳約耳雪涕占謝詞不宣心

答葉閣老臺山

日者舊輔新參一時並命朝野鼓舞想望太平矣而老先生尢所稱明公獨妙年者龍象之精神宇宙內事何所不擔負黃閣三十年淸風億萬古敢爲舍人誦之早已牘一箋謀遣次兒效燕雀賀而會厥子中痘逡巡不得發乃周季君歸自白門則儼然以函翰來矣登樞而問布衣古名相躬此盛節者幾人良用榮感方今時勢士大夫所責成相臣甚苛而相臣所以補拾劑量亦甚苦顧上明主也亦剛主也爭之煩見謂收譽爭之切見謂沽直何益成敗上在位久於公卿臺諌多所厭薄而於執政恩數獨隆重尙不廢累朝之遺焉有如諸老聨翩入朝以至誠懇惻之意力請召對幸而垂許盟心造膝同詞合陳聖衷其必有感悟也決壅政撤利臣格天勲業定在此行林中人拭目觀其盛焉幣貺集刻俱下拜訖北向占謝極目五云

與朱宮諭蘭嵎

畱都閣下桑梓地也而以宮秩領翰篆蓋無一日不晝繡哉梁溪相望不十捨而近而不肖屏林莽又病苦因仍不克奉尺一問木天故人耿耿可知己頃彭上林傳示東使一刻而余大司成亦以雅遊編見貺珠揺玉映不啻窺見作者一斑矣白雲自怡髙山在仰所希崇鑑神與書馳

答曽烏程蘭若

客自苕城來者具言榮任席未暖而巡行阡陌弔災問疾苦卽古所稱已饑已溺不劬於此矣且其勸賑也獨以歡而不以威慈君作用略見一斑卽返祲爲丰何難乎枉墜箋翰賁以筐篚敢不下拜謹額手謝董氏婿猥托二天光庇百口範氏諸世講亦津津誦恩斯惟屋上烏終爲環下雀耳並爲志感不次

答王計部華崗

日丈所托王鴻臚寄弟書把誦知感華崧兄不得意於其身而得意於其子固當吾兩人濫一第矣而喫虧受枉處政自不少有如兩家子不若沈家子者不妨引例問彼蒼何意也一笑遙聞燕齊大水而吾鄕顧旱旱而久使君數飛檄督吳逋詎乏香火情乎所諭謹惟命病脾守艾火推枕復此殊不盡丈慈亮

與紀明府

頃王茂才從禮來訪山中始知明府隨牒令蕭石福星熒熒瞻慕可知茂才蓋不肖乙酉浙闈所嘗校定者臨上榜而忍愛割捨意其後科必峻發而竟墮落遲局也才士之厄我實貽之顧其志貧而堅伏櫪而不倦千里門下倘肻推恩回盼造就此老門生使與少年爭驅不肖實藉手塞咎幸甚聞其子童子嗣登弱冠亦有文亦不無望門下之拔而收之也瀆請不次

答劉兵憲應沙

鄕者王鴻臚還得報牘公自言所繇廢似本之錢轉運爲祟者而其實不然也轉運爲人疎而輕脫口語不檢點則有之若夫深機密械陰爲穽以構人決無此伎倆也頗聞有它僚嘗借轉運名揭公於中丞中丞一日問焉而轉運駭焉遂置不談公所疑殆是類乎總之已事只宜付之東流耳林居亦是有一段樂處公達人也想極夷曠極瀟灑不肖過來人也敢以此勞苦書到恍若暫面何當促膝一傾郁積臨筆耿切

答張兵憲雲臺

自榮任後而翰使再辱不啻兩畨晤對矣慰慰江盜之有窩此本論也犄角耳目務瀦其窟甚善顧聞諸道路以盜之魁踞海外一山離內地可四三日程者不審果然否厚下安集以建威而銷萌是在公等耳頃見邸報上霈然詔罷礦而又不惜以稅之半佐將作則其盡罷也定亦有日英主舉動畢竟非臣庶所能窺聖徳頓光太平有象林中人鼓舞呼萬歲詎在山氓途旅後乎維揚自昔稱繁華地乃瓊花簫月久已淒迷矣多謝至意玆興恐未易發也因風寓謝臨筆神往

與朱大司成平涵

客歲使者還潯中曽辱以手書來謂非我治諸生而諸生治我耳讀之不覺絕倒夫惟諸生治我者而後成其爲我治諸生也道豈遠乎哉教豈異乎哉玆邑子吳桂薦黃道弘並名家子也奉例趨館下卒業不肖實忝周親不敢不以一牘爲根柢惟門下推恩流盼特垂造就幸幸率爾不次

與胡太守鏡陽

昨陳兌部自武林來卻言吾姚江師卽且用播功駕而北候新除輦下也不肖不覺色喜以謂此誠貞士勞臣展采揚聲之秋也顧徐而不能無疑凡敍功而得輦下候命者必其非自免而後可其自免者非卽家拜不得起也不然則其奉部札惇促詣闕者也不審此一敍公亦接有部札中亦載有詣闕文字否出處大矣昔以棄屣今以彈冠若不得一札藉手者幸毋輕出冒干進之嫌爲少年所窺金石之交不敢不獻其愚以質於執事者惟髙明財幸因風寄此不次

答林太守丹山

立秋日得丈書時暑政劇發函讀之所謂奨借弟與期許弟者甚過當弟不勝媿益之汗矣已展鯉湖冊子羣峯落翠九漈奔流颯然滿堂生寒若身到仙都從知已坐幽石看飛瀑大快意敢不拜賜奉爲世寶國有大慶恩詔疊頒山澤捜英弓旌招士此宜首及建白詿誤兩項人其次乃在負大才抱大屈而不幸掛計籍者則破格收焉丈其一人也弟具旣薄分旣踰於吾生溢矣他非所聞一花卉冊子吳友筆也不足當大方雄染並繡達摩一幅聊以爲報惟命之主記臨風勒謝詞不宣心

答諸醴陵畱方

不肖之以南宮捷急公等殆有甚於公等之自爲急也𨿽然士亦在所自樹耳有如仕而爲徳於一方使其民屍而祝之勲名亦何可限量醴陵之行願無自菲薄淸愼勤司民社者三字符也賤辰何足煩記憶而公於捧檄倥傯間猶割修脯之餘相問遺敢不勉拜用佐湯餅光樽俎乃幣貺則非所宜濫也惟亮之率謝並復詞不宣懷

答楊中丞滄嶼

翰使忽至亟啟函疾讀娓娓數百言回環繹之悃欵甚摯敍致甚眞不啻連牀接席把臂而披腹也慰喜無以諭竊惟公提戈異域墨縗從戎此國家所未有之役而親督將士躬冒矢石幾生繋兩倭酋致之闕下此臣子所未有之伐乃天不欲厭禍滛雨爲祟人不欲成美讒口爲殃進以爲退功以爲罪嗟乎寃矣中山之篋何必樂羊然哉林居閱邸報上業深雪公且拊髀思公而頃者九邊方汲汲多故微公誰可急使者卽家畀節鉞爲疆場扞爲社稷衛斯其時也語不云乎失之東隅收之桑楡開虎門繪麟閣勲業炳炳照寰宇無復嘆髀裏肉生矣惟是不肖夢斷木天心安艸野而去臘乃不幸夭吾長兒生而劬於書自經史外往往從異縣捜異書繕寫翻閱參互考訂頗博洽舉子業亦頗雅正而一疾頓不起是不肖積有釁孽而神降之罰也天乎長者如此少者更何望已矣百感俱集百念俱灰摧楚正新敢具以聞大貺以幣將又以參餌參固病子所急需者諸兒胡亦掛公胸次承亦遣惠使布楮墨公獨髙於世誼也遂率之西望九頓謝聊展不腆以侑報牘非所爲稱惟澄鑑幸幸情長紙蹙未悉所懷

與吳學士復所

不肖以虛薄濫殊遇積有歲年自惟林臥善病凡起居都闕如卽大禮亦墮廢而公顧不惜枉車騎賁我羅雀之巷榮感可知已遙聞旌旄北指光華載途親知間歌驪折柳極衣冠餞送之盛而不肖方在繁憂中惆悵不前謹遣一介泥首津庭賫獻不腆聊附於行必以贐之義惟是儼然麾頓爲幸聖度容言衮闕待補伏蒲焚艸想聞風議𨿽然論事持大體不以細苛論人觀大節不以微瞹斯老成所以主國是而迂腐所以贈知己也公其謂然否率爾不一

答孫大司馬月峯

林中見邸報知翁丈以定亂事爲言者所波及旣以嘆大臣任事之難而中旨勉畱甚溫倚毗甚切又以嘆明主任賢之篤然而恨道遠不克相與把臂一詢事理始末惟有耿耿弟近況蓋彊自排遣攺面對人耳豈其慕曠達而忘苦楚屢辱垂慰悲感而已率謝不次

答華商丘本素

鄭非彈丸宋蓋巖邑當事者爲氓庶借才英聲四馳矣管內向困河患繼以秋霖慮妨穡事約已飭吏簡訟緩刑以一身救百姓度茂宰饒爲之願言努力髙少師諸刻最不易致玆獲睹其大全大快事也沈少保社約大學八條目似都在此書吾輩之社於鄕而止於嚼酒噉飯而已讀此媿矣媿矣倘更有別刻毋論誰所撰不惜續惠是惟隴蜀之望倉卒占謝詞不宣盡

答施嵊縣

不肖自以年衰矣足力尙堪濟勝不以此時了名山緣更何待因以視次兒爲名裹糧蠟屐直走白門遵江問奇登樓禮佛值賤生則於牛首峯頭一面自壽蓋生平大快事也凡半月餘而歸見使者得書如見大兄情事彌暢矣不肖寛慰可知聊此占復臨筆神馳

答周撫院懷魯

松陵津頭晤對還而臺承奉芝牘竢我乎衡門矣伏惟牙纛移鎭眞不啻天回地轉吳氓戴香扶杖攀擁呼號聲震門闗不肖從旁耳而目之竊以爲大府崇嚴體貌隔絕非誠心闓澤下徹骨髓胡以來赤子之慕若斯之深也卽令忌者睹玆景略亦當動心咋舌詫其希有悔其失言以方彼超拜登朝而閭閻了不相闗者榮華不倍萬乎哉敢侈盛事以慰苦心飡錢割貺下拜慚汗倉皇布謝臨筆神往

答葉相公臺山

綸扉巖巖麗在霄漢老先生猶毋忘林莽棄物因張孝亷以書來某離席再拜啟函捧誦遙祇師言儼然衮舄矣榮幸無比竊惟老先生精忠亮節獨秉政幾當此之時上病於壅閼下病於轇轕而苦心極慮一切代言批答傳布海宇亦惟是堅持國是力爲振刷蓋社稷倚爲盤石而簪紳望若砥柱久之亦委心而聽元老亦造膝而謨格天回天相業光華未有量也某不肖辟於敗轅之犢涸轍之鮒已矣不復作春明夢矣昔人有言舉世有一人知我我可以不恨夫以某之無用於世而相師嘗有意靑黃之太宰公又齒牙及焉是兩也廟堂之上有兩大知己衰年病骨𨿽終老丘壑何恨之有敢仍因孝亷以手牘報謝感激之私曕依之悃殊不宣盡仰希臺慈崇鑑吐握之月葆護爲期

答陳戶部磵云

午之冬而有亡兒之事其明年冬而有孽奴之事年衰運退咎積釁深以及於此命也乃今弱體亦竟病矣病得之瀉瀉五日而肌肉頓脫精神漸銷冉冉業六閱月𨿽食飲不大減而瘦損良自憐不審尙得還昔健否也稍可喜者兩孤孫皆已業文而大者盡已明習間有勁節或天之閔逝者而不墜其後耳門墻雅故想亦樂聞之爲破顏焉力疾不盡

答陳侍禦中湛

西臺風紀獲藉綱維入而簪筆出而持斧重矣而門下猶眷焉興懷踰三千里問林中人眠食無恙不肖又自嘆衰年祚薄形神銷減已矣不復作春明夢矣孰其推轂而望彈冠乎區區之私第願大知已以赤忠回主心以正論扶國是抉疑通壅安危定傾使朝有太和之風而野有太平之樂斯之盛烈則不肖翹首跂足而望者也飡錢割貺下拜慚感空椷附謝詞不宣盡

答吳兵馬文石

久不獲晤對有懷縷縷郁陶不可言玆病中忽得翰示承畱都新例之擢而後喜可知也此例隆慶間新鄭相國曽一行之今太宰前柄銓不肖佐之亦嘗與光祿署正同一題總之多繇言官建言覆有兪旨乃選擇而使殆以京師浩穰姦宄百出非居恆彊項有執者不以注也公此轉或考語中見處烏生一事號爲彊力乎矧官在畱都去舊轄不遠諸臺察諸司理聲息尙相及物論官評訪聞較易玆尢一便利事願決策早赴無有前郤祗虞猥庸循襲非一朝夕從今體統規模卻宜另議詰慝剔蠧全賴神采似必於上事前後打出一畨精神酌爲欵目呈明巡視衙門懇其特爲嚴飭奉而行之乃可一新觀聽耳惟髙明努力損貺敢不拜賜伏枕占謝空椷皇恐

與顧憲副襟宇

曩遊長安猶獲與丈數通聞問今云萍萬里矣瞻慕可知林居閴寂每思風波起時忌者相與含血噴我而劉濟滄大諌獨昌言夫夫亷潔士也吾得諸吾霸州使君云昔賢蓋言之世但有一人知我我以不恨信公道如白日弟卽長擯菇蘆中怡然安之矣幾謀因風寄訊一舒耿耿而今永平千戶王九思者還自徵播來見弟告將回衛緣而寓此王穎人故將家子少嘗爲小吏事弟後以事隸尺籍然善技撃業用倭功得此官頃播事又獲功矣實攖鋒犯難脫萬死易一生非比它人借資攘級者且其所收養家丁可三十人皆健勇足以相死故所向而克也丈勲名位望日隆以峻計望建鉞開府眉睫間事耳倘推恩用此人備緩急令更得禦敵其必能出死力報府主無疑不揣以名聞惟賜財擇甚幸折衝良苦愼旃加愛

與馮吳江起衡

日獲望履綦髙山之仰慰忭可知晤對時所談逋租諸貧氓絕不知何許人也偶緣其乞哀庭中不揣爲儌恩幾以奉揚仁聞而慈君轉圜聽之立散之歸畊蓋不肖抵家可月餘客從松陵來有嘖嘖傳誦者而後有以知老父母之於芻蕘誤采也傾蓋不相疑榮幸無比會令叔督學公見過扶病占此聊以志感不煩批答

宗伯集卷六

●欽定四庫全書

宗伯集卷七

﹝明﹞孫繼臯撰

○行狀

通議大夫吏部左侍郎兼翰林院侍讀學士掌詹事府事贈禮部尙書謚文恪儆庵周公行狀

萬曆丙戌十二月二十九日故吏部左侍郎兼翰林院侍讀學士掌詹事府事儆庵周公卒於長安之私第明年丁亥二月大明會典成政府疏纂修勞最公有詔予公卹其毋以卒官掩成績於是吏部奉詔疏贈公禮部尙書禮部檄所司致祭工部治葬遣行人董厥事並獲視二品翰林議謚上特賜謚曰文恪隆恩異數自國朝二百年來於卿貳無兩嗚呼休哉公之子官生炳文等徒跣數千里且哭且扶以公喪還裏門卜以今年戊子十一月十五日葬公九龍山諭塋私懼純懿鴻爍湮郁弗章無以示後世明不朽將瀝血乞哀於當代之元老巨公憐而惠之銘若表若傳而屬後學繼臯爲之狀狀曰公諱子義字以方儆庵其所自號世爲我常州無錫人其先有諱志善者累髙貲髙皇帝時以養老召見闕下抽一子從軍滇南籍始隸軍是爲公髙祖志善五子次諱昌言是爲公曽祖昌言子明逺公諱鑑美文行是爲公祖明逺公子月川公諱浚工古歌詩書工小揩薦紳學士慕好其風雅是爲公父蓋自公祖父皆倜儻喜施予不屑屑事家人生產而家遂落然皆以公貴贈通議大夫吏部左侍郎兼翰林院侍讀學士祖妣陸妣吳並贈淑人始月川公舉子晚長曰沛泉公子敬其次爲公公生則月川公艾矣公又羸善病月川公絕憐愛之甚於愛沛泉公而公五歲卽善誦書一覧輙記不忘十二善屬文十五遊裏中殷孝亷先生之門殷荊川先生髙第弟子也意不可一世獨見公遜謝自以不及十八就學使者試禦史馮公寘髙等以儒士試應天不第歸而下帷發憤以爲俗學徇華絕根要以梯榮階進則可耳不可謂本領工夫也乃取五經及宋諸儒書曁國朝文淸文成虛齋諸說切磋究之口誦心維久若有得間本章句參互注疏輯爲一家言用以羽翼經傳曰諸書彀語凡二十卷而復攄所自得別爲日錄見聞凡十卷自是公於理學特邃所爲制舉義亦特髙而不幸連持月川公吳淑人喪服除爲嘉靖辛酉始舉應天試乙丑舉進士髙第攺庶吉士讀書翰林公故嗜書業被選則多購求書窮日夜讀不休月再試內閣所爲詩賦流傳藉甚而公殊不自喜曰儒者經世亦欲以實學濟實用耳獨柰何薾然敝精神於壯夫所不爲者哉詘詩賦不譚卽譚不欲求工然有所獨至卒未嘗不工也隆慶攺元授編修與修世廟實錄戊辰分校禮闈己巳持節充正使冊封荊藩還朝秩滿給恩命如制尋奉命管理文官誥勅充經筵展書官仍修實錄當肅皇帝初年稽古禮文之事最巨以繁而公所纂自五年至十二年靡所不搜采心獨苦壬申升南京國子監司業南中諸曹見謂簡逺相習爲具文而國子尢窳惰不振公至則攝大司成事奮然曰畱都成均夫非丰鎬辟雍耶聖域賢闗於是乎在詎令陵夷若是升堂容禮甚嚴退則檢功令進諸生相與剖析疑義諸生執經圜橋而聽者人人自以虛而往實而歸也一切差假視試次試次視其文卽故人邑子不借以私而公實行之以寛有不率譬之百方不輕扞以法以故後先陟大司成至者按公成事相守若憲令而最後稍行督責荼毒周全之謡且形奏牘矣初江陵當國用操切爲政公所首舉士余給事■﹝樊﹐心代大﹞學居南垣抗疏指摘言極愷切江陵疑公所授意銜之甚然無以中也乙亥滿考赴部詞林前輩若今大學士申公王公皆以公且畱不當復南而公竟守故秩以去會內計掌南銓者嘗以他請不行故亦銜公又希江陵指思齮齕公以爲媚而一時淸議閧然不平其人則佯驚此非予意也公以此杜門請自免而諸生毎晨起大集跪門外哭泣願夫子無終棄二三子如是者累日公爲感動復勉出視事無何江陵奪情議起南中九列業具疏畱有謂監寺不可無疏者同列商之公公指所名堂顏此何也卒不具疏畱冬量移國子監司業戊寅夏抵京師六品且再考始進司經局洗馬兼翰林院修撰己卯秋典試順天俄奉命淸理武黃庚辰再分校禮闈夏進國子監祭酒尋充經筵講官公爲祭酒如司業而法加毖繩貴幸子一若寒素寒素子精力於業未嘗不津津寵異之也諸小侯以習禮至者必與語忠孝大節卒業受事絕不復與通時江陵用事久公卿多出其門造請無虛日而公獨耽守寂寞課士之暇兀坐一堂以謂國家更二百餘禩典制大備著述彌詳賢士大夫言行爛焉多佚不傳爰稽實錄采稗官思述一代掌故勒爲成書以自表見往往至夜分不停披焉故事諸生例月給餐錢惟是南雍賦郡縣時羨北雍多倚辦九闗稅主者毎告乏諸生有滿歲不得給一錢者而姦胥猥持其空劵責之官如責負甚或貸私錢佐公費屑越幾不貲公約已繩下省煩節冗約諸生非親持劵不得給蓋期年而足踰年而貧生得預請三年而所積餘千金錢幾十萬乃大修葺公廨不仰費將作余且以賑諸生之死而無歸者其綜理周密皆此類也壬午以皇長子生給封誥如制癸未晉禮部右侍郎兼翰林院侍讀學士未幾轉左比祭酒未有三年淹者而公獨竟江陵沒始徙官二月知會試貢舉尋充會典副總裁先是會典修數歲無成功公故明習國家事則自命此余職也安可使此書不成於余手乃輟向所輯故實一意會典字勘句櫛寒暑無所間卒以籍奏厥功茂焉夏奉命教習庶吉士冬攺吏部左侍郎掌詹事府事兼官如故甲申議文廟從祀公疏王陽明陳白沙二先生可祀胡敬齋蔡虛齋呂涇野章楓山四先生不妨以漸議祀而深著紫陽內外兼體之學非徒求諸外者且證以所與呂伯恭書學者以求放心爲主等語大懼後學棄循序漸進之階梯希躐等徑入之門路將道術多岐無以持一統而同教化慮至深逺廷論倚之冬禮部尙書闕吏部以今尙書沈公及公名上上用沈公然中外固心儀公旦夕且大拜也而會上置相今大學士王公卽家召起於公爲前輩山陰王公自講席延登兩公同日入政府實上所特簡以故公不與推轂人意公不自得公正色曰夫當官任職亦懼不稱耳誰能越職而希卿相之位乎且古貞臣志士聞以位譲未聞以位爭入而考定會典出而課諸吉士切劘其器業意殊得也乙酉冬公病痔疏請假上爲予假遣中使視疾賜蔬豕酒米等物尋滿三品最聞上復遣中使賜羊酒鈔錠吏部請給勲階誥蔭如制丙戌奉命副王公會試天下貢士尋充廷試讀卷官於是公所病痔旋發旋已自以精力向減慨然欲上宮端印綬遽去走謁大學士許公王公且陳將疏請狀二公咸重公端亮博雅不可使去朝廷力慰止之而公請愈益力許公則危言曰我固當避賢坐此公縮舌然未嘗一日忘去也禦史某新從外來將撼公洗垢吹毛無間置喙則謂公前不與推轂當亟去語侵公甚賴上明聖卻弗省俄降溫旨以公學行素優勉畱公公再疏乞骸骨明人臣分義且曰臣實有狗馬病不能終事陛下旨再下特峻不得請而三相君亦再至邸諭上意又歲逼除履端大慶非逺公爲不得已出顧意有所不可一日召其子誨之曰爾識亷恥字乎夫古所謂恥在行已之間而今所謂恥在勢位之際此正憂在世道爾小子識之春日大官設春餅公與宴歸而薦歲事檢點架上書雍容如平常厥明奄逝實無少疾云公天性孝友內行淳至木訥寡言笑欵欵若愚而蹈矩履繩望之知爲正人君子事月川公吳淑人以壽終然月朔薦新歲時致饗輙泫然掩涕以爲生晚不獲早貴逮祿養也事兄沛泉公恭甚以日月上起居不乏絕姊孀於陳力撫其遺孤曰幸逮吾祿也居恆無疾言遽色閨門之內不啻如賓諸子偶得過不誚讓惟色怒對之攺而止不言而躬行家庭化之有萬石君之風焉日有日程卽一言一行讀何書所接見何人備書以自鏡夜猶卜之夢寐晨起家人望其色而知其夜夢有愜不愜也與人交不解爲寒暄軟語亦不習爲齷齪疏節自揖公輔逮疏賤斤斤一稟於禮惟是惇舊篤故扶顚振急如恐不及友人陸應貢守都下生館歿殯親爲銘其墓邑陳丞死綱運賻而歸其喪諸如此類不可枚舉架上書積萬餘卷多所手校朱墨沸焉至世所稱古尊彛圖畫珍奇之玩不以闗目也室無衣帛之妾飲食供帳觕於寒士數貽書戒諸子愼毋買田宅爲富人居貧者士之常也其簡儉如此繇史官歷卿貳掄才造士所識拔士大夫徧天下而絕不肯以咫尺書私於人人亦不敢幹以私請托無所許問遺無所受當晉詹府一邊臣饋可百金公恚曰焉有人臣縻帑金若是而能飽戰士扞疆場者吾不忍受也郤之固忠淸孤介一心營職中間國是屢揺公屹焉中立終不與時俯仰持方枘納圓鑿不無齟齬於世然眾方走勢利如騖而公獨塊然迹與眾逺故𨿽忮者卒亦莫之忌云蓋公歿而舉朝之士無不驚悼悲惋抱賢人之嗟及易名之旨下而又無不舉手加額以爲此吾君吾相萬世之公也嗚呼亦可以觀公生平矣公所訂正書梓在南雍者有周禮史記五代史而子彚則所自編輯者也未梓者有綱目纂要史漢類纂所撰著則自彀語日錄見聞外有中書直閣記謂相臣系天下安危人爲品隲媺慝具載以徵往詔來顧不以示人有國朝故實則捲幾二百艸創未就所謂輟之輯會典者也所評選則有左國諸子韓非唐詩皆藏於家公生嘉靖己丑四月初十日迨卒得年僅五十有八配趙氏封淑人子男四長卽炳文次炳謨繼臯無似於公爲桑梓後進而又踵武詞林逮事公爲宮寮公之逝也啟手啟足繼臯實與焉退而痛公誠心直道完名亮節士林所宗仰自惟卑且近不敢逖引古名臣舊徳挈而張公歸求之鄕之先賢則公者邵公文莊之後一人而已蓋文莊當弘正間文章政迹云蒸龍變業躋崇膴矣而以忤權閹廢乃復興晚宗伯之召堅臥不起論者以爲天之不欲究公之用也公致身禁近闇然眞修早負公輔之望而以忤權相徘徊兩都時異事異漸邇樞軸而公不待矣寅淸湣綍宣在幽壤亦豈非天哉然而勲名滿朝著述滿家嘉言善行蔚可師法者滿邑裏不朽大業後先輝映異時倘俎豆兩公於九龍二泉之間𨿽百世可也繼臯無似何敢輙評隲公謹因官生炳文所摭遺事聊爲條具而復綴之如此伏惟當代之元老巨公覧而財擇焉

通議大夫太常寺卿掌尙寶司事仰齋徐公行狀

當肅皇帝朝社稷鈞衡之輔時則有若華亭徐文貞公澄濁拄壊決疑扶危功徳隆隆爛焉信史矣而趨庭稟訓家而忘其官官而忘其家以安文貞公相位幾二十年維是長君太常公力多焉臯生晚辱詞臣後不幸不及事文貞公而幸獲偕其冢孫元春舉進士甲戌元春亦嗣爲太常也於是公卒且葬今太常手遺事屬爲狀臯習公顯懿熟矣其何敢不卒役公諱璠字魯卿初號雲巖中更號仰齋仰齋云者以文貞公嘗顏其齋存齋也文貞公諱階仕特進光祿大夫柱國少師兼太子太師吏部尙書建極殿大學士薨而贈太師得今謚名壽榮哀於人臣無兩天子嘗推恩於其父寜都丞黼祖禮曽祖賢並累贈如文貞公官母顧祖母黃曽祖母沈並一品夫人華亭之所謂佛子徐者始大以熾爲江左鼎族而公之爲文貞公子又賢也公兄弟凡三人仲琨季瑛並以四品服俸守尙寶司卿而公居長公生故文貞公編修翰林時也母曰沈夫人文貞公論孔子祀典不合謫推官延平而沈沒公甫踰期睟耳則鞠於其祖母顧太夫人自延平擢僉事提學浙江始置繼而公復育於其繼張夫人自少凝逺不好弄稍長治毛詩精其奧義爲文伸紙落筆不點竄而公才十五遂爲其郡諸生試輙魁其曹人無不心儀公一第芥拾矣而都肄應天卽報罷公弗爲挫愈益發憤結知名士爲文社切磋究之會文貞公召拜祭酒國子陟侍郎禮吏二部用三品滿蔭公國子生復藉甚六館諸生間人且不敢以一第盡公而一夕蜚語公聞擲捲流涕仰天太息士何必甲乙賢書而後茂且豎乎夫汲長孺範忠宣不任子起耶何凜烈也歸而盡棄故所習舉子業一意讀古人書間考論朝家故實四方利病搜獵揣摩幾得一當而文貞公俄以舊學臣延登公如京師省覲遂爲選人吏部授都事右府再歲轉署經歷後府又一歲考滿轉署經歷宗人府於是大臣子官參軍者往往相仿效爲貴倨事幕府示驕蹇以爲固當而公執禮獨恭相競爲鮮衣怒馬沈湎陸博以明得意而公獨兢兢思其職右府羈降卒百餘曹也人或犬豕畜之公爲給毳衣酪飲必丰必時毋違其性後府校戍遣必據實毋飾空文收內供薪葦必衡其值毋以金錢飽猾胥而身染指其羨宗人勘王國名封必權縣官費幾何以爲憂毋第庋髙閣蓋公負用世實才而又抱其實心乃爾遷知府雲南廣南文貞公援故事請畱侍得尙寶司司丞永壽宮災司丞兼營繕主事佐將作拮據擘畫膚裂而足趼不百日奏功上大悅賜白金雲雁衣蓋異數也超拜太常寺少卿久之以少卿領尙寶司事最後用文貞公一品十八年恩晉爲其寺卿領司事如故公之領尙寶始與其竂鈞禮惟是勲臣衛士銅符魚鑰夙夜出納必愼必親符政一新焉遭今上登極公受三品誥亦蔭一子國子生公果茂且豎不必遜甲乙賢書也而一日忽念父子乘肩輿入朝得無虞盈滿疏乞致其仕部議持不可引辭祿養親例以覆而文貞公尋謝政公遽以閒身扶侍行朝紳始大服公蚤見云初文貞公位亞相也分宜實柄事分宜老且悖厥子世蕃專盜上威福以行其恣睢官以賄成若列肆然又好逢上怒爲文致刻深起詔獄杕系賢士大夫風天下附已文貞公身秉素絲之節而無以易也抑心篤緇衣之好而有所弗能爭公行文貞公令請托無所許饋送無所受務爲粹白以相磨礪而又行文貞公意先後保護詔逮諸臣若袁公世榮楊公允繩吳公時來董公傳策張公翀生者進藥食死者調棺斂幾中分宜螫無所憚天下以此多公且喁喁向文貞公矣而自文貞公請老公復緣其意爲徳於鄕鄕人窘賦役則剏義田子弟艱於學則置義塾囚系郡獄而隘則辟其門三楹歲凶人饑則捐粟設糜疫則施醫藥給槥具大寒則散綈絮目觸心惕所以施惠非一而公之從兄弟死無嗣者嫠婦孤女無依者疏族之吉凶無告者姑之子姨之子若女而窶者母夫人之所自出而餧者執友之才而貧者公倒囷傾槖爲置後以祀爲授室以爨爲置田以贍爲入貲以貢人人各如其意所出而宗黨鮮不榖之子不祭之鬼貢者且領京闈解驟貴矣則鄕人復以此多公而公顧不責酬海中丞爲政齊民望風指齮齕公家幾破公弗恨新鄭修郤監司守令望風指齮齕公里中無貴賤眈眈幸魚肉家又幾破公亦弗恨吁而呼天文貞公東山無恙於吾願足矣新鄭敗而事立釋家得復完今太常捷狎至文貞公優遊開八袠天子遣大行人賫璽書存問恩寵希特照耀宇內向謀魚肉公者乃皆嚙指咋舌不自得世以爲有天道焉公喪文貞公易戚兩至葬而廬於墓生恨不識母夫人事繼母如母也諸父爲少司冦覺庵公奉之極恭謹處仲季間白首無間言少而食貧老而甘麤糲山海珍奇之味不以入口花石禽魚古尊罍惇彛之屬不以闗目衣冠古朴不問不知爲九卿巨僚也恬愉澹泊不知爲宰相子也蓋文貞公相業獨盛乃所從道徳性命之學有原本焉意嗣哲紹聞公家庭所濡染深矣公素彊無疾晚而病痿痺又三年而病瘧竟以不起是爲萬曆壬辰二月九日距生嘉靖己丑五月二十日子十一人臯帷國朝名執政蓋兩文貞云其一爲廬陵公廬陵相四朝爲國宗臣開八袠卒官休矣而獨以汰子故功名損於末路華亭篤棐平格君臣始終以方廬陵不啻過之而又幸有賢子若公也居則能其家仕則能其官父子同日出長安城門比於二疏身名俱泰榮華到今不亦完福歟今太常撰遺事猶痛念其厄夫不厄不亨假令分宜不共政天下不多公忠亷新鄭不修郤文貞公不睹十餘年之安裏中兒不構釁公健不病今太常不急請公疏乞身禦軟輿更諸子家飲極歡效陸賈故事也夫惟亨故思厄思厄故見亨之樂矣公之爲文貞公賢子而又今太常之得爲公賢子者豈非天哉臯不敏謹摭其大都如左以備當代立言大君子采擇

周母趙太夫人行狀

太夫人趙氏故吏部左侍郎兼翰林院侍讀學士掌詹事府事贈禮部尙書謚文恪周公之配也太夫人累封淑人而文恪公卒官厥子炳文以父任仕都察院都事歲滿太夫人晉今封視文恪公二品贈云太夫人之卒也而都事君業前卒其仲國子生炳謨將拜疏請卹於朝以日月之吉袝太夫人諭塋先期謀丐所不朽於當代之巨公元老而條事行使臯爲之狀臯文恪公後進士且姻也鄕者則嘗狀文恪公矣於太夫人奚辭按吾無錫之趙相傳出宋申恭裕王徳父之系諱公璣者始來占籍族蕃以雄凡若干傳而爲太夫人父小江公勉之饒於貲倜儻好義負人倫鑑母顧實生太夫人太夫人生而有貴徵稍長凝重端愼言動矩矩小江公奇愛之不欲以耦挑達少年而陰求惇厚有器識者而文恪公少而成諸生魁其曹嶷然愨士小江公一見喜曰此眞吾婿矣太夫人乃字年十九歸文恪公文恪公父贈侍郎月川公母吳淑人皆己老家適中落文恪公則授書裏中資修脯以養十九在外而太夫人以時候起居無闕吳淑人治家嚴朝夕饔飱一糜一飯須白乃許太夫人身立井臼間親問姑所欲米幾溢耶而後敢卽炊以爲常吳淑人病太夫人親爲抱持櫛沐浣中裠調進湯藥三歲靡所厭苦蓋惟太夫人婦而後二老人安匕箸且安簟褥也亦惟太夫人婦而後文恪公安館谷已二老人相次沒文恪公廢著以葬少資僦屋不足則太夫人脫簮裾佐之而後逝者安於兆而生者安於居且安於讀於是文恪公辛酉舉應天乙丑舉禮部選吉士翰林遂爲其院編修出爲南國子司業久之攺北轉洗馬司經局晉祭酒擢禮部侍郎已秩吏部視詹事篆太夫人皆從文恪公故嗜書自以通籍詞林得竟其生平所欲讀矻矻不減諸生下帷時而太夫人念子女繁手紉緝不少休亦不減諸生婦時文恪公不欲家於官砥礪冰蘗而太夫人謹身操作亦不去蔬布從南雍產最少女𦇤而自乳或勸太夫人貴矣何乃自苦爲太夫人顧謂我數自乳兒今胡不然且我縱自逸乃公苜蓿齋中有餘糈耶文恪公則嘆以爲今薦紳家淑媛淸徳往往不乏至如此件實人情所獨難咨嗟稱異焉文恪公在南雍也而江陵相當國南垣余給事者文恪公所首舉士也上疏詆時政江陵奪情公卿聨疏畱而文恪公不肯署名畱京爲京察南銓有希旨相齮齕者文恪公不自得思引疾去太夫人好慰曰士在所自處耳顯晦命用捨時也卽去能違之乎乃希旨者卒亦無以中也而冉冉逼兩考始量移北則江陵愈益侈文恪公以其鈍口朴貌與相角立無攺度太夫人守蔬布修雞鳴之警無易操後江陵敗朝局有所更易一時士大夫畸立成黨文恪公位卿貳獨無黨孤立獨介然中流不能無齟齬太夫人則進曰鄕者固欲歸今殆其時矣文恪公唯唯曰會典吾專責幸垂上上而請庻以明吾爲人臣無素食也乎頃之書垂上而文恪公亦夕逝而太夫人痛可知也曰天乎吾夫子職之務盡而其身之不暇卹也則又曰夫子少而瘁於學老而瘁於職以死繄命也耶絕而蘇者再維時方隆冬諸公方就臥訣見布衾練帳觕於寒士咸驚哀泣下旣以賢文恪公而以賢太夫人嫓徳云太夫人哭文恪公可數年而哭都事君初都事君簿奉常用使事歸所辭郤甚眾太夫人問而知狀曰此而父家法也勉旃報國恩使人慕稱淸白吏子使還徙臺幕人之譽郁起書績最然亡何亦一夕逝而太夫人痛又可知也而中又一哭女再哭婦憂能傷人浸淫病痰病良己又二年驟劇竟以不起太夫人爲令哲非一其舅若姑微獨生事死葬爲之盡而己惟是伏臘祠烝必五鼓起治具在邸捨將事惟謹父母家圯於役爲繼乏絕老且死爲調棺殮又爲收卹其子弟之有才質者使無墮落文恪公有兄爲諸生子敬同居二十年妯娌間無片言文恪公貴而讓所僦屋太夫人忘其脫簮裾辦也無子遣叔子爲之後叔子者側室子也而太夫人愛之如己子然夫人慈而嚴覘諸子所交名勝所行徳誼事則色喜無事而華其衣間口語小失輙對案不食以故諸子率美文行得佳公子聲居平囷鮮贏粟槖鮮羨鏹而獨不忍人危厄毋論外內親卽在京師鄕人有喪資斧困逆旅者緩急來叩門終不令空手去陸貢士死宦塾曰是惟吾子師倉皇縫衣衾納之棺其惇仁重義多此類文恪公四肄鄕會士三爲國師再爲吉士師所領校悉朝家著令藜杖臯席幾以徇老不恆入內入亦嗃嗃數語閨闈肅穆賓如也而出而太夫人爲謹扃鑰束家眾惟懼弗飭晚稱未亡人弛嚴爲寛掃一室奉大士像其中頂禮持誦若有契西方淨慈之旨者壽甫開七袠賓筵之觴甫撤而溘焉終矣先是炳謨兄弟逼秋試將之南都太夫人屬之曰孺子努力紹前光吾倚閭望之試竣心動馳而還而太夫人已前一日卒卒之日獨叔子在炳謨兄弟自以違而弗及訣也呼天踴地若無所容於世而欲藉手如椽筆以紓其極痛語不云乎婦人之徳如玉在璞如珠在淵追惟文恪公名徳亮節幸已垂琬琰照泉壤而太夫人幽潛之懿實襄文恪公以昌厥家微玆玄宮一片石安所托不朽信來世乎謹次第摭而書之以備采擇太夫人生嘉靖辛卯正月二十八日卒萬曆庚子八月十八日得年七十子男四諭塋在龍山黃家塢之原

特旨晉太僕寺卿致仕繼山王公曁配鮑宜人合葬行狀

歲己丑南京鴻臚寺卿臣鑑言臣行年七十老矣臣位列卿於例不得用年請顧臣衰且病筋骨怠惰禮文之事臣力不任願早放歸田裏避賢路書奏上爲下吏部吏部爲言臣鑑久廢彊起其人亷於進勇於退所請宜曲徇或稍增秩益級以明陛下惜才奬恬至意詔曰可其進鴻臚卿爲太僕卿致其仕於是中外簮紳之士無不相與咨嗟嘆息慕太僕公之賢而頌天子之聖也曰當官弗屍其祿愛士弗窮其力君臣之間具有終始如此公歸甫半歲則病脾又半歲稱篤忽而捐賓客逝矣悲夫悲夫國亡耆碩邑喪典型風流可師月旦非邈我思哲人豈復有宗族稱孝鄕黨稱弟如公者乎豈復有獨行不媿影獨寢不媿衾如公者乎豈復有淸如水介如石如公者乎豈復有知足不辱知止不殆如公者乎公之子孝亷將以今年辛卯葬公靑山蓮花峯之麓啟其母鮑宜人兆來合而手遺事屬爲狀余故嘗執經仲山先生之門於公通家子也然生晚不敢以雁行進而公行甚髙余北面事公久乃受簡狀焉謹按公字汝明別號繼山王於江左爲大姓入明有諱宏者居錫之三登裏用人材判兩浙鹽運卒官有淸惠稱子二長惟一次惟新惟新抽戍遼而惟一自浙還葬運判公錫山下生子五長伯常公經有任俠風伯常公生槐庵公宗槐庵公生樂莘公澤樂莘公故諸生有名然不售以其業授二子先後成進士遂以其官累封奉政大夫南京兵部車駕司郎中配錢宜人二子爲戶部員外郎南山公召廣東按察司僉事致仕仲山先生問仲山先生余所執經其門者也嘉迹滿郎曹鴻述滿家塾翰墨聲華滿天下居而逺近師尊之歿而祀之鄕賢祠之泉石之間配李宜人實生公公生純愨端古自其少時仲山先生守南兵部其尊人奉政公耄難邸中養公業代爲子家內外事無所不總統矣而公不以其故妨業結約譽髦才彥相與切磋其藝藝日以有聞二十補博士弟子員己酉舉於鄕己未捷南宮會聞奉政公喪輟大廷對歸而慰仲山先生艸土之次益讀書深山中所謂譽髦才彥乃皆執經稱弟子依然河汾教授矣乙丑對大廷賜進士出身授山東武定州知州公下車則矢諸神曰守不徳辱在玆土惟是錢谷刑獄守所職也守今與神約無私羨無私鍰否者神立殛無赦升堂吏抱牘而趨第兩人余鼠竄雛伏不可迹公怪而問而知以逋賦故不勝上官掠也下教與百姓更始自今徵用條編法徵必以限限外有罰百姓安其有程而又樂其無羨也大家牛車小家擔負不逾時逋爲淸吏亦稍稍來而又會當編戶戶則凡九公虛心推腹間助以咨訪所下上一州稱神無論貧者獲減損額手歌徳卽富者踴躍騖義矣州故任種馬馬不蕃息縣官索馬往往賫厚直買靑兗馬以充民最爲苦公言上官銀馬等耳折銀易馬便州自此遂不苦馬而所謂商稅者凡數千而多故守所囊槖也公絕不爲染指第以其餘招流移給牛種墾荒荒爲熟戶口來復無算公曰民可以教矣則創書院課士膏火之資捐俸入以給士感且奮朝弦暮燈彬彬顧化也公又最愼獄有李讓以微誤大辟公一訊出之十年沈寃復見天日而元凶若髙若胡凡數輩橫行墟市官司莫敢詰公以計擒之悉伏其辜一水必酬之錢一衣必倍之直亷公有威吏懾而民安一時當塗如河道鎭山朱公巡撫芳洲洪公臬司念山羅公無不引公爲助所條上著爲憲令旁郡邑有疑事必借公爲平亭公亦爲之盡力飛檄嘉奬舉尢異非一俄應召入爲戶部浙江司員外郎武定民不能畱也當是時襄毅楊公佐太宰以爲公賢者其公淸可以表俗其純白可以秉鑑疏攺公吏部驗封司員外郎歷考功再歷文選陟稽勲司郎中公在事所司吏役辦撥故事出都吏手公弗許也爲鬮而定之所名罰班罰贖納辦等例以資僕馬公一切弗用請托無所與饋遺無所受自太宰而下愈益敬公倚爲重而公忽念仲山先生春秋髙力請告歸侍歸可數歲許中間卽家起者再公堅不赴久之持仲山先生服服除又數歲許公自以吾木彊人也吾不能刓方而爲圓揉直而爲曲吾其將終焉甲申朝政一新搜剔巖穴幾盡臺省交薦公宜超拜乃起公故官公幡然曰吾今乃可以仕矣遂理裝出公還稽勲則公向所與同官及同年舉者皆已翺翔至大官公陳人古物踆踆郎中巋如魯靈光官長皆屈位次降接公遜謝弗爲亢也亡何陟尙寶司卿尙寶所職曰牙牌銅牌常參官所懸以出入而禁士所佩以宿衛者也歲久法弛多遺蔑不可問公則有稽核之疏又所職曰誥勅用寶寶不時用卽無以重綸綍殊榮寵公則有畫一之疏上皆嘉納令所司遵行至今牌面五載爲一淸寶以春秋季遞用云踰年益世子當封公奉命充正使持節往冊禮成從中道請告不允固請南乃得南京鴻臚寺卿鴻臚於南中最冷局而其屬轉相習爲冗散溺其職公弗自菲薄也亦弗鄙夷其屬行求得演禮亭故址白大將作葺焉以月朔望令寺官習禮其中傳趨贊拜威儀卒度雍然攺舊觀矣於是公辭疾上哀憐老臣閔勞以事乃進卿太僕致其仕公旣致仕而直指使者雍野李公猶移文榜公門報命舉佚才猶褎然首公也公孝友自其至性仲山先生雅善病病怔忡竟夕無寐公亦竟夕束帶侍如是者凡幾月其後築庵郊坰曰緑蘿數召所善客陪杖屨往來其間以娛志遊目而寢乃始甘病脾經數醫弗療公率子姓露禱庭下皈心斗極夜仲山先生夢天神降藥一丸者嚼之愈蓋公少失母其事仲山先生姝姝媛媛若不似人間父子者繼而閱兩試始釋褐予告歸侍再起再不赴則皆以親故繼母爲袁宜人其齒於公五歲而長公謹事之如母袁歿有妾曰徐曰陳實善事仲山先生以順適其餘年陳尢烈絕未嘗以色進歿而公制服以報公始配爲劉宜人繼乃爲鮑鮑歸公一年卒公拊膺曰吾失良友矣且吾幸有子曾參王駿吾之師也時公年才三十二耳從老蒼頭一二人襆被屏外舍堅忍割斷寥閴孤苦四十年如一日賢者以爲難公女兄歸陳陳寒門也而特好學白首不衰止公遇之猶兄妹袁出也歸殷殷館貳室獲親賢師友以學以卒有立其貧也割田以佐薪水戶部南山公有子金窘逋賦爲裏胥所窘公曰其傾吾囷奉政公耄而生子怡公曰吾大人行也事之甚恭內外親待公而舉火者若干家婚待室者疾待砭者死待槥者訟而待白者若干人周急解懸人人各如其意所出而於師門年譜尢深所隆重翰林含齋曹公公座主也送往事居以無隳厥緒公力爲多太守明庵徐公禦史蓮渠胡公孝亷虹泉王公皆先後與公同舉受遺扶弱所以覆露之如一公蹈仁扶義不以疏間親不以新間舊皆此類公居平足不迹公府口不掛時事而言及民艱慷慨持議事闗公舉身當領袖漆塘湖堧也髙者連山麓易旱下者連湖波易澇向署平坦科上糧民困於輸矣當丈田公爲言邑令杜山張公截髙分下輕其徭賦而民以蘇息歲大旱邑之薦紳壇野外而雩公日必扶病往掖而拜不言罷也客勸公何不少休公嚬蹙曰夫古有焚身而禳者吾豈以微軀不爲元元請命哉日一往如初公爲利不私其家爲徳不私其身故生而邑之人膻附焉卒而巷哭市罷狂走失次用此始公之誕也仲山先生實夢一老僧從邵文莊公輿而入寤而後房報舉公公彌畱之際忽舉手曰邵公趣我矣言訖而逝此其於生滅去來豈有所謂宿因證果者耶何其異也公所著有禹貢山川圖釋五經摘要楚越遊紀寶界集書工小楷畫工白描然不多作以寄興而已鮑宜人先公四十年卒父曰心本公芝以例授王國官母曰李媼宜人孝謹明肅十八而歸公公事奉政代仲山先生子以宜人能代李宜人婦也公最思慕李宜人李有妹適袁而嫠宜人迎而養之恆曰吾不及事吾姑事其似吾姑者猶事吾姑也則猶公之思慕其母也夫嫓徳而嗇於數身有令名而弗享其年公盛年相失矢不再娶𨿽惕於踐霜衣絮之事哉亦其思賢悼亡之感深矣嗟乎貞气久漓俗化相嬗體用乖刺故鮮完徳出處悖謬故鮮完名世但見公前啟後承家有文獻以爲極衣冠閥閱之盛而不知公燈檠木榻蕭然送老生人樂事百弗嘗一世但見公履繩約矩淳朴未散以爲擅貞夫介士之節而不知公當官盡職所居而理經綸大業百弗試一世但見公旋起旋臥若仕若隱急流勇退置散投閒以爲上若不能盡用公公若不能盡爲上用而不知臣行志君行令臣遺榮君賜秩所以勵風植教以視積日月算功效百不當一也公不亦完徳完名者哉余不敏無所能窺公一斑聊摭遺事爲彷佛其生平而以鮑宜人附焉明徳漸遐髙山在仰幽扃永閉片石難泐立言君子尙賜覧觀垂采擇幸甚

先儒林行狀

嗚呼痛哉繼臯不肖積孽積愆罪通乎天其身之不誅滅而以禍吾親若斯之烈也蓋不肖守宮竂甫踰期也而吾父捐邸中養以卒壽不及七十不肖守服捨亦甫踰期而吾母亦又卒壽不及六十一年之間奪我兩人顧瞻庭闈空餘響像今者儌天之幸與吾父若母之靈卜兆而食蓍日而吉將以今年辛卯三月十一日丁未忍死畢力扶而葬之吳縣山師家嶺之新阡而所托爲不朽者未有請也本之不肖抱至痛伸紙約結苦不能爲端而又吾父朴淳於世也若遺吾母病而癇於世也若夢事行稀簡黯弗忍爲飾𨿽然古固有獨行而傳片言而永者不肖業廹事敢不摭所睹記大凡上狀立言大君子庶幾憐而賜之銘若碑表若傳以幸吾先骨不肖死不恨吾父諱臣字國英別號雪窗吾孫世居邑雙河望梁溪城五里而遙家本農也系牒無傳焉吾髙祖士安曾祖禮吾祖守益府君友諒始入居城爲陳贅守益府君故長者能爲痘疹醫察色脈決凶吉生死十不失一人稱爲神吾父吾祖母陳出也生而凝靜寡言笑資稟秀異才十餘歲固已從裏中師受毛詩讀之旣駸駸向舉子業矣而以食貧力不能遊他師罷而更向醫從守益府君受素難諸書讀之亦以旣亦以力不能遊他明醫罷而吾父爰授室室爲吾前母劉安人前母而得稱安人則以不肖乞詔恩得特贈云劉安人父母家少饒間能絕甘私余佐乏絕而吾父亦自旦暮僕僕耕舌傭腕以餬其口當是時𨿽貧父母子婦相樂也亡何守益府君卒劉安人亦卒而吾父煢煢孑孑以斷弦結蒯之身奉母嫠以活送往事居母子相爲命生人之趣良有獨苦者而久之吾母安人來吾母亦氏劉父處士鼎母楊媼也家貧不如劉安人父母饒然吾母特敏慧纂組刺紝之事不式而巧不飭而辦能以十指佐吾父奉母爲稍給而不幸病俄而吾祖母復不幸瞽姑婦交困中饋無所主而不肖兄妹又最稚弱冬綈夏襤罔與綴紉家日以洗逋日以起吾父一俯仰愈益苦於十載前情事矣而其後不肖頗習爲舉子業推擇邑諸生遂娶於曹子衿弱冠攜荊布拜堂下而吾父始爲一伸眉也又明年直指使者兵使者試不肖髙等資膏火課之藝郡太守閩施公試必舉首不肖損飡錢償其逋先後檄入書院揚其聲名而吾父始爲一解頥也又明年不肖晉食廩尋舉於鄕連舉南宮廷對蒙恩擢第一而吾父始乃大愉悅自謂過望然吾母病不衰止吾祖母亦旣以壽終吾父出見客樂入室卽不樂傷吾母負沈抱痼而不悟其子之幸有立也外爲驩而中恫如痛吾祖母茹荼飲蘗歷艱危長其孫而不及見也於是吾父自苦自知自知而自憐之矣而不肖官修撰翰林則迎吾父若母京師滿考復蒙恩卽闕下封吾父翰林院修撰儒林郎吾母安人明年不肖充節使冊唐藩以吾父若母歸歸一年當報命謀中道請告不可則畱吾婦侍而身獨往又一年始得請歸省而吾父開六袠生辰與長至日會不肖歸而張所乞公卿才彥錦綺琳瑯之詞盡召邑之縉紳長老爲髙會而吾父升降揖讓從容中禮𨿽夜分罷不惰觀者以爲百歲人也又三年不肖還官翰林復奉吾父若母京師不肖用九載考又用會典勞薦躋今秩然封命不再進而吾父溘焉捐矣期而吾母復繼之則不肖玆苦其又誰知而誰憐之乎嗚呼痛哉吾父爲人甚質絕不解人間世有所謂機鋒械巧亦絕不解有甘言便利可欺可逝勿羨勿援頹然葛天無懷之遺也甚厚不以疎間親不以新間舊劉安人父母死曰於我殯裏中胥嘗逼脇酒食爲所侵淩置之不復念也甚孝歲時享祀嗚嗚泣數行下祖墓夷於豪宦宛轉以復戒毋訟訟傷先人心也甚讓遇新進小生必引與鈞禮吾兒子師在塾必食與相對不一饔飱自便也甚介不以突無煙衣無襦僂而幹人不以暴貴意得造請郡邑守長居間取金錢曰吾封君素宦自其體也甚儉澣衣敝冠閱數歲不忍棄病矣跣而下牀不肖跽進暖履曰新吾不忍禦也而在不肖初第時世俗人情尢最易動心攺度者吾父厚自貶抑愼厥原本門祚至單薄也有以通譜見謹謝曰吾未敢知家用至窘廹也有以婚請謹謝曰吾鮮有弱息一角巾不肯易一肩輿不肯駕韋布而徒曰吾安之何冠蓋爲一僮奴不肯納曰吾何以飽若屬凡此皆始於日用彛倫之間發於至誠惻怛之意習於家庭惟諾之常信於閭巷流傳之口任眞見愊匪雕與斵不肖所能想象而求尋聲而思者也而其不言而躬行人不知而天知之實則伏於方寸遊於澹泊所謂不思善不思惡不肖無所從極其彷佛總之不欲有一念欺人一言忤人一事先人彊名之曰守分曰存天理而已吾母爲令哲非一而自不肖微有知則每見吾母淩晨而盥中夜猶課女紅以爲常吾祖母嚴多絮吾母事之宛如也於吾父賓如也於不肖兄妹齗如也而於臧獲斬如也顧性似少容而郁不發舒志似太奢而阨弗慰遂憤懣所積己潛病萌而會吾父誤匠氏撤圮廬建一小樓吾母實贊其成力之弗任悉脫簮珥又弗任出劵債家又弗任親拾瓦礫暴風日與傭作分功而病以憂勞深矣始痰發於心顚頓失次橫不可近者二年其稍定而屹不下樓者四三年其又定而貼牀臥者幾終其身病中非時歌泣而吾母故端凝不輕笑嚬病中數壊什器而吾母故纎嗇不■﹝扌棄﹞絲粟紏纒荒忽半生筦簟計中間僅就養而北蹶然登途遭喪而歸忽拈縫綫外若差彊者而中憒如懵如膏沐仍廢則其子不孝而無天之明效也而不肖轉思髫齔追感劬勞恨徳業之無成愴愛勞其罔極始不肖劣也吾父引手一擊其額不肖泣吾父亦泣自此絕不忍誚訶不肖矣而吾母卻以不肖飯鄰嫗跪庭下痛掠之頂爲出血曰吾第令兒起居何輙飯也吾父不甚督不肖讀惟是旁引髙賢顯名相誘勉而吾母卻誨勅無巳時每晨起必就傅必令背誦所受書憶已更誦凡數四度暢乃已不以不諳習書傳置不問也不肖以此則仰天而呼吾父畜不肖媛媛姝姝若不似人間父子然者而吾母操不肖以勤勵不肖以恥身爲嚴師以成吾父慈藉不病或當有所稟成磨鈍以就其學而今皆已矣亡矣喪矣不可復追矣嗚呼痛哉吾父居平無靡麗紛華之好第好杜工部詩其選能倒帙誦也好書法數使不肖懷箑祈名人書暇則把玩以樂好象戲雙陸遭其敵爲忘寢食好客主觴政徵事射覆杯罰縱橫服其坐人忽有所不自得病脾侵尋減飱飯廢酒竟用以不起萬曆丁亥九月二十日距生爲正徳辛巳十一月初五日吾母病爲癇一切事不了了而獨弗昧藥藥投日夜哭並食飲廢矣以故不肖一再還裏竊有意尋醫訪方而逡巡不敢行晚而痰注於膝漏弗收體反復腫亦竟用不起萬曆戊子十月初八日距生爲嘉靖壬辰十一月十六日不肖痛念箕疇衍福兼本壽康至孝顯親要歸揚立而吾父母渉世赤貧百罹孤苦一何殢也言遘奇疾闇沕而終又何厄也見蒙推恩罔貤二命復何靳也踰艾踰耆弗臻下中又何嗇也而不肖且碌碌落落浮沈進退蓋上之不能黼猷藻業仰副文字之職下之不能礲徳砥行近收鄕曲之譽親恩君寵兩俱辜負則不肖所以稱人子而無媿其所生者豈復有俟哉嗟乎嗟乎言有重於九鼎大呂而人有傳於寸瑉尺石者今日之事是也不肖實不勝痛心椎骨訟其身而思不朽其親輙藉手遺事扶服門下以請一字一淚一淚一顙伏惟當世有道仁人俯垂哀矜畱采擇幸甚謹上狀

○碑銘

山西太原府代州繁峙縣知縣累贈光祿大夫太子太保禮部尙書兼文淵閣大學士馬公神道碑銘

當成化間繁峙令同州馬公卒官其葬也在某州之某原後二十年爲嘉靖攺元以子丞宛平贈階文林郎又五十年爲隆慶壬申以孫文莊公官宮詹贈通議大夫詹事兼翰林院侍讀學士又七年爲萬曆戊寅文莊公入相今上再贈光祿大夫太子太保尙書大學士嘻寵矣法得樹石神道而未有舉也又二十九年爲丙午其孫鳳陽郡丞協謀舉玆役以榮國典耀先徳而以臯年家子也使文其石謹按郡丞所爲狀公諱通字致逺世陜之同州人父諱文母闗夫人並得逮文莊公一品恩贈如制所生子凡八而公居長公自童子時其志量恢乎大也又克自檢束言動矩矩十二補州諸生有雋聲景泰初有詔諸生納馬佐邊費得升太學公應例遊太學成化中用太學生久次稱選人謁吏部得眞定之博野丞丞於事無専成惟是令所授記得收訊公才敏習文法見無不遊刃立決者臺使者聞以爲能檄署其旁縣束鹿篆束鹿人健訟訟多於博野公爲衡曲直立決如博野公間呼訟者來爾胡苦角混乃公爲夫叢怨傷和气非吾良民也兩家頭搶地涕泣辭去矣民大和悅訟亦衰止滿九載吏部亦聞以爲能超拜公縣令還博野公旣爲眞乃大發舒下教罷興其利病詰姦惠良多所條畫與百姓更始凡昔之憫然有慨於中而壓弗克展者次第見施用閭井攺觀焉不輕科人贖鍰科卽籍而登之聽勾校備賑貸獨理自丞尉者予勿籍曰以佐亷也僚吏感奮相戒毋朘民一錢並心修其職而邑大治臺使者行部則又盛推公以媿他縣令曰士何必問資地博野可師也諸計偕士之道公境者闖堂皇覘公退而額其手神君神君吾儕卽異日博一令者乃無敢望下風其心屈如此居四載持闗夫人服歸槖如洗室人交謫公夷然不屑也尋又持贈公服先後葬祭一稟紫陽家禮服除補山西繁峙令繁峙山僻俗獷悍善逋賦公不鄙夷其地與民所以化誨懷服甚至悍幾以馴逋亦幾以淸俄而公病病且劇公有所雪死囚者富人也向憚公淸嚴銜恩弗敢言及是乃懷金跽合外明府實活某某永懼不報此聊以志耳家人逡巡言盍少內佐歸骨公張目叱我凜凜畢一生而墨泉下耶眾釋之出乃瞑於是公之定力徵矣得年五十有六公所至大得民當捧檄署束鹿博野人塞車下不聽發轅爲折已自束鹿拜令博野兩邑人守闕下上書噪而爭借公吏部舉成命慰遣乃肯罷在繁峙教少年掾習字讀爰書後多用文毋害得官有尉蜀出墓下扶服灑淚鐫名以去者公眞實心所爲入人深也公好爲徳其鄕無獨其家食時然惟宦遊亦然博野官衙堧亶衍埒區脫公樹之桑命夫人蠶焉犁爲田耕亦有獲會陜饑裏黨來就食公出所積設粥糜食之不令傷飽其還也人一囊粟或一束縑益割俸買驢給資斧以行且誡曰斯非民間物也愼毋侈夫公不家於官而以官爲其家不以吾鄕人來病吾民而亦不以吾民故秦越鄕人仁人哉純懿孚神明而福祚流子孫矣文莊公由文學侍從位宰輔宏勲亮節爲社稷毗重綸炳焉今去公甫百年而曽玄如雲無慮百餘人詩書代興簮紱世美有非海內士大夫家所易頡頏者嗟乎公之明徳逺矣公配某贈夫人子男五瑞珝璠皆有官瑜廩生珍宛平丞以文林郎贈者也孫十五自勉判順天自彊贈少保謚文莊者也曽孫三十二今郡丞協藩參怡吾同年舉者南尙寶卿慥以科第起家者也玄孫五十三守朴來孫若干鄕舉士從朱其通籍者也蓋自孫而下仕丞倅官師儒肄成均列庠校者林立不可勝書書其著者竊惟於公髙門王氏植槐若操券責償一言而一售何其中歟某不佞以謂爲善無近名亦無儌福繁峙公孶孳勤其官以和其民淸不蘄人知惠不蘄人懷尙計吾身後食鼎鉉報哉大徳不徳是以有徳夫惟無近名名乃聞宸聰無儌福福乃滋丰天之道乎吾不知馬氏之盛之所極矣系以銘銘曰

明於闗西始相文莊今皇之朝惟明惟良文荘有祖繄良邑宰勤民以瘁以俎畏壘是祖是孫以貽以繩亦有宛平是啟是承孰公慚卿孰卿慚長三世齊徳異代罕兩惟成弘間化醲道醇乃挺循吏乃毓元臣於皇卜相咨厥原本白麻宣墀紫誥敷衮賁爾銅墨綰玉紆朱曽玄鏘鏘金緋是都玄云兆霖堅石韞寶闇闇穆穆乃契蒼昊惟天不替有耀斯潛峨峨丰碑百世之瞻

累封通議大夫山東按察使司按察使例晉從二品服色頥庵袁公神道碑

累封通議大夫山東按察使晉從二品服色頤庵袁公卒且塟厥子湖廣布政使一驥大治冢域以謂公官封髙得視京卿三品以上例辟神道伐石樹碑而手所自爲狀謁余使文焉以侈國恩耀先徳用示永久余從交親耳習公姱行稔矣方布政君郎儀制余爲其部貳雅相重也敢不敬諾按公諱禹臣字承謨頥庵其號嘗一名誼號震庵後復今諱更頥庵云江陰之袁當汴宋南渡有郡馬黨者止而家邑之東鄕鄕人名之曰袁莊數傳而入國朝爲滄江釣者賓又數傳而爲僎僎生■﹝糹正﹞■﹝糹正﹞生龍溪公甫亦以布政君貴贈按察者也贈公四子公之生也而嫡母周淑人前已舉伯若仲長矣公生十一年而其生母趙淑人卒其嫡實撫之忘乎公之非所出也公亦忘乎非周淑人出也贈公固憐愛公不欲耦公於伯仲間以句讀妨舉子業而公退而以其私彷爲文英英露奇贈公窺得之大驚賞曰兒慕屬文耶亟延他師一意課督公之業亦猛進年十七以童子試郡名在第二而有力者竄以去罷臺試又十年爲甲子始成諸生則贈公沒八年往矣贈公之沒也所受分田不四十畆而受公私逋無慮數倍公旣從伯若仲贈公諸人畢來責逋所以窘辱詬詈殊不忍見聞而公安之公受室爲趙淑人趙淑人產布政君𦇤而力十指佐饔飱猶時時懸釡斷炊而公亦安之惟是日夜切磋其藝幸得掛博士籍而趙淑人病病得之產女殤痼牀笫八年百方不可療而公悲悼可知也伯若仲者故名諸生也業後先舉鄕書而布政君甫弱冠名遽出兩伯父上取進士如掇公積困暴起旁睨者妄意且攺度而公逡巡守故步自如後布政君由京國援涉淸曹稱大郎外擢都藩臬稱大吏再遇恩益封公至金緋而公益傴僂屏車蓋■﹝敝﹞■﹝敝﹞行道中不軒眉髙趾向人或誚公宦門轉畏人乎公笑曰惟宦門乃畏人耳方貧時宗黨間鮮有推升斗相呴沫者女弟家間遣奴饋食亦復峻卻之然公好緩急人尢篤宗黨亡者待槥殯者待塟所爲徳非一不欲廣斥田宅卽有所貿買必倍其直坐欺紿不悔敬伯若仲如父今獨其伯在白首無違言友愛其季沒而植其孤如子無異視感風樹爲繕丘壠懷水木爲敍譜牒晚謀營廢址建家廟則未竟之志也哭趙淑人而後房虛無人矢義鰥居者十五年隠操亮節可通神明凜然魯男子之風焉艾而彊勉再置室而室中蔑翠羽明璫之餙玄黃綺縠之禦也蓋淸約簡澹所操持長逺矣郡士大夫終歲不一見毎言偃室不入是儒者守身分內事而當時詡爲得人客有請事者不循理直應曰伐國不問仁人此非吾所聞也危坐一小樓於書鮮所不觀有得則書有感則書積久成帙題曰秉燭漫抄可二十卷又著安分尊生各十卷樓下雜蒔花木品題點綴率有致雅不好佛老第言於佛吾師其慈師其忍於老師其儉師其退而己政得兩家三昧嘗名忍爲一字經方便爲二字經依本分爲三字經曰吾以一經起家而以三經守之庶其免夫公少而飽艱危善病思子卽又病嘗扶病走京授廨見朝廷宗廟百官之盛以爲愉快病良已及是開七袠矣介小侮病脾走右轄廨幾盡覧楚三湘七澤之奇因觀濤霍然而病加劇布政君投牒不待報侍公浮江踰采石望家五百里而近竟卒布政君所爲痛心摧肝不自比人子數用此然公命於朝而賓於鄕鄕之人咨嗟涕洟相弔失典型也公之所以爲布政君父者其已無憾矣公世壽七十有二趙淑人所生子女各一子卽布政君而後室亦氏趙淑人所生二子一駿一驊生卒嫁娶聘字之詳具志中余惟否泰時也通塞命也故達人待時君子俟命公孑然貧諸生父子相守空閨短檐之下慮不免空乏何榮膴敢望而一朝用式谷顯身服重褒極其品外臺而公貞遇齊物培徳軌訓又何兢兢不忘故也天之所以大袁氏詎獨在布政君一身焉而己哉余旣以慰布政君因爲銘勒諸石俾過者式焉銘曰

汝南諸袁世載明徳有來江幹光沈景匿孰開美度風流未忘嶷嶷方伯昭哉義方爾伯爾仲駢起擢桂小阮捷發芥取甲第含香秉憲帝嘉曰能匪臣實能一經家承煌煌贊冊爰旌式谷公拜稽首起就章服再命而僂老臣何修敢誇裏閈弁髦舊遊思昔蓬累釜懸壁立今我濫恩兒有祿入空房再春有屬於毛傷心往事哀鳴嗷嗷上下俯仰悲歌感激曷以報國以訓以廸以謙以和以俗不偸於藩於宣於兒殫猷駕言西邁言觀楚政稍慰庭趨其如道病瞻彼采石錦袍何仙公無往從騎鯨上天公神行天公魄埋此山川出云艸樹籠紫素風質行金鐫石書有出墓下考徳停車

勅封翰林院編修文林郎景南孫公曁配唐孺人合塟墓碑銘

公諱某字邦正別署景南常之武進人也孫氏其先鳳陽定遠人國初諱繼達者從髙皇帝起兵積功至都督同知鎭常州因便置屬籍幾傳爲公之祖鑾正徳間進士終行太僕卿父洲國子生公小時絕爲太僕公所憐人或少公太僕公獨曰世人自無由知此兒此兒凝逺吾宗後來之秀也及長風神韶令以文學知名時同縣禦史中丞唐公海內巨儒負人倫朗鑑爲女擇婿徧訪英俊鮮所許可已見公輙深相知器竟以女歸之公旣美藝業內行尢孝謹眾心儀公定早逹顧數奇屢試不第中丞公好慰曰孫郎才識異常兼又大好行誼天將啟之不容不貴政怪今者小遲遲耳冰玉映照自爲知已公少秉淸尙凡生產經紀一不闗懷家禪太僕公遺業貲尙丰泰家眾議分析公不肯曰一門之內絕多分少自贏饘粥若謀異財必須橫安眉目子與父二理之不允饒亦何爲因旁皇流涕聞者感動卒不果析迨後屢空罔悔恨公因食貧然好施捨厲志操見人言乏解槖可二三金隨手便與身所緩急𨿽一餐之饋終不幹人縣起大徭役巨萬都盡有富人賴公得脫盛徳公持千金爲壽公悉叱去不畱一錢諸如此類非復一事仲子愼行一甲進士拜翰林院編修三載滿秩封公如制公業已貴倨恬守儒素筵席虛靜門無異客歲時與郡縣長吏還往任眞通率不爲局蹐苛禮所親間私公令子今籍華貫官曹甚嚴重公願爲盡力何不以時營殖乃更落落自苦空失良會公反走不顧居身簡澹轉踰疇曩唐孺人爲中丞公愛女慕悅文史女紅之暇搜覧書冊每至午夜持諸兒女極嚴恆教令知恥兒女卽在細弱但從旁近捨手受一果餌歸輙訶奪之好嚙茗葉絕禦醲脆淸淨肅穆雅與公志意相稱始中丞公以得婿爲快意政念此孺人前公十餘年卒公矢不娶良不欲負中丞公厚知亦思孺人賢不再云生嘉靖甲午卒萬曆己亥得年六十有六孺人生嘉靖癸巳卒萬曆丙子得年四十有四子男四長愼言次愼行以今年庚子合葬邑西彤弓之原於是令範漸遐衿佩悲嘆相與伐石著徳用示永久銘曰

於皇大徳卓爾拔萃靈咨淵穆哲行純備髙揖先民遐迹允類玄懿旣惇經緯孔明體斯亮實休有烈芳僉曰偉器爲龍爲光時用幽否保我淸妙含神無營泌丘有耀尋根去華示世作教爰有令淑髙徳髙蹈降命有終垂則靡期告哀金石摛文委辭嗟爾裔昆式奉爲彛昭穆百千祚福來玆

勅封文林郎陜西延安府鄜州洛安縣知縣逸庵陳公墓碑銘

封公陳氏諱某字伯敏號逸庵吾江以南巡撫中丞惟芝之父也爲河南之孟津人而其先山東人元季有諱胡者避亂來徙凡六傳爲公公生而醇固自七八歲時逡逡家庭少長間具有禮讓厥祖絕憐愛之引與食飲臥起他子若孫卽憐愛不引與食飲臥起也家世力田稍長厥祖使治孟莊田曰農之子恆爲農何遷業爲公適有天幸治田輒歲沾沾自喜益辦具菽麥蔬菜竭筋力以養不復占畢而公已壯有室舉二丈夫子而才撫而曰吾今倘可以遷業乎贄明師督之學學捨去家里許一日天大雨雪道爲塞公自持帚徑里許掃除以盡里人怪問公方天寒何爲爾曰吾不欲令兒子輩輟一日課誦也於是中丞公稱名諸生遂舉於鄕公偶詣縣途而遭報者途之人大嘩競前挽公裾廹令反公敬謝勿亟吾方有少事子姑去卒詣縣如是方還若不與公家門事者明年中丞公成進士謁選得陜之洛川令洛川絕徼逼鄰敵比歲大祲流徙略盡或勸中丞公毋行請下遷學官便公聞馳書誡中丞公洛川誠空無民詎不有土選人得洛川悉棄去縣廢不復置令耶驅之吾不習學官何便也中丞公拜受教至則慰撫其孑遺給牛種開薙荒瘠雨澤多有禾黍芃芃然向流徙人稍稍來再歲乃畢來令爲創版籍議更徭勞來安集斯民庶終令在事敵不敢窺洛城一步滿三歲以最得封公如其官洛川自建縣令率以不稱免無得滿考卽考滿無敢望恩貤恩貤自公始前是公忽念遊子吏徼邑良苦吾欲往觀之策一驢單行不從一奴行可二千里至其界土辟民聚居然大縣也公大歡慰兒任爲令矣畱信宿徑歸往來飄忽逆旅人無識爲貴人父者洛川令用尢異徵入臺凡三持斧於漕於吳於燕己繇廷尉畀節鉞來鎭吾江以南公往往惇勅兒農家子幸得儒起事上所居官卽不離風紀任使甚厚兒毋忘家所繇造矣中丞公拜受教會采榷使四出縣官督積逋元元愁嘆中丞公數疏爭宛轉調劑管內以無擾小民恃以苟旦夕之命公之以也嗟乎以方踞牀誨諂過縣置吏職弗問者夫非人父乎哉公介特夷易人我一見榮晦一操壯老一心亡論其巨者著者迹諸瑣細事具可傳述縣脫公踐更公私予錢踐更家曰幸甚吾獨佚若獨勞聊用相佐有所買物業給直輒又推好取惡與賣者交避曰吾擇爾良孰售爾觕婦家墓濵河而圮公行求髙燥地拔棺去累累凡七冢家人戕公弟而逃久之來歸公號諸宗此亡命抵死固當顧鰥獨人也殺之譬如鼠雀亡益不如生之老且死仍割地以瘞邢進士者公姻也夫婦相繼死公收卹其孤雜諸孫中鞠育教誨卒以有立仁恕惠慈多此類公素彊無疾甫就養中丞公邸得疾爲風痺再舉良已歸而遊行田園紆覧古邙低回漢陵酣嘯竟日夕霍如也再感疾竟卒年八十有一配雷封孺人二子一爲中丞公一帷蘭以貢入太學世系生卒子姓婚媾之詳具志中孫某曰余觀陳封公椎少文非嘗攻詩書聖賢之業也又非有師友講習之素也乃其操行不規而圓不矩而方率其自然軌乎先民一何恂恂乎至遇楛菀得喪率言有命委運於天不介於物深乎契於道矣語有之魚鱉不食餌者不出於淵樹木勝霜雪者不聽於天士能自治者不從聖人之言公蓋是也然公實開中丞公詩書之業以沛澤區宇而流祚亡窮儒之名公不必身有之而其效乃身見之又何備福也余旣采公遺事文諸墓門之石而又系以銘銘曰

嵩洛之間陰陽萃中郁爲人文代多巨公亦有遺老不顯其躬考盤樂饑徳則亶丰邈哉太丘有美遐裔夙秉淵穆力行孝悌日用飲食斥遠聲勢我行其畆以樹以藝以菑以畬三歲而新邁種厥徳乃開聞人二龍崢崢一耀其鱗持斧四驅仗鉞南巡甘棠勿剪藜藿不采恩斯威斯燕翼斯在惟是昆侖在水禆海邦人敬祝川陵勿攺陵何忽頹川何忽焦至人何戀乘化逍遙白鶴春秋靑松暮朝不見北邙玉匣煙銷中丞慟哭立碑窮迹沒有令聞生有顯策鴻伐方將褒湣有奕我銘素風詔世千百

四川布政司右參政致仕豫庵華公墓碑銘

夫石氏孝謹裏門下車華公郤饋郡齋懸魚邴生挹滿辭祿自免蔣卿歸老塞徑卻掃彼其人皆醇篤貞固設誠任眞不欺其意故當時稱之後世慕焉乃吾邑則亦有參政華公公諱啟直字禮成別署豫庵吾無錫人也公拜參政四川辭不赴歸隠鵝湖之上詔許公以新秩致其仕以風世云公父余溪公舜欽起家辛丑進士積官江西瑞州太守母錢恭人錢恭人舉公也晚然其徵有異公生果異書再過目輒成誦屬對如響應聲驚其座人年十五所爲博士業靡所不中程其師自以弗及也其族之祭酒鴻山學士先生大奇之十八補邑諸生尋餼於學宮又數年爲辛酉舉應天鄕試明年舉禮部魁其經遂成進士名在第三甲或謂公褒然南宮者顧不當廷掄耶公曰必我先誰當我後者以次選湖廣孝感知縣不拜請下徙學職便養主爵者無欲公逺外攺教授順天公集諸生講徳考業質經問難以實行相劘切居然人師也轉國子丞主在糾繩然所以劘切六館士如順天擢刑部浙江司主事時海忠介公以戅直觸上怒逮系都官邏趾相錯公如弗聞也者爲調護甚力忠介得不死公亦無禍於是錢恭人卒於邸公間闗持喪歸甫成葬瑞州公亦棄養公毀瘠以病病間服亦除黽勉如京師值新鄭柄政公年家子也暱就公公絕弗往官亦停不補株守七閱月資斧罄矣而會今上攺元新鄭逐而去公復除其部雲南司意有所不樂乞南徙得武選俄遷車駕司員外郎晉武選郎中前是諸衛弁最苦將漕其黠者以計脫而姑窘其孱者以應卒之人與漕俱敝耳此殆以國儲壑也公爲政必選畀才有力者終事有紀不幸耗損有卹漕事大濟五年一簡汰諸衛弁有所更置謂之黃選公無垢匿無瘢索銓敍一淸眾大悅服以郎久次出知湖廣永州府永楚徼郡也其民雜夷公寛平持大體一切與之休息論者比杜翁賈父始公在武選風節凜凜尙書倚爲重而要人顧多有不便者會京察其人讒之冢宰幾中公冢宰大驚曰華郎中處子安可蔑也讒者計沮及是外察迹永州事無所得第劾公病罷狀考功氏采輿論公實不病且循吏格不行陟貴州按察副使管內苖民作難連結溪峒勢張甚督府檄公急剿公曰毋庸也下尺一曉示禍福不解且行誅諸苖踉蹌迸散去復召諸溪峒酋跪庭下詰責之爾亦不儌上恩稱官長耶而縱爾部煽者何也諸酋泣搶地誓守約束自效無敢背恩信而督府疑見短乃亦藉手外察刺公考功氏復格不行固己倦遊矣逡巡畱逾年竟以四川參政歸二十餘年而卒公事父母孝爲孺子慕終其身兄弟請析產客間私公爾嫡也不得夷於庶公弗應取田廬三之一淸門薄業自租入俸賜外它無所仰給則往往貸貸而償償而復貸不爲苦也取捨一閒界若封畛跬步不敢越請托無所許饋遺無所受斷迹城府蕭然獨遠卽邑令造門自通使人敬謝而去痛周安人結髮同甘苦中道相失不再娶乃所以推隆其父若母不啻安人存也外內人有窶無食死無槥者度戚疎赴其急量不可撓以榮辱意不可窺以喜慍鄕者再見抨見謂非意再見畱見謂異數浮雲任其自至而一朝請老鴻冥鳳舉公庶幾其人焉嗟乎世風之漓也外孑孑爲亷中實貪外窈窈爲靜中實躁平津之布被終南之快捷方式所從來久矣公亷不近名貞不絕俗質行介節黙黙自厲以方前所稱下車懸魚辭祿塞徑諸賢古今人寜詎不相及哉然公居官任職所擘畫多著憲令去而人謳思之不忘又不知諸賢人以方公誰可甲乙也嗟乎公生而稱賢大夫沒稱鄕先生則可以無忝焉公卒萬曆丁酉距生嘉靖癸巳得年六十有五子男三氏系孫曽婚媾之詳具志中余旣按黃贛州狀采公事行之大者文諸新阡隧道之石而又系以銘銘曰

鵝湖吞吐日月光有來聚廬耕湖旁磅礡孕毓人文昌一門羔雁紛成行姓名往往通天閶太史給諌尙書郎辟彼鄧林棲鳳皇父有典郡兒藩方南橋北梓郁相望胡家二淸誰者彊帝圖禹迹何茫茫敢云黔楚連要荒行春解网人樂康夷歌蠻舞謳女娘燕石爲璧亦何常詘信信詘浮雲翔主恩自隆臣自尫翻因徙職騰謝章髙山九折回王陽東籬菊綻酒滿觴幹旄不得登公堂素心白節老自將百年古意搴孤芳神還太虛魄此蔵亷頑惇薄流風長墓門有石式者臧

陳母雷孺人墓碑銘

封孺人雷氏諸生封文林郎河南光山令陳公之配也用厥子於廷令光山最得封云雷陳並宜興士族孺人父俸與封公父古愚公者友也封公生未孩而古愚公客死旌節婦邵毀面剔目矢不二古愚公日夜號而曰天乎未亡人所不與此兒相守有如日孺人父聞而悲之曰嗟苦節嗟苦節彼其胤不昌以熾者無日無天遂字孺人封公孺人特早慧自四歲時父盛怒其異母兄當笞孺人私與易小杖以進以無爲父若兄勞家之人傳爲異旣歸封公封公孤貧家鮮擔石庤孺人則百方市毳手羮之以奉節姑而自乃噉麤糲又念節姑老不忍其孑處爲設別牀並節姑寢承候聲影昕夕溫凊以爲常而後封公乃得去膝下游旁近縣擇友賢俊切磋其藝以文學抗顏人師也封公雅好客客來趣爲具與飲畱連極歡客無不得意去又好市義溧人周公坐飛孽見法心憐之爲行金營救以免終不責償凡此封公非有束脩之贏銖寸之蓄可以咄嗟辦率孺人質衣典簮珥黽勉佐之封公不第以文學名惟是其義聲亦藉藉士林本之孺人力爲多於是光山且英英露頭角矣孺人督之甚甚於封公每從師所來就問兒今日師授書幾何可覆誦否誦而覺稍齟齬輙訶去令再誦度暢乃已又往往訓以弟謹毋佻以褻毋誕以傲不爾爾父若師夏楚在也光山唯唯受教卒連舉進士褎然軼循良孺人以封惜乎封可一歲所遽卒孺人曉大體識理道所爲懿鑠非一室疫相驚以祟門內爭走避孺人曰吾命在也何祟持水漿攜一嫗往灌之病者以蘇族人酗而善詈詈封公數矣死而一豪簒取其妻遺幼小流離道傍孺人召令還於我乎衣食人尢爲難居恆𨿽屢空寜自忍絕不肯啟口向人曰我自憐人亦望人我憐耶老而執勤貴而無釋勞每篝燈自督夜作諸婦跽以諌孺人叱曰我正怪今人遇小如意便棄故業盛富貴容爾輩皆有兒女亦猥欲坐食嘉谷消耗日月非老婦所聞也不聽孺人之精志特操詎與尋常笄黛之倫同乎哉陳氏之興也勃焉繄惟天祚節門亦孺人所啟佑宏逺矣孺人生嘉靖癸卯卒萬曆巳亥得年五十有七子男三長卽光山令於廷夫哀哀劬勞慕而終身者孝子之極思也揚媺流化以昭彤管者史氏之本業也余旣嘉孺人之鴻懿又感光山之永哀爰爲勒銘碑石以章於世世銘曰

矯矯節姑夫死立孤帝旌爾劬有婦而淑以爾子式榖帝命爾服嗟人臣其忠其良其亦何常惟婦徳不揚苟逢之臧名可必光命服有曄綸誥有疊山回水接吉兆斯協以爾子孫千葉墓表

翁母王太孺人墓表

今常熟推貴盛者前洲翁氏翁世受儒然未有顯者有之自給諌兄弟始翁所自出石塘王氏王亦世受儒亦未有顯者有之自參知始舅若甥先後取科第蟬聫鵲起舄奕相望兩家之興勃焉蓋不數洛中劉郭云於是給諌將葬其母王太孺人而謁余文其墓上之石太孺人者贈給諌某公配也父爲贈太守石村公母朱太恭人贈封以參知之麟故始太孺人歸而其翁介石公姑薛相慰喜得賢婦也曰吾二老人可髙枕臥矣無何而逋奴夜行竊墮水死前是介石公棄諸生早裏中豪業目攝之及是系獄而其黠者從旁爲甘言多所要索欲以困贈公贈公不勝窘跳而訟父寃不歸太孺人則日治美好飲食恣所噉幸以介石公免而贈公乃亦成諸生有名俄而介石公感末疾卒贈公固善病又毀不勝喪太孺人相之始克成葬已相贈公讀家外內事咸在太孺人一不以闗贈公顧贈公數奇鮮所遇則相之教子贈公五子延明師分課之有篋而城有塾而鄕太孺人往來省撫滫瀡膏燭無闕供也贈公操厥子急檢所課弗中程間督以夏楚太孺人陽爲解而陰召其惰者讓之峻無曲護也如是者數歲而贈公溘焉卒太孺人欲下從者數矣念姑老子一二穉不可死姑忍死矢諸孤旣竟學毋逡巡落人後負未亡人由未亡人負汝父也言訖大悲慟諸孤亦慟退而並心一力旦夜淬礪其業屈指一星周而五子者凡三舉科試太孺人觀厥成焉嗟嗟鄙諺有之但知獲田不知足趼見太孺人一門競爽震耀海上以爲榮華無兩而不知其茹荼席棘時也毋論中道而失所天當吾翁之長者而齕裏豪也吾兄之才而蹇而吾父吾母之徙而窶也門戶衰親戚單庸敢必有今日吾子踵吾兄而連翩掛朝籍也乎哉苦極必甘險極必夷吾以徵太孺人三子者給諌最先第得鄞令將上太孺人誡之曰甬東十萬戶兒爲政矣兒愼旃褆躬亷字下仁察姦明遇士禮其乃稱良吏鄞令跽受教後少子令鄒平所以誡之如誡鄞令者鄒平亦跽受教卒鄞令用治行髙等徵入垣風采議論揚聲熙朝鄒平亦以才異移繁會稽蔚有令譽人曰太孺人非獨就子學也又暢子仕太孺人天性篤至事耄姑幾五十年歿而又依依若孺慕不休參知方隸政輦轂父歿於裏爲謹視含殮無悔寡姊老且貧移其家旁近以時佐乏絕參知卒官扶病奔哭嘔血幾殆倫理骨肉之間具有終始如此乃其惇尙儉約不履丰易質救援窮阨不當匱嗇施整齊家眾不以盜奴加橫奴盜而瞽吾猶將收食之其橫也必抶無所貸溫溫凜凜循守儒素讀者之所以粹於學而仕者之所以和於民也其亦由慈範以然今夫斷機還鮓之事炳在圖史以爲殊尢絕迹於世而太孺人拮據苦艱心殫肢瘁而後享有祿養被有封號原夫皎志雄畫力開顯家往往有剛男子所不敢望者矧在女子是宜表厥懿鑠光示來玆太孺人壽六十五歲五子長蕙祥次懋祥皆諸生次憲祥卽給諌次應祥舉人次愈祥卽會稽令爲其叔後生卒日月子姓婚媾之詳具志中

華節母陸孺人墓表

華仲子太學與進之葬其母也而屬余表之曰嗚呼是惟華節母陸孺人之墓夫母何以稱節也孺人十八而歸故廩生賡虞君歸九年而寡其志潔其行芳二十五年一日也然則何以不被旌按功令婦而節者逾五十始中程而孺人剛以五十終故弗及也蓋有待也陸故長洲仕族嘉靖初賡虞之大父學士鴻山先生與孺人之曽大父給事貞山公同舉進士丙戌同選爲庶吉士讀書翰林才名相甲乙相得驩甚約曰異日者吾兩家相秦晉乎後學士先生焚魚歸得冢孫爲賡虞君而給諌公有曽孫女爲孺人生之相若也乃克尋盟焉賡虞君之父爲太學洞庵公而季父爲客部玄谷公客部公妙年踐華貫而賡虞君髮覆額靑其衿英气逼人學士先生年髙廹桑楡奇愛賡虞君不啻如所以愛客部公者會病亟呼太學屬曰而翁幾一見而媳而快太學公跽受命飭舟車遣媒妁通言趣迎吾媳來來則拜重闈前佩裾雝然學士先生爲色喜曰是任吾家婦矣學士先生竟以老病卒孺人乃成婦遇卑尊上下曲折有禮而外內親果皆賀得婦也太學公之繩賡虞君也不以愛輟勞不以少且才弛嚴而孺人爲誦雞鳴之詩無怠朝賡虞君劬於書𨿽燕私必手一編而哦而孺人纂組刺紝佐之無怠夕賡虞君之母其嫡安也而所生沈也孺人事其嫡恭且候起居婉孌無愆儀而於所生無傲色以故舅若姑亦私相賀曰新婦賢婦也卽賡虞君亦曰吾婦吾良友也於是賡虞君毎臺試輙冠餼於學宮已夘都試應天幾得雋中罷孺人且慰且勉君其益揣摩淬厲以須後舉而不幸一疾夭矣祚之衰也客部公業前七年夭而賡虞君復繼之當是時與進兄弟孱然兩稚子耳太學夫婦垂老孺人長慟欲絕不惜以紅顏殉白骨而獨難二老人爲忍死彊食順適其餘年乃二老人相次歿沈亦歿而孺人痛可知也兩稚子之長也延明師課督之奬勤抶惰不啻熊丸斷機然已娶兩婦爲納聘嫁一女爲治裝所以拮據百方粲焉成禮乃伯子亦又夭而孺人痛又可知也夫夫所天也舅若姑所事也而子所從也孺人閱世甫半百一哭其夫再哭其姑三哭其子生人之荼蘗集矣鏘鏘和鳴以燕以愉度止初歸時五六年間有此景光耳譬朝曦遽斂陰曀旋塞天於孺人何如哉幸哉其仲也才惟是祕閣殘編靑氈舊業皇皇三世之緒尙有所寄托以不墮家聲也孺人可以見賡虞君地下矣世嘗言婦節單門難也卽不難貴家今夫單門之難難矣彼早席丰華倐罹凶慘百責百艱憂來無方非夫皭然厲冰霜其志易渝挺乎植松栢其操易僕也昔巴寡婦淸蓋用財自衛不見侵犯華固素封孺人受分曽幾何而筦庫奴一漁至八千金落門垂槖更何所恃命而卒以立孤當戶凜有完節可不謂難能哉纘文繩武以儌國典耀家乘是在仲子矣是在仲子矣孺人所嫁女實余媳余雅習孺人孺人事其父諸生魯墟公母張孝謹歲時聞問無缺禦家眾慈以惠非大得過鮮所訶譴他懿淑種種非一奉大士蔬素美不勝記余故特書其婦節之炳炳在里巷口者勒之貞石使抉幽采芳者有考焉氏族生卒之詳具志中

光祿監事封徵仕郎中書舍人循古華公墓表

鄕者余通詞林籍甫一年而遇故光祿封中捨循古華公闕下也是時公方用光祿選人謁吏部選爲其寺監事顧上事不三月請告南矣後可十年餘省覲歸幸與公之羣從中有連獲稍近公公爲人穆穆落落爾無所從窺公幾微又後可十年餘解左銓歸又幸媳公之女孫益習公則公之義聲藉甚其鄕鄕之人且相率推公爲祭酒而公病矣病可三年以卒蓋公之曾大父爲封奉政大夫一桂公而其大父爲典簿鴻泉公典簿公學士鴻山先生兄也父爲署丞少泉公學士先生地望髙起家埒素封署丞公席休累纎產亦益殖惟是堂構播獲之計不無倚家督而公木訥言不出諸口見爲無訾省無愛也乃署丞公一旦捐館捨而公授事諸臧獲咸適其任一切錢榖斂散具有程門內之政不嗃嗃而肅而人乃更嘉嘆斯之爲內朗弗外炫云公旣謝光祿請急絕意不復仕紙屏木榻純綿脫粟晏如也痛母秦背棄早而母之弟太學貧則爲具資斧使謁選仕終馬曹又貧則爲營棲止白首相因依渭陽之情篤焉傷女弟之適周而嫠歲時饋餉無乏絕子若女五於我乎婚嫁未老爲治木木美骨肉友愛恩禮周悉世罕有兩他宗黨以緩急告幾恃公爲外府而公指庾傾帑而應之幾若其同室然靡靳亦靡厭也閔鄕人之往往以長賦敗而爲割上腴五百畆佐公家役富者是以無虞於輸挽閔歲之不登捐粟千斛佐公家賑而貧者是以無虞於溝壑公之好行徳多此類語有之人富而仁義附焉夫仁義亦人所自爲耳俗之薄也有壠而籠之虜而守之者矣𨿽富也何附落木滿山松栢挺奇公而可求之今之人也乎哉不言而躬行無所爲而爲善亦猶行古之道也公坦衷夷度境不可撓以順逆色不可尋以喜慍族忮者間爲鼠雀困公公庭而公付弗較奴黠者又爲雞狗盜公私藏而公置弗問且以爲虛舟且以爲破甑深乎深乎斯其中良有未易涯涘者丈夫子二長太學嘉慶也克名砥行而不幸無年餘爲志其墓次中捨嘉蔭積載筆勞儌詔恩封公如其官公北向逡巡言臣病困自廢久卽不意上不棄臣以臣子故推榮予淸秩甚寵臣死無以報伏地稽首謝邑令亷公長者召賓其鄕飲不赴始中捨當分異公爲創南第遂築園其傍若菟裘名之樂楡卒老於是堂而構播而獲公之爲署丞子者足矣恆言知子莫若父殆非耶嗟嗟公不蘄其父知而蘄人知乎然而澤流而徳光其究也鄕之人盡知之而人主亦知之煌煌命書鴻懿孔章公所以爲公大略可覩矣公諱宗澤字汝衍循古其自號以見志壽七十有四於是中捨袝公龍澤新阡手事狀以表隧請余旣雅習公抑又習中捨爰爲采掇其槪著之貞石傳之來玆有過而式者惇薄寛鄙倘亦有風焉他世系生卒子姓姻媾之詳則申少師之志在

太學生又山浦公曁配金孺人合葬墓表

余歸田而與浦太學夢熊遊其人嗜義倜儻士也己而持母喪將葬而以其父太學又山公事行請合而文諸墓上之石以告世之考徳徵節者而余然後乃知太學之紹聞濟美所從來矣謹按又山公諱潤之字汝玉世爲吾無錫馬橋人故以其貲雄其裏國朝有諱明逺者始徙前澗家焉族蕃以殷爲邑大姓數傳而爲太學曉山公文龍公父也配於葉實生公曉山公棄公早公孱然一孤童耳會吳中倭邑用軍興法籍諸富人使受署而公甫弱冠在籍中署城城公負畚鍤城若干丈署築壇公鳩匠石築者三署治海艦公飭勁檝■﹝廣外侍內﹞戰具甚設令松滋王侯數睨公是少年何一切治辦也殆古終軍流乎爲嗟異久之顧冦退而所席產半削矣於是公壯受室且讀且拮據乃更以其產拓遂應例入南太學爲兩司成吾鄕瞿文懿姜大宗伯所激賞蓋公英气咄咄逼人不專以藝名也公內行篤至小弱弟異居而遙禦其侮姊歸華而嫠植其孤外家中微振其乏他宗黨間饑而待糈寒而待襦待資而婚待槥而葬者凡若而家所卵翼呴沫以起者若而人慷慨慕風節不侵爲然諾急人之急若甚於已逺近以此多公長者而負气不肻下沾沾自喜心厭繩束忌者亦以此目攝公中蜚語就吏矣簿對尋得白然公夷然無所修郤也猝不幸夭死才年四十有一耳公室爲金孺人蔡灣令族父文泉翁淄母安媼孺人入門稱仲婦十有五年而稱未亡人二十有二年中間洊遭閔凶情事絕慘毒非生人恆有也孺人生二男一女太學長而爲娶婦於龔今嶽伯公女也半歲死而其仲亦死仲婦華孤女也童而來歸亦又死明年嫁女於秦半歲死四喪累累骨肉摧折幾盡淚無日不承睫獨彊顏視太學相爲命耳嘻酷矣乃孺人爲懿爍非一公在而積纎累微佐公丰其產倒廩傾槖佐公行其徳公歿而大起冢墓飾甲捨以無狹公志延明師傅潔滫瀡課太學讀以無隤公家聲百罹艱險幸以太學立又幸有孫庶幾謝家政禮佛享晚暮一日之安半菽之奉而詎意亦四十八以死也嗟乎王政之廢也而民俗之僞也是故求才之途隘而急公者怠矣采節之防峻而矢志者屈矣夫秦皇漢武何如主哉卜式請輸家財半助邊詔書褒美尊寵至大官巴寡婦用財自衛築臺而名之懷淸斯其事並卓詭然猶有風世厲俗之意焉公弱冠當戶饒幹濟不難挫產佐縣官之急而夷於齊民齒於往役不聞幕府有所察舉也孺人荼蓼其身冰霜其操忍死植太學逺謀雄畫有剛男子所不敢望者而年不中格不及於旌典謂聖朝隆盛而艸莽鮮棄才閭閻鮮遺節乎哉𨿽然家殉國妻殉夫亦各明其志而已本之非有所希冀而爲也敷前光儌後榮是在太學父子矣余旣閔太學之請嘉慕其先烈而爲表之曰是惟有明故太學義俠又山公曁其配節母金孺人之墓使過者式焉月日子姓生卒婚媾之詳具志中

○祭文

祭東嶽文

仰惟五嶽之尊實作四方之鎭緣臯頃罹瘧鬼忽夢明神傘蓋舟船擁衛不乏冠裳貌相雍容甚都布席若三列爵惟五似來嶺海將賀闕廷方望塵於山水之間俄接武於泉石之上褒以已字他年尙許儌靈噉以唾餘凡子何當投臠一汗而醒再寢而平自憐孱弱之姿敢忘生全之徳爰申望祭用答恩私更乞鴻庥益襄暮齒某不勝屏營感激禱祝之至謹謝並告

呂相公告攺神道祭文﹝代﹞

於惟先人世澤汪濊施於孫子久而未艾蚤塵侍從晚被褒封詔予三世恩深九重是曰君寵亦繇祖徳非余實能以儌於國爰辟隧道樹之丰碑神其往來庶幾格思謹告祭

新建會龍石橋土地之神疏文

雙河上游九峯支脈橋同駕鵲名肇會龍玆者上蒙督府厚捐下藉鄕閭協助易木以石撤舊而新行人免一旦飄風驟雨之虞野老慰百年截漢垂虹之望疑見鰲擎海島眞看龍會天池北拱黃圖步步祝齊天聖壽東通赤縣源源呈捧日人文儌神庥屢兆丰年匯靈气雄開巨鎭謹告

祭施憲副老師文

門人翰林修撰句吳孫繼臯謹奉瓣香束帛自家至於閩玉融卽故廣東按察副使前常州太守龍岡夫子施先生之墓下百拜爲奠而哭以文曰嗟乎昔人有言士爲知己者死繼臯未嘗不感激嗚咽於斯也故智伯厚遇豫讓廢仲子爲壽聶政剖太子請行荊卿裂是夫皆戰國俠客之流赴義立然諾爭死如騖彼徒以深知我也何況握道徳之貞符稟人倫之朗鑑一朝拔士於闇沕而耀之光明者哉初先生由望郎來守吾常也熊軾之席未暇暖而露冕行春之令未暇頒布也然業已進一郡五邑之士而都試之矣當是時士無慮三千人風檐競於燈火而冰鑑懸於日月士畢技而呈先生流目而覽大都以爲無奇爾自繼臯執捲進而先生亟賞曰何其詞之具本末也庶幾得當我舉乎明日以冠多士以徧視於鄕之薦紳以遊揚於學士大夫之道津下者非一而渺微之名字始乃著人齒頰間矣嗟乎先生之於繼臯何如者哉微獨此而已繼臯生而貧父且老母病廚無見糧竈突不日煙又負人子錢若干緡歲盡取責秋毫無所抵此自盡之術也先生亷其狀亟發帑金佐之抵償而令以少資買田數畆具饘粥奉其親一意修業斯與袵席人塗泥中起白骨而肉之何異乎鄙人何知向其利爲有徳矧若先生故繼臯之欲傾寸赤於先生卽隋之珠可化而獻而楊之環可變而銜也先生辟書院羣譽髦弦誦其中而繼臯幾爲之領袖日有日程月有月程所以課督切磋甚備於是繼臯舉於鄕先生弗善也曰碌碌如石非我所急於爾也偕先生奏計試南宮出而誦所爲制義於先生而先生亦弗善也曰是故且第然當與第鄕書等耳至繼臯奉大對蒙恩舉首而先生手泥金南歐道中始乃大喜引觴痛飲徑醉矣憶異時先生書來實云嗟乎先生之私繼臯與繼臯之幸於先生抑何深也先生之才靡所不揮霍而雅慕好爲文辭於書靡所不讀而尢邃於莊周之指於度靡所不包而特不能伍於當世齷齪小夫及貪墨吏故名愈髙而眾愈忌政已成而謗已叢主爵之貴人修逢迎之舊郤於上而望風希旨之徒俄中先生太守事落嶺右觀察歸矣嗟乎斥鳳凰爲鴟梟兮詭麒麟爲不仁毀伯夷爲盜跖兮誣貞女而曰滛悠悠蒼天此何人哉厥後先生粹白之名績稍稍昭明於公道之口而執政方欲借先生以伸其新法竟引辟院課士目爲道學終擯先生厲禁四馳比於禍本蓋至今明天子采直臣言弛禁去苛廣途收士卽無問先生再起不起幸一復見興文之盛以爲愉快而先生先一歲捐館矣嗟乎生而爲世指名兮歿而其道乃大光也有其廢之孰與興兮何陵谷之靡常也亷吏可爲不可爲兮羌行歌而彷徨也天道恢恢疎而不漏兮蚤見蕙蘭之芬芳也彼當途豺虎平地波濤今旣安在又奚足以當先生九泉之一粲哉今夫解劍而掛墓上之樹者爲心許也炙雞鬥酒千里赴弔者爲酬知也夫以一帶佩之飾一聘辟之雅猶生死不相背負如此繼臯而忍負先生於冥冥者乎哲人萎矣明徳不忘典型喪矣微言尙在繼臯自分呰惰浮沈卽不能蜚藻石渠揚聲著作效職業之寸尺以副先生特逹之知至於守其拙愚甘所澹泊罔以躁取名罔以利傷行寜爲駑質不敢爲泛駕而馳寜爲賤工不敢爲詭遇而獲玆所盟心於伯樂之誤形矢志於王良之下乘旦暮兢兢欲用爲報者也嗟乎人非宋玉難招屈子之魂才媿賈生虛托吳公之舉流水之弦堪絕山陽之調忍聞是用輕河山跋履之艱望松栢淒涼之路述恩知之大槪悼年位之何迍興懷俠烈之風增感存亡之誼酌以明水冩其愚心皎日不欺列星有耀先生尙終鑑繼臯之區區焉尙饗

同門合祭浮川陸太老先生文

於惟先生太古之遺四明耆舊兩浙蓍龜學深河洛道嫓皇羲九丘八索徹奧洞疑二儀四象遐覧玄窺彥方宿範太丘淸規蘊靈含曜不衒而奇種於其身發於吾師三槐顯瑞雙麟應期衝襟對命駕駿騰螭文章翰苑政事藩司昔秉衡鑑棘院分藜量包葑菲明照黃驪念玆大造發迹伊誰五嶽有原昆侖崔巋百匯有宗裨海逶迆夫子之澤先生之貽先生多福天章寵綏行進師保以享繁祺先生多壽望耋踰耆行滿百齡爲世期頥胡天不慭萎我芬蓍參苓攺色桃李生悲事有必至死生則宜情有固然師生之私某等風塵末學門墻舊知忽聞訃報相對嗟咨百身難贖千里陳辭溪毛澗酒薄薦靈輀先生不死尙鑑哀思尙饗

祭澹翁王太老師文

於惟先生河嶽之精蘊靈含曜不衒而珍棲神養徳惟種召獲駿發厥祥流光奕奕篤生夫子文章之紀二典三墳五際四始网羅經濟以恢帝紘漁獵竹素以握文衡在其質色驪黃牝牡瞻彼門墻太山北斗禦風鞭霆爲帝者師翼輔佐卿而臯而伊六籍以還代有作者惟我夫子卓然大雅五嶽有原西北昆侖百匯有宗禆海是尊夫子之功誰爲孕毓浚哲惟昌先生是屬先生而存吾道有光先生而歿斯文皇皇胡不百齡以覲相業倐焉云殂箕騰昴滅夫子惠我情好葭莩而我先生不我卒圖帝用慨噫存我夫子吾屬惘惘慰生悼死事有必至往來古今人有不忘師生至情夫子括髮素車發發門徒匍匐生芻一束嚴霜降丘艸木爲秋長夜冥冥萊衣何求河淸可俟人壽無幾灑淚臨岐滹沱風雨嗚呼哀哉尙饗

合祭雙松丁太老先生文

嗚呼大江東回長淮西流士生其間含貞好修先生之生曰淸河沚蘊秀儲靈神棲守視志抗孤隠節挺喬松淸風千古浮雲萬鍾軼太丘範標彥方格積以流光種而召獲誕毓師尊庭訓有儀揚芳振藻魁世鳴時石室摛文玉除簮筆載師辟雍尋晉卿秩綸扉嚴肅講幄雍容爲帝者師爲天下宗舜簡臯夔周隆旦奭夢卜人情師保朝夕先生而存相業允光胡天不慭而忽云亡悲風南來有訃淒切事聞九重卹典孔晣生有象服沒有鴻恩人曰榮休我心未蕃兩世四朝望耄踰耋豈不壽考不延一訣某等同上春官並出公門敢言桃李幸托靈根恩旣有原師生父子涕豈無從慰生悼死會盡者數難贖者身所慰玄理至人不泯溪毛蔥靑澗酒勻緑辭告靈輀鑑玆衷曲

路祭李老師母文

嗚呼夫人行矣素車發發丹旐揺揺陰雲莽莽易水蕭蕭薊門將辭楚天何處黃河中斷衡湘南阻生不踰閥宦亦相從安識故鄕孰導冥蹤豈不有子承家萬里爾恨終天母魂誰恃於徵於邁疑戀疑升觀者酸鼻送者撫膺匪厄之悲匪促之震來乎翟軿去兮孤櫬嗟我夫子痛於蒙莊一身系國萬淚傷亡我等門人視母猶母薤露興歌涕沾於■﹝車卯﹞路則有祭祖載之遺持觴薦芷遮獻靈輀輪不可攀日忽以下往哉永睽相哭原野

合祭範太老師母文

嗚呼菁山之陽太湖之濵振範氏宗實惟夫人胡以振之生我夫子爲帝者師爲學者軌夫人徳曜來歸伯鸞儷芳蘅芷嫓美瑯玕於筥於筐乃籩乃豆恭順有儀賓祀無疚天乎忽斷孀闈自憐幸哉有子式谷遺編夫子大賢機不待截獻策明廷魁英駕傑玉除簮筆石室摛文兩都振鐸六館蒸云朔召承明賈還宣室徹炬宵行橫經晝述母曰主聖爾惟勉旃古稱報國薦士宜先黃金築臺朱衣繼晷兩采葑菲一門杞梓水分裨海山起昆侖夫子之徳夫人之恩垂老益虔旣貴彌儉惠問鄕評令徳家範翟冠峩峩象服則宜白髮皤皤望耋踰耆夫子擢南板輿式假津門蕭蕭訃何爲者是耶非耶淚灑長河事聞九重卹典孔多豈不榮休不延旦夕豈不壽考而不千百某等同升義重知己情深師模未逺母訃何憯慶弔如軫吉凶若夢相告沾襟爲夫子慟月落不死至人久存悟此玄理存歿何論澗酒一尊門墻千里執紼難期緘辭告祀

合祭沈年伯祖母王太夫人文

嗚呼賢豈必貴榮豈必壽冥冥者天夫貴難子子賢難孫數則惟玄於鑠夫人旣角而翼亦足而翩身具五福美閱三世造化疑偏惟夫人生名門淑媛閥閱嬋娟歸於上林和鳴飛逐鳯徳凰聨冠佩則儉籩豆則飭令儀罔愆亦曰恭順亦曰端一嘉聞孔宣幸哉有子蜚文角藝成均勉旃迅發孫枝英英玉立髙科少年乃諗毋教不獨於子於孫亦然沈稱珠林母殆丹穴江表流傳忽焉一疾溘爾奄逝賓於上仙人若猶憾天則已備誰曰未全某等兩附職方母我大母休戚情聨哀哀訃至驚心隕涕有淚如泉薤露將歌匏瓜各異柰此山川緘辭束帛遙奠芳帷靈鑑斯虔

祭王太淑人文

太原有赫起司冦公含靈孕秀曰夫人功繄夫人生實惟於鄭京兆之裔平陵之孟來歸夫子秉哲好修乃偶以貞乃相以幽籩豆期馨蘋蘩務飭恭敬有儀喜慍無色旣儔鳯徳六產麟姿縹纓云陛紲組天墀西省詳寃南邦造士明恥不疑文追歐子驅車嶺表開府淮陽龍章賁賁翟服煌煌子也還朝母福備只況復靑雲見其孫子胡天不慭一疾弗延豈不壽考不百斯年嗟爾令子緋袍象笏歸命自邊待問於闕恍兮惚兮孰訃而傳是耶非耶淚灑炎天帝聞曰吁朝士淒切司冦重臣含哀茹血嗚呼星墜前垣生則良奇婺沈於淵歿其何爲我聞天臺仙人所止將無羽化瑤池者是嗚呼壼儀在合隔世而香錫典在瑉重泉而光聖善熟聞椒漿遙奠靈乎有知千里來薦

祭揚太宰文

嗚呼古今往來理則云然凡厥有生孰能無死顧如翁者豈可以死哉夫世之悼翁而慰翁者則曰內肅百僚外寜四塞卽旗常史冊未足銘之翁於功名之際可爲極矣眷懋三朝恩蕃五世卽封侯食采未足方之翁於富貴之際可謂極矣兩子魁文一人拔武卽三槐五桂未足儗之翁於胤嗣之際可謂極矣夫人生志抗勛猷而不遇其時身遭榮顯而罔必其後者豈少哉翁也備玆百順夫復何憾顧愚所謂慟者翁之生也闗天地之運翁之出也任國家之重翁之亡也失天下之望蓋翁抱命世才弱冠而登朝三年令尹八載職方其所擘畫若迎刃而運騞然解也人以爲有姚相之能及其敡歷臬藩載遷開府則少司馬之命下矣制閫邊闗之命又下矣其所懾服若撼山而震赫然威也人以爲有郭令之風又其入也晉官天曹總玆百職蓋前後被命而起以宮保綰部章者數矣其所銓鏡若懸鑑而照的然當也人以爲有山公之鑑夫以翁如是之才之威之鑑所謂爲國蓍龜爲邦蕃衛者非耶所謂社稷是毗蒼生是倚者非耶天下安可以一日而無翁也故翁在則天下有司馬起而遮道聚觀之望翁歿則天下有司馬死而罷市巷哭之悲翁之所系於天下豈輕也某等昔從令子與觀學政凡吾鄕之子弟皆翁令子之子弟則令子之悲獨非吾鄕人之悲乎嗟乎身騎箕尾气作山川翁身則死翁神不朘緘辭千里聊冩我虔迢迢姑射有淚如漣

祭苕翁王年伯文

嗚呼三江之間五湖之濵代有至人韜光隠淪先生之隠苕溪之上卷帙棲神山川寄放或扶笻杖或棹蘭舟煙霞萬頃風月三秋沾醉長吟非陶非李晉室餘芬唐人襲美少亦談藝老猶受經諸生絳帳鯉也趨庭詩禮傳承貢於天府職大行人宣威尊主去年擁傳奉使蒲陽彩衣歸覲壽酒浮香使節還朝椿顏樂只翻然厭世忽賓仙史嗚呼龍章鳳誥不日而馳卽翁無意天胡不遺駢祉景福駸乎日熾業邁古稀而胡遽棄某等令子同升視翁吾翁情傷白練淚灑丹楓澗酒蕪詞抒衷獻悃芳靈有知來格而返尙饗

同鄕年家祭苕溪王年伯文

惟翁抱璞含貞履規約矩肥遁丘園棲遲稼圃無爵亦貴不衒乃珍儒者髙蹈聖世逸民旣剛以方亦和而恕軼太丘範標彥方譽苕溪卜隠春月秋風無羨於外寜汩其中間爲詩歌以助斟酌長吟衰鳳江天獨鶴惟種召獲厚積流光快哉有子華國賓王立朝有儀奉使不辱爲瑚爲璉如金如玉軺車入晉彩服歸吳芳筵壽酒載歡載娛戒曰王程爾惟勿忒促駕還朝親顏動色何期旬月訃自南■﹝舟召﹞暮煙疏雨柰此楓橋吁嗟令子春明考績胡不少延以俟榮錫翁年邁七良古所稀胡不滿百以享餘暉我聞至人沒亦不死傳稱典型久而難圮豈乘元化與仙爲徒長洲茂苑魂往來乎某等鄕裏後生年家小子嘆舊徳亡痛哲人萎簮組匏系山川阻修情傷匹練目斷松楸溪毛蔥靑澗酒勻緑冩我寸私寄玆一哭靈其鑑只庶幾格斯蒿裏之曲執紼還期尙饗

祭節翁貢年伯文

惟翁不離耕鑿而信於鄕不涉經濟而徳一方不引銅墨而被冠裳不學黃白而履吉康曷以臻玆曰繇善良善斯召慶良乃其昌初翁之生抱璞含芳丁葉之衰幹蠱用光倜儻好義振急存亡類彼太丘鄕閭所望徳立行成令聞飆揚郡國枉駕錫服用章翁實承之洵美且臧類彼彥方眾人以匡廣陵故侯余澤瀼瀼翁嗣其烈永言未央翩翩令子玉質金相賢科賜第翁發其祥追惟甲戌春滿髙堂曲江齊宴瞻云捧觴胡不三載倐焉以翔寒風颯栗千里蒼黃嗚呼黃山蒼蒼宛水泱泱生遊其間歿於何傍我聞敬亭仙人所藏將無羽化馭彼鸞皇某等九州島之人令子同行視翁吾翁百身可當溪毛澗酒泣奠彷徨靈乎有知鑑此衷腸

同館祭王午山太史文

嗟嗟太史胡數之奇胡郁之久胡發之遲胡享之薄胡促之隨才固不偶理其難知百身莫贖千古爲悲初太史生早負英姿芳聲茂實博學宏詞二十翔校三十登墀四十鼎甲鳴世魁時石渠載筆天祿燃藜公輔之器邦家之基宜履遐祉庸需寵綏溘焉以捐奪者其誰嗚呼謂天不仁曷隆厥施謂爲仁耶竟此何爲奎躔宵揜蘭芬晝摧淒其共巷矧我同池月臨玄酒風來素帷魂飛燕越身騎尾箕

門生祭王太史文﹝代﹞

嗚呼太山崔嵬中原所望劃焉其頹川谷無光斗樞在天紫薇太極一宵而隕星羅失色嗟我夫子嶽降奎躔胸藏萬卷筆倒三川非熊非羆如龍如虎淸廟珪璋明堂黻黼二十名立三十登廷四十鼎甲天語親聆金馬彯纓石渠載筆士識經綸人傳著述見謂殊器公輔之基不亦標軌爲天下師胡天不弔忌才殃徳一疾弗延亦己其亟嗚呼夫子之學洞徹淵深丹顏未駐黃土何任夫子之文云流日麗彩筆終懸靑燈曷繼夫子之量月霽風光孰厄其衷而歸杳茫夫子之容金相玉質孰奪其魄而閉幽室嗚呼謂天不仁業與之才謂爲仁耶而促何哉有窮者理會盡者數獨斯之酷莫審其故我聞仙史亦累塵緣旣謫爲人復升爲仙豈其羽化返於天闕香案中間垂紳正笏某等北方學者謬廁公門敢言桃李幸托靈根絳帳生寒繐帷初列百身莫當一慟欲絕

祭朱南陽年丈文

嗟嗟南陽何者非所當壽也而顧弗壽也松栢其幹金玉其相神情內含良賈深藏此相人者所謂壽也學探本原識通性命發爲詞章如泉斯湧此觀文者所謂壽也寒暑必愼飲食必節伸息語動悉有常轍此養生者所謂壽也而況踵前人之芳躅並難弟之英聲彊年聨第初拜郎官蓋其進方駸駸卽位陟樞衡年躋耋耇顧豈謂過幸者耶嗟嗟南陽是皆所當壽也而乃弗壽也或者曰壽不朽之令名也古人以徳與功與言爲三不朽然耶否耶有徳未施有功未就立言固其餘事而天且躓之場屋使二十年間含毫弄槧以習所謂時文今方棄其筌蹄發其閫閾以遊作者之庭而又重奪其志天之不欲壽人也如此嗟嗟南陽其當壽而弗壽也眞造物者妬之耶某等南陽同年士也不惟識其面更知其心所願望於南陽者甚厚而今則巳矣𨿽然天於南陽固沈珠埋璧爾其用未究其體全矣在南陽何損也吾輩存則南陽所願望於吾輩者亦存誠有克自淬礪居一於不朽以爲一榜光則南陽方沾沾九泉矣如徒延歲月費廩餼以幸貴重而略無表樹於其間甚或貽玷焉南陽有知不將嗤之羞與齒耶南陽之歿也吾輩旣集其庭而哭之玆靈輀駕矣將歸葬於會稽禹穴間則死生從此永訣而吾輩醵束芻淸酤以酹於南陽之柩而侑之以辭蓋重以南陽之當壽而恨其弗壽又毋以南陽之弗壽而吾輩可棄其所當壽也南陽其鑑之

合祭丁老先生文

嗚呼長淮西回大海東阻匯結秀靈郁發鴻巨初公尙少而思古人履規約矩蹈義遵仁大對明庭魁英冠傑忠孝是求溫飽匪悅乃趨金馬乃司辟廱文宣綸綍徳被章縫一貳邦禮再分邦治入侍經帷出陪廷議銜哀一返讀禮三冬豈其過毀而竟相從嗚呼主徳淸明待公啟沃溘以長終念此明朂元元計日需公爲霖望而不見柰彼羣心觀濤莫起落木逾愴賢哲反促理數難諒遼東鳴鶴曰惟令威公其後耶千年一歸嗚呼生有令聞歿有崇謚人壽榮名早盡曷媿一芻寄哭千里陳辭寜獨藝林天下之悲

祭詹老年伯母江太孺人文

江浙上游三衢隩區聞人代興著姓世居著姓維何爲詹爲江婚媾世聨甲第相望祖佐臺憲父稱師儒秀鍾賢媛稟徳實殊動遵禮法間習威儀愼擇快士丕則閨幃六禮旣修作配司成肅見詹廟薦以藻蘋贄陳脯棗尊章是承凡百僚婦靡不式欽相爾夫子爲時髦英學成五鹿遊薄馬卿筮仕兩都奏最帝廷恩隆所自覃及雞鳴戴鳳被霞輝映徳門念玆宗祏興在得人𨿽則有子未見振振言求仲氏塞淵旣宜小星有賦如塤如篪二麟載紱三鳳聨飛伯也不永二雛頡頏仲季並起以翺以翔曰子大夫曰尙書郎蘭玉盈階冠蓋一堂稱壽聖善爲樂未央云胡一疾寶婺沈光訃從何來聞者彷徨隕玆令徳天道曷常臯等昔與季君同舉戌闈誼篤孔懷休戚咸依傷哉大故中心若摧素車欲命金馬難違何以冩哀視此旒旗路逺莫致邈焉河山酌我酒漿擷我椒蘭因仲以往躑躅重闗再拜引領涕淚爲潸萬里將誠靈其爲餐

祭刑部主事兩豫黃年丈文

嗟嗟兩豫早負英姿芳聲茂實博學宏詞偃蹇一第乃踐彤墀爽鳩初官白雲遞司哀矜折獄平反示慈世號有功亦比釋之公輔之器邦家之基宜履遐祉用需寵綏溘焉其捐奪者其誰嗚呼謂天不仁己隆厥施謂爲仁耶竟此何爲室如懸磬家無羨貲兒號於庭妻哭於帷渺渺穰東途路險巇迢迢旅櫬孰恃而馳沒者長逝生者安支見者酸鼻聽者攢眉矧余兄弟能無涕洟我聞於公積徳務滋爰啟廷尉髙門匪欺又聞崇公死獄勤思爰啟文忠瀧岡刻碑君所身有先徳之貽君之所貽倘在來玆靈輀旣戒朔風其吹朋尊一慟存亡別離尙饗

祭王母劉恭人文

粵若內則婦尙柔貞母氏聖善慈以嚴成寥寥彤管疇嗣徽音仰惟褘靈儷美積芬昔比部翁淑問虞廷徹蔀伐堅民頌無寃五斗不折解官四明瀟然田裏鳳舉鴻冥佐之者誰曰太恭人閫政茂修母儀克稱斷織督課和熊助勤乃有侍禦聿振家聲大行奮迹簡在楓宸鐵冠豸服柱後惠文督鹺淮陽剔蠧更新巡行吳越風紀肅淸歸報於朝嫓古埋輪篤慶有源式谷自親有烈母訓著於朝紳咸謂女士式昌名臣百年壽考寵祿永膺天胡不慭寶婺匿精訃聞侍禦攀號震驚萱隕北堂桮棬空存板輿弗禦蘭芳萎塵嗚呼生也有涯不朽惟名矧玆閨合炳朗徳馨兩世濟美褕翟光榮息勞大塊瑤池返眞翺翔靑鳥浩刼無垠某等執鞭侍禦夙仰儀型逹觀者理怛化者情綴以蕪詞奠以澗蘋神其不吐歆此一尊尙饗

同年祭髙年伯文

惟翁幼秉淵懿長標瓌奇匪俠而烈暮儒而醫仲產曷減急兄之危終然壁立吟誦常怡心乎利人岐黃我師爰有論著爲時所推於己若忘於徳務滋赤子之心先民之遺天道無親惟善乃私浚發英賢致身彤墀人欽上第帝寵鴻詞乞爲博士曰永教思出則敷契入焉步夔祿養安只恩綸再貤胡弗長享奄與世辭七十希有翁業過之豈實數定而不期頥甬東迢迢山川逶迆行乎間闗至止何期某等通家義厚猶此情悲忍看華轂去作繐帷芻束在幾蘭升在巵丘首𨿽邈箕魂假斯

祭韓老年伯母文

嗚呼繼母如母孝子不殊是在儀禮服亦有圖懿美夫人金相玉質歸於君子宜家宜室協其恭敬佐以儉勤幸哉有子我視焉分陋哉閔母冬月爲虐不見穆姜名芳調藥乃顧乃復過於所生是訓是迪以底厥成閩海蜚英天墀振翼初官虞衡而舉其職帝曰爾才其往承天陵工重巨爾惟克虔六傳將馳尺書傳訃奕奕星軺忽焉攺素吁嗟往昔孝感多奇禱泉泉湧母疾竟差胡天不弔母南子北醫祝罔親理數難臆某等惇世講誼稱年家生承玆凶問能不傷情有羞匪嘉有酒匪旨聊攄我哀靈乎鑑只

祭陳年伯文

於惟先生奮迹海濵儒者髙蹈聖世逸民外操直方內秉淵懿履規約矩咀仁嚼義旣探六籍亦采百家吐爲文辭蔚焉以葩蚤易靑紫芥可俯拾數獻弗收荊山抱泣晚起應詔冠裳自榮俄以子貴龍章再膺其命彌進其躬彌俯其人𨿽今其心則古觀徳家庭肅肅雝雝觀化鄕閭一徳同風前有太丘有道長者後有先生卓爾大雅頗傳耆碩洛社盟投翛然獨往悼彼風流海鷗畫飛亭鶴宵唳不見行吟空聞雪涕某等逺方之人令子同行視翁我翁百身莫當溪毛蔥靑澗酒勻緑相望雲間寄玆一哭

祭戈年伯文

惟翁系出吳會而籍於燕業本士人而迹於廛被澤獨邇尺五之天種徳惟勤方寸之田朝市大隠都邑髙賢其和若醇其直如弦斵雕以朴剖觚爲圜不用於世孰覩厥全無羨於中孰淆其淵是稱葆眞以享大年亦啟哲嗣天池騰鶱初官百里行哉勉旃民瘼殷卹主徳茂宣三載政成天子嘉焉曰子實良式谷其先乃降璽書龍章鳳箋推恩所生錦服春妍見者謂華望者謂仙自玆景福爲山爲川未論耄耋可彭可籛胡天弗慭一疾弗延秦人罷舂良令其旋都人罷市老成棄捐矧於某等分戚情聨視翁吾翁淚下如泉溪毛澗酒薄冩微虔羅拜堂階魂來幾筵

祭王母徐太孺人文

於赫王宗亢之者子孰詔厥成曰有母氏母氏來歸實嬪隠君協其恭敬相以儉勤言不出閫動不踰閾蘭茝儷芳金玉比徳昔在梁鴻爰配孟光千年懿淑照映吳昌克浚哲源乃毓賢嗣奮翼登朝蜚英奉使皇華在路春萱在堂人傳並茂天錫全昌曽未幾何蚤忽凋喪慶弔奚常理數難亮憶爾報使尊人永離甫來謁選母復長辭素車白馬僕僕途路恨也終天悲哉孺慕差彊壽祉並過稀年非久貤恩賁於九泉某等令子同升視母吾母上悼令儀下唁良友聊采澗藻以侑椒漿慈靈有知來格洋洋

公祭黃對玆年丈文

忠貫金石莫徹九閽名懸日月身不長存古道炳甚千秋詎諼惟閩有公懸寓麟鵷叔度千頃長卿萬言髙第起家循令弭繁焯焯最書燁燁銓論帝兪公才入拜黃門鱗批仗斥曽不昕夕朝陽倐鳴永丰初謫尋理河間雪沈肺石爽鳩甫膺淮陽再戹悠悠楚蘭孤貞靡格展禽有言吾介曷易宣室霽明召公藻衡聲栗南國望籍瑤京骯髒猶昔冰風自盟山公在曹百職倚平彼旻弗眷造物嫉烜彌畱遘奇箕尾莫挽公言可行公遇則蹇公志方騰公曰己晚臯等聨籍公交車締誼雝■﹝渠鳥﹞哲人不待型範疇如浮雲幾何咄嗟史魚遊旛載南髙蓋棲墟酹以椒漿薦以濵菹焄蒿非遙一鑑欷歔尙饗

合祭王相國母吳太夫人文

嗚呼昔在安仁板輿奉母閒居亦歡不聞踐斗師亮母孫手詔問年迨其棄養平章外遷於太夫人實啟相國名壽髙齊榮哀備極相國甚孝烏鳥系思帝許輟直庸慰母慈相國甚忠計安宗祏母曰予往卒以定策十任彊起十辭歸歟來同四皓去亦二疏賜金羞饍賜玉縈彩婺曜中臺合侍元宰八袠初開鶴髮皤皤一品累錫龍章孔多言樹萱艸緑野之背人歌燕喜百齡未艾豈其厭世倐而長捐披霞驂雲家不乏仙西池聽璈南嶽擁佩孰是桮棬以憂鼎鼐尺素告哀五位咨嗟尙方致賻卹亦云奢維予九列於相國耦義忝升堂情殷奠酒不腆厥詞曰將逺心綸闈勿慟繐帳其歆尙饗

祭周太夫人文

嗚呼維嶽降靈胚奇育神睠彼邦媛哀此令嬪六二之貞非儀之令誰其尸之曰維夫人猗歟夫人維王之裔歸我文恪徳音孔儷有儷其徳溫柔敬立陰教是承式彼嬪則克相夫子周揚懿美有夫有子弘我化理天子是毗庶士是望金章肅庸厥庸斯昂迢遙四封載鎭綱紀爲明祭酒萬邦式止弘美兩朝衣裳雍容匪嫓房中曷來玆榮偕我荼苦以及棟隆蚤誕琳瑯晚復桑梓卜遷訓讀丸熊信擬百千萬年行復有以胡天不弔貞令忽摧卿月沈輪婺宿揜輝家喪令儀噭噭同哀人亦有言百紀莫保有如夫人履順獲考借未耋期亦曰後老榮哀旣備終始以道維余後進通家誼深接禮論道相知之心不揆弱息嬪於髙門百慟之態孰知予心嗚呼哀哉重曰四徳令善五禮上秩禮稱帝師徳副夫職皇哉介秩逖矣華宗怡愉懿範先周同風琬琰令姿有美螽斯旣全婦道亦仰母儀庭玉流芳室蘭傳香楚楚象服唯唯河魴翟茀七襄軒車六命鼎室辭親槐庭贊政斯教斯勤我恃我有胡天不辰去爾在疚飛靑來黷水碧弗遘月落珠埋萱枯桂摧金棗長含銀蠶莫追孤鸞絕音雙虹去津畱連趙瑟淒愴秦笙哀哉尙饗

祭吳太親母文

天幬廣覆地靈厚載勿勿遷塗蕓蕓岐類七浪風摧四山雷邁孰是頓超脫纒豁蓋猗歟惟靈弘懿中閒昔植瓊根今滋寶瀾休神淩虛不迹應緣不遺世相契實開權於歸髙門作逑君子箴管處職珈篸協禮玉筐■﹝燕鳥﹞墮金籠蠶起爰從夫榮玄衣描雉翟茀有輝簧翿薦欣金波回月綺樹停春屑玉杵膏和香扇塵彩鴛羅庭紫鸞嘉吟歡故未厭悲新遄及予美惟謝色服惟孑飆焰刃傾靈莖翠泣非有旣了所無寜實訣定一乘雕薫六度業珠回澄識鏡轉露曇彌記外華光補處騰神金渠纒悲寶樹嗚呼哀哉臯聞偏空互闕大慧雙融遺遺亦遺空空乃空觀無靡取形礙俱通惟靈惟然圓應塵中振振令子英英華冑玉震蘭揺金鏘桂縟豈薄前因孰解嘉媾銜識同痛在戚彌疚嗚呼哀哉藏壑有趨送涯無還珍臺散空紺髮畱山風嘯楸梧云翳陵巒苦空無常剎那摧顏哀哉尙饗

祭劉封君文﹝靖江令父﹞

光遲蕙畝和被椒臺春气傷心摧惻紆懷予懷胡摧靈修遐謝霧彩晞晨星躔慘夜嗚呼哀哉惟翁弘懿允廸天眞秉彛淸粹揮景絪縕篤修門內孝友穆融九徳耀區三懿宅躬體道旣淵興文有郁謂倐雄飛而頃幽伏飲露朝蘭飡英夕菊霏微佩芬泬■﹝氵寥﹞含情漸逵鴻羽孚音鶴鳴於爍令子碩響嗣振華藻炳煥芳烈紛綸揚聞明庭宰物下邑龍躍偶需鳳舉猶輯康阜用成威和咸宜令有濊澤惟翁之施禮樂惇俗倫彛是導令有洪訓惟翁之教積善斯頥自昔格言榮名寵章在福宜蕃哀彼造物壽仁何愆褒美弘多而■﹝恡﹐去忄﹞斯年嗚呼哀哉某被襟令子旁蔭蘭風仁宅不遐徳鄰適逢山髙旣荒河潤且迥揮袂同瘏執紼有耿獻歲發春江楓結哀招以楚音魂兮歸來哀哉尙饗

祭茅鹿門憲副親翁文

歲星謝輝文昌復壁碩徳不遺中心如惄嗚呼哀哉自公以降爰及於期我之仰止內誦心維端明介辭旨忤譽彰公拂貴人身詘行方行方伊何詘身翺翔一麾乃出令於靑陽諓諓者金受贗於鼎微公弗信民玆焉頲如嬰離懷如罹焚溺孝子令聞而不永錫丹徒承軌沐欽仁風賑此惸獨爰及孤窮明徳日新克俊克仁徳周能事體合機神嚴罔式刑仁扶物施威和兩振澤湛皇畿公化大行自北而南恩沃望隆大江載咸慶輝云蔭泥潤川漸入配臺垣登降具瞻聲於太常禮官威儀乃司厥勲庶績祁祁體直秉眞愼行居貞屈曳蹈機與世靡矜靑蠅翩翻賢隆忌存孰云我公不聞斯言壬子惟月於以入粵粵獠暴只醜類飄忽僉曰我公志厥惠和豈伊弱翰尋言荷戈元凶旣盈虫臂思競侈彼鯨鯢逆我王命公則赫然舞幹起陳金鉞鏡日云旗降文鵰剿隼擊再振其斧龍旗飛藻靈鼔樹羽君子懷徳多人嫉勲河帶靡湮黜我令人言歸丘林就玆初服獨寐寤嘯有懷如玉切松作糜烹桂以飱儀道無悶於焉考盤惟昔之春枉用相存慶風熅■﹝火勃﹞嘉賓在門黃髮兒齒顏如舜華姑射是侶厥色敷腴謂可萬年長爾翩躚如何不弔大命罔延嗚呼哀哉人玩其華鮮識其實公豈眞遷良蛻其骨惟公之庭瓊輝素靈瑾瑜大寶薦於神京人孰不化惟公上壽人誰不沒惟公昌後金石垂文永焉不朽子長孟堅庶幾無負尙饗

祭趙肖鶴文舊無錫令

蓉湖之濵有祠巋然貌公而祝曰公萬年公庶重來甘棠勿伐曷飆者氛信公已沒嗚呼傷哉公秉異姿特逹靈通嶽嶽其儀屬屬其衷雄文逸才如空斯虹渥顏飄髯如松斯風釋褐綰綬來令我邑我邑不腆勢蓋岌岌新榷實煩舊逋益急民鮮生趣士多窳習公曰敝矣令執其咎弦更予鼓鉶礪予剖且批且決予手予口星臨日映電掣霆走維時利官若飛而肉公折厥角奔迸竄伏大府責課飛檄更僕公無榜笞課亦不縮有嚴學宮鼓鐘其鍧月朔幸臨矩步盈盈薪之槱之陶此俊英咄彼旁郡乃窘狂生旣威以惠亦溫而理程書煌煌上考功氏天子曰能維國杞梓殿材爾需亟其內徙起曹登仙送者萬人且送且泣挽公徵輪公去如秋公畱如春何當迎伋以慰借恂曽不逾期頗聞被疾何恙不已奉使遄出還朝我期淸和良日函書若新世壽永畢嗚呼傷哉予猥知舉公執弟子一日非長二天是恃兩兒何知以錄以齒及門之榮通家之以嗟公已乎百身何爲祠則有碑予其焉辭獨鶴天邊五羊海湄間闗哭公公神在玆嗚呼傷哉尙饗

祭董夫人文

言溯苕霅實鍾靈奇旣產英碩亦篤女師華溪孕珠默林發枝兩姓之媾百年之期嶷嶷尙書詞臣入直矯矯觀察文章之伯相得益章相視莫逆有子吾婿有女吾媳於惟宜人來相厥家姑亡已矣姑病如何亡者墓哭病吾拊摩人曰新婦齊名孝娥尙書歸來日進賓客瓊筵卜晝華燈繼夕西第之供中廚是職僮奴凜凜以罔不飭給諌老學屢躓公交車雞鳴佐勤俄聞唱臚客部少雋靑紫芥如丸熊習勞母氏之劬一堂三世圭傳組襲拜慶疏榮帔霞冠翟履玆盛際聲光舄奕惟宜人賢宜此福澤曽幾何年夫君長終市義媒禍爲善降凶壽夭同盡祖孫相從惟宜人賢而晚玆逢嗚呼傷哉茫茫世界悠悠陷缺麻姑上仙滄桑幾閱遺產幸完餘子不劣才明智略女中之傑業開七袠胡不百齡堂萱委露鏡婺沈星下報而翁無恙一經何虞尾大應懾神靈嗚呼傷哉我有弱息嫁爾仲子辜負恩勤間闊生死獲事幽冥想象悲喜宜人之慟吾女之以白楊蕭疎丹旐徘徊往卽給諌葛山之隈執管效銘執紼助哀河冰嶺雪間闗一杯嗚呼傷哉尙饗

祭安太親母王太君文

於惟太君相門之秀身繞珠玉家叢綺繡一水衣帶喬木相望有峩素封膠山之陽嶷嶷僉憲簮豸建隼翩翩公子瓊枝玉筍太君來歸百兩將之桃夭其質蘭郁其儀僉憲解臬林泉卻掃敬共旨甘以娛壽考惟郭宜人嗃嗃厥聲伺色而進先意以迎繄翁若姑曰爾賢婦是善事我我祜斯厚夫君績文太學焉遊太君治內以無省憂太學好客咄嗟取辦太君儲胥以佐歡燕家門方盛不佚不驕迨廹衰冷不震不揺貴婿開府聲勢不有督我兩兒遺經共守盛衰榮寂處一境忘如彼麻姑幾閱滄桑未亡之身荏苒三十九原下見曰兒有立兒故棄我弗我卽墦賴有叔氏挈此孤孫丹旐飄飄蒼原鬱鬱一壑藏棺千人執紼某沗新媾夙耳徽音扶服會塟哀吁衋心匪人之悲惟徳之慕詞以冩衷靈乎儼顧尙饗

祭王鴻臚文

嗚呼胡形弗流胡化弗遷哀哉我翁百不斯年惟翁尊人爲名禦史豸冠繡衣霜稜嶽峙閩方攬轡丹陛簮筆桑楡晚榮蘭芽乃茁翁幼而孤其气槪雄丱而掞詞俯仰生風借資南宮策名委質秩拜典客威儀棣棣五日治行三日秣駒使彼漳南玉節金符宣我諭旨夷王崩角惟天使命敢不奉朔間展父客舊恩屬耳或驩或泣使君有子報命於朝天子曰能小臣有母孰是臣矜予告歸裏娛彩以樂開枰促觴門有剝啄倒屣文士扶服民喪容省南國驛希鄭莊熱心直腸齗齗欵欵削去城府忘卻冷暖我有宿諾千金可貫我有良朋千里可駕所嗜古篆印章累累篇什之佳手抄目披飄須龎眉是壽者相飛食疾步垂老轉壯云胡不天雨滛暴摧靈藥弗投大命是隨嗚呼哀哉某等交深末契分托密親誼惇世講情篤比鄰斷金攻玉九原不作朝露夕波彼蒼己虐居諸不停星紀倐移送往多悲矧翁之思乃歌紫曲乃酹芳尊哭翁慰翁翁有子孫伯以詩鳴叔以官嗣階庭林林靑緗是肄神理斯在翁爲不忘魂兮下來桂馥椒香

祭安研亭文

東膠之陽山川郁紆孰望於斯素封而儒嶽嶽憲臣有美文孫世其家學以揚藝園經生之言探頤抉隠風雅之葉錦腸繡吻詩泣鬼神賦擲金石刻意攻苦揮毫對客旣耽竹素亦妙丹靑花鳥春愁雲煙晝冥其人摩詰其莊輞川巖壑幽邈松筠靜娟是名西林公所遊釣以觴以詠以歌以嘯亭館依然紫翠常新我行其庭不見其人嗚呼傷哉才弗世庸年復蚤謝空傳翰墨流聲長價生席故業沒無餘財曷遺嗣人圖史尊罍爾母爾兄以偕爾室累累在殯窀穸未畢爾子爾女爾孫也晚有就外傅有𦇤中壼婚嫁都遙何如尙平三喪何停貧不曼卿柰此身事而棄賓客豈蛇之年丁鵩之厄嗚呼傷哉憶昔髫稚受試爾祖言挹令儀如襲芳杜垂四十載交歡一日爰締葭莩彌固膠漆忍聞永隔哭公鄕廬期而陳觴嗟彼居諸公所未瞑有司封在九原可作以慰以戴嗚呼傷哉尙饗

祭安老親母吳孺人文

延陵之吳系惟季子禮教家襲官秩世美亦有季女太史所憐才髙詠雪職妙聞弦作嬪華閥實儷哲士鳴鳳葉占乘龍賀喜惟僉憲公儼在重闈惟翁素封玉食錦衣處貴不驕居富能嗇敬問寢興躬督蠶織士曰昧旦女曰雞鳴力襄本業相朂榮名咄彼敝裘頗狎聲酒禦我短裳空房獨守焚香掃地穆然幽閒林下風气果見紅顏晚饒子息出不必已樛木推恩螽斯集祉冥享遐算以酬靜緣誰歌薤露曽不艾年於惟孺人雲林之侶豈其厭世終焉霞舉夫君矯矯壯心丕丕廹耆而隕九原唱隨某之穉兒幸忝婚媾倚玉情新斷金誼舊俄聞丹旐權卽蒼原縱稽宅兆且邇家園百世之盟一觴之獻靈乎徘徊鑑此繾綣尙饗

祭王親母華孺人文

夫惟鼎族並起詞林喬木相望絲蘿是尋有美哲媛乃得快婿如鼓瑟琴以偕伉儷事其舅姑如事父母敬問寢興躬親箕帚夫子藉甚秩文翩翩戒曰勿怠祖武在前久之不逄陵陽冷落慰曰勿輟力耕乃獲所產素封而守儒幃靑燈熒熒對此牛衣所長夏屋矮檐弗艴容膝易安且此蠖屈禮法罔愆雍穆有儀從爵可卜戩谷是宜胡弗登艾一疾而萎雁斷樓頭鸞分鏡裏髙堂雙白迸淚千行何老何壯人生何常傷哉孝女一號同斃豈從地下將愬上帝妯娌何爲母女繼之兩旬四喪一門孝慈世閥世徳蒙禍特慘眞宰乖視善人墮膽將無神理有大倚伏寒盡始春剝極必復思昔東裏王翰爲鄰稔問懿淑爰締婚姻維余穉兒有來愛女倚玉懷慚乘龍謬許繄緣之慳尋奪所依相彼二室而暗春暉丹旐指山素車如水楓落堪悲蘭芬不死言陳楚觴用釋莊缶繐帳風生靈乎格否

祭萬夫人文

嗚呼世喪母儀宗隕憲師赴者同哀行者增欷矧辱姻締情百其悲酌酒於筵叩帷陳辭嗚呼哀哉於爍夫人太陰毓秀徳之休明亦固天授惠心婉孌淑質純茂令儀不忒內則靡疚肇自弱笄有穆其容長而於歸歸中丞公惟中丞公髙明顯融崧嶽其標江海其衷夫人歸止玉質金相肅拜宗廟虔奉尊章是爚是練是惟蠶桑是滌是和是惟酒漿爰公登庸抽書祕府白筆入省彤襜行部皂蓋太原碧幢東土或畱或偕翟冠繡黼徳全者昌天祚方谷夫婦悅康光膺祉祿推恩羣禦普施疏族仁聞章明義惠優渥共姜紡績仲尼曰賢貴而能降夫人有焉膳無珍錯服無麗鮮都人婦子是式是瞻是名齊徳宜享偕老甫臻艾年胡棄中道影分鏡鸞輝揜婺寶數耶非耶借問蒼昊嗚呼哀哉公我偕舉金石匪二兩家內子義均姊娣孌我季兒實沗子婿構此慘怛潸焉出涕桓桓中丞嵯峩棟梁林林賢胤鼎立珪璋煌煌湣褒自天未央庶用慰懷以玆不忘嗚呼哀哉尙饗

祭張苓石母文

於惟太君實家婁東有子而賢來爲寓公寓公之賢嗜住山水曰玆九龍■﹝奭斗﹞泉而美爰禦板輿乃營菟裘壽母燕喜哲人好修焚香掃地淸吟細酌時乎興至解衣盤礡胸蟠丘壑筆泚雲煙生綃半幅靑錢幾千薄市甘毳以佐萊舞母曰予樂何必吾土母齡廹九兒亦踰耆相守一室相安孝慈是謂色養𨿽貧亦得誰其背親暮南朝北寸艸謝暉靈萱委除胡不盈百瑞我州閭白頭兒啼雞骨孺慕痛極終天哀感行路沒斯葬斯言卽山岡委蛻同盡那知異方升堂義篤望墓心惻庶歆芳椒庸慰欒棘尙饗

祭華節母陸孺人文

古稱敬姜是曰女宗彤管流輝副珈式崇猗歟令母盛厥嬪徳翼子允臧嗣徽靡忒鵝湖呈祥鴻嶽表靈巨公大族甲姓髙門母出於陸世著於吳閥閱相望簮筆伏蒲冑子女孫婚姻是講爰及結褵室家競爽婦徳令柔君徳淑儻拮據閫內公宮用奬胡天不弔早歲云䢐所不卽死藐諸遺孤代事姑嫜攻苦茹荼孝翼聖善俯答玄墟哀哀雙雛其鳴嘒嘒奮翻以飛一乃永逝能不痛心羣生之制飲泣拊膺聿康厥世惟陰隲善惟天樹貞蒼天蒼天矜此勞人乃詔仲子爰遵先軌藉藉蜚聲翩翩霞舉成均譽髦泰階簉羽伊誰之功奉儀授矩寜乏紈綺澣濯斯陳寜乏纂組織紝斯親寜甘縞素爰示儀型借曰苛矣範彼孤惸言相樹蘐歲休堅好疇玆令淑乃弗壽考褘服斑衣宜爾長保云胡不祿卒焉終老繄余次兒承慈秉恩瞻衣在禦慰誨如存卜宅兆原哀輀屆門旋陳玉鼎前奉犧尊嗚呼哀哉尙饗

祭鄒封君文

相彼醴泉流方折圓孰浚發是其源涓涓跂彼長松垂陰百畝人亦有言根深葉茂猗歟太翁含和葆眞通非狥物介不絕塵鼓篋芹宮擔簦璧水道亢古今義窮經史翁語雕虫壯夫所鄙浮世榮名視同脫屣爲政於家春靄冬曦佚蕩夷易溫溫色詞爲徳於鄕霜雨以時五服之內咸食其施乃鍾象賢聨翩獻賦容駟髙門漸鴻要路有倬次公夜光連城望郎出守再典文衡維皇錫孝推恩所生綏爾綸綍賁爾簮纓醉心花月怡情松竹白公香山李老盤谷行開九袠擬膺百福共羨棲鸞俄驚賦鵩某於令子年誼所惇爰以家兒尙翁女孫兩家相望載欣載奔殷殷肺腑啞啞笑言兒夭顏年明我不徳有藐未亡猥蒙勤卹翁復棄世遽返冥極旣衋且傷痛薪艱棘言攜二稚敬拜帷堂乃奠於饋乃酹之觴欷歔酸鼻迸涙沾裳白雲蒼莽髣髴來嘗尙饗

祭蔣母曹孺人文

夫惟太君秀毓江幹家承禮法代襲衣冠厥祖柱下嶽嶽持斧本所自出玉堂彯組大姑流譽季女推賢百里逺嫁百歲締緣箕帚敬共琴瑟靜好芳挹芷蘭潔修蘋藻老姑殘齡上食夔夔前子吾子穆姜吾師雞鳴戒勤書聲雜杼二簋安儉短衣楚楚窮通有命不以夫榮白頭靑衿偕老亦亨言稱未亡爾命不淑福不臻五壽止踰六嗚呼傷哉嗟爾君子我所嚴事奇文我賞周親我字維則維程胡然雁行伯姊如母余妻所莊人亦有言感恩知己一飯未忘九原不起難酬異世追數當年忍聞入土下淚如泉丹旐將翔繐帷非隔肺腑冩哀魂歸來格嗚呼傷哉尙饗

祭鄒孺人文

世徳之後再起斯文惟朝列公徳勲不羣惟太夫人淑惠令聞宜於名牧作宦惟勤不有賢媛孰延其賚桓桓鄭宗保世滋大是昔作州以勞以屯夫人儷徳分艱剖辛豈無六珈布衣練裳豈無庖官濃鮮卻嘗以相夫子沛玆甘棠人亡彌思徳亡彌光交交者禽惠我好音像而祠之桐鄕之心人見其赫莫覿其陰陰隲格天善餘慶深乃誕髙賢奕世惟芬家學之承資以事君事君伊何奉此三尺爰奉簡書以蒞澤國百城喁喁仰見天日載笑載言載荷明徳無庸願公公惟有母願公將母百千其壽天胡不仁忽奪我慈使我明君銜卹而歸千里遡流蜀道﨑嶇母有賢子瞑目含怡其若吳民止有餘悲嗚呼哀哉人亦有言河潤九里公廽盼睞施及小子服義歌徳滿門沒齒母吾大母百身可抵豈惟邦人失其怙恃公宵以奔繐帷淒其敢申厥辭用冩我悲尙饗

宗伯集卷七

●欽定四庫全書

宗伯集卷八

﹝明﹞孫繼臯撰

○志銘

通議大夫吏部左侍郎兼翰林院侍讀學士掌詹事府事贈禮部尙書謚文裕王公墓志銘

吾師故吏部左侍郎兼翰林院侍讀學士掌詹事府事東岑先生南昌王公之卒也上聞詔所司予祭予葬尋予誥贈尙書禮部已又特予謚曰文裕於是朝廷所以閔卹儒臣之典綦隆以備矣而獨墓中石有所請焉而弗讎也公旣葬之若干年爲萬曆丙午公之子今廣西潯州守時文方郎南曹則以範學憲廷言狀委余曰張上恩耀先猷以畢不孝遺責是在吾子余公甲戌所舉士也夫孔子之葬也而公西華識之小子何人敢爲地下辱蓋逡巡謝不敏又可一歲所而始獲按狀爲之志志曰公諱希烈字子忠東岑號也世江西臨川人其先有諱本淵者徙爲南昌人再傳爲紹肅紹肅傳竹軒公崇禎是爲公祖崇禎傳澹齋公廷望是爲公父兩世皆以公貳禮部滿祖若祖妣諭得誥贈父若妣徐得誥封並視三品而兩親之及於封尢人子之希遘云公生有貴徵質又奇頴七歲能爲詩乃祖贈公嘗攜之過鄰家指和壁間韻公應聲有敲落梅花襯筆香之句坐客嗟異曰此今之楊億也他日必以文名天下年十七補邑諸生又二年爲嘉靖庚子舉於鄕顧不利禮部試公則益結同志爲文社相與切磋其藝學日以進而文日以髙又十四年爲癸丑成進士攺翰林院庶吉士解館授其院編修丁巳充節使封益藩己未壬戌兩分校會試理誥勅預修永樂大典癸亥除侍讀乙丑主武試丙寅大典成賜金幣晉左春坊左諭徳隆慶攺元補經筵講官公次當講盟心積誠幾有所感悟所進講章因事寓規諷反復劘切上動容聳聽丁夘主應天試是科用言者議革國子生所編皿字號者而以夷於郡邑生迨發榜國子額大詘會主司廟謁噪而前公諭以禮法且許爲請復故號噪者唯唯退遷國子監祭酒都人士惴惴懼乃公毋怒而色耶公顧無幾微第數召集之館下詔以忠孝大節間爲講明道術剖析經義欵欵不倦毋論諸譽髦斌斌顧化卽跅﹖﹖輩一變而魚雅矣己巳擢禮部右侍郎兼翰林院侍讀學士俄轉左遣祀先醫疏言神農古炎帝神聖首出而旅醫師不倫宜攺正不報尋署其部篆肅藩有營爲王后者政府爲闗說公力持不可竟寢辛未知會試貢舉壬申補日講官秩滿貤恩贈封如制癸酉今上攺元攺今秩視詹府篆充世穆二廟實錄副總裁無何以穆廟實錄勞進一階食二品俸仍賜金幣甲戌副吾師少傅呂文簡公主會試時江陵子在試中意不無公乎屬公若爲弗悟也者裁所呈捲信心矢筆略無所物色厥子棄弗錄其翁弗慊也爲輟是科館選蓋公生平恬穆雅不欲示踔厲聲乃義所不可則又嶄嶄不旁奪如此於是二老人春秋髙矣日夜謀請侍不遂遽持其封公服服除爲丁丑上亟召公踐故官爲吉士師而公固寢疾疾增劇遂終於家公內行淳至始侍讀時嘗一迎其親養邸中樂也後𨿽違離然不以逺曠省不以艾弛慕以故封公沒而公致毀凡四兄弟兄沒事寡嫂恭甚兩弟亦前沒卵翼其猶子以植於成未中年斷弦虛其室不更續曰吾不欲辜人處子也與人交不言而意有餘久而使人加親所餘奉賜往往以急人困厄行爲賫遣死爲殯殮若邑子徐生貴溪江孝亷玆其著聽覩者不習世有機械事人或侵我我置弗較亦不記爲誰何寛然古長者之風焉所論撰宗歐陽文忠溫醇典雅澤乎道徳廟堂之容盛世之文也詩婉淡評者以儗王右丞公尢注思鴻業凡朝章國典因革損益之故靡不隠心屈首考求探索識其大者上幸思舊學起公於家意且大用公而公逝矣易簀而言惟是上恩未報母養不克終以爲臣子恨無窮也悲夫公卒萬曆丁丑六月二十一日距生正徳辛巳十一月初十日得年五十有七諭塋在臨川羅家山當江陵柄國初也業好修郤而尙修名故甲戌之役𨿽少望猶詗公潔完無以中也蓋公教士之詞曰正心術保皇極深乎深乎心正而極遵而朋比消矣而臣主榮矣假令公不持服畱相天子砥柱巖廊之上士大夫陰有所風厲張氏科名不燻灼禍亦不烈矣夫孰使公以憂去且以毀瘁朝廷不獲賴正人之用而盡伏罪案者豈非天哉詞林於是有兩文裕今夫彊學好問之不足以盡公也而公得耦陸詹事詹事嘗於經帷忤宰執而公乃於棘闈嘻其可以齊稱矣爲之銘銘曰

豫章之生七年可知公年甫七詠梅賦詩賦麗以新中乃鐵石廣平往矣宛見風格南宮典校擇才而收天臨日鑑誰爲貴遊寜觸貴臣敢辱公典貞心亮節媿彼巽軟豫章之產豫章之材言升廟堂地切三臺梅則有實不以調鼎肖其芳華鴻業炳炳徵車在門哭者在廬行服死孝蒼生其如帝憫遺徳贈卹有異考實易名華衮一字小子服義污不至阿人思泰岱世嘆江河公神行天公魄斯瘞追銘其幽用詔來世

貴州布政使司左參政澄齋張公曁配陸宜人合塟墓志銘

自余行服於家而參政澄齋張公亦持其母夫人服幽憂中兩人數相對涕泣已轉相譬抑也公之服除而將終焉則數召邑之薦紳長老爲髙會山水之間修香山洛陽故事惟餘亦往往而與則公忘年而暱余久矣一日公飯客罷自言我頭岑岑者趣就臥頃之不起萬曆庚寅十一月十日也余旣哭公寢門而其葬也厥子大受大任以墓石來屬嗟乎余安忍銘公餘安忍不銘公銘公而余之悲其又可知也按髙大行攀龍狀公諱子仁字安甫澄齋其號世爲我常之無錫人勝國時有諱居仁者居仁生顯顯生翼翼實說僞吳將迎明兵以降邑賴以全事見宋文憲墓文中翼生籌以薦仕國朝終禮部尙書籌生訥訥生允恭允恭生恕恕生珍珍生廷珪廷珪生守平守平生累贈奉政大夫湖廣按察司僉事小竹公炯公父也母袁太宜人公生而穎異甫十歲已能詠庭中花稍長課制義卽不好雕飾務稟於理嘉靖甲午遂以儒士比應天乙夘舉鄕書丙辰落南宮試歸而屏紛累下帷窺濓洛諸儒先語錄充然有得蓋公志慕爲正學不獨欲以文藝知名也而公之爲制義顧愈益工己未成進士主事南京兵部當是時丰城李公爲其尙書實參畱樞公所以事李公如嚴師而李公亦引公爲助相與講求民間利病朝家故實未嘗不移日問夜則公且志慕爲經濟不獨精力其職而已而會歲滿主爵者用公僉事楚之湖南湖南故訟府又盜藪公亷訟師數十輩杖遣之庭爲淸以計擒盜之劇而逸者而脫其囚之繋而寃者境內爲肅又會歲滿晉公參議蜀藩於是有九絲之役公贊其決身爲監遂以其巢平某都禦史疏公功褎然舉首而公無所報謝也客或說公公笑曰夫使舉者爲張安世而見舉者爲叔向不可乎且吾終不欲以市道交無何果中公以他事公弗辯拂衣東下其後蜀復有徵軍興大窘然至公故所轄累累積囷也後都禦史曽公具白狀上乃置中者言賜白金奨公前勞下補僉事遼陽公至晝夜調兵食宣朝廷恩徳遇行間士甚厚士得宿飽人人呼萬歲尋移僉浙嘉湖嘉湖俗侈靡公帥以儉俗恣橫公繩以三尺蓋豪右凜凜若負霜雪而閭左若登春臺於是有海塘之役塘成而上復賜金奨公勞還公少參仍巡察其地良異數也久之擢副使廣西治古田時當事者議省官大裁巡守而古田在裁中公卽家遲銓攺凡三歲拜浙之金衢之命浙當兵變之後士驕而惰公搜廩搜伍剔其老羸者而簡壯健者以時訓練具有程約伍無僞占廩無虛縻屹然一軍寇不敢窺則擢公參政貴州公愀然曰夫輕萬里遊而忘八旬慈白耶是曳裾叱馭爲烈而舞斑禦輿不得言孝也吾休矣不能扞玆遠藩兩上章致其仕公宦轍驅馳幾三十年所操不離兵刑然一切治辦著聲迹世以此推公果嫻於經濟也而中間且功且罪且前且卻處之無幾微介意蔣徑不除偃室不入虛懷若不足奨借下士若不及世又以此多公學力云公配陸宜人萬曆甲申六月二十四日先公卒於金衢官舍父王國官云竹公某母某氏也歸公而貧宜人進寛譬旣貴進規勸無傲容公遠仕太宜人皆畱進溫飽秉哲宣懿以相夫於孝忠而無斬厥祀撫二子有立此皆女婦人所難能者若公與宜人眞可謂齊徳矣公生嘉靖甲申宜人生嘉靖丁亥子男二長大受次大任將以今年癸巳合而袝之靑山祖塋之次禮也蓋余獲侍公久私以謂公所稱於當世又不獨其學術與政術而已長身玉立白皙美須髯望者以爲此何難節鉞樞衡而僅老一參知尊生寡嗜厚倫而樂善靡所不惇固而僅迫中壽天人之際亦固有不可必哉史公之言曰人貌榮名寜有旣乎公仕而兵民以爲天居而公交車牘交薦光映乎東山之下髙吟暢詠與陶韋同趣公與世不死矣以方齷齪至大官多壽而多辱者屈信修短何如也宜人生而共其榮歿而共其藏銘焉宜銘曰

世風日波聲利汩汩孰是矜謹施用則竭公譬大匠尺寸規矩小役指使大運斤斧勇退早收浮雲去來彼耄而榮漏急鐘催矧是外物我身亦幻委化須臾何戀何患還神太虛魄則斯藏爾淑與居靑山夜長刻銘貞石以詔來禩以詔來禩視此銘懿

雲南按察司副使昆源華公墓志銘

雲南按察司副使昆源華公卒將塟其子太學道時以其族父參知公啟直所爲狀哀而詣余泣請銘參知公公門下士也其人恂恂篤論君子餘生晚且陋𨿽言豈復有重參知公然太學請甚堅余安可終讓按狀公諱汝礪字用成昆源其別號華之先爲南齊旌孝子寶家錫之惠山其後自原泉扈汴蹕南渡復家隆亭族蕃以雜簮紱鵲起其在興道則徳昌公始肇厥基徳昌生勤勤生■﹝弁頁﹞■﹝弁頁﹞生治安是爲公父以公貴贈奉政大夫刑部陜西司郎中母陳累封太宜人公十歲能屬文十二能辭家讀書禪宮所治易能旁獵左國史漢諸書掇其菁華十八推擇邑諸生踰七年進食廩直指使者拔冠決科試文譽籍甚顧不第迄嘉靖壬子始舉應天己未舉南宮成進士又皆踰七年而售則公荏苒彊仕矣以進士一餉延綏軍還拜主事刑部四川司分宜敗厥子世蕃當論罪公職其比卽奮筆署曰狼貪螫毒不足爲諭法當戍士論快之陟廣東司署員外郎滿三歲考是時贈公𨿽老尙健無恙與太宜人皆被封有詔公慮囚四川未行持贈公訃奔還行服服除仍故官浙江司公旣追痛贈公不勝風木之悲而又內念太宜人廹景光桑楡尋請告歸侍閱二歲彊起補陜西司郎中適三法曹會勘省臺臣大獄公復從眾中掀髯抗議一稟於法尙書爲倚重主爵者習公風采謀以內秩處公而公自以無勞遇恩贈公進今贈太宜人進今號於臣子分足矣不當覬非次會又遘客難日夜虞太宜人愈益急力請外得浙江按察副使備兵溫處過家母子相勞苦重緋垂白相映照而後慰喜可知也溫處故邊海上旣到郡忽海水暴漲壊民田廬浸滛決城郭公排有司議亟啟下流壩殺其勢郡以得完歲大祲旁近郡下令平糶米湧貴公獨弛禁商乃大集民得不饑公臨事察變以一身救百姓其捷如此而獨不能庇貪墨吏引繩批根忤臺使者指竟中蜚語論調調乃得雲南治瀾滄雲南去家國萬里公咄咄欲毋行太宜人不可爲彊食齒決示不憊者公乃黽勉單車行而南省臺會疏備外計復以公名上則猶用前郤故然主爵者雅知公爲不平不以累公也而公亦自感奮不鄙夷其地庶幾爲上扞疆場報大恩凡攝六道一切厲亷布誠宣示威徳軍民土夷皆大感悅所以愛戴公甚於溫處矣俄而公之配楊宜人與太宜人之訃先後狎至公倉皇納璽書間闗以奔而終天之痛又可知也於是公歸塟太宜人羊祈山與贈公合懸車不復出公爲人直亮恬雅居平無疾言遽色亦不習爲矜誇揚詡事其事二親𨿽宦遊不獲奉朝夕然手狀問眠食戒子婦以時順適其意千里一室也贈公有弟而貧拊循之百方公拊循其遺孤亦百方太宜人特憐愛幼女數問遺之不絕公亦數問遺之不絕曰此吾二老人意也宗黨有緩急必爲之畫邑裏有所興罷必首義曰此吾職所當辦也又何功爲其鄕請於中丞公損賦額十二三又請於水田使者築大堤以扞沮洳之區幾化爲上腴則皆公闓澤鴻烈云以故公生而鄕人屍祝之沒而村吁巷哭也亦可以觀公平生矣公生嘉靖癸未卒萬曆己丑余因是而嘆吏治之不振繇揚激之道失也夫銓衡意也內而給事禦史外而中丞直指耳目也分而曹郎又分而藩臬郡縣手足也今夫耳目淆而意眩手足無所效其持行矣他余不能知卽華公一官二十年中外不離執法詎不稱貴倨然可以內矣胡外可以畱矣胡調則意亦隨耳目而化也公之言曰吾固兢兢者而及此殆有四病世好結納吾寡合世好傴僂吾彊項世好遊談吾拙訥世好將迎吾不阿夫公之四病古所謂貞介正直四徳也假令汲黯備禁闥鮑宣持斧鄧攸秉銓且引與同列又何病焉公自以爲病世亦以病公吾故曰失也𨿽然仕而其民思之爲立碑頌徳居而儼然賓郡邑稱鄕先生士亦在所自樹肯以彼易此哉余旣爲之志而系以銘銘曰

金科玉條公所持緋衣豸冠公威儀碧雞金馬公驅馳石樓雁蕩公埋碑南人吹蘆東人思公去胡爲無返期人乎不容天不遺壽仁生直乖難窺芝原縟縟光離離千秋片石長如斯

中憲大夫陜西按察司提學副使雨亭李公墓志銘

公諱應祥字善徵別號雨亭李氏世吾無錫人相傳宋忠定公後國初有元醜者饒勇略事髙皇帝累戰功予之官辭不拜居錫邑之陡門土田千畝以老李始著陡門元醜五傳爲拙逸公拙逸生繭齋公望博學工文辭邑名卿才大夫多出其門以貢仕峽江諭峽江公生贈文林郎浙江臨海知縣沐齋公繒配楊太孺人公之父若母也公之生也峽江公尙無恙一夕夢騎鹿而手其尾導從甚都寤而子捨報舉公峽江公私獨喜曰之兒殆其祥乎因以命名公生不數歲而峽江公卒贈公當戶產挫於役室廬毀於倭家徒四壁立陡門之業衰焉贈公則稱句讀師教授裏中公從之裏中已贈公教授吳閶門又從之吳閶門父子間相授受一經終不名他師然公所爲文業膾炙吳人士口甲子隸博士弟子籍其年娶毛孺人孺人吳產也公婿於毛可五年而贈公卒公喪之如禮服除吾郡太守閩施龍崗先生以選拔公龍城書院文譽出儕偶上癸酉舉應天丁丑成進士謁選得臨海令臨海浙巖邑公以書生隨牒往顧不啻若素宦所剸割拊循名美政非一而其大者無若爲民履畝而丈搜伏稅爲則而均之而賦淸輸賦憚海倉險遠公力請於上官得攺折民間苦養馬公用帑金易馬民以休息小弱戶困積逋逮系無已時公每歲捐其羨代爲償囹圄以空凡此皆公精心畢力籌便利計長久眞欲爲山陬海堧謀千百年之安而獨不畏彊禦間有所得過豪貴人以此得彊項聲在事且六年臺薦無慮十許上僅徵拜主事戶部而督餉越行縣延見舊民而轍下之攀戀其可知也於是楊太孺人卒公喪之如贈公服除守故官晉其部員外郎出而督餉楚遂擢其省按察僉事治湖北所積贖鍰檄所司買谷備賑不秋毫潤私槖會楚饑湖北民獨不饑轉參議陜守闗內礦事起公調劑百方陜民粗得保旦夕不至憯爲礦使魚肉者公之力居多久之再轉副使楚治驛傳俄調陜督其學前是公楚臬入奉新太宰迎而曰君非臨海令耶淹矣調督學用此公於吏事絕精然其雅志殊不屑也所好評隲舉子業嘗兩掄浙闈所收皆知名士又嘗自教兒斤斤先民之程旣聞命馳傳入闗毅然以興文造士爲己任而旁攝四篆吏事益蜂湧蝟集蓋晝而理牘宵而閱卷而精以銷亡矣以其間出校商洛再校同州而病乃在膏肓亟納節歸歸無何竟卒公居平恂恂無所奇至其排難解紛萬人必往臺兵嘩嘩以臺吏朘餉故兵使者度不可制以屬公公畢召其隊之長來吾與汝曹約自今隊予一大鏹聽汝剖誰朘汝者眾崩角謝陜靑衿士忿加稅將甘心稅使公奮曰是不可激激且生禍立散士稅使又將甘心三原令公引義據正折其角卒援令其從容鎭定多此類公爲貧諸生時朱中丞峽江公門人也來撫吳行求得公問生有言乎吾與生有言也公謹謝無有公之居官亷毛孺人卒不能具十金殮則由其素也公之以諸生應郡試也自蘇走常不能具舟楫入而不能具晨餔公居官苦節徒步禱雨二十里外不言疲行役宿荒野惡溪瀑漲幾不保不言危則亦由其素也而於內行至淳篤每追憶二老人遺訓朴遫淚數行下一兄夭弟又蚤世爲植其孤女兄弟而嫠者爲嫁其遺女族人而窶者歲給之廩以爲恆公育黎保赤惟恐傷之則亦由其家之推也蓋公之雅言曰爲學須識本來面目病且革曰吾不愧蓋棺矣夫本來者何不媿者又何夫非人眞心哉公惟眞心好修故不爲名髙爲質行惟眞心愛百姓故不務赫赫務悃愊然公居而鄕裏咸信愛之仕而臨海民爲立祠至率金買田供俎豆志勿絕嗟乎斯可以觀公矣貌臒古須飄然善詩所至題其壁行書遒勁有法所撰有常試編晝簾淸斷宦遊等稿藏於家卒萬曆己亥七月十八日距生嘉靖壬寅八月初八日得年五十有八配毛孺人繼陳孺人亦吳產用臨海最贈封子男三墓在邑西南軍將山塟以今年壬寅十二月十九日丙午啟毛孺人之兆合焉禮也余與公同鄕書舉者知公旣按狀爲之志而系以銘銘曰

世好畫龍有墨而儒孰贗孰眞流風之趨公無近名矧彼功利一眞肫肫所至而治秉衡執憲往校秦中天將喪文乃瘁厥躬去徵靑羊來召玄鹿魄焉斯藏萬世之卜

中書舍人鬥墟鄒君曁配王孺人合塟墓志銘

中書舍人鬥墟鄒君守官長安邸中而其王孺人卒於寢君悲焉孺人卒之明年而君奉使齊魯之間以間從孺人喪歸吳歸未六月而君亦卒則人又無不悲君者以爲君夫婦皆才而賢又皆盛年方貴不當夭而相隨以夭也及是將葬其子弘基持所自爲狀泣而謁余銘余與君同舉鄕書交最暱余安可不銘君𨿽然余銘君而余之悲其又可知也按狀君諱龍光字彥爲斗墟其號鄒氏相傳出宋龍圖待制忠公浩之後忠公從子朴由晉陵徙無錫故今爲無錫人朴八傳而入我明爲桂堂公莊莊生霜檜公普普生學古公堂堂生履坦公鉦皆世隠徳爲其鄕祭酒鉦生汀州郡丞右湖公子進是爲君大父子進生寜陵令龍橋公懋昭是爲君父兩公在嘉靖中父子先後舉應天仕皆以惠徳直節爲聲而鄒益大以著寜陵公配華太孺人生二丈夫子君其長也君生而岐嶷居恆黙黙端坐澄然內朗汀州公絕憐愛之稍長伸紙屬詞纚纚數千言不休甲子推擇學官諸生隸吳郡自臺使者郡守邑令試輒最君君於時髦籍甚矣而都試卽報罷者再萬曆癸酉舉於鄕又再罷南宮試然君弗爲慍也開小樓集圖書其中遐覧勤思修宏博之業以時治肴醴召羣從奉寜陵公次第起爲壽以順適其意寜陵公爲數舉觴賓客望之比於星聚焉庚辰成進士典在綸綍見推貴近而君不自喜曰陛下置我鳯凰池幸甚顧安得手持黃紙身向滄洲升堂而拜吾親乎會格於禁一切不得請望白雲憂思久之而寜陵公之諱聞矣君奔歸則疽發於背蓋君旣內恨不得終事寜陵公椎心裂腸不勝哭而又外爲寛譬以無傷太孺人心憤懣約結宜其及也然當是時濵死者數矣適有天幸不死服除趨朝銓舊官日引月長自以決不死矣猝不幸賦彼悼亡疽復發竟死嗚呼其不可知也君內行醇謹始寜陵公令應城獨君畱侍汀州公二老人二老人忘其子之不在側也而安君於家寜陵彊項景恭王親天子介弟忤其中涓被逮乃得調君傾室中裝佐資斧絕不令寜陵公知寜陵公忘其困也而安其遇於官割田以贍宗婦之嫠而貧者分館榖以教姑之子之貧而不能學者其婦若子忘其貧也而安其志節於阨窮無聊之際宗人嘗殘軀構君君螫其毒幾敗迨貴遇之有禮無所憎而訟者亦遂忘其嘗毒君也而內安君坦夷忠厚厚施徳而薄報怨皆此類本之君天性孝友亦王孺人助之力也孺人名家女父曰太學與春公休道母茹氏大父曰兵部司務五湖公業宗黨外內簮紱照映名有家法故孺人幼而敏慧嫻於女誡歸而操家廩廩米鹽靡密無所不程度蓋婉孌以佐大人歡而拮據以相夫子爲徳於鄕而成名於時懿爍所從來矣嗚呼以君夫婦相篤而莊𨿽巨源不媵於千乘奉倩取憐於庭除豈有異哉而不得相守以老徳則雙美數乃齊折其益不可知也君生嘉靖甲辰卒萬曆丙戌孺人生嘉靖壬寅卒萬曆乙酉墓在塘莊原以萬曆十七年正月初一日同穴而窆太孺人命也於是余爲之銘銘曰

女曰雞鳴士曰昧旦我思古人慨焉永嘆嗟爾夫婦徳則同貫人琴將亡弦乃先斷麻姑先導玉樓揮翰長夜不曉雞鳴歷亂壽年有極壽名無算我得銘詩彤史靑汗以信來玆其永勿漫

勅封文林郎福建泉州府惠安縣知縣加按察司僉事服色培橘劉公曁配何孺人合塟墓志銘

余友江西參議長洲劉君弘道之僉事湖廣也而其尊人封文林郎惠安縣知縣詔進僉事服色培橘公卒於家惟是提學副使陸君檄實狀之少宰學士徐公顯卿實銘之然厝而未克塟也其後劉君起僉山東徙參江西而其母何孺人卒於廨劉君以喪歸旣卜吉將塟以封公來合而手所自爲狀請余銘其合塟之石餘於劉君同舉者再封公吾丈人行孺人視吾母於明徳顯懿習矣銘惡乎辭謹按封公諱承宗字繼仁自號培橘培橘之號以其髙王父橘泉公王父夢橘公故劉故籍嘉定自國初有諱溥者用明醫徵隸太醫令歸而止其郡金昌之濠居焉以故籍長洲溥生贈兵部主事資資生傳所謂橘泉公者也傳生禮部儒士鵬鵬生會則所謂夢橘公於是劉氏之於醫度三世矣會生炳炳娶於杜杜腹封公七月而炳以疾夭死炳死而杜免身諦視之子男爲封公而杜乃大悲泣且泣且乳褓封公以長長而夢橘公老健亡恙悉授封公禁方及藥論書封公性頴慧善悟所揣摩設方往往與夢橘公懸合蓋其術一試於大祲疫立起人阽危而諸老醫遜避以爲不及卽夢橘公亦心喜孺子似我似我益試於備倭之士士環聚疲者飲釡中汁皆能蘇僵踣提戈鋋而名在部使者諸公間封公以此最勞書被冠服杜以此被旌而後母子相慰藉可知也顧獨恨生不得見父歲時饗祭像而拜拜而泣數行下低徊久之以爲常極甘毳奉杜餘年杜有兄而獨有外母而寡於我乎衣食歿於我殯然他親交用緩急受恩無等本之好行徳不獨於母氏爲順適而已事夢橘公能望指副意嘗爲卜兆其夕感異夢寤而得善地夢橘公以壽終適與倭變會倉皇斂含無抑痛無殺禮人尢以爲難晚而劉君起家進士令惠安務以徳化終不持一錢歸惠安人至今思之徵入垣疏請裁三服官增置行水使者東南賴其便封公之教也會有所彈劾忤執政補外計且畱侍杖履毋行而封公固不許日夜召所善客置酒爲髙會雞鳴月落觴相屬不疲曰兒彊效官置老人家山甚樂大都封公好客豪舉自其天性何孺人佐之末嘗不咄嗟辦也施與狼藉不問生產孺人未嘗不禦機杼綜米鹽以儉勤補苴也舅而重闈姑而嫠居孺人未嘗不晨昏定省相成以孝敬也課其子博士家言孺人未嘗不躬潔滫瀡敬其師調膏火勵之攻也而猶數獻規封公身幸用子貴釋藥嚢衣繡而乘軒其務保身惜福毋忘異日又數勸封公公之爲遺腹兒危哉則曷不多置媵廣支庶媵有子撫之若劉君無兩孺人之合於雞鳴樛木之指如此此其於封公庶幾齊齒嫓徳者矣封公生正徳己夘卒萬曆癸未子男三長卽劉君弘道墓在寶華山之陽余惟封公眇焉孤童耳蓋劉﹝闕﹞

河南開封府太康縣知縣友樵周公曁配曹孺人合塟墓志銘

余最嚴事故太康令周公云公宜興人也而婚吾無錫曹氏因畱止錫稱寓公而余與公鄰也居平習見公古衣冠危坐莊語髙視闊步人目之迂及其遇知己慷慨談天下事掀髯抵掌多奇計大略公卽不迂顧其意殊不可一世乃世亦竟迂公一爲太康逐矣歸不十年遽卒悲夫天且弗容而況人乎公卒之一年而孺人亦卒於是厥子諸生天瑞等用公遺命將以其二人之喪還而葬之其鄕而手狀問墓銘於餘悲夫余最嚴事公而公折輩行忘年而最暱余也而今不可復見矣余忍銘余又忍弗銘公初名之禧字子敬號友樵仕而更諱淳字還之宜興之周靡不系孝侯而公世譜獨系齊純陽侯周盤龍故當有據其後不知若干傳而爲曉三公隠於醫子二長仲彬洪武初仕太醫判坐累戍河間次仲逹家六陵村贅亳村子宗禮自亳村徙下裴宗禮子海海子欽自下裴徙城南門子六衍衎衢衛衡衝衎善治產得節俠聲是爲公祖子望山公有仁望山公嘗後於其叔衝衝字道通王文成公髙第弟子也文成嘗稱曰吾門篤實無如周道通舉正徳庚午筮仕邵武終唐王相門人稱之曰靜庵先生先生後自有子望山公不復子而撫其子身後顧甚力配薛生公城南捨公生時天寒气息微婢驚是死兒請棄之祖母儲弗棄也腹之蘇乳之乳輙來凡三歲𦇤褓皆在儲於是儲母年五十餘髙矣而自哺其孫活邑傳爲異公亦以是慕儲終身公幼脆弱善病然質敏彊記叔孝亷有容嘗逮事靜庵先生而親炙文成公獨曰此吾家學淵源也往稟業焉當是時公孱然小稚子耳乃其志已不顓顓應舉決科矣而爲文固不凡年十七故大司馬嘉魚方公來宰邑拔公童子中特見器重臺試復髙等於是公再授室連斷出而資館谷以養實主故大宗伯萬文恭公塾遂因文恭遊唐中丞門公於主賓師友之間多所切磋養日以深而文亦日以精遂婚於曹始居錫久之念且歸矣而有祖祠之事於是公家祖祠在城南敬宗收族咸於是乎在而一豪計並之公發憤曰國有社家有祠等耳可異乎我必復之訟於官豪外螫宗人內蠱訟連歲不決事幾敗蓋祠復而槖洗矣丁丑罷南宮試時方公開制府雲中邊幣聘公爲其子師公蹶曰此吾知己也敢以孤逺爲解遂行且行且求問山川險夷敵情忍悖與夫兵食盈縮盡得其要領講藝之暇間與方公借箸而籌居然石畫也方公大詫賞吾以君冉閔而堪頗牧也耶相得甚驤方公入爲大司馬柄用而公乃謝歸歸而持望山公服錫廬火公自是不作仕進想矣而會邑令固勸駕乃以丙戌謁選得河南之太康下車樹二誓於堂皇月朔望望闕伏令兩吏髙聲唱之以爲常其爲政先教化後刑罰額忠孝亷節四大字學宮而以出師表陳情表四知傳歸去來辭分署其下表先賢子羔冢復子禽冢牒學官諸生以時灑奠親臨祀韓烈士王節婦惟謹街巷小兒所讀書多訛誤則市書訂句讀選耆儒充教讀督之且令相與誦說古名賢遺事誘使向往卑髙賤良使有別而公乃盡法豪之噬民而持吏者邑大安悅公略於事上官而謹於勤民未事常憂勞而臨事常整暇旱饑公府下檄流民賑境內貸公抗之一孑遺也而賑與貸是兩也夫其目前之不救而問異日償乎立發粟千石賑之公府又下檄練兵而公練兵極精有誚公多事者公笑曰彼不聞鄕者師尙詔事耶不恃兵而恃此土城易穴耳其曷敢安汴河決而溺死人畜以數萬計公倉皇集人徒給畚鍤疏壅決閼暢其下流水至境平矣一日正宴客吏民相驚言寇至惶遽甚公弗爲動已愈洶洶公心知是訛坐益堅客色動數起公愈益畱客竟酒罷無冦蓋公見事捷持重老成深堅故能緩弗弛防急弗搖眾也而獨彊項直指所當非法歷階引律爭監司有所督過當謝固弗謝卒以劾罷始望山公好言人祿命公亦好言祿命已喪望山公又好形家者流迨罷歸爲兩家術者坐上常滿然公意指殊與術家異布算必參驗人事善敗以定凶吉往往奇中相宅必欲蔭子孫爲聖賢豪傑者不貴富卜也公執古守正薄晚近稱先王毀譽榮辱不以擾其中似得諸萬文恭唐中丞靜庵先生余緒爲多其深心逺識視宇宙內事都無足爲者則廿年老公交車風塵邊徼耳目習而思慮審矣惜哉一爲令不克終竟死公初娶儲繼徐又繼爲吾無錫書孺人孺人父曰汀州守察母王兄曰徵獻亦乙夘舉應天者也汀州公以厥子故得公榜下曰夫夫宜興城南周氏耶吾宦邵武而邵武人至今悲思宜興周靜庵先生此其後必賢乃以孺人歸孺人汀州公愛女不欲令去逺爲治宅城東隅絕甘分旨擔負絡繹於路沒而屬其子歲資錢榖乏絕而孺人弗屑也曰父死之謂何又因以爲利執勤累纎垂四十年祠之訟爲脫簮珥廬之火爲拾瓦礫官之廨爲扃筦鑰男女之婚嫁爲畫奩幣補苴相助終以成夫子孝亷大節亶哲婦云公生嘉靖己丑卒萬曆乙未得年六十有七子男四墓在鄕之善計祖塋之次合而祔焉禮也古語不云乎曲如鉤封公侯直如弦死道邊故夫彊項幾於見箠折腰緣而解印所從來矣公𨿽坐彊直早廢然去而士民擁車哭走冰雪斯又何也夫直道猶在人心哉彼剝民買聲譽奉上官而下以潤妻子𨿽共榮偕老方公夫婦冰花腐艸矣爲之銘銘曰

學不苟同文成眞宗吾家道通仕不苟祿我夢若告配食孝肅白璧不完朱弦不彈鹿門盤桓其芬如蘭水歸木落返塟鄕郭斯丘偕樂以爾子孫永托

例札授千戶心田馬公曁配許夫人合塟墓志銘

餘同年故別駕如臯馬君一日渡江謁余裏居累累衰絰也余驟問君何服君泫然曰某不肖不能事親某之先人千戶公曁吾母許夫人相隨棄養逝矣嗟乎已矣願有以累子出所自爲狀拜而請一詞志銘其墓余謹謝不敏君復泫然曰某不肖不能業官某之先人千戶公曁吾母許夫人之逝也而某竟不獲徼一命以報矣嗟乎已矣願終有以累子夫君之分誼可思而其情事又可悲也余其敢終讓按狀千戶公者諱應禎字汝福別號心田世揚州如臯人嘗遇詔恩以貲賜爵級得千戶故稱之曰千戶公云公曽祖諱茂才用人才仕忠義右衛經歷祖諱繼祖起家進士仕南京雲南道禦史屯田閩廣避逆瑾焰自免隠然厲風節父諱紳舉應天仕寶丰令亦以病自免而歸母某寶丰令三子而公最長公生故穎異爲舉子業良苦有名矣會病羸中廢而以其才用之家督顧一切治辦當寶丰公心初寶丰公當朝正居官亷至無以具資斧公是時未弱冠也已自能其家百方集若千金獨身走河洛間佐寶丰公北寶丰公是以無虞於宦公兩弟其仲應科守諸生久弗振公亦陰爲集若千金令應例入太學季應中公所教也久之亦弗振爲應例掛秩太醫左右提挈絕不闗寶丰公知寶丰公是以無虞於家於是公自有子矣子凡五而別駕君才公召之前勅曰吾家世有名甲乙賢書而今絕於余乎子必勉之子必勉之毋忘吾所訓勵矣君跽受教丁夘舉應天甲戌成進士而後公喜可知也然公務好行其徳故事邑舉一士自額金外令自以意裒民間金累百私舉者家命之曰作興南宮捷尢倍公前後頻蹙謝家有負郭幸不貧毋庸也亟召主計其盡削逋租籍悉焚債劵以相娛樂毋重困吾窶人佃戶恩流惠行墟裏之間林林作頌矣而其後君令會稽中讒移壽昌又中讒左遷重慶倅未上罷而公顧弗色慍曰藉令吾兒逄上骩法至大官孰與直道而黜父子相守老林下樂乎召所善客來談笑移日夷然不屑也而其好行徳益甚族饑無糈者寒無襦者死無槥者咸於公乎取邑祲捐金百佐貧民邑疫捐閒田十餘畝爲澤園以瘞邑城城捐上腴數十餘畝以築以鑿無所恡奉禁遷奪古冢毋得占城市宋王龍圖夫人冢在公田中祭而後敢遷若新封然則急仁騖義固公天性也大都公爲人長而無釋恭似魯恭養親極滋味似黃香推產其弟似薛包平心率物判正爭訟似陳寔盜恥見知以徳感人似王烈晚而結社遊賞畱連觴詠則似白居易云嘗一賓其鄕飲鄕人望見公眉宇爲快後固匿不肯出配許夫人故諸生珊女母範媼也甫十三歸公然已能相公事寶丰公問疾侍湯藥無豫色順適其姑某暮景無惰容沒而含殮喪塟無違禮接娣姒無間言指機杼督諸子學數見箠楚無溺愛臧獲若干指時其燠寒飽饑無闕芘儉以成其勤嚴以修其慈守閨合六十餘年白首若賓則又似鴻光夫婦已公生正徳癸酉卒萬曆丙戌許夫人生正徳癸酉卒萬曆己丑五子余惟萬年教謟咸以臥聽延年暴酷嚴媼死訣夫獨非天性歟則何其相繆戾焉余雅聞別駕君再中讒皆以彊項故其爲壽昌視會稽治行尢烈去之日刻石頌徳父老過之有泣下者豈其以不徼一命貶孝公則稱先公兢兢淸白之誡弗暴貴意得弗驟廢意失豈其以不沾一命貶榮則公家父子間慈與孝適相得矣而況許夫人齊徳偕老人貌榮名故有不在彼而在此者余故志其行事系之銘以慰其夫婦九原而舒別駕君之悲焉銘曰

胡玉弗沽有子升墀於何武銜不換文資匪銜之榮曷換而怡父實教忠寜拙毋脂亦有賢母煌煌母儀是曰齊徳福壽攸宜沒而同藏江河帶之以妥以寜以佑來玆後千百年考迹銘詩

上林苑監林衡署署丞魯川朱公墓志銘

公諱汶字文魯別號魯川吾常州靖江人也其先鳳陽人有徳四者以元進士仕揚州路總管卽泰興家焉國初吏部侍郎顒以其子良瑜渡江而來止東沙靖江於是始有朱氏再傳至栢軒公■﹝忄虒﹞■﹝忄虒﹞生太學懷栢公承恩公父也太學公故長者令長榜其名縣亭以章有徳實娶於劉生公公生英穎太學公授之春秋公卽能爲春秋所師事顓門老生莫能難也年十四遂補邑博士弟子明年晉食廩髫而靑衿超冠其曹道路觀者藉藉嘆息誰家郎君以彼其年何論明經擢桂乎然公六上有司卽不得一當會廩食久次貢禮部廷中都肄公乃得第一其秋遂繇北太學上順天幾得雋矣而以額滿撤去是年隆慶元年也事聞自同郡周太史而下靡弗爲扼腕公顧弗戚曰先生不見射乎夫射有及的而不必穿札飲羽者則猶有遺技也歸而愈益發憤切磋其業又六上有司兾終得一當而竟弗得而公後乃大傷恚曰悲夫悲夫人其如命何且古有棄繻而入闗牧豕而登朝者此兩人非耶吾自髫而壯而艾今髮種種矣而十餘上而不得一當吾其復何望萬曆丙戌起家謁選人久之拜上林林衡丞非其志也然公彊力一歲中猶執訊一橫胥當之法按籍而餼宿蠧爲一洗捐俸入興修社學教之歌誦刻慮竭節欲以觀其能聲稱卓然中貴斂手諸公交譽以爲公不負丞也一日行部出意忽忽不自得亟移疾請老江上得請臥江上甫三月卒矣公爲人謹嚴居平畏俗若緇惟恐其湼之臨事卽直言勇爲無所避讓當爲諸生縣令特見尊寵公以間言令罷無名更徭六百名所省縣庸錢幾以千計宗黨有訟賴公一言而解則公著才名上林其素所挾持也而公惟是名不中第祿不逮養爲愧其親晚幸有官乃其意卽不自得徒以親故其卒也以哭其愛弟戎幕君人琴一痛聞者尢悲焉公卒萬曆己丑距生嘉靖戊子配江陰貢氏賢明有聞先公八年卒蓋余聞公之娠也得之天瑞云冬夜室中水在盆而冰冰稜起可寸許作花如纈里人聚觀以爲祥也必生奇子明年公生夫公挺潔白掞葩藻幾似之矣而卒官冷局上林春風曽不再榮何花不瘁何冰不澌天之所兆誰能違之哉然公故亦有不死者宜銘銘曰

曷名太早何官暮年曷舉十餘而仕不再遷上林一枝以當騰鶱弗擊弗搏惟其命然匪人也天徳則大全我懷髙賢勒銘黃泉其以公傳

上林丞王公曁配胡夫人合塟墓志銘

上林丞見巖王公卒厝而未克塟也踰四年而其配胡夫人亦卒又踰三年而厥子化醇徳醇始獲啟公兆以胡夫人從而卽其祖塋所謂前王之阡者合而窆焉而問銘於余餘生後公甚然仕而及公同朝也余之婦北而胡夫人舟相銜以行余徙而得公里爲比鄰余有女胡夫人愛之而以其孫來聘兩家殷勤通往來若昆友娣姒然公夫婦鴻爍純懿微余誰知而銘者按公邑北郭王氏諱望道字懋及初號見庵中乃更見巖以其尊人九巖公故九巖公諱表繇進士選翰林郎中南京禮部者也禮部公四子長堯衢先生立道亦繇進士選翰林爲其編修次梁川公重道爲序班鴻臚而又次乃爲公當編修先生在時父子相繼起詞林踐華貫而公仲父五湖公業業亦魁鄕試順天后司務兵部一門之內簮纓照暎貴盛無比獨公以一靑衿下帷而修諸生之業帷是父若兄以爲才曰吾家靑緗其幸有托乎命鴻臚公任家督而公任讀公遂以詩遊唐中丞薛督學兩先生之門兩先生亦以爲才愛之試督學禦史禦史以爲才前後數列公髙等而公弗第也升太學太學先生才公如禦史數亦列公髙等而公卽弗第公黯然太息玆命也夫玆命也夫且賢書奏籍豈獨吾一家物哉會編修先生卒禮部公哭之痛公涕泣與鴻臚公訣兄其畱侍生者而弟往送死者僂行走京師以喪歸歸則禮部公亦已上章請老公趣具盡召所善客宛轉寛譬順適之百方以無傷禮部公心而久之禮部公亦卒當析產邑不幸適中倭當受軍興役公又涕泣與鴻臚公約以其上腴予孤童明吾伯兄貧官也次以酬吾兄拮據而後敢言弟於是田取其瘠者室廬取其僻者而役則當其巨者城之治戰艦長區賦傾槖佐縣官不貲絕不欲偏苦鴻臚公而久之鴻臚公卒公仰天椎心大悲悼曰吾今而後而乃獨稱子矣出而持門戶卵翼吾兄之孤入而破顏色奉其母朱太夫人宛轉寛譬順適之百方一如禮部公而太夫人顧不懌一日呼公前勅曰汝居恆不言科第非一家物耶汝視我老矣我視汝亦髮種種白而猶以儒衣冠侍徒令我思汝兩兄無休已時公唯唯受教爲太夫人舉八十觴遂行謁選人當外公因請內亦序班鴻臚遂以其年賫水衡錢兩淮擁節乘軺車間歸拜堂下而後太夫人喜可知也明年報使俄遷丞上林所署良牧一切治辦然公日夜念太夫人老疏請告凶問亦尋至星奔哭棺下一慟幾絕公自此且與社楡壠栢盟矣公始配顧夫人繼乃胡夫人胡夫人太保毘陵忠安公玄孫女也生而端慧名家禮法見而熟實佐公蓋公好讀書於書靡所不觀不耐視事而胡夫人操家斬斬積纎累微以佐公於勤公好行徳嘗捐若干金脫宗人棄市罪負責者焚其劵而胡夫人益散絲粟貧人以佐公於義公斥園囿蒔花卉樓船板輿以娯二老人而胡夫人辧色而朝翁寢門盜斧闗入身翼姑以免以佐公於孝公掃城中居捨鴻臚公避余燹返而棲郭門外而胡夫人掇瓦礫理薪木以佐公於讓晚而公有官私錢鍰金峻卻無所受凡以洗垢剔蠧而胡夫人嚴扃鐍惟謹以佐公於潔亷又晚而公病稍溺尊生家言焚香禮維摩冀以延年而胡夫人故習爲吐納導引指授公大要以佐公於攝公與胡夫人相篤莊𨿽白首不衰其有繇也公祖贈承徳郎戶部主事約齋公冕曽祖友竹公某公卒萬曆癸未生正徳丁丑胡夫人父錦衣冠帶舍人一山公某母莊卒萬曆丁亥生正徳辛巳得年皆六十有七夫浩刼滚滚孰測其終元化芚芚孰知其始異哉公首娠也太夫人夢佛指一兒授焉寤而生公公爲人終長者裏中亦號之佛胡夫人少而好修長而夢一媼慰之若良苦行見度矣其後海上有曇陽之事胡夫人叩厥宗旨約略若夢卒之日若有期會焉公夫婦豈獨明去來之因而夙悟始終之故者乎夫此余不敢知獨其育世閥而忘丁落門而安中外肅穆令徳皆有於人間世亦足以不死矣爲之銘銘曰

耦世甲子踰周而七同歸玄扃異宮而一何去何來生何必百我最其徳以爾子孫千億

湖廣長沙府瀏陽縣知縣致仕柱峯朱君墓志銘

君諱正裕字在問初號志咸旣乃更柱峯云朱之先至元而有仕左丞相淸者督漕事海上家焉則今太倉州也左丞生都水監虎都水生樞密院判樞密生荊州刺史源澤荊州生判簿暹判簿避兵江陰之馬沙則今靖江縣也判簿生■﹝日上永下﹞■﹝日上永下﹞生巖巖生鴻臚序班軏鴻臚生三子其季東陽公庶之君父也母陸君生甫三月而陸病以卒則其繼郭實𦇤褓君以長君長而特英穎日誦千餘言十二善屬文十六應童子試年少娟好望若璧人可念遂爲其邑諸生俄而晉食廩屈其儕輩矣而君務刻苦精攻其業所治春秋渡江而遊吾梁溪孫一元長洲陸安道兩先生之門晝夜手一編切磋究之盡得兩先生之說諸專門老師莫能難也而君乃歸而謁其從父參元先生參元先生爲良知之學號爲入室海內講學之士往來質問殆無虛歲君從旁聞所謂玄言緒論躍如有悟於是口耳訓詁亦且莫能盡矣而君遂以甲子舉應天君弗爲喜也務刻苦專攻其業愈益甚甚於諸生時然數奇屢上春官皆不第而君亦弗爲慍攜其婦劉擊鮮烹肥佐二老人歡延師盛供帳課其二子諸生肇啟肇修者讀白首在堂靑衿在庭而君自以孝亷在公交車年且未艾也無何劉一疾死二子相繼夭於瘵冢婦秦亦夭君獨持其最少子泣二老人持君泣則爲君取繼於江陰亦劉也劉來無何爲甲戌君自出公交車奔東陽公喪甫成塟劉亦一疾死當是時人無不爲君傷心酸鼻者而君亦不勝楚神理都盡忽忽病念以母郭故再繼於劉攜家家江陰而身復上春官冀得一當乃又不第尋謁選得楚之瀏陽令時丁丑三月也瀏故山縣又楚徼其俗剽悍君至用片言折獄之久繋而疑者片紙按盜之魁而逸者逺近藉藉稱爲神明而會奉例丈田君上下山阪蒙犯霧露身履畝而丈病繇此急亟請致仕歸歸而拜母郭堂下幸健無恙而後喜可知也然君病卽不衰止畱江陰數年還故土困牀簀又三年竟以病卒君爲人淸簡和易出於悃愊子遊之室不至曹丘之金不顧然宗黨有掛文罔憐其老未嘗不奮袂起也阮家竹林之遊陳氏聚星之會怡怡觴詠移日卜夜然非儀不義未嘗不微哂示箴戒也在官不能候滿考飄然去之曰陶彭澤吾師也閒居駕板輿娯太夫人曰吾不欲潘令擅風流洛涘也淳風逺韻方美前哲度越塵表而骨肉多故連蹇奇疾憂能傷人何堅弗摧以此悲之君卒萬曆庚寅生嘉靖甲辰子肇隆以其始繼兩劉母合而乞余文其墓石也余惟靖江於吾郡故樂土而艱科名更數十年一捷鄕書而君以明經鏖戰得之郡縣吏不得自移疾而君美治行直指使者請於朝爲予告榮遘異數易人所難如此而無所樹勛業以死何也君家光祿君手具事狀猥云不當貴壽嗟乎迹君生平豈其囿風气而生待貴壽而傳者乎銘以慰之銘曰

天無意乎孰使崛興爲吏而能天有意乎胡二豎是乘而下壽弗登物忌多取文乃命憎匪風气之然造化之恆所以逹觀彭殤齊稱我身泡影名於何矜君魄止是君魂天升山縈水紆以勿騫崩復千百年繄吾銘乎徵

勅封文林郎山東東昌府冠縣知縣鳳山張公墓志銘

山東副使汝州張君維新以歲甲戌與餘同南宮籍奏云於是其尊人封文林郎山東冠縣知縣鳳山公卒將塟副使君哭授書使者令踰汴涉潁浮淮渡江以來曰天乎孤之不獲比於人子也孤願以藩臣養吾父者數矣而會拜今秩弗敢請也孤徼靈捧表亦惟吾父故歸而廹數捨近矣而吾父弗能待也天乎孤之不獲比於人子也惟是墓石以累子余覧書悲焉質所爲狀則其州太守方君應選方君亦與餘同籍奏應天其人備文武質不諛且訟言非憲老學宮希睹公面也則公明徳逺矣余乃按爲志志曰公諱從易字以時鳳山其號家汝上無慮若干世大都闇■﹝勿上目下﹞不耀而自公之祖髙厓公克用始倅某州州倅生栢庵公粹娶於孫生公公生偉骨相栢庵公奇愛之顧不幸甫三歲喪其母孫實褓於祖母何以長栢庵公撫公泣曰是兒似李密耶微吾母誰爲吾子者課之讀輒憶試之藝文蔚紛以藻栢庵公則又喜吾門待吾子而大日者告我矣而亡何公復不幸喪栢庵公當是時公內不勝痛而外不勝宗人齮齕業幾墮然公批卻導窽終亦弗爲窘也而久之服除遂娶於丁爲封孺人公推家秉孺人身卒業所謂淸溪觀者尋推擇郡諸生試卽傾其儕輩籍甚獨都肄連報罷公仰屋咄咄日者欺吾翁乎抑吾子實當之於是副使君七歲矣而公有異祥公又居副使君所謂髙厓別墅者旦暮督之峻又七歲副使君推擇州諸生又若干歲籍奏河南明年捷南宮又三年爲丁丑廷對成進士而後公愉快可知也進士以次當拜令得冠時執政方好束濕吏事以刻核爲聲公戒冠令奉法循理可以爲治何必威嚴哉厥後執政敗諸爲刻核者名沈采滅而冠令用循良召入給事中公又戒給事官以諌爲名勉旃報上恩無以二老人爲念給事乃發舒效懇欵上治兵大內疏謹微貴介濫賞賢書疏更轍中土饑疏賑急飛挽費不貲疏剔蠧言官坐言廢疏奨直他封駁一歲中凡十餘上間以啟事入侍文華勸講徹所賜上尊珍膳出羞公子捨公引丁孺人額手謝宴而歌天保而後公愉快益又可知也然給事竟以數言事不獲久居內擢參議湖廣而公無幾微憾惟是丁孺人溘焉捐帷漸老而單公淒愴不自得參議奔自楚所以順適公百方進名碑佐臨池進騷雅副墨佐吟進花石觴豆佐枌楡社中會而公忘亡矣參議起藩山東擢副使公一疾遽卒則辛夘六月廿又六日也遡生嘉靖癸未公爲徳於鄕非一自副使君成進士業置負郭百甽爲義廩贍其族置塾誨族之子弟晚而屬歲祲公益捐餘錢輸幕府以風餔殍瘞骼爲橋道以濟汝洛之間義聲爲滿公又善感諭人有鬩於墻出數言立解豪生截公門使酒走匿若弗聞生醒愧悔諸爲長者多此類以故公在而閭裏化之沒而塡戶哭嗟乎公之明徳信逺矣公配丁孺人婉慧有淑徳進士雲峯公女也蓋聞天降時雨山川出云故世有有用之用有不用之用公固一諸生以老澤不出其鄕然副使君推其緒餘焚香伏蒲往往多天下大計公不用以副使君爲用用乃大光矣身食隆報享有榮名不亦偉哉彼薛宣行縣置吏職萬年教諂怒不省此其父子間獨何也是宜爲之銘銘曰

至道之精精於治身守一處和物將自親廣成談天黃帝下拜宮於崆峒至今勿壊公家是間實遭異人授以其祕俾之維申我握其精棄其土苴有推而行以雨天下不用用光大徳徳忘天凝天行返於芴芒魄則藏是勿震勿毀爲銘幽扃以詔來祀

粵始興醫學訓科巖山譚公曁配李孺人合塟墓志銘

自余解宮官行服於家而粵始興譚文學先生來教諭吾錫先生孤介寡合士也然獨暱余而余亦獨嚴先生一日叩門拜而後言吾先子訓科公之塟也吾叔父司徒公實銘之然而門以內筆也吾先慈之與訓科公合也吾司徒公之門人陳博士實狀之而未有銘也某不肖適有天幸辱在玆土敢以合塟之石請余謹謝不敢當而先生左遷王國官吾錫之薦紳大夫與諸生席函丈者無不惜先生去以戚而先生顧私獨喜曰吾乃今得擁破氈以歸以不朽吾原下人矣詣余請益堅余又謹謝不敢當而先生畱津下不去示堅決不浮慕也余其可終讓訓科公者諱大中字宗正南雄始興人境有南巖山公愛其奇勝因自號巖山云其先出宋朝散大夫文煥公之後文煥公事行具郡誌中六傳爲銅川授敏銅川公子懋材懋材子爲壽昌丞遜壽昌公子升升三子其季爲醫學訓科公驥驥嘗用壽昌公命越世序而後其叔祖恭其後以司徒公太初貴卒與升皆累贈戶部左侍郎是爲公父贈公配劉公嫡母也生母亦劉亦皆以司徒公累贈淑人公與司徒公爲同母兄而公獨爲其嫡所奇愛生不離𦇤褓帷帟之間以長疑不慧然公實非不慧也或進諌曰夫人亦愛子乎父母而眞能爲愛子者非愛之呴嘔美衣食也愛之以藝業使遊四方故男子生而弧矢懸其門所以志也當是時贈公方以醫領職事蒼梧幕府蒼梧幕府者東西粵總鎭建節其地得便宜開局曰軍門醫學盡辟所轄官醫之精其技者更畨肄其間曰上班而贈公以其邑訓科名髙見推擇爲領袖於是嫡感諌者言令公提藥囊侍贈公則盡得其方又以贈公指從他師受鍼灸八法盡其術又旁習星卜諸小道盡其變化而後知公之果非不慧也公旣於醫精具於拔沈起痼一切隨手效遂以世業補其邑醫學醫生十年爲其訓科會贈公自幕府請老公竟嗣其職在職又十年而公引疾歸則司徒公舉於鄕當偕計北上公不忍其獨行也護之京師親見司徒公成進士而公乃翛然鼓柁而南歷齊過魯渉淮浮江度吳絕越盡攬中原上國文物聲名之盛而其先往來蒼梧間又已極瀟湘洞庭武夷仙巖幽遐之觀一笻雙屐幾徧宇內而後知公之果能遊四方爲男子事也公𨿽隱於醫乎乃其爲人長者坦衷質行斤斤一稟繩墨以故嗣幕府最久上下一口稱之曰賢彼其中心誠信於士大夫非獨用醫重云而自司徒公踐華據津公之爲長者益甚有懷暮夜金要公居間公正色拒之固郡太守約以通家禮見積數歲弗能得也卽以疾請亦避弗應曰吾老弗任醫且吾終不欲以吾故而損吾弟名杜門檢方書寡所酬接間獨喜從田間野老沽村酒一鮭一菜引滿索醉古朴眞率有五栁柴桑之風焉配爲李孺人諱明貞處士北隅公華女母某婦也十八而歸公兩劉淑人嚴持新婦嗃嗃孺人事之婉孌有儀曰吾幼所事吾父若母如此也子生而才脫簮珥佐之讀箠勅不少借曰吾聞吾兩姑督汝叔如此也嫠而總家政特井井墓以有田所居以有室廬內外事一切治辦曰吾先君子遺令如此也耋而輕萬里程就其子祿養溧陽曰吾兒子不欲旦暮背捨我如此也而其後蒙詔恩有司給肉與帛榜其門曰聖孝錫類鄕裏以爲榮蓋自孺人歸公而公往往有蒼梧之役孺人則代爲子公沒孺人代爲父令妻壽母卓行明淑晚而丁盛朝遘異數𨿽時與年會亦其純徳備福所私於天厚矣公生弘治丁巳卒嘉靖辛酉孺人生弘治己未卒萬曆丙戌子男四次卽先生所繇溧陽訓遷諭封川起諭吾錫者也余惟道之精以治身其緒餘以治天下國家世但見司徒公致位文昌顯名朝廷以爲儒之用大而不知調劑補泄以佐燠寒慘舒侵蝕之偏公所操固性命之樞也其鄕國但見生死肉骨比於倉公扁鵲以爲克推隆贈公之傳而不知公皭然好修澹泊寡營其所身有固儒者之粹實也孺人徳齊而壽考過之夫非公活人多不自享修齡大年而造物者特推其餘以畀孺人而報公於冥冥歟然有子教三邑所造士無算植節勵風出處具有終始儒之用卒不爲不大而活人之世澤其將益衍以昌無疑也爲之銘固宜銘曰

繄儒而醫已疾扶衰贈公之遺繄醫而儒矩蹈繩趨以兄司徒醫以暢澤儒以傳軌振鐸起迷文學之以有美嫓徳望若鹿門藏斯妥斯長彼蘭孫胡軌弗傳胡澤弗延彌大而宣後千百年視予銘以然

醫壽官楊村呂翁墓志銘

江陰楊村呂翁卒而其從子應鍾喪之哀曰天乎自吾父逝而吾伯父猶吾父也吾伯父不子吾弟應律以夭而吾猶子也而今已矣其如何則又曰夫死生命之恆也蕃悴數之值也窀穸人之歸也金石事之永也吾其從史家乞一言以殉吾伯父地下矣齋而詣余泣請銘余雅聞呂翁爲人而又悲應鍾指不敢辭呂翁者諱講字明學所居楊莊因號之楊村云呂翁非實呂姓也呂故承氏宋迄元入我明世負江而居間有仕邑宰者自呂翁之曽祖悛丁家難早卒子巢云公坤藐焉孤童耳其母周袵而之所自出呂匿焉呂拊循之有恩巢云公矢曰生我者呂也吾子孫世世不得復顧承氏矣遂冒呂氏巢云公之廢儒而醫以病痿故傳子春林公夔而醫大著春林公娶於李生兩子爲呂翁兄弟而醫又大著初呂翁髫時巢云公尙無恙也一日召呂翁前勅曰吾使汝兄弟儒而偃蹇以老乎孰與醫而頡頏以名乎吾材汝審矣汝何擇術焉呂翁跽對曰惟大父命乃亦廢儒而醫盡得巢云公禁方及藥論書偕共仲陽橋翁讀切磋究之他日雜出視人病察色脈傳變相與設疑難算功效同者十九不同者十一而後知巢云公之材之弗爽也病者家以得呂翁兄弟一藥而安以不得呂翁兄弟一藥而危聲價鵲起幾揜春林公出之上而後知呂翁兄弟之名之果頡頏也然呂翁不獨名醫而已其治人病人治而我收其功功不必我出我治而人收其利利不必我得無乘危無擇安曰吾聞諸先大父之與人交率意哆口不習爲苛禮疏節一言投契𨿽終身可也間譚說古今人成敗慷慨感憤朴樕淚數行下人目爲迂曰吾不諱迂丐貸無所取橫逆無所較焚劵拭唾曰吾師乎晚而用詔恩拜官服歲不四三禦邑令召鄕飲不肻往曰吾徳不任此仁心爲質蟬蛻聲利第好讀古人書泛濫經史不專軒岐家言好誦詩憶可千首好蓄名賢畫染諷詠展玩翛然淸逺而後知呂翁之卒未嘗以醫廢儒也蓋呂翁所自述與應鍾所爲余述者云爾而余益訪求呂翁遺事欲盡其爲人則潛徳媺行甚夥不勝書夫急知已疾而逆之淮執不令具資斧一何篤也疾凡在死法中戒其家勿他治他治徒損金錢乃無益又何悃也終老躑躅衢路不休不逺郤步不暑加蓋復何質也出入必薦所嗜於先園花開必折以獻若對若思又何孝也遇佳山水扁舟獨往畱連不忍去益何曠也逍遙待盡檢所愛圖書且披且吟禁毋得呼佛抑何定也夫是者不獨無廢儒又類知道也余又安能盡呂翁呂翁卒萬曆庚寅距生正徳戊寅配蔣氏繼娶李氏亦無子余考齊倉公師慶年七十餘無子遭倉公喜方授以其書史公傳倉公動必稱師慶然不言慶何如人也呂翁亦年七十餘無子然有重名於時又親其從子應鍾克紹明徳潤色其業此之所托以方慶不亦幸甚無憾哉乃其爲人進於技矣余故撮而列之付應鍾納諸其幽令後世有考焉銘曰

彭澤生挽香山自銘齊一生死逍遙醉醒呂翁慕之垂老有述曰無胥諛世好曲筆我筆無諛贄此玄室必銘而刋小阮之意醫術儒行合爲一志以詔來玆其兩勿媿

太學古涇華君墓志銘

余不習華太學古涇君習其子諸生寯云寯與餘同以丁夘遊於學宮采采芹藻之間相樂也余爲諸生七年用射策中科而寯一旦厭棄其業罷諸生籍又十八年餘還守先人冢浮沈裏門而寯持其尊人喪未塟也衰而詣餘言志銘事問誰狀則趙郡丞道隆郡丞嘗別駕福州余邂逅之福州其人擇言而發擇地而蹈之非苟爲諛者狀宜信然余竟讀大都言家庭之恆節非有殊尢絕迹於世也而又偃蹇守太學以老名不掛選人澤不被閭左安所名不朽焉𨿽然公之爲承徳郎尙絅公子也嫡而兄者三而公居季稱孽子矣而公不自菲薄方迎師求友切磋經生之業十六補郡諸生十七進太學志行醇美爲倫大司成所寵異弱冠婿於秦婦翁贈奉直公泮太翁宮保尙書端敏公也端敏參機務畱中稱貴婿矣而君不自侈汰兢兢踐繩墨爲喬太宰魏大理諸名流巨人所進承徳公且死分異諸子田廬君獨得所謂劉團橋者地偏以瘠稱下產矣而君弗爲較勤以補瘠屹然植立於澆漓嚚薄之中以寜厥居晚而困長賦稱落門矣而君亦弗爲摧食麤衣韋儉以補約以卒無乏絕蓋公須髯如戟好面折人過似亢厲然其中心開爽無他城府纎嗇不輕予人一錢似篤於利然顧名義厚倫理非其有不取於其先人家法庶幾能力守而勿墜者以余耳目所睹記華山千支林林始未嘗不殷厚好禮後稍陵逼彼其銖兩尺寸而累之聲色酒食博塞鬭爭而屑越之何聚弗散何盛弗衰柰何笑儉勤曰毋庸讎禮法若桎梏嗟嗟以此持家家可知矣君固無奇行闓澤可以不朽乃其處丰履盈常有以自下窘且老顧又若不肯下人者豈其常遊天下士有所聞於名流巨人耶余故不辭而爲之志志曰君諱諒字企明古涇其號承徳公諱秩用王國官授嫡母安人過氏承徳之父爲聽竹公守吉聽竹之父爲怡隠公宗壽實惟鵝湖始興之祖其上不具次總之南齊孝子寶裔也配秦氏君生於正徳已夘卒於萬曆甲申余又爲之銘銘曰

史公有言人貌榮名君貌人憎而名弗榮第考其平生孝友而勤畊是惟先民之程吾故以銘君之幽塋

郡文學養吾堵先生曁配蘇孺人合塟墓志銘

堵養吾先生旣卒且塟之二十有三年而其配蘇孺人亦卒厥子邑諸生維藩閩南平令維垣及維屏將以月日之吉奉孺人柩啟先生兆合焉而謁志銘於余蓋余髫而與維藩維垣兩兄弟者友也於先生乎假館朝饔而夕飱於先生乎授粲先生不以余孱稚厭棄余所以拊循如其子切劘如其友而模範又如其師乃餘之幸而第也而先生不及見也卽先生之子之第也而先生亦不及見也悲夫先生夫婦明徳潛懿具在事狀余得藉手墓中石舒生平之感其安敢弗力謹按先生諱鴻字鳴秋養吾其號吾無錫之堵自義興徙其先有志三者生文玉文玉生理理生倫倫生樂耕公嶽先生父也樂耕公行古之道厲操行鄕人尊爲長者配薛繼曹實禱於句曲山而生先生先生之生也樂耕公春秋五十餘髙矣而先生質又敏慧樂耕公私獨喜撫而曰兒將大吾門耶華陽神告我矣六歲就外傅受章句十二習爲制舉文弱冠僦居邑城之崇安卒業焉夏不帷冬不被攻苦食淡晝夜兀兀以爲常功幾與苦行頭陀埒而後獲以丙午成郡諸生也是時樂耕公夫婦老無恙先生愈益奮泛濫百家言咀其英華幾一當京兆試慰二老人意而四上應天皆報罷二老人又相繼沒先生泫然曰天乎親弗待矣而守靑衿何爲乎且吾幸有子吾休矣於是維藩兩兄弟並嶄嶄露頭角先生業爲擇良師友身又自操督之極嚴竟兩兄弟所繇立本之績學亦嚴父力云先生少而具卓識自樂耕公好行徳戶納畝千宗親以匿徭而我以任役先生跽請曰此夫以虛畝以賈實累者也盍洗諸戶空而累釋而後樂耕公之於耕樂也母曹之在殯也而倭適來焚掠特慘先生哀號吁天計無所復之則倉皇陳牲酒米蔬於庭而大署其屏曰幸甚毋毀我先骨倭遶棺大嚼去竟以不火人謂孝感先生恂抑善下人足不肯踐公府而獨不能忍彊禦豪有假長賦魚肉人者勢張甚先生恚曰是裏虎也我必攖之立白諸令繩以法閭井始貼席凡先生所重然諾所謹取與燕居必衣冠終其身不習爲狎遊謔浪矩矱森肅見無不嚴憚而於宗親故曲有恩意割田以佐窶者醵金以資娶者畫山以妥塟者蓋環而家者倚若外府人又無不親先生歸焉先生雅病啖喘病得之哭樂耕公居平卽無一日不病卽不一日臥病也歲癸酉秋頓劇遂以卒余憶是歲初夏學使者試義興余忝諸生甲維藩兩兄弟於童子中自甲乙盛矣先生賀余曰同志同遇盍同載泛具區歸乎猝而遭狂飆洪濤沸天舟且覆賴先生色定指夫椒以免悲夫余輩甫以其夏徼先生靈以活而先生遽以其秋死耶且夫不死湖波死牖下天未爲無意先生也蘇孺人者父西澗公良弼前母張母王孺人生十有七年而歸先生相先生三十有二年而稱未亡人又十有五年而見其子成進士又四年祿官廨以卒孺人之相先生婉孌以奉舅姑辛苦約束以佐讀爲令妻絕甘私余以養父母老爲孝女延師潔滫瀡進衣履不以子通塞爲喜慍於士言命於官言職爲哲毋則孺人於先生其所以內外相成生死不相悖者矣先生卒萬曆癸酉七月二十八日距生爲嘉靖壬午正月初六日得年五十有二塟於祖塋之昭而孺人之合而祔也以今年丁酉十二月孫繼臯曰曩余請業西溪之上則甚徳兩先生一爲王澤南先生其人堅忍彊力餼郡學宮將得貢死一爲先生兩先生皆產邑西鄙家並太湖而城居又皆在西溪皆有子延明師納友余故皆得廁席焉然余窺堵先生外嚴而內沈類有體用者非文士而已藉令柄事當機應猝決謀定慮聲色不動而事集矣惜乎不一遇以死式谷似之以昌厥施其在南平乎孺人後死二十許年睹其子之成以報先生地下先生亦永有慰也銘曰

學以苦植行以嚴操弗逢弗庸咄嗟靑袍亦旣有子蜚黃綰墨譬彼藨蓘報乃斯食淑也道捐終焉同藏宅斯兆斯祖宗之旁煌煌天書有來無已我志厥迹以詔來祀

惠泉孫隠君墓志銘

君諱炯字季明別號惠泉君非實孫姓也故蔣氏居江陰之劉莊自其七世祖竹坡公觀徙吾無錫之湖塘居焉故遂爲無錫人竹坡公生蘿月公椿蘿月公生檜軒公佑檜軒公生慕巖公世昌慕巖公生思仁公輔實後於其姑之適孫而斬者於是蒙孫姓思仁公生太學梓溪公岐娶於錢生四子長照次耀次煥君其最少子也世之父母往往愛最少子而君顧以生晚毋愛然君生英穎雅不好弄其諸父西郊公者一見奇之以爲此兒寜馨得而袵之去會他日西郊公自有子乃歸歸而父若母則皆已老矣產亦已析其上腴悉已瓜分諸長兄而二老人僅擁其餘瘠以自支給逋日起君入而低回膝間出而就外傅讀讀不丙夜不輟蔚然文儒也而卽不幸二老人相繼以沒遺令授君其瘠並授君其逋當是時君孱焉一孤童諸債家執契劵窘子母錢危矣邑又中倭急軍興裏胥追呼按籍而窘役益又危矣顧君弗自危也曰吾故農家子吾力農亦足以佐縣官而封殖其私何必用儒起哉所謂吳戴村者君所受瘠也荷耒耜往畊焉櫛沐風雨與僮畯分功適有天幸多歲獲以倍入而逋漸減損矣以身殉義以義終事而役弗困矣蓋自君徙吳戴而田疇墟落芃芃鬰鬰幾與湖塘之業埓君之果能用力農立厥家如此君有至性方髫齓嘗身扞梓溪公於盜弱冠而持喪毀且骨五十而慕歲時祠祀嗚嗚泣數行下事諸長兄猶父撫循諸長兄之孤猶子也不以讒間親不以久渝愛人尢爲難君爲儉至於米鹽靡密衣不四三浣弗易室廬非傾圮弗治而緩急能周人窶人佃戶以無攜其孥宗黨無瘐死於獄則皆以君故君爲愼至於朝夕相戒若罟在門若穽在途而事至患來卽又處以鎭靜籌以理勢神情彌朗卒亦無恙夫善建者不拔善抱者不脫君振家開業良本之乎勤乃其人實卓然有以自立故足述也君居平好占候醫藥諸書間從野老村氓卜晴雨砭疾病效驗多有又好爲吐納偃仰以時修息自詫有得然其晚而爲勤益甚外彊而中幹竟以瘁終其可悲也已不竟爲儒用其才當官治民而苐用之阡陌勞來僮僕殿最之間詔書不賜爵郡國不舉徵不獲比於漢之孝弟力田而苐用捐粟振閭左旌門予冠服以老其又可悲也已君卒萬曆己丑距生嘉靖乙未配靖江朱氏墓亦在吳戴村君嘗以子維圻從余遊余於君不爲不深也銘安辭銘曰

於斯乎徙於斯乎藏枌楡松檟鬰乎相望彼何老人君其鄕匪瘠乃腴其以子孫永昌

邑諸生文淵談君墓志銘

談君諱經字子常別號文淵其先汴商也宋南渡來居無錫蓮蓉湖上入明有諱壽者用從徵勞授官七品又傳而生志廣志廣生景芳景芳生仁仁生幹是爲君父母朱氏君生而穎慧年十二通尙書能爲制舉義气又最髙君父嘗坐事當詣縣對簿君隨之入垂髮爭庭下甚力縣令檇李卜公奇其辯問童子能屬文乎君謹對曰能立試君書義君奮筆立就卜公乃大嘉賞事遽釋無所問於是縣人爲之語曰誰不生男卽不如談居久之君推擇縣博士弟子員故廣西按察仲山王先生與今善化令文峯錢公者皆世所稱文章家者也先後講藝縣之洞虛宮中從遊者雲集君課其間常最稱入室弟子君又魁然偉人當是時人無不遜避君此特芥視一第耳卽君亦內自許我固饒爲之而君五試應天顧皆報罷然君弗爲沮气乃愈益髙曰蘇不敝貂卞不刖脛孰能明其璞用其策者乎且我幸壯未老終當有知我者則亦出講藝洞虛宮中後生從遊亦雲集其逺乃有自白下與金壇溧水之間來者往往得君指南歸而籍甚有名間舉於其鄕而君依然靑衿也自此君乃視賢能奏書眞比於千佛名經矣鬰鬰銷損竟卒君𨿽業儒生食貧然能資所進修脯奉其父若母旨甘又能斥其餘婚嫁其弟若妹又能輔族人光復其先世所遺業毋廢此皆君篤行大者然亦以此無積貲宗黨有相構君爲分別曲直各得所欲去有寃爲奮白公府卽致怨不卹也蓋其剛直之節信於平日云君且卒呼弟諸生緯與其子訣曰我才非不如人志非不如人而今已矣我死必遺二老人憂善慰之是在吾弟忠信儉勤以持門戶是在吾子言訖遂瞑嗟乎以君其气身不離庠序年不踰艾以死命止此耶其亦可悲也已君生嘉靖乙未卒萬曆壬午子應奎塟君小嶺原而乞余銘其墓中之石餘與君同裏閈而君又嘗同學爲諸生又先後同出仲山先生門余每從諸門人以春秋祠先生未嘗不遇君俎豆間也低回久之未嘗不殷勤相勞苦而君亦不可作矣嗟乎余不當銘君哉銘曰

君胡气之髙而命之卑僅止於斯彼胡挾持而印累累而壽永綏嗟嗟談君人忌猶可天孰諒我身沒坎坷山深水左木茂樟楠君長此妥以爾孫子繁夥

華室談孺人墓志銘

往嘉靖中少司馬中丞十山談公愷解兩粵總鎭歸老城東功名富貴一時無兩而介弟鴻臚明陽公悌韋布糲食依然寒素也邑爭言第五之名不減驃騎矣而華在南郭自封戶部海月公麟祥用計然氏言起髙貲埒素封其子戶部郎中補庵公雲貴而無釋文未老而謝爲義廩食其族人頗方之範氏父子云封公晚而得今太學次庵君露奇愛之必擇婦曰婦無必名公卿家其人不離寒素者而可也鴻臚公娶於秦再舉而女亦奇愛之必擇婿曰婿無必髙貲其家不乏賢士大夫者而可也於是孺人歸太學君孺人之歸太學君也而封公業前卒嫡某安人益又前卒獨所生薛氏姑在耳孺人所以隆薛氏姑不啻若嫡也食飲必旨甘而敬進之筐篚筦鑰無敢或專擅而後薛氏姑乃大喜曰新婦賢幸善事我我無虞瘁矣封公之命太學君也汝父事伯兄而母事丘嫂孺人則亦舅事兄而姑事姒旦夕問起居歲時上履所以事楊安人不啻若薛氏姑也而後楊安人乃亦大喜曰娣賢幸親我我無虞間矣太學君稟學戶部公所而異厥居間而歸省侍孺人未嘗不引樂羊斷機之事相激勉也太學君好招延茂異爲文社切劘其業孺人未嘗不潔滫瀡益膏火佐之攻也而後太學君乃亦大喜曰吾妻賢幸克匡我我無虞畫矣蓋自孺人稱太學君婦而門以內外無不賢孺人者孺人又識重見逺諳曉大義不落女婦人局蹐閨閣見解一夕盜斧闗入勢張甚孺人不錢帛問也急扣薛氏姑寢門身倉皇掖走以免薛氏姑且驚且定泣謂孺人而何第善我而實生我煦煦徳之矣而太學君以父戶部公故所分授田廬降而與其子五人者齒太學君意不無鞅鞅孺人從容言先大人不徒手起南郭乎丈夫在所自致何齷齪計較爲且微兄公君寜有今日太學君遽感悟自此絕不以掛口故知向者孺人之事楊安人非獨引分亦其中心誠不背本也而久之孺人卽不子則爲營別館飾一姬侍太學君又不子又以一姬進他日果有報後房舉子者而孺人喜可知也曰先大人其終祚君以無遺吾姑矣親卵翼呴濡惟恐傷之疾幾殆捐槖裝召醫巫省視卒以不敗長而督之讀齗齗如也卒以觀其成其爲門戶嗣續計長久如此此豈但相太學君爲勸學助勤比於益友而已乎於是逺近亦無不賢孺人且以賢太學君能孝恭母兄而不墜其宗也且又以徵士不離寒素者其女必賢而能擇人者又賢也孺人生嘉靖辛夘卒萬曆庚寅塟孺人梅裏新阡而以孺人弟太學君信余修狀令二子來乞銘夫弟也而居平不輕丐姊一錢沒而肯溢一詞乎狀宜信然余嘗廁文社暱太學君久彼其鴻懿淳爍耳而習之矣卽微狀信也銘安辭銘曰

維詩二南古歌房中闗雎夢寐小星在公里巷化之俗美且同世衰教熄遐哉王風巧妬工讒索家殄宗有卓明淑惠仁以容姬子吾子曷生匪躬以幸厥先以厚爾終諒古有聞亦徳之丰鬱鬱髙原於作新宮藏斯妥斯祚滋無窮我揭以銘詔彼嚚蒙

勅封孺人孫室尹氏墓志銘

孺人尹氏都察院右僉都禦史操江南畿萊陽孫公旬繼配也公受操江命未上而母戴太孺人卒於裏惟是含殮誠信畢在孺人公奔歸且踴且號微吾妻誰代吾子乎太孺人之服■﹝衤覃﹞而孺人亦卒公卽又悲泣吾妻從吾母地下耶吾弗忘吾母忍忘吾妻於是自爲傳傳孺人而貽書繼臯志銘其塟嗟乎教之衰也勃溪之俗成而嫖忽之歌聞矣如孺人所稱賢孝婦非乎遂爲志志曰孺人萊士族祖諸生天麒父煌孺人腹母栁六月而煌卒生數歲栁亦卒實鞠於祖母薛慧且淑也薛憐愛之甚偃蹇其偶年十七其季父文學某察公諸生中異之以爲貴人會弦再絕孺人乃來爲繼入門逮事王舅姑曁其舅陵川公咸婉孌有儀而獨事姑太孺人久終其天年繼以死初太孺人失陵川公也嫠且病性又嚴重持新婦嗃嗃鮮所當意公又淹諸生未達孺人逆色望指調旨甘而敬進之以時奉衣襦病走醫巫間拮據績紝累纎嗇佐朝夕凡以順適太孺人歡其心抑安公讀也而公果用丁卯舉鄕書甲戌成進士拜大行人選入臺爲禦史皇華直指之使驂牡而乘驄十九在官十一在家太孺人無離憂以孺人在也公自禦史久次貳大理以陟都禦史一意宣風亮采庶幾藉太孺人餘年報主上大恩亦以孺人在也而竟相隨以死計孺人從公祿邸中分華而享佚月日可屈指數耳其可悲也已孺人爲懿烈非一自處妯娌逮宗黨下至裏婦無所不周睦人人自以徳已損貲植諸尹親爲長久毋使坐糜勅其子必曰積徳積徳不專責讀書先後置二媵侍公待之並有恩禮無醜窮無溢盈斯皆女婦人所難能者然無大事太孺人以身相終始非獨至性亦其於經訓習矣孺人生嘉靖﹝缺﹞卒萬曆壬辰蓋孺人被今稱用公禦史時詔恩與元配李孺人同贈封者也公偉望重臣朝野傾向久卽家拜煌煌顯號賁孺人幽潛寜一二錫然哉臯旣志之如此而又爲銘銘曰

女而士兮婦而子兮以奉姑終下而從兮以相中丞往靖共兮嗚呼斯其爲尹吉氏之封兮

華母安太君墓志銘

安於無錫最著華又著兩家皆累髙貲喬木相望所從來久其在嘉靖中華則鴻山先生察繇翰林吉士累官侍讀學士視南篆安則膠峯公如山亦繇吉士外遷僉事四川地望官階略亦相當學士先生有子太學洞庵君伯貞長而材絕憐愛之曰必婦名家女而僉事公之季太學膠陽公如石有女賢故華所自出也曰必婿名家子於是太君歸太學君太君之歸太學君也而學士先生業焚魚家居然所識拔門生故人滿天下他日擁車蓋造請鵝湖之濵者趾交錯不乏惟是飲食燕勞一切需太君取咄嗟辦太君不爲難也曰婦不幸不及事吾姑錢宜人幸及事吾翁何敢不盡力學士先生課太學君嚴所招延皆四方名士旦暮各有程而太君相以勤太學斤斤守其家微近嗇而太君相以禮宗黨有緩急歲時伏臘有贈遺問太君僮僕千指飽饑燠寒問太君不問太學君也蓋太君身不出帷帟足不離機杼而閫內外事斬焉以理絕無難太君者太君所難子乃又不妬飾宜子之妾以進而太學君有子矣幼而顧復長而督誨太君忘其非吾出也卽諸子亦忘太君非所出而太君有子矣嗟乎教之熄也樛木小星之詩不歌於房中而婦以妬敗徳士以婦滅宗者豈少乎如太君不亦秉誼逹識女婦而丈夫者哉吾獨嘆鄕者學士先生老矣其少子禮部君叔陽又弱冠用名進士起家當此之時太學君伏櫪未衰而其長子諸生師臯髫而妙文辭復隠然負靑雲之器家方隆盛簮纓衿佩堂階映照太君一俯仰而慰意可知也久之學士先生以壽終禮部君夭𨿽太學君父子不能竢一第相隨逝矣歲曽幾何太君一哭其翁再哭其子更哭其夫菀枯炎寂之變躬閱親嘗而後以身殉焉太君所能爲華氏世者人也所不能爲華氏世者天也其可悲也已太君歿萬曆己丑距生嘉靖辛卯卜以今年己丑啟太學君兆合焉禮也吾旣爲之志而系以銘銘曰

不子而子以祚華氏其傳二禩沒而塟此世號皇妣後多受祉厥祚不已

邑諸生涵虛馬君妻徐氏墓志銘

諸生馬君希尹之妻徐氏卒而涕泣自爲狀來請銘曰吾妻江陰人也江陰之徐望於我常州之五邑而太學生璜拙翁某與其配秦實生吾妻方吾妻之在室也父若母絕憐愛之吾妻亦婉孌而承事也蓋其家嘗一受盜火著其父之身傷焉吾妻則亦自灸其臂曰以分痛也父病幾殆則早夜起而呼天曰願以不肖女之身代也於是稱爲孝女而自歸於吾則以不及事吾先大夫與吾之嫡金宜人爲恨所以事吾生母林與所以事其母無兩是吾妻之能順也吾之少也不能問生產吾妻弗爲意也吾窳惰不力於學而吾妻乃諌諌弗從則往往涕泣道矣吾晝與友朋切劘文史之業而吾妻進滫瀡無闕夜而篝燈讀而身以女紅佐吾勞也吾出而試學使者而吾妻已病然猶歸寜傍父母以安吾於試而幸成諸生而吾妻病已篤顧猶諄諄戒我無佚廢業無利傷行也嗟乎吾妻吾益友也二十而來歸四年而遽棄吾以夭遺形永離遺息仍喪斷弦孤雁能不悲乎今之塟也子其幸銘之餘嘗考覧載籍婦徳之禆士行何其大也故王章憤激於牛衣羊子終業於斷織相成之效自昔而然今無論馬君所稱思之皆有事實可信卽其緝文勵行卓然將振其家聲非孺人之賢而何也孺人生嘉靖戊午卒萬曆辛巳得年僅二十有四銘曰

相彼凡鳥雙飛並翔鳳兮鳳兮乃失其凰嗟何續矣雞鳴之章

王母華孺人墓志銘

華孺人者故鴻臚梁川王公重道之繼室也本鄒氏父小涇翁泳母郭其氏華者郭卒而長於姑鄒竟乃母鄒而父■﹝山侯﹞山翁惺也華鄒皆無錫大族孺人生長其間兩家父母絕憐愛之以孺人婉慧靜莊稱其爲女也逮歸於王王又大族也舅曰禮部郎九巖公兄公國史編修堯衢公其父子並踐華貫赫奕貴盛家又饒禮法孺人甫入門稱賢姑朱安人太姑唐太安人無不宜孺人孝謹稱其爲婦也編修公卒官禮部公卒於家而王氏遂多事會島夷飆起有司用軍興法百方窘鴻臚公鴻臚公捐槖應之凡以佐縣官城守而家顧承島夷火焚掠幾盡然鴻臚公無深念以孺人能譬說慰解無傷其心而又身拮據以補助之也鴻臚公卒孺人稱未亡人十六年卒睹孤之有立以孺人能教也若孺人者所以爲女爲婦爲母之道何其備也然孺人處貴富而多憂勞之攻不出帷帟而嬰門戶之慮故未老而病痺病八年竟卒矣距其生爲嘉靖癸未卒爲萬曆辛巳蓋余聞裏中化行之事其母孝也八年於病而身抱扶臥起歿而慟幾絕者數則孺人有子矣塟孺人前王村祖塋之次啟鴻臚公兆合焉而手狀來請銘余安敢以不文爲解乃爲銘銘曰

鄒有淑華則嫁歸於王亦繼華奉尊嫜順以下徳多有閨門化中道艱良人謝爰立孤陶母亞美崇原水紛迓石上銘照長夜

徐孺人薛氏墓志銘

孺人薛氏文學澄宇徐翁之配而茂才文光文瑞之母也徐江陰大族素封丹轂所在相望而薛自觀察畏齋先生以名進士起家道徳文詞宗表當世其配宜人談也實生孺人孺人生而靜婉觀察絕憐愛之曰吾女不與凡子而會徐翁少而負雋聲擇焉乃字於是孺人歸翁孺人之歸徐翁年甫十六耳而徐翁之尊人忽然捐館捨孺人相徐翁喪塟易戚一稟於禮宗黨內外嘆息嘩曰毋言婦新不儉人之親徐翁於諸兄弟中最少田割其瘠者廬割其狹者而又中島夷冦藐焉一孤持門戶苦岌岌本業幾廢孺人斥釵釧禦荊布拮據操作比於寒女一不以累徐翁而徐翁遂推擇爲諸生所爲文益工聲益起則孺人左右之也徐翁數奇都試輙報罷久之用恩例拜章服聊以自老孺人爲不怡晚而二子茂才亦少而負雋聲而喜可知也孺人則督其二子甚具往往誡曰夫業美家傳譽歸宅相爾不聞之乎勉旃毋遏佚爾前光忘爾所自出矣而二子並以諸生髙等次第廩學宮駸駸乎淩雲而擢桂則亦孺人左右徐翁成之也凡此皆孺人大者本之能明識道理自其天性然觀察閨閾觀刑之教所從來矣孺人生嘉靖庚寅卒萬曆丁亥二子請於其翁謀以塟孺人土瀆新阡而泣詣余丐銘其墓中之石夫道美揚輝助流政教史氏職也余何敢以服爲解銘曰

觀察楚楚不媿爲女冰食蘗茹文學厚負不媿爲婦行汲操舂胡徳孔良而算弗長其後將昌以爲莽泱視子瑞光

宗伯集卷八

●欽定四庫全書

宗伯集卷九

﹝明﹞孫繼臯撰

○志銘

累封中憲大夫湖廣徳安府知府豫吾楊公墓志銘

累封中憲大夫湖廣徳安知府豫吾楊公雲南按察副使以忠之父也初副使君擢雲南念公老逡巡欲毋行公意不懌曰吾健飯也而兒不以時爲人主扞疆場古有叱其馭九折阪者非人子也耶副使君不忍逆公指黽勉決別蓋去可一歲所而公以不諱聞矣悲夫悲夫星奔萬里荼苦終天玆副使君所爲痛心刺骨者乎旣三年免喪副使君始克塟公於其邑羊區之原以其母朱恭人來合而手狀使余志銘其墓按公諱誠字君言豫吾其自號楊之先陜人自宋徙家吾常故今爲常之武進人祖澯父東亭公經名醫也又嘗不昧人遺金鄕裏以此推爲長者東亭公長子諤生而瞶冉冉逼艾矣而舉公公實慧頴人乃曰此天所以祚東亭公也稍長受毛詩遂以詩列爲諸生先後負笈遊薛方山丘雙橋馮南津三先生之門稱入室弟子又好玩誦理學諸儒先所論撰多所領會以故其文醇正爾雅似其爲人其人溫良樂易似其爲文彬乎文質純備君子也顧數奇數上有司皆不第於是副使君嶄嶄露頭角公撫而曰吾一經有托矣舉所受之三先生及夙所自得者悉以付副使君使切磋究之而副使君尋用家學成進士終不假他師也副使君官主事戶部則以詔恩封公主事出知府永州則又以恩晉公四品服移徳安滿而最則又晉公今封三錫而都金緋貴五馬蓋不啻身致靑雲上云方公之困諸生間也而東亭公尙無恙然罷矣母周亦善病公與朱恭人朝夕時其旨甘而進之間爲調湯藥所以扶持萬端而二老人壽皆開八袠以沒沒之若干年而副使君之捷至公祠謁不以喜而以悲曰天乎柰何不令吾父若母見今日事耶潸焉出涕賀者爲動容兄之瞶也凡公私外內事公一切爲之盡無或孑遺且命仲子爲之後春秋上冢必旁酹其族祖一杯曰是嘗卵翼孤童時吾弗忘昔也其天性篤至如此與人交語溫而气和惟恐傷之人亦以公親已家尠剰縷羨鏹之積而於內外親往往軫其寒饑佐其吉凶禮以爲常有締肺腑絓罪狀公府者公身爲直其寃卒以免他造請干謁招權顧金錢公弗爲也公自副使君貴嘗一護家臨視之京邸又嘗偕之徳安廨訓勑要約惟是官方民隱之爲兢兢己單車離徳安絕不欲費轄內一錢竟公過亦無知聞者夫觸屏拒誨諂過縣置吏事而敎之衰也久矣副使君之號良二千石而皭然不愧爲淸白吏子孫也豈不亦有繇哉公𨿽拜有官封被章服雅好與其窮交老友婆娑嘯傲於溪云隴月之間以相娯樂晚而失朱恭人白首傷離忽忽不自得每初度子孫羅拜上觴爲壽公奉兩尊人像中堂旁像朱恭人欷歔對之觴卻弗禦矣則公之澹於物而深於情也素彊鮮疾疾已亟不頹臥衣冠整嚴不怖不戀以正而斃類有道者是爲萬曆丙申七月九日距生嘉靖乙酉十月二十五日得年七十有二配朱恭人恭人贈也實始封安人有賢徳先公卒公所以思不解子男五長卽副使君以忠娶葉氏封安人語有之山致髙雲雨興水致深蛟龍生士致徳福祿凝楊氏世載徳至公以經術啟副使君益培壅滋漑以致於民徳施普矣身備錫予之隆而子孫極蘭森玉立之盛天之所昌安可量也彼乘勢踞便算財賄以明得意朝而榮華夕而憔悴矣以方公所享孰多倘亦不能以此易彼歟公之塟也以今年己亥八月八日而余爲之銘銘曰

我聞治田菑畬以親力而逢年嘉谷乃臻公受儒術一傳崛起興也胡勃世徳之以旣種而獲亦增而培三世益蕃髙陽多才登原載光龍章有煜我銘新宮以詔式榖

江西參政吳君配邵恭人墓志銘

恭人邵氏無錫故浦城令陽湖公徳之女而武進今江西參政容宇吳君之龍之配也參政君之父助教昆麓先生嵚與浦城公同舉於鄕相得甚歡曰兩家子若女偶乎浦城公不幸客死國子先生迎歸其喪以參政君委聘恭人人曰厚哉殯亡友媳孤女恭人生二十年而歸參政君歸七年而參政君舉於鄕遂成進士又七年而參政君用主事工部最恭人封安人又十年而卒卒之年參政君用副使山東最進贈今號又五年始克塟參政君手事狀以來泣而曰甚矣吾之徳吾妻也吾少而守諸生而獵雋聲吾妻之以組紃佐吾勤也吾仕而搉武林行河張秋備兵淸源而獵才廉聲吾妻之以筦鑰佐吾嚴也吾先國子之歿而殯也而吾弗及躬吾先太恭人絕愛少子而吾幸以色養吾妻之能爲孝也吾甚慈而吾子無廢讀大者諸生小者孝亷矣吾宦而吾婚子無愆期吾妻之能爲愛與勞也甚矣吾之徳吾妻也乃今已矣則又曰吾妻死而吾先太恭人哭之如哭其女自吾丘嫂以下如哭其同產吾姬妾如泣其所生邵之宗親彷徨涕洟如奪其所依則內外親之黯然而徳吾妻其又可知也子必銘必子銘而可蓋余覽狀而賢之夫恭人之事太恭人也析居則從寢興則問燠寒進匕箸則調飽饑病則嘗藥是不以媳事姑而以母也恭人卽後長姒而貴然貴於他姒最少而雁行而修起居之節佩環雝然無矜容無翔言是森乎被法之守也身自官所歸一再擇良家子進之以安於宦而膏沐拂拭幾女畜之矣市兩美木以安其嫡母胡所生母張於晚暮而女幾代爲子則孝慈惠和其天性也抑聰明識理道炳大體恭人生而稱令妻歿而哭之皆慟厥有以夫然而備徳而無年壽仁福謙之訓其又何也豈完者在其夫若子而缺者顧在其身耶其可悲也已恭人生嘉靖某年月日卒萬曆某年月日墓在西埼之原以今年某月日葬銘曰

彼修而愚哲斯萎途徳則孔腴而命弗俱亦旣貴止亦有雋子畱余介祉其將在此銘石以俟

處士滄江盛君曁配徐孺人合葬墓志銘

在昔盛王之世家人之燕則歌棠棣焉故其時道化醲洽風俗醇美家翕戶睦熈如也敎而熄也角弓之刺興而骨肉之恩薄於是姜肱薛包之事世艷之殊尢絕迹矣夫兄弟之間蓋難言哉微獨其俗偸也亦溺女徳焉形骸離其外讒間離其內日月朘削此天倫也不乖剌澌滅豈已乎乃今則推賢靖江盛氏盛氏滄江君者五歲而孤厥兄滄洲翁僅十年長耳當此之時其家赤貧翁持其弟日夜泣曰天乎孰不爲子而孤我兩稚兒耶𨿽然我終不令弟死𦇤褓而我獨生卵翼之甚力迨翁壯有室而君亦漸長矣君事翁父也而事嫂母也翁之治生勤身自操作所以拮據萬端而君胼胝佐之翁日昃弗食君弗敢嘗食翁午夜弗寢君亦弗寢以爲常翁之治生有心計人又忠信亷賈五之又適有天幸所息皆倍貲暴起而君弗私一奇羨於是君亦壯有室且有子或勸君盍亦自爲計君嚬蹙曰兄能字我而不能字吾子耶客休矣勿復出口蓋君之子二而翁子四凡六君病且死執兄手而決吾幸席兄之餘以至今日死不恨顧吾子安得比兄子脫不諱他日分異必六而可翁嗚咽不許君瞪目曰兄不欲逝者瞑地下耶取紙筆來疏遺令給吾子若兄子使奉爲成言嗟乎君兄弟起孤童逐什一非有詩禮敎訓也又非有友朋講習之素也而生無異財歿無渝志彼儼然列士君子之林競小錐刀或日尋斧焉斯何人哉然君之室徐實從臾君以成君義每曰姒吾姑也吾弗敢以妯娌進而吾子比伯氏子卽伯氏不六許者吾以死請矣故君夫婦死而江上之人稱曰盛氏兄弟義人也乃其婦亦令妻也君生平不慢欺人人亦不慢欺君𨿽狙獪之豪必曰君長者吾何忍負絲髮又好行徳嘗於逆旅中倒槖中鏹脫邑子於厄其質行倜儻多此類徐孺人十六而歸君其姒生女撫之已代姒綜內政劑戚疏賤良皆有法飭賓祭有禮曰吾姒敎我如是柔和靜謙其天性也卒能引義成夫子志云記有之兄弟睦夫婦和而家肥江島彈丸和气盈盈萃盛氏一門而興也勃焉以斯則知賢者特立不賢者雅化古今人不相及所從來矣君之先本翟氏自武進徙靖江祖仲美爲盛贅遂蒙盛氏仲美生鏜娶郭君父母也生嘉靖某年月日卒萬曆某年月日君之子彥等以某年月日甲子用伯氏命塟江陰之毘山而今年某月日奉孺人柩啟而祔焉禮也彥自爲狀以來而余爲之志銘銘曰

一體而岐百心崄巇煮豆燃箕吁嗟連枝披枝傷根側目傷恩匪伊友昆婦言則煩蒸和召祥芝榮露瀼矧以家張何福不穰毘山隆隆雙魄妥中我銘幽宮以觀薄風

中殤孫第五女壙志

女華爲余梁溪孫繼臯以徳第五女萬曆丁亥正月十二日余內子曹安人生女京師石駙馬街邸捨余諭徳時也其年九月餘持先修撰喪歸女從而南後七年癸已余卽家拜少詹事女又從而北明年甲午安人歸娶婦女從母南丙申女又從母北明年丁酉余避言謝侍郎吏部歸女又先五月從母南蓋生十年而往來燕吳者六焉明年戊戌女遂病毒髮齒牙間藥之良已數旁發數已所謂胃火也腹按之堅若有物病得之食積所從來久然食益不節肌肉瘦以盡齒牙間火益張竟死庚子九月八日也年十有四女性潔嚴甫四歲見你子與人語問之其夫也自此卷被臥絕不近你子長而言動矩矩然知書自能讀傳記鮮難字始字吳氏厥子殤今年諾周氏子而女殤世多言山林人閒曠贏有家樂余已亥哭董氏女不再歲又哭女天於余何如耶余實饒宿孽殘蝕其骨肉撓苦之耶然余考古志殤女獨韓柳有彼皆與貶竄會倉卒道死野瘞今誦其文猶痛余因廢棄女不離帷帟而竟死亦可哀矣女凡有三兄二姊兩弟余以其死之月二十日庚申塟女先修撰先安人墓西南數百步爲吳縣師家山銘曰

去汝父母來傍汝祖曁汝祖妣汝永寧此

秦母王宜人墓志銘

宜人王氏故廣西慶逺太守企鳳秦公配也王武進望族宜人之祖爲尙書文肅公父應天經歷文炳娶於徐生宜人宜人生而早慧微獨妙纂組而已敎之詩賦輙能誦詩賦不忝爲女士而太守公實尙書少保端敏公諸孫倜儻而文雅亦稱佳公子云宜人十五而歸太守公當是時太守公之父贈公泮應天舉者也業前卒惟是端敏公曁其配鈕夫人老齊福偕姑張宜人攜新婦拜堂下佩環鏘然而羞棗栗獻履上壽威儀卒度內外親嘖嘖太息尙書家女而後乃任尙書家婦也詎與荊布子同乎哉無何端敏公曁鈕夫人先後捐館捨張宜人亦棄養鄕俗薄惡頗有修睚眥相齮齕者太守公凡兩兄弟並孱弱不耐事事皆太守公又以任子三比應天弗收門第益衰落意不無鬱鬱宜人從容進曰科目一家物耶而君必欲須此而致身儌上之恩與先尙書之靈何所不勉焉君往就官矣太守公韙其言謁選得南京都察院都事晉經歷後府一再被恩宜人晉今封久之出守慶逺慶逺在西南萬里外於是側室子大學延■﹝術上灬下﹞生數歲矣宜人畱曰吾爲君撫吾兒飾一媵使偕行太守公至則奉制府檄討叛猺猝有傳慶逺守陷沒者聲聞甚惡家人驚怖流涕宜人呼太學解曰而父居平好深計千條百端不應臨敵悖亂取喪敗且粵遼逺流行之口多失實而宜勿聽已果以捷成其識見超卓如此太守公自慶逺免歸家宜人更爲廣飾媵祝之多男子而其仲延熹生生五歲而太守公卒卒可十年而宜人卒宜人孝恭儉慈自其天性名家禮法習而熟其奉張宜人婉孌篤至所以順適之萬方處妯娌和而莊閨門之內賓如也足不踰閾𨿽裏媼鄰嫗罕覩其面太守公好客宜人親爲治具務鮮腆而自乃食蔬素嫁女盡力爲裝遣而自乃衣澣衣謂宜人殊荊布子哉荊布子政不能爲宜人所爲耳然無若爲太守公蕃支派以篤宗祜者宜人可以見端敏公鈕夫人祠廟矣宜人卒萬曆丙申距生嘉靖己丑塟宜人華藏之東啟太守公兆來合焉而使余爲之志且銘余惟宜人年不滿七十身所經見盛衰丰約之變何其屢更也世言滄桑不虛耳然宜人弗驕以盈弗謫以摧躬秉令淑以相夫子而祚無窮古所稱女宗非歟銘宜銘曰

不子而子詩詠葛藟綏爾福履以大受祉五世復始其將在此

亞中大夫湖廣布政使司右參政瀛滸馬公墓志銘

湖廣參政東光馬公將漕渡淮及下邳病卒其邸時萬曆辛卯閠三月二十八日也漕使者疏言臣允登勤其官而死宜有卹上下其疏吏部吏部弗爲請以寢嗟乎公死官職耳而規身後榮乎哉厥子紹英等徒跣走千里逆喪歸以甲午十二月某日甲子塟公金鋪之原而手狀謁余志銘其墓余辭焉弗獲久之始克爲之以報紹英使追納諸幽公字尗先號瀛滸其先晉陵州人自永樂初諱大成者來徙東光故今爲東光人大成生進進生杲杲生封中書舍人堯輔堯輔生工科都給事中汝松公父也馬氏世受農至都諫公始受儒而仕仕大光顯立朝居鄕並著風節士林慕稱之母曲孺人公之失曲孺人才六齡耳昕夕寢興一於都諫公都諫公且撫且誨以勵公於學而公質特穎異十歲卽能屬文十三推擇邑諸生弱冠科試當都試順天而會持都諫公服服除公學益超詣文亦益髙所知舉酒賀公靑雲足下生矣公亦雅自負不讓也遂以庚午舉順天明年成進士授山東齊河令甫下車受所訊殺人獄而疑之曰是老夫婦者酒傭耳人好與之同居而斃之野乎迹之則二惡少數就之飲而利其槖也立釋同居者捕二惡少寘之理人稱爲神亡何調濰令未上持繼母徐孺人服服除補河南之泌陽泌陽山瘠民多流徙公爲淸版籍裁更繇拊循慰勉甚至方春時和身行田間給牛種使力作戶口來復者無算邑以攺觀明年復調安陽安陽附郡郭又孔道也事法穰於他縣胥吏因緣爲姦不可詰公釐蠧剔垢所興除便不便一切與百姓更始而無大吁部使者民間苦養馬甚請折價銀輸縣官部使者以聞卒著爲憲令漳河溢公爲收殮其溺者而賑其孑遺者民歡若更生興文勸學士連茹而起蓋公令安陽五年爲最久而聲實亦最孚以著薦剡不啻數十上俄用尢異徵拜禦史福建道嘗一巡盧溝尋按遼東又按淮陽四郡遼重鎭公奬率將吏輯睦兵民以威信爲金湯蓄鋭樹威雄邊安堵矣淮陽吏民夙號爲惰窳公激揚彰癉凜凜風裁乃寶應一內河實公創議淸浚以卻湖險河成有詔紀錄賚金此國漕萬年伐也而公兩奉璽書率兼學政觀風造士更復奇遘云還掌河南道戍亥外內計皆與聞然公嚴毋曲庇毋苛求所禆益制典人才不輕而於大僚貴戚有絓公論者往往露章彈擊𨿽觸忤賈怨不爲避也竟以此出副使山東備靑州兵公領臺章久眾意公必厭薄外吏不爲而公顧曰吾柱後惠文自若也提衡三郡守三十州縣之長爲之核軍實備要害平亭獄訟督察盜賊以力爲良民扞海岱之間閭左晏如踰年擢參政湖廣主糧儲當不登公設法程督賦僅而及額而民力且大詘則議請攺折半以蘇凋瘵公之苦心爲調停也而病所從來矣風波霜露凡三護漕而最後死半道鞠躬竭節畢命官下士大夫共悲悼之公孝友自其天性痛曲孺人之不逮其長也都諫公之不見其貴也徐孺人之不逮其封命也歲時享祀嗚嗚泣數行下事同母兄二畜異母女弟二具有恩禮族窶且貧置義倉儲粟百石春貸秋斂以爲常割田二百畝捐其入佐之祭而後舉宗無流人無餒鬼也友朋親戚緩急叩門終不以無爲解後亦不責償庻幾範氏父子之風焉公於書靡所不窺卽醫卜星歷率能抉其奧窔間有所結撰以寄興而已往往削艸不存襟宇淩曠气局閎逺國家事𨿽甚艱且巨其才饒爲之其志亦勇爲之而不幸以年奪也惜哉然公所至美聲迹去而人謳思之不衰爲立像生祠之者比比然也其亦可以觀公矣公之卒也距生嘉靖戊申十一月十一日得年四十有四配王邇樞女封孺人子男五長紹英郡廩生﹝闕﹞

徵仕郎中書舍人芝臺華公曁配夏孺人合塟墓志銘

中書舍人芝臺華公予告歸三年卒於是公之配夏孺人卒十年往矣公生則以孺人故爲兆於鴨城之原及是公之子師周將奉其父若母以塟而手安司封希範所爲公狀與所自爲孺人狀泣而乞余志且銘夫傳美發潛以信來世史氏職也曷敢辭按狀公諱仲亨字起龍芝臺其號吾無錫之華著晉孝子寶族蕃以著代有簪紱入我明有諱悰韡者始居鵝湖悰韡生興叔興叔生宗壽宗壽生守吉守吉生燁燁生奉政大夫謹謹生學士鴻山先生察又徙居東亭則又著公父也嫡母錢宜人所生母馮孺人學士先生凡三子長太學伯貞季禮部主事叔陽而公居仲公生而肌晳望之如璧讀書課文不彊敎以習十七補郡博士弟子當是時學士先生焚魚家居龍門未就之業迫欲有所寄而太學公奉政公所憐愛也禮部公固奇穎方蘭茁其芽念乘時取科第以家聲禪獨中男恃耳身繩督之甚甚於束濕薪而公亦痛自刻勵昕夕占畢以爲常顧數奇再絀應天試用例遊北太學試順天幾得雋矣格一同捨捲罷是科禮部公弱冠舉於鄕連舉於南宮學士先生不少子早逹厭也惟是公失利以爲恚公出而色喜藉有貴弟而自傷胡以塞嚴父指下帷揣摩愈益憤奮矢一售自振不可得而學士先生捐館矣明年禮部公亦夭歿髙門暴摧家政如棼絲公不得復肄經生言而馮孺人且荏苒廹老公蹶然曰我縱不獲獵一第報先公九原獨不能儌一命酬母劬耶且決不令吾母荊布而屈他母蓋禮部公所生母顧前封安人云公裝而謁選人業遇例得典屬國俄被選入給事武英殿任筆札號爲華貫而公脈脈心動亟假將作差乘傳而南幾以衣冠早慰慈白而馮孺人之問至矣公跣而奔而後痛可知也服除如京師給事如故前後滿三歲授試中書舍人又三歲爲眞則公假司農差轉餉山海以間過家一省松楸還而以最聞子恩數如制馮孺人始乃贈今號而後公悲且喜又可知也惟是公遂以疾請矣公純誠孺慕𨿽不克以科第成學士先生志乃所以纘承甚勤初鄕氓善逋賦窘其長代輸故長賦病有司責逋急按裏而追呼窘甲之首故里甲又病病長賦學士先生嘗於其區創田若干頃署曰役田歲收其入以佐煩費此百世徳也顧身後不無動公疏以聞奉兪旨得世守焉病里甲公率羣從凡五百金公職其半復爲創田二頃亦署曰役田歲收其入以佐甲之首而里甲卽奔命不言疲矣兩役田相表裏以福區人而永先澤公之善爲孝也於兄弟最友愛送往事居靡不爲之盡宗人齮齕我一切屏不問異日有以他端扞文罔猶力爲解救以免通財折劵窶於我乎贍死於我乎槥水木原本公所深念也質庫奴糜千金室再火所蓄積毀以盡而行徳市義不衰歲饑邑議賑無所出公首捐粟千斛以倡諸藏粟家乃皆爭致鍾釡應矣民賴全活部使者爲旌門官邸固薄遊公自奉又極約縮而窮交宿好多所收卹居爲資斧行爲賫發病爲醫禱歿爲含殮周兆龍太學絕而屬公三百金公益千錢歸之其孥其著者也執政大僚多公通家歡公裹足不一往一弁迹公爲楊大司徒所愛重囊重賕請因語次從容言采礦便幾以聞上公驚曰此桑孔術也售且擾天下面發赤拒之峻故事內直諸舍人事巨璫過爲貶損公不貶損貞操亮節先見極慮所處𨿽閒局散秩隠然有以自重中年頗畜歌兒一朝幾遣盡獨好爲詩詩玄淡不失巖居家法間有行世者夏孺人亦以公滿考恩贈今稱夏實江陰大族父通政參議給事文華璜溪公範母徐宜人孺人之歸公其爲懿淑非一而其大者則皆非女婦人能也公屢舉失利學士先生不勝恚恚且移孺人而孺人安之學士先生沒而侮者狎至公一意遜避孺人曰毋避避乃養患公初薄貲郎曰勿薄姑老矣姑沒爲奉厥終惟謹公歸以無憾後房一乳舉二男子孺人曰吾子也鞠育訓誨以有成立公禦下慈毋論小不當卽糜金奴罷償矣火不戒廢箠矣孺人曰是宜問問則怵以守惠明靜嚴以佐柔寛而綏厥家女婦而丈夫者耶惜乎一從公京師不獲偕榮以老而以客死也公生嘉靖已亥七月初四日卒萬曆己亥二月二十日得年六十有一孺人生嘉靖丁酉五月十七日卒萬曆庚寅七月十八日得年五十有四子男二側室陳出長卽師周次師召後禮部公餘聞之日中則移月滿則虧公生富貴盛矣物禁太盛學成而躓一第家日以削有以也夫然公方且損施以爲紹述儉慈恭讓以爲貽燕夫物無恆盛亦無久瘁我承其瘁後將席其盛天之道疑有然者余旣采公及孺人齊徳之大者爲志而系以銘銘曰

公貴人耶抱玉而號謂公弗逢居然鳳毛天池霈綸言錫爾妣世其文儒亦世孝子有淑於室如鳳斯鳴藹藹齊徳何悴弗榮芝原作宮往妥雙魄刻時貞瑉百世勿斁

懷逺將軍錦衣衛指揮同知管衛事云津史公墓志銘

往嘉靖丙辰倭躪江以南轉逼畱都勢恣甚官軍望而走溧陽故太僕少卿玉陽史公謝吏部主事家居招集鄕裏少年禦之於其邑之舊縣益散家財募勇敢士躡而敗之浙之平湖焚其巢幕府上功詔卽家拜尙寶卿再晉少卿太僕官一子錦衣百戶世世弗絕人曰家食不後國臣之忠也功錄不嗇上之厚也後四十二年爲萬曆丁酉倭業墟朝鮮然詭言乞封其實謀內逞朝廷大徵兵剿之設開府天津爲掎角而苦乏軍興太僕公之子錦衣指揮同知云津公喟然嘆曰海上田若區脫棄弗耕而括貧民粟以奉屬國非計夫田天津且耕且守豫門戶厚根本壯聲勢此金城略也開府臣奇其策疏請以屬公公愈感奮乃於天津並海若直沽諸處身督亞旅載芟載柞意且奄觀銍艾以紓東方之急而會倭遁功以弗竟居一歳而公亦已沒矣厥子致爵等旣以公喪歸將塟之某阡而以墓中石委余嗟嗟國家泰寧長無事則已令更有事非公父子誰肯以家殉者餘悲其志爲之志且銘公諱繼書字符秉云津其號漢溧陽侯史崇苗裔也故世爲溧陽人自侯凡若干傳入我明而爲公之曽祖贈南京刑科給事祚祚生光祿少卿後後生太僕公際配楊繼陳並以公貴視太僕公爵封贈皆恭人公陳恭人出也陳恭人之舉公也於義興別墅有紫雲之祥公生果岐嶷才勝衣已能署墅中兒左右伍而立行則使呵而前而身都其中以爲常稍長善讀書又美書法又工爲舉子義當是時公兄爲楊恭人所生子者業前夭太僕公意不無忽忽至舉公則顏開曰吾家書香其有繼也夫因以命名云公年甫十六而大司馬按首功簿而檄當爲任子者太僕公北面拜稽首曰老臣何功陛下至任臣子備宿衛恩寵殊絕不可虛乃逼公上百戶錦衣非公志也踰年稱使者督木巴蜀以間歸娶是爲馬恭人久之擢其衛指揮僉事遇恩給綸誥用此俄奔太僕公喪喪畢守故官尋領南鎭撫司可六年陟同知得僉書衛事錦衣獨其帥親重而諸僉書名位與頡頏駸貴用事然往往盛衣馬侈得意公顧跳而締詞臣騷客爲詩社雅歌投壺恂恂文儒也京營大閱公當禦公修而白晳侍立甚莊謹上顧問內侍此何官家安在內侍謹對是溧陽先臣太僕際子用倭功任錦衣史繼書者也上心器重焉無何賜飛魚服一時以爲榮於是陳恭人卒於邸公哀呼請卹得旨賜祭塟仍給驛護喪故事文臣四品無塟上多太僕公軍功得全給蓋異數也公旣塟母起而僉衛事如故而臺臣有抨公者公遂鮮見任且移疾歸矣初太僕公家居好行徳嘗捐粟二萬斛捄旁郡澇所全活萬人公遭歳大旱亦捐粟二萬斛又益捐谷萬六千斛佐縣官賑所全活益眾太僕公嘗割上腴若干畝籍學宮贍貧士公獨力墾荒穢成田二千畝佃貧民輸逋賦千金已又首義裒牧馬地之折民間者畝量增田稅乃大減有司以著功令凡此皆後其家而先民瘠其身而肥民以無遏佚前光公所爲善用孝也公之出而田海上也槖幾洗矣而慷慨赴之惟恐不盡力牛千頭畚鍤錢鏄千具茅蒲襏■﹝衤奭﹞之屬千耦所費絕不貲而公弗爲儉也事中半而棄之而公亦弗爲悔蹶而曰賴社稷之靈與上之斷鯨鯢逺竄藩籬不剪斯已大愉快矣吾爲而弗功創而弗卒復何恨乎客間勞苦公公又逡巡言古記有之乘馬死難男子不爲國家勒燕然封狼居胥而僅僅效微力阡陌間曽足多耶其退讓如此嗟嗟余毎偉漢卜式首奮誅反者孝武下詔褒揚之曰𨿽未戰可謂義形於內矣賜爵列侯尊寵至大官公佐賑佐軍力展忠計鮮所不類式上慕長略軼漢武詎無意進用公惜乎公不待以死而世亦未能明之者無論遜式弗如以方太僕公闇■﹝勿上目下﹞沒世矣勞臣志士之節異日何以暴於天下豈不悲哉公然諾意气於密親窮交植孤焚劵之事甚夥不著著其徵於國與民之大者令後世有考焉銘曰

仕何以執金吾懷金紆朱惟先臣遺軀謀何以佐石畫實畝實籍惟先臣遺筴匪謀弗庸我師旣同走彼頑凶爲何必功云車風馬還報地下大啟來者世錫爾純嘏

馮孺人郁氏墓志銘

孺人郁氏馮君志忠之配也馮與郁並江陰大姓族蕃以殷而孺人歸馮君則馮君之父經歷公業用長賦槖洗矣顧又不勝追呼孺人甫入門語馮君大人無窘乎妾不腆簪珥在捐以佐乏絕無所愛蓋自是茹荼衣澣躬辛苦相馮君當戶以安經歷公晚暮以順適繼姑某歡其心三十年一日也舉二丈夫子而才會孺人有兄故長樂令文周起鄕書爲請於馮君飭二子使就舅氏學問以時告誡甚具而其仲遂亦以乙酉舉應天凜凜厲志節卽不啻乃舅云孺人晚而好佛禁宰殺喜施捨若深有悟於慈悲淨明之旨者一日無疾卒萬曆丙子八月十八日也距生嘉靖戊寅十二月十八日得年六十有三二子長時良卜以今年某月某甲子扶而塟之由裏東華山新阡而以其父馮君所手列數事來請銘余惟婦徳不出閫晚近世薄主饋宜家之懿以爲恆節而樊然相附麗以偉丈夫之槪嘻詘矣馮君父子握三寸管豈其有所靳於孺人而所手列僅僅止此然孺人所以爲婦爲母之道詎不已備乎嗟嗟淵珠石玉𨿽韞與藏其光華弗可匿也銘曰

我歌古詩雞鳴采蘋我思古人斷機擇鄰化洽教流圖史以陳虛實相冒彤管斯曲孰諛而詘匪榮伊辱有美令哲孝恭以慈名不踰閾蔚爲女師徳潛用光是名古意刻銘貞石警彼塵世

光祿寺大官署監事涘湖吳公墓志銘

萬曆丙午三月十有八日光祿監事涘湖吳公卒於邑城之東第厥子鴻臚署丞濟時等奉終事惟謹其仲合州守澄時後於公之弟光祿署丞訥庵公者也援功令解見任歸治喪哭公甚痛於是弔者相與嗟異有泣下者曰監事榮備矣塟而予志銘其墓按鴻臚狀公諱敷錫字序所世無錫西鄙閭江人閭江太湖之涘也故自號涘湖居閭江自諱均聘者始均聘生伯成伯成生元度元度生師浩師浩生克勤克勤生貫貫生程程生鈍齋公亨贈翰林編修贈編修生澤峯公情嘉靖甲辰進士第三人官春坊諭徳兼翰林侍讀公父也母楊孺人公生而楊孺人隕於蓐鞠於其繼戴孺人戴孺人自有子諱申錫訥庵公也諭徳公擢第而公年已十許餘英气咄咄廹人諭徳公撫而曰是兒殆汗血乎無患不千里患銜勒不謹耳延明師課督之極嚴公亦惟是父師之訓爲兢兢偕其弟讀書荒齋咿唔聲不絕晝畫虀粥以餔夜共一布被臥耳諭徳公聞而輾然曰吾貧官稱吾家兒矣如是者九年二十授室爲黃孺人又五年而成郡諸生遂遊北雍大司成新鄭髙相國諭徳公館僚最契厚者也乃亦奇賞公才子弟云辛酉試順天諭徳公實以是秋主應天試試旣竣言者頗有所指摘上雅重詞臣而難言者落職調外諭徳公遽請致其仕公則肩家督家本農也治田乘屋一切倚辦公之所事中程當諭徳公指諭徳公一歳中數往來鄕城間鮮寧居公數往來侍車船杖屨無所不惇飭歡然色養也辛丑以諭徳命用選人謁吏部得光祿寺大官署監事俄奔其喪毀瘠骨立杖而後能起乙酉服闋銓舊官故事廟祭上飲福署官從旁跽受爵公敬愼無愆儀內庭宣索力折中人角無貶節胥吏進羨鏹面發赤曰此殘商膏血也無湼操蓋公名家子習見其尊人旃廈從容之度而又稔聞淸白正直守官之箴以故嫻於進止彊於職業澹於貨賄大爲官長所器重而不無爲僚友所齮齕頃之掛內訃歸矣歸可二十年合州選茂異供事史局則喜舉順天則又喜舉南宮益又喜曰今而先諭徳伸眉地下也中間第一哭子乃其季復翩翩欲上公意殊得而迫古稀產一雛絕憐愛之挾之居城西息交遊屏滋味淡食若將求長生爲顧家非熊地者而竟以殉老也公慨慷重然諾慕魯朱家劇孟之爲人好拯人於厄卽羈人賤士望門投公無空手辭者邑舉義率金錢之他富人不必諧之公必能諧顧公酒巵燕器往往走子錢家矣性孤峭一語意合剄項可許所不合不足當一盼向在官下諭徳公所舉士多顯貴有並列鼎鉉者據客坐瞋目奮舌爭事得失不少遜或遂拂衣去不顧諸公亦皆悉公生平不爲異也居恆凡絲竹粉黛博塞之娯黃白男女之事未嘗不濡染然過而不畱入而不滓晚而持空王咒毎淩晨暗誦極千徧以爲常夫公求長生而又欲證無生乎哉詩學長慶書法懷素風流文采吾吟社諸耆儁無不推先公者而公逝矣余獲幸公久竊窺公赴義如騖似俠終慕諭徳公談細小事卽隕涕又似質不貴勢要似倨遇賢人君子𨿽執鞭所忻慕焉又似恭任眞率常外無飾行要於不欺其意而止世有考徳者其以是觀公可也公之生爲嘉靖甲午四月二十日得年七十有三墓在閭江山之第一灣塟卜某年某甲子啟黃劉二孺人兆以合而余爲之銘銘曰

孰識宰相而於塵埃宮臣之能乃賦歸來以侍以娯繄公之才孰斯恩勤而以繼絕有美繩武典州竭節爾愛爾勞繄公之哲在朝則趨曳組鳴環在廟則肅咫尺天顏小臣何幸鷺立龍攀染指禁臠掉頭東還旣作旣述亦旣展采徳流福綏七十三載一宮雙淑松楸未攺公長妥斯岡气騰靉

太學斗原陳君曁配談孺人合塟墓志銘

余友太學陳君穉登與其配孺人相次卒厥子藝之將以今年某月某日甲子合而祔之祖塋之次而先事持顧選部所爲狀泣請銘嗟乎余其忍銘君耶夫以一靑衿殉命之窮也廹艾而靳其一數之促也夫婦不兩月而奄然皆盡事之慘也祇一子未覩其有立情之悲也余其忍銘君耶𨿽然藉令君生而聲翔沒而景滅猶吾儕友朋之痛也余其忍無銘君之諱爾耕穉登其字前號斗原陳之先嘉定人國初有諱實者避地徙吾錫之宅仁鄕居焉遂爲無錫人實生廣安同知贈戶部郎中昱昱生河南參政周仕官得剛直聲周生贈寧鄕知縣鳳潔修工詩名載邑志鳳生光州知州云浦公以忠所至著聲迹歷祀名宦君父也母王孺人君生特早慧自弱齡業茁茁露奇穎稍長稟學光州公光州公言語妙天下所交知皆海內文章家宗工巨儒也君趨庭下食耳目所濡染若日遊於雕龍繡虎之場而又好漁獵古人書書不求要眇才得大旨輒棄去然已能抉菁吐華發爲文詞頃刻可千言姿態橫生爛有異采余與君髫而同爲諸生未嘗不遜謝自以弗及也顧以余無似不久幸一第去而君試郡邑利試臺使者卽弗利發憤用例入南太學時新安新建兩相國同爲司成最愛重君已攺北名亦噪競蓋邇時博士業格調凡數變類汝南月旦而君揺筆雅化余猶及見君甲午丁酉兩廢捲風骨淩厲𨿽褎然入彀者不必能壓君而君竟蒙刖也豈非命哉光州公魁壘負奇節義聲流傳而君綽有父風丁酉試未半所善駱大行暴死棘中出而莫適爲經紀者君倉皇伏屍哭躬爲調棺殮賫發之返鄕郡夫自署門著論而交道之薄久矣君一士子乃能爲宦人歸喪以方古所稱迎喪引柩之朋不尢難能耶其在門內光州公以君嫡且長也謀畀產半君跽謝曰弟卽異母固皆吾大人遺體也幸以夷於庻光州公歿而所以字諸庻以成禦侮不啻如其子若女兄弟若母之女兄弟貧而授室嫠而撫孤又不啻如其弟也城府空洞無掩蓋無矯飾而與妻孥言亦可與賓客言可與僮僕言亦可與先生長者言肺腑腎腸握以示無難者文行卓特逺近慕向君卒而其父友通州司馬渡海哭之爲失聲君之爲光州公子者足矣談孺人父冠帶儒士勉庵公承俸母王媼也幼而女於其族之寡姑寡姑者中丞女而秦方伯冢婦也而方伯實又君姑之夫於是孺人歸君孺人婉孌端靜動凖禮法逮事王孺人十年事光州公二十年閨闈相守三十年絕甘分少奉父若母依棲裏閈間者終其身中間佐太學莊襄兩尊人塟治堂構率不難脫簪珥以給而又能爲君廣置媵媵所生女愛之鈞已子也孝恭慈和政肅而惠所謂孺人之爲君婦者亦已足矣君生嘉靖辛亥卒萬曆已亥得年四十有九孺人生嘉靖壬子卒萬曆戊戌得年四十有七子男一卽藝之文弱可念余惟光州公遇乖早逹猶不失名刺史年謝中壽猶積而稱耆君文采節俠亢其家聲而坎■﹝土稟﹞困頓遽見其止天不欲君父子間齊名擅美耶顧君所不朽者在此不在彼槪滿畱余以須天定後之收儻可俟乎余不勝山陽之悲旣志君及孺人懿烈之大者而系以銘銘曰

有櫃美玉弗逢國工寶劍弗割化爲星虹偶然去來辟彼寄寓榮悴春秋短修旦暮咄嗟齊徳厥亦無年人琴將亡有先斷弦九原一丘下侍先子靈奇之鍾岡枝騰紫

勅封承徳郎禮部祠祭淸吏司主事奉溪周公墓志銘

封承徳郎禮部祠祭司主事奉溪周公者今湖廣督學僉事繼昌之父也始督學繇祠部出僉楚臬念公老欲毋行公勅督學兒鄕者郎尙書曹絕未嘗以身試吏以身試吏報主恩自今日始兒行矣春和江暖老人行視湖南廨耳督學君黽勉決別甫上事得今調倉皇出按部公亦不成行迨秋而病以卒矣督學君解學政奔還欒心棘腸謀以月日妥公而委余墓中石餘謝弗獲則爲按督學君所自狀而爲之志志曰公諱冠字惟瞻奉溪其號世吾無錫人也相傳出舂陵宋濓溪先生其孫以仕浙籍吾錫世有官位不著著其入國朝者爲綱運官均禮均禮生允常天兵壓城函邑篆獻之城以克完語具陳都諫志允常生澤澤生宗秀宗秀生鼎鼎生奭奭生漢曰傍溪公之父也母楊實生公公生有異徵當貴髫則受春秋於其世父所號爲彊記敏悟而傍溪公貧無所具修脯卽毋但修脯傍溪公父若母老兩王母愈益老無所具甘毳也公計劃無復之則徙而逐什一之業然又徒手無以爲甚困公始授室樂遽卒再室鄭安人鄭安人固挾少簪珥以來公顧謂鄭安人若籹而朝舅若姑以爲恭乎寧椎髻操作紓舅若姑朝夕也鄭安人則立脫其飾畀公請以佐生計會有天幸業漸起供養無乏絕而傍溪公忘貧矣傍溪公之父若母曁兩王母以時加匕箸忘老矣如是者可數年重闈兩世壽皆七八十以終惟是喪塟咸在公公幾代傍溪公子而公又有弟若妹凡五婚嫁亦咸在公則公幾代傍溪公父矣於是督學君弱而善文公爲延明師督之程藝課功惟恐其後人也至所以矩押繩束又惟恐其先人也督學君遂以乙酉舉應天第一己丑成進士爲郎繕部晉祠部以督視楚學所至率精嚴有譽本之服公敎云公之事傍溪公微獨體其意爲撫畜諸季爨無析炊產無均受而已又能推其意於宗墓葺其夷者曰吾不忍其餒也於族黨賙其乏者曰吾不忍其瘠也又益廣其意遇宵溺予絮遇道殣予槥曰吾不忍其暴露也其惇倫重本好施而樂予多此類然公有徳於人公忘之有怨於公而公亦忘之嘗逼除走吳閶脫人急難其人奉數金壽公揮棄弗顧裏中豪嘗以室廬故齮齕公公終不修郤布袍蔬食貴而無攺度老而無易操有官封矣從一僮偪仄行道中人不知其顯人父也邑屢賓鄕飲自稱衰罷不徳僅一再赴凜凜徳讓嗟乎公豈非朴而未雕淳而未漓不言而躬行哉足不離闤闠其澹素疑與古之隠君子同趣名不掛子衿其所佩服意今之儒者且讓質蓋余繹公行事以方吾先儒林大略似之顧余墮廢度終無所表豎以慰逝者愧督學君逺甚余志公黯然悲心矣公卒萬曆庚子七月七日距生嘉靖己丑六月二十日得年七十有二子男一卽督學君繼昌娶胡封安人墓在小嶺灣與鄭安人兆合以今年辛丑九月初三日而余志其石爲之銘銘曰

夫非人子三世吾倚惟孝弟是履夫非人父一經吾付惟徳義是祚何積弗流何種弗收龍章天讎曰褒爾好修有封者墓有鐫者石長此安魄惟申命用奕

將仕佐郎國子監學錄襟泉錢君墓志銘

嗟乎傷哉余忍銘吾錢君始君繇州博士晉國子師未數月聞母喪君驚且號嘔血欲絕忍死奔而南塟母賈山下遷其父棺來合一小豪以爲玆吉壤也思以計攘之大發難窘君君不勝恚一夕心痛卒萬曆辛丑四月二十三日也君旣卒邑士人大嘩何物雞狗雄而淩轢我冠紳將羣攻之會其人用他端敗斃郡獄事遂解嗟乎君死恚也哭母且死不死死此一壞土君殆死孝也余又忍不銘君君諱萬善字惟一別號襟泉世吾錫西鄙唐村人族故蕃所業耕讀祖浩父林泉公晟庚桑遺老也年耋以皇儲恩予冠服母馮實生君君少則從其父受書長而去家廿里許事晉陵錢文學爲舉子業錢嚴師君固新授室不帷帟慕也毎聞雞而起夜分而息以爲常蓋三年而業成入邑城邑故憲副嶼南施公方以名孝亷講業老氏宮從遊者甚眾月再考糊名易書毖於公府君恆在髙等丁卯成諸生君之爲諸生久畿試往往落乙捲戊子甫得雋則君齒踰彊矣尋又持林泉公服乙未試南宮名復落乙榜君泫然曰悲夫吾父之不逮吾升斗也而又不以時效吾母一日養睠彼風木攬玆春艸吾獨非人子歟謁選得滁學正君下車與諸生約凡數十條劂而布之矩矱森肅窳習爲一變臺使者亷君能數檄以吏事謝弗應嘗一守州篆所收稅並官紙堂饌錢可百金散而給貧諸生或佐其州橋工卽錙銖不以潤枯槖也臺使者益賢君薦第一俄擢國子學錄君之範國子如所以範滁士而訓加飭今制六館先生以次應兩司成敎擁髙座都講顧鮮有厭心者君抗顏髮齒淸詞妙義瑯瑯聲出金石圜橋聳聽焉君諸生時治經術絕精所爲文不務爲髙奇而務切理行又最長者以故邑薦紳家若王太僕吳給諫爭延致君誨其子若孫逺者八九年近亦四五年不相棄捐嘗一賓檇李吳太宰塾譽髦咸景附得雋後荊南傅方伯藩山東君塾其廨厥子一孝亷一選貢士君所就也最後亦講業老氏宮仿其師施憲副故事今髙第弟子若孝亷而下無慮百許人彬彬不乏俊髦云君𨿽貧歳所席館榖不薄又良有心計米鹽靡密歿而無以爲殮也抑累累多公私逋本之君孝友二老人頗溺因果好施君竭力奉之布施君母弟三其子若女二老人有所憐愛君曰於我乎育長而曰於我乎婚嫁塟父不率其弟一錢奔母喪質一荘友人乃得歸而家以壁立矣嗟乎余蓋髫而與君友也時則有若浦湛如孝亷沈瀛壺學博四人者同志同隸邑學官同肄龍城書院爲吾師郡太守閩施先生所賞士然余尢傾心君出就試同載居同賃虀鹽風雨同旦暮君亦厚嫟余深心隱衷可相握示也余幸偕孝亷最先第次瀛壺又次爲君君固晚逹其精神彊力有過人者臨事果決敢任所擘畫中窽會遇物夷易杯酒談笑傾其座人天假之年獲監制一道或領一郡剸割調劑可以見功集事而溘焉殉一氈終也傷哉君之卒也余急走視君君舉手嗚嗚言惟是先人丘隴事及此藐諸孤以累子余且諾且掩哭訣而出因追感疇昔孝亷特早世媿餘涼薄寥寥未有以振其後者今獨何以報君𨿽然君嘗陰行善歳大祲宗黨來請貸卽瓶粟撲錢可倒以益也中表坐怨家構阱之盜君以諸生言郡丞立得雪凡此皆貴富人所奉首匿者而君勇爲之居平未嘗擇一美食慕一袨服有官矣出入徒步未嘗耀車蓋裏門明得意也夫善而慶謙而益古經訓不犂然具乎儻天道不於君獨茫昧者後死者乃可以籍手報君矣君卒距生嘉靖乙已正月二十六日得年五十有七配馮孺人有婦徳先卒塟賈山子男六長映奎禮部儒士卜以今年癸卯十二月二十二日癸卯塟君邑西南漆塘山新阡不賈山合者穴形斂不克兩也銘曰

嗟君經術世所師公交車奏名何其遲鄕國諸生捧絳帷委蛇六館官非卑先人一壞攘者誰惟天勝人難可欺松檟無恙君前辭君死死孝人所悲君多男子恆苦饑何以遺之徳蕃滋魂兮傍親魄此綏我銘貞石傷鍾期

太學吳君墓志銘

太學君吳氏諱夢桂字應秋別號懷鵡常之宜興人也宜興之吳大族君髙祖玉以歳薦官至戶部員外郎曽祖經訓導祖南京禮部尙書贈宮保謚文肅兩世皆以文肅禮部侍郎特恩贈如其官文肅二子長鵡塘公驥尙寶司少卿次小洛公驂潯州守君潯州公次子而後於尙寶公所爲號懷鵡用此生而凝靜不好弄質又穎異尙寶公絕憐愛之爰立爲後君之爲後無何尙寶公捐館捨當是之時君年才十四擗踴哭泣已稱其喪主矣稍長攻舉子業十九補邑諸生二十娶於少司馬角山詹公詹公家山海兩家相望殆三千里而遙實詹公暱尙寶公同朝才君而字之其女者也君旣間關逺娶遂以例入太學文譽飆起藉藉都人士上甲子試順天已得雋矣會主者有所爭各言罷厥後凡八試皆罷而君亦已倦遊矣客有風君曷不稱選入謁主爵者乞一官歸耶君笑不答竟乃用儒衣冠老云君行純密自傷不及終事尙寶公歳時享祭潸焉泣數行下庻母淩恃君沒齒不以庻且老缺供不以身後人而於所生貶愛潯州公幾中非法君爲損重貲盡力申理以免張宜人之家落而子姓多赤貧君所以撫之不啻撫其親子弟也嚴以治身儉勤以治家以先人之遺業饒而不以導侈朋友死於我乎塟孤寡遺於我乎托歳祲設糜以食餓者而置槥以揜暴露者其爲徳於鄕恆不靳也居平退然有以自下至考論典禮評隲時事鑿鑿中窽會則君之學術深而世故熟矣夫君庻幾所謂誠與才合者假令資適逢世其施用也有可觀者而以儒衣冠老也惜哉然君產世閥卽同堂紳笏累葉簮纓而君獨以質行信於其家而聞於其鄕世所以觀君其又在此不在彼也君生嘉靖某年卒萬曆某年以其諸父禦史安節君之狀來而余爲之志若銘銘曰

不子而子有赫宗祀死而不死令徳是似旣繼旣承亦培亦增辟畊而恆穡人乃登芝原夜光魂升魄藏我銘幽堂以君樂康以爾子孫熾昌

吳母曹孺人墓志銘

蓋余讀太學吳君桂芳之狀其母也而悲之夫欲以其母不朽也而不忍以一詞溢也欲身以其母不朽而又自傷不克如古之賢且隱者以就母名其思深其詞痛嗟乎斯仁人孝子之用心而母之所以爲賢也乎是宜志志曰母曹氏故禮科給事中震華公汝倫之配也給事公嘗爲河南彰徳推官滿考封母孺人故今稱孺人云孺人之大父寅濟陽令父近吳公徵祿吾無鍚泰伯裏喬木望族也孺人幼喪其母朱迨長性度莊靜言動矩矩近吳公絕奇愛之曰女易不男子耶而會給事公未壯而失其前配邵孺人孺人乃來爲繼當是時給事公之父贈推官晴江公維孝以髙貲聞裏中人齮齕之訟端蝟而起贈公度無以拄也則日夜督給事公讀幾以髙其門若於公而孺人入室而修雞鳴之職篝燈辟纑以相勵勉未嘗以狎見也贈公性卞急繼姑華太孺人操新婦嗃嗃孺人登堂而候寢興羮旨甘而進之未嘗以惰見也於是給事公名滿諸生間矣而都試卽弗售其仲一試而售給事公咄嗟自失孺人從容進曰士各有時二老人幸慰意少子柰何令不足君所乎已乃家人子不無生涼燠孺人則又進曰夫大鵬之息也而斥鷃笑之彼局於見耳給事公笑而曰吾固弗異也後六年爲庚午而給事公舉應天第一人家人子劇喜過望孺人曰勿讙乃公以自矢久矣給事公歸而孺人顧相與欷歔累日則猶以不獲及贈公存令一見之爲快也明年給事公成進士隨牒之彰徳孺人辭弗從曰君諸子林立且幼誰爲君調其寒饑者給事公居官淸諸所需繒絮醞粲一切於家乎取孺人以時函而輦致之無闕給事公後果用亷勤無害召入垣而不幸病客死矣孺人一慟幾絕已乃蘇持諸子泣曰吾難從而父地下耶顧吾向所以不從而父宦者何也而父已矣惟是其篋中書具在兒無忘而父所論撰矣稱未亡人身綜家政益招延良師友爲程約劘切而後諸子次第成諸生也間又勅曰士不患跅﹖﹖患不激發不患不遭時患不讀書太學受此言也以爲絕痛孺人老矣猶手績以訓勤諸孫一衣履新猶鰓鰓戒無侈以訓儉非時舉先世艱難及諸齮齕家陵夷衰微狀以訓凡待內外親具有恩禮閔貧救苦多所收卹蓋孺人晚而好禪所諷內典能妙契宗旨不第如他女嫗佞佛祈福者沒而不怖不戀嗒然以化云孺人生嘉靖戊戌卒萬曆已亥得壽六十有二子男五長卽桂芳余惟吳氏諸兄弟皆讀書能文章又皆友恭以讓彬彬賢矣得時則駕安所事隠而猶以不克就母名如古之孟氏介子者而以自傷也此慕以養志爲孝者也嗟乎人母盡欲其子賢又盡欲教其子仕而孺人意不難隱孺人於是乎賢於世俗之爲母者矣是宜銘銘曰母而父百罹艱苦以厥子撫貞而禪根塵兩捐以離眾緣何爲去來本無生滅矧彼榮悴譬如影隙下見夫子爲指眞諦亦無暌合一朝永世

任子忠所江君墓志銘

故任子忠所江君者餘同年今巡撫中丞纘石公鐸冢子也往余備數卿亞君來應京闈試以年家子一再謁余余與之言文藝器識斌斌不羣余旣愛君以間爲推轂不令君知而君顧以徳余比於知已乃君累絀不第以爲有待而俄以不諱聞矣悲夫敏才短札獨子安升之然乎哉前是中丞公以觀察使者起治易州嶽君大母李太宜人實在行會播事急上親擢中丞公開新府偏沅卽日畀節鉞往君則從子捨倍道北走渡淮犯怒濤逆太宜人以歸惟是太宜人篤老歸無何棄養君內傷太宜人而外虞中丞公行間憂勞毀瘠神理都盡而又廹秋試倉皇趣治裝去道病遄徵卒以不起錢吏部飬亷之狀君也謂爲死孝夫王師微中丞公賊不滅中丞公微君無與將太宜人太宜人生死靡所恃托中丞公方寸亂矣賊亦不滅然則君無獨死孝亦由之死忠耶非耶於是中丞公將塟君而余爲之志君諱世卿字篤之杭之仁和人江氏中丞公而上爲提學僉事公圻爲贈尙書侍郎公曉爲謚文昭贈宮保尙書公瀾爲贈侍郎參政公玭凡五世皆起家進士至大官於海內無兩忠孝潔亷矯矯著風節於海內亦無兩而君之爲中丞公子也母許恭人君在𦇤褓韶秀可念提學公攜之官邸口授之書輒憶稍長刻勵問學自六經外旁獵子史窺其指要十三用舊恩補任子入北雍北雍多才士然無敢以其長傲君目爲畏友十六以新例應試浙闈沁水劉大司空時視浙闈學得君捲大嗟賞以爲鄕校生弗如一時學士大夫咸以君名家汗血一日且千里而君前後凡六試率報罷命也君有至性自稚齒持提學公期喪已遂持許恭人三年喪哀慕如成人身爲中丞公愛子乃所以事齊栗惟謹中丞公宦遊抱小屙君聞疾走省視不反顧中丞公在告𨿽小出入不專決異母弟之母死君爲憐卹擁護惟恐傷之不啻其母存也盛年失耦矢不再娶婦翁死爲卵翼其遺腹子以觀厥成其厚倫惇誼多此類居恆不妄然諾亦不侵然諾宗黨有不平必爲之雪假令非理相干面折不少貶敝袍芒屨抑抑行道中絕不染貴介子弟裘馬習气齋頭一榻鮮古尊彛圖畫之好湖船遇聲伎踉蹌走匿客往往罷席矣𨿽素風古格家傳世襲亦其中情恬澹然乎君之病也自悼弗克儌一第繩五世業其指絕痛旣瞑有急報楚師大捷者君張目慰且恨以卒萬曆庚子六月十九日也距生隆慶丁卯九月二十三日得年僅三十四配沈子男六塟以今年某月某日甲子余惟鄧林有千歳木焉𨿽層層拂云不能無披枝然其根蒂深以固矣故扶疎交蔭榮華不歇君固梁棟材不幸早折乃其履盈思謙處盛思約所以壅且培有加隆者攀發而旁擢五葉箕裘不有愛弟在何虞中絕乎余旣以慰君且以慰中丞公而又爲之銘銘曰

爲大母毀則死爲中丞公瘁則死死可矣君所不死在其弟子後五葉起以續以似以百世更祉

顧母華孺人墓志銘

孺人華氏故太學曽泉顧公起東配也實處州府經歷白湖公際亨之女郡諸生蓉峯公木之孫女蓉峯公之兄爲嵩峯公金而曽泉公之父爲洞陽公可久洞陽公仕毅肅兩朝嘗一諌南巡再諍大禮兩被杖北闕下而嵩峯公諍禮亦有疏兩公同邑同郎戶部同志節相愛重晚而同謝憲副家居溪莊村墅白首同杯酒而後相樂可知也於是白湖公有女而賢曾泉公委禽焉是爲孺人曽泉公之嫡母爲王恭人而所生母爲郁孺人王恭人自有子操子婦特莊孺人來歸則王恭人已下世獨洞陽公在而郁孺人身事之郁孺人習王恭人之所以操子婦者操孺人頗亦急而孺人弗敢貳也曰吾不逮事吾嫡事吾夫所生猶吾嫡也晨而朝洞陽公問起居退而候郁孺人以爲常洞陽公好客座上恆滿曾泉公之伯兄爲鴻臚後山公其丘嫂沈孺人夫妻日夜共具極洗腆而孺人相其姒庖湢間惟所指授無乏庤無闕需蓋洞陽公老矣健匕箸無恙非直其左右善節調也又非直冢婦能養也厥亦安少婦賢矣久之洞陽公以壽終而曾泉公析居外則迎郁孺人就子捨養融融泄泄以方鄕者在翁側時若猶貌事也居恆推郁孺人指數稱引箕裘弓冶之訓以勉曽泉公於學曽泉公困諸生久卽又捐帑資佐曽泉公南雍遊曾泉公少而席貴盛靡倨傲惡習中丁衰寂志業不隳門閥無攺孺人有力焉孺人所產二子業已長而後房有產子者曽泉公勅弗舉孺人進曰賴先大人靈廣支庻蕃胤祚厚幸夫非君骨肉也者而忍自戕爲固舉之已爲擇乳保擇良師傅不殊已所出壯而爲授室孺人從兄弟女也嗟乎世衰教熄樛木螽斯之詩不歌於房中毋益多世益鮮所從來矣孺人而猶當帷笄較哲愚乎哉孺人甚孝白湖公一日病亟疑不起孺人急走省視請禱致醫藥揣摩意所欲順適之百方其諸弟愧謝曰吾子職固當敢累娣孺人唯唯否否夫哀哀劬勞子若女有異耶白湖公病良已人曰天相孝女也洞陽公亷於官而腴於家其世業丰也白湖公豪長者嫁女故不薄而孺人鮮袨衣珍食之奉迨曽泉公沒南雍邸孺人一慟幾絕稱未亡人屏葷肉卻紈綺躬蔬布終矣郁孺人常掃一合龕大士像事之惟謹孺人亦龕大士像事之惟謹郁孺人不忍途之人寒饑好施予孺人亦不忍人寒饑好施予六時淨土方寸福田垂老不倦修然猶韜懿遜烈言必遡吾姑云孺人今年正七十子若孫彬彬美文學婿典大州皆須時上百歳觴衿紳流采門屏色動庻幾復見洞陽公盛時事而忽忽感少疾遽卒萬曆癸卯三月十八日也距生嘉靖甲午八月十六日子男三道深郡諸生卜以孺人卒之年十二月二十一日塟之某山之原與曽泉公合而手其從兄余文學友太學道泰狀來請銘夫澤州則嘗徵餘言壽矣不及以壽而壽玆石示來禩其益永也銘曰

徳咸四福綏五鏡圖史絕今古仰嗣徽俯篤祜號女宗報夫主睽以合夜不午揚幽潛詔嚚瞽

禮部儒士文巖秦君墓志銘

余少則聞諸長老邑秦氏其先視萬石君家風雲門內被服孝弟攻詩書之業出則循循退讓望之知爲秦氏子弟也後簪紱蟬聯起甲第相望家門鼎貴甚盛而孝謹或少衰矣以余所獲交文巖君猶其遺焉君故業舉子所爲文醞藉多致然不得志於有司抑又不得志於年以死名不掛朝籍身不出閭巷乃其質行有足多者方髫時祖博士公老且病諸孫子度不起入而爭窺其槖君獨反袂走曰吾祖病也而因以爲利吾不忍見也卒不窺其槖事父若母惟恐傷之病而呼天請以身代沒而毀幾以身殉女兄弟三皆逺嫁孀者二爲卵翼其藐諸孤孤無父而有父也仳離者一迎之歸以老無家而有家也從弟死無子邑令用宗人議定君次子爲之子所承產沮洳耳畝不盈三十送往事居肩之絕不吝弟無子而有子君之子嗣而若弗嗣也大抵君爲人願朴又最孤介行不卹毀譽惟倫之惇地不擇腴瘠惟義之趨遭家中落業廢箸轉徙矣猶往往質劵債家然君重然諾𨿽晨餔不飽不擔負人一錢也有行金請居問所知者遽拂衣起曰何乃凂我與人交落落漠漠卽見貴人無所脂韋間偕一二同志行遊山間長吟浩嘯以撥悶寄傲而已嗟嗟以君操修進而求諸古之遺民可也矧於挽近矧其族士不朽在所立豈其榮膴壽老而後聞於來玆也乎哉君諱楊字子舒文巖其號裕庵公洸配楊君父母也祖博士公者諱鉉曾祖詔旌孝子奭髙祖封中憲大夫武昌知府旭而其系則宋國史編修淮海先生之子湛實以先生塟吾錫粲山而開厥家君生嘉靖已酉卒萬曆壬申年僅五十有四配蔡孺人子男三長■﹝火麗﹞卜塟以今年三月二十九日祔龍山世墓余雅名知君爲之志且銘銘曰

蘊奇而窮踰艾而終惟命之逢式其孝恭以紹祖風惟徳之丰爾祖在中爾宮其東考銘斯崇

江西瑞州府上髙縣儒學敎諭致仕淸庵兪公曁配張孺人合塟墓志銘

淸庵兪公解學職歸召其邑諸老生爲社會而吾先儒林在社中煙巒霧波相與婆娑觴詠其間衎衎樂也吾先儒林前謝且一紀而公卒年八十有六髙矣又二年而公之配張孺人亦卒年八十有九益又髙矣偕老而全福人間伉儷斯爲異將塟厥子士允手顧太守雲山先生狀泣而請余志銘其墓夫太守公門人言信而余尢通家子也敢不敬諾按公諱寅字汝明一字汝直初號春濤以同兄名再更淸庵公諸生時南昌萬少司冦來爲令國士遇公爲訂交云吾錫兪氏在勝國有福一者三傳至安一安一生徳惠髙皇朝徵拜行人使蜀遇賊不屈死再傳爲思恭思恭二子次實齋公贊贊二子次肖實公孚娶於陸實生公公生有異質又最耽書甫總角所爲制舉義業膾炙人口公世父大參正齋公撫而曰玆吾家白眉也於是公之從兄亷憲是堂公方舉於鄕而春濤公已餼於庠序公應大參公教依春濤公講藝家庭切磋終不名他師然公名幾出兩兄上弱冠隸博士弟子籍鄕薦紳先生無不虛賓席遣子弟北面請業爭先布幣爲快郡守邑令學使者凡考肄慮無不舉首公母死萬令君親臨其喪亷公貧賻米廿斛以塟其見禮重如此而公數奇累試應天皆報罷丁酉之役新昌呂大司空令溧水有事簾以外私署公魁榜出怪弗讎則公前兩場都已中程魁其經策場亡慮千萬言錄人不勝書裂矣嗟乎非錄人爲之而天爲之哉公尋用食廩久次貢禮部逡巡可三歲選浙之上虞訓旣上飭矩矱厲功令所以貞敎甚備而尢以彊執聞嘗一署其邑篆有主櫃私易官錘漁小民金嘗公以其羨公叱其羨收按其私錘主獄吏納大辟賂逸之外公主收按吏還大辟獄摘伏若神逺膩若洗吏民震駭訓經生耶乃老吏弗如久之擢諭江西之上髙公治尙書專門而髙乏傳遂不列於學官公奮曰吾老伏生也不可以當吾世而失之抗席開講許民間子畢來聽仍爲白學使錄其茂異者而髙士有以尙書起家者矣會棘試臺司習公閎博互檄入省會勾當程序文字聲籍甚法當薦而獨不能其長令令墨當劾虞公中之媒蘗之百方而公遂左遷衡國授以去而士衿之感愴可知也公旣還裏居羮蒓釀菊以時修香山洛社故事翛然簡逺壽七十夜夢汪洋中示一南字寤而曰天導我南海遊乎裹糧謁大士蓮花洋登普陀招寶諸山歸途徧覽西湖諸名勝若將有遺世之志八十江臺聶侍禦髙舊士也繡斧東巡登堂引觴祝士林艷爲榮維余亦壽之詩云筏曽渡海觀能定屐慣登山醉不扶又云桃李晚依臺裏柏桑弧老傍社中楡見者謂實錄公貌修偉望之如蒼崖靑壁不可狎近而孳孳樂人爲善溫言巽詞薦寵後軰又藹如和風慶雲而取與𨿽纎介必愼以嚴惇倫重本續先譜葺世墓間爲樹碑立傳用詔久逺鄕裏惡少往往齮齕我置弗校其人敗且死亦若弗聞經術行誼軼乎前修表乎流俗公出而稱人師居而稱鄕先生其無忝也已張孺人者儒家女也父雲松公鶴母沒童而來歸及事舅笄而婚焉事其姑拮據井臼間定省無缺供公之所以安於館榖也上虞則從上髙則畱從以謹中饋畱以育孫子公之所以安於官也公有幼妹於我嫁弱弟於我婚裝遣聘問取成禮公之所以安於室也而歳時伏臘宗黨有饋遺緩急來叩門有賑貸公之所以安於歸也齊徳髙齒蓋七十年相守如一日以公夫婦不知人間世屈指可幾許人斯之爲異不然乎公生正徳甲戌五月二十九日卒萬曆戊戌十一月二十四日孺人生正徳癸酉閠五月二十七日卒萬曆庚子十月二十二日子男一卽士允卜以今年壬寅某月某日甲子合而葬之邑龍山之陽公生時所自營兆也竊惟科目以羅士舉刺以辯官國家擇而用用而又擇蓋其詳哉公能文章又能其職業乃皆佹奏名而失之也悲夫世之爲公者豈少也哉說者以此則嘆賢書吏剡不必能盡才才者正多老巖穴耳𨿽然公之門墻襲公之餘而顯者多矣其階庭亦將有繹公之緒而興者矣公與孺人𨿽九原可也銘曰

一第易耳蹇不吾以世難者壽公壽多有惟公有之惟孺人似之偕老而怡若唱若隨一丘同歸其永弗隳

吳母張太孺人墓志銘

間者吏部臣推擇中外吏之當爲省臺郎者銓次言上而太常博士吳君道行得給事中諸選人候旨北闕下累月不報而吳君一日奉其母張太孺人之喪以奔號而曰天乎吾豈急瑣闥一席地者而以易吾親欒心棘腸至不欲自比於人子數而久之且葬乃手所自爲狀使余志銘其墓按張太孺人者贈博士山泉吳公棖配也宜興之吳望於吾常簪纓若蟬聨而張氏族於其邑之漳渚世有隠操處士恆母陳實生太孺人太孺人自其在室時處士公業裒內則諸書誨之間與講解太孺人輒曉大義稱賢女而笄而歸贈公舅若姑曁王舅姑幸皆在太孺人雞鳴詣寢門修起居之節無闕儀重闈一堂卽又稱賢婦矣舅兩山公長者畜贈公寛媛媛姝姝不甚繩約而王舅艸堂公持諸孫嚴所以督贈公舉子業特峻太孺人篝燈絣■﹝糹辟﹞洸佐宵讀曰無庶予子憎以故贈公於庠序間得雋聲而贈公不肯事家人產以爲士貴任達彼米鹽瑣屑不足問也然雅好客至輙具取咄嗟辦惟是脯糗酒漿太孺人庤而出之無乏供客意得去佐贈公敬愛客緣太孺人主饋也太孺人所生二男三女更飾良家子宜子者遣事贈公曰其以昌胤可於是生吳君太孺人恩勤愛勞不啻如所生子後所生子壯有室生男矣相繼天而吳君爲名諸生掄貢禮部尋舉於鄕成進士太孺人且慰且愴曰本吾爲夫子飾所接以有此兒也而惜乎吾夫子弗及見也吳君則迎太孺人太常邸中官於俸賜薄依然蔬水而太孺人安之秩滿儌太孺人今封幸用翟茀易荊布而太孺人亦安之畱邸可三歳歸歸一歲卒太孺人生而惠和言色無所疾遽歳時伏臘處妯娌閭黨具有恩禮庾鮮贏粟槖鮮剰鏹而好施予緩急來叩門量所有貸之不必責償年踰大耋聰明不衰猶手自縫紝吳君跽請盍少休曰吾虞夫大寒凍中道旁有僵死人耳信奉佛誦佛號不去口老病且瞑神气閒定類有悟云太孺人卒萬曆庚子九月十八日距生正徳乙亥十二月初七日世壽八十有六子男三長道行墓在邑筱嶺之原與贈公合塟以明年壬寅正月十六日嗟夫敎之熄也樛木小星之詩不歌於房中而女婦多凶徳往往有餒其鬼而弗悟者太孺人自有子乃肯爲贈公樹側室子而天顧夭其嫡而昌其庶俾爾康爾壽以顯收綸綍翟茀之報而頷而逮曽玄乃巧爲酬者然語不云乎得全全昌詎不亦休哉吳君起而拜命入瑣闥立致尊膴湣褒也銘曰是

惟博士公之封太君來從以永厥終是名女宗愧彼嚚蒙惟爾有子惟帝命方始惟曽玄是似以爾皇妣世之受祉

上林苑監林衡署錄事李江徐公曁配季孺人合塟墓志銘

上林錄事李江徐公諱育徳字養之蘇之常熟人也在宋南渡徐有千十四公者來居邑李墓凡若干傳族蕃以昌而公之曽祖鯤祖天民並以公世父尙書鳳竹公拭貴贈司馬中丞而公父爲贈光祿鳳塘公侯生三子而公居季公生而枝指父若母欲勿舉泣而聲喤喤然卒舉之然公質敏悟幼而劬於書長而爲舉子義多所玄解尙書公絕器之曰此吾家汗血也弱冠成諸生有雋聲然試應天輒不利隨例入太學又不利公咄嗟吾靑衫敝矣而世鮮能物色我者俟河之淸人壽幾何謁館下辭去於是公有子盡出先世所遺書使卒業而卽家疊奇石爲山樹卉列臺榭課小蒼頭度梨園曲客來投其轄傳觴秉燭往往月西墜始罷酒當是時尙書公方用宦迹顯名朝廷赫奕甚盛而公凜凜勅綱紀毋淹公家賦毋逐裏中兒較尺寸短長門屏肅然性伉直意有所不可面發赤訟言非是事已付東流水不復掛胸臆窮交末親緩急來叩門終不以無爲解卽黠者間爲術紿我我弗億也彊有力者至爲穽窘我而我亦弗校其人麗於法轉爲行金關說名其非辜人尢以爲難徐歸徳萬仭公太學中同捨生也兩人深相結誓生死不相背負歸徳卒官公素車白馬迎歸其喪燕人武挾養生術詣公一見語合客之家三十年死於我乎殯凡此有以見公赤心白意一日千古非苟爲厚而已而公雅善術家者言琴川河邑營衛也彊半壅文廟丙位直闤闠乖文明之觀公私心病焉會浚河公首先效畚鍤議樹屏扞宮墻公割要址甃以私財取不日就勇義急公助光文敎其勤如此邑舉賓鄕飲請者再始一赴晚而應例隸秩上林非公志也公配爲季孺人季族於文村其著猶李墓孺人春溪公萱之女也名家禮法習而熟入門及事舅若姑實能以時問寢興以安公於學公試不利能百方譬諭以安公於聲酒而其難者無若公與仲共煙二十年而妯娌無間言抑調適其猶子婦姑間無誶語又無若爲公樹貳而又爲其貳樹所生子如已子孺人又甚孝母耄且病迎侍奉甘毳終其餘齡顧又甚慈閫以內鮮嗃嗃聲歳一再飯獄囚積今世因救見在苦懿徳名淑良有非尋常幃笄所敢望者公甫艾而失孺人而空室不再筮詎獨有惕於踐霜割冰之事哉厥亦懷賢悼亡之感深矣公生嘉靖庚寅卒萬曆辛醜得年七十有二孺人生嘉靖戊子卒萬曆已卯得年五十有二子男三長待賓卜萬曆癸卯二月丁未日合而塟之昭徳之新阡而以余幸有連也手其從兄樂淸令待聘之狀以不朽請嗟乎士之逢世之難也以公其才僅僅爲家尙書所奇賞爲歸徳君所獨契而世固睨而按劍耳然公不以落魄近聲酒迨行徳義急乎公家𨿽闇汶亦有以自耀者不賢而能之乎身沒名立子孫彬彬質有其文公與孺人卽九原可也余旣爲之志而系以銘銘曰

匪父母之棄而棄於時匪上林之棲而秩是縻枌楡婆娑厥施孔多鄕人式歌維閫有淑維一丘卜其永禔福

承徳郎福建邵武府通判見吾陳公曁配徐孺人合塟墓志銘

邵武別駕江陰陳公稱寓公吾錫者三十有四年而卒卒三年而厥子太學必銘等反塟公於其邑之敔山祖塋啟其母徐孺人兆合焉而以墓中石委余泣而曰此吾父遺命也蓋余嘗與公夾河而居交甚驩知公不可辭按公諱力字子相別號見吾江陰之陳在勝國時有諱坦者仕黃巖令坦生眞一眞一生壽壽生孚孚生芑承事郎芑生二子長鳳舉正徳庚午次太學靑田公鶴公父也母劉孺人實生公公生質秀穎髫則攻舉子業顧難一諸生以例遊南太學再應京兆試不利會邑中倭家在圍城中公倉皇取間道歸雜諸豪邏行樓櫓間凡幾十晝夜倭解圍轉掠去幸以城完而公之家彊半破矣公固不任長而任家督戶外內事一切倚辦公鮮共憂患者公不勝窘則跳而卜吾城東隅以居曰梁之溪範之港李之臺是中賢者多托迹焉何必江幹吾莵裘哉蓋去故業不啻屣脫云居久之以選人謁銓曹得斷事萬全都司萬全隸雲中邊軍民夷漢錯居而交梗公弗爲難也務爲佚蕩夷易以縻其情以痛裁其積蠧一士一馬一芻一粟卽不得虛冒有挾重賂請者面發赤白臺察抵罪矣一大辟久不決讞之立決邊人望若神明公在事可六歲許薦牘無慮數上嘗一從制府中丞入援一佐互市監西境門一督修邊垣並與被恩賚尢異數也擢判浙之臺州遂持其母孺人服服除起補福建之邵武邵武所職餉蠲羨卻例斂散具有則一署其郡篆三署其屬光澤邵武建寧篆一淸太寧戶口署篆官政理淸戶口更徭平在事亦可六歳許其時分守大吏爲潛江歐陽參知亟推轂陳別駕今之循吏也而守某且側目竟坐徙王國官矣於是公倦遊旣一還江幹省墳墓仍來吾城東故居偕二三同好選九龍山下汲泉煮茗穿雲看竹徜徉嘯詠遇者不知其冠蓋客也公居平固好行徳族子壯而貧恃以室有官恃以宦貿遷恃以賈所貸而負至累千不問單騎趨畱都脫王生某於戍蹶而墮幾絕不悔湯氏姻甫成拜也其子童而孤攜歸卒女之不責財凡此皆其鄕長老所嘖嘖悚異者晚而好行徳益甚族無賴子售墓前地他氏公捐貲以復兄茶丘進士綽楔圯公鳩工以葺先太學亭廣濟井蘇道渴公增制以飭又繹先太學意於蔡徑途之中亭五里休負擔者又益繹其意刻醫方四家詔爲岐黃術者其行彌逺其濟彌廣蓋公服孝弟履仁義不有其家而所崇隆卽不忘其先不老於其鄕而所恭敬必於其桑梓公之賢於人逺矣其徐孺人者父鴻臚簿云岐公悅中母華孺人孺人端慧通書數嫻禮法公需次國門事垂白姑不以順弛恭幾代公子督三子學不以慈弛嚴幾代公父歲祲倒筐篋佐舍人子急不以儉嗇施又幾代公行徳也禮佛翻華嚴累數寒暑如一日自盛年已然惜乎不及占榮祿中道捐棄公悼亡懷賢終其身空室不再偶其亦重系念也公卒萬曆壬寅五月九日距生嘉靖乙酉五月十六日得年七十有八孺人卒嘉靖丙寅十一月八日距生嘉靖乙酉七月二十九日得年四十有二子男三長太學必銘以今年甲辰十二月十五日庚申蓋公自家食時裒裏中交知結六賢小社以爼豆諸葛武侯關壽亭侯狄梁公張中丞嶽武穆文信公低徊瞻拜若得而執鞭焉所慕向偉矣僅僅銓廳幕官用吏職自表見非其志也𨿽然公丁熈洽耀圭組邀治民功爛焉燕云閩海間然且棲遲佳山水享有老壽以方六賢所遭遇何如哉訣孺人至四十年獲相從地下庶兩有慰也爲之志若銘銘曰

天地逆旅去家亦可枯菀寒暑薄宦非左壽予夭汝等此石火江帶山敔卜塟其妥

華室吳孺人墓志銘

孺人吳氏上林苑監中宇華公之克之配也吳爲冝興望族孺人之父爲潯州守小洛公而王父爲禮部尙書文肅公孺人生而端靜寡言笑授曲禮內則能通其大義王母林太夫人母張宜人絕憐之曰是賢女也十七歸上林公華又吾無錫望族也其舅爲學博嶽西公而王舅爲刑部郎中補庵公孺人入門郎中公曁王姑楊宜人尙無恙楊宜人嚴操家嗃嗃難事孺人從厥姑莫孺人上食候寢興婉孌有儀而楊宜人亦憐之曰吾孫婦賢婦也惟郎中公亦曰吾孫婦果賢婦也上林公少而負雋聲郎中公望之繩武大業甚厚上林公深自淬厲讀書別墅不關家內外事事一切仰孺人孺人纎嗇躬拮據若貧士婦者以安上林公於學而學博曁莫孺人乃亦曰吾新婦賢婦也於是孺人產丈夫子三而奇愛其長子瑮純瑮純業成名諸生矣毎臺試心揺揺然虞其不前也至都肄則曰斯有命焉兒勉旃俟時而又以徵孺人之爲母賢母矣夫孺人名家女嫁名家子兩家方貴盛承藉不薄奩遣亦奢而孺人處之無矜容無翔聲迨其晚暮業不無構而削矣槖不無胠而銷矣孺人𨿽少望然不旁恚不苛詰斯其於菀枯丰約逆順之境庶卓然有以自持者孺人所謂尢賢哉蓋余每過南郭必之上林公上林公必固欵余出其先世所遺名賢捲冊相品鑑已久出奩遣中所守文肅公賜瓢觴我而孺人亦必盛爲具餉客取咄嗟辦余之習孺人之賢久矣上林公之遊國子拜苑秩孺人實從臾之然不以一官故迫之仕卒白首相莊以老孺人殆天所篤耶何其賢而壽也孺人生於嘉靖庚寅卒萬曆丁未得年七十有八三子長卽邑諸生瑮純卜以今年十二月某日塟孺人其鄕世墓之北而手所自爲狀乞余銘銘曰

婦徳不揚玉韞珠藏惟美在中其質乃光旣美以光亦壽而康返眞寕玄石固川長

廣東廣州府通判玉庵吳公墓志銘

廣東別駕吳公諱聘字子來別號玉庵凡江以南之吳大都系延陵而公之先有諱同讓者國初繇江陰徙吾無錫故爲無錫人同讓生福一福一生麟麟生文江文江生京祥京祥生云崖公葵博學嗜古以句讀爲童子師邑薦紳咸厚禮之公父也母祝實生公公生而頴異束髮屬制舉義卽不騖浮蔓往往根極理致抉聖賢奧窔諸老生見之自以弗及也顧弗利有司年二十八楚蘄馮督學來擢公儒士第一人遂試應天明年豫章胡督學來於諸生中爲第三人晉食廩又十年而楚黃耿督學賞公行不獨其文也旣列髙等將非次拔公貢時當貢者爲鄒生芾公固譲某決不敢躐先鄒生卒貢鄒又十二年公始成貢奉大廷對俄奔云崖公喪服除謁選得京武衛學訓公之爲諸生治尙書甚精行又甚髙裏中學者多師尊之有取科第至大官者至是邑之秦中丞方給事中遣其子北面受經惟是吳縣相國亦以幣招公謝相國不赴旬日之間一羸馬蹩躠走給事邸抗顏踞席考業辯難依然家食時也久之陟南京國子典籍南雍藏書不乏然苦漫漶公用老宿軄掌故其大司成爲常熟趙少宰雅習公喜而曰此學府也下札委校勘公字讎句訂屹屹多所是正而陳書唐書曁玉海三編勞尢劇蕓局倚重焉會歳滿輟而赴吏部考公秩九品當得本身告幾言部移贈云崖公例不合泫然悲心吾先人終布衣地下耶某爲子無狀敢濫恩並本身者置弗請還守典籍如故尋出通判廣州廣絕逺逡巡欲毋行其門人邑龔方伯從臾之乃行旣上則卻歳例杜私謁精力其職以佐太守名蔚起部使者檄監含光廠稅公曰是惟利藪善膩人吾不欲以身試膩固控乃得免後連視三屬邑篆所致燭姦剔蠧修廢舉墜爲美政非一而其大者南海一死囚系獄久令數易無以異也公按爰書亷其非辜立請於臺察寘末減鄕試士束賓興額請於督學增進示寵異已又捐私錢盛供張壯其行士彌感奮其秋有白鳯來集城東之髙岡羣鳥萬餘隨之越三日翔去邑人卽其地築鳳凰臺以張治徵譚者方公黃潁川云於是公倦遊慨焉太息夫鐘漏微矣而勞勞夜行邴曼容何人哉一朝致其仕歸官僚士民爭相挽畱不終日俟也公性至孝爲貧諸生事其父若母甘毳無闕供母祝先逝云崖公困末疾公晝挾之行夜伏牀下伺喘息或以體溫溺器手而進如是十餘年卽慕爲黃香者以爲難喪二老人淚盡繼以血哀感行路遇母弟最友愛散財佐乏絕歸而共娯樂適暮齒怡怡如也生不登孌童之牀不入季女之室夫婦相守白首滋益莊終日言不離右今絕口不談人過失繩束檢押斤斤不失尺寸然內無城府外無岸谷煦焉飲人以和𨿽新進小生一被容接未嘗不以吳先生親已也再爲鄕飲賓淸聲便體登降卒度觀者謂不忝鄕祭酒嗟乎斯可以觀公生平矣公壽七十九卒實萬曆戊戌五月十二日距生爲正徳己卯九月十日配亷孺人子男二長逹祖余惟公學有本原行有坊表偃蹇一第以老明經致身𨿽不克竟厥施當年其所詳定書亦足垂名後世𨿽不克儌榮於其親其所平反亦將流福於其子孫不辱不殆以令名終公含笑九原可也於是逹祖兄弟以今年癸卯十一月某日甲子塟公邑西萬螺山之新阡其門人顧太學道泰爲之狀而余公忘年交也爲之志若銘銘曰

世爭以奪公守勿越以弗早逹世迷以羈公歸不遲以樂余祺鳳兮鳳兮潔白其羽言象公徳巢閣以舞萬螺蔥蔥公魄斯藏亦萬斯祀永錫爾光

董母茅冝人墓志銘

宜人茅氏尙書學士潯陽董公份之婦給事中龍山公道醇之妻而客部郎嗣成之母也宜人有今封匪夫爵之以以客部最云宜人之父爲按察副使鹿門公坤母爲姚孺人吳興諸士族若華溪之茅默林之董喬木蔚相望而尙書與按察兩公又皆以文章名震耀一時驩相得也以故宜人得歸給事公宜人之歸給事公也而其姑顧淑人適背養宜人甫成婦便走哭墓下以不先奉杯羮簋脯爲極痛宗黨嗟異有泣下者而後姑吳淑人來吳淑人生貴雅善病宜人從給事公北事之尙書公邸中屏气和顏色候寢興調侍湯藥外舍火戒勿聞吾姑吾姑不禁怖也火亦尋滅吳淑人聞而心憐宜人新婦愛我愛我尙書公用詞臣參內直佐銓典邦禮將入相矣而一日致其仕家所斥田園廬舍頗連旁近縣內外政事吳淑人則悉筦鑰授冝人宜人晨而持籌會計丙夜而息諸斂散出納具有程童僕累千指慮亡不粥粥受要束者尙書公奇其能尙書推轂賢士大夫滿天下門生故人取苕霅道問起居冠蓋如織東山西第流連觴豆往往秉燭迫曙光以爲常凡燕勞酬贈一切仰宜人尙書公署箋牘而已給事公之舉京闈淹矣而籍公交車又淹於是客部髫而負雋聲尙書公望之不啻望歲也益招延四方魁人譽髦切磋其藝凡旦暮共具春秋都肄戒裝具資斧亦一切仰宜人給事公父子則亦鼔書篋而已而此五歲間遂各以其業奮先後成進士一門三世同時被靑紫於海內無兩宜人履其盛焉後五年而給事公以行人選南工科未上得疾卒又五年客部爭立儲削朝籍而癸已之難作先是客部好市義以前所斥田園廬舍多貧民產不惜損貲以益而姦民以爲此可煽也環裏門要索蜂起不可制通國若狂邑令臺使者不察構大釁至飛章按劾當是時同難者爲吾師範大司成大司成不勝憤自絞死其夫人守闕擊登聞上書上以師臣故大震怒有所逮系下其事所司而尙書公不待矣客部鬰郁尋繼之其弟進士嗣招才通籍俄以櫬還宜人一身當三喪乃亦帷素車撾鼓郡門呼寃事益解則雪涕戒諸子家破矣遺經固在若軰讀書勵名檢毋隤先緒也稍稍緝殘敝黽勉十歲許以老病且亟中夜蹶起曰老婦可以下報先尙書乎趣駕之家祠力不任卒始宜人在室好觀古圖箴傳記慨慕其風範故其持家凜凜稟大體尙書公創義倉義居收其族人以逮其裏之貧而無依者宜人實佐其畫董氏五世皆單傳宜人上堂謁尙書公誦詩而美樛木螽斯之章以請尙書公仰天謝幸甚斯吾宗祏神靈敎婦言也爲給事公置貳產子四並嫡而六宜人撫之一耳給事公未第時攜家自北歸道病無所從求名醫宜人刲股羮以進愈迨卒再刲再羮以進不愈則其命也奩不乏璣翠笥不乏羅綺而經歲郤不禦簡儉若寒素殆其性然善屬文諸子分異各爲記弁其端斐然申國家法云夫宜人之於家不能使滿之不傾而能使破之終完也於子不能使夭之必壽而能使弱之將昌也於監奴廬兒不能使悍之悉馴而能使服之不叛也華悴不攺其度亨困不渝其志眞有才丈夫之所不及辦而剛男子之所不易支者宜人之功徳於董氏豈微也哉宜人卒萬曆丙午三月二十三日距生爲嘉靖丙申五月二十一日得年七十有一子男六長客部郎嗣成娶徐氏封宜人墓在安吉州之東葛山以今年丁未十二月某日啟給事公兆合焉余旣以嗣茂等請按二岑公國縉狀傳余所嘗一二耳剽者爲志而系以銘銘曰

夫惟人臣時平委蛇遭世多故才者見奇時乃地道亦鏡婦徳其晦其光良系所值宜人實才聊用持家逼而亨屯我心則嗟千秋一室下報夫子神理穆穆世永受祉

處士以約陳公曁配吳孺人合葬墓志銘

進士陳君一敎甫釋褐母吳孺人卒於裏於是其父以約公卒十七年往矣進士君奔且號曰天乎吾父望孤教一第如望歲也而不克見也吾母幸見之矣而弗克享也孤教安所比人子旣抵家行服則手次遺行走百里詣余泣且請曰鄕者吾父之塟也而未有銘也今且以吾母祔惟是闡幽錫光以昭永永敢丐史氏夫進士君者余兒子師也文學操行褎然出都人士上意庭闈間所被服漸摩深矣是宜爲之志公諱某字某以約其所自號其先永嘉人相傳宋中書舍人止齋先生之後有倉四者自永嘉徙義興之南湖居焉又若干傳而爲衛輝二守洪甫自湖南贅亳村吳氏遂定居亳村又若干傳而爲耕隠公浦世載耆徳埒素封耕隠公之子亳溪公郁倜儻好施予家以頓落公之父也母孟實生公公生而頴動止嚴整有法望之知爲端士少卽工舉子業然至都肄數見齟齬不獲一隸博士籍而公發憤益旁渉羣書間以其侘傺牢騷之感發之聲詩詩好陶靖節興寄瀟逺薦紳學士多推公老宿延致館塾曰陳先生人師非經師也公誨人一以惇本實厲亷恥爲主講藝之暇往往舉古賢人忠孝節義事灑灑言之淋漓感慨或至隕涕惟敎兒亦然嘗曰文藻春華耳行薄位尊祇滛人濟惡之具縱讀破萬卷何益所居塾有鄰婦夜窺之旦卽徙其處館人請故終不以告其爲長者多此類公秉至性持父喪毀幾骨母困末疾腫潰敗身爲抱扶推燥就濕母沒喪之如父遺幼弟妹卵翼之以長擇所對於我乎婚嫁族有嫠而寠者倡義給日廩用堅其節他近屬家故饒恡弗與也公至割饔飱佐乏絕宗祠率頭會斂宗人金息其子爲春秋費而主者幹沒以盡公悉鬻其私田代爲償曰吾乃不忍吾祖宗餒於不肖子孫也而公自此槖若洗矣顧公特堅忍卽突不煙衣不襦絕不肯開口告人居平不向人作可憐之色邑中曹大司空號爲簡貴公往謁直入踞上坐議論嶽嶽無所遜大司空深相禮重時人兩賢之公之稱人師不虛耳吳孺人者故儒家女父諸生燦母杜去亳村可五里而近始兩家翁雅相善也故孺人來歸孺人歸而兩翁忽相失讒人構之幾及於訟公無敢父母背也乃孺人亦無敢以舅姑懟日夜吁天泣皇恐請罪而久之果皆分棄前怨還肺腑孺人乃先用勤儉佐公食貧凡送往事居亢宗收族以礪進士公於成孺人有力焉公卒萬曆乙酉四月三日距生嘉靖壬辰九月十三日得年五十有四孺人卒萬曆辛丑四月二日距生嘉靖辛卯十二月五日得年七十有一子男三次卽進士君一敎觀工部政娶曹卽大司空識進士君髫時而女以弟之子者也進士君啟公兆而以孺人來合則今年壬寅某月某日某甲子嗟嗟自國論不及乎裏閭而窮經好修之士身不脫韋布以老者獨公乎哉幸哉有進士君實奉遺經以揚於明廷遇何必自躬也孺人病且篤能預爲日決進士君中上第以爲前知夫公之必昌後也與進士君之必耀其先也則夫人而知之矣是宜爲之銘銘曰

昔胡以邅弗貴且年懸棺而阡今胡以丰孺人來從厥子奮庸以約失鮮一經以腆以其緒顯我銘貞石有來湣冊賁彼玄夕

鄕飲介涇田顧公墓志銘

顧氏自其叔子選部叔時與其季季時先後成進士起涇上而其後又皆用言事落職久之相與講學城之東林四方賢士大夫畢來會望之若伊洛然以爲此兩兄弟者則皆醇儒也而不知其伯氏涇田公最長者質行可紀云於是公卒四年矣將葬厥子諸生與淑等以選部狀謁余志銘其墓選部余友也余故習公重其爲人狀不苐貌公行事直肖公神采矣爲之志志曰公諱性成字伯時涇田其號顧於吳爲著姓宋將仕郎百七公者始家吾錫之上捨數傳而諱廷秀者雄於貲好行其徳語具商文毅志再傳而爲如月公麟如月公生諸生友竹公緯耽書家以落友竹公生侍竹公某侍竹公生贈戶部主事南墅公學凡再徙居涇上公父也余亦以選部故數侍贈公贈公魁磊超特望之知爲非常人其行義爲里人所信向母錢太安人生四子公居長初公爲經生言而斐然也而念贈公方食貧治生計良苦仲又善病心獨奇兩少弟才以爲弗如則請於贈公兒終不忍以兒子軰數口而瘁大人筋力願攺業佐拮據贈公許諾遂稱家督代事延名醫療仲病進藥餌延名師課兩少弟讀進修脯一切毋乏絕纎嗇積累而後贈公能以其家饒也選部領應天解而贈公歿服除儀部蟬聫舉尋相次舉南宮公則又代兩弟董家政公之爲政有所售產必厚酬直或更數收遽還之不驟責償或主庾毋取盈佃人逋租累累然轉子之錢粟遇歳祲出劵若干紙手裂之示毋窘樹徳市義卽不純事封殖而後兩弟能以其家忘也選部再典銓再逐儀部亦外謫自惟戅直被嚴譴並謝亡狀而公歡然迎慰之叔不負季矣季不負叔矣汝伯仲幸不負叔季庭荊池艸相問訊無恙以爲愉快而後兩弟益能以其官忘也贈公之歿也而有遺田三百甽則請於錢太安人大人不津津義田乎毋瓜分其以贍族便以故族人鮮衣食困者婚且塟鮮踰時不遂者好爲人解紛息爭不已爲設酒食殷勤諭免訟爲捐槖貲調護以無兩傷而其人不知也以故里人鮮終訟者仁心爲其質孝慈爲其性孤介爲其操喪贈公易不勝戚喪錢太安人如贈公老矣歳時上冡伏地哭如初喪時也與田畯野老同其憂患卜陰晴籌旱澇虞歳之不登登而爲虞公私負躊躇擘畫若其躬之卹也大雪中一舟沿洄行一人系焉偵之迫官逋二金耳公愴然是不死逋死寒饑矣爲捐二金其人望門叩首去終不問誰何也客有函金祈居間者公面發赤夫夫不知吾兩弟耶兼亦不知乃公拒之峻斯爲斤斤修兩弟名乎哉其所素履以然語有之良玉不斵醴泉不和其天全也公含醇抱朴與物無競與天爲徒躬仁人君子之行而不見徳以兩弟表當世而不見名夫名公所棄也而徳穆乎逺矣嗟乎玆所以爲公歟公生嘉靖辛丑七月十一日卒萬曆乙已正月十三日得年六十有五配陸孺人子男六與淑邑諸生娶黃氏墓在涇西阡塟以今年十一月十九日壬寅往余貳禮部也因選部注一札椷寄以自附於詩人緇衣之指而公若將凂焉已邑令來旌門公辭請介其鄕飲又辭而余乃愧悔窺公淺也則公尙何有身後一片石𨿽然選部實屬予爲之銘銘曰

孰公拙愚公有令圖浚美家庭有開醇儒其名不章其徳乃腴惇義蹈仁賙貧卹逋以其天全與化俱䢐魄焉斯丘中埋瑾瑜後千百年我銘不誣

侯介婦徐孺人墓志銘

侯介婦徐孺人者太學子兢次君之配也徐江陰望族孺人之父爲臨洮郡丞漸庵公而母爲苗孺人孺人在門稱愛女其兩親小不懌藉以平有疑事藉以決蓋不啻女而子矣十七而歸次君次君之父爲都諫少芝公而母爲張孺人都諌公居家簡儉張孺人治閫內和以穆孺人入門不矜尙華侈當舅若姑意間羞甘旨飾衣履而進之毎旦起上堂候起居伺察安否以爲愉惕十九年一日也次君爲邑諸生有聲升上捨試輙在髙等然弗卽第孺人且慰且勉曰士在所自樹耳淹速命也次君恃爲益友次君口不言錢鏹手不執籌算而孺人斥嫁時金繒爲流轉營殖以佐資用又往往推其餘以厭宗黨之告緩急者以故人人手加額曰願孺人福而壽乃年三十五病痢卒矣卒爲萬曆庚戌正月九日距生爲萬曆丙子二月二十五日於是次君哭於室曰天乎何吾妻之賢而弗偕以老乎舅若姑哭於堂曰何吾婦之賢而弗終事我以安乎其妯娌哭於寢曰何吾姒之賢而弗視其子若女以長乎下逮臧獲望而哭極哀卽宗黨無不匍匐隕涕色然以駭者曰侯介婦賢婦也夭矣孺人凡十一乳而育者四男女次君不欲以子荊之悲而重傷其父若母之心也以卒之年二月二十六日權厝東郊祖塋之旁將筮吉以塟焉而謁銘於余蓋余誦詩葛覃服絺綌采蘋湘錡釡樛木縈葛藟雞鳴弋鳬雁女婦之徳奉尊嫜宜室家而止矣豈其騖奇節殊行以懿淑聞𨿽無年不可謂非天所厚也爲之銘銘曰

胡徳之光而閱世弗長而名則芳魄焉斯藏其以爾遺胤允臧

處士鄕飲賓元樓華公曁配錢孺人合塟墓志銘

華孝亷祖勤之父處士元樓公卒七年而其母錢孺人前卒且十六年公生則以孺人故行求髙燥地於其鄕之所謂曹家橋者營窀穸未就而孝亷旣並失公益負土增築如公遺指將以月日之吉成塟先期手所列事略來請銘而尋復以安吏部狀來略之詞質繹其指絕痛乃狀又綿宻斐亹有致也公夫婦生平懿鑠燦乎備矣采而爲志志曰公諱椿枝字壽傳元樓其號吾無錫華祖晉孝子寶自宗原泉處士家隆亭族衍以蕃入明多顯仕而其自蕩口徙湖橋者爲東郭公之子感岵公感岵公之子爲西樓公諱世楨公父也嫡母鄒孺人所生母爲楊孺人西樓公席先世業故饒而不勝侈好結客爲豪舉以其槖洗又以其產鬻產盡又以其捨旁地鬻且壁立矣而公生公質淸慧稍長一受易習經生言而貧不耐也去而治田田佃諸宗人距家逺毎農事興以五鼓督廬兒服鎛銍往而身犯霧雨或冒烈日行田間與傭作分功獲而納課主者家而後有其餘粒也蓋其困如此當是時西樓公別置貳擁少子謀以莵裘自老而析公母子宅北偏敗屋中略無意憐之惟是其好客不衰客來有所趨具輒復呼吾大兒安在往往取嚄唶辦而西樓公忘貧矣西樓公病疽公罄所有迎醫問藥食不觧帶而侍所以調護萬端幸以疽平而西樓公忘罷矣西樓公以壽終公喪之如禮而猶自以儉於木悒郁不自得後諸子預爲公擇木美公悼往發慟舉室皆感涕則鄕者附體附棺必於誠信其可推也公又愴鄒孺人之不逮養也楊孺人之相守而相爲命也跽而曰兒作苦勤母憂有歲矣今者獲效一菽幸甚市甘毳敬進之毋爲加匕箸公亦起舞樂孝養慈享以安晚暮諸孫曾幾得見重闈百歲云始西橋公雅負債乃其終頗亦遺少資公畫而三之吾兄弟兩抵債一諸債家來受償大喜過望不知公固裒私錢陰佐之也而公旣淸西樓公逋益務力作拮據其家家大起然有天幸所耕污萊卽逢旱耕壠阪卽澇𨿽巧歷弗能算也傾囷糶卽榖貴糶已卽賤又若工白圭計然之筴者然以故贏得厚集所招業幾與先世埒而公特勇義不惜緩急人又善讓忍負不校於宗黨更篤嘗破劵還老從兄所售田不責值是兄好貸又好嫚罵罵置不較貸亦終不償不問也人尢謂難居恆慕範文正義田而虞弗繼著家訓令歳儲米百石以給近屬之不舉火者曰能者踐迹不能者師意其可也歳大祲邑令勸富人出粟備賑公首輸若干斛令遷去猶貽書褒美懲西樓公以汰敗一切纎嗇無所紛華獨延師課孝亷兄弟盛供具恣所出不恡於是孝亷舉於鄕會是年公當長鄕賦遽往受役令示意此可徙署公若弗悟也或蘄孝亷有所關說公咈然孺子室女而聞媒妁事乎謝弗許孝亷斤斤馭繩墨名公交車良士公之教也蓋公業儒𨿽不終所涉獵書史率有會間考論古今人得失事善敗擘肌分理不爽毛髮善病病痰喘臥起中夜至其綜家政指使僮僕靡不得其任器物度置皆有法其才辦也遇物甚夷易有彊禦人以病淩轢之從牀褥中奮身願予敵其气壯也嗟乎以公器略藉令終儒業得當世用鼎謨石畫可勝道哉而苐以施其家狹矣錢孺人者松壑公女也年十七歸公松壑公之父爲東洲公與西樓公相慕爲豪舉孺人乃字西樓公之業微孺人乃來歸不以其父裝遣薄爲父懟也亦不以家式微爲舅若姑懟也公治田孺人日夜弄機杼績麻枲佐畚鍤公孝養其父母孺人操井臼調甘旨佐饔飱公病愼筦鑰佐攝公課子續膏火佐讀而卒乃見其家之丰也老姑之壽也而子之成名也孺人之爲華家婦而比他簪髻之爲人婦者哉余以此則嘆不藝不獲不爲不成方公困阨時孱然棄子也而孺人棄女也計廩廩不終日何溫裕敢望而感憤堅志戮力操作竟之以農業締厥家而以儒業亢厥宗夫世何常亦在爲之而已然公質行姱節屢賓其鄕飲有徳者必昌殆亦天所祚非人力也公卒萬曆甲辰三月十一日距生嘉靖戊戌三月二十日得年六十有七孺人卒萬曆甲午十月二十四日距生嘉靖已亥五月十九日得年五十有六子男三次卽孝亷祖勤舉甲午應天鄕試娶尢墓坐﹝闕﹞向﹝闕﹞今年已酉三月四日乙酉塟日也余不忍孝亷之痛其親無窮也而又爲之銘銘曰

家有喬木及公而凋以樹以藝卒以家饒北堂有萱春秋望百孰是萊舞中壽而阨惟壼有淑生同險夷沒同斯丘以罔不綏惟天祚徳惟帝求士金書將來岡樹騰紫

華母陳孺人墓志銘

孺人陳氏華太學師召所生母也何以稱孺人也太學之父爲中翰芝臺其嫡母封孺人夏也孺人則及接中翰公者也太學後其季父客部玄谷公矣何以仍稱子也太學與其伯兄諸生師周實孿生伯不幸夭厥子幼不成爲喪主且客部夫婦沒矣稱子或禮所寛也以教孝也蓋夏孺人江陰之橫塘人而孺人其裏中民家女父輔母陸媼初夏孺人艱子謀於其父通參璜溪公請爲中翰公置貳也通參公輾然曰甚善夫芝艸何根婿園芝之祥殆兆是乎陳氏女其可孺人乃來來可一年產一女又三年一產二男子太學兄弟也當是時中翰公之父學士鴻山先生春秋髙喜得孫而兩特爲禦皇祖所賜麟玉坐燕寢出金釧奬夏孺人曰微婦賢不及此顧不直夏孺人賢也孺人又賢孺人旣產子深自避匿終歳不更侍中翰公而夏孺人乃愈益心憐孺人也有孺人而徵夏孺人之能容孺人毎旦起凡米鹽滫瀡盛飭以潔遇燕享大事夏孺人非孺人不以藉手也有孺人而徵夏孺人之能勤中翰公自學士先生背養稍狎聲歌寫湮郁金錢出入恣主者不問孺人私夏孺人請以間進藥石塞漏巵而後中翰公瞿然省也有孺人而徵夏孺人之能規於是太學兄弟英英峙雙玉矣髫而靑其衿同日拜堂下夏孺人傳言拜我亟拜汝母而孺人踉蹌走弗敢子也已後先爲娶婦會夏孺人業捐館中翰公傳言汝少姑也歳時得具母儀東向朝子婦而孺人泫然若猶在夏孺人側也弗敢婦也蓋夏孺人四女其嫁也倚孺人而裝資遣甚具而嫁其所產女特儉示無欲匹嫡夏孺人執不可乃止此尢恆情所難者生平無袨飾無私藏澹泊希簡於世鮮所取與或勸之盍少積孺人唯唯否否身幸用貧女造髙門一乳而兩家宗祀賴以無墜天所以奉老婦侈矣尙安事積嗟乎盈滿而懼止足而戒亦惟是丈夫倜儻具宏識者乃有此見解耳則孺人之賢於簪笄者流逺矣孺人哭夏孺人十年而哭中翰公又二年而哭其伯子憂思傷人侵尋病脾卒得年六十三二男子一卽諸生師周先一年夭娶周氏贈尙書文恪公女一卽太學師召出爲季父客部公後娶吳郡韓氏憲副凝宇公女墓在鴨城新阡於中翰公乎依塟以今年己酉十二月十三日庚申余讀太學所爲孺人狀而悲其意也曰天乎何吾兄弗狀而孤狀也則又曰何孤之爲吾母子而弗終爲子也繹其指絕痛夫闡幽章懿以耀謙光而慰劬慕吾彤管不誣也許之銘銘曰

屈節何傷以其家昌得雄而雙宗兆用光生也弗子歿乃受祉天之所啟世號皇妣歸魄於此其永弗毀

宗伯集卷九

●欽定四庫全書

宗伯集卷十

﹝明﹞孫繼臯撰

○詩

秋日早朝

聖主能勤禦臣心敢避痾風傳天上漏雲集曉來珂鵷序鳴鐘列龍光接陛多日臨千月莢煙覆萬年蘿彩簇新齊仗衣單舊賜羅冠裾髙蹈舞鳥雀並謳歌香散螭頭鴨車回鷺口鵝遙瞻紫微裏隠隠翠華過

棗軒述懷疊前韻

休沐堪除累乘閒學養痾北牕聊伏枕南陌自鳴珂靜愛琴尊潤淸憐雨露多焚香邀紫翠曬藥入藤蘿碧艸縈湘帙朱花剪絳羅石苔隨意長山鳥任情歌舞罷非調鶴書成豈換鵝客應看竹至敢擬問奇過

送吳鴻臚攺官舊都

君才長合侍明光乞得新恩指鳳皇戀主幾人仍奉母移官隨分只爲郎闗城栁對三山月驛路楓凋一夜霜我亦周南畱滯者歸心早已到江鄕

送黃翰長奉使河陽

使節飄颻出建章宮袍綽約動輝光天臨二室金函固日吐三花玉葉長北極風雲驅入洛中原詞賦盛遊梁須知聖主勞供奉莫遣軺車滯故鄕

送余太史使東藩

玉節金函出漢宮淸時乘傳幾人同天臨海岱河山古地接靑徐日月中授簡故應操白雪搴帷猶自起雄風承明共入眞憐汝一水心將夜夜東

送李鴻臚解官還苻離

不緣華發謝朝簮云白山靑自素心天語曽傳三殿出主恩偏向五湖深人歸雎水逢春暮家近淮陽接桂林最是陸沈吾已久因君鄕思一沾襟

東門路

東門路垂楊樹年年只解送行人不管風光遞來去我生良苦亦以休白髮豈爲靑春謀請看橋下長流水日夜潺湲何處畱

答鄒繕部病中贈余棗軒新成不能過賞之作

不是戀簮裾風塵暫結廬苔深長者轍竹引故人書夜月寒相照秋花晚更疎天涯同病在乘興意何如

畱錢徵君思歸

那堪秋色裏容易別愁生朝市非君意鄕原是客情天寒一水闊木落萬山淸是處宜髙隠何須嘆轉萍

得玉酒船漫賦

愛此璠玙質偏宜托酒船直須釀滄海長醉白雲邊載月浮金穀乘風度綺筵美人何處隔引滿一鳴舷

寒夜管山人攜具過訪分得肥字

周南畱滯未能歸江畔鱸魚幾度肥歲晚驚心羇宦薄天涯乘興故人稀林光引月過閒幔夜色將寒上敝衣君亦萍蹤流落久一尊何限思依依

解錢徵君自嘲以入賀長至故

幾年披髮學垂綸此日摳衣謁紫宸莫以素心翻自詫金門元有隠淪人

陽歸仙仗覺春浮野服何人見冕旒自是無心能玩世故山猿鶴未應愁

含元殿下五云新觀闕中天日月親聖主可知能得士巢由今已共稱臣

長至

六管葭灰動新陽到玉除履祥元老獻云物史臣書气應和風轉衣添弱綫初自憐畱滯者猶復待吹噓

小至集斗室分得知字

蚤解浮生理經時一以悲年華催鬢短風景覺陽遲心豈寒灰熱愁將弱綫絲宦情兼旅思猶喜故人知

秋盡日雨

一自客咸秦愁看落木頻秋隨暮雨盡寒入敝裘新金馬吾堪隠雕虫老更親最憐牕外竹蕭瑟故人鄰

送管山人遊山東

緑酒黃花此送君髙城逺雁不堪聞隨風若到天門觀爲寄峯頭一片雲

不唱人間行路難飄零早已客長安獨憐一片並州夢夜夜闗山月裏寒

九月燕山乍雪霏客行何處授寒衣遙知一水通吳楚莫學王猷漫興歸

當年五嶺屐痕斑五嶽從今次第攀遊徧冩將圖畫裏梅花一夜滿名山

立秋日病

伏枕仍今夕開軒乍已秋髙梧片葉落大火一星流楚塞砧初動齊紈扇欲收因思故園鱠彊起賦登樓

詠西內白鸚鵡

慧質馮誰賦奇毛祇自憐黃冠蓮蕊散白羽雪花妍詎有還山夢能言度隴年宮門盈尺地不到聖人前

集顧祕書一枝館得西字

一枝今見鳳曾棲門外誰當叔夜題獻賦晝趨金殿裏開尊秋滿玉河西寒花自媚蘭臺艸暮靄遙分祕閣藜痛飲不辭疲擊柝沈冥吾已醉如泥

送陸生還吳﹝生能吹簫度新聲﹞

豈爲風塵說劍難薄遊無意戀長安天垂碧野孤亭出路入靑山獨馬看酒傍栁花江店晚潮翻雲樹海門寒春歸度盡相思曲紫玉聲中夜月殘

戲調浦進士

朱閣層層綺戶開今時碧玉號多才相逢乍問郎年少幾度章臺折栁來

十二樓中吹笛聲梅花落盡不勝情夜深忘卻公交車詔笑指燈前暗結盟

春風面面翠鈿新一片蘭心好自親明日探花曲江院知君遙屬意中人

下卻髙樓欲別難如花容貌倚欄幹懸知簮紱無多日雲雨翻將夢裏看

寄題錢山人園居

明月招我飲白雲披我衣莫言生事少鎭日灌園歸

右伐檀齋

藤花白雪香繽紛蔭林樾誰當問字來踏破瑤臺月

右香雪館

日落罷玄艸長廊一徘徊山月出未出幽人來不來

右待月廊

川原何繚繞開閣吞八九爲問閣中人望見長安不

右曠視閣

除夕喜浦大性初至爲作長句

別君亦以久見君一何難相思兩天外各指流云端歳暮闗河匹馬遲朔風獵獵向人吹可憐執手重逢處正是天涯除夕時丈夫聚散亦常爾蓬轉萍飄安足儗但令意气無所惜管鮑於今竟誰是我生與子良已奇束髮傾蓋蒼顏期家徒四壁只大醉醒來一笑傍兒嗤去年鄕書掛名字秋江桂樹雙瓊枝石渠金馬漫相失明月夜光空爾疑邇來聞君大努力文成班馬無顏色三年端合髙飛鳴一飽寧勞置胸臆勸君解輕裝爲君拂長劍燭花寒復殷明星夜方湛殷勤會面夢耶眞慘淡魂銷可具陳莫惜尊前一杯酒明朝又是來年人

壽陳石溪先生

起艸名傳建禮闈東山歸去倍恩輝雲霞彩簇新承誥薜荔香生舊賜衣酒下黃封知禁液人從白玉見淸徽武夷應有神仙會夜夜羣星集少微

集王鴻臚宅

停策玉河邊淸歌盡日妍最憐林是竹眞有酒如泉山月淡未出野花紅欲然相看興不減何必晉人賢

送內兄曹二還湘潭親捨

憐君竟漂泊騎馬出長安去國闗云暗思親楚水寒功名塵世幻道路古今難莫以無家嘆還期振羽翰

其二

歲晏爾何適情親淚滿裳片雲山下捨孤劍槖中裝風急洞庭白月明闗路蒼澤蘭如可采爲寄說行藏

獨坐

獨坐空齋靜悠然太古心日來亭己午云過總成陰山鳥亂鳴樹和風微動琴平生寥落意因以憶長林

題錢生冊﹝從其長公徵君請﹞

宮墻花發映垂楊白馬靑衫滿路光遊徧晉陵人共指少年經術是錢郎

岸岸流鶯樹樹啼春晴風日錦標齊最憐天畔池塘夢盡逐芳菲襯馬蹄

解說天門祕九闗廣寒髙處幾人攀君今踏得芹宮月千丈丹梯在此間

不知衿佩未爲榮自是雲霄第一程賦就金門明主召靑袍不解悞儒生

送茹懋集山人還鄕二首

辭家日以久歸騎逼微寒作客風塵倦依人道路難行歌勞陟屺持贈托紉蘭別去空相憶深杯此夜殘

文章難自貴貧賤況天涯歸客惜芳艸離人對菊花浮雲迷漢闕飛雪犯平沙可有並州夢闗山路正賒

送李山人

故人驄馬客春盡一書來分茗供幽事論詩得異才林塘堪下榻風雨且深杯苕水逢新漲孤帆何處開

夜集得年字

逢君懷舊事把酒惜流年爲問閶門道垂楊幾處眠靑山不在郭風雨且開筵好作平原飲鶯花春正妍

贈楚孝子無學居士

百里雙親隔夜臺三春寸艸折寒灰傷心易老乾坤窄歸骨重埋道路哀宿伴空山思轉劇淚沾新冢夢初回遙知周匝松楸外兩兩靑天弔鶴來

管山人攜具棗軒同錢徵君分得年字

爲愛風林竹髙陽度酒船蟬聲連薄暮花气入流年片月窺人出雙星帶客懸寧辭永夜酌一醉阮生賢

雨霽有懷錢徵君

去住各何意交情中路分長安一夜雨漂泊倍思君樹靄澹初日城陰低暮云雁書那可問空自惜離羣

其二

戶外雨不歇憶君初到時靑山一以隔華髮總堪悲世事酒杯過閒情鷗烏知離居未可道含意爲裁詩

有懷管山人建初

盡日風雨急黯然千慮侵不知江海客何處酒杯深萍水居難卜雲霄陸可沈思之嘆離索一爲賦愁霖

夏日史民部飲斗室

畫省風流獨見君散衙驅馬慰離羣總緣六月歌成雪遂使雙龍气薄雲坐久涼颸供命酒更闌花色照論文當尊慷慨元吾輩不向髙樓問夜分

夏日同諸子集顧光祿分得屏字是日爲光祿誕日

風塵玄艸見君亭尊酒千花照歲星禁署聲華頭未白中朝冠蓋眼逾靑雲浮北闕髙金掌日落西山列翠屏以我相從諸子後非才偏自學沈冥

夏日臥病得詩十首

客久堪誰過官閒穏自慵琴書供病色花竹散塵容晝杳滄洲夢時尋白鶴蹤東方有髙隠吾意倘相從

其二

會心那在逺小築見幽情過雨宜花事當風忽鳥鳴靑山供臥起白日廢逢迎懶病依然慣非髙吏隠名

其三

幽居無俗事小徑卽花源薜荔春常在軒窓月每存焚香惟晏坐對客只淸言更愛看山色新開傍竹門

其四

不淺煙蘿興塵中亦掩闗詩情消白日病骨傲靑山野鶴焚香下閒雲散帙還浮名將薄宦吾意有無間

其五

偶爾成幽賞居然得隠心月檐松樹迥門徑棗花深竊祿從賓戲論詩許客尋浮生元不薄何必定抽簮

其六

伏枕違丹掖端居坐紫微頗憐官舍寂未覺吏情非乳燕窺懸幕鮮云護賜衣還思散直處鐘月逺微微

其七

偃蹇供常病棲遲隔故鄕檢書槐月曉移枕竹風涼翠管虛中禁金莖足上方聖朝無羽獵未敢奏長楊

其八

萬事堪髙枕官衙況薜蘿閉門玄艸歇開牖白雲過竹翠晴猶濕荷香晚更多陸沈翻自愛不復厭婆娑

其九

乞假辭朝謁耽幽學隠淪病翻思客至閒不厭官貧髙樹團晴靄穠花戀晚春物華偏在眼肯惜酒杯頻

其十

官閣暑猶寒生涯寄藥欄風塵吾意懶歲月主恩寛短髮牽叢桂同心憶采蘭小盤甘苜蓿時復一加餐

送文文學讀書虎丘之梅花樓

黃金誰復起燕臺白雪千春事可哀易水風寒髙士去吳門秋早大江來不緣蒓菜勞歸棹自愛梅花照舉杯垂老飄零君莫問窮愁今見著書才

其二

漢廷寥落滯雄文燕市悲歌忽送君調裏寒光回夜雪行邊眞气動秋云巨源交態疑中散山令才名視右軍江閣梅花應好在可能吟向鳳城聞

雨中同丁黎二計部歐博士顧王二鴻臚秦顧二中翰分得言字

良晤一何愜爽然秋興存同來粉署客共有滄洲言木落雁鴻勁庭空風雨繁猶憐握手晚未敢厭淸尊

送丁少鶴計部奏最還南都

酇侯績奏未央宮聖主親嘉轉餉功廿載驅馳官總拙三朝籌劃計逾工霜淸畫角襜帷外月冷丹楓驛路中君莫自憐郎署長漢家根本兩京同

管建初山人從黃太史遊嵩少諸山賦贈

名山千古欝相望著屐歸來鬢未蒼二室玉花飛翰墨中嵩雲气濕衣裳髙僧訣向峯頭授太史書宜石上藏十載尙平遊嶽夢逢君先爲乞瓊漿

送華三還南

浮名那足戀風雨問歸途客淚三年盡鄕心一雁䢐衣將裁薜荔帆欲掛蘼蕪明鏡刀頭夜霜華鬢有無

其二

彈鋏竟何意掛帆秋滿船艱難爲客倦慘淡逐人憐世路浮雲外鄕心落日前西風吹易水因爾一潸然

丙子春夢得一聯足成一絕

落日船頭浪春風江上山家園幾千里卻向夢中還

冬日顧光祿管山人過集分得春字

黃雲慘白日緑鬢悲靑春尊畔菊花老夢中梅萼新浮沈薄宦拙出處貧交眞莫負天涯會同爲歲暮人

彗經旬不滅

十月彗星見亙旬光丈餘銀河不用掃天意欲何如避殿君王詔登臺太史書杞人憂國淚占夜幾躊躇

顧光祿管山人軒窓坐月分得生字

冬夜月仍滿入林疏影橫霜淸薜茘色雁度闗山情對酒興難盡披裘寒更生故園叢菊在寂寂照殘英

送管山人之臨淸

行人歲暮返而汝獨孤徵總慣無家別非輕作客情層冰岐路仄落月大堤平莫上髙樓宿應多哀雁聲

其二

客久復行役將因慰所親燕齊俱異路冰雪未歸人水涸魚龍苦江寒豺虎新賤貧何足問君自愼風塵

小至

今日日以短明日日以長長短互相催一陰與一陽浮雲亂白日倐忽東西翔百歲苦易盈何況生難量金貂豈不貴朱綬豈不揚榮華等朝芳夕散紛以戕南山有松桂冰雪交靑蒼當窓讀古書可以終徜徉

二

徜徉豈不好乞身苦不早江湖莽荊棘豺虎伏中道長星亙璧月光芒下欲掃羣公上封事天子夕露禱小臣解憂國涕淚亦盈抱以玆坐蹉跎安能不終老

三

老至會有時吁嗟亦何爲吾年未三十鬢髮冰霜欺寒灰半夜動客心難自吹轉念綫欲添翻令愁欲絲去住兩躑躅風光正遲遲明發書云物丰年以爲期

精衛

精衛精衛朝銜西山木暮銜西山石去塡東海頭東海常年流吁嗟東海之流有時盡只恐西山一日化爲海水何時收

送狄明府之官交河

郎官新出宰早晚下滹沱古渡層冰壯荒城積雪多君才元慷慨民俗亦悲歌預想鳴琴暇能無劍客過

應制題春景圖

春艸接堤平晴湖抱檻明逺山花作障紆岸栁爲城樹杪疏籬出流邊古渡橫依依嵐翠積冉冉野煙生地似桃源勝人疑剡曲行披圖皇覽洽一慰豫遊情

人日同李明府張上林顧光祿萬吉士管山人集沈太史宅得妃字

雪後西山帶落暉天涯尊酒暫相依人逢七日遺新勝客爲經年感敝衣何事周南淹太史卻憐漢苑妬明妃春風吹徧千楊栁塵世滄江有是非

正月十一夜同陳明府諸君集王鴻臚彥貽宅分得江字卽席作

燈火動春光酣來月過窓世情悲白髮吾意憶滄江肯惜金尊百難逢玉舄雙何年五株栁共系釣魚艭

又得潮字

歲序何磅礡宦情轉寂寥相逢不醉飲其柰此良宵夜築當風壯春燈帶月驕鄕心與羇思同入大江潮

送張殿讀之南司成

幾歲談經傍日邊新恩仍許石頭傳衣冠太學諸生侯禮樂中興聖主年幄帳春風花半拂橋門夜月璧雙圓師臣講席多同異不似揚雄只儗玄

題雲水奇蹤捲

興以名山發遊因汗漫奇偶隨流水去時與白雲期髙士吾能傳如君世所師肯同垂釣者名姓使人疑

送徐光祿掛冠還荊溪

白首輕微祿淸時早乞身掛冠辭漢月歸棹及王春世事深杯得閒情倦鳥親無勞買山隠家在五湖濵

送談參軍免官還吳

孤帆落日去何遲細艸長煙滿路岐燕地故應銷駿骨漢宮元不妬蛾眉千花黯黯春辭幕片月盈盈夜墮巵最是主恩寛放逐五湖容易乞垂絲

花朝後一日王彥貽黃淸父姜固孟同集棗軒分得歡字

月引談天興春畱卜夜歡柝聲沈逺戍花信怯餘寒夢自依溫樹遊堪理木蘭平生去住意寥落爲君彈

二月十五日雨中同黎參議歐博士顧典客顧捨爲鍾丈人人沈進士黃文學永上人集王鴻臚宅得風字

相逢春正中爲客幾春風細雨飛觴白穠花落燼紅世情吾自厭狂態爾誰同不見芳菲色年年沒漢宮

送顧廷評汝和奉使滇南

金函飛詔出彤墀玉節乘春四牡馳五尺風煙秦道路千山艸木漢旌旗天威合下蠻夷拜使指無煩老父疑異日詞臣能奏賦甘泉元有碧雞祠

送黃淸父

西南天萬里送爾欲沾巾漢月行行逺蠻風一一新雨涼鴻雁晚花暖碧雞春珍重王陽馭衡門望老親

奉使宛洛初出都門

奉使分桐葉承顏禦木蘭建侯家法舊將父主恩寛冠蓋星辰動河山帶礪盤季原吳是族佚使史爲官風細回淸吹湍鳴瀉逺瀾皇華歌未竟回首憶長安

阻風河西

持節出都門駕言逺行遊山川莽回互道路良阻修狂風從東來烈烈吹我舟長年戒輕進停橈避驚流周南尙云遙曷爲此滯畱童僕穏晝眼予也靡及憂上下眺原隰何以爰咨諏魚龍莫深猜王命建中州庶以將事心殷勤抱吳鉤

楊村道中遲韓侍講

輕帆揚淺浦日夕涼風吹不見同行侶悠然空爾思沙平鷗鷺立檻靜水雲移可似金堤畔相攜入直時

晚行

畫舫輕於葉飄飄日暮行星隨龍節度日傍雉城明岸樹風全入汀潮晚更生無須嘆勞役晝夜總王程

甲馬營驛

當年趙祖生當王甲馬營中滿室香千年王盡香亦歇甲馬古營化爲驛我來泊此愁阻風津頭一望平原空鳴蟬髙樹聒人耳衛水勞勞西復東古今成敗那可說雲輕飆馳白日烈身上黃袍詎有無袖中禪艸終磨滅吁嗟營驛竟何常蘼蕪萬里春茫茫

晚行呈建初山人

千檣夾岸集如雲一葦中流鼔吹聞月吐東風來海色風揺南浦動波紋王程乍向靑徐度使節遙從宛洛分可是客星髙傍斗天邊鸞鶴故爲羣

舟行苦熱

亦解舟行好其如卻暑難人非遊洛並節似渡瀘看夢失千山雨樽虛十日寒何當兔園雪薄灑使臣冠

發臨淸

我行向宛洛道路何逶迆冠蓋耀林落車馬紛以馳王事豈不勞顧盼生光輝永言無辱命庶以揚鴻徽

飯彰徳

停軺飯山店日午蟬聲繁小可忘勞役依然思故園野田瓜菓熟村巷犬羊屯風俗猶存古吾將試采論

宴同年吳明府衙齋

風雲昔日滿長安冠蓋相逢卜晝歡出郭栁將飛舄去停軺花似曲江看行邊對酒星辰聚別後論心歲月難自是冰壺淸浸玉坐來煩暑覺生寒

夜入開州

王程千里騖行軒四牡宵馳鼓角昏前路旌旗緣樹引滿城燈火綴星繁風煙魏闕心逾迥詞賦梁園念獨存自昔侍臣勞采納敢將飛傳負中原

經北邙山

朝望北邙山暮行北邙道山空不見人原上多靑艸憶昔當年送塟時衣冠車馬紛紜隨珠襦玉匣哀不足歌聲薤露何其悲一朝京洛風塵攺轉眼豪華不相待塜畔狐貍晝穏眠隧前羊虎亦安在淒涼往事事已休生憐萬古一荒丘靑春不隨緑樹歇白日空照黃河流人生有生會有死死生聚散亦常爾況彼勛名與富貴直視浮雲等流水吁嗟乎吁嗟乎王侯將相無代無胡不試看北山隅

自洛入少林寺

行行渡洛水冉冉入雲林東指三花樹西來一葦心鶴歸緱嶺寂龍臥鏡潭深此處千峯亂髙僧偈可尋

謁初祖

雲開初祖殿淸磬禮香筵座擁三花淨燈明幾葉禪山屏圍積靄石室瀉流泉欲問西來意松風一灑然

面壁洞

一葦何年渡千春此洞存身畱片石現道與孤峯尊曲磴陰雲覆層崕古雪翻西來本無意相對亦忘言

謁二祖

古殿依晴嶂慈云對夕禪衲從初祖授燈自上方懸大法還誰悟眞空不可傳惟餘洞中雪寂歷灑諸天

煉魔臺

盤紆登絕巘斜日在松蘿此地空臺古天風吹煉魔潭虛龍亦定境寂虎頻過蹇我多塵障其如出世何

嵩陽宮漢封將軍栢

蒼龍爲幹石爲紋鼎立亭亭傲白雲麟閣勛名今已盡獨畱人說漢將軍

玉檢金泥事惘然蒼崖翠柏自年年不知異日甘泉樹可在仙人雨露邊

奉冊新野王殿下禮成敬紀

玉節來丹禁金符下赤藩大封周典禮眾建漢明恩舊寵山河在新盟帶礪存瑞煙迎彩仗佳气襲朱旛句儼臚傳肅儀森羽衛屯威嚴扇影動拜舞佩聲繁太社風雲壯中原日月尊叨爲奉冊使願獻東平言

立秋日劉明府邀登天中塔絕頂

靈標髙倚碧霄中極目蒼茫眺望雄地現火珠燈晝夜天臨多寶樹西東涼風一葉來桐栢落日千山起雁鴻仙舄從君衝欲去驚心時序有飛蓬

鍾鎭平遷官南刑曹賦此貽之

帝寵新聞下鳳皇明光舊殿許含香十年不調勞爲令三仕何人薄拜郎流水未須悲遇合白雲差可寄行藏漢家自重艱難地況復秋風是故鄕

天柱峯謁玄帝

霏煙侵曉辟天門絳節隨風謁帝閽觀日黃金晴自捧壇星白晝靜堪捫梯懸絕壑千盤細嶺入中峯一柱尊解說瓊芝宜獻壽將因玉笈叩眞源

宿太和宮

齋宮淸切帝天居獨瀝玄心契道初沆瀣暗零巖漏永星辰低宿石檐虛千峯月靜聞璈奏半榻宵深檢玉書坐待晨光臨欲發靈風先引紫霞裾

下太和

天闕長風吹佩環乍離玄鑰卽人間鸞皇自跨眞仙駕虎豹深扃上帝闗詎有飛翰生白日誰將靈藥駐紅顏重來不負名山約乞得峯頭沆瀣還

確山道中有懷吳眞陽

秋煙渺渺動蘼蕪落日懷人一雁䢐總爲河陽花色近轉令天畔月明孤靑山縣郭知多少紫气闗門定有無愁絕不堪頻撫劍恐驚風雨夜深呼

君山

岸花江艸幾回新十載重來迹已陳座迥諸天當落日閏逢三月尙餘春潮從來往流今古世亦浮沈嘆此身不見當時珠履客空勞彩筆賦詞人

送許令公應朝

弦歌初輟鼔頻催天子明堂左个開春見諸侯車總集月朝仙令舄還來疇庸物采元殊等課績聲華自上才聞道延英親賜對爲陳民瘼滿蒿萊

其二

平輿龍起與云驤葉縣鳬飛到上方萃玉向尊周典禮賜金重見漢循良春風騎入靑門栁期月人歌紫陌棠屈指嚴程徵斾轉花間迎竹有輝光

惠山

五里山程一水通布帆無恙信東風何年松老陰堪藉幾樹梅殘粉未空月吐寺門窺髮白燈圍峯塔影波紅病餘此度才乘興半惜春違伏枕中

閩中

溪淺石可渡山程問主人淹畱愁霧雨漂泊動星辰嵐气當樓入鄕音逐路新吾生原旅寄■﹝扌棄﹞付酒家緡

道蔡訪張周田先生

秋來握手大河陰落落風塵詞組深才子中原名獨久詞人千里動相尋西南老借安危計歲月頻驚去就心道是張華能識劍雙龍傳說到如今

贈王赤江太學

我本倦遊人閉闗慕文淵客從何方至叩門向我言黃鵠絕四海蠅營不離藩一身寄大塊那能守丘樊五嶽五卷石郁然並稱尊尙子胡卑卑局促嫁與婚我今仗劍遊極目浮雲奔吳楚安足多逝將覽乾坤聴子神遊王覩子魂疑翻修子以羽翼助子以騰鶱子如窮八極遲我於昆侖

其二

君本靑雲姿結束遊兩都彩筆何翩翩一見傾其徒文雄命自蹇十年困爲儒豈無淩雲气不與狗盜俱朂哉愼所投袖中有明珠

其三

在昔王先生相逢渤海守一言動人主名滿諸公口君今千里至所托亮不偶主人諸侯貴投分況已久毘陵視三輔盜賊幸無有將無帝威靈變化君知否長河暗風雪淩冰掛枯栁衝寒趨府去鬥酒聊爲壽仁者贈人言願君無相負

其四

客從逺方來贈我以澤蘭問君何爲爾聊結同心歡相遇故不易相知良獨難我有緑綺琴援之爲君彈流水發淸音髙山入云端永言無相負離別非所嘆

過苕上值病目宿震澤道院

行客偶維棹花宮坐晏如未能遺世事聊得借樓居野潤春煙薄川長夕照虛乾坤雙病眼取次檢方書

其二

苕水望不逺蘭舟行復停偶然畱信宿端以合沈冥澤近多風雨樓髙逼斗星中宵未成寐危坐讀黃庭

儀封道中

艸艸出門去那知成逺遊風塵難自料徒禦總含愁有夢依鄕樹無書報野鷗歸心指河水日夜向東流

銅瓦箱

官衙古渡口親捨白雲問河勢浸銅瓦泉聲夢錫山斷垣苔蘚碧深院落花斑獨有松梢月殷勤照客顏

其二

不是貪微祿其如畏簡書驅馳嗟世路俯仰媿閒居野曠羣山出天長萬栁疎春壺那得問花事牡丹初

淇水道中同事吳大行自蜀來會

銜詔同時下鳳皇金符玉策照河陽分攜記得闗云白會合驚看路栁黃益部星回車並入延津龍起劍雙翔采風吾已慚周史萊爾封書達建章

呂翁祠

長松落落艸芊芊共指仙翁大道邊底是世人呼不醒紛紛車馬拜祠前

仙翁何日夢邯鄲夢盡榮華午未殘我已塵中三十載勞勞方嘆路行難

黃沙占路春風吹白日眞仙出世時夢覺可知還是夢人間畱卻呂翁祠

送鮑京兆出守延平

京兆風流擅何勞佐牧行試龎明主意借冦郡人情白日雙龍起淸秋五馬迎懸知訟庭寂歌暮滿山城

送趙進士謁選

通籍六年久蹉跎未拜官賦閒君意懶予告主恩寛世路積薪似長安索米難此行期果達吾亦遂彈冠

送王博士自江陰還安東

西風江郭暮送送木蘭船人以傅經去官因久冷還諸生攀絳帳野老贈靑錢想到淮南北惟多大小篇

和顧南陽夏日遊太平寺詩韻

寺想淸涼勝尋僧逐放參鐘傳香塔外花散講堂南入社髙賢得逃禪懶性堪不知無量法塵世幾能諳

豫讓橋

西風肅肅水蕭蕭千古人稱豫讓橋死去肝腸明白日生前俠烈動靑霄肯令友識心偏苦請得君衣恨未消多少臨流國士淚忠魂寂寞不堪招

照眉池

君王當日愛蛾眉照見蛾眉是此池一自深宮春艸沒空餘纎月下淸漪

送周計部餉邊

大漠平連薊北天向來前箸急籌邊將軍已佩通侯印使者仍輸太府錢幾處鼔鼙閒落日何年烽火避甘泉君行會時略試問金城塞下田

雷大將軍詩﹝將軍少年備階州從棧道行嘗墮絕壑人馬俱無恙又夢三箭從天半躍入懷中已任寜夏時署中有龍起雲﹞

天畱飛將到於今墮壑曽經動羽林﹝羽林大將軍星也﹞腰下雙龍雷煥劍夢中三箭薛公心風淸幕府旌旗肅日落轅門鼓角沈一自承恩還鎭後肯令北騎復南侵

送周保寧之官

星符西向錦官分萬里秋髙棧道云竹馬解來迎太守謳歌爭喜似吾君﹝君尊人嘗別駕玆郡﹞陽春試屬巴人和暮雨何當楚客聞定有新銘摩劍閣風流爲政雅能文

壽陳松谷相公

乞歸當日髮猶玄黃閣勛猷舊格天衰健幾勞明主問姓名長許逺人傳鳩文賜杖元非老麟彩爲袍儼是仙石室有人能繼業漢廷家世重韋賢

送許山人還句吳

楊花飛盡水悠悠君到江南麥正秋倘記故人離別處逺煙芳艸不勝愁

送華三還鄕省覲

寧親肯自惜五月動歸鞍扇枕庭幃近披裘道路難片雲隨處白長日計程寛我亦辭家久因君淚不幹

送秦文學還鄕十二韻

作客君應倦懷余每獨尋春風才入夏舊雨幾逢今薄宦隨鳴玉窮交慕斷金才微慚彩筆命蹇念靑衿太學諸生貴中年柰老侵聲名同捨遜杯酒異鄕深往事空燕骨羈人對越吟雄雌雙寶劍山水一瑤琴偶爾思親席翛然追故林晝行愁暑毒天逺望商參不盡停雲淚難爲落日心遄歸亦匪晏秋至欲抽簮

送吳縣陳令公應朝

朝天此去筍爲班云擁徵車不可攀人自楚才操白雪官從吳苑領靑山綰銅花縣窺潘鬢輯玉楓宸識舜顏解道延英還賜對察眉寧惜吁民艱

重送華三

離心不可道楊栁自依依五月行人少孤帆何處歸煙霞生計得風雨宦遊非想爾還家後中宵浣素衣

被謗獲雪感恩難言聊賦二首用當出涕

回首風煙莽畏途驚魂堪向九閽呼一文肯許金錢送萬死甘從斧鉞誅事定浮名鄕黨在時淸公道廟堂扶終慚蹇劣生無補徑寸貞心欲化珠

自從束髮濫朝簮細數君恩一一深微服頗馮三獻玉空囊肯愛四知金篋書貝錦誠何意白日靑天是此心元老只今憐國士雲霄北望涕難禁

送中表紹堂南還

君來以我故君去若爲情曉帳猶懸月春程尙聴鶯三年拜母淚匹馬趂人行不淺投林興因君問耦耕

蒙恩省覲發京

恭承紫詔辭三殿卻望金門隔九天歸去晨昏親捨近向來日月主恩偏寒柯落葉闗河晚短劍輕囊道路便戀闕趨庭無限意將因壽酒祝堯年

送陳穉登遊南雍

江南江北桃李花金陵遊子初離家眼中相識盡相送腰下新懸是莫耶

一諾千金與萬金頭顱未老義何深信陵已逺平原死持向何人一片心

石頭城下大江回陵廟春深紫气來彩筆動揺云五色兩都新賦待君裁

山中謡

芙蓉湖邊楊栁斜家家啼鳥村村花水面歌兒揺畫舫陌頭遊女渡香車

參差樓閣映山開往往舟船疊鼔催樹下花陰遊子避朱旗皂蓋使君來

黃公澗前春水聲碧山社裏有啼鶯流觴按曲縱橫坐選勝探奇偪仄行

船船擊鼔與鳴鑼岸岸靑簾紫障多翻盡江南行樂曲居人猶唱水荒歌

春暮同朱光祿華鴻臚顧謝二徵君陳逸人泛五里湖

五里湖流棹緑蕪郎官千載事堪符波連大澤回天鏡樹罨靑山坐畫圖檣底鶯聲春欲盡席邊鷗侶暖相呼遺榮不淺他年興乞得君王一曲無

同登寶界山絕頂望太湖

扶策登臨到上方重湖如練與天長千年禹貢猶山澤一帶吳都是水鄕云漢幾人驂鶴馭風波無恙釣魚航春來大有浮家興回首飛蓬更渺茫

立夏日同楊錢二孝亷浦進士黃公澗觀泉遇王孝亷攜美人文如文如擅新聲賦十三韻

春歸已昨日燕賞未應休以我能行樂諸君總好遊暖宜裁白薴晴不載靑油路愛雲山近溪連夏木稠襟懷容嘯傲勝槪復淸幽逸興縱橫並良緣邂逅投中賢行濁酒何客坐飛流公子思黃歇佳人命莫愁栁疑回舞態鶯劇轉歌喉佩可同心解花因比貌羞桃源成誤入竹徑許淹畱及暮猶持燭乘風且放舟當尊肯惜醉轉眼易逢秋

戱爲元方送文如

淚滴何如江水深江潮來去日相尋亦知不是長離別其柰朝朝暮暮心

沼花惟有荷花紅卿比荷花又不同愛得花開將結子再三珍重五更風

代文如答王郎

欲上蘭橈意轉遲別君生怕憶君悲蘼蕪一日閶門路卻似千山萬水隨

雨雨雲云不偶然朝朝暮暮謝君憐干行別淚堪成血愁殺看花又杜鵑

四月朔日同浦進士蔡戶部二年兄飲

今夜逢君話相看鬢有星三秋懷月桂十載悵云萍興懶違簮筆歌狂愛拊瓴春風不待客惟擬醉無醒

陸華甫自新都歸陽羨別業枉顧惠山

踏徧滄江一布衣故人相見白頭稀身如陸羽嘗泉至家近張公指洞歸谷雨過時宜茗椀松雲長日在荊扉逢君愛問山中事塵世浮名有是非

同王鴻臚顧進士楊王二茂才譚陸二徵君賞蔣氏杜鵑花甚盛因作短歌

濯錦江邊杜鵑鳥血淚聲聲啼不了春魂化作江南花花開如血流紅霞枝盤十層髙一丈自從何處移君家我來歡賞日未夕花下一時羅眾客翠幙朱闌興不孤金尊緑蟻傾須百曾聞此花在潤州鶴林寺中天女遊重九之日忽爛漫楚天失卻寒云秋仙葩異種何常有閬苑蓬萊帝命守俗殺人間桃李花海棠睡足差可偶向君髙歌進君酒一年三百六十日幾度對花開笑口君如不飲更漏殘月落城頭萬楊栁繁華易謝君知否

古栢詞壽虞母

古栢森森護邑閭風霜歷盡影扶疎共傳壽母長年似只恐貞心栢不如

靑桐爲幹石爲根萬歲千秋此樹存生在南山深澗底移來長傍北堂萱

大樹千年飽雪霜無論地久與天長新枝早已淩霄漢還爲君王起栢梁

題秦茂才效雲林扇景

逺山疎樹小亭孤搨得雲林煙景圖爲問先生獨往意如今倘許畫人無

四月十二日秦太學邀同趙吏部飲衍澤堂達旦坐有陳李二姬堂爲余故讀書處

城中何年赤虹起秦氏一門被金紫甲第云連兩河峙風流更見諸公子我是金門老太史亦有南宮少進士予告同辭天上薇得閒且采山中芷秦君髙堂繡文梓秦君張筵列錦綺折簡相招意獨勤未曽下車先倒屣銀壺貯酒琥珀漿玉盤行鱠金絲鯉半酣解卻羅衣起起視當階明月光似聞薌澤氤氳至忽報美人離藥房緑珠碧玉誇雙艷翠袖紅裙一樣裝夜如何其夜未央合尊促坐醉不妨低鬟淺笑初成目小口新詞欲斷腸一曲鶯聲慢再曲梁塵亂三曲天星墜如雨鵾雞不聞日已旦主人無用獨畱髠深杯在手業無算童僕不嗔但顧笑昨日客來今日散日出易暮暮易晨誰將緑鬢駐靑春請思牕下同君讀轉眼今爲十載陳

林禦史築堤成有紀

儆予連歲軫皇情四載親勞使者行蕪艸晴搴堤勢固麥苗春秀水痕平東南載起全吳命上下仍輸大禹徵聞道河渠書已就定知深計爲蒼生

載酒山中招沈太史莊黃兪三山人安太學向王二茂才祝王二徵士飲分韻得流字

靑雲李郭幾同舟天祿曾經與校讎長爲故人愁歲晏偶逢詞客盡風流閒居落魄耽杯蟻畏路闗心羨海鷗獨向交遊仍意气感君疇昔脫吳鉤

雨中送沈太史不及

萍蹤太無定去去復何之風雨舟難上干坤路總疑采芳愁逺道視艸憶同時悵望成輕別空吟伐木詩

雨中飲錢惟一小齋

一室晤言好誰爲覆手炎宦淸貧亦得交澹貴無嫌單夾春風換深杯夜雨淹頻過吾望汝次第檢牙籖

送施嶼南比部卹刑畿內

金科玉節去翩翩多少銜情拜馬前明主自親三輔地使君身是萬人天幾回丙夜停丹筆合有陽春曜紫淵預想平反偏稱旨垂衣風動四方傳

入山有感仲山師隠居

夫子傳經日何人不及門雲從綘帳隔空此靑山尊源正河汾廣春深桃李繁誰尋各言志感遇共酬恩

山中懷友人

十年叨禁近夢落五湖邊此日山中住居然靜者緣淸陰花覆地大壑樹參天卻憶同懷子萋萋生暮煙

山中

山中無棟宇小屋但誅茅境僻人煙少林深虎迹交暗泉通石竇炎日避松梢寂寞元吾事披襟誦解嘲

其二

渡湖山色好此路卽滄江避世誰知漢居人或姓龎巖花鮮亞石水竹淨當窓采藥兼垂釣長容系小艭

觀稻

仲夏山中來山田才插秧今來涼風至稻苗舒且長借問田間叟歲倘在金穰田叟前致辭皇天徳難量自從東作齊不慳水與漿車牀臥東壁車斗閒前場稂莠旣已除螟蟊亦潛藏彌彌平疇緑鬱鬱遙相望再過八九日午風稻花香消長理庶有救此連歲荒感君殷勤問爲君竭中膓不愁無佳谷數口亮不妨但恐刈未了催租吏下鄕

山中七夕口號

七月七日天气涼一年一度雙星翔城中女兒鬥佳節齊潔瓜菓薫衣裳深深祠拜何夭姣乞向天孫賜余巧去年鍼眼綫皆穿今年穿綫還多少爭憐競巧望天河橋沈駕去悵如何湖濵野人拙不避僵臥空牀揜薜蘿

黿頭渚遊眺同蔣文學王茂才

渚勢欲吞湖湖流歸舊吳天浮一黿出山挾萬龍趨浪急懸厓動風顚系艇孤持竿堪此地漁釣本吾徒

山中

山中栽松樹山下種荷花荷芳映緑水松老蟠靑霞徙倚結幽想攀折惜年華上山復下山日暮未還家

其二

朝朝上山去不記山中路偶逢樵采人言從石梁渡信策入孤云鳥歸西日暮下山不見人長歌撫松樹

劉昆山以重九日舉子貽此爲賀

縣齋秋色照懸弧夢裏熊羆悅自符昆岫故應輝片玉冰壺今見出明珠髙陽裔逺繁芳芷九日人生系紫萸君是慈君誰不頌新謡並入鳳將鶵

壽朱芹溪

家住梁溪上門前野水回但知芹菜美不記桃花開漸老垂玄髮逢人倒緑醅年年春宴罷雲裏鶴飛來

題一竹捲

會心不在逺寄興不在多寒窓一个竹歲晚柰君何日出鳳飛來夜深龍化去無言一竿小托根得其處

送陸文學北上應舉﹝劉楚人陸曩以貢上太學孝子子也﹞

馬首春云片片繁送君北上帝城尊文齊二陸才人後家表三吳孝子門遊向月宮新侶得貢升天府舊名存長安風物應如昨次第淸朝好拜恩

答劉子玄孝亷

以我趨朝日逢君待詔年大名時輩避髙唱國人傳往迹浮雲散離心亂栁牽書來足慰藉猶隔孝廉船

其二

君昔罷公交車余尋下石渠雲天不可望月旦近何如薄宦堪中隠明王好子虛殷勤卒大業靑鬢莫令疎

其三

別來頻歲換書到及春寒落月勞相憶因風勸彊餐寸心國士盡端綺美人看廷薦吾慚汝儒冠何處彈

壽李惠峯文學八十

曽奏賢能不受官風雲無意托髙翰猶龍自昔元尊李非虎人今未離磻老去江湖雙屐逺醉來天地一杯寛長生何用求丹訣三月桃花歲歲看﹝誕辰在三月故云﹞

朱竹

亦是檀欒池上枝何緣殊色污胭脂輕陰卻訝繁紅藉勁節難隨大綘移結實定爲朱鳳食騰空堪作赤龍騎多應血染湘妃淚賦客梁園總未知

送朱郡理入賀萬壽

千里朝天羽騎催龍旗夾向殿門開中秋月過呈金鏡大海潮生獻玉杯呼徹嵩髙元老贊燕分宮禁近臣陪因君百拜瞻雙闕曾是雲霄侍從來

少沂曾丈惠書云閣詩次韻酬之

幽棲早與世情疎豈有才名耀石渠爽气自來支笏後玄心偏會報鐘初髙天好去騎黃鵠大海何當釣白魚彩筆勞君頻問訊新詩已付赫蹏書

和曾少沂泊舟緑蘿庵韻

明月蛾眉若个邊憐君歸思在秋先官程半借祇園樹客夢長回棧道煙入眼花枝何冉冉畱人燕子故翩翩終知沈陸成髙隠不羨金貂滿座蟬

送王大行起家北上

楊栁尙堪折掛帆秋色過長悲讀禮盡専對誦詩多拜闕仍持節趨朝及賜羅槎浮吾憶汝夜夜望星河

贈田司榷

棄繻君自少年人持節今看控大津河上帆檣千里色闗前艸樹萬家春恰憐西望靑山好可有東來紫气眞歸奏明光知不逺肯言精算盡商緡

過成山人因贈

席門君自揜乘興一相過老去才名大人來問字多巷深秋艸長城近午煙和貧賤閒身得無勞學醉歌

湖心亭坐月

湖心亭子裏客到月初來楊栁秋先落芙蓉夜倒開醉疑淩襪去夢想弄珠回渺渺波千頃臨流詩可裁

大佛頭寺

香閣俯淸泠禪扉靜不扃云連天目紫山對佛頭靑雁聚秋成塔龍降晝聴經下來湖日晚飛磬杳冥冥

西湖楊栁枝詞

西湖十月煙水平游船兩兩趂風輕不知春滿桃花岸多少女郎連袂行

西湖十月暖風吹遊客乘船醉不辭日落波停山揜黛卻憐西子罷籹時

湖邊無數古禪林盡是遊人與布金日晚西山鐘磬發隨風逺近到湖心

江南十月早寒催楊栁千條葉半摧閒殺六橋堤上路月明不見踏歌來

淸湖道中曉起卽事

早起看江色多愁霧雨侵水容淸照鬢萍梗暗傷心旅食賫糧逺人家遶樹深雙鷗爾何意飛傍一浮沈

江行

風色掛帆好舟人倚棹歌江光如緑酒不飲柰君何樹密全浮嶂鷗翻恰趂波此方居可卜吾欲問漁蓑

其二

不作南遊計那知逺客情灘爭水碓疾風疊布帆輕地勢連閩越山容幻雨晴行行殊未巳煙樹總前程

其三

遵江泛輕舸江淺挽仍推帆影流云度灘聲驟雨來川原寒自澹鉦鼔暮相催借問天邊雁南飛幾日回

代內

君昔遊長安儂記長安路君今問閩天閩天何處度在家夏日短出門冬日長雨雪難預期誰爲添衣裳

答

南行江水淸不比渡黃河靑山兩厓間隠隠輕舟過去時挽逆流且喜東風便歸來水應駛無風好放船

旅懷

不見閩天路依稀度越鄕心將潮共折身與雁俱翔漸逺方言異多愁客鬢蒼況逢桑梓暮回望思何長

五月砧聲

淸砧切切搗更殘葵葉橊花不忍看昨夜瀟湘風雨惡閨中五月已先寒

日長無意理金徽夫婿從軍不暫歸闗塞路遙人最逺傷心五月搗寒衣

暮砧聲斷火雲收力盡深閨淚暗流誰道玉門寒信杳妾心何日不如秋

題淸湖主人壁

溪淺不可渡山程問主人淹畱愁霧雨飄泊動星辰嵐气當樓入鄕音逐路新吾生原旅寄■﹝扌棄﹞付酒家緡

曉度仙霞嶺闗

仙霞古峻嶺早起拂巖行地想畱丹竈人疑到赤城闗寒飛鳥隔山曉宿云平閩海籃輿外蒼茫逺度情

哭施龍岡先生

夫子持衡日吾生弱冠年品題千古遇文字萬人傳薄技慚知已明時失大賢茫茫白日暮何以問蒼天

其二

太守來雄郡諸生滿學宮論文多暇日爲政美淸風除目投荒逺傷心閱數窮潸然國士淚飄灑斷雲中

其三

諸侯能辟館多士盡升堂會想如雲盛恩思化雨香淒涼陵谷事辛苦黍禾場聖主新文治今看倍有光

其四

行服心何苦含哀罷食新生榮悲宦薄死孝慰從親寢侍空長夜原扃不再春蕭蕭松栢路相向哭門人

其五

才大翻媒忌名髙卻累身神龍元不世鬼蜮爾何人宰木枝應長殘經業故貧流言空半白皎日對沾巾

苦旱

善病堪髙臥何當歲大祲云興萬戶望露禱一人心有待疑天意無聊想陸沈祇憂雞骨瘦何以厭桑林

謝汪伯玉栁杯之贈二首

黃玉深深貯紫霞美人將寄自天涯應知陶令門前栁好與閒人醉菊花

河橋楊栁郁靑靑折盡長條送逺行剖得枯癭仍佐酒陽闗一曲一傷情

烏夜啼

烏夜啼啼不足今年天旱無粟何處銜來哺母饑母饑母饑忍否看看月沈楊栁

長幹曲

妾本長干女愛在長幹住何事嫁商人愁風復愁霧與君返長幹妾安君亦安十指百不難莫愁饑與寒

贈李參軍兄弟自鳳陽棄官歸四明

掛冠何日返荊扉攜手雲林世所稀家在淮南搴桂去身同賀監乞湖歸池塘夢是王孫艸荷芰裁爲隠士衣多少五陵裘馬客秋風閒卻釣魚磯

題季參知園

未老能辭祿爲園不出城石頭攢樹合湖水應潮生仙梵鄰僧送春衣野客迎鶯花新歲夢雞黍來年情杯酒占星聚笙歌渡月明頻過倘不厭吾亦薄浮榮

遙和吳止庵侍禦登登州蓬萊閣看海上月出

君上蓬菜閣何如躡五城霜威消蜃气月彩傍牕明貝闕層波隠瑯璈半夜迎將無生羽翰汗漫友盧生

其二

仙人不可望君到卽蓬萊月出巨魚避天寒靑鳥來波紋迎檻入斗柄拂檐回海晏登臨見澄淸賴上才

送王自吾轉運兩淮

早晚下揚州公除不可畱到官心似水爲客鬢先秋煮海功何巨看山興易酬軍儲待鹽筴辛苦爲分憂

送許素行遊上谷﹝應蕭大中丞之約也﹞

酒催弦促鼔紛紛都下衣冠盡送君開府祇今能辟士出闗何以學從軍牙門騎馬春隨獵玉帳論兵夜勒文檄罷幕中推上客一時才子正如雲

送徐仰亭學博調官易州

士固各有志官何不可爲傳經且易水吾道況明時俗古悲歌壯堂春講誦遲河陽花縱好桃李亦枝枝

秋日史思善吳文仲二比部偶集齋中分得山字

玉珂雙並散朝班人識明光奏賦還春雪昨看華屋滿秋風偏放白雲閒佩將蘭艸香同握望得金莖渇共攀槖筆卻憐違別久重來仍是憶靑山

寒夜管舍人顧文學過集分得刪字

芳歲不可駐逢君京洛間燈花照酒落詩艸對人刪霜月披林白風煙薄鬢斑相過慰寒色爛醉莫言還

寒夜史吳二比部偶集聯句

偶爾逢休沐﹝孫﹞過從共舉觴寒消鳷鵲雪﹝吳﹞暖吐狻猊香人以星爲聚﹝史﹞官今鷺是行署憐花並入﹝孫﹞朝憶玉同鏘露自分仙掌﹝吳﹞云仍隔故鄕情眞吳語劇﹝孫﹞愁絕楚歌狂劍拂霜華切﹝史﹞鉤藏刻漏長薄帷微鑑月﹝吳﹞新律乍回陽吳﹝孫﹞溫室梅先破﹝史﹞名軒棗故芳轄投期肯後﹝吳﹞簮合意難忘藻句騫鸞鳳雄心典鷫鸘﹝史﹞乾坤容爾醉日月向誰忙﹝孫﹞

送蔣明府調幕江藩

拜恩隨牒向天涯趨府回鄕道路賒客久總憐芳艸色官閒亦愛紫薇花行經秋水孤煙淨坐對寒江落日斜腰下幹將人自見丰城此去有張華

和卓參軍韻送陳邦珽判官忠州

惜別仍爲卜夜歡春郊那問漏聲殘身辭鳳闕分符竹家傍漁磯憶釣竿層閣勒銘他日事橫厓叱馭古人看薄遊不少靑雲業倚醉無歌蜀道難

謝管山人惠武夷茶

病渇惟髙枕誰將茗葉分色余仙穴潤香供隠人芬啜似飡丹露烹疑煮碧雲淸風北窓下忽見武夷君

送禹江徐丈還海虞分得生字

伏闕聽殘禦栁鶯望鄕愁見白雲生哀榮未捨先臣淚去住難爲孝子情輿轉繁花回夜夢馬歸芳艸及春程登樓不醉人將別日出煙霏野樹平

送萬仁甫都諫參政山東

玉節朱衣下九重陛辭春散景陽鐘東方騎擁星爲使四嶽官同岱是宗行部風雲回縹緲放衙薇月伴從容保釐可道無難事十載天書對禦封

其二

建鼔吹鐃滿路輝勛名三十似君稀掖垣人去仍焚艸行省春歸恰對薇旗轉交龍揺海色門閒千騎駐晴暉令公香逺星辰隔幾向朝班認舊衣

贈管舍人禦賜燭筆等物六首時丙戌新正二日王孝亷邸捨卽席賦

燭

寶炬熒熒出上方小臣何幸借餘光一從學士金蓮送爾亦承恩正未央

香

口含雞舌去朝天朝罷還攜滿袖煙更拜宮中龍腦賜人間初徧異香傳

墨

淡墨曽攜寫禦箋龍函今荷賜來鮮客卿敢問中山事點點璇霄絳露偏

畫扇

彩扇含風禁裏裁午時宣賜近臣催殷勤捧向同官看當直何人畫得來

五色絲絳

佳節宮中降五絲宮衣結束彩相宜只因縷縷恩常在願得年年奉玉墀

筆

賜出仙毫五色霞簮來常得侍金華因君試問臨池意可似江淹夢裏花

送許山人自上谷還吳

歸路餘春在靑帆去渺茫桃花新漲淺楊栁古堤長水驛看云澹江亭貰酒香軍城多燕樂明月逺相望

其二

塞曲聞應慣鄕愁久自諳人行上谷路家住大江南水澀程難算離多酒易酣相逢折花別莫惜滿頭簮

寄壽粵南金封君

老垂白髮弄滄浪休沐人歸自建章星現東方桃正熟涼生南海茘初香非熊不羨乘車去小鳳重看吐詔翔家傍十洲仙路近一年花發一稱觴

送金舍人考績暫歸南海省覲

拜恩書績下彤闈卻憶庭趨問彩衣冷局十年兼吏隠炎方五月去人稀船開建業回潮急路繞虔州落日微多少同行舊時彥傷心獨自送君歸

江上迷渡

江鄕渺不極風雨況迷津自愛尋山徑何妨問野人潮回愁欲暮艸濕想餘春敢有飄零色浮雲客裏身

病中憂旱

病兼憂卒歳旱豈爲幹封敢望觀濤起何當抱甕從支離應狗馬變化或蛟龍天意猶難定東南百萬供

霜後見菊

怪汝開何晚嗟余瘦頗同重陽已昨日數朶尙秋風彩艷微霜借香幽數月通寒英莫輕折畱對病懷中

送人還鄕

客久忽不樂曰歸秋色深凶荒數口計遲暮百年心栁自河橋折花曾谷口尋朱弦莫中闋終曲爲知音

送王別駕還朝

咨牧當熈代分憂得望郎讓鄕尊泰伯別駕美王祥爲政追風采勤民感歲荒燻心周撫字蒿目到流亡攝印頻行縣彈琴不下堂人歡遲剖竹地辟盡栽棠幾度勞輸挽孤標見激昂檢裝僮僕笑占牘吏人忙淸絕心如水恫深鬢欲霜下車饒擘畫推轂動封章鳳詔看將墜鵷班望獨翔借恂愁父老攀轍百回狂

贈周中丞召貳南司徒五十韻

熙洽逢明後匡扶仗老臣専徵雄斧鉞獨坐肅冠紳建社尊丰鎬生神肖甫申踐揚觀徳業醞藉足天人博物張華志圖經郭璞珍龍韜樽俎辧鴻寶枕書新文武經邦手安危許國身畫江勞作鎭比屋跂來巡下令軍容攺恢紘帝臬陳望風奔墨吏就日變黎民何物孤雛似翻同桀犬狺震驚陵廟逼騷動楚襄鄰借箸應無敵提戈合有神指揮魚鳥列面縛虎豺蹲露布裁丹筆宵衣慰紫宸殱魁分玉石賞士出金銀警息潢池日歡回澤國春天疑未厭禍旱苦迫相因忍見中原坼愁看大海塵商歌激云漢雩舞畏星辰此際須安輯當機倍苦辛撫摩宣澤逺痛哭上章頻禁掖中郎節恩波太府緡紛綸覃禹服浩蕩極堯仁握斗心能運爲霖事已眞感時思獻策咨瘼欲沾巾下上規田賦東南籍富貧租庸兩稅核積蓄九年臻疏鑿勤溝洫闗河稟石鈞河渠書井井會計錄粼粼塡闕師劉晏投壺慕祭遵減騶人化徳買犢俗還淳根本歸盤石綱維挈要津一分寛是惠三尺法能伸道契當開泰功髙爲拯屯度支新命重畱守舊都親萬旅云屯壯千倉露積勻近聞憂發粟誰擬學投醇兵食由來急丰凶每不倫那堪憐拔距卻忘起懸鶉求謗初傳木思危等厝薪詔書耆老泣鹽鐡大夫詢鄕月行逾迥民風語易顰鬢蒼周閔卹心赤裕經綸諏野傷塗血登朝想抗鱗南邦空憶召河內不畱怐廈覆叨帡庇廬居習隠淪若爲瞻赤舄無處挽朱輪政化來鳴鳳儀刑去畫麟惟餘峴首上終古斗嶙峋

秋日送鄭督使還朝席上分得風字

赴闕及秋風秋筵落照中別看岐路易遊憶曲江同財賦元邦計文章況國工民艱煩手疏歸報大明宮

九日張澄齋大參邀登錫山同諸公分得山字

冠蓋羣公集巖巒九日攀賜萸思漢殿落木愴秋山歲事凶荒後邊塵隴阪間吾生尙雞骨不醉鬢毛斑

讀楊大諫理荒疏有感

十疏回天足雨霖傳來一讀一沾襟艱危旱後安邦計辛苦行邊吁闕心恩到陽春回使節身歸霄漢領朝簮皂囊更借籌邊急聞說烽煙紫塞深

白鳳汀太學自潁過訪梁溪臨別贈之

爾來秋未暮攜酒翠微行酌此惠泉冷何如潁水淸路遙秋落木節近想餐英撫景兼離思登臨無限情

送吳大之粵南省覲

萬里迎親去揚帆不待秋白雲遊子意芳艸故鄕愁過嶺猿啼切趨庭鯉對優彩衣棠樹下爲政見風流

同張參知諸公登仙蠡墩相傳範大夫拂衣處得人字

出郭避塵鞅登臺思古人扁舟一以去消盡五湖春酹石寒煙破穿林倦烏親功成吾敢望倘許乞閒身

自仙蠡入舟見菊花得南字

十月尙秋色淸潭菊影涵船香眾客醉花品野人諳波動鷗鳬沒天空鴻雁南平生歲寒意潦倒爲君談

送魏錦衣恩齋禮玄嶽

桂嶺篸宮宿上眞玉書金字押星辰春帆片片焚香過盡是遊仙訪道人

齋心稽首禮玄君帝闕天門度白雲一自靈峯參玉韭不須重問五千人

呂澄南邀賞櫻園阻事踐園櫻已殘

不見珠林萬樹紅數枝猶自綴叢叢果因後摘嬌晴日客爲遲來醉晚風鶯訝啄殘窺密葉花憐開盡感飛蓬殷勤野老明年約十八家村一棹通

登君山望江

岸花江艸幾回新十載曾遊迹已陳坐迥諸天當落日閏逢三月尙餘春潮從來往流終古世亦浮沈嘆此身不見當年珠履客空勞彩筆醉詞人

壽張企樓

雨餘雲白下輕鷗散髮滄江五月秋身健未須煩進杖心閒曾是學披裘共占胤子能髙戶若个仙人不好樓續命恰餘絲縷在年年開宴發庭橊

送孫竹墟之貴溪兼訊姚心庭太守

與君分手出重林五月江寒風雨深命駕自酬千里意披裘誰識一生心日長客路行堪擬雲起千巖到可尋寄語休官姚太守避人今隔幾靑岑

暑夜同沈飛霞山人攜具朱虛谷舟中分得中字

維舟傍野樹嘉會幾能同月逗層陰出溪回別港通持杯談往日移夕欲當風共有云萍惜狂歌夜正中

題紫蝴蝶花

蝴蝶夢爲花花開幻蝴蝶紫艷雙紛翻香心不可拾

答尹春寰眞定守

書傳上谷雁來時落日中原慰所思守借一麾更重鎭名髙三輔望襜帷憂邊郡閣親調餉懷古軍城不廢詩分虎畫麟同日事使君身自系安危

送梁學博罷官歸泗州

垂老去亦得爲儒道固貧不逢歌巷伯相送愴門人講罷蘇湖日歸余濠濮春休官事事好魚鳥伴閒身

次龔觀察毅所憂旱且苦催科得雨志喜韻時西方有警

徵賦頻年總不禁忍看云漢只輕陰孤城五月愁炊玉一夜千村慰雨金已辦絲竿乘野水卻防門巷阻秋霖洗兵天意猶難問聴說西師淚滿襟

讀觀察南歸槁有贈

漢廷循吏不如君渤海聲名天下聞歸路幾人操白雪畏途從古嘆浮雲身疑去國非神武恩許移官故惠文才大可知推轂近羽書西塞正紛紛

壽兪淸庵博士八十

傳經兩地領諸儒罷講歸來貌轉臞桃李晚依臺裏柏﹝公門人官禦史﹞桑麻老傍社中楡筏曽渡海觀能定履慣登山醉不扶那羨磻溪後車載申公徵駕待新蒲

送驤宇顧丈按鹺河中

繡衣雄斧簡書催鹽筴軍須急上才驄步暫勞銜命去虎形爭待獻功來傳飛秋色嚴霜度臺俯河流底柱回體國憂邊今日事賢良新議屬君裁

送費參軍赴蘭州

警急金城路烽煙接夏州送君愁落日諸將迫防秋破敵轅門誓論兵虎帳籌臨流懷慷慨結束有吳鉤

題漁溪圖

放艇垂竿狎釣徒春流千頃蕩蘼蕪不知楊子江頭路也許羊裘物色無

舟行得遊字

病眼豁遐矚素心酬薄遊川原如往日風气尙餘秋農獲知天意軍興費主憂江湖倘無恙吾計足扁舟

和韻送王大歸石沙舊隠

爾祖乘驄去家山榛莽中蕭條歸舊業門巷想淸風喬木畱殘柏孤蹤息轉蓬悠哉此避世人或擬墻東

壽李逺沙八十

臘暖江淸弄野煙四朝身老鬢猶玄度闗早識眞人气釣渭今同尙父年叢桂兩山供拄笏梅花千樹傍開筵誰言除夕當明夕柏酒春風歲歲傳

題王母圖壽浦母七十

曾看東海幾生塵壽母臨觴白髮新蓂葉恰餘三十日﹝誕辰在正月晦﹞桃花才換六千春宮歌宴喜疑聞魯臺築懷淸不羨秦三鳳一時看比翼天書靑鳥下來頻

旅宿卽事

風雨河流急維舟意若何岸崩人住少野泊客愁多宦迹歌行路鄕心指逝波江南此三月煙景借漁蓑

黃河阻風

黃河建瓴勢溯舟良獨難況此春風顚奔流吼髙灘蛟龍怒相攫烏雀戢其翰孤帆兩岸絕長空浩漫漫所以去復止端居不敢安翻思昨日程晴靄排靑巒篷底坐對之行穏心何寛因之得宦道拙巧同一觀

三義祠

古城曽不見祠宇大河陰邂逅君臣契艱危戰鬥心神來鐵馬動祚去赤龍吟結義當年事英靈直到今

古城初見花

曲河西上動經旬只見流沙不見春何處桃花媚村落艷陽憐殺往來人

沁方初見月

自從揚斾出靑林愁雨愁風驛路心今夜河流看月出流波千頃盡浮金

下邳初見山

好山晴日片帆移忽似江南春泛時但得蓬窓當對此不妨官舫去遲遲

舟行限帆字

畫舫壓春帆春深換客衫流波回疊鼓逺翠落千巖艸暗靑湖合魚翻白鳥銜官程行自穩不問路仙凡

張湫曉發

官程候曉發川栁拂船低雨過防新漲煙開辧古堤鶯花看逼夏雞犬欲聞齊多少徵人夢萋萋艸色迷

郊寺送華舍人芝臺奉使西塞還鄕

城陰花木隠禪扃系馬人看使節停轉餉已窺秦塞紫行山猶指薊門靑交情夢裏占離合世事尊前感醉醒惆悵風萍不蹔住鄕心今夜逐寒星

送如空遊五臺

離垢爾何著情親予意傷辭天去輦轂皈佛向淸涼戴笠闗云白聞鐘嶺樹蒼家山亦淨土相勸早還鄕

送王弘所南還

獨客慘不樂曰歸秋色深白雲遊子意靑鬢選人心候雁徵同宿寒花去可簮天涯兼歲晏吾亦想中林

送喬二尹之任

不腆一山城分憂借此行枳棲百里寄棠蔭萬家情問俗應心苦聞泉想政淸丞哉去何負儒術本知名

贈馮太史琢庵歸省

冰銜剛署領簮裾詔許寧親下石渠過裏殊榮看擁傳趨庭新慶傍懸輿經曽旃廈勤翻後彩是金緋賜著初知道乘春甌卜近親承溫語在仙居

陳穉登太學聞得孫有贈

南來君是客中身聴說生孫傍小春蘭桂乍憐重茁日桑蓬偏慰逺遊人囊攜寶劍傳堪永代產明珠業不貧朋好兩家看再世可能星聚比荀陳

巴蜀楊方伯過裏爲其尊公壽

花誥重宣捧陛聴髙賢永夏及趨庭南山酒獻官爲嶽益部人占壽是星彩服舞看雙鶴白玄文傳識一牛靑巴江雪浪年年曲似祝長生抱竹坰

壽薛封君

不赴公交車慕艸玄一經仍付後人賢薛公自愛漿家隠居士今傳洛社仙花滿碧雞銜誥日霜回驄馬奉觴年昆明萬里重霄隔老去翻疑雨露偏

和大宗伯羅公瑞雪應祈之作次韻

南宮齋夜切星辰周闕依稀謁五神精白應祈占歲瑞穹蒼孚格見皇仁凝同玉露迷仙掌舞學瓊花點相茵一自上公歌郢後國中誰解和陽春

和少宗伯劉公賫勅入朝遇雪次韻

曙光寒色淨霏微五位深垂想舜衣灝气千門浮禦苑春暉一夜滿皇畿官梅綽約芬華省禁樹蒼茫映粉闈詔許布新元會近欲因天瑞紀龍飛

贈譚開府年兄省覲

主恩家慶傍潘輿介壽人歸秉鉞初蜀道天遙驅阪馭楚鄕春暖饌江魚金花誥簇雲霞色玉樹庭森雨露余卻想髙賢會耆艾簮裾詞賦美璠玙

題秋海棠捲

春艷睡不足秋嬌翻靚籹西宮亦天露何必醉沈香

贈李侍禦尊公七袠

白髮滄江上三朝百歲人花間畱勝事李下識前身經術髙賢嗣才名弱齒臻匣尊鸞誥重庭舞豸袍新玉杖初傳賜瑤巵不記巡蟠桃呈永日霜橘蔭餘春暮景鷗盟固仙齡鶴算均猶聞頌嵩嶽歡動兩河民

題孫學博行狀冊

宮墻不可望桃李自依依遺行兒能次髙風世所師靑氈畱講席黃絹待丰碑萬里門人淚春云想絳帷

夏夜坐月得公字

涼月空庭得淸尊此夕同行觴佳節後坐客大江東避暑思袁紹登樓想庾公相逢各意气君莫嘆飄蓬

長安道

長安道道上行人多五侯七貴紛相過黃金綰印靑絲緺長安道道上行人少滿眼風波平地來對面山川尙心好人來人去不相知騁智爭名無盡期可憐頭白不醒悟只說天西蜀道危

送沈復吾署教泰州

不去公交車籍聊爲捧檄行魚鹽通故國桃李艷春城揚子傳經渡門人載酒迎朋來看勝事片玉久知名

送錢襟泉署教滁陽

紫闕銜恩日靑氈抗席初鄕心寛陟屺山色秀環滁亭古登臨外堂春講誦余湘靈千載事華服兆三魚

和彭文學翼庵郊居對雪限燈字

客況孤云薄禪心片雪澄去移東郭履吟傍上方燈路自靑門近杯應白社憎可能拋世鞅與爾聴三乘

陵祀途次作

行役及春晴春遲栁乍縈靑巒拄漢出紫甸蕩云平車馬通馳道橋陵控上京金甌萬年勝垂拱見時淸

贈華上林中宇二絕句

拜得新銜隸上林春風管領夾城深柏梁一自詞臣集應制榮華直到今

貲郎何必漢長卿汝亦淩雲擅大名莫以淸時無狗監幾人曽聽上林鶯

送彭翼庵博士之官昆山

一氈隨牒領靑衿儒行才名眾所欽故國江東山似繡諸生門下玉爲林玄亭載酒朋來樂絳帳傳經老去心薦禰何人慚啟事彈琴空自說知音

夏月同諸子集管舍人新居得歡字

卜築成新趣招邀足舊歡羣英盛璀璨孤秀出瑯玕令節將縣艾同心總佩蘭看云思結夏歌雪覺生寒席換情彌洽杯深意未闌薄遊無不可詞客滿長安

次韻贈黃琴士

春色閉門深囊琴客解尋朱弦還古調白雪幾知音空外寒泉響天涯芳艸心相期弄巖月吾已謝朝簮

題紫宸宣對冊贈管建初舍人

少年天子白衣臣特旨傳呼上殿頻手冩山河盤日月魂揺宮闕動星辰一時彩筆空當代平地靑雲致此身我亦彤墀曾對字下簾容易望龍鱗

待命有述

棄置元吾道淹畱自主恩避人經伏臘羈旅信乾坤撫枕滄洲近開簾緑雨繁遲遲去亦得二紀傍金門

淸源舟中鍾方吉諸君追送因賦

肯惜歸帆憩頻呼別酒斟浮雲客子夢落日故人心岸樹紛秋色河流雜梵音無官到處好不待住中林

爲郭希所贈公賦

中丞嘉績在瀟湘帝以趨庭美義方人比林宗歸式谷天生召伯付甘棠誥傳北闕雙龍舞仙去重湖九鯉翔共道至尊優獨坐芝原遙夜動輝光

邊南亭太守考績

三年書績半桑麻領郡風流帝所嘉名髙漢室二千石歌徧江城十萬家到日靑郊紛跨竹從天紫誥爛生花九卿特召尋常事只許棠陰處處遮

贈沈禹門先生

才名蚤歲似相如白髮靑衫老著書門對五湖髙士宅家畱八詠隠侯居閒情落月酣歌外世事浮雲感慨余著屐便思隨杖屨掛冠吾亦解銀魚

吳江夜泊

津亭晚泊客心孤暝色山光乍有無水郭帆檣依雁鶩人家燈火亂菇蒲天寒雪霰窺雙鬢歲晏煙波隔五湖城裏歌鐘知幾處錦堂華燭醉氈毺

光福寺看梅雨回泊印玉山

山上梅花湖上舟雨中樓閣鏡中浮蒼茫自愛回橈住潦倒何妨載酒遊鶯語不聞春半去云容多幻晚全收移家便欲謀漁父衰鬢閒心傍野鷗

遊玄墓山

古路危梯石徑懸空王臺殿俯諸天燈明震澤千波淨香供梅花萬樹鮮鷲嶺尙傳持世法龍碑猶記賜詩年登臨未盡塵心斷欲上繩牀問四禪

雨泊用兼字十六句

著履飛揚甚維舟信宿淹山寒花黯黯湖白雨纎纎沾濕春光度羈棲客思添天應芳賞妬人豈勝遊兼去住慚鷗樂陰晴付鳥占愁來衣帶緩歡動酒杯嚴信使遙能待吟情晚不嫌何當出紅日香雪亂靑簾

遊梅潭東西諸山

絕嶺沿湖度筍輿輕陰浮翠雨晴初千林香雪重重破一路仙云片片舒漸老春心遊轉王催人霜鬢映全疎歲寒薄有菟裘計欲乞孤芳傍綺疏

夏日穉登元穆諸丈過山堂小集得三字

六月林亭伏日三客來新故坐相參深杯髙燕疑河朔修竹淸川想渭南動地繁陰雲物變映山殘照雨絲含五湖漸有扁舟興秋到澄波淨蔚藍

趙令公考績

三年嘉績美菇蘆爲政風流與眾殊花滿河陽輝墨綬珠來南海映冰壺春和問俗頻飛蓋月朔朝天幾下鳬不腆山城十萬戶何人不頌雉將雛

吳司理考績

朱衣丹筆照金昌四海聲華自楚張郢曲乍傳飛白雪吳鉤新試肅淸霜泣車下澤來鴻雁集佩天池待鳳皇共道政成人作頌采芳多挹芷蘭香

邵司理考績

五夜金科手自翻靑春丹筆幾平反庭驚老吏年殊少郡有神君下不寃召伯甘棠榮滿路於公駟馬儼髙門齊天戴日聞輿誦鳳誥鸞書見主恩

壽吳仰玄﹝誕在元夕﹞

艸玄亭子白雲闗心與巖花谷鳥閒第五名尊驃騎上於陵身老桔橰閒春祠太乙逢初度晝煉靑陽得大還白日飛翰容易見銅官玉女本仙山

送西僧妙智上人之峨嵋

來從西域去西川來去從參不住禪卻笑東林松樹子風枝轉換也年年

送談冏簿

離筵歌管動朱旄落日風煙暗寶刀送客不禁攀弱栁還朝應及薦櫻桃時危勲業空麟閣年少才名自馬曹老我長林羣鹿豕幾回吟望五云髙

秋夜與林若撫卽席賦得回字

秋色空堂暮商歌醉幾回西風響眾壑北斗下深杯世路多荊棘人才半艸萊沈冥無不可衰颯暗中催

對菊得詩字與若撫同賦

秋堂靜黯黯霜菊粲枝枝有客狂能就無官醉不辭餐英嗟物換簮艷覺顏衰籬落風流在長歌彭澤詩

贈若撫

異縣能相過新知好共論五言今大歷十日古平原抱瑟難諧俗懷珠擬報恩少年饒美業看汝劇飛翻

贈吳云庵

辭家逺作采眞行蹤迹三年滯一城袖有靑囊山鬼避方餘金匱市兒迎姓名尙許寰中識妻子何妨谷口耕待得丹成生羽翰白雲黃鶴望吹笙

贈呂布衣

老隨萍葉泛滄洲曾佐蓮花幕裏籌上坐談兵空日月名山采藥自春秋嶽樓幾醉仙人酒齊捨休彈劍客緱不以時違思辟穀帷臣亦伴赤松遊

送錢匡廬還徳淸

孤云不信客中貧緑綺攜將苕水春卻怪年來頻禁酒匡山白社識前身

九龍夭矯送歸航載得寒泉是槖裝家近吳興明月峽將泉煮茗一春香

梁溪君住一年無半傍僧寮半酒徒歸去不緣愁歲晏梅花消息在西湖

瘦骨閒心野鶴形寒煙逺水去亭亭鶯花不負春來約同買湖船上洞庭

夏日嚴侍禦邀同王典客萬中丞王太學諸公飲其東郭別業

郊扃卜築帶滄浪載酒邀歡朱夏長農事解占梅雨近客懷偏趂竹風涼遙山影塔看疑並華月浮舟醉不妨只恐靑驄催赴闕空林猿鶴怨秋霜

秋日同王典客顧孫二太學曁諸親故遊眺蓉湖莊二太學有作余亦嗣響

秋原弭棹白雲涼剰石欹桐尙此堂一壑煙霏非舊主千秋風日自吾鄕芙蓉不斷靑湖色薜茘曾縈錦砌香爲惜興衰人盡醉可堪漁笛送殘陽

張去華自華塘過訪山堂畱酌分得間字

春明一相失匹馬傍誰還才豈三吳盡名堪二陸間入門髙紫气把酒落靑山世路君應見孤云好閉闗

題劉勲冑廬墓冊﹝時由靑田卜居毘陵遂塟其母﹞

移家初定揜慈闈忍聽人歌薤露晞哭向空山迷夜月夢回孤壠暗春暉血枯白日淒殘彩腸絕終天咽斷機共道象賢還死孝風前雙弔鶴來飛

同萬中丞過華孝亷園看五色葵花

葵開五色錦成行照映瑯玕出粉墻激水調冰山閣午圍碁吹管夏堂涼共推暑飲追河朔不減春遊似洛陽度盡新詞人未散無官眞以醉爲鄕

壽某夫人五十

方嶽朝天日中闈介壽年鶯遷上林後燕喜北堂前偕老才稱艾餘春轉覺妍帝頒鸞閣誥人詠鵲巢篇女史鐫銀管仙姝捧玳筵蓂開逢半百桃喜兆三千臺宿初臨婺坤儀雅配幹恩華兼鶴算一品髮猶玄

顧麟洲七十

有官不謁建章宮垂老人欽片玉同麟趾向歌公子瑞虎頭爭羨舊家風星臨華室涼初動月度髙城宴未終明髮小山看桂樹天香仙露一叢叢

題衡泌園冊

爲園嶺下白雲深嶺下花開香滿林人去函闗余紫气地鄰韶石足淸音姓名久落先賢傳堂構難忘孝子心遙夜衡門空入夢漢廷春色引朝簮

王華云太學應趙明府聘校唐詩類苑還海上贈之

李唐盛詞賦作者總如雲雅道千秋擅王風一代聞网羅心獨苦讎校力何勤白雪名家盡靑藜祕閣分刪詩尊聖軌觀樂仰前芬重客非闗令宗工解屬君藝林開寶藏騷壘勒元勲書就滄洲去淸尊憶論文

舟中漫興

客去渺何許遙空野嶼浮詎乘新漲發不爲好山畱黍饁孤村午松醪五月秋哀蟬響髙樹寥落一維舟

其二

彩鷁去仍還靑林許共攀愁翻因止酒病不礙登山古寺蒼藤路飛泉白石灣何妨住十日與爾聽潺湲

劉山人送牡丹

匹馬層冰淮上來名花相贈與親栽東風十日看將近遮莫三春爛熳開

嫩梗泥封不怕寒移來新傍石闌干丹葩緑葉闗心待翠幕金尊著意看

嘉名一一署周藩黃紫還誰數洛陽秀色定知誇絕代此花眞不媿花王

異種傳來百寶裝花開應不比尋常春城定惹遊人看潑卻新醅滿甕香

贈倪相士

幾載春風別上林逍遙吾已入山深憑君照膽玄經在未必能窺野鶴心

送沈孝亷試禮闈

不乏東南美如君弱冠稀人今誇玉樹名已動朱衣朔雪飄徵路文星指禁闈春風上林日騎馬看芳菲

送王弘所典客還朝

依然靑鬢好去理舊朝簮驛路逢朱夏徵車帶緑陰傳呼三殿直臨禦萬方心山海看難旣遙遙聽徳音

初入古希會

髙會何人許盍簮忘年偏喜荷招尋敢方涑水躋耆俊竊比山濤在竹林投老總迷霄漢夢得閒同矢歲寒心從今杖履追陪數谷鳥溪花幾醉吟

夏孟黃思庵太府社集城西別業得寒字

密林長夏集衣冠洛社風流異代看鴛序人歸曽不晚鷗盟老去許誰寒山連睥睨靑臨閣水帶檀欒淨倚欄盡日從容文酒樂冥冥天外托飛翰

夏五施勵庵同鄕社集得吳字

一雨郊原萬品蘇微寒五月動髙梧節臨薦黍猶傳楚客爲思蒓已到吳蠟屐共穿花外徑雕盤從出竹間廚淹畱不惜呼燈坐空谷低回詠白駒

又和醒字

不見龍山九點靑層雲挾雨晝冥冥黃蘇麥穗驕翻壠紅濯橊花艷舞庭息駕此身元泛泛投簮雙鬢任星星休嗟弔屈明朝事潦倒無心任醉醒

寄沈祁陽復吾

徼邑帶南荊髙才綰綬行嶽雲扶舄上湘水應琴聲壘堞初馴雉栽花欲囀鶯政成看驛召黼扆早書名

題曹太守三遊冊

一麾拋卻老江門蠟屐蘭橈選勝繁白社尋僧翻貝葉靑天呼酒嗽云根詩題絕壑人間誦迹傍浮漚物外論我欲從之巴水闊幾回搔首望仙源

壽髙臨溪

擲卻官榮老歲華門前新系使星槎瓊花看去惟揚子玉樹生來似謝家物色磻溪身正健鄕心汾水夢還賒閒雲坐閱滄桑徧白髮秋筵進紫霞

送華別駕之旴江

黃綬新縈滿路輝風流半刺似君稀岡傳華子來仙吏人比王祥到海沂問俗定紆花外駕思家應夢竹間扉分攜無限滄洲意月白江空彩鷁飛

壽王荊翁相公

三朝耆徳帝王師七十閒身海嶽姿行地神仙元勇退格天勲業自勤施籌行羣策三垂偃國鞏孤忠九廟知事定商巖芝轉秀人歸緑野晝偏遲溫綸隔歲優存後茂算淸秋誕降時曦景東山綏福履祥光南極接臺司安危直是闗皇室衰健還應覘裔夷袖手柰違調鼎夢察眉誰任攺弦爲共儀闕下編蒲召未穩丘中辟穀期龍馬精神逾少壯鳳麟毛趾況英奇魁名符劵承能巧相業箕裘嗣不疑世篤曽聞周魯舊衮衣前後拜彤墀

壽申瑤翁相師﹝有序﹞

相師以八月十有六日壽屆七旬體固神王朝野胥慶臯桑梓晚進夙廁詞苑猥蒙盼睞久荷陶甄玆伏林莽欣逢初度謹賦七言近體四首爰因掃捨以佐稱觴極知不工聊展私忭云爾

黃扉請老十年前緑野秋淸壽酒傳帝以閔勞優宰執人於勇退識神仙三朝耆舊元名世一代勲猷自格天望起蒼生同此日相麻霄漢聽重宣

其二

嶽降生申事已奇嵩呼況接萬年期共言丞相當朝日偏荷君王賜壽巵明月似懸金鑑在流虹遙拜衮衣垂定知終宴東山夜淸夢如聞湛露詩

其三

曽聞優詔自天來帝爲升儲寵上臺密疏向關宗社計孤忠肯受外廷猜赤松老伴畱侯謝叢桂閒同隠士裁卿月臨階人獻壽應知茂苑卽蓬萊

其四

一從上相下師垣太息中官擁使旛宣索已聞窮嶺海轉移誰爲正乾坤天扶遺老身仍健人比耆英望愈尊調鼎更弦須舊徳輾蒲加璧待新恩

夏日小園社集分得公字

菟裘聊此地五栁宅堪同瀟灑余孤賞過從有數公疎簾全卻暑曲沼自生風坐看梧桐晚盈盈月上東

又得攜字

避暑玉壺攜探奇石磴躋林堪六月息人可七賢齊竹翠迎風細松陰避日低云霓閔農望一誦渰淒淒

秋仲龔方伯曠適園社集蜀客雷樵陽全眞適至分得先字

蒲栁怯秋先秋風水郭偏過從乘暇日揺落感流年尊俎同人樂煙霞靜者緣暮顏疑可駐野客坐談玄

又得蕭字

水檻秋逾淨晴郊暑未消露荷仍的的風葉自蕭蕭對酒宜疎豁參玄契泬寥城頭暮吹笛疑有列仙招

送吳求峯徙官合州

西去休歌蜀道難太行曽已歷■﹝山贊﹞岏恩深故許仍分竹才大何妨暫徙官城下雙江通錦浪花間五馬度金鞍行春問俗歡循吏爲政風流漢代看

湖上興福寺

入寺憐幽絕呼尊坐郁盤共貪佛日好不畏松風寒稚子收山果殘僧供野餐猶云澗道古停策暝中看

髙峯塢臥佛寺

佛臥空山久僧閒白日長予方狎湖海爾卻疲津梁地僻遊難到禪棲世可忘誰知此峯外髙浪杳茫茫

送華本素之官新鄭

茂宰名家子堤封古國都少年初帶印春日早登途芳甸栽花易流風贈藥殊懷賢想遺愛下馬醉淸酤

送王宜興赴闕

山縣栽花春滿城召除郎位屬春卿雙鳬舊識朝天去匹馬今爲謁帝行候曉含香蘭殿迥深宵起艸月階明仙曹十載曽分席幾聽尙書曳履聲

題祝山人寄亭

艸玄人已去天地此空亭老悟生如寄狂疑醉不醒名題髙士傳光失少微星猶有寒山色依然爲爾靑

題楊五川觀察遺墨

人間曽見署書奇蠧捲殘箋復此詩想象蘭臺供奉日風流文采更輸誰

其二

六十年來片墨新品題珍重惜詞人不知萬卷樓空後多少珠璣委路塵

新正十一日施冏卿宅社集次龔方伯韻

云黯春城夜懸燈定幾家光揺十蓂葉焰吐九枝花簮盍星初聚杯深雨亦嘉白頭思稚齒疊鼓月中撾

黃太守宅社集余以瘍發不赴時梅漸放

常年怕花落今夕愁花開借問爾何意支離斷舉杯晝眠貪擁被春望羨登臺不分枝頭玉東風故故催

大玄曹尊師雷樵仙道侶也來遊梁溪客萬中丞所出冊子索題余病中賦贈

靑城樵子今何之爾卻東遊到海湄浮雲來往亦恆事白日修持知者誰梁溪昔有吳先生明陽洞中餐玉英丹鑪藥臼至今在夜半山中搗月明一從騎鶴上升去眞人之籙傳其名爾來度人亦訪友望見峯頭紫气否芝術經春谷口生蓬萊晃日人間有赤書金簡世多訛竹杖芒鞋柰爾何不惜眞詮扶病骨掉頭攜手入煙蘿

晦日龔方伯社集看梅城南余病不赴

花滿橫塘雪滿枝樂遊爭趂早春時香山老識風流並庾嶺人疑月落遲歡劇定知頻進酒興來誰擬獨吟詩生憐病骨偏消瘦愁聽髙樓玉笛吹

春仲毅翁方伯邀同顧太府賈觀察吳光祿沈大令錢轉運嚴侍禦盛陸二山人城南看梅及暝懸燈樹間絕勝時余病起

瑤林綽約雪千株病起追歡興未孤二月春風何遜閣半■﹝土幻﹞斜日輞川圖城頭列岫排靑玉花底繁燈湧夜珠不惜深杯酬勝賞支離衰骨媿人扶

送陳別駕擢臺幕

黃紙除書下九天康邦功已海圻傳爭看父老攀轅日正及君王易轍年陌上海棠春雨後臺中列栢慶雲邊恩華此去綱維地彩鷁淩江望若仙

春仲風雨雪寒甚同黃伯傳作分得窺字

冷雨挾風緊昨暄春日遲物情應似此天意總難窺轉憶冬晴好差憐午雪垂君看落梅處不醉復何爲

範東生戚不燐見訪畱飲玉蘭花下限懸字

二妙同心者重逢嘆來年淸言坐花下皎皎似相憐白雪含風舞瑤林嵌石懸酒香君且住休負艷陽天

春仲六日同黃伯傳王元穆諸君山遊晚觀錫山塔燈紀興

五里山城一水通布帆無恙信東風何年松老翠欲滴幾樹梅殘粉未空月吐寺門窺鬢白燈圍峯塔影波紅病餘此度才乘興半惜春違伏枕中

同沈明府顧文學馮茂才諸君泛蓮蓉湖看香船燈時與錫山塔燈相望因賦

朝玄舊侶集艨艟燈火春湖亂水蓉寶蠟燻天香裊裊星橋連岸影重重遙光閃塔欺靈鷲沸焰波翻駭燭龍鉦鼔喧闐人半醉大江西望是篸峯

賈弘庵觀察山園社集玉蘭花下得南字

鶯花二月滿江南選勝開尊此地堪九畹飄香分映玉羣峯舞黛對抽簮橫塘鼔吹喧遊棹上界鐘聲禮法龕人醉瑤林歸路晚還攜茗椀試甘泉

春遊卽事

春山攜屐躡雲層花气晴絲暖欲烝藉艸澗邊紅袖女疏泉竹下翠微僧川原萬頃看回合陵谷千年感廢興沾醉不辭歸棹晚數聲長笛月初升

小園社集主賓凡八人是日雨分得衫字

焚魚早署碧山銜舞鶴疑開滴水嵒洞有桃花能自發門多芳艸不教芟春風舊巷宜初服晝雨深堂黯客衫坐列八公惟此會淮南詩賦滿瑤函

答周元孚尙寶

舊識行邊使曾煩尙璽臣一爲萬里客老卻半生身皓日孤懷耿荒煙淚眼親頗聞新雨露沾灑到流人

其二

謫宦爾何久休官我不遲𨿽然千里隔肯負百年期世態江河異閒身日月私白雲如可贈亦足慰相思

其三

書來云夢澤問我五湖波浩渺同明月差池隔絳河辟畦分雨竹結屋帶煙蘿東下江風便揚帆試一過

送陳猷甫還麻城君以瞽廢

樂府張司業登樓王仲宣病憐新曲好貧戀客居便天豈摧才士人應識寓賢暫還仍逺適別爾悵江煙

淸明日送馮貞白儀部奉使還朝

折栁偏逢插栁辰猗蘭歌向握蘭人金尊別酒三千里竹箭才名二十春薊闕風煙馳傅入堯天日月轉圜新南宮舊席鵷鸞地老媿淸班珥筆身

楡林杜日章都護自署三教逸史索贈

詞場軍壘萬夫雄舞劍稱詩絕代工緑鬢雅聞豪舉遂玄心早悟世緣空新題祕記傳三教共識前身並陸通莫向人間逃姓字燕然終擬勒元功

寄章都護四首

灼然看玉舉風度想伊人不信千秋業今歸百戰身才名髙倚馬雅意薄圗麟談笑西齋夕尊前斷塞塵

右題玉舉齋

公子敬愛客尙書期柰何華燈燦甲館綺席明銀河車轄每投井羽觴還促波空傳孟嘗俠彈鋏有悲歌

右題投轄館

爲園駐煙景人道小江南不乏禽魚趣兼之樹石參邊春花自發泉古酒同甘徑造那能得逢君竹下談

右題煙駕園

玉塞去天遙花仍杜曲嬌角巾私第日干羽聖人朝門已施行馬家元擅插貂頗聞求宿將君擬霍嫖姚

右題城南別業

壽袁睎我方伯尊翁

汝南月旦數諸袁蓋世風標爾自尊向以文章雄郡國不將綸綍傲丘樊微吟花影春縈社半醉江聲夜到門共指衡山堪獻壽郎君新此建朱旛

黃思老宅集社分得絲字

春城社散已經時夏日尋盟對雨宜似灑山陽思舊淚﹝嘆吳光祿也﹞未知河朔納涼期層陰欲墮侵單袷重午才過戀五絲光景易流人易老相逢沈飲不須辭

送顧少玄太學逰淮陽

曾聞五月慣披裘底事衝炎賦逺逰豈爲淮南招隱士生憐河朔客諸侯甘羅城古秦云杳漂母祠空楚水流日晚煙蘿相送出片帆江岸去悠悠

六月六日大雷雨賈弘老東第新成社集得烝字

治第新成錦樹層況逢雷雨破炎烝翻驚燕雀愁相失似挾蛟龍怒欲騰幾道西山銀瀉瀑一時南畆緑低塍醉餘便逐鷗羣去水漲潮平暮可罾

龔毅老南園社集賞佛桑花荷花各詠七言近體一首

仙艷誰從嶺外移柔條六月綴花奇蒸霞定壓祇園樹浴日疑分碧海枝朱槿差堪窺色相﹝譜云花如朱槿﹞石橊那敢斗容姿寄言陌上提筐女莫誤春風摘葉時

右佛桑花

蓮葉平池花亂開橋通宛轉水瀠洄艷呈朝采迷籹鏡香咽涼颸度酒杯太液似聞妃子笑若耶不見美人來行歌翻罷江南曲秋老衣裳好共裁

右荷花

七月七日顧雲山太守園亭社集酷暑日下舂而散因賦

午暑不可耐那能須夕涼空思片雨集怕見雙星翔觴罷日將閣客歸河未梁問何慵乞巧兒女笑牽裳

贈通州守張聚徵

身都千騎領東方海國行春滿路光人自楚材來郢上名同漢吏起漁陽重歌麥壠雙岐似舊憩棠陰百里彊共道下車偏得歲卻愁天闕去含香

贈顧武陵有感其兄少司馬公

身堪擁褐老心與流云期驃騎名何減虎頭人自奇彩毫知轉健斑鬢尙如斯幾度山陽淚看君欲暗垂

贈陳封翁全庵

早將蹤迹寄煙霞燕翼經傳眾所誇令子今爲單父宰賢人曽聚太丘家玄湖九里仙源近紫誥雙龍帝寵奢自是得全偏得福野夫何處望聲華

送曾吳縣

訟庭芳艸傍吳宮驛路徵車輯玉同楓陛天髙朝正月花封人逺待春風三年績最謳歌外萬歲聲長拜舞中燕罷閣門催轉對爲陳民力盡江東

丙午十一月內侄張世卿茂才宅桂花盛開因賦

老桂飄香晚更奇重開不怕朔風吹請看璧月臨長至可讓中秋午夜時

一種天香學士家栽時爾祖侍金華不緣孫子重攀折那得寒堂再作花

壽張亷水

煙霞曽共列仙期名姓何妨女子知身著布衣行俠逺肘懸金盒貯方奇閒時采藥腰鐮去醉裏看花荷鍤隨鴻術自來侔宰相白頭不羨夢非螭

壽丁吏部母﹝丁閩人﹞

板輿親禦下天閶宮錦萊衣舞未央家近三山桃正熟筵開八月桂初香霞觴自酌仙人酒水鏡長臨婺女籹爭祝異恩他日在回班誰不拜髙堂

寄酬李宛平內鄕

京兆田郎題柱名相逢我未厭承明幾陪韋杜春同醉一別荊吳歲屢更丹地不縈歸客夢滄江難忘故人情尺書傳字來何處愁聽流鶯樹裏聲

送林司理應召北上

幾年丹筆凜秋霜秋水今看是槖裝此去攀轅傾澤國向來推轂動巖廊訟庭過雨甘棠長諫省生風疏艸香望入五云誰不羨雝雝鳴鳳待朝陽

送商司理應召北上

徵斾秋搖指帝都畱鞭垂涕萬人呼亦知待詔公交車滿且掇腰章大府趨聴訟幾年依赤棘陳言何日拜靑蒲太平事業諸賢在安穏閒身狎五湖

中秋後二夜乘月渡五里湖

月出湖波白亂流山勢斜榜人能辧樹仙客擬乘槎宿鷺驚還定明蟾闕亦華此中幽勝別老去好浮家

湖上生日同丘士行諸友賦

生朝五湖畔系艇故人俱禮佛投僧捨尋山問野夫病還餘狗馬閒盡狎鷗鳬村酒聊堪壽秋風吹荻蘆

壽吳興李參知父母

雪廨官梅開滿園金緋稱慶日初暄著書人未離函谷采藥家元近鹿門栢葉預傳新歲酒薇花髙映大夫軒山城萬口歌恩徧並入春聲介壽繁

社集以龔嶽伯故中廢累月矣元夕前一日施冏伯尋盟焉爰賦一律紀興時嚴侍禦初入社

笛裏山陽曲未終燈前里社興還同春蓂應月開將滿李楚人火樹侵星望若空在野歸人曾頌駉入林佳客況停驄因憐芳夜愁心減一倍衰顏照酒紅

題董太史畫

蒼厓古寺白雲封上有天池冩玉龍想得髙人濡墨處閒心一片掛芙蓉

重九前一日同王元穆山中送吳允兆北遊卽席分賦

老驥自千里曰遊天一方鄕愁緣儉歲別酒近重陽野霽云全白山寒菊未黃爲歡黯離思相勸愼風霜

其二

晴旭滿秋城秋筵此送行孤帆鄕路逺一劍客囊輕坐石看云午浮波待月生詞壇去堪主休冷野鷗盟

送範東生世兄楚遊

移家結客散千金促駕懷人七澤深授得徵衣當九月彈將別緒在孤琴髙秋蘭茝寒江色積水菇蘆故國心回首白雲看不極西風吹夢太湖陰

送邑丞郭漢虹還益陽

上書不達賦歸來空槖何妨載石回臣自當誅曽出位眾皆欲殺可憐才三年水國將漕苦十月風江拍浪哀但不負丞休亦得幾枝殘菊媚寒杯

春夜同彭興祖山人集沈茂才宅得陰字

奮雨還誰問方春喜客尋煙霞千里色杯酒十年心公子憐芳艸幽人戀故林醉歸無不可殘月落城陰

過茅孝若畱飲同彭興祖作

弭棹聊相慰投車意獨深三年孝子淚十日古人心風雨空庭急煙霞眾壑陰樂章能自冩思爾近祥琴

送周中丞懷魯晉督河

一疏曾回大陸沈恩波眞共五湖深安邦世仰經綸手吁闕天臨痛哭心冠弁星流嬌栁色旌旗云擁閃棠陰百城何限春耕者釋手攀轅思不禁

其二

更鎭重懸大府章行河此去築宣房臺前舊識朱公栢陌上新畱召父棠夜靜蛇龍初匿影春回鴻雁盡隨陽錫圭正際垂衣日宅揆還看總廟廊

春仲小園社集分得蝦字

遺榮無夢侍金華幽事閒身一壑奢齒分暮年增犬馬心憐春水長魚蝦數聲黃鳥求偏切十里靑山望不遮社酒漸堪尋勝賞東風早破碧桃花

送黎別駕

三年佐郡此江湄五嶺天遙黯去思按劍尙憐明月在拂衣還與白雲期康邦績載輿人頌猗畆心悲巷伯詩酌水送君君自愛重來迎竹看羣兒

題張民部抱闗問寢圖

仙郎分署俯滄洲壽母臨觴映白頭云滿闗門頻望气萱榮堂背自忘憂香添五夜供溫被箸進重闈佐執籌燕喜鶯遷誰得似寧親體國荷恩優

送張民部吳闗得代擢長其曹還朝

及瓜傳詔下新除拜寵雍容領篆初畫省持籌闗國計赤囊飛羽動邊書握蘭卻望春暉逺起艸頻驚夜漏疎民力東南君自見憂危還喜誦衣袽

王元禎太學別余久矣一日謁余山堂遂赴畱都試賦二絕句送之

風塵不記別君年煙雨重逢思渺然試問交遊湖海徧何人能覓孝亷船

太學諸生舊有名靑衫彩筆老縱橫白門秋榜看題字荊璧今翻上殿行

送王元禎應畱都試得船字

孰使唾壺缺轉憐經笥便時名快晚達行色動秋先紫气鍾陵樹蒼煙夢澤船髙堂看擢桂老亦倚嬋娟

攝山投嶽上人房

停策寺已暝入門山更深月來疑速客云臥喜投林訪藥扶衰態巢松寄逺心塵蹤轉自惜老始遂幽尋

和朱蘭嵎太史韻贈萬休上人

山前明月佛前燈石自無言水自澄欲向空門聞妙義渡江初到踏蘆僧中林園

別範五兄

入林竹翠滴人衣更有垂楊野水圍園比辟疆容徑造樓同王粲憶將歸夢回幾度生春艸歌罷頻應看夕暉信美總憐吾土逺別君無限思依依

送張孝亷弦所應南宮試

徵車軋軋曉聞雞長路風煙去不迷文字早知輝玉藻姓名新許押金泥春袍緑映宮前栁夜閣靑分杖底藜望望五雲天北極曲江誰拂舊時題

贈蔡觀察遇慶沾恩

玉節朱衣作鎭年金函紫誥荷恩偏江明組練風煙淨闕演絲綸日月懸文武萬邦歸憲式燕貽三世見承傳牙旗開府新除近雨露重看下九天

其二

頻年普慶國恩紆再世疎榮品服殊赤手向煩支半壁苦心新得奠三吳鯨波大海全消浸麟閣中朝好畫圖欲擬淸風騰巷頌野人何以賁吁謨

賦得五云多處是三臺送許令公應朝

三臺星朗五云鮮萬國朝正向九天陛擁郎官元列宿臺書太史總非煙璣衡望裏祥光合環佩聲中瑞靄纒曳履舊慚曽踐斗隨君心到玉皇前

又送許令公

弦歌初輟鼔頻催天子明堂左个開春見諸侯車總集月朝仙令舄還來疇庸物采元殊等課績聲華自上才聞道延英親賜對爲陳民瘼滿蒿萊

其二

平輿龍起與云驤葉縣鳬飛到上方萃玉向尊周典禮賜金重見漢循良春風騎入靑門栁期月人歌紫陌棠屈指嚴程徵斾轉花間迎竹有輝光

宗伯集卷十

