雙溪醉隱集

﹝元﹞耶律鑄撰﹝淸﹞李文田箋

●目錄

序

提要

卷一

卷二

卷三

卷四

卷五

卷六

跋

●原序

中書省掌書記李暐一日抽書一編詣余曰此雙溪之歌詩也卽公蒙年所爲者約千首且十竊其一焉並附近作共得一百五十餘篇離爲五卷今欲廣傳之庶在綺紈者見而思齊焉因之可以起吾風之已僨者也請子文以引其端幸毋讓余受而觀之見韁龍軛鳳鞭虯笞鰲以來其變極其所變而發諸心思則羅云縠月紉秋藻春以盡其情噫實天下之奇作也如金檠夜延螢燭暗翠簾風窣月鉤閒此時年十五耳南漢水漧秋飲馬五城霜重夜屯兵此又十七時語也蓋天與之性發言便髙公諱鑄字成仲雙溪自號也公以東丹王之後右丞文獻公【履】之孫中書令玉泉老【楚材】之子鑠盡貴气屈己以下人刮去驕佚折節以讀書及所爲詩文又如此在天地間豈易得哉故樂爲之引甲辰年上巳日龍山居士雁門呂鯤書【文田案呂鯤字龍山集有倡和而今元人集無呂鯤蓋亡久矣當時猶假趙呂序跋以爲重今則趙呂反藉雙溪以傳其名著作之信今傳後亦何常之有哉】詩之爲義也大矣哉三百篇而下離騷經得風雅之變秦亡漢興王澤未遠元鼎以來河梁之別始作得離騷之變也黃初綿絡以至於大業之際詩文比比而出大名於世者亦不可多得漢有蘇李魏有曹劉晉有潘陸宋有陶謝而已是故遺風不泯焉武得再造徐庾淫靡尙且存焉爲陳子昂一變而至於魯爲李太白杜子美再變至於道退之後來使文起八代之衰道濟天下之溺於文章愼許可至於歌詩獨推之曰李杜文章在光焰萬丈長及乎天寶亂息大歷元和詩律再變以至今日矣嗚呼風雅不可復得見唐人之餘烈斯可矣雪浪齋日記有云建安才六七年開元數兩三人則所取其難如此又云書止於晉詩止於唐誠不誣矣若李若杜若韓若柳豈愧六朝諸賢與國朝自取魏以來詩人益盛余嘗在貞佑季年【文田案貞佑爲金宣宗年號元太祖以章宗泰和中稱元年至金貞佑則太祖末年徵西域時矣趙著作此序時已入世祖朝不應仍稱金號但金滅於太宗是時元尙未滅金也玉泉卽楚材號此二詩今在湛然居士集中要之貞佑中楚材詩集未入金國此必後來始見之耳非實語也】親見玉泉大老懷親詩云黃犬不來愁耿耿白雲望斷思依依欲憑鱗羽傳音信海水西流雁北飛又云黃沙三萬里白髮一孀親腸斷邊城月徘徊照旅人所以見哀思之情極矣又和人詩云仁義說與當途人恰似春風射馬耳此見感憤之懷亦已極矣思之有以見唐人之餘烈焉雙溪成仲卽玉泉中令君之子也生長北溟十三作歌詩下筆便入唐人之閫奧嘗作髙城曲云城髙三百尺枉教人費力賊不從外來當察城中賊又日將出帶將來小胡笳擬回文莫春曲磨劍行春夜吟獨倚門之類皆十二時作也又陰不雨惜花吟琵琶調公子行廣陵散十五六作也又贈坐竿道士水平橋題藍采和早行吟十八九作也又山市吟莫春對花寄故人題牧牛圖二十一二作也則知興寄情趣前人間有所不到者此詩向時往往傳至燕臺人初未深信及其去歲秋八月來自北庭大葬旣已明日首禮於香山寺元呂【文田案元呂當卽呂鯤表字】及余從行禮成長老拂幾捧硯請各賦詩雙溪卽書古詩云渺渺入平野悠悠到上方雲間見天闕回首超凡鄕元呂垂書余亦落筆旣而雙溪復次元韻云人去豪華山好在夢回歌舞水空流又次餘韻雲翠輦不回天地老白雲飛盡海山秋時已夕矣不及次呂之韻會九日登瓊花島用呂香山詩韻畱題云蓬萊宮殿遺基在休對西風子細看又載觀次韻之作如蘭依修竹菊映靑松輝彩省淨气韻深長便覺首倡大似落絮飛花𨿽有流風回雪之態豈能倫擬未幾復書途中之所作雲松聲曲春雪謠蟄龍興雨圖休嗟行路難大傳燕市使向之未深信者私用慚怍自是與燕之士大夫唱酬無虛日每一篇出識者益增嘆服不及悉書俱在前帙或謂余曰雙溪自十三以至今日方二十有餘便入唐人之閫奧而雕虫篆刻白首坐窗見之者莫能何謂也余曰夫驥騏墮地一日千里駑駘百里十駕而始至分也又何足怪歐陽文忠公有云能以技自顯於一世亦悟之天非積習致然信哉愚謂源深者自長矣向玉泉作懷親詩時亦是方冠之時今雙溪思親三絕云一上居庸萬里心又一聲長笛野雲秋又云躊躇搔首無人會時下樓來卻上樓有是父有是子良然繼作甕山有感三絕云仙佩飄飄駕彩鸞感之至也又雪後吟立春前一日曲情之至也春日登蓬萊島首聯云旣解寶藏秦照膽也須珍惜漢吹毛用事之至也過故宮云柳陌風來雪滿沙理之至也擬古雲水涵春色柳涵煙半是人間半是仙境之至也以代畱別余云燕南春色老燕北艸初肥露冷野花瘦月明江樹稀又云芳艸不隨鶯燕老好山依舊水雲深遠之至也惜乎李子取之不冬詞彩風流皆可被之管弦矣容雅而體閒意深而情婉气修而色粹調逸而聲諧抑之則紆余委備揚之則條達疏暢得不蕩搖性情者哉執此過余求爲後引懇切再四義不可辭此非小道實文章之菁華也可以意冥難以言狀噫古今之人惟貴耳而賤目特異者乃見此耳不然安能結天下識者之舌也其經國圖遠之略推賢去惡之心而已形諸歌詠余𨿽老矣猶可拭目而待續勒銘於雙溪未晚云趙著序【文田案集中所贈答之趙虎巖卽趙著也今集不存】

中書大丞相之子有奇名善爲詩餘在朔方時嘗見其一二駭唶人【人﹕以】爲異及獲觀雙溪小稾始信向所傳不謬云趙虎巖呂龍山世雄於歌詩爲之序引甚備余辭其贅與古人嫌其少作往往削稾不傳如李賀七歲賦髙軒過迄於今傳誦亹亹在人口不能廢則少作何負乎況雙溪相門子生長北庭戎馬間甫十餘歲已能爲歌詩至於斯噫亦過人遠甚搏而躍之有激頹俗可無傳乎門下生秦人李暐明之實爲倡而我曹又和之其傳蓋無疑今雙溪已嗣行中書事將見沛然爲文黼爲卿云蒸爲雨露以芘澤天下此特其土苴耳𨿽然源於細流乃成江漢則是集其權輿與固不可以不志麻革序

●欽定四庫全書提要

雙溪醉隱集六卷

元耶律鑄撰鑄字成仲遼東丹王九世孫中書令楚材之子也累官中書左丞相卒追贈懿寧王謚文忠事迹具元史本傳楚材佐元太祖太宗平定天下立綱陳紀皆出其所規畫鑄少而聰敏尢工騎射從憲宗徵蜀屢建功績後三入中書定法令制雅樂多所裨贊經濟不愧其父而文章亦且有父風故元好問李冶諸人皆與相款契然楚材湛然居士集尙有鈔本而鑄集久佚不傳藏書家至不能舉其氏名惟明錢溥內閣書目有耶律丞相雙溪集十九冊亦不詳其捲目檢勘永樂大典所收鑄雙溪醉隱集篇什較夥有前集新集續集別集外集諸名又別載趙著麻革王萬慶諸序跋乃爲鑄年少之詩名雙溪小稾者而作是所作諸集本各爲卷帙頗有瑣碎之嫌謹裒集編次都爲一集而仍以雙溪稾原序原跋分系首末用存其槪鑄早從徵伐足迹涉歷多西北極遠之區故所述塞外地理典故往往詳核如據和林城唐明皇禦書闕特勤碑證新舊唐書作特勒之誤處月丁零二注辧論頗詳此類皆有裨於考證又其家在金元之間累世貴顯諳習朝廷舊聞集中如瓊林園龍和宮諸賦敍述海陵章宗軼事及宮室制度多金史所未及其它題詠亦多關系燕都故實而帝京景物略諸書均未紀錄亦足以資博識也至於金史耶律履傳元史耶律楚材傳均不著其裏貫於史頗爲不合今考鑄寓歷亭詩注云予家遼上後家醫無閭又五湖別業詩注云余先居和林後寓隗臺今卜築縉雲五湖別業敍其遷徙之迹甚詳具足以補史之闕矣

●雙溪醉隱集卷一

元耶律鑄撰

順徳李文田箋

賦

◆賦◆

天香臺賦

天香亭賦

瓊林園賦

龍和宮賦

獨醉道者賦

獨醉園賦

獨醉亭賦

方湖別業賦

四癡子賦

獨醉園三臺賦

雪賦

聽琵琶賦

大尾羊賦

毀假山賦

永歌賦

○天香臺賦

天香臺賦余作此賦會侄子輩遞傳誦詠往往質問其所疑餘時有瘯【音簇】蠡【音蓏】之疾未閒及爲酒所困倦於應對因命書史爲音注應其所請以示之

雙溪醉隱嘉遁西園而杜私門之請偃蹇棲遲縱適放言愜髙蹈養恬之勝地葆光頤眞之靈境綠野斯營素意是逞一花一艸親移自植計日成趣惟天香臺牡丹爲盛婉若羣仙亂摛云錦珠樹相鮮瓊枝相映英華外發風標天挺精彩相授逸態橫出儼保靈和恩華榮命含情延引流風回穴【流風一作遊風宋玉風賦回穴錯迹善曰回穴卽風不定貌也】競笑應訊幽人徑庭【莊子大有徑庭徑敕定切蓋吳人呼敕爲剔與他定切同李云徑庭激過也】國色天香獨占韶光澄心定气延視迫察知其不妄進號貴客名爲花王【十客圖以牡丹爲貴客】惟此姚黃【洛陽花木記曰姚黃千葉黃花也色極鮮潔精彩射人有深紫檀心近瓶有靑旋一匝與瓶同也開頭可八九寸許具有髙潔之性道士山居士錄曰近心葉細無蕊亦有淺檀肥盛時寸心有綠葉三面面踰寸謂之綠蝴蝶】穆穆皇皇臺隸眾芳眞其王也【錢思公嘗曰人謂牡丹花王今以姚思眞王也魏紫乃後也故有姚王魏後之號見花譜又曰洛人以姚花爲王魏花爲後誠善評也】應道無私應化無方知隱知顯知變知常【異人錄曰牡丹變易千種】遲流煙景蔭樾照陽吸風飲露云臥霓裳魏後延佇【魏後見上注】醉妃小立【醉妃紅見梅山記】欲與相扶倚風無力凝笑爲容爭妍取媚醒酒香艷懶晴天气翠袖揚祂【弋【弋左脫切字】示】柔玉鏤刻【玉樓璧見花木記】仙衣戍削鏤金絲織【金絲緋見麗珍牡丹品】昭著風流分外旖旎臭味幽遠容上【上﹕止】閒麗素安掩娉【音護】不足程序蘭香失气綠華無色脫落塵凡泮奐姱邁表景異致揄揚勝槪靈旣彌彰運鍾盛代誕膺王者之稱良有後妃之配英奇特秀望塞華域姿色俱絕勢傾人國靡曼則如此光大則如彼不以純懿盡在於已承天錫之優華【天賜紫見總敍牡丹譜】騰芳聲於勝日擅天外之奇名【天外黃見海山記】豈花中爲第一尢姿英艷道潤金璧姿有餘妍艷有餘色美不可奪操不可易名有餘香風有餘味炎而不附寒而不棄遠之不怨親之不比動無所趨靜無所避色無所沮心無所覬繇無慮而無營故無慍而無喜守所抱之天眞任自然之榮悴信靈根之有托冠四時而爲最【靈根紅見麗珍牡丹品燕南牡丹期在縠【縠﹕谷】雨前後北地髙寒常開在夏日又有秋日牡丹冬日牡丹】宜其奕葉扶疏宜其名華盛大積於中者必形諸外承休之徵於是乎在於穆令聞曾是不已得無令人渴見風彩有絕其倫有拔其萃惟道是從惟神是契不因物而顯不附物而起何玉立而不羣何中立而不倚偉英靈之正气呈瑞世之上瑞【牡丹有瑞云瑞露之名】感鍾美於所天多化工之爲地千葩萬卉雲屯霧積【子志切】煙披雨沐擁階抱砌如屏气動色駢肩疊迹於朝會者尢知花王之榮貴倚扇成陰【倚扇孫氏瑞應圖曰瑞艸也一名萐蒲王者孝徳至則生枝多葉少根如絲綸而生風主驅役虫蠹】地錦交展【地錦花名見花木記】天幕旁垂云帷髙捲禦枹浮動【禦花黃牡丹見洛陽花木記千葉黃花也色與開頭大率類女眞黃】異香冶艷【異香牡丹見王十朋集】姿律膏燻薔薇露染惜春情態【惜春紅見麗珍牡丹譜】戀春風致【春【春﹕在第三字戀下】戀見總敍牡丹譜】花雨漫天金蓮布地【北中金蓮每至夏日特盛姿艷殊絕未見其匹金章廟常宴奉和宮夏日牡丹頭謂元妃李氏曰牡丹誠獨冠花品以金蓮羅列其下尢風流可愛可謂潘妃步步生金蓮】玉妃綽約【玉妃見麗珍牡丹品】玉肌半膩【玉肌紅見總敍牡丹品】仙標閒整風景秀異翠園粉陳櫛比鱗集五色相宣【黃花白花紅花及墨紫深碧是謂五色墨紫見六一居士花釋其色如墨紫題要衍義曰有深碧牡丹又廣記云韓湘聚土夆盆有碧牡丹二朵復爲金枝碧色】芬藹相襲玉澤堪掬秀色可吸撦【充治切】冶芳顏頹然如醉呈露優柔溫潤綺靡春睡猶濃東風扶起錦被絢爛【錦被花又有五色錦被見花木記】繡帶葳蕤【繡帶花名見花木記】縈結同心【同心梅花又有同心李】延締連理【孫氏瑞應圖曰王者徳化洽八方合爲一家則木連理又曰王者不失民心則木連理】辟芍藥爲近侍直海棠爲慶會【西徵記蜀中近牡丹多栽海棠謂之君臣慶會】仙人醉露以頹玉【今人以杏核中復有杏者爲仙人杏述異記曰天臺有杏花六出五色號仙人杏洛陽伽監記有名�人棗】玉女吟風而搖佩【爾雅疏云玉女海棠也公嘗易玉團�名爲玉女花玉溪生牡丹詩垂手亂翻雕玉佩】翠展莎茵錦圍花障槐蓋傾偃【天香臺前有槐俗謂槐�者公嘗謂之不雅故名謂槐蓋】林幄閒敞長樂惟宮【長樂花名唐蘇�有長樂花賦】合歡爲帳【花譜有合歡桃一朵二色又有合歡柑唐明皇有與羣臣分合歡柑圖楊記【記﹕妃】外傳蓬萊宮有合歡橘】徑植忘憂【天香臺天香庭【庭﹕亭】三徑皆植忘憂花卉古今注曰欲蠲人之憂則贈以丹棘丹棘一名忘憂卽萱艸也】榮延交讓【榮屋榮也大魏諸州記曰交讓樹名也兩兩相對歲更互枯互生不俱盛俱枯】合昏儆夜【周處風土記曰合昏槿也葉晨舒而昏合本艸合昏葉似皁莢槐陳藏器云卽夜合也子華子云合昏又云合歡】蓂莢典歷【通歷云帝堯觀蓂莢以知旬朔一名歷莢隨月盈虛依歷開落】平露臨政【孫氏瑞應圖曰平露者如蓋王者政平者生東方政不平則西低西方政不平則東低他方亦然白虎通曰平露者樹名也】屈軼司直【田俅子曰黃帝時有艸生於帝階若佞人入朝則艸屈而指之故曰屈軼】帝休光煜【山海經曰帝休木名本艸云生不愁帶之愁自消也】帝屋煥爛【山海經曰帝屋木名可以禦凶】赫奕君子【廣志曰君子樹名也】淸名無患【纂文曰無患樹名也崔豹古今注曰此木爲眾鬼所長取此木爲器可厭卻邪魅故曰無患】炳若丹靑晬然玉潔足佐花王潤色盛烈期所望於重華【重華見花木記】可流芳於萬葉【萬葉見花木記】延羣英之風槪耀榮名於圖牒【有百花朝王圖中繢姚魏次績諸品牡丹外繢以百花朝之】靑松森挺大臣介然而廷立翠竹旁羅毅士肅然而就列池蓮澹澹翛然乎無塵君子居也籬菊亭亭兀然乎寄傲隱逸位也【無塵寄傲天香臺下二軒名】珍叢琦薄祥花瑞艸【一本作果】深園遠繞端竦低默者百執事之謂也若仰若俯如揖如伏者尊其王之義也策其芳名委其藻質內向光壁猶葵傾日靈雨均沾惠風同被含秀敷榮榮懷天徳【天徳紅見總敍牡丹譜】寶閣輝煌【寶閣紅見洛陽花木記千葉紅花也】錦屏斐亹【錦屏紅見道山居士緣出�安錦屏山色粉紅二層葉中心者極細而長有檀】瑞玉樓臺【瑞玉紅見麗珍牡丹品有玉樓子牡丹重臺牡丹亦曰越山紅樓子】敻閒金碧【閒金見洛陽花木記千葉紅花也色微帶紫而顆金系腰開頭八九寸許葉間有蕊碧牡丹有�品】綺紛品匯區別列弟霞駁云蔚繡錯萬計【異人錄宋單父字仲孺有種藝術上皇召至至驪山令植牡丹萬本色樣各不同內人呼爲花師又呼曰花神】炫玉京之春色【玉京春見靑州牡丹品粉紅花有托盤亦曰兩京彊】誇兩京之神麗【兩京紅見洛陽花木記多葉紅花也】玉葉以延春【總敍牡丹譜有玉葉萬壽春牡丹】直【直史切】會聖之勝際【會聖紅見花木記其餘諸花無比其大者】章明花界照應塵劫【選王簡棲頭陀寺碑功�塵劫注云劫猶世也續仙傳丁約曰儒謂之世釋謂之劫也】深根寧極無爲之業光竉【竉﹕寵】妍時【選司馬子長報任少卿書云以爲宗族交遊光寵注光美寵盛也】春心固結良怯年芳輕易衰歇我振我策我步【一作曳】我屧朝祛莫逐無情蜂蝶終然殊患本弱者其枝必披【上聲】末大者其幹必折審其本之弱者薙【音替又音雉除艸也】其艸萊盡其虫蠹【牡丹譜蠹虫損之必尋其穴以硫黃鍼之其旁又有小穴如鍼孔乃蠹所藏處花工謂之窗以大鍼點硫黃末鍼之蠹卽無矣花復繁盛】擇其瓦礫易其壤土【圖經曰圃人欲其花之詭異培以壤土至春盛開其狀百變】醫之治【去聲】之調之護之扶之持之正之直之培而養之使自滋之【洛陽花木記甘艸黃千葉黃花也其花初出時爲單葉因培養之盛變而爲千葉】蔭而遂之使自榮之【花譜牡丹性極喜陰涼】顧其末之大者去其邪枝■﹝各刂﹞【音洛】其錯節除其狂花翦其亂葉【牡丹續譜云率痛打剝卽花好】推之移之規之繩之背者向之屈者伸之擘而分之【花譜曰露分擘牡丹】使自存之列而封之使自保之【牡丹記曰初植牡丹澆畢則以細土封壅其根使之保澤固本】爲彊其幹而弱其枝俾隆其本而殺其末之爲者也扶質立幹本道根眞花明葉秀眼界一新客有訪醉隱於天香亭者不覺愕然而嘆曰向之蕪穢曷其治也覩夫殊制甲天下可也醉隱曰向之乖盭使然也重其花者【歐陽文忠公花品序云牡丹出洛陽者今爲天下第一洛人惟直名曰花其意謂天下之眞花不假曰牡丹而自可知也其愛重之如此】非其業也耘植非時灌插【要術云插種也】無度賣知自是忌能懷妒苟一矯眾枉不涉叢脞阿謗橫議雜然應和明其幾務執以不可謂出於彼非出於我或僅有所采微有所挫爭引其功相推其過思求其治焉可致也余承其獘將任其責推心於物旁搜遠索索彼得失洞研究核從其可從革其可革絀諸荒惑探諸幽賾舉諸明算運諸成策辧乎根蕟【根蕟見白氏長慶集童蒙訓邵康節因言洛中牡丹之盛曰洛人以根蕟而知花之髙下者知花之上也】定乎名色甄其瑰奇【甄古然切鄭玄尙書緯注曰甄表也】廉其瑕謫貤以殿最【麗珍花品序花以優劣爲殿最貤以豉切物次弟也】品以資格煦以陽和沃以膏澤窮精極知馳神運思孜孜夙夜不落吾事麤有是治不足齒也然天下之事曷嘗有異於是邪九土一臺也六合一園也百花一王萬物一君爲國之道在布此花之政也【平露臨政屈軼司直之謂也】經國之要實理此花之任也【彊其幹而弱其枝隆其本而殺其末之謂也】緒言未旣客茫然進曰旨哉言乎旨者言乎願以所聞書諸信史刻諸金石以壽其傳終古不忒天香亭頌弟紀風聲未勒磨崖蒙何以寧用是遂決敢獻其銘薄構其亭於彼露坐桃李無言燕雀相賀

○天香亭賦

伊牡丹之王百花也聲華輝赫令姿煌煌大塊流其形柔祇播其芳以福勝之徵致霱云之祥【福勝紅見陳州牡丹品千葉深粉紅色霱云見麗珍牡丹品如霱云之狀外赤內黃】臨仁壽之域介溫柔之鄕【仁壽黃溫柔紫並見麗珍牡丹品】天標粹美玉色洋洋【玉色牡丹見花木後記】瑞气燻蒸承露華房【承露白見總敍牡丹品】猶澡身浴徳以薦馨香芬烈天香榮耀靈光觀時之光利用賓於花王出奇丰度孰究其詳弟而崇號宛而成章絕品姚黃【絕品姚黃見陳州牡丹品千葉赤面大靑瓶紫檀心開頭可八九寸許深於姚黃】英逸之資固未可量正色處中不易其方漠然而神全然而眞示心忘情物莫之攖僻雞雍與豕零而幸疾之僥名𨿽時爲其帝者豈能爲之抗衡哉金玉其相秀出羣芳特傾心其奚待爲殿春之餘光獨醉道者遊心聖域隱迹懼場有惜花痼疾姚魏膏肓愛其嫵媚展盡底蘊於明時尙其气節榮聞日流於帝鄕推其道之所在曾不矜其所長彰眞宰之妙用染世界使都香【唐人牡丹詩曉檻競開香世界】一拂萬字【一拂黃見海山記萬字紅見陳州牡丹品千葉淡粉紅心靑色瓶宛如萬字】殿前禁中【殿前紫有托盤禁中紅粉紅花有托盤井見靑州牡丹品】以道爲本造化爲功其狀百變【圖經曰近世多種牡丹圃人欲見其花之詭異秋冬接培以土壤至春盛開其狀百變】其能無窮其化如神其道尢隆亂擎燻炷繁錯懷叢況以珠露掃以香風何其貴也玉眞淑美【美玉見花木記】勝玉無瑕【勝玉見總敍牡丹譜】卓冠時英特標國華進登天府就地仙家布濩元根頤養黃芽【金源氏冰井宮牡丹以其地勢髙寒每秋秋分後例以甕覆護謂之辟寒气至次年夏黃芽寸許乃揭去之】調護冰蕤燻染珍花延喜日以難老【喜日紅見奉聖州牡丹品難老紅千葉內紅初生潞公後園色類魏花與富貴紅有深紅檀心開有短蕊一道其枝比魏而稍肥亦魏花之變潞公邀畱守韓公請以難老名之見道山居士錄】劑彤雲以香霞【彤雲見洛陽花木記千葉紅花微帶緋色開頭大者幾盈尺花唇微白近萼漸深檀心皆瑩白香霞紅見總敍牡丹品】何其聖也女眞仙隊【女眞黃見陳州牡丹品千葉淡黃花之弟二】小眞眞侶【小貞紅見靑州牡丹品深紅也】玉冠微聳【玉冠子見總敍牡丹譜】絳衣輕舉【絳衣紅見陳州牡丹品千葉色近緋深紅花之弟一】離時裝束出塵逸趣玉珠精神散花態度疏鮫綃兮障日【鮫綃紅見總敍牡丹譜】疊羅囊兮盛露【疊羅紅見總敍牡丹譜】凝脈脈之柔情歷云朝與雨莫何其嚴也壽眞玉潤【壽眞黃見總敍牡丹譜】勝眞玉膩【勝眞黃見陳州牡丹品千葉色�千心黃實不逮女眞黃黃花之弟五】明兮玉秀淸兮玉粹玉蘂無香【漢武內傳曰西王母云昌城玉蘂】玉英自失玉女少色玉委匿迹【白玉圖經玉之精名曰委狀如美女】何玉腰之輕盈【玉腰紅見河南志】將玉顏之溫麗【玉顏紅見河南志】鄙綠珠之玉格【綠珠見奉聖州牡丹品】陋西施之玉醉【醉西施見靑州牡丹品】何其秀也洗妝標韻【洗妝見奉聖州牡丹品非洗妝紅也】拭妝標致【拭妝紅見洛陽花木記多葉紅花也】露華膏冰九回沈水媚春遒艷殢春气味笑領春風無語徙倚蘭麝囊兮旁午郁金裙兮襞【音璧】績【音積】斥孫壽之妖蠱【蠱音古孫家黃見總敍牡丹譜】逼蘇香之艷逸【蘇家紅見洛陽花木記多葉紅花也】何其偉也蓬萊窈窕【蓬萊紅新花也黃師命此名見靑州牡丹品】彩雲容裔【彩雲紅粉紅花有托盤見靑州牡丹品】炫轉光風晃蕩錦地瑞彩交輝紅霞向日花擁仙房香通玄極英爽莫盛於大觀【大觀紫見總敍牡丹譜】崇髙莫大乎富貴【富貴花洛陽花木記千葉粉紅花也】媚玉庭之靈景【媚玉紅見麗珍牡丹品】置紅光於紫气【紅光紫見麗珍牡丹品】何其異也蘂珠顯敞【蘂珠紅見麗珍牡丹品】玉華幽邃【玉華香見麗珍牡丹品】彩霞飛不去【彩霞紅見麗珍牡丹品】錦云收不起【錦云見麗珍牡丹品】明霞紅弭絳節勝云紅惹云衣【明霞紅見麗珍牡丹品勝云紅千葉深粉紅極鮮明色見陳州牡丹品】淺霞紅積絳雪勝羅紅翳云幃【淺霞紅見陳州牡丹品千葉粉紅花勝羅紅千葉淺粉紅花尺面大見陳州牡品丹】錦被堆壓銀牀【一作琱瓓】綴珠枝覆玉砌【宋景文帥蜀以石彭門牡丹惟錦被堆爲弟一見蜀志綴珠見靑州牡丹品】著遇仙之盛事抒劉郎之雅意【遇仙紅見洛陽花木記千葉紅花也劉郎閣見洛陽花木記千葉淺紅花也出本長安劉氏之閣下因以得名花如美人肥肉然勻瑩溫潤】何其盛也懿彼神工巧輸元力彌表尢功更爲光飾添色紅兮神奇添色黃兮尢異【添色紅多葉紅花始開而白經日漸紅至其落乃類深紅此造化之尢巧也見六一居士花釋添色黃多葉黃花也無檀心旣開黃色日增有類添色紅故得名見道山居士錄】蹙金球兮錦皺紫繡球兮結綺【蹙金繡球千葉淺紅花也色似閒金而枝葉皺蹙閒有稜斷續於其閒因此得名紫繡球千葉紫花也甚瑩澤葉密而圓整因得繡球之名並見於洛陽花木記】潛溪緋濡霞漿勝潛溪沃瓊液【潛溪緋有皁檀心色之殷美眾花少與比者出龍門山潛溪見六一居士花釋勝潛溪見道山居士錄出上陽門外進士張色如潛溪易得有檀瘦乃多葉】九萼紅兮妖妍九萼紫兮冶奕【九萼紅莖葉極髙大色紅粉有缺九重苞未坼時特異於眾比開必先靑坼數日然後變紅色花葉多皺蹙有�於深葉紅然多不成就偶有成者花頭可盈尺九萼紫色微紫未開時九瓣瘦則七八無蘂無檀心見道山居士錄】順聖紅兮韻勝順聖紫兮姱麗【順聖紅千葉淺粉紅見陳州牡丹品順聖紫千葉紫花也每葉上有白縷數道自唇至萼紫白相閒淺深不同開頭可八九寸許見洛陽花木記】冠子黃列仙班冠子紫嚲云髻【冠子黃見海山記冠子紫見洛陽花木記多葉紫花也】勝陽紅兮赩赫安陽紫兮傀偉【勝陽紅見總敍牡丹譜安陽紫千葉紫花開頭徑寸餘見陳州牡丹品】綫稜紫兮繁縟靑綫稜兮綺麗【綫稜紫見道山居士錄色紫葉片有如綫稜其上單葉有蕊有淡檀心非綾含稜也靑綫稜多葉紅花也見洛陽花木記】鎭山東兮標榮大宋川兮擅美【鎭山東見陳州牡丹品千葉淡粉紅花也大宋紫見洛陽花木記云出永寧縣大宋川千葉紫花也開頭徑尺餘眾花無比其大者】閒金紅紫相髙都勝紅紫競媚【閒金紅閒金紫並見總敍牡丹譜紅都勝千葉淡粉紅紫都勝千葉深粉紅並見陳州牡丹品】玉千葉兮騰秀碧千葉兮疊翠【玉千葉見洛陽花木記千葉白花無檀心瑩潔溫潤可愛碧千葉見麗珍牡丹品】拂子黃撲鵝黃拂子紅拂珠穩【拂子黃見總敍牡丹譜拂子紅見洛陽花木記千葉紅花也】合組列錦珠堆翠積摛章縟彩相錯如綺何振景拔迹而髙謝氛埃照耀芝蘭玉樹庭階適足幽然暢敍幽懷周流容與香界亭臺醉冠敧側若有徳色放情肆意驕稺園隸且曰風塵物表表植神異聳振聲價卓犖倫類錦繡其文冰玉其質掩奪春華張皇化國耿介英姿秀發其迹榮光萬狀芳气四塞花政之盛光美之勝未有甚於此者混元蘊奧后土富媼不愛其道不愛其寶豈虛也哉子其有以語我來園隸曰唉人亦有言堅樹在始始不固本終易枯朽其性得則英挺其气鍾則神秀其地平則難傾其根深則能久僕得之於心應之於手爲全其天使引其壽故葉兮如雲花兮如斗是以聲名洋溢乎九有道者厭【益涉切】嘆己而誶曰要妙之言有所激也商榷萬類其義一也有本有末有名有實有榮有悴有開有塞煜然盛譽藹然休聲必待名實相須而成名其末也去末猶榮實其本也捨本不生苟賓其實庸主其名賓主易位亂是用興是謂開塞之門榮悴之所由也臆說目論曾不足系研幾析理之辭子其證向之【目論耳目之目字或作自字非】歌曰遲日燻芳徑遊風扇綺寮韶華容艷冶飛燕語聲嬌王友延藍尾花奴促綠腰天香結成陳不說水沈消【藍尾本曰婪尾綠腰本名綠要】

○瓊林園賦【並序】

瓊林園者金海陵庶人之所營也嘗燕其羣臣於此惋其規模迫狹遂廣燕城展遼大內增建宮室仍起廣樂園於寶昌之西余遊歷燕都因與夫鉤盾按行遺址異其絕古今之制度披覽各國知其盡人神之壯麗意不翅加萬於章華什百於阿房及繹史氏詳其庶人本末核諸事迹可謂悉備然前朝耆舊靡不毛舉其所遺也神動所閱心隱所聞不能以無言故引筆爲賦詞曰

探元符撼幹樞剽靈圖展帝容驕气憑陵而威靈折衝援湯引武絜大比崇命相乎宸居光宅乎天衷度邑四方之極定鼎輿地之中【海陵攺燕京爲中都語曰顧此析津之分野特爲輿地之正中】拓層地之萬雉體積陽之九重控八紘之要會擁百萬之提封【海陵廣燕城營建宮室詔曰眷惟全燕實爲要會】亶全燕之形勝壯帝宅之恢雄名山會幹而環北靈海朝巽而從東蒼龍臥護以懷抱橫陳疊翠於遙空鍾神秀於天府【史記蘇秦說燕文侯所謂天府也】扼天險於居庸乃翳翔鸞跨神龍【翔鸞位神龍位皆遼之大內瑤池位也】淩倒景蔽鴻蒙森羅移乎地軸幻化出乎天工玉皇是導金水是通物湧太液匯浸芙蓉十洲繡簇方丈瀛蓬【後攺瑤池位曰太液池又有芙蓉池有十洲三島北非宮之太液池三島也】瓊林璀燦玉蘂巃嵸建木森烈瑞葉靑蔥【海陵營建宮室園苑多取仙都城闕宮殿池島之號凡花木之可珍者易以琪樹珠樹建木瑞華瓊蘂瑤艸朱英紫脫之名】珠枝玉杲瑤花碧艸珍禽奇獸奇薄珍叢良難殫記謇不可得而窮也綿聯翠苑韜映金墉樓闕■﹝山上差下﹞峩殿閣穹隆玉梯突兀矗似長龍輦路蔓延頹若垂虹【端明殿飛梁輦路直至第三層】虹橋絡漢磴道盤空下照無地勢出蒼穹藹天香之帟幕蔭桂景之房櫳抗促調則秋淒播雅奏則春融滌暑無夏辟寒無冬凜祝融於冰臺暍元英於華峯儲陰蓄陽神其帝力冀主造化使天無功登明月禦淸風【明月淸風二殿在翔鸞位南神龍位北常爲祈醮所】延玉客列金童寶炬燦其星繁香霧爛其霞烘訪乘雲於姑射咨問道於崆峒期固九鼎於靈根【魏伯陽曰九鼎謂丹砂之精】主眾妙之眞宗抱駐景之神方繼禦气之元蹤庶委質於金母而從事於壺翁保後天之遐算延歷運之始終偸安宸極竊號天公愲自是之荒惑矜越絕乎凡庸奄萬象爲己有置六合於牢籠垂拱驕唐虞髙枕傲羲農分豪華之駘蕩示湛恩之龐鴻傾海以爲酒並山以爲饔鳳吹擾鸞歌疊鼓揭華鐘白雨催花金蓮布月龍膏繼晷樂事未終玉鑾玲瓏翠蓋葳蕤仙音雜沓紫霞淋漓臨素娥之庭院歷玉女之窗扉紅雲洞鎖長春花雨暗夫香霏【香霏亭在仙音長春院內】張以鈞天之廣樂燭以日月之光輝虎豹守護其天門龍蛇飛動乎旌旗回晚廣道東顧總期庳臨芳而陋景徽俾宏模廓【疑有脫字】度紫宸之庭闈黃道洞達乎天街銀河旁繞乎金堤結合歡於鉤陳營長生於太微通明起乎中央蘂珠延其西陲擴叢霄於淩雲表閶闔爲瑞儀【案海陵初起都宮圖後世宗朝多易其殿閣池館各類存其舊名者十無一二】亮仰發帝居元圃靑都猶謂迫脇不足以壯萬世之宏規詔頒爾敕工倕曰匪恢皇儀罔震天威可盡人神之壯麗當藏能事之瑰奇遂儷廣樂之園就卜寶昌之西繚以紫微之垣屬乎碧城之基冠丹邱之巓枕絳河之湄寶臺蹇崖昆閬崔巍右環翠水左帶瑤池九龍螮霓據中天而崛起五鳳偃蹇摶積風而忘飛十二玉樓兮駢羅三千花界兮低迷嶈嶈焉煌煌焉信彼都會之勝槪也景落天外晃銀海也聲華曠代何光大也窮奇極泰吁可駭也使鬼爲之則勞神矣使人爲之亦苦人矣締嗟構怨跲【音臺】籍盡矣絕天流毒足失民矣𨿽智足拒諫辯足飾非萬姓仇汝汝將疇依惟狂罔念人心惟危章華列而荊人解散阿房起而秦眾乖離是以聖哲克勤克儉無偏無頗惟居其實不居其華以百姓爲心以四海爲家豈縱無厭之欲匱有生之用佐燕安酖毒之雄誇者哉【海陵實錄宮殿之飾多偏用金傅然後閒以玉采金屑飛空如落雪凡一庭之費以萬計往往成而復毀務極華麗國力困獘曾不少惜】沈而籌略弱而機知劣功優過絕仁棄義敢推貫日之誠而陰除滔天之勢飾鹵莽之狙詐與操懿之狐媚辟而忠鯁暱而私阿法嚴而峻令煩而苛厭飽人以道徳惡醉時以醇和煽虐焰於毒燎布禁网以誣羅斂怨爲徳實爲伊何滄海橫流黔黎墊波遊童牧豎彼且奚知而遞賡疊和五噫之歌曰神彼帝京之宏麗兮噫壯九重而造天兮噫極鬼工之淫業兮噫殫九有之膏腴兮噫猛苛政如怒虎兮噫敢暴殄天物竊玩神器計大帝之錫金策猶醉繆公之時醉廉政純龐甄時隆替審九域之安危實一人之所系移風易俗舛純駁粹恬於剝亂逸於乖盩振顚沛之策禦怨咨之气猶指天之有日寧惜忘土之流議也耶擬策投而斷江【海陵臨維揚詩有鞭梢點盡長江水不到吳山誓不歸之句】將憑怒而傾地衒雄斷以英略愈亦爲之兒戲饕無上之大名規尊勢之厚利務隆振乎皇綱忍紛擾乎人紀好還者必然之天道代謝者自然之物理大定之更維掦【掦﹕揚】之變詎不出乎不意嗟乎誇者殉權貪者殉利同歸殊塗萬古一致柰何創巨不卹神羞天恚陸染不顧鬼責物累務奮迅龍飛振矜虎視縱其驕蹇逞其惑志忘檢身之格言失子受之奧旨致狼狽於剛愎速梟獍以橫恣積非成虐積是爲治世殊事變人道不思忽明君之禦民若乘奔而無轡忘天下之歸仁由一日之克己爲釋己之所有庸輕彼之所以獨夫之號庶人之貶不爲過矣

○龍和宮賦【並序】

龍和宮道陵李妃之正位也或曰龍和位道陵之崩也妃矯遺詔爲立東海竊市恩私冀保身於萬全卒不獲免其禍東海由窘步快捷方式尋亦失馭而殉身國蠹竟嫁禍神州於陸沈固金源氏之罪人也然其庸隘不足以塞責前輩未嘗不以其罪罪妃之險詖究其顚覆之所自道陵亦不得無讓余從北闕言歸中州稅駕燕都因遊覽前朝圮宮廢苑訊諸遺老得睹龍和故址桂窟瓊林光沈燻歇但瓦礫榛蕪馳逐狐兔而已徙倚周章慨然有懷不覺形於歌詞噫詩人之興感物而作黍離之義於是乎在辭曰

抽思古之幽情索隱奧之冥藐【音眇】登淩雲兮凝絕覺天荒兮地老臨閶闍以徙倚俯玉繩之隥道【玉繩瑤光樓之閣道名】望層城之【一本作兩】不見惟戰塵與煙艸昔在天公【唐明皇自呼爲天公道陵事迹甚肖明皇】宸遊物表駕兮蒼鸞使兮靑鳥相羊乎叢霄婆娑乎瓊島縱仙韶之遊韻激水雲之縈繞解語花之婉娩黃金屋之■﹝穴上叫下﹞窱傾四海之殊歡買嫣然之一笑態濃意遠容華可掬咳唾隨風往生珠玉珠幌煙霧中海棠睡未足挺絕代之瓊姿抱夢蘭之心曲諒赤烏之失气將飛燕之無悰魚何入乎深淵鳥何飛乎髙空冰肌綽約蕙風沖融含顰冶艷捧心爲容就處月姊之桂窟冀主星娥之旋宮【桂窟宮中殿名李妃奏乞坤儀殿避暑章廟使徹其殿額】特釀巫峽之雲雨嬛何蘭臺之雄風【蘭臺宮中臺名】飄若神仙僑處溫柔懸居綿歷玉鸞啾啾布金蓮於寶地散瓊華於蓬邱【金蓮川郡山北避暑宮瓊島卽一南避暑宮又名蓬萊島】典長春之花界顓不夜之珠樓南威西子洛妃巫娥經潮妒霧黛蹙羞娥淡隱隱之春山湛盈盈之秋波呈霓裳之祕舞獻玉樹之凝歌佳人傾國天子無愁【南齊後主自號無愁天子李義山亦借使陳後主詩雲從臣皆半醉天子正無愁】微行要屈千萬纏頭【道陵常制每歲淸明西園特設九市以要屈爲務】濯池錦於雲霞貯璧璧月於帷幬紛中夏之豪華擅南朝之風流朝轟錄續於方壺夕張爛熳於芳瀛笯靈鳳以爲輦禦翔龍以爲舟【方壺瀛洲皆行幸所翔龍舟卽泛太液池之舟】容與乎瓊田遙【遙﹕在第三字逍下】逍乎縣圃【瓊田縣圃亦皆行幸所】殊期與喬松永結爲眞侶餌以蘂宸之丹粒【道陵置王華宮爲燒丹院】挹以金掌之瓊露保嵩呼之呈祥豈南山之足慕靈鎖忽忽其莫畱神景微方之可駐奮鼎湖之龍駕振飛轡於雲路頹玉體以橫陳戛玉音而號訴無靈藥之可竊托妾身於何處推天道於張弓甄四時之代序惟靑春之告謝信落花之誰主羌神醉其凝愁隱取賊於妖妒注娟娟之心眼覬夫君之一顧吐幽蘭以徐言恨自惑於頑素恐取毀於求全爲孤徳之所誤忖竊市之私恩誠不足以負汝由一絲之綸命紹八紘之洪緒寄光陰於過客齊天地於逆旅苟神明之有在豈相逢而無所【李妃死時詰東海及颯蘇申王之語】泫憶君之淸淚猶棃花之經雨逐黃裙於流水襲玉環於何許神帝力而振天威矜龍盤而負虎踞計無禍之可嫁幸亂謀之是除期王道之一平敍彜倫之隳斁希虞夏而軼殷周延三五而保亨祚頌河淸以納祥亟飛詔以延譽【大安元年河淸上下數百里時試宏詞黃河淸頌】實目欺其聖祥作質萬物其斯覩抑與亂之同事且何罪之足怙倘不有其穢徳又何妖之足惡諒皇天之無親曰惟徳之是輔【��太祖皇帝大安元年己酉興問罪之師三年庚午尋取中原河淸之徵我皇祖受命之符也】曷猖披之罔念甘肆心於寡助忍乘時而布政捨漸靡而雄據俾彊禦與掊克遂蟻屯而蜂聚敢窘步乎快捷方式任側言而革度【東海多變前朝制度如鬻尙廏馬糞後園花果者不可悉記】民騰怨之勿知【東海爲虎賊幽於四王府中使沽市酒嘆其味薄曰酒猶如此宜乎百姓怨我我實不知】天垂譴之罔悟【大安三年大風折通元門腰關太史奏宜修徳東海怒形於色】大業以之偸去帝乃以之震怒龜鼎將與時遷形勝奚設險阻關山空鎖九重天府【史記燕所謂天府者也】昊天成命眷我聖祖風雲慘淡龍蛇騰騖鞭笞萬國混一寰宇籌函夏於拉朽奮天縱之神武殄烏月【一作烏沙】之烏合覆扼狐之貔虎保中華之利器失緘扁之固護竭東海之狂瀾竟寢聲以委禦爲天下之騰笑輒徇身於國蠹使寶勢之神州尋陸沈於顚僕長城萬里伯圖終古曾何足保一抔荒土惟聖哲名器之宗匠道化理國之良輔其致興替者進人系安危者非數靈遊子之寒心疚王室之多故宛赫赫之宗周蔽離離之禾黍通天臺榭朝元洞戶基無完甓墉無遺堵弋林釣渚柳塘塢【塢﹕在第二十一字花下】花流螢司夜野鶯典曙豺狼呀以云屯梟獍紛以星布郁叢薄以灌莽翳瓊林與瑤浦喟三生之尢物忍此焉而遊處去塵外之仙籞據迷津於神滸【貞佑中人屢見李妃於天津橋畔有詰東海之語】遷延凝睇含辭未吐顧景低徊玉顏增嫮擁返魂之香陳進淩波之微渡若回雪之飄飄汛流風而輕舉弔故國之邱墟詰若人之遲莫何蓬萊之宮闕絕漢家之簫鼓【龍和在蓬萊宮左】言未足而沈吟遽傍徨於去住復恍惚之仙遊引回風之神馭悵垝堞與頹垣鎖野煙與寒霧黯裂帛之聲消慘浣紗之人去信朽木之爲物斷不可以爲柱慨人閒之何世將負心以自撫怳臨風兮如失中結軫兮延佇私自憐兮自訟知爲誰兮愁苦昔昭陽之遺事卒悉備於伶元爲有知之所配自不得而無傳摭龍和之陳迹庸初述乎玆編誠風化之所系故不得而無言險詖私謁固寵負恃窮奢極泰阽危吉士【如趙公閒閒等一時名臣凡言李妃者皆得重責】棄關睢之大義廢螽斯之微旨【道陵無嗣】觸危機而奚嘆悔不知其所止勿公其內務正其外苟營其利莫勝其害盍以公而滅私忽區夏以博大旣托寄其非人不危亡而奚待憾驪山之峯火淪灰劫於橫潰悼姑蘇之麋鹿走揚塵之滄海天下神器萬世攸賴禦非其道足徵撓敗勤武元之經營佚大定之耿介【騷云彼堯舜之耿介】驕道陵之雄奢僵大安之庸隘周章遊目積蘇累塊凝情傾思益增感慨徵逸樂於憂勤速顚覆於荒怠孰竦善之不昌孰愎暗【暗﹕在第八字奪上】諫之【下疑有訛脫】奪貌閒言柔詎味嚼蠟於橫陳希食畫餅爲端憂訟蕉鹿之眞夢化人�之神遊白蓮居士庸緣覺路去絕妄源六塵斯濯五濁斯蠲悠然忘情【一作心】澹然忘言吾不知其所以然而然香雲布地花雨漫【一作連】天倚淨土之香火結極樂之因緣塵塵剎剎極樂世界際天匝地靡所不在天地之間逍遙自得違眞皆趣妄自生惑亦是一癡獨醉道者叩彼玄關了心遺境遊無功之鄕納無何之景結六气之禦遺八風之乘棄頑騃之穢徳從聖明之醇政【鄒陽酒賦淸者聖明濁者頑騃】濯七情之內煎釋中腸之凝結延羲皇之至化與機猜而謝【一作杜】絕門無雜賓不妄相接入室者有淸風對酒者是明月或禦鶴觴或進螺卮言不及道慮不及私處不知其所持行不知其所之何尢物之醇徳曾無補於明時吾從眾之有道務獨醉以奚爲狎杯玩杓酌誚斟譏孰謂先生偃蹇棲遲凝神滯物有失推移方是一癡何其婩【魚略切】斫【齒略切】何其墨【音眉】杘【音癡】何其﹖﹖翏【口家切】何其怯疑者靑山背約黃髮垂期酒徒已矣吾誰與歸醒邪醉邪慧邪癡邪以是而非不可得而知也醉寱【音藝】未訖癡﹖﹖塞【音笥】相及矜其所兮螮霓擁萬疊之雲山出弦歌樓於輕靄兮臨正己樓於髙寒讀書臺之屹立兮抏醉經之髙堂狀穹穹以隆隆兮據【一作崛】兩臺之中央挹淸風以元覽兮澹元心以含章【一本作挹淸風以述誦兮縱遊心於文場】振塵纓以射獵兮奮神气以鷹揚適髙情於衝澹兮閒弦歌以宮商采歸昌之奇律兮奏和鳴之鏘鏘有客爲之鼓掌兮嗤誚人之猖狂問方今之何物兮是周孔與羲黃得開口之一笑兮勝百代之流芳如先生者何爲兮謾塵外而彷徨旣慘淡而經營兮盍秉燭以盤遊貯傾城與傾國兮徧舞榭與歌樓遏行雲於回雪兮埽萬斛之凝愁看靑霜以何許兮點華鬢以成秋甚矣子之難悟兮捨吾道夫何求有琴書之眞味兮足頤志以消憂況翛然而無夢兮笑蝴蝶與莊周乘夫天地之正兮禦元气以周流誰憐子之羈世兮自絕迹於幽尋未悉陳予能事兮況凝坐已沈吟琴也者禁止邪以正人心蕩鄭衛之淫哇發太古之純音元鶴爲之翔舞六馬爲之噓天諒迢迢之流水猶【一作如】道法乎自然或香穗縈紆幾淨【一作空淨】窗明或煙霞閒遠月白風淸但瑯然一揮手亦足以陶寫幽情曾不以弦歌而衒買聲名射也者必先正其己者也或馳騁營域或容與園圃從者如雲觀者如堵決拾旣備繁弱【一作烏號】是張驚弦裂石流鏑穿楊獸不得發鳥不得翔亦丈夫一樂事樂在路絕豺狼弓矢之道意趣尢長兵機呈露天道時光詩書乃經國之大業教化之成式宜乎賢哲心醉經籍得教育天下之英逸藻鑑世間【一作古今】之得失了萬事於一顧照千載【一作古】如一日於以定禮樂於以正人倫上以忠於人主下以化於齊民今投迹禮義之鄕徑躋仁壽之域醉之以道飽之以徳此讀書者之所治非投筆者之所責嗟爾俗狀塵容曾何足與研幾探賾凝神至道味其無極執【執﹕孰】營營焉以歌舞爲事客茫然神醉遽不自持忘其所以爲是失其所以爲非竟捲舌而固聲但捧手而吁欷先生怡然沐浴聖澤含情隱笑徐復顧謂客曰伊運自然之妙理與養浩然之气惟頤神於造化徵化成於天地宇宙無窮物各有靈咸從其類固非一狀天之分與各適其宜鶴長鳧短斷續俱悲人生天地閒萬物之一名營營擾擾自以爲靈有察於未萌以己爲愚者有闇於所見以己爲明者有然其然而非其非者有然其非而非其然者有潛徳自適者有賣嬌竊寵者有輸忠自許者有紛慮邪計者有任眞自得者有矯情飾行者有辭極貴之位者有爭毫忽之利者由是冥心相與推移人之相去何啻九牛毛與云泥始知天之爲天物依然而不齊趣中之至趣言外之微言尢非吾子之所知也

○獨醉道者賦

有物自然惠澤如春獨醉道士徳其頤眞懷純抱粹齊心服形歷來樂之坦途款除憂之福庭引齊物之論注洗心之經【唐子西號酒爲齊物論予名家釀爲洗心經】洞滌嗜欲之邪穢淨蕩聲塵之囂腥酳玉瀣爲金液【玉瀣近日名酒非隋煬帝所釀玉瀣也】營糟邱爲蓬瀛養其神於天和全其眞於聖明【鄒陽酒賦淸者聖明濁者頑騃】言無所阿行無所傾豪無所奪雄無所爭靜不知其所待動不知其所乘隱不知其所辱顯不知其所榮純气有所守神物有所接【神物見坡仙濁醪有妙理賦】鷇鳥而采乎元根鳥行而拋乎浩劫潄玉露之華滋芳與澤其紛烈挹萬古之淸風吞幾團之明月【南史謝譓長愛獨醉曰入吾室者但有淸風對吾飲者惟當明月】聳懼不入乎胸次繇遻物之勿懾適志气於曠放以堪輿爲迫脇意毋固必行毋聲迹曾不知出榮辱之境曾不知入是非之域與物以之權移與道以之消息容與乎大庭之館優偃乎建徳之國樂其聖治感其醇化協气旁流道濟天下何其風之淳和何其俗之溫雅佚忘機而棄智恧蜚聲而騰價總春風以爲禦奮元气以爲駕朝徜徉乎華胥莫逍遙乎姑射驕其醉者矜其醒者一以己爲甕天之酰雞一以己爲歡場之害馬必期道之所在烏乎往而不可通天下乎一气無閒然於物我二豪鞅掌審乎庸瑣隘而芥蒂窘而叢脞怳若有得莫知所賀行歌而去倚歌而和歌曰微道者之發僕覆也僕不知眞人之大成也

○獨醉園賦

蓮社上游獨醉癡仙馳聲榮路棲心化元務雍雍以延聖尢孜孜於進賢諶旣醉於大道殊泂酌於微言粵饗道者本乎忘情而沈世者利乎適意適其意而衝其气者無捷於春酒忘其情而凝其神者莫優於濃醉八珍紛以駢羅八音縱其疊遞合歡伯之淳徳俱澹乎其無味味養老之靈液沃玄心之精一一萬事於微塵澹存亡於自得純純焉而優入聖域熙熙然而徑登春臺輸江山之醉眼攄嘯歌之吟懷南睨天津北眺蓬萊芳煙淡佇惠風裴徊徵杯命杓羅尊列罍汲引琬液掀撥玉醕澆我胸中之磈礧滌我渴心之塵埃旣生百福之所會寧俟一日之不齊顏色憔悴足可惜形容枯槁奚自哀溺醉沈欲鬻醒市名各奇所趣得無相輕泥古人之糟粕外物徹之疏明惑偏枯之去就愲養恬之精誠惟有道者襟期殊在悠然獨酌半醉半醒地偏心遠孤唱無和茫然不覺壯懷暗驚賴其尢物容寄幽情得遊其道乃遂其生疏瀹乎其慮澡雪乎其神神守其全天守其守邪气之不能襲憂患之不能入隘靈均之凝滯懿無功之淳寂【王無功醉鄕記云醉鄕氏之俗豈古華胥氏之國乎何其淳寂也如是】蹈詠漁父之名歌吟頌大人之至徳蹴空虛空蘇晉竟逃至於禪窟神遊八表李白豈謫除乎仙籍曷妨醉墨顚倒淋浪任聖友之眞率【愚號酒爲聖友】恣野人之淸狂【酒名有野人春】標仙居之勝槪生長春之煙光遊赫胥氏之國與無何有之鄕王道蕩蕩聖徳洋洋縱心乎浩然寄傲乎羲皇淳風導化和气呈祥天香藹藹鳳鳴鏘鏘【天香鳳鳴皆近時名酒】伊曲生之風味殆不可以相忘融一壺之春色■﹝奭斗﹞五云之仙漿瓊蘇積其淸潤金液注其澄光漲蒲桃之鴨綠漬薔薇之鵝黃捧合歡之金掌卽懸玉之華堂抱玄聖之所務嗜至樂其何長召風姨以度曲邀月姊以佐觴播承云之雅奏掬湛露於凝香不知手之舞之足之蹈之踴之躍之又從而歌之也歌曰至人披露天地心兮形骸放浪空古今兮威鳳傾冠聆玉音兮擁鼻長吟梁甫吟兮歌聲未竟泉湧風結白浪摧捲紫霞漿竭續稱歌曰碧雲日莫佳人信邁殊未來兮綿綿增慕咀冰嚼雪共此杯兮歌闋引觴磈然徑醉毀之不怒譽之不喜俟欲醒而復酌期必醉而方睡祈天長與地久使循環而無已

○獨醉亭賦

維無懷氏之俗且有鴟夷異體而同名一味至道之腴一含至道之精酌焉而不竭注焉而不盈是謂一死一生而乃知交情五柳易色八仙效靈延致髙陽之徒與夫大人先生濯罍滌器獻觴捧覽乞朝夕黽勉而從事計不可得灑埽其郊坰澹超然而特處主養生之園亭【唐子西號酒爲養生主】挹春江之綠漲就枕流而濯纓滌除元覽庸鏡至淸尋躋壽域竟拔愁城擅自得之場偃無何之兵與導淳化之源爲勒淸時之銘銘曰臨之以武略濟之以文經聖人臨其政而天下和平旣勒而銘鴟夷頹然道者盱衡曰伊除憂未樂而愈病醒神聖功用民無能名敢載緒言以醲郁聊頌至徳之餘馨頌曰粵康粵狄道融化成神物尢物難弟難兄溥桂華之香露混丹山之鳳鳴瓊液零珠而玉音瑯瑯金泉潄玉而和鳴頌聲命從事於靑州而問津於淄澠假道乎黃壚說駕乎烏程將以沈酣縱適而情傳以淸白【魏略以白酒爲聖人淸酒爲賢人】怡養而形遂右引螺杯而左引兕觥感聖澤之渥沐表天樂之榮光澤畔之行吟自非同調方外之酒徒素非同心翕二道之至趣特引聖爲證明苟賢愚是混而神心莫澄豈知可崇君子之徳而當澆小人之情哉【醉鄕日月云凡酒以色淸味重者爲聖色如金而醇苦者爲賢色黑酸醨者爲愚以家醪糯釀醉人者爲君子以巷醪黍釀醉人者爲小人】猶頌而徳聖道以明任聖之和激聖之淸耽道物之極研天地之精當不滯於萬物何醉醒之足攖特醒負醉適足驕矜以醒爲徳以醉爲榮漫與醒而非醉妄此醉而非醒薄幽人之獨醉短髙人之獨醒延譽自是之醉推忠自許之醒此之謂衒名之醉彼之謂徇名之醒醉其醉之所不醉醒其醒之所不醒醉其醉之醉者不知醉之爲醉醒其醒之醒者不以醒之爲醒醒曷足以譏醉醉曷足以嗤醒醒不足以知醉醉亦不足以知醒孰知蜾臝之與螟蛉心醉其利骨醉其名利盡而心折徇名而骨驚豈二豪之足慕笑獨醒其何成獨醉道者兀兀騰騰幸得全於天然養其拙以頤情恭命王友延接蘭生相與道遊至徳之世而機恬澹自然之庭【文經武略之語醉鄕日月酒徒以飲器小者曰文大者曰武金泉桂華露皆近代名酒】

○方湖別業賦

雙溪別墅實曰方湖東控滄溟西擁皇都蘭州曼衍云錦模糊有田一廛有宅一區我引我泉我疏我渠我灌我園我漑我蔬蔬食爲肉安步爲輿行吟坐嘯足以自娛或臨壽域【亭名】或卽仙居【亭名】或隱而橘或入而壺左弧與矢右琴且書枕曲籍糟懷瑾握瑜命速伯倫爲招三閭將補不足與損有餘我知如斯人無我愚則自謂何如而淸狂者乎

○四癡子賦

覽江山之神秀卜嘯臺於雙溪養煙霞於朝莫躔日月乎東西吟浮蓮葉舟嘯躡靑雲梯計懸黎與結綠等土苴與塗泥淩雲之气吐成虹霓摩空之聲唾爲珠璣核盈虛之消息搜臭腐之神奇窮大化於索隱味至道以研幾齊其榮悴一其是非鼓腹而遊含晡而熙鷗鷺爲之相狎糜鹿爲之相隨我忘物邪物忘我機忘我邪我忘機無爲之化日以自遠【一作去聖日遠信徳下衰】滅質尙文或以身徇名或以身徇利茫茫終古遞有其人猶龍跨於迷津實虎據於榮路苟馳聲而【一作以】騁價竟躐威而跖怒吾何以知人心惟危休機【一作狂直】涉世特是一癡北山逋客漫解蘭佩浪縛塵纓沼危襲險質軀沽名山人奚適道帙凝塵朝趨莫謁失素乖眞法筵沈寂岫幌虛明云封蕙帳煙鎖山扃蘭路窈兮土花碧艸堂閴兮風葉聲夜漫漫兮鶴怨晝沈沈兮猿驚慨英靈之情苦讓遊子以詒之【詒音貽】競獻嘲而騰笑目逋客以移之客謂避地逋謂冥飛禦白雲以棲息茹紫芝以療饑嬰以時网絡以塵羈就稱逋客亦是一癡吁嗟勞生心瘁營求陰傾之不迨【孟參政鑄嘗言虎賊有無君之心道陵笑而不答徐曰豈有此心但跋扈耳孟進曰聖朝焉用跋扈臣爲後東海嗣位孟數盡言極諫謂虎賊無君之迹已著用是忤旨免相寵任虎賊後賊之變也東海仰天嘆曰若用孟鑄言那有今日事文田案虎賊謂胡沙虎道陵謂金章宗也】已矣乎非聖不無過過則勿憚攺攺過不吝是謂自愛濁流黜黷龍光彩敢批逆鱗誠可駭鳳鳴朝陽反爲怪率徳貴遷善思庸匪癡騃而樂天下之心戴柰斂怨以爲徳戾聖人之諄戒豈惟念之情孰足使聞之心痗闃荒涼之輦路突狐兔之馳邁結愁陰於莽蒼積悲風於蒲稗欸【欸音埃】天命之靡常忱大福之不再委窮塵之遺恨詎止歷乎萬代彰直筆於信史以昭示於來載索微言以成章證殷鑑之斯在

○獨醉園三臺賦

粵雙溪之書院實獨醉之園亭鄰九重之花界屬萬雉之金城翳蔥蔥之佳气扇澹澹之遊風隱天津於罨畫兮宛繞匹練於花叢挺盧龍之神秀兮迥列疊翠之云屏得風煙之濃淡陋意匠之丹靑仙居【亭名】秀出洞天之靈境勝槪足播壽域【亭名】之芳塵延郢中之白雪【齋名】納天外之陽春【齋名】竹窗兮松戶林幄兮莎茵駢羅兮三臺花柳兮橫陳臨琴臺兮■﹝山蹇﹞嵼陵千【一作萬】頃之煙波對射臺【上下疑有訛脫】得衒其所適知有聾盲事無終極癡醉之閒不可致詰獨醉之醉四癡之癡相與之守不知之知孰知心聲可以攄懷孰知蠻觸角逐囂埃胡爲乎寶地胡爲乎蓬萊惟恬體道於癡醉如復嬰兒之未孩

○雪賦

聖上禦極之元年春國蠹開釁鳩合梟獍職爲亂階余遂自朔方挺身東邁爲驚塵夭閼而周流窮野僅達天闕聖上北徵還幸瓊華島之廣寒宮時余備員侍從會侍淸宴雪作不覺斐然技癢每欲攄蓄念爲發幽情曾不足自宣竊慕詩人比興引敍永懷敢述是賦有姑射之仙人爲玉華之眞君總堪輿之所統運混元於中宸宣五穀之精華驅造化之威神望剡剡以薄天气飄飄而淩雲橫庇諸夏光被四表則天之大罔不覆幬靈境奪晝陽烏隱輝幽荒失夜燭龍寢照布淸明和一之徳遵純白無一之道屬色靜昏霾思渥潤枯槁以縞素爲質以丰登爲寶虛室宜其生白玉燭調於元造【符瑞圖云玉燭者瑞光也見則四時之色洞如燭也爾雅云四時和謂之玉燭】云將爲衛以備禦風伯淸塵而先導紛花雨以泛灑振玉塵而進埽歷羣玉之靈峯擁瓊華之仙島倚天外之淸風異江山之易老僻回中之荒寒陋齊宮之褊小駢昆閬於淸晝列蓬瀛於白曉【昆山閬苑蓬萊瀛州皆行幸所也】寒庭挺琪樹【大洞玉經曰廣寒宮中有寒庭】瑤艸承珠叢晃蕩水精都【劉宮幹淸慮賦曰入水精之都】烜赫明光宮玉京未足擬其麗引人無以希其蹤來飄然而憑虛去倏然而乘風揮斥八極神用無方定靈居乎瓊田爲長生之福鄕受天花之仙供【仙經有玉女散天花之說】治玉屑爲云漿晧然塞乎天地與日月兮爭光白帝儀其羽衛玄冥懍其威靈句芒沐其膏澤祝融儲其淳精其臨物也肅其禦物也淸其利物也溥其爲物也明灂然而不滓皎然而不涅蔽柔祇之質渝卑此君之腰折偉上天之飛瓊【天上飛瓊稼軒詠雪詞中語也】保歲寒之名節抗盈耳之奇聲【琴曲白雪有奇雪聲】掦【掦﹕揚】效瑞之光烈播陽春於嚴凝藹幽蘭於芳歇主白玉之樓臺顓爛銀之宮闕散淨界之空花下郢都之瑞葉彷徨乎塵垢之外逍遙乎淸白之業靑女屏迹於環邱之庭素娥失色於金樞之穴冰姿艷逸玉質呈露凜然自潔旌其積素謝白雪之帝鄕瞻飆車之容與辟驚塵之夭閼竟裴回乎天路姑射仙人飄颻神舉經其瑤域造其粉野【音墅】風雲感會應化制變將襲三封之休祥【睿宗皇帝壬辰春正月乘雪大敗女眞於三封】重冠百王之瑞典抵太巇【音羲】之谷說飛遊之輦駕丹山之白鳳麾玉鸞爲羽扇【稼軒和人觀雪造物故豪縱千里玉鸞飛】解鼉城之長圍卻玉龍之酣戰密淸滄海之飛塵彈壓禺彊之健羨由廣寒淸虛之府卽不夜通明之殿差瓊蕤於薄具駐倒景於淸宴光宅眞居道映天下夜光明月銷聲鑠價調兮何髙和兮何寡原大塊而收乎神功命太素而秉乎元化包荒宏曠天然異稟臨照無私以爲己任禦昭回之天宇逗陽春之花蔭致靈景於明庭延神光於淸禁殊冀蕩滌邪穢仍爲埽除氛祲計冰壺與涼簟始不妨其髙枕【是日釋道會集故有神光靈景之語釋二祖慧可初名神光道書有靈景道君】

○聽琵琶賦

有美一人兮秀發英華超然獨處兮髙謝紛嘩邀我乎仙居期我乎無何遺我以同心�我以鼙婆挹之以綠蟻進之以紅螺引流風於回雪弄卻月於淩波輕攏慢撚感怨相和曰如何明淑忘我實多激流波以潄霧結回風於陽阿縱曷云之遊韻倚飛龍而長歌曰撫淩雲而自惜兮殊郁伊其維何慨良會之遲莫兮怵佳人之蹉跎

○大尾羊賦【並序】

端卿持節使博囉或曰舊康居也其國多羊羊多大尾其大不能自舉土人例以小車使引負其尾車推乃行且乞余爲道其所以乃爲之賦【文田案後文有送孟端卿詩則端卿姓孟】

世有癡龍發迹康居【音渠】播精惟玉效靈惟珠一角觸邪名動神都六蜚奮禦聲振天衢肥遁金華與道爲徒體純不雜質眞不渝惟仁是守惟善是圖不食生物幸遠庖廚含仁懷善其徳不孤義合麒麟與夫騶虞駝背上異烏尾後殊末大之名是專是沽小心惴惴中抱區區務以自保支體毛膚靑蠅莫逐白鳥莫袪尾大不掉可怪也夫前傴而僂後蜷而痀牽艸縈茅上曳泥婁蘇其土苴載以後車聽其自引縱其所如進不能卻退不能趨莫順而情實累而軀冬委冰霜夏混虫蛆末木之咎其至矣乎吁枝大於幹腓大於股不折不披是其證與是其鑑與

○毀假山賦【並序】

國東門外酒家泥爲假山窮奇極怪以盡其變都人士女蜂喧蟻擾不得其門而入者數月有好事者惡其幻惑而圮之因述其事以賦

粵若稽古明明我後誕敷淳化務見素抱朴切禁僞除詐伊玆山之爲物何得列此堂廈外藻飾以金碧中雜揉以土苴態度殊常容貌閒暇示巖巖之屹立索眩時之髙價枝峯蔓岫莫能相下將競秀乎海上之三山角壯乎雲閒之二華抱無狀之詭質誠可惋而可訝敢惑海內之耳目竊阿譽於華夏匪癡兒騃女而相尙浮誇竟以紛綸傾動京華致彼郊園涉春歷夏歌吹喧啾京臺飛榭酒壚爲之屢空人相爲之枕藉粲華燈以繼晷擬洞天之不夜曷淟涊俗之僻異獨撫心而悲吒以矯誣爲幾知以譎怪爲秀雅其染輕浮其作塵瑣忌有所觸惡遷其坐旣不推物出其右曾不接物虛其左其爲體也常自髙於恬妥其爲用也羌不勝乎頓挫豈拒雷霆其脆易破勿任雨露其迹亦涴非席上之珍非可居之貨無雲雨之姿當輦轂之下剗僞以眞適足以賀逼眞以僞爲鬼所唾化人奇幻期復嫁禍翕然同辭騰聲附和疾甚則亂固知不可恐夤緣馴致蒲脯鹿馬人爲物靈在境眞假披露精誠敢告來者輿論橫議成功弗毀我曰不然致遠恐泥推其誠者之謂信行而宜之之謂義義爲人之正路信爲瑞之符契捨信何守舍義何歸我知如斯人母我譏著誠去僞是可謂有成也離實學僞非所以示民也有成爲難牖民孔易天地無窮古今同致多前聖之格言知慧出有大僞作僞心勞日拙抑先王之所棄夫其或者玆山之侈將新桓平之玉杯與夫哀章之銅匱使寂寞於陸沈更無聞於人世吾用是知所謂聖人者詎一時之利騖萬世之患而短義之气也

○永歌賦【並序】

協洽之歲龍去鼎湖余之自蜀適值姦■﹝辟上虫下﹞蟻動蜂起越明年東歸居雙溪書院以歌詩爲事因采詩篇目凡五十題斷章取義遂作此賦命之曰永歌謂言之不足故嗟嘆之嗟嘆之不足故永歌之也其詞曰

彼何人斯而比列星兮表武丁以進賢之爲心況蜉蝣出以陰兮蟋蟀而俟秋吟懿文王之明徳令聞兮維天之命靡常撫小成而遵大路兮獵非熊於渭陽有容岌其冠而長其佩兮起髙臥之東山冀烈文物於仁壽之域兮釋民勞乎乂安齊國壽於南山兮延生民於羲皇播凱風爲頌聲兮化湛靈爲椒漿閔予小子寧知行路之難兮猗嗟國步之多艱曷昏氓之交僻兮由巧言而興端甘采薇而伏淸白兮孰與還乎故鄕步徙倚於噫嘻兮擬遡谷風而髙翔歷吉日之良辰兮忽乎我其將行心旣醉而莫持兮愧北山之英靈希依東方之日之休光兮欸東方之未明【欸音埃】襲雞鳴之出關兮思惄惄以潛徵野有曼艸而閴其無人兮心瘁四牡之倭遲佚衡門之投迹兮乃載驅而載馳風雨淒其瀟瀟兮蒹葭颯其蒼蒼抑鴻雁違寒而迅徵兮何艸不黃落而休芳日月汨其不淹兮溘白駒之過隙惟北風之奮振兮戹靑蠅於榛棘系曰終期王風化而綿六合殊思文徳以經國信南山而大有佳處惟淸時不可以驟得

雙溪醉隱集卷一

●雙溪醉隱集卷二

元耶律鑄撰

順徳李文田箋

樂府

五言古詩

七言古詩

◆樂府◆

凱歌樂詞九首

後凱歌詞九首

凱樂歌詞曲

後凱歌詞九首

徳勝樂二首

騎吹曲辭九首

後騎吹曲詞九首

古戰城南

戰城南

結襪子二首

前突厥三臺

後突厥三臺

婆羅門六首

上云樂

門有車馬客

夜起來

采荷調

大道曲

玉華鹽三首

沐浴子

築城曲

○凱歌樂詞九首【並序】

列聖尢宋食言棄好皇帝命將出師問罪奏捷獻凱乃作南徵捷等曲云昔我太祖皇帝出師問罪西域辛巳歲夏駐蹕鐵門關宋主寧宗遣國信使苟夢玉通好乞和太祖皇帝許之敕宣差噶哈護送苟夢玉還其國辛卯冬我太宗皇帝南徵女眞詔睿宗皇帝遣信使綽布干等使宋宋人殺之睿宗皇帝謂諸王大臣曰彼自食言棄好輒谷我使今日之事曲直有歸可下令諸軍分攻城堡關隘由是長馳入漢中此其伐宋之端也寧宗實錄弟四百六十一都幹苟夢玉銜命使彼宋四朝國史列傳弟七十七賈陟傳苟夢玉使北還宋閬州譙慶茂所編蜀邊事略紹定元年戊子制置使鄭損與所代官四川制置使桂如淵會於顯慶使以時相所諭和議密指告之且畀以朝廷所授苟夢玉使北錄二冊理宗實錄弟八十三紹定四年辛卯北使蘇巴爾罕來以假道合兵爲辭靑野原沔州統制張宣誘蘇巴爾罕殺之理宗日曆弟三百九十五十月二十一日沔州統制張宣誘蘇巴爾罕使曹萬戶剿殺理宗日曆弟百五十一寶慶三年丁亥五月十一日辛酉姚翀朝辭進對次奏通好北朝事上曰以我朝與北朝本無纖隙不必言和只云通好足矣尋食其言敢殺信使孰曲孰直明矣故詳而疏之文田案噶哈原文當卽阿海元史太祖十六年紀辛巳春帝攻卜哈兒薛迷思干等城夏駐蹕鐵門關宋遣苟夢玉來請和云云以邱處機西遊記考之此時扈從太祖者有阿海正合宣差噶哈當卽阿海此館臣攺定之本以西遊記考之辛巳太祖在西域耶律阿海從行核以元史耶律阿海傳亦合辛卯冬系太宗事元太祖崩於丁亥此館臣失攺訂綽布乾元史作搠不幹此三字系館臣攺本元太祖崩丁亥則辛卯乃太宗皇帝也祖字誤當攺正綽布乾元史作搠不幹原文亦當是搠不幹此館臣取永樂大典攺定之本元史太宗紀三年命拖雷出師寶雞遣搠不﹖﹖幹使宋假道宋殺之又拖雷列傳太宗伐金以中軍自碗子城南下渡河由洛陽進斡陳那顏以左軍由濟南進而拖雷總右軍自鳳翔渡渭水過寶雞入小潼關沿漢水而下期以明年俱會於汴遣搠不﹖﹖幹詣宋假道具約合兵宋殺使者拖雷大怒曰彼昔遣苟夢玉來通好遽自食言背盟乎乃分兵攻宋諸城堡長驅入漢中

南徵捷

拔武昌

戰蕪湖

下江東

定三吳

克臨安

江南平

制勝樂辭

聖統樂辭

﹟南徵捷

食言自是是誣天遊鼎魚疑戲洞淵徵信自從天北極目無江表已多年【拾遺錄瀛州有洞淵廣千里有魚身長千丈鼓舞戲其中】

﹟拔武昌

設奇包敵縱蒙衝絕似飄風捲斷蓬塡得大江流不得先聲已不見江東

﹟戰蕪湖【一曰戰丁洲】

舳艫千里蔽江湖擿挑樓船爲騷【音埽】除先直前鋒三十萬一通嚴鼓盡爲魚

﹟下江東

舉國全兵失要衝可無一策抗元戎細推餘百年來事合冊江神拜上公

﹟定三吳

奮威驍騎下三吳神將飛馳一丈烏視彼眾𨿽千百萬黎民遊動跨玄駒

﹟克臨安

擬歌陌上行人去猶是傳歌陌上花花解語時應也問卽今春色媚誰家【坡仙有陌上花其序雲遊九仙山聞裏中兒歌陌上花父老云吳越王妃每歲春必歸臨安王以書遺妃曰陌上花開可緩緩歸矣吳人用其語爲歌含思宛轉聽之淒然而其詞鄙野爲易之云陌上花開蝴蝶飛江山猶是昔人非遺民幾度垂垂老遊女還歌緩緩歸陌上山花無數開路人爭看翠�來若爲畱得堂堂去且更從教緩緩回】

﹟江南平

橫野萬艘金翅艦總戎一冊玉鈴篇長江豈限天南北萬劫坤靈戴一天【橫野大將軍位次與諸將絕席】

﹟制勝樂辭

燀耀威靈結陳鋒信爭敵愾獻殊功全師保勝淸時策元在天聲震蕩中

﹟聖統樂辭

幸值聖明臨禦日更逢文軌混同時升燻天地神功頌潤色光天統業辭

○後凱歌詞九首【至元丙子冬西北藩王弄邊明年春詔大將徵之文田案丙子者至元之十三年也是年伯顏入臨安濠國公北行十四年八月諸王昔裏吉劫北平壬子阿力麻裏之地械系右丞相安童誘脇諸王以叛使通好於海都海都不納東道諸王亦弗從逐帥西道諸王至和林城北詔右丞相伯顏帥軍往禦之】

奇兵

沙幕

梟將

翁科

崲峹

降王

科爾結

露布

燭龍

﹟奇兵

一旅奇兵出禁宸略時彈壓定驚塵蕭條萬里無遺寇信道天家又得人

﹟沙幕

金節煌煌下玉京魚麗三十六屯兵一軍電激穿沙幕萬燧云繁戰野營【時大將北討偏師云繁敵於大漠】

﹟梟將

張良傳諸將皆與上定天下梟將也漢髙紀燕人來致梟騎助漢應劭曰梟健也張勇曰梟勇也若六博之梟也愚以爲六博得梟者勝故以梟將命篇

梟騎云騰自北徵領軍梟將最馳聲橫穿外壁風前陳直搗中堅月下營

﹟翁科

蜂屯蠶簇亂山窩蟻動鶉居亂艸坡沾體露形千萬指懇祈天語許降和

﹟崲峹【文田案後文崲峹二字押七虞韻則峹卽塗山之峹字也和林西南爲各叛王往來熟徑者莫甚於斡端故以雙聲求之知崲峹卽斡端也以後文崲峹二字押七虞韻考之則讀作峹山之峹卽塗字之古文也然雙溪原文是否卽此二字今大典散失竟無別本可考以元史考之自阿里不哥及昔裏吉與海都諸王所攻戰諸地名求之無所謂崲峹者當是元史之斡端耳與崲峹爲雙聲音轉存此說以俟考正元史書阿里不哥及海都諸叛王事雜見本紀列傳然無崲峹二字地名雙溪集除大典本外人間又無元刊本可考且此二字是否雙溪原文抑或經館臣竄攺無可考也今案崲峹與斡端二字系雙聲以元史合之當卽斡端惟西北地坿錄又作忽炭卽今和闐也】

畔敵休矜戰騎多紛羅區落徧山坡那知未鼓投戈地待閱前徒競倒戈【我軍與敵陳於崲峹未鼓敵潰投降者什五六馮奉世傳將軍有畔敵之名注曰不敢當敵攻戰爲畔敵也崲峹地名在【脫和字】和林之西南文田案後文三卷云遜多山在林西南崲峹又在遜多西南】

﹟降王

控黃龍戍爭雄地登白龍堆將戰場奇正相生神算在糞除勍敵獻降王

﹟科爾結

初若疾雷威似虎復如脫兔速於神想當持節爲飛將袛是今如著翅人【我軍輕騎取敵輜重於科爾結蓋河南地也後周韓果北山敵人憚其勁勇趫捷號爲著翅人文田案今俄國亞速海西北有地名格烈吉疑卽科爾結元史曷思麥裏傳至谷兒只部及阿速部此科爾結疑卽谷兒只經館臣攺定作此三字耳所謂河南者當卽今之阿母河遺山集大丞相劉氏先塋碑車駕徵契丹余族是爲西遼歷古續兒國訛夷朵等城戰合只破之遂徵遜丹之斜迷思云云所云合只似卽科爾結之對音字也】

﹟露布

露布突馳爭逐日電鞭攙遞鬭追風只自向時龍尾道羣來雲集萬寧宮

﹟燭龍【文田案唐地理誌北庭大都護府本庭州貞觀十四年平髙昌以西突厥泥伏沙缽羅葉護阿史那賀魯部落置長安二年爲北庭大都護府有瀚海軍本燭龍軍長安二年置三年更名】

封略誰容限燭龍終將天地入牢籠云興飆起威名將也好先收弟一功【遣敵出奔西北大荒唐燭龍軍之邊地也】

○凱樂歌詞曲【並序】

周禮大司樂曰王師大獻則令奏凱樂大司馬曰師有功則凱樂獻於社司馬法曰得意則凱樂凱歌以示喜也崔豹古今注引周禮王大捷則令凱樂軍大捷則令凱歌與其所引不同周禮無凱樂凱歌之別然則豹之辧君臣尊卑之說於理爲得不無所據郭茂倩編次樂府詩集有晉凱歌二首隋凱樂歌辭三首唐凱樂歌辭四首凱歌六首詠其君臣殊勛異績聖上恭行天討北服不庭今將問罪南舉江表國家盛事不可不述擬唐凱歌體敢作凱樂凱歌云

徵不庭

取和林

下龍庭

金蓮川

析木臺

駐蹕山

益屯戍

卹降附

著國華

﹟徵不庭【大駕北徵也】

天下英雄入彀中得無威震折遐衝會須六幕氛霾了化日常明照九重

﹟取和林【恢復皇居也文田案元張徳輝邊堠紀行和林城之西又有契丹小故城此當卽注中所謂苾伽可汗宮城也】

龍飛天府玉灤春徳水淸流復舊痕【金大安元年河淸上下數百里次年庚午我太祖皇帝經略中原易幹鑿度曰聖人受命瑞應先見於河河水淸坤靈圖曰聖人受命瑞必先見河淸之徵太祖皇帝受命之符也徳水見史記唐凱樂歌詞千年水徳淸】自非電斷光前烈誰得重沾雨露恩【和林城苾伽可汗之故地也歲乙未聖朝太宗皇帝城此起萬安宮城西北七十里有苾伽可汗宮城遺址城東北七十里有唐明皇開元壬申禦制禦書闕特勤碑案唐史突厥傳闕特勤骨咄祿可汗之子苾伽可汗之弟也名闕可汗之子弟謂之特勤開元十九年闕特勤卒詔金吾將軍張去逸都官郎中呂向賫璽書使北弔祭並爲立碑上自爲文別立祠廟刻石爲像其象迄今存焉其碑額及碑文特勤皆是殷勤之勤字唐新舊史凡書特勤皆作銜勒之勒字誤也諸突厥部之遺俗猶呼其可汗之子弟爲特勤特謹字也則與碑文符矣碑云特勤苾伽可汗之令弟也可汗猶朕之子也唐新舊史並作毗伽可汗勤苾二字當以碑文爲正文田案唐書回鶻傳骨力裴羅立自稱骨咄祿毗伽闕可汗徙牙烏徳鞬山昆河之閒南距西城千七百里西城漢髙闕塞也有詔拜爲骨咄祿毗伽闕懷仁可汗回鶻傳磨延啜自稱葛勒可汗使王子骨咄特勒助討賊又有葛薩特勒胡特勒廠﹖盍馺特勒厖特勒又有王子嗢沒斯特勒那頡啜又有特勒毒斯均見回鶻傳中】

﹟下龍庭【平定北方也文田案元史太祖本紀三年夏避暑龍庭是時王﹖﹖幹乃蠻俱滅故可至和林西北也則避暑蓋在太陽﹖﹖幹故宮】

翠華一動下龍庭生意還從一气生樂國得非爲壽域聖人須自有金城【東漢書燕然銘淩髙闕下雞鹿經磧鹵絕大漢踰涿邪跨安侯乘燕然至龍庭以前後諸傳事迹考之又以出塞三千餘里校之龍庭和林西北地也】

﹟金蓮川【駕還幸所也文田案金史地理誌桓州曷裏滸東川更名金蓮川世宗曰蓮者連也取金枝玉葉相連之義】

金蓮川上水雲間營衛淸沈探騎閒鎭西虎旅臨靑海追北龍驤過黑山【子史所載黑山不一北中黑山又多皆非子史中所見者】

﹟析木臺【弄兵取敗之戰所也文田案元史世祖本紀中統二年十一月大兵與阿里不哥遇於昔木土之地至元元年七月阿里不哥自昔木土之敗不復能軍云云他傳有作昔木禿或失木土者皆與此集析木臺一地元史鐵邁赤傳世祖卽位命徵叛王於失木土之地】

辟易天威與勝風一場摧折盡奇鋒西北龍荒三萬里並隨驅策入提封【上親擊敗西北弄兵藩王於上都之地北析木臺之西】

﹟駐蹕山【駐蹕所也文田案唐書東夷傳髙麗髙延壽勢窮舉眾降誅靺鞨三千餘人帝號所幸山爲駐蹕山】

轅門鼓角揚屯戍營幕旌旗掣朔風相與山河雄帝宅威稜尢壯受降宮

﹟益屯戍【詔諸王益戍兵也】

睿算深籌勢萬全益屯貔虎在雄邊東連玉塞西通海南接金山北到天

﹟卹降附【優詔存卹降附也】

一新污俗浴恩波天地閒人感慨多我澤如春民似艸聖元天子布陽和

﹟著國華【西北諸王稱藩繼有平南之捷也】

四海承風著國華更無龍虎【龍虎二陳名也】縵紛拏際天所覆人閒地今日都須是一家

○後凱歌詞九首【召際諸軍有事於朔方也】

戰盧胊

區脫

克夷門

髙闕

戰焉支

涿邪山

金滿城

金水道

京華

﹟戰盧胊【文田案漢書匈奴傳徐自爲築五原千里至盧胊爲塞元史太祖紀十一年還盧胊河行宮】

神策霆聲振九區縱兵雷合戰盧胊競將蔽野衝云陳只片時閒埽地無

﹟區脫【文田案雙溪所稱區脫今官書所稱鄂托是其對音】

云屯區脫會天兵云動龍趨從北平馳驅日逐飛龍陳夜薄花門偃月營【國朝以出徵遊獵帳幕之無輜重者皆謂之區脫凡軍一車一竈並皆謂之區脫史傳所載區脫卽此史記中閒棄地各居其邊爲甌脫韋昭曰界上屯守處索隱曰纂文云甌脫土穴也又云是地名前漢書漢得甌脫王發人民屯甌脫以備漢晉灼曰甌脫王因邊境以爲官蘇武傳區脫捕得生口服虔曰區脫土室北人所作以候漢者也李奇曰北人邊境羅藩守衛官也師古曰區與甌同區脫本非官號北人邊境爲候望之室若今之伏宿舍也因其所解不同故備錄之以各居其邊及備漢捕生口之說明之是邏遉者之營幕也審矣】

﹟克夷門

蟻擾蜂喧笑騎過鼓儳爭自落長河人人鬭說空鞍馬不似今番數最多

﹟髙闕

駢馳追銳翼摧鋒梟獍窠巢一夜空光射鐵衣寒透徹冷風如箭月如弓【我軍有掩遺敵於髙闕塞境史記趙武靈王築長城自代傍陰山下至髙闕靑將六將軍軍出朔方髙闕漢書衛靑李息出雲中至髙闕後漢書祭彤出髙闕塞吳棠出朔方髙闕則其地也通典髙闕唐屬九原郡九原縣西北到受降城八十里唐書今之西城卽漢之髙闕塞也北去磧石三千里追銳鋒摧皆軍名也文田案新唐書回鶻傳可汗徙牙烏徳鞬山昆河之間南距西城千七百里西城漢髙闕塞】

﹟戰焉支

羽檄交馳召虎賁期門受戰已黃昏信翦黥鯢知有處山川爭震蕩乾坤

﹟涿邪山

鼓噪讙山撼涿邪飛龍■﹝廣外侈內﹞【音侈】翼掩螣蛇露營罷繚神鋒弩云陳猶轟霹靂車【我軍敗敵於涿邪余嘗有處月說粹載其略於此云雲南鄰處月之郊和林城唐碑文也未曉處月之爲言有問及餘者因爲之說云云處月之言磧鹵地也史記漢復使因桿將軍公孫敖出西河與彊弩都尉路博徳會涿塗山注音邪前漢書因桿將軍出西河與彊弩都尉會涿邪山後漢書祭彤傳出髙闕塞九百餘里得小山妄言以爲涿邪山竇憲傳鄧鴻與後諸軍會涿邪山臯林溫禺犢王於涿邪山間漠【間漠﹕聞漢】兵來悉度漠去班固燕然山銘經磧鹵絕大漠踰涿邪涿邪山者其山在涿邪中也涿邪復聲轉爲朱邪又聲轉爲處月案唐史沙陀處月種也莊宗紀其先本號朱邪後自號沙陀而以朱邪爲姓者是也南部新書北人三十輩於大山中見一小兒遂收而遞養之長成姓眾云人共育得大遂以諸邪爲姓朱邪者訛也此說可笑朱邪卽涿邪也諸邪二字俱是華言遐荒殊俗隔絕中華焉知華言以爲族望處月部居金娑山之陽蒲類海之東皆沙漠磧鹵地也西漢書注薛瓚曰沙土曰漠其說得之卽今華夏猶呼沙漠爲沙陀突厥諸部遺俗至今亦呼其磧鹵爲朱邪其地亦以諸人爲父也諸耶初曰涿邪後聲轉爲朱邪又聲轉爲處月今又語訛聲轉而爲川闕如天竺初曰身毒後轉爲捐毒又轉爲天篤篤省文作竺竺又轉爲竹音蠕蠕初曰柔然後曰蠕蠕又曰芮芮狄歷訛爲敕勒又訛鐵勒步搖訛爲慕容禿發訛爲吐蕃若此之類不可勝記是皆從其鞮譯及所書之人鄕音輕重緩急而致然爾且諸夏方言尙不能同況中國事記外國語元無本字且取聲音之近似不可取其訓故訓者釋所言之理音者通其指義所記之語旣無本字豈有所言之理所通指義者哉云云曹孟徳攻袁紹爲發石車紹眾號曰霹靂車螣蛇陳名見後魏書飛龍亦陳名】

﹟金滿城

元取北庭都護府府境都鄙有城曰金滿城後漢書云金滿城此其西域之門戶也

寄重旌分閫外憂順時驅率萬貔貅回臨金滿城邊日奄奪蒲昌海气秋

﹟金水道

旁張虎翼攙風陳直突龍城襲雪山連夜可遉金水道防秋豈在玉門關

﹟京華

橫車組練似春花來自天涯與海涯說道埽除氛祲了凱還歌奏到京華

○徳勝樂二首

揖讓躋龍歷謳歌適鳳符鑿空十萬里攘地幾千都

神斷光宏業天威震八區控弦三百萬自號感恩都

○騎吹曲辭九首

金奏

玉音

白霞

眩靁

塞門

受降山

鳳林關

司約

軍容

﹟金奏

大夏王庭前納款大秦歸義繼來降舞鸞歌鳳音相和未許天山數帝江【大夏國大秦國皆見漢書王庭歸義州見唐書羈縻州府】

﹟玉音

燕巢飛幕負恩私遠近囂然共一辭烈聖玉音明在耳敢忘龍道請降時

﹟白霞【文田案白霞原文當卽別失卽西北地附錄之別失八里也蒙古語以八里爲城故可割二字稱別失此疑館臣攺定又曰八刺合孫此以別失二字爲地名故可稱白霞】

前騎傳聲掩白霞後軍猶未過烏沙勢須貴合爲猿臂相制尢當似犬牙【白霞在和林西】

﹟眩靁【文田案唐元宗闕特勤碑北處眩靁之境西鄰處月之交】

毳幕云羅寒露野羽旄星屬眩靁鄕悔將覘望風塵眼不爲長觀日月光

﹟塞門

邏騎紛紛與寇軍遞相窺隙伺殘昏憶曾延敵臨髙闕示斂疑兵突塞門

﹟受降山

望風降附祈爲地披露精誠示所天若非上將龍旗下會是中軍虎帳前【自髙闕之捷敵眾稍稍來附我軍遂屯古受降城山下其土俗曰拂云堆者此也由是知其非漢公孫敖所築受降城是唐張仁願所築三受降城之中受降城也因以受降名其山卽述其事云】

﹟鳳林關

祇須盡敵巡烏水未可移屯過鳳林切索更虞蜂蠆毒恐還爭縱虎狼心

﹟司約

畱犂可要教撓酒徑路何爲更契金事豈出人明算外慕容虛美漫燻心【北中諸國風俗大凡盟約必以金屑和飲其所從來遠矣漢中騎都尉韓昌光祿大夫張猛與呼韓邪單於爲盟約呼韓邪單於徑路契金畱犂撓酒應邵曰徑路北人寶刀也畱犂飯匕也撓和也契金著酒中撓攪飲之顏師古曰契刻攪也撓呼髙反也】

﹟軍容

𨿽許王侯復正封養威尢可耀軍容漁陽馬厭銀山艸雞鹿屯營鐵堠峯【銀山在北都護府境土人謂之若迷斜銀山外有大磧曰銀山磧世俗所謂鐵堠者在金山下文田案唐地理誌西州交河郡有銀山磧元史西北地坿錄有也迷失卽此若迷斜三字之聲轉唐志西州開元中曰金山都督府】

○後騎吹曲詞九首

吉語

金山

天山

處月

獨樂河

不周

還綈絲

邏逤

柔服

﹟吉語

交鋒接矢無虛月按甲休兵定幾時計日必須聞吉語敢先期獻凱歌辭

﹟金山【文田案唐書突厥列傳突厥阿史那氏蓋古匈奴北部也居金山之陽其地三垂薄海南抵大漠又車鼻爾阿史那族而突利部人也薛延陀將殺之率所部遁去竄金山之北三垂斗絕惟一面可容車騎壞土夷博卽據之又回鶻列傳骨力裴羅立斥地愈廣東極室韋西金山南控大漠盡得古匈奴地唐志西州交河郡貞觀十四年平髙昌以其地置開元中日【日﹕曰】金山都督府】

黃花堆上冷雲閒獷騎雷奔去又還說敵紛爭自相潰回戈霆鬭過金山【文田案唐書薛延陀傳頡利可汗之滅夷男率其部稍東遠京師才三千里而嬴東室韋西金山南突厥北瀚海蓋古匈奴地也又葛邏祿傳葛邏祿本突厥諸族在北庭西北金山之西跨僕固振水包多�嶺】

﹟天山【文田案唐志西州交河郡有天山軍開元二年置自州西南有南平安昌兩城百二十里至天山西南入谷】

曜我皇威下帝臺靈旗直傃北庭開定應六出奇寒雪澣【澣﹕瀚】海陰風結陳來

﹟處月【文田案唐書沙陀傳沙陀西突厥別部處月種也始突厥東西部分治烏孫故地與處月處蜜雜居貞觀七年太宗立利邲咄陸可汗而族人步眞謀並其弟彌射彌射懼率處月等入朝西突厥寖彊內相攻其大酋乙毗咄陸可汗建廷鏃曷山之西號北庭而處月等又隸屬之處月居金娑山之陽蒲類之東有大磧名沙陀故號沙陀突厥云咄陸寇伊州引二部圍天山安西都使郭孝恪擊走之拔處月俟斤之城處月朱邪闕俟斤阿厥請內屬永徽初卽處月地置金滿沙陀二州】

陳兵闊裏黃蘆澱轉戰斜車【尺遮切】白艸■﹝山咼﹞飛騎星馳穿處月追亡逐北入沙陀【我軍敗敵右部於處月闊裏嶺名臨處月黃蘆澱斜車山名在闊裏南大漠又去斜車西南數百里】

﹟獨樂河【文田案唐書突厥傳默啜討九姓拔野古戰獨樂河拔野古大敗又回鶻列傳回紇姓藥羅葛氏居薛延陀北娑陵水上與薛延陀攻突厥追北至天山聲震北方號活頡利發樹牙獨樂水上又薛延陀傳頡利滅塞隧空荒夷男率其部稍東保都尉犍山獨邏水水陰遠京師三千里而嬴蓋古匈奴地也】

貝冑星離爭射日蜂旗云合迥生風雷馳霆擊相紛薄獨樂河邊水艸中【唐史獨樂河又曰獨邏河】

﹟不周

熊羆此去從天定梟獍當來自不周淸一八紘天意在已教克復了神州

﹟還綈絲

長驅席捲盡連營震攝黔雷撼北溟虎豹騎從云騎隊幾臨西極到殊庭

﹟邏逤

磨崖金字昆侖頌勒石銀書邏逤銘且述要知方略在聖人不戰屈人兵

﹟柔服

柔服禺彊總四溟神開寶歷見時淸夜陪萬國升平望蹈詠淸風播頌聲【後漢書崔駰傳詠太平之淸風】

○古戰城南

結陳背南河指顧望城北冠軍申號令謂彼是勁敵今朝一戰在有國與無國但得社稷存此命不足惜風雲爲動色士卒爲感激奇正遽雷合橫衝奮霆擊雌雄勢未決忽忽日將匿以劍指羲和揮戈呼【上聲】天日天地有情時敢乞饒一擲貔虎張空弮搏戰到昏黑忽焉如海泄聲震裂區域對面不見人何許不追襲平明案戰所澗壑盡平磧畢賀雪前恥有力於王室拜詔未央宮哀懇辭封邑五湖舊煙景先師有遺迹

○戰城南

自來古戰場多在長城南少在長城北茫茫白骨甸如何直接黃龍磧或云自從漢武開西域耗折十萬眾博得善馬數十匹奮軍勢務鏖擊往來誰洗兵赤河水猶赤終棄輪臺地其地於中國失之且何損得之本無益歷計其所得皆不償所失𨿽下哀痛詔追悔將何及此是萬萬古華夏覆車轍底事夤緣其軌迄季唐競喜邊功好天【天﹕大】矜英哲明皇不慮漁陽厄萬里孤軍徵碎葉【通鑑天寶十年安祿山兼領三鎭是歲髙仙芝及大食戰於怛羅斯城敗績】隻輪曾不返得無五情熱暴殄生靈塗艸莽忍徇虛名爲盛烈君不見世間人心固結是謂帝王眞統業君不聞四海內有美談至元天子平江南何曾漂杵與溺驂聖人有金城貴謀賤戰不戰屈人兵【白骨甸在唐燭龍軍地有西僧智全者該通漢字云古老相傳白骨甸從漢時有此名文田案唐書地理誌北庭大都護府有瀚海軍本燭龍軍長安二年置三年更名云云案唐書無白骨甸之說惟葛邏祿本突厥諸族在北庭西北居金山之西跨僕固振水雲云僕固與白骨音同當是智全所云古老相傳此名所本也邱處機西遊記此白骨甸大沙分流也然不當云漢時有白骨甸之名考白骨與僕固音轉唐書葛邏祿本突厥諸族在北庭西北居金山之西跨僕固振水雲云似卽西僧之說所本】

○結襪子二首【並序】

帝王世紀曰文王伐崇侯虎至五鳳墟襪系解顧左右無可使者乃俯而結之武王至商郊牧野誓眾左仗黃鉞右秉白旄王襪解莫肯與王結王乃釋旄鉞俯而結之漢書王生襪解張釋之跪而結之唐李白結襪子詞大抵言感恩之重而以命相許也郭茂倩編次樂府詩集所序如此燕南北士吳家豪築中置銘魚隱刀感君恩重許君命泰山一擲輕鴻毛太白結襪子辭也可謂絕唱然則髙漸離專諸之任君子不取詳味題意紬繹史氏感恩許命則太公其人也太公八十【孔叢子太公八十而遇文王諸書所載皆不同】而遇文王武王三年【史記作十一年】牧野之戰太公年近九十時諸侯兵會者軍四千乘紂之兵七十萬太公與百夫致師驅之紂眾崩呼走其感恩許命之效也故作前結襪子壬子歲夏聖上在潛僕受再生之恩自上卽位西北諸藩弄兵不已因作後結襪子以寫愚賤非敢傳諸作者庶可示之子侄而已

前結襪子

後結襪子

﹟前結襪子

五鳳聲騰白日光牧野昏荒慘無色精誠【一作風雲】感激致師人叱吒雷霆覺天窄

﹟後結襪子

未應一吐【一作只】明月珠便欲延光萬千【一作千萬】載諸吞梟獍翦鯨鯢直蹴昆侖過西海

○前突厥三臺

■﹝馬產﹞騎生馬射雕兒恰似徵西小月氏笑說漢家將野戰得非是我受降時

鴈門關北分降地馬邑山南已拜【一作拜戰】旗盡道漢家無顧藉錦帆終不有迥期【文田案唐書突厥傳武徳四年頡利寇鴈門定襄王李大恩擊卻之明年頡利率十五萬騎寇鴈門秦王出蒲州擊之引出塞明年頡利破代地一屯進擊渭豳二州取馬邑不有也復請和歸我馬邑】

○後突厥三臺

陳雲寒壓渭橋低四野驚雷殷鼓鼙約定引還云騎去一時爭噴北風嘶【突厥凡徵戰惡馬噴馬嘶以爲將敗之徵】貔虎揚威指顧閒先聲已碎玉門關向來香史情何在已說元戎逼鐵山

○婆羅門六首

有索賦婆羅門辭者時西北諸王弄邊余方閱西域傳因爲賦此回樂峯前沙似雪受降城外月如霜不知何處吹蘆管一夜徵人盡望鄕唐婆羅門詞也樂苑曰婆羅門商調曲開元中西涼府節度楊敬述進會要曰天寶十三載攺婆羅門爲霓裳羽衣

熱海气蒸爲喜雨凍城寒結就愁陰中心甚欲期眞宰教使人知造物心【安西都護境內有熱海去熱海四十里有凍城唐新史同文田案唐書地理誌安西西出板厥關至碎卜戍傍碎卜水五十里至燕海又四十里至凍城】

雪海迆延窮地界雪山迢遞際天涯但爲日月光臨處終不曾偏照一家【雪海在安西都護境唐新史同雪山在其東鄙文田案唐書地理誌安西西北度乏驛嶺五十里度雪海】

靑嶺亙如頹碧落赤河長似浸紅霞是天柱折天傾處龍戰重淵尙攫拿【安西都護境內有靑嶺與赤河唐新史同文田案唐書地理誌安西至龜玆境渡赤河赤河來自疏勒西葛羅嶺至城西分流又云自疏勒西南入劍末谷靑山嶺靑嶺不忍嶺六百里至蔥嶺守捉】

黃艸泊圍靑艸甸白楊河繞綠楊堤依然名是參天道誰使惟聞戰馬嘶【北庭都護境有白楊河及黃艸泊唐新史同國朝所設驛傳東臨三韓西抵蒙泛黃艸泊白楊河皆正驛路處也文田案唐書地理誌北庭大都護府下注云又渡白楊河七十里有淸鎭軍城又注云經黃艸泊大漠小磧渡石漆河踰車嶺至弓月城】

弓月山風長似箭燭龍軍火亂如星祇除盡挽天河水可洗兵塵戰地腥【北庭都護府有瀚海軍本燭龍軍也府境有弓月城弓月山是謂弓月道出兵路也唐梁建方嘗爲弓月道總管文田案唐書地理誌北庭大都護府有瀚海軍本燭龍軍長安二年置三年更名】

黑水且誰爲翠水白山元自是冰山得非煙容乘龍火爲煽洪鑪到世間【火山軍在西州交河郡夏絕無雨其熱甚於炎方唐舊史北庭都護府自永徽至天寶管瀚海天山伊吾三軍天山一名白山以其四時冰雪不消因以名之唐新史北庭都護府境內有黑水及黑水守捉文田案唐書地理誌西州交河郡有天山軍開元二年置自州西南有南平安昌二城百二十里至天山】

○上云樂

金天老文康平居隘神州金丹淸眞仙相將汗漫遊同流六合棲遲七丘涉歷八表盤桓十洲鵬其化龍其變地軸爲之回其運天輪爲之平其轉日域爲其上陽宮月窟爲其淸涼殿鸑鷟是家雞狻猊是家犬眞樂萬春爲局促待把三光更舒展非聖不足知天長將地遠扶桑有時枯蒙汜有時竭南山有時摧鈞天有時闋殊度仙曲擬進帝闕九成玄云六變絳雪五色成文而不亂度可插振芳聲騰浩劫上天下地惟康老畢竟誰能知歲月玄都仙伯太山老叟延致異鳥名曰希有一翼左覆東王公一翼右覆西王母得人備羽駕故能出入遊造化逍遙巡宇宙感麟鳳在郊藪至道之國常爲稱首驟來轍敢戀月明表其老耋知去就擁仙仗攜仙友褒拜聖君奉神祝鳳簫在前鼉鼓在後玉笙在左錦瑟在右作天樂獻天授【天授樂名】若鸞自歌鳳自舞焚返魂香頂玉斗健舞起自補天年浩歌發自談天口仍倚鳳臺曲鳳凰和九奏南極老人稱觴北斗挹酌天酒願與九州島四海同上千萬歲壽【古今樂錄上云樂有鳳凰曲又有鳳凰臺曲和云眞樂萬春太山老叟見容齋五筆載五方老人祝聖壽文】

○門有車馬客

烏鵲繞屋鳴有客停徵騑問客何自來君家寄家書攝衣起迎客開書多苦辭蕣花不長好玉顏亦易衰水行有卻流人行無反期置書拜謝客豈不心懷歸事君有明義不得顧所私作書附客返路遠幸勿遺上言重自愛下言長相思相思勿相怨自古多別離

○夜起來

是處聲歌席一一凝塵埃羞掩合歡帳獨燭夜明苔徙倚立中庭候虫一何哀滿天秋色裏鴈過黃金臺所願隨淸風明月入君懷中心有勞結期以向時開頹想就珍簟遠出繞蘭階美人來幾時知人起夜來

○采荷調【並序】

泛舟方湖見其花艦布濩露珠淩亂有歌蔡蕭閒翡翠盤髙走夜光詠蓮樂府催酒遂以荷杯相屬偶憶江從簡采荷調擬賦此樂府廣題曰梁太尉從事中郎江從簡爲采荷調曰欲持荷作柱荷弱不勝梁欲持荷作鏡荷暗本無光以刺何敬容敬容時爲宰相覽之不覺嗟賞愛其巧麗

荷盤承露珠何時成夜光荷蓋承日華何地得淸涼𨿽曰是荷衣且難作霓裳𨿽曰是荷杯長難酌酒漿欲以荷作鈿不可飾時妝欲以荷爲錢不可博明璫擬荷如寶鏡不能照膽知肝腸擬荷如紈扇不能鮮潔如雪霜其莖有輕絲難織錦流黃其气有微馨難劑水沈香有名無實不足取似是而非良可傷流螢將擬流火烏亦與姬發呈休祥

○大道曲

春風吹繡陌花滿帝鄕樹綠柳裊芳煙細雨黃金縷分明須盡是引蕩人心處車馬往來塵盡結成紅霧樓上琵琶聲倚歌臨大路鄭重且【一作只】休教放得春回去

○玉華鹽三首

樂府雜記載隋薛道衡昔昔鹽一首又曰析析鹽唐趙嘏廣昔昔鹽爲二十章樂鹽以爲羽調曲樂府詩集又有無名氏昔昔鹽一首朝野僉載龍朔已來人唱歌名突厥鹽容齋載元怪錄籧篨三娘工唱阿鵲鹽又黃帝鹽白鴿鹽神雀鹽疏勒鹽滿座鹽歸國鹽唐詩媚賴吳娘唱是鹽更奏新聲刮骨鹽然則歌詩謂之鹽者如吟行曲引之類也因獨醉園對雪作玉華鹽三曲云

玉華仙詠玉華鹽愛玉華鹽分外甜但是棃花春在處不消重設卻寒簾【棃花春見吉甫詩長恆沽此酒樂天詩靑旗沽酒趁棃花時俗號爲棃花春吉甫詩中所載亦樂天所詠棃花春也】

玉妃隱映水晶簾相與天花舞畫檐玉潔冰淸誠可愛不應仍更有人嫌【韓昌黎雪詩白帝盛羽衛從以萬玉妃】

瑞雪香融注玉蟾羨誰家醉捲珠簾風流柳絮因風起只謝娘宜唱是鹽【白霫有雪香酒玉蟾盞名見逢原記】

○沐浴子

濯纓與濯足應欲任其眞沐芳及浴蘭應務潔其身難洗耳中事易洗心上塵世閒原有耳常是洗心人【一作祇當憐洗耳不似洗心人】

○築城曲

一行杵後一行錐只是嫌虛恨役遲誰謂築城堅不得堅城豈在隱【去聲】金椎

◆五言古詩◆

古意

遊僊

眞遊挾飛仙

問眞宰

小垂虹

村行一篇未弟時在大阪作

隨堤田家行

送胡壽卿南歸

送潤甫行

送友人還燕然

對竹引

翦流水

同心結

春自來

對酒

眞金不死鄕

對月吟擬諸公體

○古意

黃鵠【一作鴻鵠】巢髙林黿鼉穴深淵且各獨抽宿人獨胡不然釋耕於隴上妻子耘其前人笑苦畎畮何以遺子孫聊以一二答不可求備論人皆遺以危我獨遺以安春風吹布袖云滿鹿門山

○遊僊

絳節擁紅雲鳳吹隨鸞扇遊歷萬華宮轉宴諸仙殿金母願接歡玉眞求識面爲我問【一作謝】時人誰曾是媒援髙蹈步天衢眞遊不知倦又遇西王母屢會瑤池宴【仙傳王母瑤池宴宴蟠桃也】前後三千年蟠桃開一徧爲我問羣仙幾見春風面

○眞遊挾飛仙

眞遊挾飛仙懸居何縹緲琪樹不知秋玉庭長似曉碧落無纖翳天衢淨如埽底許吟眞聲仙韶動云表容與太素域時復隨靑鳥朝遊閬風苑夕宴蓬萊島昌城玉蘂花昆墟玉紅艸可醉亦可玩堪期後天老

○問眞宰

九色夜明珠豈不有光彩終惜暗投人含情欲誰待不惜珊瑚鞭爲君策駑駘此意竟何如將可問眞宰

○小垂虹

虹光回曲遶似令殊有待延畱五色節俄軫九華蓋泰山是邱垤黃虹細如帶且昔欲誰知遊心在天外

○村行一篇未弟時在大阪作

靑山護村落暗水通溝渠任行禾黍閒漫漫迷所之里社壓新醪擊鮮賽叢祠田父相勞苦雨暘無失時龍骨掛屋敖秋熟可豫期行行度崗澗泉石多幽奇微風發淸籟好鳥吟髙枝此中有佳趣豈無幽人知去住兩不可空吟招隱詩

○隨堤田家行

日月會龍■﹝豕尨﹞三農能事休犂杖倚空室霜林臥羸牛十二三年閒不如今歲秋田翁復何事終不信眉頭云以縣官令稅租俱見收赤窮固有命白著非自由又云有飛詔少壯不一畱半鑿通濟渠半構迷藏樓言罷長嘆息涕淚交橫流出門竟無語回首漫夷猶

○送胡壽卿南歸

雲山千萬里馳驛來帝闕君自到和林寓居四踰月客中太寂寞虀鹽事孤潔錦衣歸故里薄官試鹽鐵匹馬送君歸關山正黃葉徵鴻聲淒淒悲笳鳴咽咽回首南州道行人愁欲絕龍庭八月初西風吹寒雪之子到甘棠黃菊重陽節信筆作此詩贈子以爲別

○送潤甫行【得水字】

拊節遏行雲浩歌山色裏落絮積晴雪東風吹不起遠道趨鵬程相思若爲己攬轡入長煙孤吟送春水

○送友人還燕然【文田案永樂北徵錄燕然關在龍門驛南長安嶺北】

去年來帝闕籬客正黃菊今年還燕然春光明遠目再三挽不畱歸心何太速回首落花多滿川紅簌簌馳驅萬里程阿誰慰幽獨寂寂寒山行寂寂寒山宿啼鳥幾聲遲淡煙芳艸綠東風千里人明月半軒竹漢苑穴狐兔姑蘇走麋鹿功名半紙薄興亡等棋局可笑百年身黃粱猶未熟不發離別嘆不唱陽關曲桃李醉逢場夕陽倒船玉

○對竹引

勁節淩雲漢沈沈翠如束春靜鎖窗深驚風碎寒玉聯聲金鳳凰雙飛夜雙宿寂寞野桐花年年老空谷【云漢一作雲霄沈沈一作森森】

○翦流水

莫持金翦刀決絕翦流水莫將尺素書殷懃托雙鯉水豈是人情魚豈知人意魚水自相親肯與人爲計

○同心結

湖中己種藕湖邊還種柳柳絲與藕絲同在佳人手除是結同心同心最長久

○春自來

日月雙飛翼天地一遺卵無天地不卑無日月不滿時序相代謝曾不偏寒暖晝夜互乘除曾不有長短因究萬物情凝神頓舒緩斷知春自來何須候灰管【西天諸國歷議亦雲天地之形如卵】

○對酒

溇者【溇音縷】沈杯杓醇醴同一味狂風偃秋艸蘭艾一同悴賢愚不同調【賢愚酒見醉鄕日月】燻蕕不同气如何昧去就欲令爲一致安得使賢愚各分於一器安得使燻蕕各生於一地我志誠如斯未審化工意

○眞金不死鄕

眞金不死鄕眞境延閒燕燦燦瓊瑤樹朝映朝元殿靈景一何淸寂然聞鳳囀但見玉階前遊蜂弄花片

○對月吟擬諸公體

獵人設网羅不掛月中兔豈無烹兔意難求登月路月殿兔長生人間幾今古抱杵景徘徊天狼空自苦樵者勞斧斤不斫月中桂豈無薪桂思難籌攀月計月殿桂長榮人間幾興廢倚鏡影婆娑天風搖不碎傾影聽人歌揚輝伴人舞何事在華筵分明作賓主蹤迹各無聊乾坤兩棲旅舉酒壽姮娥向人終不語

◆七言古詩◆

讀新樂府

苦旱嘆

觀友人所藏佛牙

漆城謠

述實錄

密谷行

蜀道有難易

送楊子陽南還

送玄之

送張敬叔

送人還鎭陽

次韻趙徳載大監餞行

摘阮行呈呂西岡

長笛續短笛引

天佑行

戰扼狐

五禽言

放雁詞

采蓮曲

長想思

壺天園歌

幹海子

紀夢

松聲行

和漢臣秋月海棠

大川行

十四夜月

夏夜對月

謹上尊大人領省

仰祝尊大人領省壽三首

哭尊大人領省

瑞井行

去婦怨

○讀新樂府

霓裳羽衣曲玉樹後庭花不知相與迷春夢綿歷人閒弟幾家

○苦旱嘆

六月亢旱田苗枯自嗟自嘆耕田夫差官咫尺徵秋稅今歲田家一粒無饑民日日望霖雨雨意欲成雲散去天公胡不用老龍年年祇被蛟螭誤

○觀友人所藏佛牙

竺朝大夫哀羣靈出自大教拔幽沈漢明夢兆頗神異具書梵釋來千岑翕然風譽聳華夏寶方精像輝雲林傳聞遺骨未灰朽流散諸國磨古今朅來偶得見一齒照座燦爛如璆琳當時左右廣長舌咀嚼風雷興潮音煙如珠珞吐光怪洗我曠劫塵埃襟目瞻頂禮固其事豈必窣堵埋千尋憑君韞櫝善持護爲絕陰怪窺窬心

○漆城謠

漆城光蕩蕩寇來不得上一朝變起望夷宮不及思旃曾技懩

○述實錄【四十韻】

修徵蜀道錄每以二鼓爲期方息中夜聞笛旣覺想實錄事迹亦如夢寐愴然以爲懷述此寫之

承天聖祖開天業四海爲家盡臣妾規模宏遠古無比【太祖封諸親王封域東盡東海西盡西海自古未有如此規模之宏遠也】統緒豈惟垂萬葉朅來海水不揚波向見靈河已淸澈【金大安元年河淸上下數百里次年庚午我太祖皇帝經略中原易幹鑿度曰聖人受命瑞應先見於河河水淸河淸之徵太祖皇帝受命之符也】除天所覆樂心戴愈見人情皆感切折衝猛銳盡陳力骨鯁貞良咸就列恭行天罰攘攙槍著就鯨鯢殊翦截列聖未出無名師歷世彌光先聖烈推亡固存非一國迷不知時非俊傑世許靑野食前言【辛巳年宋主寧宗遣國信使苟夢玉通好乞和太祖皇帝許之敕宣差噶哈護封還其國辛卯冬太祖皇帝南徵女眞遣信使蘇巴爾罕等使宋靑野原宗沔州統制張宣誘蘇巴爾罕殺之此其伐宋之端也文田案蘇巴爾罕元史作搠不幹原文亦當如此蓋元史所據元實錄卽雙溪所撰必無異文也此館臣攺本又案太祖崩於丁亥至辛卯則太宗在位數年矣祖字當作宗】不若犬偸及鼠竊誣天復敢拘行人【後戊戌年七月嘿密什等百人使宋竟拘畱不遣】妄專狙詐誇明哲國猶攝生貴處順水背流時源易竭卽今日削盡疆場其勢得無憂迫脇若然仍不畏天威曷異螳螂怒當轍未知其可將蠻觸相與區區較優劣武王問罪揮天戈徵發諸軍自侖碣翠華遙下五云來輒報錦城氛祲滅【方入蜀便告云頂之捷】扈蹕貔貅三十萬爭欲先驅埽妖孽搏熊攫豹捷飛猱【諸軍緣蜀道搏熊豹捷猿猱輸之和林】赴險蹈虛矜膽決紛馳傳檄啟途使英蕩輔之龍虎節懸崖萬仞入云端前馬不行應气攝虹梁縹緲駕層霄【興利州至三泉縣橋閣共一萬九千三百十八閒護險編欄共四萬七千一百零三十四閒】髙興動人殊可悅若非由蜀道登天豈與飛仙得相接【飛仙嶺相傳徐佐卿化鶴跧泊之地故名飛仙上有閣道百餘閒卽入蜀路】騰傾湍瀑翻驚濤怒震橫流還送折千巖萬壑殷晴雷捲起千堆萬堆雪飛閣尢非地上行劍門呼似天中裂【劍州劍門縣在北東五十里酈元水經注曰大劍戍至小劍戍三十里飛閣相通謂之閣道】壁立千尋冷翠屏碧霞城擁淸都闕振衣直上玉女臺下視煙塵望吳越五丁碎徙靑黛山萬簇蠶叢【一作簇】亂堆棧金城𨿽包裹全蜀勝負莫非由勇怯孰云無所騁驍騎閉口勢何勞捕舌【時得宋蠟丸書云云𨿽驍騎萬羣安所用之】天衷應未誘蚩萌堪嘆顓蒙與天絕【劍門苦竹隘招之不降遂殺之】寧知皇化如時雨欲濟迷津作舟楫會聞蓬閬朝眞仙【蓬閬等州皆納土降】簞食壺漿盡迎謁紛紛諸將無虛日爭奏歸明爭獻捷旌門敕樹受降旌【時旌門外敕樹受降旌凡降者於其下待詔優卹】異致窮民遂安帖莫如天欲降何如英猷一旦爲虛設無雷東陊孤山峯【禦營東山無雷傾地】驚風西捲旗桿折【禦營西軍風折旗桿】龍橋忽焉悉中圮【攻釣魚山上下浮橋遽中圮】夔鼓鼛然尋亦歇【大駕戰鼓初聞數十里之外後𨿽三數不聞】忍令飛駕鼎湖龍持拔龍髯墮塵劫【列仙傳丁約曰儒謂之世釋謂之劫】笛聲喚得夢回來梅梢猶印西窗月

○密谷行

金崇慶閒添壽榮祿領驍果駐京畿爲聲援聞聖朝太祖皇帝圍守西京【文田案元史太祖本紀七年春帝破昌桓撫等州秋圍西京金元帥左都監奧屯襄率師來援帝遣兵誘至密谷口逆擊之盡殪復攻西京】東海遂命添壽將諸路兵八十餘萬號稱百萬援之仍賜手詔曰今悉國力當淸北方次密谷口時太祖皇帝親率大軍先以前騎三千嘗之大軍繼至未鼓敵潰全軍覆沒

命驍銳爲聲援選步騎發畿甸號稱一百萬一一皆精煉旌旗虹亂渡桑幹絢野如花陳組練移圍布陳密谷口吞敵出奇將伺便前拒避賈勇中堅已受戰天兵震天威不異弄雷電先驅遊擊隊勢若風雲變【兵有風陣云陣】鵰鶚橫秋空奮翼鷙雞犬斯須跆【音臺】藉盡八九終了不曾還一箭永安宮大安殿方待凱旋回賜宴惟有孤臣鬢成雪緣底眉頭殊不展智謀士見未然事竊嘆終皆非所辯【參政孟鑄數上書言北方必稱兵胡沙虎必變】堪憐當日金源氏誰編良將忠臣傳【金源氏實錄孟參政鑄無傳添壽榮祿有傳】

○蜀道有難易【並序】

李白作蜀道難以罪嚴武后陸暢感韋臯之遇作蜀道易云蜀道易易於踐平地戊午秋予入蜀濁天嶺阻雨次年回至此嶺帶雨因二公之作爲賦蜀道有難易云

有言蜀道難有說蜀道易難於上靑天易於踐平地說易有所媚說難有所激君曾不見與前修折衷誰秉江山筆我來髙蹈仙人蹤控禦遺風縱遊歷連雲气象霸圖中【世俗總號蜀道爲連云棧道】險阻形勝限疆域黑龍衝斷萬層山駭浪轟雷恣奔擊攢峯疊嶂冷雲閒綿亙倚天駢翠壁飛梁架云棧勢欲跨南北虹橋絡河漢鳥道掛空碧歷其天險臨其峻極望舒按節陽烏斂【一作側】翼擬循雲路趨鵬程仰天直上靑雲梯躡空且何異登仙但覺日月行寢低終踰絕險得馳驟驟步媧皇補天石微茫一徑通煙霄攀緣更上蒼龍脊彌旬霖雨秋行潦迷原隰豈不慮蹉跌路歧多墊溺一聞漫天名心寒已如失況復壅大道與道爲通塞無慮千籌將萬計智推力引方行得請設漫天前後論蜀道一言或可畢未應難於上靑天飛閣遞連通利走【去聲】名趨日夜往來何絡繹不應易於踐平地棧磴缺尋引天荒地老蕭條斷絕人聲迹致令振古豺狼心曾不祈天睹一擲自蠶叢且稽代謝幾人【一作家】恃險曾終吉適足笑王公設險以守國在徳不在險昭然如白日上靑天踐平地始可與之言其道難與易行路之難難於上靑天蜀道之難若比行路是平地出處𨿽然全在人世路不能無險易畏途豈可比靑天誓鏟漫天作平地

○送楊子陽南還

鞭催瘦馬出龍庭白酒一杯送子行山頭積雪寒皎潔風物淒淒傷別情窮廬冰凘結吟硯行人欲去愁展轉功名入手頭未白世態浮雲幾千變何如有酒且髙歌百歲風光如過電人生幾度春風面

○送玄之

東風二月吹和林綠楊庭院空深沈整襟危坐罷舜琴時聽百鳥自在吟泠泠流水漱寒玉半天蕭颯松風音呼童爲我金波斟悠然一笑忘古今書齋盡日無人到門掩落花春自老裴回杖履夕陽閒回首春風乂衰艸長安遠客來紫宸紅塵滿面初相親挑燈風雨秋夜永詩成落筆愁鬼神縱橫論議小天下當時誰謂秦無人一朝別我出祁連黑山風雪十月天分襟執手小溪邊何時客牀相對眠他年乘興遊京洛詩酒無寒金穀約

○送張敬叔

去年見君瀚海東蒼松鬱鬱山重重今日送君之鎭陽寒煙漠漠天蒼蒼休嘆蕭蕭行路難兩袖春風衣錦還二年兩度客天涯離合都無咫尺閒一尊白酒羨君侯入手功名正黑頭今年旱蝗民切痛賦稅須知有輕重一生富貴將幾何西風吹破邯鄲夢自愧趨鳳池空有別離詩紅塵無處避擾擾心如醉何時髙隱舊林泉臥看人閒等兒戲

○送人還鎭陽

云黯慘風浩蕩故里風光空想象寒餘三月索貂裘凍崖冰雪三千丈天淡淡路茫茫送君萬里還鎭陽楊花點點山城雪嗁鳥一聲春晝長多離別少歌笑功名催促行人老玉簫吹斷碧雲寒棃花寒食空過了君不見洛陽樓觀今蕪荒梧桐葉落秋風涼寒波寂寂山蒼蒼

○次韻趙徳載大監餞行

君不見畢毛召芮彊周宗亮天不朽言行功閒平歆向漢人望道宗孝恭唐治戎一時十相九才傑白賀胸中五色茸聖朝舉親加簡擢封植教誘從元丰蕪臯卑飛華嶽隼鼓車暫屈翔麟驄召還諭蜀監王國三雍入對文淸雄昨者臨分勤造請是時暑退火星中公瑾之交似醇酎吉甫之頌如淸風博山麝炷玉鎭席翠壁雪乳金塗龍小人自分悠悠者裨諶謀野淵明窮急觴髙詠鼓英气颯然危冠發上衝端敏髙明必貴達果信頑鄙根中庸

○摘阮行呈呂西岡

西岡老子古鄭客灑落心胸如【一作唐】李白或歌或嘯或吟臥【一作吟哦散發披襟坐】萬壑淸風松下座呼童取得古錦囊月魄囊中暗驚墮制度風流特奇絕韻髙不許俗人別試問先生是何物云是阿咸葬時物英雄無限俱爲土如何此物傳今古寥寥千載阿咸志憑誰寫出阿咸意悠然抱此明月腹林下溪邊時一曲十三玉柱秋蟾淨指底松風四弦泠大弦烏烏純且雅小弦切切淸且勁秋髙千穴寒泉瀑露滴銅盤碎金玉千巖夜雨猿鶴悲半夜西風鬼神哭物奇不肯人閒住變作孤鶴上天去

○長笛續短笛引【並序】

戊午歲秋有自長安特遺余名笛數管短長大小不一餘素蓄玉笛因戲作長笛續短笛引爲贈

長笛短笛有指的淸濁有气亦有質李謩吹笛動長安■﹝宀禹﹞內競推爲弟一笛聲斷絕續者誰得許云封繼其迹落梅宛轉折柳聲【許云封說笛有落梅折柳二曲云封李謩之外甥也】不止飛砂將走石石裂云穿天亦驚哈龍許云封怨笛云封煙鎖不可開直至如今吹不得有客手把昭華管未應曠代無人識什襲天然希世珍尢當祇自私珍惜會須奇寶吐奇聲【宋玉笛賦芳林皓幹有奇寶兮】邪穢气隨聲蕩滌靜尋白雪引流風【開元傳信記云子應遺忘上淸之樂故懷玉笛以手指上下尋之馬融賦中取度於白雪綠水也】擬寫幽情聊自適遂據胡牀弄秋月蕭條萬籟沈凝寂凡奏一疊十二節每發一聲累九息流韻寥亮入太淸裊裊餘音遊八極但聞天外鸞鳳鳴豈知海底魚龍泣髙遷亭化爲灰燼平陽塢久生荊棘揄揚天下之至音非爲俗聾驚結習伶倫嗟詠願從事列和悵然尋屈膝武昌老人請易業洞庭老人還自失欲儷淸歌妙入神惜無李白生花筆孰知時尙紫雲回屢變新聲延化日

○天佑行

魏創紀勛觀齊崇嘉徳樓忽名天佑旌功閣圖寫朱三在上頭

○戰扼狐【文田案元史本紀太祖六年敗金將定薛於野狐嶺】

我太祖皇帝未始輕出無名之帥太祖皇帝伯父錫巴哈汗爲女眞所害【文田案元史太祖元年本紀初金殺帝宗親咸補海﹖﹖幹帝欲復讎乃定議致討云云咸補海與錫巴哈爲聲轉卽此事也元祕史作俺巴孩】南伐中原此其辭也前戰扼狐嶺下敵之精銳盡於是役

龍旗天上來神兵落天闕問罪下中原先有扼狐捷勍敵四十萬一何爭勇決衝鋒競突刃奮不待成列矢雨注鼓雷疊長兵盡短兵接勢霆擊天柱折聲海振地維絕烈日照雪霜幾何不殄滅若是數百陳然後成帝業信道守天元不易聖統在垂千萬葉敢忘開國緬良難太祖新徵戰時節【說苑武王伐紂云武王曰天落兵也】

○五禽言

大麥孰簸箕漏麥飯孰卽快活提葫蘆沽美酒燒香撥火不如歸去五禽也

我愛五禽言味之殊有味不惟由此知物情更是分明見天意大麥孰簸箕漏傷時節感農叟麥飯孰卽快活祛顑頷略契闊提葫蘆沽美酒繞山溪占花柳燒香撥火願言康且壽不如歸去莫饒舌只合吞聲牢閉口

○放雁詞

禦蘆遠避駕鵝聲人閒多避海東靑冥飛休近雙鳧游恐因誤引到天明稻粱足羅网輕湖海多洲汀太虛無閡且何慕鸚鵡玉籠籠下生與爾同六翮好去恣飛騰若期寥廓求希有必欲翺翔從大鵬宜審遙弓鳴勿爲虛弦驚古來惟有一更盈【司隼聆駕鵝聲其月可擊者卽縱海靑或失駕鵝必及他禽文田案戰國策作更嬴嬴與贏同音嬴又與盈同義】

○采蓮曲

錦云承露珠盤冷玉女佩環鳴玉井凝歌聲入天鏡來蘭橈擾碎蓬壺影弄香浮葉一何繁翠蓋霞幢不齊整可是芳心空自苦淩波無夢惟煙景

○長想思

燕子不來花著雨鶯聲巧作煙花主滿庭重疊綠苔斑斜倚欄幹臂鸚鵡淸渭東流劍閣深不知消息到如今相思前路幾回首一夜月明千里心

○壺天園歌

三十六洞天七十二福地共春長在一壺中盡可浮游與【一作取】沈醉

○幹海子

余因六盤之變經西夏信都府過幹海子是夏其地無雨艸萎水涸北中凡陂濼皆謂之海子

沙蔥焦枯沙蓬幹海子漧枯龍子殫顧非海變桑田日如何一旦無涓滴琴髙控鯉遊何許好探麻姑問消息【龍子馬名也】

○紀夢

衰艸淡煙迷故壘情思迢迢似流水關山目斷雁聲沈幾曲闌干悶獨倚倚蘭還憶早春時款款東風綻桃李靑春如昨歲云莫大抵人生如寄耳如何攜酒對明月一笑紅塵等白蟻歸來夢蝶惱莊周蝶去悠悠幾千里吟哦猶在月明下詩就淸歡未能已舉手欲折桂枝去行入靑天廣寒裏

○松聲行

水深深山重重前溪後嶺萬蒼松我來秋雨霽夜宿深山中霜寒千里龍蛇怒巖谷蕭條嘯貔虎波濤漾漾生秋寒碧落無雲自飛雨瓏瓏兀兀驚俗聾餘韻飄蕭散碧空悠然策杖出門去方知萬壑生淸風淸歡一夕無今古句引幽【一作詩】人風雅句那堪更被山頭月團圓掛在靑松樹

○和漢臣秋月海棠

魂黯馬嵬西去路當時生被春風誤嫣然猶自帶余醒貪睡那能慰遲莫難寫花仙舊所思褪靑愁雪淡胭脂黃昏庭院瀟瀟雨更是梧桐葉落時

○大川行

屯云黑色日將莫晦明揮霍雨如注水聲夜半搖匡牀平旦出門吁可畏盤渦溔瀁天邊旁悍流洶湧行中央日中雨復綆縻下溝塍水躍皆渾黃黑風拗怒雷擊地浪頭起立三尺彊杈枒老木根株拔崚嶒古屋椽桷裂快馬萬蹏迸突而憑淩靈龜百面澒洞而■﹝石冰﹞砰銳兵鏖戰城柵倒猛虎嗥吼崖谷崩旁觀气奪目力眩瀕流上下俱不寧升髙避害叫舟楫篙工倚柂不敢行寂寥向曉頗衰落斷霞返照回新晴鳥飛不盡天界闊蒼煙淡淡山靑靑銜杯引滿幸無恙收召魂魄猶屏營往年秋水沈半壁闔門九死得一生今日思之痛方定一見洪波心震驚吾聞山挾河回衝底柱東峽江盤束灩澦魚龍百怪家其中風濤暴橫無終窮小溪常時淸且淺漪漣不動平於板淺津可涉涉可梁一旦沸騰能漭茫傳聞潰渱山裂破黑蛟夜出作奇禍抉崖走石勢力粗十家六七無空廬百年枯冢尙漂泊變生倉卒人爲魚君不見去年四月不雨至七月澗溪一綫皆斷絕川居人曾死於暍山居人今死於溺下田黃塵曾蓬勃髙田白沙全障沒嗚呼災變何其頻剿民之命誰肯任蒼天蒼天實照臨

○十四夜月

秋風滚地來云捲河漢淨遙觀東海底飛出黃金鏡𨿽未十分圓桂魄明且瑩停杯對淸輝信筆成新詠殷懃舉杯屬姮娥休阻南樓夜來興

○夏夜對月

斜陽樓閣西風裏暑气著人難睡起覺來厭暑登東樓月明如晝天如水金波漾漾流無聲中秋月好常人情靑天休使浮雲蔽不是中秋月也明

○謹上尊大人領省

驅馳半世誰能曉一點丹衷天可表中原不忍萬民疾肯羨蝸蠅利名好桑田晚見白蘋洲天上人閒無限秋筆頭橫埽千人軍詞源倒捲銀河流閒來髙臥煙霞裏笑看浮生等白蟻髙歌一笑回東風春滿漫山桃與李華堂壽筵張再拜獻壽觴試看南山松柏姿歲寒依舊色蒼蒼

○仰祝尊大人領省壽三首

帳前驚報天子來臨車下馬無疑猜攀車引袂呼不起齁齁酣寢聲如雷

風雲千載際會秋堂上嚴君正黑頭君王一顧聞天下春滿中原四百州

蒼蒼松柏貫四時造物兒童元是私戲彩髙歌獻壽卮壽卮願約乾坤期

○哭尊大人領省

尊大人領省臥疾日忽謂人曰天帝適新起寶輪請吾爲記記已成吾爲汝輩誦之數過左右無曉書者卽忘之又云天上寶剎亦成鐘聲甚佳謂侍疾者曰汝聽此否乎後數日有白雲突出帳中如虹蜺然上徹霄漢終日不絕人皆哭曰公行矣尋薨

孤兒淚眼空流血一夜不知渾白髮寶燈輪畢新記成夢斷疏鐘吼殘月白雲隱隱入靑冥生死悠悠兩長訣人閒天上父子情遺憤有身終盡雪

○瑞井行

赤子半入井寧無惻隱心急走掣其足啼號嗄以喑其親卽偕來翕然集四鄰將謂相謝不世恩忿呼恚詰渠何人令我兒哭聲酸辛中心自誓救顚墜孰顧若輩怨且嗔君子謀道不謀身

○去婦怨

最苦人生生別離怱怱輕別幾時歸紫簫吹落燕南月麗澤門開馬似飛雨晴不定云來去老雁叫云云不住琵琶撥盡斷腸聲斷弦聲斷秋云莫

雙溪醉隱集卷二

●雙溪醉隱集卷三

元耶律鑄撰

順徳李文田箋

五言律詩

五言排律

七言律詩

◆五言律詩◆

寄趙虎巖呂龍山

寄髙仲傑

寄人

送元遺山行

送李敬齋行

送完顏奏差行

送正夫行

春日懷趙超然

寄郭隱君輔之

秋夜對月贈唐臣

永嘉周道人求詩一首

客中寄懷李先生九山居士

晚集瑤華殿

春日卽事

泛太液池

伯哩行

老將

平南將

南徵奏捷

西徵

聞北耗詔發大軍進討

經扼狐嶺得勝口會河戰場

居庸關

仙居亭

題虛白齋

書後堂壁

迎風館

司春園

雪香亭月下偶得名酒徑醉爲賦

擬西昆體後閣

讀新樂府集

秋閨

春曉月下觀白牡丹

詠雪二首

圓福院竹

答座客

調人幽居

賀人飛泉幽居

旅興

倦夜

無何狂醉隱三首

窮廬篇

寓居靈州北村

雙溪月下戲贈觸熱衝暴雨者

戊申己酉北中大風

過東山縣有懷

再如番圻二首

追悼大人領省

○寄趙虎巖呂龍山【文田案虎巖卽作此集序之趙著呂龍山名鯤】

年來緣底事不復出柴關兀兀千杯酒蕭蕭兩鬢斑【一作暮色千峯遠年華兩鬢斑】月明河漢淡天闊水雲閒目斷故人遠去鴻猶未還

○寄髙仲傑

一枕功名夢半年風雨牀地髙秋易老人去夜偏長悲賦傷鸚鵡哀琴怨鳳凰晚風吹落日明月滿寒塘

○寄人

空翠撲晴影輕黃著柳枝春風戀遊子渾似縱遊時除醉更無事憶君方有詩如何一片月兩地照相思

○送元遺山行

燕北秋風起幽花滿地開旣邀今日別合道幾時來白玉煙沈閣黃金艸暗臺不須傷老大珍重掌中杯

○送李敬齋行

一代文章老素車歸故山露濃山月淨荷老野塘寒茆屋已知足布衣甘分閒世人學不得須信古今難

○送完顏奏差行

君侯詣關日款曲爲慈親故國少知己舊山多逸民林園隨分雨天地自然春四海滿桃李惜花無一人

○送正夫行

歲窮風景惡萍梗客天涯咫尺辭蘭省優遊出鳳墀霜寒笳韻切天遠雁聲遲瘦馬長途晚凝雲雪欲垂

○春日懷趙超然

萬里故鄕夢五更殘月鐘去鴻書斷絕歸燕語朦朧流水艷春態好山呈曉容是誰將怨笛吹斷綠楊蹤

○寄郭隱君輔之

寄傲人閒世潛眞計未疏鳥行恬豹隱驚食澹鶉居座列淸談客門屯好事車不應馳素謁堅待偃波書

○秋夜對月贈唐臣

寒水搖空碧西風滿一琴孤光萬家月一寸百年心白雁驚殘葉靑霜急亂碪故山休掛夢無地可投簪

○永嘉周道人求詩一首

气升期汗漫世法一黔婁啟鑰因師旨咀芝從祖求肆言諧律呂不夢本精修玉室金堂邇飄飄竹杖遊

○客中寄懷李先生九山居士

相憶復相憶登臨百感生河山分野色風雨混松聲白雁書秋思蒼苔篆古情如何千萬里獨自計歸程

○晚集瑤華殿

月浸瑤華殿云垂素女幃水晶簾半捲火玉燭交輝紫气遊淸晏休光下太微不知畱帝所疑執化人衣【火玉上尖下圓光照數千步】

○春日卽事

遲日照靑春遊風蕩紫宸雪霜無气力【一作藉在】桃李有精神幽思平欺酒閒愁自避人忘機殊不惡魚鳥看來馴

○泛太液池【同虎巖龍山賦】

爛縱飛龍馭凝神入醉鄕煙霞生縹緲絲竹裊微茫蒲劍割秋水荷盤傾夕陽莫輕年少日靑鬢易驚霜【飛龍道陵所制泛太液之舟也又名翔龍】

○伯哩行

勝气橫千里歡聲洽萬夫虎牙爲後拒犀首是前驅金練鴉光隊銀槍雁子都率然乘伯哩二戰下崲峹【伯哩山名也遜多伯哩者卽此遜多亦是山名所在和林西南崲峹又在其南丁丑冬弄邊者軍敗之地也唐髙仁願節度西州數敗巢軍賊號蜀兵爲鴉兒每戰輒戒曰母與鴉兒鬭文田案詩注謂丁丑冬弄邊案至元元年甲子則丁丑者至元十四年也元史西北地附錄有八里茫元史世祖本紀至元二年敕徙鎭海百里八謙謙州諸色匠戶於中都所云二百里八卽八里茫又卽此詩之伯哩山矣原文當是八里二字此似館臣於乾隆中校攺之本】

○老將

結髮究【一作事】韜略馳驅【一作從戎】四十年長徵秦五嶺苦戰漢三邊萬死奮不顧一生今幸全雲臺無住處何日上淩煙【魏徵曰秦事五嶺漢事三邊云云】

○平南將

江淮平圮裂原不事梯衝銳气吞堅陣威聲挫戰鋒髙昂地上虎王浚水中龍詎可同年語論功與定封【北齊髙昂字敖曹率兵渡河祭河伯曰河伯水中之神髙敖曹地上之虎行經所居故相沃酹】

○南徵奏捷

宸算將雄斷天然是美談一徵平漠北再舉下江南須不聞漂杵何曾見溺驂元和歌聖徳恐未免懷慚【一作展詩陳薦信頌徳爲無慚】

○西徵

白首徵西將封侯盡未貪遠離窮發北深入不毛南笑解重圍困威延轉戰酣若須求虎子虎穴是當探

○聞北耗詔發大軍進討

護軍承詔日驃騎佐輕車投豹韜攘惡教龍鈐辟邪除狼還得虎養虺竟成虵致使雲臺將如雲過涿邪【音耶】

○經扼狐嶺得勝口會河戰場【文田案元史太祖本紀六年二月敗金將定薛於野狐嶺八月帝及金師戰於宣平之會河川敗之九月拔徳興府居庸關遮別遂入關抵中都】

烏兔縱飛步急於寒女梭扼狐名好在得勝事如何【文田案明永樂北徵錄萬全城北入徳勝口二十餘里上野狐嶺元張徳輝邊堠紀行度扼胡嶺金史地理誌西京路撫州柔遠縣得勝口舊名北望濱大定二十年更】暮雨連芳艸秋風捲素波戰塵如可洗當與侍中過

○居庸關【文田案金史地理誌中都路大興府昌平縣有居庸關國名查刺合攀元王憚中堂事記居庸關兩山巉絕中若鐵峽】

秀拔延天險寒盤萬古根東西躔日月南北限乾坤影落梅山冷气搖星斗昏如何戰塵下荊棘暗重門

○仙居亭

意匠驚難狀天然醉飲圖兩行風外柳一冊枕邊書云錦燻沈水鶯簧脫串珠煙光將勝槪特貯在仙居

○題虛白齋

可待畱靈鎖方期得駐顏久虛生白室長啟扣玄關放浪形骸外逍遙天地閒要當知霧豹依舊在南山

○書後堂壁【丁未八月二日自西宮回和林】

放浪形骸外寄鄕杯酒中催歸有情鳥促織可憐虫落日隔疏雨斷雲垂渴虹弋人何所慕霄漢點冥鴻

○迎風館

滌暑迎風館雄風襲玉扉雲開天乙网霞捲羽人衣倒景搖淸禁飛煙擁翠微泛闌將轉急須更入羅帷

○司春園

地偏饒勝事花事迥標奇春自長須在人誰盡得知笑宜教捧腹醉不解攢眉未那司春子騰譏釋二疑

○雪香亭月下偶得名酒徑醉爲賦

瓊露融雲液金泉湧月波帶花浮綠蟻和月捲紅螺夜色依香雪春容動綺羅是須轟玉笛倚弄玉龍歌【予嘗有詩碎擘桃花泛酒卮時亦取花散酒酬遺花者依花片數浮以太白】

○擬西昆體後閣

夜枕雨聲細曉窗花气濃玉塵掛秋月繡幕生春風藻井翠盤鳳畫闌金走龍上名是何物只合付兒童

○讀新樂府集

攬盡江山秀珠璣咳唾新艷浮天上錦情動月中人花鳥音容冶風雲气象頻郢歌將白雪顦顇對陽春

○秋閨

供給深閨怨秋聲又搗衣鴛鴦不獨宿燕子自雙飛塵暗芙蓉帳風寒翡翠帷馳心屬明月將此照金微

○春曉月下觀白牡丹

小立猶癡睡凝情出翠籠玉盤承曉露金鏡掛春風豈爲素娥妒不呈靑帝功萬花推弟一誰更忌專宮

○詠雪二首

樓曉倚闌乾天低欲壓闌削冰封嶽色飛席下云端風陣遲寒夜星鋩搖夜寒嶺梅應見怨何憚一來看

日淡隔云幕地虛鋪雪氈捲簾看不見如畫舊山川豈憶三杯酒能回六月天一聲何處笛吹裂野梅邊

○圓福院竹

虛心𨿽涉世貞節自孤堅翠梢掛明月錦繃披紫煙豈無儀鳳日別有化龍年玉質捎雲裏惟須著列仙

○答座客

千紅將萬紫翦染盡冰蕤莫曉誰施巧惟春自出奇向陽花易發伴老病難治若得如人意除天是國醫

○調人幽居

瑟瑟苔封徑萋萋艸暗階蓮舟浮太乙玉笛噴洪崖巾漉胡塗酒鑪煨榾柮柴莫將千古計取次卻沈埋

○賀人飛泉幽居

萬斛驚珠冷銀河落翠微自歌還自舞誰是復誰非髙鳥知何處浮雲去未歸好風將落葉著意認柴扉

○旅興

白眼看時事剛腸壓俗流也知蜂有毒未信鼠堪投熟睡消磨日淸吟撥置愁倚門應望切早晚賦刀頭

○倦夜【時方南徵】

展轉延淸漏開簾納月光西風戀殘葉終夕伴啼螿靜柝沈蠻徼疏鐘撼客牀六龍應振轡飛日上扶桑

○無何狂醉隱三首

無何狂醉隱慢訑更癡蒙𨿽涉人間世殊參塞上翁只須推倚杖不必論窮通且把無邊事橫陳在酒中

無何狂醉隱拙直更疏慵花鳥閒情外江山醉眼中涉江搴薜荔緣木采芙蓉待把人閒事從頭說化工

無何狂醉隱畊適是生涯馴護能言鳥調籠解語花不應拋蝶夢須與趁蜂衙誰佐杯中酒仙人萼綠華

○窮廬篇

巢燕年年客山河日日新窗分一鏡曉【一作碧】門掩滿庭春棲鳥羈籠影行蝸遊壁塵故園𨿽好在樓觀幾荊榛

○寓居靈州北村

野色荒煙暗氛霾晝影昏客情紛若絮塵事亂如雲楊柳春風渡【先有黃河渡】棃花暮雨春【村落棃花特盛】不如歸去鳥著意喚誰聞

○雙溪月下戲贈觸熱衝暴雨者

敻入淸虛府輕河漾月舟冰天通色淨水月雜波流雨橫蟻兵潰日熇山市收若然閒意況原不到心頭

○戊申己酉北中大風

衝風回白日飛礫灑靑天富貴城西畔珍珠河北邊陽冰原不冶陰火更潛然直澈龍荒外蕭條是野煙【和林東北斜連柯河有古城唐賈耽地誌所謂仙娥河富貴城者是也仙娥河今聲轉爲錫蘭河烏孫所治赤山城西北三十里有珍珠河文田案斜連柯河卽色楞格河明人地圖亦作昔令哥河者也唐書點戛斯傳回鶻牙北六百里得仙娥河河東北曰雪山地多水艸靑山之東有水曰劍河偶艇以度水悉東北流經其國而北入於海唐書地理誌中受降城入回鶻牙帳北六七百里至仙娥河河北岸有富貴城又安西拔達嶺又五十里至頓多城烏孫所治赤山城也又三十里度珍珠河】

○過東山縣有懷

憶昨驚塵下腸回望眼穿計程𨿽信宿恨別似經年自致靑雲上誰來白月邊萬金遊子信空與夢牽纏

○再如番圻二首

雲暝雨將雪天低風正寒簡書端可畏行李不遑安要路飛騰好窮途進取難折腰徒自苦吾亦悔儒冠

北走蒓塘路從公敢憚行淒涼當殪日寂寞適荒城薄祿非吾願塵緣窘此生邱園原可樂何必問功名

○追悼大人領省

稅駕知何處仙遊閱古今英靈千載气松柏一生心白日空寒色蒼天更暮陰志終伸不得遺恨海長深

◆五言排律◆

春色浮山外

○春色浮山外

春色無髙下寧分澤與邱世間依舊好山外若爲浮桃李花爭拆池塘艸自抽綠涵峯勢合紅帶燒痕收遲日千鍾酒東風百尺樓夜來甘雨足溪谷已成流

◆七言律詩◆

立春二首

春日寓懷

三月和林道中未見艸萌

西園春興因贈雪庭上人兼簡張公講師

淸明

重和惜春詩韻余時經始西園

謹用尊大人領省十六夜月詩韻

中秋對月

冬日卽事

日南至

謹用尊大人領省龍庭風雪詩韻

九月道中遇雪

途中值雪

欲雪

雙溪書院對雪

送貫彥從

送馮贇

送安善甫

送魏隱君

送誠之行

送子周行

送子華行

送孟端卿

送寧朔

送李稚川

送人

送韓浩然

送子文還家

用西岡老人畱別詩韻以贐其行二首

和子文畱別詩韻以贐行

西行畱別諸人

畱別諸友

讀甲子攺元詔因敍懷畱別諸相

早行

發涼陘偏嶺南過橫山回寄淑仁

近因北事和林親故離絕途次雲中先寄燕南一二知己

寄西平

春寒代人有寄

春日和林寄趙虎巖呂龍山

春日寄懷魏隱君邦彥

登疊巘樓寄本庵粹中

寄巖翁

寄李徵君

寄國範昌齡

寄尹仲明兼簡盧進之

寄李道隱之和

寄隱者

壬子秋日客捨紀事因寄家兄

責友人久不寄書

贈盧隱君

贈酒鄕道隱李君之和

春晚懷呂龍山

呈鵬南學士

復次趙虎巖元韻

和光祖詩韻一首

寄題一枝庵主人

送張壽甫尙書出尹河南

燕市送客歸長安故居

送米君周還鎭陽

枕流亭

題枕流亭

池亭用前韻

秋日避暑塵外亭

泊白鱮江塵外亭髙道士攜琴相訪

飲方湖菊州塵外亭

題四娛齋

縱遊壺天園

夜宴壺天園

春旱郊園諸花猶盛醉歸憩槐蓋陰下

題縉雲山五湖別業

五湖別業新圖

小隱園擬樂天

蘭畹見和鄙語無塵亭復用前韻

春晴極寒登池樓書事

和林春捨敍西園前宴招一二友生重飲

淸明前一日月夜對酒招季淵飲

憶雙溪

春日西園招雪亭

匏瓜亭二首

縉雲五湖別業書事

西園席上招雪庭裕上人

燕臺

蒼官臺

郝侍中釣臺

獨醉亭

書三樂軒壁

醉書雙溪書院醉經堂壁

宴玉津園

和林西園站臺懷呂龍山

暮春登淩雲臺

鳳凰山別業寄潤甫儒醫尢嫻於攝生

春園

獨醉園對飲

贈漁者

贈仙音院樂籍侍兒

聽琴

戲詠花鳥名

春懷

病起書事

病中述懷

卽事

馬上偶得

石梁

飲鳳凰山醉仙洞有歌稼軒鄭國正應來死鼠葉公原不好眞龍瑞鷓鴣者因爲賦此

閱舊稿有出六盤時干戈旁午驚塵日書劍零丁去國時之句因足成之

桃花源別業重理舊稿戲題

自題擬樂天

庚申歲夏因六盤之變嘗與巴特瑪其名者質諸天日約分二道邀擊而師頗聞其人爲敵謀將遂賦此爲食言者之戒

獵北平射虎

閬州海棠溪擬樂天

臨潼九龍玉蓮二湯合爲道院

遊奉聖州龍巖寺

次韻舟行次蓬州遊歷州境憩蓬萊堂

嶽臺懷古

三月到旺結河有感

中統庚申詣闕寓居宮東寺口號

鄂諾道中

遊大翮山

○立春二首

東帝施恩似卹貧嚴凝時節喚回春未知和气先歸柳便覺寒威不著人上苑三冬梅正發和林五月艸初新世閒公道惟春色春色年來也不均

節物驚心若見催一年還見兩春來臘寒自向人閒盡春色卻從天上回乍暖柳條先易綠向陽花樹不難開髙歌買斷西城酒更對東風盡此杯

○春日寓懷

燕語鸞啼怯晚陰蝶狂蜂亂更關心冥鴻空自運寒暑駭浪爲誰淘古今每縱思吟輕萬戶但言眉笑抵千金閉門不出近十日忽到水邊春已深

○三月和林道中未見艸萌

不覺淸明夢裏驚問人人道過淸明須知上苑花飛樹誰信和林艸未萌【一作生】綠水歸鴻空自感淡煙啼鳥若爲情翩翩瘦馬荒山路衰艸斜陽正獨行

○西園春興因贈雪庭上人兼簡張公講師

萬丈虹霓絡紫煙笙歌淸沸雨餘天滿庭芳艸翠如積一洞碧桃明欲然流水引來梅塢底春風吹到酒壚邊散花喚起毗邪夢從此無心號謫仙

○淸明

寒食淸明失舊期躊躇搔首日沈西風生楊柳鴉先覺寒過梧桐鳳不棲山色雪迷春意老雁聲云遏暮天低蘇門二月春光好好逐東風發馬蹏

○重和惜春詩韻余時經始西園

惜春情味舊情緣依舊中情似去年怪得玉音殊鄭重想將花事易唐捐白蓮已結爲詩社翠水惟浮載酒船誰謂惜花人老大買花輸得買山錢

○謹用尊大人領省十六夜月詩韻

黃雞白酒管弦和一任浮生歲月磨銀管題詩應遠客玉簫吹恨憶秦娥人言皓魄今宵減我見淸光依舊多一十二時爭幾許人閒柰此世情何

○中秋對月

銀燭煌煌十二衢冷金波浸酒仙居由來物外通明殿只是人閒不夜珠玉女窗扉惟白曉素娥庭院更淸虛桂花香陌無塵景全入壺翁碧玉壺

○冬日卽事

徵鴻南渡老年華漸覺冬來眼界多寒雪狂風顫林木凍雲殘照鎖關河髙低山勢黃沙磧遠近人家白艸坡極目碧天長萬里醉邀明月一髙歌

蠟梔五萬酬鞭直洴絖百金且食封蕭散不萌爭鬧趣眞醇繆覬養生慵滌淸研裏憨凡筆磨徹鑑中嚬窘容傷到玄冥潛春令狐裘羔酒貯嚴冬

○日南至

獵獵嚴風正酷寒一陽潛動舊關山人情徒怨融和晚天意何曾造化慳暗逐寒威歸漢外漸回春色到人間明年桃李知多少莫把【一作道】東風作【一作是】等閒

○謹用尊大人領省龍庭風雪詩韻【文田案元史太祖本紀太祖二年夏避暑龍庭是時已平乃蠻則龍庭者漠北也】

登髙何處是燕然極目關山塞艸邊落日幾峯寒帶雪西風一雁冷橫天冬居冰谷賴酮酒夜宿沙堤借艸氈爲向中州豪傑道天涯如此過年年

凍折瑤琴三兩弦起來孤坐憶成連可堪此世成何事了卻生平莫問天門外共傳三尺雪帷中賴有四圍氈遙思千古功名輩回首西風不記年

○九月道中遇雪

密密癡云晚自凝飄零蹤迹斷蓬輕幽禽底事啼長咽流水何緣浪不平淸夢未回人換世黃花應怨我寒盟故園回首腸堪斷雪滿荒山瘦馬行

○途中值雪

不禁風色避窮廬寂寞行人正半途日暮關河云黯淡晚來天地雪模糊千山未霽寒尢重一鳥不飛人更孤旅撥寒鑪一尊酒故人知我此情無

○欲雪

癡云泄泄復溶溶底事龍公睡起慵薄暮遙看巖岫失夜闌空把鬥牛封徘徊天外心無定撩亂江頭色正濃寄與西風莫吹散梅花顦顇憶相逢

○雙溪書院對雪

宴處雲華不夜庭爲餐瓊蕊更談經聽隨瑞葉風來處看散天花酒半醒白鳳羽毛寒蕩漾玉龍鱗甲戰凋零倘非太素司光化誰壓驚塵與效靈【是歲北徵獻捷】

○送貫彥從

淡煙衰艸兩無情寒瀉金波送子行可柰馳驅來瀚海不堪牢落過淸明半簾皓月人千里滿目春風雁一聲瘦馬鞭椎低塞日數年江上雨初晴

○送馮贇

北去南來牽利名紅塵鞍馬老生平天涯海角長爲客薄酒新詩復送行秋早地髙山攺色夜深風緊雁饒聲起來細把歸期數今日【一作夜】淒涼弟一程

○送安善甫

龍庭二月送君歸底事人生足別離幽鳥一聲春寂寂東風千里馬遲遲煙迷故壘襟分處月淡山城夢破時此去萱堂休忘卻堅持忠孝是男兒

○送魏隱君

十年相憶不相逢一日相逢意气同落落了無寒士態堂堂渾有古人風雨寒秋泣黃華淚霜重山涵碧樹紅歲晚可憐猶是客素琴孤劍幾西東

○送誠之行

惆悵分襟北海西悠然不覺淚漣洏自憐遠地無朋友思與君侯處別離萬里風沙秋半後一籠燈火夜深時相期老柏三千丈不攺淩霜傲雪姿

○送子周行

衰艸淒淒塞日斜春風得意出龍沙南飛鴻雁三秋雪東望關河萬里家杯酌歧邊浮竹葉角吹隴上弄梅花徵鞍迢遞中州道淡淡長空點暮鴉

○送子華行

雁行飛盡暮云收送子歧邊酒一甌遠樹深埋黑山雪晚風寒索紫貂裘悠掦【掦﹕揚】鼓角千巖月慘淡關河萬里秋寂寞歸來回首處幾聲山鳥語啾啾

○送孟端卿

萬里歸來兩鬢霜百年間事也難量跳丸歲月無畱計劃餅功名不可嘗鴻斷碧雲空落日塵飛滄海已生桑鶯花未老春猶在更對靑山共一觴

○送寧朔

說從薛燭授吹毛從事孫吳與六韜應策騰空調赤電驚弦裂石試烏號鼎魚幕燕由西極侵气遊魂在北郊擊惰搗虛原有策必須先直取窠巢【漢武名烏孫馬爲西極馬時弄兵者由烏孫故地而東款和林北境】

○送李稚川

云來云去元因雨花落花開總是風白酒盡堪驕富貴靑山只合傲王公從甘雞肋功名後已墮羊腸世路中爲語屏山癡子弟虎狼叢裏逞豪雄

其二

一尊濁酒與君同握手相隨出帝宮牧笛喚回千里夢秋風點破一飛鴻參橫斗轉關河月山寂猿嗁艸木風酌別淡煙衰艸路飄零蹤迹又西東

○送人

是是非非盡自宜掀然一笑且信眉休辭沈醉過終日縱得再歸來幾時極浦遙山遺別夢碧雲流水寄相思傷心去國頭如雪顦顇春風對柳枝

○送韓浩然

開懷尊俎笑談傾未暇論文君已行富貴塗亨渠易致詩篇韻險我難賡已成傾蓋金蘭友安用沾襟兒女情準擬秋深近歸騎一尊濁酒遠相迎

○送子文還家

道直如弦气吐虹盡輸心計靜頹風倦蘄待詔畱金馬遽乞還山命玉驄天幕幾曾巢客燕云羅終不掛冥鴻多思髙謝人閒了不似癡仙醉夢中

○用西岡老人畱別詩韻以贐其行二首

健羨男兒得志秋錦衣歸去躍驊驑斷腸南陌人何在回首夕陽水自流故里得歸眞樂土浮生無地不天遊疲民正賴君侯手莫把功名讓黑頭

昔年冷坐渭河濱獨釣寒波絕路塵流水髙山千古事澹雲微月一閒身祇知門巷無他客惟有琴書是故人今日聖朝方大用江山應助老精神

○和子文畱別詩韻以贐行

天涯牢落故人稀與子論文眞所依萬里有行君有志雙親無恙我無違愁如流水何時盡身似楊花到處飛明日不堪離別處髙吟新句贈玄暉

○西行畱別諸人

綠楊飛絮艸鋪茵到處春光隨意新幾个道傍畱別客萬重山外遠行人淒涼幽鳥喚殘月狼藉野花傷莫春酒薄無由求一醉更堪歸鳥過來頻

○畱別諸友

還池亭上醉飛觴春暖波閒怕夕陽髙掛無弦云滿地一噴橫笛水千塘檻依蘭影香猶濕簾隔泉聲意自涼後會不知何處是對牀休避細商量

○讀甲子攺元詔因敍懷畱別諸相

憶昔東徵去國門黯然爲別更消魂若圖白首妻孥計是負皇家父子恩中統始開新甲子至元重整舊乾坤九州島四海升平望要竭丹誠翊至尊

○早行

窗外寒雞唱五更【一作曉聲】翩翩徵旆掛疏星百年身世情如夢半紙功名醉不醒【一作翻知名是誰家物不記人曾醉得醒】欲吐半吞殘月淡似連還斷遠山靑莫教艸艸生華髮消得幾回長短亭

○發涼陘偏嶺南過橫山回寄淑仁【文田案大淸一統志曰偏嶺在灤平縣西一百里當鞍匠屯之南爲前偏嶺王曾行程錄過偏槍嶺卽偏嶺也國朝余寀塞程別紀曰十八盤嶺十里至偏嶺不難於上而難於下元楊允孚灤京雜詠詩注過偏嶺北面不可洗頭不可梳冷極故也過此始有暖意素非髙嶺寒气止隔於此可怪也】

浮游汗漫和南陔【淑仁母在黔南故有南陔之語】直指涼陘是九垓【吾與汗漫遊於九垓之上見淮南子文田案金史移刺子敬傳世宗將如涼陘元史太祖本紀十年避暑桓州涼陘王惲中堂事記灤河北沙艸氄茂極利畜牧蓋金人駐夏金蓮涼陘一帶遼人曰王國崖者是也】偏嶺最饒秋色處橫山不出冷云來未須白雁傳霜信已早【去聲】黃花帶雪開【中秋夜雪可盈尺北中菊花每歲必期八月開徹】想得玉灤河北畔有人獨上李陵臺【土俗呼爲李陵臺者在偏嶺東北百里李陵失利在無定河外意其好事者名其山爲李陵臺也古有李陵臺在唐單於都護府金河縣界文田案王惲中堂事記桓州故城西南四十里李陵故臺明永樂北徵錄發環州晚次李陵臺今名威虜驛曹學佺輿地名勝志曰唐書地理誌雲中都護府有燕然山山上有李陵臺又謂之拂云堆矣】

○近因北事和林親故離絕途次雲中先寄燕南一二知己

棲遲徙倚賦登樓休想情懷似去秋著意不來看鬢腳豈知何事在心頭莫驚歌鳳狂猶在見說屠龍老更羞誰料一雙癡醉眼戰塵西北望神州

○寄西平

鼠偸狗竊敢炰烋爭信貔貅已締交將疊連珠調鵲角擬追逐日試蒲梢序移玉律陰風急气應金商太白髙惜別折衝尊俎地莫容南牧越臨洮

○春寒代人有寄

睡鴨香消寶篆殘蕭蕭松竹雨聲寒水當流去雁將盡花未放來春已闌斜日多情送歸鳥碧雲無迹問飛鸞不應鳳女祠前月只許吹簫獨自看

○春日和林寄趙虎巖呂龍山

年年芳艸怨王孫日日幽人獨倚門蹤迹飄零又寒食別離滋味柰黃昏一樓風雨欺歸夢萬里雲山動客魂欲寫相思寄雙鯉亂離春水雪消渾

○春日寄懷魏隱君邦彥

滿眼春風捲暮陰五噫歌罷更沈吟十年萬事沒孤鳥百念一時生寸心芳艸不隨鶯燕老好山依舊水雲深遙憐野鶴髙飛去夜夜投棲何處林

○登疊巘樓寄本庵粹中

江山不盡古今情空寫相思徧鳳城滿眼氛埃昏落日一天寒色淡長庚【近日長庚星見】吟魂豈爲閒情斷別夢徒因往事驚早晚重來風雨夜細傾肝膽話平生

○寄巖翁

遊子不來春艸碧忽聞啼鳥怨殘紅河聲忽與回靑斷山色還隨落日融華屋煙霞簫管歇鳳樓城士酒杯空多應云鶴相將去又在蓬邱弟幾宮【時巖翁復避事東遊】

○寄李徵君

豈當容易慕陶潛莫枉明時振廢淹薄宦懷情𨿽自減竦人聲價爲誰添雷霆威重休輕許雨露恩饒可共沾縱是世無顏叔子更宜學避魯人嫌

○寄國範昌齡

總道綢繆思好【去聲】在斷無人迹繼芳蹤情親便合稱三鳳友愛何妨號二龍莫爲鬢絲抽思緒不將學海淬辭鋒綠波煙艸灤陽渡獨倚危樓到下舂

○寄尹仲明兼簡盧進之

別後相思撥未平登髙西望轉關情林邊殘日沒歸鳥天際斷雲飄晚晴久把功名爲外物擬將詩酒暢平生自從身世相忘後【一作晚風吹破槐根夢】萬事人閒一唾輕

○寄李道隱之和

竦誚馳聲牧九州島核玄心事傲王侯風情張日排巢父霜气橫秋拉許由騰笑務光何足比獻嘲涓子不能儔北山逋客幽棲地可是英靈許再遊【余時自號北山逋客】

○寄隱者

投老嘗期謝艸萊有人懷抱待君開叩玄要給談人口虛白原宜養聖胎鳳尾諾𨿽徵不起鶴頭書合召將來莫驚此會知何處認取黃金是舊臺【太宗弟五皇子嘗召隱居故有鳳諾之語諾是應諾之諾或作識音志非】

○壬子秋日客捨紀事因寄家兄

判花歌鼓殷晴雷露葉霜枝漾酒杯金水淨穿深巷陌玉泉浮動遠樓臺可堪白鶴將秋去又著靑雲入夢來原上脊令何處所不聽遊子詠南陔

○責友人久不寄書

堆積離愁無柰何年來俗態可堪嗟人情个个薄如紙世事紛紛亂似麻燕子不來書謾艸雁行飛盡眼昏花而今試問風篷迹海角天涯到處家

○贈盧隱君

放情邱壑謝囂氛逸气翛然自不羣快捷方式豈容畱隱士駕鴻方可是徵君獨輪車輾巖邊月十角牛畊隴上云曾約華山分一半如何猶不許同分【山谷詩不知繡鞍萬人立何如盧郎駕飛鴻注云盧徵君駕飛鴻歸隱也】

○贈酒鄕道隱李君之和

一自琳宮見錦囊幾回先爇玉蕤香醉鄕更比干坤大仙境元饒日月長五柳先生陶靖節四明狂客賀知章無爲未必無遺恨不列三千弟子行

○春晚懷呂龍山

洞簫吹斷柳花風恨別蒼苔滿徑蹤幽夢已憑春領略凝愁惟藉酒彌縫千山落葉沈殘角萬壑歸云入暮鐘近說鬢毛渾白盡可堪空憶舊音容

○呈鵬南學士

妙齡特達冠羣英家世燈傳白與淸气壓西山正開爽學尊東魯獨精誠棠陰政簡琴心古瓜孰歸來句眼明他日宴堂香一瓣潛通玉燭兩忘情

○復次趙虎巖元韻

道直如弦气吐虹幾人臭味與君同西湖處士林和靖【一作君復】東裏先生呂本中舉世是皆驚炙轂有人應更憚乘驄阿誰狂直今如此不是癡仙卽醉翁

○和光祖詩韻一首

西風望斷碧雲深萬里關河入俯臨客思暗隨愁共遠髯冰疑是老相侵霜鴻傍月傳佳信寒雪漫天擁衲吟十載因循歸未得飄零蹤迹到如今

○寄題一枝庵主人

消息盈虛合費辭徳人何慮復何思窮通不信無非命貴賤由來定有時方欲自專齊物論未知誰是大宗師擊摶九萬三千里何異巢林弟一枝

○送張壽甫尙書出尹河南

滿路黃花照暮秋旌旄綽約促行輈名卿均逸膺宸算方牧分符聳士流翰苑文章饒雅趣伊川風物冠中州明朝黃閣求元老卻恐綸恩妨勝遊

○燕市送客歸長安故居

黃金臺上望長安何處靑山是故山虹斷橋梁分雨腳露搖珠顆偃荷盤歸心暗逐飛鴻盡病眼空將倦鳥還芳艸不隨遊子去日斜煙淡倚闌干

○送米君周還鎭陽

馳驅萬里赴龍庭今日還歸出帝京一夜雪寒添客恨三秋風物動離情臨歧把酒君離別信筆題詩我送行賤子一言君記取得無靑眼顧書生

○枕流亭

振濯塵纓奠枕流桃花源上玉溪頭春風來領長歡伯和气追陪獨醉侯童子只知除害馬庖丁原不見全牛癡仙事業依然在甚識人閒有棘猴

○題枕流亭

竊期摛藻掞天庭閒作篇章抒下情殊喜濂溪愛蓮說未甘桑薴著茶經逍遙方外無爲業整頓人閒不朽名緣洗塵囂耳中事舉家移住枕流亭

○池亭用前韻

推窮理窟叩眞庭探索天心見物情憶昨冥心捕蛇說笑今凝思相牛經未妨招隱教投迹不信潛夫肯著名愛殺淸風與明月肯隨人意到池亭

○秋日避暑塵外亭

軟紅塵外水雲鄕隱映雙溪避暑莊雌霓【去聲】連蜷應計雨雄風回穴自輸涼年光變弄蒲萄色天气經營菡萏香只就北窗花柳下豈妨髙臥傲羲皇

○泊白鱮江塵外亭髙道士攜琴相訪

引回柔櫓款亭臯宛駐靈槎泛雪濤塵外水沈燻菡萏甕頭春綠漲蒲萄紅螺山色秋尢健白鱮江聲曉更豪安得投簪招隱士攜琴寒玉從琴髙【寒玉寶琴名見國史補獘家有琴亦名寒玉】

○飲方湖菊州塵外亭

三徑𨿽然已就荒菊州猶在水中央不愁塵外仙無路竊喜花前醉有鄕倦鳥也知人去就狎鷗原識我行藏浮游種種眞滋味更索誰教仔細嘗

○題四娛齋

門掩春壺安樂窩紛紛俗事柰人何須憑歡伯攻愁陣自有桐孫伏鬼魔遣興色絲何擺落塵懷黃奶解消磨拍闌一笑遙天碧付與兒童學揣摩

雪滿蘭窗霧滿階恍疑身世在瑤臺琴余細嚼陶潛句書罷深傾李白杯流水淨拖飛練去好山晴與翠屏開百年樂事能多少何必更歌歸去來

細細淸風染綠槐絲絲疏雨洗黃梅山圍樓閣周遭碧花繞闌干次弟開日落靑天見螢火雲歸滄海聽蚊雷知音不是王夫子誰爲陶潛送酒來

○縱遊壺天園

水搖晴影漾樓臺臺上花前載酒來楊柳不勝金縷瘦海棠空自錦云堆夢隨峯蝶尋春去興入煙雲盡處回欲紀所思吟不得卻誰先篆滿蒼苔

○夜宴壺天園

門掩山居不記重紫霞容與貯春風玉簫赴節徵雙鳳蘭燭飄香擁六龍織女下時星自落姮娥來後月長空始知不死瓊田艸惟在壺中罨畫峯

○春旱郊園諸花猶盛醉歸憩槐蓋陰下

渴雨苗𨿽未發榮可無芳意慰坤靈艸緣近水堤邊綠柳繞新池岸上靑花匠鬭供春制度曲生專與我調停且傾翠蓋誰如故依舊槐陰滿後庭

○題縉雲山五湖別業

爲愛煙花可掛懷並供幽思上靈臺縉雲直拔空靑起落水橫吞野翠來欲界曲隨仙境變好花爭映畫屏開終期盡把開桃李就此名園勝地栽【陶宏景有言山林奇處乃欲界之仙都也】

○五湖別業新圖

除卻五湖煙月外只容春色入重關可憐東國兔三窟不見南山豹一斑獨醉軒昂花柳下無塵亭立水雲閒誰期造物輸原力更許淸風恣往還

○小隱園擬樂天

吏隱廳西小隱園小塘池在臥房前指垂楊柳爲煙客認白蓮花是水仙歌案柳枝翻折柳醉斟蓮葉倒垂蓮不煩馳譽丹靑筆勝醉仙圖是處傳

○蘭畹見和鄙語無塵亭復用前韻

艸色連階艸滿庭且圖榮悅野人情任呼醉隱爲書簏要識書淫已醉經髙臥莫疑將索價浮游須不近沽名祇消捲迹囂塵外寄傲空涼水上亭

○春晴極寒登池樓書事

晴影深寒碧玉流郁香蘭芷暗芳洲凍侵鶯舌聲全澀風戀花枝顫未休目斷野煙橫極浦心懸明月入髙樓應須買盡人間酒更不令寒畫一籌

○和林春捨敍西園前宴招一二友生重飲

樓閣參差翳紫煙佳人情重惜流連月明楊柳春風夜寒食棃花暮雨天將謂浮雲寄浮世豈知流水是流年殷勤【一作人生】不醉花前酒彊作守錢奴可憐

○淸明前一日月夜對酒招季淵飲

醉鄕吟社兩厭厭寒食淸明事已兼春計政侵云子酒月華不隔水晶簾幽蘭香結成凝陣寶篆煙空盡未添連璧勝遊心賞在莫輕傾蓋一掀髯

○憶雙溪

蘭州懷抱玉溪分龍自深蟠艸自茵樓觀幾經浮世換河山依舊主人新鶯花有意長畱我桃李無言自好春想得多情怨遲暮不應終老馬牛塵

○春日西園招雪亭

暖日浮雲漾綠波畫闌風靜好經過護花飛蝶來呈舞戀柳啼鶯自獻歌妨物性疏輕物議惜春情重柰春何流年不爲朱顏息莫【一作誰】厭尊前笑語多

○匏瓜亭二首

一壺天地備菟裘應結壺翁物外遊田仲盡當多屈轂惠施何得應莊周豈容五石爲無用好辦千金預爲酬匏落縱甘成棄物世途元【一作須】更有中流

擬挹春風潁水濱坐忘顏陋謝囂塵素知居士非田仲只識幽人是卞彬盡辦仙家方外地徑輸花塢甕頭春豈爲無口辭供濟好慮爲尊與問津

○縉雲五湖別業書事

縱恬髙蹇徇眞愚元也中心怯畏途共命不能同好惡寄生那有異榮枯爲營獨醉成三窟方引雙溪入五湖就著鶴頭書背上已私宏景兩牛圖【余先居和林後寓隗臺今卜築縉雲五湖別業皆營園亭榜曰獨醉司空表聖有共命鳥賦其序云西方有鳥命曰共命連腹異首而愛憎不同一其寤得毒卉乃餌之旣而藥作俱死】

○西園席上招雪庭裕上人

山光搖蕩入簾櫳酒漾歌云暖玉融煙柳翠涵深院雨露花香濕滿樓風自從愁陣持降節擬與詩兵紀戰功借問飄零斷腸客爲誰幽獨臥蓮宮

○燕臺

萬象森羅動翠華謫仙名擅地仙家忽疑羽化隨靑鳥空記嵩呼隔彩霞休計露盤承玉屑枉徵雲液就丹砂兩龍勝迹空流水流盡臨風野薺花

○蒼官臺

誰贊君侯締構功盡收形勝壓天東洪流下瞰朝宗遠疊嶂橫陳堡塞雄鳳闕凝眸云掩靄雞林指掌樹冥蒙髯龍似識登龍意時擺寒梢弄晚風

○郝侍中釣臺

槎杌荊榛薙艸萊欲令無一點塵埃行歌正則行吟澤坐嘯狂奴坐釣臺鳥道不衝天宇斷雁行橫過海門恢黃花已爲西風瘦更對凝霜鬢影開

○獨醉亭

澡雪精神住福庭放言須不逆時情推移殿最修花史分別賢愚著酒經愛酒愛花俱有趣獨醒獨醉兩【一作總】虛名祇知仰挹淸風處萬古心期是此亭【麗珍花品序云花以優劣爲殿最醉�日月凡酒色如金而醇苦者爲賢黑色酸醨者爲愚】

○書三樂軒壁

𨿽任無爲定是非更須教勒北山移筆驅造化天何補身質聲名道不知見說丹心明似鏡忍將靑鬢照成絲深根寧極如無待越捨含華卻是誰

○醉書雙溪書院醉經堂壁

自從天隱自然庭愈覺囂塵噴鼻腥可要洞研齊物論【唐子西號酒爲齊物論】更須深味洗心經【予號家釀爲洗心經】獨醒終了醒如醉獨醉那辭醉不醒列百聖賢眞趣在古人糟粕是螟蛉

○宴玉津園

碧玉池塘翡翠堤露軒飛檄擁璇題蝶迷芳徑有時見鶯就綠陰深處啼不覺徑來穿月窟可能須待躡雲梯一壺春色長畱在盡壽吟山取醉泥

○和林西園站臺懷呂龍山

日燻花气暖徘徊花影橫斜入酒杯不見海棠春睡足可憐江燕晚歸來煙迷野色自芳艸水落石根空翠苔誰勸柳陰深且住有人凝絕在髙臺

○暮春登淩雲臺

水自長流鶯自啼雀來巢壁燕來飛紅銷歌殿夜棠瘦綠暗妝臺春艸肥今日不知明日事今人休笑古人非寥寥千古登臨思分付東風與落暉

○鳳凰山別業寄潤甫儒醫尢嫻於攝生

湫隘囂塵不可居鳳凰山豈厭潛夫無花不欲教爲主有艸須堪更結廬元化惟珍五禽戲通明殊玩兩牛圖莫驚獨醉居無事心醉鎔經與著書

○春園

勝事分明日月多金蓮川上愛涼蝸珍珠柳裊垂珠樹【金蓮川墳有叢柳葉上皆有綠珠十數顆】翡翠茵舒展翠莎虛白室常安樂土軟紅塵不到行窩【魏焦孝然目其艸廬曰蝸牛廬愚以行帳爲行窩尋亦號爲蝸牛捨云】索教妝點新春色且剩山花四五窠

○獨醉園對飲

獨醉園中獨醉翁醒時還與醉時同祇因矯思原如矢竊自修身更似弓無可柰何倚玉友有何不可任崖公醉鄕縱裂封侯地且就擒姦莫論功

○贈漁者

蜃樓鰲殿對柴扉旋挽新荷補舊衣短笛有時渾落調曲鉤何計可忘機滄波萬頃淡煙合白雁一聲黃葉稀回想渭濱人去後夕陽空滿釣魚磯

○贈仙音院樂籍侍兒

著名仙籍擅芳春料理霓裳紀見聞欬唾隨風落珠玉笑談傾坐播蘭燻龍酣醉笛吟秋水鳳咽歌樓遏暮云喚起沈香亭上夢海棠花睡月紛紛

○聽琴

恰弄歌珠引玉淸梁間早已暗塵驚風流回結行雲住激水延緣漱霧生只道綿駒殊茹噎豈知王豹竟吞聲若爲更得形容盡曲折浮沈怨慕情

○戲詠花鳥名

綠窗鶯喚起來時【一作遲】不分香名屬玉兒長壽樓中曾鬭酒合歡帳裏更聯詩音生曉月鳴批頰晴浸秋波浴畫眉蝶粉團香凝白雪背人含笑擁烏絲

呼盧爭戴勝籌時轉覺輕盈屬玉兒長壽樓空畱鬭酒合歡牀窄更聯詩從他有怨教批頰卻自無言也畫眉蝶粉團香凝白雪背人含笑飾胭脂

○春懷

碎擘桃花泛酒卮對春還詠惜春詩鶯能承意歌楊柳蝶解含情舞柘枝世事盡他無定論醉懷卻自有開時歲寒亭下靑松樹春去春來總不知

○病起書事

性恬乖刺與麤疏誰說淸狂痼疾除可要更須教失馬祗應元�示懸車勝遊索辦煙霞屐緒業非攻種樹書多幸老民俱有趣醉鄕日月是華胥

○病中述懷

雨聲一夜到牀頭一洗胸中萬斛愁世態低昂付蠻觸宦途消息寄蜉蝣暑天臥病猶癡較少日勤行半素休頻夢江頭豈無意此身栩栩見沙鷗

○卽事

可人天气不寒溫詩滿花箋酒滿尊亂列曉山煙淡碧漫流春水雪消渾四時風月無佳客一榻琴書靜掩門吟罷新詩頻酌酒別離情緒已黃昏

○馬上偶得

十年南北復西東萬里乾坤走斷蓬燕子不來春【一作天】淡淡雁行空過雨蒙蒙故園花柳依然好瀚海風光卻不同寂寞淸明寒食節幾聲啼鳥怨東風

○石梁

飛梁橫絕浪花中寒壓驪龍弟幾宮卻月暉光圍倒景渴虹垂影跨長空淩波自接升仙路煉石應勞並鬼工好夢靑雲上天去未應人世限西東

○飲鳳凰山醉仙洞有歌稼軒鄭國正應來死鼠葉公原不好眞龍瑞鷓鴣者因爲賦此

鳳凰山色媚芳塵不著詩仙寫不眞靈境愛饒花气味老懷欣辦酒精神煙霞裏面長春洞天地中間獨醉人未續離騷惟痛飲可憑誰說與靈均

○閱舊稿有出六盤時干戈旁午驚塵日書劍零丁去國時之句因足成之

點檢吟懷課所思最關情是舊題詩干戈旁午驚塵日書劍零丁去國時陳事上心空擾攘當杯入手莫推辭春風信染千紅紫合染幽人兩鬢絲

○桃花源別業重理舊稿戲題

無憂樹下無懷氏獨醉園中獨醉仙八斗待量珠玉價等閒不若一囊錢辭鋒幾挫毛元銳心印都傳楮守玄未礙劉郎長占斷桃花流水洞中天

○自題擬樂天

有客淸談如妙玄笑愚聲迹不虛傳風花煙月三千詠拙直膏肓二十年玩世遨頭狂醉隱果眞稱首浪遊仙不知樂聖軒窗下解到南華弟幾篇

○庚申歲夏因六盤之變嘗與巴特瑪其名者質諸天日約分二道邀擊而師頗聞其人爲敵謀將遂賦此爲食言者之戒【文田案元世祖中統元年歲在庚申上年大理降遂班師甲寅歲駐六盤】

定交情分一何深許論傳烽過燭陰【燭陰卽燭龍也】約雪神羞同脫口誓淸天步共銘心我平髙闕旋龍勒君取花門出鳳林須是存盟如皦日豈宜相與世浮沈

○獵北平射虎

飛控遺風獵北平澹陰平野艸靑靑南山白額威何振東海黃公厭不行徑捷鳴髇延滿月奄驚繁弱激流星由來一片爛斑錦別在神機霹靂聲

○閬州海棠溪擬樂天

閬苑仙從閬苑西縱遊還過海棠溪徑隨翠碧穿花去卻聽黧黃繞樹嗁回玉花驄鏘玉勒約金絲柳上金堤五城勝槪歌詩艸醉墨淋漓盡赫蹏

○臨潼九龍玉蓮二湯合爲道院

九龍湯湧玉蓮香龍去蓮枯墮渺茫夢雨已迷三里霧悲風空泛五云漿長生殿圮金沙冷王母祠傾玉蕊荒終古曲江江上月恨和煙艸怨霓裳

○遊奉聖州龍巖寺

臥龍髙臥幾黃昏依約靈巖隱臥痕云磴屈蟠侵鳥道翠屏環合掩山門淨名花界開中葉【異方丈茶榜云萬松中興】興聖蓮宮庇上尊【龍巖寺本舊興聖寺】不就卜居殊勝地忍衝煙靄下孤村【予時客宿趙家堡北村】

○次韻舟行次蓬州遊歷州境憩蓬萊堂

共傳靈境可攄懷指示龍章與鳳臺白鼻騧騰橫吹去黃頭郎遞棹歌來靑山綠水紆回處萬紫千紅次弟開葊獨醉仙無定所素知元只在蓬萊

○嶽臺懷古

萬古神州就【一作竟】陸沈戰塵猶自結閒陰日邊簫鼓衣冠盡天外樓臺艸木深江月和愁傳桂燭野棠無語寄春心如何黃鳥年年在不說東風怨上林

○三月到旺結河有感【文田案金史地理誌撫州柔遠有王國崖元王�中堂事記金人金蓮涼陘一帶遼人曰王國崖元史成宗紀大徳十一年建行宮於旺兀察都之地立宮闕爲中都元史武宗本紀至大元年旺兀察都行宮成立中都畱守司泰定帝紀泰定三年八月畋於汪火察禿之地明宗本紀天歷二年八月次王忽察都之地案所引王忽察皆一地而互異其名要之一地也庚申外史文宗大漸謂燕帖木兒曰曩者晃忽叉之事爲朕平生大錯云云又云晃忽叉者明宗從北方來飲藥而崩之地云云此集之旺結河當卽此地但不知館臣未攺以前雙溪作何寫法耳此卽元武宗之中都永樂北徵錄之沙城】

楊柳盈堤凍未蘇年年旺結舊程途經春積雪隨山在慰眼幽花到處無簾外月明人影寂枕邊燈暗雁聲孤又還虛度淸明節獨倚東風酒一壺

○中統庚申詣闕寓居宮東寺口號

日華浮動臥龍邱便覺妖氛散不收佳气鬱蔥形勝地霏煙紛郁帝王州碧蓮花擁三千界白玉城駢十二樓可要翠深環寶勢不容滄海更橫流

○鄂諾道中【文田案鄂諾原文當是斡難此館臣攺定之本】

自西宮發程至鄂諾河山重水復風雨相繼日復一日偶失羊馬所在因記其事而賦云

歲月崢嶸老思荒句中無畫寫荒涼山山水水三千里雨雨風風一萬場致福不應煩失馬耽書堪笑竟亡羊百花畱得芳菲在傾蓋丹心捧太陽

○遊大翮山

路盤空翠上靑天下望皇州一點煙雲葉堆來人腳底日華垂在馬頭前露花煙艸芬蘭麝百籟羣鳴播管弦可笑舊遊王次仲不來尋謁酒中仙【山海經云其山在居庸北登陟其嶺下視燕都城廓郊原煙靄間如圍畦堤塍】

雙溪醉隱集卷三

●雙溪醉隱集卷四

元耶律鑄撰

順徳李文田箋

七言律詩

◆七言律詩◆

寓歷亭

秋日酌蘭臯亭

侯家

松聲

春梅

梅魂

謹和尊大人領省雷字韻

獨醉園梅數年無花今歲特盛中觴有索賦梅詞者爲賦

和人落梅

落梅

擬詠落梅

玉泉新墨

從渙然覓紙

謹次尊大人領省火絨詩韻

爲曹南湖引阮摘賦

詠阮

楊妃菊

芍藥

對城南池蓮招曹南湖

天香臺牡丹

天香臺單葉牡丹率成重葉多葉千葉爲賦此紀之

唐家牡丹

薦福山寺殿前牡丹

飲獨醉園牡丹下戲題

題西庵所藏佛牙

太極宮

戲書太極宮舊碑陰

登玉皇閣周覽燕都偶而成書

遊仙

琳宮月夜宴集

奉答翠華仙伯

題長春宮瑞應鶴詩二首

李隱卿名谷與靑城劉翁同舟至蘭溪卿大夫修生者館之道侶贈李詩云李郎涉世似虛舟片帆來度楚江秋又毗陵家弟季天和此篇云夢蝶豈知眞是蝶騎牛何必更尋牛老夫亦慕道者次韻和之記劉李事迹劉本書生工詩奇異飄然塵外也

贈坐竿道士

寄白雲庵趙煉師

畱題大防山孔水

登燕都長松島故基

又登瓊華島舊址次呂龍山詩韻

九龍谷

發藥兒嶺過永定關詩

傷古城次友人韻

和人黃龍岡懷古

謹和尊大人領省沙場懷古兼四娛齋韻

讀漢書偶成寄李稚川

見曹丕受禪碑有感

因讀史偶成卽書

題漢武內傳

宮怨

哀長安

煬帝

周室

題楊貴妃遺事

漢宮

煬帝故宮

繡嶺宮

次趙虎巖遊香山見故宮詩韻

遊玉泉

次張子敬遊玉泉詩韻

次趙虎巖過玉泉懷古韻

宮詞

戰三封

徵不庭

侍宴萬安園

小獵詩

寬甸有感

賢王有雲南之捷

獻上賢王

近聞賢王春水因寄

大江篇寄上賢王以代謝章兼賀平雲南之捷

挽皇太子詞

韓省幹子平薦章應格朋友漠然未知忽攺京秩作七言近體一首賀之

○寓歷亭

人閒無地避歊蒸忽覺涼從四座生好在醫無閭上月爲臨華不注邊城千年遼鶴三生夢一曲南風萬古情今日濯纓知有處大明湖淨舜泉淸【予家本遼上後家醫無閭】

○秋日酌蘭臯亭

朝來爽气撲蘭臯竊喜西山隸我曹孤奮自甘棲澹泊五噫寧苦遂淸髙逆知江上鱸魚膾未抵尊前紫蟹螯誰似無何狂醉隱痛延杯酌詠離騷【晉蔡洪有孤奮論】

○侯家

探春人喜報來頻春色看看滿玉津紅杏雨疏桃臉嫩綠楊煙冷黛眉顰鳳凰簫咽歌聲轉鸚鵡杯深酒味醇應是雙溪新領要園林良是主人新

○松聲

數閒茅屋起雲峯明月天髙睡正濃乍覺夜傾千丈雨不知風度一山松人閒拍岸驚秋浪海底喧天怒老龍洗盡生平塵垢慮浩然爽气溢心胸

蒼蒼鬱鬱本無情何處風來吹有聲四面迅雷平地起九江湍浪一時傾關山夜靜蛟龍吼河漢秋髙鸞鳳鳴風定松閒無个事喧天動地可來驚

幽人耳淨聽錚錚一夕西風夢裏驚非玉非金非艸木似琴似阮似秦箏夜間拍枕三更雨秋冷喧天萬竈兵孤坐茅檐對明月一聲聲是自然聲

巖聲何事韻錚錚風入寒梢鳥自驚七嶺【行宮地名】夜寒篩漢月九霄霜泠【泠﹕冷】奏秦箏歸心喚起陶元亮醉耳還醒阮步兵擬賦新詩慵把筆劃然長嘯兩三聲

○春梅

一夕雨風粹玉塵曉來策蹇到江濱枝頭金蕾安排破雪裏冰姿準備春倚竹欲形閒態度臨歧微露舊精神此花底事年來早有意調羹近紫宸

○梅魂【得香字】

憶昔西湖雪霽芳轉頭瀟灑壽陽妝角中吹散含新怨夢裏飛來帶舊香堪恨月樓三弄笛漫勞詩客九回腸徘徊目斷江邊使爲問春光底處藏

玉骨消沈一夢長羅浮山下幾昏黃祇須怨笛招遺韻【一作新恨】枉托風媒返舊香蒼海樓臺渾縹緲紫陽宮闕更微茫寶猊只篆灰心字誰並同心與倩娘【蒼海樓臺見明皇令方士跨海見玉妃太眞院事紫陽宮闕見漢武致李夫人事有梅魂心字香同心梅名】

○謹和尊大人領省雷字韻

乾坤昨夜淨氛埃春到南軒一樹梅驛使浮沈芳信斷東君委曲臘封開竹篩涼月窗前雪風送寒濤枕上雷淸入夢魂眠不得劃然長嘯出門來

○獨醉園梅數年無花今歲特盛中觴有索賦梅詞者爲賦

世外佳人幼婦辭【袁丰之嘗謂梅曰冰姿玉骨世外佳人】愛春移入背陰枝鼙婆進奏玉蓮鎖云子勸延金屈卮世事盡他無究論醉懷原自有開時由來萼綠花心在擬倩梅仙遣所思【有綠萼梅好事者比之仙人萼綠華汴梁艮嶽有萼綠華堂其下專植此本】

○和人落梅

晚來江上斷人腸占斷嚴凝憶獨芳易得飄零驚短笛不勝憔悴褪殘妝月明霜重得誰惜塵暗云埋猶自香擬嫁與春春不管卻隨流水怨昏黃

○落梅【分得香字】

咽咽戍樓三弄角悠悠江使九回腸一窗夜月宜憐影滿地春風自好香憔悴縱無蜂蝶怨風流合有燕鶯忙水邊籬下將誰惜卻對幽人怨壽陽

○擬詠落梅

傲雪欺霜獨自芳雪消寒盡老何妨飄零最是堪憐處桃李無情空妬香夜月有知應懊惱春風何計可商量自從一識東君面贏得林生滿徑霜

○玉泉新墨【並序】

尊大人領省得江南楊氏子彬受造墨法甚神絕令鑄學造一萬丸其妙卽遠過雪堂蔑視諸家可與李廷珪相先後焉命之曰玉泉新墨故作詩以紀其事云

柏液煤楺冷劑香枯膠點漆自仙方風生白兔【硯名】瞳睛瑩電走碧雲【箋名】鴉背光可笑千金髙索價更憐百紙碎裁鋼【一作肪】竚情看了人爭道且置三張在一傍【一作玩來一足方頭筆莫道張顚酒更狂】

○從渙然覓紙

珍重含章承素業價髙摛藻掞皇州祇緣布濩三都賦更欲恢張五鳳樓元銳銘心由白戰陳京研思爲冥搜風流坐上蕓窗下落紙雲煙待解憂【時余將書獨醉園獨醉亭獨醉道者三賦】

○謹次尊大人領省火絨詩韻【並序】

沙陀舊戍有老楡焉中朽者若蟬翼然附石以鐮鐵擊之卽燧尋以馬通燥者穰薪之噓而可以爨尊大人領省爲首倡予從而和之

雨擊風摧歲月空臥沙老木暗藏絨一彎鐮撇手中月幾點塵飛吻角風放出夜光應有力挽回春色豈無功燧人勛業今安在惟有眞空用不窮

○爲曹南湖引阮摘賦

坐對王郎【謂公茂國手】手語禪遶盤鳴玉漱流泉千年野鶴穿孤月【阮又名月琴見飛鶴穿月因肖其狀】萬壑松風入四弦賀老定埸【埸﹕場】將夢斷桐孫傾韻與心傳仲容原是靑雲器不短揚雄艸太玄

○詠阮

點鐵成金自有神奪胎無骨示天眞驚虯昂首出月魄老鶴奮身當桂輪意足聲圓還自問變風變雅更何人應疑【一作由來】太白司花界長抱琵琶控好春

○楊妃菊

脈脈無言入醉鄕風流猶記在昭陽露晞金掌遺春夢月掛瑤臺怨夜妝不憶千年【一作三生】傾國艷祇消一縷返魂香無情莫比吳原艸更忍尊前舞斷腸

○芍藥

披猖二十四風花淑美丰融殿百華畀付碧蓬頩粉蕊燻栽溫馥疊鮮葩無言似笑詩魔惱比韻侔嬌女艷加壯歲逐春心欲謝酥煎靡麗遠泥沙

○對城南池蓮招曹南湖

淩波延佇澹相畱應托微波怨未休閒偃露盤如欲語驟傾風蓋卻回頭歌珠串脫橫塘雨醉玉香凝罨畫樓好在水仙繁會處爛張云錦待仙舟

○天香臺牡丹

牡丹名品數姚黃分外精神分外香气節得教稱貴客風標元索號花王玉妃醉露足春夢魏後倚風呈曉妝天賜寵榮光價在得無誇麗酒仙鄕【牡丹有天賜紫】

○天香臺單葉牡丹率成重葉多葉千葉爲賦此紀之

靈根原自養黃芽【有靈根紅牡丹】標置長春胤此花【有長春紫牡丹】心喜芳時回上葉眼明今日見重華玉樓疊起連珠樹【有玉樓紫牡丹】寶閣成層結綺霞【有寶閣紅牡丹】誰在一天香陣裏得人爭指是仙家

○唐家牡丹【花譜有唐家紅紫牡丹】

花萼相輝瑞錦屏【有花萼紫錦屏紅牡丹】探春半度戀春情【一作明有探春戀春牡丹】貌同膩玉鏤雕就【有玉樓紅牡丹】衣是縷金絲織成【有金絲紅牡丹】應笑玉華頭髻重【有玉華香牡丹】愛更金粟擘環淸【有金粟牡丹又曰簇金】溫柔誰更魯傾國【有溫柔紫牡丹】只數楊家姊妹名【有楊家紫楊家花牡丹】

○薦福山寺殿前牡丹

天女盤中見此花更須宜在竺仙家香名夙著謝靈運標致竟輸楊子華鬭日爛摛丹地錦瑞雲閒襯赤城霞【牡丹有鬭日紅瑞云紅】可憐宗正皆芳宴不著歌詩觸處誇【輦下歲時記新進士牡丹宴在宗正寺亭子】

○飲獨醉園牡丹下戲題

誰伴花王同樂國溫柔鄕裏醉鄕侯莫推花酒爲閒事難得侯王結勝遊婪尾豈辭延入手招腰可是要纏頭已將八斗新珠玉買斷春風與帝休

○題西庵所藏佛牙

旃檀奩裏貯靈牙來自中天尊者家瑩色冷侵秋夜月眞光明射晚晴霞本同舍利原無別疑是金剛事有差猶憶廣長舌左右嚼咀風雨震雷車

○太極宮

空翠凝香激紫微步虛聲蕩彩雲帷金人承露夜應怪玉女散花春不知別起蟾宮修素月更明龍燭浴朱曦醉來還袖昭華管待就倉鸞背上吹

○戲書太極宮舊碑陰

憶乘輅絡命魚車登白空山詣紫虛天籟虛徐生洞府風簫冷激在樓居九成絳雪無消息三變玄云孰埽除惟記淸寧年月日五云關吏少霞書【蔡少霞夢書蒼龍溪新宮碑銘其末題云淸寧二百三十一年四月十二日建五雲閒察吏蔡少霞書】

○登玉皇閣周覽燕都偶而成書

勢傾幽谷控扶桑琪樹霓旌照八荒一種世間豪俠窟九重天上利名場翠簾籠日縱金鳳淸蹕揭云朝玉皇何事未祈心事了更休頹思媿平章

○遊仙

六銖仙帔映花朝護蹕癡龍膽气驕五色云車回日馭九葩芝蓋抵星橋閒攜鳳女批明月還縱鸞歌透紫霄半夜水晶宮殿裏碧桃花下更聞簫

○琳宮月夜宴集

紅雪香團露井桃彩雲輕葉擁霓旄三千玉女霞妝薄十二珠樓月燭髙花界不應辭琬液海人休便獻龍膏文章好在通明殿醉墨淋浪鳳錦袍

○奉答翠華仙伯【並序】

張唐臣等諸公夜祈大仙批以詩云玉皇香案晚朝回小小星壇向夜開一炷信香通鼻觀翠鸞飛背酒仙來或有問予行藏者亦批以詩云春來看取百花叢粉白妖紅造化功燕子鶯兒休調舌花殘明日起燻風祈求仙號批以翠華仙伯予平昔聞祈大仙以爲兒戲而不之信也是夜更有詩數首並滿江紅詞一闋气語豪邁篇什可觀後因醮者以此爲答

龍燭飛光拂羽林佩環聲急蕩疏陰黃金閣浸明河冷白玉樓涵碧霧深云隔鳳簫春澹澹月依鸞旆夜沈沈的知天必從人願得得親來拜好音

○題長春宮瑞應鶴詩二首

蕊宸華供列仙班靈境淸沈白日閒鶴駕競來趨北極嵩呼原不離南山玉皇宮殿紅雲裏金母池臺碧霧閒休應是彰皇化處鎭長春色在人寰

千年物外還丹使豈不銜珠首重回遽遠空香辭閬苑競隨虛駕到蓬萊【宮有蓬萊門】仙家得表明時兆壽域原從此日開不是瑤臺無戀處九苞金鳳感將來

○李隱卿名谷與靑城劉翁同舟至蘭溪卿大夫修生者館之道侶贈李詩云李郎涉世似虛舟片帆來度楚江秋又毗陵家弟季天和此篇云夢蝶豈知眞是蝶騎牛何必更尋牛老夫亦慕道者次韻和之記劉李事迹劉本書生工詩奇異飄然塵外也

白公枉識郭虛舟劉李飛符袒劍裘興軼壺中身混世气酣酒裏意橫秋運調朱鳳琢白石畊蒔金錢掣牯牛赤子返眞標指妙阿伽陀藥肯言不【劉吐丹千百粒示人遭毒藥不能傷害】

○贈坐竿道士【並序】

竿幾五十尺語人曰歲倍之則不數年可得上天矣其謬如此故作詩以懲之因寄長春李眞人

說似蓬萊恐更迷劉郎親涉武陵溪梭拋霞綺龍鱗澀輅展虹橋鳳翅齊碁燭縱光然日月宴衣分色翦云霓桃花零落春風起笑殺王嬙醉似泥

○寄白雲庵趙煉師

郊園日涉應成趣遠謝囂氛思不羣罨畫溪邊扃岫幌碧桃花下列仙班千年往事隨黃鶴一片閒心伴白雲縱倚風書徵不起可無芳信寄王孫

○畱題大防山孔水【並序】

唐明詹記大歷寺孔水雲或有人浮輕舟探邃穴入澒洞莫究其源但有仙鼠盡飛赬鱗時見又遼壽昌五年飛冥子鮮於鴻作孔水銘其序云案幽州土地記沙門惠珍嘗篝火入經五六日方還亦不測其淺深也安知此水不與瑤池潛通桃源相接乎故開元天子每每待雨降必遣使投龍璧於此則休應響答事存諸往記焉山主如上人言洞有白龍時復出見輒化爲魚形狀絕異泰和乙丑冬忽流桃花花片皆五錢計至今洞中且有樂音不絕此孔水之大槪也因爲書其洞壁云

尾閭寒泄碧雲漿誰動霓裳混渺茫愜意玉龍深釀雨縱遊赬鯉靜歕香流通瑤水明霞近洞接桃源白日長相得羣仙情未切又拋花片賺劉郎

○登燕都長松島故基

縹緲笙歌拂紫霄水晶宮殿蔭蘭臯勢傾滄海風雲動秀出中天气象髙可是浪懸秦照膽不知誰玩漢吹毛流鶯似說傷心【一作當時】事嗁徧宮前小野桃

○又登瓊華島舊址次呂龍山詩韻

不放笙歌半點閒紫霞香露怕餘殘水搖千尺地中月人倚九重云外欄碧落更誰乘彩鳳翠屏空自掩金鑾蓬萊宮闕遺基在思對秋風仔細看【紫霞西域琖名】

○九龍谷

六龍遺蛻九龍蟠終古蟠龍气象閒逐鹿得非緣石馬啼鵑應自恐橋山披天一鼎神移去落日孤林鳥自還猶托【一作陵下】哀湍渾自說悔將春夢到人閒【六陵惟有兩石馬在太祖陵前】

○發藥兒嶺過永定關詩【地誌作藥餌後唐作藥兒】

山靈應也厭囂埃宛寫幽塵篆綠苔望气莫疑非尹喜附輿須自是韓哀側駢翠壁侵雲起斜抱橫流捲地來好在舊時堤畔柳不知靑眼盼誰開【堤有前朝時柳】

○傷古城次友人韻

每愛登臨趁雨晴涼生襟袂晚風淸艸鋪平野重祠綠水引斜陽一綫明殘柳斷碑興廢地淡煙嗁鳥古今情繁華消盡市朝變花落月明空水聲

○和人黃龍岡懷古【又名黃陵岡首唱作黃龍】

黃龍不負覆舟飛天意人情盡可知一擲乾坤將自賭兩周甲子是誰推若須要處長生鹿【長生鹿首唱中語也】可是曾收越影騅【遼南良馬有越影騅】睿徳神功無籍在土花封合禦園碑【燕都南禦園有金元氏武元皇帝睿神功碑燕俗呼爲禦園碑】

○謹和尊大人領省沙場懷古兼四娛齋韻

小沙場沒鐵衣堆憶昔英雄一窖灰靑冢荒涼遺舊怨黑河嗚咽寫余哀書癡信手翻新曲詩瘦扶頭怯大杯汗漫謫仙遊八表子卿歸後幾人來

○讀漢書偶成寄李稚川

看盡人閒傀儡棚不知笑殺老禪僧【一作萬事從今一唾輕可憐秦廢漢龍興】風雲依合無多日禾黍髙低沒五陵紙上功名休理會夢中身世盡翻騰從今■﹝扌棄﹞取生平醉莫惜王公喚不譍

○見曹丕受禪碑有感

從此建安王气衰君臣離合可傷悲幾人石上畱名日千載世間不毀時過客未知誰氏迹野夫猶道漢家基臨風讀罷一長嘆卻是曹丕受禪碑

○因讀史偶成卽書

一曲狂歌萬古情惜難將日系長繩未容狐兔遊秦苑已放牛羊入漢陵夢穩幾曾驚鳥喚酒酣長欲看云騰莫將心事投明月領取繁花半夜燈

○題漢武內傳

爛燭神光射九霄空香虛駕繞霓旄將臨紫極調金液更入明霞漱玉膏瑤水露寒芳艸歇鼎湖煙暖景云髙可憑誰問秋風客忍委三山與怒濤

○宮怨

脈脈慵招鳳翼簫沈思塵事自無聊不惟只妒鶯聲巧且自嘗憎燕語嬌照膽光芒殊未歇守宮顏色若爲消梅花獨自驚時節肯放春風到柳條

○哀長安

漢家宮闕五雲閒不似當時夢一般金殿夜延螢燭暗翠簾風窣月鉤閒笙歌竟逐人消息樓觀空餘燕往還斜日亭亭淡無語爲誰空下九嵕山

○煬帝【席上同諸人賦】

疊鼓凝笳宴未闌戰塵回首滿人閒南山翠竹長【上聲】不起東海洪波流己幹寶駕陸沈池館盡錦帆星散水雲閒空餘仁壽宮前艸遙接雷塘野樹煙【李密嘗移檄州縣紀煬帝罪云罄南山之竹書罪無窮決東海之波流惡難盡煬帝行逆於仁壽宮後宇文化及殺煬帝葬於雷塘】

○周室

風滿珠簾月殿涼水紋珍簟浪生香翠釵飛燕遶春夢寶鏡舞鸞呈曉妝空自不來行暮雨爲誰無語背斜陽含情擬絕淩波路未分蓮花是六郎

○題楊貴妃遺事

玉笛聲沈玉漏長玉環心事夜來香如何更入金訶子卻比無言睡海棠雙鳳扶云畱翠輦九龍伏雨去蓮湯千秋萬古嵬坡夢應繞新臺怨壽王

○漢宮

幻出壺天醉碧桃旋開云竇挹瓊膏龍蟠燭影承香輦鳳擁簫聲繞赭袍織女機臨銀漢動捧盤人共玉蟾髙如何今日猗蘭殿吹盡雄風到野蒿

○煬帝故宮

鳳蹕鳴鑾入暮云繚墻傾影障苔痕三千歌舞春風起百二山河野日昏石馬不嘶春自老玉樓無迹燕猶存舊時長送龍舟水空伴寒潮過海門

○繡嶺宮

日射天門綺霧開蕊珠宮闕照蓬萊霓裳動入靑冥去羯鼓聲含白雨來六轡玉虯籠劍佩九重花界映樓臺惜無測術【一本作揣】天公意忍竭恩華養禍胎【首句事見張祜集明皇嘗自稱天公見羯鼓集】

○次趙虎巖遊香山見故宮詩韻

往事驚心話欲休並隨閒望入層樓爲龍爲虎人誰在鷗去鷗來心自流翠輦影沈天地老紫簫聲斷海山秋長歌一曲西風起手把殘花盡日畱

○遊玉泉

紛披容與縱笙歌蕙轉光風艷綺羅露冷桃花春不管月明芳艸夜如何靈珠浩蕩隨蘭棹云錦低回射玉珂深入醉鄕休秉燭盡情揮取魯陽戈【桃花夫人事見洛陽耆舊劉伯壽二侍妾名萱艸芳艸】

○次張子敬遊玉泉詩韻

並覺氛埃不更侵水天澄碧自相臨縱遊人在知魚樂浪作詩來羨鳥吟花陣盡緣芳艸合香雲濃鏁洞房深從今落筆驚風雨要識春風是此心

○次趙虎巖過玉泉懷古韻

玉泉瀟灑已年深昔日遊蹤尙可尋有意林泉堪作伴無情歲月任相侵攜壺乘興開懷飲策杖閒遊信口吟地僻山空無過客松杉庭戶夜沈沈

○宮詞

玉輦聲沈不再過錦屏寒影夢如何露花凝夜香珠冷苕徑封春翠靨多怨燭淚幹遺曉月妖蓮心苦起秋波姮娥萬古靑天在剩比人閒受折磨

二

蜂粉蜂黃事已休凝塵空滿玉搔頭海棠酣睡醉無力人柳癡眠閒自愁深掩綠云籠曉月亂飄紅雨漲春流不知燕子【脫來字】時節幾度雙飛入畫樓

○戰三封【並序】

太宗皇帝馬渡大河睿宗皇帝馬渡漢江與金人大戰於三封之原會雪蔽天金人大潰乃豁然雪霽月如晝一襲殆盡因志其事云

河漢吞聲自請平冷光橫絕見長庚【是歲長庚見數月不滅】驟揮戈去日西墜觸折柱來天北傾威控望舒延苦戰勢微滕六縱疑兵【獲澤陽之美嘗謂是日雪之作也惟見旌旗陣鳥蔽天而下皆北兵也子怪其言而訪諸他人一如其說】若非不是雲龍變一舉誰收萬古名

○徵不庭

聞說天兵下八埏自臨華夏益精妍龍拏虎擲三千國嶽鎭淵渟五十年應欲昭章新日月更爲彈壓舊山川可憐棘霸皆兒戲不似神微計萬全

○侍宴萬安園【和林城萬安宮閣名也】

六龍捧日上層霄人海妖氛時自消五彩鳳聲喧鳥道九光芝色煥蘭苕燕酣兜率黃金鼓【太宗皇帝嘗號萬安宮爲蓮宮】吹裂昆侖紫玉簫更覺鈞天佳气合萬枝華燭動虹橋

○小獵詩

翠華東出萬安宮獵獵旌旗蔽碧空鸚鵡林停縱金勒鷫鸘裘袒控雕弓塞鴻驚帶鵝毛雪野馬塵飛羊角風萬騎耳邊驚霹靂一聲鳴鏑暮山紅

翠華十月獵川中馬上書生自不窮濟濟威儀周制度番番人物漢英雄一封云漢飛金詔萬國君王朝玉宮四合相連幾千里熊羆封入我牢籠

○寬甸有感【並序】

和林城有遼碑號和林北河外一捨地爲寬甸廣輪可數十百里列聖春夏遊幸所也

黯光寬甸舊煙光鋒鏑縱橫擾帝鄕昔是翠華臨幸地今爲白艸戰爭場陰符消息成金匱【一作傳金版六韜主將有陰符】雄戰分明勝鐵槍【職官分紀有雄戰將軍鐵槍謂王鐵槍也】從此不應將北極等閒容易許禺彊【莊子云禺彊得之立乎北極】

○賢王有雲南之捷

詔出甘泉總六軍渡瀘深入建元勛旌旗動地慘遮日金鼓震天寒攪云鑑戰折衝貔虎陣先聲靡拉犬羊羣中朝詞客如椽筆擬【一作已】與名王紀所聞

○獻上賢王

神燭髙明【一作暉】日月齊司分蘭艾入春畦虹霓渴飲滄溟竭星斗光垂碧落低寒暑縱催窮塞雁晨昏寧屬禁城雞無能自忖人堪笑惟有靑雲是舊梯

○近聞賢王春水因寄

風揭鴛鵝擾綠漪鳴蟬聲促越重圍海東靑帖翠雲起照夜白侵瑤水飛玉鷺亂飛棃雪去彩鴛爭絕浪花歸非熊未必當時紀依舊煙波遶釣磯

○大江篇寄上賢王以代謝章兼賀平雲南之捷

冷浸乾坤影蕩搖狂瀾萬古自滔滔遊風欲動雪還沸淫雨不收天更髙畱取蛇珠弄明月乞持虹釣拂神鰲渥窪已厭江南艸何事靈胥有怒濤

○挽皇太子詞

象輅長歸不再朝痛心監撫事徒勞一生盛徳乾坤重萬古英名日月髙蘭殿好風𨿽領略桂宮愁雨自蕭騷如何龍武樓中月空照丹霞舊佩刀

○韓省幹子平薦章應格朋友漠然未知忽攺京秩作七言近體一首賀之

山雌澤啄競騰軒孰與昂駒局短轅造物至公殊勿置窮交未諭柱焦煎鳳批一諾膺天陟馬頸三鞶朝日邊虎鼠獰尫隨秉筆銓曹常格勿從旃

雙溪醉隱集卷四

●雙溪醉隱集卷五

元耶律鑄撰

順徳李文田箋

五言絕句

七言絕句一

◆五言絕句◆

髙城曲

金微道

小獵詩

畱別趙虎巖呂龍山

懷趙虎巖呂龍山

懷舜欽

寄楊誠之

寄李東軒

送趙伯玉行

懷髙敞

代寄

代人寄遠

擬孟郊古怨

閨怨

池亭睡起

長春閣

登廣寒殿故址

春晚

落花

獨醉園寓興

飲逸園

飲南園

玉窗歌

夜坐

嘲漁父

漁父答

雜詠

示子

蕩子

題西山早梅扇頭

十六對月

樂聖齋對酒吟

春雷琴

燈蛾嘆

卽事

錢幣

得雪齋所遺竹箭因以此寄時雪齋南遊未回

南徵過蜀寄題故園

大河篇

次韻閬州述事

閨思

○髙城曲

城髙一百尺枉教人費力賊不從外來當察城中賊

○金微道

茫茫苜蓿花落滿金微道一千里驥足十二閒中老【出後漢耿夔傳又出居延塞五千里至金微山】

○小獵詩

虎落入長圍期門突似飛烏號驚霹靂白額藉忘歸

○畱別趙虎巖呂龍山

燕南春色老燕北艸初肥露冷野花瘦月明江樹稀

○懷趙虎巖呂龍山

六年風雨夜一寸別離心日莫步芳艸相思塵滿琴

○懷舜欽

過雁三四聲相思千萬里策杖倚西風行雲渡秋水

○寄楊誠之

相去一萬里相思堪倚樓漢宮臨薄莫羌笛怨髙秋

○寄李東軒

一紀不出門三年不窺園有誰曾得似髙士李東軒

○送趙伯玉行

去雁失歸羣孤聲不可聞一樓花外月千里隴頭云

○懷髙敞

春滿鳳城陌惜春人未來相思不可寄何處有髙臺

○代寄

露委花團雪夜寒香著枝春風殢楊柳祇是漫搖枝

○代人寄遠

怨蝶休春夢驚烏遶夜嗁惟應故山月相與過遼西

○擬孟郊古怨

意妾似花枝願與春長在郎意似花陰逐日陰移攺

○閨怨

惜春驚白日不到回心院合照妾情人也逐花陰轉

○池亭睡起

絲雨籠深院團花皺碧羅不憐孤枕夢終日戀池荷

○長春閣

院僻人行少垂楊覆地絲閣髙秋色早山遠夕陽遲

○登廣寒殿故址

萬古消沈盡浮雲事幾場酣謌頹醉玉休得問興亡

○春晚

雨餘芳艸綠石盡野塘渾落日一聲笛斷腸人倚門

○落花

不堪三月尾風雨又相和片片樹頭少紛紛地上多

○獨醉園寓興

百品消愁藥三生解語花一時都聚在方外酒仙家

○飲逸園

無何有醉隱稱是飲中仙玉瀣涵金液金波養玉泉

○飲南園

攲紅醉濃露凝碧壓芳煙我有一壺酒置君花樹間

○玉窗歌

玉鉤垂翠箔珠幌背蘭膏花瘦露如洗月明秋更髙

○夜坐

香起深齋靜橫琴夜更幽千巖風雨冷一夜鬼神愁

○嘲漁父

若爲逃世网卻訂釣名鉤自是驚飛盡羣羣海上鷗

○漁父答

世路披天險名聲足是非月明風下露吹笛放船歸

○雜詠

我𨿽不解事知時莫如我須爲扇仁風吹滅權門火

○示子

人皆緣祿福我獨以官貧富貴莫圖著恐他來逼人

○蕩子

行雲思故山遊子何時還天地如逆旅光陰不可攀

○題西山早梅扇頭

西山先得日南枝先得春朱曦與靑帝豈屬種花人

○十六對月

月姊應吞怨無人寫所思柔情將綽態須是破瓜時

○樂聖齋對酒吟

錦幃五十里胡椒八百斛那能知如許且盡杯中物

○春雷琴

素匣開寒玉烏龍出秋水長到夜深時恐乘雷霧起

○燈蛾嘆

白日不飛出夜燈安可親比朋不可投【一作投明無意去】何似暗藏身

○卽事

靑州少從事平田少督郵洞庭春色裏誰是醉鄕侯

○錢幣

白鹿殊持重靑蚨豈致貧不惟堪使鬼且是更通神【一作如何堪使鬼只是爲通神】

○得雪齋所遺竹箭因以此寄時雪齋南遊未回

適足堪申意浮游亦識機未應爲信往著處卽忘歸【申意浮游信往忘歸皆箭名也】

○南徵過蜀寄題故園

水擊三千里鵬摶九萬程不應棲隱地猶待臥龍耕

○大河篇

怒浪淘晴雪驚雷日夜奔洪流將碧落空自勢相吞

○次韻閬州述事

首肯唐庚賦心推郭逸詩爲誰攜鬥酒還酹魯公祠【宋張俊自陜西回過漫天坡郭奕有詩大漫天是小漫天小漫天是大漫天只因大小漫天后遂使生靈入四川遂不仕離堆有顏魯公祠堂】

○閨思

雁陣驚秋信蛩吟襲夜幃河源應凍徹方憶搗徵衣

心事薴衣寬塵鎖菱花暗春入水聲滑水涵春景淡

問鴻鴻已歸問花花不知卻把鳳凰簫水晶簾下吹

◆七言絕句一◆

雪嶺

陽關

陰河

回飛狐

南徵紀事

達蘭河

拒馬河

千泉

西北

戰沙陀

玉門關

前出塞

後出塞

丁靈二首

秋山二首

庭州

濟黃河

金蓮花甸

阿延川詩

過長城

沙漬道中

過駱駝山

金滿城

渡陷河

翌日渡東陷河

過無定河

夏州塞外道

入蜀口號

遊果州鳳山觀

過花樓

曉發牛山驛

夜泊靑海

靈州客捨春日寓懷

又和林春日書事

又春日卽事

野宿

馬上偶得

客中吟

客中次人韻

客中次郭器之詩韻

客中二首

蒼官臺

山臺

銅雀臺

癸卯春莫經駐蹕院廢殿

經麗珍園衛紹王蘭香殿故基

遊玉泉山廢宮故基口號

春日遊玉泉道院

莫春過故宮

過庖丁故居

過萬松老人故居有感

過劉氏園

莫春過劉氏亭

太極宮

太和宮

過大明宮

瓊華島

重題燕都玄都觀壁

重題隗臺玄都觀壁

遊龍巖寺

嘗遊北禪院鼓子花特盛鄰觀且有琵琶音後遊其所賦此

過懷來香山院

登吹臺凝翠亭偶成

天津早春

早春宴上次髙麗國使人詩韻

玉津池早春

白蓮池

無塵亭

題霏香亭

玉津頭

書齋展西墻

魏焦孝然目其艸廬曰蝸牛廬愚以行帳爲行窩尋亦號爲蝸牛捨云

家園卽事

蘅薄

題夢齋

題庸齋

彩霞亭睡起紀夢書畫夢齋壁

夢回

辛巳年二月初四日夜半後夢中作

紀歸夢

西園春事

西園席上調元子不至

席上

初上縉雲五湖別業

遊壺春園

翠水別業卽事

題易安堂壁

終夕風雨早起書待旦齋壁

仁壽鎭柳浪

泛城南蓮湖

題合歡亭

曲水遊

方湖釣魚臺

玉溪

水平橋

白石山

山市吟

桃源

過北村

觀田

秋日田行

靈城元日

立春前一日對雪

立春口號

春意

春曉

雷發聲

寒食日見花開

白日

臨春臺

七夕

中秋不見月

秋日宜都道中

儺畢酌吟醉齋

詠雪

故宮對雪三首

園中對雪

站臺雪霽

雪中戲示漢臣

雪後吟

姮娥

十六夜月得人字

對月吟

炭山窖子店大風後有回風數月不已

和林雨大雹有如雞卵者

雷雹

西園梅花

對後園梅花簡示諸公

早梅

飲梅花下

梅花引

春梅怨笛歌

三月二十二日夢中詠瓊花

題戀春牡丹

牡丹

唐家紅紫二色牡丹

題一花二名牡丹

雙頭牡丹

帶將來

戲題與牡丹同名芍藥

長春芍藥同坐客賦

題與牡丹同名芍藥

戲題所藏芍藥花辭

取維揚紅玉樓子於層閣芍藥種遲而未至

芍藥

墻北桃樹

燒桃樹根

路邊桃花

三月桃花詞

日日亭午大風樹杪忽見桃花一枝

冬日桃花同諸公賦

答王澹遊冬日二色桃花詩

落花

圓福院竹甚茂盛幽都一郡所未有起上人云原有桃樹百本余悉去之始植此君因爲之賦

司春園五月五日棃花是日因事不果

晨詣香山禪寺觀兩閣前後玉簪

楊妃菊

楊花

詠苔

紫菊

乞花

戊午冬十一月二十八日過閬州楊氏獻小桃十二月二日又獻杏花

惜花禦史

錦連錢

桃花馬二首

紅叱撥

晨雞

過瓊林園聞鶯

雛鶯

新鷹

秋鶯

早春歌

白雲謠

題黃梅出山圖

鮒魚辭

日將出

五將行

秋蓮怨

松聲

五禽詠

○雪嶺

折揚霆電決雌雄霆激狂峯電埽空如席片飛何處雪撲林聲振海天風【我軍乘風雪敗敵於和林之雪嶺】

○陽關

振威馳突過天山擒敵如神指顧間底事戰塵收不起【一作得】陳雲西下望陽關【我軍時出張掖之天山至燉煌郡界大行宿衛諸將已抵陽關故境】

○陰河

虎臣信任國心膂虓將樂爲王爪牙賈勇陰河西去路空拳轉鬭戰龍沙【我軍又自夏州陰河追擊西師前書【書﹕在第十七字漢下】漢燉煌郡正西關外有白龍堆後漢書咫尺龍沙注白龍堆沙漠也李陵傳士張空拳司馬遷傳張空拳注曰拳與絭同絭亦作弮】

○回飛狐

震疊威聲徑出師偃旗臥鼓豈無時折衝樽俎風流在未要喧傳塞上辭

○南徵紀事

揭雷夔鼓傾天險絡漢虹橋並鬼工說是樓船橫海將擬輸吳越壽重瞳

○達蘭河【河名也在和林北百餘里】

陳雲壓地勢塡空鵝鸛飛馳欲得風龍戰未分天欲莫不知誰復是虞公

○拒馬河

陳雲北壓飛狐口戎幕西臨拒馬河不獨擬虞公止日誓心期奮魯陽戈【水經云巨馬河劉無黨地誌作此拒字】

○千泉【文田案唐書突厥列傳賀魯西取咄陸可汗故地建牙於千泉自號沙缽羅可汗】

擁花羽騎附飛翼傾地鐵林和鳥翔黃金練愈凝霜重靑玉龍爭掣電光【千泉在大磧石東非前史中所見千泉也河間王親鏖戰追騎於此飛翼鳥翔二陳名也碎事金練金甲也雜俎云常見靑龍突陳乃知劍之靈也唐王仲初詩衣袂障風金縷重劍光橫雪玉龍寒】

○西北

不宜有怒徒傾地自代無功可【一作爲】補天爭忍競【一作並】驅千萬騎又相馳突二三年

○戰沙陀【李沙陀】

笑睡龍當獨眼龍更堪【一作鴉軍】都似李橫衝彼須要不從風靡除鐵山來行戰鋒

○玉門關

六合同風奉一君誰期貴介竟孤恩自從五夜傳金柝已早三年閉玉門【時自玉門關舊境以西道路不通】

○前出塞

擬取安西襲玉關短兵鏖戰下臯蘭陰風勢挾天山雪凍徹河源徹底幹

十年老將浮苴井萬里疲兵碎葉川【文田案唐書地理誌安西至葉支城出谷至碎葉川口八十里至裴羅將軍城又西二十里至碎葉城城北有碎葉水】傳督諸君傳詔令問何時到海西邊

○後出塞

並吞處月下樓闌克復金微靜鐵關準擬鑿空通四海會須鞭石到三山

誓洗兵氛雪國讎气橫遼碣紫山秋豈容日下西王母只屬東西海盡頭

○丁靈二首

長驅席捲盡連營震詟禺彊撼北冥虎豹騎從云騎隊又隨橫野過【一作下】丁靈【師古曰丁靈胡之別種也】

月朘日蹙漫逃天迫脇丁令地一邊悵不似從東海畔聯珠營直到虞淵【阿王時避地丁令境朘音宣愚嘗述丁令辯附其略於此因阿王避地丁令以有和林城唐明皇禦制碑銘沙塞之國丁令之鄕之語詢之諸公故述是辯云云諸書所載丁靈丁零丁令三字不同詳其前後事迹似非一種史記北服丁靈李陵傳術律爲丁靈王蘇武傳丁令盜武牛羊顏師古曰令音零卽上所爲丁靈耳前書作北服丁靈後書南單於傳丁零寇其後鮮卑傳北拒丁零載記丁靈翟斌及讀書唐史月支都督府丁零州範陽郡丁零州𨿽皆無音乃是先零字前書丁零乘弱攻其北丁零比三歲入盜後書北部又畏丁零逃遁遠去烏桓傳其土在丁零西南莽將嚴尢領丁令兵屯代郡及諸書丁令令皆音零然則令字亦有連音史記西至令居姚氏音令爲連前漢書地理誌令居孟康亦音令爲連通典丁令魏時聞焉康居北烏桓西似其種與北丁令別也然亦無音後魏書丁令在康居北丁音顚令音連禦覽丁令亦音顚連考其地在前康居東北獜烏孫至今尙成部落丁音顚令音連爲是北海內經丁靈國在海內其民從膝以下有毛馬蹏善走詩含神霧丁靈人馬蹏自鞭其腳日行三百里杜君卿采前史烏孫長老言北丁令有馬腦國從膝以上至頭人也膝以下生毛馬腦馬蹏而走疾於馬著之通典聖朝太宗皇帝嘗詔和瑞等入北海往復數年得日不落之山未始聞馬腦馬蹏之民是知諸家所說不加考核遞相祖述耳好怪不經世俗之所不免者也可勝詫哉】

○秋山二首

萬騎龍趨兩隊分翠華方自發期門內官急把朱旗颭傳道先教詔虎賁

兩龍如霧發璇臺蔽日旌旗四面開疑自錦林花嶂裏建章營騎下天來

○庭州【文田案元史地理誌西北地坿錄阿里麻裏自上都西北行六千里至回鶻五城唐號北庭都護府】

星羅遊騎徧氛埃似與頹風下九陔可道漢家哀痛詔未應元自爲輪臺【庭州北庭都護府也輪臺隸焉唐書二年攺庭州爲北庭都護府又曰後漢車書後王故庭有五城俗號五城之地今卽其俗謂之什伯巴裏蓋突厥語也伯什華言五也巴裏華言城也文田案原文當作別石華言五也把裏華言城也此館臣攺定又案庶齋老學叢談引耶律楚材西遊錄作別石把】

○濟黃河【河西有金粟城西夏所築西河岸與金之東勝相直對境河東卽唐東受降城地也】

雪滚洪流激怒濤何時淸澈見秋毫冰夷應訝無持贈莫認精誠是寸膠

回馳聲勢出昆侖拒盡人閒要路津快著靈濤天上去就傾銀漢洗兵塵

○金蓮花甸【文田案張徳輝邊堠紀行雲吾誤竭腦兒卽大澤泊廣六七十里自泊之南而西分道入和林與大澤相去約百餘里案此卽金蓮花甸】

金蓮花甸湧金河流遶金沙漾錦波何意盛時遊宴地抗戈來俯視龍渦【和林西百餘里有金蓮花甸金河界其中東匯爲龍渦陰巖千尺松石騫疊俯視龍渦環繞平野是僕平時往來漁獵遊息之地也】

○阿延川詩【劉無黨地誌阿延川本遼東王夏納涼處並無殿宇惟松棚數楹而已】

倦比紛華說目人土階猶恐是勞民數間帶葉松棚下指綠莎爲翡翠茵

○過長城

爲誰到【一作過】古長城外又自經今戰地邊木燭嶺空懸素月【一作片月】鑪門山只鎖荒煙

○沙漬道中

去年寒食在天涯寒食今年又別家天北天南人萬里春風開盡馬蓮花【本名馬蘭俗訛呼爲馬練今又呼爲馬蓮】

○過駱駝山

天作奇峯象橐駝人閒牧圉肯來過祇緣頑獷成無用不識瘡肩陟峻坡

昔駕朱輪白橐駝石駝曾見屢經過蒼顏今日應難識瘦馬服箱轉舊坡

○金滿城【文田案唐書地理誌北庭大都護府縣回【回﹕四】金滿輪臺後庭西海】

金滿名城果是誰分明須只是癡兒想來可是教人笑金滿城時是幾時【名城一作爲名】

便得城中垛滿金不應將買住光陰愈奇夢渴何生賦足見從來不足心

○渡陷河【陷河在無定河東沙地極虛有南風則隨步澒洞或值其甚處輒陷溺其中宣徳潰河亦然殆不可以理求】

天幕旁圍翡翠茵自來元是自迷津誰期也值南風起吹得黃沙不見人【一作天宇光臨翡翠茵欲行仍住認迷津如何又是南風起吹得飛沙不見人認一作問】

○翌日渡東陷河

水碧天臨碧玉津【李太白詩多言浮水碧注碧玉�也水中有此碧也】上無纖翳下無塵畏途也幸逢今日特地【一作直是】淸明不陷人【一作畏途喜說逢今日天气淸明不陷人】

○過無定河【無定河在龍河唐綏州理龍泉縣隋曰上都】

一自揚鞭過上州若爲癡絕漫遲畱爲憐此水渾無定引得龍泉也亂流

何【一作底】許頹波是上流若爲洄泬幾時休如今淺涸仍依舊漫漶東西到處流

幾臨沙步駐驪虯甚欲源窮問水流有底奔波無定在忽東流了便西流【是余前此三年過無定河因附之於此故前篇有仍依舊之說】

○夏州塞外道

如何不渡諾眞河【文田案唐書地理誌夏州帝割達城又東北至諾眞水汊又東南百八十七里至古可汗城又薛延陀傳大度設率眾走赤柯度靑山李績選死士與突騎經臘河趣白道大度設顧不得脫度諾眞水陳以待】步拙由來步越多不是賀人情意好要臨安樂駐行窩【夏州塞外道有諾眞河步拙泉步越多山賀人山安樂戍】

○入蜀口號

金馬可堪充鐵馬鐵牛那是糞金牛虛名豈得爲時用足致天兵下益州

○遊果州鳳山觀

誰是浮游獨醉仙鳳來還上鳳山巓定應人不知名字只問南充謝自然【萬松老人名余曰鳳】

○過花樓

絕磴層巒路屈盤欲教人歷畫圖閒行雲逼渡樓前水放出林梢一半山

○曉發牛山驛

山靈護野煙霞靜風伯淸塵艸樹香鶴背酒仙和醉夢不知延入五云鄕

○夜泊靑海

歸心日夜憶咸陽海角天涯不是長今夜月明何處好北風低艸見牛羊

○靈州客捨春日寓懷

涼葉常先白露零艸逢寒節未敷榮十分體得春消息不似西風有信誠【靈州地寒過淸明艸始萌芽前年立秋日嘗在此州其日便有深秋气味】

○又和林春日書事

凍折池塘百艸芽斷鴻低雪怨凝笳晴窗一曲春風詠開徹滿山桃杏花

○又春日卽事

客中艸艸過淸明寒襲羅衣雨又晴夢覺畫樓春寂寂海棠枝上有嗁鶯

○野宿

淸笳聲咽思裴回漠漠凝雲凍不開寒入貂裘眠不得通薪餘火撥成灰

北風作惡晚猶寒徵雁一聲云漢閒歸夢暗隨天際月淸輝皎潔滿關山

○馬上偶得

誰念天涯久倦遊可堪回首又驚秋登髙極目莫云碧衰艸荒山不盡頭

○客中吟

旅懷夜永夢偏饒明滅殘燈獨自挑云外五更徵雁盡帳寒風冷雨瀟瀟

白雁飛晴秋夜長玉蘭黃菊傲寒霜寸心萬里雲山夢一日三秋鐵石腸

萬里故人寒舊盟一尊薄酒正含情夢迥【迥﹕回】星斗闌干夜腸斷西風徵雁聲

○客中次人韻

塞鴻飛盡野雲收羌笛悠悠漳水秋有客北來歸未得倚門長嘯看吳鉤

○客中次郭器之詩韻

典盡徵衣出醉鄕一回頭處九回腸黃花滿地秋風老坐數飛鴻到夕陽

○客中二首

幾度求歸不放休翩翩蝴蝶思悠悠夢回三徑黃花老題徧一林紅葉秋

咽咽霜笳吹底怨泠泠山澑瀉何愁和林望斷白雲莫愁入水雲東【一作天】盡頭

○蒼官臺

層臺重到記登臨物態熙熙春意深手撫長松望西北晚云千頃似歸心

○山臺

詰曲千層近碧霄蒼松無數繞山腰何當一值炎天候臥聽風濤吼夜潮

○銅雀臺

銅雀臺荒野艸花阿瞞無復示雄誇愁煙忍鎖西陵地向日須曾屬漢家

○癸卯春莫經駐蹕院廢殿【昔唐太宗駐蹕於此嘗有太宗繪像】

野粉不畱天日表夢回龍去鼎湖空東君若是繁華主滿院落英何處風

○經麗珍園衛紹王蘭香殿故基

國橐危時足藉辭國香消歇自當時教人普結司花恨恨不畱心植佞枝

○遊玉泉山廢宮故基口號

殿閣人稀樹艸荒舊遊空記五云鄕劫前天地興亡夢借問山靈是幾場

○春日遊玉泉道院

露桃香泛冷胭脂低映相思玉樹枝看取廣寒宮殿去湧金香泛月來時

○莫春過故宮

柳陌風來雪滿沙錦宮春老野人家鶯鶯燕燕空饒舌明日西園自落花

○過庖丁故居

靑山坐對幽人老依舊春風綠庭艸騎鯨一去不再來愁看落花曾未埽

○過萬松老人故居有感

憶埽香雲謁上方一天花雨撲禪牀雲歸雨斂香花冷窣堵波沈替戾岡

○過劉氏園

黃鳥含嗁怨未休露桃傾淚洗凝愁多情好在今成燕雙宿雙飛直到頭【今成夢中所得堂名也】

○莫春過劉氏亭

垂垂簾箔映重門不避貪飛燕子嗔桃李晚來無藉在亂隨風雨並殘春

○太極宮

步虛聲入海山寒並覺空香繞露盤天浸月波秋似水翠鸞飛滿玉華壇

○太和宮

故人心事鬢成絲猶指頹垣語所思元自道陵全盛日見遊麋鹿已多時

○過大明宮

艸展荒涼輦路開牡丹花謝已葑苔苔錢不買春光住枉了銜花鹿又來

○瓊華島

萬歲山頭萬樹松萬年基業一朝空如何太液池中水依舊羅紋起細風

○重題燕都玄都觀壁

兔葵燕麥盡風埃何事消沈不再開憶得桃花凝笑處怨春愁篆滿蒼苔

○重題隗臺玄都觀壁

洞鎖荒煙藉綠苔桃花紅盡更難開劉郎依舊春風裏又到玄都觀裏來

○遊龍巖寺

上方鐘磬隔花聞便覺仙凡勢自分爭信艸靈堂也笑笑他猿鶴戀松云【北山移文靑松落蔭白雲誰侶其山主自號松云】

錯落巖花是醉茵景因人勝畫難眞林泉盛迹幽棲地誰分松云不戀人【其山主松云者林泉和尙嗣也】

○嘗遊北禪院鼓子花特盛鄰觀且有琵琶音後遊其所賦此

鼓子花迷香世界鼙婆聲振玉樓臺郁輪袍竟銷沈了優缽曇空取次開

○過懷來香山院

院染晴嵐樹染煙錦屏花障抱斜川不知日莫前途遠爲愛靑山忘著鞭

○登吹臺凝翠亭偶成

春逐花枝落酒杯艸隨春色上髙臺殷勤更把重簾捲放入靑天白日來

○天津早春

玉京桃李待花仙培養根芽又一年春事動人應不淺綠莎侵到水傍邊

○早春宴上次髙麗國使人詩韻

白玉堂前一樹梅爲誰零落爲誰開人生顏色不常好且盡生前有限杯

○玉津池早春

嫩漪縠皺浴鴛鴦信逐輕鷗下野塘紅入小桃花綻處綠莎鍼短柳絲長

○白蓮池

翠扇平遮罨畫樓玉蘭傾露避蘭舟何如解語花長在花界長生殿裏頭

○無塵亭

白蓮自處無塵境不惜香風隔岸聞絕是冰紋珍簟下水僊潛著水沈燻

○題霏香亭

爲延花事帶香霏彌月兼旬醉不歸休道未知今日是當知四十九年非

○玉津頭

桃李無言各自春韶光堆棧與精神半攲倒景燻沈水徑引春風入玉津

○書齋展西墻

流水平橋花滿闌此歡童輩未期歡爲嫌不得西山色乞展西墻兩步寬

○魏焦孝然目其艸廬曰蝸牛廬愚以行帳爲行窩尋亦號爲蝸牛捨云

宴處行窩縮似蝸推移蝸角叩南華調停蠻觸將蝴蝶盡與華胥做一家

絕轡元期絕戰塵指南猶示指迷津未應蠻觸相傾地不屬華胥枕上人【余聞西北弄邊蕃王遞相攻擊時也聞此語時有談絕轡事者爲賦此示之】

○家園卽事

鶯聲圓滑綠陰涼如是靑春白日長可笑畫梁梁上燕一年年似一年忙

○蘅薄

舜臣過敝廬異其蘅薄郁烈之气逆鼻爲賦此示之

莫驚蘅薄是流芳芬郁癡仙起艸堂試聽司園須也道主家門戶自來香

○題夢齋

文府中書五色衣含章未吐鳳先飛可堪歷歷將今是又對春風較昨非

得鹿歡呼事已非可能蕉覆卻空歸多情最是閒窗蝶長繞瓊華蕊上飛

○題庸齋

中庸今古幾人通這个機關自不同笑殺西天靑眼漢彊分南北與西東

○彩霞亭睡起紀夢書畫夢齋壁

浴蘭湯兮沐芳華睡起雞聲透彩霞怪得春風教夢穩盡吹蝴蝶上棃花

○夢回

恨別故人千里外夢回孤枕四更過軒窗何處無疏雨不似芭蕉葉上多

○辛巳年二月初四日夜半後夢中作

春寒每恨花開早春暖何妨花較遲休爲玉人驚老去春寒春暖總相宜

○紀歸夢

睡鴨殘香隔夢聞曉鶯嗁破五更春千秋萬古蘭窗蝶只屬行雲行雨人

爲蝶爲周盡自分華胥元自是靑春寒梅計豈羅浮月偏照淩波解佩人

○西園春事

西園春事畫圖中難狀司春造化功何限花心爭動處不應都是夜來風

○西園席上調元子不至

白玉堂前白日長滿前鶯燕語如簧那知沈飯非荒宴待與揚鞭問葛彊

○席上

習飲醉鄕拋浩劫葆眞靈液反天和方知世上閒滋味元比神仙不較多

彩雲行雨陽臺夢羅襪生塵洛浦秋飛起一雙花上蝶晚風吹上玉搔頭

○初上縉雲五湖別業

旋移松竹養煙霞人笑猖披不潤家可要廣栽桃李樹年來彊半是狂花

○遊壺春園

雨橫風狂過一春養花天气少溫存滿前何限關心事且是無人詳細論

○翠水別業卽事

或命巾車與鹿車就花深處便傾壺風流哲匠天然句狀出雙溪醉隱圖

○題易安堂壁

且言居易有何難俟命由來足易安髙謝畏途誠可意見人行險我心寒

○終夕風雨早起書待旦齋壁

銀箭知傳弟幾更玉壺淸漏不聞聲雄鷄本是司晨物未可非時妄一鳴

○仁壽鎭柳浪

柳浪風寒■﹝禾罷﹞稏香旋移牀就樹陰涼待教野老題名號獨醉癡仙避暑莊

○泛城南蓮湖

管弦聲破水雲幽浪裏香風過畫樓相與兼花折荷葉亂遮斜日上蘭舟

○題合歡亭

只合歡遊引玉舟駢羅蠲忿列忘憂自從收得河邊水須信人閒有帝休

○曲水遊

上巳日臨水中宴遂泛舟玉泉至桃園呂公洞

宴隨步障水西東曲水【一作野色】煙光錦繡中楊柳結弮垂柳帶桃花嘶立落花風

延引仙人蓮葉舟衣冠雜沓載經州風流今日蘭亭會引入桃源水上頭【�柳唐樂家歌姬名也燕俗上巳日結柳帶爲圈說窮亦猶景龍記上巳日柳弮之說】

○方湖釣魚臺

杜棃花外杜鵑嗁醉倚春風上【一作擁】釣磯眞是一聲聲更切不知猶更勸誰歸

○玉溪

玉溪聲瀉玉聲寒流繞祥雲瑞靄閒卻是冰壺涼世界始知元自在人寰

○水平橋

洞簫吹罷思無聊卻下閒庭弄柳條寂寂小園春晝永一聲嗁鳥水平橋

○白石山

山本無情不解愁年來底事也驚秋古今閱盡興亡恨知爲何人雪滿頭

○山市吟

山閣連城日日新千形萬狀只無人自分長樂樓臺象不染長安市井塵﹟

○桃源

洞仙情分與桃源盡與劉郎舊有緣兩手未爲無用處不妨和月弄淸泉

驚風成陳花委塵白日如馳催老人只須深入桃源洞畱住朱顏占住春

○過北村

麥穗經場谷尙靑縣官嚴令督秋徵嗔他問著西成事斜倚鋤耰並不譍

○觀田

漠漠屯雲翠拍天人謠鬼詠是丰年老農愁倚鋤竿立五穀𨿽成不值錢

○秋日田行

野老郊迎頂斗鑪馬前行語更相呼田荒室露渾餘事乞免官徵一歲租

○靈城元日

惆悵重明竟未回塵掦【掦﹕揚】滄海劫前灰誰期六合披攘際得引屠蘇是後杯

未待金鳴送曙光雁行羅列進桃湯如何白獸尊中酒盡日無人引一觴

○立春前一日對雪

桃李無言盼斷春值春潛處暖生云晚來縱有殘風雪明日人閒總屬春

○立春口號

細風吹綠水生波翠陌瑤阡艷綺羅春信朝來到人世滿城簫鼓醉人多

○春意

千里萬里遊子去一行兩行歸雁來休倚髙樓起惆悵滿城桃李爲春開

○春曉

曉來云卷四山晴睡起池塘春水平滿眼東風吹柳絮落花無語怨嗁鶯

瓊枝委露凝香雪澹月籠花浸麝塵喚起丁寧休喚起薴蘿山下浣紗人

○雷發聲

連日陰雲慘不開依稀寒色滿樓臺一臺湧地蟄龍起六合洗天霖雨來

○寒食日見花開

寒食常年柳未黃今年花滿舊池塘如何春色今年早試對春風笑一場

○白日

玉澗鳴泉彈洛浦蒼龍橫沼寫離騷晴窗睡起鑪煙冷滿院春風白日髙

○臨春臺

爲臨春色上歌臺獨捲紅羅坐綠苔忽囀一聲穿九陌永新傳送莫鶯來

○七夕

一別相逢淚如雨不禁憔悴語相思佳期咫尺還知不明日傷情兩別離

今日相逢明日離逡巡離合幾多時無情雲雨休遮隔人道相逢一歲期

雨洗秋容秋气淸翠簾髙捲莫樓晴似含羞色誰家女旋索金鍼拜月明

○中秋不見月

夜闌人靜漏迢迢云景無情閉碧霄不見嫦娥眞面目裴回虛度可憐宵

○秋日宜都道中

采蓮歌斷木蘭舟萬里長風入戍樓靈鳳不來靑鳥去隴頭江月可憐秋

○儺畢酌吟醉齋

畢方鬼蜮避時儺便覺祈禠气象和歡伯解言應也道最難除得是詩魔

○詠雪

碧玉壺天白玉塵十分添起月精神從今休作輕盈態學殺楊花不是春

○故宮對雪三首

瓊室亂穿樵子徑瑤臺空映野人家天公也是灰心地更忍教開玉樹花

更憐瓊室傷殷鑑可是【一作道】瑤臺屬夏家元自飛花將蔕葉已摶羊角到中華

飄飄舉似霓裳舞爛漫橫陳玉樹花寧知點點飛來意生自幽人兩鬢華

○園中對雪

驚風不展瑤花限浩蕩年光落又開卻是仙娥相見處爛銀宮闕玉樓臺

○站臺雪霽

水晶簾下玉塵埃旋逐風姨去又來應審素娥殊有待已懸飛鏡上瑤臺

○雪中戲示漢臣

散花臺上千山雪晴雪樓前萬樹花觸處造門湛臘酒更休得問是誰家

○雪後吟

雪助夜寒更漏澀何能盼得到天明乾坤己落羲和手休更瓊瑤陌上行

○姮娥

月姊應勞駕望舒可能圓缺爲陽烏如何竊盡長生藥卻種相思樹一株

○十六夜月得人字

姮娥減卻舊精神桂魄難同昨夜新多謝淸光不相負裴回終夕伴詩人

底事姮娥出海遲玉容寂寞不勝悲淸光未必天邊減冷暖人情亦可知

昨夜銜杯寫我歡玻璃萬頃桂花寒素娥今夕如羞澀似怨詩人取次看

○對月吟

誰遣姮娥到畫筵裴回淸景不勝憐廣寒宮殿應蕭索想見人歸難自眠

○炭山窖子店大風後有回風數月不已

西風崛■﹝山果﹞過柴扉回裂云衣纏酒旗懶舉扇來時自蔽祇知塵污庾元規

○和林雨大雹有如雞卵者

誰擁珠璣積玉京縱期明月易愁晴若教不值驪龍睡不信波斯擅得名【波斯國王名阿克達布西域國土未可悉紀惟此國多出珍珠文田案阿克達布四字原文似是阿塔卑三字此館臣攺定元史郭侃傳至石羅子國敵人來拒侃一鼓敗之擙斯幹阿答畢算灘降劉郁西使記失羅子國出珍珠其王名擙思阿塔卑云云西南海也采珠盛以革囊止露兩手腰絚石墜入海旣得蚌撼絚舟人引出之往往有死者】

○雷雹

喚起阿香雲外具低徊龍馭過神州翠裀萬頃無人捲弄散珠璣去不收

○西園梅花

婆律膏融滴蠟開幾多香陳過樓臺風梅更是相料理吹到南華枕上來

○對後園梅花簡示諸公

莫訝冷姿渾是雪若存花態卽非梅靈根豈受寒拘束直把陽和竟挽回

○早梅

一徑縈迂入艸萊柴門𨿽設不曾開東風自泄春消息吹到梅花樹下來【燕都地寒梅信在春】

○飲梅花下

除了孤髙梅子眞蘭生更待與誰親無如淸友延淸客有似賢人對聖人【曾瑞伯云花中十友淸友者梅花也博聞後集號梅花爲淸客】

○梅花引

澹妝素服映冰肌香襲幽情暗有期滿地美人心下事怕拈橫玉倚風吸【龍城錄趙師雄遷羅浮日莫於林閒見美人澹妝素服芳香襲人師雄醉寢明日起視坐大梅花樹下】

○春梅怨笛歌

一聲愁笛吟龍起萬點驚香怨雪飛珍重冰魂莫回首酒痕猶滿去年衣

○三月二十二日夢中詠瓊花

一樹瓊花手自栽栽成盼得到春來春來爛漫知多少羞教羣芳不敢開

○題戀春牡丹

玉籍名延不世香含情惟務振流芳自緣始戀春料理是索東君力主張

○牡丹

問誰能【一作培】養牡丹芽南【一作西】枕天津弟一家不枉得輸靑帝力見聞知是異凡花

○唐家紅紫二色牡丹

誰齊【音劑】天香凝【去聲】霞彩靈根培養列仙家漢皇可忍思傾國鹿走中原是此花【花譜云李唐時遺種也或云出民唐氏家】

○題一花二名牡丹

政緣中業擅英聲是索宜專弟一名抱一足爲天下式盡消神筆與題評

○雙頭牡丹

並倚春風映畫堂相偎應說夜來長同枝同葉緣何事脈脈芳心各自香

玉盤雙捧九天香競負恩華示寵光憶得沈香亭北畔太眞臨鏡倚新妝

○帶將來

野花新傍玉欄開長恨何人向此栽自是王孫不知道牡丹根上帶將來

○戲題與牡丹同名芍藥

生倚英姿勝玉英一生香占牡丹名縣知也是陳驚座誰許分庭擬抗衡【勝玉一生香皆芍藥名也前漢遊俠陳遵傳列侯有與同姓字者每至人坐中莫不震動旣至而非因號其人爲陳驚座云耳】

○長春芍藥同坐客賦

標舉孤芳蘊異香【異香芍藥名也】定知經歷幾炎涼自來不受春拘束顯是司花少主張【和林芍藥夏至前後始盛以元微之芍藥詩開張九霜裏爲韻分得張字】

○題與牡丹同名芍藥【花譜有禦衣黃牡丹亦有禦衣黃芍藥有遇仙紅牡丹亦有遇仙紅芍藥似此同名四十餘品】

英名竊比儗花王傾慕花王事業香奴隸萬花題品處不應花相敢承當【楊萬里詩好爲花王作花相】

○戲題所藏芍藥花辭

雕章開發自生春藻思敷花逐日新不獨筆端元有舌爲花須可與傳神

○取維揚紅玉樓子於層閣芍藥種遲而未至

紅玉樓當在玉京千層閣合在層城延畱應欲騰光價待合瓊花作伴行【孔常父芍藥譜云紅玉樓子初開時淺紅經數日乃黃或謂之絳州紫苗樓子千層業大小閒出千餘層其苗靑或謂靑苗黃樓子云】

○芍藥

楊家一撚紅嬌潤與醉西施較等差倘使紅妝無籍在寶冠須也是閒花【楊家一撚紅醉西施紅妝寶冠皆芍藥名也醉粉殊宜凝笑寶冠雅稱紅妝少時詠芍藥樂府中語也醉粉凝笑亦是芍藥二名】

○墻北桃樹

一樹緗桃幾萬枝餘花落盡未開時從今甘比墻南樹長得春風半日遲

○燒桃樹根

碧桃林盡了無痕溪色無光山色昏依舊負薪人不斷采殘枝葉更刨根

○路邊桃花

不似劉郎初見時塵埃憔悴損胭脂多情閱盡行人面醉倚春風果笑誰

○三月桃花詞

春盡山桃花滿枝怨春休道北來遲人人正醉春時節政【一作卻】是江南腸斷時

○日日亭午大風樹杪忽見桃花一枝

贏得夭桃衒麗姿漸教開上最髙枝司花未必能爲地便是頹風欲起時

○冬日桃花同諸公賦

碧桃花擁長春洞秀出元英獨自芳一點香心瞞客笑探幽何意與劉郎

○答王澹遊冬日二色桃花詩

凍得梅花開不得笑他和雪倚闌干漫山漫嶺知多少尙對東風怯莫寒

○落花

瘦綠癡肥怨景濃一簾紅雪壓晴空驚湍飛去無消息吹折春心不是風

○圓福院竹甚茂盛幽都一郡所未有起上人云原有桃樹百本余悉去之始植此君因爲之賦

忍教儀鳳籜龍孫縱酒劉郎道與存應說碧桃花解語可無桃葉代桃根

○司春園五月五日棃花是日因事不果

雨迷雲夢夢迷春只自將春認不眞莫笑獨醒人索莫也須曾是洗妝人

已是春風釀雪香月波斜浸玉肌涼如何不入荊王夢卻逼何人要洗妝

○晨詣香山禪寺觀兩閣前後玉簪

玉簪花映淸涼國露潑【一作洗】冰姿日未升只是舊時香世界水沈香气自燻蒸

○楊妃菊

追尋秋色到東籬腸斷三郎足別離折得一枝香在手臨風何處寄相思

醉浮愁頰半朝【一作潮】紅流恨空遺滿六宮睡殺海棠春不管斷魂招得嫁春風

○楊花

遊人枉自怨年華斷送春風是此花可是東君難管領一天晴雪過【一作落】誰家

○詠苔

露茵疊翠藉閒園神篆斑斑世未傳推到東君翻古畫盡輸春色買苔錢

○紫菊

濃攺新妝壓舊妝畱連春色到秋光淵明老後無歸客籬下而今不孫黃

○乞花

惜花人艸乞花詩欲得花枝慰所思計取問花珠玉價素知都是買花貲

○戊午冬十一月二十八日過閬州楊氏獻小桃十二月二日又獻杏花

誰意嚴凝運化機小桃生弩綻芳蕤東君枉了爲春主開到杏花猶未知

○惜花禦史

春事權輿未渠【其據切】央惜花禦史似蜂忙分明白著千紅紫陪奉宮花爲括香【唐穆宗宮中花開以重頂帳蒙蔽置惜花禦史掌之號曰括香禦史】

○錦連錢

玉炎云錦連錢余之良馬也擬其色名之

錦連錢暈玉連錢簪裊行吟軟玉鞭可愛金蓮花世界與人長結畫圖緣

○桃花馬二首

花滿長春洞裏開萬枝云錦映樓臺劉郎不道誰家物盡與龍媒帶取來

散花仙子神如水閒散瑤花翦霞綺春風吹滿鐵連錢鞭碎玉鞭鞭不起【予之鐵驄桃花色備五彩來自渥窪】

○紅叱撥

顧景驕嘶躡紫煙綠云隨步步【一作是】金蓮天然紅玉飛香輦宜載花閒醉玉仙【余避暑所川野無非金蓮金蓮川由此得名】

○晨雞

延頸長鳴有所懷司晨期振宿陰開傾心解語扶桑日直是聲聲叫出來

○過瓊林園聞鶯

神州沈陸宮鶯在不忍頻將舊事題似與幽人說情緒盡情嗁了又重嗁

○雛鶯

一簾疏雨洗淸明嗁殺東風陌上鶯寒勒百花開不得問他春色與誰爭

○新鷹

逼駱駝山馳快馬近鴛鴦濼案新鷹【文田案金史地理誌北京路大定府金源縣有駱駝山西京路撫州柔遠縣有昂吉濼又名鴦鴛濼】性耽神俊多成癖非爲霜前被凍蠅

○秋鶯

落盡羣英一見愁只因天地雨經秋流鶯不道春光老剗地如今調舌柔

○早春歌

朔風戰野地擘裂震匣瑤琴弦凍折春風不意到人間昨夜柳梢先漏泄

○白雲謠

天花瑞葉將滕六明與天公示心曲一時三表表何事表曰孤忠【一作臣有】三獻玉

○題黃梅出山圖

祖佛不識山中主良材可惜遭斤斧肩擔明月過前峯一時忘卻曹溪語

○鮒魚辭

鮒托微波致微意上自蛟龍至鱏【音尋又音淫】鯉今𨿽得百萬江湖寧比當時斗筲水

○日將出

陰雲夜合乾坤失萬象不能分別得蒼涼海底浴重光卻與行人指南北

○五將行

螣蛇遊霧相乘勢龍舉云興相借力致使雲消霧散時要似枯魚過江泣

○秋蓮怨

紅衣亂委鴛鴦浦羅韈塵消水仙府凝情照景竟無言應惜芳心爲誰苦

○松聲

風低滿地蛟龍走風髙萬壑龍蛇吼蒼蒼元是歲寒姿休錯思量比蒲柳

○五禽詠

大麥孰簸箕漏

麥飯孰卽快活

提葫蘆沽美酒

燒香撥火

﹟大麥孰簸箕漏

小麥靑靑大麥黃野老嗁饑空遶腸感大麥孰簸箕漏惆悵無由除粃穅

﹟麥飯孰卽快活

長安米貴不易居粒粒皆比明月珠彼麥飯孰卽快活寧知西山有餓夫

﹟提葫蘆沽美酒

黃壚邈若山與河人生安樂孰如他爲提葫蘆沽美酒快喚靈均聽浩歌

﹟燒香撥火

燒香撥火情發衷心知有願天必從千聲萬聲禱何事應禱時和將歲丰

雙溪醉隱集卷五

●雙溪醉隱集卷六

元耶律鑄撰

順徳李文田箋

七言絕句二

詩餘

雜著

贊

銘

頌

◆七言絕句二◆

嘲蝶

立秋前一日

蛙吹

攬鏡

聽苗君彈琴

聽琵琶二首

漁父嘆

禦牀

大獵詩二首

行帳八珍詩

軟玉膏

行廚

早發淸冷泉戲題行廚家僮名三老者

茶後偶題

重和惜春詩韻余時經始西園

和曹南湖故宮二首

和人臺城

和人池亭秋宵思歸

和徳卿秋日海棠

和人茶後有懷友人

和光祖

和人韻二首

春日席上次髙麗國使新安公詩韻二首

次趙虎巖春思詩韻

次盧希謝冬日桃花詩韻

次趙虎巖詩韻

次趙虎巖過玉泉懷古韻

復次過玉泉詩韻四首

擬回文

卽日擬樂天作

答客問

繼韻爲答

答李仲玉白發嘆

贈禦史

戲贈隱士劉仲明

秋日行次池上戲贈釣者

重醉修眞宮煉師

讀書樓贈道士

爲閱俳優諸相贈優歌道士

近體隔句贈人

戲諸公省集

送許大用還渾水

送劉仲素行

用輔之送晉之詩韻

送王彥髙

送焦寶國

送王君璋

送侯君美

送丁仲華

送人回遊江南

送行人二首

送田煉師行

憶李東軒

寄李淵

寄楊子美

寄國範

寄李稚川

寄趙虎巖

睡起有寄

賀子所寄

寄家兄

奉寄郭仲益煉師

西齋述事奉寄東都故人

寄歸二首

寄人

春日懷王澹遊禧伯

懷李舜卿

懷曹通甫

代人作

席上和光祖上僉事壽詩韻

爲人壽

題壽人八十卷尾

代書答徵西將士抑絕所請

磨劍行

醉去來辭五首

西園仙居亭對雪命酒作白雪嗺

橫笛引

四公子廋辭體四首

少年行

醉吟行

曲延春

濕水謠

天寶謠

閱史

讀史

樂毅

讀汲黯傳

讀王浚傳

讀晉書書蒼溪石壁

讀隋書

元夜讀唐開元天寶故事

月宮遊

讀裴綠野傳

讀劉賓客集

弔王文從之終於泰山

醉讀列子

觀唐太宗像

題明皇思曲江圖

題廢館醉仙像

題鶴仙夢驚圖

題藍采和圖

題馬元章水墨美人圖

又美人二首

觀畫玩蝶美人圖

佳人惜梅圖

香迷蛺蝶圖

題織成雙禽

太宗馬圖

題秋江柏石孤舟圖

跋醉仙圖

跋彭氏所藏寫雁

桃花源上避秦人扇頭

題扇頭

元日上尊大人領省阿缽國夫人壽

詠梅謹上尊大人領省

謹次尊大人領省懷梅溪詩韻

謹次尊大人領省題靈春園詩韻

南行寄呈尊大人領省

寄呈

護先妣國夫人喪南行奉別尊大人領省

燕城之北垂三十里有甕山原先妣國夫人墳室在焉予過之哀感不已而貯之詩仍寄呈尊夫大領省以慰其感云

憶尊大人領省二首

憶尊大人領省二首

拜書尊大人領省甕山原塋域寢園之壁

曉聞行宮遷居

惜別

漫興

信筆

感懷

所思

述所思

自笑

靑山

無何醉隱

對酒吟

獨自來

春詞二首

初閱仙音樂

因閱樂戲贈友人

金樂歌

明妃二首

徵婦怨

○嘲蝶

莫疑莊喜知爲蝶且恐韓憑有化身■﹝貝靑﹞【音情】取一生花裏活未宜隨定賣花人【一生隨定今人名也邵氏曰姓書無一氏今江南彭澤有之當是姓乙誤爲一也】

○立秋前一日

大火西流暑气回靑蠅心緒已徘徊人言明日新消息天外秋風刮地來

○蛙吹【並引】

樂府集曰鐃吹鼓吹也古今注曰橫吹通謂之鼓吹餘淸冷泉聞蛙因以蛙吹名之

兩部難分曲調名莫疑喧聒是蛙鳴誰能碧艸淸泉上受用儀同鼓吹聲【齊張狗兒拜儀同日口自作鼓吹聲】

○攬鏡

月讓淸光日讓圓翠鸞伏背浸瓊筵明知富貴自來逼誰不更教長少年

○聽苗君彈琴

一溪流水潄成冰六馬噓天四座傾未是幽人堪動處試聽徽外兩三聲

○聽琵琶二首

驚沙槭槭亦紛紛不覺淸霜滿鬢根寒雁似嗁還似說試臨窮發望烏孫

冷風搜雨雁呼羣點點鳴鴉入暮云何事荒寒千萬劫野人甘忍怨昭君

○漁父嘆

直鉤釣鰲良可嘆片网圖龍眞絕癡往來江上人無限鼓掌笑君君不知【圖一作屠】

○禦牀【並序】

閱大行皇帝所禦玉牀時阿王僭儀已著竊有感爲賦

萬國趨觀上國光先皇臨禦是明堂鼎湖龍去無回日更好教人惜此牀

○大獵詩二首

營表交馳突騎過射聲云布已星羅詔官點檢貔貅數奏比年來百萬多

网絡周阹萬里疆幅員都是禁圍場傳言羽獵將來到有詔惟教靜虎狼【禁地園場自和林南越沙地皆浚以塹上羅以繩名曰紮什實古之虎落也比歲大獵特詔先殄除虎狼文田案金史地理誌西京路桓州金蓮川亦有紮實當據此注以釋彼文】

○行帳八珍詩【並序】

往在宜都客有請述行帳八珍之說則此行廚八珍也一曰醍醐二曰麆沆三曰駞蹏羹四曰駝鹿唇五曰駞乳糜六曰天鵝炙七曰紫玉漿八曰元玉漿醍醐

眾珍彈壓倒淳【之純切】熬甘分教人號老饕饕大名非癡醉事待持杯酒更持螯【周禮八珍弟一曰淳熬注曰煎醢加於陸稻上沃之以膏曰淳熬時予號四癡子尋又號獨醉道者】

麆沆

駞蹏羹

駝鹿唇

﹟麆沆

麆沆馬酮也漢有挏馬注曰以韋革爲夾兜盛馬乳挏治之味酢可飲因以爲官又禮樂志大官挏馬酒注曰以馬乳爲酒言挏之味酢則不然愈挏治則味愈甘挏逾萬杵香味醇濃甘美謂之麆沆麆沆奄蔡語也國朝因之【奄蔡西漢西域傳無音大宛傳宛王昧蔡師古曰蔡千葛切書二百里蔡毛晃韻蔡桑葛切廣韻亦然奄蔡蔡千葛切爲是今有其種率皆以從事挏焉文田案雙溪以奄蔡二字爲欽察之本字也元史西北地坿錄有欽察國雙溪引漢書西域傳注以蔡音察蓋以欽察卽奄蔡二字之對音也】

玉汁溫醇體自然宛然靈液潄甘泉要知天乳流膏露天也分甘與酒仙【天乳星主降甘露一作要知天駟流膏乳天許分甘與酒仙】

﹟駞蹏羹

康居南鄙伊麗迆西沙磧斥鹵地往往產野駞與今雙峯家駞無異肉極美蹏爲羹有自然絕味

獨擅千金濟美名夤緣遺味更騰聲不應也許教人道眾口難調傅說羹

﹟駝鹿唇

駝鹿北中有之肉味非常唇殊美上方珍膳之一也

麟脯誰教冠八珍不甘騰口說猩唇終將此意須通問曾是調和玉鼎人【世號猩唇冠八珍之首呂氏春秋伊尹說曰肉之美者猩猩之唇】

○軟玉膏

軟玉膏柳蒸羔也好事者名之【往寓六盤羊多來自熙河用梁吳均枹罕赤髓羊之說嘗有此作頃閱舊槀見之因錄之於此】

赤髓燻蒸軟玉膏不消割切與煎熬是須更可教人笑負鼎徘徊困鼓刀

○行廚

已去取溫金鰲酒還來請煮玉蟬羹未妨門外令三老長是簾前報五更

○早發淸冷泉戲題行廚家僮名三老者

玉液應期養聖胎萬花仙供爲人開祇從六甲行廚裏徑就行窩卒去來【一作索爲六甲行廚計快就行窩醉裏來】

○茶後偶題

嫩香新汲井華調簪腳浮花椀面髙飲罷酒醒江上月依稀瀛酒一遊遨

○重和惜春詩韻余時經始西園

到底總輸開口笑未妨教效捧心顰壺中日月杯中酒只屬鶯花舊主人

握月擔風畱後日吞花臥酒莫過時請君但就溪堂上更試沈吟味此辭

○和曹南湖故宮二首

練殺聲歌不練兵霸圖應自恃長城水流花落將春去三十六宮空月明

香生羅綺紛生光天上人間白日長流水浮雲春夢斷夕陽空滿舊繚墻

○和人臺城

天下紛紛經幾秦六朝風物問無因舊時王謝堂前燕飛入宮墻不見人

○和人池亭秋宵思歸

風定淸煙冷自消月明秋水浸蘭橈歸心不與遊塵息空混滄波影動搖

○和徳卿秋日海棠

馬嵬別後若爲容猶帶宮妝醉暈紅把恨付春春不管似將餘恨托西風

○和人茶後有懷友人

玉甌盈溢仙人掌云腳浮花雪面堆兩腋淸風歸不去爲誰吹上句樓來【史記有句彊續姓苑云勾芒氏之後又蜀志左將軍宕渠侯句扶音垢今燕俗直呼爲章句之句】

○和光祖

詩篇足繼晉名流幾度思君倚寺樓十載龍庭歸不得玉泉何日更同遊

○和人韻二首

十分著意送春來遠近人家花盡開多謝東君無彼此笙歌休放紫霞杯

忠臣四海年來少讒佞滿朝日更多灑淚問天天不語不知天意果如何

○春日席上次髙麗國使新安公詩韻二首

綠楊飛盡山城雪花影滿簾春日遲事異勢殊春是舊化工著意幾曾私

從來造物閒相弄自在翻騰夢裏身人事不知天意思欲回天地一時春

○次趙虎巖春思詩韻

惜春彌月醉髙樓不放閒人到上頭桃李亂隨流水去滿城風雨替鶯愁

○次盧希謝冬日桃花詩韻

嚴風獵獵雪成堆一夜桃花滿院開春自不知誰著力九重天上挽回來

○次趙虎巖詩韻

讀書學劍兩無成牢落無由話此情聞道太平公事了蓬窗閒殺老書生

寄語幽都君子儒年來活計道人居而今擾擾封侯輩大劍長槍不讀書

玉泉泉下有魚龍風起波濤滄海同自是魚龍無意出月明愁殺釣魚翁

○次趙虎巖過玉泉懷古韻

綠回芳艸春長在夢與浮雲一段空休向玉泉悲故國咸陽無處問秦宮

路僻山荒碧艸迷行人惆悵馬頻嘶當時樓觀尋無處落日疏林鴉亂嗁

○復次過玉泉詩韻四首

玉泉佳景昔人傳近築幽居碧水前他日卜鄰無我棄竹籬茅舍好相連

玉梅淸淺野梅疏驛路塵空未得書獨坐窮廬情味惡漫吟新句寄雙魚

客夢時時遶玉泉碧山無數鎖蒼煙君恩未報歸難得且向龍沙待數年

廣文寥落客幽都我在天涯亦隱居料得因循渾忘卻數年不寄一封書

○擬回文

詩成怨立小橋西晚日春懷傷鳥嗁離別書情多寄恨遠山髙處暮云低

樓上獨來心上愁淚垂難道不腸柔秋深夜雨風回夢燭翦空窗暗焰浮

○卽日擬樂天作

從臾新交與舊遊編排酒令與詩籌但言誤及功名事便索荒唐攺話頭【容齋三筆衡山王傳日夜從臾如淳曰臾讀曰勇從臾猶言勉彊也顏師古曰從音子勇切從臾猶獎勸也揚雄方言食閻慫慂音與上同勸也荊人凡己不欲喜而旁人悅之不欲怒而旁人怒之謂之食閻亦謂之慫慂今禮部韻略收入漢注皆不別用】

○答客問【並序】

客有調餘者曰閱君獨醉園賦君自謂蓮社上流又爲獨醉癡仙仙佛殊教君之所謂必有說矣因以是答

是佛盡居安樂國無仙不住沒愁鄕聽教共獻天花供更管淸明分外香

○繼韻爲答

日日浮沈賣酒家不知寒力戰風沙又誰知道新春色開到南枝弟幾花【沈謂沈齋爾雅云浮罰也】

○答李仲玉白發嘆

功名江海一浮漚賺得英雄雪白頭日月如飛畱不住鴈行山色又橫秋

○贈禦史

四海嗷嗷屬望聲繡衣直指下天庭好將羅隱秋虫賦自此書爲座右銘

○戲贈隱士劉仲明

愛仙無藥可登云愛酒無錢可計春只說南山有佳處如何猶自是閒人

○秋日行次池上戲贈釣者

垂白窮居野水濱祇疑秋水是龍津神龜己死三千歲何事持竿不顧人

○重醉修眞宮煉師

玉檢素書魚附去錦箋瑤句鳳銜來桃花流水長春洞也望羣仙許再開

○讀書樓贈道士

道本無名莫彊名在人呈露自然情樓頭山色門前水不是天公彩畫成

○爲閱俳優諸相贈優歌道士

一曲春風踏踏歌月光明似鏡新磨誰遊碧落騎鸞鳳記姓藍人是彩和

○近體隔句贈人

不知何事傷遊子漫折閒花盡日吟轉覺忘機是嗁鳥靜依芳艸說春心

○戲諸公省集

萬事人生前已定須知禍福不由人誰憐四海生靈望浪著閒錢問鬼神

○送許大用還渾水

臨歧促我送行詩信筆成詩送子歸望斷碧雲天不盡西風殘日雁南飛

○送劉仲素行

積雪凝雲失遠岑西風千里暗驚心送君歸去寒山外寂寞歸來獨悵吟

○用輔之送晉之詩韻

執手溪邊酒一杯羨君歸路過金臺因風寄語能詩客囊裏新詩早寄來

○送王彥髙

世閒無物可勞神風外浮雲陌上塵還笑鳳凰城下柳長條不解挽行人

○送焦寶國

云壓荒涼塞樹依倚樓停酒望君歸一天風雪晚來定凍合乾坤鳥不飛

○送王君璋

半嶺斜陽天淡淡一川衰艸角悠悠雲山望斷中州遠衰艸斜陽滿目愁

○送侯君美

塞鴻不度暮聲哀況復分襟把一杯望斷野雲人不見滿天風雪下髙臺

○送丁仲華

歸斾翩翩挽不畱別離詩思爲君求西風落日重回首何處靑山是宿頭

○送人回遊江南

就花便買金釵澗縱酒休頹玉斗山須信人生行樂耳此行莫問幾時還

○送行人二首

十年鞍馬往來程學劍讀書兩不成故國英雄應笑我苦吟佳句送人行

經過離亭知幾度從前端的一千場只疑折盡無情柳不意東風吹又長

○送田煉師行

從侄三山相見稀又馳云駕幾時歸楊花不領東風管到處將春自在飛

○憶李東軒

枚卜雲山醉隱居可能無地置屠蘇駕飛鴻去翔寥廓羨殺髙人李上都【便從今畱眼送飛鴻翔寥廓此東軒畱別畬之樂府中語也山谷何如盧郎駕飛鴻注云盧徵君駕飛鴻歸隱也】

○寄李淵

只須剩翦鴛鴦錦更與重圍翡翠樓不信西風將白雪便教吹上遠人頭

○寄楊子美

萬里關山人去後一江風雨雁來時悠悠自別無消息漫艸新詩寄所思

○寄國範

舊歡新夢兩悠悠只引相思上驛樓尺素不應無寄處玉灤江抱鳳城秋

○寄李稚川

不堪人坐著風篷別後俄驚一歲終寥落天邊倦遊客酒杯何日與君同

○寄趙虎巖

世態人情但見時未嘗仔細不尋思傷心吾道難開口何處靑山約後期

○睡起有寄

連日輕陰護好花幾場春夢繞天涯尋思不記相逢處又入街西賣酒家

○賀子所寄

風流玩世酒中仙獨醉仙名蓋世傳詩價一如聲價重且將錦繡裹山川

○寄家兄

碧雲天外寄相思疊紙封愁鬢欲絲一枕曉窗春夢好東風爛漫小桃枝

○奉寄郭仲益煉師

瑤艸祇堪塵外種鳳簫當就月中聞應憐漢女臨溪水閒洗橊花染白雲

○西齋述事奉寄東都故人

酣觴始得離騷味恨殺靈均說獨醒待與解嘲還自笑默然翻守太元經

○寄歸二首

深掩蘭閨定自珍千金一笑萬金身筆頭無舌傾心事不著流鶯說不眞

幾憑靑鳥報芳塵終是將心寄不眞一紙短書分付與蕊珠宮裏弄珠人

○寄人

囊括乾坤計未疏不知胠篋竟何如如何萬里驚塵座未奉平安紙一書

○春日懷王澹遊禧伯

長記尋春信馬蹏畫橋流水亂鶯嗁別來往事渾如夢明月滿庭芳艸齊

○懷李舜卿

北來得見鴻音少南去徒來蝶夢多一曲髙歌人萬里幾回無語上髙坡

○懷曹通甫

流水迢迢芳艸勻相思吟殺倚樓人萬里關山一壺酒與誰重醉鳳樓春

○代人作

玉簫拋曲錦停梭卻倚妝樓怨夢多心在故園身在客一聲秋雁過滹沱

○席上和光祖上僉事壽詩韻

素娥檀板象牙牀低按秦箏薦壽觴翰林風月三千首一歲從頭上一章

○爲人壽

漫漫寒雪望來迷喜見孤松漸出堤一歲只能生一寸與君相約碧雲齊

○題壽人八十卷尾

未入非熊惜壯圖卻簪黃髮掩仙居空花不掛眞人眼一任春風撼太虛

○代書答徵西將士抑絕所請

一同遊蜀道登天回首斯須十二年老我風神今不似劍門關內陳場前

○磨劍行

故國江山夢裏行不期今日果長徵劍華休遣塵生澀萬事人閒總未平

○醉去來辭五首

惟有樂天知道者【予嘗自號獨醉道者】祇欣歡伯意安哉【安哉酒器名也】殷懃且莫相回避著去相將醉去來

爲慕公和愛嘯臺【雙溪北山有孫登嘯臺】結茅特就北山萊須非樹掛風瓢處莫厭歌呼醉去來

啟事許誰當首肯謀生休自謾牙欸【牙欸見揚子】系風捕影非吾事問柳尋花醉去來【一作乘去安閒醉去來】

日日名花次弟開看長春色映樓臺司花可要司春子準備西園醉去來

可愛風流趙素臺與香風引到蓬萊誠知宦海風波惡離了風波醉去來【一作醉去來兮醉去來】

○西園仙居亭對雪命酒作白雪嗺

嗺與■﹝片崔﹞同音蘇回切李涪刊誤言■﹝片崔﹞酒二十拍促曲名三臺■﹝片崔﹞■﹝片崔﹞合作啐啐馳送酒聲後誤爲平聲李正文所說亦然然則余以字書驗之爲平聲於義爲得啐一字凡幾音一音蘇內切曰送酒聲嗺一字凡幾音一音蘇回切曰促飲也又嗺送歌也程林曰■﹝片崔﹞與嗺同則嗺酒也以侑酒爲義唐人孰語也

玉花團結就冰桃玉蘂凝香襲凍醪時自唱歌嗺痛飲踏歌白雪代離騷【是日園丁獻乘桃凍桃猶鳥﹖木桃也】

情知白玉蓮花酌豈抵天然自暖杯玉友也須期白雪緩歌惟命雪兒嗺

誰長更得非中聖自愛惟知是上尊只許飛瓊歌白雪緩歌催捲玉昆侖

風流天上玉華君應爲花閒種玉人延命陽春將白雪立生春色入

壺春【生春酒名壺春園名】浮雲盌裏酌雲液【西園有浮雲盌】明月杯中酌月波【姮娥遺劉剛明月杯月波龍王家酒名】白雪調髙誰可和散花天女與韓娥

○橫笛引【並序】

許云封說笛有落梅折柳二曲今逸其辭因次韻野梅官柳以代其二曲爲橫笛引云

雪梅淸瘦怕春知待結同心與阿誰誰許云封將怨笛引吟龍去隴頭吹【一作更教橫去隴頭吹崔道融詠梅香中別有韻淸極不知寒良可人意西京雜記有同心梅】

爲誰折柳雪長絲橫笛知誰引所思春水綠波芳艸路枉教愁殺路傍兒【杜工部佳人雪藕絲樊晃曰雪袖蕝也】

落梅流韻遊金穀折柳傳情寄玉關蘊結長思無計解只應心曲是連環【落梅流韻感金穀之遊人折柳傳情悲玉關之戍客云封笛說中語也文田案遊一作幽】

野梅官柳得長生寫出龍吟與鳳鳴已許云封封怨笛不教人世有愁聲【一作人閒休更有愁聲】

○四公子廋辭體四首

細腰宮裏芳菲處惟有金衣公子知嘗笑何郎暮春怨紹蘭只寄一聯詩

鶯穿楊柳金梭織蝶落宮花玉錢墜采花蜂去未回來一雙乳燕梁閒睡

曉枕嗁鶯睡起慵日髙墻外趁遊蜂桃花零落聯蝴蝶燕子來時春意濃

倚柳穿花自在行報衙朝夕太勞生還家枉結莊周夢直到西風別玉京

○少年行

燕燕鶯鶯滿鳳城好花時節更關情自從雙鯉消池後惆悵春流越淺淸

○醉吟行

將扶醉玉登華榻更吐歌珠上綺筵兩袖春風花下路得無爭指是神仙

○曲延春

要知今日扶頭酒猶是前時軟腳尊且恐鶯花經冷落爲延風月與溫存

○濕水謠

借問盧溝橋下水甚時離了濕頭山自從流入桑幹後幾度窮兵戰不還

○天寶謠

五家隊仗丹靑裏三輔樓臺錦繡中不待海棠春睡足競隨春夢五更風

○閱史

降得詩魔不抗衡多情歡伯下愁城判花視艸風騷將倚斷蕓窗閱墨兵

○讀史

瓊枝秀出迷春洞碧月光生媚玉樓傾國佳人足傾國無愁天子得無愁【髙齊後主時號無愁天子】

軒轅事業與唐虞總是規模後世書後世【一作業】玩兵除徳讓不知終古更何如

○樂毅

一舉全齊縱二城風雲慘淡五年兵柰何不世興王業事已垂成閒已行

○讀汲黯傳

多欲危言已動心積薪餘論更駸駸足令不得中郎位枉被人譏淚染襟

○讀王浚傳

隨波逐浪順東流幸得成名下石頭勾當江南公事了五湖須更有扁舟

○讀晉書書蒼溪石壁

錢神足惡魯元道崇讓莫推劉子眞由此盡知當世事得教懷湣不蒙塵

○讀隋書

二百世猶嫌短促三千年已是尋常神州【一作長安】祇在天西北天下如何號李唐

○元夜讀唐開元天寶故事

黃閣星繁千炬燭紫宸花爛百枝燈溫湯不沃權門火豈覺漁陽己沸騰

○月宮遊【並序】

唐逸史羅公遠多祕術嘗與玄宗至月宮得霓裳羽衣曲一說開元二十九年中秋夜帝與術士葉法善遊月宮得霓裳羽衣曲更有數說皆不同開元傳信記玄宗夢遊月宮得紫雲回曲

紫雲回曲韻遊空只伴霓裳在月宮未到海棠花睡起豈知愁雨復愁風【明皇別錄曰帝幸蜀南入斜谷屬霖雨彌旬於棧道雨中聞鈴聲與山相應帝卽悼念貴妃因采其聲爲雨霖鈴曲以寄恨焉】

○讀裴綠野傳

未必求全便自全事須元自貴天然堂堂聖相裴中立晚節浮沈亦可憐

○讀劉賓客集

仙桃滿觀紅似霞橫【去聲】得人人處處誇前度劉郎應有問兔葵燕麥又【一本作是】誰家

○弔王文從之終於泰山

月搖滄海魚龍泣風蕩荒煙艸木號自是淸名埋不得巍巍千古泰山髙

○醉讀列子

獨醉亭中獨醉仙惟知仙道辧逃禪等閒嚼蠟橫陳際卻味沖虛立命篇

○觀唐太宗像

丹靑得許近天眞日表龍姿肖所聞功徳兼隆古無幾可憐不贖益都君

○題明皇思曲江圖

偃月堂成已禍基徒令千古罪環兒中原戰血生荊棘可惜【一作何事】三郎見事遲

○題廢館醉仙像

云臥霓裳冷畫屏夢魂應繞舊旗亭如今醉著誰家酒猶自頹然醉不醒

○題鶴仙夢驚圖

夢中了了久忘言戲寫雙瞳亦偶然萬古有形皆幻影此身初不異丁仙

○題藍采和圖

終日蹮蹮舞綠袍有錢繩串戲兒曹爭如收腳牀頭坐滿眼春風醉碧桃

○題馬元章水墨美人圖

爲嫌脂粉污顏色故著尋常淡薄衣借問赤烏緣底事驚魚深入鳥髙飛

○又美人二首

傾危花界總花神誰計還丹與反眞難說玉皇惆悵事分明羞殺月中人

衣翦湘云裳翦霞出門羞落樹頭花東君也雪司花恥卻縱春風亂鬢鴉

○觀畫玩蝶美人圖

花不知伊蝶不知粉香旦旦拂花枝玉纖不放輕盈去怕引君王顧盻誰

○佳人惜梅圖

玉骨冰肌瘞雪宮壽陽殘夢捲春空不知吹入髙樓笛卻挽長條問曉風

○香迷蛺蝶圖

竊處得非韓禦史啖來知是薛瑤英只除哲匠生花筆得把南華夢寫成

○題織成雙禽

組工得許近天眞一段幽芳照瑞云應是深閨孤恨切雙禽托意學回文

○太宗馬圖

大秦熱海爲封客大漢炎人乞【一作是】附庸遙【一作回】想鞭笞天下日此圖應自是雲龍

○題秋江柏石孤舟圖

煙涵老柏蒼龍瘦云盡髙峯冷翠橫野渡無人渡秋水一江秋影浸寒晴

○跋醉仙圖

臥抱春風醉不醒幾時飛得到昆陵料來恐泄天機事也待教人問不譍

○跋彭氏所藏寫雁

瘦荻枯荷野水深畫工多意作輕陰雪聲驚破歸飛雁一片瀟湘萬里心

○桃花源上避秦人扇頭

碧紗洞裏桃花陌只許劉郎擅好春一片蘭臺風外月不知元屬避秦人

○題扇頭

孤負提攜避暑宮見延明月引淸風縱然秋風爲移奪終感殊恩在篋中

○元日上尊大人領省阿缽國夫人壽

莫求天上長生藥己得人閒不老方看破古今如一日年年春色似尋常

○詠梅謹上尊大人領省

長笑庭【一作羣】花各樣【一作自】妝競呈春色占時芳孤標冰雪年年伴只作人閒獨自香

○謹次尊大人領省懷梅溪詩韻

好將元亮林泉興澹寫王維水墨圖心遠地偏人不到閉門讀盡五車書

○謹次尊大人領省題靈春園詩韻

萬壑雲煙增壯觀一壺天地入雄歌公侯何物堪人老自是【一作付與】兒童爲【一作讀】揣摩

○南行寄呈尊大人領省

一夢黃粱不待炊若爲流淚滿徵衣目前西塞【北界地名】身南渡腸斷東風心北飛

○寄呈

神詠人歌不忍聞若爲天地淨妖氛重封一紙匡時策哀乞蘭臺款奏君

搔首躊躕淚滿衣東風渾不管相思相思一樹棃花發立到黃昏月上時

○護先妣國夫人喪南行奉別尊大人領省

淚滿雲箋未愴神髙樓望不見飛塵重重門戶無人到深鎖桃花一院春

○燕城之北垂三十里有甕山原先妣國夫人墳室在焉予過之哀感不已而貯之詩仍寄呈尊夫大領省以慰其感云

仙佩飄飄駕彩鸞白雲深鎖甕山寒自從好夢風吹斷誰念孤兒淚不幹

彩鸞飛去幾時回望斷靑天望不來二十二年恩與愛若爲心地不成灰

醮臺霜冷紙錢灰醮罷秋風獨自回滿面塵埃人不識緩驅灰馬【吾家良馬也】入城來

○憶尊大人領省二首

一上居庸萬里心居庸關上望和林和林城遠望不見日落云明山水深

欲回蘭棹更夷猶事出沈思得自求霜雁不來書斷絕水寒煙淡倚髙樓

○憶尊大人領省二首

一聲長笛野雲秋思上髙臺最上頭紅葉暮煙人北望靑山落日水東流

一度思量一度秋一回傷極一低頭躊躕搔首無人會【一作悠悠無限關心事】待下樓來卻上樓

○拜書尊大人領省甕山原塋域寢園之壁【並序】

尊大人領省塋域在燕都面北一捨西至玉泉五里寶曰甕山寢園居在昊天罔極禪寺之右正寢去隧東北百餘步昔尊大人居臺省竟爲伴食所沮曾不得行其道之萬一屹然特立如底柱之在橫潰天下人之所共聞知者也悠悠之徒唶唶之口務欲中傷聞其橫議則必笑謂左右曰不足介意吾固知不免爲任尙輩謂班超無奇策其言平平耳若輩後必自知寧無輿論自定是非自別矣曾不數年一如所諭

太平與亂俱無象先覺分明盡有閒閒气欲常遊帝所旱霖終不沃人寰

○曉聞行宮遷居

曙色將分夢欲殘一天星斗冷闌干攬衣推枕出門去掦【掦﹕揚】子江豪怒曉寒

○惜別

憶昔相逢各少年幾臨風月醉華筵悠悠別後空回首風起楊花雪滿天

○漫興

誰曾煎得膠黏日誰解拽將繩系風豈道花枝與人面大都都得幾時紅

○信筆

自從得踐老成域曾不更登年少場空賦烏棲夜嗁曲可憐誰是賀知章

○感懷

屈盡人閒薄宦情千鍾從此一毫輕人心直要平如水水面風來更不平

○所思

望外靑山斷復連望中明月缺還圓碧雲暮合橫長笛目送歸鴻不盡天

○述所思

忍竭聲華足笑林也須當問若爲心可憐一自施行馬更說重門似海深

○自笑

獨醉仙居獨醉亭只緣耽味洗心經可能卻使談天口惟誦金人背上銘【余號酒爲洗心經】

○靑山

靑山不伴靑春老萬古千秋色自新休去西園桃李醉晚來風起易愁人

○無何醉隱

白石先生何日老靑蓮居士幾時醒若須要得畱靈景索與除憂舊福庭

○對酒吟

莫勞鄒律喚春回雪盡北山空自來還笑獨醒成底事壯懷須對酒杯開

○獨自來

日日樓頭獨自來別離情事若爲裁東風倚徧欄幹曲人在天涯回未回

○春詞二首

晚蘭香露泣愁紅睡起沈吟遶露叢蕩子不來花落去教人怎不怨東風

空恨勒花春事晚及開零落卻生嫌春風若不曾相識何事頻來揭畫簾

○初閱仙音樂

催花白雨衒芳春香濕霓裳入夢云曾是長安年少客天津橋上月中聞

○因閱樂戲贈友人

薔薇露漬霓裳潤桂子風飄月殿香猶是蛙鳴聳醉夢欲教人說是歸昌

○金樂歌

百花气色𨿽千變萬劫光陰只一般金樂旣和行樂在我將天地結心歡

○明妃二首

漢使卻回憑寄語漢家三十六將軍勸君莫話封侯事觸撥傷心不願聞

散花天上散花人誰說香名更未聞薄命換移仙壽在不須靑冢有愁雲

○徵婦怨

錦織回文織過秋千絲萬縷織成愁停梭心口私相問誰在淩煙閣上頭

◆詩餘◆

鵲橋仙

太常引

眼兒媚

木蘭花慢

○鵲橋仙【閬州得稼軒樂府全集有西江月而今何事最相宜宜醉宜閒宜睡或曰不若道宜笑宜狂宜醉請足成之】

皇都門外玄都觀裏露井樹傍歌意先生憑恁作生涯只嘲柳嘲桃嘲李酒龍歌鳳莫相回避就取逢場戲且聽人勸要推移更宜笑宜狂宜醉【古歌詞桃生露井上李生桃樹傍虫來嚙桃根李樹代桃僵】

○太常引【題李隱君文集】

扣聲寂寞播陽春看流水混行雲大雅扶輪忍顏繼齊梁后塵淸風明月四時長在光景自長新不見謫仙人更何處乘槎問津

○眼兒媚【醴泉和髙齋過煬帝故宮】

隔江誰唱後庭花煙澹月籠紗水雲凝恨錦帆何事也到天涯寄聲衰柳將煙艸且莫怨年華東君也是世閒行客知過誰家

○木蘭花慢【丙戌歲遊永安故宮徧覽太液池蓮瀛桂窟殿天香閣同坐中諸客感而賦此】

花枝臨太液解語入溫柔衒桂窟低迷天香飄蕩倒影遲畱須知畫圖難足更靑山環抱帝王州鳳吹繞瀛洲記水淺蓬萊塵揚滄海一醉都休華胥夢𨿽無迹甚鼎湖龍去水空流靑鳥不來難問玉妃幾度仙遊

◆雜著◆

花史序釋

四癡子釋

獨醉道者自警

有以擬卞彬禽獸決錄目爲請者戲爲賦此

○花史序釋

雙溪主人因移接牡丹嘗作天香臺天香亭天香園三賦後分種芍藥有芍藥花選辭三十三首由是繼編花史客有譏者曰先生平昔以意气自許而肆情花艸其負初乎主人曰子不見夫前代明君名臣髙人隱士吟詠情性體狀花卉而遊戲翰墨場者不可勝紀唐內相陸敬輿【疑下有脫字】後不著書祇爲今古集驗方五十篇示鄕人吾修花史亦將傳諸同好有何過乎客曰然則君以牡丹爲花王惟芍藥爲近侍理宜盡乎主人曰不然吾以若使靈均閱吾眾芳寧無啟予之嘆試爲吾子縷析之牡丹姿艷萬狀皆絕故以牡丹爲花王梅有和羹之任故曰梅爲上公槐爲三公之位故曰槐爲三公松有大夫之封故曰松爲大夫竹有剛毅之姿故曰竹爲毅士芍藥有近侍之稱故曰芍藥爲近侍紫薇本署以中書故曰紫薇爲中書【開元中攺中書省曰紫薇省】文冠策名於翰苑故曰文冠備翰林【唐會要元文冠花學士院有之】木筆有可書之狀故曰木筆備太史【木筆似木蘭見洛陽花木記】拒霜有捍拒之義故曰拒霜備致師【拒霜卽芙蓉也】屈軼指佞故曰屈軼維禦史平露旌政之得失故曰平露爲省政甘棗令人不惑故曰甘棗驅惑【束晳發蒙記曰甘棗令人不惑】迷谷佩之不迷故曰迷谷指南箑蒲驅殺虫蠅故曰箑蒲驅虫蠹蓂莢依歷開落故曰蓂莢知晦朔【屈軼平露箑蒲蓂莢並見天香臺賦注箑蒲卽倚扇也】照天有相日之光故曰照天直晝合昏有知時之性故曰合昏戒夜【合昏見天香臺賦注】香冠諸果之首故曰仙李司春【述異記曰仙李綠色李肇國史補云李直方嘗第果實名以綠李爲首】橊有夏景之宜故曰橊花司夏木犀專九秋之香故曰木香司秋山茶有冬日之愛故曰山茶司冬蒼官有四時不悴之色故曰蒼官總四時玫瑰薔薇寒芒健刺卒不可犯故曰玫瑰維藩薔薇維垣臺有淩霄故曰淩霄維臺【古今宮閣記云有淩霄臺】宮有望仙故曰望仙維宮【望仙花見靑州花品﹣漢有望仙宮】殿有長生故曰長生維殿【華淸宮有長生殿在金沙洞口】洞有金沙故曰金沙維洞【金沙見王文公集及梅聖兪集金沙大金沙黃金沙川金沙見花本後記】祠有王母故曰王母維祠【王母祠在玉蕊峯上酉陽雜俎云洛陽城華林園有王母桃】峯有玉蕊故曰玉蕊維峯【峯見劉賓客集云唐昌觀有之】龍香芬馥故曰龍香郁烈【龍香出海南】春鳳婆娑故曰春鳳毰毸玉女散花備見仙經故曰玉女散花【玉女花卽玉瓏璇花也】仙人承露肇自漢武故曰仙人承露【仙人香名也】葵心傾日故曰葵屍朝日之位桂自月降故曰桂卽夕月之次蓋有鳳蓋故曰碧鳳維蓋輦有鳳輦故曰金鳳維輦金蓮爲寶炬取金蓮花之制也【金蓮花炬見令狐綱傳】瑞蓮維燻炷取瑞蓮燻鑪之比也【瑞蓮香鑪前朝內有之】幌有珠幌故曰珍珠維幌繡帶若緌故曰繡帶維緌障有錦障故曰玉被維障裀有錦裀故曰地錦維裀【地錦花見洛陽花木記】仙樹可以療饑也故曰仙樹維庖帝幄之若帷也故曰帝幄維幄【幄﹕帷】棃花巫娥之名也故曰棃花薦枕席【棃花巫山神名也王昌齡詩云落落冥冥路不分夢中喚起棃花云蓋詠此也】櫻桃鄭後之諱也故曰櫻桃主中闈【櫻桃石趙鄭後之名也見崔鴻十六國春秋】萱艸宜男猶萱艸花之宜男也女貞抱節猶女貞淩冬而不凋也花事之盛在春故曰長春司花酴醿以酒得名故曰酴醿司酒【酴醿本酒名而新開花顏色似之故以爲名見一谷集中】禮尙師古故曰古度典禮【吳錄地理誌曰廣州有木名古度不花而實】樂者樂也故曰長樂典樂【唐蘇頲有長樂花賦】八仙有文昌八座之相故曰八仙侍坐【八仙花見洛陽花木記】萬年有天子萬年之稱故曰萬年稱觴而長壽仙有壽仙嘉名故曰長壽仙爲嘉賓蓮有君子之風故曰蓮爲髙士菊有隱逸之說故曰菊爲逸民蕙有佳人蕙心蕙質之諭故曰蕙爲佳人蘭有穆若金蘭友之語故曰蘭爲勝友薝卜花著釋典故曰薝卜爲禪客海棠爲花中神仙故曰海棠爲仙侶【賈耽花譜以海棠爲花中神仙】椰子有靈根飲之得醉【見交州記】故曰椰子爲醉聖【見李謫仙集】靑田核如瓠漬水成酒故曰靑田爲醉鄕【靑田見崔豹古今注曰核大如五六升瓠】酒樹花汗自成仙醴故曰酒樹爲黃鑪無患子有傳故曰無患子述其傳【李屏山有無患子傳記】楡有楡錢有楡莢錢魯元道有錢神論故曰楡兄有錢神之論﹣橘中二老後稱橘隱左太衝有招隱詩故曰橘弟有招隱之詩【樂府解題云小山之徒作招隱之賦以章其志後左太衝有招隱詩餘嘗蓄坡仙墨迹補隱二字楡兄橘弟見淮南子】水仙迹著琴曲故曰水仙弦歌【水仙操見琴書水仙花見山谷集又見張文潛集云葉如金燈而加柔澤花浮黃其幹如萱艸秋深開至來春方己𨿽霜雪不衰】海仙裊弱故曰海仙低徊【海仙卽錦帶也見王元之集】躑躅行不進也故曰躑躅徙倚【躑躅花見元微之長慶集又有紅躑躅】虞美人可使呈舞故曰虞美人呈冶舞之態【虞美人艸聞吳音則舞見沈內翰筆談】長命女可使侑尊故曰長命女爲侑尊之容【長命女又曰三春花見洛陽花木記】金錢有金錢之號故曰金錢買笑含笑有含笑之名故曰含笑承歡自碧蓮而下至乎君子皆花木花也故曰碧蓮花擁紫陽宮女玉簪錦髻四季承鮮萬葉迎春【迎春花見洛陽花木記】延嘉賓連都念時好交讓如何君子在焉梟桃厭伏邪气主殺百鬼故曰梟桃辟邪【本艸云梟桃一名桃梟】荔枝益气理內故曰荔枝理內【張曲江荔枝賦云有冬食於理百愈益气而理內】邪不能神內卽平理可謂無虞矣故曰能事畢矣

○四癡子釋

雙溪狂直之狀北山逋客之迹白蓮居士之行獨醉道者之徳相與雍容澹乎自持恃其所長多其所宜或拒或違或行或隨相忘爾汝與夫研媸气其合也道其同也磅礡爲一探其賾也索其隱也析爲四癡

○獨醉道者自警

有雙溪詩【一作棲】隱謂獨醉癡仙曰願【一作敢】以蘭臭之言書銘於君之前書之言曰夫以自然之閒气爲不羈之髦傑彷徨乎塵垢之外逍遙乎無爲之業三日月而騰光一冰霜而抱潔推斯志也信斯心也齊萬劫於一瞬甄萬物於一寫蔑抱淸風於箕穎【穎﹕潁】傲表天下於姑射者也等章甫於泥塗埒靈圖於土苴者哉

○有以擬卞彬禽獸決錄目爲請者戲爲賦此

駞性蹇而驕騾性乖而劣牛性癡而頑驢性鈍而拙奔逸絕塵騁出軌轍非所望於斯列𨿽皆可以代步之勞實匪余心之所悅也

◆贊◆

酒贊

獨醉道者自贊

醉聖贊

紅叱撥贊

○酒贊【並序】

客曰僕聞賢哲以道徳兼人未聞以酣適爲務醉隱於是懷尊抱爵延聖引賢乃爲酒贊

羲皇上世康狄未作醇徳爲酒饗道爲酌醉時以淳和味人以淡泊使耳目不營形神淡漠徳下衰澆淳散朴俶推妙理庸延來樂從事千鍾仁酬義酢委質糟邱流毒肆虐值彼殊爲尢物遇此反爲狂藥計吉凶之起造實就人之善惡無功華胥伯倫天幕純潛粹隱天民先覺近君子之醇懿遠小人之孱薄策優容於神聖審去就於淸濁朝耽暮嗜古人糟粕冀變澆俗返眞抱愨庶宣聖賢之至化罔墜文武之斯道永期美祿於天公頤養天下之衰老

○獨醉道者自贊

酒徳有頌酒鄕有記酣觴自贊四癡獨醉或設武備或修文徳足啟賢路足躋聖域

○醉聖贊

爰有大人髙蹈中區僑處無可嘉遁僊居依聖附賢味道之膄保其眞筌守其天符竊號醉聖妄稱潛夫筆耕舌織鎔經鑄書箴斥戚施規逐籧篨論削闒茸議除閃揄廱廱優優睢睢盱盱疊居遞宿仁義蘧廬以天爲蓋以地爲輿揮斥八極縱意所如不爲物炫不爲世拘雍容樂國寄傲華胥榮如辱如有機有樞樂天知命獨與道俱

○紅叱撥贊

余有良馬曰紅叱撥取韋莊紫陌亂嘶紅叱撥之語名之諸突厥部遺俗呼今之諸色桃花馬爲叱撥唐天寶中得大宛汗血馬曰紅叱撥丁香叱撥後易其名曰紅玉輦飛香輦

粵有龍子桃花秀澈鳳臆麟形沬赬汗血豎整蘭筋雙懸璧月應策騰虛希聲超折九逸失其權奇八駿驚其沒滅飛雲籋兮越絕電朝金微兮暮玉闕庶質子淵之頌人馬相得之說也【玉闕見水經注】

◆銘◆

醉吟齋銘

鏡銘

酒銘

○醉吟齋銘

形籠天地耳隔雷霆援筆輒書醉吟齋銘詩壇酒將陣相與出奇兵無何擅歡場偶戰拔愁城

○鏡銘

應物無私不言善應黑白自證妍媸自定肝膽可呈衣冠可正亮聖人之存誠其用心也如鏡

○酒銘

維主養生擒姦奉公洋洋聖徳蕩蕩神功宛然金液穆若春風是以被其澤者必自化於醇醲【唐子西號酒爲齊物論余號以養生主神聖功用無捷於酒】

◆頌◆

聖壽頌

有以靈壽木爲王子壽者輒獻頌曰

○聖壽頌

鶴髮孤臣拜手稽首長跪稱觴金液玉酒竊比華封祝聖人壽天齊其長地等其久

○有以靈壽木爲王子壽者輒獻頌曰

時好古度無患君遷靈壽君子長生萬年【注孫綽子曰北阜有木焉名曰時好吳錄地理誌曰廣州有木名古度不華而實纂文曰無患木名也崔豹古今注曰此木爲眾鬼所畏取此木爲器以厭卻邪魅故號無患劉欣期交州記曰君遷樹名也魏王花木記曰君遷細似甘蕉子如馬乳前漢服虔注曰靈壽木名也山海經曰廣都之野靈壽實華晉宮閣名曰君子樹名也廣志曰君子樹如聖松洛陽記曰光明殿前有長生樹鄴中記曰世謂西王母之長生樹晉宮閣名曰萬年樹名也華林園有萬年樹】

雙溪醉隱集卷六

●原跋

雙溪一代佳公子也蚤歲作詩有聲每一篇出輒誦人口遇得意處不下古手此蓋天機穎脫有不可掩者使然也是歲秋八月以詩近百篇寄趙虎巖虎巖趙君詩人也見之擊節賞嘆以謂天下奇才而欲板行一新耳目焉而屬予題其後或者曰及公之少作其可乎予曰不然昔唐元微之有代曲江老人百韻及淸都夜境等篇至於元和中李長吉髙軒過二公之作皆年未及冠今在集中數百年閒孰能以少壯爲辧而少之邪言詩者不當以區區歲月計其工拙矣歲次甲寅季冬二十有五日木庵老衲性英題

嘗觀雙溪詩气體髙遠淸新絕俗道前人之所不道到前人之所不到情思飄如馭風騎气眞仙語也彼騷奴詩偸安識所謂神者每以不多得爲恨今年秋八月承寄僅百篇於趙虎巖光祖不敢珍藏祕惜乃復刊行之以新世欲見而不得者此可與奪標掣鯨手道難爲餘子言也王萬慶跋

光緒十六年門人江陰繆小山編修從江左入都鈔得此集以其足與湛然集相配尢有資於元史也亟命工鈔之手校一過所謂如掃落葉愈掃愈多旣無別本可對姑以意攺定而已是集之貴在於考證元人輿地非以文詞爲重吾意如此故凡屬地名必以史文校之若文義則以愚意攺定之取雅協足矣不必原文定如是也與地惟館臣當年校正時攺本多有不可尋求原文者原文出永樂大典近來大典多爲書辦竊去流出外洋或散落民閒不可蹤迹可慨也已順徳李文田記

