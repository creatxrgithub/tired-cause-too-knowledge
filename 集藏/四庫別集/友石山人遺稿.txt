友石山人遺稿﹝元﹞王翰撰

欽定四庫全書

集部五

友石山人遺稿

別集類四

元

提要

臣等謹案友石山人遺稿一卷元王翰撰翰字用文其先西夏人元初從下江淮授領兵千戶鎭廬州因家焉翰少襲職有能名累遷江西福建行省郎中陳友定畱居幕府敬而憚之表授潮州路總管兼督循梅惠三州友定敗浮海抵交趾不果屏居永福之觀獵山著黃冠服者十一年洪武間辟書再至翰以幼子偁托其故人吳海遂自引決翰本將家子志匡時難不幸遭宗邦顚沛其慷慨激烈之气往往托之聲詩故𨿽篇什無多而沈鬱頓挫凜然足見其志節如題畫葵花云憐渠自是無情物猶解傾心向太陽送陳仲實還潮陽雲歸去故人如有問春山從此蕨薇多大都憔悴行吟不忘故國其絕命詩云昔在潮陽我欲死宗嗣如絲我無子彼時我死作忠臣覆祀絕宗良可恥今年辟書親到門丁男屋下三人存寸刃在手顧不惜一死卻了君親恩則於死生之際明決如此亦可知其志之素定也顧嗣立元詩選僅載翰詩二十七首此乃其子偁所輯凡諸體詩八十四首前有陳仲述序後附志銘哀詞等七篇皆吳海所作已別載海所作聞過齋集玆不具錄云

乾隆四十六年十月恭校上

總纂官臣紀昀臣陸錫熊臣孫士毅

總校官臣陸費墀

●友石山人遺稿序

詩者聲之文也本於內而發於外者也仁義之發醇以正忠憤之感激以烈驕侈之言滛放僻之辭誕豈偶然之故而已哉粵自唐虞聖神以敬畏一心發而爲賡歌愼念之語成周君臣以中正一理敷而爲皇極敷言之教下逮乎三百篇之制或沨沨乎正音或末響之流變皆非有出於人心之外也戰國之間屈平氏以其忠憤奮激之心一寓於離騷之作炎漢以降蘇武諸葛亮以其忠直義勇之气再變而爲五言之體昔淵明得其沖淡自然之趣唐少陵寓其忠君憂國之誠又豈有出於是心之外哉洪武庚午餘來閩郡庠生王偁奉其父友石山人遺稿謁予請序其首予觀其詩毋慮百餘篇而詠於感慨者極忠愛之誠得於衝澹者適山林之趣已心異之而未知其詳及取其自決一首讀之凜然如秋霜烈日之嚴毅然如泰山巖巖之象出處之分明死生之理得然後知其嘗任於勝朝而秉義於今日故凡其所作皆心聲之應而非苟然炫葩組華者比且徵余向之所云者爲益信也噫觀是篇者固可以求其心尢當以景其行則可以相忘於言語之外矣於餘言何有哉因其請之勤而感其辭之寓遂書以歸之山人名翰字用文友石蓋其自號也時仲春初吉前進士監察禦史廬陵陳仲述序

●欽定四庫全書

友石山人遺稿

﹝元﹞王翰撰

○五言古詩

送別劉子中二首

幽蘭抱貞姿結根巖石中猗猗泛叢碧及此春露濃君子每見取眾艸羞與同當爲王者香揚芳待淸風撫琴起長嘆曲盡情未終

執手寒江濱慷慨難爲別豈無楊柳枝零亂不堪折鴻雁西北來嗷嗷唳晴雪陽和忽已暮旅況轉淒切誰憐蘇子卿天涯持漢節

題南塘喬木圖

南塘有喬木偃蹇盤空陰始驚鸞鶴羣再聽蛟龍吟歲暮霜雪繁感觸一何深明堂不見取老大多苦心春風田裏間楡柳空成林按圖爲君歌聊爾寫徽音

題潮州鳶飛魚躍亭﹝在郡學東﹞

虛亭倚危磯蒼莽澹無迹幽人時往來濯足坐苔石芰荷露涓涓蒲葦風淅淅物性機盡忘上下皆自適遙峯敞空翠落日洞深碧悠然一舒嘯造化亙今昔聖門竟淵邃世路何逼仄遐哉古人心日暮坐相憶

途中

萬物皆有托我生獨無家蔓艸野多露眇眇天之涯親戚不在旁更與奴僕賒落日下長阪悲風捲驚沙林依避猛虎郊行畏長蛇封狐逐野鼠跳踉當吾車村墟四五聚索莫集昏鴉方投異鄕迹又悲逺城笳撫劍向夜起中心郁如麻微軀焉足惜天道良可嗟云漢念乖阻道路日已遐去去復何極爲君惜年華

送鎖子堅北上

亂象旣無已中心恆不夷翩翩南林鳥厲翮無所依念子將焉如慷慨與我辭西北有名將世秉仁義麾壯哉國士心嘉會良在玆江漢有舟楫梁楚多旌旗時焉不我與言念渇與饑明良際昌運允稱平生懷

與和仲古心飲酒分韻得詩字

淵明歸去時不作兒女悲視世如浮雲出處得所宜有酒但歡飲戚戚欲奚爲斯人不可見載歌停雲詩

題棘石圖

烈風號中林極目盡荊棘離離寒月秋莽莽古原夕冥鴻振髙翮鷦鷯翳深迹柰此貞固姿蒼茫更秋色

友漁樵者詩爲林伯景賦

至道久湮蕪浮生自勞苦鴟鴞甘鼠帯鸞鳯畏羅罟伊人秉幽志夙昔陋珪組顧此山水間悠然笑容與短笛入空林方舟向深渚白雲時滿襟淸漪或盈屨長嘯涼風生徘徊新月吐行歌卽宇宙醉臥無今古何由升杳冥聊復謝巇阻

題醉道士圖

楚澤多荊榛昆侖植瑤艸化工運神機何物爲醜好形骸俱已忘希夷卽爲寶飄然來丹丘相逢過蓬島簮裳一邂逅壺觴恣傾倒顧爾此日醇浣予百年抱同醉無所知後此天地老

寫望云圖寄溫陵劉子中

開窓見停雲美人別經載以玆一時意聊寄千里佩曖曖春復深悠悠歲云邁遲爾浩蕩心空山日相待

題菊

我憶故園時繞籬種佳菊交葉長靑蔥餘英吐芳馥別來二十載粲粲抱幽獨豈無桃李顏歲晚同艸木及玆覩餘芳使我淚盈掬離披已欲摧瀟灑猶在目雨露豈所偏歲月不可復歸去來南山餐英坐空谷

和鄕友程民同會龍山畱別韻

相思樂未終憂心亦何苦翩躚鸞鶴羣牢落麋鹿伍緬懷駕輅車伊昔事戎府王事多險艱跋渉幾風雨看劍思躍龍登墉气摧虎柰何向中道山川竟修阻及玆展良覿澄秋碧江滸雲山寄徜徉煙蘿暫容與相投旣不厭感慨獨懷古長風起疏林寒色落芳渚廣筵促鳴鵾泠然奏飛雨雲霄浩無涯去去但凝佇

龍山月夜飲酒分韻得樹字

薄暮淸興嘉涼風集髙樹須臾明月生淸光在樽爼池空河影涼石冷苔色古列坐當前墀杯行不煩舉野庖具山蔬稚子薦雞黍晴峯餘靄收宻竹殘露湑驚鵲翻夜巢流螢墮前戶良時念暌離觸物感所寓坐待河影流疎鐘遶林曙

秋懷

懸門扶桑弧丈夫四方績柰何中險艱零落苦相失涼風天際來庭艸淒以碧嗷嗷雙飛鴻宵徵度寥闃物性旣如此予玆念何適寒聲在衣巾心煩百憂集美人隔天涯佳期阻良夕鼎湖詎可招巫咸已難卽孤憤不自聊長歌振巖石

月夜坐悠然軒有懷

明月照我懷閒窓共幽賞泠泠萬籟秋靜夜發淸響山川日修阻之子獨云往長歌耿不寐相思逖遐想

題溪山春曉圖

好山淩逺空初日散晴旭繁花點殷紅柔條媚新緑遊魚戀芳藻鳴鳥出深穀物情適初性一覽咸所觸寄謝桃源人從玆仰芳躅

雪林爲栢上人賦

朔風生沍寒瓊瑤徧山川日夕天雨花蒼然祗樹園大千開淨域一髮無垢氛熱惱頓消息超然謝塵喧靈臺澹明徹庶極眞空源

○七言古詩

挽疊漳州

黒云壓城天柱折長烽夜照孤臣節劍血飛丹气奪虹銀章觸手紛如雪丈夫顧義不顧死泰華可摧川可竭蕉黃荔丹酒滿壺千載漳人酹嗚咽

挽栢僉院

栢君挺挺英雄姿出佐薇省丁時危愁聞西淛已瓦解江南民命猶懸絲樓船一旦下江水殺气兵氛壓城壘大臣夙駕思棄城戰士魂銷將心死臣𨿽力困肝膽存臣當殺身思報恩誓將一木支頹廈肯豎降幟登轅門人生恩愛豈不顧詎忍貪生負天子半空煙漲樓宇紅盡室魂飛劍光紫嗚呼气分光嶽臣道衰賣降授節紛陸離巍巍廊廟已如此扶持世教非公誰扶持世教非公誰

自決

昔在潮陽我欲死宗嗣如絲我無子彼時我死作忠臣覆祀絕宗良可恥今年辟書親到門丁男屋下三人存寸刃在手顧不惜一死卻了君親恩

○五言律詩

送陳同僉

馬首出城東將軍膽气雄旌旗明苦日笳吹動悲風早雪三邊恨寧誇百戰功相期春艸色處處凱歌同

送張子方之江西掾史

自脫京華服知君嘆索居海隅淸宦在天上故人疏掛壁空長劍探囊得素書更陪驄馬去西望復何如

和徳安允恭韻

亂離傷別久愁病入新年行斾驚戎幕殘經罷講筵山河空有恨桃李漫爭妍馬首春風裏期君早著鞭

重到龍泉寺有懷秋谷上人

舊日經行處重來倍寂寥諸天燈冉冉一徑雨蕭蕭壁蘚經春合臺花逐夜飄不知飛錫處惆悵采蘭苕

畱別古心淳上人

白社交遊少惟公卽舊知機閒同嗜酒趣合共耽詩淪落三生話蒼茫百歲期空持匣中劍日暮竟何之

山居春暮偶成

水气掩蒼扉蘿香織翠微洞回云到少地僻客來稀野鳥傷春去楊花作雪飛秪因飄泊久對此也沾衣

逰枕煙寺

石磴招提古松蘿暝不分排云雙樹轉隔水一鐘聞林影疑殘雨山光倚夕曛醉來歸路逺秋思正紛紛

故人遂初過山居

秋气誰相問荒居懶閉門劍歌雙鬢換國步寸心存漫寫當年事偏驚此日魂風流非舊日有虱對誰捫

題畫寄會稽胡溫

秋聲無逺近隱處入雙松落景明寒渚虛煙暝逺峯孤舟淸夜笛何處暮天鐘不識山陰路蒼茫翠幾重

夜宿洪塘舟中次劉子中韻

勝地標孤塔遙津集百船岸回孤嶼火風度隔村煙樹色迷芳渚漁歌起暮天客愁無處寫相對未成眠

山房秋夜寄魯客

寂寞山居悄相思望轉迷江空寒雁落樹盡暮云低生事悲秋艸交情憶剡溪西齋愁不寐風雨共淒淒

江上醉歸

江邊日日醉應被野鷗猜潦倒依芳艸猖狂藉緑苔杜陵非嗜酒彭澤豈耽杯近是飄零客愁懷彊自開

聞性空居士病愈

問訊維摩室秋深病稍除翻經仍傍暖補衲乍臨虛寂寞思聞楚暌離嘆索居西來同逝水不肯寄雙魚

題畫小景

萬籟秋聲近雙峯宿靄收江涵林影碎野接曙光浮蘿薜通書幌鶯花避釣舟由來揚子宅寂寞閉丹丘

到家

冒雨離家去今朝江上回妻兒憐我醉懷抱爲誰開山谷多豺虎田園半艸萊生涯無可問不惜坐蒼苔

龍湖夜泊

小舟眠不得起坐待潮生露淺壺觴盡江澄巾屨淸沿沙余鳥迹隔水逓鐘聲悄似金山夜相看月正明

春日客至

日暮滄江上收綸坐石磯爲憐霄漢客暫解薜蘿衣雨過苔初合云深蕨正肥相看俱白首誰道故人稀

春暮約魯客遊鴈湖

桂樹淮南隱緘書喜見招幾年悲落魄今日任逍遙擢秀名空在搴芳趣轉饒也知簮組累不似學漁樵

挽古心淳上人

飲盡杯中物西逰竟不歸孤墳誰掛劍老淚獨沾衣夜月疑禪幻春云想錫飛東林詩社在寂寞似君稀

遊鼓山靈源洞時澄明景霽入望千里徘徊自旦至夕值月上聞梵聲泠然有出塵之想

旭日照髙岑天風振逺林不因滄海色那識白雲心寶樹空香滿珠林積翠深坐來明月上何處起潮音

晚眺次林公偉韻

偶信東山屐尋幽到翠微白雲空野樹紅葉戀斜暉岸落潮初滿天寒雁未歸風塵江海徧不上野人衣

送心泉疑上人遊方

不住孤云迹茫茫萬里程澄心窺妙道棲幻抱幽情錫度秋應盡經餘月正明諸天參禮徧石上問三生

秋懷次韻

解印歸來晚茅齋病未除窮愁鄰桂樹歸興托鱸魚久歷羊腸險難通雁足書秋風正蕭索不似故園居

題怪石圖贈異上人

靈山一片石蒼莽起秋聲願以中流險能同砥柱平色憐蒼蘚合根帯白雲生終日頭空點誰能辧爾情

懷云臥軒上人

江上一爲別令人長憶君碧虛燈影送淸籟梵聲聞月落林扉靜潮回島嶼分何時髙閣上對臥碧山云

九日客楊隑

楊隑逢九日寂寞倍思家俗士不解飲濁醪何處賖空山悲落帽短鬢懶簮花不見南來雁新愁未有涯

○五言排律

重陽後寄林君佐

秋度重陽盡寒隨夜雨來菊荒陶令宅云暗越王臺戰伐行人苦誅求寡婦哀濟時無上策尸位愧庸才北去瞻天逺南逰指日回客愁長自寫鄕思不堪裁海上云千疊生前酒一杯相思存潦倒逺別漫徘徊佇看淩霄翮春風到上臺

挽邊懶懶道人

四明邊道士狂似賀知章結客遊千里看花醉百場越談多慷慨楚舞獨徜徉翰墨南宮趣襟期北海鄕看云時並屐貰酒每探囊蕙佩靑山影芹羮碧澗香交情期管鮑人事等參商入望迷雲樹相思見月梁三生空指日兩鬢各成霜百粵淸遊地懷君一斷腸

挽胡尊道溫

我憶酒中仙吟詩動百篇杯多天不惜名在世空傳已闕招陶社空回訪戴船疏狂誰得似索莫竟堪憐蹤迹江湖滿交遊歲序遷辭家頻萬里作客向經年病臥滄江上魂飛瘴海邊悲歌臨舊業衰影隔重泉有母存鄕曲無兒埽墓田平生與我厚逺沒賴誰全舊事驚殘夢新阡已斷煙逝川何日返那得不澘然

○七言律詩

聞大軍渡淮

挾策南遊已十年夢魂幾度拜幽燕王師近報淸淮甸羽檄今當到海壖妖气蒼茫空獨恨生民憔悴竟誰憐廟堂早定匡時策我亦歸耕栗裏田

夜雨

官舎人稀夜雨初疏燈相對竟何如乾坤迢遞干戈滿煙火蕭條里社虛報國每慚孫武策匡時空艸賈生書手持漢節歸何日北望神京萬里餘

懷秋谷肅上人

我把一麾江海去上人只履竟西歸三生寂寞煙霞淡雙樹飄零故舊稀季札有懷空掛劍大顚無處更畱衣累累荒塜悲風裏淚灑空山送夕暉

過化劍津有感

寶劍沈沙世已傾千年波浪未能平空餘故壘鄰滄島那復雄兵出郡城淮上何人祠許逺海中無客塟田橫夜深有气幹牛斗灑淚空含萬古情

山居喜劉子中見過

幾年江海厭風波千里雲林竟若何爲喜故人深赴約不辭此日逺相過鳥啼芳徑春應盡花落名園艸漸多世事紛紛那可問與君對酒且髙歌

次子中韻

遙憶韓山登覽處故人離別動經年南遊似入三湘道北上空瞻萬里天花徑春風聨袂出郡城夜雨促燈眠夜來獨上髙樓望劍气蒼蒼北斗邊

會故人程民同

憶昔交遊多感慨別來世事幾浮沈王弘不識淵明趣鮑叔能知管仲心江海有懷悲故國風塵無處問歸音相看日暮東流水白髮羞爲梁父吟

寄別劉子中

問君西去與誰親吳楚山川滿目新賈傅有才終大用杜陵無計豈長貧鳯凰臺古思明月采石江空夢白蘋幾欲西風斟別酒不堪零露滿衣巾

遊雁湖

雁去湖空野水深秋風吹客上遙岑丹楓盡逐孤臣淚黃菊空憐處士心雨後諸峯浮夕靄霜前一葉送寒陰停車欲問當年事尺素何由到上林

江海風波浩不收卻來此地駐淸遊上方樓閣通三島別墅煙霞卜一丘書斷雁歸沙塞逺丹成龍去鼎湖秋悠悠此意憑誰問陳迹空餘萬古愁

寄陳仲實

一徑荒蕪負幾秋異鄕書劍尙淹畱陶潛解印投閒去阮籍耽杯盡醉休歲月東來空冉冉江山北望自悠悠短歌無那相思處滿目風塵倦倚樓

和馬子英見寄韻

十年流落向炎州判與劉伶作醉遊望國孤忠徒自憤持身直道更何求浮雲往事驚春夢落日窮途起暮愁賴有故人相憶在徧題尺牘海西頭

和魯客見寄韻

故人相約碧溪行風雨何期別恨生逺樹白波孤棹沒空林黃葉宿寒輕謝公獨得東山趣鄭子應慚谷口耕安得手杯同潦倒逺尋瑤艸到蓬瀛

春日雨中卽事

京洛繁華事已違懷人竟日掩空扉望迷楚岫聞啼鴂思入秦州怨落暉野館蕭條芳艸合寒江寂寞暮雲飛落花片片隨流水惆悵關河淚滿衣

立春日有感

故國棲遲去路難園林此日又冬殘天涯往事書難寄客裏新愁淚未幹臘雪漸隨芳艸變東風猶笑布袍單堤邊楊柳開靑眼肯傍梅花共歲寒

春日遂初居貞見訪

東風吹雪正紛紛江上離居欲斷魂白髮故人緣艸徑錦袍公子欵蓬門淒涼久負東山屐牢落須傾北海樽相對不堪悲往事渡頭燈火送黃昏

秋暮會古心上人

逺公與我雲間別幾度西風海上秋白髮時來還自笑靑山歸去與誰遊薜蘿久負孤燈夢猿鶴應同兩地愁相對空林今夜月淸光遲爾少淹畱

挽子中劉別駕劉君

自是南州彥嗜酒吟詩興獨狂不以長鯨浮采石卻緣孤雁沒蠻鄕經綸事業誰堪擬金石交情我最傷料爾賢郎多少恨獨收遺骨返衡湘

○五言絕句

晚宿楊隑舟中懷魯客

螢度星依艸鷗來雪滿汀故人不可見天際亂山靑

題邊道人小景

扁舟湘浦外茅屋輞川西冉冉春將盡滄洲杜若齊

題溪山風雨圖

紫壑秋聲滿滄洲野水深孤篷何處客相對共沈沈

題風竹

月色不可埽秋聲何處聞不應仙佩集翠影亂紛紛

○七言絕句

送顏子中使廣州

使君捧檄度南關逺布天威廣海間爲問故人孫內史翩翩劍佩幾時還

題畫葵花

上苑餘春輦路荒芳菲落盡更堪傷憐渠自是無情物猶解傾心向太陽

寄蔡司令

十年海上舊郎官白髮相期歲欲闌處處風塵猶在目歸來何日共綸竿

別後升沈事幾多故人心事竟如何落花啼鳥春無賴莫遣風光笑薜蘿

新春寄魯客

雪後梅花幾樹開故人忘卻剡溪來東風獨倚孤舟興芳艸靑靑送酒杯

題邊道士小景二首

碧松陰底大江邊兩岸猿聲更悄然落日亂雲迷逺近無心重理釣魚船

前山漠漠水迢迢卻倚朱弦思寂寥鳯鳥不來春已暮望將一曲寄虞韶

題敗荷

曽向西湖載酒歸香風十里弄晴暉芳菲今日凋零盡卻送秋聲到客衣

和吳升甫見寄韻二首

楚澤蒼茫帯夕暉暫投簪佩上苔磯孤云不解離情苦猶自紛紛上客衣

短籬黃菊正蒼蒼客路西風兩鬢霜誰信義熙年後筆獨能千古弔餘芳

送陳仲實還潮陽

十年海上賦離歌今日臨岐柰別何歸去故人如有問春山從此蕨薇多

題雲松野岸

逺山積翠白雲多揚子幽居隱薜蘿一徑松陰春寂寂朝來載酒幾人過

九日寄魯客

黃花錦樹碧江濆笑把萸杯獨憶君日暮西風還落帽風流那似孟參軍

寄方中上人

竹徑柴扉客過稀落紅滿地緑依依懷人獨立滄江上幾度扁舟興盡歸

次居貞見寄韻

君去溪山趣亦稀晚來空翠正霏霏多情只有梅花樹滿路淸香送客歸

題畫山水

野竹蕭蕭一徑深茅齋低結小山陰楓林又逐秋風老惟有孤云似客心

友石山人遺稿

