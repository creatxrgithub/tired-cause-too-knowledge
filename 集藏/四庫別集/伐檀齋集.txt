伐檀齋集明張元凱

提要原序卷一卷二卷三卷四卷五卷六卷七卷八卷九卷十卷十一卷十二諸名家贈答詩

提要

《伐檀齋集》十二卷﹐明張元凱撰。元凱字左虞﹐吳縣人。以世職爲蘇州衛指揮﹐再督漕北上﹐自免歸。少受毛氏詩﹐折節讀書﹐寄情詩酒。王世貞常序其詩﹐比之於沈慶之﹑曹景宗。及元凱歿後﹐世貞曝書﹐得其行捲﹐自嘆知之未盡﹐復作詩以酹之。今並載四部稿中。其詩大抵推陳出新﹐不襲窠臼﹐而風骨遒上﹐伉壯自喜﹐每淵淵有金石聲﹐所作西苑宮詞﹐靜志居詩話謂其髙出世貞之上。他如北遊諸律﹐亦多不失矩矱﹐蓋其才華本富﹐又脫屣名利﹐胸次曠夷﹐故當瑯琊歷下之派盛行﹐而能不囿於風气﹐宜世貞之心折不置矣。

原序

余所善張將軍﹐居平吶吶﹐若不出口﹐而其勒悍卒﹐挽彊弩﹐躍馬顧盼﹐有慿陵廣武意。至於命親﹐知浮大白﹐鯨吸牛飲﹐飛不及停﹐居然髙陽酒人也。酒後耳熱﹐慷慨談說天下事。或意有所不可﹐白眼罵坐﹐皆稍稍避去﹐其人當不能爲詩﹐卽爲詩﹐而得一二易水語﹐髮立骨飛﹐以附於燕趙之後止矣。顧其所讀書必西京後﹐而開元前。其於格﹐務躋於武徳貞觀﹐而稍稍柔之﹐以齊梁之月露﹐其語務出於不經人道﹐寧有瑕璧﹐而無完珷玞﹐此語之在天地﹐人人能得之﹐然亦人人耳相剽﹐若太倉陳陳相因矣。汰而使之﹐精創而使之新﹐非有沈深劌刻之思﹐未易致也。今舉其所謂精者﹑新者﹐不以歸他人﹐而歸之張將軍然乎否也﹖嗟夫﹐士固不可皮相也﹐吾居恆怪。夫脫冑珥貂者﹐例不能爲文﹐語卽有之﹐而若沈始興之授口﹐曹竟陵之險步﹐偶然之所發﹐亦噏囈幸中耳。前僅一孟徳﹐後僅一處道﹐光彩瑯瑯﹐戈戟間若盤龍之正始風流不旋踵而以文敗矣。今天下幸承平無事﹐故張將軍不治兵﹐而得以其間治詩﹐第僅能以一詩人名張將軍﹐而所謂勒悍挽彊﹐顧盼慿陵之態﹐斂之乎伊吾囁嚅之地而已矣。然使張將軍而以一詩人名於天下後世﹐彼固甘之。何者﹐彼睥睨於其僚捨﹐而數從余於東海上﹐不以余之侘傺齷齪而有倦心意者﹐其有眞嗜也。將軍名元凱﹐嘗督運爲千艘帥﹐再掌衛篆。詩凡十二卷﹐名之曰伐檀集﹐蓋以其齋故云。萬曆戊寅歲長至日﹐弇州山人王世貞元美撰。

卷一

五言古詩

雜詩二十首

時序有代謝﹐晦朔若循環。靈景歘以馳﹐六龍杳難攀。舜華曜曦林﹐蜉蝣息夕寰。流運感人思﹐履世云孔艱。菌芝想霞外﹐孔翠悲籠間。棲遁托素業﹐韜精保朱顏。迅彼云螭駕﹐遲爾冥鴻還。長揖當塗客﹐去矣歸空山。

閶闔有髙樓﹐巖巖臨萬雉。財賦五都雄﹐聲利三川侈。千花含碧城﹐九衢回緑水。拂云韶頀音﹐照地明光綺。我世授一廛﹐蓬蒿吳趨裏。閉戶歳月深﹐涼風日夕起。馳光娛樂散﹐幻景繁華徙。至哉物外遊﹐超然忘所履。

大運若轉轂﹐鴻鈞回化光。窮達須有命﹐順時以行藏。君子或豹變﹐大人或龍翔。誰爲鼔其機﹐所過神無方。南箕下人間﹐帝命弼有商。何知肖形者﹐宛在版築傍。濟旱霈霖雨﹐調元攝陰陽。乃識宇宙事﹐固吾分所當。

吾友好名士﹐居然抱明哲。碩人賦考盤﹐圭組良不屑。朝刈中原葵﹐暮采西山蕨。陟嶺髙云旋﹐濯水空潭澈。白璧不可爲﹐寧以靑蠅缺。皎皎機上絲﹐豈同緇塵湼。獨有孤松樹﹐蒼姿照白雪。異彼夭桃花﹐甘以色取恱。

毀譽不可校﹐榮顇安能期。飄風逐浮雲﹐怳惚萬象移。頭白失塞馬﹐衣文附靈犧。不爲智者慮﹐則爲達士嗤。名勲蓋一世﹐世攺人不知。區區千金子﹐徒戒垂堂爲。矧乃艸莽間﹐暫借鷦鷯枝。得酒盡舒嘯﹐短鬢春風吹。

天上白玉虹﹐延袤十萬里。昭回下紫溟﹐飛來跨瑤水。仙人挾之遊﹐飄颻靡所止。祖騫尋河源﹐浮槎適孔邇。長揖銀漢間﹐相遺赤虯履。乃飾雙明珠﹐加緣五色綺。提攜未輕著﹐納令授孫子。千載俟風雲﹐一附鸞鶴起。

英雄樹大業﹐端倪莫可循。出處更險夷﹐變化驅鬼神。釋來有莘野﹐投竿渭水濱。潛龍豈久淹﹐躍淵始見鱗。落落屠與釣﹐相繼擁朱輪。尺蠖具至理﹐其屈求以伸。蠛蠓能飛揚﹐靈貴矧乃人。大禹惜寸晷﹐分陰當自珍。

楚人云千金﹐不如布一諾。由也以片言﹐折獄良不錯。忠諒在人耳﹐隠然聞諤諤。對談恆借軀﹐萬乘遺如屩。所以國諸侯﹐不負布衣約。意气吐白虹﹐千尋走寥廓。今人徒囂囂﹐此道委溝壑。仲連寧蹈海﹐豈獨秦風薄。

涼風起昨夜﹐大火忽西移。蟋蟀啼近牀﹐流螢飛入帷。白髮竟盈把﹐丹砂尙無期。朝散陸賈金﹐暮披張衡詩。四愁郁不開﹐萬金亦奚爲。嘆息竟無語﹐俛視川波馳。孤懷易成感﹐失路多所疑。朝緋猶可典﹐日日傾芳巵。

屏居臥南岡﹐策杖遵行葦。涼風吹絺衣﹐澄江澹生朏。縱睇秋旻髙﹐雲英何韡韡。感時鳴蟋蟀﹐閱世遺葑菲。鶴豈願乘軒﹐龜且聊曵尾。侘傺辭帝閽﹐偃蹇伴山鬼。龎公荷耒耜﹐君平謝筐篚。白首抱明徳﹐斯人豈不偉。

玄霜凋碧艸﹐熈陽媚紅芳。地道順天施﹐不違物理常。蛾眉對尊酒﹐螓首臨鏡光。彩樹棲鸑鷟﹐緑波蕩鴛鴦。榮華銷逝景﹐娛樂安久長。南山孤生栢﹐結根丹崖傍。貞幹回造化﹐葉葉生馨香。願借黃鵠翼﹐與之同頡頏。

朝爲淸廟詩﹐暮作明堂賦。賦剪秋空云﹐詩濯錦江露。織成文綺霞﹐掛在珊瑚樹。聲價比南金﹐光耀掩大璐。緘之贈所知﹐無媒得君路。從玆失顏色﹐颯如枯蓬暮。遂令棄中衢﹐咄嗟誰復顧。楊意若可逄﹐薄言一往愬。

仙人佳何許﹐迢迢白玉京。弱水懸碧海﹐赤城淩太淸。昨遇壺中公﹐引我接容成。倒著蒼鳧舄﹐橫吹紫鸞笙。泠然飲一勺﹐丹液融金莖。手拈贈三花﹐回車下蓬瀛。歸來見鄕井﹐偪促還自驚。招邀向時鶴﹐跨躡遊八紘。

灼灼芙蓉花﹐開在秋江側。彷佛臨鏡妝﹐嫣然好顏色。美人日暮來﹐搴裳嬌無力。甫采聊自佩﹐再采還自匿。欲以寄逺人﹐明我長相憶。浮雲天外馳﹐長江限南北。搔首無一語﹐仰看雙飛翼。踟躕怯獨歸﹐煙水微茫黑。

結髮慕遐躅﹐息駕懷幽奇。去來山林客﹐寤寐濠梁期。岸沙皓明滅﹐陂岡郁參差。坐弄霞上月﹐載采巖下葵。野酌艸昧中﹐素襟松風披。蹈海魯仲連﹐逃山介子推。遺榮終自愛﹐任智亦何爲。向來冥寂意﹐惟有孤云知。

有士客長安﹐三冬有旨蓄。射策苦不收﹐歸來臥空谷。對我長歔欷﹐悲風生林木。未得平津延﹐已見咸陽逐。一言足取相﹐奚必三千牘。無歌可指鳯﹐有賦元因鵩。彷徨亦何爲﹐惟共窮途哭。展也詩人言﹐蔌蔌方有谷。

雨散無聚時﹐河奔無還流。歳月不我與﹐逝矣難再畱。隙駒眞促景﹐富貴焉可求。欲追淩風翮﹐雲中無輕舟。衛霍甫靑鬢﹐功業等山丘。廣也七十戰﹐白首不得侯。成固由天幸﹐敗亦匪人謀。嗟嗟惜日短﹐秖爲達士羞。

吾祖產濠梁﹐偶成風雲會。潛壑攀飛龍﹐薄海生霖霈。底定錫大封﹐驃騎功居最。桓桓鎭南國﹐天子賜旌斾。祇受不世賞﹐山河元礪帶。本從代邸功﹐汗馬同丰沛。瓜瓞延秦吳﹐兩地濫冠蓋。煢煢余小子﹐歳月微祿賴。

東海有佳人﹐矯矯雲中姿。回翔自千仞﹐翻然斯來儀。光彩照四極﹐聲華馳九夷。鳯凰世希有﹐眾人乃見疑。歸巢弇山顚﹐孤蹤蓬瀛期。曰余久沈冥﹐附翼驚以嬉。遺我緑綺琴﹐飲我白玉巵。巵酒良取醉﹐琴調罕所知。

冥鵠恥淹棲﹐良駟喜超軼。出門聊顧盼﹐歳月眞如失。春陽麗其暉﹐秋霜淒以瑟。俯仰二十年﹐浮沈如一日。貞士黃口讒﹐淑女蛾眉嫉。甫動季鷹思﹐再被展禽黜。苔繡芙蓉匣﹐雀羅蓬蒿室。所有金僕姑﹐已換銀不律。

覽古詩十首

弱冠厭經學﹐夙抱四方誌。慷慨少年場﹐遊談古人事。列國稱豪雄﹐翩翩公子四。並負絕世資﹐矧藉王公位。而何多窮交﹐不棄抱關吏。攬轡驕顧盼﹐抱劍同寢寐。籌劃總若神﹐肝膽良可視。踴躍赴人急﹐湯火敢言避。斯人忽千秋﹐末由一附驥。結客固有心﹐食貧乃憔悴。

邯鄲得和璧﹐居然啟秦釁。宦者薦舍人﹐持獻蹈白刃。卻立竟不前﹐睨柱久不瞬。彼負連城約﹐我以空手進。明月藏在懷﹐飄風歸何迅。崤函百萬師﹐敢奪匹夫信。始著章臺名﹐終善澠池儐。鼔瑟不能辭﹐擊缻彊相引。一人气奮揚﹐一國威自振。犬子成都生﹐矢心良慕蕳。

主罕能知人﹐士實感知已。所以古豫讓﹐報仇良不止。一入塗廁中﹐再出隠橋涘。漆身若被繡﹐吞炭若饗簋。大義激其仇﹐仇衣惠然褫。所爲𨿽極難﹐所志在必死。死者已無後﹐死亦何爲爾。烈士固有心﹐存乎上所使。儻彼筮仕初﹐卽遇以國士。將報智伯者﹐而報中行氏。

秦人謀席捲﹐六國俱吞聲。季子起閭閻﹐鼔舌能傾城。揣摩天下事﹐了若指掌明。連親從自合﹐投隙離其衡。廿載函谷關﹐晏然無甲兵。計劃良亦偉﹐權變業已行。惜哉侈金多﹐所至令人輕。卒被反間死﹐夙昔空營營。不肯帝秦者﹐齊有魯先生。功成不受賞﹐千載多令名。

九月旅燕京﹐淸霜飛馬鞍。偶與酒人遊﹐因思太子丹。屢避田生席﹐日奉荊卿餐。縞衣送將逺﹐變徵聲無歡。委肉餓虎蹊﹐燎毛洪鑪端。吁嗟徐夫人﹐不落秦王冠。遂令易水上﹐千古悲風寒。先朝欲報仇﹐臨菑終見殘。今日圖雪恥﹐智慮亦已殫。彊曓適天幸﹐壯士摧心肝。

達節聖所貴﹐止足愚罔圖。歷觀功名士﹐負乘摧中途。獨慕文成侯﹐始終與道俱。沛中殆天授﹐圮上非神乎。扶漢漢已王﹐仇秦秦已無。白首未言邁﹐赤松以爲徙。於此猶人間﹐忍見良弓枮。晚歳招四皓﹐羽翼聊代吾。出處何從容﹐千載稱爲儒。西京誰繼躅﹐賢哉二大夫。

大朴日已漓﹐小智恆自伐。漢廷功名士﹐石奮能超越。醇謹本少文﹐中涓受書謁。洵美一家讓﹐萬石供歳月。建歸入子捨﹐忘已垂白髮。慶誤坐車中﹐乃甘肉袒罰。馬尾數何勤﹐中帬澣無歇。抱拙竟奚爲﹐履道罔有缺。眷焉簡帝心﹐尊寵獨昭揭。功髙信越輩﹐驕矜中道蹶。

漢家擊匈奴﹐調發不停軌。戰骨窴顏山﹐流血疏勒水。度幕愁單於﹐奏凱喜天子。茅土錫有功﹐丹書曜連璽。獨惜飛將軍﹐無能建尺咫。白首失期會﹐塞下飲恨死。遺腹有門風﹐吁嗟輮戎壘。軍敗鼔不鳴﹐空拳何能耳。期展曹柯盟﹐竟作莫敖祀。彼蒼良不仁﹐祖孫厄如此。

古之飲者流﹐沈冥自夷曠。邁迹隘區中﹐逸情出云上。如何灌仲孺﹐罵坐日怏怏。丞相生貴甚﹐杯酒深責望。魏其失勢人﹐安能保無恙。塊壘澆不開﹐潁水翻濁浪。嗟嗟老禿翁﹐舉止竟踉蹡。我亦事曲蘗﹐尙論獨惆悵。達生貴忘機﹐韜精齊得喪。願從竹林遊﹐頹然且酣暢。

生長夫差城﹐裏有翁子宅。翁子少也賤﹐落魄無推擇。長鑱持且負﹐短歌行自適。骨肉棄中塗﹐遑遑欲頭白。將軍西入關﹐富貴頗相迫。微露會稽印﹐驚散守邸客。衣繡歸故鄕﹐顏色非疇昔。有司所治道﹐是常賣薪陌。乃知被褐人﹐恆自懷和璧。賢豪在人間﹐豈以困窮厄。

雜擬詩六首

少小結遊俠﹐長大慕豪英。六郡已脫籍﹐三輔乃有聲。藏活以百數﹐脫死常獨行。風沙撲馬首﹐關月候雞鳴。將軍言郭解﹐公子拜侯嬴。彼非有一命﹐權可當專城。所以奇節士﹐慷慨說捐生。大笑東家兒﹐殺人隠姓名。

東都多妖麗﹐住近春明門。單車來俠客﹐駟馬回王孫。妝成耀皎日﹐結佩鳴瑤璠。舉止有飛態﹐流目無定源。金尊浸圓月﹐綺被繡雙鴛。色笑延新寵﹐肝膽懷舊恩。團扇總含悲﹐前魚羞自言。容華易零落﹐撫枕憂心煩。

有客住吳國﹐贈我以莫耶。提攜未出匣﹐隨手生霜花。或恐是神物﹐吞吐虹光斜。不惜黃金裝﹐橫在白鼻騧。邊烽昨夜至﹐飛符度流沙。秋月照長城﹐邊騎紛如麻。按劍左右盼﹐目已無渾邪。丈夫爲天下﹐安能復顧家。

去年秋未半﹐良人去庭闈。今年秋欲盡﹐關塞音書稀。塵生在禦瑟﹐苔緑當窓機。涼風動蘼蕪﹐陰陰吹羅帷。白雲疾飛來﹐掩我明月暉。空房怯不進﹐獨坐長欷歔。縣家羽檄至﹐沙場新解圍。但求免鋒鏑﹐何敢望旋歸。

有士臥蓬蒿﹐淒愴恆鮮歡。饑烏噪檐側﹐哀猿號樹端。玄云被旭日﹐下土流光寒。昨夜嚴霜飛﹐林中木葉幹。凋彼蕭與藿﹐曷以供朝餐。苟無鄧通錢﹐莫彈貢禹冠。鍜羽如棲雞﹐努力空伐檀。一經令人老﹐豎儒安足嘆。

海深猶可測﹐河廣猶可慿。狂夫如飄風﹐心志莫可懲。結發明信誓﹐中道忽侵淩。葑菲槪爾遺﹐荼蓼茹誰憎。新寵良自固﹐故歡難再仍。涼飆起霜夕﹐隕葉何稜稜。羞以孤帷搴﹐坐見圓月升。三復白華詩﹐傷哉人無恆。

春遊篇二首

芬芳藹京邑﹐太和盈宇宙。如何愜賞心﹐矧復値春候。柔荑偃條風﹐嘉樹郁靈囿。川上悅於飛﹐山梁聞朝雊。輿臺被文綺﹐女郎飄長袖。車馬何怒鮮﹐遊閒日馳驟。陳遵驅藩車﹐爰絲通中冓。願言緑酒醑﹐無事黃金壽。

晨出東都門﹐曙旭散城闕。春鶯巧如簧﹐春艸緑如髮。韶歳當令辰﹐丹葩耀林樾。鳴鑣事遨遊﹐萬里輕秦越。懷璧照十乘﹐佩珠懸明月。無端有近親﹐叵測通私謁。琴瑟臨邛攜﹐金錢館陶發。今時不娯樂﹐容華坐消歇。

苦熱詩四首

壬申之役河決不進﹐棲泊彭城之下。維時蘊隆舟居甑熾莫可解脫。乃思古之賢逹不受炎歊者﹐而系以詩。又徵阮嗣宗詠懷句而弁諸首﹐亦猶執熱者之思濯乎。何來淸風﹐生我腋下﹐懸知簪筆可當搖扇矣。

炎暑惟玆夏﹐我思鹿門叟。脫屣疏流泉﹐不櫛開山牖。陰陰樹成幄﹐習習風生肘。與婦並荷鋤﹐所耕亦計口。解衣憩南岡﹐相饁持鬥酒。曲肱聽鳴蟬﹐初月升髙柳。地豈避秦來﹐身非爲漢有。揮汗自成漿﹐彈冠與結綬。

炎暑惟玆夏﹐我思富春瀨。空山無結構﹐髙樹儼傾蓋。匡坐理釣絲﹐澄江流夕靄。纖鱗或浮沈﹐漪藻回如帶。浚谷歸白雲﹐髙天零沆瀣。煩慮息區中﹐定靈想霞外。五月披羊裘﹐亢陽生爽籟。寄語謝故人﹐軒冕安足賴。

炎暑惟玆夏﹐我思竹林士。岸幘綠云浮﹐拂袖寒商起。層陰下遙岑﹐朱曦逝淸沚。設禮豈爲吾﹐迕俗元忘爾。深杯映明月﹐素琴澹流水。冥寂契無爲﹐沈酣良有以。歌鳯睨當途﹐猶龍伏柱史。曠哉玆數賢﹐芳聲共千祀。

炎暑惟玆夏﹐我思東山墅。髙臺淩飛霞﹐華館蔭修渚。坐隠澹忘歸﹐談玄自容與。玉樹垂盈庭﹐幽蘭被孤嶼。翩翩曵輕綃﹐臨風欲仙舉。更倚如花妓﹐含笑進緑醑。涼颸生髙梧﹐靈鳯斯爰處。願言終逺志﹐浮雲任來去。

雜詠十首

餘生革莽﹐放曠形骸。世及戎官﹐數奇踉蹡。心固學農圃而事漁獵矣。癸酉秋日﹐偶閱儲光羲之雜詠而稍爲效顰﹐托迹𨿽殊﹐莫非林藪。系名不一﹐同爾逍遙。乃若磬折於當塗而自嬰於時綱者。吾安能置之齒頰云乎哉。

漁父

溪橋轉山徑﹐湖水碧於苔。漁舟柳陰下﹐舉网得四腮。樵薪猶未至﹐新醅業已開。團圞坐妻孥﹐不簪亦不鞵。欲要采菱人﹐西風吹船回。蔌蔌蘆葉響﹐月上潮正來。波濤非云險﹐夢寐良不乖。向逢楚大夫﹐言言傷我懷。

樵父

偃樹春不起﹐繁條秋彌叢。長鑱入空谷﹐歷歷摧枯蓬。形骸肖山鬼﹐趫捷輕狙公。玄熊夕相避﹐猛虎晝不逢。素履往無咎﹐險阻窮能通。有時不歸來﹐髙臥山之東。積薪擬待價﹐沽酒明月中。桎梏軒冕者﹐終焉媿此翁。

學稼

滋蘭徒佩芳﹐種菊徒采英。饘粥苟不繼﹐不如學躬耕。荷鋤出東臯﹐布谷方有聲。好雨以時至﹐春水昨夜生。井井畎畝界﹐油油禾黍平。吾志在一飽﹐匪冀倉箱盈。南陽遲諸葛﹐谷口尋子眞。翻嫌沮溺輩﹐後世知其名。

學圃

芍藥恣歡謔﹐桃李競光華。吾本葵藿士﹐棄之等塵沙。負郭開三徑﹐言樹桑與麻。兼之藝蔬韭﹐春雨生萌芽。接竹引寒泉﹐薙艸驅鳴蛙。遶畦白水流﹐傍屋靑山斜。濁酒聊自慰﹐勞力何須嗟。終作灌園人﹐且賣故侯瓜。

估客

積富匪用拙﹐良賈久居奇。或遺戎王利﹐或挾寡婦貲。艑舸江湖間﹐輜車都會馳。居陶爲朱公﹐適齊爲子皮。但知素封貴﹐不識縣官誰。躡履明珠緣﹐揄袂文縠垂。行樂諒無盡﹐金多任所之。安能守窮巷﹐季次原憲爲。

俠客

背公死黨客﹐朱家郭解倫。布衣相雄長﹐閭裏豈沈淪。所至比敵國﹐所謀類鬼神。空室生靑艸﹐半夜回朱輪。走死地如騖﹐藏活士匪親。一諾成泰岱﹐千金化纖塵。權可移卿相﹐貌不如中人。猶聞俠骨香﹐千年事若新。

射雉

有鷕兩雉鳴﹐彩彩好羽儀。挾彈東鄰子﹐濳睨如蹲貍。一發得其雄﹐再發並其雌。灑血平蕪間﹐赳赳過水湄。微物不充鼎﹐慿髙一揚眉。結束馳前山﹐射殺子母麋。丈夫飛食肉﹐肯飽藿與葵。所志獵沙場﹐好生亦何爲。

射虎

李廣不得志﹐屏居藍田間。大荒久塵埃﹐猿臂日閒閒﹐髙秋偶會獵﹐白額藏艸菅。咆哮應弦倒﹐單車負以還。烹之侑鬥酒﹐鞹也何斑斑。卒史北平來﹐爲言兵入關。天子思飛將﹐趣裝出南山。此時灞陵尉﹐已醒多愁顏。

牧牛

春日喜載陽﹐原隰綠艸稠。牧子驅其羣﹐遲回上髙丘。亂入苦竹岡﹐降飲淺水洲。相聚不相觸﹐眾耳濕濕柔。犉者潔可憐﹐騎之前村遊。睡來吹蘆管﹐饑則飯幹餱。老牯道傍喘﹐主人見且憂。此是丞相責﹐莫漫箠蒼頭。

牧豕

公孫牧豕時﹐種種已華顚。偉身著短衣﹐昂首持長鞭。塗附困泥中﹐白蹢渉菑田。野烏饑萃止﹐辧色俱尙玄。窮年逐什一﹐形穢莫可捐。忽乘風雲會﹐光華徧九天。羣豕化神龍﹐洿池變靈淵。丈夫此身在﹐何愁屯與邅。

閨詞十二首

夫有女懷春思無涯涘士也﹐罔極詠豈二三賦長門而題團扇者如林矣。維餘落魄﹐不散羇愁﹐時際春融﹐爰成閨什。大都求凰。異古別鶴。非今榮悴興言離合生象匪直興到良由情至云爾。

昨日書到家﹐知君在天涯。問妾近顏色﹐爲報如荷花。君若歸來易﹐荷花露下媚。君若歸來難﹐荷花霜後殘。

搗衣聲不亂﹐搗衣情自深。秋風一夕起﹐閨中同此音。妾搗君不聞﹐天涯自有砧。也應如妾搗﹐爲妾搗君心。

去年折柳條﹐送君木蘭橈。今年折柳條﹐淚盡萬里橋。何時守故土﹐雙棲學鷦鷯。同見柳華盛﹐同見柳葉凋。

憶昔初嫁君﹐明珠照綠云。今日君離別﹐飛蓬亂不結。忘我久食貧﹐遊趙復遊秦。秦人未逐客﹐安能返鄕國。

思君勞夢寐﹐夢君歸故園。儼然乘駟馬﹐衣上繡雙鵷。容華異昔日﹐冠蓋盈前軒。覺來心獨喜﹐起對髙堂言。

琴瑟昔在禦﹐莫不靜而好。自君久別離﹐房櫳生靑艸。彈琴無知音﹐調瑟多苦心。弦繁曲亦亂﹐月落花陰陰。

臨別牽人衣﹐紫驑門前嘶。倐忽袂已分﹐紫驑嘶不聞。去去踏芳艸﹐相親在逺道。坐嘆容華妍﹐不如紫驑好。

挾彈羽林兒﹐柳下睨黃鸝。少婦倚髙樓﹐望見遙止之。止之匪心惻﹐毛羽純金色。願言化爲印﹐提攜夫君側。

睡起攬鮫綃﹐無煩帶步揺。不言花意靜﹐顧影燕情嬌。自分力不禁﹐恐負良人心。功成拜邊郡﹐何得雙雙臨。

誰家采桑女﹐妖艷妝何靚。貪看鴛鴦飛﹐立與桃花並。柔條多逺揚﹐鉤亂如鴉鬢。傾筐棄道傍﹐歸照匣中鏡。

夫壻乍封侯﹐尙爾玉關遊。欲繡一端錦﹐寄耀千貔貅。行褰池上柳﹐芙蕖摘纖手。顏色比不差﹐銜在天吳口。

皓魄不常圓﹐一月圓一夕。明夕倐已虧﹐天道無停息。人事徒可憐。一虧不復圓。娟娟芙蓉花﹐棄置秋江邊。

邊詞十二首

余旣賦閨詞十二﹐間出示客﹐客曰﹐婉媚哉﹐子之言也。子燕頷耶而何蛾眉之也。余不能答﹐乃爲是邊詞以報客。曰此本色語也﹐子其如余何。客於是撫掌而爲之浮大白雲。時丁丑九月四日。

大將屯雲中﹐日見賊兵郤。天子璽書至﹐報功良不薄。春風楊柳營﹐絲竹蓮花幕。軍前上萬壽﹐三舉黃金爵。

結束良家子﹐翩翩居帳下。從軍不數年﹐節鉞安可假。恥隨五校後﹐單騎走朔野。龍劍躍且鳴﹐奪得追風馬。

匈奴約和親﹐邊烽晝不舉。士卒漸忘戰﹐軍中罷超距。盤跚弄嬰兒﹐拍手學蠻語。艸間騎羝羊﹐引弓射鳥鼠。

秋風試鳴鏑﹐忽見孤飛鴈。一矢鎩其羽﹐遙墮前山澗。眾謂南來鳥﹐足有帛書綰。策馬往視之﹐野火新燒棧。

九月未授衣﹐十月邊霜凜。士卒夜苦寒﹐獨抱雕戈寢﹐欲訴霍嫖姚﹐無柰生貴甚。穿域正蹋踘﹐陽春生獸錦。

結髮在邊境﹐姓名匈奴識。大小七十戰﹐身若淩空翼。幕府功不報﹐封侯無消息。醉尉夜呵人﹐道傍行不得。

仗鉞出鴈門﹐踴躍萬人靡。爲國敢顧家﹐誓眾惟有死。金鼔聲不嘩﹐旌旗色何起。不系五單於﹐無顏見天子。

調遣備邊兵﹐尺寸守漢法。蹀躞桃花駒﹐熠熠芙蓉匣。夜夜憶閨人﹐萬里夢魂洽。夢中曵羅襦﹐覺來寢金甲。

冬暮兵犯塞﹐調發羽書亟。同云覆積雪﹐萬馬不辧色。持糒一半冰﹐落日方傳食。從軍多少年﹐安能頭常黒。

馳驅事戎馬﹐方略若神授。所將固常選﹐所當良無負。已獲渾邪歸﹐復斬居耆首。尙方鑄金印﹐竟掛誰之肘。

久隸行伍間﹐尙在偏裨下。寒霜生鐵衣﹐秋風勁弓弝。執鞭乃吾分﹐窘辱何須訝。衛靑亦人奴﹐敢遽辭笞罵。

遼海戍十年﹐拜爵苦不早。蒙茸捲徵衣﹐春風吹逺道。少婦倚髙樓﹐王孫踏芳艸。秖恐見時顏﹐不似別時好。

卷二

五言古詩

安履山房贈舅氏啟孫二首

黃鵠恣冥翮﹐寒松挺貞幹。縱爾寡諧合﹐允爲明哲嘆。舅氏甘隠淪﹐幽棲抱璀璨。冒枕白雲多﹐隠幾靑山亂。巖扉暮靄浮﹐風樹空音散。流坎任所止﹐豕鹿聊爲伴。不苦揚雄喫﹐而愛長卿慢。原阡竭心力﹐愚谷安昏旦。翻嫌鹿門叟﹐累彼妻孥爨。

橫塘度單舸﹐五湖淨如縞。山障疑無路﹐花曲潛通島。主人墊角巾﹐有類郭有道。檐間下塵榻﹐盤中剝新棗。夕照去庭柯﹐片月流靑昊。千仞覽徳輝﹐昭回振逺抱。尊酒不及亂﹐玄言自論討。道以沈寂超﹐人與煙霞老。置我丘壑間﹐宛然似舅好。

時命篇

岧嶤郁峻嶺﹐波瀾翻巨川。吁嗟客遊子﹐梯航俱不前。白日忽淪沒﹐淸霜飛幽燕。夏屋嘆權輿﹐幸捨悲遷延。握玉竟難飽﹐尺桂詎易然。風前骭不掩﹐雪上屨半穿。欲仕無中人﹐欲耕無良田。營營聲利塗﹐軒輊豪雄權。誰念牛衣士﹐涕泗雞塒邊。仲尼道路傍﹐伯夷空山顚。貧賤豈盡愚﹐富貴豈盡賢。時命有順逆﹐達節良自全。

醉宿僧捨覺起言志

偶攜緑玉壺﹐來借靑蓮座。桃花對命觴﹐盡醉頹然臥。春云夜不飛﹐覆被爲我衣。殘月升髙檐﹐照見白板扉。蕭然在僧捨﹐起立雙樹下。顧影獨徘徊﹐萬感生淸夜。原生久懸鶉﹐買臣行負薪。嗟嗟江海客﹐何蒙牖下塵。人生貴適意﹐富貴何時至。投湘不可爲﹐乘桴非吾事。吾已無黃金﹐安用求知音。楚狂接輿者﹐庶幾獲我心。

中秋四山詩

玄墓山

攀躋匪巉峭﹐佳勝玆巖具。偶偕良朋來﹐不負探奇趣。秋遲冥鴻歸﹐云向濳虯護。朗月升髙天﹐深林曷知暮。五湖浩無際﹐千峯儼欲赴。漸辧澗底星﹐遽失巒間霧。波流縞練長﹐光動金銀互。縹緲生虛無﹐樓臺已攺故。怳觀大海潮﹐雪浪排空騖。何必三神山﹐仙人始回顧。遺世鮮與徒﹐孤蹤應有遇。曠哉古今心﹐莫以榮名誤。

銅井山

晨弭南湖棹﹐暮蠟東山屐。千級石磴遙﹐半嶺行雲逆。佛宮才數椽﹐僧廚少四壁。井余蛟龍腥﹐階惟鳥獸迹。崩奔羣壑會﹐居然走震澤。皎月出層巖﹐窈窕穿樹隙。寥空澹而澄﹐逾髙光逾白﹐一照析秋毫﹐萬象呈圓魄。浮嶼儼欲飛﹐列宿如可摘。巒竹多淸音﹐巢鶻無卑翮。箕踞藉落葉﹐長嘯振孤石。玆夕登玆山﹐彷佛藐姑射。

虎山橋

慿眺淩崇峻﹐周覽極浩渺。日落出古寺﹐秋旻見歸鳥。石梁百尺橫﹐蒼渚遊龍矯。兩崖崩欲墜﹐五湖環且繞。人家隔花源﹐孤亭構木杪。坐久待明月﹐亭亭映翠筱。旣望升較遲﹐微虧光仍皎。近浦何氤氳﹐逺峯亦縹緲。桓伊笛自幽﹐範蠡舟偏小。零露瀼瀼華﹐明星漸以少。何事杯行緩﹐夷猶俟淸曉。溪山總含情﹐宛然畱謝朓。

靈巖寺

玆山吳之望﹐云是故宮址。再爲佛子廬﹐今亦莽荊枳。仲秋巖壑淸﹐日暮岡巒紫。浮圖自孤撐﹐斷碣仍礙屣。繩牀懸石室﹐空庭蒙葛藟。四山出重云﹐颯颯林飆起。缺月深韜光﹐慧燈照棐幾。談禪謝觴酌﹐空門逺塵軌。相與證無生﹐夷然忘所履。寂寂此巖阿﹐昔被明光綺。二井苔蘚封﹐俱曽照西子。慨念今古人﹐榮華若流水。

轅駒嘆

萬物有榮瘁﹐修途多險虞。櫪上曽稱駿﹐轅下反爲駒。哀鳴望顧盼﹐主人恩不殊。不覂騏驥駕﹐乃與駑蹇俱。流沙千萬里﹐秋風苜蓿枯。夢想燕然山﹐追逐大將符。皮相亦何慿﹐骨立亦何圖。儻再賜鞭策﹐猶堪任馳驅。

林鶴篇

晏坐寄玄覽﹐感物生遐思。有鶖在梁飽﹐有鶴在林饑。所處𨿽倒置﹐鶴也安足悲。逍遙寓空谷﹐還與叢桂期。一鳴聞九天﹐其子能和之。夕可飲沆瀣﹐晨可餐靈芝。馭彼王子喬﹐白雲同差池。回視在梁者﹐齷齪亦奚爲。

采菱詞

菱角何纖纖﹐菱葉何田田。鴛鴦與鸂鶒﹐對對浮淸川。采菱白晳郎﹐蕩槳後復前。偶逢西家姝﹐隔浦來采蓮。嬌容入花亂﹐素腕隨荇牽。要住語綢繆﹐風動裙帶偏。采采忘采角﹐但采葉在船。贈我雙蓮子﹐庶幾不空還。

織錦曲

織錦置新機﹐當窓取石支。今日織一絲﹐明日織一絲。離居日閒閒﹐何爲織遲遲。良人隸材官﹐賈勇能搴旗。微功上幕府﹐拜爵及春時。春時好衣錦﹐此錦正相宜。金紫色照耀﹐麒麟光陸離。看君身上服﹐稱妾心中期。

三月三日

元已晴旭麗﹐吳趨土風嘉。芳甸古茂苑﹐離宮昔館娃。良辰動水嬉﹐錦浪被淸涯。士女嬌容服﹐顧影生光華。綠幘吹參差﹐紅袖擁琵琶。濯濯春楊柳﹐灼灼夭桃華。相謔竟何贈﹐芍藥萌紅芽。少年扶醉歸﹐靑樓明月斜。

山中遲客

朝暾散深谷﹐宿莽互氤氳。松露猶綴珠﹐髙霞自成文。晞發淩靑壁﹐嗽齒度碧濆。忽見衣領上﹐英英生白雲。不負黃鵠期﹐眷言滄海君。同心掛纓組﹐折簡聊相聞。東山遲安石﹐蘭亭要右軍。逺駕如惠然﹐淸暉良可分。

聽春鶯

黃鳥出幽谷﹐差池翔南枝。春風鼔其舌﹐如奏竹與絲。綿蠻雜繁調﹐睍睆多婉詞。於飛不肯只﹐顧影若有思。良時不易至﹐好音難重期。公子正邀歡﹐佇聽自忘疲。芳宴洵足耽﹐杯到安能辭。

觀朝雨

南樓望逺道﹐春雨江上生。旣灑鳷鵲觀﹐復集鳯凰城。散水幻圓影﹐添瀑作碎聲。絲絲元不斷﹐藹藹一何輕。宿霧暗洲渚﹐朝隮莽蒼屏。柳條郁如結﹐花露泫以盈。美人期不來﹐愁緒逐浮萍。

獨遊

晚出白雲軒﹐來過靑蓮宇。翩翩曵短裾﹐不掛塵中組。原艸生芳荑﹐飛花滿桑土。獨鶴先我行﹐南山遙爲主。莞爾聽鳴禽﹐不覺逢漁父。共笑嵇生懶﹐好鍛對環堵。何如今日遊﹐春風采蘭杜。

獨酌

棲棲不得志﹐春到罕芳宴。偶有一壺酒﹐獨酌聊自遣。公榮曷與焉﹐嗣宗無由見。東風川上來﹐入林墮花片。黃鳥乃有情﹐睍睆還相唁。古人功名會﹐成敗忽如霰。何事龍門生﹐不立醉者傳。

桂樹

桂樹何蒼蒼﹐不生桃李園。久滋潁川水﹐逺托箕山根。離立不成林﹐偃蹇何所援。商山采芝叟﹐無端去乘軒。楚臯佩蘭者﹐不返湘江魂。何如老此樹﹐終焉絕塵喧。小山空有招﹐白雲竟無言。

箕山

家住箕山下﹐來往惟白雲。若無巢許輩﹐此地誰爲羣。茅茨蔽風雨﹐琴書辭俗氛。庭前喬松樹﹐徙倚忘夕曛。段幹過於避﹐介推何至焚。良友將逺適﹐安車與玄纁。人各自有志﹐不遣北山文。

越溪荘贈主人別駕

主人少遊俠﹐五陵裘馬人。中歳狥寸祿﹐十年苦風塵。不調歸別業﹐依然舊松筠。百株植墻下﹐二頃在湖濱。綠水靑山區﹐何減桃源津。長者多論交﹐載酒無冬春。我來住髙齋﹐不櫛亦不巾。信宿恆忘歸﹐常時如避秦。子猷雅好客﹐安道復情親。不然興已盡﹐何事獨畱賓。

春日湖上

少歲慕榮名﹐中道嘆維谷。卓彼白髮叟﹐招我紫芝曲。匪直謝簪紱﹐玆乃脫羈束。萬事不掛念﹐一壺存所欲。杏花前村開﹐春水五湖緑。倚棹看鳬鷖﹐紛披波間浴。夕陽忽下嶺﹐行雲渺相續。莞爾會心處﹐寤寐向誰告。淸夜夢故人﹐居然建牙纛。容或酬彼志﹐吾且知吾足。

夏日寒山

寺旭公房竹﹐下遲王生不。來與劉生飲﹐野寺晝寂寥。獨鶴當門屏﹐陰陰古墻下。一片綠云冷﹐夕照上髙檐。空翠落潭影﹐如何炎隆時。有此淸涼境﹐入林無所事。匡牀據髙枕﹐不見子猷來。便與公榮飲﹐逺抱托長風。孤懷自耿耿﹐心契靜者因。迹向寒山並﹐鳯鳥負逺期。蜉蝣悲促景﹐百年幾何時﹐日日須酩酊。

圌山朱都尉過訪畱宿艸堂中夜不寐情見乎詞

有客江上來﹐柳下住雙槳。身白儼如瓠﹐巨口仍廣顙。相見懶長揖﹐落魄髙陽黨。呼兒且沽酒﹐把臂坐艸莽。十年交自傾﹐片言心覺爽。明霞四散飛﹐長庚獨先朗。蝙蝠撲檐間﹐熠耀行艸上。涼風西南來﹐刺刺枝頭響。下榻不能寐﹐空庭共俯仰。慷慨醉中言﹐何時起李廣。

七月六日同王贍美曹子念飲豹孫書屋

大火忽西流﹐涼颸起江沚。蕭散據匡牀﹐脫帽仍解履。髙梧障重檐﹐短墻瓜葛藟。一室無數椽﹐長風吹萬里。彷佛坐陰崖﹐來接巢居子。旋開竹裏廚﹐言鱠河之鯉。南阮本不饒﹐畱客乃如此。曠適林中賞﹐逾覺貧交美。何事慕貴遊﹐汗流恆竟趾。所以蹈海人﹐棄之如敝屣。

七月七日集周公瑕鑑止堂坐同謝尉徐生

公瑾雅好客﹐醇醪具芳宴。正及牛女辰﹐嘉會擬霄漢。風流推謝安﹐才情見徐幹。共有靑山情﹐頗悅白衣宦。雕俎一何繁﹐羽爵行無算。綠藻錦鱗遊﹐朱欄柳絲亂。𨿽未列歌鐘﹐淸音起松畔。仰見纖月來﹐同彼雙星燦。悵別經一年﹐畱歡無兩旦。人生聚會難﹐感之發長嘆。

中秋初度有感二首乙亥

華月升髙檐﹐廣除步靡靡。百年幾何時﹐繁憂徒萃止。結髮事逺遊﹐軌路多荊枳。九折悲覆車﹐皇皇旋舊裏。猶存臨卭壁﹐欲探於陵裏。苦竹善鉤衣﹐扁石恆礙履。雀角穿我巢﹐谷風漂我壘。哀哀慈母傍﹐怨慕羞稱子。脫粟尙弗充﹐何言甘與旨。値此劬勞辰﹐乃驚犬馬齒。四十無聞焉﹐云何不遄死。

遄死復何恨﹐俯仰若有牽。陟岾履宿艸﹐背養已十年。髙壙良可營﹐屢空徒遷延。巢中有三雛﹐參差齊父肩。無食又無衣﹐抱影各孑然。久凋王生栢﹐未見原公阡。何有禽慶約﹐期了向平緣。咄咄計安出﹐有淚如流泉。況乃鮮兄弟﹐焭焭殊可憐。但苦嚴霜飛﹐何知華月圓。泌水衡門下﹐且艸子云玄。

送何都尉之汀漳

何生少精悍﹐持已能不泄。孫吳一萬言﹐瀾翻在其舌。三謁明光宮﹐曽進治安說。結束趨轅門﹐老將同爲列。班生筆已投﹐終軍繻久裂。量移守閩嶠﹐鼓行向毒熱。封狐吐妖氛﹐長鯨噴晴雪。海色多溟蒙﹐將星獨昭澈。不然守樂土﹐何以見奇節。

述懷寄髙郵賈生

昔與子周旋﹐攬鏡頭俱黑。今與子別離﹐鬢邊絲堪織。黃鵠畏网羅﹐紫燕悲伏櫪。自顧無蛾眉﹐眾女空見嫉。執戟楊子居﹐門卒梅生職。遲回陟羊腸﹐踟躕棄雞肋。徒步出北門﹐雨雪霏霏濕。偶逄淮海人﹐問子近消息。惆悵弔長沙﹐賈生在胸臆。

送客之楚

艸木黃且落﹐陂岡縱復橫。颯颯陰風吹﹐繁條折不鳴。迢逓暮山上﹐日沒寒云生。去魯非其志﹐遊梁竟無成。棲棲何所之﹐言涉湘與衡。還將送君淚﹐寄弔古屈平。

志別

祖道一尊酒﹐涼風江上生。楓林一葉丹﹐秋動千山聲。星離越溪水﹐雨散吳王城。我昔遊燕趙﹐居人送我行。今我亦送客﹐酒盡淚欲傾。乃知送我者﹐掩袂多至情。

樓居二首

仙人好樓居﹐吾亦厭卑處。結構倚遙岑﹐鴻飛終逺舉。樛木蔭白日﹐流水縈蒼渚。何必涼風來﹐孤髙自消暑。空山正閴寂﹐蓬門遲支許。雲霞幾席流﹐嗒然無一語。

餘生不偶世﹐塊處空山久。木末出岑樓﹐靑旻一揮手。髙云翳我裾﹐明月入我牖。坐見松樹陰﹐羣然麋鹿走。鄭眞谷口鋤﹐梁鴻廡下臼。外是無長物﹐畱巾漉美酒。

臥疾四首

抱屙臥中園﹐掩關白日靜。坐見凋蘭芳﹐秋風忽淒冷。蹇蹇披羊裘﹐徙倚望前嶺。爲愛孤松枝﹐時時逗云影。

與山夙有緣﹐因病轉無欲。僧齋聊臥起﹐散髮何須束。偶采芙蓉花﹐悠然出林谷。秋風湖上亭﹐蘼蕪飛屬玉。

行藥至山館﹐麋鹿相爲羣。艸木吐精華﹐宛如刺繡紋。微雨日暮歇﹐南岡生白雲。何時拂衣去﹐長揖滄海君。

朱槿日暮凋﹐玄髮秋時落。傲骨何嶙峋﹐習懶那可藥。采彼石上芝﹐引此林中鶴。一室誰晤言﹐靑山謝康樂。

恭謁先世祖榮祿大夫都督公賜塋墓在杭州毛家埠

吾祖從靖難﹐功成受虎符。鎭越佐五朝﹐將星東南殂。先皇爲悼惜﹐賜葬玆山隅。屢諭藩臣祭﹐碑版耀西湖。云仍錫帶礪﹐百世衛姑蘇。邈矣七葉孫﹐賦性一何愚。不能挽彊弩﹐但欲事操觚。歷官已廿載﹐落魄儼腐儒。同儕貝錦張﹐親戚從揶揄。何令彼譛人﹐猴冠而當塗。不望印累累﹐其如錐也無。僅存三寸舌﹐終愧七尺軀。偶來此行役﹐聊復薦萍蕪。石人衣薜荔﹐宿艸莽故墟。撫膺一長慟﹐灑淚栢爲枯。悲風起夕陽﹐愁殺夜啼烏。

親舊詩六首

丙寅之艱﹐不肖不能從地下以死也﹐而彊活人間﹐煢煢在疚﹐終鮮兄弟。所賴二三老成人耳提面命以寡悔尢於萬一也。天不憗遺﹐不五年而長逝者六人矣﹐爰思其人﹐各系以詩﹐頌美儀刑﹐以當慟哭﹐今而後吾知惟有曹顏逺之句﹐以貽親舊云爾。

外父王選部祿之

泰山儼具瞻﹐匪直頌師尹。一出秉銓衡﹐中外作標凖。朗月照浚谷﹐淸泉流泯泯。抗志圭組輕﹐蕭然巖壑盡。甥也館於室﹐耳提謝不敏。典謨日佩訓﹐風雅時援引。所至恆愛護﹐恐爲友壻窘。不減慈父恩﹐長慟徳星隕。

舅氏陸文學恆若

江東著偉姓﹐太宰邁常倫。勢可移山嶽﹐位已無人臣。一朝被蜚語﹐朱戶生黃塵。孫子余舅氏﹐靑衿甘食貧。硜硜守經學﹐湖鄕少四鄰。時念同胞姊﹐扁舟入城闉。澹泊不飲酒﹐慰籍多苦辛。長逝渭陽水﹐愁絕慈闈人。

先輩楊中丞子任

楊子靑雲彥﹐屢出佐明後。昭毅昔論交﹐垂髫至白首。樹徳於其躬﹐莠言不出口。閩海同分符﹐閫藩並結綬。堂上考大呂﹐幕下問小友。眷顧成綢繆﹐乃與締孫偶。尺書付浮沈﹐竟執富兒帚。感懷著斯章﹐冥冥非吾負。

通家陸有道叔平

吾祖邁明徳﹐結客豪長者。平原秀士衡﹐正始翼風雅。忘年締密交﹐少歲荷陶冶。潛盤西山阿﹐偃息靑雲下。皎然白雪鬢﹐照玆緑玉斚。明月投入懷﹐幽蘭分滿把。對我欷歔言﹐老矣汗血馬。耆舊不慭遺﹐淚向寒泉瀉。

友人顧貢士從化

顧生一經生﹐而亦喜任俠。閭巷弟畜我﹐俶儻無嚅囁。能射魯連書﹐不問樂羊篋。並載西園遊﹐聯鑣南山獵。癡絕虎頭生﹐袖斷如花頰。靑春容易擲﹐白髮最難鑷。長安失意歸﹐宿艸飛黃葉。尙憶平生言﹐獨掛芙蓉鋏。

從叔隠君士揚

昭毅營東山﹐羣從從之遊。第五足淸曠﹐居然隠者流。曽不問生產﹐乃與兄子儔。把臂同入林﹐酒池日拍浮。自爲鸜鵒舞﹐間作竹枝謳。行樂堪永年﹐達生宜白頭。門戶正衰謝﹐斯人不可畱。咸也矧窮途﹐攬涕何時收。

北遊詩十八首

捧檄偶然作

幽居謝鞅掌﹐披云臥髙岑。門有車馬客﹐投以天上音。呼兒拭我弁﹐攬鏡整我簪。薄言辭故里﹐於役越江潯。負米願良違﹐挽粟力不禁。斥鷃安卑枝﹐匏瓜戀舊林。夷險昧所履﹐倚伏還相尋。儻來忽如寄﹐患得非吾心。蓄無非常寶﹐敢羨縱橫金。養眞尙寂寞﹐允爲逹士欽。

北遊畱別陽山顧願

顧生言志髙﹐乃住卑猶山。常來訪屠博﹐悲歌遊市闤。葛巾一角墊﹐長裾其色殷。蹇步上大堤﹐桃花在窓間。袖裏金錯刀﹐換酒良不慳。寧待飛靑霜﹐坐以凋朱顏。皇皇脫長劍﹐送我西入關。贈處兩不語﹐流涕各澘澘。世無四公子﹐棄客如艸菅。間有魏其侯﹐聊可與往還。

渡江

吳國渺何處﹐江流萬里長。布帆渡瓜渚﹐靑山障朱方。颯動髙天風﹐吹愁還故鄕。戍樓當落日﹐饑烏野田密。徒禦步不前﹐行李何蕭瑟。欲問淮南津﹐就飯水邊驛。敢效祈父言﹐胡轉予於卹。

泊廣陵

晨發揚子渡﹐暮泊廣陵城。水部正閉關﹐落日輿梁橫。雜踏估船來﹐吳儂與楚傖。野市亂燈火﹐恰如蜩螗鳴。對酒愁不語﹐何處琵琶聲。間道往從之﹐靑樓明月生。自笑髙陽徒﹐潦倒江州情。

次淮獻河陽大夫

經國有大計﹐不外兵食足。輸挽類用兵﹐所貴在神速。王程固有嚴﹐冑弁何爲督。孌童好如花﹐樓船大於屋。行樂江以南﹐赫奕朱爲轂。盛夏方渡淮﹐黃河變平陸。粒米乃狼戾﹐度支更約束。簡命旬宣臣﹐臨水建牙纛。八月造舟楫﹐十月運新榖。哺乳百姓親﹐挾纊三軍燠。況乃抱逺略﹐道海通山谷。廷議旌行能﹐璽書動盈幅。偉哉轉漕功﹐不使蕭何獨。跅弛門下士﹐勉駕鹽車軸。期毋負知己﹐良友時相勗。

渉河

大河合淮泗﹐奔波若傾倒。一瞬下千里﹐風帆疾於鳥。我行逆其流﹐尺寸竟昏曉。丈夫托蓬根﹐世事茹茶蓼。窮途已倦遊﹐況復苦秋潦。攬挈黑貂寒﹐西風吹人老。

淸郡館鄭丈

驅車入郭門﹐故人門掛席。客子流離來﹐執手長嘆息。虞卿屩欲穿﹐侯生頭盡白。樂與朱家遊﹐諱言趙邸客。大損賣文錢﹐估酒日盈百。任俠今寂寥﹐此有鄭莊驛。

濟上聞笛

孤笛江上起﹐片月隨江流。臨風曲不斷﹐韻水何悠悠。楊柳折欲盡﹐梅花落更愁。寒鴉散浦漵﹐殘葉飛空洲。楚客正獨醒﹐聞之增繁憂。

七月廿四述思

涼風吹原隰﹐澹澹黃雲生。値此流離時﹐難禁陟岵情。長慟髙堂觴﹐言薦溪水蘋。未始暌諸夢﹐常若見於羮。更念倚門者﹐蓬首雪盈盈。

徳州逢劉原檢

公幹吾密親﹐邇來行色壯。得意曲江遊﹐十里紫絲障。折得杏花回﹐春云在衣上。南歸銜使節﹐樓船晚相傍。明燈照衛水﹐涼風來靑嶂。宿雁語沙中﹐纖月翻層浪。對酒問前期﹐彈冠豈虛望。從此捨章句﹐卽可取卿相。晝錦君多榮﹐奉職我無狀。淸時好策勲﹐努力無遺忘。

潞河客捨

歲晏眾芳盡﹐朔雁江南徵。遊子何不歸﹐流離薊北城。陰陰土墻下﹐風吹枯桑鳴。黃金與白髮﹐此盡彼則生。進退嘆維谷﹐且問嚴君平。

題長安主人壁

漕吏何爲者﹐日與倉漕伍。長安半月遊﹐黃金散如雨。乘月謁私門﹐帶星候公府。杯酒槪可親﹐肝膽誰能吐。勢利無石交﹐斯言徵諸古。

燕京寄上海朱邦憲

北風揚塵沙﹐玄陰片時結。客捨寄如磬﹐羇身但存舌。易水寒不流﹐西山欲飛雪。夢見田先生﹐怳與荊卿別。擊築苦無徒﹐悲歌夜不輟。我友蹈海生﹐圭組久不屑。遊於酒人乎﹐而乃好奇節。因救季將軍﹐朱家心屢折。吾豈有黃金﹐尊前爲君設。所以窮時交﹐古人多激烈。

結客行與晉陵吳生

韓魏饒奇節﹐齊楚多辯智。經學不足謀﹐結客非聲利。一言可借軀﹐萬乘寧奪志。虞卿急窮交﹐敝屣卿相位。田生恥人疑﹐對客刎何易。豈爲顏面情﹐謟笑取容媚。吾友延陵生﹐獨抱千古意。昔我困姦雄﹐三年兩下吏。鄒陽不上書﹐張儉身何寄。良朋每永嘆﹐維子憂心悴。不有匣金來﹐徒令懷璧墜。谷風世道涼﹐浮雲然諾棄。長揖謝斯人﹐激烈尊前淚。

塞垣行寄嘉禾朱尉

衛靑屯上谷﹐連營肅旗鼓。五道出將軍﹐弓髙與彊弩。系其賢王歸﹐奇功不堪數。坐擁武剛車﹐帳下式歌舞。李廣不得意﹐上簿至幕府。是豈戰之罪﹐拊心良獨苦。朱生蓬蒿人﹐掘起自行伍。浮海斬呂嘉﹐英略無千古。功奇禍亦奇﹐十年檻中虎。長劍𨿽蒯緱﹐猶堪賈一怒。丈夫身不死﹐塞垣報明主。

少年行調長安客

結束何翩翩﹐相逢洛陽陌。流水照淸揚﹐春風披綠幘。儼然傅脂粉﹐相傳化閎籍。羞稱霍家奴﹐云是館陶客。歌舞誰不憐﹐婉媚莫可逆。沾沾喜任俠﹐黃金得還擲。珠因彈雀損﹐錦以鬭雞坼。而多靑樓期﹐欲赴身無百。且與酒人遊﹐暫入蓬蒿宅。枕藉惟衮衣﹐何有一縫掖。

畱別京邑友塵

杖策長安門﹐言別長安客。何爲曰歸時﹐翻使旅愁迫。俠遊多酒人﹐祖道臨南陌。馬蹄雪中花﹐車輪冰上迹。再歌毋庸歸﹐樂酒暫今夕。長劍掛左驂﹐白虹走前席。荊玉罕人知﹐勸吾寶燕石。

汶上阻雪

我行阻徐方﹐日夕望吳國。積雪覆臯原﹐千里同一色。門前偃柵橫﹐屋際孤煙直。黃河冰正堅﹐芒碭云來黒。狡兔潛以伏﹐饑鷹竟何食。客子煨枯蓬﹐主人舂殘稷。何日見朝陽﹐肅彼南歸翼。

卷三

七言古詩

金昌篇

靑山浮震澤﹐紫靄凝滄溟。旣庻古吳邑﹐有美金昌亭。金昌亭子碧城趾﹐傍臨大道平如砥。象緯臺窺萬雉雄﹐閶闔門開千片綺。垂陽繡陌春載陽﹐芳艸朱橋滿路香。甲第連雲巢翡翠﹐人家臨水撲鴛鴦。玉樓天上近﹐金屋民間藏。穠彼桃李葩﹐映此鸚鵡觴。茂苑鬱蔥蒨﹐胥江艶花月。麗藻飛彩毫﹐芳塵襲羅襪。淸歌鳴鳯舞驚鴻﹐寶樹瓊軒樂未窮。芙蓉散亂妝臺錦﹐蘭麝氤氳步障風。桂醑浮波玉爲饌﹐髙堂屋壁金珠緣。𨿽非戚裏與皇家﹐萬戶千門爛若霞。玉帛南鄰耀皎日﹐簪纓北裏生光華。淸時富貴偏多暇﹐少歲歡娛晝爲夜。宅中歌笑盡金張﹐座上風流總王謝。澤國無煩擁畫輪﹐吳儂飛楫浪如銀。湖舸載將西子去﹐渚花開作館娃春。蟬鬢宮云薄﹐蛾眉山月新。爲雨乍逄情易合﹐傾城再見價難論。由來金穀明珠賤﹐卻笑臨卭綠綺貧。迷花醉月靡年載﹐相逄剩有朱顏在。長風可破月可拾﹐直欲揚舲泛滄海。滄海回波不復來﹐拂衣髙眺吳王臺。吳王宮闕莽難辧﹐棘荊麋鹿令人猜。棹歌猶唱烏棲曲﹐百花洲上蘼蕪綠。一川春雨鷓鴣鳴﹐鷓鴣聲裏年華更。身世隙駒影﹐富貴艸頭露。萬物不可齊﹐士也何須遇。園有桃﹐歌且謡。半生落魄無推擇﹐大塊與爾同逍遙。長鑱朝過買臣裏﹐短衣暮上伯通橋。舉案徒自恭﹐廡下竟寂寥。不掛會稽章﹐空老吳門樵。

匣劍行

生長夫差國﹐家住專諸裏。鍛煉昆吾成﹐一匣明秋水。秋水泠泠聲遶扉﹐淒淸中夜蛟龍歸。空廬獨抱朗月臥﹐髙天颯動霜華飛。提攜神物無人覺﹐何來白虹常在握。鋒芒衛霍耀天山﹐精靈荊聶傾河嶽。結客紛紛向五陵﹐呼盧愽采且浮沈。寧輸百萬畱三尺﹐懸在腰間酬寸心。鸊鵜新淬光如彗﹐照見人間不平事。玉玦金鐶日日間﹐匣中一掬明珠淚。嚴城吹角秋夜淸﹐風淒月肅鄰雞鳴。擥衣起舞欲拔劍﹐無乃歲久靑苔生。莫邪空老無人齒﹐世人共寶鉛刀耳。幕南塞北行路難﹐酬恩報怨竟誰是。淪落沈埋一蒯緱﹐恥將彈鋏動諸侯。丰城不掩幹霄气﹐越石何嗟繞指柔。

對酒歌

宇宙自萬古﹐人壽無百年。我生之前漫無紀﹐我生之後殊杳然。中間百年何太促﹐始覺人世徒堪憐。況乃寰區受羈束﹐曷能蓬海求神仙。幸有金閶醇酎美﹐一斛不直三千錢。沽來快飲日不竭﹐賴玆薄祿如流泉。淸者可中聖﹐濁者可中賢。伯雅或在後﹐季雅或在前。公榮不擇儕軰飲﹐季倫欲就鄰家眠。君不見花開枝上何娟娟﹐春風吹落隨寒煙。又不見云行空外百態妍﹐須臾散盡蒼旻天。玉山常傾倒﹐桑田任播遷。胸臆從教塊壘散﹐形神自爾魁梧全。一日可兼十日飲﹐百歲能當壽一千。始信壺中有日月﹐不與人世同棄捐。沈冥至理久自悟﹐糟丘爲我生靑蓮。

東覽篇

出門鮮徒侶﹐看山過東越。身披荷芰衣﹐來渡瑯玕筏。會稽之郡藏雲中﹐海嶽靈區第幾峯。千巖萬壑望不盡﹐一一秀出靑芙蓉。溪流嗽石噴晴雪﹐山水淸音相映發。林間吹落蘭亭風﹐松下飛來鏡湖月。石暗花迷失去津﹐禽魚鳥獸能相親。崢泓蕭瑟不可測﹐此中疑有箕山人。蒼旻爲棟云爲幕﹐禹穴幽奇可棲托。絕壁巑岏嘯夜猿﹐逍遙夢見騎黃鶴。淸晨晞發淩髙臺﹐風吹飛花去復來。旭日如珠走滄海﹐赤霞爲駕驅天臺。方丈蓬萊今可至﹐居然便有淩雲思。金宮銀闕何必求﹐一丘一壑隨吾志。君不見東山髙臥支許從﹐揮麈玄言若可終。又不見芳辰袚褉臨淸池﹐茂林修竹堪忘饑。謝公勉爲蒼生出﹐十年閒卻登山屐。右軍自失王藍田﹐歸來誓墓意惘然。二賢信是人中龍﹐霖雨當時仰望同。考盤一室已千載﹐至今林下生淸風。偶然得失未忘念﹐令人卻羨雙冥鴻。

春遊篇寄晉陵吳生

窮愁逼逼空嘆息﹐逺遊冠在猶堪拭。伯通橋下春水流﹐布帆一幅千里遊。芙蓉湖波緑如染﹐罨畫溪頭山幾點。花明月白不知夕﹐髣髴扁舟重入剡。舊遊曽識延陵生﹐莫逆窮交一步兵。且作平原十日飲﹐安事夷齊千載名。寂寞圌山老都尉﹐遲我碧桃花下醉。錦江春煗浪俱香﹐赤城霞流山失翠。金焦遙作兩靑鳧﹐水面飛來撲玉壺。萬里長江限南北﹐令人長憶孫伯符。燕子磯頭燕子飛﹐鳯凰臺畔柳依依。看花偶入長幹寺﹐策杖還須到翠微。荷衣脫下白紛紛﹐盡是鐘山松上云。辟支洞口金光艸﹐兜率巖中寶藏文。攝山自古多靈藥﹐歸來始踐徵君約。悠然置我丘壑間﹐髙吟梁父驚猿鶴。吾笑殷中軍﹐廢後書空竟莫聞。又嘆阮遙集﹐一生當著幾兩屐。此身不帶封侯骨﹐朅來幸有煙霞癖。黃金朱芾求不來﹐白雲靑山隨可得。不因未了向平緣﹐五嶽追尋孰我先。知君亦是沈冥士﹐寄此春遊汗漫篇。

放歌行寄長安舊遊

碧桃落盡靑春老﹐黃金不鑄朱顏好。男兒策名須及時﹐衰遲徒遣憂心搗。少年投筆欲邀勲﹐西入長安謁聖君。公交車不獻長楊賦﹐都邑先傳諭蜀文。朱門先達如疇昔﹐畱驩得接夔龍席。鳴環振佩聲鏘鏘﹐瓊筵寶幄樂未央。暫同良夜醉鸚鵡﹐期共淸朝儀鳯凰。輝光艸木俱生色﹐假使白頭還可黑。意气如山不易傾﹐立談元可取功名。借筋畫成扶漢鼎﹐箭頭書去破聊城。居間然諾良無負﹐彊灌能勝一石酒。藩車日赴孟公期﹐金錢夜作爰絲壽。駿馬花驄白玉鞍﹐濯龍鳴鳯近金鑾。英盼自堪回絳灌﹐雄圖非爲斬樓蘭。得意能將知己酬﹐此心未始羨封侯。一言不合拂衣去﹐五陵遊俠還相許。鬭雞走狗出長楸﹐安能咄咄書空語。自是當時桓茂倫﹐歷落嵚崎可笑人。今日低頭在艸莽﹐放歌一曲千山春。

觀舞篇

春宵曲宴通蘭房﹐亭亭玉樹生夜光。繡幕遮風銀燭定﹐紛紛妓樂俱成行。中有燕姬善楚舞﹐當場可以掌中舉。翩躚喜曵鮫人綃﹐柔弱才勝翡翠羽。應節依歌不自持﹐疾徐宛轉能擅奇。明珠盤裏相錯落﹐驚鴻天外來差池。徊翔素腕飛香雪﹐虛空屢頓淩波襪。五尺芙渠揺綠波﹐一片輕雲蕩明月。顰容慢睇如有情﹐步揺條脫斷續鳴。公子歌謡惟燕燕﹐佳人名字只卿卿。舞罷低回整金鳯﹐矜嬌顧影嫌釵重。羞稱十五嫁王昌﹐登墻三載曾窺宋。漫將長袖拂芳塵﹐自是行雲行雨身。怳惚髙唐夢中見﹐敢云平視甄夫人。

聽曲篇

綠窓窈窕通明月﹐朱弦奏罷何疏越。燕姫艷舞方具陳﹐鄭女淸歌相對發。玲瓏宛轉遶翠屏﹐梁塵颯颯花冥冥。師傳翻使驚恊律﹐心妙直欲追秦靑。已聽泠然振林木﹐復聞餘響流空谷。將無哀樂動人心﹐蘇門之嘯秦庭哭。當筵但見春融融﹐無限玉樹揺東風。周郎欲顧曽無悞﹐延年女弟徒稱工。新聲能令舊聲變﹐貫珠不斷危如綫。偶覺淒淸拂黛蛾﹐時爲掩抑看團扇。畫棟輕雲夜不飛﹐鳯凰肯逐簫聲歸。但憐白雪知音少﹐豈是紅妝絕代稀。雲鬟零亂歌才闋﹐東方欲明銀燭滅。淳於一石自沈酣﹐不使冠纓座中絕。

醉道士歌題弇山園藏捲

列眞之宇太微宮﹐碧桃千樹吹春風。相逢盡是飡霞客﹐翩躚長揖壺中公。壺中跳入杳無際﹐金臺銀闕非人世。玉液涓涓匯作池﹐黃流泯泯傾如注。式歌有酒旨且多﹐三三兩兩朱顏酡。漫笑眞人能服煉﹐誰知老子亦婆娑。髣髴步虛行復止﹐曲肱聊隠烏皮幾。背癢欲倩麻姑搔﹐覺來失卻王喬履。牛飲鯨呼總易醺﹐牽裳濡首亂紛紛。拍浮倒蹋瓊科案﹐酩酊那開蕊級文。土木形骸恆佇立﹐手持玉笛吹不得。平頭奴子力不禁﹐扶攜踉蹡將安適。浪遊五嶽窮三山﹐聯袂盡是桃花顏。絳河迢逓誰相待﹐上元夫人名阿環。會時不問胡麻飯﹐解酲五斗何足算。牽出靑牛欲倒騎﹐黃冠欹斜白髮亂。此中玄妙識者誰﹐仙藥元從曲蘗遺。披圖展捲心自醉﹐頹然此軰眞吾師。主人謂若幸無負﹐我且斟若以大斗。倘畫當年醉步兵﹐江東張翰應居首。

婁水行訪曹子念作

湖頭暫借漁艇子﹐春風吹過碧城趾。具區初月掛吳山﹐滄溟紫霓含婁水。夜潮忽漲楊柳陂﹐片帆卻向桃花駛。眠鷗宿鷺驚且鳴﹐棹歌不斷欸乃聲。中流聞雞曙星耿﹐落花飛出海上城。停橈未入瑯琊墅﹐搴裳先過曹丘生。蕭齋兀爾枕書臥﹐烏皮一幾靑氈破。問我經時何不來﹐袖中遮莫有七哀。大笑吾生太癡絕﹐病腰猶爲五斗折。屢蹶霜蹄不知止﹐儀也直欲亡其舌。丈夫雄心誰則知﹐吁嗟有志無其時。公榮未得卽濡首﹐匡鼎相逄且解頥。放歌一曲情無賴﹐君自芝蘭我蕭艾。陳蕃有榻空梁懸﹐解來徐孺眠花前。聊伴曹生日擊缶﹐洋洋風雅銜在口。綿蠻不作吳儂言﹐喑啞能驅小巫走。一斛珠璣錯落明﹐儼然分惠盈五斗。吾還怪爾愛獨醒﹐酒人只在弇山亭。邇來不飲眞寂寞﹐縱酒無愧天上星。借來艇子且教去﹐平原十日須沈冥。

謝都護歌

謝侯少歲學擊劍﹐手綰飛虹腰掣電。術精乃去學兵法﹐戰陣鉦鼔靡不合。被命造舟永嘉山﹐長鯨道遇手自搏。幾欲論功登將壇﹐落落不偶空據鞍。閱世榮名何足齒﹐閭巷沈浮聊爾耳。短衣射虎姑蘇臺﹐閉戶鑄劍幹將裏。買得桃花一疋駒﹐騎來沽酒金閶美。世人失意汩汩憂﹐羨君能自沾沾喜。爲嫌偪促城之舍﹐新開別墅虎丘下。窓中亂撲靑芙蓉﹐竹樹蕭蕭遶臺榭。俠遊酒伴慣住船﹐鬭雞走狗都翩翩。春艸射麛秋放鸇﹐相逢欲賦子之還。座客恆滿能撃鮮﹐人各取醉斗十千。𨿽無銅山擅鑄權﹐囊中不乏子母錢。吁嗟燕頷頭未白﹐黃須森森尙如戟。江南秉鉞旬宣臣﹐舊是永嘉來往人。卽今推轂易爲力﹐功名轉眼能自新。勸君努力報知己﹐匣中毋遣神龍死。君不見余也十載傷羽毛﹐身同鷦鷯困蓬蒿。提攜拂拭竟誰是﹐哀鳴日夜徒嗷嗷。於戲男兒四十不能自附靑雲豪﹐尙爾坎坷骯髒沈下僚。贈君短歌還自嘲。

短歌行贈王四丈贍美

男兒何必紆朱紫﹐但令布素恆如此。又何必侈金帛﹐所貴人生在意適。瑯琊羣從鸞與凰﹐上林太液紛翺翔。第四偶然戀桑梓﹐羽毛楚楚口吻香。白眉未嘗結靑鬢﹐未遽霜海燕雙棲。遶梁語芙蓉﹐一照滿鏡芳。千金鷫鸘裘易觧﹐日醉鸚鵡杯難忘。司馬才遺中人產﹐對人無柰多靑眼。沙田種秫久不登﹐座客猶誇識信陵。平生倜儻無嚅囁﹐沾沾聊自喜任俠。餘生落魄數數奇﹐十年歸隠南山獵。無端痛飲白玉漿﹐有時脫贈蓮花鋏。每承然諾肝膽傾﹐豈是論交在眉睫。躋彼弇山堂友於﹐花蕚尊爼光﹐再過婁水宅﹐彩衣戲舞娛頭白。人見頹然醉花月﹐不識人倫自爾能昭掲。人見生平曳紈綺﹐不識窮交可以托妻子。谷風再賦友道涼﹐吳儂情逐雲飛揚。三秋門前正羅雀﹐一臥肘後生垂楊。不有君來破岑寂﹐翟公自署徒慨慷。眼中石交竟誰是﹐酒酣撃築天蒼蒼。

江風行與朱圖山泛樓船作

長江萬里吹天風﹐將軍置酒樓船中。樓船忽奏軍中樂﹐無乃黯慘蛟龍覺。山川出云歷亂飛﹐疾來掩我白日暉。中流洶湧俱辟易﹐人謂如此將無歸。將軍自是湖海客﹐神气自若催掛席。浩蕩洪流欲挽回﹐崩奔巨浪能衝逆。淵淵徐起回風撾﹐長驅直指扶桑涯。蜃气氤氳辧城闕﹐鯨波蹴浪翻空花。分明棲息匡廬下﹐碎瀑飛泉明月夜。恍惚窓牖峨眉端﹐雪片紛紛六月寒。須臾暝色垂垂黑﹐前隊戈船左右翼。咫尺蛟龍欲扣舷﹐夜光那向懷中匿。壯圖寂寞何爲乎﹐余亦從君撃唾壺。老驥能思千里不﹐百萬猶供一擲無。人壽河淸不可俟﹐富貴不來行樂耳。世間多少弱男兒﹐覓人顏色沾沾喜。曽憶長江牛渚邊﹐溫嶠焚犀夜放船。英雄志業莫可測﹐酒酣拔劍心茫然。

塘上行逢友人顧願作

吳宮二月鶯啼亂﹐金閶柳遊子長安歸。春風吹鷁首﹐鷁首重重桃李花。楓橋塘上故倡家﹐緑水依然遶阡陌。靑樓忽聽彈琵琶﹐琵琶聲出垂楊裏﹐李延年家髙髻姊。自言有客深自藏﹐落魄江東虎頭子。拍浮濡首酒池中﹐何爲染指阿房美。平生癡絕將無同﹐我輩鐘情乃如此。相逢不賦子之還﹐對酒髙吟嬌女篇。興來不用常杯酌﹐其柰囊空無一錢。君不見馬長卿﹐臨卭一往有深情。又不見阮仲容﹐鮮卑之婢累騎從。嘗聞古人貴達節﹐區區禮豈爲我設。少年行樂須及時﹐飛花轉眼紛如雪。還惜昂藏一丈夫﹐慿陵嘯傲髙陽徒。麟閣榮名常在不﹐首陽餓死何爲乎。

月下渡淮歌與馬孟李三都尉舟中言懷

日落淮水黃﹐月出淮水白。水流向東南﹐客行自西北。辭家見月兩回圓﹐長路悠悠始一千。簿書期會如束濕﹐卒史胥徒橫索錢。槖存無底空所有﹐但見三星恆在罶。身世漂零只酒尊﹐涼露淒蟬動髙柳。從事諸君盡棄繻﹐金堤赤岸爭先驅。吁嗟百萬任狼藉﹐何事囊粟號侏儒。吾生一飽了吾願﹐坐看鷦鷯飛不逺。馬控龍媒自有人﹐門藏金穴曽無援。久擬山中賦考盤﹐何然燕壘巢其端。漆園傲吏日偃蹇﹐竹林酣士多摧殘。夜深月照蘆洲寂﹐樓船有楫何須擊。最喜黃頭善摻撾﹐況邀白幘能吹笛。淮陰黯慘生悲風﹐座中杯酌莫教空。若過韓侯釣魚渚﹐便爲長跪酹英雄。

遊吳山醉歌示越中同遊

吳人浪遊越﹐越山舊名吳。吳山窈窕如畫圖﹐芙蓉亂撲城之闍。雲英不逺紫微省﹐杏花偏近黃公壚。解衣貰酒獨感慨﹐還上髙臺聽鷓鴣。鷓鴣不爲啼春雨﹐似訴吳越興亡語。般樂夫差首己濡﹐憂勤勾踐膽能茹。偶爾慿陵一跳梁﹐畢竟山丘共首鼠。艸上同飛望帝魂﹐宮中曽獻捧心女。吳山越水春融融﹐吳王越覇歸東風。白駒度隙促短景﹐朱花散彩成飄蓬。乍來一笑已陳迹﹐玆山千古靑無窮。卽今簫鼔錦城樂﹐但識屏翰皇圖雄。吁嗟黃金不買綠酒醉﹐何乃憒憒人世亶不聰。

錢翁歌爲磬室山人壽

錢翁不是蓬蒿人﹐自稱吳越諸王孫。布衣不受緇塵染﹐混俗能將白眼存。棲遲陋巷蓬蒿翳﹐抱膝長吟靡年歲。家藏萬卷不知貧﹐更倚丹靑曽絕世。巴江急峽巫山峯﹐漢時古栢秦時松。錢翁下筆無數點﹐便覺煙雲千萬重。長康安道名誰稱﹐世情都無神自勝。屨集常憎戶外塵﹐蕭然一室如懸磬。錢翁不滿五尺長﹐意气能飛千仞霜。等閒不受諸侯幣﹐虛左曽持公子觴。吾家都護弄柔翰﹐風流寄興東山畔。傍水新開燕子樓﹐臨花髙捲鴛鴦幔。愛惜長幹劉采春﹐當時西第幾畱賓。坐中不少嚴夫子﹐幕下常多郭舍人。自是錢翁交莫逆﹐春山花月同穿屐。如今花落月西沈﹐但見錢翁頭盡白。黃公壚下莫經過﹐吹笛山陽感慨多。淒涼若問吳趨第﹐四壁徒存一雀羅。翟公門前何所有﹐春風乍上新楊柳。百斛金閶緑玉漿﹐沽來且作錢翁壽。錢翁七十意何如﹐云在靑天任捲舒。他時倘畫通家子﹐丘壑偏宜謝幼輿。

鄭客行寓淸郡贈中伯丈

仲尼老於行﹐栁下援而止。殊無懷土情﹐鄭客乃如此。鄭客吾鄕老縫掖﹐不根嫚戲無推擇。西遊落魄走邯鄲﹐國有賢王虛左席。日畱朱邸曳長裾﹐貴幸何須駟馬車。但慮才髙忌嚴忌﹐誰言賦不如相如。冠纓曽絕感知己﹐錦茵醉吐花靡靡。無端壓倒玉堂人﹐只因撰出金樓子。內家日給買文錢﹐外舍私爲桃葉憐。解將交甫明珠佩﹐博得文君綠綺弦。秋風客散平原第﹐齊東陋巷蓬蒿翳。不無嶽牧致苞苴﹐自有州司能擁篲。我來猶得稱通家﹐相逢爛醉聽琵琶。衛水淸霜照明月﹐鷫鸘裘映芙蓉花。自言僅免窮愁逼﹐無柰頭無一莖黑。縱夢非熊入後車﹐不如安載歸鄕國。

吳姬行爲四明沈嘉則買妾賦

吳姬二八顏如花﹐翠帷珠箔藏盧家。暫許春風吹裙帶﹐未容燕子窺窓紗。妝臺才掩臨窓繡﹐皓腕霜明映羅袖。蛾眉效月一痕新﹐柳腰學舞三眠瘦。瘦減腰肢似沈郎﹐當年未許嫁王昌。不識紅妝堪換馬﹐但知綠綺可求凰。遨遊忘艸郊居賦﹐江城花縣啼鶯路。鸘裘時解茱萸灣﹐畫舸偏經桃葉渡。吳閶新水泛雙鴛﹐麗藻文漪錦浪翻。毫端幻出花千樹﹐剩得嬌枝解語言。含嬌含態情難說﹐爲雨爲雲夢無歇。巫山峽遶曹娥江﹐襄王臺在禹王穴。采蓮越女濕綃衣﹐短棹穿花過釣磯。瞥見吳姬不相識﹐怳疑洛水神仙歸。約開蓮葉隔花語﹐爲問館娃宮幾許。依依楊柳薴蘿村﹐此是西家捧心處。錯落明珠吐鳯釵﹐陸離端錦合歡裁。昔時越艷歸吳去﹐今日吳姬入越來。甬東山水蓬萊島﹐朱顏緑鬢同偕老。風流願比賀季眞﹐鏡湖春色年年好。

蘇生行

蘇生縱橫客﹐寂寞休明世。尺寸無所成﹐坐嘆流光逝。少歲曽爲南粵遊﹐尉佗椎髻最難柔。軍前長揖無數語﹐遂令面縛閒戈矛。歸來牛酒相慰勞﹐上功幕府寢不報。翻然結客少年場﹐五陵豪傑親除掃。解裝猶剩千黃金﹐徧置鴛衾與鳯簮。好將陸賈平生槖﹐結得徐娘旣老心。春明門外花如綺﹐羽林緹騎佻佻子。相逢大快共樗蒲﹐絕叫狂呼盧與雉。百萬常輸囊屢捐﹐淒然擊築夜無眠。荊卿逺去漸離老﹐孤劍寒風易水邊。東歸骯髒身何寄﹐數椽如綫鄰蕭寺。短衣彈雀逐羣兒﹐長鑱采藥遺仙吏。看君體骨良不恆﹐面如紫石何稜稜。誰言山澤常如此﹐忽有風雲或可乘。男兒七尺須奇節﹐黑貂何必愁鶉結。陰符一匣在牀頭﹐莫使靈文久磨滅。

短歌與一二僚佐登城樓作

吳鉤銹澀不能鳴﹐匣中隠隠靑苔生。髙天九月霜華白﹐艸木黃落夫差城。夫差城中誰作苦﹐摧眉折腰在行伍。父書徒讀亦何爲﹐投筆十年無比數。藏活曽棲廣柳車﹐沈酣屢謫西曹簿。男兒骯髒安足嘆﹐世上紛紛鼠變虎。衛靑亦是主家奴﹐須臾功成享茅土。出無知己仕無媒﹐不如將身隠屠沽。丈夫空自羨雄飛﹐今日登臨對落暉。滿目山川非異國﹐仲宣何事淚沾衣。

謝都護遊山歌

謝家雅有東山興﹐朅來許我才情勝。少年有事弋與漁﹐垂老無心負且乘。春風滿地吹接■﹝罒離﹞﹐靑山綠酒堪忘饑。雙艇移來疾於騎﹐五湖便是髙陽池。林中排調日酣暢﹐三春共蠟屐幾兩。自是狂奴去復來﹐至今癡叔猶無恙。吳王臺館久棘荊﹐山丘尙被吳王名。雲興雨散竟何托﹐雄飛雌伏徒營營。君能於此了無累﹐黃公壚下頹然醉。邇來喜怒誰得知﹐褰帷且問如花妓。

燕京夜雪篇

北風吹沙日無光﹐北門寂歷鳴枯桑。須臾暮雪飛陋巷﹐蓬扉不開臥欲僵。西鄰客子忽排闥﹐蒼頭蹇步持壺觴。怳如層冰甫挾纊﹐又似幽谷回春陽。何暇秦篝與齊縷﹐不去彈棊共格五。鄕語綿蠻自少文﹐行酒崢嶸能用武。因憶邊城雪作山﹐崎嶇萬里玉門關。冰連瀚海懸軍入﹐凍斷交河探騎還。以身許國寧憚死﹐安顧裂膚仍墮指。今夜相逢杯酒間﹐何如此輩沙場裏。

行行且遊獵丁丑九月作

少歲從軍出武威﹐兜鍪日耀生光輝。沙場大小七十戰﹐數奇歸揜南山扉。南山近有白額虎﹐會須煩我大黃弩。朝來結束過藍田﹐馬如遊龍轡如組。入林黯慘路不平﹐披開荊枳飛鳥驚。亂石崔嵬壘如屋﹐咆哮萬壑陰風生。顧盼慿陵了無覺﹐應弦卽倒何須搏。男兒本意重生擒﹐飛而食肉良不惡。甲賣弓藏一十年﹐偶因射獵淚澘然。捫虱若談當世務﹐白額豈在南山前。頭足於今變冠履﹐取民脂膏充簠簋。假彼繡斧得橫行﹐縛取貪殘猛虎獻天子。

隠者詞焦山寄客

伯成耦耕耕且鋤﹐務光避世世情無。古來隠者不以帝王易﹐何況區區趙孟三公乎。山人頹唐隠者姿﹐蕭蕭肅肅孤松枝。紫芝黃鶴久不作﹐淸風朗月恆相思。相思不可見﹐逺隔江之湄。不寄投湘賦﹐惟吟招隠詩。碧桃開徧綠水洲﹐山人猶在人間遊。富春磯閒海鷗下﹐鹿門山空猿鶴愁。諸侯筐篚不足貴﹐天子安車何必求。但須寂寂山之丘﹐明月爲侶云爲儔。庶幾不愧乎隠者流。

山人勸酒

灼灼桃花﹐濯濯楊柳。溪山窈窕溪水流﹐武陵人家猶在不。柴門不閉春風輕﹐山人衣上春云厚。相逢莫使靑松疑﹐世間盡用黃金壽。原嘗春陵千載人﹐嵇阮山劉一杯酒。賤亦不足淩﹐貴亦不足慿。雪山有時燠﹐溫泉或可冰。髙岸爲谷﹐深谷爲陵。詩人豈欺我﹐倚伏多相仍。山人勸我酒﹐旨酒淸如澠。漢家功業在天上。吹簫屠狗之軰坎坷歷落來攀登。

還山吟

還山吟桂花﹐松子秋云深。山人還山抱孤琴﹐空山猿鶴來相尋。披裘何必登遙岑﹐逺公自有東西林。東西山色看皆美﹐一入林中可以止。土木形骸無所擬﹐悠悠忽忽恆如此。再歌還山吟朱顏﹐俄受白髮侵還山。欲俟買山金﹐無金終負還山心。一瓢一錫且隨意﹐許由巢父百世之上爲知音。

柳花歌金陵送客

吳宮濯濯春楊柳﹐東風吹花滿渡口。揺煙拂水總無關﹐綴雪沾霜竟何有。滄浪漫使搴人衣﹐武陵亂約桃花歸。自是靑春畱不住﹐非因黃鳥蹴能飛。芳艸晴絲引江渚﹐飄揚千里同君去。逺遊誰遣遲蕭郎﹐風流展轉思張緒。建業靑山繞大堤﹐女郎團扇撲髙低。往來不見臨春閣﹐且入長幹送馬蹄。

艸閣謡戊寅夏志感

子云艸閣無數椽﹐風雨不蔽何蕭然。常抱明月巢其端﹐歸鴻鳴鳯同翩躚。何物黃狐爨下游﹐雄飛雌伏將焉求。狡焉日欲穿我屋﹐何不爾思正舊丘。長謡送爾歸﹐吾自掩吾扉。庭梧日徙倚﹐山桂生芳菲。

黃河客捨歌

杖策渡河來﹐止捨河堤下。衰柳當其門﹐荒薺生在瓦。中有少婦能具餐﹐舊襦掩骭余雙鴛。剉艸飼我櫪上馬﹐牽藤掛我腰下鞬。客捨金錢眞自惜﹐那堪一粲壚頭言。

卷四

七言古詩

憶閩中舊遊有序

丙辰歲﹐不肖甫弱冠﹐先昭毅攜之薄宦鄖中。鄖﹐楚地。連秦蜀﹐山谷崔嵬﹐幕閫岑寂﹐不耐操觚﹐頗事俠遊﹐與二三年少﹐擊鮮射飛﹐鬥酒慰勞﹐煦煦樂也。戊午歲﹐昭毅量移閩海﹐海正揚波﹐戈船下瀨﹐羽檄紛紜﹐歷三時而始戢。閩多佳山水﹐珍艸木﹐得以徧遊恣采﹐惟日不及。庚申歲﹐昭毅乃抱采薪而解閫矣。歸甫七年﹐不幸捐館。重以予之落魄無成﹐不堪日夕憂也。不肖尙能履后土﹐而戴皇天哉。有靦不死﹐荏苒十年﹐冥頑如瞽﹐載蹈奇禍﹐鬢毛半禿﹐肝膽盡灰﹐假使昭毅生存﹐何忍見之﹐捫心酸鼻﹐所謂泣盡而繼之以血者也。爰動淒吟﹐爲憶舊遊詩。

憶昔海波乍飛揚﹐長鯨吐霧白日黃。家君作鎭閩之疆﹐手提三尺擒其王。幕中盡舉萬年觴﹐鐃歌凱曲何鏗鏘。從軍未許稱王粲﹐艸檄無煩借孔璋。曰余小子不好武﹐當筵漫學賦鸚鵡。細栁營前羽戟閒﹐芙蓉幔裏蛾眉嫵。玉勒驕嘶踏落花﹐銀箏緩調鳴朱戶。枚臯詼笑類俳優﹐束晳嫚戲能消愁。鬭雞蹴踘沈里巷﹐射麋罝兔空山丘。喜爲豪士岸白幘﹐曾見胞人傅緑韝。貴遊造請刺磨滅﹐博徒之軰聊延結。大道相逢脫佩鉤﹐交歡豈必歸金埒。靑州從事玉液香﹐紅綃荔子冰肌潔。壚頭且醉鄭櫻桃﹐一曲新聲夜月髙。懷中自有明珠賣﹐座客何須綠綺挑。少年行樂常如此﹐寧知花謝秋風起。拂衣長揖武夷君﹐扁舟直指吳江水。歸來寂寞夫差城﹐年華屢傍五柳更。蓼莪再讀涕泗盈﹐於今白髮有幾莖。懷讒抱譖日不平﹐我思舊遊歌且行。匣中夜夜雙龍鳴﹐猶堪報國圖崢嶸。

春日遊金陵牛首山寺漫擬龍門應制之作

萬柳暗馳道﹐飛花度宮闕。匹馬碧城隈﹐曉向長幹發。長幹髣髴漢長楊﹐玉露金莖滿路香。仙人髙觀分鳷鵲﹐帝子靈臺集鳯凰。別有雙峯霄漢外﹐空翠飛來撲衣帶。鳥道孤懸出梵林﹐松濤十里藏天籟。層巖嘉樹欎菁蔥﹐疊嶂流霞一萬重。琳宮嵌入雲中壁﹐繡閣徊翔木末峯。丹靑丘壑圖難盡﹐綺錯山川望不窮。瑞气祥光藹畿甸﹐周京漢苑氤氳見。鳴鳯樓臺散若星﹐鑿龍池水澄如練。鷲嶺朱幡俯太淸﹐鴈堂紺宇千花盈。明月玲瓏菡蓞塔﹐靑山窈窕芙蓉城。明月靑山恆若此﹐金仙繡佛同終始。龍藏岧嶤七寶臺﹐麒麟鸚鵡獻花來。纖埃除埽空門淨﹐日月照耀中天開。霓旌披拂云旗展﹐萬乘輝煌曽駐輦。金陵定鼎卜千年﹐虎踞龍蟠此後先。五嶽區中誰王气﹐三山海底孰神仙。秖遏北平戎似雨﹐故遺白下艸如煙。明時未效捲阿頌﹐在野聊成擥勝篇。

京口桃李園作時戊寅春趙敬甫鄔汝翼陳永年同遊

三月弭帆京口渡﹐大堤十里垂楊護。故人行樂桃李園﹐恰有花開一萬樹。爛漫常生五色霞﹐氤氳散作晴空霧。赤城忽擁錦江流﹐朱方卽是瓊臺路。遊子來回總是迷﹐佳人采摘還相妒。拾翠尋芳樂未休﹐相逢且作少年遊。鬭雞走狗花前隊﹐穠李夭桃樹底謳。莫將螓首疑閎孺﹐更傍蛾眉認莫愁。團扇撲時粉蝶亂﹐■﹝舟光﹞船飛處紅英浮。沈酣聊且眠金穀﹐潦倒那堪控紫驑。但恐芳菲易銷歇﹐長江寂寂流明月。黃金縱有南山髙﹐難買春花秋更發。片片飛花踏作泥﹐陰陰桃李自成蹊。開時不盡一杯酒﹐孤負枝頭黃鳥啼。

申太史招飲邸第席上漫呈

八月涼秋動城闕﹐朔方候鴈催羣發。防秋羽騎夜授衣﹐破賊將軍朝秉鉞。無能輦下請長纓﹐投筆書生志未成。黑貂久作長安客﹐靑苑誰深故苑情。玉堂學士伊周侶﹐退朝爲我設雞黍。相對惟多桑梓言﹐不作金華殿中語。幸覩熈朝日月新﹐欣逢河嶽又生申。掃門豈是通私謁﹐推轂偏能問故人。慚余射不能穿札﹐束髮空教慕奇節。歸臥南山一十春﹐馬無羈勒車無轄。我軰何須尺寸功﹐但令公等致時雍。願言王者稱無外﹐肅愼呼韓作附庸。

春日宴弇山園呈瑯琊長公

長公天下士﹐子房安石差相似。弇園美無伍﹐方丈蓬萊堪比數。珠簾翚閣白雲中﹐蒼峽魚梁綠水通。髙張云錦耀日月﹐披拂玉樹吹春風。巖藏洞復忽欲暝﹐花撲飛泉路不定。蕭瑟崢泓不可言﹐長吟淸嘯蛟龍聽。一望煙霞艸木深﹐且耽丘壑不爲霖。玄亭寂寂無絲竹﹐自有泠然山水音。春宵花月歡爲劇﹐入林酣暢仍浮白。相看盡是飲中仙﹐何必平泉醒酒石。慚餘落魄久懸鶉﹐自是嵚崎可笑人。葛彊頭白無推擇﹐常伴淸遊石季倫。終使揶揄滿人口﹐靑蠅白璧亦何有。不能廢我嘯與歌﹐熟讀離騷痛飲酒。古來出處隨乎時﹐赤松之遊良可師。𨿽然得意東山臥﹐無柰蒼生有所思。丈夫磊砢無多嘅﹐要使身名俱受泰。弇園歲月一杯中﹐長公心事冥鴻外。

飲大司成姜公園池席上敬呈

姜公言行爲世軌﹐好似東京李元禮。升堂便比登龍門﹐暫與同舟以仙擬。一出曽爲帝者師﹐門如市兮心如水。吁嗟古道人莫容﹐意色蕭然可以止。爲園築室江之幹﹐移得靑山滿綠湍。五株初種彭澤柳﹐九畹先滋湘水蘭。披襟坐對秋月朗﹐更看寶樹明虛幌。碧池隠有鳯凰毛﹐靑雲已著鵷雛想。艸木禽魚亦有文﹐石渠金馬夢氤氳。常揺白羽團如月﹐不著朱衣爛若云。考盤在澗聊暫寄﹐矢心欲攬淸時轡。何來海內忘年交﹐孔公座上禰生醉。知君自是名教人﹐桀溺何須笑問津。汲黯尙爲前日戇﹐馬卿猶是舊時貧。蒼生欲奪丘園志﹐白髮能彊負荷身。相逢不盡漂零嘆﹐對我常將靑眼顰。

吳興潘中丞上蔡張參伯小集艸堂漫成長句

杏花開滿夫差城﹐城頭初月纖纖明。春風幸不棄巖穴﹐蓬蒿亦自來簪纓。謝公暫著東山屐﹐步兵本是江東客。一斛葡萄鬢未星﹐千里蒓羮盌浮碧。蕭蕭瑟瑟無歌鐘﹐淸音忽起庭下松。楚云生棟帷菡蓞﹐吳山供客餐芙蓉。白駒空谷誰繼響﹐鳴鶴九臯聲朗朗。風標不似世中人﹐霞舉猶爲天際想。知君自是夔龍賓﹐何事江湖欲問津。爲霖爲雨若有待﹐一丘一壑非其倫。愧我靑袍久零落﹐艸堂燈火同驩謔。別去依然三徑荒﹐不堪罝兔堪羅雀。

春日住堯峯山寺示瑞上人

誰謂東南山不髙﹐堯峯之嶺何岧嶤。等閒鸛雀飛不過﹐無數蛇龍臥自驕。冥冥蒼靄雲樹亂﹐風雷常走山之半。黯慘巖扉晝不開﹐欹斜石磴危疑斷。慿陵眺矚欝嵯峨﹐一起一伏山如波。逶迆盡逐五湖去﹐琉璃盌內盛靑螺。振衣千仞寂不語﹐■﹝口酋﹞然長嘯應孤嶼。黃鶴仙人招不來﹐扁舟範蠡從玆去。落落乾坤何不容﹐吳水吳山幾萬重。此身不啻如一蟻﹐安能局蹐悲途窮。頭顱猶黑舌猶在﹐猶堪一日三千鍾。生兒寧盡如仲謀﹐馬上何須羨乃公。英雄事業流水盡﹐五陵荒艸秋風緊。世界浮生大夢中﹐空華倐忽看朝槿。逺公近借靑蓮室﹐猿猱麛鹿同招隠。閉門滿地白雲流﹐風吹松花墮金粉。

閒助甫參伯近有西秦之命喜而賦詩寄之

海岱煙雲開﹐仰見日月朗。頗有髙世心﹐悠然發逺想。明珠成霓玉成虹﹐不見蕭敷與艾叢。乍聞初拜涼州牧﹐乃是河南張長公。向來不與人間事﹐消息傳來喜不寐。屹然獨立有長城﹐何必秦關重百二。丈夫髙抱樂長徵﹐瀚海天山渺去旌。祁連大漠風雷色﹐疏勒飛泉金石聲。坐鎭淸風生朔野﹐三軍盡愛寛裘者。自是中朝山巨源﹐一麾出守看平蕃。檄書不借陳琳艸﹐遊俠毋煩劇孟言。獨據羌牀圍細柳﹐朅來殊勝東山不。黃石相逢知我心﹐蒼生有待何能負。昔時邂逅婁水邊﹐瑯琊甲第靑雲連。讀君新詩如入峽﹐絕壁騰波天倒懸。我馬玄黃饑且饉﹐何期一見稱神駿。價覓千金市與人﹐主非伯樂誰能信。由是蹉跎一十春﹐蕭蕭雙鬢半如銀。君今新得酒泉郡﹐應念東吳舊酒人。

喬觀察允徳歲暮過訪艸堂連榻旬日漫成長句爲別

西風捲黃葉﹐堆壓門之屏。霜薄身上衣﹐冰厚爨下井。偶有足音響空谷﹐枯桑驚散饑烏影。君爲嶽牧久專城﹐朱衣爛漫黃金橫。何事蕭然卻車騎﹐獨披鶴氅尋柴荊。逍遙不減漆園吏﹐慰藉偏存甕牖生。幸有新醅共君醑﹐尙畱木榻同爰處。欲說荒齋如此寒﹐偶被風吹不能語。陳家糠核聊自肥﹐範叔綈袍竟誰與。疇昔轉輸駕樓船﹐兩年在君繡斧前。汗血願爲伯樂用﹐心膽欲向幹將懸。不遣靑蠅將玉毀﹐無柰薏苡如珠圓。一歌雀角穿我屋﹐再歌黃鳥食我粟。淮市曽爲胯下行﹐灞陵屢止亭中宿。莫將時命彊幹秦﹐吁嗟道路難於蜀。羨君官爵良不卑﹐經綸獻納弩力爲。握手何當國士遇﹐拊髀誰動明王思。酒酣別去淚如雨﹐生平敢負喬公知。

弇山園逢沈嘉則席上見贈漫賦長句爲答用紀玆會之盛

西園彚才彥﹐主人陳思王。式燕芙蓉池﹐言解翡翠裳。坐臨秋水弄皎月﹐澄觴飛蓋生明光。遂令花蕚寄緗素﹐髣髴簫管遺琳瑯。後來盛事誰則同﹐弇園開在婁水東。賓主曹劉日方駕﹐羽翼風雅何沖融。何來四明有狂客﹐亦與七子相爭雄。蕭然入林共把臂﹐便覺松下生淸風。杯酒相逢卽定交﹐袖中投我以瓊瑤。漫試千言在倚馬﹐獨工五字能射鵰。山云怳披鷫鸘錦﹐池水忽漲桃花潮。座有玉山多自欹﹐況復錯落飛金巵。髙柯驚動靈鵲起﹐長川澹蕩天河移。後人艶說今日會﹐卻如今視西園時。

橫塘逢錢功甫同泛湖上功甫作歌爲贈率爾酬之

橫塘十里靑山轉﹐太湖秋水明如練。菱歌才起眠鷗驚﹐蘋花盡落遊魚見。蘭葉浮來五兩輕﹐葡萄一斛偏能盈。縮項槎頭銀片闊﹐巨螯盤裏珊瑚橫。船窓亂撲芙蓉緑﹐鸕鶿杓泛淸於玉。一歌杜甫渼陂行﹐再歌李白烏棲曲。臨流擊楫煙雲開﹐欲傾李杜平生懷。相逢齪齪莫可語﹐眼中惟見錢生來。錢生謂我才情麗﹐鷫鸘裘上春霞曳。何爲執戟風塵中。折腰十載靑衫敝﹐子言亹亹眞慨慷。丈夫無淚沾衣裳﹐湖波萬頃峯七十。與子攜手同翺翔﹐楞伽精舍翠微裏。松篁遶屋花盈幾﹐支郎卻喜許詢至。旋開香積醍醐美﹐夕陽明滅水上飛。千山盡紫光濕衣﹐空門曠寂且髙臥。城郭偪促毋庸歸﹐君不見初月一痕五湖渺﹐館娃鏡裏蛾眉巧。又不見吳山落木秋風急﹐越來溪上戈船入。僣王圖霸倐一時﹐故宮荒寢千年思。黍離麛鹿宛然在﹐夫差勾踐爭何爲。子懷和璧徒美好﹐我非石人不耐老。歌鳯狂言秖自嗤﹐雕虫小技安足道。但須日飲三千鍾﹐頹然醉倒萬事空﹐醒來孤嶺發長嘯。一聲驚落天髙鴻。

陽山顧生願甫贈我長歌頗過推與乃述懷志答

男兒七尺期自愛﹐要令姓字千秋在。不然艸木與同腐﹐富貴紛華何足數。吾家驃騎從文皇﹐賞延帶礪山河長。誰知後世賤介冑﹐虫沙猿鶴無低昂。吾生久拼棄五斗﹐無柰嗷嗷啼八口。身沾寸祿爲人役﹐手持破斧門掛席。逐隊隨行公府間﹐緇塵赤汗難爲顏。借人瘦馬風吹倒﹐傳家舊芾屋漏殷。首如飛蓬色如土﹐傍人猶妒蛾眉嫵。以玆貝錦耀空幻﹐屏居寂寂南山澗。陰符在匣羞與傳﹐父書剩有毛萇編。皎月流輝照白雪﹐飛泉疏越鳴朱弦。𨿽然踉蹡人間棄﹐但言風雅心如醉。乍來破產聊自放﹐靑山嘯傲常無恙。江東復生顧虎頭﹐自云癡絕無所求。徙倚滄浪賡孺子﹐拍浮緑酒歌張侯。貧交廿載眞爾汝﹐何事長歌太稱許。謂我斯名堪不朽﹐敝帚千金良可醜。吁嗟髮短心則長﹐惇詩說禮聊自藏。攀援今人身徒瘁﹐尙論古人口亦香。君不見揚家子云老執戟﹐至今玄艸光生白。又不見湘累沈浮在魚腹﹐世間離騷比珠玉。毋論鶡士與波臣﹐日月文章萬古新。卽今靑鬢不弩力﹐輾轉白髮來侵人。

寄宿田家偶述

西原夕照生平陸﹐東臯陰陰返樵牧。夜行恐有醉尉呵﹐驅車且入田家宿。田家老翁開柴門﹐擁篲不解犢鼻褌。靑山偏近新茅屋﹐緑酒那嫌舊瓦盆。爨下一婦亦華發﹐豆萁亂束烹枯鱖。團圞野坐不燃藜﹐短檐之下多明月。自言門戶無壯丁﹐數畆山田久不登。近歲徵科猛於虎﹐幾年蓄積消如冰。閨中有女年十四﹐求鬻豪家气勞顇。蛾眉換得金錢歸﹐掌中空有明珠淚。不記豪家誰姓名﹐此兒歌舞便教成。婉媚自能當主愛﹐光華漫許傾人城。前年寄采宜男艸﹐曽遣蒼頭向吾道。此中粱肉厭丘坻﹐忍令葵藿常不飽。𨿽然兒女情自偏﹐不如聊且耕吾田。以色事人豈常好﹐人間富貴浮雲然。聞之長嘯斟大斗﹐仰見明河落髙柳。相逢良夜一論心﹐別去靑溪重回首。

送蔣邦士守備江藩

君不見淮陰侯﹐綘灌爲伍恆自羞。又不見灌將軍﹐武安怠驁若罔聞。男兒七尺不易生﹐要令千載知其名。吾今困處蓬蒿室﹐寸心烱烱無人識。東鄰少年何瑣尾﹐西家老子生兒齒。潦倒生平那可論﹐區區惟有蔣侯耳。蔣侯能誦孫吳篇﹐猿臂善開五石弦。從來未肯畏彊禦﹐片言可以服文吏。畢竟二千石﹐不攬衛尉權。能作吳軍气﹐終令趙璧全。遂爾聲名滿人口﹐量移逺駐江之右。江頭送別試雕弓﹐楊葉穿來當折柳。西風吹落滿地霜﹐晨驅匹馬上河梁。寶刀脫贈泣數行﹐英雄事業誰能當。壯心寂寞何爲乎﹐送君慷慨歌烏烏。

送謝芝玉轉餉北上

謝侯年來半白頭﹐何爲又作燕京遊。張生久乏資身策﹐厭向人間送行客。冰滿關河雪滿山﹐持觴欲飲風吹寒。貂裘攬挈慘無語﹐嘆息離人行路難。年光寂寂流如電﹐愈見江河成世變。君在行間三十年﹐由來吾軰人人賤。丈夫所志在雄飛﹐安能雌伏情依依。周王大發巨橋粟﹐伯夷甘守空山薇。人各自有志﹐士也難再辱。縱謂時乎肯復來﹐安能長受人羈束。南山之趾北山頭﹐白雲片片還相畱。卽看明世無眞隠﹐何事秦時有故侯。願君不負靑山約﹐且執牙籌算行槖。黃金畱作買山資﹐莫向長安乞官爵。吾先躡屩深山中﹐君歸定訪山人蹤。看君白髮增幾許﹐撫掌大笑滄溟空。

堯峯山淸暉軒落成送楞伽寺弘上人歸隠且見余志

堯峯古剎連翠微﹐黃茅蓋殿白板扉。鳥窠蟒窟僧住少﹐秖余山水含淸暉。楞伽山中大弟子﹐偶來飛錫披荊枳。石頭路滑雪紛紛﹐卻遇龎家老居士。相期巖下種靑蓮﹐懶乞人間造業錢。無金布地不著想﹐有珠系衣且自捐。一袈裟地無十笏﹐綿蕞艸構爲禪室。松麈蒲團日日閒﹐黃花翠竹纖纖出。本來無住亦無生﹐究竟何能識淨因。且將淸澈寶云井﹐作供燈光華鬘身。澗底流泉鳴不止﹐峯頭朗月恆如此。蝴蝶浮生夢已醒﹐蓮花事業心如水。般若慈航咫尺間﹐菩提髙樹豈難攀。願畱白足常爲伴﹐未許黃梅便出山。

客捨答顧願甫

燕京八月靑霜飛﹐秦庭客子悲無衣。千里故人一書札﹐問我式微何不歸。馳驅失路汗無血﹐縱橫計盡徒存舌。三秋雨散金錯囊﹐十年苔繡芙蓉鐵。但願鎩羽歸故山﹐將雛棲息藩籬間。仰看吾國有大鳥﹐飛鳴有意驚人寰。

初春與客卽事

霏微細雨生湖濱﹐門前柳色朝朝新。芳艸能畱逺遊客﹐黃鸝似報江南春。杏子花開好顏色﹐施朱著粉誰爲飾。嫣然疑是東家妹﹐乍來窺我墻頭立。似與東風舊有情﹐相逢沽酒闔閭城。婆娑且就壚頭醉﹐慷慨誰論世上名。

喜謝侯相過

夫差城中車與馬﹐揚揚誰識衡門下。安石能來問許詢﹐相逢絕少元規塵。直鉤共把滄浪釣﹐開口且向靑天嘯。東鄰杏花方嫣然﹐柳條才可勝春煙。牀頭祿米儲一斛﹐換酒堪直三千錢。

寒食限韻作

闔閭風土不禁火﹐緑水城邊碧油舸。屢逢蹴踘踏花茵﹐時見秋千亂雲朶。金蓮點點步底生﹐鴛鴦彩彩纒頭嚲。越女曽爲吳館娃﹐周郎只合畱江左。前溪桃樹隔垂楊﹐髣髴紅妝隠靑瑣。

楓橋與送者別

楓橋秋水緑無涯﹐楓葉滿樹紅於花。萬里之行才十里﹐闔閭城頭尙堪指。遊子尊前淚濕衣﹐離心已逐片帆飛。酒酣不識身爲客﹐意欲元同送者歸。

揚州春眺卽事

紫萸村邊揚子灣﹐黃公壚頭使者關。舟楫逺通淮北水﹐樓臺近見江南山。髙岡百尺臨官渡﹐浮煙不盡斜陽暮。前朝楊柳幾株存﹐寒鴉飛盡蕪城路。

客堂秋夕

髙梧百尺入云涼﹐淸水一池生月光。秋夜初長客不寐﹐坐聽砧聲思故鄕。明河輾轉天欲曙﹐寒螿喞喞猶自語。挈衣起寫故鄕書﹐明日關河鴈南去。

新丰主人

新丰主人邯鄲婦﹐依然賣酒三河口。芬芳芍藥气如蘭﹐瀲灔葡萄緑於柳。東風日日飛輕塵﹐遊子年年只問津。遲回立馬門前客﹐曽是壚頭醉臥人。

卷五

五言律詩

郊祀伏覩駕出二首

馳道千官集﹐緹城百帳分。天行淸蹕雨﹐山出護宮云。輦轂龍眞見﹐旌麾鳳有文。此中驂乘者﹐應是霍將軍。

上帝歆元祀﹐南郊啟閟宮。幸逢堯麗日﹐仰見舜重瞳。仙樂聞難盡﹐霓旌望不窮。材官多侍從﹐偏我隱墻東。

春日遊西苑二首

宣室臨西苑﹐靈臺對籍田。宮鶯迷緑雨﹐廐馬飲淸川。柳引金堤直﹐松含玉殿圓。先皇受釐處﹐寂寞鎖春煙。

禁云流不盡﹐苑樹碧叢叢。水淺鴛鴦島﹐花深翡翠宮。引泉珠錯落﹐疊石玉玲瓏。莫認桃源路﹐銀河豈易通。

部餉至京引見皇極門時戊辰九月五日二首

玉几星垂拱﹐金門旭始開。夔龍端簡侍﹐揚馬執經來。靈曜瞻難定﹐神飆矚易回。進呈鹽鐵論﹐付與度支裁。

云日散髙秋﹐鐘鳴五鳳樓。面君今日喜﹐在野十年憂。下走慚簪紱﹐前驅媿蒯緱。無能馴鹿性﹐終爾怯螭頭。

引見賜宴恭紀二首

天語傳聞近﹐山呼引拜遐。鴻臚跽承旨﹐光祿立開衙。白粲分階玉﹐黃流借殿霞。徹歸成獨享﹐此際益思家。

重漕明主意﹐旣醉遠臣心。席避彤庭日﹐筵依松樹陰。大官多且旨﹐小史酌還斟。世食天朝粟﹐銜恩豈自今。

長安春望二首

鶯花鳴鳳曉﹐鐘鼓濯龍開。湛露仙人掌﹐晴雲日觀臺。河將銀漢去﹐山向玉宸來。輦下陽春曲﹐能容騎尉裁。

太和盈宇宙﹐爛漫徧光華。美麗都人綺﹐芳菲輦道沙。紫驑銜禁艸﹐黃鳥臥宮花。一望千重殿﹐常生五色霞。

長安街伏覩莊皇帝梓宮歸山陵二首

虎賁趨上將﹐龍馭從羣仙。■﹝巾惠﹞幕靈芝蓋﹐祠壇瑞玉筵。進賢冠未毀﹐斬佞劍猶懸。帝子眞純孝﹐衝年淚似泉。

薤露盈馳道﹐臣民候挽齊。山河俄攺色﹐艸樹盡含淒。象衛過金馬﹐芻靈出碧雞。有髯攀不及﹐悵望鼎湖西。

朝皇極殿頒萬曆攺元歷時壬申十月朔二首

鳳凰棲沼上﹐鳷鵲朗雲中。周室方全盛﹐成王在幼沖。休徵方出洛﹐天壽盡呼嵩。卜歷元無算﹐編年萬未窮。

湛露收靑漢﹐云韶出紫宸。頒來一統歷﹐散去萬家春。宣室重禧肇﹐明堂受命新。世臣惟飽飯﹐常作太平人。

觀象臺看雪二首

人間寒逾切﹐天上瑞先呈。不辧黃金屋﹐惟看白玉京。風花連漢畤﹐冰葉滿秦城。此日觀乾象﹐璇璣分外明。

銅龍髙失翠﹐玉尺旋生華。星宿靈妃府﹐瓊瑤帝子家。光畱長信月﹐影亂上林花。一望銀潢接﹐尋源未有槎。

席上呈申太史二首

幾席畱明月﹐花枝帶禁煙。酒醲分玉醴﹐燭短剩金蓮。史是遷之後﹐文如漢以前。且辭長夜飲﹐蚤起從甘泉。

夾道通仙署﹐淸槐無世塵。寂寥桑梓客﹐參對艸麻人。露掌銅龍近﹐天顏金馬親。治安垂萬世﹐公等綰絲綸。

訪胡原荊侍禦

相逢宣武第﹐暫解惠文冠。淸淚長安盡﹐秋霜短鬢殘。棲烏纖月落﹐鳴鳳上陽寒。聖政元無闕﹐封章莫浪彈。

飲馮杜二使君

暫罷金鑾直﹐來爲雞黍期。大馮元補闕﹐小杜亦分司。諫艸防人見﹐觥籌任客私。故園凋落盡﹐不是在家時。

贈晉陵王太學二首

五侯千日醉﹐七貴一家親。避地依京洛﹐愁身浪笑嚬。靑衣歌宛轉﹐白眼看沈淪。何似金門客﹐嗟嗟嘆積薪。

羨爾遨遊美﹐何知旅食艱。長楊馳馬去﹐芳艸踏歌還。久住惟金穀﹐常頹是玉山。燕姬新買得﹐江上杏花顏。

潞河中秋初度二首

問年逢六六﹐逆旅自煢煢。白髮須臾事﹐黃金烏有生。據鞍寧待試﹐邀笛不辭行。愁絕今宵月﹐重圓薊北城。

桂影靑天滿﹐桑幹白水斜。公交車不待詔﹐客捨秪思家。報壬申主雌﹐雄劍謀生子。母瓜去年今﹐夜酒吳市聽。

琵琶廣福寺寓二首

不夢麒麟閣﹐皈依孔雀王。蒲團閒裏過﹐藥裹定中忘。宴坐霞餐晚﹐淸言水觀涼。空門無一事﹐養就懶嵇康。

白璧空投路﹐靑山且息機。隙駒憐促影﹐怖鴿倦雄飛。迹許畸人識﹐心甘靜者依。塵襟方欲澣﹐暫借水田衣。

送原荊歸田二首

敢言身詎惜﹐悵別袂難分。徒步燕山雪﹐悲歌易水雲。綱常一疏見﹐慟哭兩宮聞。不遣長沙去﹐君恩厚漢文。

大戇微臣罪﹐餘生聖主畱。遲回方出晝﹐黯澹似悲秋。妻子諳田作﹐親朋仰歲收。靑靑桓氏馬﹐不見玉街遊。

醉宿幼元寓二首

方朔棲金馬﹐文園臥錦茵。遠攜陽羨秫﹐乍釀洞庭春。紅樹揺歌扇﹐靑衣動舞塵。沈酣自吾黨﹐休沐肻嫌頻。

爲歡常卜夜﹐不厭酒淋漓。濕爾鳳毛好﹐濡吾燕頷奇。放歌驚宿鳥﹐深坐待朝曦。卻洗何人事﹐髙陽酈食其。

送朱在明使楚

十里河梁暮﹐天寒送子遲。冰堅車亂度﹐雪厚路多疑。大別江平掌﹐九疑山畫眉。長沙銜使命﹐莫作逐臣悲。

同幼元飲光祿署

縱飲防人見﹐盤餐竊自傳。黃流銀海注﹐翠釡玉繩懸。柳外君庖迥﹐花間仙署連。大璫來絡繹﹐臂以緑韝纏。

潞河雪二首

十月燕山雪﹐孤舟潞水涯。沙灘銀浪細﹐岸柳玉條斜。逐鷺寧分羽﹐棲蘆欲混花。蓬牕莫令進﹐易惹鬢生華。

雪霰今朝集﹐寒冰昨夜堅。幸存東郭履﹐不賦北門篇。客路黃雲外﹐鄕書白鴈邊。關河無鎖鑰﹐偏阻未歸船。

塞下二首

都護稱飛將﹐提兵禦犬戎。楚弓斜抱月﹐邊馬競追風。魏絳和無議﹐秦開戰有功。黃金新鑄印﹐擎出大明宮。

乘鄣蠻云白﹐行營漢月新。回中牧馬地﹐句注引弓民。傍夏不消雪﹐入關才有春。天王大一統﹐冒頓久稱臣。

少年二首

長楊馳馬去﹐平樂鬭雞回。婉媚貝爲帶﹐歡娛金作罍。橫行羨田竇﹐侍從陋鄒枚。不惜耽荒宴﹐朱顏良易摧。

桃李芳菲候﹐流蘇春帳懸。文君侍琴瑟﹐太主發金錢。玉具芙蓉劍﹐銀裝瑪瑙鞭。單車花底散﹐人望儼如仙。

折柳

三春楊柳緑﹐一望淚潸潸。匹馬此曾系﹐長條忍再攀。翠凋愁裏鬢﹐紅減別時顏。風絮輕千里﹐將心度玉關。

邊月

半輪升古塞﹐長劍度河堤。遶磧黃狐穴﹐連沙白鴈棲。軍聲傳薊北﹐霜色滿遼西。此際徵人淚﹐應同少婦啼。

閨思二首

夫壻蕭關外﹐音書寂不聞。朝朝江上石﹐夜夜枕邊云。鸞鏡元羞妾﹐蛾眉好待君。還將絲一寸﹐繡作錦回文。

夜夢空飛遠﹐朝心欝不開。寶釵寒翠羽﹐瑤瑟長靑苔。花瓣粘蜂去﹐晴絲罥燕來。前魚無暇泣﹐別鶴恨難裁。

薄命

三載食君貧﹐嚴霜六月侵。但能畱一劍﹐何惜抱孤衾。鏡裏花如貌﹐人間石比心。羞他機下婦﹐含笑爲黃金。

靑樓

女郎能任俠﹐結客少年時。容顏市金幣﹐肝膽刺恩私。宻約來原劇﹐窮交自扊扅。信陵歸魏後﹐何以報如姬。

春燕二首

燕寢氍毹榻﹐雕盤澗沚毛。將軍靑最幸﹐詞客白猶豪。華月髙梧影﹐冰弦流水操。兩行紅粉在﹐誰是鄭櫻桃。

錦屏開子夜﹐珠履集春申。誚鳳非無客﹐圖麟合有人。樽前揺白羽﹐花下臥朱輪。妙舞淸歌後﹐幽懷可具陳。

寺居二首

穴處聊同蟻﹐巢居反借鳩。偶來依淨土﹐常自對滄洲。云亂竹間度﹐泉分花下流。未須論出世﹐吾自乞吾休。

未定去來意﹐其如生滅何。捨身能忍辱﹐聽法可降魔。白日一僧語﹐靑天雙鳥過。悠然會心處﹐潭影印松蘿。

贈客

明時難自見﹐牢落不羈才。富貴浮雲耳﹐乾坤傳捨哉。寧憂塞馬失﹐呼得野鷹來。王粲愁亡賴﹐同登江上臺。

社日

春社散柴桑﹐遲回度石梁。飯牛嗟百里﹐割肉笑東方。細雨靑山濕﹐桃花流水香。野鷗渾狎我﹐飛近撲衣裳。

偶成二首

家貧常罷尉﹐身懶似逃名。繁弱提偏重﹐岑牟著更輕。柳疎鶯晚逗﹐花落蝶先迎。食肉非吾分﹐持螯過此生。

不樂區中偪﹐言從方外遊。人嘲安用解﹐客難曷爲酬。貝葉經三藏﹐蓮花酒一甌。生涯問流水﹐天地竟虛舟。

訪客

故人金馬客﹐消渇臥文園。岸幘髙梧影﹐援琴流水言。竹籬黃蝶亂﹐野薺白花繁。枳棘中原在﹐毋脂日暮轅。

旅思

不盡桑幹水﹐潺潺浸月寒。關山悲短笛﹐兒女憶長安。秋半靑蘋老﹐霜前白薴單。南歸多鴈影﹐欲寄一書難。

飲顧從化

已分時才晚﹐惟憑杯酒深。五經堪棄擲﹐一第尙浮沈。種種悲吾髮﹐靑靑惜子衿。蛾眉羞再畫﹐無柰入宮心。

濟上逢張漕尉

濟水遶船流﹐蕭然獨樹秋。暮云停楚騎﹐明月出吳鉤。主計張蒼棹﹐沈酣李白樓。不堪思往事﹐零落半同遊。

送楚客之越

京洛一爲別﹐念君多苦辛。啼猿常送客﹐歸鴈遠逢人。十載辭江夏﹐千山過富春。匣中雄劍在﹐拂拭气還新。

別廣福進公

湯休能惜別﹐相送出精藍。水長陂全沒﹐雲低雨半含。不堪寧止七﹐見黜欲過三。此日人猶北﹐驚看鴈已南。

有感

風塵猶道路﹐湖海自浮沈。浪說交張耳﹐何人識季心。霜畱三尺劍﹐星散一囊金。落落飛騰志﹐空知返故林。

寒食

旅食悵猶寒﹐春愁匹馬間。山河壯燕趙﹐風土憶荊蠻。驛路桃花落﹐鄕心燕子還。餳餻甞未敢﹐千里隔慈顏。

飲子念新齋二首

野服都裁芰﹐儒宮半藝蘭。鶯花春有約﹐雞黍晚畱歡。種藥乘膏雨﹐栽松伴歲寒。絕憐俱老大﹐蕭索竹皮冠。

蓬徑閒堪掃﹐山窓臥亦堅。蛾眉爲世棄﹐雞口漫人前。北海刺常滅﹐南州榻屢懸。竹林多酒伴﹐秖賞步兵賢。

江樓

髙閣憑揚子﹐登臨傷客心。云靑山有色﹐潮白海生音。落日靈均廟﹐秋風莊舄吟。大江南去路﹐惆悵暮歸禽。

山居

一室蓬蒿翳﹐悠然紫翠深。涼颸起松上﹐夕照出花陰。流水沈冥意﹐空山久住心。寥寥問孤鶴﹐千載孰知音。

西山訪叔平丈二首

耆舊尋龎徳﹐西疇扣綠扉。開樽燕子到﹐點筆杏花飛。獨鶴尋魚穴﹐孤松掛薜衣。從遊多鹿豕﹐久矣故人希。

淸言聊共晤﹐白髮竟忘愁。柳暗門常閉﹐花飛村自幽。存交憐故尉﹐往役見諸侯。濁酒時相慰﹐山田薄有收。

與謝都尉山遊二首

山水逢皆勝﹐冠裳見自疎。白蓮同結社﹐黃石未傳書。東郭貧非病﹐西林樵可漁。爲君容借屐﹐不問出無輿。

湖海能容我﹐微官安事哉。先朝存帶礪﹐今日置寒灰。要妓歌穠李﹐尋僧吹落梅。差彊投筆吏﹐不得玉關回。

瑯琊別墅二首

髙閣臨花渚﹐雲英逐望新。空蒙微見海﹐窈窕曲藏春。喬木元無恙﹐靑山已卽眞。君家舊時墅﹐曾住兩珣瑉。

鄰剎松濤遠﹐隔川花雨輕。雲峯分太華﹐池水半昆明。浮白消塵慮﹐耽玄匪世情。超然得禪悟﹐園以小祇名。

幽居

煙霞元自癖﹐寤寐向誰論。淨業蓮爲社﹐靑山鹿應門。暫畱徐孺子﹐深避竇王孫。爲語冥冥鴈﹐中原矰弋繁。

餞客

細雨孝廉棹﹐經過芳艸城。渚雲飛不盡﹐山月正初生。白帢談名理﹐淸樽惜別情。如逢燕趙客﹐爲報厭縱橫。

贈子念二首

吾自識曹丘﹐同爲長者遊。下帷虛董策﹐借筯竟良籌。淸聖元無羨﹐情癡卒未休。花間呼小友﹐張緒最風流。

謝傅愛羊曇﹐東山日並驂。稱名當第五﹐受爵敢過三。浪謔曾無虐﹐風騷秖自耽。庭花莫閒種﹐芳艸樹宜男。

濠上逢客

相逢木蘭棹﹐同過渚蓮亭。散髮新添白﹐看山不攺靑。種花無舊業﹐視艸有玄經。寂寞江湖上﹐常占處士星。

送客之滇

始遂四方誌﹐何知萬里長。雪消猶故國﹐艸綠已他鄕。旅鬢欲垂白﹐行囊盡點蒼。巴江元學字﹐不阻校書航。

訪顧朗

野徑莽無迹﹐山園摽有梅。客能騎馬到﹐主自飯牛回。藉艸深趺坐﹐臨花淺送杯。狂生今爾汝﹐淸話總成詼。

逢王承父

葦葉梁溪舫﹐蘋花秋水風。兩人鬥酒共﹐千古寸心同。詩是山東白﹐才非吳下蒙。詞壇分赤幟﹐吾黨小英雄。

同衛僚遊虎丘

徹侯戎理暇﹐小隊出城西。金勒材官鞚﹐銀瓶健卒提。云根堪試劍﹐蘭葉亦然犀。爲作軍中樂﹐林鶯不敢啼。

過鄭丞

鄭公門似水﹐楊柳綠如絲。自哂官階小﹐那嫌堂構卑。飛花竟亡賴﹐歸燕不愆期。投轄人皆醉﹐毋煩置驛爲。

端午二首

風雨淹佳節﹐搴裳獨采蒲。久無觀妓詠﹐近有辟兵符。竹徑畱中散﹐江流憶左徒。乾坤自拘礙﹐吾意只菇蘆。

角黍綠離離﹐茶瓜與客期。短衣懸艾艾﹐長命續絲絲。燕乳過初夏﹐蜂喧恰午時。葵橊幸無恙﹐折取伴芳巵。

送魯都尉武試

送子一樽酒離歌秋月明龍韜悞章句燕頷起諸生白水交河道黃雲碣石城不須愁短髮亦可請長纓

遇京口程秀才因寄朱將軍

羽檄關河靜﹐風塵客路分。相逢伯休父﹐因憶季將軍。組練長江雪﹐旌旗建業云。還應賦秋興﹐不艸出師文。

客夜

劍鋒消不盡﹐一室欲飛霜。孤戍猿聲裏﹐髙城鳥道傍。風塵存季布﹐肝膽借田光。我馬玄黃色﹐傷心去路長。

家信

鴈髙呼不下﹐憑汝報平安。作客年年別﹐爲官事事難。黑貂孤淚夜﹐白髮一絲寒。愁絕江南信﹐梅花雪後殘。

卷六

五言律詩

出塞二首

赤幟空鄰壁﹐朱麾滿漢營。受降當夜半﹐飛捷入春明。賜錦麟裁就﹐懸金鵲化成。璽書頻慰勞﹐天子重幹城。

列騎獵飛狐﹐龍城出虎符。寶刀寒太白﹐繡甲捲天吳。都尉稱彊弩﹐將軍字破奴。控弦三十萬﹐踴躍取休屠。

俠客二首

六郡連三輔﹐秦城接楚疆。無非遊俠地﹐總是少年場。萬戶片言得﹐千金一擲亡。靑樓多艶婦﹐𨿽老覓徐娘。

平生未識愁﹐出入富平侯。彊灌令人釂﹐居間倩客籌。乘黃千里駟﹐狐白萬金裘。厭說雕虫技﹐梁園只浪遊。

隴水

隴水隴頭淸﹐氐羌隴下營。不堪刁鬥亂﹐況復夜猿鳴。轉戰黃雲合﹐尋源白髮生。月明邊籟靜﹐腸斷此中聲。

落梅

淸夜梅花落﹐冰霜行路難。金微殘夢遶﹐玉篴一聲寒。馬上憑誰寄﹐閨中只獨看。忽流明月影﹐雙淚濕闌干。

婕妤

長信懸孤月﹐增成愁望中。身輕不如燕﹐那敢怨東風。流水朱弦斷﹐飛花舞袖空。還將辭輦意﹐隨分處深宮。

明妃

單於願稱壻﹐宮女出良家。犀帶黃金飾﹐旃裘白雪花。照來猶漢月﹐看去已胡沙。握髮羞明鏡﹐飛蓬恨未華。

憶別

別去彌年載﹐容華異昔時。鏡分殘兩月﹐弦斷散千絲。雨淚含花臉﹐春愁結柳眉。歸期聊出卜﹐多露曉行遲。

堤柳

大堤千樹柳﹐盡是故倡家。憨態向誰好﹐柔枝空復斜。掌中身似燕﹐釵畔髻如鴉。遮莫思張緒﹐無心折杏花。

從軍二首

結髮事戈矛﹐新從定遠侯。橫行非面謾﹐感激許身酬。烽火消雄劍﹐燕姬脫戰韝。軍中無飲器﹐好借月支頭。

仗鉞出甘泉﹐將軍秋備邊。騂弓善猿臂﹐鳳鎧稱鳶肩。結客通中貴﹐擒王得左賢。功名陋田竇﹐麟閣許誰先。

銅雀

奉寢傳遺教﹐畱歡覓故心。夢爲雲雨薄﹐恩向死生深。解猶纖玉﹐香分剩欝金。可堪漳水月﹐夜夜照孤衾。

芳樹

芳樹映窓紗﹐容華散早霞。臨妝恐生妒﹐搴幔故相遮。欲結同心子﹐先開並蔕花。東風莫吹落﹐夫壻恰還家。

湖上燕集二首

桂楫出橫塘﹐蘭陵綠酒香。露桃無賴色﹐夜月可憐光。客賦元鸚鵡﹐山名是鳳凰。江南風物麗﹐羅綺儼成行。

使者解金龜﹐春風倒接■﹝罒離﹞。柳絲繅燕子﹐花瓣掠魚兒。水綠平鋪綺﹐山靑遠畫眉。落梅新制曲﹐紅袖隔船吹。

朗上人林泉二首

築室棲支遁﹐爲園象給孤。流泉動朱瑟﹐松露落明珠。施食山禽睨﹐翻經野鹿趺。言尋許玄度﹐先遣具醍醐。

古木藏精舍﹐春風日閉關。飛花自容與﹐乳燕任遊閒。禪影淸池上﹐經聲綠竹間。何須攜錫遠﹐自有赤城山。

郊外

野望曉蒼蒼﹐川原喜載陽。雲飛山動影﹐露濕艸生光。柳下尋元亮﹐花間遇仲長。攜來一壺酒﹐開與故人甞。

友人新齋

艸構方除舊﹐蓬門今始開。春衣黃似柳﹐歲酒碧於苔。野水從傍引﹐山花取次栽。孔融新第宅﹐張儉又輕來。

觀獵

都護班師日﹐龍城會獵齊。兔藏鷹側目﹐鹿失馬穿蹄。詭遇元幹律﹐偏師亦自提。擒生市鬥酒﹐明月灞陵西。

朱樓

結綺蘭芬散﹐臨春環佩鳴。黃金壽爰叔﹐綠酒醉陳卿。隱幾三眠柳﹐迷花百囀鶯。朱樓巢翡翠﹐燕子陋爲名。

同黎徐二帥遊南屏山二首

並騎驊驑美﹐芳郊桃李穠。酒光明琥珀﹐山色秀芙蓉。衛霍春多暇﹐鄒枚日過從。材官俱樂凱﹐飲至奏歌鐘。

柳下對呼盧﹐朱絲系玉壺。綺羅臨水亂﹐鼓吹入云無。紅杏村村雨﹐靑山處處湖。步兵良醞具﹐不問酒家胡。

春閨二首

羅袖裁全疋﹐輕盈出桂房。柳眉鶯睥睨﹐花靨蝶顚狂。夜月求凰調﹐春風墮馬妝。良人知未返﹐較獵入長楊。

應識嬌亡賴﹐懸知態盡憨。采芳非怨女﹐帶艸是宜男。窺玉全生妒﹐畱髠半倚酣。無憑雲雨夢﹐都使寸心含。

晚步二首

偶來尋野寺﹐忽復過柴桑。聽鳥竹林下﹐逢僧流水傍。綠云生麥隴﹐斜日上魚梁。嵇阮時相問﹐黃公尙賣漿。

楚客混漁樵﹐淸溪散步遙。澗藤棲暝翠﹐山磬韻春潮。野興花能引﹐羇魂酒可招。久無甌冶佩﹐常掛許由瓢。

岣嶁山居二首

巖扉對靈隱﹐山閣啟淸暉。水淺溪如剡﹐花深曲似韋。觸人香麝過﹐背客錦禽歸。飛瀑飄晴雪﹐泠泠濕我衣。

窈窕桃源路﹐漁樵只浪猜。巢居同幻住﹐峯影逼飛來。烏幾云流濕﹐黃庭風展開。彼將身隱矣﹐吾豈避秦哉。

贈阮都尉二首

砥礪收民譽﹐吹噓借士評。一官成皓首﹐五字擅長城。對月吳鉤躍﹐臨風越甲鳴。漢庭徵老將﹐猶可代專徵。

南阮貧如昨﹐步兵猶可憐。吁嗟威武士﹐寂寞廣文氈。幸有官廚酒﹐曽無負郭田。建安多麗藻﹐誰在詠懷前。

園居二首

種柳門初綠﹐浣花堂亦深。秖將投筆意﹐不負灌園心。獨抱廬中膝﹐時操弦外琴。翻嫌扣角者﹐颯颯動商吟。

買得釣魚磯﹐依然晝掩扉。小窓攤蠧簡﹐斜日曬牛衣。亭子烏皮幾﹐山妻白薴機。柴桑不開徑﹐彭澤敢言歸。

晏坐二首

日接林中侶﹐時來方外羣。楚山隱幾見﹐羌笛捲簾聞。綠樹啼黃鳥﹐靑天流白雲。北窓閒悅繹﹐柱下五千文。

揮麈靑松淨﹐披衣白薴輕。斷霞歸嶼迥﹐纖月墮江明。淸嘯嵇中散﹐沈酣阮步兵。何知身世促﹐咄咄但謀生。

廣陵遇客

敝裘仍歲月﹐短棹只菇蘆。歌鳳身畱楚﹐負薪家在吳。倉庚三月雨﹐平仲一城蕪。零落東西去﹐髙陽舊酒徒。

彭城

去國久爲客﹐思家更屬秋。鮫人月中淚﹐燕子水邊樓。綠樹帆飛度﹐靑山云亂流。可堪張仲蔚﹐借住李膺舟。

魯橋

鳬繹靑嵐近﹐龜蒙黛色連。看山渾不厭﹐把酒正相便。津樹常遮月﹐沙灘少住船。平生擊楫志﹐都付卜居篇。

過王文學

作客三千里﹐爲儒一畝宮。蛛絲繅戶上﹐鳥迹篆沙中。解佩湘臯共﹐藏書鄴架同。沈淪何必嘆﹐著述起王通。

魏季朗貢入太學寄贈二首

驅車隨計吏﹐杖策度黃河。嶽色淩空下﹐雲英夾日過。夢懸金馬隔﹐路出碧雞訛。千古豪雄事﹐居然限制科。

握中神物在﹐淪落世猶驚。照乘三光失﹐支機五采生。解頥周列國﹐抵掌漢西京。若說雕虫技﹐翻令意不平。

金陵徐園宴集分得壺字二首

盧橘園千頃﹐葡萄酒百壺。溪聲來遠瀑﹐云影曳流蘇。花落紛迎蝶﹐萍流曲引鳬。主人能好客﹐當代執金吾。

鳳凰猶館榭﹐朱雀半蘼蕪。公子元封魏﹐佳人本姓盧。雲霄開甲第﹐歌舞出名都。不羨金爲埒﹐惟憐玉作壺。

晦迹

淸時眞自失﹐世路豈相援。晦迹蠖同屈﹐雄談虱屢捫。綈袍存國士﹐脫粟進王孫。執戟艱危在﹐秋霜拂淚痕。

漫興

欲移愚谷住﹐乞得醉鄕封。久自甘人棄﹐難爲悅已容。時情輕馬走﹐世態厭龍鐘。落落沈冥者﹐吾師阮嗣宗。

淸郡訪鄭丈二首

處士芰荷裳﹐相將舞媚娘。竹枝新度曲﹐桃葉舊憐香。碧椀銀絲鱠﹐冰壺白玉漿。淸泉自銷暑﹐落月尙飛觴。

白首美遨遊﹐他鄕行樂稠。朱弦被琴瑟﹐綠樹系驊驑。虛席迎無忌﹐傾囊問莫愁。每勞銀不律﹐只爲錦纒頭。

淸郡大寧寺二首

借住元常住﹐深藏是善藏。注瓶泉水冷﹐開卷法華香。古檜如虯偃﹐新松比鶴長。紅塵將赤日﹐亦避寺淸涼。

初地能逃暑﹐中宵暫問禪。艸中生熠耀﹐藕上吐嬋娟。同捨病摩詰﹐東鄰老鄭虔。吁嗟坎壈歲﹐懺悔佛燈前。

兗州曉行

殘月照徵衣﹐村荒人住希。三星猶耿耿﹐四牡正騑騑。岱翠雲中落﹐霜華劍上飛。經過獲麟處﹐吾道淚堪揮。

沙河道中

洲渚河流剩﹐沙堆風捲余。牛羊紛認牧﹐禾黍亂成畬。棗熟人憎鳥﹐荷枯獺趂魚。秋霜欲侵鬢﹐愁絕獨驅車。

天津遇只都尉秉忠

匹馬西京路﹐風塵遇冠軍。姓奇希見世﹐名美不忘君。邀笛關山月﹐登樓海岱云。相看頭尙黑﹐塞下可邀勲。

歲暮過淮陰

揺落出燕市﹐倉皇過楚城。黃金隨歲盡﹐白髮待春生。雪後鶉衣重﹐風前艸笠輕。幾年悲命運﹐握粟問君平。

渡江

十二月將盡﹐三千里外還。船猶衝白浪﹐家已近靑山。暫罷窮途哭﹐難爲故國顏。解裝無長物﹐朔雪處囊間。

春遊與謝都尉二首

柳市裁春服﹐花郊費酒錢。家貧不事事﹐行樂自年年。黃鳥催提榼﹐靑衣佐刺船。未須投逆旅﹐芳艸正堪眠。

春艸綠盈盈﹐飛英撲馬輕。秦樓臨曲水﹐謝客是宣城。柳弱丁年態﹐花嬌子夜情。升平無汗馬﹐都護聽流鶯。

滕村訪姜太史二首

逶迆桃李徑﹐駘蕩自陽春。祭酒門如水﹐江幹雨似塵。苔生陶甓潤﹐花發董帷新。何事登封日﹐猶閒禮樂臣。

玄亭耽寂寞﹐春雨碧氤氳。竹淨軒窓色﹐蘭滋幾席芬。人倫郭有道﹐時命李將軍。莫便營東墅﹐蒼生孰捨君。

焦山暘公房二首

孤絕江之島﹐棲遲隱矣身。迷花翚似綺﹐在藻鱭如銀。髙枕流云覆﹐淸言白日淪。山中許玄度﹐支遁好爲鄰。

山徑緣蒼渚﹐松寮掩翠微。斷崖猶鶴碣﹐三詔尙漁磯。衣楚靑荷葉﹐江明白板扉。臨流當洗耳﹐鷗鷺不驚飛。

贈朱別駕

毖眘曾無匹﹐西京石建如。每移靑玉案﹐恭展紫泥書。善政遺三輔﹐浮名謝二疏。通家能畜我﹐早晚侍安車。

答許主簿

馬曹一主簿﹐七十尙棲遲。簪筆推先輩﹐懸車悵後期。傾交霍去病﹐仰給鄭當時。年少餘官薄﹐何然動爾思。

子夜

花柳發韶年﹐妝成子夜妍。弄簫成艶曲﹐調瑟豈哀弦。翡翠巢金埒﹐鴛鴦撲錦纏。不將銀燭滅﹐看取玉人憐。

驑馬

紫驑元異種﹐剪拂倍光輝。但遣銜金勒﹐何知有鐵衣。驕嘶承顧盼﹐踠足戀芳菲。笑殺徵西騎﹐沙場百戰歸。

吳氏園寓二首

落落燕山路﹐勞勞楚客身。莫尋彈鋏伴﹐且作灌園人。白眼誰堪傲﹐靑樽自慰貧。桃源今負郭﹐借住豈緣秦。

髙柳拂淸池﹐名花開自遲。染猩山躑躅﹐堆雪野酴醿。亭子畱行李﹐園丁烹伏雌。再聽渾不厭﹐隔水囀黃鸝。

贈錢功甫二首

潦倒經生業﹐淒涼國士心。愁容非酒病﹐憨態爲書淫。再刖荊人璧﹐空懸燕市金。魏其賓客盡﹐怪爾獨相尋。

薄宦惟吾拙﹐諸生爾獨貧。他年文苑傳﹐今日士林人。蝕字眞如蠧﹐牽衣故作鶉。未須嗟濩落﹐晚貴最平津。

歸客

寂寞丘園臥﹐休論戰勝肥。雲英流幾席﹐山翠濕裳衣。梅福辭人役﹐桐江有客歸。海鷗飛且止﹐相對已忘機。

徐園

綠徑依山轉﹐朱樓抱水斜。臺前五松樹﹐雲裏九蓮花。縹緲疑仙館﹐玲瓏象主家。金昌亭下路﹐標起赤城霞。

和子念移居四首

花雨燕泥香﹐綢繆牖戶傍。昔移惟破硯﹐今徙益匡牀。賦艸多鸚鵡﹐衣囊少鷫鸘。自能貧任俠﹐孰謂醒而狂。

爲愛蓬蒿宅﹐悠然綠水涯。長貧室懸磬﹐解笑女如花。劇孟初豪舉﹐袁絲舊狹斜。十年渾借住﹐回首伯通家。

長日罷樵蘇﹐靑林聽鷓鴣。無詩不似舅﹐有論卽潛夫。岸幘流云度﹐閉門芳艸敷。敢勞遷幸捨﹐肎浪哭窮途。

未以窮愁逼﹐因爲時態憐。對人惟嗒爾﹐閱世更茫然。癡叔元非黠﹐狂奴固自賢。輸吾弄杯勺﹐歲月只髙眠。

東鄕舟中卽事二首

西風潮不上﹐河淺路逾賒。藻盡魚依葦﹐陂荒鴈啄麻。丹砂楓樹葉﹐白雪木棉花。故國猶羇思﹐停舟問酒家。

日落停橈處﹐天寒獲稻時。樵蘇機下婦﹐筐蟹澤中兒。馬櫪餘殘豆﹐雞塒傍短籬。黃花霜後在﹐不負野人巵。

除夕二首丙子

黑貂身作苦﹐白雪鬢何辭。懷璧匹夫罪﹐亡金同捨疑。世情顏遠識﹐時事楚狂知。四十明朝是﹐無聞敢自嗤。

不盡棲遲意﹐還深兒女情。隱何論大小﹐術已厭縱橫。敝帚藏家重﹐寒灰置道輕。不須吹玉律﹐春傍酒杯生。

弇山園席上二首

倒著接■﹝罒離﹞長﹐山遊與葛彊。溪流如罨畫﹐柳色自滄浪。卜夜芳巵溢﹐乘春藻翰香。子淵新著述﹐秖是頌明良。

安石營新墅﹐髙陽總舊遊。鷗邊橫短棹﹐花際湧髙樓。河朔彌天飲﹐蓬壺縮地遊。孟嘗門下客﹐偏我黑貂裘。

越溪莊二首

幽徑花如浣﹐閒門柳更垂。山邊韋氏曲﹐湖上習家池。會意禽魚樂﹐忘言桃李枝。蘭亭幸無恙﹐猶似右軍時。

允矣幽人宅﹐悠然山水區。隔花深避世﹐負郭薄存租。園竹三千个﹐墻桑八百株。步兵恆信宿﹐暫止泣窮途。

山中逢顧山甫不得過訪

山人以山字﹐在世辭世諠。不攺簞瓢樂﹐而爲風雅言。龎公鹿門宅﹐陶令柴桑園。地僻杳難到﹐白雲空飛翻。

楞伽寺讀書

常住無人識﹐諸僧日與驩。並嫌畱短髮﹐何意戀微官。歲月窮千卷﹐行藏老一簞。艸堂靑嶂合﹐春雨響瑯玕。

同毛仲章玄墓山食櫻桃

湖水淨如練﹐禪扉晝亦關。白雲流綠竹﹐朱果照靑山。鳥見無人下﹐僧聞有客還。筠籠滿相送﹐何必禁園頒。

卷七

五言律詩

至日同傅吳令石湖觴詠二首

長至傳杯永﹐陽舒坐嘯開。飛霞同出寺﹐落日又登臺。皁蓋乘箕下﹐靑山擁彗來。書云諸彥事﹐誰似大夫才。

問俗五湖傍﹐扁舟小隊藏。憂心懸赤子﹐淑气動靑陽。漪藻忘冰候﹐巖花遲歳芳。不緣仁政異﹐山水倍生光。

送沈居士泛海禮補陀山二首

居士獨乘桴﹐靈山絕世孤。風濤空裏籟﹐島嶼鏡中圗。大海元淸淨﹐浮生任有無。明州阿育塔﹐光現照歸途。

寶筏滄溟渡﹐皈依妙相前。海潮殷梵唄﹐花雨翳空煙。幡借鮫人織﹐燈因龍女傳。此中聞最上﹐見在福無邊。

過張幼於曲水園因贈二首

家近館娃宮﹐爲園曲水通。憂時憐賈誼﹐治郡憶吳公。春雨竹間緑﹐流泉花下紅。一樽今古意﹐不盡鳥言中。

不仕人猶貴﹐逃名事豈賒。久將忘月露﹐漸以寄煙霞。覆瓿無非艸﹐如椽總是花。五車親著述﹐何羨鄴侯家。

歲暮二首

殘歲風兼雨﹐畸人病且貧。鏡絲俄染素﹐甑艸欲棲塵。常是不得意﹐何如無此身。但牽良友約﹐春到笑歌新。

風雨漂搖日﹐將雛止舊巢。僅能存故步﹐何卹失前茅。金盡僮違約﹐官休客善嘲。五湖春艸綠﹐吾豈系吾匏。

題傅吳令齋榻

棐榻聊爰處﹐蒲團半借禪。夢將蕉鹿辧﹐徳以木雞全。欹枕看山月﹐披襟嗽石泉。好攜靑瑣去﹐莫問管寧穿。

題徐氏悟香庵

香界同蘭若﹐經函借苾蒭。花枝生滅幻﹐云影去來無。忍行全依艸﹐慈心徧及烏。不須重捨宅﹐此有小浮屠。

賞海棠次韻

海棠開爛漫﹐華館共徘徊。色受羣芳妒﹐香因太艷摧。枝枝供麗曲﹐朶朶勸深杯。恍惚花神馭﹐巫山行雨回。

牡丹下夜集

綺窓云半護﹐香气霧相和。爲惜春光盡﹐翻憐夜色多。客歡方太劇﹐花態轉微酡。欲遲朝霞至﹐明星柰爾何。

春雨

垂垂春雨密﹐黯黯暮云低。鶯濕翻尋谷﹐花殘自委泥。靑山違抗迹﹐綠酒洽幽棲。五栁門前水﹐依然與岸齊。

閉闗

余本飡霞客﹐曾無愛獨醒。蹇修元迕俗﹐靈鑑自沈冥。竹帛春雲散﹐榮華早露零。閉闗誰最善﹐頌酒得劉伶。

金昌亭送客

客子欲分袂﹐離亭戀夕曛。樓臺吳澤國﹐舟楫楚江濆。樹外白雲斷﹐城隅緑水分。萍浮千萬里﹐何地更逢君。

題公瑕丈覺海山居

林棲依覺海﹐云構接支硎。斜谷緣疇轉﹐回嵐抱宇靑。花枝疑杜曲﹐流水學蘭亭。爲愛鵝羣好﹐曾將換道經。

江村同方山人子服過寒山寺訪旭上人

曠適柴桑叟﹐棲遲蕭寺鄰。貧家春酒緑﹐細雨杏花新。澹慮全輕物﹐忘機不畏人。逺公能好客﹐因爾得相親。

湖上歸

野寺垂楊外﹐湖陂亂葦間。翠含千樹雨﹐靑露一痕山。果熟喧童口﹐桑稠礙女鬟。漁舟小如葉﹐載我洞庭還。

寄晉陵吳生

永夜寒吹角﹐江天獨倚樓。以君懷璧罪﹐同我戴盆憂。雁影吳闗斷﹐蘭芳湘渚畱。長安聯轡日﹐曾與酒人遊。

芝玉北歸與小飲

余抱三時疢﹐君歸萬里遐。馬蹄霜路艸﹐人鬢雪山花。雉堞棲殘照﹐魚梁度斷霞。金昌縱凋落﹐醇酎可頻賖。

山甫長倩過慰作

坐嘆尊無綠﹐行歌園有桃。燕山曾送別﹐楚水又離騷。月白淸猿近﹐天寒旅鴈髙。可憐張仲蔚﹐不得住蓬蒿。

送幼於之南都

洛邑今江左﹐當年我再過。毎經桃葉渡﹐愛聴竹枝歌。綠樹丹陽渺﹐靑山白下多。未須重弔古﹐時事近如何。

秋日有懷子念

蕭瑟淸商候﹐長懷滄海君。把杯重問月﹐染翰幾停雲。桂向淮山老﹐蘭從楚澤分。獨愁萍散處﹐漂亂白鷗羣。

嘉則丈過吳値余抱奇疾而罹叵測也辱長篇慰勞率爾爲答情見乎詞時辛巳六月三日二首

毎動良朋嘆﹐偏傷逆旅魂。病居葑菲體﹐家住虎狼村。貧也如懸磬﹐天乎尙戴盆。秖令心盡死﹐翻訝舌常存。

豈是乾坤窄﹐還疑日月偏。鄒陽書在後﹐樂毅謗居先。行間金烏有﹐圗存酒可全。此邦黃鳥什﹐羞與故人傳。

舟次

轉蓬猶日暮﹐落葉滿河梁。楚地愁來速﹐吳鄕夢去長。浪翻千片月﹐人靜一船霜。不盡孤徵意﹐山猿與斷腸。

畱客

艸舍鄰蕭寺﹐柴門隠竹叢。榻容徐孺借﹐杯許故人同。亂水秋逾碧﹐孤芳晚更紅。前溪垂釣處﹐已在月明中。

寄逺

錦字三秋隔﹐萍蹤萬里浮。秪憑新月旦﹐無損舊風流。眉黛張京兆﹐腰肢沈隱侯。文園多病後﹐好寄鷫鸘裘。

水上

短棹菇蘆出﹐長謡水上聞。山靑才歇雨﹐湖白欲生云。浪轉鷗無迹﹐沙回藻有文。渚蘭隨可采﹐寧待楚人分。

傅吳令初度

茂宰行春徧﹐芳辰初度臨。飛鳧雙赤舄﹐鳴鳳一瑤琴。不盡風雲色﹐俄成桃李陰。蘐花在東郡﹐偏系使君心。

宿沈道士館

信宿玄都境﹐逍遙十二樓。蓬萊非逺道﹐鸞鶴不多儔。明月懸爲佩﹐春云覆作裘。碧桃千萬樹﹐挾爾鳳笙遊。

千手觀音庵

尋尺袈裟地﹐依然列梵筵。髙城分碧栁﹐勺水得靑蓮。幻化孤云變﹐聲聞獨鳥傳。會瞻千佛手﹐一指借通禪。

金昌亭偶述

錦浪逐蘭橈﹐桃花映畫橋。巫山魂欲斷﹐洛水影偏嬌。倚醉斜云髻﹐臨風曳霧綃。當年溱與洧﹐芍藥戲相要。

寄客

客夢天南樹﹐鄕心海北樓。悠悠流水恨﹐寂寂落花愁。道路孤蓬轉﹐容華淸鏡投。鯉魚書一札﹐早晚過江州。

燕居

衡門聊偃息﹐泌水可忘餐。黃鳥林中聴﹐靑山江上看。云流石幾淨﹐花落竹房寒。短髮偏宜散﹐何須制籜冠。

豹孫宅賞芍藥花

芍藥何夭艶﹐叢開遶翠帷。差堪比西子﹐眞不愧南威。映斚光生玉﹐侵衣色盡緋。彩雲看不散﹐遲日共流輝。

上方寺後港觀荷

芙蕖浮瀲灔﹐鷗鷺亂汀沙。信是招提境﹐偏開淨土花。練光揺白羽﹐杯影泛靑霞。歸棹何須急﹐明星出若耶。

山家賞菊

傍籬開種種﹐臨水故娟娟。艶豈從人愛﹐幽偏得我憐。杯深傾葉底﹐巾折墮花前。吾直師元亮﹐沈冥不問年。

治平寺朗公房看梅

野寺猶殘臘﹐山窓見數枝。衝寒頻索笑﹐遲雪共題詩。僧懼看時折﹐人懷賞後思。何當畱借榻﹐淸夢獨相隨。

郊居二首

世守東陵業﹐呼兒日灌園。任荒張仲室﹐不署翟公門。綠酒生平托﹐靑山寤寐言。近因僧結社﹐時過虎溪源。

不畏灞陵尉﹐田間毎夜行。狂歌逢楚士﹐長嘯憶嵇生。帶月穿遊屐﹐攜花插酒鐺。春來常是醉﹐無暇訪君平。

過傅吳令衙齋夜坐分得山字二首

壺觴傳省內﹐笑語隔人間。疎樹含風進﹐髙云帶鳥還。畏途惟赤日﹐隱吏有靑山。何必弦歌聴﹐方開莞爾顏。

逃暑憐河朔﹐攜樽叩暮闗。蟬遺涼吹逺﹐鳧引綠漪閒。擬醉下弦月﹐忘歸小隠山。芰荷初制服﹐沾濕露華間。

樓居寄豹孫

宇內空無托﹐慿髙祇憶君。靑山城不隔﹐黃鳥日相聞。竹亂一庭月﹐花深半榻云。國香分在握﹐遙思坐氤氳。

秋日山齋飲客

寂寞一區宅﹐蕭疎萬里秋。菊須陶令賞﹐山稱謝公遊。岸幘靑雲落﹐傳觴白日流。放歌重徙倚﹐水上有髙樓。

送公瑕丈

祖席依山水﹐行歌懷古今。非應衰鳳徳﹐猶自有蓬心。霜樹辭春緑﹐雲峯變夕陰。徵帆且緩發﹐不忍斷瑤琴。

送穆常州擢大名

論道須公等﹐爲邦鮮匹儔。寇無容再借﹐棠已任長畱。繡斧花間驛﹐霓旌水上洲。下車三輔地﹐俠烈幾人收。

送汝循秀才秋試二首

之子非干祿﹐明時詔異才。短襦闗外棄﹐弱冠洛中來。彩筆仙郎贈﹐荷衣少婦裁。秋風走馬處﹐江上雨花臺。

擬獻天人策﹐都忘羇旅情。千花江口縣﹐萬雉石頭城。得意從今日﹐成名報友生。吾兒忝同學﹐惜不與同行。

山中對菊示友人二首

滄海心能逺﹐靑山道豈窮。煙霞雙屐下﹐月露五言中。冥迹將鴻托﹐巢居與鶴同。涼風天外起﹐幽寂菊花叢。

吾已遊方外﹐人忘是故侯。匣琴山水曲﹐杯酒古今浮。白石仙家業﹐黃花隱者流。親朋無以報﹐昨遣賣吳鉤。

九日送客

兩人千里別﹐九日一樽開。不是無家嘆﹐同爲去國哀。楚帆隨月落﹐朔雁帶霜來。何地堪回首﹐前朝戲馬臺。

京口鄔生雅好遊忽貽詩以余善病而慰之賦此爲答

良朋多雨散﹐生計總萍浮。貧也吾非病﹐何哉爾好遊。扁舟常訪戴﹐孤劍欲依劉。行槖空如瓠﹐神錢詎肯畱。

初春湖上訪顧始余因畱信宿二首

溪樹能藏屋﹐行舟屢問人。何知一區宅﹐宛在五湖濵。細雨迎初服﹐深杯遲早春。無勞雞黍具﹐門外可垂綸。

不盡靑山供﹐偏容白鳥過。百年人避世﹐再宿客忘痾。竹葉比鄰美﹐梅花古寺多。還存幾兩屐﹐一一問松蘿。

春日端居謝都尉寄書至卻報

春色何駘蕩﹐幽懷只閉闗。長貧因寡累﹐善病乃多閒。有雀堪羅徑﹐無錢可買山。故人勤逺念﹐千里一書還。五言排律

春城卽事簡傅明府於重玄精舍

茂苑今何麗﹐三都昔並誇。靑山遙入郭﹐滄海曲通槎。鴈塔侵霄半﹐虹橋臥水斜。微風江濯錦﹐薄霧月籠紗。魚躍空潭藻﹐鶯披芳樹霞。言公猶有井﹐潘令豈無花。桃李三千士﹐弦歌十萬家。行春鳧作舄﹐演法鹿爲車。震澤慈源接﹐靈巖覺路賖。淸暉寒照乘﹐香界午排衙。縮地瞻金象﹐彌天散彩葩。宰官心不染﹐肯漫恱紛華。

花朝玄墓僧房對雪漫呈山甫

春仲冬爲令﹐芳辰霰尙催。五湖同寂寞﹐雙樹與徘徊。舞絮全迷柳﹐飛花欲亂梅。方令香霧雜﹐暫傍土膏回。綠艸仍餘白﹐柔柯倏復摧。朱英何失候﹐玄鳥亦須猜。初地慈云合﹐諸天蕐雨來。善消寧俟旭﹐驟變恐驚雷。淸淨寒山境﹐圓通雪竇開。無端空裏幻﹐不盡劫中灰。色界云殊勝﹐韶年惜易頹。醍醐何處具﹐分我最深杯。

明霞篇與傅明府橫塘泛舟作

熠耀生殘照﹐葳蕤滅緑煙。嵌空云乍染﹐綴樹綺逾鮮。積气千山變﹐浮光萬象遷。巑岏丹洞迥﹐縹緲赤城連。飛鷲翔爲嶺﹐垂虹飲若川。鎔金能布地﹐剪彩欲彌天。梵帝開龍藏﹐輪王現寶蓮。蜃樓銀海結﹐雁塔火珠懸。亂石支機下﹐髙臺行雨邊。達觀俱是幻﹐觸望總成妍。徧拾渾遺世﹐恆餐不問年。況逢鸞與鶴﹐心賞自泠然。

殘月篇傅明府衙齋和沈嘉則

旣朢弦將下﹐徐虧魄未亡。入風微遶暈﹐隠霧細含光。半露嬋娟影﹐俄分叢桂香。扇疑殘白羽﹐鏡欲揜紅妝。寶宇修非久﹐金樞壊不妨。兔方潛玉窟﹐蟾尙戀銀潢。映浦珠難合﹐沈波綺慢藏。宮曾奔羿後﹐樹已斫吳剛。丸碎鵲驚墮﹐冰消輪礙翔。孤升經雁塞﹐缺照度蘭房。眉黛新猶好﹐容華盛豈常。淸暉如可翫﹐徹夜只飛觴。

謝都尉新樓落成與山甫丈各賦詩贈之

都護三秋構﹐岑樓百尺楣。芙蓉懸繡栱﹐翡翠儼成帷。木末排精舍﹐霞間寄逺思。玲瓏云入易﹐窈窕月穿遲。宛起東山墅﹐重臨春艸池。繁花茂苑借﹐列岫敬亭移。水市吳兒楫﹐城門齊女旗。麗譙憑檻出﹐朱塔傍簾垂。燕子非其類﹐仙人於此宜。徑開松欲礙﹐客到鶴先知。隠吏文無害﹐閒曹武不羈。平原寧計日﹐中散豈須期。競病難爲役﹐交驩更倚誰。黠何遲射覆﹐慧亦慣彈棊。君自畱雙屐﹐吾將老一巵。縱云居第美﹐丘壑肯遐遺。

具區明月與傅吳令九月望夜泛胥口作

澤國花成縣﹐髙秋桂作叢。具區千萬頃﹐皓月一孤蓬。乍可畱山簡﹐仍堪遲庾公。渚光揺薄霧﹐波響逐回風。世界虛無裏﹐人生泡影中。圓時非有相﹐明處盡皆空。云澹澄如練﹐星疎炯若瞳。峯眞爲縹緲﹐樹已近冥蒙。禹迹應非逺﹐秦餘儼在東。菇猶飄露白﹐楓欲候霜紅。不暗心疑曙﹐無邊目豈窮。山陰今夜似﹐彭澤幾人同。郢唱全飛雪﹐雄談半走虹。商家欣有說﹐吳下惜無蒙。豈是悲籠鳥﹐俱爲羨逺鴻。萍浮猶聚散﹐金石此情衷。

人日與客北寺觀塔燈分得靑字二十韻

鴈塔騰千焰﹐雞園報七蓂。聖燈元普照﹐慧火亦常熒。熠耀俱圓影﹐氤氳總異馨。雲霞標鷲嶺﹐霄漢響鸞鈴。銀燭龍銜架﹐金繩鳳啟扄。未雷檐走電﹐不夜戶垂星。輝映珠爲幌﹐煙浮翠作欞。鏡紛臨綺閣﹐燎儼集彤庭。百尺鮫人幔﹐千層雲母屏。寶輪風乍轉﹐玉磴月初停。佛宇誰遺爝﹐禪宮孰聚螢。毫光寧盡白﹐香藹若非靑。一悟無邊朗﹐三摩了自惺。空華聊聚散﹐業果任沈冥。舍利如來藏﹐頻伽不壞缾。有天名善現﹐隨地性通靈。所見皆離見﹐其形非委形。化城看倏變﹐法界倚長寧。蘭若恆如晝﹐菩提豈易暝。願言分一點﹐昭澈誦遺經。

送西河居士天池山檢大藏諸經二十韻

獨往超凡慮﹐幽棲出世情。祗陀移茂苑﹐捨衛儼吳城。妙相靑獅擁﹐眞文白馬迎。峯蓮千仞秀﹐天鏡一池平。小證沙門果﹐新持淨業盟。啟函飛孔雀﹐齊帙轉流鶯。夙習鳩羅譯﹐通教龍象呈。騰音潮唄逺﹐零座雨華輕。夜誦山皆應﹐晨參僕屢更。白頭三藏徧﹐緇服五禪並。蒲塞慈云饌﹐優曇甘露英。月畱圓處影﹐泉入定中聲。居士重逢蘊﹐徵君再見明。鈍根當自斷﹐欲劫此堪驚。貝葉翻偏好﹐韋編續未成。有因終有漏﹐無性卽無生。梵篆非蝌斗﹐番言是鳥鳴。達摩不立字﹐究竟亦何名。議界俱空境﹐輪回悉妄行。吾將求解脫﹐送子息心旌。

敬美丈解闗中學憲歸隠海上過訪漫呈二十二韻

海岱百靈集﹐乾坤二美俱。含香金殿直﹐尙璽玉墀趨。人望東山重﹐天文北斗殊。植能雄七子﹐云豈負三吳。賦就張愁逼﹐書成賈策迂。匡山初捧檄﹐渭水再分符。飛瀑裝官槖﹐橫汾紀宦途。行春恆露冕﹐消夏只冰壺。憂悄非因鵩﹐思深寧爲鱸。鬢從臨郡白﹐眉以入宮枯。山宰曾無托﹐嵇公自不孤。朅來遺敝屣﹐翻使乞前繻。同是攄忠盡﹐終焉戀友於。紫霄回雁序﹐碧沼引鵷雛。貴豈驕人也﹐醒而狂者乎。有田元是介﹐無谷不名愚。潘嶽園千畝﹐揚雄宅一區。鳳笙來子晉﹐鸞馭遲麻姑。得失嗤鴻寶﹐行藏笑野狐。淸齋同佛願﹐止觀學僧趺。猶自精詩律﹐依然問酒徒。何方有員嶠﹐吾道久乘桴。

除歲臥痾眷焉空門之思緘報沈嘉則丈二十二韻

除歲若爲逼﹐頻年苦不登。近懷同逆旅﹐逺訊阻良朋。棄置復誰道﹐孤危莫我矜。金從槖底盡﹐絲向鏡中增。智豈營三窟﹐窮猶夢五陵。喜爲遊俠行﹐羞作蹶張稱。玩世狂司馬﹐還鄕老季鷹。補裘多以綫﹐握粟少於升。履敗恆穿雪﹐瓢存但貯冰。嘯歌𨿽不廢﹐杯勺已難勝。湘水沈非易﹐藍田臥自應。牝雞家故索﹐塞馬事無憑。俗薄君平棄﹐情疎季子憎。莫愁那可得﹐去病亦何能。豈曰貧而怨﹐還將忿是懲。靦顏仍住世﹐被髮且爲僧。欲借松龕隠﹐寧辭蓮社徵。白雲方外錫﹐紺宇佛前燈。昔去追中駟﹐今來覓上乘。玄言盈大瓠﹐長物半枯藤。淨海眞堪蹈﹐靈山盡可憑。行藏殊隔絕﹐緘報涕垂膺。

詠嘉平雪二十四韻

嘉平月旣朢﹐霰雪日交加。颯沓過山郭﹐飄零徧海涯。兆丰爲地瑞﹐不染是天花。入水看無別﹐隨風聴有嘩。踐形憐倏變﹐呈象惜俄差。圭復能成璧﹐瑜眞莫掩瑕。暗添靑鯉漲﹐明積白龍沙。窒隙穿來細﹐搏空引去斜。幻時瑤島合﹐迷處玉樓遐。誰種玲瓏樹﹐還開淸淨葩。飛英爭墮盞﹐舞絮漫隨車。寺失黃金布﹐峯畱皜練遮。難昏頻起鵲﹐易曙驟驚鴉。蝶冷莊周夢﹐鷗輕範蠡家。夜光含素霓﹐寒影結靑霞。珠浦雙遺佩﹐銀河一問槎。褰裳霜緣履﹐捲幔霧籠紗。朔气橫徵鴈﹐陰雲濕暮笳。謝衣沾自好﹐剡棹興偏嘉。鶴氅王恭適﹐狐裘晏子嗟。槁顏今起粟﹐蓬鬢乍生華。僵臥何堪穩﹐淸酤尙可賖。郢人歌寡和﹐梁苑賦新誇。染翰冰凘滿﹐淋漓字若麻。

詠吳市燈二十四韻

吳兒一何巧﹐能事匪師傳。剪彩千葩散﹐泥金四照聯。象形元以類﹐物態豈云遷。好鳥忘春囀﹐靈花總夜姸。使星槎影動﹐奎宿斗光躔。鳳振臺端羽﹐龍垂燭下涎。九微含翠葆﹐三艷倚朱弦。芝蓋如雲集﹐珠球比月圎。幻將風裏蝶﹐現出火中蓮。紫炁遙堪把﹐靑輝藹自鮮。六鰲浮作地﹐七寶聚爲筵。仰見行空馬﹐回看跕水鳶。蛻虯惟骨立﹐畵虎但皮懸。兔搗姮娥傍﹐鷗棲菡萏邊。冰壺寒瑩魄﹐玉樹暖生煙。城郭寧知夕﹐歡呼定有年。冶郎方並靨﹐遊女復齊肩。戶外皆盈繡﹐人間盡挾仙。障偏圗孝節﹐屏乃繪忠賢。故事村翁識﹐奇觀稚子憐。珊瑚雕綺席﹐犀兕刻觥船。有焰俱成燼﹐無灰不可然。豈須東壁白﹐暫照艸亭玄。萬劫常明者﹐熒熒古佛前。

郡大夫嶺南陳公下車以來余未修謁乃徵傅吳令言忽枉贈章奬許太過兼憫困窮不揣陳說平生以當執贄詩成三十韻

餘生本椎魯﹐家世服櫜鞬。郤縠從吾好﹐毛萇授爾言。雄心追定逺﹐長技怯樓煩。螢火偏能集﹐韋編不厭翻。並忘魚在釡﹐寧羨鶴乘軒。三黜偶齊惠﹐沈酣詎比髠。弓弢消月影﹐甲繡盡苔痕。投璧宜遭劍﹐彈冠反戴盆。蛾眉羞再畫﹐駟舌亟須捫。野性拋雞肋﹐霜蹄蹶虎賁。蓬蒿張仲室﹐鳥雀翟公門。一葛何曾纊﹐聊饔孰繼飱。寒泉濯以潔﹐晴旭負之暄。減產至空壁﹐爲傭且灌園。土澆吳伯裏﹐俗薄買臣村。羽鎩悲籠鳥﹐途窮嘆檻猿。亭爭畱故尉﹐市慣辱王孫。稚子皆來笑﹐公侯敢去援。幸逢齊傅琰﹐得禦漢陳蕃。怳見徳星聚﹐還看威鳳鶱。回翔空五嶺﹐睥睨小中原。飛翰金飆迅﹐垂函玉露繁。南邦孔翠穴﹐大海明珠源。白羽邊書靜﹐朱弦郢曲翻。狂猶思魯士﹐忠許弔湘魂。覆瓿終捐棄﹐雕虫幸記存。云泥誰隔分﹐風雅願同論。官槖冰壺冷﹐公庭玉樹溫。徒懷禰衡刺﹐未共孔融尊。欲遂稱知已﹐居然說感恩。

仲兒起文以壬午仲夏補博士弟子員率爾志喜兼用爲勗果有寸長當有徵於斯言也凡三十韻

武功開代邸﹐薄祿寄吳城。乃乏彊弧力﹐而多柔翰情。生兒憐汝慧﹐教子愧余傖。仲也當如仲﹐卿還自用卿。經才明大戴﹐文未凖西京。白面初求試﹐靑衿乍剪成。籍通秦博士﹐員備魯諸生。縫掖欣從事﹐加冠顧美名。喜眞如捧檄﹐望已愈招旌。木鐸宣王訓﹐韋編課士程。五車何必泛﹐一藝轉須精。爾雅宜循式﹐偏奇莫憚更。便堪髙第置﹐徐與計偕行。班曷爲投筆﹐終安用請纓。泮流方渙渙﹐莪漸以菁菁。章句昔云鄙﹐賢科今最榮。鴻恩蒙累葉﹐燕寢夢延英。八口將誰哺﹐三年待爾鳴。寒門當極否﹐衰運敢圗亨。積艸庭難過﹐編蓬戶半傾。董帷寧晝下﹐孫案亦宵徵。不諱言幹祿﹐差彊務耦耕。養雛猶枳棘﹐舐犢尙柴荊。未信眉偏白﹐還看角且騂。儻來焉有意﹐非分肯徒營。願豈過三鼎﹐人將老一鐺。丈夫多激烈﹐志士絕肥輕。敝帚藏而父﹐遺簪畀汝兄。兄期修世業﹐弟勉振家聲。莫謂吾潦倒﹐斯言可蒞盟。

梅花篇初春偕山甫始余長倩三隱君及兒子允文過湖上鄧尉聚塢諸山爲十日遊制三百字

載酒出山郭﹐探梅過水涯。客閒來看早﹐歲閏較開遲。漸以明村落﹐俄將暗路岐。縱橫亂若薺﹐逺近積如茨。無間阡連陌﹐寧分隴與陂。盈門春爛日﹐比屋素封時。皜練千箱啟﹐珠璣萬斛遺。叢叢藏古寺﹐寂寂壓疎籬。比麝香逾逺﹐成虯影太奇。瑤林仙圃接﹐玉樹謝家移。秀色堪容與﹐寒光更陸離。鱗鱗紛蘚甲﹐鶴鶴儼花枝。南國憑傳信﹐深宮任點眉。晴猶漙雪片﹐暖尙挺冰姿。穠李何嗟及﹐夭桃奚以爲。未開先自潔﹐縱落亦無疵。明燭當宵照﹐淸泉傍曉滋。掃英童並戲﹐啄蕋鵲爭窺。弄笛從吾好﹐調羮匪爾思。孤髙偏被嶺﹐宛媚故臨池。卽是山之利﹐還爲土所宜。好畱明月伴﹐忍負白雲期。但許幽人識﹐那令顯者知。間松貞不愧﹐倚石介同持。便可攜琴往﹐誰當荷鍤隨。杜陵惟索笑﹐何遜獨題詩。彭澤忘栽柳﹐商山罷采芝。興余剡水曲﹐住徧輞川湄。勝事良堪紀﹐芳辰不可追。斯遊殊汗漫﹐聊且解人頥。

卷八

七言律詩

長安春望二首

芝房桂殿暮氤氳﹐霄漢歸來鵷鷺羣。月出修眉懸碧樹﹐露擎髙掌拂朱云。宮鶯入柳飛難見﹐廐馬迷花嘶不聞。盡說宸遊多睿藻﹐逺臣惟有誦橫汾。

幽燕今是漢西京﹐宮闕參差入太淸。紫禁銅龍閒夕照﹐綠楊緹騎散春明。繁花總異人間色﹐眾樂能傳天上聲。盛世有謡同擊壤﹐可知無築和荊卿。

西山二首

離宮曾是擬甘泉﹐洞壑逶迆復道連。云暖翠微春駐輦﹐月明淸梵夜迎仙。桑幹斜帶秦陂樹﹐碣石遙分華嶽蓮。匹馬鳳城歸路逺﹐樂遊原上望晴煙。

巖廊山閣總淩空﹐一望蓬萊積翠中。此地布金居帝釋﹐他時憑玉從臣工。尋源引瀑通靈沼﹐剪彩飛花散紫宮。自幸鶡冠棲郡國﹐捲阿千載識詞雄。

西苑二首

春晴壺嶠紫城隅﹐掖路云深柳萬株。綺閣跨池因漢鑿﹐花宮疊石總秦驅。峯爲翠鳳翔華蓋﹐樹作蒼龍護蕋珠。豈是君王遊豫處﹐豳風無逸殿中圗。

曲房宣室自逶迆﹐聖主中宵正受釐。湛露曉凝千片玉﹐甘泉春長九莖芝。鳥棲禦宿啼偏早﹐花近朝陽落故遲。自識萬機宵旰切﹐望仙臺下艸離離。

韋氏園林

韋曲曾聞動彩毫﹐名園依舊傍林臯。燕驚花落飛難定﹐魚觸萍開躍自髙。楚客停觴看屬玉﹐燕姬牽袂摘含桃。亦知洵美非吾土﹐腸斷吳閶醉濁醪。

元夕燈燕

公子畱賓錦作筵﹐卻憐歡賞動韶年。瓊枝照夜無雙艷﹐璧月臨春第一圓。幕裏仙姝憐紫玉﹐座中詞客重靑蓮。醉歸不問金吾禁﹐魚鑰天明恰已傳。

潞河二首

黃金定鼎古燕臺﹐紫气昭回接上臺。弱柳繁花三輔合﹐麗云遲日九重開。殊方照夜明珠入﹐重譯經年雪雉來。輦下何須橫槊賦﹐侍臣不少建安才。

潞河花木總榮芬﹐錦纜牙檣映水濆。皇澤此中涵似海﹐帝城自外望如雲。金堤夜發監河使﹐紫塞春歸鎭朔軍。獨愧逺臣猶逆旅﹐悲歌擊楫不堪聞。

塞上二首

新捷天驕並策勛﹐未央先遣羽書聞。降時瀚海初生月﹐戰後陰山盡障云。過雁逺逢蘇屬國﹐射鵰難避李將軍。漢宮近有蒲萄築﹐再見桃林散馬羣。

霍家初拜冠軍侯﹐雀弁胡纓繡臂韝。苜蓿總肥調宛馬﹐鸊鵜新淬出吳鉤。月明靑海無傳箭﹐霜冷黃楡乍賜裘。姓字不將麟閣貯﹐丈夫空作玉闗逰。

閨怨二首

遙山極浦莽蒼煙﹐萬里何由寄錦箋。化石未成心尙在﹐爲云不返夢猶牽。鴛鴦豈宿飛狐塞﹐菡蓞難開飲馬泉。縱是封侯消息近﹐春殘花老各潸然。

膏沐無光粉黛殘﹐況聞車騎過邯鄲。闗門百二重重恨﹐鴈足冰霜字字寒。隴水角聲風外聴﹐天山弓影月中看。深閨不識金微塞﹐玉笛空吹行路難。

申太史席上漫呈

集賢邸第元如水﹐夾道槐陰已築沙。攜出鑪香分殿霧﹐折來花朶帶宮霞。西淸奏瑟南薫散﹐東閣開樽北斗斜。最是情深桑梓客﹐酒酣猶自問宣麻。

黎戶部攜具寺寓

毎依初地借初筵﹐剝棗烹葵代擊鮮。一片碧城雙樹外﹐數椽朱閣百花前。西山爽气秋逾逼﹐北海淸尊夜共傳。豈是佛香難供客﹐也知郎署久逃禪。

夜飲

髙樓絲竹動春城﹐卜夜金巵喜再傾。客子短衣俱楚制﹐女郎髙髻半秦聲。席移明月拋殘燭﹐屏挾輕雲護落英。不是故歡畱達旦﹐忍教巫峽夢難成。

春郊

靑門不種故侯瓜﹐但著靑袍玩歳華。郭外啼鶯芳艸路﹐水邊髙栁麗人家。布衣十日平原飲﹐彩筆三春上苑花。白傅一生空放達﹐悔將淸淚濕琵琶。

索居

自憐多病彊加餐﹐里巷浮沈罷據鞍。懷舊十年蓬鬢攺﹐傷春三月落花寒。志酬投筆元非易﹐事到持杯便不難。敢謂閉門深避世﹐亦知門外有波瀾。

送客

澹煙輕霧弄朝暉﹐黃綬翩翩白馬肥。芳艸綠時秦地別﹐亂山靑處楚人歸。官如梅福藏門卒﹐路入桐江識釣磯。異國正須同調客﹐離樽愁見片帆飛。

湖上

自笑吾生未有涯﹐乾坤莽莽只浮槎。看山不厭聞啼鳥﹐對酒何須問落花。叢菊籬邊元亮宅﹐木蘭舟裏子皮家。菇蘆自狎漁樵伴﹐一曲淸溪是若耶。

訪友

水國春深長綠蒲﹐傍溪花徑集飛鳬。落英似待回風起﹐細雨才侵返照無。下榻一樽畱孺子﹐閉門三月著濳夫。踟躕北望浮雲合﹐晚歲扁舟自五湖。

寺居

借住空門出世心﹐蕭然一室對虛岑。疎松掛瀑時憑幾﹐涼月披衣獨抱琴。鳥迹沒階黃葉亂﹐鐘聲過水白雲深。亦知五嶽緣猶在﹐淸夜分明夢向禽。

田舍

老去爲農谷口田﹐五湖煙雨正茫然。於飛柳下振振鷺﹐欲墮波間跕跕鳶。試聴滄浪才和曲﹐再觀秋水就名篇。靑山不厭頻來往﹐耐可張融只住船。

武陵江都尉過訪

江淹系馬帝城邊﹐楊柳如絲盡暮煙。從事步兵爲日久﹐量移搜粟感恩偏。月明寒鋏逢燕市﹐花落春潮上越船。莫以壯年消渴甚﹐漫隨人去飲貪泉。

喜吳生除光祿丞

綠綬仙郎白馬生﹐毎過東省入西淸。親裁黃絹將罌進﹐密傍朱旗引膳行。漫托聖朝須縱酒﹐何知薄宦亦調羮。由來作吏能兼隠﹐豈厭時過阮步兵。

與陳生

繡甲雕弧走塞垣﹐翩翩策馬獵平原。陰符一匣藏黃石﹐雄劍三軍試白猿。敢負陳卿今日酒﹐寧忘劇孟向時言。偏裨涕淚功難建﹐常在行間說感恩。

訪賈尉

相見毋煩問姓名﹐下堂睥睨縵胡纓。何來方外狂司馬﹐可是江東老步兵。意气獨傾生素霓﹐悲歌不盡脫靑萍。單車欲覓夷門監﹐落葉秋風出楚城。

贈翟生

六郡遨遊二十春﹐千金汩沒五陵塵。徹侯爭致嚴夫子﹐中貴偏尋郭舍人。躍馬大堤回玉勒﹐呼盧小苑吐朱茵。長安行樂曾無負﹐故國何時一問津。

飲越客

結客長安春暮時﹐掖垣楊柳盡垂絲。黃金無意歸原渉﹐綠酒多情約魏其。月下藩車聊把臂﹐花間緹騎自揚眉。不知燕市悲歌態﹐共唱吳歈倒接■﹝罒離﹞。

晏起偶成二首

晏起山窓潄石泉﹐風花片片蝶娟娟。鴟夷有腹容吾醉﹐匏系無心取世憐。揚子爲貧猶執戟﹐張平非老欲歸田。杖頭莫訝空攜去﹐耐可春衣典百錢。

不盡楊花吹暮春﹐芳醅初熟未全貧。柴門乳燕窺書卷﹐細雨淸溪濕釣綸。八駿骨存空倚市﹐五羊皮棄不幹人。幽蘭薜荔將誰種﹐擬卜靑山處士鄰。

城南宴集

令節芳筵江上開﹐春風澹蕩入樓臺。大堤騎馬山公去﹐東閣觀梅水部來。舞袖須畱明燭照﹐酒杯寧待落花催。主人誇有閒居賦﹐不倩淩雲蜀客裁。

湖上獨酌

柳條黯黯暮陰埀﹐不盡飛花過水湄。駒影似憐人世促﹐鳥言如愬酒杯遲。已甘常服惟荷葉﹐若問奚冠是竹皮。失路未須嗟獨往﹐滄洲元與白鷗期。

贈淮南沈孟

逰梁入洛久浮萍﹐十載間闗住楚城。室裏蓬蒿秋自長﹐牀頭蟋蟀夜偏鳴。家貧次骨今原憲﹐時事畱心一賈生。日暮樵蘇猶未爨﹐起看山月照人明。

贈陽山顧願

吳市花深醉濁醪﹐樽前攜手解綈袍。靑山宅在無三畝﹐白雪歌成有二毛。肝膽未傾劉越石﹐夢魂先逐鄭櫻桃。江幹更赴琵琶約﹐楊柳春風系小舠。

逢客二首

靑山同是負明時﹐畱滯惟耽酒一巵。鏡裏落花長嘆息﹐曲中楊柳劇相思。亦知楚國人皆醉﹐敢謂王家掾不癡。裘馬秖今凋敝盡﹐豈堪重見五陵兒。

醉裏春風思轉狂﹐相逢屈指少年場。當壚若肯畱司馬﹐投篋由他謗樂羊。玄艸誤人成皓首﹐靑袍玩世一空囊。長安三月花如錦﹐曾記連鑣共采芳。

酬黎戶部見贈

嶺南才子鬢如霜﹐忽贈新詩比夜光。供奉昔曽淹李白﹐度支今復滯馮唐。鳳毛散落臨池彩﹐雞舌含余入座香。愧我燕然無計勒﹐可堪執禦老詞場。

逢張參伯辱贈漫答

微官羞比執金吾﹐澤畔逢迎楚大夫。臘盡郊原多气色﹐春回鳧雁滿江湖。歌皆成雪初傳郢﹐客自爲星乍照吳。傾蓋不須通姓字﹐髙陽今古是吾徒。

朱總軍自閩海歸慰之

十年多難一身存﹐攬盡貂裘夜不溫。帶索尙堪吟楚澤﹐挾符那許過夷門。音書北闕更新主﹐涕涙南冠感舊恩。結髮匈奴成白首﹐至今勛業鏡中論。

同胡侍禦飲王生齋中

黃鳥嚶嚶過水濵﹐柴門猶是杏花新。布衣不識乘軒貴﹐驄馬能諳陋巷貧。欲就靑山迎謝眺﹐須畱綠酒遲陳遵。春宵星月輝輝動﹐醉舞狂歌自主賓。

元夕奉同吳興潘中丞上蔡張參伯集鑑止堂

玉律韶年夜可憐﹐金樽彩袖各爭姸。羣公總是陽春調﹐處士能開玳瑁筵。戀棟春星同客聚﹐窺簾明月向人圎。淸歌按出俱新譜﹐應是周郎意已傳。

昆山逢長興徐憲副同王太僕伯仲飲仲蔚宅

仲蔚蓬蒿日閉闗﹐解衣散帙共忘還。避人猿鶴林中徑﹐供客芙蓉縣裏山。彩筆中原飛白雪﹐靑樽東海照朱顏。詞臣總未歸金馬﹐一一相逢吳楚間。

上海訪朱邦憲

潮回日落暮云平﹐樹色蒼蒼浦上城。北海艸堂多結駟﹐東鄰花縣遲流鶯。諾如季布元無負﹐飲到公榮自有情。莫道朱家純任俠﹐文章能冠魯諸生。

濠上逢潘孟喬

河陽公子建安才﹐柳色吳閶共舉杯。李郭如仙舟並倚﹐淵云成錦賦親裁。靑蛾細雨樽前濕﹐紅杏春風江上開。知已未忘推轂意﹐昨宵淮府一書來。

送張參伯歸上蔡

東風消雪滿徵途﹐惜別臨岐酒一壺。帆掛大河山月曉﹐夢回芳艸客星孤。淸時豈厄劉中尉﹐聖世偏容屈左徒。早晚徵書應入洛﹐桃花時節起家無。

送汪子建之宣城

聞君書劍慣長徵﹐離緒何當一羽輕。太史著成遊俠傳﹐少年投贈麗人行。啼鶯津路垂楊合﹐細雨江帆春艸生。無恙敬亭山在郡﹐送君因憶謝宣城。

奉送鍾陽大司徒還朝二首

旌旄拂曙過江津﹐淮海蒼生望後塵。少府於今裨國計﹐司徒端爲教人倫。白頭自戀垂衣主﹐紫禁偏思曳履臣。最是東南多菜色﹐敢勞天上借陽春。

漕府樓船錦纜浮﹐璽書重召漢蕭侯。金堤盛夏飛芻擁﹐玉節芳春露冕遊。八座雲霄元北極﹐兩朝舟楫自中流。儲胥總是材官護﹐國士誰堪幕下收。

戲簡幼元

處無善策出無才﹐待罪行間事事乖。犢鼻著來堪滌噐﹐魚腸脫卻與椎埋。殢人春色眞如酒﹐恱世禽言總是俳。試問首陽甘餓者﹐何如金馬漫詼諧。

與僧眞弘

遊方之外久離羣﹐海上仙山若可分。支遁寒暄許玄度﹐湯休臥起鮑參軍。厭隨乞食排朱戶﹐毎共乘杯弄紫雲。欲了無生何處是﹐天臺松月白紛紛。

玄墓山看梅和友人作

芬芳秀色若可餐﹐正月梅花開未殘。萬樹俱含蘭气郁﹐千崖欲動珠光寒。春風披拂白雲上﹐明月常抱靑林端。深入山家疑積雪﹐閉門猶恐驚袁安。

鄧尉山食楊梅似顧願

楊家果熟白日長﹐錦林回合云俱香。火齊圎珠滿蒼島﹐翡翠異鳥銜夕陽。海外蒲萄逺莫致﹐嶺南荔枝誰能將。故園提筐但飽食﹐酒後耳熱歌滄浪。

過嶽隱君宅

溪上柴門晝不開﹐白雲深處有髙臺。山家細雨啼黃鳥﹐竹嶼流泉散紫苔。綺裏不曾歸漢去﹐桃源猶是避秦來。乾坤丘壑能容我﹐何日兔裘共艸萊。

吳江舟中

五湖芳艸愧飄蓬﹐不斷靑山入越中。窮轍不堪淹阮籍﹐扁舟今已住張融。月懸津樹孤城閉﹐潮落桃花一水通。莫笑漁郎亡所遇﹐朱顏猶可對春風。

借住山寺詩八首

虎丘

吳閶何地布黃金﹐海湧峯頭綺殿臨。多寶散光揺劍壑﹐眾香和梵出旃林。笙歌總入聲聞道﹐花月終歸止觀心。共指點頭巖下石﹐無生曾悟去來今。

天池

信宿精藍未擬還﹐坐臨流水聴潺湲。峯蓮倒映仙人掌﹐沼鏡寒浮玉女鬟。不盡白雲生逺岫﹐最深綠竹隠禪闗。古來去住元無著﹐莫笑巢由未買山。

靈巖

巖廊洞室幾經春﹐梵剎離宮總劫塵。宿艸自荒麛鹿徑﹐空山曾識薴蘿人。千花揺落存孤塔﹐雙樹婆娑少四鄰。縱是五湖堪一葦﹐煙波何日出迷津。

寒山

楓葉蘋花江上村﹐前朝古寺至今存。西山爽气來精舍﹐萬里闗河到寺門。檀越隨僧開寶藏﹐醍醐容客借匏尊。中宵禮罷寒山子﹐卻聴鐘聲醒夢魂。

楞伽

竹房松塢散新晴﹐隔水明霞儼赤城。破衲霜前臨牖補﹐殘經月下遶池行。云流片石元無礙﹐鳥宿疎林自不驚。何事許詢常借住﹐愛山支遁最多情。

文殊

落木空山秋夜哀﹐蕭條古寺倚層臺。明河尙抱虛檐宿﹐海日先窺絕壁來。花爲行香晨已散﹐門因施食午方開。跏趺懶下維摩榻﹐野鹿相依臥艸萊。

玄墓

禪棲一室五湖東﹐翠巘丹梯覽未窮。忽起松濤聲自逺﹐不飛花雨境皆空。暮山浮出雲霞外﹐春水流回島嶼中。寂寞嗣宗雙眼色﹐憑髙聊以送歸鴻。

堯峯

上方鐘磬白雲深﹐禪徑還從鳥外尋。湖面眾山浮碧玉﹐峯頭尺地布黃金。畏人合住無人境﹐混世偏存出世心。不是向平猶有累﹐豈堪重下最髙岑。

越遊詩十四首

徐閫帥邀遊南屏諸山

越王臺下鳥嚶嚶﹐都護朱旛出錦城。一入桃花難辧馬﹐毎依楊柳便爲營。漫酬緑酒投壺興﹐不盡靑山緩帶情。笳鼓豈應飛捷奏﹐春遊亦可頌升平。

同郡張參伯招飲省齋

坐擁熊轓已賜緋﹐省齋猶著遂初衣。昔時卿月懸靑瑣﹐今日王春散紫微。吏隠淸尊消案牘﹐訟閒好鳥報芳菲。材官自爾成疎慢﹐入幕應慚國士非。

吳杭州招同黎閫帥集城西公署

結駟乘春小隊斜﹐朱衣同拂赤城霞。行營十里新栽柳﹐屬邑千門舊種花。鳳斚亂飛靑玉案﹐虎符髙臥白雲衙。海波息處銷兵後﹐治行吳公孰可加。

唐觀察招飲洪尙書園亭

名園樓閣散春晴﹐飛蓋初停黃鳥鳴。疊石爲山開綠野﹐鑿池引水接滄瀛。露花靚女臨妝色﹐風籜尙書曳履聲。獨訝主人渾不見﹐翻令過客易含情。

西湖卽事二首

十里長堤柳色新﹐六橋凝碧水潾潾。桃花似妒靑樓女﹐楊柳如思白舍人。鶯語風前猶自澀﹐山容雨後尙含顰。武陵舊日通來往﹐不向漁郎數問津。

錢塘蘇小茜羅衣﹐短棹穿花過釣磯。望帝聲中怨離別﹐夢兒亭下惜芳菲。微風吹藻鱗鱗浪﹐落日銜山樹樹暉。最是碧雲隨處合﹐美人乘興夜忘歸。

紫陽庵

如何城市有仙家﹐洞壑玲瓏石磴斜。松檜翠流衣盡濕﹐芙蓉紫散屐生霞。令威蛻骨眞成鶴﹐曼倩蟠桃又著花。淸夜下方棲使者﹐洞簫聴徹寂無嘩。

北髙峯

招提與客共探奇﹐蔓艸垂蘿手自披。千尺懸崖天欲近﹐一杯滄海世堪遺。振衣片片靑雲落﹐策杖冥冥黃鵠隨。莫向江山觀幻泡﹐望中吳越幾推移。

九里松

長松九里鬰蔥哉﹐偃蓋蟠空接上臺。不盡五株封泰岱﹐卻從三竺問䢐徠。壑藏風雨龍鱗老﹐濤挾雲霄鳳吹哀。竹箭江南良足美﹐那知此有棟梁材。

玉泉寺觀魚

深林三月亂啼鶯﹐寂寞龍宮一沼平。花落錦鱗霞片片﹐鑑空潭水玉英英。齋分法食非貪餌﹐池對禪闗是放生。豈爲望淵終有羨﹐朅來濠上已忘情。

飛來峯

何來萬玉碧氤氳﹐登陟曾探石室文。古洞玲瓏通日月﹐虛巖窈窕護風雲。行空豈受秦人策﹐幻住元從淨土分。只恐靈山復飛去﹐眞如那肯近聲聞。

藕花居

浮槎何必訪蓬萊﹐太乙舟前綠玉臺。天上散花雙女侍﹐水邊顧影六郎來。碧筒漫倚澄波摘﹐白羽還將明月開。蓮社暫依心不染﹐行藏未許海鷗猜。

伍行人廟

英風蕭瑟廟荒蕪﹐千古還嗟烈丈夫。市上吹簫頻賽社﹐祠邊種梓任樵蘇。不勞五戰曾空郢﹐猶剩孤魂看破吳。潮汐至今排雪浪﹐素車白馬怒號無。

嶽王廟

古墓前朝獨有名﹐忠魂曾受璽書旌。功髙主意疑韓信﹐運厄天心忌孔明。南渡江山數行淚﹐北轅戎馬幾空城。艸間酹罷殘碑濕﹐腸斷黃龍痛飲情。

卷九

七言律詩

迎春日雪

考鐘伐鼓九衢嘩﹐少皥迎回玉作車。彩仗繽紛承羽蓋﹐靑旛繚繞綴瑤華。條風變柳千門絮﹐淑气吹梅萬樹花。甲第稍聞歌吹動﹐陽春白雪曲中誇。

歲首得故人書卻報

臥病經時歲已遷﹐故人長鋏尙風煙。江梅消息春前得﹐朔鴈音書雪後傳。四壁不堪重減產﹐二毛何可又增年。相思無柰芳醅熟﹐猶阻東鄰甕底眠。

人日逢客

客星乍向艸堂明﹐人日相逢倍有情。長笛江梅千片落﹐淸樽海月一痕生。虞卿不少耽書累﹐仲孺空多使酒名。屈指春光將爛漫﹐畱君且住闔閭城。

遊西山舟中作

春風郭外柳條斜﹐回合靑山在水涯。溪淺僅容遊妓舫﹐云深偏隠列仙家。大堤初綠王孫艸﹐細雨才紅杏子花。司馬不將衫袖濕﹐芳郊載酒聴琵琶。

奉寄瑤泉申學士二首

供奉班中第一人﹐蓬萊闕下掌絲綸。乾坤奕運方逢午﹐河嶽昌期又誕申。暫以金甌藏姓字﹐久將魚水擬君臣。滄江空自風濤急﹐舟楫商家已更新。

睽違赤舄已三年﹐佇聴黃麻早晚宣。抗疏匡衡吾道重﹐明經張禹主恩偏。衮龍近接星辰上﹐翰藻常題日月邊。公等論思邊鄙事﹐可容李廣臥藍田。

初春與客集虎丘

壺觴新歳倍含情﹐卻喜靑山最近城。艸凍經臺方起色﹐冰消劍壑不聞聲。客從楚國攜春雪﹐妓按梁州送早鶯。莫訝頻遊題字少﹐古來吏隠本無名。

飲謝氏西樓

髙樓細雨尙吹寒﹐黃柳垂條映碧湍。蠟屐汝饒容易辦﹐鶡冠吾老不須彈。大都山水情難負﹐別有鶯花興未闌。翻笑向禽忘舊約﹐至今蓬累各盤跚。

弇山堂贈殷無美

邂逅扶風絳帳前﹐華顚豈爲一經傳。顏瓢獨掛常浮白﹐孔壁窮探更艸玄。殘雪未消誰攬轡﹐春潮欲上恰回船。三年已遂飛鳴志﹐尙爾逡巡婁水邊。

寄吳京兆

別來蹤迹幾沈浮﹐老大猶含胯下羞。吳市不容門卒隠﹐燕京可許酒人遊。云垂碣石停衣上﹐月出蓬萊近馬頭。京兆畫眉休太直﹐世情今喜曲如鉤。

過王氏越溪莊

飛花片片被蒼苔﹐五栁毿毿處士栽。半壁夕陽山雨歇﹐一庭芳艸水禽來。蘭亭不是他家物﹐竹徑元因我軰開。潦倒忘歸恆信宿﹐月明扶醉幾登臺。

同謝都尉玄妙觀賞月

仙都宮殿碧氤氳﹐萬里淸暉散五云。壇樹似連鳷鵲觀﹐洞簫如引鳳凰羣。珠光錯落翻杯影﹐斗柄昭回射劍文。豈是庾公長嘯後﹐望中牛女淨妖氛。

贈閩帥

十載登壇未二毛﹐將軍勞苦自功髙。列營曾按先驅轡﹐下瀨嘗投後飲醪。肘畔累累元鵲化﹐韔中矯矯是烏號。尉佗魋結猶南國﹐莫使塵埃蔽寶刀。

贈越僧

飛錫常攜海上霞﹐萬松深處掛袈裟。孤云寄迹元無住﹐流水將心未有涯。文字不曾離貝葉﹐因緣還出在蓮花。來時一葦輕千里﹐何似吾家博望槎。

渡江訪朱在明

萬里江流到海門﹐片帆天際識孤村。夕陽潮落山微露﹐逺浦雲歸樹半昏。但種桃花疑避世﹐卻畱明月共開樽。朱家季布千年事﹐握手燈前重細論。

與在明宿金山寺

暮云過寺覆蘼蕪﹐逺樹層巒忽有無。繡佛轉輪江是錦﹐龍宮生白月疑珠。空山激浪僧寮動﹐舊社傳燈客影孤。信宿暫酬丘壑賞﹐阮生今已在窮途。

越溪逢袁生飲

範蠡湖邊一棹回﹐偶逢袁紹最深杯。浮萍散雨涼風至﹐髙樹排云明月來。浮白且謀今夜醉﹐棲烏不問故宮哀。相將共選溪頭石﹐乍可披裘作釣臺。

江上遇蔡都尉

同是窮途嘆數奇﹐鶡冠凋敝不勝悲。孤篷夜雨天涯淚﹐老驥秋風塞外思。去國一身渾似夢﹐歸家雙鬢各成絲。長安記得相逢日﹐正是桃花飲馬時。

秋日感懷二首

秋風落葉滿柴闗﹐肘後垂楊若可攀。千里名駒無妾換﹐六鈞彊弩有兒彎。沽來醇酎堪濡首﹐吟得新詩便解顏。海內故人書乍報﹐卻嫌猶未買靑山。

泣玉投珠道路傍﹐歸來我馬日玄黃。蒯緱尙戀靑袍短﹐雀弁難禁白髮長。元亮官卑辭亦可﹐曼容祿薄奪何妨。羣言銷骨良堪恨﹐但醉如泥卻又忘。

同弇山公集王太史尊人宅

曲旃新立錦屏開﹐霽色花香散水隈。但識髙堂稱萬石﹐不知夾道有三槐。朱扉夜奏云和瑟﹐紫气春浮沆瀣杯。家食未曾空五鼎﹐寄來甘旨是鹽梅。

同趙敬甫京口遊桃李園作

春風江上麗人多﹐酒气花香暖自和。回合朱方皆鷲嶺﹐氤氳赤水盡鯨波。何嫌樹密藏樓閣﹐卻愛花穠照綺羅。扶醉不歸城郭去﹐武陵漁棹一相過。

遇客

菇蘆握手笑稱雄﹐艸綠吳山一畝宮。夜雨忽添泉澑下﹐春風猶散鳥言中。巾從栗裏時時濕﹐甑在萊蕪日日空。豈是敬通孤立意﹐孝標今已擬三同。

宿采云庵

蕭條蘭若閉闗深﹐有地何須問布金。落盡林花空色相﹐不鳴山鳥定禪心。峯陰直下窺虛牖﹐松籟遲回度逺岑。一榻維摩忘去住﹐浮生無古亦無今。

贈建平潘子會

潘郎星鬢尙朱顏﹐爲卜郊居已賦閒。爾汝孔融多綠酒﹐比鄰謝眺有靑山。濯纓水上游魚過﹐髙枕花間宿鳥還。敢向宦途論巧拙﹐淸時惟有閉柴闗。

偶述二首

鶡冠凋敝亦何求﹐蓬累那堪憶壯遊。函谷風煙存趙璧﹐中原星斗散吳鉤。淮陰自乏資身策﹐越石今爲繞指柔。莫訝唾壺頻擊碎﹐秋風驥老不勝愁。

大鵬何意九霄摶﹐且學鷦鷯善避丸。縱謂置身髙處易﹐亦知行路古來難。計然不惜千金失﹐苟變誰憐二卵殘。薄祿主恩常自給﹐髙堂無恙勸加餐。

寄王敬美參伯於南康分署時長公開府鄖中

十載承明侍帝傍﹐一麾出守意難忘。少微只合居星子﹐太白誰教到夜郎。署對匡山看瀑布﹐縣鄰彭澤好飛觴。亦知春艸天涯綠﹐客夢先應入楚鄕。

送潘孟喬北上

仙郎已擅無雙美﹐公子偏能與四齊。最是鷫鸘裘易解﹐漫言鸚鵡賦難題。露桃無語行杯促﹐煙栁含顰拂棹低。戀別不須愁日暮﹐武陵洞口路常迷。

月夜普賢寺

髙臥禪家白板扉﹐深林落木鳥言稀。山中孤月寒相照﹐海上浮雲夜不飛。澗樹盡含淸露濕﹐巖房猶揜慧燈微。逺公未許開尊榼﹐聊借蒲團擁褐衣。

京口觀競渡

鮫宮沸浪冰綃濕﹐鼉鼓鳴雷錦纜開。遊妓共隨靑雀去﹐仙人盡駕赤鯨來。奔濤截浦花爭湧﹐奪槳爭標鷁亂回。千載楚魂招不返﹐異鄕隨俗一銜杯。

李明府以覃恩進秩有贈

山林赤芾自輝煌﹐五馬紛紜賀艸堂。此貴不曾由趙孟﹐一身終許傲羲皇。淸時雨露偏丘壑﹐白首鶯花隔廟廊。爲語昔遊琴酒伴﹐大夫元是舊行藏。

葉茂長過訪因懷顧願甫

春風忽枉故人車﹐黃鳥嚶嚶慰索居。遊屐漫遺禽子夏﹐酒壚偏遲馬相如。浩歌白石孤調世﹐髙枕靑山共著書。獨憶江幹采芳客﹐朱門何處曳長裾。

弇山堂與王仲徳飲長公有作率爾奉同

行觴促席恐蹉跎﹐未暇燈前嘯也歌。茂世百船聊爾耳﹐巨源八斗竟如何。相當總謂情俱勝﹐自放元因禮不苛。試問兕觥飛盡處﹐較來誰少一籌多。

同功甫豹孫遊定慧仁壽二寺

茂苑千門楊柳新﹐招提啼鳥遲幽人。銖衣香拂春生座﹐寶塔燈聯夜照鄰。聚散一城俱是幻﹐往來雙寺總無因。亦知住世緣猶在﹐花月能迷靜者身。

同叔寶子念遊薦福治平諸寺

吳閶艸色又新年﹐郭外淸溪野寺連。林積梅花明似雪﹐水含孤嶼淡如煙。僧閒解弄桓伊笛﹐吏隠偏歸範蠡船。不醉靑山良自惜﹐向來白髮已盈顚。

春遊二首

無柰紅英攪綠塵﹐借君長袖拂綸巾。桃花倚醉風前笑﹐楊柳含情雨後顰。促柱善彈秦地曲﹐細腰偏學楚宮人。東鄰舊識金吾士﹐不惜銀罌送酒頻。

大堤閒控紫驊驑﹐片片飛英出畫樓。白練盡題班女賦﹐綠樽偏滌馬卿愁。峯非回雁難通信﹐路是桃源好放舟。聴徹琵琶不成寐﹐故鄕猶恐似江州。

訪曹子念

短棹東行百里遙﹐茅齋依舊艸蕭蕭。家鄰滄海多明月﹐客醉桃花失夜潮。攬鏡偶然同土木﹐擇枝久矣各鷦鷯。曹丘自昔空逰譽﹐張翰於今懶折腰。

湖上逢沈君典太史

載酒湖山興易乘﹐菇蘆誰識祕書丞。峯頭初月迎船出﹐水上明霞遶座凝。鳳徳未衰無可誚﹐龍門猶在願先登。不知太史公何意﹐偏是交逰重李陵。

奉寄印川大司空於濟上

誕甫生申事豈誣﹐玄熊今已奠神都。八年再見胼胝未﹐一食重爲吐哺無。雅樂宣房云窈窕﹐衮衣濟水錦模糊。何知拙宦星星鬢﹐卻向麒麟入畫圖。

初夏偶成二首

茅齋水上絕塵埃﹐薄雨輕雲去復回。髙柳拂堤鶯語歇﹐短蒲揺渚燕飛來。楚人乍剪荷衣就﹐班女初題紈扇開。自是倦遊身若寄﹐秖看淸晝臥蒿萊。

一室那堪字隠居﹐十年蹤迹混樵漁。幽篁遺籜妨投履﹐叢桂成陰好曳裾。綠水遊魚花落後﹐靑天歸鳥月明初。北窓半捲南華在﹐不是劉安枕畔書。

孟夏赴友人春遊之約

綠暗林香拂水湄﹐朱明晴旭照葳蕤。才過戴勝鳴桑日﹐正及含桃薦廟時。淇澳園中啼睍睆﹐洛陽花下奏參差。芳菲畱待供歡賞﹐不負春前折簡期。

七夕集友人園亭

林亭雨過夜生涼﹐楊柳池邊菡蓞香。艶曲從風金作縷﹐深杯映月玉爲漿。長裾客子猶蠻舞﹐短髮王官自楚狂。浪說天孫人乞巧﹐潘郎垂老拙何妨。

庭桂盛開獨酌偶成

艸堂叢桂藹淸陰﹐忽漫枝頭盡布金。大樹幾年勞夢寐﹐小山今日費招尋。未教爲楫淩波去﹐且釀成漿帶月斟。自是故園堪偃蹇﹐布袍寧厭晚香侵。

飲山家値雪

茅茨伏臘故人情﹐崦曲遙看一棹迎。竹樹有聲風不定﹐村橋無路雪初平。桑麻楚楚田家具﹐雞黍欣欣歳事成。厭說四方糊口計﹐願言從爾鹿門耕。

客至

當年結客幾人存﹐野外停驂落日昏。睥睨位髙蘇季子﹐浮沈宦薄竇王孫。鎡基不若乘時雨﹐刺繡何如倚市門。任是風雲多變態﹐故人相見且開樽。

抱病

抱病逢秋感慨增﹐空庭莫莫蔓枯藤。商歌白石憑誰和﹐舊業靑門忝世承。大澤短衣聊射虎﹐荒臺長嘯漫呼鷹。一官心薄眞如棄﹐落魄人間任愛憎。

金陵山寺詩八首

報恩寺

燕邸龍飛答上玄﹐鼎新寧數赤烏年。鳳城寶气云俱瑞﹐雁塔珠光月並圓。不盡煙花連萬井﹐儼然宮闕麗諸天。眞如豈易同灰劫﹐佛日皇圖共永綿。

雨花臺

佛宇禪扉映晚霞﹐靑山回合大堤斜。似將髙座臺邊雨﹐散作長幹市上花。綺繡道傍公子騎﹐歌鐘云外列侯家。繁華豈是今猶昔﹐月露前朝幾劫沙。

靈谷寺

十里長松入杳冥﹐殿前功徳水泠泠。气因定鼎千林紫﹐山托傳燈萬古靑。羣鹿避人過隧道﹐寒花迎客媚空庭。艸堂蕙帳今餘幾﹐笑誦楣間舊勒銘。

觀音閣

帝裏栴檀香滿林﹐更開慈閣大江潯。獻花鸚鵡當窓入﹐抱月蛟龍遶座吟。艸樹盡爲華鬘色﹐波濤猶作海潮音。亦知閱水同觀世﹐泡影浮湛自古今。

棲霞寺

徵君棲處莽雲煙﹐萬頃澄江列岫連。巖佛刻成疑是繡﹐香泉湧出徧生蓮。南朝古剎開三界﹐西域髙僧隠四禪。縱爲攝山多異艸﹐須從覺路覓眞詮。

天界寺

春明門外梵王家﹐香室經臺護綘紗。禮罷金仙新鑄像﹐供將鹿女乍銜花。孤云寂寂窺禪定﹐馴鴿棲棲聴法華。方丈自能容卓錫﹐何須世外有恆沙。

牛首山

白雲梯上好支笻﹐縹緲雙峯路幾重。寶宇覆巖巢翡翠﹐琳宮緣岫嵌芙蓉。浮圗巧入僧寮影﹐麋鹿閒尋野客蹤。幸藉維摩遺半榻﹐靜聴松外曉堂鐘。

祖堂寺

東都門外亂山稠﹐野寺松筠一徑幽。萬壑峯陰連夕照﹐半林春雨散平疇。蓮花昔湧黃金﹐地貝葉今藏白玉樓。見說融師端習懶﹐也知中散便能畱。

北遊詩二十一首

淸河卽事

巨浸波濤豈易憑﹐毎因沮洳見丘陵。不堪井邑頻移攺﹐耐可河堤善潰崩。淮水九秋仍未減﹐楚人三戶竟無增。艖符輾轉王程急﹐愁絕孤舟風雨淩。

舟中偶成

闗河滿棹白蘋風﹐楚客離羣任轉蓬。驟雨灑空寧避日﹐輕雷過水卻生虹。羇棲未暇投蓮社﹐偃蹇誰招入桂叢。縱是蒓鱸歸思切﹐步兵無計臥江東。

立秋

蟬聲嗚咽柳陰殘﹐節序驚心彊自寛。把盞滄江忘日暮﹐濕衣淸露動宵寒。涼風漢苑悲團扇﹐明月湘臯泣紫蘭。最是闗河揺落易﹐天涯無柰欲歸難。

沛中有感

一區湯沐曾無邑﹐千古歌風尙有臺。泗水不知亭已攺﹐碭云猶與客俱來。孤城落日河流急﹐逺戍霜催雁影回。遊子不忘丰沛意﹐至今偏動故鄕哀。

舟中畱客

西望長安路尙賖﹐闗河漂泊賦蒹葭。片雲將雨歸林急﹐雙燕迎風度水斜。剩有琴樽淹客座﹐豈堪舟楫老年華。故人握手鄕園淚﹐猶問東陵五色瓜。

大雨卽事呈同事諸君

浮槎千里逐浮萍﹐雷雨空江徹夜鳴。鵬鷃逍遙堪自失﹐龍蛇夭矯亦須驚。牀頭虹色芙蓉匣﹐海上鯨波驃騎營。舟楫商家元不乏﹐兔罝公等自幹城。

淸郡與鄭中伯夜坐

短笻相過話燈前﹐屈指漂零第幾年。落葉一庭霜滿地﹐淸笳萬井月中天。孔融意气存張儉﹐杜甫交逰老鄭虔。何事傾尊不成醉﹐異鄕頭白各淒然。

寄王和甫

秋入船窓夜气涼﹐白雲如霧濕衣裳。亂螢過水添星影﹐髙樹遮山逗月光。季子無金空作客﹐長卿多病且還鄕。十年扣角心同苦﹐寄爾商歌怨更長。

九日

孤舟何處逢佳節﹐淮有三洲半艸萊。鄕國弟兄鴻雁信﹐客途風雨菊花杯。空囊自覺長安逺﹐明鏡何須短鬢催。卻憶故園年少事﹐壺觴戲馬月中回。

送劉生

邊鴻朔雪年年見﹐漕檄軍書日日聞。潦倒西遊繻未棄﹐倉皇東走袂難分。獲麟渡口飛黃葉﹐戲馬臺前起暮云。回首壯圗消欲盡﹐可堪孤棹送劉蕡。

旅寓鄰婦故倡也悉其平生偶述

儼然髙髻楚人妝﹐一曲新聲總斷腸。少弟蒙恩爲協律﹐狂夫被遣出平羌。借來燕壘危難住﹐種得蓮房老亦香。鸞鏡曉臨無限恨﹐且將心事問徐娘。

長安逢塞上班師友人有作漫和

盛秋邊騎若云屯﹐奏捷飛書入雁門。浪說單於刑白馬﹐羞稱公主嫁烏孫。班師節鉞歸三殿﹐欵塞旌旗過五原。幕府獻功方飲至﹐撰成鐃曲侑金樽。

旅中逢故人飲

闗河冰雪滯徵輪﹐邂逅窮交白髮新。學劍學書吾少賤﹐種瓜種豆爾長貧。縱輸黃鵠能遺世﹐尙賴靑山不負人。岐路一樽何必盡待﹐歸長醉五湖濵。

送李都尉出塞

白馬翩翩出羽林﹐隴西都尉二毛侵。剖符未得君王命﹐推轂先勤主帥心。朝散黃金酬死戰﹐夕飛赤羽報生擒。匈奴已滅邊烽息﹐無柰雙龍夜夜吟。

北河訪客

闗河風浪雨冥冥﹐上瀨搴裳過野亭。芳艸盡遺三輔綠﹐斷雲常接太行靑。酒人昨日逢燕市﹐賈客何時下洞庭。岐路一樽生感慨﹐望中明滅少微星。

送客得友人書

天涯芳艸暮雲橫﹐握手靑樽此日情。榻並南州徐孺子﹐書傳東海魯先生。花間宿霧常疑雨﹐樹外平岡宛似城。楚地故人秦地別﹐古來蹤迹本浮萍。

旅懷

長安日日賦歸歟﹐何事窮秋尙索居。和氏慢藏懷裏璧﹐劉生悞讀枕中書。骨畱燕市元非駿﹐鋏動商歌不爲魚。朔雪隴雲飛不盡﹐夢魂愁絕獨驅車。

過淮

羇棲鞅掌不堪論﹐日罄壚頭酒一尊。淮府於今辭相國﹐楚宮聊復酹王孫。蘋花明月迎歸棹﹐楊栁秋風過裏門。漁父江潭如訊問﹐故園猶幸釣磯存。

江上逢客遂爲金焦之遊

旅泊因成汗漫逰﹐淮南芳艸徧汀洲。窮途不向靑山泣﹐竄迹言尋白社投。一棹木蘭江似帶﹐半瓢竹葉月如鉤。卜居未得從詹尹﹐避世眞堪遇許由。

泊舟

髙秋去國獨興哀﹐漂泊孤舟向水隈。云識山空朝不散﹐潮知河淺夜能來。微茫樹影千帆落﹐迢逓江聲一雁回。貢禹鶡冠猶在首﹐王陽書札可曾開。

還家

十年憔悴一靑袍﹐何事還家尙佩刀。故國涼風吹燕雀﹐髙城落日下蓬蒿。空廬抱影無三窟﹐愁鬢經秋有二毛。最是生平耽綠酒﹐陳卿常謫是西曹。

卷十

五言絕句

齋居雜詠二十首

舉頭望白雲﹐俯首看流水。古之東郭生﹐悟彼北宮子。

蕉鹿遺大野﹐木雞在深林。山月直入室﹐松風與披襟。

世及乘朱輪﹐賞延端章甫。稍曾事貴遊﹐爰居聴鐘鼓。

日暮臨髙臺﹐心在歸鳥邊。明月出滄海﹐白雲流靑天。

區中多畏塗﹐蹙蹙靡年載。方爾相呴濡﹐悠然問江海。

髙鳥淩靑漢﹐鼷鼠穴神丘。還將齊物意﹐且作逍遙遊。

再生宋人犢﹐復失塞翁馬。天道誠悠悠﹐是難測識者。

顚越全於酒﹐困窮樂吾天。不材山之木﹐婆娑永其年。

嘉樹蔭吾廬﹐涼風吹絺綌。久甘守太玄﹐莫與辯堅白。

乘杯不渡海﹐且注竹葉春。自是無心者﹐空爲有髮人。

三春秀紫芝﹐九秋飛黃鵠。川上忽坐忘﹐不聞虛舟觸。

幽棲巢林樾﹐時出濯滄浪。興到呼李白﹐愁來命杜康。

好學無聞焉﹐佳兵吾衰矣。且樂榮啟期﹐不羨魯施氏。

池中寒冰澌﹐原上春艸生。用心如明鏡﹐不將亦不迎。

淸樽泛流霞﹐一室生虛白。鵷雛棲髙梧﹐空以腐鼠嚇。

蓬蒿張仲宅﹐羅雀翟公門。五斗自帶礪﹐八口聊饔飱。

智囊徒自役﹐壠斷亦何有。臨流無桔橰﹐吾慕漢陰叟。

綠水濯吾足﹐靑山掛吾瓢。童子衣荷葉﹐柳下來承蜩。

艸木鶉之居﹐朝夕鷇以食。嗤嗤四十年﹐夢夢如一息。

雨濕藕花渚﹐風吹芙蓉裳。因看山梁雉﹐亡卻沙丘羊。

長安道四首

二月桃始華﹐千門柳初綠。飲酒靑樓間﹐望見黃金屋。

羽林期門兒﹐下直誇閭裏。昨朝旄仗下﹐肅愼貢楛矢。

朝出春明門﹐靑山夾馳道。流水公子車﹐如茵王孫艸。

年少霍家奴﹐橫行紫驑馬。道逢五侯來﹐揚鞭不肯下。

古意四首

君從薊北回﹐遺我軒轅鏡。但照心異同﹐不照容衰盛。

君從日南回﹐遺我雙翡翠。口中銜明珠﹐疑是相思淚。

君從荊土回﹐遺我連環玦。不渝堅貞心﹐難解綢繆結。

君從蜀江回﹐遺我一端錦。鴛鴦穿芙蕖﹐飛上合歡枕。

大堤曲二首

女郎盈大堤﹐羅袖翻全疋。春風易醉人﹐俱作桃花色。

迎風亂雲鬟﹐拾翠露纖手。蘭橈柳下來﹐遙認卬之友。

春江花月夜二首

金巵濕花露﹐羅袖畱春云。冶容月同皎﹐微詞人莫聞。

條風動芳樹﹐素月流金波。陽春宋玉和﹐子夜秦靑歌。

相逢行二首

相逢遊俠伴﹐大醉柳市南。季布止一諾﹐生平無二三。

相逢大堤上﹐美人花不如。卻笑陳孟公﹐夜行藩其車。

自君之出矣二首

自君之出矣﹐日日理亂絲。絲已織成綺﹐君歸尙無期。

自君之出矣﹐夜夜望明河。河水隔牛女﹐不得常相過。

靑樓曲

妾本長幹籍﹐來住夫差城。巷多惡年少﹐不敢彈鳴箏。

少年行

狐白解與人﹐黃金已孤注。獨有雙吳鉤﹐未敢輕輸去。

覽鏡二首

匣中有古鏡﹐淸光如明月。昔照我朱顏﹐今照我白髮。

白髮生今年﹐綠酒且今夕。毎有憂生嗟﹐豈爲勲業惜。

山居二首

艸閣抱明月﹐碧砌散流水。門掩鹿不來﹐風吹落松子。

披拂桃花風﹐獨往孤云意。山中久忘言﹐寄客無文字。

過酒家二首

系馬大道傍﹐獨對髙城坐。東風吹門開﹐門外乘軒過。

楚楚黃公壚﹐酒深不可揭。昨醉阮嗣宗﹐今醉畢茂世。

江樓二首

綠窓開雲中﹐靑壁淩江沚。髣髴翡翠屏﹐照耀明光綺。

江帆畱不住﹐美人在天涯。髙樓日暮心﹐腸斷芙蓉花。

獨坐

孤亭散玄艸﹐獨坐對靑樽。啼鳥畱在徑﹐落花飛出門。

暮春

吾適點也志﹐暮春春服成。遲回綠栁下﹐載聴黃鳥鳴。

畱客

對客共小飲﹐閱世成大噱。且噉景升牛﹐莫舞羊公鶴。

秋夜

秋深未除架﹐庭艸淒以多。涼風忽吹墮﹐蜻蛚與飛蛾。

江亭夜月送客二首

月出大江白﹐山近髙城靑。我歸掩蓬蓽﹐君去逐浮萍。

津亭黯然別﹐蘆葦風蕭蕭。舟中有明月﹐庶幾慰寂寥。

吳趨謡十二首

旭日照金閶﹐九衢散晴綺。繡縠雕盤餐﹐佻佻賈人子。

醵飲市珍羞﹐主進要王謝。千錢坐堂上﹐不滿坐堂下。

夫婿咸陽商﹐家住閶門右。千金買明珠﹐照耀翡翠首。

吾土本淸嘉﹐月旦近囂囂。販夫弄文墨﹐豎子賡歌謡。

少婦顏如花﹐居肆日中貿。金錢投錦囊﹐牙籌籠翠袖。

吳兒織吳錦﹐新機索髙價。絢彩畫不成﹐儼然奪造化。

來往伯通橋﹐生長泰伯裏。貧賤人棄焉﹐富貴驕人耳。

綺幔碧油航﹐士女炫新妝。拾翠靑山側﹐采芳綠水傍。

士卒籌米鹽﹐衛尉羈文法。巷有專諸墓﹐裏無干將匣。

晨出逢宋朝﹐暮歸見祝鮀。勢位成泰岱﹐意气隨淸波。

輕裘白晳郎﹐翩躚濠上渡。靑樓臨杏花﹐捲幔要郎住。

醉擁三婦艷﹐富潤十畝宮。獨有艸玄客﹐不謁陶朱公。

漕船曲十首

渚靜芙蕖開﹐波動鴛鴦起。黃頭白足兒﹐雙雙浴淸沚。

人家住艸莽﹐暮煙靑菹茹。沙岸無古木﹐河渾多大魚。

越女立吳船﹐容嬌髻欲墮。回首不見儂﹐將腰輕轉柁。

招招問舟子﹐船是江南不。以我木棉花﹐換爾金閶酒。

亂山對輿梁﹐積水閉上閘。小史唱短籌﹐長年曬舊衲。

淮陰惡年少﹐刺船能挽彊。但恨難行處﹐不在靑樓傍。

漕渠十二率﹐約束樓船新。朱衣掛金節﹐綠酒映玉人。

靑徐水道倡﹐吳楚漕艘客。年年綢繆期﹐偏近女牛夕。

意气爭官河﹐赳赳輕乃公。恆有脫死士﹐藏活爲船傭。

官米不直錢﹐私酒不待價。醉尉擁燕姬﹐公然坐柳下。

采芳園六詠

棲雲室

竹樹瀟湘聲﹐華館巖壑意。夜不下朱簾﹐爲有云來去。

搴芳亭

白露零木蘭﹐淸沚浮菡蓞。眾芳何繽紛﹐朝搴與夕攬。

桃李軒

黃鳥鳴嚶嚶﹐芳園開桃李。美人期不來﹐春風吹綠水。

聴澑石

深山一夜雨﹐白虹走靑壁。欲聴松下泉﹐且枕溪頭石。

雨花庵

精室非招提﹐繡佛何然有。天花座上飛﹐爲問染衣不。

芙蓉堤

芙蓉出秋水﹐盈盈好顏色。欲采無輕舟﹐夕陽空佇立。

江蘺館六詠

松齋

潛虯立幽徑﹐偃蹇老蒼鬛。不受秦人封﹐祇賞朱家俠。

筠房

瀟湘片雲飛﹐洞房綠如染。夫君不逺遊﹐枝間無淚點。

月榭

遙空獨鳥還﹐松際孤云沒。呼彼謫仙人﹐同問靑天月。

眺臺

白日隠天末﹐髙臺淩雲間。縹緲何所見﹐海中三神山。

石塢

片帆馬沙渡﹐髣髴牛渚側。江光漾云根﹐窓間常五色。

鶴院

所適跬步間﹐稍寛樊籠下。院處詎云榮﹐古有乘軒者。

雲棲館六詠

淸玄齋

主人楊子云﹐艸閣搜奇字。淸暉照寂寥﹐流水澹無事。

獨倚樓

髙樓愁獨倚﹐薄暮羅衣寒。箜篌彈不盡﹐明月半闌干。

宿云洞

洞裏白雲臺﹐洞口紫絲障。朝來掃落花﹐春云在衣上。

夕陽亭

螮蝀莫敢指﹐朝隮不可攀。閒門閉秋艸﹐獨對夕陽山。

玉虯峯

一片玉玲瓏﹐坐見生雲霧。潛虯媚靈姿﹐居然在庭戶。

松站臺

秋月照孤松﹐亭亭自髙潔。深夜凝露華﹐枝頭生蒼雪。

石湖艸堂對雨四首

湖侵林色白﹐雨濕竹光寒。水鳥已忘機﹐飛來立闌干。

驟來泉瀑亂﹐暫歇云流靑。鐘磬晝不響﹐空山自泠泠。

雨深竹葉盞﹐山靜蓮花禪。能容陶令醉﹐愈覺逺公賢。

鑪煙凝不散﹐磵水淸且流。三日五湖雨﹐一洗千山秋。

解印作二首

肘後虎符失﹐匣裏龍劍存。猶堪淬礪之﹐沙場報君恩。

世爲萬夫長﹐而無擔石儲。未曾負肝膽﹐且暫甘樵漁。

辭漕作二首

司徒昔推轂﹐駕車憚逺徵。揣摩失蘇季﹐窮愁自虞卿。

未種陶潛柳﹐且賣邵陵瓜。燕山無泰岱﹐淮水多含沙。

秋夜思友

琴尊久寂寞﹐常憶故人驩。不待飛霜雪﹐蘼蕪此夕寒。

夏日山中

藤蘿蔽日月﹐一室翠生寒。科頭立松下﹐飛瀑來巖端。

靜夜對月有懷故人

朔鴈來髙天﹐山桂落淸夜。所思萬里人﹐只在明月下。

與客竹下分得深字

白雲畱不住﹐翠靄飛自深。美人瀟湘來﹐與之彈素琴。

卷十一

七言絕句

軍中樂二十首有序

余結髮時閱史冊﹐載古名將度絕幕以邀奇勲﹐乃心翩翩向慕之也。撫壯而世及戎官﹐則束濕文法﹐無能遠引尺寸以自樹﹐服兜鍪而荷劍戟﹐不過以之趨蹡蒲伏於街亭司府間耳。嗟嗟人役﹐擾擾十年﹐載罹患侮命也。何如壬申歳復有漕渠之役﹐秋泊潞河﹐塞垣在望﹐乃擬軍中樂凱數事而爲歌詩﹐座客能爲燕趙聲﹐酒酣擊節﹐怳如從事於票姚武剛車前也。

出塞

元戎十乘度龍沙﹐旌斾悠悠士不嘩。踴躍長驅三萬里﹐烽煙未熄肯言家。

乘障

亭障巉巗照夕烽﹐盛秋都護肅臨戎。漁陽塞外嚴凝气﹐一片陰山積雪中。

戰勝

雲中不閉鴈門闗﹐減竈沈烽白日閒。蕃騎寇邊三百萬﹐單於僅以六騾還。

受降

漢家飛將會龍城﹐面縛千羣向柳營。幕府何須計首級﹐但圗麟閣是功名。

屯

時平塞外野蒼蒼﹐休息三軍藝稻粱。耕鑿已堪忘帝力﹐不知何地是沙場。

獵

走狗呼鷹徧艸萊﹐幹城須仗兔罝才。經過捕得雲中敵﹐畜產車輜席捲回。

擊劍

劍佩昆吾靖朔邊﹐鐶生明月匣生蓮。斑痕任積邊庭血﹐一擊精靈耀紫煙。

蹋鞠

鞠室才穿約佽飛﹐香塵浮處曳單衣。晏安只恐髀生肉﹐且試輕蹻掣絳幃。

超距

投石三軍技最優﹐況曾超躍羽林樓。春和塞艸平鋪翠﹐賈勇爭先博一籌。

賦詩

蓮花幕裏筆如椽﹐橫槊雄詞鄴下傳。卻笑李陵非國士﹐創爲兒女別離篇。

射

期門結伴試穿楊﹐忽斷秋空朔鴈行。猨臂自誇如李廣﹐應弦曾倒左賢王。

騎

善馬羣空宛貴人﹐執驅校尉拜官新。試將紫燕平原獵﹐卻使蒼鷹望後塵。

歌

幕府初開鏡裏蓮﹐秦靑新曲乍教傳。知音不返周郎顧﹐含態偏承主帥憐。

舞

長袖蠻靴曳翠裳﹐依歌赴節儼成行。軍中自有纒頭錦﹐不學梁家墮馬妝。

春遊

行春小隊擁材官﹐尙覺邊城艸色寒。馬度水來拋玉勒﹐鳥穿花去避金丸。

賀雪

雪沒陰山大將牙﹐獸尊髙貯紫流霞。闗城不夜淸笳月﹐營樹衝寒細柳花。

博

春到邊城不射雕﹐營中髙臥霍票姚。偏裨夜博千金注﹐已識軍前但用梟。

飲

連營盡唱凱旋歌﹐塞酒渾如塞上河。主帥投醪能愛士﹐三軍常得醉顏酡。

拜爵

天山箭定海無濤﹐馬上旌書紀戰勞。姓字一時題幕府﹐不爲彊弩卽弓髙。

班師

封侯萬里報功成﹐放馬桃林散甲兵。生入玉闗非志願﹐丈夫髙抱樂長徵。

閨中詞二十首有序

吾友西河毛生﹐戊寅春仲怱貽我美人之什﹐顧余傖父儔也﹐安能嫵媚宛轉。而賡是歌乎﹐𨿽然和璧漫投﹐貞士再刖﹐明珠愛惜﹐季女斯饑憂暢不齊感慨同之。古丈夫心腸鐵石猶不忘月露之詞﹐良有以也。乃貰酒搦管﹐酒未盡而和已周大都被酣興至不無放逸﹐興盡悲來﹐太深酸楚者乎。嗟夫﹐不滛不傷﹐風人之旨﹐哀聲艶曲﹐起予者誰﹐不以示人﹐聊答毛生云爾。

春曉

曉睡蒙蒙錦帳低﹐合歡牀在最深閨。夢魂化作雙鴛鳥﹐飛向並頭蓮裏棲。

錦筵

華堂疏越響朱弦﹐有女明妝對儼然。玉斚亂飛翻翠袖﹐淳於先已醉初筵。

臨花

花枝不減去年紅﹐妾貌今年似不同。遊子不歸花又落﹐年年人老怨東風。

見月

月昔圓時人共憐﹐人今逺去月空圓。亦知天外原同照﹐無柰人間各一天。

覽鏡

曉帳晴暉照影孤﹐桃花片片撲流蘇。一枝鏡裏猶堪摘﹐未識狂夫記得無。

持筐

取斧攜筐捲袖羅﹐柔荑無柰逺揚何。桑間莫浪逢人語﹐調笑秋胡世上多。

秋思

鸞鳳衾裯不復陳﹐任從蛛网任從塵。秋風一夕容華落﹐總是長門賦里人。

逺書

尺素含啼寄塞垣﹐錦囊緘處繡雙鴛。逺書未必眞能達﹐縱欝煩憂肯盡言。

山閣

憑髙羅袂不勝寒﹐笑插山花倚石闌。無限逺峯浮黛色﹐飛來鏡裏入眉端。

野航

蘭槳輕揺蓮葉開﹐孅孅羅襪淨無埃。雨雲不向巫山去﹐容與還從洛水來。

曉汲

汲罷淸泉露濕鞋﹐碧梧飄葉半空階。羞他井底孤凰影﹐墮卻嫁時雙鳳釵。

夜奕

手彈玉壘照銀缸﹐閨合和親未受降。自是南風猶不競﹐無端輸子一雙雙。

采蓮

鳧鷖撩亂起蒹葭﹐弄槳穿莎濕絳紗。世上恨無連理藕﹐波間喜有並頭花。

乘騎

聯鑣舉袂栁風吹﹐銀鐙金蓮步步垂。按轡要郎花下語﹐莫教馬首暫參差。

洞房

蘭气俄從翠被生﹐燭輝猶傍繡牀明。枕邊栩栩雙蝴蝶﹐攪斷鴛鴦夢不成。

酒肆

糟丘忽漫出芙蕖﹐卻向壚頭粉靨舒。含態含嬌情不一﹐似曾相識馬相如。

小飲

夜寒孤坐彊持杯﹐惆悵紅顏對落梅。淑女未能忘旨酒﹐周南什裏賦金罍。

弄嬰

錦𦇤猶自泣呱呱﹐玩弄當年小鳳雛。恐學良人遊汗漫﹐任教繡戶不懸弧。

縫衣

徵衣寄去到長安﹐才見霜飛木葉丹。何事深閨縫未息﹐髙堂垂白恰初寒。

擁鑪

共簇紅鑪近翠牀﹐貂狐袖手不成妝。願言咫尺恆相倚﹐莫與春風出洞房。

四公子詩

孟嘗

脫秦過趙世稱雄﹐食客何心負乃公。魏子馮驩猶未老﹐忍教薛縣黍離中。

信陵

六國縱橫事若麻﹐少年公子玉無瑕。單車一出秦兵卻﹐計劃侯生定不差。

平原

夫人弟卻五城封﹐存得邯鄲罷折衝。門下毛生猶未識﹐如何肯過賣漿傭。

春申

三千珠履曳長裾﹐權略當年盡不如。裂土江東城郭在﹐夕陽秋艸故吳墟。

四美人詠

明妃

白龍堆裏塞云昏﹐黃鶴歌殘馬上論。自恨良家充內選﹐也同公主嫁烏孫。

飛燕

三千宮女廢昭臺﹐飛燕雄心尙忌猜。乍報殿成名合徳﹐悔教小妹入宮來。

文君

澹蕩春風膩錦江﹐洞房人靜鳥啼雙。臨卭儻賤成都客﹐閒卻花枝鎖綠窓。

綠珠

石家歌妓儼成行﹐金穀溫柔別有鄕。旣是綠珠吾所愛﹐季倫何惜剖身藏。

古劍篇

赤帝提攜日月開﹐棄捐平世臥靑苔。千年英物沈埋久﹐斗傍寒光獄底來。

古鏡篇

明月長盈萬古同﹐雕龍匣裏湛然空。恥畱紅粉妍媸態﹐烈士肝腸一照中。

對酒吟二首

屈原投湘徒自潔﹐介推逃山焉用文。時乎不遇飲美酒﹐髙歌激散靑天云。

季子黑貂不掩骭﹐百奚伏雌聊可烹。丈夫破產出門去﹐鬥酒慰勞吳王城。

古詞二首

紛華戚裏不勝春﹐年少橫行貴絕倫。待媵盡歌江有汜﹐於田乍賦巷無人。

長楊宣曲盡爲家﹐大道紛紛擁狹斜。十里五樓巢弱翠﹐千金一疋買桃花。

芳宴二首

醉客金罍芳樹邊﹐瓊軒珠箔立嬋娟。彩雲窈窕檐間度﹐艶曲玲瓏花外傳。

卜夜邀歡錦瑟調﹐滿堂蘭气襲鮫綃。冰壺月映光逾濕﹐玉樹風含影太嬌。

少年行二首

少年結伴出春明﹐十里靑樓捲幔迎。遊騎紛紛盡回轡﹐金張子弟獨橫行。

呼盧徹夜玉爲籌﹐槖裏金錢若水流。昨賜飛龍廐中馬﹐今來輸與富平侯。

楊栁詞二首

稽洛山邊春艸殘﹐漁陽戍裏夕烽寒。故園楊柳年年綠﹐只有閨人帶涙看。

妾夢飄揚遶翠幃﹐栁花飛處思依依。好隨風絮天涯去﹐尋得蕭郎作伴歸。

衛尉春遊曲二首

都護春遊錦纜開﹐紫驑閒在夕陽臺。升平不作軍中樂﹐載得琵琶水上來。

暮春芳樹亂鶯啼﹐紫障金罍遶大堤。不是海波平似鏡﹐將軍那得醉如泥。

邯鄲客二首

邯鄲俠客長安遊﹐靑樓要入彈箜篌。單車使者來附耳﹐對酒不言心自籌。

邯鄲俠客黃金輕﹐徹侯爭致公子迎。寶刀駿馬散卻盡﹐空手笑出燕王城。

故倡行二首

結客紛紛盡俠徒﹐身隨大將執金吾。綠韝白馬道傍立﹐長揖霍家馮子都。

香風逐馬禦溝斜﹐朱邸潛歸滿袖花。女弟垂鬟才十二﹐不嫌懷裏教琵琶。

竹枝歌二首

燕子髙樓水上開﹐楚江風雨竹枝哀。賈帆未向門前落﹐孤負春潮日日來。

水落寒江露釣磯﹐春時去路已全非。郎今無那舟行逺﹐匹馬先從間道歸。

靑樓曲二首

翡翠樓中紫玉杯﹐垂楊臨水系龍媒。蘭幃笑語春風入﹐夫壻甘泉侍從回。

瑣窓春雨碧澄澄﹐羅袖生寒若不勝。花下冶遊誰氏子﹐綠衣年少住安陵。

邊將行二首

三春饗士集英髦﹐主帥票姚獸錦袍。洛苑乍分紅躑躅﹐涼州新進綠葡萄。

瀚海春濤靖不驚﹐玉闗佳气藹邊城。虎符總逐鷹揚士﹐龍額先封燕頷生。

閨怨二首

花落閒庭燕子歸﹐楚宮腰細不勝圍。三春憔悴飛蓬首﹐靑鏡空畱明月輝。

落木蕭蕭江上山﹐鴈門不寄鴈書還。封侯豈是尋常事﹐遊子偏多戀玉闗。

出門嘆二首

黃金蕭索減仲產﹐玉龍不死酬君恩。朝來結客靑樓飲﹐拍馬齊出春明門。

昨朝易米菱花鏡﹐今日換酒芙蓉釵。何忍顰眉對妻子﹐揚揚髙步長安街。

道傍曲二首

磊砢嵚巇路不平﹐少年場裏莫相傾。肝腸在舌人皆聽﹐盡是淸商激楚聲。

長路闗山感慨深﹐愁霖毒霧晝陰陰。蓮花匣裏明秋水﹐照見含沙射影心。

客中行二首

吳兒越艶總垂髫﹐漫學靑樓綰髻髙。婉媚盡能歌宛轉﹐不知誰是鄭櫻桃。

城西柳市酒家奴﹐笑問鸘裘典盡無。怪殺文君春有恙﹐桃花臨牖代當壚。

春臺望

百尺髙臺起鳳凰﹐郊原艸木盡文章。東皇幻出千端綺﹐散作中天紫翠光。

秋夜泊

楓岸斜連荻葦洲﹐棹歌聲起亂眠鷗。楚天夜靜人無寐﹐萬里長江片月流。

俠客行二首

花月經行太主園﹐身曾仕漢不乘軒。裝賫悉與爰絲飲﹐肝膽惟同劇孟言。

紫絲步障奏云璈﹐白玉深杯夜月髙。一宿千金三婦艶﹐九衢駟馬五陵豪。

憶昔篇二首

憶昔君行烹伏雌﹐封侯消息昨朝知。𨿽然驟得金貂貴﹐可念牛衣對泣時。

憶昔君行折柳條﹐一爲京兆路迢遙。眉痕自顧眞狼藉﹐臨鏡何曾著意描。

和客晏居四詠

芳樹

夭桃穠李碧城隈﹐黃鳥聲中淑景催。春日載陽花正好﹐偏宜錦瑟與金罍。

冰壺

銷暑珠光映玉壺﹐層冰髙插赤珊瑚。廣寒宮里人難到﹐河朔沈酣夢入無。

明月

三五淸暉散碧空﹐欝蔥嘉樹露華中。不堪靑歲徒零落﹐且就芳樽隠桂叢。

瑞雪

朱扉霰集轉飄揚﹐白雪難侵白玉觴。人壽未能躋百歳﹐年丰聊與醉千場。

和客貧居四詩

漏屋

艸色牀頭細雨沾﹐漫移長劍掛虛檐。中宵一隙生雲霧﹐陋室翻疑有豹濳。

絕糧

羞與侏儒共一囊﹐尙畱靈艸散金光。子房豈是讎俱報﹐閉戶先尋辟榖方。

謝客

室有蓬蒿釡有萍﹐雀羅正好施空庭。祁連幕下如雲客﹐幾个任安念衛靑。

無衣

鳳甲鸘裘易幾緡﹐且將沽酒醉芳辰。生平未到秦庭哭﹐漫賦無衣不爲貧。

春思曲二首

江上行歌桃李穠﹐風柔花煗气融融。繡幃一入春無限﹐朝暮巫山雲雨中。

黃鳥間闗最有情﹐大堤行處落花輕。亦知春色臨卭好﹐綠綺攜將出錦城。

無題二首

能歌善舞性多才﹐風曳輕綃素腕開。婉媚卻從朱邸入﹐此兒疑是賣珠來。

淸揚白晳綠云髫﹐柳市蘭閨意總消。最是春眠渾不醒﹐主人衫袖短蕭蕭。

卷十二

七言絕句

西苑宮詞二十四首有序

夫古之帝王﹐登封降禪﹐類帝禋宗﹐詩書之所稱述者﹐未墜於地恭惟世廟中葉端居西齋宮者垂三十年﹐良由睿智天縱妙應萬幾時﹐適乂安休徵恊瑞日夕望祀蓬萊受釐宣室﹐莫非祈禱長生﹐願言久治﹐蓋不出九重之內﹐能福億兆蒼生﹐豈秦皇漢武﹐梯山航海﹐騁欲以罷民哉。艸莽逺臣﹐頻逰都邑﹐聞之客座﹐煥焉可紀﹐乃撰西苑宮詞若干首﹐𨿽未嘗與聞閟宮之玄妙﹐庶幾不誣閭閻之頌說而已。

肅將上帝祀明堂﹐寶鼎昭回日月光。九獻不須歌舊曲﹐詞臣昨已撰芝房。

秋殿淸齋正受釐﹐迎和門外立諸姬。大官不進麒麟脯﹐禦饌惟供五色芝。

陳詞瘞玉奏鈞天﹐西苑宮墻近籍田。水旱恐煩祠后土﹐未央深處好祈年。

宮女如花滿道場﹐時聞雜佩響琳瑯。玉龍蟠釧擎仙表﹐金鳳鉤鞋踏斗罡。

鳳閣傳呼魚鑰開﹐中官賫捧禦題來。直廬夜照靑藜火﹐銀筆如椽徹曉裁。

方嶽分符百道飛﹐四時禋類萬靈歸。休徵勒石盈靑壁﹐瑞應成圗進紫微。

一株沈水萬金裝﹐篆刻蛟龍縷鳳凰。工巧敢言歆上帝﹐精誠惟許格君王。

夕烽千里照甘泉﹐一紙降魔勅已傳。急遣六丁乘羽駕﹐火輪金甲淨幽燕。

靈藥金壺百和珍﹐仙家玉液字長春。朱衣擎出髙玄殿﹐先賜分宜白髮臣。

寶籙金籖燦幾筵﹐子云正是艸玄年。石渠天祿如林士﹐同校宣和道藏編。

千云裘擁五雷冠﹐祈雪霄開太乙壇。符鶴未回金闕靜﹐燭龍猶照玉宸寒。

金壺漏水響丁丁﹐直宿宮娥坐月明。潛聴象牀龍睡穏﹐玉階低演步虛聲。

通天臺上接三臺﹐景命重臨淸醮開。拜舞不同郊社禮﹐科儀一一聖人裁。

香臺紫气藹晴空﹐靈貺神休集聖躬。垂拱萬年如一日﹐禮臣何必議靑宮。

內宮新制玉淸符﹐獨賜親臣道允孚。何事官家頻顧問﹐宰公冠上戴曾無。

眞人方術鬼神愁﹐出入金鑾駕玉虯。濟北少翁曾賜爵﹐膠東欒大已封侯。

金符寶笈護雲英﹐鸞鶴銜將入上淸。拜受玉霄龍鳳簡﹐元陽象一字分明。

聖朝臣庶洽垂裳﹐慟哭非時秖自傷。竟日天威無霽色﹐容城年少有封章。

仙眞異迹豈無因﹐海嶽靈區合有人。夜殿焚香親制艸﹐詰朝分遣內臺臣。

蓬萊方丈可梯航﹐勾漏丹砂近寄將。昨鑄銀山髙幾許﹐試持玉尺殿中量。

瑞气祥雲薄海濱﹐逺藩齊獻百千春。進來白鹿髙於馬﹐馴擾金階不畏人。

頌美揚休錦繡香﹐柘黃新帕蓋靑箱。內中書法人間別﹐壽字能兼數字長。

君王常在集靈臺﹐正殿葳蕤鎖翠苔。縱是明良不相見﹐虞廷庶事轉康哉。

方士如雲泛海槎﹐采眞元不爲丹砂。萬金煉就壺中藥﹐愁殺仙人萼綠華。

五憶詩有序

戊寅秋日﹐余苦下體沈痾﹐偃仰一室﹐莫與晤言明月靑山數焉。通夢頗憶闔閭城外素所遊適之地﹐屈指有五﹐乃各賦一詩以貽。山靈毋哂﹐經時之不至相期非久之重來爾。

千人石明月

明月靑山短簿家﹐笙歌幾處醉流霞。瑤光浸石翻疑水﹐玉露漙空盡作花。

文殊寺石壁

朱剎孤危寄上方﹐靑冥鷲嶺獨徊翔。雲霞散落千層綺﹐日月昭回萬仞光。

石湖艸堂

蕓窓棐幾綠云流﹐數畝瑯玕一徑幽。愛住浣花惟杜甫﹐常來看竹有王猷。

虎山橋秋水

石梁秋水漲平蕪﹐髣髴瀟湘入畫圗。震澤連天浮玉鏡﹐洞庭分岫浴靑鳬。

玄墓山雙桂

玄亭回合眾山蒼﹐芰服初裁葛屨涼。雙樹剩能飄桂馥﹐九秋秖恐敗蘭芳。

和客邊亭四時怨

春

走馬沙場春暮時﹐栁條才綠向南枝。彎弧莫試新開葉﹐畱與徵人贈別離。

夏

闗城楡栁亂鳴蟬﹐晚浴蕃兒飲馬泉。不去平蕪驚鴈乳﹐天涯音信鴈能傳。

秋

寢甲邊場淚暗流﹐忽看明月又逢秋。昔時雙照深閨影﹐今夜孤懸絕塞愁。

冬

隴水冰堅萬騎屯﹐陰山雪積玉爲門。禦寒悉是閨中力﹐浪說軍前挾纊恩。

和客閨中四時曲

春

艸長花落徧闗山﹐久客翻愁歸路艱。遂使子規空叫月﹐三春不見有人還。

夏

爲愛芙蕖水上開﹐漫將羅襪染芳埃。並頭欲折何曾折﹐才入木蘭風雨來。

秋

瑤琴寶瑟寂無聲﹐只有寒螿柱下鳴。海月一輪通夕照﹐姮娥應悉此中情。

冬

庭樹紛紛霰作花﹐北風吹捲入窓斜﹐天山積雪無歸路﹐不是徵人不憶家。

曹太史席上二詠

歌

紅牙翠袖按淸商﹐瞥見塵飛玳瑁梁。宛轉盡能諧律呂﹐主人無忝蔡中郎。

舞

矜嬌顧影盼雙蛾﹐尙怯當場掩袖羅。不赴襄王夢行雨﹐卻隨學士舞回波。

弇山園漫成二首

甲第名園綠水洲﹐茂林修竹羽觴流。當年袚褉須臾事﹐今日蘭亭坐臥遊。

曲檻文漪綺席香﹐髙臺雲樹晚蒼蒼。分明江左東山墅﹐不見歌塵起杏梁。

攜兒子允文登虎丘寺有感昔遊

暇日停舟綠水隈﹐芳菲不盡夕陽臺。舊逰零落何須問﹐一寺靑山父子來。

解嘲堂飯治兵使者幕客康從理

雞黍無能尙借人﹐臨卭貴客豈知貧。穰田事事須更僕﹐媚竈區區太主臣。

山中二首

淸溪瀑澑碧潺湲﹐猿鶴幽棲夕照間。采采紫芝髙嶺上﹐攜筐兼得白雲還。

空山樵路石嶙峋﹐麛鹿悠然狎隠淪。松下流泉淸似玉﹐一瓢同漱潁陽人。

越中閫帥席上

蓮花爲幕玉爲觴﹐鸚鵡畱題倚鷫鸘。三載蒯緱蕭索盡﹐從君拂拭吐寒光。

送客赴嶺南幕

浪說功名馬伏波﹐少年心事在橫戈。玆遊得假樓船節﹐魋結先看解尉佗。

春日花下飲

春風靑鬢未成絲﹐放逐江湖只酒巵。二十年來眞落魄﹐不曾醒眼看花枝。

寄長安舊遊

金吾將士羽林郎﹐舊日交遊盡老蒼。爲報吳鉤貧未賣﹐猶堪提挈到沙場。

同胡侍禦昆山傅處士宅看菊

坐見南山對艸堂﹐短籬秋色一樽香。從知野外柴桑菊﹐不畏臺中禦史霜。

三月望與謝都尉玄妙觀賞月

春城樓觀列仙家﹐五夜杯餐五色霞。庾亮從來爲明月﹐玄都不是看桃花。

寓楞伽寺二首

楞伽山寺欝樓臺﹐湖水臨窓天鏡開。巖下疎松池上竹﹐淸音日夕靜中來。

寂寂山阿借考盤﹐寒雲飛盡暮鐘殘。五湖秋水千林月﹐一片禪心此並觀。

淮南秋日感懷

淮海淸霜徧楚宮﹐妍華零落感傷同。不知客鬢今朝白﹐但見江楓昨夜紅。

宿寒山寺卽事

江連雲樹路回斜﹐鐘起寒山亂暮鴉。傍水花枝渾解語﹐東風吹入梵王家。

病起訪曹子念

惆悵朱顏鏡裏更﹐尙餘肝膽照人明。相逢不盡悲歌意﹐萬里滄溟紫霓生。

宿弇山園水閣

層楹虛閣宿流云﹐飛盡觥籌夜色分。河漢轉低池水白﹐海天霜角醉中聞。

漫興

館娃宮畔采芳菲﹐相謔曾將芍藥遺。白雪漫言人寡和﹐醉操銀管與文姬。

庭桂

室如懸磬酒如泉﹐獨酌悠然桂樹邊。重惜金莖不承露﹐也教離立艸堂前。

芙蓉湖送客

八月芙蓉湖水淸﹐徵帆一片掛離情。暮云黯慘難爲別﹐重唱驪駒待月明。

江上寄逺人

萬里相思寄楚云﹐三春桃李徧江濆。只因花裏逢君別﹐毎見花枝便憶君。

題隠士壁

棲息衡門有道風﹐落花流徑水溶溶。空山自愛聴啼鳥﹐人世何勞問臥龍。

夕陽野望

漁梁夕照破寒煙﹐一望蘼蕪徧野田。飛盡暮禽江水闊﹐靑山欲斷白雲連。

送僧逰天臺

乘杯已泛赤城霞﹐飛錫何煩碧海槎。經過劉郎舊時渡﹐莫臨流水看桃花。

寺居示弘上人

浩刼終期滅累塵﹐去來爾汝亦何因。空潭秋水深千尺﹐照見人間未了身。

在明不赴王官之遷卻寄

勲業如山亦易銷﹐況君官不過郎曹。縱然賦有淩雲气﹐懶向梁園弄彩毫。

朗生以春社不赴約寄嘲

羣兒盡駕犢車輕﹐傀儡場中簫鼓迎。紅杏春旗黃栁仗﹐家家社裏醉先生。

山行

碧嶺崔嵬鳥道懸﹐夕陽明滅白雲邊。斧斤不入山林靜﹐鳴鶴一聲聞九天。

寺夜

解网超然獨出家﹐能持一戒破諸邪。空門八月髙秋晚﹐皎皎靑旻片月華。

弇山園夜雪

綺閣玲瓏夜有輝﹐卻看玉樹轉霏微。主賓醉後操銀管﹐並作瑤華散漫飛。

上方寺晚眺

孤亭登眺夕陽間﹐木落秋空雙鳥還。湖上白雲飛不盡﹐卻聯紅樹亂靑山。

得友人書頗及勸駕之語漫答

春暉滿地照懸鶉﹐羞說彈冠仗故人。雪後僅存東郭履﹐不堪重踏洛陽塵。

松陵舟次呈治兵憲使馮公

花撲樓船錦纜香﹐兵符春暖不飛霜。山公一夕同樽爼﹐能使千秋重葛彊。

送李長洲以艱歸濟上

六月寒侵楚水涯﹐冰紈爲幕雪爲車。但凋濟上王生栢﹐無損河陽潘令花。

托潘子會致詢沈君典

傾蓋交情別後眞﹐憑將桐水寄殷勤。懷中一片滄溟月﹐欲報宣城郡里人。

送客

江幹四牡正騑騑﹐猶對離樽戀夕暉。一領靑袍凋落盡﹐送君行矣賦無衣。

偶贈

佳人燕趙獨傾城﹐善舞陽阿掌上輕。爲雨爲雲不知處﹐襄王夢裏自分明。

袁生五十詩

爰生浪飲日亡何﹐漫遣文章應制科。六十公孫猶牧豕﹐較來還少十年多。

寄嘲朗生

生計年年問館娃﹐虎頭癡絕不思家。賣文才得錢千百﹐不買靑山只買花。

送謝生以南粵戰功謁選北上二首

三載親從上將牙﹐水軍十萬下珠崖。漢庭若薄徵南賞﹐海外何人斬呂嘉。

戈船下瀨盡邀勲﹐年少登壇獨出羣。不是終軍功易建﹐卻因楊僕捷先聞。

山居書懷

薛蘿垂戶閉雲煙﹐永謝區中未了緣。待得三秋明月夜﹐靑松影裏弄寒泉。

堯峯寺同山甫丈看月

髙山月出動湖波﹐寶樹珠光夜若何。自是淸暉戀岑寂﹐那知人世有笙歌。

湖上遲客

石湖溪水碧於苔﹐煙雨扁舟去復回。恰有桃花一千樹﹐春風能遲阮郎來。

訪葉茂長

白雲常護艸玄亭﹐誰識江南有客星。問字未回邀笛至﹐芙蓉湖上不曾醒。

丹陽道中作

髙阜荒荒古木稠﹐南徐江水送行舟。河山已帶中原色﹐風雨今爲北道愁。

髙郵湖卽事

白馬湖邊白浪生﹐吳儂船在浪中行。已知到處風波急﹐何事棲棲問水程。

北河地名楊柳靑於此送客

兩岸蟬聲客夢醒﹐片帆初落暮云停。故人無柰年年別﹐江北江南楊柳靑。

喜幼元以光祿遷京兆參軍

再看新綬綰銅章﹐年少常趨鵷鷺行。花拂綠窓仙署曉﹐畫眉未了又含香。

贈安茂卿

才入燕京便有聲﹐少年慷慨說荊卿。黃金只就靑樓醉﹐不識西園可市名。

貽馬用昭

蒼頭款段自長途﹐不事輕肥騎從都。獻納舊臣如薦士﹐孝亷公子世間無。

潞河舟中寄朱在明

潞水潺湲愴旅魂﹐故人不共月中樽。如何咫尺春明路﹐恰似吳門憶薊門。

約幼元訪彭廣文寓

月落初聞長樂鐘﹐車如流水馬如龍。寂寥誰識揚雄宅﹐載酒同君一過從。

送茂卿還無錫二首

玉露金莖未易攀﹐西風斜日送君還。潞河楊柳今揺落﹐愁殺江南庾子山。

秋風落葉滿城頭﹐才子思家倦逺遊。明月放歌何處好﹐芙蓉湖上一扁舟。

飲幼元寓齋二首

不聴延秋門上烏﹐相逢且自對呼盧。只今混迹金門客﹐元是髙陽舊酒徒。

一樽淸夜共閒論﹐幾見長安月色新。勢位不常財是累﹐古來貧賤好驕人。

長安送客

上林花滿未曾看﹐客捨霜飛把鋏彈。賦就不逢楊得意﹐且騎款段出長安。

廣陵逢陳郎

竹枝歌罷說離情﹐艸綠揚州水上城。憶汝怕逢顏色似﹐杏花開處不曾行。

題桃花畫扇

碧桃樹底醉流霞﹐記得當年翠袖遮。今日漂零歌扇在﹐令人腸斷故園花。

阻風

西風吹浪不能平﹐又阻歸舟一日程。正是闗河愁絕處﹐柳條無數作秋聲。

諸名家贈答詩

五言古詩

毛文蔚字豹孫太倉人

承瞻美子念左虞三君子枉顧小飲漫述﹕蓬廬日偃息﹐賓從忽來儀。開徑蕩暄濁﹐淸云澹逶迆。翩翩諸君子﹐才藻何陸離。倜儻推王生﹐排難固不辭。曹丘好遊譽﹐慷慨富文詞。張侯更豁達﹐五斗輕金龜。惠顧良不薄﹐寫我久懷思。翹林欝蕭瑟﹐陽景相蔽虧。願得素心賞﹐曷知黃髮期。無爲射聲利﹐磬折多酸悲。

周天球字公瑕長洲人

七夕集諸君子於艸堂左虞有作率爾奉同﹕今夕是何夕﹐雙星一何朗。置酒臨前除﹐陳簋乏方丈。儼然數君子﹐嘉會喜成享。初月流靑旻﹐河漢澹無象。鳴蟬咽露中﹐孤松出云上。淸言久忘醉﹐空堂能致爽。觸景慨時流﹐居閒心自廣。哲人重明徳﹐邁士耽玄賞。帶礪須公等﹐鹿豕元吾黨。願各保朱顏﹐愼勿居鞅掌。

朱察卿字邦憲上海人

承左虞燕京惠詩卻寄﹕迅風激髙云﹐朔雁正南翔。良友在長安﹐寄我詩數行。恍聞漸離築﹐忽灑燕山霜。肝膽兩相照﹐然諾安能忘。結轡爾優遊﹐塊處吾傍徨。久挾三千牘﹐不共侏儒囊。空射箭頭書﹐無益聊城亡。嗟嗟竟白頭﹐蓬蒿淚沾裳。丈夫抱逺略﹐策名在疆場。不知漢天子﹐曾復問馮唐。

七言古詩

王世貞字符美號鳳洲太倉人

承左虞兄過訪贈余長歌感激用壯聊爾志答﹕張侯若乳虎﹐少負食牛气。生平所不平﹐捨兒比國士。懶爲大將長揖人﹐何況州司折腰吏。腰間累累金符黃﹐再懸再擲還君王。桃葉渡頭解兔鶻﹐柳花店中脫鷫鸘。寧容醉尉呵止宿﹐甘與侏儒共一囊。𨿽然落魄髙陽裏﹐畢竟難呼紈袴子。當懷明月將報恩﹐入匣淸霜少知己。以玆宿艸荒蔣徑﹐時復扁舟下婁水。興來贈我長歌行﹐伯氏復與施丹靑。恍如輞川入我案﹐又似易水濺濺鳴。虹云繚繞气欝勃﹐珠璣錯落光縱橫。丈夫有才終有用﹐爲汝感慨神俱竦。生欲椎周子南牀﹐死欲掘顧元公冡。嗣宗見忌雙眼色﹐宣明可憎一面孔。汝愼勿學灌將軍﹐我非竇家老禿翁。偶然小醉漏消息﹐前身自是汝南公。但遇人間失意事﹐相將跳入玉壺中。

錢允治字功甫吳縣人

長歌贈左虞世丈﹕將軍幹城自赳赳﹐豈徒罝兔稱馬走。人看燕頷復鳶肩﹐不識錦心仍繡口。曾懸金印耀兜鍪﹐樓船笳鼓淮之洲。秋風萋菲生道路﹐拂衣歸獵南山頭。南山歸獵不得意﹐靑鬢朱顏那可遲。但須肆志美遨遊﹐肯令髙抱空憔悴。醇醪八斗醉不醒﹐向人白眼無復靑。有時揮毫吐胸臆﹐倒踏泰華翻滄溟。散爲雲霞結爲綺﹐狂呼老杜醉呼李。誰言匡鼎能說詩﹐一時儕軰莫可擬。瑯琊中丞人中龍﹐推轂惟稱張長公。弇山似是習池上﹐葛彊日日陪山翁。歸來煙月五湖冷﹐獨往翩然如泛梗。幾向山僧乞石牀﹐時逐飛雲度前嶺。憶昨値我橫塘西﹐相將攜手尋招提。深林趺坐花疑雨﹐靑天揮盞醉如泥。坐擁沙彌不知返﹐醉語呫嚅日漸晚。扁舟蕩漾菇蒲深﹐仰天大叫發■﹝女連﹞婘。胸中壘塊澆仍多﹐土木形骸柰爾何。若令借與桃花馬﹐定墮城邊綠玉波。與君通家非一世﹐與君結交在綺歲。年來詞賦窮而工﹐風期汗漫遙相勵。余亦窮途失意人﹐讀書三十未成名。縱君坎坷無遭遇﹐豈似吾徒終歲貧。

顧願字願甫吳縣人

張侯行贈左虞都尉﹕吾觀今古兜鍪士﹐銀鞍繡轂沾沾喜。學書才足識姓名﹐矢志惟堪取金紫。登樓淸嘯久莫聞﹐橫槊題詩竟誰是。乃公馬上嫚詩書﹐冑子人間艶紈綺。今之都尉古徹侯﹐張侯事業非等儔。鄴架從知蠧魚樂﹐董帷常抱書生憂。詞賦儼然挾西漢﹐風雅直欲追東周。雀弁胡纓塵一尺﹐綠沈金鎖閒三秋。偶然肘後黃金耀﹐何爲又轉樓船漕。丰艸長林麋鹿心﹐金羈玉勒非其好。視之敝屣且擲還﹐偪促不耐蓬蒿間。木蘭一葉浮綠水﹐酴醿十斛尋靑山。余家住近靑山下﹐落魄無心問耕稼。奚啻平原十日畱﹐髙陽徒侶無冬夏。邇來散盡牀頭金﹐朱顏恐受白髮侵。丈夫有懷自激烈﹐何嗟獨未逢知音。君不見萬鍾世祿倉廂積﹐牙籌會計靡遺策。瓊軒綺構入靑雲﹐北邙好占山盈尺。又不見介冑功髙享茅土﹐分符秉鉞气食虎。一朝失意歸窮巷﹐夜行小尉乘醉侮。何如張侯富貴輕﹐獨抱明月淩滄瀛。有曲眞堪和郢雪﹐無字不可償連城。雕虫寧恥壯夫事﹐附驥敢羨升天行。一時不顯張侯迹﹐千秋不朽張侯名。

僧眞弘堯峯

辱張侯以長句送歸淸暉軒小隠勉爾奉酬頗深勸駕﹕張侯久發空門心﹐肘後擲去累累金。自是人間不得意﹐卻來方外尋知音。常住楞伽山一塢﹐不逺城郭猶塵土。望見堯峯霄漢間﹐紫芝黃鶴誰爲伍。同蠟登山屐兩雙﹐重開絕壁雲中窓。宰官不現當年相﹐居士從知舊姓龎。負米捐金良不惜﹐剪拂孤松掛孤錫。巑岏鑿構無數椽﹐丹靑薜荔空山寂。孔雀函前照慧燈﹐寶雲泉水淸如冰。出世住世俱稱佛﹐無發有發同爲僧。支郎室裏天花積﹐虛席淹畱謝安石。逺公開社白蓮上﹐醍醐獨設陶元亮。張侯知識非常人﹐建得功名誰是眞。不如精進山中業﹐或能一悟超千春。

五言律詩

吳履謙字幼元

左虞醉臥小齋漫贈二首﹕君遂忘麟閣﹐吾安有鳳毛。飛騰多枳棘﹐睥睨自蓬蒿。夜月荊卿酒﹐秋風範叔袍。燕歌聴不盡﹐孤枕向來髙。又﹕爾汝窮交宻﹐寒暄逆旅深。鶡冠全白髮﹐駿骨幾黃金。對酒那無頌﹐看云孰有心。釣竿持欲贈﹐煙水五湖潯。

顧雲龍字從化

答左虞﹕雕虫堪厭棄﹐汗馬亦浮沈。問產家人薄﹐論交國士深。一丘非豹隠﹐雙劍或龍吟。聴罷靑衿詠﹐悠悠傷我心。

陸治字叔平吳縣人

左虞過訪漫答二首﹕學稼甘吾老﹐看花喜客畱。鶴鳴童錯應﹐鶯語妓先詶。山水將身隠﹐圗書足臥遊。君家雙玉劍﹐尙在匣中不。又﹕束帛慚丘壑﹐揮鋤自畎塍。避人聊伏臘﹐閱世任飛騰。勞來親龔遂﹐交遊重李陵。白頭元舊好﹐靑眼代相仍。

曹昌先字子念太倉人

答左虞都尉﹕披褐裹連城﹐誰憐後世名。艱難諳物態﹐老大減才情。我旣寧爲我﹐卿還自用卿。家鄰東海上﹐不負魯先生。

申時行字瑤泉吳縣人

贈張左虞都尉﹕暫爾無推擇﹐居然一隠淪。才髙應不賤﹐祿厚豈長貧。緩帶聞羊佑﹐投壺識祭遵。他年傳儒將﹐君肯後斯人。

姜寶石城人

詶左虞過訪二首﹕命駕故人逺﹐論心國士偏。水亭寒欲雨﹐村樹澹生煙。解榻因徐穉﹐畱刀爲呂虔。靑山連建業﹐王气酒杯前。又﹕憐君猶據馬﹐愧我久焚魚。春艸緑無盡﹐暮雲閒自舒。漢庭新禮樂﹐卻氏舊詩書。努力毋相負﹐燕然好策車。

錢允治見前

詶左虞都尉二首﹕知君才不偶﹐且復混行藏。官冷門羅雀﹐家貧劍脫裝。旌旗閒細柳﹐詞賦阻長楊。仲孺憐猶在﹐相看醒更狂。又﹕遂忘將軍勢﹐還同處士遊。靑山雙屐徧﹐白社一樽畱。倚馬鞍空據﹐雕虫筆未投。任安眞長者﹐吾豈慕曹丘。

曹昌先見前

移居呈左虞四首﹕一壑堪投老﹐淸時似避秦。康衢忘帝力﹐斗柄識王春。帶捲揮鋤急﹐行歌抱甕頻。衡門終日閉﹐敢效著書人。又﹕籬落逐溪斜﹐悠然野老家。縱橫聊種藥﹐次第亦開花。錦裏先生芋﹐靑陵處士瓜。逓觀時物變﹐吾意已無涯。又﹕幽居無不可﹐樂事此生偏。瓶粟充賓飯﹐園蔬辦子錢。魚跳新漲闊﹐鶯語舊林顚。小閣堪舒眺﹐登臨一快然。又﹕檢點生平事﹐孤蹤亦太奇。一貧猶負俠﹐半黠不勝癡。姓字時乎隠﹐行藏日者疑。惟餘寸心在﹐耿耿欲酬知。

七言律詩

黎民表字惟敬廣東從化人

贈張將軍﹕之子江東舊隠淪﹐乍來惠我一杯蒓。常畱白羽吟邊月﹐不望朱衣座上春。邂逅何辭邀笛醉﹐行藏空老據鞍身。王朝執戟元無補﹐艸閣耽玄豈異人。

張九一字助甫河南新蔡人

贈左虞都尉﹕雪盡吳閶柳未柔﹐鷫鸘共脫酒家樓。呂蒙何必行間識﹐謝奕應從方外求。紫壑三春深霧隠﹐滄江片月挾珠遊。菇蘆執手無窮意﹐欲向明時賦四愁。

王世貞見前

看左虞與仲徳侄轟飲﹕小阮時時酒債多﹐況逢江左步兵過。相逢只解呼紅友﹐半醉猶能捲白波。百斛從傾銀鑿落﹐兩山旋對玉傀俄。欲投客轄翻愁住﹐將恥吾罍柰若何。

曹昌先見前

酬左虞見過﹕艸堂幽僻謝招尋﹐把臂何來此竹林。恨不抽簮猶世网﹐且從抱甕息機心。浮名欲附靑雲逺﹐至理無如綠酒深。莫怪絕弦心獨苦﹐人間那得幾知音。

七言絕句

顧孟林字山甫蘇州人

堯峯月夜同左虞賦﹕空中樓閣暮氤氳﹐此夜人間不著君。我欲相從一片月﹐不知身是此山云。

