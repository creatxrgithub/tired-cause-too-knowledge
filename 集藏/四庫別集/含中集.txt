含中集

﹝淸﹞李鍇撰

●目錄

敍

卷一

卷二

卷三

卷四

卷五

含中睫巢兩集校錄

●敍

敍一

敍二

焦明子傳

○敍一

憶自康熙六十一年五月來京師時涉鬱蒸閒以小詩道諸苦惱旅食遷轉轉與詩騷隔別今年夏遭憂歸�行李矣以事復走潞河家若水館於廌靑李君宅道君貴遊而淸寒如貧士文行安雅類古儒生謁見知衝然遠到人也叩其業出古詩歌一卷視予讀之輒深自愧向者量天下材殊淺甚且品絕者詣自絕得之淺深皆於是窺其大凡正不徒事語言文字求工琢以爲無獘卽得號稱雄長夫古人之得傳者豈祇學爲如是之文章以冀後之人之愛之而傳之哉必其生平有特操焉而成於其質其遇其學而後嘅乎見於其辭而不自知迹君之遇處之適然而質則閒寂不思與世接並而合於一塗遂日與簡策相往復有日力以遂其好學深思之意精心息情把一卷坐消燠寒久之自有得發爲論傳詩歌樂府粲焉成其家凡卷中詩道其所經述其所與遊登髙而賦望古昔三致意焉丰容格律誦之咸可喜嗟乎米襄陽讀東坡海外文字謂知味者難得君其知味者歟何其衝適眞遠與世隔若絕不知人閒有所謂勛名逐役者之所爲異矣哉越一日予姻楊靑眉來晚雷雨大作虛堂涼生張鐙詠今夕予在疚心神亂離良夜相對不獲辭而君詩遒上寄意廣淵流連洛誦不覺夜久四更月開翳雲中淸景須臾已復將曉念一時聚散了不可計寥落中乃復有如斯人者僻處河幹去京僅數十里而近而渺若云漢於其別因序其詩以幸余與君獲見知天下人材沈淪偃蹇伏處泥塗絕不知聞尙有如斯人也者而余益增嘆喟也雍正二年夏五月十九日錢唐棘人周京書

○敍二

天低黛墨云迷析本之津地�銀沙風捲漁陽之郡��蕭瑟��日以東來塵眼摩挲送行雲而南去蒼山萬疊直走之罘碧水��紆回通潞髙巢墖頂亂鴉爭繞城隅晚唱村�短笛�飛洲浦爰有隴西才子家聲七葉金貂上國詞人門第雙株畫戟藐浮雲之富貴卜築花溪尋勝地以登臨愛攜詩卷石麒仙種曾看十歲裁詩孔雀雕籠回首廿年判袂前春把晤旋嗟送子河梁�日尋歡還設故人雞黍因披含中之集髙詠浮瓠之堂字裏珠璣光搖翰墨行�玉屑潤澤縹緗掌上山河不異星羅棊布局中今古何殊金鏡冰壺遼東都護之歌偏生惻愴邊塞伊涼之曲倍覺沈雄杯酒淋漓燕昭气盡築聲淒緊易水波寒日觀峯頭咫尺泰山滄海大夫松畔微茫漢篆秦碑掃苔石以畱題振天風而激響江流一幅旋飄揚子之帆山色千堆棧送南朝之髻問鶯花於茂院剩有荒臺弔煙月於西陵難尋蘇小淸謳畫舫人呼顧曲周郎薄醉紅樓名慍嬉遊小杜靡不揮毫跌宕殘山剩水之鄕擥涕畱連歌板酒旗之地以至友朋風雨大有相思弦管綺羅無非寫恨漫舉傷春之目自號多情頻飛召客之箋共推名士遂至憑陵屈宋直可睥睨風騷薄中晚之唐音謝沿洄之宋體鏤心擢腎古錦囊收拾偏多膩粉燻香玉鏡臺端相不少此則一唱三嘆珠貫歌喉隻字千吟芳生齒頰者矣嗟乎風雅旣衰問笙詩其誰補蛾眉見嫉對鏡檻而徒傷薜荔巖阿無端啼笑野田黃雀是處啁啾豈知萬里桐花鳳唫偏好孤山梅樹鶴夢悠閒殆窮者之辭愁始工抑風人之旨怨而和耶【衡】少愛篇章心師往喆長遊京國缽受名流醒醉咸狂賞音不遠形神俱往思子爲勞歲暮風塵挾殘編而浪迹長宵燈燭對佳制以忘眠幸自遇以棟梁無爲樗散且相尋於山水移我琴淸三秋思載筆以來研分膏馥明日便別君而去腹轉車輪聊把一竿欲拂珊瑚之樹只如此卷應畱天地之間康熙乙未仲冬之六日錫山同學弟顧衡文拜題

○焦明子傳

李鍇

焦明子者東海人其先人客蜀而生焦明子故焦明子生而卽爲客及長十九走天下中歲至盤山好之遂家盤陰以終焉而後焦明子不爲客焦明子有靜癖喜行無人經嘗犯雨雪歷溪谷中獨遊以爲樂蛇虎迹縱橫不顧也苦嗜茗爲鐵鐺瓦缶使奚所至負從之每茶煙起水石邊樵采者咸知其爲焦明子也然性褊狹又鈍拙見事遲以故深畏與人接而人顧乃好近之使不得遂其性異哉嘗爲焦明賦以見意人遂號之曰焦明子嗟夫焦明者巢於蚊睫而蚊不驚細之細者也夫以天地視盤山豈僅一二蚊睫比而棲遲其陰者又烏足視夫焦明也哉

●含中集卷一

廌靑山人李鍇著

樂府

◆樂府◆

樂府自漢武立其體有短簫鐃歌髀舞拂舞鼓角橫吹胡角相和歌諸篇魏繆襲攺漢制韋昭亦倡於吳逮何承天創新意而齊梁追擬聲辭雜糅古情寖失矣夫曲必有譜聲辭艷是也今世遠旣不可分仿其所爲而爲之辭或亦復古之一端云爾若夫聲之爲聲鄭樵則先我有言矣

朱鷺

艾如張

巫山髙

將進酒

臨髙臺

有所思

君馬黃

芳樹

雉子斑

聖人出

釣魚篇

長歌行

薤露

雞鳴

烏生八九子

艷歌羅敷行

董逃行

東門行

野田黃雀行

气出唱

猛虎行

上畱田行

飲馬長城窟行

折楊柳行

前緩聲歌

枯魚過河泣

古咄唶歌

豫章行

遠別離

梁父吟

行行且遊獵篇

飛龍引

行路難二首

長相思

前有一樽酒行

獨漉篇

登髙丘而望遠海

楊叛兒

於闐采花

鞠歌行

王昭君

中山孺子妾歌

古有所思行

久別離

扶風豪士歌

○朱鷺【建鼓殷所作棲翔鷺於上或曰鷺鼓精】

鷺飛來何常羊鷺將棲倡六莖尊則有象彜有黃器充厥實表乃章鼓之咽咽若存若亡

○艾如張【刈艸以爲田之大防也】

艾如張張於田之下左殺得鴽右殺得鼠前蹊芃芃立猛虎勸君莫走馬走馬馬折跨

○巫山髙【大淮水深無梁遠望思歸】

巫山長淮水深我有遠心末由以南巫山髙淮水淺沙口舟長棹尾短我欲褰裳涉之疾不治緩會稽無人靡視睍睍長鑱歸來剗巫山斷

○將進酒【遊樂飲酒也】

將進酒夜將半饑烏雅雅承曷旦梁鄭女兒正操縵注耳回心入澶漫醉起更衣衣歷亂匪手孰攜匪口孰吹金罍之舟不可以自移於嗟兮柰何

○臨髙臺【超帝鄕而會瑤臺也】

春日臨髙臺髙臺淩四荒與客周顧之蜿蜿雙飛龍關弓射龍脊下中鯉與魴長跪烹鯉魚牛羊奪臐膷貢君千秋萬歲樂願君樂未央

○有所思【言離思也】

食有炮牂不如黃粱邦有齊梁不如故鄕浮舟九河徒懷望但見落日曛以黃磨我金錯刀削我靑竹簡詞組投人人莫辧鴛鴦失水魚負巘昔有所思今則殄

○君馬黃【古辭】

君馬黃臣馬黃兩驂隨靳相回翔纆牽衝衝從短長君馬黃臣馬白贈君黃棘之枉策可以南可以北

○芳樹【眾芳歇也】

芳樹【脫汝字】藉汝陰芳樹汝【脫獨字】何心我有步光劍切玉不切泥我有昆吾刀殺牛不殺雞我於汝柰之何哉雙睫淫淫涕交注腹轉車輪自歸去旦晚寒陰濕生蠹

○雉子斑【關雎之類】

雉子斑河之梁童得雉子用以烹翁得雉子用以羹母乃引子口且黃母飲水子啄粻羣飛飛從公子公子去來得車已多公子歸來得車已多

○聖人出【本意】

聖人出綏綏而聖人出它﹖見它﹖見而嫛彌黎老無殿屎期門羽林帶刀跨馬皆能閒禮儀醇徳洽物無暌攜河魚呴以沫雉宿我栭聖人出出以時

○釣魚篇【伯常子避仇河濱爲漁父其妻思之而爲歌】

魚之洋洋避我釣竿魚則無求維釣有幹飛塵疾流實行路難影亂於目迹亂於足謂是寐言杲杲日矚悠悠寸心系我河曲云乎歸休誰我此復

○長歌行【歌聲緩也】

朝出上東門走馬平原間箭截姈胡笴弓張麻林弦射鳥亦射狼一發矜雙聯妙技跨燕趙誰能爲之先生年且七十累積靑銅錢積錢欲何爲日買東臯田豈知流光催年壽不長假骷髏化狐冠夜拜靑林下

○薤露【喪歌虞殯之屬】

艸長不離根枯楊且生稊人生百年間一去無還期原上累累冢其下瘞者誰昨日鄕裏中白馬耀金羈一語不得意按劍成恣睢精魄旣失我骨肉如塗泥親戚環咨嗟嬌兒捧故衣少婦等疇昔煢煢爲鬼妻

○雞鳴【天下太平置酒作樂兄弟近侍榮耀道路當相爲表裏也】

雞長鳴天蒼蒼腷腷膊膊錦翼張旦气感召蒙陰陽丈人何所爲丈人非尋常大男騎都尉小男典文章女壻金爵冠諸孫羅雁行生存謀鼎食死亦饗膻薌瑟瑟春風來井上桐花黃招招喚儔匹與吾同翺翔

○烏生八九子【壽命各有定分死生何待前後也】

烏生八九子同生不同死野火燒樹空危巢坐成毀朝被千金裘莫著百結衣物情自增減何者爲是非春菊不有華冬蠶不結絲誰憐靑靑艸歲晚隨風靡烏生八九子同生不同死

○艷歌羅敷行【邯鄲秦氏女嫁王仁趙王欲奪之羅敷彈箏以自明】

張弦彈秦箏秦箏代人語請君側耳聽聽明秦氏女秦女自采桑何與行路人使君自行路何與秦女言使君旣有言秦女亦有願我欲從使君胭脂污人面我欲從使君充耳厭雙鈿我欲從使君纖手不任釧我欲從使君帬帶斜憎襻長箭須配弓金鍼各隨綫秦女如善從多時入楚宮

○董逃行【古仙人也】

傅應龍以翼咄嗟升天下視九州島人民薨薨蠕蠕薨薨蠕蠕曾何足與言吾誰從乎董逃【一解】爽鳩不死齊姜柰何黃帝堯舜乃有陽周與蒼梧北邙之土土不異色安辧夫賢與愚吾誰從乎董逃【一解】世所謂大故天運冥冥以遷化理不拒跖又安得拒惠齒亡舌存誰則云然其爲後先胡以異吾誰從乎董逃【三解】大火鑠金曾不若百憂銷肌大火鑠金曾不若百憂銷肌欲斬艾之膺有敗紕膺有敗紕浸淫而化涕洟吾誰從乎董逃【四解】五柞山崔崔中有雲母滑如脂旦夕哺之如哺糜天門一以開塞兌闔戶資丸泥吾誰從乎董逃【五解】

○東門行【貧士不安其居也】

長劍不守故鄕班馬臨歧多悲鳴與宛轉向親故無寧僕賃於野假以容揮手奮將東去曾無一錢實我囊丈夫貧賤死不若埋殊方出東門唶髙柳啼鸝黃行矣愼努力它日富貴毋相忘

○野田黃雀行【詠黃雀】

宿艸上大田歲歲移新陳夜風自東來扇此傷心春澮洫豈不具隧路中橫分故鬼耿不化重以新死魂百年老狐貍其間化爲人气機沮羣疑仡仡徒苦辛大鳥不生角哀哉野田雀

○气出唱【遊仙】

寧北山有人上下五色隨飛煙謝陶正卻不顧乃含生於火傳體若薪我欲從之長死死則渾淪一气超炎燀回視故鄕一何漫漶骨肉爲土精血埏顧以離愁沈痛之火陶我以甄鷦鵬聞之大笑望酰雞而聳肩垂天之云自東飛來屏息歆羨蟪蛄教我以大年

○猛虎行【志士遠役不以艱難攺節】

走馬射猛虎可殺不可玩道旁呻吟人固知少柔曼老父前過之勸君且彊飯昔我少年時短小復精悍二十塞瓠子十五徵善鄯短刀揮秋風快馬白於練生死不後人論功拙爲衒白頭歸故鄕今作侯家佃去去毋自苦還家學格五

○上畱田行【人有父母死不字其孤弟者鄰人作歌以風之】

鴻雁不亂序未必皆同母如何連根蓬枯菀兩不同寄言爺娘知愼莫舉小兒小兒實無罪有生卽爲累不見上畱田小兒誠可憐

○飲馬長城窟行【離思】

階前促織悲女兒織素絲素絲鎭相亂不絞心愁斷髙樓扃网戶悉索跳梁鼠佳期夕已張明月剛三五明月裁入樓風斷珊瑚鉤大海在東南眾水誰西流脈脈復脈脈求繒誤成繴

○折楊柳行【人事不齊也】

惠逆凶吉從匪以人事配大道昧於蒙多令亡故態【一解】

泰伯稱至仁一止嗣誰奪回也踵聖軌厥終麗夭罰【二解】

伋子不逃死與壽同並命伯奇以孝章厥考非不令【三解】

申徒昔蹈河三閭亦懷沙奢突不旋踵罹毒理則那【四解】

孔儀交優遊冶死已有餘囊瓦秉國程宛爇已不居【五解】

君一臣則二大易精義昭扶抑每不勝天道時增憂【六解】

○前緩聲歌【歌聲緩也】

琢楮葉以良玉煽洪壚而造冰是不得之於天欲專之以人固矣哉其冬之爲冬夏之爲夏秋之爲秋春之爲春其有措瓦於危措戶於樞與與於於乎抑又何求【脫已字】

○枯魚過河泣【雜曲】

枯魚過河泣委骨何拉雜坐令老蛟頭尾縮鰦烏囓鱗鰍撼角將子無怒聊相謔須知得此卽爲樂

枯魚過河泣鯉魚飛上天附書寄鯉魚此去好周旋【全行皆衍文】

○古咄唶歌【榮謝自時也】

賣肉苦天熱賣漿苦天寒不值桑陰人初不值一錢晨雞倘夕鳴明日充盤餐

○豫章行【尙本也】

侵晨上北山北山行采薪蓬蓬豫章木不惜施斧斤百年一日盡宛轉同飆塵從君絕我幹愼毋絕我根我根蟠黃泉絕之厚地穿

○遠別離

遠別離誰爲之有情不斷如遊絲君爲飄風我爲木枝乃可與君長東西白日不上天海水不入地乃使天地間人生兩無事攀龍須拔龍角烏號在手爭逐逐我謂黃帝騎龍仙去慘不樂君不見橋山姬水兩無涉一身終始何嘗合

○梁父吟

齊云陰魯水深上客如有意聽我梁父吟梁父在何許乃在泰山下時有白雲如白馬蔽翳三十六鳳皇雄如烏雌如鴉翩然卽之喑以啞日月大明雷霆震驚纊塞睫合奪重於輕不如假我雙羽翼吾欲禦之東過臨菑城城中管鮑化爲土不見泰山見梁父

○行行且遊獵篇

靑絲絡頭金盤陀男兒須用好馬馱南山麋鹿苦不多左殺右殺隨手獲前者麗龜後折骼歸來買醉長安肆封侯自是尋常事自來馬上不讀書偶然識得刀頭字

○飛龍引

形而下者無不死仙人伐毛且洗髓樹金盤而射大魚天子不得寧其居存我喪我兩無著誰能服我長生不死之妙藥揉木爲耒斲木爲耜弦木爲弧剡木爲矢飛龍下來謝少年羲農黃帝壽萬千

○行路難二首

蒲桃美酒畱所歡酒底對面藏波瀾幾人三五尋甘言爲君一歌行路難君不見優施尊前好起舞臧會無言成面阻又不見二子戕三士死殺人如殺雞宛轉當前死行路難可若何南鄰雞犬自唱叫老死愼勿相經過

吾聞泰山之巓不可以走馬呂梁之壑不可以蕩舟伯昏下垂二分足丈人被髮且習流乃知巖形外張非至險至險伏在陰之幽我將探索之不可得其繇前揖問夫子勸我長歸休

○長相思

長相思無已時昨日今日夢見之秋光熒熒夜將半雜花向人各零亂玉漏無聲轉星漢黃姑識【識﹕織】女遙相盼春不得而承春秋不得而承秋如何寸心上愁罷復添愁

○前有一樽酒行

君不見首陽祠宇秋艸閒又不見髙冢遠象祁連山古來賢達一二數尺寸生前竟何補十千走買新丰酒鸚鵡杯深不離手了不知南有箕北有斗麒麟鳳皇雞犬走七尺珊瑚如獘帚醉起進餘觴還爲乃翁壽

○獨漉篇

獨漉泥沙泥污沙白污水潔水實如過客大魚工食魚小魚惟食泥葭菼何蒼蒼网罟不得施漁人有夢方舟以行風習習兮云冥冥海若振轡馮夷舉旌丰隆赫怒天吳鳴龍母股栗長鼉轟保況蝦蟇彭蜝及石鯪海潮江雨一夕罷天地萬里皆淸寧

○登髙丘而望遠海

登髙丘而望遠海海上浮雲白如紙不見若木華但見日小如粟米當欲騰身直上乘日車周流極彼四海之津涯天帝下相接羣仙如虫沙瀛洲與三山蛙【蛙﹕跬】步何污邪知不可得還故家彼往此來良足嗟富貴已極可柰何可憐汾水上落日搖空波

○楊叛兒

樂莫樂樂平陽番禺翠羽擎珠璫紫羅衫子白霓裳一夕富貴毋相忘男趨女趨生男棄諸今日楊叛兒昔日衛子夫

○於闐采花

采花女兒於闐姝顏色比玉玉不如金輿迎之不肯出千回萬轉猶自殊飛燕合徳親姊妹聞道同宮還作態瀟湘之竹一色碧迄今不染皇英淚欲出不出心自憐春風只在秋風前與歸長信歸於闐

○鞠歌行

驪馬曰黃黃馬驪目有眞主才知之將軍門下號多士獨重舍人能好衣聞樂欲寐樂必古苦言中人人必怒丈人芒然毋自苦暮四朝三栗難數舂有相杵廏有廝養擊缶嗚嗚且髙唱玉衡在空長十丈稱物深憑極其量

○王昭君

鳳皇𨿽爲媒鴆鳥能閒之美人在宮中衾枕寧自移艷色自驕矜安怪它人爲當軒拜天子流光耀前墀所願在一見去去無所辭

○中山孺子妾歌

桃華開春在雙頰谷【谷﹕縠】衣穩稱偏諸緁可憐中山孺子妾流波轉盼空光接情深不如綫穿珠不成串塘上對秋風秋荷瓣瓣紅

○古有所思行

吾聞大海之外環以瀛其中之人不死不生十二應龍儻可乘瑤象金虎來將迎文昌攝提共上下南極一星時爭明於嗟乎蜉蝣蟪蛄之世太短促爾乃低頭笑蠻觸

○久別離

淅淅梧桐葉幾向秋窗落但見金井陰欲朽銀牀索關河不必遠邊山不必近鄕心宛轉托尺書雲中豈少南飛雁女蘿與喬松那得長相守君心儻棄捐一日卽爲久

○扶風豪士歌

長虯不受泥束縛神馬何嘗勞刻雒關中耳目齷齪多未若扶風豪士信然諾將軍能知郭解貧季布肯赦曹丘惡黃金爲注就君博絕勝求田問舍苦不樂君不見平津侯脫粟飯一過汲長孺淸渾一朝判

含中集卷一

●含中集卷二

廌靑山人李鍇著

詩﹝一﹞

◆詩﹝一﹞◆

正月十有八日雪中奉使之絕塞

晚出居庸關

云岡寺

靑冢

瀚海

天邊美人行

次法王寺

廢寺

塞上詞

八月二日南歸遇雪

野艸中得五銖錢

登泰山作

秋望洪澤湖

金山寺

歸棹

掛劍臺

盧龍塞

孤竹城

山海關

澄海樓

紅駝尼將軍行

拜遠祖墓

過訪沈葭士賦贈

謁孟祠

詠存園玉蘭

壑庵

過白沙泉適寺僧焙新茶因共啜之率爾成詠

鳳皇山

林子歸閩未果復至東齊賦贈

九日聞諸子登髙詩以寄之

秋盡

偪側

送別鍾匪莪

登北極臺

聞鴈

渡滹河

井陘口

太原行

歷下亭

西甘澗贈藏山上人

哭松山六弟

孟冬曉發之閩南

雪

寒

曉渡揚子江

錢唐江

晚泊淸紫港

富春瀨

捕魚

雨中上仙霞嶺

旅夜

雨

日本小刀歌

洋琴歌

瑞竹巖

臯亭山

靑溪詞

漁梁驛

木綿庵

雨夕登浦口樓望金陵作

項王祠

悼離篇哭亡姊

哭浚兒

夜

次韻答贈劉東郊

邱家岸雨中曉渡

老鸛

重寓準提精舍感賦

滅沒

初伏日

懷友人

聞鍾匪莪畱滯登州賦寄

哀雁行

再賦哀雁

○正月十有八日雪中奉使之絕塞

萬里使窮徼逡巡敢後期君恩試艱阻母意重捐糜鄕路馬蹏緩邊風劍色移春城今夜雪先已接龜玆

○晚出居庸關

沙磧鄰南幕神京寄北門風雲護天險鼓角壯邊屯故事防秋重當時入寇繁聖朝今尙徳騎馬度黃昏

○云岡寺【寺鑿石佛髙四丈七尺環山泐小像及正書魏拓跋氏建歷百年而後成云】

黃金易銷木易朽卽山作佛佛乃壽五丁風斤齊琢剖一峯破碎萬象有四十七尺身獨尊三萬六千日何久崔浩已死可若何后之君子揚其波

○靑冢

綠柳寄春色白艸橫邊思累累北原冢下有漢蛾眉艷色頗自重圖畫能見欺近辭長門宮遠嫁單於兒閨闥逼左右或誤眞妍媸妾意長已矣君其愼來玆

○瀚海

瀚海赤沙赤如赭綿亙大漠無端倪星漢界天海界地其廣千里狹半之飛鳥解羽或傅會【匈奴傳注瀚海飛鳥解羽孚乳於此按海實沙磧無水也】遊魚蘊石良神奇【石多中空嘗有魚遊其中碎之魚輒成石】紅鹺曝日水鹹苦謂陸爲海其以玆革囊載水乃可渡不者人馬皆渴饑漢家健兒數絕此幾人生全幾人死海西落日大如輪故鬼啾啾叫新鬼

○天邊美人行

白水直上髙山頭花艸團作云錦球六月气候如晚秋天邊美人淸晝遊金霞駐海凝不流威鳳十二相夷猶頭上自有裝雙椎大秦珠【葉】身上自有衣半臂錦傅鞲髙鞾窄其靿蟠龍郁相糾五花各有馬黃金爲後秋五石各有弓靑鏃爲箭鍭跽而野享團欒周屠酥白酒裁新篘酒酣上馬疾不畱脫轡飛上山之陬十八女兒騎橐駞穿花渡水歌胡歌旃裘毳幕事徵馱胡雛束版爲行窩【其俗約嬰兒於方版掛行李間駞載以行】異俗近古差復訛閼氏勞苦殷見多

○次法王寺【王胡僧服依山結樓法堂橫廁王居樓中掛繡佛西北隅香壚茗盌類多古器王公夫人以時朝會之向予所謂閼氏殷見者是也】

聞道羌胡化育難今知日月照臨寬雲中天使回髙節道左名王獻白紈【夷禮天使至獻幅紬使歸上之】萬里梯航競重譯百年旗鼓罷登壇羣雛屏息牛羊隊指點威儀識漢官

○廢寺【寺環以城周六七里元至元時建是爲額爾登昭昭華言寺也今僅存殿一區】

山擁孤城艸木荒劫灰馬首貢蒼茫梟雛日落啼鴟吻狐火秋陰上女墻碧蘚半侵碑字黑紅羅猶纏佛金黃薛禪盛气包諸夏不信多時舊物亡【國人號世祖曰薛禪皇帝】

○塞上詞

雪消雁塞秋調馬月墮龍城曉控弦卻自漢家飛將在白頭渾不識三邊

白狼河南秋艸稀白狼河北夜霜飛沙場失卻祁連塞痛哭年年馬不肥

絕國名王寵阿嬌舞衣歌袖薄紅綃心貪關巿蒲桃錦部落千山捕黑貂

對佛跏趺爇白檀紅袈裟映澹黃冠等閒不肯輕摩頂脫帽時時拜可汗

秋風八月塞雲飛南北山頭日合圍一聲吹徹黃蘆葉紫帽單於射虎歸

燈火前營歇暮笳閼氏小帳撥琵琶新聲不踵明妃曲霜月如煙下白沙

○八月二日南歸遇雪

人與沙頭雁南飛共此程捷淩初起勢喜和欲歸聲雪落單於壘秋生上谷城夢中如識路先慰倚門情

○野艸中得五銖錢

豈有光芒異猶憐輪廓堅蝕深斑色古漬少篆文全棄擲靈何在摩挲臭尙傳和親婁敬策輸納想當年

○登泰山作

日月分兩丸天地非完璞夜半古岱宗渾沌獨未鑿雲翻霧捲不可解滚滚騰騰白如海層巖斷壑沈欲盡長松老栝皆安在蒿蓬颯然振髣髴出神鬼客子當斯時莫不股栗心震駭須臾日出扶桑東玲瓏萬象開秋空一峯搖海色眾木號天風何處蒼蠅之聲來細微乃彼鼉鐘霜曉怒吼孤城中陟日觀眺云亭之罘曉色何靑靑金泥玉檢應替零龍遊翠葆都杳冥丰功盛徳徧勒銘誰能剝苔披蘚讀且聽日向曛客未去不見蓬萊之水淸淺或可渡片雲飛落蒼梧處

○秋望洪澤湖

木葉洞庭下秋濤洪澤回蛇龍今已放璧馬謾成災蒼莽空天合沈吟曉望開防川有深戒莫止岸加培

○金山寺

眾流合已盡大海受其東萬里峨眉雪桃花晚漲通寺鐘搖佛籟帆影亂江風芳艸齊梁恨靑靑北固中

○歸棹

焢【焢﹕煙】水縈歸思孤帆繞岸回村虛木未脫秋迥雁將來客夢幾時罷江花昨夜開匡山如習隱先築讀書臺

○掛劍臺

徐君愛寶劍公子愛寸心寶劍豈不貴寶劍只千金

○盧龍塞

策馬九月盧龍道盧龍塞頭霜信早晚花髙柳不作春夕陽處處黃蘆艸客行系馬且佇立吹沙淅瑟邊風疾黃蘆葉葉皆抱根低頭三嗅黃蘆泣

○孤竹城

道出令支縣蕭條東海潯如何多古思煙艸系人深臣主千秋案乾坤不貳心傳聞故祠在立馬一沈吟

○山海關

關路無人雪自消興亡千載一昏朝島門失勢魚龍震亭障乘秋虎豹驕白艸已堙先軫血靑天誰奮伍員潮可憐萬里綿秦塞不救咸陽赤土焦

○澄海樓

長城掉尾入滄溟城上飛樓插杳冥午夜妖狐作人語不防曾有役徒聽

○紅駝尼將軍行【紀祖功也】

皇不助亂徳正厥歸爰命聖人起東海垂長箭大馬驚雷飛霓比諸屬國一之扶義而西【一解】謂我是寧遠冑牛贖我祖如五羊皮賜名曰宜汗納【國語謂牛曰宜汗汗平聲】實用志喜侍從左右嘗得參預密謀【二解】杏山峨峨有雨祁祁嘗此克日兩兵交綏屬有軍事有所指撝我祖白馬被紅駝尼敵矢指擊戒騁勿羈【三解】桓桓我祖按轡示暇軍中不馳來往數四得其要領帝曰卽馬上聞徐之日未移晷神策克敵轍亂旗靡軍中自是傳紅衣將軍辟易其大麾【四解】

○拜遠祖墓

廣原何漠漠千里橫逶迆大河迎其東長岡承其西中有遠祖墳五冢相肩隨不知幾何年石馬猶未攲方士厭王气脈鑿頂且灰鎭金曾未渝芒碭神龍飛巖巖泰山下適得三公奇

○過訪沈葭士賦贈

款段城南不厭騎風塵物色沈生奇國中幾見眞佳士海內今稱老畫師白髮下人貧殆甚側身懷古意常悲梁園久冷鄒枚席土銼年來只自炊

○謁孟祠

橫流不可遏夫子樹其防遺廟垂今日令人增遠望詩書資羽翼雷電避光芒萬古尼山色靑靑接嶧陽

○詠存園玉蘭

或有神靈意經今四百年花明鬼火外陰冷劫灰前不死豈殊性孤生亦偶然江村一樹雪春色武陵邊

○壑庵

一壑藏春水寒生淸淨心落花幽籟細苦竹夕陽深寂以會眾妙澹然閒至今兩湖三十里於此寄微吟

○過白沙泉適寺僧焙新茶因共啜之率爾成詠

金粉湖山色爭來畫裏看路從芳艸入泉愛白沙寒自率幽人性誰知此境完松筠畱靜理耳目易淸官老衲事專一新茶露乍干等無差別味直作水天觀【水天佛見楞嚴經】

○鳳皇山

鳳皇山上疊瓊臺絲管年年曲宴開五國城頭霜夜角朔風辛苦莫吹來

○林子歸閩未果復至東齊賦贈

借問故人歸去無相逢搖落歲華䢐寒衣未授關河冷匹馬重來海岱孤萬戶長安稀地主三秋苦雨熟泥塗閩江回首音塵隔不信南飛是鷓鴣

○九日聞諸子登髙詩以寄之

九月九日秋气深天涯有客共登臨可能一暢迷離眼但恐徒傷遲暮心上國窮檐仍旅食髙江漁唱失鄕音倦遊司馬尢無賴四壁蕭然渴病侵

○秋盡

霜淸九月飛鴻急秋盡孤城搗練哀多病及今常伏枕銷愁何處獨登臺陽收生理行將伏歲逼寒陰又一回玉劍絳衣貧不辦舍人甘老廏中才

○偪側

舊遊歷亂等空華寄客深居水一涯猗儺此生輸艸木逶迆吾道付龍蛇微塵偪側終容物故業蕭條已喪家樂與田夫近相狎扶風幽事托汧罝

○送別鍾匪莪

徵馬顧還嘶飛蓬東復西伊予甘落落吾子愼棲棲海內誰膠漆邊陲正鼓鼙相依儻嚴武好住浣花溪

○登北極臺

含睇髙城接渺茫饑烏飛噪古臺荒沙連秋水寒臯迥山擁晴雲落日黃邊塞關心雙寶劍親朋滿目一空囊廿年不偶伶俜影賓戲眞難答省郎

○聞鴈

白月轉庭樹淸霜下井幹一聲哀雁起千里大江寒淒聽寧偏入離憂自萬端乾坤吾與汝前路共漫漫

○渡滹河

朔風殺邊艸肅軫淩寒晨稍稍霜積渚暖暖月落村滹沱冰未合兩涘牛馬喧方舟中夷猶榜歌何所陳龍蛇窘倉卒日月晦中天驚波和促節忼慷微音宣時命有通蹇下士復何言

○井陘口

駿馬蹶蹄僕繭足怪石人立水鬼哭可憐天險不足守泜上誰能救敗衄旗鼓當時度漢軍蒼茫天意厭瓜分英雄獨襲神龍迹漢主終遺廣武君

○太原行

甲申天崩明不臘九廟神靈哭閶闔嚆矢由來啟仁聖我祖鷹揚委身正金戈鐵馬气軼羣往往傳避飛將軍太原言言賊城守矢石如山計持久蔽身土簏一何怯被羽先登老謀捷明月不見舊牙旗寒雁亂下汾河湄

○歷下亭【有序】

亭臨鵲湖後齊所築唐李之芳重葺之歲旣久故址汨沒從父方伯公監司齊州再作此亭

鵲湖風厲水拍堤菇蘆凍折漁梁危天寒鰦鷠不復躍目落鵁鶄時自飛渚煙蒼蒼沙歷歷中有虛亭俯空碧長廊詩句光怪多杜陵野老畱遺迹蕪沒千秋誰再新直欄橫檻壓波紋月明四面漁歌起爭唱齊州李使君

○西甘澗贈藏山上人

頹云古石秋森森半椽懶臥西溪深藏頭旣白人不識巖花寒證琉璃心石龕如斗憑虛起一弄絲桐百昌喜芒忽誰開太古音木葉夜下琴泉水

○哭松山六弟

生者不可知死者忽漫滅淸晨攜我手薄暮成永訣秋風爾何心吹我右臂折褰衣復其魂一叫气三咽斤斧戕五中寸寸爭割裂

五歲逐隊嬉六歲踵相逐七歲八歲時攬腕出就塾故物宿昔逢神解一何速鏌鎁媿絲整豫章超朴樕谷風隕秋霜壽命何局趣血涕塞我吭吞聲不成哭

兄弟𨿽至親聚首曾幾何晨風有徵翼逝水無停波相逢盛年盡老大仍媕娿生爲長相思死爲永別離諒無子桑識餘響寄安歌

○孟冬曉發之閩南

飛蓬豈無根鴻雁亦有侶霜折就衰心風亂隨陽序膏車蚤戒徒賤客易行旅踟躕老馬心倉皇僕夫語蕭蕭野原艸淅淅寒林雨漫漫江海遙眇眇獨愁予北平苦數奇漂蕩終安取

○雪

我生匪兕虎乃與曠野俱束髮絕大幕二十臨淮徐江湖系人迹今者猶饑驅飛蓬實自振飆風汝何誅寒雨變雪霰層冰合泥塗周行昧己失行李杳絕無將投逆旅息主前辭僕夫豈不敬愛客秣馬無生芻

○寒

夜漏未告終星芒動昏野朔風振凍木瀟瀟殘雪瀉晶晶大澤冰的的遠村火獨客久服勞酸嘶閔予馬繄予竟何辜動無尺寸假誰爲汧澼絖治我龜坼可志定勢自移坦夷見埳軻

○曉渡揚子江

平楚渺無盡亂山寒欲蒼北風吹片席此際一相望客久增恇怯吾哀罷慨慷煙蓑依雪渚江上有漁郎

○錢唐江

放蛇大澤中蛇且化爲龍搏虎江水頭虎竟敗於牛館娃宮中歌吹低驚濤一旦浮鴟夷錦袍白馬北伐齊夜有鷓鴣沙上飛錢唐江江水深水有波人有心

○晚泊淸紫港

斷雁輕鷗共渺然殊方此夜客愁偏可憐寒角爲誰苦何處孤帆且自懸水气欲生山嶂雨天風不散石林煙世情老大都心折倚棹空江獨火前

○富春瀨

天雞矯其翼潛虯鼓幽吹旦气肅髙空扁舟富春瀨林虛萬竅作峽窄層陰漬貞松表亢節孤云任偏智咄咄毋相迫人生各有志髙躅接視聽遐心邈汪濊媿玆纆牽長轗軻爲形累

○捕魚

江潭之水琉璃碧折葦殘蕭寒摵摵縠波細疊峽風回沙雨低飛渚煙積橫江截网网目張大船小船環鳴榔哀壑空響傳丁當馮夷罔象皆遁藏呀言﹖赫鰋鯉麗鱮魴輕鯈纖鮒難數量紅腴靑顱紛雜沓尖頭舴艋苦迫狹一歲生理一日盡歸路漁歌笑相答前汀新月一鉤起重悲潑刺魚跳子

○雨中上仙霞嶺

黃須野客好服奇髙冠長鋏紛陸離龍沙慘淡海月碧匹馬往者嘗東西三十飄蕭鬢毛禿幹餱易果饑驅腹掉頭更作萬里行歲晚蠻山杖秋竹蠻山峨峨閩越界控海橫江森仄隘一峯遒緊羣峯頹百物從之出奇怪赤松蜿蜒復蚴蟉怪石橫疊於菟首暝翻白日雷霆驚冷戛霜空神物走髙寒薄天朝气變出云入云看不見雙屐茸茸踏石花但覺陰森濕人面淫蒸土下互溫冽髙處陰風吹作雪玲瓏玉樹披素華枝葉碎鑿秋冰骨土囊勢張風力峭刁刁調調號百竅鼪鼯亂竄鵂鶹叫深潭沈沈窟龍嘯斯須冥漠萬壑沈急雨撲滅山頭燒野客抵掌發狂笑此遊差快殊不料

○旅夜

江月當人起煙沙近臘天不知今夜夢可到故林邊敝罶三星在扁舟百丈牽浮生厭漂蕩四十轉茫然

○雨

急雨鳴淸旦寒山濕翠屏岸沙淤虎迹潭水郁龍腥萬事方糾結孤篷復晦冥客魂眞斷盡不獨怨伶俜

○日本小刀歌

靑天疾閃金蛇電冷光激射雙目眩熟視乃是日本刀匣底陰森沈一片委委蛇蛇刃九曲軟許吹毛堅切玉古斑深蝕蛟血腥細理飽湛龍文綠暹羅花纈裁作囊隴山鸚鵡刻作杷萬方珍重無所用鬼哭秋燈風雨夜

○洋琴歌

島中之木名莫知飲霜飫露凡幾時良工斷之解作片片片聲中靑玻璃日雕月磨沃以漆黝黝玄光橫四尺空中坦外如幾平四匝尋之無寸隙斯須蓋啟金樞轉霏微花色蠃紋施玉柱密插蟠螭身鳳眼低嵌雕龍片銀絲雙弦二十六一弦一聲聲勝肉別琢香檀曲撥多經緯縱橫弦下伏彈弦無事須銀甲但將檀撥輕挑壓滿耳琤璁弦上鳴不知宮調何由洽初彈參差殊細微女兒私語翡翠幃鏗然一轉得秀整羅夾慢搖金釧冷三轉四轉曲入破蒼巖石罅幽泉過嗈嗈嗷嗷沙雁驚急雪亂攪飛花墮輕淫妖艷風習習曼聲浮蕩新聲澀碧眼蠻工一再彈欷歔北客天南泣吾聞中國聖人之樂和且平抑揚淸濁皆正聲洋琴爾愼毋多鳴使人不識初古情

○瑞竹巖

巖口飛來一片石山﹖含岈低壓危巖坼時有山僧杖履過紫蘚陰陰入行迹一轉不知身已髙長松古檜如鴻毛海天蒼茫潑綠黛列島羣洲都細碎日暮徜徉誰與期滿屋流云圍石碓

○臯亭山

大江夜兵下秋滿臯亭山炎精謝金气形勝余江關國步一以移天地皆拘攣君子匪異人忠義任我肩策以淮東西尺土封狂瀾城上刁鬥急城下心膽寒制置無貳心丞相翻姦頑壞木不可支信矣先民言江風吹木葉瑟瑟鳴悲酸

○靑溪詞

箐林不受日歲晚狐貍生始盬死人腦起啖生人睛能使都邑中蹤迹皆縱橫我欲尋其原貴得陰陽平往者靑溪洞三穴誰私營揭竿豈其性皆我良庶氓大將軍徵誅功名良足輕

○漁梁驛

伏莽塞荒蹊尺寸苦偪仄鞍馬不通江山轝受行客轝夫時時歌譯之不可得雨雪冒南交前過漁梁驛驛水蕩白沙中有敗鋒鏑傳聞韓將軍於此禽二逆殿前兩虎賁先期中神策刲羊而召狼徒傷武夫力

○木綿庵

野樵誤行人引客入庵路暝色何蒼蒼庵昏木綿樹請客立斯須爲客陳其故樹下陳死人庸昏積成誤血痕慘不滅千秋著余污可憐葛嶺下蟋蟀吟朝露

○雨夕登浦口樓望金陵作

暝色下殊方登樓風雨夕悠悠亂江鴻黯黯懷鄕客憑髙運晚睇蒼莽分阸塞峩峩金陵城石頭踞其側微鼓出昏煙風燈動檣隙古情廹中發人事羌何極遷化理自然不啻潮與汐客塗多悲心靑陽移晚色思深物莫敓涕下臨江篴

○項王祠

白蛇斷烏騅窮海內莫敵隆準公百二小兒歌沛中霸气汩沒三戶空眼中成敗勢卽判大王叱吒終英雄楚云沈沈壓祠宮千秋伏臘猶鼓鐘鼉龍叫嘯寶劍血艸木慘淡靈旗風乾坤失意丈夫淚大江日落寒濤東

○悼離篇哭亡姊

吾家少姊類吾母婉憗從容有所守兒時穎慧能讀書列女篇章皆上口錦官城下錦江水芙蓉紅壓錦城裏當時姊弟並孩提朝朝聯臂芙蓉底姊挽老父帶弟牽慈母衣終年不一出閨閣無日或復離庭闈長安歸後互分飛姊行作婦弟娶妻膝前兒女各已長眼中二老嗟安歸滂沱血涕昔對下天乎爲此死別離凋喪十五年存者五六人齒髮日已老骨肉情愈親如何零露意又使芳華泯屈原無人詈婞直駱統困約誰分食吁嗟骨肉不再得哀猨一聲淚塡臆蕭森雨气逼昏燈燈炧更長天墨黑

○哭浚兒

眼中無復有我子號哭三月此心死天乎哀哉有如此

○夜

感時又見淸秋暮弔影其如永夜何嘗苦風燈依壁盡非關霜杵隔鄰多醉鄕無力降愁域空灋何年割愛河回首延陵遺恨在千秋嬴博厭經過

○次韻答贈劉東郊

名刺消磨短袖中疏狂直與古人同獨來窮巷知何好深喜靑尊且未空一夕寒燈疑夢寐十年長劍哭英雄驚烏斷雁休相亂好聽鄰雞唱曉風

○邱家岸雨中曉渡

客子出門天欲旦曉寒不增春已半杏花微雨濟上村白沙淺艸邱家岸古渡蕭條人迹稀亂流敢惜沾裳衣篙師擁檝謾相勞底事風波汝不歸

○老鸛

山﹖昔山之石鐵色古上有孤柟枝葉疏風吹音響日蕭瑟南飛老鸛來號呼海門陰陰雨气腥毛衣中夜愁沾濡危梢髙棲形影孤胡不整翼歸哺雛君不見禿鶖之喙長一尺人立石梁飽鮮鯽

○重寓準提精舍感賦

客有風塵者飄然天地中重來滄海上直在故園東芳艸映華發孤云覆斷蓬精藍諸品淨獨與舊時同

○滅沒

浣花溪頭花不如富春江上樹猶疏世情已落金張外生理聊憑棗栗余鸛鶴棲遲叢莽雜魚龍窟宅大江虛虞卿懶作千秋事滅沒窮愁舊著書

○初伏日

伏金積火畏相和溽雨蒸雲日幾過倚杖風塵回首近開尊節序去人多乘除有在心焉托出處無方鬢待皤暝色欲來巖翠黑欷歔山鬼泣煙蘿

○懷友人

射虎將軍後蹉跎坐白頭寸心持報國多病習傷秋霜雪蒼鷹疾關河老驥休西風吹望眼獨倚仲宣樓

○聞鍾匪莪畱滯登州賦寄

衰艸寒雲海戍昏秋風曉角鎭城喧幾揮老淚田橫島獨系鄕愁白下門烈士數奇矜晚節窮途心折愼新恩音塵寂寞時將晏目極齊東一斷魂

○哀雁行

聞之老僧客朕云有施孤雁於寺中者傷翮莫能飛疇昔之夜空際悲鳴雁舉聲應之躑躅淒奮比曙竟死喙鼻皆流血豈遇其故偶邪感而賦之

折蘆蕭蕭秋渚空沙頭旅雁鳴嗈嗈虞羅尋聲橫相及比翼那復聯雌雄淸霜碧月苦回首隻影慘淡歸鵝籠庖廚幸免機肉厄蕭寺乃休餘糧供夜分故偶遠相覓招呼兩兩淩蒼穹欲起不起自投地敗翮誰借毛羽丰哀號百轉腸寸截云泥咫尺終難從從之不得繼以死此義鳥畜時能通階除忍艸曉淒碧血染杜宇成殷紅吁嗟微禽克有終馬牛齷齪差其風

○再賦哀雁

故雄失故雄驚魂那相顧脫身矰繳外可以髙飛去故雌失故雄大義固不奪餘生樊籠外可以幸存活北風蕭蕭新月黃一飛一棲心摧傷尋聲察影務相得哀怨一和天飛霜寸腸叫絕血淚繼以死報雄何慨慷雄可語患難雌可語死生江湖寥落煙波裏似續空山麟鳳名

含中集卷二

●含中集卷三

廌靑山人李鍇著

詩﹝二﹞

◆詩﹝二﹞◆

初春寄西澗上人

拜意師墓

就藏上人乞花木栽艸堂前戲效少陵體

寒食

上巳日龍泉寺看花作

秋分前一夕集五石瓠堂小飲剝栗因以秋分二字爲韻送別劉子東郊

藏上人寄詩招遊西澗以事不果賦此卻寄

因藏公寄東澗開士

哭所知

天城寺

晚過天城寺看老梅

上方寺

支離叟二松歌

盤泉

自少林至西靜室

鯉石行

指石行

送別周西穆

和劉東郊五石瓠堂夜坐懷西澗藏公

落葉

有所思

寄楊靑眉

墓祭作

暮春雨中備三侄以騎邀迎過宿其山莊

春郊雅集詩

乞米東鄰僧

孤村

接插

樹架

夏至又雨

納涼

喜麥熟

若水上人禁足東澗以詩寄我賦答

詠山花

同西澗藏公重過野寺茗飲

觀村人刈稼

秋分日雨後盤僧致牡丹四本酬予書植諸新松之側羅羅淸疏映帶可目喜而賦之

溟涬歌

野步口號

九日登東岡小女爲予簪花烹菊畱連竟日戲作

冷子示關中友人贈詩且索予作賦此以贈

西寧令洪時懋見過賦贈

立春日夜冷吉臣招飲

訊天城寺梅信兼柬藏公

山莊對雪

詠史五絕句

招同藏公過萬松寺看牡丹作

詠法藏寺古松

牧牛精舍成同人落之

聞石東溪昆季遠辱過訪東溪疾作而返賦此志謝

三泉寺

漫興

初秋涼風颯然漫述

七月六日雨三章

螢火

十二樂秋辭

溪上

獨遊石塘峪

小園口號

贈醫者

雪夜同藏上人宿云公房

寒夜石東村畱宿東村村捨

有懷藏公

山居雜詠五首

晴

晚看秋山紅樹

雨後病起赴鄰家飲

泛舟東郭觀打魚晚直雨

十月二十有八日夜集石東村咫尺齋因贈方士啟陳衛瞻二子二十二韻

雪夜讀賽岸亭遡源堂集率題其後

畱宿陳衛瞻易安書室口占以贈

○初春寄西澗上人

殘雪東臯盡田盤寒翠深所懷虛歲月之子遂飛沈夜水移琴興春風活道心蹇驢仍好在行向澗西尋

○拜意師墓

去年執別淸溪頭今年寂滅歸一丘塵中窮達徒相亂眼底存亡亦太浮古洞靑蘿春黯黯野田黃雀曉啾啾客長貧賤親知少容易潸然涕泗流

○就藏上人乞花木栽艸堂前戲效少陵體

茅齋敞開丘壑拱石徑曲遶芳菲稀熟知野興幾人得忍使春風轉眼歸

鵝兒艷艷輕黃吐鳳子茸茸淺碧開不信石屏南麓畔雜花小卉獨栽培

聞道紅香屬對桃攲斜畱影照溪毛肯憐僅落蕭條劇敢憚春鋤樹藝勞

海棠更倚斷坪西帶雨淩風一向低莫止畱連眾香國也應點染浣花溪

○寒食

廌靑山堂鄰澗阿應門白沙連碧莎亂山寒食落花路返照風磴樵人歌古意蕭然未泯滅春華好在毋蹉跎郤超遠趣不易得寂寂剡溪今若何

○上巳日龍泉寺看花作

禊事闌亭歇幽情野寺偏松雲橫一杖花雨灑諸天日午陽和足山深造化全百年渾遣興隨地得悠然

○秋分前一夕集五石瓠堂小飲剝栗因以秋分二字爲韻送別劉子東郊

藉促殘燈膝深譚劇未休俗情驚卓犖古意見綢繆酒咽長貧淚天歸短鬢秋鄴城煙艸合風雨滯應劉

震澤蒓何似漁陽栗舊聞望鄕仍寄食習隱未離羣歧路飛蓬熟淸愁遠夢分關河搖落候半是不歸云

○藏上人寄詩招遊西澗以事不果賦此卻寄

匡廬秀色田盤得亦有幽人繼遠公日暝龍蛇潛大壑天淸鸛鶴振秋風味齊甘苦休嘗舌心了方圓任鑿空枯寂年來晦蹤迹夕嵐朝翠共冥蒙

石路逶迆西澗西碧霄眞擬躡丹梯風煙百里裁相接雲水終年或竟迷落日孤筇頻佇立新詩幾葉任封題【上人題詩橡葉以寄】塵中老眼昏成瞀安得金鎞一借攜

管樂功名久不磨孤生天地鬢雙皤脫身願作無終隱好事休推有道科萬里東西蓬尙轉百年夙夜露仍多驊驑鶠雀都無著白水靑山柰汝何

○因藏公寄東澗開士

不染緇塵色吾師獨諱名道存山木脫心死谷云生更有忘機侶都無適俗情近聞新甃畢日日事茶鐺

○哭所知

百死惟天命千秋信苦吟灌夫徒尙气優孟絕無心莫更求完卵知應覆短衾靑燈風雪甚幽夢隔窮陰

子作巴猨哭長音塞雁聞異鄕誰料理行路致殷勤白日累臣罪黃沙志士墳泥塗無限淚沈痛一呼君

○天城寺

束髮牽世綱衰謝仍漂搖往迷泥塗步今回塵外鑣遣此殷憂況�值芳春朝靈區貢隈隩淨域棲寂漻飛軒面空翠丹壁摩靑霄肅肅山翟飛趯趯鼯鼠跳墖鈴語眞唄松雪灑驚飆萬化無端倪無生自逍遙委形誠斯須揮手謝松喬

○晚過天城寺看老梅【梅爲緒宗和尙植今歷三世八十餘年矣】

寒勒將舒蕊春蘇半槁根孤淸眞欲絕遲暮復何言幸與歲時久深叨封植煩低回對虛館山月共黃昏

○上方寺

獨隔層嵐迥今知細路深一時移耳目萬象變蕭森古拙居人服偏私造物心天門雙日月隨意自升沈

風磴殘云外虹梁瀑水西險愁巖石墮冷逼洞猨啼白日行如夢靑天瞰欲低上方信幽絕消得昔人題

○支離叟二松歌【在劍臺東予所名也】

物有奇偉每絕倫意想所及猶非眞乾坤乃有此松樹被髮狂叫驚天閽何如於此詭托根皴皮斑駁蒼龍鱗千年偪側忽怒伸媧石迸裂靑天痕風雷倒激鐵幹偃日月低蕩秋陰昏下有一株不盈尺連蜷夭矯蟠龍孫二者夫誰是化身伸縮大小眞有神諸松鵷鶱復鳳翥視此一切非其羣形神直追古蒼頡冠劍儼對荊靈均陰森不敢久相逼鬼物呵護如欲嗔委蛇卻下恣太息回首一峯沈亂雲

○盤泉

巖壑無定姿絪縕變淸旦勝因引紆步得趣成汗漫微暄解作近芳意甲坼先松丘郁蓊蔚蘭阪虛蔥蒨熒熒和景鮮活活激響亂偶逐巖下云遂及垂虹澗疊石紛阸塞飛流莽洄旋境遠神俱冥賞眞理獨見近服任公訓熟與海鷗玩盥手弄鯈魚遊心同伴奐

○自少林至西靜室

老鸛欬密林猛虎蹲伏莽黝黝亭午陰翏翏太空響曠懷無前期髙興肄獨往化城周大千維摩室方丈布毛證鳥窠【東鄰有僧常樹棲晝夜不下】妙諦飛龍象儻非水精域焉啟鴻荒想縱心以天遊六鑿罷相攘

○鯉石行

吾聞東海之鯉能變化湖山飛越惟須臾此石形狀苦神似往者毋乃眞巨魚怒目輪囷大於斗鼓鬐振鬣勢欲走倚峽猶飛失水心衝天直奮吞舟口慘淡風雲入顦顇土花石蘚空鱗次江湖何日得相忘螻蟻能無受其制陰潭秋雨沈沈急龍母叫嘯鮫人泣君不見朽瓜烏足何太神解化江魚與胡蝶

○指石行

田盤山中盡玄礪險怪離奇出思議柱師短杖慣冥摉披葛捫蘿親指示玉指一雙拄厓際渾融雕琢眞殊致夔魖辟易罔象藏半天揮拂雲霞墜或者牟尼初度時此是當時第一義我來睇視心郁紆良久摩挲古蒼翠安得力士移置神堯階區別忠佞無隱懷

○送別周西穆

神馬不受羈慈烏方告哀棲棲遠遊子握手長河隈縞衣照斑鬢色慘神不頹蕭索天雞翼磊砢豫章材淸超見眞摯簡易名理該空波漾返景歸棹行相催敢卹川塗別所念音塵乖身無雙飛翼送子以鄙辭東海還牧豕北山聊鑿壞毋滋陵陽泣璞玉愼所懷

○和劉東郊五石瓠堂夜坐懷西澗藏公

一雁叫云碧亂山今夜秋若無良夢寐何以對林丘虎气吹沙冷熒光拂水幽坐知燈火下也自憶玄州

○落葉

西風吹故林一葉一秋心生理或未盡暮愁相與深因知白髮者中有老懷侵獨立斜陽外君聽感倡音

○有所思

海門開返照煙景入蕭森秋艸晚猶綠相思深復深鹿盧沈寶气山鬼嘯窮陰白髮終貧病蒼茫天地心

○寄楊靑眉

情誼與君如雁行漂搖急爲定行藏一身投老乾坤窄八口熬饑日月長衰廢敢嫌吾道直孤貧端信友生良由來貨殖龍門傳別有深心寄慨慷

○墓祭作

三月十【脫有字】七日直先大人忌墓祭畢與客坐溪上客曰先公卽世後僕繼遊蜀至夔見村民哄簫鼓懸像祀諸社叩之則曰此蜀藩李公像也公大有造於我去之日遂於春秋社及我公初度日所在祀祝之迄於今語未竟雪涕對下嗚咽失聲嗟乎悲哉遺徳在人笑言莫覯華屋山丘所以灑西門之慟淚也夫

傷心此日墓門邊風樹銜悲廿四年食客尙能談往事蜀人眞不負生全采詩絕徼聞淳俗遺像千秋實異傳相對失聲同一哭峽雲蒲水兩茫然【墓在古曲逆蒲水出焉】

○暮春雨中備三侄以騎邀迎過宿其山莊

泥滑新莎路曲盤花飛曉水气淸寒棲遲苦厭常攲枕顧盻猶能一據鞍雨色欲淹春索莫馬蹄不限步艱難亦知癡叔癡應絕倒著山公醉後冠

○春郊雅集詩

丙午春三月會羣從子弟於北郭弘慈寺飲酒較射行樂也而哀生焉夫以叔向之賢鬼餒羊舌叔敖之貴厥息負薪所謂澤延五世河潤九里者非所聞乎𨿽然少長無故秩秩棣棣迄於今日謂非先烈誰敢任之各賦所懷用識一時

小集宜羣季春遊喜北陂一觴愁亦盡四矢晝能移晚日明皮鵠微風叫餓鴟將軍推善射不信數仍奇【先從父望坡公神射絕倫康熙初應選爲八旗第一恩賜優渥將命出鎭而卒】

柳碧關南路花飛郭外村時平邊候少寺古佛燈昏取醉忘衰病行歌有弟昆百年多聚散此會莫輕論

○乞米東鄰僧

起來煙火斷山廚乞米東鄰亦太迂龍樹久知離罣礙鹿門猶恨有妻孥古情質直忘賓主法界虛空滅有無一缽齋糧聊給日慈悲能濟範萊蕪

○孤村

一杖全吾道孤村見古風理看生育遂俗尙有無通瘠土民無逸山田歲不丰側身空谷底天意放愚公

○接插【接插果木也】

毋爲戀舊林別假一枝陰忽鑿自然理翻知造物心異根能作合非種莫相侵君看芝蘭室其中漸染深

○樹架

微生竟何托弱蔓引靑絲樹立徒悲汝扶持獨在玆雨深如欲泣風急謾相吹誰念南山柏孤撐性不移

○夏至又雨

不識皇天意空憐小麥秋眼穿看垤蟻心苦辧林鳩煙火遲方舉云霓濕未收腐儒甘餓死今日爲誰愁

○納涼

層陰延暮色秋水逼庭中云作他山雨蟬吟灌木風固知雙鬢薄且得寸心空浩蕩乾坤裏虛舟路不窮

○喜麥熟

野色開千頃炊煙起萬家夏衣饑不典邨酒薄能賒帝力信何有民生良可嗟無端種瓜叟起舞葛巾斜

○若水上人禁足東澗以詩寄我賦答

孤云隱見終無相野水東西不定方丈室風旛原自動諸天龍象儼成行塵沙障眼誰先覺羈紲牽人久異鄕禁足一時參妙悟眉間早示白毫芒

○詠山花

離立寧標異孤芳殊眾材秋山深夜雨臨水一枝開汝幸無名字猶防有折摧沅江香艸暮誰寄楚臣哀

○同西澗藏公重過野寺茗飲

搖落窮秋後山寒木葉深短笻乘野興緩步得幽尋只是他時事眞成隔世心再來陳迹掃孤磬起淸音

道侶時相見山翁許共過茗柯能悟入芥子有包羅影覆慈云暖香生忍艸多辯才今鈍拙無事怯維摩

不設禪�械茅庵擁碧沙狙公秋拾栗山鬼夜簪花虛白了無染寒陰半欲遮未能心轉物每到輒忘家

○觀村人刈稼

山村數家面山處屋茅不葺籬不補冬春槺核暫餬口有日桑陰閒臼杵秋風西疇熟新黍大兒轉碌碡小兒滌場圃老農伐薪婦轑釜里正跨驢來擊戶

○秋分日雨後盤僧致牡丹四本酬予書植諸新松之側羅羅淸疏映帶可目喜而賦之

腕底書成泣鬼神黃庭歷劫本猶眞乃翁捉筆非能事細雨分花實勝因生理敢希千樹橘醉鄕端藉數枝春白沙芳艸毋相污接洽新松好比鄰

○溟涬歌

山之蕩兮水之洄兮闃其同溟涬兮何羭之來予攘兮

○野步口號

暮山秋水澹橫姿拄杖乘閒野步遲淸響一聲崖栗墮笑看鼯鼠暗跳枝

○九日登東岡小女爲予簪花烹菊畱連竟日戲作

水色不敵漻天淸霜信欲逐涼飆生時當九日那易得興發一旦誰能繩次公淸狂醒亦作孝緒隱迹心兼並取復不遠他日侮憐我無已嬌兒情黃花碎擷插斑鬢苦菊細瀹吹破鐺野遊汗漫動成趣老態擁腫何庸憎鴻飛江海信寥闊鼎食鐘鼓徒鏗鍧忽焉遙岑下落日或恐陰壑來山精一樹一石神物附秋蛩秋鳥天和鳴蒼山白水幸自力天寒歲暮予汝憑

○冷子示關中友人贈詩且索予作賦此以贈

吾聞關中建瓴勢襟帶山河雄百二名賢大儒每挺出吾道蒼茫實攸寄崢嶸餘气未肯伏有時更出英雄輩多君壯年多壯遊錦囊古劍臨淸潛一康三李假光怪【李顒字仲孚專理學世以夫子稱之李因篤字天生李柏字雪木又號太白山人康乃心字孟謀皆工詩古文辭關中爲之諺曰關中三李不如一康】太華終南泄靈祕我行海內十有八老馬風塵消故智迄今關雁起秋風把酒危樓輒西睇

○西寧令洪時懋見過賦贈

衰廢勿復道寸心懷國恩相逢無厚薄努力盡深言沙磧黔黎苦邊城風俗惇君如敷徳化撫字莫辭煩

○立春日夜冷吉臣招飲

相看落落無交親相賞由來自有眞尺幅定傳千古迹醇醪能醉獨醒人家迷碧海萍蹤眇路失金門雪鬢勻明月寒燈同此夜老懷約略受春新

○訊天城寺梅信兼柬藏公

山寺老梅近何似昔年逋客記幽尋相逢一喚春愁醒自許能知古意深驢背風塵將寸柬夜來冰雪攪離心藏公獨具眞情性幾繞寒香作野吟

○山莊對雪

片月落寒白微風生近林不知侵曉雪已壓四山深太素還羣有虛靈見寸心丘琴盡淸散一弄水龍吟

○詠史五絕句

八百諸侯自會同戎車載主白旄東海濱二老嗟安在薇蕨靑靑暮雨中

風掃寒云紫塞開長城雪後白成堆自傷老眼昏尢甚疑是秦人骨未灰

白馬雕弓气岸然秋風射虎南山邊匈奴十萬愁飛將愼莫相逢醉尉前

鄴城煙艸鎭漫漫兄弟操戈六郡殘不信盧龍古邊塞一時有路入烏丸

漁陽羯鼓聲慘淒一曲霓裳萬馬嘶剩有劍門西嶺雪年年常待翠華西

○招同藏公過萬松寺看牡丹作

春艸弄芳色相思欲何言孤琴不成調脫身尋丘園新新無已時遲莫將誰援火傳薪指窮玆理如所宣軟吹起客心問彼塵外緣何以契道懷棼雜或不牽行歌入沕穆杖笠任後先眞境匪遠趣隈隩金繩懸寶華湛琉璃白日麗輕煙翠鳥試翾飛威鳳稍低鶱諸相固紛糅繄誰得其原妙香粹無著暢悟無生前

○詠法藏寺古松

造物無餘力孤生此物奇鉤盤容一騁局促殆相持骨聳靑麟角斑叢赤豹皮雷聲如解作龍戰不披靡勢薄秋空黑根蟠大壑危長風有時下萬里爲之吹孔蓋邀天步【松嘗爲聖祖所賞】金銅助佛儀介龜終解甲靈怪亦何爲【初寺僧欲建屋將伐之夜夢客曰捨此久矣柰何趣吾行僧異之得不伐後卒建屋斬數幹虧其全體云】

○牧牛精舍成同人落之【用少陵韻】

近期除物役寧敢背詩書吾道無歧路微生托此廬白頭消日月眞意會禽魚何似辟支老初爲樹下居

○聞石東溪昆季遠辱過訪東溪疾作而返賦此志謝

靑山白髮兩如何一室乾坤獨寤歌野老一甘成寂寞巾車不信有經過魚龍異數文章在【時東溪會闈不第】貧賤侵人感激多病起秋風重相訪濁醪亦足慰蹉跎

○三泉寺

此地經臨幾劫灰日髙鳥鼠徧香臺橫陳灌木誰親植無賴黃花春自開老衲忘情人事廢亂泉如語客心哀暮山颯颯飄風雨不見明昌射獵回【寺有金人碑記章宗秋獵事】

○漫興

幽意復誰知斜陽杖一枝好山存古色荒稼給生資蠖屈淸貧得雞棲老病宜寸心殊不折陡健日裁詩

○初秋涼風颯然漫述

衡蓽蕭然迥乾坤秋水中鳴蟬爭落日嘉樹集淸風卽事從幽討因心合大同小山云露白好植桂花叢

○七月六日雨三章

丰隆鞭龍龍疾走驚風劃裂土囊口黑雲如盤壓戶牖一夕四山萬牛吼疏燈熒熒坐相守嬌兒宛轉不離母西成禾黍復及期於嗟蒼天將爾爲

窗穿片白天欲旦開門鄰比相呼喚檐攲屋漏各零亂頹墻卻壅人徑斷破衾斗粟夜來換柴薪沾濕何由爨羣兒長竿向水汀戲拈蛛网捎蜻蜓

大河折南洲轉北突兀莊前走巨石合抱之樹竟安擲四松拔根良可惜棲苴瘣木爭狼籍陵谷由來輕變革縣南村落得幾戶明日城中賣老牯

○螢火

小智吾憐汝通幽解避明尙多淸夜影卻受世間名一水湛天白疏星絕漢行莎雞兼促織相與寄微生

○十二樂秋辭【有小序】

四序代母時物疊備然所以逸心志暢耳目者於秋尢裕作樂秋辭

廌靑山中秋雨足秋風蕭蕭被林麓先登早秫次登谷老農滌場顏色喜飽飯今冬到妻子

園桃累累棗垂垂長竿躑躅跳羣兒竅鑿未盡時天機石牀陰陰枕古樹簪花夢作兒時舞

豆花蒙密薤葉肥康瓠竟上鄰家籬小園抱甕能灌畦庾郎淸貧復何屈每食盤飧二十七

鹿皮之翁擁腫余牧牛精舍方鄰虛【鄰虛塵見楞嚴經】香鑪茗盌同安舒刳心楞嚴契妙理不離一切根塵是

山僧在山便山處絺衣麤疏杖手拄云心無著鶴貌古偶爾相過啜新茗指看月倒秋潭影

奚肩壺盧客戴笠蹇驢輕快風習習云捲波流迹誰躡靑溪蒙茸石嶄巖北山之北南山南

風廊稺女工擁篲阿母桑戶勤補綴淫心捨力知相戒一燈入夜話秋雨燈底陰虫亦爾汝

日來竭蹶官糧完裏胥不到雞豚安大男小女同歡言西鄰餉黍東饋瓜疊爲賓主如一家

溪南偶逢桑薴翁白墮酌予尊且空盤礡白石蔭長松盧胡一笑人不會豈必齊諧裁誌怪

村樵入云不見云芒鞵囓入靑苔痕小髻插花肩負薪戒子勿深深有虎叉手告予有老母

荒陂無人秋艸逼輕霞反射西樹黑牧唱風吹下巖側村女如識柴門路羣雞飛上山樗樹

石坳甾嶷數椽屋麏麚宿場鼪緣木天如相予玉反璞隱侯之拜非吾徒遊魚潑潑忘江湖

○溪上

客心窅然注秋水恰相關取適忘趨捨無人自往還歲時芳艸暮江海白鷗閒獨有髙天月相期在一灣

○獨遊石塘峪

每愛盤空曲白雲深復深誰爲髙士傳不識古人心絕迹許長往好山惟獨尋一瓢毋我慁天籟在風林

○小園口號

靜理入閒趣方知天地功栗皺開夜雨豆莢喜秋風不死身從老安貧養已丰平生狷介志汨沒寂寥中

○贈醫者

幾載懸壺汝南巿伊人玩世而濟世笑口何妨數解頤仁心不卹九折臂丈夫相賞自有眞白鷗黃鵠誰能馴長鑱劚破寒云色予亦南山采藥人

○雪夜同藏上人宿云公房

車馬各有歸累累獨焉寄重陰逼短景莊馗凜寒吹紆步造荒寂稍稍林鳥萃蘭若不受喧琉璃瑩昏翳云公白業者慧珠方內閟握手各歡然龕燈照心契詩寫秋冰淸雪雜軟語細嚴警謝遠柝孤僧宣夜唄境遠浮漚輕理足獘屣贅止托良自已於焉增嘆喟

○寒夜石東村畱宿東村村捨

孤鴻翅垂老蛟蟄暮天蒼莽驚飆急時輩相逢齟齬多南轅北轍寧相及促膝東村村夜長愛客偏論上下牀感君意气爲君舞喔喔雞啼木末霜

○有懷藏公

本色行眞意吾師得自然了無一物在不異眾人前世路老猶梗心燈默已傳客魂常自怪動落法云邊

○山居雜詠五首

雙塢人煙外蕭蕭松雪翻老農今日事古色數家村鵝鴨通前浦豺狼到小園何須不來往鄰里數相存

半尺靑溪水滄浪或在玆艸香回蛺蜨沙迥宿鸕鶿白髮悔他日淸流信此時虛舟吾意得飄蕩更何之

一雨柴門路紛然掩碧莎澹懷隨老至小隱畏人多澤雉安微分酰雞有太和寄聲舊朋好莫復笑蹉跎

峣山﹖角南山口參差晚稼陳誰知荷鋤者不是帶經人天地容歸老妻孥恕食貧秋風看近在紅稻一嘗新

耳目都無事空山貢寂寥飛生時探鷇稚子日承蜩蒼莽情焉薄胚渾器不雕初非事髙尙於以永今朝

○晴晴【立秋前一日】

閒色開金碧空山受夕暉秋心先候得天意放晴微老去餘霜鬢歸來此亦衣暮途規海運誰見一鵬飛

○晚看秋山紅樹

誰擘珊瑚樹枝枝出海云鑪錘眞宰在圖畫鬼工分白水開虛照靑山設閒文所悲搖落近倚杖及斜曛

○雨後病起赴鄰家飲

霜樹爭開錦秋沙不惹泥病翻嫌伏枕晴卽樂扶藜理得形原贅機忘物已齊鄰家邀痛飲醉影恣東西

○泛舟東郭觀打魚晚直雨

蒙气變蕭晨秋垌森萬象捨策理扁舟容與淳﹖﹖罔瀁肅殺順金侯佃魚快心賞鱣鮪連玆烏次第麗予网初焉亂蘋藻歘吸淩菇蔣犗餌何足投蛟龍羣震蕩竭澤義所妨忘筌理寧爽凝陰盛亭午寒雨灑莽蒼生煙覆縠波中流戛蘭槳涵虛納澄照抱寂應空響卓彼赤水遊眷焉懷象罔

○十月二十有八日夜集石東村咫尺齋因贈方士啟陳衛瞻二子二十二韻

隙地乾坤迥微陽艸木衰猥承朱履倒旋報白駒維東郭襟歡接茭亭食允宜一枝巢並寄十笏榻分移酒熟詞靡隱燈昏坐入危神龍吟下澤鬼物瞰空墀汶汶�塵辟京京宿盧墮側同君子席樂觀主人儀有美稱聯璧孤標準一葵奔趨瞠且後羈旅傲難羈縹帙深紬繹靑囊妙指撝極臻窮奧窔宏檻抉藩籬毛薛誰方駕班揚固等夷徳全身在野識密字搜奇【衛瞻精岐黃術衛山啟集十三【脫經字】字類故云】達士能通俗髙懷轉卽卑曲鍼慚見受方枘嘅安施廣廢叢呵叱酈狂易詆欺世情嗤古處天意試長饑計拙蒙徒擊年侵節苦持風塵余獨立肝膽積無私故舊嗟何托平生重所知千秋惟此夕吾道實憑玆

○雪夜讀賽岸亭遡源堂集率題其後

劉靑枝鍾酇湖卓犖傲岸相枝梧淸詞奧語與世殊白日鞭撻神靈驅先後相逢京雒道交口誇余岸亭好微官罷斥役不除貧骨支離學深造幾回物色驅羸馬風塵一面天難假鼠肝虫臂奄忽陳神都气索淪風雅寒燈夜雪天寂寥殘編在簏光怪搖繁聲促節心離騷郁爲變徵行金飊銛刀解牛肯綮中古澑滴石觚稜凹千秋此道許神遇誰謂一日無知交嗚呼隱微感倡隨所遭鷽鳩威鳳同啁嘐

○畱宿陳衛瞻易安書室口占以贈

甲第崢嶸在蝸廬膝易安夜霜神驥立秋水白鷗寒薊訓爭相接韓康竊自完過從能不厭移榻罄淸歡

燈影深簾閟鑪香裛細勻玄言時一中交道莫輕論瑣事侵殘歲芳筵醉野人鳳雛君已得便足慰淸貧

含中集卷三

●含中集卷四

廌靑山人李鍇著

詩﹝三﹞

◆詩﹝三﹞◆

涉雪行

雪夜聽抱光彈塗山古操

破箑嘆

雨後西軒夜酌

詠山堂牡丹

黔石圖歌

暮春陳橘洲過五石瓠堂會若水上人至淸華激射喜而有贈時予將偕若公入田盤而橘洲有志未果云

秋初過陳橘洲有作

溥元五侄寄藤杖卻寄

山樓對雨卻寄京國諸同人

登樓

獨遊

石塘峪

八月十一日夜坐月

課僮獲稻石塘冒雨歸蘿莊作

構屋石塘峪漫成五首

雪

七益詩

正月十有四日桐公至自普陀因同藏上人畱宿蕭齋分賦得分字

得次女瀘川信卻寄三首

夏日山居卽事書懷三首

雨後觀倒影潭

同藏上人避熱倒影潭

和答陳石閭三首

平谷縣南樓晚眺

杪秋雜感

殺虎行

初秋晚坐新亭詠懷

贈東竺極上人

秋日同藏師若師息亭雅集分賦

倒影潭聽藏公彈琴因懷抱光子

薊門懷古

秋日謁軒皇廟

寓居廣化寺作

移寓又作

畱宿友人易安書屋

劉東郊來自廣陵喜贈

虎子行贈石君東村

立春後一日集飲範蘭亭佛籟軒

妖夢行哭東郊劉子

擬古樂府五首同石閭作

饑嚙槽

秋笛

出師

江東愼行師擬止石堂因署曰梅子塢且贈以詩時又五月十有四日

雨中口號

喜範蘭亭至

漢隸十帖歌寄陳不其

滅蜂行戲作

畱宿梅子塢

射雉行

與藏師野步遂之東嶺采蕨不得

藏師餉予山豆苗詩以紀之

過山寺聽僧說金剛經義

城南行贈金雨山

送範子棄宅入山

寄答愼上人

鄂爾渾

癸丑元日柬藏公兼報石範二君消息

差喜

臨水

隱幾

石東村見寄以詩賦答

寄懷陳橘洲

秋望

幽棲

石壁下看秋海棠作

長至前一日同人集睫巢艸堂作

贈華相野

八月接東村書聞遂移居盤陽以詩代柬贈答

夜宿耳山山廈

醉紅亭秋望

贈李雄李庫兄弟

村夜

野望

呈曉亭少司農宗侯廿六韻

宿心上人房因贈

移居

巿上聽人鼓瑟

新秋席上作

秋風辭

送別若公南遊

寓西澗藏師竟赴千像寺齋孤遊澗中竟日有作

展眺

坐仙人橋望西峯紅樹

散步石堂

題射潮圖

寄懷若水上人

聞雁

秋艸

兔絲

春風酒

洞庭秋月行

射雉兒

○涉雪行

正月九日同石東村藏上人宿陳衛瞻易安書屋翼日雪大作會朱抱光曁東村長君至東村遂復招邀還郭東村捨作涉雪行

春城曉雪何霏霏朝官玉珂聲不遲二三君子擁衾臥天其或與吾儕私陳遵好客好不已割鮮切鱠重逶迆僕夫從容理短策我馬旣秣牽載脂野心貍與淸曠接謝此城巿還郊圻翩翩公子攜佳兒石麟風度尢岐嶷襜褕殷紅白馬白五陵誰敢誇輕肥朱君閒雅鶴氅披倉頭肩聳淸琴隨瀏瀏天風灑松雪好事往已傳雷威中有古徳殊淸羸蕭蕭獨鶴藏山師空機遠趣日領接路滑無若蒼天爲鍇也擁腫眞狂癡鶡冠伏軾常雞棲無終髙躅豈終繼野谷實與愚公宜酒徒任達材不羈動止不與常人齊行歌參差向幽仄寒雀饑遶車輪飛孤村小落絕人迹淺塘枯柳橫天機此時六合入太素空明一片靑玻瓈如此不樂將安歸老去相逢能幾回

○雪夜聽抱光彈塗山古操

玉軫髙緪冰蠶絲成連能事君庶幾神明內肅气息微燈靑雪白情遠移淵淵勤徳古響稽玄圭繡服靈依稀龍蛇蟄伏江漢迥【迥﹕回】側身南望長嗟咨

○破箑嘆

破箑制自誰闕略虧半月君恩詎不懷想見涼風發微音謝衣裏判然隔胡越上有相思字痕深字不滅已矣長棄捐秋水沅湘闊

○雨後西軒夜酌

雨意報闌珊歸云幾片殘月淸今夕景天復暮春寒虛聞增深悔衰情滅宿歡濁醪曾不飲一涉醉鄕寬

○詠山堂牡丹

寶欄倦矜春素景回靑蕪金縷錯纖葇水碧承輕拊玉立初亭亭�態紛自如縠云曳春江窅渺一何疏湘靈尙皖潔洛女流丰腴莊色洗妖淫芳香爛吹噓流光旣雲暮孤趣寧自殊沃若桃李花先春遂榮敷

○黔石圖歌【有序】

初先大夫以黔臬從軍事平載一石歸髙三尺似龕趾聳玉筍二絲纏縷結洞達全體受水則碧苔紛羅寒淨澹穆奇品也嘗愛玩之旣而宦遊去石遂廢及歸復理之以娛老乃二筍折矣無祿先大夫卽世予小子方僕僕作牛馬走石又廢歲壬辰予徙潞�致之貯以五尺盎石遭洗剔古斑鱗鱗亦若沾沾而自喜者久之客索盎去石又廢越三年己酉再得小盎貯石小齋南相與共晨夕而幽感生焉嗟呼先大夫於平國之頃貨貝山積委而不顧乃於荒榛密箐中掇拾此君而素業長物今亦惟此君在緬憶遺風涕泣淫淫下矣且石者一物耳所主者一氏耳而變遷倐忽興廢寄焉又可嘅已爰屬冷君吉臣爲之圖且系以歌匪石是識識先徳也

雷霆劃然轟鬼蜮明珠翠羽紛狼藉輕車薏苡莫相亂歸帆惟載黔陽石石腹谺張顚蓋攲靈竇紆回通絡脈屹立三尺具孤介神韻古穆骨羸瘠兒時摩挲弄寒碧老大爬羅還抉剔可憐興替凡幾回五十年中事歷歷比鄰冷君東海秀揮灑天風動潮汐林離紙上如有聲走筆爲我旋貌得濃陰沈黛召秋气匯爲風雨天深墨是時主客意震竦豎塵微笑藏公貊【時武林楊子盤僧藏山在座】嗚呼庭前幾上雙拱璧幸不相離常寶惜平泉醒酒非所識

○暮春陳橘洲過五石瓠堂會若水上人至淸華激射喜而有贈時予將偕若公入田盤而橘洲有志未果云

束髮重交遊落落悲素守荒塗矩跬步局蹙驚蓬走天風吹所知粲然羅戶牖所知問爲誰二三同心友矯矯太丘裔風華擅瓊玖淸暢發髙言岱華眇培塿若師漢川逸止水崇虛受如意獲寶珠陀羅悟金手空機時晏陳實理恣緩扣囂塵庶蕩滌柴柵一擊掊杖策隨支公明發就南畝離合無常期春云獨回首

○秋初過陳橘洲有作

秋水連沙雨衡門且蹔臨愁兼芳艸暮迹混白鷗深交道看前輩文章見古心尹班投契舊不厭屢招尋

○溥元五侄寄藤杖卻寄

正欲秋山去蒼藤寄此時老夫何所賴一物見深知野步踰規矩閒心混險夷淸秋天地肅寒翠入支頤

○山樓對雨卻寄京國諸同人

古情脈脈終何極老鬢蕭蕭不耐秋八月關河橫暮色四山風雨入危樓殘書過眼愁深解荒稼侵寒任晚收好我故人休系念知吾身世付虛舟

○登樓

落日登樓意滄州萬里遙云陰冥屈蠖風勢側盤鵰俗物毋相亂秋山肯見招寒蕪橫暝色抱膝得無聊

○獨遊

孤鶴寄天地曠然江海心偶遊碧雲影遂入靑嵐深所得憺已足此身閒至今君聽幽澗水不作隴頭音

○石塘峪

孤策狎淸曠蕭晨紆遠步坦懷足虛受延接生妙悟復嶺抱重岡奇構見回互石豁白雲屯巖張流水住人迹闃云滅殘村寄深處敗垣立缺齒老屋飽撐柱臼冷肥虫﹖遺穴場荒射幹赴山田久污萊依稀辧樵路緬彼巖棲人白骨委丘墓情專理豈敓火傳薪偶傅搴蓬啟長嘆蒼蒼夕陽暮

○八月十一日夜坐月

風壑消羣籟月明淸露漙無言重捲幔危坐一憑闌秋水乾坤白冰壺艸木寒百年疏鬢影回首卻愁看

○課僮獲稻石塘冒雨歸蘿莊作

倉【倉﹕傖】父磨鐮淸冷溪深山晚稻收新菑主人攜瓢奚負米田家作苦勞佚齊白沙紅樹不辭遠山煙水气潛相資晦明呼吸生變態巖雨淅瀝吹涼颸泠泠空響泛淸聽寒蛩暮雀咽不啼滑苔古磴有蹉跌淺艸仄阪無污泥短蓑輕笠便利見拄杖亦足扶傾危少年江海累行役汗漫今得平生奇歸來妻孥笑沾濕翻羹未足窺吾私石樓倚嘯暝云合山空木落孤鴻飛

○構屋石塘峪漫成五首

更鑿雲林僻端令世事遺古心棲沕穆遠迹擅幽奇髙水循循落空天渾渾垂一峯危立處新結小茅茨

叢苞相倚薄樵徑曲裁通鹿叫寒巖雨鷹翻絕壁風謾言靑鳥使或有紫芝翁頭白沈冥意吾將屬此中

昔年空翠裏蕭索幾人居瑣瑣虫沙變悠悠日月除石崩蹊又攺泉壅窟重疏記取田盤老今爲寄籍初

春水看龍變秋風有鶴鳴虛懷依妙道晚節愼平生塢仄從云臥田荒費火耕鑿壞猶贅事自不系浮名

客屐經過處應迷此一方陰崖纏雨气午日動朝光山鬼來爭席溪禽不亂行夷歌君且聽髣髴古滄浪

○雪

荒雞不啼樵唱歇開門千山萬山雪空天追琢玉淸澈枯林古石寒轇轕屋茅頹唐脊半缺山童綆汲井泉冽穿屨行吟客孤絕黃鵠東來啄冰窟

○七益詩【有序】

昔顏光祿五君詠摛華標美各當其趣𨿽曰同情世代別矣不佞屬者親炙數君芳蘭之襲準古爲多心焉幸之作七益詩

那舍人愼修

吳纂修晚亭

石國學東村

陳州佐橘洲兄弟

陳道人衛瞻

朱居士抱光

西澗開士藏山

﹟那舍人愼修

北陸極窮陰微云晚凝沍昭然剝復際靑燈結良晤曰善匪外來聞義由積著韞玉折方流疏麻建直度孤節諒不移雪霰亦已屢流議駭所遭維皇眷深顧生植憂患叢暄回閉藏固明兩屬休時終焉令名樹

﹟吳纂修晚亭

黃鵠翩然飛六翮自修整秋風振廣漠江湖樂淸迥龍儀格精妙象緯窮彪炳自結耨野知端殊掃門請金閨籍晚通蘭臺筆新秉云蒸示鴻業川竭昭深警下風邈焉承裴回獨引領

﹟石國學東村

靡靡平樂習華侈相崇髙幽蘭芳意別神劍精芒韜風煙掃遺迹築館鄰近郊微吟弄篇翰綆汲古興遙方沼延素月虛亭會涼飆佳期肯云曠勝引時招邀授餐聯日夕縶駒竭場苗顧予悲觸藩趦趄良告勞廢瑟奏深堂節應宮角調將無葉公好坐使塵淸標

﹟陳州佐橘洲兄弟

濟濟海城彥夙著珣瑉稱渥窪賤孤騁鸑鷟矜雙鳴豁此塵外襟蘊結初古情荒塗析蒙密絕響尋鏗鍧揮穎傳三倉撫幾擁百城銛力無畱割亂絲何牽縈育玆千里材繼踵輿歌淸

﹟陳道人衛瞻

五石不可煉三芝復誰采每生惑未祛徒勞望瀛海夫君秉道器一致通恢恑斗室雜衝衢泠然脫塵滓靈藥匪外求珠宮敷玉蘂松菌堅脆殊頹顏侵壯齒天和能飲人傾陽駐殘晷奚必禦飛龍遙從羨門子

﹟朱居士抱光

素質萃精純懇懇復款款楚璞謝追琢湘筠辦髙簡時髦而古趨斯人希在眼岐路𨿽多岐復之則不遠一擊儻不中蒼鷹瞥然返折節專事尙三冬戶云鍵詠歌先王風彈琴助遊衍宣尼如可作深思寄狂狷

﹟西澗開士藏山

明星何爛如滿月湛虛白根形木訥中妙相不可測藕絲擢污泥況在水精域溪云了變滅松風叩空寂時聞迦陵音鷇鳴一諠然二鄣方拄中對之輒冰釋

○正月十有四日桐公至自普陀因同藏上人畱宿蕭齋分賦得分字

離立聯雙鶴孤飛掣斷雲蓬茅忘簡略故舊接殷勤海色三衣見蘭香四座分踏燈歌歇未明月照同羣

○得次女瀘川信卻寄三首

遠隔三年面今朝萬里書夜猨巴峽苦秋鴈合江疏作婦勤毋卹思親病可除天涯小侍女相伴意何如

杜母謳歌處兒今復滯畱云深諸葛廟花亞錦官樓文物移新俗江山似昔遊存亡兩不見淒惻淚長流

敢望生豚子猶能隱鹿門軒墀鄰虎豹衣食仰乾坤白髮窮愁豁靑山病骨存歸帆如果發先到薜蘿村

○夏日山居卽事書懷三首

村徑通荒寂悠哉此一隅晚涼移暑濕空翠落虛無山意完深境天然畀老夫君看黃雀思自與白鷗殊

沙平時薙艸石冷重移苔野蜨忘人面山禽覆茗杯地偏羣動寂偶喪百愁開云露髙寒表樗楡育不材

艸木區萌遂禽虫乳孳多獨吟還自放晚起且誰何鄰里稀相接樵蘇也不過贅疣容聖世敢復恨蹉跎

○雨後觀倒影潭

每愛空潭水匉訇出郁盤喧流能入靜躁勢轉增寒未失和柔性誰窮激怒端乾坤夷險事云外側身看

○同藏上人避熱倒影潭

靑天豈或生十烏蘊隆欲逼林巒枯畏暑何處暑可逋澄潭壁罅開冰壺白雲翻空碧沙湛表裏洞澈頗黎鋪新苔落花工綺錯輕鯈小鮚符中孚老僧磅礡露頂顱赤腳大叫醒狂奴雙厓散迸鮫人珠金膏水碧何所須鐵网擺落紅珊瑚深喜此地炎蒸無不惟炎蒸無樂饑亦足終吾徒

○和答陳石閭三首

蒼莽秋風落淒其楚客悲卜居多齟齬寄食有胥靡朱瑟蒙塵网淸冰瑩藕絲龍蛇君不見吾道屬逶迆

閒館莓苔合經今限短垣雄鷄蘄斷尾芳艸怨當門萋斐知何意顚危見所存明時天廣大無事泣煩冤

風雅黃初後誰知此道難時趨嘗折角絕詣早登壇同�慚深予新詩忍細看文章疑鬼物容易致泥蟠

○平谷縣南樓晚眺

垂老臨髙可若何百年彊半付蹉跎寒云直接盧龍塞古水裁存獨樂河【水經注泃水出右北平無終縣西北白楊谷西北流徑平谷縣西南流�樂水入焉】晚色關山疲馬在淸秋天地斷鴻多孤城寥落煙霜冷扶杖南樓一蹔過

○杪秋雜感

平居撫今昔幽感惻心魂遺澤彌梁楚淸操著子孫園廬聊僦止饘粥彊圖存三十年中事淒涼莫重論

每作西南望沾襟涕泗斑秋心懸博水風木拱堯山【博水堯山並在古曲逆先塋在焉】誰策遺經美空存賜服殷傳�舊祠廟猶祀峽雲間

才拙官宜罷家貧子亦無生涯違左計迂步狎泥塗落落余今日悠悠此丈夫愁邊霜葉脫獨立一長吁

○殺虎行

握折刀揮缺斧山傖三五能殺虎爪牙犀利皮斑斕乳虎之怒良可幹南山日夕羊牛下牧笛孤吹行路難

○初秋晚坐新亭詠懷

眾艸抽柔心髙云變新色靜惟所憑功敷展殊莫測素商易朱明金气先驅亟蕭蕭叢莽振翏翏虛谷滌大化寧異權盛理欲誰抑通蔽無蕭【蕭﹕易】力迷順有失得席蔭空亭陰予景庶終息

○贈東竺極上人

廌峯古翠何絪縕惟與東竺爲比鄰羣松龍立石虎蹲厥水甘冽壤黑墳庵摩羅果宜時珍秋實萬顆瑪瑙勻上人髙悟忘我人勇猛之性堅剛身一毛剎見虛空新【上人攺創新址鑿山疏水厥功爲多】琉璃映徹淨妙陳寶絲网綴何紛紜精藍歲時供米薪腰包肩擔接眾勤法用平等齊富貧世如師者今罕聞神珠在衣寧卒泯忍艸三嗅余幽芬

○秋日同藏師若師息亭雅集分賦【得萬字】

蓬累恣孤行法幢許雙建世我寧殊塗邂逅塵坌遠道協背膺合吐納符一券丘琴弄淸響茗柯味余善穆穆山橫秋肅肅風吹萬嘉遊匪素期遁迹果初願息心歡有徒終焉得無悶

○倒影潭聽藏公彈琴因懷抱光子

天籟溢靑冥風潭灑翠屏誰知七弦上空響亦泠泠金石應諸節蒿蓬振百靈平生耽古調惟向二君聽

○薊門懷古

碣石

孤竹

漁陽

北平

盧龍

﹟碣石

長淮直接大河衝無數堤防日夜供瓠子幾勞沈璧馬烝黎時復餧蛇龍九河震蕩淪初迹四載胼胝憶舊庸日落海門還倚杖每從碣石認堯封

﹟孤竹

亦知天眷已西臨獨信民彜待力任叩馬責難君父義采薇之死弟兄心漆書舊簡淸風在艸蔓荒祠古色深歷歷遺歌著仁暴不勝淒絕一長吟

﹟漁陽

漁陽古郡接邊陲張郭循良舊所推再見炎靈開艸昧頓令編戶起瘡痍桑麻夜雨新畬辟鼓角秋風故壘夷何地巖疆稱重寄從來民命系安危

﹟北平

故李將軍猿臂奇能墮紀律老行師數臨沙漠終無當一躓泥塗亦可悲避舍磧中傳姓氏封侯戲下後偏裨北平此日秋風落更有飄零哭數奇

﹟盧龍

無終山翠鎭縈紆亂世眞宜聚族居深喜漁樵時往復不知宗社日淪胥戎車自足通荒塞束帛何煩及獘廬尙有野人尋隱迹石梁云壑莽成墟

○秋日謁軒皇廟

土徳承炎統雷光兆斗樞帝鴻開寶歷少典擴皇圖蕩滌乾坤色昭回日月模窟巢淳古辟軌物嗣王趨聖實推先覺天方剖眾愚道隆九紀著政洽八荒蘇襄野曾紆駕凶黎敢後誅應龍披毒霧牧馬諭迷塗俛仰尋姬水傳聞異鼎湖一丘純質見百尺此厓孤神鬼呵虛殿山河拱舊都溯時繩契遠徵俗禮文敷畫壁訛虫鳥靈旗蕩虎貙樹聲商或奏云意白仍鋪歲享勞耆叟秋風拜匹夫載尋陶鑄迹妙緒啟唐虞

○寓居廣化寺作

愁向飛蓬問故根寒云喬木獨傷魂夕陽自照烏衣巷細路裁通祇樹園入耳淸鐘時起滅避人棲鴿尙飛翻騎驢謾作西州哭零落於今不可言

○移寓又作

病起身何托天寒寓又移蟄虫振冬戶宿鳥落風枝贅物辜生徳畸人賴聖時寢丘遺產盡誰念叔敖兒

○畱宿友人易安書屋

客自無歸處長安路不迷偶然畱半榻便已足羈棲說劍神尢王論文鬼欲啼朔風吹敗葉無事日東西

○劉東郊來自廣陵喜贈

羈旅淸江曲優遊大壑前五年如一瞬斑鬢映華顚古劍潛蛟泣新雛小鳳翾【劉君年六十初舉丈夫子】六朝遺迹泯又得子山傳【劉有金陵覽古諸作髙簡入妙】

○虎子行贈石君東村

君家虎子蔚豹文短小精悍驕不馴問年裁及齠毀新方頤闊顙骨肉勻電光疾閃雙瞳神輕貂插帽玉琢帶窄靿靴跐天街塵番刀快割不肯離璁珩觿韘徒橫陳北山之石維四鈞兀然髙廣半及身有時斜睨一笑申雙拳龍攫胯虎蹲寶鼎足舉山拔根觀者咋舌賓客笑羣兒懾伏咸逡巡君不見朱絲修長斷復續系頸累累古相屬天生此兒必有爲姑墨龜玆其蚤服

○立春後一日集飲範蘭亭佛籟軒

卓立維公子招邀及老夫春風善披拂衰艸不荒蕪一邑圍煙水髙齋入畫圖醉深靈籟起略掃客塵無

○妖夢行哭東郊劉子【有序】

壬子正月十日之夜予夢東郊死覺而怪之翼日乙巳東郊果暴卒於旅次嗟乎天生劉君果何爲也懷才負气而終老不偶暴骨殊鄕首丘莫正何其酷也

靑滋山人漢王孫產古楚地今吳門秋心古貌凜然具灩澦之水瀟湘云雄才跨陵鄴都客自許卓犖能偏人少年客遊老不返負笈歷徧天涯春江濤海色攬欲盡裋褐飽掬京華塵低佪趙魏區瀏覽咸陽道探索邯鄲戰伐危蕩磨太華陰陽老【所著有臯蘭集太半紀遊歷而登太華詩尢雄沈】鳳臺牛首煙雨秋歸去更作金陵遊酒酣放筆眞宰赴國殤山鬼啼陰幽君年六十舉一子三載盈盈限秋水故鄕不歸歸異鄕人生有情寧樂此【東郊晚歸舉一子復出遊廣陵三年不返而北上】秋山友人遺尺書報君白首來京都玄州十月一把臂惆悵垂老猶饑驅短日迫虞淵不得駐斯須淸冰寒迸玉壺碎霹靂駭震丘琴枯憶與君訂交乃在庚子冬驚飆振霜原安能定飛蓬中間離合經一紀壯齒亦復成衰翁昨夜昏燈入妖夢先期死友精誠動素車白馬城東來失聲一拍成悲慟天靑月凍風淒淒嚴霜古瓦鵂鶹啼孤魂熒熒夕幾逝江云燕樹增迷離老妻向衰暮嬌兒方孩提可憐煢獨誰依棲新詩簡練齊杜陵壬子況復同年生君當休明彼昏亂生死遭遇何同情皇天獨畀身後名嗚呼皇天獨畀身後名

○擬古樂府五首同石閭作

短歌行

思公子

邊笳曲

燕歌行

雉子斑

﹟短歌行

野蒿上參天荼薺稱聖賢枯桑何蕭蕭飄風不崇朝世短裁瞬息夜長愁莫極生年或欲引藥石不可準綴石絲且斷薀熱魚自爛黃雀鳴復飛毋爲人所哀

﹟思公子

枯枿求新苔斥鹵望芳艸東風過殘春脈脈傷懷抱策我假牽我脂飛龍蜿蜿黃金旗夢中識路覺後疑孤云遙裔天一涯我夢夢君君不知黃姑織女長相思

﹟邊笳曲

胡霜作苦風作酸黃蘆捲葉吹夜闌牙旗蕭蕭堠火死萬馬回首雲中看寄語甌脫兒邊笳且莫吹朝來鏖戰臯蘭北入耳軍心有別離

﹟燕歌行

巿中年少輕去畱愛騎白馬錦傅韝鳴珂朝驅平樂觀趿履夜上倡家樓買醉徵歌取快意按板不正紅帬愁平生豪俠一二數腰間敢佩雙吳鉤丈夫沈滯不若死年過三十羞封侯抱關屠狗何爲者笑汝悠悠蚤白頭

﹟雉子斑

麥壠閒閒雉子斑飲溪啄藪時翩翻南風悠然百靈化冥冥至道曾無前穿牛絡馬小智作涅烏浴鵠傷其天工倕易伎殊巧廢離婁攺聽庸人先物性有固然君不見雉子斑

○饑嚙槽

饑嚙槽槽剝齒骨肉中幹毛色毀彊神獨立或不死一鳴何傷乃若此饑嚙槽風蕭蕭

○秋笛

橫笛秋風襄可憐邊思多一聲折楊柳殘月下關河朔气潛相入淸商久不和方傳鄭都護萬里枕雕戈

○出師

赤羽飛軍閫黃雲遶禡壇出師羆虎奮駐足士民看神策柔疏勒天兵洗賀蘭雪消龍馬躍鼠急豹旗寒報國須如此封侯竟不難丈夫無涕淚君子挾心肝頗牧籌眞熟甘陳事有端會傳西域靖喜見北門安日月原相照雷霆莫可幹防風毋後至萬一聖恩寬

○江東愼行師擬止石堂因署曰梅子塢且贈以詩時又五月十有四日

流水忽欲住湛然寒碧陳半椽聊托足一笠不隨身梅子熟何日香光定染人會須同牧女長共乳糜新

○雨中口號

沙鳥容與易急湍江魚潑剌避漁竿百年野興閒中得一片浮雲醉後看力役樵蘇循艸澤髙秋風雨入煙巒此身放浪無拘束身外須知事事闌

○喜範蘭亭至

六月荒林乳燕飛相看相伴兩忘機孤琴別鶴餘音遠秋水芙蓉往思違云壑久﹖﹖棄埋馬骨巾車何意駐柴扉情深爲貰前村酒轉醉空山老布衣

○漢隸十帖歌寄陳不其

學書所貴探原始熟精漢隸不其氏握虛渾噩眞气行折波收縮中鋒是當時篆籀循古文後來變隸變八分毀繁就約勢莫遏政如天運承冬春秦吏程邈創此格中郎能事稱絕倫臣有古癖期臨摹陳子不祕靈蛇珠史晨後碑首相贈風骨古雅啟坦塗繼購八帖皆古搨奏銘回翔殊合法雜華鏤采紛馺還百石卒史尢孤超云幢海若淩朝潮百靈齊肅衣冠朝字裁盈寸曰孔彪遒媚秀整初不偸惟三禮器出瘦硬左飛右飛點畫正倒懸石筍橫流穿屹立髯松山雪盛最遭剝蝕聞禮碑朴拙鐘鼎儀型垂孔宙碑陰亦有致正碑余復新羅至雄彊體勢二寸弱圓兼乙瑛瘦禮器神鸞髙鶱龍馬駛寶玉五瑴呵神靈怪底敝簏光怪生對之老骨秋崢嶸紙殘筆禿池水墨累月學之猶不成讓子千秋絕藝名

○滅蜂行戲作

輪囷老樹空其中裁有罅隙巢山蜂白蛇當道虎伏路微物布勢將無同纖尾懷毒等蠆蠍細腰蠱媚逾蠮螉經營采掇數十百日夕飛集聲匈匈入懷壯士聞色變出衷孝子悲冤蒙麼魔罪大莫可逭扶義敢止兒童攻前驅賈勇後作气不辭辛螫披羣凶咸陽可憐一炬盡函谷竟藉丸泥封醜徒殄滅閒園空綠陰亭亭老翁喜寒蟬細蝶秋風起

○畱宿梅子塢

云塢秋燈白山深夜復深虛空開夢境消息見天心零露攘攘下陰虫細細吟百愁誠底物悔被一生侵

○射雉行

惇弓髇矢鈞重輕獵生石塘初酒醒一雙錦雉向我鳴子毋射予予肉腥胡不射虎古北平快馬腦後秋風生壘落亦足豪其名

○與藏師野步遂之東嶺采蕨不得

歸鴈度欲盡芳艸萋以合行歌谷風徐於喁互相答祛俗匪自力淸曠承延接遠迹晦箕潁餘情綴苕霅幽討無定趨天倪寄雙屧循玆東峯陰蕨薇或可拾彼茁想攣拳非時敢淩躐眷言懷物理繄誰利便捷

○藏師餉予山豆苗詩以紀之

物美天難奪颯然風味殊早春時采摘小品擅庖廚滑膩江蒓劣甘寒玉筍俱豆苗誰種女亦足養淸臒

○過山寺聽僧說金剛經義

云迥雙林近沙寒細路移蛟龍秋競起虫豸晚猶啼一語淸塵卻經時落日低是心何所住流水自東西

○城南行贈金雨山

城南委巷輪蹄希中有一客來幽棲蒼鷹翅垂罷淩厲天馬骨立猶權奇陰陽象緯理玄妙七載胥靡撮其要泥塗英雄淪落際猶足因人說忠孝媻姍蹩躠雙足折洪鑪百煉昆吾鐵抱道敢信王駘尊用知非關鮑牽拙冬寒今日無天風杲杲日出扶桑東老夫貿貿久顚躓邂逅憑君一擊蒙

○送範子棄宅入山

範君仙骨何珊珊一日飛遁紅螺山千金敝屣脫故宅墖景虛閉淸溪彎紅螺山深隈隩窅有田三頃茅三閒荒林野水佇客屐髙鳥亦破層雲還谷神蘊中玄解入萬有空洞冥其天羣羊鞭叱白石起雙龍豢食銀濤翻云璈內回翠蓋接隔世一片惟虛煙廌翁顦顇棲廌峯廌峯蒼翠當其東何當食我靑精飯碧海靑天一掌中

○寄答愼上人

萬態爭紛糅孤云自溯洄不言看逝鳥無賴畫寒灰老骨支離聳春星寂寞回蕭齋愁正劇珍重尺書來

水石蕭然外孤茅亞雪深物方隨蕩滌我亦樂銷沈羈紲未終謝夢魂時一尋坐看梅子意已了卽非心

○鄂爾渾【有序】

壬子六月策麟駐師鄂爾渾河羌惻林遁多率騎三萬至我師擊之日旰未決策麟使謂之曰止詰朝請見旣解策麟鳩士卒而謂之曰客三年矣捨此胡底乎幸而遇敵盍死諸士皆奮於是蓐食易馬將夜起乃別遣騎驅其乘馬歸遂薄之寇驚求馬不可得陳亂相踏藉射之矢立盡益而復之殲三之二焉旣明視之河水皆赤方戰之疾也遁多子梟而捷騁而剌策麟幾及之衛者曳之墮墮而衛者亦中矢墮遂生獲之用祀大纛羌師大犇

壬子六月龍中昏羌兵東下鄂爾渾王師角前戎掎後血戰一夕殲遊魂牙旗累搴炮數奪寒飆吹腥河水蔑磧中參伐動秋芒妖狐夜舐骷髏血

○癸丑元日柬藏公兼報石範二君消息

水石常流峙觀空趣日新年誰司去住節謾別冬春寓道寧離相依方早絕因丘林齊眾妙天地適斯人獨立浮香海羣生觸幻塵範丹愁束縛石徳易艱辛風隼收雙翮云鸞孑一身熟圖歸小隱百計度淸貧更切卑棲在深慚困躓頻泥塗長紊紊牛馬共甡甡袁虎仍舟子王尼實隸臣知非衰齒近寡過昔賢純晚節惇初服秋山立紫旻亂行緣自飾息景轉多嗔桃梗漂無極衣珠照有神何當回般若同與慧燈鄰

○差喜

差喜茅齋匝翠微闃然常是闔雙扉秋風中客吟芳艸老態催人看落暉雲裏桑麻終歲供天邊江海一漁歸舊遊三捨京華路隔絕音塵萬里稀

○臨水

幾上殘編倦不收溪邊沙鳥默相求看書忽下千秋淚臨水翻增萬里愁老去襟懷偏憶遠古來辭賦已悲秋塾中同學今誰在獨許靑山照白頭

○隱幾

北捨南鄰徑自通嗒言隱幾鹿皮翁書看往事心冥悟藥及衰年病莫攻爭席兒童忘客坐過墻雞犬報糧空逶迆世外無言說聊集殘編遡古風

○石東村見寄以詩賦答

種瓜給日傍靑門門下曾誰感舊恩八口重兼諸弟在十年今見一身存悲涼謾聽雍門曲任達還標犢鼻褌不乏故人同濩落歸來殘葉下秋邨

○寄懷陳橘洲

橫琴一弄雉朝飛牧犢能忘雪涕揮委巷僦居容便得閒園中酒醉方歸友朋風雨誰頻接兄弟泥塗辱久依聞道深情注孤介逢人嘗話芰荷衣

○秋望

赤日照滄洲秋風吹白頭尙懷千載慮還向古人求老馬不攺步野原今又秋楚天愁望斷脈脈下空樓

○幽棲

沙碧長林曲無人一徑夷鬭禽雙墮地交蔓各升籬心迹行都泯文章老更疑子山他日賦聊足述幽棲

○石壁下看秋海棠作

晚色落蘼蕪霽曉扇商吹相羊款遐心莽渺展淸睼秋陽有不臨古壁叢蒼翠陰精凝鮮葩纚灑妖紅被穠裝沾露頰翠羽褰風袂宓妃回靈旗二姚亦爰戾遂生自敷暢幽賞顧終惠意遠如兩孚情深各爲媚願結靑女蘿寸言儻可寄

○長至前一日同人集睫巢艸堂作【用少陵贈李八判官韻】

堅冰凝凍華序屆窮陰后嚴威蟄羣動朔風吹萬有野老狎雞棲親知等箕斗挈瓶膠故知誰能易其守郊雞期斷尾野馬辭絡口匠石徒有心溝斷終焉取諸君毓琳瑯相識各已久椒蘭臭不移歡焉此攜手城邊霜鳥下天際孤雲走乾坤回浩蕩玆會亦云偶吾生迫化遷倏忽及衰朽昔爲巢中雛今作堂上叟淺抱迷達觀含悲泣芻狗北陸極寒曦微荑震枯柳復姤理自然私心重回首

○贈華相野

畫史精義妙入神解衣盤礡當元君逡巡落筆後來事冥浮物我幾先申相城之野古宋墟華生千載能相因水痕云葉動玩索糟粕不受初古人冰縑藤紙張十尺睥睨經旬如浪擲忽然中酒潑墨深突兀髙堂衡華逼百靈乍棲萬有震孤電遠掣羣陰辟有時設意不設色歊雲嫪霧飛空白技精閫奧古莫傳誰知用水勝用墨長安旅遊遊思孤長揖卻辭卿大夫肯跨靑騾走荒僻爲我醉寫盤陰圖陰林日黑山鬼呼滅景愼勿畱須臾與君斟酌爲酒徒

○八月接東村書聞遂移居盤陽以詩代柬贈答

鹿車脂其牽秋風吹我衣客子何倉皇離居非前期骨肉慘不歡牽袂鄰兒啼𨿽殊千里別轉面長相思

海鳥薄魯羞代馬愁南轅佳城郁蒼蒼況在靑門邊長跽卻辭去一日渝百年彼艸猶靑靑紆回墓門前

蛇行不賴足牛用不賴齒夫誰宰弘化丰嗇含妙理方舟溯大河投竿釣王鮪落日射金沙空波寒彌彌

羈魂戀枯骨雨夜翔幽林面交訾古處今見君子心昨日故人死今日故人去頭白感傷多人生甚流寓

秋山抱孤邨葺茅枕虎落息肩匪卹勞田家歲耕作大夫能緯蕭嬌兒罔紡繳白馬金當盧看人返平樂

○夜宿耳山山廈

只作吞聲哭眞成隔世悲髙墳徒再拜舊業已全墮事著名臣傳慚深不肖兒耳山山廈月相照欲何爲

○醉紅亭秋望

日月驚心劇乾坤放眼空塞寒霜欲度山迥樹新紅虛壑委蛇出生煙冥漠通境寬情自隘愁絕理難攻往事浮雲似秋聲落木中貴遊銷賤骨白髮變靑童縱酒捐齊瑟鳴髇廢楚弓死生諸態見哀樂幾人同苦節偏求守迷方固易窮虞卿原自窘柳下詎爲工獨客憑荒檻危亭戰北風寢丘端在望揮涕對飛蓬

○贈李雄李庫兄弟

束髮承恩領邊務長劍劃破陰山霧從行李氏四十人兄弟今存雄與庫曳杖相逢村樹邊把手殷勤問新故君年十八今五十人生信如艸頭露邊霜如刀割人面猶記當時逞雄健異身同命走殊域手指墮落心無閒卽今垂死骨髓枯一中秋風肌肉顫語罷淫淫涕如霰不死他時再相見感之贈以錢一串亦知賤子長貧賤

○村夜

路暝客行稀林昏月上遲雨聲黃葉下陰火碧燐移寒事催荒徼淸砧急遠閨和戎歸聖算近罷月氏師

○野望

燕趙悲涼俗唐虞揖讓風古懷緣酒熱老眼得秋空易水銷神劍堯山泯故宮幾多憑弔意徙倚落暉中

○呈曉亭少司農宗侯廿六韻

出震憑東極含元建大中山河開蘊藉日月蕩洪蒙龍變蒸雲气鵬飛碧海風軒邱鳴六相沛下失羣公矧以天潢近巍然玉牒通分枝榮蒂萼累葉奉昭融屬者朝廷上多君品節隆聖情舟楫待農部版圖充踐履紛相委操持切自攻賦班阡陌理績奏轉輸工骨性淸超絕文章造詣雄律諧鐘蕩滌肉渾璧磨礱汲引賢無隱登臨險必窮遠懷符勝具深器挹虛衷忽枉靑絲轡猥存白髮翁話言依廏底物色到墻東兀兀荒江鶴悠悠斷渚鴻百年循墨守一旦擊包蒙進語詢先徳當時亦總戎乘城被赤羽辟敵有雕弓遂次臯夔末能標尺寸功賞行勞頓著報歉施彌丰俛仰慚衰影棲遲笑薄躬主恩汪濊在祖武纘承空故劍塵秋水殊書積亂蓬不材如僕甚何以謝帡幪

○宿心上人房因贈

枕藉長安道棲禪十五春行深忘白業門靜辟緇塵擺脫隨場慣堅剛得性純偶然分物我一款故鄕人

射虎將軍後秋風弩蹶張如何明性覺倏忽變行藏束縛悲余老功能羨汝長翫花臺不見灑涕一淒涼【上人予伯髙祖寧遠伯裔翫花臺寧遠故居也】

○移居

歸老長安巿雞棲閉席門孤云無住相衰艸護春根里巷差能別交遊多不存空憐亂書在似欲伴朝昏

西北嚴城角何人問寂寥星霜喬木攺風雨獘廬遙春雁起湘渚沙鷗去海潮故園爲客意伏枕得無聊

敢作無終隱躬耕贍薄糜行藏眞不料五十復如斯啙窳吾生拙崔隤老步遲請看南國橘一徙一離披

○巿上聽人鼓瑟

初制庖羲啟悲情素女揚律諳孚上帝風正協明堂疏越宜虛鑿朱絲喜緪張和平昌品物精一洽陰陽悅耳新聲變經時古樂荒雨深寒寶匣塵定積珠囊師曠曾無匹匏巴獨擅場破弦人孰敢膠柱理眞妨有客窮塗在何緣此器將殷勤彈趙曲索莫湊齊王兀兀幽燕底棲棲巿井旁間能傳髣髴未易入淸商大雅今誰作元音豈遂亡洗心聽再奏吾意落三湘

○新秋席上作

新涼上葛襟蕭瑟碧桐陰我固多愁者君看艸木心盛衰無再計風雨爲誰深髙燕同杯酒遙遙憶古今

○秋風辭

眢井不可汲亂絲不可治嫁女不嫁婦非復少年時少年難再得先鳴有鶗鳺平生不相識胡爲怨離別孤云本無根芳艸豈無節冉冉歧路閒秋風爲誰發秋風爾何心吹我遠夢斷河水不通江鯉魚長尺半

○送別若公南遊

扁舟下南渚此意一何深自有眞空在誰從實際尋大江無定水秋月照人心午夜魚龍出應聽祕密音松風扣虛壑蕭爽田盤秋每遇絕佳處與師嘗極遊江湖今判袂煙雨獨登樓題徧南朝寺無忘寄白頭

○寓西澗藏師竟赴千像寺齋孤遊澗中竟日有作

滯理由拘士遂令眞意亡拂衣僧竟去拄杖客何妨秋水飛空白孤云無定方至人吾豈敢耆舊在襄陽

○展眺

臨空展孤眺山豁雙眸開秋色無邊際髙云萬里來可憐牧馬處霜落單於臺邊吹切肌骨至今生暮哀

○坐仙人橋望西峯紅樹

白雲之半西峯西秋樹十萬紅錦披紫金交注寶絲网碧海晴擁珊瑚枝西峯泠泠時中之云璈宛轉淸商移采旄揚云巫女下豹旗揭雨山鬼啼枝枝葉葉迎薄寒山僧野客爭來看關河歲晚金气肅靑帝假爾丹砂顏外方作態中則病色若可憐心不競山煙欲暝嚴霜飛松柏蕭蕭有本性

○散步石堂

自有茅庵在因通石路微淸溪十三曲豺虎未云稀孤磬雲際出山霜八月飛愛玆多古意白日澹空機

○題射潮圖

錢唐之水水波惡百杖【杖﹕丈】驚潮天上落太陰薄日羣動棲元气吹空萬靈作治功伯禹稱至神會稽合瑞狂瀾馴祖龍威力噬天下上游懾气猶逡巡江東賈販飛金鏃乃使江潮一朝伏河中有虎飛食人關弓卻射龍蛇族

○寄懷若水上人

江南秋艸色不染道人心片笠隨終始孤舟得滯淫乾坤幽夢破風雨夜鐘深萬里冥鴻意於今喜陸沈

不礙荒江曲題詩杖竹笻鄕心三戶水秋色六朝松夢幻能無著虛空定所從沃洲山路塞緣汝見孤蹤

○聞雁

邊聲不到地哀雁塞門回老淚無端下秋風薄莫來酒深時倚杖人去獨登臺萬里瀟湘水驚羣幾溯洄

○秋艸

萋萋復萋萋秋艸被長堤離披不盈寸挽結長相思八月心不抽九月葉不齊不惜芳翠歇願藉君馬蹄馬蹄去不返風吹柳絲斷

○兔絲

纖纖兔絲艸裊裊引蔓長誰云無根株可以緣眾芳綢繆事馮藉所纏成萎黃嘗聞人有言李樹代桃僵美人步南園采采歸蘭房纏我金步搖絞切雙鳳皇隨手寸寸斷私心冀有常江上生蘼蕪北風天隕霜

○春風酒

中原遊子老越鄕髙樓女兒秋夜長饑則有糜渴有漿安能使我離愁忘糟牀注酒春風前春風在酒不在天靑尊一滴裁入口春風在眉不在酒酒如銛刀愁亂絲亂絲易斬愁難治或有纏綿未斷時

○洞庭秋月行

沙棠之舟木蘭檝淺塘曲渚紛相入涼風拂水水欲波洞庭無人愁柰何此時片月當人起哀猿苦嗁啼不止何處參差吹夜闌相思移注繁聲邊金幢翠蕤驕不前九疑滴滴空翠寒夜久風吹月西墮欲墮不墮曲入破

○射雉兒

射雉庚宗東射雉庚宗西朝出不俟日薄莫且未歸賤子何苦辛賤子初不癡寡母應給使竈下無山妻野禽當家味木末無啼雞委身豺虎叢不死爲至怡使君西北來自言歸自齊了非平生親一語云漢低前車載以母后車載以兒裂我腰下袴繡錯錦障泥毀我箭上鏃刻鏤金月題鳳皇自髙翔誰云藉雉媒富貴具本根偶爲君所施磨刀不傷手頑鐵羞鈍材釀酒不醉客曲糵坐味漓報君君上天謝我當不訾

含中集卷四

●含中集卷五

廌靑山人李鍇著

詩﹝四﹞

◆詩﹝四﹞◆

上愼郡王二十四韻

上宗侯徳少司馬二十四韻

題易公仙祝融觀旭圖

銘源侄孫遺玉泉水

寓城西精舍贈洞文上人

贈湘南易淑南

觀象臺二十四韻

瀆山大玉海歌

送別周西穆南歸武林四截句

隨園雅集圖歌

冬夜畱宿虛壑精舍曁朱抱光陳行一講易圖夜分抱光援琴彈碧天秋思雉朝飛諸曲行一起復爲我劍舞二十四變燭見跋寒月瑩然而霜雞已再唱矣

曉月秋河研歌

梅花

紫驑馬送別易十八寶亭歸湘南

磬山若公寄陽羨茶謝答

喜雨

溪上同人煮茗作

柳花

鶯

夜光木歌

題山水圖

八月廿四日至山莊艸堂荒穢手自芟薙悠然有作

易公仙公申兄弟曁王蘭谷宿盤山天城寺三日曆盤西劍臺諸勝而歸未及追陪悵然於懷賦此卻寄

月夜有懷

秋山對雨

擬古三首

秋村

送別易公仙南赴浙江署卽次畱別原韻

夜宿薊門

石將軍歌

蘭陽秋望

鳳臺山蟠松歌

上淳郡王

畱宿王蘭谷齋中因贈

將自田盤歸與藏公坐倒影潭話聲聞事久之乃別

答保雨邨戶曹秋夜見懷

至日

紫瓊巖引

過傳經院贈介上人

隨園雪夜歌

題易嘯溪畫竹歌

歲除夜有懷銘源

讀先太傅寧遠伯傳敬賦長律十四韻

過長安古寺次波村韻

盤山西澗晤王蘭谷因寄續云升

乙卯九月九日來遊西澗西澗主委客去竟赴千像寺齋遂得孤遊竟日戊午夏又至西澗澗主又赴千像寺齋時節頓易而蹤迹略同追和前作再賦此詩

寄若和尙

黃卽生得小銅印其文曰李古物也戊午夏黃集我詩題我集且標印其上而解贈之以李歸李符其氏也

秋風八章畱別

畱別諸同人

喜祝豫堂來自吳中因以畱別

巿屋災裁其餘材用構小亭顏曰瘢柱戲作

三器歌

感化寺多古松有軒三楹時入靈籟遠臻法師以聽濤名之且制以圖爲賦長局

秋山對雨有懷陳氏兄弟賦詩三韻而陳書適至遂成一律卻寄

天城寺定光塔下作

題天城寺愼淳二王泐石書

藏公生塔落成喜賦

分花漫賦

芳艸

村父采菊見遺

九日石堂峪力疾登髙適王蘭谷遣使遺鮭菜江洲白衣遂復同之喜而有作

秋花行因花傭顧五作

九月十有四日孤遊花下悠然成詠效陶體

晚菘行贈石堂愼上人

收稼了詠懷

望大龍潭

秋雪

可惜

所思

不見

漫與

不信

掃艸子

題牧山畫松

上方望溪宗伯

贈余星源

易十六淑南許爲我作蘿村圖詩以識之

絞絲斲木行贈金子

○上愼郡王二十四韻【有序】

王秩重價藩統玆戎寄股肱王室表帥羣牧遠近恊然爾乃研經服禮惇尙儒行淵乎萃令徳之純也屬者天子求賈馬才王遠覽兼聽思有以稱明詔副上意物色之餘謬及於鍇自惟固陋慚恧不勝朽木不任雕文綺腐芥不足納琥珀敢曰千金買骨請自隗始邪敬賦長律用識欲言

日月扶皇極朝廷建大中弼諧資衛叔謨贊屬姬公鐘鼎光儀肅圭璋品節隆應龍佐雲雨威鳳下梧桐天秩班羣後懿親特總戎爪牙深寄托典禮異尊崇儒術河間貴文章子建雄斷絲三尺劍破的九年弓壇坫爭推轂詩書妙發蒙古懷端沕穆盅器復謙沖樂善嬉遊簡憐才汲引工布衣珠館集上客錦筵同枚叟專能事申公辟下風雪霏毛穎濕花落研池紅湫隘衡門底塵沙賤子蒙枯楊負膏澤疲馬策西東鹵磧畱屯戍宣房受土功翾蠕無振作天地有帡幪白髮衰情入靑袍壯志空一經韋業廢曠野阮塗窮細物迥偏照虛聲誤大聰謬承修綆汲擬使滯流通藹藹先春艸棲棲伏渚鴻撫心增感激沒齒荷昭融

○上宗侯徳少司馬二十四韻

彊幹惇盤石和鈞藉重臣辟疆才實茂長樂屬原親舟檝符康濟衣冠絕等倫五兵循職舊三俊吁賢新寵渥期無忝剛方切自振鼎虛金鄭重璧古玉璘霦公望推當世儒宗系此身曹臧持節苦【公當襲封力辭以疾】董相下帷頻【注易積三十年有易圖解行世】理蘊開天地幾先合鬼神焦京傳竟駁施孟學寧醇道洽文章著中誠外物馴眾流稀壅遏隨事及陶甄鄠杜棲遲士龍蛇四十春孤心孚澤雉老骨挺江筠麋鹿從歸隱兒童伴食貧在閒常勿勿匪醉日泯泯疾有詩書癖生同艸木屯潛麟端好緝屈蠖敢求伸摭拾娛槍父提攜辱偉人未嘗謀面貌直欲拔風塵謬寶幃中祕回憐席上珍骨非千里馬心見九方甄紫塞開霜路靑天仰日輪大君施解作萬匯入彌綸

○題易公仙祝融觀旭圖

赤龍朱鳥紛經營締結火徳凝陽精衡山崱屴聳天半北斗低亞南斗平天風蕭蕭云冥冥雨气洗濯芙蓉靑巴陵之水連洞庭浸淫嶽麓歸無形中有祝融峯特起下視蒼茫九萬里夜半日出扶桑東金芒射天紅射水光怪翕赫萬象分呼吸帝座通三神靈旗側下湘夫人寒飆遠舉雲中君此時繄誰坐空碧易君自是湘南客眼光炯炯相激射帝將假君雙羽翼看君髙飛橫四極

○銘源侄孫遺玉泉水

有客叩我門遺我淸冷泉芳香𨿽媚人澹泊開其先鹽梅雜酰醢遂分醎與酸桂酒和椒漿自生甘與辛人生集百憂大化稟自然何如咀至味與子保歲年

○寓城西精舍贈洞文上人【時望故樓憮然增感】

比鄰七十載爲客謝淹畱忍艸自長碧妙香時一浮世情爭夢幻佛面老春秋愁絕斜陽外誰家百尺樓

○贈湘南易淑南

楚塞秋深落日低﹖﹖縻蕪煙冷鷓鴣啼相思南北無消息魂斷當年峴首西

懷香何處問芳蓀文藻風流宋玉存萬里驚波漂斷梗不堪搖落賦招魂

秋色蒼然下洞庭楓林漁火動靑冥客窗一弄珊瑚管似有淸猿紙上聽

○觀象臺二十四韻【有序】

臺列七儀康熙二十五年聖祖禦制其象限紀限二儀測術尢密前古無之於穆之懷與天爲一信乎

肇迹顓蒙辟昭文象緯懸健行標幹運靈曜示蟬聯覆冒綱維集盈虛气朔宣處髙疑倚蓋居默等淪淵宿昔神明洽儀型睿哲傳造機符動靜剖器敵方圓落下功初述鮮於冶自專錯銀星度密注水地輪便聖智通幽眇天工絕後先雙樞交合契都柱直任權梁褭觚稜厲跗平締構堅石渠深轢輦【簡平儀下有轝置右輪渠中候者升轝環視】銅冪徑張弦【地平儀張弦以測】管隸橫蕭側弧分紀限邊渺茫窺日馭毫髮析星躔歲月頒千禩乾坤蕞一筵世難求髣髴誰足語蹄筌矗立靑冥表憑淩沆瀣鮮山龍回局曲雲海極雕鐫六合環嘗綴三辰軌舊沿華林遺制薄文徳巧思偏瞻眺成眞遇低佪得蹔延王蕃徒酌古虞喜謬安天弱莛喑宏響秋蜩惑大年儻容恣寢伏或擬著新編

○瀆山大玉海歌【玉海色黝碧徑五尺深二尺彊量容三十石因勢成器外琢諸海物皆凸起元至元二年泐成敕置廣寒殿今在西華門外】

於闐太璞濡深靑龍膏麟髓凝蒼精白虹界天月死魄古斑黝澤同晶瑩乾坤靈寶尙轝致九牛汗喘來燕京玉人磨礱靡歲月仰盂呀口如天成刳剔動肉不動骨元气灝瀚棲百靈神龍攫電野馬走鱗甲張滿飛石鯪海波浴日日轉匿伏陰糅作雲霞蒸淩兢魑魅辟不若規模禹鼎援圖經輪廣丈五深二尺注酒不啻如淄澠瓊華島中廣寒殿髙寒六月畱淸冰神物納入諸品卻五山珍榻差抗衡【三年五山珍禦榻成亦命置殿中】此時元氏主中夏薛禪雅量吞滄溟【國人尊世祖曰薛禪皇帝】東南片水實視此沼吳會見遊魚烹時移世換玉云攺塗泥汨沒歸沈冥風飆回首歲五百覆以屋瓦誰經營迦陵仙音若相弔佛燈鬼火同熒熒我聞玩物有深戒玉杯漆器非儀型天球不渝石鼓臥辟雝東序長祟【祟﹕崇】谹

○送別周西穆南歸武林四截句

踏歌爭唱白銅鞮衰柳寒烏落日低古瑟無人聽悲怨雪深疲馬度靑齊

曉角寒鐘入夢奇蓬萊殿上語移時不須更衍春秋傳蔓艸秋深董相祠

板拍淸詞下濁醅昔年懷抱得君開曾看雷雨秋燈碧似有荊髙俠魄來

緯蕭織薄舊封侯不信詩書竟白頭此去春江認歸雁年年飛過古幽州

○隨園雅集圖歌

天帝靈寶無端倪气有精者誰張施矞云景星光曜滋萃爲帝子仍金枝三騶退食嘗委蛇云旓翠蕤祛繡旗道腴內充神外彌被服儒素循中逵西園十畝邸第西嘉隨之義因名隨藥欄鶴柵丁香籬勢有曲折勞攀躋神鞭丈石飛峩眉千年紫柏叢斑皮吟亭花館靡雕幾石牀木幾閒撐支購書不卹千金靡河閒萬卷咸簽題好古雜以古鼎彜珊瑚瑟瑟如塗泥頹云黯澹陡欲低大王墨瀋時淋漓一筆一墨皆天機艸木中有神明棲宛轉颯沓風雨回擘窠作字龍虫﹖夔蚭園中佳客誰趨陪曳裾趿履聯鄒枚易居卓踔三湘湄父子兄弟齊音徽爛斑尺二橫介圭大庭作貢孚有時落落唐子楚璞劘學窮焦費非時蹊祖丈蕭曹家世齊毓東弱籍通金閨依光日月丰沛陲欽明蘭谷駢玉芝遠情凝注秋水涯曹江性與糟丘宜酒酣往往摹徐熙吳中澹泉何提提星源海鶴方淸羸促膝茗飲傳縹瓷琤瑽誰叩靑頗黎天風披拂冰蠶絲白門上人情我移鍇也擁腫多狂癡敝帷故席蒙不遺蜩螗細響吟淸辭虎頭妙技今丁儀鎔鑄萬象從範圍神采栩栩毫端飛掄工選勝更入微補以樹石唐畫師鍇聞吐握稱周姬大雅所在羣賢歸西園澹蕩無他奇梁園鄴都非所幾

○冬夜畱宿虛壑精舍曁朱抱光陳行一講易圖夜分抱光援琴彈碧天秋思雉朝飛諸曲行一起復爲我劍舞二十四變燭見跋寒月瑩然而霜雞已再唱矣

少年好奇老好古陡見神奇在臭腐龜龍振躍自然事妙義乾坤由逆數京兆二君同金﹖疌戶我來夜就雙林語虛襟遠遇神近交折角曾誰意連拄燈昏夜久人坐忘陳編未掩淸琴張流虛入變兩不測天風雲海聲瑯瑯此時萬籟肅不聞一縷一絲呼吸分寒飆細坼湘水紋恍惚欲下雲中君琴歌旣終客起立子公曾孫劍舞及騰踏步武飄風急回旋五五復十十崖倒枯株虎气吹山劃驚雷龍火匝一片霜稜不見霜寒月墮地淸冰濕始知役神不役气能使觀者皆震詟舞罷孱然若處子此夕何夕嘆觀止機含動靜良有以太虛溶溶曙光啟

○曉月秋河研歌【購研於巿宋坑之石也凝脂澤手密理噏墨割而不鑿朴拙渾然眼右距細斑鱗鱗斜絡如玉繩曉月秋河取象以名之如太白名九華也】

桐崖嘗云有研癖【桐崖予老友焦上人】端溪老坑目所擊冥搜隱索七百年宋氏以還歲刳剔澒洞或訝海穴穿山﹖康崀眞疑坤軸坼粵中曾見鳩役夫翻車數十兼渴烏洪濤逆吸駭波走潛虯伏蟒號漧枯陰森窟穴裁得罅堅椎利鑿淩空下神物可抉不可期千金一片寧論價此石何年出坑水白日塵沙埋巿底眼中取捨亦有時愛汝瑩然含妙理璘璘霦霦翡翠斑碧月細暈層波閒崢崢嶸嶸老蛟骨撫之蕩之若無物徳苞貞介品正方寶華黯澹騰古光書生得此驕气張山鬼不敢嗤空囊嗚乎石君石君聊字汝昔者桐崖今化土人閒茫茫爭璞鼠倘逢陵陽致辛苦

○梅花

梅花結春思春思浮雲端攀折豈終惜別離良足嘆江云了無骨秋水卻增寒惆悵烏啼夜遙遙淸夢闌

眾木正如夢一枝方自春遂令江水上眞見獨醒人霜月濯我魄玉琴凝我神對君三十日日日蕩愁新

○紫驑馬送別易十八寶亭歸湘南

紫驑馬金盤陀湘南節士年最少玉鞭燕趙輕經過雪花如掌北山落錯刀寒拭靑蓮鍔南枝早梅如雪飛畱君不住君且歸春風香艸絲滿挽此離別心佇君馬蹄返

○磬山若公寄陽羨茶謝答

石磬春風艸色寒禪衣髙掛白雲端吳山楚水三千里直作微塵一粒看

盤曲靑林接翠微流泉每送出坡歸誰知心眼無邊際細雨江南白雁飛

陽羨春芽浥露勻石崖名品寄來新如何畢掃前塵影不忘盤陰采藥人

○喜雨

天意關生理冥冥細雨移碧山今日好芳艸一春遲喜色浮羣動田家重此時老夫理花緒沾濕鬢邊絲

○溪上同人煮茗作

煮茶石溪水忽生松風音空香領春早澹白入甌深豎子豈知味至人同此心茗柯有實理君向靜中尋

○柳花

微薄不自定漫空時亂飛君看可憐態還有欲生機縈惹如求系漂搖信所歸翻嫌石苔蘚點點入春稀

○鶯

舂【舂﹕春】陽動幽谷二月早聞鶯甘語能無入金衣竟得名林風知乍轉山雨報初晴越鳥眞癡絕軥輈止直鳴

○夜光木歌

枯株何年碎霹靂嶙峋骨蛻蒼龍脊在手漓然毛羽輕細理蹙波膚淺白日沈虞淵爝火息忽然是物標靈迹熒熒焱焱光怪生洞達通明爥幽仄淸冰一片懸秋空返景金波搖水碧又如白露瀉銀河新月離三閃初魄照乘已後黃支珠燭室誰推大秦璧吾聞凡木韞眞火以水迫之或成石積精殘焰不肯死奪月駢星生玓瓅大壑深潭夜將午神寶髙飛下雷雨誰其致之白龍母於嗟乎握瑜懷瑾士豈無每抱幽光化爲土

○題山水圖

秋黛翻空墮江水平洲仄阪銜江尾廿年舊夢今杳然一旦蒼茫落眼底江村數家人迹稀返照何處孤僧歸淸猨白鳥寂視聽但見雲水生空暉涼風蕭蕭山欲暮欲落不落江頭樹鳴榔乍息入浦舟略彴潛通向山路長安八月好雨晴對之浩然生遠情伊誰妙手稱絕代能使虛堂接洞庭

○八月廿四日至山莊艸堂荒穢手自芟薙悠然有作

老去諸骸痛歸來兩眼新塹堙生野興勞苦效村民甃石餘花落通籬宿蔓陳盧龍五百里肯作姓田人

○易公仙公申兄弟曁王蘭谷宿盤山天城寺三日曆盤西劍臺諸勝而歸未及追陪悵然於懷賦此卻寄

煙艸渺無際盧龍秋色來昔人誰舞劍有客此登臺楚塞思千里邊風酒一杯悲嘶余老馬落日自低回

謖謖雲際松亭亭天半峯共攜紫竹杖踏碎靑芙蓉髙趣渺難測野人嗟莫從溪南雙白鹿應與數君逢

入覽遂復盡勝遊寧足多好山畱一半此意欲如何紫蓋冥煙雨天門障薜籮【籮﹕蘿】【紫蓋天門並峯名在上方】上方今不到珍重待重過

○月夜有懷

月落秋山昏時夜憑荒雞星河爛如銀陰虫方苦啼相思締中懷乃在西河西美人厄時命人事不得齊塞門度新霜坐令百艸衰髙樹鳴天風瑟瑟無已時

○秋山對雨

五旬有二老狂夫自比髙陽舊酒徒親故浪傳侯暗拜【漢王玄就山封侯人謂之拜隱侯】鄕鄰不罪杖先扶晚花當眼還開落細雨乘秋乍有無深喜廌峯峯下路白沙靑石未全紆

○擬古三首

髙村

望馬臺

獨樂河

﹟髙村

髙村數家村村東有老嫗白髮而蓬垢新霜被昏霧自言良家子歸作劉家婦六十還緝麻五十且織布省身少年日條桑能上樹年侵筋力薄遂爲兒子惡小兒棄種田奢心趨瓦注大兒能作家累累倉篋富前年歲除夜蕭蕭風雪暮割羊酴美酒妻孥各團聚健婦不放杯嬌兒不捨箸老物實耄荒曾不值一顧余命系微絲淫淫涕沾污憶昔乳兒時饑腸分雀哺新燕不辭巢方知舊情誤一婦前致語勸嫗嫗且去老媼生三兒今者鄰家住

﹟望馬臺

客行還下馬系馬望馬臺落日照山店肅肅秋風來解我腰中錢酤女甕底醅店中有小兒洗盞還置杯腳踵傅黝漆頭上堆亂柴骨相初不惡眉目生灰炱客前問兒年主人頻嗟欸村南指髙樓云是兒家遺爺娘一旦死哥嫂今不訾飰牛且飼豬不得容此兒艸絲一何長其下同根荄兄弟𨿽異身其出同胞胎寄言生兒人愼毋遺貨財

﹟獨樂河

茫茫獨樂河漢水今不流河邊沙艸色還系邊城秋獨行嗟爲誰老婦蒙白頭提籃拾艸子聊用充幹餱野雁生有匹羣鳥各以儔嗟爲良人棄棄水今不收長城何髙髙陰火明戍樓寧爲戍兒婦或有夢魂投

○秋村

萬壑銜霜雪瀨西晚蕪紅樹自髙低秋村近塞寒先落土著爲鄕俗不齊漢籍已傳黃蓓艸燕山今貴錦棠棃寂寥服古眞癡絕隨事關心亦漫稽

○送別易公仙南赴浙江署卽次畱別原韻

南金品節富名流獨許璁珩少匹儔魏闕徵求來束帛越江煙水倦雙眸牛刀在握羞輕割犗餌如山肯易投善畫田生信殊絕布帆仍掛海西頭

云盡寥天不見人楚山楚水負佳晨初疑無定方名相誰信鄰虛尙有塵渚雁嶺猿魂久斷楓香漁火思空陳白頭陡遇南音客感激能無意气眞

幾年拾栗從狙公習隱徐無事迹同徒枉鶴書能促駕須知橘樹不分叢野情芳艸迷汧曲別思春江注越中此去他時各努力夕陽前路愼飛蓬

○夜宿薊門

薊門古道接烏丸兵气蕭森切骨寒函谷實防秦障急方城卻蔽楚天寬鴛鴦萬騎雄關陣【戚南塘鎭薊遼剏鴛鴦陣】山海孤軍大將壇樓櫓及今霜月靜幕烏啼罷夜漫漫

○石將軍歌【在石門鎭】

山陰陰雲冥冥薜荔苔蘚被秋靑丈石特起猛捷呈左若按劍右若援弓而抨秋風淒雨每夜戰但見骷髏敗葉沙上相支撐魄爲陳湯魂李陵千秋廟祀爲鬼靈匈奴過者下馬拜屏息股栗驚威稜望夫山前有聞石門今復傳將軍丈夫碌碌會終朽劍倚荒臺望暮云

○蘭陽秋望

山色邊秋晚翠凝馬蘭天險勢飛騰久湮戍火聯三鎭近籍名豪實五陵都尉何人傳射虎將軍今日競調鷹時平牧馬嘶風立遮莫長河八月冰

○鳳臺山蟠松歌【松髙六尺本十圍飛蓋四偃縱橫八丈而糾紛轇轕莫辧其幹之所自出洵神物乎朱闌囿之以葆其天所托者異耳】

北山有若黃河水直界中原九萬里碣石迆北東海西驤首天門應箕尾鳳臺山髙隈隩張百靈呵護嚴閟藏軒轅堯舜各已葬開朗今乃歸先皇臥龍之先先有符地示靈效松一株華蓋將從紫極道翠葆有待金根車元精遒气不外蕩詰曲糾盤互低仰一折再折怒勢伸忽走圓梢垂八丈參差夜吹帝子聲寶瑟秋作湘靈響神鸞威鳳詭結形夭矯古貌團深靑蕭騷眾木不敢對彼五大夫何足名挺生神物意有在用蔽風雨如殽陵於嗟乎蟠松蟠松汝何異托根地上今天際雪霜萬里日月淸鬱蔥見汝纏佳气

○上淳郡王【有序】

歲丁巳王董陵役於蘭陽見鍇辭於王蓮所不遺瓦缶以爲可采且語蓮欲賜面托致意焉鍇固辭不敢不可卒見鍇極優禮之噫人固不易知知人亦不易士有知者庸能自已乎感激有言得十八韻

奕葉承天冑分茅表聖孫三辰依帝座一柱在龍門愛育深宮切諧明近屬尊絲綸昭寵錫帶礪重屏藩謙謝金枝貴純涵玉貌溫尙文祟【祟﹕崇】藻繢服禮見淵源奏雅朱弦直揮毫翠鳳騫古情嘗獨往深度復誰論寂聽搜忠益虛襟獵外援忽傳名士札報可小人言伏處眞無賴多時闕見存細鱗私緝緝薄翼數翻翻雲水能忘物樵蘇自有村空山靡日月朽木立乾坤不信衰遲久猥叨采擷煩涸魚悲寄轍羸馬辱辭轅雉贄從禽父牛衣謁楚元未渝安道節實感子方恩

○畱宿王蘭谷齋中因贈

折節求深造如君世所難儒衣勤正學祿養喜微官虫語空牀在秋燈四壁寒能令云臥客騎馬下田盤

尊酒尋常事論心貴以眞平生惇气節之子敵交親艸木悲秋色文章質古人相逢畱信宿端足慰沈淪

○將自田盤歸與藏公坐倒影潭話聲聞事久之乃別

流水自生聽誰知理入微藏公眞靜者於此發淸機心耳無邊際聲聞有是非語余分手去潭底白雲飛

○答保雨邨戶曹秋夜見懷

枯藤日日倚空林金玉天涯絕信音水部多情佳句及子山無恙小園深自招明月三秋色不動浮雲萬里心回首多君能吏隱竹齋燈火亦微吟

○至日

日逢南至日將長凝沍寒陰轉閉藏冉冉歲華頻托始冥冥天意重扶陽潛蛟午夜吟江海老木空山立雪霜百五日過愁夢醒東君須借好春償

○紫瓊巖引【有序】

湘南易宗瀛宿邯鄲夢得三字曰紫瓊巖旣入都應愼王辟一日從容述其夢王指牓示之曰此予書齋名也顧先兆若夢異哉爰命鍇識之作瓊巖引

秋風蕭蕭柳葉黃邯鄲舊夢今蒼茫一鞭落日者何子衣銜雲水來瀟湘茅店無聲霜月起又入千秋殘夢底仙人示以紫瓊巖五色能令雙目瞇吞爻吐鳳神往事中心丹碧鐫三字長安索米凡幾春逢人不敢宣靈祕楚館賓筵引申白揭劍乘車爲上客雲龍傅翼拔地飛倏忽眞落神仙宅晶簾十二裁淸冰銀虯漏戛琉璃屏瓊巖主人儼然在再拜稽首稱宗瀛幻情眞境忽交會夢壘直擊邯鄲碎相逢天外笑無言蒙頭枕藉乾坤睡

○過傳經院贈介上人【上人工書兼鐵筆】

紆回路僻城東南拄杖擊戶來精藍上人接物寂如水一切萬象能虛含幾載遊心嗜前古一枝弱管工榰柱簪花妍寄衛夫人崩云妙構鍾東武或祖倉頡禘史皇北面程邈臣中郎磨礱鐘鼎萃光怪肸蠁篆﹖﹖耒畱﹖叢膻薌餘情遠趣別有托石耕鐵耨尢難作畱刀舞刀法各呈義假築氏初爲削我亦蕭然多古思竹書力辧虫文奇漏痕在屋不解道釵腳終應屬我師

○隨園雪夜歌

窮陰薄戰乾坤交玉龍十二騰踏驕銀河水凍不作雨郁爲響雪寒飄瀟鳥毳梢繁重剖析蟬翼至薄猶鎪雕大白內瑩不受污栗气外迫時相膠此時梁園一純素繁縟蕩滌空明朝鄒陽鳴玉枚叟相歌吟不卹淸夜遙雅音應節騁一擊哀弦入破求深挑人籟未息天籟和錚鏦颯沓輕冰敲四更寒月破云出竹柏低亞晶簾梢道心役物且物物洞澈萬有歸淸超

○題易嘯溪畫竹歌

歘吸長風落蒼莽空堂彷佛攢淸響水煙沙雨白日低修竹翛翛出虛敞或爲篔簹或筱簜短者盈尺長及丈破雪橫開勁節圓飛煙亂疊晴梢仰﹖﹖離褷參錯眾態陳陡揭髙標且孤往鴛鴦翡翠齊欲棲紫霄直搏靑鸞上有時走筆復走意一片蕭森寄無象化工在手不在天尺尺寸寸瑯玕長誰工此藝稱最神瀟湘易君世無兩瀟湘岸頭江水波秋來叢竹多婆娑荊揚之貢今若何東南竹箭非不多感君畫竹爲君歌竹兮竹兮愼毋老朽枯折空江沱

○歲除夜有懷銘源

淸河何洋洋水淸不受魚北客老不仕乃向淸河居我有一端錦裁衣闕襟裾我有三尺劍斬馬馬不殊於嗟傷心人委棄當路隅眾星寒蒼蒼今夕逼歲除相思漠然來北風吹戶樞憂心托遠夢夢遠空踟躕

○讀先太傅寧遠伯傳敬賦長律十四韻

有漢推猿臂前朝重虎臣繭絲寧作障執秩足其民半壁憑榰柱羣陬失撫循蠻氛裁左戢羌事復西論雷火先聲疾乾坤血戰頻競傳邊立靖敢信策稱神【寧遠破土蠻平哱拜前後大戰凡十餘賜爵蔭甲第爲當時冠】維嬖疑誅賞論功屢屈伸直將成貝錦誰肯卹勞薪獻納更三相權衡賴一人廉頗容善飯新息偶全身【任寧遠由張居正居正敗羣輩詆寧遠無虛日申時行言邊臣忠勇惟成梁最後沈一貫亦言全遼鄕官士民投揭朝房謂成梁鎭遼二十年而遼安去遼十年而遼壞故寧遠得以功名終】異代山河攺王家典籍新語方崇起翦【論辭比諸起翦之亞】名竟躐甘陳小子誠無賴窮年不自振匣中遺故劍每夜泣風塵

○過長安古寺次波村韻

琉璃開淨域孤磬窅然淸不染虛空色君聽起滅聲妙明無二法彼佛卽羣生誰證風塵底逍遙出世情

○盤山西澗晤王蘭谷因寄續云升

晤對王郎西澗邊說君髙度邁前賢展禽自以和光貴季札今經博物傳白首望鄕嘗獨立靑春當酒亦爭先鹽車有馬空皮骨誰卹風塵五十年

○乙卯九月九日來遊西澗西澗主委客去竟赴千像寺齋遂得孤遊竟日戊午夏又至西澗澗主又赴千像寺齋時節頓易而蹤迹略同追和前作再賦此詩

又委松云去松云萬壑新偶然爲我有足以見師眞落葉證前事禪心泯客塵蘧廬視天地自屬兩忘人

○寄若和尙

今年東澗見國一臨風對坐蒲團石松花柳花冥漠飛白日空山受虛寂晴光熒熒楚天末大江之南大江北愁雲一片如亂絲中有相思不堪織

○黃卽生得小銅印其文曰李古物也戊午夏黃集我詩題我集且標印其上而解贈之以李歸李符其氏也

軒轅之李曰后土六相因方各爲輔古人氏土或氏官祖姓已先伯陽父繄誰範金華我氏篆勢渾噩神媚嫵之江黃生頗嗜古此印斕斑垂帶組授詩未已忽解贈交深巨鹿無疑沮有如故物一旦逢我我周旋忘爾汝噫吁嘻乾坤莽蕩事交午前誰爲之後誰主達人直作烏號觀得失何須辧荊楚

○秋風八章畱別

秋風奄落凰臺山九月邊霜度進關一片雲旗臨驛路鄒陽新載後車還

軟莎髙柳護金堤路擁雙橋絕馬蹄翡翠隔云森碧瓦天開邸第禦河西

價人特達侍親藩天子今尢重弟晜龍澗猨巖初不遠禁門旁卽大梁園

九章特賜衮龍衣藻火山河象服宜日暮南宮猶紡績敬姜曾設舊風儀

黃柑飛舸出江幹碧映玻璃七寶盤中使雪中頒禦賜一時分飽玉漿寒

九華燈影簇紅羅絲管年年足燕歌午夜一傳天上曲春風春月兩相和

竹簡虫文繡作堆壁書爭獻冢書開久知禮樂河間備不數相如作賦才

養屙垂老畏紛紜初服無心習隱君自是深情喜髙尙囊琴容下剡溪云

○畱別諸同人

又復故山去離離芳艸心誰能救遲莫天欲遂飛沈世事看云變交情到子深天池雷雨動珍重伏龍吟

出匣寒吹面秋冰瑩寶刀萬金求不得十載足深韜神气平生在風塵世故遭誰爲呂虔贈揮手思徒勞

海內論才傑多君品骨奇每將國士淚尙與古人期物有不可奪我思時見之關門分手去白日照須眉

○喜祝豫堂來自吳中因以畱別

去年掛席歸東吳今年攬轡來京都漢廷待下天人策一卷遺經辟萬夫

河外家山疊萬層歸休躡屩復擔簦監門眞負平生徳終竟無言報信陵

○巿屋災裁其餘材用構小亭顏曰瘢柱戲作

八尺方亭子成之灰燼余得全溝斷在幸免爨桐如野色時時入秋空面面虛世誰收棄物乃作逸人居

○三器歌

粵鼓

書言府弩

十二辰鑑

﹟粵鼓【廣州波羅江上南海神廟有銅鼓二人者面五尺臍隱起髙州林靄得之峒戶以獻節度使鄭絪絪窴諸廟小者殺大者五之一從潯州灘湧出者每歲二月上壬土人擊以樂神民有疾禱於廟亦擊之三川百粵亦皆有鼓相傳鼓初成時懸於庭宰牲置酒子女繁會出金銀釵叩之納諸主者目曰都老有讎怨相攻則鳴鼓集眾蜀鼓直牛千苗民得之雄視一方蠻俗如此而制銅爲鼓則莫知其所由來考之南齊書廣漢什邡人段祚以錞於獻始興王鑑髙三尺六寸六分圍三尺四寸圓如筩色黑如漆甚薄上有銅馬以繩系馬去地尺餘灌之以水又以器盛水於下以芒當心跪注錞於以手振芒則其聲如雷今鼓制與錞於等而來自粵蓋蠻仿錞於而爲之或以爲伏波平交諸葛渡瀘皆制鼓是殆不然伏波毀鼓爲馬非鑄鼓也】

羣蠻蠢蠢天不遺跂行喙息南交垂動物有生卽有受蠭蠆順性皆良知古之王者大無外有漢始拓西南夷夷徳反復服叛數用牛馬視惟羈縻五溪毒淫駱越悍新息虎節嘗行師雷霆震驚百蠻詟爰得銅鼓聲天威範之爲馬馬龍立余鼓千載猶靈奇繼其事者丞相亮徳音蕩滌宣瀘微荒陬窮徼靡不振夔三千瑞安足多【葉移黃帝內傳帝伐蚩尢玄女爲帝制夔牛鼓一震五百里連震三千里】王誅翦物不盡物二軌實與天同規迄今蠻種遂滋育遠物若鼓時憑之深腔洞底面紙薄四獸蹲伏如盤螭海魚天馬重隱起寶网細界金蠶絲斑淹丹碧古色湛玄冰凝結靈鼉皮吾聞土蝕金則啞試一彈指轟驚雷夫誰呵護乃至此無乃魍魎無支祁嗚呼鼓兮鼓兮汝在玆摩挲我則有所思

﹟書言府弩【涿鹿之巿得銅弩長四寸彊髙四寸弱闊二寸重一斤有奇色黝碧而澤考之宣和圖譜弩爲延光三年書言府作漢安帝卽位之十九年也書言府者蓋漢之武庫隨府有之如盾省是也】

橫弓著臂肇爲弩用威天下章大武狼弧炯炯俯垂象弦剡之義睽兼取參均九和法久備豈曰琴氏傳自楚雙牙函郭機絭捷蹶張未半勢已怒黃閒白的爭樹績韓推蹊子推巨黍弩師授法不授器此物沈淪半泥土精芒一朝巿底出綠沈照眼誰能估嗚呼弩兮弩兮愼自處不須再入書言府世有陳音當事汝

﹟十二辰鑑【鑑得自唐邑徑八寸背環十二乳間以十二辰篆於子午上疊靑馬二正書再重又環八乳傍直卯有人具冠服執笏象再重具周天度藏篋數十年無事磨治纖垢不入考宣和圖譜云圜者規天方者法地六出所以象諸物八方所以定其位左右上下則有四靈錯綜經緯則有五星具一日之數則載以十二辰具一歲之數則載以十二月今鑑與譜合蓋亦漢物也】

明者治物先治內易戒曾聞日中沫軒轅鑄鏡蓋有故寧僅山林辟魑魅此鏡何年始成器背環十二虫文字冠笏鵠立象安取靑馬夾紐知何謂大白由來不受污白旃玄錫都無賴出篋冷然金井深碧月明水秋陰會對之一再神气肅毫髮不敢中藏穢嗚呼寶鏡照人人盡愛所貴君子通其類

○感化寺多古松有軒三楹時入靈籟遠臻法師以聽濤名之且制以圖爲賦長局

東竺上人尋繪素盤山全體久畢露【東竺極如師會寫盤山全圖】驥毛龍甲少爲貴遠師別構圖中趣圓機離相轉卽相能使作者神明注焦墨虛拓巖下云禿穎枯掃沙頭樹蓮花池東亂石【村名】西隱開一尺盤陽路聽濤軒鑿空起鄕者在山今在紙聞師善說法能論一切無與彼一切有【葉】卽此請師申妙理畢竟云何托根柢

○秋山對雨有懷陳氏兄弟賦詩三韻而陳書適至遂成一律卻寄

風吹岫云合細雨一絲絲天欲深秋色懷人屬此時大江流竟下芳艸怨淒其適報三千里投書慰別離

○天城寺定光塔下作【遼碑雲龍神獻舍利三萬顆因建塔明僧祕如於塔下刺血書經七載遂重修之】

龍神何年奉舍利祕師血寫蓮花字山河大地淸淨中忽然石塔淩髙空風吹塔鈴若太息黃葉自下秋林夕

○題天城寺愼淳二王泐石書

岣嶁山前石瑯琊臺上辭漫張它日事徒啟後人疑有薊承東甸維盤鎭左陲久徼先帝賞今結二王知日月標文藻虫魚繼鼎彜天龍看獨舉丹鳳復雙儀气渾全神入痕深捷勢移直教金並鏤不惜玉同劙秋蘚毋侵蝕髙云或蔽虧澗增飛白勝峯搤翠屏危子固寧輕命中郎劇好奇定知千載下爭搨寺西碑

○藏公生塔落成喜賦

豈必造生塔爲公終此心後來傳好事君子或知音古道久不作交情多面深沃洲山下路曾見幾人尋

○分花漫賦

吾衰彊了生前事興至還分雨後花卻引蔦蘿闌虎落莫因雞犬惱鄰家小園曲徑隨方攺遠水分流入圃斜靑帝有情應念我十年春色早須賒

○芳艸

芳艸正萋碧肅然麗淸霜王孫杳不見蝴蝶飛以黃紫塞下寒吹浮雲微夕陽殘荷張晚蓋七十二鴛鴦

○村父采菊見遺

菊花不見已三年慘淡秋風落木前采擷是誰能及此依棲緣汝一愀然照來白髮羞相並嗅入衰心絕可憐江芷澤蘭今在否懷香珍重欲霜天

○九日石堂峪力疾登髙適王蘭谷遣使遺鮭菜江洲白衣遂復同之喜而有作

衰病經時成委頓石堂九日彊登臨靑山老變窮秋色霜樹寒深不貳心已忍平居常索莫每逢佳節轉沈吟長安滿目親知在書札蘭陽辱好音

○秋花行因花傭顧五作

盤山絕遠南西門秋花彊致傭眞惛歷歷鹿鹿隨車輪十日離土傷本根長條縛急榦葉渴水華土膏徒具存於嗟色態半顦顇三嗅聊復投幽芬賢豪失路气沮喪對此亦足傷心魂由來萬物任遭遇集有枯莞誰能論盤山上人爭好善惱花萎落憐傭貧斂錢買花不計直花傭髙唱歸花村颒水祝花花不活傭售棄物眞稱神君不見牛商楮賈利各在陽翟大賈且販秦笑洴澼統徒終身

○九月十有四日孤遊花下悠然成詠效陶體

風靜川無雲天地呈淸秋淸秋此佳日抱景成孤遊林亭鳥雀喧物類各有求得失遺外役耳目易以酬晚花散疏香遂爲靜者收山空白日下此意常悠悠

○晚菘行贈石堂愼上人

石堂上人能種菘種菘不與尋常同丰根大葉厚其裏淩躒百蔌維君宗墳盧助骨云助气乳泉飽沃眞香穠膚凝秋雪薄寒入心斂石蜜微甘充齒牙迎擊了無物厥滓作梗猶凡庸邇來武遂產此種十本入巿千錢空乃知樹藝貴以性斯土協洽還丰茸空山野老病脾瀉不謂得此供朝饔傾盤下箸不惜盡屠門大嚼烏足雄養終吾老終藉汝上人愼勿疑周顒

○收稼了詠懷

農事各已了田家深閉門北風吹老樹黃葉下秋村一徑往來絕空場鳥雀喧先天徒已鑿且得後天存

○望大龍潭

冷翠轉深黑望之如空天森沈白日底傲睨羣峯前險勢開陰峽飛流注大川蒼龍不作雨常得抱珠眠

○秋雪

白日常年好空明九月時陰陽今欲戰雨雪晚交持勢合溪雲長寒深木葉危淸商雜流羽取瑟一調絲

○可惜

徒有千秋意無由質古人此生良可惜他日得誰論幹鼠藏多祕飛龍好必眞等身書卷在糟粕厭空陳

○所思

日夕有所思所思端屬誰關河愁絕處天地酒醒時木葉夜來下秋風江上吹倚樓尋苦調一一入參差

○不見

不見西鄰好當時及老成浮雲隨雨散春艸入秋生舊俗悲前事新愁惑旅情啞啞烏鵲語猶作故林聲

○漫與

老懷徒漫與世事懶相干路阻崔亭伯天羈管幼安升沈嗟爛熟交接畏多端歲晚幽蘭曲虛堂自一彈

○不信

不信句吳祀千秋以仲傳將何酬至徳直欲問皇天蠻貊求仁易神明忌道全請看嬴博恨宿艸亦芊眠

○掃艸子

北風晨蕭蕭柳箕枲其帚父老何所之宿艸棲予畝一母百其子亦足餬予口掃之揚其根終日不盈斗道周坐白沙哀哀啼寡婦玄駒羞其穴田鼠西北走眾庶實每生誰能坐相守淅米必以水鑿谷必以臼父老聊歸休父母在女右

○題牧山畫松

平生愛松多苦節獨立秋風共蕭瑟眞精元气通往來每與長松化爲一城東牧山亦有得能使靈明兩相契伸紙有時放直筆闌闌珊珊掃枯枿興深風雨黯欲低意走毫芒險成絕蟠龍大澤一節申野鬼窮巖夜陰泄遂恐神物不自朽霹靂當空猛摧裂廌翁廌翁萬事畢老骨頹唐直如杌其與此松並生滅

○上方望溪宗伯

戊午冬養疾田盤辱宗伯臨況城南敝廬感激虛懷爰賦三章

丈夫弧矢志少小應徵繇屯邊隸充國代馬慘不驕二十走淮徐畚鍤嘗自操蜃蛤貴時變椒蘭移所遭微生苦不化造物成虛勞棲遲坐衰白惄焉心煩騷

煩騷當告誰大命媿虛受皇天匪不髙后土匪不厚菅蒯𨿽可繩其如索云朽奄忽百歲盡具體慚父母於嗟千載下焉知某爲某長爲老農夫荷鋤寄南畝

南畝何膴膴粵彼滄海潯孤云黯棲薄歲晚無終深山桑不中矩碩鼠多野心棄物有不遺辛苦勞見尋多聞信臼季髙諒張虛襟艸木具本性感激增悲吟

○贈余星源

萬壑蟠胸故支拄靑蒼歷歷紛難數十年抑鬱不可吐一旦餘生能貌取江有湘山有岷靑林綠波渺無極點染萬里毫芒分漁歌牧唱若有聞或畱虛無成白雲野人平生懷一切無所注愛山有若麛愛水有若鶩手不能寫心則悟我能對君之畫圖內役神明日來去

○易十六淑南許爲我作蘿村圖詩以識之

淑南許作蘿村圖滿紙爲我掃古翠秋林護石溪入云一尺一寸期有味鑿空構虛固以變不妨古拙兼狂肆沈冥黯淡妙入神逼迫山鬼幽陰至用通大鈞造物理飛筆走墨臣行意我有靑藤杖嘗之山之垂我有烏角巾嘗臨水之湄盤陰儻遇息陰者此卷盧胡笑所爲

○絞絲斲木行贈金子

太古作器琴爲先絞絲斲木師自然吳中金子傳正傳入指淸籟鳴其天儻寘淸廟明堂前編鐘頌磬應四懸融泄民物登萬年不特授技如成連聖人之道中和且平

含中集卷五

●含中睫巢兩集校錄

遼陽金毓黻撰

鐵嶺李鐵君先生睫巢集六卷後集一卷舊有刊本世不多見光緒戊午吳興劉翰怡京卿爲重刊於維揚民國戊辰袁潔珊丈商諸劉氏將刊版購歸奉天公有又於北平書肆購得寫本含中集五卷蓋卽睫巢集之舊名也往讀方望溪二山人傳謂先生曾著含中集以爲別有一書及見此本乃知含中集爲先生初次手定之本未及刊行復加刊落又益以續作釐爲六卷始易名爲睫巢集此一集所以有二名也嘗取兩集互校含中集所載之詩有七十六首爲睫巢集所未收此卽爲先生重訂是集時所刊落而兩集字句亦時有異同爰商諸潔丈借而印行之與世人以共見並將兩本字句異同及睫巢未收篇目次第一一具錄於簡先生之詩傳世無多知其刊落之詩猶將爲世人所寶重故寧過而存之亦以其爲鄕先正畢生精力之所萃也凡篇中所錄篇題詩句皆取自睫巢集其云作某字有某字於此後有若干首皆指含中集不復別白供考覽焉

樂府卷一

巫山髙長鑱來剗巫山斷

案長鑱下有歸字

有所思不如黃梁

案梁作粱是

君馬黃贈君黃棘之柱策

案柱作枉誤

芳樹芳樹藉汝陰芳樹汝何心

案作芳樹汝藉汝陰芳樹汝獨何心

釣魚篇

案目錄作釣竿篇兩本皆同

長歌行

薤露

雞鳴

烏生八九子

案此四首目錄置於釣竿篇之下艷歌羅敷行之上惟含中集卷一未載此四首玆據睫巢集補入

前緩聲歌抑又何求

案求下有已字

枯魚過河泣二首

案無第二首

遠別離題下分注唐樂府三字

案題下無注

又君不見橋水兩無涉

案橋字下有山姬二字不誤

中山孺子妾歌沈沈藕絲斷

案作秋荷瓣瓣紅

五雜俎

兔絲

案無此二首

擬古樂府五首同石閭作

案見卷四

詩卷二

登泰山觀日出作

案無觀日出三字

金山寺芳艸無邊恨

案無邊作齊梁

又案此首後有一首題雲歸棹

澄海樓不防閭左戍兒聽

案閭左戍兒作曾有役徒

紅駝尼將軍行賜名曰宜汗納注國語謂牛曰宜汗汗平

案平下有聲字

壑庵

案此首後有一首題云過白沙泉適寺僧焙新茶因共啜之率爾成詠

林子歸閩未果復至自東齊賦贈

案至下無自字

渡滹沱

案滹作河

洋琴歌

案此首後有瑞竹巖一首

老鸛

案此首後有一首題云重寓準提精舍感賦又有秋浦竹枝詞五首惟有目無詩

滅沒

案此首後有二首一題云初伏日一題云懷友人

聞鍾匪莪畱滯登州賦寄

案此首後有二首一題云哀鴈行一題云再賦哀鴈

初春寄西澗上人

案此首後有五首一首題云拜意師墓又四首共一題云就藏上人乞花木栽艸堂前戲效少陵體

詩卷三

支離叟二松歌何時於此詭托根

案何時作何如

又二者化身夫誰是

案作二者夫誰是化身

展墓作

案作墓祭作

又親知抱痛況臯魚乎【序】

案作所以灑西門之慟淚也夫

接插

案此首後有一首題雲樹架

夏至又雨

案此首後有四首一題云納涼一題云喜麥熟一題雲若水上人禁足東澗以詩寄我賦答一題云詠山花

同西澗藏公重過野寺茗飲石火任消磨

案作芥子有包羅

觀村人刈稼

案此首後有一首題云秋分雨後盤僧致牡丹四本酬予書植諸新松之側羅羅淸疏映帶可目喜而賦之

冷子示關中友人贈詩且索予作賦此以贈三李殷勤回顧盼且使康君誇絕代

案作一康三李假光怪太華終南泄靈祕又於假光怪句下有注云李顒字仲孚專理學世以夫子稱之李因篤字天生李柏字雪木又稱太白山人康乃心字孟謀皆工詩古文辭關中爲之諺曰關中三李不如一康與此本注文小異

立春日夜赴東溟酌

案作立春日夜冷吉臣招飲

詠法藏寺古松龍戰不披麗

案麗作靡又此首後有二首一題云牧牛精舍成同人落之一題云聞石東溪昆弟遠辱過訪東溪疾作而返賦此志謝

三泉寺

案此首後有二首一題云漫興一題云初秋涼風颯然漫述

七月六日雨三章

案此三章後有一首題云螢火

十二樂秋辭牿牛精舍何蕭疏

案牿牛作牧牛何蕭疏作方鄰虛下有注云鄰虛塵見楞嚴經

又萬物與我同安居十年刳心遊二氏歸而求之有眞是

案此三句作香鑪茗盌同安舒刳心楞嚴契妙理不離一切塵根是

又案十二樂秋辭下有一首題雲溪上

晴

案此首下有二首一題云晚看秋山紅樹一題雲雨後病起赴鄰家飲

十月二十有八日夜集石東村咫尺齋因贈方山啟陳衛瞻二子二十二韻孤標各建麾

案各建麾三字作準一葵

涉雪行蒼頭肩聳淸琴隨

案蒼作倉

雪夜聽抱光彈塗山古操江漢底績龍蛇回

案此句作龍蛇蟄伏江漢回

破箑嘆

案此首後有一首題雲雨後西軒夜酌

溥元五侄寄藤杖卻寄

案此首後有一首題雲山樓對雨卻寄京國諸同人

登樓

案此首後有一首題云獨遊

構屋石塘峪漫成五首

案此五首後有一首題云雪

詩卷四

七益詩樂進士靜巖

案此五字作那舍人愼修

又揮穎傅三倉

案傅作傳是

又藉絲攫污泥二郭方拄中

案藉作藕是郭作鄣

又案此七首下有一首題云正月十有四日桐公至自普陀因同藏上人畱宿蕭齋分賦得分字

得次女瀘川信卻寄三首今開萬里書

案今開作今朝

和答陳石閭三首同調慚深聽

案聽作予

殺虎行

案此首後有一首題云初秋晚坐新亭詠懷

秋日同藏師若師息亭雅集分賦

案此首後有一首題云倒影潭聽藏公彈琴因懷抱光子

北平【薊門懷古第四首】

案此首後有一首題云盧龍此首爲薊門懷古五首之一後經刪去

秋日謁軒皇廟誰能從石室瑣瑣說陰符

案此二句作載尋陶鑄迹妙緒啟唐虞

又案此首後有一首題云寓居廣化寺作

虎子行贈石君東村

案此首後有一首題云立春後一日集飲範蘭亭佛籟軒又一首題云遲劉東郊陳衛瞻不至惟有目無詩

妖夢行哭東郊劉子

案此首後有五首總題擬古樂府五首同石閭作一短歌行二思公子三邊笳曲四燕歌行五雉子斑已收入睫巢集惟移置於卷一之末

秋笛

案此首後有四首一出師二江東愼行師擬止石堂因署曰梅子塢且贈以詩時又五月十有四日三雨中口號四喜範蘭亭至

漢隸十帖歌寄陳不其繼購九帖皆古搨

案九作八

又雜華鏤采紛馺沓

案沓作還疑誤

送範子棄宅入山

案此首後有二首總題云寄答愼上人

鄂爾渾

案此首後有一首題云癸丑元日柬藏公兼報石範二君消息

幽棲聊足述幽奇

案奇作棲

石壁下看秋海棠作

案此首後有一首題雲長至前一日同人集睫巢艸堂作用少陵贈李八判官韻

八月接東村書聞遂移居盤陽以詩代柬贈答鹿車脂其轄

案轄作牽

贈李雄李庫兄弟無以贍之心竊嘆

案作感之贈以錢一串

呈曉亭少司農宗侯廿六韻不材如鍇甚

案鍇作僕

移居【三首】

案此三首後有一首題云巿上聽人鼓瑟

坐仙人橋望西峯紅樹

案此首後有一首題雲散步石堂

詩卷五

題易島庵祝融觀旭圖

案易島庵作易公仙

觀象臺二十四韻臺列九儀

案九作七

送別周西穆南歸武林四截句

案此四首後有一首題云隨園雅集圖歌

鶯

案此首後有一首題云夜光木歌

易島庵公申兄弟曁王蘭谷宿盤山天城寺三日曆盤西劍臺諸勝而歸未及追陪悵然於懷賦此卻寄

案島庵作公仙

秋山對雨親故浪疑侯就拜

案就作暗

獨樂河魂夢或相求

案作或有夢魂投

秋村

案此首後有四首三首總題云送別易公仙南赴浙江署卽次畱別原韻一題云夜宿薊門

石將軍歌劍倚荒臺望塞云

案塞作暮

上淳郡王空山消日月

案消作靡

畱宿王蘭谷齋中因贈

案此首後有二首一題云將自田盤歸與藏公坐倒影潭話聲聞事久之乃別一題云答保雨邨戶曹秋夜見懷

紫瓊巖引

案此首序云湘南易宗瀛宿邯鄲夢得三字曰紫瓊巖旣入都應愼王辟一日從容述其夢王指牓示之曰此予書齋名也顧先兆若夢異哉爰命鍇識之作瓊巖引文微與此小異又末三句作夢壘直擊邯鄲碎相逢天外笑無言蒙頭枕藉乾坤睡

讀先太傅寧遠伯傳敬賦長律十四韻

案此首後有二首一題云過長安古寺次坡村韻一題云盤山西澗晤王蘭谷因寄續云升

又序云戊午秋又至西澗

案秋作夏

寄若和尙

案此首後有九首一首題云黃卽生得小銅印其文曰李古物也戊午夏黃集我詩題我集且標印其上而解贈之以李歸李符其氏也又八首共一題云秋風八章畱別

喜祝豫堂來自吳中因以畱別

案此首後有一首題云巿屋災裁其餘材用構小亭顏曰瘢柱戲作

十二辰鑑

案此首後有一首題云感化寺多古松有軒三楹時入靈籟遠臻法師以聽濤名之且制以圖爲賦長句

秋山對雨有懷陳氏兄弟賦詩三韻而陳書適至遂成一律卻寄

案此首後有四首一題雲天城寺定光塔下作一題云題天城寺愼淳二王泐石書一題雲藏公生塔落成喜賦一題云分花漫賦

芳艸

案此首後有二首一題雲村父采菊見遺一題云九日石堂峪力疾登髙適王蘭谷遣使遺鮭菜江州白衣遂復同之喜而有作

秋花行因花傭顧五作

案此首後有一首題云九月十有四日孤遊花下悠然成詠效陶體

收稼了詠懷寥寥古初色得意轉忘言

案此二句作先天徒已鑿且得後天存

可惜他日得誰倫

案倫作論

不見

案此首後有一首題云漫興

呈望溪老人

案此題作上方望溪宗伯又序中老人二字作宗伯

又序云未獲接待而

案無此五字

又石蘭多秋陰

案作碩鼠多野心

又案含中集止此睫巢集於此下尙有第六卷

及後集一卷皆於寫定含中集以後所作

