

欽定四庫全書

集部六

林登州集

別集類五

明

提要

臣等謹案林登州集二十三卷明林弼撰弼字符凱龍溪人元至正戊子進士爲漳州路知事明初以儒士修禮樂書授吏部主事官至登州府知府弼嘗與王廉同使安南以卻贐金爲太祖所器生平著作有梅雪齋稿使安南集是集總名登州蓋彚而輯之者凡詩七卷文十六卷其使安南集宋濂曽爲之序稱其文辭爾雅王禕亦嘗贈以詩與之唱酬其墓志卽王廉所作稱其詩文皆雄偉軼宕淸峻之語夐出塵表蓋明初閩南以明經學古擅名文苑者弼實爲之冠也弼又名唐臣以時禁國號名氏遂仍舊名是弼本初名唐臣乃其攺名朱彜尊明詩綜則云弼初名唐臣當由宋濂序謂唐臣更名弼致誤然宋序未嘗言初名也至弼攺名旣久而原本之首尙署爲林唐臣撰則無所取今仍署弼名著之錄焉

乾隆四十三年五月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●林登州集目錄

卷一

四言詩

五言古

卷二

五言古

七言古

卷三

七言古

卷四

五言律

七言律

卷五

七言律

卷六

七言律

卷七

五言排律

五言絕句

七言絕句

操

辭

詩餘

卷八

送序

卷九

送序

卷十

送序

卷十一

送序

卷十二

贈序

卷十三

集序

卷十四

集序

卷十五

記

卷十六

記

卷十七

記

卷十八

詔

誥

表

箋

頌

贊

箴

銘

卷十九

志銘

卷二十

志銘

卷二十一

墓表

神道碑

傳

誄

些

祭文

卷二十二

說

解

文

疏

卷二十三

題跋

●欽定四庫全書

林登州集卷一

﹝明﹞林弼撰

○四言詩

北山堂詩【有序】

汪君世良居開化之北山常構堂以奉二親旣入爲天官不得承顏朝夕因命畫者作北山堂圗並記其別時之景蓋思之切故以是而寓其情庶幾一目之頃少抒惓惓云爾序而詩之者旣詳且切予讀之有感於中因推詩人之緒而爲之言

瞻彼北山其下有堂堂有甘旨吾親是將胡爲乎來於鍾之阜鍾有北山匪我之舊我思北山思之永嘆庭有長椿堂有藂萱椿之茂矣萱之秀矣悠悠我思曷云覯止有圗有詩莫慰我思北山之歸我心則夷自古在昔以忠爲孝朂爾世良是則是效

元帥觀公平寇詩

元受天命率土悉臣三陲晏帖孰謂凶人閩徼之絕橫生矛槖大肆羣疑將吮民血蝟鋒螳斧推威過隅蟻聚烏合至於我郛錦股紅首跳踉呶吼謂此孤墉可以計誘桓桓觀公實維分藩奮臂一呼貌虎髯掀公曰勿暴以駭我師猛兕在柙半就梟夷逆酋匪茹悉眾來赴修我戈矛我備以豫盜未至郊士已越闗載戰載捷如飛如翰爭先逐北狼■﹝士冖田疋﹐上中中下﹞駑踣戎府大開以受訊馘盜之方熾我民無所盜之旣平我民安堵如枯而蘇如涸而濡孰生我人公仁之敷公曰噫嘻匪予之勲皇仁逺屆帝徳好生民食而祝我公之粟民居而思我公之屋願公壽康登庸廣堂匪澤一郡式福多方狂斐小子幸際燕喜爰述誦言遂歌泮水

○五言古

題陽山蒼檜圗

瞻彼陽山岡蔚有蒼檜樹密葉含淸暉繁枝泫零露秋蘭隔芳洲春艸迷長路遊子兮歸來山空歲雲暮

次韻顧孟仁遊雲洞之作

端居感流序躍馬城東道卉木競華滋山水政淸好於焉息塵營聊復事冥討細泉響巖竇幽禽囀林堡憑髙一長嘯坐覺天地小登臨二三友況復富詞藻側塞林中花丰茸原上艸物情方向榮樂事當及早古來賢達士閱世猶昬曉豈無大藥資弱流隔蓬島所以日飲酒愁腸頓如掃憶昔雪齋翁故山早投老風磴遊目多雲龕容膝少人歸山寂寂空宇塵渺渺念此重躑躅淒然亂懷抱人生若山水繁沃倐枯槁深谷尙爲陵大陸乃成沼塵迹當焉如而不終雜擾浩歌振林壑大白浮顥顥毋令磊磈胸徒自嬰苦惱滄波復東注白日忽西倒帝鄕邈難期徵帆送飛鳥安得淩風翰肅肅升蒼昊

贈張子明奉使歸維揚

幕府張佳士乃是張公孫華裾照秋水彩筆輝朝暾不作山澤臒弓劍思髙騫東風紫驑馬白日薇花垣艸檄氈雪合擊楫江水渾旣殪豺與虎復潛蛟與黿魯連貨無取介子功不言長揖謝上官振袂歸故園揚子夜月棹竹西春雨尊於焉得眞樂暫爾忘塵喧南山霧隠豹北海風搏鵾時哉奮髙舉萬里賓帝閽

野翁吟

野翁本儒士頗有山水緣葛巾石壁掛藜杖春云穿文章不自衒質實全其天深嗟流俗人二氏習已堅親死不土葬焚屍骨已捐野翁泣爲言五避禮所先焚棄固足罪拘忌亦可憐流俗聞此語涕泗皆澘漣純孝能錫類人心本同然彼哉濁世人心迹與書懸髙價售名譽快捷方式媒寵權諄諄教孝義野翁眞世賢

喜王子充赴召翰林

聖皇啟明運日月麗中天幽微靡不燭艸野無遺賢夫君樂嘉遁邈在金華川一室坐虛白十載窮太玄翳翳捨西桑涓涓屋頭泉君子思括囊志士催著鞭鶴書白日下束帛何戔戔光華喜云近獻納知所先江右暫借潤漳南重安邊三月已報政千里如解懸當寧深眷注求舊資周旋金閨昔通籍石室今紬編絲綸王言布黼黻人文宣眞儒幸徵庸疲民思惠鮮而我惜逺別中心抱悁悁士生貴大施外職徒縈牽及玆飾鴻業百世當無前玉堂有餘暇早寄新詩篇

題周伯虎采蘭詩

光風泛崇蘭流芬散中林艸木被余薫山水發淸音蕭艾一何繁霜露日已深伊誰愛芳質於焉間衝襟獨有君子人皦皦同貞心采之未盈掬價重雙南金逝將紉華佩逺鄙瓊與琛重將鼓遺操邈繼南風琴淳風未云喪振古猶斯今

虞姬怨

君王萬人敵賤妾萬人憐昔有絲蘿托願言金石堅云胡竟失勢恩情不終全騅馬驕不逝楚歌聲四喧君心爲妾苦妾身爲君捐嗟君气如虹創業未八埏恨妾命如葉事主無百年逰魂遂驚塵怨血濺流泉妾死亦已矣君行當勉旃江東地𨿽小星火亦可燃願身化孤燕隨渡烏江船

旅感三章

洪武丁巳春同吳太史伯宗再奉使安南得疾道中有作十月歸次劍江疾稍愈稿呈劉伯序

今晨秋節至涼風動庭柯美人白團扇臨風發淸歌歌聲出云表哀響亦何多落花不上枝逝水無回波妾顏亦易攺君恩當柰何

其二

驅車秣吾馬萬里涉逺道逺道多險艱行李何艸艸晨徵夕未息川陸漫浩浩行役豺虎區此身不自保明當脫塵羈優遊以終老

其三

長風吹明月流光入髙樓起坐彈鳴琴淸聲滿樓頭一曲操將歸四座增離憂吾身匪金石衰謝宜歸休爲郎已白首馮唐更何求

送周伯章之宜陽令【有序】

曩余令丰城知伯章周君之賢欲薦之而伯章以親老辭今年春以太守王侯舉來京師上禦華蓋殿親賜問焉已而授宜陽令嗟乎士患無所立不患有司之不明聖世之或遺也伯章抒其素蘊見於設施譬猶刃發於硎矢出於服隨刃而解應弦而中吾知其無所滯也故於其行賦此以贈

峩峩嵩髙山泱泱洛川水山有栢與松水有魴與鯉之人蘊奇抱一出宰百里騎馬嵩洛間仰髙玩淸泚宜陽古赤縣瘡痍猶未起子行職承宣況乃明政理努力答聖朝卓魯豈専美

安慶府

連山亙城西長江走城東岡阜紛起伏波濤爭怒雄泛覽古舒國永懷靑陽公【余闕字廷心元忠臣】一旅余敝卒千載當兵衝狂瀾日以潰砥柱嗟獨崇弱矢繼蒿剡急檄通蠟筒謀身貴食肉殉國思匪躬慷慨望西拜烈日明丹衷封墓昭聖徳建祠勵臣忠百年等一死千古畱淸風疇能識公心願起文山翁

白沙山

放舟匡廬陰遙望揚瀾曲湖寛眾水鍾江窄雙峽束剛風吹白沙艸木失靑緑初疑云滿山又似雪連谷深壑尙爲陵滄波或成陸矧玆沙力微日與風相逐我聞大磧西風沙常起伏深者壕塹鑿髙者岡阜築此事奚足疑泚筆書所矚

歐陽文忠公修

文忠俊邁才身值熙盛世侃侃樹忠節堂堂決大義文章擅家法浮靡振時獘四賢稱慶曆重輕實公系補衮成天功荷槖禆國是平章五代史炳若春秋義天方昌斯文公獲申厥志臺閣詎爲寵郡縣豈云棄所思在稷契君臣堯舜似六一漫自名醉翁聊自記汝南終老心西江惇本意風流與文采至今光後裔我來鄭公鄕懷賢增仰企崇祀屬多故揭虔慨無地低頭拜東山千仞郁蒼翠

文信國公天祥

信國英特才身值叔季時士類旣推首相業良在玆鞠躬盡勞瘁天必濟艱危是時北風競腹膂離四肢靑蓋已洛陽黃豓猶海湄大廈梁棟傾孰云一木支江閩戰屢衂星火勤王師妻子豈暇顧國家苦憂思一死不得遂兩縛焉足辭皇天暗白日大地崩四維益州運告終回溪翅空埀義節臣所仗成功天實爲文山髙峩巍文水淸漣漪忠魂識故路古屋遺荒基哀哉吟嘯集千載有餘悲

和熙陽太史廬陵道中作

我本山林人偶作江海客及玆指南徵頗苦炎暑劇溽雨暗江浦潦水日已積飛流出髙樹棲苴在絕壁舟小畏湍駛石亂驚峽窄仰觀冰雪屋俯瞰黿鼉宅涉險豁壯心弔古悲陳迹江幹彼何神縹緲畱廟脊歲時走巫祝牲酒紛狼籍我行不暇禱風至卽掛席但令飲量寛何卹吟骨瘠蒼莽江云秋霏微山日夕候吏致殷懃慰我逺行役吾生當有營匡時可無策天王今聖明萬里如咫尺外服廣懷柔內治深綜核幸復際雍熙焉能守迂僻山豹隠霧文溟鵾振風翮納納乾坤大皦皦日月白願成越裳書庶以禆丘索

端溪

端溪西南流兩峽爲之門萬石矗天起有若渴驥奔上無尺寸土艸木春不繁焉知外犖確中有奇气存嵌竇互聨絡水泉散淸溫玄液入山骨靈質開云根磨刀割紫玉玉膩刀無痕文房一得之重價千金論我來正長夏山雨溪水渾采尋竟無所惆悵日已昬居人爲我言毋俾役者煩取石恆在冬水縮地气暄百夫入深窈一二或可捫鸜眼自生潤未數瑤與琨吾生食破硯此物爲田園歸途倘或致終感磨礲恩

廣西舟中

連山峽長江千里不一斷南通交廣域西接邕桂管竹樹深蔽蔚湍瀨多激悍林居雜眾猺水處絕羣蜑喜人怒爲獸撫循貴寛簡皇天祚明運穢濁均滌浣曽未煩戈兵先已入圗版畬耕與野蠶民喜無躡短我行持使節道路絕阻蹇頗聞北來士遊宦愁僻逺十人九物故嵐瘴嗟滿眼蝮蛇長於人蜮虫毒於蝘蝑蚿點酰醬紅宿不敢飯苦言何戚戚中心因悺悺天地共一域風气各有限朔南殊俗習川陸異物產江險不可堙山髙不可挽土風固云惡善調亦已罕飲食當愼節起居在和衎心淸體則夷气正神自散修短有命存達人常坦坦山果紅堪羞江魚白堪饌閒來惟酒桮醉後卽茗椀臨風歌此詩聞者當一莞

嘉魚亭次韻

危亭敞華構飛闌俯層城羣峯多古色雙溪有餘淸憑髙恣遐眺竹樹如將迎蒼梧一何逺縹緲孤雲橫願言往從之塵土在襟纓嘉魚躍潛鱗幽鳥鳴新聲玆土𨿽信美我行亦有程詩招何水曹酒乞阮步兵朗吟叫仙翁拂劍同南徵回首望逺島萬里弱流平

峒中婦

使有自南還者艤舟龍州江幹見二婦焉一婦喜色見顏面一婦哭甚悲詢之則皆以被掠入峒一得贖歸其一未贖者也使憐其陷於獠也以白金三兩贖之將以給歸其親婦竊念家久無問不知親存亡否且於獠夫未忍忘情夜遂遁去使不復問噫使亦義人哉作峒中婦爲述其事

種樹莫種柳花飛不近枝生子莫生女骨肉終棄遺嗟嗟峒中婦失身隨獠夷父母與兄弟八年不相知東家有鄰女今朝得贖歸一歸一未返慟哭淚滿衣官船誰家郎問之爲歔欷婦泣且再拜蠻音致哀辭郎呼獠來前我贖免孤悲白金入獠懷健婦畱江湄中宵竊心計故家或衰微親在猶足賴親歿將何依獠夫固匪良枕席久無違捩然夜奔去忍爾背恩私捐金實郎心重報寧汝期人情易反復婦性輕別離古來丈夫士尙甘志節虧君看蘇李泣遺恨河梁詩

播村隘

溪洞有餘險播村扼南夷徑小石齒交樹古藤腳埀亂竹無人伐槁折何離披林杪天一竅云密不得窺舉步卽脇息間關風磴危日夕未出隘我僕皆告疲嗟爾戍守人創殘百戰遺餘生亦何幸際此明盛時

厥裏隘

疎雨度密樹秋暑未能淸入林足雲气隔竹多水聲十步一涉澗苔石紛縱橫僕夫失腳屢況乃流潦盈陰木總自斃怪禽時一鳴逺客在畏道落日豺虎驚前村喜近驛曖曖煙火明解鞍不暇食佇立嗟吾生

獠處隘

山行已厭倦況復多扼塞日南僻逺地實藉此爲國暑雨溪谷盈深樹崖崦窄斷虹收晚照百里帶暝色獠人瞻使軺方舟齊眾力爲言前朝初此地交兵革至今空山中鬼哭陰雨夕所願職貢修吾儂甘服役

龍州溪亭小集有作

旅懷感畱滯朋情增郁陶及玆晤語際少慰道路勞危亭入窈窕秋色何蕭騷野菊披山徑幽蘭滿江臯俯視霜露繁仰觀天宇髙淸歌發華席凝眸送輕舠山川悲九辯塵土嘆二毛何以不飲酒徒用心忉忉流光亦易失行樂隨所遭君看龍江水東流日滔滔

又得含字

季秋气始肅風日猶淸酣林亭愜幽賞復此停徵驂涼柯商素髮夕景嵐翠含興適恣沈飲喧逺諧極談安得淩風翼遐舉南天南

贈張坦扶祖櫬歸閩

靡靡歲年邁肅肅鴻鴈飛霜露淒以下遊子悵懷歸江水東南流浮雲西北馳念子方在疚星辰中路違屏營把徵袂涕泗紛交頤子行勿夷猶努力及壯時表表樹先徳榮名以爲期

重登飛來寺得來字

招提翳蒼峽棟宇何雄哉飛樓壓雲起危亭俯江開樹古閱變化徑側緣崔嵬晴峯儼如人爲我度水來淸心入幽迥曠視遺紛埃飄蕭風外竹的皪霜際梅孤嘯發靈籟微吟盡深杯豈無出塵想柰此徵鞍催仰觀崕石刻其人骨已苔悠悠山水暉行行重徘徊

韶州謁虞帝廟

快雪過靑澗初霞隠丹岡登臺望韶石乃在江之陽薄言薦蘋藻再拜瞻宮墻當寧儼遺像巍巍埀衮裳二女肅觀內四臣森侍傍緬邈懷明徳伊昔勤省方薫弦播淳音遐服被餘光儀鳳已髙逝神虯尙深藏濯纓虞泉淸振衣越山蒼千載過化地詠歸矢無忘

采蘭山之椒爲達道監邑賦

采蘭山之椒山深路逶迆澗石嚙我足松露沾我衣愛此芳菲質步深遂忘疲有美絕代人宛在水之湄貌服肅修靚皎若幽蘭姿舉衽效瓊贈庶以永所思從玆結芳佩歲晏無相違

畦樂軒

種蔬東湖上雨過靑甲長乾坤動生意萬物生輝光淩晨荷鋤斸毋使蔬根傷采之供朝饌庶飽藜藿腸豈無食肉者珍羞滿前行吾生安所分此樂詎能忘

權氏春暉堂

皦皦三春暉萬彚均煦育深恩類母慈拊畜還顧復所以純孝人名堂表衷曲堂前樹芳萱堂後種慈竹顧惟寸艸心效報將安足春酒泛朝霞彩衣炫晴旭百年愛日誠葵藿信同欲太史行采詩凱風篇再續

璜溪漁隠爲姜用晦作

湯湯磻溪水邈在渭之陽淺有鰥與鮒深有鱮與魴伊人事直釣乃獲玉中璜姬與呂爲輔靑齊國以昌寥寥千載後有孫育於姜璜溪學漁隠牧野慕鷹揚君子愼所履用捨隨行藏願持丹書篇獻之明聖皇

聴竹軒

廛居邇闤闠入耳皆市囂偶坐竹軒中便覺塵慮消好風自南來萬竿戛靑霄秋聲落庭宇天籟鏘瓊瑤灑灑雨初入霏霏雪紛飄蛟龍舞黃咸鳳鳥儀虞韶

愛日堂

親年僅滿百子有千萬期蒼蒼東隅日忽忽薄崦嵫所以孝子心睠焉惜餘暉長繩願終系長戈願常揮庶俾桑楡景永照斑斕衣

陟屺軒

朱君純孝人宦遊古丰水有母在髙堂鶴髮埀兩耳海雲天一方家山地千里水湄開小軒日夕歌陟屺啞啞夜啼烏返哺故林裏睠惟寸艸心效報將曷已顯揚實大孝溫淸乃常理願言鸞誥榮千載光信史

賦得采石送子昭歸金溪

江幹艤蘭棹言登采石山上有蛾眉亭下有千丈灣偏懷謫仙人昔游水雲間玉堂不可畱翩然禦風還君今勇辭歸於焉越河闗呼酒一酹之陳迹重躋攀雲林郁嵯峨金川澹潺湲去去甘棄置逍遙樂餘閒

題愛愨軒捲

淒風動亭樹驚烏啼故林之子在逺道永懷寸艸心音容若著存悲愴孰能任仰觀昊天髙俯視滄海深曷以報罔極涕淚在衣襟

林登州集卷一

●欽定四庫全書

林登州集卷二

﹝明﹞林弼撰

○五言古

題範文綱靑雲別墅

靈峯出闤闠濯濯靑芙蕖矞云豁朝暉竹樹森扶疎中有隠君子憑髙結茅廬植蘭被長阪引泉注淸渠喧然市塵中有若林野居客來觴我酒客去讀我書人生貴適意圭組將焉如

題望云捲

英英天際云有若遊子衣孤云常在望遊子行未歸親捨渺何許心與云俱飛願爲故山樹孤云日相依

送王子俊都司經歷

昔我少壯日躍馬靑齊墟濟南我先裏於焉久踟躕歷下亭已古趵突泉尢疏酌泉洗心目翹首天海隅送君憶壯遊念欲與子俱君行贊戎府兵政資謀謨四海方敉寧邊鄙如庭除籌帷多暇日郵傳無急符持此三寸管制彼丈二殳男兒志功業惜別何區區君看東隅日忽忽薄桑楡努力及盛年終始愼勿渝

蘭雪軒

崇蘭被堂下積雪滿墻陰以彼潔白姿契此貞固心芳馨曾不攺凜洌信能任君子尙貞白軒居幽以深因之發淸嘯起坐彈鳴琴一彈猗蘭曲再鼓白雪吟蕭艾紛盈室塵土遮滿襟願子畱深意千載返淳音

送沈部掾歸裏

衡門樂棲遲考盤甘寤宿達士遺圭組幽人在林谷湯湯南湖水上有讀書屋胡爲嬰世网言歸返初服遊魚出芳藻鳴鳥集灌木於焉得眞趣遽爾忘寵辱明當脫朝簪分子湖一曲

發安南

奉使豈無狀逺國方被兵貢物已上道陪臣反畱行爲言林邑人急攻安南城舉國出被難勍敵難爭衡此輩舊卵翼前朝荷生成方物奉職貢附庸通姓名爰自歸版圖邊圉恆相驚安南古內地儒書守章程裒衣與博帶矛矟非所營疆場時彼此蠻觸何輸贏聖皇先有旨柔逺務息爭峩峩漢銅柱千載表南徵天威倘一臨海山鏟可平所願邊塵息永被皇風淸

舸齋詩

人生穹壤間有若虛舟浮所貴宦海中濟人闡深謀乘風破巨浪擊楫橫中流丈夫足壯懷志士多隠憂夫君抱長材峩峩萬斛舟眼空江海天胸蟠云夢秋齋居以舸名紀我萬里遊開窓山歷歷推戶風颼颼流水遶門前嘉樹森屋頭依稀剡溪曲髣髴湘水洲攜杖動蘭槳哦詩間棹謳時來奔走憩庶以淸心眸人生有用捨行舟有去畱野渡橫豈久巨川濟須舟雞鳴獨起舞雲海何悠悠

牧魚軒

西山曉來雨方池忽已盈芳艸漾微波中有羣魚行晴軒一俯視感我齊物情嗟爾逺靈沼何以樂其生投食俱失時插棘虞禍嬰幸免涸轍枯恆恐校人烹江湖非不大网罟紛縱橫逝將縱巨壑待爾鱗鬛成

靑水洋

吳江東入海水與天色並波濤堆琉璃一碧三萬頃曉黛浮空蒙春藍漲溟涬南泛浩無涯北接安有境莽莽合蒼靄翳翳沒白景鯨鯢聚窟宅天地設陷阱我行監漕貢睠言赴京省舟檝多艱虞行役增戒警望洋意茫茫戀闕心耿耿緬思承平日皇風被溪嶺迢遞一介使萬里無寸梗云胡鞠荊杞周道莫驅騁戎馬方紛披廟謨賴維罄庶得近依光絕勝遙引領詎復憚勤勞乃遂忘忠鯁南風蓬底聲西日帆外影蕭蕭徵衣裳薄暮有餘冷浩歌叫馮夷慷慨心目醒

黒水洋

吾聞黒水洋乃在梁雍域胡爲東注海萬里尙流黒豈伊水深黝逺近一墨色舟師爲我言北來此其厄風微舟如膠風急舟若射每見黒風起坐見黒云塞天地爲黯慘不辧咫與尺過者必齋禱恐爲蛟龍得古來奇丈夫夷險無所擇宗愨破長風思效報國力張騫窮天河克任開邊責王事當賢勞人生少安適惟願天戈揮九州島剗荊棘履道達康莊傳命達郵驛譬之四體安元气貫血脈海若斂風濤受職永無慝悠悠江湖心天南在天北

送葉子實之南安幕

離離原上艸密密庭前柳遊子一寸心故人幾回首春暉蕩繁緑朝雨淸宿垢駕言理徵斾去去事升斗此行詎足念桑梓舊墟藪種竹應成林植蘭已盈畮蕭蕭奉板輿怡怡酌春酒人生重榮養所志惇素守奇寶奚足稱修名諒無朽河海渺川瀆泰華空培塿願言髙逺期珍重經綸手

送都潤士歸鄱陽

白雲在江東或在南山阿美人惜逺行看云愁柰何驅車適故道千里遙闗河鳴鳥出幽谷奔鹿馴陽坡壯遊豈不好流景驚易過君子樂臺萊遊子悲蓼莪明發不能寐去意寧逶迱湯湯彭蠡澤浩浩揚瀾波徵颿掛長風蘭芷春香多酌子以巵酒侑以驪駒歌離憂勿擾縈壯心期靡他南山有喬松千尺長枝柯珍重淩雲姿淸陰徧蓬莎

題松江釣者圗

輕舟何處叟坐釣松江湄松根系我纜松風吹我絲靑山生逺樹白日明淸漪但得酒可醉何愁魚上遲磻溪獵車至嚴瀨鶴書移出處孰得失問翁翁不知

上僉憲代林伯永作

熙朝右文徳風紀資儒臣治效良在玆愼選惟其人君侯西州彥風起南海垠壯圗邈云漢素學存經綸白日勤繼晷靑雲思致身三獻蓬萊賦一躍龍門鱗遊鯤待風舉蟄蠖須雷伸名登金榜曉宴錫璚林春榮祿一以厚所思在澤民黃堂重判筆剖擿如有神薇垣飛舉早楓闕承恩新擁節謝西楚驅車入南閩陽和藹寒谷明月當秋旻旣攬範滂轡復埋張綱輪遂令駑駘質獲望騏驥塵菲菲蘅與杜采采漳水濱芳菲未盈尺聊以抒微恂髙臺有寒栢廣庭有長椿持此一寸艸千載報君親

贈某王簿

兵塵起淮甸烽煙到閩陬郡邑多失守田裏誰爲謀不有英俊人孰憂我民憂明公濟時士義气橫淸秋鄕閭歸保障民瘼賴以瘳履畝得公道團兵有良籌枌楡靑樾繁桑麻緑陰稠遂令東鄕民耕鑿樂休休鸞鳳肅儀羽枳棘難久畱行將奮鵬翮萬里雲路修捲海洗炎暑沛澤均南州

宿明極上人房分韻得客字

仲冬气已肅幽懷耿寒夕走訪山中人聊共慰岑寂山人眼如月好文復好客揖客開竹房燈光四窓射爲言時多虞車馬徒役役崇蘭泛餘芳疏梅粲新色鳴琴合淸歌香饌間重席薄酣情更好淸坐心自適逝將謝囂紛於焉脫羈靮豈無一樽酒爲子塵慮滌秋衣裁白雲夕餐煮白石玄鶴兮歸來山空霜霰積

代上人賦當字

塵居苦喧囂禪房愛淸曠及玆淹信宿俗慮俱滌蕩是時仲冬秋南天寒未壯微云忽已收薄霜猶可望從席羅嘉蔬開樽出淸釀惟應效眞率安用學排當形忘飲頗狂耳熱歌自放詩成一絕倒琴罷倍惆悵淳音風雅前古調羲軒上哇淫雜桑濮雉雊牛鳴盎願言復心聲千載起淪喪

上美叔知司

峩峩紫芝山湯湯柳江水嶷嶷陳知司長材抱奇偉華裾粲雲霞芳佩襲蘭芷種薇山之椒栽蓮水之涘蓮香秋益淸薇花晚逾紫艸檄疾何痊出奇敵自靡艱難政需賢通濟況如子行當振家聲庶以光世美髙步登雲霄奮身脫泥滓勿著從仕衫願聴尙書履

贈李一初【魯人】

巖巖岱宗山道逺不可卽悠悠黃河水源深杳莫測至人抱玄道髙浚與之則我欲往從之瞻忽徒役役安得縱壑鱗願插淩風翼沿流載窮源登峯一造極夫君抱幽尙生此聖哲鄕淸暉方被物旭日升扶桑豈不念逺道努力及靑陽況復際淸時肅肅宜髙翔龍馬出榮水鳳鳥鳴周岡千載文明瑞願言揚耿光

五月上日奉陪梅所知司子實大尹洎諸友會於黃氏讀書亭分韻得日字

積雨豁新霽淸和美風日幽艸萋以繁嘉樹蕩初密危亭肅淸敞盛集任眞率豪飲䢐徠六能文建安七蘭香襲佩纕竹色映書帙於焉憩塵勞聊以慰煩疾僶俛曳長裾慷慨投巨筆役役著銜馬沾沾處褌虱但願尊有酒此生醉中畢君看彭澤翁有田惟種秫

代贈陳仲福蘭盆會首

人生在穹壤百行孝最先墨氏知所本尢見心同然葬親厚夷之救母哀目連陳君有嬀裔至孝紹前傳首倡報親會心誠供佛筵金盤浮赭果玉盆吐靑蓮遂令蚩蚩氓罔極思昊天結艸念春暉薦菊悲寒泉潁人善錫類曽子幸歸全矧玆履霜露疇能效埃涓感君純篤心涕泗皆澘然名教力以植鄕閭化斯宣彌彌漳江水峩峩霞山巓仁者必有後努力希世賢

書呂誠夫進士金環詩後爲薩達道同年贈

皇帝二十載盜起東南隅蘗芽旣不剪滋蔓遂難圗荊吳虎兕逸閩粵狐鼠呼薩君濟時彥昻昻千里駒誓爲國討賊愧死偸全軀投彼三寸管執此丈二殳轅門上籌策幙府參謀謨孤軍懸深入殺气塞盜區外無蚍蟻援勢失事已殊攢膚交逆刃十死復九蘇從容就紲縛談笑視刀砆酷刑曽未施晼晚日已晡夜深忽作夢玄甲神丈夫示以金環兆驚寤悲喜俱神驥忽解縶文雉初脫罦山空霜月寒凜焉駭狂奴迷途若或指獨行若或徒始知忠義士實藉神明扶生還偶得遂壯節終不渝反側賴安奠彊梗隨誅鋤呂侯好奇者作歌爲揚揄願持獻天子載剖旌功符

奉次韓景昭縣尹移文封贈感夢二親之作

大鈞播羣品亭毒一元气人得秀而靈中立配天地睠惟異禽獸實由識倫紀篤孝盡子職立愛自親始罔極終身慕不忘永心矢韓侯聖賢學魏公忠孝裔粵自英妙年已與流輩異顯揚企前修繼述念先世家聲振有期書澤流未已一官豈祿擇十年爲親仕甘旨幸父存髫齓悲母逝得母諒已難事父當不易過庭習詩禮淑鄕惇徳義善行遵聖經嘉言徵信史東隅光莫駐西山景何恃空興風木哀不逮菽水味古來忠孝門多出忠義士惟理所可爲𨿽身不暇計擊楫祖逖誓攬轡範滂志赤心但守一素節詎移二驛騎方南歸鷺車亦東指香紅泛蓮幕新緑近楡里人欽喬神君職優習鑿齒宰邑應時需親庭思日侍我殽旣有嘉我酒亦云旨莫能養親生曷以慰親死邑令得疏封天朝有常制紆朱秩亦卑焚黃情愈至吾親茍與榮此官殆將棄白日書贈文孤云凝逺睇萊堂痛椿萱鄧林慚杞梓子心一何悲親魂端可致淸夢繞庭闈薄宦忘邊鄙恍若稱壽觴惚如奉盥器怡愉接父顏慈柔見母氏應效嬰兒啼猶作斑斕戲覺來憂思集淒然霜露履精神信交孚感召乃若此作詩載紀哀臨風幾揮涕我生在膝下亦有顯親意未能潘輿奉僅得毛檄喜秋雨灑泉扃母魄已深閉春風藹家塾父訓幸聞禮詩篇誦一再心目頓淸泚朝盤欲忘飡夜枕悄無寐修名曽未立世味空復嗜振後以光前在此不在彼旣無致身術曷盡爲子理遺經絕編韋淡墨虛榜紙靑雲孰唾手淸泉思洗耳羨公孝有初生得奉滫瀡羨公孝有終死得三鼎祭錫類美潁人全歸善曽子忠孝豈兩途君親如一事大綱久淪斁頹風政披靡願言力扶植庶以起衰替千秋萬歲名無愧賢與智

○七言古

題吳希貴爲徐將軍畫海靑圗

黒風吹海海水立銀山萬丈髙嶻岌天吳簸浪天爲濕蛟龍掀舞出復入羲和著鞭六龍急扶桑曙色光煜熠金烏飛上百怪蟄一碧萬頃秋可挹海東之鷙怒翔集片雪飄蕭雙翅戢浪花滚滚石濈濈身向日思逺及錦鞲金旋不可縶憶我掛席東海東海雲海水浮空蒙神鷙時來休雪羽玉立蒼石吹剛風吳君此畫將無同奇气矯矯橫秋空將軍屏帳寧久容便當飛入天九重鴐鵝奮擊層雲中四野狐兔無畱蹤

題錢氏鐵券捲【唐錢璆武肅王彊弩射潮事洪武二年奉旨徵至謹身殿觀之】

剛風吹地九土裂仙李根拔孫枝折白馬不飲濁河血羅平妖鳥啼未歇鬥牛萬丈騰紫光炯炯餘彩輝太陽鏡湖泚筆寫露布石室剖券分天章金爲臣心鐵臣節臣身吳越心魏闕共悲羣盜竊神器猶喜諸孫存故物黃金樓閣髙倚天寶气白日浮雲煙電光忽開天爲笑摩挲銅狄千百年君看錢塘鐵作箭潮頭東去江如練箭鐵未銷券未磨帶礪山河當復見

題洪元質墨竹

今代畫竹稱妙絕李公息齋趙松雪天風吹墨落人間一幅千金香未滅今君筆勢淸且揚直與二公相頡頏千林露滴翠葆濕萬竿風拂瑯玕長山齋晝閒快一覩錯落篆籀猶遺古鳳凰飛去蒼梧云鷓鴣啼破黃陵雨人言無聲勝有聲畫思何如詩思淸馮君爲我寫梅雪歲寒結此泉石盟

贈寄云道人

寄云先生寄云居與云卜鄰相依於白雲無心酷我似我亦浪迹眞云如閒來倚松看雲起紫煙衣上涼如水淸霄沆瀣落冰壺滿挹瓊漿和玉髓飲罷身輕隨鶴飛乘雲一去渾忘歸吾身與云皆寄耳白衣蒼狗誰是非

題李伯時畫二馬圗

龍眠二馬人共誇連錢靑驄白鼻騧雙韁短絲系枯柳八蹄寒玉攢輕沙我疑鄭公抗疏日天廐雙龍賜遺直又疑拳毛獅子花蘭筋權奇皆俊骨四郊無壘三邊平汗血謾作千里行君不見賤工棄置在一蹶得似身閒飽芻秣

題黃誠甫鐵樹開花圗

刺桐城西仙母家百年種徳如種花春風吹暖滿庭院坐見鐵樹開瓊花瓊花的的簇丹穗仙母見之一驚異人名此樹狀元紅偶爾開花必爲瑞阿兒讀書五車多解來瑞應期無他寫圗寄之喜欲舞題品直上金鑾坡玉堂多士誇珍奇何異漢室生金芝赤花光照永春縣黃家瑞應無終期

題彥璋劉簿秋山讀書圗

龍川簿領山東劉家住營丘山之幽讀書山中松桂秋自言嘉遁勝宦遊寒光落日低艸樹緑野平蕪接蹊路書樓逺在山深處下視人寰莽回互有時淸誦落澗谷山風蕭蕭壑雲暮山風忽吹牙簽落壑云不掩紅光露世間淸樂在山居人生眞樂惟擁書山中擁書樂其樂求如君者能幾歟梅邊隱君得隠趣執筆寫景成畫圗披圗浩嘆非故吾箠楚未脫勾稽拘何當拂袖歸林廬攜書我欲君與俱秋山猿鶴驚相呼

慈溪孫氏瑞萱

慈溪邑中慈孝門云是孝感孫鍾孫朔風飛雪滿慈竹北堂愛日開瑞萱宜男喜見二雛好母也忘憂以終老庭下時紅棠棣花階前不緑王孫艸歌罷凱風三嘆歆靑天萬里滄溟深

阮信道家牡丹

市西亭館花若林牡丹一朶千黃金麗華朝倚望僊閣天下美人皆陸沈東風枝頭滴紅露春意不如花意深主人剩勸竹葉酒飛作彩雲何處尋

贈祁山居長老【丰城小巷口香社寺僧】

劍江東望山如龍水勢曲與山相從山盩【音周】水厔【音質】气所鍾【山曲曰盩水曲曰厔】山居山人居其中碧眼白首顏如童長日跏趺坐髙舂懸河大口談空空寶花散落隨天風萬年香社人所宗千章喬木陰重重崢嶸華構交靑紅我來作邑丰水東思懷瓣香加敬恭我本有髮老僧翁誤落塵网徒匆匆淵明結社意亦濃但恐酒狂不相容作詩先此詢逺公

送李廣文歸鄱陽

王羅廟前江水流鯉魚風起蘋花秋美人錦帶珊瑚鉤釣竿歸去明月舟腰間寶劍三尺雪蒼龍夜鳴紫光掣酒酣起舞心耳熱一曲滄浪水雲裂

林登州集卷二

●欽定四庫全書

林登州集卷三

﹝明﹞林弼撰

○七言古

大勝驛阻風

龍江驛前連日雨風帆暝投勝河浦風髙急雨浪如山舟子魂飛客心苦客心莫苦行路難百年身世誰獨安君不見玄眞子釣遊之樂樂未已扁舟猶在風波裏

過采石

謫仙昔醉采石時酒翻宮錦春淋漓眼空四海無餘子江風江月吾心知江風吹酒酒不醒舉杯邀月還對影願將江水變春醅一醉千年長酩酊云臥八極淩倒景人間萬事何足省夜郎歸來逾五嶺逸才壯志嗟不騁丈夫胸次存耿耿有酒不飲眞不幸我來酹酒江之濆春艸幾緑三尺墳當年有孫爲收骨捉月之說誰爾云騷魂已逺招不得千年相對空相憶浩歌一曲淸淚滴江水滔滔風瑟瑟

舟中次熙陽編修韻

大通驛前大江滿星槎有路通交州川雲映水白可染浦樹過雨靑欲流奉詔漢臣愧陸賈能詩越客如湯休同舟況有同心侶買魚酤酒吾何憂

姑山行

小姑水中立大姑水中眠獨立不僵眠不醒俯仰一萬二千年江前大彭郎山上五老仙阿姑與爾相盤旋蓬萊弱水幾淸淺王母眉黛秋霜鮮阿姑顏色猶依然我疑銅仙人手揭金莖墮江邊又疑達摩師足遺只履歸西天人間百歲春夢短長眠長立嗟無緣小姑大姑眞可憐江花江月恣畱連巨鰲戴其趾玄鶴巢其巓江流如箭石不轉千古萬古無崩騫安得羽翰淩八埏時來遊戲姑山前與姑同壽一萬餘三千

和王太史潯州遇生辰之作

攝提貞秦粲星七奎文流輝炯如日括蒼之山气鬱鬱【山在處州】鍾淸毓粹餘四袠先生生世良不惡讀書靜觀世得失丘園賁帛徵遺才石室紬編膺峻秩今年奉旨使日南山川涉歷難一一旅途忽屆初度期中夜喜得新夢吉覺來深念劬勞恩憶昔常在父母膝祗今二親弗可見每至玆辰愁復結江城酒美君莫傷山驛詩成我能筆親恩廣大當效報王事馳驅敢求逸木綿八月開瘴花西風滿帆應到家古來忠臣卽孝子王遵叱馭張乘槎

怪石

粵西山水之窟宅山妖水怪鍾奇石巨靈戲擘眞宰惜野火不斷波不泐千仞壁立萬■﹝釒截﹞積往往猶帶太古色嵌空幽窈誰削刻望中常在雲雨黒黿鼉出沒鱗介浮虎豹踞蹲牙又磔古苔暗蝕春雨痕細艸晴薫曉云脈翠屏巗巗靜宜對靑空點點光可摘我生亦有米芾癖幾欲再拜向蒼壁但恨移置不可得山齋花嶼成岑寂平原人去空荔薜艮嶽魂歸失松栢鬻賣曽無再世畱運致何勞萬人力天生物性貴自然玩物喪志眞無益江幹林麓時一見未必不如臺榭側此言試問石丈人定應點頭答行客

次韻王編修九日趙守禦置酒長句

左江溪洞龍陽底外與安南接疆鄙安南方物貢王廷路入中華自玆始一從臣表至南京使者往來相踵趾趙侯守郡當孔道迎送不憂每加喜我行持節夏秋交風雨瀟瀟滿江水殷懃郊迓更逺出踧踖晨參常早起感君屢開北海尊愧我久畱東郭履歸途忽遇重九節蠻菊未看三兩蕊殽核駢羅眩醉眸管弦幽咽淸塵耳盈盈秋水映芙蓉淅淅天風吹桂子華筵賓客皆芝蘭故園山川有橋梓登髙作賦驚一時世職安邊傳百祀莫言使節如貫珠須信天威不違咫四海混一三陲淸願同擊壤康衢裏

望成山

東南海水浮天地千頃萬頃波無際舟行旬月不見山忽見靑山欲流涕靑衣赤髮黃帽郎吳中最能稱最彊見山起舞索酒飲眾工喜忭皆若狂云是成山東海陽鐵山一髮遙相望樓船直駕山中央依稀可見齊魯疆潞河沽水已不逺願豁喜目寛愁腸憶我昔日觀國光東登岱嶽臨太行龜蒙鳬繹在眼眶海雲海水相蒼茫十年壯遊三萬里觀嶽無山海無水祖龍石刻空莓苔小白堂封幾荊杞安得海水化甘霖淨洗寰宇淸氛祲相如早與論封禪金泥玉檢昭來今

和理夢中作

神山三島髙嵸嵸弱水萬里流淙淙紫貝爲闕珠爲宮仙人環侍金玉童我侯好生徳彌隆帝令下與民阜丰漳南廟祀優褒崇一壺靈藥康濟功千秋香火神感通應物無心霜鏗鐘及人有澤雲從龍幽贊造化冥漠中先後送子大小馮功參司命渺莫窮我來對越加敬恭翛然塵慮空心胸授我吉夢煩神聰有煒二簡詞藻雄覺來淸明气在躬山靑月淡煙空蒙恍惚仙佩聲璁瓏春風一笑出王公采芹泮水波溶溶安得挿翮追長松

題秋浦捕魚圗

秋風吹溪溪水寒長楓落盡枝頭丹漁郎舉罾得雙鯉烹魚暖酒歡婦子江亭有客秋望遙靑煙漠漠山迢迢沙頭落日呼渡急舟子無言倚篷立誰其畫此老稚川使我一見心茫然依稀艤棹涔陽浦髣髴開樽采石渡安得坐我茅亭中葛巾相對三老翁買魚沽酒燒野荻拚與渠儂醉終日

贈商橘所

吾聞四老商山隅采芝茹艸歌唐虞一朝片言翼漢室九鼎埀覆只手扶又聞橘中有二叟其樂不在商山後乾坤不攺日月長局棋相對何勝負商君元是商山英種橘作所名以稱云根三秀靑艸暗州外千頭紅照明拂衣石竹巖前月躍馬黃金臺上雪九重樓閣虎闗深萬里風雲鵬路闊玉堂仙侶知已多朅來天上聴鳴珂白袍簪筆立溫室金匱細簡登鑾坡新丰鬥酒歌一曲禦溝十見柳條緑燕霜已敝季子裘洛水誰推賈生轂髙堂歸去鶴髮新袖有薇檄堪娛親人生出處貴適志官秩崇卑何足論三華洞口山如戟日倚長松看秋色杏邊瑟罷石壇香藻畔墨余池水黒我生江海气不除十年書劍逰淸都明時漫學采芝隠壯來擬遂攀桂圗作詩贈君憶疇昔汗漫相期湏努力明朝攜手釣龍臺云繞三神天咫尺

題溪聲月色圗

人間無價雙白璧月色溪聲共寒碧暮云捲翳天茫茫秋水生波風瑟瑟道人興與庾公髙扁舟載月淩雲濤洞簫赤壁漫嗚咽琵琶潯水空啾嘈何如二美足觀聴鏘鏘鳴璆掛明鏡潺湲可洗巢父心嬋娟解照潘郎鬢一機石動鷗鷺間漬景卻向圗中看晴窓爲君一披拂耳根眼睫生秋寒我生江海歸未得山月溪風總相識明當重賦招隠翁從子藍橋訪仙迹

次韻贈竺芳上人

竺芳上人張旭徒酒酣喜作聨綿書千軍筆陣气不除百尺霜蔓神不枯鐘彛石皷迹可摹跟肘詰曲相盤紆上人馳騁分隸余腕指所至心意俱大書雄健虎負嵎小字淸麗川藏珠旣不太縱亦不拘此道奚用分墨儒人言我書閩南無每對筆硏增噫噓千年篆籕變須臾競逐姿媚何區區俗耳厭聴於蒍於淳音遐想太古初吾師髙步先哲衢懷素智永相奔趨一笑嗜好醎酸殊會令紙價髙東壺淋漓醉墨煙雲如橊皮謾寫東老之酒壚

贈碧溪道士

金華洞中牧牛仙叱石飛去三千年卻騎白鶴下人世溪雲山月相畱連靑蛇三尺滑秋水白日風雷生袖裏緑章扣額箋天公鐵檄役兵驅旱鬼南州三月土煙生坐見春野無餘靑都將精意乾元气要使憔悴回欣榮我聞神仙足官府蒼生蘇息無辛苦願師擲劍碧空中大沛江淮洗兵雨

壽上人

豪山髙處看南極壽星煌煌明佛國山中佳气曉鬱蔥十丈喬松拂秋色山人似是廣成仙麻衣如雪巾如煙朝飡霞光禮紅日夜披雪意看靑天紅日表爾千金相靑天弘爾千頃泱佛燈祖印妙心傳力與明門作龍象旃檀一瓣爲南丰祥煙願徧八閩中後三千歲從赤松上祝聖壽天與同

贈美叔掾郎

黃堂紫府多神仙畫戟森衛香凝煙美人風格野鶴似髙步迥出雞羣先日長粉署緑陰滿玉立東風珥銀管彩衣香染垣薇春翠幕淸臨水花晚靑梯紫閣日躋攀仙翁一笑開春顏壺中自有飛騰藥何勞薪水燒九還丈夫三日當刮目安能混迹在塵俗君不見華山老隠君時來召對黃金屋

代贈洪氏設齋供

羣山東騖如飛龍文山孤峙髙淩空緑水環遶靑芙蓉中有貝闕蓬萊宮華光五帝逰法窟四月八日參前佛一天花雨散曼陀滿地香雲靄祥霱山前車馬雜沓來綺羅十里紅紫堆多君傾槖具淸供春風士女歡顏回須知作善神所福果報兒孫今可卜要將事業繼三洪豈但芳名在鄕曲

壽員外長老

羣峯天寶西飛來茂林幽壑相縈回福山中峙太古色紺樓碧殿淩雲開雲間一珠光萬丈圎外瑩中明月相森森寒彩凜夔羵炯炯神毫肅龍象始知此寶天下珍山輝川媚艸木春瓊花一孕開曇缽紫芝三秀生法輪福山髙與壽山列蒼松不凋椿不拔山中酒熟桂花發年年來醉中秋月

長歌爲靜山太醫李君贈

靜山仙人李耳孫濟世善學李少君神樓一教妙天下千載道檢流淸芬世間桐君與竹祖誰與巓崖蘇疾苦我時分節向南來相逢一笑漳江滸萬金良藥雙玉壺刀圭取效瘡痏除生平心鏡澹如水照人熱惱埃塵無我欲贈君無長物撫劍長歌對明月東風珍重杏林春吹作漳南瘴鄕雪

贈溫縣尹

雙溪水遶新縣緑溪上桑麻春雨足雞犬不驚牛犢閒野人笑語喧溪屋縣有賢尹溫如玉知我民情諳土俗陽春布澤百里均不問深山與窮谷木樨無瘴烽無煙公館瀟灑如神仙松邊拄笏看山色竹外援琴聴澗泉黃童白叟思借賢鼔舞春風又三年會稽未羨晝錦旋玉麟金虎看腰懸

其二

南邑如斗事如毛況有連歲兵旅勞溫侯胸有文武韜撫民練兵無繹騷三年去思民願借共分得請薇垣下政綱綜治無紊煩民瘼補苴罔漏罅棠梨滿路花重開喜見竹馬兒童來三尺神光射星斗一扇仁風淸瘴霾驥足豈能淹百里蹔布陽春到桑梓明當五邑蘇巓崖恩波浩蕩雙溪水

君仁掾郎榮膺府檄政贊邑琴敬頌俚謡少伸賀悃

雙溪溪水淸見沙溪梅燦燦冰玉華美人元是西湖家嚼梅飲水溪之涯霜毫不寫香影句揮霍春風滿棠樹溪堂玉立聴鳴琴人比梅花更淸素東風有意相溫存南枝北枝花正繁願借桃李朝露恩松臺薇省先移根

仙人謡次達道鑑錄韻爲一笑之戲

仙風吹雲散瓊香玉輪軋露融素光霓裳飛動金玲璫一聲驚起鸞鳳翔芙蓉池上西風早靑鳥無音天窅窅翠光濃入秋水寒黛痕淺與春山老千年蟠桃幾開落三偸柰此小兒惡彩絲未斷塵俗緣黃金空鑄相思錯君不見有虞帝子來瀟湘洞庭水緑梧山蒼淚痕有盡愁思長向來斑竹多秋霜

古心上人顏其禪軒曰愛松林梅隠氏爲作圗索余賦詩因走筆題之

山人愛松苦成癖繞屋盡是蒼龍鱗長哦其間日不足更尋梅隠爲寫眞摩挲素壁光於雪錯落金刀交屈鐵玄豹毛生霧雨寒老蛟爪擘山石裂瀟疏似是寒濤驚恍惚已覺涼風生䢐徠山下云黯黯太華峯頂秋泠泠古心山人貌亦古矯矯蒼松宛相似何當結取云邊巢從師參透西來意

四禽詞奉答顧孟仁

孔雀

有鳥有鳥生海南昻頭短喙修尾■﹝毛參﹞東風吹動羽毛暖一團蜀錦空中展誰知美色能誤身失機卻墮羅网塵雕籠彩架閉白日緑窓繡戶深靑春雄雌彊作交頸舞天地樊籠隨所遇空閨猶有獨宿人門掩梨花淚如雨

玄猨

黒衣公子居林丘黃頭王孫非阿儔空山月落松露下時與玄鶴鳴淸秋山人不歸今幾載夜帳空兮怨蘭■﹝艸洍﹞一聲啼斷巫山云竹枝歌裏愁如海巫山之髙髙摩天𨿽有長臂難扳緣前林霜果已埀赤好從爾羣髙摘實

野鶴

野鶴野鶴儛骨削縞衣不受緇塵著朝刷滄溟桃浪深夜警空山松雪落忘機每與鷗鷺親髙標豈是雞鶩羣千年獨歸人已換九臯一聲天亦聞雲林蹔爾寄棲止風翮終當翔萬里可憐靑鳥俗未除白日傳音下瑤水

鴻雁

嗸嗸鴻雁肅肅飛秋風南徵春北歸分行已深兄弟念哀鳴復重民生悲吳江水深楚云斷美人銀箏動淸怨忍將尺素寄逺遊萬里遙天寸心亂西風冷入蘆花秋稻梁晚歲難爲謀瀟湘秖今多旅客有聲莫度嶽陽樓

徐梅所知司席上以橊花命題分得萬字

欒巴飲酒空中噀屏翳疾驅回祿遁火鳥無數西南飛化作橊花赤光噴南風五月庭院涼滿地云陰覆煙蔓眼明見此珊瑚枝猶信羣芳未荒頓猩紅綃巾曉初蹙血色羅裙春未褪芙蓉開遲不復怨海棠香減寧無恨謾憐地僻車馬稀空嘆春歸蜂蝶困人生有花且對酒一舉金觴須百勸移根當得乘槎騫作詩喜有梅花遜君看上苑芳菲時紅紫東風自千萬

齊云亭奇石歌

何年星芒化山骨古色蒼顏勢■﹝山上酋下﹞崒就中別有混沌天萬象森羅了毫髮府公移置齊云亭一府來看零陽屏蓬萊淸淺隔弱水君山晻靄浮洞庭我疑太陰照天地山河倒影揺丹桂又疑明河瀉九天鬥牛騰光通劍气公餘對此獨躊躕咫尺萬里論江湖幽篁古木在眼底何用人間俗畫圗

丁酉九日次徐梅所知司座主韻

四時淸景惟秋九斗酒何妨詩百首蒼蒼白露滿蒹葭淅淅涼風動楡柳一年佳景惟重九晉代風流誰踵後野萸埀紫映華簪籬菊開黃出丰蔀歸田未許遊宦人登山喜得論文友季鷹江上足蒓羮陶令山中有松酒人生自古貴適意塵世於今幾開口勸君西風一百觴祝君南山千萬壽丈夫气岸在雲霄爲我胸懷洗堆阜

奉次栢軒先生韻爲梅所徵君壽

憶我昔日遊吳東陳迹曽訪孤山翁梅花千樹湖水曲茅堂半畆梅花中別來歲月幾流易一見梅花興無極東山東畔西湖西千載淸風只如一不須此地感今昨且向南枝觀復剝野橋石出水未生江路云凝雪初閣主人自是神仙者藜杖葛巾花樹下寒英疎映霜菊明老幹斜依風竹亞天生嘉植眞瓌奇古來幽士多愛之今人已追古人躅後人行復今人追梅花於人元耐久百年對花當對酒願傾北斗爲君觴更指東山祝君壽

和南圃老人龍巖書事

蒼巖百疊樹交緑石棧九折車失軸山腰忽斷峽山來小溪新水流寒玉溪上茅茨兩三屋野人足音喜空谷開門迎客敬三肅壺有香醪盤有菽自云今年雨雪足山稜夏收稻秋熟稻可酒兮稜可粥生來城府無軌躅徳公畊■﹝田云﹞鹿門麓子眞桑麻谷口曲但令食飽與衣燠不慕輕裘嗜醲郁我聞此語淚盈掬澤國干戈嗟滿目商山采芝忘寵辱武陵種桃謝塵俗溪居便向野人卜馬蹄安用浮世逐采山釣水畊且讀不管人間忙禍福

雙栢軒歌爲黃君復院長賦

黃君開軒紫山曲手植雙栢如雲緑南風吹雨生夏寒兩蓋淸陰覆書屋摩挲老眼四十年龍枝鳳葉俱蒼然春陽庭階已競秀歲寒冰雪應同堅君家況有徐卿子風骨嶄嶄雙栢侶聳壑昻霄看異時長材大用從玆始我來徑造軒之中開樽愛此陰重重昔聞彭澤醉五柳今見藍田哦二松皇天不惜栽培力移根好向烏臺植西齋酒醒月在天爲君起舞歌雙栢

林登州集卷三

●欽定四庫全書

林登州集卷四

﹝明﹞林弼撰

○五言律

次韻楊秉中縣尹春日病中述懷【十首】

謾道春來好愁多日更長看蝸知勝負聽燕識興亡風雨五更夢雲山千里望濁醪吾爾愛能滌九回腸

其二

竹牖春風外柴門暮雨餘尊無陶令酒架有鄴侯書舊業俱荒落閒愁莫掃除白頭依狗監慚愧馬相如

其三

海宇開新造山林起久跧夔龍時接武巢許分投閒燕乳艸生巷鶯啼花滿山臨風時一笑鬢爲賦詩斑

其四

彭澤先歸去湘江後卜居紉蘭誰復佩種秫自能鋤老醜慵看鏡窮愁獨著書且須相覓醉燒筍鱠鱸魚

其五

山云白蒼莽江樹緑參差弟妹幾時見家園十載離沈腰常減帶潘鬢易成絲苦聽竹枝曲教人坐石遲

其六

窻竹晴逾靜庭花暖自開客閒時共對鄰熟許移栽司馬元多病襄陽豈不才石田與茅屋歸去未荒苔

其七

白頭逢喪亂愁絕浣花翁不道兵塵苦猶存詩句工深春憂肺病逺道愧囊空待得茅堂就歸來萬事慵

其八

南國江山舊東風紅紫新醉來忘避地老近怕逢春曽是菊松主還如艸莽臣無窮懷古意淸淚滿衣巾

其九

自笑塵中逐能存亂後身春如人漸老時與物俱新每有乘槎意長懷擊壤民牀頭書劍在吾道未全貧

其十

我本耕耘者春疇憶種秧岸低新水上泥潤細苔香呼酒栁邊店畱詩竹外房年來淸樂少枯坐學顏忘

題王佐山人畫

山光雜空翠云影澹晴暉古渡舟誰系虛齋人未歸石苔秋雨積野樹晚風微便欲拋塵事埀綸栁外磯

題王廷珪畫

秋色晴山迥煙光野水連空林輞川外古樹艸堂前天地畱詩卷江湖老釣船美人隔云漢對此思悠然

十八灘【三首】

溪竹亦多景詩句每無難云淨山爭出湍驚石自安旅懷拚酒盞生事愧漁竿猶覺壯心在孤舟十八灘

其二

萬壑荊閩接雙溪章貢來風聲隨雨散水勢與山回石蘚痕痕合巖花點點開客心渾似砥灘怒謾如雷

其三

十八灘頭路三千里外身如何滿船月常照異鄕人神劍占新气仙槎問舊津小臣重王事陟險敢辭頻

英徳舟中

舟行湞峽裏景似左江中峯峭千層石溪回一隊風瘴云寒漸白野燒晚猶紅已喜詩囊富何愁客路窮

江西送郭中敏還廣東

使節江關外歸舟風雪前同來憐逺道別去惜離筵艸緑曽逰地苔荒舊種田越臺回首日春滿五雲天

除夕

今夕復除夕難爲守歲謀江山非故國風雪尙孤舟榾柮紅生面梅花白上頭窮年未歸去莫怪杜陵愁

人日

皇天調光霽野宇徧淸明風岸初舒栁楊林欲囀鶯升平應有象邊報永無驚野老憂心釋詩成酒滿傾

彭澤重登潮音閣追和陶參政韻

神姑近可卽天女邈難攀飛閣虛空裏疎鐘杳靄間潮迎歸越海云渡隔淮山擬學禪棲樂何時身乞還

平南縣

舟泊平南縣江幹得暫閒水添今日雨雲失舊時山禹甸連三楚秦封入百蠻淸時無畏道容易越河關

題林徳仁永思堂捲

吾宗昔旌孝雙闕儼猶存甘露降林木白烏棲墓門永言思阿父今復見諸孫幸得慈帷下均酬罔極恩

羅時用之浦江縣令

小邑邊西北兵余貴撫摩但令息愁嘆漸可化弦歌隴樹春猶在秦云夏更多懸知官事簡日對二松哦

題小林居圖

幽居學林隠宴坐息塵營蘿月開牕色松風欹枕聲山花多結子野艸不知名寄謝朝簮客能同丘壑情

竹居

昔與宋中使時來竹外居秋聲滿牕戶晴影落階除煮筍常兼肉裁竿或得魚愛君幽遁處直欲世情疎

梅屋

我屋梅花下君家梅樹傍小池橫瘦影幽戶送寒香歳晚竹松節春寒桃李場知君有所擇歸隠得相將

望云圖

子役勞親念親遙渇子思望云千里目陟岵一篇詩碧嶂淸江路祁寒暑雨時看圖思努力他日顯揚期

題孫積中哀劬賦後

我甫居祥日君初失恃年長哀同念母不弔獨號天山北云迷舎溪南月浸船慈顏渺何許悲涕共澘然

題方廣圖

未識天臺路欣披方廣圖山靈時聽法野衲日跏趺貝葉松風亂蒲團石榻孤煙霞有餘樂還念世塵無

芝峯僧舎次謝君定韻

偶借僧房宿都忘驛騎塵松聲半窻雨艸色一庭春傾倒逢今日棲遲愧此身淸朝需董賈莫作采芝人

和胡梅所除夕述懷之作

今夕又除夕更闌未愜眠江湖猶故我廊廟正需賢暖散嵩華雪寒銷榾柮煙屠蘇明日飲鶴髮喜添年

題雪齋夜讀圖贈別呂宗周

空山半弓室長夜一編書嚴風吹北牖飛雪被前除幽燈素光射淸誦寒聲俱遊心百世上努力十年餘

至正戊戌春季道莆過方遂初縣丞翌日至興化邑訪邑長實達道醉中偶作

夜宿縣丞家朝過邑長衙故人頻勸酒醉客急呼茶云薄見春樹山深畱晚花董園猶在望新雨足桑麻

○七言律

答胡梅所菊節有懷

秋懷耿耿鴈能知節物匆匆菊較遲袖裏空存三禮賦尊前莫詠四愁詩及時聊復成歡笑感事多應入夢思爲問空湖山下叟把萸此日共伊誰

其二

菊花要結歲寒知爲愛梅花開故遲彭澤歸來空嗜酒杜陵老去彊題詩雞鳴風雨五更夢鴈落江湖萬里思三十潘郎蒼鬢攺故人相見問伊誰

問胡梅雪病並想山居之樂

閒居賦就鶴書徵結屋蒼岑第幾層松酒山中何日熟竹樓雨後共誰登忘形定有漁樵侶淡況應如雲水僧屋角梅花無恙否客來想已送迎能

其二

似與林泉有夙期興來雲月總心知菊花黃後客攜酒蕉葉緑時僧寄詩醉臥不妨風滿袖苦吟未覺雪侵髭石田茅屋如相借來傍寒梅采玉芝

予友李君彌卜居東郭翛然自樂錢君孟道爲作圖題曰東郭獨隠索余賦詩便爲書此

東郭先生愛幽獨茅堂門對碧山春溪旁展席尋鷗伴松外開窻與鶴鄰淺水稻田環緑遶輕風花館落紅新勞生擾擾知何用汀樹川云入夢頻

贈沖和道人

三神海上九仙山分得松房第幾間龍劍驅雲行雨去鶴簫吹月禦風還偶因耽酒春過市應爲傳書晚度關紫府丹臺名可注壺中従子及身閒

三衢程君璋氏訪友臨漳將歸賦此以贈

三秀峯前采玉芝髙懷遙與白雲期江山滿目荊州賦風雨連牀杜曲詩萬里滄波鷗浩蕩一庭芳艸燕差池歸來城郭人民換任爛長柯且看棋

題張櫟裏畫

屋前春水緑如醅屋後春山翠作堆有客抱琴門外立何人騎馬樹中來西齋酒盡猶畱月東郭詩成欲放梅三絕廣文誰賞識爲君海上望蓬萊

送伯千之北上

元戎邊畫屬誰籌公子烏臺舊俊遊阮掾久聞三語譽冦君重借一年畱馬蘭花發迎官道駝栁條靑落禦溝尊酒懷人何夜月五云深處最髙樓

送友歸永嘉

平逺樓前逺望勻美人遙憶鴈山春女桑緑徧蠶將熟穉麥靑齊雉正馴齋閣堆牀畱魏笏賓筵漉酒有陶巾西風無限南來翼好寄新詩莫厭頻

題南樓

樓對員山亦壯哉時憑髙處望蓬萊滄江雲起九龍舞華表月明孤鶴來林下茅茨新聚落水邊楊栁小樓臺太平不用籌邊策獨倚層欄賦雪梅

偕洪元質逰南巖

紫雲邀斾出城南風物依依眞誥巖山石滑人行■﹝敝﹞■﹝薛﹞野禽怪客語呫喃秋江逺水生葭葦落日涼風舞檜杉晚對屏前吟未穏不知空翠濕靑衫

別章仲明用前韻

此日淸逰云洞南明朝逺別鶴山巖汀洲水落鴈初下海國秋深燕尙喃驛路風煙連細栁酒家籬落隔靑杉薇垣好展神仙步莫遣緇塵上客衫

題漳浦白鶴嶺【有引】

昔余過漳浦白鶴嶺頗愛山水之淸廓而惜其亭宇之蕪廢今年秋重道此見其蕪者治廢者起金碧相射華竹交映壁間題曰石竇寒泉響玉徽閒雲出岫繞松扉一從白鶴髙飛去棲碧亭空鎖翠慰乃邑簿陳致中新構此而紀其勝也俛仰陳迹竊於末句有感焉因爲起語以寓興懷

棲碧亭空鎖翠慰詩成人世已俱非墨池水暖鵝誰換華表雲間鶴自歸樓倚仲宣休作賦碑思叔子故沾衣古來陳迹知多少立馬西風又落暉

過盤陀嶺

盤陀嶺上幾盤陀茅竹蕭蕭雨乍過水暖遊魚奔絕澗艸香馴鹿食陽坡怪山當面疑迷路啼鳥迎人卻和歌總爲世途多險惡太行蜀道復如何

芝峯月夕次韻性元上人足成茶溪公口占之作

風滿空林月滿山無詩堪笑老方幹洞云晚散龍眠穏松露秋髙鶴夢寒賀老鑑湖先賜勅陶公彭澤早辭官他年分我半間屋待向芝峯絕頂安

次徐梅所座主訪龍江書院有感之作

訪古歸來山月孤紫芝峯影落平湖千秋統緒存方策萬國提封入版圖遼海鶴歸空露柱滄州月落滿霜蕪何時突兀千間廈風雨如山大庇儒

再用韻二首

試問龍江讀書地何如鹿洞與鵝湖梵宮已作新輪奐郡誌空存舊譜圗碧玉峯前移老檜還珠門外剪寒蕪記文自可徵千載太史虞公國巨儒

紙帳更長月影孤梅花淸夢繞西湖左思才擅三都賦諸葛名成八陣圖漢殿丹靑俱寂寞吳宮花艸易荒蕪白頭杜老謀生拙卻道儒冠解誤儒

丁酉元旦

海气蒼茫曙色低扶桑枝上聽天雞光搖旗旐龍蛇動班簇衣冠鵷鷺齊重譯來庭通桂海中興有頌勒浯溪老翁喜見丰年兆自典春衣酒滿攜

其二

斗杓入夜指東寅雨腳淩晨灑瘴塵北闕天髙先見日南州地暖早知春獨憐丹嶼思歸客曽是瓊林錫宴人江海此身彊健在何妨魚鳥日相親

和韓南勝二首

白鶴山前舊艸堂重來吟鬢已添霜花城衙放雨初歇竹寺詩成日正長木蕈作羮流筯滑溪魚釀鮓透苞香野人喜見升平象桑柘連陰古戰場

其二

躍馬燕臺憶壯遊東風一笑紫雲樓杏園設宴慚魚尾蔥嶺封侯羨虎頭燈火十年心獨苦干戈滿地鬢先秋従今西賊應寒膽韓範安邊有宻籌

閏九月重陽前一日奉陪梅所知司逰員山謁康仙祠卽席次韻二首

淸逰曽記十年前員嶠山中訪老仙竹寺題詩風滿帽梅溪載酒月明船神逰弱水三千里目極齊州九點煙何日重來問眞訣白雲深處種芝田

其二

莫聽月笛怨山陽且捧霞觴望帝鄕瑤艸先秋猶著緑菊花雨後更畱香風前紗帽孟嘉醉湖上觥舩賀監狂一曲猗蘭千古意知音幸有漢中郎

圓山康仙祠詩奉次徐梅所知司韻

浪逰曽記出城西十二圓山紫翠迷一陣閒雲初過雨半篙新漲已平溪笙歌彩鳯空中下劍化羣龍匣底嘶何日神丹成九轉從公來聽枕中雞

再次王子實縣尹韻

春山杖策覓仙翁花信於今第幾風千樹碧桃流水外一聲白鶴亂雲中風舟無路尋蓬島霞佩何年謁蕋宮塵世總成盧枕夢且須沈醉學山公

謝姚省吾博士招飲次韻

風雨西齋酒一瓢白駒有客此逍遙淸詩漢殿盤承露雄辧吳江弩射潮花下晚衙曽未散芹邊春酌若爲招醉中忽作故園夢落日聞歌谷口樵

再用韻呈姚博士

淸漳博士姚先輩嬀水神明世冑遙綿嶺題詩風滿竹韶溪放棹月明潮愁來白石歌休唱老去靑山隠可招世事都如棋一局坐觀謾學爛柯樵

賦得人日不陰

雨雪常年苦晦冥乾坤此日喜晴明宮梅落後餘寒盡野菜香時新暖生方朔占書應有驗杜陵詩句謾多情從今部戶安生遂重捧椒觴頌太平

深靑道中

瀟瀟瘦馬深靑道杜宇聲殘日又昏風裏林花香作陣雨餘池水緑添痕采桑野婦輕衣袂賣酒山家小巷門無限原頭芳艸色教人千里憶王孫

姚省吾教授

漆園老子志逍遙箕水幽人分掛瓢江上月明纒鶴夢樹頭風急厭聞蜩菊松晚色畱三徑芹藻春香藹泮橋無限鮿生懷古意韶溪還許聽虞韶

賦得水田白鷺

漠漠平疇宿雨晴瀟瀟素羽晚風輕滿川緑漲一雙下隔岸靑秧數點明霄漢無班陪鵠立煙波有社結鷗盟輞川若值王維畫添我靑蓑黃犢畊

送許輔之歸隠

吳門匹練隔風煙禹穴扁舟度海天入社陶潛須縦酒買山於頔未分錢松邊放鶴云連屋沙際看鷗雨滿川塵世也知歸去好難謀二頃郭南田

次倪孟明集藥名之作呈徐梅所座主

結屋常山東復東雪梅霜菊洞天中黃連稻隴雨聲歇白斂松窻雲气通幙種蓮花泛秋水杯浮竹葉醉春風丹砂欲問飛騰術勾漏何年訪葛翁

其二

藥籠兼收芝術無空淹逺志在江湖樊籠防已憐鸚鵡岐路畱行厭鷓鴣仙去好尋靈枸杞客來謾笑熳葫蘆早休知有遺安念洲上當歸種木奴

題老牛舐犢圖

夕陽芳艸滿林臯舐犢烏犍聳骨毛乳哺願令兒長大力耕要似母勤勞南山夜半猶叩角渤海春深總賣刀誰識當年懷愛意慈烏背上晚風髙

次堂郎司天韻

十里壺山春事幽淸狂裘馬記曽逰木蘭陂上船如屋黃石橋前酒滿樓客路逺隨南鴈至歲華眞似水東流日長候館題詩罷靜對梅花進茗甌

其二

瀟灑梅華驛里人素衣楚楚謝緇塵鳯凰臺上家聲舊虎豹關中天語新老栢千年冰雪操仙槎萬里水雲身雞林詩價從今重好寄歸鴻及暮春

題櫟裏畫

雲中樓觀疑廬阜水外亭臺似剡溪寒瀑落崕珠點亂晴嵐隔樹翠光迷舊逰空向眞圖見淸景應須好句題安得同攜琴鶴去靑林白石寄幽棲

相士潘碧山久逰江湘間今以武功爲石臼司警瀕行索詩漫賦以贈

乍捧除書作宦逰猶談相術動時流新丰曽困鳶肩客定逺今多燕頷侯官舎喜居山水窟故園空憶菊松秋一瓢春酒何當共九曲溪頭明月舟

壽徐梅所生朝不遇

東山來訪玉梅枝不遇山翁祇自持流水小橋攜酒處白雲紅樹杖藜時林逋漫訪西湖鶴何遜先成東閣詩珍重竹松泉石意重來莫負歳寒期

林登州集卷四

●欽定四庫全書

林登州集卷五

﹝明﹞林弼撰

○七言律詩

用貢泰甫尙書韻別吳君濟掾史

東風蒲栁滿江濆杯酒離亭暫別君春事又隨紅紫老人生每似燕鴻分榕亭雨過聞鶯語桑海天靑見鶴羣東府仙人應握手三神髙處望紅雲

海漕使京停舟雞嶼呈朱伯厚明府王克明邑尉

遙山盡處是滄溟眼底雲濤一色靑野鳥隨波明逺白毒龍挾雨散餘腥水濵女佩春畱月天上仙槎夜泛星賴有同舟賢李郭柁樓尊酒火熒熒

桃花洋

溪上桃花秦隠居桃花海上意何如放舟定有迷津客躍浪應無點額魚紫鱖春肥風暖處紅潮晚漲雨晴初詠詩無限蒼茫興十丈雲帆切太虛

秦皇廟

往事悠悠逐海波荒祠寂寂寄巖阿三神山下仙舟逺萬里城邊戰骨多東魯尙存周禮樂西秦空壯漢山河早知二世能移祚崕石書功不用磨

送吳允思之南海令

曾收圗籍入燕初還擁瘡痍下粵余應有雄文韓子繼也知淸操隠之如棠陰琴靜風生席花外詩成雨滿車天上故人靑眼在暫煩百里試才諝

題張將軍百勝圖

知兵昔學萬人敵開國今收百戰功列戟枝寒瓊帳雪團袍花暖錦旗風鳯臺玉帛華夷會麟閣丹靑褒鄂同賴有畫圗詩卷在風流不盡大江東

傅子敬之淛西憲副

聖朝司憲重才華況復三吳近帝家右掖淸風生桂樹西湖新雪到梅花府中此日逢聨璧天上何年共泛槎具慶髙堂多喜气繡衣彩服照晴霞

武夷萬年宮

十年三過武夷山翠壁丹崕嘆莫攀藥竈煙消天地老棹歌聲斷水雲閒虹橋未許秦皇識鶴馭空隨漢使還曽是隠屏峯下客謾教啼鳥笑詩慳

送林煉師歸武夷

三山樓觀倚雲開九曲溪山入夢來半夜丹光分洞壑常時劍气動風雷幔亭峯頂霞杯進石皷灘前月棹回吹徹玉簫空想憶故人正在鳯凰臺

送宋仲衡歸金華【景濓學士之子中書舎人】

江花飛雪送殘年客思隨云度逺天朱雀橋邊車若水金華洞裏酒如泉明經已踵韋賢後對策應推賈誼先無限故山松與竹平安好報玉堂仙

寄題安慶譙樓

我愛舒州趙使君危樓髙架出囂紛水通桐栢環千古天近蓬萊擁五云晴日壺觴花底集寒更鼓角月中聞欲題詩句慚崔顥況是賓僚總好文

畣倪子京

笑我生涯似轉蓬多君意气慕長風十年荊杞迷周道萬里江山繞晉宮奉母曽聞三釡樂論文還喜一尊同明廷有詔徵才俊好與夔龍敍九功

題陳王墓【王父母歿自陶磚以結冢或云其地有王气】

將軍山下陳王墓落日西風秋艸繁斷甓千年餘手澤丰碑十丈滿苔痕山河不攺英雄老天地難窮忠孝存酹罷椒漿成佇立一聲去鶴月黃昏

挽陳和卿三山別駕

候騎迎晨趣倅車星芒入夜霣城墟三神山逺夢魂斷百尺樓空豪气除人去鐵衣悲汗馬客來珠履嘆無魚條侯能復家聲舊細栁於今有簡書

中秋翫月二首

見月令人冩百憂況逢良夜半三秋星河有路通蟾闕雲海無波湧蜃樓老桂一枝容手折仙槎萬里謾神逰淸光莫照干戈地憂國詩人易白頭

其二

風雨良宵大半妨淸秋此日對團光百年幾度見明月千里相思在異鄕按曲雙鸞回素羽掠舟孤鶴振玄裳乾坤光霽今還兆好獻瑤池萬壽觴

挽夏待制【字尙之居袁州奉旨往廣采庚申野史死於彼】

別業西江未得歸逰魂南海竟誰依丹旌題字官猶在靑史成編事已非【尙之修元史林侯代之入廣】有子能栽新墓樹何人共采故山薇百年文獻晨星似搔首斜陽淚滿衣

覺初上人歸永嘉江心寺

江心古寺金焦如滄波湧出靑芙蕖千歲鶴歸作人語九淵龍起聽梵書山屐時尋謝康樂丹砂試問陶隠居自是初心得眞覺閒身去去伴樵漁

送郭廣文

武安邑小武城如三載人賢郭校書有酒齋郎能放鶴得錢溪女或畱魚沙場落日鴉飛急海國秋風鴈過疎南士秖今多向用君行努力莫躊躇

竹隠爲富州丞烏雅士威題【洪武二年攺富州爲丰城】

君家萬个碧瑯玕長日開軒自在看淸興毎添詩句好緑陰未放酒杯幹誰裁紫鳯雙龍管我乞滄浪一釣竿何似當年彭澤令歸來三徑日盤桓

竹山隠居爲丰城黃英尙題

竹山山下黃隠君買山種竹謝塵氛涼陰匝地日難掃淸籟滿天時復聞蟄龍未奮葛陂水鳴鳯空隔蒼梧云最喜林霏春雨歇班班稚子總成文

西村隠居爲遶城羅時用題

西村竹樹淨朝暉萬事閒來總息機一夜小溪春雨過半篙新水白鷗飛艸堂作就資誰寄彭澤歸來願未違最憶衡門凝望處平疇十里豆花肥

送丰城張叔同之隴西縣丞

楊栁靑靑春水生東風迢逓送離情一時牛鬥龍光動萬里關山馬足輕朝雨軟塵連隴道暖云芳艸入秦城公餘剩有哦松趣好詠新詩續紀行

送盧仲睿之會寧主簿

隴樹靑靑河水黃獨騎官馬入秦疆七千里外思親捨五色雲中望帝鄕沙艸枯時收黒黍【黒黍卽蘆粟可作酒】地蕉香處煮黃羊【黃羊野生山中黃毛味如家羊】訟庭事簡邊塵息竹屋看書對日長

白雲孤飛圖爲丰城鄔烈翁主簿題

登髙望逺思依依目斷孤云送落暉白鳥明邊親舎近靑天盡處客心違輕姿映水浮空闊片影隨風度翠微何似故山歸去好晴霞五彩照萊衣

贈少林寺松亭長老

少林禪伯舊松亭聞說巢云个个靑一榻秋聲風度嶺半空涼影月臨扃雨花飛處蒼龍蟄貝葉翻時白鶴驚何日從師遊勝境共餐玉粒駐長齡

洪武三年四月望日同牛典簿王編修奉使安南陛辭

曙色熹微漏箭催暖風開扇舜曈回云扶紫鳯臺端下山擁蒼龍殿角來玉筍聨班隨曉仗金莖分液賜春杯小臣職忝馳驅使擬和皇華愧不才

發京

金陵自古帝王都海宇於今混一區虎豹九關通北極鵾鵬萬里入南圗長幹栁暗馬如織白下花明酒可酤使節歸來應未晚扁舟秋水滿江湖

舟過彭澤

彭澤縣前楊栁新客舟暫系大江濵寶花滿地來天女石筍中流護水神城郭千年非故物菊松三徑幾歸人此身何似醉鄕樂願乞先生漉酒巾【巖畔圎通閣嘗雨天花江心小孤山有水神祠】

望匡廬

大姑山下曙光催五老峯頭秀色開萬壑松杉收雨去一天紫翠入江來酒狂誰結淵明社詩好難追太白才便欲作巢泉石上江靈肯借白雲堆

滕王閣

落日孤舟一笛風愁看江閣化虛空滕王歌舞漁樵外唐代文章艸樹中山接匡廬爭秀爽水通彭蠡共朝宗三王芳躅無人繼詠罷新詩思不窮

徐孺宅

南州表表徐髙士零落猶存宅半區足迹何勞趨北寺躬耕只合老東湖禮賢太守能懸榻弔古諸生擬束芻誰識保身明哲意當時惟有郭申屠

丰城呈王熙陽太史

昔年曾說張雷劍此日同來李郭舟訪古已知神物合暫時且爲故人畱云收日腳千山暮風送江聲五月秋回首舊逰如夢寐延平十里故津頭

臨江

栁外樓臺入翠微水邊簫皷蕩晴暉樟江雨漲魚新上皂閣云生鶴共飛諸老尙畱詩卷在此身未逐釣船歸蓬窻吟罷還成醉蜜酒初香玉筍肥

廬陵逢端午

極目滄波白雨飛彩旗風急畫船歸故人此日供蒲酒聖主先時賜葛衣客裏又看佳節過吟邊未覺壯心違離騷讀罷成惆悵落日芳洲杜若稀

用韻贈髙允令巡簡

溪山深處寡紜紛況復淸修少似君竹寺酒醒聞鳥咔水軒琴動見魚羣靑衣邏卒時懸弩白髮鄰翁夜索文剩有長材供著作賈生名久漢廷聞

南康縣

小縣深依山水淸時聽舊事話遺氓萬株松古張公種【九齡】獨秀峯髙蘇子名【子瞻】溪到南安流自淺嶺過大庾地還平西風翹首江頭路此去猶餘兩月程

次張志道學士與龔景瑞詩韻

先生家住翠屏峯鄕夢常時送曉鐘十載故人靑眼舊千山歸路白雲重天涯作賦憐王粲江上題詩愛薛逢歲晚相從應有約爲尋桃竹截雙笻

次王太史韻呈廣東幕僚

丹鳯樓前持詔出五羊城下放舟來雨苔已蝕銷兵柱【劉鋹所鑄】春艸都荒望漢臺杖采仙蒲靑玉節酒分香桂碧螺桮不妨日對南風醉緑水紅蕖翠幕開

用王編修韻呈梧州劉太守

萬里南風送驛舟蒼梧江上景逾幽一雙白鳥常隨棹無數靑山總入樓鳴鳯不來芳樹暝嘉魚初上碧波秋故人解送桂香酒洗盞臨流破客愁

答劉蒼雪通守

扁舟南泛雙江曲傾蓋相逢一笑中沈李筵開鷗鳥渚采菱歌起鯉魚風生涯安得千頭橘流落空餘兩鬢蓬曾是湖壖埀釣客擬從山下祝雞翁

畣觀子毅省郎

十行紫詔百蠻來一道炎云萬里開桂嶺已通新道路梧江猶有舊亭臺劇談風起魚龍窟麗句春生錦繡堆惱我懶看腰下劍對君且覆掌中杯

伏波廟

南徵昔日此登臨遺廟空山尙至今萬里風雲常慘淡千章松桂自蕭森麒麟安用丹書像薏苡難誣淸白心愁聽烏蠻江上笛夕陽一曲武溪深

壽佛院用太史韻

橫槎江與絳河通偶共吟仙謁大雄花燭滿庭蟬榻靜雲山當戶瘴塵空百筒淸引香廚水兩掖涼生茗椀風試問參寥老開士衲裙肯贈雪堂翁

再用觀子毅省郎韻

海天極目路茫茫少憇珠林興頗長太守花邊攜酒至老僧竹外煮茶香小樓吹笛闗山逺落日放船風雨涼不有好懷相慰藉客途空復嘆流光

南寧府三首

萬里關山入塞云髙城縦目送斜曛九眞海到東南接六詔江來左右分出洞蠻丁髙髻角趂墟野婦短衣裙漢廷已下興賢詔従此遐荒徳化聞

其二

謾說天南第一關邊城依舊好江山丰年簫皷賽田祖近日衣冠化洞蠻孟獲革心諸葛縦智髙授首狄靑還三公亭上舒長嘯落日涼風起碧灣

其三

千疊層城十丈壕藕花無數繞周遭輕舟時獲魚盈尺新雨才添水半篙拂地煙梢毛竹暗倚江風樹木綿髙天涯無限登臨意納納乾坤一布袍

左江七夕得牛字

笑倚仙槎望女牛淸江倒影絳河流龍泉紫气秋猶射云錦紅光夜不收烏鵲橋前波似練鳯凰臺上月如鉤玉人此夕應相憶一笛西風起小樓

河字

南來萬里越關河節物西涼客裏過淸賞毎愁酤酒少好懷未厭賦詩多丹江月棹秋無際銀漢星橋夜不波欲問支機舊時石天孫應笑鬢先皤

西字

天際初分大火西雙星飛映月華低彩樓瓜果絲初綴金井梧桐葉可題舊事荒唐何處問神光颯沓【音踏】幾人迷可憐栁子文成巧卻把愚名污冉溪

伏波臺

驛外秋山翠一堆將軍玉帳此曽開大江如月回云陣古塔淩空護石臺萬里戈船余薏苡千年銅柱委莓苔多情惟有營前栁歲歲春風入樹來

至安南次王編修韻

安南逺至極南荒炎海無垠野望長馬援臺前秋艸碧髙駢城下暮煙黃百年圗籍歸中國三郡山河保故疆萬里天威如咫尺西風回首白雲鄕

答牛士良典簿

海國秋風客鬢華逺來共駕指南車越裳方物供周室趙尉提封入漢家裘馬淸狂成舊夢鬥牛空闊接仙槎扁舟凖擬同歸去明月洲前蘆荻花

發安南呈牛典簿王編修

日南畱滯來年期猶許仙槎到未遲小閣西風烏帽在淸江落日彩舟移蒹葭倚玉慚三益薏苡明珠有四知宣室應煩前席問願因民俗一陳詩

再用牛典簿韻

萬里同歸望虎關三秋淸賞愛龍山白雲黃葉西風外翠壁丹崕夕照間逸少述文誇盛集醉翁作記嘆蒼顏尊中有酒且須盡身後畱名總是閒

贈黃林隠

我識龍川處士家白沙翠竹帶煙霞水邊門巷千章樹雨後園籬百本花對客看云晨倚杖呼兒掃葉夜燒茶玉堂金馬成何事輸與山中老歳華

牛君士良使還日南晝行左江之滣偶於淸灘得一小石頂迹五寸許其色深緑娟秀潤麗宛若峯巒之聳立熙陽王君見而愛之牛君不靳因持贈焉王君賦詩以謝君復答之並次其韻用助二君淸話二首

錦石靑紅似畫中每因幽玩一開篷三生依舊精魂在二妙於今嗜好同玉杖未裁秋帶雨畫船暫住夜騰虹向來艮嶽成田久莫更搜奇入汴宮

其二

江幹奇石潤如玉卓立天然一碧峯幽竇直疑淸澗落秀巒先見翠云重女蝸自煉功猶淺米老相看興頗濃再拜不妨呼小丈日長几案得從容

答安南使黎元譜二首

十月南寧江水淸官船渾似釣船輕滿篷霜露天如洗一笛關山月正明修貢逺來勞使節觀光歸去擅詩名宮袍驛馬華林路未羨當年晝錦榮

其二

傳宣賜罷碧淋腴萬里驅車指故途遼海東來鶴自語楚天南去鴈相呼淸吟時與梅花對老態猶嗔竹杖扶來奉龍墀親策士攜書還解一行無

淸江小隠圖爲趙希貢題

愛汝淸江小隠居波光云影滿庭除風簾野店客呼酒雨棹輕舟人打魚無數靑山秋樹外一行白鴈暮霞初看圖便擬投簪去借取閒窻讀舊書

曲江逢至日

去歲玆辰鍾阜北今年此日曲江東驚心節物如飛箭回首生涯尙轉蓬韶石雪消知地暖越臺云淨兆年丰故人迢遞未歸去孤負梅花酒一筩

用韻贈濮彥章

曾題詩句碧瑯玕畱與仙翁伴歳寒君有蓬萊三禮賦我無龍虎九還丹可憐韶石山前景渾似錢塘江上看驛路梅花應笑客酒腸暫爲主人寛

贑州嘉濟廟用王編修韻

水落雙江見底淸官船東下石灘平五龍山逺環遺廟千雉云髙接石城人去睢陽空有像【元守臣全子仁海靑臣皆死節廟有像】將歸嶺表尙畱名【漢灌嬰伐佗神示以克捷之兆舊碑有紀】沙頭候吏休相促吟傍梅花句未成

次滕仲弘參政見贈韻

孺子湖前秋水多滕王閣下夜聞歌十行手詔天南去萬里仙槎海上過桂嶺畏途連楚越薇垣佳句似陰何歸朝有日陪冠蓋兩袖香風響佩珂

題鄭生雲谷捲

谷口子眞多白雲半開竹屋共云分靑山當戶雨初霽緑樹覆檐風欲薫偶向鄰翁劚藥本時邀詩客籠鵝羣梨花夢裏偏多趣蒼狗白衣任紏紛

林登州集卷五

●欽定四庫全書

林登州集卷六

﹝明﹞林弼撰

○七言律

贈謝元初秋山髙隠圖

漫遊晚歲厭紅塵歸去秋山看白雲煮石呼童供鶴料寫經畱客換鵝羣鑱收林藥西風老火養鑪丹靜夜分二十四橋多月色玉簫還許世人聞

題嚴州陳氏會慶堂

堂名會慶意何如四世公孫此共居松桂蒼顏淩雪霰芝蘭玉樹秀階除彩衣稱壽盈尊酒緗帙懸籖滿架書千載君家遺澤在一江春水遶桐廬

贈公恆歸天臺

紫薇省外姓名香白鷺洲前別意長祖餞謾勞冠蓋集賦歸莫待菊松荒攜尊與客行花徑采藥逢仙坐石牀軒冕浮榮成底事從君分種水雲莊

梅溪詩爲蔡宗玄賦

溪上寒梅雪作花溪前流水玉無瑕意行東郭先生履來訪西湖處士家暖入孤根春映帶淸涵瘦影月橫斜何時攜取芝山酒共載賓朋泛釣槎

陳子髙之永新丞

浙右才名陳子髙幾年給事滯銓曹五花誥上墨猶濕百尺樓頭詩更豪縣郭春晴山入座江湍夜漲水盈篙知君自有剸繁術訟牒何愁事若毛

安溪劉令復任

楊栁條靑漸長芽刺桐葉緑已先花河橋送客春將半山縣休衙日未斜政迹行書循吏傳歡聲重動野人家多情石筍江頭月載酒何時共釣槎

送聶克敬歸省

待宦三年客帝鄕違顏千里念親堂朱樓翠閣天光近碧嶂淸光野望長汀館春深官栁暗橋門雨過穉芹香懸知調膳多餘暇松下看書坐石牀

題方壺王維詩意圖

能詩羽客方壺子解冩髙人王右丞幽興不隨流水盡閒心長伴白雲層空林積雨迷苔徑細浪生風失石稜坐對畫圖懷別業南山千仞碧崚嶒

題鄧氏澗亭

澗濵亭子有餘淸盡日泉流遶舎鳴雨檻維舟投釣餌風窻拂幾泛琴聲沙頭白鳥尋常見石角蒼苔取次生最憶考盤眞樂趣浩歌一曲濯塵纓

李教授之臨江

鄰邑丰城曾制錦淸江碧嶂慣維舟送君千里揚文教老我三年憶舊逰酒釀黃精云外洞詩題淸竹水邊樓前修範杜遺風在從此西邦化魯鄒

胡氏讀書樓

胡氏書樓建水濵讀書樓上念先人牙籖萬卷痕誰觸手澤百年迹尙新風前闌檻蕓香滿雨後庭階艸帶勻三復蓼莪應灑淚孤云漠漠水粼粼

橋市樓

八年兩度使炎方萬里關河兩鬢霜逺賜璽書隨趙尉重題詩句笑劉郎伏波臺上風煙古如月江前艸樹荒屈指西風明日到官船歸去又新涼

次張敬修雪中趨朝

春雪漫空竹樹低紫驑愁濕錦幛泥光騰玉殿迷銀燭凍合金橋失絳霓已擬典衣沽臘酒何如擁被聽晨雞東風先到溝前栁無數寒條拂水齊

權氏寓思樓

先壠星源已艸萊髙樓極目楚天開無窮山色連雲起不盡江聲送月來遺愛百年存舊樹丰碑十丈滿荒苔聞孫還肯興堂構落日登臨不用哀

送侯同知之漳州【有引】

洪武十一年春有旨凡在有司率舉賢良一人予友日新氏丞鄜之鹿川知侯君其之賢貢於天官遂擢漳郡同守夫國家任官惟賢是用有司承命惟賢是舉蔣君之舉有得人之名同守之任有稱職之賢吾邦得守爲疲民之幸弼也有三喜焉故爲序而詩之

郡丞新命下金鑾雨化隨車眾所歡邊戶近開鹽課少上胥應放役程寛云生栁渚風聲動霜入梅花月色寒十載未歸頭已白爲君中夜一彈冠

送鄭景賢邑教歸金華葬母

故人別我金華去歲晏天寒江水冰二弟已膺烏府薦一官喜自鱣堂升洞門系馬花如海山館開尊酒若澠自愧麥舟無逺恵佳城爲想碧崚嶒

倚李伯康使君韻

鐵甕城南飛羽檄錢塘江上趣琴裝梅花有句畱山驛薏苡無珠出海鄕飯白鄰僧供火米蠣肥溪友薦霜房歸來細說閭閻事月滿薇垣夜正長

海上

水天空闊浩無津物外神逰夢裏身晚望每嫌山色逺夜聽已厭浪聲頻仙槎路熟星河使戎馬憂深嶺海臣思獻江都二三策漢庭埀意驗天人

呈克明縣尉

長帆破浪出南溟天際成山一發靑上國重來觀壯麗東州近喜洗膻腥儒冠未際風雲會神劍常衝牛斗星尊酒宜春樓上月也勝細雨夜然燈

次韻王克明三首

經國於今賴海漕況供玉食敢辭勞九重天闕連三島萬斛風舟等一毫楚客多愁飛石燕秦皇無計叱金鰲何如太白淸狂態醉臥江中宮錦袍

其二

江嶺孤臣抱寸忠風雷何日起潛蹤海連遼碣八千里山隔燕云百萬重近喜金灘湧鸂鶒舊聞緑水泛芙蓉自慚點額桃花浪每羨神魚作應龍

其三

共泛滄溟不共船風檣浪楫若追攀篷牕相憶又今雨柁屋同看非故山身世已如逰物外氛塵只合出人間維梢活水知何日買酒燒魚一破顏

予遊武夷道經三山買舟西禪浦值晚雨投宿山寺中寺僧杞巗義剛曲相欵接因書此詩以證後會

江雨蕭疎山日陰蹇驢有客入禪林老僧能敍三生話逰子空悲千里心野鳥啼來山竹裂洞龍飛去水雲深多情九曲溪頭月何夜相從抱玉琴

贈杜明之入京

阿父淸名聖主聞佳兒气岸復超羣玉堂久索歸山槀畫省重稽涉海文馬飲盧溝秋水滿帆開碣石暮云分故人天上能靑眼謾說邊籌可策勲

次達子升淸明感懷韻

暫停不停風撼樹欲收未收雨閣花一百五日寒食節二千餘里逰子家朱雀橋邊少語燕黃鶴樓下多鳴鴉人生有酒莫滴土無錢且向西鄰賖

次馬編修奉別韻

送客東城春又半暖雲收雨散輕陰一江流水傷南浦千樹啼鶯憶上林錦裏煙塵詩句好鑑湖風月酒杯深玉堂歸去多淸興好對鰲峯整舊琴

題方漳浦自述詩後

弓劍間關虎穴危雲霄浩蕩鶚書飛禁門幾聽晨鐘入鄕邑爭看晝錦歸春艸靑邊鹿茸長秋橙黃後蟹螯肥男兒老大功須立晚歳漁樵願未違

畣越僧津斷橋

禮徧名山未肯回乘蘆又度栁江來煙霞直欲窮幽趣梁棟從教棄散材詩骨寒林千歲鶴道心流水一枝梅憑師問訊維摩病飛錫行應上五臺

奉次徐梅所知司謁龍江精舎之作

臨漳自昔號淳厖天遣明公蒞此邦幸有淸尊開北海豈無涸轍待西江紅依幙府才應屈白戰詩壇气未降珍重龍門振遺響洪鐘從此莫微撞

用韻述懷

有客丹心一寸孤都忘身世在江湖十年澤國多戎壘萬里雲霄渺壯圗夜雪蕭齋紅榾柮秋風楚畹緑蘼蕪杜陵老大長憂國謾嘆乾坤一腐儒

次林茶溪經歷韻

員嶠層層聳翠峯碧雲片片擁丹宮客來欲問飛騰術仙去應參造化功天上風雷雙劍底人間日月一壺中共看靈雨農郊足已卜今年歳事丰

再次林茶溪經歷韻奉姚省吾博士

笑解腰間老太阿半生事業總虛過歸來元亮存三徑安樂堯夫有一窩濁酒盈缸春可漉淸詩滿袖夜猶哦東風似勸山翁醉吹落花前白鷺簔

贈新溪金如山

劍江西畔老耆英眉壽將逢八秩齡車裹蒲輪當有召琴彈花縣毎能聽志崇天爵頭如雪世問滄田眼似星毫末不藏心地直時煩矍鑠到公庭

題江山萬里圖

我愛錢塘輒醉翁江山萬里在胸中應憐逺道頭先白卻冩新圗思不窮鸚鵡洲前春艸暗鳯凰臺上暮云空登樓莫遣悲王粲天外鄕關咫尺同

題張櫟裏爲曹景溫畫雲山圗

十年蹤迹在塵埃每見雲山笑口開萬壑晴陰連竹樹一天秋色入樓臺畫圖此日勤持贈茅屋何時隠去來惆悵無因尋舊侶桃花流水似天臺

送酒一壺與張櫟裏

臘醅新熟泛霞紅持慰山中輒醉翁須信微醺眞樂在也知少飲眾歡同梅花紙帳春生夢榾柮齋鑪雪滿篷無限衡門攜幼意菊松三徑老秋風

金陵贈友人

玉帛徵賢出艸萊孝亷船向北風開縱然車馬爭馳逐何似田園歸去來菽水堂前衣戱彩雞豚社裏酒盈杯白頭誰念思鄕客彊寫新詩對鳯臺

鐵柱

仙翁騎鶴上天去一柱千年屹未傾鐵色不隨�������大江平蜃樓縹緲煙沈浦龍劍淒涼月滿城九鼎鑄金魑魅遁後來誰繼禹功成

贑州

贑州驛下艤輕舠芳杜幽蘭滿近臯水合雙溪飛駕闊城依列嶂畫樓髙百年中土歸圖籍萬里南天振羽毛吟眺未闌還解纜涼風細浪晚颾颾

南安道原書院

道原洙泗接濂溪一脈曽分橫浦西爼豆百年存舊典圖書數卷破羣迷池蓮晚色紅衣淨庭艸春香翠帶齊我亦沿流伊洛者幾回極目楚天低

庾嶺

石稜左右山將合澗響東西水自分通道人思唐宰相提兵誰識漢將軍滿林梅熟黃埀雨夾道松髙翠拂云嶺徼秖今畿甸似逺人敢憚往來勤

淸逺峽飛來寺

淸逺峽前暫維楫飛來寺裏己張燈兩崕雲起晴如雨一水風生夏欲冰文犀贔屓失金鎖鐵鳯翺翔低玉繩帝子軒轅不可問聊題詩句記吾曽

贈通事官阮勲

落魄安南老象胥曽隨京使覲皇居靑衫小職羣公後白髮髙堂九秩餘甘旨毎愁官俸薄奔趨漸覺世情疎興賢有詔來南服燈火新涼課子書

次蕭文煥教授韻

聖主龍興大有爲乾坤此日摠淸夷南郊多士聽新詔東魯諸生習舊儀海角亭前休對酒嶽陽樓上好題詩西風一葉梧江棹千里懷人入夢思

答莫季龍

羨子乘槎南海上逺從牛女問天津殊方入貢梯航舊上國歸來冠蓋新雒粵文風興此日雞林詩價重行人懸知江路頻維楫處處疎梅破小春

鄭節婦

仙舟不返淚河枯誓死持家爲報夫牀下問姑晨饌具機傍課子夜燈孤門依慈竹金書掲庭列崇蘭彩服趨太史行編貞節傳淸風千載滿三衢

廣州江亭次熙陽太史韻

不斫蟠桃駕大杠謾移蘭棹泛蒼江山光入野連桑海水影浮雲上竹窻幻枕何人尋舊夢洞簫有客換新腔蒼茫詠罷成長嘯天外飛來白鳥雙

謁張文獻公祠

開元賢士張文獻落落長才際盛時滄海明珠知價重秋風白羽嘆恩衰凶徒已破生前膽鳥道何勞死後思半畆鄕祠金像在薦芳請誦八哀詩

謁余襄公祠

慶曆名臣余諫議堂堂正論出淸班一封霜簡晨趨闕萬點風旗夜度關遺廟丹靑近韶石故家文獻盛閩山錦袍紫槖光相射猶似當年上國還

和韓南勝四首之二

髙堂晝日坐鳴琴滿地棠梨散緑陰白雪陽春空下指靑天明月是知心陶公避俗從沈醉杜老憂時更苦吟無限扁舟江上意洞簫裊裊有餘音

其二

落地男兒總弟兄一時傾蓋若平生宦遊老去應無意訪舊重來更有情野寺攜琴惟伴鶴溪堂丸藥忽聞鶯樂栽松桂林中讀安得從公一結盟

南雄太守葉景龍政成入覲

相逢江上系蘭橈歲晏天寒雪正飄駐目帝鄕紅日近關心親舎白雲遙梅花嶺外詩千首竹葉山中酒一瓢握手都門應有約淸溪水滿緑楊橋

云石軒爲葉彥實賦

山骨崚嶒聳碧岑靜看古色气蕭森竹邊雨過含微潤花底煙浮散細陰畫枕可人開醉眼晴軒畱客伴淸吟襄陽米老眞癡絕一日書船駐水潯

菊圃

西風搖落送秋光野菊猶存老圃香瘦蘂淸分蘭畹露寒枝低護槿籬霜忘憂且泛杯中物益壽應傳肘後方三徑歸來定何日芳鄰凖擬卜柴桑

洪武十年再奉使安南還道經丰城畱館驛父老乞畱題急筆賦此

酡顏緑鬢映烏紗奉使安南去路賒金闕九天承紫誥銀河八月泛仙槎行裝秪有梅花擔載道寧無薏苡車揮翰玉堂知有待五云深處聽宣麻

辛亥正旦呈牛典簿王編修【洪武四年是年春除丰城】

客中兩度逢正旦江上相看感歲華仙杖遙瞻丹鳯闕官船進泊白鷗沙雪消星石添春水日射香鑪散曉霞卻憶故園兄弟樂屠蘇酒對小梅花

林登州集卷六

●欽定四庫全書

林登州集卷七

﹝明﹞林弼撰

○五言排律

贈別寧義甫率掾二十韻

寧子眞人傑英年拔郡曹簿書閒吏事弓劍策戎勞佛塔題云鴈神山看海濤短衣寧扣角巨釣擬連鰲阮掾稱三語潘郎嘆二毛薇邊騰鶚剡栁外試龍韜單騎晨傳檄重關夜屬櫜陣雲橫雜沓郊壘破周遭風驥難埀櫪秋鷹待解絳分藩嚴節鉞弭筆逐旌旄西崦煙收瘴南溪雨漲膏芝蘭從艸伍稂莠爲苗薅緩帶羊公適胡牀庾亮豪劇談方灑灑別意苦慅慅烽火悲橫玉篝燈夢大刀霜橙分紺實江蟹斫紅螯把酒歌三疊維舟水半篙宦情磨鐵硯交誼戀綈袍靑眼羣公在丹心寸地操爲君懷逺舉天表粵山髙

贈王同野閫史歸建三十韻

聖理濟夷夏邊陲重鎭綏藩臣分節出佐政辟文帷君拔千人傑民瞻一郡師汾河遺澤在滕閣逸才推子佩鏘經席王章肅奠儀堂鱣嘉瑞兆閫鶚薦書馳簡量稱三語淸名慕四知濟時行賈策論事邁蕭規烽燧猶南國風雲渺北墀登樓粲空賦入幕超能詩退食欣多暇忘機慰所思涼薫榕下榻長日竹間棊細藻流淸泮香蕖泛緑池應勞書牘尾未許撤臯比江左陳琳檄淮西韓愈碑文章長敍論贊畫足匡禆已喜才堪試何慚位尙卑驊驑霄漢步松柏棟梁姿天地心如鐵風塵鬢未絲彈冠差可慶結襪詎云癡雲樹連同野家山近武夷蕉書頻日報蘭棹及秋移椿緑霜中幹槐靑雨後枝韋編課兒誦彩袖奉親嬉至樂皆人願微名祇自縻朋簪資麗澤客袂忍分岐荔熟丹砂顆醪香碧玉巵離憂従馬上言贈且江湄瑞世鳯麟覩淸班鵷鷺期行哉須努力千古志臯夔

江洞書事五十韻

西徼百蠻底南荒三楚邊苗頑風未殄盤瓠種猶傳江自牂柯發山従越嶲連封疆秦日畫威徳漢朝宣馬援軍曽駐狄靑師載旋羈縻諸洞在棄置左官遷夷獠分生熟懷柔異後先鳥言難白別椎髻費紅纒篁桂深林薄茅茨小棟椽巢居牛畜共鄰處虎狼聨獵野撚花箭涉川刳木船蝮蛇勤執贄雞骨慣占年畬種原頭火村炊樹杪煙兵塵竹子後瘴雨桂花前徑路微微入藤蘿宻宻延小橋過略彴輕簥送秋千象郡通蕃甸珠崕到海壖驛牛無脫轡洞馬不加鞭飲澗猿懸臂吹潭蛟長涎危峯常欲墮怪石久皆穿忍聽歸歸鳥愁看跕跕鳶沙姜長豎指泥蕨細鉤拳寘毒讎家快挑生左道便行廚避民舎停筯問賓筵近臘縫山罽迎秋拾木綿夔羵爲伴侶麋鹿當牲牷蠻鬼歌堂賽狡童舞袖翩溪翁醉皆倒野婦喜如顚負弩常從犬扳罾或得鯿孰云殊土俗自是一山川白髮知何叟靑衣立竦肩送瓜彊畱客供酒不論錢請說兩江事含淒雙淚漣前朝失政體酋長竊兵權角面桃弧勁魚鱗竹甲堅敓【音奪】攘時彼此剽掠轉寅緣聖主開弘業遐方囿化甄居然列郡縣忍爾黷戈鋋豈料潢池地從觀埳井天羣凶多不逞同惡復相牽春廢桑麻壠秋荒蔗芋田官軍掃氛翳鼠輩委鮏羴污染猶蒙宥彊梁詎足憐智髙今顯戮孟獲已深跧殘命嗟如綫新官幸似弦愛民有元結奉使遇張騫苦語怕終聽同仁賴曲全乾坤新再造日月大無偏嶺徼𨿽稱逺巖廊正任賢觀風小臣在歸擬奏詩篇

贈塔斯圖判府二十韻

賢倅北方傑篤生勲徳門世皇良將裔林國上公孫淮海新開府開山舊鎭藩彛勲揚日出劍气射星垣喬木蒼煙古甘棠緑蔭蕃東南集冠蓋甲乙擁旟旛帝軫邊方苦公承天語溫貳車方筮仕別駕重疏恩虞阪馳良驥滄溟起大鯤松邊臥歸轍栁外迓徵轅良策禆軍旅長材任劇繁列槐家澤逺細栁祖風存春雨桑麻隴秋風禾黍原鱷應識韓愈虎亦避劉琨東郭看山榻南樓對月樽調羮需鼎鼐紉佩雧蘭蓀昭代多麟鳯淸班簉鷺鵷安車行趣召萬里覲天閽

縣尹相公平冦策勲賦詩爲頌

國步艱難際邊陲俊傑生將門余舊澤相閥藹新聲騏驥駑駘屈鵾鵬羽翼成將軍年尙少令尹職先榮溪北甘棠樹江東細栁營循行及野邑團練合農兵南徼驚塵起西林殺气橫霜袍當自表云陣每孤徵士畏條侯令民知司馬名指揮秋色動談笑瘴氛淸落日喧笳鼓西風捲斾旌歸舟無薏苡吟擔有黃精保障安黎庶勲庸答聖明願言崇令徳佳讖葉承平

別胡景昭

景昭文學疇昔相好非淺近交冦盜流離偶會漳水之上歡洽未久歸思浩然不可援止漫成十六韻寓惜別意

昔予方弱冠與子毎同襟躍馬春風早聞雞夜漏深靑雲懷逺志白雪操淳音霄漢何寥邈江湖易陸沈卞生勞獻玉直子誤持金典教才終屈爲郎力不任艱難愁白髮慷慨見丹心落景山陽笛寒宵楚戶砧杜陵憐久客梁父動悲吟日月鴻遵渚風塵鶴在林策言疎董賈詩價重何陰小子多茅胙先生寡芥鍼麒麟圖自古鸚鵡賦還今且對盈樽酒休鳴別調琴桄榔晨霧塞薜荔曉霜侵畏道那分袂離情倍不禁

○五言絕句

題菘菜

野老藜藿腸飽知晚菘味惟應肉食人少玩圖畫意

題樹萱堂

叢萱樹北堂宜男吐幽芳春暉盎如酒庶俾百憂忘

題白雲堆

空山白雲堆中有隠者居悠然兩無心塵世將焉如

○七言絕句

汥江八景

蕉寺晨鐘

招提隠隠傍林巒月落鐘鳴漏未殘一夜芭蕉風不靜秋聲相和下云端

呂橋夜月

長橋十丈俯江流月色遙連水色秋云外何人吹鐵笛渾如黃鶴斷磯頭

黃村晚照

黃家村外夕陽明雞犬遲歸愛晚晴花落閒庭茅屋靜小溪風起看潮生

阮浦春潮

別浦春潮帶雨來帆歸天際晚風開江幹竹樹深如許二阮淸逰應未回

球浦煙帆

珠渚煙晴晚照紅布帆八尺飽西風今宵系纜知何處兩岸蘆花月色同

浪灣雪网

浪花飛雪滿前灣舉网輕舟夜不還無限黃州蘇子興洞簫聲在水雲間

棠堤春雨

雨過春堤塵未幹海棠千樹畫中看汥江江上東風軟輕撲羅衣散曉寒

橘塢秋霜

水邊林外野人家橘柚秋紅照晚霞何日寄來三百顆先春報汝玉川茶

河船口占八首

沽河水接潞河渾處處新營失舊村聞說東西兩漁甸年來也隸達家屯

其二

七月旣望月更圓蘆花吹雪秋滿船無人共過黃泥阪此客元非赤壁仙

其三

昨夜江頭秋雨急曉看新水已平堤堤邊紅蓼開無數樹樹相依穂穂齊

其四

原田黍稌秋埀熟婦子巡防鬧達宵但得西成來鼠雀也勝螟螣盡靑苗

其五

憶昔扁舟過潞河埀楊兩岸緑陰多而今野飯維梢處爛熳牽牛引碧蘿

其六

點點蘆篷疎雨聲酒魂詩夢有餘淸覺來卻笑玄眞子猶向江湖著姓名

其七

連朝雨急臥不起淸曉篷窻試一開水面雙雙輕燕去沙頭个个白鷗來

其八

河中風物無多子鯉鱠蒲羮頓頓供何似蒓鱸鄕味好扁舟歸去及秋風

題寒花■﹝今上酉下﹞鳥﹞鶉圖

落日秋林竹樹稀枝頭寒雀靜相依爭如艸畔■﹝今上酉下﹞鳥﹞鶉樂自啄霜虫不肯飛

題江山臥逰圖

投老歸來已倦逰﨑嶇窈窕舊林丘畫圖多謝滄浪客臥看瀟湘一幅秋

題子昂人馬圖

南風古栁生夏涼神駿萬里思騰驤圉人空爾奉芻秣曷不爲解靑絲韁

題雜畫九首

貓

內相家中蒙貴兒華堂客至每先知今朝洗面還過耳故寫新圖開閣詩

犬

乳犬埀頭傍竹門低回似戀主公恩中宵莫學籬邊吠風滿山花月滿村

馬

玉策金鞍絲轡輕長秋陰裏一長鳴爭如此馬無拘束細艸香沙自在行

鼠

熟睡貍奴腳未伸燈前黠鼠竊蓮頻兒曹恐有張廷尉莫太狼貪不畏人

龍

長樂陳翁畫龍手今君法得古人多嶄嶄頭角欲飛去風雨三江秋水波

鴛鴦

白石靑蒲春水生夕陽錦羽照沙明戲拈畫筆知何處栁外池塘艇子輕

鸚鵡

隴頭春樹拂云紅學語聲嬌弄晚風上國秖今辭逺貢莫愁彩羽閉雕籠

雙雀

珥江驛裏可張羅得食階除任意過應是廈成相賀競銜環底用感恩多

喚起

林間百舌謾多言此鳥嬌音不浪傳喚起一聲窻外白東風庭院落花天

珥江驛口占八首

士女塡街撥不開共看天使日邊來白羅衫稱烏紗帽坐聽齊聲說泠腮【泠腮方言甚美也】

其二

淸江十里畫船過落日涼風水不波花袴水軍齊舉棹歌聲唱作馬前呵

其三

小卒橫挑丈二殳褒衣長帽似臞儒當街一喝人爭避如此威獰更有無

其四

蠻官短髮皂衣疏江驛時來學步趨歸去休騎割鬃馬底鴉穏臥勝籃輿【底鴉繩結肩輿也】

其五

八月傘圓山下路顚風捲地雨冥冥勸君莫汲珥江水鬭死魚龍气正腥【俗傳古有熊王女子江山二神爭娶爲山神所先至今猶鬭云】

其六

機家舟上女如雲日日機中織縷勤忽見江頭秋月色唱歌聲到夜深聞【南人謂綃爲縷】

其七

齒牙如漆足如霜紅縷衣裙紫袴襠見客不羞嬌作笑誰家昆艾賣檳榔【昆艾女子也】

其八

鸚鵡窻前返照明檳榔樹下晚涼生女郎浴罷淸江去不斷秋砧搗素聲

龍州十首

龍州長夏多風雨山路無時一尺泥今日開門喜新霽洞云片片度前溪

其二

山蕉木柰野葡萄佛指香圎人面桃更有波羅甜似蜜冰盤初薦尺餘髙

其三

艸閣柴扉傍竹開洞官畱客意徘徊盤遮蕉葉攜殽至甕貯筠籠送酒來

其四

峒丁峒婦皆髙髻白紵裁衫靑布裙客至柴門共深揖一時男女竟難分

其五

千山萬山皆戴石十日九日常出云木鼠夜啼人不見峽猿暮嘯客偏聞

其六

近水刺桐知驛舎倚山毛竹卽人家趂墟野婦酤甜酒候館溪童進辣茶

其七

架巖鑿壁作巢居隠約晴雲碧樹疎水梘枝枝橫檻似禾囷个个小亭如

其八

白沙靑石小溪淸魚入疎罾艇子輕謾說南荒風景異此時眞似剡中行

其九

林塘幽窈隔桑村風磴﨑嶇接石門雨過茅茨忘赤日云深篁桂易黃昏

其十

龍州溪洞極南邊雞犬桑麻自一天流水桃花今有路何須更覓武陵仙

韶石

一曲南燻石欲開餘音猶繞九成臺靑山空灑懷人淚云暗蒼梧鳯不來

荻港舟中

風日淸酣麥正秋無邊蘭杜滿芳洲船窻夢覺多幽思處處飛來雙白鷗

題壽萱圗

東風暖入北堂深吹綻萱花兩朶金應憶彩衣稱壽酒春暉寸艸此時心

海山秋思圖爲樂淸鄔知縣賦

寫得新圗記舊遊無窮詩思海天秋白雲黃葉渾相似雁蕩山前思逺樓

題鳯山圖

靑沙白石艸離離萬仭蒼崕瞰碧漪鳯鳥秪今鳴嶰谷朝陽未老碧梧枝

題朱孟辧臨文與可墨竹

胸中千畆老陵州用寫西風一樹秋咄咄逼人靑瑣客時來泚筆鳯池頭

題王章紅梅

妖嬈暫借杏桃色鐵石終存冰雪心額粉風飄妝鏡盡臉霞春酒入杯深

題危中書所藏和靖墨迹【有引】

和靖先生遁居湖山間意其與方外之遊従爲多今觀中書危公所藏手墨謝簡一贈詩一皆與方外者筆力語意淸峭雅澹猶可想其爲人披玩之餘敬成三絕

舊書迢遰謝相過何日重來共晤歌籠鶴不飛茅屋靜西湖十里月明多

其二

湖上題詩衲袂分梅花千樹雪紛紛明朝飛錫知何處鴈蕩山中一片雲

其三

翡翠湖邊迹已荒鳯凰池上墨猶香鑪燻淸晝開詩卷宛見孤山舊艸堂

題竹間淸逸圖

流水柴門萬竹秋玉人還佀晉風流瑤琴一曲瀟湘雨隔浦漁翁正倚舟

題梅雀圗

一樹寒梅花的的兩三凍雀羽離離上林鳷鵲春如海誰爲東風借一枝

師夔令尹作樹石圖以寄其友黃君復紀別時之景也閱而有賦二絕

楊栁江頭送客歸暮潮初落見漁磯畫圖無限懷人意雲樹依依又夕暉

其二

畫圖詩句兩淸新逺向郵筒寄故人惆悵宿云雙墨檜碧紗零落滿埃塵

題山窻秋色圖

靑山點點雨初過黃葉瀟瀟霜已多惆悵羙人秋水外晴牕掩卷柰愁何

書羅彥周畫扇

流水髙山獨抱琴挐舟有客識彈心小樓一曲猗蘭操黃葉西風秋滿林

馮性之以顧定之墨竹寄其友方時舉題曰淸風來故人索賦一絕

故人別去毎相思修竹淸風若見之鳯鳥不來春又暮湘云吹斷玉參差

爲袁能伯憲使題墨竹

亭亭玉節拂雲霄坐覺淸風瘴霧消擬奏鈞天筩十二虞廷此日聽鳴韶

題方壺子墨竹

方壺仙子禦風還云外珊珊響佩環吹徹鳯笙山月冷參差玉管落人間

夜夢亡友林伯永有風憲之除覺而賦此

靑袍白面舊參軍風憲新除死後聞淸夢覺來淸淚集屋梁落月白紛紛

題熊自成雙鶴圖

海上歸來歲月遲懶隨靑鳥度瑤池一雙淸淚秋霄月莫遣雲中仙子知

題柯敬仲墨竹

宣文博士老丹丘戲寫瀟湘一叚秋畱向竹山隠居處虹光夜與劍光浮

杏林圗爲丰城楊從善題

昔年曽說董仙翁種杏成林爛熳紅多少活人陰徳在枝枝葉葉總春風

題黃尙英墨竹

竹山萬个碧瑯玕喜向仙家畫裏看午夜鳯臺吹玉管不知風露逼人寒

爲張叔同題江城送別圖

雙劍江頭春水生浦雲村樹總闗情觀圖忽憶曽逰處倚棹漁村聽笛聲

題熊自成紅梅

飄殘額粉見朱唇杏艶桃嬌謾妬人解得花神畱戀意枝南枝北一般春

藤州

江月樓前江水深玉人曽醉古藤陰雪堂歸去無消息半畆荒亭千載心

題黎省之唐馬

嗅地低回欲衮塵玄雲散彩五花新蹴冰不識交河道芻豆相從愧圉人

題聽雨軒圖

山牕酒醒夢魂淸竹外松邊點點鳴蒲澗寺前千尺瀑都隨黃葉作秋聲

○操

石泉操

白石鑿鑿兮淸泉泠泠可洗吾耳兮可濯吾纓援吾琴兮發希聲玉琳瑯兮金琮琤泉有魚兮龍出聽嗟若人兮耳厭秦箏石泉曲兮邈千古情

○辭

望云亭辭

靑山兮白雲悵予望兮逺人望逺人兮不可見目渺渺兮海垠鄱之山兮泉之水雲孤飛兮心千里臨華亭兮柰何望有極兮思無已云之歸兮芒碭蹇逰子兮悲故鄕云之出兮太行渺親舎兮天一方松楸摵兮霜露下宛在目兮愁予云兮云兮其作霖雨望復望兮毋使我心苦

風樹亭辭

裊裊兮秋風樹摵摵兮聲未終風之聲兮在耳子之思兮曷窮松楸淒兮霜露下親不見兮愁予三釡貴兮誰爲榮抱玆痛兮終古彭之坡兮何長彭之亭兮樹荒荒播玆風兮千載庻錫類兮不忘

梁溪辭【有序】

昔者君子道與時違則退而隠處以自潔不以寵榮利祿羈膠其心故進退之際綽乎裕如夫豈汲汲營營以圖遇合若鄙夫曲士之爲哉毗陵鄒天民氏少知覺長推擇爲吏旣升銓曹不屑升斗曰是豈足行吾志耶遂引去卽所居自號曰梁溪生人咸髙之予聞梁溪南直五湖退隠之士多居焉天民殆將爲扁舟之遊與煙霞釣徒江湖散人而爲侶耶爲作梁溪辭一章天民釣遊之暇鼓枻而歌之庶幾浦云汀月之濱或有賞音者也辭曰

梁溪之水兮其流溶溶淺有蒲荷兮深有魚龍泛予舟兮溪之風侶雲月兮甘長終■﹝氏鳥﹞夷遊兮猶遺蹤玄眞蛻兮或可逢微斯人兮吾將曷從

○詩餘

萬年歡贈別陳都事

問訊東君又何事一歲一畨歸去杜宇聲中撩亂落花飛絮漫向江頭凝竚想無計可能畱住江亭上況有離人不禁千種愁緒還思澤國風塵更誰能艸檄名重藩府舊業都荒茅屋稻田瓜圃說與風流謝傅且休把雲山自許應回首人在丹霞滿庭榕葉鶯語

木蘭花慢送孔子逺少府歸東甌

羨千年泗水流聖澤尙淙淙逺西引河源東連岱嶽南下甌江如君一門簪紱更風流文彩世無雙栁外藏書樓閣竹間放鶴軒窻弓刀暫爾擁旌幢淸譽藹南邦喜煙淨妖狼灘飛瑞鵝月靜驚厖歸去吳鉤錦帶想髙堂春酒正盈缸菽水淸歡未極風雲壯志休降

木蘭花爲允元學錄壽時戊戌中秋南城溪樓卽席分得微字

秋江水上花外岸栁邊磯喜滿眼晴光溪云搖曵山日熹微無限庾樓淸興一瓢春酒今夜莫相違幸對月明風細況逢蒓美鱸肥寸心此際念庭幃稱壽舞斑衣笑薄宦孤蹤塞鴻海燕北去南歸萬頃澄江如練詠新詩卻憶謝玄暉但願諸公長健共看千里淸輝林登州集卷七

●欽定四庫全書

林登州集卷八

﹝明﹞林弼撰

○送序

送邵武司李馮公之官序

南勝巖邑也朝廷選吏吏之務戢民也至正十三年春省臺大臣承命銓選福建常調官若曰南勝控諸畬民善驚喜鬭弗靖選令惟賢興化架閣馮某勤愼練事嘗從平李冦有勞其進之秩使尹是邑公至則完堡以固民興學以導俗去苛獘簡牒訟彊抑而弱扶之民曰是神明也惡可或幹桀驁者惡其妨己每聚羣不逞訛言訌亂公屹不爲動曰尹不民擾民敢尹擾殺一尹則一尹至尹不畏死也未幾有賊數百人夜入邑邑民皆走公開門偵變賊突至刃傷公脇公坐罵曰死賊奴尹承天子命以父母汝者也汝欲殺汝父母耶賊駭愕散去公絕復蘓治瘡愈卽出視事其方寸硿然有絕人者政成五年升邵武郡推官旌其庸也檄旣下治行事漳人士咸歌詩以道之來徵予言予謂公曆省閫積年勞贊郡府選邑令朝習政典人稱吏師以南勝之反側邵武之簡靜令之勞劇推理之暇裕較而觀之其設施難易爲何如也抑明刑之要在於知法外意公専是學而専是職他日平反之徳所積者必厚矣又奚待於予言哉

送憲府從事鄭君懋夫序

天朝所以經制國用者莫重於楮幣所以綜理吏治者莫肅於憲紀憲紀不肅則吏治不張楮幣不流則國用不裕夫天下猶人之身也憲紀耳目也不撫其身則股肱弛矣楮幣血气也不周於身則疾疢生矣然則楮幣之流壅國用之裕乏吏治之張否憲紀皆不能不加之意也自江淮盜起兵荒連年物重貨輕楮幣之行僅當昔之十一二至有家累千百緡而道莩者有司莫能禁憲府患之乃議所以變而通之之法以爲兵荒之屢楮幣之壅莫甚於閩而閩又莫甚於漳選從事以爲有司之監非得通練亷恪之士不可僉謂鄭君懋夫宜君至則權法以祛獘審勢以度宜不棘以濫刑不徐以廢事惟以方寸之印識幣背民貿易無所滯又以榖價騰則幣力詘乃樽節境外商船不得多糴湧價行之旬月民皆言便歌之曰喁喁涸魚疇或濡之孑孑疲民疇或紓之糴遏於境幣通於市從事之賢伊我民之利邦人士采民風爲詩以華君歸來請序嗟夫楮幣國家之大信也信無不孚猶水無不流彼習故常者見其或壅也則曰水不善流豈理也哉楮幣之壅久矣鄭君疏而流之亦以國家之信而示之耳不然幣之爲法滯矣何方寸之印能使蚩蚩者氓斷斷而不疑哉惟我朝祖宗立二十二道憲司以綱紀天下凡國政之得失民生之利病皆得舉悉而興除之況楮幣之行實足國裕民之攸系歟使者變通之有術從事銜命之不辱是可序也已鄭君儒術飾吏嘗從林公淸源遊其學以達政蓋有本云

送實逹道之官興化序

至正戊子春予試藝京師寔與西原馬君原徳同上春官原徳嘗與予言實君逹道之賢是年原徳成進士予下第南歸適逹道來監漳參司相見卽定文字交知其僑京口與原徳居同裏而學同門也又與余志同道而習同業也繇是交益久好益殷而相規敬益至今年夏達道辟行省掾未行朝廷銓閩浙郡縣官選君監邑興化檄下分閫復畱贊軍務君以監邑朝命也不可後卽治行來言別曰吾聞贈人以言仁者之心也走辱與吾子遊有日矣今別去子能無言乎噫予之所欲言固君之所已行者矣言不言不足爲君損益也漳郡左民悍冦警無寧歲監參司者城池寄焉冦盜職焉當山海之冦疊發逹道外將兵給餉內結民嚴守出則賊衂入則城堅所寄則舉所職則治非忠乎事母夫人色養備至退食怡怡侍傍問燠寒飽饑具道一日所決訟以聽慈訓惴惴焉惟恐負民負君以負其親非孝乎陽亢宗曰凢學所以爲忠與孝也予固因逹道之所施而覘其所以爲學矣興化爲莆外縣非參司福郡之比山深民淳號爲易治又非漳郡多警之似異日課令之最書上上考而璽書褒異者予於君焉卜之矣

送呂伯原應辟閩憲序

今朝廷選材惟於臺憲爲尢愼官臺憲者辟從事書佐將以廣聰遠明贊禆不逮尢不容不愼焉然敏辯者或深忌不知體簡厚者或疎緩不立事必也治體之明吏事之練而無偏於所謂深忌疎緩者是憲臺之所以辟書佐之所以稱也呂君伯原學足以知體材足以立事官世澤也而紈綺之無襲職近民也而謗讟之不聞郡侯器而薦之部使賢而辟之吾知伯原必能推其學展其材以無負於臺憲愼選之意也已抑余聞君伯兄憲使公嘗辟佐閩憲乃今揚歷中外爲時聞人伯原繼踵以升一門棣鄂輝耀先後他日史氏載淸白世家將以呂氏爲稱首矣故予於君之行也喜而序之不辭

送張以仁言事閩省序

張君以仁金浦傑士也業儒而飾吏識時逹政慷慨有大志當李冦亂漳朝廷命大臣提兵討之部使者督師海上久無功君時避冦溫陵畫平冦之榮以干部使者左公世臣公采而施行之動中事機無失公曰張寔吾左軍也凢軍事悉諮之旣而師壓境冦遁穴君亦還家海上公版授以官君辭曰冦至則避冦退則反妻耘子耕山采水釣所樂者在是也官賞非敢兾也邇年潮冦屢警瀕海鄕落苦之君募鄕人掩擊獻俘大府終不言功每念國政之獘民生之瘼未嘗不嘆息流涕以爲獘之深瘼之重者莫若鹽法因條陳利病纎悉不遺不訐以激不迂以疎大率以鹽爲天地自然之利上之人惟當樽節愛養於民而已必欲上有以裕國用下有以紓民力莫如於產鹽之地募民自煎自鬻而貢其課則提鹽之官不必設私徙之禁不必嚴工夲之費不必給舟楫轉運倉場出納皆不必勞將見亭竈日增課額日羨國家殷富民物阜康在一轉移間耳聞其言者婦子嘻老者泣壯者拜而於加額官若吏嘖嘖感嘆以爲闗於民生國政之大裏中生林某壯其言飲之酒而告之曰士生斯世凡甲兵錢榖籩豆有司皆吾分內事茍可禆國政者𨿽進艸茅之言不爲僭也昔馬周以一布衣因常何上言致擢禦史今制陳軍國利病者旌官子之行豈無知子者哉矧行省肇立得以便宜制方面子能爲倒懸之民一號於薇階之下吾意忠國仁民者將爲子而感泣矣若然則子𨿽欲名之逃而名將子隨矣且子獨不聞我東溪髙光先生以冑子抗疏乞除六賊至今讀其書疏英風義气令人骨凜毛豎君能以古人自期待則言𨿽不行猶傑士也於是漳人士咸爲詩歌以道之請書予言爲序予樂張君之爲人輕官賞而重忠義也書之不辭

送葉掾歸閩省序

葉君仲安始以吏事進有能稱繼以戎勞上司勲擢漳郡架閣今福建行省平章政事普公器其才升邵武貳幙尋辟爲掾普公方承制行事鋤姦植善威徳南被以漳守羅公有靖邊功便宜授行省參知政事分鎭漳泉君寔銜是命以來旣還有讒君於平章公者曰葉掾以將命故受馬數匹白金若干斤公曰羅侯嚴果明察豈一介之使所能欺哉葉某以九品官吾起辟爲掾葉徳吾深矣詎忍污負於我耶又有讒君於參政公者曰葉君之來吾燕以勞之猶辭焉金之不受不問可知矣旣而讒言愈紛或謂君曰禍將不測子其殆哉君曰夫明而逺者不行浸潤之言寧謂二相之賢而行之哉且譖始之不溺則𨿽蠅營之罔極終亦不能惑我二相之聽矣於是平章公遣信厚者與君面質於參政公曰無是也備詢於舉者皆曰無是也前讒遂白普公信君之誠羅公益厚遇而重薦之君子謂普公視之遠羅公察之明不以讒之惑而加人之罪可謂有大臣之度矣向使讒生之初二公不加之審遽以罪君君不理於口直受自誣於二公之盛徳豈不重有累也耶傳曰川澤納污山藪藏疾易曰包荒用馮河不遐遺夫人有污疾上之人猶當廣包荒之量含垢以容之況於疑似之言未必有污疾之可議者乎予樂二公徳量之有容而嘉葉君誠心之不欺也故於其歸序此以釋疑於人云

送孔叔原長泉山書院序

以聖人之裔學聖人之學而敷聖人之教於人其知本者歟斯君子所與吾■﹝尙阝﹞之所榮也余友孔君叔原寔先聖五十七世孫秀頴善學材範夙成弱冠列校官教漳之南勝巖邑也民獷而俗悍君掖以禮義民俗克變滿秩郡庠賢之延以奉夫子廟今年春承省檄長泉山書院行有日來告別曰願聞子一言夫泉在閩號繁庶郡民多逐末利裔夷雜糅惟浮屠是崇逐末利則學不力崇浮屠則學以惑矧兵興以來詩書之教未易勝金革之習仁義之言未易弭戕賊之禍人將視聖教爲迂緩然大賢朱晦庵眞西山氏寔過化是邦𨿽夷習兵禍之淪斁而道源文脈有不能終絕者孔子曰𨿽蠻貊之邦行泉山未易教於南勝之難則相萬矣吾叔原不難於彼豈不易於此哉亦惟以所學爲教而盡心焉則感慕興起於下人皆有是心也於教職庶無愧乎

送孔善夫序

聖人之道與天地同大故其世澤亦與天地相爲悠久文獻之盛代有可徵而崇徳象賢靡間北南歷世以來未有若我朝之盛者也衍聖襲封上公曲阜裔孫布衣得授郡教一考卽入流品江南諸裔加歷省注升教於郡恩數優異著在令甲吁亦盛矣孔君善夫衍出也於裔爲南於世爲五十有五至正庚子以察亷奉省檄貳教於漳予方攝教席見其俊爽以外揚貞介以內確知爲方來之彥也間見其詩若文皆淸雅有古法釋奠肅奉祀事月季嚴程諸生士習爲之一變信乎聖人之澤如水行地逾遠而逾衍猶於善夫焉見之也旣滿秩將沿檄赴京來別余曰某藉先聖余澤得列學官今當典教一郡恆恐弗稱以負聖祖之教先生幸有言庶可規於鄙吝也嗟夫羣聖之道莫盛於夫子歷世之崇其道莫盛於我朝吾子以聖裔入官固當學聖人之學心聖朝之心以自振厲將俾聖人之道復明於天下非特在一郡而已庶乎世澤可綿國恩可報其萬一也予之所以告子孰有過於此者哉善夫作而曰是可規已請爲書之

送杜明之入京師序

武夷山水秀絕天下游者去猶不能忘矧居而得其趣之深者乎蓋其幽勝萬狀奇怪百出使人應接不暇至於煙巖云壑窮深索隠隨所寓而可樂必也居之久而復有以盡其勝譬之讀書千帙萬卷浩浩汗汗𨿽雜著曲說亦可禆吾之聰明旁搜博討積力深久則得於心者莫非可樂矣淸碧杜先生隠居武夷山中朝命再徵竟不起蓋讀書之樂有得於遊山之樂者也令子明之君蚤有譽縉紳間爲詩若文淸婉有古法所謂蘭茁其芽鳳鷇其雛者歟今年夏以王事渉海赴京舟阻不得去明年候風便當再上友與其厚者咸賦詩爲贈明之請以武夷諸奇命題分賦且謂予曰吾生山中自童而冠今將壯矣泉石之與儔猿鶴之相求某水某丘之釣遊居之樂樂則違之必憂也今而詩之以詠而玩焉則玆山之勝暸然心目孰爲桑梓之所在孰爲松檟之所畱𨿽萬里猶跬步也予曰噫是非得山水之趣之深乎子之心可謂忠念而不忘孝思者矣吾聞遊覽四方有益於學蓋目力之闊遠則心胸之恢廓而凡近之習不足言也今玆破長風駕巨浪觀大海之深岱嶽之髙吾知明之有以充其偉邁之气成其正大之學也必也忠孝事業寔本於此若乃丘壑之趣當不爲明之芥蔕也

送長泰尹王夢臣序

魯建國自周盛際姬公禮樂之風孔子詩書之化漸摩淪浹終古不冺代生多賢天下莫及蓋其河嶽之气鍾精孕靈以萃夫人故渾涵淵深以爲之量秀爽峭拔以爲之容詩書禮樂以爲之學吾於王君夢臣爲有徵焉君魯人也優學躋仕歷掾閩省選令漳邑余始見其容之端於外也旣又知其量之弘於中也則曰是詩書之化禮樂之風乎將河嶽淸淑是孕是鍾乎抑魯之多賢而君能取之以成徳於躬乎夫魯爲君孔聖之所生而閩爲吾朱子之所出一聖一賢世遠而道同焉君生孔聖之裏而遊朱子之鄕能以聞於近者而質於遠則禮樂詩書之教𨿽海濱亦洙泗將不徒在於魯矣推是以爲教庶幾聖賢之道行之有其兆乎君報政歸故以是爲君諗若夫簿書期會之爲能刀筆筐篋之爲賢非君之所志亦非予之所望於君也是爲序

送髙君善夫歸閩序

今天下之士繇儒而進者有三途焉遺逸科目文學是已士學其學志其志將有待於事其事非故爲是立異以干有司之舉有司舉之亦非有優劣於是也夫亦視其力之所及而公其心焉耳是故遺逸非隠也科目非競也文學非卑也顧遇知於有司何如也不以遺逸舉則以科目進不繇科目進則繇文學辟士惟用是待有司惟知是舉果何容心於彼此哉晉安髙君善父學懋以博文華以正閩士先之淸原林先生素重許可每器君曰是鳴於方來者凢數舉於鄕皆不售部使者有知君薦爲龍溪文學謂余曰遺逸皆天民之先覺吾無實以稱是科目又不利也學官位卑祿薄吾恥與艸木同腐固不敢辭知己之薦庶幾古人爲貧而仕也旣上視其廟與學則凜乎將壓矣乃告於尹於守議所以新之願捐俸佐其費旣又曰吾貧而旅食於此尹必不安是而以俸食我則無以遂我圖報先聖之心吾亦惟歸焉之爲安耳士大夫聞而義之餘曰古人所以自屑於官卑祿薄者惟求其職之易稱而已故辭富貴而居貧賤𨿽抱關擊柝委吏乘田不恥爲之學官固卑矣祿亦薄矣而其職則未易稱也君不受常祿倡新廟學思以稱學官之職蓋憂道之心有重於憂貧也君子之辭受取予一斷於義使廟學不修教職不稱而但知食祿豈吾善父之心哉遺逸科目之舉視學官其秩爲崇然君子所以思其職者則不以崇庳而有間也君志慮未衰名譽方起當有薦而崇之者光明俊偉自見於世予於學官覘其兆矣故序其所以歸

送李一誠教授寧徳序

南山之松長未及尋尺其聳壑昻霄之气已挺乎不可遏小而爲榱桷大而爲楹棟其材之適用不待要於後而可卜於今於人亦然幼焉而嶷長焉而植壯焉必光明而赫奕小試而不負所試大用而必稱其用亦於始焉卜之而已矣友生一誠爲李氏佳子弟質粹而學力髫齓如老成人材範夙就士林器之去年用部使者薦爲寧徳教予知其气之方銳材之克大用之未艾當不徒見於學官而有待也𨿽然學官固卑寔師道是系未可以易視之也寧徳稱多士石堂中村二先生之所講學固有傳而存者一誠思所以稱其職亦勉於學而已夫學積也南山之松非積久不能成榱桷楹棟之用君子之學非積久不能成光明赫奕之業一誠勉乎哉學以資仕吾所望於一誠者惟此而已一誠行有日友與厚者咸賦詩以贈

林登州集卷八

●欽定四庫全書

林登州集卷九

﹝明﹞林弼撰

○送序

李仲髙歸省序

曩余與晉安林伯永同舉進士伯永來爲漳參軍余因識其外弟李君仲髙年富而學懋頴悟俊發若矢之括而羽鏃而礪將犀革之深入也又十餘年仲髙復來漳學積而文著閎衍超卓若車之良禦駕良駟而康荘之迅馳也余固知其材之適用宜爲有司之薦矣旣而郡庠禮延以訓諸生部使者亷舉以列教職余又喜有司之公明而無負於仲髙之材矣夫學莫重乎徳文莫重於行予聞仲髙伯氏僑死於漳仲髙匍匐以來道梗喪不能歸買舟泛海間闗得逹人服其義今玆捧檄歸省喜動顏色非爲仕屈乃爲親屈也其孝蓋並稱矣陽亢宗曰學爲忠與孝黃魯直曰文以忠信孝友爲本豈不以徳行實有重於學與文與仲髙孝友施於家者若此使得守官而逹政則移於忠者將有本於益大矣仲髙朂諸

送葉教諭歸建序

古之所謂君子者不厚己以競名不薄人以計利蓋其在內者重而在外者輕也內者重故難進外者輕故易退禮義之道在是矣建安葉君克明兩以春秋試有司不售樗庵鄭公亷問建邵興堂選得士薦十人克明與焉獲注長泰邑教且上曰是雞肋耳何競也至則代者先矣曰是錐刀耳吾所學者禮義而已禮義以爲進退得不得命也聖人之教豈欺我哉浩然東歸無介辭色嗟夫世日下矣風日漓矣寧復有斯人哉小夫賤人簞食豆羮沾沾自吝不讓也不知己之可厚不知人之可薄而惟知禮義之可尙寧復有斯人哉故余於君之歸書此以爲願學君子諗

送吳彥文使旋序

古者鄰國有交聘之禮所以講信修睦同奨王室𨿽大邦之於小國亦一往一復不廢其常矧方伯連帥之相與者乎聘使以一介行李將其辭命往來者疆埸之間應對之善否彼此之與貳繇焉非習禮能言之士鮮有不辱其命而墮其職者也維揚吳君彥文以今浙省平章政事朱公之命來聘閩省右轄羅公於位爲方伯連帥於禮爲講信修睦於義爲同奨王室則其聘非徒爲越境私交而已余始見其貌恭而气和言從而禮度意其本於學也久在寓館恆接論吐知其舊學於景忠陳先生信乎専對之無愧繇於窮經以致用也今年夏聞大兵渡江南徵西淛方助糧餉中夜起舞思效尺寸卽命舟渉海東歸以有爲之才而知急於當爲之義彥文亦可謂傑士矣中興有日尙努力以樹勲庸余將拭目君之焰焰也彥文戒行縉紳咸贈以言來徵予序故書此於首簡

送太守陳侯使歸序

士君子欲自見於世者夫亦視其所際而攄吾所蘊焉耳是故時之泰也則詩書禮樂周旋惟諾而文事以修時之否也則甲兵師旅折衝禦侮而武備以飭孔子曰有文事必有武備武備必有文事士之用也捨是二者將無以爲具矣若漳守陳侯希良其殆無慊於此者乎侯以世功襲職泉翼千夫長當承平盛際文恬武嬉兵寢不用侯日與一二縉紳論文賦詩講道議政凡國制治體民情吏習靡不熟考而周悉會所在盜起侯屢策靖亂功升漳州新軍萬戶行省臣以侯明於政理檄攝漳守薦於朝乞攺文職制授廣東宣慰副使未上復畱守漳郡府副分垣黠民或怙勢淩其上侯曰此不可長每抑治無貸事有當言委曲白上官參伍情法不以威詟利怵鄰郡冦橫侯承分垣命率師討之請曰橫者一二耳餘皆善良願無多殺以禍非辜濵危衂無懼色屢凱捷無驕容旣再臨郡民信愈篤吏服愈誠𨿽或科徵調發急應非常民侯焉是賴得免病苦旣去百姓遮道賫咨涕洟若慕父母屯兵亂攻漳城旣敗而逸省臣謂侯素信漳民遣諭其黨於海上降之民無餘禍夫政之所施在承平則易於著效常法之守也在艱屯則難於立功權變之務也侯以講學之素閱歷之練文足以處常武足以處變故任民社則紀綱舉之禦軍旅則紀律明之以賢將帥而爲賢師帥傳稱良將有曰悅禮樂惇詩書者矣史稱循良有曰化刀劍買牛犢者矣文武並用以彼較此亦何讓乎漳大夫士述民去思之情以爲詩以某常忝郡幕知侯爲詳屬序焉

聶簡較北上序

人情易於履夷而難於渉險知險之不可渉而履渉不避必欲遂吾忠義之願而後已非其志確乎不可奪其气充乎不可撓鮮不於事變之一再而挫衂矣況於屢而愈勵哉紅賊陷江西丰城失守聶氏義起鄕兵復其地賊仇之並力攻聶氏闔門死焉子浩初君偶免於難十八年起兵再復丰城二十年以經略使者之檄單騎入賊諭其渠帥使降賊怒而義之不忍加害拘縻數月不遣江東軍攻江西敗之遂得間行歸二十二年復入賊境宣布詔旨二十三年又至誘賊別黨降之夫虎之能咥水之能溺𨿽愚騃童稚猶知之浩初君非不知虎穴之不可探淵水之不可馮也顧忠義激於心不暇於身謀也浩初以功再轉爲西省簡較官今年承省檄白事中書萬里渉海無難色嗟夫白刃可蹈懦者或撓膚於芒刺九折可馳怯者或蹐足於堂亷浩初以忠義爲心故能以夷視險𨿽白刃之利九折之峻無足畏者芒刺堂亷云乎哉予嘉浩初忠義之士故於其行序此以壯之

馬翰林易之使歸序

國朝敬禮明神凡嶽鎭海瀆之祀必選淸望文臣以代行重其事也蓋牲牢祝幣禮秩有嚴非文臣不能知不知則不肅不肅則無以假神之靈集民之福而副徳意之美𨿽祀猶不祀也矧事神凡以爲民則夫使者之出神與民當交致其力也下焉閭閻疾苦之當知上焉吾君聰明之當禆其於廣詢博訪蓋汲汲焉惟恐一有不至以負使之職也非文臣之賢又烏足以稱是哉馬君易之自弱冠知名冑監中爲詩有法善以長篇述事誠所謂詩史者中歲隠四明山朝廷以翰林編修官起之至正甲辰天子以天下多故懼嶽鎭海瀆之祀久曠厥典遣使函香四出代致其敬君實銜命祀南鎭南嶽南海南鎭禮旣成遂道甌閩以逹海嶽比至漳聞廣南多警未進適分省右丞羅公新建南嶽廟成有司請諏日具牲幣旣新廟望祀旣而海冦亦破捷書至論者謂明神之靈黙有奇契疆境之復當在此日矣夫三祀禮亦重矣朝廷不它使遣而以命君者豈不以公久寓江南習其士俗民瘼吏獘可以一歷而周知之今易之君不惟采民謠以觀風又能述民風以爲詩蓋將以備淸問之對國史之錄如楓亭女等篇使人痛哭流涕者也宣室前席之問予知不徒在於鬼神君幸以是詩再拜奉大對南民蘇息當自玆始故於其使歸書此以爲序

送呂志文歸閩序

士有志而能不以流俗易其素斯君子之所與也孟軻氏曰士尙志在仁義蓋己之所尙者有定向則𨿽窮逹丰約交於前利害休戚戰於中其於去就取捨之際一以仁義爲本故能不受變於流俗以成其志若呂志文氏亦庶幾能學而守乎此者也曩予以章句爲童子師志文年十四五嘗從余遊玉潔蘭秀動遵禮度與論事理輙解余固知其所之之正矣軍興十年餘仕者多以武功進拔行伍而登廟堂列郡縣者肩相摩踵相接也有力援者𨿽身不汗馬附名功籍亦得美官志文則曰獲眞盜而得官未爲害獲而非眞是殺無罪非仁也詭功罔上取非其有非義也退然在諸生中不僥幸於力援部使者有知志文者以茂才薦來貳漳學他日謂余曰某辱先生之教不能自勉以成進修之功惟知持初志而不敢渝耳非不知武功之速成文學之難自拔也愧蹈流俗之獘習以負聖賢之明訓故寧守冷官而不知自卹也夫士志道徳功名富貴不知累焉志文知以仁義爲尙宜其取捨之明去就之潔也志文教成東歸來求予言故述君子之所以與志文者以爲序

代贈唐大年歸姑孰序

洪武戊申夏予被旨錫印開衛漳南唐君大年適令龍溪縣附郭事劇大年剸理有術暇裕而無擾予固知其逹政之要矣旣而代者至大年欣然曰某願遂矣予怪而問之曰曰某家姑孰父母年皆及耄而不肖與弟永年猥以微名畱滯閩中髮種種矣思一見父母而道路隔絕邈不可卽白雲之望鱸鱠之思惕然於秋風中亦旣屢矣今玆江閩率附道路無梗使不肖昆弟得拜鶴髮於堂下斯實惟新朝之賜也因泣下沾襟有司知君之賢畱攝邑乏不可則薦於朝得乘傳以行來告別且請予言夫君子樂三而父母俱存兄弟無故實願之豈不以其系於天而不可必得歟當云雷遘屯兵戈滿地人得遂其生聚而父母兄弟之無恙者十不一二見也而唐君八袠二親兄弟五人相隔於數千里外凡歷數十寒暑一旦得以復遂其孝友之樂其視俱存無故之常者抑又相萬不侔矣得非唐氏積之厚而造物者之於善人其報施爲特異歟漢制舉賢先孝亷書曰孝友克施有政君之所施蓋有徵矣余聞君令龍溪冦發圍郡城君出奇破彊請廩贍乏而城以全軍興供億無匱而民不知勞蓋爲政之要設施之熟𨿽古賢令不能過也有司之舉於是爲得人矣故於其歸序此以贈

送實庵師使歸序

上臨禦之元年制若曰自昔有國家者莫不參用宗乘翊贊皇慶蓋其以善導世實於政化爲有助也乃錫號開吉曇公爲大禪師賜印章視三品俾總僧之政仍名其所治曰善世院云以閩南八郡新入職方寺剎眾而金榖之數猥多擇其可使使行八郡遴其有才行可主教席者以其名聞而金榖之入亦藉之焉於是實庵師奉檄以來周曆博訪必核其實不茍不疎叢林肅然宗風爲之一振星軺指漳過余梅雪齋中神淸而气完語圓而意足蓋有得於色相心境之外者間出莆泉諸僧贈詩示予請序首簡昔者詩人之言爲歌謠之風爲頌美之詞贈詩固主於頌美然而叢林詠歌之言亦可見釋氏風化一淳一漓之故矣師能兼采民風之謠而考夫善惡之實歸朝伊邇或奉大對而以是陳之斯爲無愧於使而所以善斯世者將彼此之交盡矣幸母以出位而自諉也

送同安丞劉君赴閩省序

洪武二年夏制命中書參知政事蔡公哲行省福建以殿南服掾屬得自選辟於是置屬司之所宜有者擇諸邑貳佐之賢攝其官檄下泉郡以同安丞劉君士楨應其選邑之父老聞之羣詣府控以請曰吾丞賢丞也吾儕小人實賴以生省屬𨿽急掄賢百里之寄獨王事而忍不爲民社乎皆叩頭泣下守撫遣之民固請弗去然業以選君不可中攺君遂行博陵林弼走送於萬安江上酌之酒而言曰丈夫生世所貴有立君恵民而下信善職而上聞立於此而孚於彼人心之公不容僞爲也省屬𨿽卑事繁八郡君𨿽百里借將爲八郡賀矣幸終始心乎民異日踐華要職愈大而恵愈廣矣俾夫倒懸之民均慰其心是又余之深望也士楨作曰敢不蚤夜以思以母忘子之誨言士楨大族世宦其丞同安屬新附初遁兵亂君諭以福禍盜不忍害旣殱盜白大將母延非辜凡有徵會能因人心從士俗事率先集故民慕而愛之上官器而薦之皆其情云

送李本仁特告歸覲序

今上臨禦之年疆宇旣一薄海悉庭乃鋭意求賢布列中外以謂文經武緯皆古之規也文治之興賢實其具明詔屢下禮羅益張於是祼將之膚敏巗穴之棲遁咸廸簡明以任官守稽禮象樂治化翕然矣四明李君本仁始以議禮徵至京師復被選纂修元史會今中書右丞楊公行省山西君用薦爲照磨官山西兵燹余畏道萬里而母年逾八袠矣人或難之君則曰王事也我其敢辭焉而得命未必吾母之樂聞也到官數月以使事來卽以歸養請宰臣方議擢君淸要而重違其情予告暫歸君則曰得一慰倚門之望亦上之人之賜也大夫士走送都門外各賦詩以華其歸而勉其來博陵林弼作而曰士之所重惟忠與孝故王事靡盬不遑將母詩人必察而述之君不以一命爲庳而惟知王事之當勞太行九折之險弗憚於一薦歷王遵叱馭之心也今玆持上賜金帛以奉其親以侈其君之恩彩服登堂歡悅怡愉考叔捨肉之意也夫求忠臣必孝子之門有若君者固足副宵旰之思矣揚聲振節克大厥施以鳴國家之盛尙拭目以竢也羣公請書予言爲詩之序遂不敢遜

送羅伯啟之官夔州序

今之仕者多起自艸野𨿽文藝間有可稱然類非渉歷練逹之士故其蒞政也昧於設施之術緩急之宜一或擠以重難則色喪而气沮剛者過暴而民殘柔者過懦而事廢其能稱厥職者蓋千伯之什一也若丰城羅君伯啟則不然君自弱冠已登仕版其於軍旅錢榖禮樂刑政罔不周慮而歷踐之逮入聖朝隱約田裏間若無意於世者弼忝令其邑知其通而有守欲薦之於朝已而江西都指揮使宋公辟爲司印及考授忻州判官尋丁內艱旣終制有司起之復判夔州來言別曰願有以教也噫以君之知學逹政尙奚待於予言哉夫夔爲川蜀要衝民自被兵以來困獘日甚政之所孚貴在綏撫伯啟渉歷之熟練逹之明其於設施之術緩急之宜固有成算矣𨿽重而難者不足爲君慮也公餘訪子云故宅履八陣舊迹浩歌子美書懷之詩吾知其感慨於前修者益有以黽勉於事功也政聲上聞獲書最考予於伯啟望焉故於其行書此以爲贈

林登州集卷九

●欽定四庫全書

林登州集卷十

﹝明﹞林弼撰

○送序送

張玄略之夷陵校官序

元世吾閩以儒業顯者固不乏人然延平張氏實啟而先之張氏升以童子入冑監遂揚歷中外官至儒學提舉子玄略習家學益演迆而宏廓之治舉子業值元季不復求售有司隠約山野間晉寧魏先生文憲文學偉士也知玄略之賢遂妻以女玄略以提舉公死節江西僑居者久之餘令丰城與玄略數相見旣而玄略奉櫬歸葬別去且十年思欲一聚首而不可得今年秋玄略以有司之薦來京師予忝職儀曹獲道舊故甚驩上方注意學校造成人材銓曹以玄略明經學遂以爲夷陵學正玄略來別曰願有言以告我也噫予何言哉君學積於己而淑於人舉而措之固無難者予何言哉昔陽城以忠孝教諸生後世稱其知本玄略傳家忠孝固所謂身教者矣諸生之取則孰有大於此者哉夷陵歐陽文忠公嘗爲令以過化之學之行而勵後進則它日文風之盛將稱夷陵矣予與魏公篤忘年之交而提舉公素所景慕者故於玄略之行喜而序之庶幾朋友規益之誼也

送袁時習之沔陽學正序

學正教職也師道之立人材之成系焉蓋職教得其人則師道立矣師道立則人材之成易矣非其人則反是古之教人者有小學焉六藝之文灑掃應對進退之節是已有大學焉窮理正心修己治人是己小學學其事大學學其理而措於事今之爲教蓋兼之矣有經學焉有射學律學焉有書學算學焉日書而月課之季呈而歲考之稍成則登於成均一或有需則拔而甲之用之急則成之必速也成之速則造就之必勤也職教者可不加之意乎然則教職𨿽易而實難四明袁君時習宋正獻公爕之諸孫也父石隱先生璉嘗立義塾以教其族及裏之子弟篤學實踐鄕人化之時習於家學溯源而衍委者也今年秋以明經舉授沔陽學正見予於禮部恂恂然禮甚虔也气甚和也予竊言曰是可稱教職而立師道矣人材之成其無負於朝廷之所注意者乎噫室必成於梓匠車必成於輪輿以其藝之精而業之専在是也時習尙精爾藝専爾業以舉爾職庶乎學之克施而後進之知所勵也時習作曰諸大夫士方以道之所經分題賦詩以爲蒙也贈請書先生之言以爲序

送祝季淸歸省序

三衢祝季淸爲國子之二年以歸省告循故事也國學爲白禮部予忝幕職見其來牘則嘆曰昔在有唐之世成均之教亦云舉矣然諸生歸省之無其制必待陽城爲司業然後行之城旣行之猶有三年不歸而被斥者於以見聖天子孝治之盛軼乎有唐之君而今日人心士習有非唐世之所能及也且古者三物之教六徳爲首六行次之六藝又次之先徳行者本也後文藝者末也矧夫孝實徳行之本也歟今茍不以尙行爲本而惟文藝是趨則失其爲學之要矣故二載之上許令歸省著爲定制使夫知盡爲人子則知盡爲人臣也季淸思定省溫淸之曠節甘旨滫瀡之闕養卽告以歸蓋不待司業諄諄之誨而後能也彩衣趨堂春酒介壽親朋閭裏之畢集其爲樂蓋可想矣天子需賢若渴而於國子尢注意焉季淸調膳之暇其速歸館以待寵擢柯山之遊愼勿久畱於觀奕也

送蔡孔昭再令上饒序

國家以九等考庶官之績考上中者皆俾復職蓋用漢守令久任法也夫任久則民信民信則政洽政洽則職舉矣於考績其庶幾乎吾友蔡孔昭曩以有司之薦爲儀封丞升上饒令上饒爲廣信附郭縣當往來孔道徵需之繁力役之頻牒訴送迎之勞視它邑爲最劇孔昭以退然一儒生處之不大聲色不事苛刻而令亦行事亦集郡上其考中今年冬入覲旣考復職上饒故事復職官賜宴於禮部孔昭來言曰某昔辱先生之教今宰百里愧無善政叨沐恩寵亦云厚矣願先生賜一言庶以爲規夫政貴有恆始勤而終怠則事廢矣先寛而後猛則民怨矣子之再令亦惟以昔之所施者施之不矯情求異惟循其常而加愼焉則民安子之政如一日也余歷職郡縣所自勉者不過若是故爲子言之未知然乎否也

送吳起濳歸養序

吳起濳氏泉出也洪武八年秋有旨徵郡縣學弟子員能通一經者進冑監起濳中選來京師在館逾年以親老無它昆弟乞歸養冑監允其請給事中林君廷綱謂予曰起濳亦能子矣今之言歸先生幸有言以贈之庶幾鄕裏之誼也肆惟聖明龍興禮羅賢俊列於庶職艸野不遺而於冑監尢加之意蓋以茂才之在是也故凡國子多不次升擢或任方面或司風紀或位朝著咸自奮勵思有以設施於時補報於上在館之士朝夕待用猶望鴻鵠而援弓■﹝矢敫﹞其心已躍如矣而起濳泊然無進取意惟念親之不寘蓋以親重於仕而學莫先於此也故惓惓焉以歸侍告𨿽拖朱曵紫戲彩之歡不易也累茵列鼎調膳之樂不移也嗟夫若起濳者可不謂之孝子哉予忝寸祿而親去我矣起濳之歸而親逮養𨿽未得祿猶足樂也筍江之魚泉山之酒吾知足爲甘旨之奉矣它日求忠臣於孝子之門捨起濳將奚適哉予嘉起濳厚於事親而薄於祿仕也故於其歸序以送之

送董文昭教浦城序

自洛學旣南徽國朱文公集諸儒之大成道學之明炳如日星矣眞文忠公𨿽後出而能發明朱子之學若讀書記大學衍義諸書至今爲學者所宗爲有國所崇方之孟氏明夫子之道蓋世𨿽異而事略同焉建之浦城實文忠之故里也文忠公之學家傳人誦非一日矣故論道南之淵源則始於劍而盛於建而浦城又建之一理窟也皇上重於育才於學官必愼擇焉吏部旣試其才必覆試於禮部以觀其學然後授以教職蓋以師道之在是而模範之必正也予友董文昭種學積文亦旣有年今年冬以有司之薦來京師禮部試其文吏部上之遂以爲浦城教諭予忝禮曹因其來別告之曰文公先生昔守吾漳北溪陳先生安卿實得其傳文公晚歲四方弟子益進公倦於講說惟使質於安卿公但首肯而已文昭生北溪先生之裏而遊文公之鄕教文忠公之邑益當思所爲教以無愧於前修以無負於皇上至意庶乎人材可成而教職可稱也朂之哉

蘇郡倅王君復職序

今天下劇郡姑蘇實稱最焉官於是者非明敏練逹之士則事廢而職曠職曠則身危矣故官難其人而爲其官者恆病其職之難稱也王君文質倅其郡閱一考矣故事當入覲文質至京師吏部書其考上旣而賜宴禮部遂復職焉余甞考殿最之法唐世已詳然郡縣之廣劇不能移於簡難不能移於易自今論之錢榖之徵造作之需牒訟之造南北之簡劇相倍蓰焉而南郡之簡劇亦有相什伯焉官之材有優劣處於簡劇也有難易而惟以稱不稱第其髙下則北之稱者必不稱於南而南之不稱皆北之稱者也殿最者果於是而可定乎矧夫蘇郡又南職之最難稱者乎王君不以職之難而克稱之繇一考而至三考皆舉此而措之夫何難能乎哉倅以佐守者也爲佐能是守獨不能是耶文質循玆以往吾知無難爲之官無難處之事故於其歸書此以送之

送翁毅弘歸省序

成均爲首善之地而儲材以待用焉斯天子之所重而天下之所觀法者也郡縣學弟子員能通一經逹一藝者卽貢成均未數歲吏部試其學卽官之上以其速成未足爲逹士也於是選有學能文者四十三人命博士専教之期以學博才宏而成其器之大今年春有旨俾各歸省人賜衣二襲楮獘若干緡又賜其父母人二縑奉以來者月有給焉於是諸生咸相激厲以爲天子之恩賜侈矣作飬之意深矣吾徒可不知所以自力以眞儒自期以補報爲念哉淸源翁毅弘入爲國子將二年矣在倫軰中嶄然見頭角首預玆選至是得告來言別曰某辱與先生同爲閩人今焉歸省吾親先生幸賜一言庶爲鄕裏之光也噫士之爲學必志眞儒國家以是望子而子亦以是而自勉矣予復何言哉傳曰夫學則殖不學將落子年富力彊能殖其學他日躋仕中外文足以潤色於鴻業政足以禆益於盛治則有以副聖天子之至望而顯於親者不徒今日之榮爲已足也朂之哉

送陳一原復職聊城序

余昔過聊城愛其民俗之厚官事之簡則嘆曰太公之風孟子之化猶有存者歟鄒衍淳於髠說辯之習亦旣息矣乎魯仲連之重義不取猶有勵於後世也歟他日余友陳一原簿其邑秩滿入覲詢其民俗則視昔澆矣詢其官事則視昔劇矣蓋重兵駐其地則供需爲難邑負郭而當孔道則應接爲煩民貧而事不時習則大府之譴呵日至簿之職亦不易稱矣公務旁午一原一以平易剖決之若層冰春釋渙然而無壅若大斧斫木盤根錯節應刃而解繇是大府書以上考沿檄至吏部允之錫宴南宮復職北還予忝儀曹因其來別而言曰昔者者聖人委吏乘田猶屑爲之惟思其職之稱云爾子之職稱矣今復其職母易爾心攺爾政民安子於前豈不安子於後乎敬以持之誠以孚之則𨿽久而民愈信而事愈集矣君晉安人宋侍禦史某之後領洪武五年鄕薦同年皆職近侍臺憲一原以親老辭八年復起爲今職云

送林純夫職教龍溪序

予去家十餘年親友多零落老者皆爲土中人壯者老而少者壯矣𨿽一二來見目予老醜率瞪視移時然後一笑人生聚散不常歲月易邁此古人所以興離羣索居之嘆也今年春友生林純夫用薦來京師見予於儀曹年已壯修容而丰髯禮度而气和則爲之喜曰是殆無凡近之習而可進於髙明矣旣而吏部試以經學俾職教龍溪龍溪純夫之鄕邑也校官諸生之望法也一言一行不循乎理則長者有議而後進必厭於心蓋道立則教立範正則器正漳𨿽介海濵然晦庵朱文公實過化焉北溪陳先生安卿東湖王先生子合皆其髙第弟子道學之傳一脈不墜其教人之法具有成訓子能興而行之則諸生之成材也可卜矣國家選材先實行而後文辭子知所重則教職之稱何難焉予老矣倘遂乞身歸裏之願尙能與子尙論聖賢道徳以續夫二先生之緒毋謂今人不可齊古人也誰謂華髙企其齊而純夫其朂諸

送程仕貴歸省序

上臨禦之十年有旨國子嘗被差遣者中書試其業官之令各歸省然後之官臨漳程仕貴方分教宿州以無他兄弟乞歸飬有司謂在令甲父母年七十許一子侍老而仕貴親年未及弗允仕貴再以歸省請允之仕貴喜動顏色以爲𨿽未得請而暫得歸覲一承親顏亦上人之賜也其友洪朝宗氏來言於余曰仕貴裏生也嘗受學於尊公三溪先生今玆有行盍亦有言以華其歸乎於戲天經地義民行則之孝實百行之本也孝行於家則忠移於國仁推於民愛及於物誠獲於上信孚於下皆是道也仕貴學古以入官方將見於設施報國必思所以忠撫民必思所以仁也澤民必思所以愛也上有所統也必思所以獲其心下有所臨也必思所以孚其情是豈有待於他求哉亦舉斯心加諸彼而已今日不遺其親卽他日之不後其君也蒞政臨民旣行其學親及期頤然後歸侍吾知仕貴請𨿽未允於前而終允於後矣忠孝之胥盡徳業之交修余於仕貴望之予非無仕貴之思也而風木之感無窮之痛有不忍言者視仕貴歸省之樂其嘆慕當何如耶仕貴第爲我問故山梅竹還無恙否倘沐聖恩獲賜骸骨尙得盤桓於三徑也

送韓君子煜之官海門序

洪武丁巳春弼再奉旨與禮部員外郎吳伯宗順慶府照磨韓君子煜同使安南越四月至其國其王煒郊迎璽書至宮北面拜跪受上賜如禮遣貢方物奉表陳謝濵行煒遣陪臣持黃金若干兩爲贈弼與二君峻辭郤之子煜曰嫌疑必愼亟取紙筆俾臣具狀領回復語其執政以郤之之故要在上不失聖朝之體下不失逺人之心萬里瘴鄕山川險惡而吾三人同心一力以事王事行則方舟聮轡寢則共室對牀相聚之殷而相與之厚未嘗一事之或違一言之或戾也旣復命當路以韓君爲能超遷海門令予與吳君送之龍江之滸酌之酒而告之曰郡縣選材愼重至矣有地百里有民萬室利病得興而除之彊弱得抑而扶之亦足以行其志矣君自弱冠登仕版已籍有聲稱今玆作邑譬猶駕輶車就熟路不待王良造父之禦一日之間迅馳千里有不足言矣海濵之民𨿽習頑獷可以義化又地居畿輔政聲之逹易於上聞吾知子煜入爲朝著之羽儀也必矣諸大夫士贈詩凡若干首遂書餘言以爲序

送史子玄之忻城丞序

余杭史君子玄僑吾閩二十餘年矣其所與遊者皆淸介茂拔之士弼𨿽朴鈍亦忝定交焉知其博學多藝能樂恬淡而厭紛華也洪武己酉弼被旨徵至京師叨職銓曹補外任與子玄則別且十載四方之士或被徵薦𨿽巖穴艸野不遺也有若子玄之賢而有司不之舉予竊惑焉今年春或有言子玄於朝者有司懼獲蔽賢之譴卽遣計吏偕以來吏部試其文上禦華蓋殿親賜問焉已而授慶遠之忻城丞來告別曰願有言也予謂士拔艸萊卽擢郡縣亦云重矣子玄優學逹政以所蘊之素見於設施必能無愧於其職矣忻城邑小而地僻民雜猺獠政貴撫循子玄茍不鄙夷其民道之以禮樂之教將見化頑獷爲良善轉呻吟爲謳歌百里之內翕然安集則下之有以行其學上之有以副聖天子之徳意矣弼聞朋友之義貴相規益故於君之行序此言以爲贈

林登州集卷十

●欽定四庫全書

林登州集卷十一

﹝明﹞林弼撰

○送序

送羅宗禮之官陜西序

士之適世用者曰儒術吏事然必相須也吏夲於儒則事以理斷而無深忌之心儒飾乎吏則事以律裁而無迂僻之患禹臯稷契伊傅周召都兪吁咈朝堂之上謨謀輔翼於君之左右其所學所施謂之儒可也謂之吏亦可也奚有差殊乎哉後世岐儒吏爲二途故於儒則以章句固滯誚之於吏則以刀筆筐篋鄙之吏者曰彼儒者也不知吏事於剸繁治劇無補也儒者曰彼吏者也不知儒術於政之大體無識也嗚呼儒吏之相軋也久矣求其適於用者亦難其人矣抑亦先儒而後吏體儒而用吏庶爲通濟之士無適而不可也卣固不可以爲罍豆固不可以爲爼盤杅幾杖不可以爲鼎釡刀劍用各有宜也通濟之士則不然事之當以律裁者則守其律不可以律裁者則以理斷若權之稱物低昻屢變也若鑑之照物妍媸隨應也夫是之謂適用者也夫是之謂相須者也予於眾得數人焉若羅君宗禮其一也宗禮世以儒業鳴其祖若父若諸父咸以詩文名於近代君少習父祖之訓於學知所用力元世仕之途非儒卽吏君於是從徑而折擇焉爲吏若干年從軍者太半洎入本朝爲指揮吏爲行省掾事積於案君從容一言剖之律合而理不違上官器之旣而以他事黜而能聲益聞於是以兵部都吏爲中書掾尋進大掾今年冬出爲陜西都事或曰何卑也君曰幕官知職可矣何崇卑之計也嗟夫材者天之賦人之習也不習者天不賦者也君今所賦之美而加所習之勤蓋無往而不適於用也君年方富而儒術吏事兼有之其業之所成者固未敢以涯涘窺也於其行姑序此以送之

送韓繼學之官瑞州序

韓君繼學爲中書禮曹掾某忝職禮部與君實同事焉每遇事必同白丞相裁允而後施行君小心畏愼日條錄而枚識之事如期集未嘗或怠廢也其承上也無謟容其接下也無傲色今年冬出爲瑞州經歷來言別余嘗宦遊大江之西知其俗好嚚訟而造作徵需無虛日府配諸縣或不集則咎歸府而幕官首任其責也而經歷又總任其咎者也故職之難者莫如幕職而幕職之難者又莫若經歷蓋幕職之貳者猶可以他事諉而幕長不容諉也𨿽然江西爲府十有三而瑞州屬縣三視他郡則民寡而事簡以繼學之亷勤愼事不立異於內不徼名於外吾知其事易集而政易成也文牘期會之常固繼學之所習而上相有以試之矣才以施之於人行以守之於己君蓋優於是也諺曰任輕於所重者其功倍吾於繼學亦云

送蔡郡萬僉憲引年歸裏序

蔡郡萬公克明仕元世已踐淸顯逮入聖朝以才諝聞於上卽廸簡來京師臺憲方愼擇人僉謂公明法練事克稱是職遂授山西提刑按察僉事再轉陜西後復轉江西亷車所至不以察爲明以苛爲能以鋤擊爲名而一揚一抑一臧一否舉得其當無所遁其情焉某倅饒日公再至郡嘗從容謂某曰子歷有司必明刑逹政都府之事賴子以集尙其勉諸又曰學校育才上所注意子儒者毋以非職而課程諸生心弗力也未幾某以他事去官而公亦議失當謫居江浦去年冬有旨徵還吏部別授某亦在列公見當路卽自陳疾憊弗任引年乞休致主者以聞上可之公遂歸謝嗚呼世之志富貴者汲汲焉以趨競爲心得一資半級則揚揚焉爲榮惟恐失之公年未老力未衰一旦毅然謝退人固惜其才之不究於用也夫孰知公之心寵榮聲利泊然無營一進一退惟義所在乎公歸蔡某水某丘尋釣遊之舊有美可茹有鮮可食進不慕鳴鵝之績退不興牽犬之嘆優遊以終餘年其樂者未渠央也某老矣倘脫塵网將靑鞋布襪從公於松泉竹石之濱公許之否乎

送國子朱士文歸省序

吳郡朱士文繇縣學弟子員入成均爲國子上方尙文治國子多不次擢用或一再選卽任方面司風紀六館之士朝夕待用學多不力士文自念學業未成而大父母父母皆在堂仕則廢學而棄親遠畱館以卒業庶得時歸者以慰親心也今年秋請告於國學國學白於禮部允其請士文卽治行告別於師若友給事中丘君功近來言於某曰士文行有日贈之詩者已積卷軸敢求先生一言以序其首噫士文之學其知本也歟夫安於小成者必不能勝重任而爲遠器何者其所就者淺故其所用者狹也彼夫躁進而不知其非取髙爵而不知其才之弗任揚揚大言曰我能爲是我能爲是吾將成事功於國也吾將大顯揚於親也曽幾何時或以罷愞黜或以貪墨刑負國而辱親者比比焉斯固士文之所見也吾知其視以爲戒而無慕羨之心矣士文其尙益勉忠孝之學以爲設施之地成光明俊偉之業以無負於國光顯於親吾將於子焉卜之也

送王徳常守韶州序

國朝愼選郡守凡京官有材幹者輙不次擢居是職蓋用漢制也夫承流宣化而爲民之師帥固一郡之賴以安者也彊焉而抑之弱焉而植之戚焉而休之曲焉而直之有社稷山川之祀焉必思致其誠也有錢榖刑名之出內輕重有造作徵需之紛紏雜糅焉必思致其公與勤也令分其職於下而守總其任於上茍非其人則庶事弗集矣洪武十一年春有旨命中書守令不拘資格選材而任之王君徳常爲禮部員外郎以材幹稱於是出爲韶州守韶𨿽居嶺表實昔賢張文獻公餘襄公之故里而濓溪周先生過化之邦也流風余澤猶有存者其民淳其俗簡政化之施者易入以徳常治之吾知不待數月其報政之譽已聞於上矣聖天子嚴慶讓之典方伯郡守之來朝功者有以榮之過者有以愧之治效之成正在今日徳常化行於韶明年入覲其將承寵光也必矣故於其行敍此以爲贈

送王徳章之官保寧序

工部員外郎顏君某謂弼曰王徳章氏少與餘同筆研秀爽而練逹佳士也今年秋以有司之薦登名銓曹授保寧司庾人咸卑之徳章竊自喜曰吾上世居蜀先壠在焉吾祖宦遊江南遂占籍吳中吾不幸少孤藉先人之澤粗能樹立出遊齊魯之墟僑居荏苒又數十載𨿽欲歸吾裏不可得於蜀則又以險逺故欲一至而無其因松楸之思戚戚於懷今玆保寧之行道經遂得瞻拜先壠實大幸也職之崇卑奚擇焉聞者賢其孝各賦詩以華之幸先生爲之序嗚呼世之宦遊者昔彼而今此或定居成桑梓焉則安於是而遂忘其故鄕矣眉山蘇氏惟老泉先生歸葬於蜀東坡頴濱二先生皆葬於汝子孫居江南者𨿽汝猶未一至矧蜀乎宜夫徳章以獲道故里爲幸也過家上塜烹肥擊鮮與一二族人追敍宗盟談舊故百年之思一日之見其爲樂當何如耶徳章行矣司庾職在會計聖人固甞不卑而居之吾知徳章必不容心於是也

送安陸學正劉謙亨序

洪武己酉夏某被徵赴京道溫陵獲識劉君謙亨於友中言簡而禮度气和而神朗余固知爲儁偉之士也別來且十年聞謙亨分教邑庠於弟子員多所成又喜善於其職也今年秋用有司之薦來京師銓曹試以經學以謂校官以立師道必重其選於是謙亨得爲安陸學正予觀君之儀矩足以爲諸生之觀法君之文行足以爲諸生之楷模其講授也必以周程張朱之學倡而明之吾知師道於是乎立矣昔者君子之教人也以身心師道之立者有其本也後世之教人也以口耳師道之不立者事其末也謙亨之教能以夲爲務則夫人材之造就風俗之丕變當自玆始安陸楚之故都昔稱夷俗然江漢之徳化屈平宋玉之文風必有未冺者𨿽兵革廢墜之餘謙亨能作興而變化之則今昔殆不殊也勉之哉

送國子聶荘歸省序

贛之寧都余友荘君仲慈嘗令其邑能以禮樂爲教予聞而喜之洎余來京師獲見國子聶荘氏乃其邑生而爲畏友黃君致吉之弟子員也言從而貌恭神衝而气充知其善叩其學而無凡近之習也他日國子多就試禮部而吏部輒官之予每與較其文聶明春秋學而未甞一試焉夫有學而不求售於有司則不以小成爲安而能立矣有入仕之途而不茍於進取則無競名之心而能亷矣立而知所以勉亷而知所以擇君子之道孰先焉聶之所以能如是者必其教之有自而學之有素矣吾觀今之仕者道未能信學未及優而汲汲焉寵榮聲利之是競𨿽獲一資半級而以貪躁取敗者眾矣聶眞可與言哉聶在館二年思父母定省之久闕也以歸覲告國允之予於是又知生之學知所重也故爲序以道之庶俾學者有所勵焉

送蘇用賓歸裏序

孟子嘗言君子之樂三一曰父母俱存兄弟無故系於天也二曰仰不愧於天俯不怍於人系於己也三曰得天下英才而教育之系於人也余每讀此未嘗不掩卷而嘆曰嗟夫俱存無故樂於家不愧不怍樂於身教育英才樂於天下是皆人所深願而不可必得者茍皆有以得之其願足矣其爲樂當何如信乎王天下之事有不足與存於此也吾於友生蘇用賓氏固有以幸之又有以勉之矣漳之山水惟東南虎溪爲最勝而士族蘇氏最嚴整用賓大父瑤溪公以詩禮爲家訓三子皆雅飭質諒知學好禮至用賓兄弟及諸從昆弟襲芳趾美益以惇確淸俊聞鄕閭化之郡府有知用賓者延於學俾訓郡庠子弟員用賓慨然曰某藉世積之休天錫之慶父母壽康兄弟具翕某幸知讀書竊有聞先儒之緒論惟思克己以免愧怍而未能也爲教於人將何以哉吾惟歸侍吾親以奉菽水斯至樂也廩食數月浩然以歸來言別曰敢求一言昔陽城爲國子司業告館下諸生曰凡學所以爲忠孝也諸生有久不省親者乎蓋以忠孝爲學則必以忠孝爲教用賓分教郡庠𨿽於國子小大有殊然其心每在親則其所以行於己者是卽所以教於人者也夫三樂一不易得而用賓殆兼有焉宜其爲人之歆艶慕望而不容己也抑余聞三樂以無愧怍爲本使吾胸中多所愧怍則𨿽處父母兄弟之間固亦不得樂其樂𨿽得英才亦將何以爲教而有此樂哉用賓其益敏於克己之功以至於心廣體胖則近而順乎親而有以樂一家之樂逺而及乎人而有以樂天下之樂矣用賓歸有日諸友咸賦詩以贈因書此以弁其端

送贈傅希說序

茍可以周己而施人者𨿽小道曲藝君子猶可與也藝莫貴乎周己昧於周己則失己矣道莫貴乎施人昧於施人則失人矣小道曲藝尙然況理之大者乎廣信傅生希說弱冠知讀書其燭理也明長遊四方其閱事也察嘗從方仲鈞先生遊得六壬占法以十二時所值錯綜榦枝生克推人禍福言輙奇中人神其術一日謂余曰窮逹夭壽天之所命非今可移吉凶悔吝聖人所以示人使不迷其途以順受其正者也後世占卜之法𨿽不必盡出於易舉不外乎陰陽變化之理而已昔東方曼倩諸葛武侯皆用是占以決出處之疑吾非能窺其微者庶幾行己之際知所修省以寡過耳古人之言亦非敢捨是以爲說也余曰是非理之當然者與子之周己施人者固非局於小道曲藝也周己而不失己施人而不失人君子之所與者在是已子之遊其有遇哉希說將爲武林之行來求予言因書此以爲贈

送李宗仁秩蒲序

晉安李君宗仁以茂才入官長漳龍江書院教成東歸博陵林唐臣走送東湖之上酌之酒而贈之言曰士之學也貴乎知道而仕也貴乎知職吾子讀朱子之書遊朱子過化之地而典其祠事惓惓焉惟先哲之是景是慕規言規行恆恐有負其教殆庶幾於道矣廟堂之獘也起其頺而完其缺廩入繁寡能樽節他費而奉祭飬士之用恆有贏焉於職蓋無愧矣夫必學而後仕未有不知道而能知職者也然道非一端愈進則愈髙職非一事盡乎此必能盡乎彼而後可吾子年富力彊道之所造職之所任非止是而已精粗本末理無一之不窮則崇庫小大任無一之不精是故善學者觀其用力之初善仕者觀其施政之初今子有其初矣推是以往而能加勉以不替於厥終則聖賢之道可企𨿽廟堂之職亦舉此措之耳餘困於學而拙於仕故敢以所難者爲君朂也於是相送之友若干人咸請書之以華君歸遂不敢辭

送指揮龎侯之燕山序

國家於武臣必使其子孫世襲祖職勿替重報功也蓋開國之始實賴諸將臣折衝禦侮之力以成開拓疆土之功功懋懋賞固其宜也凡世其職者念前人之勞思國家之報其自勉於己者宜何如耶易曰王臣蹇蹇匪躬之故詩曰夙夜匪懈以事一人如此竭力供職庶乎不墜於前而克裕於後也廬江龎君士正襲伯父職爲中山衛僉事攺武昌護衛左右楚王旣復調燕山中護衛夫護衛之職上不輕以畀人也必素所親信然後授之君以世功襲爵爲公侯腹心旣親信矣故一秩三遷於以見皇上恩眷特厚非尋常帶礪比也念前人之勞思國家之報正在今日勉之哉君年方富報於上者遠繼於前者大其鞠躬盡瘁以自顯庸於今爲可卜矣故於其行書此以爲贈

林登州集卷十一

●欽定四庫全書

林登州集卷十二

﹝明﹞林弼撰

○贈序

柴徳善秩滿序

典史典一縣之史縣官若吏喉舌而領袖之民持牒訴於縣縣官必令吏卽其幕議吏抱牘詣縣官署官目牘尾有典史署卽署無他其或官異可否吏私出入典史推事情證處律調甲信乙詘可否出入者不敢執意而必勝焉官庳而職要事専而務劇非得明練敏辯之士其能持法以恵下集事以獲上者蓋鮮矣故世稱難官必曰典史而居是官者亦每病其責之難塞也三衢柴君徳善以郡府吏及考典幕興化邑陋而民嘩君曰邑𨿽陋吾獲上也以勤民𨿽嘩吾恵下也以信吾無容心於陋且嘩也行之一年上無譴訶下無謗讟再更漳浦號劇邑郡府誅求百出加以冦警兵興供億雜擾而君一以所施興化者施之故譴呵未嘗至而謗讟亦不聞焉夫居難爲之官任難塞之責而能持法以舉其要集事以専其劇非學有得者不能然也徳善儒學飾吏知夫所以獲上恵下之本則推而行之天下皆將易而無難矣一邑云乎哉傳曰獲上本於誠易曰有孚恵我徳徳善其有能得於此者乎余固因柴君之逹政而知儒者適用之學不可以厚誣也

唐君大年綜政龍溪序

予嘗論爲政者通而不偏難乎其人蓋柔巽之士或任重之無力剛嚴之士或恵下之寡恩敏辯集事者患在持守之不固寛厚少文者慮乎施設之不周斯全材之難得誠古今之交病也若唐君大年於所謂不偏者其殆庶乎君以行省理問知事從軍南來會漳郡甫復今平章政事陳公以龍溪邑附郭地若民視他邑大以眾加之兵餘事劇非得賢官以蒞之則將愈壅而不理遂檄君綜邑事而兼攝尹職予忝貳郡幕每得以公事相從見其寛以恵下而鋤姦之必嚴也毅以任重而植善之能巽也灼事明而守益固吏不敢欺以私用法簡而施克周民莫敢違其令信乎其爲通士而非一偏之寄者也今年春逃兵構亂海壖螳斧蝟鋒侮我墉壑郡兵少不足殱賊逆熖愈熾君晝夜行城陴完樓櫓嚴巡邏察兵民之苦樂向背城西北偏舊有門曰小闗地勢仄偪外山賊憑髙內瞰往來者可人人數君白淛郡張侯士誠爲連樓三層以與山敵而矢石雨下不得樹君令以厚版爲堵完則並舉賊愕然不敢逼圍久不解守者稍怠君深慮生釁爲籍符逓官吏洎凡有役者更畨直巡絡繹交屬黠僧若干人謀內應不得發兵民乏餐具白總郡計口均給盡而復繼凡三發廩焉君度賊無他技卽贊謀出戰夜作小闗扉成撤塞出賊不意賊稍郤君亟開西門許重購士卒奮先斬級無算焚其巢壘蕩空旣而分省兵至龍溪首當供億而民未至官君隨宜區畫芻糧扉屨兵甲什器無闕將士指曰是能神也尋被檄選補民兵君分裏定名數吏胥不能爲姦民莫不感悅今夫世之仕者類以無忌爲能善飾爲亷簿書期會徵斂朘剝爲勤其於民之利病猶秦人之視越人焉一遇事變則聲嗄气詟舉措易常者比比也君能持寛猛之宜權張弛之變其所蘊蓋有過人者靑雲知己馳剡交薦行將脫州縣之勞與廟堂之政以焰焰於北方矣故喜而爲書此

代唐大年贈王伯疇序

人能以一藝自名於世者百不二三名其藝而能以布衣之微艸野之遠一旦聞姓名於九重之上者又千萬之什一也是豈特今人之所難亦昔人之所罕聞者也齊郡王君伯疇自其大父僑漳以儒明醫至君三世矣能以意知病因脈無異法藥無奇味投劑輙效諸醫自自以爲不及藩臣有知君者薦於朝中書特奏明仁殿以漳郡醫學教授之命下遠近歆艷以爲一士之藝必聞於上於以見聖世之明賢無野遺而凡爲士者患在在吾術之未精不患有司之不明也時予忝閩省屬聞君之名未及試其術也至正丙午奉省檄綜理龍溪邑事劇而力獨瘴鄕攝生不易因得痞疾亟簡君至旣切脈曰病以勞勩失寢食致治之費數劑耳毋他憂翌日藥效信乎前聞之不誣今試之益驗也他日詢其治疾之要則曰醫之用藥猶官之施政或攻或補猶維恩永濟也當攻而不攻則適足以飬疾欲求吾身之安何可得也亦猶彊梗之不鋤則惡將愈熾而善良不得業其業矣噫古所謂上醫醫國意不外乎此予於伯疇之言非特知治病之要而並以得理民之要也使伯疇得試郡邑其所以利澤於人者將推而益廣矣故爲書此以謝君之教且以志予忱云

贈黃伯仁吏滿升府史序

余嘗謂吏之澤民也猶賢於官蓋親民莫先於郡縣而郡縣尢親於吏吏尢親於官也官於民事多總裁至於推研事情權度法意甲信而乙詘陽舒而陰慘使民稱平而不怨以病者皆吏之澤也若黃伯仁氏之吏可謂推澤以爲利民非徒集事而已當長泰有警黃伯仁以招徠功得吏玆邑克贊官政創墉壑以扞外侮新廨譙以肅下望均役以稅實稅以田懲舊偸而穿窬息鋤宿姦而桀驁化復龍江贍士田若干畝平董仲亨等戶婚積訟若干事至有拜浮屠祝其年者凡五踰歲滿役升郡府民祖送出城數百人羣造余曰願有言爲我賢吏贈夫邑吏亦微矣是何得民之深也豈非余所謂澤賢於官者哉民之心至神而公惟神也故莫不向善而背惡惟公也故莫不好善而惡惡伯仁氏以一邑吏之微知所以施於民而民知所以報之況於大吏之澤眾民者乎伯仁尙率是無易余將繼此而爲民不一書也

贈龍溪尹鄧君朝陽政成序

龍溪漳負郭邑地若民視他邑大以眾故其事繁難理上偪郡府政之所施類多掣喋不得遂兵興分藩再置事益繁而理益難矣誅求之百出牒訴之羣造規置失則上譴至剖決滯則下讟興上官曰尹曷忘事乃事耶民曰尹曷不憂我憂耶尹周旋綏撫思所以獲乎上下者惴惴焉惓惓焉惟恐過之不捄澤之不流也故邑難其尹而尹者亦難於是邑也至正庚子乘輿駐上都選內外淸望才諝之士若干人爲京官守令淸江鄧君朝陽與焉以南臺司倉攺尹是邑至則詢民習與前政之所宜興革者去繁以爲簡反難以爲易民持牒至庭日數百人睚眥之爭尺寸之較輙成訟吏胥利爲賄謀至以牒多寡占賄贏縮君進民前曰訟爾利乎曰匪利曰然則奚爲不忍小忿而以微事煩尹耶若鄕裏有耆民秀士能曲直汝矣無庸肥吏胥也民感服相告非不可平者不復來訟訟庭閴然值郡有警練民爲兵先是令民數丁出粟贍壯夫一以應非常丁粟多寡鄕各不同民病焉君核而均之率以十丁養一人規置饋饟輙躬督以給軍屢歷山海險弗憚也上官嘉奨事平君曰未可遽安是惟士習可移民習民不知親上死長之義而驅之戰謂之棄民於是擇學行之士使爲鄕師教以孝悌忠信之道而濳消於獷悍佻薄之習繇是士知本而民知方焉旣而流移者復呻吟者起遊惰者知所務地無遺力而桑稻蔽野裏有厚俗而弦歌化屋列邑慕而思之蓋君以問學之素措之於政本以推末原以逹流故其遊刃肻綮恢恢乎有餘地焉三年政成代歸民造君拜曰鄧父官命於朝吾民賤且遠不能告於上以畱父願爲民告新尹幸無易舊政以久爲我利則猶父之在邑也余聞而喜曰令而得民若此是豈特善政有以得於民哉蓋善教有以愛於民也古之所謂賢令者凡以愛民爲心故慈恵惻怛爲之就利避害惟欲民得所安而已君率是而施之宜其得民之心也孰謂龍溪果難理耶邑之士相與爲詩歌以華君歸因摭其政之槪以爲序

汪彥通辟掾序

江東汪君彥通業儒而飾吏其吏江東也以憲使周公伯溫薦吏閩海也以僉憲鄭公彥昭辟旣孫而退僉憲都公眞公交舉之憲副張公師尹僉憲易公原道皆儒者素知君又舉之僉憲速公黒公舉其能禦史於公黃公舉其亷憲府及考副帥黃公薦於江西閫史僅數月右轄羅公薦於閩南省掾夫年勞之積未遠而薦剡之揚相望汪君何以得此於賢藩憲之臣哉豈不以君之文墨議論爲有禆於惟幄之謀模政理之布宣乎承平選才莫嚴於風紀兵興薦士莫要於藩垣方庶務之孔殷變故之橫作掾持法以守經度時以逹權平立廟堂以與相臣相可否期在處置得宜中合事權掾之責亦重矣稱其責亦難矣彥通君文墨之富足以潤飾乎書檄議論之確足以輔成乎事功吾知其無負於掾無忝於藩憲諸名公之薦拔也然掾承佐官政者也事𨿽得與而不得専於己君循玆以往法當授七品官使其政出於己得行其志吾知君之設施者固不止是而薦舉之以任顯要者又非特數公而已也君得薦上閩省漳大夫士咸有言以贈故余序此於捲端

黃君徳明攝教序

異時稱閩中士風之美曰一閩二漳漳爲郡小邊極南乃得與閩齒豈不以大賢之所過化鄕先生陳北溪王東湖之所講明以身心之學爲禮義之化故能使士習爲之丕變易浮華爲沈實革陋薄爲醇厚歷數百年流風存而未冺吾於泰邑之士猶有徵焉在他邑則皆莫之及也蓋能以學世其家矜重名檢不茍言行而無所謂浮華陋薄之習若黃君徳明實以是自勵人亦以是而與之者也君嘗爲監當官引去曰錢幣易污人邑有警君倡民結堡裏遂完邑學毀於兵久未建君言於令相其役而新之學田沒黠民承邑檄而復焉賄不能奪也君子謂徳明蓋志有所不爲而材足以有所爲者適學官缺選士攝席僉曰無踰徳明君辭不獲則曰學之未完某當效力錢榖出納幸無相干也肅奉祀事嚴程諸生使民於禮義知所向士論翕然余聞而喜曰士風美惡民風淳漓系焉士者民之秀民之望效焉者也今天下多故文教日隳士不知有身心之學民不知有禮義之化宜其風之不古若也君能於士風之素美者振而興之民風之淳余於今焉卜之矣邑諸生請余序爲君贈余爲書此不敢辭

贈長泰令鄧侯新政序

尙論感人之艱易惟在人推心之誠否耳夫茍誠以推心也則彊者必抑弱者必植姦黠者必知所惕遊惰嚚訟者必知思所以自飭而顚連困窮之賤獲被其澤疾痛瘡痍之苦均得以蘇息矣其不誠者反是易曰孚於豚魚言誠之感物也矧人之同此心者乎長泰在漳邑爲小其民則視他民爲嘩元政旣衰令非其人民不堪其虐輙且挺而起比冦平則民以殘矣旣內附鄧侯亷首來作縣較其戶則死而徙者十二三視其民則刀痕箭瘢膚體弗完不能業其業者又一二也慨而嘆曰邑小而民殘吾將何以足供賦之常塞牧人之責以無負上命之重乎乃綏撫招徠勸勉勞來移者以復僕者以起均徭而民力紓簡訟而吏獘祛鞭朴不施而稅以時足事以期集邑中翕然值春旱秧不得蒔侯躬禱良岡山雨大作三日而後止諸裏皆告足邑之士羣造余曰吾令賢令也願有述新政之美夫當昏濁之極獲覩天日之新而首政之令能惓惓焉以子民爲心使之脫水火而居堂奧辭鑕斧而就袵席令之賜亦厚矣昔卓茂爲宻令於東漢之初勞心淳至視民如子民不忍欺豈非誠感而誠應我侯推誠於民而感之之易故山川之神有禱而不違誠之所孚幽顯無間也余居鄰邑間嘗與侯遊從而有以得其政於見聞也故因邑人士之請爲序其槪

龍巗簿劉君新政序

營丘劉君彥璋來主龍巗簿未及三閱月士樂其有禮民信其能惠吏服其通練明決桀驁知畏而攺行獘蠧廢墜以次而革舉邑中翕然余旣聞之而異其感人之速矣漳衛兵無居屋雜處民郡府檄君營之至則鳩工委材分令諸裏胥督其成先期而事集他郡蒞役者嘖嘖嘆其神速暇日訪余梅雪齋中容修而不矯論正而不剿向之所聞於是益信因記曩遊齊中周覽形勝羣山抗其西大海拒其東其人皆沈厚峭直惇禮好義太公之遺風蓋有存者君生於是而鍾其秀學於是而成其材亦嘗仕於是而善其政矣宜其設於一邑恢恢而無滯也昔者太公治齊三月而報政君特有得其要者故於新政之施有以感於士若吏民之心如此然則及民之淺深固不可以在官之久近而槪言也余聞彥璋所與遊者多偉人碩士靑雲知己將必有棲其羽於上林之枝者枳棘固不能爲鸞鳳畱也故於其竣事歸邑書此以爲贈

贈林子方序

國子助教髙君逹善謂弼曰林君子方其醫之良者歟察病必知其源用藥必知其要不屑屑於古人之陳言而惟以意求之或攻病而取速效或磨病以圖後功惟求其愈而已遲速則隨其宜而不爽焉故能上被聖眷下慰人望子方亦可謂不負其業者矣去年春予被命使安南五月至其國瘴鄕暑道感觸旣深去蒼梧秋气稍涼伏暑內發體熱可炙手靖江王遣醫診視連進數劑熱𨿽稍退而泄痢作矣至京痢轉劇有旨命子方賜問旣切脈曰君脈與癥無大可畏然不可卽治必漸消之則病根可除而他疾不生矣於是日服其藥閱兩月而後愈余念其恩而難於自言也願借子言之重用爲子方贈嗚呼二气交蕩容有乖離而人之疾疢生焉醫以濟之使夫乖者順離者合而疾疢以安其功用亦不細矣然能察陰陽之變審三因九候之微者幾何人哉此逹善之徳子方不能不爲之嘖嘖稱道也弼曩以使事兩至安南稔其山溪之險惡竹樹之蔽翳一遇災暑則毒蛇猛獸之气蒸而出林莾流而出澗谷𨿽水泉蔬茹皆不可食及再至之日卽不能食及道左江復染嵐暑轉爲傷寒旣泄且痢或曰傷寒自痢醫家所忌前後進醫數十皆罔效至韶已三月矣有醫曰尙有積也飲予藥二劑痢稍緩羅某廬陵人固有得於醫之意者然未若林君神且明也昔人以與相並言蓋爕理陰陽之在是也林君眞其人哉予與髙君皆使安南而林君實宗人也故爲書此不辭君居姑蘇今爲太醫院禦醫云

贈陳執中序

靑雲負海在昔擅魚鹽之利入國以來田賦旣增而漕運遼東道必繇之於是事始劇矣晉安陳執中用薦爲吏部考功主事朝廷以萊之昌邑素號事劇輟其職出知縣事噫有地數百里民數千室邑宰視古子男亦足以行其志矣治劇有道寛簡以立志勤敏以蒞事則裕而不擾執中優學以逹政猶扁之斵輪慶之削鐻固不待勉而能也萊自禹貢已作牧矣今其地稱殷富吾知邑事爲易集也君行矣他日名著循吏齊名太丘將於君焉卜之毋以古人爲不可幾及

林登州集卷十二

●欽定四庫全書

林登州集卷十三

﹝明﹞林弼撰

○集序

陽山蒼檜圖詩序

宋氏子子宣髫齓有遠志弱冠客遊四方嘗以武功爲監當官尋引去則盡去遊俠之習每與文人墨客相往來予友錢塘馬性之淮南顧孟仁皆情分寡合聞子宣在門則倒屣迎之觴詠歡洽移日其爲人可知矣子宣之言曰昔余未有知也孟浪江海間學之未力況於仕以行之乎陽山之麓有先廬焉環廬有檜數百株先人手植也吾𨿽欲騁桑蓬之志而不能不興松檟之思每登髙望逺則陽山之蒼林茂樹瞭焉若在心目今將歸葺故廬以奉先祀愛護植檜以無斬先人之手澤庶幾失於前者或可得於後也予曰子宣其知本哉詩曰維桑與梓必恭敬止子宣於先檜瞻而思之愛而護之豈不曰先人逺矣見其手澤猶見先人也其純孝之念油然而生推是心也則忠君仁民無適不可子宣勉乎哉子宣方年富異日聳壑昻霄以備棟梁榱桷之用則於是檜爲無忝將不徒愛而護之之足尙也性之孟仁作而曰子言可規請書於檜隱圖後用以爲子宣贈

栁江送別圖詩序

栁江送別圖者漳士贈趙居貞之別也別而圖之何曰時也時而栁江何曰地也時則情寓地則景存情與景會圖不容己矣況別之時與地乎江文通賦曰春艸碧色春水緑波送君南浦傷如之何此時此地也此景此情也感而發於一時孰與異日之無已乎予觀是圖逺而風帆沙鳥近而汀云浦樹凡栁江溪山之勝莫不毫分縷析蓋目一時之景而心無己之情者也居貞居淸涼山中必日展而玩之曰栁色依依吾友別我之時也江水彌彌吾友別我之地也友之所以贈我者何朂我者何吾不忘乎所以自勉也若然則是圖也庶幾仁者之意非啻贈鞭贈劍之云者矣居貞溫陵舊閥善學工文辭故漳士愛之於其行旣裒詩於圖左遂屬某爲之序

梁山樵唱集序

梁山樵唱者古定倪君孟明樂府集也君蚤歲自大江以南遊揚州歷覽燕趙齊魯之墟嵩岱河洛之雄僑京師十數年巨公聞人定文字交貴遊豪士气誼相許其偉邁奮發醞藉風致一寓樂府故或追事弔古以舒情泄憤或嘲花誚栁以賞心行樂其意雄其詞婉其聲渾和壯厲有中州作者气大爲酸齋貫公玉霄滕公稱賞洎來漳愛梁山泉石之勝卜築其下酒酣耳熱浩歌一曲樵夫牧子皆狎聞之而知其譜因名曰梁山樵唱云一日出示余余𨿽不審其聲而粗識其語意知其足以鳴國家治平之盛與陽春白雪集並行於世也然余聞長短句者詩之餘也𨿽南北之聲不同其爲詩之餘也則一君能詩得李杜家法具在別集是編特其緒耳知孟明者當不專於是也

華川王先生詩序

古人之詩本乎情而以理勝故惟溫厚平易而自有餘味後世之詩局於法而以辭勝故𨿽艱險奇詭而意則淺矣夫三百篇者詩人情性之正而形於溫厚平易之言也後世能言之士有極力追仿不能及者則固非無法也非無辭也其法非後世之所謂法其辭非後世之所謂辭也蓋情之所發者正理之所存者順則形於言也自有其法自有其辭有不待於彊爲者也惟能有得於古人之法之辭則後之作者皆可以與之方駕並驅而無愧矣華川王先生子充甫以文名海內而詩聲復出間出其集示余長篇短章往往有古法上遡風雅下擬漢魏與李杜韋栁輩頡頏後先情眞而法嚴理臻而辭工餘固知其非茍作也近世以詩名家若範江西虞蜀郡楊浦城諸公皆有以鳴乎治平之盛而黃文獻公獨以平實流麗爲本華川蓋得其心授之微者也夫平實則理勝而有溫厚平易之气矣流麗則辭亦勝而無艱險奇詭之病矣詩之爲詩殆不出乎此也先生文集若干捲宋太史景濓胡先生仲申旣序之矣而囑唐臣【後更名弼】序其詩之集余於詩所造者淺不足以知先生而辭不獲命故書此以求質焉

秋山髙隱圖序

景之可樂者在秋居之可樂者在山得其景與居之樂而歸隱焉亦可謂髙士也已古楊謝元初氏學老氏之學者也遊方之外名山大川旣足厭而目飫則曰吾隱者也遊非有求於世亦適吾志焉耳玄發以出今種種矣盍亦歸故山以修吾初服耶林君梅隱聞其言而髙之爲作圖命以今名請余序首簡余曰夫隱心隱而已矣心隱則𨿽遊亦隱也市廛亦山林也何必歸隱秋山而後爲髙哉原初曰秋於時爲淸山於物爲靜吾教以淸靜爲宗梅隱善名吾隱者吾將歸隱以淸靜吾身心焉庶幾有得於秋山之意也余曰是可敍已博陵林唐臣旣敍重系以詩

喜雨詩序

天下之喜大而公者其惟喜雨乎喜或在於一身或在於一家或系乎一國而雨則澤乎天下者也其爲喜不旣大乎有以祿位而喜以壽康而喜喜於燕享喜於際遇空谷而喜足音破敵而喜折屐足或一人之私一時一事之偶然孰與無一地之不被其澤無一人之不快於心者乎故曰雨之喜天下之公也傳曰若時雨降民大悅所謂喜之大而公者歟至正癸夘春三月不雨農作方時而田不可耕秧不可蒔溪澗且涸原隰若焚札瘥已兆南靖尹朱侯元賓蹙然曰旱莫苦於春春莫甚於三月吾受百里生人之寄農事無所施則民命無以存吏職將何以稱乎乃闔門蔬素誠以致禱檄龍於湫雩祀山川百神翌日云興雷奮雨大作三日而後止於是涸者濡枯者起民之望者如渴而飲饑而食鹹曰是我尹之雨也相與欣忭鼓舞不能自己來請於余曰云漢憂旱形於詩六月喜雨書於春秋凢以系乎天與民也吾儕小人將志斯喜於亭焉則吾尹重勞我力也詩之書之則吾民之賤無以信於簡冊也子幸爲我志是喜庶幾有以白侯之徳慰我之心焉嗟夫古諸侯祭封內山川誠以能出雲致雨以澤民也縣尹爲古子男爵而封域之廣蓋過之境之旱亁水溢實於山川有系焉者也朱侯不雨而誠禱宜其應之不爽歟朱侯可謂知所職矣邑之士子裒詩謡若干首以爲侯美余嘉侯能誠於懼災民能義以愛上也書此以爲序

塊漚集序

塊漚集者賈君彥芳自名其所爲詩也余嘗異其所以名君笑而不言余曰子之得於幽且遐者吾固不能知姑以吾之所及者爲子言可乎今夫山土之至髙者也自其一塊言之則塊亦山也海水之至深者也自其一漚言之則漚亦海也三百篇者昆侖也渤澥也漢魏李杜喬嶽也大川也昆侖喬嶽固不以一塊爲加損然一塊之助亦所不棄也渤澥大川固不以一漚爲余欠然一漚之溢亦所不辭也塊反於土漚反於水𨿽不足爲髙深而謂無資於髙深焉不可也向使古人之詩極其髙深後人舉不足以得其一二則𨿽皆無作可也然則一篇之佳亦古人之一塊一句之善亦古人之一漚也吾觀彥芳之詩長篇得古意短律合近體殆有造於髙深者而集以塊漚名蓋卑以志崇淺以圖浚而心不自畫焉者也誰謂華髙企其齊而誰謂河廣一葦杭之積卑以爲髙滀淺以爲深吾於塊漚焉卜之矣彥芳謝曰非所及也然可朂吾怠請書集首以爲序

梅隱詩序

昔者吾宗和靖先生隱西湖之孤山環屋植梅吟嘯其中蓋托梅以隱者也宗人林文奎氏雅性好梅時執筆爲梅寫眞心景前哲因以梅隱自號間謂余曰此吾一家言也子能爲我序所以廣余以未達之旨乎哉復之曰和靖托梅以隱夫人能知也抑孰知梅爲花隱者君子寔取之以自況也菊芳老圃蘭秀深林謂之隱者可也然而未爲隱之至也梅其隱之至者歟菊蘭隱於秋而梅乃隱於冬當霜饕雪餮之餘羣卉搖落萬植委槁梅也秉其貞白孤芳獨潔卓然自見退不隱乎泉石荒寒之濵進不慕乎桃李紛華之場易曰天地閉賢人隱此梅得隱之時而於幽人貞士嘉遁之義爲有契其所取之也固宜然則托梅以隱未爲知梅之深者也知梅之善隱而與之俱隱則人與梅一矣𨿽然和靖之得於梅也以詩子之得於梅也以畫𨿽所得不同而所以得者則未始有間也香影一聨模寫入神膾炙人口子之慘淡經營模寫形似其得趣之深亦不減前人矣古人謂詩有聲畫畫爲無聲詩梅之隱也殆於詩畫而顯矣梅隱之號朱先生原道林先生淸原常序而歌之而張公師夔又圖之矣兵余悉化去復徵予言予重違其請故旣述其托隱於梅之意並以梅之善隱者廣其義焉

夏指揮遊赤松觀詩序

赤松觀者金華洞天之絕勝也昔上駐蹕是州以其地爲淛東要郡命夏侯仲毅鎭臨其所侯靜中而寛外又以無事遂得放情山水間每遇佳時勝日良賓淸友必遊赤松遊必有作人能傳誦之洪武庚戌春與淛省鎭撫李君同遊爲詩二首淸婉流麗大夫士倚而歌之旣成軸矣余被旨以來得而讀之則作而曰皇上神武克綏四方以治道不專在是誕敷文徳熙而洽之以武臣而詩書禮樂焉是務蓋有得乎徳意之微矣思昔戎事方殷逺近警急𨿽山水之勝一登一眺有不遑及矧詠而紀之者乎古人謂政治得失詩可以觀讀侯之詩金華之治於是乎見矣故因其捲之成書此以爲序

夏指揮春日倡和詩序

輕裘緩帶羊叔子之在鎭也雅歌投壺祭徵虜之在軍也孔子曰有武備必有文事予於指揮夏公而有徵於古矣公作鎭金華幕府多暇日與諸生遊從講求忠國仁民之術旣則觴詠以娛於獻酬交錯之頃而成賡倡疊和之篇太原籧君彥敬裒而爲捲徵予引其端予嘗觀古人之詩在盛際者其辭樂在衰世者其辭苦今朝廷淸明海宇寧一如日之旦如時之春明良賡歌於內而治音逺播於外讀是詩者當於麟趾騶虞求之叔子徵虜未足爲公期也

白雲孤飛圖序

孝子思親之心惟於登髙望逺之時爲最切蓋所履旣髙則所見益逺𨿽雲山千里如在目前其思念之切有非常時之可比者矣古人陟岵陟屺而瞻望父母良以此也唐狄梁公登太行山見白雲孤飛曰吾親舎其下悵望久之夫云之漠然若非人心之所存也其孤飛也未必下直於親舎也特以登髙望逺而思親之切故彷佛想象而若有見親舎之所在耳後世孝子行役在外違定省溫凊之節不得展承顏養志之敬而無以少慰其孝思之心於是卽望云爲故實或爲圖或爲詩以寓其意於以見孝思者人心之所同初不以古今彼此而有間也噫云𨿽無心而孝子則有心也云之孤飛亦違顏之有似也狄公望云於一時圖而詩之則非一日之可言矣丰城鄔烈翁氏純孝士也遊宦汝蔡間母以老故弗獲迎養而思慕不置因命善畫者作白雲孤飛圖諸大夫士從而詠歌之來徵序余嘗令其邑知鄔君之孝稱於人人故序而不辭

熊太古詩集序

豫章熊先生太古以其詩之集二授弼一曰燹餘一曰熙眞燹余蓋兵後集失而僅記其舊作彚爲編熙眞則先生嘗避兵龍虎山得道家丹經玉訣之學因寓興於沖虛髙逸之表者也弼讀終捲則嘆曰古音邈矣猶幸於先生之詩見之集中詩多五言燹余捲端數十首眞有漢魏作者家法熙眞若干首綽乎晉人之風於景純之遊仙子昻之感遇相頡頏後先者也夫四言肇於唐虞而盛於周五言昉於周之行露等篇而盛於漢魏晉宋七言權輿於張衡之四愁魏文之燕歌而大盛於李唐之世然漢魏以來五言七言皆古體也至唐則流於聲律而爲近體矣然則五言本三百篇而漢去古未逺作者固當以是爲準的也余嘗謂詩爲文之一而與文並立𨿽體制不同而同歸乎古文無古人之气骨則不臻於雄渾奧雅之妙詩無古人之音節則徒爲穠纎靡麗而無溫厚平易之懿矣詩體與世變相乘必光嶽气完然後可以復古周漢之世气之完也气完則音完然後可爲治世之音燹余之詩作於元之盛時熙眞之作𨿽當變故而寔我皇明開一統之初也气完音完宜其詩之渾和雅厚無愧古之作者詩不可必世之傳而世不能不傳余於先生之詩有以必其傳而世之傳之有不容遂已者矣故因先生自號合名其集曰巢云而書此於捲端

琴隱軒序

古之隱者不暇擇其地惟卽所處而樂其常焉若尹之於耕傅之於築呂之於屠釣百里奚寗戚之於飯牛君平隱於卜子陵隱於山孺子隱於市伯倫隱於酒君復隱於梅夫暇擇所隱哉身之所處樂之所在也後世若伯牙之儔蓋善琴者也其志在髙山流水子期知之子期死而伯牙遂破其琴噫琴趣得於己知不知在人何至於破琴乎吾惟自知吾趣不求人之知而與琴俱隱可也胡君朝輔雅志好琴嘗蓄琴一張於書軒之內閒居獨處或鼓一再行以自適趣初不求人之知也因自書琴隱於軒之前楹請予說之夫君子之道惟自修於內而不計於外故視內者重則視外者輕而凡用舎窮達無所往而不自得伊呂之徒固皆以此自樂其樂也下數子者亦豈能外是以爲心哉琴有道之器也朝輔而知好之固足以見其性情之正矣自知其趣其厚己者歟不求人知其薄人者歟君曰昔陶潛琴無弦豈有望於知音者哉吾將以陶爲師故以琴爲隱也朝輔文定公裔孫常用薦爲校官今以親老授徒爲養無復仕進意人多其行雲

望云軒詩序

昔者狄梁公仁傑登太行見白雲孤飛曰吾親舎其下悵望久之云移乃去後世孝子行役宦遊於外思慕其親率以望云爲故實而名其僑居之舎夫亦寓其思親之切有不能自己者爾然余嘗謂望云而指親舎則所望猶不甚逺若親在數千里外而亦以望云爲言則其情尢可悲矣予聞狄公懷人也於太行爲近故云在望而親舎亦在望蓋目在云而心則親也心之所思深則目之所望逺而況於近乎秦川張君與賢謂弼曰某來京師將及十寒暑而親老在堂弗獲一歸省每登鐘山望孤云則吾親舎了然心目間信乎古人先得我心之同然也因名吾僑軒曰望云庶幾目焉少慰吾心焉耳朝之大夫士有知予心者咸爲詩而歌之先生幸序其端嗟夫秦川去京師僅數百里子之望秦川之云亦猶狄公望懷州之云也𨿽未得奉晨昏候溫凊而音問之易達甘旨之可致視親舎之逺者其於夢云之頃心思之切又當何如也其心旌之搖搖者蓋將與云俱往矣與賢之望云豈非同是心哉與賢盛名方起異日躋膴仕食厚祿輕輿迎養日在親側以怡以愉至是則云不必望軒不必名詩不必作可也

林登州集卷十三

●欽定四庫全書

林登州集卷十四

﹝明﹞林弼撰

○集序

壺山圖詩序

壺山圖者進士賈君克勤圖其居邑之勝也大河之東其山最多而太行爲大太行雄絕跨數州縣而壺闗據其要其中一峯若壺然千巖萬壑傍環角立有若擁矢待投之狀此壺山攬結一邑之秀而圖之所以作也他日克勤持以示弼曰吾聞遊子懷故鄕身在異國𨿽山水信美曽不足以慰其心焉某也宦遊四方萍蹤梗迹昔彼而今此每一興懷則家山數千里釣遊之水丘桑梓之井落松楸之墟壠瞭焉在目也因命善畫者寫是圖庶幾展玩之頃如見壺山勝槪之舊而暫忘鄕井之思也詩而歌者凡若干篇矣子先世晉人而遊歷所至太行之雄壺山之勝子之所悉也序是圖者非子其誰哉嗟夫人皆有君之思而君先得人心之所同然則玩是圖者孰不爲之感嘆詠歌而不能自己乎昔狄懷英登太行望白雲而思親舎壺山之圖蓋同是思非徒愛其勝而已吾將與子繇孟津溯大河歷九折之阪訪三老之故墟徜徉於李願之盤谷以遂子榮歸之願以尋我舊遊之迹將有在於後日至是𨿽以圖爲芻狗可也克勤笑曰請書此言以竢

報徳庵詩序

報徳庵者括蒼管增所作以報其親之徳也增兄弟四人長定次禧次某增其季也好老氏學遂脫俗爲道士蚤喪父事母孝養備至他日以父墓逺弗便祭掃乃謀諸兄別卜地於所居道觀之東鳳凰山龜潭之原而遷柩葬焉虛左爲母壽壙復於墓傍築舎若干楹設主其中晨夕香燈以爲展敬之所卽所謂報徳庵者也定方爲欽天監掾朝之大夫士聞之莫不善定之兄弟而尢嘉增𨿽在方外而於事親之道能惓惓以致其謹也咸爲詩歌以述其事請予序之嗟夫老子人中之龍非眞遺世絕俗者柱史不足以行其道故捲而懷之終於隱處而不見後世學其道者脫略世故過爲詭異殆將絕倫紀棄綱常以遊於方之外立於物之表嗚呼是果老子之所謂道者哉增也學老氏之學而不爲世之習事親之道葬祭之禮不敢纎毫之或怠民彛物則之天人皆有之夫豈不信矣乎𨿽然親之徳未易報也詩曰欲報之徳昊天罔極天之生物萬有不齊形而色之羽而儀之華而實之或洪或纎或髙或下或變或化凡爲物者孰能效報於天之萬一哉父母之恩如天罔極人子思報之心𨿽切而其恩廣大不知所以爲報也然則如之何亦盡吾所得爲者而已管氏兄弟其殆庶於此乎故喜而爲之書以告爲子者

浣花漁者詩序

吏部主事張君積中其先蜀人大父雙蕉公宦遊松江因占籍焉積中思蜀之不得遂歸也築艸堂江上讀書賦詩其中稍休則乘小舟釣遊五湖三澤間因以浣花漁者自號其言曰地不必同景則無異人不必同志則有似吾惟先裏之思前哲之慕則松江亦浣溪之水而吾艸堂則子美之居也昔者君子隱居以求志不以漁釣爲可賤夫亦卽其所處而樂其所有事云爾磻溪之釣非失時也嚴瀨之釣非忘勢也一出而溥其澤於天下使夫溺者拯屯者亨出之有其道也一處而髙其節於千載使夫頑者廉懦者立處之有其道也吾才不逮古人而竊有志焉大夫士聞其言偉其志而謌詠之積成軸矣來命弼序弼惟浣花之名不忘水木本源之義漁釣肥遁𨿽樂其樂而束帛之賁卽爲時出積中忠孝之學於是乎在矣君年方富將大設施於時岸花水竹之懷蒓羮鱸鱠之興固未得以直遂也他日功業旣成角巾歸第當攜漁童樵靑求所謂玄眞子江湖散人者而與遊焉余倘未及耄尙能買魚酤酒以登艸堂歌少陵之詩以助君之一莞也

夢彩堂詩序

昔老萊子年七十父母猶存常著五彩斑斕衣爲嬰兒戲於親側後世孝子莫不歆羨而慕效之或取以名堂或爲圖或爲詩以寓其孺慕之意然使人子常在親側得以戲彩於庭闈之間以爲父母之歡斯固天下之至樂也其或遊宦行役逺在他方思欲效老萊之爲而不可得朝焉夕焉念念不寘遂至形於夢寐則其心有不能自己者此武夷丁仲純氏夢彩堂之所爲作也仲純之言曰某也年及壯矣在父母具慶下定省溫凊之不違甘旨滫瀡之足養晨夕左右不知樂之爲樂也一旦隨計吏入京師縻升斗之祿不得承顏今歷六寒暑矣寒思暖吾親之席也暑思扇吾親之枕也遙望武夷之云恨臂不羽飛墜親側夢寐之頃一見吾親焉儼若戲彩之歡也蘧然而覺則身在他鄕心怦怦然作惡者數日某以夢語友汪季淸因爲作夢彩堂圖大夫士從而詩之子幸序其端庶幾少慰予心也弼聞周官太卜之屬占六夢其一曰思夢仲純戲彩之夢蓋出於思者也人之精神與天地陰陽流通故晝之所爲夜之所夢各以類應矧人子之精神與父母相爲流通者耶𨿽然仲純年未及萊子而二親之年未及於萊子之父母也八袠而望九九袠而望百他日三釡之榮輕輿就養吾知仲純戲彩之樂未渠央也夢彩雲乎哉

玉雪齋序

隴西李彥淸雅性介潔𨿽居紛華不易其素也嘗曰物生天地間各有形色求其介潔之至不以窮冬寒沍而易其形色者惟竹梅爲然因命黃仲章氏寫竹與梅爲圖又以謂竹之貞於玉爲有似也梅之白於雪爲有似也故比徳於竹梅而取譬於玉雪以名其軒居焉夫比徳於竹而取譬於玉則持節之貞介者於是而有得矣比徳於梅而取譬於雪則處心之潔白者於是而有得矣𨿽然竹固有似於玉也然昔人嘗以蒼雪目之則𨿽謂竹爲雪可也梅固有類於雪也然昔人嘗以寒玉諭之則𨿽謂梅爲玉可也彥溫蓋兼取之矣晉王子猷好竹曰不可一日無此君宋林君復好梅香影之句膾炙人口彥溫兼二子之所好將欲效子猷之風致歟則聖朝貴責實而不淸虛之尙也將欲效君復之隱遁歟彥溫方揚聲振節於時未得以直遂也其亦切磋琢磨以成如圭如璧之徳甘苦辛酸以成調和鼎鼐之功而以傅說衛武自期待庶乎無愧玉雪之名竹梅之實矣

會川樓詩序

會川樓者廬陵蕭漢飛所作以會文友而進士李祁書以名之也他日元戶部瑄記之而爲之詩者又若干篇漢飛復徵餘言爲序余嘗溯江西之源蓋發自郴經橫浦與章貢合流東下數州之水千派萬委悉入於江廬陵蓋其總會也名樓之意𨿽卽其地之勝抑亦有旨也哉余聞漢飛少遊湖海間貴遊豪士多以气誼交洎歸桑梓則日與文人墨客相講學觴詠歡洽殆庶幾以文會友之義此樓之所以作而李先生之所以名也易不云乎麗澤兌君子以朋友講習友之相資有類麗澤文士之合並豈不有類會川哉然川之會不於江而止必至於海而後已也至於海則江亦一川也君子之取友近而一鄕遠而一國又遠而天下譬則小川之會大川大川之會於海則其大也至矣禹之行水也決九川以距四海浚畎澮以距川言繇小而之大也漢飛知講學會友之益不以友一鄕之善士爲足而必廣及天下則所友益遠所講益明夫子川上之旨孟子放於四海之意將思過半矣弼也不敏他日登斯樓握手道舊故獲廁文會之列余𨿽老尙能泚筆川上以寫斯樓山水之勝姑書此爲序以效規勉之萬一

南云詩序

國子樓叔魚氏以在館久而思親之切因題其寓室曰南云或者疑之曰云東西南北之物也其變也無定體其行也無定在南之言不亦膠乎余曰否否夫望云而思親事出狄梁公仁傑公居懷在太行之南故登太行見白雲孤飛曰吾親舎其下云而曰南固本於是乎且子東而親西則望云於西子西而親東則望云於東南北亦然斯固無足疑者叔魚家會稽而身在京師則所望宜在於南云矣學文之餘休沐之暇登北山而望南云云在目則心在親恨身不得與云俱飛而墜親側其中之所感蓋有油然而不可遏者矣南之言非膠於名也乃其實也𨿽然國子給事省部者多不次擢用叔魚方將躋仕中外遊歷四方以施其所蘊之素以廓其所見之大吾知是云之望不徒在於南也昔者孝子之詩以凱風自南爲比蓋以南風之化養萬物猶子之鞠育於親也南云之覆燾於下亦猶親之拊畜於子也叔魚之意或有得於此乎曰非所及也然先生之言則善矣請書爲諸詩之序

雲山惜別圖序

古人於離別最鐘情焉蓋相聚之殷一旦分袂以去爲親友者眷戀踟躕不忍相舎其爲情良苦矣故臨岐之際必有所贈以將其意若繞朝之鞭王祥之刀江淹之賦或折栁或賦詩皆以寓其惜別之懷云爾後世或圖別時之景與地以爲贈則其情益淒且切矣余友鄭君景山居南昌兵亂流離僑居蒲阪凡廿年始得還鄕井省墳墓未幾復歸於蒲親友姜叔範輩以歡會不久而復去也因以雲山惜別爲圖而賦詩其上徵余序余觀是圖其景與地蓋彷佛西山南浦之勝非特畱者有雲山萬里之情將使去者一展而玩之必有甚不能堪者淵明停雲之詩子美雲樹之句何莫非是圖之情也予於雲山之別情所同也故序此圖不辭

題胡敏中哀唁詩序

至正十年庚寅唐臣將試藝有司行至莆楓亭驛聞先母陳疾且殆倉皇狼狽兼程走歸二日母竟見背呼天號慟萬死莫贖胡君敏中來弔與余相持哭盡哀聞者莫不感悼旣克襄事敏中復唁予以詩曰露冷慈幃二十秋蘆花風起幾番愁夕陽溪上雙鳬宿得似當時傍母不又詩曰棘闈催赴君恩重中路歸來念母深萱艸堂前五更露西風吹作淚沾襟情愴語哀讀者莫不悲咽流涕嗚呼孰無父母俱存者知樂之爲樂未必知哀之爲哀必罹荼毒痛苦者然後知之眞而感之深也知之眞者情之不容僞也感之深者言之不能己也非知無感非情無言敏中蚤喪母知哀之爲哀矣其所感者宜何如耶故發乎情而情愴形於言而言哀二詩之作蓋庶幾蓼莪之遺音也時斬焉衰絰方寸亂裂久未及和今祥禫旣踰因記其舊作而用韻以答之諸公又從而列和焉人心之同然者於是乎不誣也余旣錄詩若干首而引其端復成長哀賦附於篇後並以寓終天憂感之意

竹山黃氏族譜序

譜牒非古乎曰古也書契以來世次之有考者皆是也黃帝二十五子得姓十四其所以別生分類者必有其道矣司馬公作史記其紀傳敍載之詳非有考而然乎然則在國爲史在家爲譜紀於國者固皆序於家者爲之也晉人矜門第始重譜牒李唐又甚焉郡縣族姓至分甲乙五季紛亂士大夫家譜牒亡者十九宋興稽遺綴缺其失眞者亦已多矣豫章黃氏始祖繇秀徙婺至■﹝貝睿﹞徙丰城沇江贍又居分寧雙井五世而生太史山谷先生庭堅有諱升者居丰城竹山則太史之從昆弟也擢科躋仕世有其人十世孫曰瓊字尙英能自力學以濟世美每懼有愧前人因序族之世次釐爲譜圖蓋深念乎水木本源之義而又以示夫後之子孫俾知前人之所以顯大者寔繇於世徳之積有不可誣者其立心亦仁矣夫茍仁以立心則𨿽服窮親盡猶一日也支分派別猶一人也豈以遠近疎戚貴富賤貧而異其情哉他日作紀傳者或有取於是則太史之澤愈續而不斬矣尙英朂諸

航溪朱氏族譜序

余令丰城嘗以事過航橋裏愛其山水回環融結詢之傍曰此朱氏所居其族大以繁今九世矣他日進士自省君來見余恂恂儒者其諸孫公路每以公事至邑余見其雅飭有禮則嘆曰詩書之澤厥有自哉今年冬公路持其所譜族系示余蓋自念一府君五傳至明道始貴盛爲丰城望族公路爲明道曽孫能與諸祖父樹門戶以不墜先業寔朱氏賢子侄也於乎宗法之廢久矣君子猶幸於族譜而得其遺意焉夫親盡服窮則寖疎矣有譜以序之則𨿽支分派別而一本共原之義猶惇同姓之親也其於古人別生分類之意殆庶幾乎此余於朱氏不能不興慕羨之心也繼自今若子若孫繩繩於方來者能以公路之心爲心則登是譜爲無愧人將歷指曰是能揚祖之風紹先之業朱之門其不愈大矣乎余嘉公路用心之仁故爲書此於譜左用以朂其後人焉

方氏族譜序

方氏古諸侯方雷之後周方叔爲南徵大將軍始獨姓方而雷遂爲別姓蔓衍源分繼繼繩繩族大以繁則自古田令廷範始有子六人五子仁載官至禮部郎中上柱國再世爲隋泉州長史達自泉徙莆於後分爲三族唐季以來子孫擢科躋仕襲芳趾美代不乏人宋著作郎儀屯田員外郎愼言廣東經略大琮皆達之裔也文章政行具載傳志元初水軍萬戶副使某戍淸江鎭遂占籍焉長子榮卿徙居九江次正卿襲父職生安道仍襲職戍舊鎭與弟道謙皆居淸江榮卿生漢祥繇九江徙武昌材識爲時輩推重晚以武功授巡簡生彥彰少孤克樹立隱約無進取意生子四曰鼎鼐■﹝木上鼎下﹞■﹝宀鼎﹞皆知學而鼐尢秀發善文辭繇郡庠選入冑監擢給事中轉通政司知事以勤敏稱他日以其宗譜示弼曰鼐系寔出閩今四遷矣兵余舊譜俱失今所書者四世爾副使之上不能詳也深懼失水木本源之義而不足爲人之子孫也先生居閩而宦遊大江之西於吾族之所從來必有考者幸爲我序之予嘗讀亡友進士方君徳至家譜而往來淸江與父老言論猶能有道副使公之事者今於鼐之言而有感焉嗚呼因生賜姓胙土命氏聖人爲天下思子孫無窮之訓故建譜而立大宗小宗之法諸侯分命其卿或取王父之字世功之官世食之邑以爲序族所以別親疎辧貴賤順少長可謂明且備矣後世封建法壊宗法不明士大夫能遡流窮源爲之譜牒以不忘其本始者蓋亦鮮矣時異世殊一旦遺失則子孫無考有能譜其所知而缺其所未知不屑屑於妄宗顯達之族而必求其本源之實若鼐者可不謂之賢子孫哉余嘉其心之仁而惜其上世之未詳也故爲述莆族之一二以書於譜後庶他日有考焉

張氏墓祭捲序

古者諸侯有國大夫有家士有職故宗法有定制諸侯有籍田卿以下有圭田士有祿故廟祭有常禮記曰別子爲祖繼別爲宗繼禰爲小宗又曰士有田則祭無田則薦其禮制蓋可稽矣封建廢而班爵無制則宗法隨以壊井田廢而班祿無制則廟祭繇以缺故有爵位視公侯一日秩滿無尺寸之土升斗之祿者宗法之行廟祭之舉尙無望於此況其下者乎是故宗法𨿽壊有能篤親親之恩而序族有譜廟祭𨿽缺有能致奉先之孝而墓祭有田君子有取焉以其得古人遺意也若長泰張氏七世有墓墓各有田歲有二祭祭則昭穆序列燕則尊卑旅酬歡然而有恩燦然而有文其庶幾古人之遺意者與張氏世系厥有自來代有聞人著在史牒而自徙長泰山前七世而下得合譜序族歲時會祭則自諱公義府君始東軒先生又能昭前之光明而丕衍之故世譜有序墓域有圖祭田有載其心之所存蓋將使後之人知尊尊親親之義則𨿽千條萬葉猶一本也千派萬委猶一源也夫本植則末愈茂源浚則流愈長吾知張氏之澤未艾也東軒以儒起家貳幕漳郡其數世之澤至是而始振云

古雪軒詩序

雪何始乎曰古也自有天地卽有此雪變化成像非一日矣曰古此雪也今亦此雪也𨿽謂之今可也奚古之泥曰今必有古也言古則今可兼舉矣李白氏常以古月今月言之矣非古無以徵今也然則日月星辰雨露風雷皆古也奚獨於雪而疑之吁豈惟物哉事亦宜然污尊壞飲禮之古也籩豆罍爵之飾於今者實本是也簣桴土皷樂之古也五音六律之節於今者實本是也古人今人之師也古道今人所履也古雪獨不足尙哉夫子於川上而知逝者如斯往過來續往則古之謂也來則今之謂也古往已盡而今來無窮則前日之今卽今日之古也今日之今又後日之古也以差殊而觀今古夫豈可哉西北地髙而多寒岷山之雪旋融旋結其爲春與夏澌者皆其餘也古雪固自若也昔人嘗有太古雪千秋雪之詠以其雪之積也吳郡曽君行斯爲綿州同府綿距岷近雪山嘗入眼因顏其軒曰古雪士大夫文而詩之彬彬如也予來守登行斯爲司李公餘之暇常以諸作見示予謂行斯名軒𨿽因其地而意實深且逺也使徒因地則今日居登將復易其名耶夫天地之气淸而白者莫雪若也而又謂之古則其至淸而至白者也行斯居官亷愼介然無所移其有得於至淸者與皭然無所污其有得於至白者歟名軒之意吾知有在於古雪之外也吾與行斯相聚久相得歡又讀諸君詩若文陽春白雪加以古調聊與談今古之際若此他日歸來倘未及耄攜古琴一張古書數卷與吾子探古音論古道於古雪軒中安知吾與子不古人若也

林登州集卷十四

●欽定四庫全書

林登州集卷十五

﹝明﹞林弼撰

○記

隆壽法濟新寺記

佛氏以無住爲宗惟無住故能無所不住而爲常住成有懷空視同一相無所住之體也法界無邊佛身徧滿無所不住之用也至於千賢萬劫不墜不滅則一體一用常住而不窮矣是故乘方便力遊戲如幻不滯彼此不膠今昔而所以成妙莊嚴者綽然無勞吾於臨漳法濟禪寺有徵矣漳大禪寺五法濟其一按郡誌寺創於南唐保大十一年興法祖師卿公寔以髙行大徳開山建幢刺史林侁爲建剎宇曰普和隆壽院宋幹徳三年鐂從願移建於保福山之左攺院爲寺更名法濟元初委爲瓦礫迨貞元間主席月湖得淸始卽故址建寺規制復舊仍二名而兼稱焉至正丁未陳友定並閩八郡攺築漳城小舊規十二三截寺於城外寺隨廢僧徒棲棲不知所歸住山佛心普照玄悟大師聞極覺聰亟白於郡府省臣曰象教國所崇信棄寺而廢之恐非初意也乃擇在官之屋與地復於寺得前右丞羅氏故宅焉漳旣內附指揮副使劉公僉事尹公知府潘公通判王公寔來開衛與府咸加意佛法維持其成於是卽堂爲殿三門法堂香積集皆因舊構而位置之若天造地設佛祖陰相有非人力所及者旣而像三世佛及諸天執法金剛神種種華勝旣成規緒爰集海眾禮舎利塔資報恩凡爲三晝夜觀者如堵相與言曰羅氏辛勤十年以成此室一旦化爲大覺之宮豈非佛力之弘有以轉而移之耶然非維新之朝衛府一二大臣克蹈靈山之言則聰公之志亦不得直遂矣今玆八風不動金剛山蓋自有不偶者而非適然也聰公間謂予曰法濟寺自五代及宋以至於元考其遷置凡三矣庸詎知元季之徙新朝之成得易於其難獲全於其闕是不可無紀予目其事可辭筆乎余聞善觀法者以世間法觀世間法不以有爲無爲而生欣厭夫亦視其所遇者何如耳聰公以無所住之心達無所不住之用而終成常住之業卿公爲法於前聰公繼興於後寺在是則法在是矣宜有述以諗來者庶幾玆寺興復之顚末而前績之未紀者得白也於是乎書

漳州新建府治記

洪武戊申春漳州始入職方其年八月潘公某奉旨錫印來知府事旣至視故府治■﹝犕﹐木代牜﹞蠧陁剝歲久弗葺埀就頺壓慨然曰惟國家奄有海內邊隅旣靖不以某爲匪才使首政玆郡所以嚴尊威聳觀聽者寔於是焉系撤舊爲新我其敢不力然役大費巨吾不忍勞我民也方與僚幕議所以便而諸禪僧羣來言曰兵餘民困公幸垂念邊人之福也吾教以慈悲閔世爲事而吾徒荷國之休食土之入時有升斗之贏敢不心公之心思所以佐官之費而代民之勞府治幸責以成無煩公慮也公義之允其請於是緇徒雲集鳩材聚石舟運陸輦咸爭勤趨百工旣眾羣能畢效前建廳事後爲燕堂翼以推廳幕司中門外表四周堧垣並作具舉凡爲屋以間計者三十有五以楹計者若干廳事髙若干尺廣若干尺燕堂髙如廳事而廣加三之一焉門之髙視堂殺若干尺宏廠嚴邃不侈不踰諸侯之制斯備矣始事於是年十二月明年三月告成帑不知費民不知勞公私胥慶焉公以某受廛屬邑知構興之顚末也命記歲月竊惟府治政化之所自出新之凡以爲民也爲民而勞乎民宜夫仁者之不忍乎此也古之所謂賢守令者亦曰能於民事處置得宜而已公於蒞政之始惓惓以卹民爲心故是役之興不勞其所勞而勞其所佚其勤渠黽勉出於中心之不容己者豈非公之處事有宜而其愛民之誠足以感孚於民哉傳曰上好仁下必好義予觀於此尢信公字師道維揚人繇南昌守來爲是郡其問學政事中外推先云贊是役者通判王侯禕經歷魏君建中知事孫君希賢任役僧曰玉梅月庭皆集勞可思

丰城縣攺建東嶽廟記

岱爲五嶽之宗在昔天子巡守祭告必先焉凡聖哲封禪祝釐揚烈亦惟有事泰山於他嶽則未之有聞後世祀禮寖繁山川之神臣庶通祀無禁以岱嶽於方爲東在徳爲仁赫乎有神導和弭沴生物福民咸有賴焉於是有大生仁聖之號而行祀徧天下矣丰城縣舊有東嶽行祠距東闗半里而近元至正庚寅邑人熊世宏以己資施建也舊爲田每歲春夏之交水潦泛溢殿寢輒浸數尺卑庳溽濕神不安棲復經兵革壊而不葺上雨旁風門背通衢過者忽焉罔或加意洪武辛亥春弼忝承上命以吏部主事來知縣事首謁祠下顧瞻棟宇撓腐傾仄懍將壓矣方議撤而攺建已而寢堂先頺亟命木工掇其遺材益以新材度地祠西髙亢明爽先建寢堂四楹屬予以誣至京旣得直歸始遷正殿易其撓腐正其傾仄門廡闌楯相次完美正門之傍東爲佐神祠四楹西爲靈槎三王祠四楹則其舊址也繪飾肖像煥然一新邑人喜曰神棲之寧也民福之成也𨿽移其舊實新之更也盍亦紀其歲月俾後之人有徵也肆惟皇上敬禮明神誕降徳音嶽瀆祝號皆復其舊若稽古昔罔合典禮不正之祀悉禁而郡縣嶽祠巋然獨存深意蓋有在也政之所先在於成民而後致力於神弼於是廟所以遷建之汲汲者亦曰上體敬禮之意下祈順成之福而已春秋常祀不書是廟之遷固無足紀然以熊氏建廟無紀懼其終冺冺也故不辭邑人之請而並書之

好古樓記

好在七情得其三喜愛欲之謂也凡人之好必以正不得其正則性鑿而欲勝矣好音者易以淫好飲者易以沈好劍易以暴其气好鏹易以移其心玄徳之傑而好髦叔夜之曠而好鍜阮孚之通而好蠟屐是其情未免有累於物與許繇之於水謝安之於山王猷之於竹淵明之於菊其好在是豈其累在是與抑亦因物以寓其樂也人之好不同故有舎金玉而索之久獘以爲古者薄墳典而求之隱僻以爲古者厭宮室之麗而好巢窟矯籩豆之文而好污壞果得其所好之正乎善好古者不泥於古之迹而在於古之道則𨿽今猶古也𨿽寓於物而未嘗滯於物也吾友戴君安國學古心古行古爲詩文又古卽所居西偏作小樓題曰好古中置古琴一張古書若干捲每風晨月夕撫琴數曲怡怡乎遊心於黃虞之上旣執捲窻幾間瑯瑯誦讀𨿽祁寒暑雨不廢蓋好古之道而得其正萬無向所謂數者之失矣𨿽然道未易言也君能於琴之音而考於古之所以淳漓則於世變之污隆而知王道之盛衰矣能於書之言而考夫聖賢之所以授受則於心傳之絕續而知聖道之明晦矣信而好古好古敏求吾夫子之教也君於此而加勉焉庶幾於道可以深造矣安國朂諸

宿云房記

予來溫陵獲與明極上人爲方外遊明極假予榻小小室中視其壁則奇畫古墨也睹其幾則羣經百子也仰而瞻其前楹則宿云其名也予曰異哉子之名室也今夫雲山蒸則騰膚寸而合渰焉浡焉以覆八極者一瞬也倐而生忽而斂若未嘗有焉亦孰得狎而窺之哉今子欲以尋丈之室而爲云之居語其大則無方之可極也語其小則無體之可卽也若然子𨿽欲彊云之宿亦不可得矣明極曰子之言理則然矣非有得於予心者也當其山雨初霽石林猶潤殘經已收微吟未穩予於是援不借之屐倚楖■﹝木栗﹞之杖徜徉笑傲於甕牖之下觀是云也觸石而生淩岫而出悠悠盈盈相對俱忘云無心我亦無心也予不知予之宿於云抑云之宿於予也下視浮世白衣蒼狗之態漠然無有於中則室𨿽不云而予心亦云也子幸賁我以迹我之迹其尙心我之心哉予因詰之曰大而無方者其萬法之有與小而無體者其一歸之無與倐興而生忽斂而滅其一切有爲之幻與子之心殆在此而不在彼與明極笑曰得之矣作宿云房記

似無軒記

溫陵吳君希貴名其所居之軒曰似無或問其所以名君曰以吾觀之凡世之所有皆似無耳富貴有時而窮勢力有時而盡生死之同原憂喜之聚門福禍之相根曠情大觀皆謂之無焉可也遠者不具論姑以近事觀之琛珠犀象之積金玉朱紫之華灸手可熱而拔山可移者吾亦屢閱其人矣曽未旋踵化爲虛空是可謂之有乎抑無乎博陵林某聞其言走告之曰子之言固達矣然懲於事而不勉於道不幾爲二氏之歸乎吾聞聖賢之緒論矣君子惟知夫在己者重在外者輕故已𨿽有而不自有外𨿽有而嘗若無有焉多而若寡實而若虛幹幹焉孜孜焉道之所造恆若有所未至才之所施恆若有所未周夫如是則在己者益修而在外者益可薄故富而不靡貴而不侈則不自知其華顯矣勢而不恃力而不忮則不自知其盛彊矣而凡生死憂喜福禍隨遇而安皆若無有此君子以無自居故能以無視物也舜之飯糗茹艸若將終身焉袗衣鼓琴若固有焉窮而下視窮猶無也達而上視達亦猶無也己之所有猶曰無之外之所有我遑有之乎哉然則以無觀有固爲所見之髙而視有似無尢爲所造之實也君以是而自勉焉則用舎行藏安於所遇而內外交盡者可馴進矣希貴謝曰吾之寓意也淺而辱子之教深矣幸書以爲記

淸暉軒記

己酉秋餘來京師天臺錢君允一亦被旨持其先武肅王鐵劵以來與餘同寓所獲朝夕往還焉見其神觀散朗言論雅確不矯不比信乎世美之克濟也間爲餘言其居之前隟有軒曰淸暉瞰池爲屋池袤餘四百步屋十數楹面十子峯雙塔並起倒影下照山寺樓觀歷歷在竹寺空翠間而小固大固二山後擁傍列與江水相爲環迆郡城山水之勝於是焉萃吾日盤旋其中獻奇競爽應接不暇殆忘寢食𨿽車馬喧囂邈若無聞也因取謝康樂詩語顏以今名子不吾棄幸有言以記之餘以其交之新而情之殷也弗敢辭夫天下之佳山水亦多矣而大江以南惟天臺稱最若華頂之峯赤城之瀑其秀蔚奇絕不可具狀枚述山水之淸暉在人心目者亦云著矣然而風巖云壑深窈幽迥之濵世傳爲至人異士煉形導气者之所居其說茫昧荒誕君子所不道也古之隱君子者在市廛不爲狎在山林不爲絕惟其適而已矧於闤闠之中而得泉林之勝若此則夫樂之有恆視彼深窈幽迥可蹔而不可常者抑相萬矣孔子曰樂山樂水惟仁智者能之君以世家之冑巨公聞人咸樂交遊之少折節可得榮遇而乃隱約自甘思以淸白世其文獻達焉而無滯安焉而不遷其於仁智蓋有得矣宜其有得於山水之樂也夫仁智有其實則英華發於外猶山水有其實而淸暉見於外也昔者武肅有國吳越錢塘湖山皆覆以錦山水之暉可謂盛矣君能以淸白世之吾知淸暉之發允一固有得於山水而山水將亦有藉於允一矣武肅諸孫惟天臺之裔爲宗亦惟其族爲盛五王之後顯者非一人是軒實相府之積慶堂遺址云

歸樂軒記

曩余令丰城嘗識邑士範孟偉氏知其樂隱約薄榮利而不欲奪其志故弗薦也今年春有旨凡郡縣官率舉一人登於銓曹孟舉遂被薦來京師銓曹簡閱將授以官孟偉以弗任辭允之弼叨職儀曹孟偉來言曰某幸乞歸得以自適於肥遁之樂將以歸樂名吾讀書之室先生幸爲我記之昔陶靖節澹泊世味不競仕進然猶不能不爲彭澤一起到官四十餘日卽賦辭以備述其歸田之樂蓋知其不可爲之時而心有不欲爲爾今子際聖明之世風雲玄感可以出而有爲矣何爲一出而遽歸乃遂以爲樂耶孟偉曰僕野人也鍾鼎之味至美也而吾安於藜糗軒冕之章至榮也而吾安於韋布廟廊之巍峩車馬之紛華非不可慕可羨也而不若蓽門圭竇桃杖葛屨之爲安惟安於是故樂於是歸而遂吾所安庸詎知他樂之足移吾樂耶予曰噫子固知歸之足樂而未知未歸者之不樂也必渉於不樂而後知樂之眞足樂耳夫仕則百責叢焉簿書之積也牒訴之繁也徵需造作之急也緩則譴呵至亟則謗讟興思患捄過𨿽寢食不寧其於樂何有哉孟偉歸矣僮僕之歡迎親朋之情話南窓容膝之易安東園日渉之成趣壺觴遣興琴奕消憂寧有減於陶之樂哉顧餘發已種種而歸未有期聞孟偉之歸樂不覺怦怦心動矣

怡萱堂記

萱有宜男之名故爲子者托以爲母之義焉古者於其所尊所親不敢斥言詩以桑梓言其父母離騷以荃蓀比其君其托意於物奚特萱爲然哉此廬陵蕭必明氏怡萱之所以作也必明早喪父與弟必安事其母於定省溫淸之節甚謹旣而必明以吏事爲天官掾每惓惓焉思其母不得歸養因以怡萱名其奉母之堂來謂弼曰某給事銓曹亦旣有年母也在堂已鶴髮矣詩不云乎王事靡盬不遑將母予深有感於是也子能爲我記之否嗟夫予與必明蓋異地而同情者其曷敢辭昔予奉母於白華朱蕚之堂有怡萱之意焉今別母數年矣菽水之歡賴吾弟朝夕之養方知毛義之檄不及老萊之衣也子之賴於必安豈不同予情哉但萱微類也非朝夕灌漑不足徵人力之勤親一體也非承顏色養不足盡人子之道子之以萱名堂而以怡名萱也意在斯乎記曰孝子之有深愛者必有和气必有愉色必有婉容怡萱堂之名殆庶幾也夫今聖天子以孝治天下行當與子乞身歸養以遂怡萱之樂樂則生生則惡可已也書此爲記子其然之否必明作曰是可記已

林登州集卷十五

●欽定四庫全書

林登州集卷十六

﹝明﹞林弼撰

○記

南圃記

距漳南五十里有水曰南溪溪之傍地曠肥沃皆稻田也稍依山則爲圃種菜麥萟蔬茹瓜菓之所植圃之利居農之十二三焉友人蔡君宗禮居於是而不能圃日與圃者遊有荷鋤而斸者君亦效而斸之有抱甕而灌者君亦效而灌之久覺圃之可樂也因自號曰南圃旣而用薦來京師授筠連尹簿書期會之煩徵需牒訴之勞其心固未嘗一日淸且燕也而南圃之思往來於懷數數焉不能忘因請予言記之昔聖人以不如老圃答樊須之問蓋恐其局小人之陋而不知大人之事也然隱約之士若漢陰丈人陶靖節之儔皆托於力圃以寓其棲遲偃息之樂其心之所存蓋有在於抱甕荷鋤之外者焉賢者之隱處也其時不可爲故潔其身而去之方今主聖臣良旁求俊彥以熙治功𨿽巖棲野處之士莫不奮勵踴躍爲明時出思有設施自見於世奚隱士足云哉予聞筠連民雜居夷獠吏胥時侵漁之君招倈安集教之以禮夷皆感服趨役邑田多荒君詢其繇曰舊有堰滀水以灌田今堰廢故田荒君以義倡之率先邑民築石爲堰數日而成連歲大稔凡所營辦進民計之正數之外不余科一錢民皆信服夫禮以化之義以服之信以孚之三者皆大人之事而君能行之較石隱之徒自別他日年及休致退居田裏南圃之間蘆菔生兒而芥有孫余來溪上尙能效何曽同子一飽也

介庵記

廣信徐君彥明隱處田野恬淡自樂於紛華寵利無所嗜好交遊不雜取予不茍因自號介庵以見志其壻胡彥榮入爲中書請予記之予謂介之義有二曰貞介則有堅確之意曰亷介則有分辧之意然必守於已者致其堅確然後接於物者知所分辧蓋合內外之道也在豫之六二曰介於石當上下豫樂之時能以中正自守其介如石則所守之堅確者也孟氏論栁下惠不以三公易其介蓋言其和而不流故遺佚不怨阨窮不憫則所取之分辧者也徐君隱居自樂不慕華寵其貞介者與不雜交遊不苟取予其亷介者與予聞彥榮之始來京師也徐君送之郊戒之曰凡爲仕者必亷以律己敬以愼事恪恭乃職而無慕乎外庶不辱身不辱裏邑聞其言者莫不感嘆以爲有得於貞介亷介之旨故以是而訓其壻昔樂廣人稱其冰淸其壻衛玠人稱其玉潤彥榮能以徐君之言而實踐之則冰翁玉壻將再睹於今日矣書此言以爲記或得介庵之實乎

懶云居記

金華柴義方言於弼曰某性緩而懶嘗築居永康白雲山中朝焉夕焉獨坐一室靜觀白雲無心出岫悠悠揚揚相娛而相忘因自謂云之懶亦猶予之懶也遂以懶云生自號人因於室者也人以是名室能外此乎遂名吾室曰懶云居室有古琴一張時出而撫之悠揚之音猶云之態也室以是名物又能自外乎並名吾琴曰懶云琴子能爲記之否予曰否否弼聞知者不凝滯於物子何以子之懶而名云以懶並以名爾室與琴耶豈栁子以愚自命而遂以愚其溪愚其谷者耶夫云之未出固懶矣及其旣出則未嘗懶也琴之未動固懶矣及其旣動亦非懶也且子昔之居是室也固可以懶爲習今出而仕矣云蒸龍變會際其時茍故態未除不幾於怠以廢事乎緩以失機乎弛而不知所以張乎義方曰不然夫云捲舒有時而出處無心吾𨿽以懶累云而不敢終累於云也云旣不累豈吾居吾琴之遂累乎弼曰有旨哉義方殆不競於世而亦不忘於世者也子其從雲爲雨以成澤物之功然後退居而室以自安撫而琴以自樂𨿽終於懶可也義方笑曰吾志也請書子言以爲記

筠軒記

竹可比徳故君子多愛之自詩人托淇澳之竹以美衛武公後世修徳之士慕而效之其亦景行前哲之盛心乎卽竹而論之其心虛類君子之謙不自滿者焉其節直類君子之守不自失者焉其色蒼而不攺類君子之有常不爲流俗所移者焉宜夫修徳之士有取於此也姑蘇顧氏淸修士也爲中書掾卽寓舎辟小軒種竹數十竿退則閉戶淸坐與竹相對怡然無塵慮之內縈也因以筠名其軒間請予記之夫古人之所愛者亦多矣蘭愛於屈蓋自況其淸也菊愛於陶蓋自況其逸也蓮愛於周蓋自況其潔也晉世好竹者多有竹林之賢焉有竹溪之逸焉宋蘇長公嘗作緑筠軒歌予聞筠者竹之堅者也顧氏淸修自持業比徳於竹其尙堅乃操以無愧於竹之筠窮而益工老而益壯卽衛武公何多讓焉遂書此以爲記

嘉慶堂記

顧氏爲昆山望族植善樹徳凡數世矣本蕃條茂流慶後人今戶部尙書元禮君起家爲名法從二親年未及六袠兩以推恩錫封朝之公卿榮之因名其堂曰嘉慶君請餘言爲之記夫髙堂具慶固人子之所深願致身津要晉錫絲綸亦人之所同欲而有不可必得者蓋皆系於天而非人之所能爲也今顧氏兩俱無憾則其爲嘉慶也孰有過於此哉夫慶有本善與徳之所致也顧氏自其曽大父以來周人之急人有所欲必委曲成之大父及父皆隱約田裏間至君而益昌以大蓋食祖父之報如持劵取償天之福善人者果不可必歟深耕穊種則丰穰可卜一樹而一獲者也植善樹徳則昌大可期一樹而百獲者也予聞君嘗以出使發同事之姦上結主知遂蒙寵擢蓋其心正其气充有確乎不可拔者故𨿽蹔以故去而簡在帝心起貳地官而升今官嘉慶之來夫豈無自而然哉嗟乎慶非一端也父母俱存則曰具慶積善全昌則曰餘慶君年方富已踐華要具慶榮於今而餘慶衍於後他日大用於朝疏封祖曽其爲嘉慶又當何如也

蒼碧軒記

漢徐髙士後人永愚甫居東湖之北偏嘗卽隙地辟軒數椽引水爲池植竹爲林淸意逌然若出塵外因顏之曰蒼碧蓋取水竹之在目者子漢奇孫景南讀書軒中又再世矣他日景南語予曰吾祖生值盛際所與遊者皆海內賢士大夫固未嘗屑屑於考盤也而軒以是名其必有以也夫敢質諸子予曰水有源竹有本祖之義也予固知若祖之所慕尙者也東京多節義之士而炳幾識勢脫然於利害得喪之外則亦有髙士焉其淸而不污堅而不屈非水與竹不足以諭之也吾意永愚之居其軒也覩夫竹之蒼也則生芻一束徵辟不赴其節之堅者於是而可想矣覩夫水之碧也則獨寐寤歌處脂不潤其操之淸者於是而可想矣夫必有所慕而後有所尙所慕者人所尙者物是軒之名而豈茍哉抑予聞景南以才諝薦於朝竟以親老辭歸軒之水竹睠然不忘可謂能繼前人之志而無忝髙士之稱矣浚家澤之逺揚祖風之長安知是軒不與孺子之亭嫓美乎軒中多古書及近代諸老雄文名墨不悉錄云

九疊山房記

九疊山房者松江髙君明徳養親讀書之所也松江水國得山則勝槪集焉九疊距郡十里許峯巒秀拔溪谷深窈泉甘而土肥明徳築居其下中爲堂以奉二親旁辟地爲軒山色蔥蘢攬奇挹爽常在幾席君與弟衍養親之暇則遊心典籍羣經諸子積架盈箱客至則相與論難商確深理奧義必求其至而後己或日昃未食夜分不寐蓋其志篤其力勤故其學以成也吏部知其賢擢爲曹掾明徳以溫凊之久曠也山房之思往來於懷而時寓意於詩文間考功主事張君談修因爲篆書四大字復徵予言記之噫世之人孰不知事親也而竭其力以致養者鮮矣孰不知讀書也而肆其力以窮理者鮮矣致養之未至未足爲能孝者也窮理之未至未足爲知道者也明徳致孝於親而勉學於己蓋得聖人餘力學文之意而知本末之分矣君盛名方起以所蘊之學而達於設施其光明俊偉之業必有可卜於後者語曰顯親揚名孝之大也九疊之山將藉子生色毋徒爲山房惓惓之思矣

燕壘齋記

上古多巢居故有以橧巢爲氏者人而巢居與物奚相逺哉鳥之巢於木者眾矣惟燕雀則於人之屋雀則瓦隙取枯艸墜羽藉以爲巢燕則銜泥爲壘於楣梲之間拮據卒瘏累日而成猶之人也旣勤垣墉而塗塈茨無論其大小廣狹惟求其安焉然則人之居猶燕之壘也四明莊君九疇善學工文辭而以淸介自持不累於物名其所居之齋曰燕壘請予記之蓋君嘗謫居濠上築小室爲墅而以燕壘名之旣而起爲咸陽令居官舎中堂髙而室奧簾崇而廡逺則又曰容膝易安亦奚異於向之燕壘哉夫人惟苦於丰約之過計也茍爲不計則𨿽蓽門圭竇不爲卑也華堂廣廈不爲髙也繩樞甕牖不以爲朴雕梁畫棟不以爲侈何者其志不以是而移也燕處於華屋而泥壘不易焉豈以富貴而移貧賤之心哉世固有王公之貴晉楚之富穹然其居煥然其廬偃然自以爲安也一旦富貴之窮人已去而燕獨歸則曽燕之不若也豈不重可感耶莊君之居以燕壘名不以彼此而易其心亦可謂達矣夫燕春來而秋去有類於知時者焉𨿽近於人而不褻於人有類於知敬者焉君豈有取於是耶知時而敬則斯壘之安將無適而不可也

壽萱堂記

雲間周氏伯謙與弟伯讓事母夫人王氏孝左右承顏必得其歡歲戊戌夏母感疾五日不食醫巫罔功伯謙憂懼不知所出乃夜禱於天割臂肉置粥中以食母疾尋愈旣而伯謙出任京師伯讓獨侍養於家癸丑之夏母感暑不食者七日疾轉劇伯讓吁天懸燈於身燃之頃之母疾亦瘥今母年八十餘旣壽且康因名所居之堂曰壽萱堂他日君謂弼曰子幸記之餘惟孝子之事親猶忠臣之事君也君有難則臣致其身以赴之義固應耳親疾旣殆子彷徨無措茍可以療其疾𨿽發膚豈愛焉蓋子之身卽親之身也以吾親之身而事吾親其孝念之發惻怛懇至宜其感格天心而親壽以延也遡伯謙之禱今二十有二年伯讓之禱亦七年矣以二子之身而益母二紀之壽過此以往將及期頥而未艾也天之福善人豈不彰彰哉余聞萱佩之宜男有母之義焉食之忘憂有樂之義焉故樹萱於北堂而朝夕致培植之力猶事親於髙堂而晨昏謹定省之節也周氏伯仲競爽孝養如一母也亦可以樂而忘憂矣余𨿽未獲升堂拜母竊慕君之孝感聞於逺近故爲述其事而記之以勵天下之爲子者伯謙名某今爲吏部郎中朝著有稱云

林登州集卷十六

●欽定四庫全書

林登州集卷十七

﹝明﹞林弼撰

○記

燕坑朱氏灊峯祠記

【灊峯字子方備萬其子也仕至大學士叔服備萬子也仕至興化敎官今縉雲縣丞敬業叔服子也】

家必有廟而鄕先生歿得祀於鄕所以崇孝而廣敬也祀於家親親也祀於鄕尊賢也親親尊賢父師之道立矣丰城朱氏自洞云先生家學已有原委灊峯先生又從會而浚之至備萬君涵渟衍迆益湥以宏君思世傳有自建堂以祀其祖洞云翁父灊峯翁又推而及於從祖雪澗碧泉月澗翁鄕之人士以數君子之徳之學淑其祖若父以及其子孫義難專祠於家因命其祠曰精舎時而致敬藏祀視舎【音式】萌禮有加焉備萬旣自記之而搢紳韋衣之士又序而述之矣弼竊謂備萬之建祠蓋祀於家之義鄕人士共祠焉則固祀於鄕之意也備萬不敢忘親親之孝鄕人士不敢忘尊賢之敬使夫後之人目擊而道存孝敬之念愈傳而愈逺是舉也有三善焉故爲書此於諸作之左

聴雪篷記

天變化而成像日以暄之風以散之雨以潤之凢有聲色之可接者皆人之所共聞見也然所遇之時不同則耳目之所接者容有異焉日或畏其炎也風或畏其寒也雨或苦其浸滛也然於冬則爲愛日於夏則爲凱風於及時則爲甘雨莫不喜見而樂聞者亦人情之常然也乃若雪之爲物玄冬之寒沍六陰之凝結其容栗如其气洌如固眾人之所同畏也而君子則喜聴之聴之於竹樹聴之於窻戶無不可者而必聴之於舟之篷也何哉蓋景之至淸者莫雪若而雪聲之至淸者莫篷若君子之所取其在於斯乎予友丰城劉君伯序謂弼曰吾嘗隆冬歷彭蠡過匡廬泊舟五老峯下遇雪大作湖山綿亙萬頃同縞夜臥舟中雪紛披撩亂撲篷之聲淅淅焉灑灑焉若春虫之食葉石泉之落澗欹枕之頃魂夣俱淸因思王子猷命舟訪戴安道蓋不異於此時而景與心會淸興之發自有不容己者宜乎後世尙其風致而以爲美談也繇是心不能忘因名吾齋居曰聴雪篷子幸爲我記之予謂伯序嘗歷館閣出守外郡溯長河浮滄海其聴雪於篷下非一矣於斯時也必曰天其以是爲丰年之瑞乎吾民或有不免於饑寒者乎其心固惓惓以國以民爲憂也今乃隱約弗見而以聴雪爲意豈遂忘向者之言耶抑予所謂所遇不同而所接有異者耶君曰用舎出處各有其道用而出也則爲嚙氈之蘇武坎墉之李愬舎而處也則爲袁安之髙臥孫康之映讀是雪之聴在此猶在彼也隨遇而安君子奚擇焉予曰是可記矣請爲子書之

竹軒記

物之異於常物君子恆有取焉者以其有比徳之益也蘭異於艸者也而屈有取焉梅異於木者也而逋有取焉菊有取於陶蓮有取於周亦異於水陸之華也蘭於君子之修潔者有似焉梅於君子之淸逸者有同焉菊之與蓮於君子之特立不污者有況焉其取之也固宜今夫竹之爲物也以言乎樹則非梅之倫以言乎艸則非蘭之儔以言乎華又非菊與蓮之朋也君子抑何取於是哉豈非以其心之虛類君子之體道乎其節之直類君子之秉操乎其色蒼然而不可幹類君子之嚴威儼恪乎在易震之象爲蒼筤於方爲東於徳爲仁君子之比徳舎是孰先焉詩人美衛武之徳必托諭於淇澳之竹而惓惓言之然則物之異於常物非人之異於常人者不能與也廬陵彭君雲從作軒竹間萬玉森繞晴碧彌望客至輒淸坐亹亹忘去因爲題曰竹軒間請予言記之予惟彭氏世以儒業顯君揚聲臬司克振祖風虛以體道直以秉操儼焉恪焉有君子之容蓋於竹比徳而與之相友益焉者也𨿽宦遊江海而於竹軒每不能忘夫茍有得於竹則竹我爲一目之所接𨿽無竹焉而竹固寓於吾心則身之所履何適而非是軒也哉夫是之謂不滯於物不膠於迹而徳益以充矣

雲溪堂記

雲間佳山水而三泖爲尢勝世家望族亦惟泖中爲多曹氏其一也其族有曰子章者給事中書禮曹嘗謂弼曰某世居泖湖吾父嘗卽湖曲作堂五楹以爲宴息之所某兄弟讀書其中毎佳賓淸友亦於是燕集焉堂前臨於泖云影溪光氤氳郁勃上下交映於是援琴作水雲之曲溪聲泊■﹝氵虢﹞相和於幾席間塵心俗慮爲之一灑故名之曰雲溪兵余堂廢吾懼無以繼先人之志也重作堂於舊址今茍完矣先生能爲予記之否噫子章可謂能子矣書曰厥父基厥子乃弗肻堂矧肻構子章其肻堂肻構者歟夫茍堂之不構則雲溪之景無所攬結固將望云而有陟岵之思臨溪而有逝川之嘆昔之樂緒皆將轉爲悲端矣子章思其親而新其堂則雲溪之景存而親若存者非徒爲觀眺之勝而己余老矣倘得乞身以歸遊於七澤三江之間尙能登是堂以賦雲溪之佳勝以繼玄眞子江湖散人之遺躅君其許之否乎

淸安堂記

吏部尙書李君奐文名其所居之堂曰淸安間謂弼曰吾以是名堂𨿽得於偶然亦有取焉者也子幸繹其義以記之庻有契於予衷也弼曰君之名堂其幽且遐者固非弼所能知然以弼之所至言之則不能無說而不知於君之旨有合乎否也夫淸則必安不淸則不安也是故心淸則體安气淸則神安思慮淸則夣寐安此一身淸而安者也父子兄弟夫婦舉盡其道則家政淸而一家安矣卿大夫士各盡其職則國政淸而一國安矣推而逺之莫不皆然君性樂易善容物而介然以愼廉自將所至而人安之揚歷中外且十餘年寵辱不驚也喜怒不形也物我不較也其中之所存者湛然若水之止也皎然若鑑之明也蓋本源澄徹則湍瀾無自生體質瑩淨則塵垢無自入故隨所處窮達休戚吉凶禍福皆所不計也然則淸也者其安之本與君子居是堂也卽其髙明正大之域則所存者淸矣於是而伴奐優遊焉則所居者安矣存之淸其近於主一之敬者乎居之安其近於安宅之仁者乎敬以守之仁以行之道不外是矣君其有取於此乎君曰吾之所取者堂之淸而身之安云爾而子推言之詳其義爲益廣矣幸書子言以爲記

退思齋記

四明張君起鳴言於博陵林弼曰昔予讀書山海間嘗名齋居曰退思或者病予學之弗力而行之弗勇也敢求子言記之庻得栝羽鏃礪之益焉予曰心者思之官也學必思而後得行必思而後善力於學矣不知退而思之則無得於心勇於行矣不能退而思之則或害於事今子優學出仕而愼思之功亦云熟矣奚庸予言之贅哉姑以仕之當思予之同病者爲吾子諗焉夫一心之存甚微而事變之來無有紀極一或不思則自失之悔不可復追吾思有益於上則怨已斂而謗讟興矣吾思有益於下則事不集而譴訶至矣予每病於是公退之頃未嘗不黙坐以思而忘寢食也吾子亦嘗以是爲思否乎位卑則思稱其卑位髙則思稱其髙是身之所處無適而不思也思而不出其位則吾之分內者得矣自外至者我遑思之乎哉子幸退而思之以爲進而有爲之地無徒學老氏之思退而置其身於無所非刺之域也起鳴作而曰請書此以爲規

龍岡書舎記

距姑蘇城西一舎許有山曰天平其陰爲龍池塢山水之佳秀至是而萃其勝焉周君長聞葬二親於塢中不忍舎其松楸以去而又愛其山水之勝也卽墓傍隙地作室若干楹兄弟讀書其所因名曰龍岡精舎君用薦躋仕中外兄允中畱居舎中他日長聞謂予曰某也二親之葬宰木拱矣兄弟廬墓傍讀父書朝夕之頃展省墓下若親猶在也今焉遊宦四方萍蹤梗迹毎興霜露之思則龍岡精舎若在吾目子幸爲我記之噫讀父書於家固難矣讀父書於墓尢人所難也記曰父沒而不能讀父之書手澤存焉耳夫先世積書固有望於後人之能讀也朝焉夕焉目在書而心在親蓋有悠然之思矣若曰吾讀是書立身行道當以古人自期待庶於吾親無忝而顯揚之可遂也矧夫墓以藏親之體魄孝子之心毎慕戀而不能忘焉先儒嘗論墓祭非古蓋恐後世重於墓而輕於廟也然終不能奪人子之情而墓祭不廢焉周氏兄弟卽墓而廬卽廬而讀書以不墜於先業可謂能子矣鸞誥推恩賁於泉壤龍岡之山川艸木亦當爲之增輝攺色霜露之感母徒多思爲也君名備繇和順令歷兵部主事今爲通政司經歷以廉愼稱其政本於學云

野航亭記

南靖邑大夫朱君元賓作亭雙溪之上縱橫僅丈餘板爲周堵篷代上茨流水在門靑山在牖退食與二三客嘯詠其中曰是非舟耶因題曰野航或曰取杜詩語也或曰朱君有山水癖曩爲遊洋今更南靖皆山水邑得山水之勝惟舟爲然此亭所繇名歟君曰客見吾之容矣未見吾之意夫人之生也若浮焉則此身亦一舟也矧遊宦海之中泛焉東西南北之不膠譬猶虛舟之四觸未知所底吾思有以濟人之渉顧以野航之小所受不大則所濟幾何吾惟盡吾方之攸遇者耳非敢過負重以取危也彼有萬斛之舟貯積旣重篙師不謹悠然自放於無涯之淵而曰吾舟則大其卒覆溺於風濤者比比也吾實有創於此故名吾亭以寓戒焉予曰嗟夫凝焉而下至大而厚者地也而天與水實負之地亦一大舟也山嶽﨑焉而不重河海融焉而不泄萬物之無不載庶類之無不育也惟所受者大故所濟者眾也君子法地之道誠以爲舟仁以爲檝義以爲帆檣則將以大舟大受而大濟矣豈有向者覆溺之患哉書曰若濟巨川汝作舟檝航乎航乎其充爾之大者乎君聞予言走告予曰請書以記遂不辭而筆之

持敬齋記

姑蘇翟君大年爲吏部員外郎予沗在禮曹獲定交焉旣而相交益久而相敬益至間謂弼曰某曩以兵亂僑居松江以不能久敬於人故貽累於己幸而免於譴戾因自誓於天務以廉正自處敬以持之不敢或忽故以持敬名吾齋居庶幾事警乎心以自勉於直內之道先生幸有言以記之夫敬之一字惟聖人能安之而無所勉其次必有持之之功然後能知所用力而不失其正也堯舜禹精一之傳湯之日躋文王之緝熈皆是道也顏之四勿曾之三省思之愼獨孟之操存皆持敬之功也先儒嘗論存養之功莫先於敬持敬之方莫先於畏惟畏故敬惟敬則直內而心有所主心有所主則義立而方外事無不宜矣修己而百姓安篤恭而天下平自近以及逺則體信逹順聰明睿智繇是而出事天饗帝皆自此而推之然則持敬之道不旣大乎卽大年之言蓋爲接物而發然處友必愼之於始茍爲不然其敬蓋不能終之者矣大年有懲於前而有警於後宜其持之之功爲益宻也𨿽然持敬之道非特處友爲然也凢其一政一令之施一言一行之發非敬孰爲之基本乎大年能以主一無適愼之於內整齊嚴肅謹之於外使其心常惺惺收斂方寸不容一物則持敬之功至而聖學之至可馴致矣弼所言者先儒之緒論也故不敢不詳及云

質軒記

棠溪之金其在礦也頑鈍黝黟不異砂礫然其質則美矣及乎鎔錬之精爲鼎爲鐘爲尊爲惇爲鉦爲鐸飾於罍飾於瓚飾於冠冕飾於簮珥其爲文也非一焉昆崗之玉其在璞也粗糲渾淪不異土石及乎琢磨之精爲圭爲璋爲琉爲瑱爲帯爲佩飾於輅飾於鞞飾於瑚璉飾於幾杖其爲文也亦非一焉詩人之言曰追琢其章金玉其相蓋謂文非質不施質非文不形必有其質之美而後有其文之美也是故善自治者恆於物而有得焉內而以忠信爲先則質立矣外而以禮文爲後則文著矣聖人知穴居野處之不可以常也故爲之宮室而有榱題節棁之飾焉知污尊抔飲之不可以久也故爲之燕饗而有籩豆罍爵之飾焉君子知其然也故質而不過於文文而不勝其質禮樂必先進之從奢易寧儉素之守則質而不俚文而不華斯可爲彬彬之君子矣於乎錦繡之麗終不可奪布衣之文膏粱之美終不能外菽粟之味何者常者可恆而異者不可久故也吾友蔡君以彥文爲字而別號質軒請予記之予惟彥文以醇雅之質篤實之學謹行檢而善文詞文固未嘗勝質也而惓惓自省惟恐過焉蓋知文質之兼舉而以君子自期待者也彥文年四十餘始用薦出仕方將發揮其文以黼黻治平之盛母徒以質自諉而遂蘊其素也

林登州集卷十七

●欽定四庫全書

林登州集卷十八

﹝明﹞林弼撰

○詔

賜占城國王詔

朕聞帝王之道柔逺寧邇故𨿽在遐荒皆欲其相安於無事焉汝占城介居西南阻山絕海而奉貢方物不廢常儀頃者使至貢象四枚聞汝守圉安民勤修國事朕甚嘉之但汝與安南分疆劃界自昔而然爾其恪遵朕言息兵保寧勿事紛爭天道惡盈不可自溢恐有他譴今賜卿金龍衣三襲旗蓋金鼓等物備爾藩國之儀昭我天朝之貺母恃寵榮自生釁端特玆詔示想宜知悉

○誥

贈梅遵祖誥

我國家考禮定制凢子貴者必推恩錫爵逮其父母所以崇孝治也榮祿大夫駙馬都尉梅殷父遵祖曩在元季避地姑蘇朕定金陵爾兄思祖灼知天命首舉淮安全城來附爾以嫌疑殞命於吳天下旣定論功行賞爾兄分封汝南錫以侯爵朕念勲舊之臣用結姻親之好以第二女寧國公主下嫁爾子殷今特加爾榮祿大夫僉大都督府事於戱死而爲國卹典宜崇魂其有知服玆寵命

封梅殷母丘氏誥

我國家考禮定制凢子貴者必推恩錫爵逮其父母所以崇孝治也榮祿大夫駙馬都尉梅殷母丘氏賦徳貞淑克生令子尙我第二女寧國公主疏封錫號在禮爲宜可封夫人

○表

梅思祖謝恩表

具官臣梅思祖誠惶誠恐稽首頓首上言伏於洪武十一年八月內欽奉聖旨以寧國公主下嫁臣侄殷敬擇本年十月日親迎謹奉表奏期者伏以惟聖作法因天地而盡父母之道惟皇建極體陰陽而立夫婦之倫所以惇敍民彛而化成天下也臣思祖誠惶誠恐稽首頓首欽惟皇帝陛下誕膺天命聿定區宇中外臣民莫不歡忻感戴臣夙興戎伍叨沭寵命合家百指共食天祿慚無涓埃之補報祗懷日夜之戰兢乃荷聖恩不以臣侄愚庸特命公主下爲伉儷自天之錫何地以承吉辰在邇謹用奏請至期令侄殷俯伏闕門之外恭聴恩命下情無任瞻天仰聖激切屏營之至謹奉表以聞

○箋

梅思祖謝恩箋

恭惟皇后殿下貞靜之徳端居宮闈肅雝之徽協成皇業一人有慶萬國咸寧誠母儀於天下也臣某猥以匪才夙從宸禦東徵西討僅立寸功地厚天髙濫竽峻秩日夜幹惕報稱無從乃今特荷聖恩錫命公主與臣侄殷下成伉儷榮出望外吉辰伊邇謹令侄殷屆期詣闕門俯伏以竢恩命尙祈中聴庶達下情臣無任感激惶恐之至謹奉箋以聞

○頌

大祀禮成頌【有引】

皇帝臨禦大寶立南北郊以祀天地齋明肅恭度越今古而聖衷猶有所未安若曰朕爲天子則天地實大父母也父母異堂豈人子孝養之意在昔漢世合祀天地光武重興亦仍舊典自後或合或分議論紛紜然禮緣情制教可義起不若合祀爲宜於是建大祀殿於國之東南以洪武十二年正月十一日行合祀禮刪繁文而就簡慿明徳以薦馨先期五日上齋於武英殿天時方雨及祭之夕陰雨開霽風霧不興牲醴潔芬樂舞合節神人交暢聖心悅懌以爲祭祀必盡其誠者凢以爲民而已故古者有孟春祈谷之禮今大祀旣行和气斯應皇天后土實鑑臨之其所以福我黔黎者於是而有其兆矣過此以往年丰榖登休嘉洊至是皆天地監一人之誠而錫萬民之福也大禮慶成羣僚班賀臣某忝職儀曹謹敍實錄復拜手稽首而獻頌曰

聖皇攝籙中立作君乾父坤母事之惟均南北有郊起自周禮圓方之丘陰陽是儗古不必泥今不必拘惟情之當惟理之須於惟聖皇天徳天位議禮制度睿斷拔萃曰子事親豈異其堂合而祀之禮意始彰惟玆孟春育物之始矧朕之生實天之子載燔載烈惟徳爲馨上下昭格有神有誠天晦而明气鬰而豁肹蠁之通無逺弗達靈貺大來十雨五風體信逹順物阜民丰微臣作頌用紀盛美埀而不刋國有信史

漳州新城頌

帝式九圍文恬武嬉曷生昏狂虐流毒滋維漳南鄙孰非王土修我墉壑將固我圉藩臣用憂以屬能賢曰汝稔攺宜知所先相彼故城墉低壑堙髙而湥之盍圖其新侯曰民來根本斯在暫勞久逸力爾無怠載經載營子來孔殷鞭石山積畚土云屯懲彼寛瑕務小而堅崇堞言言壕流淵淵土功旣成邊人載寧外侮不驚侯實我生髙爲侯徳湥爲侯澤保障之功徳載無斁

○贊

墨仙贊

龍圖畫鳥迹析人文宣資爾力十八公孕爾躬仙之儔文之宗玄鶴舉遺玉杵咨客卿蹈前式

廣成子贊

崆峒之松作爾靈壽杖崆峒之云錄爾長生書惟淸也故形不勞而外舒惟靜也故精不搖而內腴此其髙出物表久視人區千二百年容不悴而神不枯者與

逹泉贊

泉之始達猶性之端達而不息則一派之微必放乎四海端而能充則萬化之大實本乎一原是故盈科漸進而君子觀其瀾睟面盎背而君子探其根蓋有本者如是爰取辟於斯言朂哉三近溯流窮源殆將涵泳乎聖涯澡瀹乎心天以至浩浩而淵淵者與

了野贊

人生兩間天地而小中立作配惟了當了翳人之生有哲有愚愚非或損哲豈有餘塞也吾體帥也吾性體歸其全性復其正是謂之了不怍於人不了其了實愧於天了之云者奚取於野千里一目了蔑加也謀野則獲同野則亨了指其實野寓其名彼昧面墻懵焉株守知擴而充八荒戶牖老了其虛釋了其空我了者誠大本不窮卓哉爾翁克全所有敢誦贅詞書之座右

簔笠翁小像贊【有引】

石君履道爲南臺諫史蒞郡湖湘值撫州兵亂得野人簔笠自蔽間行免好事者圖之博陵林某爲之贊曰

章甫縫掖爾之常被豸冠繡衣爾之素志胡爲靑笠緑簔與樵漁而爲類蓋其中之確也𨿽笭箵襏襫其於處變如處常其中之澹也𨿽衮冕繡裳不知孰賤而孰貴矧矛戟之匪職實簿書之攸寄結纓死難仲由有傷勇之名微服過宋孔聖得時中之義此其自決去就潔而無累豈若擁數萬夫之眾制數千里之地臨難則茍免見害則必避耶

易道初小像贊

野服角巾翛然出塵孰可儗倫伊昔之人志道之志味道之味天爵是崇孰識其貴

塗府史王山捲贊

維昔君子於玉比徳曰仁與義溫潤而栗玉蘊於山旁達孚尹徳蘊於身輝光日新矯矯塗君溫其如玉璆琳瑤琨細大並蓄如山之產取之不窮昆崗藍田仰止崇崇人命是名我求其實琢磨所資他山之石朂哉玉山企髙可齊我庸作詩以繼白圭

牛典簿像贊

以所蘊之敷而爲淸溫之容以所存之正而有凝逺之風睟然其神澄儼焉其貌恭玉堂之署方寵承於天藻匡廬之山未寒盟於雲松吾求於古人之中其將無同也耶

坦然贊【爲袁兼善作】

君子之心惟循乎理理根於心施於四體中無愧怍外自安舒平平蕩蕩曷有﨑嶇嗟彼小夫心爲形役內省有疚戚戚朝夕城府湥密險以自防孰若坦然物我兩忘對面九疑荊棘是履孰若坦然康莊千里我車旣堅我馬旣閒羊腸詰曲曽不攺顏朂爾袁君守坦勿失允蹈聖謨永保貞吉

傅夣賢小像贊

有粹其容燠乎陽春有澄其神澹乎秋旻身焉紛華之場心焉幽寂之濵扇可以淸四海之歊琴可以返千古之淳惟思修潔之在我寧知富貴之迫人行審像之是求罔俾專美乎先臣

廛隱贊【有引】

金陵李思問居京城之南而自號曰廛隱蓋居於廛而不役於廛者也愽陵林某爲之贊曰

謂廛非隱有隱者存心在塵外遂忘囂喧衮衣繡裳我樂韋布豹胎麟脯我樂蔬素豈其棲遲必於衡門豈其寤歌必於考盤屑屑錐刀嚚嚚狙儈我目所接非心所會廛非逺地隱豈湥藏不燐不緇無迎無將北山移文終南快捷方式身在林藪市朝心競君子出處依乎中庸無往不返聖訓之從

○箴

周伯章寓齋箴

遇與不遇有義有命隨其所取順受其正行法居易以俟天定不迎不將無違無競用舎行藏訓守前聖敢效輔仁敬告司聴

張士進知愚齋箴

民之初生稟殊質異有哲有愚知之爲貴哲人先幾克全其天愚而能知曷間後先萬委赴壑千蹊適邑及其知之合殊而一我知我愚𨿽愚必明日月經天氛翳廓淸駔驓小夫鑿知自任具曰予聖其愚孰甚知愚非愚百倍其功不自滿盈無逺弗充朂哉士進眞知篤信希顏之愚庶幾令聞

○銘

湥省齋銘

君子之學自省爲貴省之之湥常存敬畏反已自飭豈暇尢人有過必攺易怠以勤匪一之省繄百與千是謂湥省無適不然匪暫之省愼終於始是謂湥省無時不爾惟省之功理欲之幾顏躬四勿孔敎九思孳孳夙興幹幹夕惕憂不如舜恐蹈於跖省之於身實省於心內省不疚居安資湥先民有言要在愼獨敢誦明訓敬告司僕

知止齋銘

維皇降衷明命有赫民受以生均此明徳虛而直內靈以應外水止鏡淨瑩瑩不昧眾牿於形聖明則不推而新之厥初遂復事理之極曰至善域明已新人此其標的相彼黃鳥猶知丘隅矧伊人矣而鳥不如聖有明訓惟理之窮旣知於始斯得於終惟知正鵠一矢貫革惟識郊關跬步適國涓涓流泉汨汨趨池未至不止旣止不移君子察物日新不息可逺在玆銘言無斁

思貽齋銘【爲吳允思作】

人心之官所職者思爲善不善思則得之矧爲孝子奉親遺體舉足不忘必愼厥履孳孳趨善思以顯揚必果於爲實親之光不善之萌恐致親辱爲必不果免淪顚覆翳爾之思斯親之貽戰戰兢兢庶以全歸惟允思君克蹈於善舜跖之間毫釐必辧作堂銘名目擊道存豈伊自警將裕後昆蒙也作銘述於古訓孰爲我師繇參入舜

拙庵銘【爲中書徐徳敬題】

大巧若拙不怪不奇惟爾之拙匪愚匪癡蓋其中之存也不求異於人其外之施也不求矯於時人方役役我則泊焉而無爲人方喋喋我則昧焉而不知過於文吾寧守其質過於盈吾寧守其虧蓋將全太朴於未散惇淳風於未漓其亦陶柴桑周濂溪之等夷者歟

適安齋銘

維人之生貴在適志茍志之適斯安之遂桓圭衮裳駟馬髙車富貴累人貧賤不如繩樞甕牖羮藜飯糗旣適旣安此心曷疚濳也歸來容膝易安起居無時願亦歸盤茍得吾樂千金弗易心之所適有介於石卓哉東魯不忮不求樂天知命我心不憂有翼齋居允乎自足述此銘書敢告司僕

正心齋銘【爲李思問作】

心爲思官必得其正正以內存外者斯定凝冰焦火淵淪天飛心爲形役司失其機其機不失主一無適修己治人胥此焉出天君肅穆居於靈臺事之有道念哉敬哉

習靜軒銘【爲泰和鄧崇雅題】

萬動擾擾人心遞移孰司其機靜以自持卽物觀理必於其止靈臺湛然秋月寒水習之之方不迎不將直內以敬無隱弗彰爾气旣完爾志斯定成艮出震仁義中正昏黙窅冥所習則非靜養動察聖賢同歸

湯氏舊笏銘【有引】

吳湯氏槐木笏一宋度宗朝賜進士暉老公故物也公登第未久而宋亡元世宋士多出仕公隱約以終曾孫完寶藏其笏兵亂不敢失昔魏謩有祖風而鄭公故笏以存完蓋幾焉爲作銘曰

有笏惟槐槐有赤心我笏則木我之寶也如黃金賜言之存手澤之芳用𨿽未究而世美則長笏不忽祖徳述翳人之求尙徵夫故物

三友軒銘【有引】

禮部主事甘君友諒淸介不忘交植松竹梅於軒前曰松之心也正竹之節也直梅秉詣孤芳而獨潔舉不以歲寒而變其素守是卽吾三益之友也因以三友名其軒博陵林弼爲作銘曰

益友有三直諒多聞君子取友責善輔仁旣資諸人復接夫物所友則殊所益惟一爾松之貞爾梅之淸爾竹之直三益作朋曰予未知於焉比徳時發其英不攺其色詩歌有斐語記後凋騷𨿽不錄曷掩昭昭旣錫爾名將求爾實朂哉歲寒永保貞吉

崇志齋銘【有序】

吏部尙書陳君彥名儒術飾吏事起家爲法從歷兵吏二部以才名稱嘗以崇志名其齋居朝之公卿各爲詩若文以廣其義某謂君之志崇矣志於顏孟以進其道徳志於伊周以勉其功業則凢富貴利祿桓圭而衮裳茵坐而鼎食明珠兼金寶璐大貝舉不足以動其心何者其志不在是也旣論序之復爲之銘曰

立志必崇勿爲卑下卑下之趨乃無志者所趨旣髙所培旣厚泰華崇崇眼空培塿一簣弗止百仞可齊有志竟成跬步以躋孟明焚舟司馬題柱志在功名道徳奚取伊周顏孟我志聖賢下視眾人天壤相懸君其崇之企彼前哲徳業顯融百世昭晣

林登州集卷十八

●欽定四庫全書

林登州集卷十九

﹝明﹞林弼撰

○志銘

東宮妃常氏壙志

上以義兵剗羣雄定天下開平忠武王常遇春實爲開國元勲女曰某與儲皇同年爰自𦇤褓卽結姻好之約年若干爲東宮元妃勤儉孝敬不以貴富驕盈婦徳之懿誠天下之表儀也洪武戊午十有一月某日以疾薨上輟朝哀悼命東宮以禮服期乙十有三月生皇孫二人長曰某皇孫女二人皆幼髙祖四三府君贈榮祿大夫柱國中書平章政事追封開平王謚章簡妣張氏追封開平王夫人曾祖重五府君贈儀同三司上柱國少保中書平章政事追封開平王謚安穆妣陳氏追封開平王夫人祖六六府君贈開府儀同三司上柱國太保中書右丞相追封開平王謚靖懿妣髙氏追封開平王夫人父贈翊運推誠宣徳靖逺功臣開府儀同三司上柱國太保中書右丞相由鄭國公進封開平王母藍氏封開平王夫人妃生於某年某月某日薨年若干卜以是年十二月四日葬於鐘山艸堂忠武王墓右臣某忝職禮曹謹敍其世次名行以志諸隧石

開國輔運推誠宣力武臣榮祿大夫柱國同知大都督府事臨江侯贈特進榮祿大夫右柱國杞國定襄公壙志

公諱徳字��姓陳氏世居濠之鳳陽縣曾祖曰五二府君贈鎭國將軍僉大都督府事護軍追封定逺縣子妣吳氏追封夫人祖曰敬贈驃騎將軍河南都指揮使護軍追封宛丘伯妣李氏追封頴川郡夫人考曰納贈榮祿大夫同知大都督府事柱國追封臨江侯母張氏封臨江侯夫人公生於元天歷庚午十一月十一日幼端重不類羣兒及長有膽略元季天下大亂上起兵討羣雄公首從徵伐歲乙未克滁和從渡大江攻采石取太平定建業下京口有前鋒之功丁酉取寧國宣城遂爲總兵元帥轉天策衛指揮副使丁未從大將軍徐魏公徵浙西僞吳旣平升鎭國上將軍僉大都督府事洪武戊申將兵廓淸中原河洛燕晉諸郡俱下天下旣定論功行賞公爲初起之舊十有七年之間戰勲居多授開國輔運推誠宣力武臣榮祿大夫柱國同知大都督府事封臨江侯食祿一千五百石賜以鐵劵子孫世世襲祿洪武戊午十一月二十有三日薨於鳳陽縣太平鄕之私第得年四十有九訃聞詔追封特進榮祿大夫右柱國杞國公謚定襄仍勑有司具葬事配洪氏封頴川郡夫人子二人長曰庸夫人洪氏出也今爲散騎舎人次曰伴哥李氏出也女三人長爲洪出次爲李出又次爲李出孫女一人將以是年十二月日塟某里某山之原惟公以忠勇之資際風雲之會佐成大業爲國勲臣𨿽年僅中壽然生榮死哀名昭史冊可無憾矣其詳當載神道碑姑敍其略以納諸壙云

鎭國大將軍大都督府僉事林公壙志

公姓林諱濟峯世居滁之全椒少剛勇善騎射元季天下大亂上起兵淮右越國公胡大海時在麾下知公可用養爲己子歲乙未從渡大江取太平丙申入建康下鎭江丁酉克常州宣州徽州戊戌破鄂爾和院判營復攻杭州諸縣進取嚴州金華己亥取諸曁圍紹興克處州庚子授金華左翼副元帥復從胡參政取信州就守其城有旨命爲總兵辛丑回金華五月仍守信州分兵討陳友諒獲賊將李明道等壬寅越國公調回金華首冦叛越國公遇害公守完其城升昭勇大將軍同僉江南行樞宻院張士誠兵攻諸曁公擊敗之甲辰升浙東行省參政丙午領兵駐杭州吳元年授浙行省左丞六月徵蘇州丞相徐逹命攻胥門九月克之復攻無錫降之進資善大夫職如故洪武元年徵福建二年收山東移兵守汴復攻陜西丞相徐公調往平涼三年徵定西歸至鞏昌安定以慢攻失陷軍士降爲馬軍四月克興元上念其功多復授大都督府僉事四年加鎭國將軍仍令世襲復姓林賜以令名從總兵官中山侯湯和徵蜀僞夏主降八年授陜西都指揮使十一年冬遘疾勑令回京命尙醫治之弗愈十二年正月十三日卒於私第得年四十有三上爲之憫悼命有司給其喪具祖三府君贈昭勇將軍親軍指揮使祖妣許氏追封徳人考小六府君贈鎭國將軍僉大都督府事妣胡氏追封夫人三子曰懋曰吉祥奴許出也曰兒次室陳氏出也女三人俱在室惟公弱冠從軍東徵西討無役不預亦古名將之倫也功在簡冊埀於無窮姑敍其槪以納諸壙詳則具於神道碑云

故龍虎將軍浙江都指揮使司指揮使胡公墓志

公諱汝字某姓胡氏世居鳳陽之某縣少英邁有志略元末所在兵起公拔行伍爲親軍元帥大朝兵徇揚州公率眾內附從禦史大夫鄧衛公元帥胡公戍守徽州已而攻取婺源及淳安遂昌於潛昌化諸縣戊戌從徵處婺克之己亥攻克諸曁授管軍總管癸卯謝院判叛公不爲所污棄其妻子領兵出蘭溪被旨徵還十月大軍攻湖廣公在行旣克武昌復從攻廬州授鷹揚衛管軍千戶領兵從丞相魏國公攻取中興峽州及潭衡辰沅諸城乙巳守常徳攺授常徳衛指揮副使洪武元年統所部兵從平章楊公攻廣西克永全道三州六月克靜江府三年以功升明威將軍本衛同知六月榮陽侯統大軍徵蜀復被旨從徵瞿塘關駐兵歸州蜀兵猝至出城奮擊蜀兵潰去遂入巴東榮陽侯命公統各衛兵破瞿塘月城夜攻羊角寨拔之冬升懷逺將軍職如故四年僞蜀鄒平章水陸結柵以扼大軍總戎徳慶侯命公領兵攻之破其柵鄒中流矢死乘勝入梁山州直抵重慶府屯兵戍守七月從江夏侯攻取順慶保寧等城左都督曹國公遣公戍貴州蠻民未附者悉討平之酋賊的黒覃光印作亂公領兵三路出破其寨數十的黒來降覃光印猶據險拒守兵連破之所謂硬寨者賊大潰遂剿殺覃光印及把具等獲其牛馬兵器若干蠻酋的義以牌送欵民皆安堵八年制授昭勇將軍湖廣都指揮使司指揮使十二月進龍虎將軍浙江都指揮使司指揮使十一年三月十日卒於官得年五十一曾祖曰肆府君妣趙氏祖曰五一府君妣霍氏父曰六二府君妣王氏繼娶嚴氏孫氏韓氏男一人曰混川奴嚴氏出也女三人一適武昌衛百戶楊仁二在室嗚呼公自弱冠知武事能識眞主委質事之數其戰守之功浙淮之間固爲先登而徵蜀之役效勞居多然旌勲之命屢降疊錫秩視二品善始而榮令終而哀其亦人傑矣夫卜以年月日葬於��之山先期來請志故爲述其功績履歷官秩世次而刻諸石庶以光諸幽云

故鎭國將軍燕府左傅丘公壙志

洪武十一年五月十五日鎭國將軍燕府左傅丘公疾篤車駕臨問越二日卒宸衷哀悼勑有司治其喪事擇地於聚寶山之陽以葬之仍命刻石志其壙謹按公諱廣號毅齊世居鳳陽府之定逺縣曾祖某以公貴贈昭勇將軍親軍指揮妣艾氏淑人考子誠贈將軍僉大都督府事妣劉氏夫人公幼失怙恃統軍元帥嚴公鞠爲己子值元季大亂天兵起臨濠之時公年十六隨父從軍以驍勇知名歲乙未從渡江取采石入太平丙申定金陵克鎭江公皆與焉八月兵壓常州元帥公營於遊塘淹城賊兵奄至公力戰郤之擒僞吳張將軍十二月大戰橫林橋中流矢拔鏃轉闘勇气逾厲賊見而畏之丁酉正月攻常州戰於南門矢傷右膝三月克之從大軍攻宣州又克之五月元帥公卒於軍有旨命襲父職授後翼統軍元帥六月領兵取江陰七月從丞相徐公攻無錫常熟大敗賊將張九六等戊戌從平章常公攻泰興九月下溧陽克宜興畱鎭焉己亥僞吳張士誠侵宜興公出戰敵大敗矢傷左腕甲辰從丞相徐公拔安丰七月克廬州攺授神武衛指揮司同知未幾領兵守潭州乙巳攺授潭州衛同知討平諸寨吳元年從楊平章徵廣西洪武元年克永州戰傷左股手擒賊帥鄧思誠等五月攻靖江公率前鋒先破其月城遂降之賊據彬州公領兵復其城得濟縣印至是復丘姓授懷逺大將軍職如故四年徵道州常寧武崗及諸寨洞公無役不從所向必克升鎭國將軍僉大都督府事九年復除燕府左傅公生於至元戊寅歿年四十一葬之日爲六月二日配殷氏封夫人子六人長禮李氏出也次智戴氏出也和尙張氏出也文殊奴胡氏出也眞保張氏出也五臺奴劉氏出也女四人惟公英鋭夙成勇於赴敵搴旗斬將戰必居先功在信史埀於永久姑敍其勲績世次之梗槪以納諸壙云

蘭軒潘君墓志銘

君諱惠進字仲禮蘭軒其自號也大父某而上皆居龍溪爲氓父瑞治善陶猗理生法奮於編伍累丰積贏遂大其家母林氏莊氏生子四人君莊出也愼已好義恬養不表襮克念動趾前美故家力不墮而益厚盛方盜起兵興富家子率以賄媒武功君獨優遊田裏朝畊暮讀泊焉無營識者髙之雅性愛厚於人交際各得其欲閨門族姓雝睦以愉鄕鄰急必賙患必卹人仁其行焉生於至元壬辰四月甲子歿於至正丁酉七月癸巳葬以是歲十月乙酉其原在鶴石山之麓君先娶朱氏繼蔡氏俱蚤世復繼室蔡氏娣朱氏二子勝才王寶一女勝姐適陳參軍之曾孫大蔡氏一子順小蔡氏一女丁娘勝才先君四年卒有孫男曰洪泰寛泰女曰觀姐順知學好禮先葬期泣拜請於唐臣曰藐諸孤將以先君之柩合窆二母之塋有日矣敢求先生銘辭不獲銘曰家之丰兮心之衝徳之崇兮禮之恭施不窮兮死不終

貢元周先生墓志銘

自延佑甲寅舉進士先後爲科十有二閩士之魁浙闈者凢四人若晉安林仲節景和邵武黃淸老子肅建安雷杭彥舟皆登甲科躋仕中外延平周佑於一以至正庚寅在江浙二十八人之上於是兩與計偕而不售於春官者再士類屈之先生自齓年卽知讀書動止端重異羣兒父小溪先生恐汨其純也延師家塾教之甫長則盡能通四書五經傳注及冠治舉子業會科目中輟遂刻志古文先秦西漢諸子百氏韓栁歐蘇之所述作咀嚼饜飫久益博洽發而爲文湥雅閎健今南臺侍禦左公世臣曩以閩海僉憲督師漳南先生撮討賊顚末仿治鑑爲野史上之題曰邊臣近鑑左公曰眞史才也薦爲同安文學進其書於朝以備國史編錄由是諸閣老咸知名焉靖州推官詹逹納有愛女擇對特妻之初先生領丁亥鄕薦恩授廬峯山長再以舉首走京師翰林羣公將薦之史館以親老辭歸至延平奔小溪府君訃配詹氏道卒府君服方除而母復亡嗚呼孰謂母服未練而先生又不祿耶先生質醇學正平居恂恂言若不出口而中之所蘊則渾渾莫窺其際事有疑難質之一言而斷委曲周盡其爲校官也從遊之徒千里來集善誘不倦皆成其材名讀書之室曰宗濂見其學之正也壯年有志功業使得展其長庻幾經邦澤民必有大設施者而拂欎不揚賫志以歿悲夫世族可知者上世祖護由建遷延平護生公權權生延宋武翼大夫廣西路鈐轄合門宣贊舎人延生大明大明生禮禮生昭先屬時宋季皆跧隱弗耀昭先生小溪諱蓋才以吏漳因家焉生先生於皇慶壬子七月癸丑卒於至正甲午十二月乙卯得年四十有三明年七月壬辰合窆於靈應山詹氏塋無子側室女詹家奴尙幼弟■﹝礻厷﹞寔主喪事唐臣舊學於先生謹敍而銘之不敢以微陋辭銘曰

靈奇天恡而先生取之貪聲名天靳而先生播之覃此予彼奪孰司其機緘乃年之不永而爵之未擔然文傳而壽徳尙而貴則於彼者又將何憾而何慚

故直翁孫君墓志銘

至正十四年正月三日臨漳直翁孫君卒里人林唐臣走哭之曰於虖天其不使斯民爲三代乎胡寧奪我直人之遽也君心直言直行己又直人以直稱之君亦以直自居而不辭嗚呼直哉吾不能不爲流俗惜也按郡誌孫氏漳顯宗昭先仕宋爲金紫光祿大夫江東提刑金紫生敍諧中奉大夫工部提舉工部生志學修職郎福州監鎭監鎭生克荘娶同郡許氏生君於元貞乙未諱禎字祥卿弱歲失怙有弟四人皆幼稚君與兄貞榮卹之如子敎育姻娶則曰厚我可也田廬鏹幣則曰薄我可也性剛介重然諾鄕鄰有爭不訟於官惟求直於其門君是非白黒灼無遁情信詘抑揚絕無顧避人曰此直翁也因以自號頗嗜酒歲時伏臘必合兄弟子侄以燕良辰勝日則命賓爲山水遊歡洽移日屋前有水曰南溪酒酣則倚樓歌曰溪水可酒溪魚可羮直翁直翁了此平生兄弟析異君獨奉母同居歲辛卯秋姦囚夜亂配陳氏死焉君負母匿空室中火至輙反焰若有撲滅者人以爲孝念所致未幾母亦歿始以哀毀成羸疾病革子文華進藥輙揮去曰正月三日吾且在鬼錄藥𨿽神其如命何其日蚤作呼文華囑後事治喪申屈不用浮屠葬從先人之兆旣而曰吾母未歸土死有餘戾一慟而絕凢得年六十丈夫子二人皆業儒長郎文華娶王氏次男文質未婚女子三人長適盧徳原次適鄭原眞先卒季亦死姦囚之難葬之日爲三月甲申先期文華泣拜請曰子知吾父者敢求子銘辭不獲銘曰

不詐以飾惟正是則是謂古之直匪華以炫惟寔是踐是謂微之顯薛包友愛許邵公評遺慶後嗣永徵斯銘

林母楊氏墓志銘

楊氏諱眞世居同安縣之員山祖博濟父一翚皆隱徳爲鄕善人龍溪於同安爲鄰壤愚逸林先生以篤學力行睦其家淑其鄕所至而人則之一翚聞其賢故許妻焉旣歸姑稱其孝夫以其無違妯娌以無間凢奩飾裝具一無私蓄闔門數百皆同爨會食堂寢以新家廟有侐賓祭禮洽人謂先生家法之所以齊者實楊氏克相之也歲癸未先生得疾且殆楊吁天以禱竟不起則斷發誓無它時年三十有八矣子皆幼家事日窘夙夜事麻枲助衣食會兵難連年海瀕多故而母子相保無恙殆有陰相之者至正丙午十月二十日囑三子曰爲未亡人二十有四年常懼汝曹弗迨成立今皆畢婚吾願塞矣玆爲吾生之年月日亦死期也目皆瞑矣言竟而逝又明年十一月庚申葬普賢山之原三子曰幹蒙睽皆從予遊蒙來泣拜曰先母以兵故後葬期今窆有日敢以銘請義難於辭銘曰

禮始夫婦敬始閨門惟內之助實外之惇懿乎林母克淑以溫婦義母儀久焉彌尊曷弗逮榮於子於孫不亡者存尙徵後昆

福建帥府都事蘇公墓志銘

至正十六年春正月癸未盜殺元帥分府都事蘇寶及其弟漳浦縣尹和子長泰縣尹信幼子同生伯顏福生孫凱山普安明日盜浮都事公屍於江其友丘昈鄭才識之走告其妹之夫錢塘馮善善與門士陳君玉鄭元圭具棺及衣衾斂焉分府發郡兵旬日殱盜又四年秋八月庚寅夫人曹氏葬公於胡塞山之陽先期其姊夫黃孟昌來請銘曰先生知公者幸銘唐臣不能文且賤銘不足重公銘非敢當而辭不獲遂銘按公先世趙人居漳爲大族四世至公始以武功登仕版筮邵武泰寧尉閩帥忽公聞其賢辟爲職官令史滿秩遷連江寧善鄕巡檢階將仕郎用八品格也閫重漳分府幕官屈公階職不倫便宜授以都事屬紅巾盜起所在熒惑從逆公贊謀有術汀冦不敢犯境泉盜侵長泰公提兵討其逆撫其攜貳悉歸正爲王民公爲人中敏而外寛多慧而少文百藝眾技咸精其能而退然若無識者臨事決議樹大節燭幾微一斷於理蓋有得於問學之素始公受業釣磯丘先生知有身心之學故其見於施爲動守古則歲時祀先品儀丰傋爲漳人法好賢禮士久敬不衰𨿽臧獲輿隸咸得其欲蓋好禮而愛仁者也然顯盛之餘羣小利其貲而害其權故禍其家所謂盜自憎主人耳公果何負於盜哉公生於至大庚戌享年四十有七夫人許氏亦死是難子徳生以鞠於外家得全嗚呼此天猶未絕於蘇氏也耶女二人一許出也適興化通守陳某一蔡媵出也適葉樟公字一之號建溪祖龍發父天與母顏氏銘曰

有學有言有政有行寧謂善始不終令命埀絕猶續孰匪天定徵我銘辭尙流後慶

淸庵居士墓志銘

元至正十有七年龍溪淸庵居士卒其年十有二月戊子卜葬於靑山之原孤文信衰絰走郡城泣血拜請於唐臣曰文信罪逆莫贖先母楊氏歿惑時俗不克禮葬貽終天悔今先君復棄人世死不敢重前罪將以先君之柩與先母瓦棺合窆亡妻蔣氏袝先生幸志而銘之庻幾冥冥昭昭均有賁於逺也辭不獲則序之曰居士鄭姓諱靜自號淸庵所居裏曰士林父曰自先母嚴氏生居士於至元壬申𦇤褓失恃繼母髙氏頗嚴悍居士事之謹而髙亦慈畜之不知爲非己出娶教授楊公女諱觀令徳克相爲婦道爲母儀爲鄕人稱先居士二十二年卒得年五十有七丈夫子三人長仁慈事農次文信業儒又次彌碧學佛女子三人長適林同次適周應南又次適陳元玉孫男三人進發進逹仁慈子也宗虞文信子也孫女四人曾孫男玄軫居士讀書知大義惇朴謙厚善容物而於人之是非必嚴抑楊無貸喜靜樂晦不逐時好則其性然也毎語其子曰人必有業不勤業而成者蔑有也仁慈能力爾穡文信能殖爾學吾志也聞三山余大車何體仁明經學遣文信不逺千里往從之遊族中弟侄知學者數人居士毎朂以逺大或時舉爲怠學者勸先是盜起鄰鄕居士戒裏中子弟拒逆效順母污不道裏賴以全中歲屏葷酒日焚香淸坐誦佛書與二三老依東林法結淨土社年𨿽耆耄聰明淸彊如壯盛時褒衣大幘鬢眉如雪望而知爲善人也卒之年爲至正丁酉凢享年八十有六惟居士隱以其正未嘗往而不返壽康令終好徳樂善之報乎送死盡禮敎子知學之力乎銘無愧銘曰

實儒而名墨也隱身而顯徳也淑爾後人此之則也

林登州集卷十九

●欽定四庫全書

林登州集卷二十

﹝明﹞林弼撰

○志銘

故象洞巡檢墓志銘

昔晦庵朱文公以道學鳴漳士及門而得其傳者二人曰北溪先生陳淳安卿東湖先生王遇子合皆爲髙第弟子北溪篤道恬仕不逮華顯東湖繇冑監躋甲科歷國子愽士常州守終大宗政戶部郎中有論孟講義兩漢博議行於世戶部生羅源令仲訥仲訥生京學諭自明自明生天徳韜迹葆和不急榮利與母陳氏以儉勤樹門第君爲天徳冡子諱永字子長夙承大母若父之敎敏慧知讀書通經史大義不屑屑事浮藻生子曰璘治舉子業弱冠中堂選人謂王氏書種有自云當至元戊寅秋畬民作亂冦郡邑君義起民兵從大將進討以功授武平縣象洞巗巡檢至官未數月則蹙然曰吾家自戶部公世以儒業顯未嘗有以武功授官者巡撿職卑而責重所治事皆盜賊刑名輕重疑似於是焉兆一或失詳獲戾斯大吾幸得祖父之田與書而耕讀之歸養吾親敎吾子亦足樂也烏用微名爲哉卽其居之西偏築室數椽環植竹木日哦其間客至輒置酒歡洽盡情或有無不計也夜聞子璘讀史傳有葬不必厚之言謂曰我死汝冝法此又數日無疾而卒將絕泣顧其母楊曰兒負兒負君生在至大戊申十二月十五日卒在至正戊戌八月十八日葬在是年十二月十八日合窆先配陳氏祔戶部公塋子璘與女瑛之壻陳元宗皆從子遊同來請銘辭不獲銘曰

學之積而卑官爲爾職徳之厚而中歲爲爾壽不丰其施克全其歸其亦曷悲

益齋王先生墓志銘

先生諱吉才字伯謙號益齋其先爲光州人唐季從刺史王緒入閩宋建炎中五世祖始遷於漳祖徳元而上皆居龍溪之施浦父國子敎授諱東之再徙郡城是生先生醇謹方質篤志古道尢明典禮甫冠由諸生試直郡庠太守張公知其有身心之學延爲弟子員師日端坐黌舎衿佩傍侍側側屏息不敢遊目視帯履執經質疑則俯就樂誨和气見容色尋以省注敎寧徳安溪二邑邑陋學廢至輙廣宮宇嚴奠祀揖讓跽【音忌兩膝著地跪也】吉士悅民向漳學門廡圯郡府委董役事先生考制審禮列戟肖像翼然有嚴循資升廬峯山長丁內艱去官以敎授公老無復祿仕意參司移狀大府乞優注鄰郡便侍親庭再任泉州學正未幾敎授公亦卒家居閉合讀書罕接塵事月吉必造郡庠陪舎菜禮丁祀臡【呢】脯葅果非渉先生手陳主者不敢以祭天性孝敬親終皆及期耄已且老哀慕痛毀有如早喪𨿽在家庭亦冠衣斂容人未見其遽言怒色蓋古所謂典刑君子者安人李氏淑愼有儀內相家法以成嚴整生子男三人文興文昌皆恬雅好禮克荷世業文亨先卒女二人長適尙書顏公曾孫順卿次適李彌光亦爲名族孫男三曰仁濟曰仁慈仁惠女五先生生甲申歿癸巳安人生辛巳歿後先生三月至正戊戌十二月十八日合葬龍山之原文亨瓦棺祔焉先葬期來乞銘唐臣夙聞先生言論且辱世契銘曷辭銘曰

敬於身不怍於人孝於親不愧於天嗚呼是爲先生孝敬之學埀於後而不泯者歟

梓堂隱君墓志銘

隱君鄭姓諱文材自號曰梓堂大父而上失譜紀無考父曰富母邰氏生隱君於前至元乙酉長爲張氏壻生子男四人曰觀曰延曰興曰新女三人觀生孫男四曰徳明智明信明女四延生孫男一曰崇女四興生孫男一孫男一曰祥女五新生孫男二曰順泰女二徳明生曽孫女三義明生曾孫男一曰城智明生曾孫男一曰瑤至正丁酉卒於淸丘裏居卜以己亥正月壬寅葬孤觀泣遣義明來致言於博陵林唐臣曰藐諸孤將塟先君有日矣光諸幽者非得先生銘不可幸銘無讓惟隱君生逢令期死終令命本蕃條茂逮見孫曾好徳樂善之報實於是焉驗傳曰徳言足聞予於銘曷辭隱君性質諒不矯弱年孤苦亹亹克樹立勤耕力學以爲家訓子孫遵承惟謹凢服�授徒之人悉爲公蓄吉凶有傋衣食有給一門四世雝愉無間鄕閭信而化之當畬冦陸梁所在被脇從逆隱君戒鄕人曰所貴於爲人者知善惡逆順之判也來爾子弟能從吾擊賊吾當爲爾結堡聚糧以待賊至不然吾寧死不能事賊以求活也子弟咸奮曰惟翁命旣結堡而堅糧聚而實賊悉鋭攻堡隱君故開堡門以示整暇分民兵乘堡固守別簡【■﹝扌東﹞同】精勇出擊賊矢石雨發賊知堡不可破遂解去事平郡府上其功版授以官輙辭曰某所以拒賊者初意不在是謂觀等曰淸丘宻邇諸畬吾幸義率里人獲保雞犬若由此而徼官賞脫復有警賊將仇我而構禍未巳爾曹惟勤爾耕力爾學圖所以起吾家者不徒武功之足尙也九月戊子出唁親友徒還坐中堂集子孫於前曰吾覺吾力已盡殆畢命今日旗山之麓吾所生也精爽是戀其爲吾葬所母惑流俗用浮屠治喪語畢正襟斂容而逝嗚呼生而潔其身死而正其禮弛張有道俯仰無愧古所謂隱君子者殆不是過已宜爲銘銘曰

翼翼梓堂昭昭隱徳子孫克訓鄕閭是式人規商利我敎勤耕人媒武功我敎明經艸帯生庭禾箱滿谷彼慕其榮我被其辱孺子食力徳公遺安千載淸風頑廉鄙寛旗山之原鑑塘之滸過者下車隱君之墓

故逸士林君墓志銘

吾林自西晉之季黃門侍郎隸公南遷爲閩中族姓第一石晉天福甲辰湼公再徙同安嘉禾裏鴈塔山蔚爲望族埀五百年譜牒兵毀不能詳矣然代生賢裔不墜厥世以克衍於後猶有可徵者存也當宋季江南被兵文獻凋落殆盡國子敎授許友國公獨能自樹立於屯蹇之餘娶司理陳公女是生逸士諱天祥字時若常司同安常平倉不屑升斗樂自韜晦與漁樵伍會鄰賊掠其裏公避地來漳余得敍宗誼知其中寛夷而無廹隘之度外和易而無燥矯之容上焉則交孚其誠下焉則各得其欲毎惜其徳之丰而位之嗇也時之亨而身之否也邑再有警公率里人築堡捍外侮耄稚賴之至正甲辰六月五日以疾卒得年六十有八里人哀悼如其所親公先娶安撫謝公女孫生子震惇武校尉浯州塩場司令繼娶尙書顏公女孫生女妙安適惇武校尉江西行省理問官羅章內外榮養晚福方隆竟止中壽是又足深惜也謝氏女二人長適胡次適葉皆士族孫男六人女五人公卒之明年十一月壬辰葬於裏之龍湫山先期來請銘厥事先大父北山處士及聞髙祖評事府君實自鴈塔遷惠文山距唐臣僅六世猶在袒免下列𨿽微且鄙然於銘也何敢辭乃爲銘曰

長林欝盤三子遺孱忠孝所傳世久愈蕃博陵象賢建公�田忠揚若蘊孝感若攢不忝厥前後澤是綿禾島之遷昌五百年慱士自奮公成其先積深發茂理不爽天子賢壻貴牙緋相鮮死不亡矣隱猶顯然龍山之原吉其葉旃過者肅焉逸士之阡

竹泉胡君墓志銘

至正乙巳五月二日胡君竹泉卒於家其友林唐臣走哭之曰天乎學焉弗見施才焉弗見試吾猶幸吾友之壽庶其行之可以望法於一鄕也今復奪之天果可責報而取必哉惟君昆季之賢人士咸樂交遊之而於鄙父子彼此忘年相與特厚故予知之惟湥將卜葬孤元陽以銘請嗚呼予其忍銘吾友耶予其忍於不銘吾友之賢耶遂敍之曰胡氏爲漳望族君爲胡氏佳子弟諱觀智字愚中父徳齊公諱南孫家法峻整母顧氏旣早喪父以其三子之相友也爲不繼娶君承顏侍饍朝夕不離側曲順親心父卒事兄如父母對客立侍終日𨿽小事必咨而後行族中弟侄歲時候問雜沓滿前年及五十猶不敢以父兄自居雅性沈重淑愼容止𨿽歡飲至醉亦反反顧禮物𨿽見忤慍色不見延師接賓意在優厚不計有無讀書講道務益身心不尙辭藻營小軒於屋南日斂膝靜坐淸泉翠竹相對忘言因以自號云配盧氏先卒生男二人元陽其長也元益其次也女三人君生丙辰卒年五十十二月七日與先配合葬原曰纒紫銘曰

守不失身施不失人嗟若胡君君子之倫嗚呼百世之下欲知其行者尙徵此文

岐山陳君墓志銘

君諱元善字長卿先世居龍溪縣之蓬洲再徙馬岐山復遷白石而岐山仍稱焉五世祖諱世英與北溪先生淳爲從昆弟以儒業名家生子曰剛宋贈承事郎承事生沆登宋端平六年第歷官朝奉郎臨安府通判軍州事朝奉生渺登宋咸淳六年第授潮州法曹參軍未官而宋亡法曹生南軒處士諱桂娶楊氏生三子君其長也君生簮纓仕族無紈綺浮薄之習能以詩書濟其世禮訓肅其家誠厚信其鄕修容山立而身若不勝衣內美玉蘊而口若不能言生子光逺邦逹光廸邦道皆知學好義邦逹嘗中閩省堂選君子謂陳氏所以能不墜厥緒者以有長卿承之也至正丁未海壖【軟平聲】逃兵作亂岐山距逆境近賊以君信於鄕欲先脇之以爲人望卽君至曰能從我卽汝生否則刀刅剚頸矣君罵曰吾所畏者義不知畏者死汝賊豈能久生耶與其配郭氏及三子皆遇害邦道在郡城得免於難嗟夫世之言不撓其節類非柔者能之君退然一儒生而罵賊以死奮無所避有若萬夫之雄何哉理明於心辭正於義故也而郭氏死夫三子死父其倫理之懿舉無愧矣埀絕猶續孰匪天耶君生庚戌死年五十有八郭氏生丁未死年六十有一女一人適郭復生孫男女皆三明年戊申十一月合窆岐山之麓邦道來請銘銘曰

維學之正必勵於行行之所難處變而定順生旣孝義死亦命一門全節古孰與競勒銘幽堂埀示無竟

艮翁楊先生墓志銘

歲戊申閏七月八日儒學教授艮翁楊先生卒於淸漳官所其孤奉訓大夫廣州治中董度奉柩歸葬溫陵旣有日來泣拜言曰先君與屯田經歷公交久好篤某復辱與子遊實世契也敢以先銘請辭不獲命則志之曰先生本董姓諱相孫字敬在上世余杭人曽大父世興宋朝議郎同安監稅大父君選元從事郎潮陽縣尹幼孤從母鞠於楊旣而以楊入官遂不果復董姓父伯淵泉州蒙古字學正母吳氏楊氏先爲華陰人徙泉而益顯一門登第十有六乂有諱汲者官至戶部侍郎四世曰宣敎府君諱進徳實鞠潮陽者其世次之可知者若此先生始以諸生爲泉庠直學再補石井書院能公出納斥貪鄙以嚴正自持升仙遊教諭復學田之侵於豪右者凢若干畆攝縣事明邑民因爭殺女之誣部使感其言嘉嘆不已察甲弟毆嫂墮胎之妄甲兄受其敎友愛如初轉敎長泰爲子董度行冠禮升降跪起肅乎恭遜之容而民知所尙朔望講義諱乎身心之學而士知所趨焉爲莆學正陳參政陳文龍死事請旌於朝鋟尙書劉后村文集俾傳於世及考行省便冝授建寧路敎未上徳化縣缺官韓盧公適在省幕舉先生攝其乏時邑在盜先生躬造其巢諭降之郤其裝饋國子祭酒張公翥【仲舉】薦爲儒學提舉而吏部奏授漳州教授張公爲翰林承旨復申前薦命未下先生在漳學三年郡再被兵學廟莾爲儲胥禮樂之器掠賣於市至爲泣下屢以老移退不允則請於大將移兵於它所亟補獘苴缺稍復舊規而廩入在額外者亦實其數於籍其官政之所施者類此先生自童子時學名才譽已聞於人及登釣磯丘先生之門則盡去凢近篤志理學體之於心而誠以立驗之於身而仁以行學者宗之戶屨常滿每告諸生曰聖賢之學髙明正大稍渉於卑污偏駁則終於小人之歸爲文章平實古雅務以理勝不事藻繢嘗以舉子業一試有司不售卽棄去此先生爲學之正也天性孝謹質諒父疾吁天減年割股投粥及卒哀毀逾禮負土營墓廬於塜上三年然後歸母喪如父與人交不以久近異情窮通易心初潮陽公歿遺命復董姓先生念其祖之幼孤成立於楊恩不可忘而楊氏無後願加董姓於楊氏之上庻俾二祀不絕移文莆學上郡府以事干憲部不行毎於時祭禮必均焉此先生行己之懿也先是嘗得肺疾久而愈劇董度問後事曰吾老逄喪亂獲保首領而有汝在目下復何囑乎言竟而逝先生生己亥卒年七十有文集若干捲藏於家夫人顏氏生子一人董度也女二人長適將仕郎延平路知事林天祿次適王廷錫亦仕族孫男一謙光女一惟先生之學有得於聖賢之要故行已立身出於士君子之表而所歷弗克究其所蘊惜哉𨿽然生順而無愧死全而無虧其不亡者固存矣銘曰

學有要徳旣邵政有兆仕弗耀先克紹後克肖人是效天不弔遺言皭來者詔

逸士蔡君墓志銘

漢置五經博士李唐以還士用明經薦由是學者尙專門之業有能博求其師而兼通數經者未始數數見也若玉融逸士蔡君明善蓋有志乎是而不膠於一端之陋者君諱復初明善其字幼頴敏從鄕先生林梅所餘大車受書治舉子業旣又從進士盧先生諱希受詩晚歲復學易其於三經研究奧旨折衷訓傳能得聖賢微旨士類推先之嘗一試有司不售則慨然曰學貴有徳於身心科目進取利以訹人不足爲也閉門讀誦風雨寒暑不休羣經百氏以至虞初稗官稗論曲說靡不窮討太守申公延致州庠誘成後進至正甲申閩饑君率里人轉粟廣東憲閫方遏糴君進言曰春秋之義爲鄰分災閩廣唇齒寧忍其饑而不卹耶廣爲弛其禁粟得逹數千艘閩人以活屬所在盜起彊有力者率武斷鄕曲福寧陳甲與玉融陳一挾私怨以兵相向禍延齊民君陳其罪於行省得命解之裏賴以安性方介寡合然每自信不疑有知之者則相與至篤無異情盧先生卒心喪三年欲爲立祠未克如願恆心切焉歲戊申某月某日以疾卒年才五十有二多士惜之祖曰應昴父曰君祿俱潛隱弗曜配曰郭氏生五子長寛早世次曰宻實容賓皆知學能文宻仕方逮顯女一適陳克敬孫男四術衍衜衛卜以某月某日葬某里之原實以某夙好於君也來請銘旣哭而言曰君子之施視其力所至不以布衣衮裳而自廣狹其心也昔者魯仲連排難解紛而無取趙悅道通商米以濟越饑君之所施小大𨿽殊實亦庻幾焉嗚呼明善之學僅見於此耶是可悲已銘曰

學之丰兮徳之充世弗用兮士則宗猗若人兮曷有終

林生壙銘

生諱旺字彥興今從仕郎潮州路總管府經歷林君廸卿之仲子幼敏而知學長通而習事以諸生補龍江書院吏以能稱母戴氏旣喪事父篤謹以孝聞方望其有立也至正丙午正月十九日得病暴卒年才二十有七卜葬崎山之原距母塋一里許先是嘗泣謂父曰母早喪兒仕未通幸大人得七品服法得疏恩於母稍紓兒哀於■﹝虍外於內﹞生孝念至此而使不逮見卹典之榮是可悼已銘曰

吾林以忠孝傳家何生有異行而不終於世

馬婦王氏壙銘

王女馬婦性淑慧夫爲新恩龎朴士永新其名長小字生子天信女信妹詩書克勤麻枲治有孫光澤嶷且異光國光家又其次年享六袠余有四丁酉初秋棄人世赤土之原兆佳气後九月窆下弦值作銘千載幽室賁長林貢士唐臣氏

林登州集卷二十

●欽定四庫全書

林登州集卷二十一

﹝明﹞林弼撰

○墓表

暉堂劉先生墓表

自古有學藝徳行之士蘊之於身而不獲見於時其昌而大者恆在其子孫焉蓋其積之旣厚則發之必茂今日所以淑諸人者卽異日所以起其家者也矧數世家學之澤涵淳演迆經前裕後其本深其條蕃固理之所必然者予於丰城劉先生暉堂而有徵焉先生諱�字克暉先世蔡人五世祖曰充字實之宋名儒五舉不第授衡州監獄西山眞先生爲淮東提刑聞其賢薦授從仕郎提刑司幹官後宦遊丰城因徙居焉司幹三世而生元鈞皆領鄕薦爲儒官元鈞生遇之建昌府監稅監稅子五人先生其長也幼而秀慧髫齓【親去聲】知讀書稍長治舉子業爲文富贍藻麗雅爲時軰推讓再試有司不售卽棄去授徒邑裏間及其門者皆卓卓有立諸大姓爭禮致之瑞州守秦侯遣史致書幣延爲弟子員師廩食僅數月以母老辭監察禦史實哩布哈分按江右特薦之先生曰吾知命者富貴非敢求也以他故辭弗就益聚徒講道誘誨不倦凡明經之士每以所業質焉其所可者必得雋場屋否則黜因號爲鐵眼先生言其識鑑之精明也進士張異徐邦憲未第時有所撰擬攜示考訂先生爲評純類優劣莫不心醉而去自監稅公曆職於外家務悉付先生弟妹多幼先生訓教有方婚聘以時諸弟出爲郡縣吏假貸以資給之𨿽在外館必延明師以訓諸子嘗曰吾不求聞於時兒輩能勤於學以底於成天意或在玆乎性質諒無矯飾不茍言笑與人交重然諾鄕鄰事有疑難必請決焉先生熟思審處籌其成敗有若蓍蔡諸弟曁族黨事無大小必咨而後行對客終日危坐丰頥廣顙衣冠儼肅望而知爲純篤君子也至正壬辰兵起往來避地以禍亂未平憂憤成疾竟以弗起先生生癸巳卒年六十是年九月二十三日葬於折桂鄕突塘之原祔先塋也配李氏生子三人長曰積以武功授昭信校尉義兵千戶次曰秩【字伯序】由國子典籖累遷奉訓大夫知崇明州事州【有海堧田鹽場皆爲海水所漂積年納米及鹽課伯序奏免海民感其惠立生祠祀焉】優學達政所至有聲稱又次曰■﹝禾石﹞蚤世女一人適南昌萬大用孫男四人長曰靜【字仲安今居遼東】崇明子也崇明爲同僚構誣以罪靜年十二直其父寃於朝誣者皆伏誅人稱之次曰謐【字仲寧工詩仕至前五軍都督府都事】曰太尉保孫女四弼在史館日適崇明事白嘗定交焉洎來丰城又其鄕邑也因以前進士朱自省行述請曰先人宰木拱矣秩以遊宦江海墓隧之石未刻幸爲文以表先行庶幾發幽光於九京而不重不孝之罪也嗚呼仁者必有後劉氏自司幹至於今八世矣𨿽官不大顯而書澤綿綿不斬其昌而大也已兆於崇明之兄弟繼自今若子若孫能世其學浚其澤以無墜厥祖之積則先生淑人之徳天之報施將未艾也是爲表

○神道碑

故開國輔運推誠宣力武臣榮祿大夫柱國東平侯加封鄆國公謚義安韓公神道碑

自昔帝王之興豪傑之士能識眞主雲從景附勇者效力智者效謀以戰則克以守則安用能懋著殊勲弼成大業蓋天生賢才以爲眞主之輔非偶然之故也洪惟皇上當元政不綱四海鼎沸之秋起自布衣提三尺劍削平羣雄戡定區宇有若鄆國韓公知天命之有在首謁軍門率眾來附效忠宣力以成大功以受上賞其亦豪傑之士哉公諱政字敏道始祖筠居兗之寧陽筠之四世孫驛宋進士及第仕至中書舍人九世孫諱靑自寧陽徙居睢州是爲公之曾祖以公貴贈中奉大夫山東等處行中書省參知政事護軍追封儀封縣子曽祖妣閻氏追封縣子夫人祖諱榮贈資善大夫山東等處行中書省右丞護軍追封髙陽伯祖妣李氏追封髙陽伯夫人父諱旺贈榮祿大夫山東等處行中書省平章政事柱國追封東平侯妣楊氏追封東平侯夫人公少負才略尙气節値元季之亂卽集民爲兵以保安丰甲辰內附有旨授江淮等處行中書省平章政事鎭廬州未幾進兵克臨淸又從大將軍信國徐公復安丰移鎭下邳繕城隍修戰守之具招集流散民以靖安時王信駐兵沂州猶爲元守下邳距敵境僅十里許公示敵以威撫其攜貳以恩信敵不敢犯境丁未冬大將軍北徵公領麾下爲前鋒下滕兗濟寧東昌臨淸廣平順徳等郡縣十餘城洪武元年轉山東等處行中書省平章政事鎭濟寧公一以行於下邳者施之民大悅服旣而領兵從信國公攻楡竹守將酈毅出城迎降師次梁成元右丞趙蠻子遁走其部將劉同知程僉院等皆降公奉命入城撫安其民悉安堵如故吳左丞等據蟻尖砦拒守大軍公領兵拔之歸附之民多外郡人公聞諸朝彰徳之民悉令入籍余並聽還鄕裏山東山西悉平召赴京師慰勞甚至三年從徵虜副將軍北徵上都招降興松全寧靖丰等州凱還上念將帥百戰之勞定行功賞上則公爵次則侯封各賜鐵劵金書傳示子孫俾世其祿於是授公開國輔運推誠宣力武臣榮祿大夫柱國東平侯食祿一千五百石十一年二月十九日以疾薨於京城賜第上聞之憫悼詔追封鄆國公謚曰義安公生於元延佑丙辰享年六十有三先娶張氏癸巳冬遇兵亂守義不辱投淮水而終追封東平侯夫人繼娶楚氏封東平侯夫人子男五人長英次進皆庶出次五兒次永安崇安夫人楚氏出也女三人長適謝原禮次適益其三尙幼是年四月初七日歸葬於睢縣北崗保杏岡�之祖塋詔有司給喪葬之具及葬上親制宸翰爲祭文躬臨奠焉復勑臣弼制爲碑銘立諸神道臣不敢辭臣聞爲將之道智信仁勇必備其徳惟公素稱長厚遭逢聖明年甫彊仕見明識定足以有爲其戰勝攻取未嘗敗衂皆其智而勇者爲之也其推恩撫民所至乂安皆其仁而信者爲之也昔光武稱冦恂有牧民禦眾之材公蓋庶幾焉故能享尊榮壽命考終官躋極品爵封上公皇上崇徳報功之意可謂至矣天之報施善人亦可謂厚矣臣旣歷敍公之勲勞次第如右復稽首再拜而獻銘曰天命眞主混一區宇必有賢輔雲龍風虎賢輔伊何炳於先機仗劍以從識所依歸肅肅鄆公有猷有守元綱解組兵保於壽皇上龍興疆土日開率眾以來帝曰兪哉授以節鉞作鎭淝水據淮上流濠壽風靡移鎭下邳墉壑旣成我圉不驚我民載寧北徵之役前驅無敵魯衛之墟破竹而克濟民旣安送款源源爾民無畏將臣克寛撫其瘡痍歸其流徙僕者以起憂者以喜凱旋自北戎勞居多剖劵錫爵帶礪山河謂享太平保爾寵祿天胡不愸長逝弗復宸衷悼惜命返先塋生榮死哀五福並膺微臣作銘刻於貞石何千萬年永樂臣則

○傳

元亞中大夫漳州府路達嚕噶齊徳侯傳

侯諱徳哷穆蘓字子初西域哈拉衮氏世宿衛故占籍爲燕人元制諸士分四部部有長官權視將相衛士有年勞力幹者其長薦聞卽不次擢官或舉給事臺省未數年已踐華要侯自弱冠入侍禁闈信愼勤畏爲眾推許君相所周知�長官屢欲薦用輒遜曰某士齒長勞久宜先擢之某不敢越也他日復薦則又曰某固列中然吾母老重違晨昏寧後於仕不敢暫去膝下也中書參知政事達爾瑪實哩與侯交誼最篤彊侯共事侯曰君知我者亦見彊耶服除年及彊矣猶杜門無進取意東宮素器侯一日笑謂曰黒頭者多爲公矣君年四十猶未仕將老宿衛耶命中書奏官之侯曰某初仕未練事幸卑散職遂授承直郎江浙行省宣政院崇教至正辛丑涉海進方物轉奉訓大夫杭州路治中九月攺福州二十二年壬寅再以事至京拜福建行省理問官階升奉議與平章政事揚珠布哈同赴任時盜劇省治不得入侯贊平章集外縣民爲兵環城劇盜出戰輒敗城民饑侯恐民死非辜白公飛書許民間出出輒賑之盜勢益孤蹙因爲闕東城圍使得奔卽勒兵盡殱之閩人趨侯拜曰全我耋稚皆侯力也再升朝列大夫長前職大兵逼閩二關侯以行省命與諸將議戰禦之策往返者數十二關賴以不破二十六年轉是官以陳友諒專制閩省郡縣自設總制綜理之職而正官政不及不欲上省臣勉以行旣至民喜曰是能父母我者屬兵餘民困朘剝愈急侯曰吾受千里生民之寄不忍坐視其死於是釐庶務之利病而興除之敏於吏事羣下不敢欺而務存忠厚不察察事苛細民甚安之大兵南略陸下邵武水道取閩城省臣有遁至漳者吏請郊迓侯嘆曰吾無顏面見此輩旣而驛報招諭使至侯朝服焚香望天西北拜曰某年四十始仕不數年而致身二千石國恩厚矣今力不能禦義不肯降惟有死以報國耳退就室屏僕從斫印去篆書所執笏曰大元臣子大元臣子置案上取佩刀刺喉外割絕咽遂死手執刀按膝上毅然如生民走哭聲振地共斂葬城東門外使者爲泣下躬弔祭焉侯生至治壬戌死年四十有六祖曰瑪克蘓爾大都治中父曰黙哩瑪哈穆特安慶路治中夫人回回氏先卒子男二人長曰六十宿衛爲舒固爾齊次曰布延特穆爾江西省通事孫男一人布拉克嗚呼死社稷常法也然夷考古人其所以處死或不能盡同者夫亦隨所寓而裁之耳故或戰而死或執辱而死蓋戰而不終則終被執辱也必矣侯戰則無兵而義不受辱也故自決以死而無二夫死等耳與其犯辱而死於他人之刅孰與未辱而自引決之爲潔乎吁若侯之死可謂能處死也已故敍其死事而並及其世次踐歷庶幾當世能言君子或有采而表之者焉

方簡夫義節傳

方有臨字簡夫連江縣布衣士也以篤學勵行淑其鄕嘗慕馬新息之爲人曰窮必堅老必壯至正壬辰盜掠其鄕方年七十餘被執盜以其信鄕人也欲先脇之以污其餘方罵曰吾讀書明義有一死耳不能從女爲逆盜直之未忍卽殺方罵愈急子桂茂走盜所乞代父死盜方怒斫桂茂腦隨僕方復罵曰曷不殺我而移怨吾子盜遂斷其臂旣而桂茂蘇而方已不救矣鄕人哀之共斂以葬桂茂與兄安世皆嘗薦於鄕孫驎亦知學雲林唐臣曰士之死也就義焉爾矣位不足道也使死必以位則捨生取義專於貴者而凡布衣之士舉不得廁其列然乎否也簡夫大義炳中不以賤而移不以老而挫故陷難而能決死無二彼位所當死而未必死者視簡夫之爲其賢不肖果何如耶

漫客傳

漫客不知其姓名或云穎川出也恆往來荊揚閩粵間至則輒畱畱輒久凡風雲泉壑之勝故墟陳迹之遺不憚險逺必徧遊焉覽奇弔古發爲詩文紓郁偉宏人咸賞異願內交焉漫客不拒也性不喜飲微酣善劇談上下古今出入子傳移日亹亹忘倦理亂直回必爲欣戚奬抑或問所志曰雲月吾家也鷗鷺吾徒也圭組吾身外物也子何疑於漫客哉人知其蘊才以玩世也故愈親而愈不敢狎之林先生曰予遊吳嘗識漫客於江湖之濵軀幹不踰中人而气局英發精悍文藻議論往往超卓出流俗昔太史公周曆四方君子謂其文閎深雅健有得於遊覽之助吁漫客其亦志於若人者哉

朱隱老傳

朱隱老字子方南昌丰城人幼頴敏嗜學晝夜誦讀不輟母楊氏恐其成疾也少與膏燭至對月拾薪以繼父應嶽奇之嘗語客曰是兒他日有身心之學甫長克自淬礪宋遺老姚江村洪泳齋趙冽泉皆以經學稱隱老疊從之遊學益進廣州倅塗應雷嘉其淸苦妻以女孫兄鎭孫以其不事作業也白母析財異居旣不能禁卽以田廬之良治者讓兄已日就貧窘弗卹也弱冠試藝有司弗售卽屏去杜門絕世事潛心道徳性命之蘊思有以羽翼道學嘗曰元興周程張朱之學表章於世固以大明邵子先天之學出於心傳未能闡其微旨吾於橫圖而有得於姤復焉於圓圖而有得於乾姤坤復之間焉於方圖而有得於震巽恆益之間焉皆從中起斯其心傳之所存乎又以經世書備物理性命之說而人莫之講於是著經世書說太極圖通書西銘朱子皆有注惟正蒙未備於是著正蒙書說易道無窮隨索隨有於是有易說儀禮經傳朱子以命勉齋黃幹幹以屬信齋楊復記錄𨿽詳而去取未當於是有禮說別著道徳經注與曆書二卷及門之士凡若干人其始見也畏其端嚴簡黙比至執經授業則俯就樂誨於理義密微毫分縷析莫不心醉焉蓋其教人以忠信爲主明體以適用本內以達外一以聖賢爲師故人於身心知所用力非徒口耳而已先是淮兵渡江所在盜起焚掠鄕落隱老猶左右圖書著述不廢盜初至則曰財物任自取之書非所用也屢至則曰吾財已盡無以給汝矣盜素聞其名皆謝去裏賴以全山砦方相雄長詭隨者眾則戒子弟曰吾家世淸白汝輩寧寒餓死毋污不道也至正丁酉十二月遘疾八日呼子善謂曰吾疾無甚苦但覺气漸微以至於盡吾以數推之明年江西有大變汝善防以免難所著書多未脫稿編緝芟補皆汝責矣語竟而逝年七十有四學者號曰灊峯先生善字備萬邃於經學能文章嘗構堂以祀隱老推其祖應嶽伯祖應�名之曰灊峯精舍蓋世其儒業爲鄕先生云外史氏曰羲文周孔之心法易書具矣後世學易之士論數者昧理泥象者遺辭邵雍氏出卽圖爲書得理數之源象辭兼舉不遺矣橫圖與圓方二圖皆自易系而推演其奧經世一書亦以四象而起者也張子正蒙𨿽本諸易然其明正道以正人心用意深而措詞嚴所謂無子厚筆力者隱老乃能會而通之可謂忠於諸子而有功於易也元世道學之士北有魯齋許衡靜修劉因南有仁山金履祥艸廬吳澄白雲許謙退齋熊禾若隱老者夫豈可少也哉

蕭昶傳

蕭昶字渶飛廬陵人幼穎邁異羣兒十歲失恃父某繼娶劉氏不慈數虐之身無完衣隆冬跣行雪中每以不能事母自咎略無恚意伯母憐之撫育於家劉誣訐伯父母俾無所容昶恐貽怒於父乃去遊荊湘間遇異藝術輒學之而尢潛心於醫僑江陵逾年父思之遣價迎以歸昶以業未成不欲遽還已而思親命不可違遂歸父母大悅居亡何再遊湖南時翰林學士承旨歐陽公玄聞其能延見之因爲書翼云二大字又作文以遺之薦爲瀏陽醫學官以親老弟幼辭鄕族舊故歸美於伯父母繼母自悔遂成慈母汝顯兵亂延禍江右艸竊乘間攘敓昶義倡鄕兵以禦之間關十戰昶素習武事賊畏之不敢侵掠裏賴以全父喪哭踴幾絕喪事盡禮旣葬母乃分財產昶獨不受悉歸遺母及其弟慨然曰男兒當自樹立寧能屑屑先業耶母聞兵亂挈財物依其姊家夜失路墜井死昶倉皇募人縋井挽屍以出禮葬如父父嘗構樓爲藏修之地昶承先志益崇飾之進士李祁扁曰會昌蓄琴書延師以誨其子凡名儒碩學皆館於其家焉以他累謫耕濠梁暇則以醫濟人貧者投以劑不求償富者酬以金帛亦必審於義而後受之謫耕者多貧不能具牛種督者將寘之死昶賑以錢輒焚其劵得不死者幾千人林先生曰予行江淮間言孝義者必稱昶嗚呼患難相卹已不之暇而厚義薄利周人之急有若昶者誠未易能也

稼軒髙士傳

稼軒髙士姓髙氏隱華川郭南善治稼以稼名其軒人因目曰稼軒髙士云或問稼之說髙士曰善稼者力吾力時其時焉耳矣不力則人虧不時則天違力虧時違而望其稼之成譬猶解裘以求溫縶馬而使馳其能有得乎哉自吾祖父厥旣敷菑以遺我後人蓋有望乎不棄其基也播而獲之我其敢怠於玆思昔成周盛世人知力本主伯亞旅罔或不勤固見於載芟之詩而吾有弟三人皆能以稼爲務吾不敢鹵莽而耕滅裂而耨也則力焉者必有以報吾力也吾不敢越春而種過夏而耘也則時焉者乃所以獲之時也是故闔門百指不憂饑寒兄弟具爾怡怡以嬉其視車塵馬足擾擾奔走廩食僅三餐而紅朽且萬斛者未嘗不深爲之悲也聞其言者尙其操而�����其名實稱其情焉林先生曰稼軒之言非徒稼焉而已力之云其盡己者歟時之云其審勢者歟力於所傳而友其所同產����者矣昔徐稚非其力不食世以髙士稱之稼軒眞其流也耶

烈婦翁氏傳

翁氏諱壽安奉訓大夫福寧貳守觀達之女幼慧知學好讀女誡女則等篇笄而擇配建安朱塡齊國文公六世孫也塡令長泰上甫三日以公事入郡冦卒起圍郡城塡不歸長泰遂陷翁方盛年而二女俱及笄有令姿度不能免禍則誡女曰女以貞潔爲節寧死不可辱長先赴井季繼之賊急舉以出則長股以折翁氏知入井不得遂死卽引刀自刎尋絕賊相與駭嘆因全其子鎬贊曰淮汝盜起所在陷沒固有綰符仗節屈膝臣賊者其於所天爲負多矣翁氏以一女子的然知不更二夫之爲義決一死於俄頃嗚呼其齊國流風之存歟抑知學明理之助也與噫烈矣

○誄

櫟山張先生誄

士之生兮孰尙以貴徳彌中兮外負材器禮以爲閒兮幹以義理之周兮責斯備人親二兮我有四均吾心兮孝畢至天造之屯兮余心之好貧恐余之志行兮不若古人彼猘之狂兮角且羽我袪其害兮不怯以武詎埀堂之昧我兮陋忠信之無取人之窮兮我實悲茍有所濟兮何必於大施國之表兮翳家之規气則正兮神則怡康壽考兮理則宜𨿽隱猶顯兮子揚其輝爲仁有後兮天有知嗟嗟來裔兮尙徵誄辭

○些

蓉峯宋先生些辭【宋濓溪之父也】

伊天之生人賢一愚百些匪賢之履愚曷卽些嗟若徳人徳則碩些韜珠之光韞白璧些鶩鶬競飽鸞鳯斂翼些圭組之華章逢靡易些仁讓於裏猶及國些有暴如虎我手扼些我經在堂惟聖則些賢子是承聲華籍些炳乎前先綿後澤些彼世之狂不務積些薄施已窮惇厚克些暫榮萎菌槿朝夕些嗟若徳人揚若抑些朝豈爲丰野匪嗇些蓉峯頹矣哲人厄些懷仰人人曷其有極些墓門有栢文貞石些載搜哀詞永無泐些

○祭文

祭前元嗣君文

百年運兮告終嗟朔漠兮逺土中隆替兮有時孰致語兮蒼穹赫大明兮中天知爝火兮自息命一去兮不復畱君胡爲兮能國皇仁聖兮埀慈爾祖有祀兮繼宗者誰正首丘兮先陵是依心所安兮其亦曷悲

祭公使人陳明

身有庸役在官年方富不憚難我使南汝所歡勤左右不欲殫瘴癘起爲爾患竟爾天良可嘆天萬里路漫漫歸汝骨魂其安

祭周先生文

維年月日門人貢生林某謹用淸酌庶羞之奠致告於故貢元宗濓先生周公之靈曰於虖道之明者文必華文之華者名必巨世固有是言矣然而道𨿽明而不得行以經綸於聖治文𨿽華而不得試以黼黻於皇猷名𨿽巨而不得實以縉紳於朝著愚於先生重有感焉髫齓知學弱冠明經極深研幾探幽索玄居家稱孝友接物過謙厚教人先忠信先生之於道可謂明矣上窮丘索下搜子史含英咀華出奇入怪有春秋會通以明褒貶有邊臣近鑑以訓忠義有知非槀以述志業先生之於文可謂華矣兩舉鄕薦一魁文闈聲名之起風馳雷奮閣老稱其史才諸生仰其徳望先生之於名亦可謂巨矣柰何道明於中而未遂政理之施文華於外而僅膺科舉之選名聞於逺而獨區區於文校之官則所行所試與其所實者何若是其寥寥耶愚於造物者益有憾矣嗚呼哀哉時耶命耶父訃方奔而妻亡母制未終而身歿年嗇中壽喪無主嗣箕箒有艾妾𦇤褓有幼女煢煢何恃孑孑相弔天其忍此也耶天其忍此也耶某自弱冠之年及門承教秋闈較藝忝聯榜末每念左右道途扶持疾病耳提面命情親心契涕泗交集不知所云先生己矣不可作矣惟當收先生之文以傳於世推先生之訓以淑諸人庶幾先生道之明文之華名之巨者猶存其萬一也心喪無期禮奠弗腆先生有靈尙鑑玆悃嗚呼哀哉

林登州集卷二十一

●欽定四庫全書

林登州集卷二十二

﹝明﹞林弼撰

○說

宗澤字徳浚字說

陳生名宗澤旣冠賓友字以徳浚求予說其義予告之曰子不見夫水乎浚則深深則有本有本則達而無窮所澤者逺矣然水之澤其浚之也以力宗之澤其浚之也以徳徳愈浚則澤愈長而不斬矣今夫祖宗生民之始本一人也猶水之源也子孫支分派衍有大宗焉有小宗焉則水之流也祖宗以徳而導之子孫不以徳而浚之則爾宗之澤不幾於泯乎賓友之命子者良有以也抑吾聞子朱子得濓洛淵源之學我北溪先生實涵泳之而接其派焉陳氏詩書之澤有自來矣𨿽君子五世而斬生能以徳浚之期不斬者將不啻於五世也勉旃哉

士伯字說

監察禦史孔君士伯謂弼曰某忝聖裔於世爲五十六名之行爲希故以希普名字之行爲士因字曰伯或病伯之義於普無所當而余不欲易也子幸繹而廣之庶有復於或者之言也予曰古人之於字代其名焉耳非必有求於深義也求深義而務美稱者後世之惑也生人無窮美稱容有旣也而可以一一得哉故伯仲叔季古人通字焉今夫伯之言長也茍究而言之則在天之徳曰元在時之行曰春在人之性曰仁在昆弟之次則居仲叔季之先者也元長於天而實統乎四徳春長於時而實貫乎四序仁長於性而實兼乎四端譬則伯氏之長而首以若仲若叔若季也夫一元運於無朕而流行乎四時物之生生不窮皆其善之長者爲之也天之施可謂普矣猶之人也以不忍人之心恆存乎中則內而親親外而仁民逺而及物皆是道也其所施者不旣普乎易曰見龍在田徳施普也然則欲普於施非天徳之長不能與也於伯之義果無所當乎子之字也取之近則爲古人之通稱推之逺則合天徳之奧義字無過此也士伯作曰字祝於友禮也子之言其庶矣請書以爲說

積中字說

蜀郡張君積中謂弼曰某不敏幼而父名以著而賓友命以今字敢求子言以廣其義庶知所以勉也弼曰有旨哉天下之理未有不積而能著者也未有著於外而不繇於中者也天之積气極其髙也故日月星辰著其明地之積气極其厚也故山川艸木著其文君子之徳和順之積於中者有充實之美則英華發於外者有光輝之大夫學之積也則表裏如一矣南山之松其長千仞其始也尋尺而已耳榦而枝條而葉陰被數十畝繇其根之盤於地者深矣仁義禮智根於心則充於外者睟面盎背而施四體易曰黃中通理詩曰維其有之是以似之蓋君子之自修固不期於外見而自不能不見譬之衣錦尙絅𨿽闇然而日章焉君學優於躋仕其所積者固已發於事業矣光明俊偉以無負於賓友之祝奚庸予言之贅哉姑述儒先緒論以爲說或杯水溟渤之一助云耳

友聞字說

吾友蜀郡趙君友聞謂弼曰直不敏幼而父命之名曰直冠而賓友字之曰友聞今旣壯矣行己之道未得友直之要取友之道未盡友聞之益恆恐有愧若名與字而有負吾親與賓友之所以期我者先生幸有言以廣其義庶亦多聞之一助也弼竊惟吾夫子言益者三友友直爲首友諒次之友多聞又次之則直與多聞皆在取友今趙君之言則以直在己多聞在人不幾於戾聖人之旨乎噫吾固知君之有見矣夫朋友以信爲本茍爲不信則己不直吾恐多聞之士將不與之友矣是故夫子言無友不如己者必先之以主忠信蓋在己者直然後取友必端而多聞之士樂告以善道此所以日進於明也然則直內以敬所以謹於己也友於多聞所以資於人也已旣直矣繇是友於直而聞其過友於諒而進於誠友於多聞而進於明皆繇已有以致之也昔者子濯孺子庾公之斯其事無足稱者孟子取其端人取友必端之言親友之所以期友聞者蓋必先於是不待予言之贅也予姑效一得之愚云爾友聞善學能文辭不妄交遊以才操舉湖廣憲使其祖若父皆歷官外郡世澤有自云

常平道人說

丹陽童先生以常平道人自號序而贊之者非一辭矣復質其說於弼弼曰噫平不易能也常平又豈易能哉夫無險無陂之謂平不低不昻之謂平無險無陂其體也不低不昻其用也是故其靜以宅心也湛然虛明如水之止險陂無自而生焉其動以制事也的然如權衡之稱物移前卻後隨其輕重以爲低昻莫不適其平焉彼眾人者非不知平之足貴也溺於一己之私𨿽能暫平而不能久故行險徼幸無不至君子則不然內有常也故心無時而不平外有常也故事無處而不平暫不足言矣蓋平而常平則內無城府外無町畦無適而非斯道之正譬之康莊九逵如砥如矢車安馬閒一驟而千里其視羊腸詰屈輪摧軸折跬步之間足跲而脇息其勞逸難易百相邁也嗟夫洪範平康正直爲三徳之首而三徳實五福之本先生學以達政嘗仕郡幕其立心與制事持平以畫諾所積者厚矣宜夫順坤葆和年及耆艾壽考康寧以享榮養其食好徳之報蓋未有涯也公名元善今以子亨貴推恩爲吏部郎中云

天淵說

浮屠溥師自號曰天淵求予說其義予曰子以是號必知其說矣奚庸予之贅哉予之所知儒論耳子之教不能知也子不窮其所當知而求其所不必知能知而不自衍其說反求其說於不能知者焉何子之厭常而喜新也師請益力曰語教則有異語理無不同子姑以子所知者爲我言之未必無啟於余也則告之曰嗟夫髙莫髙乎天深莫深乎淵天淵之間邈乎相懸其勢則然然道大無外𨿽天外之天淵外之淵亦無往而不在焉聖賢有見於道之流行上下昭著而不可以名言故仰而觀乎鳶之飛俯而觀乎魚之躍而直指以示人於以見斯道妙用𨿽極天之髙極淵之深初無間於兩間也至若聖人之徳溥博淵泉蓋其周徧而廣闊靜深而有本眞如天而如淵此吾儒所以論天淵者若此師之所論𨿽余不甚解然亦有聞其一二試爲子言之夫世界無邊法亦無邊天之可見者穹然蒼然淵之可見者沈然黝然夫孰度其髙之極測其深之玄但見髙虛洞徹無倪無端究而言之均爲一空色相不足以擬議言語不能以布宣人知天之爲天而不知淵亦天也人知淵之爲淵而不知天亦淵也故謂天淵爲二固也謂天淵爲一亦然也萬象羣生均囿此天百川眾流悉納此淵譬則萬法歸一一歸自然師其然此言乎抑否乎溥曰是可廣吾意大吾觀矣請書以爲說

一齋說

盈天地間林林棼棼萬有不齊物之至眾也而一理足以混而同之接於吾身千端萬變大而父子君臣小而視聽食息事之至繁者也而一心足以妙而宰之蓋萬物各具一理而萬理皆具一心若能窮一理之極則足以盡一心之量矣𨿽然是特於人而觀其一耳盍亦求是理之出於一原者乎原者何天而已一陰而一陽繼善而成性然必有不倚乎陰陽而爲動靜辟翕之本是卽其原之一而爲體統一太極也故兩而爲儀四而爲象八而爲卦推而至於變化之無窮莫非一之所爲惟一故神惟兩故化邵子曰造化向一中分善觀天者固存乎一善論人者又孰外於一哉聖人全其天之一故能盡萬物之一理渾然於中而泛應曲當於外所謂一本而萬殊也未至於聖則理有未全其所以操存省察於動靜之頃當無時無處而不致其力於一也能持其主一之心則敬足以養之於始能守其惟一之心則誠足以實之於終夫如是則天之一與夫聖人之一舉不出乎吾心之一所入之途𨿽異所至之域則一而已南靖綜理別公以一名齋或質其說於予予以聞於先儒者爲廣其義君聞而遜曰吾之所謂一齋不過古人一丘一壑之云姑以寓意吏隱而子推一理之當然與其所以然者以爲說眞足以發甕雞之蒙廓管豹之見矣幸爲我書之將以爲座隅之警遂不敢辭

○解

寓軒解

黃君子維以寓名軒人咸異之或曰天地逆旅也萬物過客也人亦囿於物者寓之說其有取於蒙莊氏乎或曰天地堪輿也人囿於中者也必有以盡並立之理寓之義其有則於聖賢者乎又有爲之中說者曰知吾身之爲寓當盡是理之所寓君之意或在於此乎博陵林某解之曰君優學躋仕所以自見者皆其積實之所發謂其有尙於淸虛之言陋也謂其有勉於聖賢之言固正矣然謂知身之寓故欲盡理之寓則亦未免於有爲而爲之焉宜爲君言哉其於軒之名均無所當也夫必有居而後有寓求寓於外孰與求寓於內之爲切乎軒者吾身之所寓也而身又心之所寓心又理之所寓者也理寓於心而爲心之主心寓於身而爲身之主譬則身寓於軒而爲軒之主也古之君子孳孳而夙興幹幹而夕惕非不知安其所安也夫亦動察靜養以存是理於一心存是心於一身焉耳反之於心而理之所存者明反之於身而心之所存者正則內修矣內修則外無顧慮矣夫如是故身之所寓用捨窮達夷狄患難無所擇而安焉猶之軒也逺而山林近而朝市一隱一顯軒固自若也繩樞甕牖丹楹刻棁或約或丰軒無擇於是也是故善觀寓者必明軒之所在則內焉有以安其心外焉有以安其身矣君結屋讀書古盱山中不以得於身心者爲己之樂而思推其蘊於人遊宦江湖壯而彊矣是軒之寓與其身之寓其地亦非一矣華顯之所歷艱阻之所踣而其所守之素曽不以之而或踰焉蓋其中有確然者存其視世之轇轕雜揉一無芥蔕猶遊气紛擾而太虛湛然也存是理之寓與是心之寓而不卹吾身之寓廓焉大觀無適不可則𨿽軒亦外物也寓乎寓乎豈徒寓目之云乎軒乎軒乎豈徒軒庭之間乎君名譽方起將隨所寓而澤於民以副朝野之屬望幸毋以軒之寄傲爲可安而厭於遊寓之久也作寓軒解

○文

東岡洲定光堂上梁文

伏以紫霞丹嶼仙洲東去有三碧玉千峯佛國南來第一珠林攺色錦裏增輝恭惟碧玉堂頭玉海大和尙法窟藩垣祖堂柱石玉麈尾劃成江海鈯斧聲飛動風雷一擔挑來淸淨地便張鋪席竿木隨去戲劇場盡作詼諧乃睠蘭若之精廬實在枌楡之近地手中神水孰云鄕關一滴之私眼底孤云獨憶水丘數曲之舊信作事須憑大願力況出世曽結好因緣是用廣其隘而拔其卑庶可光於前而振於後幻出南巗之勝槪永植東岡之福基寶殿翚飛對釋迦老子如在其上華堂鳳翥看定光古佛蹭以之中爰舉修梁敢將吉語�東海門初日曈曈云近補陀巗路地如■﹝忄刃﹞﹝下闕﹞

○疏

法濟寺報恩塔疏

聖明地拓萬兵衛重鎭南荒隆壽峯髙千佛臨遙瞻西土惟大臣不負靈山之付囑顧小衲敢忘廈屋之庇庥戴禮眞身盛揚淸徳恭惟指揮副使相公詩書賢將簮笏舊臣佐興運於淮淝播威名於閩越封侯萬里班較尉之筆勇投起家五年魏將軍之戟森列旣申軍律之嚴整每念梵教之陵夷解語鶴歸無復人民城郭聽經鹿去多少煙雨樓臺坐令烏鵲之安棲喜看龍象之起舞兜率陀移來天上前長者幸爾側地布金窣堵波現在人間眾沙彌自能獻花酌水慈恩莫報善頌具陳伏願城壑金湯河山帶礪成八萬四千功徳明長壽於金剛領三百六十職員致隆位於冢宰謹疏

上元天官疏意

天官有命斂百福以錫庶民邑牧非才精一心以事上帝厥躬累職敷袵陳詞伏念臣某等質本樗蒲學多茅塞繆綴名於黼座叨出宰於劍江制錦以來尺寸莫循於卓魯埀衣而治涓埃曷補於唐虞玆當賜福之辰敢控保安之悃伏願民生蘇息歲事丰穰桃李競春陽藹一堂之和气桑麻深雨露均百里之恩波普與蒸黎同綏繁祉謹疏

林登州集卷二十二

●欽定四庫全書

林登州集卷二十三

﹝明﹞林弼撰

○題跋

書驪塘危先生墓銘後

驪塘危先生守吾漳多惠政其尢著者𨿽逺猶有徵也作龍江書堂今有祠存營義冢三則有石記存奏蠲無名錢又有郡誌存然是特一郡之惠耳其論奏凡四十條皆所以惠天下者則施之未究也惜哉今太朴公以文章振家聲參國政【太朴仕至中書遼陽甘肅三省左丞】其將有以究先生之未究者必矣昔之惜也又豈不足幸於今耶敢書此於舊銘之左

書虎溪待渡圖後

友生蘇用賓分教漳庠將歸虎溪之上石隱上人因徵林君梅隱作圖以贈之命曰虎溪待渡持以示余俾余傳所以畫之意余謂士君子之處斯世其所當自勉者修身行己之要而已至於時之遇不遇亦惟靜以待之固不能汲汲躁競以自貽顚跲也在易水在天上象爲需陽剛欲進而坎險在前爲不遽進而有待之象故其辭曰有孚光亨又曰貞吉利涉大川蓋必有孚於中然後光亨若又得正則吉而利涉大川矣斯爲善處需者也向使遇險不能有待而必勇往徑涉則覆溺之禍至矣虎溪𨿽小渡者必待舟以濟茍或馮焉其爲溺均也用賓年富學力方將自見於世必有以濟於人者然而不能必進而有需於時之流行而坎止也石隱亦可謂知用賓者矣用賓其尙佩服有孚之言以至於光而亨則將如初之無咎二之終吉五之貞吉上之敬之終吉矣孔子曰君子待時而動需於前而濟於後猶待渡而終渡也以是廣名圖之義不亦可乎石隱作曰可以教用賓矣請書於圖之左方

書徐永愚所得趙虞二公翰墨後

趙文敏虞文靖文翰近代稱絕眞徐氏家寶也

書西臺慟哭記後

宋相文信日不能國矣公起兵閩中尙多應者黽勉赴難踣而復奮所謂親疾𨿽不療子不容不進之劑也時江東謝先生枋得亦起勤王兵久之無功三山謝先生翺以布衣參信公軍公甚禮之洎公北上以死翺於燕臺越臺嚴臺九年凡三哭之蓋深悲南風之不競而思自附於節義之士也後謝江東被徵不食死翺亦悲憤亡聊以終徳亦偉矣公不負國翺其忍負知己哉向使徵而激之則亦將如江東之爲矣予聞江東好論申包胥魯仲連事言輒奮嘆欲身履之翺之三哭得非有感於昔人成敗之故哉九京不作誦其慟哭記冬靑樹引等篇令人毛髮欲豎張君孟兼又從而訓釋其實翺之義白矣他日二謝伯仲以稱者徵於君言矣

書狄梁公進諫圖

武氏暴忍權數穢竊宸極親若二子猶不見容唐祀不絕如帶矣幸梁公特被信重而公周旋其間所以不忍引去者爲李氏地也他日折三思復廬陵卒於移周爲唐微公反復進諫之力將何賴哉嗚呼忠矣

書丘孝子傳後

余讀宋太史作孝子丘鐸傳謂鐸廬母墓地多虎每哭而虎輙避之不忍傷嗚呼純孝之感其神乃若是耶昔者白虎晝馴夜則豹環其廬而臥虎𨿽暴亦有母子也寧謂不知孝子之心哉吁鐸亦可躋於古人矣

書張起鳴松楸圖後

右松楸圖張君起鳴所以寓其永思之情也起鳴幼失怙祖父母與母鞠教之旣而祖父母相繼卽世兵饑相仍二喪十年始克葬不數歲復喪母松楸霜露相望數里許而起鳴之兄弟子侄皆蚤世孑孑焉遊宦於他境爲予言未嘗不涕泗交頤也吁起鳴仁孝人也仁孝之報如持劵取償吾知起鳴必有以昌於後也故爲書此於圖左

書王氏所錄遺文後

士大夫世族履行以文章之傳而信蓋前代紀載皆直筆無一毫阿私也予觀益國周文忠公志王率齋先生墓歐陽著作志王逺叔先生墓知其系出瑯琊至宋沂公益大繇靑徙儀眞而新諭而廬陵擢科躋仕代有其人率齋逺叔𨿽隱約未施而其學其徳卓卓可稱宜夫二公詳述之弗置也聞孫與齡又能孝念厥祖而錄銘文於兵革之餘其世族履行之懿益可徵於後矣繼自今若子若孫思以繩繩祖武者尙永寶於是集哉

書棣鄂軒記後

常棣之詩作於周公其述處兄弟之道最詳且切首取棣以爲興鄂則其華外見之貎後世兄弟之相友相親者取之以名其同居之堂故有取於其詩也夫詩人之托物興詞蓋深有味矣松陵徐願幼失怙與兄本奉母甚謹兄愛之篤每以逺大期之願繇邑弟子員入冑監選給事中書他日持棣鄂軒記示余余曰學莫先於孝弟子之學可謂知所本矣本碩則枝蕃枝蕃則華盛詩云常棣之華鄂不韡韡繇其本之培也吾知徐氏兄弟必顯於後矣書記左而歸之

書敬齋捲

昔尙父以鷹揚之姿翼亮周武成克商功而丹書進戒拳拳於敬之一言指揮夏公以親臣提重兵佐上取天下而能悅禮惇詩以敬名其齋居可謂篤學古之志矣使得處尙父之任則豈讓美前人哉

書倪仲逺山水捲

右倪隱君仲逺所藏雪山圖竹樹水石點染甚精迥然有幽逺意余杭佳山水隠君放情遊覽得其眞趣故於畫亦能鑑賞其精他日或倦於躋歷髙深時出此圖一披玩焉則窓幾之間雲山佳致固在目也抑吾聞善隱者𨿽在市廬猶林野焉蓋深乎隱而心乎山水者噫吾於是而知隱君之心矣

書平林煙雨圖

武夷神仙窟宅其景萬狀晦翁棹歌已盡其奇煙雨平林五曲景也方壺外史寫而爲圖殆得趣於登覽之餘者金華髙士楊君南峯得而愛之夫景在天地間隨寓而形無彼此也矧金華洞天之勝有同於武夷者乎髙士歸八詠樓日對溪山其有得於平林煙雨之趣亦云飫矣而猶玩是圖不置焉蓋樂之深非惟愛其眞𨿽其似者猶愛之也抑所寓古心無失者耶

書陳一欽小景圖

近世稱善畫不乏人然工於長幅者或拙於小景得意於蒼古者或失趣於淸潤過婉麗則气韻索然矣過枯率則精神蔑如矣余杭張公師夔翰墨之餘能於前代諸名畫集其所長自成一家大幅小景布置各有法於蒼古之中而有淸潤者存故𨿽著色而不流於婉麗𨿽不著色而不傷於枯率其精神气韻與人迥異而未嘗失古法公宦遊閩中最久得其指授者往往知名陳君一欽未及張門而能黙契其法下筆咄咄逼眞是其敏慧所造也張公不可作矣一欽年方富藝當日進他年踵張公之躅人稱其靑於藍者必一欽也夫一欽爲朱君文貞作小景因爲書此於圖上

書黃誠甫言志賦後

詩爲離騷之宗而離騷又爲賦辭之宗詩言志也騷若賦亦各言爾志也古之君子道與時違志不獲逞率托於言以舒其憂而泄其憤自屈氏以來作者非一矣然惟知道者爲能不怨不尢以不失其志之正今觀黃先生誠甫言志賦其志皆古人之志其言皆古人之言其所以自勉自擇者莫非古道則其所趨之正非止於舒憂泄憤而已先生年將及頤而其詩若文愈雅健守古法予知是賦與詩文並傳於世也必矣故贅書此於諸作後

書趙子昻馬圖

趙公松雪文翰名天下而畫亦並稱焉蓋書畫筆法最近而書之妙者其畫必精然善馬者未必善於人此卷馬旣神駿而奚官蒼髯側目極臻其妙蓋唐廏多以回齕習馬者爲圉人也於乎士生於治世不得以勲業自見所可見而傳者文章與翰墨耳公以文翰名家畫特其緒而與二事並稱者蓋無所不詣其極也史稱鄭虔三絕公何讓焉因書此於徐君天祥所藏馬圖後

書馬拜說後

汴省理問官趙君元彬奉丞相河南王命訪求忠義之湮沒者於閩道泉驛馬見之而拜眾皆驚異莆陽吳性傅溫陵謝雲從氏旣錄而論之矣或訂其說於予予謂天之賦人物𨿽有偏全之殊然毛虫之中惟畜爲近馬在畜物中又其最靈者宜其於訪求忠義之使而有以動其心也在易乾象爲馬於方爲西北馬之稟固忠義也天下多故馬努力戎事於主恩爲戀戀焉馬之性固忠義也此以忠義感彼以忠義應故其低俛屈伏卑俯鞠局蓋出於中心之誠服𨿽不可以詢而知猶可以揣而識也昔者孝感而白兔狎政感而文雉馴恩感而蛇銜珠化感而虎懴罪至頑至暴尙可感孚矧其近人而靈者乎惟聖天子中興相王以忠義倡天下其感人者至矣趙君周爰咨度猶能充其感人者而感物焉將以和感和而鳳儀於庭以仁感仁而麟瑞於郊豈特孚一馬而已故余贅書此於二說後

○跋

題蔡端明手迹後

晉帖傳於世者多書牘而又多作艸書前輩宗之蓋作艸猶作眞也端明蔡公書法入妙此本於二王咄咄逼眞吁書心畫也古人謂心正則筆正端明立朝謇愕心一於正參政公所以寶藏乎此者余知非徒在於墨妙而已故因出示而敬識之

跋童中州和陶詩後

五言肇於漢蘇李相贈別一時之倡和也晉魏以來有擬古或曰擬某作則固追和前人也矣陶詩作於晉宋間不雜時態夐然絕出如殷盤周誥質素古雅益羞澀不可前陳后世若韋若栁多用其題模放步驟猶未和其韻也宋蘇子瞻氏始因韻爲和篇若干首金華童君中州善爲詩而獨於陶愛其蕭散衝澹有類於古人所謂溫柔惇厚之教者又因蘇詩篇數之舊而重和焉蓋其尙友古人百世上下猶神交焉非特於陶於蘇爲然也嗟夫陶蘇二公之詩曠情達視而能委順以樂其天者也黃魯直謂其出處不同气味相似君子以爲知言中州蘊深發茂方將爲世笙鏞以鳴治世之盛顧乃以山林枯槁自居夫茍得二公之所以樂則無人不自得於出處奚擇焉衡門考盤之詠尙毋爲太早計也

跋丰城曲江孫長仁族譜後

昔杜工部爲曹霸作歌喜魏武之文彩風流尙存今觀丰城曲江孫氏族譜自吳大帝以來詩書之澤綿綿不斬代有偉人其賢於曹氏之後逺甚嗚呼豈長沙討逆忠義之長有非當塗之可擬者歟

書張師夔枯木圖

我如枯木久無春故寫枯槎寄上人濩落不爲天外夢光明與佛鏡中塵乃餘杭張師夔詩書董寄封崇堂頭時至正癸巳三月也右輒醉翁作枯木圖寄泉封崇上人而識其上也翁以三絕名世晚歲作畫多自題此幅蓋兵余非封崇所能有故雪其題字似恐非主者所物色方君師凱偶購得之出示余余視其字迹故存也噫自古名書妙畫考其所傳或逺在千百載之上豈必專寶一家而以他人爲嫌哉慨先輩之不作感鄙人之無見幸是圖之不終於不遇知也誦其詩而書此於左

書靖上人隨住吟槀後

古人之詩作者不少而僧詩率多任務致淸逸竊意方外之士其居其遊雲巖風壑之間煙簔雨棹之外景之所接者多情之所發者正其匠意幽深煉辭精切有非泛然畱連光景者所易及也若齊已貫休靈一輩皆在唐諸作者列近代詩僧所在輩出而溫陵自趙呂傅阮諸公詩派之傳厥有自來故業是者往往知古法今觀閒極靖師之詩律嚴而不刻語實而不陳殆有得前數公三昧者豈余所謂匠意煉辭幽深精切者耶吾知異日集詩者必有取而傳之也因爲書此於其槀後

書陳所翁畫龍

陳長樂畫龍得名宋季近時士大夫咸寶之然率多大幅鱗鬛迹尾少全其筆者蓋晚年倦於摹染而快於揮灑故也此卷幅小而身全神揚而气逸豈其年壯力勤而意之專者爲之歟蒙泉徐先生得於外舅鹺使方公故家舊物而印識特異他幅其爲眞迹無疑兵餘物化先生子天祥君蔵之獨存嗟夫物不易得而尢難於守天祥思外祖之家珍感先人之手澤尙永寶之哉

書周君玉安患軒記後

古之所謂君子者以其能於憂患安樂一視之而已安樂地順處之易憂患境逆處之難處其易常人或能與處其難非君子不能及是故君子不以憂患視憂患而以安樂視憂患蓋惟盡在我之所當爲而外至者皆所不計則𨿽患猶安也易陳九卦以明處憂患之道亦曰盡其在己者而已錢塘周君君玉善學篤義時譽特推先被命使西洋萬里涉海以投異域人皆難之而君不卹也因名其寓軒曰安患而自記之嗟夫世之懦夫曲士溺於所安足迹不忍離堂檐一遇憂患失身喪气無復人色然則周君之安以處患其可謂君子也已

書莊少師示兒語後

凡人克自樹立未有不儉而致然者蓋儉則謹謹則不縱不縱則志專志專則勤勤則不逸不逸則慮周志專於內而理察矣慮周乎外而事立矣故曰勤儉者樹立之本也少師藻思齋莊公自弱冠遊鄕庠選太學淸苦自將而性學是力𨿽逮富貴猶如布衣時見其示兒語諄諄焉詳及乎是嗚呼此少師之所以爲少師而莊氏宦澤書種之所以浚且茂也後之子孫思所以襲芳趾美於百世亦勉於是而已矣公之五世孫師古錄以見示謹爲書此而歸之師古善學能文辭其諸父南堂菊堂二先生皆以儒世其家無忝祖訓云

書張師夔所藏康裏子山書捕蛇者說捲後

康裏文獻公眞艸書入妙品此卷又得健筆佳紙之助故馳騁精神略無蹇滯又妙中之尢妙者也師夔張公以翰墨爲僉憲趙公宗吉所重故特以此歸之嗟夫康裏公之所以書趙公之所以重張公之所以寶而藏者得無意歟誠以是篇足以爲爲政者規非徒寓意翰墨而已九原不作惜不多得數十本以規於人人也

書馬翰林易之楓亭女篇後

風人之詩譎諫以示戒猶足以感乎上矧使者之所采而陳者乎予讀楓亭女篇其辭苦如石壕吏其心仁如春陵行讀之令人掩涕昔白居易作樂府以規諷時事流聞禁中得爲翰林學士今君職翰林持使節行復聖天子之命又豈特流聞而已予旣爲南民幸又嘉君之善於使也故爲書此於篇後

書王無息小傳後

王無息髫齓從師事不避勞幼而知義固異常兒矣旣長而仕宜其於義益明不以遺金可利而污其行也彼貪墨之儔猶將攫人之金而甘心焉無息義不茍取若此學之力不可誣也

書髙仲暉進齋捲後

進之名有二義焉勇往直前循序有漸之謂也君子之學固當力於進然不容於驟進也勇往而不知循序則鋭而易退循序而不能勇往則將半途而廢矣易曰天行健君子以自彊不息曰自彊所謂勇往直前歟曰不息所謂循序有漸者歟天之行四時也非不能使之卽寒暑也而必以暄涼爲之漸焉其生艸木非不能使之卽成長也而必莩而甲甲而拆漸而枝枝而條焉學之道猶是耳聖人之學自志學以至從心由善信以至聖神必孜孜致力以勇於進必循循有序以漸而進譬猶用兵𨿽鼓勇作气而坐作擊刺之有節不愆於六步七步乃止而齊固不敢輕敵深入以取敗退也國子助教髙君仲暉齋以進名蓋其先府君所作以訓君於志學之日也薦紳先生爲繹其義無餘蘊矣予不敏輒以先儒緒論足其說焉

書何執中所藏趙松雪帖

余曩聞諸老言松雪公神度散朗有晉人風故書翰於鍾王【元常逸少】咄咄逼眞豈非心畫有千載神契者耶此帖於平易中間出奇妙又其精絕者寶之也宜

書栢齡字說後

五福必首壽人之福莫大乎此也指物而質焉則壽齡之長莫松栢若也夫惟福之大人情之所同欲故物所愛必有以期之又必有以況之亦其情之不容己者也千夫長西弼氏生而父名之曰長壽冠而友字之曰栢齡名以是固見愛子之篤字以是尢見愛友之深詩人稱願之詞曰如南山之壽其是名之意歟曰如松栢之茂其是字之謂歟予與栢齡雅相愛同一期而況之之情也故書此於易之先生字說後

書丰城周伯聞所藏周石鼔秦瑯邪二碑法帖後

字原於古不考乎古非知字者也鳥迹科斗邈不可詰矣周之石鼓古法猶存也秦嶧山碑已非故物詛楚文又最後出所可考而信者惟瑯邪石刻耳然則自周而降惟秦爲古也丰城周伯聞氏雅志好古於書法必考其原取石鼓瑯邪二刻合爲一袠蓋深幸夫未盡於磨滅而古意猶可識也因其出示書此而歸之

跋歐陽公與蔡君謨手帖後

歐蔡二公爲慶曆名臣道同心協相善之厚其書問宜多往來此帖稱端明侍郎蓋其嘉佑之前觀其筆力遒勁馳騁臻妙實自成一家法老蘇論其文曰歐陽子之文也予於是書法亦云

題丰城劉孝子仲安捲

漢緹縈以未笄之年贖其父淳於公之刑天下稱爲孝女劉氏子孫孫年十二能詣闕直其父秩之寃眞孝子也哉視唐杜審言子並刺父讎以死抑有間矣林弼書

題丰城徐以觀捲後

昔徐孺子躬耕東湖非其力不食漢世髙之以觀以耕爲樂蓋其餘裔聞其風而有立者歟

跋丰城航溪朱光孚詩集後

詩本人情情眞則語眞故𨿽不假琱琢而自得溫柔惇厚之意丰城朱光孚所爲詩多平易無艱險語豈非情之眞而然歟使天假之年則進於老成當未已也惜哉子公路出示舊集故爲書此而歸之

跋周伯溫書圭齋所作掲曼碩貞文書院記後

近代以書名家者固多然善篆者惟二人焉若趙吳興【子昻】周鄱陽【伯溫】是已此卷鄱陽所篆筆力遒勁深得嶧山石鼓之法劉本泉氏偶購得之因其出示故爲識此

題八鴈圖

右畫鴈八各有態飛者一宿者二仰而鳴者一回顧而鳴者一俛而唼者二鴈奴警而鳴者又一畫史寫生固求形似然以余觀之又有形外之意存焉夫春而北秋而南隨陽而往來有君臣之義焉或飛或止大小以次有兄弟之序焉羣處並食呼儔而命侶有朋友之好焉奴也晝夜食息非常苾馨不敢或怠有主僕之情焉畫史固不能無意於是矣戶部郎中張君嗣宗出此圖示予予知君於是數者必有得焉非徒形似而已不然畫之事愛者多矣君奚獨有取於此哉畫史其亦知所尙者歟張君之好其亦知所重者歟

題趙文敏公與袁禮部詩簡

趙文敏公詩畫皆妙絕而世稱其書爲盛噫豈惟書哉𨿽稱三絕可也予嘗於詹伯玉推理家得其蘭雪琴帖公所與袁子方禮部者也今觀其子朝遂所藏詩簡數篇筆力遒健有龍騰鳯翥之態蓋公與禮部以詩琴相與最深朝遂追念先輩尙永寶而傳諸

題東坡畫

東坡先生文翰名百世畫特其緒然其傳一也此本得善筆佳紙墨之助故尢精妙升賓其永寶哉

書姜徳之墓銘後

予讀胡先生仲申銘姜君徳之之墓知君以儒爲行非但所謂循良吏者先生之文足以傳信後世今子焴之賢有以顯揚前徳之不亡者在是矣

題羅稚川畫

右稚川羅氏畫一幅坡陀樹石綽有荊關風致而山巒人物間類馬逺蓋兼用諸家法也舟中褒衣幅巾坐者二人筆牀茶竈歷歷可指豈玄眞子之徒歟噫稚川亦有得隱處之趣者矣

題王文壽族譜後

予嘗感後世之序世譜者必逺求同姓之顯達者而宗之吁是豈可厚誣乎哉王文壽氏譜其系自四世祖始以上無考者未嘗妄有所本也斯可以傳信後人矣子孫繼承克大其家吾知是譜之序未艾也

書黃閎中詩集後

弼與閎中生同年少同遊而性坦易同嗜酒雅相愛故恆相規益比以微宦故相別且十寒暑今年夏獲會於京師示予近詩若干首率五言蓋其陶情漢魏馳騖樂府出入乎陶栁陳韋諸家其語溫厚而雅曠若端人正士不事邊幅而動容自暇裕若殷罍周卣不假琢刻而形制自奇古於乎風雅寥邈猶於閎中之詩識其遺音三復之餘喜閎中之進而重愧予之日退也故書此於槁後

道伏龍虎圖

中書從事屠君仲英持畫軸一示弼弼展而觀之一道人立撫馴虎龍伯拱竢若聽命者蓋神仙者流其功行旣髙則能役使鬼物龍神虎君呵護左右撫而畜之若犬羊然壺公以龍爲杖董仙使虎賣杏凡此類也矧其養丹神鼎坎子離午鉛兒而汞女其屬亦龍虎也是故畫師而�得於形外之言𨿽然龍虎異於常物者也惟心正者爲能服之不必皆神仙也負舟祝之而逝傷人祝之而服是豈有假於道術乎君生際盛朝覩雲龍風虎之會大將起泥沙沛澤乎人著虎東渡江之異政非徒區區道術之是尙也故書圖左以竢

林登州集卷二十三

●欽定四庫全書

林登州集附錄

林登州傳

龍溪張燮

林公唐臣初名弼字符凱系出晉黃門侍郎頴頴生晉安太守祿卒官因家焉十餘世至評事大章徙居吾龍之文山遂爲文山人評事者公之六世祖也公父廣發爲世大儒任帥府參軍有聲公母陳夢北斗傍一星入懷中光耀襲人娠而生公公少秉異姿治毛萇氏詩弱冠舉進士髙等釋褐爲郡幕然非其好也戊申內附髙皇帝新定天下廣延儒術鵷鷺充庭公嘆曰此吾竭思康道時也己酉秋徵詣春官修禮樂書拜吏部考功主事庚戌安南使者杜舜卿以其王日煃卒來告上遣編修王亷祭之乃遣唐臣持詔封日熞爲國王旣陛辭上以馬援昔討交趾鎭服蠻夷厥績良偉命二使臣就彼祀之公旣詣伏波祠下如詔致祭徘徊銅柱追憶鳶飛墜水馬革裹尸之言結托爲異代交祠久頺命工修葺而去比抵安南奉揚明天子威徳王拜稽首願世世子孫爲帝外臣望海波而朋三澤也封事旣竣王命中使夜攜五百金密投公榻詰朝使從官復餉五百金他物稱是公悉卻不受曰唐臣手龍節走萬里外帝愼擇而遣之豈自意陸大夫裝哉且境外義無私交王勿復言安南王度公不可彊乃俾入賀使者武漢磾裝其金請於朝上曰王禮中國使宜贐中國使不貪爲寶使遙嶼知漢官威儀宜卻贐可謂兩全函令還國蓋自是上心重公矣居無何奉詔賑饑越中所全活至巨萬計出注丰城令以經術飾政如烹小鮮至懲姦釐獘聽微決疑乃特立行一意吏有漁獵爲姦者度公將置之法遂誣公受傭黃金一鎰緩傭死事下司冦逮公系詔獄司冦以安南卻金事白上遂直其寃初公舟次湖口夢一木人口眼皆動覺謂所親曰吾其危矣後刑官入奏上見君名援筆艸書休問二字蓋休於字爲木人艸書問字上下口眼皆動象也非忠誠素孚孰能預測河魁之柄使神先爲授者乎已補饒州別駕佐刺逾見稱述尋攺垣曲令丙辰安南告變上遣使往視而難其人廷議交章薦公公復銜命之國鎭撫其社稷以歸擢禮部主事己未拜登州守訟理政平而祀典學政尢多所振飭焉俄以疾卒於官所部惜之公雅精臨池嘗與王太史談書法謂用筆須偏正法兼備乃臻妙境近世趙孟俯書非不工但側峯太多不能逃筆牀月旦識者言林公用筆皆正峯有力非若他人只寫畫而已公所著梅雪齋稿及使安南集宋學士濓序之王待詔褘淸漳詩有云風流今孰繼林子亦其徒蓋指公也弟虞臣國子助教世稱雙璧云張燮曰元凱當有元末造枳棘棲鵷陸沈永嘆者哉迨夫遭逢龍起委質淸朝出壯皇華入稱循吏𨿽宏轡未展蓋亦光闡國章焉旁參文苑成其儁流而大要歸於質行艸昧多賢勝奉春稷嗣逺矣

中順大夫知登州府事梅雪林公墓志銘

括蒼王亷

余爲翰林編修時與公同使安南以洪武三年夏四月發京師明年春二月還復命與公交際以程計儉萬里逺以時計凡十閱月公學問之該博官政之揚歷聞之習矣故知公者莫余若也今公卒矣其仲國子監助教原功氏以余與公爲知己乃自中都價公之狀來乞銘余不遑遜公妣陳夢北斗旁星墮懷中娠而生公因名弼又名唐臣字符凱時禁國號名字仍舊名五歲能黙書千字文長而岐嶷英發從鄕貢進士周佑遊專門毛詩丁亥領江淛鄕薦戊子登進士第庚寅丁母憂服除仕爲郡幕官丁未値外艱戊申內附爲洪武元年己酉秋八月以儒士登春官修禮樂書爲時推引拜吏部考功主事稱能官奉使安南封其世子日■﹝堅﹐火代土﹞爲王仍王其地使還王命中使密以五百金夜投公榻去翌日安南從官復進金五百他物稱是公曰我等爲中國使顧受外夷贐去國萬里卽不受何以自白乃俾其進賀使武漢磾裝以白於朝至日入奏上曰外夷敬中國使禮宜贐中國使去萬里外不撓國法兩盡其道亟返其國上器重之時會試天下士命公爲受卷官遷丰城令鋤彊梗革積獘吏閡漁獵乃誣公受賣菜傭黃金一鎰緩傭死下逮刑官論報直其寃仍授江西饒州府通判佐政多所裨益士民稱之不寘事覺攺山西垣曲令尋徙謫濠安南亂朝廷難其使會薦公專對能起使安南靖其國還擢禮部主事己未拜登州知府階中順大夫百廢具興六事咸備而於祭祀學校尢致意焉登民方服公化俄以疾不起實辛酉冬十月戊寅也享年五十有七公善艸楷法嘗與予言用筆須偏正法兼備乃妙近世趙孟俯書非不精但側峯太多不能逃書家淸議林泉生嘗言林公用筆皆正峯有力非若他人止寫畫也公所爲詩文皆雄偉逸宕語或淸峻夐出塵表有梅雪文槁若干捲使南集若干捲先是公使安南吏部以皂隸吳從吳抵安南暍死公出已幣斂焚其罌附行李走萬里歸其所親人多義之丰城視篆甫浹旬朔例以欽錄赴京舟次湖口旦假寐夢一木人口眼皆動寤語人曰吾不祿矣及系詔獄公具以卻安南贐金事告刑官入奏上援筆艸書休問二字於名下休字木人也艸書問字上下口眼皆動象也非公見知於上其吉徵能預兆於精神恍惚之時耶公系出長林因以爲氏逮晉黃門侍郎頴徙下邳從中宗南遷入閩生晉安太守祿卒於官下子孫因家焉又十八世至評事府君翛遷漳之龍溪惠文山髙祖桂曽大父■﹝耳力﹞上灬下﹞大父舉皆潛徳弗耀父廣發仕汀漳屯田萬戶府經歷公娶張氏生子文玙助教命玙發公喪以月日歸葬於先塋之側友人括蒼王亷謹爲銘曰中順華裔翹長林黃門徙邳從入閩十又八世官沈沈屯田遺愛孚惠心臨漳大族眾所欽九牧十徳同徽音惟公學業名駸駸考功使南卻贐金天子嘉之示官箴居官齟齬屢見禽日星晃明翳莫侵再使南國萬里愔五馬出牧靑海潯繐幃奄忽天難諶靑天白日生頑陰仲氏匍匐力不任踰年奉柩返故岑余銘爾墓昭後今

序

使安南集序

金華宋濓

吏部考功主事林君元凱奉使安南還以使南槁一編授予序序曰安南古交趾也漢置九郡交趾居其一唐分嶺南爲東西二道置節度立五管而交趾亦隸焉其地本入殊方稱臣奉貢比內諸侯近代馭非其術徼其重貨責其躬朝蠻夷乃敢爲弗恭出不遜辭廷議憤之復有鑄金爲人夜光爲目之徵而蠻夷心益離使者至其國多貪夫悅其金貝輒昧昧攫之遂致其褻侮燕於廡下君子每爲之短气方今聖天子禦極之初遣使往告卽位其國主陳日煃稽首上表遂乃封爲安南國王未至日煃卒嗣王日■﹝堅﹐火代土﹞有請於朝復詔襲爵如初柬庭臣頒封使者僉謂元凱前進士學古明經尢長於辭令其出使爲宜上從之召至奉天殿親加勞問而遣焉元凱卽日上道越五月至其國布宣威徳與反復詰難援古證今口若懸河其君臣悅服乃北面拜跪聽詔如藩臣禮將還日■﹝堅﹐火代土﹞遣陪臣夜半持黃金爲元凱壽元凱峻言卻之陪臣嘆息而去肆帷皇上奄有四海宅居土中逺夷承化靡不內向上以其限山絕海使各安其境土而無所利之深合古帝王懷柔之道固當著之史牒埀憲萬世有若元凱之使安南慷慨特達受詔卽行瘴雨蠻煙曽無懼懾已能顏正辭嚴足以聳動羣聽凡其國以利相啖者而卒無所售舉手加額稱爲賢使者亦可謂不辱君命者矣然余聞序事之體志其大而捨其小故特取蠻夷叛服之由聖世明良之盛書之於首簡至於行役之勞倡酬之適山川土俗之詳已見詩中者可得而略也元凱名唐臣臨漳人今以時制所禁更爲弼文辭爾雅吾友王內翰品評人物謂元凱在閩南如毛之有麟甲之有龜云

林登州集附錄

●林登州集後跋

先登州公以經術鳴盛於洪武間其詩歌古文辭實爲明初閩南文苑之冠同時如宋文憲公王忠文公皆一代大儒雅相推許今見於志序者可考而知也崇禎中同郡王中丞而弘先生曾爲校刋行世洎遭兵燹遂失其版小子興於家傳故簏中搜得一帙珍奉藏之久思重梓以傳焉適節使大中丞長山李公來撫吾閩興幸隸麾下公餘進見謹呈是編蒙公一見嗟賞慨然作序兼爲訂其訛闕凡魯魚亥豕一一讎勘不使有字畫之差我公表章盛心亦良至矣小子興敬受而付剞劂庶幾先人墜緒於湮沒之餘得以復耀皆大君子嘉惠之徳也豈特小子興有厚幸哉工旣竣不揣固陋謹盥手而識之末簡康熈丙戌仲冬裔孫興恭跋

林登州集後跋

