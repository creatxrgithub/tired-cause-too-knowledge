

欽定四庫全書

集部四

南軒集

別集類三【宋】

提要

【臣】等謹案南軒集四十四卷宋張栻撰栻字敬夫廣漢人丞相浚之子以防補官孝宗時歷左司員外郎除祕閣修撰終於荊湖北路安撫使事迹具宋史道學傳栻歿之後其弟杓裒其故稿四巨編屬朱子論定朱子又訪得四方學者所傳數十篇益以平日往還書疏編次繕寫未及蕆事而已有刻其別本流傳者朱子以所刻之本多早年未定之論而末年談經論事發明道要之語反多所佚遺乃取前所搜輯參互相校防以栻晚嵗之意定爲四十四卷並詳述所以攺編之故弁於書首卽今所傳淳熙甲辰本也栻與朱子交最善集中與朱子書凡七十有三首又有答問四篇其間論辧齗齗不少假借如第二紮則致疑於辭受之間第三紮辧墓祭中元祭第四札辧太極圖說注第五六七札辧中庸注第八札辧遊酢祠記第十札規朱子言語少和平第十一札論社倉之獘責以偏袒王安石第十五札辧胡氏所傳二程集不必追攺戒以平心易气第二十一札詳論仁之說有流獘第四十四札論山中諸詩語未和平第四十九札論易說未安是從來許多意思未能放下第五十四札規以信陰陽家言擇葬地與胡季隨第五札又論朱子所編名臣言行錄未精細朱子並錄之集中不以爲忤又栻學問淵源本出胡宏而與朱子第二十八札謂胡寅讀史管見病敗不可言其中有好處亦無完篇又第五十三札謂胡安國春秋傳其間多有合商量處朱子亦並錄之集中不以爲嫌足以見醇儒心術光明洞達無一毫黨同伐異之私後人執門戶之見一字一句無不回防殊失朱子之本意至朱子作張浚墓志本據栻所作行狀故多溢美語錄載之甚明而編定是集乃削去浚行狀不載亦足見不以朋友之私害是非之公矣論張浚者往往遺議於朱子蓋未核是集也劉昌詩蘆浦筆記駁栻堯廟歌指堯廟在桂林失於附防其歌今在集中蓋取其尊崇帝徳而略其事實昌詩又錄栻慤齋銘稱栻奉其父命爲其弟杓作本集不載檢之良然然栻集卽杓所輯不應反漏考髙斯得恥堂存稿有南軒永州諸詩跋曰劉禹錫編栁子厚集防至永州以後少作不錄一篇南軒先生永州所題三亭陸山諸詩時方二十餘嵗興寄已落落穆穆如此然求之集中則咸無焉豈編次者以栁集之法裁之乎然則栻集外詩文皆朱子刪其少作非偶佚矣乾隆四十三年恭校上

總纂官【臣】紀昀【臣】陸錫熊【臣】孫士毅

總

校

官【臣】陸費墀

欽定四庫全書

集部四

南軒集目錄

別集類三【宋】

卷一

詞

賦

古詩上

卷二

古詩中

卷三

古詩下

卷四

律詩一

卷五

律詩二

卷六

律詩三

卷七

律詩四

卷八

表

啟

卷九

記一

卷十

記二

卷十一

記三

卷十二

記四

卷十三

記五

卷十四

序上

卷十五

序下

卷十六

史論上

卷十七

史論下

卷十八

說

卷十九

書一

卷二十

書二

卷二十一

書三

卷二十二

書四

卷二十三

書五

卷二十四

書六

卷二十五

書七

卷二十六

書八

卷二十七

書九

卷二十八

書十

卷二十九

答問一

卷三十

答問二

卷三十一

答問三

卷三十二

答問四

卷三十三

題跋上

卷三十四

題跋中

卷三十五

題跋下

卷三十六

銘

箴

贊

卷三十七

墓志銘一

卷三十八

墓志銘二

卷三十九

墓志銘三

卷四十

墓志銘四

卷四十一

墓志銘五

卷四十二

祝文

卷四十三

祭文上

卷四十四

祭文下

南軒集原序

孟子沒而義利之說不明於天下中間董相仲舒諸葛武侯兩程先生屢發明之而世之學者莫之能信是以其所以自爲者鮮不溺於人欲之私而其所以謀人之國家則亦曰功利焉而巳爾爰自國家南渡以來乃有丞相魏國張忠獻公倡明大義以斷國論侍讀南陽胡文定公誦說遺經以開聖學其托於空言見於行事𨿽若不同而於孟子之言董葛程氏之意則皆有所謂千載而一轍者若近故荊州牧張侯敬夫者則又忠獻公之嗣子而胡公季子五峯先生之門人也自其幼壯不出家庭而固巳得夫忠孝之傳旣又講於五峯之門以防其歸則其所以黙契於心者人有所不得而知也獨其見於論說則義利之間毫釐之辧蓋有出於前哲之所欲言而未及究者措諸事業則凡宏綱大用鉅細顯微莫不洞然於胸次而無一毫功利之雜是以論道於家而四方學者爭鄕往之入侍經帷出臨藩屏則天子亦味其言嘉其績且將倚以大用而敬夫不幸死矣敬夫旣沒其弟定叟裒其故槁得四巨編以授予曰先兄不幸蚤世而其同志之友亦少存者今欲次其文以行於世非子之屬而誰可予受書愀然開卷亟讀不能盡數篇爲之廢書太息流涕而言曰世復有斯人也耶無是人而有是書猶或可以少見其志然吾友平生之言蓋不止此也因復益爲求訪得諸四方學者所傳凡數十篇又發吾篋出其往還書疏讀之亦多有可傳者方將爲之定著繕寫歸之張氏則或者巳用別本摹印而流傳廣矣遽取觀之蓋多向所講焉而未定之論而凡近嵗以來談經論事發明道要之精語反不與焉予因慨念敬夫天資甚髙聞道甚蚤其學之所就旣足以名於一世然察其心蓋未嘗一日以是而自足也比年以來方且窮經防友日反諸心而驗諸行事之實蓋有所謂不知年數之不足者是以其學日新而無窮其見於言語文字之間始皆極於髙逺而卒反就於平實此其淺深疎宻之際後之君子其必有以處之矣顧以序次之不時使其說之出於前而棄於後者猶得以雜乎篇帙之間而讀者或不能無疑信異同之惑是則予之罪也巳夫於是乃復亟取前所搜輯參互相校斷其敬夫晚嵗之意定其書爲四十四卷嗚呼使敬夫而不死則其學之所至言之所及又豈予之所得而知哉敬夫所爲諸經訓義惟論語說晚嘗更定今巳別行其他往往未脫槁時學者私所傳錄敬夫蓋不善也以故皆不著其立朝論事及在州郡條奏民間利病則上意多鄕納之亦有頗施行者以故亦不著獨取其經筵口義一章附於表奏之後使敬夫所以堯舜吾君而不愧其父師之傳者讀者有以識其端云淳熙甲辰十有二月新安朱熹序

欽定四庫全書

南軒集卷一

宋張栻撰詞

風雩亭詞

嶽麓書院之南有層丘焉於登覽爲曠建安劉公命作亭其上以爲靑衿逰息之地廣漢張某名以風雩又系以祠

眷麓山之面隩有弦誦之一宮欝靑林兮對起背絕壁之穹窿獨樵牧之往來委榛莾其防茸試芟夷而郤視翕眾景之來宗擢連娟之修竹森偃蹇之喬松山靡靡以旁圍谷窈窈而潛通翩兩翼兮前張擁千麾兮後從帯湘江之浮淥矗逺岫兮橫空何地靈之久閟昉經始乎今公怳棟宇之宏開列闌楯之周重撫勝槪以獨出信玆山之有逢予揆名而諏義爰逺取於舞雩之風昔洙泗之諸子侍凾丈以從容因聖師之有問各跽陳其所獨防也之操志與二三子兮不同方舎瑟而鏗然諒其樂之素充味所陳之紆余夫何有於事功蓋不忘而不助示何始而何終於鳶飛而魚躍寔天理之中庸覺唐虞之遺烈儼洋洋乎目中惟夫子之所與豈虛言之是崇嗟學子兮念此遡千載以希蹤希蹤兮柰何盍務勉乎敬恭審操捨兮斯須凜戒懼兮蒙防物變之外誘遏气習之內訌浸私意之脫落自本心之昭融斯昔人之妙旨可實得於予躬循防也之所造極顏氏之深工登斯亭而有感期用力於無窮

謂陶唐帝廟詞

宋淳熙四年靜江守臣張某旣新陶唐帝祠以二月甲子率官屬祗謁祠下再拜稽首退而歌曰

溪交流兮谷幽山作屏兮層丘木偃蹇兮枝相樛皇胡爲兮於此畱藹冠佩兮充庭防芳馨兮載陳純衣兮在禦東風吹兮物爲春皇之仁兮其天四時敍兮何言出門兮四顧渺宇宙兮茫然

公安竹林祠迎神送神樂章

神之來兮何許風蕭蕭兮吹雨悄屛气兮若思嚴霓旌兮來下昔公車之自南民望車以欷歔今乘駒兮入廟亦孔悲兮若初秋月兮皎皎嚴霜兮凜凜澤終古兮何窮噫微管吾其左袵酌荊江以爲醴兮擷眾芳以爲羞歌嗚嗚兮鼓坎坎惠我民爲此畱神之去何所防風颯颯挾歸輈倐昭明兮上徵撫一气兮橫九州有新兮斯宇竹森森其在戶嗟我民兮勿傷公時來兮一顧有新兮斯堂竹猗猗其在旁嗟我民兮勿替公顧民兮不忘

賦

遂初堂賦

洛陽石伯元作堂於所居之北榜曰遂初廣漢張某爲之辭曰

皇降於下民兮粵惟其常猗於穆而難名兮維生之良翕眾美而具存兮不顯其光彼孩提而知愛親兮豈外鑠繄中藏年而寖長兮紛事物之交相非元聖之生知兮懼日逺而日忘緣气稟之所偏兮橫流始夫濫觴感以動兮不止乃厥初之或戕旣志帥之莫禦气決驟以翺翔六情放而曷禦百骸弛而孰彊自靑陽而逆旅曁黃髮以茫茫儻矍然於中道盍反求於厥初厥初如何夫豈逺歟彼匍匐以向井我惻隱之拳如驗端倪之所發識大體之權輿如寐而聰如迷而途知睨視之匪遐乃本心之不渝嗚呼予旣知其然兮予惟以遂之若火始然而泉始逹兮惟不息以終之予視兮母流予聽兮母從予言兮母易予動兮以躬惟自反兮於理玆日新兮不窮逮充實而輝光信天質之本同極神存而過化亙萬世以常通嗚呼此羲文之所謂復而顏氏之子所以爲道學之宗也歟吾友石君築室湘城伊抗志之甚逺掲華榜以惟新命下交兮勿固演妙理以旁陳探上古之微得斯說於遺經謂非迂而匪異試隱幾而一聽然則玆其爲遂初也又豈孫興公所能望洋而瞠塵者乎

後杞菊賦

張子爲江陵之數月時方中春艸木敷榮經行郡圃意有所欣非花栁之是問眷杞菊之靑靑爰命采掇付之庖人汲淸泉以細烹屏五味而不親甘脆可口蔚其芳馨蓋日爲之加飯而它物幾不足以前陳飯巳捫腹得意謳吟客有問者曰異哉先生之嗜此也昔坡公之在膠西值黨禁之方興嘆齊廚之蕭條乃攬乎艸木之英今先生當無事之世據方伯之位校吏奔走頥指如意廣廈延賔毬場享士淸酒百壺鼎臑爼胾宰夫奏刀各獻其技顧無求而弗獲𨿽醉飽其何忌而乃樂從夫野人之餐豈亦下取乎葑菲不然得無近於矯激有同於脫粟布被者乎張子笑而應之曰天壤之間孰爲正味厚或臘毒淡乃其至猩唇豹胎徒取詭異山鮮海錯紛紏莫計苟滋味之或偏在六府而成贅極口腹之所欲初何出乎一美惟杞與菊中和所萃微勁不苦滑甘靡滯非若他蔬善嘔走水旣暸目而安神復沃煩而蕩穢驗南陽與西河又頹齡之可制此其爲功曷可殫紀況於膏粱之習貧賤則廢雋永之求不得則恚玆隨寓之必有𨿽約居而足恃殆將與之終身又可貽夫同志子獨不見吾納湖之陰乎雪消壤肥其茸萎防與子婆娑薄言掇之石銚瓦椀啜汁咀虀髙論唐虞詠歌書詩嗟乎微斯物孰同先生之歸於是相屬而歌殆日晏以忘饑

古詩

送八兄

彌旬積雨穗生耳冬壑未渠收潦水圍鑪情話政爾佳乃復歸舟行萬里三年百感臥湘城風急鶺鴒原上情豈無他人意獨眞每覺軟語溫如春少年銳气淩八區晚以樂義稱鄕閭聞人有急若已如天報兩子雙明珠小隱卜築蘭溪邊修篁喬木今參天是非榮辱不到處卷書一榻淸晝眠人言壽骨隱修眉慶事鼎鼒供期頥豈惟宗族托軌範政倚晚節增光輝有弟有弟復何爲杜門讀書人謂癡故山未遂掃松願江頭獨立送歸時

五士防嶽麓圖

閉門六月汗如雨出門褦襶紛塵土文書堆案曲肱臥夢逐徵鴻過前浦西山突兀不可忘勇往政須求快睹朝暾未升起微風中流吚啞挾鳴櫓長林秀色已在望有如出語見肝腑意行愛此松陰直眼明還喜碑字古髙低梵釋著幽居深穏仙家開閟宇忽防宮墻髙十丈學宮峩峩起鄒魯斯文政倚講磨切石室重新豈無補危梯徑上不作難橫欄截出可下俯惟玆翼軫一都防往事繁華雜歌舞變遷返覆寧重論昔日樓臺連宿莾邇來人物頗還舊豈止十年此生聚泉流涓涓日循除華表何時鶴來語炎气知不到山林茗盌蒲團對香縷鼎來杖屨皆勝引季也亦復同步武洛陽年少空白頭三閭大夫浪自苦一笑便覺眞理存髙談豈畏丞卿怒不圖畫僧聖得知貌與兒童作誇詡請君爲我添艸堂風雨蕭蕭守環堵

次韻伯承見簡探梅之什且約人日同逰城東

江湖漫浪歲年晚𨿽有梅花誰寄逺城中可人獨吳郎不惜日力供往返東郭枝頭玉雪明下有淸淺溪流橫新春好趂花前約莫待飄零空作惡

張安國約同賦仇氏防甕酒

人間炎熱不可耐君家甕頭春未央想當醉倒臥永日夢繞淸淮歸故鄕後生那得識此酒從君乞方還肯否徽州作賦爲欷歔荊州詩來端起予

李仁父寄伏苓酥賦長句謝之

岷峩山中千歲松枝虯幹直摩靑空雪霜剝落中不槁膏液下與靈泉通跧鳬伏自磊砢金堅玉防仍丰融篝明夜取喜得雋煮鼎朝聽如吟風杵成坐上防飛雪更和酪乳收全功當知至味本無味子若服之壽莫窮巽巖脊梁硬如鐡冠峩切云佩明月百好都隨春夢空大藥獨傳鴻寶訣中宵咀嚼不揺頭玉池生肥咽不徹憐我百慮形蚤衰褁贈扶持意何切丹砂著根謾爾傳脂澤釀黍計已拙由來妙道初不煩此法莫從兒輩說徑思舉袂揖浮丘下視塵世眞一吷朱顏畱得亦何爲追逐同堅歲寒節

和吳伯承

一葦湘可航風濤逮春深裴臺咫尺地勇往復雨滛窻前幾紅藥俛首如不禁悠悠覽物化了了知予心卜鄰得佳士問學方駸駸端如雲間鶴不受塵埃侵應門有長須杖防許相尋匪爲食有魚杞桋采墻陰聽我淸廟詩三嘆有餘音洋洋百世下斯道豈陸沈君防有本源發端自涔涔願君勉勿倦抱膝試長吟儻臻名教樂何必懷山林新詩尙來嗣庻以貽規箴

用前韻送彪徳美

嘗嗜貴知味短綆難汲深讀書不能發但自成書滛況復翻異說潢流難禁豈知言意外妙此惟微心初無古今異歲月謾駸駸五峯講學地嘆息風雨侵前時約同途舊逰愴追尋鳴鳳不可見修竹餘淸陰斯文天未喪千載發韶音春風滿天宇魚鳥自飛沈河流貫霄極芥舟膠寸涔神交獨吾子妙處但微吟文防匪易得未應歸故林君無泉石癖膏肓詎須箴

再用前韻

元化首萬類聖學極幾深有如亞聖賢尙謹殆與滛淺見僅一斑歡喜不自禁豈知天地全於穆千聖心嗟哉我學子進道宜駸駸立志務毅異說母交侵仁端驗發見精微試探尋超然見大體皎日破重陰重新鄒魯傳挽回韶濩音當年不自勉與物終堙沈神龍倐變化豈復顧泥涔有來南山友更唱共疊吟羣材欲封殖杞梓防成林慇懃勸學子逆耳成良箴

采菊亭【並引】

陶靖節人品甚髙晉宋諸人所未易及讀其詩可見胸次灑落八牎玲瓏豈野馬逰塵所能棲集也前建安丞張君精力未衰卽掛冠家於瀏陽有年矣葺小園爲亭面南山來求予名予名之曰采菊取靖節所謂采菊東籬下悠然見南山嗚呼靖節興寄深逺特可爲識者道耳

陶公千載人髙標跨餘子豈無濟時念斂防獨知止歸來臥衡門無慍復何喜九日天气佳東籬擷芳蕋舉頭見南山佳處政在此地偏心則逺意得道豈否張侯謝銀魚築室娯燕幾小亭才尋丈景物自新美頗聞雙瞳淸亦復彊步履不妨數登臨倚杖防雲起髙詠悠然篇飛鴻送千里

送楊廷芳

自吾友若人嘆息恨不早相逢未出語已足慰懷抱寒牎逾浹旬百慮略傾倒霜晴不畱客別語詎能好不盡此時情梅邊試深討

又

昔人忘言處可到不可防還須心眼親未許一理蓋辭章抑爲餘子巳得其最當知鄒魯傳有在文字外

又

平生風雨夕毎念名節難窮冬百艸歇手自種瑯玕吾子三十防字字起三嘆豈欲求人知正自一心丹請哦碩人詩匪爲樂考槃

送鮮於大任入成都幕

敵騎昔飲江扁舟憶同騖翁方爲國謀客以名義故安危匪前料得失渠異趣淮壖渺風雪王事有程度息偃多在牀君車不停駐初無作難色所立詎愆素嗟我吳門別風木歲䢐暮相逢復湘城往事忍回顧獨余後凋心特立凜不懼莫邪𨿽云利寧作嚢錐露善藏要有待小試隨所遇終無缺折虞豈但走狐兔吾州得良牧民力或可裕本根賴封殖疆索費調防從容試長思取急無窘步作別忽艸艸懷抱復誰付他時下瞿唐訪我林下屨儻於功名余更講末後句

同逰嶽麓分韻得洗字

逰觀不作難呼舟度淸泚新晴宿潦淨羣山政如洗上方著危欄萬象見根柢寒泉自可況複雜肴醴髙談下夕陽邂逅鑰啟中流發浩歌月色在波底

送張深道

秋風木葉落送客麗譙東豈懷兒女戀愛此趣味同至理無轍迹妙在日用中聞言有不信渠自馬牛風吾子實所畏立志髙鴻卓然逰聖門不受異說訌切磋豈不樂愧非斵鼻工於皇太極蘊精微浩無窮願言終玩繹黙參元化功

人言底柱險袖手不敢邇孰知人心危毫釐千萬里有來事物繁酬酢無披靡𨿽云應不難要且辧眞僞良知本易直天機驗所起防濡自日新日新乃無蔽聖學非空言要領故在此吾子端發源所進涯涘我𨿽念不敏詎敢忘所止後防儻有時深功同舉似

畱題金山寺

長江岷山來灌注天下半東行近海門勇往更彌漫蒼巒忽中流屹立助傑觀孤根入層淵秀色連兩岸我來最奇絕霜月與璀璨褰衣到絕頂恍若上河漢悠然發遐思俯仰爲三嘆乾坤無餘蔵今古有長算更深寂羣動樹杪獨鳴鸛回頭喚山僧爲記此公案

送範西叔教授西歸

乃祖至和間忠謀書鼎彛但知陛下聖豈知吾言危元祐愛君語讀者猶涕洟典刑今不亡盛徳故在玆歲晚子過我秀若齋房芝持身蹈規矩出語無瑕疵向來長安道詎肯舎靈萬里一泮宮行嚢幾新詩湘山足幽勝而水淸漣漪登臨豈不樂邂逅枌楡思我懶抱僻學絕弦理朱絲子獨慕千載悠然契心期豈不爲我畱感此節物移臨岐撫陳編爲子三噫嘻髙深諒何極循求有端倪願言勉事此奕葉光前規

王長沙梅園分韻得林字

令君五畆園不問蓬蒿深江梅忽秀發邂逅成賞音一笑領諸客掃地坐墻陰淸芳到酒面落蕋飄衣襟月去未忍去起舞獨微吟人自賞晤耳問花亦何心花𨿽有開落意則無古今須君戒勿折嘉實防成林

送卲懷英赴召

自君之西來吾徒獲三益匪惟欣晤言望見意巳適俯仰歲再更交情共金石翩然別我去寧復得此客諸公有推轂詔下亟傳驛嘉言久塡胸往覲天咫尺豈其湘水邊而可滯六翮𨿽深惜別思敢後天下責嗟哉善利途雞鳴分舜蹠浮雲起毫釐乃有泰山隔持身與謀國玆義貫於一君侯天資髙遇事無逼迫所立凜不回舉手謝物役保此方寸印勿受一塵隙廓然麗昭回萬象歸指畫富貴豈君心事業追往昔贈言不能工庻以永無斁

陪安國舎人勞農北郊分韻得闌字

寒收花尙瘦風靜江不湍元戎肅千騎歷覽無畱難好景要徐出微云故遮闌惟春布嘉惠公豈樂逰觀龎眉八十老扶杖來蹣跚去年幸一稔何以報長官酌酒公自勞得無有愁嘆嗟哉三章約所貴簡且寛黃堂載淸靜自覺田裏安須公出妙語玆逰記不刋

安國晚酌葵軒分韻得成字

桐花三月寒風雨滿江城使君晚被酒千騎過友生名談宿霧捲逸气孤雲橫揮斥防墨妙笑語皆詩成人物有如此爾輩賴主盟更呼南鄰客共此樽酒傾愛我庭下竹頭角方崢嶸永懷冰雪姿寧復世俗情新篇一湔袚凢木不足程願言謹封殖歲晚長敷榮

安國置酒敬簡堂分韻得栁暗六春字

桴鼔息荒村襏襫盛南畆永日省文書呼客共樽酒主人出麈姿宛是靈和栁行歸帝所逰此地豈淹久公臥百尺樓餘子可下瞰我毎奉談塵汲古得深探身外皆爲余此道要無憾從渠梅雨天陰晴逓明暗公憎孔壬面怪石乃寓目夜堂發深藏林立驚滿屋我亦苦嗜此一見下風伏何當載而歸妙防三十六堂下列絲竹堂上娯佳賔相防夜未艾樂此笑語眞風流今屬公我輩但逡巡文章千古意翰墨四時春

同元晦擇之逰嶽道遇大雪馬上作

驅車望衡嶽羣山政參差微風忽南來云幕爲四垂炎官挾蓐收從以萬玉妃庭熒亦何有尺璧仍珠璣奇貨吾敢居妙意良自知林巒倐變化轍迹平髙低喬松與修竹錯立呈瑰姿淸新足遐寄浩蕩多餘思平生湘南道未省有此奇況復得佳友晤言相追隨茅檐舉杯酒旅榻誦新詩更約登絕頂同觀霽色時

詩送元晦尊兄

君侯起南服豪气蓋九州頃登文石陛忠言動宸旒坐令聲利場縮頸仍包羞卻來臥衡門無愧自日休盡收湖海气仰希洙泗防不逺關山阻爲我再月畱遺經得防繹心事兩綢繆超然防太極眼底無全牛惟玆防金友出處寧殊謀南山對牀語匪爲林壑幽白雲政在望歸袂風颼颼朝來出別語巳抱離索憂妙質貴彊矯精微更窮搜毫釐有弗察體用豈周流驅車萬里道中途可停輈勉哉共無斁邈矣追前修

逰南嶽風雪未已決防登山用春風樓韻

人言南山巓煙雲聳樓觀俯瞰了坤倪仰攀接天漢勇往愧未能長吟湘水畔玆來渺遐思風雪豈中防行行重行行敢起自畫嘆我聞精神交石裂冰可泮陰沴驅層霄杲日麗旭旦決防君勿疑此理或通貫

南軒集卷一

欽定四庫全書

南軒集卷二

宋張栻撰古詩

陪舎人兄過陳仲思溪亭深有買山卜鄰之意舎人兄預以顓壑見名因成古詩贈仲思

築居湘水濵歲月亦巳久寧知負郭東勝處入君手回環煙塢深有此溪十畆朝穿林薄荷气薰戶牖堂堂吾州牧下馬喚賔友主人故喜事一笑具殽蔌汲泉泛崇蓮洗醆傾稺酒淋漓壁間書自可傳不朽我獨畱薄莫並溪時矯首人言君不偶此豈落人後觀君眉宇間似亦挾所有隔溪更幽絕古木防髙阜卻立望遙岑四序列鐘卣買山吾計決便欲剪榛莠居然顓一壑豈羨印如斗未知鄰家翁還肯見容否

送然侄西歸

堂堂希白翁共惟同出自百年詩禮傳名教有樂地嗟予力未勝永抱蓼莪意積累蓋百艱承家豈云易愓然履淵冰中夜耿不寐恊心望爾曹勉力紹前志歲晚期有成庶或保無墜

又

自子來見我倐焉十六秋一聞沂上音此意便綢繆中間豈不別防合同轉頭今玆捨我去萬里不復畱豈不能挽子懼子爲親憂六月送歸船我思與悠悠愛子剛毅資不作繞指柔願子進問學琢磨須自修居然知見廣百病防有瘳誰謂道云逺行矣當深求

送黃子黙

元祐不復見太史今諸孫人物尙論世典刑故猶存酣歌拓金防三年佐雄藩超然車馬中髙韻獨孤騫永懷白鷗盟修竹滿故園得句見眉睫外慕何足言顧以感知巳防馬向修門朝開英俊途王度待討論小試翰林手乘槎薄昆侖我懶臥衡麓秋風擷蘭蓀交逰嘆益落拭目防騰掀軒冕豈足貴政爾名義尊執手念相聞此意古所惇

過胡文定公碧泉書堂

入門認溪碧循流識深源念我昔此來及今七寒暄人事幾更變寒花故猶存堂堂武夷翁道義世所尊永袖霖雨手琴書賁丘園當時經行地尙想語笑溫愛此亭下水固若玻瓈盆晴防浪花湧靜見潛鱗翻朝昏日月俯仰鑑乾坤因之發深感倚檻更忘言

次韻徳美碧泉感舊之什且約胡廣仲伯逢季丘來防上封

相逢傾蓋地回首嘆川上士窮不足怪但喜气愈王凜然歲寒姿儒林有龍象棲遲似隱君矍鑠眞詩將惟應一彈指欲了四大藏舊習想冰消豈復畱余恙新篇更紆余和气與醖釀卻思東魯逰防載南陽葬風霜摧宰木日月隨過浪豈期經世心晚歲成獨往蕭然屋半欹使我懷抱愴獨有千載傳此事可憑仗細觀宇宙間何得復何喪尙期浮雲開衡嶽來見狀秋壑采蘭蓀霜林收栗橡曉防日浮空夜賞雪侵帳更憐二三友前山屹相望文防儻來尋勝踐天所相妙理須細論長歌卻雄放褰裳詩勿疑當仁應不讓

自西園登山

雨後溪重碧木落山增明西風肅羣物感此秋气淸振衣千崖表俯瞰萬籟生匪云幽遐慕政爾未忘情

路出祝融背仰見上封寺遂登絕頂

我尋西園路徑上上封寺竹輿不畱行及此秋容霽磴危霜葉滑林空山果墜崇蘭供淸芬深壑遞幽吹不知山益髙但覺冷侵袂路回屹陰崖突兀聳蒼翠故應祝融尊羣峯拱而侍金碧𨿽在眼勇往詎容憩絕頂極遐觀腳力聊一試昔逰冰雪中未盡登臨意玆來天宇肅舉目淨纎翳逺邇無遁形髙低同一視永惟元化功淸濁分萬類運行有機緘浩蕩見根抵此理復何窮臨風但三喟

中夜祝融觀月

披衣凜中夜起步祝融巓何許冰雪輪皎皎飛上天淸光正在手空明浩無邊羣峯儼環列玉樹生瓊田白雲起我旁兩腋風翩翩舉酒發浩歌萬籟爲寂然寄言平生友誦我山中篇

晨鐘動雷池望日

浮气列下陳天淨澄秋容朝何處升彷佛認微紅須臾眾采閶闔開九重金鉦忽湧出晃蕩浮雙瞳乾坤豁呈露羣物光芒中誰知雷池景乃與日觀同徒傾葵藿心再拜禦曉風

道旁見獲者

腰鎌聲相呼十百南畆獲婦持黍漿饋防稚走雀躍辛勤旣百爲幸此歲不惡王租敢不供大室趣逋約𨿽云粒米多未辦了升姑寛目前饑詎有卒歲樂樂歲尙爾爲一歉更何托書生獨多憂何以救民瘼

臘後一日尋梅東門外馬上遇雪

羸驂出東郭靜與幽意期尋梅冷入眼野路信所之寒蕚靳未吐我自愛橫枝雪花忽排空成此一段奇歲晚故人闊天寒鴻鴈稀南國少霜霰北山多蕨薇坐防節物攺莫遣心事違角巾風獵獵日暮獨吟歸

雪中登樓分韻得未字

南州冬多溫一雪已可貴今年臘三白故足蘇品彚朝來並危欄舉酒聊自慰翩翩著客衣漠漠亂雲气珪璧滿天地造物初不費更邀二三友晤賞見風味燭至僕尙更酒苦飲亦旣仍遣探梅花巳折南枝未

筍脯一平馳寄因和去歲詩爲一笑春筍未盛尙續致也

權門極珍羞未辦食龍肉我家湘楚山籜龍飫奴僕淮南戶戶有黃虀公今徑歸亦不癡更包筍脯贈行李定應笑殺長安兒

湖南使者邵公召赴在所寓客張某敬賦以餞行李

公來使湘州气象日淳美不爲察察明自謂平平耳未須走原隰但使心如水儻無耳目蔽庭戶卽千里頃聞上封章便欲返桑梓其如矍鑠姿難著湖山裏春風一札下趣往覲天咫新淥渺滄洲揚舲一何駛士方處逺外憂國抱蘊底寧應立君前輔車有或柅煌煌四門開側席問民疻百慮願畢陳髙風泚餘子

次韻元晦擇之雪中見懷

流水浩無息防云去不休我思在何許起步三徑幽男子四方誌胡爲守一丘盍簮未可期此意空綢繆平生子朱子砥柱屹橫流探古獨遐觀萬象供雙眸結友得林子苦心事窮搜看渠淸介姿便可披羊裘昔者千里駕共我風雪遊永言淸絕景祗以好語酬居然隔年別卻喜翰墨畱詩來尙記憶知子不我尢講習今難忘離索古所憂但當勉耘耔歲晚儻可收

送甘甥可大從定叟弟之桂林

季也有行役我思獨悠悠親朋非不多子能從之逰掛席上湘水靑山挾行舟籃輿問嶺路政爾荔子秋人言桂林好頗復類中州近郊多勝槪雉堞冠層樓待渠幙府暇時與同搜吾子有令姿胸中富九流處世多齟齬但當付滄洲超然擴遐思詎可耳目謀願爲百錬剛莫作繞指柔昔人不吾欺子盍試反求預想他年歸此地復綢繆刮目防二子一笑紓百憂

湘中館餞定叟弟分韻得位字

江樓倚夜門樽酒畱客醉挽衣更小語不盡今夕意吾家徳義尊此豈在名位勉哉嗣芬芳停此寛別思廣漢黃仲秉卽轉運使治之東作亭扁以楚翠蓋取杜陵所謂楚岫幹峯翠者屬客賦詩

維衡屹南荒作鎭自開辟蟠根結地厚面勢倚空碧陂陁數州境髙下相接迹麓山乃其趾神秀固未極定王十里城處處見山色知誰長在眼嗟此塵中客觀風君獨暇延納到幾席得句怳忘言寄興今昔自君之東來民瘼極探索仁言徹九關寧懼虎豹厄諏詢徧南畆民肥吾則瘠築亭一舒嘯逮此百憂隙防山儻不愧隱幾亦聊適寄語後來者此意當無斁

三茅觀李仁父劉文潛員顯道趙溫叔崔子淵置酒分韻得髙字

節物歲雲暮九衢塵滿袍起我二三友招要步林臯仰防飛鴻俯覽千丈濤石徑上深窈竹風更蕭騷杯槃自眞率更起防濁醪嘆我防合難慰我涉歷勞薫然鄕社逰飲少意巳陶我亦壽長者萬里欣所遭嗟哉士業艱逝矣日月滔古義重金石外物眞秋毫願言共勉勵勿負岷山髙

寒食前三日野步烏龍山中石上往往多新芽手擷盈匊酌玉泉煮之芳甘特甚有懷伯承兄賦此以寄

披云得新腴煮泉聽松風香永味自眞不與余品同悠然泊莫畱歸來隱疎鐘念昔湘濵遊年年擷芳叢遲日照髙嶺新雷驚蟄龍落磑快先啜鼓腹欣防功夜燈紫筠牎香生編簡中誰與共此樂臭味有鄰翁朅來七里城日月轉飛蓬山川豈不好予憂日忡忡酌此差自慰思君復無窮

六月晦發霅川廣徳兄與諸友飲餞於漁山已而皆有詩贈別寄此言謝

平生苕霅夢邂逅此登臨靑山秀而逺溪水防且深浮玉千古色飛鳯何年音小丘辟茺薈修竹初成林居然得此客領略還披襟巳歌棠棣詩更作伐木吟兄嗟弟行役友念朋盍簮情深語更質意到酒自斟荷風生泊莫涼雨洗遙岑翻然放舟去別緒故難任我行日以逺佳處長防心作詩寄餘韻並以謝幽尋

逰靈巖

我登姑蘇臺笑指前溪水水從具區來古色映淸泚明朝泛舟去兩岸雜蘋芷縈紆知幾曲舉目皆可喜稻熟千頃黃秋入四山紫疎鐘度橫塘靑簾穿野市忽驚秀气逼突兀平地起飛閣出林顚穹石滿山趾褰裳上深徑鳴蟬聲聒耳木罅露遐觀欲進足屢止梵宮開何年金碧煥相倚上方納湖光千里淨如砥中峯何亭亭正爾當燕幾沙闊鷗鷺微水落魚龍徙云繞闔閭邦艸迷於越壘琴臺俯香徑不念前王侈玆山自古今詎此能爲疻老松獨堅臥根株互盤峙頺然閱滄波愛此靑未巳我來三日畱幽事付行李領略寧有窮登臨聊可紀

遊惠山

玆泉幾歲月復此慰渇心諒惟獨鐘秀源委來何深在昔抱幽獨邂逅逢賞音希聲聽者難至味乃可尋兀坐正亭午涼風度淸陰於焉有深晤三嘆復微吟

遊池州齊山

舊聞齊山勝抱病來登臨蒼然俯平湖秀出幾百尋穹石天與巧修篁近成林髙攀極巉巖俯探窮窈深愛此堅貞姿摩挲防予心憶行西湖岸亦復多嵚崟頗恨人力勝刻畫時見侵誰知醜石面乃亦變孔壬何如榛莾間屹立長森森天然抱幽獨妙質逢賞音支笻到絕頂孤亭指遙岑樊川有畱詠兀坐一長吟

齊山石壁間見林擇之題字緬懷其人賦此

平生子林子一別今幾春寧知林壑中忽見題墨新巉巉屹蒼石恍若對其人徘徊不忍去我懷誰爲陳自子來江東相去亦巳邇謂當復相逢跂首日望子云何竟差池又此隔千里憑髙久佇立飛鴻渺煙水

過馬當山

千秋馬當廟千尋獅子磯寒風起崖腹慘澹含陰威孤防駕巨浪瞬息洲渚非忠信儻可仗神理玆不違

題乖崖堂

平生乖崖公及此邦仿像凜然風埃外餘子避英爽憶公昔正色抗論指邪枉念當絕其根所畏日滋長晴空轟雷霆下土走魅魍云何廊廟姿半世江海上徒令治郡聲迄今滿天壤論相危及公亦豈坐倔彊嗟哉彼隘俗利欲扼其吭聞公卓絕風吐舌仍儻怳豈知古之人事業系所養臨機隨手應如爬適苛癢李侯亦髙世希蹤自疇曩萬里見丹靑髙堂辟虛敞瑯瑯壁間記讀者興慕仰我來歲云莫霜林振餘響嘆息重徘徊題詩詔吾黨

張子囦攜二子西歸求予詩爲賦此以致鄕黨之義

窮冬溯荊江風急波濤怒張君一葉舟追逐任掀舞時從古岸邊頗得班荊語君家岷山下須眉挾風雨萬里垂橐歸問君自何苦兩兒才過膝秀色隱眉宇昨者試省中旁觀正如堵誦書聲瑯瑯亦復記訓詁呼前與酬答進止良應矩我爲三咨嗟毎見必摩拊祝君須愛惜事業貴有序美質在陶冶如器無苦窳道逺方愁予速成戒自古可使利欲風居然燻肺腑良心人所同愛敬發端緒岷江本一勺東流貫吳楚但當養其源日進自莫禦君歸閉門思予言或可取

過洞庭

城頭雞一浩蕩風腳回篙師起相呼牽防上髙桅我亦推枕聽波浪聲轟豗牎間試一覘萬頃銀山開附火且安坐念此亦快哉良久天平明巳見金沙堆泊舟古廟底喜色動輿臺我行正長夏及此歲律摧通籍恨亡補敢賦歸去來所至有何忙妙處姑徘徊險阻元自平鷗鳥亦不猜萬事有定理渠謾費安排明朝上湘水雪意正栽培行矣一杯酒好在故園梅

次韻陳寺丞建除體

建議了亡補歸來謝馳驅除荒城南丘有田十畆余滿城車馬喧得此逃空虛平湖永晝靜泉聲雜塤竽定自非偶然供我耳目娯執熱者誰子來浣塵土褕破顏爲我笑共防云捲舒危機起於中胡越生司車成功妙克已八荒元一區收心試參此得失竟焉如開緘得君詩嗜好如我迂閉門君未可出處本非疎

湖南參議宋與道奉祠歸崇安裏中賦此以別

憶昔歲丙寅束書從吾翁驅車服嶺南弭節湟江東湟江地僻左窮年少過從邂逅傾蓋友一笑蠻煙空秋水泛孤艇春郊支短笻琴書適有餘酬唱冩不供豈惟吾曹懽固足愉親容日月遽如許於今再星終中間亦防面別去復轉蓬歸來洞庭野乃此相迎逢回首嘆風樹欲語悲塡胸愛君堅忍姿凜凜霜後松徐公眞有常意味與曩同而我學不進長大加愚惷幸防故人惠苦語相磨礲梅霖漲宿潦行李何匆匆自云洞庭樂逺勝千戶封將兒更抱孫防衣映諼叢搜奇萃圖刻考古羅彛鐘知君頗挾此詎信詩能窮同裏有佳人抱獨環堵中未妨閒暇日更共討論功他時有新得爲寄防飛鴻嚴慶冑射防南歸迂途相訪六月二十有一日同遊城南書院論文鼔琴煮茶烹鮮徘徊湖上薄莫乃歸明日作別書此爲贈

炎暑盛三伏駕言得淸防城南才裏所便有山林幽崇蓮炫平堤修竹緣髙丘方玆閔雨辰亦有淸泉流舉网鮮可食汲井自浮絲桐發妙音更覺風颼颼喜無舉業累獨有講學憂逮子閒暇日微言要窮搜譬彼治田者黽勉在勿休但勤穮蓘功勿作刈獲謀𨿽云千里別豈無置書郵祝子時嗣音慰我日三秋

長沙歷冬無雪正月十日與客登捲云亭望西山始見一白莫夜復大作竹聲蕭然是日坐上分韻得云字

冬溫气苦盭防未書勲薄雪殿余臘一夜收楚氛驩欣想農圃潤澤到蒿芹我亦破曉出喚客來捲云蒼蒼西山樹棲此萬鶴羣爽气入病眼幽懷愜前聞意到自舉酒語多秪論文薄莫勢未巳飛花復繽紛還將蕭瑟聲一一付竹君洗醆且更酌淸絕未酣醺

次韻周畏知問訊城東梅塢七首

城東幽事如許一見定勝百聞苦雨斜風無柰防橋流水餘芬

誰知牛鐸黃鐘寡和陽春白雪如君句法飽參妙處不關言說

春意新回庭樹角聲莫起江城更著水僊爲伴眞成難弟難兄

可是防花不厭城南更欲城東多謝諸君著語莫教孤負春風

堤上已垂新栁屋邊尙有殘梅雪盡春生湖水野航竟日悠哉

人情自爾變遷此道不渝燥濕未妨靜處閒觀要知二五卽十

短笻徧歷溪山欵段時尋鄰里遇酒聊一中之得句亦偶然耳

別離情所鐘十二章四句送定叟弟之官嚴陵

別離情所鐘防合意無斁如何僅逾歲復賦弟行役歲律亦巳暮風烈雪漫漫去路阻且長念子衣裘單嚴之水淪漪其山復蒼蒼子陵釣防地艸木有餘光我昔臨此州民容拙使君子行爲多謝慰彼無毫分別駕亦何事休戚理則同但使民受惠無論別駕功巍巍孤髙亭念我昔所喟子也時一登千載起立志【某在嚴陵嘗爲宋廣平立孤髙亭】

義路本如砥利徑劇羊膓何以書子紳世徳不可忘自昔謹交際人情易因循敬始以念終君子貴守身鄰邦呂正字質疑時以書校官有袁子苦語莫厭渠藐玆遺體重相對子與予祝子以自愛念不忝厥初云滿南陽陌書藏善和宅行行重回首無使歸思隔送子目力短朔風吹我裾心焉獨如結子也當念予

平時兄弟間十三章章四句送定叟弟之官桂林

平時兄弟間未省別離味別時巳不堪別後何由慰庭萱旣荒蕪防綬委塵土子嘆予咨嗟寒牎夜風雨逮此閒暇日賴有先世書與子共防繹舎去情何如嗚呼忠獻公典則垂後裔遺言故在耳夕愓當自厲何以嗣先烈匪論達與窮永惟正大體不逺日用中履度如履冰猶恐有不及毫釐儻不念放去如決拾事業無欲速燕逸不可求速成適多害求逸翻百憂南山有佳木柯葉正敷榮願圖歲晚功大用寧小成歲晚豈不念風雨漂搖之但當護本根紛紜爾何爲嶺海坐淸靜府公金玉姿幙府省文書簡編可委蛇十步有茂艸防府宜多賢親仁古所貴更誦伐木篇聞之元城公南州宜止酒止酒縱未能少飲還得不子行日以逺我思日以長政或少閒暇書來不可忘

芭蕉茶送伯承伯承賦詩三章次韻

與子藝蘭九畹勝渠賜璧一雙更碾春風白雪同防明月淸江

正色可參官焙妙香還近稽山艸木叢中淸絕天教散在人間

春去雲藏嶽麓梅黃雨漲昭潭政爾倚欄無那一甌喚起淸談

賦遺經閣

生世豈云晚六籍初未亡向來言外旨瞠視多茫茫隱微防見獨如日照八荒始知傳心妙初豈隔毫芒絕學繼顏孟淳風返虞唐讀書無妙解數墨仍尋行況復志寵利荊榛塞康莊自云稽古功此病眞膏肓君家屹飛閣面對羣山蒼匪爲登臨娯牙籖富書藏邀予爲著語防意詎可忘一洗漢儒陋活法付諸郎

三友堂

寒牎政爾念蕭瑟況復故人疎近音憑欄爲子賦三友便覺冰霜千古心

初春和折子明歲前兩詩

古今同活法妙處在阿堵浮雲不作祟白黒可坐數窮冬掩關臥豈爲作詩苦挑燈讀韋編至味可深咀新春風雨中日日鳩鳴屋小園政可步柰此泥涴足卻坐問樽酒知足乃不辱一杯徑陶然敢羨車載麯

和徳美韓吏部筍詩

籜龍春雨後得勢類乘軒驟長寧嫌速駢生詎厭煩錯連非異族蒼老見孫色並蒲葵扇香侵老瓦盆靜依花影轉新帯蘚文昬外美防彪炳中虛驗晏溫出欄俄競秀侵徑怳孤騫顙脫錐嚢見森嚴武庫存風回飄粉霧拆露坤垠生理知無息神功本不言牙籌誰數个玉斧莫傷根錯立環兵衛周羅儼翰藩危岑遙寸露暏浪忽驚奔勁節回靑眼齊觀壯小園嚴凝難奪志霢霂合知恩蛟鱷蟠深宅牛羊隱半垣委蛇隨戶牖撐拄動荃蓀愛惜滋千畆髙低辧兩番藐眞應莫稱著譜欲重論豈止同苞茂眞成後嗣繁兒童防戱折口腹謝空飱深夜共椽燭淸朝列防門於莬眞筆楗季子屢髯掀北海𨿽頻設南山可盡髠深培資後賞獨倚莫消防防取炎歊侯淸陰防午暾

生辰謝卲廣文惠仁者壽賦

左弧念當辰藐此臥歲晚重云不予防敢望滋九畹南鄰有良朋敏質快瓴建進道方駸駸吐辭防衮衮妙語極吹噓至理屬關鍵嗟予澹泊好學植自穮蓘豈能益涓埃感子意繾綣昭然隱微中當念仁豈逺起知妙幹體實理踐坤簡大易乃在我亙古當一本期君得眞傳永以息邪遁

南軒集卷二

欽定四庫全書

南軒集卷三

宋張栻撰古詩

五月十六日夜城南觀月分韻得月字

梅收淸風來宇淨寶鑑掲頻年城南防未有今夜月呼舟泛微瀾防魚亦出沒危榭倒影浮倚檻涼入骨舉酒屬西山寒光動林樾諸君興未巳南阜上突兀目極大江流髙情更超越

三月七日城南書院偶成

積雨欣始霽淸和在玆時林葉旣敷榮禽聲亦融怡鳴泉來不窮湖風起淪漪西山捲余云逾覺秀色滋層層叢緑間愛彼松栢姿靑靑初不攺似與幽人期坐久還起步堤邊足逶迆防魚傍我行野鶴向我飛敢云昔賢志亦復詠而歸寄言山中友和我和平詩

四月二十日與客來城南積潦方盛湖光恬然如平時泛舟終日分韻得水字

澤國盛梅雨漲潦彌兩涘常時侵溢患乃復到城市納湖迫西闉衝突固其理今年築隄防揵石細積累艱辛迄崇成魚亦歡喜節宣有程度盈縮無壅底昨宵水沒岸民居例遷徙走馬來問訊屹若堅城壘江濤從渺茫湖光自淸泚小舟足防泳新荷方薿薿嘉我二三客共此風日美相期寂寞濵雅意淡如水念言隄防功得失乃如彼而況檢身者詎可忘所止明朝更我詩斯言或當紀

展省龍塘有作

十年衡山陰驅馬幾往還山色如故人牧豎隨馬鞍俛伏長松下淸晨涕汍瀾念昔初拱把玆焉影團欒白雲歸何時日月如轉環矯首祝融峯依前倚髙寒於焉百感集欲去良獨難

田舎

竹葉帯曉露茅檐起炊煙蛩吟枯艸根犬吠壞垣邊田家亦何營生理固足憐風霜摧我稼稂莠長我阡卒歲復何念一飽未補前我思昔之人備豫理所先積倉徧郊野甘雨盈公田臨風重掻首復古何由緣

舊聞長沙城東梅塢甚盛近歲亦買園其間念欲一往未果也癸巳仲冬二十有八日始與客逰過東屯渡十餘里間玉雪彌望平時所未見也歸而爲詩以紀之

半生客荊楚歷覽非一隅寧知城東路有此梅萬株瘦馬路曉寒淸風起菇蒲度溪上平阪頓覺景物殊霏雪下晴晝香霧迷前驅近坡與逺嶺玉立同一區老樹固瑰特小枝亦敷膄有如眾君子彚聚徳不孤精粗無可揀酥酪與醍醐千株未覺多此語信不誣班荊或小憩沽酒時一勝賞諒難盡昭質知不渝我有十畆園丘壑正盤紆念此縞袂侶歲晚足我娯來逰自今始琴書與之俱回首桃李場冷淡莫邪揄

平父求筍炙旣並以法授之乃用往歲張安國詩韻爲謝輙復和答

知君友竹君寧使食無肉更我脯筍詩句妙騷可僕南公鮭菜傖父韲嗜好自爾元非癡君但將從力噉此大勝折腰鄕裏兒

題淮陰祠

秦關昔先驅南鄭豈淹久夜中丞相歸平明印垂肘古來豪傑人調度出窠臼登壇一軍驚六合已在手從玆防廓淸指揮如運帚時艱思奇才廟古酹樽酒出門望長淮故國長稂莠風雲正慘澹人事極紛紏拘攣儻無累吾欲獻九九

時爲桂林之役斜川前一日刑部劉公置酒相餞曽節夫預焉旣而劉公用陶靖節斜川詩韻見貽亦復同賦以謝

通籍念無補先廬獲歸休所忻三載間暇日從公逰城中十畆園頗復依淸流渺渺送歸鴈翩翩下輕鷗駕言欲南騖踟躕眷林丘況且逺晤言公唱孰與酬祖席近佳日呼客仍我儔相與千載思誰復念此不新詩更紆余用以寛離憂他年南阜約剝啄時相求【城南有丘巋然名以南阜他年當與公歲講是逰也】

送劉樞宻畱守建康

整駕欲南騖乃復送公舟公行民所瞻願言勿淹畱向來秉事樞正色有忠謀坐覺國勢尊巳驗權綱收如何霖雨澤偏使及南州新春紫詔下聞者寛百憂誰升今重鎭百萬宿貔貅控江撫長淮聲勢接上流吾皇志經略此地合綢繆不應萬全防歲月空悠悠先當植本根次第施良籌未聞欲外攘而乃忽內修幕府方宏開人才要旁搜可不念葑菲惟當別薰蕕畱鑰豈淹久卽歸侍前旒盡舒醫國手調瘵防有瘳還憶遐荒守時能寄音不

淳熙乙未春予有桂林之役自湘潭往省先塋以二月二日過碧泉與客煮茗泉上徘徊久之

下馬步深徑洗琖酌寒泉念不踐此境於今復三年人事苦多變泉色故依然緬懷徳人防物物生春妍當時疏辟功妙意太古前屐齒不可尋題榜尙覺鮮書堂何寂寂艸樹亦芊芊於役有王事未暇謀息肩聊同二三子煮茗蒼崖邊預作他年約扶犁山下田

七月旦日晚登湘南樓

文書稍去眼日夕進微涼髙樓一徙倚淸風爲我長漁父防深樾歸人度浮梁仰防河漢明俯視羣山蒼平生防心處於此故難忘舊聞水東勝巖巒發天藏豈無一日暇勇往聊徜徉民瘼未渠補況敢懷樂康天邊云物佳似復爲雨祥秋成儻可期歲晚或自彊當從農家鼔一歷水雲鄕

望後一日與客自水鄕登湘南月色佳甚翌日用鄕字韻簡防誠之

一雨五日余南州三伏涼喚客近方沼笑譚引杯長相將復登樓月色在屋梁念我懷百憂忽忽髮變蒼及此少自舒觴詠未可忘孤光凜下照景妙無畱藏沙邊數白鷺欲下仍翔徉羣動亦自得如我四體康平生子防子虛白生吉祥官舎並樓居登臨筋力彊未可效王粲居然思故鄕【誠之所防正在樓旁自中憂以來毎攜書獨登】

定叟弟生朝遣詩爲壽

我昔在嚴城惟子桂林思舊防復更踐相望仍今玆行止不可期防合何參差況乃近重九淸杯憶同持想子撫初度難忘蓼莪詩而我獨東向慇懃頌期頥祝子以愛身永佩過庭防勉子事逺業昔賢以爲師安車按節度中道行逶迆他年老兄弟鶴髮仍龎眉歲晚話平生期以無媿辭及此良未易兢兢願同之

八月旣望要詳刑防漕防水東早飯碧虛徧觀棲霞程曽龍隱諸巖晚酌松關放舟過水月洞月色佳甚逼夜分乃歸賦此紀逰

漓江卽湘江戢戢淸見石其東列羣峯秋色碧復碧日出霧露收艸徑上逼側憑欄楷望眼巳足慰疇昔更窺巖穴勝創見爲驚咋如何數里間奇觀相接迹寛同廈屋深劃若巨靈擘日月遞光景風雲變朝夕石橋幾年成乳竇時一滴神龍舊隱處仰視多辟易蛻迹凜猶存隱隱印霜脊下有澄湫深餘波潄蒼壁往者巳仙去來者此其宅薄晚扣松關風過聲索索聊麾車騎退容我且散防郤望訾家洲輕舫度前磧回首煙樹林已復掛蟾魄宇曠淨余滓羣物被光澤何所寄遐思空巖皎虛白淸輝可一規水色相激射天邊與川上亭亭如合璧居然廣寒防不用假六翮班坐依微瀾晤賞共佳客因之想千載詎有今古隔簫鼔歸夜闌觀者粲城陌往往羅杯柈班班見殽核諒因年歲丰人意少舒適視爾意少舒於予亦忻懌

次韓機幕韻

韓杜有佳句烱烱如辰星自昔此邦勝中土亦飫聽奇觀今愈多洞戶長不扃秀色眞可餐腴澤到畦丁寒巖度輕舫瘦嶺著危亭固巳小鴈蕩寧復談錦屏自我來擁麾毎思禦風泠如何半載間足迹才一經居然俯仰中便覺塵慮舊刻暗蒼蘚往事過奔霆頗聞煙霞外往往接神靈向來羽衣士吐內誇奇齡終焉亦歸盡難畱鬢毛靑塞鴈度霄漢沙鷗飛逺汀大哉天壌間逍遙各隨形人生亦何有泛若水上萍勿作分外念但勉明徳馨乘時各努力日馭不我停夢回故園好蘭菊羅中庭從知靖節醉逺勝次公醒

祕閣鄭公移節鄕部置酒餞別詩以侑之

嗜僻寡同好意合難語離傾蓋今幾年盍簮愜心期況復王事同退食陪委蛇窺君肺腑中落落無藩籬獨有見義勇褰裳欲從之憂時多苦語懷古更餘悲坐使嶺海間冰雪映淸規我拙倚君重孤懷良自知正如乘霧行不覺防其滋人生豈無別念此尢依依維閩號蕃庻今亦因繭絲平時里社防耳目到隱微想當入境初不待褰車帷畫綉匪所榮民瘼要深醫防培邦本彊詎止鄕國肥還歸報明主廟論資扶持願堅歲寒節慰我別離思

淸明後七日與客同爲水東之防翌朝賦此

平生山水癖妙處只自知夙約常寡味邂逅愜心期幅巾與藜枤安步隨所之朅來坐官府頗覺此願違城頭望羣峯欲往類絆覉三春苦風雨晴日一伸眉沙邊散車騎竹輿從嘔咿獨與三四客野服相追隨亭髙俯空曠洞古探瓌奇懸崖隱日月幽壑蟠蛟螭澗水雜鳴佩松風發淸吹興來卽傾酒語到亦論詩聊揩簿書眼償此閒暇時所歷固未厭所感多餘思昔逰木葉下今玆綠陰肥江山𨿽可識歲月乃如馳素餐豈不念懷安敢云私歸來耿不寐欹枕聽晨雞

題榕溪閣

寒溪澹容與老木枝相樛其誰合二美名此景物幽太史昔南騖於焉曽少休想當下榻初淸與耳目謀品題得要領亦有翰墨畱我來訪遺址宻竹鳴鉤輈稍令舊觀復還與佳客逰樹影散香篆水光泛茶甌市聲不到耳永日風颼颼所忻簿書隙有此足夷猶平生丘壑願如痼不可瘳𨿽知等喧寂終覺靜理優更思濯滄浪榕根浮小舟

送陳擇之

君能千里來乃作觸熱去涼秋幸非遙歸計無已遽向來文字間講論有平素及玆共王事益得君佳處幾微獨深窺圭角本不露豈期寂寞濵獲此友朋助吾邦𨿽云僻山水足奇趣更期休沐晨相與窮杖屨匆匆何少悰咄咄出別語君懷負丞恩行矣當及戍我亦念歸歟霜天收栗芋後防未可期往事屢回顧贈言復何有獨以此道故寥寥千載前逹者同一路所趍固絕塵所履無虛步臨深覺居髙仰止有餘慕要須學滄溟匯此百川注他年儻相憶訪我城南圃無使歲月深永思編簡蠧

止酒

淵明通逹士止酒乃成詩終焉未能忘寄意良在玆勇哉典午君覆觴無再期念彼萬乘貴艱難有深思況乃一介士而或志可移祓齋揆前訓剛制聖所辭銘心諒無斁多言亦奚爲

斜川日雪觀所賦

行客念故里勞者思少休如何歲華新尙爾天南防涉五遇佳日品題自名流聊復揩病眼沙邊玩輕鷗和風著冠巾春意動林丘緬懷千載人孤髙諒難儔亦有一二士舉酒相勸酬未知吾故園艸木如此不政拙甘下考智短空百憂賜歸儻防幸舊盟良可求

靜江歸舟中讀書

南風駕小雨羣山淨如沐吾歸及新涼所歷慰心目軋軋柔櫓鳴臥見山起伏推枕意悠然還取我書讀平生領解處於焉更三復老矣百念疎但欲斯境熟向來五嶺防日力半吏牘小心了官事終覺媿惸獨世路自險夷人情費追逐翩翩孤飛翼息防望林麓

張子眞楊政光吳徳夫追路湘源賦此以別

驅車出嚴關觸熱歸路長一雨羣物蘇吾行亦淸涼離水自南去湘流正洋洋眷言二三友防馬勤送將蕭然短長亭毎語夜未央張子名家駒千里方騰驤楊郎嶺中彥而能斂鋒鋩延陵舊所熟气味固難忘向來幕府逰三秀麗齋房居然出別語分袂楚粵鄕人生防有別勿悲參與商獨有贈言意臨岐更平章風俗易移人宦途劇羊腸千鈞有不守決去飛鳥翔要當勉自持詩書作金湯他年相防處刮目防增光爲謝桂父老無澤畱一方惟餘石間字時與洗苔蒼

登江陵郡城觀雪

黃雲澹四垂飛雪忽無際排空風力靜整整若有制穿林初著花防瓦已成毳低連七澤波逺接關河勢憑城領奇觀壯思起病滯四年領邊州气苦多盭淸秋日昏昏仲冬雷虺虺雪花有時零轉首卽開霽及玆洗瘴眸天公豈無意爲邦抱百憂但願得丰歲對之一欣然不飲心已醉春前尙餘臘三白或可冀更約竹間梅共作歲寒計

正甫還長沙復用斜川日和陶韻爲別

吾黨有佳士寡欲自日休眷言平生心從我萬里防披云度嶺嶠犯雪臨江流顧我無定蹤飄然若輕鷗玆行𨿽云逺所忻近故丘況得與君俱豈患寡朋儔有酒君爲飲有句君能酬如何舎我歸頗亦念此不我老百念冷獨有謀道憂臨岐無他祝簡編細研求

子逺使君出守廣漢始獲傾蓋諸官賦詩贈別某廣漢人也故末章及之

半生落南州分與岷峨疎朅來荊江上所忻近鄕閭吾鄕多雋豪雜遝來舟車時從說情話頗覺中懷舒中間識胡公粹美眞璠璵心逺气自靜語簡意有餘向來有推轂入校中祕書名場萬夫立人亟我則徐拳拳抱忠愛百慮才一攄白雲已在望思親惜居諸乞州枌楡邊政以便版輿同舎挽不住淸風挾歸裾觀君進退間此豈爲名譽春防肯小駐論交良慰予愛君秉質髙且復富蓄儲任重則道逺願言勿踟躕吾州得賢牧父老想樂胥我亦有一防徑思歸荷鋤

李仁甫用東坡寄王定國韻賦新羅參見貽亦復繼作

三韓接蓬萊祥雲防山頂涵濡雨露春吞納日月景美防背幽壑靈根發奇頴艱難航瀚海包裹走湖嶺仙翁閱世故未肯遽生癭相期汗漫防歲晚共馳騁願持紫團珍往扣黃庭境想翁面敷腴玉色帯金井蕓蕓納歸根湛此方寸靜淸規照濁俗不惑類楊秉懸知藥籠中此物配丹鼎從今談天舌不用更澆茗

外弟信臣總幹西歸駐舟沙岸得半月之欵於其行口占道別

外家源流逺文物被諸孫嗟我數年來頗識佳弟昆酥酪本同味蘭芷非殊根競爽有如此知當大其門信也來過我气貌淸而溫方忻駐足地中有靜者存皎然明月光豈復受濁渾塤箎疊和時此理試其論

廬山有勝處曰臥龍南康朱使君始築茅繪諸葛武侯像於其中以書屬予賦詩寄題此篇

廬山僊靈宅佳處固非一頗聞臥龍勝幽深諒難匹懸瀑瀉琮琤石壁兩崒嵂艸木被光輝波瀾動回沒今年朱使君下馬恍若失徘徊領妙趣指防築茅室爲愛臥龍名英姿慨超軼於焉儼繪事長風起蕭瑟髣髴梁父吟尙想翁抱膝慘澹風雲防飄忽日月疾獨存經世心千載詎可汨褰裳欲從之雲濤渺寒日

淳熙四年二月旣朢靜江守臣張某奉詔勸農於郊乃作熙熙陽春之詩二十四章章四句以示父老俾告於其鄕之人而歌之

熙熙陽春旣發旣舒翼翼南畆是展是圖嗟爾農夫各敬乃事往利爾器誡爾婦子惟生在勤勤則及時惟時之趨時不爾違祈祈甘雨膏我下土習習谷風和澤乃普往卽爾耕惟力之深往蒔爾苖勿倦其耘於日於夕自遂自逹爾心勿忘彼生孰遏惟天之心矜我下民民不違天使爾有成旣穟旣實旣堅旣好爾獲旣周先養爾老保爾家室撫爾防稺旣迄有年復思嗣歲嗟爾父老其訓其誡俾務於本惟土物愛不念其本則越其思所思旣越害斯百罹嗟爾父老其告其諭爾之有生君實覆汝尊君親上其篤勿忘小心畏忌率於憲章嗟爾父老教之孝悌孰無父母與其同气反於爾心孰無愛敬卽是而推烏往不順嗟爾父老勿替諄諄其未率從驚厲其身告以禍患其使知懼無俾蹉跌以防罪罟惟國之法其垂使爾知避豈欲爾施爾或自防予疚予恫曷使予懷寘於爾於赫聖主敷徳流澤布宣弗厪時予之責咨爾父老助予念玆豈予之助報國是宜粵以今日勸相於郊乃作此詩以懋爾勞咨爾父老尙演厥義其諷其歌於鄕於裏俾一其心服我訓言擊鼓坎坎自古有年

南軒集卷三

欽定四庫全書

南軒集卷四

宋張栻撰律詩

和石通判酌白鶴泉

談天終日口瀾翻來乞淸甘醒舌根滿座松聲聞金石微瀾鶴影漾瑤琨淡中知味誰三咽妙處相期豈一樽有本自應來不竭濫觴端可驗龍門

憩淸風峽

扶疎古木矗危梯開始知經幾攝提還有石橋容客坐仰看蘭若與云齊風生陰壑方鳴籟日烈塵寰正望霓從此上山君努力瘦藤今日得同攜

讀李邕碑

荒榛日莫倚笻時嘆息危亭北海碑後輩但知尊字畫當年不得戍邊垂豈關貝錦能成禍祗恐幹將不自奇杜老惜才千古意如今誰詠六公辭

登法華臺

山間景物轉流年臺上風光處處傳放目便應云夢小憑欄平挹祝融巓忽尋故國占天際誰看孤舟系岸邊百感還將山下去肯同槁木墮深禪

謝楊文昭主簿寄詩楊之父紹興間倅建康不屈於烏珠而死

乃翁詈賊气如虹千載衣冠起愞庸雙廟已應同卞壺佳兒今喜見甄逢傳郵贈我淩雲句防簡知君學古胸忠孝可全須力勉策勲寧復羨侯封【楊公血食金陵政與卞將軍祠相望】

喜廣仲伯逢來防

二阮向來俱莫逆支笻爲我到山巓濁醪共飲聊復爾勝集於今亦偶然人立千峯秋色裏月生滄海暮云邊髙談此地曽知幾一笑歸來對榻眠

和黃仲秉喜雨

雨後淸泉繞舎流懸知耘耜徧南州占相歲事端無恙勞苦農人亦少休好句收功經百錬彌旬不見便三秋閒來只願長丰稔江海白鷗盟共求

遊道塲山次沈國錄韻

玻瓈盆外起幹鬟路入空蒙紫翠間心逺最便天宇迥眼明偏見野雲閒寒泉宰木畱千載淸磬疎鐘度兩山我亦湘城三徑在湖邊歸去洗塵顏

早秋湖亭

澤國今年秋气蚤湖亭淸晚獨裴徊翩翻荷蓋隨風舞蕭瑟松聲帯雨來靜處豈云身計得吟邊但覺歲華催悠悠逺思憑誰冩多病新來罷酒杯

賦周畏知寓齋

知君隨寓卽能安久矣家山詠考槃幕府漫防從鬢禿竹牎寄傲有書觀此身詎可忘三省世路何妨閱萬端俯仰周旋皆實理未應秪向寓中看

送甘可大

子陵溪水千年緑猶憶登臨日暮時子去定能尋勝槪書來當復慰相思簡編有味寧論晚得失從渠莫自疑也學迂疎教似舅不應空賦渭陽詩

送胡伯逢之官金陵

相望數舎已云疎逺別何因執予袪漫仕想應同捧檄舊聞當不廢觀書月明淮水空陳迹山繞新亭有故墟暇日更須頻訪古因來爲我道何如

寄題建安公梅山堂

梅公山色近庭除勝日供公幾杖餘千古謾傳棲迹地當年誰憶愛君書丹心烱烱元無間白髮星星不用鉏待得斯民俱奠枕歸來端亦愛吾廬

重九陪詳刑防漕東西樓之集

獵獵西風滿角巾登臨秋思與云平山圍四野髙低碧江繞東城今古淸莫恨寒花未堪摘且忻樽酒得同傾政須客裏頻回首細話家山此日情

次趙漕贈王昭州韻

煌煌金節按江城驛路梅花正小春聞說爭迎來滿道定將何術慰斯民憩棠異日誇南國懷橘歸時拜壽親流澤防看均一路要令治象復熙淳

九日登千山觀

淸晨領客上巉巖野路衣襟濕翠嵐九日開樽仍絕景西風欹帽且髙談地形盤薄一都防山色周遭萬玉簮卻指飛鴻煙漠漠故園茱菊老江潭

和正父防榕溪韻

隔岸髙低露碧山眼明便作故園看直從榕影度輕舫更傍溪光撫曲欄鴻鴈來希空悵望梅花開早未初寒喜君萬里同情話明月淸風足佐觀

仲冬朔日登湘南樓復用正父前韻

歷徧江南處處山嶠南還得倚樓看化工此地無餘巧爽气窮冬更逼欄官事隨時寧解了書盟平日未應寒相逢自有論文樂只把空杯未礙歡

六月二十六日秀靑亭初成與客同集

亭成勝日好風光佳客攜將共一觴蒼壁挿空千古色髙松防堤三伏涼网魚縷膾寒水玉剝蓮煮鼎甘露漿便覺故園渾在眼秪應漓水似瀟湘

送韓宜州

頃年未識宜州面已信諸賢品藻公幕下從容逢益友胸中骯髒本家風一麾且與寛凋瘵華髮應無慕勇功從古安邊須自治人情初不間華戎

鹿鳴宴

從昔山川誇八桂只今文物盛南州秋風萬里攜書劍春日端門拜冕旒聖世取才先實用儒生報國豈身謀且看廷防三千字爲冩平時畎畆憂

送宇文正甫

重來能復幾旬餘臨水登山又送渠夜雨巳知農事好春寒未放小桃舒眼前佳處應難盡別後書來詎可疎我亦相將歸舊隱杖藜時復訪樓居

雨後同周允升登雪觀

一雨端能減百憂肩輿徑上最髙樓山容淨洗無窮碧江水新添自在流已覺春隨花片老不應身似賈人畱煙蓑風笠南山下正好歸歟看麥秋

題邢使君釣隱

使君卜築占芳洲短檻疎籬處處幽風月隨時供燕幾笑談終日在中流翩翩影落來賔鴈漠漠寒生欲下鷗城市山林俱寓目問君底處足消憂

某辱歸父丈惠貺新詩謹次韻末章爲別

淮海相從幾歲年南州鴈不到西川重逢影落煙沙外卻喜身如金石堅莫嘆武城資莞爾且看平楚正蒼然剸繁自是君餘事毫髮難逃止水淵

和查仲文雪中卽席所賦

方帽衝泥有客來九衢俗眼莫驚猜一樽相對十年外兩腳新從萬里回壯志未隨衰鬢攺孤懷良爲故人開雪中細放梅花發不用匆匆羯鼔催

和宇文正甫探梅

天與孤淸迥莫鄰秪應空谷伴幽人千林掃迹愁無那一防橫梢眼便親顧影莫驚身易老哦詩尙覺句能新幾多生意冰霜裏說與夭桃自在春

襄州防漕使者張侯寄示所作快目亭記辭多慷慨予讀而壯之且想斯亭觀覽之勝爲賦此

聞說君家快目亭湓江直上起千尋昔人事業規摹在故國山河艸木深世態從渠翻覆手壯圖還我短長吟防須一展平戎防始稱平生灑落襟

送舜臣撫幹表兄赴部

疇昔相看意便傾重逢便覺眼增明半生漫仕壯心在五月長江去棹輕櫝久藏千乘寶鵬風方快九霄程公朝兼用名門選外氏傳家舊有聲

壽定叟弟

爲邦和气滿鄕閭袖手還家樂有餘案上簡編元好在閒中日月更寛舒功名且要身長健尋尺何求計不疎好泛菊英斟壽酒扁舟吾欲賦歸歟

重九日與賔佐登龍山

曉風獵獵笛橫秋澤國名山九日防萬里煙雲歸老眼千年形勢接中州丘原到處堪懷古萸菊隨時豈解愁此日此心誰共領朝宗江漢自東流

贈樂仲恕

老子曽從先覺逰後來文采繼風流胸中有意窮千古筆下成章映九秋塵世利名無著算聖門事業要精求詠歸消息今猶在魚躍鳶飛防得不

小園茶防盛開伯承以詩見督置酒於此爲增不敏之嘆

畱連紅紫計無從晚惜芬芳萬卉空枕上幾回淸夢防風前政可碧紗籠春隨夜雨但三嘆韻入香醪尙一中長有花開消息在不應鳴鼔便相攻

再和

閉門謝客少過從獨倚修篁傲碧空忽喜千條發瓊蘃紛如萬鶴出樊籠與君前日徘徊久得句懸知慘淡中胸次本無愁可著何爲苦要酒兵攻

又和

夜讀韋編起欲從門前流水落花空春同心事應長在月當燈光不用籠弔古誰能嗟澤畔髙吟且欲效隆中君詩似玉無瑕玷豈有他山石可攻

又和

市朝車馬列雲從君有危樓出半空但覺乾坤增老眼不妨日月轉空籠花開花落關何事江北江南只此中互出新詩殊未艾長城尙許短兵攻

和楊教授

道在無今昔才難有屈伸靑編知了意白眼付時人鏡裏顏容舊胸中事業新絕嘆知味鮮渠自說甘辛客少從蒿長深居懶戶開孤城嵗云莫瘦馬子能來長策憐葵向新詩更雨催相看前日事此首忍重回

送少隱兄赴興元幕

出手寧嫌晚論心本不欺五年江左客萬里故園思肯枉洞庭棹來尋棠棣詩固知名義重豈但慰朝饑邊塞連闗隴貔貅罷戰徵幕中須預計堂上乃奇兵漢水追前防秦原憶舊耕書生亦多事慷慨試經行

亷州何使君挽詩

橘井登賢籍槐宮並俊防姓名題鴈塔文字上瀛洲【公嘗進捲召試詞科】靑簡窮千載朱轓但一州有懷終未試眼看落山丘

又

憶昔湟江上相逢意便傾胸中元浩蕩筆下更縱橫士伏徐公徳人言景倩淸定應鄕裏敬枌社祭先生

和張晉彥逰嶽麓

齋舫淩煙浦云屏入畫圖日烘花炫晝風定水明湖布谷催春種提壺勸客沽湘中無限景賦詠繼三都

送臨武雷令

詔舉循良吏時資撫字功人情平易看治道古今同綠野新耕盛潢池舊習空便應君課最名姓禦屏中去路連崇嶺扁舟下漲濤不違將母願敢嘆獨賢勞境靜歸鳬鴈庭空長艾蒿不妨頻拄頰千里寄風騷

喜雨呈安國

望歲民心切爲霖帝力均崇朝變炎暑舉目盡淸新坎坎連村鼔熙熙萬室春北牎涼枕簟安穏到閒人十二月十六日夜枕上聞雷已而大雪

春信梅邊動雷聲枕上驚忽看牎紙白頓覺竹聲淸江海空餘夢壺觴起自傾朝來倚樓處玉樹滿湘城

過湘潭劉信叔舊居有感

北渚畱行客東陵憶舊侯池蓮半枯折風葉正颼飅事業畱千載英雄去一丘平生許國志歲晚詎悠悠

題唐興寺湘江亭

寺廢蒼崖聳江回逺岸明風霜摧翰墨【有唐大中記及詩刻兵火後沈於潭中】歲月老絲緡【寺右有釣磯】兀坐知茶味閒行忘去程長哦伊水句回首若爲情【鄭都官嘗題詩雲湘水似伊水湘人非故人】

彪徳美來防於泉有詩因次韻

君臥衡山北我行湘水濵相逢還莫逆淸絕兩無塵勝集追前日輕陰近小春濯纓聊復爾舉首謝簮紳

上封有懷元晦

憶共朱夫子登臨冰雪中劇談無俗調得句有新功別去鴈橫浦重來月滿空遙憐今夕意淸夢儻相同

題福巖寺

擲鉢峯前寺肩輿幾度來樓臺還舊觀杉檜撫新栽湘水堂堂去秋山面面開裴徊千古思風壑有餘哀

題南臺寺

相望幾蘭若勝處是南臺閣迥規摹穏門空晝夜開回風時浩蕩髙嶺更崔嵬謾說石頭滑支笻得往來【寺多風二門不可置扉寺之側有石頭庵】

由西嶺行後洞山路

西嶺更西路云嵐最窈深水流千澗底樹合四時陰幽絕無僧住閒來有客吟山行三十里鐘磬忽傳音

過髙臺寺

著屋懸崖畔開牎疊嶂秋半欹云榭冷不防石泉流茗椀味能永竹風聲更幽平生版庵老得句似湯休【寺之前有雲莊榭舊車轍亭侍郎胡公以其妄謬易今名記刻不存必惡其害巳者所去也長老了信有詩名】

宿方廣寺

俗塵元迥隔景物自天成山近四圍碧泉鳴永夜淸月華侵戶冷秋气與雲橫曉起尋歸路題詩寄此情

和黃漕雪中將至長沙

吾道元如砥人間謾畏途未容舟溯峽且泛雪平湖子孝寧投抒天回看脫弧不應從我懶欲老豆麻區人日逰城東晚飯陳仲思茅亭分韻得香字

絕憐梅事晚與客到林塘瓦椀村醪釅杯羮野菜香舊逰看壁字新歲尙他鄕一笑俱眞率悠然意未央二月十日野步城南晚與吳伯承諸友飲裴臺分韻得江字

春日煙沙岸禪房風竹牎有時傾綠酒隨處見淸江世路紛多轍吾生老此邦千林看不盡白鳥去雙雙

與弟侄飲梅花下分韻得香字

日多色愈正春和天與香提攜一樽酒問訊滿園芳嗣歲詩多思懷人心甚長更須多秉燭玉立勝紅妝十四日陪黃仲秉渡湘飲嶽麓臺上分韻得長字

支笻穿百級把酒問春光喬木依然在幽蘭秪自芳未當湘水滿更覺橘洲長暝色猶回首天涯話故鄕王長沙約飲縣圃梅花下分韻得梅字

平生佳絕處心事付江梅縣圃經年見芳樽薄暮開朗吟空激烈燒燭且徘徊未逐徴書去窮冬尙一來湯總管邢監廟約逰城東酒間求詩爲賦此

春事巳如許客愁空自多梅花成莫逆樽酒付亡何楚楚邢郎子耽耽老伏波定應容我醉耳熱更髙歌

謝胡掾惠詩

一見知心事旋觀慰月評慈祥漢循吏儒雅魯諸生莫作周南嘆終期冀北程新詩連夜讀梅影伴孤淸

除夜立春

積雪陰難解新梅凍未開誰知殘臘底已報早春來一气元無息羣兒浪自猜短檠非守嵗百感政交懷

送趙節卿

昭代才難嘆宗盟世有人千鈞定晚試一角信逄眞政擬尋梅共還經折栁新靑雲看穩上回首楚江春

二月二十五日登裴臺坐上口占

朝來風雨好抱病亦登臨故國江山在荒城花栁深憂時空百慮望逺只微吟春事如櫻筍幽盟可重尋

上已日晚登裴臺自仲春凢三登

前日看花地重來對落暉雨餘山著色沙沒水初肥寒食家家出殘紅樹樹飛還同二三子及此詠而歸

長沙郡丞丁君挽詞

亷吏今尢重朝家詔舉頻方看千里駕忽盡百年身職業憂勞甚逰從笑語眞空令行路嘆沒後見淸貧

和黃仲秉喜雨

雨涼牎戶好佳木正陰陰畎畆憂時念乾坤濟物心引泉聊自照移竹更親臨尙想皇華使風前擁鼻吟

寄侯彥周

塞鴈仍南去慇懃問耒陽催科應獨拙理髮詎能長邑古弦歌地年丰魚稻鄕婆娑還得不三徑未云荒

過長橋

西風吹短髮復此渡長橋木落波空闊亭孤影動揺徘徊念今昔領略到漁樵儻有山中隱憑誰爲一招

多景樓

疇昔南徐地登臨北固樓平原迷故國滄海接江流木落煙莎晚城孤鼔角秋寄言鷗鷺侶吾已具扁舟

金山

萬頃洪濤裏巍然閱古今雲煙三島接花木四時深亂石維舟住西風倚檻吟朝宗知不斷淒切此時心

重陽前一日

九日明朝是淸樽彊自開蕭蕭疎雨暗滚滚大江來野菊開無數沙鷗靜不猜何須騎臺飲此興亦悠哉

十五日過小孤山

沃野迥千里巋然突孤標崖分勢亦裂江靜影頻搖棲鶻巢何險盤柯凍不凋吾行足觀覽未覺客程遙

新亭

風景自今古斯亭今是非絕憐江水去還有故山圍得失同千慮成虧共一機所思惟謝傅不但勝淮淝

庚申過靑艸湖

巳越重湖險張防勝順流亂雲藏野寺橫网閙漁舟物色湖南好風霜歲晚謀未知荒歉後得似向來不

南軒集卷四

欽定四庫全書

南軒集卷五

宋張栻撰律詩

喜聞定叟弟歸

吾弟三年別歸舟半月程瘦肥應似舊歡喜定如兄秋日聯鴻影涼牎聽雨聲人間團聚樂身外摠雲輕聞定叟弟已近適迫祀事未能出先遣侄輩往迎書此問訊

漸喜書題近懸知歸意忙才聞下湘水早已過衡陽雨洗秋山淨涼生桂樹香慇懃二三子防馬爲迎將醇叟崇道之喪未得往哭聞窀穸有期輙賦二章以相挽者

慶席親賢冑心知道義尊如何著閒處終不近修門三載成長別微言未細論人琴俱寂寞風雨閉丘園晚歲渾無事端居只自如冰霜澆塊磊日月老籧篨山寺畱題墨晴牎罷卷書從今行嶽路忍復過公廬

故太子詹事王公挽詩二首

大節元無玷中心本不欺排姦力扛鼎憂國鬢成絲方喜三旌召俄興一鑑悲西風吹淚眼夫豈哭吾私睿主龍飛日如公舊學臣忠言關國訃淸節映廷紳歲月身多外江湖澤在民當年遺直嘆千古更如新

詩送陳仲思參佐廣右幕府

舊說桂林好君今幕府逰江山資暇日梅雪類吾州煮海何多說安邊更預謀政應勤婉畫不用賦離憂

呂善化秩滿而歸兩詩贈行

令尹三年政湘民去息思艱難捄菑歉憂瘁見云爲薦牘今交上夷途去不疑正湏頻顧省禦者可無辭伯氏相從舊歸來意若何從渠笑方拙還我自吟哦聖有詩書在人多歲月過徳門好兄弟夜雨細研磨

黙侄之官防陽兩詩以送之

黙也相從久吾心念汝多又爲江漢別空覺歲年過气習須消靡工夫在講磨惟應介如石人事易蹉跎潦雨彌旬月予方念鞠窮子行何艸艸別語又怱怱漢沔英靈在江山今昔同未須登峴首先合拜隆中

送零陵賈使君二首

借甚零陵郡風流記昔賢宅存元水部人識範忠宣山近地宜竹溪淸岸有泉官閒時訪古餘韻故依然孝友傳家法如君好弟兄秪應推此意便足慰民情間歲仍艱食新書督勸耕想今瀟水畔惟日望雙旌

寄曽節夫

曽子別經月相思如幾秋不應行役嘆卻爲買人畱雨後湖光滿梅邊春意浮須君細商略晴日共茶甌

送周畏知二首

秋冬仍苦雨旬浹喜霜晴木末樓臺見江頭橘柚明登臨方適意離別已增情後夜相思地寒梅影正橫半世功名誤蒼顏幕府遊文辭追楚些得失付陽秋薦牘方交上衡門豈重畱靑雲看穏去快處一回眸

題伏龍寺壁

少日憶曽到歸途得小畱回還山寺古蕭瑟柿林秋道路情無那琴書可細求從來士窮逹分付水悠悠

送外弟宇文挺臣二首

合族情尢重論交意復深還爲萬里別未盡幾年心佳處應相憶書來儻嗣音及時須努力莫待鬢華侵漠漠漓江上怱怱送客情平原宵雨濕絕壁野雲橫世路多新轍韋編有舊盟中流屹砥柱過浪豈能傾

寄題周功父溪園三詠

聞說亭花好居然似蜀鄕色深姿不俗香淡意能長髙燭畱深夜輕陰防晚芳何心較桃李只擬答春光

右嫣然亭

未識主人面先爲溪上吟澄潭依近岸絕壁聳遙林領略襟期逺登臨歲律深想當軒冕外三嘆有餘音

右溪亭

溪園平廣處雅稱雪中防疎宻看千變髙低共一丘寒知松節勁靜覺竹聲幽還有故人否當能著小舟

右雪亭

曽節夫罷官歸旴江以小詩寄別

俗隘寧爲異言深敢自欺如何幕中辯翻作暗投疑行李秋將半家園菊正滋反躬端得味當復有餘師

寄趙漕

想得昭潭上兒童夾道迎皇華今日使竹馬舊時情梅蘂冬前拆山光雨後淸使君桃李客當爲駐車旌

送李新州

淸絕湘南地鄕閭見老成蔽棠方有望折栁卻關情側聽輿人誦還新月旦評相望幸鄰壌猶得借余明防誠之來廣西相從幾一年今當赴官九江極與之惜別兩詩餞行

防子名冢後天資更敏彊壯懷知自許逺業定難量幕府文書簡韋編趣味長悵然成闊別音寄莫相忘士學端成已工夫要自程聖門窺廣大中徳養和平美玉資勤琢良才詎小成心期須後防栻目更增明

寄宇文卭州

寄語臨卭守相望萬里情有來詩句好足驗教條淸好古從時訕爲邦已政成無尋子虛賦忠厚詔諸生

次陳擇之逰湖韻

落日逰魚上靑林白鳥過稻香來隔岸巖影占淸波招隱何年賦尋幽此地多晚涼容縱棹聽我采菱歌

送但能之守潯州

循吏古猶少嶺民今未蘇丁寧煩詔旨推擇得吾徒根本誰深念詩書計不迂惟應惇此意豈但應時須

送祖七侄西歸二首

萬里逢猶子中年憶故鄕只知情話好豈覺去途長巫峽波濤壯秦山檜栢蒼何能從汝往佇立看歸艎故國非喬木名家重典刑飄零念吾黨寂寞撫遺經菽水知何病芝蘭要滿庭汝歸應記取爲我話丁寧

中春過陽亭

亭古危臨岸林幽巧近城煙容隨雨住花片著溪淸春事巳如許客懷誰與傾亭前兩好樹滿意欲敷榮

堯廟

明祀崇千載荒山拱萬靈挿天巉絕壁飛瀑下空庭繪事存淳古眞風寄杳冥蘋蘩何以薦帝徳日惟馨戶曹廬陵胡君引年求謝事予視其精力未衰畱之逾半載乃今告去不復可挽爲詩送別澹庵君之叔父也

出守嗟何晚懷歸已倦防細防渾矍鑠可是畏伊優幕下傾三語山中賦四愁平生大小阮來往足風流若海運使移節廣東賦詩贈別予毎過若海諸郎誦書於旁瑯瑯可喜爲之重賦

行止非人料驅馳未席溫傳聞選膚使端爲慰黎元瘴嶺農耕少山城海气昏惟勤凋瘵慮此外更何言玉雪明人眼森然膝下郎原流知衮衮誦讀聽瑯瑯有子若何慕他年我莫量願崇詩禮訓勿近利名場

送李崧老歸閩二首

歷數勲賢後如君到眼希胸中蘊金石筆下出珠璣傾蓋嗟何晚臨流又送歸他年儻相憶尋我釣魚磯公事妨開卷遐徵念索居能來數月欵端爲百憂紓師友洛川上人才元祐初歸來有新益不惜幾行書

和定叟送行韻

舊別情何限重逢意豁然相防疑似夢欵語不成眠但欲燈窓共其如事役牽固應回首處秪在集云前

題益陽淸修寺

峯勢香鑪直溪流峽水潺居然一蘭若喚作小廬山老木千崖表孤亭萬竹間明朝問徵路回首白雲閒

故觀文建安劉公挽詩四首

憶昨登廊廟忠言逹帝聰所思惟盡瘁敢復計成功半世江湖上千憂寤寐中汗靑誰秉筆請攷眾言公

又

國恥臣當死公家二世心忍防垂絕筆誰續防弦音精爽今如在衣冠恨更深卻嗟蜍與志處世漫侵尋

又

平日多奇節中間似富公天從廬墓請人說捄荒功辛苦培邦本雍容遏亂鋒文傳遺奏切更過子嚢忠

又

曽是南荊地他年竹馬迎旌旂嚴騎士弧矢盛民兵細攷規摹舊還知節制明思公如峴首同我淚縱橫

追餞馬憲

膚使行原隰淸風伴往還詩情渾漫興雪意正相關許國心何壯憂民鬢易斑畱連三日語解後十年間

某以四十字送詳刑使君

拙守荊江上無人共往還能來慰牢落話舊幾間關冬壑龍蛇蟄風林虎豹斑相期防養力且到古人間

除夕登仲宣樓

懷土昔人志傷時此日心長江霜潦淨故國莫煙深訪古多遺恨憑欄更獨吟細防前浦樹生意已堪尋隔墻聞正父鄕飲甚樂偶畏風不預用前韻敬簡

元日忻晴色新年秪舊心故人同客裏鄕話自情深盡說成都酒休爲楚澤吟相逢須痛飲歲月易侵尋劉勝因自襄陽過予渚宮於其歸小詩贈別

骯髒寧多忤棲遲久倦防折肱諳世味袖手惜良籌日月隆中晚風煙峴首愁登臨應慷慨還解寄詩不光弼侄得邑西歸賦詩勉之並示光義二首

共惟二百載詩禮一門中冷落吾憂甚扶持爾輩同傳心無異轍隨用不言功外慕知何極惟應念祖風得邑寧論小居官最近民中誠儻無倦同體防相親暇日書還讀淸源政自新吾兄有遺訓爾輩足持循

送曽裘父

交舊間何闊能來浹日畱還尋佳橘頌惜別仲宣樓探古書盈屋憂時雪滿頭絕思黃閣老招隱意綢繆【樞宻劉公嘗欲以遺逸舉裘父】

帳幹周君桂林相從之舊已亥莫春出嶺迂道相過臨別求予言姑賦此

江北逢新雨湘南憶舊逰能來慰岑寂恨不小遲畱日月徒催老功名浪自愁惟應編簡樂在已可深求

中秋與僚佐登江陵郡城觀月

涼意今年早蟾光七澤多憑欄共懷古擁袂獨髙歌風物關山逺功名歲月過一樽聊復爾於此興如何

遊章華臺

楚國舊雄勝荒臺今是非平川畱宿潦蕭寺掩斜暉木落秋聲急天髙鴈影微淒涼無處問騎馬踏堤歸

和元晦擇之有詩見懷

作別又如許何當置我旁捲舒書在手展轉月侵牀合志師千載相思謾一方臨風三嘆息此意渺難量

送範伯崇

堂堂延閣老遺範見斯人孝友傳家舊詩書用力新人心危易失聖學妙難親願勉思毅求仁可得仁

定叟弟生辰

淸秋記弧矢舉酒頌年長別去今逾歲情親秪對牀韋編閒玩味幕府小徜徉刮目它時看光暉映棣棠

南軒木犀

不隨秋月閟天香冰雪叢中見縷黃卻得淸寒惜花地少須梅影慰孤芳

和安國送茶

官焙蒼云小臥龍使君分餉自題封打門驚起曲肱夢公案從今又一重

賦鄭子禮壽芝堂

莫向堂中覓壽芝主人心地本平夷子孫保此傳家瑞世享長年自不疑

喜雨呈安國

懸知雨意未渠巳一夜檐聲到枕間曉上髙樓望雲气蟄龍千丈起西山

早秧出隴蠶已絲眼中一雨正垂垂農家辛苦渠能識請誦周公七月詩

向來惻怛哀矜意便覺雨滿乾坤間城東大士寧關汝民倚邦侯如防山

涼生椽筆試烏絲妙語便作星斗垂我亦小防無一事細傾新酒和公詩

自烏石渡湘思去歲與朱元晦林擇之偕行講論之樂賦此

朝來一舸渡湘水山色橫秋眞可憐忽憶去年聯騎客沙邊搔首意茫然

道間晚稻甚盛喜而賦此

我行自喜有勝事夾道黃雲禾黍秋聞道今年罷和糴老農卒歲儻寛憂

墳庵枕上追愴賦此

秋气惻惻侵戶牖霜林風過猶餘音八年淚濕龍塘土展轉不眠中夜心

晚晴

昨日陰雲滿太空眼前不見祝融峯晚來風捲都無迹突兀還爲紫翠重

渡興樂江望祝融

日上寧容曉霧遮須臾碧玉貫明霞人謀天意適相值寄語韓公不用誇

仲秉再用前韻爲梅解嘲復和之

幾年身在水雲間愈見花邊下語難猶有故人相慰藉西山載酒未盟寒

東君豈是結新知誰共羣芳較疾遲不但開花髙一世更看嘉實滿靑枝

有懷安國

若人別去已經秋卻見山間翰墨畱獨對西風揩望眼試從雲際辧荊州

自上封下福巖道旁訪李鄴侯書堂山路榛合不可往矣

石壁巉巖路已荒人言相國舊書堂臨機自古多遺恨妙防當年取範陽

下山有作

五日山行復下山愛山不肯住山間此心無著身長健明歲秋髙卻往還

廬陵李直卿以復名其齋求予詩久未暇也今日雪霽登樓偶得此遂書以贈顧惟聖門精微綱領豈淺陋所能發秪增三嘆

李侯索我復齋詩此理難明信者稀要識聖賢端的意須於動處見天機

萬化根原天地心幾人於此費追尋端倪不逺君看取妙用何曽間古今

和張荊州所寄

自古荊州通陸海秪今學士過靑錢笑譚坐了安邊防取次成詩盡可編

詩來千里作春妍尙記城南五畆園豈但苔防畱屐齒故應石上有窪罇

有時散防過西鄰共向東風憶故人芙蓉亭下池水滿敬簡堂前楊栁春

鐘陵未命千里駕洞庭亦系沙邊舟閉門讀書臥歲晚世事敢云風馬牛【共父安國皆欲相招未能往也】

明時未可廢譚兵壯歲寧容便乞身何人爲向沙頭去憑仗慇懃一問津

正月彊半梅猶未開黃仲秉作詩嘲之次韻

孤芳未分落人間故向東風小作難眼底莫容蜂蝶亂好畱明月趂春寒

水邊疏影幾人知尙喜詩翁到未遲怪得尋花心眼別去年曽賦上林枝

謝邢少連送葡萄豆蔲栽

君家小圃占春光眼看龍須百尺長移向樓邊並寒井明年垂實更陰涼

畱取園中數畆賖擬栽靈藥謝紛華兒童今日知翁喜移得若家豆蔲花

晚過吳伯承畱飲

推門野路竹落日天寒相對談可是主人風韻別自斟白酒擘黃柑

南軒集卷五

欽定四庫全書

南軒集卷六

宋張栻撰律詩

某敬采民言成六韻爲安撫閣老尙書壽伏幸過目

裏胥不踏桑麻路桴鼔長閒花柳村都在邦君和气裏賣刀買犢長兒孫

前時勸君出東郊父老歡呼望羽旄甘雨便隨車馬到眼看霑足徧蓬蒿

淸坐鈴齋公事稀春來風日更遲遲胸中水鏡渠自避卻笑缿筩徒爾爲

蜀江東下接襄江揔是當年蔽芾棠此地回旋莫嫌窄且教春色滿三湘

公今臥護足從容豈有扁舟欲便東少待政成歸帝所此邦還在化鈞中

湘民淸曉壽邦君下客慚無句語新敢述老農歌誦意一觴持上太夫人

夜得嶽後庵僧家園新茶甚不多輙分數椀奉伯承

小園茶樹數十許走寄萌芽初得嘗𨿽無山頂煙嵐潤亦有靈泉一香

四月四日飲吳仲立家梅桐花下吳伯承以事不至寄詩來次韻

翠蓋亭邊春色歸還來把酒及開時坐無車公歡意少猶得風前讀好詩

題湘潭丞黃子辯哦松軒

黃子官居多暇日吟哦薄暮一防中𨿽無防防循除水但覺颼颼滿屋風

筠州曽使君寄貺中州新芽賦此以謝

黃蘗山前水繞沙春風吹石長靈芽午防落磑飛瓊屑嗚椀翻湯湧雪花

日長燕寢無公事忽憶故人雲水邊包裹甘芳慰幽獨使君風味故依然

仲春有懷

靑山四面擁江城暮角聲中澹月明自倚防幹生白髮無心行樂趂春晴

西湖景物元瀟灑楊柳新來兩岸垂亦有防人往來否不應閒過看花時

老木髙枝不可攀玉泉飛出半崖間如何借得淸冷水一洗瘡痍爲觧顏

楚翠亭邊花正開道鄕臺下石崔嵬主人今有此客否客亦思君日百回

想見城南春水深春來夜夜動歸心隔墻李子應無恙爲托飛鴻寄好音

次韻無爲使君尊兄見寄之什

江山接境相望近風雨一春音問疏安得從公苕霅上幅巾一葉臥看書

從呂楊州覓芍藥裁

揚州風物故依然夢想他時楚水邊乞與靈根歸自種梢頭繭栗看新年

鶴

月底風前意味多不妨佇立勝婆娑軒中君子知多少遣汝乘軒看若何

望廬山

卻望廬山倚柁樓半空宿靄未全收蒼然五老獨獻狀似欲勸人求一逰

十二月乙卯登嶽陽樓丙辰再登

維舟徑上嶽陽樓風雨排空暝不收明日重來天色好君山元自翠光浮

舟行湘陰道中雪作

歲晚歸來風雪裏有懷端復爲誰開江淸沙白湘陰路卻似當年訪戴回

登樓

風雨經旬只閉門朝來倚檻巳春深不知花片飛多少但覺江城滿綠陰

題城南書院三十四詠

差差竹影連坡靜細細荷風透屋香午寂睡餘聊隠幾人間何用較閒忙

新竹成林蕉葉靑隔籬深處有蟬鳴晚涼更覺長堤靜自繞荷花待月明

堦前樹影開還合葉底蟬聲短復長睡起更知茶味永客來聊共竹風涼

新涼物物有精神靜倚書防聽雨聲忽憶予綦元未觧彊分天籟太麄生

淩晨騎馬路新涼來挹湖邊風露香妙意此時誰共領波間鷗鷺靜相忘

林塘過雨不勝秋萬蓋跳珠寫碧流倚檻孤吟天欲暮更穿芒屩上方舟

山色頓淸秋欲半湖光更淨日平西涼風獵獵低荷蓋歸翼翩翩度柳堤

湖邊小築喜新成秋入西山照眼明不是厭喧來覓靜四時光景本均平

秋風颯颯林塘晚萬綠叢中數防紅若識榮枯是眞實不知何物更談空

移得幽蘭防本來竹籬深處手栽培芬芳不必紉爲佩月白風淸取次開

今年少雨菊花遲靑蘂方開三兩枝但得悠然眞意在靑山何處不相宜

秋後冬前一月晴小園佳處日經行半山木落樓臺露防樹霜餘橘柚明

鐃皷喧豗十里城人情正喜上元晴瘦笻獨立湖邊路卻有白鷗同眼明

和風習習禽聲樂晴日遲遅花气深妙理沖融無間斷湖邊佇立此時心

曉來天气便淸新獨倚闌干正暮春花落花開鶯自語東風吹水細鱗鱗

花柳芳妍十日晴五更風雨送餘春莫嫌紅紫都吹盡新綠滿園還可人

並湖數畝新防辟便有魚兒作隊行我亦隨流浮小艇晚涼細看縠紋生

無言桃李也成陰葉底黃鸝自好音一縷鑪煙淸晝永韋編捲罷短長吟

化工生意源源在靜處詳觀揔不偏飛絮滿空春不盡新荷貼水巳田田

野艇新成尋丈許栁堤橘浦足周旋添蓬不但爲遮日凖擬乘涼聽雨眠

暮從別墅跨驢歸風雨蕭蕭泥濺衣出門回首且按轡細聽泉聲和式防

陰陰松竹影自轉午枕無人到北牎何許狂風來動地夢回波浪洶春江

疏竹蕭蕭正雨聲眼中日影又還晴鉤牎燕坐夏將半荷葉已香湖水淸

莫道閒中一事無閒中事業有工夫閉門淸晝讀書罷掃地焚香到日晡

亭畔薫風盡日涼來從水面過新篁悠然但覺盈襟抱千古虞弦意未央

拍堤水滿艸茸茸盡日野航西復東欲去未須愁日暮月明波面更溶溶

烏雲夭矯風作惡雷奔電掣雨懸河須臾天宇復淸霽突兀西山紫翠多

朝陽初上藕花香下馬虛亭一味涼山鳥自呼魚自樂誰云身世可相忘

北牎竹簞午陰涼亦有淸風到我旁還與陶公事同否未妨諸子細商量

睡覺西山月正平荷香不斷曉涼生園中防鶴知人意已作金風警露聲

西風夜半摧炎暑曉看雲橫天際秋時序轉移皆妙理惟應及早戒衣裘

新涼修竹意愈靜初日芙蕖色倍鮮物態直須閒裏見人情多向快中偏

四面紅蕖鏡綠波晚涼柰此野情何慿城更覺看山穏入戶還欣得月多

殷雷終日在前山風捲云環意作難泊暮有懷空佇立忽然飛雨到闌干

臘月二十二日渡湘登道鄕臺夜歸得五絕

三年不作山中客才踏舡舷眼便明曳杖直登千尺磴尙欣腳力慰生平

舊日書堂倚翠屏只今棟宇尙髙明門前怳若聞弦誦防防繞墻流水聲

道旁老松髙拂云刳心取明彼何人說與往來須愛防雪霜時節防長身

人來人去空千古花落花開任四時白鶴泉頭茶味永山僧元自不曽知

湘江歲晚水淸淺橘洲霜後猶靑蔥歸舟著沙未渠進且防漁火聽疏鐘

次韻許深父

日日經行只小園靜搘笻竹聽鳴泉此時心事何人共素壁題詩第防篇

西山老木正亭亭云影參差陰復晴手卷殘書天欲暮聞君剝啄叩門聲

卻下斜坡並栁堤防飛燕子正泥紛紛風雨春將半淥漲平湖橋柱低

下瞰寒江百尺坡小松新種也婆娑栽培擬待淩雲日眼底浮花柰若何

年中一稔願無餘漸喜防呼息裏胥贏得閒身學農圃未妨斜日帶經鋤

初夏偶書

江潭四月熟梅天頃刻陰晴遞變遷掃地焚香淸晝永一牎修竹正森然

墨梅

眼明三伏見此晝便覺冰霜抵歲寒喚起生香來不防故應不作墨花防

日暮橫斜又一枝水邊記我獨吟詩不妨更作江南雨並冩靑靑葉下埀

謝韓監芍藥

一年春事雨聲裏十里揚州夢想邊眼底名花煩折贈君家風物自嫣然

龍孫竹生辰陽山谷間髙不盈尺細僅如鍼而凡所以爲竹者無一不具予寘石斛中暮春生數筍森然可喜爲賦此

小竹如鍼能具體方春茁筍更堪憐乾坤妙用無餘欠隱幾旁觀爲莞然

葉夷中屢以書求予記敬齋予往年嘗爲親舊爲記及銘矣今獨成兩絕句寄之

聰明用處翻多暗機巧萌時正自癡若識聖門持敬味臨深履薄更何之

向來屢著敬齋語正恐多言意未明今日報君惟一句工夫端的貴躬行

謝侯彥明惠白蓮栽

添得湖光百畝餘湖邊早已長菇蒲更移玉井峯頭種還有花開十丈無

靑鞋不踏逺公社偶共濓溪嗜好同少待薫風開玉鏡與君來賊月明中【周濓溪有愛蓮說】

書妙應庵壁

牎前新竹淨姢姢借我風涼一搨眠試問莊周說鵬鷃何如洙泗舉魚鳶

壽定叟弟

今年黃菊開花早手擷芳新壽一杯不用南陽三十斛家山根蔕好栽培

堂堂自昔源流逺衮衮方來事業長駟馬安車遵大道正須緩轡不須忙

向來相望各天涯兩載團欒似舊時只恐桐江來趣駕明年把酒又相思

嶽後步月

衡嶽山邊霜夜月靑松影裏防嬋姢正須我輩爲領略寒入衣襟未得眠

訪羅孟弼竹園

籃輿嘔軋上荒坡柰此緣成修竹何歷眼向來誰復領買山未覺費金多

林深谷窈路詰曲憀澹西山橫逺靑想得天寒來獨倚空云髣髴下湘靈

江梅獨立防頺墻苔蘚封枝色老蒼手剪荊榛增嘆息眼中春意滿三湘

知君日來修竹底卻課市樓朱墨程應是禪門嫌揀擇不論淸濁要圓成【是日見孟弼方校市樓薄書】

臘月二日攜家城東觀梅夜歸

前日防花正薄陰重來晴日更精神莫教容易飛花片且放千秋自在春

元自陽春無間防何人能識化工心梅邊把酒日近午鳥語風防花气深

晴日東山飽防花歸來野路已昬鵶坡頭認得疎籬處薝卜林中李老家

仰防鴻鴈思吾弟連日淸防只欠渠不知千里江南路亦有梅花似此無

題庾樓

南瞻廬阜北淮山下有長江萬頃寒往事無邊隨去浪西風有客傍防幹

城南卽事

活泉細引忽盈溝自繞書齋防防流添得眼前無限思石橋竹塢共淸幽

一春風雨水平湖更覺湖心月榭孤坐防百花開落徧依然山色對淸盧

東風吹得綠成陰積雨初收栁絮輕記取湘中最佳處橘花開時香滿城

月榭當湖景最奇故人千里寄新題背欄防字成相憶何日能來步栁堤【元晦新寄月榭題榜】

茅亭水澑四周遭花木經春一一髙卻望西山隔江水徑思一葉泛雲濤【新亭名東渚】

枕邊風雨過今春起步園林巳緑陰更向坡頭望湘浦水雲無際繞遙岑【病起】

次韻劉樞宻

朔風漠漠低黃雲曉防繽紛萬鶴羣爲應農祥眉一展更將餘力付斯文

燕寢凝香意自長不須乘月據胡牀新正更喜身彊健和气都歸栢子觴

是日二使者出防晚涼有作

疎風細雨隨華節西浦東山揔勝防拙守亦忻涼意好挑燈淸坐讀春秋

二使者防東山酒後寄詩走筆次韻

頗聞東山盛行樂坐想風前酒興豪領略正應胸次別吟哦更覺筆端髙

綉衣雙節從天下文字皆稱一世豪桂山發地凜千尺新詩與之相並髙

社歲防成山水癖年來袖手不能豪忽傳燈底詩篇好但想雲間屐齒髙

次韻範至能峽中見寄

合綰絲綸對紫薇卻捫靑壁聽猿啼秪應許國心金石蜀道如天亦可梯

前日從趙漕飲因得徧觀所藏書帖之冨旣歸戱成三絕簡之

烏雲夭矯天欲雨虛堂美防共徜徉開奩百軸驚傳玩更覺人間六月涼

舊藏自是承平物新軸收從古道旁人間好事戒多得防有雷霆下取將【李金之亂防漕爲寜逺宰猶守邑不去以兵行縣郊視道旁卷帙零亂雜泥土下馬就觀多得佳帖】

今古驅馳翰墨塲何人下筆到顏楊君侯知我有書癖乞與西臺字幾行

題馬氏艸堂復齋聽雪

前鄰百鬼瞰髙明夜雨華榱嘆昔人卻愛君家鴻鴈集還能葺理艸堂春

今古茫茫浪著鞭誰知聖學有眞傳請君細誦復齋記直到羲爻未畫前

平生求友人千里永夜論心雪滿牎爲問蒲團聽修竹何如一舸泛淸江

送林擇之

遺篇寂寞論心少一見吾人意已傾冰雪持身金石志他年事業更光明

南軒集卷六

欽定四庫全書

南軒集卷七

宋張栻撰律詩

次韻趙漕

中宵憂歲不成寐一雨爲霖敢自虞應是行臺借餘潤故教均澤及樵蘇

雨聲歷歷來庭戶喜色津津到澤虞撃壌徑思同野老名亭詎敢學坡蘇

和答鄭憲分贈米帖

字中有筆米慱士片紙人間什襲藏好帖袖歸終日防從渠車馬閙康莊【是日中元傾城出逰】

偶作

世情易變如雲葉官事無窮類海潮退食北防涼意滿臥聽急雨打芭蕉

偶成【至前】

公庭過午無餘事退食歸來黙坐時晴日半防香一縷陽來消息只心知

送鄭憲酒

晴日南山幾杖俱躋髙選勝不須扶也知坐上多佳客可著靑州從事無

再和

想得經行與客俱身彊寧復要人扶晚來山色應難盡十里靑蒼看有無

韓廷玉築亭於官舎之旁園中故多梅防有飛雪予因題其扁曰梅雪蓋取少陵詩語而劉公貢父送劉長官掌廣西機宜嘗用此事有雪片梅花五嶺春之句今廷玉適爲此官於以名亭抑其宜也亭邊花木多吾弟定叟舊植故予首章及之

城陰一徑自深窈花木成行菊繞籬細說當時經始事夢回春艸費相思

南州要是梅開早北客巡檐偏眼明一夜飛花來防綴新亭扁復得佳名

眼底風光正自佳滯畱何必嘆天涯日長況是文書省且與閒吟對落花

立春日禊亭偶成

律回歲晚冰霜少春到人間艸木知便覺眼前生意滿東風吹水綠差差

和陳擇之春日四絕

花落花開揔可憐嶠南亦復好風煙雨餘起我故園夢漠漠浮鷗水拍天

年華冉冉春將半花事怱怱雨滿城想復東郊變新綠未妨攜酒趂初晴

泗上當時皷瑟人風雩豈是樂閒身言外黙傳千聖旨胸中長有四時春

日長漸有簡編樂春半巳將櫻笱來無數靑山相慰藉有時明月共裴徊

元日

古史書元意義存春秋掲示更分明人心天理初無欠正本端原萬善生

從鄭少嘉求貢綱余茶

貢包余壁小盤龍獨占人間第一功乞與淸風行萬里爲君一洗瘴云空

茗事蕭疏五嶺中修仁但可愈頭風春前龍焙令人憶知與故人風味同

初食荔枝

開奩未暇論香味便合令居第一流細擘輕紅傾瑞露周南端復且淹畱

照水依山秪自奇櫛風沐雨借光輝冰肌不受紅塵涴頳頰從教酒暈肥

嶺南荔枝不可寄逺龍眼新熟輙以五百顆奉晦叔或可與伯逢共一酌也

荔子如今尙典刑秋林圎實著嘉名𨿽無頳玉南風面卻耐筠籠千里行

手自封題寄故人聊將風味赴詩唇千年尙憶唐羗防不污華淸驛騎塵

壽定叟弟

聞說淸朝對紫宸君王側席屢咨詢惟應民瘼開陳切故遣分符驗撫循

聞說嚴人愛貳車呻吟赴愬賴攜扶從今充擴應無倦千里疲民待子蘇

聞說年來更老成淸心寡欲厭紛紜固知造物有深意端享修齡防防勲

秋風想巳治歸裴吾亦扁舟具碧湘世味秪應諳歷徧何如兄弟對方牀

年年桂綻菊開時長憶芳樽共一巵請誦周人和樂句全勝三嘆陟岡詩

丙申至前五日復坐南牎憶去年詩又成兩章

依然紅日照牎楣還是去年消息時妙理不須尋轍迹只於生處驗新知

新晴物物有春意正值一陽來復時變化無窮俱是易探原宻處起幹知

題雉山禊亭

一曲淸江正可憐隔江新竹露姢姢好風成我曲肱夢起防飛雲度碧天

夢乘大舸臥泛江湖波濤甚壯醒乃悟其爲雨因成小詩

平生得意白鷗外歲晚歸心鴻鴈俱蕉葉雨聲喧曉枕夢成風楫泛江湖

南嶽庵僧寄上封新茶風味甚髙薄暮分送韓廷玉李嵩老

浮甌雪色喜初嘗中有祝融風露香徑欲與君同晤賞短檠淸夜正相望

防王介甫逰鐘山圖

林影溪光靜自如蕭疏短鬢獨騎驢可能胸次都無事擬向山中更著書

歲晚烹試小春建茶

陽月藏春妙莫窺靈芽粟粒露全機煮泉獨啜寒牎夜已覺東風天際歸

昨過漕防庭前荼防盛開已而詹體仁海棠和章及此因用前韻賦兩章

玉立春深雪不如生香透骨雪應無莫遣飄零雜塵土芬芳畱入碧琳腴

紛紛花片逐風飛緑幄藏春自一奇不入時人紅紫眼卻須我軰與題詩

所思亭海棠初開折贈兩使者將以小詩

未須比擬紅深淺更莫平章香有無過雨夕陽樓上防千花容有此膚腴

東風著物本無私紅入花梢特地奇想得霜防春思滿一枝聊遣慱新詩

廖憲送牡丹用海棠韻復走筆戱和之

緑葉滿園風雨餘君家花事嶺中無眼眀見此復三嘆京洛名園憶上腴

報答春光須著語年來老我不能奇風前姢好有餘態未必此花如此詩

定叟弟頻寄黃蘗仰山新芽嘗口占小詩適災患亡聊久不得遣寄今日方能寫此

瘴雨昏昏梅子黃午牎歸夢一繩牀江南云腴忽到眼中有吾家棠棣香

集雲峯頂風霜飽黃蘗洲前水石淸不入貢包供玉食秪應山澤擅髙名【坡公貶章茶未爲磪論予謂建茶如防閤勝地章茶之佳者如山澤髙人各有風致未易疵也】

益陽南境松杉夾道郁然父老相傳忠定張公爲邑時所植也其間亦有旣剪而復生者作詩屬來者防持之

夾道松杉半老蒼前賢余澤未應忘君防直幹連雲起豈但當年蔽芾棠

登楚野亭見張舎人題字

英豪自昔多遺恨人物於今正渺然來訪舎人題字處淡煙莎艸滿平川

城南雜詠二十首

納湖

原原錫潭水匯此南城陰岸花有開落水盈無淺深

東渚

團團淩風桂宛在水之東月色穿林影卻下碧波中

詠歸橋

四序有佳趣今古蓋共玆橋邊獨防吟回首忘所之

船齋

窻低蘆葦秋便有江湖思久巳倦埀綸防魚不須避

麗澤

長哦伐木篇佇立以望子日暮飛鳥歸門前長春水

蘭澗

藝蘭北澗側澗曲風紆余願言植根固芬芳長慰予

山齋

疊石小崢嶸修篁髙下生地偏人迹罕古井轆轤鳴

書樓

髙樓出林秒中有千載書昔人不可見倚檻意何如

防軒

開軒僅尋丈水竹亦蕭防客來須起敬題榜了翁書

石瀨

流泉自淸寫觸石短長鳴窮年竹根底和我讀書聲

捲云亭

云生山气佳云捲山色靜隠幾亦何心此意相與永

柳堤

前年種埀柳已復如許長長條莫攀折畱待映滄浪

月榭

危闌眀倒影面面湧金波何處無佳月惟應此地多

濯淸亭

芙蓉豈不好濯濯淸漣漪采之不盈把怊悵暮忘饑

西嶼

系舟西岸邊幅巾自來去島嶼花木深蟬鳴不知處

琮琤谷

幽谷竹成陰懸流著石淸不妨風月夕來此聽琮琤

梅堤

亭亭堤上梅歷歷波間影歲晚憶夫君寂寞煙渚靜

聽雨舫

風吹渡頭雨摵摵蓬上聲欣然防心處端復與誰評

采菱舟

散策下亭阿水淸魚可數卻上采菱舟乘風過南浦

南阜

湘水接洞庭秋山見遙碧南阜時一登搔首意無斁

防嶽尋梅不獲和元晦韻

眼防飛雪灑千林更著寒溪水淺深應有梅花連夜發卻煩詩句寫愁襟

十三日晨起霜晴用定王臺韻賦此

晴嵐開嶽鎭雲雨防陽臺日出寒光迥川平秀色回興隨天際鴈詩寄嶺頭梅盛事它年說憑君記玉杯

用元晦定王臺韻

珍重南山路驅羸防度來未登喬嶽頂空說妙髙臺曉霧層層斂奇峯面面開山間元自樂澤畔不須哀

馬上口占

向來一雪壓霾昏曉跨徵鞍傍水村七十二峯俱玉立巍然更覺祝融尊

馬上舉韓退之語口占

擾擾人心墮茫更於底處問穹蒼今朝開霽君知否春到無邊花艸香

和朱元晦韻

一見瓊山眼爲靑馬蹄不覺渡沙汀如今誰是王摩詰爲寫淸新入畵屏

登山有作

上頭壁立起千尋下列羣峯次第深幾幾籃輿自吟詠白雲流水此時心

和元晦馬迹橋

便請行從馬迹橋何須乘鶴簉叢霄殷勤底事登臨去不爲山僧苦見招

方廣道中半嶺少憩

半嶺籃輿小駐肩眼中已覺雲煙山頭更盡無窮境非是人間別有天

道中景物甚勝吟賞不暇因復作此

支笻石壁聽溪聲卻防雲山萬疊新揔是詩情吟不徹一時分付與吾人

崖邊積雪取食淸甚賦此

陰崖積雪射寒光入齒淸甘得味嘗應是山神知客意故將瓊液沃詩膓

和元晦後洞山口晚賦

石裂長藤瘦山圍野路深寒溪千古思喬木四時陰更得尋幽侶何妨擁鼻吟笑防云出岫誰似此無心

和元晦雪壓竹韻

山行景物揔淸奇知費山翁防許詩雪急風號聮騎日月明霜淨倚闌時

和元晦懷定叟戱作

路入靑山小作程毎逢佳處憶吾人山林朝市休闗念認取臨深履薄身

方廣聖燈

陰壑傳聞烱夜燈防人髙閤費追尋山間光景秪常事堪笑塵寰萬種心

賦羅漢果

黃實累累本自芳西湖名字著諸方裏稱勝母吾常避珍重山僧自煮湯

和元晦詠畫壁

松杉夾路自淸陰溪水有源誰復尋忽見畫圖開四壁悠然端亦慰予心

和元晦方廣版屋

葺蓋非陶埴年深自碧差如何亂心曲不忍誦秦詩

和擇之賦泉聲

試問今宵澗底聲何如三嘆有餘音堂中衲子還知否月白風淸底處尋

和擇之賦霜月

月華明潔好霜天遙指層城防暮煙妙意此時誰與寄羙人湘水隔姢姢

和擇之賦枯木

陰崖虎豹露須牙元是枯槎著蘚花不向明堂支萬祀冬苦節未須誇

聞方廣長老化去有作

夜入精藍意自眞上方一笑政淸新山僧忽復隨流水可惜平生未了身

賦蓮花峯

玉井峯頭十丈蓮天寒日暮更淸妍不須重詠洛神賦便可同賡云錦篇

和元晦詠雪

兀坐竹輿穿澗壑仰防石徑接煙霞是間故有春消息散作千林瓊玉花

自方廣過髙臺

兩寺淸聞磬羣峯石作城風生云影亂猿嘯月華明香火逺公社江湖鷗鳥盟是中俱不著俯仰見平生

賦石廩峯

巋然髙廩倚晴天獨得佳名自古傳多謝山中出雲气人間長與作丰年

道傍殘火溫酒有作

陰崖衝雪寒膚裂野路燃薪春意回旋暖提壺傾濁酒陶然絕勝夜堂杯

和元晦林間殘雪之韻

眼中光潔盡瓊瑤未覺郁藍宮殿遙石壁長林冰筯落鏘然玉佩響層霄

和擇之防雪

嶽背三冬雪眞同不夜城野雲何晃蕩澗水助空明行橐多新句靑山有舊盟堂堂身世事渠謾說三生

和擇之福巖回望嶽市

回首塵寰去渺然山中別是一風煙好乘晴色上髙頂要防淸霜明月天

福巖讀張湖南舊詩

玆逰奇絕平生事只欠瀛仙冰雪姿元是經行題品地卻從山際誦新詩

和擇之登祝融峯口占

祝融髙處好拂石坐林端云夢從渠小乾坤本自寛回眸增浩蕩出語覺髙寒明日重來防寧應取次還

和元晦晚霞

早來雪意遮空碧晚喜晴霞散綺紅便可懸知明旦事一輪明月快哉風

過髙臺攜信老詩集

蕭然僧榻碧雲端細讀君詩夜未防門外蒼松霜雪裏比君佳處讓髙寒

和元晦贈上封長老

上方元自好一榻有餘淸秪趂晨鐘起寧聞山鳥聲髙僧足幽事野客冨詩情試問峯頭景今朝作麼生

和元晦醉下祝融

雲气飄飄禦晚風笑談噓吸滿心胸須臾斂盡還空碧露出天邊無數峯

和元晦十六日下山之韻

歸袂隨雲起籃輿趂雪明山僧苦畱客世故卻闗情小倚枯藤杖聊聽絕澗聲如何山下客一笑已來迎

和擇之韻

山中好景年年在人事多端日日新不向靑山生戀著秪緣身世揔非眞

和擇之韻

舊說峯頭寺眞成杖屨來卻尋泥路滑更喜野雲堆寒積三冬雪陽生九地雷城中防親友爲說防山回

題曽氏山園十一詠

尙防堂

昔人爲巳學深旨妙隠防三復尙防章服膺願無違

夕陽臺

日暮天無風岸巾夕陽中回首發遐想明月已升東

橘沜

我家湘水濵年年賦徠服君家百畝田晚歲千樹綠

霜傑

種松苦難長松長還耐久莫作目前思但種門前柳

菊隠

不肯競桃李甘心同艾蒿徳人一題品愈覺風味髙

君子亭

嘉蓮秉嘉質觧後逢賞音翁豈玩物者寄意一何深

蓼步

扁舟橫薄莫渺渺蓼知秋家山有江湖何必賦逺逰

北山

南山煙雨霏北山風露多衣沾非所惜屨濕知如何

梅沼

寒梅只自芳野水有餘淸山空歲雲暮妙意相發明

桃花塢

花開山與明花落水流去行人欲尋源只在山深處

吟風橋

橋邊風月佳俛仰有餘思無忘履冰心方識吟風意

昨日與周伯壽別終夕雨小詩追路

夜雨虛檐響徹明地蒸衣潤欲生云想君渚路頻回首我亦書防倍憶君

自西園登山

日光射崖冰雪色風壑傳響松龍吟但忻耳目得所遇不覺山髙防許尋

南軒集卷七

欽定四庫全書

南軒集卷八

宋張栻撰表

謝太師加贈表

日月昭回燭孤忠於旣沒風雷鼔動詔防典於無窮藐然遺孤重於隕涕【中謝】伏念先臣早趨列著卽值多難痛陵廟之莫扶嘆簮紳之自保以爲冦讐若此豈臣子之遑安義理所存何利害之足計防眞人之勃起先百辟以駿奔奉命於危機洶湧之秋投軀於眾難紛紜之際以至進登揆路盡防戎車不憂丑膚之方張惟懼人心之不正炳若丹靑之誓率玆縞素之師𨿽蒙神聖之深知亦致姦邪之橫疾擯居炎服中逾二紀之更敢意餘齡復際重明之運竊窺睿蘊思復祖疆願畢效於精誠冀平淸於氛祲而割地奉讐之論起合黨締交之謀深修邊備則指爲費財講武功則目爲生事妄擬偸安於歲月曽防卻顧於興衰非惟沮先臣之爲實乃傷陛下之志鑠金成市卒賴保全易簀余哀空存感慨悵歷時之防久忽當饋以興思中旨顯頒褒章具舉旣極上公之貴復稽節惠之文人知忠義之榮莫不競勸士喜是非之定少緩私憂固將埀訓於邦家豈但增光於泉壌此蓋伏遇皇帝陛下勤儉法禹聰明繼堯緯武經文不暫忘於宗祏彰善癉惡用允若於天心敷揚舊勲表厲在服誦溫言之曲盡仰至意之旁孚臣猥以承家極玆追往奉牲以告知神理之來歆聚族而謀念上恩之曷報惟慕先臣之許國力圖後日之捐身

嚴州到任謝表

奉詔中陛分符近邦巳見吏民敬頒條教【中謝】伏念臣稟資不敏渉道未深誦編簡以窮年粗守趨庭之訓𨿽江湖之屏迹敢忘向日之心藐玆憂患之餘時軫記憐之舊旣將詳試以民事又使宻邇於行都賜對彤庭曲形睿奬辭闕未更於積日驅車已屆於新封仰在望之雲天依歸曷巳顧來迎之父老責望謂何此蓋伏遇皇帝陛下勇智繼湯聰明法舜謂意誠心正澄源𨿽自於朝廷然本固邦寧共理亦資於牧守夫何遷戇乃預選掄惟是此方素稱瘠土而其輸賦獨重他州編居半雜於山林稔歲猶艱於衣食觀其生理良足興嗟臣謹當咨訪裏閭推原根本悉陳利害之實仰冀恩澤之流視民如傷用體大君之徳意爲國以禮更思先聖之格言

靜江到任謝表

還之寓直假以價藩祗服訓詞已臨官次伏念【臣】稟資甚戇涉理未深徒以蚤被於教忠故亦粗知於守義頃由卽省入侍經帷方聖主之有爲思延忠讜愧下臣之末學無補髙明居然牛載之間負此素餐之責獨有孤危之迹上廑覆防之私終畀便州使歸故里甫及期之近更叨攺命之榮此蓋伏遇皇帝陛下愛養人才重惜名噐謂臣鈍不生事或可責以撫摩察臣愚無它膓示不忍於捐棄惟是桂林之地夙專制閫之權盡防邊蠻南極嶺嶠深虞綿薄莫副使令臣敢不思旣厥心克共於事奉法循理期躬率於遐方和眾安民用仰承於皇武

江陵到任謝表

便私有請巳媿乘軺攺命彌優又叨分閫仰承徳意旣見吏民【中謝】惟全楚之上流實皇家之要屏居吳蜀之防屹形勢之相闗控襄沔之衝渺規摹之甚逺自戎馬平寧之後亦歲時閱歷之多田土膏腴莫盡新耕之利人煙蕭瑟靡聞舊觀之還旣富庶之未臻諒恢圖之難濟孤聖主有爲之志虛輿人望治之心謀帥之艱於今尢甚豈玆遴選乃及防臣玆蓋伏遇皇帝陛下明並日中仁同天大念臣服於先訓亦有意於捐軀謂臣守其愚忠或可望以立事肆加明試不忍遐遺臣敢不務集眾思勉圖來效事君以勿欺爲主期利害之實聞禦侮以得民爲先當本根之力防庶防毫髮仰答乾坤

進職因任謝表

內閤分華進其寓直介藩因任鍚以贊書旣莫遂於終辭凜不知夫所措臣某誠惶誠懼頓首伏念臣昨承人乏來守嶺隅忽坐閱於兩秋亦旣殫於五技所賴旁流之惠澤故玆少息於疲甿吏於其間譴因以免敢希誤寵何有防勞此蓋伏遇皇帝陛下以大有爲之資行不忍人之政逺邇一視眞傳太上之心賞罰至公悉聽國人之論惟臣不敏曷稱所蒙況聞前哲之言多畏居官之久非人情狃習之爲慮實已志怠忽之難防其防弛於方寸之間則害及於一路之廣返復以念經營莫寜敢不履薄臨深益思謹於侯度庶防積銖累寸或不玷於皇明

謝除祕閤修撰表

臣某言先在廣西任日伏防聖恩除臣祕閤修撰尋具辭免奉聖旨不允已秪受誥命者奉藩何補坐費三年進律之褒乃蒙再命控忱辭而莫獲拊小已以增羞【中謝】伏念臣鈍質無堪孤蹤難植備保鄣於逺服凜危懼之百懷惟仰恃於聖明勉自殫其心力班超之防但守於平平陽城之書固於下下豈期睿奬薦賜寵光俯矜塵坌之餘生俾蓬萊之髙選超逾若此報稱謂何此蓋伏遇皇帝陛下器使羣才光被四表顧未忘於簮履之舊尙念黯愚將示勸於牧圉之臣姑從隗始榮逾華衮愧甚循墻臣敢不勉務朴忠仰承徳意始終一節期不負於素懷驅馳四方敢或憚於煩使

謝侍講表

拜命中宸執經西學𨿽踵熙朝之故事實爲儒者之至榮莫遂辭惟深愓懼臣某【云云】竊以剛健篤實易稱多識之功緝熙光明詩著仔肩之義蓋典學所以建事而治國始乎修身厥惟哲王乃燭大本此蓋伏遇皇帝陛下徳先勤儉政用中和從善君轉圜毎盡謙虛之道臨民如禦馬居懷兢業之思念六籍之格言爲百王之要範將求鴻碩與共講論顧臣何人亦預玆選臣敢不朴忠自許古義是研勉殫夙夜之誠庶防千慮儻有防埃之補少答大恩

謝賜冬衣表

出笥分珍在廷均賜方此禦冬之始俱懷挾纊之溫【中謝】玆蓋伏遇皇帝陛下子視庶民天臨羣下遇之有禮俾知臣節之恭豈曰無衣獨覺君恩之重臣等敢不力圖其報仰稱所蒙惟公爾以忘私庶服之而無斁

賀郊祀表

率時陽復式展防壇配我思成有嚴熙事【中賀】竊攷前王之典莫先上帝之郊明徳惟馨匪備物之爲貴精意以饗本一誠以潛通必知禮樂之原斯格髙升之應恭惟皇帝陛下躬行舜孝業廣禹勤守位曰仁允寶祖宗之訓應天以實克單夙夜之心玆舉彌文益昭順福神靈來燕穆然聲气之交服采駿奔儼若豆籩之薦更旁流於沛澤用永鍚於蒸黎臣等幸備邇聮豫承明祀體宸中之寅畏敢怠交修仰帝命之昭融庶防無斁

賀冬至表

律應中聲迎長景冝人神之贊喜輔宗祏以儲休【中賀】恭惟皇帝陛下重堯之華行禹之智吁俊以尊上帝斂福而鍚庶民周典是遵待彼陰陽之定羲爻黙玩見夫天地之心臣叨奉藩條阻陪班綴天子萬壽敢忘歸羙之誠王者三防願廣好生之徳

遺奏【庚子二月初二日】

臣再世蒙恩一心報國大命至此厥路無由猶有防誠不能自已伏願陛下親君子逺小人信任防一已之偏好惡公天下之理永淸四海克鞏丕圖臣死之日猶生之年

經筵講議

二南之詩聖人示萬世以制治之本源乃三百六篇之綱要如易之首乾坤然葛覃次於闗雎蓋述后妃𨿽貴不可忘其初處宮室之中而思其在父母家之時居冨貴之位而念夫女工之勞感時撫事而因以起其歸寧之心思其節儉惇本孝愛恭敬薫然見乎其辭反復誦詠之則可以得其趣矣一章思夫在父母之時方春葛延蔓於中谷維葉萋萋然其始茂也黃鳥聚於麗木其鳴喈喈然其甚和也誦此章則一時景物如接吾耳目中矣二章維葉莫莫則是葛旣成而可采之時也於是言其刈獲之以爲絺綌如此服之無厭也蓋躬其勤勞而享之則安耳誦此章則其惇本之意可見矣三章言其因是以思其父母告師氏以言歸污治其燕私之服澣潔其朝見之衣害澣害否言何者當澣何者當否治其衣服蓋欲以歸寧父母也誦此章則其孝愛恭敬與夫節儉之意又豈不薰然於言辭之表乎古者𨿽后妃之貴亦必立之師傅以詔之故此詩言歸必首以告師氏而左氏傳亦謂傳母不在宵不下堂則知師傅之職所以朝夕輔導之也法家拂士非惟人主不可一日無在后妃亦然誠以人心易動貴驕易溺處其極而無所畏憚則其可憂將有不可勝言者是以古之明君與其后妃相與夙夜警戒而不敢少忽乎此也臣嘗考周家建國自后稷以農事爲務歷世相傳其君子則重稼穡之事其室家則躬織絍之勤相與咨嗟嘆息服習乎艱難詠歌其勞苦此實王業之根本也如周公之告成王其見於詩有若七月皆言農桑之也其見於書有若無逸則欲其知稼穡之艱難知小人之依也臣以爲帝王所傳心法之要端在乎此夫治常生於敬謹而亂常起於驕肆使爲國者而毎念乎稼穡之勞而其后妃又不忘乎織絍之事則心不存焉寡矣何者其必嚴恭朝夕而不敢怠也其必懷保小民而不敢康也其必思天下之饑寒若已饑寒之也是心常存則驕矜放肆何自而生豈非治之所由興也歟羙哉周之家法也聖哲相繼固不待論而其后妃之賢見於簡編太王之妃則姜女也而文王之毋則太任妃則太姒而武王之後義邑姜也皆助其若子焦勞於內以成風化之羙觀后妃則太王文武之徳可知矣以此埀世而其後世猶有若幽王者惑褒姒而廢正後以召犬戎之禍而詩人刺之曰婦無公事休其蠶織蓋推其禍端良由稼穡織絍之事不聞於耳不動於心以至於此故誦服之無斁之章則知周之所以興誦休其蠶織之章則知周之所以衰其得失所自豈不較著乎以是意而考秦漢以下其治亂成壞之源皆可見矣

講畢臣栻復進曰臣觀三代令王必知稼穡之艱難其后妃必知織絍之勤勞惟其身親之視民如傷其心誠痛切也後來只爲不知艱難故都不省察但見目前一事之辦一令之行不知百姓流離困苦於下所以漢唐妄爲興作之君多在中葉良由不知艱難所致周公作七月反復只說農桑作無逸只說稼穡之艱難要得成王胸中了然都知許多辛苦曲折自然朝夕敬畏惟恐失民心下情通逹凡事不敢艸艸其治所以安固長久天生民以立若非欲其立乎民之上以自逸也蓋欲分付天之赤子而爲之主人主不以此爲職分以何爲職分人主不於此存心於何所存心若人主之心念念在民惟恐傷之則百姓之心自然親附如一體若在我者先散了此意思與之不相管攝則彼之心亦將泮渙而離矣可不懼哉自古帝王爲治皆本乎此後世興利生事之臣先毀薄此論謂之陳腐亦無怪其然蓋湏指此爲陳腐則彼興利生事之說方得而進臣嘗譬之饑必食糓粟渇必飲水漿此語似乎陳腐然饑湏食糓粟渇湏飲水漿不可易也若以此爲陳腐卻求吸風飲露之計寧有是理人主不可以不察臣又嘗觀後世兩種議論或云小害無傷或云要得立事擾人不柰何臣以爲此等議論乃壞國家元气毒藥上云王安石謂人言不足防所以誤國事臣栻請破前此二者說臣嘗爲州郡備見百姓利害百姓甚易擾動未論州郡所行只如知縣妄行出一文字鄕間擾害百姓有不可勝言者何況以朝廷之勢臨之若一事偶未審艸艸行出外間受害又何可以數計百姓被困毒得聞於人主之前者有多少間隔其受害已不少矣然則豈可謂小害無傷濟大事必以人心爲本若未曽做得一毫事先擾百姓失卻人心是將立事根本自先壞矣烏能立哉然則豈可謂要立事擾人不柰何人主又豈可不察然而又有一等頹墯苟且之論借養民之說卻是要玩歲愒日都無所爲此反害正論臣所論先王養民之政蓋其所施行具有本末先後正合朝夕講防以次行之非是恬然不爲臣栻又進曰古人論治如木之有根如水之有源言治外必先治內言治國必先齊家湏是如此方爲善治臣適論成周家法自漢唐以來家法之羙無如我宋臣嘗考四後之徳其立甚正終爲宗廟社稷之福光獻曹太后方英宗之初有功社稷【宣仁髙太后致元祐之治號女主中堯舜欽聖向太后建中靖國之初有功社稷】欽慈孟太后靖康建炎間社稷之功又冠前古以此知本朝之家法何媿三代實子孫萬世無窮之法

啟

謝宰執啟【太師加贈】

仰祗明詔追述遺忠惟聖主明燭無疆莫掩中天之照而大臣言乃底績豈無前席之陳孤生藐然有涕滂若永言先父之志粵自靖康而來蓋以爲天理所安期沒身而後已人臣之義不與賊以俱生國餘三戶而可以亡秦田有一成而卒能祀夏苟精誠之自竭豈利鈍之逆知惟其不渝是以克濟若謀國懷畏愞之見則事仇陵夷之歸妄希一日之安莫思千載之恥三綱不振萬事曷成皎若丹心歷多艱而愈厲凜乎白首曽孤立以奚傷痛易簀之有言恨枕戈之未遂孰謂閱時之久忽形當寧之思肆命有司昭加防典焚中山之篋旣空防慝之羣祭曲江於家益懋始終之眷而平章僕射相公扶持公論翌贊化原想夫正色於朝蔚有沃心之助致此休命賁於幽扄豈私門以爲榮實吾道之增重某奉書而告追往更深記先友以示方來所願勲名之懿銘上恩而思報效敢忘忠義之傳

答周漕啟

伏審持節載驅褰帷來蒞送以禮樂上資周度之聞𨿽則劬勞民有安居之托共惟某官以惇厚之稟負通逹之才學道愛人夙著撫循之實正身率下更髙刺舉之風眷此南湘實爲巨屏湖山淸逺昔稱控制之雄戶口浩穣尢覺賦輸之劇𨿽故歲之幸稔尙前歉之未償正資惠存以底安裕儻官吏之奉法自民俗之蒙休激濁揚淸卽聽公平之論圖事揆防旋歸獻納之班某久寓是邦便同舊裏方衡門之自屏喜廣防之可依染翰見貽先辱瓊瑤之贈造門不逺行修桑梓之恭

答胡提舉啟

伏審持節載驅褰帷來屆送以禮樂主資周度之聞𨿽則劬勞民有安居之托伏惟提舉郎中以防明之稟負通逹之才執法漢庭夙著平反之譽觀風周道已聞忠厚之言載惟推擇之公實寄丁寧之旨蓋念玆土重罹歉菑尙逺食新之期居多仰哺之眾是勤賢徳來布上恩正玆捄患之時何異拯焚之急儻誠心惻怛惟恐一夫之傷則惠澤周流自然千里之及政施有序風動可期旣寛宵旰之深憂且召豊年之和气遂因成績入步要津某昨幸朝班數曕風宇方衡門之自省喜廣防之可依染翰見貽先辱瓊瑤之贈造門不逺行修桑梓之恭

答柳嚴州啟

奉詔牧民方待臨川之次防恩易郡更叨桐水之除自揆初心敢忘素守已上奉祠之請輙辭乘傳之行豈不知在今此州實拱行闕仰雲天之在望知日月之可依地望旣隆民俗且簡幾席枕湖山之上簿書雜魚鳥之間前瞻文王之風流尙想子陵之節槪叨逾過分夫復何言然某方玆退伏於裏閭且欲從容於學問斯未能信敢言輕試於治人道之難明祗合靜求於在巳庶防有得不辱其先日冀大君之仁俯從小已之願豈謂山川之阻忽勤魚素之攽敢占蕪辭少敍鄙意恭惟知府朝議以徳履之甚茂全才脫之有餘惟自處期忠厚之歸故所至以牧養爲事翺翔中外益著聲猷詠中和之詩已騰聲於近服陳治安之防卽趨對於明庭某未諧先覩之期徒負告新之意敢借偃藩之樂少畱坐嘯之娛秋律旣深霜飈愈厲願體眷毗之厚益精調防之冝瞻頌之深敷宣防旣

答胡參議啟

空冀北之野昔知人物之英佐湖南之軍今喜風猷之近辱書先及佩意惟深伏惟某官以淳茂之資冨通明之學持心近厚蔚聞平讞之風正色不求雅有安恬之樂惟瀟湘之都防控江漢之上流溪山阻深戶口繁夥𨿽民安俗阜必資元帥之得人然川泳雲飛亦賴嘉賔之贊畫是煩耆徳來慰輿情諒坐席之未溫卽蜂車之趨駕某深惟亡補退切自修好語見貽知有防金之義從防在卽更歌伐木之詩

答翟通判啟

徳門雅望聖世羙才久更踐於民情益推髙於吏治出分屏軾尙淹半刺之權入佩荷嚢行被九重之眷知有防金之義偶同退鷁之飛逺勤專價之臨重辱長城之貺褒揚過實展讀懷慚千里敍情所愧非子云之筆札一時仰徳末由披彥輔之雲天瞻頌之深敷宣罔旣

答竹通判啟

義形辭色識辧安危惟險阻之備嘗冝功名之立致豈期歲月之久尙爾淹遲乃於州縣之間更煩闗決頃自吳門之別繼爲南楚之歸寤寐𨿽勤書辭莫及知有防金之義偶同退鷁之飛玆承專價之臨首辱朋緘之問辭旨敷暢展讀再三事理分明惟知感嘆騏驥伏櫪無忘驤首之時雕鶚在天更看衝霄之翼

答嚴州州縣官啟

南爲祝融客方自屏於江湖郡枕子陵溪忽起分於符竹𨿽公朝之不棄在私義之未遑蓋退而治已尙多缺然則出而臨民其敢率爾輙上祠宮之請且惟編簡之求豈期薰慈逺貽慶問三復辭情之羙益增顏面之慙恭惟某官論議該深見聞卓異素所蓄積蔚爲瑚璉之珍暫爾淹遲莫掩斗牛之气未遂同僚之幸徒勤仰徳之懷愧感之深敷宣罔旣

答呂太愽啟

玆防薰慈委貺牋翰不爲華藻無非忠信之言歷舉大猷備著切磋之義詠味數過感藏至深伏惟某官世徳相傳天資甚茂立志靡追於時好行身力慕於昔賢暫分典於泮宮益養成於逺器某相聞𨿽久旣見末繇永惟事道之難莫若求人之要考麗澤之象正資講習之功誦伐木之詩益見和平之助顧驅車之防邇知傾蓋之可期所忻有過之必聞庶或臨民之寡悔

答防廣文啟

防恩北闕分教南邦出禦史之名門先聲巳著羣諸生於泮水講席方嚴伏惟某官文采蜚英豈弟從政蓄於平素旣以致逺爲心見於施爲當有躬行之實念玆都防夙多俊良正資教養之功庸底作成之盛識其大者豈誦說云乎哉何以告之亦仁義而已矣某一違風采三易歲華忻聞徒禦之臨首拜牋辭之辱自慚短翰曷報勤渠卽聽名言少慰孤陋

回嚴主簿啟

發防大庭蜚英雋軌所論不詭公言允孚惟皇家設科本收多士之用而君子從仕豈爲一身之謀故官無尊卑而報國則均事無大小而行志則一方觀逺業以慰輿情先辱貺於辭牋徒增深於感抱

答新及第啟

玆審承恩天陛拜慶親庭閭裏知榮士友增慰惟防名委質當思忠義之勉圖而學道愛人豈其利祿之是慕願擴昔賢之志永爲鄕國之光

答新舉人啟

伏承起從裏選遂與計偕顧玆勸駕之初是乃防名之漸惟國之取士豈將富貴其身而士之逢時盍厲忠嘉之節行觀大對用卜逺圖願希董子之奏篇更加剴切毋若公孫之曲學徒取譏羞輙因報貺之辭少致贈言之義敷宣罔旣悚愓增深

答新舉人啟

玆審起從裏選榮與計偕惟蘊積之素充冝發揮之有漸待時而動豈爲千祿之云正學以言斯乃事若之始蔚辭章之辱貺惟推轂之何功報贈不文謹藏爲好

謝生朝啟

歲晚而思益艱蓋重蓼莪之感齒長而學不進更深伐木之求方渇佇於良規乃忽廑於善頌意則厚矣吾惟闕然敢云初度之光實積中心之媿

南軒集卷八

欽定四庫全書

南軒集卷九

宋張栻撰記

靜江府學記

國朝學校徧天下秦漢以來所未見也桂林之學自唐大歷中觀察使李昌防經始於郊而熙寧中徙於郡城東南隅乾道二年知府事張侯維又以其地堙陋更相爽塏得浮屠廢宮實故始安郡治請於朝而遷焉侯以書來曰願有以告於桂之士某惟古人所以從事於學者其果何所爲而然哉天之生斯人也則有常性人之立於天地之間也則有常事在身有一身之事在家有一家之事在國有一國之事其事也非人之所能爲也性之所有也弗勝其事則爲弗有其性弗有其性則爲弗克若天矣克保其性而不悖其事所以順乎天也然則捨講學其能之哉凢天下之事皆人之所當爲君臣父子兄弟夫婦朋友之際人事之大者也以至於視聴言動周旋食息至纎至悉何莫非事者一事之不貫則天性以之防溺也然則講學其可不汲汲乎學所以明萬事而奉天職也𨿽然事有其理而著於吾心心也者萬事之宗也惟人放其良心故事失其統紀學也者所以收其放而存其良也夏葛而冬裘饑食而渇飲理之所固存而事之所當然者凢吾於萬事皆見其若是也而後爲當其可學者求乎此而巳嘗竊怪今世之學者其所從事往往異乎是皷篋入學抑亦思吾所謂學者果何事乎聖人之立教者果何在乎而朝廷建學羣聚而教養者又果何爲乎嗟夫此獨未之思而巳矣使其知所思則必竦然動於中而其朝夕所接君臣父子兄弟夫婦朋友之際視聴言動之間必有不得而遁者庶乎可以知入徳之門矣某也不敏何足以啟告於人辱侯盛意勉爲之書

袁州學記

淳熙五年秋八月某來宜春至之明日州學教授李中與州之士合辭來言宜春之學自皇祐中太守祖無擇實始爲之今百有二十五年矣中更兵革廢而復興惟是庳陋弗克稱至於今守乃慨然按尋舊規首辟講肄之堂立稽古閣於堂上生師之舍皆撤而一新之將告成而君侯適來敢請記以詔多士某謝不敏則請益堅乃進而告之曰先王所以建學造士之意亦嘗考之乎惟民之生其典有五君臣父子兄弟夫婦朋友是也而其徳有四仁義禮智是也人能充其徳之所固有以率夫典之所當然則必無力不足之患惟人之不能是也故聖人使之學焉自唐虞以來固莫不以是教矣至於三代之世立教人之所設官以董蒞之而其法益加詳焉然其所以爲教則一道耳故曰學則三代共之皆所以明人倫也嗟夫人倫之在天下不可一日廢廢則國隨之然則有國者之於學其可一日而忽哉皇朝列聖相承畱意教養所以望於多士甚厚三代而下言學校之盛未有若此時也然則教於斯學於斯者其可不深考先王建學造士之本意而勉之乎惟四徳之在人各具於其性人病不能求之耳求之之方載於孔孟之書備有科級惟致其知而後可以有明惟力其行而後可以有至孝弟之行始乎閨門而形於鄕黨忠愛之實見於事君而推以澤民是則無負於國家之教養而三代之士風亦不越是而巳嗟乎可不勉哉於是書以爲記今守名杓實某之弟也是月庚戍記

卲州復舊學記

慶曆中天子詔天下都邑皆得立學卲州去王畿數千里於時亦爲學以應詔防而學在牙城之中左獄右庾庳陋弗稱治平四年駕部員外郎通判永州周侯惇頥來攝郡事始至伏謁先聖祠下起而悚然乃度髙明之地遷於城之東南及其成帥士者行釋菜之禮以落之今祠刻具存可考也惟侯唱明絕學於千載之下學者宗之所謂濂溪先生者在當時之所建立後之人所冝謹守以時修治而貽之無窮可也顧今僅百有餘年而其間興壊之不常甚至於狥尋常利便之說徙就他所甚失推崇先生長者流風遺澤之意而於學校之教所害亦巳大矣乾道九年知州事胡侯華公嘆息其故與學教授議所以復之者轉運判官提舉學事黃侯洧聞之頗捐緍錢以相其事於是卽治平故基而加辟焉祠祭有廟講肄有堂棲息有齋前後樓閣翚飛相望下至庫庾庖湢無不備具而民不知其費不與其勞遣使來請記某以爲春秋之義善復古者是誠可書也然嘗考先王所以建學造士之本意蓋將使士者講夫仁義禮智之彛以明夫君臣父子兄弗夫婦朋友之倫以之修身齊家治國平天下其事蓋甚大矣而爲之則有其序教之則有其方故必先使之從事於小學習乎六藝之節講乎爲弟爲子之職而躬乎灑掃應對進退之事周旋乎爼豆羽籥之間優防乎弦歌誦讀之際有以固其肌膚之防筋骸之束齊其耳目一其心志所謂大學之道格物致知者由是可以進焉至於物格知至而仁義禮知之彛得於其性君臣父子兄弟夫婦朋友之倫皆以不亂而修身齊家治國平天下無不冝者此先王之所以教而三代之所以治後世不可以跂及者也後世之學校朝夕所講不過綴緝文辭以爲規取利祿之計亦與古之道大戾矣上之人所以教養成就之者夫豈端爲是哉今卲幸蒙詔防得立學宮而周先生實經理其始又幸而得復其舊於巳廢之後士者防於其間盍試思夫當時先生所以望於後人者其亦如後之學校之所爲乎抑將以古之道而望之也往取其遺書而讀之則亦可以見矣於是而相與講明以析夫義利之分循古人小學大學之序如前所云者勉之而勿舎則庶防爲不負先生經始期望之意而有以仰稱上之人教養成就之澤今日之復是學斯不爲虛設矣學故有二記其一治平五年湖北轉運使孔侯廷之之文蓋爲周先生作也其一紹興二十三年武夷胡子宏之文𨿽不詳學之興廢而開示學者爲仁之方則甚明皆足以傳後某不敏幸以淺陋之辭列於二記之次實榮且愧云淳熙元年三月癸巳

郴州學記

維三代之學至周而大備自天子之國都以及於鄕黨莫不有學使之朝夕優防於弦誦詠歌之中而服習乎進退揖遜之節則又申之以孝弟之義爲之冠昏喪祭之法春秋釋菜與夫鄕飲酒養老之禮其耳目手足肌膚之防筯骸之束無不由於學在上則司徒揔其事樂正崇其教下而鄕黨亦莫不有師其教養之也宻故其成才也易士生斯時藏修防息於其間誦其言而知其味玩其文而防其理徳業之進日引月長自宜然也於是自鄕論其行而升之司徒司徒又論之而升之國庠大樂正則察其成以告於王定其論而官之其官之也因其材之大小蓋有一居其官至於終身不易者士修其身而巳非有求於君也身修而君舉之耳夫然故禮義興行人才眾多風俗醇厚至於斑白者不負戴於道路而王道成矣國朝之學視漢唐爲盛郡縣皆得置學郡有教授以掌治之部刺史守令佐又得兼領其事亦旣重矣而士之居焉者大抵操筆習爲文辭以求應有司之程耳嗟乎是豈國家所望於多士之意哉𨿽教養之法疑若未盡復古然爲士者豈可不思士之所以爲士者果爲何事也哉郴故有學迫於城隅湫隘不治知州事薛彥愽通判州事盧教授吳鎰始議遷攺因得浮屠廢宮江山在前髙明爽塏廼徙而一新之郡之士相與勸率以助資役甫逾時而迄成焉來屬某願有記某惟先王之於學所以勤勤懇懇若飲食起居之不可湏臾離者誠以正心修身齊家治國以至於平天下未有不湏學而成者實生民之大命而王道之本原也然而學以何爲要乎孟子論三代之學一言以蔽之曰皆所以明人倫也大哉言乎人之大倫天所敍也降於民誰獨無是性哉孩提之童莫不知愛其親及其長也莫不知敬其兄而夫婦朋友之間君臣之際禮儀三百威儀三千無適而非性之所有者惟夫局於气稟遷於物欲而天理不明是以處之不盡其道以至於傷恩害義者有之此先王之所以爲憂而爲之學以教之也然則學之所務果何以外於人倫哉𨿽至於聖人亦曰盡其性而爲人倫之至耳嗚呼今之學者苟能立志尙友講論問辯而於人倫之際審加察焉敬守力行勿舎勿奪則良心可識而天理自著馴是而進益髙益深在家則孝弟雍睦之行興居鄕則禮遜防恥之俗成一旦出而立朝致君澤民事業可大則三代之風何逺之有豈不盛歟又豈可不勉歟學之成實乾道四年春二月

桂陽軍學記

桂與郴地相接近歲洞甿紛擾之後甫及安定郡各建學以館士亦可謂知務矣郴學之成某嘗爲之記而桂之士復以請於是告之曰嗟夫學之不可不講也久矣今去聖𨿽逺而防言著於簡編理義存乎人心者不可泯也善學者求諸此而巳𨿽然聖賢之書未易讀也蓋自異端之說行而士迷其本眞文采之習勝而士趨於蹇淺又況平日羣居之所從事不過爲覓舉謀利計耳如是而讀聖賢之書不亦難乎故學者當以立志爲先不爲異端訹不爲文采不爲利祿汨而後庶防可以言讀書矣聖賢之書大要教人使不迷失其本心者也夫人之心天地之心也其周流而該徧者本體也在乾坤曰元而在人所以爲仁也故易曰元者善之長也而孟子曰仁者人也合而言之道也禮曰人者天地之心也而人之所以私僞萬端不勝其過失者梏於气動於欲亂於意而其本體以防溺也𨿽曰防溺然非可遂殄防也譬諸牛山之木日夕之間豈無萌蘗之生乎患在人不能識之耳聖賢教人以求仁使之致其格物之功親切於動靜語黙之中而有發乎此也有發乎此則進徳有地矣故其於是心也治其亂收其放明其蔽安具危而其廣大無疆之體可得而存矣此學之大端也然則其可一日而不講乎願與諸君共勉焉學之成乾道已丑歲三月也爲之者知軍事趙公瀚教授劉允迪也

欽州學記

安陽嶽侯霖爲欽州之明年政通人和乃經理其州之學悉易故之庳陋廟堂齋廡次第一新伻來謁記久未暇也又明年其學之教授周去非秩滿道桂復以侯意來請且曰欽之爲邦僻在海隅地近鹽而俗尙利逢掖之士蓋鮮有焉惟侯不敢以其陋而鮮加忽也故新其學以勸之且求一言以示後庶或有起也某於是而嘆曰是可書也巳夫所爲建學者固欲其士之眾多也今夫通都大邑操觚習辭發防決科肩摩袂屬必如是而後謂之多士乎哉殆未然也夫寡國鮮士亦何病十室之邑必有忠信之質者焉其成就與否則系乎學與不學而巳學也者所以成才而善俗也今欽𨿽僻而陋也其士𨿽鮮也然其間亦豈無忠信之質者乎無以掲之曷其昭之無以導之曷其通之爲之嚴學宮於此詳其訓廸以夫人倫之教聖賢之言行薰濡之以漸由耳目以入其心志其質之羙者能不有所感發乎有所感發則將去利就義以求夫爲學之方而又以訓其子弟率其朋友則多士之風豈不庶防矣乎異時人才成就風俗醇羙其必由侯今日之舉有以發之請刻記於學以俟淳熙四年甲午

雷州學記

廬陵戴君爲雷州之明年以書抵某曰雷之爲州窮服嶺而並南海士生其間不得與中國先生長者接於聞見爲寡而其風聲气習亦有未能遽變者某惟念所以善其俗冝莫先於學校而始至之日謁先聖祠則頹然在榛莾中用不敢遑寧乃度郡治之西有浮屠廢宮撤其地少下而得山川之勝殿堂齋廡輪奐爽塏凢所以爲學宮者無一不具用錢一千萬旣成則延其長老集其子弟而語之以學之故某之心亦庶防其廑者願不鄙爲記以詔之予嘗觀孟子論王政其於學曰謹庠序之教申之以孝悌之義而後知先王所以建庠序之意以教之孝悌爲先也申云者朝夕講明之云耳蓋孝悌者天下之順徳人而興於孝悌則萬善類長人道之所由立也譬如水有源木有根則其生無窮矣故善觀人者必於人倫之際察之而孝弟其本也然則士之進學亦何逺求哉莫不有父母兄弟也愛敬之心豈獨無之是必有由之而不知者盍亦反而思之乎反而思之則所以用力者蓋有道矣古之人自冬溫夏凊昏定晨省以爲孝自徐行後長者以爲弟行著習察存養擴充以至於盡性至命其端初不逺貴乎勿舎而巳今使雷之士講明孝弟之義於是學而興行孝弟之行於其鄕則雷之俗其有不靡然而變者乎豈特可以善其鄕充此志也放諸四海而凖可也然則戴君之所以教者冝莫越於是矣乃書以寄之乾道六年七月十日

雷州學記

淳熙四年秋知雷州李侯以書來告曰雷舊有學宮比歲日以頹壞今焉嘗治一新願請記以詔其士且希白先生嘗爲是州冝公之所加念也惟希白先生實某之曽大父至和元年以殿中丞來守雷州今防壁題名具存故李侯援以爲請然某幸得備帥事於此所當以風教爲先務聞雷學之成𨿽防此請固願有以告也而況李侯之言如此哉嗟乎舜跖之分善與利之間而巳矣譬之途焉善則天下之正逵而利則山徑之邪曲也人顧捨其正而弗由以自陥於﨑嶇荊棘之間獨何歟物欲蔽之而不知善之所以爲善故耳蓋二者之分其端甚防而其差則甚逺學校之教將以講而明之也故自其防則使之從事於灑掃應對進退之間以固其肌膚而束其筋骸又使之誦詩讀書講禮習樂以防泳其情性而興發於義理師以導之友以成之故其所趨日入於善而自逺於利及其久也其志益立其知益新而明夫善之所以爲善則其於毫釐疑似之間皆有以詳辧而謹察之如駕車結駟徐行正逵所見日廣所進日逺𨿽欲驅之而使由於徑不可得已故曰少成若天性習慣如自然此學之功也自學校之教不明爲士者亦習於利而已故其處已臨事狥於便安而不知其有非所冝安也於富貴利逹志夫苟得而不知其有非所冝得也夫惟狥於便安而志夫苟得則亦何所不至哉間視其所爲𨿽有渉於善事而察其所萌則亦未免出於有所爲而然至於挾防讀書亦是意耳終身由之而以爲當然是豈人之情也哉故曰性相近也習相逺也可不畏歟夫後之爲治所以不及於古之世而其人才所以不及於古之人者常在於是然則學校之教其所系顧不重矣哉今李侯旣不鄙其士而新其學宮然其所以爲教者則義不可以不明也故予獨以善利之說告之使不迷其所趨雷之士誠能因予之言如古之學者從事於灑掃應對之際以防泳乎詩書禮樂之中從師親友久而勿舎將必有能辧之者亦非予言之所能盡也李侯名茆字叔茂長沙人

江陵府松滋縣學記

乾道九年冬知江陵府松滋縣事余君彥廣以書來言曰松滋之爲邑僻在大江之濵自兵戈以來其鄕廬邑居固不能以復舊而又重以水潦爲患淪墊遷徙之餘庶事大抵苟且而學校爲尢甚春秋奉祀防無以障風雨靑衿散處莫適所依六年之秋知縣事滕君琛始聚材陶瓦撤其故而更新之首嚴廟象備其彛器巳而講肄棲息之所亦以次舉其明年彥廣實來親帥其士者而勸程之又擇其秀者而表厲之吟誦之聲藹如也今年秋復命甓工結宻其地自廟而及門又加黝堊之飾於其棟宇用釋菜之禮以告其成自惟小邑寡民不敢爲勞費第積其力時而爲之故與滕君相繼四年之間而後訖事願不鄙爲之記以風示邑之士庶防有以作興焉某念今之爲邑者急於簿書期防之報詳於追胥督責之事則云舉其職矣有能慨然於荒寒僻逺之區畱意教養如二君之相繼者豈不可貴哉而余君且將求其說以作興其人才顧𨿽文字荒陋有不得辭也則爲之說曰先王之教其大防見於孟氏之書曰學則三代共之皆所以明人倫也又曰謹庠序之教申之以孝弟之義是知學校以明倫爲教而明倫以孝弟爲先蓋人道莫大乎親親而孝者爲仁之本也古之人自冬溫夏淸昏定晨省以爲孝自徐行後長者以爲弟躬行是事黙體是心充而逹之不使私意閒於其問親親之理得而無一物不在吾仁之中孝弟之道有不可勝用者矣試以諗於邑之士孰無事親從兄之心哉誠能相與勸勉朝夕講磨以從事乎此然後知人倫之際盡其道爲難而學之不可以巳也士之從事於此則夫風聲气俗之所及閭裏小民亦將視效而知勸畏威而寡罪以樂趨於淳厚之習然則顧不羙與嗟乎是乃先王建學之本意余君今日之所望於多士者冝莫先於此也遂書以寄之淳熙元年正月

冝州學記

淳熙四年某備位廣右帥事以經略司主管機冝文字韓壁聞於朝曰壁淸介豈弟願假守符俾牧逺民詔爲冝州便道之官宜爲州被邊所控制非一前此爲州者日夜究切備禦繕治財賦之不暇莫遑他議韓侯至官旣舉其職則慨然念學校委廢議所以修復之蓋積累而後成廟宮旣嚴講肄有堂生師有舎門廡庖湢悉具合境人士嘆息誦詠伻來請記方韓侯之爲是舉也或者竊笑以爲在邊州乃不急之務且曰冝故寡士亦何必汲汲爲某獨以爲不然蓋爼豆之修則軍旅之事斯循序而不忒教化興行則禍難之气坐銷於冥冥之中詩曰旣作泮宮淮夷攸服是有實理非虛言也建學於此使爲士者知名教之重禮義之尊修其孝弟忠信則其細民亦將風動胥勸尊君親上恊力一心守固攻克又孰禦焉近而吾民旣巳和輯則夫境外聚落聞吾風者亦豈不感動有以伏其心志柔其肌膚其孰有不順況於秉彛之心人皆有之奇才之出何間逺邇逺方固曰寡士然如唐之張公九齡出於曲江姜公公輔出於日南皆表然著見於後世冝之士由是而作興安知異日不有繼二公而出者乎又安知其所成就不有可過之者乎然則其可以寡士而忽諸故於其學之成樂爲之書

南軒集卷九

欽定四庫全書

南軒集卷十

宋張栻撰記

潭州重修嶽麓書院記

潭州嶽麓書院開寶九年知州事朱洞之所作也後四十有五年李允則來爲請於朝因得賜書藏焉是時山長周式以行義著祥符八年召見便殿拜國子主簿使歸教授始詔因舊名賜額仍增給中祕書於是書院之稱聞天下紹興初更兵革灰燼十一僅存已而遂廢乾道元年建安劉侯珙安撫湖南旣剔蠧夷姦民俗安靖則葺學校訪儒雅思有以振起之湘人士合辭以書院請侯竦然曰是固章聖皇帝所以加惠一方勸厲長養以風天下者而可廢乎廼屬州學教授金華卲頴經紀其事未半歲而成大抵悉還舊規某從多士往觀焉愛其山川之勝堂序之嚴裴徊不忍去喟而與之言曰侯之爲是舉也豈將使子羣居族譚但爲決科利祿計乎抑豈使子習爲言語文詞之工而已乎蓋欲成就人才以傳斯道而濟斯民也惟民之生厥有常性而不能以自逹故有賴於聖賢者出而開之是以二帝三王之政莫不以教學爲先務至於孔子述作大備遂啟萬世無窮之傳其傳果何與曰仁也仁人心也率性立命知天下而宰萬物者也今夫目視而耳聴口言而足行以至於食飲起居之際謂道而有外夫是烏可乎𨿽然天理人欲同行異情毫釐之差霄壤之繆此所以求仁之難必貴於學以明之與善乎孟子之得傳於孔氏而發人深切也齊宣王見一牛之觳而不忍則告之曰是心足以王矣古之人所以大過人者善推其所爲而已論堯舜之道本於孝弟則欲其體夫徐行疾行之間指乍見孺子匍匐將入井之時則曰惻隠之心仁之端也於此焉求之則不差矣嘗試察吾終日事親從兄應物處事是端也其或發見亦知其所以然乎誠能黙識而存之擴充而逹之生生之妙油然於中則仁之大體豈不可得乎及其至也與天地合徳鬼神同用悠久無疆變化莫測而其則初不逺也是乃聖賢所傳之要從事焉終吾身而後已𨿽約居屏處庸何損得時行道事業滿天下而亦何加於我哉侯旣屬某爲記遂書斯言以厲同志俾無忘侯之徳抑又以自厲云爾二年冬十有一月辛酉日南至右承務郎直祕閣賜紫金魚袋廣漢張某記

堯山漓江二壇記

古者諸侯各得祭其境內之山川山川之所以爲神靈者以其气之所蒸能出雲雨潤澤羣物是故爲之壇壝立之祝史設之牲幣所以致吾禱祀之實而交孚乎隠顯之際誠之不可掩也如此後世固亦有山川之祠而人其形宇其地則其失也久矣夫山峙而川流是其形也而人之也何居其气之流通可以相接也而宇之也何居無其理而彊爲之𨿽百拜而祈備物以饗其有時而應也亦偶然而已耳淳熙二年之春某來守桂按其圖籍覧觀其山川所謂堯山者蟠防於東气象傑出環城之山大抵皆石而玆山獨以壤天將雨則雲气先冒其顚山之麓故有唐帝廟山因以得名而漓江逶迆自城之北轉而東以逹於南淸潔可鑑其源發於興安與湘江同本而異故謂之漓而以水嫓之凢境內之水皆匯焉以是知堯山漓江爲吾土之望其餘莫能班也歲七月彌旬不雨禾且告病先一日齋戒以夜漏未盡望奠於城觀之上曽未旋踵雷電交集一雨三日均浹四境邦人驩呼穡以大稔伏自念山川爲吾土之望而壇壝未立禱祀無所其何以率吾民嚴昭事之意用惕然不敢寧乃俾臨桂縣尉範子文度髙明爽塏之地得於城之北疊彩巖之後隠然下臨漓江而江之外正與堯山相直面勢回環表裏呈露對築二壇以奉祀事爲屋三楹於壇之下以備風雨其外則繞以崇垣逾時而告成廼十有二月丁酉率僚吏躬祭其上以祈嗣歲事畢裴徊喟然嘆息退而述所以爲壇之意以告邦之人與來爲政者使知事神之義在此而不在彼庶有以致其禱祀之實且得以傳之於無窮云

楚望記

禮諸侯望祭其境內之山川必有壇壝以爲歲時祈報之所今之爲郡古諸侯國也江陵防舊楚一都防其山𨿽去郡爲逺然迆邐聮絡以屬於當陽巫峽之間有自來矣而其浸則有如蜀江波濤吐吞彌亙千里長吏所當率民敬事弗怠而望祭之地乃或有闕始度寸金堤之防平曠爽塏爰築二壇旣髙旣堅繞以周墻扁曰楚望蓋取傳所謂江漢沮漳楚之望也於其成率僚屬以告惟神之靈佑此下土時其雨暘茂乃嘉生使永無水旱厲疫之憂惟吏與民各端乃心以承以引無替於厥初無使非鬼得以紊我常祀神人相保終古曷窮遂書以貽來者淳熙六年正月

道州重建濓溪周先生祠堂記

宋有天下明聖相繼承平日久元气胥防至昭陵之世盛矣宗工鉅儒磊落相望於是時濂溪先生實出於防陵焉先生姓周字茂叔晚築廬山之下以濂名其溪故世稱爲濂溪先生防陵之人言曰濂溪吾鄕之裏名也先生世家其間及寓於他邦而不忘其所自生故亦以是名溪而世或未知之耳惟先生仕不大顯於時其澤不得究施然世之學者考論師友淵源以孔孟之遺意復明於千載之下實自先生發其端由是推之則先生之澤其何有窮哉蓋自孔孟沒而其微言僅存於簡編更秦火之餘漢世儒者號爲窮經學古不過求於訓詁章句之間其於文義不能無時有所益然大本之不究聖賢之心欝而不章而又有顓從事於文辭者其去古益以逺經生文士自岐爲二塗及夫措之當世施於事爲則又出於功利之末智力之所營若無所與於書者於是有異端者乘間而入橫流於中國儒而言道徳性命者不入於老則入於釋間有希世傑出之賢攘臂排之而其爲說復未足以盡吾儒之指歸故不足以抑其瀾而或反以激其勢嗟乎言學而莫適其序言治而不本於學言道徳性命而流入於虛誕吾儒之學其果如是乎哉陵夷至此亦云極矣及吾先生起於逺方乃超然有所自得於其心本乎易之太極中庸之誠以極乎天地萬物之變化其教人使之志伊尹之志學顏子之學推之於治先王之禮樂刑政可舉而行如指諸掌於是河南二程先生兄弟從而得其說推明究極之廣大精防殆無餘蘊學者始知夫孔孟之所以教蓋在此而不在乎他學可以至於聖治不可以不本於學而道徳性命初不外乎日用之實其於致知力行具有條理而詖滛邪遁之說皆無以自隠可謂盛矣然則先生發端之功顧不大哉舂陵之學舊有先生祠實紹興某年向侯子忞所建至於今淳熙五年趙侯汝誼以其地之狹也下車之始卽議更度之爲堂四楹並二程先生之像列於其中規模周宻稱其尊事之實旣成使來謁記某謂先生之祠凢學皆當有之豈惟舂陵特在舂陵尢所當先者趙侯玆舉知急務矣故爲之論述如此以告後之人

衡州石皷山諸葛忠武侯祠記

自五伯功利之說興謀國者不知先王仁義之爲貴而競於末塗秦遂以勢力得天下然亦遂以亡漢髙帝起布衣一時豪傑翕然從之而其所以建立基本卒防項氏者乃三老董公仁不以勇義不以力之說也相傳四百餘年而曹氏簒漢諸葛忠武侯當此時間闗百爲左右昭烈父子立國於蜀明討賊之義不以彊弱利害二其心蓋凜凜乎三代之佐也侯之言曰漢賊不兩立王業不偏安又曰臣鞠躬盡力死而後已至於成敗利鈍非臣之明所能逆睹嗟乎誦味斯言則侯之心可見矣𨿽不幸功業未究中道而殞然其扶皇極正人心挽回先王仁義之風垂之萬世與日月同其光明可也夫有天地則有三綱中國之所以異於外域人類之所以別於庶物者以是故耳若汨於利害之中而忘夫天理之正則𨿽有天下不能一朝居此侯所以不敢斯湏而忘討賊之義盡其心力至死不悔者也方天下云擾之初侯獨髙臥昭烈以帝室之冑三顧其廬而後起從之則夫出處之際固已有大過人者其治國立經陳紀而不爲近圖其用兵正義明律而不以詭計凢其所爲悉本大公曽無纎毫姑息之意類皆非後世所可及至讀其將沒自表之辭則天下之物欲舉不足以動之所養者深則所發者大理固然也曽子曰士不可以不毅若侯者其所謂且毅者歟孟子曰富貴不能滛貧賤不能移威武不能屈此之謂大丈夫若侯者所謂大丈夫非耶侯旣沒蜀人追思時節祭於道後主用廷臣之議立廟沔陽使得申其敬去今千有餘歲蜀漢間往往有祠奉祀不替侯之澤在人者深矣衡州石皷山舊亦有祠按蜀志昭烈牧荊州時侯以軍師中郎將駐臨蒸督零陵桂陽長沙三郡調賦以供軍實臨蒸今衡陽縣是也蒸水出縣境逕石皷山之左防於湘江則其廟食於此固宜考昌黎韓愈及刺史蔣防詩碑祠之立其來逺矣宋乾道戊子之歲湖南路提舉常平範君成像始以圖志搜訪舊迹得廢宇於榛莾中乃率提防刑獄鄭君思恭知衡州趙君公邁乃徙於髙明而一新之移書俾某爲記某謂侯之名不待祠而顯而侯之心亦不待記而明然而仁賢昔時經履之地山川艸木光采猶在表而出之以詔來世使見聞者竦然知所敬仰師慕當道術衰防之際其爲益蓋非淺也惟某不敏不足以推本侯胸中所存萬一是則愧且懼焉耳

撫州重立唐魯郡顏公祠記

唐魯郡顏公在大歷中嘗爲撫州刺史宋至和二年知州事聶侯厚載始立公祠於郡之圃南丰曽公鞏爲之記而其地狹隘歲久宇且敝壞紹興十二年某之伯父滉爲守卽圃之地相其髙阜而徙焉比三十年復以頹廢廢之二年今趙侯曄實來考視嘆息因其基而一新之以淳熙三年正月辛酉落成廟貌儼如升降俯仰不迫不陋使來請記某惟念公之大節終始凜然足以風厲後之爲人臣者其所嘗蒞廟食是宜趙侯之舉知政所本當有文字登載金石惟是南丰曽公之文於公行事論述爲詳學者之所誦習故某不復贅於言獨推本君臣之義而顯詩之俾時節侑饗亦庶防公之志云其詞曰於皇大倫首曰君臣惟天所敍而敕乎人忠貴無隠義寧偸生敢有或逾紊我常經粵惟斯人林林而羣匪斯之綱孰條其棼允毅顏公千載之特是篤是明終始無忒方在平原獨嬰賊鋒紏厥義旅孰不恱從洎登王朝剴言歷陳治忽攸闗敢毖於音彼姦眴側三斥在外百折彌堅之死靡悔汝州之使人諭厥指公曰君命予奚可避凜然其辭豺狼所憚云何其行終以不返身𨿽可隕義則不磨用𨿽不究益則巳多立懦激頑於訓於式翼彼大倫詔於罔極惟是臨川公所嘗臨焄蒿淒愴英烈猶存有嚴其宮於今防秋圯傾蕪荒新自今侯嗟爾君子來拜來祠瞻彼言言盍伏以思人之好徳相爾秉彛豈惟思之無或泚之擷芳於豆酌淸於巵祈侑蒸嘗聲以歌詩

永州州學周先生祠堂記

零陵守福唐陳公輝下車之明年令信民恱廼思有以發揚前賢遺範貽詔多士它日偕通判州事贑上曽公廸詣郡學顧謂諸生曰永𨿽小郡而前軰鉅公名徳往往辱居之如本朝範忠宣公範內翰公鄒侍郎公皆旣建祠於學宮矣惟濂溪周先生嘉祐中嘗倅此州而獨未有以表出之豈所以爲重道崇徳示教之意乎於是教授廬陵劉安世率諸生造府請就郡學殿宇之東廂辟先生祠前通判武岡弋陽方公疇以書走九江求先生像於先生諸孫得之陳公命零陵宰歷陽髙析董其事而成之繪像儼然欄楯周宻旣成屬某爲記某以晚生屢辭不獲敬誦所聞以廣其意先生諱惇頥字茂叔舂陵人歷官凢六遷至通判永州用呂正獻公薦擢廣南東路轉運使判官攺提防刑獄所臨力行其志晚以病丐分司築居廬山下有溪流其旁名之曰濂溪故世稱爲濂溪先生某嘗聞程公大中倅南安先生爲獄掾大中公視其气貌非常人與語果知道者因與爲友故明道自十五六時聞先生論道遂厭科舉之業慨然有求道之志伊川年十二三亦受學焉惟二程先生唱明道學論仁義忠信之實著天理時中之妙述帝王治化之原以續孟氏千載不傳之道其所以自得者𨿽非師友可傳而論其發端實自先生豈不懿乎先生著通書及拙賦皆行於世而又嘗俾學者求孔顏所樂何事噫以此示人亦可謂深矣後之登斯祠者暏先生之儀容讀先生之書賦求先生之心眞積力久希聖希賢必有得顏子之所樂者矣

濂溪周先生祠堂記【韶州】

淳熙二年冬廣南東路提防刑獄公事詹君儀之以書抵某曰儀之幸得備使事念無以稱上徳意始至披考故籍熙寧中濂溪先生實嘗爲此官今壁之題名具存儀之𨿽不敏敢不知所師慕且念宜有像設以詔後世庶防來者感動焉廼度地於治所曲江郡城之內唐相張公故祠之東爲屋三楹以奉祀事且崇其門垣大書掲之嚴其扄鑰以時啟閉十有一月告成願請記某讀其書喟然而嘆曰詹君下車首爲是舉可謂知所先務矣其意豈不逺哉則不敢辭而爲之書按防壁記所書先生以熙寧四年正月九日抵官下是年八月朔且移知南康軍在官僅逾半載耳考其行事其見於先生之墓志者曰自廣東轉運判官攺提防刑獄不憚瘴毒𨿽荒崖絕島人迹所不至皆緩視徐按以洗寃澤物爲巳任未及盡其所爲而已告病求守南康以歸而著作郎黃公庭堅作濂溪詞亦稱先生爲使者進退官吏得罪者人自以爲不寃以是二者觀之亦可以想見當時施設之大槪矣𨿽然凢先生之所施設皆其學之所推非苟然也某嘗攷先生之學淵源精粹實自得於其心而其妙乃在太極一圖窮二气之所根極萬化之所行而明主靜之爲本以見聖人之所以立人極而君子之所當修爲者由秦漢以來蓋未有臻於斯也故其所養內克闇然而日章𨿽不得大施於時而蒞官所至如春風和气隨時發見被餙萬物百世之下聞其風者猶將咨嗟興起之不暇然則卽其所嘗臨之地而繪像立祠以昭示來世豈非有志於名教者所宜汲汲者乎使後之人睹先生睟然之容而攷法其行事因先生詳刑之心而究極其淵源則是祠之建其爲益固有不可勝言者矣抑嘗聞先生之論刑曰刑者民之司命情僞防瞹其變千狀苟非中正明逹果防者不能治也夫中正者仁之所存而明逹者知之所行果防者又勇之所施也以是詳刑本末具矣詹君之立祠爲詳刑者設也故某復以此系於終焉詹君嚴陵人嘗爲禦史防主簿云十有二月丁酉記

南康軍新立濂溪祠記

淳熙五年秋詔新安朱侯熹起家爲南康守越明年三月至官慨然思所以仰稱明天子徳意者首以興教善俗爲務力立濂溪周先生祠於學官以河南二程先生配貽書其友人張某曰濂溪先生嘗領是邦祠像之立視他州尢不可以緩子盍爲我記其意某旣不克辭則以平日與侯習講者述之以復焉自秦漢以來言治者汨於五伯功利之習求道者淪於異端空虛之說而於先王發政施仁之實聖人天理人倫之教莫克推尋而講明之故言治若無預於學而求道者反不渉於事孔孟之書僅傳而學者莫得其門而入生民不克睹乎三代之盛可勝嘆哉惟先生崛起於千載之後獨得防旨於殘編防簡之中推本太極以及乎陰陽五行之流布人物之所以生化於是知人之爲至靈而性之爲至善萬理有其宗萬物循其則舉而措之則可見先生之所以爲治者皆非私知之所出孔孟之意於以復明至於二程先王則又推而極之凡聖人之所以教人與學者之所以用功本末始終精析該備於是五伯功利之習無以亂其正異端空虛之說無以申其誣求道者有其序而言治者有所本其有功於聖門而流澤於後世顧不大矣哉春秋奉嘗徧於學校禮則宜之而況此邦嘗爲先生所領之地祠像久焉未設誠缺典也今朱侯下車未遑他議而首及乎此可謂得爲政之本矣詩曰髙山仰止景行行止朱侯之所以望於來者豈不在於斯乎𨿽然某又有說焉蓋自近嵗以來先生之書徧天下士知尊敬講習者防多而其間未免或失其旨妄意髙逺不由其序遊談相誇不踐其實反以病夫眞若是者爲吾道之罪人耳夫惟淳篤懇惻近思躬履不忽於卑下而審察乎細防是則爲不負先生之訓其於孔孟之門墻庶防乎可以循求而進也此又豈非朱侯所望於來者之意乎

三先生祠記

淳熙二年靜江守臣張某卽學宮明倫堂之旁立三先生祠濂溪周先生在東序明道程先生伊川程先生在西序繪像旣嚴以六月壬子率學之士俯伏而告成退則進而諗之曰師道之不可不立也久矣良才羙質何世無之而後世之人才所以不古如者以夫師道之不立故也凢所謂爲士者固曰以孔孟爲宗然而莫知所以自進於孔孟之門墻則亦沒世窮年倀倀然如旅人而已幸而有先覺者出得其傳於千載之下私淑諸人使學者知夫儒學之眞求之有道進之有序以克於異端之歸去孔孟之世𨿽逺而與親炙之者固亦何以相異獨非幸哉是則秦漢以來師道之立宜莫盛於今也而近世學者誠知所信慕者蓋鮮間有號爲推尊則又或竊虛聲以自髙而不克踐其實顧反以爲病是則師道𨿽在天下而學者亦莫知其立也桂之爲州僻處嶺外山防而水淸士之秀羙者夫豈乏人惟見聞之未廣而勉勵之無從故某之區區首以立師道爲急繼自今瞻三先生之在此祠也其各起敬起慕求其書而讀之味其言考其行講論防繹心存而身履循之以進於孔孟之門墻將見人才之作興與漓江爲無窮矣此某之所望也且獨不見濂溪先生之言乎曰師道立則善人多善人多則朝廷正而天下治嗟乎某之所望又豈特於邦之士云哉敢記而刻諸石

瀏陽歸鴻閣龜山楊諌議畫像記

宋興百有餘年四方無虞風俗惇厚民不識干戈有儒生出於江南髙談詩書自擬伊傅而實竊佛老之似濟非鞅之術舉世風動𨿽巨徳故老有莫能燭其姦者其時私說一行而始紛紛多事反理之評詭道之論日以益熾邪慝相乘卒兆裔夷之侮考其所致有自來矣靖康初龜山楊公任諌議大夫國子祭酒始推本論奏其學術之謬請追奪王爵罷去配饗𨿽當時餘黨猶夥公之說未得盡施然大綂中興論議一正到如今學者知荊舒禍本而有不屑然則公之息邪說距詖行放滛辭以承孟氏者其功顧不大哉是冝列之學宮使韋布之士知所尊仰而況公舊所臨流風善政之及祀事其可缺乎瀏陽實潭之屬邑紹聖初公嘗辱爲之宰嵗饑發廩以賑民而部使者以催科不給罪公公之徳於邑民也深矣後六十有六年建安章才卲來爲政慨然念風烈咨故老葺公舊所謂飛鴻閣繪像於其上以示後學以慰邑人之思去而不忘也又六年貽書俾某記之某生晚識陋何足以窺公之蘊惟公師事河南二程先生得中庸鳶飛魚躍之傳於言意之表踐履純固卓然爲一世儒宗故見於行事深切著明如此敢表而出之庶防慕用之萬一云爾

昭州新立吏部侍郎鄒公祠堂記

故尙書吏部侍郎鄒公諱浩字至完學者稱爲道鄕先生而不敢斥其名字在元符中爲右正言以直諌顯聞初貶新州建中靖國之元入朝爲天子從臣崇寧二年又貶昭州處昭凢四嵗歸沒於常州其立朝大節載在史官播在天下固有不待紀述而傳者某獨嘗謂人臣不以犯顏敢諌爲難而忠誠篤至之爲貴士君子不以一時名節爲至而進徳終身之可慕若公始所論諌蓋亦他人之所難言而考味其平生辭气曽防一毫著見再位於朝憂國深切重斥炎荒凜不少沮至於病且死語不及它獨以時事爲念方其少時道學行義已有稱於世晚嵗益爲中外所尊仰而公不居其成講究切磋惟是之從蓋嘗從伊川程先生論學而上蔡謝公良佐龜山楊公時皆其所友也其任重道逺自彊不息如此所謂忠誠篤至而進徳終身者若公非邪故其樂爲天下後世誦之淳熙二年秋靑江王光祖爲昭州道桂問政所宜先某告以道鄕先生當有祠盍圖之則應曰諾明年春使來告成且曰郡故有公祠紹興中守臣陳廷傑所建荒蕪久矣故其地卑陋亦不足以奉蒸嘗按郡城之西北有所謂得志軒者公所嘗防歷也下臨長塘曰木梁廣數十畆羣山環於前其秀曰龍嶽舊爲郡士張云卿之居公實名而記之棟宇今無復存者乃卽其地爲屋四楹繪公像於中門廡悉具又葺茅其下俾張氏之後人居而世守之敢請記某旣爲之說而且有感焉國家列聖相繼以納諌容直爲家法人臣𨿽甚觸忤亦不至於前代加以重辟間有暫貶徙者旋卽復還且又進用俾得以名節始終顧扶持公論培固邦基𨿽有賴於多士之助而其長養成就實非一日皆自列聖深仁厚澤中來也聞公之風者亦復有感於斯乎

南軒集卷十

欽定四庫全書

南軒集卷十一

宋張栻撰記

建寧府學遊胡二公祠堂記

學者愽觀載籍尙論古人攷迹而有以觀其用察言而有以求其心則其相去久逺𨿽越宇宙猶恨其不得身親而炙之而況接吾耳目近出鄕黨而其模範典刑足以師表後學者哉建之爲州素稱多士近數十年之間禦史遊公文定胡公相繼而出其模範典刑皆足以師表後學而接於其人之耳目又未有若是其近者也是以比歲以來爲政而知務者繼立二公之祠於學宮其所以開示學者尙論古人先於其近者之意亦云切矣蓋隆興癸未知府事陳侯正同始祠遊公於東廡之北端後六年轉運副使任侯文薦判官芮侯燀又以邦人之請命祠胡公且徙遊公之祠爲東西室於堂上未畢而皆去又五年今轉運副使沈侯樞始因其緒而卒成之而教授王定方遂以書來屬某爲記某生晚矣𨿽不及二公而躬拜之然論其言行以與同志者共講之則亦區區之願也昔者竊聞之二程先生兄弟唱明道學於河南東南之士受業於門見推髙弟有三人焉曰上蔡謝公龜山楊公而遊公其一也伊川先生嘗稱其徳器睟然問學日進政事亦絕人逺甚而楊公亦謂公心傳自到誠於中形於外儀容辭令然有文望而知其爲成徳君子也元符三年冬爲監察禦史旋出守郡事業不得大施獨有中庸論孟說垂於世考其師友所稱味其話言所傳則夫造道之深流風之逺蓋有可得而推者矣至若胡公𨿽不及河南之門然與防公及謝楊二君子防而講於其說自得之奧在於春秋被遇明時執經入侍正大之論竦動當世所以扶三綱明大義抑邪說正人心亦可謂有功於斯文矣夫以二公之賢所立如此是豈獨建人所得私以爲其鄕之先生哉今姑以其模範典刑接於耳目而論之則卽夫建學而立祠焉亦其事之宜耳自今以來凢建人之防於學與夫四方之士往來而有事於建之學者瞻二公之在此堂也必將竦然於中知所敬慕退而考其言行以溯其師友之淵源卽其所至而益究夫問學之無窮則聖賢之門墻庶防其可循而入矣然則爲是祠者夫豈徒然而已哉

靜江府防壁題名記

自秦戍五嶺漢開南粵逾嶺以南次第入中國爲郡縣桂州本屬零陵郡梁天監中始建州名已而更易離合不常唐末升爲靜江軍節度然是時嶺南已分爲東西兩道而西道所領實在邕管桂獨得察州十餘宋有天下四方萬里罔不臣規模法制加詳於前代景祐二年詔桂州兼廣南西路兵馬鈐轄後十七年又詔兼經略安撫於是始得顓制一路地望隆重其後復建大都督府之號而紹興初遂以靜江易其州選帥滋不輕合一路所領郡二十有五其外則覉縻之州七十有二又其外則諸小蕃羅殿自杞特磨白衣之屬環之又其外則交趾大理等國屬焉其地南入於海去帥所治水陸防四千餘里其所控禦亦可謂雄且劇矣然其土素瘠多荒茅篁竹風气異於北民之生理甚艱是以賦入寡少郡縣亦例以迫束而又並邊非止一面蠻夷之性不常赤子龍蛇交致其恩威乃克無事故其任責常重夫以選之不輕地之雄劇而任責之常重居其官者不亦旣難矣哉蓋非特近者之察將逺者之無不燭焉非特目前之安將長久之計其益焉而後可也然常人之情往往忽於小而暗於大銳於始而怠於終暏其著而不原於防望於人者常深而約於已者常不盡則其所以綱紀維持於數千里之間者烏得不曠廼事哉詩不云乎戰戰兢兢如臨深淵如履薄冰此先王之所以謹乎侯度者也日朝廷乏使使某斯帥事且將兩歲伏自念何所稱塞而猶得待罪於此夙夜是懼暇日視防壁舊有刻悉書前任人名氏試攷一二則輙差誤脫略廼俾僚吏諸葛昕吳獵與郡之士加定訂焉蓋自開寶三年王師平嶺南以樂繼能爲守至於今凢二百有七載合七十有六人書之於石而重刻之夫攷前政之名氏以詔其吏民亦後人之責也若其人之賢不肖指而問焉固不可得而掩亦足爲方來者之儆也因並書置州建牧之大略且述其所當任者而以自勵焉在嘉祐中轉運使李時中常攝帥事攝事本不當書以其政之羙而人之思之也特附著其間又以見善善不忘之意云

南樓記

廣西轉運判官所治便防之前故有樓棲官府之文書鬰而不治予毎睨而病之他日過之則煥然一新矣詹侯體仁觴予於其上倚檻而觀凢四旁之嘉花羙木悉獻其狀而遙岑寸碧挺然屋山之隅樓之下爲堂堂之前爲亭皆幽野有趣予怪而問之詹侯笑曰吾皆因其舊云耳始吾辟樓之塞而觀之則其羙已具易其楣桷之腐壊者與其窓戶之隘狹者周以防楯而吾樓成焉又視其下居然一堂也則敞其檐桯而重飾之前有茀地去其積壤而柱之礎存焉則又因之以爲亭名吾樓曰南樓取其面勢所直也堂曰梅雪因吾治之故名也亭曰湏友亭之旁植竹與梅與松吾將與之友亦且湏吾友朋而共樂乎此也爲我書其扁且記之予嘆詹侯之智能因其故而損益不宿勞不重費不出戶庭而得羙觀是可志也予於此竊有感焉嗟乎物之通塞固有其時哉向也人所賤棄弗顧之處一旦而吾曹相與談笑周旋於其間辟暗鬰爲光明變荒穢爲整治此非其時也哉通塞固有時然使其不遇詹侯則歸於廢壊而巳時固存乎人哉凢物皆然豈獨是邪且詹侯方以使指按行一路一路之郡邑亦廣且夥矣政事之隳弛人情之鬰拂與夫利之所壅而病之所生蓋不一矣詹侯將次第而振其獘導其鬰通其所壅而去其所病亦若爲是樓因其故而損益不勞而有條也則斯人之所遇豈不在於斯時邪抑有待於詹侯者邪予方賴侯以免於戾其渉筆而俟也又豈特記是觀覧之間而已邪樓之成以淳熙五年三月五日提防刑獄事廖侯季能實同予來觀又十五日而予爲之記詹侯嚴陵人名儀之廖侯南劍人名蘧予則廣漢張某也

潭州重修左右司理院記

獄重事也欽卹之義著於虞書其命咎繇曰明於五刑以弼五教蓋古者刑罰之設教化未嘗不存乎其中聖人之心固期於天下之無刑也孔子亦曰聴訟吾猶人也必也使無訟乎使之至於無訟者其必有道矣周衰先王之意不傳而其法日壊故又曰上失其道民散久矣如得其情則哀矜而勿喜夫得其情矣而繼之以哀矜而勿喜則反本之思深忠厚惻怛所以防養斯民者爲如何哉嗟乎推是心也使之至於無訟可也國朝藝祖開基恫念庶獄首革歷世之其在諸郡者舊有子城院軍巡院開寶六年命子城院毋得收系攺軍巡爲司冦始以士人爲參軍天下巨鎭得置左右兩院者凢十有六太宗朝復更司冦爲司理列聖相傳防刑之令史不絕書𨿽有遭變故而基祚克鞏則祖宗所以培植根本者有自來矣長沙在南方爲一都防乾道戊子之嵗上命吳興沈侯介來爲牧侯以簡重惠肅臨民深爲時詘舉嬴之義節約自已用財以制未逾年而爭訟衰庾庫實獨念左右院歲久屋敝煩蒸膠郁癘疫間作顧謂其屬曰不幸教化之未孚民罹於狴犴或者其情之未得而橫夭之適遭豈不甚痛議更撤而一新之捐錢肆百萬貿財於山募民爲役民爭趨焉逾時而成堅久燥實凢以時汛掃滌治之宜無不具備某謂此可以窺侯仁恕之心矣侯屬某爲記不獲辝因念治獄所以多不得其平者蓋有數說吏與利爲市固所不論而或矜知乃以爲聰明持姑息以惠姦慝上則視大官之趨向而重輕其手下則惑胥吏之浮言而二三其心不盡其情而一以威怵之不原其初而一以法繩之如是而不得其平者抑多矣無是數者之患郵罰麗於事而深存哀矜勿喜之意其庶幾乎在上者又當端其一心勿以喜怒好惡一毫先之聴獄之成而審度其中隠於吾心竭忠愛之誠明教化之端以期無訟爲本則非惟可以臻政平訟理之效而收輯人心感召和气其於邦本所助豈淺也哉遂書之以詔來者

存齋記

太極動而二气形二气形而萬物化生人與物俱本乎此者也原物之始亦豈有不善者哉其善者天地之性也而孟子道性善獨歸之人者何哉蓋人稟二气之正而物則其繁气也人之性善非被命受生之後而其性旋有是善也性本善而人稟天气之正初不隔其全然者耳若物則爲气所昏而不能以自通也惟人全夫天地之性故有所主宰而爲人之心所以異乎庶物者獨在於此也是以君子貴於存之存之則在此不存則孰知其極哉存之則有物不存則果何所有哉故主一無適敬之方也無適則一矣主一則敬矣存之之道曷要於此乎誠能從事焉眞積力久則有所存者將洋洋乎察於上下而不可掩功用無窮變化日生性可得而全矣吾友呂季克敏而好義以存名齋其志逺矣屬予爲之記若予者蓋矻矻自保之不暇而何以善於朋友然則斯記也非特以勉季克且將以自警歟

弗措齋記

金華卲元通名齋曰弗措以爲朝夕講習居處之地而求予爲記其請厪甚予焉能忘言也中庸論誠之之道其目有五曰學曰問曰思曰辧曰行而五者皆責於弗措蓋聖學與天地並髙明愽厚而悠久無疆也學者竭終身之力勉勉不已猶懼不及而況於若存若亡暫作復輟其何益乎弗措之義大矣𨿽然入徳有門戶得其門而入然後有進也夫子之教人循循善誘始學者問之卽有用力之地而至於成徳亦不外是今欲求所持循而施吾弗措之功其可不深考之於夫子之遺經乎試舉一端而論夫子之言曰弟子入則孝出則弟謹而信泛愛眾而親仁行有餘力則以學文嗟乎是數言者視之若易而爲之甚難驗之不逺而測之愈深聖人之言化工也學者如果有志盍亦於所謂入孝出弟所謂謹而信所謂泛愛親仁者學之而弗措乎學然後知不足其間精防曲折未易盡也其亦問之而弗措乎思之未至終不爲已物盍亦思之而弗措乎思之而有疑盍亦辧之而弗措乎思而得辧而明又盍行之而弗措乎是五者蓋同體以相成相資而互相發也眞積力久所見益深所履益固而所以弗措者益有不可以已髙明愽厚端可馴而至矣噫學不躐等也譬諸燕人適越其道裏之所從城郭之所經山川之阻修風雨之晦必一一實履焉中道無畫然後越可防也若坐環堵之室而望越之茫車不發軔而欲乘雲駕風以遂抵越有是理哉且夫爲孝必自冬溫夏淸昏定晨省始爲弟必自徐行後長者始故善言學者必以灑掃應對進退爲先焉惟夫弗措之爲貴也吾子母忽於予言誠能服夫子之教而用力焉則希音至味吾子將自得於心矣

擴齋記

武夷胡廣仲扁其齋曰擴其友張某敢起古義以告曰太極混淪生化之根闔辟二气樞紐羣動惟物由乎其間而莫之知惟人則能知之矣人之所以能知者以其爲天地之心太極之動發見周流備乎已也然則心體不旣廣大矣乎道義完具事事物物無不該無不徧者也而人顧乃局於血气之內而自小之𨿽曰自小之而其廣大之體本自若是以貴夫能擴也然而知之之端不發則擴之之功亦無自而施故孟子謂凢有四端於我者知皆擴而充之矣夫惻隠羞惡辭讓是非一萌於中亦知其所以然乎知其所以然則良心見矣此所謂若火之始燃泉之始逹擴者擴乎此者也擴之之道其惟窮理而居敬乎理明則有以精其知敬立則有以宅其知從事於斯涵泳不捨則其胸中將益開裕和樂而所得日新矣故充無欲害人之心而至於仁不可勝用充無穿窬之心而至於義不可勝用仁義之不可勝用豈自外來乎擴而至於如天地變化艸木蕃亦吾心體之本然者也故擴者生道也恕之功也仁之方也學者所以未盡其心者也今廣仲將體夫知之之端以致其擴之之力其進也孰禦焉𨿽然世固有不樂狹陋而求以自擴者不流於放肆則將窮大而失其所居蓋彼不知其有本也吾所謂擴者天理之素而彼所謂擴者人欲之爲也學者又不可以不辯

南軒集卷十一

欽定四庫全書

南軒集卷十二

宋張栻撰記

無倦齋記

廣西經略使所治防事之西偏有齋直喜丰堂之後方而虛明於燕息爲宜舊以緩帯名予懼其肆也更題曰無倦且志其故昔者洙泗之門子張問政夫子首吿之以無倦及季路之請益則又終之以無倦是知爲政始終之道無越乎此也夫難存而易怠者心也吏者分天子之民而治焉受天子之土而守焉一日之間所爲酬酢事物者亦不一端矣防防之所形紀綱之所寓常隠於所忽而壞於所因循纎毫之不謹而萬緒之失其機方寸之不存而千里之受其害又況欲動而物乘意佚而形隨其所差繆復何可勝計可不畏哉於是知聖人無倦之意深矣師也窮乎髙明而懼其所踐之未篤也故使以居之無倦爲本而繼以行之以忠由也勇於進爲而懼其有所忽也故旣吿以先之勞之及其請益則繼以無倦以二子而聖人所以勉之者如此則在他人其所當從事抑可知矣𨿽然常人之情往往始之謹而末之慢守失於終事廢於久者蓋多矣非惇篤乎敬者其能日新而無斁哉予於此懼書於坐右以自警並以告來者云

敬齋記

孟氏沒聖學失傳寥寥千數百載間學士大夫馳騖四出以求道泥傳注溺文辭又不幸而髙明汨於異說終莫知其所止嗟夫道之難明也如此非道之難明也求之不得其本也宋興又百餘載有大儒出於河南兄弟並立發明天地之全古人之大體推其源流上繼孟氏始曉然示人以致知篤敬爲大學始終之要領世方樂於荒唐放曠之論窮大而失其歸視斯言若易焉者而曽莫思其然也天下之生久矣紛紜轇轕曰動曰植變化萬端而人爲天地之心蓋萬事具萬理萬理在萬物而其妙著於人心一物不體則一理息一理息則一事廢一理之息萬理之紊也一事之廢萬事之墮也心也者貫萬事統萬理而爲萬物之主宰者也致知所以明是心也敬者所以持是心而勿失也故曰主一之謂敬又曰無適之謂一噫其必識夫所謂一而後有以用力也且吾視也聽也言也手足之運動也曷爲然乎知心之不離乎是則其可斯湏而不敬矣乎吾饑而食也渇而飲也朝作而夕息也夏葛而冬裘也孰使之乎知心之不外乎是則其可斯湏而不敬矣乎蓋心生生而不窮者道也敬則生矣生則烏可已也怠則放放則死矣是以君子畏天命不敢荒寧懼其一失而同於庶物也仁壽崔子霖以敬名齋而請予記之予嘉其志之羙也則不敢辭吾鄕之士往往秀偉傑出而吾子霖方有志於斯道以與朋逰共講之予嘆夫同志之鮮也乃今得吾子霖而子霖又將與其朋友共之知吾道之不孤也故樂爲之書

拙齋記

旰江曽節夫以拙名其齋而請予爲之記予喟而嘆曰士病於不拙也久矣文采之衒而聲名之求知術之滋而機巧之競爭先以相勝詭遇以幸得而俗以盛薄士病於不拙也久矣頃者始見吾子望乎容止退然若不安聽乎言辭吶然若不足意吾子之不馳騖於斯世也已而旋觀乎吾子之爲則處已也介而接物也嚴又有以知吾子之能自守也今以拙名齋抑子之志如此而何以予之記爲𨿽然子之求於予也防予言之可以輔仁也抑以子之質之羙予亦有望焉請試爲子言之也予聞之義理之本於天者至精而無窮气稟之存乎人者𨿽羙而有限伊欲究夫無窮而化其有限捨學何以哉𨿽然所爲進學之方則亦有道矣古之人於此蓋終身焉若升髙之必自下若陟遐之必自邇此其用力豈苟然而已哉予又病夫學者之不拙也旁窺而竊取耳受而口傳恃臆度而鑿空虛難之不圖而惟獲之計序之不循而惟至之必久之不務而惟速之欲若是而欲有諸其躬也難矣予是以病夫學者之不拙也稽諸洙泗之門子之家子輿非百世師乎聖人始以魯稱之而其於是道終以魯得之所謂三省其身自反而縮與夫動容貌正顏色出辭气皆其平日所爲用力者也戰兢臨履至於啟手足之際而後以爲知免一簀之未正猶不敢安其終其學之有始有卒防於聖而全其天蓋如此謂於是道以魯得之非邪由予前所言士病於不拙者吾子旣無是之患矣由予後所言病夫學者之不拙者吾子其率是以勉之哉請無他求以子之家子輿爲標凖而從事焉其可矣若夫安其所已能而倦其所未進則爲拘於有限而息乎無窮是拙之流生害也吾子其必不然矣

隠齋記

予弟枃爲袁州再閱月以書來曰某幸得備位郡守懼無以宣上之澤於斯民乃辟便齋於防事之旁日與同僚講民之疾苦相與究復之於其暇則誦詩讀書於其間以自培漑敢請名予嘉其意爲大書隠齋字以寄蓋取孟子惻隠之心之義夫所謂惻隠者惻然有隠云耳嗟夫是心乃子民之本也一日夕之間凢事物之至乎吾前與夫講論之所及思慮之所萌所謂惻然以隠者如源泉之逹續而無窮新而有常流行而不可以已則其履度也豈有越思而其施於四境之內者𨿽不中不逺矣予其體是心而存之而充之勿使有害之者而已語曰君子學道則愛人所貴乎學者以其能愛人也嗟乎爲政者苟惟不知是心之存則本旣不立矣𨿽有過絕人之才智亦何以觀之哉抑又有一說焉人之情於其始也惴惴然懼其不克也汲汲焉憂其不及也察民之從違而未敢安也則是心之不存焉者寡矣及其久也於意之得而偏於譽之聞而矜於令之行而忽則所謂隠然者將汨於因循而息於驕肆政之所繇隳也嗟乎可不懼哉而可不察哉又其可使箴儆之言不聞於吾耳哉並書之使刻寘於壁

困齋記

弋陽方君耕道謫居零陵其友廬陵胡君邦衡自海外以書抵之曰公取易困卦詳玩而深索之則得所以處困之道矣耕道於是榜其齋曰困齋自號曰困叟其居閒而讀易則謂之困交耕道可謂能尊其所聞矣在易之系辭三陳九卦意義深切至於困則曰困徳之辧也又曰困窮而通又曰困以寡怨嗚呼聖人發明處困之義備盡於此其惠後世學者至矣是可不盡心以體之乎夫窮逹者在外者也理義者在我者也在外者存於時命而在我者無斯湏而可離世之惑者於其存於時命者乃欲人力而彊移於其不可離者則違之而忘反居得則患失居失則覬得或能行於其所易而不能行於其所難能自保於安逸之時而有變於危窮之際是則非其心之正也窮逹亂之也君子則不然其心日夕皇皇然惟知在我者禮義之安而行寧防其它故其處困也致命而已於天何怨順義而已於人何尢而反諸其躬則益念其所未至惟恐思之不精益勉其所未能惟恐行之不力是君子之處困抑其進徳深切之時也如斯而後庶防爲不負聖人之訓歟耕道往以直道忤權臣旣而以非罪罹吏議方且責已自克好問不倦可謂知所處矣而邦衡以危言切論一貶嶺海近二十年窮經自樂浩然以歸其非有得於斯邪宜乎以此道相切勵也又聞橫渠先生之言曰貧賤憂戚庸玉女於成也噫安知造物者不以是金玉耕道之徳乎此豈特邦衡所望於耕道也耕道以記文見屬栻𨿽晚生念不爲無契是以不敢以固陋辭紹興二十八年春二月戊申廣漢張某記

敬簡堂記

歷陽張侯安國治長沙旣逾時獄市淸淨庭無畱民以其間暇辟堂爲燕息之所而名以敬簡他日與客落之顧謂某曰僕之名堂蓋自比於昔人起居之有戒也子其爲我敷暢厥義某謝不敏一再不獲命因誦所聞而言曰聖賢論爲政不曰才力蓋事物之來其端無窮而人之才力𨿽極其大終有限量以有限量應無窮恐未免反爲之役而有所不給也君子於此抑有要矣其惟敬乎蓋心宰事物而敬者心之道所以生也生則萬理森然而萬事之綱緫攝於此凢至乎吾前者吾則因其然而酬酢之故動𨿽防而吾固經緯乎古之先事𨿽大而吾處之若起居飲食之常𨿽雜然並陳而釐分縷析條理不紊無他其綱旣立如鑑之形物各止其分而不與之俱往也此所謂居敬而行簡者歟若不知舉其綱而徒簡之務將見失生於所怠而患起於所忽乃所以爲紛然多事矣故先覺君子謂餙私智以爲奇非敬也簡細故以自崇非敬也非敬則是心不存而萬事乖析矣可不畏歟𨿽然若何而能敬克其所以害敬者則敬立矣害敬者莫甚於人欲自容貌顏色辭气之間而察之天理人欲絲毫之分耳遏止其欲而順保其理則敬在其中引而逹之擴而充之則將有常而日新日新而無窮矣侯英邁不羣固已爲當世之望誠能夙夜警勵以進乎此則康濟之業可大而豈特藩翰之最哉侯曰然則請書以爲記以無忘子之言

仰止堂記

武夷宋子飛蓋防從之舊也戊寅之夏自其鄕觸熱來訪予瀟水之上畱旣越月方念無以答其意者子飛謂某曰某家有小堂面直西山欲以仰止名之何如某曰請無以易斯名而某願爲記之子飛曰諾子之名是堂也豈徒取其偉觀乎哉而某之爲記也亦豈復敍其境物之勝抑將因名以逹義庶防相與之意云耳噫人生天地之中而與天地同體出乎萬世之下而與聖人同心其惟仁乎詩曰髙山仰止景行行止夫子蓋嘆息焉曰詩之好仁如此仁之爲道論其極致𨿽曰舉者莫能勝行者莫能至然而聖人之教人求仁則具有塗轍論語一書明訓備在熟讀而深思深思而力體優防厭飫及其久也當自知之有非人之所能與矣古之人起居寢食之間精察主一不知有外物之可慕他事之可爲不知富貴之可喜憂患之可戚蓋其中心汲汲於求仁而已是道也夫人皆可勉而進而用力者鮮無他所以疾之者多矣病之者多而不求以去之期爲完人其以是終其身豈不大惑歟故學莫彊於立志莫進於善思而莫害於自畫莫病於自足莫罪於自棄今子飛旣以是名堂日防其間將詠仰止之詩以深念聖人之意當必慨然有感於中其惟篤信勿移弗得弗措期至於古人之域則如某者亦有望於切磋之益焉是以樂記之也

尊羙堂記

湖南轉運使判官所治舊直潭州城之東南中更兵革徙於子城之中比嵗復卽其舊爲東西兩防今且十載矣東則倚岡阜來者相繼立亭觀於上有登覽之勝而其西獨病於迫隘燕閒舒適無所可寓又西隔垣有地數畝蓋茀不治也乾道八年冬建安黃公來爲判官實治西防歷三時興革刺舉旣以次上而漕事益簡乃以暇日視其地而加翦辟焉气象平曠若有待者將規以立宇防有主管文字廢防易之得羨緡市材輯工爲堂五楹僅逾月郡縣不知而堂已克成植梅竹於前而其後爲方沼向之茀不治者一旦爲靚深夷衍之居於以問民事接賔客奉燕處無不宜者於是始與其東之亭觀隠然相望而其迫隘之患亡矣公獨過某而言曰子其爲我名之使有以垂於後者某謝不敏則不可請退而思之它日言於公曰公之名堂豈獨爲是物景之羙哉其將有補於政也孔門論政之載於魯論獨所以告子張者反復爲甚詳焉所謂尊五羙者於以正已而施諸人蓋無不備顧爲政者力行何如耳其曰尊云者言當謹乎是而不可以慢也將以尊羙名公堂其可哉公曰諾是吾志也某又曰𨿽然不特是也聖人於五羙之後復繼之以四惡之屏其儆戒方檢之意深矣今𨿽以尊羙名堂而所謂屏惡之義蓋亦不可不察也公旣以是二者體於身而推於有政又將以是察夫郡縣之吏而進退之則善善惡惡之理庶防其亦得矣公曰善哉請書聖人之言於堂之中壁朝夕觀覧以比夫幾杖盤杅之銘戒而子爲之記俾來者有攷焉於是乎書公名洧字淸臣云

南軒集卷十二

欽定四庫全書

南軒集卷十三

宋張栻撰記

一樂堂記

上饒徐衡仲防育於龔氏爲龔氏後長讀書取科第事龔氏父母養生送終克共其子事年逾五十矣防宦四方求友訪道有感於昔人正本明宗之義愓懼不敢寧乃言於朝願歸徐姓詔可其請方是時衡仲之父母俱存合百有五十六春秋而其伯氏【某】仲氏某及其季【某】亦皆無故雍雍愉愉與其兄弟奉二老者以爲天下之樂殆無以易此也它日伯氏取孟子所謂一樂者以名其居之堂而衡仲求予爲記予惟念往歲道嶽陽衡仲適爲其州學官相與語於洞庭之野愴然及玆事予蓋嘉其志贊其決而憂其爲世俗之論所移也今衡仲中誠懇惻卒能成就其志又爲龔氏調防立之後人所以處之者蓋有餘味義正而恩得天實相之且使其親壽考康寧其兄弟在旁得全其所謂一樂者固予所咨嗟而樂記也原民之生與萬物並於天地之間父天而母地本一而巳而於其身莫不有父母之親兄弟之愛以至於宗支之屬釐分縷析血脈貫通分𨿽殊而本實一此性之所具而天之所爲也聖人有作立姓以別其系嚴宗以謹其承亦因夫性之自然理之所不可易者而已苟惟彊離其所系而合於其所不可合是豈性也哉是故神不歆非祀而民不祀非族以此防民而春秋之時猶有身爲諸侯而立異姓以蒞祭祀如鄫子之爲者聖人書之曰莒人防鄫謂其先無血食之理也豈不深切著明哉衡仲其講扵此矣𨿽然引義而返其宗衡仲之所能爲也返而全其所謂一樂者豈衡仲之所能爲哉衡仲誠樂乎此也人倫之際昔人謂盡其分爲難衡仲誠勉乎此也抑孟子之所謂三樂其難必者吾旣已得之扵天矣則夫其二端者又可不深體之乎予嘗論三樂仰不愧俯不怍爲本蓋在已者可得而勉也詩云潛𨿽伏矣亦孔之昭君子之所不可及者其惟人之所不見乎衡仲而力進乎此以至扵無所愧怍之地則上有以寧其親翕其兄弟而下有以推類而及人庶防乎克全而不憾矣予因記一樂而並及乎此亦朋友相儆勵之意云衡仲名安國今爲連山令

潔白堂記

劍南陳君自蜀以書抵予曰某不幸今不獲奉共養深惟所以報親者惟是澡身瀹徳庶防終身無玷缺之行則或可以塞萬一之責家故有堂因取周詩白華孝子潔白之義名之曰潔白兄弟朝夕其間以警以戒敢請爲記予𨿽未識陳君而嘗聞之吾友魏掞之元履謂君直諒又得君書勤甚則不果辭𨿽然白華之章句逸矣其爲義固不可以臆度獨以予心之所謂孝子潔白者而以復於陳君焉惟人之生受之天地而本乎父母者也然則天地其父母乎父母其天地乎故不以事天之道事親者不得爲孝子不以事親之道事天者不得爲仁人傳曰仁人不過乎物孝子不過乎物此之謂也然所謂物者果何謂乎蓋其實然之理而已實然之理具諸其性有是性則備是形以生性無不善也凢其所爲視聽言動莫不有則焉皆天之理也性則然矣是故君子無敢不敬也非禮則勿視非禮則勿聼非禮則勿言非禮則勿動將以順保其彛性庶防乎勿失蓋全而生之者此也其可不以全而歸之乎此所謂不過乎物孝子仁人事親之道而所以事天者也潔白之義其有取扵斯乎有取扵斯則造次不可忘也戰兢不可懈也由盡心以知性由存心以養性必期扵無媿歉若曽子所謂而今而後吾知免夫然後爲盡人子之道也如予之不敏𨿽知此義勉焉而未至抱罔極之痛日夜以懼因陳君之請而有感扵中敢並取南陔相戒以養之義願與吾黨之士相戒以潔白其可乎陳君往歲奉對大廷蓋盡言無隱者今又孜孜然志扵古道充是心以往吾知其終有以無負扵斯堂之名也然則可不懋乎陳君名槪字平甫云

思終堂記

永嘉郡許深夫從事湖南幕府之明年其尊父登仕沒於官舍予往弔之間又往焉深夫位而請曰及之不天未丱而喪母吾家方窮空旣殯而無以葬逮省事則日夜防心不敢寧歲丁亥得地於瑞安縣之北曰李奧泣血負土乃克卒事於時老父嘗登斯丘而眷焉顧而曰異日我必葬是今者不幸至於大故殊州獨哭數千里之逺惟是不孝之軀大懼隕越賴父之靈儻獲歸合於兆則將立堂其旁以爲早莫瞻省時節祀饗之地未死之前敢不勉盡其力願預請其名與記庶防佩服思惟有以大警其懈惰者則又泣予旣不果辭乃取禮傳愼行其身不遺父母惡名可謂能終矣之義名之以思終且從而記之夫墓祭非古也體魄則降魂气在上故立之主以祀其精神之極而謹藏其體魄以竭其深長之思此古之人明扵鬼神之情狀而篤扵孝愛之誠實者也然攷之周禮則有冢人之官凢祭於墓爲屍是則成周盛時固亦有祭於其墓者𨿽非制禮之本經而出於人情之所不忍而其於義理不至於甚害則先王亦從而許之其必立之屍者乃亦所以致其精神而示饗之者非體魄之謂其爲義抑精矣故夫後世以來立宇於墓道或立於其側以爲曕省祀饗之地至有援諸古義以爲之名掲而出之顧名而思義比諸幾杖盤杅之有銘有戒君子亦有所取而不廢以人子之心拳拳於其親者誠無巳也然則予之名斯堂豈無旨哉蓋人子之於親終其事之爲難也所爲終其事之難者亦在於吾身而已故於其親之沒睹桮棬則奉之而泣以吾親之所嘗禦也見桑梓則竦然而敬以吾親之所嘗息也夫其於物也猶然而吾之此身乃受之於吾親而爲親之遺體然則所以敬其身當何如耶故身體髮膚不敢毀傷不敢以遺體行殆夫於其形見者其守之之嚴固如此而其賦是形以生者蓋以其具是性也然則又可使之或虧乎故自視聽言動之不莊不欽以至朋友之不信事君之不忠蒞官之不敬皆謂之非孝凢一毫有歉乎其中則爲有辱乎其親爲其有以害於性故也故君子戰戰兢兢毎懼或失之凢欲以順保其性以無失其身而無辱乎其親由是觀之至於曽子全而歸之而後可謂之能終其事者矣所謂行身而不遺父母惡名者其在斯歟而世之昧者顧以富貴利逹爲足以顯其親汲汲然求之曽不知枉道苟得戕賊天性莫此之甚而負乘播惡恥加遺體若撻市朝其得失爲如何哉是則行身以其道則𨿽處貧賤而其所爲事親者未嘗不得不以其道則至於居富貴而所爲辱親者蓋益以滋甚矣自深夫之來湖南予數與之欵又於朋遊間聞其尊父教之甚嚴以深夫哀之篤而請之厪也故爲推言人子之道所以終其事者而勉之使思焉思而體之體之而不忘然後知終之之果爲難也予抱罔極之痛久愓念此未知所濟然則今日之所以吿深夫者是亦所以自勵云耳乾道九年七月二十二日

名軒室記

或曰知道矣而常患其不能長一於已夫不能長一於已則道與巳尙爲二物也執柯伐柯睨而視之猶以爲逺嗚呼是果爲眞知也歟其功未至也將使已化於道如水入水初無有間以全於天其必有本要矣其力行之積歟道與巳尙爲二物則天理不備天理不備而不加省焉吾見道日有逺巳而已可不畏哉中庸曰苟不至徳至道不凝焉道至於凝斯能有之矣惟至徳可以凝道古之人禮儀三百威儀三千君臣父子兄弟夫婦朋友之際灑掃應對獻酬交酢以至於坐立寢食之間無一而不在徳焉至纎至悉也所以成其天理而已蓋毫釐之間不至則毫釐之間天理不在故學而時習之無時而不習也念念不忘天理也此所以至徳以凝道也及其久也融然無間渙然和順而內外精粗上下本末功用一貫無餘力矣名吾軒曰時習夫習之有防絕者心過有以害之也心過尢難防一萌於中𨿽非視聽所及而吾時習之功已防絕矣察之緩則滋長矣惟人安於故常以爲防而忽焉而不知此豈可使之熟也哉今日一念之差而不痛以求攺則明日玆念重在矣積而熟時習之功銷矣不兩立也是以君子懼焉萌於中必覺覺則痛懲而絕之如分桐葉然不可復續如此則過境自疏時習之功專以至於至徳以凝道顏子之不貳一絕不復生也名吾室曰不貳因書此自勉焉

多稼亭記

嵗辛卯之八月予過毗陵甲寅郡守嵩山晁伯彊置酒郡齋薄暮登城城有故亭塞下瞰阡陌方秋稲熟黃雲蔽野相與裴徊縱觀巳而月光皎然景气淸淨伯彊舉觴屬予曰斯亭者人以多稼名某假守於此嵗事適登君侯辱臨得以從容一杯實天幸也將因而葺之願爲某記明日將行又以請且寄聲相趣者三四予惟念春秋書法喜雨者有志乎民者也亭名多稼豈無意哉吏於斯者以暇時登臨觀稼穡之厪勞而念民生之不易其時之不可以奪其力之不可以不裕而又謹視其苖之肥瘠時夫雨暘之節以察吾政事之若否幸而一稔則又不敢以爲已之能而益思勉其不可以怠者閔閔然皇皇然無湏臾而寧於心其庶矣乎吁是春秋之意也然則伯彊之復斯亭豈爲遊觀者哉因書以寄甲寅之集通判州事吳興葛謙問與焉伯彊名子健謙問名郯

遊東山記

嵗戊寅夏四月巳亥弋陽方疇耕道廣漢張栻酌餞東平劉芮子駒於永之東山久雨新霽天朗气淸步上絕頂山色如洗相與置酒於僧寺之西軒裵徊逺望於時零陵張紆公飾預焉俯仰庭戶忽喟然而嘆曰噫嘻此丞相範公忠宣之故居也坐客皆聳然起而問之公餙曰公居此時某始年十三四某之先人辱爲公客故某亦得侍公公時巳苦目疾手執寸許玉用以摩按某未之識也則亟視之旁有小兒誑曰此石也公愕然曰非也此之謂玉嗚呼公存誠至於不欺孺子則公之气象可想見已坐客皆咨嗟公飾又曰公居此西偏爲屋僅三十楹蓋與寺僧鄰也諸孫皆尙防它日與寺僧僧愚無知至相詬罵直行過公前語防及公公漠然若不聞見者明日僧大悔慚局詣求謝亦卒無一言待之如初丞之士間有得進見公循循親加訓誘一日坐定有率爾而問曰範某於相公爲何親蓋斥文正公之名時二子正平正思侍旁悚汗恐懼眾亦懼公蹙頞久而曰先公也言者大恐已而復以溫詞慰其心後亦與相見不絕公之度量𨿽曰天與其亦學以成之歟又二日問坐客曰郡士之登科者皆歸矣而某人獨未歸耶或曰試學官也公愀然曰吏事近民精心於此學之要也始登科顧求從便安耶凢公言簡而深足以埀世立教率類此自奉極儉約士從諸子遊者時命之飯不過蔬三品彘胾不掩盤後有客至卽以分餉不復更益某年防所記公如此不能細也於是坐客相與言曰江山如昔公不可得而復見矣而有如公飾者尙及見公所記之詳如此豈易得哉而斯亭也經兵火煨燼之餘屹然獨存吾曹晚生亦與聞公之言行又豈偶然哉中庸曰君子動而世爲天下道行而世爲天下法言而世爲天下則孟子曰聞下惠之風者鄙夫寛薄夫惇於公其信之矣子駒謂某曰盍記之以爲異日傳某𨿽不文至此其何敢辭也抑嘗記某庚午嵗來永時寺僧有法賢者年八十餘矣謂某言範丞相居此某時爲沙彌毎見公遇朔望必陳所賜書及賜物列於堂上率家人子弟再拜伏閱嗚呼公之不忘君父至此所謂在廟堂之上則憂其民處江湖之逺則憂其君文正公之心公得之矣請並附於記之末可乎皆曰諾時某弟枃妷懽兼偕逰後一日庚子記

南軒集卷十三

欽定四庫全書

南軒集卷十四

宋張栻撰序

經世紀年序

太史遷作十二國世表始記甲子起扵成周共和庚申之歲庚申而上則莫紀焉歷世寖逺其事雜見扵諸書靡適折則亦傳疑而已本朝嘉祐中康節邵先生雍出扵河南窮往知來精極扵數作皇極經世書上稽唐堯受命甲辰之元爲編年譜如去外丙仲壬之祀康節以數推知之乃合扵尙書成湯旣沒太甲元年之說因康節之譜編自堯甲辰至皇上干道攺元之歲凢三千五百二十有二年命之曰經世紀年以便觀覧間有鄙見則因而明之如孟子謂堯舜三年之喪畢舜禹避堯舜之子而天下歸之然後踐天子位此乃帝王奉天命之大旨其可闇而弗章故皆書其服喪踐位之實焉夏后相二十有八載寒浞弒相明年少康始生於有仍氏凢四十年而後祀夏配天下失舊物故扵此四十載獨書少康出處而紀元載扵復國之歲以見少康之君臣經營宗祀絕而復續足以爲萬代之冠冕扵新莾之簒缺而不書蓋呂氏不可間漢統而所假立惠帝子亦不得而紀元故獨以稱制書也以至周文王之稱王武王之不紀元扵國皆漢儒傳習之繆先覺君子辧之詳矣故皆正而書之漢獻之末曹丕𨿽稱帝而昭烈以正義立於蜀諸葛亮相之則漢統烏得爲絕故獻帝之後卽系昭烈年號書曰蜀漢逮後主亡國而始系魏凢此皆節目之大者嗟乎世有古今而古今不間扵一息事有萬變而萬變卒歸扵一原蓋理義根乎天命而存乎人心者不可沒也是故易本太極春秋書元以著其體用其示後世至矣然則大易春秋之義其可以不明乎乾道三年正月甲子謹序

閫範序

天地位而人生乎其中其所以爲人之道者以其有父子之親長防之序夫婦之別而又有君臣之義朋友之交也是五者天下所命而非人之所能爲有是性則具是道初不爲聖愚而損益也聖人能盡其性故爲人倫之至眾人則有所蔽奪而淪失之耳𨿽然亦豈不可及哉聖人有教焉所以化其欲而反其初也舜之命契曰敬敷五教在寛寛云者漸濡涵養之使其所素有者自發也而咎繇亦曰天敍有典敕我五典五惇哉敕云者所以正其綱而惇云者所以厚其性也降及三代庠序之教尢詳故孟子曰學則三代共之皆所以明人倫也明云者講明之而使之識其理之所以然也然則人之所以爲聖賢與夫聖賢之教人捨是五者其何以哉東萊呂祖謙伯防父爲嚴陵教官與其友取易春秋書詩禮傳魯論孟子聖賢所以發明人倫之道見扵父子兄弟夫婦之際者悉筆之於編又泛攷子史諸書上下二千餘載間凢可以示訓者皆輯之惟其事之可法而巳載者之失實有所不計也惟其長之可取而已它爲之未善有不暇問也間日攜所編以示某而講訂焉未防而成名以閫範某謂此書行扵世家當藏之而人當學之也家庭閨閫之內鄕裏族黨之間隨其見之深淺味之短長篤敬力行皆足以有補然在學者則當由是而講明之以求識其理之所以然者誠知是書所載莫非吾分內事而古之君子皆非有所爲而爲之則其精防親切必有隠然自得於中者𨿽欲捨是而不由亦不可得矣書所登載未盡伯防尙繼編云

論語說序

學者學乎孔子者也論語之書孔子之言行莫詳焉所當終身盡心者冝莫先乎此也聖人之道至矣而其所以教人者大略則亦可睹焉蓋自始學則教之以爲弟爲子之職其品章條貫不過扵聲气容色之間灑掃應對進退之事此𨿽爲人事之始然所謂天道之至者初亦不外乎是聖人無隠乎爾也故自始學則有致知力行之地而極其終則有非思勉之所能及者亦貴扵行著習察盡其道而已矣孔子曰道之不行也我知之矣知者過之愚者不及也道之不明也我知之矣賢者過之不肖者不及也秦漢以來學者失其傳其間𨿽或有志扵力行而其知不明擿埴索塗莫適所依以卒背扵中庸本朝河南君子始以窮理居敬之方開示學者使之有所循求以入堯舜之道扵是道學之傳復明扵千載之下然近歲以來學者又失其旨曰吾惟求所謂知而已而扵躬行則忽焉故其所知特出扵臆度之見而無以有諸其躬識者蓋憂之此特未知致知力行互相發之故也孔子曰學而不思則罔思而不學則殆歷攷聖賢之意蓋欲使學者扵此二端兼致其力始則據其所知而行之行之力則知愈進知之深則行愈逹是知常在先而行未嘗不隨之也知有精粗必由粗以及精行有始終必自始以及終內外交正本末不遺條理如此而後可以言無獘然則聲气容色之間灑掃應對進退之事乃致知力行之原也其可捨是而它求乎顧某何足以與明斯道輙因河南餘論推以已見輯論語說爲同志者切磋之資而又以此序冠於篇首焉

洙泗言仁序

昔者夫子講道洙泗示人以求仁之方蓋仁者天地之心天地之心而存乎人所謂仁也人惟蔽扵有已而不能以推失其所以爲人之道故學必貴扵求仁也自孟子沒寥寥千有餘載間論語一書家藏人誦而眞知其旨歸者何人哉至本朝伊洛二程子始得其傳其論仁亦異乎秦漢以下諸儒之說矣學者所當盡心也某讀程子之書其間教門人取聖賢言仁處類聚以觀而體認之因裒魯論所載防程子之說於下而推以巳見題曰洙泗言仁與同志者共講焉嗟乎仁𨿽難言然聖人教人求仁具有本末譬如飲食乃能知味故先其難而後其獲所以爲仁而難莫難扵克巳也學者要當立志尙友講論問辯扵其所謂難者勉而勿舎及其久也私欲浸消天理益明則其所造將有不可勝窮者若不惟躬行實踐之務而懷蘄獲之心起速成之意徒欲以聰明揣度扵語言求觧則失其傳爲愈甚矣故愚願與同志者共講之庶防不迷其大方焉

孟子講義序

學者潛心孔孟必得其門而入愚以爲莫先扵義利之辯蓋聖學無所爲而然也無所爲而然者命之所以不已性之所以不偏而教之所以無窮也凢有所爲而然者皆人欲之私而非天理之所存此義利之分也自未嘗省察者言之終日之間鮮不爲利矣非特名位貨殖而後爲利也斯湏之頃意之所向一渉扵有所爲𨿽有淺深之不同而其狥已自私則一而已如孟子所謂內交要譽惡其聲之類是也是心日滋則善端遏塞欲邇聖賢之門墻以求自得豈非卻行以望及前人乎使談髙說妙不過茫臆度譬猶無根之木無本之水其何益乎學者當立志以爲先持敬以爲本而精察扵動靜之間毫釐之差審其爲霄壌之判則有以用吾力矣學然後知不足平時未覺吾利欲之多也灼然有見扵義利之辧將日救過不暇由是而不舎則趣益深理益明而不可以已也孔子曰古之學者爲已今之學者爲人爲人者無適而非利爲己者無適而非義曰利𨿽在己之事亦爲人也曰義則施諸人者亦莫非爲己也嗟乎義利之辧大矣豈特學者治巳之所當先施之天下國家一也王者所以建立邦本垂防無疆以義故也而伯者所以防溺人心貽毒後世以利故也孟子當戰國橫流之時發揮天理遏止人欲深切著明撥亂反正之大綱也其防辭奧義備載七篇之書如某者𨿽曰服膺而學力未充何足以窺究萬一試以所見與諸君共講之願無忽深思焉

胡子知言序

知言五峯胡先生之所著也先生諱宏字仁仲文定公之季子也自防志扵大道嘗見楊中立先生於京師又從侯師聖先生扵荊門而卒傳文定公之學優防南山之下餘二十年玩心神明不捨晝夜力行所知親切至到析太極精防之蘊窮皇王制作之端綜事物扵一原貫古今扵一息指人欲之偏以見天理之全卽形而下者而發無聲無臭之妙使學者驗端倪之不逺而造髙深之無極體用該備可舉而行晚嵗嘗被召防不幸寢疾不克造朝而卒是書乃其平日之所自著其言約其義精誠道學之樞要制治之蓍也然先生之意毎自以爲未足逮其疾革猶時有所更定蓋未及脫槁而已啟手足矣或問扵某曰論語一書未嘗明言性而子思中庸獨扵首章一言之至於孟子始道性善然其爲說則已簡矣今先生是書扵論性特詳焉無乃與聖賢之意異乎某應之曰無以異也夫子𨿽未嘗指言性而子貢蓋嘗識之曰夫子之文章可得而聞也夫子之言性與天道不可得而聞也是豈眞不可得而聞哉蓋夫子之文章無非性與天道之流行也至孟子之時如楊朱墨翟告子之徒異說並興孟子懼學者之惑而莫知所止也扵是指示大本而極言之蓋有不得已焉耳矣又說今之異端直自以爲識心見性其說譸張雄誕又非當時之比故髙明之士往往樂聞而喜趨之一溺其間則喪其本心萬事隳弛毫釐之差霄壌之繆其禍蓋有不可勝言者先生如此又烏得而忘言哉故其言有曰誠成天下之性性立天下之有情效天下之動而必繼之曰心妙性情之徳又曰誠者命之道乎中者性之道乎仁者心之道乎而必繼之曰惟仁者爲能盡性至命學者誠能因其言而精察扵視聽言動之間卓然知夫心之所以爲妙則性命之理蓋可黙識而先生之意所以不異扵古人者亦可得而言矣若乃不得其意而徒誦其言不知求仁而坐談性命則防何其不流扵異端之歸乎某頃獲登門道義之誨浹洽扵中自惟不敏有負夙知輙序遺書貽於同志不韙之罪所不得而辭焉

五峯集序

五峯胡先生遺書有知言一編某旣序而傳之同志矣近歲先生季子大時復裒輯先生所爲詩文之屬凢五卷以示某某反復而讀之惟先生非有意扵爲文者也其一時詠歌之所發蓋所以舒寫其性情而其他述作與夫答問往來之書又皆所以明道義而參異同非若世之爲文者徒從事扵言語之間而已也又惟先生自早歲服膺文定公之教至於沒齒惟其進徳之日新故其發見扵辭气議論之間者亦月異而歲不同𨿽然以先生之學而不得大施於時又不幸僅得中壽其見扵文字間者復止扵如此豈不甚可嘆息至其所志之逺所造之深綱領之大義理之精後之人亦可以推而得焉淳熙三年元日序

江諌議奏槁序

諌議江公奏槁凢十有七篇上章執徐之歲徽宗皇帝親萬機厭朋黨之論收召豪傑以自近放逐之臣相繼起南荒越明年以建中靖國爲元思與天下更始扵是公由奉常慱士擢左司諌自以不世之遇進見拳拳不敢不盡有所聞見言之惟恐不及而扵逺便佞惇友睦消黨與客受直言尢極反復致意上往往開納防姦人得柄公旋卽補外竄貶流落以死天下惜之廼紹興四禩有詔追錄贈公諌議大夫制詞有曰惟世道之多變致國論之靡常是非或出扵愛憎夷險獨持扵一節權寵所忌竄斥莫還嗚呼公亦庶防無憾矣某側聞前軰道公事云方公在門下珍禽奇獸稍稍入內苑奏防力諌其漸後數日上謂公前所論繼已悉罷遣時獨一馴鷴不肯去上以杖擊之顧內侍刻公姓名此杖上以志忠諌然則公言在當時不爲不用矣一斥不復豈徽考意邪而獲伸扵紹興又豈非天也邪某得此書扵公之孫似祖伏而讀之不知涕泗之橫集嗟乎不有君子其能國乎自祖宗有天下畱意多士仁宗皇帝涵濡長育四十二年而收其用爲元祐之政元祐諸君子𨿽厄窮百罹而直道隱然流風所被論議著見扵元符之末建中靖國之初蓋又彬彬如也元气不傾𨿽國家多故而中興之日旋踵卽見人才之爲國重輕如此然則爲國計者其可忘封殖愛防伸忠直之气遏導諛之萌以壽天下之脈而人臣幸登王朝其又可遲回利害之塗自同寒蟬卒蹈委靡陵夷以負吾國家也郡學教授卲穎慨然鋟版傳後其所向慕又可知也公諱公望字民表云

趙氏行實序

戊戌之夏吾友趙子直以書抵予甚哀且曰先君子不幸而沒惟其隠徳實行世之人鮮克知之不肖孤大懼失墜皇皇然裒集僅成編願得文冠其首以信扵來者予拜受其書伏自念頃歲侍先忠獻於余幹始識子直之尊父見其貌毅而气平心固知其好義樂善君子也已而子直以嘉言擢上第官中朝有直聲出而臨民豈弟之實見扵行事持使者節風績隱然扵是人始攷其源流所自而益知其父之賢今又得是編而讀之慨然如見其人焉予觀其書凢一言一行之細莫不備紀至扵其心志之所存亦皆推極而究見若子直可謂盡心扵其親者矣語曰父在觀其志父沒觀其行若子直扵其親其觀之也亦詳且宻哉子嘗攷扵禮矣禮有銘銘者自名也孝子孝孫所以稱揚其先之羙而著之後世者也蓋其中心汲汲然惟恐夫羙之不克章此衛孔悝之鼎銘所爲作也今子直之爲其心豈不本扵是哉然而以人之子孫而稱揚其先其能以取信扵人者豈以其實而非誣故歟夫有善而弗知知而弗傳與夫傳之而誣君子皆以爲恥予觀子直之扵其親致其知也深欲其傳也切而其言則實而不浮也其信扵後夫果何疑也哉抑予又聞之人之欲揚其先之羙未若行其身無負之爲先也以子直之賢進徳不怠異時推是心以終報吾君而發扵事業國人將稱願曰幸哉有子如此則其爲顯揚也又孰加邪又豈有不信之患也耶若予者求所以無墜乎先訓而無忘乎先志凜凜焉毎懼莫之任也觀子直之爲則亦有感扵中焉扵是書扵其編之首子直名汝愚

南軒集卷十四

欽定四庫全書

南軒集卷十五

宋張栻撰序

南嶽唱酬序

某來往湖湘逾二紀夢寐衡嶽之勝亦嘗寄迹其間獨未得登絕頂爲快也乾道丁亥秋新安朱熹元晦來詢予湘水之上畱再閱月將道南山以歸廼始偕爲此逰而三山林用中擇之亦與焉粵十有一月庚午自潭城渡湘水甲戌過石灘始望嶽頂忽雲气四合大雪紛集湏防深尺許予三人者飯道旁艸舎人酌一巨杯上馬行三十餘里投宿艸衣巖一時山川林壑之觀已覺勝絕乙亥抵嶽後丙子小憩甚雨暮未已從者皆有倦色湘潭彪居正徳羙來防亦意予之不能登也予獨與元晦決防明當冒風雪亟登而夜半雨止起視明星爛然比曉日升暘谷矣徳羙以怯寒辭歸予三人聮騎渡興樂江宿霧盡捲諸峯玉立心目頓快遂飯黃心易竹輿由馬迹橋登山始皆荒嶺彌望已乃入大林壑崖邊時有積雪甚快溪流觸石曲折有聲瑯瑯日暮抵方廣气象深窈八峯環立所謂蓮花峯也登閣四望霜月皎皎寺皆版屋問老宿云用瓦輙爲水雪凍裂自此如髙臺上封皆然也戊寅明發穿小徑入髙臺寺門外萬竹森然間爲風雪所折特淸爽可愛住山了信有詩聲云良夜月明防牖間有猿嘯淸甚出寺卽行古木寒藤中陰崖積雪厚防數尺望石凜如素錦屏日影下照林間冰墮鏘然有聲云陰驟起飛霰交集頃之乃止出西嶺過天柱下福巖望南臺歷馬祖庵由寺背以登路亦不至甚狹遇險輒有石磴可步陟逾二十餘里過大明寺有飛雪數防自東嶺來望見上封寺猶縈迂數里許乃至山髙艸木堅瘦門外寒松皆拳曲擁腫樛枝下垂冰雪凝綴如蒼龍白鳳然寺宇悉以版障蔽否則雲气噓吸其間時不辧人物有穹林閣侍郎胡公題榜蓋取韓子云壁潭潭穹林攸擢之語予與二友始息肩望祝融絕頂褰裳徑往頂上有石可坐數十人時煙靄未盡澄徹然羣峯峭立逺近異態其外四望然不知所極如大瀛海環之眞奇觀也湘水環帯山下五折乃北去寺僧指蒼莾中云洞庭在焉晚歸閣上觀晴霞橫帯千里夜宿方丈月照雪屋寒光射人泉聲隔防冷然通夕恍不知此身踞千峯之上也巳卯武夷胡實廣仲範念徳伯崇來防同遊仙人橋路並石側足以入前崖挺出下臨萬仭之壑凜凜不敢久駐再上絕頂風勁甚望見逺岫次第呈露比昨觀殊快寒威薄人呼酒舉數酌猶不勝擁氊坐乃可支湏臾雲气出巖腹騰湧如饙鐂過南嶺爲風所飄空蒙杳靄頃刻不復見是夜風大作庚辰未晚雪擊防有聲驚覺將下山僧亦謂石磴冰結卽不可步遂亟由前嶺以下路已滑甚有跌者下視白雲滃浡彌漫吞吐林谷眞有蕩胸之勢欲訪李鄴侯書堂則林深路絕不可往矣行三十里許抵嶽市宿勝業寺勁節堂蓋自甲戍至庚辰凢七日經行上下數百里景物之羙不可殫敍間亦發扵吟詠更疊唱酬倒嚢得百四十有九篇𨿽一時之作不能盡工然亦可以見耳目所歷與夫興寄所托異日或有攷焉乃裒而錄之方己卯之夕中夜凜然撥殘火相對念吾三人是數日間亦荒扵詩矣大抵事無大小羙惡流而不返皆足以喪志扵是始定要束翼日當止蓋是後事𨿽有可歌者亦不復見扵詩矣嗟乎覧是編者其亦以吾三人者自儆乎哉作南嶽唱酬序廣漢郡張【某】敬夫云

送張荊州序

客問扵某曰張荊州之行子將何以吿之某應之曰吾將吿之以講學客笑曰若是哉吾子之迂也荊州早歲發防大廷天子親擢爲第一盛名滿天下入司帝制出典藩翰議論風采文章政事卓然絕人上流重地暫玆往牧所以寄任之意甚重而天下士亦莫不引領以當世功名屬扵公也夫以位逹而名章任重而望隆吾子顧以講學吿之不亦迂乎某曰子以吾所謂講學者果何也邪蓋天下之患莫大扵自足自足則畫矣信如子言荊州若挾是數者以居則僕尙何道惟荊州方且退然若諸生曽無一毫見扵顏面此僕之所以嘆息慕向而講學之說是以敢發也蓋天下之物眾矣紛淪轇轕日更於前可喜可怒可慕可愕所以蕩耳目而動心志者何可以數計而吾以藐然之身當之知誘扵外一失其所止則遷扵物夫人者統役萬物者也而顧乃爲物役其可乎哉是以貴扵講學也天下之事變亦不一矣防防之形節奏之防毫髮呼吸之間得失利害有霄壌之勢吾朝夕與之接一有所滯塞則昧防而失節其發也不審則其應也必盭一事之隳萬事之所由隳也豈不可懼乎是以貴夫講學也夫惟講學而明理則執天下之物不固而應天下之變不膠吾扵天下之物無所惡而物無以累我皆爲吾役者也吾扵天下之事無所厭而事無以汨我皆吾心之妙用也豈不有餘裕乎又豈有窮極乎然所謂講學者寧它求哉致其知而已知者吾所固有也本之六經以發其蘊泛觀千載以極其變卽事卽物身親格之超然會夫大宗則徳進業廣有其地矣夫然故富貴不能滛貧賤不能移威武不能屈居天下之廣居行天下之大道致君澤民眞古所謂大臣者矣然則學其可忽乎詩云如切如磋如琢如磨此之謂也某旣以此吿客扵荊州之別也遂書以爲獻

送嶽主管序

嶽大用求予贈行之言予惟大用先世有勲伐於王家不幸中遭奇禍海內所嘆而大用兄弟落南之久困厄流離亦云極矣險阻艱難亦嘗之備矣天日照臨舊誣昭白大用扵此時得以自申人皆爲大用喜而予獨有說焉孟子謂生扵憂患而死扵安樂士之處憂患也日兢兢焉蹈難而履危有所恐而不敢肆生云者言其良心苖裔之發是固生道也若夫由乎安樂之中而不知省察狃扵安則怠流扵樂則肆怠且肆則放僻邪侈所由起其苖裔濯濯而本心淪喪矣𨿽然君子之處安樂也亦豈得而溺之哉素而行之心豈有二乎今大用比之曩時庶防日趨安樂之地矣獨願勿忘其初焉念先世之忠勤哀當時之禍變則夫孝愛之根於心者油然生矣感國家不貲之恩思報稱之無所則夫忠義之根於心者油然生矣一飲食一起居皆不忘乎是凜凜乎惟恐不得嗣其先也則是心常存怠與肆無自而滋長𨿽處安樂烏得而溺之哉以大用之敏爽試以是自勉逺業其可旣乎乾道五年二月甲午朔

送曽裘父序

予聞南丰曽裘父之名舊矣所謂直諒多聞古之益友歟今年秋始見之於長沙則非特如前聞抑有過焉蓋將潛心夫大學之源其所至未易度量也予念世衰共學者鮮天資秀羙之士往往爲他岐所防溺而不反及見吾裘父立志之逺且大也願交之心豈不慰哉然防面未久而裘父歸扵予心拳拳有不能已者𨿽欲無言得乎嗟乎道之不傳也久矣維天之命扵穆不已無一息之或間無一气之或停大和保合品彚流形則道豈有隠而不傳者乎其不傳也人自隔之耳人柰何而隔之物欲誘引偏倚滯吝拘扵形器而不能通也將以極夫上逹之事豈可不深惟之乎人受天地之中以生有是心也天命之謂性精防深奧非言所可窮極而妙其蘊者心也仁者心之所爲妙也仁之意至親切而親切不足以形之仁之體至廣大而廣大不足以名之然求之之方夫豈逺乎卽吾視聽言動之著不可掩也有能扵此逹其端而防其源超然得之扵形器之表則洋洋上下體物不遺人仁而道不窮矣極其致則天也由孟子以來蓋幹有七百餘嵗河南程子實聞而知之某也學乎程子之門者也豈能盡窺宮墻之羙哉以其所知而言之未知合與否也憂患不文獨以致朋友切嗟之義而因以求益云異時重逢相與察日新之得則斯言亦或有取焉爾

送方耕道序

莆陽方耕道爲尉善化予瞷之熟矣天資耿介臨事不苟問於其所部則翕然稱其淸未嘗擾民也間從予講論問辧扵其秩滿而歸旣惜與之別且將有望焉則從而告之曰人之性善然自非上智生知之資其气稟不容無所偏學也者所以化其偏而若其善也气稟之偏其始甚防惟夫習而不察日以滋長非用力之深末由返也故傳稱彊矯彊矯云者揉而正之也顧耕道無恃夫天資之羙必深察其所偏致知力行勉自矯焉異時相見當觀气質變化之淺深而知學力之進否也耕道勉之哉耕道起而請曰某亦頗知病之所在矣其將何以藥之乎予又告之曰語所謂一言而可終身行之者其恕乎而其道乃在扵已所不欲勿施扵人而已要湏從事扵此乃知聖人之言眞爲要切也升髙自下陟遐自邇涵泳體察久而勿舎則气之暴者可得而平量之隘者可得而擴患其近扵薄者將日趨扵忠厚患其失扵易者將積而爲惇篤是則彊矯之功也气質益化則天理寖存睟面盎背端有不可掩者學其有窮極哉如某者方朝夕自矯其偏之不暇異時亦望吾子有攷焉遂書爲贈行之序

送劉圭父序

武夷劉圭父道長沙省其兄予獲識之扵其行也徴贈言之義至於再三顧予者方自藥其病之不暇而何足以問所宜嗟乎道二義與利而已矣義者亙古今通天下之正逵而利者犯荊棘入險阻之私逕也人之秉彛固有坦然正逹之可遵而乃不由之而反犯荊棘冒險阻顚防終身而不悔獨何歟血气之動扵欲也動扵聲色動扵貨財以至扵爵祿之可慕則進以求逹知名之可利則銳扵求名不寧惟是凢一日夕之間起居飲食遇事接物苟私已自便之事意之所向無不趨之則天理滅而人道或防乎息矣其胸次營營豈得湏臾寧處扵斯世亦僥幸以苟免耳徒知有六尺血气之軀而不知其體元與天地相周流也豈不可惜乎𨿽然義內也本其良心之不可以自己者反而求之夫豈逺哉以圭父之才又盛年其仕扵時也人固曰宜而以親疾之故求祠官方將杜門専意惟所以承顏節適者是念是圖而弗暇它顧也則圭父之心豈與世之長騖扵利者比乎願圭父以是焉觀之念慮之起必察其爲義乎爲利乎詭遇獲禽𨿽若邱陵吾弗屑也則所謂良心之不可以已者將日引月長旣久且熟防防毫髮了然坐判扵胸中私逕永絕正逵大通駟馬駕安車而王良造父爲之先後夫孰禦焉如僕不敏當防蹇以相與彷佛也

送嚴主簿序

吾友陳擇之爲予言其鄕人章君嘗謁端明汪公請所以教汪公告以當以正大爲本章君它日以語呂伯恭伯恭謂當守斯言某以爲斯言信羙矣然道之浩浩要有下手處在學者扵正大若何而存之盍試思夫人之所以不正大者果何由哉抑嘗爲之說曰有所偏黨則不正矣有所系吝則不大矣是二者皆私也纎毫之萌則正大之體亡矣是當涵泳乎義理之中敬恭乎動靜之際察夫偏黨系吝而克去之則所謂正大者蓋可存其體而得其用矣不然則扵此𨿽嘆羙想象之不暇終亦莫由進也防吾友嚴慶曽當赴官淸湘扵其行也書以爲贈言淳熙二年至前十日

送鐘尉序

善化尉鄱陽鐘彥昭官滿吿歸求予言予頃爲彥昭賦淇澳之首章請更推其義昔者洙泗之上蓋嘗舉是詩矣子貢問貧而無謟富而無驕何如夫子以爲未若貧而樂富而好禮子貢則舉如切如磋如琢如磨以對而夫子以爲可與言詩嗟乎子貢誠深扵詩者也然气質𨿽羙而有限天理至防而難明伊欲化其有限而著夫難明其惟學而已矣學也者所以成身也無以成其身則拘扵气質而不能以自通𨿽曰有是善而其不善者固多矣抑其所謂善者亦未免日淪扵私意而不自知也就其中𨿽間有所稟特異扵眾者其事業終有盡量爲可惜何者天理不明本不立故耳嗟乎恃羙質而不惟進學之務是亦自棄者也夫貧而無謟富而無驕質羙者可能至扵貧而樂富而好禮非有見乎天理者不能然也蓋所謂樂者果何樂也耶而其好禮何以謂之禮也以樂與好禮視無謟無驕其气象不翅羙玉之扵碔砆也夫子開之以大道而進之以天理賜所以自省者深矣故引切磋琢磨以對賜知夫樂與好禮非學則不能也若賜亦可謂逹也已矣故大學傳曰如切如磋者道學也如琢如磨者自修也大學之云道學猶言致知也而云自修則力行也致知力行互相發也蓋致知以逹其行而力行以精其知工深力久天理可得而明气質可得而化也彥昭慤而靜質可謂羙矣然其謂無以羙質爲可恃誦歌淇澳之詩而玩味子貢之所聞而力進乎大學之道一朝喟然而嘆曰淵哉天理乎大哉學乎聖人不吾欺也則其趣將無窮而不可以已矣某之不敏相觀而善政有望焉

送猶子煥炳序

侄子煥炳扶持母喪西還求予言以自警煥炳之祖四十一伯父雍公第三子也先公嘗言伯父天資俊邁勁特十三四操筆爲文章卽有聲入上庠諸老生爭見之識度不凢方先公兒時毎期以公輔且貽之詩有曰文武兼資眞丈夫又曰許身莫譲稷與契其意蓋可見也見京師繁盛竊有翁仲銅駞之嘆指當時貴人京甫軰謂朋友曰此軰行亂天下矣所志甚逺不幸才逾三十奉廷對未及唱第而沒先公撫予兄仲隨如子仲隨亦僅及中嵗嫂氏守節復不登壽予兄弟𨿽不敢忘先志愛存給育惟力是盡在此行也然亦豈無望扵二侄哉予家起寒素豫公雍公以儒學顯至扵我魏公逢時之難身任天下之重徳業光顯予兄弟藐然惟懼荒墜不克承抑望扵我宗共勉勵以羽以翼以無替我家二百年之軌範上焉親師求仁發明天地之全古人之大體居則講業傳道出則繼我魏公之業次焉尢當服孝弟忠信之訓飭身謹行無爲門戶羞吾侄之歸於鄕也治喪事奉祭饗事長撫幼予將有觀焉念祖先積累之艱勤而朝夕悚惕毋放於欲毋狃於逸毋交非朋毋從事於奢靡則予有望予又將察焉其能久守是也則復有進焉嗚呼尙深念哉

諭俗文

權發遣靜江軍府事

當軄到任訪聞管下舊來風俗不羙事件理合先行

告諭下項

一訪聞愚民無知遇有災病等事妄聽師巫等人邪說輙歸罪父祖墳墓不吉發掘取棺棲寄它處謂之出祖動經年嵗不得歸土契勘在法犯他人墳墓刑禁甚重豈有自己祖先旣已歸土妄謂扵已不利自行發掘扵天理人情豈不傷害牓到日如有出祖未歸土者仰限一月各復收葬過限不葬及今後有犯上項事節並許人陳吿依條施行

一訪聞愚民無知喪葬之禮不遵法度裝迎之際務爲華飾墟墓之間過爲屋宇及聽僧人等誑誘多作緣事廣辦齋筵竭產假貸以侈靡相誇不能辦者往往停喪不以時葬曽不知喪葬之禮務在主扵哀敬隨家力量使亡者以時歸土便是孝順豈在侈靡無益亡者有害風俗

一訪聞婚姻之際亦復僣度以財相狥以气相髙帷帳酒食過爲華靡以至男女失時滛辟之訟多往往由此曽不知爲父母之道要使男女及時各有所歸婚姻結好豈爲財物其侈靡等事一時之間徒足以欺鄕閭無知之人而在身在家所損不細若有不悛當治其尢甚者以正風俗

一訪聞愚民無知生子多不舉在扵刑禁至重前後官司舉行戒諭非不丁寧往往習俗未能悛攺人各有生莫親扵父母児女之愛何忍至此男女𨿽多它日豈不能相助營緝生計寧有反患不給之理以利滅親悖逆天道如有不悛許人吿捉支賞依條施行

一訪聞愚民無知病不服藥妄聽師巫滛祀謟禱因循至死反謂祈禱未至曽不之悔甚至臥病在牀至親不視極害義理契勘疾病生扵寒暑衝冒飲食失時自合問醫用藥治療親戚之間當興孝慈之心相與照管其鄰里等人亦合時來存問至扵師巫之說皆無是理只是撰造恐動使人離析親黨破損錢物枉壞性命上件誑惑百姓之人本府已出榜禁止捉押決定依條重作施行

一訪聞鄕落愚民誘引他人妻室販賣他處謂之捲伴詞訟到官追治監錮押往尋覓緣此破蕩者前後非一不知懲戒其捲伴之人官司自合嚴行懲治外亦緣細民往往不務安業葺理農事多往南州興販逐錐刀之利動經年歲不返鄕閭妻室無依以至爲他人捲伴前去自今各仰依分安常營生自守保其家室無致招悔

右上件事理並仰鄕民反復思念逓相吿諭父老長上教勸子弟共行遵依以善風俗或致犯法後悔難追各仰知悉

南軒集卷十五

欽定四庫全書

南軒集卷十六

宋張栻撰史論

漢楚爭戰

惟仁義足以得天下之心三王是也髙帝之興亦有合乎此是以能剪暴秦防彊項而卒基漢業方懷王遣將入闗諸老將固以爲沛公素寛大長者而心歸之至於三章之約其所以得乎民者深矣此非其所謂仁者歟予毎愛三老董公之說以爲順徳者昌逆徳者亡兵出無名事故不成名其爲賊敵乃可服三軍之眾爲義帝縞素聲項羽之罪而討之於是五十六萬之師不謀而來從義之所感也使斯時髙帝不入彭城置酒髙防率諸侯窮羽所至而誅之天下卽定矣惜其誠意不篤不能遂收湯武之功然漢卒勝楚卒亡者良由於此名正義立故也董公蓋深知其理故其言又曰仁不以勇義不以力自畱侯而下陳謀𨿽多而皆未之及嗚呼董公其一時之逸民歟

蕭曹相業

蕭何佐髙帝定一代規模示宏逺矣髙帝徵伐多在外何守闗中營緝根本漢所以得天下者以闗中根本先壯故也此何相業之大者又何爲相之初首薦韓信爲大將而三秦之計遂定此亦得爲相用人之體曹參𨿽不逮何然以摧鋒防陣勇敢果銳之气而使之治民乃能盡斂芒角以淸淨爲道遵何約束不務變更其人亦寛裕有識矣此參相業也然二子惜皆未之學以髙帝之資質何不能贊取逺追三代之法創業埀統貽之後嗣一時所定未免多襲秦故如井田封建等事皆不能復古在髙帝之世反者固已數起此在何爲可憾也至參但知以淸淨不擾爲善而不知呂氏之禍巳復著見當逆爲之處以折其謀惠帝憂不知所出但爲滛樂不聽政而曽不能引義以彊其君心爲可罪也矣

張子房平生出處

子房蓋有儒者气象三代之後未易得也五世相韓篤春秋復讐之義始終以之其狙擊秦政非輕舉也其復讐之心苟得以一擊而遂焉則亦慊矣此其大義根心建諸天地而不可泯者也子房之心非以功利也始終爲韓而漢之爵祿不足以覊縻之山楊先生論之詳矣故予以爲有儒者之气象三代而後未易多得此其出處大致也至於從容髙帝之旁其計防不汲汲於售而所發動中節防使髙帝從之有不庸釋者蓋子房非有求於髙帝故能屈伸在已而動無不得此豈獨可以知計名哉夫以髙帝之英武慢侮士大夫其視隋何酈食其陸賈軰皆侮而忽之至於如蕭相國之功一旦下之廷尉亦不顧也獨於子房蓋敬而不敢慢順而不可彊則以子房所守在義而不以利故爾嗟乎秦漢以來士賤君肆正以在下者急於爵祿而上之人持此以爲眞足以驕天下之士故也若子房者其可得而驕之哉𨿽然以髙帝之英武而能虛已以聽信子房蓋亦可謂明也已矣可謂明也已矣

王陵陳平周勃處呂后之事如何

人臣之義當以王陵爲正夫以呂氏之防暴欲王諸呂其誰扼之獨問此三人者蓋亦有所憚也非特憚此三人蓋實憚髙帝之餘威流澤之在天下也陵引髙帝白馬之盟以對其言明切固足以折其姦心如砥柱之遏橫流也使二子者對復如陵吾知呂氏將悚焉若髙帝臨之在上且懼天下之變或縮而不敢未可知也彼二子者乃惟然從之反有以安其邪志而遂其防謀旣分王諸呂而呂氏羽翼成就气焰增長然則呂氏之欲簒漢二子實助之予謂二子方對呂氏時其心特畏死耳未有安漢之謀也退而聞王陵之責願髙帝之眷思天下後世之議於是而不遑則有卒安社稷之言耳𨿽然使二子未及施計先呂氏而死則是乃畔漢輔呂不忠之臣尙何道哉抑二子安劉氏之計亦疏矣不遏之於爪牙未就之初而捄之於搏擊磔裂之後觀其閒防深念與刼酈寄入北軍等事亦可謂窘廹僥幸之甚夫豈全謀哉酈寄不可刼北軍不可入呂湏之謀行則亦殆矣忠於人國者顧如是哉人臣之立朝徇義而已利害所不當顧也功業之成不必漸出於吾身也義理苟存則國家可存矣借使王陵以正對平勃又以正對呂氏一日而屍三子於朝三子𨿽死而大義固巳立皎然如白日轟然如震霆天下之義士將不旋踵四面並起而亡呂氏矣安劉氏者豈獨二子爲能哉使人臣當變故之際畏死貪生不知徇義而曰吾欲用權以濟事於後此則國家何所賴焉亂臣賊子所以接踵於後世也其獘至於如荀彧馮道之徒而論者猶或賢之豈不哀哉夫所貴乎權者謂其委曲以行其正也若狄仁傑是已其始終之論皆以母子天性爲言拳拳然日以復廬陵王爲事然其所以紆余曲折而卒成其志者則用功深矣潛授五龍夾日以飛仁傑豈必功業於其身者哉人臣之義當以王陵爲正濟大事者當以狄仁傑爲法

文帝爲治本末

文帝初政良有可觀蓋制事周宻爲慮深逺懇惻之意有以得人之心三代而下亦未易多見也文帝以庶子防藩國入踐大統知巳之立爲漢社稷非爲已也故不敢以爲巳私有司請建太子則先示愽求賢聖之義而又推之於吳王淮南王有司請王諸子則先推諸兄之無後者而立之其辭气溫潤不廹其義誠足以感人也凢所以施惠於民者類非虛文皆有誠意存乎其間千載之下卽事而察之不可掩也史於其編年曰帝旣施惠天下諸侯四夷逺近驩洽乃修代來功觀諸此又可見其明先後之宜而不敢私巳作史者亦可謂善發明矣其待夷狄蓋亦有道以南越尉佗之彊恣自髙帝猶難於服之而帝特施恩惠遣使遺以一書而佗卽自去帝制下令國中稱漢皇帝賢天子皇恐報書不敢慢予嘗詳味帝所與書則知忠信之可行於蠻貊如此書之首辭曰朕髙皇帝側室子也棄外奉北藩於代蓋後世之待夷狄往往好爲誇辭於是等皆在所蓋覆矯餙以示之者也而帝一以其實告語之彼亦豪傑也見吾推誠如此則又安得不服故其報書首曰老夫故越吏也文帝不以髙帝側室之子爲諱則佗敢以越吏爲歉哉若吾以驕辭蓋之則彼亦且慢以應我必然矣推此一端忠信可行於蠻貊可不信哉以文帝天資之羙初政小心畏忌之時得道學之臣佐之治功之起豈不可追三代之餘風惜其大臣不過綘灌申屠嘉之徒獨有一賈誼爲當時英俊而誼之身蓋自多所可恨而卒亦不見庸也故以帝之賢僅能爲一時之小康無以埀法於後世如淮南薄昭之事未免防於刑名之家衰世之事至於卽位嵗久怠肆亦萌新垣平之邪說故得以入之然終以其天資之髙旋卽悟也其終詔有曰惟年之久長懼於不終蓋可見帝之能察乎此矣嗚呼亦賢矣哉故予猶重惜其諸臣之無以佐下風也

賈董奏篇其間議論孰得孰失

賈生英俊之才若董相則知學者也治安之策可謂通達當世之務然未免乎有激發暴露之气其才則然也天人之對𨿽若緩而不切然反復誦味淵源純粹蓋有餘意以其自學問涵飬中來也讀其奏篇則二子气象如在目中而其平生出處語黙亦可驗於是矣以武帝好大喜功多欲之心使其聽仲舒之言則天下蒙其福矣孰謂緩而不切邪

武帝奢費無度窮兵黷武而不至亂亡前軰𨿽云嘗論之尙有可防繹者

武帝奢侈窮黷之事與秦皇相去何能尺寸然不至於亂亡者有四事焉髙帝寛大文景惠飬其得民也深流澤滲漉未能遽冺非若秦自商鞅以來根本巳蹶民獨迫於威而彊服耳此一也武帝所爲每與六經戾夫豈眞能尙儒者然猶表章六經聘召儒生爲稽古禮文之事未至蕩然盡棄名教如秦之爲此二也輪防之詔𨿽云巳晚然詳味其辭蓋眞知悔者誠意所動固足以回天人之心自詔下之後不復萌前日之爲思與民休息矣與卒死於行而不知悟者蓋甚有間秦穆之誓聖人取其悔過列之於書予於輪防之詔毎三復焉蓋以爲存亡之幾所系耳此三也惟其能悔過也故自是之後侈欲之機息而淸明之慮生是以能審於付托昭帝之初霍光當政述文景之事以培埴本根於是興利之源窒而惠澤復流有以祁天永命矣此四也以四者相湏而維持是以能保其祚然向使武帝老不知悔死於熾然私欲之中則決不能善處其後𨿽使賴髙文景之澤以免其身旋卽殆矣故予深有取於輪防之詔以爲存亡之幾所系也然其能卒知悔者則以其平日猶知誦習六經之言聽儒生之論至於力衰而意怠則善端有時而萌故耳然則其所以不至亂亡者亦豈偶然也哉

漢家雜伯

學者要湏先明王伯之辧而後可論治體王伯之辧莫明於孟子大抵王者之政皆無所爲而爲之伯者則莫非有爲而然也無所爲者天理義之公也有所爲者人欲利之私也攷左氏所載齊威晉文之事其間豈無可喜者要莫非有所爲而然攷其迹而其心術之所存固不可掩也宣帝謂漢家雜伯固其所趨若此然在漢家論之則蓋亦不易之論也自髙祖取天下固以天下爲已利而非若湯武弔民伐罪之心故其卽位之後反者數起而莫之禁利之所在固其所趨也至其立國規模大抵皆因秦舊而無復三代封建井田公共天下之心矣其合於王道者如約法三章爲義帝發防要亦未免有假之之意其誠不孚也則其雜伯固有自來夫王道如精金羙玉豈容雜也雜之則是亦伯而巳矣惟文帝天資爲近之然其薫習操術亦雜於黃老刑名攷其施設動皆有術但其資羙而術髙耳深攷自可見至於宣帝則又伯之下者威丈之罪人也西京之亡自宣帝始蓋文景飬民之意至是而盡消靡矣且宣帝豈眞知所謂徳教者哉而以爲不可用也如元帝之好儒生蓋竊其近似之名委靡柔懦敗壊天下者其何徳教之云夫惟王者之政其心本乎天理建立人紀施於萬事仁立義行而無偏獘不舉之處此古人之所以制治保邦而埀裕乎無疆者後世未嘗眞知王道顧曰儒生之說迂闊而難行蓋亦未之思矣

丙魏得失

魏相所存不得爲正觀其有許史之累則可見矣夫欲其說之行而假許史以爲重此詭遇獲禽之心君子不道也然其爲相亦有可取者四方有異聞或有逆賊災變輙奏言之此誠宰相事也其諫伐匈奴書有曰今郡國守相多不實選風俗尢薄水旱不時按今年子弟殺父兄妻殺夫者凢二百二十二人臣愚以此非小變也凢此在它人不知爲憂者而相獨知憂之亦槪乎有聞矣故予甚惜其進之不能以正也進不以正則牽制徇從之事必多而感格正捄之風或鮮矣丙吉深厚不伐在它人亦所難者其徳厚可稱也其爲相若寛緩者𨿽天資則然意亦以宣帝之政尙猛而有矯之之意歟然抑亦太甚矣至於韓延壽楊惲之死則亦莫能捄也吉見謂不親小事知大體二卿之死夫豈事之小者邪濫刑若是其於大體何有若語其才識蓋不逮相逺矣霍光得失班固所論之外尙有可議否

霍光天資重厚故可以當大事而其所以失則由於不學之故也人臣之功至於周公無以加矣而詩人形容其盛徳則曰公孫碩膚赤舄幾幾夫何其溫恭謙厚也是則𨿽以天子叔父之尊處人臣之極位有蓋世之功業而玩其气象豈有一毫權勢之居而人之視之也但見其道徳之可尊而亦豈覺權勢之可憚哉孟子曰事親若曽子可也而後之君子亦曰事君若周公可也如曽子之事親適爲人子之能盡其分者耳非有加也如周公之事君亦然蓋在其身所當爲者而何一毫有於巳也周公惟無一毫有於巳也是故徳盛而愈恭事業爲無窮也光之所建立想負於其身橫於其心而不能以弭忘惟其不能以弭忘故其气焰不可掩威勢日以盛權利之途人爭趨之非惟家人子弟門生故吏馴習驕縱而不可戢光之身亦不自知其安且肆矣此防於乃國敗於乃家之原也可不畏哉故其一時用捨進退例出於私意以蘇武之忠節進不由巳僅得典屬國而大司馬長史𨿽如楊敞之庸謬亦得爲宰相至於如魏相蕭望之之才皆擯不用田千秋小不當意則其壻卽論死作威作福蓋如此陰妻之邪謀未論其不能白髮於後使其妻邪謀至此而人敢爲之助而無復言其姦則履霜堅冰馴致其道夫豈一日之故哉光至此亦無全理矣原其始皆由於其心以寵利居成功不知爲人臣之分故曰不學之過也𨿽然後之儒生如班固軰蓋嘗以不學病光矣然使其當小利害僅如毫髮鮮不防其所守望其如光凜然當大事屹如山嶽其可得哉然則光𨿽有不學之病而其自得於天資者蓋亦有不可及後之儒生𨿽自號爲學者譏議前人而反無以自立則亦何貴乎學哉予謂人才如光軰學者要當觀其大節先取其所長而後議其所蔽反身而察焉則庶幾爲蓄徳之要不然所論𨿽似髙亦爲虛言而巳矣

蕭望之劉向所處得失

望之更生輔元帝初政以元帝天資之弱而外有史髙緫朝廷之事內有恭顯制樞機之權二子居其間可謂孤弱之勢危疑之時矣所以處之之道要當艱深其慮正固其守誠意懇惻以廣上心人才兼收以彊國勢謹其爲勿使有差宻其機勿使或露積之以久上心開明人才眾多羣心歸而理勢順庶幾有可爲者此在易屯膏小貞之義也而二子處之蓋甚疏矣其綢繆經理未嘗有一日之功也遽白罷中書宦官其機蓋巳盡露而無餘防旣不蒙信用而中外小人並起而乘之身之死逐不足道而當時之事遂不可復捄甚矣二子之疏也況其所爲自多不正用人要當公天下之選而二子者不惟其賢惟其附已不知小人迎合於外者詎可保邪故以鄭朋之傾邪而使之待詔至於華龍之污穢亦欲入其黨彼蓋有以召之也在易有之君子以逺小人不惡而嚴所謂嚴者嚴其在我者也二子處羣小之間而不嚴如是其可得乎袁安任隗當梁冀彊橫之時非惟不能加害而卒能去之以安隗所處之嚴故也故史稱安隗素行髙冀未有以害之斯言誠有味也二子曽不知此邪至於使外親上變事與子上書則又其甚矣予觀二子所執𨿽正然懇誠之心不篤勢利之念相交以天下之公義而行之以一巳之私蓋不知學之獘也吁可惜哉然昔人未可以一失防其平生若更生經歷憂患晚嵗气象殊勝於前處王氏之際庶幾爲憂國惇篤者矣

南軒集卷十六

欽定四庫全書

南軒集卷十七

宋張栻撰史論

西漢儒者名節何以不競

名節之稱起於衰世昔之儒者學問素充其施於用隨事著見不蘄於立節而其節不可奪不蘄乎狥名而其名隨之在巳初無一毫加意也至於世衰道防於陵遲委靡之中而有能防然自立者則世以名節歸之而士君子道學未至則亦以此自負吁亦小矣然而名節之稱𨿽起於衰世而於衰世之中實亦有賴乎此使並與是焉而俱亡則亦無以爲國矣西漢之儒者予甚病之蓋自董相申公數人之外自余往往以占畢詁訓爲儒無復气象上焉旣不能推尋問學之源流而其次又不能以名節立於衰世其亦何所貴於儒也考其所自亦由上之人有以致之自髙帝鄙薄儒生文景則尙黃老武𨿽號爲表章然狥其文而不究其實適足以爲害至宣帝則又明示所以不崇尙之意矣則其挫抑摧沮之餘不復自振固冝然儒者之學豈必爲一時貴尙而後免邪待文王而後興者凢民也漢之儒者自叔孫通師弟子固皆以利祿爲事至於公孫丞相印封侯學士皆羣然歆慕之其流如夏侯勝之剛果猶有明經取靑紫之言況它人乎蓋其習俗胥靡之陋一至於此冝乎王莾簒竊之日貢符獻瑞一朝成羣而能自潔者班班僅有見於史也故光武中興力矯斯獘尊徳義貴隱逸以變其風而中世以後人才軰出𨿽視昔之儒者有愧然在衰世之中守義不變蓋有足尙者矣至於桓靈之後國勢奄奄羣姦並起睥睨神器未敢卽取者亦一時君子維持之力也然則名節之稱在君子則爲未盡而於國家亦何負哉蓋不可不思也

自元成以後居位大臣有可取者否

西漢末世風節不競居位大臣號爲有正論者不過王嘉何武師丹耳在波蕩風靡之中誠亦可取比之光禹則甚有間矣然西漢末年正如病者元气先敗凢疾皆得以入之而皆得以亡之爲當時大臣者要當力陳國勢根本之已蹶勸人主以自彊於徳多求賢才以自輔庶可以扶助元气消靡沈痼若不循其本而姑因一事之謬一人之進而指陳之縱使一事之正一人之去亦將有繼其後者終無益也故哀帝之末董賢𨿽去而王氏卽起遂以亡漢矣自成帝以來受病之痼且大者乃在王氏如丁傅董賢之徒又特一時乘間之疾耳在位者當深以王氏爲慮以王氏爲慮當如予所言先勸人主以自彊於徳自彊於徳則不宜少有差失顧反尊傅氏寵董賢以重失天下之心是益自削而增助王氏之勢耳故莾得以拱手而乘其後惜當時論者皆不知及此也可勝嘆哉

自髙帝諸將之外其餘漢將孰賢

漢將誠當以趙充國爲防凢將之病患於勇而不詳也充國蓋更軍事多矣及聞西羗之事則不敢以遽而曰兵難遙度願馳至金城圖上方略其不敢忽如此蓋思慮之深經歷之多孔子所謂臨事而懼好謀而成者也將之病在於急近功也充國則圖其萬全陳屯田十二利持久而爲不可動之計其規摹與孔明渭上之師何以異哉將之病在於果於殺而不防百姓也充國任閫外之寄而爲國家根本之慮要使百姓安邊圉彊而西戎坐消焉此殆三代之將非戰國以來摧鋒折敵者所可班也反復防其規模味其風旨逺大周宻拔出倫軰予謂充國在宣帝時且不獨爲賢將殆可相也使其爲相必能爲國家圖定制度爲後世思安飬百姓爲邦本計如魏相軰皆當在其下風耳

光武比髙祖

髙祖洪模大略非光武所及也髙祖起匹夫提三尺取天下光武則以帝室之冑因人心之思漢而復舊業其難易固有間矣而髙祖之對乃項籍亦蓋世之豪也光武所與周旋者獨張步隗囂公孫述軰其去籍蓋萬萬相逺矣至於韓信彭越之徒皆如泛駕之馬實難駕禦而盡在髙祖掌握之中指麾使令無不如意使光武有臣如此未必能用也然而創業之難光武固不及髙祖而至於光武之善守則復非髙祖所及也大抵髙祖天資極髙所不足者學爾卽位之後所以維持經理者類皆疏略雄傑之气不能自斂卒至平城之辱一時功臣處之不得其道類皆赤族此則由其學不足之故也光武天資𨿽不逮髙祖而自其少時從諸生講儒學謹行義故天下旣定則知兵之不可不戢審黃石存包桑閉玉闗以謝西域之質安南定北以爲單於久逺之計處置功臣假以爵寵而不使之任事卒保全其始終凢此皆思盧縝宻要自儒學中來至於尊禮隱逸褒崇風節以振起士气後之人君尢未易及此非特髙祖也嗟乎以髙祖之天資使之知學爲當務則湯武之聖亦豈不可至哉是尢可嘆息也

光武不任功臣以事

光武之不任功臣爲三公蓋鑑髙帝之獘而欲保全之前史莫不以爲羙談以予觀之光武之保全功臣使皆得以福祿終身是固羙矣然於用人之道則有未盡也蓋用人之道先以一說橫於胸中則爲私意非立賢無方之義矣髙祖之待功臣誠非也如韓彭黥布之徒𨿽有大功要皆天資小人在易之師開國承家小人勿用蓋於用師旣終成功之後但當寵之以富貴而不可使之有國家而爲政也髙帝正犯此義是以不能保功臣之終爲光武者要當察吾大臣有如韓彭之徒者乎則當以是待之若光武之功臣則異於是至冦鄧賈復則又識明而行修量洪而噐逺以光武時所用之大臣論之若三子者類過之逺甚與共圖政豈不可乎顧乃執一槪之嫌廢大公之義是反爲私意而已矣抑光武之所責於大臣者特爲吏事大臣之職顧如是乎惟其不知大臣所當任之職故不知用大臣之道而獨以吏事之督責爲憂抑亦末矣方當亂定之後正冝登用賢才與共圖紀綱以爲埀世長久之計而但知吏事責三公其貽謀之不競亦冝矣

光武崇隱逸

光武鑑西都末世之獘故汲汲然崇尙風節而不忘遺逸之舉亦可謂知所當務矣蓋自三代而降在上者以爵祿而驕士在下者慕爵祿而求君故上日以亢而下日以委靡人君而能降心以求遺逸則是不敢以爵祿而驕其士反有求乎士之意則於克巳養徳所助固不細矣況風俗委靡之中而見時君所尊禮延納者乃在於恬退隱納之士豈不足以遏其奔競之風而息其僥幸之意於風俗所助又不輕矣在光武時𨿽曰舉遺逸然固有召而不能致致而不能用者而其流風餘韻猶足以革西京之陋而起名節之俗則其爲益固豈淺淺哉語曰舉逸民天下之人歸心焉蓋不遺賢於隱逸則天下之賢才孰不歸心賢才歸之是天下之人舉歸之也豈非爲治之揔要乎然嘗怪嚴予陵竟不爲帝少屈何邪攷子陵之言論風旨亦非素隱行怪必欲長往而不反者彼與光武少而相從知其心度爲最詳也以謂光武欲爲當時之治則當時之人才固足辦之而無待乎已若欲進乎兩漢之事則又懼有未能信從者不然徒受其髙位饗其尊禮之虛名則非子陵之本心也故寧不屈就之然而以子陵爲光武之故人名髙一世而竟髙臥不屈光武亦不敢以屈之其所以激頑起懦扶植風化助成東京風俗之羙人才之盛其爲力固亦多矣豈不羙哉

李固杜喬所處如何

李杜二公精忠勁節不憚殺身百世之下凜乎猶有生气其視胡廣趙戒軰眞不翅如糞土也但恨於幾防節目之閒處之未盡要是於春秋提綱之法講之不素耳李固方舉於朝卽就梁商之辟商𨿽未有顯過然如固之志業其進也將以正邦殆不可以苟也一爲之屬卽渉梁氏賔客事必有牽制者矣此其失之於前也方質帝之弒也固爲首相又質帝忍死有語之以被毒之事則任是責者非固而誰質帝旣不幸固便當召尙書發冀姦正大義顯言於朝則忠臣義士孰不應固冀𨿽勢盛然名其爲賊逆順理殊蓋可誅也此間不容髮之時而固昧夫大幾獨推究侍醫等舉動迂緩使冀得以措手大義不白人心日以觧弛其幾旣失故身據大位當大權持大義而返聽命受制於賊豈不惜哉此其失之於後也夫以冀之悖逆而固且奏記與議所立固豈不知冀心之所存哉失太阿之柄而陵遲至此耳度固之不白髮冀罪非黨梁氏也恐事之不成無益故欲隱忍以待淸河王之立庶幾可扶社稷而不知天下大變巳爲冡宰理當明義以正之事之成與不成蓋非所問況如前所論逆順之理冀決無以逭死邪固之隱忍乃所以成冀姦謀殺身不足道而社稷受害矣若固者盡其忠國之心而無克亂之才可勝惜哉杜喬在九卿中若懷是見必贊固爲之矣及繼固爲相已制命於冀矣相與就死嗚呼悲夫

黨錮諸賢得失如何

東京黨錮諸君子蓋嘉其志气之羙而惜其所處之未盡重其天資之髙而嘆其於學有所未足也方是時乾綱解紐陰邪得路天下之勢日入於頽敗矣而諸君子曽不少貶以狥於世慷慨所激視死如歸至於患難得防寧復背顧其志气可謂羙矣𨿽然昔之君子其出處屈伸之際蓋各有義故當困之時則有居困之道當屯之時則有亨屯之法時不我用則晦處自修危行而言遜其進不可苟也若乃居位則思其艱而慮其周扶持根本漸其圖濟其爲不可驟也黨錮諸君子在下則噓枮吹生自爲題榜至圭角炫露昩夫處困之道矣及其有位於朝不過奮袂正色擊搏豪彊數軰以爲事業在是矣又進而居髙位則果於有爲直欲一施之而不復顧身死非所問而國勢愈傾是又失亨屯之法矣是豈非有所未盡爲可恨歟若諸君子之不爲死生禍福易操其間如李膺杜宻陳蕃軰卓然一時其天然可謂剛特不羣矣然惟其未知從事於聖門也故所行𨿽正立節𨿽嚴未免發於意气之所動而非循乎義理之安出於惡其聲之所感而未盡夫惻隱之實處之有未盡固其冝也豈非於學有不足歟使其在聖門則當入於仲由之科聖人抑揚矯揉之其必有道矣或以爲陳太邱之事爲得其中以予觀之太邱在諸君子之中持心最平蓋天資又加羙焉耳而其所處張讓之事亦非中節在當時隱迹自晦豈無其方何至送宦者之葬此又爲矯失之過以此免禍君子亦不貴也不然則郭有道乎識髙而量洪才優而慮逺足爲當時人物之領袖然收斂之功猶未之盡要亦於學有欠也不然則黃叔度乎言論風旨𨿽不盡見然其气象溫厚圭角渾然見之者有所感於心其爲最髙乎使在聖門作成之當居顏氏之科矣

竇武陳蕃得失

竇武陳蕃𨿽據權處位而事當至難主弱一也政在房闥二也宦者盤錯其勢已成三也武等𨿽漸引類於朝而植根未固上則太后之心未明禍亂之原下則中外之情未識朝廷之尊而武等之謀但欲速決爲誅小人之計夫當時宦者𨿽有罪然豈無輕重先後之倫乃一槪欲施之舉動艸艸今日誅數軰明日誅數軰輕重失其權先後失其序非天討矣且使之人人自疑因反締其黨與而速其姦謀善處大事者顧如是邪觀朱瑀所謂中官放縱者自可誅耳我曹何罪而當盡族滅使蕃武施之有道行之有序則𨿽此曹蓋亦有心服者矣殱厥渠魁脇從罔治此待盜與小人之法而亦天心也況其所自處者又自有失方是時非眾志允從其何濟事宦者竊柄巳久人知有此曹而巳爲大臣者要當深自刻苦至誠惻怛舉動無失而後人有以孚信而趨向於我人心向信則勢立而形成然後可以消弭禍亂而武於靈帝踐位之初一門三侯妄自封殖如此其誰心服乎故王甫後來亦得以借口則可見此曹平日之所竊議而眾志之所不平者矣及難之作𨿽曰忠義而無或應之以張奐之賢猶且被紿而莫知逆順之所在則以武平日所爲未有以慰士大夫故也蕃𨿽辭爵而不能力止武之封是亦防身之爲耳任天下之重顧止如是哉然予毎讀蕃辭爵之防未嘗不三復嘆息其辭達其義正東京之文若此者蓋鮮亦足以見其忠義之气也可勝惜哉

兩漢選舉之法

所考兩漢選舉𨿽巳詳但陽嘉中左雄一事未曽拈出兩漢選舉猶有古意左雄之奏尢爲責實當時𨿽以限年爲然是舉所得乃陳蕃李膺陳球軰卒爲一代名臣然則雄之所行豈得爲迂哉至如嚴謬舉也後世取士之法無復先王遺風有欲行古道如楊綰軰之所建明則類指爲不可行胡不以雄之事觀之其效驗亦可見矣

晉元帝中興得失

爲國有大幾大幾一失則其獘隨起而不可禁所謂大幾三綱之所存是也晉元帝初以懷帝之命來臨江左當時之意固以時事艱難分建賢王以爲屏翰庶幾增國家之勢折姦宄之心緩急之際實賴其紏率義旅入衛王室其責任蓋不輕矣而瑯琊之入建業考觀其規摹以原其心度之所安蓋有自爲封殖之意而無慷慨謀國之誠懷帝卒以蒙塵迄不聞勤王之舉湣帝之立增重寄委制詔深切而亦自若也祖逖擊楫渡江聊復以兵應其請返從而制之使不得有爲則其意不在中原也審矣坐視神州板蕩戎馬縱橫不以動其心不過欲因時自利云耳湣再蒙塵懼天下之議巳則陽爲出師之勢遷延顧望終歸罪在運餉稽緩斬一無辜令史以塞責赤靑之異亦深切矣吾誰欺欺天乎夫受君父之委托而坐視其禍變因時事之艱難而覬幸以自利三綱淪矣惟其大幾旣失故其所以建國規摹亦復不競亂臣賊子如王惇軰不旋踵而起蓋其獘有以致之也使元帝痛懷湣之難篤君臣之義念家國之讐率江東英俊皷忠義之气北向討賊義正理順安知中原無響應者以區區一祖逖倔彊自立於羣豪之間猶幾以自振況肺腑之親緫督之任數路之勢何所不濟哉惟其不以至公爲心而私意蔽之甚可嘆息也其餘得失予不暇論獨推其本而言之

謝安淝水之功

苻堅掃境入冦方是時晉室之勢亦甚殆矣梁益旣非吾有而襄沔復爲所破在他人冝恐懼失措之不暇而謝安方且從容應敵不過以江北軍事付之謝及劉牢之軰卒以成功蓋其方略素定非僥幸苟然也安明於用人考察旣精不以親疎而廢有謀盧善使人而牢之勇銳出眾安所施置各得其宜蓋用兵之道當以奇正相湏使將重兵於後此正也使牢之將精兵迎擊於前此奇也秦兵旣近洛澗牢之攖其鋒直搏而勝之固巳奪其心矣淝水之戰其勝算巳在目中故秦兵一退風聲鶴唳以至山川艸木皆足以懼之惟牢之先奪其心故也安之方略可謂素定矣惟其素定故安靜而不撓其矯情鎭物豈固爲是哉夫有所恃故耳至於卻上流之兵又其一奇也得上流之兵不足以助益而適足以銷薄聲勢揺動人心桓沖是舉亦無謀矣吾慮旣定一卻其兵而戰士之心益固國內之情舉安安見之明且審矣嗟乎國之所恃者人才耳以當時晉室之勢獨任一謝安足以當苻秦百萬之師以予觀之非特安方略之妙抑其所存忠義純固負荷國事直欲與晉室同存亡故能運用英豪克成勲業誠與才合故也大抵立大事者非誠與才合不足以濟若安者其在東晉人物中傑出者哉

溫嶠得失

溫太眞忠義慷慨風節表著足以爲晉室名臣古今所共推不待詳言然吾獨有所恨者絕裾之事也昔之人不以窮達得失累其心聽天所命而行其性命之情故或仕或不仕皆非有所爲也於其身所處之義當然也自後功名之裕興而遷就趨避之說起三綱始隳而不得其正𨿽豪傑之士一爲功名富貴所誘失其性者多矣可勝嘆哉太眞少時嘗以孝友篤至稱一旦奉劉琨之檄將命江左毋崔固止之不可至於絕裾而行噫太眞有毋若此身固不得巳許琨矣獨不見徐元直之事乎元直所謂方寸亂矣蓋其天性不可巳者也而太眞獨忍於此乎若旣以委質爲人之臣當危難而無避可也將命之舉豈無他人太眞念母獨不得辭乎度其意不過以江左將興奉檄勸進徼幸投富貴之機赴功名之防耳而其所喪不過甚乎或曰使太眞不來江左則寧復有後世之事業太眞固不得以兩全矣此殆不然昔人之事業皆非有所爲而爲之事理至前因而有成之耳若懷希慕求必之心則其私欲而巳苟可以就異日之事則凡背親賊性命皆可以屑爲此三綱之所由壊而獘之所由生也故伯夷叔齊固不受其國夫子以爲求仁而得仁商之三臣防子不得不去箕子不得不爲奴而比干不得不死皆素其位而行也豈直太眞之事業爲不足道就使太眞能佐晉室克復神州一正天下勲烈如此浮雲之過太虛耳豈足以塞其天性之傷也太眞順毋之心而終其身𨿽冺防無聞於後顧其所全者大於身無愧烏能以此易彼哉故予謂太眞稱爲功名之士則可尙論古人則可憾矣

南軒集卷十七

欽定四庫全書

南軒集卷十八

宋張栻撰說

仁說

人之性仁義禮智四徳具焉其愛之理則仁也冝之理則義也讓之理則禮也知之理則智也是四者𨿽未形見而其理固根於此則體實具於此矣性之中只有是四者萬善皆管乎是焉而所謂愛之理者是乃天地生物之心而其所由生者也故仁爲四徳之長而又可以兼包焉惟性之中有是四者故其發見於情則爲惻隠羞惡是非辭讓之端而所謂惻隠者亦未嘗不貫通焉此性情之所以爲體用而心之道則主乎性情者也人惟己私蔽之以失其性之理而爲不仁甚至於爲忮爲忍豈人之情也哉其陥溺者深矣是以爲仁莫要乎克已己私旣克則廓然大公而其愛之理素具於性者無所蔽矣愛之理無所蔽則與天地萬物血脈貫通而其用亦無不周矣故指愛以名仁則迷其體【程子所謂愛是情仁是性謂此】而愛之理則仁也指公以爲仁則失其眞【程子所謂仁道難名惟公近之不可便指公爲仁謂此】而公者人之所以能仁也夫靜而仁義禮智之體具動而惻隠羞惡辭讓是非之端達其名義位置固不容相奪倫然而惟仁者爲能推之而得其冝是義之所存者也惟仁者爲能防讓而有節是禮之所存者也惟仁者爲能知覺而不昧是智之所存者也此可見其兼能而貫通者矣是以孟子於仁統言之曰仁人心也亦猶在易乾坤四徳而統言乾元坤元也然則學者其可不以求仁爲要而爲仁其可不以克巳爲道乎

記甘露李文饒事

予過京口登北固山甘露寺訪求舊迹及觀曽畋所編丹陽類集載熙寜中寺僧應夫因治故殿基獲舎利並李文饒手記云寶歷間創甘露剎以資穆皇之冥楅文饒有祭言禪師文云因甘露之降瑞立仁祠於髙標與此記合予嘗怪文饒不樂釋氏毀其室廬貌像沙汰其徒若眞疾惡之者至其諭張仲武之辭則又疑其太甚而觀其奉道士法甚至則文饒豈眞知惡異教者哉今攷露刻所謂建剎以資冥福此在釋氏說爲最陋者文饒方且惑之以此崇奉其君則文饒之欲絕棄釋氏義豈其本心也哉以予觀之文饒𨿽有才气然富貴中人耳武宗素重道士故其勢必排釋氏文饒極力爲此不過逢迎其君之意云耳不然與建剎藏舎利之事何大不類耶孰知數百載之後防刻出於土中其不可揜有如此者或曰文饒謂建剎可以資福而寜不畏毀剎之招禍乎殊不知富貴移人之意豈獨此哉嗟乎異端之爲害烈矣文饒乃以此心蘄勝之不亦難乎冝其復之之速且益熾也予重爲之嘆息云

勿齋說

胡先生之季子大時求予名其讀書之室予因誦非禮勿視非禮勿聽非禮勿言非禮勿動之言而名之曰勿齋嗟乎天理人欲不並立也操舎存亡之機其間不能以毫髮所謂非禮者非天之理故也苟非天理卽人欲巳勿者禁止之辭收放心之要也學者所當於視聽言動之間隨吾所見覺其爲非禮則克之無愛焉慮思力行由粗以及精由著以及防則所謂非禮蓋將有不可勝克者克之之至則天理純全而視聽言動一循其則矣爲仁由巳而由人乎哉貴夫勉之勿舎而巳

勿欺室說

山西郭侯子明以書抵予曰所居一室扁以勿欺願得數語以發其義庶幾朝夕觀省予惟天下之事常壞於誕謾而成於惇篤古之爲將者質勝其文實逾於名矜不形而確有餘𨿽一介之士且不敢欺也而況於事君乎𨿽念慮之防且不敢萌欺也而況於見之事爲乎是以能成功而保其令名今子明忠勲之冑以識略被簡知方當緫統之任存心如是予知其異日有以報明主矣予於漢西京諸將中最愛營平侯純實重厚授任於外爲國家計不忍便文自營其所條上確然無一語虛無一毫隠及成功而歸論兵事得失復不敢避小嫌以罔主聽其自守勿欺終始不渝如此嗟乎此誠萬世爲將之良法也子明勉之哉

書示吳益恭

子曰吾未見剛者或對曰申棖子曰棖也欲焉得剛子路問彊子曰南方之彊與北方之彊與抑而彊與寛柔以教不報無道南方之彊也君子居之衽金革死而不厭北方之彊也而彊者居之故君子和而不流彊哉矯中立而不倚彊哉矯國有道不變塞焉彊哉矯國無道至死不變彊哉矯昔者曽子謂子襄曰子好勇乎吾嘗聞大勇於天子矣自反而不縮𨿽褐寛愽吾不惴焉自反而縮𨿽千萬人吾往矣新安吳益恭來邕州通判剛決而有慮臨事不避難忠義自許疾惡如讐予始一見奇之兩年間詧之云熟矣而益加敬焉秩滿親老不復可畱於其行防予有期服不得爲之賦詩以致贈言之意而中有不能已者敬書魯論及中庸孟氏書中三義以諗之夫聖門所謂剛所謂彊所謂勇者蓋如此益恭深思其義而體之於身於以揉偏而進徳嗟乎其又可量也哉淳四年八月甲午

名周集說

玉山周畏知請予名其子予名之曰集以義甫字之蓋取諸孟子養气之論是集義所生者集義云者積眾義也積集之久則所謂浩然者生而不窮矣義內也非外也所謂必有事焉者蓋在此學者所當講論問辧也乾道壬辰十一月甲申書於葵軒

黃鶴樓說

予過武昌登郡城南樓步黃鶴故址覧觀山川慨然有感蓋黃鶴名樓以山得名也黃鶴之山逶迆起伏橫亙郡城屬於江滸見於前人文字間若浦若磯亦皆以山名也而唐圖經何自而爲怪說謂費文偉仙去駕鶴來憩於此閻伯記中乃實其事而或者又引梁任昉所記謂駕鶴之賔乃荀叔偉所遇非文偉也此因黃鶴之名而世之喜事者妄爲之說後來者旣不之察又從而並緣增餙之樓旁有石照亭不知何妄男子題詩牎間遽相傳曰此唐仙人呂洞賔所書也文人才士又爲之誇大其事而蘇子瞻亦載馮當世之說有羽衣著屐之詩嗟乎寕有是理哉甚矣世俗之好怪也𨿽搢紳大夫之賢者有不免焉此無它不明理之故也使其知始終消息之故有無虛實皆防其所以然則豈得而惑之哉而世之惑者往往曰天地之間其何所不有是或有之未可知也爲是說者其病不可復藥蓋旣置之茫昧恍惚或有或無之域則不復致思以窮其有無之實其惑終身而已矣予嘗愛漢儒之言曰明於天地之性者不可惑以神怪知萬物之情者不可罔以非類斯言必有所授非漢之儒者所能自言也嗟乎異端之惑人蓋有甚烈於斯類者斯固不足深辧予獨有感以警吾黨之士庶幾知窮理之爲要而窮理則有道蓋不可以不講也

江漢亭說

卾之城因山而其樓觀臺榭皆因城別駕所治之南凴城而望之適當江漢之匯昭武葉才翁與予裴徊觀覧欲建亭於上予因以江漢名之才翁請志其始嗟乎江漢之水其源可以濫觴而其無窮若此之盛後之登斯亭者念夫有本者其不息之積然也亦庶幾有感乎才翁名椅乾道辛卯十有二月朔張某書

贈熊辯筆說

頃年得溧陽顧綱散車棗心制度殊不類近世筆邇來試使熊辯爲之蓋不減綱寒牎作字十數紙不厭良覺慰意也然此筆殆不入時人手辯不可以難售而詭遇防有賞音者

南軒集卷十八

欽定四庫全書

南軒集卷十九

宋張栻撰書

寄劉共甫樞宻

某幸安湘濵不敢廢學無足厪記念自惟不敏竊守朴學顧世衰道防邪說並作肯信此者少獨樞宻發慨然之志而下取及一得之愚久而益眷眷焉毎念無以禆補萬分退用愧悚來教自以爲報主之心有加無已而向者之爲有所未慊於中方將沛然用力於古道區區聞之喜且不寐嗟乎靖康之變亙古所無金人盤防中原四十餘年矣三綱不明九法盡廢今爲何時耶士大夫宴安江左而恬莫知其爲大變也此無他由不講學之故耳今樞宻以天子大臣而志乎此道則某之喜爲如何𨿽然學之難明也久矣毫釐之差而千里之繆其用極天地而其端不逺乎視聽食息之間識其端則大體可求明其體則妙用可充願樞宻勉之

又

程先生易得樞宻錄本傳逺實學者之厚幸夫所謂易者何哉聖人之言曰乾坤成列而易立乎其中矣此豈獨謂此數卷書乎其必有所謂矣而此數卷中書所以述其蘊也言有盡蘊無窮故學者必於言意之表識易而後易可讀也頃文定春秋此路有卲陽本字差小栻所防舊日嚴州本謹納去春秋卽事而明天理窮理之要也極宻觀此書取其大義數十防爲定論而詳味其抑揚予奪輕重之宜則有以權萬變矣

又

湘民望樞宻之至不減赤子之於慈父使人咨嗟嘆仰然某之愚有敢爲先事之獻者輙以布之某觀近世再臨舊鎭者聲望率減於前或曰上下玩習之故某以爲無是理殆由在我者有忽之之心耳前者旣已得譽及其復來將曰此易治耳是心一萌則敬肆分宜乎羙惡之不同也而況樞宻今玆之來勢位益尊聲名益重則下民之情將有不敢以自盡者隔絕壅塞之患此亦不可以不慮也易曰徳言盛禮言恭此言徳貴於盛而禮貴於恭也伏惟樞宻警懼存心益敬其事謙虛自處不負其有降其辭色惟恐不及使匹夫匹婦之情皆得以通而士大夫有懷皆得以吐露至於箴規指摘畢聞於前而無所謂不敢者則善政日新而無斁矣豈惟一路之幸實經綸之業益以光大將邦家是賴而天下之福也昔人自逆於境逆於郊卽觀聽其辭色而議之蓋人心之向背首謹於玆時用敢陳於未及境之前側承風聲以慰願望

又

某效職於此亦以十閱晦佩心誠求之之訓味哀矜勿喜之言怵愓黽勉幸而未得罪於斯民又幸而適遇稔嵗盜賊屏戢人情頗相安惟是區區不敢但爲目前計考究緝理庶幾萬有一久逺之計云今最急者諸州窘匱無以支梧一路財計本可以均濟其如計臺之壅利何秋中有請願與憲漕共究一路財賦底裏通融均撥幸防賜可詳細防繹頗見涯緒若此論遂定庶幾諸州官吏有俸軍兵有糧而民力因得少寛也邕宜諸邊𨿽幸悉安靜然野心豈可保惟當充吾備禦之實使有隠然之勢以折其萌選練親兵立伍結隊明其訓習教以親睦激以忠義至於旂皷器械皆從一新收拾彊壯不敢惜費今所增已近三百率皆選士江淮健者視亦無以相逺也邕冝將兵亦與選練按試矣獨患難得好將官只得短中取長耳諸蠻一以信義待之如買馬一事舊獘革去凡數十事最害是塩銀輒虧其輕重彼顧豈不曉吾所得幾何而所喪者邱山帥司先利夫出剩銀之得受此利防而其下官吏悉從而刻減幹沒今先罷出剰銀正名以率之而嚴法以核之必使輕重悉以實毋得少罔之招馬官先以此意出塞諭蠻落舊來馬至二月末方有來者而羅殿又四年不來市正以吏侵牟之之故今方中冬數日前邕州己申羅殿將馬千七百疋近塞矣益知忠信之可行而在我者誠當自檢也素荷教誨愛念輒以及之自惟孤迹防上使令於此一日不敢不盡一日之心力其它非所能計獨恐淺短綿薄有所不能勝又所部闊逺防虞非一每懷淵冰之念鈞慈不忘誨旨時及不勝幸願

又

某承乏逺藩未速罪戾實惟庇防之及近日鄭憲旣行趙漕物故兩臺俱闕官不克兼攝事緒業委然向來兩臺於諸州多興獄事紛紜淹久一切觀望不敢與決困於囹圄瘐於道路深可憐惻今得以決遣觧釋頗有次第又向來防議財賦事正緣所見異趣者不肯商量計司虛實終未知其底裏今得以考究無遺始知異趣者前日誠有棓聚爲羨獻意坐視諸州困極恬莫之卹深可嘆息兩日來子細區處爲一定久逺之計頗有條理旦夕徑奏於上自余赦條合放而不放道理不當取而妄取者悉施行以次蠲防矣自惟愚戅苟一日在職不敢不究心此外身之利害非所遑防

又

某少意冒稟鈞聽前知光州滕瑞編管在此其人乃是滕樞族人比歲自山東來歸正粗勇習兵事可以在軍中任使而虞丞相用之過當畀以郡符此豈其才哉其所以速今日顚隮者實虞使之然也然東北人流落爲可憐憫其孥尙畱江上在此極棲棲然今爲差兵校前往般取欲望鈞慈頥旨應副一客舟津致其來俾其骨肉得以團聚謀生恩賜甚大其人𨿽愚異日可偹顏得荷防之用伏鈞察

又

某近因到一巖空中得石刻載昭陵盛徳一事可以補史之遺已移置府治防事敬以一軸上呈此語祖宗家法也伏想鈞慈三復焉此邦山巖之勝誠它處所未見環城奇觀柳柳州所謂拔地峭堅林立四野可盡大槪然拙守但一渉歷不欲數出遊時獨憑樓覧觀耳

又

某輙有愚見仰裨海嶽前領鈞翰其間有云自到江上未見人才某竊以爲人才在今日誠難得其備然而舎短取長隨才而用則恐所至亦不容無而況通都大府乎苦燥冷惟良毉所擇義負偃植惟大匠所施伏惟鈞慈洪取人之方酌采葑之義庶幾片善寸長盡歸掄選又惟樞宻髙明傑出之資人之有長固未易進於前儻非虛心降已不忽隠防懇惻惇篤以招來之則非惟抱實能者有所不能盡察而懷髙見者彼亦烏肯自售哉某之區區以爲天下事要湏眾力共濟乃可有成伏惟樞宻負天下之望者也故旅鄕祈望之切而不自知其僣越伏紙皇恐之至

寄周子充尙書

埀諭或謂人患不知道知則無不能行此語誠未完知有精粗行有淺深然知常在先固有知之而不能行者矣未有不知而能行者也語所謂知及之仁不能守之是知而不能行者也所謂知之者不如好之者好之者不如樂之者是不知則無由能好而樂也且以孝於親一事論之自其粗者知有冬溫夏淸昏定晨省則當行溫淸定省行之而又知其有進於此者則又從而行之知之進則行愈有所施行之力則知愈有所進以至於聖人人倫之至其等級固逺其曲折固多然亦必由是而循循可至焉耳蓋致知力行此兩者工夫互相發也尋常與朋友講論愚意欲其據所知者而行之行而思之庶防所踐之實而思慮之開明不然貪髙慕逺莫能有之果何爲哉然有所謂知之至者則其行自不能已然湏致知力行工夫至到而後及此如顏子是也彼所謂欲罷不能者知之至而自不能以已也若學者以想象臆度或一知半觧爲知道而曰知之則無不能行是妄而已曽晢詠歸之語亦可謂見道體矣而孟子猶以其行不掩爲狂而況下此者哉不識髙明以爲如何問及此間相從者某邇來退縮豈敢受徒但有舊日士子數軰時來講問亦不過以行逺自邇登髙自卑之方語之耳所謂晚軰假先儒之論以濟其私者誠如所憂胡文定蓋嘗論此然在近日此憂爲甚是以使人言學之難非是不吿語之正恐竊聞一言半句返害事耳要亦如玉石之易辧卽其行實夫豈恫疑虛喝可掩哉文定所論甚詳備在文集中曽見之否

義

重諭近世學者徇名忘實之病此實區區所憂者但因學者狥名忘實而遂謂學之不必講大似因噎廢食耳後世盜儒爲害者多矣因夫盜儒之多而遂謂儒之不可爲可乎熙寧以來人才頓衰於前正以王介甫作壊之故介甫之學乃是祖虛無而害實用者伊洛諸君子蓋欲深救玆獘也所謂聖人誨人有先後學者進徳有次第此言誠是也然所謂先後次第要湏講明譬如適逺豈可不知路之所從不然只是冥行而已至如所謂不可以聖賢自期者則非所聞大抵學者當以聖賢爲凖而所進則當循行序亦如致逺者以漸而至若志不先立卽爲自棄尙何所進哉所欲言者要湏面盡

又

埀諭子澄所疑且云禪初不知其得失不欲隨眾詆之伊川未窺其閫奧不敢以言語稱道足見君子所存之忠信也第以某愚見所謂不知其得失者要當窮究其得失果何如未窺其閫奧者當窮究其閫奧果何如講論問辧深思熟慮必使其是非淺深了然扵胸次此乃致知之要入徳之方豈可含胡閃避而已也毎竊敬嘆下風故所懷亦不復敢隠有以見教是所望也

答湖守薛士龍寺正

講聞髙誼之日久矣近歲見呂伯防陳君舉稱說尢詳毎念曕際以慰此心在省中時亦見辭免審察文字竊爲諸公言致賢者之道恐不當如是已而某亦出闗尙念取道義興儻可一見而義差池徒往來於懷而已玆辱手字辭气溫厚如接眉宇重篤先契尢所感嘆卽日歲晚雨寒伏惟撫循有相臺萬福某向者備數朝列𨿽粗知自竭而誠意不充迄無以仰答明主之遇寛恩保全獲返先廬惟知深自省厲它無足軫念聞去冬嘗以使指往淮上想事情之實悉得徹旒冕之前所謂荒田蕪扵包占經理害扵無謀二語誠切要也吳興下車防久學道愛人之志亦可少施否某毎念時事若此良由士大夫鮮克務學之故蓋天理之防爲難存气習之偏爲難矯譬諸射者在此有秋毫之未盡則扵彼有尺尋之差矣自惟不敏愓然夙夜不敢遑暇思得良友相切磨以庶防乎萬一其願見之心誠非可以言諭也報問之始亦不欲只以寒暄語惟窮理戒我心之萌臨事防已意之加充茂徳業以慰士望伏紙拳拳

又

論及學校之事此爲政之所當先也湖學安定先生經始當時作成人才亦可謂盛矣聞欲招陳君舉來學中此固善但欲因程文而誘之讀書則義未正今日一種士子將先覺言語耳剽口誦用爲進取之資轉趨扵薄此極害事若曰扵程文之外明義利之分教導涵養使漸知趨向則善也

又

某前年過霅上時嘗往拜安定先生之墓荊棘防不通路又墻垣頹圮爲何人所侵勢有可慮某意謂冝專責教官掌管令一家守之正其封域勿使侵犯是時無可告語今想自賢使君下車之後已畱意矣謾及之

答潘端叔

大抵讀經書湏平心易气涵泳其間若意思稍過當亦自失卻正理要切處乃在持敬若專一工夫積累多自然體察有力只靠言語上苦思未是也事親之心至親至切古人謂起敬起孝更湏深體而用力焉

答潘叔度

所諭讀書平易則簡略放過稍思則似做時文固當如此省察但所貴扵平易者謂平心易气優防玩味其旨正非簡略放過也若夫家庭間事於已見有阻礙其間曲折萬端乃是進修深切處大要返求吾身而已矣

與顏主簿

竊觀左右論程氏王氏之學有兼與而混爲一之意此則非所敢聞也學者審其是而已王氏之說皆出扵私意之鑿而其髙談性命特竊取釋氏之近似者而已夫竊取釋老之似而濟之以私意之鑿故其橫流蠧壊士心以亂國事學者當講論明辧而不屑焉可也今其扵二程子所學不翅霄壌之異白黒之分乃欲比而同之不亦異乎願深明義利之判反求諸心當有不待愚言之辧者惟深察焉

答吳晦叔

埀諭太極之說某妄意以爲太極所以形性之妙也性不能不動太極所以明動靜之蘊也極乃樞極之義聖人扵易特名太極二字蓋示人以根抵其義防矣若只曰性而不曰太極則只去未發上認之不見功用曰太極則性之妙都見矣體用一源顯防無間其太極之蘊歟所謂太極天地之性語意亦未圎不若雲天地亦形而下者一本扵太極又曰惟其有太極故生生而不窮夫生生不窮固太極之道然也所云一陰一陽之謂道繼之者善也不若云有太極則有兩儀生生而不窮焉言其如此則曰性言其如此則曰太極似亦不必如此說又曰惟天地及人具此大本亦有病人仁則太極立而天地之大萬物之多皆吾分內耳詩曰予懷明徳不大聲以色明徳固是心之徳然不可只防了便休湏要教分明之云者自明也更黙體之當見有味

又

近玩味已發未發扵日用間甚覺顯煥周子誠通誠復之說極有理也伯逄書來亦說及善不足以名之之說某所答曽見否大抵當時知言中如此說要形容人生而靜以上事卻似有病故程子雲天命之謂性人生而靜以上更不容說才說性時便已不是性凢人說性只是說得繼之者善也【此猶是天下之言性者】斯言最爲盡之蓋性之淵源惟善可得而名之耳晦叔意如何數日來看龜山集乃知前軰所造如龜山軰未易輕議也

又

仁右道左之說伊川所以有取者亦嘗思之仁字對道字而言乃是周流運用處右爲陽而用之所行也左爲陰而體之所存也仁者天下之正理此言仁乃天下之正理也天下之正理而體之扵人所謂仁也若一毫之偏則失其理則爲不仁矣道也者不可湏臾離也可離非道也道無往而不存遺書中所謂道外無物物外無道卽父子而父子在所親卽君臣而君臣在所敬是也如何離得人之所以不能體道者以人爲之私蔽之也人𨿽蔽扵私不能與道爲一然道實未嘗離也明道與韓持國論克己一叚反復此意甚詳所宜深味耳辱埀問據鄙意言之要非尺紙可盡術知是否卻幸見諭

又

前防錄寄所答元晦書得詳讀甚幸所謂知之在先此固不可易之論但只一个知字用處不同蓋有輕重也如雲知有是事則用得輕匹夫匹婦可以與知之類是也如說知底事則用得重知至至之之知是也在未識大體者且當據所與知者爲之則漸有進步處工夫若到則知至矣當至之知終矣當終之則工夫愈有所施而無窮矣所示有云譬如行路湏識路頭誠是也然要識路頭親去路口尋求方得若只端坐於室想象跂而曰吾識之矣則無是理也元晦所論知字乃是謂知至之知要之此非躬行實踐則莫由至但所謂躬行實踐者先湏隨所見端確爲之此謂之知常在先則可也撥冗殊不逮意更幸悉察

又

在中之說鄙意正爾幸扵此涵養焉兀晦太極之論太極固是性然情亦由此出曰性情之妙似亦不妨如知言粹然天地之心心字有精神觀其下文云道義完具無過無不及固是指性然心之體具扵此矣伊川謂心一也有指體而言有指用而言又以喜怒哀樂未發爲寂然不動者也幸更扵此深思焉太極之說某欲下語云易也者生生之妙也太極者所以生生者也曰易有太極而體用一源可見矣不識如何某向來答元晦中庸之說後見所示疑處往往有同者今錄呈渠又有分中庸章句一紙欲寄呈偶尋未見大略某書中所答者可見矣明道先生爲條例司屬官乃是介甫初爲參政時正欲就其中調防變化之也後來見他執抝不可回爲天下害故在臺中力論之無非中節也介甫與人𨿽是如此不同畢竟稱其忠信此可見當時所以調防變化之者亦無所不盡其誠矣

又

反復其道正言消長往來乃是道也程子所謂聖人未嘗復故未嘗見其心蓋有往則有復以天地言之陽气之生所謂復也固不可指此爲天地心然扵其復也可見天地心焉蓋所以復者是也其在人有失則有復復賢者之事也扵其復也亦可見其心焉若夫聖人生知純全無俟乎復則何所見其心焉妄意未知是否

又

近季隨寄勿齊字幷諸詩來某報之以題榜旣設所冀顧名思義惟日孜孜焉而後可因見時警防之幸也再玩所爲詩語意固佳但如雲潰牎涵月春回木放花只說得克後意味卻扵勿處少力觀顏子請問其目而孔子所以告之者正是吿克已之目顏子請事乎此乃萬世標準學者但當深吿以勿字工夫工夫到後自防見得若遽只說克後意味又恐使之只貪想象之見工夫滅裂耳此亦不敢不告非惟吿人在我所當謹也

又

樂記人生而靜一章曰靜曰性之欲又曰人欲靜者性之本然也然性不能不動感扵物則動矣此亦未見其不善故曰性之欲是性之不能不動者然也然因其動也扵是而始有流爲不善者蓋物之感人無窮而人之好惡無節則流爲不善矣至此則豈其性之理哉一已之私而已扵是而有人欲之稱對天理而言則可見公私之分矣譬諸水然而澄者其本然也其水不能不流也流亦其性也至扵因其流激汨扵泥沙則其濁也豈其性哉

又

某已作書偶復檢得舊書一紙今並報去夫子答子路子貢管仲之問愚意以爲子紏之立非正管仲可以不死然其初之從紏知其不正而從之蓋亦非矣其不死於紏而從桓僅比扵背君從讐者爲免耳非無歉扵義也二子扵此其必講之明矣夫子但稱其捄世之功問其仁而獨稱其事功則其於仁也亦可知矣然使其果爲背君而從讐也則𨿽事功亦不足稱矣抑揚與奪固備扵此更幸詳之以朱溫系統通鑑亦然蓋扵紀事有不得已焉耳方其時正統無所屬而彼實承唐之後以有中原則紀史事者烏得而不系之亦非爲其所成者大也茗貨之事亦嘗思之未得完防幸更爲精愽詢訪評論見告必有至當之說也

又

累書皆有所講評冗迫久未及報然亦嘗思之今布一二黃老之學流入於刑名蓋其翕張取與之意竊弄造化之機故其流爲刑名若陰符經之說已可見刻薄之意露矣天生徳扵予不言命而言徳亦猶天之將喪斯文稱斯文也蓋其理是如此聖人之言自爾渾全若著自任兩字恐卻扵夫子气象有所未合耳井有仁之說近來思之當從明道先生說舊觧論語比更定已六七篇矣中虛信之本謂信之所以有也中實信之質謂信之體質也忠信可以蹈水火只是言有此理耳如必欲摭事而言則宋共姬逮乎大理是固忠信之所行也知我者其天乎蓋理之不二也謂常人一念之形天地知之似亦無害蓋自不可掩非謂天地有尸之者而能知也怱怱略及大槪更幸詳之卻以見教

南軒集卷十九

欽定四庫全書

南軒集卷二十

宋張栻撰書

答朱元晦祕書

示及諸君操舎出入之說呂子約所論病痛頗多後二說亦頗得之然其間似未子細按孟子此章首以牛山之木爲諭又以夜气爲說而引孔子之言爲證以明人之不可不操而存也心本無出入然操之則在此舎之則不在焉方其操而存也謂之入可也【本在內也】及其舎而亡也謂之出可也【非心出在外蓋不見乎此也】無時者言其乍入乍出非入則出也莫知其所止也此大槪言人之心是如此然其操之則存者是亦可見心初未嘗有出入也然則學者其可不以主一爲務乎呂子約之說旣誤以乍存乍亡爲感之用而後說如謂心之本體不可以存亡言此語亦未盡存亡相對𨿽因操舎而云然方其存時則心之本體固在此非又於此外別尋本體也子約又謂當其存時未能察識而已遷動是則存是一心察識又是一心以此一心察彼一心不亦膠擾支離乎但操之則存操之之久且熟則天理寖明而心可得而盡矣

又

某向來有疑於兄辭受之間者非它也意謂若其初如伯恭之說承當朝廷美意受之可也後來旣至於再至於三守之亦云固矣非尋常辭官者比也若只是朝札檢舉不許辭免指揮行下則是所以辭之之義竟未得達於君前而被君命也若君命不許辭而使之受則或可以今初未嘗迫於君命也忽復受之恐於義卻未盡不知劉樞曽如此報去否

又

示以所定祭禮私心亦久欲爲之但以文字不備及少人商量今得來示考究精詳甚慰論議旣定須自今歳冬至行之乃安但其間未免有疑更共酌之古者不墓祭非有所略也蓋知鬼神之情狀不可以墓祭也神主在廟而墓以藏體魄體魄之藏而祭也於義何居而烏乎饗乎若知其理之不可行而徇私情以彊爲之是以僞事其先也若不知其不可行則不知也人主饗陵之禮始於漢明帝蔡邕蓋稱之以爲盛事某則以爲與原廟何異情非不篤也而不知禮不知禮而徒徇乎情則隳廢天則非孝子所以事其先者也某謂時節展省當俯伏拜跪號哭灑掃省視而設席陳饌以祭后土於墓左可也此所疑一也祭不可疏也而亦不可數也古之人豈或忘其親哉以爲神之之義或黷焉則失其理故也良心之發而天理之安也時祭之外冬至祭始祖立春祭先祖季秋祭禰義則精矣元日履端之祭亦當然也而所謂嵗祭節祠者亦有可議者乎若夫其間如中元則甚無謂也此端出於釋氏之說何爲徇俗至此乎此所疑二也大抵今日之定祭儀蓋將祭之以禮者苟無其理而或牽於私情或狃於習俗則庸何益乎鄙見不敢隠更幸精思卻以見教庶往復卒歸於是而已至於設席升降節文皆甚縝密穏當它日論定當共行之且可貽之同志非細事也

又

近伯逢方送所論觀過之說來某前日洙泗言仁中亦有此說不知如何大抵以此自觀則可以察天理人欲之淺深以此觀人亦知人之要也嶽下諸公尙執前說所謂簾窺壁聽者甚中其病耳伯恭昨日得書猶疑太極說中體用先後之論要之須是辧析分明方眞見所謂一源者不然其所謂一源只是臆度想象耳但某意卻疑仁義中正分動靜之說蓋是四者皆有動靜之可言而靜者常爲之主必欲於其中指二者爲靜終有獘病兼恐非周子之意周子於主靜字下注云無欲故靜可見矣如雲仁所以生殊覺未安生生之體卽仁也而曰仁所以生如何周子此圖固是毫分縷析首尾洞貫但此句似不必如此分仁義中正自各有義初非混然無別也更幸見教

又

中字之說甚密但在中之義作中外之中未安詳蘇季明再問伊川答之之語自可見蓋喜怒哀樂未發此時蓋在乎中也只如是涵養才於此要尋中便不是了若只說作在裏面底道理然則已發之後中何嘗不在裏面乎幸更詳之又中庸之雲中是以中形道也喜怒哀樂未發之謂中是以中狀性之體段也然而性之體段不偏不倚亭亭當當者是固道之所存也道之流行卽事卽物無不有恰好底道理是性之體段亦無適而不具焉如此看尢見體用分明不識何如忠恕之說如來諭精義序引亦已亡疑言仁已載往返議論於後今錄呈所論一字若如老子以形而下者言則可與二三通數若如知言指道而言則難於復與器通數二三也心譬之水一節某意謂孟子只將水無有不下比人無有不善意味極完性情之理具矣今將心譬之水去水上用意差錯許多字固不爲無義但恐終費力耳所論知言中余說再三詳之未有疑可復也

又

天命之謂性所解立言極明快但率性之謂道竊疑仁義禮智是乃道也今云循性之仁則有所謂父子之道卻恐費力更幸瑩之又如審其是非而修之則知之教無不充之類亦未穏當兼此首章三語以某所見更須詳味伊川先生遺書中語某亦方欲下一轉語俟卻錄去求教也在中之說前書嘗及之未知如何中者性之體和者性之用恐未安中也者所以狀性之體段而不可便曰中者性之體若曰性之體中而其用則和斯可矣

又

示及中庸首章解義多所開發然亦未免有少疑具之別紙望賜諭也所分章句極有功如後所分十四節尢爲分明有益玩味但家語之證終未安家語其間駁雜處非一兼與中庸對其間數字不同便覺害事以此觀之豈是反取家語爲中庸耶又如所引證及其成功一也之下有哀公之言故下文又有子曰字觀家語中一段其間哀公語有數處何獨於此以子曰起之耶某謂傳世旣逺編簡中如子曰之類亦未免有脫略今但當玩其辭气如明道先生所謂致與位字非聖人不能言子思蓋傳之耳此乃是讀經之法若必求之它書以證恐卻泛濫也不知如何又如雲此一節明道之隠處此一節明道之費處亦恐未安君子之道費而隠此兩字減一个不得聖人固有說費處說隠處然亦未嘗不兩具而兼明之也未知如何

又

按固陵錄遊公元符三年十月庚戌除監察禦史今已攺定攷其言行而溯師犮之淵源體之吾身而明義理之正當下句中字固有未安元晦欲作卽其所至而益求其所未至恐亦未安蓋方建祠作記使學者知所景慕而遽云求其所至則語意似迫露學者將未能識其所至而遽云其所未至在薄俗不得不防其然也今更定云卽其所至而益究夫問學之無窮則可見向上更盡有事意味似長也不知如何

又

仁之說前日之意蓋以爲推原其本人與天地萬物一體也是以其愛無所不至猶人之身無尺寸之膚而不貫通則無尺寸之膚不愛也故以惟公近之之語形容仁體最爲親切欲人體夫所以愛者言仁中蓋言之矣而以所言愛字只是明得其用耳後來詳所謂愛之理之語方見其親切夫其所以與天地一體者以夫天地之心之所存是乃生生之蘊人與物所公共所謂愛之理者也故探其本則未發之前愛之理存乎性是乃仁之體者也察其動則已發之際愛之施被乎物是乃仁之用者也體用一源內外一致此仁之所以爲妙也前日所謂對義禮智而言其發見則爲不忍之心者非謂義禮智與不忍之心均爲發見正謂不忍之心合對義禮智之發見者言羞惡辭遜是非之心是也今再詳不忍之心𨿽可以包四者然據文勢對乾元坤元而言恐只須曰統言之則曰仁而已可也【或雲天地之心其徳有四云云而統言之則元爲善之長人之心其徳亦有四云云而統言之則仁爲人之心如何】前日所謂元之義不專主於生物者疑只云生物說生生之意不盡今詳所謂生物者亦無不盡者矣在中之義程子曰喜怒哀樂未發只是中也蓋未發之時此理亭亭當當渾然在中發而中節卽其在中之理形乎事事物物之間而無不完也非是方其發時別爲一物以主張之於內也情卽性之發見也𨿽有發與未發之殊而性則無內外耳若夫發而不中節則是失其情之正而淪其情之理然能反之則亦無不在此者以性未嘗離得故也不識如何

又

觀所與廣仲書析理固是精明亦可謂極力救拔之矣然言語未免有少和平處謂當循前人樣轍言約而意該於要處下鍼若聽者肯思量當自有入處不然我𨿽愈極力彼恐愈不近也如何如何比見報承有攺秩崇道之命竊計自有以處之矣兩日從共甫詳問日用間事使人嘆服者固多但以鄙意觀之其間有於气稟偏處似未能盡變於舊蓋自它人謂爲豪气底事自學者論之只是气稟病痛元晦所講要學顏子卻不於此等偏處下自克之功豈不害事願以平時以爲細故者作大病毉療異時相見當觀變化气質之功重以世衰道微吾曹幸聞此理不可不力勉也有如孤陋正望切磋之益焉此外尙有一二事可疑此便頗速俟後訊詳列

又

某近年以來竊見尊兄往來書問之間講論知見甚異疇昔毎用敬嘆且因得以開益其愚陋者固非一端獨恨相去之逺顧以未得詳日用間事爲念蓋子路有聞未之能行惟恐有聞古之人於其知見之進則又顧其躬之所履毎患其不及而惟懼其有所偏焉故能日新而不疚此某所以亟欲詳聞用工進徳之實以爲相觀而善之益也幸共甫之來可以詢問則首訪而盡請焉得之共甫者亦多矣其所以慰鄙心而增嘆仰者固不用言獨其間有使人不能無疑者切切偲偲之義則在所不敢黙也聞兄在鄕裏因嵗之歉請於官得米而儲之春散秋償所取之息不過以備耗失而已一鄕之人賴焉此固未害也然或者妄有散靑苗之譏兄聞之作而曰王介甫所行獨有散靑苗一事是耳奮然欲作社倉記以述此意某以爲此則過矣夫介甫竊周官泉府之說彊貸而規取其利逆天下之公理而必欲其說之行用奉行之小人而必欲其事之濟前輩辧之亦甚悉矣在髙明固所攷悉不待某一二條陳而其與元晦今日社倉之意義利相異者固亦曉然度元晦初亦豈有所取乎彼哉特因或者之言有所激作遂欲增加而力主其事故並以介甫之爲亦從而是之是乃意之所加不自知其偏者也譬之有人焉於此執權以稱物之輕重初未至於偏也或指而告之曰此爲重矣執權者主其說曰吾猶覺此之輕也於是復就其所指之處增之使重而其偏始甚矣且元晦謂介甫靑苗爲可取者以其實之可取乎抑以其名之可取乎以其實則流毒天下固有顯效以其名則不獨靑苗凡介甫所行其名大略皆竊取先王之近似者非特此一事也竊取之名而何取乎且介甫自以其爲鄞縣嘗貸谷而便於民故以謂可行於天下執一而不通天下之務立法無其本用法無其人必欲其說之行故舉天下之異已者盡歸之流俗於是來合其說者無非趨附之小人旣欲其事之濟則用其說之合者小人四出以亂天下其勢則然也【介甫初亦用程明道及呂晦叔輩其意豈不用賢而以其天資視呂惠卿之徒爲何等哉惟其欲其說之濟故擯異而用同卒至棄仁賢而任羣小也】今元晦見吾行社倉於一鄕爲目前之便而遂以介甫之事爲有可取無乃與介甫執鄞縣所爲而遽欲施之於天下者相類乎似不可不周觀而深察也此𨿽爲一事然明者胸中因人激作而爲之增加斤兩以至於偏則懼其有害耳又來者多雲防聚之間酒酣气張悲歌慷慨如此等類恐皆平時血气之習未能消磨者不可作小病看前書亦嘗略及之矣某每念人心易偏气習難化君子多因好事上不覺乘快偏了若曰偏則均爲偏耳又慮元晦學行爲人所尊敬眼前多出已下平時只是箴規它人見它人不是覺已是處多它人亦憚元晦辧論之勁排辟之嚴縱有所疑不敢以請深恐防言多而拂論少萬有一於所偏處不加省察則異日流獘恐不可免念世間相知孰逾於元晦切磋之義其敢後於它人況某之不肖朝夕捄過不暇正有望於藥石之言亦求教之一端惟深察焉

又

某幸粗安日往城南水竹間翻閱簡編或遂與一二士畱宿頗多野趣不覺伏暑之度惟是嵗月易䢐毎懷學不足之憂耳共甫甚得此方人情然所以望之者固不宜少不滿也開府之初舉動多慰人意其樂義之風亦不易得耳前書所講及與嶽前諸友書於鄙意大抵無可疑仁說嶽前之論甚多要是不肯虛懷看義理某近爲說以明之亦只是所論之意卻似稍分明今錄呈其間有未安處某昨得晦叔書卻肯相信更俟相見與面剖也

又

來書披玩再四所以開益甚多所謂愛之理發明甚有力前書亦略及之矣區區並見別紙嗣有以見告是幸中庸所引家語之證非是謂家語中都無可取但見得此章證得亦無甚意思俟更詳之所攺定本亦幸早示得以攷究求教克齋銘讀之無可疑者但以欠數句說克己下手處如何敬齋箴皆當書之坐右也洙泗言仁中當仁不讓於師之義舊已攺孝悌爲仁之本巧言令色鮮仁之義今亦已正並序中後來亦多換卻納一冊去上呈所謂觀書當虛心平气以徐觀義理之所在如其可取𨿽世俗庸人之言有所不廢如有可疑𨿽或傳以爲聖賢之言亦須更加審擇斯言誠是也然所謂虛心平气者豈獨觀書當然某旣已承命而因敢復以爲獻也某近作一拙齋記並錄往幸爲刪之安國所寄書冊今附去數見別紙石屏一枚似勝前如何共父之勢想必此來異時卻易得便第未知再見之日懷向殊不勝情耳中庸集解俟更整頓小字欲盡移作大字又恐其間逐句下有解釋難移向後侯師聖之說多可疑然亦有好處也魏元履栻兩次作書托虞丞附去不知何故不達來諭皇恐豈有此哉今復有數字往問其疾且謝之也子飛家事聞之傷心其子之防恐亦宜早歸土也

南軒集卷二十

欽定四庫全書

南軒集卷二十一

宋張栻撰書

答朱元晦祕書

共父相處二年心事盡可說見識但覺日勝一日亦不易得作別殊使人關情也君臣之義要須自盡積其誠意庶防感通是間若有一絲毫未盡則誠意已分烏能有動乎孟氏敬王之義所當深體也所寄諸說亦略觀大槪林擇之思慮甚親可重可重鄙意有欲言者不敢隠容後便一一寫去共講論也近來此間相識卻是廣仲晦叔甚進徳美已入書院生徒十五六人但肯專意此事者極難得耳

又

辱示書並見所與共甫書論校正二先生集事備悉然有說焉前次所校已卽爲攺正七八後來者𨿽嘗見共甫云老兄又送所校來偶應之曰若無甚利害則姑存此本乃胡氏所傳者旣而欲取一觀則亦因循而共甫亦忘送來此則不敏之過也然豈謂胡氏本便更不可攺耶前日答兄書猶云後來者未曽見也答書之次日折簡徴於共甫而得詳觀其間當攺處甚多方此參定又二日而領來教若以爲一時答共甫之言忽而不敬與夫因循不敏之過則可若謂有私意逆拒人則內省無是也今以所校者攺正近二百處矣當時胡家本極錯已是與諸公校過常恨此間無別本得兄校正甚幸如定性書前後語豈可無又如辭崇政殿說書表當在上殿札子之後此極精當能發明先王正大之體有益於後學然其間有鄙意所未安以爲不當攺者亦不敢曲從如必欲以溯流爲防流猶子爲侄是也防乃是循流而下更無別說溯流窮源則可見用力底气象也試嘗思之稱兄弟之子爲侄無他義只是相防稱耳稱猶子猶或庶防焉當時先生此兩處稱猶子亦復何害若謂是文定攺此兩處則胡爲他處不攺也若此等卻望兄平心易气以審其是非焉已作簡共甫並亦時有數字注在所校卷子中想共甫須送往尙有欲攺及可見告者毋惜卻簽此卷見示庶成完書耳栻毎念斯道知之爲難知之矣請事之功爲難气習之不易消化也而可長乎人告之以有過則喜此爲進步於仁仲由所以爲百世師也況如淺陋得來書警防之甚幸嗣此無替斯義爲望栻亦不敢有隠於左右也讀所與共甫書辭似逆詐億不信而少含感悟之意殆有怒髮衝冠之象理之所在平气而出之可也如何如何相察相正朋犮之道吾曹當共惇之

程先生集旣有舊本可據當不憚攺但心疑數處亦當注一作於其下所以存謙退敬讓之心下諭敢不深領

又

共甫之召蓋是此間著績有不可掩然善類屬望在此行也數日來聞二豎補外第未知所以如何若上心中非是見得近習決不可邇道理分明則恐病根猶在二豎去復二豎生不然又恐其覆出爲惡若得有見識者乘此時進沃心妙論白髮其姦批根塞源洗黨與一空之然後善類朋來庶有瘳乎

又

復和仇敵使命交馳痛心痛心陳應捄時通書極知憂國但未見所以濟之之防已去復召卻又供職所不能曉想數得相見但今日所謂正人端士固有之惟是不知學不敢期望以向上事業耳湖南緣向來有位者惠姦長惡養成郴賊共父到頗能明信賞罰上下恱之今鄂兵集者五千人若措置得宜當數月而定但今時一種議論待盜賊只知有招安正如待仇敵只說和一般此賊蹂踐三路殺掠無數渠魁豈可不殱焉特散其黨與可耳

郴桂盜賊幸有平定次第但安輯反側撫存凋瘵正惟匪易如病癰疽須消盡毒气使血脈貫通方爲無事共父甚畱意偶來告有便介艸艸復附此

又

近世議論眞所謂謀其身則以枉尋直尺爲可以濟事謀人國則以忘親苟免爲合於時變世間號爲賢者政墮在此中況其它哉此風方熾正道湮微率獸食人甚可懼也吾曹但當相與講明聖學學明於下庶防有正人心承三聖事業耳

又

諭及易與天地凖以下一章細看惟文義聯屬處猶有所未達方更詳之恐有定論幸見教近看和順於道徳而理於義恐正是謂易書之義蓋與上四句立語同後一句乃是總括聖人作易所謂生蓍倚數立卦生爻理義皆窮理盡性至命之事也不識如何

又

某今夏止酒又戒生冷意思頗覺勝常年一味善噉飯耳昨見所與劉樞書聞郡中旣以再辭之狀申省今且當謹俟之也伯恭聞居深山間想甚勝向來聚生徒之多聞亦有議之者曽得其詳否伯逢止酒甚勇在渠誠爲不易也所諭釋氏存心之說非特甚中釋氏之病亦甚有益於學者也但何有於我哉文義細詳之只是謂此數者非獨有於我正欲學者進於此也故程子謂勉人學當如是也呂氏之說誠是添字較多若尹氏謂人孰能若孔子者哉又恐以若字易有字亦恐未安也大意固是聖人示人以近故以此數者自居若曰孰能若我則又恐非聖人辭气耳吾有知乎哉尋常只承程子之說若文勢則上一句疑辭也下一句斷辭也猶曰君子多乎哉不多也不識如何

又

某幸粗安不敢廢學惟相望之逺每思講益殊不勝情耳近兩書中所講再三詳之如中庸章句中所指費隠𨿽是聖人尋常亦有說費處說隠處然如所指卻有未免乎牽彊者恐此數段不必如此指殺某方亦艸具所見更定異同處俟更研究後便寫寄也仁說如天地以生物爲心之語平看𨿽不妨然恐不若只雲天地生物之心人得之爲人之心似完全如何仁道難名惟公近之然不可便以公爲仁又曰公而以人體之故爲仁此意指仁之體極爲深切愛終恐只是情蓋公天下而無物我之私焉則其愛無不溥矣如此看乃可由漢以來言仁者蓋未嘗不以愛爲言也固與元晦推本其理者異然元晦之言傳之亦恐未免有流耳幸更深思卻以見教中庸集義前日人行速附去不曽校得後見謄本錯誤處多想自攺正也序文更幸爲櫽括其間有云若橫渠張先生則相與上下講論者也本作合志同方者也不知如何如此未穏亦幸爲易之劉樞再帥此間人情頗樂之今次奏事所以啟告與夫進退之宜想論之詳矣因其迓兵行附此一紙它俟後訊

又

吳晦叔八月間遂不起極可傷惜湘中遂失此講學之犮豈復可得近聞已矣有子方數嵗也想亦爲動懷伯恭見報已轉對未知所言竟云何英州固爲病痛不小但其去也殊有所系近事想悉聞之使人憂心不遑假寐又伏思之吾君勤儉之徳天必將相之有所開悟所恨臣下不能信以發志耳建康屢得書亦念歸也其它逺書莫盡

又

某已拜書偶有少事數日來方見李壽翁侍郎申明祈依舊法義米各樁谷在逐鄕都分中曽見此文字否此說殊當但朝廷下諸路常平司與州郡相度目前諸人例以爲不可行可嘆然壽翁所條似未盡而戶部鋪法固已沮之矣區區之意以爲可行但須條畫詳密乃可望兄試爲思而處之畫頃見教附此人回幸甚聞向來兄在鄕所措置斂散米事今極有倫理其間利病甚切想究復之熟矣顒俟顒俟

如湘中辛夘之旱浮徙者無數徙者後來得歸十無二三此說得行當無此患文字恐未見錄一本去

胡明仲論語詳說𨿽未能的當然其間辯說似亦有益於學者也有欲板行者於兄意如何章句或問書中所引周氏說爲誰某未見此書也再三思或問所條析誠恐前輩說中偏處有誤後學不可以不辯但一一辯析恐未能盡又似太費力只舉其大者與其條目使人推尋之如何然前所寄數紙詳讀又於愚慮所益固已不少恨未得盡見之也蓋其間非獨可正一事一義於其立言病痛來歷處究極之甚精也

又

畫僧只是一到城南經營卽爲劉樞閉在湘春作圖帳到今未出兩紙只是想象模寫得其大都其間有欠闕及未似處今且送往它時別作得重寄也書樓山齋方治材未立南阜未有屋成卽謂之蒼然觀耳書樓欲藏數百卷書及列諸先生像此二字亦求兄寫當不惜也

又

向來略有疑於辭受之際者無它只爲旣已堅辭後來只是堂中檢坐不許辭免指揮未曽再被君命疑以爲未可也今承來諭蓋已備曉但某尋常或慮兄剛厲之過今寛裕乃爾足見矯揉之功也夷齊事舊承用五峯之說謂夷齊讓國故見伐國事不是不食周粟在夷齊身分上當然是能全其淸者也因諭及細思之非謂前日已曽如此今日更不得如彼只是淸者之見自如此耳如何中庸章句如道不逺人章文義亦自有疑此便卽行容續條去所謂欲作一略解甚善某近來看論語諸書文義間時亦覺平易中有味處病後醫者戒以少作文字未欲下筆冬間有可求教者旋寫去盍簮之樂時見夢寐未知何日果遂耶馳想馳想

又

胡廣仲一病遂不起極可傷惜渠气本弱忽苦腿髀之疾毉者謂腎气有餘以甘遂瀉之自此泄利不止百藥無效經月竟至此弟弱子稚尢可念渠邇來𨿽肯講論終是不肯放下病中過此猶爲及此意然胡氏失之亦甚害事也元履家事如何某寄賻儀等去已久都未得其子回信不知己達否晦叔在嶽下無過從欲決意來城中要是渠自當離卻婦翁家乃是伯逢月初已赴江東任諸公近來無甚講論徳美卻來數日終未能近思也士子輩間有好資質肯向學者更看長逺如何此亦告之以循序務本而已近來讀系辭益覺向者用意過當失卻聖人意脈如橫渠亦時未免有此耳詩解諸先生之說盡編入𨿽是覺泛又恐學者須是先教如此考究卻可見平淡處耳如何

又

某幸如昨但自家弟赴官極覺離索之思耳日夕不敢廢學第覺向來語言多且易只欲且做工夫讀所寄來伊川先生簡語尢用悚然不知尊兄意如何毎玩來書未嘗無警益愈恨相去逺未得聚首耳中庸義邇來細讀自誠者天之道以下尢覺所解有功前面於鄙意尙多疑處今復旋具呈子重編集解必經商量刋成願早得之此書極有益也傳心閣銘序語誠贅刪之甚佳尢溪學記此本勝前前本大抵意不甚逹耳某近爲邵州作復舊學記其間論小學大學意偶亦相類錄呈今猶未刻有可見教尙冀速示也嶽麓書院邇來卻漸成次第向來邵懷英作事不著實大抵皆向傾壊幸得共父再來今下手葺也書院相對按山頗有形勢屢爲有力者睥睨作陰宅昨披棘往看四山環繞大江橫前景趣在道鄕碧虛之間方建亭其上以風雩名之安得杖履來共登臨也它防以道義自重

又

知言疑義反復甚詳大抵於鄙意無甚疑而所以開發則多矣其間數段謹錄呈今自冩出再看又覺此內亦有不必冩去者亦冝附往論語仁說區區之意見學者多將仁字做活絡揣度了無干渉如未嘗下愽學篤志切問近思工夫便做仁在其中矣想象此等極害事故編程子之說與同志者講之庶防不錯路頭然下語極難隨攺未定方今錄呈亦俟諸老行寄去讀史管見當並往近看此書病敗不可言其中間有好處亦無完篇耳看元來意思多是爲檜設言天下之理而往往特爲譏刺一夫不亦隘且陋乎編通鑑綱目極善以鄙見毎事更采舊史尢佳恐通鑑亦有所闕遺耳它懷並須後訊

又

比聞刋小書版以自助得來諭乃敢信想是用度大段逼迫某初聞之覺亦不妨已而思之則恐有未安者來問之及不敢以隠今日此道孤立信向者鮮若刋此等文字取其贏以自助切恐見聞者別作思惟愈無靈驗矣𨿽是自家心安不卹它說要是於事理終有未順耳爲貧之故寧別作小生事不妨此事某心殊未穏不識如何見子飛說宅上應接費用亦多更深加樽節爲佳耳又未知然否

又

晦叔畱此旬餘備詳動止繼而遊掾來亦能道近況欣釋爲多見前後與諸人論操舎出入之說剖析極子細防後答防掾之語尢完呂子約𨿽知聖人此四句正是論心然未能明別其間始終眞妄邪正之所歸故遂指其乍存乍亡爲感用此其差亦不小來示似未以此告之耳近因遊掾來理防出入字有答之之語錄呈未知尊意何如易與天地凖章後來愚意亦近是然不如來說之詳明更不寫去

近來士人𨿽亦有漸向裏者然往往爲邪說引取大扺是不肯於鈍遲處下工要求快便故差錯耳蘄州之說淺陋不足動人自是伯諫天資低所致若臨川其說方熾此尢可慮者吾曹惟當務勉其在已者若立得無一毫滲漏則自是孚信有非口舌所能遽挽回也伯恭已造朝兩得書聞上聰明肯容直言但陰盛陽微未見復亨之象耳柰何柰何

又

某食飲起居皆幸已復舊向來且欲完養此數日方出報客城南亦五十餘日不到昨一往焉綠陰已滿湖水平漫亦復不惡方於竹間結小茅齋爲夏日計雨潦稍定卽挾防其間也嘗令畫圖俗工竟未能可人意俟勝日自往平章之方得寄往耳伯恭近專人來講論詳細如此朋友眞不易得但論兄出處引周之可受之義卻似未然又向來聚徒頗眾今嵗已謝遣然渠猶謂前日欲因而引之以善道某謂來者旣爲舉業之故先懷利心恐難納之於義大抵渠凡事似於果防有所未足耳誠之資質確實有志世故心實愛之但正宜爲學不然恐未免爲才使今歸必首去求見某以乍出人事頗多姑遣此紙早晚樞師又自有人行也孟子解渠卻錄未畢樞師處卻將寫了當祝封呈余防爲道自重

南軒集卷二十一

欽定四庫全書

南軒集卷二十二

宋張栻撰書

答朱元晦

通鑑綱目想見次第甚有益於學者也埀諭胡致堂所論五王不誅武後事偶無別本在此檢得然亦大綱記得其說武氏誠當誅畢竟旣立其子難誅其母如來教所云至於予奪輕重之間不過告於唐家宗廟廢置幽處之耳然以中宗之昏庸其復之如反手耳亦豈是長防以某愚見五王若有伊周之見則當時復唐家社稷何必須立中宗中宗𨿽是嘗爲武后所廢然嘗欲傳位與後父是其得罪宗廟不可負荷已自著見五王若正大義於唐家見存子孫中公選一人以承天序告於宗廟誅此老媼則義正理順唐祚有太山之安矣試思之如何不復夢見周公章恐只當從程子之說夢寐之間亦思念周公之事如見其人然猶云見堯墻之類也若謂眞見周公於夢周公不可見而見之夢而有妄恐非聖人之心也若傳說卻是世上眞有个傳說非妄也何有於我哉某後來只攺作何獨我有之之意程子所謂使學者勉進乎此者也若如向來所謂尹子之說孰能若孔子者哉終恐非聖人辭气耳近晦叔理防久假而不歸烏知其非有謂𨿽使其久假不歸亦懵不知非已物某恐孟子之意爲此言卻是開其自新之路曰烏知其非已有也謂至其能久假而不歸𨿽未敢便謂其能有之亦安知其非已有乎辭气蓋完全也如何九月間曽拜書送城南圖並錄小詩去且求書樓大字不知曽達否都不見來書說及耳書樓已成只是三間字稍大於月榭可也願早得之牛李所爭維州事當如何處置溫公之說然否

又

某黽勉爲州不敢不敬深惟聖人心誠求之與以人治人之義庶防萬一而未之能也幸人情粗相安蠶麥差熟丁稅朝廷蠲末等無常產之輸七萬餘緍稍寛目前但根不除少須更力論之惟是興利之臣日進將恐多所紛更孤迹其可久於此耶

又

某出入省戶日負素飱反復古義不遑寧處晦叔行時已略言所處大槪有以告之是望區區在此不敢不盡誠政恐學力不到無以感動惟悚懼耳正論極微假借爲此論者未嘗了然於義理之所在而徒邅回於利害之末途自顧藐然之身其將何以障此波瀾然茍畱一日不敢不勉用是瞻仰有不勝言伯恭鄰墻日得晤語近來議論甚進毎以愚見告之不復少隠也

又

日自省中歸卽閉闗溫繹舊學向來所見偏處亦漸有覺但絕少講論之益無日不奉懷耳西銘近日常讀理一分殊之指山後書終未之得蓋斯銘之作政爲學者私勝之流昧夫天理之本然故推明理一以極其用而其分之殊自不可亂蓋如以民爲同胞謂尊髙年爲老其老慈孤弱爲幼其幼是推其理一而其分固自在也故曰分立而推理一以止私勝之流仁之方也山以無事乎推爲理一引聖人老者安之少者懷之爲說恐未知西銘推理一之指也閫範之說極佳卽以語伯恭矣只如此讀過誠可戒也伯恭近來盡好說話於蘇氏父子亦甚知其非向來見渠亦非助蘇氏但習熟元祐間一等長厚之論未肯誦言排之耳今亦頗知此爲病痛矣孟子答公都子一章要須如此方爲聖賢作用此意某見得但力量培植未到要不敢不勉耳此話到此尢覺難說邪論甚熾人心消蕩一至於此毎思之不遑寢食也柰何柰何

又

祈請竟出疆顚倒絆悖極有可憂某月初卽求去蓋防慶在近不忍見大使之至也自惟誠意不充無以感動且當歸去勉求其在已者今日大患是不恱儒學爭馳乎功利之末而以先王嚴恭寅畏事天保民之心爲迂闊遲鈍之說向來對時亦嘗論及此上聰明所恨無人朝夕講道至理以開廣聖心此實今日興衰之本也吾曹拙見誠不過此來書以爲未有孟子手段且循此途轍爲少悔吝是也但孟子亦何嘗外此意特其發用變化別耳知言自去年來看多有所疑來示亦多所同者而其間開益鄙見處甚多亦有來示未及者見一一冩俟後便方得上呈更煩一往復庶防粗定甚恨當時刋得太早耳

又

某出入省戶日愧亡補所以見告者所謂實獲我心但請對之說容更思之區區本欲俟轉對對卻在正初又恐遲耳自念學力未到誠意不能動人只合退歸勉其在我者然竊念吾君聰明勤勞不忍只如此舎去當更竭盡反復剖判庶防萬一拳拳之心不敢不自勉惟吾兄實照知之寫至此不覺酸鼻也

又

西銘之論甚精乾稱父坤稱母之說某亦如此看蓋一篇渾是此意也但所論其間有一二語鄙意未安俟更爲精讀深思方報去所貴乎道者三上蔡之說誠欠卻本來一段工夫二程先生之言眞格言也某近只讀易傳及遺書益知學者病痛多立言蓋未易也知言之說毎段輒書鄙見於後有未是處卻索就此簿子上批來庶往復有益也近來又看得防段及昨日讀寄來者皆未及添入俟更詳之然便寄去

又

某邇來思慮只覺向來所講之偏愓然內懼不敢不勉毎得來書益我厚矣蓋諸君子往往因有所見便自處髙執之固後來精義更不可入故未免有病若二先生其猶一气之周流乎何其理之該而不偏辭之平而有味也讀遺書易傳它書眞難讀也西銘所謂理一而分殊無一句不具此意亦謂鄙意然來示亦盡之矣但其間論分立而推理一與推理以存義之說頗未相同某意以爲分立者天地位而萬物散殊其親疎皆有一定之勢然不知理一則私意將勝而其流將至於不相管攝而害夫仁故西銘因其分之立而明其理之本一所謂以止私勝之流仁之方也𨿽推其理之一而其分森然者自不可亂義蓋所以存也大抵儒者之道爲仁之至義之盡者仁立則義存義精而後仁之體爲無蔽也似不必於事親事天上分理與義亦未知是否曽子之言二先生互相發明可謂至當知言疑義前已納呈今所寄尢密方更參詳之伯恭近日盡好講論喬拱在此如此等士人甚難得潘友端年方十七而立志殊不凡皆肯用力潘今暫歸省俟其來皆令拜書去求教李伯諫林擇之兄弟各有報書陳韓在此時相見亦肯回頭但頗艸艸耳某近因與喬潘考究論語論仁處亦有少說續便錄呈晦叔猶未得到長沙書共父想已過九江探伺渠到家專人唁之是時亦得拜書憂患中正宜進徳此有賴於兄也今日達官似皆不逮之故愛之尢深而責之尢重耳元履所謂但證小變者鄙意亦云爾遺書當更令修治近與伯恭議欲取此版來國子監中盡可修治耳

又

某備數於此自仲冬以後凡三得對區區之誠不敢不自竭上聰明反復開陳毎荷領納私心猶有庶防乎萬一之望正幸教誨之及引領以冀也講筵開在後月自此或更得從容以盡底蘊惟是迹孤愈甚側目如林此則非所計也劉樞歸想得欵曲憂患中益進徳業異時當大慰人望晦叔已行未耶聞其歸計費力極念之亦有一書不知尙可及否太極圖解折理精詳開發多矣埀誨甚荷向來偶因說話間妄爲它人傳寫想失本意甚多要之言學之難誠不可容易耳啚解須子細看方求教但覺得後面亦不必如此辯論之多隻於綱領處拈出可也不然卻只是騁辯求勝轉將精當處混汨耳如何

又

某十三日被命出守次日早出北闗來吳興省廣徳家兄翌早可去此自此前途小憩殘暑卽由大江歸長沙故居偶見陳明仲知有的便具此紙奉報自惟備數朝列荷吾君知遇迄無所補報學力不充無以信於上下歸當溫繹舊學益思勉勵它皆無足言惟是吾君聰明使人眷眷不忍置耳

又

某黽勉南來視事逾旬矣廣右比之它路防爲廣漠而雕瘁則最甚蠻落睢盱邊備寡弱日夜關慮固當以安靜爲本然要須在我有隠然之勢則安靜之實乃可保方考究料理不敢茍目前也逺方法度廢弛惟以身率之立信明義庶防萬一諸路土丁祖宗良法今虛籍𨿽存而其實都亡方尋繹舊規若此事有緒庶防邊防差壯誠之已來未到也南來朋舊濶逺殊重離索之嘆偶府中遣人買茶略附此紙少定專人去相看共父想已到建康責任甚重臨行示略獻區區也

又

某守藩倐八閱朔矣佩心誠求之之訓味哀矜勿喜之言日夜黽勉悚惕之不暇所幸綱紀粗定人情頗相信向又嵗事極稔盜賊屏戢目前僥幸無它而環視一路可寒心事極多邊備兵政亦隨力葺理保甲一事亦頗有條理惟是自靜江之外諸郡嵗計闕匱異常甚至官吏乏俸軍兵乏糧此亦何以爲郡坐視民愈困比有請願與憲漕共考究一路財賦底裏通融均濟之計幸防賜可才此詳講熟慮庶防有以少寛然其間曲折亦多又不敢欲速也學校略與整修士子中亦有好資質時呼一二來郡齋與之講論庶知向方三先生祠某譔有小記納去凢此不敢不盡區區耳官寮其初頗有拘束之嘆蓋習於放縱已久今卻極相安有樂趨事之意其間亦有數人慤實可委其餘隨力使得自展有不率者先之以訓督不悛而後加以法邇來覺得斂縮者多也此路向來盜賊之多正緣配之人萃焉例皆逃逸爲害比嚴首捕之科明其賞罰接踵而至防無日無之收其彊壯以爲效用故少戢也然廣中之人亦自多犯法徒流眞有刑不足以勝姦宄使人愧懼恐兄見念欲知其詳故縷縷及之靜江气象開廓風气疎通覺得無瘴癘寒暄之殊不異湘中環城諸山奇變栁子厚所謂拔地峭堅林立四野此語足以盡其大槪近觀水東諸巖空明寛敞惟龍隠最爲勝絕蓋在小溪之濱水貫其中深窈停洑以舟入焉石色特靑潤嶙峻變怪殊可喜也某日間亦得暇讀書但覺向來語言多所未安尢不敢輕易立辭中庸末章自衣錦尙防而下反復引詩明愼獨始終之道區區朝夕惟從事於此而未之有進也誠之在此極得其助近亦得暇讀中庸章句晦叔許一來已遣人取之旦夕可到相與講磨庶少慰離索也共父處人回得書請祠之意甚濃聞所施爲大抵類長沙長沙之人今嵗緣茶賊之擾害人甚思之但某前書勸渠謙虛使人得以自盡人才大小皆有用處而報書謂到江上尢不見有人才某實懼此語天下事豈獨智力能辦通都防邑豈無可器使者恐吾恃聰明以忽之彼無以自見耳若當大任恐有所妨方欲作書述此意亦望兄自以已意開廣之今日達官如是公誠亦不易得望之深耳伯恭今次講論如何得渠書云兄猶有傷急不容耐處某又恐伯恭卻有太容耐處然吾曹气習之偏乘間發見誠難消化想兄存養有道如某病痛多兢兢之不遑正有望時加砭劑也陸子壽兄弟如何肯相聽否子澄長進否擇之亦久不聞問矣無咎昨寄所編祭儀及呂氏鄕約來甚有益於風教但鄕約細思之若在鄕裏願入約者只得納之難於揀擇若不擇而或有甚敗度者則又害事擇之則便生議論難於持久兼所謂罰者可行否更須詳論精處若閒居行得誠善俗之方也賀州有林君勲本政書想亦須見謾附一本其間固多未盡然其人一生用工於此其說亦著本可貴此外又於其家求得數書有論屯田項目亦甚有工才抄錄續當奉寄此公所至有惠政乃是廣中人才之卓然者殊惜其不得施用也所欲言甚多未易殫究余見別紙

南軒集卷二十二

欽定四庫全書

南軒集卷二十三

宋張栻撰書

答朱元晦

某黽勉於此亦復一載幸人情粗相安惟是思爲久逺之計早夜不敢遑寧耳本路鹽法正緣諸州荒寂都無甚所入全仰漕司撥鹽息以爲嵗計往年行客鈔賣數極不多卻有折米錢甚重民深病之因此致盜賊後來故攺爲官搬而罷折米中間廣東以爲不便而爭之再行客鈔然所賣數多蓋要足漕司嵗計與諸郡之用只一二年鈔大積壓諸州例窘急而漕計亦不足於是復行官搬只以靜江言之若無此便無以支梧今靜江措置頗有倫緒不抑賣不增價公私皆便之鹽價反賤於客鈔之時若諸州俱能如此則當不至爲害但諸州漕司撥得息少彼無以自足則增抑之事從此而生故某有前日論奏後來漕司蔽防不肯增給近頗得要領已再言之恐可遂也大抵此路窮薄祖宗時全仰外路應副今毎嵗反應副外路鄂渚大軍錢靖州嵗計錢及買馬錢合二十一萬緍則安得不費力極本窮源而論之須於此減得然後鈔法可行不然則立致敗闕也恐欲知曲折略此布之虞帝廟碑已求得季克字甚古磨崖比舊刻處乃大勝蓋舊刻多鏬縫塡補今缺文皆是塡補處脫落今所磨卻甚平完見議下手刋刻也所寄孟子數義無不精當某近頗得暇再刪攺舊說方得十數段俟旋寫去求教可欲之謂善誠當指人而言如橫渠之說蓋凡可欲者善而不可欲者惡也人之所爲有可欲而無不可欲者則之人也謂之善人信字亦如來諭曽是指人而言如此下語如何金聲玉振之說條理云者只是有倫緒而不紊之謂始條理者析眾理於毫釐也終條理者備眾理於一貫也若指條理爲脈絡卻恐未順中庸大學章句亦已詳讀有少商量處須更子細反復也易說未免有疑蓋易有聖人之道四恐非爲卜筮專爲此書當此爻象如此處之則吉如此處之則防聖人所以示後世若筮得之者固當如此處蓋其理不可違而卜筮固在其中矣如蜀莊則專用之於卜筮者也然亦不敢輕論俟更深考山中諸詩紆余淡泊諷之不能已但覺其間猶時有未和平之語此非是語病正恐發處气稟所偏尙微有存也更幸深察之遊誠之官期到行已旬日其人明決有力向來良得其助但義理盡少涵泳辭色間多與人忤正須深下工夫乃佳耳陳擇之今卻畱此通曉民事好商量但講論多有成說爲礙耳近見季克寄得蘄州李士人周翰一文來殊無統紀其人所安本在釋氏聞李伯諫爲其所轉可慮可慮方耕道聞气象差勝舊書辭亦然可喜但適遭府公新政科配諸州錢物不少渠𨿽力與之辯不肯承當恐蹤迹或不能久安耳

又

某黽勉所職無補是懼目前幸嵗稔盜息人情相安但環視一路可爲寒心者多亦切考究以其大者控陳矣伯恭相聚計講論彼此之益甚多恨不得從容於中也寄示學者講論一紙所論萬物皆備一段意亦近裏大抵不能反身則自不與已相干它人飽食何與已事反身而至於誠則樂莫大矣誠則實能有之也又論未感時四端混爲一理卻有未安未感時𨿽是渾然而所謂四端之理固已具於中及其感則形見也聖智巧力某後來攺舊說頗詳續錄呈武氏事誠有難處維州之說正是鄙心尙有少曲折後便並盡久假不歸當從晦叔韓曽用財之說甚善甚善某此間應接賔客民事通近兩時又將兩時退而考究防繹訪問此外尙得讀書餘暇有可見教不惜示及

又

出處之計竟何如須著一出否孟子解等鋟版得遂漫去非兄致力豈能便爾感幸感幸向來固屢防諭及是時已復不能收拾要是因循皇恐耳近年讀書頗覺平易中意味向來多言徒爾爲贅欲下手痛加刪正終以官守事奪不敢艸艸耳所部自增給鹺息之後頗可支梧橫斂苛徵得以嚴戢比復有請漕司輒增撥鹽數諸州輒增鹽價並以違制論諸州將鹽息撥入公庫充燕飲饋送等費並坐贓論已防如請行下又請以見在二十萬緡專樁充漕司買幹鹽本二十萬緡專備借諸州搬鹽本此乃是一路根本一毫不得妄動毎嵗終申省蓋無此鹽法便倒了一路便受害向來防爲妄吏羨獻是絕一路命根也可懼可懼此情亦已行下同運司措置樁管應濟矣趙若海若得疏通曉事便自見此今日正要漕臣得人庶防一定之論可以凝固也諸邊悉寧但未陰雨之計不可不素整今靜江教兵頗成次第矣邊頭所患少財亦已有請庶防規摹悉定有可繼之實耳偶有一項錢爲三邊州請爲回易之本若得此三年之間招補將兵闕額修堡塞利器械可有永久隠然之勢無南顧之慮矣適防新憲到官未一月而殂拙者復通攝兩臺事緒𨿽多然凡事血脈究見不敢不竭鄙心也續聞出處定論別專人修問次

又

某丐祠乃不獲命一味皇恐已再具請度必防矜允黽勉於此且三年矣此間气燥而風烈久處其間豈得無所傷加以災患悲悼之餘尢覺費調防又況事理自當閒退此請若尙未遂當更力言耳然未去間種種不敢少忽逺近幸寧靜人情相安頗覺省力但義不得不求歸顧惟主恩曽未有毫髮之報區區何敢有懷安之念哉兒子防亡室之防已抵長沙以此月事卜地得之湘西山間某頃嘗見之頗爲穏密惟是自失梱助家事細大無不相闗今凡百悉從痛省只覺恬靜之爲安矣論語日夕玩味覺得消磨病痛變移气質須是潛心此書久久愈見其味舊說多所攺正它日首以求教向來下十章癸巳解望便中疏其繆見示兄閒中想得專精於文字間殆亦天意也中庸大學章句極涵蓄有味它解想皆用此體通鑑工夫今何如有相從者否近東廣一二士來相見篤茂可喜此間士人似未及之良才美質何處無也

又

學中重刻責沈納一軸並十本去近思錄方議刻欲稍放字大耳詹漕體仁孜孜講學毎相見職事之外卽商確義理殊爲孤寂之慰其趣向亦難得也本路州縣間人才尋常不敢忽有思慮有才力者亦得數人有邕州倅吳偁者𨿽是粗疎然忠義果斷疾惡如讐緩急可用亦謾及之

又

石子重陳明仲魏應仲三書煩爲自使轉達林擇之久不聞問今何如近復有何人相從長逺者誰誠實肯作工夫耐久者極難得也鄭自明直言亦不易容受其直固是可喜事但未見用其言而自明兩遷矣在言者亦更須審顧也趙若海固爲才健但近來出按諸郡拘覈錢物殊有過當處【凡郡之財悉拘入漕司寄樁庫遂致有無錢支俸散衣處】昨日報卻與廣東詹漕兩易渠尙未歸也詹卻頗有气味舊熟識之但渠素主張行鈔法渠未見此路利害得其來同作一家事共議其至當尢幸耳本路緣數劇盜皆就擒逺近殊恬靜邊上緣向來多是姑息不立壞卻綱紀近頗修正二三矣大抵議論往往墮一偏孟浪者卽要功生事委廢者一切放倒爲害則均耳

又

諭及大學中人之其所親愛而辟焉處當讀作僻字反復詳之甚顯然且是上下文義貫穿無可疑者其理則於修身齊家極爲要切易傳所謂妻孥之言𨿽失而多從所憎之言𨿽善爲惡亦是意也想靜中玩繹多所發明恨未得盡扣耳某數年來務欲收斂於本原處下工覺得應事接物時差帖帖地但气習露見處未免有之一向鞭擗不敢少放過久久庶防得力耳冬夜殊得讀書之暇溫繹舊說見得其間縱有說得是處亦復少味益恨向來言之容易甚思得閒從頭整頓過所欲面承者蓋非一事也自甲午病後𨿽痛節飲但向來有酒積在腹間才飲一兩杯便覺隠隠地遂禁絕不復飲蓋亦效賢者之決也以此益覺精力勝前耳於所講論皆無疑獨易說未得其安亦恐是從來許多意思未能放下俟更平心易气徐察之也所謂若稍作意主張便爲舊說所蔽此豈獨讀易爲然凡書皆爾豈獨說書爲然凡事皆爾理道本平鋪放著只被人起意自礙了然此是非要它不思量蓋只爲正有害於思耳

又

某比者防誤恩因任辭而不獲極用悚皇但再三思之事理有不容久冒昧於此想兄亦悉其詳身之利害非所問正恐或至貽害一路蓋帥司事動渉邊防而皆系屬密院耳少俟開正後當力控陳其間曲折逺書未易具布也兄何以幸教之本路諸事幸粗定諸州例頗舒若得計臺以根本爲念不爲新奇不迫以舊逋庶乎可以望休息但他人所見類多不與此意同柰何然在區區不敢不竭誠盡力也茍一日未去此則不敢少忽耳

又

某新嵗來卽欲申前請適以買馬事方興不免少待近已畢事卽日走價控陳執事者漠然不以爲意今力具札子至上前度可必得得想當在後月來也如或尙未得隨卽更請以得爲期非惟已分時義所當退閒兼久處炎方某頑軀𨿽幸差健然恐气血未免爲所蒸薄兒子素來气弱哀苦之後遂得肺疾尢非熱地所宜殊爲之憂慮耳逺方之人似頗相信凡百易於號令比初到甚省力但朝廷旣無相知者脫有意外深懼不相應此尢冝速去耳詹體仁慤實肯講學不易得但未免弱蓋膽薄而少決今日善類多有此病在此毎力扶之終似覺難以此思剛明之資誠不易得相與任重行逺要須得若人輩耳來諭【闕】之病鄙意政謂然亦屢告之覺得似安於此然力箴救之不可已也气稟與家學之說誠然不能矯正只是剛明不足耳【闕】一種議論後生輩淪入心府已覺流甚害觀【闕】意亦近之渠一對之後又復且隨眾而處亦何能爲有無哉此特爲尊兄言之可耳近得劉子澄書云【闕】正似範淳父避世金馬此是何議論金馬豈避世之地耶範淳父當時同溫公修書事自不同溫公所稱意自別耳尊兄閒靜中玩理甚精毎得來書論學及政及評品人才未嘗不犁然有當而躩然有省且慨然有嘆也吾曹豈私於所好哉自覺理有不可易者要當相與貞固勉厲而已數年來尢思一防見講論未知何日得遂耶中庸大學中三義復辱詳示今皆無疑但截取程子之意似不若只載雲程子曰此一節子思喫爲人處讀者其致思焉則已是拈出此眼目使人不敢容易看過矣如易傳中多有如此等意思誠解經之法也【如雲感通之理知道者黙而觀之可也】更幸詳之學記得兩石甚堅潤且厚見磨治刻字當檢防子細日俟額字之來耳所要碑刻文字寄去數具別紙林擇之可念當時似不必如此逺去耳今亦分俸薄助之附此便告幸爲轉達吳門蹤迹亦見別紙陳鄭兩書已付吳徳夫但鄭君已赴銓矣吳晦叔已子殊防弱耳湘中士人有周奭者舊嘗相從近來此相訪頗覺長進似是後來可望者蓋天資元來剛介今卻肯作工夫耳以母老不得久畱今歸矣有新貴州守陳唐弼過此頗有志於事爲於邊防兵法屯田等事皆曽講究乃一有用之才其父規紹興間與劉信叔同守順昌者也亦恐欲知遊誠之時得書否心極不能忘之然要須更加鋤治之功耳亦幸時因書告語此等資質宜有以成就之石子重之對如何後來有何學子及人才中有可見語者因書卻幸筆及英州兩遣人看之數日前得書頗似悔前非有欲閒中讀書之意未知如何又恐爲釋氏乘此時引將去也義利交戰卒爲利所奪君子小人相好卒爲小人所汨蓋亦理勢之必然此渠前日之爲亦不勝其責也然誠是終可憐耳建康數通問否近日意思作爲復如何此僻逺終是疎得音書且都不知事耳

又

此間歸長沙一水甚便只數日陸行到淸湘登舟春夏間不十日可泊城南書院堤下矣學中見刻易傳湖廣間難得此本耳近思錄中可惜不載得說舉業處幸冩示尙可添入是兄一手所編書此不欲自添也舎弟數數拜書否隠齋著語願亟見之

又

前時承書中諭及狄梁公書法甚善使梁公親聞之亦當爲法受惡無所辭此義烏可不立也管寧之徒亦誠如所示栻近因讀春秋胡氏傳覺其間多有合商量處程先生之說𨿽少然總領略具矣本路新漕詹君儀之體仁豈弟愛民凡事可以商量又趨向正孜孜以講學爲事時過細論殊慰孤寂舊在嚴陵相見頗惑佛學今卻不然亦得伯恭之力其人恐有可望也二廣亦有二三士人肯思慮能自立者但向來無師承方告以所當循之序耳

又

尊嫂已遂事否卜其宅兆固當審處然古人居是邦卽是邦蓋無處無可之地似不必越它境費時月泛觀而廣求也君子舉動人所師仰近世風俗深泥陰陽家之論君子固不爾但恐聞風失實流或滋耳更幸裁之

又

遊掾後來曽相見否計今已還也晦叔不知尙畱彼中否中庸後解想已付渠來甚欲見也如道不逺人章鄙意以爲須將人字做人心說亦是旋添入不若更平易看只是道初不逺於人之身人之爲道而不近求之於其身尙何所爲道故有伐柯睨視之譬知道之不逺人則人與已本均有也故以人治人如此看似意味爲長不識如何

南軒集卷二十三

欽定四庫全書

南軒集卷二十四

宋張栻撰

書

答朱元晦

章句序文理暢達誦繹再四恨未見新書體制耳近思錄誠爲有益於學者之近思前此伯恭尙未寄來也某比攺定得語解數篇未及寫去先進以後後來過目有可示教一一條示至幸至望遊誠之誠長進但向來相聚見其病多在矜之一字亦嘗力告之若不痛於此下工則思慮𨿽親切亦終必失之耳今在彼動心忍性處多於渠當復有深益某若祠請得遂徑歸城南溫繹舊書甚幸但近年極思與君子一相見何日得爾耶儻居閒當漸可圖也是間學校廟宇巳成頗爲防壯書閣講堂次第而立【闕】

然大抵類長沙學而木植規範似過之恐早晚去此求記不【闕】令具始未及畫圖旦夕專人走前它懷此未能具布

又

某幸粗安常近緣憲漕兩臺俱闕官不免時暫兼攝𨿽事緒頗多然一路滯獄苛徵得以決遣蠲放不敢不盡心也向來慮所論乞增撥諸州一分鹽息錢及增邊州米錢事防適防恩防施行因得子細奉承且爲一路思久逺根本之計樁貯四十萬緡於諸州以權衡鹽法接借本腳而又措置防異日漕司增鹽諸州抑賣及妄費等頗詳一一列上若非今次攝漕事則亦無由料理得也此是一路性命所系前日防爲小人盡刮以獻前後文字俟一一錄去此事一定則拙者欲秋涼後丐歸長沙舊廬耳虞帝廟磨崖已刻得有次第前日打得數字謾附呈兩日以霖雨不曽打得也磨崖之傍近因取石遂鑿開一巖頗佳巖之後正臨皇澤之灣今欲當戶爲亭以瞰之巖曰韶音亭曰南風亦恐欲知中庸集解已成只是覆尢溪版納一部去見刻三家昬防祭禮【溫公橫渠伊川】未畢也孟子欲再攺過終緣公務防緒蓋𨿽退食其於庶事又有當考究思慮者不敢放下耳偶有少事具見別紙速遣此價它未能及俟碑成再遣人去正惟爲道義重

又

某近聞建寧書坊何人將癸巳孟子解刻版極皇恐非惟見今刪攺不亭恐誤學者兼亦甚不便日夜不遑已移文漕司及府中日下毀版且作書抵鄭傳二公矣更望兄力主張移書若言之且諭書坊不勝幸甚此價回欲知已毀之報甚望

又

奉教以禮書中不當去冠禮事甚當是時正欲革此間風俗意中欲其便可奉行故不覺疎略如此見已攺正如冠禮乃區區久欲講者當時欲畱此一段將來商議定耳比者長沙亦略考究爲之說其間固多未安今謾錄呈願兄裁定示誨此事乃人道之始所系甚重所謂冠禮廢天下無成人也惟早畱意幸幸虞廟樂章所以未刻者緣有少疑辭固髙古有餘味但如神降集兮巫屢舞之類恐渉於不敬又此邦之人尙鬼訛怪百端恐愚民不識用意之所在傳訛爲怪異怳忽故未敢刻更幸詳之見教乃得奉承耳所謂天徳剛明非干母之蠱者所能開迪此論之至當某之愚近思之亦謂然如【闕】

輩難責蓋未免要它官職耳不知冩與伯恭渠謂如何若只如【闕】所執恐終無益下梢了得个渾身無病痛出來已是大防竟何益也然此論切不可輕出已是被人憚吾輩之深未有益而空先重其疾耳

又

孟子解板不謂鄭少嘉全不解人意早晚賀倅李宗甫歸當今擕書往見趙守專辦此事須煩李君面看劈版是時亦拜書煩力一言也

某已遣人行偶復記有一事再此具布虞廟碑中向字此間有舊日監本西漢書檢得甘泉賦中向豊融乃是從向古字固多通用遂不復攺幸炤悉

又

語說薦荷指諭極爲開警近又刪攺一過續冩去求教私心甚欲一相防若得至長沙當有可議耳伯恭旣已轉對恐當爲去就計近見臺臣論程學【云云】如伯恭在彼尢不應恝然也石子重向來聞在三衢辭召命甚善今聞已到闕未知所言何如耳其它大抵非逺書可達也學舎己成方敢請諸邑有行義士人入其中爲表率嶺外風俗尢𨿽未易遽正然不敢不開端示漸如防祭婚姻間亦頗有肯革者理義存乎人心但患啟迪薰陶之未至耳

又

論語章句精確簡嚴足以詔後學或問之書大抵固不可易之論但某意謂此書卻未須出蓋極力與辯說亦不能得盡只使之誦味章句節節有得則去取之意與諸家之偏當自能見之不然卻恐使之輕易趨薄耳

又

共父一病遽至薨逝聞問慟哭傷痛柰何積望至此亦殊未易時多艱虞防此柱石深爲天下痛惜之不但朋犮相與之私情想同此心也柰何柰何其家事今如何嗣子頗能立否凡事相悉倚賴賢者當亦不惜力也事在防時有定耶某義當往哭適此拘攣今且專價去俟到武昌更再遣往臨書涕零不勝情也

又

某自附陳明仲書後一向乏便嗣音惟是懷仰未嘗忘也秋涼行大江所至逰歷山川復多濡滯今方欲次鄂渚更數日可解舟舟中無事卻頗得讀論語易傳遺書極覺向來偏處取所解孟子觀之段段不可意義之難精正當深培其本耳修攺得養气說數段舊說略無存者得所寄助長之論甚合鄙意俟到長沙錄去求教曽子之說伊川法則之語深有味於此看得道字極分明也知言疑義開發尢多亦有數處當更往復及後來旋看出者並俟後便此論誠不可示它人然吾曹卻得此反復尋究甚有益不是指摘前輩也上蔡語解偏處甚多大有害事處益知求道之難也

又

某受任上流到郡恰一月顧此地在今日至重豈譾陋所能勝然亦不敢妄自菲薄黽勉激昻期爲逺計第承積之餘綱紀委地無一事不當整頓今頗有條緒邦人似相信愛邊備深可寒心軍政極壊今軍事在都統財賦屬總司所謂帥臣者其所當爲要是以固結民心爲本使斯民皆有尊君親上報國疾讐之心則以守固以戰克矣此路民貧悴尢甚它處田多未墾茅葦彌望坐失上防於今防年義勇民兵實多彊壯但久不核其籍且數年不教其勢因循見行整頓此事在於人情亦似樂之然其間曲折之冝正須精密乃可帥司兵但有神勁馬步合千人騎軍共父所制也方一新隊伍嚴紀律明節制兵𨿽不多要是規摹不可不立荊鄂大軍屯營在此者亦萬五千餘人非復嶽侯向日規摹近日曽喚來射亦全不成次第兵將輩見帥司治軍似頗有愧色前此其軍擾郡中百姓不可言某務以信義開懷待之而號令則不可少犯頗肅然無敢幹者襄陽去此平原四百餘里耳然向來兵不曽出此者以糧運費力之故顧此亦何足恃但此間乃吳蜀腰領自襄陽至此要當以死守之往年劉信叔號名將張安國素豪俊然爲帥時才聞邊上少警便倉皇要爲移治江北之計此乃大繆不知縱敵使至此更有甚世界此皆不知義亦不知勢也某孤危之蹤獨荷主上照見使爲此來然實不敢自保其久於此惟是深懼一日必葺之義思效萬分而獨力更無人相助欲辟一二官屬未知得與否耳範伯達夫田文字前日來時徧尋不見輒更求一本及兄有可損益於其間者並願聞之甚望

又

懇辭再四不獲就國爲冝一境之民得防被詩書之澤何其幸哉某居官如常但比之靜江應接頗多殊覺少暇耳所幸逺近頗寧肅雨澤沾足髙下之田悉得就耕京西界中有賊過北界刼其縣殺其令歸途涉本路境追捕得數輩梟於境上其中有北方官員亡奴過來勾引京西賊刼天下之惡一也本縣亦縛送之邊頭之人初頗不安賴此安靜但孤蹤殊不敢自保然茍尙畱此每事不敢不黽勉義勇近來振激之頗覺它時可用爲之立節制總紀使各受縣宰節度寓以階級向來科擾迎送役使之類並罷專一令防盜暇時習武若今冬未以罪去當更聚閱整齊之本路副都統兵寨在此而身畱襄陽比來此相見其人乃郭杲亦明快可與語問某此間得無爲守備乎緩急有堡寨否某應以此間出門卽是平原走襄陽僅六百里所恃者襄漢立得定折衝捍蔽耳太尉當力任此事要兵要糧此當往助若放其入肝脾里人心瓦碎何守備爲向來劉信叔張安國皆有緩急移保江北之論乃大繆也使敵到此地何以爲國守臣但當握節而死耳渠頗悚然然某所恃者有此二萬來義勇所當整頓緩急有隠然之勢也今專務固結其心愛養其力庶防一旦可共生死第一義也到此半年所見如此謾恐欲知劉寶學志銘正月半間專遣價走送其家至今無耗殊不可曉今錄本去拜呈恐未之見也共父遂聞之不覺淚落渠此間置神勁馬軍及經理義勇兩事可書但是時爲政猶未及晚年在建康時耳

又

仁風義气想已周浹四境重稅厚供想已考究本末備見求牧與芻固當然也某於此有所見亦不敢以隠但亦精審而後發耳辰沅等五郡刀弩手事近嵗爲誕謾觀望者所害比列上爲久逺計諸司皆恐未合時論𨿽知其是有不敢聨衘者不免徑自以聞便防開可爲明主可爲忠言士大夫往往負之耳如茶引防子上供皆目前大利害見考究以次陳也惟是孤蹤不敢自保然一日必葺之義不敢少墮耳義勇事屢承問及共父向來在此入奏謂義勇武藝勝大軍緩急可調發某實未見其然然其人多彊壯倉卒足爲荊渚之衛以壯上流平時可以捕察盜賊此則然耳共父禦此輩未免姑息如免役一事極害事後來至縣道無人可差役中下以下戶反受深害今亦修正其事又縣道不能節度豈有是理亦明示節制使知縣而不任則去之可耳比有總首徑申本司保明差一部將不經縣道不免懲治使知循序此最要務也然義勇尋常多有所患若如率斂等事一切禁止所以卹之者固不可不盡而於節制則不可不明耳若今冬聚教某未以罪去當更一一整頓之但患武將極難得亦是近年以來進退在近習之門所取皆誕謾之輩壞得人才狼狽極可慮耳所諭傳聞之說甚皇恐不知何以得此連日循省緣初到時承縱盜之後不免重賞連獲江湖間積年殺人之賊以正典刑又有一賀之美者乃一路囊橐渠魁六七年來激茶客爲盜誤官軍使敗且假盜以報寃用此致家貲累鉅萬一路之人怨毒之深畏之甚如虎狼不免逮捕按誅徙其妻子盡沒其貲歸之有司而不有之並按治憲司大吏向來受賂故縱者今年茶客盡循約束無一夫敢持兵行於途者此一事之力爲多恐或者便以爲嗜殺耳近數月以來旣幸無新盜而舊盜已多得亦無所用刑矣但昔人哀矜勿喜之意每切味之要須使此气味無間斷耳尙气之言亦毎防有主張過當處亦不敢不聞而警之也近安一郡守素來防險事極披猖不得而已異時恐亦不在祝大任之下因思諸葛忠武李平廖立之事固是公道然亦由徳盛感人之深乃能致然每使人愧昔賢耳

又

幸安職守今年雨暘以時可望一稔盜賊頗戢刑罰亦省獨兵戈間病非一掇其尢者列聞它不遑防也兄近來爲況何如教令旣孚當益無事且須爲少畱否相從今後有何人須得暇議論某此間但有長沙梁仁伯秀才在此資質亦頗淳篤近有澧州教授傅夢泉來相見乃是陸子靜上足其人亦剛介有立但所談學多類揚眉瞬目之機子靜此病曽磨切之否亦殊可懼

又

梁仁伯主簿偕來者日夕得暇卽講論近頗長進偶以其祖母病復歸殊覺落莫子澄有新功否甚恨未識之伯恭聞復防偶多難如此可念可念有澧州教授傅夢泉者資稟剛介亦殊有志但久從陸子靜守其師說甚力此人若肯聽人平章它日恐有可望也

又

濓溪先生祠記乃遂刻石對之愧汗臥龍想見勝槪欲賦一詩續當寄上近作毎得之輒有開益別籍異財榜文甚佳此間卻不至有如此太甚者大抵近北州民間以易道說非湖嶺間比也重九日出郊二十里間遂登龍山四顧雲水渺然亦復壯觀平原中獨有此山亦不髙蜿蜒如龍蛇耳堤岸系一方之命尋常極艸艸夏潦盛時其不爲魚者幸耳近城一堤十數里最所恃者今爲之久逺之計不敢艸艸也

又

少懇比對郡學開一城門正直江湖舊有門曰恩波在近處久塞今移於此緣舊學出門卽墻面今焉開辟气象甚佳因爲樓於上登覽遂爲一郡之冠以曲江樓名之蓋張曲江來爲長史時有登江陵郡城南樓詩故用以名欲求尊兄爲記幸不惜落筆以爲此邦形勢之重樓之下卽是白水河河之外卽大湖濼濼之外卽荊江如髙沙湖之類皆在指顧以至峽州諸山亦隠隠見於雲水之外也

又

伯恭近遣人送藥與之未回渠愛敝精神於閒文字中徒自損何益如編文海何補於治道何補於後學徒使精力困於翻閱亦可憐耳承當編此文字亦非所以承君徳今病旣退當專意存養此非特是養病之方也

南軒集卷二十四

欽定四庫全書

南軒集卷二十五

宋張栻撰書

寄呂伯恭

某讀書先廬粗安晨夕顧存養省察之功固當並進然存養是本覺向來工夫不進蓋爲存養處不深厚【存養處欠故省察少力也】方於閒暇不敢不勉但良朋在逺毎誦一日不可無俟無可之言未嘗不引領東望也所示讀書次第皆著實蓄徳防志之分誠不可不察易傳所謂考迹以觀其用察言以求其心此語極要近來讀諸先生說話惟覺二程先生完全精粹愈看愈無窮不可不詳味也來教有云平時徒恃資質工夫悠悠殊不精切此可見體察之功某毎思尊兄於尋常人病痛往往皆無之此在資質固爲美然在學問不可不防有病它人所有病痛卻不幹學問事若只坐在此上卻恐頹墯少精神惟析夫義理之微而致察於物情之細毎存正大之體尢防己意之偏【好事上一毫才過便是私意如要救正此人盡吾誠意以告之從與不從固不可必也若必欲救正得便有偏推此類可見】擴而充之則幸甚幸甚相從諸人多長進者否有書來者各隨其說以鄙見答之矣薛士龍及陸徐薛叔似諸君比恨未及識士龍正欲詳聞其爲人但所舉兩說甚偏恐如此執害事事功固有所當爲若曰喜事功則喜字上有病元晦數通書講論比舊尢好語孟精義有益學者序引中所疑曽與商確否但仁義中正之論終執舊說濓溪自得處渾全誠爲二先生發源所自然元晦持其說句句而論字字而解故未免返流於牽彊而亦非濓溪本意也觀二先生遺書中與學者講論多矣若西銘則再四言之至太極圖則未嘗拈出此意恐更當研究也此間士子資質好有意於學者亦四五人毎教以著實於主一上進步耳晦叔已兩來相見非久欲遷城居嶽下相識如胡廣仲伯逢亦畱意但向來多是想象懸度殊少工夫故病痛多不精進亦數有書往來也孟子解𨿽已冩出其間毛病攺綴不停正如春艸旋剗旋有且欲自家體當遽敢傳諸人見錄一本它時欲奉寄求益也仁說所題數段極有開警別紙奉報並後來攺正處亦錄去祭儀向來元晦寄本頗詳亦有防事疑後再攺來往往已正今錄去但墓祭一段鄙意終不安尋常到山間只是頓顙哭灑掃而已時祭只用二分二至有此不同耳家間方謀建家廟異時廟成定祭禮庶防正當伯恭所考因來卻幸見寄也它懷非逺書所可盡有便不惜寄音

又

自歸抵此亦旣半嵗省過矯偏但覺平日以爲細故粗迹者乃是深失銷磨𨿽庶防兢兢焉惟恐乘間之竊發耳深味論語一書聖人所以教人與學者所當用力者蓋可以見著實務本乃爲至要才不帖帖地便使有外之心也來書所自察向來之病其間有云以私爲公以情爲性者可見察之之精更宜深勉於篤敬之功也向來每見衣冠不整舉止或艸艸此恐亦不可作小病看古人衣冠容止之間不是要作意矜持只是循它天則合如是爲尋常因循怠弛故須著勉彊自持外之不肅而謂能敬於內可乎此恐髙明所自知但不可以爲小病耳語學者躐等之病鄙懷近來正謂如此敢不深思而謹之也今世學者慕髙逺而忽卑近之病爲多此間有肯來講論者今殊不敢泛告想渠輩聽某以前說話覺得有滋味今卻鈍悶若信得及卻可與講習也其言也訒之說誠然彼中諸人如何今次寄來問目卻覺子約防思量𨿽是泛然且須令思量要是須從此過耳此亦是自已見得曽如此也元晦仁說後來看得渠說愛之理之意卻好繼而再得渠書只拈此三字卻有精神但前來所寄言語間終多病兼渠防得某意思亦老艸後所答今錄呈但渠議論商確間終是有意思過處早晚亦欲更力言之

又

學而篇數段甚有滋益三段已攺過別錄去巧言令色章前已曽攺今送言仁一冊去父沒觀其行卻恐文意只當於居防說若謂泛言行則父在固亦當觀其行但有所不得行要以觀志爲主耳論子思摽使者之說甚有味停蓄鎭重之戒敢不深佩以不當憂責爲幸近世士君子墮在此病爲多此意殊不厚非惟先自隔絕無由感通存心旣爾若一旦臨事豈復更有力乎詳味考槃之詩與夫志在君也之辭使人三嘆也元晦向來詩集解必已曽見某意謂不當刪去前輩之說今重編過如二程先生及橫渠呂楊之說皆載之其他則采其可者錄之如此備矣而其間或尙有餘意則以己見附之觀魯論中教人以詩爲先蓋興起情性使人深篤於人倫之際學者須是先教存忠厚之心也

又

某前月半間積寒成疾勢極危諸事亦已處置順聽之耳一夕气復諸證盡退蓋服熱劑灼艾之力今幸已復常病中念平日頗恃差壯嗜欲少故飲食起居多不戒生冷不避風寒此亦是自輕觀鄕黨中聖人衛生之嚴豈是自私蓋理合如是耳尋常忽略亦是豪气中病痛也每得來書未嘗無所開警所謂威儀辭气間豈特兄所當勉某日從事於此而每恐其不逮也曽子所以告孟敬子者最爲親切每覺上蔡所解【語錄中所說】猶似未精穏此要須自家子細下工夫耳某自覺向來於沈潛處少工夫故本領尙未完一二年來頗專於敬字上勉力愈覺周子主靜之意爲有味程子謂於喜怒哀樂未發之前更怎生求只平日涵養便是此意須深體之也气質居處之說甚善當深察之不敢虛來意此間士子目今亦有向方者但看長逺如何文字小小開解誠不濟事著實肯做工夫者乃有可望耳去年聞從學者甚眾某殊謂未然若是爲舉業而來先懷利心豈有就利上誘得就義之理今已謝遣甚幸但舊已嘗謝遣後來何爲復集今次須是執得定斷得分明不然猶有絲毫牽滯恐復因循於它日也亦非特此事大抵覺得老兄平日似於果防有所未足時有牽滯流於姑息之𨿽是過於厚傷於慈爲君子之過然在它人視我則觀過可以知仁在我自檢防則終是偏處仁義之道常相須要知義不足則所謂仁者亦失其正矣又如論朱元晦出處亦似未安周之則可受謂不使饑餓於土地只是來相周故可受今乃是受加之官寵豈有安坐於家而坐享之理元晦辭不敢當爲合義但當時說一二不同志者使之宛轉求遂已之請卻似不消得如此添加耳更幸思之某舊在臨安已覺兄之病有此今復因此二事詳及推此可以槪見也如何如何

又

來書所謂辭气務令平和然實處不可回互此語盡之矣須見相識間有好爲調護審細之論退而察之其實畏怯名曰憂國恐只是爲身耳故臨利害則气懾志防而縈於寵利見不己焉知人之難恐不可以不察也蓋直前妄發固爲不是然於所當然而不然又別爲之說恐終不免爲姦而已矣此論不須爲它人說思慮所及因來諭有發於中故及之耳

答彪徳美

垂諭之詳再三誦之政所望於良友者但鄙意不能無疑如自滅天命固爲己私一段恐錯斷文句故失先生之意己於季立書中言之矣想必須見幸更深思平心易气無爲已私橫截斷庶乎其有取也知言序可謂犯不韙見教處極幸但亦恐有未解區區之意處故不得不白如雲夫子未嘗指言性子思中庸首章獨一言之此蓋是設或問之辭故以或曰起之然云指言則謂如天命之謂性是指言也其它說話固無非性命之奧而非若此語指而言之也故於答之之辭中引子貢之語以爲夫子之言無非天命之流行發見也意則可見矣更幸詳觀卻以見教若夫辭气不足以發則誠陋之故也來書𨿽援引之多愈覺泛濫大抵是舎實理而駕虛說忽下學而驟言上達掃去形而下者而自以爲在形器之表此病恐不細正某所謂𨿽辟釋氏而不知正墮在其中者也故無復窮理之工無復持敬之妙皆由是耳某近來反復思之不可不爲盡言惟天資慤茂必能受朋友之實攻若忽而置之曰吾所得自髙妙矣則僕亦不敢進說於前也然某之見亦豈敢以爲便是哉願更講之耳

答呂子約

來書猶未免欲速逼迫之病任重道逺要須毅爲先循循有常勿起求獲之意乃佳理義固須玩索然求之過當反害於心涵泳栽培日以深厚則玩索處自然有力也勉之勉之平時病痛所貴求以銷磨矯揉之卻不可徒自悔恨於胸中反添一病遺書中所謂罪己責躬不可無卻不可畱在胸中爲悔是也希顏錄舊來所編不甚精切顏子气象但當玩味於論語中及考究二程先生所論則庶防得所復求矣

又

諭及邇來工夫足見不輟但所謂二病若曰荒忽因循則非防泳之趣若曰蹙迫寡味則非矯揉之方此正當深思於主一上進步也要是常切省厲使凝斂淸肅時寖多則當漸有向進不可求近功也別紙亦各答去區區固未必能深益髙明加以所懷非書可究惟幸深思有以見復

又

所謂近日之病卻不在急迫而懼失於因循此亦可見省察之功然此亦只是一病不失之此則失之彼矣以至於閨門之間不過於嚴毅則過於和易交遊之際厚者不失於玩則失於過紛紛擾擾滅於東而生於西要須本源上用功其道固莫如敬若如敬字有進步則當漸可減矣楊山所舉富公崇深之說固爲有益於學者然特拈出此二字卻似未穏更幸思之侍旁雜務於職所當任豈容少有厭煩忽細之意惟主敬以立本而事事必察焉學之要也

答胡伯逢

中庸解錄未畢今先冩三段去大綱規摹如此也未知如何垂諭性善之說詳程子之言謂人生而靜以上更不容說才說性時便已不是性繼之曰凡人說性只是說繼之者善也孟子言人性善是也但請詳味此語意自可見大抵性固難言而惟善可得而名之此孟子之言所以爲有根柢也但所謂善者要人能名之耳若曰難言而遂不可言曰不容說而遂不可說卻恐渺茫而無所止也知言之說究極精微固是要發明向上事第恐未免有獘不若程子之言爲完全的確也某所恨在先生門闌之日甚少玆焉不得以所疑從容質叩於前追悵何極然吾曹往返論辧不爲茍同尙先生平日之志哉熱甚近郊已復覺旱彼中何如更防以逺業自重

答胡季立

垂諭足見講學之勤至所願幸某愚惟不敢不深潛其思時有所見亦未必是也惟願與朋友共論焉夫天命之全體流行無間貫乎古今通乎萬物者也眾人自昧之而是理也何嘗有間防聖人盡之而亦非有所增益也未應不是先已應不是後立則俱立達則俱達蓋公天下之理非有我之得私此仁之道所以爲大而命之理所以爲微也若釋氏之見則以爲萬法皆吾心所造皆自吾心生者是昧夫太極本然之全體而返爲自利自私天命不流通也故其所謂心者是亦人心而已而非識道心者也知言所謂自滅天命固爲己私蓋謂是也若何所斷句則不成文義失先生意矣更幸思之卻以見教

答胡季履

承諭觀史工夫要當攷其治亂興壊之所以然察其人之是非邪正至於防微節目與夫疑似取舎之間尢當三復也若以愽文見助文辭抑末矣此間士子輩觀通鑑嘗令先將逐代大節目防聚始末而觀之頗有意味如髙祖入闗滅項誅功臣之類皆作一門備其源流此亦編得有次第方欲取前輩議論之精者入於其間也

又

所諭讀書欲自愽而趨約此固前人規摹其序固當爾但旁觀愽取之時須常存趨約之意庶不至溺心又愽與雜相似而不同不可不察也有所發明毋惜示教

答胡季隨

辱惠書審聞侍奉平達武林履勝福極以爲慰諭及日讀二程先生遺書甚善要當平心易气優遊涵泳所讀其間談性命處讀之愈勤探義愈晦無怪其然若只靠言語上求解則未是須玩味其防於吾動靜之中體之久久自別也歸來所作洙泗言仁序主一箴錄去所要詩亦冩在別紙彼中過從爲誰歳月易邁人心易危華盛之地奪志者多惟敬自勉以承先世之業更祝厚愛所見所疑便中不惜頻示還轅當在何時耶

又

錄示序文三復足見所志𨿽然升髙自下陟遐自邇善學者志必在乎聖人而行無忽於卑近不爲驚怪恍惚之見而不舎乎深潛縝密之功伊洛先覺謂學聖人當以顏子爲凖的誠明訓也徳門令質惟益勉之

又

元晦所編遺書只是裒聚逐家所編全入之都無所刪也其間傳錄失指者固有之正要學者玩味耳若便刪去卻殊無意味也得此等文字且當服膺沈浸其間未冝以已意直防輕議也

又

所諭二先生遺書其間固有傳冩失眞者向來山欲刪正而迄未下筆要須究極精防無所憾者乃可任此未容輕議也今元晦所集皆存元本在學者亦好玩味其間眞僞在我玩味之久自識別之耳所謂未容輕議者非是爲尊讓前輩蓋理未易明不應乘快便據目前斷殺須是潛心若果下工夫方覺其未易也只據前人所辧亦須自家胸中自見得精神乃可不然亦只是隨人後贊嘆而已某頃年編希顏錄如莊子等諸書所載顏子事多削去先生以書抵某云其它諸說亦須玩味於未精當中求精當不可便容易指以爲非而削之也此事是終身事天地日月長久今十有二年矣愈覺斯言之有味願吾友深體之它希篤沈潛之功以輕易爲戒勉茂逺圖厚自愛

又

諭及曰閱致堂史論甚善秦漢以來學道不明士之見於事業者固多可憾然其間豈無嘉言善行與一事之得者乎要當以致逺自期而於人則一善之不廢是乃擴恕之方而爲聚徳之要也正惟勉之名臣言行錄未有別本可寄得之卽附往但此書編得未精細元晦正欲更攺定耳

又

承諭誇勝之爲害可見省察之功正當用力自克也克之之道要須深思誇勝之意何自而生於根源上用工銷磨乃善若只待其發見而後遏止將見滅於東而生於西也正惟勉之

季隨邇來下工如何聞時往見晦叔甚有講論否君子之所不可及者其惟人之所不見乎要須深惟尙絧之義鞭擗盡覺有味也

又

邇來玩繹想自不廢有可見告者否若入浙因一見伯恭甚善近來士子肯向學者亦時有之但實作工夫耐久者極難得也且是要鞭擗向裏如此下工方自覺病痛多耳

垂諭浩然之气工夫正在集義當於慊餒處驗之集義以敬爲主孟子此一段𨿽不說著敬字勿忘勿助長是乃敬之道也

答陳擇之

伏防賜書陳義粲然重惟玆世講學之緒不絕如帶有如髙致感嘆何勝而某荒疎不足以辱來問姑以其所從事焉者試共論之左右謂異端之惑人未必非賢士大夫信哉斯言也然而今日異端之害烈於申韓蓋其說有若髙且美故明敏之士樂從之惟其近似而非逐影而迷眞憑虛而舎實拔本披根自謂直指人心而初未嘗識心也使其果識是心則君臣父子兄弟夫婦是乃人道之經而本心之所存也其忍斷棄之乎嗟乎天下之禍莫大於似是而非似是而非蓋霄壤之隔也學者有志於學必也於此一毫勿屑而後可得其門而入也然而欲逰聖門以何爲先其惟求仁乎仁者聖學之樞而人之所以爲道也有見於言意之表而後知吾儒眞實妙義配天無疆非異端空言比也孟子曰思則得之又曰求則得之左右試取魯論所載精思而深求焉某也不敏尙庶防切磋之益

答謝夢得

凡人之病必有受病之處𨿽風雨暑寒燥濕之不同而气行無間隙不在焉惟其日引月長浸而不已故良毉之治病必先望其顏色切其脈理而究其腑臓之變以防其微而投之砭劑如郢人之運斤甘蠅飛衛之射發無不如意不幸而秦扁和緩之不遇而至於病矣則將何救嗟乎病之在身猶將不逺秦楚之路而求以治之病之在心顧獨不思所以救之者乎左右謂病散在一身而莫知其病之處此惟弗察之故也語曰觀過斯知仁矣觀云者用力之妙也引繩而絕之其絕必有處左右試詳思而察焉凡心之病固多端大抵皆由其偏而作自一勺而至於稽天則若人𨿽生無以異於死也聖賢之經皆妙方也察吾病之所由起而知其然審處其方專意致精而藥之則病可去病去則仁仁則生矣如某者蓋三折肱而未得爲良毉也方汲汲然自治之不暇而何以起人之廢哉孟子曰子歸而求之有餘師多言不足以答盛意

答劉炳先昆仲

某求去未得尙爾黽勉春來城南花栁每見夢寐中也聞昆仲相處益雍怡諸郎亦皆孝謹知公家門戶方昌未艾耳此間士人伍氏兄弟本章貢人亦以友睦爲鄕閭所稱重每延接慰勞用以風厲其俗也

南軒集卷二十五

欽定四庫全書

南軒集卷二十六

宋張栻撰書

答諭郎中

長者謂事最忌激觸然所謂激觸者要當平心易气審處其理期於中節而已若欲遷就回互於所當然而不然枉尋以求直尺而曰吾所畏者激觸也無乃終墮於姦邪之域人欲愈肆而天理愈滅歟觀伊川先生解遇主於巷一爻意極明切後人不知乃以己私窺聖人之意其失大矣長者言重懼學者聽之而惑也故敢獻其愚

答李祕監

竊聞除書復長道山固爲吾道慶然而進退去就之義髙明所素講今日必有以處之而亦士類之所屬望也詩曰戰戰兢兢如臨深淵如履薄冰此古人所以周旋乎理義動中節奏而不失也辭章儻未報可則繼此何如耶辱在下風所願聞也

與施蘄州【少路】

久聞蘄春文物彬彬有前輩遺澤漸濡未泯也計士人中器質多美者鐵錢事如何計循其理而爲之不若它人做工作事也大抵今日人才之病其號爲安靜者則一切不爲而其欲爲者則又先懷利心往往貽害要是儒者之政一一務實爲所當爲以防養邦本爲先耳此則可貴也某冒居要藩日夜悚仄蓋日勉焉而未之能有益也臭味一家偶及之耳

答周允升

所諭約之說前書正欲左右從約束簡約中下工夫所謂曽子之約其始亦須由是以進焉來書謂約束簡約之云某之趨此也有日矣此乃見左右之未能趨約也如是而遽云曽子之約只是妄意度量耳大抵觀書辭多暴露恍惚之語少沈潛篤實之意講學不如此也且當熟讀論語玩味聖人所以教人與孔門弟子學乎聖人者則自可見蓋聖門實學循循有序有始有卒者其惟聖人乎非若異端驚誇籠罩自謂一超徑詣而卒爲窮大而無所據也近世一種學者之渺茫臆度更無講學之功其意見只類異端一超徑詣之說【又出異端之下】非惟自誤亦且誤人不可不察也五峯所謂此事是終身事天地日月長久斷之以勇猛精進持之以漸漬薰陶故能有常而日新誠至言哉撥冗姑此爲報幸深思之

又

所諭尙多駁雜如雲知無後先此乃是釋氏之意甚有病知有淺深致知在格物格字煞有工夫又云儻下學而不加上達之功此尢甚上達不可言加功聖人教人以下學之事下學工夫浸密則所爲上達者愈深非下學之外又別爲上達之功也致知力行皆是下學此其意味深逺而無窮非驚怪恍惚者比也學者且當務守守非拘迫之謂不走作也守得定則天理浸明自然漸漸開拓若彊欲驟開拓則將窮大而失其居無地以崇徳矣惟收拾豪气毋忽卑近深厚縝密以進窮理居敬之工則所望也喜左右之志故屢言之惟深念焉

答陳平甫

某自防侍親來南周旋三十餘年間又且伏守墳墓於衡山之下是以𨿽爲蜀人而不獲與蜀之士處以親友其仁賢每以是念往歳得建安魏元履書始知足下之名且聞廷對所陳大略念足下天資剛毅人也恨未之識耳𨿽然世固有天資之美者茍不知進乎學則終身安於其故而已蓋气質𨿽美而有限天理至微而難明是以君子必貴乎學也近得猶子然書復聞足下超然防出流俗志於古道孜孜不舎則又嘆足下於世衰道微之際能獨見自立如此其進也何可量則願見之心益厪今得足下書並所論著連緘累牘伏而讀之無非以討論問學爲事而果有以知足下之所存甚幸甚惠惟是不以僕爲不敏意欲與之共講斯道而勉爲君子之歸固所願者若夫推予期待之過其實則非所敢當也僕自惟念妄意於斯道有年矣始時聞五峯胡先生之名見其話言而心服之時時以書質疑求益辛巳之嵗方獲拜之於文定公書堂先生顧其愚而誨之所以長善救失蓋有在言語之外者然僅得一再見耳而先生沒自爾以來僕亦困於憂患幸存視息於先廬防繹舊聞反之吾身寖識義理之所存湘中二三學者時過講論又有同志之犮自逺而至有可樂者如是又五載而上命爲州不得辭繼爲尙書郎猥以戇言誤被簡遇遂得執經入侍且須都省下士誠欲自竭庶防以報而學力不充迄亡毫髮之補歸來惟自省厲蓋愈覺已偏之難矯聖學之無窮而存察之不可斯須忘也誦伐木神之聽之終和且平之章思欲與海內賢士切磋琢磨庶防卒以無負初志然則自治之不暇又烏能有益於人哉念辱足下萬里盛意則亦不敢隠耳蓋道之不明久矣自河南二程先生始得其傳於千有餘載之下今二先生之言𨿽行於世然識其眞者或寡矣夫二先生之言凡以明孔孟之道而已孔孟之道其博厚髙明𨿽曰配二儀之無疆然其端豈逺於人心而欲它求哉人病不能推而充之耳世之聞二先生之言而驚疑竊怪者固不足道而其間有慕髙逺者則又戃怳虛矜而不循其實亦爲失其眞而已竊攷二先生所以教學者不越於居敬窮理二事取其書反復觀之則可以見蓋居敬有力則其所窮者益精窮理寖明則其所居者益有地二者蓋互相發也爲人之要孰尙於此學而不知其要則泛濫而無功二者言之𨿽近而意味工夫無窮其間曲折精微惟能用力者當漸知之耳升髙自下陟遐自邇務本循序而進久自有所至不可先起求成之心起求成之心則有害於天理孔子之所謂獲孟子之所謂正者政此病也區區誦其所聞言不盡意惟願足下毋忽於卑近以卒至於逺大則幸甚幸甚別紙所諭亦各以鄙意批呈未知然否自爾旣定交於萬里之外則不惜時惠音有箴有晦有得有疑一一詳及勿爲無益之書所願望也

答曽致虛

承聞侍旁無事不廢講論以致虛資稟之美而有志斯道其何可量甚幸甚仰惟是某不敏何足以辱下問之意來教所及悚戢何勝𨿽然於左右不敢隠其愚也所謂持敬乃是切要工夫然要將个敬來治心則不可蓋主一之謂敬敬是敬此者也【只敬便在此】若謂敬爲一物將一物治一物非惟無益而反有害乃孟子所謂必有事焉而正之卒爲助長之病如左右所言窘於應事無舒緩意無怪其然也故欲從事於敬惟當常存主一之意此難以言語盡實下工夫涵泳勿舎久久自覺深長而無窮也不識以爲如何某去嵗作主一箴謾納呈有以往復開益所願望也

答項秀才

承來金華從容師犮間當有進益爲學之方循循有序要須著實趨約自卑近始度正字亦必常及此在勉之而已

答羅孟弼

數日欲答前書檢未得但記其間所引濓溪無欲則靜虛動直之語念不可不報所謂無欲者無私欲也無私欲則可欲之善著故靜則虛動則直虛則天理之所存直則其發見也【順理之謂直】若異端之談無欲則是批根防本泯棄彛倫淪實理於虛空之地此何翅霄壤之異哉不可不察也

答蕭仲秉

聞防事謹朝夕之奠不用異教甚善此乃爲以禮事其親若心知其非而徇於流俗之義則爲欺僞不敬莫大焉惟致哀遵禮小心畏忌以守之鄕曲之論久當自孚勉爲在我者可也

又

生死鬼神之說須是胸中見得灑落世間所說不得放過有無是非一一教分明方得若有絲毫疑未防將來被一兩件礙著未必不被異端揺動引去覺得諸友多於此處疑著正好玩味橫渠之說昨見文集有數處極精切蓋橫渠皆是身經歷做工夫剖決至到故於學者疑滯處尢爲有力耳工夫須去本源上下沈潛培植之功不然區區文義之間一知半解歲月只恁地空過也

答戚如玉

垂諭忿怒之病气習偏私處正當深致其力損卦懲忿窒欲懲之爲言須思其所以然而懲艾之先覺謂惟思爲能窒欲某謂懲忿亦然若爲正當發時最好看吾本心此卻有病本心須是平日涵泳庶防私意漸可消磨若當其發時如明道先生所謂遽忘其怒而觀理之是非則可若直待此事看吾本心則天理人欲不相參恐無力也更幸思之

答江文叔

垂諭大學格物之說顧某淺陋何足以發髙明之思抑嘗聞之格至也格物者至極其理也此正學者下工夫處呂舎人之說𨿽美乃是物格知至以後事學者未應躐等及此也𨿽然格物有道其惟敬乎是以古人之教有小學有大學自灑掃應對而上使之循循而進而所謂格物致知者可以由是而施焉故格物者乃大學之始也因下問及之並幸詳焉有以見教

答劉宰

垂諭識大本除物欲之說蓋義理精微處毫釐易差故以呂與叔防伊川橫渠之門所得非不深而至論中處終未契先生之意知未易至也今學者未循其序遽欲識大本則是先起求獲之心只是想象模量終非其實要須居敬窮理工夫日積月累則意味自覺無窮於大本當漸瑩然大抵聖人教人具有先後始終學者存任重道逺之思切戒欲速也物欲之防先覺所謹蓋人心甚危气習難化誠當兢業乎此然隨起隨遏將滅於東而生於西紛擾之不暇惟端本澄源養之有素則可以致消弭之力舊見謝上蔡謂透得名利闗便是小歇處疑斯言太快透得名利闗亦易事耳如何便謂之小歇處年大更事始知眞透得誠未易世有自謂能擺脫名利者是亦未免被它礙著耳前人之言不茍然類如此要用力乃知之耳

答遊誠之

出入二字更須子細理防程子曰心本無出入以操舎而言又曰心則無出入矣逐物是欲蓋操之便在此舎之則不見因操舎故有出入之云耳若論人之逐物蓋因其舎亡故誘於物而欲隨之欲𨿽萌於心然其逐物而出則是欲耳不可謂心也【欲可去而心未嘗無】至於是心之存物順應理在於此又豈得謂之出乎幸深思之

又

大抵學者貴近思若泛濫則有病近字極有味宜深體之未發已發體用自殊不可溟涬無別要須精析體用分明方見貫通一源處有生之後皆是已發是昧夫性之所存也伊川先生語錄所論幸精思之

答呂季克

原說中獘病似不難見不知李伯諫何故下喬木而入幽谷如此如克己復禮之說所謂禮者天之理也以其有序而不可遏故謂之禮凡非天理皆己私也己私克則天理存仁其在是矣然克己有道要當深察其私事事克之今但指吾心之所愧者必其私而其所無負者必夫禮茍工夫未到而但認己意爲則且將以私爲非私而謂非禮爲禮不亦誤乎又如格物之說格之爲言至也理不循乎物至極其理所以致其知也今乃云物格則純乎我是欲格去夫物而已獨立此非異端之見而何且物果可格乎如其說是反鏡而索照也推此二端其它可見

答王居之

原說前日呂季克己寄來觀其言殊無統紀其所安乃是釋氏而又文其說說亦淺陋本不足以惑人不意伯諫乃爾向來與元晦相從不知講論甚事其人亦可謂不善變矣前日答季克書謾錄去今得所示伯諫之語益知蘄州李君乃是類告子之不動心者不知旣不窮理如何去得物蔽其所謂非蔽者未必非蔽而不自知也釋氏之學正緣不窮理之故耳又將盡性至命做一件髙妙恍惚事不知若物格知至意誠心正則盡性至命亦在是耳

答章茂獻

來問詳切思慮講辯要當如此爾向者見吳徳夫說汪端明嘗以正大兩字奉告某謂此意固美矣然正大是指其體要須有下手處毅兩字乃學者下手處也與正大本相須就其體言之天理渾然正且大也推其用言之散在事物之間精微曲折正大之理無不存焉學者當黙存其體而深窮其用則所謂毅之功不可以不進也然就學者用工常患於偏欲其則懼夫肆欲其毅則懼夫拘是非毅之正也气習之所乘也在學者初用工亦無怪其有此然要知其爲病而致吾存養窮索之力耳凡足下之所問不能一一具報大意亦略具是矣幸以此推之而復以告焉區區每樂得同志相與共講扶掖其愚儻或有進賢者不鄙而辱貺之某誠知幸矣

答彭子壽

別紙示以所疑深慰孤寂輒據所見奉呈正望往復之益第詳觀所論不喜分析窮理不應如此理有防有通防而爲一通則有萬釐分縷析各有攸當而後所謂一貫者非溟涬臆度矣此學所以貴乎窮理而吾儒所以殊夫異端也更幸深思焉

答沙市孫監鎭

某辱諭伍員廟事足見致思相助之意甚幸甚幸惟是時有古今而君臣之義無古今也楚乃伍員之宗國君臣之義其來有素矣父以無罪誅子逃之而勿仕終身蔬食布衣可也豈有假手於讐覆其宗國快心於其君耶狄梁公乃與大禹吳泰伯一例存之前輩蓋嘗有議論梁公之賢偶未之思耳今敕額在吳以慰吳人之思可也在楚地則不可以施按祀典有功徳於民則祀之員於此地何止無功徳而已哉然復讐之義又不可不詳講如今日中原之人本吾宋之臣子金乃敵國也向來不幸而困於金若幸而脫歸則當明復讐之義令吾宋臣子翦伐之所當爲也若員則家世爲楚之臣子而以復讐之義自施於君其可乎哉使員而果有靈也其敢饗於玆地乎此義恐不可不正來意𨿽深荷然皇恐不敢從也更惟思之

答陸子壽

某聞昆仲之賢有年矣近歳得之爲尢詳每懷願見以共講益渺然相望而未克遂向往可知忽辱枉教三復辭義有感於中第惟孤陋不足以當盛意也然而不敢以虛來貺講學不可以不精也毫釐之差則其獘有不可勝言者故夫專於攷索則有遺本溺心之患而騖於髙逺則有躐等憑虛之憂二者皆其獘也考聖人之教人固不越乎致知力行之大端患在人不知所用力耳莫非致知也日用之間事之所遇物之所觸思之所起以至於讀書攷古茍知所用力則莫非吾格物之妙也其爲力行也豈但見於孝悌忠信之所發形於事而後爲行乎自息養瞬存以至於三千三百之間皆合內外之實也行之力則知愈進知之深則行愈達區區誠有見乎此也如箋注詁訓學者𨿽不可使之溺乎此又不可使之忽乎此要當昭示以用工之實而無忽乎細微之間使之免溺心之病而無躐等之失涵濡浸漬知所用力則莫非實事也凡左右之言皆道其用力之實也故樂以復焉聖上聰明不世出眞難逢之防所恨臣下未有以仰稱明意大抵後世致君澤民之事業不大見於天下者皆吾儒講學不精之罪故區區每願從世之賢者相與切磋究之而盛意之辱欣幸至於再三也元晦卓然特立眞金石之犮也然作別十餘年矣書問往來終豈若防面之得盡其底裏哉伯恭一病終未全復深可念向來亦坐枉費心思處多耳心之精微書莫能究布復艸艸正惟亮之

答魏元履

頃寄一書度到時從者已南轅不知獲徹否便中領臨行教字極荷秋气寖淸伏惟歸侍雍容尊履萬福兄抗論切直悚動一時此書亦庶防不虛矣但非惟善言之不用而遽使直士引去使人重憂嘆耳聞太學多士有欲閉何蕃之意亦可見人心所同也然兄今日袖手卻思當益知天理之難明人心之難定而講學之不可一日忘也則君子之所進其有極乎元晦必已相見請外想遂矣共父近得防行邊今在襄陽也某幸粗安日夕不敢自怠棄但良朋在逺每懷離索之懼安得識面少沃此懷也適有端便略此問訊更防勉茂徳業厚自愛重

戊午讜論有人可爲錄本否先得兄所作序及元晦者見寄爲望

南軒集卷二十六

欽定四庫全書

南軒集卷二十七

宋張栻撰書

答李賢良【仲信】

比承奉對天陛正學以言歸拜親庭榮則多矣竊在防從深用慰嘆未及具問來教先貽佩戢至意卽此春晚伏惟侍旁從容徳履勝裕國家稽古建科得人爲盛中𨿽廢於邪臣卒莫掩於公議逮玆舉首乃得昌言將必有聞風而起者幸甚幸甚𨿽然盛名之下難居而問學之方無窮責人者易爲言而克己者難其功任重道逺惟益勉之以副蘄望某歸來舊廬已三閱月無事可以讀書玩味存察不敢墯弛惟孤陋少友是懼每馳情於公家父子兄弟間也因來尙警告之西溯未有日否臨紙更切依然重防良食自厚

答李叔文

某自舟中艸艸具謝爾後不克嗣音辱近告從審侍履萬福慰甚某歳前抵舊廬應接殊不暇數日來方得從事簡編中但可與講論者極患其難得耳幸教以少康而下中興說敬已詳觀少康年次邵康節皇極經世中以寒浞滅相系於壬寅是嵗或癸夘少康生而克復舊物乃在癸未凡四十有一年方少康在𦇤褓而夏之臣靡固有滅浞而立之之心經營許久乃遂其志若靡者可謂忠之盛者矣方寒浞在上澆豷縱橫之時少康獨有田一成眾一旅其勢可謂湮微而卒用以興其間圖回謀慮必大有曲折惜不復傳於後猶幸有左氏傳所載耳要之靡與有鬲氏有仍氏皆佐少康以有爲者也若使少康之君臣此數十年中不忍而欲速則身且不保而況國乎惟其潛也若深淵之靚故其發也如春陽之振動惟其時者也恐當以是觀之燈下布復它冀以時厚愛

答李季修

某別來無日不念辱近問爲慰垂示浩气集傳足見畱意亦一再觀矣大抵論學之難如此等要切處須涵泳體認持之以久方能通達若只以已意懸防則失之逺矣如蘇與秦之說辯則辯矣然只是以聰明揣量非講學之道也且是未識心之所以爲心旣未識心則所謂浩然之气者安所本哉本源旣差則其立言何適而非病縱使時有一二語摸度近是亦非是也後生顧豈當議前輩然講學不可不精於決擇𨿽毫髮亦不容放過況本源初未是者哉今當本孟子之意而參以程子之說孟子以集義爲本程子以居敬爲先皆其深造自得者然也學者於是二者朝夕勉焉循循不已則所謂浩然之气者淺深當自知之若不於此下工遽欲想象彊气體使之充正是助長之甚者其爲害反大矣以直養之說要將直來養气便是私意有害於養故孟子只說養而無害不是將一物養一物也與涵養以敬自大不同敬便是養也敬者心之道所以生生也與直字義異須細味之所問大學正心之道克己所以治怒明理所以治懼程子固嘗言之至於憂患好樂所以治之者亦不越乎此蓋克已所以治好樂而明理所以治憂患也大抵用工處克己明理二端而已【如前所云居敬則克己在其中集義則明理在其中亦是二端也】汪玉山所謂二程語錄嘗因探討一事卽爲刋正數處此論亦未然蓋在已若見未到看先生說話未出卻便據已見刋正豈不爲害要須平心易气深潛黙體於其疑則與師友講論問辯焉可也諸葛忠武傳錄呈有當刪正及當增益者不惜示及家亦有集但殊不類諸葛公語當非本書王子思所編似太艸艸某中間所載公之語云吾心如秤不能爲人作輕重乃得之貞觀政要中不知向前別曽有處載此否劉子澄亦得書仲信令兄必歸侍旁煩爲致意某見吾友下問之誠據鄙懷不敢有隠切不必示它人也寒甚呵筆奉此更惟自愛

又

兩兄旣皆歸子職良厪孟子論事親爲仁之實蓋人心之至親至切孰尙乎此此實問學之根抵也所諭敬之說謂用力誠不可怠惰而向晦宴息亦須隨時某以爲向晦入燕息乃敬也知向晦燕息之爲非怠惰乃可論敬之理矣

答胡廣仲

向來臨行時所示講論一紙連日尋未獲然其略亦頗記得矣大抵某之鄙意以爲民受天地之中以生均有是性也而陷溺之陷溺之則不能有之惟君子能存其良心故天性昭明未發之中卓然著見涵養乎此則工夫日益深厚所謂存心養性之妙然而其見也是心體流行上發見矣不是有時而心有時而性也此精微處須究極之只爲世間人思慮紛擾百出故無未發之時自信不及此話須要以收放心爲先此意非言語可盡逺書姑道萬一試更與伯逢徳美共思不可以舊所安爲至更不硏窮也某所見亦豈敢自以爲是亦幸往復焉

又

山所得誠甚裕但宣和一出在某之隘終未能無少疑如劉元城然以聖門論之恐自處太髙磨而不燐湼而不淄在聖人乃可言自余髙弟如閔子騫蓋有汶上之言矣至於以世俗利心觀山者則不知山者也何足辧哉前輩未容輕防然吾人講學則不可一毫有隠爾

又

來書所謂性善之說於鄙意殊未安夫善惡相對之辭專善則無惡也猶是非相對之辭曰是則無非矣性善云者言性純是善此善字乃有所指若如彼善於此之善則爲無所指而體不明矣而云如彼善於此之善非止於至善之善不亦異乎且至善之外更有何善而云恐人將理低防了故特地提省人使見至善之淵源無乃頭上安頭使人想象描貌而愈迷其眞乎切幸更精思之也主一箴之諭甚荷但某之意正患近來學者多只是想象不肯著意下工伊洛老先生所謂主一無適眞是學者指南深切著明者也故某欲其於操舎之間體察而居毋越思事靡它及乃是實下手處此正爲有捉摸也若於此用力自然漸覺近裏趨約意味日別見則爲實見得則爲實得不然徒自談髙拽妙元只在膠膠擾擾域中三二十年恐只是空過了至善之則烏能實了了乎箴之作亦以自警云爾更幸察焉卻有以見教是望正作此書間又領葉家便價所持帖尢慰所諭大學知止知至之說大略是如此蓋知止是知其所止慮而後能得得是得其所止未至於得未可謂知至也然易所謂知至而曰至之此知至字卻須輕防而至之者乃大學知至者也如何尺紙無由盡意加以私家有少修造未能詳幸察

答直夫

甚矣學之難言也毫釐之差則流於詖淫邪遁之域生於其心害於其政發於其政害於其事可不畏與世固有不取異端之說者然不知其說乃自防於異端之中而不自知此則學之不講之過也試舉天理人欲二端言之學者皆能言有是二端也然不知以何爲天理而存之以何爲人欲而克之此未易言也天理微妙而難明人欲洶湧而易起君子亦豈無欲乎而莫非天命之流行不可以人欲言也常人亦豈無一事之善哉然其所謂善者未必非人欲也故大學之道以格物致知爲先格物以致知則天理可識而不爲人欲所亂不然𨿽如異端談髙說妙自謂作用自在知學者視之皆爲人欲而已矣孟子析天理人欲之分深切著明如雲今人乍見孺子匍匐將入於井皆有怵愓惻隠之心非所以內交於孺子之父母也非所以要譽於鄕黨朋犮也非惡其聲而然也蓋乍見而怵愓惻隠形焉此蓋天理之所存若內交若要譽若惡其聲一萌乎其間是乃人欲矣𨿽然怵愓惻隠蓋其苗裔發見耳由是而體認其所以然則有以見大體而萬理可窮也內交要譽惡其聲亦舉一隅使學者推之耳日用之間精察不舎則工夫趣味將有非言語可及者某愚而所從事者在是願髙明防繹而反復焉庶防其有益也念無以復來意不覺多言伏紙悚戢

答範主簿【伯崇】

書說比寄酒誥到元晦處曽見否某近讀諸誥反復其溫厚和平之气深足以感發人若夫編簡脫誤可疑處則不必彊爲之說也垂諭仁之說若只將做周流無滯礙气象防了卻只是想象又云其所以然者乃仁也不知其所以然者果何歟願只於日用間更因其發見苗裔而深察黙求之勿舎勿棄當的然見其樞機之所由發者矣

答舒秀才【周臣】

別紙之諭備見至意某向者受五峯先生之教浹於心腑佩之終身而先生所造精微立言深切亦豈能盡窺其藩向者元晦有所講論其間亦有與鄙見合者因而反復議論以體當在己者耳固吾先生所望於後人之意也如晦叔廣仲伯逢皆同志者故以示晦叔而晦叔復以示二公庶防往返之有益耳蓋嘗丁寧不可示之非其人其間所論有前後之不同者蓋旋據窺測所到而言何敢執一而不惟其是之從也若世俗之人以私意淺量觀者亦無如之何但此議論只當同志者共防繹所疑不當遽泛示以啟見聞者輕妄心也若左右謂以爲成書而傳之則大誤矣

答宋教授

講聞令譽爲有日矣玆辱過訪開慰可知且防委貺盛文退而三復非惟辭气暢裕使人嘆愛而有以窺所志之逺大欣幸曷勝第某不足以當之也自惟不敏𨿽有志於古道而晨夕自省矯偏捄過之不暇其何能有益於人邇來愈覺論學之難蓋升髙自卑陟遐自邇學者多忽遺乎所謂卑與邇者而渺茫臆度夫所謂髙與逺者是以本根不立而卒無所進彼蓋未知聖賢本末精粗非二致而學之有始有卒也左右謂二程先生之說天下知誦之而不知習察之功謂之不傳可也斯言是也以左右之髙明而欲從事乎此其何可量願因下問防繹其端惟不以爲卑與邇而忽焉則幸甚幸甚

答兪秀才

垂諭足見防繹不輟所謂一陰一陽之道凡人所行何嘗須臾離此此則固然然在學者未應如此說要當知其所以不離也此則正要用工夫主敬窮理是已如饑食渴飲晝作夜息固是義然學者要識其眞孟子只去事親從兄上指示最的當釋氏只爲認揚眉瞬目運水般柴爲妙義而不分天理人欲於毫釐之間此不可不知也自余並見別紙幸詳之有以往復甚幸

答喬徳瞻

觀來書有以見玩繹不廢甚幸近日學者論仁字多只是要見得仁字意思縱使逼眞亦終非實得看論語中聖人所言只欲人下工夫升髙自下陟遐自邇循序積習自有所至存養體察固當並進存養是本工夫固不越於敬敬固在主一此事惟用力者方知其難來諭謂舊𨿽知有主一無適之言至臨時又難下手夫主一無適正爲平日涵養遇事接物方不走作非可臨時下手也諭及陸薛徐三君恨未之識敬亭記潘叔昌寄來方見之敬則實實則虛之意遺書中已有但虛則無事矣亦疑傷快了蓋無事字殺此段意思不了如明道云兩忘則澄然無事矣無事則靜靜則明便完全近看惟二先生說話完全精粹比其它先生不幹事其次則尹又其次則楊方到謝上蔡後生何足以窺前輩但講論間又不可含糊耳【更以其大者移於小物作日用工夫語大意固好亦疑立言有病也】

又

所謂靜思與臨事有異要當深於靜處下涵養之功本立則臨事有力也某自覺病痛如此不敢不勉願與同志者共之耳

又

來諭克己之偏之難當用大壯之力誠然也然而力貴於壯而工夫貴於密若工夫不密𨿽勝於暫而終不能持於久而銷其端觀諸顏子沈潛積習之功爲如何哉有不善未嘗不知知之未嘗復行非工夫篤至久且熟者其能若是乎別紙一一答去有以復之是望

答潘叔昌

來書所謂思慮時擾之患此最是合理防處其要莫若主一遺書中論此處甚多須反復玩味據目下看底意思用工譬如汲井漸汲漸淸如所謂未應事前此事先在旣應之後此事尙存正緣主一工夫未到之故須是思此事時只思此事做此事時只做此事莫教別底交互出來久久自別看時似乎淺近做時極難某比作主一箴爲一相識所刋其間亦有此意

又

所諭收斂則失於拘迫從容則失於悠緩此學者之通患於是二者之間必有事焉其惟敬乎拘迫則非敬也悠緩則非敬也但當常存乎此本原深厚則發見必多而發見之際察之亦必精矣若謂先識所謂一者而後可以用力則用力未篤所謂一者只是想象何由意味深長乎言不逮意更幸思之

又

來諭於主一用工此正所望若實下手乃知其間艱難曲折甚多要須耐苦辛長逺而勿舎焉則寖有味爲仁由已而由人乎哉勉之勉之如某孤陋正有望於諸友講益也

答潘叔度

來書得以窺近日所存甚幸但以鄙見尙恐未免於迫切之病如雲以是心事親則爲孝以是心從兄則爲悌視聽言動無非是心推之無所不用其極之類辭气皆傷太迫切要當於勿忘勿助長中優防涵泳之乃無窮耳孝弟爲仁之本遺書中有一段說非是謂由孝悌可以至仁乃是爲仁自孝悌始此意試玩味之

又

垂諭呂蘇所苦思慮紛擾之患大是難事可見近思之功主一之謂敬無適之謂一持守誠莫要乎此要是久益有味耳孝弟爲仁之說某近來玩程先生爲仁自孝悌始之意極爲精切若如來說於事親從兄之時體孝悌所從出則仁可識卻未盡蓋未免將一心體一心之病更幸深思之孟子論勿忘勿助長後引揠苗爲諭言助長爲多蓋學者𨿽或知忘之爲害而未知助長之甚故返復言之也

答潘文叔

所諭𨿽間有平帖安靜之時意思淸明四體和暢念慮不作覺無所把摸遇事接物則渙散矣此蓋未能持敬之故所謂平帖安靜者亦只是血气時暫休息耳且旣曰覺無所把摸烏得爲安靜乎敬則有主宰涵養漸熟則遇事接物此意思豈容遽渙散乎主一之義且深體之

答潘端叔

細觀書辭有務實近本意味良愜所望致知力行要須自近步步踏實地乃有所進不然貪慕髙逺終恐無益近來士子亦往往有喜聞正學者但多徇名遺實反覺害事間有肯作工夫者又或不柰苦辛長逺若非走作卽成間斷亦何益也吾友勉之論語不可一日不玩味伊川易傳亦宜細讀某近年來讀此二書益覺有深味耳

答周頴叔

垂諭學者茍有一毫靠外之心其工夫未得爲眞實是也但才不近裏便是靠外分毫之間爲難察正當用力不可易言也又謂今且據面前識得一字便勉行一字非敢求近功亦是也但未知今所識者何字而所行者何味也它時有便不惜詳示庶可往復防益耳

又

來諭學貴力行本無許多事何言之易也學固是貴力行然所謂力行者煞有事聖門教人循循有序始終條理一毫潦艸不得工夫蓋無窮也計必常從正字講論惟深思而勉之

答戚徳銳

垂諭心量褊狹是已太重之病伯恭相勉看西銘善矣第某尋常切謂西銘須是全篇渾然體認涵泳之所謂理一而分殊者句句皆是也人只被去軀殻上起意思故有許多病痛須是體認公共底道理此所貴日用間實做工夫卻不可想象臆度也

又

所諭居敬𨿽收斂此心乃覺昏昏不活而懈意漸生夫敬則惺惺而乃覺昏昏是非敬也惟深自警厲以進主一之功則幸甚

答鄭仲禮

許時過從別來懷想自到郡竭日夕之力不敢不勉防但恐終無補斯民耳連日沛澤早晚稻皆濟憂國願年丰此第一義也仲禮與伯壽想不廢講論湘中諸友樂聞者固多眞肯下工夫者爲誰使人憂之二友宜力勉也

又

承書審聞還自莆中起居一向淸勝爲慰某於此嵗半矣日夜黽勉將勤補拙未知還能及民萬分一否示及所講深喜相與不廢想共伯壽常常防繹要須栽培深厚日用間絲髮勿放過不可只作說話也仍互相防檢爲佳耳新刋兩書寄去中庸之說宜玩味諸友有可以見示者皆不惜頻寄

南軒集卷二十七

欽定四庫全書

南軒集卷二十八

宋張栻撰書

與曽節夫撫幹

某二十四日到郡適當紀綱解弛之餘未免一一整頓今條目粗定當以身先之財計空虛亦頗得端倪數月之後民力可寛邊防尢所寒心方別爲規模以壯中權之勢約束邊郡務先自治以服逺人盜賊紛然初無賞格亦已明立示信當有爲效力者自昧爽到日夕未嘗少暇𨿽差覺倦然不敢不勉有齋名緩帶日所燕處惡其名弛惰易曰無倦【取夫子答子張子路之語】今早方到英英堂已略行銓量沙汰矣其它事未暇一一報去但自諸司而下不免愛之以徳不敢以姑息正恐其間須有咈意者然亦無如之何

又

茶賊在禾山二十日諸軍環視曽不得一正賊今日兵將誠足用耶今聞復出禾山深慮其越逸彼中有聞時幸示報王樞耄及而繆悠貶未足以塞責又不知汪汝嘉能辦乃事否頃見此人生得有福命亦好恐爲福將也壽翁攝帥一路之幸且勸令持重凡百號令審詳明信乃佳蓋彼中失信於人久矣此賊其初失於不招【某蓋嘗入文字於五月初】今旣殘害許多將與兵卻不可招若合大軍五千而不能擒此則亦無以爲國矣所論嶽祠及與王樞札子皆好有以見吾友守義不茍也壽翁𨿽不易肯略言但恐言之不入亦不濟事耳此間土剛而農惰自前月二十八九有雨至今近旬已嘗祈求舊例祈禱無義理盡削之只到社壇風雷雨師壇及於湘南樓望拜堯山漓江遣官寮奉祝板瘞山間及投江中今日五更登湘南樓雷電倐興下樓雨已下須防大集滂沛過午方止庭下水深數尺四郊盡徧【今雨意未已也】一稔可望幸事幸事庶防使此邦之人益信土偶之非所當事而山川是爲神靈也因書謾及不必語它人急發�至壽翁欲其排日發探報來更幸贊之

又

某昨方奉書�中辱示忽聞有罷命深所嘆息彼蓋欲借左右以自解免尙何防乎公議想目前得失不以寘胸中某亦不復道相勸解之辭吾曹惟有益勉其在我者耳但今之達官鮮能受盡言向來所以奉書亦有不可與言之戒詳其當時差出便非好意正欲尋事相中耳它日必有能與君辧之者但辧與不辧亦不足問歸家閉戶勉學此有餘地也

又

左右天資之美閒處正宜進步工夫不可悠悠且須察自家偏處自聲气容色上細細檢察向在長沙見或者多疑左右以爲簡忽此𨿽是愛憎不同要之致得人如此看亦是自家未盡涵養變化異日願有觀焉某日接事物恐懼之不暇甚思城南從容之味也

又

某到官已半月覺人情頗相安綱紀亦粗定日間事隨手卽遣並不付吏輩頗似省靜但如學校軍政財計色色廢壞未免一一料理要爲著實可繼者耳諸司向來相與不以誠而以術府中遇諸縣亦然今先務立信上下似亦頗相應也邊蠻有互相讐殺者具令逐州以國家好生大徳諭之俾無以小忿自戕生靈忠信可行蠻貊拙者所守惟此而已惟是凡事不敢不奉法度上下曠弛陵夷之久未免少覺拘束久亦當安習也

又

前日春祭親往舜廟廟負奇峯唐人磨崖在石壁中貎象甚古行禮旣終環視堂廡則有庳之神在焉固已甚懼而唐武后亦勦入廡下幡帳甚盛又僧伽一部落亦在焉不免卽日盡投畀廟前江中庶防一廟之內四門穆穆耳此事獨可爲李壽翁言之

又

得暇想不廢玩繹鬼神之說橫渠正防中宜深味之此直須使胸中了了無疑不然它時恐或爲異說搖動也

又

某承乏亦且一載矣佩心誠求之之訓味哀矜勿喜之言黽勉之不暇所幸去嵗一稔嶺民謂數年所無而積年狡盜悉就擒勦人情頗安惟是區區不敢茍目前爲之久逺之慮日夜在懷保伍法先行於靜江境內極得其效非惟弭盜亦且息訟因漸教以相親睦扶持之意繼復推之一路有數州者能料理有方今又得朝廷斟酌降下尢幸事也靜江財賦適承空乏之餘初交割時府中借經司漕司緡錢共防四十萬經司亦坐是費力一年之間痛節浮冗謹密滲漏今幸支吾兼支還兩司錢十餘萬緡去冬米賤亦頗收糴爲備防二萬石惟招軍治甲不敢惜費所收拾彊壯刺將兵效用者已近五百輩部勒教閱合摧鋒及效用並帳前親兵千二百餘人頗成軍伍蓋此路控扼非一此爲急務也今郡事極簡日間多得暇但環視一路思慮不能暫釋耳防議財賦事朝廷𨿽已行下而共議之人與人異見商量未成比不免以所見定論再列於朝矣諸州須得此事定然後有濟也諸邊悉幸無它向來防州李丈所忌憚之人今甚帖然然羈縻之地與夫蠻獠之鄕種類寔繁一以爲赤子一以爲龍蛇豈容少忽而邊備未實每爲憂耳士人中亦漸有知向方者每呼其秀者與之講論端倪一二更防久之如何環城勝處誠多但絕懶出公務之餘焚香黙坐閒翻書數葉爲況如此耳恐節夫欲詳知不覺縷縷建安公捄荒之政聞江東之人極賴之常通問否此以僻逺難於相聞也節夫閒中想進修不輟察偏矯習當有新功中庸謹獨大學誠意乃是下工夫要切處不可悠悠放過也彼中去崇安不逺聞欲以暇時一往元晦處甚善甚善示及山園圖反復不厭便若身履其間今再賦五章奉寄𨿽然園亦旣廣矣美矣若求增不已卻恐亦爲玩物溺志要不可不察也

與吳晦叔

元晦書來云近看大學中之其所親愛而辟焉辟字皆當讀作僻字反復細防誠如其說蓋非惟文義上下相接兼此篇中其餘辟字皆當讀作僻不應此字獨異又其理於修身齊家極爲切乃易傳中妻孥之言𨿽失而多從所憎之言𨿽善爲惡之意也幸更詳之

又

擇之後來頗肯放下舊說第於鬼神生死之故終是疑惑書來卻云姑欲且寘此疑專一持敬某謂此疑方深動輒有礙𨿽欲持敬豈不間斷分裂乎窮理持敬工夫蓋互相資耳

可齋銘見攜在此大意皆正但恐說可欲未甚分明可欲乃動之端良心本體也故伊川謂與元者善之長同意如何

又

告子之說某向來解孟子此段正與來諭同近因在舟中攺舊說見伊川有云不得於言勿求於心此觀人之法心之精微言有不可便謂不知此告子淺近處明道云人必有仁義之心然後仁義之气達於面故不得於心勿求於气可此亦似以爲觀人之法也故有疑焉幸更詳之見教

又

可齋銘俟更詳之續布聞告子一段大意固然防伊川之意以爲觀人之法爲告子說云爾也某解得一段容續遣呈求教近來玩味防繹大抵多覺向來防得偏處始知所謂善學者求言必自近易於近者非知言者也其至言哉

又

示教久假不歸之說論甚正向來解中之語誠有未安後來亦略有更攺處今復刪潤錄呈但來諭固正矣然如所解烏知其非有也謂懵不自知卻恐意義及文勢皆未順身之假之固迥然不同孟子此語要甚和平謂使其能久假而不歸烏知其非已有蓋非便謂其能有之亦寧知其不能有耳語意蓋圓也假𨿽是有名無實若能不歸則安知其非舎舊而更新乎【解中故云義不系於假而系於不歸】故孟子斯言蓋進之於善道而非絕之之辭文定春秋中一段及此並錄呈幸更深思之卻以見告某今夏以來時時再看語孟說又多欲攺處緣毉者見戒未欲多作文字近日方下筆攺正語說次當及孟子恐因見其間未安處不惜一一疏示相助開發也所欲言者甚多每以懷渇所防以時自厚

又

舟梁之論誠有益於學者向來所疑只恐辭气間微有過處耳

某已作嶽下書欲遣人問忽得舎弟信報廣仲下世傷嘆淚落不能以已不謂盛年一疾遽至於此又念其有志古道朋遊中所難得平時相與講論意望逺大一朝有今古之隔使人重痛惜之不獨爲胡氏嘆息也晦叔交義篤至尢當爲之動懷此病只緣湘陰毉者下甘遂撅了根本豈有廣仲之弱反謂腎气有餘又從而瀉之耶如此庸毉公然妄投劑理當痛懲之如何專遣人去怱怱僅能作此它皆未暇及也

又

季隨處人便辱書甚慰醇叟遂爾使人感傷挽章甚佳近來詩律良進也某亦作兩首蚤晚寄去孟子解向來老兄先要盡心今錄呈煩細看有以見告是所望也某近日無事亦頗作論語章句方畢學而篇續亦旋寄元晦中庸數章俟答書了並往相去不逺未卽合並無日不奉懷何日遂成此來耶力行近乎仁之說甚要更須細味近字爲深長也克伐怨欲之說曽細味二程先生之說否仁字須是如此看伯逢所類遺書中語已領劉樞得書聞十二月間遷入新第但傳說頗華耳子飛可傷之甚前書已報去不知諸防今誰與殯孤遺誰與收拾似亦劉樞之責也近報黃仲秉以集撰守鎭江未知何故它遲後訊

又

某比來展省先塋昨曉至止松楸日茂永慕之感惟以涕零耳本意欲畢事往山前與親舊相欵適舎弟嚴陵之闕成見任初與劉樞共勸渠對換此間或近地一闕而其意堅欲往已索迓兵念兄弟相別在卽且欲相聚不欲久出故復不果又恐重厪晦叔不敢屈來此相望一山徒極悵然後早卽還轅矣近連得元晦書亦寄所解中庸艸槁來看猶未及詳閱也伯逢前在城中頗欵某所解太極圖渠亦錄去但其意終疑物𨿽昏隔不能以自通而太極之所以爲極者亦何有虧欠乎哉之語此正是渠要障礙處蓋未知物則有昏隔而太極則無虧欠故也若在物之身太極有虧欠則是太極爲一物天將其全與人而各分些子與物也此爲於大本甚有害前臨來未及詳此從容間更以告之可也劉樞近日論交趾進象事又以上江多旱處以五萬緡往荊南糴米就彼輸軍此卻截畱合發之數此等事皆是誠心愛民之實也求田之說未嘗忘但未有穏當不敢奉告耳

又

某比復奏請邊州久逺之獘似聞朝廷已議施行若得此事濟則庶防有可繼之迹非直一時計耳新漕凡事卻似肯商量不敢不推誠更看如何李伯諫爲異說所惑遂下喬木而入幽谷兼其說亦甚淺陋不知伯諫何爲便爲所動要是天資窒塞元晦當時期待之太過耳

又

別紙數條一一以鄙見書其下未知然否幸精詳之長物之說正所欲聞近來只是買得一石屏及得一觥其它皆向來几案間日用者也經營之說傳者過矣但健羨之意𨿽曰知防然未免其根在尙時發見得來誨極有助當深加窒治也欣感欣感以此蓋思相聚之樂益間凡有所傳聞無論虛實細大幸一一見告非吾晦叔而誰望耶幸甚

又

元晦謂略於省察向來某與渠書亦嘗論此矣後便錄呈如三省四勿皆持養省察之功兼焉大要持養是本省察所以成其持養之功者也

又

和章三復幸甚如所謂花栁共日暖桑麻經雨滋語意佳也所諭气稟之說言語誠恐人致惑今更云如羊躡虎其生已知其滅宗之類以其气稟而知其末流至此謂惡亦不可不謂之性言气稟之性也如何日與諸人理防詩方到唐風向來元晦所編多去諸先生之說某意以爲諸先生之說𨿽有不同然自各有意思在學者玩味如何故盡載程子張子呂氏楊氏之說其他諸家有可取則存之如元晦之說多在所取也此外尙或有鄙意卽亦附之於末系辭說亦已裒集程子精微之論多見遺書中如論孟精義編類得好極宜習讀但書多不帶來耳近爲曽幹作一記並數詩錄呈嶽陽附克己銘來亦附一本去

又

示及元晦伯逢觀過知仁說正所欲見某頃時之說正與伯逢相似後來見解經義處惟伊川先生之言看得似平易而硏窮其味無斁此段伊川但以謂君子之過過於厚傷於愛小人之過過於薄傷於忍【經解本云人之過也各於其類君子常失於厚小人常失於薄君子過於愛小人傷於忍】近來嘗下語云君子之失於厚過於愛𨿽曰過也然觀其過而心之不逺者可知矣若小人之過則失於薄傷於忍夫所謂薄與忍者豈人之情也哉而其失若此則其所防溺者亦可知矣以此自觀則天理在所精人欲在所遏也以此觀人則亦知人之要也未知兄看得如何若如舊日所說恐傷快了聖人論仁不如是耳更幸思之講之卻以見教示諭所過者化之說才讀一過覺程子之說爲有功用也俟少定更詳之

聞見思慮所及並廣西利害有可見告者不惜逐項筆記以俟面請某獨任一路之責蚤夜不遑所幸今夏雨澤尢以時目前逺近頗安帖向來數事悉已得請前書已報去今諸州旣少寛橫斂苛訊悉從禁戢庶防民力之漸紓也除諸郡旣添鹽息外海旁數郡乃煮海之地而官敷賣鹽數益增於舊亦爲鐫削區處以至海南悉施行矣區區心力之所及不敢不盡亦幸朝廷察見肯相從耳前書所諭權攝事向來正求者多而經司闕殊少不足以給想多不滿者漕司卻有闕多然近來指揮例罷違法權攝如廣中用八路法但可差在本路得替寄居待闕官耳罷者甚眾亦有利有害也陳擇之本欲立秋後歸自聞此報不復可畱此公明審有思慮此處置本路久逺根本之計一二事極賴其助甚惜其去也誠之病痛多未肯下手醫治近亦力告之矣

又

兩日行善化寧鄕道中境界可畏使人不忍開眼大抵十室五六空矣其見存者無人色有位者終未肯沛然拯濟坐視天民之擠壑爲之柰何前在城中不勝饒舌昨復移書力說且封民所食艸根去未知吪動否

又

歉傷衡山猶爲庶防者晦叔猶未見善化寧鄕界中耳不可言不可言某向在城中亦無緣知得子細振民之事蓋有二端振濟也振糶也振濟須官中捐米以救之振糶卽用上戶所認可也今官中吝米不肯捐專仰上戶之糶可乎今潭城諸倉受納已有米近八萬斛前勸陳帥借此上供米均濟農民乏食者或借與亦可卻一面具以奏聞待罪比至獲罪而十數萬生齒已活矣況未必獲罪耶未知渠能辦否耳若待常平司全永州糴米來濟則索我於枯魚之肆矣如何如何

南軒集卷二十八

欽定四庫全書

南軒集卷二十九

宋張栻撰答問

答吳晦叔

遺書云自性之有形者謂之心自性之有動者謂之情又曰心本善發於思慮則有善不善若旣發則可謂之情不可謂之心夫性也心也情也其實一也今由前而觀之則是心與情各自根於性矣由後而觀之則是情乃發於心矣竊謂人之情發莫非心爲之主而心根於性是情亦同本於性也今曰若旣發則可謂之情不可謂之心然則旣發之後安可謂之無心哉豈非情言其動而心自隠然爲主於中乎又孟子曰乃若其情則可以爲善矣若發得是善固可爲善脫有不善如何爲善哉是皆可疑也此精微處望明賜剖析又曰人須知自慊之道自慊者無不足也若有不足則張子所謂有外之心不足以合天心也此有外之心與禮經以其外心也與文定春秋傳云心不外者乃能統夫眾理皆不同豈非本心未瑩猶有人心者乎抑懷不足之意乎

自性之有動謂之情而心則貫乎動靜而主乎性情者也程子謂旣發則可謂之情不可謂之心者蓋就發上說只當謂之情而心之所以爲之主者固無乎不在矣孟子謂乃若其情則可以爲善者若訓順【弗克若天之若】人性本善由是而發無人欲之私焉莫非善也此所謂順也情有不善者非若其情故也無不足者天理之安也本心也若有不足則是有所爲而然杜撰出來此人欲也有外之心也

規正韋齋意思有偏誠爲確論山間同志亦頗有此嘆者如孟子云凡有四端於我者皆知擴而充之豈可欲捄一時之偏勝而自墮於一偏並令人不可有仁字而爲學乎豈非略於省察之過乎若使人敬以致知不妨其爲是也若不令省察苗裔便令培壅根本夫苗裔之萌且未能知而遽將孰爲根本而培壅哉此亦何異閉目坐禪未見良心之發便敢自謂我巳見性者故胡文定公曉得敬字便不差也明道說曾子告孟敬子之語誠是坦明所謂於公字上研究仁字爲最近信然公則能愛矣

不知苗裔固未易培壅根本然根本不培則苗裔恐愈濯濯也此話須兼看大抵涵養之厚則發見必多體察之精則根本益固未知大體者且據所見自持【如知有整衣冠一思慮便整衣冠一思慮此𨿽未知大體然涵養之意巳在其中】而於發處加察自然漸覺有功不然都不培壅但欲省察恐膠膠擾擾而知見無由得發也敬以致知之語以字有病【前書中巳見此語未及奉報】不若云居敬致知公字只爲學者不曽去源頭體究故看得不是觀元晦亦不是略於省察令人不知有仁字正欲發明仁字如說愛字亦是要人去所以愛上體究但其語不欲無偏卻非閉目坐禪之病也更幸思也

程子語錄云復非天地之心復則見天地之心玆乃道非陰陽所以陰陽者道也理明辭瑩無可疑者而於其後又云復其見天地之心一言以蔽之天地以生物爲心者也而於易傳亦云一陽復於下乃天地生物之心也如此則是以一陽爲天地之心大於前言相戾甚非反復其道七日來復之防也望爲精剖以祛所疑

易傳所謂一陽復於下乃天地生物之心也此語言近而指逺甚爲完全蓋非指一陽而言也言一陽復於下乃天地生物之心也細味之可見一言以蔽之天地以生物爲心者也不知在遺書中甚處檢未見但見微言中載此句而文亦不備便中幸詳示諭當更思之耳【畢竟覺得此語未安】反復其道七日來復不知晦叔如何說

明道云道卽性也若道外尋性性外尋道便不是又嘗曰揚雄規模窄狹道卽性也言性巳錯更何所得夫二人之品固不可同日而語然其說則一而其義所以不同者何也

道卽性也此明道先生語揚雄初無此語也後段文意乃是謂道卽性也揚雄旣不知性則於道更何所得耳子文文子之事聖人以淸忠目之就此事言只可謂之淸忠此洙泗言仁之所極是也然遺書有謂聖人爲之亦只是淸忠玆又不能無疑夫聖人無一事之非仁而乃云爾何也又況程子於博施濟眾之下乃云今人或一事是仁亦可謂之仁至於盡仁道亦謂之仁此通上下言之也則又與忠淸之說不同請明之

遺書中之意大要以爲此事只得謂之淸忠然在二子爲之曰忠曰淸而止矣仁則未知也在聖人事或有類此者以其事言亦只得謂之淸忠然而所以然者則亦不妨其爲仁也如伯夷之事𨿽以淸目之亦何害其爲仁乎看先覺說話切忌執殺不知如何

程子云視聽思慮動作皆天也但其中要識得眞與妄耳伯逢疑云旣是天安得妄某以爲此六者人生皆備故知均稟於天但順其理則是眞違其理則是妄卽人爲之私耳如此言之知不膠否

有物必有則此天也若非其則則是人爲亂之妄而已矣只如釋氏揚眉瞬目自以爲得運用之妙而不知其爲妄而非眞也此毫釐之間正要辧別得如伯逢病正在此耳所答之語大意已得之

西銘天地之帥吾其性帥有主宰之義不曰心而曰性何也

帥是統率之意原本而言之謂之性則可耳

答胡伯逢

明道先生曰上天之載無聲無臭其體則謂之易其理則謂之道其用則謂之神其命於人則謂之性率性則謂之道修道則謂之教又曰民受天地之中以生天命之謂性也人之生也直意亦如比又曰孟子曰仁也者人也合而言之道也中庸所謂率性之謂道是也詳此兩說則是中庸首兩句明道便屬人說矣而伊川先生乃曰天命之謂性率性之謂道者天降是於下萬物流形各正性命者是所謂性也各正性命而不失是所謂道也此亦通人物而言循性者馬則爲馬之性又不做牛之性【云云】所謂率性也修道之謂教此則專在人事伊川之說則自首兩句已兼人物而言之矣呂防揚之說則同乎明道侯子之說則同乎伊川二先生之說所以不同者如何

某竊詳所錄明道先生之說蓋明性之存乎人者也伊川先生之說蓋明性之統體無乎不在也天命之謂性者大哉乾元人與物所資始也率性之謂道者在人爲人之性在物爲物之性各正性命而不失所謂道也蓋物之气稟𨿽有偏而性之本體則無偏也觀天下之物就其形气中其生理何嘗有一毫不足者乎此性之無乎不在也惟人稟得其秀故其心爲最靈而能推之此所以爲人之性而異乎庶物者也若元不防失率性而行不假修爲便是聖人故惟天下之至誠能盡其性而人之性物之性亦無不盡惟其有所防失則不能循其性故有修道之教焉所以復其性之全也明道於人身上指出要人就已體認耳然亦豈遂謂物無天命乎伊川發明其統體可謂完備矣【侯子解稱兼人物而言者爲明道說恐此亦必有據】或曰天命獨人有之而物不與焉爲是說者但知萬物气稟之有偏而不知天性之初無偏也知太極之有一而不知物物各具太極也故道與器離析而天地萬物不相管屬有害於仁之體矣謂之識太極可乎不可不察也【伊川不獨解天命之謂性一章有此意遺書中如此說處極多如說萬物皆備於我處亦然幸詳攷而深思之】區區所見未知然否且辭不逮意惟髙明察之曰心有知覺之謂仁此上蔡謝子之言也此言固有病切謂心有知覺謂之仁此一語是謝先生傳道端的之語以提省學者也恐不可謂有病夫知覺亦有深淺常人莫不知寒識暖知饑識飽若認此知覺爲極至則豈特有病而已伊川亦曰覺不可以訓仁意亦猶是恐人專守著一个覺字耳若夫謝子之意自有精神若得其精神則天地之用卽我之用也何病之有

謝上蔡之言固是要指其發見以省學者然便斷殺知覺爲仁故切以爲未免有病伊川先生所謂覺不可訓仁者正謂仁者必覺而覺不可以訓仁侯子師聖亦嘗及此矣若夫今之學者囂囂然自以爲我知之者只是弄精防耳烏能進乎實地哉此又上蔡之罪人也又曰以覺言仁固不若愛之切此亦似遷就之說切謂以愛言仁不若覺之爲近也

就愛人上窮究仁之所以愛宜莫親切於此所謂知覺者亦在其中矣

大公之理得則天地之心卽已之心此語善矣而其下語云萬物之體卽巳之體卻似未識仁大公之理四字亦恐未親切

萬物之體卽我之體立言者之意乃是仁者以天地萬物爲一體認得爲己何所不至之意大公之理四字也要人看

解盡心首章云理之自然謂之天具於人爲性主於性爲心又於人之所不學而能者其良能也解雲天命爲性循性曰道而主於身爲心何故言性心有不同且主於身者似專指軀殻之內言之主於性者似性外有主矣恐立言未瑩也

主宰處便是心故有主於性主於身之言然兩處語亦當瑩之歸於一也

又曰若夫爲不善則是物誘於外而血气隨之性無是也然則所謂不善者是性之所不爲也夫論性不及气則不備而謂不善者是血气而非性可乎且謂性所不爲夫誰爲之

性無不善謂性有不善者誣天者也夫水搏而躍之可使過顙激而行之可使在山是豈水之性也哉此前日所以有不善者性所不爲之論而不自知其過也夫血气固出於性然因血气之有偏而後有不善不善一於其偏也故就气稟言之則謂善固性也惡亦不可不謂之性也則可卽其本源而言之則謂不善者性之所不爲乃所以明性之理也若如來說則是混天理人欲而莫別其故何異於性可以爲善可以爲不善之論哉萬物皆備於我矣解曰凡有是性者理無不具是萬物無不備也故程子曰非獨人也物亦然卻於親親而仁民處解云人與人類則其性同物則各從其類而不得與吾同矣有抵牾否竊謂萬物皆備於我乃仁之道與天下歸仁之義同蓋謂人能備之耳我者指人而言也昨見言中有疑議切所未安若夫萬物素備之說則是一義

此難以言語盡請無橫舊說於胸次玩味伊川先生之言而深體之

南軒集卷二十九

欽定四庫全書

南軒集卷三十

宋張栻撰答問

答朱元晦

王驩一段解之甚精大抵王驩無足與言者獨使事若有未至則當正之而驩旣克勝任矣此外復何言哉故曰夫旣或治之予何言哉

本一而已二本是無本也以愛爲無差等而愛親亦以爲施耳是非無本歟儒者之言曰立愛惟親又曰立愛自親始曰立云者則可見其大本矣

和靖曰脫使窮其根源謹其辭說茍不踐行等爲虛語石子重云愚以爲人之所以不能踐行者以其從口耳中得來未嘗窮其根源無著落故耳縱謹其辭說終有疎謬若誠窮其根源則其所得非淺自然欲罷不能豈有不踐行者哉範伯崇云知之行之此二者學者始終之事闕一不可然非知之艱行之惟艱也知而不行豈特今日之患𨿽聖門之徒未免病此如曽防舞雩之對其所見非不髙明而言之非不善也使其能踐履實有諸已而發揮之則豈讓於顏雍哉惟其於踐履處未能純熟此所以爲狂者也又況世之人徒務知之而不以行爲事𨿽終身汲汲猶夫人也矧知之而未必得其眞歟和靖之言豈茍云乎哉

和靖之言固有所謂然諸君之說意皆未究也孔子觀上世之化曰大哉知乎𨿽堯舜之民比屋可封亦能使之由之而已知者凡聖之分也豈可易云乎哉傅說之告髙宗髙宗蓋知之者恭黙思道夢帝賚予良弼非知之者有此乎此舊學於甘盤之所得也故君奭篇稱在武丁時則有若甘盤而未及乎傅說蓋發髙宗之知者甘盤也知之非艱行之惟艱說之意亦曰𨿽已知之此非艱也貴於身親實履之此爲知之者言也若髙宗未克知之而告之曰知之非艱則說爲失言矣自孟子而下大學不明只爲無知之者耳若曰行者學者事父兄事上何莫不行也惟其行而不著習而不察耳知之而行則譬如皎日當空腳踏實地步步相應未知而行者如闇中摸索𨿽或中而不中者亦多矣曽防非若今之人自謂有見而直不踐履者也正以見得開擴便謂聖人境界不下顏曽請事戰兢之功耳顏曽請事戰兢之功蓋無須防不敬者也若如今人之不踐履直是未嘗眞知耳使其眞知若知水火之不可蹈其肯蹈乎叔京云經正則庶民興蓋風化之行在上之人舉而措之而已庶民興則人人知反其本而見善明見善明則邪慝不能惑也旣人之不惑則其道自然銷鑠而至於無也歐陽永叔云使王政明而禮義充𨿽有佛無所施於吾民也亦此意也

經乃天下之常經所謂堯舜之道也經正則庶民曉然趨於正道邪說不能入矣但反經之妙乃在我之事不可只如此說過也只如自唐以來名士如韓歐輩攻異端者非不多而卒不能屈之者以諸君子猶未能進夫反經之學也如後周李唐及世宗蓋亦嘗變其說矣旋卽興復而愈盛者以在上者未知反經之政故也第一章

此天人性命之分人物气質之稟所以𨿽隠顯或不同而其理則未嘗不一也

此語似欠如雲在天人𨿽有性命之分而其理則一在人物𨿽有气稟之異而其體則同則庶防耳

言率夫性命之自然是則所謂道也

是則是自然然如此立語學者看得便快了請更詳之

修道之謂教

後來所寄一段意方正但尋未見幸別錄示

修道之君子審其如此以下

此一段覺得叢疊有剩句處以鄙意詳經意不睹不聞者指此心之所存非耳目之可見聞也目所不睹可謂隠矣耳所不聞可謂微矣然莫見莫顯者以善惡之防一毫萌焉卽吾心之靈有不可自欺而不可以揜者此其所以爲見顯之至者也以吾心之靈獨知之而人所不與故言獨此君子之所致嚴者蓋操之之要也今以不睹不聞爲方寸之地隠微爲善惡之防而又以獨爲合是二者以吾之所見乎此者言之不支離否

此一節因論率性之道以明修道之始

恐當云因論率性之道以明學者循聖人修道之教之始也

此一節推本天命之性以明修道之終

恐當云推本天命之性以明學者循聖人修道之教之終也大抵天命之性率性之道聖人純全乎此而修道立教使人由之在學者則當由聖人修道之教用力以極其至而後道爲不離而命之性可得而全也

洪範之初一【至】正與此意合

洪範之說固亦有此意然似不須牽引以證所言五行五事皇極三徳然則八政五紀之在其間者復如何引周子之所論亦似發明其意未盡轉使人惑不若亦不須引也或曰然則中和果爲二物【云云】此數句卻須便連前文庶順且偹耳

第二章

隨時爲中

爲字未安蓋當此時則有此時之中此乃天理之自然君子能擇而得之耳

第四章

道之不行也【至】不肖者不及也

所釋恐未安某嘗爲之說曰知者慕髙逺之見而過乎中庸愚者又拘於淺陋而不及乎中庸此道之所以不行也賢者爲髙絕之行而過乎中庸不肖者又安於凡下而不及乎中庸此道之所以不明也道之不行由所見之差道之不明由所行之失此致知力行所以爲相須而成者也不識如何

第五章

執其兩端用其中於民兩端者凡物之全體皆有兩端如始終本末大小厚薄之類識其全體而執其兩端然後可以量度取中而端的不差也

此說𨿽巧恐非本防某謂當其可之謂中天下之理莫不有兩端如當剛而剛則剛爲中當柔而柔則柔爲中此所謂執兩端用其中於民也

第十章

彊哉矯矯彊貎詩曰矯矯虎臣是也每句言之所以深嘆美之辭𨿽煩而不殺也

此說初讀之似好已而思之恐不平穏疑聖人之辭气不爾也然此句終難說呂楊諸公之說𨿽亦費力然於學者用工卻有益爾

第十一章

素隠素空也無徳而隠無位而隠皆素隠也

素隠恐只是平日所主專在於隠者也

第十二章

夫婦之愚可以與知焉夫婦之不肖可以能行焉君子之道造端乎夫婦男女居室人道之常𨿽愚不肖亦能知而行夫婦之際有人所不睹不聞者造端乎此乃所以爲戒愼恐懼之實

此固切要下工夫處然再三防繹恐此章之所謂與知能行者謂凡匹夫匹婦之所共知如朝作夕息饑食渴飲之類凡庶民行而不著習而不察在君子則戒愼恐懼之所存此乃所以爲造端如所謂居室人道之常固亦總在其中若專指夫婦之間人所不睹不聞者卻似未穏兼亦未盡也

第十三章

人之爲道而逺人不可以爲道人心之安者卽道也

此語有病所安是如何所安若學者錯防此句執認己意以爲心之所安以此爲道不亦害乎

庸徳之行庸言之謹有所不足不敢不勉有餘不敢盡言顧行行顧言君子胡不慥慥爾君子知道之不逺人【至】豈不慥慥爾乎

此說費力某以爲有所不足不敢不勉有餘不敢盡惟防子定夫說得最好當從之若夫大意則謂道𨿽不逺人而其至則聖人亦有所不能𨿽聖人有所不能而實亦不逺於人故君子只於言行上篤實做工夫此乃實下手處

道不逺人【至】仿此

費隠之意第十一章

子思子發明之至矣來說固多得之若此二字凡聖賢之言皆可如是防似不必以爲下數章皆是發明此二字也大抵所定章句固多明析精當者但其間亦不無牽挽處恐子思當時立言之意卻未必如此爾蓋自此章以下至二十章元晦所結之語皆似彊爲附合無甚意味觀明者之意必欲附合使之釐通縷貫故其間不免有牽彊以就吾之意處以某之見其間聨貫者自不妨聨貫其不可彊貫者逐章玩味意思固無窮似不須如此費力章句固合理防若爲章句所牽則亦不可耳自二十一章而下其脈血自是貫通如所分析無甚可議者

近有人疑但能存心自無不敬而程子言敬乃以動容貎整思慮爲言卻似從外面做起不由中出不若直言存其心之爲約也

某詳程子教人居敬必以動容貌整思慮爲先蓋動容貎整思慮則其心一所以敬也今但欲存心而以此爲外旣不如此用工則心亦烏得而存其所謂存者不過彊制其思慮非敬之理矣此其未知內外之本一故也今有人容貎不莊而曰吾心則存不知其所爲不莊者是果何所存乎推此可見矣

爲佛學者言人當常存此心令日用之間眼前常見光爍爍地此與吾學所謂操則存者有異同不

某詳佛學所謂與吾學之云存字𨿽同其所爲存者固有公私之異矣吾學操則存者收其放而已收其放則公理存故於所當思而未嘗不思也於所當爲而未嘗不爲也莫非心之所存故也佛學之所謂存心者則欲其無所爲而已矣故於所當有而不之有也於所當思而不之思也獨慿借其無所爲者以爲宗日用間將做作用【其云令日用之間眼前常見光爍爍地是弄此爲作用也】目前一切以爲幻妄物則盡廢自利自私此其不知天故也

論語何有於我哉文義【述而子罕】

呂與叔謂我之道舎是復何所有某舊只解作勉學者之意後來詳與叔此說文義爲順亦正合程子聖人之教常俯而就之之意如曰吾有知乎哉無知也之類也至子罕篇所云尢引而示之近門人果能於此求聖人於此學聖人則夫髙深者將可馴至矣

範圍天地之化而不過曲成萬物而不遺通乎晝夜之道而知故神無方而易無體此言聖人事而結之以神無方而易無體亦猶中庸述仲尼之徳而結之以此天地之所以爲大也神無方言其妙萬物而無不在也易無體言其變易而不窮也聖人之功用是乃神之無方易之無體者也蓋與之無間矣

西銘謂以幹爲父以坤爲母有生之類無不皆然所謂理一也而人物之生血脈之屬各親其親各子其子則其分亦安得而不殊哉是則然矣然卽其理一之中幹則爲父坤則爲母民則爲同胞物則爲吾與若此之類分固未嘗不具焉山所謂用未嘗離體者蓋有見於此也似更須說破耳

執其兩端用其中於民當從程子之言【前托防椽舉者非】

答胡廣仲

心有所覺謂之仁此謝先生救拔千餘年防溺固滯之病豈可輕議哉【云云】夫知者知此者也覺者覺此者也果能用理居敬無時不覺則視聽言動莫非此體之流行而大公之理在我矣尙何憤驕險薄之有

元晦前日之言固有過當然知覺終不可以訓仁如所謂知者知此者也覺者覺此者也此言是也然所謂此者乃仁也知覺是知覺此又豈可遂以知覺爲此哉以愛名仁者指其施用之迹也以覺言仁者明其發見之端也

愛固不可以名仁然體夫所以愛者則固求仁之要也此孔子答樊遲之問以愛人之意

復卦下面一畫乃是幹體其動以天且動乎至靜之中爲動而能靜之義所以爲天地心乎

至靜而動不窮焉所以爲天地心也

答陳平甫

不可息者非仁之謂歟

仁固不息只以不息說仁未盡程子曰仁道難名惟公近之不可便以公爲仁須於此深體之

性太極太極不動不動則不見其所以爲仁心則與物接矣與物接則是心應之矣此古人所以直指心要曰仁人心也

未與物接時仁如之何

心無內外心而有內外是私心也非天理也故愛吾親而人之親亦所當愛敬吾長而人之長亦所當敬今吾有親則愛焉而人之親不愛有長則敬焉而人之長不敬是心有兩也是二本也且天之生物使之一本而二本可乎

此要處不可毫釐差蓋愛敬之心由一本而施有差等此仁義之道所以未嘗相離也易所謂稱物平施稱物之輕重而吾施無不平焉此吾儒所謂理一而分殊也若墨氏愛無差等卽是二本伊川先生答楊山論西銘書當熟玩味

奔逸絕塵在乎思

如此等語皆涉乎浮誇不穏貼夫思者沈潛縝密優防涵泳以深造自得者也今而曰奔逸絕塵則有臆度采取之意無乃流入於異端一聞便悟一超直入之乎非聖門思睿作聖之功也推此類察之

吾心純乎天理則身在六經中矣或曰何謂天理曰饑而食渇而飲天理也晝而作夜而息天理也自是而上秋毫加焉卽爲人欲矣人欲萌而六經萬古矣

此意𨿽好然饑食渇飲晝作夜息異教中亦有拈出此意者而其與吾儒異者何哉此又不可不深察也孟子只常拈出愛親敬長之端最爲親切於此體認卽不差也

平居以利物爲心然後此道廣

若曰常以利物爲心是外之也曰公天下萬物而不私其已焉則可矣

人者天地之心經以論禮而五峯以論仁者自其體言之爲禮自其用言之爲仁

仁其體也以其有節而不可過故謂之禮禮運人者天地之心之言其論禮本仁而言之也

欲請足下本六經語孟遺意將前所舉十四聖人槪爲作傳系以道統之傳而以國朝濓溪河南橫渠諸先生附焉洙泗門人至兩漢以下及國朝程門諸賢凡有見於道有功於聖門者各隨所得表出其人附置傳末著成一書

某晚學懼不克堪也若曰裒類聖賢之言行聚而觀之斯可矣

欲請足下以已精思探三聖人之用心又防以河南龜山漢上之說續成上下系說卦序卦雜卦解五篇傳之以貽後代

某近裒集伊川橫渠楊龜山系辭說未畢亦欲年嵗間記鄙見於下如漢上之說雜而不知要無足取也欲請足下本聖人遺意將禮記雜漢儒說處重加刪定其所刪去文義亦勿截然棄之宜各附置篇末仍著所以刪去之意於語下以昭示後學

禮記亦正欲考究若曰刪定則某豈敢

欲請足下一言諭猶子然令往石室等處物色明道橫渠之後挈與偕行於緜竹義庒內月加廩給或於崇慶上院割田與之經紀其生庶防大賢之後不至竟日窮年有饑寒之憂然後隨其資性漸教以學

此事深可嘆者蓋有位爲政者之責某輩在閒又不當竊取而任之若與之相識則或周之教之可也然來諭則不敢防

五峯先生所著皇王大紀

五峯未易簀半年前某見之求觀此書云此書千瘡百孔未有倫序未可拈出若病少間當相與考訂之後來某得本於其家殊未成次第然其論數十篇可得後便錄寄

南軒集卷三十

欽定四庫全書

南軒集卷三十一

宋張栻撰答問

答宋伯潛

明道云志動气者什九气動志者什一所謂气動志者非獨趨蹶藥也酒也亦是也若止以藥與酒與蹶趨言之謂之少可也明道又雲气專在喜怒豈不動志夫人爲私欲所勝喜怒不公以移奪其志者多矣而謂气動志者什一此則未諭

所以有喜怒亦志動气也但因喜怒之气而志益不能自寧是气復動志也蓋常人志動气而气復動志無窮已耳然自其始動而言只可謂之志動气也惟趨蹶與藥也酒也則是气先之也

孟子曰可欲之謂善伊川謂與元者善之長同理又曰幹聖人之分也可欲之善屬焉剛仲嘗謂孟子言可欲非私欲之欲也自性之動而有所之焉者耳於可與不可之際甚難擇姑以近者言之如飲食男女人之所大欲人孰不欲富貴亦皆天理自然循其可者而有所之如饑而食渇而飲以禮則得妻以其道而得富貴之類則天理也過是而恣行妄求則非天理矣故書曰敬修其可願孟子又曰無欲其所不欲是也幹聖人之分豈謂聖人之動皆循天理而然歟【以坤爲學者之事莫是有馴致之意否】元者天徳也孟子所謂善豈指天理而言歟橫渠又曰明善必明於未可欲之際未可欲謂大本未發者否見於可欲則性之苗裔已發見者未可欲則本性全體渾然不容一毫之僞明之之功何自而先莫亦當先從事於可不可之際審擇而固執之否愚見如此中心亦未安恐伊川引乾元處別有深意

人具天地之心所謂元者也由是而發見莫非可欲之善也其不由是而發則爲血气所動而非其可矣聖人者是心純全渾然幹知大始之體也故曰幹聖人之分可欲之善屬焉在賢者則由積習以復其初坤作成物之用也故曰坤學者之事也有諸己之信屬焉今欲用工宜莫先於敬用工之久人欲寖除則所謂可者益可得而存矣若不養其源徒欲於其發見之際辧擇其可與不可則恐紛擾而無日新之功也

答周允升

王通謂夫子與太極合徳若如先生之說則人與物莫不有太極詎止合而已通顧爲是言殆將太極別爲一物耶奭竊疑焉於是反復思之意夫通之說蓋指其初者言之也當其三才未判兩儀未分五行未布而太極已固存矣逮夫太極動而生陽動極而靜靜而生陰陰陽分而兩儀立陽變陰合而五行生無極之眞二五之精妙合而凝乾道成男坤道成女二气交感化生萬物而人始具此太極矣逆通之意其指夫生物之初者言之耶今夫人莫不具是性也而盡性者誰歟性中皆有天也而配天者誰歟是以中庸之論惟天下至誠爲能盡性惟天下至聖故曰配天太極亦猶是也儻曰太極吾所固有何合徳之云則配天之說亦非耶奭嘗譬之日光凡世間一切物能容光者莫不具日光焉畢竟空中之日光自若也今曰能容光者非日光也固不可也謂日光盡在是而空中者無與焉亦不可也是故物生之初太極存焉生物之後太極具焉人𨿽各具太極要其初者固自若也此通所以有合徳之說歟昔者馬上所聞尙有未諭者故此諄諄幸賜指教使渙然冰釋爲荷

天可言配指形體也太極不可言合太極性也惟聖人能盡其性太極之所以立也人𨿽具太極然淪胥防溺之則謂之太極不立可也

程子曰萬物皆備於我不獨人爾物皆然都自這里出去只是物不能推人則能推之𨿽能推之防時添得一分不能推之防時減得一分萬里俱在平鋪放著防時道堯盡君道添得些君道多舜盡子道添得些子道多元來依舊又曰萬物皆備於我此通人物而言禽獸與人絕相似只是不能推然禽獸之性卻自然不待學不待教如營巢養子之類是也人𨿽是靈卻防防處極多只有一件嬰兒飲乳是自然非學也其佗皆誘之又曰萬物皆備於我矣反身而誠樂莫大焉不誠則逆於物而不順也又曰學者必先識仁仁者與物渾然同體孟子曰萬物皆備於我須反身而誠乃爲大樂若反身未誠則猶是二物有對以已合彼終未有之又安得樂此四段皆程子之說前二說謂人與物皆然後二說則獨指人而言據孟子謂萬物皆備於我未嘗曰物皆備萬物也如前二說則人與物更無差別與告子生之謂性何異夫惟物不能備萬物故止有一物之用【所以不能推者只爲合下不曽備得】人則備矣所以能參贊化育也至於防防處𨿽多這里元來何曽增減庶民自去之爾故謂物莫不有天命莫不有太極則可謂物皆備萬物則似恐未可

旣曰物莫不皆有太極則所謂太極者固萬物之所備也惟其賦是气質而拘隔之故物止爲一物之用而太極之體則未嘗不完也

子貢謂夫子曰學不厭智也教不倦仁也中庸曰成己仁也成物智也學之與成已教之與成物蓋無二事而或曰仁或曰知孰爲定體耶

中庸與子貢之言互明仁智之體用也

龍塘辱指教學而時習之當如程子說時復防繹浹洽於中今人讀語孟六經若先賢遺書時復潛泳玩味因其所唘端發其所固有久久涵養是保是積此誠可說也當夫子時六經未出聖人教人者亦不至多言士從之防者或一言而終身行或數語而終身誦或以愚魯而竟得之不知所防繹者何事又如語孟精義諸先生之說或各不同而皆不悖於理將孰從之則是

防繹者謂理也義也不必止爲文字諸先生之說有不同處

通書論徳愛曰仁伊川則謂仁是性愛自是情語錄亦引力行近乎仁云力行闗愛甚事易傳復之六二曰仁者天下之公善之本也語錄皆以公爲近仁未嘗防以愛爲仁也然則愛特仁之一事耳而通書乃云然近世朱丈之論亦然此是則彼非二者必居一於此欲俾學者識仁之本體厥道何繇

力行近乎仁力行者惇篤切至故也便以愛爲仁則不可然愛之理則仁也

觀過斯知仁矣舊觀所作訥齋韋齋記與近日所言殊異得非因朱丈別以一心觀又別以一心知頃刻之間有此二用爲急迫不成道理遂變其說乎奭嘗反復防繹此事正如懸鏡當空萬象森羅一時畢照何急迫之有必以觀他人之過爲知仁則如觀小人之過於薄何處得仁來又如觀君子之過於厚則如鬻拳之以兵諫豈非過於忠乎唐人之剔股豈非過於孝陽城兄弟之不娶豈非過於友悌乎此類不可勝數揆之聖人之中道無取焉耳仁安在哉若謂因觀他人之過而黙知仁之所以爲仁則曷若返之爲愈乎奭於先生舊說似未能遽舎更望詳教

後來玩伊川先生之說乃見前說甚有病來說大似釋氏講學不可潦艸蓋過須是子細玩味方見聖人當時立言意思也過於厚者謂之仁則不可然心之不逺者可知比夫過於薄甚至於爲忮爲忍者其相去不亦逺乎請用此意體認乃見仁之所以爲仁之義不至渺茫恍惚矣

書以中庸名篇而首論中和之道然則中和與中庸當何如分

中庸統言道之體用中和就人身上說

小人之中庸也小人而無忌憚也當從王肅說是從上蔡說是

脫一反字

論舜之大知也曰執其兩端用其中於民而不及庸述夫子之忠恕也曰庸徳之行庸言之謹而不及中何也意其互見耶亦各示其用也

言各有攸當且用其中於民固所以言庸也庸徳庸言此庸字輕看

旣曰中庸不可能也又曰君子依乎中庸遁世不見知而不悔惟聖者能之必聖者而後能無乃絕學者之望耶抑其義異自不相通耶

言中庸不可能乃所以勉學者惟聖者能之盡其道爲難

仁者人也親親爲大義者宜也尊賢爲大先後自有定秩九經之序則先尊賢而後親親二者當何如通

卽人心而論則親親爲先就治體而言則尊賢是急堯典克明俊徳以親九族亦是意

答彭子壽

中也者天下之大本也和也者天下之達道也朱編修云大本者天下之理皆由此出道之體也達道者由此而出無所不通道之用也年竊謂大本者卽此理之存達道者卽此理之行謂之中和已是說出性情之理若曰大本者天下之理由此而出無所不通則是大本達道之外又有所謂理也不識此言如何

大本者理之統體防而統體理一而已散而流行理有萬殊若曰大本卽此理之存達道卽此理之行卻恐語意近類釋氏萬殊固具於統體之中

致中和天地位焉萬物育焉朱編修云敬而無失則極其中而天地位矣義之與比則極其和而萬物育矣年竊謂未有極其中而不和者未有天地位而萬物不育者亦不必如此分說不識如何

分說無害固未有天地位而萬物不育者然天地位言其體萬物育言其用體用自殊要須分看但元晦之語不若山雲中故天地位焉和故萬物育焉爲得解經之法

君子時中朱編修云以其有君子之徳而又能隨時以取中也年竊謂君子精義故能時中謂之時中者以其全得此理故無時而不中非是就時上取中也今曰以其有君子之徳而又能隨時以取中心切疑焉

隨時以取中非元晦語乃先覺之意此意甚精蓋中字若統體看是渾然一理也若散在事物上看事事物物各有正理存焉君子處之權其所宜悉得其理乃隨時以取中語然元晦云以其有君子之徳又能隨時以取中語卻有病不若云所貴於君子之中庸者以君子能隨時以取中也

大學曰古之欲明明徳於天下者先治其國欲治其國者先齊其家欲齊其家者先修其身欲修其身者先正其心欲正其心者先誠其意欲誠其意者先致其知致知在格物自物格而後知至自國治而後天下平如自本而葉沿流而下學者用力之處莫切於格物致知而此篇之書自誠意至平天下條析甚明而獨於格物致知無說朱編修以爲闕文是也然年嘗以爲自平定天下遡而求之其極至於格物致知自物格知至順而達之其極至於國治天下平其間𨿽節目繁夥而其道甚要所謂要道蓋不過格物致知而已耳然聖人自誠意而下又各疏其說焉非謂格物致知之外又別有所謂誠意正心修身齊家治國平天下之道此蓋聖人深指人以格物致知者然也故聖人於齊家之條引書曰若保赤子心誠求之𨿽不中不逺矣此格物致知之最近者也不識是否

自誠意正心以至平天下固無非格物致知事也然疑致知格物一段解說自須有闕文

答彭子壽

非禮勿視非禮勿聽

主一則視聽有其則矣

人心惟危

人心因血气而動蓋危而難安也

喜怒哀樂未發謂之中

喜怒哀樂之未發無所偏倚中之所以得名中者所以狀性之體段若曰目視耳聽手舉足履則是已發矣其無不當者乃是中節所謂時中也

鳶飛戾天魚躍於淵言其上下察也

鳶飛魚躍指道之體用無乎不在也

盡心知性

因盡心體之本然爲盡其心非善窮理者莫之能也

無極而太極

此語只作一句玩味無極而太極存焉太極本無極也若曰自無生有則是析爲二體矣

堯舜豈無所用其心哉

豈可謂堯舜無所用心特動無非天耳

過化存神

存神體也過化用也存神故能過化

君子行法以俟命

行吾法則聽天所命故富貴貧賤夷狄患難無不安也

答吳徳夫

孟子曰形色天性也惟聖人然後可以踐形說者謂踐者履踐也如非禮勿視聽非禮勿言動之類謂之踐形如此說恐只是賢人事一說謂聖人猖狂妄行蹈乎大方眾人則爲形所役聖人則能役形恐踐字說得費力又一說形者事之初萌色者事之著見惟聖人能踐之於其初賢人則不待著見而後用力於其間此恐說天性字不出

天之生斯人也有物必有則凡具於吾身者皆物也而各有則焉踐如踐言之踐實履之也凡人𨿽有形色而不能踐也感物而動不知所以踐之者也賢人則能踐之矣由己故也以我視以我聽以我言以我動也聖人盡性從容自中與天地相流通故動容周旋無非至理曰能則猶似用力也曰可以則見其自然而化非聖人莫能與也

上系曰可久則賢人之徳可大則賢人之業此一段論乾坤易簡至於可久可大可謂極矣何故止言賢人徳業或謂非聖賢之賢乃賢於人之賢

可久可大賢人之徳業也久大則聖人也矣

舜明於庶物物或說謂物則之物或說謂萬物之物然則明庶物者奚獨舜哉且攷之經何以見舜之明庶物也

道外無物物外無道舜明於庶物則萬理著察一以貫之卓然大中之域非生知其能然乎夫舜起於畎畝之中一旦加乎羣工之上徽五典而五典從納百揆而百揆敍賔四門而四門穆納於大麓而烈風雷雨弗迷非明於庶物其能然乎

孟子曰口之於味也目之於色也耳之於聲也鼻之於臭也四肢之於安佚也性也有命焉君子不謂性也仁之於父子也義之於君臣也禮之於賔主也知之於賢否也聖人之於天道也命也有性焉君子不謂命也

口之別味目之別色耳之別聲鼻之別臭四肢之便於安佚豈人所爲哉是性然矣而口蘄於美味目蘄於好色耳蘄於鐘鼓鼻蘄於芳馨四肢蘄於安佚則是感動於物而爲性之欲矣故有命焉而君子不謂性也蓋貴賤有定分窮達有定數隨其所遇無不得焉而無欲之之意則是天理也故不謂性者乃所以成性也父子之恩主仁而仁不得於父子君臣之分主義而義不得於君臣賔主以禮而不接我以禮賢者冝以知見於世而邦無道有不得而知焉天道在聖人而聖人固有不遇者命則然矣然而是可斷以無可柰何乎斷以無可柰何則人道息矣故有性焉而君子不謂命也仁不得於父子吾致孝以感而已如舜是也義不得於君臣吾致誠以格而已如周公是也彼不以禮待我而在我者盡其待之之道而已孔子之於陽貨可見也知不得自見吾𨿽退藏益精其知以樂其道伊尹在莘野未聘之時可見也天道在聖人而夫子不得如堯舜文武周公施而達之天下然著之六經傳於門人兼善萬世天道流行蓋無終窮矣故不謂命者乃所以立命也如前所說若流其性而不本於命則人欲肆矣如後所說若委於命而不理其性則天理滅矣孟子之言所以極性命之微而同天人之用也𨿽然所以成性而立命者何歟一則不謂性一則不謂命而心之道行乎其中矣非知仁者其孰能明之且聖人之於天道立言與上辭不同所以然者蓋明天道卽聖人之道而聖人卽天也

孔子之謂集大成集大成也者金聲而玉振之也

孟子言孔子不名一徳而集羣聖之大成非三子之所可及而又以樂之大成明之蓋樂之一變謂之一成大成則其節奏之大備也金聲而玉振之節奏可謂備矣蓋又各有似焉金聲有洪殺淸濁之殊聖人之智無所不周者然也玉振始終如一聖人之徳無所不備者然也此其先後固自有倫然自其成者言之則金玉並奏知行皆極不見其始卒之有異也

金聲也者始條理也玉振也者終條理也始條理者智之事也終條理者聖之事也

伊川先生云此孟子爲學者言始終之義由其能始條理故能終條理猶知至卽能至之知終卽能終之又曰致知智之事行其所知而極其至聖之事也據此一節乃是言學者之事所以學於聖人者故因上文金聲玉振而言言學之序如此蓋聖人則聖智合一無始卒之異學者則必知所先後然後有以入徳也故孟子於此一節特分而言之明聖人之智學者所當先務必明盡眾理咸極其至然後力行以造夫聖人之所以聖者始終各有條理而不可亂也智之事聖之事猶言學智聖之功夫非便以爲智聖也

智譬則巧也聖譬則力也猶射於百步之外也其至爾力也其中非爾力也

此一節復言聖人之事以明夫子所以異夫三子者夫子智聖合一至而且中矣然所以至者其力也所以中者非力也是巧之功也是聖人𨿽曰合一而智聖亦未嘗不偕極也若三子徒恃其力而巧不足焉則𨿽至而不能以中矣若顏子者智足以中矣其力未及至者一息爾天假之年孰謂其不爲孔子哉

西銘云知化則善述其事窮神則善繼其志其防何如

西銘發明仁孝蓋仁人之事親也如事天事天也如事親須防不在焉則失其理矣神是心化是用然須黙識所謂神則化可得而言矣能繼志乃能述事也

南軒集卷三十一

欽定四庫全書

南軒集卷三十二

宋張栻撰答問

答呂子約

樊遲問知子曰敬鬼神而逺之可謂知矣所謂知者知鬼神之徳是已知事乎此則敬敬則有事乎此矣有事乎此勿忘勿助則鬼神著矣故其洋洋如在者狀其昭著云耳於此知之有所未明體之有所未盡迫切而求的見則愈近而愈妄愈親而愈非計度想料妄而益妄所謂鬼神之徳何從而可識乎其爲不知孰大於是中庸論鬼神之徳如曰視而不見聽而不聞而又繼之曰體物而不可遺觀乎此恐是敬而逺之之防敢祈指誨

遺書中有一段或問知鬼神之道然後能近能逺否曰亦未說到深處且大綱說當敬不惑也迫切而求的見則愈近而愈妄愈親而愈非此數語好但更當深思孔子答子路之意

敬鬼神而逺之可謂知矣惑而信之非知也孟浪不信非知也能近能逺始謂之知敬而不能逺者則其敬也生於畏禍與福而已非所謂敬也逺而忘乎敬者則其逺也生於忘禍與福而已非所謂逺也二者均於疑以爲有疑以爲無非的實有見乎此兩句固大綱說示人以知之事然非知鬼神之情狀則安能敬而逺之乎

敬鬼神而逺之或問伊川知鬼神之道然後能敬能逺否先生曰亦未說到如此深逺處且大綱說當敬不惑此是玩味經防之法若更別生出事卻失了當時意气聚則生气散則死大化一移升於天者爲魂气落乎地者爲體魄魂防魄降形質安有其理固然然闇處獨行畏心或生則疑以爲或有豈非緣於習俗而中主不立故耶又豈非隠微之中神明集舎而自有不可揜者耶今固不敢徇於流俗而返之於理然孟浪不信卒然撞出駭異之事安敢自保其不爲所移乎如魂魄之影響奪胎受防之說理安有之然亦當了然無疑乃爲可耳窺識髣髴何得於己

此等事不可放過須窮防到實然無疑處不然被一兩件礙阻著或爲異說動了未可知也

君子上交不諂下交不瀆何以謂之知防其神乎

交際易於因循上交主於恭過其則斯爲諂下交主於和過其則斯爲瀆能持而不失非知防其能之乎聖人論介於石之義而獨以上下交之事爲言惟篤實爲己者知其爲甚切要也

答嚴慶冑

昔聞五峯先生曰心可潛不可用然孔子有曰羣居終日無所用心孟子有曰堯舜之治天下豈無所用其心哉然則孔子之言非歟又心所以宰萬物者如用之果誰用之耶

言各有攸當細味其輕重可也

孟子曰仁人心也則仁卽心矣然又曰以仁存心似又以心與仁爲二物何也夫心也仁也果可爲二物歟

自非中心安仁者須以仁存心若如所言是都不假用力也

禮曰中心斯須不和不樂而鄙詐之心入之矣外貌斯須不莊不敬而易慢之心入之矣云入者自外之內之辭也心本在我何以言入

心本無鄙詐易慢而鄙詐易慢生焉猶水本淸爲泥沙忽雜之也此須自體之知其自外入也

答防誠之

明道先生曰發己自盡謂忠循物無違謂信表裏之謂也又曰盡己之謂忠以實之謂信忠信內外也九思思之所謂忠者無自欺也無自私也處閨門而爲孝友處鄕閭而爲謙恭交朋友而爲信義推而至於日用之細者所謂出門如賔承事如祭坐如屍立如齊之類凡見於所言所爲發於其中而著之於外者無有一毫不盡此心焉所謂信者是亦此心之發時因其應事於外而名之者也處閨門所當孝友則行其孝友處鄕閭所當謙恭則行其謙恭交朋友所當信義以至出門所當如賓承事所當如祭坐之容宜如屍立之容宜如齊因其理之有定當其可而無違是之謂忠信忠信本無二致自其發於內而言之之謂忠自其因物應之之謂信故曰表裏之謂也明道以此釋曽子之言曰爲人謀而不忠與朋友交而不信爲人謀則謀在我是亦發於中之意與朋友交則朋友在外是亦遇事而應之之意二先生論忠信內外大槪如此否

盡於己爲忠形於物爲信忠信可以內外言亦可以體用言也要之形於物者卽其盡於己者也玩程子之辭意義蓋包涵矣

林放問禮之本伊川先生曰禮者理也文也理者實也本也文者華也末也理是一物文是一物注云此與形影類矣推此理則甚有事也發之於中有所見而不可見名之曰理故曰本行之於外皆得其稱粲然中理名之曰禮故曰文理譬於形禮譬於影形先正則影自正不知伊川之意如此否又謂甚有事者不知謂是每一事不問巨細便自各有本末否

程子之意謂禮字上有理有文理是本文是末然本末一貫通謂之禮也然有理而後有文曰推此理則甚有事謂天地間莫不然也

居敬而行簡不知敬存而簡自行爲復居敬而尙當行其簡

固是敬存而後簡行然亦須居敬而行其簡

明道先生論持其志曰只這个也是私然學者不恁地不得九思思之謂人之有志不能持之使常自覺其所在往往遇事則爲气所使顚倒失次而不能制與不自知其所以然者皆志不定故也使其志常定於內昭然不亂必不至遇事而失錯矣故志不可不持持之久而熟則必須自知以心驗之未見其爲私明道謂只這个也是私其意如何

才渉人爲便是私有个持字便是人爲然學者須從此用功由誠之進於誠煞有節次

或問伊川先生必有事焉當用敬否曰敬只是涵養一事必有事焉須當集義只知用敬不知集義卻是都無事也九思思之若能敬則能擇義而行伊川謂知敬而不知集義爲都無事不曉其防又集義所生義生於心不知如何集

居敬集義工夫並進相須而相成也若只要能敬不知集義則所謂敬者亦塊然無所爲而已烏得心體周流哉集訓積事事物物莫不有義而著乎人心正要一事一件上集

明道先生曰維天之命於穆不已不其忠乎天地變化艸木蕃不其恕乎伊川先生曰乾道變化各正性命恕也侯子曰伊川說得尢有功天授萬物之謂命春生之冬藏之歲歲如是天未嘗一嵗誤萬物也可謂忠矣萬物洪纎髙下短長各得其欲可謂恕矣九思謂維天之命於穆不已蓋一元之气運行無息所謂天行健者也以其行健無息故能生生萬物而各稟此善意故曰恕其在人體之則曰幹幹誠意無毫髮間斷則發見於外斯能以已推之以心之所本旣善則應人接物皆如其心可謂恕矣觀明道謂艸木蕃於伊川言各正性命不見有差殊其在萬物得其所以蕃生便是正性命不知侯子何以分輕重兼謂維天之命爲天授萬物者恐此天命只是天理伊川所謂在天爲命不必須是授之萬物始謂之命故又謂春生冬藏歳歳如是未嘗誤萬物爲忠恐此亦只是恕蓋已發者也九思所言忠恕與天命大意是否及所疑侯先生之言並乞詳教

明道之言意固完具但伊川所舉各正性命之語爲更有功忠體也恕用也體立而用未嘗不存乎其中用之所形體亦無乎不具也以此意玩味則見伊川之言尢有功處侯師聖所說忠字恐未爲得二先生之意天命且於理上推原未可只去一元之气上看

孟子稱孔子曰操則存舎則亡出入無時莫知其鄕惟心之謂與或問伊川曰心出入無時如何曰心本無出入孟子只據操舎言之又問人有逐物是心逐之否曰心則無出入矣逐物是欲九思謂性之在人可以言不動心者性之已發已行安有無出入今人對境則心馳焉是出矣不必言邪惡之事只大凡遇一事而此心逐之便是出及定而返其舎是入矣兼孟子固已明言其出入爲心矣而伊川謂心無出入不知逐日之間有出入者是果何物又有一處謂在人爲性主於身爲心謂在人爲性則不可言出入旣曰主於身爲心凡能主之則在內不能主之則外馳是亦出入之意不知心之於性相去如何思慮之於心相去又如何

心本無出入言心體本如此謂心有出入者不識心者也孟子之言特因操舎而言出入也蓋操之則在此謂之入可也舎則亡矣謂之出可也而心體則實無出入也此須深自體認未可以語言盡之耳

孔子不恱於魯衛遭宋桓司馬將要而殺之微服而過宋伊川先生曰孔子旣知桓魋不能害己又卻微服舜旣見象將殺已而又象憂亦憂象喜亦喜國祚短長自有命數人君何用汲汲求治禹稷過門不入非不知饑溺自有命又卻救之如此其急數者之事何故如此須思量到道並行而不相悖處可也注腳又謂今且說聖人非不知命然於人事不得不盡此說未是旣曰並行而不相悖則是𨿽遇變與災自當盡其在我以爲消變弭災之道變之消不消災之弭不弭則不可必然聖人隨事有以處之不歸之於命與數而不問者是謂並行而不相悖不知注腳何以再言此得非謂以命與人事爲仁致歟

若說聖人非不知命然於人事不得不盡是命與人事爲二致豈足以明聖人之心哉當深惟聖人性命合一處

答兪秀才

修辭立其誠修辭所以立其誠意非從修飾爲也若修飾則秪不誠矣平居亦當察此而聖人獨言於九三者蓋當危疑之地處人情之變辭危則易亢辭遜則易枉亦難乎有言矣於是焉而能修之則誠立矣

修辭乃是體當自家誠意深味曽子之所謂出辭气者則可知矣於九三言之者大抵謂君子之學如是故能盡乎處上下之道也不必云於是焉而能修之則誠立也

防以養正聖功也防童之心純一而未發可與爲善可與爲不善在所以發其防者何如耳自此養之以正則易進於徳及其至處則聖人也

以純一未發之防而養其正可謂善矣若夫爲不善則是爲物誘而欲動非防之可與爲不善也動則失其正矣

防山下出泉防程先生曰水必行之物始出未有所之此意最深水由地中行行其性也遇險而止而行之性則未始止也若積盈則行矣故曰盈科而後進在人防昧之時而天命流通之理未始止也若果決其行涵養其明而至於盛乃養防之聖功也

防之義只謂泉始出而遇險未有所之如人防穉未有所適貴於果行育徳充而達之也育徳之義尢當深體防之初六利用刑人人之昏防不教而誅之可乎蓋人之不善始發而絕之則易爲力待其已發而後禁則扞格而難勝故曰童牛之牿元吉

此爻且詳玩伊川之說

韓愈所謂上中下三品者乃孟子所謂才也才𨿽不同而所以爲性則一孟子論性善固極本窮源之論至謂非天之降才爾殊豈才果不殊耶抑所謂才者乃所謂性也才是資稟性是所以然性固行乎才之中要不可指才便謂之性然孟子所以謂之不殊者何也

孟子之論才與退之上中下三品之說不同退之所分三品只是據气稟而言耳孟子論才曰非天之降才爾殊也又曰若夫爲不善非才之罪也蓋善者性也人之可以爲善者才也此自不殊

死生是气之聚散鬼神是气之精者耳萬物所以自形自色者卽鬼神所見之迹也程先生謂往而不返謂之鬼則知方來不測謂之神鬼神之道卽太極往來之實也卽是觀之滿虛空中無非鬼神之妙用而人之所以齊明盛服以臨祭祀者蓋亦集自家精神其義固可體矣天下之理有則是有無則是無死生命也鬼神者托於幽者也然周公作書以告鬼神欲代武王之死世豈有是理耶無是理而周公乃行之亦必有道矣幸先生詳教之

鬼神之義須更研究周公欲代武王之死只是渾全一个誠意至誠可以回造化有是理也若夫金縢冊祝之辭則不無妄傳者【如元孫不若旦多材多藝不能事鬼神之類】意者金縢之事則有之而冊祝之辭則不傳矣

九卦損徳之修益徳之裕復徳之本履徳之基井徳之地恆徳之固學者用工之實歟

九卦有次序履徳之基爲先步步踏實地也

答胡季隨

遺書云有人胸中若有兩人焉欲爲善如有惡以爲之間欲爲不善又若有羞惡之心者此正交戰之驗也持其志使气不能亂此大可驗不知如何而持其志方其欲持志之時而二者猶交戰於胸中則柰何

持志者主一之謂若曰欲持志之時二者猶交戰於胸中是不能主一也志不立也

又云義理與客气常相勝只看消長分數爲君子小人之別嘗深思之謂誠然也而或云初不可如此分一言之善則天理矣一言之惡則人欲矣竊恐其言太快政如日月之運行寒暑之推移恐當進之以漸也

所謂義理與客气看消長分數爲君子小人之別者謂一日之間察其所發孰多孰少爾天理只是天理人欲只是人欲都無夾雜念慮毫釐之間霄壤分焉此昔人所以戰兢不敢少弛也

又云所見所期不可不逺大然行之亦須量力夫以學者力量較之聖人霄壤異矣若不一向自期以逺大而欲量力而行之恐或至於卑近而心之所期與身之所履分爲兩段矣恐當先立學聖人之心日可見之行皆須爲聖人之事然後內外貫通耳

所謂行之亦須量力者恐學者貪髙慕逺躐等以進非徒無益而又害之也大抵學者當以聖人爲凖的而自邇自卑循序不舎斯有進益耳

又云天下善惡皆天理謂之惡者非本惡又云事有善有惡皆天理也天理中物須有美惡孟子曰人之性善皆天理也旣非本惡則人欲矣恐非天理中物天理中恐亦著惡字不得

事物之始無有不善然二气之運不齊故事物之在天下亦不容無善惡之異謂之惡者非本惡因其不齊而流爲惡耳然亦在天理中也所貴乎人者以其能保其性之善不自流於惡爲一物耳

又云學者須敬守此心不可急迫當栽培深厚涵養於其間然後可以自得今於下工夫之時不痛自警防而遽栽培涵泳不知何所栽培涵泳恐或近於放倒也

敬守此心栽培涵泳正是下工處若近於放倒則何栽培涵泳之有

又答

一日克己復禮天下歸仁蓋是積累工夫到處非謂只勇猛便能如此如釋氏一聞一超之說也

如雲尙何序之循又何必待於自邇自卑而後有進此等語意全不是學者气象切宜戒之所謂循序者自灑掃應對進退而往皆序也由近以及逺自粗以至精學之方也如適千里者𨿽步步踏實亦須循次而進今欲濶步一蹴而至有是理哉自欺自誤而已前日謂一气之運不齊故事在天下不容無善惡之異云者論气故不容無善惡之異且須將程子遺書詳攷精思未可易而言也

人固有秉彛若不栽培涵泳如何防有得古人教人自灑掃應對進退禮樂射禦之類皆是栽培涵泳之類若不下工坐待有得而後存養是枵腹不食而求飽也

南軒集卷三十二

欽定四庫全書

南軒集卷三十三

宋張栻撰題跋

題李光論馮澥札子

臣伏見臣僚上言推尊王安石爲名世之學乞榜朝堂欲以傾動海內流播天下鼓惑眾心事系安危義難循黙臣已具論列繳奏外臣訪聞爲此說者乃諫議大夫馮澥澥誠腐儒不達世務浸淫王氏之說深入骨髓平居議論以安石爲孔孟之流元符末上書獨入正等力詆鄒浩以爲哲廟逐臣不當復用懷姦造謗老而無識止緣崇寧曽有湟鄯棄地之謀爲蔡京所逐因得虛名考其素節無可稱道究其學問誠爲頗邪臣觀王安石在熈寧元丰間神宗皇帝大有爲之日創立制置三司條例司司馬光爭論神考之前因邇英閣進讀至蕭何曹參事光曰參不變何法得守成之道故孝惠髙後時天下晏然衣食滋殖神宗曰漢常守蕭何之法不變可乎光曰何獨漢也使三代之君常守禹湯文武之法𨿽至今存可也書曰無作聰明亂舊章武帝用張湯言取髙帝法紛更之盜賊半天下元帝攺宣帝之政而漢始衰由是言之祖宗之法不可攺也獨安石專任已能排卻眾論當時大臣如韓琦富弼諫官禦史如範鎭呂誨範純仁之流信所謂名世大賢盡遭斥逐不仕以去而任用呂惠卿舒亶李定皆一時傾邪小人不畏天下之公論不防百姓之愁苦不顧宗社之安危馴至蔡京蔡卞合爲死黨操述作之說禁錮天下忠賢掃除祖宗法度五十年間言路有防川之蔽海內多敢怒之民愁痛無聊至此極矣伏自陛下卽位以來破拘攣之說掃末習之蔽躬履素朴持循典故發政施仁無一不合人心當天意者士大夫思稅駕之地百姓望息肩之期王氏之學尙復忍聞之乎澥職在論思獻納之地不能以道義禆贊聖聰返以安石爲大賢托中道以濟其偏說假公論以遂其私情懷姦不忠熒惑主聽伏望陛下察其回邪洞照防慝特賜睿防罷澥諫職斥使居外儻臣所論未合聖慮臣亦不敢復冒言路亦乞重行黜責以爲妄言之戒冒犯天威臣不勝惶懼激切之至取進止六月日朝奉郎守侍禦史臣李光札子

禦批

祖宗之法子孫當守之如金石蔡京首唱紹述變亂舊章至於今日可作一詔付吳幵

臣栻創見靖康翰墨拊膺痛哭不知涕淚之橫流也竊惟國家自王安石壊祖宗法度以行其私意姦防相承馴兆大釁至靖康初元國勢蓋岌岌矣而馮澥輩猶敢封殖邪說庇防死黨如此傳曰爲國家見惡如農夫之務去艸焉芟夷蘊崇之絕其本根勿使能殖則善者信矣正誤國之罪推原安石所謂芟其本根者紹興詔書有曰荊舒禍本可不懲乎大哉王言也乾道三年秋八月戊戌臣栻拜首謹書

題趙鼎家光堯禦筆

比覽元符諫臣任伯兩章疏論列章惇蔡卞詆誣宣仁聖烈太后欲追廢爲庶人誰無母慈何忍至此賴哲宗皇帝聖明灼見不從所請向使其言施用豈不蔑太母九年保佑之功累泰陵終身仁孝之徳自朕纂服是用疚心昭雪黨人刋正國史𨿽崇寧之後迷國猥眾推原本始實自紹聖惇卞竊位之時而讒慝未彰將何以仰慰在天稱朕尊嚴宗廟之意可令三省取索議槁來上當正典刑布告天下早來朕所諭卿章惇蔡卞事此二人罪惡貫盈須是盡追官爵子孫親戚並不得與在內差遣若如此施行甚不過當卿更看如何

覽卿奏只欲罷黜子孫不及親戚卿仁恕過人朕甚嘉之然利害極大若畱親戚在朝但恐紛紛不已爲善類患前日卿嘗畱身奏陳曲折恐當絕其本根勿使能殖則善者信矣卿可熟思勿復後悔早來章僅除外任指揮未得施行

臣栻伏覩聖詔所云蓋撥亂反正之宏綱天下古今之公理足以貽訓無窮敢頓首以志卷末乾道八年三月己巳朔具位臣張栻謹書

題太上皇帝賜陳規手敕

臣伏覩太上皇帝賜順昌守臣陳規手敕下拜感嘆蓋自紹興以來艱勤積累至是時敵勢已屈我師旣捷聲搖京輔而朝廷講解之議已成矣臣在省中太常適上規事臣以爲彰善癉惡有國之典規官𨿽未應諡功則當諡正以是役爲重也仰惟昭回之章所以待遇臣下與夫風厲振作之意誠足以詔萬世也

防泰陵祭溫公文槁【蘇軾玉堂槁】

嗚呼此泰陵誄司馬丞相之辭也歳未及期綱紀略定用賢之有益於國也如此蓋此未期歳之間非特足以開元祐一時之治而所以培植邦本祈天永命者至矣嗚呼盛哉後八十有六年具位張某謹書

跋中庸集解

右石子重所編集解兩卷某刻於桂林郡學宮子重之編此書嘗從吾友朱熹元晦講訂分章去取皆有條次元晦且嘗爲之序矣桂林學宮舊亦刻中庸解而其間雜亂以他懼其反誤學者於是漫去舊版而更刻此書竊惟中庸一篇聖賢之淵源也體用隠顯成已成物備矣𨿽然學者欲從事乎此必知所從入而後可以馴致焉其所從入柰何子思以不睹不聞之訓著於篇首又於篇終發明尙防之義且曰君子之所不可及者其惟人之所不見乎而推極夫篤恭之效其示來世可謂深切著明矣學者於此亦知所用其力哉有以用其力則於是書反復防繹將日新而無窮不然譬諸枵腹而觀他人之食之美也亦奚以益哉

通書後跋

濓溪周先生通書友人朱熹元晦以太極圖列於篇首而題之曰太極通書某刻於嚴陵學宮以示多士嗟乎自聖學不明語道者不覩夫大全卑則割裂而無統髙則汗漫而不精是以性命之說不參乎事物之際而經世之務僅出乎私意小智之爲豈不可嘆哉惟先生生乎千有餘載之後超然獨得夫大易之傳所謂太極圖乃其綱領也推明動靜之一源以見生化之不窮天命流行之體無乎不在文理密察本末該貫非闡微極幽莫能識其指歸也然而學者若之何而可以進於是哉亦曰敬而已矣誠能起居食息主一而不舎則其徳性之知必有卓然不可掩於體察之際者而後先生之蘊可得而窮太極可得而識矣乾道庚寅閏月謹題

跋遺書

二先生遺書近嵗旣刋於建寧又刋於曲江於嚴陵今又刋於長沙長沙最後刋故是正爲尢密始先生緒言傳於世學者毎恨不克睹其備私相傳冩人自爲本及是書之出裒輯之精亦庶幾盡矣此誠學者之至幸然而傳之之廣得之之易則又懼夫有玩習之患或以備聞見或以資談論或以助文辭或以立標榜則亦反趨於薄失先生所以望於後人之意爲逾甚矣學者得是書要當以篤信爲本謂聖賢之道由是可以學而至味而求之存而體之涵泳惇篤斯須勿舎以終其身而後已是則先生所望於後人之意也敢敬書之附於捲之末

防西銘

人之有是身也則易以私私則失其正理矣西銘之作懼夫私勝之流也故推明其理之一以示人理則一而其分森然自不可易惟識夫理一乃見其分之殊明其分殊則所謂理之一者斯周流而無蔽矣此仁義之道所以常相須也學者存此意涵泳體察求仁之要也辛夘孟秋寓姑蘇書以示學生潘友端

跋西銘示宋伯潛

人惟拘於形气私勝而迷其所自生故西銘之作推明理之本一公天下而無物之不體然所謂分之殊者蓋森然具陳而不可亂此仁義之道所以立人之極也學者深潛力體而後知所以事天事親者其持循之要莫越於敬而已乾道八年七月己夘敬書以遺宋剛仲伯潛父

跋三家昏防祭禮

右文正司馬公橫渠張先生伊川程先生昏防祭禮合爲五卷竊惟道莫重乎人倫教莫先乎禮禮行則彛倫敍而人道立先王本天理因人心而爲之節文其大體固根乎性命之際而至於毫釐曲折之間莫不各有精義存焉當是時人由於其中涵泳服習惇龎淳固蓋有不期而然者自先王之制日以缺壊情文之不稱本末之失序節乖而目疏甚至於雜以異端之說淪胥而入於悖風俗之所以不厚人才之所以不振職是故歟夫冠昏防祭人事之始終也冠禮之廢久矣未能遽復也今姑卽昏防祭三者而論之幸而有如三公之說其可不盡心乎三公之使定𨿽有異同然至其推本先王之意罷黜異端之說是則未嘗不同也司馬氏蓋已著書若橫渠伊川二先生𨿽嘗艸定而未具然所與門人講論反復其所發明深矣抑嘗謂禮之興廢學士大夫之責也有能卽是書探攷而深思深思而力行宗族相觀朋友相輔安知風俗之美不由是而作興乎妄意可助聖時善俗之一端於是刻於桂林郡之學宮云淳熈三年六月甲戌朔旦

跋符君記上蔡語錄

符君生於逺方及防京師乃能從上蔡謝先生問學得先生一語隨卽記錄今傳於家者九十有七章若符君者亦可謂有志於學矣予謂當表而出之以爲逺方學者模楷故附志於兵部侍郎胡公銘詩之後使來者當有攷焉

跋希顏錄

某己夘之歳嘗裒集顏子言行爲希顏錄上下篇今十有四年矣回視舊編去取倫次多所未善而往往爲朋友所傳寫於是復加考究定著爲一卷又附錄一卷蓋顏子之事獨載於論語易中庸孟子之書其間顏子之所自言與夫見於問答者抑鮮矣特聖人之所稱及曽子孟子之所推述者其詳蓋可以究知也自孟子之後儒者亦知所尊仰矣而識其然者則或寡焉逮夫本朝濓溪周先生橫渠張先生出始能明其心而二程先生則又盡發其大全於是孔子之所以授於顏子顏子之所以學乎孔子與學者之所當從事乎顏子者深切著明而無隠於來世者矣故今所錄本諸論語易中庸孟子所載而參之以二程先生之論以及於濓溪橫渠與夫二先生門人髙弟之說列爲一卷又采家語所載顏子之言有近是者與夫揚子云法言之可取者幷史之所紀者存之於後蓋亦曰學者之所當知而已旣已繕冩則撫而嘆曰嗟乎顏子之所至亞於聖人孔門髙弟莫得而班焉及考魯論師友之所稱有曰不遷怒不貳過而已有曰以能問於不能以多問於寡有若無實若虛犯而不校而已自學者觀之疑若近而易識然而顏子之所以爲善學聖人者實在乎此則聖門之學其大略亦可見矣必實用其力而後知其難知其難而後有可進之地也然則後之學者貪髙慕逺不循其本者終何所得乎故予願與同志之士以顏子爲凖的致知力行趨實務本不忽於卑近不遺於細微持以縝密而養以悠久庶乎有以自進於聖人之門墻是錄之所爲作也乾道元年八月九日謹書

題周奭所編鬼神說後

鬼神之說合而言之來而不測謂之神往而不返謂之鬼分而言之天地山川風雷之屬凡气之可接者皆曰神祖考祠饗於廟曰鬼就人物而言之聚而生爲神散而死爲鬼又就一身而言之魂气爲神體魄爲鬼凡六經所稱蓋不越是數端然一言以蔽之莫非造化之迹而語其徳則誠而已昔者季路蓋嘗問事鬼神之說矣夫子之所以告之者將使之致知力行而自得之故示其理而不詳語也至於後世異說熾行譸張爲幻莫可致詰流俗於怪誕怵於恐畏胥靡而從之聖學不明𨿽襲儒衣冠號爲英才敏識亦往往習熟崇尙而不以爲異至於其說之窮則曰焉知天地間無有是事委諸茫昧而已耳信夫事之妄而不察夫理之眞於是鬼神之說淪於空虛而所爲交於幽明者皆失其理禮壊而樂廢人心不正浮僞日滋其間所謂因其說而爲善者亦莫非私利之流亂徳害教孰此爲甚故本朝河南二程子橫渠張子與學者反復講論而不置夫豈好辯哉蓋有所不得已也若夫程子發明感通之妙張子推極聚散之蘊所以示來世深矣學者誠能致知以窮其理則不爲眾說所咻克己以去其私則不爲血气所動於其有無是非之故毫分縷析了然於中各有攸當而不亂然後昔人事鬼神之精意可得而求徳可立而經可正也不然辧之不明守之不固於外而怵於內一理之蔽則爲一事之礙一念之差則爲一物之誘聞見𨿽多亦鮮不爲異說所溺矣湘鄕周奭考鬼神之說凡夫子之所嘗言見於易禮傳魯論者悉集之又取近世程子張子之書上及於濓溪周子下及於兩家門人凡語渉於此者合爲一編以與朋友講求其故某嘉其志因書於後

跋杼山書少陵歌行帖

杼山風流蕭散如晉宋間名人其書法亦然覽之者猶可想見從容談笑時也

南軒集卷三十三

欽定四庫全書

南軒集卷三十四

宋張栻撰題防

西漢蒙求防

栁宗直輯西漢文類其兄司馬序其首有曰搜討磔裂攟摭融結離而同之與類推移世謂宗直是書固足以傳逺抑有賴於司馬之文有以發之也東平侯彥明取班史故事及雅訓語恊而比之他日過予求爲之序予謂侯君爲是書亦勤矣予烏能發之君家彥周任其責可也𨿽然有求於予固將以求益也試言讀史之法可乎讀史之法要當考其興壊治亂之故與夫一時人才立朝行已之得失必有權度則不差也欲權度之在我其惟求之六經乎盍進於斯而以餘事誦其言語文字之工莞然一笑可乎因書於後

防孫子

右唐中書舎人杜牧所注孫子三卷牧在當時號爲知兵者親見藩鎭相煽爲盜不可制國威日削髮憤感激畱意兵法可以教於後世者無若武之書於是章分句析而爲之說其言皆有所據依推之事實而可以行若牧者誠有志當世者哉蓋君子於天下之事無所不當究況於兵者世之興廢生民之大本存焉其可忽而不講哉夫兵政之本在於仁義其爲教根乎三綱然至於法度紀律機謀權變其條不可紊其端爲無窮非素攷索烏能極其用一有所未極則於酬酢之際其失將有間不容髮者可不畏哉若武之書蓋講乎法度紀律其於機謀權變之用詳矣按西漢藝文志武所著兵法凡八十二篇圖九卷牧亦謂武書凡數十萬言曹氏削其繁剰筆其精粹爲十三篇是則今所存者特操所刪定耳牧初𨿽本操所注然所自發明者蓋十之九予得其書於集注中而樂其說因次第繕冩牧本書悉存操說今不復具獨其間有渉於牧解釋辧正者則亦因而並出之嗟乎敵人分據神州有年於玆國家讐恥未雪聖上宵衣旰食未嘗忘北顧凡在臣子所當仰體至意思所以效忠圖稱者然則於是書又其可以忽而不講哉予故刻而傳之願與同志者共焉此亦牧當時之意也

防許右丞許吏部奏議

觀二許公先後立朝當事防之際皆力言和議之非嗚呼善哉自敵入中國專以和之一字誤我大機非惟利害甚明實乃義理先失義理之所在乃國家之元气謀國者不可以不知也

防戊午讜議

自古爲國必有大綱復讐之義今日之大綱也要不當論其利害之所存獨念夫君臣父子之義不明則戴天履地不能一朝處也則知性與之俱立若饑之必食渇之必飲弗可攺也已𨿽然復讐之義固其大綱而施爲舉措之間貴乎曲盡修徳任賢立政又復讐之大綱也不此之爲而徒曰吾讐之復有是理哉故某嘗論今日之事正名爲先而務實爲本蓋名實一事若夫爲人臣而不思大義之所存甘心於事讐而不以爲恥其爲罪固不可勝言而或借復讐之說名不正而實不務欺當時而貽後患者亦正論之稂莠也可不察哉乾道庚寅始得吾友魏元履所編讜議三嘆之餘附書於末

防溫公黼座銘槁

壅蔽者天下之大患也古之明王所以致治者亦去此而已矣其道莫先於虛己莫要於任賢虛己則壅蔽消於內任賢則壅蔽撤於外內外無蔽而下情畢通泰治所繇興也先正溫國公反復開陳於治亂之際可謂深切讀其遺槁使人流涕嗟乎公愛君之心萬世不可泯也

題司馬文正公薦士編

右司馬文正公薦士編起至和之元盡熈寧十年凡百有六奏其間多公所親錄而其外題曰舉賢才亦公筆也某來宜春公之元孫邁出以相示翻閱終日起敬起慕惟公薦士報國惻怛篤至之心後世觀此編者亦可以想見萬一矣

題文正公條畫防邊弓箭手槁後

右文正公條畫約束防邊弓箭手事蓋公在並州佐龎頴公時所具槁也其察微慮逺固本防患之意具備觀諸此非獨可以窺公制事之權度抑可得爲國禦邊之良法矣

防濓溪先生帖

右濓溪周先生二帖某來桂林邇先生之鄕因鄕之士何士先來訪屬以攷尋先生舊迹已而胡良輔持此二帖及家譜石刻來良輔寔先生姻族也按石刻先生皇考諱輔成任賀州桂嶺縣令累贈諫議大夫葬道州營道縣榮樂鄕鐘樂裏又載濓溪隱居在石塘橋西先生之兄諱礪其子仲章卽第二帖所寄者是也濓溪在其鄕古有是名先生晚築廬山下有溪焉因亦以名之蓋示樂其所自生不忘其本之意良輔云鄕之父老相傳能道先生此意也某不佞竊誦習先生之言行蚤歳獲拜遺像今又得心畫而藏之慕仰涵泳不勝拳拳敢書於左方

防上蔡先生所述衡州秦府君志銘

右上蔡先生所述衡州秦府君志銘先生克己之嚴徙義之勇任道之勁讀斯文者亦可以想其餘風於辭气間矣先生之於言無所茍也則府君之行事足以取信於來今不疑矣府君之出劉拯景仁以此刻相示蓋澗上陳公之書字畫森嚴寔歐陽率更書溫公碑法是亦可寶云

題曽大父豫公思亭記後

皇祐四年朝論以黎人不寧擇可爲雷州者有言曽大父豫公久佐西邊熟兵事亟命往守自四明以數百兵轉海比至冦盜屏息乃以閒暇時延見長老諸生授條教始雷之俗未知禮遜長子之子常爲長易數世之後至叔父反拜猶子公諭以長防之序親疏之宜悉革其舊又爲之增治城壘行田積水爲久逺計雷人愛敬之召還監都進奏院年逾六十卽以殿中丞致其事自號希白先生今家集目中有修城及西湖思亭三記皆爲雷時所作而獨思亭之文存後百有十五年公之曽孫某敬書以授知雷州廬陵戴君且屬爲訪舊刻存否或可以補海康故事之闕也

題先忠獻公淸音堂詩後

先公書此詩去易簀才兩旬先是一日遊淸音堂步上山頂下煮泉亭防茗命道士鼔琴復步下石磴略無倦意笑顧某曰爾輩喜吾彊健不知吾大命且不逺矣次年重九日泣血追記

防貴溪簿防記

貴溪簿舎之不焚可以見人情之不逺彼𨿽放而爲盜然其心終有不可盡殄者爲政者推乎此亦可以知馴足弭暴之方矣陸君之爲人所謂安靜之吏悃愊無華者詩不云乎豈弟君子神所勞矣

防呂東萊與許吏部詩

許吏部以直道不容於時宰而其典州持使者節所至懇懇然推其學道愛人之心惟恐不及東萊寄詩蓋公防漕廣右時也豈不在行路自逺霜露濕百川貫河來砥柱乃中立誦詠斯言尙可想味公平生也

防趙不遁壽昌堂記

不遁請以所遷官封其母上方篤孝愛以錫天下登聞賜可是足爲人子之榮矣𨿽然攷諸聖賢之訓所以顯揚其親者蓋抑有其道惟反求於身而勉焉斯有以稱明詔寵光奬厲之意矣不遁旣摘取訓詞之語以名堂其季下遂出堂之記示某敬書於後

防宇文中允傳

故曲水令宇文中允吾鄕之前輩先生也熈寧間伊川先生之尊父大中公守漢州以禮致公典郡之學今兩書具載伊川集中謂公不以榮利屈志道義爲鄕裏重非特今人之難古人所難則其人不問可知矣又況司馬文正公與範文忠公相與稱道紀述皆足以垂信於方來哉元祐修裕陵實錄時嘗爲公立傳頗采文正所稱著於篇末至紹聖章惇蔡卞得志攺易舊史乃謂公於法不當立傳元祐諸人獨以司馬丞相故私公小人不知春秋賢而得書之義顧反用私意誣公論類如此紹興初天子命大臣更正史事盡黜姦臣之說於是公復得立傳是非久而自定此天也今吾邑緜竹附郭之南有所謂止正亭者公所歸隱之地也淸泉老木固亦無恙而公之風烈後生知所師慕者鮮矣嗟夫君子之仕本以行道也非欲貴求富也昔之人道不得行則不敢以居其官若公豈忘世而素隱者哉身爲縣令以字民爲職而扼於勢不得其職引而去之義當然耳觀公之去猶以胸中所欲言者爲書獻之天子則公之心非忘世而素隱抑可見矣古之所謂大臣者以道事君不可則止使公而得時與位則其於古大臣之事豈不可望庶幾能之邪世衰道微仕者狃於習俗憧憧然以欲貴求富爲心而君臣之義益以不明如公之風烈要當表而出之庶幾來者有所感動興起夫豈小補邪其家將刻元祐紹興所立兩傳並以諸公之文附列於後求某爲書念不敢辭而不知其爲僣越也

防陳分寧傳

爲吏者受天子之土與民不幸遭變故守死其職亦理之所當然也然方世之衰彛倫蕩覆節義頽廢於是而有能特立其間不爲之變者其可貴豈特景星鳯凰比哉表而出之以風厲臣子實爲國家之先務也建炎中北騎所蹂踐及於江右牧守之臣望風逃避甚至率民迎拜者相屬也獨分寧宰陳公以區區一邑抗義不屈斬敵使期與民守死卒全其境使一時不至有秦無人之嘆其有補於世教抑多矣淳熈四年公之子義守靖州以始末傳記文字寄桂林某讀之慨然謹附志於左

題蔣邕州墓志銘後

予來桂林首訪其耆舊之賢則聞蔣邕州之名且曰邕州非獨行義推於鄕閭邕州之政近世所難得也而予不及見其人矣已而士大夫有自邕來者皆曰邕之人至今思公不忘而溪洞之豪來受事於幕府者問前牧之善政亦莫不以公爲首且咨嗟嘆息至其州之民言之則又眷焉有思慕之色予於是嘆夫蔣公之賢去邕且十年而使人稱之一辭至於彊者服弱者懷此豈偶然也哉及究其所爲則初未嘗爲姑息小惠其禦夷落先示以信號令簡而賞罰明持身嚴正表戢邊吏毋得少侵牟之至於治民𨿽細事必躬親不以入吏手務爲安靜不擾之政而其梗悍爲善良害者則必懲無貸其所以久而不忘者蓋如此予嘗怪今之爲吏其號爲能者則或以察爲明以刻爲公以不卹爲能任而其號爲賢者則又或以姑息爲惠以縱弛爲寛以秣稜爲善處故其能適以賈怨貽毒撅害邦本而其賢反以流基患及於後日嗟乎此豈眞所謂賢能也哉若公之賢則庶幾矣然自中興以來爲邕者不下數十人而其民之不忘不過二三人而止公又近而尢見稱者則夫公理之在人心詎可沒哉公之葬予亡友張安國嘗爲之志辭甚美獨恨述守邕事未詳故予追書之以授其子礪

防鄭威湣事

鄭威湣公守同州城陷死之可謂得其死矣讀公書辭胸中所處蓋已素定嗟夫義之所在君子蹈之如饑之必食渇之必飲不可攺也若一毫私意亂之則顧借牽滯而卒失其正矣然則觀公之爲豈不凜然可貴哉先公使川陜時得公死時事爲詳某侍旁蓋敬聞之矣乾道己丑公之孫忱徳復以始末見示輒嘆息而書之

防範文正公帖

先公舊藏文正範公與朱校理手帖墨刻一卷某以示汶上劉君子駒一見咨嘆不忍去手卽摹本寘之篋笥且屬某志其後某竊惟文正公平生事業光明偉特如此及觀此帖味其辭意而有以知公處事之周密玩其書畫而有以見公日用之謹嚴此豈非其事業淵源所自耶晚生何足以形容萬一然嘗反復於此而復有感焉公蓋生二歳而孤隨其母育於長山朱氏旣第始歸姓範氏今所與書者卽其朱姓時從子行也公𨿽以義還本宗而待朱氏備極恩意旣貴則用南郊恩贈朱氏父以及其諸子之防皆爲之收歲時奉祀則別爲饗朱氏以公廕爲官者三人此載在遺事世所知也詳觀是帖其親愛惇篤之意發於自然蓋與待其本族何異其於天理人情可謂得其厚矣只此一事表而出之聞其風者蓋可使鄙夫寛薄夫惇也誠盛徳哉淳熈元年六月旣望張某謹題

又

文正範公徳業之盛借使字畫不工猶當寶藏況淸勁有法度如此哉至於溫然仁義之言使人誦嘆之不足也

又

右文正範公帖某得之文定胡公之家以刻於桂林郡齋某聞君子言有教動有法某於文正公見之矣觀此𨿽一時書帖之間亦足以扶世教垂後法非徳盛者其能然乎故敬志之以詔來世

南軒集卷三十四

欽定四庫全書

南軒集卷三十五

宋張栻撰題防

防歐陽文忠公書梅聖兪河豚詩帖

文忠公喜誦梅公此詩且屢書之抑亦有所感嘆而然邪

防吳晦叔所藏伊川先生上蔡山帖

乾道癸巳歳八月之七日某伏閱是軸喟然而嘆曰嗟乎學者不克躬見先生之儀刑旣朝夕誦味其遺言以求其志攷其行事以究其用又幸而得其字畫而藏之蓋將以想慕其誠敬之所存而亡有極也豈與尋常緘藏書帖者比哉夫聞其風猶使人若是況於如上蔡山親炙之而稱髙弟者乎並與二公之書而寶焉抑可見師友淵源之盛矣

防王介甫帖

後一帖大理少卿許遵守京口時王丞相與之書遵刻之石始遵在登州論阿云獄事丞相爲從臣力主之自後殺人至十惡亦許案問自首減死長惡惠姦甚逆天理今此帖乃謂遵壽考康寧子孫蕃衍由其議法求所以生之之故蓋丞相炫於釋氏報應之說故以長惡惠姦爲陰徳議國法而懷私利有所爲則望其報其心術之所安蓋莫掩於此予故表而出之

防王介甫帖

金陵王丞相書初若不經意細觀其間乃有晉宋間人用筆佳處但與人書帖例多怱怱艸艸此數紙及予所藏者皆然丞相平生何有許忙迫時邪

防王介甫帖

予喜藏金陵王丞相字畫辛夘嵗過霅川有持此軸來售而得之丞相於天下事多鑿以已意顧於字畫獨能行其所無事如此此又其晚年所書尢覺精到予所藏他帖皆不及也

跋東坡帖

坡公與銀臺舎人帖殆是行新法時勸其因入對盡所欲言且曰人臣事君惟有竭盡庶幾萬一恐未當以前例爲戒讀斯言凜凜有生气士大夫希世求合者固不足問茍𨿽有言而懷不自盡皆徇情惜已非爲臣之義也讀斯言亦可以興起矣

跋東坡帖

坡公結字穏密姿態橫生一字落紙固可藏玩而況平生大節如此哉竊嘗觀公議論不合於熈丰固宜至元祐初諸老在朝羣賢彚徵及論役法與已意小異亦未嘗一語茍同可見公之心惟義之比初無適莫也方貶黃州無一毫挫折意此在它人已爲難能然年尙壯也至於投老炎荒剛毅凜凜略不少衰此豈可及哉範太史家藏公舊帖其間𨿽有壯老之不同然忠義之气未嘗不蔚然見於筆墨間也眞可畏而仰哉

跋蔡端明帖

蔡端明書如禮法之士盛服齋居不敢少有舒肆之意見者自是起敬

防司馬忠潔公帖

右司馬忠潔公帖惟公防節仗義不辱其先某頃在儀曹嘗上公節惠應諡法今獲見翰墨慨然想其平生所謂臨風涕零之語其憂傷之意夫豈私於身哉

防張侍郎帖

右侍郎張公政和間與成正賈公手帖所論陜西鐵錢事使人嘆息蓋自熈丰用事大臣更變法度其後祖述之者益以近利爲急一時觀望蠭起毛舉至於無法之不變而無法之不壊陜西錢事亦其一也小人大抵喜更作務生事其意欲乘時射利而已寧爲國家生民計耶是以嘆息

跋陳了翁帖

了翁忠義剛大之气髙出一世及觀此帖處事精密不忽於細微益知前輩工夫非苟然也淳熈乙未嵗未盡三日賀州別駕李宗甫見寄

跋了翁責沈

責沈者贈諫議大夫忠肅陳公之所作也公壯嵗未聞前輩先覺之名迄終身以爲歉至引葉公之事自責葉公實沈諸梁故名其文曰責沈山楊先生嘗爲之防旣足以發明公之盛徳矣反復而讀之又以見公進學之心尢嚴於旣老之際徙義之勇不忽於卑者之言其虛中克己皆可以爲後世師法建康畱守劉公得眞迹而刻之以墨本來寄某謂斯文之傳誠有補於世教獨恐逺方之士艱於得見乃復刻於桂林學宮云劉公名珙淳熈四年六月戊子廣漢張某謹志

防李泰發帖

李公以八十之年流落鯨波萬里之外而翰墨辭气凜凜如此誠一時偉人也某𨿽不及識公展玩此軸亦足想見其平生耳

跋了翁與丞相隴西公書

丞相隴西公宣和元年六月論都城水事自左史謫官沙縣此諫議陳公所寄書也丞相精忠大節森然如星斗之在天而事業實權輿於此諫議於丞相爲丈人行今觀書辭所以相與蓋甚篤前輩憂時之念深故於人才拳拳如此斂袵三復敬嘆何窮惟是某嘗竊怪諫議平生於君父大義跬步不舎其與異教淪棄三綱者不翅霄壤之異矣顧乃區區樂講於其說獨何歟恨生晚不及親見公質所疑也

書相公親翰

子曰顏氏之子其殆庶防乎有不善未嘗不知知之未嘗復行易曰不逺復無祗悔元吉

甲申孟秋朔先公次余幹暑甚憩趙氏養正堂毎閒暇親翰墨多冩經書要言置縑囊中累十百紙先公易簀於仲秋不肖孤哀苦謹藏遺澤不忍發讀越二年前進士太原陳伯雄來相弔於湘水之上自以嘗在江淮辱先公誨言欲求字畫而歸爲子孫藏予慟哭開篋取此紙授之嗚呼學聖人必學顏子則有凖的顏氏之所以爲有凖的何也以其復也復則見天地之心成位乎中而人道立矣然而欲進於此柰何其惟格物以至之而克己以終之乎嗚呼此先公之所以教某者今並以告陳子丙戌十月甲戌某謹書

防尙憲帖

尙公之所以告其知己者可謂切矣受人之知者不當爾邪公之沒也久矣讀其書辭猶覺生意凜然義理之不可泯也

防孫忠湣帖

孫公此數帖其處死蓋已素定事豫則立豈不信乎自熈寧相臣以釋老之似亂孔孟之眞其說流遁蠧壊士心波蕩風靡中間變故仗節死義之臣鮮聞焉論篤者知其有所自來也觀公訓敕諸子從事經史大抵以實用爲貴以渉虛爲戒其不愛變於俗學可知卒有以自立宜也鄂州史君千里寓書敬題卷末

防尹和靖遺墨

和靖先生所居之齋多以片紙書格言至論寘於窻壁間今往往藏於其家如此所刻是也反復玩繹遐想其感發之趣深存體之工至而浹洽之味爲無窮也嗟乎學者於此亦可得師矣

書贈吳教授

誠者天之道敬者人事之本敬道之成則誠而天矣然則君子之學始終乎敬者也人之有是心也其知素具也意亂而欲汨之紛擾臬兀不得須防以寧而正理益以蔽塞萬事失其統矣於此有道焉其惟敬而已乎伊川先生曰主一之謂敬又曰無適之謂一夫所謂一者豈有可玩而執者哉無適乃一也蓋不越乎此而已嘗試於平居暇日深體其所謂無適者則庶乎可識於言意之表矣故儼若思𨿽非敬之道而於此時可以體敬焉卽是而存之由是以察之則事事物物不得遁焉涵泳不舎思慮將日以淸明而其知不蔽矣知不蔽則敬之意味無窮而功用日新矣天地之心其在玆與學者舎是而求入聖賢之門難矣哉至於所進有淺深則存乎其人用力敏勇與緩急之不同耳吾友臨川吳仲權志於古道將以敬名其所居之齋而日勉焉於其行也書此以贈之蓋朋友相與警勸之義也

題長沙開福寺

長沙開福蘭若故爲馬氏避暑之地所謂防春園者今荒郊中時得塼甓皆爲鸞鳯之形而奇石林立二百年來供城中官府及人家亭館之玩何可數計而蔽於榛莽臥於泥池者尙多有之當時不知載致何所用民之力又何可量哉馬氏父子乘時盜據一方竭澤聚斂以自封而又以資其侈靡之用旋踵而衰兄弟相讐敵魚肉惟恐不及亦其理與勢宜然今湘岸有淫祠江中有誓洲及其交兵詛誓之所小家自爲蠻觸祗足以發千載之一笑寺之西袚禊亭下臨湖光舉目平逺自爲此邦登覽勝處不足用馬氏爲污也

防祖慶所藏其師宗杲法語

觀慶之請以父母爲言而其師特爲拈出嗟乎是非秉彛之所存而不可以己者邪【今祖慶刻石蔣山攺父母作生死字】

南軒集卷三十五

欽定四庫全書

南軒集卷三十六

宋張栻撰銘

囦乎齋銘

趙郡李東老結茅於江南榜之曰囦乎求予爲銘予聞東老之居植竹千本溪流其間地偏而趣幽子將以是爲囦乎東老蚤從名士遊詩法甚髙方其得意不復知有塵世事子將以是爲囦乎以予觀之殆不然也嗚呼囦乎性命之微言之實難孰探其源匪言之艱天髙地下而人其心在躬者神統乎髙深其端伊邇曷睨以視當落其華而究斯理嗚呼信其爲囦乎也己

克齋銘

夫子告顏子以克己復禮爲仁揚子云曰勝己之私之謂克子云蓋未知所以爲克者故其言迫切而不近廣漢張某曰夫子所以告顏子乃終之之事學者必卓然有見而後可以用力於克也淸江陳擇之燕居之齋曰克敢衍其義而爲之銘

惟人之生父乾母坤允受其中天命則存血气之萌物欲斯誘日削月朘意鮮能久越其云爲匪我之自營營四馳擾擾萬事聖有謨訓克己是宜其克伊何本乎致知其致伊何格物是期動靜以察晨夕以思良知固有匪緣事物卓然獨見我心皦日物格知至萬理可窮請事克己日新其功莫險於人欲我其平之莫危於人心我其安之我視我聽勿蔽勿流我言我動是出是由涵濡泳遊不競不絿允蹈彛則靡息厥修逮夫旣克曰人而天悠久無疆匪然而然爲仁之功於斯其至我稽古人其惟顏氏於穆聖學具有始終循循不舎與天同功請先致知以事克己仁逺乎哉勉旃吾子

艮齋銘

艮齋建安魏元履燕居之室也在易艮爲止止其所也某嘗考大學始終之序以知止爲始得其所止爲終而知止則有道矣易與大學其義一也敬爲之銘物之感人其端無窮人爲物誘欲動乎中不能反躬殆防天理聖昭厥猷在知所止天心粹然道義俱全是曰至善萬化之源人所固存曷自違之求之有道夫何逺而四端之著我則察之豈惟慮思躬以達之工深力到大體可明匪由外鑠如春發生知旣至矣必由其知造次克念戰兢自持事物𨿽眾各循其則其則匪它吾性之徳動靜以時光明篤實艮止之妙於斯爲得任重道逺時不我畱嗟我同志勉哉勿休繄我小子懼弗克力咨爾同志以起以掖

敬齋銘

乾道四年建安劉公自樞庭出鎭豫章辟室於聽事之側朝夕燕處扁曰敬齋廣漢張某聞而嘆曰公之志逺矣夫敬者宅心之要而聖學之淵源也敢爲之銘以廣公意銘曰

天生斯人良心則存聖愚曷異敬肆是分事有萬變統乎心君一頽其綱冺焉絲棼自昔先民修己以敬克持其心順保常性敬匪有加惟主乎是履薄臨深不昧厥理事至理形其應若響而實卓然不與俱往動靜不違體用無忒惟敬之功恊乎天徳嗟爾君子敬之敬之用力之久其惟自知勿憚其艱而或怠遑亦勿迫切而以不常毋忽事物必精吾思察其所發以防於微忿欲之萌則杜其源有過斯攺見善則遷是則天命不遏於躬魚躍鳶飛仁在其中於焉有得學則不窮知至而至知終而終嗟爾君子勉哉敬止成已成物匪曰二致任重道逺其端伊邇毫釐有差繆則千里惟建安公自力古義我作銘詩以諗同志

惇復齋銘

復卦之義以初爻爲重於畫爲陽於義爲善於人蓋君子之道也二比於初故爲休復四應於初故爲獨復而三之頻復而厲則以其非比非應開其遷善而危其屢失也上之迷復而防則以其處極而最逺往而不返也觀諸此則可見以初爻爲重矣然則五之惇復柰何五體順而居中以中自考者也故爲惇篤於復夫能惇篤於復宜曰吉曰亨矣而獨曰無悔柰何無悔者戒辭也以其柔而逺於陽故爲之戒辭謂如是乃無悔也南徐陳希顏舊名其齋曰惇復嵗壬辰與予相遇於長沙屬予銘予知希顏有取於儆戒之意也爲之銘曰

惟聖作易研防極深惟卦有復於昭天心六爻之義各隨所乘其在於五惇復是明其惇如何篤志允蹈順保其中而以自攷我觀爻義厥有戒辭君子體之敬戒是資人欲易萌天理難存毫釐之間消長所分凡百君子柰何不敬祗於夙宵以若天命惟積惟久匪俟乎外敢曰無悔庶幾寡悔

恕齋銘

潭州右司理之治海陵周俊卿請予名其齋予名之以恕爲之詞曰

刑成不變君子盡心明動麗止象著羲經所存曷先其恕之云自盡於己以察其情意有所先則弗敢成見𨿽云獨亦靡敢輕幽隱之枉是達是申毫釐之疑是析是明俾爾寡弱無有或困於爾彊慝靡訹靡遁及得其情又以勿喜古人於此恕有餘地我銘於齋意實在玆嗟嗟來者尙克念之

蒙齋銘

番陽余端蒙請予銘蒙齋至於再三予未有以言也它日因有感於果行育徳之義乃爲之辭曰

乾坤旣畫八卦是生八卦相乘萬象以明下坎上艮其卦曰蒙其蒙伊何源泉在中泉之始萌其行未達𨿽則未達而理孰遏君子體之於以果行黽勉躬行動畏天命泉之始萌其勢則止止乃日澄源源遏已君子體之於以育徳篤敬不渝靜保天則惟養於中大本攸立惟敏於外達道攸飭內外交修相須以成久而有常則能日新我銘蒙齋敢越斯義惟言之難實以自厲凡百君子有觀於斯毋忽乎近尙其懋之

虛舟齋銘

詹體仁辟齋於便坐屬予名以其虛且長也則題之曰虛舟他日體仁謂予曰漆園之說道而離吾無取焉耳在易之中孚利渉大川乘木舟虛將於是焉體之予嘆其善思也則又爲之銘

心本虛理則實應事物無轍迹來不迎去不畱彼萬變我日休行斯通險可濟孚豚魚貫天地曷臻玆在克己去其窒斯虛矣

主一齋銘

成都範文叔以主一名齋予嘉其志爲銘以勉之人之心一何危紛百慮走千岐惟君子克自特正衣冠攝威儀澹以整儼若思主於一復何之事物來當其幾應以專匪可移理在我寧彼隨積之久昭厥微靜不偏動靡違嗟勉哉自邇卑惟勿替日在玆

南劍州尢溪縣學傳心閣銘

乾道九年知南劍州尢溪縣事石旣新其縣之學復建閣於學之東北買書五千卷藏之其上而命工人繪濓溪周先生河南二程先生之像寘於其中使學者得共朝夕瞻仰焉新安朱熹爲之名曰傳心之閣而又以書請銘於廣漢張某某竊惟念自孟子沒聖學失傳歷世久逺其間儒者非不知尊孔孟而誦六經至考其所得則不越於詁訓文義之間而已於聖人之心所以本諸天地而措諸天下與來世者蓋鮮克渉其藩而況睹其大全者哉惟三先生生乎千載之後乃能攷諸遺經而得其不傳之妙以相授受然後六經之言羣聖之心全體大用晦而復明如日之中萬物皆覩嗚呼盛矣某愚不敏夙向往焉敢以建閣之意命名之說洗心拜手敍而銘之銘曰

惟民之生厥有彛性情動物遷以隳厥命惟聖有作合乎天心修道立教以覺來今孰謂道逺始卒具陳俾爾由學而聖可成鄒魯云邈章句有師一經皓首語道則迷惟子周子崛起千載熟探其源以識其大立象盡意闡幽明微聖學有傳不曰在玆惟二程子實嗣其徽旣自得之又光大之有渾其全則無不總有析其精則無不中曰體曰用著察不遺曰隠曰微莫間其幾於皇聖心如日有融於赫心傳來者所宗有屹斯閣尢溪之濵翼翼三子繪事孔明儼然其秋溫然其春掲名傳心詔爾後人咨爾後人來拜於前起敬起慕永思其傳於味其言於考其爲體於爾躬以防其歸爾之體矣循其至而爾之至矣道豈異而傳心之名千古不渝咨爾後人無替厥初

顧齋銘

廣漢張某名華陽宇文紹節之齋曰顧且爲之銘人之立身言行爲大惟言易出惟行易怠伊昔子聿思其艱嚴其樞機立是防閒於其有言則顧厥爲毫釐之浮則爲自欺克謹於出內而不外確乎其言惟實是對於其操行則顧厥言須防弗踐則爲己愆履薄臨深戰兢自持確乎其行惟實是依表裏交正動靜疊資若唱而和若影而隨伊昔君子胡不慥慥勉哉勿渝是敬是保

讀書樓銘

醴陵丁明發請於某曰家有小樓爲羣從講習之所敬求其名某以讀書名之而因銘以告

洪惟元聖研幾極深出言爲經以達天心天心煌煌聖謨洋洋有赫其傳惠我無疆嗟哉學子生乎千載孰謂聖逺遺經猶在孰不讀書而昧厥防章句是鑿文采是事矧其所懷惟以祿利茫乎四馳其曷予曁嗟哉學者當知讀書匪有所爲惟求厥初厥初惟何爾所固然因書而發爾知則全維誦維歌維究維復維以泳防勿肆勿梏維平乃心以防其理切於乃躬以察以體積功旣深有其明迥然意表大體斯呈聖豈予欺實發予機俾予自知以永於爲若火始燃若泉始達推之自玆進孰予遏若登泰山益髙益崇維理無形維經無窮嗟哉學子盍敬念玆以是讀書則或庶幾

葵軒石銘

張子銘葵軒之石於以出入觀省焉

正爾衣冠毋惰爾容謹爾視聽毋越爾躬爾之話言式循爾爾之起居式蹈爾庸敬爾所動毋窒其通貞爾所存毋失其宗外之云肅攸保於中中之克固外斯率從天命可畏戒懼難終勒銘於石用儆爾慵

筆囊銘

司馬文正公貯筆黃囊又紅管筆一枝今藏太史範氏文正親題其上實治平中賜物淳熈六年敬銘

厚陵之賜文正之澤傳之方來見者攺色筆端吐辭谷粟萬世豈惟攺色公心是繼在昔魏公世保其笏謹哉斯藏惟徳其物

周奭硯璞銘

靡飾於外含章在中以時發舒翰墨之功君子觀象於以蓄徳韜其光芒惟貞靡忒

箴

主一箴

伊川先生曰主一之謂敬又曰無適之謂一嗟乎求仁之方孰要乎此因爲箴書於坐右且以諗同志

人稟天性其生也直克順厥彛則靡有忒事物之感紛綸朝夕動而無節生道或息惟學有要持敬勿失驗厥操捨乃知出入曷爲其敬妙在主一曷爲其一惟以無適居無越思事靡它及涵泳於中匪忘匪亟斯須造次是保是積旣久而精乃防於極勉哉勿倦聖賢可則

四益箴

先君晚嵗嘗大書四言以詔枃弟曰無益之言勿聽無益之事勿爲無益之文勿觀無益之友勿親枃受而藏之惟謹先君旣沒之九年則以請於某曰伏自惟念大懼無以承先君之意旣以四益名堂願兄追述其義將列之坐右朝夕儆戒以庶幾乎萬一某奉書而泣退而爲箴以告之

若古有訓聽徳惟聰聞過以攺聞善以從匪是之聞則爲無益謟言溺心姦言敗徳嗟哉勿忘敬共朝夕卓爾有定聽斯不惑朝夕之間何莫非事事所當事是爲君子惟欲之動則亂於爲營營何益擾擾孰知止之有道當收放心曷諭其工履薄臨深異說害道我則弗邇浮文妨實我則弗貴而況末俗骫論俚辭當絕於前勿亂於思潛心聖賢愽攷載籍聞見之多於以蓄徳大倫惟五友居其一我觀昔人敬戒無斁以狎而比以順而同徳惟日防友亦曷終必端爾心忠信是親神之聽之終和且平

贊

漢丞相諸葛忠武侯畫像贊

惟忠武侯識其大者仗義履正卓然不舎方臥南陽若將終身三顧而起時哉屈伸難平者事不昧者幾大綱旣得萬目乃隨我奉天討不震不竦維其一心而以時動噫侯此心萬世不冺遺像有嚴瞻者起敬

濓溪先生

於惟先生絕學是繼窮原大極示我來世

明道先生

於惟先生防其純全天理之掲聖學淵源

伊川先生

於惟先生極其精微俾爾立徳循循有歸

於湖畫像贊

是於湖君英邁偉特遇事若然如箭破的談笑翰墨如風無迹惟其胸中無有畛域故所發施橫達四出𨿽然此固眾人之所識也今方袖手於湖之上盡心以事其親而益究其所未及則其所至又孰知其紀極者耶己丑夏廣漢張某書於湘中館

書伊川先生易傳復卦義贊

天地之心其體則微於動之端斯以見之其端伊何維以生生羣物是資而以日亨其在於人純是惻隠動匪以斯則非天命曰義禮智位𨿽不同揆厥所基脈絡該通曷其保之日幹夕惕斯須不存生道或息義則無害敬立義集是爲復亨出入無疾

觀虎丘劍池有言

湛乎淵停其靜養也卓乎壁立其自守也歷四時而無虧其有常也上汲而不窮其用不膠也其有似於君子之徳乎吾是以徘徊而不能去也

南軒集卷三十六

欽定四庫全書

南軒集卷三十七

宋張栻撰墓志銘

少傅劉公墓志銘

公姓劉氏諱子羽字彥修世爲京兆人八世祖避五季之亂徙家建州曽祖太素贈朝議大夫祖民先任承事郎贈太子太保再世以儒學教授鄕裏考韐任資政殿學士贈太師諡忠顯公以門防入仕宣和未忠顯帥淛東盜發睦州陷諸郡直抵越越兵不滿千而盜且數千公以主管機宜文字佐忠顯募民守卒全其城入爲太府簿遷衛尉丞忠顯帥眞定復辟公以從女眞兵至圍城數匝父子相與死守部分方略多公之謀敵不能防而去名聞河朔間除直祕閣忠顯率兵入援京師與敵戰力屈死城下方是時爲國死難者蓋鮮獨忠顯之節甚白公痛家國讐恥之大義不與敵共戴天免防以祕閣修撰知池州攺集英殿修撰知秦州未行召赴行在所除禦營使司參贊軍事時太上皇帝卽位三年苗傳劉正彥甫伏誅有平冦將軍範瓊擁兵入覲瓊在靖康變故中附讐逆亂知樞密院事忠獻張公與公謀誅之張公召瓊詣都堂公叱縛之致於理懷敕榜出撫其眾曰所誅止瓊爾輩皆禦前軍也眾頓刃應諸悉麾它軍頃刻而定忠獻益奇公及領川陜宣撫處置使遂辟公參議軍事公雅意欲圖敵念關陜要地而張公一見相知非偶然者遂不辭而從宣撫司至關據秦州號令五路防聞敵窺江淮議爲牽制合五路兵進至富平與敵遇我眾不能支敵乘勝以前宣撫司退保蜀口官屬震恐有建議當保防州者公曰議者可斬也宣撫司豈可過興州一步系關陜之望安全蜀之心收散亡固壁壘以爲後圖則可與張公意合公單馬直抵秦亭分遣腹心訪諸將所在時敵騎四出道阻不通將士無所歸忽聞公在近宣撫司畱蜀口乃各引所部來防軍復振公命驍將吳玠柵和尙原守大散關敵不敢逼紹興元年夏始聚兵來攻玠敗之秋復來又大敗之俘獲以數萬計宣撫司徙治閬中公畱關外防軍上知其勞除徽猷閣待制明年玠以秦鳯經略使戌河池王彥以金房鎭撫使戌金州二鎭皆饑而興元帥過爲守備閉闗塞褒斜二鎭病之張公亟召玠彥議事皆願得公鎭興元乃承制拜公利州路經略使兼知興元府公至之日盡弛其禁通商輸粟二鎭乃安公謂彼用騎兵利衝突在我當先柵要地以勁弓弩待之蔑不濟者且以是約二將獨彥頗易公之說是歲十二月敵由商於犯金州正月至上津彥出不意逆戰不能卻遂焚金州退保石泉公遣將馳告玠玠曰事廹矣當亟徼於險諸將不能辦我當自行不然是負劉待制卽越境馳一日夜凡三百里中道少止公移書曰敵旦夕至饒風嶺下不亟守此是無蜀也公不前某當往玠卽復馳至饒風敵急攻數日死傷如積更募死士犯祖溪關以入出玠後玠還漢中公與玠謀守定軍山玠憚之遂西公退守三泉從兵不及三百與士卒同粗糲至取艸木芽蘗食之遺玠書曰某誓死於此與公訣矣玠得書泣其愛將楊政大呼軍門曰節使不可負劉待制不然政輩亦舎節使去玠乃從麾下自仙人闗由間道與公防於三泉敵防騎甚迫玠夜視公方酣寢旁無警何者玠曰此何等時而簡易乃爾公慨然曰吾死命也夫何言玠泣下復往守仙人關公獨畱爲壁壘於潭毒山上下六日而成又數日而敵至中夜斥堠將遣人報曰敵至矣諸將皆失色入白事公曰始與公等云何今冦至欲避耶下令蓐食遲明上馬先止戰地據山角坐胡牀諸將奔至皆泣曰此某等駐軍處而公先之耶豈可使敵矢傷公卽爭代公處頃之復有來報曰敵退矣乃還方敵入梁洋蜀大震宣撫司官屬爭咎公有爲浮言相恐動請徙治潼川軍士聞者皆怒公力爲書爲張公言某在此敵決不能越無爲輕動搖張公用公言乃定敵遣十五輩賫書與旗來招公及玠公斬其十四人令一人還曰爲我言於爾主來戰卽來我有死何招也先是梁洋官私之積公悉已徙置敵無所得糧日匱前後苦攻死傷十五六渉春已深癘疫且作遂遁去爲我師掩擊及墮溪谷死者不可勝計敵之去四月也其餘眾不能自拔者悉降凡十數柵敵之防失蓋莫甚於此役方是時敵中大帥撒離喝兀術輩垂涎於蜀日夜聚謀所選士卒千取百百取十其戰被重鎧登山攻險毎一人前輒二人擁其後前者死後者復被其甲以進又死則又代之如初其爲必取計蓋如此惟公與張公恊心戮力毅然以身當兵衝將士視公感激爭奮卒全蜀境公還興元分遣官吏安集勞來凡潰卒之乘時怙亂山谷間者悉捕斬以徇自是兵勢日振方更恢逺略然張公己困於防公亦尋被罪矣是歳除寶文閣直學士四年責授散官安置白州始吳玠爲偏將公奇之言於張公張公與語大恱使盡防諸將卒得玠力至是玠上疏納節贖公罪士大夫多玠之義而服公之知人明年還故官奉祠時張公相矣召公赴在所又還集英殿修撰知鄂州權都督府參議軍事宣諭陜蜀朝議欲合諸道兵大舉公自蜀還歷諸邊盡得虛實謂且當益繕治廣營田以俟時朝廷欲遂用公顧親年浸髙力請歸養以徽猷閣待制知泉州泉素難治畨商雜居公下車肅然無敢犯有事渉權幸者立論奏釐正之亡何張公去位言事者觀望論公復責散官安置漳州以郊祀恩得歸防江上擇守起公爲防江安撫使知鎭江府敵兵至公建請淸野盡徙淮東之人於京口塡拊得宜人情不搖謂樞密使張俊曰異時此輩入境飄忽如風雨今更遲回是必有它意已而果欲邀和及遣使來揭旗於舟大書江南撫諭公見之怒夜以他旗易之翌日接伴使索之甚急公曰有死耳旗不可得及其歸遣還之境外張俊以公料敵及治狀聞有防復待制和議成公謂宜及無事時講修淮漢守備厲器械治舟楫其言甚悉宰相秦檜忌之諷言者論罷復以祠祿歸十四年十月二日遇疾沒於正寢享年五十積官右朝議大夫以子貴贈太師娶熊氏贈福國夫人再娶卓氏贈慶國夫人子珙克世其家後復以忠義識略被今上眷遇嘗爲同知樞密院事識者不以劉氏三世宦達爲衣冠之盛而以忠義相傳不替愈大爲家國之光淳熈四年珙爲建康畱守病且革自力作書與其友張某以銘公墓爲屬某蓋公所從忠獻張公之嗣子也奉書而泣且無所從辭於是取公弟子翚舊所狀行實掇其大節次第之如此惟公慷慨自許毎有捐身殉國之願當事之難眾人惶撓失措公色愈厲气愈勁遇事立斷凜不可犯尢長於兵料敵決機殆無遺算得將士心皆願爲盡死其爲政發姦摘伏若神所治不畏彊禦而天性孝友恂恂接人樂易開口見肺肝輕財重義緩急扣門無愛於力振人乏絕傾貲倒廩無吝色姻親鄕防昏防悉任其責辟家塾延名士以教鄕之秀子弟吏部郎朱松疾病以家事托公築室買田居之舎旁教其子熹與己子均卒以道義成立平生再貶徙處之怡然不以介意而其許國之誠則至於沒而不懈也嗚呼偉哉公以是嵗某月某日於崇安縣五夫之原某之爲銘蓋後公沒三十有五年也公孫二人學雅承務郎學裘尙防孫女二人長適將仕郎呂欽防未行銘曰寒沍凜洌喬松挺節人危反側志士秉烈允毅劉公孤忠嶪嶪國恥家讐刻骨泣血誓不同天心焉如鐵縛袴從戎思奮其伐敵方鴟張闖蜀門闑紛紛鄙夫縮避一轍惟公矢謀克贊於決身當兵衝橫遏力折眾駭失色我怒貫發驍將突兵怙以奮發北師力窮麕走竭蹷迄全蜀疆如器無缺伊人是恃豈險難越不寧蜀全闗輔可挈投機於徵以冀日月巧言害成健手孰掣空令父老談說嘖嘖和戎議興公膺如噎守臣舉職妖旗莫揭歸臥於家忠憤曷泄嗚呼中年竟隕此傑嵗逾再紀精爽森列嗣徳有光公志益晰我爲銘詩追勒其碣

吏部侍郎李公墓銘

淳熈三年九月庚戌祕閣修撰知防州兼防路安撫使臨川李公以疾沒於州治之正寢五年其孤鞏以同郡曽李貍所狀公行義來請某銘平時蓋欽公之爲人且在廣右與公相望僅再嵗接公行事爲詳旣不克終辭乃敍而銘之公諱浩字徳逺一字直夫家本建昌人其徙臨川方再世曽祖之遇祖玩皆不仕考彥以公贈朝奉大夫公自防入鄕校嶄然異常兒未冠有文名中紹興壬戌進士第是嵗秦熺挾宰相子以魁多士同年多往見之或拉公行毅然卒不往調饒州司戶參軍以歸連丁內外艱中間爲襄陽府觀察推官僅逾年及免先大夫防調全州州學教授攺監行在雜買場門實二十七年之冬時秦檜蓋死矣明年主管刑工部架閣文字攺敕令所刪定官論者爭言秦檜時事無巨細一切更攺公白宰相執政蚩尢五兵李斯篆茍便於世亦不當以人廢方檜在時公義不爲之屈及其身沒事變所論乃如此則公存心平實蓋已可見矣又明年攺秩除太常寺主簿尋兼光祿丞輪對首陳無逸之戒且論宿衛大將恩寵太過嬰兒過飽恐非其福太上皇帝感其言宿將旋就第自檜扼塞言路士風寖衰及太上總攬萬機激厲忠讜而余習猶未殄朝士多務緘黙至是百官轉對公與王十朋馮方查籥胡憲始相繼有所開陳聞者興起太學之士至爲五賢詩以述其事然公自是亦不安於朝請祠以歸主管臺州崇道觀今上卽位之嵗以太常丞召至闕首論聖學以爲人主務學則其餘嗜好無間而入矣時忠獻張公督師江淮而宰相有異議者從中多所沮抑公引張仲孝友之詩及仁宗用韓琦範仲淹詔章得象等故事祈戒諭朝廷同寅共濟俄兼權吏部郎官禦史尹穡附宰相湯思退以公故嘗爲思退所知欲扳引共擠忠獻於是薦公及對乃明示不同之意思退穡皆不樂逾歳始正除吏部員外郎兼皇子恭王府直講其後宰相召同爲郎者四人欲有所進用最屬意於公公不發一語明日同舎皆遷公如故其在王府多所禆益且因事以及時政書之於冊幾上或見之王亦愛重公它日公補外累年以歸王聞之欣然謂僚屬曰李直講來矣蓋公之誠意有以感動也爲郎逾年防淛河水災詔郎官管職以上條時政闕失公嘆曰上憂勞求言此豈可失也卽日奏書指論近密且並及宰執奉行臺諫迎合百執事顧忌畏縮之罪反復數千言近世論事傾倒剴切未有其比聞者皆縮頸上優容曽不以爲忤而執事者忌之甚白外補得知臺州州有揀中禁軍五百人朝廷置訓練之官其人貪殘失眾心不逞者乘間謀作亂露刃立堂下公曰若等欲爲亂乎請先殺我眾色駭曰不敢乃徐推其爲首者四人黥徒之迄無事公倉卒應變坐折姦萌聞者益嘆儒者誠有用於世也天子以爲能除直祕閣並海有宿冦久不得公募其徒自縛以贖罪卽得其渠魁未幾召還復爲故所居官初公在臺有豪民鄭憲以貲給事於權貴人之門爲一郡害防姦利事發械系死於獄盡籍其家徙其妻子至是權貴人者教其家訟寃且誣公以買妾事言者用是擠公它日宰執將進呈文書同知樞密院兼權參知政事劉珙越次奏李某爲郡疾惡太過獲罪豪民爲其所誣臣考視其本末甚白上顧曰守臣不畏彊禦豈易得耶珙曰士气不振久矣若更沮李某是終不復可振矣上問章安在珙袖出之遂畱中不下而大理觀望權貴人猶欲還其所沒貲並以爲臺州議刑太重上親批其後曰臺州所斷委得允當鄭憲家貲永不給還流徙如故公乃安明年遷司農少卿時朝廷和糴米凡八萬石而董事者有所憑恃賤糴濕惡以欺沒官錢戶部不敢詰公視事卽奏請下有司治大理附防聽戶部以支爲盤公力爭曰是非徒惠姦且虧軍食上是其議防大理奏結它獄上忽顧輔臣曰棘寺官當得剛正如李某者爲之已而卿缺又曰無易李某遂除大理卿兼同詳定一句敕令故事寺獄空上表賀公獨不奏先是公在司農時嘗因面對陳經理兩淮之防至是爲接伴使還奏曰臣親見兩淮可耕之田盡爲廢地心實痛之條畫營田便利甚悉且並謂近日措置邊事甚爲張皇一時誕謾之徒言敵勢衰弱踴躍自奮甚者爲剽攘以桃境外此何益徒有害願戒將吏嚴禁防無速近功無規小利日與大臣修明治具固結人心持重安靜以待敵釁公之意以謂主上英明有大有爲之志執事者所當奉承講究爲務實經久之計以卒成聖志廷臣中誕謾者但爲欲速之說而其茍且者又欲一切不爲適足以害逺謀玩歳月故再三條陳營田便利以爲是恢復根本之防在今日所當汲汲而爲之也上毎攺容嘉納宰相方議遣泛使公與辯其不可至以官職訹公公怒以語觸之且力求外以直寶文閣知靜江府主管廣南西路安撫司公事命下之日尙書郎有入對論擇帥事者上欣然顧之曰如廣西朕已得人矣李某也又諭大臣曰李某營田議甚可行而大臣莫有應者公至鎭勤於民事郡舊有靈渠通漕運且漑田甚廣近嵗頗堙塞公命疏治之民賴其利立石以紀邕管所覊縻安平州其酋恃險防橫聚兵謀爲邊患公遣單使開心見誠諭以禍福引赦使自新卽日叩頭謝過焚撒水柵受約束前帥建議於宜州境南丹州置買馬場朝廷用其議下經略司公力爭其不可遂止眾謂南丹買馬之議若行其爲廣西生事取釁有不可勝言者非公言之力朝廷亦未悉其利害如此也朝廷又令市象於交趾公復力爭及公去經略司竟往市交趾遂因此驅以入貢所過爲擾人始服公之明治廣二年召還入對論俗不美者八其言曰陛下所求者規諫而臣下專務迎合陛下所貴者執守而臣下專務順從所惜者名器而僥幸之路未塞所重者亷恥而趨附之門尙開儒術可行而未免有險詖之徒下情當盡而未免有壅蔽之患期以气節而偸懦者得以茍容責以實效而誕謾者得以自售上嘉納之且詢所謂誕謾之人公以實對翌日謂宰相曰李某直諒遂擢權尙書吏部侍郎時政府有怙寵竊據者又有附之同升者從臣中又有爲之役者公之造朝已甚側目且巧爲語以鉤致公皆厲色辭以拒之於是相與謀使言者論以公謂寘之近列必變亂白黒未及正謝而罷是嵗冬提舉太平興國宮明年夏防州路以缺帥聞上顧念公乃除祕閣修撰以寵其行部有思州亦羈縻也其守田氏與其猶子爲貳者不恊且起兵相攻親艸檄遣官諭之二人感悟防血家廟盡釋前憾邊以妥安蓋與廣西安平州一律公之爲謀大抵欲以誠意銷患於未然也在鎭逾年以疾請祠攺提舉隆興府玉隆萬壽宮命未至而公沒矣享年六十有一積官至朝奉大夫監司奏公盡瘁其職以死特贈集英殿修撰公之在撫州金溪縣歸徳鄕靈谷山之原娶饒氏封宜人後公八月而卒子男四人鞏修職郎潭州司理參軍肅迪功郎潭州益陽縣主簿蔚將仕郎遵未仕女六人長適奉議郎知袁州萍鄕縣事王謙次適降授迪功郎前湖南安撫司準備差遣曽撙次適鄕貢進士姚彬余未嫁孫四人孫女三人有文集奏議王府講議藏於家公少時力學爲文章及壯嵗更畱意義理其仕於朝慨然以時事爲已任見政有缺失用人有憸佞忠憤感激所言多切至生平不事表暴未嘗勉彊色詞故不知者多以爲傲或以譛公上曰斯人無它在朕前亦如此非爲傲者也小人憚之謀所以害公者無所不至獨賴上終始照見保全之其爲郡奉法循理律已甚嚴自嶺右歸裝無南物視其奉養自爲布衣至侍從未嘗有異風望整整人不敢幹以私然以是故恱公者少不恱者眾及聞其死則識與不識皆嘆息曰柰何失一正人蓋以天資質實不徇於外而涵養渾厚不以利害動心故遇事有力奮發忠言無所回撓所謂古之遺直者若公非耶銘曰

士或不競枉尺直寸以同爲和以怯爲巽垂紳立朝噤莫肯言就有欲言亦弗究宣謂予有待實則患失曽是詭隨乃曰弗激此風流行非國之福不有君子孰振孰篤我觀李公披腹敷陳反復無隠心乎愛君眾駭縮頸君則容之媢恚實防聚而攻之是保是用惟天子明匪天子明臣言曷伸嗟哉若人古之遺直我作銘詩以詔罔極

南軒集卷三十七

欽定四庫全書

南軒集卷三十八

宋張栻撰墓銘

工部尙書廖公墓志

紹興九年詔以延平廖公爲禦史中丞方是時宰相秦檜當國謀爲植黨固位之計欲假臺諫之力斥逐異已者公先亦爲相所薦及居言路偘然守正無所承望毎因奏事論君子小人朋黨之辧反覆切至相遣人風之則答曰有言責者不得其言則去枉道狥人非吾志也防有故從官嘗委質叛臣之廷以與相有姻故歸自北境除資政殿學士提舉醴泉觀使奉朝請公顯奏其惡愈觸相怒又嘗從容建白願起舊相之有人望者處之近藩重鎭相聞之曰是欲寘某何地耶公以言不行上章乞歸老攺工部尙書其繼公爲中丞者受風指劾公上念公忠直俾以徽猷閣直學士奉外祠其明年迄致其事於是廖中丞之名重於天下公諱剛字用中順昌縣人曽祖諱隱祖諱丕以公故贈承務郎考諱懋任朝請郎累贈通奉大夫三世皆以淳質自守孝義相傳樂善好施爲鄕黨所親依公治家有法資稟靜厚濟以涵養自爲布衣時嘗從其鄕人故諫議大夫陳公瓘防又嘗從侍講楊公時問學故其後立朝行已具有本末蓋非偶然者初登崇寧五年進士第歷縣主簿州判官錄事參軍教授凡五任攺秩調漳州司錄就除國子錄擢監察禦史時方爭騖於進取公足迹未嘗及權門已而以親老引外得知興化軍靖康初以右正言召未赴遭通奉君憂服闋又以工部員外郎召以母疾辭防劇盜起旁郡樂旤者相煽縣之官吏悉逃去鄕民扣公門求活公以信義徧諭從盜者使反業旣而復有羣盜自旁縣來據井絡殺掠人勢熾甚部使者且以檄屬公公遣子遲入賊中諭以禍福其渠領素聞公名旬月間相率從命餘黨悉散遣先是朝廷遣制置使將重兵來玩賊不時討及聞公旣撫定則欲攘其功遣偏將規圖傷害至則執遲注刃於頸公不爲動卒悔謝而去除福建路提防刑獄公事未幾召爲吏部員外郎遷起居舎人以撫賊事增一秩公曰以此受賞非本心也卒辭之上方向儒學公奏帝王之學不當如文士所爲願去末學之無益專務正心誠意以福天下除權吏部侍郎兼侍講奏乞罷遣髙麗使又條陳屯田便利皆切當時事宜遷給事中遭內艱服闋還闥舊職時紹興四年也朝廷旌別淑慝推究章惇蔡卞迷國本末追貶其身且召其子若孫不得官於朝於是章傑自郎官出知婺州章僅自寺丞提舉江東鹽事公封還詔書謂如此豈足以示懲有防悉與之祠明年遷刑部侍郎初公之曽大母享年九十有三大父享年八十有八皆及見耳孫余亦多壽考累世以華發奉養公舊嘗名堂曰世防諫議陳公播之聲歌士大夫從而爲詩者甚眾緝之盈編至是祈以所當遷官贈大父且曰臣逮事大父教以忠孝念無以報因述家世事始末上嘉嘆而可之宰相忠簡趙公方務推廣上孝愛之志遂以世防集進奏曰陛下以孝治天下凡人子之欲顯其親者莫不曲從固知陛下念親未嘗少忘今復覽廖氏事迹伏惟聖懷不無感嘆上它日謂公曰觀世防集誠人間美事也其書至今人間樂傳之又明年以久在朝列力請外除徽猷閣直學士知漳州郡人素以侈靡相尙昏葬例逾制公下車首立條約且親爲文以訓告之風俗爲變在郡二年應詔上封事乞早以建國公正皇子之號大略謂惟誠足以動天地感人心今意𨿽有屬而名未之正恐未足以慰幽顯之望是歲以年將七十請謝事時已降詔防矣詔書趣行至闕則有中司之拜首奏臣職在搏擊姦邪當思大體若乃捃拾細故矜一得於狐兔之微則非臣本心又奏經費不支盜賊不息事功不立命令不孚及兵驕官冗之獘蓋不一其原則在於一人之身若意誠心正以臨照百官則是非不紊邪正洞見天下之獘可次第而革矣又奏人君之患莫大於好人從已若大臣惟一人之從羣臣惟大臣之從則天下事可憂矣又論當逺佞人且劾從臣中爲佞之尢者時大將恃功希恩所請多廢法公隨事論列至於四至肅然知畏凡公奏論皆本於誠實務先大體踐其初言類如此方是時善類倚公少安至所言漸廣卒爲時宰所擠去自公之去言事者類皆承望而搢紳竄逐者相繼矣公謝事三歲以十三年正月壬寅沒於正寢累官左朝奉大夫封順昌縣開國男詔以中大夫告其第是歳十二月壬申葬於其居溪之南鳳山之原從治命也娶張氏封淑人子四人長遲嘗任朝散大夫知邵武軍後公二十七年卒次過今爲朝散郎前知梧州次遂承議郎前知化州次蘧朝散郎廣南西路提防刑獄公事孫男十五人諸子遇郊恩累贈公少傅公自少時居母謝氏防已有聞於鄕黨長事繼母陳氏以孝謹稱撫育其弟甚恩先世舊產盡推以與弟及猶子居家儉約𨿽貴不攺寒素居官以淸簡率下不事威嚴人服而從之平時不觀無益之書不爲無益之文蓋其所存毎貴於實用躬行而已某爲兒童侍先公忠獻旁側聞公之名及添廣右帥事公三子適皆爲郡於所部而其季又爲朝廷選用以使防來治於桂暇日求公奏議讀之削槁之餘僅有存者一日愀然以公墓志銘爲屬某自念晚生其何敢任而請愈力顧不得而辭於是首著公之大節而次第其平生如此實淳熈四年冬十月蓋去公之沒三十有四年矣銘曰廖氏之先家於太原唐季避難甌閩是遷惟閩之廖自公而著豈以其位惟徳之故公之淸徳壯老一節持身立朝冰玉之潔人搴其華我掇其實躬行是尙如漢萬石靡慕於寵靡撓於勢進無隱言退不茹愧謝事於家而名益崇惟其守道是以亢宗有寧其宮公則命之溪山所環後則宜之奕奕其後孔蕃且昌克念其徳以篤不忘

王司諫墓志銘

乾道已丑歲某被命守嚴陵驅車入境俯仰其山川而想子陵之風詠仰止之章且意夫人才代出當不乏也旣視事則進長老諸生而問近世鄕先生大夫之賢者則得二人焉曰諫議江公司諫王公皆以風節論議顯聞於世爲鄕裏所重已而司諫公之子今筠州史君來訪予又得從問其父事甚詳恨未能與嚴之人表而出之也越三年予屏居潭湘之上筠州走書以淸江劉淸之之狀來請銘公墓以予曩日之所敬固不得以荒陋辭也乃敍而銘之公諱縉字子云王氏系出瑯琊晉司徒導南渡始家江左其後有居睦州桐廬者曰朐封仕唐爲和州刺史生肅淸主簿淘淘生梁烏程丞耕耕生周明州衙推仁鎬因家於明而處者爲嚴州分水人公逾冠遊大學中崇寧五年進士第調歙州司法參軍議獄以忠厚稱移池州石埭令斷訟民服其明方田法行旋以不實罷而石埭之民請以公所均爲定用薦者攺宣教郎知婺州浦江縣神霄宮初建觀望者競爲侈費邑當置下院獨取之逺鄕僅以充數而已主者加詰公曰朝防不言城內外縣境有觀而舎之吾非違禦筆也辟監杭州鹽倉臨安縣市易務知溫州永嘉縣調監池州永丰監丁內外艱防邑人翁漆乘亂聚眾剽新城令不以時應盜益熾新城求捕且急令遽調松村保甲以謀不素大擾吏懼莫知所爲則以告公行義素爲鄕裏所信卽日挺身往諭已而縣得漆與其二子誅之眾乃定苗傅劉正彥南遁有詔起復公部松村民丁追之公以終制辭焉大駕在永嘉從臣有以公應詔權吏部郎官方移蹕艸創之際公請許詣選者得以闕自言而爲定其宜士無滯畱而官不曠廢以論事忤宰相出知英州時二廣多盜郡有土豪公縻以職秩結以恩信得其死力所捕致無不克宜章賊尢熾公縱諜者諭以利害他日賊過郡境以俚語戒其徒曰無犯吾佛曹成蹂踐湖南爲嶽飛所敗走桂而東破連州眾號數萬廣東大震科調紛然公獨如平時客問所以然公曰吾州無兵無城冦至但當登譙門諭之以禍福否則以死繼之處之旣定故寢食甚安耳寮屬請退保公曰吾守土吏也退將焉往卒以靜鎭全安一境禦史循行上公治行第一有防遷官秩滿令人對防朱丞相勝非當國𨿽故鄕監官至都堂亦使趨庭自列公顧不肯勝非怒敵方在邊擬公至滁州朝議皆言王公忤範丞相去之南荒今方來歸又置之北鄙何邪攺知防州召爲金部員外郎旋以選知溫州加直祕閣陛辭之日大常謂公未得去朝廷卽拜監察禦史旣謝擢殿中侍禦史時紹興五年五月也公首陳正紀綱嚴法守明賞罰立軍政廣儲蓄厚風俗冀爲經久之謀且援古事以申諷諭曰晉武平吳天下旣定何曽語其子曰吾毎宴見未嘗聞經國逺圖此亦今日之憂也因言湯以七十里而有九有之師惟仁足以得天下之心夫豈以地之廣狹勢之彊弱哉而書之言曰栗栗危懼若將隕於深淵惟湯畏天保民此所以天下歸之𨿽狹而廣𨿽弱而彊也於是東南大旱而江湖爲甚公慮所以振防之者如伸枉濫寛擊累禁科斂緩逋負免谷稅通糴船瘞殍者其論奏甚備而尢所拳拳者以常平之法名存實廢借兌之不撥還支移之不收納此所以坐視防荒而莫之捄也至推其本原則願詔大臣以燮理之事飭淸躬以修省之意論極剴切六年二月遷右司諫公言聽忠言於艱難之時易受直言於平定之後難況冦讐未殄願毋以目前暫無事而忽芻蕘之言又因對言明皇卽位之初焚錦繡珠玉於殿前厲精政事以致開元之治及侈心一動窮天下之欲以致天寶之禍非初之難而終之難也陛下憂勤恭儉圖濟中興往歲金翠之禁自內庭始天下風靡而近者庫藏供瑇瑁坑冶采靑綠未必以爲器玩設飾之用然恐下之人妄意好尙緣類而至願深戒明皇之失終始惟一以永無疆之休上爲之攺容嘉納六月臨安地震公言地震駐驆之所豈非天心仁愛著陰盛之戒邪女子小人外域盜賊皆陰類也女子小人則逺之外域盜賊則備之恐懼祗畏以應天心此先哲王所以中興也又言陛下纂承十年於玆頻歲丰稔僅足糧餉一有小歉民已流移蓋耕者寡食者眾軍政未立國用未節故也謂宜詔大臣參酌祖宗舊制與毎歲出納之數而均節之抑僥幸以靖眾志薄稅斂以寛民力爲久長之計上幸姑蘇軍屯淮上逆賊驕雛方肆陸梁而主帥有慢令不赴機防者公請奮周世宗我太祖之英防以勵其餘又言今所與共濟艱難復大業者二三大臣耳或出而總戎或處而秉軸交修政事之間進退人才之際謀慮有不相及則初意未必盡同茍無私心惟其當而已蓄疑敗謀理必不可願戒大臣俾同心同徳絕猜間之萌恊濟國事公以大臣不和爲憂比終歲再三言之至謂執政間有於敵兵南向之時倡爲抽軍退保之計上則幾誤國事下則離間宰臣言尢至切又言軍興以來多爲一切之制今盜賊粗定上下內外宜守成憲而舊獘之未革者如官資之轉行過犯之攺正差遣之審量皆用特防廢定法逺方監司守臣措置自肆姦贓抵罪鞫治旣白或不行法止從輕比若此類紀綱不立法令不信𨿽宵旰焦勞未見可以爲治也張俊營第建康廣袤占民居公請密敕俊自還之內侍李琮童貫壻也恩防復許其仕公言梓宮未返天下痛憤忍令童貫壻再仕乎所言多采用兵部尙書呂祉護諸將於淮上公請於都督府屬官中選知兵者助之謀議且畱軍中撫循訓練通將士之情未幾酈瓊叛祉死之先忠獻公時爲宰相臺諫議以擇帥不善爲責公曰司言責者獨不任其咎乎且以是進退大臣非知大體者也旣而章交上公獨論劉光世屯淮西士卒數萬惟王徳一軍忠勇敢戰餘皆驕惰自肆不可用也一旦以徳踵光世之後酈瓊等憚其威嚴訴於朝旣爲之攺命而召瓊等赴行在乃懷疑貳相率北去則潛爲此謀有日矣張某引咎求罷方防秋之際二大將又入奏而朝無宰相無乃未可乎章再上不報求補外復以直祕閣知溫州先是日食之變詔求直言臺臣有語公者曰上任我輩言路而外求直言建此議者必懷姦公曰日食求直言故事也豈以臺諫而廢及是又諷公曩趙丞相之去我二人不擊故不遷今臺諫媒孽右相勢已搖吾與君遂言之則同升矣公正色拒之至是反劾公觀望欲爲後圖公聞之笑曰吾老矣不願目前之利乃爲後圖不亦左乎坐落職奉祠公在言路知無不言毎謂人才實難多事之際尢宜爲朝廷愛惜以故不専彈擊而惟論安危利害大計與所以啟悟君心者上嘗稱公中正不阿得諫臣體它日言事者有不稱上曰王某論事可思卽復直祕閣知常州淮上戍軍經從有攘民羊及誣民爲盜縛之去公追得民與羊於舟中獨不得軍士姓名貽書誚主帥卒以三輩狥河上聞者服焉防有故從官歸自敵中蓋嘗仕敵國據吾京邑而爲之守者過郡公惡之不爲禮力求見公面詰媿之而宰相秦檜與之親厚歸而泣訴檜怒十一年春以公主管臺州崇道觀州人惜公去以爲循良之政前人莫及也州舊有河貫子城達於倉後或堙塞公請於朝開深以便輸至今賴之退歸幾二十載恬然自樂也積官左朝奉大夫旣告老以郊恩賜三品服二十九年六月己酉與親戚笑語如常時語其家人曰心中無一事時至可行矣夜分而逝享年八十七九月甲申葬於縣之分水鄕茅山之原公天資忠厚事親從兄誠意篤密子孫侍側燕居笑談必寓以訓敕治縣八年囚無瘐死者去官人思之不忘雅不喜求請及公之存子孫悉從吏部選無詣堂者其行義尢爲文定胡公翰林學士朱公所知皆嘗論薦於朝劉淸之曰嘗得公遺書所謂霜臺諫垣槁者合九卷讀之累日深惟旣往之是非易定而當時之毀譽難公也觀前輩奏篇至毀譽之際𨿽元祐忠賢猶惜其是非之未定焉而公書手迹具存系以時日皆可依據至所尊信必天下鉅人所排黜必其自絕於善人之類者非惟當時迨今實然而後知公之所言蓋有見於中非茍然也配詹氏贈左光祿大夫良臣之女贈碩人後公一年卒子男二人日休右承議郎權發遣筠州軍州事日勤左朝散郎權發遣處州軍州事女四人長適右迪功郎邵希仲次適左朝散大夫翟次夭次適右迪功郎詹煥孫男四人瑑右從政郎玼珙皆右迪功郎珌未仕孫女六人曽孫男女十一人銘曰

士或逺實浮華是滋凡厥言行曷據曷依觀公平生惟實之務陳言諫省質直靡嫮有所毀譽皆心所安久而益信是則爲難其在郡邑悃愊平夷惟其有常去輒愈思其在閨閫孝友融怡豈惟其家鄕黨是儀子陵之山千古蒼蒼淸芬不磨惟公之藏

南軒集卷三十八

欽定四庫全書

南軒集卷三十九

宋張栻撰墓銘

防州路提防刑獄張君墓志銘

君諱棁字仲山於予爲從兄寔同髙祖予家自唐嶺南節度使由曲江徙長安國子祭酒由長安徙成都再世髙祖諱文矩早捐館舎夫人楊氏挈孤依外家於漢之緜竹今緜竹之張皆自髙祖出也君曽祖諱絢祖諱鈞考諱注俱隱徳不仕考以君升朝恩封承事郎致仕累贈正奉大夫君未冠逰鄕校貢京師入太學爲內舎生預國子薦靖康之難間關歸故鄕就類省試登紹興二年進士科已而丁內艱免防遊東南值先丞相忠獻公督師江上辟君主管機密文字以軍事入對攺承奉郎湖冦平用幕府功遷宣教郎以親老丐歸授潼川府路轉運司主管文字秩滿成都府路制置使席公益辟幹辦公事未數月丁正奉公憂服闋通判參州又通判防州未赴權四川緫領所撥發舩運至防才兩月以臺檄權知忠州還防秩滿通判峽州丁所生母太碩人憂差知資州未及赴服闋知榮州攺知蜀州秩滿入對知隆州中道攺洋州歳中除利州路提防刑獄公事又徙防州路再歳請祠有防令入奏行次荊渚得請主管臺州崇道觀卽日西還以疾沒於巴東享年七十有四積官至朝請大夫君資稟淳茂於勢利泊如也方忠獻公督師君在幕府入對論爲國當先自治當上意忠獻且器之而君顧以親老力引歸已而忠獻去國爲時相所忌並與族人抑之君以資考連得倅貳率逺次且愈下不屑也其自蜀州入對上卽位之三年方畱意牧守訪問再四貴近有欲見之者迄不往授小州而歸晚被召命而祠請已再三上矣平時官情大略如此其爲政大體本於忠厚愛民不茍其職而不爲赫赫名利之爲州三面阻澗懸絕數十仞自北山引水入城承以木澑雜泥滓牛馬飲民以爲病君至始以陶易之甃三井以瀦之爲宇以覆之題其額曰惠民至今賴其利是時提舉司欲以它郡置場貿茶君謂郡並邊毎歳以茶之晚生者易蠻馬今爲場使夷人知茶味必得此而後市則將何辭論再三議卒詘其攝事緫幕益昌大水軍儲並江不沒才數尺君身當其衝督役夫日夜築治廩以完乃請徙置髙原今南倉是也其在忠州之歳又防大水入郛郭君先期令民徙𨿽州治亦以舎計口予食親撫存之民賴以活忠素雕獘獨以鹽課禆歳用君防一歳用度出入以其餘代下戶輸上供銀數千兩人尢徳之其在蜀州州素苦重額累政積負緍錢總賦者方務聚斂督趣急如星火君視民力困不忍剝取寧以身受責總賦者遣其屬至郡鉤考微隱首校公帑籍迄無一毫私獨劾君首議抗拒爲諸郡倡朝廷察見始末使寛期限以補總賦者迄無如之何郡有大辟獄具而君獨疑其贓未得一夕夢至何處若神祠者有大書疑字驚而作曰必是獄也審究之果主家紿囚以不死使之承追逮遂服蓋其惻怛之誠𨿽夢寐不忘也時北邊方用兵總賦者議調西州民轉餉君謂有三不可西州賦重於三路不待調夫民力已疲矣自蜀至利役夫徒手走千里始得負糧而行又千里乃至西和古人以爲千里饋糧士有饑色今且倍矣獨柰何且劍利調夫一人之費爲錢八萬西州道逺費必倍以一夫十六萬錢計之直米五十碩古人以三十鐘致一碩爲困民今以五十碩致六斗之粟利害又相絕矣卒寢其議一路賴之其在洋州異時逋戶反業得貸牛出租於官合諸州累欠至三千餘碩總計者用爲實數以給軍邊民至破產不能償君列其事於朝悉得免郡歳受民租總賦者輙對糴以給軍先時民輸一石以七合爲羨其後並緣十倍之至是又欲以七升爲額君曰作法於貪其獘將可窮邪力沮止之其持節利路興洋間多營田與民田錯官軍怙彊爲擾田且多荒君上其事於宣撫使請令民亦得佃耕農谷用以廣蜀饑流民至關外者甚眾按視振給且廣糶以平谷價使皆得食知樞密院虞公允文時爲宣撫使毎咨訪以事君率正論一不及私再三爲言成都路預借之獘朝廷非不申敕而迄不能止蓋以諸郡例空乏無以塞責則巧爲之計今不若盡攷其用度出入之實上聞而有以寛防之則預借可戢民受實惠矣其後諸州卒得蠲減實君發其端其在防路於獄事尢切切首下教禁戢四事拷掠無得過數系治無事逾律訊問必躬臨疾病必以實合一路之獄凡六十有五禁囚百三十事令下才閱月以獄空聞者三十八所防恭兩州合欠經制緍錢至二萬七千有餘君謂赦令之下有所蠲獨此不得邪言於朝並他路得免其不急於催科而篤於厚民類如此亦異於俗吏所爲矣君孝友恂恂防事正奉公甚謹中歳以來率婦子奉所生母曲盡其意居防以毀瘠聞治家有法度不事華飾不爲戲言不忍言人過鄕人尢親且敬之不敢幹以私待族黨有恩視其尢困乏者推居官所得俸以給之女兄及族弟之女貧不能行君收撫嫁遣比君沒哭之如父少長從忠獻公公每愛其慤實時時從旁推揚蜀之賢士大夫而未嘗以語人教子弟諄諄不倦每曰爲人當植立貴勢不可恃也居官當亷謹已欲不可縱也治家當勤儉眾財不可私也此吾平生之所身履而以望於子弟者其所存亦可槪見矣君娶李氏先君卒累贈宜人四子皆業進士光弼以君防得迪功郎充四川提舉茶馬司準備差遣次光逺將仕郎次光裔光顏四女長適迪功郎房鐸早卒次以癈疾不行次適何如川次適黎時雍皆爲進士內外諸孫男女合十九人以淳熈元年十有二月甲寅朔葬於縣之武都鄕光弼等萬里遣來請銘予惟念自防從先公周逰四方於宗族闕敬方君在忠獻旁時予蓋未省事也丙子之歳忠獻在疚君來省侍於長沙始獲從君語是歳忠獻入蜀又獲欵也顧其气象猶有前輩重厚典刑足以儀刑鄕黨使後生小子消浮薄之習不謂十九年間不復見君而君亡矣予旣憂患之餘念宗族日落棠棣脊令之詩實感厥心如此又何以辭銘曰

其徳也器厚而不窳其蘊也櫝實而不窶其用也泉澤而不淤其傳以銘匪今於古

直祕閣詹公墓志

自頃國家承平日久士大夫豢於寵利無捐軀殉國之志狃於宴安諱言兵事一旦戎馬入中原相視愕眙不過爲畏避偸生之計仗節死義罕有所聞至其謀國則以退怯爲得算事讐爲全防風俗至此夫豈一朝夕之故哉然而其間天資忠義務爲實用不汨於習俗有志於當世者亦豈無其人顧有而絀於時論又不克盡其用爲可嘆慨若詹公是也建炎初元公通判鞏州北騎再渡河狙脇陜洛長驅至秦隴將及鞏郡守假它檄去公卽日合兵民七千人授甲登陴敵至城下大呼趣降公命以勁弩射之圍合數重部分旣定歸與家人訣曰自國門直鞏九郡皆不守吾守死矣竭家貲犒軍謂其父老曰我已與家人訣爾當共助我皆感激爭出金穀敵盡力攻五日不能破防公所乞熈河兵至與敵戰殺其將三人遂遁去城卒全紹興時苗傅等甫伏誅敵勢憑陵諸將有憤激戮力之意有司顧以調度不給爲憂防大饗明堂已下詔矣公時從招討使慨然奏防大略謂靖康之禍人神共憤久矣今大敵在前國勢不立與其崇孝饗之虛文曷若厲復讐之大義請停大禮悉以其費佐軍督諸將分道攻守以慰祖宗在天之靈繼志述事孰大於此事𨿽不行識者韙之丞相張忠獻公督師遴選時彥首辟公掌機事劇賊楊麼據洞庭奉檄先走鼎州度事宜所條上悉中機防方是時敵挾我叛臣日窺邊諸將列屯淮漢幕府議軍事曲折有非文檄所能傳者必委公往諭意析理防情無不切當蓋公舊爲河州士曹故將王淵爲寨主捶將校至死郡守欲加罪公曰小校犯階級是不可以常人論也卒免之王公感激平生事公如父兄張俊韓世忠始淵部曲也故其言尢爲諸將所信忠獻以是任之公善將兵事嘗佐世忠解濟州之圍行至熈河聞北騎已南公曰卒遇敵進退何據當駐山陽以佚待之一戰可勝世忠銳意不能從師至宿遷果潰自是愈心服劉光世之罷兵柄也尙書呂祉往蒞其軍於合淝公已去幕府貽書忠獻曰呂尙書之賢固爲一時選然於此軍恩威曲折卵翼成就恐不得與前人比兼此軍今已付王徳徳𨿽有功而與其下酈瓊輩故等夷耳恐有中不能平者願更擇其偏禆素爲軍中所親附者使爲徳副以通下情忠獻然其言未及行而酈瓊以叛聞公明審有謀類如此自忠獻去國和議興公不復用有薦之於時相者時相方謀和亟惡言兵乃曰詹君而賢何乃樂從兵間耶嗟乎是豈知公心者哉及敵暫歸河南地見大夫無可使則又謂公有守鞏勞俾以使指往關中時公年髙矣親舊爭勸無行公曰朝廷名爲撫舊疆吾𨿽老敢辭乎曰然則無以家行乎公曰人情危疑使者不以家行是重之也卽日盡室引道間關入境延父老問疾苦布徳意防敵敗盟不克終事蓋其慷慨狥義之意至老不衰其爲人本末大略如此所謂天資忠義務爲實用不汨於習俗而有志當世者若公非耶而絀於時論不得盡其用以死則可不爲之嘆息哉予故特表而出之世之君子必有能辯之者公諱至字及甫嚴州人曽祖瑀贈正奉大夫祖詢不仕父安學行爲鄕裏所尊以累舉恩仕爲浦江簿贈宣奉大夫母太碩人余氏公中崇寧元年進士乙科授泗州推官河州推官徙士曹參軍攺秩監在京廣衍倉通判濰州易南京畱臺通判永靜軍及鞏州召未對除陜西轉運使以親老辭攺禦營平冦左將軍隨軍轉運判官主管臨安府洞霄宮起爲江淮招討使司隨軍轉運副使知常州攺徽州辟州督府主管機宜文字以幕府功除直祕閣忠獻將薦於上防太碩人有疾力辭歸遭內艱服闋提舉臺州崇道觀知處州言者希時相意論公與諸將善坐是罷起爲永興等路提防刑獄公事後復丐祠以崇道歸紹興十年以微疾沒於其家之正寢享年六十有八初娶何氏兩娶許氏俱封令人子男三人攸之仰之倬之並右從事郎孫光祖紹祖似祖興祖昭祖女長適迪功郎潘淵明次適承節郎方守中次適承務郎王興義是歳十月甲子葬於遂安移風鄕新村之陽積官至左中奉大夫封建徳縣男公自幼沈厚寡言外朴中敏孝友尙義居太碩人之防鄕黨以爲法育伯兄孤孫如已子孀妹來歸爲之區處生事兒女婚嫁皆得所宗族之貧無所給者曰於我衣食死於我葬以至外姻亦賴以濟度量恢廓喜怒不形而人亦莫敢犯奬借後進聞一善若出於己有不善爲之憂委曲諷曉之𨿽甚不肖亦知愧訓誘子弟不欲傷恩反復諄諄不憚故凡其宗族與其鄕之人生則相與愛敬病則合力祈禳終則至於流涕此豈偶然哉公於書無所不讀讀輙不忘務以躬行爲主考論禮樂制度往往得經意尢喜推原歷代治亂得失之故蘊蓄深厚發爲文章雅健追古其得意時操筆如風及讀之𨿽宿致思者不能及其槁隨多散失所裒拾僅得山集十卷詹氏系本南陽五代時有避亂來嚴之建徳者實公始祖也其二子復徙遂安一居遂安之原至公凡九世一居新安之原亦同邑也自宣奉公糾族講學而詹氏始多秀士及公益惇篤懼兩原子弟世逺日疏乃立二老祠毎歳季春悉合其少長奉祀事已相與飲酒序親愛以無忘厥初雍雍然也又爲之立墓祭之式使後人世守之其尊祖糾宗之意甚備詹氏人才之盛抑未艾也公季弟曰棫仕爲宗正寺丞於公蓋同志者公之葬狀公行事甚詳而銘文未有所屬後三十有四年歳在戊戍宗丞有子曰儀之今爲廣西轉運判官與帥張某聯事講學相好也於是始以屬某而某實公所從忠獻公之嗣子也乃不克讓爲之論次如此而銘之銘曰

猗若人之好修兮懷瑾而爲美也不隨俗而風靡兮厲秋霜以爲志也羌視讐而弗疾兮已獨斯之恥也紛懷生以自營兮予何艱之避也周旋於羽檄之間兮抑將以伸其義也凜自信之不疑兮曽習俗之何睨也勒銘以昭之尙後人之興起也

通直郎致仕向君墓表

開封向氏自文簡公相眞宗天下稱賢其家始大於後欽聖憲肅皇后作配神宗母儀三朝其族益光顯人才亦接踵而出始終與國並昌靖康女眞之變二帝北狩衣冠南渡一時仗節死義之臣僅可屈指計而建炎之元守死淮寧風烈暴白者實文簡四世孫忠毅公也忠毅死時其家幾亡噍類第四子沈適以逆婦於故侍讀文定胡公之家獲免於難君卽沈也字深之云君生名門資稟靜厚旣受室於胡氏日親文定之教薰陶義理步趨矩度益以成其徳獨痛家國禍難之酷終身於祿仕蓋泊如也至於春秋復讐之義則不能以忘於中無路自伸積憂薰心早衰多病以至沒齒識者惜之自宣和中用叔中奉公子褒恩補登仕郎紹興中始授右迪功郎監潭州南嶽廟又十五年復爲添監釐其務有劉昉者安撫湖南嘗希時宰意誣奏君叔父祕閣公子忞至是昉復來君卽引去適攺君湖南安撫司準備差遣迄不上也君念所生母李氏自淮寧相隔歷歳久逺迎養禮絕遵律追服率禮無違服除申畀前命言者論忠毅淮寧之節訪其後人尙書下符促赴闕君以時方多虞已又抱屙養身崇徳無辱其先庶幾足矣希寵徼進非所願也竟不往前後凡五監潭州南嶽廟最後以上登極恩轉右從政郎在法選人六考致其事則通朝籍君覬得以追賁李氏卽引疾請防新制止得攺次等已而嶽廟理考故人之在朝列者爲之請乃更授右通直郎致仕拜命才八日而君沒未及爲李氏言也聞者尢傷之君孝友端諒奉先致嚴居家有制爲人謀必周主財用必公制事敏而詳接物簡而和居處服用取適可而止視外營未趣紛華盛麗舉無足以撓其中蓋其天資之美而亦薫習之力也君事祕閣如事父間闗百爲備極勤力深愛和气小心畏忌奉承幹蠱凡四十年人無間言始忠毅死事朝命官其後六人君以其一奏季弟鴻鴻蓋淮寧脫死於𦇤褓中者自余悉以聽祕閣之命畀其族人而君之子士行祕閣又以郊祀恩先已諸孫而及之推此可見其叔父猶子相與情義之篤也故侍郎胡公寅毎咨嗟語人曰若向深之之事叔父可以爲人猶子之法矣祕閣自南渡以來聚族而處甚恩旣沒君復率諸弟守其遺訓綱紀輯睦如初乾道七年四月十八日微疾沒於正寢享年六十有四是歳六月葬於衡山縣紫蓋鄕梅橋山祔於忠毅公塋側君曽祖考綬故西京左藏庫使祖考宗琦故太中大夫贈少師考忠毅公子韶故中奉大夫知淮寧府贈通議大夫賜諡君之配胡氏文定公之女賢徳懿範爲閨閫之表子男六人曰士行迪功郎前荊湖南安撫司準備差遣餘皆夭女四人長適通直郎江南東路轉運司主管文字胡大原次適將仕郎劉無忌次適蕭澣次適趙維皆進士孫男二人公頥公顗淳熈二年士行以大原所狀君行來曰先君沒四年矣而墓表未立敢泣以請某惟念如君之賢實中心平日所敬者獨懼文字不足以稱耳而尙何辭乃爲之銘銘曰

有赫其門國之休兮有美其質羌好修兮被服名教言行周兮囏闗百罹抱隠憂兮世所趨慕匪予求兮湘江之湄獨夷猶兮終莫克知尙奚尢兮曷以詔後表於丘兮

南軒集卷三十九

欽定四庫全書

南軒集卷四十

宋張栻撰

墓志銘

通判成都府事張君墓表

君張氏諱椿字大年漢州緜竹人曽祖諱紘贈太師冀國公祖諱鉞舉孝亷考諱濩隱徳於鄕閭贈朝散大夫妣宜人蔡氏君幼孤家徒四立壁備極艱苦而挺然有志於爲善某之祖妣秦國夫人實收而教育之逮長能自立鄕防稱之忠獻公旣貴鄕裏家事俾君任責君謹守家訓杜門讀書身率宗族公租及時先輸無一事至官府輕財好施勇於爲義視親婣之祭祀昏不能自給甚者卽助之後生子弟之不率訓者切厲之紛爭不能自決者平處之小大畏伏屢試進士不遂後亦不復往忠獻公知其可以居官遂使來南用叔父徽猷公滉致仕恩補將仕郎君時年五十餘矣旋授右廸功郎都大提舉坑冶鑄錢司檢校官未上防省員罷故開府儀同三司劉公錡帥荊南辟爲松滋縣令縣更兵火之餘重以水潦湮墊徙治田萊多荒又地產茶方春他路惡少私貨者執兵器旁午甚至剽略殺人官爲屯禁旅守要隘盜益羣行抵捍莫可遏止令闕官且十年君得檄數曰世豈有不可爲之邑哉至則以撫輯爲先罷橫斂絕闗禁令商旅通行自如榜諭盜使速自新反其業其烏合遊手願從軍者請於府爲效用願耕者官給牛以爲營田盜以是衰則又推廣保甲法而行之民欣然從令盜無所措足則上其事於朝朝下之府略施行於它縣荊南至今民兵之盛發端自此然君於此思慮極詳密猶恨其說未得盡用於時也縣歳調夫築堤費不貲吏並緣爲姦旋卽決壊君詳視向所築率退就淺近不當其衝更進塞要害冒大雪躬臨之迄於堅實明年秋大水堤不沒數尺比退無尺寸圯邑人謳歌焉乃新夫子廟宮率諸生講誦公居庫庾次第一新松滋自是始成官府防府增戍官軍符諸邑治舎君獨以不擾集事敵冦邊它邑人例多逃徙境內獨倚君按堵及將去庫有餘貲以代下戶租旣去人思之轉從事郎中書舎人劉公珙薦君可任繁劇差如建康府江寧縣縣在府下應接期防急星火君先立科條示以恩信卒以整治聞兵部尙書虞公允文制置荊襄辟君爲準備差遣用薦者攺宣教郎幕府事有未便輙盡言公命提舉激賞庫掌庫者武吏公所親信異時無敢孰何君獨勾稽究治或以爲過旣代公者乃小人搜剔費用隱微卒不可得公始嘆得君助爲多授防州路轉運司主管文字防轉運判官周升享傅防大官以舟運蜀馬一路騷動且將盡核羨財以獻君推誠勸止非一事至其甚不能遏則不敢署文書且與之辯曰昔稱善理財者不過知取予耳今知取而不知予獨柰何使者大怒捶吏逼公署迄不可則無如之何時敷文閣待制王公十朋帥防素以剛正自任每多君曰使爲屬者人人如張君上之人寧患過舉耶終身稱道推揚不置已而馬運卒不可行使者以罪罷且死君致其孥則盡力君在職嘗以臺檄攝知大寧監半載逺人安之秩滿通判成都軍府事連帥吏才有餘第所尙或偏寮屬少年爭爲刻新以求媚君居其間處以靜厚其怙勢妄動者輙面折之帥亦頗憚焉屺山之下堰水爲利最全獨歳一葺君適董其役盛冬勞苦不減松滋治堤時或以君年髙勸少休君曰民命所系使身可寒亦爲之何勞耶在職二歳堰獨完方是時虞公已爲相其親防有爲邑府下者自帥以下反曲意奉之君行縣獨問以職事叱責之不顧平生大抵直諒不回例如此使得髙位以行志則其卓然表見者又可量哉以乾道六年九月七日微疾沒於官舎享年六十有九累官至承議郎以八年十月甲子塟於緜竹永祚鄕之原配範氏城都華陽人儉順之徳實宜於家後公三年沒子男三人然廸功郎次熈次防長女適鄕貢進士範子修防二女適迪功郎宇文紹莊其仲季夭孫男四人淳熈三年冬熈以然所記錄其言行走桂林請予爲表予與君同曽祖惟銘之義始於鐘鼎然與史異記曰銘之義稱美而不稱惡此孝子孝孫之心也至於後世溢美過甚而無以取信然則宗族之間自爲之抑可信乎予謂惟其實而已實之所在𨿽親何嫌抑其親者又觀之審也若夫誕書妄紀𨿽疏庸何信故予有此不復辭而如吾兄之賢予實親見而熟誦之於玆之述蓋有所不能盡也嗟夫

訓武郎趙公醇叟墓志銘

君諱師孟字醇叟冑出昌陵燕懿王之七世孫也懿王生冀康孝王康孝生丹陽僖穆王僖穆生南康修孝王修孝生崇溫獻公五世皆居嫡長溫獻諱令圖是爲君之曽祖考祖考諱子野終襲慶軍承宣使考諱伯莊繇宮邸爲外官終右朝請大夫知道州君生而秀異長無貴驕之習以孝友稱用承宣公恩補官紹興壬子歳調監永州祁陽酒稅秩滿用宗室恩得監潭州南嶽廟自是之後寓居南嶽蕭寺中屋僅數椽被服不減寒士無他嗜好獨與簡編對潛思愽攷矻矻忘晝夜其於國朝法度興革廢置利害靡不周悉至於天文象數卜筮篆籕亦無所不通論古今事纚纚可聽閒卽遊歷溪山以自娯適蓋無復後進意也逮於壬午歳之春先公忠獻畱守建康薦君才可以任事操可以厲貪願易文階擢寘淸近以爲公族勸有防令赴在所而君時已抱疾喟然曰固願一見君父效愚忠其如疾何且幸得托公族竊厚廩召而不行國則有刑乃扶持越數驛引疾以歸蓋自始求退以至於終凡任嶽廟者五主管臺州崇道觀者四其恬於進取如此始君來南嶽防文定胡公之家在焉君聞所講伊洛餘論而心慕之與文定季子仁仲先生逰餘二十年其間講論問辧固非一端而君自謂吾斯終未有所安也故先生之沒君哭之尢哀然而君方年少時性剛而气銳遇事輙發不可少忤及見先生長者以來閒暇靜養至於終歳意象循循寛厚和易未嘗有忿色慍辭見於外識君者皆謂與疇昔爲易人則學力之所變化亦可知矣於後有室家之戚歷時而情未能遣君頗病之一日晨起灑然有喜色家人怪而問焉則笑不答已而語其友曰吾今而後始爲不負此生平時滯吝冰解雪消其樂有不可名言者矣蓋自是以爲所得不疑有隱幾據梧之意家事亦不甚經念時獨旁觀老釋之書囅然一笑晚苦末疾以乾道壬辰九月十七日終於所寓之正寢享年六十有四其年冬君之友胡寔狀其行使來告曰醇叟不幸死而無子將以十二月壬寅塟於衡山蘭橋之原惟是所以詔來世者敢請某念往來湘中熟君舊矣義固有不得辭者重惟習俗之搢紳大夫往往競於寵利而不能自克如君近出公族抱負才業而退然終身孜孜求道無所歆慕乎外抑亦可尙也已是宜銘君積官惇武郎配王氏先八年卒獨有二女長適將仕郎張衍次適右迪功郎栁州洛容簿範子文君無恙時或勸宜以時定嗣子君曰兄弟有子先人不乏祀是亦足矣而識者尢悲之銘曰世俗爭騖已獨處兮公族烜赫已踽踽兮天資剛彊變寛裕兮夫豈偶然學所致兮生以其常死曷悸兮勒名於丘示來世兮

教授劉君墓志銘

前贑州教授開封劉君靖之淳熈五年四月二十四日以疾沒於家後三月其弟前太常寺主簿淸之塟君於廬陵先墓之側書來請銘頃予居長沙聞章貢有學官始至登講肄之堂視其旁列繪像凡五六皆近歳太守部使者卽日撤去進諸生而告之曰若亦知濓溪周先生嘗通判是邦乎先生百世師也學者所當尊事於是以其處爲先生祠使誦習其書問其姓名而知君之爲賢今得淸之所寄行錄一編大抵皆贑之士紀述君之言行謂君之教人首務正其趨向月校其士以行義爲先視其文論治道而尊管商談學問而渉佛老言時事而忘讐敵者必痛抑力排之終日坐直舎𨿽休沐亦或不出講質問辯者相踵與之反復無少倦有一善輙屢奬而申勸之有不善爲之愀然曰吾教之不至也以故多所感動凡學之事小大悉有條理致其鄕之老成者使分教席下向有濫居其職者輙漸自引去士爭趨於學益市書它州使之讀而丐增其廩以食之自太守部刺史以下見其懇惻無敢有紊其學政者故君得以行其志贑之士知有爲己之爲重恥言利而趨於義君之教爲多故其去官爭欲畱之而不能比其死奔走往哭又爭爲紀其言行欲其有傳夫豈偶然也哉予於是而嘆君𨿽在下位而能不苟於職如此且觀其所以教而知其志之逺且大也則爲按其錄而書之君字子和本臨江人五世祖太子太保式自臨江歸京師曽祖斁故朝議大夫贈太中大夫祖武賢故承議郎考滁故通直郎致仕母趙氏君資稟沖淡而溫厚中紹興甲戍進士第初任吉州司戶參軍兼掌獄事卽不爲詭隨更尉邵武上官文符之下有病民者不輕以行及得贑學教授待次凡五年益用力於經史講論先覺師友淵源及其居官則推已之所從事者而與其士共之秩滿攺官遭繼母裴氏憂未及禫而君死矣病且革戒其家曰防事勿用異說享年五十有一娶趙氏有子曰仁季女一人惟劉氏自國朝開基以至於極盛之際世有顯人名在國史忠厚雍睦之風相傳以至於今世系益逺而家法不衰君之兄弟又能克篤其敬相勉以道義藹如也大家子孫能世守如此者其亦鮮矣予𨿽未識君兄弟而與君之弟相與書辭往來有講論之好來求銘君墓至五六辭甚苦有不得而辭焉銘曰

世之論者以郡教授爲不急之官以予觀之使得其人則於其州可以成才而善俗顧不急哉贑之學自紹聖間有賢者曰李朴先之實臨其官今八十有餘年矣而士猶稱之不衰及君又見稱曰是可繼先之也豈不賢哉予故表而出之

欽州靈山主簿胡君墓表

惟建州崇安胡氏至文定公而始大其上世皆居裏中文定公宦防荊楚歳久皇考宣義公淵沒塟於荊門紹興初因徙家衡嶽之下於是二弟寔從仲曰安止仕爲朝奉郎生子寔字廣仲是爲君君𨿽生晚不及親受文定之教而自幼敏茂气識異於常兒年甫十五從家塾習辭藝從兄五峯先生宏察其質之美也從容告之曰文章一小技於道未爲尊所謂道者人之所以生而聖賢得之所以爲聖賢也吾家文定之業子知之乎君拱而作曰某不敏故竊有志乎此願有以詔之先生嘉其志樂以告語君𨿽素羸多疾而矻矻自力不肯寘由是所見日以開明先生之沒君獨念前賢淪落且懼緒業荒墜慨然發憤見於辭色孜孜訪友惟恐不逮講辯反復以求至當議論貴決白不爲含糊摸稜態其居家雍睦而有制閨門內外無不敬愛之或諏其所以致此則曰家道之失和平皆由小知自私害之吾一以公心惻怛居其間故無事耳始朝奉公沒時幼子寓僅垂髫君撫育教訓恩意甚力輕財好施意气豁然舅之子貧無所依君收養之終身以至族姻之不能自振者賴君區處調防非一而其好善疾惡亦本於天資親朋有過盡言不隱𨿽甚愚窒不忍棄必反復開導至其以非意相犯則恬不與較平時誦習文定公春秋之說尢患末俗統系殽辭每舉莒人滅鄫之義言意深切其操心主於忠厚爲學謹於人倫貴實用而恥空言行事之可見者大抵如此早以門防補將仕郎殆將二紀約居恬然不急仕進近歳始就廣西銓選得欽州靈山縣主簿亦未上也乾道九年秋因事至湘陰得疾堅痞在腰股間醫者誤以快藥下之則益甚亟歸舊廬以十月庚辰沒於正寢享年三十有八娶黃氏知鄂州抗之女子男二人大同大有皆幼一女才及笄君之沒士之識君者莫不爲徳門惜君之賢至其所居鄕裏之細民亦曰何善人之不壽也予與君交幾十五年志意相合歳時防遇與夫書尺往來無非以講論切磋爲事則予之惜君又豈常情可比哉嗟夫學者之病固非一端以予觀於近世其大者有二焉貪髙慕逺則不能循序而有進負已自是則不能降心以從善是二者抑學者之所甚病也數年以來瞷君熟矣蓋務實趨本自反於卑近而虛中求益不私其故常予是以知其所造將不可量也孰謂天之降年止於斯邪學力而未極其成才髙而未著於用予之所深痛也予豈不知修短之有命耶是歳十二月癸酉塟於衡山縣云密峯之東從其先君之兆其友同郡吳翼以狀來求表墓明年乃克爲之淳熈攺元九月戊申述

吳監廟墓志銘

予自爲兒童時卽識吳君子通胸中坦夷善談論豈弟人也平時遊公卿間以忠信自將一見卽欵熟久不以榮悴攺自予先公與丞相趙公當國開督府嘗辟君蒞軍士之食及有疾病者逮予家居湘中君還自北卽復來登門先君貶陽山陽山窮僻多癘气時秦檜擅權熖烈原火忌疾特甚先公屏居闔關不與人相聞𨿽向來故吏亦有莫敢以書至前者君獨屢入嶺求見見必畱久而後去年歳間必復來太夫人在長沙君來南必待安問復視先公飲食顏色寧健否歸以告君又與樞密折公善折公貶郴君亦每道郴問勞欵曲方憸人帥潭网羅善類搜抉細故以諗檜君堂堂往來遷客間自若不顧也先公與折公皆作詩稱道之其激義蓋如此君諱芾子通字也其先自武夷徙家湘潭曽祖惟忠祖仁信父仲明皆業儒君少而孝友旣孤事母訓弟有聞於其鄕母病瞽逾紀君精意療治一日復明如初人以爲孝誠之感也防京師聲譽籍籍縉紳間廣西經略使呂源辟君自布衣補官爲屬凡所以資源者甚至其可知者如料莫公晟有它意欲消患未然及並省平觀二州以寛支移之擾力行法禁以革泉貨出徼外之獘廣人稱之盜曹成破臨賀餘黨未去君以檄疾馳入城保其資糧數十萬得無失使者議狀其功君力辭焉出嶺調官旣入督府復就版曹辟爲諸路回易總領司主管文字已而從路公允迪往南京陷於敵深自晦其能亦屢以疑似坐獄不爲屈竟得脫歸請祠返故居遂不復出仕矣君論事纚纚聽者忘倦練習典故法令以至山川險易財賦本末出入皆甚悉而又特精於醫始君少時父病瀕死而醫無良且玩視邀重利君慨然閱素問岐伯盧扁之書久而得其妙視脈如洞見五臟詳察其所以然而投之劑無不應如甘蠅飛衛之射郢人之運斤蓋心悟神解非庸醫守紙上語者所能睥睨髣髴也計所全活不可勝記在京師時士大夫私識其治法成書相傳以爲異及歸湘中鄕黨尢賴之人有持金帛報者卽謝不敢受家四壁立處之澹然紹興辛巳八月五日終於家享年七十有五是歳是月祔於先塋實衡山武陽鄕娶黃氏先君卒再娶陳氏子以宗林宗元宗孫伯騏伯熊伯驥女長適奉議郎李茆次適左迪功郎鼎州教授王起宗季適進士曠楊林宗屢來求予志予自念往在瀟湘君毎登堂拜太夫人予以防衣侍重親俯仰十五年間風木之悲遂成永感撫事追昔痛如何言而於君之志有不得辭也又念予嘗從先公旁聞君道敵事甚詳云人心厭金思念我宋不忘見父老屏處聚語有或至流涕者嗟乎此非國家它日恢復之本邪近世士大夫計較利害彊弱畏之如虎曽不思天下莫彊於義理況祖宗徳澤滲漉之深耶予因敍君事憶君所嘗道者而喟然有發於斯言云銘曰

嗟乎體魄藏於斯魂气則無不之也咨爾子孫歳時瞻省以謹以防致饗於家以敬事以無忝於嗣

教授魏元履墓表

故臺州州學教授魏君元履之防新安朱君熹旣爲之志以內諸隧而其子孝伯復以書來請表於墓某𨿽聞元履之風而未及識獨時以書往來相與之意蓋有不待傾蓋而得者又聞元履將沒若以此屬於予則於孝伯之請反之於心誠有不能已者故不復敢以荒陋辭元履諱掞之舊名挺之後更今名則字子實然以元履行今爲建寧府建陽縣人父大名隱徳不耀故禮部侍郎胡公寅嘗志其墓述其世系甚詳元履自幼立志不羣方是時建寧多儒先長者元履始入郡庠事籍溪胡先生憲先生器之已而徧從諸長者防間又適四方所交一時名卿賢大夫多大人行故聞見日廣而聲稱亦日著其爲學慨然企慕古先於書無所不講而於歷世治亂興亡得失之故與夫本朝故事之實尢所諳究爲文章長於論議善談說聽者無倦其居家孝犮恂恂謹防祭重禮法於親防防死字孤𨿽貧極其力而爲之其居鄕遇歳饑則爲粥以食餓者且請於官爲之移粟閭裏賴之視鄕人有不塟其親者請富與之期貧與之費賴以掩者亦以千計其有不舉子者則爲文以告戒之細民亦多爲之感動其與人交盡其情然不爲茍合長善救失惟恐不及後進有一長必亟稱而力推之位望尊重者茍有不合已意亦面質不置大抵其爲人於義最隆也方年壯時防江淛間過衢客郡守章傑之家防故相趙忠簡公之防歸自海外傑雅以私怨趙公且希秦檜意逮治其家人勢烈如火元履獨慨然以書譙傑長揖而去傑亦無以害也其天資疾惡勇於爲義類如此元履兩以鄕舉試禮部不第福建路安撫使汪公應辰知建州陳公正同知其賢相與論薦復爲時相所尼不得召居數歳詔舉遺逸轉運判官芮公曄率其僚與帥若守六人者以鄕人所狀行義聞有防特徴之時宰相陳公俊卿實當國也元履辭旣不獲乾道四年十二月用布衣入見條當世之務首論修徳爲立政之本繼以正人心養士气爲言以爲恢復之道要必以是數者爲先上奬嘆開納勞問移晷翼日詔賜同進士出身授左迪功郎守太學錄異時學官多養望自髙不與諸生接亦不復省學事元履就職則日進諸生而誨語之視其屋有獘壊弗支者亟請於朝而葺之其春釋奠於先聖職當分獻先賢之從祀者則先事白宰相王安石父子以邪說亂天下不當祠而河南程氏兄弟倡明絕學以訓方來其功爲大請論奏屏去王安石父子而追爵程氏列於從祀爲允它日又白太學之教豈當專以浮言取人宜隆徳行尙經術其次猶當使之通習世務以備官使皆不聽元履念上恩厚言𨿽不見用未忍去也於是時事有系安危治亂之幾而自宰相以下無敢救正指陳者懷不自已每抗防力言之至於三四不報則移疾杜門以書切責宰相宰相病之遂因元履之請予告使歸旣行則罷爲臺州州學教授五年六月也元履歸而喟然曰幸得遇明主學力未至無以感悟效報萬一當益自勉而已舊榜其書室曰艮齋至是日處其間防繹舊學將來其所未至士子有從之遊者亦不之拒而元履病矣病且革顧念君親處理家事無一語謬其母遊氏視之不巾不見也戒其子母以僧巫俗禮凂我招其友朱君熹至則盡以終事爲托以九年閏月壬戍沒於正寢年五十八娶劉氏同郡徴士勉之兄女先十九年卒再娶虞氏子男二人孝伯長國學進士孝聞尙幼所爲文章及論議合數十卷藏於家嗟乎習俗之獘久矣惟一已之便利是圖而其它有不遑防也若元履平日制行以急病讓夷爲心一旦起布衣有列於朝則無隱君父言眾人之所不敢言其比於區區自謀者相去豈止十百而已哉而世或以近名訾之抑昌黎韓子所謂怠與忌者非邪𨿽然使元履而天假之年益充其所志以進其所願學則其所成就發見又豈止於是而已邪予是以嘆惜而書之淳熈元年五月戊申廣漢張某述

南軒集卷四十

欽定四庫全書

南軒集卷四十一

宋張栻撰

墓志銘

宇文史君墓表

君氏宇文諱師獻字徳濟世爲成都人曽祖宗象贈太師魏國公祖邦彥任尙書屯田員外郎贈太師蜀國公考粹中任尙書左丞絫封南陽郡公贈少師宇文氏受姓系世之詳已見於少師墓碑故參知政事楊公椿之文始少師與其弟簽書樞密院事虛中俱以文學論議被遇固陵極翰墨之選然一時少師晚歳歸安於蜀蓋倦於世故矣長子師牧賢而有文不幸早世少師念之甚君是時方童稚已挺然不凢日讀書講問娯侍於前少師每爲慰釋謂是兒且長殆能繼二公之業少師故時賓客多英俊見者莫不竦然謂宇文氏復有子矣少師捐館舎君甫年十有二執防盡禮如成人事妣福國夫人黃氏奉承顏色不懈而自奉極儉薄人不知其爲貴公子也季父直龍圖閣時中素重許可尢器君懋以問學先用樞密公恩補承務郎服除差監潭州南嶽廟考滿知漢州徳陽縣丞攺知綿竹縣丞暇則慕崔斯立之爲痛掃漑以種學績文爲事且從其鄕之老成故工部尙書員外郎李公良臣及其秀士黃鈞李流謙遊聞見益以廣聲稱益以著已而兩丞銓部以微文俱不報更從外銓擬監漢汁邡縣酒稅居其官惟謹攺監漢州在城商稅務未上防詔從臣各舉所知楊公椿時爲尙書兵部侍郎以君愽學有守聞有防召赴行在時紹興三十年也君念福國夫人年髙不忍逺去力辭差潼川府路提舉常平司幹辦公事未上攺成都府轉運司主管文字丁內艱哀慕防不能自全免防楊公已在政府力挽君陳下亦竟不前差四川安撫制置使司幹辦公事歷事兩帥其前者寛縱多慢君據義不撓其後者威嚴或過君彌縫其闕幕府歸重先忠獻公雅知君言於朝遷知簡州簡故少事君復臨以安靜民甚便之歳歉饑民爲盜連數郡君所部先事區處得食迄無從冦者以暇時掇論時事之要編白於朝宰相亟稱之未滿秩移知綿州緜爲大州適承頹弛之後帑庾匱甚君獨整科條察蠧獘節用度未幾而經常不缺郡舊有寃獄佃人殺主之僕而誣其主外臺執偏見不釋主家死於獄者三人其它亡辜逮系死者又以十數方春天爲雨雪地爲震歷兩使者不能決更送君所君詳究其牘得情數語折之佃人引服致之法人謂可以少謝死者寃也事益省卽理緝學校舎其士者行鄕飲酒禮使惇長幼之節在郡再歳樞密使王公炎宣撫四川以請攺知閬州錫贊書甚寵閬故嘗爲宣撫使所治地尢重事且夥君先立之規模上下趨令惟恐後率以夜漏未盡數刻秉燭出視事不以爲勞亦不覺有疾苦狀一夕與客評論書史自若旣寢家人軰聞喘息若不屬亟視已不能語醫不及進藥而終享年四十有七實淳熈元年七月二十日積官承議郎以郊恩賜五品服娶郭氏故朝議大夫知辰州黃中之女子男一人曰紹訓女二人長適唐剛文次許適梁秩皆進士是歳十有二月晦歸葬於廣都縣靈溪鄕附於蜀國公塋側君天資忠厚平易與人交久而不厭或少忤亦未嘗衰家居婢僕不見其惡聲厲色而至蒞官之際則簡嚴自守所謂柔而有立者伯兄旣早世事嫂甚謹待猶子恩義無間言嗜讀書稽考至忘晝夜論事貫穿今古爲文辭贍蔚有餘地所著甚多藏其家初君以二文世科爲念刻苦習進士業爲進士者多推稱之兩以鏁聽試類省輙下益力後𨿽已領州符猶不置蓋終其身以是爲歉某嘗以謂自先王教冑子之法壊大家世族不得盡成其才其下者茍從祿利不樂親文墨事至其間讀書欲自表見者則又不屑其世祿顧反以從進士覓舉得之爲榮噫昔之人所望於冑子者豈爲是哉若君居家孝友涖官廉平溫厚愽雅於以進徳孰能禦之顧區區猶以是爲歉何哉某之先妣夫人實爲君從女兄故某於親防間講聞君行義爲詳紹訓奉其母命萬里致書請銘不敢辭銘曰宇文入蜀三百年支垂派別族益蕃少師弟兄大厥門疊執鴻筆司皇綸二府聯登體貌尊君生其家願而溫被服儒素逺世紛編簡浩愽資剖論部符三州民所恩外若坦易守則惇人言餘慶玆實存誰其挽之排帝閽哀哉玉立歸丘原萬里方駕厄其轅尙有銘詩賁來昆

承議郎吳伯承墓志

乾道六年七月十八日右承議郎浦城吳君卒於長沙之寓居年五十二其子洵以治命奉其襄袝君之母夫人方氏之兆其年冬遣書走告於尙書左司員外郎侍講張某曰先君蘊蓄不克施懼遂泯沒相與厚善莫如公惟是所以詔來世者敢再拜哭授使者以請某讀其書泣而諾之君諱銓字伯承大父朝議大夫獻可以科第起家父奉議郎知常防於諸侯幕以才術聞君以大父恩補官嘗兩試春官及宏辭科筮仕監潭州戶部酒庫其調江陵簿及知巴陵縣事皆以故不上而奉祠南嶽及崇道者前後凡五中間用薦者攺秩曁覃恩遷官賜五品服所歷僅如此君事親孝謹終防卽澹然無復仕進意不忍逺墳墓朔朢展省嗚咽迄終身不衰天資狷介質直疾惡如讐不妄交少不如已意輙拒不納親黨朋友有過不忍茹卽告語之以此爲賢者所重愛而其間不知君者亦往往怨訕君不卹也遇其急難困苦死防輙推衣食資財以助無吝色築居湘濱有亭榭華竹之勝而名其堂曰思親蓋其終身之思誠惇篤乎此也嗜讀書吟誦日夜不息深於離騷爲詩慕陶謝紆餘閒澹之趣其思甚苦至所得意心開目明忽不知歳月之度也以是居湘城蓋幾二十年君娶萬俟氏右僕射卨之女初僕射自沅州召還將倚以爲相道長沙君爲言天下事極剴切且勸以無畏縮不言負上及僕射得政數以書招君卒謝不往親若舊有官於朝者卽不欲以書往來然其居閒每慨然有憂時之志爲政於潭者往往就君問所宜君爲言田畆間民所患苦未嘗不纎悉反復若有闕失亦未嘗隱方其仕時部使者雅聞其名交薦之其間有不可者輙謝不受方曰士固當擇所托也能自立蓋如此病且革無它言獨勉其子以學且戒曰我死毋得用浮屠氏是亦可見其所存已長子洵將仕郎次沂幼未名女三人孫男梓予與君寓居鄰墻間一二日輙步相過議論酬唱甚樂別未一載而遂志君墓悲夫銘曰

有特其資不假其施有蔚其文不顯其聞歸於其宮曰從於親尙其孝思以永嗣人

賈仲山墓志銘

乾道庚寅之歳新零陵守賈君訪予於休沐舎泣且言曰森之弟仲山不幸不起疾念其沒且無聞以嘗獲從遊敬請志率五六日一來請自予居湘中有年所矣始聞仲山兄弟居家友睦愉愉如也已而皆識之久且厚予讀書城南仲山適亦葺其居與予鄰日相過也去年予來守新定仲山跨馬送予渡湘行數十里不忍舎予顧見其形色特瘁且丁寧勞勉之別未半歳而以訃聞予固悲之而其兄之請勤懇如此予雅重其兄弟平日相與之歡又不忍拒其兄之請於是乎書君諱林仲山其字也其先眞定人後徙鄭自鄭徙鄆才四世曽大父公直仕爲中散大夫大父諱節爲顯謨閣直學士顯於時父澡爲通直郎母張氏君蚤歳能屬文長而值靖康之亂奔馳江湖間晚以叔父瀛死事恩得初品官歷撫州宜黃縣主簿邵州軍事推官所至以能稱其聽訟剖折迎忍大抵得其情歷陽張孝祥治有聲於時其守撫及安撫湖南率致君任以事輙辦率部使者薦於朝攺宣教郎調知常徳府龍陽縣事未及上享年五十有三君一子甚慧年甫十二而夭又一歳而君沒爲可傷也已君喜讀史居閒自抄凢數十萬字皆成誦云銘曰聚散气也修短命也始終理也气不能不離命則不可違而理則萬古之眞也

張氏墓表

建昌南丰曽氏近世有君子曰發字信道仕爲吉州教授友睦之行推於其鄕鄕之人皆謂信道固賢抑有內助以成其徳焉爾信道之配張氏其先舒州人曽祖鼎臣贈太子太傅祖復貫贈太子太師父激故朝散大夫知南安軍夫人幼孤鞠於叔父尙書右丞澂之家天資靜肅不妄笑語右丞公賢之親爲擇配信道時爲掾臨川中書舎人呂公本中尙書郎計公昕亟稱之遂以歸焉曽君之父樂施家以施而匱夫人自貴族入其門躬履勤儉不忽細故莊敬而順喜怒不見於色小大無間言信道旣沒教子持家弗墜厥訓晚歳家益饒而夫人約素不攺其舊寢帷至四十年不肯易一簟亦更十餘年完緝殆徧今其家俱保藏之以訓示後人然在夫人秉徳有常非其所勉彊然也淳熈二年天子奉觴前殿推恩海內夫人以子撙故得封太孺人後一年而寢疾一夕語家人軰曰吾病殆不瘳矣衣在某笥衾在某笥宜亟治具又曰某嫗吾嘗使之織未歸其直宜卽償之明日又視具曰毋哭徒混我乃終蓋其平時專靜故死生之際能如此是歳十月甲申於其鄕龍水之原子男五人長曰持次撙登隆興元年進士第從政郎前荊湖南路安撫司準備差遣次挹擴擬女嫁文林郎洪蘩孫男八人克冕覽兌寛允余未名孫女七人撙在湖南時從予逰狀夫人之行來請銘不得辭銘曰

專靜而常惟婦之臧儉徳之光世篤勿忘

宜人王氏墓志銘

淳熈二年秋安陸宋文仲與其弟剛仲書來告其母夫人八月辛酉沒於袁州教授官舎以防歸葬求予銘予辭未果又書來曰閏月癸酉旣畢窆事矣敢請立諸墓爲辭甚哀予念文仲兄弟從予防有年矣其哀亡已誠不忍拒也則爲之書夫人姓王氏六世祖太傅明佐藝祖有勲勞在太史曽祖臨事仁宗爲寶文閣待制祖承提舉利州路常平事父恪爲漢州雒陽令母解氏夫人適右朝議大夫知徳慶府宋許生兩男子文仲迪功郎全州淸湘縣主簿剛仲迪功郎袁州州學教授一女適承事郎監饒州景徳鎭稅萬俟傳孫男女凡七人累封宜人享年五十有八徳慶君之沒先夫人九年於衡州衡陽縣五馬山之原夫人之寔合祔焉夫人防孤事母稱孝旣嫁事姑以恭肅聞相徳慶君周睦內外有恩意徳慶君沒處家事嚴整教子有法度見族防饑寒者矜念施與惟恐不及平時待接長防一以忠信爲主聞人有善喜見辭色再三爲其子言之不置按文仲之述其大槪如此徴諸親友之所聞無異乃系以銘銘曰惟宅之安無有後囏惟安且久以右厥後

故安人常氏哀詞

晉原鮮於廣大任少母安人常氏大任在𦇤褓而常氏去其家旣冠而知之則常氏沒矣大任追念哀疚蓋骨立防遊四方中歳歸故里重惟生不得其養沒又不知其處無以塞其悲也寄書友人張某俾爲詞而紆之詞曰

孰生無母兮予獨甚悲赤子婉孌兮母實鞠之哺乳以節兮燥濕是宜子不能言兮母實心之冬之洌兮母予溫之夏之炎兮母予涼之母實瘁兮兒則肥嗟母之恩兮曷其報之子匍匐而欲步子嘔啞而將語子未能識母兮母胡爲而舎子而逺去子則於母兮何知諒母心兮念兒以忘饑年而浸長兮以思撫予躬兮曷自孰告予以所從兮乃始滂乎其以泗宗有承兮義則貞堂有君兮恩或難伸逮子旣克知兮則母已逝而不可見矣予惟罔極之哀兮其曷予已嗟乎母生子不得婉愉於膝下母沒子不得俯伏於幽宮徒白首兮鄕社滴淸淚兮何窮地久兮天長日升兮月常嗟乎此天下之至情也固爾難忘

南軒集卷四十一

欽定四庫全書

南軒集卷四十二

宋張栻撰祝文

祈雨

服嶺以南土剛而農惰夏秋之交數日不雨已或告病求神𨿽瀆理不容緩伏惟矜惠下民早沛甘澤周及四境俾克大濟丰年之報敢不敬修

謝雨

近以農夫望歲有請於神防神降沐沛爲甘澤浹洽周徧一稔有期更惟神惠終以幸賜吏當防恭益思不懈以承靈貺【堯山漓江自降沐下云應不旋踵沛澤周洽】

祈晴

霖雨連仍勢猶未己深虞浸溢有害秧麥早夜不遑用走控告伏惟矜此下民賜以開霽惟神之惠俾克敬承吏之不恭敢不修省

祈雨

春且盡矣民將蒔田而時雨少靳土膏不滋歳事所系甚重是用奔走控告明神伏惟矜憐沛以甘澤周徧浹洽克濟南畆寔惟神休吏之不恭敢不修省

謝雨

渉春以來時澤未應深虞農事之艱奔走控告神答如響雷行雨霈連日未己民得以服事南畆吏得以少寛百憂神之賜其何以報𨿽然苗旣蒔矣將秀之旣秀矣將實之實而堅獲而周始得以徧充吾民之腹而克應公之須然則自今以往歷夏及秋雨暘之節各適其可無或少愆而後吏之責塞不至數瀆於神某實惴惴焉惟民之凋瘁方歳之丰猶或不舒惟神之聰明其所臨饗實依乎民吏或有罪願止罰於身而無貽於民也

祈雨

惟今之歳賴神之休早稻旣獲矣而彌旬不雨禾之晚者秀而未實一簣之功正在今日是用奔走控告沛澤之賜惟神終惠之

祈雨

惟玆晚稼旣視其生長以至於今亦且穗矣必待一雨之沛而後成實乃或靳焉害於垂成惟神之仁獨不矜此豈人事有以干陰陽之和歟政有不平刑有不中驕怠之或萌實長民者之責惟民之寡弱獨何與此盍降罰於吏而苦其民今玆一日不雨則有一日之傷事旣迫矣號呼於神惟神其哀念之

謝雨

近以時雨有愆祈請於神防神降休應以甘澤尙祈終賜俾遂有秋敢不殫誠仰祗神惠

祈晴

維時初冬气當揫斂乃者癸酉之夕雷電交作陽縱不收繼爲霖雨亦旣彌旬谷之登場者未暴深虞其積而壊也用走祈於神所冀開霽以成其終導和致順無爲民災敢不敬省人事以承休嘉

謝雪【此用之祭社其祭稷神前四句云惟稷有神司我下土斡旋生育功用莫禦餘同】

惟邦有社實司其土闔辟陰陽呼吸風雨民所憑依國有彛禮凡我命吏敢不敬事玆冬而溫气或乖忤陽驕不收壤燥靡附來牟何貽癘疫是懼奔走以告俯伏傴僂先以嚴霜知神意許釀陰連朝云同天宇粲然雪花上下飛舞風無虐號气有和豫載積載零逺近周溥沴氛一空嘉祥來下【音戶】物意昭蘇土膏沮洳旣釋近憂亦寛逺慮嗣歳其有兆端己豫何以報神正直是與勿替引之神日聽汝俾我大田有富無窶嗚嗚其歌坎坎其鼓農夫之誠神所惠顧

祈雨

維玆之歳己屇暮春時澤未洽麥苗就稿谷種不入人心皇皇吏用恐懼奔走以告惟神之仁哀此下民沛以甘雨雷動風行周溥霑足以開有年敢不敬恭克承休徳

謝雨

近以時澤未應控告於神惟神哀民之生賜以甘雨俾克舉趾於南畆爲惠曷勝惟是自玆以往農事日興所望雨澤相繼仍迄開於有年惟神幸賜之以不倦惟吏恪承之弗敢怠惟民欣戴之何有極

謝雨

近以雨澤未溥薦有控告賴神之靈連獲嘉應久燥之壤悉得就耕謹再拜以謝惟是農事之難自玆以往苗而秀秀而實所仰於雨澤大霈蓋源源也惟神幸終賜以成有年謹再拜以祈

謝雨祈晴

夏至之日某以南畆望雨控告於神賴神之靈應不旋踵今旣半月沛澤不翅有餘矣而連綿不已陰气未収復懼爲下田之菑是用再有請於神望卽開霽以終其賜夫久晴而祈雨積雨而丐晴其爲請誠若無厭者惟神矜此下民赦吏之瀆而有以俯狥之自今以往伏願五六日至於旬時雨暘相須無過與不及保我嘉谷以迄於有秋則實拜神之大惠吏之修省其敢弗防

秋祭

玆以素秋恪修常事在禮所當報而不祈惟是中秋以來久愆雨澤今稻之傷者𨿽不及事然土壤堅燥澤气不升實預懷嗣歳之慮敢因以請早賜甘澤兆開丰穰實惟神之休

社壇

某被命來守此邦政有闕謬願降災於厥躬而無以疵癘於斯民惟明神實鑑臨之

社壇

某恭承皇命來守遐藩視事之初祗見壇壝惟神克相惠綏此民政有乖戾罰止某身

社壇

惟雨暘寒燠之時與不時𨿽司乎神而寔系於人之爲某以不敏來守此邦懼智慮有所弗逮惟神寛之至其自作之愆則願降罰於身而無以傷乎民則惟神之明

楚望

名山大川神靈莫測望祀之典敢不敬恭肇始二壇用伸祈報惟神歆格佑我下民俾雨暘時若歳事登濟罔有菑害以闡神之休惟吏謹當率民奉事自今以往終古無斁

烏龍山神

竊惟古者諸侯各祭境內之山川嚴其壇壝潔其幣牲以致吾誠焉耳後世立之棟宇設爲像貌其失甚矣仁安之山實鎭玆土風雲變化雨我百谷是爲神靈民所依賴而嚴祀之所曠然未講其何以収聚誠意克有感通肇建玆壇亦旣訖事謹率僚屬再拜以祠惟神昭相俾雨暘以時嘉生無癘吏𨿽不敏敢不率民敬事永以無替亦惟神之休

諸廟

某被天子命來守此邦靖共爾位正直是與顧𨿽不敏敢不敬斯言惟神實鑑臨之

祭勾芒神

惟時新春陽气肇舒乃出土牛以首農士致祀於神實曰彛典惟神孚祐時其雨暘順乃嘉生賜以丰年其敢忘神之徳

祭海陽山

嗚呼海陽之山呼吸雲气維邦之望而民所恃嗟嗟晚稼亦旣成穗屬時驕陽垂成莫遂惟神至仁矜此憔悴觸石膚寸一境是庇沛爲甘澤成我丰歳孚於下民永答神惠

祭諸廟

惟玆稼穡幸底有年戴神之休敢忘思報謹以季秋聿修常事惟神鑑臨終惠賜之

唐虞二帝

玆以素秋恪修常事威顏不逺俯伏祗承

漓江堯山

在禮諸侯得祭其境內之山川惟山川之靈能出雲雨故爲禱祀之所依堯山漓江此邦之望也而壇壝未立修敬無所玆以夏秋之交近旬不雨農夫望歳之切用敢瞻望再拜以致悃誠且遣官僚捧祝以告伏惟神靈惠孚沛爲甘澤俾克有年圖報之修其敢復後

秋祀堯山

玆以季秋萬寶告成謹遣官僚敬修常事仰惟神靈賜以鑑格

堯山漓江二壇

惟江山之神實爲此邦之所瞻依而壇壝禱祀無所某用是懼防度髙明之地肇新規模及玆而成謹率官僚俯伏以告惟神孚鑑佑此下民俾歳屢丰物無疵癘吏當率民敬事其永無斁

虞帝祠

惟斯民之所以生斯世之所以立翳人倫之敎是賴而聖人實人倫之至也帝之盛徳冠冕萬代固豈下臣所敢贊述蒼梧之野謂帝嘗臨寅緣此邦獲奉廟祀某蒞官之初適修常事周祀棟宇缺壊弗稱悚栗汗下不敢荒寜肇新規模玆焉獲考敬率官僚俯伏以告惟帝之澤化育並行動植防賴何有窮極敢云此邦獨私其賜

有虞氏二妃

惟神唐帝之女嬪於有虞恊徳聖神垂則萬代新宮肇建內閫是嚴修祠於春敢率彛典

大成殿

某以愚陋被命臨民早夜恐懼未知所濟惟當精思聖經之法言體而行之庶幾萬一得寡於罪悔視事之始敢祗見於學宮

文宣王

某恭承皇命來守遐藩視事之初祗見於廟爲政之方備嚴經訓𨿽曰不敏敢不夙夜敬思力行庶幾萬一

先聖

某以承學濫玆爲邦視事之初祗見於廟佩居敬行簡之言推學道愛人之志𨿽曰不敏敢不夙夜庶幾萬一

先聖

廟學新成謹率僚吏與鄕之士行釋菜禮敢不再拜稽首思所以祗若明訓

先師

廟學新成謹率僚吏與鄕之士行釋菜於先聖敢以先師兗國公配

先聖

玆新棟宇亦旣告成敬奉神像卽安於宮

蜀漢昭烈帝祠孱陵

惟帝痛宗國之荒墜憤讐賊之憑陵顚沛百罹信義不舎至於賢哲願爲之佐英雄樂效其死規模宏逺夫豈偶然天若祚漢豈無其成𨿽曰不終正理曷泯眷言玆地昔所遲回風烈猶存焄蒿淒愴有廟以祀典禮則宜藩臣經從敢不修敬

嚴子陵祠

某以愚陋被命來守此邦竊仰先生髙風於千載之上視事之始恨拘印紱不得躬走祠下敬遣迪功郎嚴州州學教授鄭某往致一奠

祭嚴先生

某竊惟此邦之所以重於天下者以先生髙風之所存也𨿽舊隱之地祠像具設而學宮之中烝嘗獨曠其何以慰學士大夫之思乃辟東偏肇始祀事嗟乎世逺道散寵利相希而事君之義益以不明惟先生曽不以一毫動其中啟世祖貴徳尊士之心成東京砥節厲行之俗施澤逺矣翳我多士克承繹之

丞相萊國冦忠湣公祠【公安】

國有大議發言盈庭紛紛鄙夫蹙縮經營豈國之愛惟謀厥身從違之間興防所分不有英哲孰相其成一言之決九鼎莫傾允矣萊公社稷之臣定計澶淵功垂日星匪功之艱其見克明惟見之獨勇莫我嬰黃蓋一張聾聵震醒是曰廟勝豈幸之云彼纎𨿽巧寧屈其伸是非之公久焉益新蕞爾玆邑公所嘗經民之愛公孔悲以忱有翦者竹爲之發生我來拜公【闕】

南軒集卷四十二

欽定四庫全書

南軒集卷四十三

宋張栻撰祭文

祭虞雍公

惟公起自逺服進登王朝適逢禦敵之辰曽靡辭難之色攘袂獨奮力折凶渠之鋒驅車四馳徧當邊圉之寄式符眷意遂正鈞衡堂堂漢相之容赫赫周民之望方三年之坐閱指萬里以言歸顧寵光之至隆在近世而莫比豈期疾遇遽以訃聞帝所咨嗟士增嘆息某之愚戅嘗勤推轂之懷論有與同正惟公議之報輙遣薄奠用將鄙誠公之英靈實所臨鑑

祭汪端明

嗚呼公之盛名蓋四十年有如黃鐘大呂巋然在懸使未攷擊人之望之亦知其爲眾樂之先惟平日之所履毎務仿乎昔賢不與世以交騖不絕俗而孤騫獨好義以欵欵而懷忠之拳拳茍片善之足取必挽後而推前或所趣之有違敢妄假於色言顧規摹之若是豈斯世之其然昔棲遲於下僚窮師友之淵源逮顯用於王朝論據經而不偏實眾芳之所宗蔚佩蘭而握筌屢賦政於藩方亦惠澤之究宣晚臥柯山靜觀其旋玩心於羲經不自放而益防隱聲實之逾隆竚側席之招延何大命之止斯嘆莫返於逝川痛易簀於蕭寺無居宅之一椽嗚呼前軰風流於今邈焉典刑云亡後生孰傳念言愚蹤公所知憐義篤金石久而彌堅書猶在手人隔九泉屬拘印紱奔走莫緣孰知予悲涕泗洏漣

祭劉樞密共甫

謹爲位致祭於故畱守觀文樞密劉公之靈惟公徳業孚於上下威望著於華夷宜秉國鈞以輔明主天不慭遺人之云亡夙防公知尢重傷痛爲位家塾慟哭冩哀

再祭

嗚呼哀哉六月甲子防我元臣如其可贖何直百身蓋積天下之望已久而閱天下之故已深其明決足以斷謀於俄頃而剛毅足以任重於千鈞忠誠孚於君心惠澤浹於斯民威名慴乎姦宄義槪動乎三軍使之主廟堂之上固足以厭患於未形而置之排難解紛之際不俟施爲巳足以折衝於精神國虧柱石人失典刑此有識之士所以爲天下惜而至於泣涕沾巾者也嗚呼哀哉忠顯之烈感乎幽明二卿之忠不忘請纓公自壯歳念其家聲敵騎飲江扈從時巡國有大政抗論前陳由斯而來蔚其直稱出身而刑國有大人及其分閫潢池息兵遂登紫樞以翼政經収綱端本用尊朝廷凜然正色公言是伸復牧於藩所至續聞捄荒之政近世莫倫旋觀設施靡囏靡棼左右具宜久而愈新江湖轍環幾老於行人望公歸帝圖厥勤豈不用公未極於成嗚呼哀哉夫子知我匪契之云我之於公惟義是親相勉相厲期報吾君情深意得有同弟兄言念作別乙未之春我車入南公往江濆眷焉不舎語何諄諄豈期一闊而隔死生精爽在目我言孰聽嗚呼哀哉義當奔走送公歸輤屬其拘攣王事有程哭公家塾載遣此文禮𨿽不丰公鑑其誠

三祭

嗚呼哀哉公之云亡旣逾再時匪今之悲百年之思故歳之冬始奉遺墨一見流淚繼之以哭墨淡行斜如公疲薾誦公之言則何昭晣始云國恥抱恨九原勉予忠義以報吾君中言先公銘志未立豈無他人命予以筆永復繼書囑弟及子嗟予何人乃托以死精爽在上耳聞公言顧𨿽不武敢怠勉旃銘詩脫艸遽遣薦陳獨慙荒蕪曷詔不冺貽書平甫期守公訓告於二子罔墜厥命惟元晦君實公所敬無求於外惟晦是聽公之息女當擇於歸顧予𨿽逺願與聞之凡公所命當以復公薄奠是將告於公宮

祭唐待制【立夫】

惟公淸夷粹溫抗志千古文辭深嚴穆我王度獻納雍容有感無忤遇民如兒伊教匪怒及臨事防不攺平素人方忽忽已獨有裕嗚呼惟公之賢世或知之而鮮克窺其微蓋據梧隱幾獨得忘言之妙故饑食渇飲俱不外乎天機沒無怛化則亦其宜先君與公道義之交豈獨賔客之敬藐然孤生早辱過聽推其所懷於公莫隱方抱鉅痛公復云亡東望鄱水有涕淋浪免防之初念篤先友敢遣蕪祠侑此巵酒

祭王詹事

惟公天與勁特世推忠純正色立朝姦邪所憚其於當今大義胸中見之甚明非茍然假竊者比也蓋自發防大廷至於沒齒凡十五年凜如一日去年之春復來造朝身𨿽已病愛君冞篤惟昔先人雅器重公藐然孤生晚蒙公知去違朝路曽未幾日遽聞來訃越在道塗迄今定止始克遣一觴之奠蓋惟玆世痛公之亡而非獨下交之私情也

祭張舍人【安國】

某率某官某就城北袚禊亭爲位致祭於亡友舎人張公之靈嗚呼去年此時送公湘濵豈期今玆哭公失聲英爽在目交情不忘邈不復見我涕以滂惟公天姿邁偉發越而不壽考以昌王國今玆之哭豈吾黨私醴肴匪多公其臨之

再祭

嗟乎如君而止斯耶其英邁豪特之气其復可得耶其如長江巨河奔逸洶湧然無際而獨不見其東滙溟渤之時邪又如驊驑綠耳追風絕塵一日千里而獨不見其日暮稅駕之所耶此某所以痛之深惜之至而哭之悲也惟君起布衣被簡遇十年之間入司帝命出領數路文章之煒煌政事之超卓多士之所共知亦不待某之贊嘆惟其孝友恂恂朝夕則人有不得而盡知者方自荊州歸某以書抵君謂及此閒暇專意承志實進徳修業之要君深以爲然孰謂曽未數月乃有此聞某傾蓋荷知久而罙篤言有勁切君不以爲迂此意何可忘也道阻且長不得往哭遣致一奠孰知予悲

祭姚端明

惟公早試劇煩見才猷之敏劭晚登廊廟都寵數之便蕃方新十國之瞻遽作九原之隔凡玆民吏孰不傷嗟某昔歳朝班嘗奉笑言之欵如今官守幸遵規畫之餘念托契於交承敢異情於生死逺將一奠少見鄙誠

祭王侍郎【嘉叟】

惟靈彊毅自立克大其門進登王朝無所附麗從容造膝有見不隱帝稱其直士嘆其忠豈期臥家遽以訃告凡百君子孰不嗟痛矧惟交舊嘗辱論心爲國惜賢揮淚無已道阻且逺莫獲走前一奠不腆少致此誠嗚呼哀哉

祭黃侍郎仲秉

嗚乎孰謂仲秉而止於斯耶念言鄕曲之契萬里相遇意好特深迨玆朝著志同有幾握手憂國言靡及私僕之去國君則愴然謂子之行予胡可久本期有補寧爲防身嗟乎斯言瑯瑯猶昨日事耳去年君歸道荊鄂間數寄手書眷焉不舎豈期抵舎遽以訃傳始聞其疑已乃深痛善類之防士所共嗟矧惟下交情其能已嗟乎仲秉溫厚而文立朝有忠益之譽爲政有平理之稱逺業未久中道遽止嗟乎痛哉敬遣薄奠逺致鄙誠執事占辭隕淚盈紙

祭查少卿

嗟嗟元章而止斯邪修短有命亦奚以悲惟其所有未克究施昔之觀人驗於其私君之在家孝友融怡出而臨民則具是依人之有才患不克勝惟君敏才遇事風生而能自持以蹈凖繩愽見洽聞貫穿古今發於文辭溫潤老成尢長論事纚纚可聽蚤登道山嘉言有稱持節蜀道撫循春溫中外踐更名實攸惇前年之秋萬里來歸往臨秦淮軍民具宜人曰賢勞君靡難辭云何一疾遂以訃家逮玆逾年竟老煙霞訃音初傳駭愕嘆呀念昔幕府傾蓋情親朅來同朝友誼罙深憂時許國則識君心解後歸舟班荊共語覺君病餘未渠復故怪君臨別感慨如許嗟嗟元章有志未遂尙約卜廬湘水之涘豈期一別而乃永已君弟在荊銜血星奔君孤藐然孰誨孰存哭遣此奠君乎不聞

祭呂郎中

嗚呼前年之春識公嚴陵望其容藹然有慈祥豈弟之气知其臨民之不苛也聽其言纚然多故家遺俗之事又知其世守之不防也別後之書情何篤也訃音之傳痛何遽也況於令子友義爲深一奠之禮敢以薄而廢耶

祭費檢正

惟公植徳惇靜蓋徐公之有常秉心曠夷實師徳之無競奉職外服去愈見思列官王朝久不攺度方矚持符之拜遽遭偃月之疑猶冀防藩豈期易簀某夙防睠予托在葭莩秖增百感之深莫前一酌之慟禮𨿽不腆情則可知

南軒集卷四十三

欽定四庫全書

南軒集卷四十四

宋張栻撰祭文

祭萬二提刑兄

惟兄植徳忠厚持身謹嚴早防名於雋科遂蜚英於賢軌對揚天陛蓋嘗膺綸綍之褒周旋坤維所至有袴襦之詠爰因郡最益究外庸漢水詳刑茂著平反之實防門易節有增刺舉之光方聞趨召之恭忽駭抱屙之報竟玆奄忽實重痛傷載惟門戶之衰正竊棣常之庇永言流涕莫諭此情恨以阻修無因奔走一奠不腆鄙誠是將

祭黃運使【淸臣】

惟靈惇厚爲質而徳慈祥惟其所歷阻難備嘗故於民情尢所究詳景倩眞淸徐公有常將命嶺海以身律荒移節來湘風采載揚於彼原隰馳驅靡遑謂當終更歸近帝旁如何一朝而奄云亡賔席方設語音瑯瑯得疾俄頃見聞駭傷下逮閭裏攀嗟徬徨某之所居實邇門墻奔走弗及執手涕浪念言傾蓋意味則長與人之周是固難忘疇昔勝日從容豆觴豈期於今來哭公堂一奠不腆中誠是將

祭趙養民運使

惟靈寶源積慶列鼎傳家宣化承流飛聲籍甚盤根錯節防刃恢然爰入對於昕朝遂結知於宸扆出綸示寵持節分華民瘼旁咨豈憚驅馳之逺邦財益阜生取斂散之權何一疾而弗瘳不終更而歸報王畿結綬未酬葵向之厪夜壑移舟乃起薤晞之嘆某雅承契好玆共官聯笑語如存忽驚於永已酒肴不腆少寄於余哀

祭蕭殿撰

惟公气和而節剛言訥而行敏視之退然初若不能及其當可言之地論議切直風采凜凜中外聳然豈非庶幾乎仁者之勇耶某頃在朝列每見公憂時惻惻備形辭色心竊期之已而平日之言率皆可復益知其所守有素非茍然者來使湘州某適在逺方嗟再見之難豈謂九原之隔書猶在手訃忽來傳爲時惜賢臨風隕涕一奠遣致少述鄙誠

祭宇文使君三十一舅

惟靈席慶鼎鐘之門畱心韋布之事迹其壯歳蔚然懿文況徳履之素寛復天下之有裕宜昌逺業克繼先猷方小試於徧州固已稱於惠政未結王畿之綬忽移夜壑之舟宣室受釐不復賈生之召桐鄕奉祀空畱朱邑之名某適守遐方遽承來訃載誦渭陽之什涕隕盈襟緬想佳城之阡心馳執紼

祭魏元履

嗟乎仕於王朝自一命而上皆得一論防時事此古之義而亦祖宗詔也君起布衣服在學省忠言屢發率關大體在他人方且蹙縮畏避君輙先之亦可謂毅然有立矣世之議者羣起而求多於君此蓋無足怪然君自退歸以來益務自修以書抵予謂將講學進所不逮予得之而嘆息以爲君異日之所成就其又非予所可量者而孰謂天不復假之年耶君𨿽未遂傾蓋之願而君相與之意則甚厚豈謂竟不克識君耶一奠往致以紓予情

祭儲經屬

惟靈早以藝文有聲場屋晚防幕府簡黙自將故鄕然羇懷莫寄因循一疾遂至沈綿獨資同僚共舉終事嗚呼可哀也夫

祭秦致政

某來桂林首訪鄕之老成而將問政焉人士同辭以公爲稱首公𨿽已枕疾於家罕接人事然如珠玉之在山淵防於其間者亦足以借其煇潤惟公起自玆土取科第歷事以忠厚亷直稱亦嘗典州有澤於民已乃謝事於未衰優防鄕閭子孫滿前安恬獲福克享上壽在公庶幾乎無所恨矣然公之云亡後生失儀刑之尊吾黨乏咨詢之益是用嘆傷爲之流涕不腆一奠聊冩此誠

祭甄緫管

惟靈早以忠義赴乎功名方排難解紛之時有投機應變之智慷慨辭气感動三軍謂當究於設施乃繼遭於排抑逮於晚歳再逢當寧之知旋卽九原莫展據鞍之願考先世平江之牘想一時共濟之人念事防之多違嘆奇才之難得屬玆假守適值防舟薄奠薦誠臨風增愴

祭賈仲山知縣

惟我別墅與君鄰墻春朝秋夕幅巾徜徉湘西之別我獨憂君薾然其臒願言愛身甫玆半載遽以訃傳推案愕眙繼以然惟君之才防通而敏惟君之行友睦以謹曽未究施而止斯耶道阻且長予之悲耶

祭邢致政

嗚呼魯仲生而多艱暫仕輙歸已乃掛冠其才有餘蓋可撥煩曽不少試老於家山閒止名堂惟適之安牎戶明潔日對孱顏坐上客滿不空杯柈且復重義周人急難謂享壽康而年亦慳我家長沙殆若鄕關故舊益落爲之涕澘昔來玆堂舉酒相看今來玆堂帷白旐丹嗚呼哀哉

祭經幹八兄

嗟哉吾兄生也多屯惟生之艱宜永厥齡胡亦嗇之而止於斯命也不齊其孰爲之乙酉之夏過我湘濵撫我苫凷話言諄諄爲我久畱去則不忍舟中之別有淚如隕我觀吾兄齒髮未衰願言愛身相逢有時兄復一笑子言甚眞我健且武當復南徵側聞還家有以自娯釃酒擊鮮賓筵則都謂當婆娑樂此晚歳豈期訃來駭痛曷已邈在萬里走哭無從寄此一觴酬西南風

祭宋子飛參議

哀哉子飛而至然耶孰無憂患君何酷耶始聞哭子繼曰悼亡念君之親白髮在堂曽未幾日亦以訃傳想若曷任摧荒曷全作書弔君下筆不忍道阻且長畏聞來信哀哉子飛身竟隨之臨風然爲君涕洟如君吉徳所遭乃爾惟命不齊孰主張是連陽識君今兩周星離合不常交情愈親湘岸之別自夏䢐秋詩墨未漧君已不畱有累者殯誰其收之婉孌兩孫誰其周之裏有賢公鄰有君子話言平生當亦任此我獨在逺莫克奔馳一奠往致哀哉子飛

祭南康四九兄

嗚呼同袓兄弟今存四人惟兄能文自於妙齡意其逺大以翼吾門僅守一州才未克伸豈謂玆朝乃傳訃音驚惶慟哭痛心原鴒爲位一奠哀哉此情

同前

嗚呼哀哉惟兄早歳秀發而文秦國之恩篤於諸孫忠獻之愛視子攸均矧惟伯父寔艱寔勤未究之業付之吾兄謂當逺大以翼以承如何中道車折其輪僅歷一州莫覩厥成嗚呼哀哉某之於兄少長相親論文講藝豈無友生霅川之別慘焉酸辛視兄之容澁而不榮酒酣諄復願言愛身少屏剛劑以致和平孰期一疾竟以此傾嗚呼哀哉於今幾年逺寓霅濱鴻雁莫聯每傷予心矧玆永訣痛復可任念當挈歸以近楡枌乃聞知命畱葬是云嗚呼哀哉遺字見屬奉之涕零將絕泚筆又何剛明嗚呼哀哉屬拘印紱奔走不能向風長號薄奠是陳猶子幼弱念言惸惸敢不扶持兄言是遵尙惟英爽其或來歆

祭胡廣仲主簿

惟君孝友之徳篤乎天性問學之志自乎初年疾惡見其公心臨事知其審慮謂當逺大以究所成如何一朝遽止於此聞訃之始痛恨則多豈惟嘆徳門失承家之賢抑亦吾黨失同志之助交逰歳夕重以婚姻往哭未能薄禮先致涕零橫臆言不復文

祭吳晦叔

嗚呼惟君早登五峯之門卽捐進取之習從事義理今幾二十年思慮益親操履益固而其曉悉人情通練世事持之以忠信行之以周密蓋有用之實才而進學之良資也豈謂一旦止於斯耶某與君論心爲日亦久切磋講究友誼金石訃音來傳泣下莫止嗟夫任道之艱而同志益落此予之所悲而且憂也官守所拘未能往哭一奠遣致言不復文

祭外姑何恭人

惟靈生於相家來嬪徳門奉饋采藻克謹晨昏如賔之敬婦道則宜逮夫晚歳有光母儀允矣三徳恊於彤史胡不百年永庇孫子憶在柔兆獲拜於堂辰幾一周有淚淋浪我悲終天靡怙靡恃起尋渭陽痛復抵此傷哉道逺一慟莫前薄禮捋誠靈其鑑旃

省墓祭文

某往者惟念古不墓祭之義每來展省號哭於前不敢用世俗之禮以行其所不安而其中心終有所未滿者近讀周官有祭於墓爲尸之文乃始悚然深惟先王之意存世俗之禮所以緣人情之不忍而使之立屍以享所以明鬼神之義蓋其處之者精矣今玆用是敬體此意爲位於亭具酒肴之薦以冩其追慕之誠惟事之始不敢不告俯伏流涕不知所云惟考妣之神實鑑臨之

南軒集卷四十四【終】

欽定四庫全書

集部四

勉齋集

別集類三【宋】

提要

【臣】等謹案勉齋集四十卷宋黃幹撰幹字直卿號勉齋閩縣人少受業於朱子朱子以女妻之寧宗朝補將仕郎歷知漢陽軍安慶府以主管亳州明道宮致仕卒諡文肅事迹具宋史道學傳是集講義經說三卷雜文三十六卷詩一卷雜文凡守郡公移案牘之辭皆在焉據其捲目與宋史藝文志相合蓋猶原本也昔朱子作竹林精舎成嘗遺幹書有他時便可請直卿代卽講席之語幹亦能堅守師說始終不貳然林栗與朱子論易不合至搆釁攻擊朱門弟子有欲火栗之書者幹祭栗文獨能不沒其所長可謂絕無門戶之見又史稱幹在安慶府築城部署有方民不勞而事集及金兵大至淮東西震恐獨安慶按堵如故又在制置李玨幕中力以軍政不修邊備廢弛爲言玨不能用厥後光黃繼失卒如其言尢非朱學末流空談心性者可比亦足見洛閩設教之初尙具有實際不徒以峩冠博帶刻畫聖賢矣其文章大致質直不事雕飾𨿽筆力未爲挺拔而气體醇實要不失爲儒者之言焉乾隆四十四年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸費墀

欽定四庫全書

勉齋集卷一

宋黃榦撰講義

臨川郡學

乾元亨利貞文言曰元者善之長也亨者嘉之防也利者義之和也貞者事之幹也君子體仁足以長人嘉防足以合禮利物足以和義貞固足以干事君子行此四徳者故曰乾元亨利貞

孟子曰無惻隱之心非人也【至】不足以事父母

五三載籍之傳以仁義禮智對立而並言者自孔孟始前此未之聞也孔子發之於易孟子深於易從而祖述之示人之意深矣天地奠位而陰陽分陰陽旣分而五行具天地之大所以行四時而生萬物者不過陰陽五行之理而已元者春之生而其行爲木亨者夏之長而其行爲火利者秋之成而其行爲金貞者冬之藏而其行爲水人稟陰陽五行之气而生乎天地之間則亦具元亨利貞之徳而爲仁義禮智之性元之徳於性爲仁亨之徳於性爲禮利之徳於性爲義貞之徳於性爲智天地而非元亨利貞不能以行四時生萬物人而非仁義禮智又何以充四端制百事哉均是人也均賦此性均具此形夫子之言特以爲君子行此四徳孟子之言又有不能充之者何哉蓋人受天地之中無非此性雜之以气質撓之以習俗不能親師取友以致其學問之功𨿽有此性亦未免於晦而不明窒而不通矣今夫暴虐狼鷙傷人害物則無復惻隱之心矣頑鈍嗜利寡廉鮮恥則無復羞惡之心矣驕淫矜誇傲狠淩物則無復辭譲之心矣背善趨惡捨正習邪則無復是非之心矣如此則𨿽有人之形以生亦何以異於禽獸哉此無他學問之功不明而無以全其本然之性也古之君子博學之審問之愼思之明辧之篤行之非誇多鬭博以爲能也絺章繪句以爲工也求其知吾性之至善以全其所固有也故其仁之用足以愛人而利物義之用足以制事而度宜禮之用足以事上而接下智之用足以明物而察倫是豈獨足以盡人之性哉蓋將與天地相爲流通而無間矣三代而上此道素明故黎民於變比戶可封𨿽閭巷匹夫亦無往而非賢也秦漢以來功利之習勝而此道始不明矣大山長谷之中田夫野叟尙有能守其醇厚質實之素而通都大邑經生學士反不及焉其聞見甚博也其文辭甚工也考其胸中之所存而察其操履之實則其可愧也多矣其天資之美者亦不過安常守分而於聖賢教人之方漫不加省舉世滔滔隨波逐流醉生夢死豈不甚可悼哉誠能玩大易之旨味孟子之言反觀黙省而知吾心四徳之本窮理格物而辧吾心四徳之實存養修省而審吾心四徳之幾勉彊力行而全吾心四徳之用則天地之所以爲天地聖賢之所以爲聖賢皆吾分內事也又何苦甘心於庸淺下流之域而與艸木俱腐哉大易之言四徳而必贊之以干元之大孟子之論四端而必首之以不忍之心蓋仁義禮智者吾心之所固有而仁足以包四徳猶四時之運而春生之气未嘗不流行乎其間也春者歲之始朔者日之始卽大易之所謂元孔孟之所謂仁也夫道豈難知哉人病弗求耳有志之士盍相與勉之

隆興府東湖書院

子曰道之不行也我知之矣一章

道者何君之仁臣之敬父之慈子之孝與人交之信根於吾心之本然而形見於事爲之當然者皆是也曷嘗有過與不及之偏哉過與不及此道所以不行不明也然嘗竊有疑焉賢與知人品之最髙者也一有過焉則不異於愚不肖愚不肖志於道而有不及特未造夫道耳其與違夫道者有間矣而遂指以爲愚不肖焉何哉蓋道之在天下中而已過非中也不及非中也賢且知而失之過則如楊墨佛老而其流至於無父無君豈不深可畏哉志於道而不能以合夫當然之理則明有所未通誠有所未立𨿽謂之愚不肖可也聖賢衛道之嚴所以力勉夫人以大中之道者蓋若此然則學者當何如哉博學之審問之愼思之明辧之篤行之不惑乎賢且知之過不墮乎愚不肖者之不及則庶乎其可也若曰學可以不講而一蹴可以至乎聖賢之域旣未免乎賢且知之過至於用力不篤悠悠玩日而卒無得則𨿽謂之愚不肖亦奚不可哉同志其勉之

新淦縣學

子貢問曰何如斯可謂之士矣全章

子路問曰何如斯可謂之士矣一章

爵有五士居其間民有四士爲之首謂之士者誠可貴也人物並生天地之間而人爲最靈謂之人則宜其舉相似也而士爲貴何哉以其記誦之多文辭之工耶則由與賜優爲之矣乃汲汲然以士爲問何也夫子之於二子非有所隱也至其告之者不過於行己事君入孝出弟言信行果與夫處兄弟朋友之間又何也人之大倫五父子也君臣也夫婦也兄弟也朋友之交也父子有親君臣有義夫婦有別長幼有序朋友有信五者人之大端也舜命契爲司徒必先於敷五教三代之學皆所以明人倫也則謂之士者捨是無急焉矣後世則不然父子之所告詔師友之所訓誨有司之所選掄記誦而已耳詞章而已耳人道之大端不暇講也如是而謂之士其果可以當此名耶謂之可貴未見其眞可貴也𨿽然天生蒸民有物有則民之秉彞好是懿徳孩提之童無不知愛其親及其長也無不知敬其兄孺子入井而怵惕惻隱之心油然以生者人莫不有是心也聖賢慮夫人之莫覺也又爲之推明演繹載之簡策炳然易見學者誠能端居靜慮察吾心之固有博學審問以求聖賢之格言存之於心體之於身措之於事則人道之大端旣有以得之而士之美名始可以無愧矣此豈溺於記誦詞章之習者所可望哉敢以所聞於師友者爲諸君誦之

王子墊問曰士何事孟子曰尙志全章

仁人之安宅也義人之正路也曠安宅而弗居舎正路而不由哀哉

孩提之童無不知愛其親也及其長也無不知敬其兄也親親仁也敬長義也無他達之天下也

論語一書未嘗以仁義對言而孟子言仁義者不一而足聖賢之教宜無異指而若是不同何也仁義性所有也夫子言性不可得聞而孟子道性善者夫子教人無非仁義之道使人油然入於仁義而不自知也孟子憫斯世之迷惑故開關啟鑰直指人心而明告之也五常百行皆性所有而獨言仁義又何也仁蓋總其名而五常百行其支派也孟子提綱挈領使人由是而推之無往而非仁義也孟子之言仁義也其彊爲是名耶抑亦有自來也且何以知其爲性所有而五常百行之總名也夫子固嘗言之矣立天之道曰陰與陽立地之道曰柔與剛立人之道曰仁與義三才之道一而已陰陽以气言剛柔以質言仁義以理言也人受气於天賦形於地稟陰陽剛柔气質以爲體則具仁義之理以爲性此豈人之所能彊名而五常百行孰有出於仁義之外哉道固莫大乎仁義矣而孟子又曰惻隱之心仁也羞惡之心義也恭敬之心禮也是非之心智也向之二者分而爲四又何也天固不外乎陰陽陰陽互分而爲老少則爲四矣陰陽互分而爲老少金木水火之所以流行也木神則仁金神則義火神則禮水神則知五行旣不外陰陽則五性不外乎仁義也嗟夫人稟五行陰陽之秀气以生而具有仁義禮智之性所以與天地並立而爲三也自其爲气稟所昏物欲所蔽則惻隱者變而爲殘忍矣羞惡者變而爲鄙賤矣恭敬者變而爲傲慢矣是非者變而爲昏愚矣如是則𨿽具人之形而亦何以異於禽獸哉以天地並立之身一不自覺則流而爲禽獸然則學者其可不思所以自勉之乎

古之欲明明徳於天下者一章

學之爲義大矣人心之所以正人倫之所以明家之所以齊國之所以治天地之所以位萬物之所以育未有不須學以成者唐虞以來司徒掌教後防典樂皆學之所由興也至商而後有學之名至周而後有學之法洙泗之間師友講習而學之條目纖悉始具蓋嘗求其所以爲學之綱領者曰致知曰力行而已大學曰物格而後知至知至而後意誠意誠而後心正心正而後身修物格知至者知之事也意誠心正者行之事也中庸曰博學之審問之愼思之明辧之篤行之學問思辧者知之事篤行者行之事也書之所謂惟精惟一易之所謂知崇禮卑論語之所謂知及仁守孟子之所謂始終條理無非始之以致知終之以力行蓋始之以致知則天下之理洞然於吾心而無所蔽終之以力行則天下之理渾然於吾身而無所虧知之不至則如擿埴索塗而有可南可北之疑行之不力則如獘車羸馬而有中道而廢之患然則有志於聖賢之域者致知力行之外無他道也秦漢以來一世之士不騖於詞章則溺於訓詁不陷於功利則惑於異端是固不足以語聖賢之學矣至於我朝周程夫子出繼斯道不傳之緒二三大儒又從而相與推明之於是古先聖賢教人爲學之道至是而復明然講明之精記問之博而不能反躬實踐者旣不足以造夫道脫略章句馳心髙妙以爲聖人之道不假學問可以一蹴而入者又未免於空虛無據之失學者誠能於立心之始玩聖賢教人之法循序而進焉則庶乎得其門而入矣

君子諭於義小人諭於利君子求諸已小人求諸人君子上達小人下達君子周而不比小人比而不周君子和而不同小人同而不和君子泰而不驕小人驕而不泰

古昔聖賢所以教謹於君子小人之辧者至矣毋乃太刻切而少寛裕耶蓋善惡兩塗判然如薫蕕冰炭之不相入剖析而言之所以使人去惡而全善也聖賢教人之意切矣其曰君子諭於義小人諭於利君子求諸已小人求諸人君子上達小人下達此以其趨向之相逺者而言也其曰君子周而不比小人比而不周君子和而不同小人同而不和君子泰而不驕小人驕而不泰此以其趨向之相近者而言也言其相遠所以決取捨之機言其相近所以審毫釐之辧聖賢立言所以諄諄而不能自已也然卽數章而觀之𨿽其言各有所稱總其要而論之則循天理者爲君子狥人欲者爲小人也所諭者利所求者人所達者下曰同曰比曰驕皆狥乎人欲者也所諭者義所求者已所達者上曰和曰周曰泰皆循乎天理者也天理人欲之間而君子小人之分定矣人之常情譽之以爲君子則欣然而喜斥之以爲小人則拂然而怒此秉彞好徳之良心也至其心之所存身之所履往往捨君子而爲小人之歸則亦不能充其心之本然而巳孟子曰羞惡之心人皆有之是非之心人皆有之誠能自全其好善惡惡之本心廣而充之則駸駸乎君子之途矣

榦備員於此甫及期月拙直之資疵繆之政得罪於百里之士民多矣方將日遊鄕校以聽諸賢然否之議以其鄙見更相往復而爲理義之歸廟堂過聽忽有攺除之命行將遠別惟同志之士更相勸勉計今以往將有以徳行純實識見超遠著於鄕閭者此則區區之至願也

竹林精舍祠堂

嘉定丙子仲秋上丁之翌日同捨諸賢防於先師之祠下祀事畢俾榦講明先師教人之意愚不肖何足以當此重念廢學日久政有望於講習之益故敢僣言之竊謂先師之道本諸無極二五流行發育之妙具諸天理人心常行日用之間存之則爲聖爲賢去之則爲下愚爲不肖堯舜禹湯文武周公躬行於上孔子孟子濓溪二程講明於下迨我先師剖晰毫釐窮極幽渺推明演繹炳如日星爲學者慮至深切也至其教人之方則曰居敬曰窮理曰力行此又其諄諄反覆而屢言之者所讀之書則先之以大學次之以語孟而終之以中庸其爲科級則又皆可循序而進也從遊之士亦嘗從事於斯矣夢奠之後篤信力行者不無其人其間亦有如榦之類棄其學日負初心者不可不深求其故也趨向卑而立志之不髙私欲昏而信道之不篤尋行數墨而見理之不明入耳出口而反躬之不實此其所以粗能有所聞而不能期月守也嘗試思之一命之爵人未有輕辭之者十金之產人未有輕棄之者以其可貴也聖賢之道其爲可貴豈直一命之爵十金之產哉受天地之中以生而聞堯舜禹湯數聖人之道居禮義之國而得大賢以爲之依歸豈可不誦之終身而遽忘之乎昔者孔孟之教人曰守死善道曰捨生取義夫死生亦大矣至於道義之可樂則生不足戀而死不足顧生不足戀而死不足顧則於聖賢之道如饑者不忘食渴者不忘飲行者不忘歸病者不忘起猶未足以諭其切也如是則可以無負於先師之門矣不則隨波逐流醉生夢死卒爲一世庸人而不自覺也豈不深可哀哉此則愚不肖之所深病敢布露之以庶幾君子之見教焉

安慶郡學

易大傳曰立天之道曰陰與陽立地之道曰柔與剛立人之道曰仁與義

天之道不外乎陰陽寒暑往來之類是也地之道不外乎柔剛山川流峙之類是也人之道不外乎仁義事親從兄之類是也陰陽以气言剛柔以質言仁義以理言𨿽若有不同然仁者陽剛之理也義者陰柔之理也其實則一而已天地亦大矣人以渺然之身乃與天地並立而爲三至其爲道則又與天地混然而無間其可不知所以自立哉非陰陽剛柔則𨿽天地不能以自立不仁不義則亦不可以謂之人矣不謂之人則與禽獸奚異哉由仁義則與天地並立而無間不仁不義則無以自別於禽獸學者於此其亦知所擇矣𨿽然仁義之道不在他求孟子曰惻隱之心仁之端也羞惡之心義之端也又曰孩提之童無不知愛其親也及其長也無不知敬其兄也親親仁也敬長義也仁義之道根於吾心之固有初非有甚髙難能之事也存之於虛靜純一之中推之於動作應酬之際則仁義之道在我矣試以吾平日設心者思之果能事親而孝乎果能處宗族而睦乎果能交於鄕黨朋友而兼所愛乎果能視人而如已乎果能視民如傷乎卽是心而充之以至於無一念之不公則仁之道盡矣果能從兄而順乎果能事上而敬乎果能應事接物而求其是乎果能見害不避乎卽是心而充之以至於無一事之不宜則義之道盡矣盡仁義之道則仰不愧俯不怍而上下與天地同流矣苟爲不然人我之念汨於中利害之私昏於外𨿽父子骨肉之間已不能相保而況於仁民愛物乎飲食起居之際已不能中節而況於酧酢事變乎凡吾本然具足之良心已斵喪無餘矣其視虎狼之父子螻蟻之君臣且不能無媿而又何以爲人乎夫以天地並立無間之身仁義本然具足之性不知自貴自重而陷溺至此此聖賢之所以拳拳爲斯世慮也有志於學者卽此而致思焉則知所以入徳之門矣

書曰惟皇上帝降於下民若有恆性克綏厥猷惟後歷考聖賢垂世立教示人以性其源流蓋本諸此夫教亦多術矣而必以性示人者使人知有生之初萬善具足爲聖爲賢不待外求而可以取足於吾之一身也性者人所固有也而言性必以天者使人知吾此性純粹至善莫非天理之本然而初無一毫人爲之私也性者天所賦也而克綏其道必歸之君者人性𨿽善而气稟之雜物欲之私或得以汨之故必有聰明之君設爲教化以防閒之然後得以全其本然之善也羲農以來繼天立極莫非此理至於成湯乃始抽關啟鑰明以示人自是以來蒸民之詩曰天生蒸民有物有則民之秉彞好是懿徳劉子曰民受天地之中以生所謂命也是以有動作禮義威儀之則以定命也子思曰天命之謂性率性之謂道修道之謂教孟子曰非天降才爾殊也所以陷溺其心者然也皆成湯之意有以發之也夫自商而周以至春秋戰國千有餘年聖賢疊生立言垂訓如出一人之口信乎此理之不可易也人生天地之間蠢蠢林林不勝其眾也反而求之吾身則人莫不有是性性莫不具是中莫非天之所生莫非君之所教人何忍自暴自棄而卒爲小人之歸乎在昔盛世此理素明天下之人皆知吾之有是性皆知性之具是中皆知天之所生君之所教莫不相率而趨於善其效至於比屋可封黎民於變人人皆有士君子之行周徳旣衰聖賢之道不傳異端邪說復起而乘之髙者溺於空無下者趨於功利學士大夫已不知有斯道之正統而況於下民乎此風俗之微始不能以如古矣至我本朝名儒疊興相與推明聖賢之道以繼孔孟不傳之緒其載之方冊亦旣家藏而人誦之矣當秦漢之後而獲聞堯舜禹湯文武所相傳之道顧非幸歟誠能於此深思而力行之存吾天命本然之善以無負於君師教育之意是則區區深有望於諸君也

樂記曰人生而靜天之性也感於物而動性之欲也物至知知而後好惡形焉好惡無節於內知誘於外不能反躬天理滅矣

昔堯舜十六字傳心危微精一之辧豈欲動情勝者之所能及也哉凡吾一念之發必精以察之曰是合於道乎抑離於道乎其純粹而無疵乎抑猶有毫釐之差乎無一念而不合乎理無一理而不造其極若是而後可以謂之精也察之精則所謂人心固已合於道矣又必一以守之朝於斯夕於斯造次顚沛無適而不於斯焉事物膠轕萬變不窮天理渾然無少間斷如是而後可以謂之一也精而察之於其始一以守之於其終則視聽言動起居食息無往而不合乎中矣堯舜禹之授受也洪水則未平五品則未遜三苖則未格其相告戒必有先務之當急者而其所言乃止於此蓋心者萬化之根本此心不正則欲足以敗度縱足以敗禮𨿽一身之內亦且顚倒錯繆而不合其宜矣又何以齊家治國而平天下哉是以古之帝王𨿽居萬乘之尊享九州之富而兢兢業業如履淵冰左史則書其言右史則書其動至於聲气之髙下若無害焉者亦有禦瞽以幾之盤盂則有銘幾杖則有戒升車行步莫不有節無非檢防其心使之無一念不合乎道也故曰人不足與適也政不足與間也惟大人爲能格君心之非君仁莫不仁君義莫不義君正莫不正一正君而國定矣然則堯舜禹之相告戒捨是宜無急焉者矣以堯舜之聖處帝王之尊而所以自治其心者如此世之學者不知此心之爲重而任情縱欲驕逸放肆念慮之頃或升而天飛或降而淵淪或熱而焦火或寒而凝冰如狂惑喪心之人𨿽宮室之安衣服之適飲食之宜亦茫然莫之覺也豈不深可憫哉聖賢垂訓炳然明白學者蓋亦深思而熟玩之哉

南康白鹿書院

幹之九三曰君子終日幹幹夕惕若厲旡咎文言曰君子進徳修業忠信所以進徳也修詞立其誠所以居業也坤之六二曰直方大不習旡不利文言曰君子敬以直內義以方外敬義立而徳不孤直方大不習旡不利則不疑其所行也

聖人作易於乾坤二爻首言學問之事以誨人其旨深矣幹之九三以陽居剛得幹之正而當下卦之上坤之六二以陰居柔得坤之正而居下卦之中以其居中得正而復在下故卽二爻以明問學之道也乾天道也至健而動故曰君子終日幹幹夕惕若厲以言其自彊而不息故𨿽憂危而實無咎也坤地道也至順而靜故曰直方以言其守正而不撓故所蓄者大而不習無不利也人能自彊如幹守正如坤學問之道無復加矣不能自彊則怠惰乘之不能守正則放僻乘之尙何學問之有哉爻詞之義亦已備矣聖人慮夫天下後世未明夫所以自彊者何事所以守正者何道也故爲文言以廣之曰所以自彊者內以進其徳外以修其業皆當終日幹幹而不息也所以守正者內以存吾敬外以行吾義敬立則內直矣義形則外方矣秉五行之秀以生而具仁義禮智信之理者徳也充是徳而見之應事接物者業也徳不充之以業則不進業不本之以徳則不修學者所志孰有先於此者乎主一無適而虛明不昧者敬也窮理度宜而品節不差者義也不敬則所主紛擾矣不義則所行悖繆矣學者所務又孰有急於此者乎知所以進徳修業又知所以居敬集義則幹之自彊坤之守正學問之道無餘蘊矣又嘗因其義而推之干言徳業坤言敬義𨿽若不同而實相爲經緯也欲進幹之徳必本之以坤之敬欲修幹之業必制之以坤之義非敬則內不直徳何由而進非義則外不方業何由而修終日幹幹𨿽進修夫徳業而所以進修者乃用力於敬義之間用力於敬義固可以至於大而所謂大者乃徳之日新而業之富有也卽是而思之則知二爻之詞文言之旨誨人之意愈明而所謂學問不待他求而得之夫易之爲義廣矣大矣乾坤二卦又諸卦之首也乃拳拳以學問爲言而提綱挈領反復詳盡又如此有志於學者不於此而加意焉則亦無所用力矣

勉齋集卷一

欽定四庫全書

勉齋集卷二

宋黃榦撰講義

漢陽軍學

王子墊問曰士何事孟子曰尙志一章

孟子曰自暴者不可與有言也一章

人物並生於天地之間負陰而抱陽均气而同體未始不相似也靈於物而謂之人賢於人而謂之士則其等級亦甚遼絕矣渴飲而饑食趨利而避害人物之所同也士居其中獨超然有以異於人與物何哉以其能立吾志而惟仁義之是趨也苟爲不然則章甫其冠縫掖其衣懵然而無識頽然而無志其所尙者不過飲食利害之間謂之人已有愧矣亦何以當爲士之名哉故爲士者要當以立志爲先而立志者要當以仁義爲主仁義者天理之自然人心之固有也爲宅也而安爲路也而正人之不可以不居而由之也言而非之是自害也委爲不能是自棄也士之異於人物者以其立志而惟仁義之趨也自暴自棄是舍其所以異於人與物者而不足以謂之士矣諸君處庠序而謂之士者也盍亦先立吾志講明是理而力行之庶幾居仁由義而無愧於爲士之名不然則汨沒於飲食利害之間識陋而志卑醉生而夢死孟子所謂哀哉豈不甚可哀也哉諸君其勉之

滕文公爲世子將之楚過宋而見孟子一章

滕之爲國方五十里國之至小者也間於齊楚勢之至危者也以至小之國處至危之勢干戈相尋翦焉傾覆可立而待也文公思所以自全之防不謀之申商管晏之徒顧乃卽孟子而問焉孟子亦當告之以國若何而富兵若何而彊庶乎其可瘳也一則曰性善二則曰堯舜何其迂濶而不切事情耶性者人之所得於天之理也堯舜者盡此性者也苟盡此性堯舜可爲也況於區區之富彊乎人無賢愚均具此性堯舜之聖人皆可爲何獨於文公而疑之哉孟子歷引成覸顏淵公明儀之言所以釋文公之疑卒之以若藥不瞑厥疾不瘳所以厲文公之志也道之不明久矣舉天下之人汨沒於利欲之中貪夫狥財烈士狥名誇者死權眾庶馮生天之所以與我而堯舜可爲者懵然莫覺也辟如甕盎之間百千蚊蚋須防之頃乍起乍滅何足道哉諸君誠能深思孟子之言而厲之以自彊之志則將有以超然獨立乎萬物之表而天下之至貴無以復加矣夫子曰未之思也夫何遠之有諸君其亦反而思之哉

孟子曰人皆有不忍人之心【至】不足以事父母

仁義禮智心之體也惻隱羞惡辭讓是非心之用也古之言道未有若是之深切著明也人稟五行之气以生有是气則必有是理仁義禮智者木火金水之理也有是體則必有是用惻隠羞惡辭讓是非者仁義禮智之用也人莫不有是气則莫不有是理莫不有是體則莫不有是用此天之所以與我而人之所以爲人者也天下之人倀倀然於覆載之間亦嘗反諸吾身而思之乎饑食而渴飲趨利而辟害則知之矣至於天之予我而人之所以爲人者乃反不知焉何哉孟子憫斯人之愚而莫之覺也故爲之反復開示之旣啟之以孺子入井之端又告之以火然泉達之始知是理而充之則足以保四海不充之則不足以事父母充不充之間而功用之遼絕乃如此其教人之意亦切矣世之學者未有不讀七篇之書者也而莫有知其立言之爲切者何哉習俗之所汨利欲之所昏旣無明師良友以示之又無誠心堅志以求之譬如大明當天而瞽者莫之見也豈不甚可憫也哉學者誠能於此玩味而有得焉則聖賢之道庶乎其有入徳之門矣

公都子曰告子曰性無善無不善也一章

古之言性者多矣何其紛紛而不一耶在商書則言常性在周書則言節性在孔子則言性相近在孟子則曰性善聖賢立論固已不同下至諸子則荀子言性惡揚子言善惡混韓子言三品佛氏則又以知覺言性然則後世將何所折耶蓋嘗卽數說而考之性卽理也理無不善气質之稟不能皆同則所受之理亦隨以異此善不善之所由分也商書之言常性孟子之言性善此指理而言也周書之言節性孔子之言相近此指气而言也所指𨿽異亦何害其爲同哉荀楊佛氏則敢爲異論而不顧者也謂之惡則性無善矣謂之混則善惡相對而生也此豈理之本然者哉知覺者人之精神而又非所以言性也惟韓愈生於數子之後獨有得於聖賢之意其曰性之品有三則孔子相近之謂也所以爲性者五則孟子性善之謂也故其自視以爲世無孔子不當在弟子之列而每以孟子自比者夫豈無所見而然歟愈之言則善矣然性之品有三亦未知其所以然也迨我本朝關洛之學發明孔孟不傳之遺旨曰性卽理也天下之理原其所自未有不善又曰人生气稟理有善惡又曰形而後有气質之性善反之則天地之性存焉然後聖賢之意坦然明白而諸子異端始無所容其喙矣學者知理之無不善則當加存養之功知气質之有善有不善則當施矯揉之力務本之學未有急於此者君其勉之

孟子曰仁則榮不仁則辱一章

孟子曰三代之得天下也以仁一章

人稟五行之秀气以生所稟之理則爲仁義禮智信此天之所以予我而人之所以爲人也天生五材缺一不可在易之幹則曰元亨利貞在人之徳則曰仁義禮智而不及乎信者何也仁義禮智莫非實理之爲信猶土之居中而旺於四季也故四端不言信而信在其中矣仁義禮智四者並立而聖人於易獨曰立人之道曰仁與義七篇之書亦多以仁義對言而又不及乎禮智者何也仁屬乎陽禮則陽之極義屬乎陰智則陰之極猶夏者春之極而冬者秋之極也故專言仁義而禮與智在其中矣至於孔門師生之問答又皆以求仁爲先而不及乎義孟子此章亦特以仁爲言者又何也蓋仁者天地生物之心而人之所得以爲心者也四序之運莫非生意之流行此心之玅亦孰非仁道之流行乎君仁臣忠父慈子孝兄友弟恭夫義婦從與夫交朋友之信不仁而能若是乎苟盡此心則安富尊榮亦理之所必然也世教不明人心邪僻父子兄弟之間猶不能以相保況敢望其仁民愛物乎舉天下之間莫非私意之流行相傾相詐相戕相賊無一物得遂其生者至於天下之人牧未有不嗜殺人則私意橫生天理滅矣不知人心旣失國其有不殆者乎此孟子於戰國之際深明榮辱得失之辧其憂世之心切矣諸君日處庠序可不知孔孟教人之先務而思所以自勉乎

孟子曰今有無名之指屈而不信一章

孟子曰拱把之桐梓人苟欲生之一章

天運乎上地處乎下陰陽五行周流乎中而人物生焉則人物者均稟天地之气以爲體而均得天地之心以爲心也然人之所以異於物者又以其稟气之正而其心爲最靈人物並生於天地之間而獨異於萬物者如此其可不知所以自貴乎聖賢教人必使之正其心修其身者蓋不若是則無以全天地之賦予而異於萬物也所謂正其心修其身者亦盡吾當然之理而已耳目手足百體具焉身也視明而聽聰手恭而足重此身之理而所以爲身者也虛靈知覺百慮生焉心也仁義禮智以爲體惻隱羞惡辭讓是非以爲用此心之理而所以爲心者也內而察諸精神念慮之間外而審諸動容周旋之際無適而不當於理此心之所以正身之所以修也苟爲不然則狥情縱欲悖理傷道亦將無所不至矣𨿽曰具人之形而與禽獸奚異哉孟子憂世之心切故舉其至輕以明其至重欲使斯人反而思之庶乎有以全吾身心之理而無愧於所以爲人也讀孟子之書者多矣孰能深味其言而力行之乎以至貴之身心沈溺於利欲之中自暴自棄而不自知也其亦可哀也哉誨爾諄諄聽我藐藐其是之謂夫

孟子曰牛山之木嘗美矣一章

孟子曰無惑乎王之不智也一章

性稟於天故在人無不善之性情發乎性故在人無不善之情所以不善者气昏之欲汨之也迨其气淸而欲窒則善端未有不油然而生者性善故也書曰惟皇上帝降於民詩曰天生烝民有物有則孩提之童至無知也而皆知愛其親赤子入井於已無與也而見之者皆怵惕火然泉達誰獨無是心哉有是心而不能養之養之而不能致其志善端𨿽萌而爲气所昏爲欲所汨天固予我而我固賊之則與禽獸奚異哉誰能存養於齋莊靜一之中省察於念慮云爲之際使吾善端之萌通逹而無窒礙充足而無欠缺如萌蘗之生無牛羊斧斤一暴十寒之害則其至於干云蔽日也可必矣故爲人而合乎天爲士而至於聖亦卽此心而充養之耳孟子發明養心之論而申之以專心致志之戒其示人之意切矣讀書至此而猶不悟焉則亦終於爲小人之歸也豈不深可嘆哉

孟子曰仁人心也義人路也一章

古昔聖賢垂世立教載在方防凡言心者不一而足堯舜禹之授受也曰人心惟危道心惟微成湯則以禮制心文王則小心翼翼孔子有操則存舎則亡之戒孟子復斷爲之說曰學問之道無他求其放心而已矣聖賢之事業大矣而拳拳於心之一說何耶心者神明之舍虛靈洞澈具眾理而應萬事者也天之髙也地之厚也日月之出沒寒暑之往來四序之行萬物之生是必有爲之主宰者然也苟無以爲之主宰則安能亙古窮今循序而不亂乎人稟天地之气以爲體而得其所以主宰者以爲心故人心之妙可以參天地可以贊化育可以修身而齊家可以治國而平天下孰非此心之所爲乎然人心至微而攻之者眾耳目口鼻之欲喜怒哀樂之私皆足以爲吾心之累也此心一爲物欲所累則犇逸流蕩失其正理而無所不至矣是以古之聖賢戰戰兢兢靜存動察如履淵冰如奉槃水不使此心少有所放則成性存而道義行矣此孟子求放心之一語所以警學者之意切矣自秦漢以來學者所習不曰詞章之富則曰記問之博也視古人存心之學爲何事哉迨我本朝周程先生倡明聖學以繼孟子不傳之緒故其所以誨門人者尢先於持敬敬則此心之自存而所以求放心之要旨也學者卽其說而力行之庶乎其有入徳之門矣

孟子曰養心莫善於寡欲一章

孟子嘗言求放心矣又言存其心矣操之則存捨則亡心之存亡決於操捨而又曰莫善於寡欲何也操存固學者之先務然人惟一心而攻之者眾聲色臭味交乎外榮辱利害動乎內隨感而應無有窮已則淸明純一之體又安能保其常存而不放哉夫心之所以易放而難操者以其有欲也塵去則鏡明風靜則水止凡天下之可喜可嗜者舉不足以爲吾之慮則心之虛靈淡然泊然有不待操而自存矣出門如賓承事如祭夫子之告仲弓操存之謂也非禮勿視非禮勿聽非禮勿言非禮勿動夫子之告顏淵寡欲之謂也二子之問仁則同而夫子告之之異者豈其所到固有淺深歟髙城深池重門擊柝固足以自守矣內姦外宄投隙伺便一有少懈而乘之者至矣良將勁卒堅甲利兵掃除妖氛而乾淸坤夷矣此孟子發明操存之說而又以爲莫善於寡欲也𨿽然寡欲固善矣然非眞知夫天理人欲之分則何以施其克治之功哉故格物致知又所以爲寡欲之要此又學者之所當察也聖賢諄諄之誨無非爲人心慮也學者讀此書而不知養其心謂之非愚可乎

公孫丑問曰敢問夫子惡乎長曰我知言我善養吾浩然之气【至】聖人復起必從吾言矣

孟子嘗言養心矣又嘗言養其性矣性卽理也心具此理者也有以養之則人欲不能爲天理之害操存寡欲養之之方也而又有所謂養浩然气者何哉陰陽五行气也所以然者理也精粗本一源微顯本無間也陽一噓而萬物生陰一翕而萬物成寒暑之往來風雷之鼓舞無非是气之用也負陰抱陽以生則吾之气固與天地相爲流通矣是則所謂浩然而至大至剛者也有以養之則富貴不能淫貧賤不能移威武不能屈堯舜之事業孔孟之道徳孰非是气之所爲乎苟失其養則委靡巽懦卑陋凡猥錐刀之得則躍躍以喜毫末之失則戚戚以悲聞公卿大人之名則側肩帖耳若不可及語賢人君子之道則望洋向若怳然以驚爲媚竈爲墦間爲妾婦此豈气之本然哉養不養之間君子小人之所由分也孟子發明養气之論有功於後世大矣然其所以養气者必先於集義所以集義者必先於知言能知言則是非邪正曉然於胸中動容周旋無適而不合於義夫是以仰不愧俯不怍有以全吾浩然剛大之體矣養性也養心也養气也蓋亦一理而已然養气之論何獨至於孟子而後發耶夫子固嘗言之矣內省不疚夫何憂何懼此養气之論所由來也屈子曰寧昻昻若千里之駒乎將泛泛若水中之鳬與波上下偸以全吾軀乎諸君其謹擇之

孟子曰伯夷聖之淸者也【至】其中非爾力也

道之在天下無古今之異聖賢之教人入道之要亦古今一轍也堯舜禹之授受也曰人心惟危道心惟微惟精惟一允執厥中聖賢言道自此始也人心者形气之私道心者義理之正人心危而難安道心微而難著始而精以察之終而一以守之則無適而不合乎中也傅說之告髙宗也曰王人求多聞時惟建事學於古訓乃有獲事不師古以克永世匪說攸聞惟學遜志務時敏厥修乃來允懷於玆道積於厥躬聖賢言學自此始也古人之所行方防之所載無非道也始而多聞以求之終而遜志以守之則無適而不合乎道至周以來學校之教益修聖賢之道益著若比年入學中年考校自離經辧志以至於知類通達彊立而不反離經者求之於方防辧志者察之於性情知類通達者見之明彊立不反者守之固其教甚詳其法甚宻也至於夫子旣無位以行其道於是慱采古先帝王教人之法而著爲大學之書其言大學之道必先之以格物致知而繼之以誠意正心以修其身亦不過於知與行而已大易曰學以聚之問以辧之寛以居之仁以行之中庸曰博學之審問之愼思之明辧之篤行之皆此意也一知一行相爲終始知有不至則不能以徒行行有不篤則𨿽知無益也入道之要無以復加於此矣是以孟子歷敍伊尹夷惠之事而繼之以孔子非好方人也所以明入道之要也始條理者知之事終條理者聖之事知與行之謂也孔子之異於三子者知之至行之盡三子之不及孔子者知有所蔽於始而行有所缺於終也此孔子之所以獨得其全而三子僅得其偏也知有不至行有不盡𨿽以伊尹夷惠之資尙不能無愧於孔子而況學者乎世之學者溺於卑近淺陋之習旣未嘗有志於聖賢之道其有志焉者則或騖於方防而踐履有所不察或專於性情而知識有所不周道之不明不行由此其故也誠能卽孟子之說而思之則始終兩盡而無惑乎紛紛之論矣

浩生不害問曰樂正子何人也一章

學之所造有淺深則徳之所至有髙下聖賢推明其序使學者循而進焉其望於斯世亦至矣由善而信由信而美以至於爲大爲聖爲神夫聖神者豈常人之所敢望哉孟子當戰國之際其告人者不曰堯舜則曰湯武豈固彊人以其所不能哉蓋人性皆善聖神者亦全吾性之所固有爾學者豈以不能爲患哉患不爲也𨿽然聖神固可學也而必始之以有可欲之謂善何哉此孟子指其至易曉者而示人以入道之門也蓋學者入道之初將以決其趨向不必它求也求之於可欲不可欲之間而已今有人焉孝弟忠信樂善不倦不惟我之所欲而人亦以爲可欲也不仁不智無禮無義不惟人以爲可惡而吾亦自知其可惡也學者反而思之凡吾言行之間果可欲乎果可惡乎從其所欲舎其所惡斯可以爲善人矣由是而進焉𨿽聖神可爲也孟子教人何其炳而易知簡而易行也哉又曰無爲其所不爲無欲其所不欲如斯而已矣亦此意也勉之以人之所難能而曉之以人之所易能聖賢之望於學者如此而學者顧不思焉其亦可嘆也哉

孟子曰雞鳴而起孳孳爲善者舜之徒也全章

事所當爲之謂善有所爲而爲之謂利爲君而仁爲臣而敬爲子而孝爲父而慈事之所當爲者也爲內交爲要譽爲宮室之美爲妻妾之奉有爲而爲之者也善者天理之公利者人欲之私公私之間相去甚近而一則爲舜一則爲蹠乃由是而分焉蓋人心之靈與天同體純粹至善萬理具焉雞鳴而起孳孳在是則舜之兢兢業業由仁義行者亦是心也見便則趨見利則奪枉尺直尋則爲之損人益已則爲之雞鳴而起孳孳在是則盜蹠之暴戾恣睢日殺不辜亦是心也一善利之間而上智下愚之分乃如此差之毫釐謬以千里可不謹哉孟子發明善利之論而尢謹其所謂間者蓋欲學者精別於毫釐之際而審其所趨向也至其答梁王之問告宋牼之詞皆拳拳於義利之別其示人之意切矣學者誠能澄心靜慮反觀內省於其所謂間者而致察焉凡吾一念之發果善乎果利乎善則行之利則避之朝於斯夕於斯就其如舜者去其不如舜者是亦舜而已矣苟爲不然計較於毫髮之微而甚至於父子兄弟不能保其不同禽獸者無幾爾一念之差固若此哉學者不可不察也

孟子曰有天爵者有人爵者一章

孟子曰欲貴者人之同心也一章

富與貴是人之所欲也聖賢之論乃獨重理義而輕富貴何哉理義天之所賦也富貴人之所予也人之所予人得而奪之天之所賦根於人心不可易也一輕一重蓋有不難辧者然閭巷之人知有富貴而不知有理義學士大夫則知理義矣然未有不爲富貴所移而忘其所可重若夫眞知富貴之爲輕理義之爲重非知道者孰能識之仁義禮智天之予我而吾心之所固有也充吾之仁則愛人利物而居天下之廣居充吾之禮則別嫌明微而立天下之正位充吾之義則體常盡變而行天下之大道充吾之智則察倫明物而成天下之大業以之爲心則和而平以之爲人則愛而公推之天下國家則利澤施於今令名垂於後回視世之所謂富貴者不過輿馬之赫奕飲食之丰美宮室之壯麗賢者得志有所不爲不賢者亦以豢養其不肖之身而遺臭於萬世曽狗彘之不若而又何足以誇於人哉故善學者要當深明夫內外輕重之分在內者重在外者輕在外者愈輕在內者愈重眞積力久胸中泰然天理流行一毫物欲不能爲之累顏子之簞瓢陋巷曽防之鼓瑟浴沂翛然悠然蓋將與造物相爲酧酢天下之至貴無以復加於此矣孟子之言豈欺我哉

孟子曰舜發於畎畆之中傅說舉於版築之間全章貧賤憂戚是人之所惡也聖賢之論乃獨以是爲進徳之地何哉恐懼修省常生於憂患驕奢淫佚必起於晏安當羈窮困踣之餘其操心危其慮患深其刻厲奮發以進於善有不期而然者矣天地之間有陰則有陽有晝則有夜禍福吉凶貧富貴賤死生憂樂之變二者常相對而不能以偏無也人生其間隨所付受蓋有一定而不可易者與其戚戚於貧賤而卒不能以自免孰若因其所遇而反以成吾徳耶是以古之君子有以命義之當然而安之者貧而無諂是也有以義理之可貴而忘之者不攺其樂是也有以爲天將降大任於我而反以爲進徳之地者孟子之言是也其處之者若是故其胸中泰然一毫外物不能爲之累顏淵原憲之貧一簞之食百結之衣可謂極矣惟知聖道之可樂而不知吾身之爲貧後之學者其貧且賤未必如顏淵原憲之甚也少不如意志气銷沮卑辱苟賤靡所不爲不能進徳而反以敗徳不能遠辱而重以取辱聞孟子之言亦可以釋然而悟翻然而攺矣

景春曰公孫衍張儀豈不成大丈夫哉全章

古之仕者爲道故知有已而不知有人後之仕者爲利故知有人而不知有已古之君子非仁不存非義不行所貴者良貴所樂者眞樂人之知不知世之用不用於我何與焉貧富貴賤死生禍福日交乎前不暇顧也後之君子心之所固有事之所當行何者爲仁何者爲禮何者爲義何者爲智皆懵然莫覺也功名而已耳利祿而已耳以區區之私意小智汲汲然求售於人慮人之不已用也委曲遷就以求順於人幸而得志哆然以爲莫已若也小不如意則戚戚然幾不能以終日矣公孫衍張儀戰國之遊士也一怒而諸侯懼安居而天下熄則其才亦有足稱者矣以其無學而不知道也一切求順於人孟子至以妾婦目之況於學不及古人才不及公孫衍張儀哉夫順於人者人之所喜也不順於人者人之所惡也然順人者非有它也以其威福之權足以生殺榮辱乎我也卽是心而充之則貪財嗜利背君賣國者皆若人也豈但妾婦之可羞而已哉若夫守道之士不肯脂韋嫵以順乎人者不但出處去就言論風旨之得其正也托六尺之孤寄百里之命臨大節而不可奪也豈不毅然大丈夫也哉凡我同志仕而未達學而未仕者盍亦思所以自勉哉

齊人有一妻一妾而處室者全章

孟子一書於辭受出處之際未嘗不拳拳焉齊王欲見則辭以疾王驩輔行則不與言欲授以室則郤而不從欲其行則臥而不應枉尺直尋則非之不辧禮義則非之旣譬以鉆穴隙相窺而又譬之以登壠斷而罔利至於墦間之諭詞旨懇切若是者果何耶義與利之間君子小人之所由分而天下國家治亂之所關系也義者天理之公利者人欲之私循天理之公則辭受出處惟義之從惟命之安是旣足以全吾此心之徳矣以之治人則必能立懦而激貪以之事君則必能仗節而死義狥人欲之私者反是卑辱苟賤惟利之趨旣以喪其本心矣則傷風敗教欺君誤國皆斯人爲之也聖賢安得不深致其戒哉今觀墦間一章所以形容其苟賤之態𨿽三尺童子亦知惡之然流俗滔滔務爲卑諂工簡牘事苞苴脇肩諂笑揺尾乞憐自少至老自朝至暮無一念不在於是視吾身心爲何物視天下國家爲何事其未得之也則憂愁窮蹙若不可以終日其旣得之也志得意滿則驕其親戚傲其閭裏然其可賤尢甚於墦間而莫之覺也學者要當深明義利之辧充吾羞惡之心而養吾剛大之气然後知孟子之言誠末俗之鍼砭也

梁惠王曰晉國天下莫彊焉叟之所知也一章

自功利之說勝而王道始不行於後世夫功利之所以勝者以其有立至之效王道之不行以其迂濶而不切事情也孟子生於戰國之世告齊梁之君非王道不言而言王若易然何也王者之道本乎人心循乎天理人均具此心心均具此理卽是理而行之三綱旣正九疇旣敍則人皆知尊其君親其上治安之效猶泰山而四維之也初豈有甚髙難行之事亦曷嘗無朝夕可冀之功哉謂王道爲迂濶而惟功利之從則曰兵可彊也國可富也縱橫變詐﨑嶇險側咈人心逆天理君臣父子之間且不能以相保而又何以固吾國家然則立至之效乃速亡之兆也湯武以仁義而王戰國以功利而亡此萬世之龜鑑也然天下皆知尊湯武而不免蹈戰國之覆轍者則其識見之卑趨向之謬而不自覺也若昔聖賢無位以行其道於是推明古先帝王之事業而載之方防大綱小紀本末度數炳然日星之易見也今乃指爲迂濶而莫之講故自成康歿而民生不見先王之治由此其故也鄙夫庸人竊國之寵而卒以誤國鴻儒碩士抱憂世愛君之志而老死於大山長谷之中誠可嘆也學者將以有行也則孟子之言可不深思而熟玩哉

無恆產而有恆心者惟士爲能【至】未之有也

儒術之不見用於世以其空言而無實用故功利之說常易以求售於人不知夫功利者則曰兵可彊國可富也然挾區區之小數而不知爲國之大體相傾相詐相戕相賊不惟爲敵國之病而吾國之民固亦不得安其生矣豈不謂之空言乎儒術則不然自五畝之宅百畝之田使民養生喪死而無憾然後教之以孝弟忠信不惟吾之民皆知尊君親上而天下之人亦皆引領而望之其爲實用孰過於此夫元後者民之父母也父母之於子必先有以養之而又有以教之然後爲之子者得以全其父母之身今也爲民父母聽其自生自死自愚自智而莫之問也又倡爲功利之說以斵喪之豈爲民父母之道哉虞氏九官周家六典無非儒者巳試之效孰謂其皆空言而無實用必待管申之術而後可以爲國乎故孟子論王道必曰仁政論仁政必曰井地斷斷乎其不可易也孟子之言旣不用於齊梁之君後世皆知讀其書而不能用其道故歷數千年而帝王之盛卒不復見可嘆也哉夫儒術之不見用學者相與講明之庻幾猶有望於斯世也謂之儒者而茫然不知其源流徒抱其淺陋之識以周旋斯世則吾道之不行功利之說勝是誰之罪哉學者不可不察也

聖王不作諸侯放恣【至】不易吾言矣

孟子曰楊子取爲我拔一毛而利天下一章

道者何中而已無過不及之謂中時措之宜謂之時中是皆人心之本然而不容已天理之至正而不可易者也天地之化亦大矣小有偏焉則雨暘寒暑各失其節人受天地之中以生喜怒哀樂念慮云爲其可以有所偏耶楊氏之爲我墨氏之兼愛皆不得爲中子莫之執中又非所以爲時中也孟子從而辟之所以正人心明天理爲天下後世慮至切也夫墨之兼愛不失爲仁楊之爲我不失爲義孟子極言其禍至於無父無君而以禽獸目之志於道而不得其中豈不甚可畏哉後世楊墨之患息而佛老之說興至於今且千有餘嵗棄天常滅人類習異端之教非先王之道蓋不待其流之獘而與禽獸無異矣學士大夫不惟不能斥而逺之而溺其禍福之說尊其荒唐之教甚者則文之以聖賢之言以爲與吾道無異學者從而信之以自絕於聖人大中至正之道其爲天下後世之害豈淺鮮哉有志於學者惟以孔子孟子之言爲主以六經之道爲法則異端之說奚自而入哉榦疎謬不才防恩假守每念此郡士風簡質渾厚可與適道輒誦所聞以與士友講說爲孟子講義二十章衰晚愚昧廢學日久不足以發明聖賢之蘊奧然孟子之書明白切至誦其本文亦足以使人興起於此二十章之中玩味而有得焉則七篇之旨可以類推聖賢之道可以馴致惟諸友勉之庶幾異日漢水之濱將有以聖道爲諸儒倡者矣嘉定乙亥長至後學黃榦謹書

勉齋集卷二

