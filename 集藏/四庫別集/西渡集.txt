

欽定四庫全書

集部四

西渡集

別集類三【宋】

提要

【臣】等謹案西渡集宋洪炎撰炎字玉父南昌人元祐末登進士官至著作郎祕書少監炎與兄朋芻弟羽號四洪皆黃庭堅之甥受詩法於庭堅羽入黨籍早卒其集在南宋時陳振孫已云不傳故書錄解題惟載朋龜父集一卷芻老圃集一卷炎西渡集一卷自明以來龜父老圃二集並佚今乃從永樂大典復裒輯成帙惟炎此集僅存而亦無刋本此本爲浙江鮑氏知不足齋所藏僅分上下二卷與陳氏所載少異然老圃集陳氏亦稱一卷而今掇拾殘防尙非一卷所能容則或書錄解題傳寫之訛宋史因之均未可知也炎詩酷似其舅今全集巋然獨完殊足寶貴卷末所附朋詩九首芻詩二十四首記二篇不知何人所輯觀其所引之書如宋元詩防辟彊園宋文選皆康熙中人所集則亦近時人矣二人集已別著錄此爲復贅然芻文則老圃集中所不收未可全從刪薙故仍舊本附錄焉乾隆四十四年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

西渡集卷上

宋洪炎撰

巳酉嵗十一月二十六日避冦至龍潭院十二月十五日作

徑轉橋橫水林深寺據山鐘魚告閴寂松竹媚孱顏避地欣有托依僧成暫閒東歸路不隔片片隴云還突兀山椒寺披榛二百年剎從吾祖卜席是裏僧傳溪送無盡水林供不斷煙嚢中有餘粒假息且安眠潭黒蛟龍宅山靑虎豹林隠憂何日了淹泊見冬深薄雪恨還積疎梅冷不禁平生一樽酒衰疾廢孤斟殺气纒中土妖徴出泰階架橋淩禹穴投策暗秦淮匪兕歌何苦非熊願亦乖申胥𨿽有淚無地寄予懷宵旰憂𨿽切咨謀策靡長築壇推騎刼假節得糜芳巳矣重江險哀哉古豫章蓬茅今在否矯首恨難忘

次韻鄭公實見贈二詩

鄭侯風槪似虞薰醉飽初疑對苾芬一日君嘗南浦水六年我踏寶峯云詩情賦物巳聞命山色溪光倘見分羣盜何曽念王粲相逢聊喜見斯文

百濯生香眞寶薰中泠取水挹淸芬素娥影落秋宵月白鶴翎翻春晝云俗客來依禪客住林花自與雨花分扶傾不假迂儒力敢倚筆端能綴文

寶峯讀駒父壁間詩次其韻

兔迒通一綫筍輿度千防隔林見潭影迎客有鈴音梵唄出廣殿飛舞來珍禽履此勝絕境一淸塵慮心仲氏趣逺造詣非尺尋誰云干戈際獲睹金玉音七日南山霧一鳴幽谷禽依然拂塵壁愁絕見余心

次韻公實感寓

求田問舎轉頭空十口無家寄栗篷失得自憐嬰世网是非都欲問天公綿綿不解溪邊雨淅淅無情松下風賴有詩人排悶作且吟佳句任窮通

次韻公實雷雨

驚雷勢欲防三山急雨聲如倒百川但作奇寒侵客夢若爲一震靜烽煙田園荊楚謾流水河洛淪胥今防年擬叩九關牋帝所人非大手筆非椽

次韻公實喜晴二首

凍雨連三日春膏過一犁寺橋杯渡水村徑橇行泥燠若生暘谷寒收豈石犀欲窮洪範理夕室有靑藜持璧還投鵲鎔金恨作犁行吟乘曉日扶杖入春泥願學懷文豹終慙禿角犀徒歌無好語野飯只羮藜

馮太衝置酒卽事用公實韻

故人同客寓蕭寺近淸明春事一樽酒夜防三尺檠風流孔北海文字漢西京苦勸加餐飯年來太瘦生

山中聞杜鵑

山中二月聞杜鵑百艸爭芳巳消歇緑陰初不待薰風啼鳥區區自流血北窗移燈欲三更南山髙林時一聲言歸汝亦無歸處何用多言傷我情

寶峯筍用公實韻

繞寺千株筍髙低逐澗丘參差舒鳯尾突兀長貓頭入鼎資甘脆殘林且罷休防須堪小艇裁作海乘浮公實示間字韻詩悵然有感次韻奉和三首

晴暉生燠雨生寒朱夏陽春季孟間斷雁哀猿金馬客落花流水石門山早知蟻穴成何事欲棹漁舟去不還昭氏有琴無作止虧成都任一機關

輒笑人歌行路難畏人無地出人間欣逢北海孫賔石猶是江南庾子山野艸離離隨意緑羣鳬泛泛倦飛還一川煙艸松蘿外何處梯云叩九關

此處非燕南趙北我琴無濮上桑間勞生聊作夢中夢苦語莫酬山復山觸石白雲數峯起照人明月一鉤還徳星巳爲荀陳聚紫气休浮函谷關

漢末童謡燕南垂趙北際中央不合大如礪惟有此間可避世

載酒邀公實同過西園食枇杷次公實韻

有美枇杷子三珍共一時朱櫻梁苑早盧橘蜀都遲載酒寜辭病窺園似好奇酬君要佳句從古未題詩

公實再賦枇杷之什次韻二首

連云蔥蒨外佳樹枇杷林味極東南美恩知雨露深山夫琢栗玉谷鳥避丸金永日羈棲意玆焉一慰心醁尊中酒枇杷云外林甘餐千顆盡軟語一杯深老境宜扶杖交情得斷金遺民伐荻去眞處卽吾心

公實作暴雨詩次其韻

民生惟播殖天意在農深一夜傾盆雨千家粒食心知時占聚蟻催種有鳴禽喜是田間語靑靑刺水鍼

次韻卽事二首

自愧山林士來炊蕭寺煙怨驚寄猿鶴飛躍任魚鳶咄咄空中字昏昏醉後眠摛文非孟子何以差狂顚寄榻逢僧夏登喜麥秋一風將浹日四月尙重裘去矣吁何及歸歟幸少休雨晴寒自戢桂魄更添愁

次韻野步

意行無逺近山徑自橫斜煙月生晴【一作秦】嶺風幡接莫霞影歸巢幕燕聲散宿林鴉屣履相隨處僧垣卽是家

逰都梁山

風吹古汳口云滿都梁山執厭偪仄幽防上孱顏淸泉似石乳滴瀝嵓竇間乞此一瓢飲爲祛千載煩山靈知我意殷然下層巒散空作急雨抉石出甘寒一酌蕩齒頬三咽縈肺肝輕軀變滯骨塵鞅思靈關來當踏雲至去當禦風還再拜謝神休幸汝不我慳

四月二十三日晚同太衝表之公實野步

四山矗矗野田田近是人煙逺是村鳥外疎鐘靈隠寺花邊流水武陵源有逢卽畫原非筆所見皆詩本不言看插秧鍼欲忘返杖藜徙倚到黃昏

野步

散策尋溪偶緩行羈棲愁眼忽雙明非煙幕幕平蕪合倒影層層逺翠橫鷗鷺低飛映山去江湖一諾百金輕直知已造洞天內身在人間卻自驚

石門中夏雨寒

五年戎馬鬭中原四月江南尙薄寒入月誰能移太白來朝我亦見呼韓灌壇風雨行將戢陋巷簞瓢且自寛紅日再中天地正泥塗不辱舊衣冠

次韻卽事一首

端居入夏愁更新不數多愁過一春躡虛難同若士去取醉但與索郎親朝天防日車同軌擊杖共嘆朝無人自許世才非管樂聊將心事比雷陳

嘗白酒用糜韻

竹葉橊花久擅塲一尊雲液勝椒漿人惟任達常中聖藥自消憂不作狂滿泛冰甆無別色錯斟瓶水有眞香秖應剰醖逡巡酒始耐仙山日月長

庚戌嵗六月四日至洪城舊廬無復尺椽悵然感懷用丙午嵗遷居詩韻

南州一炬火我歸無所歸六月下驚湍一葉正復欹空城何所有城闕雙闔扉遺甿四五輩貽虫鳥棲潭潭大都府灰滅余空基委重者誰子汝實凡且卑螻蟻輕民命泥沙損國貲犬狼肆噬嚙敺逐乃其宜胡爲使羣吠如惡艸蔓滋哀哉三萬室鐘此百六期故居不可識將是復疑非階前手種花自憐托根微露艸相對泣吟風作悲詩人言城門火魚禍自靡遺我亦無淚哭且復一解頤

病閒和公實飲酒詩

憂每傷人人自憂花蒙兩眼雪防頭干戈滿地不可觸蓑笠爲家何處浮秋入鳴蟬催暑去酒如凝露與淸謀寫成庾信江南賦更續相如老倦防

戲和公實感秋對酒

靑山愛客長靑眼白酒知時泛白雲少日悲歡才一瞬中星寒暑又平分稻粱狼藉余棲畝雀鼠穿窬自立勲一葉巳驚秋意早映階黃落更紛紛

次韻公實七月一日雨感懷二首

平生離俗得閒多素髮驚秋柰老何賔從盤飱惟白石意行供帳有靑蘿禦風獨往松三徑踏月空歸雪一簑短布單衣窮至骨醉吟不作飯牛歌

日日愁隨萬緒多遣愁不去若愁何文書引睡繙黃卷福地求生訪緑蘿酒厭銀瓶聊注瓦衣辭錦襖卻披簑五更風雨作金石助我貫珠商頌歌

韋荘蜀程記入嘉陵道上如行靑蘿帳中福地記武陵有緑蘿福地與桃源相接

將去寶峯誦老杜更欲投何處賦五言三首

更欲投何處乾坤老病身窮愁但有骨棲泊渺無津巖穴探幽藪人煙隔防春驅車上九折回首黯傷神更欲投何處窮猿不擇林低回竹橊語慘戚鐘魚心邑邑出門淚行行度嶺吟西江如此吸在處海潮音更欲投何處仙山不可窺欲尋吳許迹黙與綺園期褁飯隨妻子淸秋問路岐神眞有汲引逸駕或容追

奕棋絕句二首

新秋遣悶只圍棋病不銜杯亦廢詩對局蕭然兩無語个中君子有爭時

鷺落寒江鵶防汀晴窗飛瀑擊槃聲方圓動靜隨機見淸簟疎簾眼倍眀

又

向日惟銷一局棋攬碁還誦李侯詩傍觀不作千年計防有局成柯爛時

棊局醒心過傳局棊聲娛耳勝琴聲少年此戲殊不惡坐隠時聞夜達明

再賦奕棋五言八句五首

荊璞玉爲子井文楸作枰有求惟別墅不喜得宣城跕跕飛鳶墮丁丁伐木聲破愁逢一笑無地著虧成只園三日雨碧澗一枰秋試問酒中趣何如林下幽從他著虎口尋我鎭神頭惟悟爭先法當機與手謀不作丹朱戲難禁淸晝長敢言白玉局聊取紫羅嚢角道空傳記乘除自有方兒童爭畫紙謾學老夫狂眉山非快手奕勝亦欣然變態一翻覆防微系後先陶公慮太過雪女慧堪憐張弛誠吾道斯文許爾賢凝神迷逺躅致一有全功皎皎婦姑月防防鴻鵠風置君愚子議樂哂溫公誰謂商山老飄然到橘中

越王山二首

朝登萬仭岡夕宿雲霞間越王昔何時稅駕宅此山山顚有石室險絕未可攀煙樹相映帶尙想飈輪還文吳二仙子騰趠跨兩斑俯仰五百秋下視悲人寰王室久蕩析世路方孔艱我尋眞人居荷鉏支蓬菅林泉依福地樵汲闖靈關庶以逺兵革返玆後死顏

越王名玆山無復車馬迹絕頂有佳處軒然大盤石靈洞閟其中神池蕩其側雲气朝夕生合散一瞬息吾聞王子捜隠遁辭越國玉龍去不返丹竈鏁荊棘二仙去季世故老猶記識遺蹤落人間不稽傳寶墨我希伯夷淸願作老聃役脫身埃外捄暍懷三益

嶺雲

吾居半山上繞屋猶峻嶺舉頭卽見之坐臥作墻屛忽復不可求澒洞云萬頃初疑岸谷變身不踐人境俄頃如故常突兀在屋頂隠見須防間變態莫記省煙霞成痼疾終日常炯炯早閱金丹訣未辦卜竈井世亂一丘壑斯志或可逞鳴猿落空巖翥鶴颺晴影石泉潄芳潤艸木皆秀整洞天有歸路未往心已領

從寶峯長老惟足求貓頭筍

不識貓頭筍還思馬祖山庭蘭生舊茁繃錦換新斑蘊玉爭懷寶登盤想飫餐分甘頒剰劚逺助一瓢簞

食榧子

若【一作石】橊資彭糧榧實伐彭兵三彭穴身中各以屍自名伺隙戕所托睢盱爲巳榮仙山無凡木榧林髙且淸八月實累累斗量亦嚢盛盈盤得恣食不與汝糧並嗟汝小黠爾安所逃汝生蚤讀黃老書五牙潄瑯英𨿽微玉山果知汝久已行喪亂食不足長饑病所嬰蟠桃未能致橡栗庶可營作詩頌子榧期子以主盟

十月十五日山中下視雲气自山間出已而彌漫咫尺不辧巖谷戲成五言一首

一嵗下元日千山小雪天雲層生逺壑雨渰割平川放牧虛橫吹樵蘇樂靜眠遙知載酒客無路到齊前

十月十六日

雲气依然合山蹊舊不通虀鹽猶可問牢酪頓能空細筧泉聲外疎籬犬吠中無人披宿霧采藥過龎公

南城鄧氏亭

小麥靑靑山一曲江南千里傷春目盱母江頭喚渡人遙麻源第三谷裹鹽包飯各怱怱回首煙霞樓觀中詩成更覓羊何和猶是前身內史公

西渡集卷上

欽定四庫全書

西渡集卷下

宋洪炎撰

逰麻姑山仙都觀

浥露出南郭遵塗盻西嶺幽尋不憚逺陟巘造殊境懸瀑防天路髙齋跨參井麻姑固神人上下淩倒景逸駕不容追遺蹤摶塵影仙壇獨巋然蘚蝕此山頂古屋鳴鵂鶹污池浴蛙黽葛顏有異聞源委渺難省空餘丰碑字歘若猊驥騁永言賞心遇所樂塵務屏濯纓欲自孔斲鼻還思郢安得斯人徒置論挈裘領聖眞豈逺而炯炯金在鑛九淵孕明月七返閟神鼎至道如可求汲深願修綆

靜思院上元日二首

麻姑山接越王山憶昨下元今上元老去休驚長客寓春來不擬問田園畏途豺虎中原近挾日風雲四海昏夢繞瀟湘無落處憑誰楚些與招魂

欲趨嚴蹕萬重山且酌淸尊慶攺元穡事何時銷劍防賢書不用到丘園傷心華屋燈如晝觸眼荒塗犬吠昏今日江東須管仲可憐窮冦尙逰魂

雲溪院

水竹依山住煙霞並捨分愁添中夜雨冷浸一溪云滿目干戈地關心鳥獸羣歸塗如可問猛犬莫狺狺

二月十二日偶成

金谿東行二十里髙卽登山下臨水亂山中斷水橫流水際招提對山起丹靑像設半泥塗野僧一飯無鐘魚散滎閒防筍蕨芽密林時逢桃李花

信州逢寒食

客行寒食路春晚上饒城野寺鳥烏樂山蹊荊棘生人隨乘雁集地隔一牛鳴俛首徵途內官曺何日淸

題盛彥光丘壑軒

盛子卜居南澗濵開軒自比葛天民一丘一壑有能事三浴三薰無俗塵閒逐逸人同執射偶逢漁父亦垂綸此軒成毀吾何預畫著巖間恐未眞

代簡呈信州李使君

萬斛誰能破客愁一尊風味與誰謀中丞自許憐漁父鬲上無端住督郵不使索郎頻有顧也知歡伯解消憂蘇州刺史詩盈捲還憶山僧冷病否

曉發鵞湖

萬松參嶺路千畝勸春耕不復紅鵞下空餘碧澗橫佛扄穿縹緲仙馭鏁崢嶸道釋分殊境籃輿許我行

古田縣

句吳於越通舟車南走甌越城百餘鑿山架橋窮奧區班春不行猶一墟此邦自與桃源並不能深蔵卽人境五百年間閱戰爭淳朴散盡狙詐生

次韻和古田縣丞方景南見恵詩

疎慵我似海鷗閒文彩君如霧豹斑不省流離思樂土深知向往愧髙山低飛乳燕聲相接小叩華鯨夢亦還共看圍棊欲終日忘年初在立談間

逰石鼔山湧泉院

昔聞石鼔鳴今作石鼔逰擊拊久巳息甲兵殊未休精廬荘嚴海百室雲霧浮維時當長夏蕭颯如涼秋髙崖不見日老木枝相樛靈泉發嵌竇下注千仭溝向來經行人頗以名字畱俯仰百年內磨鐫徧巖幽石橋可坐臥淸絕無等儔眾山合沓來響答相獻酬𨿽逢防心欣未弭當世憂不知稽山上復有勝處不六飛尙東巡狐兔穴中州戈鋋塞河洛冠蓋集閩甌墮此吠雪國烈火爛不收炎飈方焚輪赫曦欲停輈微生類焦谷玆焉得依投一乘淩風翰濯纓天漢流

初食生荔枝

六月寓閩山初逢茘枝丹皺紅分顆顆凝白作團團品目誠無限珍甘擬亦艱不勞走馬使安坐得加餐獨擅東南美誰如十八娘笑顰俱有味朱粉不迷香璀璨珠生掌淸泠露入囊風流須第一飣座每難忘

秋日登萬嵗山平逺臺次糜韻

山川信美自愁多嶺海途窮可若何倦客難防越絕記畸人但唱郢中歌天香不入伊蒲塞佛水猶開優鉢羅還是浮雲韜白日鳳皇臺上一經過

戲次韻和了信上座

天公下觀戲魚龍分披惇物隳岱宗塵沙欲枯罔象眼酒醴難澆磊塊胸防稽之南曰閩海東行萬里因雄風二兒得邑古長樂意擬分治三山中門張羅雀卽我室弔影不識求羊蹤擔簦挾捲者誰氏捉筆言詩有此公紛紛道旁皆杏李辛酸交攻無復理入林初聞薝卜香知味自覺醍醐美今時杜陵見老人它日湯休望吾子我觀蓬萊才一水桐柏羅浮相對起赤烏銜符得寶書靑鳥拂檐來報喜君能無事如懶殘吾兒倘不慙張底

次韻許子大李丞相宅牡丹芍藥詩

山丹麗質冠年華復有餘容殿百花看取三春如轉影折來一笑是生涯綺羅不妬傾城色蜂蝶難窺上相家京國十年昏病眼可憐風雨落朝霞

聞師川諌議至漳州作建除字詩十二韻迓之

建武下詔書海嶠識明主除吏得陽城所喜逸民舉滿腹懷經綸筆間含露雨平生相期心中興爾乎取定交自疇昔契濶及再暑執熱子南來五月憩漳浦破啼謀一笑預置風月俎危言倘可陳正學當盡吐成虧在須防得失宜熟數收功謝王魏取道迹傅呂開玆眾正路慰彼蒼生苦閉關拒他盜拂席招巢許

題團圞圗

一老滅塵慮七兒同靜緣境超法界觀身作地行仙男女非殊相丹靑亦浪傳襄陽聚首話猶是在家禪

社日宇文徳和送酒次糜韻

羈防苦少澤蔵山老境難希藥駐顏日日防春穿窈窕行行止渴潄潺湲忽逢歡伯來傾蓋無數愁城盡斬關多謝天公愛狂客九衢忙裏獨偸閒

次韻許子大王丰父圓明送春之什

鶗鴂能愁物外人芳菲聊借夢中身要知瓊刄非凡骨信有金庭不盡春伯雅相將浮鴨緑素娥應共踏蟾銀休驚麗句同仙授王許従來侍帝宸

福州程使君止戈堂二首

甌山閩海兩髙深幕府同開閱古今堂號止戈賢守意郡名長樂聖君心行看賣劍爲農器卽有飛鴞集泮林比日東南是洙泗喜聞頌發淸音

跳梁山谷有頑民電掃風除一聚塵排闥江山千里眼滿庭桃李四時春定知當寧思龔遂正恐攀輿借冦恂誰是諸侯老賓客酣歌應許杜陵人

座上呈師川有懷駒父

上坡諫議立淸班入奉威顏咫尺天仲氏三山久憔悴徴君五嶺亦迍邅欣逢白鶴歸華表更想黃能出羽淵客舎一尊雙淚落相陪里社復何年

師川見和再用元韻

河洛中秋巳澟然甌閩八月尙炎天方懷許國忠言切不計歸途道裏邅子產未能忘季札太阿應必待龍淵樹人樹木有明算誰謂百年同十年

鉛山縣石井院

兩年再踏鉛山路今日初嘗石井泉碧玉巖邊瀹湯餅全勝五鼎擊肥鮮

初入浙中

松竹籠官道牛羊食野田岊山低送客蕩水逺含天乍聽吳兒語初逢傖父船平生足未歷聊以慰華顚我生豫章汭防宦在京華百粵非吾土三吳亦爾家客星嚴瀨釣西子越溪紗一洗眵昏眼如乘上漢槎山村柿栗熟客舎稻粱秋池足能言鴨蹊多喘月牛如聞息戰鬭剰欲起歌謳鼔楫臨江誓誰爲祖豫州

立秋日上饒郡偶成二首

承眀非厭直衰疾自投閒江漢蒸炊內盤盂嗒哈間層冰萬里夢謁帝九重關願借摶風翼追防物外山平生逃暑飲病著不濡唇熨齒甘冷流匙香粒勻加餐𨿽意決對案已眉顰卻嘆廉頗老猶爲善飯人盛彥光次韻見和復用前韻因以自嘆

星織烏同織鶴閒鷗亦閒問君離俗久何事落人間末伏秋無雨殘歊晝掩關寒泉聊洗耳淸冷似吾山涼飈將透齒烈火謝焦唇壁織梭梭應檐珠顆顆勻隠憂成獨樂淺笑換深顰更上藐姑射問塗冰雪人

夢中作四言用前韻

事有怕愛語分忙閒左右前後外內中間靑雲千里紫气浮關五星東井微臣北山

鶂鶂珍腿猩猩美唇醴齊調適勺藥和勻老商嘻笑西施解顰倦若士翳桑餓人

再次四言韻

執虎入圏縶驥在閒志六合外身十畝間組系單於泥封函關樂我叢桂淮南小山

魯兄衛弟虞齒虢唇倚伏相因否泰惟勻履玆難虞愼厥笑顰水淸見石天定勝人

再次四言韻

入聖有域存誠以閒徳不徳上材不材間堂上不糞門設常關鄙哉丘垤覆簣爲山

編貝皓齒含朱絳唇甄陶圓熟琢削細勻不笑不言倚席以顰商略有此爲若而人

秋分日偶成

洪崖山下一臞儒碧玉巖邊抱病夫永日翛然無復事僕欺憔悴鬼揶揄

曾仲共和予春日登滕閣詩蓋舊詩也復次韻

西江東畔見江樓江月江風萬斛愁試問海潮應念我爲將雙淚到南州

蠟梅

見江樓下蠟梅花香撲金樽醉落霞獨倚東風如夢覺一枝春色別人家

人日

開嵗逢人日吾衰不夢周家書生逺恨客舎起離愁朔雪驚南眼江梅笑隴頭誰能結防勝一爲散春愁

鐘乳

鐘乳宜爲粉扶衰老所便緘蔵鵞管細冶鏈玉丸堅石髓誠難值云腴恐浪傳刀圭聊已疾未敢議眞仙葉少蘊出示鄭先覺閱駿圗爲作長歌

丹靑得名曺將軍畫馬已來無復人諸生韓幹受肉法絕足亦傳沙苑眞儒林望郎李公麟曺韓復生能與鄰心胸可納天西極紈素頻空冀北羣鄭生晚識李侯比自許筆端輕萬里山川初出大宛城翰墨猶沾渥窪水汗血歕沙指顧間霧鬛風卷中起戲成十馬皆龍材前有飛黃後山子葉公好尙有祖風苦愛眞龍似畫龍千金不惜市駿骨睥睨神物秋毫中英雄嘗聞妾換馬意气欲將詩換畫詩工畫妙兩崛奇谷量馬觀未論價公詩自是生驊驑恨公不身親李侯向來曺韓空白頭

和曽仲共大風折木歌

疾風岌嶪土囊口陽崖中裂陰崖吼南山喬木大百圍頃刻翦伐如斷臼修枝偃蹇擲龍蛇直幹崩山塞巖岫干云蔽日掃地空掣電奔霆翻覆手山靈掩泣惋惜深匠石含悲涕洟久折臂而公黥而王精金當鎔玉當剖斷木刳爲浮海航路指銀河上牛斗委余猶得宮殿材瑣細亦蒙梁棟取萬斛之舟可勿論大廈帡幪此焉有狂飈捲空欲奚爲壽被金石長不朽天生大才將有用乖逢相因孰先後嗟爾幹楓與枯栁摧扤爲薪尙誰咎楚州阻水漲懷汪信民呂居仁二士四言

大江北理長淮西逝厥隩射陽城邑嶽峙鑿渠而漕首淮江尾舳艫防峨連檣千里靑雀翩翩彩虹嶷嶷梁局舟蹐限玆黃水昔我至止得二國士簞瓢相樂汪呂氏子於今防年乖隔生死梗泛萍飄乃復於此菱花淨吐鷺羽徐起如欲我畱盻睞以喜俯仰山川感念成毀一瞬千古寓非予恥

奉送駒父師川二郎中赴召四言

火中暑退庚伏在婁赫熾方炎金石欲流之二大夫服章紑紑文昌臺郎只命是憂中江有舳中塗有輈風檣雨轂長夏爲秋白雲在天崒如巖丘倐忽西東不我告謀翩翩者鵠俯矚魚防將逝將止矯影河洲嗟予去國三葛於休止車生耳永謝鳴騶揮袂江幹長嘯林幽

遷居

従官三十載故山凡防歸昔歸尙有屋再歸已傾欹今歸但喬木竹落荊薪扉上爲鸛鳥都下爲雞犬棲相彼東西隅三畝以爲基積塊與運甓實窪而培庳成玆道傍舎空我橐中貲堂室取卽安牖戶適所宜嘉樹三四株當窻發華滋馨香入懷袖似與遷徙期我今六十老豈不知前非骨相自不媚況復筋力微收此衰病身與汝長相依松楸幸在望鄰曲不見遺葛巾隨里社庶以保期頤

次韻公實與用中夜話

賢哉鄭圃客去爲五漿驚解榻棲雲表開窗納水聲忽逢京國舊相對夜燈明嘆息胡證老猶思摘鐵檠

玉女峯

玉女何時見玆峯獨挺羣古容余佛座虛室但鑪薰林隠投壺電山蔵出岫云自慚非屈宋欲賦不成文

西渡集卷下

欽定四庫全書

西渡集補遺

宋洪炎撰

石湖院

古木參天水一溝潮來曲折可蔵舟招提密映晴嵐起滄海潛通夜气浮丹茘薦盤驚北客靑蟳供饌識炎州卻疑江左知名士不作乘桴浩蕩遊

逍遙閣

傑閣龍樓倚翠微中秋午夜望淸輝桂枝委地三千尺柏影垂壇四十圍簫鼔或疑風雨下雲霞猶想錦防飛只今井臼依然在不見歸來丁令威

月夜登滕王閣

桃花亂打散花樓南浦西山送客愁爲理伊州十二疊緩歌聲裏看洪州

西江東畔見江樓江月江風萬斛愁試問海潮應念我爲將雙淚到南州

菊坡叢話洪玉父舎人有侍兒曰小九知書能爲洪檢閱洪甚愛之嘗月夜登滕王閣洪賦詩云云後因兵亂失之洪悵恨不已又和前詩云云巳而洪復防得其人

再任祕書少監

再入蘭臺逢舊史重逰東觀閱新書家徒四壁今無屋誰爲君王奏子虛

西渡集補遺

欽定四庫全書

西渡集附錄

宋洪朋撰

春風

春風吹桃李歘然滿中園羣動不遑息蝴蝶紛飛翻我亦感玆時步屧繞林間顏色豈不好持久良獨難置酒休其下聊復罄餘歡君看桃與李成蹊亦無言

與吳廸吉劉夷季饒次守同集酒酣題壁先歸

再爲城南防百花巳狂飛更堪逢惡客騎馬風中歸

廬山

山瀑兩道防木葉四時春日暝不知去魚鳥防畱人

題胡潛風雨山水圗

胡生畫山水煙雨山更好鴻雁書逺空【一作汀】馬牛風塞艸

李夫人偃竹歌

袖中歘忽生絲竹眼底鮮飈起寒淥【闕二字】誰能寫此眞偃蹇一枝生意足夫人故有林下風嵗寒落落此君同映窗得意偶揮灑寫出篔簹谷裏千秋之臥龍夜來風雨吹倒屋但恐踴躍變化入水渺無蹤

獨步懷元中

淨盡西山日深行城北村瑯璫鳴佛屋薜茘上僧垣時雨慰枵腹夕風淸病魂所思江水誰與共忘言

宿範氏水閣【一作水園】

枕水鑿疎櫺云扉夜不扄灘聲連地籟林影亂天星人靜魚頻躍秋髙露欲零何妨呼我友乘月與揚舲

晚登秋屏閣示杜氏兄弟

病人湯熨暫時停漫向秋屏閣上行白日忽隨飛鳥去靑山斷處落霞明林間嘒嘒寒蟬急江上悠悠煙【一作小】艇橫富貴功名付公等嗟予老矣負平生

寫韻亭

紫極宮下春江橫紫極宮中百尺亭水入方洲界玉局云映連山羅翠屏小楷四聲余翰墨主人一粒盡仙靈文簫采鸞不復返至今神界花防防

西渡集附錄

欽定四庫全書

西渡集附錄

宋洪芻撰

擬峴臺

崇臺面空濶逺眺眞髙眀一水來朝宗灣環抱荒城連山頗偃蹇卻略倚翠屏緬懷靑溪上興與峴山並客従豫章來及此春服成公子有好懷良人【一作友】及玆登初筵挹溪光中觴聞雨聲翠幄列茂樹金沙漲回汀鷗鳥舞不下漁舟縦復橫尙恨夜气斂不見白月生信美非吾土少畱空復情

寄題雙井黃稚川雲巢

雲巢一上十五里中有今世巢居子雞鳴犬吠百餘里不知天際去此防平生深契鳥窠禪翦茅蓋頭萬事巳宴坐經行飛鳥上人間榮辱不到耳蝸牛兩角竟何爲鷦鷯一枝端自喜我有一防落城市章服裏狙聊復爾武陵未訪桃花源修江儻問桃花水防取櫻桃洞前路藜杖扶衰自此始

石耳峯

朝踏紅塵暮宿云往來車馬漫紛紛防溪橋下潺湲水惟有峯頭石耳聞

芍藥

蠶老桑柔戴勝鳴翻階芍藥占春榮牽風孫壽愁眉破帶雨驪姬淚眼橫

茘枝

光射腰金陵寶印影回殿砌拂猗蘭硃砂芒刺羞紅顆龍目團圓避赤丸

異蠶吐絲成段

宣和間新諭博侯初爲蘄春蔡氏婿婦家簇蠶不繭緣屋吞絲自然成段長丈餘廣數尺色正

黃厚薄若一如有邊幅然鄕人以爲祥是年侯初登第

公子靑衫得意朝閨門異事喜成謠星河牛女支機石泉室鮫人暗織綃園客憑虛誇獨繭冰蠶誌怪豈同條細看霞綺驚羣眼詎減云裳下九霄

蝦蟆

動物類含血蝦蟆獨無之雙目但瞠也一腹亦皤其龍變或托體魚腹覩幽姿罕見三足蟾詎減六眸向來奏贗瑞背負輪囷芝坐謾皆下吏膠車等兒嬉𨿽蒙黃金擲荊卿空爾爲或以白玉琢形模妙工倕咄爾百醜質詎辱五鼎脂浪號土底犧雄誇水中雞何足污帝箸但可充虵饑作意一池鳴和我五字詩

上墨工

子墨客卿妙一世懷玉山中五大夫峨眉老仙與推轂谷量牛馬斗量珠

田家謠

鳩婦勃豀農荷耡身披襏襫頭茅蒲雨不破塊田坼圗稊稗靑靑佳谷枯大婦碓舂頭鬢疎小婦拾穂行餉姑四時作苦無袴襦門前叫嗔官索租

闕題二首

槐下棗花纂纂麥秋葚子離離不沽十千美酒難消三百枯棊

兩部池蛙當妓千山飛鳥催沽引睡直須黃你曲肱正要靑奴

金陵作

沙觜彎環轉柁牙一衣帶水繞城斜飛廉解使馮夷怒渡口風吹蕎麥花

髙宗皇帝挽詞

寶歷中興業於今六十年洗光暘谷日鏈補女媧天大業超東漢皇恩暢北燕聖謨誰可頌會有筆如椽

右一

往在艱難際乾坤震擾中京華原有主趙魏翦爲戎整頓須神武扶持立雋功配天還祀夏眞與少康同

右二

紫塞連沙漠天親墮杳防竟能襄水祏復見養慈寜孝道光千古精神格上靈典謨垂不盡赫赫照丹靑

右三

盛徳如何說由來只是仁推心無爾界摩手爲吾民廣大天同道髙明聖與鄰欲知恩普處海嶽但微塵

右四

禍轉妖氛滅天催五鼎烹只知江飲馬豈料觀封鯨士感親徵詔神扶義戰兵干戈俄載戢遺恨不收京

右五

翼善能傳聖巍巍又見堯才逾知命嵗巳禪拱辰朝玉冊三加峻瓊宮十閏超大章傳懿鑠稽古耀宗祧

右六

聖學由天縦煌煌翰墨塲臣中羞瓘靖戶外立鐘王飛動鸞窺藻昭回斗避芒煥文瞻仰處傑閣在西廂

右七

北內神靈地期期億萬年巖廊明聖日宇宙戴堯天樂事湖山在英徽雅頌傳那知開玉鎖不戀地行仙

右八

鶴馭臨丹極龍髯墮玉宸鑪煙猶泛夜宮蕊已迷春夢斷無尋處神逰不見人傷心天壤內血淚染車塵

右九

仙仗葳蕤去行行浙水東稽山元禹穴吳岫見堯宮帳殿淒寒露笳城起暝風霓旌不可望應在彩毫中

右十

廬山紫霄峯有禹刻石室

塊視落星石杯觀彭蠡湖荒哉秦漢君抗旌上崎嶇永懷太史公九江觀禹摹

信州巖洞記

山有穴曰岫信之山大抵皆岫也出葛溪門二十五里西防至月巖自石梁望之正如半月形空洞通達大樹中生又如月之影也穿巖脇登石磴傍山繚行百步得西林院浮屠導余行月巗之背繚西而北轉有大山前後有田耕者或聞穴中有笙簫輪轂音由山後別過一大山其底洞透遂與皂十餘輩俯首而過旣出穴循山行又數百步至一山崦仰視有大棺閣巖中上爲鹿頂狀自下望之目可睹足不可到鄕民壇其下以禱雨焉又循山行深入一源路窮處得幽巖余所名也巖有泉澑泠泠然出山循道行三里許隔大田望逺巖極峻上又有棺正猶人間所用匣也又二里至云洞山形截然如城世謂之仙人城相傳仙人蛻骨葬於此有三棺或壊因大風雨雷電則復完如初疑有鬼神云復出大道十里至靈巖吳赤烏中開山浮屠導余登重閣余以朝陽名之又五里至待省巖梁大同中開山有鶴銜木石出錢水漂木之異自黃藤五里至了頭巖若仄大甕然山形岐首也又南行三十三里而近至黃巖石壁黃赤色自汭口望之有大山截然向水者章巖也自弋絕水行五里至雙巖又五里至南巖巖最大旁有響石人呼其下其上應答唐開成太和中人所題名俱存又十五里至吉巖距寶峯鎭七里自寶峯鎭東行至黎家步得獅子巖僧居口中未至貴溪二里許又得月巖在水之南山頂正平如城如門自縣步直渡至招眞觀得仙巖正在三山下昔有王仙者隠居於此後仙去三巖相屬有防昌中唐人大篆題名形如碧落碑也其巖無人居其下有石底泉色正碧俗號天井嵗旱則郡縣取水求雨輒應余欲防不果自永丰縣三十五里靈鷲院得光相洞亦巖也入洞行百餘步穴塞不可進相傳舊兩浮屠同入洞中一人不復出云出沙溪四十五里至黃雲碧巖窈窕邃深前後通達自道傍望之半山白堊者是也又深行二十里至扶竹巖山形如覆鐘兩巖重復上下皆可容數百人復出大道行二十里餘至星子巖予所名也亦曰仙巖巖巒仰綴白石甚黟夜秉燭則昭然如羣星麗天然自玉山縣東門三十五里至洞巖初至一巖石乳下垂彩色絢緑徧一巖中如世所作普陀巖又至一巖有石蜿蜒如龍形巖後復有水泉前後皆相見凡廣信之域中巖洞之美無出其右者余名曰章巖自巖洞上山又二里許復得一巖穴口甚窄其中黮黯秉燭而入乃極寛廣兩壁隠出十六大阿羅漢中有釋迦兩菩薩像衣文相好皆具瑰瑋絕特如此然予不及見也又五里至韓巖溪潄其根或隠或現僧居附焉此皆余身見而足歷者也土人多不及知故具列之以俟幽討者有考焉

石井記

信之山富於巖岫而嗇於水泉故其石蒼頑無濯澤秀潤之气艸木生之亦不暢茂譬諸身地其肉石其骨水泉其血脈也今有人丰肉堅骨而血不滋焉則其爲人外槁而中枯髮悴而毛擢固宜鉛山爲縣在郡西南距州治八十里未及縣二里所道左有佛祠背負小山石山而戴土者也有泉滃然發於石罅間上有嵓覆若神施鬼設者水滙爲井其深數尺其輪廣倍之其色正碧其淸燭須眉湛然盈坎不耗不溢冬夏水旱不攺其度也僧恵嵩爲餘言泉有龍菩薩宅之時魚服出防泉上或顯或晦慶曆中有民濯手足泉上井中有聲如雷泉湧出流溢堂殿晝漏下數十刻不止僧大懼集其徒作梵唄祈悔水乃縮如故其潔如此余季以職事行縣過其廬必徘徊泉上久乃得去其山石碧鮮其艸木幽茂如廬山間佳處余習廬山泉石之勝如開先之瀑布棲賢之三峽康王之谷簾臥龍之懸水縞練飛而雷霆吼可謂壯觀矣然其澄停蓄滿而不溢若石井比者無有也寺僧以石渠行之日供潄濯漑灊夏畦之用沛若有餘下流猶漑田數百畝也院無金石刻舊稱石井院相傳大義禪師駐錫於此今號資福院者天聖元年所賜額也余愛斯泉豈易所謂井谷者耶遂書其異遺浮屠使刻諸石以告來者

西渡集附錄

