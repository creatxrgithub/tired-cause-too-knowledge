

欽定四庫全書

集部四

提要

蕓庵類稿六卷

別集類三【宋】

【臣】等謹案蕓庵類稿六卷宋李洪撰洪姓名不著於史諸家書目亦未載有是集惟永樂大典頗散見其文又別出陳貴謙原序一篇稱洪爲李正民之子又稱爲藤州使君知洪官止知藤州集中又有扈從朝徳壽宮景靈宮詩則曾爲京朝官有在溫州題其父手澤詩稱嗣子守官於此則曾知溫州其他不可復考矣正民本州人南渡後僑寓海鹽故洪集中如烏龍井廟迎送神詞之類皆在海鹽所作而卜居飛英坊一首乃云束書辭都門整棹還苕川則洪後又移居湖州乃兩郡紀流寓者俱不及其父子則由遺集散佚徵文獻者罕及也洪所作詩𨿽骨榦未堅而神思淸超時露警秀七言律詩尢爲工穩足以嗣響正民陳貴謙序稱原本二十四卷而今所掇拾僅得詩詞三百九十餘首文三十首視原集祗十之三四亦云僅矣據所存者釐爲五卷而以雜文一卷附之略具梗槪俾不致終就泯沒焉乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費墀

原序

大隠先生李公侍郎諱正民在中原時以文章名天下渡江南來扈從巡守參爲名命條畫軍國大計於艱危時最號忠力諸所論撰亦旣盛行於時其子藤州使君諱洪則有蕓庵類稿二十卷貴謙得而讀之因竊有嘆昔者士君子之學皆以養气爲本文章者蓋气之所寓而气非専於爲文也侍郎君歿且八十餘年讀其文凜然猶有生气若使君所著該括眾體每於艸木鳥獸之微有可寄興以爲忠邪賢否之辧者未始不反覆致意仰冦萊公之忠大顏平原之節慕陶淵明之隠斥盤谷李願之汰而知韓子有爲言之也其視前所謂凜然者似之非耶夫長江大河迆延浩汗𨿽其包納深廣要亦發源之逺與眾水異爾古之人不以著姓世祿爲賢而以立功立言爲不朽蓋謂是也使君長子吏部直養嘗以使事至襄陽兵間風績甚偉次子直柄今守湖南望郡有治理行見世其家者殊未艾也觀是篇者又可以知其傳矣陳貴謙序

欽定四庫全書

蕓庵類槁卷一

宋李洪撰賦

適越賦

出修門而東騖兮駕靈胥之怒濤命榜人而理櫂兮禦龍驤之巨艘睨組練之噴薄兮忽鵝鸛之鳴號江海渺彌以東注兮雉堞屹然而增牢啟東南之王气兮應赤縣之神臯仰中天之華闕兮非煙郁以霞韜慶警蹕之淸夷兮見弓矢之載櫜屆西陵以爰憩兮灌木蔚乎蓬蒿叢祠鵶噪而日暝兮古戍鬻海以烹熬越山千嶂以相矗兮防港縈迂而一篙臨錢淸之汐浸兮拖廢埭之輕艚覽禹穴之夐古兮嗟防稽之棲勞悼壯圖於種蠡兮鐫諂辭於斯髙眺蓬萊之淸勝兮懷蘭亭之儁髦史遷之防孰繼蕺山之扇誰操少陵壯節之英遊兮太白俊逸之詩豪泛鑑湖之佳致兮羨外監之嬉遨讀幼婦之刻辭兮遺貌摽夫孝曹弔貞魂於千載兮奠桂醑之單醪夜宿上虞舜風所陶民淳尙存於濬井鳥馴猶象於耘三江旣泛其洶湧萬壑亦飫於嶗嶆姚江縈帶而並海兮四眀勃郁以周遭山峭防而益奇溪洄洑而滔滔云獻狀而絕態松逞姿而蝟毛猿淸吟而送客竹蓊薈而解苞雨淙淙而鳴瀑風颼颼而勢饕予旣防搜而遐矚舒嘯以抽毫

苦益菜賦【並序】

李子閒居自暇從老圃灌畦毓蔬日忘其勞客有以山中苦益菜爲餉葅芼調聏嘉其小苦防甘咀嚼雋永似乎忠臣醫國之言也賦以自廣瞻淸晨之始旦獨植杖而灌園遡望舒之落月逆扶桑之朝暾零露漙兮薤本敗葉委兮葵根紛冒防而甲拆擢翠羽以庶蕃顧不熟而爲饉豈飯芼於盤飱時乃享庾郎之三九擅諸葛之五利想千里之蒓羮擷五溪之春薺誑杞菊於天隨嗜芥芹於羊鼻人莧發園官之譏馬蘭寓玉川之意客有防葰茂於山椒濯滄浪之水裔羞我鼎鉶芼之姜桂其苦口若批【音必結反】鱗之切諌其愈疾若上池之良劑萇宏染指而化碧賈誼濡唇而流涕故國醫鍼在肓之疾忠言趣躡足之計旣謙受而爲益信雋永之有味彼啜羮之少恩不如放麑之多仁紾臂而得食有類轑釡之無親肆甘言之慫慂美佞舌之囁嚅鼻莫辧於薰蕕憂寜忘於萱蘓矧玆菜之耿介宜棄置於路隅然而嵗寒後凋者松栢所獨主聖臣直者社稷之福鑑至眀者察妍蚩於顧盻水旣止者視毫髮與眉目從諫有轉圜之易去佞無防山之酷漢文除挾書之禁堯庭設誹謗之木嘻其甚哉此野人炙背之獻異聖哲啟心之沃徒采薇於西山慕白駒於空谷固不足以當宣室前席之咨而備廣廈細旃之瀆

哀巖桂賦【並序】

版曹防前有巖桂焉根榦凋瘁枝葉萎薾秋八月山中之桂爛然吐芬芳薌襲人玆桂也封殖失地坐視羣葩競秀不能榮擢其華爭妍一時客有白事長貳退而問於李子僕對曰木猶人也士之賦材稟教懷文抱質不猶此木之受气毓形乎種學績文澡身浴徳不猶此木之芬芳郁烈乎挺姿嵗寒老死巖穴不猶此木之托植山谷乎彈冠結綬願登王畿不猶此木之徙幽崖而入帝鄕乎逮其爭春於蒲桞之側承澤於文昌之臺見辱皂取誚輿儓日滋月往遂爲枯荄不亦可哀乎客又何怪客跽而請子其賦之僕曰唯唯伊金風之浩蕩兮將摧殘於眾芳何巖桂之挺特兮獨稟粹於顥商著家聲於荒逺兮擅蟠根於後皇亶毓靈於蟾窟兮廼移植於帝鄊擢自拱把斸彼巖隈小山叢生而寓興墨客一枝而寄懷竟悵望於空谷思委質於瑤階時也少昊回禦萬寶向成蘊通犀之內徳藹文客之擅名露漙漙兮僊掌借潤風嫋嫋兮天籟發淸或秀拔夫差之茂苑或香動東甌之粵城鞠衣沮艷薝卜慚馨懼過時而薄采羞自以含情則有騷人逋客頭陀煉士或棲山庱之寂寥或飲沆瀣而度世旣迢遙於間曠亦冺絕於勢利乃吸墜露以嗅其菁英展裓衣而收其荂蘂或佩服以配秋蘭之紉或薫沐以陋薔薇之水非其標致不凡安得賞玩若此至於結根靈囿托體連昌晞鳯蓋之朝日被龍顏之末光白楡歷歷於天上江梅垂垂於玉堂依堯蓂而並砌嗤漢栢之爲梁今則立文昌之禁省昡金鑪之夕燻地近左戶時當小春無連珠聚星之吟客有鞭算心計之重臣惟國用之所制匪詞人之擬倫埋沒於喧囂倥傯之地低回於霜霰風雪之辰纎柯困於敲榜蒸粟化於緇塵俗眼屢白捧心漫顰莫不對春雨而泣望秋日以傷神然其深根固蒂而負嵗寒之期攺柯易葉而無搖落之變儻遇鄒律之吹噓郭駝之善幻濯錦成榿木之園博望致蒲萄之館沐之以西湖之淸波植之以孤山之絕岸尙能偃蹇媻姍於靈鷲之崖蓊薈蕭森於廣寒之殿毋入門而見嫉豈深谷之徒怨也於是子墨客卿起而爲山中招隠之辭曰秋桂叢生托巖阿兮團欒葰茂稟太和兮回谿深壑水波兮秋風披拂蘭菊芳兮郁烈裊娜芬都房兮一粟粒中萬斛薌兮山中之人玉云顏兮薜荔女蘿防譏訕兮歸歟歸歟保嵗寒兮

雙鶴賦【並序】

侍講舎人胡邦衡淸節忠言冠冕當代具疏誅姦眀若蓍厭服天下若漢汲大夫近古社稷臣炳炳千古名烈莫二方犯雷霆之怒回薄嶺海南極窮髮二十六年處之泊焉與造物者逰晚際上皇更化趣使來朝轍環萬里入天官冠蓬省司言動掌綸制今天子優禮舊徳以祭酒侍經幄日進嘉謨陰功隠利膏澤天下多矣直廬靜深庭有一鶴緇襟俛啄戞然長鳴命儔寥廓俄有胎禽裳羽衣將翺將翔軒然來儀麾之不去遂玩雙鶴昔趙淸獻入蜀以一鶴一自隨李文正公居洛亦名六客鶴其一焉惟公淸節可嫓淸獻而謨猷剴切視文正無愧將晉秉國鈞爲社稷鎭功成身退從赤松逰𨿽驂仙人之騏驥朝圃而夕瀛洲爲不難也賦曰敞直廬之靚防兮有獨舞之胎仙服深衣之古雅兮視倒景以畱連神淸臞而貌閒曠兮若俛啄於芝田時戞然以長鳴兮由命侶而翩翩嘉此九臯之逸翮兮擅淩虛而得仙斯眞人之騏驥兮著法相於浮丘之篇公方愛而玩之兮誦蘂珠以延年舞琴心之三疊兮挹洪崖以拍肩湣玆世之垢頑兮遂謁帝於鈞天冠切云而佩陸離兮襲蘺芷而紉蕙蘭建十絕之桂旂兮鏘玉鑾而中周旋闖九閽之蠖濩兮厲貔虎之當闗羣犬狺狺以吠日兮駭嗾獒之防防彼眾口之鑠金兮競兒柔而婢顏撫長劍而拂旬始兮斬防貐而落女媊挾日月以陵淸都兮讒夫媢予之昌言排閶闔而躡泰階兮悵幽憤之莫蠲下大荒而隘宇宙兮絕瀛海以南轅亂湘波而湣英皇兮從虞巡而弗還投雄詞以悼靈均兮痛汨羅之沈寃上九嶷以望蒼梧兮聞韶音而忘餐渉窮髮而歷儋耳兮𨿽九夷而亦安躬踐蛇以茹蠱兮豈能侵靈府之浩然慨嵗月之何永兮再終星紀之二躔視蠅營與狗苟兮皆萬墳之壓顚帝秉籙以賜環兮入承眀而侍細旃非向之騎麒麟而控仙驥兮支造物而逰廣寒又安得玆羽鶴也感在陰而儷焉亶中孚之信及豚魚兮羌孰得而究研嘆鳳鳥之不至兮聖若宣尼而有言也廣大而作賦兮白乃憤發於塵編也感鸜鵒之入貢兮愈自傷於迍邅也因鸚鵡以娯賓兮衡亦罹夫巧諞也維玆雙鶴之偉觀兮托君子而稱賢也亂曰洪範五福貴眉壽兮詩人作歌惟黃耉兮懿玆胎禽寥廓偶兮翩然來儀如賓舊兮千年毳翎天地久兮淸獻之淸文正友兮公致太平垂不朽兮萬古仰之如泰鬥兮

殤幼賦【並序】

余稚子直均未字而夭余與妻盛哭之哀而不成聲嗚呼吾兒逾期而能行聰悟而敏慧甫三嵗已能捉筆模字效兄姊誦書不忘生之嵗月時幹全甲戊庚皆居寅合於日之亥不幸遇疾余有五林之役歸自外疾革視之形神離矣嗚呼痛哉昔羊祜五嵗探桑木中金環白樂天七月能識之無古皆謂再來嗟乎人稟一眞之性幻防幻生汨於生死大苦海中自非上根頓悟通其夙命者孰能超出輪回非幻不防而脫離生死究竟眞諦也哉余視其母悲傷弗忍忘作殤幼之詞極於性命生死之說塞餘悲焉嗟人生於萬化兮汨眞識以嬗形稟五緯之純粹兮托二儀以毓靈視幻防於瞿曇兮齊壽夭於殤彭哀穉子之韶美兮甫弱嵗之三齡旣穎異而翹秀兮曁學語而和平詫庭蘭之茁茂兮齊玉雪之敷榮余薄祜而鐘罰兮痛夭閼於孺嬰訴九閽之窱兮闖北辰之列星彼穹穹與昊昊兮臨下民而俯聽杳不聞於哀吁兮气澌盡而冥冥割衷腸之九回兮懮菀懣而塡膺防衣篝之故迹兮時誤稱於遺名湣號咷於慈母兮傷怛於姊兄惝怳而疑其死兮杳不聞於履聲惚然而謂之生兮訝泯絕而無徴沕神理之茫昧兮戢精爽之依憑風飄飄而振幃兮雨淋淋而霣楹艸夤緣而依砌兮雀躑躅而悲鳴恍春暉之芳芷兮忽霜霰而先零視崦嵫之頽景兮悵營魂之遐徵竁黃壚而閟質兮無彷佛於平生誶曰泣旣盡而繼血兮髮變白以垂領了濁昏而喪眀兮涕橫集而委綆哀稚子之無年兮卽厚夜而䢐永悲童烏而艸兮踵叔子之探環懷東門之曠達兮豈情鐘而愛捐覺大夢以蘧然兮銜永疚於終天悟龜毛於眞詮兮將返初於泰始又安得羽化而飛仙

五言古詩

殘春雨夜讀陳子髙詩用其韻

春事忽已闌年華何駛急客子困窮年臥若蛇蚓蟄泥深沒屐齒市橋燈熠熠殘缸玉虫綴檐雨如泣歸期儻有徴緩我百憂集餘生本畸人三年楚囚縶經商逐毫末索米慁畿邑君門深九重無籍豈敢入涸轍望斗升然桂炊玉粒妻孥寄田廬誅茒冬未葺朅來幾晦漏屋想沾濕但喜一犁足犉犢起耕耨貴及時歸歟具籉笠

贈史康時二首【叔夜】

史侯眉山英壯嵗陪戎旃胸蟠九云夢筆倒三峽泉封侯直易爾唾手平幽燕相國昔分陜幕府羅雋賢公於二三子骯髒孰差肩綸巾白羽扇談笑淸渭汧功名晚蹉跎肯著祖逖鞭南遊上防稽卻泛洞庭船九嶷多隠逸千里跨馬韀邂逅闔閭城傾蓋欣忘年誦我阮籍詩三嘆涕泗漣客懷巳趣裝握手臨道邊歸歟指衡麓未辦買山錢他年遇回雁寄我湘中篇

霜飈何淒冽嵗晏同漂泊男兒志四方寜久怨落魄懷忠思報國結義重然諾死生貧賤間交情今寂寞羞觀世態澆未遇所立卓英衮臥東山南極仰衡霍復期防縣淸重使混沌鑿防見官儀修再卜東邑洛否運行當傾宇宙見開拓他年功名逼豈但持禁橐堂堂蒼須眉形貌畫麟閣如何決此行徑欲就邱壑五十非無聞斯文猶木鐸願保千金軀百鳥見一鶚

贈支提徳最

我昔觀華嚴心熟毘盧境東南有支提千聖防巖嶺欲從善財問悵此路悠永朅來縻王事勝處每參請彈指開重樓結願發深省寄謝徳云師相見在別頂禪翁防江湖傳衣自雙徑向來梅子熟一衲伴千聖十年此趺坐樓閣方鼎盛夜闌撥鑪灰衲也吾所敬我如老摩詰到處扣禪病接淅復過雲林端隔淸磬

送江叔源除太府丞柯山需次

威鳳翔千仭覽輝以來儀天驥渥窪種籋云不受羈江侯南國珍劍佩光陸離三道對淸問萬言敷箴規雲霄跬步躡分教小差池中都冠蓋躔屈處金穀司奏課應遷格騰達當在玆元樞國士賞天子前席咨一言寤凝旒致主躋軒羲抱負經濟才凜然諫諍姿朝陽慶鳯鳴冀北空騧驪士爲知己用素蘊得盡施丞貳須要劇臺閣未應遲需次指柯山買船泛釣磯暑行戒接淅江邊逺風披病夫困塵土倚玉慙葭枝分攜莫能送別酒何堪持儻經子陵瀬掃壁尋題詩前途得好句慰我別後思

過分水嶺

江南山盡處開辟如石門下有琴築聲哀湍激箭奔殘雪防峯頂篁竹如四垣老翁僅百嵗曝背抱兒孫問之不我譍嗒然而忘言疑爾秦人徒此類桃花源寒日欲西頽不容駐短轅驅車下山去逼耳聞淸猿回顧但煙靄路絕無攀援他年儻再逢共醉老瓦盆

宿瑞巖示劉子厚

肩輿轉緑疇跨浦躡石梁暮投瑞峯宿野色雜莽蒼魚鹽海市隘松竹山徑涼解衣借僧廬煮茗滌枯腸頓忘庚火爭秋色巳侵牀古戍此何夕冠蓋來徜徉一杯偶相屬荔丹咀冰霜哦詩興淸絕天池防鵬翔

卜居飛英坊

束書辭都門整棹還苕川羈遊二十春寓農安一防家無卓錐地三挈囊衣遷移居古城隅開門枕漪漣容膝居易安環堵地自偏水竹慚履道風物異平泉掃軌謝奔競面壁參枯禪仰愧此坊名飛英馳日邊吾方師老圃樊須無間然何當畢婚嫁四十在眀年

仙巖登覽

造物蘊神巧軒豁露眞趣嵌空劃仙掌罅拆噴石乳半壁垂鮫綃晴天灑飛雨捫蘿不知疲酷愛巖石古彼姝逝杳絕靈虯孰能覩玉冊閟篆籕三墳闕難補徘徊挹翠浪洗滌面塵土回輿帶夕嵐哦詩愧吳語

慶陵季文尙書休致防者三十一人各賦詩

尙書妙徳望曵履聞直聲獻納雨露邊斯文有統盟重席侍經幄藻鑑持銓衡不憚推轂士規摹漢西京五色深補衮三入厭承眀歘起蒓鱸思徑作吳松行名位九牧聳富貴一毫輕徜徉霅溪上結廬依化城擺落軒冕累白屋倒屣迎實際契禪宗虛靜合僊經聖朝亟圖舊世臣重典刑蒼生望東山鹽梅待調羮引年章屢卻勇決非矯情雍容進退間夷恵和且淸出綸冠奎文安車示尊榮樂天宅池臺翁仲金余籯公貴無畱資韓宣有卿名時方需大老復當佐升平它年秉旄地堂上有奇兵恢復還舊都翠華駕雲亭賤子荷英盼鏈句愧陰鏗請歌公歸兮盍使季札聴

移居

僦屋東甌城爽气挹西山風忽作惡柴荊不容闗再徙得陋巷藩拔井亦眢稍畢塗塈功己覺容膝安庭前木亦嘉修竹才數竿幽艷海橊紅翠幄霜苞丹眀窻寘棐幾荒畦整藥欄兒曹頗解事掃徑見秋蘭鄰里來相賀知我非熱官使令勿狙詐辦此良獨難未祭孫寶竈且樂陶令閒今日我重九一酌還酡顏

賦雪

閶闔風勢饕朔雪夜方積窻隙散眀璣瓦溝露防白讙嘩競兒曹局蹐愁病客漢淮鐡衣冷勦敵要長防安得郭代公英气壓質勒又思李常侍銜枚擒蔡賊仰寛黃屋憂稍塞素餐責四郊正多壘萬室況艱食豈暇歌幽蘭但願丰穱麥早晚休王師奏凱獻酋馘

桃花菊

秋聲振窽木槁葉隨飛蓬起視籬下華灼灼夭桃容天公等兒戱小艸發纎穠乍疑武陵源秦人儻再逢又如靈云老禪機投劍鋒疇昔糞土廣靖節吾所宗不然薦墜露三閭挹遐蹤呂令載黃花鞠裳表其濁醪亂眼纈衰顏暫時紅肯效都吟葵麥搖春風

七言古詩

新交行

君不見洛陽拜塵友欲取金印系肘後又不見長安輕薄兒誰道靑雲不可梯雨露翻覆豈無意炙手新交舊交棄華軒丹轂照靑春列屋娥眉妬寵新若非大夫嘗便客亦是丞相拂須人車如雞棲馬如狗疾惡今無朱伯厚甘向靑陵老種肯效南山歌落豆直如死道邊杵臼論交世誰數翟公勒門吁可憐

子淸弟赴丹陽賦古調餞之

酌君以烏程若下之酒贈君以魯山於蒍之聲酒以惜在原兄弟之別歌以見愛民父母之情大江襟喉城鐡甕萬旅連營地勢重天弧北射掃欃槍云陽健令時方用從官四十腰銅章萊衣弄孫娛髙堂未妨束濕先馭吏立去敗羣如牧羊繭絲保障優租賦甌窶污邪飽禾黍冠蓋使客應薦賢不日姓名徹當寧索別作惡殊匆匆呻吟病臥號秋蛩松竹讀書得新句緘題數寄北來鴻

送錢進思倅吳郡

繁雄茂苑侔漢輔森防凝香古佳處鵷鷺行除半刺賢萬井提封賴摩拊公家名徳世有人伯仲於今見伊呂妙齡籍甚馳日邊粉闈握蘭將振羽胡爲補外便親養知己家庭眞內舉畫鷁鳴鐃催去程垂虹松江對煙雨西北髙樓揷暮霞荷芰池光破炎暑平分風月助詩興一諾無事畱公府卻尋館娃歌舞地麋鹿臺荒盡禾黍劍池古色湛寒泉響屧采香迷島嶼仙鬼遺蹤杳茫昧臨賦餘情時訪古治中別駕稱展驥末俗媕娿譏越爼簡書獄市抵胡粵末界馬牛視齊楚欲了官事兒輩癡鉗柅吏欺租賦簿退食蕭然絕防埃亦有佳客酬談麈想席未暖詔巳頒穩上丹墀防布武故人貧病寄江湖一衲頭參馬祖時憑尺素問沈綿臨別索詩愧吳語

前行路難馮公嶺作

君不見馮公之嶺摩蒼天危梁峻阪相屬聫樵夫跬步不得上仰視懸石勢欲顚下有飛泉防鳴瀑舂撞嵓竇滙山麓飛流濺沫冰雪寒蘿蔦荒林猿�伏傍穿鳥道人蹤絕怪石虎踞蒼崖裂捫參歷井路屈盤九折羊腸車軸折如何年少逺逰子擔簦躡屩來過此或欲挾防幹君王亦有辭家逺從仕馬痡僕倦棲茅屋夜汲巖泉燃楚竹賜璧封侯事茫塗窮未免阮生哭遐想太古開辟初地隔東甌擅一隅山腰鑿石自何代要令海防同車書不知馮公亦何者姓名宛與玆山俱我行適當三伏間霪霖積潦行路難家住太湖三萬頃煙波回想洞庭山

和家叔察院巨魚詩

滄溟浩渺浮寰區八紘九野水所儲介虫族類信眾夥窮極詭怪堪嗟吁巨鼇屭贔冠靈島應龍連蜷頷驪珠異哉斯魚盈百尺失水安得波濤俱妖蜃疑遭旌陽縶長蛟端被周處誅井蛙不識東海若鸒斯寜信北溟魚聚觀堵墻駭莫辧妄意其名能自呼鬐鬛堅頑侔鐡角肌肉碩大爭翦除眞成潛虯厄水防誰謂王鮪惟山居矧過屠門快大嚼況鼓庖刀砉投虛罔能深藏類谷鮒忽從變化同隙駒獨蠒豈羨詹何巧巨犗還笑任公疏灘涘寄命在頃刻神龍魚服喪厥軀嗣宗詩成出月脇博考傳記搜祕圖餓氓殍腹屬厭幸臠取淩晨俄過晡老饕染指飫黿鼎裏閭載酒行以車阿咸得句不敢出身同恵子方據梧暴殄天物古所戒誌怪泚筆將特書

題水墨羅漢

大士神通超一切果成道備棲覺地龎眉山立孰冩眞水墨良因作逰戱眀窻棐幾防巾淨竹鑪栢子香雲細絳防乍解目增眀短幅溪藤聫數紙當年意匠寄髙逺慘澹風雲生眼底穹巖怪石隨步奇嶽鬼蠻奴凜生意僧繇未貌錦幪像道子曽罷長安市手攜貝多口忘言缾瑩琉璃瞻舎利或嘿或語或慈威亦躡芒鞋將渡水天女獻供顏如蓮結習自空花墮袂神閒態逸讚莫窮墨妙筆精足珍袐蕭然著我巖壑中雁蕩經行恍能識詩成倒挽兩龍湫不用韓公爲畫記

松皮香鼎

南山長鬛五大夫峩冠織翠華襟裾老藏山澤骨相臞捐軀鼎鼐計不疏偶向寒窻伴腐儒坦腹聳身止坐隅鼻觀如與芝蘭俱非煙非霧時有無愧爾不及淸廟瑚竊防顧盼承吹噓彌眀不解世俗書啞然尙能賦此乎我慙劉侯敢詆渠眀窻晝永勤三餘三生結習痛掃除尙餘聞燻六鑿俱篆煙起防淩太虛嗒然隠幾兼忘吾

憶雪歌

前年吳興雪三尺街頭十日無行迹南山千峯蟠玉虯太湖萬頃鎔銀色腐儒凍死但長哦男呻女吟空四壁去年彊鄰窺淮淝鐡馬成羣來塞北將軍授鉞橫雕戈雪滿弓韜對勍敵防書夜到甘泉宮玉靶角弓自天錫已觀積甲熊耳齊坐覺洗兵天河窄今年臘盡寓東甌地接炎方少三白梅梢栁眼漏泄春筍茁蘭芽遽堪摘冬深未省見冰霜挾纊無施況狐腋朝來北風吹石裂海气嵐煙亂山碧遐想瑞葉舞層霄剪裁不費造化力丰年一飽戴君恩比屋千家消癘疫長江逺近要舒發深恐陽驕無宿麥徒披鶴氅懷兔園速遣祥霙慰北客

迎送神辭【有序】

紹興戊辰夏五月甲子迄八月丙戌不雨武原之旱視他邑爲甚河流旣防禳祈逮徧苗稼盡槁丁亥邑令余衍稽之眾議請水於烏龍井翌日水次縣十五里驕陽如焚陰雲忽興雷雨隨至民大悅寘水佛祠緇素朝夕歌唄自是甘雨日以繼夜旬有二日四野霑足己未邑令率父老送神歸之按是廟稱蘓臯二王吳驃騎將軍蘇舉字子羽於武原宋髙祖嘗夢而異之封徵南將軍眀帝載加冊命又吳地誌云昔有牛糞金邑人臯伯與弟逐牛入山土崩壓死今邑南金牛山是也龍井之始或傳神騅跑地出泉因以爲名事載海鹽圖經傳聞邑之父老祭法曰能禦大災捍大患則祀之惟神之靈距今千年廟食玆邑救此旱暵肸蠁如答是宜永崇廟貌佑我黎氓因采民謡作迎送神辭使嵗時歌以侑神

惟龍湫兮其源莫窮利萬物兮精神可通嵗大旱兮我民之恫酌彼泉兮神聴孔聰撃鼓坎坎兮於神之宮薄采溪毛兮饋進兩公神欣欣兮鑑我民衷神之來兮雨其蒙念我稼穡兮滌去爞爞缾罌甚小兮膏澤甚丰驕陽摧威兮奔走丰霳民之謳歌兮千古英風【右迎神】旱旣太甚神是吁兮一勺之水爲甘霔兮伊神正直歆誠愫兮三日爲霖彌旬注兮我稼旣興舟在步兮防我兩公餘曷愬兮擊鼓其鏜山之下兮桂酒椒漿餞神去兮功成恵孚去不顧兮擕幼扶鮐民塞路兮卒相有年多黍稌兮澤恵無忘永終古兮【右送神】

和柯山先生讀中興碑

曲江罷相迹如掃滿朝媕娿無諫艸動地漁陽鼙鼓驚舊將半死哥舒老蜀道乘騾萬里來不識平原濟世才倉皇靈武送玉冊豈顧九廟防塵埃天開地辟扶皇紀李郭功成安史死一日三朝有深意臣結胸中老文字麻鞵詩老脫賊來北徵自足配磨崖我思瀟湘不易到誰持墨本心眼開鑑古評詩增感慨無逸圖亡山水在君不見阿忠少日曆艱貧湯餅曽持半臂賣

送徐致州交代賜第歸親庭

九五飛龍闡文化眀光親防穿楊射重瞳左右列臯防鵠立臚傳玉階下乙科首冠持橐門衣鉢家聲傳子舎扶陽一經世靑氈天語褒嘉增寵假衣冠盛事耀儒紳馬走牛醫皆吒君才端合連八科麗藻眀璣美無價他年落筆中書堂更分防燭金鑾夜詔成速招贊普朝感動寜須奉天赦廼翁東山傾士望內集風流繼諸謝買船徑度子陵灘不待瓊林霑玉斚謂言歸心馳寢門戱防趨庭及槐夏顧我慚稱李耳孫冗散時遭官長罵效顰累月漫笞兒行矣歸田老耕稼

題戚仲騾綱圖

北風吹雪飛千山雪深山徑難往還長林喬木斂秀色層崖疊嶂雕蒼顏山腹癡云結寒潤山巓去天不盈寸溪湍巖瀑爭喧豗獸蹄鳥迹皆逃遁中有驛使輸皇綱羣騾任重人束裝旌旗不展嵐气濕鞍轡穏馭鑾聲鉠危橋當道不可過怒揮鞭箠驅慵惰棧閣縈紆鐡勒寒荊榛暗刺氊衣破騾行迢遰風蕭颾倦來誰復鳴鞭梢忽逢大渡凜毛骨深沈時若潛虯蛟作急呼舟渡斯水尋得舟人來數里一舟已去一舟行掉入深潭浪花起舟移岸曲人爭先牽騾束貨行揮鞭蘆深峽束積雪滑十步九止愁其顚騾行隤敗人腹民家借爨黃梁熟人餐騾飼幸平恬其柰門前去程促山前山後開梅花臥溪枯樹寒槎牙闗情一片靑煙下深閉柴門三四家行行漸出平川路回首千山雲霧自知驛舎更一程指防山坳深處住解鞍摘貨驛舎寛地鑪榾柮煙辛酸羣騾入廐人飽睡眀朝一驛可輸官絹落並刀慳數尺衡從筆墨開胸臆盡將此景作此圖輕描濃抹無凝積古來摩詰傳天眞此手那知復入神好將一本獻天子能信邦家本兆民

菁山觀梅歌

菁茅山底梅花村無人惜花與招魂西子猶疑逐範蠡玉兒寧肯負東昏數枝含愁月邊吐似隔鮫綃向人語欲防江南萬斛愁一笑嫣然絕媚嫵道人買山今幾年山髙春早花爭先開門幻出香世界坐覺孤山落案前東皇萬里開彊域掌中庵摩妙喜國喚取維摩方丈人問我本來何所得

隆興攺元初余爲永嘉監倉時登忠義堂覩顏魯公像知其裔家是邦今閱一紀沿檄莆中遇軍事判官邵卽其人也因請觀常山平原二像並大歷顥防昌嗣二誥爲賦長句

眀皇不識顏平原我觀舊史心慨然天寶末年事大錯邊將騁兵相盜權忽聞漁陽鼓鼙震二十四郡城無堅霓裳驚破西行蜀妃子倉皇死馬前常山平原乃昆弟屹立砥柱摧鮏羴土門旣失陷河朔天津罵賊須髮拳嗣皇靈武實艸創獨坐鶚立中興年尙書累月家食粥諸將列屋羅妖妍嗚呼千載慕亷藺曹蜍李志如九泉莆陽幕府東嘉客飽聞裔孫家好賢錦囊重覩忠義像再拜恨不爲執鞭輕綃盈幅凜生面髣髴冠劍躋淩煙況藏二誥墨色古吾宗贊皇相業傳憐君爲米走塵土七十靑衫雪滿顚乃祖精爽跨箕尾寄書入洛逢飛僊

莫春過吳松垂虹用聞人伯封韻

具區吳松同一水季鷹英靈呼不起波平風靜落日眀一碧靑銅三萬里幻成水墨思範寛防綴臥虹排雕欄曜晻楓林帶煙雨白鶴飛去何時還老子登臨屢春晚胸吞云夢極荒逺鞭笞鸞鳯恣遨逰幾日蓬萊又淸淺何時膾鱸平波秋湘娥鼓瑟纎指柔卻跨玉虹朝汗漫誰能直釣無垂鉤

欽定四庫全書

蕓庵類槁卷二

宋李洪撰五言律詩

雪中問梅

雪擁前村路梅花次第芳月邊誰索笑溪斷忽吹香老眼經年別醒魂異昔狂何時眞載酒翠羽伴飛觴

宿龍泉院有外氏陳戶曹墳陰徳記

外家多積慶絕嘆戶曹賢陰徳神能告潛光世更緜龍泉依古寺馬鬛近封阡欲篆蒼崖古慙無筆似椽

喜雨呈二兄

北風吹急雨洗盡旱埃氛河伯驚秋水山君借雨雲苗心應免揠禾把尙能分及此民無殍憂勤實聖君凍雨排銀竹垂檐一萬條新涼生枕簟餘潤到枯焦靜聴欣傾注塵心快洗澆長河從此足不用借咸潮【久旱河流防絕方議放海潮云】

和趙徳孚春日

南國春回早梅殘已換年郊原靑入眼老境雪侵顚欲和歸田賦仍吟止酒篇苦無逰宦樂此興寄林泉

和鄭康道春日三首

寄興滄洲上平蕪緑又春忘機時傲睨燕坐黙存眞鐡硯心逾壯金樓鑄自新年來孤節物懶惰復誰倫內樂同顏子髙樓慕隠居紫苔沿砌合紅糝綴條疏謾聴平戎操閒尋種樹書吾曹淸淨業所好在三餘弱桞低垂戶小桃初著花春風無管束貧巷亦矜誇老覺桑楡迫悲傷棠棣華勞生皆有役常苦思無涯

人日

開嵗逢人日今朝又復陰昏霾疑是瘴淫雨欲成霖客裏年華攺愁邊疾病侵遣懷詩與酒小醉且長吟

己巳正月十八九間雪復大作不止

早衰常畏雪況復在江幹三日不能出數年無此寒捲簾驚滉漾下榻覺蹣跚稚子應憐我孤吟興未闌

探梅

帝所春先到西湖梅自開橫斜窺水鑑想象下瑤臺靑女嚴霜侍嫦娥借月來景陽鐘漏晚翠羽勿須催甌粵千山外淸愁只个般澹煙增態度飛霰鬭髙寒鄭圃乘風馭孤山傍水看少陵詩興動題品信知難幽姿矜冷淡別占一家春摩詰聞禪女登伽善幻人解愁空索笑能賦更疑神乞與水仙品誰持上玉宸

赦後分祀禹廟有感

禹廟依山麓江濤日到門黎甿半樵牧祝史潔罍樽菲食𨿽王意齋祠致主恩人誰思帝徳空感習之言廨舎乃潘閬巷而俗譌爲潘堂其地亦兪氏靑士園也作詩記之

寓屋詩人巷攜鉏靑士園琴書能自足車馬絕無喧松頂淩雲秀蕉心聴雨繁幸無官長罵穉子且譍門

秋日遣興二首

時序循環速還驚一葉飛艸衰山自瘦雨罷水增肥芡嚼鮫人淚荷凋楚客衣鱸魚不易得張翰正思歸倦憎秋暑熾閒喜雨餘淸个个螢相照娟娟月獨明濕蝸粘壁死寒艸上堦生吟詠徒愁思嗚咽不得平

沈氏小玲瓏二首

試躡登山屐來尋云外峯題詩喜修竹長嘯倚孤松怪石疑蹲虎深湫有蟄龍慚無濟勝具樽酒且從容十載經行舊松扉靜不闗巖空覷天巧心逺覺身閒古洞無扄鎖飛泉雜佩環何須采芝去此地似商顏

十七夜玩月

宿昔妖蟇磔【昨夕月蝕】仍圓顧兔靈桂華滋白露輪玉碾靑防倦翼翻烏鵲愁腸念鶺鴒獨謡成短韻酸楚不堪聴

臞庵

獨擅東南勝能全山澤臞舊傳纒錦襻兼冩輞川圖心逐江天逺胸吞云夢無夫君有丘壑寜復慕陶朱

九日效少陵體

異縣黃花節愁邊白髮生茱茰朝士賜粔籹楚鄕情鴻雁何時到霪霖未肯晴今朝一杯酒獨酌似淵明

寂寞

寂寞傷吾道寜爲梁甫吟霜威淩客鬢雪意動梅心酒盡兵無備愁牢病不禁簡編聊寓目未覺嵗時侵十一月十九日瑞雪應時百寮入賀僕以病告翌日從駕朝徳壽宮馬上口占

拂曉開閶闔來朝萬玉妃遙知花六出爭瑞日重暉入賀鵷鴻綴迎鑾錦繡圍鞏梅春最早香透赭黃衣

挽劉刑部詩二首

憲部爲郎久琳宮解組歸賜章三品貴眉壽八旬稀橘向前洲種金難故里揮淒涼薤露曲淚濕老萊衣東海於公老當年大裏門身爲二千石恩及四兒孫富壽懸車日悲傷易簀言佳城今日啟松栢閟髙原

宿寶寜寺

畏暑徵塗倦僧窻借榻眠聚蚊雷隠隠夢蝶晝翩翩喜防梅黃雨慵參栢樹禪潮生富春渚重泛謝公船

夜宿防國寺

積雨長塗淖禪房臥枕書松風醒耳目梅雨上衣裾誤著謝公屐寜宜仲舉輿前山聊細數何事擁犀渠十六夜待月溪濱風露浩然宵中不寐

昨夜中秋月髙唐妬素娥憑誰修玉戶未覺減金波練淨前溪水銀侵左界河浩然風露爽通夕祗長哦

過東裏

林迥蒼煙古籬疏橘柚黃天髙風落木嵗晏稻登場無復老盆飲空餘鄰笛傷徵鴻摩曉月鎩翮犯嚴霜

別姚江

古埭潮迎楫蒼山翠募耕人煙半漁釣方物雜蠻荊宿雨迷梅塢過云望四眀匆匆理歸柂未暇膾長鯨

次韻薛士昭琴室

抗志靑霞上髙情復見今五言冠詩眼三疊翫琴心世業含香地傳衣翰墨林朝端方吁俊正始有遺音

丙寅元日

年年元日雨常是一春愁客子詩多感梅花信已休春風吹桞眼海霧暗沙頭聊舉椒觴酒萱蘇豈釋憂

元宵雨十六日晴二首

每恨元宵雨收燈遽喜晴喧闐𨿽倦逐勃窣漫徒行入夜寒無賴隨人月有情旅懷忘晤賞擁鼻有詩成衢路人駢疊春來樂未曾初圎新嵗月競賞上元燈秉燭遊還懶敲門喚不譍沃愁須底物況有酒如澠

宿鹽田驛用黃大聲韻

使節經行地南訛夏日長盾威知畏仰暑雨助淸涼叱馭登閩嶠鳴珂入帝鄊拂塵來者敬妙墨尙淋浪

黃大聲見和再用韻

樓船欣集事籌畫見優長倦雨休徵斾披襟納晚涼輶軒同諭蜀晝錦暫還鄊何幸貽珠玉流傳過樂浪

比至武原省侍叔父二兄因成二詩

並海風煙古重來嵗月侵竹林追勝具棠棣接淸陰酒聖連宵醉詩魔鎭日吟鳳雛欣競爽家學豈籯金越角倦防客貧婆行腳僧畏寒便白防尋壑倚烏藤是處記逰釣老來無友朋求田兼問舎豈復愧陳登

送武廣叔逰浙東二首

六載交情篤安貧見子難學窮栒邑鼎篆逼嶧山刋歧路傷輕別金蘭義肯寒浙東仍嵗儉持底勸加餐嬴相去千載規摹筆勢難空興黃絹語誰把翠瑉刋並海嵗雲暮耶溪春更寒知君四方誌無璧薦盤餐

含暉亭

寶相山前住山中樂可涯鶯啼答春谷犬吠隔山家麗句題云葉幽情醉澗花林香與巖气日夕此亭佳

水口泛舟

染棹搖澂碧推蓬擁翠嵐夜濤喧枕席朝雨暗梅柟客裏將迎倦田家興味甘秋風開病翼歸夢大江南

過瑞林院

薄暮丹洋宿嵌巖下百層饑鳶鳴獨木鼯鼠抱寒藤壞屋惟餘佛空廊不見僧古人經世志客寢每宵興

次韻子永雨中排悶

社燕已成乳吳蠶一再眠哦詩聊度日無客倦談天夜雨短檠夢春愁錦瑟弦蕭然似僧榻香霧散沈煙

次韻仲信雨中見簡

蛙黽幾爭席霪霖苦未幹煙花三月暮風桞萬絲寒缸面醅初撥牀頭易懶看客愁無處著何地覓心安

宿臨平寺

客裏疲奔走禪闗暫舟顚毛成種種身世信悠悠天路辭鴻鵠江湖狎鳥鷗依然庭下栢立雪伴冥搜

錦溪坦上人出示浩然齋詩

一室才方丈容安亦晏然雨花飛燕幾繆篆散沈煙軟語欣投芥安心不離禪老夫慙鑿齒談麈對彌天

送家叔通守光山二首

籍甚賢通守吾家叔父尊暫淹紆舊綬久合擁朱轓楚甸重分刺邊城已息屯前驅須少佇天子有恩言彼美光山郡風流楚相城寢丘聞漢志潘國尙侯名泥軾防榮渥楓宸眷老成側聞頒一札持橐奉承眀

次韻子都寄示和大監叔西湖早春

白蓮尋淨社紫气覘幽闗吏隠無公事鷗盟俯碧灣泉聲雜鳥哢云臥愛僧閒更欲支笻去過溪多好山

五言長律

送莫子齊知溫州十韻

左省塗歸地嶄然徳望優夕辭淸禁月髙掛白蘋洲丹扆深求舊東嘉慶選侯玉堂曾視艸滄海豈乘桴【叶韻】奕葉甘棠在中州雪浪浮讙謡五馬貴題賞大龍湫顏謝宜方駕龔黃以上求側聆宣室召寜效賈胡畱賤子嘗羈宦名山悔夢防黃柑仁壽酒猶足助觥籌

芥庵自述

不厭城隅僻新成芥子庵負暄眞化國空想極毗嵐日月須彌頂風雲鈷鉧潭冬窮數九九防扣三三何假維摩榻偶同彌勒龕防巾方縱解驪頷或深探處遁心無悶居貧實不貪防塵無盡藏安住我伽藍

次韻子都兄大暑

繞屋扶疏樹吾廬粗勝陶去來梁燕語旦夕女蟬號蕙槁蘭將敗蕭鉏艾亦薅侵檐添綠竹映日繾紅桃得友人皆面哦詩語未髙飲泉蔭松栢直欲廣風騷

臘雪

寂寞江村客彌漫大雪天愁雲紛宻羃虛籟極饕顚坐聴天窻落時將書幌褰胎禽羞潔白閒客失眀鮮勢急鵝毛墮寒欺鴈翅翩鼠形方誚璞蠟貌遽摧鞭鮫室綃盈軸陽公玉種田蝶衣勻膩粉蠶繭剝吳綿近桞橫飛絮穿楡並墜錢後庭迷玉樹淸禁覆花磚帝子剪湘水銅仙泣淚鉛銀牀漫辱井粉水媚房川繁麗眞難比縈盈似乞憐玉京樓十二金界地三千秦國占烏白遼東獻豕豜尺圍飄洛浦席大記幽燕憶昨逢殘臘呈祥慶有年冷侵東郭履寒逼廣文氊喜極塤箎和吟餘鹽絮聨長城歸大阮巨軸屬羣賢思跨藍闗馬將乘剡曲船恨拘崇讓裏思逸灞橋邊防酒觴慵舉烹茶鼎旋煎尋盟淡生活凍筆尙如椽

偶成律句十四韻

白雪人誰和朱世所輕薄才慙吐鳳豪气欲騎鯨豈有江山助應無風雨驚雕龍寜可學刻鵠嘆無成韻險元非絮詞新敢效顰何如一杯水難比五言城七步才空敏千言敵必勍固羞鶴膝病莫繼鳳雛淸徒溢牛腰軸誰題鴈塔名淸新希庾信巧律漫陰鏗鳥過言難補魚勞尾自頳只憂生白髮有志撫靑萍伯樂方知駿鐘期善聴聲敢將嘔心作試就屑談評

東嘉倦雨遣興有懷浙右兄弟二十韻

南國地卑濕兼旬雨不停气昏江練白雲蔽石崖靑倦聴涔涔霤全遮汀桞低齊戶牖竹宻亞窻櫺壊壁蝸成字衡門犬守扃莓苔侵座榻鳥雀聚寒防欹臥淮南枕淋漓座右銘向空書咄咄搔首嘆星星乳燕穿簾入子規和恨聴消憂須酒聖破睡問茶經異俗徒雞卜鄕書賴鵲靈蒓羹懷笠澤鶴唳憶華亭旅夢驚蝴蝶原情念鶺鴒彈冠卽臺閣通籍在朝廷徼福成虛誕忘機契杳冥蛙喧私鼓吹蚊鬭幻雷霆藥裹開空籠山泉汲小缾研蜍臨古蠒香篆讀黃庭林屋連蒼弁松根長茯苓江湖長在眼何日遂舲

次子淸貧居十韻因以述志

貧病同原憲輕肥誚子華耽書秪糟粕學海渺津涯孤嶼亭何逺葵丘戌復賖捄窮無髻寶絕粒餌胡麻壯嵗徒幹祿兒時不稱家已諳蕉覆鹿何預鳥銜花世態多讒疾心安免怨嗟幕巢同社燕雉堞接昏鴉當食思頗牧遺忠想尙奢安能效狡獪擲米變丹砂

子永弟寄都下大雪律詩

快雪頻占瑞饕風並助豪白銀天上闕組練浙江濤拓地龍沙逺瞻山羣玉髙齊宮延孟叟楚些誦離騷絕塞綿應折深閨蠒獨繅半穿東郭履盡落漢臣旄光射埋丰劍銛藏切玉刀月楂迷犯斗嵌洞漫尋嶆禪幾巾翻防書帷冊散絳詩盟頻敗北酒醵屢逋逃客去氊鋪坐梅顰蕚尙雕圓壇足珪邸夜獵滿弓韜阿閣來儀鳳滄溟復斷鼇三英陪兔苑五騎聚神臯蠖屈深拳局腸更郁陶烏饑聲嚄嚄狐聴響溞溞漁父擁蓑笠園公扶桔橰翩翾振鷺集排拶孔鸞翺內集詩聫謝回風舞逐曹鵠鮮形誚鶩狐白袖垂羔素髮瞻商皓粉袍踵弁髦藍闗無去馬剡曲有回舠佛剎瓔鬘墜仙庭鸛鶴號寂寥閒自適澹泊喜相遭目花空委頭童手獨搔觀空翻貝葉淪茗侍方袍家窶羮憂絮賓稀釜肯轑投人眞拱璧屬和禿纎毫夢到湖邊寺重尋觀裏桃東郊宜擇勝聫騎許追遨

欽定四庫全書

蕓庵類槁卷三

宋李洪撰七言律詩

簡崇徳葛令

十載交期晚益親歌尢喜政聲新倦遊偶是臨卭客索價慙非少室人旅捨誰驚五漿饋官梅初見一枝春掛帆明日歸苕霅從此詩筒莫厭頻

殘臘喜雪

散亂明璣濺竹窗不聞檐霤響錚摐剪成閬苑瑤英六絕勝連城白璧雙獨覺瓔鬘彌寶所豈無蓑笠釣寒江饑腸雷吼呵吟筆睥睨詩壇未竪降

立春前一日再雪因用韻

重雪催詩夜映窗杉枯竹折恣撐摐交飛梅徑妝才半舞對鸞防影自雙面壁誰參少陵室羊裘試問富春江丰穰可卜邜年瑞展拓邊城築受降

除日立春雪

獻日春回一日先勾芒淸曉試花權要防臘雪連春雪獨占新年與舊年梅綻香唇才半樹桞蘓睡眼待三眠東皇次第開桃李誰顧寒松澗雪邊

春雪呈通判叔

無柰春來節物催東君更遣玉花開寒輕才濕新池艸勢宻重飄靜院梅麥隴潤滋丰餅餌秫田膏澤足醪醅疲民盡說丰年瑞獨恨千山阻鴈回

雪

朔風動地似奔雷瑞雪飛飛徧九垓玊局盡疑從地湧銀臺空訝倚天開西經佛國千峯外北過天山萬里來誇賦兔園非我事直湏興盡棹船回

六幕同云歳又殘忽驚臘雪滿羣山誰知曳履塗中去端有披蓑江上還三白吉祥千里內六花飛舞兩楹間詩成自怪無奇語欲壓劉義思覺慳

仲躬示侍郎丈筩字韻詠雪次韻

溪汀渺渺躍鳬翁織浪雕云訝許同散漫六霙疑剪水連娟萬舞趂回風瞻山遐想昆邱勝宴坐方觀色界空繡斧謝庭聯內集刑淸寧用缿爲筩

次韻寺丞叔都城喜雪

東郊初未布陽和湖上祥霙防淥波重璧臺遙黃竹作孤山園近落梅多表儀共仰丰年玉賦詠宜陪載歌誰憶漁舟向西塞千山徑絕獨披蓑

雪中偶成呈周明逺

巽二初分北帝權忽飄瑞葉表丰年隨車逐馬難爲比入隙開簾絕可憐凍鎖官梅枝嫋娜寒欺塞鴈影聯翩袁安門閉惟髙臥遙憶溪頭訪戴船

次韻仲信雪中見簡

夜窗初映月如霜淩曉瑤霙勢渺茫淸室乍欣文解祟淺斟應愜醉爲鄕幽蘭儷曲三豪集黃竹興謡八駿驤聞道子猷思泛剡兩溪絕境較優長

簡章叔縝

海昌一別十三秋僚舊相逢雪滿頭公負才能猶掌庾我須疏散尙監州樽前彊健應湏喜身外無名勿用憂昔日長官今繡斧吹噓應念蒯爲緱

題雪峯

象骨峯前古道塲簡庵再到愈芬芳地平雙崇宮殿名壓三山有雪霜栗棘金圈提祖令奎文寶墨閟宸章海昌曽禮光明相重薦罏中知見香【鹽官縣有雪峯庵今爲壽聖院】

初冬見雪

頗怪寒威一倍添天花回旋落層檐慵賡險韻偏工絮自哂防官獨帶鹽問訊梅梢半封萼爭防蝶舞不鉤小兒學誦封胡句羔袖烘鑪任附炎

塗中書懷

載馳十驛倦驂騑已訝緇塵染素衣歷歷徵人數行店翩翩越鳥戀南飛貪防樹向城頭緑不覺春從海際歸客鬢漸凋孤壯志豈緣防祿戀輕肥

元夕書懷

好在東君管物華倦遊歸思渺天涯春冰夜市心空壯聽鏡探官事更賖尙怯餘寒破桃萼坐防細雨落檐花家僮應照田蠶�頻曬漁蓑理釣車

監試院秋夕無聊得日華寄詩

傑屋靑燈夜不眠誦君佳句喜跫然別來已覺三秋逺書到難憑一鴈傳濃淡西湖眞在眼鈞樞東閣況搜賢徒勞屢起江鄕興歸釣槎頭縮頸鯿

次韻王龜齡貢院

浩渺春波暖白蘋溪頭廣廈旅楹新佩衿無復歌遊闕糟粕空慚老斵輪門外緼袍人立鵠榜閒淡墨筆如神使君道徳魁天下膏馥分沾盡澡身

送滕彥道除太府寺簿歸吳門需次

論交先友接樞廷末路爲寮喜典刑桃李春風同扈蹕衡茅夜雪並寒防蹔從簿領陪卿月行握蘭荃應列星臨別遙思五湖樂望中林屋已靑靑

淸明遣興呈郭次張

倦遊佳節負淸明禁籞芳菲未徧經楊柳堆煙猶冉弱杏花著雨半飄零街頭車馬來還去客裏壺觴醉復醒賸喜祥林洗塵土吳山相對眼偏靑

次韻秋日遣興

西風暑退喜淸秋倦客漂流滄海頭用捨行藏知有命山林鐘鼎豈能謀汗靑漫志三餘樂飬素寜忘一漑收鵬鷃逍遙天壌內何勞八極賦神遊

秋晚閒詠

六年門外送苕溪繞捨黃花獨杖藜安有鶴觴逄白墮新成螭盞得朱提流匙乍飽丰年玉病齒全疏飣座梨欲問福城南去路江山猶得助難題

用前韻簡日華

遲遲欲去戀雙溪獨樂簞瓢不糝藜豈稱昔賢爲半刺只堪老宿話全提家貧未辦千頭橘世習猶堪兩顆梨速丐雄篇重行橐三山佳境易爲題

次韻元量春遊

恰恰鸎簧百囀齊提壺仍勸醉芳蹊麯塵弄日腰肢弱翠黛凝顰眉嫵低泉石似尋天竺寺漁舟引入武陵溪少年簇馬觀遊女勒住金銜不放嘶

次王仲信食粥

太白狂歌力士鐺未如食粥魯公淸從教過午饑腸轉政坐哦詩靑眼橫奇怪爭觀出月脇詼諧猶足助言鯖臥聽古寺華鯨吼飰顆誰憐太瘦生

臘夕直宿枕上偶成

北風洶洶應嘉平防滴檐間雨未晴病骨可堪寒栗烈老懷仍怯歳崢嶸湯婆漫許登禪榻黃你無因伴短檠【庫中火禁】淸絕夜闌愁不寐擁衾龜息待窗明

步過仙霞嶺

迢逓南詢過百城五漿先饋不須驚侵尋老境凋雙鬢耿介孤忠有寸誠入眼越山多秀色背人閩水大無情扶笻趼步仙霞嶺自笑媻跚勃窣行

次韻徳孚詠梅

徙倚名園鎖緑苔亭亭冰艷爲誰開乍疑奔月常娥去忽見尋梅僧孺來淺笑故窺水鏡片飛看復落深杯王孫家有雪兒唱莫待霜天曉角催

初陪扈從

紫禁晨曦拂曉開南山秀色郁崔嵬立班馳道蒼龍闕逼耳嵩呼繞殿雷淸蹕一聲黃繖動屯云萬騎景輿回端門緩轡哦詩罷誤入鉤陳豹尾來

次韻馬駒父大閱

譚笑詩成馬槊橫偏師何敢犯長城縱觀儒帥臨戎幕想象天山破敵營麾幟精明嚴武備山川彈壓颺威聲老來壯志渾消盡射虎南山媿北平

和子都兄修佩魚

恩假銀魚閱四年新元戍尙悠然滯袍自昔多屯蹇英衮當時誤軫憐司馬靑衫佐湓浦參謀朱紱向西川玊堂伴直如相念安敢沈酣不上船

陳伯和和經字韻復以爲報

說詩夜對老彌明韋氏傳家自一經盛徳於今推鼎甲聞孫何事亦飄零囊貧桂玉人逾瘦袖有珠璣耳暫醒桃李春殘歸未得愁防煙艸五門靑

南臺防集海艦

粵國無諸故壘摧吐吞江海亦雄哉峯巒疊疊靑螺髻翠幄重重錦繡堆破浪乘風浮戰艦荒煙落日傍龍防倦遊已喜期近立馬沙邊更防回

陪史誌道侍郎徧覽南園北第之勝卽席賦詩

我公胸次妙陶甄幻出壺中小有天地近滄浪占風月目吞笠澤飽雲煙玉杯金盌開新第燠館涼防繼昔賢聞說傅巖通帝夣遄歸黃閣臥貂蟬

共樂臺

鱗差萬瓦拱層防暇日登臨亦樂哉桃李成蹊春未到江山如畫國多才倦遊難效登樓賦勝槪常遭俗駕回好是淸宵攜客醉雲間兩兩近三臺

和人松江

來往吳松二十春五湖煙月舊知津髙秋楓落哦佳句斜日江邊膾細鱗誰解扁舟載西子獨憐茶竈老詩人自慙遮日長安道深愧漁蓑浪漫身

八月十八夜月有懷伯封

秋半靑要未降霜溪邊獨對露華涼風淸月白興不淺斗轉參橫夜未央毎望庾塵頻障扇莫逢伊笛據胡牀暉千里誰同賞心折刀頭快理航

秋夜艤舟駱駞橋對月

新秋淸夜月當空弭楫駞橋意象雄銷恨難求賢士酒塵厭共庶人風市聲暫息更籌永漁唱頻驚客夢中紺碧璢璃千頃淨頑仙常占水晶宮

藥寮先生

先友凋零風義衰繡衣躧履荷深知未幹薦墨俄聞謫欲寄郵書忽報危賦就徒能感知己樽前猶憶細論詩白珪一玷身難贖痛哭須陳弔屈辭

防子二首

兼旬子成絲老眼眵昏淚綆縻玉雪可憐凋並砌金環無復探鄰枝何堪投杖逢曽子誰解推天繼退之滄海逝波無返日覺城南去有逢時

苖而不秀實天年亭近千秋瘞祖阡季札於嬴稱逹禮樂天學佛尙成篇情鐘我軰誠難遣古有東門豈信然恩重詎堪耘愛艸擬將苦諦問南泉

次韻子都兄寄伯封論書

絕藝當如郢匠斤家雞野鶩漫分羣山陰妙法羲傳獻江左名聲薄繼欣競作墨豬無健骨誰知筆髓貴丰筋斯言舉似秦谿後三折君須子細分

移竹詩伯封垂和且聞兄弟皆欲作因用元韻奉寄

海甸尋盟肯遽寒叵嗔久未竪檣竿張儀尙有口中舌貢禹未彈頭上冠處處句奇有神防行行墨妙似龍盤阿連知有驚人語鶴膝因君舉似防

宻宻修篁入檻寒君來移取出檐竿結根久近幽人屋觧籜宜爲壯士冠曽共馬蘭同請客不憂苜蓿但堆盤從今莫羨蕭郎畫風月良宵仔細防

秋雨嘆

西風獵獵暮秋天昏霧滛霖海气連雨腳如麻云潑墨禾頭生耳稻漂田庭前槐樹惟增嘆堦下決明空可憐愁絕寒儒思廣廈牀牀漏屋夜無眠

尙善再用韻訪梅

不憚詩催白髮生年年梅綻酷畱情寒枝幻出橫斜影舊曲猶堪一再行越嶠云霾春最早西湖煙水夢尢淸他年相望千山阻公在鑾坡我退耕

泊石壁值雨

江頭驟雨壯灘聲洶湧琮琤亂石鳴咫尺煙林展圖畵二三村落隔陰晴方貪暍暑逡巡退坐覺風霜指顧生試倚篷窗臨石壁哦詩心迹得雙淸

探梅次韻章庭倚

江園試覓去年梅花下遨遊得暫陪脈脈早迎南日至垂垂先放北枝開江邊墻角添詩興月落參橫喚夢回一見淸香心已醉何須更待麯生來

欲探梅西山簡元量

尋梅試欲向江津冷蘃商量效小顰洗雨梳風無那瘦巡檐索笑爲誰春西湖苦憶防吟老庾嶺偏愁折寄人知有淸詩似何遜可能嚼蠟對橫陳

得家書

傷春渺渺獨凝眸黃耳歸時暫放愁跪得雙魚開尺素別來一日抵三秋花前塊處憐秦贅澤畔行吟類楚囚預約鯉庭歸省處淸微風送木蘭舟

遊石門洞

溪壑縈紆礙去舟石門雄峭未曽遊雲深飛瀑自成雨洞辟雙扉最上頭紫府丹防疑有路碧巖紅樹飽經秋追懷顏謝當年興坐聴猿吟和四愁

題外舅墳庵

昔年把酒共防山猶冀相從物外閒零落山邱遽如許膏肓泉石許誰攀形神孰與論三住夢幻全眞悟八還拱栢喬松助蕭瑟獨乘明月弄潺湲

嵗除

客裏光陰又一年人情眞復似憐蚿家貧尙有春名酒才拙安能雪命篇弱柳經霜半凋落修篁沐雨更便姢親交歳晚無書札常閉柴扉穏晝眠

十六夜待月海上

月到中秋已壯觀更防飛出海邊灘光連貝闕鯨鯢駭冷射蓬壺屭贔寒萬頃銀濤俱皎潔一輪金魄尙團欒當年太白曽觀此寧肯呼爲白玉盤

題李提刑事實【名芘字積仁】

百雉安危欬唾中三平狂防不言功魯連解難髙千古回紇投戈見此公欲上史官傳逸事要觀著令獨稱忠儻能配食鄕人社宗衮宣城偉績同【宣城郡人以故太守李光捍防全城列欵於朝立廟】

春晴

佳晴逰侶賞穠華免使綸巾雨墊紗苒苒芳塘徧春艸溶溶流水蘸桃花閒官尙許親黃卷學道安能佩紫霞多病無心與春競窗前靜聽晚蜂衙

次韻子濟兄送行

春艸年年愁望勻鴒原鼎足嘆離分惡詩恨別江南社駑馬慙辭冀北羣細雨催行將食冷片防歸省待風薫贈言況得珠璣句筆陳翩翩妙五云

壽老餉筍

陋巷晨炊樂一簞慕羶逐臭兩知難自甘香積伊蒲饌寧嘆欄幹苜蓿盤禪老竹萌資淨供詩人菜把誚園官喜參玉版宗風在何待叢林一擊防

隠巖吳體

屋頭日日闖雲山簿領沈迷肯放閒一行作吏遽如許三徑就荒那得還緑陰畱與後人憩叢桂時招好客攀邂逅淸泉與白石岸巾時得洗衰顏

題雲間尉防吏隠

東南一尉笑卑棲小試昆邱並海涯千里僧包遊防蕩九霄鵬翼躍天池南昌隠吏眞相稱西蜀參謀更好詩官舍從來同傳捨淸規畱與後人師

飛霞洞謝公巖呈元量

謝公遺躅閟蒼苔乘興飛霞得得來洞鎖暮雲松偃蹇江涵白月影徘徊吾曹趣了癡兒計蘿徑難畱俗駕回安得麻姑能送酒他時借艸共傳杯

元日

元日歡情客裏稀追陪人事彊開眉不知爆竹催年去但怪屠蘇到我遲梅蘂欲撩東閣興宦情終愧北山移未甘直道猶蕭索詹尹何辭爲拂龜

題羅源尉廨壁

坐來山气結層陰解橐迎涼濯暑襟賴有新詩成獨諷惜無嘉客伴孤斟緑荷翻雨傾珠碎翠竹搖風引鳯吟習射更思矍相圃麗龜試防僕姑金

別吳興從遊

五亭四水盛防從閒客閒行興每同暫捨眞漁隠計卻尋康樂舊詩中振衣濯足滄浪水快意迎人舶�風儻有任公投巨犗割鮮共飽淛河東

次韻仲信畱別

倦遊再閏入都門喜見隆興詔令新功業詎堪銘日觀龍鐘空嘆倚天津題詩竹閣逢寒食修禊蘭亭及暮春我欲扁舟成泛宅五湖煙月伴漁人

錢塘遇沈時仲匆匆索別

三年啄腐共吞腥乍解南冠覲舜廷新貴論交頭漫白吾曹相遇眼終靑休嗔輕薄紛紛雨還恨分擕落落星歳晚江湖未歸客蒯緱彈鋏不堪聽

九日與客登鳯凰山酌湧金泉泛舟西歸

西山爽气壓城閭攜客登髙日未晡稚子已諳撐舴艋老夫羞更揷茱萸文章不進空黃你生計無多問木奴貧病偏愁秋欲雨異鄕白盡遂良須

九日詠懷簡仁實

登臨勝踐負幽期山色溪光日益奇那得賜茱來北闕漫從采菊向東籬升虛楚望猶能賦振履商謳只自悲可是閒居愛重九尉仙落筆有新詩

淮上亂後寄子都兄五詩

黃耳東來喜可知鴒原書札慰愁思艱難莫話平時事愁絕長吟別後詩再到空存舊城郭遺黎重覩漢官儀故鄕枌梓凋零甚夢寐蕪城秪益悲

憶昨王師北渡江山東豪傑已爭降銜枚夜雪俄平蔡斫樹明書果死龎志士裹屍須馬革舊官祭竈熟羊腔老姦牖下終何幸逺愧睢陽廟食雙

兩淮黔首苦飄零廟算成功再底寧頭斫新都攄宿憤臍燃郿塢赫王靈羌人半已投戈拜父老從觀扶杖聽欲勒燕然繼隆碣大書誰紀史編靑

殘臈倉皇間道奔相逢悲喜語還吞巡檐慘淡梅花月壽酒淋漓柏葉樽禦敵孤城存卽墨還家聚首似羌村見防在莒思深戒只恐黃金注自昏

多病新年白髮生愧無籌策贊親徵彎弧空作餓防叫逐鬼休嗟走狗烹鳯閣鸞防少知已天臺鴈蕩恣經行可憐未遂求田計空負江湖浪漫名

扈蹕玉津園

麗日祥雲覆苑墻柳絲馳道麯塵黃山呼萬歳迎春仗花覆千官獻玉觴騄駬籋雲天步逺騶虞節射樂聲長【禦射中的必奏樂云】微臣奉引陪鵷鷺許聽簫韶入建章

泛舟之龍塢

苕花如雪忽秋殘翠老溪頭防曲山心逐浮雲朝獨出家臨淸霅暮能還世情大似醉翁醉景物偏偸閒客閒早晚誅茒繼三徑招呼明月防潺湲

寒食日從駕聚景園

宮殿千門敞禁闈西湖防仗小遲徊競瞻黃屋寧親樂更喜重離捧壽杯萬騎戎裝花防散一聲淸蹕日邊來天街向晚珠簾卷十里春風待駕回

遊華蓋山容成洞天

小雨亷纎早醸寒淸晨來訪道家山寂寥玉座纓香覆防綴碧巖楓葉丹地勝七山星有斗人疑千歳鶴飛還閒繙洞簡尋眞訣脈望難求髮似環

餞史開府奉祠歸四明

千載風雲佐命期黒頭先冠鳯凰池赤明龍漢升平運河目龜文柱石姿譚笑功成調鼎鼐爕和元化靖華夷拂衣袖手林泉樂咸仰中興帝者師

衮繡貂蟬侍太淸致身將相極儒生三槐正位巖瞻峻兩鎭交兵節制榮晝錦蚤傳畱鑑水召棠重喜蔽龍城願將閭裏新謡詠長和防防西峽聲

千里全閩按八州曽聞三相衮衣遊誰知今代甘盤學寛盡吾皇南顧憂家給乞漿皆得酒年丰賣劍有耕牛詩歌緑竹爲公壽父子應須並相周

主眷方隆便乞身共欽勇退解樞鈞湖山勝槪神仙宅文武崇勲社稷臣未許赤松陪杖屨卻須黃閣再經綸蒼生指日爲霖雨仄耳宣麻寵數新

和玉泉逹老餉筍

籜龍孤介亦駢闐不比花蔫與桞眠雪裏頓超千佛地風來應上四禪天飽參玉版頭頭是秀出薌林个个圓知我逺庖蕨少倒籠登爼共便娟

和尙善西禪寺沖虛宮詩

學道尢湏惜寸陰漫勞飰袋走叢林潙山自昔提宗印閩嶠於今絕賞音得髓得皮無著相非心非佛見機深丰幹未免成饒舌月在碧潭空指心

飇馭臨風杳靄間支笻欵步訪星壇羽人莫問升眞事古像空瞻玉佩寒井洌不逢龜曳尾鼎存猶想汞新幹徘徊遐想來仙驥皂莢成陰荔子丹

雨中慈感寺泛舟

渺渺汀舟雨滿川樓臺煙靄羃愁邊春風邀勒梅都謝夜雨淋浪桞尙妍僧鉢偶分蒲塞供佛香時送水沈煙佳時更擬攜笻出拾翠人歸喚渡船

謁曹娥祠

貞魂純孝瘞江湄滿目江山故國祠海賈時來楫迎汝山君欲下桂爲旗九歌合繼湘妃些千古塵昏防婦碑月午潮平波似練蕭蕭風竹隴猿悲

追和下若大雄寺汪內相陳朝檜詩

斮骨刳心操凜然盤根厚地老逾堅八千椿木應同壽十五堯蓂莫紀年辱井已荒傷故國瓊枝無復盜春權六朝陳迹空餘此閱世眞成嘆逝川

送許季韶倅桂林

尺五天邊防頡頏參辰出處九星霜未令掌誥吟紅藥屢喜嘉言貢皂囊懷紱寓居欣防弁監州歳晚客殊方桂林賴有詩書帥好共驂鸞上玉堂

欽定四庫全書

蕓庵類槁卷四

宋李洪撰七言律詩

叔賜迎侍以詩餞之且趣其來

折檻云孫擅後聲暫棲蓮幕不談兵論詩更欲壓競病痛飲何須分濁淸東閣梅殘縈旅夢北堂萱茂動歸情重來肯放韶光晚叱馭加鞭莫計程

僧惠白蓮

逃暑追涼蔭碧蘿淸池咫尺阻經過眼前喜見芬陀利鼻觀重參幹闥婆綽約漢宮黃傳額依稀洛浦韈淩波逺公自結廬山社一笑拈花意若何

拄頰防山暑頓空修眉橫嶂障晴空太眞姊妺溫泉浴竇氏兒郎丹桂風古驛荒涼徵騎速裏居好事古人同明年更有秋風便淡墨聯名冠法宮

寒食懷西湖去歳遊從

去年寒食醉西湖山色空蒙暮有無風急落花隨步積雨昏垂桞要人扶偶攜勝友尋泉石俱有新詩入畫圖越絕故人應念我明年春好防皇都

和叔賜對橊花

安石橊開夏已深動人絳萼緑成陰色空諭火宜知戒伐性如斤莫浪侵半吐蹙巾傳麗曲同尋雙葉寓歡心老來體物辜詩興種種霜顚媿玳簮

送子都兄赴建康糧料三首

三年待次喜期別酒春風勸一巵欲試發硎稽古力稍從連茹中興時徒勞人耳猶州縣可識荊兮復別離深念對牀聽夜雨情懷作惡不成詩

畱都萬雉最繁雄人物風流古所同玉樹玉笙亡國恨桃根桃葉刼灰空重新觀闕靑防外依舊山川王气中好把淸吟追太白龍蟠虎踞美江東

霸業衣冠事莫論秦淮潮汐自潺湲新詩必有江山助故國應無喬木存宅施雞園鐘阜逺塔蔵鳥道林尊登臨懷古情何限想對三茅憶弟昆

伯封同遊霅上事畢遽索別次韻

同來我復似鄒遊新詠君應勝杜秋已飫蒸葫汝南饌盍爲麄糲浣花畱殘樽且醉菖蒲酒去棹聊停杜若洲不厭村居能少駐蘭香萬斛頓銷愁

春晚疾後臨眺

遊絲橫路网春暉落絮飄未肯歸緑滿郊園梅子熟晝長庭院燕雛飛登臨供賦山分繡扶病經時帶減圍更向江天買魚具輕蓑絕勝芰荷衣

次韻陸子望欲假家集

先子詞科蚤擅塲中興首擢紫微郎湧泉制冊畱綸閣砭世膏肓有皂囊北斗仰之千古事泰山所集一毫芒楹書拂拭增悲慟追誦龍蛇感卒章

陪朱徳應泛舟

乘興舲意未窮俊遊眞有古人風朱陳親契當年少李郭仙舟此日同山色逺看空翠裏笑聲髙徹水雲中賢關求士方虛席得雋行聞冀北空

聞季叔被召小詩爲迓

郢人比屋慶循良忽捧絲綸雨露香騎竹方迎使君馬賜環已趣舍人裝好刋棠杕追嘉頌應有陽春播樂章歸侍玉皇香案側願將五色補垂裳

簡月闍黎

吏隠他年並海漘倦遊悔現宰官身誰知西子湖邊寺重見東林社里人堆案楞伽三昧勝談經優鉢一花新老來無復論詩樂政欲相從寂寞濱

送野上人遊西山

詩名翰墨獨兼全海上從遊十許年進退兩忘中有徳律禪不礙任隨緣岫云又作無心出桃塢何勞一笑妍好把經行寫新詠他時寄我小山篇

贈妙源

上人輟臥禪庵萬論千經思盡覃未與釋迦分半座只應彌勒且同龕兔甌潑乳淸塵慮麈柄揮犀發妙談我亦乘間聊問道安能遺世學瞿曇

送薦福恩老

二老相從寂寞濱往來藜杖特情親白頭廬阜閒司馬杜口毗耶彼上人知見普薫金斗域伽陀語別霅溪瀕紅梅已露西來意要防全提祖令新

送隨公

蓮社談經閱防年住山活計盡隨緣銜花百鳥未忘物露地白牛誰著鞭得計深居飡老栢勿疑古澗與寒泉他時要伴蕓庵隠竿木逢場不離禪

贈思溪覺悟寺淨因師

思溪渺渺泛蘭舟檥棹臨津得自防蓮社不知三伏熱竹林獨占一庭秋蒲葵喜接髙人語茗盌能消旅客愁所恨塵緣驅逐去漫防名姓記曽遊

贈法傳

栴檀林下老支郎偶泛溪邊般若航齋鉢分摶香積飯午對臥淨名牀雲山宴坐千春木【庵名靈椿】塵境難防三宿桑欲結他年蓮社友空門气味覺優長

宿天寧示老

又扶殘醉渡溪橋飲散南園夜寂寥炬火照山疑犯斗松風動地欲平潮觀河自嘆塵容老就日那能鬢雪消煨芋擁鑪談妙道階梯佛祖直須超

和子召見寄

獨泛滄浪一釣舟未償尋壑與經邱霜淸叵怯吳江冷酒賤難從越女畱遊鹿防荒人旣往采香逕逺宿湏投客遊空羨齊云勝辜負韋黃詩酒州

和尙善韻

出郭尋幽興自長叢林梅子未全黃問禪欲契風幡話宴坐聊參知見香觸念未通成系撅安心無法是還鄕卻憐石岊送迎處潮落潮生有底忙

再用韻

風罥遊絲百尺長蜂房醸蜜露微黃翠榕一半委陳葉紫柰十分防暗香盧橘帶酸歸老圃側生未熟去閩鄕浮雲出岫初無戀靜防捲舒何太忙

和仲信防別韻

歳首相逢四序遷風饕雪虐忽凋年少而慕藺心何壯老矣依劉誰復憐邂逅難陪十日飲分擕卻上五湖船雪梅可折還相送目斷離云思黯然

送趙徳莊右司江東漕二首

帝冑英英秀本支名駒千里眾難睎馳聲小選衣冠地振職中防政事機禮樂光華持節寵綸恩獻納賜環歸朝廷俊傑如公少凖擬重來伴紫防

宰士雍容望最優便期簮筆侍凝旒暫勞省戶彌綸手稍緩關中饋餉憂寓直文謨髙內閣褰帷仁政被南州龍蟠虎踞登臨勝天險防邊得細籌

伯封書中敍去歳七夕之樂因寄

去年此夜對芳樽今日棲棲嘆失羣茅屋只餘燈伴我酒鑪應有月尋君愁將從事靑州去風共禪師白足分料想紫梅溪上客也應回首一防云

送仲彌性赴蘄水

中興嶽牧任詞人分虎初班楚澤春四紀才名文價重一麾江海璽書新眷深丹扆虛前席祖意黃梅試問津報政寧需外庸訖遄歸淸禁掌絲綸

午日寓圓果院苦河魚以詩紀節

老來百事與心違節物殊非少壯時細葛宮中曽被賜楊梅粽裏未容窺浪求醫國三年艾空弔沈湘五色絲蕭寺更同摩詰病玉堂帖子要新詩

送滕彥道赴浙東參議

輟自鵷行第一流笑譚幕府臥靑油蘭亭陳迹猶堪賦禹穴奇書尙可求丞相開藩多暇日省郎爲介借前籌獨憐無用溝中斷深羨千巖萬壑遊

陳丞相誕日

鳯紀千齡遇聖君扶持宗社不無人欣聞東魯眞儒相本是中興舊學臣玉燕投懷文冠世天麟呈瑞壽嘉辰中書更倍汾陽考宰枋重歸轉大鈞

壺山和气儷神崧間世鐘賢應尹躬小試經綸安鼎鼐更恢韜略靖華戎力陳致主千秋鑑夢恊遐年八十公不用安期覓棗蓬萊淸淺照方瞳

蟬冕金貂侍帝廷格天勲業不譚兵曽聞楊綰無榮利果見周公致太平晝錦歸來安緑野宣麻重起系蒼生民歌有衮巖瞻切要使輿圖復兩京

兩兩臺符逼斗魁就盈彌月早春回細斟靜治曹參酒重放和羮傅說梅山立時行錫難老鸞停鵠峙喜多才千鐘未足爲公壽盡挹滄江入壽杯

衮繡於蕃鎭九僊香凝森防靄非煙願同吉甫頌申伯請繼東坡壽樂全銅狄摩娑五百歳蟠桃花實一千年蚤窺東閣觀奇士再入陶鎔豈偶然

送子南兄參選

我李柯條世有人如兄器業自超倫豈容被褐常懷寶好上煙霄早致身天气未佳欲寒食朝廷有道政靑春觀光勿作遲遲去桂玉何勞嘆楚薪

雨寒

昏昏海气助朝寒風雨蕭蕭盡日間室似陳蕃塵不掃門如陶令晝常關惟慿茗盌消磨睡更把詩筒斷送閒悄悄絕無車馬至方知顏巷似深山

至東林謁回仙人像

罨畵溪山杳靄中爲尋遺事訪禪宮回嵓故迹依然在渭水非熊恍似空緑薜侵衣余手澤遺橊輝壁想仙風溪邊東老家何處尙有孫礽話乃翁

次韻曽仲躬初入鴈蕩

阡陌經行早布春承明天語耳親聞詩情本自淩康樂墨妙何勞法右軍雪後西岑山競秀潮來孤嶼浪中分蘐堂扁榜名仁壽鴈序娛親羨使君

池水久涸雨後生蓮偶作

繞郭荷花泛畫船枯池忽見葉田田艱生頗似石間柏罕諭眞成陸地蓮要防露香明菡萏不辭汲水弄漪漣況逢小雨臨淸曉已見瓊珠碎又圓

次韻林子長巖桂

涼入千巖趣更幽廣寒月府恍神遊斷崖流水韻淸古冷雨淒風聲凜秋要補離騷衙宋玉豈期仙袂挹浮邱卻思勝集湖邊寺搴取芳枝鎭日畱

賦丞防連理木

老槐鉅竹儼墻陰斯立詩情冠古今連理並柯眞創見澡身浴徳信同心蟬吟永夜傳淸韻鶴唳中宵和好音不日除書下丹禁瑞圖頻展錦窠深

赤目

元晏先生病久妨經旬未省下禪牀瞿曇善說空華諭張湛新傳損讀方對客不須分眼白愛官寧復羨腰黃會逄妙解金箆術漸恐封疆限醉鄕

再賦簡李尉

滿院秋英獨傲霜恨無醇酒變春江門前催取麻姑榼席上驚傾道士缸學蹈丘軻難合俗詩如曹鄶不成邦埋蔵自比丰城劍射斗難占紫气雙

子都兄寄子濟兄詩借韻奉寄

緘題千里寒暄悵恨郊荊獨我班目斷檣烏五兩逺書慿河鯉一雙還金陵風月供吟嘯鐘阜煙蘿想縱攀盡把錦囊新詠句小胥抄寄勿令慳

子都錄示近作成白體一首奉寄

別日江梅半透春梨花開後獨愁人欲將芳艸萋萋恨寄向滄江六六鱗兩處吟當防雪夜數篇抄值落花晨未輸謝客池塘夢千里酬句要新

寄沈時仲

故人爲別又經年防度臨風思黯然赤縣暫陪珠履客靑衫空負小山篇壯時之武無能用老矣雄只守何日西湖追舊約淡煙疏雨泛湖船

論交肺腑獨深知手札勤渠慰我思郭泰墊巾頻念舊休文減帶最能詩常懷勝集無三友坐想髙談彼一時明月扁舟過苕霅蘋汀重理釣魚絲

次韻子詠弟見寄

春殘逆旅賦歸歟桂玉囊空欲趂虛懶效梁鴻五噫曲未逢黃石一編書刺漫屢簉門行馬志拙寧堪鼎拄車數畆荒田臨霅水好披龍具去攜鋤

次韻陸元量見寄

醉別壺中太乙天寥寥雲海已經年倦遊復索長安米壯志寧求負郭田一歳九遷防布武千巖萬壑莫防連同時僚舊重相遇幸有蓬瀛列二僊

奉寄子濟兄

一紙平安附驛筒打門三印啟斜封防言勿辯萋兮菲舊隠猶存菊與松豈有文章傳李漢當今人物少南容扁舟逺踐龍池約共聽潺湲繞碧峯

次韻子都兄見寄

棲棲異縣嘆飄蓬暫釋牢愁頌酒功失馬忽悲居塞上臥龍有待起隆中匪躬直道寧憂辱巧舌如簧固易窮況有知音居鼎鉉豈隨笠澤著書叢

五色徒誇補衮工百年癡作蠧書虫塵纓黧貌慙衰相窽木號風逼歳窮酌酒漫爲蛇畵足覆蕉今悟鹿成空江村且索梅花笑獨有幽人影伴紅

冬至前

隠居慵出入嫌癖樂靜安閒秖自憐眼白駒催短晷案頭黃卷遣長年南枝春信應先透北陸寒凝勢更堅地下一陽何日復千林枯木已欣然

至後二日至東禪

至後陽和已發生野梅官柳動詩情偶爲尋壑經邱計故作穿雲渡水行近郭好山皆可隠隔林疏磬有餘淸他時粗免防官縛歸去深謀谷口耕

醫僧慧昌小軒

小池緑淨數遊魚髙桞蟬嘶暑气虛露臉淸眞雙菡萏風標閒雅一舂鋤囊中時曬君臣藥肘後新抄和扁書只此便爲安穏處何湏林下與山居

余寓王園適當春殘尙有小桃臨水追想昔時繁麗無復存者借仲信桃花韻

兔葵搖曳雨蒙蒙尙有夭桃出舊叢輕薄不禁三月浪飄零常恨五更風燕泥亂啄粘香蕊漁艇猶疑趂落紅惆悵眼前興廢事靈云今已悟眞空

送客乘騾足跛口占示同行

欲趂江頭送客風蹇騾難彊逐驕驄漫誇歷塊過燕市自笑乘船似越儂從此上車慙著作肯令折臂老新丰釣車魚具平生樂得失眞宜付塞翁

子淸弟冒暑見過

瓢飲今希陋巷顏忽聞佳客欵柴關風生荷芰靑蘋末詩寄煙波疊翠間伏櫪常懷千里志在原相望防人閒新篘紅友明朝熟肯放扁舟取次還

劉子履見懷小橋竹籬屢入夢寐因寄

寂寞荒郊野水濵竹籬茅舍舊比鄰誰知綉斧文章伯尙念漁蓑潦倒人采菊佩萸思共賞落霞孤鶩興尢新關中小試鄼侯績卻掌絲綸侍帝宸

九日奉懷子濟兄

霜天寥落鴈行孤九日還能行樂無料想山風吹醉防也應溪女解攜壺賞心樂事今難偶弟勸兄酬嘆莫俱籬下黃花應笑我獨哦短韻防茱萸

寄子都兄兼呈上饒使君趙有翼

十驛徵塗雪塞川玉溪乍到意醒然家聲盍繼舍人樣臺治遙分刺史天感慨壯遊詞絢錦笑談登最地流錢邦侯儻記論交舊應有新詩寄日邊

橘

皇樹擅芳傳楚頌厥包錫貢紀荊揚逾淮易質從爲枳書尾重題未降霜四老何須隠商嶺千奴誰爲種龍陽遙憐陸績懷嘉實歸奉慈顏滿袖香

次韻子都兄鮑庵芍藥

春歸鶯老禁無音天爲紅芳著意深姝色自應傾一國多情向惜費千金如迎如舞緣風拆不淡不深愁雨侵宜與花王爲輔佐欲傳彩筆繼髙吟

國香淪落在天涯常畏人知使防遮雅韻曽翻西掖砌佳名宜亞子亭花野僧好事勤栽植北客思鄕倍嘆嗟安得花前還醉倒可憐不屬五侯家

中春二十七日車駕躬請太上皇帝出郊獲觀盛事次大監叔韻

禁籞芳菲歳又新兩宮行樂及良辰雙瞻黃繖天回笑並禦花騘雨灑塵漢殿捧巵稱萬壽葛天張樂和千人歡聲試采康衢詠帝力熙熙物自春

擬和禦制郊祀詩

郊禋饗帝就圜丘誠格蒼穹靈旣畱夜陟紫壇飈馭下天臨黃道矞云浮槐林雙闕恩方渙禾黍三登歳有秋幸覩歌千載遇慙無銀筆贊洪猷

又

聖代彌文考九丘寅威郊見故遲畱黃琮蒼玉神娭燕月璧星珠瑞應浮禮洽漢山呼萬歳事殊唐鑑獻千秋侍臣誰薦雄賦豈使甘泉播令猷

六龍駐蹕溫州先公軄列西掖扈從至此手澤具載一時之事三十三年嗣子洪守官於此因成感事詩

從龍浴日仰光輝萬里鯨濤扈六飛晉國曽聞四蛇宇周家親覩一戎衣東巡王气隨天仗西狩麟經在紫微江海孤臣孝忠志大恩未報重歔欷

雨中過幽居寺

柳眼靑蔥桃萼紅東皇試手放春功峯巒矗矗孤云聳澗壑防防細水通出谷抗塵身已去登髙能賦思無窮驅車更過幽居寺暫聽猿吟杳靄中

次韻施少路春日

拂面和風喜及辰宮幡未賜岸烏巾冰消水濼簫韶韻雪過湖漘若春詩律自憐心尙在宦情難與世趨新從玆排比尋芳計況是湖山舊主人【少路舊尉錢塘】

萬壽觀重萼梅

天街倦踏軟紅塵喜見宮梅漏泄春千葉剪瓊多態度九英照日倍精神香淸暗馥維摩榻韻勝全疑姑射人好是孤山臨水看廣平能與賦淸新

會稽偶作二首

去年行徧浙東山越絕重來豈偶然秦望云深縈客恨鏡湖月白結詩緣鷓鴣處處啼篁竹舴艋家家泛釣船行役自應多感慨故山如許好風煙

西陵渡口望吳山獨策羸驂興惘然竹樹幽深皆可老江山信美秪隨緣知章得請千秋觀太白狂歌一酒船更擬遲畱探禹穴梅梁風雨暗雲煙

垂虹亭

十年滄海慣騎秋入垂虹豁眼明雲气蓬萊底難到洞天林屋沒多程漁歌三唱客愁破鴈字一行秋影橫他日若能追魯望釣車魚具送餘生

贈李守

宗衮英名壓搢紳傳家濟美不無人采詩於蒍承親擢樂職中和著牧民鳯入潁川宜卜相梅開東閣趂班春九重側席求奇士尺一行頒覲紫宸

朱叔賜來自都城云梅已放因思毎歳飲賞之樂

曽酌孤山園裏梅至今魂夢憶花開纎腰冷逼江煙瘦素臉全疑曉雪催南國相逢心恅愺西湖遙想月徘徊惜無妙語酬佳麗賴有詩仙鳯闕來

尙善喜雨用元夕韻

軟紅塵土沒東華未若爲農樂叵涯耕隴一犁欣已足生春六夜喜非賖頓回繭館柔桑緑漸落峒山細麥花惟覺空階聽更爽齋居無睡轉河車

喜雨用知宗韻呈陳丞相

旱意初憂病圃場霈然甘澤起羸尫穹蒼旣格由孚信徳教從來本抑彊再熟言觀競藨蓘千倉行見詠丰穣帝虛左揆思良弼霖雨重期澤萬方

至日宿藍田驛感舊

至日天涯感慨同曽陪鴛鷺大明宮催班別殿春雷繞駐輦蓬萊曉日紅聳聽鳴鞘馳魏闕歡傳放仗醉新丰誰知獨木荒村裏扇影鑪煙入夢中

奉簡潘師原澄江使君

話別都門歳再除歸田猶復帶經鋤春朝結佩同迎駕夜雪寒並直廬東閣何堪薛宣吏長安久絕子公書故人江上新開府一笑樽前气少舒

和王侍郎中春卽事

溪頭飛絮白氊鋪五馬班春計不疏泛宅浮家行樂勝浪花云葉賦詩餘競傳畫防凝香什莫望髙軒織翠裾碧落承明分厭直水晶宮闕更誰如

淸明自釋

異鄕節物又淸明懶復追遊年少行愁慘松楸十年淚雨昏花絮數聲鸎髙紅逺緑俱無那客恨春風兩不平彊課新詩作寒食不堪重憶故園餳

望孤嶼

縹緲風煙島嶼孤朱樓丹閣欲淩虛浩然逸興成陳迹康樂淸吟足起予鰲頂蓬萊無鴈塔龍宮蠖濩擁宸居平生李杜空遐想我欲投竿學釣魚

漫成

能安寂寞興何長自覺無機稱坐忘一漑成功心尙在五禽爲戱學無方病來乍怯衣裳裌秋至新嘗橘柚香欲識道人眞靜處南華一卷是醫王

欽定四庫全書

蕓庵類槁卷五

宋李洪撰五言絕句

過分水嶺

江南山盡處兩山如石門溪流湍激雪殘日雨猶存

回文

病臥愁花落春深怨夜長鏡明羞短髮窻淨惜殘香

六言絕句

題慈感寺極目軒

紅芰敷腴獻笑靑山偃蹇橫陳身在水晶宮裏須信羲皇上人

寺枕苕溪一曲僧依城郭千家客至未嘗芡觜我來恰及荷花

塵眼登臨淸曠水心樓閣崢嶸欲見普門大士菇蒲影裏鐘聲

範至能遊靈石錄示詩仙畱題云

南塢數回泉石西風幾疊煙雲登攜孰與爲侶顏禹李甲蕭筠

鼎峙傲睨絕景揮毫想見淩雲落落眞筌玉子步虛寧作吳筠

勝槪風生步武山靈景從歸云塵世欲尋飈馭藤陰萬个蒼筠

雨後泉淙水樂詩成目送孤云寄興西湖南北忘年丘壑松筠

戱題

世事悠悠豈盡人生汲汲多端陶令欲歌歸去貢公何事彈冠

多病閉門懶出避喧終日髙眠惟可以君命竹安能以兄事錢

七言絕句

登瀟灑亭

文正風流尙典刑桐江畫防見詩人丹靑難冩眞瀟灑圓嶠方壺此逼眞

殘春偶作

溪邊且種刺史栁園裏未栽懷縣花若有故人來問字浮圖西畔緑陰斜

閒裏光陰趣漸長下深護一鑪香逰心華藏眾香國絕勝爭名翰墨場

周堯夫示秋懷詩然公方爲貴恙所撓因以箴之

伐性蛾眉賈禍長何如鈆鼎養中央應憐剌剌出門語苦怨寥寥秋夕涼

宿湯泉驛

炎方到處水如湯地脈深疑有臭黃猶勝驪山污艷質漁陽簇馬鑑興亡

題謫仙回舟臥披錦袍圗

太白狂歌一酒船錦袍夜醉楚江邊此時應向剡中宿逼耳淸猿月滿川

和人松江

塵纓快濯四橋水曵履卻上三髙堂欲按新圖買漁具短蓑篛笠混行藏

去年春盡西湖上把酒看山聴澗泉今日松江煙浪裏平分詩思入漁船

以雪梨遺韓子文

婺女新梨玉雪如姑山綽約想肌膚使君應喚纎纎手飣座風流近酒壺

老人亭

夢中已識雪髯翁綫去絲來信不通覿面相呈了無得巖前萬竅自號風

卽事

寶防歡傳萬嵗聲塗山執玉萃華纓獨憐太史周南滯不預堯階賀太平

苒苒殘年白髮新可憐蹭蹬老修鱗坐觀溝瀆尋常困未使鬐化若神

塗中雜興

畏日炎炎火傘張扁舟掛席泛滄浪飛流濺沬傾三峽過崄方知有底忙

艸間蟋蟀動秋吟偏感羇棲旅念深功業豈闗雙事年來白處已通心

很石驚濤枕席喧長江蛟鱷屢垂涎早知行路難如此何似修塗穏著鞭

荔子如丹橄欖靑紅蕉葉落古榕淸溫湯浴罷晚風快老酒傾盆醉月明

山顚怪石如蹲獸波底危磯似化羊卻憶鑑湖明月裏緑荷紅芰暑風涼

釣臺

故人澤畔被羊裘髙挹中天防冕旒不使客星侵帝座謾誇拜衮與封侯

古木陰森蔽釣臺蒼崖石壁倚天開當年童稚曽逰處十八年間復此來

偶書

世事悠悠莫問天一觴且醉酒中賢階前落葉無人掃滿院芭蕉聴雨眠

騎騾【畱城鎭無馬羌騾相送】

畱城北去去分騾冷笑親朋駟馬多賴得勁蹄無可礙一鞭安穏過沙河

過張司空廟

昔人博物豈虛傳自斸龍泉古獄邊今代司空應見慣鬥間何用气沖天

窾木詩

木饕風耐嵗寒輪囷入用固知難不才果得全樗散且伴幽人澗谷盤

道中聞啼鳥

翠陰叢竹轉山腰忽聴一聲婆餅焦想見故園春社近杏花消息雨連朝

富沙城外李花盛開

萬石灘頭數十家溪流衮衮麥畦斜三分春色今餘幾開盡桃花見李花

題安頭陀石室

頭陀靈迹閟巖隈尋勝何人肯暫來野鳥銜花無覓處緑苔封逕看空回

和鄭康道探梅十絕句

國艷冰姿非世妝忍教臘雪苦韜藏昔年曽醉萬松嶺尙友詩人蘇與黃

學詩少日賦梅花詩老忘言借齒牙媟語滛言漫元白單傳衣鉢勿矜誇

雪後蒼茫立水濵香膚不粟自生溫南枝鐘美知春早未使蠻煙蜑雨昏

獨秀娟然寄一枝江南嵗嵗臘前開綴椒未見封條雪應誤揷花晴昊來

夜寒池面結冰花誰識吳姬張麗華待到黃昏斜月吐暗香疏影屬林家

石腸底事鬭淸新賦就摛華萬象春誰知袖手苦吟客中有築巖和鼎人

多病年來作詩燃萁何敢才奇探梅技癢撩幽夢只有淸香是已知

萬木凋枯一笑春未應蘭芷伴騷人東風桃李皆奴僕我軰論文未厭頻

瑟瑟淸波溪澗寒屬聨詩筆不當慳請君更艤菁山棹萬斛愁侵山復山

吟到梅開醉不休十詩刻燭冩蠅頭須知老匠能雕句月仄金盆獨倚樓

紀行雜詩

鸕鷀源畔數人家匼匝靑羅布障遮胥口山前沽酒市釣相逐買魚蝦

水宿荒村夕照間奔流怪石鬭潺潺白醪似蜜聊供醉過盡嚴陵大浪灘

蒲颿風駛送行舟篷底哦詩相棹謳三老相呼興不淺溪回山擁近嚴州

支流二水繞山城瀟灑桐廬舊得名好在鳥籠山靄裏眼生詩句易詩成

髙桅一一上灘船流汗頳肩盡日牽笑憶太湖波上宿雲濤無際欲粘天

石鏬飛泉鳴佩玉灘頭怒石響驚雷故人相見應相笑愛底微官觸暑來

仁實分柑仲躬餉碧泉各賦一絕

一別溫江九換年賞柑籬落綴靑圓羅浮貢篚無因遇林下先嘗愧謫仙

寂寞東籬嗅落英淵明止酒任天眞江州無復王宏惠一斛葡萄賴故人

淸明鑽火烹茶

客捨垂楊依舊靑自鑽新火應淸明故山紫筍誰能摘倒篋雲龍手自烹

雞菜嶺

煙雨蒙蒙不濕衣春風欺客逞寒威籃輿無著新愁處小酌村醪款竹扉

龍井

無熱龍宮此道塲人天瞻禮玉毫光璽書重疊兩朝賜更助吾皇節雨暘

題崇福院壁

十邑驅馳閱四旬盡空囹圄報吾君僧窻漸覺猿吟逺城市囂塵自此分

秋祀上丁齋宿中夜雨涼因思去嵗气候頗同書壁

秋云黯黯結層陰頖水人稀夜漏沈獨有芭蕉如道侶二年相伴宿齋心

書寓捨壁

且臥元龍百尺樓難忘江海一扁舟西山爽气助詩興忽有碧雲生暮愁

沈陰未解雨蒙蒙倚檻看山怯曉風睡起賣花聲過盡不知春色在壺中

黃碧

軒臺鑄鼎已飛升畱與仙祠萬古名羽駕霓旌鎖深翠無因暫聴步虛聲

紅蕉

舊館彤雲誰解賦朱光緑潤感遺芳詞人自古傷流落安得移根貢玉堂

淸暉亭

溪山佳處稱題詩終日籃輿繞翠微夾路蒼官管迎送客情那得澹忘歸

龍爪瑞花

嵚石壁倚長松古防今觀龍爪紅何事偏私閒艸木狀元家住嶺西東

喝石巖

信腳來遊喝石巖老來到處少同防出家本是丈夫事嵗晚終期卜一庵

宿鱸風亭

暫解塵纓鎖與韁鱸風秋色似鱸鄕從今第四橋南去蟹籪漁磯屬漫郎

題朝陽亭

新亭危冠別峯西萬壑千巖勢總低要使登臨髙著眼梧桐應有鳯鳯棲

偶作

不種松陵二頃田卻來江浦按戈船乘風破浪非吾事暫借僧窻永日眠

十日王程未許歸登山臨水此心違夜防佛屋龕燈暗時有飛螢防客衣

小雨纎纎未肯晴歸程猶趁欲宵徵潮來江浦緑如染云抹山腰練許橫

送許季韶倅桂林

二年鞭弭侍君軒立防從來愧不言乞得閒官九仙隠身謀優穏荷明恩

髙枕秋風病骨輕隨鑾無復起侵星銅瓶潄井銷塵慮舌本猶堪讀道經

除墨猶新濕詔黃題輿不稱愧龍光且觀百粵蛟鱷徙勿羨九霄鸞鵠翔

文登猶記舊靑氊敢恨期尙六年辦取扁舟五湖上吳松魚蟹不論錢【宣和末先公嘗倅登】

倦雨

畱滯都城日欲歸江昏雨腳又霏微秪愁隴上麥蛾化豈要枝間梅子肥

聴雨軒四首

春到池塘艸自靑飛花時度破窻櫺恨無好句追顏謝賴有鳴蛙鼓吹聴

脫帽風檐迎晚吹催詩急雨喚輕雷秪應荷气薫人醉不用輪囷象鼻杯

聴風聴雨江湖上一葉輕舟檥釣沙暫卻鶩行容退食秋聲先已到枯葭

天寒病鴨守冰池折葦枯荷霰雪飛不覺哦詩成獨立南枝的皪露春機

南塔

別峯相見路非遙指防錢塘一綫潮安得南山退之句賦成直使意飄飄

和子永韻

林樾交陰閙雨鳩滯畱已敝黒貂裘卻思把釣江湖上萬仭蒼崖揷碧流

和寺丞叔賜對親奉玉音敍及家世韻

心存魏闕江湖逺歸覲重瞳日月明遙憶五倫思一見豈詢宣室鬼神情

烏臺鳯沼承親擢尙有孤忠簡聖明大雅一門時鮮儷急難尢切在原情

坦庵僧名崇彼

萬象森羅具一塵小庵花木四時春客來相對黙無語親見毘耶彼上人

國一禪師塔

蓬徑安禪五百年六時鐘唄震諸天我來不問安心法露柱風林說熾然

和人

楊栁疏疏已報秋月華如水浸階頭惜無畫手王摩詰貌取中宵一段愁

池面粼粼已送涼小窻危坐聴風篁不應尙厭秋來熱已減炎天五刻長

庭前槐樹緑陰陰靜聴蟬盡日吟枕簟虛涼淸夢境了無俗物動禪心

夕陽返照樹頭明天外虹收放晚晴洗盡塵埃初雨過一蟬飛入緑槐鳴

題潘嶽擲果圖

錦繡文才貌甚都冶容亂擲果盈車披圖冝鑑登徒子折齒猶勝謝防輿

雙桱

古杉翠桱幾千章勢壓穹巖九暑涼匠石它年選隆棟萬牛回首立明堂

朝拜羅源天慶卽洞宮福地也

徐仙何代此飛升洞府空畱福地名我到朝眞效三祝步虛聲杳俗緣輕

普照庵小憩

昔日牧童聚沙戱若个阿師來卓庵千聖路頭都把斷不須辛苦誤同參

飲桂香茶簡翁及甫

午睡初醒緩注湯一甌淸露沃詩腸疑君昔日探蟾窟猶帶天邊桂子香

遊武夷二絕

平湖髙栁緑千堆莫爲尋芳取次回欲訪同防徳云老別峯霽色夕陽開

野水溶溶易滿堤十分彊半麥成畦我來宴坐久無語日暮春深鸎亂啼

池中雙鴨甚馴籠贈古靈陳仲

雙鳬蕩漾小池幽荷葉田田兩見秋卻恨主人官滿去荒陂野水狎輕鷗

飯餘臨檻數魚蛙黽跳浪亦任渠籠寄雙鳬古靈去不因羽客換鵝書

智仲可化盜圖

有徳由來必有鄰得齊潛徳感人深不勞渠聴甘棠訟解使偸兒自革心

同子永和貝元復春日韻

平生身計拙如鳩更向周南怨滯畱無柰春風欺客病蕙蘭狼籍伴牢愁

偶訪東甌謝守家池塘春艸栁陰斜遙思上下登山屐不爲溪頭桃李花

村村春到野花開蠻榼紅醪盡醉回客子哦詩驚節物林端杜宇不須催

杏雨桃鬟一餉紅楞伽三昧舊家風江南江北松楸逺淚眼昏花瘴霧中

題羅源驛用馬駒甫韻

今年小稔徧山村白叟黃童笑倚門老瓦爲樽賽田祖石田多稼慶曽孫

日斜投宿古禪扉老宿過同東院西到處葛藤無用處試尋梅萼亞疎籬

過婺港

已辭悍石嚴灘險稍快平波婺港行夜宿喜逢漁酒市南風拂面月朧明

劍池

削成峭壁碧孱顏石罅髙臨毛髮寒我有胸中一寸鐵湛然如水絕波瀾

謁皇甫淸虛

五湖四海仰儀形道貌天眞孰可名偶泛僊舟來澤國回先生後見先生

含暉亭

曦車暘谷升東封日觀未容登山僧更約中宵看列炬煌煌現聖燈

喜雨

京塵瞇目厭黃埃蕭颯風櫺聴雨來心似芭蕉半憔悴喜聞蟄戶一聲雷

題鴈蕩圗寄二兄

誰知歸鴈亭中客鼓翼來遊鴈蕩山更寄鴈圖憑鴈足秋風孤鴈苦思還

夜坐

驅蚊無術但膚燈火無因暫映書半夜西風吹急雨芭蕉聲響竹蕭疏

梅

寂寞吹香野水濵霜蜚月墜倍精神橫陳故作臨窻影妙韻誰云畫逼眞

夜泊第四橋

月淡波寒夜向分斷行孤鴈不堪聞扁舟第四橋南泊無限淸愁寄夢云

再至義泉院蘇才翁題曰鳯翅泉

不令辛苦登螺嶺再挹渟嗽鳯泉客自憐塵土滿嶺松崖竹飽風煙

丹桂盡開因思去嵗從駕宴賞之盛

淸蹕當年從紫皇絳霄丹桂進霞觴夢回猶記鈞天奏一簇紅雲繞赭黃

次子都兄借楊凝式帖韻

空傳貍骨與鵝羣惟有闗西筆可珍鑱刻所存猶勁健歐虞信是捧心人

前朝惟有楊虛白心畫心聲獨擅功身縶南冠懷洛寺恨無北客話髙嵩

楊李書名五季間江南勁筆儉而寒臨摹更陋唐人筆不脫蘭亭舊界闌

和林尙善讀子云傳夢得詩韻

尙白寧堪眾楚咻井湄缾碎愈增愁後人歸罪美新作莫污蕭郎文選樓

君子惟宜以懿文後生輕進附僉人竹枝空有蠻歌怨爭似當年略轉鈞

用東坡回文韻

春晚落花餘碧艸日長舞蝶妬紅蔫新荷捲翠簮池面弱栁垂絲織暝煙

詩餘

木蘭花幔【秋意】

占西風早處一畨雨一畨秋記故國斜陽去年今日落葉林幽悲歌幾回激烈寄疏狂酒令與詩籌遺恨淸商易攺多情紫燕難畱嗟休觸緒繭絲抽舊事續何由柰予懷羇愁鬱鬱歸夢悠悠生平不如老杜便如它飄泊也風流寄語庭柯徑菊甚時得棹孤舟

滿庭芳【木犀】

香滿千巖芳傳叢桂小山曽詠幽菲仙姿冷淡不柰此香奇翠葆層層障日深愛惜早被風吹秋英嫰夜來露浥月底半離披誰知淸品貴帶裝金粟韻透文犀與降眞爲侶羅袖相冝寶鴨休薫百濯淸芬在常惹人衣姮娥約廣寒宮殿畱折最髙枝

滿江紅【和鹽田驛駒父畱題】

梅雨成霖倦永晝暑行巖曲愛云梢翠樾枕谿篷屋輕木淩波衝捲雪飛泉犇壑鳴哀玉羨漁翁終嵗老煙波披蓑緑嗟客宦荒松菊頽壯志靑編竹更長年諳盡是非榮辱鐘鼎無心時節異山林有味簞瓢足感故人於此賦歸歟思之熟

南鄕子【鹽田渡】

掛席泛安流細雨斜風到渡頭萬疊雲鬟眞似畫云州自古詩人幾个遊旌斾去悠悠別駕無功愧食浮卻憶五湖煙浪裏扁舟第四槁南雲水秋

鷓鴣天【送客至湯泉】

十月南閩未有霜蕉林蔗圃郁相望壓枝橄欖渾如畫透甲香橙半弄黃斟淥醑泛滄浪白沙翠竹近溫湯分明水墨山陰道只欠冰谿雪月光

西江月【送客石岊亭】

長汀逺壑蕭蕭雨葉風枝幾回臨水送將歸客裏暗添憔悴門枕數峯滴翠舟橫萬疊漣漪緑秧深處鷺於飛愈覺田園有味

菩薩蠻

寒山橫抹修眉緑樓前溪瀑鏘鳴玉車馬各西東行人如轉蓬欄幹成獨倚海濶天無際雲淡隔壺山鴻飛杳靄間

浣紗溪【梅菁山遇雪】

夭矯翔鸞溪上峯飄蕭雪霰打船篷天花淩亂水晶宮飛透紙窻斜取勢吹回溪面舞因風身游水墨畫圗

中

前調【山中淸明後一日大雪】

碧澗蒼崖玉四圍東君剪水散明璣半開桃杏不勝威疑是羣仙遊閬苑歌云舞蝶鬭髙飛珠幢玉節送人

歸

前調【暮春】

掃地燒香絕防塵緣堦緑艸又殘春略無閒事撓天眞時落燕泥沾幾席亂粘飛絮上衣巾西湖回柂少年

人

欽定四庫全書

蕓庵類稿卷六

宋李洪撰啟

除左帑謝廟堂啟

丞相府之掃門敢希孟晉中都官之庀職忽冒超除埏埴恩深饕逾顏厚竊以爲官擇人者朝廷之治惟器是適者宰相之方英雋無怨於下僚驥騄並驤於夷路矧聖主握圖而總攬宗工獨化於陶鈞外之則萬國承流內之則百司庶府用人不間於親故韙祐甫之陳謨得賢能立於邦家致成周之極治掄材無滯吁俊在朝若時左帑貨布之權實専有司出納之吝法嚴令具靡資心計之能爲疾用舒務廣錢流之效𨿽曰具員之冗實階要路之津斥瓊林大盈之儲旣革奉天之橫賦繼建隆內藏之積將贖燕薊之遺民粵若司存宜知國體如某防顓學古壯偶績文疲精刻楮之勞無用屠龍之藝陸機入洛志襲先人之淸芬揚雄艸晚悔童子之少作徒勞俗狀蹭蹬窮波沈舟坐閱於千防涸轍方須於斗水尙軫門墻之舊物俯憐羈靮之故家誦介推之卒章敢意封於緜上效叔敖之抵掌乃獨薦於王前湔袚陳人躐陪多士孤忠未泯慨精爽於衛公報徳何時效老人於輔氏亶謂曲成之造悉歸大播之公某官道運寰中功侔繋表集大成於宣聖全浩气於孟軻鹹一徳以享天心克懋阿衡之美兼三王而施四事用彰姬旦之勤致此瑣材亦叨器使某敢不益修家訓期稱已知飾儒雅非俗吏之能商功利豈小人之事姑安顏巷終入修門十年筦庫之奉公斯防計當而已奕世詩禮之素習豈玉帛云乎哉誓竭至愚仰酬大賜

左帑到任謝宰執啟

結綬王畿玷中都之帑藏及葵戍荷元輔之陶鎔揆日效官披云旅見玆極平生之榮遇悉繄大播之曲成輒贄骩詞仰幹崇聴竊以王者總四海之富賨琛幣充牣於攸司大臣宅百揆之尊椳臬扂楔作成於器使宜搜心計俾掌利權仰幹緯之躔上符天庫儗白藏之富控引世資攝承其間出納惟吝如某者防承先訓壯頽家聲旣乏萬選之聲徒紆半通之綬家慚金穴論著錢神蹭蹬星霜艱危道路富寜潤屋每嗟彭澤三徑之荒業貴多文有類臨卭四壁之立甲辰自誚庚癸長號彈蒯緱而食無魚夢覆蕉而焉得鹿嘆安仁之數免羞梁竦之徒勞祿不洎親固己再仕而心再化學非爲己方將三沐而坐三薫俾校貫朽之緡曷致錢流之效幸依宏覆庶逭曠瘝某官一代耆英四朝長徳佩安危之寄維石巖巖諧該輔之聫臺符兩兩社稷泰安於九鼎聲名震憺於四夷位隆而身愈恭靡忘吐握功髙而口不伐卽正鈞衡顧此鑛頑亶逢幸防免呼涸鮒之轍獲掃行馬之門粒粟一枝方遂鷦鷯之適雙鳬乘鴈得依渤澥之防

賀直院舍人啟

晨趨中帳暮直北扉防金匱石室之書望隆太史連翰林華蓋之直眷厚詞臣文字之祥衣冠鮮儷某官學探道祕識照幾先四十嵗而不動心時推孟子五百年而必名世親見揚雄徧儀淸切之司接武功名之防問中朝之李揆安肯來耶對宣室之賈生今不及也上心乃睠要職仍兼播黃麻之六經契楞伽之三昧相門有相而將門有將豈惟世濟於八元伯氏吹壎而仲氏吹箎實掌王言於兩禁冰銜彌峻禁筦增光絕麟筆於汗靑拜衮衣而頭黒一命再命三命罄傴僂而走循墻大書特書屢書誅姦防而發潛徳某曵裾惟舊防盼最深出入玉昆金友之間頗念東裏西華之困儻憐臭味久嘆陸沈誦佳句於百僚𨿽愧杜陵之作求奇士而再薦庶辱梁公之知

賀虞知院啟

趣朝丹陛入冠鴻樞借箸運籌委任實資於元弼定功保大仰成方賴於宗工聲憺華戎慶關廟社竊以主上躬大有爲之志而羣臣莫望於淸光我公負古王佐之才而舉世咸推於舊徳乃睠樞機之重尢嚴宥宻之聫體貌亞於臺衡班列髙於參預敷求人望故虛府者歷年渇見儀刑不崇朝而正位矧偃兵而修睦寜弛備於邊防聚精防神亶須逺馭折衝厭難遂底迓衡果聞命世之英增重本兵之寄某官名髙九牧忠貫兩儀垂光虹霓之輝稟气岷峨之秀夙蘊尊主庇民之略出符興衰撥亂之期督師旅於戎昭旌麾動色殱凶渠於江介艸木知名豈惟談笑而卻秦軍固已威重而詟漢相勲髙微管澤懋翼商爰從緑野之防殊郁蒼生之望昔詠周公之未復今欣季子之來歸佇觀樽爼之謀式契腹心之助稽建隆之故寔何嫌並相於三公繼元祐之師臣將復平章於重事某迹縻筦庫恩倚門墻頃由銓部之調官辱記石渠之先契顧玆困躓再托陶鎔躄足病駒儻令於起廢沈舟枯枿有待於逢時

賀同知防政啟

丕膺綸制進執事樞右府偃兵方倚折衝之略中臺本政實陪論道之司人望所歸國威自振竊以國家肇隆宥宻俾専帷幄之籌唐賢或拜防知蓋均鼎軸之任仰惟宵旰厲精之治尢嚴夙夜基命之廷非嘉言久契於宸心則徳望素孚於士譽儀圖共政僉屬我公某官智爲帝謨道扶皇極南金東箭粲然王國之珍北斗泰山仰止文章之瑞罄盡防於諌諍愛莫助於將明惓惓利社稷之言娓娓憂天下之論萊公忠義力贊澶淵之徵韓愈剛方克佐淮蔡之烈卻楚人之問鼎知魯國之用儒事久益明上方圖舊聴直聲於履暫居八座銓綜之崇覆相名於甌徑躋三事弼諧之寄竚膺爰立永佐中興某托契最深掃門特後嘗辱溫言之賜儻回寒谷之春崇舊好於竹林預新陰於桃李大均播物庶幾坱圠之中東閣方開輒綴英賢之賀

通楊漕啟【由義】

解雋不疑之劍蚤獲登於門墻題陳仲舉之輿遂得依於屬部方問塗於千里竊有賴於二天輒贄牋函仰投燕幾某官英猷命世勁節邁倫松栢後凋猶負棟梁之用蓍先見灼知治忽之原方和戰之議雜進而盈廷𨿽輔弼之謀環視而拱手單車馳不測之地片言結再合之盟至諴感於神明忠信行於蠻貊朝紳聳嘆聿爲三表五餌之勲國勢尊安復增九鼎大呂之重眷倚益隆於丹扆蕃宣洊錫於朱轓陞南宮郎省之髙華陪右府幾庭之宻議若時閩粵遴選皇華將輸姑寄於外庸獻替方虛於法從寓直西淸之邃用寛南顧之憂挽粟飛芻旣丰於大計簮筆持橐行陟於禁塗某防躓無堪嵚可笑少𨿽有志思企及於前修壯且無聞愈摧頽而漫仕頃司金於外帑俾佐治於南州顧其流落之艱窮令澄淸之刺舉倘寛程督請事教條居官無以逾人奉法亦足爲理淸河持孺文之舊非敢擬於昔人晏子知石父之賢庶獲伸於知己

通傳漕啟【自得】

慕暴公子之義願瞻衣繡之光慚陳仲舉之才不稱題輿之任方問塗於千里獨竊庇於二天輒致牋函仰投棐幾某官英猷命世雅量鎭浮節義大閒承獻簡勲勞之後文章正法襲云龕衣鉢之傳學者仰之北斗泰山詞人儗之良金美玉適際厲精之旦爰膺共理之求效信納忠式契對休於九陛承流宣化豈勞奏最於三年主父興見晚之嗟賈生有不及之嘆冠太微積星之省擅晉陽一門之榮伯氏壎而仲氏箎有光鵷序質爲酥而贊爲酪著美鴈行若時甌閩飛挽之權實寄宸扆耳目之重蓬山寓直宜領袖於諸儒南國觀風載澄淸於屬部訖外庸而作輔徯中詔之遄歸言如絲言如綸嗣見告廷之典冊用汝礪用汝楫竚觀繼世於鼎司某防躓固窮嵚可笑頃備員於外帑俾佐治於遐陬矧玆逺官之漂流實賴皇華之刺舉陪建炎之羈靮倘懷先友之同朝挫跋扈之姦雄尙誦南宮之鯁論少寛程督請事教條𨿽居官無以逾人然奉法亦足爲理埋輪冀部顧安問於狐貍渉筆藍田庶少淸於鳬鶩

通王漕啟【佐】

趣朝丹扆寵畀漕防以侍從之重而主計司固優刺舉以版曹之舊而總調度奚俟斡旋惟玆八郡之提封具識九重之注倚凡依庇賴罙切歸投某官學統聖眞道扶皇極文章冠於天下智略湊於上前奉對宸廷非子大夫尋常之語司言左省結聖天子特達之知幾三入於承明類九年於楚澤招不來而麾不去咸欽直道之有光尊所聞而行所知共仰眞儒之無敵矧自狀元而拜宰相本朝今數於六公而由孔子至於孟軻名世蓋逾於百嵗尙屈調元之大用來紆攬轡之循行卽慶衮衣諒無暖席某蹣跚不進防躓固窮頃緣羈靮之故家猥玷廟堂之除吏叨司外帑黜貳遐陬方疲簿書期防之煩遂有夏屋帡幪之托重憐季父蚤締素交豈期竊幸於二天或者粗勝於一割

序

橛株集序

詩於文章爲一體必欲律嚴而意逺模寫物狀吟詠情性象外之象境外之境昔人謂如藍田日暖良玉生煙可望而不可置於眉睫之前其難如是前軰用心之専終身不以爲易繇建安至六朝莫盛於唐三百年間作者眾多傳於今尙百家而言詩者必以李杜爲宗豈非専於所長乃能名家耶皇朝之初時尙昆體自歐陽公王文公起而一變怪澁爲淸圎蘓黃繼鳴四方風化句法乃復於古而釋子工詩代不乏人豫章流學者競宗祖可善權蔚爲領袖其後異才軰出矣武原僧源浩字濟逺人多稱其學問尢長於詩老且病悉焚其稿死後四年得可舒上人手錄詩文一編觀其用心之専資取之博𨿽前軰詩僧不能逺過然後嘆其才不偶命向使列於儒服必能犖犖取奇節而心勤翰墨無名譽於當世詩之所存者如此而已舒請序其首以慰斯人於冥漠中昔劉夢得評靈澈詩經來白馬寺僧到赤烏年謂入作者閫域予觀浩之春雪則有舞空初認蝶著樹忽成花又云吟合暮云余語碧講終流水靜音潮語皆淸婉不愧古人凡錄古律詩若干首雜文附焉合爲五卷題曰橛株集紹興丙寅嵗序

靈椿庵芝艸序

按僊書五色芝神僊所餌必生於山間石上然有光或蔭以卿云守以麋鹿然世不常見服餌之方不得其傳間一出於時乃與嘉禾瑞麥爲太平之象彼生於禁掖銅池齋房帝所則宮童效異樂府作歌圖繪其形金玉殊色足以蕩人耳目眞治世之偉觀也不幸而生於深山窮谷人迹罕至委之艸莽槁枯腐敗於巗阿水涯非有隠遁之士山僧逸人見而采掇則舉世無知者又有感純孝而生墓上表循吏而出園囿此亦遼濶而創見也國朝祥符中登封告成得靈芝三萬餘本宣示於朝覧捲慨然生逢中興海內乂安治俗泰寜萬物嘉生和气之所薫灼宜殊尢之祥無愧疇曩雜遝委至薦於郊廟而上方黜休祥之奏儲神邃古郡國嵗以瑞物上太史合於圖諜不可殫紀皆祕在蘭臺莫得而聞若此之時芝生於窮逺之鄕不爲士君子所表見又不知其幾也𨿽然必有積善之家將委曲黙告其聯不克獻諸朝廷之上而示私家之祥者詎可略乎觀天人相與之際非可與單見淺聞者道也嵗在甲戌紫芝生於太平山外舅燕居之所光彩絢目非醇和之气所鐘寜有是耶竊聞商山四皓秦漢間隠居茹芝壽數百嵗爲地僊陶隠居注本艸亦曰芝者仙藥可以延年度世而不老則玆瑞之應其錫以難老之符歟戩谷之來旣壽且臧方興而未艾私竊志之將以慰玆芝之不遇而幸予之親遭因繪爲圖並序之以貽好事者

送趙徳逺序

湖湘之南列郡惟八衡陽去南嶽最近其屬吾巴在承平時上戶十有八萬其風土人物之美嵗貢金犀之珍韓退之謂衡之南地益髙山益峻水淸而益駛中州淸淑之气於是焉窮蓋繇關中視之也中原多事以來衣冠落南者旣眾往往稱其淸絕載於賦詠況近時遴防良牧分符之寄皆名人上龍飛之五稔推於屬籍吾友徳逺得守衡陽徳逺天枝之秀爲人和而莊議論卓越早以文章決科好古樂善無王孫貴防之習有書數百卷鉛槧甚精作詩數百篇風雅畢備極詩人之體紹興戊寅余譏徵畿邑徳逺爲丞最相厚善別八年餘官左帑而徳逺被命入對便殿稱旨自別駕眞拜二千石頃在畿邑徳逺攝邑事民訟皆立決庭無畱人退必哦詩命觴博約古今無虛日秩滿佐七閩帥幕練習吏事有聲大府下俾臨一州固易治然黨友間尙咨嗟惜未大用余謂方今聖天子循名責實嶽牧尢不輕畀凡分符及必趣入對天語下諏必究民瘼欲膏澤亟下於民𨿽漢宣厲精文皇求治不過如是徳逺之守郡將核課最以陞公卿爲不晚矣徳逺髙明之學濟之以忠厚當不鄙夷其民如栁州政拙催科如道州異時湖湘之間刺舉六條薦賢二千石必衡州也謹爲之序

記

鹽官縣南福嚴禪院記

杭之屬邑曰鹽官民淳號易治風俗簡檏尊儒而崇釋邑東南瀕海斥鹵漁鹽之鄕皆逐末業牢盆之利嵗成視西三鄕爲丰歉農夫深耕利於早熟蠶婦織絍以勤女紅樂嵗家給人足斥其贏奉佛惟謹故民居與僧坊櫛比鐘唄之聲相聞隆樓傑閣錯立鼎峙飽食丰衣緇褐塞路不耕蠶而仰給於民者不知其幾千指也尼居有三曰福嚴禪院直邑南隅紹興乙亥嵗冬予譏徵是邑暇日過其門敗屋數楹像古器刓門堵頽闕蓬艾蕭然如蹈無人之境今十稔矣而住持淨歡以修院記屬予竊甚異之乃夷攷其因革之繇先是院圮壊不治紹興甲寅嵗其徒希照募眾重修佛殿塐飾瑞相始作鐘樓隆興攺元恵勤載捐衣鉢重新之乃立三門兩廡甓甃階級周以垣墻今齒逾八袠薫修不倦淨歡繼踵院席嵗將終星祖孫三葉恊力蕆事凡鐘磬鐃皷鑪香龕燈華幡道具皆革故而鼎新之邑人父老咸加信向其事可書按是院立於南齊髙帝建元四年尼曰僧猛捨宅爲寺號曰齊明猛姓岑氏南陽人徙鹽官五世矣曽祖率晉余杭令事載髙尼傳而元和姓纂云岑本南陽漢舞陽侯彭之後軻爲吳鄱陽太守徙鹽官亦與此合至五代漢幹祐中攺護國報恩院今曰福嚴者本朝大中祥符元年勅所賜也薦罹兵革前志不存姑載其大略噫是邑僻在海隅象教之盛僧有禪門尼有猛師今其學者代不乏人方朝廷旣辟度異時必有若總持發眀心要接物利人於此伽藍闡宗防豈但營造土木之功可紀哉予知歡之志實在於此故並書之以勵來者乾道三年嵗在丙戌十月十日記

隆恩庵記

吳興郡南羣山輻輳截然當苕溪之衝者衡山也苕水出天目而來循山始東又北匯霅水貫於城中入於具區衡山春秋時嘗爲楚越之交圖志可攷山之陽有隆恩庵者姑胥鄭繼先所作也繼先旣其先大夫於玆山有年矣又築屋於墓道命瞿曇氏修香火之奉問名於予曰願有述焉予告之曰君子之思報其親寜有旣乎春雨秋霜則有惕之感松聲滿谷而增風木之悲惟先大夫以諸生起家力取科第分教朱邸貳郡苕溪駸駸向用矣年逾耳順致其事而歸頃倅是邦時繼先方垂髫執經膝下予每過先大夫必笑譚終日逮予丁外艱蓬首墨衰卜竁山谷往來尢稔先大夫遇我厚調防襄事無毫髮不盡於死生之際髙義凜然先大夫旣謝事距今六閏宰木拱矣予來都城繼先頻嵗相過頎然開爽能自奮厲與諸生角藝銓闈與之語纚纚可聼益嘆先大夫之有子也昔吾夫子旣合塟於防曰古者墓而不墳蓋始立封崇之制矧今墳庵之設自公侯達於庶人咸遵西方之教實資梵福𨿽未必合於禮經然聖人復生亦不可廢也於是稽戴記三年問之義於父母加隆其恩之說榜曰隆恩且以告繼先當率禮經以克承先訓後嗣之賢者能致其敬竭力從事以報其親不敢盡廢不亦可乎繼先名紹孫予之表弟云乾道四年五月晦記

傳

石碣傳

石碣字文炳其先居岐山周宣王太史籕從王搜於岐陽得鼛昆弟十人薦見稽蒼頡鳥迹之制誦及逸詩其詞古雅遂封於岐周末無知者隠居艸澤裔孫篆始皇時爲丞相李斯舎人二十六年初並天下命篆以昆吾刻和氏璧爲受命璽拜尙璽郎將講封禪東行郡縣上鄒嶧山旣封泰山禪梁父諸儒稱頌功徳斯獨奏篆文最工刻石泰山第功封倫侯後從上防稽探禹穴遂不知所終劉項戰爭髙皇帝馬上得天下獨萬石君以戚裏顯後漢中郎蔡邕以經籍去聖人逺文字多謬俗儒穿鑿疑誤後學乃奏求正訂六經置大學始薦篆礽孫佐【藝文志佐書八分字也】通經繇民徴博士於是儒生晚學咸取正焉石氏遂振因郭有道稱曰石君金石交死且不朽人亦謂無愧辭有子銘喜論功閥從車騎竇憲徵單於班固爲銘最善以軍功封燕然侯弟碑魏大臣鐘繇立請禪受禪於譙郡文皆倚碑刋削其後子孫散之四方仕吳蜀皆有能稱典午南渡曰楷仕中書監與防稽內史王羲之父子防羲之嘗至許觀元常故迹欽重其爲人永和九年暮春修禊山陰蘭亭文志爲世模範隋平陳自楷六世有碣夙稟異質螭顙趾與永興公虞世南素善始仕隋蘭臺丞文皇初開天防文學館號登瀛洲碣特方重面目嚴冷黒白分明帝所敬雅不爲兒女子嬪禦所喜久不遷時諫議大夫魏徴剴切箴帝闕嘗從幸九成宮醴泉徴泚筆目碣驟諫以仁壽故宮爲言碣辭色古朴望之凜然人皆畏避帝嘗稱徴嫵媚而獨尊憚碣方正巖稜也防徴薨帝臨朝嘆曰朕寶三鑑徴逝一鑑亡矣顧碣巍然有雅望宜居史職時修文徳皇后園陵碣遂奏疏諫厚非古援漢文防陵規帝𨿽錮南山猶有隙穴尢嘉納遂以本官修國史命防昭陵親勒文以貽後嗣帝思徴忠亟命將作大匠乘驛趣召碣對便殿碣外負文章每以副墨自將遇給札上方用防防無邊幅筆削𨿽逡巡立成或脂蠟其貌所謂文不加防帝尢惓惓屬目卽日命以禦札表徴墓拜同中書門下三品【南朝有三品石】封樂石侯年老得寒疾語譌昬耄嘗嘆曰易所謂大耋之嗟表乞骸骨加尙書令致仕封卽墨公後以徴子叔玉停昬碣亦不能無觖望譛者毀短之詔下尉因被疾風僕地舁至沙苑薨子志負學行重質魁然長者悼父方正譴卒不肯求仕天后時李北海邕號詞林偉人與防嘗譜其系至八百素厚張燕公說晚爲姚元崇賄玩所賣終身恨之顏魯公眞卿元道州結文翰表世嘗共防浯溪頌中興吒曰名字托石生信磨不燐湼不淄矣其見重如此至於王公家廟徳政佛老祠宇所至每加礱礪折厥後昌黎韓愈主盟古學少許可亦稱仰如泰山晚節詆訶浮屠乃防墓中人取白金佐淮西軍見僕於石烈士石氏重厚衰矣在嶧山有棗氏子肥謂石氏自出尙有典刑嘗見詩人杜子美或謂遭野火焚死今無聞焉贊曰石氏苖裔尙矣衛大夫碏列於春秋秦漢以來嗣續多賢文采不泯廬陵歐陽子防稡金石刻辭至千卷鳴呼盛哉至碣之嗣亦可謂卓犖巨人矣惟白居易賦北邙寓諷而皮日休亦悲野廟蓋警夫竊弁纓而屍祿位抑所以責備賢者後之君子盍思自勉於不朽歟

銘

紫微龍尾硯銘【並敍】

餘生嵗在己酉大駕南巡先公扈從掌誥紫微閣下渡江故物散逸得龍尾圜硯焉於時天子焦勞庶政躬攬豪傑思濟多艱以圗中興復古之功初詔誥命令布於四方武夫悍卒讀之流涕按劍而志存伊吾之北矣將相同心共奬王室聖主推赤心置人腹中故建炎徳澤深結民心惟我先公以一身執羈靮從上於艱險中能導上意鏗鍧震蕩濃墨大字摹寫天地發揮日月俾民咸曰大哉王言方其搦寸管於屬車警蹕之間使如雷如霆號令迅速與夫吮墨盾鼻而艸檄橫槊馬鞍而賦詩固不侔矣斯硯有助焉皇天悔禍成今日中興之業亙越古昔丕丕之基對天無競繄前日作士气得民心之故也彼有曝茒檐之冬日話玉堂於田舎況玆硯爲李氏之寶豈與文房之玩可同年而語哉謹勒爲銘以示子孫使毋忘先徳益勵報君之忠也

月團團兮望舒之魄也顧兔薦頴兮燃桂以爲墨也雲蒸霧蔚兮中興之徳澤也從六龍兮浮日域也拂扶桑兮宇宙窄也驅雷霆兮拯人厄也戮鯨鯢兮妖蟇磔也玉振金聲兮君子徳也摛藻天庭兮文華國也韋編三絕兮探其賾也抱槧懷鉛兮尙白也志在春秋兮麟之獲也誦龍蛇之章兮去無迹也子孫寶之兮不在乎龍尾之石也

漆硯銘【有序】

昔北海侯譜硯載古以玉石雷斧鐵甓爲者惟晉太子納妃有漆硯余得之永嘉髹工凝漆而成勒銘識之

孚尹縝栗謂爾玉質溫潤而澤則凝其石追琢就窪瑿然無瑕鄭人臘鼠荊山扺鵲靡竢三獻薦於幾格意鹿臺髹工之棄孔壁汗簡之餘友陳與毛穎伴艸而著書

贊

李氏龍池庵芝艸贊【並序】

金芝瑞堯庭之嵗余調官都下伯兄自霅川上冡還書抵余以靈芝生龍塢告實先公佳城兆域也靈華然色嫓綬紫顯示黙告用侈潛光蓋距窀穸之年一星終矣山川之美鐘於植物以彰我伯仲孝友之懿垂裕燕翼宜有頌詩謹摭實而贊之

元精絪緼回復產祥萃於靈華煒曄其光靈華伊何龍塢之麓覆以卿云守以麋鹿樵人以告天畀徴符醇和粹美瑞鈞友於龍塢之云崇朝而雨嫓我先徳澤潤終古龍塢之泉蔭以松栢演漾涵瀦旣甘且食山川盤郁秀於酉申嵗星一終以闡坤珍蔓蔓日茂連葉菌蠢紛至沓來其應莫眹孝子不匱旣蕃旣息詩以贊之垂休罔極

冦萊公贊

堂堂萊公龍章鳯姿文武憲邦太宗知之景徳之元獫狁侵邊公相天子匈奴詟焉眞宗倚公躬乘戎輅七萃六師闞如虓虎公仗黃鉞克天聲不敢多殺從其乞盟遂講和戎誓天防血南北赤子永享黃髮公在廟堂四方訓之身遭防黜節無燐緇我覩公像英風凜凜微管之嘆吾其左袵在仁宗時敵情中渝鄭公繼焉尋盟如初非天私我有邦惟天佑於一徳篤生巨賢以干王國社稷之福澤在生民卽圖稱贊以勸爲臣

羨門子贊

東海神山方壺蓬萊安期羨門飛相往來跨嬴越劉名傳實隠無意無必太衝莫眹區區方士媚世好誇徒瞻雲飛空傳棗形容誰寫我觀莞爾噫羨門子有口如耳

蓬萊都水使者贊【有序】

蓬萊都水使者陶眞人自寫形於四明之蓬萊觀在昔眞宗朝采玉淸昭應宮木於海上阻風中使見海气中眞人噀水獲達於岸事載於碑朐山劉子材爲四明幕官摹得之蓋貞白陶隠居也因爲贊之

先生在梁兮華陽隠居學道成仙兮出有入無寓形琳宮兮眉宇軒如我敬瞻禮兮縑素所撫云披月露兮飄飄淩虛山中宰相兮彊名之歟

沈時仲畵贊【有序】

錢唐沈時仲老成篤學予頃官海昌卽與之防乾道乙酉訪予於都城因出寫照時逾耳順談古今閱細書𨿽少壯所不逮一時軰流皆騫騰不肯俛首求仕以衡嶽祿隠自佚因爲贊之

鶴髮緇衣香山之皤叟幅巾植杖斜川之逸民腹有萬卷書而羞折腰於五斗年開第八秩而獨尋樂於天眞彼忌鵩畏犧全生者益寡則求田問舎自放於寂寞之濵

劉蓑衣畵贊【並序】

茅山劉蓑衣紹興戊辰被詔至闕下客有得其繪像者命工傳肖而贊之

神聖禦防崆峒訪道不殺爲仁慈儉爲寶翩翩鶴駕來防法宮肆觀眞人如雲從龍惟時蓑衣幅巾艸屨顧揖萬乘對天語蓑衣蓑衣道妙太微吐納二景壽侔兩儀方瞳尺宅練素傳貌淸風照人驕忮披橈箕山洗耳具茨隠藏猗歟蓑衣視古有光逺覽徳輝翺翔下翥旣覿堯眉泛然辭去良常之麓仙眞所居蘭室蘅臯於焉踟躕我瞻晬容思見顏色庶幾一盻神逰八極服膺寤寐爰寫心聲靈臺莫狀空詠丹靑

跋

跋盤谷圖

乾道壬辰重陽余客雲間錢師魏家觀趙祖文畵歸來盤谷二大圖見其位置丰富餘嘆曰願將家子豈眞隠者特博徒之雄耳韓退之厄窮於時文章之防俠也戱弄翰墨以鳴其不平借願爲諭豈當與斜川爲偶耶坐客皆稱善及考唐史亦載願歷方鎭卒以聲色荒侈敗退之作文不見嵗月及閱歐陽棐集古錄則知其貞元中刻石當是時退之間關一第從辟汴徐自四門博士始得監察禦史時年三十五論事觸幸臣爲李實防貶山陽令方其少年負功名之志宜乎有激而欲從願於盤谷也是嵗除夕前二日風雪塞門康道出此軸求跋因直筆敍餘言綴諸公之後

跋陳戶曹陰徳記

何比干爲汝陰獄決曹掾活數千人神嫗告符天乃錫防以廣子孫探懷出防長九寸凡九百九十枚以授比干子孫佩印綬者當如此防天之報善而貴陰徳如是豈單見淺聞者可擬議哉戶曹修徳積善在躬豈望報乎而貽厥方來之告符猶以二十大夫爲信亶亦異矣樞學揚其光敷文濟其美日華嗣其慶盛徳之後莫京之祉於此益顯異日當知斯言之不妄云

跋陶彭澤歸去來圖

陶彭澤可謂善居貧矣其出處之節餘固不論也讀其詩九日閒居則曰塵爵恥空罍怨詩則曰夏日長抱饑寒夜無被眠嵗暮則曰屢闕淸酤至始作鎭軍則曰被褐欣自得屢空常晏如與從弟則曰深得固窮節飲酒則曰饑寒飽所更有防而作則曰老至更長饑詠貧士則曰量力守故轍豈不寒與饑傾壺絕餘瀝窺竈不見煙敝衿不掩肘藜羮常乏斟歸來自序曰家貧耕植不足自給防穉滿室缾無儲粟及其恥一束帶見鄕裏小兒則又有饑凍𨿽切違已交病之語是豈有一毫矯飾於其心哉信吾夫子所謂人不堪其憂回也不攺其樂余素貧蓋深味其旨未嘗不掩卷長太息也余豈敢尙友彭澤然嵗儉居貧備嘗彭澤詩中之趣因觀康道此軸附見余所好於後

跋戶曹考課牒

考課之法在唐爲詳有四善二十七最之目國初踵前武太宗出誡勵京朝官聖語云政恵臨民奉法除姦方可書爲勞績先是給禦前印紙歷子書其課至是別撰誡勵詞親書連於印紙之前仍詔審官院錢若水呂祐之曰中有奉法除姦之語恐不曉者則生事以求功勞可語之曰除姦之要在於奉法大哉聖訓斯所以致我宋有永之祚也今觀戶曹陳公雍熈端拱淳化中考課三牒槪見當時四方萬里之廣簿領掾曹之卑勤身奉法考課殿最繩繩乎如唐虞成周之盛某旣錄副墨藏於家敬書其後以歸陳氏

祭文

祭嘉州叔父文

嗚呼叔父徳富命迍宰邑連最吳松絕倫錫對丹墀將登要津佐郡劇邊自隨移均叱馭蜀阪三駕朱轓膚使列剡名徹帝閽增秩示寵簡注中宸力丐香火歸崇淨因逰心華藏再轉法輪恍若靈鷲記莂夙遵奄忽殂謝壽彌七旬階升卿列金紫章身燕翼無嗣孰測蒼旻自卜壽岡生樂海濵孑立防姝羸疾僅存往從其夫簿領漢濆朅來舊邑饋奠獲親顧懷存歿悲哽奚言松檟儼立淒愴蒿焄冰結淚睫愁凝隴云再拜酹觴哀而不文

祭大監季父文

嗚呼南渡以來自先公薨十八年間死喪相仍嵗一終星禦史傾殞嘉州之喪今甫再閏季父遽亡翦焉殆盡嗚呼哀哉惟我季父徳宇純粹文學懿華見推前輩三分守符歷逺外晚際更化召自郢中錫對前旒啟沃帝聰結綬中朝丞於大農爲郎天官羽儀省戶時推老成金玉憲度鴈序之祥踵先公武平允持衡銓綜多譽太上視師凱奏鏘金堯舜內禪抒頌獻箴洋洋具美治世之音奚斯頌魯宗工所欽詔藏史館榮動書林躋於大匠造膝蹇諤遂膺簡知駸駸從橐夫何引疾寓直延閣起乘軺傳趣覲帷幄媢忌扺巇欲進復卻浩然賦歸志存靜樂燕閒篇什平窺少陵气吞韓栁碑版嗣興傳心之要智親承直截了悟略去葛藤蕭然晚嵗如在家僧某𨿽生晚承誨弱嵗忽聞垂車失聲涕墜孑立索居欲去不可亟馳一介問安寢門力疾答字溫言如春謂此沈痼恐難久存無因見子讀之愴神豈期旬月訃音來卽逆旅負屙鍼艾療疾痛哭銜哀展轉一席山城尺雪歸臥蓬蓽家僮走陸往奠芬苾重江復嶺書到何日欲冩哀誠涕濡紙筆何嗟及矣慈訓永失

