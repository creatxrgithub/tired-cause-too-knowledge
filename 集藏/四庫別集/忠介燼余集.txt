忠介燼余集明周順昌

欽定四庫全書

集部六

忠介燼余集

別集類五

明

提要

臣等謹案忠介燼余集三卷明周順昌撰順昌字景文號蓼州吳縣人萬曆癸丑進士官至吏部文選司郎中以忤魏忠賢爲所羅織逮治拷掠殺之於獄崇禎初追謚忠介事迹具明史本傳初順昌被逮時篋衍著作頗多倉卒間爲友人投火滅迹後其子茂蘭遇片紙隻字必摹而勒之石至其孫靖復從戚友家搜錄成集故名燼余凡三卷一卷爲紀事公移二卷爲尺牘三卷爲雜文及詩而以尋聲譜附焉尋聲譜者當萬曆乙夘順昌在閩中常以詩扇寄鹿善繼其後扇失而詩猶爲馬潔所記憶崇禎甲戌善繼與潔曁孫奇逢輩詠其事錄而爲譜國朝康熙間奇逢門人湯斌巡撫江蘇以譜貽靖附刻集後詳見靖跋語中順昌气節蓋世本不以文章見長且收拾於灰滅之餘大都案牘簡札隨手酬應之文非所經意然其隱憂國事崇尙名檢忠憤激發之气時流露於楮墨間尙足以廉頑立懦觀區區題扇一詩異代且珍重傳之則是集什一僅存固未可聴其湮沒矣

乾隆四十六年四月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

忠介燼余集卷一

﹝明﹞周順昌撰

福州髙璫紀事

余以踽涼之行承乏三山司李昕夕飲冰甫百日覩稅監殊橫自媿官卑弗克制勃然動拂衣想稽之會典外臣乞休竟休矣功名塵土富貴浮雲壯夫寧借簪紱爲榮沈思終日不得奉養先人於今日悲痛萬千悻悻乞休未邀天子一命榮親是實人子未酬至願庶幾攺教存古人避地之遺風遂備文申請不得請再而三終不得也守土者不能委而去之低徊勉畱飲冰愈甚鄕之親友逖聽未悉魚書盈篋一事無容各答謹述當日情形使故人見之謂此生崛彊猶昔毋負相期之意云癸丑歲除始至古榕城吏之掌行禮者白所應參謁輒曰應先拜內監髙詢之舊例疇先皆以自來太府先之餘黙然良久吏曰內監監稅玆土十有六載院藩臬府及縣曁諸董戎事者疇弗與交歡何獨絕之且內監聞旌節賁臨治具以需將致賀展殷勤余大笑抗聲曰余始至若弗余知以余爲何如人竟弗往吾鄕有擅韜鈐偕蒞玆土者爲朱藎吾內監數數遣人致意不獲已向余從容言監府奚而必不先也余謂刑余之人與地方官原不相涉終弗去內監以爲異間聞之當道當道往往微示其旨余實陳當道當道亦未嘗以余迂執爲非髙宷之流毒於閩最甚其爪牙之噬人者爲巡欄百戶馬仕麒當道皆鑑之巡撫袁公素稱寛弘端亮君子百姓恃以保障公念翦惡先翦其翼俾余密擒內監恨馬百戶就擒惟是周司李恨甚余弗顧季春上旬攝閩縣篆邑中若金珠米木各戶紛紛控告謂稅監掠取其貨累月窮年價莫給與余以此等景象匪直民憂實長民者之憂稅監犯眾怒一旦激變可若何曲圗所以卹苦弭釁爲之計長久思盡革諸行如吾郡故事參酌未定於四月十四日薄暮聞諸行戶踵監門哀鳴求直監誘入闔門盡縶之百端魚肉赴援者蟻聚於外發箭揮刀被髮流血者皆是也嗟乎小民哀求不得直反以刀矢相加公憤交激解之不能散稅監恐懼身登峻閣火箭雨集烈焰耀天悲聲動地府縣奉院司道令遣兵合救夜半始息然民廬化作飛灰已三十餘家詰朝告被傷被殺被災者比比也已刻見撫院袁公言稅監凶橫當與按君參之餘聞言心肯午後歸館方淸理案牘急報內監突然開門橫刀策馬小衣背敕隨梟勇家奴數十軰各操利刃疾馳軍門太府諭公以親乞歸在告聞之駭甚急偕僚屬赴援內監與都院最近臬司閫司次之藩司逺矣府更逺趨至軍門則稅監諸凶斬闗直入內垣袁公二子侍師側俱被執袁公驚出稅監臨以匕首並挾出轅門擁入憲臺別署吾鄕屯道李公思誠兵道呂公純如及閫司先至府縣官僚與董戎事者次至稅監仍挾袁公手示禁戢軍民然後送公曁二子回院兩道尊以內監肆橫奉命來閩無暇周計偕閫司步送歸署同寅三府龔公勸余隨行余曰不可袁公旣回院余且返與太府商之此行藏譎計內監果畱兩道爲卜夜飲是夕余先捕凶黨之執刀失墜者三人畀府獄漏已四徹復畀閩縣者亦三人皆凶黨至戚稅監慮奴軰必罹重刑挾勢令兩道釋囚許之釋囚治衣帽送還謁兵道於監府獨余未與稅監果畱海防以代嗣後呂李兩公屢諭三府諸首領及指揮遞相代易監不許火之夜有被傷死者四人內外各二稅監妄謂內二人爲本監奴子時兵道未出令兩縣具棺進斂兵道乃出十四日稅監舊役三十人持檄下府與捕館及兩縣反以放火殺人乘機劫財移殃於民欲追捕延平司李鄒公維璉檄來余開而讀之不覺奮衣振起舉茶甌擲地曰異哉鄒公之爲見也今日之事全以鎭撫地方爲主此檄一行變不在稅監將在地方罪不獨在地方將在守土且撫院之疏不幾虛乎余弗行並力阻館若縣時龔公執兩人囚禁云獲稅監之鹿皮者方欲解道民大騷動余都釋之民心乃安余鬱鬱抱憤適直指憲檄督以申報殺人放火緣由遂據實呈詳其間多微詞閱者訝其直也余萌浩然歸志閱日兩道欲令縣爲稅監修門葺墻余終不承命二守出揭相廹余獨坐靜思兩道尊與陳公責我以有此縣篆耳不如封之時四月十七日也余居鄕於交誼不薄於僚友豈獨恝然二守陳公之赴內監慷慨赴難未遑深計陳公被畱家人向隅愛子乞援狐免之悲有情者誰復能遣矧太府諭公堅意首立海防鄧公戒嚴守汛淩晨開署落落晨星益令人感慨無已十八日以攺教請二十一日送諭公於芋原公固長者與余最相得別緒黯然歸館杜門候題擬束空囊東向袁公令侯官金大尹及吾鄕朱總戎持手書來慰畱眞切呂公亦貽札以畱三請竟不得復以府篆委署自後守三緘之戒不復談天下事矣時鄕紳與當事議欲與稅監調停余以調停二字殊非美名從中撓之愼余未能好盡多過則余之謂矣彼稅監奇惡山積具載兩院疏中師相臺諌諸公之疏尢章章也按臺以考察閱操兩大事命三司諭內監出陳二守不聽會謚詔將臨復嚴諭速出迎詔竟置罔聞其悖逆至是他奚論耶處變之道有三銷變於未變爲最應變於臨變而得正者上也旣變而善挽回之猶足翼天下正气若夫借恬靜爲福恐致大變爲詞是或一道吾未之知也今日惟是恪共乃職靜聽聖明處分天下事固匪一人所獨裁也還對三山轉自笑復自媿矣孟秋朔日漫記

申詳稅監變異緣由附後

福州府閩縣爲出巡事本年四月十六日蒙按察司憲牌本月十六日據本司經歷司呈蒙巡按福建監察禦史徐憲牌照得本院按臨所至地方凡有事變情狀無論大小俱要據實具報查本月十一日各行赴內監取價不與因而羣聚鼔噪是晚火發且至延燒民居及臨街牌坊至次日又有一番異變該府縣巡捕等官何不登時具報疏玩實甚備牌仰司呈堂卽行該縣府並捕館速將前項事情備細具繇速報仍查各官緣何不報一並詳奪等因抄呈到司蒙此備牌仰縣官吏照依事理速將十一十二日異變事情據實備細具由限次日申報本司以憑類報其該衛縣巡捕官當日因何不報若此疏玩一並究詳轉詳施行等因到縣蒙此查得本年四月十一日申牌時分忽據馬夫謝貴急報本地方鋪行匠作諸色人等因在稅監告討久欠價銀反被閉門殺傷見在急變等情卑職不勝駭愕疾赴前視侯官縣知縣金元嘉亦偕往本監門首本府知府諭同知陳通判龔同時彚集此時軍民千萬爲羣擁肩摩衽接道不得行所見中有被傷者或揮涕拊膺或流血被面或帶箭鳥驚或踰墻鼠竄人情洶洶悲憤交極詢其釁端云系稅監狼心虎口肆毒無已恃威逼取各行若米若金及諸物價總計百千久不肯給痛思小民本微力薄朝夕販賣以餬口舉家老幼嗷嗷以待乃累月曠歲索之茫然情不能堪勢不及俟不得己各自踵門告哀乞憐反觸其怒閉戶逞凶挾勁弩操利刃忍心慘殺逃出者重傷可據錮內者難保全身此眾索還欠價皆爲网中之魚眾姓求生奚忍不相償也職等仍再三撫慰間陡見民房一時火起頃之煙焰障天室廬財產化作飛灰老幼男女號慟不可勝紀職等倉皇遣救及奉撫按兩院各司道連發憲牌調兵合救自初更至三更火始得熄職等方各回本衙門守護庫獄至十二日隨據本縣巡捕典史洪世法呈稱據巡街應捕張龍稱本月十一日晚本縣安泰橋鋪稅監府中將火箭射出延燒軍牢房一十六間民房二十九間及燒丙辰進士並經國裕民牌坊共二座拆毀民房一十八間該監衙門未曽延及等情到縣乂據居民鄭欽等一十八人連名呈爲亟救慘殃事欽等良民家居內監府前於本月十一日夜痛遭內監人役攻驅眾行領價威用火箭亂射欽等房屋然燒赤地無餘男女匍匐逃生家貲產業煨燼一空露宿饑寒懇憐赤子無辜毒害原非天災實由虐禍等情又據鄭國欽投爲急救財命事欽因向住內監府邊賣布爲活本月十一日陡遭各行討價威用火箭先焚房屋二間貨物七百餘兩悉皆煨燼命懸財散等情又據連僉具呈人張心等四十四人爲亟救慘殃事心等系內監府對門住民於十一日夜痛遭內監人役攻驅各行領價放火然燒房屋財物一空等情又據連僉具呈人姚肖等八人爲殃苦慘傷事肖等系內監左邊一列連居禍慘十一日晚被監然燒幸肖等力救苟免痛男姚夏屋上運水救火遭棍徑射蜂箭男中一箭咽喉受傷又有鄭四等亦在屋上相救復被棍刃打傷體無完膚財散人離等情各訴到縣又據馬夫報得被傷民數銅行朱鐸刀傷腦櫸木行權少山蔡廷機蟺魚行陳一郎炭行周一章謝廷祖利刃傷面鐵匠潘六民謝應順各刀傷頭民張公治箭傷喉董九箭傷眼眶余未報不及細查外此俱干系地方各行戶遭變事情合行通報兩院司道照詳正在備文間本日未初時分又據馬夫李秀急報稱稅監突然開門騎馬行出小衣背敕手持大刀帶隨梟勇家奴數十人各持鋒利刀槍前後擁衛急赴軍門去訖職等驚駭府縣各官俱急趨至軍門本監已破門入內堂矣俄而本監持刀逼挾軍門與公子同出至憲臺署內屯道李兵道呂並兩都司齊到陪勸解釋方請軍門回院訖本監隨挾兩道同行送歸畱茶閉門時已黃昏矣更深時候續奉軍門拏獲行凶稅棍周聰徐文朱朝臣三名發下閩縣收監外至四更二點時分本監開門送出屯道仍畱兵道在內至十三日辰時本府龔通判以奉兩道面諭到縣將原發監犯三名取出給賞新衣帽送還本監本日未時又蒙屯道於軍門前令本府縣官遵依前謁兵道當蒙本道責令本府同知陳豸相代該監卽將同知拘畱始送出兵道彼時卑職實未同進不敢欺昧續又屯兵兩道諭令龔通判姚經歷孫知事節次進換該監不允陳同知至今拘畱在內此系前兩日事情應卽一並通詳緣被傷身死實有四人有云均系良民有云內有本監二人一系本監自殺一系病死先蒙兵備道在本監衙門內諭令兩縣急備屍棺二具送進裝斂訖又奉兵備道憲牌爲地方事照得稅監積惡虧損各行物價自有兩院司道替小民作主何得聚眾攻門圍屋放火傷人且查攻門放火者原非有身家各鋪行俱系遊手市棍意在乘機劫財耳如此亂民漸不可長除內監聽兩院會題請旨撤回外所有放火傷人倡亂首惡相應訪拏爲此牌仰縣官吏卽密訪十一日晚放火十二日傷人糾眾行凶首惡的確姓名擒拏解道以憑處治若復再爲姑息置之不問成何法紀成何世界其各街鋪甲因何不收斂間人聽其羣聚撒潑巡捕官仍嚴行曉諭遵守毋容玩違等因到縣蒙此因查火髮根由及報單所開被傷姓名未有的確議論紛紛難以專擅正在遲疑今奉憲牌前來卑職不敢依違理合從實備細通行申報爲此除申兩院照詳外今將前項緣由具申伏乞照詳施行須至申者

吏部揭帖

前從邸報中見趙霖宇年兄一揭蓋爲職序補掌科發也夫職自本月初九日署事除大祀在邇遵例禁封中間啟事僅僅三日耳其一補爭客氏之戇臣其二推膺異典之貞臣其三起鋤彊扶弱公憤共冤之道臣自謂可以信友何獨於補科一節致煩趙年兄之揭也𨿽揭中己言職向未與其事不知有此原議職似可以無言然職掌所在有不得不言者夫資深起復得補首垣此省中之舊規也考選候缺照缺序補此敝衙門之定例也如前次王東裏父母序在朱如容掌科之前而王父母補禮垣朱掌科補吏垣以出缺有先後也今吏垣侯英觀之缺在先續陳見心以告病行史亦步以回避請吏戶兩垣共有三缺矣按序而論始無異議故遂以吏垣補陳果庵以戶垣補陸足吾其史亦步之缺姑懸以待自是不易之理且六垣互相遷轉吏戶本無低昻卽或有資深復除者亦須俟其起送到部不妨更調如舊掌科倪實符例若必置見在應補之員畱以俟之逺爲期者無論於銓法有礙恐聞者不知亦將謂職有輕重於其間又何辭以解焉此非獨趙年兄可以諒職卽新舊諸掌科亦必不能諒趙霖宇者不煩辧也本擬具疏因此揭似小而所闗甚大遂躊躇兩日且念霖宇年兄與職六年閩海固風波共濟之知己也何忍以一言相加哉故不以疏而以揭

忠介燼余集卷一

●欽定四庫全書

忠介燼余集卷二

﹝明﹞周順昌撰

與朱得升孝廉書

滸闗分袂節序倐更獨坐靜思長安花不如故園柳三百五十人中未知肝膽誰是何如二三知已連牀夜話上下千古哉南望迢迢覺鳥啼雲散俱足增故舊之思欲以微醉解之苦不能酒惟啜淸茶數杯伏枕求睡夢中所見或祖父聲容或相知歌嘯獨牽衣畫眉之態不存耳醒來益令人百端交集語云晝思夜結良然良然別後情景大槪可想今科繁費稍減更加弟之省約亦需得二百金無門可貸爲苦積習使然弟一人不能頓革陋習可柰何月中分兵部觀政殊無政可觀不過作揖打恭升堂畫卯而已天下事之虛文相蒙者多類是閒中接邸報閱之見朝中士大夫議論互爭不一卽一南畿學使甫推浙按彈章隨至矣福王請封復緩邊庭告急日甚有志者得不深杞人之憂乎漫以書生當局其籌邊治河大政無論問以簿書錢谷之數天下幾何茫然不能對始知書不可不多讀平日止爲八股徒做一不識時務進士良可笑也弟職應司李展閱大明律一卷深文刻字多所未諳讀書不讀律致君終無術兩言非浪語最恨方今仕途如市入仕者如往市中貿易計美惡計大小計貧富計遲速弟今日正委吏乘田東西南北惟命之日宜信心做去美惡貧富升沈遲速何所不可當知銀子取不盡好官做不盡去角予齒兩足添翼造物自有定數安用營營爲哉幸叨一第不敢云報國固窮二字原吾軰本來面目並此而喪何以自立弟孤苦艱辛於往年備歷慕富慕貴一生痛恨幸得一壞土寧祖宗魂魄志願畢矣富厚策肥大非吾念此弟可自信知己亦可信弟者也先儒云學者不可把第一等事譲別人做又謂惟澹可以從儉惟儉可以養廉有味哉嘗以此言示同事者不謂迂則謂矯弟所甘心獨怪世之不爲迂不爲矯眾亦相顧大笑意气相期孰如吾五人於合牓中偶得一眞士相合尢奇辭部日耳目甚眾彼獨以白須挺立冡宰前了無退避無不拊掌弟謂諸兄人身那一件不假此兄尢犯仕途大忌何以獨眞烏須藥豈少哉實是血性男子急訪之乃丙午科鹿善繼也雅負北方人望弟卽笑問渠亦駭遂過我竟日揚搉千載抵掌時事言朗朗可聽一種熱腸勁骨布衣蔬食之志視吾五人無異勿謂燕市中無荊卿髙漸離也竟代四知己訂交矣四知己亦爲快心否百餘日不得一晤幾成鬱結一夕風雨破牕亂入愁不能寐伸筆書之不自知其言之長也靑蓮雲長安如夢裏何日得歸期讀之黯然合宅淸嘉如昔三老伯僅以空函候問曷勝愧汗四月二十日弟昌拜

與朱得升書二

顧闇若行有八行寄上弟宦遊景況如斯而已稅監奉旨撤回士气大伸國法大振使臣子感恩無地不謂猛虎尙爾負嵎戈矛忽興同室松陵之所以爲難大率以廩糈一申禁監役一示也夫廩糈設以供稅監非以供罪監也道尊代索以爲異事弟具申文明知非自全之道但壯心易激直腸難換以此吐吾軰之气耳院司道俱云與之爲權不與爲正不知權非聖人不能用弟能言而不能行媿恨至極八月十四日有海道中軍徐大用指松陵名送監棍告詞於龔糧館口稱呂爺著館追還原物糧館不敢論是非大半捕民到署追理所捕之民又奄奄一病夫也弟聞之急往問龔公以事涉兩難攢眉蹙額問計於弟弟曰名義至重鬼神難欺吾軰在地方惟知有百姓前以監棍未受斧鉞爭之甚力卽告詞果眞奪之閩民還之閩民原不爲過況惡監之劫奪撫道拘囚府佐在明旨未下之先誑詞揑告擾害地方反在明旨撤回之後則其咆哮愈肆視閩中幾無人矣執一府佐復驅一府佐追贓可乎不可乎所追之民系一病夫萬一刑威稍加斃之庭下使人謂府官殺百姓以媚罪監寜不貽天下萬世羞哉不特此也當東奔西逐之時愚民之得財者奚止一兩人重於好財輕於爲亂情也忽聞府館追贓人人自危肘腋之間更生叵測則所害愈大龔公唯唯欲以所追贓物解道弟索於堂上盡付烈焰龔公苦甚而止遂收之庫越二日見撫臺以此事相告撫臺亦心首俱肯於是出示嚴禁監棍八閩歡聲成雷呂公見弟杜門乞休撫公屬吏見畱至再三見於海道申文弟欲刻期戒行會生童畢集省城卄一卄二勉出以完試事題不愼擇去則窮日之力皆成罪案卄三日進見撫臺思一吐衷曲撫臺怒形於色不復以禮回署亟整頓空囊驅車北向士民聞之入府號泣者凡三日赴院司道愬畱者以千萬卄五晨起弟婦與奴子軰俱已登輿軍民擁街遮路不得行且云公去當殺太監劫中丞眾心洶洶撫臺遣官慰畱吾鄕董戎伍者若施若朱力阻且以府篆羈身無人肯代二三共事者復遺書曰闔城黎庶咸云罷市九邑士子盡望京衡一肘腋之間復生他變柰何柰何於是勉畱視事不意閩海波濤一至是也恐知己懸念言其大略如此仕途荊棘不如長林丰艸之爲樂也不盡與

吳公如內弟書一

會城繁劇不必言朝夕驅馳是做官常事但近日以惡璫煽虐地方騷動弟幸以崛彊之性處之𨿽開罪於當道庶幾不負知已不然身名兩敗此事顧闇若能悉之申文與感事始末可觀也大率小人肺腑縣公屬同年府尊屬治下何求不得弟深以是慮家奴惕於威嚴或不敢非爲一種影勢生事者突地風波無端誑揑爲可畏耳弟筮仕三山爭是非杜請托毎得罪鄕紳所恃以無恐無欲故也如此行徑決非做科道气兆聽之而已府尊系閩人必一字不通方好今以試事相瀆已非素心仕閩幾年蕭然寒士此情此景閩士民知之親友知之而尊堂朝夕與共更知之深者亦只求毋負此六尺軀也毎年諸公祖父母禮儀以弟初心在任不取人一錢居家又何用些些卻之爲當今不可追矣承諭以童生事抵屋價極知委曲厚意然守節五六十而嫁殊覺赧顏耳最大惟塟祖父母事當盡力爲之也已逐之奴不許擅入及投勢之軰不得濫收惟老成淸約爲主世人中一進士便欲脫盡秀才窮酸气味不知進士只是秀才結局事此處看不徹未有不敗壞決裂舉生平而盡棄之矣兄亦以爲然乎弟昔在京中只以蔬腐過日一切賞心樂事都謝絕不行已費百餘金若放手借貸則此累何年得了須知推官光景淸澹異常兼以弟迂執之性必不敢染指於分外者家中不可不體此意明年尊堂令辰吾丈來閩弟所深願亦爲人子之至情但閩海風波易起而弟之風波更十倍於他人省城上司畢集閩中士大夫之不遂所私者日側目以見隙思及此吾丈以爲宜來乎不宜來乎弟所言語語肝腸勿增惱怒寄來銀五錢以表微意拊掌收之同門文二冊並驗入

與吳公如書二

讀來札知諸親友之索債者塡門盈戶甚至有怒面相詈者弟自笑曰做秀才時艱苦備歷反能以館谷怡二人當大事未嘗乞一文鬥粟於親知而且能以束脩之所餘者償先人之舊逋無大累也今以濫叨之故做一不漧淨人五年宦逰不能還諸債主官之累人也多矣又自解曰曷不稍稍通融取諸民以快親知之意乎何苦以不幹不淨之身取諸親友之怒終不願也負諸親友尙有還日取諸民間必無還期所學者何至以親知逼債之故而舎我以從彼稍知自愛者必不爲而況弟乎弟明年五月準歸矣歸來定當作一了當局面不得已亦當借債還債毋以累人且累吾丈也卽今歲說府中童生五人俱情文之所不能辭者以弟之居官居鄕論只是不說爲髙若以俗論亦有二百餘金可以還債今曽以片紙半帖煩諸人之手乎弟之所以爲此者不過一段熱腸以諸親友與吾丈易地而居未必肯做此癡事呵呵此番之後決意以冷面勝熱腸不爲馮婦也丈謂何如

與鹿幹嶽璽卿書

弟自癸丑歲除夕抵閩忽忽兩年紛紛萬狀未嘗做一兩件得意事以逺報知己攬鏡自憐須眉羞澀兼以璫變卒起迂執招尢戇愚成罪風波劍戟無時不有未知將來作何稅駕也毎於風晨月夕讀兄序文如見兄也吟別時白髮丹心之詠又如見兄也雲水七千恍焉一室古人雲天下有一人知己可以不恨弟與兄之謂矣弟嘗思古人惟判一死字便做出許多大事業壓倒一世今人惟愛一官字便露出許多頭面壓倒一世今古之不相及大槪如此思之可爲浩嘆兄刑曹乎抑計曹也無官無事竭力殫心卽委吏乘田皆可酬主又何論位大小局炎涼哉恃道義之雅不覺胸懷倒盡扇頭兩詠聊寫相思不自知其拙也北雁南飛幸不吝數行以當面教孫兄才髙骨勁直逼古人今春定當奮翮案牘如山未遑另東然實無刻不神交也相見望叱名道意

與沈石帆別駕書

若撫歸開函見尊揭知老親翁之薄待弟也頃珍翰逺勤復用揭帖弟思何以見罪至是惟有驚汗浹踵而已卽欲破例拜賜弟不敢也敬藉手完上前後尊銜附入在老親翁覆視之當必笑破口也弟擬正月卄二日起程又以冗阻來月初四準束裝戒途同行不過三四敝僕單騎長驅計初八九遲則十二三可抵貴治此時胸懷種種可以盡吐但與親翁約切勿張筵切勿出拜到時惟以兩盤素菜痛飲五鼓蓋弟是月持齋故也萬禱萬禱有謂京口登陸近四百里且驛遞便安弟思此番不得促膝又要幾年饑渴之懷夢中不解所以決計於安紓耳三兒已入學堂讀書甚樂皆邀嶽翁之庇也余俟面悉

與文湛持孝廉書一

從淮陰道中附一札想入記室弟自二月卄七日到京三月初五日入署今轉封司矣應酬勞碌眠食倍常兒女深情了不闗念獨春樹鶯啼空齋月落念念知已恨不能挾兩羽飛來也再讀手書宛如面對如石行擬訴積懷忽遼瀋陷沒警報一夕三四至捉筆不成一字又不能勉畱大行公半日悵結久之弟租一小房於石虎胡衕除趨朝謁客而外黎明入部薄暮歸來旣不赴席亦不招飲家奴六十文錢五升米便可飽餐一日有以饋儀入門者一切謝絕府縣則封還原揭院道始答書啟愛我者謂亦須少放通融無太激太苦弟思作事不一刀兩段便生出百千枝葉所以把體面人情一齊拋下紗韈八雙金扇三十及今猶宛然笥中也至於做官活套尢在多拜客少講話弟一刺不敢混投及到邪正是非反復倒亂不自禁其熱血橫流聲色俱厲矣蓋六年快吏欲俛首銓司硬骨癡腸實有妝不出忍不得耳弟算進部日子幾八十日惟春盡夏初署選張公以髙景逸鄭三俊陳大綬鮑應鰲劉宗周諸賢首爲推轂啟事生光林巖增色嗣後遼城一破逺邇驚傳大臣小臣無不潛遣家歸乞差避難星軺如織別淚沾襟車馬之價一刻而加至數倍甚至持節京鉞之人做出目瞶耳聾說劍談兵之士化作皺眉縮足謀邊道者急移之而居內在北闕者願得調而之南涿州之馮松陵之吳身在二千里外膽落遼鋒棄官就道眞可恨也然今日之大可憂者不在國家之勢而在臣子之心朝政半移於狐鼠要津各倚夫冰山塞外之戰血未幹殿中之操戈復急求其合東西南北之人忘愛憎恩怨之報大家並力以輔衝聖是第一件事萬萬不能萬萬不肯近日聞變卽求如熊廷弼王象幹者幾人哉我祖宗養士二百餘年風流到今渾是一團庸靡頑鈍之气結成一个麻木不仁病證可恨也王希泉鄒南臯兩君子束髮以來仰同星鳯王之品早爲朱恬宇窺見今無論矣吉水先生一揖而篤好如生平歡每深坐快談半及老兄眞心眞道時賢未有祇以封章一上聲價半減弟痛之惜之始信光宗之恩遇隆而神廟之玉成大也大臣出處去就知所以自重矣天下好人難得不敢說大話抹殺世間人其實舎三四同心之友求其可以入金蘭之簿訂松柏之盟者眼未曾有姚公气骨肝腸畢竟是三十二分人物其相念渭陽一日百回也蕭如城膽識𨿽難全許而表裏如一無若此公其它卽雅稱莫逆自許慷慨者未免爲熱鬧世情哄過喜諛怕眞喜受用怕受苦喜傍人怕獨立弟以口太快心太直腸太熱忠告太過反開猜疑之隙而欲於悠悠泛泛中尋一臭味抑又難矣兄問長安局面何似弟以四句括之未知肝膽向誰是令人卻憶平原君去河北賊易去中朝朋黨難是則長安之局面而已想亦千古所同恨乎此公作用不值一文至此可笑可嘆往時所怒俱做人情恐老兄亦不料其塗面若斯耳弟已心絕之久矣王弱生讀書修潔徐念陽磊落開霽一述其乞休之故一敍其被逐之由似可優擢王純甫幾不得考選前歲仗姚公今弟爲之力救始頂豸冠其說甚長令弟有札相寄道誼殷殷使當時情事弟與兄一毫不可對天今日何以施顏面今若此友朋骨肉之間可快然無憾矣胸中欲吐累百紙不能盡柰何柰何

與文湛持書二

連讀手札知兄之念我不置也兄近況何似亦曽與徳升理舊業否徧看長安始信有膽有識男子原自絕少若得兩兄刷羽靑雲首應龍飛第一寜獨吾道光眞聖明之福但天公不可問耳弟獨居蔬食飲食男女一無所事饋儀書牘盡行屏絕此亦墮地來福分不曽帶得而伸眉昂首無苟苟容容之態可以俯對知己日日從孟長處笑語片刻無不及吾兄獨世人眼孔小遂側目吾兩人亦不顧也邇來玄黃之戰未休同室之戈復急兄不看報乎魏掌科一發而吾鄕齊與爲難所以持魏者曲折甚多始舉其一云孤而不介可見吾軰立身全要一副鐵肝石腸魏公亦不過喫尋常茶飯小變大行景色耳便眾鏑交攻無能自展可懼哉可懼哉姚公云楊長於舌左長於筆魏徧集二公之短信然信然中宵不寐服老兄之知人也大率今日之人求富貴利達之心多上之爲國家者固不可見卽索一眞正爲功名者亦復寥寥各執其是各行其私毎有所恨惜不與兄共之如此局面如此議論惟有披髮入林做第一流人物爲最上著轉眼秋髙三岔河不知何以爲計言之令人痛心也三月內遇署選弟稍得行其志選君其尊如帝後來者惟有承望聲光悶悶而已欲言萬千不可以楮墨盡中秋重九前後日聽轔音以慰饑渴也

與文湛持書三

數月以來有三札寄兄想俱塵覽眼前所見所聞無一不使人膨脝者而事權不在空言無益與姚公相對惟有仰屋玆可喜者毛文龍以二百餘人復鎭江孤城一時南都四衛軍民響應數萬第京中兵餉交困無以爲援應之計則懼更多於喜耳士气日靡人習軟弱以我所知總占風看勢附熱趨炎之軰卽一代山斗如吉水先生亦以惻隠爲仁姜桂之性消磨殆盡不知放流兩字是仁人第一手段也昔賢謂我若肯謁丁崖州則幹興初已爲翰林學士矣讀之猶有起色始知自二三知已而外可謂無人弟初到時往來交際並絕亦疑有行不過處但自信頗眞又得兄數言以堅我之性至今覺眠食快活了無掛累功司火房一斗室最佳松陰交映靜坐片時晤對千古時時念老兄一過以慰寥寂一日晤同鄕臺省諸公云今年朝覲書帕亦欲不受何可使吾兄獨爲君子弟云但受無妨若因弟而不受正所謂獨爲君子也大笑而別由是觀之弟之爲人側目不言可想見今日賄賂公行之世私心自謂未必無小補云毛具茨爲人物色甚眾弟思其向往吾軰如查太淸張可庵諸事亦甚可取大爲拂拭今不但風波已靜且有京鉞之望有可笑可嘆可殺之人亦有可笑可嘆可殺之言萬斛結胸引領而望兄來惟早發駕爲囑

與鹿幹嶽書二

昨晤頗快獨恨孫兄不至耳日來不知河東何狀若得三方策應定收全勝時乎時乎不再來言之直令人且喜且懼也如謂錢糧萬分難措何不乘此苦口請帑兄似當托楊文老爲之人才冊奉去乞細細直盡不必作雅語不知者尢望細訪其府縣之肥瘠煩簡並爲開注非年兄實心爲國不敢以是相煩也十三四約來一語

與吳公如書三

靑天白日之事件件是舎己爲人長安作宦者那一人不飲酒食肉那一人不娶美姬以自娛弟獨居蔬食公餘之暇念佛千聲絕似老僧行徑計入京來饋送盡可作一富翁弟一切卻之今書儀亦不敢及門矣昔賢云記動記言僕隸口中傳信史誠爲不易之論弟能瞞吾丈斷不能瞞奴軰也幸分付兒曹多讀書作文做好人嚴家法以慰我心家中日用只宜以儉朴淸淨爲主決不可做冠冕無益之事亦不可起只憂富不憂貧念頭弟思之仍舊是窮秀才耳此吾丈可諒我者也京中諸物甚貴借貸之門盡塞風流華暢事必不去做卽早晚供奉大半喫素而已家中當體此意兒女軰或做一二件衣服斷不可做寸絲尺絹布素而已當曉示之須杜門守靜不可學搢紳家鬧熱婦女敢佇立門前者歸當重治

與吳公如書四

世事日日告急守戰兩難兵食交匱國家事何以策之弟終宵獨坐毎念二親與祖父母大事眞不可以爲人明年春夏間凖給假歸塟斷不久居於此只是囊無半文耳諸事書之家報中不須多囑惟是兒軰作文讀書不可容他出門一步嚴以禦下而已望吾丈囑付令姊並大兒家中男婦大小有不率教者當施行責治無姑息也節中諸兒亦不許出門諸親族來拜年一茶送出亦不許畱飯弟不在家原無畱飯之理親友亦責備不得家人軰不許往來飲酒卽明年令姊四十亦不得受人一盒畱人一飯只買豆腐半斤供壽星一紙而已弟在此苦守俸金一錢無所入全賴節省不然飲食男女宦長安者何人不極其受用弟何苦作老僧行徑耶可爲兒軰道之弟生平不向人說苦說窮試以弟夙昔問人自當笑其癡愚耳不盡

與髙景逸總憲書

朝事至此眞漢唐宋未有之黨禍也吾軰一身不足計惟目睹六君子之慘毒直使人肝腸摧裂不復有處世之想可柰何可柰何然畢竟成就一小人之愚耳不肖杜戶息交近爲先人營塟山行居多夢寐淸光恨不能縮地一吐其憤郁忽得臺札更從仲通華兄備悉近況甚慰鄙念此兄骨膽气誼迥超時俗佳士佳士但其加意過厚當之者不深媿耶艸勒布衷百不一盡

與華仲通文學書

杜門息影應酬屏絕乃蒙門下以髙先生之愛加恵於不佞深夜相過挑燈快語備悉門下之熱腸卜他年之定力大爲吾黨慶也別札妥甚第恐有負盛心耳藥物同尊扇附入承恵珍果謝謝春光發時候駕面盡

與鹿幹嶽書三

都門聚首忽忽四載毎懷知已曷勝勞結吾兄閉門拮據心血爲嘔賞不及他眞赤膽報國男子惟頌服而已世事如此使人百端交集乃以魏年兄之苦節亦竟不免雷霆雨露總屬君恩夫復何言但被逮之日士民之號泣遮道者以萬計家無百金之產士大夫醵金數百始能啟行冤憤之气緹騎感動今其長君隨乃翁以行有緹縈上書之志乃翁憐其文弱道孤援絕仗兄爲之覆庇更厚望於孝亷孫兄弟謂兩兄皆以千古自期必能左右魏年侄令其不至失所貴鄕當事諸公曁錦衣衛處曲用苦心令魏年兄得生入裏門不至終成漢宋諸賢之禍敢代爲祈懇惟兩兄心照爲禱臨楮慘然腸斷偶憶昔人一身作客如張儉四海何人是孔融之句又不能不重感兄之髙誼也積緒種種百不一吐

與朱完天文學書

廓翁事已付之一痛矣翁兄生死交情眼中未見其兩感極容面時悉之築室將成弟已作避世計知亦有道者之所深許也不盡

與文湛持修撰書四

弟行只在此兩日內矣一生向志節一路著力是弟不濟處故出門便與宦官作仇畢竟以此軰結局然不可謂非天之所以成我也此時工夫正欲使怨親平等貪戀俱忘急消卻一段憤激之心歡喜順受方是實地至於掀天揭地事亦不在多弟臨時尙可做耳兄以爲何如所大痛大恨者因年來過信地師不能早完先人大事然灰磚石料已一一備集貞山乞兄畱意感當世世

與文湛持書五

弟自十六日入縣署中一腔憤淚萬種愛緣俱化作鐵腸石心矣只是昨朝之變意外理外今進退兩難耳然大丈夫猛拚一死何事不可做末後一著定當俊偉頃已托朱完天與兄商之但不知天能成就我否也亦須酌之公髙老是大臣然弟之所不喜如何如何公﹝謂姚文毅公﹞

與文湛持書六

弟生平爲人決定做第一著今日之變已貽累不淺若再復逗畱觀望是舉其生平而盡棄之矣況生死禍福自有定命弟此行方欲以一身之膽消諸君子之隠禍如徳仲徳升之言可謂愛我非知我也何如何如

與文湛持書七

二鼓登舟旌旗戈戟相望於道周生此行亦可謂不落莫矣朔日已渡江回首閶闗不勝黯然然日來得素患難學問朝夕與虎狼爲伍亦覺無入不自得也呵呵

與現聞姚太史書一

如此風波合城無不驚怖弟作一歡喜順受想空空坦坦正覺快活臨時事尙當豎起脊梁作一个生鐵鑄就底人以不負知己兄以爲何如弟只在此兩日內行矣便中附此不盡欲言

與現聞姚太史書二

廿五日二鼔登舟知兄相期於楓江話別不謂弟舟竟從橫塘暗渡惟有悵結耳日來況味晨夕與豺虎相親卽童僕亦覺其漸逺然弟固無入不自得也弟綿老文在史辰伯處乞取而藏之一笑

與鹿幹嶽書

四弟忽罹此久在意中雷霆雨露均是聖恩只應歡喜順受原擬以長兒托年兄覆庇細思有毆殺緹騎之變中途正色遣歸不敢違命而返又恐增一累耳凡事盡托至親朱完天年兄乞與商之生死平常事不亂胸懷也老年伯厚徳髙情感不容口

字付大兒茂蘭

四月朔日渡江一路風光盡覺自在自郵夫販客婦女兒童無不攀車垂涕者卽焦頭爛額軰如狼如虎亦皆感恩而泣不知前生之何以結眾緣如此乃知忠信篤敬之果可行於蠻貊也兒軰須從窮愁患難中困心衡慮苦志讀書做第一等好人方不負我之教平日只當閉門靜守務使戶庭之內肅若朝典至切如此世界更須萬分謹愼也

與孫鍾元孝廉書

數年闊別時勞魂夢弟忽罹此所謂雷霆雨露均屬聖恩在臣子只應歡喜順受臣罪當誅兮天王聖明古人之言殆非欺我也弱子同來因其中途患病反增一累遂力遣之歸家所仗止一密友朱完天乞兄進而教之知不須弟囑也

忠介燼余集卷二

●欽定四庫全書

忠介燼余集卷三

﹝明﹞周順昌撰

送中丞綿貞周公南歸序

夫人臣之去畱進退與國家之安危治亂毎相應而況鎭撫大吏天子所賴以保釐區宇者乎其去畱進退所闗乎紀綱者尢匪細自非見排於正論失職於疆圉者天子弗輕議去如綿貞周公今日之以譴去殆二百年來所未有之事也先是楊丞以彊項故開隙於織璫璫欲中楊丞以危法公曰黜陟之柄可容若軰操耶力諍之始得免逮而璫已銜公矣無何兵使者恣睢以逞一夫寃死萬姓憤激公亦知其多內援未可擊而公弗顧也特疏上聞蒙天子誚訶督過公削職歸矣夫以察吏忤璫之故被譴以去天子卽奪公以官未嘗不予公以名公去而名益髙於公何悔惟是公二載徳政幾同覆載且歲值大祲苦心調劑力請畱漕粟之半加恵玆土復議開三江故道貽吳中永利公殆未可一日去吳者柰何竟以譴去也𨿽然公去而郡邑有所恃不肯以身徇璫監司有所畏不敢以刑快意繼公撫吳者終不能趨炎附熱翻一成之案且使彼之曲徑而入媚竈而來因以得美官者亦色沮心怵負世大垢而海內仗節秉鉞之臣猶或能以察吏安民之責挺持於振風淩雨之中也則公𨿽去所畱於我吳者正多而於以風天下甚逺謂公以一去報天子可矣嗟乎玄黃互戰門戶橫分吉水先生以一代羽儀終爲左右宵小所抑弗獲竟其大用嗣後名流正學寥落若晨星摧殘如霜木求奇節異材於今日亦當在海之隅嶺之表矣此余所謂人臣之去畱進退與國家之治亂安危相應者也又何疑於公之以譴去乎所幸者浮榮旦夕是非千古漢唐宋無論矣近觀二正之季僉壬弄權眾正屏迹如王佑王文張志淳劉宇軰之一歲九遷究竟與劉忠湣薛文淸劉忠宣諸君子之下理謫戍者果何如哉然則公𨿽以譴去又何悔焉余承乏公之裏曾以迂愚戇直抗虐璫方張之焰幾爲附璫者所中撫今追昔不覺於公之去三嘆息也遂書以贈公

龍樹庵放生池記

放生爲佛法一門實徳根本古徳開道不啻已詳近則獨盛於雲棲龍樹庵傅公固雲棲之所傳衣也戒律精虔一秉雲棲之教庵在蓮涇寛數畝而有法堂以供佛有禪堂以安僧有普同墖以厝闍毘之眾骨其環庵如帶則皆放生池也餘暇日與文文起朱徳升過之欽其嚴淨見池之右有田畝許頗爲池礙詢之爲公家義田不可以售惟同區者得相轉移而裏中殷氏田適與同區近在跬步因勸余友汝良施之聞於邑大夫相易傅公募檀施吳經等捐貲鑿之而池觀遂完生亦益繁傅公向余稽首曰玆庵創始於萬曆丁未卽以放生爲願迄今而未圎滿也以三寶之加被宰官之賜遂能竟此無上功徳宰官固善因夙植冥修黙證生生世世以有今玆抑貧衲竊有所進於宰官也身爲比丘息心淨行度不能有所普度於世而自私自了諸佛所訶故動念必求生利利生必先不殺不殺之細而實者無如放生蓋力不能及人而姑及於物則惟比丘之行若夫宰官寸念之發生生無限其所生者豈惟蛸蟜蠢動卽其所謂生者亦豈必相濡相沬爲沾沾之小仁小恵已哉應以宰官身得度者卽現宰官身而爲說法倘宰官之生生而猶夫比丘之生生恐非圎通第一矣且今者比丘之生生非宰官不成則知宰官能攝比丘行而宰官生生之念非比丘不觸比丘又能攝宰官行矣然比丘有願十餘年不能成就而成就於宰官之一念願力孰宏成就孰捷凡爲宰官者尙其冥修黙證無負此圎通矣乎余恍然顧文起徳升而嘆曰儒者非排釋氏以謂自私自了試證於傅公語云何顧非傅公不能此語因書以爲記

募建彌勒閣文

余少時讀書山寺中同遊者四人曰鄒子虛王朱子徳升殷子汝劼曁子狷於余爲五五人者旣相善又相愛也毎晤對則劇談爲樂輒以文章性命相期許嘗思建闗帝文昌閣因與期曰吾軰有早登仕籍者先成之卽貴無相忘咸笑而應曰唯唯己閱數年餘果連試告捷得通籍闈中四人又前進曰吾舊與汝有約豈忘之耶余復笑而應曰唯唯自是後余遂以考課遷福州司李歷官仕途不得以他事告假及居家多暇又素以才薄力弱不能支闗帝文昌閣之建也累歲卒莫能就吾家居郊西距一里有小庵號貝葉其住持曰培風爲人衝夷恬澹與余爲世外交發願建彌勒閣於殿後乞言於余余曰是不易爲力也方今天下招提蘭若不問海內外幾什之四五吳會名山大水若鄧尉靈巖中峯諸剎夙稱叢林號勝壤一時緇眾之在外者思興土木大構造奔走於公卿大夫之門卽百舎重繭不言勞然往往以費煩輒阻禪家有云發大願力得大機緣天下事何患不遂今培風募建玆閣果能堅不退轉心必有龍天鬼神護持則由一身以至百千萬億身由百千萬億身以至種種恆河沙數助爲津梁於此庀材鳩工共襄厥成又何疑焉庵在蓮涇之南離城約三四里許負郭爲輻湊地非若僻壤遐陬逺處山谷轍迹所不及者每春秋時遊人士女焚香然燭往來於庵之左右者累累相徵逐培風以大願力成大機緣爲莊嚴勝果吾前所謂累歲而無成者今庶幾指日而就乎余於福田利益之說一無所動於中而明心見性毎有合於儒者之道故時時取以自觀覽焉世之君子專於內毋攻其外將樂善布金長者有油油然而來栩栩然而至矣故不憚先倡而爲文以勸

題竺塢募田疏

竺塢在西山最深處入其境四面峯巒環合藂石澄潭靑林翠蔓幽若洞谷寂寥無人迥與塵世隔也有僧斷言結宇休止苦行淨修意謂募田百畝便可息影深山供給徒侶六時誦讀禮悔匪懈二三同志無以爲計積一累十共成勝事不得不望持僧律行佛玄之達人髙士彼多藏厚蓄者方營營逐逐問舎求田日分餐於羮藜飯糗之夫而猶苦不飽何暇建寺飯僧爲哉嗟嗟王侯過隙金玉瓦礫從佛視之究歸何有獨不念夫殿中之棘橋下之柱乎吾聊舉以醒世之迷而不願施者

題血書蓮華經

秋夜余迓斷言師登法座施食時有假寐於側者夢師所施粒悉化蓮華盈盈繞地蘧然覺問師所以知師口所誦與手所撡符何精誠若斯也旣而索師血書蓮華經觀之然後知師之作苦行求覺路非一日矣齋心祇對覺智慧鋒應手圎淨玄宗妙旨舉筆全彰亦恍乎蓮華盈盈幾上佛眼明而業影空法身現而塵相絕覺耶夢耶惡知夫蓮華之非經血之非蓮華耶是血是經非血非經爲水爲朱爲無著華爲如意寶書者誦者皆從空現向之所夢亦若是則已矣因師刺血書經余重有感焉

甲寅冬夜夢社中兄弟

分飛爾我忽三年一度相思一黯然猿多雁少書難寄凍雪寒云情益牽有時思絕落日邊有時望斷層巒巓闗河渺邈不可見惟見樹艸蕭蕭水潺湲樹艸尙有凋水流尙有竭止此故人心無時可消歇愁看閩山荔子丹遙思吳地梅花發牀頭有酒且酌之酒醉橫眠抱孤月月影將殘燈花欲落神越千山魂飛萬壑弟兄相對儼如昨意气風流還自若爾起舞我髙歌恍驚雙鬢半婆娑共嘆風波可柰何誰謂天長與地闊千古離愁一宵豁北闕南山皆夢中於此可以齊窮達乃知黃金結交不足論管鮑相期只方寸白首常如此夜親何須擬賦江淹恨

赴閩路占

半載聯鑣駐帝京都門一別又分行海波遙挹南天轉閩樹髙連西塞橫旅店夜燈孤照影驛梅寒雨暗流聲八閩三晉皆王土共詠甘棠萬古情

贈滸墅闗尹

天寒日暮欲何之聞道輕裝已駕時且喜雄心仍自在莫嗟分手未爲期鳯川波浪愁行色馬嶺風煙絕夢思此去長安霜雪苦囑君珍重歲寒姿

詠梅

春半梅將盡中庭尙一枝不嬌偏愛瘦無艷故多姿笛韻從風亂香魂入夢思玉人何處是惆悵月明時

愁

獨坐雁聲急風髙秋气空家書千里外舊事一尊中北地兵戈滿南園艸木叢朝來看壯髮彊半欲成翁

寄內

南度經秋歲已淹一番積悶醉逾添風辭別葉頻驚枕月引愁心忽入簾脾疾毎驚新齒髮空囊無媿舊韲鹽紛紛輕薄徒爲爾曾念當年素與縑

秋齋偶成寄華子仲通

淸蕭竹葉含秋露靜寂苔花吐曉煙孤鶴一聲天外落道人何處問安禪

丙寅三月十五日余被逮越宿朱徳升朱完天鄒虛王殷汝劼同臥縣署相對談笑虛王汝劼各出素扇索書遂錄壬戌南還畱別文起孟長之作嗟乎在今日又增一罪案矣

客途無復附書頻此夕銜杯愴別辰明月一天遙寄影雄文千古爾疑神交情廓落慚時軰吾道行藏信昔人榻上方書匣裏劍中宵應不嘆無鄰抗手悲歌出帝都幾行憤淚灑徵途中朝豺虎方盈闕東土烽煙又逼吳報國獨畱知己在酬恩忍使至尊孤雲霄事業看雄劍弔古惟應問烈夫

附鹿忠節先生尋聲譜﹝有引﹞

千古文人待文而傳者也千古至人文待以傳者也惟文待以傳不待文而傳之人乃無不欲得其文而傳之欲傳之意廹或沮於其文之難得或旣得而復失又或一失無可復得之望而忽然得之則因復得之不易而欲傳之意更迫如周蓼洲扇頭詩是也是詩之失在玉石俱焚之後嘗痛人如蓼洲乃不得畱其片言隻字於人間是大可恨恨極而忽得安得不付之殺靑共爲聲以識之向子期思舊賦云聽鳴笛之忼慨兮妙聲絕而復尋余毎讀之未嘗不沾襟遂題是集曰尋聲譜崇禎乙亥秋月範陽鹿善繼識

寄懷幹嶽年兄

周順昌﹝蓼洲﹞

一到都門歲幾更天南天北不勝情秦闗戎馬聞時急閩海風濤見欲驚意气獨畱三尺劍夢魂嘗到百樓城浮雲顯晦非吾事何日重申松柏盟

其二

相思盈抱向誰開回首衡陽雁不來三十功名淹海國百年心事弔荒臺壯懷自覺愁中盡薄鬢偏從病裏催世路行藏須努力月明北望轉徘徊

乙卯冬周蓼洲自福州以詩扇托其門人郭孝廉寄餘同心之語毎示友人後爲慢藏不可復得已已遇其子茂蘭問其存槀乃當被難時訛傳抄沒遂舉篋藏盡付諸火余毎深恨數爲友人言之甲戌冬月夜同馬玉壺孫鍾元燈下言及不勝千秋之感玉壺以爲可憶搔首展眉逾刻遂全是大奇事鍾元曰鬼神通之也亟索筆錄之範陽鹿善繼謹識

喜從玉壺記憶得周忠介舊寄二詩賦此

鹿善繼﹝幹嶽﹞

忠介逸詩何處尋毎於憑弔費沈吟誰令亂後文無恙卻借閒中客有心延水不殊重合劍廣陵猶是未亡琴騷壇漫自傳詩話此夜新添擲地金

次韻

馬潔﹝玉壺﹞

漫道龍門迥萬尋涼風懷袖見豪吟瓣香空結南丰意仙字疑成脈望心君自山陽悲鐵笛我其夢後寫雷琴詩林此日傳佳話存沒何曾攺斷金

次韻

孫奇逢﹝鍾元﹞

髙風當日幾相尋並見攀條贈友吟方恨偸兒疑鬼物寜知天籟寄人心世殊不異山陽笛志在依然流水琴聞道奚囊投烈焰記來隻字抵千金

次韻

孫奇彥﹝思皇﹞

未墜斯文此地尋分明當日寄梅吟識田久納無邊景便面相傳不朽心事往何堪題掛劍思來猶似對彈琴嶙峋絕調淩千古一字悲歌一字金

次韻

範士楫﹝箕生﹞

履虎遺蹤尙可尋江潭何處寫行吟都因開篋沾書淚想見題梅餉友心好句有緣重剪燭髙山無恙幾彈琴雙珠忽藉乾坤色不枉雞林購字金

次韻

鹿化麟﹝石卿﹞

曲裏髙山未可尋憑誰省識助長吟恍從梅信占蘭臭疑對霜毫認鐵心汲冡漫開曽斷簡爨桐空拾已焦琴何如此夕徵文獻不費咸陽易字金

次韻

杜越﹝君異﹞

芳烈誰憑汗簡尋淋漓遺韻倍長吟煙況不假名山色呵護應深往匠心廿載銀鉤聨水乳千秋鐵膽見人琴淸霜漫詫詞壇興生气由來字比金

次韻

孫立雅﹝君健﹞

俠气忠魂豈易尋當年曽記二龍吟徘徊萬里相期意鄭重千秋未負心旣借識田傳玉筆復從指法入瑤琴曼聲歌罷淸風起想見剛腸百錬金

先忠介公之被逮也指牀頭衍篋謂先端孝曰吾此行必死一生品節俱在於是善藏去之先端孝從行至京口始返則訛傳籍沒已悉付烈焰先端孝終身抱痛遇片紙隻字必羅而致之凡公移尺牘詩文若干捲而尋聲譜則湯潛庵中丞撫吳時所貽者也訪濂彭太史見之曰豈可使吾蘇人士不得一讀是書乎遂付之剞劂太史大父集公先生受經於先忠介之門累世孔李淵源有自太史立身行已動以先儒爲法故一見傾心有水乳之合也昔韓退之之文遇歐陽永叔而顯先忠介公之文得訪濂太史而傳夫豈偶然也哉冡孫靖百拜謹跋

忠介燼余集卷三

