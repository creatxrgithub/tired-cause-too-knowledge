

禦制題嚴羽滄浪集

言志曾聞舜典宣爾時誰識所爲禪假禪宗以定詩品混儒釋兼紊後先

按嚴羽滄浪集詩辧以爲禪道在妙悟詩道亦在妙悟且婁舉正法眼小乘禪臨濟曹洞之類以定詩品不惟引釋教以證儒宗已爲冠履倒置比儗弗倫豈知佛生於周昭王時至漢明帝時始入中國其教亦惟演經守律而已至達摩於蕭梁時至中國始倡禪宗頓悟之法是虞廷所爲詩言志者乃數典之最祖彼時之詩亦可以禪宗槪之乎夫詩有別裁偶涉禪趣固無不可若宋之蘇軾及我朝之張照每有吟詠托禪意者十之七八已失詩之本防若嚴羽此集津津以禪門乘果定詩之品格其所謂不涉理路不落言筌者羽早自犯涉理路而落言筌卽禪家所謂擔板漢未必非此人也詩以辟之用示後之學詩者

欽定四庫全書

集部四

滄浪集

別集類三宋

提要

臣等謹按滄浪集二卷宋嚴羽撰羽字儀卿一字丹邱邵武人自號滄浪逋客與嚴仁嚴參齊名世號三嚴今仁與參詩集無傳惟羽集在其滄浪詩話有曰論詩如論禪漢魏晉與盛唐之詩則第一義也大歷以還之詩則小乘禪也晚唐之詩則聲聞辟支果也盛唐諸人惟在興趣羚羊掛角無迹可求故其妙處透徹玲瓏不可湊泊如空中之音相中之色水中之月鏡中之象言有盡而意無窮近代諸公乃作奇特解會以才學爲詩以議論爲詩夫豈不工終非古人之詩也云云其生平大旨具在於是考困學紀聞載唐戴叔倫詩謂詩家之景如藍田日暖良玉生煙可望而不可卽司空圖詩品有不著一字盡得風流語其與李秀才書又有梅止於酸鹽止於咸而味在酸鹹之外語蓋推闡叔倫之意羽之持論又源於圖特圖列二十四品不名一格羽則専主於妙逺故其所自爲詩獨任性靈掃除美刺淸音獨逺切響遂稀五言如一徑入松雪峯生暮寒七言如空林木落長疑雨別浦風多欲上潮洞庭旅雁春歸盡步寒潮夜落遲皆志在天寶以前而格實不能超大歷之上由其持詩有別才不闗於學詩有別趣不闗於理之說故止能摹王孟之餘響不能追李杜之巨觀也李東陽懷麓堂詩話曰嚴滄浪所論超羣軼俗眞若有所自得反覆譬說未嘗有失顧其所自爲作徒得唐人體面而亦少超拔警策之處予嘗謂識得十分只做得八九分其一二分乃拘於才力其滄浪之謂乎云云是猶徒知其病未中其所以病矣其詩話一卷舊本別行此本爲明正徳中淮陽胡仲器所編置之詩集之前作第一卷

意在標明宗防殊乖體例今惟以詩二卷著錄別集類其詩話別入詩文評類以還其舊焉乾隆四十二年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸費墀

欽定四庫全書薈要

集部四

滄浪集目錄

別集類三【宋】

卷一

詩辧

詩體

詩法

詩評

詩證

【附】答出繼叔臨安吳景仙書

卷二

五言絕句

七言絕句

五言八句

七言八句

古詩

卷三

楚詞

操

吟

引

謡

歌

行

詞

滄浪逸詩

五言絕句

五言八句

七言絕句

四言

欽定四庫全書薈要

滄浪集卷一

宋嚴羽撰

詩辯

禪家者流乘有小大宗有南北道有邪正學者須從最上乘具正法眼悟第一義若小乘禪聲聞辟支果皆非正也論詩如論禪漢魏晉與盛唐之詩則第一義也大歷以還之詩則小乘禪也已落第二義矣晚唐之詩則聲聞辟支果也學漢魏晉與盛唐詩者臨濟下也學大歷以還之詩者曹洞下也大抵禪道惟在妙悟詩道亦在妙悟且孟襄陽學力下韓退之逺甚而其詩獨出退之之上者一味妙悟而已惟悟乃爲當行乃爲本色然悟有淺深有分限有透徹之悟有但得一知半解之悟漢魏尙矣不假悟也謝靈運至盛唐諸公透徹之悟也他𨿽有悟者皆非第一義也吾評之非僣也辯之非妄也天下有可廢之人無可廢之言詩道如是也若以爲不然則是見詩之不廣參詩之不熟耳試取漢魏之詩而熟參之次取晉宋之詩而熟參之次取南北朝之詩而熟參之次取沈宋王楊盧駱陳拾遺之詩而熟參之次取開元天寶諸家之詩而熟參之次獨取李杜二公之詩而熟參之又盡取晚唐諸家之詩而熟參之又取本朝蘇黃以下諸家之詩而熟參之其眞是非自有不能隠者儻猶於此而無見焉則是野狐外道防蔽其眞識不可救藥終不悟也夫學詩者以識爲主入門須正立志須髙以漢魏晉盛唐爲師不作開元天寶以下人物若自退屈卽有下劣詩魔入其肺腑之間由立志之不髙也行有未至可加工力路頭一差愈騖愈逺由入門之不正也故曰學其上僅得其中學其中斯爲下矣又曰見過於師僅堪傳授見與師齊減師半徳也工夫須從上做下不可從下做上先須熟讀楚詞朝夕諷詠以爲之本及讀古詩十九首樂府四篇李陵蘇武漢魏五言皆須讀熟卽以李杜二集枕籍觀之如今人之治經然後愽取盛唐名家醖釀胸中久之自然悟入𨿽學之不至亦不失正路此乃是從頂上做來謂之向上一路謂之直截根源謂之頓門謂之單刀直入也

詩之法有五曰體制曰格力曰气象曰興趣曰音節詩之品有九曰髙曰古曰深曰逺曰長曰雄渾曰飄逸曰悲壯曰淒惋

其用工有三曰起結曰句法曰字眼

其大槪有二曰優遊不廹曰沈著痛快

詩之極致有一曰入神詩而入神至矣盡矣蔑以加矣惟李杜得之他人得之蓋寡也

工詩有別材非關書也詩有別趣非關理也然非多讀書多窮理則不能極其至所謂不渉理路不落言筌者上也詩者吟詠情性也盛唐諸人惟在興趣羚羊掛角無迹可求故其妙處透徹玲瓏不可湊泊如空中之音相中之色水中之月鏡中之象言有盡而意無窮近代諸公乃作奇特解防遂以文字爲詩以才學爲詩以議論爲詩夫豈不工終非古人之詩也蓋於一唱三嘆之音有所歉焉且其作多務使事不問典致用字必有來歷押韻必有出處讀之反覆終篇不知著到何在其末流甚者叫噪怒張殊乖忠厚之風殆以罵詈爲詩詩而至此可謂一厄也然則近代之詩無取乎曰有之吾取其合於古人者而已國初之詩尙防襲唐人王黃州學白樂天楊文公劉中山學李商隠盛文肅學韋蘇州歐陽公學韓退之古詩梅聖兪學唐人平淡處至東坡山谷始自出已意以爲詩唐人之風變矣山谷用工尢爲深刻其後法席盛行海內稱爲江西宗近世趙紫芝翁靈舒軰獨喜賈島姚合之詩稍稍復就淸苦之風江湖詩人多效其體一時自謂之唐宗不知止入聲聞辟支之果豈盛唐諸公大乘正法眼者哉嗟乎正法眼之無傳久矣唐詩之說未唱唐詩之道或有時而明也今旣唱其體曰唐詩矣則學者謂唐詩誠止於是耳得非詩道之重不幸耶故予不自量度輙定詩之宗防且借禪以爲諭推原漢魏以來而截然謂當以盛唐爲法【後捨漢魏而獨言盛唐者謂古律之體備也】𨿽獲罪於世之君子不辭也

詩體

風雅頌旣亡一變而爲離騷再變而爲西漢五言三變而爲歌行雜體四變而爲沈宋律詩五言起於李陵蘇武【或云枚乘】七言起於漢武栢梁四言起於漢楚王傅韋孟六言起於漢司農谷永三言起於晉夏侯湛九言起於髙貴鄕公以時而論則有

建安體【漢末年號曹子建父子及鄴中七子之詩】

黃初體【魏年號與建安相接其體一也】正始體【魏年號嵇阮諸公之詩】

太康體【晉年號左思潘嶽三張二陸諸公之詩】

元嘉體【宋年號顏鮑謝諸公之詩】

永明體【齊年號齊諸公之詩】

齊梁體【通兩朝而言之】

南北朝體【通魏周而言之與齊梁體一也】唐初體【唐初猶襲陳隋之體】

盛唐體【景云以後開元天寶諸公之詩】大歷體【大歷十才子之詩】

元和體【元白諸公】

晚唐體

本朝體【通前後而言之】

元祐體【蘇黃陳諸公】

江西宗體【山谷爲之宗】

以人而論則有

蘇李體【李陵蘇武也】

曹劉體【子建公幹也】

陶體【淵明也】

謝體【靈運也】

徐庾體【徐陵庾信也】

沈宋體【佺期之問也】

陳拾遺體【陳子昻也】

王楊盧駱體【王勃楊烱盧照鄰駱賔王】張曲江體【始興文獻公九齡也】

少陵體

太白體

髙逹夫體【髙常侍適也】

孟浩然體

岑嘉州體【岑參也】

王右丞體【王維也】

韋蘇州體【韋應物也】

韓昌黎體

桞子厚體

韋栁體【蘇州與儀曹合言之】

李長吉體

李商隠體【卽西昆體也】

盧仝體

白樂天體

元白體【防之樂天其體一也】

杜牧之體

張籍王建體【謂樂府之體同也】

賈浪仙體

孟東野體

杜荀鶴體

東坡體

山谷體

後山體【後山本學杜其語似之者但數篇他或似而不全又其他則本其自體耳】

王荊公體【公絕句最髙其得意處髙出蘇黃陳之上而與唐人尙隔一關】

邵康節體

陳簡齋體【陳去非與義也亦江西之而小異】

楊誠齋體【其初學半山後山最後亦學絕句於唐人已而盡棄諸家之體而別出機杼蓋其自序如

此也】

又有所謂選體【選詩時代不同體制隨異今人例用五言古詩爲選體非也】

栢梁體【漢武帝與羣臣共賦七言每句用韻後人謂此體爲栢梁】

玉臺體【玉臺集乃徐陵所序漢魏六朝之詩皆有之或者但謂纎艶者爲玉防體其實則不然】西昆體【卽李商隠體然兼溫庭筠及本朝楊劉諸公而名之也】

香奩體【韓偓之詩皆裾裙脂粉之語有香奩集】

宮體【梁簡文傷於輕靡時號宮體其他體制尙或不一然大槪不出此耳】

有古詩

有近體【卽律詩也】

有絕句

有雜言

有三五七言【自三言而終以七言隋鄭世翼有此詩秋風淸秋月明落葉聚還散寒鴉棲復驚相

思相見知何日此時此夜難爲情】

有半五六言【晉傅休鴻雁生塞北之篇是也】

有一字至七字【唐張南史雪月花艸等篇是也又隋人應詔有三十字凡三句七言一句九言

不足爲法故不列於此也】

有三句之歌【髙祖大風歌是也古華山畿二十五首皆三句之詞其他古人詩多如此者】有兩句之歌【荊易水歌是也又古詩靑白馬共戲樂女兒子之類皆兩句之詞也】有一句之歌【漢書枹皷不鳴董少年一句之歌也又漢童謡千乘萬騎上北邙梁童謡靑絲白馬

壽陽來皆一句也】

有口號【或四句或八句】

有歌行【古有鞠歌行放歌行長歌行短歌行又有單以歌名者行名者不可枚述】

有樂府【漢成帝定郊祀立樂府采齊楚趙魏之聲以入樂府以其音調可被於弦管也樂府俱偹眾體

兼統眾名也】

有楚詞【屈原以下仿楚詞者皆謂之楚詞】

有琴操【古有水仙操辛徳源所作別鶴操髙陵牧子所作】

有謡【沈烱有獨酌謡王昌齡有箜篌謡穆天子之傳有白雲謡也】

曰吟【古詞有隴頭吟孔明有梁父吟相如有白頭吟】

曰詞【選有漢武秋風詞樂府有木蘭詞】曰引【古曲有霹靂引走馬引飛龍引】

曰詠【選有五君詠唐儲光羲有羣鴟詠】曰曲【古有大堤曲梁簡文有烏棲曲】

曰篇【選有明都篇京洛篇白馬篇】

曰唱【魏明帝有气出唱】

曰弄【古樂府有江南弄】

曰長調

曰短調

有四聲

有八病【四聲設於周顒八病嚴於沈約八病謂平頭上尾蜂腰鶴膝大韻小韻旁紐正紐之辯作詩正

不必拘此蔽法不足據也】

又有以嘆名者【古詞有楚妃嘆明君嘆】

以怨名者【選有四怨樂府有獨處怨】

以哀名者【選有七哀少陵有八哀】

以愁名者【古詞有寒夜愁玉階愁】

以思名者【太白有靜夜思】

以樂名者【齊武帝有估家樂朱臧質有石城樂】

以別名者【子美有無家別垂老別新婚別】

有全篇防聲疊韻者【東坡經字韻詩是也】

有全篇字皆平聲者【天隨子夏日詩四十字皆是平又有一句全平一句全仄者】有全篇字皆仄聲者【梅聖兪酌酒與婦飲之詩是也】

有律詩上下句防用韻者【第一句第三五七句押一仄韻第二句第四六八句押一平韻唐章碣有此體不足爲法謾列於此以偹其體耳又有四句平入之體四句仄入之體無關詩道今皆不取】

有轆轤韻者【雙出雙入】

有進有退韻者【一進一退】

有古詩一韻兩用者【文選曹子建美女篇有兩難字謝康樂述祖徳詩有兩人字其後多

有之】

有古詩一韻三用者【文選任彥升哭範僕射詩三用情字是也】

有古詩三韻六七用者【古焦仲卿妻詩是也】

有古詩重用二十許韻者【焦仲卿妻詩是也】

有古詩旁取六七許韻者【韓退之此日足可惜篇是也凡雜用東冬江陽庚靑六韻歐陽公謂退之遇寛韻則故旁入他韻非也此乃用古韻耳於集韻自見之】

有古詩全不押韻者【古采蓮曲是也】

有律詩至百五十韻者【少陵有古韻律詩白樂天亦有之而本朝王黃州有百五十韻

五言律】

有律詩止三韻者【唐人有六句五言律如李益詩漢家今上郡秦塞古長城有日云常慘無

風沙自驚當今天子聖不戰四方平是也】

有律詩徹首尾對者【少陵多此體不可槪舉】

有律詩徹首尾不對者【盛唐諸公有此體如孟浩然詩掛席東南望靑山水國遙舳艫爭利渉來往接風潮問我今何適天臺訪石橋坐防霞色晚疑是赤城標又水國無邊際之篇又太白牛渚西江夜之篇皆文從字順音韻鏗鏘八句皆無對偶】

有後章字接前章者【曹子建贈白馬王彪之詩是也】

有四句通義者【如少陵神女峯姢妙昭君宅有無曲畱明怨惜夢盡失歡娛是也】

有絕句折腰者

有八句折腰者

有擬古

有連句

有集句

有分題【古人分題或各賦一物如雲送某人分題

得某物也或曰探題】

有分韻

有用韻

有和韻

有借韻【如押七支韻可借八防或十二齊一韻是也】

有恊韻【楚詞及選詩多用恊韻】

有今韻

有古韻【如退之此日足可惜詩用古韻也選詩蓋多如此】

有古律【陳子昻及盛唐諸公多此體】有今律

有頷聨

有頸聨

有發端

有落句【結句也】

有十字對【劉脊虛滄浪千萬里日夜一孤舟】

有十字句【常建一徑通幽處禪房花木深等是也】

有十四字對【劉長卿江客不堪頻北望塞鴻何事又南飛是也】

有十四字句【崔灝黃鶴一去不復返白雲千載空悠悠又太白鸚鵡西飛隴上去芳洲之樹何靑

靑是也】

有扇對【又謂之隔句對如鄭都官昔年共照松溪影松折碑荒僧已無今日還思錦城事雪消花謝夢何如是也蓋以第一句對第三句第二句對第

四句】

有借對【孟浩然廚人具雞黍稚子摘楊梅太白水防雲母雄風掃石楠花少陵竹葉於人旣無分菊花從此不須聞是也】

有就句對【又曰當句有對如少陵小院回廊春寂寂浴鳬飛鷺晚悠悠李嘉祐孤云獨鳥川光暮萬里千山海气秋是也前軰於文亦多此體如王勃龍光射牛斗之徐孺下陳蕃之榻乃就句對也】

論雜體則有風人【上句述一語下句釋其義如古子夜歌續曲歌之類則多用此體】槁砧【古樂府槁砧今何在山上復有山何當大刀頭破鏡飛上天僻辭隠語也】

五雜組【見樂府】

兩頭纎纎【亦見樂府】

盤中【玉臺集有此詩蘇伯玉妻作冩之盤中屈曲成文也】

廽文【起於竇防之妻織錦以寄其夫也】反覆【舉一字而誦皆成句無不押韻反復成文也李公詩格有此二十字詩】

離合【字相析合成文孔融漁父屈節之詩是也𨿽不闗詩之輕重其體制亦古】

建除【鮑明逺有建除詩每句首冠以建除平滿等字其詩𨿽佳蓋鮑本工詩非因建除之體而佳也】

字謎

人名

卦名

數名

藥名

州名【如此詩只成戲謔不足爲法也】

又有六甲十屬之類及藏頭歇後等體【今皆削之近世有李公詩格泛而不備惠洪天廚禁臠最爲悞人今此卷有旁參二書者蓋其是處不可易也】詩法

學詩先除五俗一曰俗體二曰俗意三曰俗句四曰俗字五曰俗韻

有語忌有語病語病易除語忌難除語病古人亦有之惟語忌則不可有

須是本色須是當行

對句好可得結句好難得發句好尢難得

發端忌作舉止収拾貴在出場

不必太著題不必多使事

押韻不必有出處用事不必拘來歷

下字貴響造語貴圓

詩之是非不必爭試以已詩置之古人詩中與識者觀之而不能辧其眞古人矣

詩評

大歷以前分明別是一副言語晚唐分明別是一副言語本朝諸公分明別是一副言語如此見方許具一隻眼

盛唐人有似麄而非麄處有似拙而非拙處

五言絕句眾唐人是一樣少陵是一樣韓退之是一樣王荊公是一樣本朝諸公是一樣

盛唐人詩亦有一二濫觴晚唐者晚唐人詩亦有一二可入盛唐者要當論其大槪耳

唐人與本朝詩未論工拙直是气象不同

唐人命題言語亦自不同雜古人之集而觀之不必見詩望其題引而知其爲唐人今人矣

大歷之詩髙者尙未失盛唐下者漸入晚唐矣

晚唐之下者亦墮野狐外道鬼窟中

或問唐詩何以勝我朝唐以詩取士故多專門之學我朝之詩所以不及也

詩有詞理意興南朝人尙詞而病於理本朝人尙理而病於意興唐人尙意興而理在其中漢魏之詩詞理意興無迹可求

漢魏古詩气象混沌難以句摘晉以還方有佳句如淵明采菊東籬下悠然見南山謝靈運池塘生春艸之類謝所以不及陶者康樂之詩精工淵明之詩質而自然耳

謝靈運之詩無一篇不佳

黃初之後惟阮籍詠懷之作極爲髙古有建安風骨晉人捨陶淵明阮嗣宗外惟左太衝髙出一時陸士衡獨在諸公之下

顏不如鮑鮑不如謝文中子獨取顏非也

建安之作全在气象不可尋枝摘葉靈運之詩已是徹首尾成對句矣是以不及建安也

謝朓之詩已有全篇似唐人者當觀其集方知之戎昱在盛唐爲最下已濫觴晚唐矣戎昱之詩有絕似晚唐者權徳輿之詩卻有絕似盛唐者權徳輿或有似韋蘇州劉長卿處

冷朝陽在大歷才子中爲最下

馬戴在晚唐諸人之上

劉滄呂溫亦勝諸人

李瀕不全是晚唐間有似劉隨州處

陳陶之詩在晚唐人中最無可觀

薛逢最淺俗

大歷以後吾所深取者李長吉栁子厚劉言史權徳輿李涉李益耳

大歷後劉夢得之絕句張籍王建之樂府吾所深取耳李杜二公正不當優劣太白有一二妙處子美不能道子美有一二妙處太白不能作

子美不能爲太白之飄逸太白不能爲子美之沈欝太白夢逰天姥吟逺離別等子美不能道子美北徵兵車行垂老別等太白不能作論詩以李杜爲凖挾天子以令諸侯也

少陵詩法如孫吳太白詩法如李廣○少陵如節制之師

少陵詩憲章漢魏而取材於六朝至其自得之妙則前軰所謂集大成者也

觀太白詩者要識眞太白處太白天材豪逸語多率然而成者學者於每篇中要識其安身立命處可也太白髮句謂之開門見山

李杜數公如金鳷擘海香象渡河下視郊島軰眞虫吟艸間耳人言太白仙才長吉鬼才不然太白天仙之詞長吉鬼仙之詞耳

玉川之怪長吉之瑰詭天地間自欠此體不得

髙岑之詩悲壯讀之使人感慨孟郊之詩刻苦讀之使人不懽楚詞惟屈宋諸篇當讀之外此惟賈誼懷長沙淮南王招隠操嚴夫子哀時命宜熟讀此外亦不必也九章不如九歌九歌哀郢尢妙

前軰謂大招勝招魂不然

讀騷之久方識眞味須歌之抑揚涕洟滿襟然後爲識離騷否則爲戞釡撞甕耳

唐人惟栁子厚深得騷學退之李觀皆所不及若皮日休九諷不足爲騷

韓退之琴操極髙古正是本色非唐賢所及

釋皎然之詩在唐諸僧之上唐詩僧有法震法照無可護國靈一淸江無本齊已貫休也

集句惟荊公最長胡笳十八拍混然天成絕無痕迹如蔡文姬肝肺間流出

擬古惟江文通最長擬淵明似淵明擬康樂似康樂擬左思似左思擬郭璞似郭璞獨擬李都尉一首不似西漢耳

𨿽謝康樂擬鄴中諸子之詩亦气象不類至於劉休擬行行重行行等篇鮑明逺代君子有所思之作仍是其自體耳

和韻最害人詩古人酬唱不次韻此風始盛於元白皮陸而本朝諸賢乃以此而鬭工遂至往復有八九和者孟郊之詩憔悴枯槁其气局促不伸退之許之如此何邪詩道本正大孟郊自爲之艱阻耳

孟浩然之詩諷詠之久有金石宮商之聲

唐人七言律詩當以崔灝黃鶴樓爲第一

唐人好詩多是徵戍遷謫行旅離別之作往往能感動激發人意

蘇子卿詩幸有歌曲可以諭中懷請爲遊子吟冷冷一何悲絲竹屬淸聲慷慨有餘哀長歌正激烈中心愴以摧欲展淸商曲念子不能歸今人觀之必以爲一篇重復之甚豈特如蘭亭絲竹管之語耶古詩正不當以此論之也

十九首靑靑河畔艸欝欝園中栁盈盈樓上女皎皎當窗牖娥娥紅粉妝纎纎出素手一連六句皆用疊字今人必以爲句法重復之甚古詩正不當以此論之也任昉哭範僕射詩一首中凡兩用生字韻三用情字韻夫子值狂生千齡萬恨生猶是兩義猶我故人情生死一交情欲以遣離情三情字皆用一意

天廚禁臠謂平韻可重押若或平或仄則不可彼但以八仙歌言之耳何見之陋耶詩話謂東坡兩耳韻兩耳義不同故可重押要之亦非也

劉公幹贈五官中郎將詩昔我從元後整駕至南鄕過彼丰沛都與君共翺翔元後蓋指曹操也至南鄕謂伐劉表之時丰沛都諭操譙郡也王仲宣從軍詩云籌策運帷幄一由我聖君聖君亦指曹操也又曰竊慕負鼎翁願厲朽鈍姿是欲效伊尹負鼎幹湯以伐桀也是時漢帝尙存而二子之言如此一曰元後一曰聖君正與荀彧比曹操爲髙光同科或以公幹平視美人爲不屈是未爲知人之論春秋誅心之法二子其何逃

古人贈答多相勉之詞蘇子卿云願君崇令徳隨時愛景光李少卿云努力崇明徳皓首以爲期劉公干云勉哉修令徳北面自寵珍杜子美云君若登臺輔臨危莫愛身往往是此意有如髙逹夫贈王徹云吾知十年後季子多黃金金多何足道又甚於以名位期人者此逹夫偶然漏逗處也

詩證

少陵與太白獨厚於諸公詩中凡言太白十四處至謂世人皆欲殺吾意獨憐才醉眠秋共被攜手日同行三夜頻夢君情親見君意其情好可想遁齋閒覧謂二人名旣相逼不能無相忌是以庸俗之見而度賢哲之心也予故不得不辧

古詩十九首非止一人之詩也行行重行行樂府以爲枚乘之作則其他可知矣

古詩十九首行行重行行玉臺作兩首自越鳥巢南枝以下別爲一首當以選爲正

文選長歌行只有一首靑靑園中葵者郭茂倩樂府有兩篇次一首乃仙人騎白鹿者仙人騎白鹿之篇予疑此詞岧岧山上亭以下其義不同當又別是一首郭茂倩不能辧也

文選飲馬長城窟古詞無人名玉防以爲蔡邕作古詞之不可讀者莫如巾舞歌文義漫不可解

古文將進酒芳樹石橊豫章行等篇皆使人讀之茫然又朱鷺雉子斑艾如張思悲翁上之回等只二三句可解豈非歲久文字舛訛而然耶

木蘭歌促織何喞喞文苑英華作喞喞何切切又作嚦嚦樂府作喞喞復喞喞又作促織何喞喞當從樂府也願馳千里足郭茂倩樂府作願借明馳千里足酉陽雜爼作願馳千里明駞足漁隠不考妄爲之辧

木蘭歌最古然朔气傳金柝寒光照鐵衣之類已似太白必非漢魏人詩也

木蘭歌文苑英華直作韋元甫名字郭茂倩樂府有兩篇其後篇乃元甫所作也

班婕妤怨歌行文選直作班姬之名樂府以爲顏延年作

孔明梁父吟步出齊東門遙望蕩陰裏樂府解題作遙望陰陽裏靑州有陰陽裏田疆古野子解題作田彊固野子

南北朝人惟張正見詩最多而最無足省發所謂𨿽多亦奚以爲

西淸詩話載晁文元家所藏陶詩有問來使一篇云爾從山中來早晚發天目我屋南山下今生幾叢菊薔薇葉已抽秋蘭气當馥歸去來山中山中酒應熟予謂此篇誠佳然其體制气象與淵明不類得非太白逸詩後人謾取以入陶集耳

文苑英華有太白代寄翁參樞先軰七言律一首乃晚唐之下者又有五言律三首其一送客歸吳其二送友生遊峽中其三送袁明甫任長江集本皆無之其家數在大歷正元間亦非太白之作又有五言雨後望月一首對雨一首望夫石一首冬日歸舊山一首皆晚唐之語又有秦樓出佳麗四句亦不類太白皆是後人假名也

文苑英華有送史司馬赴崔相公幕一首云崢嶸丞相府淸切鳳凰池羨爾瑤防鶴髙棲瓊樹枝歸飛晴日好吟弄惠風吹正有乘軒樂初當學舞時珍禽在羅网防命若遊絲願托周周羽相衘漢水湄此或太白之逸詩也不然亦是盛唐人之作

太白集中少年行只有數句類太白其他皆淺近浮俗決非太白所作必至誤人也

迎旦東風騎蹇驢絕句決非盛唐人气象只似白樂天言語今世俗圗畵以爲少陵詩漁隠亦辧其非矣而黃伯思編入杜集非也

少陵有避地逸詩一首云避地嵗時晚竄身筋骨勞詩書遂墻壁奴僕且旌旄行在僅聞信此生隨所遭神堯舊天下防見出腥臊題下公自注云至徳三載丁酉作此則眞少陵語也今書市集本並不見有

舊蜀本杜詩並無注釋𨿽編年而不分古近二體其間略有公自注而已今豫章庫本以爲翻鎭江蜀本𨿽分雜注又分古律其編年亦且不同近寶慶間南海漕防開杜集亦以爲蜀本𨿽刪去假坡之注亦有王原叔以下九家而趙注比他本最詳皆非舊蜀本也

杜集注中坡曰者皆是托名假僞漁隠𨿽嘗辧之而人尙疑者蓋無至當之說以指其僞也今舉一端將不辧而自明矣如楚岫八峯翠注云景差蘭亭春望千峯楚岫碧萬木郢城陰且五言始於李陵蘇武或云枚乘漢以前五言古詩尙未有之寧有戰國時已有五言律句耶觀此可以一笑而悟矣𨿽然亦幸而有此漏逗也杜注中師曰者亦坡曰之類但其間半僞半眞尢爲淆亂惑人此深可嘆然具眼者自黙識之耳

崔灝渭城少年行百家選作兩首自秦川以下別爲一首郭茂倩樂府已作一首文苑英華亦止作一首當從樂府英華爲是矣

玉川子天下薄夫苦耽酒之詩荊公百家詩選止作一篇本集自天上白日悠悠懸以下別爲一首當從荊公爲是

太白詩鬥酒渭城邊壚頭耐醉眠乃岑參之詩誤入太白塞上曲駵馬新跨紫玉鞍者乃王昌齡之詩亦誤入昌齡本有二篇前集乃秦時明月漢時闗也

孟浩然有贈孟郊一首按東野乃貞元元和間人而浩然終於開元二十八年時代懸逺其詩亦不似浩然必誤入

杜詩五云髙太甲六月曠摶扶太甲之義殆不可曉得非髙太乙耶乙爲甲蓋亦相近以星對風亦從其類也至於杳杳東山攜漢妓亦無義理疑是攜妓去蓋子美每於絕句喜得偶耳臆度如此更俟宏識

王荊公百家詩選蓋本於唐人英靈間气集其初明皇徳宗薛稷劉希夷韋述之詩無少增損次序亦同孟浩然且增其數儲光羲後方是荊公自去取前卷讀之盡佳非其選擇之精蓋盛唐人詩無不可觀者至於大歷以後其去取深不滿人意況唐人如沈宋王楊盧駱陳拾遺張燕公張曲江賈至王維獨孤及韋應物孫逖祖詠劉脊虛綦母潛劉長卿李長吉諸公皆大名家李杜韓栁四家有其集故不載而此集無之荊公當時所選當據宋次道之所有耳其序乃言觀唐詩者觀此足矣豈不誣哉今人但以荊公所選斂袵而莫敢議可嘆也荊公有一家但取一二首而不可讀者如曹唐二首其一首云年少風流好丈夫大家望拜漢金吾閒眠曉日聽啼鴂笑倚春風仗轆轤深院吹笙從漢婢靜街調馬任奚奴牡丹花下鉤簾畔獨倚紅肌捋虎須此不足以書屏幛可以與閭巷小人文背之詞又買劍一首云靑天露防云霓泣黑地潛驚鬼魅愁但可與師巫念誦也予嘗見方子通墓志唐詩有八百家子通所藏有五百家今則世不見有惜哉

栁子厚漁翁夜傍西巖宿之詩東坡刪去後二句使子厚復生亦必心服謝朓洞庭張樂地瀟湘帝子逰云去蒼梧野水還江漢流停驂我悵望輟棹子夷猶廣平聽方借茂陵將見求心事俱已矣江上徒離憂予謂廣平聽方借茂陵將見求一聨刪去只用八句尢爲渾然不知識者以爲何如

附

答出繼叔臨安吳景仙書

【按他本滄浪答吳保義手書吳陵字景先表叔行有詩名】

僕之詩辯乃斷千百年公案誠驚世絕俗之談至當歸一之論其間說江西詩病眞取心肝劊子手以禪諭詩莫此淸切是自家實證實悟者是自家閉門鑿破此片田地卽非傍人籬壁拾人涕唾得來者李杜復生不易吾言矣而吾叔靳靳疑之況他人乎所見難合固如此深可嘆也吾叔謂說禪非文人儒者之言本意但欲說得詩透徹初無意於爲文其合文人儒者之言與否不問也髙意又使回防毋直致褒貶僕意謂辧白是非定其宗防正當明目張膽而言使其詞說沈著痛快深切著明顯然易見所謂不直則道不見𨿽得罪於世之君子不辭也吾叔詩說其文𨿽勝然只是說詩之源流世變之髙下耳𨿽取盛唐而無的然使人知所趨向處其間異戶同門之說乃一篇之要領然晚唐本朝謂其如此可也謂唐初以來至大歷之詩異戶同門已不可矣至於漢魏晉宋齊梁之詩其品第相去髙下懸絕乃混而稱之謂錙銖而較實有不同處大率異戶而同門豈其然乎又謂韓栁不得爲盛唐猶未落晚唐以其時則可矣韓退之固當別論若栁子厚五言古詩尙在韋蘇州之上豈元白同時諸公所可望耶髙見如此毋怪來書有甚不喜分諸體制之說吾叔誠於此未了然也作詩正須辧盡諸家體制然後不爲旁門所惑今人作詩差入門戶者正以體制莫辧也世之枝藝猶各有家數市縑帛者必分道地然後知優劣況文章乎僕於作詩不敢自負至識則自謂有一日之長於古今體制若辧蒼素甚者望而知之來書又謂忽被人捉破發問何以答之僕正欲人發問而不可得者不遇盤根安別利器吾叔試以數十篇詩隠其姓名舉以相試爲能別得體制否惟辧之未精故所作惑雜而不純今觀盛集中尙有一二本朝立作處毋乃坐是而然耶又謂盛唐之詩雄深雅健僕謂此四字但可評文於詩則用健字不得不若詩辧雄渾悲壯之語爲得詩之體也毫釐之差不可不辧坡谷諸公之詩如米元章之字𨿽筆力勁健終有子路事夫子時气象盛唐諸公之詩如顏魯公書旣筆力雄壯又气象渾厚其不同如此只此一字便見吾叔腳根未防地處也所論屈原離騷則深得之實前軰之所未發此一叚文亦甚佳大槪論武帝以前皆好無可議者但李陵之詩非北中感故人還漢而作恐未深考故東坡亦惑江漢之語疑非少卿之詩而不考其胡中也妙喜【是徑山名僧宗升也】自謂參禪精子僕亦自謂參詩精子嘗謂李友山論古今人詩見僕辧析毫芒每相激賞因謂之曰吾論詩若那查太子析骨還父析肉還母友山深以爲然當時臨川相防匆匆所惜多順情放過蓋視防執手無暇引惹恐未能卒竟其辧也鄙見若此若不以爲然卻願有以相復幸甚

滄浪集卷一

欽定四庫全書

滄浪集卷二

宋嚴羽撰五言絕句

西陵望

西陵終日望不見有歸橈欲去猶回首寒江起暮潮

閨怨

昨夜中秋月含愁顧影頻空畱可憐影不見可憐人

又

欲作遼陽夢愁多自不成錯嫌烏臼鳥半夜隔窗鳴

舟中示同志

見說春帆外康廬水石多期君一把臂長嘯入煙蘿

塞下絕句

莫被封侯誤封侯似漢家君防城下骨萬古一黃沙

七言絕句

送友人之楚州

黯黯離筵夕照収江城羗起邊愁念君此去三千里何處關山是楚州

酬故人見贈

湘江南去少人行瘴雨蠻煙白艸生誰念梁園舊詞客桄榔樹下獨聞鸎

羽林郎

貂防狐裘塞北妝黃須年少羽林郎彎弓不怕天山雪生縛名王入建章

閨中詞

良人西去【闕】

妾在閨中對影居萬里長防天外月一生空得夢中書

塞下曲【六首】

孤城莽莽秋天外盡日無雲空自哀忽怪一時天盡黒合羣寒雁向西來

渺塵沙散槖駞風吹黃葉渡黃河羗人半醉葡萄熟塞馬初肥苜蓿多

古戍秋生畫角哀思歸泣盡望鄕防邊闗日落寒風起但見黃沙萬里來

一身逺客逐戎旌落日蕭條望古城漸近磧西無水艸北風沙起槖駞驚

玉關西去更無春滿眼蓬蒿起塞塵漢馬不歸靑海月悲笳愁殺隴頭人

天山一夜雪漫漫虜去營空戰血幹十萬徵人回馬首天邊烽火報平安

江上送客

畱君夜飲北風寒且折梅花耐醉歡明日桐廬潮去逺孤帆天際若爲防

賴成之還自江西感舊有作

十年心事兩蹉跎南北東西別恨多今日樽前重把手相防爭柰白頭何

聞

江上誰家吹聲月明霜白不堪聽孤舟萬里瀟湘客一夜歸心滿洞庭

舟中指落星寺

日暮黃沙壓岸平江心風浪暗防防南康一望何由到愁殺舟中指落星

答李友山山中畱別

已恨靑山臨渡口相思回首隔夫君更堪重到相思處不見靑山見白雲

秋日

西風催我轉繩牀坐落秋山午夢涼蟬老樹深音響別滿天風雨帶斜陽

新涼

小院新涼水竹通鳴蟬聲斷晚來風忽然坐睡瞢騰去不覺殘書落手中

臨池

乍涼池館雨初収菱角蓮房共趂秋獨恨碧波渾占卻更無剰水浴沙鷗

北風

夜來雨雪北風顚吹得波濤欲暗天世上如今少知已煩君牢系釣魚船

燕【此篇或云三體作】

巢破春雛半不存啣泥空傍主人門一生巧計輸黃雀飲啄官倉長子孫

吳中送友歸豫章

川程極目渺空波送爾歸舟柰別何南國音書須早寄江湖春雁已無多

臨川送周月舡入京

別時把酒已魂消別後音書恐閴寥一片離心寄春水隨君船入浙江潮

五言八句

別客

客鬂風霜晚離亭皷角聞念君當此去把袂不能分衡霍連秋气瀟湘合暮云愁心將落葉向晚共紛紛

送張季逺入京

手把一枝菊贈君千里行山川遙滿日何處是吳京飲罷北風起蕭蕭寒雁聲東流倘未盡見我望君情

訪益上人蘭若

獨尋靑蓮宇行過白沙灘一逕入松雪數峯生暮寒山僧喜客至林閤借人防吟罷拂衣去鐘聲云外殘

從軍行【二首】

朔風嘶馬動遙想雁門秋負劍辭鄕邑彎弓赴國讐黃楡連白艸河隴去悠悠報主男兒事焉論萬戶侯

又

翩翩防白馬結束向幽燕借問誰家子邯鄲俠少年彎弓隨漢月拂劍倚蠻天說與單於道今秋莫近邊

出塞行

將軍救朔邊都防上祁連六郡飛傳檄三河聚控連營當太白吹角動長天何日匈奴逺中原得晏然

關山月

今夜關山月偏能照馬鞍盧龍徵戍客圓缺防回防遙想金閨裏應悲玉露寒黃沙三萬里何處是長安

蜀女怨

幾時離月峽五見紫蘭凋塞雁隨魂防江花逐淚飄沙頭南北客京口去來潮日日無消息空登萬里橋

尋寗山人所居

幽人以道隠結茅巖之東余亦避世客逢君於此中鳥因畱食至泉爲煉丹紅向晚下山去月髙秋色空江樓夜月懷故山友人陳聘君吳樗卿

昨夜江樓月思君好防腸猿聲相應發山色更靑蒼楚塞來書逺閩關隔夢長今朝防愁髩爲爾半成霜

江上有懷上官長史

懷君長不樂立馬大江邊塞鴈來無際驚沙度颯然客心懸日夜書札防雲天莫作靑山老空爲人所憐

聞鴈

逺客驚秋雁髙樓復異鄕聲兼邊哨苦影落楚雲長此夜頭堪白他山葉又黃年年洞庭浪飄泊更無行

送上官偉長

歲晚長愁緒嗟君更逺行兵戈今日淚江海故人情此別防時見寒猿一夜鳴致君相許在回首壯心驚

有懷閬風山人

把酒忽惆悵君今吳楚間孤云隨馬首風雨隔河關心事竟安在此行殊未還空將百年意泣向寶刀環

避亂途中

回首兵戈地遺黎見防人他鄕空白髮故國又靑春多難堪長客偸生愧此身本無匡濟略嘆息謾傷神

將往豫章畱別張少尹父子

西江飛鳥外極目渺離愁同侶時催發徵人不可畱江湖防淚眼天地一孤舟揮棹從玆別空傷旅鬂秋

懷南昌舊逰

昨在南昌府淸逰不可窮杯行江色裏棹進月明中樓吹晴雪菱歌漾晚風坐來懷舊迹萬里一飄蓬

寄山中同志

我有三足麂放之在碧山別來幾千日昨夢忽來還松色入天盡巖花落地閒慿君一問信沿月上潺湲

望西山

西山橫翠新中隠石仙眞笑取玉麈尾揖玆丹霞人雲從石洞出月落滄江瀕予亦將髙臥藤蘿掛葛巾

秋夜臨汝館懷友人陳聘君賴竹莊

秋聲動梧竹月色滿庭蕪此夕懷良友天涯各一隅飛飛羣過雁切切未棲烏安得從君去扁舟駕五湖

樟樹鎭醉後題

吾憐樟樹好取醉欲無還酒壓鵝兒色詞歌雉子斑朱樓當碧水紅日下靑山興罷揚鞭去蒼蒼煙霧間

張奕見訪逆旅

歲晚傷爲旅君來適慰情郊扉寒少色江渚夜多聲報國憐他日爲儒愧此生那言離合際更觸壯心驚

豫章城

愛此城髙處回鞭醉毎醒江花兩岸白煙樹一行靑雲學山舒態天隨水賦形吾多徐孺子獨向此沈防

江行

暝色蒹葭外蒼茫旅眺情殘云和雁防新月帶潮生天到水中盡舟隨樹杪行離家今幾宿厭聽棹歌聲

舟中苦熱

舟行何太熱防上莽塵沙閃閃浪頻過昏昏日又斜年衰愁作客秋近苦思家蝗旱三千里江淮兒女嗟

江上泊舟

天際長愁客沙邊舊驛亭風低江浦鴈雪暗夜舡燈窮老嗟身拙狂歌畏酒醒此生何定著江漢一浮萍

逢戴式之往南方

此老相逢日中原正用兵黃塵空北望白首更南徵今古悲秋意江湖惜別情幾時羣盜滅匹馬防神京

塞下

鞍馬連年出關河萬里賖將軍思報國壯士恥還家大漠春無艸天山雪作花誰憐李都尉白首沒黃沙

吳江春望

客有東南別慿髙正憶家靑春江上艸湖日岸頭沙去鳥無邊盡歸帆幾處斜音徽不可問惆悵結瑤華

閒居寄友

蕭條遺世心江上坐來深擁褐閒窺沼思山欲借琴有幡煙際寺無葉水邊林不見同袍友慿誰伴苦吟

遇周子陵自行在還言石屏消息

不見石屏老相思問客舡長沙聞近別行在定虛傳兵革來書防江湖望眼穿他時同話此把臂喜應顚

喜友人相訪擬韋蘇州作

朝朝竹林院閉戶讀殘書幾閣晨風入江郊寒露余故人步屧至淸坐毎躊躕輟捲還畱興潄泉同飯

有感【六首】

誤喜干戈息那知患更長黃雲新戰路白骨舊沙巴蜀連年哭江淮幾郡瘡襄陽根本地回首一悲傷

二

哀痛天災日絲綸罪已深王師曽北伐牧馬尙南侵謀國知誰計和親豈聖心願聞修實徳聽納諌臣箴

三

聞道單於使年來入國頻聖朝思息戰異域請和親今日唐虞際羣公社稷臣不妨盟墨詐須戒覆車新

四

災異時時見羣情恐懼中修攘今日急反側向來同社稷堪多難安危系數公殘生江海去老作一漁翁

五

陛下春秋盛謙卑毎責躬得無勞聖慮猶未定儲宮付托關神器乾坤在至公早聞宣詔冊歡喜萬方同

六

傳聞降北將猶未悔狂圖忍召豺狼入甘先矢石驅聖朝何負汝天意必殱渠試防山東冦如今更有無三衢邂逅周月舡論心數日臨分賦此二首

同是江湖客居然歲月多心期防白歸夢付滄波子去見家逺吾衰柰別何幾時江上月載酒定相過

又

戎馬相逢日那知復此間客愁詩莫遣世事酒相關江上孤舟在天隅兩鬂斑更將憂國淚滿防送君還

秋日廬陵送杜子野攝鐘陵糾掾

暫見還分手誰能不黯然去防蘆葉浦別酒菊花天他日思良防空囊檢贈篇鐘陵有過鴈莫忘尺書傳

七言八句

臨川逢鄭遐之云夢

天涯十載無窮恨老淚燈前語罷垂明發又爲千里別相思應盡一生期洞庭波浪帆開晚云夢蒹葭鳥去遲世亂音書到何日關河一望不勝悲

再送賴成之出都

天際晴霞欲變春髙樓分手淚沾巾荊吳渺渺孤舟逺江海悠悠白髮新萬事蹉跎堪更問十年離別亦何頻江村幾處梅花發明日相思是旅人

將至潯陽途中寄諸從昆弟

渺孤帆去幾程悠悠天際望湓城一身避亂辭鄕國千里相思隔弟兄猿叫匡廬寒暮色雁過彭蠡帶秋聲江湖此去多飄泊腸防風塵逺別情

紫霞樓夜飲

西樓孤絕倚天靑我愛眀河對戶橫露滿碧梧風屢起煙消緑嶠月初生仙人共酌丹霞酒逸侶同吹白玉笙不向此時窮笑傲更從何處豁髙情

客中別表叔吳季髙

悠悠逺別半生悲白日相逢又話離海內風塵驚不定天邊消息到何時洞庭旅鴈春歸盡步寒潮夜落遲惆悵孤舟從此去江湖未敢定前期

和上官偉長蕪城晚眺

平蕪古堞暮蕭條歸思慿髙黯未消京口寒煙鴉外滅歷陽秋色雁邊遙晴江水落長疑雨暗浦風生欲上潮惆悵此時頻極目江南江北路迢迢

寄郭招甫時在潯陽

夢向三江買釣船掛帆西去白雲邊窗開曉色香鑪見門落寒聲瀑布懸百年酒興陶彭澤四海詩名孟浩然何日眞尋塵外迹焚香酌茗話先賢

登滕王閣

髙閣慿空浩蕩開當時遺迹幾荒苔煙含晚市悠悠見沙帶澄潭渺渺回此日登臨分壯气百年淪落憶雄材可憐萬古神交意日暮荒涼一嘆哀

早春寄潛齋王史君

昏昏醉睡慵朝起日日柴門待暖開春至任從花鳥笑客來須仗酒尊陪移舟動覺依江栁策杖時能訪早梅忽憶使君聨騎去此時乘興且銜杯

送崔九過丹陽郡上荊門省親

江國歸心一鴈牽河橋分手數杯傳千崖萬壑秋聲裏匹馬孤帆落照邊牛渚寒波翻極浦荊門晚樹合遙天他時莫枉瑤華問南北相思各然

舟中寄漢陽故人

浦口停畱待信風邊城落日亂流通梧桐院落秋聲裏橘柚人家晚照中棹歌幾處驚寒切砧響千村入耳同日日愁心西北望漢陽楓樹落無窮

夜泊

夜聞估客送將歸葭菼蕭條月色防萬里江湖何處極孤舟鴻鴈自相依杯拋黃菊幹賖酒城掩淸砧罷搗衣不柰此時心防絕長沙南去故人稀

送吳儀甫之合淝謁杜師

十年劍气欲淩雲況復才華迥不羣投筆幾回思出塞賦詩此日去從軍沙場靑艸時差緩淝水紅旗防屢聞玉帳元戎桑梓舊行防幙府策奇勳

楚江晚思

旅思遙遙倦向南誰家煙火起晴嵐孤城歸鳥連寒角極浦斜陽帶逺帆楓葉自能悲楚客竹枝何用怨江潭今朝欲冩風波恨千里書成手自緘

古詩

送趙立道赴闕仍試春官卽事感興因成五十韻【案此系排律雜入】

嗣聖中天日遺氓憶漢時一王新盛禮萬國賀重熈官爵沾寰宇光明冠本支窮冬辭老母吉日赴京師祖席明斜照寒江結暮澌停杯愁把袂立馬語臨岐艸動春前色梅繁雪後枝湖山饒逸興士友重逰嬉菱唱工迷客荷舟穏放維土風珍縞帶吳饌熟蒓絲塔寺開金碧樓防渺彌云連勾踐國江動伍員祠閶闔春朝早觚稜霽景遲栁迎仙仗軟花簇禦樓欹苜蓿來宛馬櫻桃薦寢帷周家千歲歷漢殿萬年巵駐蹕山川逺櫜弓歲月移天俄憂杞國日再仰咸池弓劍羣臣淚園陵故國悲乾坤開帝統雨露豁宸私蜂蠆何爲爾豺狼欲問誰箭流元帥幙城立叛營旗國體存矜防皇猷務逺綏且從鷹一飽自待虎防疲復說西京亂愁連蜀道危倉黃分隊伍指防防藩籬狙詐終勞馭逰魂不足覊幾年腥戰血今日痛瘡痍宗社神靈在邦家徳澤遺防聞淝水防可復雁門踦艸詔詞頭切蒲輪禮意卑賢良多選防社稷在扶持舉動新羣目經綸佇一防長沙何遽往鄭北竟堪疑莫以朝廷重翻令盜竊窺稍懲鷹隼擊庶使鳳凰儀薪膽方無倦輿圖正入披王孫思報國天府待忠詞世道多爲忌波流幸勿隨從容陳古昔感慨論邊陲仕進𨿽云始平生見在玆靑氊今可復防服更相宜漂泊防軀老蹉跎困翮垂黻材元自逸正論竟焉禆誤賞騷人作深慚國士知叫閽時已晚鳴劍志空馳欝欝驅流俗悠悠嘆亂離羊裘終隠去漁釣復何之出處從今隔飛騰不可追濟時須俊傑願覩中興期

庚寅紀亂

承平盜賊起喪亂降自天荼毒恣兩道兵戈浩相纒此邦禍最酷賤子忍具言朝廷討亂初誰任主將權輜重道間來隠隠何闐闐殿前盡貔虎所向當無堅組練照川明戈防耀日鮮父老當時言此賊不容吞軍興法律在進退非得專柰何忽捨去屯壘隨之遷畱兵不五百當賊逾數千英英猛將來策馬獨奮先出入突且擊勢絕飄風旋殺賊不知數屍骸相疊穿誰謂散復來其徒柰實繁須臾塞城郭沓水迷妖氛將軍怒一呼誓死報國恩拔劍復入陣皷聲俄不聞哀哉失壯士白日爲之昏嗟彼城中人欲生何由緣連頸受屠戮赤族罹禍寃妻妾悉驅廹道路號相牽或有小失意性命無由全言語方出口腰領已不連婉婉閨中女未嘗窺戶邊白刃斥之去不許暫稽延回頭顧父母父母安敢憐所掠靡孑遺嚢擔無虛肩衣冠困奴隸怒罵仍笞鞭又有脫鋒刃多化爲魚黿途窮勢復廹忽若忘重淵倉卒所傳誤投身空棄捐嬰兒或在抱粉黛猶儼然沙磧腥人腸防啄集烏鳶嗚呼彼蒼天念此何罪愆比者因亂定南歸經舊防豈徒人民非莫辯陌與阡所見但荊棘狐貍對我蹲坡陀流血地靡靡生寒煙城頭遇老翁行淚與餘論云賊破城時賊初攻南門大軍血戰久家得扶我奔所免有萬計皆我明君恩不然盡魚肉遺黎何有焉語罷復嗚咽余亦涕泗漣軍旅苦轉輸饑饉仍薦臻瘡痍苦未復千里惟空村白骨不知誰無人爲招魂四郊實多此仁者宜惻然近喜大告防所俘悉已還凶渠戮廟社黨類歸之田當知釜中魚貸爾喘息懸胡爲疊恃險髙疊猶山顚蠻獠本異性土風來有年力屈勢暫服乞降非惡悛脇從固罔治羣醜豈盡原反復恐難料安危仗諸賢此師不再舉乘時須勉旃國家刑罰在廟算必不偏感時須髮白憂國空拳拳

贈呂仲祥

雪中誦招隠髙臥閒琴尊忽有呂夫子淸晨扣我門夫子忠烈後家聲四海聞神交三十載方此挹淸芬吾道識宗主文章詔討論期我名山逰招我出塵紛伊余抱病久局促滯中園平生海嶽交零落今誰存今日對夫子使我開心魂忽覺此身去萬里如空云已見赤城霞疑聞天姥猿世道久崩廹誰將元化分蒙蒙六合間莽莽塵沙昏所以賢逹士甘將麋鹿羣終欲從夫子超然淩紫氛松間兩白鶴爾實聞斯言

登豫章城

憂來不自得登城望髙天寒云四面起朔气下長川脫劍且卻坐君知心惘然柰何平生志欝抑江湖間凜凜秋風來茫茫落日晚長憂生白髮沈想忘朝飯向來經濟士本是碌碌人蕭曹刀筆吏樊灌屠販臣徒步取勳業漢道爲光新我今何爲者飄飄去鄕國狂歌豫章城醉臥風江碧但取英雄笑終慙倜儻生名當以徳載事恥因人成獨酌還獨酌哀歌還寂寞安得淩風翰爲君拂寥邈

夢中作

予客廬陵日夢至一大府主人自稱劉荊州與予觴詠各賦詩爲樂覺而彷佛其一二因續成之

少小尙奇節無意縛珪組逺逰江湖間登髙屢懷古前朝英雄事約略皆可覩將軍策單馬談笑有荊楚髙視蔑袁曹气已蓋寰宇天未豁壯圖人空坐崩沮丈夫生一世成敗固有主要非儓人未死名已腐夫何千載後亦忝趍大府主人愛敬客開宴臨長浦髙論極興亡歷覧窮川渚殷勤芳艸贈窈窕邯鄲舞愧無登樓作一旦濫推許懷哉揮此觴別路如風雨

劉荊州答

皇漢失中徳四海橫雕戈驚塵暗九有豺虎臨長河流人滿川谷積屍亂如麻闗洛旣蕩析楚襄空嵯峨謬當牧守寄無以救時訛竟貽百代誚家世隨蹉跎安知千載下夫子感慨多人生固有志成敗飄風過且復登城隅逍遙望山河日暮襄漢碧鳬鴨浮輕波何以我心熊間黃駞淸觴宜城酒二八邯鄲歌願言冩懷抱聊用寛吾家勿言此歡久樂罷歸無何

廬陵客館雨霽登樓言懷寄友

終日坐汾淟邈然無少欣登樓一周覧始見萬山羣微雨洗殘暑靑天捲浮雲襟懷兩廓落朗若見夫君見君君何在顧影還獨笑吏非金門逰隠異滄洲調江明秋月白山空夜猿嘯徒事百卷文未返一竿釣畱滯豈勝愁非君誰與謀水寒終赴海鴈逺暫賔秋舉世不可語猶當傲巢由贈君三尺劍永駕五湖舟

送嚴次山

四年棲嶺表三歲客海東人生貴安適奔走成何功去年喜歸來山花春防茸弟侄各捧觴一笑生華風南山多紫芝北山多白薇云空汗漫臺月午生涼輝俯仰僅一歲脂車復徵西豈以丈夫志萬里猶庭闈豈以名山川待公親品題故園松桂林一一含貞姿何時賦歸來毋令久凝思

豫章畱別諸公

登樓眺海日沙島聽江猿何意豫章國還著孤蓬根經過徐孺宅出入洪喬門昔防秋葉落今見荷葉繁頗耽山水趣正愜朋從溫窮秋催客去孤帆若云奔追攀感數子灑襟余淚痕旣傷嵗月晚復戀煙霞樽歡樂無定序聚散同朝昏丈夫志四海別離何足論

逰臨江慧力寺

舟中望古剎川上移琴樽隠隠林閣見迢迢鐘梵聞列岫不離席驚濤常在門風帆與沙鳥泛泛隨朝昏天髙一幡掛室靜眾香焚煙起多近郭鴉歸無逺村松際尙防雪經年來暮猿賞惟靜者契法對髙僧論安得息塵駕永懷瞻獨園明朝別此去惆悵滿松云

山居卽事

稍欣入林深已覺煩慮屏霜果垂秋山歸禽度嵐嶺紛紛葉易積漠漠云欲盛澗底寂無人松蘿窅然瞑惟聞山鳥啼月上柴門靜終歲寡持醪延歡聊煮苕羣書北窗下帙亂誰能整

逰仙【六首】

秋澗夜瑟瑟月露明團團褰衣步澗月忽見防飛鸞上有騰空仙天風飄佩環淸歌映巗谷粲若玉煉顏願言緣云去隨君向仙闗咽食長不老何用思人間

二

憶讀玲瓏篇來往虛皇閣空見白芙蓉秋風幾凋落昨逢紫陽君共有丹防約下視塵埃中冠纓縛猿玃世事行若此悠悠復何托

三

五老出東南崔嵬相間隔淸晨登絕頂處處仙人迹朱霞散九光巖谷好顏色回首空澄湖黃濤正喧擊石上素琴神歡心自淸仙童三四人忽來左右聽嘹嘹誦金章勸我餐瑤瓊贈我一玉麈邀我淩雲行舍琴與之去恍惚在蓬瀛

四

朝別簡寂觀夜行石徑溪溪光照厓緑月色正相宜石上三道士頎然好丰姿或弄金光艸或把瑚枝慿風招素手賜我一玉巵嘆我事逺逰蕭颯朱顏衰長林孤月落羽蓋何葳蕤垂垂乘之去棄我忽若遺明發閴無覩但有靑鼯啼

五

翩翩南來云如飛百隻鶴我行忽見之眇然意欣樂五峯何峻秀靈艸生根蕚願乘此云去去鏈黃金藥千載倘歸來不復見城郭

六

瀑布似明月上有石梁橫矯首望東海正見蟾蜍生揚輝天漢間下照蓬丘城桂實幾凋落姮娥空聞名咄哉玉斧子不如白兔精靈藥不服食執柯獨何成迢迢防云外誰吹白玉笙竦身一長聽了若出寰瀛

我友逺言邁

朔風捲秋樹白日寒無光是時鴻鴈來四野何蒼茫我友逺言邁使我結中腸如何攜手歡一旦成異鄕行旅有期程逰子多悲傷置酒欲髙歌淚來沾我裳四座慘相顧徵馬亦徬徨未知防面日且復盡玆觴

悠悠我行邁

悠悠我行邁邈在天一方道路無終極時節異炎涼路逢故里親揮泣問我鄕妻子離別久不知今存亡中原多白骨城邑聚豺狼逺去無僮僕思還絕餱糧寄語家中人逺行良可傷

朝日臨髙防

朝日臨髙防睠彼芳樹間上有共棲鳥和鳴何關關爾乃慕儔侶我胡獨不然良友在萬里邈然河與山聚防豈不思歲月倐已殫未必無他人要非心所歡

昔逰東海上

昔逰東海上道遇靑童君授我度世訣中皆鳥篆文讀之了不解再拜問防言舉首忽無見茫茫空白雲

秋風入我戶

秋風入我戶翩翩動牀帷咄唶中夜起柰何我心悲四海豈不大傷哉無已知

過逍遙山

來過許仙宅復窺洪厓井地逐靈勝髙興接煙霞永伊余坐昏墊久欲還林嶺明發囊丹砂歸歟煉頺景

聞鴈【二首】

淒離聽不足咿嗈斷還續江人何似情估客舟中宿夜深砂磧寒月冷洞庭寛寂寞相依影悲風動毳翰

又

江南底好處塞北今衰艸何恨旅情遙月映蘆花老琵琶倚蓬窗孀婦別洞房十載江湖淚一夕盡淋浪

古懊儂歌【六首】

五兩轉須臾相望柰何許寄語黃防郎船頭幔搖櫓

二

君子如白日願得垂末光妾身如螢火安能久照郎

三

郎去無見期妾死那瞑目郎歸認妾墳應有相思木

四

舡在下江口逆風不得上結束作男兒與郎牽百丈

五

朝亦出門啼暮亦出門啼蛛网掛風裏遙思無定時

六

懊惱復懊惱懊惱無柰何請郎且少住聽妾懊惱歌

滄浪集卷二

欽定四庫全書

滄浪集卷三

宋嚴羽撰楚詞

憫時命

憫時命之不當兮去重華之日逺懷貞慤之操行兮遭此世之淟涊志浩蕩以耿介兮思低回而蹇產眾日進而蔽壅兮何靈修之爲怨因時俗之俇儴兮背矩矱而不可化獨好修以增姱兮宜反謂余以多詐惟天地之不可正兮指黃泉以爲期欲余屈心以從俗兮𨿽九死其猶不忍爲執太原之擾兮蹈焦原之峻世沈淖而莫予知兮吾愈峣峣而自信昔伯陽之逢紛兮時亦去其遑遑繄周公之不復夢兮曷疑尼父之惋傷陰與陽其轇轕兮天與地其回薄八柱將撓兮四極安托嗟餘生之多艱兮哀眾命之將落願披志以抽慿兮思自近而不可得獨抑悒而無誰語兮怊茫洋而焉極涕淫溢而澒溶兮向髙穹而嘆息吾將遁俗以潔居兮從巢父於箕山采三秀以咽蒼栢兮聊以終吾之永年哀山谷之多風兮霰雪防防而不見天豺狼縱目以相嘷兮虎豹羣而食人信自適而無所兮蹇淹畱而戃怳目眐眐而外浮兮精專專而獨往搴太淸以爲佩兮檻灝气以爲桂芳颯遝而並禦兮豈獨椒桂與江蘺厭此世之多囂兮時逺眺而去之揭太乙之長竿兮建招搖之飛旗天吳爲余奔走兮龍伯爲餘指麾折鄧林以爲策兮眇八合而驅馳左拂乎昆侖兮右袂掩乎月窟訪混沌之所止兮趍淸防而歷荒忽撫盤古之頂兮挽天皇之臂敍予心而敶詞兮曷爲乎鴻荒之不再世吾將揭北斗而量九州兮均人命之所與定日月之所捨兮使長照臨此下土又恐羣靈之好讒兮俾上帝之慿怒不照余之精誠兮吾將安愬臨天路而徬徨魂廷廷兮失度亂曰邅余車以來歸兮曽何足以舒憂羗靈修之不吾祐兮於今之人其何尢懷餘情而終古兮聊與化而逍遙

操

雲山操爲吳子才賦

山巃嵸兮白雲云防防兮髙山若有人兮居其間超逍遙兮盤桓蕓櫨兮菌桷羅橘柚兮爲堂塗予室兮楓香擥葛藟兮爲帷防蕶雜兮佩幃穹岫兮厓瀑流兮相豗皎積雪兮奔雷攢林杳其蔽日兮掛飛猱之淸哀雲中之君兮白鹿山靈繽兮下空谷風蕭蕭兮灌木雲山兮幽幽羗躑躅兮夷猶惆悵兮予懷非夫君兮誰思投余簪兮太息從夫君兮歸來

塗山操

天蒼蒼河水黃河流泱泱大野茫茫伯鯀治水九年無功四海赤子化爲魚龍鯀殛死堯震怒乃命禹平水土水土平禹功成魑魅奔走人安寧平地栽桑麻山頭種蕎麥赤驥騰黃牛上軛諸侯防同三千國嗟爾防風後至奚爲悠悠塗山今昔所悲

吟

行子吟

行子在江海飄飄無固蹤有如芒碭野朔風捲飛蓬朔風無休期飛蓬日千里散落天地間寕有復歸理寒雁西北來一叫三徘徊何時別沙漠昨夜宿陽防同羣一相失羽翮常低摧人物有殊性柰何罹此哀

昨夜客逰初結交重豪邁髙冠湛盧劍志若輕四海白首悔前圖蹉跎天一隅寒冬劍門道失路空踟躕深林聚豺虎絕壁號猩鼯雪深車軸折徵馬驚啼呼何當返故處飡黍居田廬淚下不能去腸轉如轆轤

還山吟畱別城南諸公

日暮望南山悵然歸思發如何山中客屢防城頭月城頭月照女蘿秋石磴潺湲防碧流巖猿久別應惆悵澗鳥相呼亦共愁城南故人與我好令我忘卻歸山道昨夜西窗夢到家忽驚千嶂芝花老朝來舟子促辭君回首空江語尙聞別後莫嗟難見面相思只望嶺頭云

孺子防吟

去年醉與東湖別欲上衡湘泛秋月君家畱我卻邅廽悵望還成阻修闊西山縹緲翠屏開復憶滕王倒玉杯經過始識洪厓井調笑重登孺子防防前呼酒折荷花水淨煙明散落霞舉杯失笑君何在望防行雲空咄嗟故人別後還愁緒此都不是余畱處興來目送海邊鴻歸心掛在閩溪樹路逢估客有情人因得題詩一寄君大鵬正展圖南翼空有相思隔海云

引

思歸引

海上之艸緑芊芊洞門一閉今幾年仙驥去時畱紫鞭掛壁見之心惘然欲歸卽歸亦由我不待功成何不可堯舜不能屈由巢自余王侯何足交武陵春水緑堪染就中亦有桑麻郊近聞秦人笑相語待我東溪種碧桃

謡

夢逰廬山謡示同志

昨夜月落西窗陰倦推石枕憑素琴身居紅塵不自覺夢入廬山深復深廬山深處在何許五老仙人邀我語眉如秀雪顏桃花酌酒相酣坐箕踞明河九倒西來石梁巉絕古道開五公握手向我笑下見刼火揚塵灰獨騎一鹿窮縈廽窅然醉踏靑錦苔松風號嘈何淸哀湍飛瀑卷萬壑雷忽然驚起迷所向四座已失黃崔嵬披衣徬徨還太息我與世途何所屑亂世茫茫飛蠓蠛袖中別有金膏訣須君之行當何時共向丹厓踏松雪

歌

錢塘潮歌送吳子才赴禮部

海潮之來自古昔天下詭觀稱錢塘東南士气實在此勢與造化爲低昻觀其映日始一綫何處羣鷺紛然翔漸聞皷聲震原野疑是三軍囂陣行銀城天際忽過眼捲蹵厚地何倉皇餘波已去灑月窟怒气猶自吹扶桑百川倒流浩呼洶天吳河伯神皆竦海上長人出水驚巨鰲辟易三山動廣陵之濤安可比吳客雄誇徒爲爾請君防此憑江樓載酒無勞棹小舟湖上百花春蕩目笙歌聒我非淸逰洪濤萬里壯可吞筆底颯颯洪濤奔願持忠憤愬明主一第於君何足論錢塘日邊雲气多君之行兮莫蹉跎教人臨岐柰別何贈君錢塘海潮歌

送戴式之歸天臺歌

吾聞天臺華頂連石橋石橋巉絕橫煙霄下有滄溟萬折之洪濤上有赤城千丈之霞標峯懸磴斷杳莫測中有石屏古仙客吟窺混沌愁天公醉飲扶桑泣龍伯適來何事逰人間飄颻八極尋名山三花樹下一相見笑我蕭颯風沙顏手持玉杯酌我酒付我新詩五百首共結天邊汗漫逰重論方外雲霞友海內詩名今數誰羣賢翕防爭相推胸襟浩蕩气蕭爽豁如洞庭笠澤月寒空萬里雲開時人生聚散何超忽愁折瑤華贈君別君騎白鹿歸仙山我亦扁舟向吳越明日慿髙一望君江花滿眼愁氛氳天長地濶不可見空有相思寄海云

雷斧歌

窮崖之上層峯之巓神光夜半光燭天山僧夢裏忽驚起有物墮地聲塡然峯頭巨石似開劈鬼物散走如颷旋山僧曉見不敢取有客識之爲雷斧持歸摩挲色蒼古匣中往往出雲气窗外時時起風雨吾聞陰陽之气相搏爲雷霆變化翕歘常杳防非若革鼉考撃之爲聲不知此斧何從形乃是比干之心朱云之舌一片忠憤气蟠欝天地間千載長不滅造化爲鑪巧鎔結嗟哉指佞之艸不復生羣姦睚眥紛縱橫大弓寶玉爭竊取豈懼鬼責並天刑我欲乘雲朝帝所大叫天關排九虎乞將此斧借小臣叩頭問天天更許

行

劍歌行贈吳防卿

劍歌行借君劍爲君舞自古英雄重結交樽酒相逢气相許愛君倜儻不可覊與君一見心無疑疎眉大顙長七尺神采照耀仍虯髭雄詞落紙走山嶽霹靂繞壁蛟龍隨如何十載困覊旅此心獨未時人知去年從君殺彊敵舉鞭直解揚州圍論功不及驃騎幙失路羞逐邊城兒歸來寶刀掛空壁白光夜夜驚虹霓椎牛釃酒且髙防酣歌擊築焉能悲百年快意當若此迂儒拳局徒爾爲我亦摧藏江海客重气輕生然惟諾

放歌行

進賢之冠兮髙乎岌危山之佩兮長乎陸離茍非其道兮曷如蕙帶而荷衣堯舜邈其不逢兮我之心其孰得而知寧輕世肆志兮采商山之芝與其突梯滑稽有口如飴據髙位而自若釣厚祿而無疑則余有蹈東海而死耳誠非吾之所忍爲

相逢行贈馮熈之

馮夫子神仙中人乃如此幾載長懷玉樹枝向來曽見蛟龍字志合神凝杯酒間誰知豁盡平生事與君髙防日揮金撃劍談復弄琴防君自是靑雲器何事常懸滄海心我今與君眞莫逆世上悠悠誰復識百年飄忽或須臾萬里靑雲一飛翼且將耕釣任吾身君亦牀頭有周易馮夫子我欲勸君飲君當爲我歌眼前萬事莫可理紛紛黃葉掃更多長風吹天送落日秋江日夜揚洪波只今畱君不盡醉別後相思知柰何

送吳防卿再往淮南

故人身披紫綺裘腰佩寶玦騎驊驑英風俠气橫四海辭我逺向淮南逰淮南桂樹應猶在八公舉手遙相待明月髙懸五兩頭隨君千里過淮流十年鞍馬邊城道又見邊城見春艸春艸萋萋路入秦長安北望空愁人荊楚奇材多劍客感慨相逢思報國男兒事業早致身靑鬢須防霜雪廹我向人間久拂衣白雲相伴掩巗扉調琴皷罷淸商曲愁見孤鴻天際飛

促刺行

促刺復促刺男兒蹭蹬眞可惜三年走南復走北歲暮歸來空四壁鄰翁爲我長嘆息人生四十未爲老我已白頭色枯槁海內伶俜獨一身裘馬摧藏愁欲倒今日飲君數杯酒座間頗覺顏色好忽憶當年快意時與君笑傲長相期大杯倒甕作牛飲脫巾跣惟嫌遲卽今多病筋力弱壯心𨿽存興寂寞君不見昨夜誰爲烈士歌聽罷仰空淚零落

古劍行

我有三尺劍懸膽光陸離刜鐘不錚切玉如泥水斷蛟龍陸剸犀三軍白首才一揮惜哉掛壁無所施使之補履不如錐吾將抱憤愬玉帝手持此劍上天飛

北伐行

王師北伐何倉卒六郡丁男亳州骨空見朝陵奉使回羣盜翻來舊京闕襄陽兵馬天下雄尙書兄弟才傑同偏禆入救嗟已晚萬國此恨何時終

四方行

四方羣盜苦未平況聞中原多甲兵百年讐恥幸已雪何意復失東西京嗚呼機事難適至成敗君防豈天意戰骨連營漫不歸空流烈士中宵淚

上畱田

天地一何長久上畱田人老一去無歸上畱田松栢一何累累上畱田勸君酒尊金罍上畱田願君大家蠶桑上畱田有絲織作衲襠上畱田無爲多憂重煩傷上畱田

估客樂

荊州人來販谷下江易上江難船頭打皷波漫漫長帆挽上五兩竿

詞

滿江紅送廖叔仁赴闕

日近觚稜秋漸滿蓬萊雙闕正錢塘江上潮頭如雪把酒送君天上去瓊琚玉佩鵷鴻列丈夫児富貴等浮雲防名節天下事吾能說今老矣空凝絕對西風慷慨唾壺歌缺不灑世間児女淚難堪親友中年別問相思他日鏡中防蕭蕭髮

沁園春爲董叔宏賦溪莊

問訊溪莊景如之何吾爲平章自月湖不見江山零落驪塘去後煙月淒涼有老生如梅峯者健筆縱橫爲發揚還添得石屏詩句一叚風光主人雅興徜徉毎客臨流泛羽觴想歸來松菊重煩管領同盟鷗鷺未許相忘我道其間如斯人物只合盛之白玉堂須還把扁舟借我散髮滄浪

滄浪逸詩

五言絕句

西山

西山靑縹緲深處有丹砂說道神仙客邀余戲紫霞

送友歸山效應物體

送君歸山谷覺我荷衣塵殷勤渭城別哀淚自沾巾

空齋

寒燈照疎竹棲禽時復驚黙坐空齋夜寂寂道心生

五言八句

歲暮得表叔吳景仙書因寄

逰吳還適越慷慨莫徒然烽火關河隔兵戈宇宙連書來山雪外人在海云邊借問遼東鶴歸來定幾年

登天皇山作

我來陟髙頂俯瞰臨長川陰崖隠落日疊嶂鳴飛泉獨立一世外所思千古前回防鳥沒處茫茫生白煙

防紫芝巖

羽客逍遙地花源世未尋我來窺異迹髙步越飛岑石帶藤蘿古泉鳴澗壑深紫芝未可采空寄白雲心

七言絕句【二首】

萬里長江歲暮天冰堅可渡不須船雪堂老子迎君笑化鶴歸來又百年

梅花樹樹攪離心寒重駞裘雪片深詩思飛來驢子上小山叢桂伴君吟

四言

平冦上史君王潛齋

治平攺元有盜於建昔犯我鄙狼蹂豕踐於休吾侯維民之憂爰整我軍式遏防劉侯勵將士無嘩聽我進退勇怯死生福禍侯出府庫防勳賞馘前無堅敵後無捷策乃有奇士據鞍請行袒裼入陣賊莫能嬰亦有賢僚爭先防涉屢摧賊鋒月奏三捷侯曰嘻哉盜本王臣殪而殱旃傷天地仁赤子弄兵如魚逰釜投戈歸田新汝生路孰謂反覆紿我行人旣弛我備薄奄我軍我軍少卻醜類鴟張環數百里奔播倉皇侯曰嗟哉其又可恕馳赤白囊亟請淮旅淮旅未來阽危如燬淮旅旣來稚耋失喜侯謂淮將次捨良苦休士秣馬我有淸酤淮將曰吁剪此朝食不介而馳直搗其穴羣醜來聚亙野彌山淮旅整暇徐誘之前弓不虛彀矢不妄激發數步內應而踣或戈其喉或殳其脛若烏獲力鞭乳臭嬰黨類周章途殫命窄魚驚鳥散影不反迹淮旅拗怒蠆芥防髵捜林刮莽逺討窮追淮旅拗怒火烈具舉沸澤焦崖窟穴無所自相蹈借十殺八九喪魄亡精食不知口原膏野赤谷臭川腥燐火不熖殤鬼殘形乃求元凶已縊巖阻執彼余魁入而振旅其魁伊何緇服髠首一郡縱觀萬夫歡走炮烙剔腐以儆叛者前後獻俘復以百數蕩滌污垢宥貸脇從収霜捲雹和气融融侯饗淮將加籩折爼庖騎酒車飲均眾伍何以贈之筐篚熒煌戰功曰多告成於王嗟我婦子若翁若嫗安逸怡愉匪侯曷保侯曰此捷諸將之功𨿽有諸將實侯指蹤讐在藩籬疾居心腹急緩安危若手反復匪侯勤請蔓實難圖謂予不信往有覆車君子作歌以頌侯績誰其采詩願備簡冊

滄浪集卷三

