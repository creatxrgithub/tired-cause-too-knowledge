

欽定四庫全書

集部八

忠義集

總集類

提要

﹝臣﹞等謹案忠義集七卷元趙景良編初劉塤作補史十忠詩一卷述宋末李芾趙卯發文天祥陸秀夫江萬里宻佑李庭芝陳文龍張世傑張玨之事塤自爲序其子麟瑞復取宋末節義之士撰述遺事賦五十律題曰昭忠逸詠凡四卷亦自爲前後序又有嶽天佑者序之景良合二集爲一編又采宋末遺老諸作續爲二卷而並麟瑞詩四卷爲三總名之曰忠義集於時宋史未修蓋藉詩以存史也其書在元不甚著明弘治中江右何喬新始序而梓之序言附錄中有汪元量詩然實無之未詳其故又方回背宋降元爲世僇笑其人最不足道而景良列之忠義中亦所未詳也塤字起潛南丰人生宋淳佑間入元爲延平敎授所撰有水雲村稿隠居通議巳別著錄麟瑞號如村至治中人景良字秉善爲二劉之鄕人云

乾隆四十六年十月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●忠義集序

宋有天下三百餘年以仁厚立國以詩書造士以節義勵士大夫故其士民觀感興起皆知殺身成仁之爲美及其遭罹變故而且亡也死宗廟者有之死社稷者有之死君上者有之死城郭封疆者又有之下至山谷之儒里巷之婦亦皆秉義抱節矢死不辱嗚呼漢唐之末曷嘗有是哉南丰水村劉先生塤如村劉先生麟瑞生當宋元之際懼忠臣烈士貞婦湮沒而無傳也水村作十忠補史詩如村作昭忠逸詠皆據其所見聞而錄之蓋野史之流也其邑人趙秉善合二先生所作爲一編附以汪水雲方虛谷諸君子傷時悼事之什若千首總謂之忠義集當是時元有天下諱言宋事諸儒於是集私相傳錄而已歷世旣久遺老凋謝殆盡後生不知前輩麥秀黍離之悲而是集幾與塵埃虫鼠共獘於敗篋之間上捨生趙君璽二先生之鄕人也得是集於老農之家讀而悲之乃校補其訛缺持以示予予受而閱之觀文履善對博囉之語謝君直復畱夢炎之書爲之慨然觀吳楚材答錄事之詰朱浚語兵士之詞毛髮灑然恨不生同其時助其怒罵也觀劉鋭幼兒下拜受藥與王士敏詩書於裾以死自誓又泫然淚落而不能自已也嗚呼三百餘年樂育之效可見於此矣因釐爲七卷錄而藏之浙江僉憲王君廷光見之嘆曰此集所紀多宋史所遺者是不可使其無傳將刻諸梓屬予序之嗟夫忠義人之大節也根於天性具於人心凡立於天地之間而名爲人者孰無是性孰無是心哉惟存養不失則其气浩然一旦遭事之變觸白刃蹈鼎鑊而不懾若此集所載諸君子是也先正有言讀出師表而不流淚者其人必不忠讀陳情表而不流淚者其人必不孝予謂讀是集而不洛嗟涕洟者尙可謂之人哉廷光佐外臺風力澟然惓惓欲刻是集而傳之其所契者深矣

●欽定四庫全書

忠義集卷一

﹝元﹞趙景良編

○補史十忠詩序

詩以厚倫美化爲本如曰諧俗寄情而已卽千篇奚益每思張許二顏同時死國名芳唐史與天長存近代死節數公何愧往昔顧麥秀黍離無繇仿栁州狀逸事上太史庶幾不朽竊以慨念更後幾年遺老漸盡舊聞銷歇將無復知有斯人者悲夫哀哉死臣子職分古人常事爾死矣寜顧其傳不傳乃亦不可無傳者爲其系彛倫關風敎厲後代之臣子媿前日之不如數公者也采淸議得忠義臣十人史不書各賦十韻纂其實曰補史詩

○補史十忠詩

知潭州湖南安撫使李公【芾】

三已甘退休十連起遲暮伊誰急求子流落乃不怒黒云來如山殺气震平楚恭惟君父命封疆以身護闔門義不辱呼卒汝善處飛魂隨劍光自已投火去天泣鬼神愁地搖山嶽僕吾非莒柱厲敢以死醜主正自常事耳命義逃安所衝逺誰與儔睢陽有張許【吉悒字祖衝丁穆字彥逺皆晉忠臣】

池州通判權州事趙公【卯發昌州人○妻雍氏】

若人作何狀立節乃殊偉人言此蜀珍位卑名未起坐分秋浦月攝此千里寄沙頭風色惡寒城凜弘峙吾聞開關迎棄遁亦復恥玆惟城郭臣大義吾知已間道走帛書灑血別玉季細君絕可人雙飛同一死南八彼男兒此婦乃如此骨朽香不廢吾詩當靑史

丞相都督信國公文公【天祥○丙辰狀元】

時平輒棄置事迫甘前驅嗚呼忠義臣匪直科目儒江寒朔吹急列城同一趨豈不寄便安綱常乃當扶移檄倡諸鎭奮袂躬援枹川決莫我回萬險棲海隅天乎復不濟道窮竟成俘一死事乃了吾頭任模糊悠悠譏好名責人無已夫三衢有魁相投老作尙書【三衢魁相謂畱夢炎】

參政行丞相事陸公【秀夫】

天地無托足海天同隰光明知復何爲不忍隳三綱祼薦覬少延謳歌寜逺忘或者莒在齊聊且帝一方竭蹷竟委頓臣謀非不臧運去天莫畱力盡心彌彊終不負吾主名義天地長懷璽隨龍遊舉室水中央斯人文華士乃爾百煉鋼機云儻通譜應羞朝洛陽

前左丞相江文忠公萬里弟【萬頃】

匡廬云錦屏鴻儒產其下風神儼如龍夭矯莫可駕捲懷經濟具婆娑洛中社怪事玉牀搖淸晝天忽夜突騎從何來陰風飄屋瓦大臣義有死欲避吾不暇庭前環止水萬事付一捨從容友靈均朝野動悲吒湣章極哀榮汗簡誰記者倘有南燻書季方足堪亞

江西制置司都統密公【佑】

臣有置身義豈計官崇卑偏將知死忠不曰天下奇漢節旣披靡失位趨江西閫帳駐臨汝招徠樂其歸雪寒南浦愁羽檄蘄濟師一將奮風虎鼓行亟颷馳踰嶺疾戰苦褁瘡呼健兒坐縛膝不屈伏鑕甘如飴小臣裨校耳職也宜死綏廬州大將在白首豎降旗

淮東制置使知揚州李公【庭芝】

淮海接風塵胡乃似鐵壁臥護有天人十載藉福力重來人未老愁絕事如昔苦戰孤城危痛哭天柱折夢遊三山上人倫浮海出突圍志南徵吾欲重建極天弗鑑臣忠冥冥墮叢棘先軫面如生萇弘血化碧臣死誰復知臣忠終不易一將更大事嚼舌死罵敵

樞密閩廣宣撫使陳公【文龍○戊辰狀元】

淳熙名宰孫比徳粹如玉決科魁偉英駸駸廌冠肅類田煩諫疏相嗔俄嗾逐補郡仍免歸黃流已漫陸天族日光薄力疾支顚覆蹉跎南冠縶道病死不辱往昔五峯堂傾蓋語跋燭斯人眞妙人哀哉慳厚祿長揖丙辰魁各天並黃鵠不有二忠存千古笑科目

少傅樞密使張公【世傑】

士有守節死豈以責武夫武夫尙能奇消得銀管書何許熊虎英鐵面美髯須護寒久枕戈赴難甘捐軀金山定活著志願嗟違初江心集羣策炎精回一噓間關障海嶺萬死存趙孤時也可柰何北風散檣烏漂漂竟何之無乃膏鯨魚渭濵多貴將反笑斯人迂

四川制置使知重慶府張公【玨】

坤維拓提封形勝古天府血戰五十秋零落餘八柱江南傳箭急誰暇此回顧落日古渝城杖鉞乃甚武天東甑𨿽墮吾自彊支拄渡瀘躬討逆歸來戰彌苦蕭條下夔門機穽伏中路咄咄快敵仇誰歟掩壞土哀哉關西雄國亡猶不負同時督軍將腰金挿雙虎

【右襄圍以來死忠者不止此然多所不知知其詳且顯者莫如此十公故先賦此十詩尙俟續書以著大節噫十詩存卽十忠不亡十忠不亡吾十詩亦永存矣是未易與俗子言之兒軰深蔵之非深於詩精於理者勿輕示之云】

忠義集卷一

●欽定四庫全書

忠義集卷二

﹝元﹞趙景良編

○昭忠逸詠序

士見危致命此立身之大節君子道窮之時但當委致其命以遂吾之志而已功業系乎時忠義存於我於漢唐得諸葛公狄梁公郭令公天下服之社稷生民賴之可爲委質事君之法若時與道違當效杲卿眞卿張巡許逺輩庶幾君臣之義盡矣宋史未修其季世仗節死義之臣將遂湮沒而勵賢善俗士君子之所當爲也南丰逸士劉如村作昭忠逸詠玆以見示觀其事迹具備贊詠警策誠有益於風敎者焉嘗聞劉后村有詠史三百首遊淸獻公愛之攜入都堂今如村之逸詠實可備太史氏之采擇非特遊公之賞識而已噫五倫之道五常之教周浹維持於上下數千載之間者如一日非人力之爲皆天理之同然也覽是篇者亦克用勸文學掾相臺嶽天佑書此以識所曾觀至順壬申中元如村自序

禮曰謀人之軍師敗則死之謀人之邦邑危則亡之其有偸生徇利者豈禮也哉子曰志士仁人無求生以害仁有殺身以成仁其是之謂乎嘗讀卞侍中顏平原曁張許二公死節事未嘗不潛心翻閱若身處其間𨿽歷千載猶使人興起也非志士仁人乎宋末革命豈無繼踵者顧湮郁弗彰殊可嘆也欽惟太祖皇帝啟運朔方肇興大業世祖皇帝神聖英武受天明命混一區夏兵威所鄕罔不解甲投戈以近王師亦復有不忍遽忘君父背城借一戰者豈違乎天命哉爲臣死忠古有明訓則亦惟曰臣子職分爾茍食祿避難含恥易節朝爲仇敵暮爲君臣於義何在春秋衮斧何所逃乎善乎翰林侍講學士元公【明善】志集賢直學士文公【升】之墓曰宋死節臣少保右丞相兼樞密使信國公姓文氏嗣子某官【某】書法昭昭則世之公論韙矣追維仗節死義之士事日益逺歲日益深遺老日益凋謝舊聞日益銷泯其不與艸木同腐者幾希暇日搜討遺事賦五十律題曰昭忠逸詠惜乎材疏筆弱無能發揚姑志其槪以彰節義俾死封疆死社稷者含笑九地曰吾名不泯矣寜不少慰忠魂於千載乎寜不爲明時風化之一助乎於是乎書至治元年辛酉日南至丰民劉麟瑞稽首再拜謹述

○昭忠逸詠

忠義總管田公【燧】鳯守李公【寔】

【鳯州在利州西路漢爲武都郡固道河池縣地南齊政州西魏鳯州隋立河池郡唐鳯州又攺河池郡復爲鳯州】

天西戰士競銜枚乘會關夷路始開兩蜀金湯隨水逝三秦烽火照天來鳯州文武渾無愧馬嶺英靈只自哀後夜魂歸何處寓隴頭瀟灑一枝梅

【辛卯三月十三日大兵自興元府邊面乘會關入宋界十八日闖鳯州至馬嶺堡忠義總管田燧以兵三千駐堡鏖戰數日援絕死之四月二十七日陷鳯州知州李寔通判張度敎授張叔寅死之】

西和知州陳公【寅】守將楊公【銳】

【西和州在利州西路秦隴西郡臨洮縣西魏岷州隋唐攺臨洮郡政和郡復岷州宋以金人請和攺西和州】

陰風蕭颯起黃埃鐵騎追奔動地來石堡梯空天險壯水門釁隙殺機開不期溟海鵬千里自守封疆鴆一杯四十萬民登鬼錄伊誰爲使哭聲哀

【辛卯秋八月十四日大兵陷西和州初楊銳爲摧鋒統制領千兵戍守與陳寅率兵民慿城死戰俘殺甚多西和削山爲基四面陡絕獨水門一路有釁將官劉卓挾小忿踰城以水門降大兵乃並力攻陷寅與其家四十口自鴆死銳率諸將力戰死寅先籍城中三十七萬九千單八口告急制司求援至是盡殱焉】

沔州知州楊公【起】通判王公【友仲】

【沔州在利州西路漢沮縣地蜀立梁州梁立武興國魏立興州唐興州宋因吳曦之變攺沔州】

談笑誰將敵將殘沔陽屯戍怯孤單兵威到處降非易地利乘機守亦難五馬交綏凝血碧貳車含憤剖心丹文臣武將均無忝不負吾君不素餐

【辛卯冬十月十七日大兵至靑野原都統張宣以兵二千守之部將馮澤僞降誘殺大將蘇布赫遂拔營去廿日攻沔州都統知州楊起戰死通判王友仲死之沔陷】

階州守臣董公【鵬飛】

【階州在利州西路漢武都郡西魏立武階郡攺武州唐武州攺階州】

相傳報怨撼階州虎旅飛來睨敵樓楛矢蔽空天入暝鵝車衝壘地成愁金城魚肉千年恨闔境衣冠六日休莫怪傳家猶彊項云孫忠節更風流

【十一月廿七日大兵逼文州聲言報花石峽之役都統曹友聞遣步將全貴往援戰歿詰朝自文合兵攻階被圍援絕知州董鵬飛拒戰十二月三日城破鵬飛全家死之大兵屠其城】

天水知軍時公【當可】西和總管陳公【瑀】

【天水軍在利州西路秦天水隴西縣漢立天水郡魏攺秦州宋秦州爲金所陷惟天水縣獨存乃立天水軍】

天水西和兩將彊七書貯腹負剛腸魚麗陣布刀如雪馬革屍空骨似霜亷藺昔存秦莫敵關張今敗蜀終亡輕財得士人猶惜長想英風慨智囊

【丙申端平制司檄時當可知天水軍自大安提兵度闗之官三月十九日趨麥山積山搗北塞斬首數千級翌日大兵乘其跋涉初至擁眾追躡當可力戰死兵盡歿夏四月大兵至同慶西和州總管陳瑀提兵巡屯遇大兵於赤菜谷力戰不敵亦死當可字文舉天水士人也與曹友聞相得從友聞軍屢立功智數膽略友聞自謂不如尢輕財得賞賜均與戰士死之日妻子赤立瑀字伯玉西和貢士也累戰有功軍民惜之】

都統曹公【友聞】及大安夜戰死節諸將

鴈塔名香本一儒執殳幾度爲前驅元戎卻敵世間有敎授提兵天下無花石峽鏖忠勇奮水牛嶺度死生殊英風壯節誰能匹千載人稱大丈夫

勇戴兜鍪學六韜赤心報國是英豪徧身膽在存全蜀蓋世名髙懾短曹雞堡出奇師旅沒龍門盡銳弟兄勞當時制帥猶多計獨向深山逺遁逃

【友聞同慶栗亭人也擢丙戌第爲天水軍敎授以功名自任制司命招忠義就以爲總管所部皆兩界亡命及武仙汪世顯麾下回回西夏十八族之不歸附者敵甚畏之目爲短曹徧身膽友聞遂以徧身膽爲旗號毎戰勝卽分其家貲以賞丙申秋八月二太子及塔海元帥以精兵五十萬於初三日入大散闗友聞議堅守沔州會合四川忠義赴沔制司連檄友聞屯大安友聞不可督以軍令友聞嘆曰武休出奇前旣失機沔陽堅守今又掣肘以此誤蜀蜀必亡吾與俱亡矣九月九日不得已離沔赴大安十六日至謀於諸將曰前日沔州主客勢殊故北兵月餘不敢動其姦謀欲誘我也制司已墮其術沔州旣不守敵已得志大安平坦旦夕必並兵至若與之戰眾寡不敵止有雞冠山一堡可守然無糧無水諸君能堅守五日乎諸將曰若堅壁不戰何止五日但恐糧盡友聞曰今見兵二萬以一萬付汝等守此山而自帶一萬出奇彼止謂我在堡上必來攻汝等逆折其鋒佯敗入堡我決乘夜搗其背以兩聲鼓爲號聞聲則出內外夾擊又令大聞陽平關以誘敵營內不立旗幟炊煙不出突雞犬不聲二十日大兵至十八里二十一日友聞入敎場選精兵健將皆二十以上四十以下忠義七千人兩戍司兵七百人夜一鼔後由大安渡江直經七篙堤逆上三百餘里復渡江面幹來劉溪黑水一帶穀道出敵背退伏二十二日大兵節次至先有哨馬至見關門開無人徑入伏兵斬之大隊繼至曹萬劉孝全麾兵戰關外自辰至未大兵敗績日暮萬等斂兵駐雞冠隘大兵環堡搗塹排木數層圍之二十七日友聞探知大兵已掠大安令諸軍束裝戒諸將曰我曺家一軍累年忠赤報國聲撼秦隴今與汝等在敵之背正欲出敵不意用奇制勝且北兵今號百萬爲必取蜀計諸君食君之祿用民之財正宜奮發忠勇立功上報國家下報蜀民大丈夫當於死中求富貴先鋒夏用可提兵奮入陽平關直趨北營王漢臣呂嗣宗可提兵分頭入左右隘奪隘口入關統制王畏可専駐陽平關外捉敗馬居常夜刼寨止二三百人今提萬人謂之夜戰各帶白搭膊以全勝二字爲號再三告戒訖遂進行二十里少憇值暴雨如注索途冥行嗣宗謂友聞曰今大風雨不息人馬疲乏不若在此待明朝友聞曰雞冠隘無糧無水無城初約五日今已十八日此山一破技無所施𨿽大風雨機會豈可失也至水牛嶺分三道入北營轉戰至曉破數十營直入陽平關北兵備內不備外又以雨作盡歸氈帳殺死十數萬雞冠山之兵聞鼔聲出堡夾擊轉戰至回回寨二太子欲取韓溪路走會天大明分騎爲百十隊更疊馳突鏖戰二十八日午未間友聞馬中數箭步騎五六百人諸將曰軍𨿽戰沒然殺敵亦過半將軍曷若突圍而出以圗後舉將軍身在敵決不敢入蜀友聞乃率余騎突陣而出敵俱披靡至酉戌時友聞中流矢下馬步闘死之夏用等諸將皆戰死曹萬僅存五百餘人入堡謂劉孝全曰兄旣亡兵亦盡堅守此堡猶可制敵然卽目無糧與其坐待以亡孰若突陣而出可則可不然與敵俱死二十九日黎明率諸將轉戰至龍門萬孝全俱死之王宣守七里堡面中兩矢亦死曹兵苦戰制司各逺遁不遣一兵爲援三泉之下白骨山積大兵不意友聞盤旋大安搜戰地三尺得徧身膽旗及其屍然後舉手加額平步入蜀矣制司嘗旌以旗曰元戎卻敵世間有敎授提兵天下無毎戰掲之前驅友聞昔年與大兵戰於花石峽獲捷】

制參王公【翊】

十萬天兵壓錦城繁華一瞬鎖連營小臣獨守紅蓮幕大義難忘白玉京虎倒龍顚塵瀁漭天陰雨濕燐縱橫皠皠白骨成京觀愁絕靈龜召禍萌

【大兵旣滅曹軍遂破閬州取潼川路直入成都十月十七日至懷安軍金堂縣策馬渡江成都太平日久不識兵革制使丁黼昬庸無謀哨馬至閬猶晏然十八日已時哨至漢州牟池鎭鐡騎三百申時至成都城北駟馬橋城中忽聞有軍至疑是潰兵大兵沿城至大東門徑登城十九日大兵往來城中居民皆縱觀向晚五巷內南商數人擒殺一騎民間始知是大兵市人或執挺與馳或以幾卓攔截街巷大兵復出屯城外二十日已午時再入城居民皆閉門有舉家縊死者有舉家自焚者制帥丁黼與甥王茶幹徐監倉遁微服至南門假道石筍觀音院哨及六人俱死二十一日官屬俱遁惟制司參議官王翊及僚屬二人召軍民立賞格與共擊北兵二十四日大兵步騎十萬至成都入自東門二太子坐府衙文明廳令卜者占其法用五龜寘五盤中按五方五龜動不止卜者曰民心不歸成都是四絕死地若住不過二世不若血洗而去二太子大書火殺二字城中百姓無得免者火光照百里火逼制參王翊公裳秉笏堅坐兵士何龍扶至府衙東所避火大兵問是何人翊曰小官食君之祿臨難不能救死有餘責可急殺我又問何以不去曰願與此城同死大兵相語曰忠臣也令人守之戒勿逼二十六日府治火龍又扶翊至栁堤赴井死】

權知文州劉公【銳】通判趙公【汝向】

【文州在利州西路漢廣漢郡晉陰平郡後周立文州唐文州攺陰平郡復文州移治於故城髙原上】

江流移浚向南山渇死全城膽亦寒叛將踰城機盡泄嬌兒飲藥淚空澘封疆事去君臣在忠孝名存父子難五萬軍民同日盡可憐巷戰尙間關【出入韻】

【大兵攻文州權州劉鋭通判趙汝向激勵軍民八千堅守自九月十九日晝夜接戰五十餘城無水仰給江流大兵別浚江道移向南山城中水絕人馬渴死過半有興元都統陳昱以遇拘文城夜踰城出降告以虛實攻益急鋭自度不免夜集家人盡飲以藥聚屍及金帛誥命焚之鋭家素有禮少子同哥鋭所鐘愛飲藥時同哥猶在抱下拜而受之左右大慟鋭與長子及餘兵皆渇悶僵立不能行鋭自殺汝向突圍被執臠殺之城破餘兵皆奮空拳巷戰死被圍七十五日軍民死者五萬餘】

綿漢簡州諸公【綿漢簡並屬成都府路綿州廣漢涪縣先主分立梓潼郡西魏置潼州隋攺綿州唐攺金山郡巴西郡復綿州宋朝因之漢州漢蜀郡分爲廣漢西漢新都國宋齊廣漢郡後周廢之唐立漢州又漢陽軍復漢州宋因之簡州漢武分蜀郡置犍爲郡魏置資州隋置簡州唐置簡州又攺陽安郡復爲簡州宋因之】

綿漢風酸動殺機北來鐵騎徧驅馳幾千里地弓刀運百萬人家骨肉糜鬼哭神號無限恨蠅姑蚋嘬有餘悲平生食祿何從避畱取香名百世垂

【大兵分哨入簡州知州李大全死知懷安軍史顯孫避於簡亦死大兵至漢州通判權州劉當可與一宗室太保率民兵城守太保出城往羅山謁賀靖借兵歸遇大兵見殺遂破城忿而血洗焚蕩死者十萬餘家當可與節制邵復知縣羅由敎授袁拱辰知縣羅父子皆遇害知綿州範辰孫死】

金州守臣和公【彥威】統制楊公【福興】

【金州在利州東路秦漢中西城縣東漢西城郡西魏攺金州立金城郡隋爲西城郡唐復金州宋平蜀攺昭化軍】

貔貅曾是守饒風扞拓金房未易攻十八谷開通徼外五千兵勁入關中賀蘭不救睢陽敗諸葛猶存越巂功當日更推楊統制馬傷軍沒箭飛紅

【彥威守金丙申八月大兵入蜀時遣兵守饒風關不攻而過彥威與忠順軍統制張珎謀搗其虛十一月提兵五千從金州箐口十八谷徑詣長安襲其家計寨是年北兵至成都不久駐者以彥威牽制也及大兵自鳯州出彥威始由上路歸其後諸州殘破彥威提孤軍守孤城外絕救援而堅壁屹立大軍數攻饒風不下乃自箐口斡腹明年六月大隊從谷中奄至百道攻城彥威死之金州陷謀窺開達下瞿塘夔州路安撫盧普集兵命李安國節制諸軍分守云安白帝等關十一月二十七日大兵忽自州後臥龍山突至白厓統制楊福興戰不利普及安國遁福興再戰八磧所部止三千殺傷相當收兵入關大兵四面蹙之前軍汪統制戰沒西門餘兵止三百人福興猶戰不已援不至死之兵皆沒】

忠義集卷二

●欽定四庫全書

忠義集卷三

﹝元﹞趙景良編

○昭忠逸詠

都統何公【進】張公【珎】

老將由來進退宜幾回料敵計何奇地分南北興亡兆天限關山戰伐疲兵已不支猶奮臂將仍盡銳慨輿屍坤維烽燧休頻舉猶恐英魂待出師

【辛卯冬十月二十四日大兵攻大安都統何進開關以戰殺北兵七百餘厲兵再戰忽望山後狼煙數通大兵自龍門由馬家陵斡腹已越大安四十餘里進急分兵防遏至新灘兵寡不敵進及統制王浩王侃呼延棫皆死戊戌冬都統張珎隨制置使王履正行邊入綿州十月十七日走彭州之竹溪大兵進襲逼甚珎以二千人伏山谷中自將五百人陣於谷陰北騎五百衝其陣珎弓矢齊發騎引趨谷陰伏發錯愕珎呼曰我是張憨子可急投降不降更何處走麾兵薄之大兵遂衂珎𨿽捷而大兵追襲不已再戰於導江履正已度珎爲後拒三日糧絕力倦急引兵趨橋橋已斷乃入茂州界險隘失援軍不成列又戰於牛溪威戎關珎死之部將孫棟收散卒屯汶川什存二三】

同慶知府李公【衝】偕死節諸公

【同慶府在利州西路秦爲隴西郡漢立武都郡晉仇池郡西魏成州隋漢陽郡唐復成州宋中興升爲同慶府】

諸公耿耿抱精忠炎運將灰日不東北戍躐陵羣盜衂西陲震蕩列城空香凝燕寢榮何在鼎沸魚遊計已竆玉石俱焚天亦泣千年誰爲憶髙風

【辛卯十一月二十三日陷同慶府知府李衝敎授伊震死之二十五日攻殺金坪統制趙章戰死端平乙未八月十五日統制張慶戰死於河池嘉熈丁酉十月二十四日大兵至嘉定知府張謙牧全家死大兵至遂寜府轉司主管文字趙拱寅死四川總領財賦王翊被執死戊中冬十月十八日大兵至黎州通判何充不屈死卭徠部渠帥石戴以千兵與大兵戰沒己亥正月十五日哨馬至成都城外都統秦忠孝由廣安引所部至遂前鏖戰軍士死者萬人忠孝父子皆死之十一月二十二日大兵至施州知州鮮於渭被執死】

四川制帥陳公【隆之成都十六州六十一縣成都府梁州域古蜀國秦置蜀郡漢曰益州晉攺成都國宋齊並益州唐攺成都府趙宋因之】

狼煙又起錦城邊帥閫謀疏亦可憐先軫元歸應有恨萇弘血化豈無寃百身莫贖誰三酹一死眞成蓋萬愆遺事如今人不記綱常猶幸立西川

【辛丑冬元帥圖薩以兵攻成都制使陳隆之嬰城固守大兵苦攻不克欲退而都統田世顯開大安門大兵遂入執隆之先殺其家制司參議蒲東夘而下死者十數人執隆之至漢川俾招都統王夔而隆之止書城破被執四字示之且呼夔勉力堅守圖薩大怒手刺殺之事聞贈待制立廟推恩族屬以爲嗣知隆州蒲東寅被執不屈死】

臨江軍守臣陳公【元桂臨江軍在江西路荊揚域吳地漢豫章郡領新淦吳安成郡領新諭南唐筠州領淸江縣宋以淸江爲臨江軍隸以吉之新淦袁之新諭二縣】

衡湘斡腹扺淸江太守乘城誓不降哨馬逺嘶驚墜鏑雄兵遙吒殞飛鏦玉麟符已還宸陛金鳯洲堪隠帥幢寄語豫章徐孺子聞孫勲業嘆無雙

【己未大兵至臨江軍制置使徐敏子寓閫金鳯洲擁妓王妙日酣飲以兵少辭不迎遏哨漸近士民恃敏子不遷避郡無城列木爲柵哨騎將至知軍陳元桂坐城門飛矢墜前眾勸其少避不從俄而大兵至不屈死之事聞特轉五官贈寶章閣待制立廟賜謚正節賜錢十萬助葬官其二子制司近隔一水終不調兵士民趨浮橋將依金鳯洲敏子已斷橋自保迸擁入水死者十數萬人厥後敏子貶死封州按封州在廣東路古南越地】

總統黃公【仲文】保義亷公【節】

誰刑白馬誓西園背卻宸旒棄塞垣存孝得名嗟虎噬酈瓊失節效麕奔父天母地君知否婢膝奴顏子勿言罵不絕聲軍又散更無人肯爲招魂

【辛酉六月都統知瀘州劉整以瀘降北人稱整曰賽存孝武翼郎荊湖北副總管總統援蜀諸軍黃仲文有眾三千戍瀘眾欲乘未定奪舟東走整訹之曰以兪興兵故投拜與公無傷也事定當厚禮遣公翌日整乃分散其兵誘使降仲文大罵不屈整殺之保義郎廉節奉制檄糴麥於瀘不降遇害事聞仲文贈武顯郎除致仕恩澤外更與一子恩澤節贈忠訓郎與一子進武校尉】

觀使許公【彪祖】

元戎忽已化鯢鯨少長呼來就此烹科第昔曽誇冠世衣冠今忍負平生休敎秉筆修降表乍可捐驅肯獻城壹恵已彰幽壤慰巍巍廟貌煥髙甍

【彪祖簡州人狀元奕子也罷郡奉祠祿寓居瀘城人稱許觀使劉整使修降表誘之降彪祖朝服以拜天地祖先率一家由少而長自絞死贈中奉大夫直祕閣除致仕恩澤外再與一子恩澤謚介節立廟】

都統張公【桂】金公【文徳】

已獻金湯又返鋒師奔山市甲猶衷鼠曽守隘機潛伏猿欲投林計已窮祭纛有靈嗟二將死綏無愧慨孤忠度瀘露布誰人筆謾詫當時制帥功

【制置兪興都統張桂金文徳等收復兵逼城整出兵江上大戰敗走逐北至城門僅得入气息垂絕興弗知不能乘勝奪門乃以日暮收兵明日整乘城拒守乞紐憐濟師興復圍城城中勢甚竆促而大兵來援八月摘圍城兵命都統王達晨往迎敵逮午復摘東門外圍城卒往助易他卒補缺更替未定間整登城見而悟亟命勇士從暗門突東圍始惟百十卒繼乃大至衝興師大潰興得小舟奔南岸黃市還重慶達聞敗亦遁附馬尾渡江士卒擁溺者十八九流屍蔽江而下惟桂文徳力戰不敵死之桂嘗守老鼠隘軍中號曰老鼠張桂誓取整一日整令呼曰吾今日放貓捕矣桂以气吞整不戒果遇害事聞贈桂容州觀察使文徳復州團練使】

援襄都統制張公【順襄陽府在京西路荊豫之域楚地秦兼天下自漢以北爲南陽自漢以南爲南郡﹝云云﹞魏分南郡置襄陽郡魏失守江陵南守襄陽晉爲荊州治所東晉於襄陽置雍州西魏及隋唐皆爲襄州唐升爲山南東道節度以襄州爲襄陽府宋朝因之眞宗潛藩升襄陽府寶慶間以京湖制置安撫兼領今統郡七領縣四治襄陽】

滔滔一水會襄流派接均房密運籌虛舫設機要弔屈危檣抵壁暫安劉千兵效死旌麾合一將捐生介冑浮獨遡長橋猶不瞑爲持忠節報凝旒

【大兵圍襄陽五年宋闖知其西北一水曰淸泥河原於均房於彼造輕舟百艘以三舟聫爲一舫中一舟裝載左右舟則虛其底而掩覆之出重賞募死士得三千求將得民兵部將官張順張貴智勇素爲諸將所服俾爲都統出令曰此行有死而已汝輩或非本心宜亟去毋敗吾事人人感奮壬申夏五月漢水方生發舟百艘毎艘載卒三十塩一袋布二百匹及他物以二十二日稍進團山下越二日又進髙頭港口結方陣各船置火鎗火炮熾炭巨斧勁弩夜漏下三刻起矴以紅燈籠爲號貴先登順殿之乘風破浪徑犯重圍至磨洪灘以上北舟布滿江面無罅可入眾乘鋭凢斷鐵絙櫕杙數百大兵迎敵近南船躍入竟墮水中溺死萬計轉戰百里二十五日黎明抵襄城下城中久絕援聞救至踴躍增气及收軍獨失主將張順越數日有浮屍溯流而上被介冑執弓矢直抵浮梁視之順也身中四鎗六箭怒气勃勃如生諸軍大驚以爲神結冢斂塟立廟祀之】

援襄都統制張公【貴】

忠勇堂堂貫斗牛英雄端不愧兜鍪鹿門云合張羅网龍尾波翻化髑髏雙廟有靈開正祀孤城無援屹中流由來死節男兒事卻笑明年有客羞

【貴旣入襄襄帥呂文煥力畱共守貴恃其驍勇欲還郢乃募二士能伏水中數日不食使持蠟書赴郢求援大兵圍守益密鹿門山水路連鎖數十里列撒星椿𨿽魚蝦不得度二士遇樁及柵卽鋸斷之竟達郢還執許發兵五千駐龍尾洲以助夾擊刻日旣定以七月七日別文煥東下登舟點視所部軍失去帳前親隨一人乃宿有過被撻者貴驚曰吾事泄矣亟行彼或未及知復不能衘枚隠迹乃舉炮皷噪發舟乘夜順流斷絙破圍冒進眾皆辟易旣度險地夜半天黑至小新城大兵數萬邀擊以死拒戰沿岸束荻列炬火光燭天如白晝至勾林灘漸近龍尾洲遙望軍船旗幟紛披貴軍喜躍舉流星火示之軍船見火卽前迎及勢近欲合則來舟皆北師也蓋郢兵前二日以風水驚疑退屯三十里而大兵得逃卒之報遂據龍尾洲以逸待勞貴旣不爲備戰已困出於不意殺傷殆盡身被數十鎗力不支爲大兵所執不屈死之乃命所降卒四人舁屍至襄令於城下曰識矮張乎此是也守陴者皆哭城中喪气文煥盡斬四卒以貴附塟順處立雙廟祀之以比於張巡許逺】

守襄都統制牛公【富】範公【天順】

將軍志喜豎降幡偏將能知大義存頭觸危樓輕烈熖脰經孤館凜忠魂聲沈刁鬥摧城影塵掩幹將滲血痕世逺事殊遺老盡更無人解說襄樊

【至元十年癸酉三月十八日宋襄陽帥臣呂文煥以城降右武功大夫馬軍統制牛富守樊有功樊破守襄城降之際傷重不能步乃就戰樓以首觸柱數四投身火中死後贈靜江承宣使賜謚忠烈妻胡氏封郡夫人三子各子恩澤居鄂武功大夫都統制範天順與張貴同入襄及城降仰天大呼曰好漢肯降便死也做个忠義鬼乃就所守地分自縊死從贈定江軍承宣使賜謚忠湣妻徐氏封宜春郡夫人二子各予恩澤仍賜白金五百兩官田五百畝居黃】

沙洋堡裨將邊公【居誼】等

兵威破竹列城驚誰信偏裨不肯迎兩箭離弦聲霹靂二雄交斃气崢嶸可憐侯服微臣在忍見人間大廈傾萬木凋零風雪裏尙餘鐵樹一花明

【甲戌十一月二十二日沙洋新城守將黃順踰城出降二十七日屠其城提舉官邊居誼死之時居誼呼其儔張弓箭同發應弦而斃後傳爲神】

池州通判趙公【夘發昌州人】

【昌州在潼川府路池州在江東路揚域古鄣郡梁屬南陵郡隋置秋浦縣唐池州宋因之】

【分守池陽曆幾時坐輪戰馬四郊馳半空矢石應難禦一矗樓臺未易支血染帛書身永訣壁題詩句世長辭細君含笑從君後忠節雙雙今古奇至元十二年乙亥春二月大兵至池州通判權州趙夘發嬰城守禦度不能支有弟在他州夘發裂衣書一詩寄之曰城池不髙深無財又無兵惟有死執國來生作弟兄又題於壁曰國不可負城難以降夫婦俱死節義成雙遂與其妻雍氏俱縊初六日武將張琳以城降丞相伯顏命琳於公帑支錢買棺斂作佛事以表之琳尋見殺】

饒州守臣唐公【震饒州在江東路揚域楚地秦爲鄱陽縣屬九江漢置鄱陽屬廬陵隋攺饒州南唐永平軍宋復饒州】

遊騎如飛漸列營誰呼妓女出郊迎奔踰後圃逃生拙執辱中庭就死明瓦甕掩形慵屈膝金章系肘吝輸城太常定謚應無忝贏得中流砥柱名

【大兵至饒州通判縱妓女迎焉將佐聚飲野寺止妓宿詰旦妓歸言曰昨所迎非眞韃靼其言語舉止皆南人也豈姦黠詐飾爲盜邪郡守唐震謀剿之兵遂出大兵亦衝入城城內亂震避於州治之後圃爲大兵所執命之降不屈遇害有以醤缻覆其屍於州治之廡下者大兵據城後戒毋擄掠惟敷派撒花銀輸官江東提刑黃大任言敵勢■﹝氏鳥﹞張如鄂如江如南康則賣降如寜國府守臣趙與則棄城逺遁獨饒州守臣唐震誓死不去昨得判官鄔崇節報知爲北兵所害已下本州島如法棺斂安塟乞行褒贈通判萬道同輕徇迎降乞行追勒於是贈震華文閣待制賜謚立廟二子與京官恩澤道同追三官勒停有司具衣冠斂震於其肘得州印云】

忠義集卷三

●欽定四庫全書

忠義集卷四

﹝元﹞趙景良編

○昭忠逸詠

丞相江公【萬里】知府江公【萬頃】

名重天閽侍太微昔年南國秉樞機人歸綠野身猶健兵滿紅塵世已非止水亭前風淅淅鄱陽城外艸依依棣華相映人間瑞節惠隆名世所稀

【大兵之下饒城也前丞相江萬里家城內聞變於其家止水亭前池內赴水死之闔門悉受屠戮弟萬頃前知南劍州亦遇害後贈萬里太傅與致仕遺表恩澤賜謚文忠】

宗室趙公【崇源】

南風不競慘悲聲幙燕泥牛總是驚玉牒名香時已逝金枝花悴本難榮身明六籍忠仍孝軍滿孤城死亦生後度推敲明月夜江村村外寄幽情

【崇源號江村寄居信州有詩名兵至郡自縊而死一本但言自死無縊死二字】

端明招討使汪公【立信】

如此奇才正可憐曾陳大計爲安邊天存廟社施籌策地限藩籬老歲年獨眼明明尋趙地丹心耿耿向淮堧江南寸土聨區脫慟哭髙沙赴九泉

【襄陽之受圍也立信帥湖南貽書賈平章陳三策一謂內地兵多無所用宜盡抽摘可五六十萬起赴江北或百里或二百里分置一屯各設都統江面七千里諸屯相望設大藩府二以督之急則上下流互相應援必無能破吾聮絡之勢者久而勢成𨿽進亦可二謂久縶北使郝經何益不如遣使送之北歸啖以厚利緩其師期年歲間我江外之藩垣成气勢亦固江南之生兵日益禍少紓矣三謂若此二說不可行惟有準備投拜正欲激賈似道行前二策也似道見書怒罵曰瞎賊敢小妄語蓋立信目眚故云襄失以立信鎭江陵未幾召爲刑部尙書不拜大兵渡江起爲端明殿學士沿江招討使立信知國事已去以其家囑愛將金明時兩淮猶爲宋守立信渡江趍淮會似道出督師相遇江上撫立信之背泣曰端明端明不用公言以至於此立信曰平章平章瞎賊今日更道一語不得矣似道問何往立信曰今江南無一寸漧淨地欲去尋一片趙家地上死要死得分明爾遂抵髙郵寓髙沙亭丞相伯顏入建康駐立信宅有告立信嘗獻三策者伯顏驚嘆謂江南有人若用其言吾安得至此因厚待其家議遣使迎立信歸金明不敢泄所寓密價至髙郵以報立信拊掌哭曰吾猶幸得在趙家地上死也大慟而卒蓋乙亥二月之廿有一日云】

丞相信國公文公【天祥】

金字牌飛出建章郁孤萬壘爲勤王驅馳嶺海君臣寓囚系燕云道路長六籍一時光日月孤忠萬里立綱常元歸凜凜渾生气南北人誇姓字香

【天祥字履善一字宋瑞吉州人寶佑丙辰進士第一時年二十一累仕至湖南提刑遷知贑州大兵渡江天祥首張榜檄暴揚諸呂罪狀糾合義勇期入衛君父卓爲四方勤王之倡除江西安撫兼提刑乙亥春也天祥召募應者云合夏四月有祖母喪解官治塟起復趍入衛提其兵以行戈甲精明號令嚴肅未出境遽畱屯隆興天祥抗章言軍士踴躍願赴國難爲勤王也奉詔畱屯大沮士气乞如前詔赴闕久乃許之八月至行在所駐兵西湖九月除浙西江東制置使兼江西安撫使知平江府陛辭乞斬賈似道釁鼔冬十月九日領兵赴鎭大兵已圍劉師勇於常州亟遣兵五千救之二十七日戰於五木敗績贑將尹玉死之師勇單騎突圍走常州下廣徳軍繼下安吉危獨松千秋二關俱震京畿危急趍天祥入衛十一月二十二日發平江旣至拜疏自劾以所部州降陷也請誅斥詔不允令疾速赴督府議軍事進資政殿學士升制置安撫大使令置司余杭守獨松關明年丙子正月二日兼知臨安府辭不拜詣闕陳大計不得見所部聚富陽以俟十八日丞相巴延營於臯亭山十九日早以天祥爲樞密使都督諸路軍馬會使轍交馳北師約當國大臣相見執政侍從聚左相吳堅府交贊天祥一行天祥見奉使無畱者欲往覘虛實歸而謀焉乃辭相不拜二十日以資政殿學士出使見丞相巴延元帥索多天祥曰講解一事前宰相首尾非予所知今太皇太后以予爲相予不敢拜故來軍前商量巴延曰丞相來勾當大事言甚善天祥曰本朝承帝王正綂衣冠禮樂所在北朝欲以爲與國乎抑欲毀其宗廟社稷乎二帥以詔旨爲解謂社稷必不動百姓必不殺天祥曰爾前後約吾使多失信今兩國丞相親定盟好宜退兵平江嘉興俟講解之說聞奏北兵待區處何如辯難甚至天祥曰能如予說兩國成好幸甚不然南北兵禍未已也巴延憤語侵天祥天祥曰吾爲南朝狀元宰相止欠一死報國刀鋸鼎鑊非所懼也乃覊縻天祥不使復還明日宰執吳堅賈餘慶謝堂家鉉翁劉岊等以國降天祥遂前責巴延失信畱使又詬斥呂文煥引敵陷國並斥其侄師孟負國所募兵在富陽者潰而西歸二月八日堅等以祈請使赴北並驅天祥登舟二十日至鎭江用其客杜滸計得逸與從者十人以晦日登舟夜走淮東三月朔入眞州與守將苖再成恊謀興復天祥喜甚爲移書兩淮帥將等初三日李庭芝遣使至出文書述脫回人李七二供有丞相往眞州賺城謂天祥爲北用使諭再成決無宰相得脫理縱脫亦無十二人得同來之理何不以矢石攻之乃開門放入邪意使再成殺天祥也再成憐之不忍害然亦不敢畱出之西城門外天祥與滸彷徨無所歸從者皆無人色再成俄遣二校將數十卒攜行李還天祥衛送出境且覘其去就決處置行野中露刅甚恟固叩其所向天祥曰揚州二校勸令往淮西天祥曰淮西與建康太平池州江州對境北兵布滿無路可歸正欲見李制使或能信我尙欲連兵以圖興復二校曰揚州殺丞相柰何天祥曰信命二校知無他志乃辭天祥贈以金而別夜徑北戍衘校疾行三更抵揚州城下門守森嚴旣前復卻風露淒淸鼓角悲慘四更滸曰李公必不見信徒爲矢石所陷不如趍髙郵從通州渡海歸江南或遇二王仲報國志徒死此無益也將曉聞北哨至乃變姓名易服詭行間關險阻閏三月至通州航海至浙東至臺州夏四月至瑞安五月益王登極於福州召天祥二月六日至授通議大夫右丞相兼樞密使都督諸路軍馬與陳宜中並相首責宜中當奉三宮與二王同奔柰何棄其所重宜中慚嘿又數誚其怯懦紀綱不立權戚用事且曰檀公上策不意公能得之宜中不樂見大將張世傑問兵數多少世傑以所部對天祥嘆曰公軍在此矣朝廷大軍何在世傑亦不樂天祥乃議府規恢江西七月四日發行在所十三日至南劍募兵冬十一月入汀瞰贑十二月初命招討趙時賞以兵三千復贑之寜都縣千戶趙溍以兵自建昌至時賞走寜都復陷千戶關某鎭撫孔遵以二十九日率師至明年丁丑春正月大兵向汀天祥命江西提刑趙孟濚領兵收復屯寜都城外不戰而退天祥退屯漳州龍巖縣三月屯梅州夏五月復贑之雩都縣六月進據興國縣遣兵攻贑不利七月江西宣尉李恆統師至吉分將援贑走孟濚於贑城下恆以兵搗興國襲天祥窮追四百餘里八月十七日至空坑天祥敗執其夫人歐陽氏及一子二女及趙時賞孫■﹝鹵上木下﹐仌代乂﹞等天祥竄榛莽中追將囊嘉岱貪收金帛因得逸復收散卒冬十月入汀復出會昌入安逺趍循戊寅春二月屯恵州海丰縣三月屯麗江浦遣使訪問宋主夏六月宋主泊厓山天祥移軍船澳八月至加少保進爵信國公冬十月屯潮州潮陽十二月東省元帥張弘範舟師至移屯海丰是時止備水道不虞陸路也趙孟濚爲前鋒鄒鳯殿北騎二百兼程追襲二十日午至五坡嶺望見山上步卒四集叩之左右咸謂鄕人捕鹿也奄至中軍天祥被擒官屬士卒昔得脫於空坑者至是俱遭執僇惟孟濚以先行十里得遁明年二月六日厓山師潰國亡送天祥如燕十月朔至燕械系千戶所十一月二日以疾脫械初九日召詣樞密院長揖不跪丞相慱囉命譯者問有何言天祥曰我爲宋宰相國亡職當死今日被擒法當死復何言慱羅曰有人臣將宗廟社稷城郭土地付與別國後又逃者否天祥曰謂我曾爲宰相奉國與人而復去之邪我前除宰相不拜奉使巴延軍前卽被拘執別有賊臣獻國國亡我本當死所以不死者以度宗皇帝二子在浙東老母在廣故圖去耳慱囉曰徳佑幼主非爾君邪棄嗣君別立二王豈是忠臣天祥曰徳佑不幸失國當此時社稷爲重君爲輕吾別立君爲宗社計何謂不忠從懷湣而北者非忠從元帝者爲忠從徽欽而北者非忠從髙宗者爲忠博囉曰晉元帝宋髙宗俱有來歷二王從何受命張平章曰二王逃走其立不止是簒也天祥曰景炎皇帝是度宗皇帝之長子徳佑皇帝之親兄何謂不正登位於徳佑已去何謂簒陳丞相奉二王出宮時具有太皇太后分付言語何謂無所受命博囉曰汝爲丞相若將三王同走方是忠臣天祥曰此說可以責陳丞相不可責我我不曽當國也博囉曰汝立二王有何功勞天祥曰國家不幸喪亡立君以存宗廟宗廟存一日則臣子盡一日之責何功勞之有曰旣知不可爲何必爲天祥曰人臣事君如子事父父不幸有疾𨿽明知不可爲豈有不用藥之理盡吾心焉不可救則天命爾今日天祥至此有死而已何必多言堂上怒令吏引去復入獄獄中集杜句爲詩備載所歷皆忠憤淒激意壬午春自獄中寓書所親曰吾終之時惟書一贊於衣帯間云吾位居將相不能救社稷正天下軍敗國亡至爲囚虜其當死久矣頃被執以來欲引決而無間今天與之機謹南向再拜其贊曰孔曰成仁孟云取義惟其義盡所以仁至讀聖賢書所學何事而今而後庶幾無愧宋丞相文天祥絕筆冬因狂人薛寶持妄書告變指天祥爲內應十二月初八日世祖皇帝召天祥於殿中天祥長揖不拜左右彊之拜跪不可或以金撾搥其膝膝傷天祥堅立不動主上降旨曰汝在此久如能攺心易慮以事亡宋者事我我當令汝中書省一任坐者對曰天祥受宋朝三帝厚恩號稱狀元宰相今事二姓實負此心非所願也主上云然則汝何所願對曰願與之死足矣主上猶不忍遽麾之退初九日宰相奏曰天祥旣不歸附不若如其請賜之死可其奏是日宣使以金皷迎之詣市天祥聞之欣然曰吾事了矣左右去其中戴黃冠荷械出顏色揚揚不少變時燕市觀者如堵宣使徧諭曰文丞相南朝忠臣皇帝使爲宰相不可故隨其願賜之一死非他人比也宣使謂天祥曰丞相今有甚言語回奏尙可免死天祥曰死則死耳尙何言天祥問市人孰爲南東西北趍而南向再拜就死燕人凢有聞者莫不嘆息流涕天祥死後大風忽起揚沙石晝晦咫尺不見人守衛者皆驚吉州士人張弘道字毅夫號千載心與天祥善隨至燕負其顱骨歸葬廬陵天祥少有大志明鋭忠壯當世鮮儷其自贑勤王也繡其戰袍曰■﹝扌棄﹞命文天祥﨑嶇萬里歸翊行朝赤心益堅卒死臣節芳名壯槪與宇宙同不朽云】

從文丞相諸公

奉檄勤王出贑城願從魁相立勲名吹噓炎運延千載莫笑寒儒�五兵常郡戰餘森廟祀空坑敗後麗官刑英才僂指那能盡凜凜英魂死亦生

【杜滸鞏信尹玉趙時賞張汴劉洙繆朝宗孫桌陳龍復蕭燾夫彭震龍蕭明哲】

常州守將王公【安節】知府姚公【訔】

【常州在浙西路揚域吳延陵季子之邑秦置延陵等縣漢攺毗陵縣晉爲郡又攺晉陵隋置常州秦以子楚攺陽羨圖經議無錫寜天下平有錫兵天下爭故名錫山】

守合名垂二十秋將軍今度更風流人誇同谷英風壯天使毗陵殺气浮守義只知伸我膝成仁那肯護吾頭將門出將眞男子一任模糊血髑髏

閉門髙臥本無悰起守鄕城更總戎名姓已符前代史邦家能衛古人風金山不長僧成讖鐵壁𨿽堅卒易攻城守兩回希世事橘香不泯气如虹

【乙亥春三月大兵攻破常州將軍王安節被擒不屈死之安節前守合州節使堅之子也夏四月督府總統軍馬張世傑復常州畱劉師勇守之卽家起姚訔知府事公橘州第三子也常自十月八日被圍至十一月十八日城破師勇遁大兵憤其堅守屠之初大兵苦攻常不下城上語之曰若要得常州除是金山長歇後語也遂挾金山長老至長老愳死妄言此城乃龜形擊其首破矣至是並兵攻南門遂克之訔死之謚忠毅唐朝睢陽亦有姚誾死節訔古誾字也故詩云名姓己符前代史】

湖南安撫知潭州李公【芾】

【潭州在荊湖南路荊域屬楚黔中地秦置長沙郡漢髙封吳芮長沙王都臨湘晉置襄州隋攺潭州又攺長沙郡唐攺潭州宋復武安軍節度】

平楚樓頭矢石驚焚香稽首別宸京盡殱妻子期全節寜死封疆不忍生煙焰張空隳趙璧旌旗倒影下湘城善刀人在同觀化名與澄江一樣淸

【至元十三年丙子春正月三日潭州下宋湖南安撫知潭州李芾死之潭爲荊湖重鎭殷實繁麗開慶兵難帥臣向士壁力戰堅守城迄全咸淳中襄圍急汪立信爲帥預憂之爲浚築排柵計湘人憚勞議其迂甲戊畱夢炎以觀文殿學士來鎭大兵渡江明年乙亥春宋徵諸道兵入衛夏五月夢炎盡提戍兵且席捲府庫以行乃以芾知潭州主管湖南安撫司公事芾蜀人僑寓衡州嘗尹臨安有能名一日因置水桶防虞以油飾其外有請並油其內者芾笑曰今日如何由得內賈似道方顓制弄權事多不從中復聞芾譏已大怒嗾言者論擊遂被重劾列之贓籍坐廢十年其門生曾淵子登朝祈似道得洗敍長江失守乃起芾爲湖南提刑是年正月拜命卽家建臺閱數月升帥將赴鎭遣其長子避地南中以奉祭祀芾乃與親友別曰州無兵財誠知難守然君命無避是行必不免惟一死與城俱亡耳眾疑芾久廢觖望謾爲是言十月三日右丞阿爾哈雅領重兵圍城連營環鎖城內僅存州兵守禦芾慷慨自厲軍兵咸願死守大兵攻擊無虛日明年丙子春正月攻益急破其西北城芾嘗厚一劊級沈安一日呼使前曰吾力盡不能守矣將就死勿使吾身爲敵得其爲我掩瘞馬汝宜先殺吾家眷而後殺我安惶愳不敢當芾怒曰吾平日厚汝者何事直爲今日耳安悟挾刀入一家俱死芾就死縱火府治焚其屍安亦自殺湖南轉運判官鍾蜚英收文簿封府庫與都統制劉孝忠及帯禦械吳思聰以城降州民或自屠其家或自縱火城內煙焰四起大兵且入死者數萬人爭門出走死於城外者又不勝計外十縣則先被屠掠枕骸蔽野千里無煙廣西經略安撫使李與調兵來救憚不敢進僅駐衡永間爲靜江捍蔽湖南提刑提舉司亦就衡州置援潭局募兵又招茶陵桂陽劇盜萬數以救潭亦不敢進潭旣下羣盜潰散反大略而歸是夏有自潭來者言城內蕩爲瓦礫惟運司及皮參政龍榮故宅僅存戍兵結茅以居其一隅則敗屋數區而已潭受圍至陷凡三閱月】

知衡州尹公【谷衡州在荊湖南路荊域楚地秦屬長沙漢屬桂陽郡吳置湘東郡晉立湘州宋爲國齊爲郡梁置衡州陳置東衡州以本州島爲西衡州隋置衡州煬帝攺衡山郡唐復衡州宋朝因之】

燕寢凝香未赴衡卻從湘帥走湘城衣冠望闕臣辭主詔誥陳庭弟徇兄刼火煉成忠孝種英風鼓動懦頑名滿城盡節榮今古三百年餘徳澤情

【尹谷字耕叟潭州人登科入仕乙亥歲差知衡州迓吏及門潭已受兵帥守李芾屈贊兵明年正月芾死城破谷取平生所受誥敕置庭中具衣冠望闕再拜謂其弟嶽秀曰弟宜急走不可使尹氏無後吾受國恩義當死嶽秀曰兄死弟安往願得俱死於是全家四十餘口老幼環坐婢僕席地鎖其門縱火自焚死】

江東運判趙公【淮】妾【某氏按江東路有九州島四十三縣建康府在江東路揚域吳越地楚置金陵邑其後吳及西晉宋齊梁陳並都焉云云宋仁宗升建康軍節度中興攺建康府】

石頭城昔號金湯岌岌孤墉戰馬場西日突圍逃溧水南冠荷校說維揚血凝漢節誇男子身寄秦淮藉女郎千載妾身貞更潔仰天哭向水雲鄕

【淮潭州人席門蔭仕至江東轉運副使置司建康大兵臨城突圍趍溧水民寨寨破被執不屈械擊詣揚州城下令淮呼城中官吏出降淮反其詞北兵怒復執歸建康殺之淮之出奔也一妾與俱旣及難爲某萬戶所得語萬戶曰妾願事相公終身然趙運使旣死無人埋骨願輿妾往殯殯畢卽歸萬戶惻然如其言迨至死所屍棄江濱妾命輿夫椎屍入水水猶淺不流妾乃取篙自推之入深水中卽仰天大哭躍入水中而死】

都統制密公【佑】

漢鄂塵飛路已迷殘兵早發向江西豈知主帥輸城邑謾使偏裨效鼓鼙就縛呼天懷象魏臨刑吐气幻虹霓酸風慘淡精魂逺龍馬坪頭戰鬼啼

【佑淮人起行伍爲將嘗戍荊嶽會湖南北陷諸州戍兵俱潰散佑與劉俊奔江西過撫州制帥黃萬石招隸帳下不知萬石久已爲遁降計矣乙亥十一月隆興受兵守臣劉盤屢請援萬石遣佑將兵三千以往戒勿戰二十五日至進賢縣之壁畬猝遇大兵佑忠憤卽戰戰正酣矢貫其腦猶自拔矢以指按瘡呼軍士曰孩兒毎止好用力殺俄而昏憊被擒軍皆沒元帥宋都木違嘉其勇以良藥付瘡彊之降不肯命以千戶金牌叱不受曰請死遂囚於隆興久之察其終無降意遂斬於西華門外臨刑其子市北飯以進佑叱曰此是狗喫底東西亟將去復市南飯以進飯訖臨刑嗟乎後之人能如密公之忠勇者鮮矣然亦大文夫當爲之事耳】

沙市監鎭司馬公【夢求】

荊水滔滔百尺渾邇來淺縮漫潺湲木城聫岸風輪吼沙磧屯云火炬燔效死小臣懷緑綬偸生大閫愧朱轓下官名姓君知否涑水先生七世孫

【至元十一年乙亥夏四月五日大兵至沙市距江陵止十五里兩城相望中隔一水築堤通行市南阻川江北倚江陵地勢險固爲舟車商旅之會恃水爲防是年湖水忽涸市南沙磧皆露大兵陳磧上乘南風縱火肉薄登城遂下守將程又亮降監鎭司馬夢求戰死溫國文正公七世孫也後五日川江大漲沙市城腳皆沒己無及矣】

忠義集卷四

●欽定四庫全書

忠義集卷五

﹝元﹞趙景良編

○昭忠逸詠

淮東制置使李公【庭芝】

【按淮東路有九州島二十縣揚州禹貢淮海惟揚州春秋屬吳越漢吳王國景帝更江東武帝更廣陵隋唐爲揚州宋朝陛節度】

淮海曾聞一偉人十年臥護息邊塵重來鐵騎攻城急旋執金戈赴陣頻夢入甌閩期立極路遵通泰倐捐身平山堂下悲風起魂繞瓊花萬樹春

都統制姜公【才】

君是磻溪幾葉孫六韜貯腹護邊屯三軍鏖戰嗟無地孤壘環攻恨出門嚼舌血飛憐勇士衝冠气憤憶忠魂男兒南八今重見同翫睢陽月一痕

【襄師呂文煥降時庭芝罷居鎭江宋朝俾再鎭揚州庭芝馳入戎馬滿郊幾爲所薄至元十二年丞相巴延旣下沿江諸郡乃畱平章阿珠鎭瓜州自以四月十三日入燕奏事張世傑復常州命劉師勇守之自帥舟師由海道向金山約庭芝自揚州出兵向瓜洲殿帥張彥自常州向鎭江期以五月一日三路並進與北師決死戰奪江面以通淮浙之脈議已定會連日西北風大作庭芝疑海舟必乘風已至金山乃不俟元約卽以四月廿八日命都統姜才率步騎侵晨掩擊時北兵輕視揚州謂不能出軍𨿽城揚子橋而守備終疏才破其城殺獲甚眾部下勸才保勝歸才曰吾受命取瓜洲何敢以小誤大事遂趍瓜洲則世傑海舟未至也才失勢大兵方圍眞州皆移營救瓜洲阿珠先登搏戰才力戰至晡不能勝才率騎退走而所部步兵遮其歸路才自殺步兵取道還揚州城大兵追至城下騎兵死者十八九五月一日世傑舟師如期至金山則才兵已敗矣世傑乃結陣焦山值風弱海舟不能動參政董文炳以快船進攻往米如飛世傑竟敗獨彥爽約自保兵不出淮事遂去揚恃通泰爲援大兵又築灣頭城斷通泰往來之路秋七月才再出兵攻其城不克而走步兵懲前敗乃自殺騎兵之退走者於是騎兵死者十八九步兵死者十五六而揚之精甲皆盡閉關不復出會益王稱帝於福州間道召庭芝爲右相兼樞密使庭芝拜命乃命淮東朱煥代帥自與才將輕騎趍通泰謀泛海歸福州庭芝甫出城煥卽以揚州降大兵亟追庭芝僅得入泰州重兵圍城知州孫泰臣開門降庭芝及才被執俱不屈械至揚州斬庭芝而轡才才臨刑含血噴罵不絕口淮東諸郡皆降】

浙西提刑徐公【道隆】湖守趙公【良淳】

【按浙西路有八州三十九縣湖州揚域秦置烏程縣東漢立安吉吳置吳興郡隋置湖州宋升昭慶軍寶慶攺安吉州】

太湖殺气貫天章貔虎如雲壓古杭羽檄星馳徵魏闕牙檣風逆急勤王軍摧鋒鏑鬼猶厲將躍波濤骨亦香更有湖州賢太守細君同壽碧蘭堂

【道隆字伯謙婺之武義人以父任入仕汪立信制置京湖奏請道隆爲參議官甲戌立信除刑部尙書道隆偕賓客十人去江陵明年趙孟傳制置淮西以道隆參其軍事後除浙西提刑大兵寖迫文天祥棄平江潰卒四出爲浙西患苦安吉尢甚知州趙良淳莫知所爲有旨令道隆措置旣至取潰卒肆掠者竿其首於市牛監軍遁去時範文虎程鵬飛管景模俱遺書誘降道隆焚書斬使丞相巴延軍臨平臯亭山令道隆間道入援不敢輒畱時水陸皆有北兵道絕不通議由太湖經武康臨安縣境勤王卽日乘舟出臨湖門泊宋村良淳惟倚道隆道隆旣去或告趙緫領與可欲挾知州以降良淳聞之與婦同縊於州治之碧蘭堂乙亥除夕也正旦黎明追兵及道隆於江陵親從軍三百人與殊死戰於船上食時矢竭槍槊折一軍盡沒長子載孫由舩後■蹈水死道隆知不能脫還入船中端坐繩牀大兵去道隆衣掖至北舟有間一卒以道隆衣冠置所乘舩中曰吾總管說降與乘舩還城不降且贏而俘之令我置衣此船須其降而後與禁人母得輒登舩有頃兩兵掖道隆旋因得出船馬門持道隆者稍怠道隆亟躍水中死北將猶令左右挽弓射水餘兵有脫入臨安者事聞十六日宋朝令贈官賜謚厚卹其家立廟安吉官其子孫越三日宋亡不及矣】

參政髙公【應松】

腸斷吳山錦繡叢六更聲絕海潮空千門鎖月移行在八駿乘風憇會同扈蹕孤臣慚主辱徵鞍萬里哭途窮兩宮緩緩趍朝陛回首天南獨死忠

【應松福州長樂人也登開慶己未進士第由衡州教授通判廣徳軍召爲國子監丞乙亥十一月入國門時獨松闗已破十二月兼權禮部員外郎翰林權直至明年丙子止月文天祥張世傑入衛時京城義兵踰十八萬欲巷戰死國丞相陳宜中守和議收在城兵人心皇皇宜中懼夜遁先是賈似過潰師魯港退駐揚州圖再舉殿帥韓震欲護駕遷幸然後議和宜中一反似道所爲斬震貶似道後大兵至城下倉卒請和丞相伯顏首問輯震頭何在天祥贊宜中復議幸閩廣太皇不許故棄三宮而遁範文虎引大兵自湧金門入舉朝奔竄畱者九人如應松及正言陳春伯侍郎翁仲得大理卿郭珙皆三山人也二十日除應松中書舍人直學士院二月初二日賜在城文武官各二階旌其不遁也初六日除權工部侍郎九日除端明殿學士簽書樞密院事參知政事未幾宰執吳堅賈餘慶家鉉翁等俱赴北太皇命應松與劉叔子赴都堂視事時國事己去擁虛器耳三月十二日兩宮赴北應松扈從至燕四月二十七日也明日卽絕粒不語越七日卒】

蜀帥張公【玨按蜀夔州路有十五州三十九縣重慶府在夔州路古巴國秦置巴郡劉璋爲永寜郡先主爲巴東郡唐渝州又南平郡宋朝先宗潛邸升州爲府】

玉壘云浮五十秋關西虓將勇無儔三吳甑墮猶堅守八柱唇亡不耐愁瀘水捷收勞騕褭夔門機伏失兜鍪吾君不負吾寜死遺恨誰憐快敵讎

【至元十二年乙亥夏荊湖諸郡俱歸附蜀之音問不復與西南通制置使知重慶府張玨猶振厲自立招討梅應春以江安歸附玨遣兵收復擒應春至重慶府臠之大兵收取江安所部州郡俱降惟張起巖帥夔與玨共爲宋守屹然雙城勢窮援絕屢以虎符招玨玨不從帳下將有勸其降者玨未果將遂畔夜開關納大兵玨率親兵巷戰不勝登舟欲下夔就起巖至中途隨行將士利重賞且念妻子俱已陷重慶遂執玨歸附終不肯降會應春之子朝燕訴前事復父仇玨遂遇害】

大社吳公【楚才建昌軍在江西路建昌揚域吳境漢南城縣南唐升爲建武軍宋朝攺建昌軍紹興八年析南城縣上五鄕置新城縣於黎灘鎭又析南丰縣之半置廣昌縣於掲坊耆今領縣四】

誰道旴江一布衣龍韜虎略豈知蹊鉏耰列陣螳初奮鼙皷臨風馬已嘶漢將追奔飛白刅楚囚覊縶化紅泥寵襃已矣忠難泯不向泉關嘆噬臍

【吳楚才建昌南城人名炎以字行世業儒乙亥冬十二月建昌歸附明年春正月楚才於其鄕嶺村紏聚丁壯稱義兵張榜聲罪是時黃萬石猶以江西制置使走邵武楚才遂繇邵武太守黎靖徳請於萬石乞濟師萬石不許而授楚才迪功郎權制置司計議官以安之且戒勿興兵楚才不聽二月三日自嶺村率眾晨炊蓐食將攻城鉦鼓震動甫至近郊之龜湖城中出步騎三道蹴之楚才所部俱鄕農鎧仗不備又倉卒起義未經練習一見大兵輒噪罵北騎左右馳突其眾大奔尾襲殺百十人奪其長梯鐵鉤等因進攻嶺村拒以木柵不得入事聞益王元帥府承制遷楚才宣議郎帯行大社令知建昌軍俾聚兵圖再舉萬石匿其命楚才旣失利且乏援大兵誘降其眾眾多解去楚才走光澤縣爲人所擒及其子應登以獻於建昌坐獄上司遣錄事婁南良訊之南良詰之曰汝何爲錯作此事楚才抗聲曰不錯如府錄所爲乃大錯爾府錄受宋朝官爵今乃爲敵用還思身上緑衫於何處得來我不過鄕村一秀才特爲忠義所激欲爲國出力事𨿽不成正不錯也南良愧而語塞至六月末楚才宗人吳浚奉密旨爲江西制置招討使起兵廣昌縣建昌遂斬楚才父子傳首諸邑時益王登極於福州聞而哀之特贈五官爲朝奉郎卽邵武建昌境上立廟贈額忠勇】

儒士王公【士敏吉州在江西路荊揚之域吳地東漢置廬陵郡吳孫皓置安成郡隋攺安福縣又攺廬陵郡領縣八太和是其一縣也】

此行無復望生還畱取哀吟宇宙間報國豈能恢漢土遺民空自戀吳山淸風勁節英靈在斜日沈輝歷數慳寂寂圜扉終不悔忠魂莫恨左輪殷

【士敏吉州太和人也至元十二年江西諸郡旣歸附明年士敏與鍼匠劉世超聚兵興復兵敗世超縊死嚼血書石云生爲趙民死爲趙鬼赤心報國一死足矣士敏入獄書詩於裾云此行無復望生還一死都歸談笑間大地皆爲腥血染好收吾骨首陽山竟死於獄中】

樞密丞相陳公【文龍】

【按福建路有八州四十九縣興化軍在福建路揚域陳文帝朝莆田地始見載籍唐析泉州置丰州領莆田縣又置武榮州莆田隸焉宋置太平軍攺興化軍割莆田縣屬馬今領縣三】

曾聴臚傳冠集英當時禦筆爲更名淳熙相譜家氈復徳佑樞臣國脈傾鄕部孤臣迷殺气囊山一皷張軍聲首丘只戀行都土愁絕萱闈訴不平

【文龍字徳剛興化軍人祖俊卿事孝宗爲名宰相開國於魏謚正獻文龍有文學負气節理宗朝爲太學生名子龍咸淳戊辰度宗初試進士對策稱旨擢第一禦筆攺今名授宣議郎簽書鎭東軍節度判官廳公事踐歷館閣爲監察禦史兼崇政殿說書似道行公田浙西苦之文龍在臺抗疏力爭辭旨剴切似道不得已爲罷浙西判官洪起畏以自解而左遷文龍大理少卿出知撫州似道怒未釋風言者劾之罷歸裏似道敗召文龍爲左史以至執政甫五月丐歸丙子五月行朝召拜樞密使秋九月拜閩廣宣撫使鎭興化軍平石手之亂冬十一月降將王世彊引大兵攻閩宋主航海福州守臣王剛中降遣使徇興化文龍斬之縱其副以還復書世彊剛中責以負國且自署曰理宗學生度宗狀元徳佑樞密景炎宰相大兵進攻文龍遣其將設伏捷於囊山寺前帥大怒大合水陸並進先執其姻家許自使致書誘降文龍復楚書斬使鐵騎四合圍城文龍拒之戰不克城陷被執逼其降不屈咸淩挫之文龍自指曰滿腹子節義文章汝曹還忍相逼耶眾皆義之乃執以如燕在道數罵辱送騎行至臨安而卒文龍旣死義系其母於福州之尼寺臥病無醫藥左右或感泣母曰吾今死無憾矣但恨不一見吾兒當與之共訴於地下耳及卒皆曰此母能產佳兒爲之斂塟焉】

嗣秀王【與檡】瑞安守臣【方洪】

派接天潢本近親更生忠節古無倫千軍守禦來閩路半歲勤王護宋民巷戰血流生不辱劍飛魂逝死能神風流喜遇莆城友攜手泉扄萬古春

【丙子春秀王爲兩浙閩廣察訪使二月至福州五月益王登極而帝舅楊亮節居中秉權與檡自以國家親賢多所諌止遂犯忌嫉諸將憚之未幾大兵逼浙東乃命與檡出瑞安與守臣方洪共任備禦朝紳言與檡有更生之忠曹王臯之才宜畱輔以隆國本譛者益急卒遣之冬十月瑞安守圍城中危急與檡洪誓以死守小校李雄夜開門納大兵與檡洪率眾巷戰兵敗被執參政董文炳伏而問之曰汝爲秀王邪今能降乎與檡叱之曰我國近親恨不殺汝以報陛下今力屈而死分也尙何問馬遂殺之洪亦伏節而死洪莆田人也】

建寜儒士朱公【浚建寜府在福建路建寜揚域漢置冶縣後分冶地南部曰建安唐攺建安郡又攺建州宋升建寜軍孝宗潛邸升建寜府】

身披薜荔去瓊琚遞遞南來八使車人隠考亭春自逺馬嘶分水難誰紓好扶名義垂千載不把衣冠辱四書爲守彜倫先訓在潔身珎重返吾初

【浚字深原建寜府人酷嗜墨刻人號之曰朱古碑大兵至其家浚曰豈有朱晦翁孫而失節者哉遂自死時江西帥府遣入使入閩說降】

處士林公【同福州在福建路揚州域周七閩地閩子孫分七種楚秦爲閩中郡閩君搖爲越王都冶漢分冶地爲會稽東南二郡故曰東冶陳置閩州隋攺泉州唐更福州閩王王審知升武威軍宋朝升福安府領縣十福淸是其一縣也】

九廟三宮已盡傾尙從海島寄神京血書矮壁存吾節气貫長虹任汝烹身殞九京忠義著名香七聚鬼神驚海風蕭颯含悲憤疑是當年肆罵聲

【至元十二年泉福旣歸附明年春宋主在海上命將收復圍泉州未下福州興化劍邵復歸宋前監丞劉仝子家福淸糾合義兵卽故直寶幸閣林瑑舊宅置局曰忠義招募卒伍以仝子爲福建招撫使冬大兵至諸郡復失兵向福淸仝子遣兵拒之大敗有林同者字子眞瑑之孫寒齋髙士公遇之嗣也號空亝處士孝謹亷謙而深於詩以世澤受官棄不仕有父風馬仝子旣建局於其家敵至眾勸其避不從乃盛服坐堂上題其壁曰生爲忠義臣死作忠義鬼艸間足可活吾不忍爲爾諸君何爲者自古皆有死俄而大兵至執而詰之同大罵竟遇害】

丞相陸公【秀夫】

八面兵威八面攻馮夷飛血洗千篷波翻水寨乾坤震風僕穡旗社稷空百辟散班奔鷁首孤臣扈蹕憇龍宮茫茫南國重回首一片丹心照海紅

樞密張公【世傑】

【按廣東路有十州四十縣廣州在廣東路揚域百粵地秦置南海郡趙佗自立爲南海王漢因封之武帝始定爲南海等郡孫權遷州於畨禺孫休分交州置廣州理畨禺晉因之宋齊皆爲廣州隋攺廣州爲畨州煬帝攺爲南海郡唐置廣州總管府以廣桂容邕安南五府隸之唐末分爲東西道攺嶺南節度升爲東道節度使黃巢攻破廣州以士卒疾疫乃去掠湖湘賜東道爲淸海軍節度宋朝平嶺南地歸版圖仍舊爲淸海軍節度升爲帥府統郡十四領縣八治南海畨禺二縣新會是其一縣也】

曾擁貔貅奏凱歌厓山云暝竟蹉跎地空九有棲荒服寨列千艘保海阿龍躍璽況天若此烏鳴矴絕事如何鯨波沃日炎光熄凜凜英魂尙枕戈

【厓山在廣州新會縣蓋廣之海門也東通廣州僅容輕舠南入於海猶二百里水勢如牛角然殊非地利而張世傑乃奉祥興主自碙州駐此識者惑之至元十五年戊寅冬十二月制置淩震小捷於廣州城下世傑喜曰北無能爲入夏且復走矣乃不嚴備而於厓山東岸立艸屋曰行宮月朔則行朝會之禮從官亦各結艸屋以便起居及周文英自漳州來乃知別有北舟水陸並進世傑驚議守禦有告者曰北舟旦夕至若塞海口我不能進退矣請乘其未至移我舟以塞之戰而勝固幸不勝猶可西走也世傑以士卒航海久多有離心恐一動則星散乃曰頻年航海何時足了今須與一決勝負爾乃悉焚艸市以巨艦千艘結爲水寨船尾皆外向上設戰栩爲死守計眾皆危之無敢諌者明年己夘止月二日浙東帥張弘範舟師發潮陽直趍崖山二十日江西帥李恆發廣州率哨船會師世傑不寨山門護水寨乃縱北舟入逼寨十六日北舟大集蔽塞江面世傑方調輕舟出戰猶能牽取數舟弘範所部俱海艘無哨船可以趨利故世傑以輕舟往來樵汲自如眾議恐恆以廣州舟至則樵汲絕矣世傑乃遣文英將步兵王道夫將蜑船迎擊又促淩震入衛已而文英遁入新州道夫與恆遇不戰而遁震亦不至二十三日恆至厓山以哨船阻輕舟樵汲路絕毎日止候潮平惟有淡水至汲以供日用舟中糧猶可支半年二帥屢遣使諭降世傑輒厚禮其使惟請退屯乞廣東一道以奉趙氏宗廟軍中聞者歔欷二帥令盡取舳艫與南船對壘卽北岸立炮且縛船載火南舟張布幙以當炮石縛長竿於船尾以當火船二月初二日夜都統張達領快船出攻北之哨船敗亡失甚眾初四日定議進攻初五日三面進逼水寨初六日晨炊蓐食恆乘早潮退帥北面海船進攻酣戰至午殺傷相當恆以船深入千戶林茂躍登南船千戶曽勝百戶解淸繼之攻西北角士眾潰俄而晚潮至恆舟不能駐僅奪數舟而還弘範乘潮生帥南面海船進攻世傑摘北面守兵策應士眾傷殘俱無鬭志恆復麾北面海船夾攻呼聲動天地水寨表裏受敵會有僕其檣竿之旗者諸船風靡穡旗俱僕世傑知事去卽抽精鋭入中軍自衛諸船奔潰招摭翟國秀團練使劉浚解甲降貴官士女多腰金赴水自況死者數萬人北舟進擊中軍戰至晡海霧四昏咫尺不辧風雨大作潮勢退世傑與少保蘇劉義都統張達尙書蘇景瞻等十九舟斫斷矴石乘風水之勢決團南走宋主舟重大駐內水爲外舟壅隔不得動丞相陸秀夫先沈妻子於水乃奏請宋主死社稷以金璽系主腰秀夫抱赴水死之宮人牽衣胥溺者十數輩二帥止謂世傑必奉宋主南奔恆率海舟追逐弘範畱部分降附訊降人始知祥興君相俱赴水遂大搜金帛拘括將士所掠皆歸弘範尋於軍中得金璽訊之卒云於小兒浮屍上得之不識爲璽也懼爲人所知棄其屍矣與降人言合恆迢世傑至髙州界不及世傑後二舟來降恆班師於厓山刻石紀功而還世傑等南奔不能達占城於是回船沿海收散卒承宣使周文英等皆會四月八日至海陵港遇颶風船破溺死明日文英收其屍火於海濱文英以世傑樞密印及餘兵赴廣州降】

江東制置使謝公【枋得】

【按江東路有九州島四十三縣信州在江東路揚域吳楚地三國屬鄱陽郡葛陽縣地陳葛陽攺爲弋陽唐置信州領縣六饒州在江東路揚域楚地秦鄱陽縣屬九江漢置鄱陽屬廬陵隋攺饒州南唐永平軍宋復饒州領縣六安仁是饒之一縣弋陽是信之一縣】

艸履麻衣謾蔽形十年賣卜慣零丁願從楚地師龔勝欲向遼城友管寜采石吟成期絕粒娥碑讀罷棄餘齡一門盡節均無愧千載西山疊疊靑

【枋得字君直信州弋陽人左目重瞳腦若伏犀口可容拳髯疏而長身不滿五尺幼覽羣書五行俱下終身記憶及長俊偉有大志好直言以名節自任洞究治體爲文章有奇气單詞詞組識者傳誦嘉熙戊午年十三領鄕薦寶佑乙夘再薦丙辰廷對以治道策士枋得直以丞相丁大全爲答考官佳之欲俾魁天下頗忤上意臚傳出文天祥榜下第二甲第二人以言不用遂掛冠賦詩曰玉皇殿下卸恩袍羞見冥鴻惜羽毛天地有心扶社稷朝廷無意得英豪早知骨鯁嬰時忌何似山林遁迹髙次第秋風到蘭菊歸家痛飲讀離騷扁讀書堂曰疊山取重艮止止之義學者尊稱曰疊山先生明年丁已試中敎官科除建寜府學敎授以大全柄國不赴開慶己未除禮兵部架閣文字又不赴景定辛酉以選爲寜國府考試官發策尢精愜有江東十問行於世似道怒嗾言者劾之貶興國軍咸淳丁夘放還除史館不赴大兵渡江似道敗攺合入官差主管官誥院不拜江州降枋得與呂師夔有舊乃上封事大略謂文煥守襄六年古無有也勢窮援絕遂失臣節議者遽加以畔逆之名今沿江諸郡有能守六日者乎設遇文煥以前語責之不知其何辭以對師夔非有異志似道以爲刑部尙書參贊軍事欲召赴軍前殺之不得己爲偸生保家計爾師夔心欲歸朝不能而以告之謝章章不敢言而以告臣臣請下詔赦師夔之罪分沿邊諸路之屯命之爲鎭撫使而遣使赴北通和庶可紓難乎言者劾其狂妄罷其官未幾除江東提刑捍禦饒信卽安仁縣置司招集漬軍張忠孝隸麾下俄兼江西招諭使是年冬十二月也師夔橔信州取衣糧枋得榜云信州米畱供太皇太后皇帝禦膳信州絹畱供太皇太后皇帝禦衣平生朋友遂爾睽離一旦相逢惟有廝殺師夔怒明年京浙下枋得寓弋陽北使王世英蕭郁誘降信州知州鄭疇降遣人爲枋得索提刑司印枋得避於信之云磜嶺景炎帝立以枋得爲江東制置使卽弋陽起義兵七月二十二日攻鋁山縣破其隘俄而前軍潰枋得以兵付江東招諭使傅卓隠於江閩之境王世英蕭郁以枋得不降遣兵襲之執其妻李氏子熙之定之二弟三侄及一女二婢枋得竄入閩隠建陽自以國亡痛誓麻衣艸履終身弟侄械至州二使庭辱之不屈詰兄所在不答惟請死殺之囚其妻子至建康系宣慰司獄李氏丰姿衝麗以善詞翰聞宣慰使亷博囉黙色哈雅欲昏之李氏佯許諾始緩其獄將昏之前夕獄吏不戒李氏同女洎二婢俱縊主者懼上其二子於行省猶文以不降將盡殺之適左丞崔缺自北還嶽具崔見二子皆童幼何校曰若非謝提刑子耶命賦詩立就崔曰其父以忠遁孺子何罪釋授省都鎭撫陳陳命諸子從熙之學凡六年資其歸遂偕弟往閩省父枋得命熙之歸飬祖母定之畱侍日以賣卜爲生久之碩人訃至夜問道歸治喪塟畢復隠閩至元十三年行臺侍禦史程文海薦江南賢才三十二人以枋得爲首特旨喚至誠無僞以公滅私明達治體可勝大任謝枋得故相畱夢炎爲吏部尙書貽書促行枋得復書云吾母年九十五死殯淺土妻女爨婢以僕連累死囹圄者四人弟侄死國者五人遊魂難招往痛莫贖伏聞太母在北上仙久矣惟北鄕長號不能寄一帛書如任元受故事又不能匍匐一灑麥飯孤臣何面目應聘耶且亡國之大夫不可以圖存忠臣不事二君烈女不更二夫南八男兒死卽死耳不可爲不義屈豈敢曰將以有爲也辭嚴气直累千百言夢炎讀之汗下復以書辭程曰大元制世民物一新宋室孤臣止欠一死先妣以今年二月考終自今無意人間世矣三十而入仕五十而休官平生實歷不滿八月俸祿無一毫歸家養親已不可言孝惟黽勉送死或可以贖遇執事將隆旨以禮聘召孰不興起稽古之禮子有父母之喪君命三年不至其門所以教天下以孝也未有胃喪匿服而可以應聘召者遂不赴明年近臣同法師林樵谷奉旨江淮搜賢仍以枋得稱首枋得抗顏謝之又明年行省丞相蒙古岱奉旨驛召親臨訪問執手相勉枋得曰上有堯舜下有巢由上有成湯下有隨光上有周武下有夷齊今存一謝枋得聴其食西山之薇又何損於國家枋得母喪未塟姓名不祥不敢赴召丞相義之未幾江西省管左丞奉旨宣召復謝之乃深隠於建陽之後山堂至元二十五年九月福建省參政魏天佑賫特旨宣喚不覷面皮正當底人謝枋得就交魏天佑上大都來的時分就省裏索气力一同將帶來者行省委官泊建寜路官建陽縣官至馬鋪遣縣尉張某馳至後山堂物色枋得告以故復以母喪辭弗獲翌日彊登舟至路寓崇眞道院賦詩別友云雪中松栢愈靑靑扶植綱常在此行天下久無龔勝潔人間豈獨伯夷淸義髙便覺生堪捨禮重方知死甚輕南八男兒終不屈皇天上帝眼分明遂卻粒不食七日館伴者彊進膳九月二十日又不食而神气淸爽時絕粒九日矣十月十二口賦詩云西漢有臣龔勝卒閉口不食十四日我今半月忍饑渴求死不死更無術精神時與天往來不知飲食爲何物若非功行積未成便是業債償未畢太淸羣仙宴會多鳯簫龍笛鳴瑤席安得神靈羽翼生騎云直上寥天一長子熙之自信來省枋得曰大丈夫無兒女情拒弗見門人惠寒衣弗受十八日起行十二月十日抵龍興左丞呂師夔輿相厚遺寒衣一襲力卻之有身不絲綿二十年後山凍殺分宜然之句二十四日至采石賦詩絕粒日啖五棗至元二十六年己丑四月五日至京問太后■﹝歹贊﹞所洎徳佑主所在各向其方慟哭載拜館伴者曰此是文丞相斫頭處以脇之枋得曰當年集英殿下賜進士第幸同榜今復得從吾同年遊地下豈非幸卽越四日遷憫忠寺壁間見曹娥碑灑淚讀之曰汝小女子且能死吾豈不汝若哉是夕卒呂師夔適在京爲具衣衾棺槨殯之文明門外九月門人李思衍使交趾回與尙書謝昌元捐助俾定之負其骨歸塟】

廣西經略馬公【塈】

【按廣西路二十一州六十二縣海外四州四州十一縣通二十五州七十三縣靜江府在廣西路荊域百粵地秦置桂林郡漢零陵郡之始興縣東漢爲始安國梁立桂州隋始安郡唐置桂州總管府又升桂管爲靜江軍節度宋髙宗潛藩升靜江府】

赤白囊飛廣海濵關西勁勇是奇人暫提節印期全璧倐報烽煙又震鄰械坐已空身不化龍韜未展气如神鑑湖亦有云礽在千載流風豈隠淪

【馬塈關西宕昌人權廣西經略使守靜江府不降城己破被執斬之旣死身不僕者經時裨將賀文振亦與之同死】

美人朱氏

給事中宮已歷年蒙恩扈從赴幽燕名王索好緣難合烈婦捐生節已全日宴寢門疑鎖鑰夜長驛館泣嬋娟同來小妮猶堪詫一樣淸風兩地傳

【美人從全太后赴燕有名王恱其色欲娶之使人諭旨明旦寢門不啟發視之美人已自殺有幅紙書口向之未死者以太后猶在今事至此豈復自辱欲全節以見度宗於地下美人有一侍婢亦自縊於其側】

孺人林氏

兩家累世結婚姻閥閱崇崇作宋臣忠貫鴒原期報國刑驅鴛侶誓全身名傳閩嶠花如玉血染吳鉤艸作茵魂隠暗香千樹裏傾城傾國愧斯人

【孺人公遇之女也適劉仝子仝子起義旣敗轉匿親故家至元十四年捕之急株連被禍者甚眾仝子知不免自經死有司執孺人詰仝子反狀孺人叱曰我林家與劉氏世爲宋臣欲以忠義報國事之不成天也何謂反乎汝知去歲有以血書壁而死者乎我與我兄一忠義心也死且求治汝於地下可生與汝等淩辱耶遂遇害】

死節諸公

【臨江軍在江西路揚域漢豫章郡領新淦吳安城郡領新諭南唐筠州領淸江縣宋以淸江爲臨江軍隸以吉之新凎袁之新諭二縣潮州在廣東路揚域古閩越地漢南海郡之掲陽縣地隋置潮州唐攺潮陽郡復爲潮州宋朝因之惠州在廣東路揚域古百粵地漢之慱羅縣隋唐置循州僞漢劉鋹移舊循州立禎州宋避仁宗廟諱攺恵州靜江府見廣西經略馬塈下注池州在江東路按江東路有九州島四十三縣池州揚域古鄣郡梁屬南陵郡隋置秋浦縣唐置池州】

往事猶疑曉夢圓當年扶義付飛煙姓存名沒時難問國破家亡事不傳靑史寂寥忠義傳赤心勃鬰死生年文謨武略渾無展猿鶴沙虫亦可憐

三百年餘雨露深杭雲汴雨兩銷沈堪憐許逺張巡節誰識程嬰杵臼心萬里關河空感慨兩京歌舞莫追尋遺民已盡遺風逺遺事何人共細吟

【臨江軍淸江知縣趙某馮木城拒戰城陷死之潮州破守臣馬發死之前監丞劉仝子自殺惠州通判藍某不降戰死大學士徐應鑣赴井死鄧得遇蜀人號肯堂任廣西提刑知靜江府城陷死之蘇劉義池州人爲殿帥出呂氏之門諸呂降後招之不從死於海】

少主納欵

天目山摧運數終降旛颭颭出孤墉六龍捲霧歸三島八座近風啟獨松塵掩玉階消王气潮移雪屋示軍容由來興廢天難問斷礎頹垣泣曉蛬

【丙子二月初六日上表納璽巴延丞相至杭州大兵營洲渚海潮不至】

忠義集卷五

●欽定四庫全書

忠義集卷六

﹝元﹞趙景良編

○附錄諸公詩一

淸父唐先生【涇道州龍山人】

甲戌客臨安【時賈似道當國】

金穀煙花醉未醒鼾邊無夢到功名十郎腹里長函劍六丈胸中舊貯兵天豕星沈狼有影海鰍風鶴無聲如聞浩浩愁相訊何日衣冠樂太平

和朱以性

擬駕奇肱閱四方轉頭又是海生桑鴈𨿽有帛難尋漢猴縱無緋肯拜梁泱漭黃流翻地軸屈盤紫气貫天章篋中畱取秋蘭佩不識人間有水蒼

江南西遷國之亡天也歌以紀之【杭亡】

吳峯一髮暮云孤愁向湘累訊故都鳯去只餘韶樂在鴈來還有帛書無杏壇有客陳孤注平隴何人復五銖歌徹黍離風雨惡南山深處叫烏烏

閩亡徙東廣

逖泉已矣又菇蕕半壁乾坤只恁休頻歲建杓移北斗何人持節救東甌煙蜚檣艫風濤怒云鏁樓臺日月愁南望羊城天欲暮可堪回首問神州

廣亡徙海

箕冠如櫛擁茅旌誰執騂旄歃晉盟遵海而南關气數渡江以北少功名火旗晻靄雲藏闕水陣周遭雪壓城一榻不容人鼾睡那知霧島是神京

厓山亡

萬里輿圖入朔方搖搖孤注海之陽石尢風惡云蔵軫天駟星沈月掩房島上有人悲義士水濵無處問君王羲和指著烏飛路去去虞淵暮色蒼

江南四忠節國之紀也歌以哀之

咄咄薫風夢已靈手提孤注競逃盟南冠入海五百客北斾歸燕七十城自信丹心終徇國只慚白面不知兵二爻無遁公知否底事吳門變姓名

同時人物今猶昨只有先生死朔方殿下靑衣晉天子窖間白髮漢中郎平生東海心猶壯千古西山骨亦香三復累臣吟嘯集天荒地老气蒼蒼

誰把南牙壓武夫到頭還似二公無矢心海上逃秦爵努力山中匿趙孤赤羽星沈迷輦鳯紅旗風勁逐檣烏三神杳眇人何在畱取丹心付董狐

丙子紀事

才結歲寒盟歸來詫太平閣中呼尙父殿下狎門生著手營三窟回頭失兩京聞今不聞古咄咄詭知兵

懷黃小牧

瓠俎桑弧蒞舊盟天將吾道寄山林梧桐臥雨魚生釡梅塢吟云鶴伴琴海上蘇卿今白髮山中杜甫老丹心擬呼尊酒論今古黃葉蕭蕭楚水深

讀史懷友

羞登廣武議英雄匣卻吳鉤弢卻弓幕下淸談王太尉門前白馬褚司空一編衮斧風塵表千古綱常天壤中說與華陰捫虱老何曾正朔在江東

虛谷方先生回

挽呂襄陽【詞婉意切蓋譏之非美之也】

將軍報國寸心丹滿眼兒孫盡好官一品已頒新印綬九重猶許舊衣冠碑存峴首懷羊祜箭著浮圖恨賀蘭公論百年應自定且畱忠節後人看

復見丁先生【開湖南長沙人負气敢言安撫向士壁被羅織開詣闕陳士壁功大軍府小費不宜推究似道怒覊管揚州歲餘卒】

可惜【此爲向公也】

日者天何及天乎有不平功髙人共嫉事定我當烹父老俱嗚咽天王本聖明不愁罹黨禍揮淚向孤城

秋宇彭先生

襄樊失守

六年援絕困重圍到此無謀更出奇慷慨如張𨿽有愧孤窮似李亦堪悲列城寒月驚鴻散夷路西風哨馬馳機速房深謀畫處豈無髙著活危棋

江上師潰

江上西風督戍秋國人延頸捷隨收中宵棄甲三軍潰往歲藏弓百戰休甚羨虞公前采石可憐丁謂後雷州諸賢著意籌新局嫠婦如今正有憂

南徵

聖皇神武志規恢南國胡爲貢未來銅柱地荒云隔斷珠崖天盡鴈飛回秋風曾見秦師出曉日今聞漢詔哀中國有人終慕化且看萬象樂春臺

再平南擾

乾坤重辟八荒春何事中間有末臣南粵一隅先漢地陽樊數世有周民山川慣識旌旗影道路長愁士馬塵聞說討平歸奏凱剰俘女子載珠珎

西風

邊笳淒慘動江城朔鴈南飛幾陣橫雲气昏昏秋萬里旄頭烱烱夜三更向來海上鳬毛出何日關中馬角生天地無情豪傑盡西風顚倒若爲情

庚申喜聞

萬方歡喜醉春風數路飛書奏凱同天擬諸公扶社稷人言多難識英雄周邦𨿽小名猶正楚國方彊力易窮從此東南基岱嶽好磨崖石頌成功

邊事

邊頭無日不秋風薦食無厭更啟戎誰擁貔貅專玉帳不收鸚鵡著金籠江曾飛度量絲熟襄已重圍墮甑同安得扶持今社稷重來韓嶽數英雄

乙亥紀聞

羽書朝暮漲氛埃天詔勤王起艸萊塞上風髙鷹揚去江頭霧暗馬飛來諸賢忠愛謀安出四將英靈喚不回漠漠雪天秋萬里飛鳴無數鴈鴻哀

乙亥冬

禍亂方來苦不禁此生誰料有如今四郊云擾旌旗影諸閫風寒社稷心杞國有人憂凜凜桃源無路入深深少陵野老懷忠憤醉裏攢眉彊自吟

讀吟嘯集

興廢明知數有天臣心感激義當然孔明尙欲西都蜀王蠋寜甘北面燕鳯鶴不靈淒落日蛟龍已逝冷長川丈夫一爲綱常死表表人間萬古傳

力支大廈烱孤忠太息黃旗運不東天若有情虹貫日人誰不死气淩空倍增晁董儒科重可與夷齊史傳同地位九分人物好更於何處覓英雄

秋興

沙塵破褐客秋風落落親朋半老翁野曠有時聞嘯虎天寛無處寄徵鴻四方玉帛燕山北萬里帆檣海水東回首可憐歌舞地芳花石礎樹陰中

西風捲地送淒涼目斷歸帆落日黃鴈過江天云漠漠龍遊滄海水茫茫故人入夢三更月近事驚心兩鬂霜試把濁醪澆磊磈樽中猶帶芷蘭香

世事

茫茫世事等浮萍愁緒方濃醉又醒日月雙飛天不老干戈百戰地常腥此時弓馬多秦戍何日衣冠見漢庭宇宙西風愁不盡誰家門巷艸靑靑

聞鬼

荒郊白骨臥枯莎有鬼銜寃苦柰何半夜數聲淒枕席十年幾度慘干戈英魂無托子孫絕史筆不知忠義多欲反髑髏生世樂近來富貴亦消磨

感舊

五更漏盡醉魂醒誰富胸中十萬兵如昔襄陽堅砥柱至今江左屹金城南來鐡馬吹唇沸北去銅人淚眼盈聞說錢塘風景異胥濤猶有不平鳴

罪言

四境風寒滿目秋區區嫠婦隠深憂豈無豪傑二三策亦有東南百十州斫案肯迎新造魏揮戈曾復舊宗周倉公一望休驚走好把囊中瞑眩投

閒愁

江橫天塹湧鯨波信是閒愁兩鬂皤上界有春娛日月中原無夢冷山河扶持宇宙人非少經濟風濤論盡多昨夜甘泉烽火急禁中拊髀憶廉頗

感舊

督府由來十六秋幾回祈去幾回畱人稱姬旦三朝輔誰羨鴟夷一舸遊葛嶺春風天地醉蕪湖夜月古今愁平生心事靑編在身與皇家共戚休

以行鮑先生【輗括蒼人性嗜酒授簡萬言晚益傲誕衲衣壁髻遊靑城不返】

重到錢塘【五詩興味悠長允爲絕唱】

生死雙飛正可憐若爲白髮上徵船未應分手江南去更有春光七十年【詩意疑慈元】

無賴山光疊疊靑玉魚金椀早飄零冷思禹穴眞奇事千古衣冠托杳冥【■﹝歹贊﹞宮被髮也】

萬家歌舞送浮生豈有涓埃畣太平猿鶴虫沙天始定不須辛苦怨南徵【疑爲景炎】

聞道深春雪打圍誰憐身上藕絲衣莫憂白璧成塵土解逐南風萬里歸【疑爲徳佑】

惟有寒潮不世情朝朝暮暮過空城百年車馬閶門外獨獨春風艸又生

茂謙柯先生【退子瑞陽人父名芝字士先】

魯港

十年回首付沾襟斷甲沈沙齒齒深可惜使船如使馬不聞聲皷但聲金人歌鬼哭那堪死木落江空正可吟遺老蕭蕭漸無語酒旗颭颭出蘆林

自修程先生【忘吾洛陽人孝友好讀書翰林元裕之上其言行除禮部郎中自修聞而遁】

痛哭【此詠洛陵也公洛人必嘗親履陵闕故感傷如此宋以腐儒誤國猶西晉以淸談誤國偉哉雄論可爲宋戒】

日射石虯鱗甲開艸色又換靑春回精靈聚散豈拘束山鬼叫呼松栢哀當時沸天簫皷動今日悲風陵上來忽忽古今成傳舎人生有情淚盈把乾坤誤落腐儒手只遣空言當汗馬西晉風流絕可人悵望千秋共瀟灑

如山安先生【汝止成都廣漢人善擊劍左右射讀經史百氏之書端平甲午安撫曹友聞辟掌書記不起及友聞戰死三泉獨往收其骨蔵於其先塋之側乃東下老於會稽】

曹將軍【友聞】

將軍精悍姿齒齒碎鐡石在昔童稚問但聞飽經術縱橫騁柔翰丹護間金碧有司塞明詔獘邑屈詞伯芹香春水生冠玉侍重席脫落章句陋搜抉窮理窟未及文化成其如王土窄丈夫報主願豈必蒙淸秩蒼然請去位滿面秋栗冽糾合熊虎羣旌斾揚廣陌正當磨礪間一皷拔勍敵屯兵沔水源千載斧截截浩蕩排煙旻西極安嵲屼柰何國無人腐儒秉旄鉞賞予入私門金湯授盜賊公時奮臂爭返遭獻玉刖三軍視馬首痛哭天下璧功成坐齟齬憤怒須挿陷中宵按劍起肅肅整羽翮吐气風雲生搴旗陷堅列貫穿生死地喋血天地黒勢𨿽眾寡懸形未雌雄決路窮斷首尾眾盡仍手格豈知龍虎逝黯淡山川色百萬尙震驚嗚呼死諸葛長城但自壊千古痛稠結肉食無逺謀野史有直筆酒酣歌節士皛皛霜日白

道立師先生【嚴京西襄陽人讀書善槊射陷圍中拔身走行在所上書論事賈似道當國不執拂衣而去客死於武陵】

出襄陽渡江

鹿門山人滄海客灑淚已枯眼見骨風塵崢嶸千里空不知何處營三窟城中性命湯火近路窮援斷無消息鼠竊狗偸何足憂都將十指漫天日大言闊步好公卿三百年餘涵養成己聞鄭五但搔首復道龎涓豎子名平時食肉誇果決誰知臨危跋■﹝士冖田疋﹐上中中下﹞行白頭面皺牙齒落萬事已矣秋風生【襄圍之愁苦似道之姦欺此詩盡之矣】

咸淳庚午朱尙書席上醉歌【三月五日】

天風浩蕩何處來荊南府中好春酒我公此日盛賓佐但飲無勞問升斗座中十萬無下筯烏帽朱衣牛馬走妙舞淸歌如有神翠爛金明各回首人生行樂須壯年小人再拜爲主壽滿堂淚落起挽須臨饋三嘆成鬰紆干戈未定邦國破亂臣賊子何代無主憂臣辱坐感激忍對花鳥調歡娛近聞士卒願一戰猛气正倚風塵粗丈夫行事動千古快意一飽非雄圖

仲材曾先生【子良故家南丰徙居撫之金溪咸淳進士仕至淳安令國事變隠居陶塘號平山】

挽知臨安府兼浙西制置使曾公

徳佑思良弼江西出大臣報忠昭漢議靖獻有殷仁皦日五朝老淸風百世人幾時歸衮繡秋艸臥麒麟

永紹傳賢啟慈元拱女堯鰲山猶贔屓鵬海極扶搖宮殿春旗曉簾帷社飯朝龍髯攀不及鸞馭去何遙

立海終風黒洗光雙日紅餘波濺渤澥仙丈岌崆峒宗廟神靈在公師禮數崇平生精履屐尙覺小臣忠

返輤榮歸寢帷堂哭設衣神情如夢葉滄海悵心違百世功言立千年城郭非任安猶未死哀淚不堪揮

【淵子公字廣微自號畱逺亦南丰派也析居金溪淳佑庚戌黃甲及第徳佑乙亥同知樞宻院事知臨安府兼浙西制置使國事急賈似道得罪陳丞相宜中當國公遁歸裏被劾竄雷州臨安失守景炎祥興建朝於南中起公參知政事已而北兵逼行朝公走安南而卒族侄平山公作詩四章遙挽之歲久始有負其遺骸歸者哀哉】

無名氏

賈秋壑故第

樓臺突兀起城圍正是襄陽失援時王气已隨檀板歇仁風空逐玉簫悲姓名不上忠臣傳家廟空遺禦賜碑萬死莫酬亡國恨故園荒艸正離離

當年誰敢此經過相國門前衛士多諸葛功名今已矣周公事業竟如何雕梁畫棟蔵鼷鼠花礎蕓階長薜蘿誤國誤人還自誤空畱遺迹在山阿

介夫王先生

題劉如村昭忠逸詠

炎祚當年去不還欲成良史恨無官一朝人物歸吟興千古綱常紀筆端林下董狐堅直節山中杜甫老忠肝後來多少偸生者掩面西風不敢看

忠義集卷六

●欽定四庫全書

忠義集卷七

﹝元﹞趙景良編

○附錄諸公詩二

文天祥詩

越王臺

登臨我向亂離來落落千年一越臺春事暗隨流水去潮聲空逐暮天回煙橫古道人行少月墮荒村鬼哭哀莫作楚囚愁絕看舊家歌舞此銜杯

黃金市

閉蓬絕粒始南州我過靑山故首丘巡逺應無兒女熊夷齊肯作稻梁謀人間早見黃金市天上猶遲白玉樓先子神遊今二紀夢中揮淚濺松楸

太和

書生曾擁碧油幢恥與羣兒共豎降漢節幾回登快閣楚囚今度過澄江丹心不變君臣義淸涕難忘父母邦惟恐鄕人知我瘦下帷絕粒坐蓬窓

金陵驛

艸舎離宮轉夕暉孤雲飄泊復何依山河風景原無異城郭人民半已非滿地蘆花和我老舊家燕子傍誰飛從今別卻江南路化作啼鵑帶血歸

又

萬里金甌失壯圖衮衣顚倒落泥塗空流杜宇聲中血半脫驪龍頷下須老去秋風吹我惡夢回寒月照人孤千年成敗俱塵土消得人間說丈夫

楚狂汪先生

感慈元殿

翠華扶輦出龍庭密炬星繁天未明鵷鷺分行江上別貔貅從駕雨中行綠波渺渺浮三殿紫禁沈沈斷六更惟有周遭山似洛不堪回首淚縱橫

水村劉先生【塤】

西捷

神器寜容小智窺黃河河上集王師六龍南面皇威壯萬里西徵凱奏馳穹壤有靈扶寶祚風霜無地著金枝太平有象天顏喜大霈看看下玉墀

附錢塘懷古題仙源云仍家譜

我宋南渡駐蹕臨安主闇臣姦偸安姑息始則檜賊陷忠良之將而讎恥莫伸失機恢復終則賈賊絕樊襄之援而藩屏旣撤遂至危亡𨿽運祚之在天亦姦邪之誤國千載之後有遺恨焉此麥秀黍離之所以作也予𨿽不敏而傷感之情其理一也因編家譜遂成錢塘懷古律詩三章以寄興耳

仙源嗣孫宜誠頓首

重過西湖訪故宮還思往事恨無窮長城自壊封疆蹙重鎭輕捐堡障空目斷寒潮孤落日愁看秀麥幾生風時危英傑猶難濟況任姦回托幼沖

【似道専權擅國貶逐忠良信使覊畱而不遣襄樊孤危而不援使之猶在神器必移況托以遺孤其能久乎此不明之過也】

皇元兵勢克樊襄南下臨安事可傷玉牒無光隨建業金閨遺址屬僧房年深堤栁還春色歲晚宮梅尙暗香景物不殊人事攺六橋風月幾炎涼

繁華勝景悞前朝畱戀湖山鋭气銷七世衣冠還寂寞百年宮苑總荒寥屯營將士符天命故國君臣恨海潮天塹風濤猶莫恃寒更夢覺雨瀟瀟

子長劉先生【深】

前朝遺老盡銷磨感慨臨風發浩歌地辟天開新日月龍飛鳯舞舊山河西湖夜雨紅蓮少南苑秋風碧艸多惟有浙江潮水好年年此日漲鯨波

宜城羅先生

南渡戎衣寄海壖中原王气集幽燕寒潮落日三千里秀麥東風六十年夢裏玉魚無塟地刼餘金像出中天誰知客子登臨處已後當時尙惘然

則榮趙先生【由仁號虛白】

自是東遷染路塵魯論誰識舊君臣龍飛鳯舞山如舊國破家亡恨莫伸潮水不來風正冷梅花吹落韻偏新巍巍白塔胡僧醉一卷金經奉紫宸

思敬聶先生【琚】

【北兵發會稽七陵取其寶貢上以遺骸建塔於陵側】

晝守東南鼎祚過翠華冉冉渡黃河宮基雨過饒蒼蘚禦苑春回長碧莎閭井至今崇綺麗湖山依舊事謳歌玉魚金椀無從問塔影山陰夕照多

天目峯摧王气終長江戰艦順流東翠華搖落三宮逺紫禁荒涼六皷空和靖湖邊虛夜月嶽王墳上老秋風興亡自昔關天運莫遣哀吟兩鬂蓬

讀趙君家譜感十六朝衣冠文物之盛爲賦

乾坤畢竟屬昌陵夾馬先驚紫气騰汴水九龍臨大統吳山七葉紹中興慶雲瑞日君臣際甘露祥風海岱淸三百年餘深徳澤生靈艸木盡光榮

雲龍黃先生【鯉】

仙源家譜見云孫盡把錢塘往事論宮殿故基今佛屋山河遺恨有寃魂春風畫舸閒湖曲落日寒潮怒海門不攺孤山只梅樹年年疏影月黃昏

中行王先生【復廬陵人】

圅封仙譜慨前朝派接天潢世冑遙九廟已迷梁苑雪諸陵空倚浙江潮山中父老今何在海上王孫不可招掩卷共君悲喪亂天涯風雨客魂銷

道光胡先生【東臯】

舊家流派出天潢往事秋來可斷腸宮樹春深迷汴水海潮風起暗錢塘星垂五彩天文煥道啟諸賢國運康猶有云仍已爲庶細書家譜淚浪浪

伯淸甘先生【淵】

炎祚當年徳業隆細編家譜見遺風忠良籌略隳姦佞顚蹶皇圖湣幼沖梁苑緑莎深夜雨吳宮白塔倚晴空嶽王墳畔西湖路千載登臨恨莫窮

叔鈞李先生

錢塘潮水急於雷千載興亡亦可哀神器固知關气運朝廷何以任姦回諸陵秋艸空遺恨南海風帆更不來宇宙茫茫今古意江山回首又塵埃

文博彭先生【卓】

玉輦南遷駐海頭朔塵如雨暗神州孤臣絕援樊襄失四將空存社稷憂紅樹號蟬荒苑暮白茅沒馬故宮秋行人欲寄英雄淚還有寒潮向北流

桃川周先生【友徳】

錢塘曾屬宋山河王气衰來柰若何人死海洋沈玉璽棘生宮苑沒銅駝諸賢不及文風少六皷無聞寂寞多惟有西湖只如舊畫船來往逐淸波

忠義集卷七

