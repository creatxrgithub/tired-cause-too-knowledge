

欽定四庫全書

集部五

還山遺稿

別集類四

元

提要

﹝臣﹞等謹按還山遺稿二卷元楊奐撰奐又名知章字煥然號紫陽閣幹州奉天人生於金世宗大定二十六年凡秋試四中選而春試輙不第入元以耶律楚材薦授河南路徵收歲課所長官兼廉訪使越十年致仕歸事迹具元史本傳考集中臂僮記稱所著有還山前集八十一卷後集二十卷近鑑三十卷韓子十卷槪言二十五篇硯纂八卷北見記三卷正統記六十卷元史本傳則僅稱有還山集六十卷元好問作奐神道碑則稱還山集一百二十卷捲目均參差不符然舊本不得無由考定此本乃明嘉靖初南陽宋廷佐所輯以掇拾殘剩故名之曰遺稿凡文一卷詩一卷冠以考歲略又附錄傳志題詠之類爲一卷並各以采自某書得自某人及石刻今在某所注於下蓋明之中葉士大夫偶著一書猶篤實不苟必求有據如此也奐詩文皆光明俊偉有中原文獻之遺非南宋江湖諸人气含蔬荀者可及其汴故宮記述北宋大內遺迹與姚公茂書論朱子家禮神主之式舉所見唐杜衍家廟及汴京宋太廟爲證東遊記述孔林古迹尢悉皆可以備文獻之徵也陶宗儀輟耕錄稱奐嘗讀通鑑至論漢魏正閏大不平之遂修漢書駁正其事因作詩云風煙慘淡控三巴漢燼將燃蜀婦■﹝髟上差下﹞欲起溫公問書法武侯入宼宼誰家後攻宋軍回始見通鑑綱目其書乃寢云云則其學識亦與紫陽暗合矣

乾隆四十六年十月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●還山遺稿考歲略

金世宗大定二十六年丙午公生

丁未二歲

戊申三歲

已酉四歲

章宗明昌元年庚戌五歲

辛亥六歲

壬子七歲

癸丑八歲

甲寅九歲

乙卯十歲

承安元年丙辰十一歲

丁已十二歲丁內艱【按程夫人墓碑云夫人卒於承安二年丁已四月三日則公年十二遺山謂十一丁內艱則元年之丙辰非矣】

戊午十三歲

已未十四歲

庚辰十五歲【秋試長安中選】

泰和元年辛酉十六歲【春試復中優等】

壬戌十七歲

癸亥十八歲

甲子十九歲

乙丑二十歲【秋試長安中選】

丙寅二十一歲【春廷試萬寧宮下第】

丁卯二十二歲

戊辰二十三歲

衛紹王大安元年已已二十四歲

庚午二十五歲

辛未二十六歲

崇寜元年壬申二十七歲

宣宗貞佑元年癸酉二十八歲

甲戌二十九歲

乙亥三十歲【丁外艱如洛】

丙子三十一歲

興定元年丁丑三十二歲

戊寅三十三歲

已夘三十四歲

庚辰三十五歲【秋試長安中選】

辛已三十六歲【春試復以遺誤下第】

元光元年壬午三十七歲

癸未三十八歲

哀宗正大元年甲申三十九歲【艸萬言策之爲當國者搜鄕裏】

乙酉四十歲【在鄠】

丙戌四十一歲【在鄠】

丁亥四十二歲【在鄠】

戊子四十三歲

醜已四十四歲

庚寅四十五歲

辛夘四十六歲

天興元年壬辰四十七歲

癸已四十八歲

甲午四十九歲

乙未五十歲

丙申五十一歲

丁酉五十二歲

戊戌五十三歲【試東平中収課稅所長】

巳亥五十四歲【在洛】

庚子五十五歲【在洛】

辛丑五十六歲【在洛】

壬寅五十七歲【在洛】

癸卯五十八歲【在洛】

甲辰五十九歲【在洛】

乙巳六十歲【在洛】

定宗元年丙午六十一歲【在洛】

丁未六十二歲【在洛】

戊申六十三歲【在洛】

已酉六十四歲【在洛】

庚戌六十五歲【在洛】

憲宗元年辛亥六十六歲【請老歸秦】

壬子六十七歲【東遊秋王府驛召入闗】

癸丑六十八歲【春入闗被教參議京兆宣撫司事累上書請閒遂還鄕築堂曰歸來】

●欽定四庫全書

還山遺稿卷上

﹝元﹞楊奐撰

○文

臂僮記

余須髮未甚白精神未甚顇以年齒計之六十有九衰亦宜矣所幸者日讀蠅頭細字如舉子時平生著述外無他嗜好其所以自得者亦足以自樂也兵火流離中僅存還山前集八十一卷後集二十卷近鑑三十卷韓子十卷槪言二十五篇硯纂八卷北見記三卷正統書六十卷蓋起於唐虞訖於五代也間歲憂患叢至自三國以降規模已定而點竄有所不暇甞憶度之滿百二十卷乃可爲完書上下千數百載是是非非能免疑誤經史揷架濈濈如蠶二三僮子備朝夕檢閱柰何索甲而得乙語東而應西能盡如已意耶夫器利則事善固也獨無知者乎方皇皇間會黃冠宋魯班志明爲子剏圓轉書廚以便觀覧其級也三象三才也其隙也六象六虛也頂末有樞紐常居其所而不移象極星也擬諸體用之妙則與天行健無異也是以正襟危坐聚所用書圜而帙之終日左探右取循環而無端旣息呼叫之煩又絕奔走之冗或疾或徐或作或止不過一引臂而已因命之曰臂僮所謂用力少而見功多也今而後吾書其完乎彼徒知惡其圓曽知有無窮之方乎彼徒知惡其動曽知有無窮之靜乎且以器爲器止於斯矣抑知以人爲器乎惟其操乾旋坤斡之柄圖垂拱仰成之逸不以手足耳目自役急於得人而器使之𨿽四海至逺萬機至繁將何事之不濟何功之不遂孔子曰無爲而治者此也敢再拜以獻甲寅淸明日奉天老民記

此記得於內兄王平川平川得於邑人靖川馬氏敬錄如右寓仰止焉宋廷佐識

汴故宮記

已亥春三月按部至於汴汴長史宴於廢宮之長生殿懼後世無以考乃纂其大槪云皇城南外門曰南燻南燻之北新城門曰丰宜橋曰龍津橋北曰丹鳯而其門三丹鳯北曰州橋橋少北曰文武樓遵禦路而北橫街也東曰太廟西曰郊社正北曰承天門而其門五雙闕前引東曰登聞檢院西曰登聞鼓院檢院之東曰左掖門門之南曰待漏院鼓院之西曰右掖門門之南曰都堂承天之北曰大慶門而日精門左升平門居其東月華門右升平門居其西正殿曰大慶殿東廡曰嘉福樓西廡曰嘉瑞樓大慶之後曰徳儀殿徳儀之東曰左升龍門西曰右升龍門正門曰隆徳曰蕭墻曰丹墀曰隆徳殿隆徳之左曰東上閣門右曰西上閣門皆南向東西二樓鐘鼓之所在鼓在東鐘在西隆徳之次曰仁安門仁安殿東則內侍局內侍之東曰近侍局近侍之東曰嚴祗門宮中則曰撒合門少南曰東樓卽授除樓也西曰西樓仁安之次曰純和殿正寢也純和西曰雪香亭雪香之北后妃位也有樓樓西曰瓊香亭亭西曰涼位有樓樓北少西曰玉淸殿純和之次曰寕福殿有二大石左曰敷錫神運萬歲峯右曰玉京獨秀太平巖殿曰山荘山荘之西南曰翠微閣苑門東曰仙韶苑苑北曰湧翠峯峯之洞曰大滌湧翠東連長生殿殿東曰湧金殿湧金之東曰蓬英殿長生西曰浮玉殿浮玉之西曰瀛洲殿長生之南曰閱武殿閱武南曰內藏庫由嚴祗門東曰尙食局尙食東曰宣徽院宣徽北曰禦藥院禦藥北曰右藏庫右藏之東曰左藏宣徽東曰點檢司點檢北曰祕書監祕書北曰學士院學士之北曰諌院諌院之北曰武器署點檢之南曰儀鸞局儀鸞之南曰尙輦局宣徽之南曰拱衛司拱衛之南曰尙衣局尙衣之南曰繁禧門繁禧南曰安泰門安泰西與左升龍門直東則壽聖宮兩宮太后位本明俊殿試進士之所宮北曰徽音殿徽音之北曰燕壽殿燕壽殿垣後少西曰震肅衛司東曰中衛尉司儀鸞之東曰小東華門更漏在焉中衛尉司東曰祗肅門祗肅門東少南曰將軍司徽音聖壽之東曰太后苑苑之殿曰慶春慶春與燕壽並小東華與正東華對東華門內正北尙廐局尙廐西北曰臨武殿左掖門正北尙食局局南曰宮苑司宮苑司西北曰尙醞局湯藥局侍儀司少西曰符寶局器物局西則撒合門嘉瑞樓樓西曰三朝正殿曰徳昌東曰文昭殿西曰光興殿並南向徳昌之後宣宗廟也宮西門曰西華與東華直其北門曰安貞二大石外凢花石臺榭池亭之細並不錄觀其制度簡素比土階茅茨則過矣視漢之所謂千門萬戶珠璧華麗之室則無有也然後之人因其制度而損益之以求其稱斯可矣

射虎記

吾友隴東康揖來乞射虎記問其故爲郿尉曹侯設也吁人之所欲詳誠吾之所欲略子徒知其去虎之虎焉知其去非虎之虎且多乎哉夫虎之殺人也見於迹人猶得而避之其害細所謂非虎之虎殺人也藏於心使人不知其所避必狎而就之其害巨一擾之後無地無之奚獨郿也哉若夫嘯凶嘷醜伏晝伸夜禁緩則跳踉勢窮則騰躑者盜虎也气吞一邑塊祝四鄕逞貪婪之欲啖孤羸之利者豪虎也蒙昏冒昧誣下罔上掉難折之舌吐無証之辭者訟虎也假威官府擇肉墟落志在攫拏情忘畏惕者此吏虎也爪牙爲名意气自若倚事以下鄕幸贓以中人者此兵虎也又若鉤距成性搏撃充已據案弄威攘權護失者同僚之虎也公禦上檄私爭已忿擁妖抱妍醉釀飽鮮者過客之虎也人謂郿有曹侯則盜者遁豪者懾訟者弭吏爲之縮手兵爲之斂迹同僚服亷而退讓過客憚正而引避綱而舉之其政亦足知矣宜乎邑之民途不掇遺寢不合戶熈熈然坦坦然各保其性命子以射虎爲虎則漢豈無李廣唐豈無裴公勇於政斯可矣裴李世聞其射而未聞其政如曹侯可謂兩得之矣然吾不以去虎之虎爲賢而以去非虎之虎爲賢者鄙意實在玆侯名大中字時正隆安人家世官職孔臨洮甞載之皆不書子袖此以歸其告郿人旣去而思當淚吾文

跋趙太常擬試賦槁後

金大定中君臣上下以淳徳相尙學校自京師逹於郡國專事經術教養故士大夫之學少華而多實明昌以後朝野無事侈靡成風喜歌詩故士大夫之學多華而少實上病其然也當泰和丙寅春三月二十五日萬寕宮試貢士總兩科無慮千二百軰上躬命賦題曰日合天統侍臣初甚難之而太常卿北京趙公適充禦前讀卷官獨以謂不難卽日奏賦議乃定旣而中選者才二十有八人僕時甫冠獲試廷下而席屋偶居前列朝隙聞異香出殿欞間一紫衣人頋予起問題之難易及氏名裏貫年齒而去少頃復相慶曰適駕至耳薄暮出宮傳以爲希遇甞退而志之後四十五年僕以河南漕長告老於燕過太常之孫承祖家得所擬賦感念存歿不能不惘然爲敍其末並以舊詩歸之所謂月淡長楊曉色淸天題飛下寂無聲南山霧豹文章在北海云鵬羽翼成玉檻玲瓏紅露重金鑪縹緲翠煙輕誰言夜半曽前席白日君王問賈生者是詩少作也無可取以其紀一時之事庻附趙氏家傳或見於後世云

錦峯王先生墓表

先生姓王諱仲元字淸卿家平陰廣道先生之猶子明道先生之子世以儒道著一時名公巨人若黨懷英趙沨皆師尊之先生舉進士有聲承安五年四舉推恩資髙雅淸苦寡言笑無雜賓嘗知阿幹縣憲司以簡靜聞退食擁琴晝不出正襟危坐似與世相忘也遇會心者𨿽對談竟日未嘗渉貴遊可喜事人信其爲古君子也而書名尢重小楷介歐虞間用薦者召應奉翰林文字同進士入玉堂自先生始攺陜西東路轉運司鹽鐡判官適書藍田山碑飲玉漿偶得疾死於官舍貞佑四年也死之日家無餘貲槁葬城南鴈塔之陰鄰永平王尙書壙墓經兵寺宇廢蕩荊棘埋沒迷所在後三十八年尙書子元卿至審其在墓西十五步初元卿許並負而東旣而恐親族零落無可歸甲寅九月五日奉天楊奐感念平素會長安祁邦用楊天徳來獻臣同徳張琚髙唐趙安世淅津張儆燕南毛居仁耿都陳殳雲中孟攀鱗太華郭時中鄠郊範文炳平陸負擇加以衣衾藏之故穴蓋有待也

祭國信使王宣撫文

維歲次癸卯四月丁未朔二十有一日丁卯某官某謹具淸酌庻羞之奠致祭於故宣撫禦史大夫國信使王公之靈嗚呼兩軍之間零丁數騎江湖十年風霜萬里不知其幾往幾來而卒止於此乎人主察其﹝闕頁﹞

顧公之室豈無槖裝千金一揮廩無見糧賓客蕭條路人慘傷嗚呼哀哉我生後公仕及同時人之於公其孰不知我之知公獨與世而背馳陸公何人屈趙佗而朝漢闕終軍孺子攜長纓而覊南越無以成敗輙生予奪公之淸衷遐略髙名大節可以撼天壤摩日月而素志未酬徒賫恨於九原此予所以撫地大慟繼之以血也嗚呼哀哉尙享

正統八例總序

嗚呼正統之說禍天下後世甚矣恨其說不出乎孔孟之前得以滋蔓彌漫而不知剪遏也通古今考之旣不以逆取爲嫌而又以世系土地爲之重其正乎後之逆取而不憚者陸賈之說唱之莽操祖而誨之也不曰予有慚徳不曰武未盡善也以湯武之順天應人而猶以爲未足況爾耶以世系言則禹湯文武與桀紂幽厲並矣不曰賊仁者謂之賊賊義者謂之殘殘賊之人謂之一夫而容並之以土地言則秦之滅六國晉之平吳隋之平陳苻秦之窺伺梁魏周齊之交爭不息者所激也不曰以力假仁者覇覇必有大國以徳行仁者王王不待大湯之七十里文王之百里以王道爲正也王道之所在正統之所在也不然使創者不順其始守者不愼其終抑有以濟夫人主好大喜功之欲必至糜爛其民而後已其爲禍可勝討耶是以矯諸儒之曲說懲歷代之行事蔽以一言總爲八例曰得曰傳曰衰曰復曰與曰陷曰絕曰歸孰爲得若帝摯而後陶唐氏得之夏殷絕而湯武得之是也以秦隋而始年必書曰得何也庻幾乎令其後也未見其甚而絕之私也見其甚而不絕亦私也一世而得再世而傳固也武徳貞觀之事旣書髙祖曰得繼之曰太宗得之何也原其心也其心如之何謂我之功也功著矣奪嫡之罪其能掩乎而曰傳者誕也悲夫虔化之兵未洗靈武之號又建啟之不正習亂宜然是故君子惜之此變例之一也孰爲傳曰堯而舜舜而禹禹而啟周之成康之類是也曰衰者何如周道衰於幽厲漢政衰於元成之類是也曰復者何如少康之布徳太甲之思庸宣王之修明文武之功之類是也晉惠中宗則異於是所謂反正者也故附見之此蔣乂之論也惠帝旣復而奪之何也咎其爲賈後所制至廢其子以成中外之亂徳之不剛也徳之不剛君道失矣猶中宗攺號而韋後與政使武氏之燼復然也曰與者何存之之謂也有必當與者有不得不與者昭烈帝室之冑卒續漢祀必當與者也晉之武帝元魏之孝文不得不與者也昭烈進魏其黜乎曰莽操之惡均卻莽而納操誠何心哉黨魏媚晉陳壽不足責也而曰不取於漢取於羣盜之手其奨簒乎魏晉而下訖於梁陳狃於簒弒若有成約今日爲公爲相明日進爵而王矣今日求九錫明日加天子冕旒稱警蹕矣今日僣皇帝位降其君爲王爲公明日害之而臨於朝堂矣吁出乎爾者反乎爾其亦弗思矣乎史則書之受禪先儒則目曰正統訓也哉曰晉不以爲得者何斥其攘魏也斥而與之何也順生順逆生逆天也天之所假能廢之哉曰後乎此者不得與斯何也惡之也何惡之惡其長亂也不然亂臣賊子何時而已乎公羊曰錄內而略外舍劉宋取元魏何也痛諸夏之無主也進於中國則中國之也且肅宗掃淸巨盜廽軫京闕不曰復而曰與何也暴其自立也五代而與明宗柴郭何也賢明宗之有王者之言也願天早生聖人是也周祖以其厚民而約已也世宗不死禮樂庻幾可興柰何不假之年而使格天之業殞於垂成也曰陷者何夏之有窮浞漢之有諸呂新室晉之永嘉之禍唐武韋安史巢溫之僣叛是也始皇十年而從陷例何也曰置秦於大亂不道者始皇也誘始皇於大亂不道者李斯也人主之職在論一相是年也斯之復相之年也惡惡者疾故揭爲不哲之鑑以著輔相之重也曰景帝卽位之初明帝之永平八年而書陷者何以短通喪而啟異端也短通喪者滅天性也啟異端者亂天常也𨿽出承平之令主而不正其失何以嚴後世之戒曰絕者自絕之也桀紂胡亥之類是也曰歸者何以唐虞𨿽有丹朱商均而謳歌訟獄歸於舜禹桀紂在上而天下臣民之心歸於湯文矣曰漢之建安十三年繋之劉備何也以當陽之役也夫我不絕於民民其絕我乎詩之皇矣乃眷西頋求民之莫斯其旨也商周之交紂徳爾耳悠悠上天不忍孤民之望亟求所以安之而其意常在乎文王之所以潛徳言也曰歸或附之以陷何也示無二君也敢問唐虞之禪夏后殷周之繼存而不論何也曰聖人筆削之矣起於周敬王之癸亥何也曰痛聖人旣歿微言之不聞也而周之世書秦之事何也著其漸也秦之叛僣不能制則周之弱見矣秦人承三代之餘混疆宇而一之師心自恣絕滅先王典禮而專任執法之吏厲階旣作流毒不已嗚呼王道之不明賞罰之不修久矣然則發天理之誠律人情之僞捨是孰先焉曰通載者二帝三王致治之成法桀紂幽厲致亂之已事也曰通議者秦漢六朝隋唐五季所以興亡之實迹也因以仰述編年之例具錄而無遺索其梗槪不過善可以爲訓惡可以爲戒而已前哲之旨果中於理所取也敢彊爲之可否苟有外於理所去也必補之以鄙見者將足成其良法美意也而忍肆爲斬絕不根之論徒渉於乖戾耶蓋得失不爾則不著善惡不爾則不分勸戒不爾則不明𨿽綿歷百千世而正統之爲正統昭昭矣卓然■﹝一上自下﹞頁﹞治之君苟察斯言而不以人廢日思所以惇道義之本塞功利之源則國家安寕長久之福可坐而致其爲元元之幸不厚矣乎

與姚公茂書

奐■﹝擊頁﹞首復別四五年思渴之甚所欲言者不一也握手未期此懷可知子善至得書審玉眷佳裕且知北還喜甚去歲子善云新築祠堂而石室在正位不知何所據及見朱文公家禮圖說亦云在北架似不安也且宗廟五廟七廟而已𨿽有成言所以作室次第於經則無所見朱文公後宋人也建炎南渡廟社之禮一蕩就有故老或欝欝下僚無所見於世此說在中庸或問中略見之所可信者止是昭穆位次於神主於石室皆不及也家禮所載神主樣式亦非奐三十時入汴梁得宮室廟社法度於一故老處又五年因秋比以生徒之眾寓長安慈恩寺有僧曰了遷者乘暇請觀寺之西南杜相公讀書堂奐一見知其爲家廟也其廟制如世之所謂吳殿也凡石室並在西壁髙與人胸臆齊其僧猶以爲藏書龕旣而來洛下於楊正卿家閱稽古編文信乎其爲杜祁公之家廟也文粹韓文公集多有家廟碑止說三室四室或云第一第二第三第四室又有云東室者亦不載石室方位之所在夫禮者制度名數之所寓也不有所據必有所見文公所述未見其所據當以奐之所目覩者爲廟之定制天子與諸侯卿大夫同所以異者名數也今汴梁太廟法度獘家具有圖說自己亥春定課時有告隠匿官粟者親入倉檢視而倉卽太廟也因得考其制度焉石室在西壁正殿凡二十五間始祖室三間內附祧廟神主五位其石室皆在西壁而近南牖世祖二間內附肅宗一位穆宗二間內附康宗一位太祖已下至宣宗各二間系八室計一十六間其神主石室並在西壁東西夾室各一間凡有神主處每一間門一牖一門在左牖在右已上共二十五間近有客曰毛正卿至自保州魯爲先廟太祝談舊禮如在目前是日坐客甚眾談竟奐問之曰如公所言其行禮時將在秋冬而不及春夏也客問何以知之奐曰以公止見虎席故知其在秋冬也若春夏則以桃枝桃枝竹也客曰適在冬耳奐又問公之行禮將屬時享而不及禘祫客問何以知之奐曰禘祫則太祖神主位於室西而東向焉昭在於北而南向之穆在於南而北向之公所言而曰太祖神主在門之內南向焉故知其不及禘祫也客謝未甞及禘祫吁此定禮也患不素考耳是與非吾友訂之恐不宜襲家禮之誤也著書非細事也古之聖賢未甞敢自作古所謂神主之說容面告焉

東逰記

壬子春三月十六日庚子東平行臺公宴予東園是日衣冠畢集旣而請謁闕裏迨丙午乃命監修官盧龍韓文獻徳華上谷劉詡子中相其行丁未同徳華子中曁攝祀事孔■﹝木芮﹞器之梁山張宇子淵汴人郭敏伯逹出望嶽門幕府諸君若曹南商挺孟卿範陽盧武賢叔賢亳社李禎周卿江陵勾龍瀛英孺信都李簡仲敬濟陰江紱孝卿梁園李紱綬卿華亭段弼輔之祖於東湖之上旣別自西而東行六十里宿汶上縣劉令之客廳汶上古之中都也先聖之舊治魯定公九年宰於此縣署之思聖堂是也有杜子美望嶽詩刻王彥章墳祠在西城外以斯人而仕於梁時可知也戊申晨起器之從間道先往是日至兗州會州佐孟謙伯益教官張鐸振文振文話嶧山之勝爲甚詳子美所謂浮雲連海岱平野入靑徐登南城樓詩也徐在南四百里靑在東北七百里海在東北又不啻千里岱嶽二百餘里吁二三千里之逺今一舉而至與其終身拘拘儒儒於二百里內者不亦異乎已酉拉振文而東不四五里過泗水地頗髙敞南望鳬嶧諸峯出沒於煙蕪雲樹之表使人豁然也又一捨許逹於曲阜見曵而斷者其魯城歟欝而合者其孔林歟不覺喜色津津溢於眉睫也未幾器之軰躍馬出迓入自歸徳門魯門一十有二正南曰稷左曰章右曰雩正北曰閒左曰齊右曰龍正東曰建春左曰始明右曰鹿正西曰史右曰麥歸徳其左也當時天下學者多由是門入故魯人以此名之族長徳剛又率諸子弟來迓於廟之西相與卻馬鞠躬趨大中門而東由廟宅過廟學自毓粹門之北入齋廳在金絲堂南燕申門之北堂取魯恭王事也是日私忌不敢謁庚戌鍾鳴班杏壇之下痛廟貌焚毀北向鄆國夫人新殿繪像修謁而板祝如禮告先聖文宣王曰嗟乎聖人造物也七十子造物之因物也於問答之際見之矣問仁者七而答之者七問孝者四而答之者四問政者九問君子者三所以答之者無一似焉不惟不違其所長而亦不彊其所不能故大以成其大小以成其小造物奚間焉垂世立教百王所仰未有由之而不治捨之而不亂者也春秋諸國孰弱於魯降千八百年而知有魯者吾聖人之力也吁生而不見用沒而賴之以聞何負於魯也後有國有家者獨不思之耶今日何日匍匐庭下死無憾矣覊旅悠悠禮物弗備敢薦以誠告先師兗國公曰夫士君子之學原於治心聖門三千徒孰非學也曰好之者獨公爲然無事業見於當時無文章見於後世考之傳記一再問而止察之日用一簞瓢而止綿亙百世之下自天子逹於庻人無敢擬議者將從無欲始乎抑非也不可得而知也適謁林廟獲瞻井裏輙祭以告告先師鄒國公曰子之於聖人其猶天而地之日而月之歟學出於詩書道兼乎仁義至於知易而不言易知中庸而不言中庸此又人之所難能也湯武則待子而義匡章則待子而孝紛紛楊墨之徒待子而後黜其爲功用鴻且著矣夫豈好辯者哉奐等去聖人彌逺欲學無師而復執志不勇惟神其相之降階謁齊國公魯國夫人之故殿殿西而南向者尼山毓聖侯也次西而東向者五賢堂也謂孟也荀楊也王與韓也碑孔中丞道輔文中丞篤於信道者也於家法無愧矣遂飲福於齋廳賓主凢二十有五人酒三行而起執事者族中子弟也進退揖讓例可觀信乎遺澤之未涸也焉知教餋之久明詔之下人物彬彬不有經學如安國政迹如不疑者乎杏壇二字竹溪黨懷英書壇之北世傳子路撚丁石蓋石靨也夫所謂勇於義而已豈區區若是邪一有率爾之對而不免流俗之口盍亦愼之壇南十步許眞宗禦贊殿也七十二賢並諸儒贊從臣所撰貞佑火餘物也手植檜三而兩株在贊殿之前一株在壇之南焚橛無復孑遺好事者或爲聖像或爲簮笏而香气特異趙大學秉文麻徵君九疇有頌有詩世多傳誦之次南碑亭二東亭宋碑一呂蒙正撰白崇矩書太平興國八年十月建金碑一黨懷英撰並書篆西亭皆唐碑也一碑崔行功撰孫師範書碑陰刻武徳九年十二月詔又刻幹封元年二月祭廟文一碑江夏李邕撰範陽張廷珪書開元七年十月建次南奎文閣章宗時剏明昌二年八月也開州刺史髙徳裔監修閣之東偏門刻顧凱之行教吳道子小影二像東廡碑六皆隸書而魯郡太守張府君碑非也西廡之碑八隸書者四餘皆唐宋碑也是日宴罷並出北■﹝土扁﹞門由襲封廨署讀姓系碑又北行由陋巷觀顏井亭亭廢矣北出龍門入孔林徘徊思堂之上由輦路而北夾路石表二石獸四石人二獸作仰號之狀拜奠先聖墓如初禮前有壇石厚三尺許方如之其數四十有九後漢永嘉元年魯相韓叔節造東連泗水侯伯魚墓南連沂水侯子思墓世家云相去十步耳而宻邇若此疑後人增築之也然規制甚小禮之所謂馬鬛而封者是也子思之西石壇居攝元年二月造有曰上谷府卿者有曰祝其卿者先聖墓西北白兔溝也一石獸狀甚怪林廣十餘里竹木繁茂未見其比而楷木以文爲世所貴無荊棘無鳥巢將吾道固終不可蕪沒而鳳鳥有時而至歟林東三里講堂也林與堂俱在洙北泗南按世家云周敬王三十六年孔子自衛返魯刪詩書定禮樂繋易於此硯臺井在其西惜去秋爲水漫沒矣辛亥謁周公廟廟居孔廟之東北五里有眞宗禦贊碑車輞井在正東少南水淸白而甘俗呼漿水井者是也廟北雙石梁井石上綆痕有深指許者百步許得勝果寺魯故宮地也殿之東北大井圓徑六十尺深二丈水色墨如也東過顏侍郎墓林城之迹顏廟也廟中孤檜髙五丈許由曲阜西復東北行一里入景靈廢宮觀壽陵陵避諱而攺也東軒轅葬所宋時疊石而餙之也前有白石象爲火爆烈壇之石欄窮工極巧殆神鬼所刻也讀碑記始知艸剏於祥符潤餙於政和而大定中因之而不毀也此亦人君治平之久狃於貪侈之心之所激也福苟可求則二帝三王必先眾而爲之福可求乎哉大碑四諺云萬人愁者是也而二碑廣二十有三尺闊半之厚四尺屓贔髙十有三尺闊如之厚四尺龜趺十有八尺二碑廣二十有四尺闊半之厚四尺屓贔髙十有八尺闊十有六尺厚四尺龜趺十有九尺一在城之外一在城之內無文字意者垂成而金兵至也陵曰壽陵者誠何謂耶入東門飰器之家復西南馳觀漢之魯諸陵大塜四十餘所石獸四石人三人胸臆間篆刻不克盡識有曰有漢安樂太守亷君橐塜者有曰府門之某者折而北渡雩水入大明襌院觀逵泉水中石出如伏黿怒鼉寺碑云魯之泉宮也薄暮歸自稷門望兩觀穹然以少正卯姦雄而七日之頃談笑剔去則知舜誅四凶使天下翕然服之明矣孰謂聖人而有兩心哉後世如操如懿得全首領於牖下不爲不幸矣登泮宮臺臺下之水自西而南深丈許而無源吁僖公一諸侯能興學餋士如此三詠采芹之章而後下其西靈光殿基也破礎斷瓦觸目悲涼而王延壽所謂俯仰顧盻東西周章者今安在哉壬子復由縣城東北行十里許過桃落村南望修壠曼延不絕者周之魯陵也東南五里逹脇溝村拜聖考齊國公墓而林廣四十畆墓前石刻甲辰春二月望五十一世孫元措立石溢津髙翿書溝水在林之東北入於泗其南防山也而山之東西峯五禮云合塟於防是也林之北東蒙路也自西峯而南謁顏子墓石刻曰先師兗國公大定甲辰三月先聖五十代孫承直郎曲阜令襲封兗聖公孔總立石太原王筠書墓前一石僅二尺許兩甲士背附而坐一執斧一執金吾正北有小塜不可考顏氏子孫二房在少東上宋村是日東南行並戈山而西由白村歷西魯元逹東魯元館房氏家泗州公古具雞黍以待古孔氏壻也問之不知其爲公孫公西也地多虎狼牧者爲之懼比曉幸無所苦癸丑穿林麓而東約六里許逹尼山二峯隠隠在霄漢間而中峯迥出昔之所謂穹其頂者是也廟庭廢𨿽久而規模猶見其西智源溪橋也端南卽大成門次北大成殿也其東泗水侯殿其西沂水侯殿大成之後鄆國夫人殿也其後齋所也西有齊國魯國之殿齊國之東而南向者毓聖侯殿也大成之東齋廰也兵余尙存焉正北中和壑也廟之西南觀川亭也瓦礫中得一斷石蓋前進士浮陽劉曄夾蘆辯也或曰夾驢劉惡其鄙俚故辧正之夾蘆峴在尼山西由亭之東回旋而下得坤靈洞石角濈濈不可入族長云廟戶管用吉成甞持火曵絙而入比三數丈忽隙間有光覩一室口廣兩楹許中橫石牀石枕皆天成也而不可動今五十年矣以管與吉幼而瘠故可入也所言如此洞名劉曄之所刻也因渉雩水過顏母山下觀文徳林以章木障翳廟與聖並無所見尋舊路復逹魯元館已西南瀕嵑下而出由桑家莊歷峻山二十里而近逹四基山遇兵士傅正徐州人導至鄒國公墓墓在廟之東北有泰山孫復碑孔中丞立石其西大塜七正北墓差小無從考之南有寺曰亞聖寺有碑傍有古墓三行四五里過黃注村又十里由石經埠正南少西行二十里逹鄒縣宴彭令之宅四月甲寅朔飯後出南門二十五里許逹嶧山循山之西北絕澗亂石如屋旣而遇道者李志端爲之前導復西北行逰太湖懸鐘石洞東南行入燕子嵓僕以病足與徳華嵓下坐待諸君之還晡時子中軰踵至國祥且示嶧山圖蠟紙按圖指頋若仙橋之巨石七眞之西軒下瞰紀侯之重城漢相之故塜一如眼底如玉女峯千佛塔尢號奇絕所至流泉修竹雜花名果殆若屏面而容縷數哉逼夕陽下山迆邐由西至北而進逹於縣之南闗報孟氏諸孫迎於道左卽造鄒國公廟庭奠已入縣復宴於舊館縣父老請見爲歡飲竟夕乙夘出西門北行十里入崗山寺孟氏諸孫復攜酒至由竹徑渡橫橋休於寺之靜室良久出山東北行二十五里逹馬鞍山謁孟母墓北行十五里逹趙氏莊飯孔族家又十里許逹於魯城之南登郊臺臺東西五十八步南北四十步魯之臺可見者三是臺與泮宮臺莊公臺也不知書云物者何所也容考之北渉雩水由竹徑登浮香亭亭以梅得名少北一石穴茶泉也亦竹溪書而不名緬想前軰風度又有足敬也丙辰曲阜宮佐至以私忌不敢飲丁已將訪矍相圃會功叔遣其子治同諸官佐具酒饌復至不果時功叔抱樂正子之疾戊午從徳剛子中登西南角臺望射圃圃在歸徳門裏道側積土隠起艸中或其所也臺泰和四年七月六日故人夢得之所築也竊有感於懷夢得元措字也是夕孔族設祖席於齋廰已未辭先聖於杏壇之下族長徳剛率族人別於歸徳門外國祥曁徳剛之子立之護至兗州西嗚呼讀聖人之書逰聖人之裏幸之幸者也然有位者多以事奪而無位者或苦力之不足也況以丰鎬之西望鄒魯之逺與南北海之所謂不相及者何異焉流離頓挫中有今日之遇伯逹旣繪爲圖且屬僕記之敢以衰朽辭勉彊應命將告未知者是歲四月五日紫陽楊奐記【素王紀事】

鄆國夫人殿記

祀天而不祀地祭日而不祭月是豈禮也哉況聖人之教始於夫婦逹於天下不爾父子君臣上下泯矣前廟後寢三代之定制而吾夫子之祀本用王者事闕裏之舊有鄆國夫人殿久矣由唐宋降及於金號稱尢盛貞佑之亂掃地無餘故老彷徨莫不痛心東平行泰嚴公忠濟仰體朝廷尊師重道之意以興廢補獘爲所務經始於己酉八月落成於壬子之七月先是夫人之神座生木芍藥一本見者異之明年修廟之令下適造舟者犯我林廟伐我民冡珍材堆積如阜聞公之至盡委而去乃命參佐王玉汝監修官兼攝祀事孔■﹝木芮﹞召匠計之僉曰構正位則不足營寢宮則有餘眾志旣恊遂訖玆役花之祥驗矣而工食塗餙之費不論也夫神怪之不語固然而有開必先之說如之何其廢之也夫人姓丌官氏宋女也泗水侯鯉息也沂水侯伋息之子也先聖之爲中都宰爲大司冦攝行相事夫人不以爲泰畏於匡拔樹於宋削迹於衛絕糧於陳蔡夫人不以爲否窮通出處無一而不預所以血食者其斯乎彼湘水之娥皇邰城之姜嫄祠宇之顕者也擬諸鄕邑子孫每四仲之月肅三獻之禮歷千萬世而下弗絕者不有則矣乎噫當崇奉者聖人之功也當踐履者聖人之道也苟知其功而不知其道則與事淫祠野廟等矣吾恐神意一日不能安乎此孰謂聖人安之耶尙來者無忽【文類】

洞眞眞人於先生碑【並序石刻在祖庵】

盈尺之璧徑寸之珠天下皆知其爲寶也不以蘊於山淵而不聞況於人乎東魯宣父炳辟世辟地之訓歷代史臣列隠逸逸民之傳宜乎綿亙千數百載而不廢也僕儒家者流竊有志於史學謹按洞眞之行實斯亦古之所謂宗師者歟故碑之無疑師諱善慶字伯祥寕海人髙門於公之後祖彥升主好畤縣簿考道濟韜光不仕師幼不茹葷長通經史大義雅嗜道徳性命之學與丹陽同裏閈大定二十二年丹陽演法於金蓮道場耋稚雲集而師預焉時甫十七矣丹陽見而奇之且嘆曰向畏重陽譴訶頗萌倦弛然得以終其業者彥升之力也使是兒入道殆天報乎其家聴執幾杖以從再年冬丹陽返眞徑造隴州龍門山謁丘長春長春俾參長眞於洛陽得煉心法丐食同華間明昌初長春歸海上屬曰汝緣在汧隴無他往夫人需友以成不可不擇復入秦卜吳嶽東南峯鑿石以處日止一餐凡可以資於道者造次不暫捨絕迹人間七八年迄今目其龕曰於眞人洞友蒲察道淵待之如師後創觀平陽之石門承安中好事者輸貲有司買玉淸之額禮體玄大師尋佩受法籙以輔道救物逺近益加崇敬泰和三年隴之州將保賜沖虛大師號五年再謁長春啟證心印退隠相州天平山六年長春介畢知常緘示宻語督還汧隴仍易名志道師再三敬諾參長生久之道價隆重輝照一時𨿽黃髮故老自以爲不逮也甞謂學仙者存乎積累赴人之急當如已之急八年南徵凱還憫其俘累必盡力購援而後已元光二年隴山亂中太一宮李沖虛聞之舉以自代不起正大攺元上悼西軍戰歿遣禮部尙書趙公秉文祭於平涼充濟度師秉文髙其節圖像薦諸朝召之又不起二年饑荒或言路直秦岐之咽過客無別歲計柰何師曰吾門一見其難而遽如許不廣甚矣言者悚愧未幾秋大熟遷五姓洞眞觀環居弗出逼中使絡繹不絕起而應之遂領中太一官事七年河南不雨詔近侍護師降香濟源上初期望祀於宮中而臨河阻風鐡札旣沈斥鼓棹前進登岸風如故立致甘澍特旨褒異兼提點五嶽佑神觀天興二年春京城送欵於我朝驛訪髙道以師爲之冠秋七月約山中欒渡北邁時苦於餓依附者眾船人疑其有金帛迆邐沿流而下夜將半遇一沙渚委之而去黎明驚濤四湧莫不倉皇失措會八柳樹堤潰乃定徐謂弟子符道淸曰今日之事非爾不能濟道淸秦人不安於水承命捷若神助俄賂二舟馳迓舉脫其厄其臨事如此過魏過魯過趙諸侯郊迎以相躡擁篲以相先玄通子範圓曦乃爲人所尊信主東平上淸宮聞風虛席引避良有以也乙未秋入燕致祠處順堂下適淸和嗣教門事待之如伯仲丙申燕境因旱而蝗俯徇輿情投符盧溝乃雨蝗不爲災戊戌夏四月詔天下選試道釋進號通玄廣徳洞眞眞人秋七月掌教李公眞常奏請住持終南山重陽萬壽宮適北京畱守烏公築全眞觀奉之庚子京兆太傅移刺寶儉總管田雄交疏邀師會葬祖庭卽日命駕入闗總宮事綦白雲李無欲實綱維之而曹沖和志陽實潤色之丙午夏五月西逰鞏昌以汪侯徳臣惇請故也冬盤桓秦亭賓僚劉澤琡王道寕焦澍朝夕左右動靜語黙具西州錄丁未春二月還宮張道士來雲中躬拜庭下師堅讓不受執事者曰眞人壽垂九秩簮冠滿前以此而處淵源之地過矣師曰禮無不答大白若辱廣徳若不足老氏有之以丹陽接一童子必答焉忍自尊大耶庚戌冬十月二日沐浴正襟危坐猶平日翌日畱頌以寓生不必樂死不必憂之旨曲肱斂息坦然順化春秋八十五後九日葬於宮之西北隅有洪鍾集行於世鎭陽馮侍郎壁傳其事甚悉在汴則尙書左丞張公行信平章政事侯公摯司諫許公古禮部尙書楊公云翼王府司馬李守節修撰雷淵應奉翰林文字宋九嘉在燕則陳漕長時可吳大卿章張侍讀本在闗中則參省王輔臣部中邳邦用講議來獻臣同徳寺丞楊天徳員外郎張徽中書掾裴憲經籍官孟攀鱗署丞張琚蓋當世景慕者也容力取而言詰之哉師間气天挺謙慈夷粹似簡而不失之倨似和而不渉於流信乎其難名也四方學徒不可勝數𨿽久於其事者未甞見喜怒之色形於顏間察其日用之常則寒暑風雨無少變六十八年脇不沾席衣不觧帶可謂愼終如始矣與人言惟正心誠意而已至於嗇神頥眞之祕苟非其人閉口不吐恐失之彊聒也精潔儉素不習而能一履襪之細至經歲不易肯以絲毫利諸已耶東徹海岱南窮襄鄧西極鞏洮北際燕遼瑰蹤瑋迹章章可考葬之明年春僕以南漕長告老燕臺無欲子促其徒往返六千里懇徵文石嗚呼玄鶴不來靑山已塵遐想巖扉彊勒之銘銘曰維道與天初同原方術分裂無乃繁至人躍然起海門丹陽嫡子重陽孫空山大澤環四垣隠幾坐觀萬馬奔物生不願爲犧罇火烈始見玉性溫西翺東翔動帝閽歲旱懷詔濟瀆源鴻流怒濤鯨吐吞靈符一擲攝老坤蜚亷馮夷掖兩轅焦谷再沃如平反朝那夜哭戰死魂霓旌豹尾交繽翻楊枝麾灑消沈寃隨機應物忘淸渾疾雷破聵電燭昏功成弗居徳愈尊上賓碧落何軒軒道路掩面泣宿恩洪鐘叩撃皆玄言包括鄭圃羅漆園陸陶殊派契義惇我舌人筆勢可捫赤書翠琰馨蘭孫

重修嶽雲宮記【此記得於王平川】

天下形勢之重莫重於河陽孟州附邑懷洛咽頥之地南通湖襄北抵燕薊出入往來未有不由於此拏舟鼓枻喘息靡暇承平日坐挾府庫倉庾之饒而猶病諸戰闘三十載館捨灰燼閭巷荊棘𨿽智者亦無及矣介乎兩州之間宮曰嶽雲大行王屋堆藍擁翠又極一方形勢之選五六月漲水彌漫藕花菇葉動搖於空蒙滉漾中閬風玄圃徒費丹靑途之人望而歸之不翅其家饑者則思飫渴者則思飲止者則思寕其棲神泛然應之未聞拒人以色余竊祿漕臺歲受約束於燕嘗假榻以混執事詰所以爲教曰今之全眞也以水譬之重陽發其源丹陽長春廣其流衍其泒譚劉王郝猶流泒之有江河其歸一也詰宮之目曰長春初年遊秦載瞻靈嵩揭庵之名庶幾混迹市廛不忘乎雲山之勝歲壬子嗣教眞人常大宗師準恩例故因庵而更爲宮其始末如之何曰登州蘇公範陽許公金臺宋公艸創之泰和興定時事迨國朝棲神子出修餙而潤色之棲神諱志佑姓王氏林慮人其至也以乙未其升也以已亥壽八十有八具李翰林陽臺宮碑繼之者包公志安也其取與如之何曰野人義以取之義以與之而無親疏富貴之與貧賤也然而歲計出入之用綽綽而無匱比之世人亦無憂勞迫其身困其慮也或笑於其旁曰學仙者玄虛以爲本淸淨以爲宗獨不憚煩之甚余曰不然夫仙也者各適其適也至於登明儁良垂拱嵓廊九重之仙也言聴諫從官師承式卿相之仙也海波四澄羽檄不飛將校之仙也章翳訟庭鈴索聲沈守令之仙也至於負販之兒星行露宿東交西易而畏途之禍不聞耕稼之叟風雨以時髙廩參差莫■﹝危幾﹞家離鄕之爲憂搢紳先生鉤軒橫幾重編疊簡得以講明唐虞姬孔之懿訓君臣父子之大義是亦仙矣況方外之士居不聨乎里社齒不沾乎版籍無轉輸徵伐之勞無頭會箕斂之廹道之精微玄妙靡不洞貫而��然以盡天年孰謂非仙也乎且道不逺於人亦��而可人所謂絕學無憂戒其蕩而弗返向見棲易之後香火之隙研精語易者十常四五客堅謝之��髙山撫襟興慨作迎云送云詩二章遺志祥志���曰海濤紅兮晨露晞嶽隆隆兮雲飛飛欵幽��如期百年開闔兮窓與扉城郭良是兮人已非��慘淡兮行路稀云趨嶽兮知歸回舟兮箭激沙��忘機邈故山兮千里悵夙心兮獨違

總帥汪義武王世顯神道碑

公系出汪骨族貞佑二年西北臲■﹝危幾﹞階戰功起家爲�去長八轉領同知平涼府事正大四年領隴州防��進徵行從宜分治陜西西路行六部郎中西南��窘迫����率豪右助邊鄰��之軍餉以�不�絕年以鞏州衝要之地�����兼治中������帥府機務是時所���饑疫薦�������完顏仲徳擁將士吏民出保石門九�������公拜便宜總帥制旨大約屬以社����������糧械莫不精瞻明年京�變郡縣風靡公獨爲之堅守越三年猶按堵如故而外攻不弛謂其眾曰宗祀已矣吾何愛一死千萬人之命懸於吾手平居享髙爵厚祿死其分也餘者奚罪與其經於溝瀆姑徇一時之節孰若屈已紆斯人之禍會頓兵城下率僚佐耆老持牛羊酒幣迎謁焉曰吾徵討有年所至皆下汝獨爾耳何也對曰有君在上賣國市恩之人諒所不取王大悅勑其下絲髮無所犯蓋乙未冬十月四日也旦詣行帳寵之以章服職仍故卽日南徵鳩士馬截嘉陵蹴大安未幾凱旋疊承奨賚丙申備前鋒進攻大安南田楊諸蠻結陣來拒公麾輕騎五百撓之眾亂首尾不相藉潰圍出與南將曹將軍潛兵作犄角計公單騎往突之格殺數十人黎明軍合殪其主將王嘉嘆之賜名馬佩刀公退語所部曰吾已撤彼之藩籬行寢其堂奧矣丁酉春��武信城��������金獲府庫遂蹂資普戊戌軍葭萌之南�����依山爲柵公選數百騎奪山而入多所俘殺得���乘勝赴資州壁山間識公旌幟驚怖奔逸鈔嘉定峨眉以歸已亥秋俾隸搭海公節制道險霖雨阻行攀木緣磴徹開州聞蜀軍列萬州南岸公伺夜伏兵上流舟北岸以疑之旣而由上流鼓革舟而下襲敬之追奔逐北直抵夔峽公返而揉之幾無噍類渉巫山與援軍遌復剿三千餘級比春分兵掖江引還及涪州修浮梁信宿而辧以濟南道之師環攻崇慶守者開門延敵他將莫能支公提戈首出人服其膽勇蘄並力以拔其城天大暑乃罷秋覲帝數其功賜金符公拜謝曰實陛下威徳所致臣何預焉上樂其知體首肯者再四年辛丑蜀帥陳隆之自稱百萬眾馳書索戰十月五日公略地成都薄城而陣彼屢戰屢卻堅壁不出公曉以禍福十二日夜田顯縋城投欵覺之公曰事急矣叱梯城入救軍民從顯而出者七十餘口獲陳隆之斬之五日公領精鋭五百搗漢州州兵三千出戰門閉盡陷三日軍薄城又三日克之露布以聞王擊節嘆賞仍賜田顯錢物癸夘春公且疾忽被召卽戒首途旣見錫虎符總便宜總帥手札何秦鞏定西金蘭洮會環隴慶陽平涼徳順鎭戎原階成岷疊西和等二十餘州事無巨細惟公裁決以憂深靑重疾再作竟不起公器局宏逺資仁孝奉養太夫人斯湏靡忘徵南得旨酒不逺數千里載歸以備滫瀡處喪不禦酒肉劬勞之日必致齋薦祭喜儒術聞介然之善應接無少倦罷覊人寒士至觧衣推食生館死殯各得其所還自蜀輦書數千百卷而圖畵半之士卒必與同甘苦如父兄之於子弟然臨陣整肅無敢幹者憫新民未輯刑淸役寡縱所不免猶度力緩期不至急暴上下不聞告訐或有牽連議從寛釋同屬異主者乃盡力購聚之每事先立規程而後處之以及訟庭驛舍則靜若隆平時休沐對客命觴雅歌投壺而已燕居逸逰若不勝衣遇敵先登刈旗斬將勇壓三軍𨿽古名將無以加矣【名臣事略】

李狀元諱俊民字用章澤州晉城人資醇謹重然諾不妄交逰金承安中舉進士第一釋褐應奉翰林文字南遷隠嵩州鳴臯山北渡客覃懷未幾入西山旣而變起倉卒識與不識皆以知幾許之居鄕閭終日環書不出四方學者不逺千里而往隨問隨答曽無倦色會皇弟經理西南夷聞其賢安車馳召不得已起而應之延訪無虛日遽乞還山王重違所請遣中貴護送之年八十而卒世之知數者無出子聰右而子聰猶讓之【名臣事略】

後世莫不有志於三代之治而卒不能至者謂之時勢之異不可也學之不至也三代之前君必學而後王臣必學而後仕𨿽匹夫匹婦之賤靡不學也後之世君學而臣不學者有之矣臣學而君不學者亦有之矣且農有農之師工有工之師以一家一國至於奄有天下之大不資於學𨿽堯舜孔顏之質有能不爲物之汨沒者幾希矣又曰法制立可與語政徳禮修可與語教仁聖備可與語化化之不至有教焉教之不至有政焉政之不立區區盡心力於簿書獄訟期會之間者俗吏也以俗吏之所爲而欲與三代擬隆非所聞也又曰晉魏出臣道壊佛老興子道絕又曰異端蟠結於中國而不觧者以名士大夫主之也故唐則蕭瑀王縉白居易裴休梁肅也宋則王安石蘇軾黃庭堅張商英也故上而君相下而閭裏信之而不疑又曰三代之前功爲徳之輔三代之後功爲徳之賊求速效者必入於伯伯者始彊而終弱也【孟子箋】

歲在已丑十有一月中書耶律公以軍國大計舉近世轉運司例經理十路課稅易司爲所黜使稱長相丰歉察息耗以平歲入奏可一聴中書省總之開創伊始制度未遑天下郡縣猶以財賦自贍不重其權則無以剗其獘故官吏污濫得亷糾之刑賦舛錯得釐正之至於風俗之疵美盜賊之有無楮貨之低昻得季奏之凢在吏許自辟以從被選者以爲榮【名臣事略】

闕裏題名

壬子春三月甲辰二十有六日庚戌奉天楊奐上谷劉詡盧龍韓文獻任城張鐸彭城王明逺梁山張宇陳郡王元慶古汴郭敏祗謁

西嶽廟題名

河南路漕長奉天楊奐告老後應王府之召同前進士獻陵劉繪祗謁

金帝祠下門人貟擇同裏王燦張宇張端繪之子克敬克讓從行時癸丑淸明前十日題並門髙簡刋

幹陵題名

楊煥然納南漕印後癸丑淸明還故里與武功張君羙同謁陵下門人貟擇書髙簡刻時親舊城居者七田居者二十有一悲夫

還山遺稿卷上

●欽定四庫全書

還山遺稿卷下

﹝元﹞楊奐撰

○五言絕

錄汴梁宮人語【十九首】

一入深宮裏經今十五年長因批帖子呼到禦牀前

歲歲逄元夜金蛾鬧簇巾見人心自怯終是女兒身

殿前輪直罷偸去賭金釵怕見黃昏月殷勤上玉階

翠翹珠掘背小殿夜藏鉤驀地羊車至低頭笑不休

內府頒金帛教酬賀節盤兩宮新有旨先與問孤寒

人間多棗栗不到九重天長被黃衫吏花攤月賜錢

仁聖生辰節君王進玉巵壽棚兼壽表畱待北還時

邊奏行臺急東華夜啟封內人催步輦不候景陽鐘

畵燭雙雙引珠簾一一開輦前齊下拜歡飲辟寒杯

聖躬春閣內只道下朝遲扶仗嬌無力紅綃貼玉肌

今日天顏喜東朝內宴開外邊農事動詔遣教坊回

駕前雙白鶴日日候朝回自送鑾輿去經年更不來

陡覺文書靜相將立夕陽傷心寕福位無復夜燻香

二後睢陽去潛身泣到明卻回誰敢問校似有心情

爲道圍城久妝奩閫犒軍入春渾斷絕饑苦不堪聞

監國推梁邸初頭靜不知但疑墻外笑人有看宮時

別殿弓刀向倉皇接鄭王尙愁宮正怒含淚彊添妝

一向傳宣喚誰知不復還來時舊鍼綫記得在窓間

北去遷沙漠誠心畏從行不如當日死頭白若爲生【元文類】

酬昭君怨

玉貌辭金闕貂裘擁繡鞍將軍休出戰塞上雪偏寒【同上】

逰嵩山【十三首】

轘轅阪

盤盤十二曲石嶺瘦崢嶸腳底有平地何人險處行

太室

茂陵骨已朽萬歲恐虛傳莫上中峯頂秦城隔暮煙

少室

方若植嵬冠森若削寒玉明月夜中逰誰家借黃鵠

啟母石

頑石本在世啟母人亦知可憐宋太后死罵寕馨兒

少姨廟

路傍雙闕老蔓艸入荒祠時見山家女燒香乞繭絲

盧嵓

避名名自在身瘠道還腴未到千年後空嵓已姓盧

龍潭

壯哉昌黎筆談笑排佛禍不言動鬼神翻疑觸雷火

五渡水

幾時落東溪曲折臥天漢語似登山人可飲不可盥

測影臺

一片開元石愈知天地中今宵北窓夢或可見周公

箕山

土階墮渺茫多少曹與馬底事住靑山近代無讓者

頴水

邂逅洗耳翁去飲上流水此日倘相逄黃犢應渴死

卓鍚泉

大士傳心要諸方叩道玄至今卓錫地瑩徹有遺泉

巢翁冢

旣知田間樂焉知田間苦惟是唐虞朝所以有巢父

○五言律

泊老鸛觜

衮衮風生觜娟娟月印沙船頭平壓浪棹尾旋成花老去長爲客愁來轉憶家雙棲疏影裏羨殺栁橋鴉

靑峯寺哭燦然弟

長別惟生死難忘是弟兄但吾今到處想汝昔曽行鄕社三年阻兵戈一夢驚靑山風雨夜此去更傷情

晚至靑口

長年困行役短髮易飄零世事驚春夢交情散曉星燒痕侵路黒栁色夾堤靑落日明霞底原情動鶺鳹

次答正卿

客愁靑鏡裏歸夢白鷗邊故國人何在新秋月又圓米鹽逄此日詩酒負殘年長羨平林鳥雙飛入暮煙【俱五倫詩】

司完顏惟洪至樓觀聞耗【石刻在樓觀】

蓬萊隔滄海虎豹護天闗白髮知誰免靑牛竟不還茶分丹井水詩入艸樓山頋我負何事區區鞍馬間

宿艸堂二首

��逍遙苑千年羅�家荒林藏屋小細徑逐溪��檜今何在瑞蓮春自花山靈憎俗駕朝暮白雲�

�寺人蹤斷幽溪野性便魚須分浪細虎迹印沙圓��偸僧飯饑蚊破客眠獻芹吾豈敢直欲斸山田

寄商孟卿

無窮惟永日有盡是流年白髮誰能免丹經恐妄傳會心人健否到處冡累然衮衮風波地方思萬里船

河道村

官路人家少邊城驛使頻李鷹終去洛王粲近歸秦�地羣龍鬭泥沙尺蠖伸親朋應笑我頭白傍風塵

寄朱生

不知朱記室歳晚更如何老舅家誰托孀親鬢已皤林泉憂患少京國是非多爲客幾時了悲涼彈鋏歌

畱別儒襌

溪行魚不畏巖宿虎相隨怕客談新事逄人誦舊詩衲輕聊覆體米滑欲翻匙僧臘知餘幾霜髭已滿頥

謝頋副言問疾

入謝公家事時勞長者車可憐新病後未覺故人疏渭北偏饒夢河南近得書相忘吾豈敢欲出怯籃輿

訪耿君玉隠居

居幽穿洞府岸狹束溪流細徑鄰翁熟懸崖逺客愁橋明山月上窓暗野雲浮世事何曽到年侵亦白頭

夜雨二首

闗河隔千里筆硯寄餘生老覺鄕心重閒知世念輕微風搖竹影細雨簌檐聲落魄緣何事吾今不用名

窓秋風獵獵檐夜雨頻頻蛩韻愁於我燈花笑向人此身猶在洛何日定歸秦不必黃梁熟眞慚白髮新

未歸

渭水遙通洛函闗近隔秦百年垂老日千里未歸身夢寐嫌爲客妻拏不諱貧一官無可戀花气五陵春

答京叔文季昆仲

何處音書至劉家好弟兄科名先世在詩律早年成嶺北饒風雪淮南困甲兵論文吾有意尊酒阻同傾

飲山家

爲愛春風好乘時把一杯百年雙眼在萬事寸心灰花向坐中落客從云外來詩成無紙筆書地惜蒼苔

浮生懷裕之

漢節飛雲外秦城落照邊浮生空自老歸計定何年淚滿陳蕃榻心遙祖逖鞭短詩聊遣興羞向故人傳

撫州

北界連南界昌州又撫州月明魚泊夜霜冷鼠山秋爲客無時了勞生有許愁殘年嬰世网吾欲謝溪鷗

至滑州堤

舊事悲存歿殘年厭往還孤城晴雪底雙塔暮雲間鳥沒長堤在龍歸老井閒隔林靑數點多是浚州山

出鴉路宿北石橋

燒火連山暗春云出谷遲避人投野店繋馬就疏籬舊宇頹垣在新愁客枕知淸明無幾日細與數歸期

宿南石橋

江流平入楚山勢逺連秦岸栁猶含凍溪花欲破春石衘��古沙印虎蹄新晚境長爲客空山不見人

承徳亨見訪

世事元無定人生只合閒君今悲白髮我亦負靑山廢郭官居冷荒年旅食慳冣憐情義厚朝至暮方還

次答正卿

何人依玉樹有客隠京華老覺身爲累時勞夢到家且騎山簡馬誰識子陽蛀日暮秋風起飛塵滿畵義

次答伯直侍郎三首

家貧餘四壁地勝接三鄕才賦徵司馬形容老遂良畵眉從爾闊舞袖爲誰長生死交情在書紳示不忘

升斗貪微祿闗河隔故鄕詠歸懷靖節知足愧張良不問黃金盡猶憐白髮長江湖風浪急相喣勝相忘

洶洶何時定飄飄著處鄕音書黃耳絕兄弟白眉良晚景情偏重涼宵語更長舊逰零落盡別後實難忘

冠氏畱別趙帥

主人情爛熳客子自奔忙不見猶頻夢相逄合斷膓秋涼拋藥褁夜雨倒壷觴回首髙城北幽燕去路長

送靳才卿之平陽

卻向西州去瀟瀟雪滿簮丘園初到眼兒女總闗心汾水野煙白霍山寒霧深得歸歸更好吾亦愛春音

呈君羙

上陽門外路日暮獨歸時齒髮已衰謝風塵仍別離斷雲橫紫閣急雨掠蒼陂地勝饒新句君將寄阿誰

得邳大用書復寄

百年眞夢寐萬國久風塵老去偏相憶書來恨不頻季鷹猶在洛王粲未歸秦谷口知何似他時願卜鄰

楊飛卿

吾宗久零落之子亦中年紫閣堪髙臥玄經擬共傳前言非戱爾舊處想依然畱著新詩筆教隨過海船

文紀行贈以小步馬

洛水西頭路桃花夾岸香偏宜紅叱撥小試紫遊韁雨徑沙初軟春山艸正長杖藜猶過我此別莫相忘

祖卿

東���別西河迆■﹝辶裏﹞回元戎期坐嘯上客入行臺夢裏���生前張翰杯龍池淸似染應恨不歸來

寄張君羙

我無茅一把誰有橘千頭應物機仍拙憂時涕欲流謾違魚鳥信豈爲稻梁謀老去輕三仕詩來抵四愁

宿重陽宮

村���盡軒窓臨水多野禽如舊識鄰叟漸相過林靜連��籬疏補女蘿夜深眼不著倚杖看星河

陶君秀晉人甞爲司竹監使因祖淵明甞遊五栁莊爲立五栁祠在縣東西原方見有祠堂詩碑【淵明詩寄陶監使君秀】向禹城侯先生司竹時與扶風張明敍六曲李仲常鳯翔董彥材從之學如白雲樓海棠館所謂勝逰也兵後吾弟主之亦西州衣冠之幸感今慨昔不能不惘然也握手一笑知復何年敢先此以爲質兼示鄠亭趙秀才

家世江頭令風流竹裏仙海棠烘曉霽野筍淡春煙尊爼違今日弦歌記昔年掛冠吾有意送老白雲邊

違別亦已久蕭蕭雙鬂絲自憐多病後不似早年時暮雨千山道春風五栁祠剩畱溪上竹到處刻新詩

不見長楊館人家只翠微溪流環監署林影入宮闈花鴨夜方靜竹■﹝鼠畱﹞秋更肥靑仙無處問老淚日沾衣【侯先生舜臣沒後其家人軰夢爲靑仙觀管香使】

老病鄕心重艱危世契疏少年知自立近日定何如渭上千叢玉陂頭半尺鱸往來元不惡容我坐籃輿【鄠縣誌】

○七言絕

讀汝南遺事

軹道牽羊事已非更堪行酒著靑衣裏頭婢子那知此爭逐君王烈熖歸

六朝江水故依然隔斷中原又百年長笑桓溫無逺略竟畱王猛佐苻堅【元音】

讀通鑑

風煙慘淡駐三巴漢燼將燃蜀婦髽欲起溫公問書法武侯入冦冦誰家【輟耕錄】

紫陽閣

碧瓦朱甍動紫煙淸風吹袂渺翩翩夢回憶得三生事悔落黃塵六十年【鄠縣誌】

題二賢祠

從經操懿狎孤兒世事尢非扣馬時若道後人眞可誑空山焉有二賢祠

癸丑二月望奉天楊奐題首陽山夷齊廟同裏王璨張端平陸貟擇從行【石刻在首陽小廟】

涿南見蠶婦本汴梁貴家

蠶月何曽出後堂干戈流落客他鄕羅衣著盡無人問自把荊籃摘野桑

出郭作

燕姬歌處囀鶯喉燕酒春來滑似油自有五陵年少在平明騎馬過盧溝

過湯陰崇壽寺二首

城荒寺古冷於冰絳帳誰燒照佛燈閒遶空階觀石刻偶聞音語得鄕僧

老僧七十六春秋霜滿修眉雪滿頭見說故人揩病目幾時攜杖入西州

君羙二首

寒雁��下五湖長安西望獨躊躇無情誰似張公子兩見秋風不寄書

銅柱從�泣墮鳶鴟夷心事五湖船頭顱如此人間世不得靑山�暮年

管寕濯足圖

踏徧遼東未是癡黎牀欲穴只心知好畱一掬黃泥水墁卻曹郎受襌碑

失題

仕晚���學拙家貧人道治生疏滿山薇蕨春風老昨夜鄰翁有報書

泛舟

燕子迎風掠水飛樓前楊栁緑依依十年不作南塘夢怕見殘陽上客衣

○七言律

長安感懷

此心直欲作東周再到長安已白頭往事無憑空撃楫故人何處獨登樓月搖銀海秦陵夜露滴金莖漢殿秋落日酒醒幾淚眼幾時淸渭向西流【元詩體要】

延祥觀

長��遣降精魂气應潛龍道自存玄武式中消日月春明門外轉乾坤諸王決計戡多難睿主應期卽至尊天命有歸赤符後遺風猶記老人村【陜西志】

重陽觀

終南佳處小壺天教啔全眞自此仙道紀宏開山色裏通明髙聳日華邊南連地肺花浮水西望經臺竹滿煙最愛云窓無事客寂然心月照重玄【盩厔志】

遇仙觀

一飲甘河萬事休喚回蝴蝶夢莊周口傳鉛汞五篇缺神馭雲龍八極逰寰海玄風開羽客遇仙淸迹想毛裘百年更有何人酌人自無緣水自流【同上】

通濟橋原題【秋九月被召過此石刻在橋下】

五丁鑿石極堅頑陌上行人得往還月魄半輪沈水底虹腰千尺駕雲間鄭卿車渡心應愧秦帝鞭驅血尙殷爲問長江深幾許雪風吹馬下天山【趙州誌】

試萬寕宮

月淡長揚曉色淸天題飛下寂無聲南山霧豹文章在北海云鵬羽翼成玉檻玲瓏紅露重金鑪縹緲翠煙輕誰言夜半曽前席白日君王問賈生【文類】

至日

憶初年少在南梁兄弟歡逰久未忘春色共傾花底酒雨聲常對竹邊牀怒鯨一夕掀洪浪斷鴈何時續舊行辜負亂來同被約尺書不到十年彊【五倫詩】

謁聖廟

會見春風入杏壇奎文閣上獨憑欄淵源自古尊洙泗祖述何人似孟韓竹簡不隨秦火冷揩林空倚魯城寒飄零蹤迹千年後無復東西老一簞【闕裏志】

題終南和甫提點筠溪【石刻在祖庵】

仙家靜住西南溪竹外湏信無餘師平生髙節鬼亦畏一點虛心人得知林深自有天地在歲暮不受風霜欺何時借我半雙月萬里黃何時借我半窓月萬里黃塵雙鬢絲鬢絲

○五言古

孫烈婦歌

平陸有烈婦地望雄諸吳從居孩提間體貌迥爾殊舉家愛惜心不啻千金珠眉拂夏繭蛾鬢嚲春林烏芙蓉羨顏色冰雪羞肌膚十二巧鍼指十四婉步趨姻戚未省識閨閫何曽踰孫郎邑中秀少小依師儒雙親爲擇對買紅纒酒壺靑鸞得彩鳯誓結百年娛屈已接妯娌盡心奉舅姑孰謂連理枝半壁先摧枯春風合歡牀分守夜雨孤西鄰久歡慕【指王氏子】誠與六禮俱賄好靡不周下逮役使徒父兄去世亂倉卒誰攜扶母嫂憐幼寡且微反哺雛號欣竟莫察僵僕气不蘇同穴大義在初言寕忍辜日聞勢轉逼托媒致區區將汝已死婦配我未葬夫朝決暮卽行參差當自屠王族忽承命搔首久踟躕此事難爲諧此理古亦無婦聞一撫掌天道卒敢誣腐骨尙知愛而況生人軀素志從此伸里巷咸驚吁秋風萬馬來所至皆丘墟粟堆坡頭路月黒忘﨑嶇鄕兵共烏合焉能保不虞俄頃鼓聲絕崩潰東北隅壯者遭殺僇弱者遭縻驅婦時飛懸�����見皎皎盈尺玉���蠅污鮮鮮全匹錦豈容濁穢塗向是健男子��丈二殳航海繪長鯨蕩荊�於菟悲哉女子志福�欝壯圖胡不具始末奏之逹帝都外則詔郡國內則正宮襦胡不構祠宇揭之當官衢近使感義節逺使懲淫愚不然布臺閣直筆一再濡特書彤史上永世曠範模【山西志】

諭內

天地具此身胚胎乃潛受甚者感異類焉敢計妍醜冠蓋傳百世萬求只一冑所以孟軻氏立言痛無後飄零風塵際■﹝扌棄﹞作窮獨叟四年四懸弧吉兆自申酉顧我果何人報施嗟已厚今冬復爾爾喜在得分剖女亦吾所出胡爲立可否天下盡男子無姑卒無婦伏羲畫八卦錯綜爲奇偶阿駒才五歲見客謹拜叩稍稍愛紙筆門戶���女生願有家教之奉箕帚乘龍非所期隨﹝闕﹞

○七言古

金穀行

洛陽園池天下無金穀近在西城隅晉時花艸不復見野人猶觧談齊奴齊奴豪奢誰比數酒酣愛撃珊瑚株後堂春風滿桃李中百一枝名緑珠千金買步障百金買■﹝毛瞿﹞毺時時吹笛替郎語雲窓霧戶長歡娛層階欲下湏人扶豈料一日能捐軀紅飛玉碎頃刻裏空使行客悲躊躇樓頭小婦感恩死君臣大義當何如【元音】

○有懷梁仲經父

羙人熒熒在何處海闊天低隔煙霧珊瑚零落芙蓉空咫尺相望迷去路翠輦金輿雙鳯凰風吹環佩聲瑯瑯壺觴狼籍事已往一日萬里愁茫茫劉郎竟是誰家客歲晚霜華林葉赤羙人熒熒在何處鴨緑江頭江月白【元音】

猶子嘉忠從予逰蓋亦深知紫陽之學者甞於友人家見鼠殘舊書一冊乃冩本紫陽詩也懇求得之錄以寄予向往可知矣遂登諸卷詩凢四十二首其不注所出者皆是冊所載云【廷佐識】

還山遺稿卷下

●還山遺稿附錄

列傳

楊奐字煥然幹州奉天人母嘗夢東南日光射其身旁一神人以筆授之已而奐生其父以爲文明之象因名之曰奐年十一母歿哀毀如成人金末舉進士不中乃作萬言策指陳時病皆人所不敢言者未及上而歸教授鄕裏歲癸已金元帥崔立以汴京降奐微服北渡冠氏帥趙壽之卽延致奐待以師友之禮門人有自京師載書來者因得聚而讀之東平嚴實聞奐名聲問其行藏奐終不一詣戊戌太宗詔宣徳課稅使劉用之試諸道進士奐試東平兩中賦論第一從監試官北上謁中書耶律楚材楚材奏薦之授河南路徵收課稅所長官兼廉訪使奐將行言於楚材曰僕不敏誤蒙不次之用以書生而理財賦已非所長又況河南兵荒之後遺民無幾烹鮮之諭正在今日急而擾之糜爛必矣願假以歳月使得撫摩瘡痍以爲朝廷愛養基本萬一之助楚材甚善之奐旣至招致一時名士與之議政事約束一以簡易爲事按行境內親問監務月課幾何難易若何有以增額言者奐責之曰剝下欺上汝欲我爲之耶卽減元額四之一公私便之不踰月政成時論翕然以爲前此漕司未之有也在官十年乃請老於燕之行臺壬子世祖在潛邸驛召奐參議京兆宣撫司事累上書得請而歸乙卯疾篤處置後事如平時引觴大笑而卒年七十賜謚文憲奐博覽彊記作文務去陳言以蹈襲古人爲恥朝廷諸老皆折行輩與之交闗中舊號多士名未有出奐右者奐不治生產家無十金之業而喜周人之急𨿽力不贍猶勉彊爲之人有片善則委曲稱奬惟恐其名不聞或小過失必盡言勸止不計其怨怒也所著有還山集六十卷行於世【元史】

楊府君墓碑銘【並引】

元好問

君諱振字純夫一字徳威姓楊氏唐酅國十九世孫酅國賓於唐唐以奉天之田四百頃奉之子孫遂爲縣人酅國以行基嗣行基生棻棻生溫溫生臯言臯言生顒顒生臯臯生免免生珍珍生光贊光贊生懷順懷順官金紫仕爲西臺禦史襲封至五代漢乃除夫人彭城劉氏有子十二人長曰公侯次曰公神公畱公賢公洪公素公石公祚公良公通公演公伏始分世田隨諸房所居號十二楊村總謂之隋楊氏公侯之子舜靖舜靖之子信信之子禹禹之子言言之子宗宗之子楙楙配裴氏於公爲王父母金初猶以大宗之家主祭祀事居大楊葬皆從西臺君子超道超道配尙氏正隆後避王統制之亂寓幹州南自爾族人號城南翁公城南翁次子也幼喜讀書與同裏張子文善嘗手抄經傳尢愛王符諸論與賓客談時稱誦之弱冠仕州縣爲屬掾復興郡王括陜西民田日知公名選之以從甚信重之公因爲王言軍與民皆吾人奪彼與此其利安在王嘆曰我正以此獲罪今日之役再命也掾史尙何言哉事將竟吏有具瀕山民姓名欲一切以盜耕當之者公謂同列曰奪人之田又誣以罪豈朝廷意耶吏乃止泰和中見公府文移因循苟簡私謂所親曰我往在丹州時見宋末案牘不求事實止以虛文相欺比來官政殆似之失及泰和律下閱之不樂者久之曰亂矣或問之曰我見大定制不如皇統皇統不如舊制聖人立法本從簡易人情不同罪狀亦異我於法令未嘗見一事可與相當者但比附爲義使司法者得以恕心從事耳今乃事事先爲之防是猶千堤萬堰以障江河必無是理知不可行將日見抽易紛紛不已安得不亂卽蒲城令祁大舉武亭令魏文叔簿劉彥文好畤令僕舜臣富平米顯道延安張用章時皆處下僚公率爲致禮又大舉顯道用章嘗以事忤上官幾至不測公力援之數人者其後皆有善譽至大官公之知人多此類也奐好古文戒之曰無與同輩較優劣能似古人乃古文耳吾𨿽不能想理當然也有以白子西詩遺公者公笑曰吾欲吾兒讀此耶必欲學詩不當從毛詩讀耶不然亦須讀杜工部詩耳我見界上官場兩國大商賈所聚耳若無的貨況入小牙郎手復何望耶所謂讀毛詩者諭如瓜果菜茹欲兒輩就地頭買之耳以貞佑三年三月二十五日春秋六十有三終於華嚴裏之正寢先娶同望崔氏生子燧繼室閿鄕程氏生子蛁奐炳灼煒輝繼室晁氏生子燦奐炳舉進士奐三辟東省署隴幹恆安撫司經歷官煒部令史諸孫大人以明年正月七日葬公於州南小劉村新塋城南翁墓次三夫人祔焉禮也公資雅重儀矩可觀居家未嘗有隋容子弟見者必伺顏色乃前有所問不反復思之不敢對也當官公廉所平反甚多嘗夜臥聞裏中兒爲其父作黃籙召諸子告之曰某家作醮事人謂之有孝心我視之殆兒戲耳此人我同列其斷獄我知之矣人有枉曲世人且有不肯賣之爲直者況欲賂神耶我平生執法過誤或有之至於故以意害物則死無有也後日我不諱愼勿爲此以爲識者笑耀人李安國雅重公嘗贈以詩其引云純夫吏業而儒行家貧而好客居今之世而古賤金帛而貴硯墨是四反也安國名流其稱道公如此故嘗論闗中風土完厚習俗不數易正隆大定間去平世爲未逺公生於其間世族之所遺風化之所及重以資稟之美君子之言長者之事宜不學而能之況志於學如此耶今煥然學爲通儒有闗中夫子之目往在京師時宰相張信甫侯莘卿禮部閒開公盧尙書子懋呂內翰子成李都運執剛李右司之純皆折位行與交蓋自百餘年來秦中士大夫有重望者皆莫能出其右觀其子可以知其父矣銘曰酅唐虞賓世食奉天子孫下衰渾爲齊編惟公之生其畀也全晨門抱闗斗室自捐公徳不酬公息則賢藏書名山爲世太玄殆造物者權衡之以爲楊氏無窮之傳然則古所謂獄聖之矜法命所縣袁氏五公楚獄一言者尙信其然耶

程夫人墓碑

安陸趙復撰

夫人姓程氏其先閿鄕人故奉天楊府君振之妻今河南路徵收課稅所長官奐之母也夫人以承安丁已斂衾襚於華後三年庚申奐以孤童子負遺襯歸葬先塋之次亂離以來文石猶缺奐前居汴時嘗乞銘於禮部趙公迫城下之盟而不得書逮渡河來冠氏屬於內翰馮公無幾日公病矣今年歲辛亥春正月奐自洛輿疾入燕還印政府歸秦尋醫俾其猶子元禎代領漕事於是始釋重負於私朝秋八月旣望逐投檄西上感遷徙靡常故再三以請將卒其夙心焉奐垂髫時出就外傅一日夫人諭之曰詰旦盍偕若同舎兒來旣羣兒至則夫人肅衣冠坐堂上命各占其所好聞有欲讀書覓官以養其親者夫人喜甚遽抱置膝上撫摩之曰兒若是可與吾兒遊矣所得才四三輩余則以好語遣去傳後審其然遂割席與處不數年詢之皆嶷嶷然若成人其風鑑多此類府君嘗屬疾夫人率諸子冥禱請以身代府君病少間大不以爲然夫人曰世固多婦人公有一不諱患有重於此者今幸無他使吾兒無廢學如次充植業士林鄕裏稱善人足矣榮仕非所望也次充諱鬩奐舅氏也時有聲場屋未幾府君勿藥而夫人竟不起時郡將王汝嘉東濕禦下屬掾多引去獨雅重府君之爲人公退未食夫人必徙倚以候嘗撫奐輩戒之曰士立身行已教亦多術何必爾耶汝曹若不攺圖吾飯含不瞑矣以故奐服膺畢精丹靑可渝矣家所蔵書數千卷皆奩具易之承安五年奐與炳問試長安以疾作弗克奐預優選明年春官復中優等前後凡五充賦於王庭涇陽盧長卿泊蒲人李欽若欽用惜其不偶勸就臺掾奐悼念夫人疇昔終不忍其言而歸一時名公巨卿如李石司之純苑司農極之李禦史欽止宋內翰飛卿壯其恪守遺訓共賦詩以序其志夫人姿淑媛有識度課諸子讀書必盈約始聽休捨尢善援引故實因事指誨諸子侍立至夜分莫敢跛倚奐自蚤歲緝學晚爲通儒及再抵燕不變於俗學而徳業益富士論厭然遂定頃歲戊戌秋八月詔郡國取士奐偕東平上計吏以首薦登名於天府授河南課稅長官東履海南際淮西至潼陜北抵河咸隸焉自大朝開國以進士用人實由奐始而先夫人遺訓庶無憾矣夫人性衝澹平日卻掃一室焚香養梅庭內若無人迹者嘗與諸姒坐城南別墅之前榮蕭軒隱若心動視外戶忽啔雙屨出闑間心知其盜揚言如無所見遂下鑰升堂叱健者出之盜匍伏蘄死夫人怵然曰是亦人子也政以失教至此旣無失得不足深詰府君亦憫而縱之聞者嘆服夫人生六男伯子昭奐仲子也叔子炳季子灼次煒次輝照輝皆蚤亡煒用論者薦於朝試中部掾壬辰春正月隨京西都水監隸事河陰兵至死於役男孫八人奐之子保垣萬駒嵩山緱山煒之子元禎慶璋求興燦之子郿璋女孫五人長適同裏進士張箎次適奉天令華陰王元禮之子亨餘皆幼奐初以子幼未任事將援眞定漕使王道昌例令元禎襲其職旣而如約惟人之後祭葬而已甲寅奐六十九矣病且久感元禎逺宦於洛或時月不可待淸明日會諸房故老命臨潼本房下潤之子保童爲侍子日奉粥樂以備倉卒從律義也復謹按程氏得姓其上世弗可考已周之中業有程伯休父者輔宣一王中興與方叔召虎爲周世臣秦漢以後代有顯人則程氏蔓衍於閿鄕也久矣閿介於東西兩京衣冠車馬萬貨輻輳當宋崇觀時以貲補官者十員外程與居一諸家居積奢僣而程獨朴素喜士圖書賓友爲邑中冠靖康末西入闗止於幹復爲西州著姓古者賢妃貞女如宋伯姬以賢明有禮得書於春秋而不主於材敏於今閿鄕夫人見之夫人卒於承安一年四月三日年三十有二蓋五十五年而後始克銘之嗚呼事之開也有門而來也有途成也有時而就也有候殆天所以厚楊氏歟銘之宜如何辭曰碩之大聲之也隆滀之深挹愈不窮燕之弧弗服於桃矢喬之松弗賴於遊龍負明堂者不謀於步仭求藿蠋者速化於荓蜂姆程懿徽婦楊有功胥保惠胥教訓淵渟云郁者可謂著矣然猶閱再世而後取必於公世以鼎峙車馬守屋姑無望其不逢終南在南河流在東有寧一宮有偃斧封神保是依天地有終甲寅年九月二十八日男奐立石

右程夫人墓碑銘江漢仁甫爲其友紫陽楊先生母作也觀其論次有曰今年歲辛亥春正月奐自洛輿疾入燕還印政府歸秦秋入月投檄西上感遷徙靡常故再三以請又曰夫人卒於承安二年四月三日蓋五十五年而始克銘之考其歲正辛亥也後三年甲寅先生年六十有九時諸子皆蚤歿乃立宗人潤之子保童爲待子而碑文亦載之何耶豈事或後所增抑先生所自增耶仁甫號稱能文人靜庵所謂經學文章𨿽李敝齋元逍山亦所推讓者而敍事乃抵牾如此耶宋景文謂因撰唐書盡見前世論著乃悟文章之難子輯先生還山遺稱錄此文見其所謂論著之難者如此其可不愼也夫廷佐識

故河南路徵收課稅所長官兼廉訪使楊公神道之碑【並摩】

河東元好問撰

君名奐字煥然姓楊氏幹之奉天人唐餅國之二十世孫也譜系之詳見君自敍載先大夫墓銘玆得而略之曾大父楙大父超道父振是爲蕭軒翁及上二世皆在野母程嘗夢東南目光射其身旁一神人以筆授之已而君生蕭軒以爲文明之象就爲制名君甫勝表嘗信口唱歌有紫陽閏之句問其故則不能答也未冠夢遊紫陽閣景趨甚異後因以自號年十一丁內艱哀毀如成人目蔬食誦孝經爲課人以天至稱爲又五年州倅宗室永元謂翁曰若老矣守佐重以案牘相煩聞若有佳兒姑欲試之卽檄君爲倉典書時調虔方殷君掌出納朱墨詳整訖歲終無圭掇之誤倅愛之謂他日必有大用者勸之宦學師鄕先生吳榮叔指授未幾周出倫輩賦業成卽有聲場屋間不三十三赴廷試與定辛已以逸誤下第同捨虙長卿李欽若欲用昆弟惜君連塞勸試補臺椽臺緣要津仕子慕羨而不能得者君答書曰先夫人毎以作掾爲諱僕無所似肖不能顯親揚名敢貽下泉之憂乎正大初朝廷一新獘政求所以攺弦更張者君慨然艸萬言策詣闕將上之所親謂其指陳時病辭旨剴切皆人所不敢言保爲當國者所阻忠信獲罪君何得焉君知直道不容浩然有歸志卽日出國門而西教授鄕裏者五年歳己丑幹州請爲講議安撫司辟經歷官京兆行尙書省以便宜署君隴州經歷皆固辭不就再以參幹恆二州軍事親舊爲言世議迫隘不宜髙蹇自便始一應之庚寅京師春試授館左丞張公信甫之門張公嘗謂人曰諸孫得君主善老夫沾丐抑多矣癸巳汴梁陷微服北渡羈孤流落人所不能堪君處之自若也冠氏帥趙侯壽之延致君待之師友間會門人朱自京師輦書至君得聚而讀之東平嚴公喜接寒素士子有不逺千里來見者嚴公亦聞君名數以行蔵爲問而君終不一詣或問之故曰不招而往禮與且業已主趙侯矣將無以我爲二三乎戊戌天朝開舉選特詔宣徳課稅使劉公用之試諸道進士君試東平兩中賦論第一劉公因委君考試云燕俄從監試官北上謁領中書省耶律公一見大蒙賞異力奏薦之宣授河南路徵收課稅所長官兼廉訪使陛辭之日言於中令公曰僕不敏誤蒙不次之用以書生而理財賦已非所長兼以大荒之後遺黎無幾烹鮮之諭正在今日急而擾之糜爛必矣願公假以歲月使得拊摩創罷以爲朝廷愛養基本萬一之助中令甚善之君初蒞政招致名勝如蒲陰楊正卿武功張君美華陰王元禮丁邽薛微之澠池翟致中太原劉繼先之等日與商略條畫約束一以簡易爲事按行境內親問監務月課如何難易若何有循習舊例以增額爲言者君訶之曰剝下罔上若欲我爲之耶卽減元額四之一公私便之官長所臨率有饋餉君一切拒絕之亦有被刑責沒財物於官者不踰月政成官民以爲前乎此蓋未有漕司惠吾屬之如是也在官十年乃請老於燕之行臺以猶子元禎代領漕事壬子九月王府驛召入闗尋被教參議京兆宣撫司事累上書乃得請閒居鄕郡築堂曰歸來爲佚老之所𨿽在病臥猶召子弟秀民與之酒諭之曰吾鄕密邇丰鎬民俗惇朴兒輩皆當孝弟力田以廉愼自保毋習珥筆之陋以玷傷風化及病革處置後事明了如平時敕家人吾且死毋以二家齋醮貽識者笑遂引觴大噱望東南炷香命門人員擇執筆畱詩三章怡然而逝春秋七十實乙卯歲九月之一日也後五十七日遂葬於小劉裏先塋之次夫人陳氏劉氏袝焉禮也君三娶吳氏子男四人保垣元肇嵩山緱山皆早夭元肇者在孕有異風骨不凡齠齔知讀書八九歲聞君講授卽通大義尋爲人講說十二以羸疾至於不幸君喪之衋然有童烏之感女四人長嫁郡人張箎次華陰王亨次柳城姚燧幼者在室初泰和大安間入仕者惟舉選爲科榮路所在人爭走之程文之外翰墨雜體悉指爲無用之技尢諱作詩爲其害賦律尢甚至於經爲通儒文爲名家不過翰苑六七公而已君授學之後其自望者不礙礙舉業旣成乃以餘力作爲詩文下筆卽有可觀嘗撰扶風福嚴院碑宋內翰飛卿時宰髙陵見之奇其才期君以逺大與之書曰吾子資稟如此宜有以自愛得於彼而失於此非僕所敢知也君復之曰辱公特達之遇敢不以古道自期飛卿喜曰若如君言吾知韓歐之門世不乏人矣興定末闗中地震乾守呂君子成徧禱祠廟請爲祝文凡二十有四首援筆立成文不加點在鄠下日中秋燕集一寓士忌君名諷諸生作詩請君屬和君被酒謂客曰欲觀詩者舉酒欲和者以次唱韻意气閒逸筆不停綴長韻短章終夕成三十九首長安中目爲鄠郊卽席唱和詩傳之性嗜讀書博覽彊記務爲無所不窺眞積力久猶恐不及寒暑饑渇不以累其業也中歲之後目力差減猶能燈下閱蠅頭細字夜分不罷作文剗刮塵爛創爲裁制以盜襲剽竊爲恥其持論亦然觀刪集韓文及所著書爲可見矣禮部閒閒趙公平章事蕭國侯公內翰馮公屏山李公皆折行幸與相問遺禦史劉光甫編修張子中諸人與之年相右而敬君加等河朔士夫舊熟君名想聞風采又新被三接文衡有在所求見者應接不暇其爲世所重如此暮年還秦中秦中百年以來號稱多士較其聲閭赫奕聳動一世蓋未有出其右者前世闗西夫子之目今以歸君矣有還山集一百二十卷槪言十卷紐正夫以來朝政號近鑑者三十卷正統六十卷其自敍曰正統之說所以禍天下後世者凡以不出孔孟之前故也且夫湯武之順天應人後世莫可企及猶曰予有慚徳武未盡善後世僻主乃復賴前哲槪以正統之傳非私言乎今立八例曰得曰傳曰衰曰復曰與曰陷曰絕曰歸始皇十年貶絕者何懲任相之失也太宗傳之而曰得者何志奪宗之惡也譏景帝者何短通喪也貴明帝者何■﹝啟戈﹞異端也與明宗者何有人君之言也與周世宗者何世宗而在禮樂可興也如是八例其說累數十萬言以謂不如是則是非不白治亂不分勸戒不明𨿽綿歷百千萬世正統之爲正統昭昭矣此書往往人間見之有詰難者則曰吾書其在豈復以口舌爲辧後世當有賞音者君不治生產不取非義仕宦十年而家無十金之業然其周困急卹孤遺扶疾病助葬祭習以爲常力𨿽不贍猶勉彊爲之與人交毎以名教爲言有片善則委曲奬藉惟恐其名之不著或有小過亦必以苦語勸止之怨怒不計也評者謂君志立而學富器博而用逺使之官奉常歷臺諫掌辭命治賓客必有大過人者白首見招日暮途逺有才無命可爲酸鼻丙辰冬十月予閒居西山之鹿泉員生自奉天東來持京兆宣撫使商挺孟卿所撰行狀以墓碑爲請且道君臨終念念不相置畱語殷重以譔述爲托顧惟不腆之文曷足爲君重竊念風俗之壞久矣冰雪沍寒往復四千里爲其師爲不朽計門弟子風誼如生者幾人此已不可辭況於平生之言乃勉爲論次之而系以銘銘曰有文者螭有趺者龜是爲闗西夫子楊君之碑顧瞻佳城泫焉涕洟學道之難成使人傷悲君擅名場深藂孤羆迨乎駢儷而變古邪快潛蛟之雲飛謂君不逢歟奮回溪而澠池一命而假金紫何若若兮累累酅賓於唐世久衰微河潤九里蔚松檟兮增輝謂君爲逢歟徒以文窮而自嬉斬伐俗學力涸筋疲世無玄聖久矣望伯起其庶幾白首太玄坐爲悠悠者之所譏繄正統之無適從職予奪之非宜君排諸儒斥偏執與詭隨彼月旦之有評且曩是而今非豈有一定罪功之名而槪終世之成虧我黜我升我招我麾不主故常不貸毫釐自我作古奚竊取爲自非慨然任當仁之重能不懼於西河之見疑惟鼎之爲器也𨿽小而重屹神寶而弗移孰謂漢唐甚盛之際亦不免於窮運之攸歸我車司南爾轍背馳遺書具存傳者嗟誰異時如有君家子云者出邈千載兮求知中統五年歲舎甲子建巳日夫人吳氏偕侍子元嗣侄孫光祖立石

楊紫陽文集序

趙復

君子之學至於王道而止學不至於王道未有不受變於流俗也三代聖賢其心學傳天下後世見於伊尹傅說之訓君子將終身焉明王不興諸子各以其意而言學學者不幸而不得見古人之全體蓋桓文功利之說興而羲堯舜文之意泯矣春秋而降如叔向子產蘧伯玉季札之流以夏商君子之資不得少效於王官去而爲列國之名卿材大夫其功業之隆庳已較著矣賈生仲舒有其具而不得施或者爲之掩卷而深悲玄齡如晦有其時而亡具已甚慚徳於斯文多矣凜然正气惟諸葛孔明王景略諸人不爲流俗之所回奪然而隨世就功周旋於散微之末已不能無偏而不起之患大抵君相造命之地旣已瞹昧不明而瞽宗米廩教養之法因以廢格不舉故𨿽有命世絕異之才卒亦不能爾也而其故則可知矣𨿽然待文王而後興者凡民也若夫豪傑之士𨿽無文王猶興其逮於今惟秦君子楊氏其志其學粹然一出於正蓋自其爲諸生固巳無所不窺坐是重困於有司之衡石晚居洛陽著書數十萬言沈浸莊騷出入遷固然後折衷於吾孔孟之六經其言精約粹瑩而條理膚敏至於總八例以明正統之分合作通解以辧蘇韓之純疵其它若槪言雜著等說皆近古之知言名教中南宮雲臺也綿不云乎予曰有疏附予曰有先後予曰有奔走予曰有禦侮殆近然耶先生資機敏而明通卽其文可以得其爲人蓋君子學以爲已必有所入之地唐韓愈氏以𨿽義而不取爲主先生讀之自以爲渙然不逆於心使其得君行道推是心以列諸位實王道之本原𨿽不能盡充其說退而斂然以是私淑諸已先生固已得之矣觀其神明心徳之所感通遊居酬酢燕笑語處皆海內知名之士夫然後以秦晉爲戶庭燕趙爲郛郭齊魯爲府庫雄河太華爲杯案奔肆橫放而益趨於約正大髙明篤實輝光遺落小夫竿櫝占畢呻吟之習嗚呼學之爲王者事猶元气之在萬物作之則起抑之則伏然莫先於嚴誠僞之辧誠僞定而王伯之略明矣門人蚤侍凾丈偏得紫陽之道攟摭遺稿釐爲八十將攻梓以惠後學自洛抵燕千里介書俾不肖爲說以冠其首內顧庸虛屏若無營而辭旨悃愊牢不容避輒述其梗槪如此學者當自得於過半之思非尺瑑所能盡也先生名奐字煥然甫世爲闗中紫陽其自號云丙午嘉平節前鄕貢進士云夢趙復拜手序

上紫陽先生論學書

郝經

十二月五日陵川郝經齋沐拜書大使先生經生二十有八年矣自十有六始知問學世有科舉之學學之無自而入焉蠟乎其無味也退而嘆曰利祿其心組繡其辭質日斵僞日翔何區區爾也而狃於俗陷於世有不能已焉者如是者有年始取六經而讀之𨿽亦無自而入而知聖之道學之用二帝三王致治之具在而不亡也眞有用之學也學之今十年矣背馳而左事形示气露已聚誚而羣議矣是以箝口重足而不敢言動焉日舎館一拜幸先生不以鄙騃置之隅坐霽以懌色煦以春言鼠腹而旣果然矣再日而再侍示之以明白純粹之書掲囊倒篋■﹝啟戈﹞之以開廓平大之論正襟而讀之黙黙而思之乃知吾道之果不亡學之果有用斯民其有望矣愚之素所蓄而不敢發可熟數之於前矣夫道貴乎用非用無以見道也天地之覆載日月之照臨皆有用也六經之垂訓聖人之立教亦皆有用也故曰顯諸仁藏諸用盛徳大業至矣士結髮立志誦書學道卒之乎無用可乎哉幼而學長而立也邇焉而一身小焉而一家大焉而一國又大焉而天下必有所用也蜂蠆蛇虺毒世之物也猶皆有用也靈而爲人學而爲士夫乃反無用可乎哉世有人焉之無伏臘之不辧魯魚亥豕之不分乃辧天下之大事立天下之大節濟天下之大難享天下之大富貴聲色不動而有餘裕焉吾誦書學道之士試之一職則顚蹶而不支委之一事則衂撓而不立汲汲遑遑終其身而不能免於凍餒而趨利附勢殞義喪節何也事無用之學也蓋自佛老盛而道之用雜文章工而道之用晦科舉立而士無自得之學道入於無用惟其無自得也故內輕而外重外重矣曄乎其耀矣侈於物而衒於人矣文章之所以工也文章工矣功利急矣義理晦矣道之所以入於無用也嗟乎不耕鑿不蠶繅而衣食者謂之遊食之民不道徳不仁義而文章者謂之逐末之士甚哉天下之襲訛踵陋而莫之知也大聖大賢不作而逐末之紛紛也天下已亂生民已獘無有爲拯而藥之者之士也方相軋以辭章相髙以韻語相誇以藻麗不知何以堯舜其君民也道其不行矣夫伏覩先生韓子辧正統例還山斆學志洋洋灝灝若括元气而翕辟之其事其辭其理皆有用者也非世之逐末之文也天其或者悔禍而自先生發源歟不窒塞不夭閼而遂乘其流推而放之四海則道之用可白而至治可期也不見誚於江左諸公矣經也小子敢激其流而揚其波乎經載拜陵川文集

與楊煥然先生

趙秉文

某拜啟某國士大孝幾下中前道過京兆承不逺相從話談終日極有開發違別以來不勝傾向意想秋盡復得會面不意遽遭變故荼毒之哀辰下伏想苫塊之餘孝履攴福某眼疾如昨承遣人蠒足千里外送眼藥良感意動伏蒙贈栁義叚子悚愧悚愧論語未有印者欽叔西行不知有餘者否孟子解先寄去中庸大學相次了畢續當寄呈足下髙才博學畱心經學研究聖心宜矣科舉之學有命存焉不足置意張子充府試試官未出院比緣會晤伏冀爲逺大節哀順變不宣【中州啟札】

又

前人

某啟上某先生函丈書來具審動靜之詳兼承惠簡知感知感某眼昏如舊繼以石氏女子化去心意殊不樂以是郡下未能照管論語及中庸未有紙印續常寄去次陜右經義已薦四人詞賦未可知想中選多矣皆足下誘掖之力欽羨今之士人少問學往往知爲已其於爲人蔑如也古人得志𨿽一邑承簿亦可爲人量力而已未得志教人以善亦行道之一端也足下才髙識明當以孔孟之學啟導一方萬一未遂亦不虛生也至祝未由披覿切冀爲逺大壽重萬一不具【同上】

天硯銘

元好問

楊子得片石於馬山之前方廣一尺厚減寸之半從長橫短狀若展掌底平而不頗坎可貯水而面可以受墨杜仲梁曰此天硯也煥然請予爲之銘

義則方智則圓動也人靜也天在物彊名在我自然爾目惟鸜爾咮惟鳳篝火縋綆求中產之售漆室緹衣致賓筵之奉彼金樅而石奏泉生而云滃者亦惟硯之用割烹是謂食費瑑刻不如玉重吾知一日而浸百畦恧於漢陰之抱甕【遺山文集】

題東遊集後

紫陽先生東遊����之迹也讀之神明觀參於前竦然不覺起敬國祥王先生鋟諸梓願惠來遊者且曰記所見者迹也覩聖賢之迹探聖賢之道則在乎人焉耳儼曰道卽吾性而由外乎哉𨿽然迹不踐則道奚其入祥曰先生之意將在是按先生諱奐字煥然姓楊氏幹之奉天人唐酅國公二十世孫紫陽其號也至元乙酉陳儼跋

曲阜孔世徳攜紫陽先生東遊記來番予謂南士多示之見也勉之再行摹刻用廣其傳且俾郡士稍加仇正繼今披圖覽閱聖域只在棐幾間豈非學者之大幸歟時至治壬戌五月旣望通議大夫饒州路總管兼管內勸農事麟臺淸泉叚庭珪書

聖人天也坐井觀天固宜曰天小矣況以管窺乎生長南陬距聖人之居若此其逺也大哉之道洋洋乎發育萬物峻極於天乃僅於遺編想象而形容噫亦陋矣僕曩聞之全齋萬侯云紫陽楊先生托交參政商公挺夢卿甚密旣又得還山大全集觀之知與滹南王先生爲行輩往來講貫經義精深作文特餘事耳每慚舉場未放欲彷佛二先生之實學而未能孔君浩世徳聖人五十三代孫之象賢者也由曲阜歷淮浙抵饒朝夕討論因示所刋東遊記驚喜過望廓我淺聞而萬侯之甥履齋劉君復出善本淸泉叚候嘉惠南士仍與板行命僕校仇並敍其槪往歲上饒王斗山尊魯亦嘗有述然不如玆記之詳且時寓微意其間繼今讀之神明之觀參於前竦然不覺起敬信非誣矣聖人所以則天之大豈必直待躬造魯城而後見耶至治二年壬戌五月辛卯鄱陽後學璩次淵謹識【俱東遊記】

君著述有還山集六十卷始於古賦次之以古律詩又次之碑志記說銘贊雜文槪言十卷隱而天道性命之說微而五經百氏之言明聖賢之出處辧理欲之消長可謂極乎精義入神之妙矣天興近鑑三卷自壬辰正月至甲午六月絕筆其書法如古之史臣其議論如胡氏之春秋也正統六十卷自唐虞至於五代一年一月一日各有所書事三代而上存而不議秦漢而後附之以論名臣事略

按公所著臂僮記云兵火流離中僅存還山前集八十一卷後集二十卷遺山元公撰神道碑云還山集一百二十卷此云六十卷近鑑碑記皆言三十卷此云三卷豈百二十卷乃後所更定而六十字乃前集八十字之誤而三之下或脫十字耶抑不知伯修之所得者其卷數止如此也諸書散亡無從考證惜哉廷佐識

宋翰林九嘉在闗中時因楊煥然赴舉書與屏山薦之曰煥然佳士往見吾兄愼無以佛老乃嫚之也屏山持之示交遊以爲笑其後西行余以序送之備論其守道不回今玆云亡豈復見此挺特之士乎【劉忻歸潛誌】

金末帝時北兵攻城急太學諸生亦選爲兵諸生訴於官請另作一號太學丁壯已而朝議以書生輩尫羸不任役將發爲炮夫諸生劉百熈楊奐等數十人伺上出詣馬前請自效上慰諭令分付四面戶部工作委差官由是免炮夫之苦【同上】

王文康公鶚初侍王邸屢以史事爲言嘗舉楊奐元好問李冶宜令秉筆後申前請命立翰林國史院時元楊已物故乃舉李冶及李昶等爲應奉名臣事略霍治書云紫陽楊煥然先生讀通鑑論漢魏正閏太不平之遂修漢書駁正其事因作詩云風煙慘淡駐三已云云後攻宋軍回始見通鑑綱目其書乃寢【輟耕錄】

元兵悉力進攻金主出撫東門將士太學生楊奐等曰臣等皆太學生今執炮夫之役恐非國家百年以來待士之意金主敕記姓名卽免其役【史記】

楊煥然先生錄汴梁宮人語十九首𨿽一時之所寄興亦不無有傷感之意【輟耕錄】

紫陽先生楊奐字煥然又名知章奉天人以明經後進稱爲闗西先生少年時自悟以前爲紫陽宮道士因以自號國朝爲河南府課說所官有還山集行於世【困學齋雜誌】

杜佺字眞卿武功人宋末有詩名於闗中兒時嘗作藥名詩有杜仲吾家好弟兄自然同姓又同名之句及以五言百韻上干州通判馬涓涓大加賞異阜昌中登科蒞官亦有聲馬嵬太眞墓過客畱題其詩甚多道陵詔錄其詩得五百餘首付詞臣第之眞卿詩在髙等舊有錦溪集亂後不復見矣子師楊亦能詩尢工書翰奉天楊煥然云然【中州集】

栁塘在鄠縣終南山下金紫陽楊先生奐隠居講學於此門人百人植栁千株號曰栁塘中有淸風閣卽紫陽閣紫陽泉【鄠縣誌】

姚燧生三歲而孤育於伯父樞樞隠居蘇門謂燧蒙暗教督之甚急燧不能堪楊奐馳書止之曰燧令器也長自有成爾何以急爲且許醮以女【元史本傳】

楊煥然生子四首

元好問

掌上明珠慰老懷愁顏我亦爲君開異時載酒揚雄宅知有迎門竹馬來

人家歡喜是生兒巷語街談總入詩我欲去爲湯餠客買羊沽酒約何時

阿麟學語語牙牙七歳元郎髻已了更醉使君湯餅局兒童他日記通家【阿麟張君美兒子】

半生辛苦坐耽書我笑先生老更迂生子但持門戶了玄談何必似童烏【遺山詩集】

紫陽閣

商挺

牙籖聲散絳帷風人在參乎一惟中名教會心眞樂在區區休用嘆雕虫【鄠縣誌】

贈答楊煥然

元好問

詩亡又已久雅道不復陳人人握和璧燕石誰當分闗中楊夫子髙誨世所聞十年玄尙白藜藿甘長貧有來河水篇四海付斯文斯文有定在桓生知子云古來知已難萬里猶比鄰千人國中和要非心所親東楚西南秦望君勞我神相逢不得語別去徒殷勤白雲不可贈相思秋復春【遺山詩集】

答楊煥然二首

陳廋

梁苑當年記盛遊亂離南北恨遲畱且教紅袖歌金縷莫對靑山嘆白頭人似贊皇遷蜀郡詩如子美到夔州傳家況有玄文在應使童烏繼纂修

獻賦當年覲紫宸羨君藻思獨超羣扶持吾道難尢力潤色斯文老更勤學濟天人寧有泮文如風水自成紋何時載酒淸伊上奇字時來問子云【河汾諸老詩】

栁塘

李汾

長安西望少城隈楊栁陂塘手自栽渭水波光搖艸樹終南山色入樓臺平生事業書千卷浮世功名酒一杯我亦陸渾山下去擬尋佳處斸莓苔【鄠縣誌】

淸明拜楊紫陽先生墓

先生墓碑僕且斷久矣去歳冬予懇提學虎谷王公爲復立城內舊有先生祠予復懇王公書歸來堂扁蓋先生道徳文章可師可仰往歲提學邃庵楊公建正學書院先生已入鄕賢祠今王公復爲之立碑書扁均可謂知先生者矣予𨿽不肖然景仰私淑不異父師故凡可以容力者無不殫厥心焉幸他日盡見先生著述尙當梓之以圖傳諸不朽云【廷佐題】

仰止楊夫子儒林第一流文章師後進道徳匹前修荒壠憑誰守殘篇獨我收傷心雙眼淚灑徧墓林楸

奉王虎谷請書歸來堂扁

廷佐

哲人萎兮泰山頹半畝荒祠盡艸萊若欲表章新廟貌堂名只合寫歸來

還山遺稿附錄

