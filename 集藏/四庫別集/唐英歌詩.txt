

欽定四庫全書

集部二

唐英歌詩

別集類一【唐】

提要

【臣】等謹案唐英歌詩三卷唐吳融撰融字子華越州山陰人龍紀元年登進士第昭宗時官至翰林學士承旨戶部侍郎知制誥事迹具唐書本傳融與韓偓同第進士又同爲翰林學士故偓有與融玉堂同直詩然二人唱酬僅一兩篇未詳其故以立身本末論之偓心在朝廷力圖匡輔以孱弱之文士毅然折逆黨之凶鋒其詩所謂報國危曾捋虎須者實非虛語純忠亮節萬萬非融所能及以文章工拙論則融詩音節諧雅猶時有中唐之遺風較偓所作有過之無不及焉在天祐諸詩人中𨿽閒逺不及司空圖沈摯不及羅隱繁富不及皮日休奇辟不如周朴然其餘作者實罕與雁行唐書本傳稱昭宗反正融於禦前跪作十餘詔少選卽成意詳語當唐詩紀事又稱李巨川爲韓建艸謝表以示融融吟罷立成一篇巨川賞嘆不已蓋在當時亦鐡中錚錚者矣乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

唐英歌詩卷上

唐吳融撰

奉和禦制

嶽寺淸秋霽宸遊永日閒霓旌森物外鳳吹落人間玉潄穿城水屏開對闕山皆知聖情悅麗藻灑芳蘭

和集賢相公西溪侍宴觀競渡

片水聳層橋祥煙靄慶霄畫花鋪廣宴晴電閃飛橈浪疊揺仙仗風防定彩標都人同盛觀不覺在行朝

山居卽事【四首】

桂樹秋來風滿枝碧巖歸日免乖期故人盡向蟾宮折獨我攀條欲寄誰

不傲南牕且采樵幹松每帶濕云燒庖廚卻得長兼味三秀芝根五術苖

萬事翛然只有棋小軒髙靜簟涼時闌半局和防醉花落中庭樹影移

無鄰無裏不成村水曲云重掩石門何用深求避秦客吾家便是武陵源

紅白牡丹

不必繁弦不必歌靜中相對更情多殷鮮一半霞分綺潔澈旁邊月颭波看久願成莊叟夢惜畱湏倩魯陽戈重來應共今來別風墮殘香襯緑莎

中秋十五夜陪熈用學士侍郎禁中翫月因書五言六韻

月圓年十二秋半每多陰此夕無纎靄同君宿禁林未髙知海濶當午見宮深衣似繁霜透身疑積水沈遭逄陪侍輦歸去憶抽簮太液池南岸相期到暁吟

題豪家故池

歳久無泉引春來仰雨流萍幹粘巧檻沙淺露沈舟照影人何在持竿客寄遊翛然興廢外廻首謝眠鷗

偶題

賤子曽塵國士知登門倒屣憶當時西川酌盡看花酒東閣編成詠雪詩莫道精靈無伯有尋聞任俠報爰絲烏衣舊宅猶能認粉竹金松一兩枝

渚宮立春書懷

春侵殘臘江蕪緑巳齊風髙鶯囀澁雨宻雁飛低向日心須在歸朝路欲迷近聞驚禦火猶及灞陵西

聞李翰林遊池上有寄

花飛絮落水和流玉署詞臣奉詔遊四面看人隨畫鷁中流合樂起眠鷗皇恩自抱丹心報淸頌誰將白雪酬不爲禁鐘催入宿前月上未回舟

谷口寓居偶題

涔涔病體怯朝天谷口歸來取性眠峭壁削成開畫障淸溪飛下咽繁弦不能塵土爭閒事且放神形學散仙巳熟前采芝逕更於何處養殘年

無題

萬態千端一瞬中沁園蕪沒佇秋風防防夜警池塘冷蝙蝠晝飛樓閣空粉貎早聞殘洛市簫聲猶自傍秦宮今朝陌上相非者曽此歌鐘幾醉同

賦雪

一夜陰風度平明顥气交未知融結判惟見混茫包路莫藏行迹林難出樹梢气應封獸穴險必墮禽巢影宻燈回照聲繁竹送敲翫宜酥讓防食稱蜜同抄凍結防魚轉粘沙費馬跑鑪寒資爇荻屋暖賴編茅逺不分山疊低宜失地坳闌干髙百尺新霽若爲拋

寄僧

桞拂池光一樣淸紫方袍帶杖藜行偶傳新句來中禁誰把閒書寄上卿門倚山根重蘚破碁敲石面碎云生應憐正視淮王詔不識東林物外情

酬僧

吾師旣續休才況値髙秋萬象開吟處逺峯橫落照定中黃葉下靑苔雙林不見金蘭久丹楚空翻組繡來聞說近郊寒尙緑登臨應待一叨陪

題延壽坊東南角古池

蔓艸蕭森曲岸摧水籠沙淺露莓苔更無簇簇紅妝防猶有雙雙翠羽來雨細幾逄耕犢去日斜時見釣人回繁華自古皆相似金穀荒園土一堆

登鸛雀樓

鳥在林梢腳底看夕陽無際戍煙殘凍開河水奔渾急雪洗條山錯落寒始爲一名拋故國近因多難怕長安祖鞭掉折徒爲爾贏得雲溪負釣竿

和峽州馮使君題所居

三年拔薤成仁政一日誅茅葺所居暁岫近排吟閣冷夜江遙響寢堂虛惟懷避地逃多難不羨朝天臥直廬記得街西鄰舎否投荒南去五千餘

秋日感懷

一葉飄然夕照沈世間何事不經心幾人欲話雲臺峻獨我方探禹穴深雞檄固應無下防鶴書還要問中林自憐情爲多憂動不爲西風白露吟

鶯

月落林西鳥未知自先飛上最髙枝千啼萬語不離恨已去又來如有期慣識江南春艸處常驚薊北夢回時謝家園裏成吟久只欠池塘一句詩

次韻和王員外雜遊

一分難減亦難加得似溪頭浣越紗兩槳慣邀催去艇七香曾占取來車黃昏忽墮當樓月淸暁休開滿鏡花誰見玉郎腸斷處露牀風簟半欹斜

秋事

江天暑气自涼淸應須因一雨成松竹健來惟欠語蕙蘭衰去始多情他年擬獻書空在此日知機意盡平更欲輕橈放煙水葦花深處睡秋聲

和陸拾遺題諫院松

落落孤松何處尋月華西畔結根深暁含仙掌三淸露晚上宮墻百雉陰野鶴不歸應有怨白雲髙去太無心碧巖秋澗休相望捧日元須在禁林

題揚子津亭

揚子江津十四經幾行文字徧長亭驚人旅髩斬新白無事海門依舊靑前路莫知霜凜凜故鄕何處鴈防防可憐不識生離者數防漁舟落暮汀

閒望

三防五防映山雨一枝兩枝臨水花蛺蝶狂飛掠芳艸鴛鴦熟睡翹暖沙闕下新居非故業江南舊隱是誰家東還西去俱無計卻羨暝歸林上鴉

雪後過昭應

路過章臺气象寛九重城闕在云端煙含上苑沈沈紫雪露南山寒綺陌巳堪馳寶馬緑蕪行卽墮金丸灞川南北眞圖畫更待殘陽一望看

商人

百尺竿頭五兩斜此生何處不爲家北拋衡嶽南過鴈朝發襄陽暮看花蹭蹬也應無陸地團圓那覺有天涯隨風逐浪年年別卻笑如期八月槎

岐下聞杜鵑

化去蠻鄕北飛來渭水西爲多亡國恨不忍故山啼怨已驚秦鳳靈應識漢雞數聲煙漠漠餘思艸萋萋樓迥波無際林昏日又低如何不腸斷家近五雲溪

雨夜聞思歸樂【二首】

山禽連夜叫兼雨未嘗休解道思歸樂應多離別愁我家方旅食故國在滄洲聞此不能寐靑燈茅舍幽一夜鎭飛鳴間闗徹五更似因歸路隔長使別魂驚未省愁雨暗就中傷月明須知越吟客欹枕不勝情

中夜聞啼禽

漠漠蒼蒼未五更宿禽何處兩三聲若非西澗回波觸卽是南塘急雨驚金屋獨眠堪寄恨商陵永訣更牽情此時歸夢隨腸斷半壁殘缸閃閃明

靈池縣見早梅【時太尉中書令京兆公奉詔討蜀余在幕中】

小園晴日見寒梅一寸鄕心萬里回春日遲時拋笠澤戰塵飛處上琴臺棲身未識登龍地落筆元非倚馬才待勒燕然歸未得雪枝南畔少徘徊

野廟

古原荒廟掩莓苔何處喧喧鼓笛來日暮鳥歸人散盡野風吹起紙錢灰

閒書

接鷺陪鸞漫得羣未如髙臥紫溪云晉陽起迹尋常說湖口屯營取次聞大抵鷦鵬須自適何嘗玉石不同焚回看帶礪山河者到得危時沒舊勲

寄貫休上人

別來如夢亦如雲八字防言不復聞世上浮沈應念我筆端飛動只降君幾同江步吟秋霽更憶山房語夜分見擬沃州尋舊約且教丹頂許爲鄰

書懷

傍巖依樹結檐楹夏物蕭疎景更淸灘響忽髙何處雨松陰自轉此山晴見多鄰犬遙相認來慣幽禽近不驚爭敢便誇饒勝事九衢塵裏免勞生

重陽日荊州作

萬里投荒巳自哀髙秋寓目更徘徊濁醪任冷難辭醉黃菊因喧卻未開南國莫歸戎馬亂故人何在塞鴻來驚時感事俱無柰不待殘陽下楚臺

松江晚泊

樹逺天宜盡江奔地欲隨孤防落何處殘日更新離客是淒涼本情爲系滯枝寸腸無計免應只楚猿知

湖州溪樓書獻鄭員外

危檻等飛墻閒追晚際涼靑林上雨色白鳥破溪光目以髙須極心因靜更傷惟公舊相許早晚侍長楊

秋興

防雨過菇葦野居生早涼襟期漸蕭灑精爽欲飛揚魚買罾頭活酒沽船上香不緣人不用始道靜勝忙

端居

片雨度前汀端居枕簟淸病根隨暑退詩思傍涼生別燕殷勤語殘蟬髣髴鳴古來悲不盡況我本多情

途中

一棹歸何處蒼茫落照昏無人應失路有樹始知村湖岸春耕廢江城戰鼓喧儒冠久相悞學劍盡乘軒

寄貫休

休公何處在知我宦情無巳似馮唐老方知武子愚一身仍更病雙闕又須趨若得重相見防心學半銖

秋日渚宮卽事

漠漠澹雲煙秋歸澤國天風髙還促燕雨細未妨蟬靜引荒城望涼驚旅枕眠更堪憔悴裏欲泛洞庭船

荊州偶居書懷

一室四無鄰荒郊接古津幽閒消俗態揺落露家貧絕迹思浮海修書嬾寄秦東西不復問翻笑泣岐人和嚴諫議題簫山廟十韻【舊說常聞簫管聲因而得名次韻】

澤國瞻遺廟云韶仰舊名一隅連嶂影千仞落泉聲老狖尋危棟秋蛇束畫楹路長資稅駕歲儉絕丰盛黙黙𨿽難測昭昭本至平豈知遷去客自有復來兵美舜歌徒作欺堯犬正獰近兼聞順動敢復怨䢐徵日出天須霽風休海自淸肺腸無處說一爲啟聰明

西陵【一本多夜居二字】

寒潮落逺汀暝色入柴扄漏永沈沈靜燈明的的靑林風移宿鳥池雨定流螢盡夕成愁絕啼螿莫近庭

鷰雛

掠水身猶重隈風夕尙防瓦苔難定立檐雨忽喧歸未識重溟逺先愁一葉飛銜泥在他日兩兩占春暉

新秋

白髮又經秋端居海上洲無機因事發有涕爲時流新酒乘涼壓殘棋隔夜收公車無路入同拜老閒侯

題越州法華寺

寺映【一作在】五陰穿緣一逕尋雲藏古殿暗石防小房深宿鳥連僧定寒猿應客吟上方應見海月出試登臨

寒食洛陽道

路岐無樂處時節倍思家防索颺輕吹黃鸝啼落花連幹馳寶馬歷祿鬭香車行客勝回首看看春日斜

憶事

去年花下把金巵曾賦楊花數句詩回首朱門閉荒艸如今愁到牡丹時

金陵遇悟空上人【上人與故相國楊公有舊】

東閣無人事渺茫老僧持鉢過丹陽十年棲止如何報好爲南譙剰炷香

途中

桞弱風長在雲輕雨易休不勞芳艸色更惹夕陽愁萬里獨歸去五陵無與遊春心漸傷盡何處有髙樓

秋園

始憐春艸細霏霏不覺秋來緑漸稀惆悵擷芳人散盡滿園煙露蝶髙飛

富春

天下有水亦有山富春山水非人寰長川不是春來緑千倒影落其間

山居卽事

小亭前面接淸崖白石交加襯緑苔日暮松花滿階砌不闗風雨鶴歸來

寓言

非明非暗朧朧月不暖不寒縵縵風獨臥空牀好天气平生閒事到心中

華淸宮【二首】

四郊飛雪暗云端惟此宮中落旋幹緑樹碧檐相掩映無人知道外邊寒

長生祕殿倚靑蒼擬敵金庭不死鄕無柰逝川東去急秦陵松柏滿殘陽

過九成宮

鳳輦東歸二百年九成宮殿半荒阡魏公碑字封蒼蘚【魏文貞徵有碑】文帝泉聲落野田【太宗行幸有靈泉自湧】碧艸斷霑仙掌露緑楊猶憶禦鑪煙升平舊事無人說萬疊靑山但一川

出潼闗

重門隨地險一徑入天開華嶽眼前盡黃河腳底來飛軒何滿路丹陛正求才獨我無稽客飄然又此回

過丹陽

云陽縣郭半郊坰風物蕭條萬古情山帶梁朝陵路斷水連劉尹宅基平桂枝自折思前代【李考功於此知貢舉】藻鑑難逄恥後生【殷文學於此集英靈】遺事滿懷兼滿目不堪孤棹倚荒城

和人題武城寺

神驚已覺三淸近目斷仍勞萬象牽渭水逺含秋艸渡漢陵髙枕夕陽天半巖云粉千竿竹滿寺風雷百尺泉別有闌干壓行路看人塵土竟流年

長安裏中聞猿

夾巷重門似海深楚猿爭得此中吟一聲紫陌才回首萬里靑山已到心慣倚客船和雨聼可堪侯第見塵侵無因永夜聞淸嘯禁路人歸月自沈

岐下聞子規

劍閣西南逺鳳臺蜀魂何事此飛來偶因隴樹相迷至惟恐邊風卻送回自有花知啼血處更無猿替斷腸哀誰憐越客曾聞處月落江平暁霧開

敷水有丐者云是馬侍中諸孫憫而有贈

天地塵昏九鼎危大貂曾出武侯師一心忠赤山河見百戰功名日月知舊宅已聞栽禁樹【卽今奉誠園】諸孫仍見丐徵岐而今不要教人識正借將軍死鬭時

還俗尼【本是歌妓】

桞睂梅額倩妝新笑脫袈裟得舊身三峽卻爲行雨客九天曾是散花人空門付與悠悠夢寶帳迎回暗暗春寄語江南徐孝克一生長短托淸塵

彭門用兵後經汴路【三首】

長亭一望一徘徊千里闗河百戰來細桞舊營猶鏁月祈連新冢巳封苔霜凋緑野愁無際燒接黃雲慘不開若比江南更牢落子山詞賦莫興哀

隋隄風物已淒涼堤下仍多舊戰塲金鏃有苔人拾得蘆花無主鳥銜將秋聲暗促河聲急野色遙連日色黃獨上寒城正愁絕戍鼙驚起鴈行行

鐡馬云旗夢茫冬來無處不堪傷風吹白艸人行少月落空城鬼嘯長尙有【一作一自】紛爭驚宇宙可憐蕭索絕煙光曾爲塞北閒遊客遼水天山未斷腸

寄殿院髙侍禦

黃梅雨細羃長洲桞宻花稀水慢流釣艇正尋逋客去繡衣方結少年遊風前不肯看垂手燈下還應悞防頭一夜自憐無羽翼獨當何遜滴堦愁

新安道中翫流水

一渠春碧弄潺潺宻竹繁花掩映間看處便須終日住算來爭得此身閒縈紆似接迷春洞淸冷應憐有雪山上卻徵車更回首了然塵土不相闗

憶釣舟

靑山卜【一作小】隱枕潺湲一葉垂綸幾溯沿後浦春風隨興去南塘秋雨有時眠慣衝暁霧驚羣雁愛颭殘陽入亂煙回首無人寄惆悵九衢塵土困揚鞭

靈寶縣西【側律一本題作靈寶縣西側津】

碧溪防防流殘陽晴沙兩兩眠鴛鴦桞花無賴苦多暇蛺蝶有情長自忙千里宦遊成底事每年風景是他鄕髙歌一曲垂鞭去盡日無人識楚狂

卽席

家住叢臺舊名參絳圃新醉波疑奪燭嬌態欲沈春伴雨聊過楚歸云定占秦桃花正濃暖爭不浪迷人

出遲

園宻花藏易樓深月到難酒虛畱客盡燈暗速更殘麝想眉間印鴉知頂上盤文王之囿小莫惜借人看

送僧歸日本國

滄溟分故國泛杯歸天盡終期到人生此別稀無風亦駭浪未午巳斜暉系帛何須鴈金烏日日飛

夏夜有寄

月上簟如水軒髙簾在鉤竹聲寒不夏蛩思靜先秋偶得靑霄興方知白日愁所思何處遠斜漢欲低流

春詞

鸞鏡長侵夜鴛衾不識寒羞多轉面語妬極定睛看金市舊居近鈿車新造寛春期莫相誤一日百花殘

送僧歸破山寺

萬里指吳山髙秋杖錫還別來雙闕老歸去片雲閒師在有無外我嬰塵土間居然本相別不要慘離顏

汴上晚泊

亭上風猶急橋邊月巳斜桞寒難吐絮浪濁不成花岐路春三月園林海一涯蕭然正無寐夜櫓莫咿啞

送僧南遊

戰鞞鳴未已瓶屨抵何鄕偶別塵中易貪歸物外忙後蟬拋鄠杜先鴈下瀟湘不得從師去殷勤謝艸堂

戲

恨極同塡海情長抵導江丁香從小結蓮子徹枝雙整髻花迎【一作當】檻吹燈月在窗秦臺非久計早晚降霓幢

雪中寄盧延讓秀才

苦貧皆共雪吾子豈同悲【一作玆】永日應無食經宵必有詩渚宮寒過節華省試臨期努力圖西去休將凍餒辭

花村【六韻】

地勝非離郭花深故號村巳憐梁雪重仍媿楚云繁山近當吟冷泉髙入夢喧依稀小有洞邂逅武陵源月好頻移座風輕莫閉門流鶯更多思百囀待黃昏

賦雪【十韻】

雨凍輕輕下風漧淅淅吹喜勝花發處驚似客來時河靜膠行棹嵓空響折枝終無鷓鴣識先有鶺鴒知馬勢晨爭急雕聲晚更饑替霜嚴柏署藏月上龍墀百尺樓堪倚千錢酒要追朝歸紫閣早漏出建章遲臘【一作後】何曾爽春工是所資遙知故溪桞排比萬條絲

溪邊

溪邊花滿枝百鳥帶香飛下有一白鷺日斜翹石磯

長安逄故人

歲暮長安客相逄酒一杯眼前閒事盡【一作靜】心裏故山來池影含新艸林芳動早梅如何不歸去霜鬂共風埃

雨夜

旅夕那禁雨梅天巳思秋未明孤枕倦相弔一燈愁有戀慙滄海無機柰白頭何人得濃睡溪上釣漁舟

旅中送遷客

天南不可去君去弔靈均落日靑山路秋風白髮人言危無繼者道在有明神滿目盡秦越平生何處陳

寄尙顏師

僧中難得靜靜得是吾師到闕不求紫歸山祗愛詩臨風翹雪足向日剃霜髭自嘆眠漳水雙林動所思

防雨

天靑濕【一作織】未徧風急舞難成粉重低飛蝶黃沈不語鶯自隨春靄亂還放夕陽明惆悵池塘上荷珠防防傾

送廣利大師東歸

紫殿久霑恩東歸過海門浮榮知是夢輕別肯銷魂明發先晨鳥寒棲入暝猿蕺山如重到應老舊云根【大師善於艸聖故云】

闗東獻兵部劉員外

昨夜星辰動仙郎近漢闗玳筵吟雪罷錦帳押春還巳到靑雲上應棲絳圃間臨卭有辭賦一爲奏天顏

塗次淮口

寒流萬碧南渡見煙光人向隋宮近山盤楚塞長有村皆緑暗無徑不紅芳已帶傷春病如何更異鄕

詠桞

自與鶯爲地不教花作媒細應和雨斷輕祗愛風裁好拂錦步障莫遮銅雀臺灞陵千萬樹日暮別離回

武牢闗遇雨

深【一作澤】春闗路迥暮雨細霏霏帶霧昏河浪和塵重客衣望中迷去騎愁裏亂斜暉惆悵家山逺溟蒙濕翠防

春寒

固教梅忍落休與杏藏嬌巳過冬疑剰將來暖未饒玉階殘雪在羅薦暗魂銷莫問王孫事煙蕪正寂寥

早發潼闗

天邊月初落馬上夢猶殘闗樹蒼蒼暁天堦澹澹寒宦遊終自苦身世靜堪觀爭似山中隱和云枕碧湍

送防上人

昨來非有意今去亦無心闕下拋新院江南指舊林瓶添新澗緑笠卸晚陰八字如相許終辭尺組尋

和諸學士秋夕禁直偶雪

太華積秋雪禁闈生夜寒硯冰憂詔急燈燼惜更殘正遂攀嵇願翻追訪戴歡更爲三日約髙興未將防

禦溝【十六韻】

一水終南下何年作溝穿城初北注過苑卻東流繞岸淸波溢連宮瑞气浮去應涵鳳沼來必滲龍湫激石珠爭碎縈堤練不收照花長樂曙泛葉建章秋影炫金莖表光揺綺陌頭旁沾畫睂府斜入教簫樓有雨難澄鏡無萍易擲鉤鼓宜堯女瑟蕩必蔡姬舟臯的【一作著】通鳴鶴津應接鬥牛逗風還防防和月更悠悠淺憶觴堪泛深思杖可投祗懷涇合慮不帶隴分愁自有朝宗樂曾無潰穴憂不勞誇大漢淸渭貫神州

赴闕次畱獻荊南成相公【三十韻】

分閫兼文徳持衡有武功荊南知獨去海內更誰同拔地孤峯秀當天一鶚雄云生五色筆月吐六鈞弓骨格淩秋聳心源見底空神淸飡瀣沆气逸飲洪蒙臨事成奇防全身仗至忠解鞍欺李廣煮弩笑臧洪往昔逄多難來玆故統戎卓旗云夢澤撲火細腰宮鏟土樓臺搆連江雉堞籠似平鋪掌上疑湧出壺中豈是勞人力寜因役鬼工本遺三戶在今匝萬家通畫舸橫靑雀危檣列防虹席飛巫峽雨袖拂宋亭風塲廣盤毬子池開引釣筒禮賢金璧賤煦物雪霜融酒滿梁塵動棊殘漏滴終儉常資澹靜貴絕恃穹崇惟要臣誠顯那求帝渥隆甘棠名異奭大樹姓非馮自念爲遷客方諧謁上公痛知遭止棘頻嘆委飄蓬借宅誅茅緑分囷指粟紅只慙燕館盛寧覺阮途竆渙汗沾明主滄浪別釣翁去曾憂塞馬歸欲逐邊鴻積感深於海銜恩重極嵩行行桞門路回首下離東

三峯府內矮檜【十韻】

擢秀依黃閣移根自碧岑周圍𨿽合抱直上豈盈尋逺砌行窺頂當庭坐芘陰短堪驚眾目髙已讓他林日轉無長影風回有細音不容蘿蔦附只耐雪霜侵玉帳籠應匝牙旗倚更禁葉低宜拂席枝褭易抽簮緑澗支離久朱門掩映深何須一千丈方有歲寒心

雪【十韻】

灑宻蔽璇穹霏霏杳莫竆遲於雨到地疾甚絮隨風四野蒼茫際千家晃朗中夜迷三繞鵲晝斷一行鴻結片飛瓊樹裁花照蕋宮壅應邊盡北塡合海無東髙愛危積低愁暖气融月交都浩日射更玲瓏送臘辭寒律迎春入舊叢自憐曾未至聊復賦功

和睦州盧中丞題茅堂【十韻】

有士當今重忘情自古稀獨開靑嶂路閒掩白雲飛石累千層險泉分一帶防棟危猿競下檐迥鳥爭歸煙冷茶鐺靜波香蘭舸飛好移鐘阜蓼莫種首陽薇樹宻含輕霧川空漾薄暉芝泥看卽捧蕙帶且休圍東郭鄰穿履西林近衲衣瓊瑤一百字千古見淸機

奉和禦制【六韻】

天曉宻雲開亭亭翠葆來芰荷籠水殿楊桞蔽風臺恩洽三時雨歡騰萬嵗雷日華偏照禦星彩迥分臺葦岸縈仙棹蓮峯倒玉杯獨慙歌聖徳不是侍臣才

敗簾【六韻】

有客編來久彌年斷莫收不堪風作豈復燕爲讎盡見三重閣難迷百尺樓伴燈防揜夢兼扇劣遮羞零落亡珠綴殷勤謝玉鉤涼宵何必捲月自入軒流

玉堂種竹【六韻】

當砌植檀欒濃陰五月寒引風穿玉牖揺露滴金盤有韻和宮漏無香雜畹蘭地嚴云鏁易日近雪封難靜稱圍棊防閒宜閣筆看他年終結實不羨樹棲鸞

和韓致光侍郎無題三首【十四韻】

珠佩元消暑犀簮自辟塵掩燈容燕宿開鏡待雞晨去嬾都忘舊來多未厭新每逄憂是夢長憶故延眞杏小雙圓靨山濃兩防顰瘦難勝寶帶輕欲馭飇輪箆鳳金雕翼釵魚玉鏤鱗月明無睡夜花落斷腸春觧舞何須楚能箏可在秦怯探同海底稀遇極天津緑捺攀宮艶靑梅弄嶺珍管纎銀字咽梭宻錦書勻厭勝還隨俗無疑不避人可憐三五夕娬媚善爲鄰

舞轉輕輕雪歌霏漠漠塵漫遊多入【一作卜】夜慵起不知晨玉筯和妝裛金蓮逐步新鳳笙追北裏鶴馭訪南眞有恨都無語非愁亦有顰戲應過蚌浦飛合入蟾輪杯樣成言鳥梳文解臥鱗逄迎大隄晚離別洞庭春似玉曾誇趙如雲不讓秦錦收花上露珠引月中津木爲連枝貴禽因比翼珍萬蘇防薄五色繡妝勻獺髓求魚客鮫綃托海人寸腸誰與達洞府四無鄰

綺閣臨初日銅臺拂暗塵鷾鴯偏報曉烏鶂慣驚晨魚网裁書數鵾上曲新病多疑厄重語切見心眞子母錢徵笑西南月借顰衣嫌獨杵分袂怨雙輪貝葉教丹嘴金刀寄赤鱗捲簾吟塞雪飛楫渡江春解織宜名蕙能歌合姓秦眼穿回鴈嶺魂斷飲牛津藥自偸來絕香從竊去珍茗煎云沫聚藥種玉苖勻艸宻應迷客花繁好避人長幹足風雨遙夜與誰鄰

唐英歌詩卷上

欽定四庫全書

唐英歌詩卷中

唐吳融撰

倒次元韻

南陌來尋伴東城去卜鄰生憎無賴客死憶有情人似束腰支細如描發彩勻黃鸝裁帽貴紫燕刻釵珍身近從淄右家元接觀津雨臺誰屬楚花洞不知秦淚滴空牀冷妝濃滿鏡春枕涼欹琥珀簟潔展麒麟茂苑廊千步昭陽扇九輪陽城迷處笑京兆畫時顰魚子封箋短蠅頭學字眞易判期已逺難諱事還新艇子愁衝夜驪駒怕拂晨如何斷岐路免得見行塵

美人【三十韻一作个人】

嫋嫋復盈盈何年墜玉京見人還道姓羞客不稱名故事諳金穀新居近石城臉橫秋水溢睂拂逺山晴粉薄塗雲母簮寒篸水晶催來兩槳送怕起五絲縈髻學盤桓綰牀依宛轉成博山凝霧重油壁隱車輕額防梅花樣心通棘刺情搔頭邀顧遇指約到平生魚网徐徐襞螺巵淺淺傾芙蓉褥已展荳蔻水休更趙女憐膠膩丁娘愛燭明炷香龍薦腦辟魘虎輸精管咽參差韻弦嘈倰僜聲花殘春寂寂月落漏丁丁桞絮聫章敏椒花屬思淸剪羅成防字銷蠟脫朱櫻邂逅當投佩艱難莫拊楹熨來身熱定防得面痕平匣鏡金螭怒簾旌繡獸獰頸長堪鶴並腰細任蜂爭滴淚泉饒竭論心石未貞必雙成鳳去豈獨化蟬鳴書逺腸空斷樓髙膽易驚數錢紅帶結鬭艸舊裙盛映桞闌干小侵波略彴橫夜愁遙寄雁曉夢半和鶯翼祗思鶼比根長羨藕並可憐衣帶緩休賦重行行

卽席【十韻】

住處方窺宋平生未嫁盧暖金輕鑄骨寒玉細凝膚妬蝶長成伴傷鸞耐得孤城堪迷下蔡臺合上姑蘇弄眼難降桞含茸欲門蒲生涼雲母扇直夜博山鑪翡翠交妝鏡鴛鴦入畫圖無心同石轉有淚約泉枯猿渇應須見鷹饑祗待呼銀河正淸淺霓節過來無

追詠棠梨花【十韻】

蜀地從來勝棠梨第一花更應無軟弱別自有妍華不貴綃爲霧難降綺作霞移須歸紫府駐合餌丹砂宻映彈琴宅深藏賣酒家夜宜紅防照春稱錦筵遮連廟魂棲望飄江字繞巴未饒酥防薄兼妬雪飛斜舊賞三年斷新期萬里賒長安如種得誰定牡丹誇

緜竹山【四十韻】

緜竹東西隅千勢相屬崚嶒壓東巴連延羅古蜀方者露圭角尖者鑽箭鏃引者蛾睂彎斂者鳶肩縮尾蟉靑蛇盤頸低兔伏橫來突若奔直上森如束歳在作噩年銅梁揺蠆毒相國京兆公九命來作牧戎提虎僕毛專奉狼頭纛行府寄精廬開窓對林麓是時重陽後天气曠淸肅玆山昏曉開一一在人目霜空正泬寥濃翠飛撲撲披海出珊瑚貼天堆碧玉俄然陰霾作城郭才霢霂絕頂已凝雪晃朗開紅旭初疑昆侖下夭矯龍銜燭亦似蓬萊巓金銀臺疊蹙紫霞或旁映綺段鋪繁縟晚照忽斜籠赤城差斷續又如煮吳鹽萬萬盆初熟又如濯楚練千千匹未軸又如水晶宮蛟螭結川瀆又如鐘乳洞電灼開巖谷丹靑畫不成造化供難足合有羽衣人飄颻曳煙躅合有五色禽叫嘯含仙曲根𨿽限劍門穴必通林屋方諸滄海隔欲去憂淪覆羣玉縹緲間未可量往復何如當此境終朝曠遐矚往往艸檄余吟哦思幽獨早晚掃攙搶笳鼓迎暢轂休飛霹靂車罷系蝦蟇木勒銘燕然山萬代垂芬郁然後恣逍遙獨往羣麋鹿不管安與危不問榮與辱但樂濠梁魚豈怨鐘山鵠紉蕙以圍腰采芝將實腹石牀須臥平一任閒雲觸

祝風【三十二韻吾有田在吳將十祀耕以爲業終老計】

我有二頃田長洲東百里環塗爲之區積葑相連纚松江流其傍春夏多苦水隄防苟不時泛濫卽無已粵余病眠久而復家無峙田畯不勝荒農功皆廢弛他稼巳如雲我田方欲蒔四際上通波兼之葭與葦是時立秋後煙露浩淒矣𨿽然遣畢功萎約都無幾如何海上風連日從空起似欲驅滄溟來沃具區裏噫嘻爾風師吳中多豪士囷倉過九年一粒惜如死糴賤兼糶貴凶年翻大喜只是疲羸苦才饑須易子余仍轗軻者進趨年二紀秋不安一食春不閒一晷腸回爲多別骨瘦因積毀咳唾莫逄人揶揄空覩鬼中又値干戈皇皇常轉徙故隱茅山西今來笠澤涘荒者不復尋茸者還有防將巾陶令車又蓋姜肱被不敢務有餘有餘必驕鄙所期免假匄假匄多慙恥驕鄙旣不生慙恥更能弭自可致逍遙無妨閱經史嗟予將四十滿望祗如此幹澤尙多難學稼玆復爾竆達𨿽系命祻福生所履天不饑死余飄風當自止

金陵懷古

玉樹聲沈戰艦收萬家冠蓋入中州祗應江令偏惆悵頭白歸來是客遊

涼思

松間小檻接波平月澹煙沈暑气淸半夜水禽棲不定緑荷風動露珠傾

鮫綃

云供片段月供光貧女寒機枉自忙莫道不蠶能致此海邊何事有扶桑

潮

暮去朝來無定期桑田長被此聲移蓬萊若探人間事一日還應兩度知

忘憂花

繁紅落盡始淒涼直道忘憂也未忘數朶殷勤似春在春愁特此系人腸

憶街西所居

衡門一別夢難稀人欲歸時不得歸長憶去年寒食夜杏花零落雨霏霏

云

南北東西似客身逺髙鳥自爲鄰淸歌一曲猶能住莫道無心勝得人

華淸宮【四首】

中原無鹿海無波鳳輦鸞旗出幸多今日故宮歸寂寞太平功業在山河

漁陽烽火照函闗玉輦怱怱下此山一曲羽衣聽不盡至今遺恨水潺潺

上皇鑾輅重巡遊雨淚無言獨倚樓惆悵眼前多少事落花明月滿宮秋

別殿和云鏁翠防太眞遺像夢依依玉皇掩淚頻惆悵應嘆僧繇白鶴【一作彩筆】飛

陳琳墓

冀州飛檄傲英雄卻把文辭事鄴宮從道筆端由我得九泉何面見袁公

湖州朝陽樓

十二亭亭占曉光隋家浪說有迷藏仲宣題盡平生恨別處應難看屋梁

賣花肩

和煙和露一叢花擔入宮城許史家惆悵街頭【一作東風】無處說不教閒地著看【一作春】花

自諷

世路升沈合自安故人何必苦相干塗窮始解東歸去莫過嚴光七里灘

送杜鵑花

春紅始盡【一作謝】又秋紅故【一作息】國亡來入楚宮應是蜀寃啼不盡更憑顏色訴西風

西京道中聞蛙

雨餘林外夕煙沈忽有蛙聲伴客吟莫道聞時倍惆悵稚圭蓬蓽在山陰

情

依依脈脈兩如何細似輕絲似波月不長圓花易落一生惆悵爲伊多

送荊南從事之嶽州

秋拂湖光一鏡開庾郎蘭棹好徘徊遙知月落酒醒處五十弦從波【一作枝】上來

渡淮作

紅杏花時辭漢苑黃梅雨裏上淮船雨迎花送長如此辜負東風十四年

薛舎人見徵恩賜香並二十八字同寄

往嵗知君侍武皇今來何用紫羅囊都緣有意重燻裛更灑江毫上玉堂【一作皇】

王母廟

鸞龍一夜降昆丘遺廟千年枕碧流賺得武皇心力盡忍看煙艸茂陵秋

塗中阻風

洛陽寒食苦多風掃蕩春華一半空莫道芳蹊盡成實野花猶有未開叢

楚事【屈原云目極千里傷春心宋玉云悲哉秋之爲气】

悲秋應亦抵傷春屈宋當年並楚臣何事從來好時節只將惆悵付詞人

和僧詠牡丹

萬緣銷盡本無心何事看花恨卻深都是支郎足情調墜香殘蘂亦成吟

豫讓

韓魏同謀反覆深晉陽三板免成沈趙衰當面何須恨不把幹將訪負心

和寄座主尙書

偶逄戎旅戰爭日豈是明時放逐人【一作臣】不用裁詩苦惆悵風雷看起臥龍身

江行

霞低水逺碧翻紅一棹無邊落照中說示北人應不愛錦遮泥健馬追風

旅館梅花

淸香無防敵寒梅可愛他鄕獨看來爲憶故溪千萬樹幾年辜負雪中開

水鳥

煙爲行止水爲家兩兩三三睡暖沙爲謝離鸞兼別鵠如何禁得向天涯

楊花

不鬭穠華不占紅自飛晴野雪蒙蒙百花長恨風吹落惟有楊花獨愛風

水調

鑿河千里走黃沙浮殿西來動日華可道新聲是亡國且貪惆悵後庭花

秋夕樓居

月裏靑山淡如畫露中黃葉防然秋危欄倚徧都無寐祗恐星河墜入樓

經苻堅墓

百里煙塵散杳防新平一隰艸靑靑八公山木【一作石】君知否休更中原作彗星

松江晚泊

吳臺越嶠兩分津萬萬檣烏簇夜云吟盡長江一江月更無人似謝將軍

送薛學士赴任峽州【二首】

負譴𨿽安不敢安疊猿聲裏獨之官莫將彩筆閒拋擲更待淮王詔艸看

片防飛入峽云深帶雨兼風動楚吟何似玉堂裁詔罷月斜鳷鵲漏沈沈

送許校書

故人言別倍依依病裏斑荊尙【一作苦】憶違明日桞亭門外路不知誰賦送將歸

蛺蝶

兩兩自依依南園煙露防住時須並住飛處要交飛艸淺憂驚吹花殘惜晚暉長教擷芳女夜夢逺人歸

閿鄕寓居【十首】

阿對泉

六載抽毫侍禁闈可堪多病決然歸五陵年少如相問阿對泉頭一布衣【阿對泉是楊伯起家僮嘗引泉灌蔬其泉至今尙在】

蛙聲

稚圭倫鑑未精通只把蛙聲鼔吹同君聴月明人靜夜肻饒天籟與松風

茆堂

結得茆檐瞰碧溪閒雲之外不同棲猶嫌未逺函關道正睡剛聞報曉雞

淸谿

淸谿見底露蒼苔宻竹垂藤鏁不開應是仙家在深處愛流花片引人來

釣竿

曾拋釣渚入秦關今卻持竿傍碧灘認得舊人【一作溪】兼舊意恰如羊祜識金環

山僧

石臼山頭有一僧朝無香積夜無燈近嫌俗客知蹤迹擬向中方斷石層

小徑

礙竹妨花一徑幽攀援可到玉峯頭若教須作康莊好更有髙車駟馬憂

聞提壺鳥

早於批鵊巧於鶯故國春林足此聲今在天涯別秋【一作館】裏爲君沽酒復何情

木塔偶題

西南古剎近芳林偶得髙秋試一吟無限黃花襯黃葉何須春月始傷心

山禽

碧嶂爲家煙外棲銜紅啄翠入芳蹊可能知我心無定頻褭花枝拂面啼

聞歌

貫珠一夜奏累累盡是荀家舊教詞落盡梁塵腸不斷九原誰報小憐知【一作一聲嬌柳小寒枝】

卽席

竹引絲隨褭翠樓滿筵驚動玉關秋何人借與丹靑筆畫取當時八字愁

便殿對

宣呼晝入蘂珠宮玉女牕扉薄霧籠得得【一作待得】華胥春夢覺半竿斜日下廂風

南遷途中【七首】

登七盤嶺【二首】

才非賈傅亦遷官五月驅羸上七盤從此自知身計定不能回首望長安

七盤嶺上一長號將謂靑天鑑郁陶近日靑天都不鑑七盤應是未髙髙

渡漢江初嘗鯿魚有作

嘯父知幾先憶魚季鷹無事巳思鱸自慙初識查頭味正是棲棲哭阮途

溪魚【一作溪翁】

飯稻羮菇曉復昏碧灘聲里長諸孫應嗟獨上涔陽客排比椒漿奠楚魂

寄友人

驚魂往往坐疑飄便好爲文慰寂寥若待淸湘葬魚了總然招得不堪招

途中偶懷

無路能酬國士恩短亭寂寂到黃昏回腸一寸危如綫賴得商山未有猿

訪貫休上人

休公爲我設蘭湯方便教人學洗腸自覺塵纓頓瀟灑南行不復問滄浪

鴛鴦

野翹紅頸覆金衣灘上雙雙去又歸長短死生無兩處可憐黃鵠愛分飛

野步

一曲兩曲澗邊艸千枝萬枝村落花攜笻深去不知處幾嘆山阿隔酒家

酬僧

玉堂全不恨常朝臥待重城宿霧消翻憶故山深雪裏滿鑪枯柏帶煙燒

買帶花櫻桃

粉紅輕淺靚妝新和露和煙別近鄰萬一有情應有恨一年榮落兩家春

海棠【二首】

太尉園林兩樹春【今畨禺太尉徐公興化亭子有海棠二林】年年奔走探花人今來獨倚荊山看回首長安落戰塵

雪綻霞鋪錦水頭占春顏色最風流若教更近天街種馬上多逢醉五侯

送僧上峽歸東蜀

巴字江流一棹回紫袈裟是禁中裁如從十二峯前過莫賦佳人殊未來

杏花【五言三韻】

春物競相妬杏花應最嬌紅輕欲愁殺粉薄似啼銷願作南華蝶翩翩繞此條

艸

染亦不可成畫亦不可得萇未死時應無此顏色

和楊侍郎

目極家山逺身拘禁苑深煙霄慚暮齒麋鹿媿初心

山居喜友人相訪

秋雨空山夜非君不此來髙於剡溪雪一棹到門回

逺山

隠隠隔千里巍巍知幾重平時未能去夢斷一聲鐘

江樹

終日衝奔浪何年墜亂風謝公堪入詠目極在雲中

薔薇

萬卉春風度繁花夏景長館娃人盡醉西子始新妝

梅雨

渾開又宻望中迷乳燕歸遲粉竹低撲地暗來飛野馬舞風斜去散醯雞初從滴瀝妨琴榭漸到潺湲繞藥畦少傍海邊飄泊處中庭自有兩犂泥

登途懷友人

日落野原秀雨餘雲物閒淸旹正愁絕髙處更登【一作躋】攀京洛遙天外江河戰鼔間孤懷欲誰寄應向【一作付】塞鴻還

聞蟬

夏在先催過秋賖已被迎自應人不防莫道物無情木葉總未落髩絲還易生西風正相亂休上夕陽城

秋色

染不成幹書未銷霏霏拂拂又迢迢曽從建業城邊路蔓艸寒煙鎖六朝

自諷

本自滄洲把釣人無端三署接淸塵從來奔走徒流涕也渡湘漓作逐臣

宿靑雲驛

蒼黃負讉走商顏保得防躬出武關今夜靑雲驛前月伴吟應到落西山

秋聞子規

年年春恨化寃魂血染枝紅壓疊繁正是西風花落盡不知何處認啼痕

荊南席上聞歌

迎愁斂黛一聲分弔屈江邊日暮聞何事遏云翻不定自緣蹤迹愛行雲

唐英歌詩卷中

欽定四庫全書

唐英歌詩卷下

唐吳融撰

武闗

時來時去若循環雙闔平云澷鏁山祗道地教秦設險不知天與漢爲闗貪生莫作千年計到了都成一夢閒爭得便如巖下水從他興廢自潺潺

月夕追事

曽聼豪家碧玉歌云牀冰簟落秋河月臨髙閣簾無影風過回廊幕有波屈指盡隨雲雨散滿頭贏得雪霜多此時空見淸涼影來伴蛩聲咽砌莎

送於員外歸隱藍田

曽吟工部兩峯寒今日星郎得掛冠吾道不行歸始是世情如此住應難圍棊已訪生云石把釣先尋急浪【一作雨】湍若遇秦時雪髯客紫芝兼可備朝餐

廢宅

風飄碧瓦雨摧垣卻有鄰人爲鏁門幾樹好花閒白晝滿庭荒艸易黃昏放魚池涸蛙爭聚棲燕梁空雀自喧不獨淒涼眼前事咸陽一火便成原

湖州晚望

鼓角迎秋晚韻長斷虹疎雨間微陽兩條溪水分頭碧四面人家入骨涼獨鳥歸時云鬭迥殘蟬急處日爭忙他年若得壺中術一簇汀洲盡貯將

上陽宮辭

苑路靑靑半是苔翠華西去未知回景陽春漏無人報太液秋波有鴈來單影可堪明月照紅顏無柰落花催誰能賦得長門事不惜千金奉酒杯

宋玉宅

艸白煙寒半野陂臨江舊宅指遺基已懷湘浦招魂事更憶髙唐說夢時穿徑早曽聞客住登墻豈復見人窺今朝送別還經此吟斷當年云夢悲

春晚書懷

落盡紅芳春意闌緑蕪空鏁辟疆園嫦娥斷影霜輪冷帝子無蹤淚竹繁未逹東林還絕想不勞南浦更銷魂晚來𨿽共殘鶯約爭柰風淒雨又昏

寄楊侍郎

云情鶴態莫誇慵正上仙樓十二重吟逸易沈【一作成】鳷鵲月夢長先斷景陽鐘奇文已刻金書劵祕語看防玉檢封何事春來待歸隱探知溪畔有風松

杏花

粉薄紅輕掩斂羞花中占斷得風流軟非因醉都無力凝不成歌亦自愁獨照影時臨水畔最含情處出墻頭徘徊盡日難成別更待黃昏對酒甌

憲丞裴公上洛退居有寄【二首】

鴻在防防已自由紫芝峯下更髙秋拋來簮紱都如夢泥著杯觴不爲愁晚樹拂檐風脫翠夜灘當戶月和流自嗟不得從公去共上仙家十二樓

瘦如仙鶴爽風篁外卻塵囂興緒長偶坐幾回沈皓月閒吟是處到殘陽門前立使修書嬾花下畱賔壓酒忙目斷瓊林攀不得一重丹水抵三湘

叢祠

叢祠一炬照秦川雨散雲飛二十年長路未歸萍逐水舊居難問艸平煙金鞍正伴桐鄕客粉壁猶懷桂苑仙何必向來曽識面拂塵看字也淒然

分水嶺

兩派潺湲不暫停嶺頭長防別離情南隨去馬通巴棧北逐歸人逹渭城澄處好窺雙黛影咽時堪寄斷腸聲紫溪舊隱還如此淸夜梁山月更明

赴職西川過便橋書懷寄同年

平門橋下水東馳萬里從軍一望時鄕思旋生芳艸見客愁何限夕陽知秦陵無樹煙猶鏁漢苑空墻浪欲吹不見【一作是】傷春愛回首杏壇恩重馬遲遲

太保中書令軍前新樓

十二欄桿壓錦城半空人語落灘聲風流近接平津閣气色髙含細栁營盡日捲簾江艸緑有時欹枕雪峯晴不知捧詔朝天后誰此登臨看月明

玉女廟

九淸何日降仙霓掩映荒祠路欲迷愁黛不開山淺淺離心長在艸萋萋檐橫緑王余擲牕裊紅枝杜宇啼若得洗頭盆置此靚妝無復碧蓮西

坤維軍前寄江南弟兄

二年徵戰劍山秋家在松江白浪頭闗月幾時幹客淚戍煙終日起鄕愁未知遼堞何當下轉覺燕防不易酬獨羨一聲南去鴈滿天風雨到汀洲

滻水席上獻座主侍郎

暖泉宮裏告防回略避紅塵小宴開落絮已隨流水去啼鶯逺傍夕陽來艸能緣岸侵羅薦花不容枝蘸玉杯莫訝諸生中獨醉感恩傷別正難裁

送知古上人

昔年離別浙河東多難相逢舊楚宮振錫才尋三徑艸登船忽掛一防風幾程村飯添盂白何處山花照衲紅不似投荒憔悴客滄浪無際問漁翁

和座主尙書登布善寺樓

往事何時不系腸更堪凝睇白雲鄕楚王城壘空秋色羊祜江山秖瞑光林下逺分南去馬渡頭偏認北歸航誰知此日憑軒處一筆工夫勝十【一作七】襄

金橋感事

太行和雪疊晴空二月春郊尙朔風飲馬早聞臨渭北射雕今欲過山東百年徒有伊川嘆五利寧無魏綘功日暮長亭正愁絕哀笳一曲戍煙中

蕭縣道中

戌火三籠滯晚程枯桑系馬上寒城滿川落照無人過捲地飛蓬有燒明楚客早聞歌鳳徳劉琨休更舞雞聲艸堂舊隱終歸去寄語巖猿莫暁驚

兗州泗河中石牀【李白杜甫皆此飲詠】

一片苔牀水潄痕何人淸賞動乾坤謫仙醉後云爲態野客吟時月作魂光景不回波自逺風流莫【一作難】問石無言邇來多少登臨客千載誰將勝事論

禁直偶書

玉皇新復五城居仙館詞臣在碧虛扣【一作錦】砌漸看翻芍藥鏁牕還詠隔【一作碧】蟾蜍敢期林上靈烏語貪艸雲間彩鳳書爭柰滄洲頻入夢白波無際落紅蕖

送弟東歸

偶持麟筆侍金閨夢想三年在故溪祖竹定欺檐雪折稚杉應拂棟云齊謾勞筋骨趨丹鳳可有文詞詠碧雞此別更無閒事囑北山髙處謝猿啼

和座主尙書春日郊居

海燕初歸朔雁回靜眠深掩百花臺春蔬已爲髙僧掇臘醖還因熟客開檐外暖絲兼絮墮檻前輕浪帶鷗來謝公難避蒼生意自古風流必上臺

僧捨白牡丹【二首】

膩若裁云薄綴霜春殘獨自殿羣芳梅妝向日霏霏暖紈扇揺風閃閃光月魄照來空見影露華凝後更多香天生潔白宜淸淨何必殷紅映洞房

侯家萬朶簇霞丹若並雙林素艷難合影只應天際月分香多是畹中蘭𨿽饒百卉爭先發還在三春向後殘想得惠林憑此檻肯將榮落意來看

八月十五夜禁直寄同僚

中秋月滿盡相尋獨入非煙宿禁林曽恨人間千里隔更堪天上九門深明涵太液魚龍定靜鏁圎靈象緯沈目斷枚臯何處在欄幹十二憶登臨

上已日花下閒看

十里香塵撲馬飛碧蓮峯下踏靑時云環照水和花重羅袖擡風惹絮遅可便無心邀窈【一作娬】媚還應有淚憶袁熈如煙如夢爭尋得溪桞回頭萬萬絲

禪院奕棊偶題

裛塵絲雨送防涼偶出樊籠入道塲半偈已能消萬事一枰兼得了殘陽尋知世界都如夢自喜身心甚不忙更約西風揺落後醉來終日臥禪房

和張舍人

玉女盆邊雪未銷正多春事莫無憀杏花向日紅勻臉云帶環山白系腰鶯囀樹頭欹枕聽凍開泉眼杖藜挑陵遷谷變如須問控鶴山人字子喬

送友赴闕

故人歸去指翔鸞樂帶離聲可有歡驛路兩行秋吹急渭波千疊夕陽寒空郊已嘆周禾熟舊苑應尋漢火殘遙羨從公無一事探花先醉曲江幹

文徳初聞車駕東遊

龍斾叢叢下劍門還將瑞气入中原鼇頭一蕩山𨿽沒烏足重安日不昏晉客已知周禮在秦人仍喜漢官存自憐閒坐漁磯石萬級雲臺落夢魂

子規

舉國繁華委逝川羽毛飄蕩一年年他山叫處花成血舊苑春來艸似煙雨暗不離濃綠樹月斜長弔欲明天湘江日暮聲淒切愁殺行人歸去船

簡州歸降賀京兆公

分棟山前曙色開三千鐡騎簡州回雲間墮箭飛書去風裏擎竿露布來古謂伐謀爲上策今朝靜勝自中臺功名一似淮西事只是元臣不姓裴

登漢州城樓

雨餘秋色拂孤城遠日凝時萬象新疊翠北來千嶂盡漫流東去一江平從軍固有荊州樂懷古能無峴首情欲下闌干一回首鳥歸帆沒戍煙生【一作明】

過鄧城縣作

不用登臨足感傷古來今往盡茫茫未知堯桀誰臧否可便彭殤有短長楚壘萬重多故事漢波千疉更殘陽到頭一切皆身外只覺閒【一作闗】身是醉鄕

岐下寓居見槐花落因寄從事

才開便落不勝黃覆著庭莎襯夕陽只共蟬催雙髩老可知人已十年忙暁牕須爲吟秋興夜枕應敎夢帝鄕蜀國馬卿看從獵肯將閒事入淒涼

和人有感

莫愁家住石城西月墜星沈客到迷一院無人春寂寂九原何處艸萋萋香魂不散煙籠水舞袖休翻桞拂堤蘭棹一移風雨急流鶯千萬莫長啼

春歸次金陵

春陰漠漠覆江城南國歸橈趂晚程水上驛流初過雨樹籠堤去【一作處】不離鶯迹疏冠蓋兼無夢地近鄕園自有情更被東風動離思楊花千里雪中行【一作更被東風致愁絕】

途中見杏花

一枝紅杏出墻頭墻外人行正獨愁長得看來猶有恨可堪逄處更難畱林空色曙鶯先到春淺香寒蝶未遊更憶帝鄕千萬樹澹煙籠日暗皇【一作神】州

秋日經別墅

別墅蕭條海上村偶期蘭菊與琴樽檐橫碧嶂秋光近樹帶閒潮晚色昏幸有白雲眠楚客不勞芳艸思王孫北山移去前文在無復教人嘆暁猿

紅葉

露染霜幹片片輕斜陽照處轉烘明和煙飄落九秋色隨浪泛將千里情幾夜月中藏鳥影誰家庭際伴蛩聲一時衰颯無多恨看著淸風防翦成

離霅溪感事獻鄭員外

足恨饒悲不自由萍無根蒂水長流庾公明月吟連曙謝守靑山看入秋一飯意專堪便死千金諾在轉難酬云沈鳥去回頭否平子才多好賦愁

岐州安西門

安西門外徹安西一百年前斷鼓鼙犬解人歌曽入唱馬稱龍子幾來嘶自從遼水煙塵起更到塗山道路迷今日登臨須下淚行人無个艸萋萋

偶書

靑牛闗畔寄孤村山當屏風石當門芳樹緑陰連蔽芾長河飛浪接昆侖苔田緑後蛙爭聚麥隴黃時雀更喧只此無心便無事避人何必武陵源

得京中親友書訝久無音耗以詩代謝

退閒何事不忘機況限溪云靜掩扉馬頰浪髙魚去少雞鳴闗險雁來稀無才敢更期連茹有意兼思學采薇珍重故人知我者九霄休復寄音徽

卽事

抵鵲山前云掩扉便甘終老脫朝衣暁窺淸鏡千峯入暮倚長松獨鶴歸雲裏引來泉脈細雨中移得藥苗肥何須一筯鱸魚膾始掛孤防問釣磯

病中宜茯苓寄李諫議

千年伏莬帶龍鱗太華峯頭得最珍金鼎暁煎云漾粉玉甌寒貯露含津南宮已借徵詩客【杜工部有寄楊員外茯苓之什】內署今還托諫臣飛檄愈風知妙手也須分藥救漳濱

闗西驛亭卽事

晚霞零落雨初收闗上危欄悵獨畱千里好春聊極目五陵無事莫回頭山猶帶雪霏霏恨桞未禁寒冉冉愁直是無情也腸斷鳥歸帆沒水空流

望嵩山

三十六峯危似冠晴樓百尺獨登看髙淩鳥外靑冥窄翠落人間白晝寒不覺衡陽遮雁過如何鐘阜對龍盤始知萬嵗聲長在只待東巡動玉鸞

題湖城縣西道中槐樹

零落欹斜此路中盛時曽識太平風暁迷天仗歸春苑暮送鸞旗指洛宮一自煙塵生薊北更無消息幸闗東而今只有孤根在鳥啄虫穿沒亂蓬

東歸次瀛上

暖煙輕淡艸霏霏一片晴山襯夕暉水露淺沙無客泛樹連疎苑有鶯飛自從身與滄浪別卻被春敎寂寞歸回首靑門不知處向人楊桞自【一作莫】依依

槎

浪防龍迹老欹危流落何時別故枝嵗月空教苔蘚積芳菲長倩薜蘿知有文在朽人難識無蠧藏心鳥莫窺家近滄浪從泛去碧天消息不參差

汴上觀

九曲河冰半叚來嚴霜結出勁風裁非時已認蟬飄翼到海須憂蚌失胎千里夜淸聞戛玉几人東下憶奔雷殷勤莫礙星槎路從看天津弄杼回

閒居有作

依依芳樹【一作艸】拂檐平繞竹淸流侵骨淸愛弄緑苔魚自躍慣偸紅果鳥無聲踏靑堤上煙多緑拾翠江邊月更明只此超然長往是幾人能遂鑄金成【一作城】

離岐下題西湖

送夏迎秋幾醉來不堪行色被蟬催身隨渭水看歸逺夢掛秦雲約自回雨細若爲拋釣艇月明誰復上歌臺千波萬浪西風急更爲紅蕖把一杯

岐陽防相國借宅因抒懷投獻

風有危亭月有臺平津閣畔好徘徊𨿽非宋玉誅茅至且學王家種竹來已得靜居從馬歇不堪行色被蟬催故園蘭菊三千里旅夢方應校懶回

晚泊松江

落日停橈古渡邊古今蹤迹一蒼然平沙盡處雲藏樹逺吹收來水定天正困東西千里路可憐瀟灑五湖船如何不及前賢事卻謝鱸魚在洛川

過澠池書事

澠池城郭半遺基無限春愁掛落暉桞渡風輕花浪緑麥田煙暖錦雞飛相如忠烈千秋斷二主英雄一夢歸莫道新亭人對泣異鄕殊代也霑衣

富春

水送山迎入富春一川如畫晚晴新云低逺渡帆來重潮落寒沙鳥下頻未必桞間無謝客也應花裏有秦人嚴光萬古淸風在不敢停橈更問津

髙侍禦話及皮博士池中白蓮因成一章寄博士兼呈侍禦

白玉花開緑錦池風流禦史報人知看來應是雲中墮偸去須從月下移已被亂蟬催婉娩更禁涼雨動防褷習家秋色堪圖畫只欠山公倒接防

憶猿

翠防云斂日沈空叫徹靑防怨不竆連臂影垂溪色裏斷腸聲盡月明中靜舎煙峽淒淒雨髙弄霜天嫋嫋風猶有北山歸意在少驚佳樹近房櫳

紅樹

一聲南雁已先紅神女霜飛葉葉同自是孤根非暖地莫驚他木耐秋風暖煙散去陰全薄明月臨來影半空長憶洞庭千萬樹照山橫浦夕陽中

新鴈

湘浦深春始北歸玉闗揺落又南飛數聲飄去和秋色一字橫來背晚暉紫閣髙鳴云羃羃灞陵晚渡雨防防莫從思婦臺邊過未得徵人塞外書【一作萬里衣】

海上秋懷

辭無珪組隱無才門向潮頭過處開幾度黃昏逢罔象有時紅旭見蓬萊磧連荒戌頻頻火天絕纎云往往雷昨夜西風已揺落那堪更上望鄕臺

憶山泉

穿雲落日細湔湔盡日疑聞弄管千仞灑來寒碎玉一深去碧涵天煙迷葉亂尋難見月好風淸聽不眠春雨正多歸未得只應流恨更潺湲

東歸望華山

碧蓮重疉在靑防落日垂鞭緩客程不柰春煙籠暗澹可堪秋雨洗分明南邊已放三千馬北面猶標百二城只怕仙人撫髙掌年年相見是空行

遊華州飛泉亭

走馬街南百畆池碧蓮花影倒參差偶同人去紅塵外正值僧歸落照時萬事已爲春棄置百憂須賴酒醫治殷勤待取前峯月更倚欄幹弄釣絲

葉落

紅影飄來翠影防一辭林表不知歸伴愁無色煙猶在替恨成啼露未稀若逐水流應萬里莫因風起便孤飛楚郊千樹秋聲急日暮紛紛惹客衣

池上雙鳬【二首】

碧池悠漾小鳬雛兩兩依依祗自娯釣艇忍移人散去寒鴟有意卽相呼可憐翡翠歸云髻莫羨鴛鴦入畫圖幸是羽毛無取處一生安穏老菇蒲

雙鳬狎得傍池臺戲藻銜蒲逺又回敢爲稻粱淩險去幸無鷹隼觸波來萬絲春雨眠時亂一片濃萍浴處開不在籠欄夜仍好月汀星沼剰徘徊

和皮博士赴上京觀中修靈齋贈威儀尊師兼見寄

霓結雙旌羽綴裙七星壇上拜元君精誠有爲天應感章奏無私鬼怕聞鶴馭已隨煙際下鳳膏還向月中焚【漢武燒鳳膏爲燭以祀神壇】白雲鄕路看看到好駐流年翊聖文

春雨

霏霏漠漠暗和春羃翠凝紅色更新寒入膩裘濃暁睡細隨油壁靜香塵連云似織休迷雁帶桞如啼好贈人別有空階寂寥事緑苔狼籍落花頻

秋池

冷涵秋影碧溶溶一片澄明見底空有日晴來云襯白幾時吹落葉浮紅香啼蓼穂娟娟露幹動蓮莖淅淅風淩暁無端照衰發便悲霜雪鏡光中

太湖石歌

洞庭山下湖波碧波中萬古生幽石鐡索千尋取得來奇形怪狀誰能識初疑朝家正人立又如戰士方狙擊又如防風死後骨又如於菟活時額又如成人楓又如害癭柏雨過上停風來中有隙想得沈潛水府時興雲出雨蟠蛟螭今來硉矹林庭上長恐忽然生白浪用時應不稱媧皇將去也堪隨博望噫嘻爾石好憑依幸有方池並釣磯小山叢桂且爲伴鐘阜白雲長自歸何必豪家甲第裏玉闌干畔爭光輝一朝荊棘忽流落何異綺羅雲雨飛

贈方漧處士歌

把筆盡爲詩何人敵夫子句滿天下口名聒天下耳不識朝不識市曠逍遙閒徙倚一杯酒無萬事一葉舟無千里衣裳白雲坐臥流水霜落風髙忽相憶惠然見過畱一夕一夕聽吟十數篇水榭林蘿爲岑寂拂旦捨我亦不辭攜笻徑去隨所適隨所適無處覓云半片鶴一隻

李周彈箏歌【淮南韋太尉席上贈】

古人云絲不如竹竹不如肉乃知此語未必然李周彈箏聼不足聞君七嵗八嵗時五音六律皆生知就中十三弦最妙應宮出入年方少靑驄慣走長楸日幾度承恩防急召一字鴈行斜禦筵鏘金戛羽淩非煙始似五更初殘月裏淒淒切切淸露蟬又如盤石罅堆葉下泠泠瀝瀝蒼崖泉鴻門玉斗初向地織女金梭飛上天有時上苑防花發有時太液秋波濶當頭獨坐縱一聲滿坐好風生拂拂天顏開聖心悅紫金白珠霑賜物出來無暇更還家且上靑樓醉明月年將六十藝轉精自寫梨園新曲聲近來一事還惆悵故里春荒煙艸平供奉且聴語自昔興衰看樂府祗如伊州與梁州盡是太平時歌舞旦夕君王繼此聲不要停弦淚如雨

贈光上人艸書歌

篆書朴書俗艸聖貴在無覊束江南有僧名光紫毫一管能顚狂人家好壁試揮拂瞬目已畱三五行摘如鉤挑如撥斜如掌回如斡又如夏禹鎖淮神波底出來手正拔又如朱亥錘晉鄙袖中擡起腕欲脫有時軟縈盈一穗秋云曳空濶有時瘦巉巗百尺枯松露槎枿忽然飛動更驚人一聲霹靂龍蛇活稽山賀老昔所傳又聞能者惟張顚上人致功應不可【一作下】其柰飄飄滄海邊可中一人天子國絡素裁縑毫灑墨不系知之與不知須言一字千金直

贈李長史歌【並序】

余客武康縣旣旬日將去邑長相餞於溪亭座中有李長史袖出蘆管自請聲以送客且言我業此二十年年少時五陵豪俠無不與之遊梨園新聲一聞之明日皆出我下洎巢賊腥穢宮闕逃難於東江淮間非吾土又無知音獘衣旅食雙髩雪然然風月好時或亭臯送別必引滿自勸不能忘情一曲未終然承睫越鳥朔馬之慼感動傍人羅進士隠初遇金陵有贈詩尙能成誦在口余憫李之流落仰羅之所感故贈之時光啟戊申嵗淸明月之八日

危欄壓溪溪澹碧翠褭紅飄鶯寂寂此日長亭愴別離座中忽遇吹蘆客雙攘輕袖當髙軒含商吐羽淩非煙初疑一百尺瀑布八九月落香鑪巓又似鮫人爲客罷迸涙如珠玉盤瀉碧瑚碎梓澤中金銀鐺撼山下鏗鍧揭調初驚人幽咽細聲還感神紫鳳將雛叫山月猿喪子啼江春咨嗟長史出人藝如何值此艱難際可中長似承平基肯將此爲閒人吹不是東城射雉處卽應南苑鬭雞時白櫻桃熟每先賞紅芍藥開長有詩賣珠曽被武皇問薰香不怕賈公知今來流落一何苦江南江北九寒暑翠華猶在橐泉中一曲梁州淚如雨長史長史聽我語從來藝絕多失所羅君贈君兩首詩半是悲君半自悲

贈廣利大師歌

化人之心固甚難自化其心更不易化人可以程限之自化元須有其志在心爲志者何人今日得之於廣利三十年前識師初正見把筆學艸書崩云落日千萬狀隨手變化生空虛海北天南幾回別毎見書蹤轉奇絕近來兼解作歌詩言語明快有气骨堅如百鏈鋼挺特不可屈又如千里馬脫韁飛滅沒好是不雕刻縦橫衝口發昨來示我十餘篇詠殺江南風與月乃知性是天習是人莫輕河邊羖防飛作天上麒麟但日新又日新李太白非通神

古別離【雜言】

紫鸞黃鵠𨿽別離一舉千里何難追猶聞啼風與叫月流連斷續令人悲賦情更有深繾綣碧甃千尋尙爲淺蟾蜍正向淸夜流蛺蝶須教墮絲罥莫道斷絲不可續丹穴鳯凰膠不逺莫道流水不回波海上兩潮長日返

風雨吟

風騷騷雨涔涔長洲苑外荒居深門外流水流澶澷河邊古木鳴蕭森夐無禽影寂無人音端然拖愁坐萬感叢於心姑蘇碧瓦十萬戶中有樓臺與歌舞尋常倚月復眠花莫說斜風兼細雨應不知天地造化是何物亦不知榮辱是何主吾囷長滿是太平吾樂不極是天生豈憂天下有大憝四郊刁鬥長錚錚官軍擾人甚於賊將臣怕死惟守城又豈復憂朝廷苦弛慢中官轉縱橫李膺勾黨卽羅患竇武忠謀又未行又豈憂文臣盡遭束髙閣文教從今日蕭索若更無人稍近前把筆到頭同一惡可嘆吳城城中人無人與我交一言蓬蒿滿徑塵一榻獨此閔閔何其煩𨿽然小或可謀大婦之憂史尙存況我長懷丈夫志今來流落滄溟涘有時驚事再咨嗟因風因雨更憔悴只有閒橫膝上琴怨傷怨恨聊相寄伯牙海上感滄溟何似今朝風雨思

首陽山

首陽山枕黃河水上有兩人曽餓死不同天下人爲非兄弟相看自爲是遂令萬古識君心爲臣貴義不貴身精靈長在白雲裏應笑隨時飽死人

江行

來時風去時蕭蕭颯颯春江浦欹欹側側海門防軋軋啞啞洞庭櫓

壁畫折竹雜言

枯纒藤重欹雪渭曲逢湘江別不是從來無本根畫工取勢教摧折

古錦裾六韻【錦上有鸚鵡鶴陸處士有序】

濯水經何日隨風故有人緑衣猶偪畫丹頂尙迷眞暗澹雲沈古靑蒼蘚剝新映襟如惹淚侵韉想縈塵掣曳無由覩流傳久自珍武威應認得牽挽幾當春

賦得欲暁看妝面

朧朧欲曙色隱隱辧殘妝日始雲中出花猶霧裏藏睂邊全失翠額畔半畱黃轉入金屏影隈侵角枕光有蟬隳髩樣無燕著釵行十二峯前夢如何不斷腸

府試賦得雨夜帝裏聞猿聲

雨滴秦中夜猿聞峽外聲已吟何遜恨還賦屈平情暗逐哀聲【一作鴻】切遙含禁漏淸直疑逰萬里不覺在重城霎霎侵燈亂啾啾入夢驚明朝臨曉鏡別有鬢絲生

題畫柏

不得月中桂轉思陵上柏閒取畫圖看煩紆未【一作果】冰釋桂生在靑冥萬古煙霧隔下防元兔窟上映嫦娥魄圓缺且不當髙低圖難測若非假羽翰折攀何由得天逺眼虛穿夜闌頭自白未如陵上柏一定不移易有意兼松茂無情從麝食不在是非間與人爲憤激他年上縑素今日懸屋壁靈怪不可知風雨疑來逼明朝歸故園惟此固所適回首見團枝無勞恵消息

平望蚊子二十六韻

天下有蚊子夜噆人膚平望有蚊子白晝來相屠不避風與雨羣飛出菇蒲擾擾蔽天黒雷然隨舳艫利嘴入人肉防形紅且濡振蓬亦不懼至死貪膏腴舟人敢停棹陸者亦疾趨南北百餘里畏之如虎驅噫嘻天地間萬物各有殊陽者陽爲伍陰者陰爲徒蚊蚋是尢【一作陰】物夜從喧墻隅如何正曦赫吞噬當通衢人筋爲爾斷人力爲爾枯衣巾穢且甚盤饌腥有餘豈是陽徳衰不能使消除豈是有主者此鄕宜毒荼吾聞蛇能螫避之則無虞吾聞蠆有毒見之可疾趨惟是此蚊子逢人皆病諸江南夏景好水木多蕭疎此中震澤路風月彌淸虛前後幾來往襟懷曾未舒朝旣防襞積夜仍跧蘧除𨿽然好吟嘯其柰難踟躕人生有不便天意當何如誰能假羽翼直上言紅鑪

桃花

滿樹如嬌爛漫紅萬枝丹彩灼春融何當結作千年實將示人間造化工

木筆花

嫩如新竹管初齊粉膩紅輕樣可攜誰與詩人偎檻看好於牋墨並分題

唐英歌詩卷下

唐英歌詩跋

吳子華越州人與韓偓同學久困名塲龍紀元年同舉進士又同直玉堂故韓詩云二紀計偕勞筆研一朝宣入掌絲綸落句云語余相聚卻酸辛懷昔敍懇感慨系之矣歷官始末詳見本傳隴右李巨川才甚敏儕輩惟子華對壘一日昭宗至華淸宮賜華帥韓建禦容一軸時巨川爲建掌書記艸謝表示子華中有彤雲似蓋以長隨紫气臨關而不度之句子華讀罷立成一篇其略曰霧開五里容諧披睹之心掌拔一峯兼助捧持之力巨川賞嘆不巳壬戌卜居閿鄕與貫休上人結方外交互多酬寄琴川毛晉識

集中有送僧歸破山寺云萬里指吳山髙秋杖錫還別來雙闕老歸去片雲閒師在有無外我嬰塵土間居然本相別不要慘離顏此詩邑乘失載余渭陽豈庵先生嘗拈山居第四絕云無鄰無裏不成村水曲云重掩石門何用深求避秦客吾家便是五陵源懸之座右日夕歌之且笑南陽劉子驥多事可稱詩林嘉話晉又識唐書本傳

吳融字子華越州山陰人祖翥有名大中時觀察使召以署吏不應帥髙其槪言諸朝賜號文簡先生融學自力富辭調龍紀初及進士第韋昭度討蜀表掌書記遷累侍禦史坐累去官流浪荊南依成汭久之召爲左補闕以禮部郎中爲翰林學士拜中書舍人昭宗反正禦南闕羣臣稱賀融最先至於時左右歡駭帝有指授疊十許稾融跪作詔少選成語當意詳帝咨賞良厚進戶部侍郎鳳翔刼遷不克從去客閿鄕俄召還翰林遷承防卒官

