《四庫全書才調集》

﹝後蜀﹞韋縠編

欽定四庫全書

集部八

才調集

總集類

提要

臣等謹案才調集十卷蜀監察禦史韋縠撰每捲錄詩一百首共一千首自序稱觀李杜集元白詩而集中無杜詩馮舒謂崇重老杜不欲芟擇然寔以杜詩髙古與其書體例不同故不采錄舒所說非也其中頗有舛誤如李白錄愁陽春賦是賦非詩王建錄宮中調笑詞是詞非詩皆乖體例賀知章錄栁枝詞其曲起於中唐知章時未有其詞乃劉采春女所歌亦非知章作劉禹錫錄別宕子怨乃隋薛道衡昔昔鹽王之渙錄惆悵詞所詠乃崔鶯鶯霍小玉事之渙不及見寔王奐作皆姓名訛異然頗有諸家遺篇如白居易江南贈蕭十九詩賈島贈杜駙馬詩皆本集所無乂沈佺期古意髙■﹝禾秉﹞竄攺成律詩王維渭城曲客捨靑靑楊栁春句俗本攺爲栁色新賈島贈劍客詩誰爲不平事俗本攺爲誰有如斯之類此書皆獨存其舊亦足資考證也縠生於五代文敝之際故所選取法晚唐以穠麗宏敞爲宗救粗疏淺漏之習未爲無見至馮舒馮班意欲排斥宋詩遂引其書於昆體推爲正宗不知李商隠等唐書但有三十六體之目所謂西昆體者寔始於宋之楊億等唐人無此名也

乾隆四十一年五月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●才調集原序

余少博羣言常取得志𨿽秋螢之照不逺而雕虫之見自佳古人云自聽之謂聰內視之謂明也又安可受誚於愚鹵取譏於書廚者哉暇日因閱李杜集元白詩其間大海混茫風流挺特遂采摭奧妙並諸賢逹章句不可備錄各有編次或閒窗展捲或月榭行吟韻髙而桂魄爭光詞麗而春色鬭美但貴自樂所好豈敢垂諸後昆今纂諸家歌詩共一千首毎一百首成捲分之爲十目曰才調集庶幾來者不謂多言他代有人無嗤薄鑑云爾

●欽定四庫全書

才調集卷一

﹝唐﹞韋縠撰

○白居易【十九首】

代書詩一百韻寄微之

憶在貞元歲初登典校司身名同日授心事一言知肺腑都無隔形骸兩不羈疎狂屬年少閒散爲官卑分定金蘭契言通藥石規交賢方汲汲友直每偲偲有月多同賞無杯不共持秋風拂琴匣夜雪卷書帷髙上慈恩塔幽尋皇子陂唐昌玉蘂會崇敬牡丹期笑勸迂辛酒閒吟短李詩儒風愛惇質佛理尙玄師度日曾無悶通宵靡不爲雙聲聯律句八面對宮棋往往遊三省騰騰出九逵寒消直城路春到曲江池樹■﹝日耎﹞枝條弱山晴彩翠奇峯攢石緑點柳惹曲塵絲岸艸煙鋪地園花雪壓枝蚤光紅照曜新澑碧逶迆幄幙侵堤布盤筵占地施徵伶皆絕藝選妓悉名姬鉛黛凝春艷金鈿耀水嬉風流誇墮髻時世鬭啼睂密坐隨歡促華尊逐勝移香飄歌袂動翠落舞釵遺籌插紅螺椀觥飛白玉巵打嫌調笑易飲訝捲波遲殘席諠嘩散歸鞍酩酊騎酡顏烏帽側醉袖玉鞭垂紫陌傳鐘鼔紅塵塞路岐幾時曽蹔別何處不相隨荏苒星霜換廽環節候推兩衙多請假三考欲成資運啟千年聖天成萬物宜皆當少壯日同惜盛明時光景嗟虛擲雲霄竊暗窺攻文朝矻矻講學夜孜孜策目穿如札鋒毫銳若錐繁張獲鳥网堅守釣魚坻並受夔龍薦齊陳晁董詞萬言經濟略三策太平基中第爭無敵專場戰不疲輔車排勝陣掎角搴降旗雙闕分容衛千僚儼等衰恩隨紫泥降名向白麻披旣在髙科選還從好爵縻東垣君諫諍西邑我驅馳再喜登烏府多慚侍赤墀官班分內外遊處遂參差毎列鵷鸞序偏瞻獬豸姿簡威霜凜冽衣彩繡葳蕤正色摧彊禦剛腸嫉喔咿常憎持祿位不擬保妻兒養勇當除惡輸忠在滅私下韝驚燕雀當道懾狐貍南國人無怨東臺吏不欺理寃多定國切諫甚辛毘造次行於是平生志在玆道將心共直言與行兼危水暗波翻覆山藏路險巇未爲明主識已被幸臣疑木秀遭風折蘭芳遇霰萎千鈞勢易壓一柱力難搘騰口因成痏吹毛遂得疵憂來吟貝錦謫去詠江蘺邂逅塵中遇殷勤馬上辭賈生離魏闕王粲向荊夷水度淸源寺山經綺季祠心搖漢臯佩淚墮峴亭碑驛路緣雲際城樓枕水湄思鄕多繞澤望闕獨登陴林晚靑蕭索江平綠渺彌野秋鳴蟋蟀沙冷聚鸕鶿官舍黃茅屋人家苦竹籬白醪充夜酌紅粟備晨炊寡鵠摧風翮鰥魚失水鬐闇雛啼渴旦涼葉墜相思一點寒燈滅三聲曉角吹藍衫經雨故騘馬臥霜羸念涸誰濡沫嫌醒自啜醨耳垂無伯樂舌在有張儀負气沖星劍傾心向日葵金言自銷鑠玉性肯燐緇伸屈須看蠖窮通莫問龜定知身是患應用道爲醫想子今如彼嗟余獨在斯無憀當歲杪有夢到天涯坐阻連襟帶行乖接履綦潤消衣上霧香散室中芝念逺緣遷貶驚時爲別離素書三往復明月七盈虧舊裏非難到餘歡不易追樹依興善老艸傍靜安衰前事思如昨中懷寫向誰北村尋古柏南宅訪辛夷此日空搔首何人共解頤病多知夜永年長覺秋悲不飲長如醉加餐亦似饑狂吟一千字因使寄微之

東南行一百韻寄通州元九侍禦澧州李十一舍人果州崔二十二使君開州韋大員外庾三十二補闕杜十四拾遺李二十助教員外竇七校書

南去經三楚東來過五湖山頭看候館水面問徵途地逺窮江界天低極海隅飄零同落葉浩蕩似乘桴漸覺鄕原異深知土產殊夷音語嘲■﹝口哲﹞蠻態笑睢盱水市通闤闠煙村混舳艫吏徵漁戶稅人納火田租亥日饒蝦蠏寅年足虎貙成人男作丱事鬼女爲巫樓暗攢娼婦堤喧簇販夫夜船論鋪賃春酒斷瓶沽見果皆盧橘聞禽悉鷓鴣山歌猿獨叫野哭鳥相呼嶺徼云成棧江郊水當郛月移翹柱鶴風泛颭檣烏鰲礙潮無信蛟驚浪不虞鼉鳴泉窟室蜃結气浮圖樹裂山魈穴沙含水弩樞喘牛犁紫芋羸馬放靑菇繡面誰家婢鴉頭幾歲奴泥中采菱芡燒後拾樵蘓鼎膩愁烹鱉盤腥厭鱠鱸鍾儀徒戀楚張翰浪思吳气序涼還熱光陰旦復晡身方逐萍梗年欲近桑楡渭北田園廢江西歲月䢐憶歸恆慘淡懷舊忽踟躕自念咸秦客常爲鄒魯儒蘊藏經國術輕棄度關繻賦力淩鸚鵡詞鋒敵轆轤戰文重掉鞅射策一彎弧崔杜鞭齊下元韋轡並驅名聲逼揚馬交分過蕭朱世務經磨揣周行竊覬覦風雲皆會合雨露各沾濡共遇升平代偏慚固陋軀承明連夜直建禮拂晨趨美服頒王府珍饈降禦廚議髙通白虎諫切伏靑蒲柏殿行陪宴花樓走看酺神旗張鳥獸天籟動笙竽戈劍星芒耀魚龍電策驅定場排漢旅促座進吳歈縹緲疑仙樂嬋娟勝畫圖歌鬟低翠羽舞汗墜紅珠別選閒遊伴潛招小飲徒一杯愁已破三盞气彌麄軟美仇家酒幽閒葛氏姝十千方得■﹝豆斗﹞二八正當壚論笑杓胡律談憐鞏囁嚅李酣尢短竇庾醉更蔫迂鞍馬呼教住骰盤喝遣輸長驅波捲白連擲彩成盧籌並頻逃席觥嚴列置盂滿巵■﹝冉阝﹞可灌頺玉不勝扶入視中樞艸歸乘內廐駒醉曾衝宰相驕不揖金吾日近恩𨿽重云髙勢卻孤翻身落霄漢失腳倒埿塗博望移門籍潯陽佐郡符時情變寒暑世利算錙銖卽日辭雙闕明朝別九衢播遷分郡國次第出京都秦嶺馳三驛商山上二邘峴陽亭寂寞夏口路﨑嶇大道全生棘中丁盡執殳江關未徹警淮冦尙稽誅林對東西寺山分大小姑廬峯蓮刻削湓浦帶縈紆九派吞靑艸孤城覆綠蕪黃昏鐘寂寂淸曉角嗚嗚春色辭門柳秋聲到井梧殘芳悲鶗鴂莫節感茱萸蕊折金英菊花飄雪片蘆波紅日斜沒沙白月平鋪幾見林抽筍頻驚燕引雛歲華何倐忽年少不須臾眇黙思千古蒼茫想八區孔窮緣底事顏夭有何辜龍智猶經醢龜靈未免刳窮通應已定聖哲不能踰況我身謀拙逢他厄運拘漂流從大海錘鍛任洪鑪險阻嘗之矣棲遲命也夫沈冥消意气窮餓耗肌膚防障和殘藥迎寒補舊襦書牀鳴蟋蟀琴匣网蜘蛛貧室如懸磬端憂劇守株時遭人指點數被鬼揶揄兀兀都疑夢昏昏半似愚女驚朝不起妻怪夜長吁萬里拋朋侶三年隔友於自然悲聚散不是恨榮枯去夏微之瘧今春席八殂天涯書達否泉下哭知無謾寫詩盈捲空盛酒滿壺只添新悵望豈復舊歡娯壯志因愁減衰容與病俱相逢應不識滿頷白髭須

四不如酒【集作啄木曲】

莫買寶剪刀徒費千金直我有心中愁知君剪不得莫磨解結錐徒勞人气力我有腸中結知君解不得莫染紅絲綫徒誇好顏色我有雙淚珠知君穿不得莫近紅鑪火炎气徒相逼我有兩鬢雪知君銷不得刀不能解心愁錐不能解腸結絲不能穿涙珠火不能銷鬢雪不如飲此神聖杯萬恨千愁一時歇

江南喜逢蕭九徹因話長安舊遊戲贈五十韻

憶昔嬉遊伴多陪歡宴場寓居同永樂幽會共平康師子尋前曲聲兒出內坊花深態奴宅竹錯得憐堂庭晚開紅藥門閒蔭綠楊經過悉同巷居處盡連墻時世髙梳髻風流澹作妝戴花紅石竹帔暈紫檳榔鬢動懸蟬翼釵垂小鳳行拂胸輕粉絮暖手小香囊選勝移銀燭邀歡舉玉觴鑪煙凝麝气酒色注鵝黃急管停還奏繁弦慢更張雪飛回舞袖塵起繞歌梁舊曲翻調笑新聲打義揚名情推阿軌巧語許秋娘風暖春將暮星回夜未央宴余添粉黛坐久換衣裳結伴歸深院分頭入洞房彩帷開翡翠羅薦拂鴛鴦畱宿爭牽袖貪眠各占牀綠窗籠水影紅壁背燈光索鏡收花鈿邀人解袷襠暗嬌妝靨笑私語口脂香怕曉聽鐘坐羞明暎縵藏睂殘蛾翠淺鬟解綠雲長聚散知無定憂歡事不常離筵開夕宴別騎促晨裝去住靑門外畱連滻水旁車行遙寄語馬駐共相望雲雨分何處山川各異方野行初寂寞店宿乍恓惶別後嫌宵永愁來厭歲芳幾看花結子頻見露爲霜歲月何超忽音容坐渺茫往還書斷絕來去夢遊揚自我辭秦地逢君客楚鄕常嗟異岐路忽喜共舟航話舊堪垂淚思鄕數斷腸愁雲接巫峽淚竹近瀟湘月落江湖闊天髙節候涼浦深煙漠漠沙冷月蒼蒼紅葉江楓老靑蕪驛路荒野風吹蟋蟀湖水浸菇蔣帝路何由見心期不可忘舊遊千里外往事十年彊春晝提壺飲秋林摘橘嘗彊歌還自感縱酒不成狂永夜長相憶逢君各共傷殷勤萬里意並寫贈蕭郎

楊柳枝二十韻

小妓攜桃葉新歌蹋柳枝妝成剪燭後醉起拂衫時繡履嬌行緩花筵笑上遲身輕委回雪羅薄透凝脂笙引簧頻暖箏摧柱數移樂童翻怨調才子與妍詞便想人如樹先將髮比絲風條搖兩帶煙葉貼雙眉口動櫻桃破鬟低翡翠垂枝柔腰裊娜荑嫩手葳蕤唳鶴晴呼伴哀猿夜叫兒玉敲音歷歷珠貫字絫絫袖爲收聲點釵因赴節遺重重徧頭別一一拍心知塞北愁攀折江南苦別離黃遮金穀岸綠暎杏園池春惜芳華好秋憐翠色衰取來歌裏唱勝向笛中吹曲罷■﹝冉阝﹞能別情多不自持纏頭無別物一首斷腸詩

初與元九別後忽夢見之及寤而書適至兼寄桐花詩悵然感懷因以此寄【元九初謫江陵】

永壽寺中語新昌坊北分歸來數行淚悲事不悲君悠悠藍田路自去無消息計君食宿程已過商山北昨夜云四散千里同月色曉來夢見君應是君相憶夢中握君手問君意何如君言苦相憶無人可寄書覺來未及說扣門聲冬冬言是商州使送君書一封枕上忽驚起顚倒著衣裳開緘見手札一紙十三行上論遷謫心下說離別腸心腸都未盡不暇敍炎涼云作此書夜夜宿商州東獨對孤燈坐陽城山館中夜深作書畢山月向西斜月前何所有一樹紫桐花桐花半落時復道正相思殷勤書背後兼寄桐花詩桐花詩八韻思緒一何深以我今朝意憶君此夜心一章三徧讀一句十回吟珍重八十字字字化爲金

秦中唫【並序○序題與時刻稍異】

貞元元和之際余在長安聞見之間有足悲者因直歌其事命爲秦中唫

議婚【或刻貧家女】

天下無正聲悅耳卽爲娯人間無正色悅目卽爲姝顏色非相逺貧富則有殊貧爲時所棄富爲時所趨紅樓富家女金縷繡羅襦見人不斂手嬌癡二八初母兄未開口言嫁不須臾綠窗貧家女寂寞二十餘荊■﹝釒義﹞不直錢衣上無眞珠幾回人欲聘臨日又躊躕主人會良媒置酒滿玉壺四座且勿飲聽餘歌兩途富家女易嫁嫁蚤輕其夫貧家女難嫁嫁晚孝於姑聞君欲娶婦娶婦意何如

重賦【或刻無名稅】

厚地植桑麻所用濟生民生民理布帛所求活一身身外充徵賦上以奉君親國家定兩稅本意在愛人厥初防其淫明敕內外臣稅外加一物皆以枉法論柰何歲月久貪吏得因循役我以求寵斂索無冬春織絹未成疋繰絲未盈斤裏胥逼我納不許蹔逡巡歲莫天地閉陰風生破村夜深煙火盡霰雪白紛紛幼者形不蔽老者體無溫悲啼與寒气並入鼻中辛昨日輸殘稅因窺官庫門繒帛如山積絲絮似云屯號爲羨餘物隨月獻至尊奪我身上暖買爾眼前恩進入瓊林庫歲久化爲塵

傷大宅【長慶少一大字】

誰家起甲第朱門大道邊丰屋中櫛比髙墻外回環絫累六七堂檐宇相連延一堂費百萬鬱鬱起靑煙洞房溫且淸寒暑不能幹髙亭虛且迥坐臥見南山繞廊紫藤架夾砌紅藥闌攀枝摘櫻桃帶花移牡丹主人此中坐十載爲大官廚有臭敗肉庫有貫朽錢誰能將我語問爾骨肉間豈無貧賤者忍不救饑寒如何奉一身直欲保千年不見馬家宅今作奉誠園

傷友【或刻膠溙契】

陋巷孤寒士出門甚棲棲𨿽云志气髙豈免顏色低平生同袍友通籍在金閨曩者膠漆契邇來云兩暌正逢下朝歸軒騎五門西是時天久陰三日雨淒淒蹇驢避路立肥馬當風嘶回頭望相識占道上沙堤昔年洛陽社貧賤相提攜今日長安道對面隔云泥近日多如此非君獨慘淒死生不變者惟聞任與黎

合致仕【合長慶作不】

七十而致仕禮法有明文何乃貪榮貴斯言如不聞可憐八九十齒墮雙眸昏朝露貪多利夕陽憂子孫掛冠顧翠纓懸車惜朱輪金章腰不勝傴僂入君門誰不愛富貴誰不戀君恩年髙須告老名遂合退身少時共嗤笑晚歲多因循賢哉漢二疎彼獨是何人寂寞東門路無人繼去塵

立碑【或刻古碑】

勛徳旣下衰文章亦陵夷但見山中石立作路旁碑銘勛悉太公敍徳皆仲尼復以多爲貴千言直萬貲爲文彼何人想見下筆時但欲愚者悅不思賢者嗤豈獨賢者嗤仍傳後代疑古石蒼苔字安知是媿詞我聞望江縣曲令撫孤婺在官有仁政名不聞京師身歿欲歸葬百姓遮路岐攀轅不得去畱塟此江湄至今道其名男女皆涕垂無人立碑碣惟有邑人知

輕肥【或刻江南旱】

意气驕滿路鞍馬光照塵借問何爲者人稱是內臣朱紱皆大夫紫綬悉將軍誇赴中軍宴走馬疾如雲罇罍溢九醞水陸羅八珍果擘洞庭橘鱠切天池鱗食飽心自若酒酣气益振是歲江南旱衢州人食人

五弦琴

淸歌且停唱紅袂亦停舞趙叟抱五弦宛轉當胸撫大聲麤若散颯颯風和雨小聲細若絕切切鬼神語又如鵲報喜轉作猿啼苦十指無定音顚倒宮商羽坐客聞此聲形神若無主行客聞此聲駐足不能舉嗟嗟俗人耳好今不好古所以北窗琴日日生塵土

歌舞【或刻傷閿鄕縣囚】

秦中歲云莫大雪滿皇州雪中退朝者朱紫盡公侯貴有風雪興富無饑寒憂所營惟第宅所務在追遊朱門車馬客紅燭歌舞樓歡酣促密坐醉暖脫重裘秋官爲主人廷尉居上頭日中爲樂飲夜半不能休豈知閿鄕獄中有凍死囚

買花【或刻牡丹】

帝城春欲莫喧喧車馬度共道牡丹時相隨買花去貴賤無常價詶直看花數灼灼百朶紅戔戔五束素上張帷幄庇旁織笆籬護水灑後泥封遷來色如故家家習爲俗人人迷不悟有一田舍翁偶來買花處低頭獨長嘆此嘆無人諭一叢深色花十戶中人賦

三月三日祓禊洛濱【序與舊刻不同】

開成二年三月三日河南尹李待價以人和歲稔將禊於洛濱前一日啟畱守裴令公公明日召太子少傳白居易太子賓客蕭籍李仍叔劉禹錫前中書舍人鄭居中國子司業裴惲河南少尹李道樞倉部郎中崔晉司封員外郎張可績駕部員外卽盧言虞部員外郎苗愔和州刺史裴儔淄州刺史裴洽撿挍禮部員外郎楊魯士四門博士談弘謩等一十五人合宴於舟中由斗亭歷魏堤抵津橋登臨溯沿自晨至暮簪組交暎歌笑間發前水嬉而後妓樂左筆研而右壺觴望之若仙觀者如堵盡風光之賞極遊泛之娛美景良辰賞心樂事盡得於今日矣若不記錄謂洛無人晉公首賦一章鏗然玉振顧謂四座繼而和之居易舉酒抽毫奉十二韻以獻

三月艸萋萋黃鶯歇又啼柳橋晴有絮沙路潤無泥禊事修初半遊人到欲齊金鈿耀桃李絲管駭鳬鷖轉岸回船尾臨流簇馬蹄鬧翻楊子渡踏破魏王堤妓接謝公宴詩陪江令題舟同李膺泛醴爲穆王攜水引春心蕩花牽醉眼迷塵街從鼔動煙樹任鴉棲舞急紅腰軟歌遲翠黛低夜歸何用燭新月鳳樓西

翫半開花贈皇甫郎中

忽訝春來晚無嫌花發遲人憐全盛日我愛半開時紫蠟黏爲蔕紅酥點作蕤成都新夾纈梁漢碎臙脂樹杪眞珠顆墻頭小女兒淺深妝剝落髙下火參差蝶戲爭香朶鶯啼選穩枝好教郎作伴合共酒相隨醉翫無勝此狂嘲更讓誰猶殘少年興不似老人詩西日慿輕照東風莫■﹝日煞﹞吹明朝應爛漫後夜卽離披枝下遙相憶尊前暗有期銜杯嚼蕊思惟我與君知

題令狐家木蘭花

膩如玉指塗朱粉光似金刀剪紫霞從此時時春夢裏應添一樹女郎花

○薛能【七首】

牡丹

去年零落莫春時淚濕紅箋怨別詩常恐便隨巫峽散何因重有武陵期傳情每向馨香得不語還應彼此知欲就闌邊安枕席夜深閒共說相思

黃蜀葵【一刻蜀黃葵】

嬌黃初綻欲題詩盡日含毫有所思記得玉人春病後道家裝束厭禳時

贈歌妓【一刻贈解詩歌人】

同有詩情自合親不須歌調更含嚬朝天禦史非韓壽莫竊香來帶累人

晚春

惡憐風景極交親每恨年年作瘦人臥晚不曽拋好夜情多惟欲哭殘春陰成杏葉才通日雨著楊花已污塵無限後期知有在只愁還作總戎身

贈歌者

一字新聲一顆珠轉喉疑是擊珊瑚聽時坐部音中有唱後櫻花葉裏無漢浦蔑聞虛解佩臨卭焉用枉當壚誰人得向靑樓宿便是仙郎不是夫

舞者

綠毛■﹝釒義﹞動小相思一唱南軒日午時慢靸輕裙行欲近待調諸曲起來遲筵停匕筯無非聽吻帶宮商盡是詞爲問傾城年幾許更勝瓊樹是瓊枝

楊柳枝【一刻無楊字】

數首新詞帶恨成柳絲牽我我傷情柔娥幸有腰肢穩試踏吹聲作唱聲

○崔國輔【六首】

雜詩【英靈集小異】

逢著平樂兒論交鞍馬前與沽一斗酒恰用十千錢後余在關內作事多迍邅何處肻相救徒聞寶劍篇

魏宮詞【英靈集小異】

朝日點紅妝擬上銅雀臺畫眉猶未了魏帝使人催

怨詞【英靈集同】

妾有羅衣裳秦王在時作爲舞春風多秋來不堪著

少年行【英靈國秀二集同】

遺卻珊瑚鞭白馬驕不行章臺折楊柳春日路旁情

中流曲

歸時日尙蚤更欲向芳洲渡口水流急回船不自由

對酒吟【英靈集小異】

行行日將夕荒村古冢無人迹朦朧荊棘一鳥吟屢唱提壺沽酒聲古人不達酒不足遺恨精靈傳此曲寄語當代諸少年平生且盡杯中醁

○孟浩然【二首】

春怨

佳人能畫眉妝罷出簾幃照水空自愛折花將遺誰春情多艷逸春意倍相思愁心極楊柳一動亂如絲

送杜十四之江南【集無之江南三字】

荊吳相接水爲鄕君去春江正渺茫日莫徵帆泊何處天涯一望斷人腸

○劉長卿【六首】

楊州雨中張十七宅觀妓【或刻張謂】

夜色帶春煙燈花拂更燃殘妝添石黛艷舞落金鈿掩笑頻欹扇迎歌乍動弦不知巫峽雨何事海西邊

赴潤州畱別鮑侍禦

對水看山別離孤舟日莫行遲江南江北春艸獨向金陵去時

北歸次秋浦界靑溪館

萬里猿啼斷孤村客暫依雁過彭蠡暮人向宛陵稀舊路靑山在餘生白首歸漸知行近北不見鷓鴣飛

登餘千古縣城

孤城上與白雲齊萬古蕭條楚水西官舍己空秋艸綠女墻猶在夜烏啼平江渺渺來人逺落日亭亭向客低沙鳥不知陵谷變朝來莫去弋陽溪

若耶苕溪詶梁耿別後見寄

晴川落日初低惆悵孤舟解攜鳥向平蕪逺近人隨流水東西白雲千里萬里明月前溪後溪獨恨長沙謫去江潭春艸萋萋

別宕子怨

垂柳拂金堤蘼蕪葉正齊水溢芙蓉沼花飛桃李蹊采桑秦氏女織錦竇家妻關山別宕子風月守空閨恆斂千金笑長垂雙玉啼盤龍隨鏡隱舞鳳逐云低驚魂同埜鶴倦寢憶晨雞暗牖懸蛛网空梁落燕泥前年過岱北今歲往遼西一去無還意■﹝冉阝﹞能惜馬蹄

○韋應物【一首】

滁州西澗【禦覽集作西澗】

獨憐幽艸澗邊生上有黃鸝深樹鳴春潮帶雨晚來急野渡無人舟自橫

○王維【二首】

送元二使安西

渭城朝雨裛輕塵客捨靑靑楊柳春勸君更盡一杯酒西出陽關無故人

隴頭吟【英靈集小異】

長城少年遊俠客夜上戍樓看太白隴頭明月迥臨關隴上行人夜吹笛關西老將不勝愁驅馬聽之雙涙流身經大小百餘戰麾下偏裨萬戶侯蘓武才爲典屬國節旄空盡海西頭

○賈島【七首】

寄逺

別腸長郁紆豈能肥肌膚始知相結密不及相結疎疎別恨應少密別恨難祛門前南去水中有北飛魚魚飛向北海可以寄逺書【別刻無此句多此情復何如欲剪衣上襟書作寄逺書三句】不惜寄逺書故人今在無【別刻華山岧嶤形遙望齊平蕪二句】況此數尺身阻彼萬里途自非日月光難以知子軀

代舊將

舊事說如夢誰當信老夫戰場幾處在部曲一人無落日收病馬晴天曬陣圖猶希聖朝用自鑷白髭須

春行

去去行人逺塵隨馬不窮旅情斜日後春色早煙中流水穿空館閒花發故宮舊鄕千里思池上綠楊風

劍客【或刻述劍】

十年磨一劍霜刃未曽試今日把示君誰有不平事

古意

碌碌復碌碌百年雙轉轂志士中夜心良馬白日足俱爲不等閒誰是知音目別來兩淚盡誰向荊山哭【集本作眼中兩行淚曽弔三獻玉】

上杜駙馬【卽杜悰】

玉山突兀壓乾坤出得朱門入戟門妻是九重天子女身爲一品令公孫鴦鴛殿裏參皇后龍鳳堂前賀至尊今日澧陽非久駐佇爲霖雨拜新恩

蚤秋寄天竺靈隱寺【一刻天臺靈應寺】

峯前峯後寺新秋絕頂髙窗見沃洲人在定中聞蟋蟀鶴從棲處掛獼猴山鐘夜渡空江水汀月寒生古石樓心憶掛帆身未遂謝公此地昔年遊

○李廓【一十六首】

長安少年行

金紫少年郎繞街鞍馬光身從左中尉官屬右春坊剗戴揚州帽重燻異國香垂鞭踏靑艸來去杏園芳

又

追逐輕薄伴閒遊不著緋長攏出獵馬數換打裘衣曉日尋花去春風帶酒歸靑樓無晝夜歌舞歇時稀

又

日髙春睡足帖馬賞年華倒插銀魚袋行隨金犢車還攜新市酒逺醉曲江花幾度歸伊黑金吾送到家

又

好勝耽長夜天明燭滿樓畱人看獨腳賭馬換偏頭樂奏曾無歇杯巡不暫休時時遙冷笑怪客有春愁

又

遨遊攜艷妓裝束似男兒杯酒逢花住笙歌簇馬吹鶯聲催曲急春色送歸遲不以聞街鼓華筵待月移

又

賞春惟逐勝大宅可曽歸不樂還逃席多狂慣■﹝衤義﹞衣歌人踏日起語燕捲簾飛婦好惟相妬倡樓不醉稀

又

戟門連日閉苦飲惜殘春開鎖通新客教姬舞醉人淸歌牽白馬自舞踏紅茵時輩皆相許平生不負身

又

新年髙殿上始見有光輝玉雁排方帶金鵝立仗衣酒深和椀賜馬疾打珂飛朝下人爭看春街意气歸

又

遊市慵騎馬隨姬入坐車樓邊聽歌吹簾外見鶯花樂眼從人鬧歸心畏日斜蒼頭來去報飲伴到倡家

又

小婦教鸚鵡頭邊喚醉醒犬嬌眠玉簟鷹摯撼金鈴碧地攢花障紅泥待客停𨿽然長按曲不飲不曽聽

雞鳴曲

星稀月沒入五更膠膠角角雞初鳴徵人牽馬出門立辭妾欲向安西行再鳴引頸檐頭下月中角聲催上馬才分曙色第二鳴旌斾紅塵已出城婦人上城亂招手夫壻不聞遙哭聲長恨雞鳴別時苦不遣雞棲近窗戶

鏡聽詞【古之鏡聽猶今之瓢卦也】

匣中取鏡辭竈王羅衣掩盡明月光昔時長著照容色今夜潛將聽消息門前地黒人來稀無人錯道朝夕歸更深弱體冷如鐵繡帶菱花懷裏熱銅片銅片如有靈願照得見行人千里形

猛士行

戰鼔驚沙惡天色猛士虯須眼前黑單於衣錦日行兵陣頭走馬生擒得幽並少年不敢輕虎狼窟裏空手行

送振武將軍

葉葉歸邊騎風頭萬里幹金裝腰帶重鐵縫耳衣寒蘆酒燒蓬暖霜鴻撚箭看黃河古城道秋雪白澷澷

落第

牓前潛制淚眾裏自嫌身气味如中酒情懷似別人暖風張樂席晴日看花塵盡是添愁處深居乞過春

贈商山東於嶺僧

商嶺東西路欲分兩間茅屋一溪云師言耳重知師意人是人非不欲聞

○常建【一首】

弔王將軍墓【英靈集小異】

嫖姚北伐時深入幾千里戰餘落日黃軍敗鼓聲死常聞漢飛將可奪單於壘今與山鬼鄰殘兵哭遼水

○劉禹錫【五首】

臺城

臺城六代竸豪華結綺臨春事最奢萬戶千門成野艸只緣一曲後庭花

烏衣巷

朱雀橋邊野艸花烏衣巷口夕陽斜舊時王謝堂前燕飛入尋常百姓家

石頭城

山圍故國周遭在潮打空城寂寞廽淮水東邊舊時月夜深還過女墻來

生公講堂

生公說法鬼神聽身後空堂夜不扃髙座寂寥塵漠漠一方明月可中庭

江令宅

南朝詞臣北朝客歸來惟見秦淮碧池臺竹樹三畞余至今人道江家宅

○宋濟【二首】

東鄰美女歌

花暖江城斜日陰鶯啼繡戶曉云深春風不道珠簾隔傳得歌聲與客心

和王七度玉門關上吹笛【一刻髙適】

胡人吹笛戍樓間樓上蕭條海月閒借問梅花何處落風吹一夜滿關山

○王建【十三首】

華淸宮感舊

塵到朝元邊使急千官夜發六龍回輦前月照羅衫淚馬上風吹蠟燭灰公主妝樓金鎖澀貴妃湯殿玉蓮開有時云外聞天樂知是先皇沐浴來

宮前早春

酒幔髙樓一百家宮前楊柳寺前花內園分得溫湯水二月中旬已進瓜

宮中三臺詞

魚藻池邊射鴨芙蓉苑裏看花日色柘袍相似不著紅鸞扇遮

又

池北池南艸綠殿前殿後花紅天子千年萬歲未央明月淸風

江南三臺詞

楊柳橋邊少婦長安市裏商人三年不得消息各自拜鬼求神

又

靑艸湖邊艸色飛猿嶺上猿聲萬里湘江客到有風有雨人行

又

樹頭花落花開道上人去人來朝愁暮愁卽老百年幾度三臺

又

聞身彊健且爲頭白齒落難追凖擬百年千歲能得幾許多時

宮中調笑詞

團扇團扇美人病來遮面玉容憔悴三年誰復商量管弦弦管弦管春艸昭陽路斷

又

蝴蝶蝴蝶飛上金花枝葉君前對舞春風百葉桃花樹紅紅樹紅樹燕語鶯啼日莫

又

羅袖羅袖暗舞春風已舊遙看歌舞玉樓好日新妝坐愁愁坐愁坐一世浮生虛過

又

楊柳楊柳日莫白沙渡口船頭江水茫茫商人小婦斷腸腸斷腸斷鷓鴣夜啼失伴

贈王樞密

三朝行坐鎭相隨今上春宮見小時脫下禦衣先賜著進來龍馬便教騎長承密旨歸家少獨奉邊庭出殿遲不是當家偏向說【一本作自是姓同親向說】九重爭得外人知

○李端【一首】

蕪城懷右【極玄集同】

風吹城上樹艸沒城邊路城裏月明時精靈自來云

○耿湋【二首】

秋日【極玄集同】

返照入閭巷憂來與誰語古道無人行秋風動禾黍

送王潤

相送臨寒水蒼然望故關江蕪連夢澤楚雪入南山話我他年舊看君此日還因將自悲淚一灑別離間

○李華【一首】

長門怨弱體鴛鴦薦啼妝翡翠衾鴉鳴秋殿曉人靜禁門深每憶椒房寵■﹝冉阝﹞堪永巷陰日驚羅帶緩非復舊來心

○錢翊【七首】

客捨寓懷

灑灑灘聲晚霽時客亭風袖半披垂野雲行止誰相待明月襟懷秖自知無伴偶吟溪上路有花偸笑臘前枝牽情景物潛惆悵忽似傷春逺別離

春恨

負罪將軍在北朝秦淮芳艸綠迢迢髙臺愛妾魂銷盡始得丘遲爲一招

又

久戍臨洮報未歸篋香銷盡別時衣身輕願比蘭階蝶萬里還尋塞艸飛

又

永巷頻聞小苑遊舊恩如淚亦難收君前願報新顏色團扇須防白露秋

蜀國偶題

忽憶明皇西幸時暗傷潛恨竟誰知佩蘭應語宮臣道莫向金盤進茘枝

送王郎中

惜別逺相送卻成惆悵多獨歸回首處爭柰暮山何

未展芭蕉

冷燭無煙綠蠟幹芳心猶捲怯春寒一緘書札藏何事曽被東風暗拆看

○李逺【二首】

失鶴

秋風吹起九臯禽一片閒雲萬里心碧落有情應悵望瑤臺無路可追尋來時白雪翎猶短去日丹砂頂漸深華表柱頭畱語後更無消息到如今

贈寫禦眞李長史

玉座煙消硯水淸龍髯不動彩毫輕初分隆凖山河秀再點重瞳日月明宮女捲簾皆暗認侍臣開殿盡遙驚三朝供奉應無敵始覺僧繇浪得名

才調集卷一

●欽定四庫全書

才調集卷二

﹝唐﹞韋縠撰

○溫飛卿【六十一首】

過華淸宮二十二韻

憶昔開元日承平事勝遊貴妃專寵幸天子富春秋月白霓裳殿風漧羯鼔樓鬥鷄花蔽膝騎馬玉搔頭繡轂千門妓金鞍萬戶侯薄雲欹雀扇輕雪犯貂裘過客聞韶濩居人識冕旒气和春不覺煙暖霽難收澀浪涵瑤甃晴陽上彩斿捲衣輕髻懶窺鏡淡蛾羞屏掩芙蓉帳簾搴玳瑁鉤重瞳分渭曲纎手指神州禦案迷萱艸天袍妬石橊深嵓藏浴鳳鮮隰媚潛虯不料邯鄲虱俄成卽墨牛劍鋒揮太皞旗熖拂蚩尢內嬖陪行在孤臣預坐籌瑤簪遺翡翠霜仗駐驊驑艷笑雙飛斷香魂一哭休蚤梅悲蜀道髙樹隔昭丘朱閣重霄近蒼崕萬古愁至今湯殿水嗚咽縣前流

洞戶二十二韻

洞戶連蛛网方疏隱碧潯燭盤煙墜燼簾壓月通陰粉白仙郎署霜淸玉女砧醉鄕髙窈窈棊陣靜暗暗素手璢璃扇玄髫玳瑁簪昔邪看寄迹梔子詠同心樹列千秋勝樓懸七夕鍼舊詞翻白紵新賦換黃金唳鶴調蠻皷驚蟬應寶琴舞疑繁易度歌轉斷難尋露委花相妬風欹柳不禁橋彎雙表迥池漲一篙深淸蹕傳恢囿黃旗幸上林神鷹參翰苑天馬破蹄涔武庫方題品文園有好音朱莖殊菌蠢丹桂欲蕭森黼帳回瑤席華燈對錦衾畫圖驚走獸書帖得來禽河曙秦樓暎山晴魏闕臨綠囊逢趙后靑瑣見王沈任達嫌孤憤疎慵倦九箴若爲南遁客猶作臥龍吟

握柘詞

楊柳縈橋綠玫瑰拂地紅繡衫金騕褭花髻玉瓏璁宿雨香潛潤春流水暗通畫樓初夢斷曉日照湘風

碧澗驛曉思

香燈伴殘夢楚國在天涯月落子規歇滿庭山杏花

送人東遊

荒戍落黃葉浩然離故關髙風漢陽渡初日郢門山江上幾人在天涯孤棹還何當重相見尊酒慰離顏

偶題

孔雀眠髙閣櫻桃拂短檐畫明金冉冉箏語玉纎纎細雨無妨燭輕寒不觸簾欲將紅錦段因夢寄江淹

贈知音

翠羽花冠碧樹雞未明先向短墻啼窗間謝女靑蛾斂門外蕭郎白馬嘶星漢漸移庭竹影露珠猶綴野花迷景陽宮裏鐘初動不語垂鞭上柳堤

鄠杜郊居

槿籬芳援近樵家隴麥靑靑一徑斜寂寞遊人寒食後夜來風雨送梨花

送李億東歸

黃山逺隔秦樹紫禁斜通渭城別路靑靑柳弱前溪漠漠苔生和風澹蕩歸客落月殷勤早鶯灞上金尊未飲燕歌已有餘聲

陳宮詞

雞鳴人艸艸香輦出宮花妓語細腰轉馬嘶金面斜早鶯隨彩仗驚雉避凝笳淅瀝湘風外紅輪暎曙霞

春日野行

騎馬踏煙莎靑春柰怨何蝶翎朝粉盡鴉背夕陽多柳艷欺芳帶山愁縈翠蛾別情無處說方寸是星河

西州詞

悠悠復悠悠昨日下西州西州風色好遙見武昌樓武昌何鬱鬱儂家定無匹小婦被流黃登樓撫瑤瑟朱弦繁複輕素手直淒淸一彈三四解掩抑似含情南樓登且望西江廣復平艇子搖兩槳催過石頭城門前烏桕樹慘淡天將曙鸂鶒飛復還郎隨早帆去回頭語同伴定復負情儂去帆不安幅作抵使西風他日相尋索莫作西州客西州人不歸春艸年年碧

春洲曲

韶光染色如蛾翠綠濕紅鮮水容媚蘓小慵多蘭渚間融融浦日鵁鶄寐紫驑蹀■﹝爕﹞金銜嘶岸上揚鞭煙艸迷門外平橋連柳堤歸來晚樹黃鶯啼

陽春曲

雲母空窗曉煙薄香昏龍气凝輝閣霏霏霧雨杏花天簾外春寒著羅幙曲欄伏檻金麒麟沙苑芳郊連翠茵廐馬何能嚙芳艸路人不敢隨流塵

堂堂曲【或刻錢塘曲】

錢塘岸上春如織渺渺寒潮帶晴色淮南遊客馬連嘶碧艸迷人歸不得風飄客意如吹煙纎指殷勤傷雁弦一曲堂堂紅燭筵長鯨瀉酒如飛泉

春日將欲東歸寄新及第苗紳先軰

幾年辛苦與君同得喪悲歡盡是空猶喜故人先折桂自憐羈客尙飄蓬三春月照千山道十日花開一夜風知有杏園無路入馬前惆悵滿枝紅

經李徵君故居

露濃煙重艸淒淒樹暎闌干柳拂堤一院落花無客醉五更殘月有鶯啼芳筵想象情難盡故樹荒涼路已迷惆悵羸驂往來慣每經門巷亦長嘶

經舊遊【或作懷眞珠亭】

珠箔銀鉤近彩橋昔年曽此見嬌嬈香燈悵望飛瓊鬢涼月殷勤碧玉簫屏倚故窗山六扇柳垂寒砌露千條短墻紅雨蒼苔徧拾得當時舊翠翹

宿杜城亡友李羽處士故墅

柳不成絲艸帶煙海槎東去鶴歸天愁腸斷處春何限病眼開時月正圓花若有情還悵望水應無事莫潺湲終知此恨難消遣辜負南華第一篇

夜看牡丹

髙低深淺一欄紅把火殷勤照露叢希逸近來成懶病不能容易向春風

池塘七夕

月出西南露气秋綺寮河漢在鍼樓楊家繡作鴛鴦幔張氏金爲翡翠鉤銀燭有光妨宿燕畫屏無睡待牽牛萬家砧杵三篙水一夕橫塘是舊遊

和友人悼亡【一刻喪歌姬】

玉貌潘郎淚滿衣畫羅輕鬢兩霏微紅蘭委露愁難盡白馬朝天望不歸寶鏡塵昏鸞影在鈿箏弦斷雁行稀春來多少傷心事碧艸侵階粉蝶飛

和王秀才傷歌姬

月缺花殘莫愴然花須終發月終圓更能何事銷芳念亦有濃華委逝川一曲艷歌畱婉轉九原春艸妬嬋娟王孫莫學多情客自古多情損少年

春莫宴罷寄宋壽先輩

斜掩朱門花外鐘曉鶯時節好相逢窗間桃蕋宿妝在雨後牡丹春睡濃蘓小丰姿迷下蔡馬卿才調似臨卭誰憐芳艸生三徑參佐橋西陸士龍

題柳

楊柳千條拂面絲綠煙金穗不勝吹香隨靜婉歌塵起影伴嬌嬈舞袖垂羌管一聲何處曲流鶯百囀最髙枝千門九陌花如雪飛過宮墻兩不知

春日偶成

西園一曲艷陽歌擾擾車塵負薜蘿自欲放懷猶未得不知經世竟如何夜聞猛雨判花盡寒戀重衾覺夢多釣渚別來應更好春風還爲起微波

途中偶作

石路荒涼接野蒿西風吹馬利如刀小橋連驛楊柳晚廢寺入門禾黍髙雞犬夕陽喧縣市鳬鷖秋水曝城壕故山有夢不歸去官樹陌塵何太勞

贈彈箏人

天寶年中事玉皇曽將新曲教寧王鈿蟬金鳳皆零落一曲伊州淚萬行

瑤瑟怨

冰簟銀牀夢不成碧天如水夜雲輕鴈聲還向瀟湘去十二樓中月自明

春日野行

日西塘水金堤斜碧艸芊芊晴吐芽野岸明媚山芍藥水田叫噪官蝦蟇鏡中有浪動菱蔓陌上無風飄柳花何事輕橈向溪客綠萍方好不歸家

和友人溪居別業

積潤初銷碧艸新鳳陽晴日帶雕輪風飄弱柳平橋晚雪點寒梅小院春屏上樓臺陳後主鏡中金翠李夫人花房透露紅珠落蛺蝶雙雙護粉塵

宿城南亡友別墅

水流花落嘆浮生又伴遊人宿杜城還似昔年殘夢裏透簾斜月獨聞鶯

偶遊

曲巷斜臨一水間小門終日不開關紅珠斗帳櫻桃熟金尾屏風孔雀閒雲髻幾迷芳艸蝶額黃無限夕陽山與君便是鴛鴦侶休向人間覓往還

郭處士擊甌歌

佶栗金虯石潭古勺陂瀲灔幽修語湘君寶馬上神云碎佩叢鈴滿煙雨吾聞三十六宮花離離軟風吹春星斗稀玉晨冷磬破昏夢天露未幹香著衣蘭釵委墜云垂髮小響丁當逐回雪晴碧煙滋重疊山羅屏半掩桃花月太平天子駐云車龍壚勃郁雙蟠拏宮中近臣抱扇立侍女低鬟落翠花亂珠觸續正跳蕩傾頭不覺金烏斜我亦爲君長嘆息緘情逺寄愁無色莫沾香夢綠楊絲千里春風正無力

錦城曲

蜀山攢黛畱晴雪簝筍蕨芽縈九折江風吹巧剪霞綃花上千枝杜鵑血杜鵑飛入巖下叢夜叫思歸山月中巴水漾情情不盡文君織得春機紅怨魂未歸芳艸死江頭學種相思子樹成寄與望鄕人白帝荒城五千里

張靜婉采蓮曲【並序】

靜婉羊偘妓也其容絕世偘自爲采蓮二曲今樂府所存失其故意因歌以俟采詩者事具載梁史

蘭膏墜髮紅玉春燕釵拖頸拋盤云城西楊柳向嬌晚門前溝水波粼粼麒麟公子朝天客珂馬璫璫渡春陌掌中無力舞衣輕剪斷鮫綃破春碧抱月飄煙一尺腰麝臍龍髓憐嬌嬈秋羅拂水碎光動露重花多香不銷鸂鶒交交塘水滿綠芒如粟蓮莖短一夜西風送雨來粉痕零落愁紅淺船頭折藕絲暗牽藕根蓮子相畱連郎心似月月易缺十五十六淸光圓

照影曲

景陽妝罷瓊窗暖欲照澄明香步懶橋上衣多抱彩雲金鱗不動春塘滿黃印額山輕爲塵翠鱗紅穉俱含嚬桃花百媚如欲語曽爲無雙今兩身

塞寒行

燕弓弦勁霜封瓦朴簌寒雕睇平野一點黃塵起雁喧白龍堆下千蹄馬河源怒濁風如刀剪斷朔雲天更髙晚出楡關逐徵北驚沙飛迸衝貂袍心許淩煙名不滅年年錦字傷離別彩毫一畫竟何榮空使靑樓涙成血

湖陰詞【並序】

王惇舉兵至湖陰明帝微行視其營伍由是樂府有湖陰曲而亡其調因作而附之

祖龍黃須珊瑚鞭鐵驄金面靑連錢虎髯拔劍欲成夢日壓賊營如血鮮海旗風急驚眠起甲重光搖照湖水蒼皇追騎塵外歸森索妖星陣前死五陵愁碧春萋萋灞川玉馬空中嘶羽書如電入靑瑣雪腕如搥催畫鞞白虯天子金煌鋩髙臨帝座回龍章吳波不動楚山晚花壓闌干春晝長

晚歸曲

格格水禽飛帶波孤光斜起夕陽多湖西山淺似相笑菱刺惹衣攢黛蛾靑絲系船向江木蘭芽出土吳江曲水極晴搖泛灩紅艸平春染煙綿綠玉鞭騎馬楊叛兒刻金作鳳光參差丁丁暖漏滴花影催入景陽人不知彎堤弱柳遙相矚雀扇團團掩香玉蓮塘艇子歸不得柳暗桑穠聞布榖

湘東夜宴曲

湘東夜宴金貂人楚女含情嬌翠嚬玉管將吹插鈿帶錦囊斜拂雙麒麟重城漏斷孤帆去惟恐瓊籖報天曙萬戶沈沈碧樹圓雲飛雨散知何處欲上香車俱脈脈淸歌響斷銀屏隔堤外紅塵蠟炬歸樓前澹月連江白

碌碌古詞

左亦不碌碌右亦不碌碌野艸自根肥羸牛生健犢融蠟作杏蔕男兒不戀家春風破紅意女頰如桃花忠言未見信巧語翻咨嗟一鞘無兩刃徒勞油壁車

春野行

艸淺淺春如剪花壓李娘愁饑蠶欲成繭東城少年气堂堂金九驚起雙鴛鴦含羞更問衛公子月到枕前春夢長

醉歌

檐柳初黃燕新乳曉碧芊綿過微雨樹色深含臺榭情鶯聲巧作煙花主錦袍公子陳杯觴撥醅百甕春酒香入門下馬問誰在降階握手登華堂臨卭美人逺山眉低抱琵琶含怨思朔風繞指我先笑明月入懷君自知勸君莫惜金尊酒年少須臾如覆手辛勤到老慕簞瓢於我悠悠竟何有洛陽盧仝稱文房妻子腳禿舂黃糧阿耋光頭不識字指麾豪儁如驅羊天犀壓斷朱鼴鼠瑞錦驚飛金鳳皇其餘豈足沾牙齒欲用何能報天子駑馬垂頭搶暝塵驊驑一日行千里但有沈冥醉客家支頤瞪目持流霞惟恐南園風雨落碧蕪狼籍棠梨花

織錦詞

丁冬細漏侵瓊瑟影轉髙梧月初出簇簌金梭萬縷紅鴛鴦艷錦初成疋錦中百結皆同心蕊亂雲盤相間深此意欲傳傳不得玫瑰作柱朱弦琴爲君裁破合歡被星斗迢迢共千里象齒燻鑪未覺秋碧池已有新蓮子

蓮浦謡

鳴橈軋軋溪溶溶廢綠平煙吳苑東水淸蓮媚兩相向鏡裏見愁愁更紅白馬金鞭大堤上西江日夕多風浪荷心有露似驪珠不是眞圓亦搖蕩

達摩支曲

搗麝成塵香不滅抝蓮作寸絲難絕紅淚文姬洛水春白頭蘓武天山雪君不見無愁髙緯花漫漫漳浦晏餘淸露寒一旦臣僚共囚虜欲吹羌管先汍瀾舊臣頭鬢霜華早可惜雄心醉中老萬古春歸夢不歸鄴城風雨連天艸

三洲詞

團圓莫作波中月潔白無爲枝上雪月隨波動碎潾潾雪似梅花不堪折李娘十六靑絲髮畫帶雙花爲君結門前有路輕離別惟恐歸來舊香滅

舞衣曲

藕腸纎縷袖輕春煙機漠漠嬌娥嚬金梭淅瀝透空薄剪落交刀吹斷雲張家公子夜聞雨夜向蘭堂思楚舞蟬衫麟帶壓愁香偸得鶯簧鏁金縷管含蘭气嬌語悲胡槽雪腕鴛鴦絲芙蓉力弱應難定楊柳風多不自持回嚬笑語西窗客星斗寥寥波脈脈不逐秦王捲象牀滿樓明月梨花白

惜春詞

百舌問花花不語低回似恨橫塘雨蜂爭粉蕊蝶分香不似垂楊惜金縷願君畱得常妖嬈莫逐東風還蕩搖秦女含嚬向煙月愁紅帶露空迢迢

春愁曲

紅絲穿露珠簾冷百尺啞啞下纎綆逺翠愁山入臥屏兩重雲母空烘影涼簪墜發春眠重玉兔氤氳柳如夢錦疊空牀委墜紅颸颸埽尾雙金鳳蜂喧蝶駐俱悠揚柳拂赤欄纎艸長覺後梨花委平綠春風和雨吹池塘

蘓小小歌

買蓮莫破券買酒莫解金酒裏春容抱離恨水中蓮子懷芳心吳宮女兒腰似束家在錢塘小江曲一自檀郎逐便風門前春水年年綠

春江花月夜詞

玉樹歌闌海云黑花庭忽作靑蕪國秦淮有水水無情還向金陵漾春色楊家二世安九重不禦華芝嫌六龍百幅錦帆風力滿連天展盡金芙蓉珠翠丁星復明滅龍頭劈浪哀笳發千里涵空澄水魂萬枝破鼻團香雪漏轉霞髙滄海西玻璃枕上聞天雞蠻弦代寫曲如語一醉昏昏天下迷四方傾動煙塵起猶在濃香夢魂裏後主荒宮有曉鶯飛來只隔西江水

懊惱曲

藕絲作綫難勝鍼蕊粉染黃■﹝冉阝﹞得深玉白蘭芳不相顧靑樓一笑輕千金莫言自古皆如此健劍刜鐘鉛繞指三秋庭綠盡迎霜惟有荷花守紅死廬江小吏朱斑輪柳縷吐芽香玉春兩股金釵已相許不令獨作空成塵悠悠楚水流如馬恨紫愁紅滿平野野土千年怨不平至今燒作鴛鴦瓦

邊笳曲

朔管迎秋動雕陰雁來早上郡隠黃雲天山吹白艸嘶馬渡寒磧朝陽照霜堡江南戍客心門外芙蓉老

春曉曲

家臨長信往來道乳燕雙雙拂煙艸油壁車輕金犢肥流蘓帳曉春雞早籠中嬌鳥暖猶睡簾外落花閒不掃衰桃一樹近前池似惜紅顏鏡中老

俠客行

欲出鴻都門陰雲蔽城闕寶劍黯如水微紅濕余血白馬夜頻驚三更灞陵雪

春日

柳岸杏花稀梅梁乳燕飛美人鸞鏡笑嘶馬鴈門歸楚宮云影薄臺城心賞違從來千里恨邊色滿戎衣

詠嚬

毛羽斂愁翠黛嬌攢艷春恨容偏落淚低態定思人枕上夢隨月扇邊歌繞塵玉鉤鸞不住波淺石燐燐

太子池

梨花雪壓枝鶯囀柳如絲懶逐妝成曉春融夢覺遲鬢輕全作影嚬淺未成眉莫信張公子窗間斷暗期

又

花紅蘭紫莖愁艸雨新晴柳占三春色鶯偸百鳥聲日長嫌輦重風■﹝日耎﹞覺衣輕薄莫香塵起長楊落照明

○顧況【十一首】

悲歌【並序○以下六首或俱刻悲歌或每首增題目章法顚倒不倫今依宋刻本集詮次】

情思發動聖賢所不免也故師乙陳其宜延陵審其音理亂之所經王化之所興信無逃於聲教豈徒文彩之麗耶遂作歌以悲之

邊城路今日畊田昔人墓岸上沙昔日江水今人家今人昔人共長嘆四气相催節回換明月皎皎入華池白雲離離渡霄漢

思逺曲

臨春風聽春鳥別時多見時少愁人一夜不得眠瑤井玉繩相向曉

悲歌

我欲升天天隔霄我欲渡水水無橋我欲上山山路險我欲汲井井泉遙

又

越人翠被今何寂獨立江邊莎艸碧紫燕西飛欲寄書白雲何處逢來客

又

新系靑絲百尺繩心在君家轆轤上我心皎潔君不知轆轤一轉一惆悵

又

何處風光驚曉幕江南綠水通朱閣美人二八顏如花泣向東風畏花落

梁廣畫花歌

王母欲過劉徹家飛瓊夜入云軿車紫書分付與靑鳥卻向人間求好花上元夫人最小女頭面端正能言語手把梁生畫花看凝嚬掩笑心相許心相許爲白阿娘從嫁與

送別日晚歌【集無送別二字】

日溟溟兮下山望佳人兮不還花落兮屋上艸生兮階前日日兮春風芳菲兮欲滅老不可兮更少君何爲兮輕別

行路難

君不見擔雪塞井空用力炊沙作飯豈堪食一生肝膽向人盡相識不如不相識冬靑樹上掛淩霄歲晏花凋樹不凋凡物各自有根本種禾終不生荳苗行路難行路難何處是平道中心無事當富貴今日看君顏色好

棄婦詞【此詞李白集中亦有之比顧集更詳未知果誰作】

古來有棄婦棄婦有歸處今日妾辭君遣妾何處去本家零落盡慟哭來時路憶昔未嫁君聞君甚周旋綺羅錦繡段有贈黃金千十五許嫁君二十移所天結髮日未久【諸本俱作自從結髮日未幾七字一句】離君緬山川家家盡歡樂孤妾空自憐幽閨多沈思盛事無十年相思若循環枕席生流泉流泉咽不燥獨夢關山道及此見君歸君歸妾已老物華惡衰賤新寵方妍好掩淚出故房傷心劇秋艸自妾爲君妻君東妾在西羅帷到曉恨玉貌一生啼妾有嫁時服輕雲淡翠霞璢璃作斗帳四角金蓮花【諸本無此四句】自從離別後不覺塵埃厚常嫌玳瑁孤猶羨鴛鴦偶玉顏逐霜霰賤妾何能守寒沼落芙蓉秋風散楊柳以此顦顇顏空持舊物還餘生亦何寄誰肻相攀牽君恩旣斷絕相見何年月悔傾連理杯虛作同心結女羅附靑松貴在相依投浮萍共綠水教作若爲流不嘆君棄妾自嘆妾緣薄憶昔初嫁君小姑才倚牀今日妾辭君小姑如妾長回頭語小姑莫嫁如兄夫

送行歌

送行人歌一曲何者爲泥何者玉年華已向秋艸裏春夢猶傳故山綠

○吳融【二首】

淛東筵上有寄【此首集中無○或見六一詞中調名瑞鷓鴣气味亦不似唐人】

襄王席上一神仙眼色相當語不傳見了又休眞似夢坐來𨿽近逺如天隴禽有意猶能說江月無心也解圓更被東風助惆悵落花時節蝶翩翩

富水驛東楹有人題詩【筆迹柔媚出自纎指】

繡纓霞翼兩鴛鴦金島銀川是故鄕只合雙飛便雙死豈悲相失與相忘煙花夜泊紅蕖膩蘭渚春遊碧艸芳何事遽驚雲雨別秦山楚水兩乖張

○崔塗【六首】

夕次洛陽道中

秋風吹故城城下獨吟行髙樹鳥已息古原人尙畊流年川暗度往事月空明不復嘆岐路馬前塵夜生

巴南道中

久客厭岐路出門吟且悲平生未到處落日獨行時芳艸不長綠故人難重期■﹝冉阝﹞堪更南渡鄕國是天涯

巴陵夜泊

家依楚塞窮秋別身逐孤舟萬里行一曲巴歌半江月便應消得二毛生

春夕旅遊【或無旅遊二字】

水流花謝兩無情送盡東風過楚城蝴蝶夢中家萬里杜鵑枝上月三更故園書動經年絕華發春移兩鬢生自是不歸歸便得五湖煙景有誰爭

放鸂鶒

秋入池塘風露微曉開籠檻看初飛滿身金翠畫不得無限煙波何處歸

巫峽旅別

五千里外三年客十二峯前一望秋多少別魂招不得夕陽西下水東流

○盧綸【七首】

春詞

北苑羅裙帶塵衢錦繡鞵醉眠芳樹下半被落花埋

蚤春歸盩厔別業寄耿拾遺湋李挍書端

野日初晴麥隴分竹園相接鹿成羣萬家廢井生新艸一樹繁花對古墳引水忽驚冰滿澗向田空見石和云可憐荒歲靑山裏惟有松枝好寄君

晚次鄂州

雲開逺見漢陽城猶是孤帆一日程賈客晝眠知浪靜舟人夜語覺潮生三湘愁鬢逢秋色萬里歸心對月明舊業已隨徵戰盡更堪江上鼔鼙聲

古艷詞

殘妝色淺髻鬟開笑暎珠簾覷客來推醉惟知弄花鈿潘郎不敢使人催

又

自拈裙帶結同心暖處偏知香气深愛捉狂夫問閒事不知歌舞用黃金

代袁將軍罷戰歸舊裏贈朔北故人

結髮事疆埸全生到海鄕連云防鐵嶺同日破漁陽牧馬胡天曉移軍磧路長枕戈眠古戍吹角立繁霜歸老勛仍在酬恩虜未忘獨愁過邑裏多病對農桑雄劍依塵橐陰符寄藥囊空餘麾下士猶逐羽林郎

逢南中使因寄嶺外故人

見說南來處蒼梧接桂林過秋天更暖近海日長陰巴路緣云出蠻鄕入洞深信回人自老夢到月應沈碧水通春色靑山寄逺心炎方難久客莫使鬢毛侵【集作爲爾一沾襟】

○無名氏【十四首○時刻詮次不倫依宋刻釐正】

雜詩

靑天無雲月如燭露泣梨花白如玉子規一夜啼到明美人獨在空房宿

又

空賜羅衣不賜恩一燻香後一銷魂𨿽然舞袖何曽舞常對春風裛淚痕

又

不洗殘妝憑繡牀卻嫌鸚鵡繡鴛鴦回鍼刺到雙飛處憶著徵夫淚數行

又

眼想心思夢裏驚無人知我此時情不如池上鴛鴦鳥雙宿雙飛過一生

又

一去遼陽系夢魂忽傳徵騎到中門紗窗不肻施紅粉徒遣蕭郎問淚痕

又

鶯啼露冷酒初醒罨畫樓臺曉角鳴翠羽帳中人夢覺寶釵斜墜枕圅聲

又

滿目笙歌一段空萬般離恨總隨風多情爲謝殘陽意與展晴霞片片紅

又

兩心不語暗知情燈下裁縫月下行行到階前知未睡夜深聞放剪刀聲

雜調

勸君莫惜金縷衣勸君須惜少年時有花堪折直須折莫待無花空折枝

雜詞

石沈遼海闊劍別楚山長會合知無日離心滿夕陽

雜詞

行人南北分徵路流水東西接禦溝終日坡前怨離別謾名長樂是長愁

又

偏倚繡牀愁不起雙垂玉筯翠鬟低捲簾相待無消息夜合花開日又西

又

悔將淚眼向東開特地愁從望裏來三十六峯猶不見況伊如燕這身材

秋思【或刻第十卷

作三五七言詩○亦見李太白集中】

秋風淸秋月明落葉聚還散寒鴉棲復驚相思相見知何日此時此夜難爲情

才調集卷二

●欽定四庫全書

才調集卷三

﹝唐﹞韋縠撰

○韋莊【六十三首】

岀關【或刻關山】

馬嘶煙岸柳陰斜回首關山路轉賖到處因循緣嗜酒一生惆悵爲判花危時秪合身無主白日■﹝冉阝﹞堪事有涯正是灞陵春酎綠仲宣何事獨辭家

長安舊裏

滿目墻垣春艸深傷時傷事更傷心車輪馬迹今何在十二玉樓無處尋

思歸

暖絲無力自悠揚牽引東風斷客腸外地見花終寂寞異鄕聞樂更淒涼紅垂野岸櫻還熟綠染回汀艸又芳舊裏若爲歸去好子期凋謝呂安亡

與東吳生相遇

十年身事各如萍白首相逢淚滿纓老去不知花有態亂來惟覺酒多情貧疑陋巷春偏少貴想豪家月最明獨對一尊開口笑未衰應見泰階平

章臺夜思

淸瑟怨遙夜繞弦風雨哀孤燈聞楚角殘月下章臺芳艸已云莫故人殊未來鄕書不可寄秋雁又南回

延興門外作

芳艸五陵道美人金犢車綠奔穿內水紅落過墻花馬足倦遊客鳥聲歡酒家王孫歸去晚宮樹欲棲鴉

關河道中

槐柏蟬聲柳市風驛樓髙倚夕陽東往來千里路長在聚散十年人不同但見時光流似箭豈知天道曲如弓平生志業匡堯舜又擬滄浪學釣翁

秋日蚤行

上馬蕭蕭襟袖涼路穿禾黍繞宮墻半山殘月露華冷一岸野風蓮蕚香煙外驛樓紅隱隱渚邊雲樹暗蒼蒼行人自是心如火兔走烏飛不覺長

嘆落花

一夜霏微露濕煙曉來和淚喪嬋娟不隨殘雪埋芳艸盡逐香風上舞筵西子去時遺笑靨謝娥行處落金鈿飄紅墮白堪惆悵少別穠華又來年

灞陵道中

春橋南望水溶溶一桁晴山倒碧峯秦苑落花零露濕灞陵新酒撥醅濃靑龍夭矯盤雙闕丹鳳■﹝衤離﹞褷隔九重萬古行人離別地不堪吟罷夕陽鐘

貴公子

大道靑樓禦苑東玉闌仙杏壓枝紅金鈴犬吠梧桐月朱鬛馬嘶楊柳風流水帶花穿巷陌夕陽和樹入簾籠瑤池宴罷歸來醉笑說君王在月宮

憶昔

昔年曽向五陵遊子夜淸歌月滿樓銀燭樹前長似晝露桃花裏不知秋西園公子名無忌南國佳人號莫愁今日亂離俱是夣夕陽惟見水東流

春日

忽覺東風景漸遲野梅山杏暗芳菲落星樓上吹殘角偃月營中掛夕暉旅夢亂隨蝴蝶散離魂漸逐杜鵑飛紅塵遮斷長安陌芳艸王孫莫不歸

對梨花贈皇甫秀才

林上梨花雪壓枝獨攀瓊艷不勝悲依前此地逢君處還是去年今日時且戀殘陽畱綺席莫推紅袖訴金巵騰騰戰鼔正多事須信明朝難重持

立春

靑帝東來日馭遲煗煙輕逐曉風吹罽袍公子尊前覺錦帳佳人夢裏知雪圃乍開紅菜甲彩幡新剪綠楊絲殷懃爲作宜春曲題向花箋帖繡楣

春陌

滿街芳艸卓香車仙子門前白日斜腸斷東風各回首一枝春雪凍梅花

又

嫩煙輕染柳絲黃勾引花枝笑憑墻馬上王孫莫回首好風偏逐羽林郎

春愁

自有春愁正斷魂不堪芳艸思王孫落花寂寂黃昏雨深院無人獨倚門

春愁

寓思本多傷逢春恨更長露沾湘竹淚花墮越梅妝睡怯交加夢閒傾瀲灩觴後庭人不到斜月上松篁

陪金陵府相中堂夜宴

滿耳笙歌滿眼花滿樓珠翠勝吳娃因知海上神仙窟只似人間富貴家繡戶夜攢紅燭市舞衣晴曵碧天霞卻愁宴罷靑娥散楊子江頭月半斜

臺城

江雨霏霏江艸齊六朝如夢鳥空啼無情最是臺城柳依舊煙籠十里堤

歲晏同左生作

歲莫鄕關逺天涯手重攜雪埋江樹短云壓夜城低寶瑟湘靈怨淸砧杜魄啼不須臨皎鏡年長易淒淒

夜雪泛舟遊南溪

大江西面小溪斜入竹穿松似若耶兩岸嚴風吹玉樹一灘明月曬銀砂因尋野渡逢漁捨更泊前灣上酒家去去不知歸路逺棹聲煙裏獨嘔啞

謁巫山廟

亂猿啼處訪髙唐路入煙霞艸木香山色未能忘宋玉水聲猶似哭襄王朝朝莫莫陽臺下爲雨爲雲楚國亡惆悵廟前無限柳春來空鬭畫眉長

鷓鴣

南禽無侶似相依錦翅雙雙傍馬飛孤竹廟前啼莫雨汨羅祠畔弔殘暉秦人只解歌爲曲越女空能畫作衣懊惱澤家非有恨年年長憶鳳城歸

歲除對王秀才作

我惜今宵促君愁玉漏頻豈知新歲酒猶作異鄕身雪向寅前凍花從子後春到明追此會俱是來年人

章江作

杜陵歸客正徘徊玉笛誰家叫落梅之子棹從天外去故人書自日邊來楊花慢惹霏霏雨竹葉閒傾滿滿杯欲問維揚舊風月一江紅樹亂猿哀

南昌晚眺

南昌城郭枕江煙章水悠悠浪拍天芳艸綠遮仙尉宅落霞紅襯賈人船霏霏閣上千山雨嘒嘒雲中萬樹蟬怪得地多章句客庾家樓在鬥牛邊

衢州江上別李秀才

千山紅樹萬山云把酒相看日又曛一曲離歌兩行淚更知何處再逢君

癸丑年下第獻新先軰

五更殘月省墻邊絳旆霓旌卓曉煙千炬火中鶯出谷一聲鐘後鶴衝天皆乘駿馬先歸去獨被羸童笑晚眠對酒暫時情豁爾見花依舊涕潸然未酬闞澤傭書債猶欠君平賣卜錢何事欲休休不得來年公道似今年

咸陽懷古

城邊人倚夕陽樓城上云凝萬古愁山色不知秦苑廢水聲空傍漢宮流李斯不向倉中悟徐福應無物外遊莫怪楚吟偏斷骨野煙蹤迹似東周

綏州作

雕陰無樹水難流雉堞連云古帝州帶雨晚駞鳴逺戍望鄕孤客倚髙樓明妃去日花應笑蔡琰歸時鬢已秋一曲單於莫烽起扶蘓城上月如鉤

和同年韋學士華下途中見寄

綠楊城郭雨淒淒過盡千輪與萬蹄送我獨遊三蜀路羨君新上九霄梯馬驚門外山如活花笑尊前客似泥正是淸和好時節不堪離恨劍門西

丙辰年鄜州遇寒食城外醉吟

滿街楊柳綠絲煙畫出淸明二月天好是隔簾花樹動女郎撩亂送秋千

又

雕陰寒食足遊人金鳳羅衣濕麝燻腸斷入城芳艸路澹紅香白一羣羣

又

開元坡下日初斜拜掃歸來走鈿車可惜數枝紅艷好不知今夜落誰家

又

馬驕風疾玉鞭長過去惟畱一陣香閒客不須燒破眼好花皆屬富家郎

又

雨絲煙柳欲淸明金屋人間煗鳳笙永日迢迢無一事隔街聞蹴气球聲

鄜州畱別張員外

江南相送君山下塞北相逢朔漠中三楚故人皆是夢十年陳事只如風莫言身世他時異且喜琴尊數日同惆悵卻愁明日別馬嘶山店雨蒙蒙

汧陽縣閣

汧水悠悠去似絣逺山如畫翠眉橫僧尋野渡歸吳嶽鴈帶夕陽入渭城邊靜不收蕃帳馬地貧惟賣隴山鸚牧童何處吹羌笛一曲梅花出塞聲

傷灼灼【灼灼蜀之麗人也近聞貧且老殂落於城都酒市中因以四韻弔之】

嘗聞灼灼麗於花云髻盤時未破瓜桃臉幔長橫綠水玉肌香膩透紅紗多情不住神仙界薄命曽嫌富貴家流落錦江無處問斷魂飛作碧天霞

漢州

比儂初到漢州城郭邑樓臺觸目驚松桂影中旌旆色芰荷風裏管弦聲人心不似經離亂時運還應卻太平十日醉眠金鴈驛臨岐無限臉波橫

長安淸明

蚤是傷春夢雨天可堪芳艸更芊芊內官初賜淸明火上相閒分白打錢紫陌亂嘶紅叱撥綠楊髙暎畫秋千遊人記得承平事暗喜風光似昔年

秋霽晚景

秋霽禁城晚六街煙雨殘墻頭山色健林外鳥聲歡翹日樓臺麗淸風劍佩寒玉人襟袖薄斜憑翠闌干

和人春莫書事寄崔秀才

半掩朱門白日長晚風輕墮落梅妝不知芳艸情何限只怪遊人思易傷才見早春鶯出谷已經新夏燕巢梁相逢只賴如澠酒一曲狂歌入醉鄕

古離別【或刻多情】

一生風月供惆悵到處煙花恨別離止竟多情何處好少年長抱少年悲

邊上逢薛秀才話舊

前年同醉武陵亭絕倒閒譚坐到明也有絳唇歌白雪更憐紅袖奪金觥秦云一散如春夢楚市千燒作故城今日皤然對芳艸不勝東望涕交橫

飲散呈主人

夢覺笙歌散空堂寂寞秋更聞城角弄煙雨不勝愁

使院黃葵花

薄妝新著澹黃衣對捧金鑪侍醮遲向月似矜傾國貌倚風如唱步虛詞乍開檀炷疑聞語試與云和必解吹爲報同人看來好不禁秋露卽離披

搖落

搖落秋天酒易醒淒淒長似別離情黃昏倚柱不歸去腸斷綠荷風雨聲

奉和觀察郎中春莫憶花言懷見寄四韻之什

天畔峩■﹝山上眉下﹞簇簇靑楚云何處隔重扃落花帶雪埋芳艸春雨和風濕畫屏對酒莫辭衝莫角望鄕誰解倚髙亭惟君信我多惆悵只願陶陶不願醒

奉和左司郎中春物暗度感而成章

才喜新春已莫春夕陽吟殺倚樓人錦江風散霏霏雨花市香飄漠漠塵今日尙追巫峽夢少年應遇洛川神有時自患多情病莫是生前宋玉身

少年行

五陵豪客多買酒黃金賤醉下酒家樓美人雙翠幰揮劍邯鄲市走馬梁王苑樂事殊未央年華已云晚

令狐亭

若非天上神仙宅須是人間將相家想得當時好煙月管弦吹殺後庭花

閨月

明月照前除煙華蕙蘭濕淸風行處來白露寒蟬急美人情易傷暗上紅樓立欲言無處言但向姮娥泣

閨怨

戚戚彼何人明眸利於月啼妝曉不幹素面凝香雪良人去淄右鏡破金簪折空藏蘭蕙心不忍琴中說

上春詞

曈曨赫日東方來禁城煙暖蒸靑苔金樓美人花屏開晨妝未罷車聲催幽蘭報暖紫芽折夭花愁艷蝶飛回五陵年少惜花落酒濃歌極翻如哀四時輪環終又始百年不見南山摧遊人陌上騎生塵顏子門前吹死灰

搗練篇

月華吐艷明燭燭靑樓婦唱搗衣曲白袷絲光織魚目菱花綬帶鴛鴦簇臨風縹緲疊秋雪月下丁冬搗寒玉樓蘭欲寄在何鄕慿人與系徵鴻足

雜體聨錦

攜手重攜手夾江金綫柳江上柳能長行人戀尊酒尊酒意何深爲郎歌玉簪玉簪聲斷續鈿軸鳴雙轂雙轂去何方隔江春樹綠樹綠酒旗髙淚痕沾繡袍袍縫紫鵝濕重持金錯刀錯刀何燦爛使我腸千斷腸斷欲何言簾動眞珠繁眞珠綴秋露秋露沾金盤金盤湛瓊液仙子無歸迹無迹又無言海煙空寂寂寂寂古城道馬嘶芳岸艸岸艸接長堤長堤人解攜解攜忽已久緬邈空回首回首隔天河恨唱蓮塘歌蓮塘在何許日莫西山雨

長安春

長安二月多香塵六街車馬聲轔轔家家樓上如花人千枝萬枝紅艷新簾間笑語自相問何人占得長安春長安春色本無主古來盡屬紅樓女如今無柰杏園人駿馬輕車擁將去

撫盈歌

鳳縠兮鴛銷霞疎兮綺寮玉庭兮春晝金屋兮秋宵愁瞳兮月皎笑頰兮花嬌羅輕兮濃麝室暖兮香椒鑾輿去兮蕭屑七絲斷兮沈寥主父臥兮漳水君王幸兮云軺鉛華窅窕兮穠姿棠公肸蠁兮靡依翠華長逝兮莫追晏相望門兮空悲

贈峨嵋山彈琴李處士【識者咸云數百歲有常建贈詩在】

峨嵋山下能琴客似醉似狂人不測何須見我眼偏靑未見我身頭已白茫茫四海本無家一片愁雲揚秋碧壺中醉臥日月明世上長遊天地窄晉朝叔夜舊相知蜀郡文君小來識後生常建彼何人贈我篇章苦雕刻名卿名相盡知音遇酒遇琴無間隔如今世亂獨翛然天外鴻飛招不得余今正泣楊朱淚八月邊城風刮地霓旌絳旆忽相尋爲我尊前橫綠綺一彈猛雨隨手來再彈白雪連天起淒淒淸淸松上風咽咽幽幽隴頭水吟蜂繞樹去不來別鶴引雛飛不止錦鱗不動惟側頭白馬仰聽空豎耳廣陵故事無人知古人不說今人疑子期子野俱不見烏啼鬼哭空傷悲坐中詞客悄無語簾外月華庭欲午爲君吟作聽琴歌爲我畱名系仙譜

江臯贈別

金管多情恨解攜一聲歌罷客如泥江亭系馬綠楊短野岸維舟春艸齊帝子夢魂煙水闊謝公詩思碧雲低風前不用頻揮手我有家山白日西

○李山甫【八首】

寒食

柳帶東風一向斜春陰澹澹蔽人家有時三點兩點雨到處十枝五枝花萬井樓臺疑繡畫九原珠翠似煙霞年年今日誰相問獨臥長安泣歲華

又

風煙放蕩花披猖秋千女兒飛出墻繡袍馳馬拾遺翠錦袖鬭雞喧廣場天地气和融霽色池臺日暖燒春光自憐塵土無他事空脫荷花泥醉鄕

牡丹

邀勒春風不蚤開眾芳飄後上樓臺數苞仙艷火中出一片異香天上來曉露精神妖欲動莫煙情態恨成堆知君也解相輕薄斜憑闌乾首重回

寓懷

萬古交馳一片塵思量名利孰如身長疑好事皆虛事卻恐閒人是貴人老逐少來終不放辱隨榮後直須勻勸君莫謾誇頭角夢裏輸贏總未眞

公子家

曽是皇家幾世侯入云髙第照神州柳遮門戶橫金鎖花擁弦歌咽畫樓錦袖妬姬爭巧笑玉銜驕馬索閒遊麻衣酷獻平生業醉倚春風不點頭

又

柳底花陰壓露塵瑞煙輕罩一園春鴛鴦占水能嗔客鸚鵡嫌籠解罵人騕褭似龍隨日換輕盈如燕逐年新不知買盡長安笑活得蒼生幾戶貧

上元懷古

南朝天子愛風流盡守江山不到頭總是戰爭收拾得卻因歌舞破除休堯行道徳終無敵秦把金湯可自由試問繁華何處在雨苔煙艸古城秋

又

爭帝圖王徳盡衰驟興馳霸亦何爲君臣都是一場笑家國共成千載悲排岸逺檣森似槊落波殘照爀如旗今朝城上難回首不見樓船索戰時

○李洞【五首】

終南山二十韻

關內平田窄東西截杳冥雨侵諸縣黑雲破九門靑暫看猶無暇長棲信有靈古苔秋漬斗積霧夜昏螢怒恐撞天漏深疑隱地形盤根連北嶽轉影落南溟窮穴何山出遮蠻上國寧殘陽髙照蜀敗葉逺浮涇劚竹煙嵐凍偸湫雨雹腥閒房僧灌頂浴澗鶴遺翎梯滑危緣索云深靜唱經放泉驚鹿睡聞磬得人醒踏著神仙宅敲開洞府扃棊殘秦士局字缺晉公銘一谷剺開午孤峯聳起丁逺平丹鳳闕冷射五侯廳萬丈水聲折千尋樹影亭望中仙島動行處月輪馨疊石移臨砌研膠潑上屏明時獻君壽不假老人星

斃驢

蹇驢秋斃瘞荒田忍把敲吟舊竹鞭三尺桐輕背殘月一條藤瘦斲寒煙通吳白浪寛圍國倚蜀靑山峭入天如畫海門搘肘看阿誰教賣釣魚船

贈龎煉師【女人】

家住涪江漢語嬌一聲歌戛玉樓簫睡融春日柔金縷妝發秋霞戰翠翹兩臉酒醺紅杏妬半胸酥嫩白雲饒若能攜手隨仙令皎皎銀河渡鵲橋

客亭對月

遊子離魂隴上花風飄浪捲繞天涯一年十二度圓月十一回圓不在家

病猿

瘦纏金鎖惹朱樓一別巫山樹幾秋寒想蜀門淸露滴暖懷湘岸白雲流罷拋檐果沈僧井休抝崖冰濺客舟啼過三聲應有淚畫堂深不徹王侯

○薛逢【一首】

題昭華公主廢池館

曽發簫聲水檻前夜蟾寒沼兩嬋姢微波有恨終歸海明月無情卻上天白鳥帶將簾外雪綠蘋枯盡渚中蓮浮華不向莊周住湏讀南華齊物篇

○裴庭裕【一首】

偶題

微雨微風寒食節半開半合木蘭花看花倚柱終朝立卻似淒淒不在家

○李昻【一首】

戚夫人楚舞歌

定陶城中是妾家妾年二八顏如花閨中歌舞未終曲天下死人如亂麻漢王此地因徵戰未出簾櫳人已薦風花菡蓞落轅門雲雨徘徊入行殿日夕悠悠非舊鄕飄飄處處逐君王玉閨門裏通歸夢銀燭迎來在戰場從來顧恩不顧已何異浮萍寄深水逐戰曽迷隻輪下隨君幾陷重圍裏此時平楚復平齊咸陽宮闕到關西珠簾夕殿聞鐘鼓白日秋天憶皷鼙君王縱恣翻成悟呂后由來有深妬不柰君王容鬢衰相存相顧能幾時黃泉白骨不可報雀釵翠羽從此辭君楚歌兮妾楚舞脈脈相看兩心苦曲未終兮袂更揚君流涕兮妾斷腸已見謀臣歸惠帝徒畱愛子付周昌

○沈佺期【二首】

古意呈喬補闕知之【搜玉小集作古意○小異】

盧家少婦郁金堂海燕雙棲玳瑁梁九月寒砧催木葉十年徵戍憶遼陽白狼河北音書斷丹鳳城南秋夜長誰爲含愁獨不見更教明月照流黃

雜詩【搜玉小集作春閨○小異】

鐵馬三軍去金閨二月還邊愁歸上國春夢入陽關池水璢璃淨園花玳瑁斑歲華空自擲愁黛不勝顏

○王泠然【一首】

題河邊枯柳【或刻汴河柳○搜玉集小異】

隋家天子憶揚州厭坐深宮傍海遊穿池鑿山開禦路鳴笳疊鼔泛春流流從鞏北分河口直到淮南種官柳功成力盡人旋亡運謝年移樹空有當時彩女侍君王帳殿旌門對柳行靑葉交垂連幔色白花飛度染衣香今日摧殘何用道數里曽無一枝好驛騎徵帆損更多山精野魅藏應老涼風八月露爲霜日夜孤帆入帝鄕河畔時時聞落木客中無个不沾裳

○何扶【一首】

送閬州妓人歸老

竹翠嬋姢艸徑幽佳人歸老傍汀洲玉蟾露冷梁塵暗金鳳花開雲鬢秋十畝稻香新綠野一聲歌斷舊靑樓芭蕉半捲西池雨日莫門前雙白鷗

○汪遵【一首】

題李太尉平泉莊

平泉花木好髙眠嵩少縱橫滿目前惆悵人間不平事今朝身在海南邊

○髙適【一首】

燕歌行【並序○英靈小序雲開元二十六年客從禦史張公出塞而還者下文同】

開元三十六年客有從元戎出塞而還者作燕歌行以示適感徵戍之事因而和焉

漢家煙塵在東北漢將辭家破殘賊男兒本自重橫行天子非常賜顏色摐金伐鼓下楡關旌斾逶迆碣石間挍尉羽書飛瀚海單於獵火照狼山山川蕭條極邊土胡騎慿陵雜風雨戰士軍前半死生美人帳下猶歌舞大漠窮秋塞艸腓孤城落日鬥兵稀身當恩遇恆輕敵力盡關山未解圍鐵衣逺戍辛勤久玉筯應啼別離後少婦城南欲斷腸徵人薊北空回首邊庭飄颻■﹝冉阝﹞可度絕域蒼茫無所有殺气三時作陣云寒聲一夜傳刁鬥相看白刃血紛紛死節從來豈顧勲君不見沙場徵戰苦至今猶憶李將軍

○孟郊【一首】

古結愛【或無古字】

心心復心心結愛務在深一度欲離別千回結衣襟結妾獨守志結君早還意始知結衣裳不如結心腸坐結行亦結結盡百年月

○陸龜蒙【五首】

汝墳湖【吳王葬女之所】

水平波淡繞回塘鶴殉人沈萬古傷應是離魂雙不得至今沙上少鴛鴦

宿木蘭院

苦吟淸漏迢迢極月過花西尙未眠猶憶故山欹警枕夜來嗚咽似流泉

薔薇【或刻皮日休】

濃似猩猩初染素輕於燕燕欲淩空可憐細麗難勝日照得深紅作淺紅

春夕酒醒

幾年無事傍江湖醉到黃公舊酒壚覺後不知新月上滿身花影倩人扶

齊梁怨別

寥寥缺月看將落檐外霜華染羅幙不知蘭棹到何山應倚相思樹邊泊

○張籍【七首】

寄逺客【或刻思逺人】

野橋春水淸橋上送君行去去人應老年年艸自生出門看逺道無路向邊城楊柳別離處秋蟬今復鳴

宿溪中驛【或刻宿臨江驛】

楚驛南渡口夜深來客稀月明見潮上江靜覺鷗飛旅宿今已逺此行猶未歸離家久無信又聽搗寒衣

惜別【集作春日畱別】

遊人欲別離半醉對花枝看者春又晚莫輕年少時臨行記分處回首是相思各向天涯去重來不可期

襄國別人

晚色荒城下相看秋艸時獨遊無定計不欲道來期別處去家逺愁中驅馬遲歸人渡煙水遙暎野棠枝

送蜀客

蜀客南行過碧溪木綿花發錦江西山橋日晚人來少時見猩猩樹上啼【禦覽集過作祭溪作雞人來作行人】

送友人盧處士遊吳越

送君東去見殘梅惟有王孫獨未回吳苑夕陽明古堞越宮春艸上髙臺波生野水雁初下風滿驛樓潮欲來試問漁舟看雪浪幾多江燕荇花開

蘓州江岸畱別樂天

銀泥裙暎錦障泥畫舸停橈馬簇蹄淸管曲終鸚鵡語紅旗影動薄寒嘶漸消酒色朱顏淺欲話離情翠黛低莫忘使君吟詠處女墳湖北武丘西

○曹鄴【二首】

故人寄茶

劍外九華英緘題下玉京開時微月上碾處亂泉聲半夜招僧至孤吟對月烹碧沈霞腳碎香泛乳花輕六腑睡神去數朝詩思淸月餘不敢費畱伴肘書行

始皇陵下作

千金買魚燈泉下照狐兔行人上陵過卻弔扶蘓墓絫絫壙下物多於養生具若使山可移應將秦國去舜歿𨿽在前今猶未封樹

才調集卷三

●欽定四庫全書

才調集卷四

﹝唐﹞韋縠撰

○杜牧【三十三首】

題桐葉

去年桐落故溪上把葉因題歸燕詩江樓今日送歸燕正是去年題葉時葉落燕歸眞可惜東流玄發且無期笑筵歌席反惆悵朗月淸風見別離莊叟彭殤同在夢陶潛身世兩相遺一丸五色成虛語石爛松薪更不疑哆侈不勞文似錦進趨何必利如錐錢神任爾知無敵酒聖【本集作量】於吾亦庶幾江畔秋光蟾閣鏡檻前山色茂陵眉尊香輕泛數枝菊檐影斜侵半局棊休指宦遊論巧拙只將愚直禱神祗三吳煙水平生念寧向閒人道所之

題齊安城樓

嗚軋江樓角一聲微陽瀲瀲落寒汀不用慿欄苦回首故鄕七十五長亭

揚州

煬帝雷塘土迷藏有舊樓誰家唱水調明月滿揚州【煬帝開汴渠成自作水調】駿馬宜閒出千金好暗遊喧闐醉年少半脫紫茸裘

又

秋風放螢苑春艸鬥鷄臺金絡擎雕去鸞鬟拾翠來蜀船紅錦重越槖水沈堆處處皆華表淮王柰卻回

九日齊安登髙

江涵秋影鴈初飛與客攜壺上翠微塵世難逢開口笑菊花須插滿頭歸但將酩酊酬佳節不用登臨嘆落暉古往今來只如此牛山何必獨沾衣

早鴈

金河秋半虜弦開云外驚飛四散哀仙掌月明孤影過長門燈暗數聲來須知胡馬紛紛在豈逐春風一一回莫厭瀟湘少人處水多菇米岸莓苔

舊遊

閒吟芍藥詩悵望久嚬眉盼眄回眸逺纎衫整鬢遲重尋春晝夢笑把淺花枝小市長陵住非郎爭得知

村捨燕

漢宮一百四十五多下珠簾閉鎖窗何處營巢夏將半茅檐煙裏語雙雙

題宣州開元寺水閣【閣下宛溪夾溪居人】

六朝文物艸連空天澹雲閒今古同鳥去鳥來山色里人歌人哭水聲中深秋簾幙千家雨落日樓臺一笛風惆悵無因見範蠡參差煙樹五湖東

爲人題贈

我乏淩雲稱君無買笑金虛傳南國貌爭柰五陵心桂席塵瑤佩瓊鑪燼水沈凝魂輕薦夢低耳悔聽琴日落珠簾捲春寒錦幙深誰家樓上笛何處月明砧蘭徑飛蝴蝶筠籠語翠禽和簪拋鳳髻將涙入鴛衾的的添新恨迢迢絕好音文園終病渴休詠白頭吟

又

綠樹鶯鶯語平江燕燕飛枕前聞雁去樓上送春歸半月縆雙臉凝腰素一圍西墻苔漠漠南浦夢依依有恨簪花懶無憀鬥艸稀雕籠長慘淡蘭畹謾芳菲鏡斂靑娥黛燈拋皓腕肌避人勻迸淚拖袖倚殘暉有貌𨿽桃李單棲足是非云軿載馭去寒夜看裁衣

池州春日送人【集作池州春送前進士蒯希逸】

芳艸復芳艸斷腸還斷腸自然堪下涙何必更殘陽楚岸千萬里燕鴻三兩行有家歸未得況舉別君觴

長安送人【集作長安送友人遊湖南】

子性極弘和愚衷深褊狷相捨囂譊中吾過何由鮮楚國饒風煙湘岸苦縈宛山密夕陽多人稀芳艸逺靑梅繁枝低斑筍新梢短奠哭葬魚人酒醒且眠飯

過華淸宮【或刻驪山感舊】

新丰綠樹起黃埃數騎漁陽探使回霓裳一曲千峯上舞破中原始下來

又

長安回望繡成堆山頂千門次第開一騎紅塵妃子笑無人知道荔枝來

街西

碧池新漲浴嬌鴉深鎖長安富貴家遊騎偶同人鬥酒名園相倚杏交花銀秋騕裊嘶宛馬繡鞅璁瓏走鈿車一曲將軍何處笛連云芳樹日將斜

江南春

千里鶯啼綠暎紅水村山郭酒旗風南朝四百八十寺多少樓臺煙雨中

寄人【集作寄揚州韓綽判官】

靑山隱隱水迢迢秋盡江南艸木凋二十四橋明月夜玉人何處教吹簫

寄逺

前山逺極碧雲合淸夜一聲白雪微欲寄相思千里月傍溪殘照雨霏霏

南陵道中【或誤作寄逺】

南陵水面謾悠悠風緊雲輕欲變秋正是客心孤迥處誰家紅袖倚江樓

寄逺

隻影隨驚雁單棲鎖畫籠向春羅袖薄誰念舞臺風

赤壁

折戟沈沙鐵未銷自將磨洗認前朝東風不與周郎便銅雀春深鎖二喬

月

三十六宮秋夜深昭陽歌斷信沈沈惟應獨伴陳皇后照見長門望幸心

隋苑【或刻定子注定子牛相小靑】

紅霞一抺廣陵春定子當筵睡臉新卻笑丘墟隋煬帝破家亡國爲誰人

遣懷【或刻題揚州】

落托江南載酒行楚腰纎細掌中輕十年一覺揚州夢贏得靑樓薄幸名

題水口艸市

倚溪侵嶺多髙樹誇酒書旗有小樓驚起鴛鴦豈無恨一雙飛去卻回頭

漢江

溶溶漾漾白鷗飛綠淨春深好染衣南去北來人自老夕陽長送釣船歸

柳

日落水流西復東春光不盡柳何窮巫娥廟裏低含雨宋玉宅前斜帶風不將楡莢共爭翠深感杏花相暎紅灞上漢南千萬樹幾人遊宦別離中

傷友人悼吹簫妓

玉簫聲斷歿流年滿眼春愁隴上煙艷質已隨雲雨散鳳樓空鎖月明天

贈別

娉娉裊裊十三餘荳蔲梢頭二月初春風十里揚州郭卷上珠簾總不如

又

多情卻似總無情但覺尊前笑未成蠟燭有心還惜別替人垂淚到天明

泊秦淮

煙籠寒水月籠沙夜泊秦淮近酒家商女不知亡國恨隔江猶唱後庭花

代人寄逺二首【一本作一首】

河橋酒斾風軟候館梅花雪嬌宛陵樓上春晚我郎何處情饒

又

繡領任垂蓬髻丁香閒結春梢剩肻新年歸否江南綠艸迢迢

○張泌【十八首】

惜花

蝶散鶯啼尙數枝日斜風定更離披看多記得傷心事金穀樓前委地時

寄人

別夢依依到謝家小廊回合曲闌斜多情只有春庭月猶爲離人照落花

又

酷憐風月爲多情還到春時別恨生倚柱尋思倍惆悵一場春夢不分明

邊上

戍樓吹角起徵鴻獵獵寒旌背晚風千里莫煙愁不盡一川秋艸恨無窮山河慘淡關城閉人物蕭條市井空只此旅魂招未得更堪回首夕陽中

長安道中蚤行

客離孤館一燈殘牢落星河欲曙天雞唱未沈圅谷月雁聲新度灞陵煙浮生已悟莊周蝶壯志仍輸祖逖鞭何事悠悠策羸馬此中辛苦過流年

洞庭阻風

空江浩蕩景蕭然盡日菇蒲泊釣船靑艸浪髙三月渡綠楊花撲一溪煙情多莫舉傷春目愁極兼無買酒錢猶有漁人數家住不成村落夕陽邊

春日旅泊桂州

暖風芳艸竟芊綿多病多愁負少年弱柳未勝寒食雨好花爭柰夕陽天溪邊物色堪圖畫林伴鶯聲似管弦獨有離人開淚眼彊慿杯酒亦潸然

晚次湘源縣

煙郭遙聞向晚雞水平舟靜浪聲齊髙林帶雨楊梅熟曲岸籠云謝豹啼二女廟荒汀樹老九疑山碧楚天低湘南自古多離怨莫動哀吟易慘淒

惆悵吟

秋風丹葉動荒城慘澹雲遮日半明晝夢卻因惆悵得晚愁多爲別離生江淹彩筆空畱恨莊叟玄譚未及情千古怨魂銷不得一江寒浪若爲平

秋晚過洞庭

徵帆初掛酒初酣莫景離情兩不堪千里晚霞云夢北一洲霜橘洞庭南溪風送雨過秋寺磵石驚龍落夜潭莫把羈魂弔湘魄九愁凝絕鎖煙嵐

題華嚴寺木墖

六街晴色動秋光雨霽慿髙只易傷一曲晚煙浮渭水半橋斜日照咸陽休將世路悲塵事莫指雲山認故鄕回首漢宮樓閣莫數聲鐘鼓自微茫

經舊遊

暫到髙唐曉又還丁香結夢水潺潺不知雲雨歸何處歷歷空畱十二山

碧戶

碧戶扃魚鏁蘭窗掩鏡臺落花疑悵望歸燕自徘徊詠絮知難敵傷春不易裁恨從芳艸起愁爲晚風來衣惹湘云薄眉分楚岫開香濃眠舊枕夢好醉春杯小障明金鳳幽屏點翠苔寶箏橫塞雁怨笛落江梅卓氏仍多酒相如正富才莫教琴上意翻作鶴聲哀

芍藥

香淸粉澹怨殘春蝶翅蜂須戀蕊塵間倚晚風生悵望靜畱遲日學因循休將薜荔爲靑鎖好與玫瑰作近鄰零落若教隨莫雨又應愁殺別離人

春晚謡

雨微微煙霏霏小庭半拆紅薔薇鈿箏斜倚畫屏曲零落幾行金雁飛蕭闗夢斷無尋處萬疊春波起南浦淩亂楊花撲繡簾晚窗時有流鶯語

所思

空塘水碧春雨微東風散漫楊柳飛依依南浦夢猶在脈脈髙唐云不歸江頭日莫多芳艸極目傷心煙悄悄隔江紅杏一枝明似玉佳人俯淸沼休向春臺更回望銷魂自古多惆悵銀河碧海共無情兩處悠悠起風浪

春夕言懷

風透疎簾月滿庭倚欄無事倍傷情煙垂柳帶纎腰軟露滴花房怨臉明愁逐野雲銷不盡情隨春浪去難平幽窗謾結相思夢欲化西園蝶未成

春江雨

雨溟溟風零零老松瘦竹臨煙汀空江冷落野雲重村中鬼火微如星夜驚溪上漁人起滴瀝蓬聲滿愁耳子規叫斷獨未眠罨岸春濤打船尾

○戴叔倫【四首】

早行寄朱山人放【或刻秋日行】

山曉旅人去天髙秋气悲明河川上沒芳艸露中衰此別又千里少年能幾時靑冥剡溪路心與謝公期

巡諸州漸次空靈戍

寒盡鴻先至春回空未歸蚤知名是幻不敢繡爲衣霧積川原暗山多郡縣稀明朝下湘岸更逐鷓鴣飛

贈韓道士

日落秋風吹野花上淸歸客意無涯桃源寂寂煙雲閉天路悠悠星漢斜還似世人生白髮定知仙骨變黃芽東城南陌遙相見應是壺中別有家

潭州使院書情寄江夏賀蘭副端

雲雨一蕭散悠悠關復河俱從泛舟役近隔洞庭波楚水去不盡秋風今又過無因得相見卻恨寄書多

○宋邕【一首】

春日

輕花細葉滿林端昨夜春風曉色寒黃鳥不堪愁裏聽綠楊宜向雨中看

○曹唐【二十四首】

病馬五首呈鄭校書章三吳十五先軰

騄駬何年別渥窪病來顏色半泥沙四蹄不鑿金砧裂雙眼慵開玉筯斜墮月兔毛幹觳■﹝觳﹐束代殳﹞失雲龍骨瘦牙槎平原好牧無人放嘶向秋風苜蓿花

又

隴上沙蔥葉正齊騰黃猶自局羸蹄尾蟠夜雨紅絲脆頭捽秋風白練低力憊未思金絡腦影寒空望錦障泥階前莫怪垂雙淚不遇孫陽不敢嘶

又

不剪焦毛鬛半翻何人別是古龍孫雪侵病骨無驕气土蝕驄花見臥痕未噴斷雲歸漢苑曾追輕練過吳門一朝千里心猶在誰肻潛施秣飼恩

又

空被秋風吹病毛無因濯浪刷洪濤臥來總怪龍蹄跙瘦盡誰驚虎口髙追電有心猶欵段逢人相骨彊嘶號欲將鬐鬛重裁剪乞借新成利鉸刀

又

病久無人著意看玉華衫色欲凋殘飲驚白露泉花冷喫怕淸風荳葉寒長襜敢辭紅錦重舊韁寧畏紫絲蟠王良若許相擡策千里追風也不難

劉晨阮肇遊天臺

樹入天臺石路新云和艸靜迥無塵煙霞不省生前事水木空疑夢後身往往雞鳴巖下月時時犬吠洞中春不知此地歸何處須就桃源問主人

劉阮洞中遇仙

天和樹色靄蒼蒼霞重嵐深路渺茫云竇滿山無鳥雀水聲沿澗有笙簧碧沙洞裏乾坤別紅樹枝邊日月長願得花間有人出免令仙犬吠劉郎

仙子送劉阮出洞

殷勤相送出天臺仙境■﹝冉阝﹞能卻再來雲液旣歸須彊飲玉書無事莫頻開花當洞口應長在水到人間定不回惆悵溪頭從此別碧山明月照蒼苔

仙子洞中有懷劉阮

不將淸瑟理霓裳塵夢■﹝冉阝﹞知鶴夢長洞裏有天春寂寂人間無路月茫茫玉沙瑤艸連溪碧流水桃花滿澗香曉露風燈零落盡此生無處訪劉郎

劉阮再到天臺不復見仙子

再到天臺訪玉眞靑苔白石已成塵笙歌寂寞惟深洞云鶴蕭條絕舊鄰艸樹總非前度色煙霞不似昔年春桃花流水依然在不見當時勸酒人

張碩重寄杜蘭香

碧落香銷蘭露秋星河無夢夜悠悠靈妃不降三淸駕仙鶴空成萬古愁皓月隔花追嘆別瑞煙籠樹省淹畱人間何事堪惆悵海色西風十二樓

玉女杜蘭香下嫁於張碩

天上人間兩渺茫不知誰識杜蘭香來經玉樹三山逺去隔銀河一水長怨入淸塵愁錦瑟酒傾玄露醉瑤觴遺情更說何珍重擘破雲鬟金鳳皇

簫史攜弄玉上升

豈是丹臺歸路遙紫鸞煙駕不同飄一聲洛水傳幽咽萬片宮花共寂寥紅粉美人愁未散淸華公子笑相邀緱山碧樹靑樓月腸斷春風爲玉簫

黃初平將入金華山

莫道眞遊煙景賖瀟湘有路入金華溪頭鶴樹春常在洞口人家日易斜一水暗鳴閒繞澗五雲長往不還家白羊成隊難收拾喫盡溪邊巨勝花

織女懷牽牛

北斗佳人雙淚流眼穿腸斷爲牽牛封題錦字凝新恨拋擲金梭結舊愁桂樹三春煙漠漠銀河一水夜悠悠欲將心向仙郎說借問楡花早晚秋

漢武帝思李夫人

惆悵朱顏不復歸晚秋黃葉滿天飛迎風細荇傅香粉隔水殘霞見畫衣白玉帳寒鴛夢絕紫陽宮逺雁書稀夜深池上蘭橈歇斷續歌聲徹太微

小遊仙

偸來洞口訪劉君緩步輕擡綠繡裙細拍桃花擲流水更無言語倚彤雲

又

風動閒天淸桂陰水精簾外冷沈沈西妃少女多春思斜倚彤雲盡日吟

又

方士飛軒駐碧霞酒香風冷月初斜不知誰唱歸春曲落盡溪頭白葛花

長安春捨敍邵陵舊宴懷永門蕭使君

邵陵佳樹碧蔥蘢河漢西沈宴未終殘漏五更傳海月淸笳三會揭天風香燻舞席雲鬟綠光射頭盤蠟燭紅今日卻懷行樂處兩牀絲竹水樓中

又

不知何路卻飛翻虛受賢侯鄭重恩五夜淸歌敲玉樹三年洪飲倒金尊招攜永感雙魚在報答空知一劍存狼籍梨花滿城月當時長醉信陵門

又

粉疊彤軒畫障西水雲紅樹窣璇題鷓鴣欲絕歌聲定鸜鵒初驚舞袖齊坐對玉山空甸綫細聽金石怕低迷東風夜月三年飲不省非時不似泥

又

木魚金鑰鎖重城夜上紅樓縱酒情竹葉水繁更漏促桐花風軟管弦淸百分散打銀船溢十指寛催玉筯輕星斗漸稀賓客散碧雲猶戀艶歌聲

又

三年身逐漢諸侯賓榻容居最上頭飽聽笙歌陪痛飲熟尋雲水縱閒遊朱門鎖閉煙嵐莫鈴閣淸泠水木秋月滿前山圓不動更邀詩客上髙樓

○施肩吾【二首】

夜燕曲

蘭缸如晝買不眠玉鑪夜起沈香煙靑娥一行十二仙欲笑不笑桃花燃碧窗弄嬌梳洗晚戶外不知銀漢轉被郎嗔罰屠蘓盞酒入四肢紅玉軟

代徵婦怨

寒窗羞見影相隨嫁得五陵輕薄兒長短艶歌君自解淺深更漏妾偏知畫裙多淚鴛鴦濕雲鬢慵梳玳瑁垂何事不看霜雪裏堅貞惟有古松枝

○趙光逺【三首】

題北裏妓人壁

魚鑰獸環斜掩門萋萋芳艸憶王孫醉憑靑瑣窺韓壽閒擲金梭惱謝琨不夜珠光連玉匣辟寒釵影落瑤尊欲知腸斷相思處役盡江淹別後魂

詠手

妝成皓腕洗凝脂背接紅巾掬水時薄霧袖中拈玉斚斜陽屏上撚靑絲喚人急拍臨前檻摘杏髙揎近曲池好是琵琶弦畔見細圓無節玉參差

又

撚玉磋瓊軟復圓綠窗誰見上琴弦慢籠彩筆閒書字斜指瑤階笑打錢指面試香添麝炷舌頭輕點貼金鈿象牀珍簟宮棊處拈定文楸占角邊

○孫棨【四首】

贈妓人

彩翠仙衣紅玉膚輕盈年在破瓜初霞杯醉勸劉郎賭云髻慵邀阿母梳不怕寒侵緣帶寶每憂風舉倩持裾謾圖西子晨妝樣西子元來未得如

題妓王福娘墻【或混作題北裏妓人壁三首】

移壁回窗費幾朝指鐶偸解博紅椒無端鬥艸輸鄰女更被拈將玉步搖

題北裏妓人壁

寒繡衣裳餉阿嬌新團香獸不禁燒東鄰起樣裙腰闊剩蹙黃金綫幾條

又

試共卿卿語笑初畫堂連遣侍兒呼寒肌不耐金如意白獺爲膏郎有無

○崔玨【七首】

和友人鴛鴦之什

翠鬛紅毛舞夕暉水禽情似此禽稀暫分煙島猶回首只渡寒塘亦並飛暎霧盡迷珠殿瓦逐梭齊上玉人機采蓮無恨蘭橈女笑指中流羨爾歸

又

寂寂春塘煙晚時兩心如影共依依溪頭日暖眠沙穩渡口風寒浴浪稀翡翠莫誇饒彩飾鸊鵜須羨好毛衣蘭深芷密無人見相逐相呼何處歸

又

舞鶴翔鸞俱別離可憐生死兩相隨紅絲毳落眠汀處白雪花成蹙浪時琴上只聞交頸語窗前空展共飛詩何如相見長相對肻羨人間多所思

有贈

莫道妝成斷客腸粉胸綿手白蓮香煙分頂上三層綠劍截眸中一寸光舞勝柳枝腰更軟歌嫌珠貫曲猶長𨿽然不似王孫女解愛臨卭賣賦郎

又

錦裏芬芳少佩蘭風流全占似君難心迷曉夢窗猶暗粉落香肌汗未幹兩臉天桃從鏡發一眸春水照人寒自嗟此地非吾土不得如花歲歲看

和人聽歌

气吐幽蘭出洞房樂人先問調宮商聲和細管珠才轉曲度沈煙雪更香公子不隨腸萬結離人須落涙千行巫山唱罷行雲過猶自微塵舞畫梁

又

紅臉初分翠黛愁錦筵歌板拍淸秋一樓春雪和塵落午夜寒泉帶雨流座上美人心盡死尊前旅客涙難收莫辭更送劉郎酒百斛明珠異日酬

○司空曙【三首】

病中遣妓

萬事傷心在目前一身垂淚對花眠黃金用盡教歌舞畱與他人樂少年

江村卽事

罷釣歸來不系船江村月落正堪眠縱然一夜風吹去只在蘆花淺水邊

峽口送友人

峽口花飛欲盡春天涯去住淚沾巾來時萬里同爲客今日翻成送故人

○項斯【一首】

咸陽送處士

古道白迢迢咸陽離別橋越人無水處秦樹帶霜朝駐馬言難盡分程望易遙秋來未相見此意各蕭條

才調集卷四

●欽定四庫全書

才調集卷五

﹝唐﹞韋縠撰

○元稹【五十七首】

夢遊春七十韻

昔歲夢遊春夢遊何所遇夢入深洞中果遂平生趣淸泠淺漫流畫舫蘭篙渡過盡萬株桃盤旋行林路長廊抱小樓門牖相回互樓下雜花叢叢邊繞鴛鷺池光漾彩霞曉日初明煦未敢上階行頻移曲池步烏龍不作聲碧玉曽相慕漸到簾幙間徘徊意猶懼閒窺東西合奇玩參差布隔子碧油糊駞鉤紫金鍍逡巡日漸髙影響人將寤鸚鵡饑亂鳴嬌娃睡猶怒簾開侍兒起見我遙相諭鋪設繡紅茵施張鈿裝具潛褰翡翠帷瞥見珊瑚樹不辧花貌人空驚香若霧回身夜合偏斂態晨霞聚睡臉桃破風汗妝蓮委露叢梳百葉髻金蹙重臺屨紕軟鈿頭裙玲瓏合歡袴鮮妍脂粉薄闇澹衣裳故最似紅牡丹雨來春欲莫夢魂良易驚靈境難久寓夜夜望天河無由重沿溯結念心所期返如禪頓悟覺來八九年不向花回顧雜合兩京春喧闐眾禽護我到看花時但作懷仙句浮生轉經歷道性尢堅固近作夢仙詩亦知勞肺腑一夢何足云良時自婚娶當年二紀初嘉節三星度朝蕣玉佩迎髙松女蘿附韋門正全盛出入多歡裕甲第漲淸池鳴騶引朱輅廣榭舞萎蕤長筵賓雜厝靑春詎幾日華實潛幽蠧秋月照潘郎空山懷謝傅紅樓嗟壞壁金穀迷荒戍石壓破闌干門摧舊梐枑𨿽云覺夢殊同是終難駐悰緒竟何如焚絲不成絇卓女白頭吟阿嬌金屋賦重壁盛姬臺靑冢明妃墓盡委窮塵骨皆隨流波注幸有古如今何勞縑比素況余當盛時蚤歲諧如務詔冊冠賢良諫垣陳好惡三十再登朝一登還一僕寵榮非不蚤邅回亦云屢直气在膏肓氛氳日沈痼不言意不快快意言多忤忤誠人所賊性亦天之付乍可沈爲香不能浮作瓠誠爲堅所守未爲明所措事事身己經營營計何誤美玉琢文珪良金塡武庫徒謂自堅貞安知受礱鑄長絲羈野馬密网羅陰兔物外各迢迢誰能逺相錮時來旣若飛禍速當如騖曩意自未精此行何所訴努力去江陵笑言誰與晤江花縱可憐柰非心所慕石竹逞姦黠蔓菁誇畝數一種薄地生淺深何足妬荷葉水上生團團水中住瀉水置葉中君看不相污

桐花落

莎艸徧桐陰桐花滿莎落蓋覆相團圓可憐無厚薄昔歲幽院中深堂下簾幙同在後門前因論花好惡君誇沈檀樣云是指撝作暗澹滅紫花抅連蹙金蕚都繡六七枝斗成雙孔雀尾上稠疊花又將金解絡我看愛不已君煩睡先著我作繡桐詩系君裙帶著別來若修道此意都蕭索今日竟相牽思量偶然錯

夢昔時

閒窗結幽夢此夢誰人知夜半初得處天明臨去時山川已久隔雲雨兩無期何事來相感又成新別離

恨妝成

曉日穿隙明開帷理妝點傅粉貴重重施朱憐冉冉柔鬟背額垂叢鬢隨釵斂凝翠暈蛾眉輕紅拂花臉滿頭行小梳當面施圓靨最恨落花時妝成獨披掩

古決絕詞

乍可爲天上牽牛織女星不願爲庭前紅槿枝七月七日一相見故心終不移■﹝冉阝﹞能朝開莫飛去一任東西南北吹分不兩相守恨不兩相思對面且如此背面當何如春風撩亂伯勞語況是此時拋去時握手苦相問竟不言後期君情旣決絕妾意亦參差借如死生別安得長苦悲

又

噫春冰之將泮何餘懷之獨結有美一人於焉曠絕一日不見比一日於三年況三年之曠別水得風兮小而已波筍在苞兮髙不見節矧桃李之當春竸眾人之攀折我自顧悠悠而若云又安能保君皚皚之如雪感破鏡之分明睹淚痕之餘血幸他人之旣不我先又安能使他人之終不我奪已焉哉織女別黃姑一年一度暫相見彼此隔河何事無

又

夜夜相抱眠幽懷尙沈結■﹝冉阝﹞堪一年事長遣一宵說但感久相思何暇暫相悅虹橋薄夜成龍駕侵晨列生憎野鶴性遲回死恨天雞識時節曙色漸曈曈華星欲明滅一去又一年一年何可徹有此迢■﹝辶蔕﹞期不如生死別天公何是妬相憐何不便教相決絕

櫻桃花

櫻桃花一枝兩枝千萬朶花磚曽立摘花人窣破羅裙紅似火

曹十九舞綠鈿

急管淸弄頻舞衣才攬結含情獨搖手雙袖參差列騕裊柳牽絲炫轉風回雪凝眄嬌不移往往度繁節

閨晚

紅裙委■﹝缶尃﹞階玉爪剺朱橘素臆光如砑明瞳豓凝溢調弦不成曲學書徒弄筆夜色侵洞房香煙透簾出

曉將別

風露曉淒淒月下西墻西行人帳中起思歸枕前啼屑屑命僮禦晨妝儼已齊將去復攜手日髙方解攜

薔薇架【淸水驛】

五色階前架一張籠上被殷紅稠疊花半綠鮮明地風蔓羅裙帶露英蓮臉淚多逢走馬郎可惜簾邊思

月暗

月暗燈殘面墻泣羅纓斗重知啼濕眞珠簾斷蝙蝠飛燕子巢空螢火入深殿門重夜漏嚴柔����年急君王掌上容一人更有輕身何處立

新秋

旦莫已淒涼離人思逺忙夏衣臨曉薄秋影入簾長前事風隨扇歸心燕在梁殷勤寄牛女河漢正相望

贈雙文

豓極翻含怨憐多轉自嬌有時還暫笑閒坐更無聊曉月行看墮春酥見欲消何因肻垂手不敢望回腰

春別

幽芳本未闌君去蕙花殘河漢秋期逺關山世路難云屏畱粉絮風幌引香蘭腸斷回文錦春深獨自看

和樂天示楊瓊

我在江陵少年日知有楊瓊初喚出腰身瘦小歌圓緊依約年應十六七去年十月過蘓州瓊來拜問郎不識靑衫玉貌何處去安得紅旗遮頭白我語楊瓊瓊莫語汝𨿽笑我我笑汝汝今無復小腰身不似江陵時好女楊瓊爲我歌送酒爾憶江陵縣中否江陵王令骨爲灰車來嫁作尙書婦盧戡及第嚴澗在其餘死者十八九我今賀爾亦自多爾得老成亦白首【楊瓊本名播少爲江陵酒妓去年姑蘓過瓊敍舊及今見樂天此篇因走筆追書此曲】

魚中素

重疊魚中素幽緘手自開斜紅余淚迹知著臉邊來

代九九

昔年桃李月顏色共花宜回臉蓮初破低蛾柳並垂望山多倚樹弄水愛臨池逺被登髙識潛因倒影窺隔林徒想象上砌轉逶迆謾擲庭中果虛攀墻外枝彊持文玉佩求結麝香縭阿母憐金重親兄要馬騎把將嬌小女嫁與冶遊兒自隱勤勤索相要事事隨每常同坐臥不省暫參差才學羞兼妬何言寵便移靑春來易皎白日誓先虧僻性嗔來見邪行醉後知別牀鋪枕席當面指瑕疵妾貌應猶在君情遽若斯的成終世恨焉用此宵爲鸞鏡燈前擈鴛衾手下隳參商半夜起琴瑟一聲離努力新叢豓狂風次第吹

盧十九子蒙吟盧七員外洛川懷古六韻命余和

聞道盧明府閒行詠洛神浪圓疑靨笑波斗憶眉嚬蹀■﹝爕﹞橋頭馬空蒙水上塵艸芽猶犯雪冰岸欲消春寓目終無限通辭未有因子蒙將此曲吟似獨眠人

劉阮妻

仙洞千年一度開等閒偸入又偸回桃花飛盡秋風起何處消沈去不來

又

芙蓉脂肉綠雲鬟罨畫樓臺靑黛山千樹桃花萬年藥不知何事憶人間

桃花

桃花淺深處似勻深淺妝春風助腸斷吹落白衣裳

莫秋

看著墻西日又沈步廊回合戟門深棲烏滿樹聲聲絕小玉上牀鋪夜衾

壓墻花

野性大都迷里巷愛將髙樹記人家春來偏認平陽宅爲見墻頭拂面花

舞腰

裙裾旋旋手迢迢不趂音聲自趂嬌未必諸郎知曲悞一時偸眼爲回腰

白衣裳

雨濕輕塵隔院香玉人初著白衣裳半含惆悵閒看繡一朶梨花壓象牀

又

藕絲衫子柳花裙空著沈香慢火燻閒倚屏風笑周昉枉拋心力畫朝云

憶事

夜深閒到戟門邊卻繞行廊又獨眠明月滿庭池水綠桐花垂在翠簾前

寄舊詩與薛濤因成長句【序在別捲】

詩篇調態人皆有細膩風光我獨知月夜詠花憐暗澹雨朝題柳爲欹垂長教碧玉藏深處總向紅箋寫自隨老大不能收拾得與君間似好男兒

友封體【黔府竇鞏字友封】

雨送浮涼夏簟淸小樓腰褥怕單輕微風暗度香囊轉朧月斜穿隔子明樺燭焰髙黃耳吠柳堤風靜紫驑聲頻頻聞動中門鎖桃葉知嗔未敢迎

看花

努力少年求好官好花須是少年看君看老大逢花樹未折一枝心已闌

斑竹【得之湘流】

一枝斑竹渡湘沅萬里行人感別魂知是娥皇廟前物逺隨風雨送啼痕

箏

莫愁私地愛王昌夜夜箏聲怨隔墻火鳳有凰求不得春鶯無伴轉空長急揮舞破催飛燕慢逐歌詞弄小娘死恨相如新索婦枉將心力爲他狂

春曉

半欲天明半未明醉聞花气睡聞鶯■﹝犭圭﹞兒撼起鐘聲動二十年前曉寺情

古豓詩【或刻春詞】

深院無人艸樹光嬌鶯不語趁陰藏等閒弄水浮花片流出門前賺阮郎

所思

庾亮樓中初見時武昌春柳似腰肢相逢相失還如夢爲雨爲雲今不知

又

鄂渚蒙蒙煙雨微女郎魂逐莫雲歸只應長在漢陽渡化作鴛鴦一隻飛

鶯鶯詩【或混刻離思詩六首】

殷紅淺碧舊衣裳取次梳頭闇澹妝夜合帶煙籠曉日牡丹經雨泣殘陽依稀似笑還非笑彷佛聞香不是香頻動橫波嬌不語等閒教見小兒郎

雜思詩

自愛殘妝曉鏡中環釵謾篸綠絲叢須臾日射燕脂頰一朶紅蘇旋欲融

又

山泉散漫繞階流萬樹桃花暎小樓閒讀道書慵未起水晶簾下看梳頭

又

紅羅著壓逐時新杏子花紗嫩曲塵第一莫嫌材地弱些些紕縵最宜人

又

曽經滄海難爲水除卻巫山不是云取次花叢懶回顧半緣修道半緣君

又

尋常百種花齊發偏摘梨花與白人今日江頭兩三樹可憐和葉度殘春

雜憶詩

今年寒食月無光夜色才侵已上牀憶得雙文通內裏玉攏深處暗聞香

又

花籠微月竹籠煙百丈絲繩拂地懸憶得雙文人靜後潛教桃葉送秋千

又

寒輕夜淺繞回廊不辧花叢暗辧香憶得雙文朧月下小樓前後捉迷藏

又

山橊似火葉相兼亞拂低墻半拂檐憶得雙文獨披掩滿頭花艸倚新簾

又

春冰消盡碧波湖漾影殘霞似有無憶得雙文衫子薄鈿頭云暎褪紅酥

有所教

莫畫長眉畫短眉斜紅傷豎莫傷垂人人總解爭時勢都大須看各自宜

襄陽爲盧竇紀事

帝下眞符召玉眞偶逢遊女暫相親素書三卷畱爲贈從向人間說向人

又

風弄花枝月照階醉和春睡倚香懷依稀似覺雙環動潛被蕭郎卸玉釵

又

鶯聲撩亂曙燈殘暗覓金釵動曉寒猶帶春酲懶相送櫻桃花下隔簾看

又

璢璃波面月籠煙暫逐蕭郎走上天今日歸時最腸斷回江還是夜來船

又

花枝臨水復臨堤閒照江流亦照泥千萬春風好擡舉夜來曽有鳳凰棲

初除浙東妻有沮色因以四韻曉之

嫁時五月歸巴地今日雙旌上越州興慶首行千命婦【余在中書日妻以郡君朝太后於興慶宮猥爲班首】會稽傍帶六諸侯海樓翡翠閒相逐鏡水鴛鴦暖共遊我有主恩羞未報君於此外更何求

會眞詩三十韻

微月透簾櫳熒光度碧空遙天初縹緲低樹漸蔥朧龍吹過庭竹鸞歌拂井桐羅綃垂薄霧環佩響輕風絳節隨金母云心捧玉童更深人悄悄晨會雨蒙蒙珠瑩光文履花明隱繡櫳寶釵行彩鳳羅帔掩丹虹言自瑤華浦將朝碧帝宮因遊洛城北偶向宋家東戱調初微拒柔情已暗通低鬟蟬影動回步玉塵蒙轉面流花雪登牀抱綺叢鴛鴦交頸舞翡翠合歡籠眉黛羞頻聚唇朱暖更融气淸蘭蕋馥膚潤玉肌丰無力慵移腕多嬌愛斂躬汗光珠點點髮亂綠松松方喜千年會俄聞五夜窮畱連時有限繾綣意難終慢臉含愁態芳詞誓素衷贈環明運合畱結表心同啼粉流淸鏡殘燈繞暗虫華光猶冉冉旭日漸曈曈乘騖還歸洛吹簫亦上嵩衣香猶染麝枕膩尙殘紅羃羃臨塘艸飄飄思渚蓬素琴鳴怨鶴淸漢望歸鴻海闊誠難度天髙不易衝行雲無處所蕭史在樓中

○鄭谷【十一首】

登杭州城

故國江天外登臨返照間潮來無別浦木落見他山沙鳥晴飛逺漁人夜唱閒歲窮歸未得心逐片帆還

曲江春艸

花落江堤簇暖煙雨餘艸色逺相連香輪莫碾靑靑破畱與遊人一醉眠

十月菊

節去蜂愁蝶不知曉庭還繞折殘枝自緣今日人心別未必秋香一夜衰

淮上漁者

白頭波上白頭翁家逐船移浦浦風一尺鱸魚新釣得兒孫吹火荻花中

弔故禮部韋員外【有序別捲】

臘雪初晴共舉杯便期攜手上春臺髙情惟怕酒不滿長慟可悲花正開曉奠鶯啼殘漏在風幃燕覓舊巢來杜陵芳艸年年綠醉魄吟魂無復還

席上貽歌者

花月樓臺近九衢淸歌一曲倒金壺座中亦有江南客莫向春風唱鷓鴣

淮上與友人別

楊子江頭楊柳春楊花愁殺渡江人數聲風笛離亭晚君向瀟湘我向秦

雪中偶題

亂飄僧捨茶煙濕密灑歌樓酒力微江上晚來堪畫處漁人披得一蓑歸

鷓鴣

暖戱平蕪錦翼齊品流應得近山雞雨昏靑艸湖邊過花落黃陵廟裏啼遊子乍聞徵袖濕佳人才唱翠眉低相呼相應湘江浦苦竹叢深春日西

京師冬莫詠懷

覓句干名秪自勞苦吟殊未補風騷煙開水國花期近雪滿長安酒價髙舊業己荒靑靄徑寒江空憶白雲濤不知春到情何限惟恐流年損鬢毛

趙璘郎中席上賦得蝴蝶

尋豓復尋香似閒還似忙暖煙沈蕙徑微雨宿花房書幌輕隨夢歌樓悞采妝王孫深屬意繡入舞衣裳

○秦韜玉【八首】

長安書懷

涼風吹雨滴寒更鄕思欺人撥不平長有歸心懸馬首可堪無寐枕蛩聲嵐收楚岫和空碧秋染湘江到底淸蚤晚身閒著蓑去橘香深處釣船橫

春雪

云重寒空思寂寥玉塵如糝滿春朝片才著地輕輕陷力不禁風旋旋消惹砌任他香粉妬縈叢自學小梅嬌誰家醉捲朱簾看弦管堂深暖易調

對花

長共韶光暗有期可憐蜂蝶卻先知誰家促席臨低樹何處橫釵戴小枝麗日多情疑曲照和風得路合偏吹向人𨿽道渾無語幾勸王孫到醉時

貧女

蓬門未識綺羅香擬托良媒益自傷誰愛風流髙格調共憐時世儉梳妝敢將十指誇偏巧不把雙眉斗畫長苦恨年年壓金綫爲他人作嫁衣裳

鸚鵡

每聞別雁竸悲鳴卻嘆金籠寄此生蚤是翠衿爭愛惜可堪紅嘴彊分明云漫隴樹魂應斷歌按秦樓夢不成幸自禰衡人未識賺他爲賦被時輕

織錦女

桃花日日覓新奇有鏡何曽及畫眉袛恐輕梭難作疋豈辭纎手徧生胝合蟬巧間雙盤帶聨雁斜銜小折枝豪貴大堆酬曲徹豈知辛苦一絲絲

獨坐吟

客愁不盡本如水艸色含情更無己又覺春愁似艸生何人種在情田裏

詠手

一雙十指玉纎纎不是風流物不拈鸞鏡巧梳勻翠黛畫樓閒望擘珠簾金杯有喜輕輕點銀鴨無香旋旋添因把剪刀嫌道冷泥人呵了弄人髯

○紀唐夫【一首】

送溫庭筠

何事明時泣玉頻長安不見杏垣春鳳凰詔下𨿽沾命鸚鵡才髙卻累身且盡綠醽銷積恨莫思黃綬拂行塵方城若比長沙逺猶隔千山與萬津

○雍陶【一首】

詠雙白鷺

雙鷺應憐水滿池風飄不動頂絲垂立當靑艸人先見行傍白蓮魚未知一足獨拳寒雨里數聲相叫蚤秋時林塘得爾須增價況是詩家物色宜

○劉禹錫【十二首】

自朗州至京戲贈看花諸君子

紫陌紅塵拂面來無人不道看花回玄都觀裏桃千樹盡是劉郎去後栽

再遊玄都觀

百畞庭中半是苔桃花淨盡菜花開種桃道士歸何處前度劉郎今又來

聽舊宮人穆氏唱歌

曽隨織女渡天河記得雲間第一歌休唱貞元供奉曲當時朝士已無多

楊柳枝詞

花蕚樓前初種時美人樓上斗腰肢如今拋擲長街裏露葉如啼欲向誰

又

煬帝行宮汴水濵數株殘柳不勝春晚來風起花如雪飛入宮墻不見人

又

城外春風吹酒旗行人揮袂日西時長安陌上無窮樹惟有垂楊管別離

竹枝詞

城西門前灩澦堆年年波浪不曾催懊惱人心不如石少時東去復西來

又

瞿塘嘈嘈十二灘此中道路古來難長恨人心不如水等閒平地起波瀾

又

楊柳靑靑江水平聞郎江上唱歌聲東邊日出西邊雨莫道無晴還有晴

寄樂天

莫嗟華髮與無兒卻是人生久逺期雪裏髙山頭白早海中仙果子生遲於公必有髙門慶謝守何煩曉鏡悲幸免如新分非淺祝君長詠夢熊詩

鸚鵡

隴西鸚鵡到江東養得經年嘴漸紅常恐思歸先剪翅每因餧食暫開籠人憐巧語情𨿽重鳥憶髙飛意不同應似朱門歌舞妓深藏牢閉在房中

和樂天送鶴

昨日看成送鶴詩髙籠提出白雲司朱門乍入應迷路玉樹容棲莫揀枝雙舞庭中花落處數聲池水月明時三山碧海未歸去且向人間呈羽儀

○白居易【八首】

送鶴與裴相臨別贈詩

司空憐爾爾須知不信聽吟乞鶴詩羽翼勢髙寧惜別稻粱恩厚莫愁饑夜棲莫共鳥爭樹曉浴先饒鳳占池穩上靑雲莫回顧的應勝在白家時

王昭君

漢使卻回慿寄語黃金何日贖蛾眉君王若問妾顏色莫道不如宮裏時

邯鄲冬至夜思家

邯鄲驛裏逢冬至抱膝燈前影伴身想得家中夜深坐還應說著逺行人

題王侍禦池

朱門深鎖春池滿岸落薔薇水浸莎畢竟林塘誰是主主人來少客來多

藍橋驛見元九詩

藍橋春雪君歸日秦嶺秋風我去時每到驛亭先下馬循墻繞柱覓君詩

聞龜兒詠詩

憐渠已解詠詩章搖膝支頤學二郎莫學二郎吟太苦才年四十鬢如霜

同李十一醉憶元九

花時同醉破春愁醉折花枝當酒籌忽憶故人天際去計程今日到梁州

憶晦叔

遊山弄水攜詩卷看月尋花把酒杯六事盡思君作伴幾時歸到洛陽來

○武元衡【二首】

詶嚴司空別萬見寄【或刻荊帥】

金貂再入三公府玉帳連封萬戶侯簾捲靑山巫峽曉煙開碧樹渚宮秋劉琨坐嘯風淸塞謝眺裁詩月滿樓白雪調髙歌不得美人南望翠蛾愁

送張諫議赴闕

詔書前日下丹霄頭戴儒冠脫皂貂笛怨柳營煙漠漠云愁江館雨蕭蕭鵷鴻得路爭先翥松檜淩霜獨後凋歸去朝端有如問玉門關外老班超

才調集卷五

●欽定四庫全書

才調集卷六

﹝唐﹞韋縠撰

○李白【二十八首】

長干行

妾髮初覆額折花門前劇郎騎竹馬來遶牀弄靑梅同居長幹裏兩小無嫌猜十四爲君婦羞顏未嘗開低頭向暗壁千喚不一廽十五始展眉願同塵與灰常存抱柱信豈上望夫臺十六君遠行瞿唐灩澦堆五月不可觸猿聲天上哀門前遲行迹一一生緑苔苔深不能埽落葉秋風蚤八月蝴蝶來雙飛西園艸感此傷妾心坐見紅顏老蚤晚下三巴預將書報家相迎不道逺直至長風沙

又

憶妾深閨裏煙塵不曽識嫁與長幹人沙頭候風色五月南風興思君下巴陵八月西風起想君發楊子去來悲如何見少別離多湘潭幾日到妾夢越風波昨夜狂風度吹折江頭樹渺渺暗無邊行人在何處好乘浮雲驄佳期蘭渚東鴛鴦緑蒲上翡翠錦屏中自憐十五餘顏色桃花紅那作商人婦愁水復愁風

古風【集中古風五十九首此首缺】

泣與親友別欲語再三咽朂君靑松心努力保霜雪世路多險艱白日欺紅顏分手各千里去去何時還

古風

秋露白如玉團圓下庭緑我行忽見之寒早悲歲促人生鳥過目胡乃自結束景公一何愚牛山淚相續物苦不知足得隴又望蜀人心若波瀾世路有屈曲三萬六千日夜夜當秉燭

又

燕趙有秀色綺樓靑雲端眉目艷皎月一笑傾城歡常恐碧艸晚坐泣秋風寒纎手怨玉琴淸晨起長嘆焉得偶君子共乘雙飛鸞

長相思

日色欲盡花含煙月明欲素愁不眠趙瑟初停鳯凰柱蜀琴欲奏鴛鴦弦此曲有意無人傳願隨春風寄燕然憶君迢迢隔靑天昔時橫波目今作流淚泉不信妾腸斷歸來看取明鏡前

烏夜啼

黃雲城邊烏欲棲歸飛啞啞枝上啼機中織錦秦川女碧紗如煙隔窗語停梭悵然憶遠人獨宿孤房淚如雨【一作停梭向人問故夫知在流沙淚如雨】

白頭吟

錦水東流碧波蕩雙鴛鴦雄巢漢宮樹雌弄秦艸芳相如去蜀謁武皇赤車駟馬生輝光一朝再覽大人作萬乘忽欲淩雲翔聞道阿嬌失恩寵千金買賦要君王相如不憶貧賤日位髙金多聘私室茂陵姝子皆見求文君歡愛從此畢淚如雙泉水行墮紫羅襟五更雞三唱淸晨白頭吟長吁不整緑雲鬢仰訴靑天哀怨深城崩杞梁妻誰道土無心東流不作西歸水落花辭枝羞故林頭上玉燕釵是妾嫁時物贈君表相思羅袖幸時拂莫捲龍須席從他生网絲且畱琥珀枕還有夢來時鷫鸘裘在錦屏上自君一往無由披妾有秦樓鏡照心勝照井願持照新人雙對可憐影覆水卻收不滿杯相如還謝文君逥古來得意不相負祗今惟有靑陵臺

贈漢陽輔錄事

鸚鵡洲橫漢陽渡水引寒煙沒江樹南浦登樓不見君君今罷官在何處漢口雙魚白錦鱗令傳尺素報情人其中字數無多少只是相思秋復春

搗衣篇

閨裏佳人年十餘嚬蛾對影恨離居忽逢江上春歸燕銜得雲中尺素書玉手開緘長嘆息狂夫猶戍交河北萬里交河水北流願爲雙燕泛中洲君邊云擁靑絲騎妾處苔生紅粉樓樓上春風日將歇誰能攬鏡看愁髮曉吹貟管隨落花夜搗戎衣向明月明月髙髙刻漏長眞珠簾箔掩蘭堂橫垂寶幄同心結半拂瓊筵蘇合香瓊筵寶幄連枝錦燈燭熒熒照孤寢有便慿將金剪刀爲君畱下相思枕摘盡庭蘭不見君紅巾拭淚生氤氳明年若更徵邊塞願作陽臺一叚云

大堤曲

漢水臨襄陽花開大堤暖佳期大堤下淚向南云滿春風復無情吹我夢魂亂不見眼中人天長音信斷

對酒【或刻靑山獨酌】

蒲萄酒金叵羅吳姬十五細馬駄靑黛畫眉紅錦靴道字不正嬌唱歌玳瑁筵中懷裏醉芙蓉帳底柰君何

久別離

別來幾春未還家玉窗五見櫻桃花況有錦字書開緘使人嗟此腸斷彼心絕雲鬟緑鬢罷梳結愁如廽飆亂白雪去年寄書報陽臺今年寄書重相催東風兮東風爲我吹行雲使西來待來竟不來落花寂寂委靑苔

紫驑馬

紫驑行且嘶雙翻碧玉蹄臨流不肯渡似惜錦障泥白雪關山逺黃雲海樹迷揮鞭萬里去安得念春閨

宮中行樂詞【或刻三首作宮中行樂又另五首作紫宮樂今從宋刻本集次】

小小生金屋盈盈在紫微山花挿寶髻石竹繡羅衣每出深宮裏常隨步輦歸只愁歌舞散化作彩雲飛

又

柳色黃金嫩梨花白雪香玉樓巢翡翠金殿鎖鴛鴦選妓隨雕輦徵歌出洞房宮中誰第一飛燕在昭陽

又

盧橘爲秦樹蒲萄出漢宮煙花宜落日絲管醉春風笛奏龍吟水簫鳴鳯下空君王多樂事還與萬方同

又

玉樹春歸日金宮樂事多後庭朝未入輕輦夜相過笑出花間語嬌來燭下歌莫教明月去畱著醉姮娥

又

繡戶香風暖紗窗曙色新宮花爭笑日池艸暗生春緑樹聞歌鳥靑樓見舞人昭陽桃李月羅綺自相親

又

今日明光裏還湏結伴遊春風開紫殿天樂下珠樓艷舞全知巧嬌歌半欲羞更憐花月夜宮女笑藏鉤

又

寒雪梅中盡春風柳上歸宮鶯嬌欲醉檐燕語還飛遲日明歌席新花艷舞衣晚來移彩仗行樂泥光輝

又

水緑南燻殿花紅北闕樓鶯歌聞太液鳯吹遶瀛洲素女鳴珠佩天人弄彩球今朝風日好宜入未央遊

愁陽春賦

東風歸來見碧艸而知春蕩瀁惚恍何垂楊旖旎之愁人天光淸而姸和海气緑而芳新彩翠兮阡眠雲飄飄而相鮮演漾兮夤緣窺靑苔之生泉縹緲兮翩躚見遊絲之縈煙魂與此兮俱斷醉風光兮淒然若乃隴水秦聲江猿巴吟明妃玉塞楚客楓林試登髙而望遠痛切骨而傷心春心蕩兮如波春愁亂兮如雪兼萬情之悲歡玆一感於芳節我所思兮湘水濱隔云霓而見無因灑別淚於尺波寄東流於情親若使春光可攬而不滅兮吾欲贈天涯之佳人

寒女吟

昔君布衣時與妾同辛苦一拜五官郎便索邯鄲女妾欲辭君去君心便相許妾讀蘼蕪書悲歌淚如雨憶昔嫁君時曽無一夜樂不是妾無堪君家婦難作起來彊歌舞縱好君嫌惡下堂辭君去去後悔遮莫

相逢行

相逢紅塵內髙揖黃金鞭萬戶垂楊裏君家阿那邊

會別離

結髮生別離相思復相保如何日已逺五變庭中艸渺渺天海途悠悠漢江島但恐不出門出門無逺道道逺行寄難家貧衣復單嚴風吹雨雪晨起鼻何酸人生各有志豈不懷所安分明天上日生死誓同歡

江夏行

憶昔嬌小姿春心亦自持爲言嫁夫壻得免長相思誰知嫁商賈令人卻愁苦自從爲夫妻何曽在鄕土去年下揚州相送黃鶴樓眼看帆去遠心逐江水流只言期一載誰謂歷三秋使妾腸欲斷恨君情悠悠東家西捨同時發北去南來不逾月未知行李遊何方作个音書能斷絕適來往南浦欲問西江船正見當壚女紅妝二八年一種爲人妻獨自多悲淒對鏡便垂淚逢人只欲啼不如輕薄兒旦莫長追隨悔作商人婦靑春長別離如今正好同歡樂君去榮華誰得知

相逢行

朝騎五花馬謁帝出銀臺秀色誰家子云車珠箔開金鞭遙指點玉勒近遲逥夾轂相借問疑從天上來邀入靑綺門當歌共銜杯銜杯暎歌扇似月雲中見相見不得親不如不相見相見情已深未語可知心胡爲守空閨孤眠愁錦衾錦衾與羅帷纒綿會有時春風正澹蕩莫雨來何遲願因三靑鳥更報長相思光景不待人須臾髮成絲當年失行樂老去徒傷悲持此道密意無令曠佳期【一本無此六句】

○李商隱【四十首】

鏡檻【或刻錦檻】

鏡檻芙蓉入香臺翡翠過撥弦驚火鳯交扇拂天鵝隱忍陽城笑喧傳郢市歌仙眉瓊作葉佛髻鈿爲螺五里無因霧三秋只見河月中供藥剰海上得綃多玉集胡沙割犀畱聖水磨斜門穿戲蝶小閣鎖飛蛾騎襜侵韉捲車帷約幰鈋傳書兩行雁取酒一封駝橋迥涼風壓溝橫夕照和待烏燕太子駐馬魏東阿想象鋪芳縟依稀解醉羅散時簾隔露臥後幙生波梯穩從攀桂弓調任射莎豈能拋斷夢聽鼔事朝珂

曉坐【一云後閣】

後閣罷朝眠前墀思黯然梅應未假雪柳自不勝煙淚續淺深綆腸危髙下弦紅顏無定所得失在當年

碧城

碧城十二曲闌桿犀辟塵埃玉辟寒閬苑有書多附鶴女墻無樹不棲鸞星沈海底當窗見雨過河源隔座看若是曉珠明又定一生常對水晶盤

又

對影聞聲已可憐玉池荷葉正田田不逢蕭史休回首莫見洪崖又拍肩紫鳯放嬌銜楚佩赤鱗狂舞撥湘弦鄂君悵望舟中夜繡被焚香獨自眠

又

七夕來時先有期洞房簾箔至今垂王輪顧兔初生魄鐡网珊瑚未有枝撿得神方教駐景收將鳯紙冩相思武皇內傳分明在莫道人間總不知

歌席代妓贈兩從事

新人橋上著春衫舊主江邊側帽檐【隋獨孤信舉止風流曾風吹帽檐側觀者塞路】願得化爲紅綬帯許教雙鳯一時銜

代元城吳令暗爲答

背闕歸藩路欲分水邊風日半西曛荊王枕上元無夢莫枉陽臺一片雲

杏花

上國昔相值亭亭如欲言異鄕今暫賞脈脈豈無恩援少風多力墻髙月有痕爲含無限意遂對不勝繁仙子玉京路主人金穀園幾時辭碧落誰伴過黃昏鏡拂鉛華膩鑪藏桂燼溫終因催竹葉先擬詠桃根莫學啼成血從教夢寄魂吳王采香徑失路入煙村

燈

皎潔終無倦煎熬亦自求花時隨酒逺雨夜背窗休冷暗黃茅驛暄明紫桂樓錦囊名畫掩玉局敗棊收何處無佳夢誰人不隱憂影隨簾押轉光信簟文流客自勝潘嶽儂今定莫愁固應畱半焰回照下幃羞

代魏宮私贈【黃初三年已隔存沒追代其意何必同時亦廣子夜吳歌之流】

來時西館阻佳期去後漳河隔夢思知有宓妃無限意春蘭秋菊可同時

齊宮詞

永壽兵來夜不扄金蓮無復印中庭梁臺歌管三更罷猶自風搖九子鈴

銀河吹笙

悵望銀河吹玉笙樓寒院冷接平明重衾幽夢他年斷別樹覊雌昨夜驚月榭故香因雨發風簾殘燭隔霜淸不須浪作緱山意湘瑟秦簫自有情

題二首後重有戲贈任秀才【或刻無二首二字】

一丈紅薔擁翠筠羅窗不識繞街塵峽中尋覓常逢雨月裏依稀更有人虛爲錯刀畱逺客枉緣書札損文鱗遙知小閣還斜照羨殺烏龍臥錦茵

春雨

悵臥新春白祫衣白門寥落意多違紅樓隔雨相望冷珠箔飄燈獨自歸逺路應悲春晼晚殘宵猶得夢依稀玉璫緘札何由達萬里云羅一雁飛

冨平少侯

七國三邊未到憂十三身襲冨平侯不收金彈拋林外卻惜銀牀在井頭彩樹轉燈珠錯落繡檀逥枕玉雕鎪當關不報侵晨客新得佳人字莫愁

促漏

促漏遙鐘動靜聞報章重疉杳難分舞鸞鏡匣收殘黛睡鴨香鑪換夕燻歸去定知還向月夢來何處更爲雲南塘漸暖蒲堪結兩兩鴛鴦護水紋

江東

驚魚撥刺燕翩翩獨自江東上釣船今日春光太飄蕩謝家輕絮沈郎錢

七夕

鸞扇斜分鳯幄開星橋橫過鵲飛逥爭將世上無期別換得年年一度來

可嘆

幸會東城宴未回年華憂共水相催梁家宅裏秦宮入趙后樓中赤鳯來冰簟且眠金鏤枕瓊筵不醉玉交杯宓妃愁坐芝田館用盡陳王八斗才

曉起

擬杯當曉起呵鏡有微寒隔箔山櫻熟褰帷桂燭殘書長爲報晚夢好更尋難影響輸雙蝶偏過舊畹蘭

腸

有懷非惜恨不柰寸腸何卽夕逥彌久前時斷固多熱應翻急燒冷欲徹空波隔樹澌澌雨通池點點荷倦程山向背望國闕嵯峨故念飛書及新歡借夢過染筠休伴淚繞雪莫追歌擬問陽臺事年深楚語訛

獨居有懷

麝重愁風逼羅疏畏月侵怨魂迷恐斷嬌喘細疑沈數急芙蓉帯頻抽翡翠簪柔情終未達遙妬已先深浦冷鴛鴦去園空蛺蝶尋蠟花長逓淚箏柱鎭移心覓使嵩云莫回頭灞岸陰只聞涼葉院露井近寒砧

代贈

樓上黃昏欲望休玉梯橫絕月中鉤芭蕉不展丁香結同向春風各自愁

又

東南日出照髙樓樓上離人唱石州總把春山掃眉黛不知供得幾多愁

宮辭

君恩如水向東流得寵憂移失寵愁莫向尊前奏花落涼風只在殿西頭

追代盧家人嘲堂內

道卻橫波字人前莫謾羞只應同楚水長短入淮流

訪人不遇畱題別館

卿卿不惜瑣窗春去作長楸走馬身閒倚繡簾吹柳絮日髙深院斷無人

代應

本來銀漢是紅墻隔得盧家白玉堂誰與王昌報消息盡知三十六鴛鴦

楚吟

山上離宮宮上樓樓前宮畔莫江流楚天長短黃昏雨宋玉無愁亦有愁

龍池

龍池賜酒敞云屏羯鼔聲髙眾樂停夜半宴歸宮漏永薛王沈醉壽王醒

淚

永巷長年怨綺羅離情終日思風波湘江竹上痕無限峴首碑前灑幾多人去紫臺秋入塞兵殘楚帳夜聞歌朝來灞水橋邊問未抵靑袍送玉珂

卽日

地寛樓已迥人更迥於樓抽思輕春物傷酲屬莫愁望賖殊易斷恨久欲難牧大勢眞無利多情豈自由空園兼樹廢敗港擁花流書去靑楓驛鴻歸杜若洲單棲應分定辭疾索誰憂更替林鴉恨驚頻去不休

水天閒話舊事

月姊曽逢下彩蟾傾城消息隔重簾已聞佩響知腰細更辧弦聲覺指纎莫雨自歸山峭峭秋河不動夜厭厭王昌且在墻東住未必金堂得免嫌

漢宮詞

靑雀西飛竟未回君王長在集靈臺侍臣最有相如渴不賜金莖露一杯

席上作【一云予爲桂州從事故府鄭公出家妓令賦髙唐詩】

澹雲輕雨拂髙唐玉殿秋來夜正長料得也應憐宋玉一生惟事楚襄王

畱贈畏之

待得郎來月已低寒暄不道醉如泥五更又欲向何處騎馬出門烏夜啼

馬嵬

海外徒聞更九州島【鄒衍云九州島之外復有九州島】他生未卜此生休空聞虎旅鳴宵柝無復雞人報曉籌此日六軍同駐馬當時七夕笑牽牛如何四紀爲天子不及盧家有莫愁

離亭賦得折楊柳

暫慿尊酒送無憀莫損愁眉與細腰人世死前惟有別春風爭擬惜長條

又

含煙惹霧每依依萬緒千條拂落暉爲報行人休盡折半畱相送半迎歸

深宮

金殿銷香閉綺櫳玉壺傳點咽銅龍狂飆不惜蘿陰薄淸露偏知桂葉濃斑竹嶺邊無限淚景陽宮裏及時鐘豈知爲雨爲雲處只有髙唐十二峯

○李渉【十五首】

寄荊娘冩眞

章華臺南莎艸齊長河柳色連金堤靑樓曈曨曙光蚤梨花滿巷鶯新啼章臺玉顏年十六小來能唱西梁曲教坊大使久知名郢上詞人歌不足少年才子心相許夜夜髙唐夢雲雨五銖香帔結同心三寸紅箋替傳語緣池並戲雙鴛鴦田田翠葉紅蓮香百年恩愛兩相許一夕不見生愁腸上淸仙女徵遊伴欲從湘靈住河漢只愁陵谷變人寰空嘆桑田歸海岸願分精魄定形影永似銀壺掛金井召得丹靑絕世工冩眞與身眞相同忽然相對兩不語疑是妝成來鏡中豈期人願天不違云軿卻駐從山歸畫圖封裹寄箱篋洞庭艶艶生光輝良人翻作東飛翼卻遣江頭問消息經年不得一封書翠幕云屏遶空壁結客有少年名總身姓江徵帆三十里前月發豫章知我別時言識我馬上郎恨無羽翼飛使我徒怨滄波長開篋取畫圖寄我形影與客將如今憔悴不相似恐君重見生悲傷蒼梧九疑在何處斑斑竹淚連瀟湘

與李渤新羅劍歌

我有神劍異人與暗中往往精靈語識者知從東海來來時一夜因風雨長河臨曉北斗殘秋水露背靑螭寒昨夜大梁城下宿不借■﹝夾﹞跌光顏看刃邊颯颯塵沙缺瘢痕半是蛟龍血雷煥張華久已無沈寃知向何人說我有愛弟都九江一條直气今無雙靑光好去莫惆悵必斬長鯨須少壯

六嘆【只書二首】

綺羅香風翡翠車晴明獨傍芙蓉渠上有雲鬟洞仙女垂羅掩縠煙中語風月頻驚桃李時滄波久別鴛鴦侶獨傳一札孤飛翼山長水逺無消息卻鏁重門一院深半夜空庭明月色

又

深院梧桐夾金井上有轆轤靑絲索羙人淸晝汲寒泉寒泉欲上銀瓶落迢迢碧甃千餘尺竟日倚闌空嘆息惆悵不來照明鏡卻掩洞房抱寂寂

重過文上人院

南隨越鳥北燕鴻松月三年別逺公無限心中不平事一宵淸話又成空

潤州聽莫角

江城吹角水茫茫曲引邊聲怨思長驚起莫天沙上雁海門斜去兩三行

再宿武關

逺別秦城萬里遊亂山髙下出商州關門不鎖寒溪水一夜潺潺送客愁

鷓鴣詞

湘江煙水深沙岸隔楓林何處鷓鴣飛日斜斑竹陰二女空垂淚三閭枉自沈惟有鷓鴣啼獨傷行客心

又

越岡連越井越鳥更南飛何處鷓鴣啼夕煙東嶺歸嶺外行人少天涯北客稀鷓鴣啼別處相對淚沾衣

牧童詞

朝牧牛牧牛下江曲夜牧牛牧牛度村谷荷蓑出林春雨細蘆管臥吹莎艸緑亂挿蓬蒿箭滿腰不怕猛虎欺黃犢

竹枝詞

荊門灘急水潺潺兩岸猿啼煙滿山渡頭少年應官去月落西陵望不還

又

巫峽雲開神女祠緑潭紅樹影參差不勞戍口初相問無義灘頭剰別離

又

石壁千重樹萬重白雲斜掩碧芙蓉昭君溪上年年月偏照嬋娟色最濃

又

十二峯頭月欲低空聆灘上子規啼孤舟一夜東歸客泣向東風憶建溪

京口送朱晝之淮南【或刻寄贈妓人】

兩行客淚愁中落萬樹山花雨後殘君到揚州見桃葉爲傳風水渡江難

○唐彥謙【十七首】

垂柳

絆惹春風別有情世間誰敢斗輕盈楚王江畔無端種餓損宮娥學不成

牡丹

眞宰多情巧思新故將能事送殘春爲雲爲雨徒虛語傾國傾城不在人開日綺霞應失色落時靑帝合傷神嫦娥婺女曾相送畱下鴉黃作蕋塵

春雨

綺陌夜來雨春樓寒望迷逺容迎燕戲亂響隔鶯啼有恨開蘭室無言對李蹊花欹渾拂檻柳重欲垂堤燈檠昏魚目燻鑪咽麝臍別輕天北鶴夢怯汝南雞入戶侵羅幌梢檐潤繡題新丰樹已失長信艸初齊亂蝶寒猶舞驚烏暝不棲庾郎盤馬地卻怕有春泥

秋晚髙樓

松拂疎窗竹暎闌素琴幽怨不成彈淸霄霽極云離岫紫塞風髙露滿盤晚蝶飄零經宿雨莫鴉淩亂報秋寒髙樓瞪目歸鴻逺始信嵇康欲畫難

上已日寄韓八【一云寄難八】

上已接寒食鶯花寥落晨微微潑火雨艸艸踏靑人涼似三秋景淸無九陌塵與餘同病者對此合傷神

長溪秋望

柳短莎長溪水流雨微煙暝立溪頭寒鴉閃閃前山逺杜曲黃昏獨自愁

離鸞

聞道離鸞思故鄕也知情願嫁王昌塵埃一別楊朱路風月三年宋玉墻下疾不成雙點淚斷多難到九廽腸夜前佳樹名梔子試結同心寄謝娘

曲江春望

杏艶桃嬌奪晚霞樂遊無廟有年華漢朝冠蓋皆陵墓十里宜春下苑花

柳

春思春愁一萬枝逺村遙岸寄相思西園有雨和苔長南內無人拂檻垂遊客寂寥緘逺恨莫鶯啼叫惜芳時晚來飛絮如霜鬢恐爲多情管別離

春陰

一寸逥腸百慮侵旅愁危涕兩爭禁天涯已有銷魂別樓上寜無擁鼻吟感事不關河裏笛傷心應倍雍門琴春云更覺愁於我閒蓋低村作暝陰

春深獨行馬上有作

日烈風髙野艸香百花狼籍柳披猖連天瑞靄千門逺夾道新陰九陌長眾飲不歡逃席酒獨行無味放遊韁年來與問閒遊者若个傷春向路旁

寄蔣二十四

鳥囀蜂飛日漸長旅人情味悔思量禪門澹泊無心地世事生疎欲面墻一月雲煙迷柳色九衢風土帯花香亦知髙士禁愁寂試倚闌干莫斷腸

漢代

漢代金爲屋吳宮綺作寮艶詞傳靜婉新曲定妖嬈箭響猶殘夢籖聲報早朝鮮明臨曉日逥轉度春宵半袖籠淸鏡前絲壓翠翹靜多如有待閒極似無憀梓澤花猶滿靈和柳未凋障昏巫峽雨屏掩浙江潮未信潘名嶽應疑史姓蕭漏因歌暫斷燈爲雨頻挑飲酒闌三雅投壺賽百嬌鈿蟬新翅重金鴨舊香焦水淨疑澄練霞孤欲建標別隨秦柱促愁爲蜀弦麼玄晏難瘳痺臨邛但發痟聨詩徵弱絮思友詠甘蕉王氏憐諸謝周郎定小喬黼幃翹彩雉波扇畫文鰩荇密妨垂釣荷欹欲度橋不因衣帶水誰覺路迢迢

春殘

景爲春時短愁隨別夜長暫碁寜號隠輕醉不成鄕風雨曽通夕莓苔有眾芳落花如便去樓上卽河梁

小院

小院無人夜煙斜月轉明淸宵易惆悵不必有離情

寄懷

有客傷春復怨離夕陽亭畔艸靑時淚從紅蠟無由制腸比朱弦恐更危梅向好風惟是笑柳因微雨不勝垂雙溪未去饒歸夢夜夜孤眠枕獨欹

玫瑰

麝炷騰淸燎鮫紗覆緑蒙宮妝臨曉日錦段落東風無力春煙裏多愁莫雨中不知何事意深淺兩般紅

才調集卷六

●欽定四庫全書

才調集卷七

﹝唐﹞韋縠撰

○李宣古【一首】

聽蜀道士琴歌

至道不可見正聲難得聞忽逢羽客抱緑綺西別峨嵋峯頂云初排�面躡輕響似擲細珠鳴玉上忽揮素爪畫七弦蒼崖劈烈迸碎泉憤聲髙怨聲咽屈原叫天兩妃絕朝雉飛雙鶴離屬玉夜啼獨鶩悲吹我神飛碧霄裏牽我心靈入秋水有如驅逐太古來邪淫辟蕩貞心開孝爲子忠爲臣不獨語言能教人前弄嘯後弄嚬一舒一慘非冬春從朝至莫聽不足相將直說瀛洲宿更深彈罷背孤燈窗雪蕭蕭打寒竹人間豈合值仙蹤此別多應不再逢抱琴卻上瀛洲去一片白雲千萬峯

○王之渙【十三首】

惆悵詩

八蠶薄絮鴛鴦綺半夜佳期並枕眠鐘動紅娘喚歸去對人勻淚拾金鈿【鶯鶯】

又

李夫人病已經秋漢武看來不舉頭得所穠華銷歇盡楚魂湘血一生休【李夫人】

又

謝家池館花籠月蕭寺房廊竹颭風半夜酒醒慿檻立所思多在別離中

又

隋師戰艦欲亡陳國破應難保此身訣別徐郎淚如雨鑑鸞分後屬何人【樂昌】

又

七夕瓊筵隨事陳兼花連蔕共傷神蜀王殿裏三更月不見驪山私語人【楊妃】

又

夜寒春病不勝懷玉瘦花啼萬事乖薄幸檀郎斷芳信驚嗟猶夢合歡鞋【小玉】

又

嗚咽離聲管吹秋妾身今日爲君休齊奴不說平生事忍看花枝謝玉樓【緑珠】

又

靑絲一絡墮雲鬟金剪刀鳴不忍看持謝君王寄幽怨可能從此住人間【楊妃】

又

陳宮興廢事難期三閣空餘緑艸基狎客淪亡麗華死他年江令獨來時【麗華】

又

晨肇重來路已迷碧桃花謝武陵溪仙山目斷無尋處流水潺湲日漸西【劉阮】

又

少卿降北子卿還朔野離觴慘別顏卻到茂陵惟一慟節旄零落鬢毛斑【蘇李】

又

夢裏分明入漢宮覺來燈背錦屏空紫臺月落關山曉腸斷君恩信畫工【明妃】

悼亡

春來得病夏來加深掩妝窗臥碧紗爲怯暗藏秦女扇怕驚愁度阿香車腰肢暗想風欺柳粉態難忘露洗花今日靑門葬君處亂蟬衰艸夕陽斜

○岑參【四首】

題苜蓿峯寄家人

苜蓿峯邊逢立春葫蘆橋上淚沾巾閨中只是空相憶不見沙場愁殺人

玉關寄長安李主簿

東去長安萬里餘故人何惜一行書玉關西望腸堪斷況復明朝是歲除

逢入京使

故園東望路漫漫雙袖龍鐘淚不幹馬上相逢無紙筆慿君傳語報平安

春夢【英靈集同】

洞房昨夜春風起遙憶羙人湘江水枕上片時春夢中行盡江南數千里

○賈曾【一首】

有所思【宋之問害劉希夷認此詩爲已作故諸集錯見玆又刻賈曾削幾聨恐誤】

洛陽城東桃李花飛來飛去落誰家幽閨女兒愛顏色坐見落花長嘆息今歲花開君不待明年花開復誰在故人不共洛陽東今來空對落花風年年歲歲花相似歲歲年年人不同

○許渾【二十首】

金穀園桃花

花在舞樓空年年一度紅淚光停曉露愁態倚春風開日妾先死落時君亦終東流兩三片應到夜泉中

洛陽道中

洛陽多舊迹一日幾堪愁風起林花晚月明宮樹秋興亡不可問自古水東流

塞下曲

夜戰桑幹雪秦兵半不歸朝來有鄕信猶自寄徵衣

放猿

殷懃解金鎖別夜雨淒淒山淺憶巫峽水寒思建溪逺尋紅樹宿深入白雲啼好覓南歸路煙蘿更莫迷

郊園秋日寄洛中友人

楚水西來天際流感時傷別思悠悠一尊酒盡靑山莫萬里書逥碧樹秋日落逺波驚宿雁風吹輕浪起眠鷗嵩陽親友如相問潘嶽閒居欲白頭

南樓春望

南樓春一望雲水共昏昏野店歸山路危橋帶郭村暗煙和艸色夜雨漲溪痕下岸誰家住殘陽半掩門

潁州從事西湖亭燕餞

西湖淸燕不知回一曲離歌酒一杯城帶夕陽聞鼓角寺臨秋水見樓臺蘭堂客散蟬猶噪桂檝人稀鳥自來獨想徵帆去鞏洛此中霜菊繞潭開

南遊泊船江驛【一作泊松江渡】

漠漠故宮地月涼雲水幽雞鳴荒戍曉雁過古城秋楊柳北歸路蒹葭南渡舟去鄕今已逺更上望京樓

題叚太尉廟

靜想追兵緩翠華古碑荒廟閉松花紀生不向滎陽死豈有山河屬漢家

寓懷

南國浣紗伴盈盈天下姝盤金明繡帶動佩響羅襦素手怨瑤瑟淸心悲玉壺春花坐搖落爭忍嫁狂夫【一云未忍泣蘼蕪】

題潼關西蘭若

來往幾經過前山枕大河逺帆春水闊髙寺夕陽多蝶影下紅藥鳥聲喧緑蘿故山歸未得徒詠采薇歌

虞元長者永興公之後工書屬文近從軍河中奉使宣歙因贈【一作贈河東虞押衙】

吳門風水各萍流月滿花開懶獨遊萬里山川分曉夢四鄰歌管送春愁昔年顧我長靑眼今日逢君已白頭莫向尊前悲易水古來投筆盡封侯

淩歊臺【當塗縣西宋髙祖築今太平州】

宋祖淩歊樂未回三千歌舞宿層臺湘潭云盡莫煙出巴蜀雪消春水來行殿有基荒薺合寢園無主野棠開百年便作萬年計巖畔古碑空緑苔

咸陽城西樓晚眺

一上髙城萬里愁蒹葭楊柳似汀洲溪云初起日沈閣山雨欲來風滿樓鳥下緑蕪秦苑夕蟬鳴黃葉漢宮秋行人莫問當年事故國東來渭水流

姑熟官舍

艸生官舍似閒居雪照南窗滿素書貧後始知爲吏拙病來還喜識人疏靑雲豈有窺梁燕濁水應無避釣魚不待秋風便歸去紫陽山下是吾廬

淩歊臺送韋秀才

雲起髙臺日未沈數村殘照半巗陰野蠶成繭桑柘盡溪鳥引雛蒲稗深帆勢依依投極浦鐘聲杳杳隔前林故山迢■﹝辶蔕﹞故人去一夜月明千里心

南庭夜坐貽開元禪定二道者

莫莫焚香何處宿西巗一室暎疏藤光陰難駐迹如客寒暑不驚心是僧髙樹有風聞夜磬逺山無月見秋燈身閒境靜日爲樂若問其餘非我能

秋日早朝

宵衣應待絕更籌環佩鏘鏘月下樓井轉轆轤千樹曉鎖開閶闔萬山秋龍旟盡列趨金殿雉扇才分拜玉旒虛戴鐡冠無一事滄江歸去老漁舟

題勤尊師歷陽山居【並序】

師卽思齊之孫頃爲故相國蕭公錄用相國致政尊師亦自邊將入道因贈是詩

三十知兵在羽林中年潛識子房心蒼鷹出塞邊塵滅白鶴還鄕楚水深春坼酒瓶浮藥气晚攜棊局帶松陰雞籠山上云多處自劚黃精不可尋

淮陰阻風寄楚州韋中丞

垂釣京江欲白頭江魚堪釣卻西遊劉伶臺下稻花晚韓信廟前楓葉秋淮月未明先倚檻海云初起更維舟河橋有酒無人醉獨上髙城望庾樓

○油蔚【一首】

贈別營妓卿卿【時爲淮南幙職奉使塞北】

憐君無那是多情枕上相看直到明日照緑窗人去住鴉題紅粉淚從橫愁腸只向金閨斷白髮應從玉塞生爲報花時少惆悵此生終不負卿卿

○張祜【六首】

觀杭州柘枝

舞停歌罷鼓連催軟骨纎蛾暫起來紅罨畫衫纒腕出碧排方胯背腰�旁收拍拍金鈴擺卻踏聲聲錦袎摧看著徧頭香袖折粉屏香帕又重隈

周員外出雙舞柘枝妓

畫鼔拖環錦臂攘小娥雙換舞衣裳金絲蹙霧紅衫薄銀蔓垂花紫帶長鸞影乍逥頭並舉鳯聲初歇翅齊張一時折腕招殘拍斜斂輕身拜玉郎

觀楊瑗柘枝

促疉蠻鼉引柘枝捲檐虛帽帶交垂紫羅衫宛蹲身處紅錦靴柔踏節時微動翠蛾拋舊態緩遮檀口唱新詞看看舞罷輕雲起卻赴襄王夢裏期

感王將軍柘枝妓歿

寂寞春風舊柘枝羙人休舞曲停吹鴛鴦鈿帶拋何處孔雀羅衫付阿誰畫鼔不聞招節拍錦靴虛想挫腰肢今來座上翻如醉曽見梨園教徹時

貴家郎

二十便封侯名居第一流緑鬟深小院淸管下髙樓醉把金船擲閒敲玉鐙遊帶盤紅■﹝晏鼠﹞鼠袍砑紫犀牛碧瓦坊墻上朱橋柳巷頭眼前長少貴那信有春愁

病宮人【或重見第九卷

作袁不約今刪】

佳人臥病動經秋簾幕繿縿不掛鉤四體彊扶藤夾膝雙鬟慵挿玉搔頭花顏有幸君王問藥餌無徵待詔愁惆悵近來銷瘦盡淚珠時傍枕函流

○來鵬【二首】

宛陵送李明府罷任歸江州

菊花村晚雁來天共把離杯向水邊官滿便尋垂釣侶家貧已用賣琴錢浪生盆浦千層雪雲起鑪峯一炷煙儻見吾鄕舊知已爲言憔悴過新年

淸明日與友人遊玉塘莊

幾宿春山逐陸郎淸明時節好風光歸穿緑荇船頭滑醉踏殘花屐齒香風急嶺雲飄迥野雨餘田水落方塘不堪吟罷東回首滿耳蛙聲正夕陽

○施肩吾【四首】

夜宴曲

蘭缸如晝買不眠玉堂夜起沈香煙靑娥一行十二仙欲笑不笑桃花燃碧窗弄嬌梳洗晚戶外不知銀漢轉被郎嗔罰璢璃盞酒入四肢紅玉軟

效古詞

姊妹無多兄弟少舉家鐘愛年最少有時繞樹山鵲飛貪看不待畫眉了

山中得劉秀才京書

自笑家貧客到疏滿庭煙艸不能鋤今朝誰料三千里忽得劉京一紙書

望夫詞

手爇寒燈向影頻回文機上暗生塵自家夫壻無消息卻恨橋頭賣卜人

○劉得仁【一首】

悲老宮人

白髮宮娃不解悲滿頭猶自挿花枝曽緣玉貌君王寵凖擬人看似舊時

○髙軿【四首】

步虛詞

淸溪道士人不識上天下地鶴一隻洞門深鎖碧窗寒滴露硏朱點周易

冩懷

漁竿消日酒消愁一醉忘情萬事休卻恨韓彭興漢室功成不向五湖遊

又

花滿西園月滿池笙歌搖曵畫船移如今暗與心相約不動徵旗動酒旗

風箏

夜靜弦聲響碧空宮商信任往來風依稀似曲才堪聽又被風吹別調中

○李端【一首】

代棄婦答賈客【一刻妾薄命】

五疉城邊爭走馬銅堤寺裏共乘舟鳴環動佩恩能盡掩袖低巾淚不流疇昔將歌邀客醉如今欲舞對君羞忍懷賤妾平生曲獨上襄陽舊酒樓

○趙嘏【十一首】

長安秋望

云物淒淸拂曙流漢家宮闕動髙秋殘星幾點雁橫塞長笛一聲人倚樓紫艷半開籬菊靜紅衣落盡渚蓮愁鱸魚正羙不歸去空戴南冠學楚囚

長安月夜與友生話故人

宅邊秋水浸苔磯日日持竿去不歸楊柳風多潮未落蒹葭霜在雁初飛重嘶匹馬吟紅葉卻聽疏鐘憶翠微今夜秦城滿樓月故人相見一沾衣

汾上宴別

云物如故鄕山川知異路年來未歸客馬上春色莫一尊花下酒殘日水西樹不待管弦終搖鞭背花去

曲江春望懷江南故人

杜若洲邊人未歸水寒煙暖想柴扉故園何處風吹柳一雁南來雪滿衣目極思隨原艸徧浪髙書到海門稀此時愁望情多少萬里春流遶釣磯

自遣

晚樹疎蟬起別愁逺人回首憶滄洲江連故國無窮恨日帶殘云一片秋久客轉諳時態薄多情只爲酒淹畱到頭生長煙霞者須向煙霞老始休

新月

玉鉤斜傍畫檐生云匣初開一寸明何事最能傷少婦夜來依約落邊城

東望

楚江橫在艸堂前楊柳洲邊載酒船兩見梨花歸不得每逢寒食一澘然斜陽暎閣山當寺微緑含風樹滿川同郡故人攀桂盡把詩吟向泬寥天

寄歸

三年踏盡化衣塵只見長戈不見春馬過雪街天未曙客迷關路淚空頻桃花塢接啼猿寺野竹亭通畫鷁津早晚相酬身事了水邊歸去一閒人

寒食新丰別友人

一百五日家未歸新丰雞犬獨依依滿樓春色傍人醉半夜雨聲前計非繚繞溝塍含緑晚荒涼樹石向川微東風吹淚對花落顦顇故交相見稀

感懷【一刻江樓舊感】

獨上江樓思渺然月光如水水如天同來望月人何處風景依稀似去年

茅山道中

煙樹重重水亂流馬嘶殘雨晚程秋門前便是仙山路目送歸鴻不得遊

○朱絳【一首】

春女怨

獨坐紗窗刺繡遲紫荊花下囀黃鸝欲知無限傷春意盡在停鍼不語時

○姚倫【一首】

感秋【中興集作感秋林】

試向疏林望方知節候殊亂聲千葉下寒影一巢孤不蔽秋天雁驚飛夜月烏霜風與春日幾度遣榮枯【中興集疏作東知作悲】

○劉方平【二首】

秋夜泛舟【禦覽詩無秋夜二字】

林塘夜泛舟虫響荻颼颼萬影皆因月千聲各爲秋歲華空復晚鄕思不勝愁西北浮雲外伊川何處流【禦覽詩泛作發勝作堪】

春怨

紗窗日落漸黃昏金屋無人見淚痕寂寞閒庭春欲晚梨花滿院不開門【禦覽詩閒作空院作地開作關】

○陳羽【一首】

長安臥病秋夜言懷

九重門鏁禁城秋月過南宮漸暎樓紫陌夜深槐露滴碧空云盡火星流風淸刻漏傳三殿甲第歌鐘樂五侯楚客病來鄕思苦寂寥燈下不勝愁

○薛能【三首】

遊嘉州後溪

山屐經過滿徑蹤隔溪遙見夕陽舂當時諸葛成何事只合終身作臥龍

老圃堂

邵平瓜地接吾廬糓雨幹時偶自鋤昨日春風欺不在就牀吹落讀殘書

銅雀臺

魏帝當時銅雀臺黃花深暎棘叢開人生冨貴須回首此地豈無歌舞來

○李郢【一首】

江上逢王將軍

虯髯憔悴羽林郎曽入甘泉侍武皇鵰沒夜云知禦苑馬隨春仗識天香五湖歸去孤舟月六國平來兩鬢霜惟有桓伊江上笛臥吹三弄送殘陽

○薛逢【二首】

開元後樂

莫奏開元舊樂章樂中髙曲斷人腸邠王玉笛三更咽虢國金車十里香一自犬戎生薊北便從徵戰老汾陽中原駿馬搜求盡沙苑年來艸又芳

漢武宮詞

武帝淸齋夜築壇自斟明水醮仙官殿前童女移香案庭際金人捧露盤絳節有時還入夢碧桃何處更驂鸞茂陵煙雨埋冠劍石馬無聲蔓艸寒

○崔塗【一首或不載姓名】

讀庾信集

四朝十帝盡風流建業長安兩醉遊惟有一篇楊柳曲江南江北爲君愁

○項斯【一首】

蒼梧雲气

何年化作愁漠漠便難收數點山能逺平鋪水不流濕連湘竹莫濃蓋舜墳秋亦有思歸客看來盡白頭

○崔峝【一首】

江上書懷

骨肉天涯別江山日落時淚流襟上血髮白鏡中絲吳越書難到存亡夢豈知登髙回首處形影自相隨

○李宣逺【一首】

塞下作【禦覽集同】

秋日並州路黃楡落故關孤城吹角罷數騎射鵰還帳幙遙臨水牛羊自下山徵人正垂淚烽火照雲間

○陶翰【二首】

古塞下曲

進軍飛狐北窮冦勢將變日落沙塵昏背河更一戰駿馬黃金勒雕弓白羽箭射殺左賢王歸奏未央殿欲言塞下事天子不召見西出咸陽門哀哀淚如霰

新安江林

江源南去永野飯暫維梢古戍懸漁网空林露鳥巢雪晴山脊見沙淺浪痕交自笑無謀者逢人作解嘲

○溫憲【三首】

春鳩

村南微雨新平緑淨無塵散睡桑條暖閒鳴屋脊春逺聞和曉夢相應在諸鄰行樂花時節追飛見亦頻

郊居

村前村後樹寓賞有餘情靑麥路初斷紫花田未畊雉聲聞不到山勢望猶橫寂寞春風裏吟酣信馬行

杏花

團雪上晴梢紅明暎碧寥店香風起夜村白雨休朝靜落猶和蒂繁開正蔽條澹然閒賞久無以破妖嬈

○李頻【六首】

湖口送友人

中流欲莫見湘煙葦岸無窮接楚天去雁逺衝云夢雪離人獨上洞庭船風波盡日依山轉星漢通宵向水連零落梅花過殘臘故園歸去醉新年

送友人往太原

離亭聊把酒此路徹邊頭艸白雁來盡時淸人去遊汾河流晉地塞雪滿並州明日相思起蕭條上北樓【集作別後相思夜遙看北斗愁】

寄逺

槐欲成陰分袂時君期十日復金扉槐今落葉已將盡君向逺鄕猶未歸化石早曽聞節婦沈湘何必獨靈妃須知此意同生死不學他人空寄衣

鄂州頭陀寺上方

髙寺上方無不見天涯行客思迢迢西江帆掛東風急夏口城銜楚塞遙沙渚漁歸多濕网桑林蠶後盡空條感時嘆物尋僧話惟向禪心得寂寥

辭夏口崔尙書

一飯仍難受淹畱已半年終期身可報不擬骨空鐫城晚風髙角江春浪起船同來棲止地獨去塞鴻前

古意

白馬遊何處靑樓日正長鳯簫拋舊曲鸞鏡懶新妝元鳥空巢語飛花入戶香𨿽非竇滔婦錦字已成章

○王駕【一首】

古意

夫戍蕭關妾在吳西風吹妾妾憂夫一行書信千行淚寒到君邊衣到無

○於鵠【三首】

送客遊塞

若到並州北誰人不憶家塞深無去伴路盡有平沙磧冷惟逢雁天春不見花莫隨邊將意垂老事輕車

江南曲

偶向江邊采白蘋還隨女伴賽江神眾中不敢分明語暗擲金錢卜逺人

題羙人【舊刻韋蘇州集中】

秦女窺人不解羞攀花趂蝶出墻頭胸前空帶宜男艸嫁得蕭郎愛逺遊

○徐寅【一首】

初夏戲題

長養燻風拂曉吹漸開荷芰落薔薇靑虫也學莊周夢化作南園蛺蝶飛

才調集卷七

●欽定四庫全書

才調集卷八

﹝唐﹞韋縠撰

○羅隱【十七首】

偶懷

白丁攘臂犯長安翠輦蒼黃路屈盤丹鳳有懷云外遠玉龍無主渡頭寒靜思貴族謀身易危覺文皇創業難不將不侯何計是釣魚船上淚闌干

桃花

暖觸衣襟漠漠香間梅遮柳不勝芳數枝艷拂文君酒半里紅敧宋玉墻盡日無人疑悵望有時經雨乍淒涼舊山山下還如此回首東風一斷腸

中元夜泊淮口

木葉迎飆水面平偶停孤棹已三更秋涼霧露侵燈下夜靜魚龍逼岸行敧枕正牽題柱思隔樓誰轉遶梁聲錦帆天子狂魂魄應過揚州看月明

西上【或刻所思】

西上靑雲未有期東浮滄海一何遲酒闌夢覺不稱意花落月明空所思長恐病侵多事日可堪貧過少年時鬥鷄走狗五陵道惆悵輸他輕薄兒

梅花

吳王醉處十餘里照野拂衣今正繁經雨不隨山鳥散倚風疑共路人言愁憐粉艷飄歌席靜愛寒香撲酒尊欲寄所思無好信爲君惆悵又黃昏

登夏州城樓

寒聲獵獵戍旗風獨倚危欄悵望中萬里山川唐土地千年魂魄晉英雄離心不忍聽邊馬往事應須問塞鴻好脫儒冠從校尉一枝長戟六鈞弓

曲江春感

江頭日暖花又開江東行客心悠哉髙陽酒徒半凋落終南山色空崔嵬聖代也知無棄物侯門未必用非才一船明月一竿竹家在五湖歸去來

西川與蔡十九同別子超

相歡𨿽則不多時相別■﹝冉阝﹞能不斂眉蜀客賦髙君解愛楚宮腰細我還知百年恩愛無終始萬里因緣有夢思腸斷門前舊行處不堪全屬五陵兒

春日獨遊禪智寺

遠樹連天水接空幾年行樂舊隋宮花開花謝長如此人去人來自不同楚鳳調髙何處酒吳牛蹄健滿車風思量只合騰騰醉煮海平陳一夢中

綿谷回寄蔡氏昆仲

一年兩度錦城遊前值東風後值秋芳艸有情皆礙馬好雲無處不遮樓山將別恨和心斷水帶離聲入夢流今日因君試回首澹煙喬木隔綿州

憶夏口

漢陽渡口蘭爲舟漢陽城下多酒樓芳年不得盡一醉別夢有時還重遊襟帶可憐吞塞雁風煙只好狎江鷗月明更想曾行處吹笛橋邊木葉秋

龍丘東下卻寄孫員外

縠江東下幾多程每泊孤舟卽有情山色已隨遊子遠水紋猶認主人淸恩如海嶽何時報恨似煙花觸處生百尺風帆兩行淚不堪回首望崢嶸

金陵夜泊

冷煙輕雨傍衰叢此夕秦淮駐斷蓬棲雁遠驚沽酒火亂鴉髙避落帆風地銷王气波聲急山帶秋陰樹影空六代精靈人不見思量應在月明中

寄前宣州竇尙書【一作常侍】

往年西謁謝玄暉尊酒畱歡醉始歸曲檻柳濃鶯未老小園花嫩蝶初飛噴香瑞獸金三尺舞雪佳人玉一圍今日亂離尋不得滿蓑風雨釣魚磯

牡丹【本集不同】

艷多煙重欲開難紅蕋當心一抹檀公子醉歸燈下見美人朝挿鏡中看當庭始覺春風貴帶雨方知國色寒日晚更將何所似太眞無力憑闌干

柳

灞岸晴來送別頻相偎相倚不勝春自家飛絮猶無定爭解垂絲絆路人

煬帝陵

入郭登橋出郭船紅樓日日柳年年君王忍把平陳業只博雷塘數畝田

○李頎【一首】

放歌行畣從弟墨卿

小來好文恥學武世上功名不解取𨿽沾寸祿已後時徒欲出身事明主柏梁賦詩不及宴長楸走馬誰相數斂迹俛眉心自甘髙歌擊節聲半苦由是蹉跎一老夫養雞牧豕東城隅空歌漢代蕭相國肯事霍家馮子都徒爾當年聲籍籍濫作詞林兩京客故人鬥酒安陵橋黃鳥春風洛陽陌吾家令弟才不羈五言破的人共推興來逸气如濤湧千里長江歸海時別離短景何蕭索佳句相思能間作舉頭遙望魯陽山木葉紛紛向人落

○崔顥【一首】

黃鶴樓【黃鶴乃人名也英靈集國秀集小異】

昔人已乘白雲去此地空餘黃鶴樓黃鶴一去不復返白雲千載空悠悠晴川歷歷漢陽樹春艸萋萋鸚鵡洲日莫鄕關何處是煙波江上使人愁

○於武陵【九首】

夜與故人別

白日去難駐故人非舊容今宵一別後何處更相逢過楚水千里到秦山幾重話來天未曉月落滿城鐘

洛陽道中

浮世若浮雲千回故復新旋添靑艸冢更有白頭人歲暮容將老雪晴山欲春行行車馬客不盡洛陽塵

別友人

行子與秋葉各隨南北風𨿽非千里別還阻一宵同過盡少年日尙如長路篷猶爲布衣客羞入故關中

寄北客

窮邊足風慘何處醉樓臺家去數千里月圓十二回寒山隨日遠雪路向城開遊子久無信年年空雁來

洛陽晴望

九陌盡風塵囂囂晝復昏古今人不斷南北路長存葉落上陽樹艸衰金穀園亂鴉歸未巳斜日半前軒

東門路

東門車馬路此路在浮沈白日不西落紅塵應更深從來名利地皆起是非心所以靑靑艸年年生漢陰

長信愁

簟涼秋夜初長信恨何如拂黛月生指理鬟云滿梳一從悲畫扇幾度泣前魚坐聽南宮樂淸風搖翠裾

感懷【或刻有感】

靑山長寂寞南望獨髙歌四海故人盡九原新壠多西沈浮世日東注逝川波不使年華駐此生看幾何

勸酒

勸君金屈巵滿酌不須辭花發多風雨人生足別離

○李涉【一首】

山中

無柰牧童何放牛喫我竹隔林呼不譍叫笑如生鹿欲報田舎翁更深不歸屋

○戎昱【四首】

中秋感懷

八月更漏長愁人起常早閉門寂無事滿院生秋艸昨宵北窗夢夢入荊南道遠客歸去來在家貧亦好

聞笛

入夜思歸切笛聲寒更哀愁人不願聽自到枕前來風起塞云斷夜深關月開平明獨惆悵飛盡一庭梅

客堂秋夕

隔窗螢影滅復流北風微雨虛堂秋虫聲竟夜引鄕淚蟋蟀何知人自愁四時不得一日樂以此方知客遊惡寂寂江城無所聞梧桐葉上偏蕭索

霽雪

風捲寒云莫雪晴江煙洗盡柳條輕檐前數片無人掃又得書窗一夜明

○韓琮【六首】

春愁

金烏長飛玉兔走靑鬢長靑古無有秦娥十六語如弦未解貪花惜楊柳吳魚嶺雁無消息水誓蘭情別來久勸君年少莫遊春暖風遲日濃於酒

莫春滻水送別

緑暗紅稀出鳳城莫雲樓閣古今情行人莫聽宮前水流盡年光是此聲

駱谷晚望

秦川如畫渭如絲去國還家一望時公子王孫莫來好嶺花多是斷腸枝

公子行

紫袖長衫色銀蟬半臂花帶裝盤水玉鞍繡坐雲霞別殿承恩澤飛龍賜渥窪控羅靑褭轡鏤象碧燻葩意气傾歌舞闌珊走鈿車袖彰云縹緲■﹝釒義﹞轉鳳攲斜珠捲迎歸箔紅籠晃醉紗惟無難夜日不得似仙家

二月二日遊洛源

舊苑新晴艸似苔人還香在踏靑回今朝此地成惆悵已後逢春更莫來

題商山店

商山驛路幾經過未到仙娥見謝娥紅錦機頭拋皓腕緑雲鬟下送橫波佯嗔阿母畱賓客暗爲王孫換綺羅碧澗門前一條水豈知平地有天河

○李徳裕【一首】

長安秋夜

內官傳詔問戎機載筆金鑾夜始歸萬戶千門皆寂寂月中淸露點朝衣

○髙蟾【二首】

下第後上永崇髙侍郎

天上碧桃和露種日邊紅杏倚云栽芙蓉生在秋江上不向東風怨未開

金陵晚眺

曾伴浮雲歸晚翠旋陪落日泛秋聲世間無限丹靑手一片傷心畫不成

○髙適【二首】

封丘縣【英靈集刻封丘作考本集另有封丘作】

我本漁樵孟諸野一生自是悠悠者乍事狂歌艸澤中寧堪作吏風塵下祗言小邑無所爲公門百事皆有期拜迎官長心欲碎鞭撻黎庶令人悲歸來向家問妻子舉家盡笑今如此生事應須南畝田世情付與東流水夢想舊山安在哉爲銜君命日遲回乃知梅福徒爲爾轉憶陶潛歸去來

九月九日酬顧少府【英靈集小異】

檐前白日應可惜籬下黃花爲誰有行子迎霜未授衣主人得錢始沽酒蘇秦顦顇時多厭蔡澤淒惶世看丑縱使登髙祗斷腸不如獨坐空搔首

○朱慶余【一首】

宮詞

寂寂花時閉院門美人相並立瓊軒含情欲說宮中事鸚鵡前頭不敢言

○曹松【三首】

春日長安書事

浩浩看花晨六街揚遠塵塵中一丈日誰是晏眠人禦柳舞著水野鶯啼破春徒云還楚計猶自惜離秦

九江莫春書事

楊柳城初鎖歸愁不計重【集作輪蹄息去蹤】春流無舊岸夜色失諸峯影動漁邊火聲遲語後鐘明朝回去雁誰向北郊逢

古冢

代遠已難問絫絫次古城民田侵不盡客路踏還平作穴虵分蟄依岡鹿遶行惟應風雨夕鬼火出林明

○錢起【一首】

闕下贈裴舎人【中興集小異】

二月黃鸝飛上林春城紫禁曉陰陰長樂鐘聲花外盡龍池柳色雨中深陽和不散窮途恨霄漢長懸捧日心獻賦十年猶未遇羞將白髮對華簪

○羅鄴【九首】

牡丹

落盡春紅始著花花時比屋事豪奢買栽池館恐無地看到子孫能幾家門倚長衢攢繡轂幄籠輕日護香霞歌鐘滿座爭歡賞誰信流年鬢有華

巴南旅捨言懷

萬浪千巖首未回無憀相倚上髙臺家山如畫不歸去客捨似讎誰遣來紅淚罷窺連曉燭碧波休引向風杯後時若有靑雲望何事偏教羽翼摧

下第呈友人

淸世誰能便陸沈相逢休作憶山吟若教仙桂在平地更有何人肯苦心去國漢妃還似玉亡家石氏豈無金且安懷抱莫惆悵瑤瑟調髙尊酒深

登淩歊臺

髙臺今古境長閒因想興亡自慘顏四海已歸新雨露六朝空謁舊江山槎翹獨鳥沙汀畔風遞連檣雪浪間好是輪蹄來往便誰人不向此躋攀

下第

謾把靑春酒一杯愁襟寧信酒能開江邊依舊空歸去帝裏還同不到來門掩殘陽鳴鳥雀花飛何處好池臺此時惆悵便堪老何用人間歳月催

東歸

日日惟憂行役遲東歸可是有家歸都緣桂玉無門住不算山川去路危秦樹夢愁黃鳥囀吳江釣憶錦鱗肥桃夭杏艷淸明近惆悵當年意盡違

僕射陂晚望

離人到此倍堪傷陂水蘆花似故鄕身事未知何日了馬蹄惟覺到秋忙田園牢落東歸晚道路辛勤北去長卻羨無愁是沙鳥雙雙相趁下斜陽

芳艸

廢苑墻南殘雨中似袍顏色正蒙茸微香暗惹遊人步遠緑才分斗雉蹤三楚渡頭長恨見五侯門外卻難逢年年縱有春風便馬迹車輪一萬重

聞子規

蜀魄千年尙怨誰聲聲啼血向花枝滿山明月東風夜正是愁人不寐時

○章碣【一首】

焚書坑

竹帛煙銷帝業虛關河空鎖祖龍居坑灰未冷山東亂劉項元來不讀書

○李益【一首】

同崔邠登鸛雀樓

鸛雀樓西百尺墻汀洲雲樹共茫茫漢家簫鼔空流水魏國山河半夕陽事去千年猶恨速愁來一日卽爲長風煙並是思歸望遠目飛春亦自傷

○王昌齡【三首】

長信秋詞【英靈集作長信宮或誤作王建宮詞】

奉帚平明金殿開且將團扇共徘徊玉顏不及寒鴉色猶帶昭陽日影來

采蓮【集內作越女】

越女作桂舟還將桂爲檝湖上水彌漫淸江初可涉摘取芙蓉花莫摘芙蓉葉將歸問夫壻顏色何如妾

閨怨

閨中少婦不知愁春日凝妝上翠樓忽見陌頭楊柳色悔教夫壻覓封侯

○李嘉佑【四首】

送嚴員外【一作吳中贈別嚴士元或云劉長卿作】

春風倚棹闔閭城水國春寒陰復晴細雨濕衣看不見閒花落地聽無聲日斜江上孤帆影艸緑湖南萬里情君去若逢相識問靑袍今已誤儒生

赴南中畱別褚少府湖上林亭【一刻起南巴畱別褚少府亦見劉長卿集中】

種田東郭傍春陂萬事無情把釣絲緑竹放侵行徑裏靑山常對捲簾時紛紛花發門空閉寂寂鶯啼日更遲從此別君千萬里白雲流水憶佳期

送陸澧還吳中

瓜步寒潮送客楊花莫雨沾衣故鄕南望何處秋水連天獨歸

送王牧往吉州謁王使君【中興間气集作送王牧吉州謁使君叔】

細艸緑汀洲王孫耐薄遊年華初冠帶文體舊弓裘野渡花爭發春塘水亂流使君憐小阮應念倚門愁

○鄭準【四首】

代寄邊人

君去不來久悠悠昏又明寸心因卜解殘夢過橋驚聖澤如垂餌沙場會息兵涼風當爲我一一送砧聲

題宛陵北樓

雨來風靜緑蕪鮮憑著朱闌思浩然人語獨耕燒後嶺鳥飛斜沒望中煙松梢半露藏雲寺灘勢橫流出浦船若遣謝宣城不死必應吟盡夕陽川

云

片片飛來靜又閒樓頭江上復山前飄零盡日不歸去貼破淸光萬里天

寄進士崔魯範

洛陽才子舊交知別後干戈積詠思百戰市朝千里夢三年風月幾篇詩山髙雁斷音書絕谷背鶯寒變代遲會待路寧歸去得酒樓漁浦重相期

○祖詠【一首】

七夕

閨女求天女更闌意未闌玊庭開粉席羅袖捧金盤向月穿鍼易臨風整綫難不知誰得巧明旦試相看

○吉師老【四首】

題春夢秋歸故里

故國歸路賖春晚在天涯明月夜來夢碧山秋到家開窗聞落葉遠墅見晴鴉驚起曉庭際鶯啼桃杏花

看蜀女轉昭君變

妖姬未著石橊裙自道家連錦水濆檀口解知千載事淸詞堪嘆九秋文翠眉嚬處楚邊月畫卷開時塞外云說盡綺羅當日恨昭君傳意向文君

放猿

放爾千山萬水身野泉晴樹好爲鄰啼時莫向瀟湘岸明月孤舟有旅人

鴛鴦

江島蒙蒙煙靄微緑蕪深處刷毛衣渡頭驚起一雙去飛上文君舊錦機

○盧弼【七首】

薄命妾

君恩已斷盡成空追想嬌歡恨莫窮長爲蕣花光曉日誰知團扇送秋風黃金買賦心徒切淸路飛塵信莫通閒憑玉闌思舊事幾回春莫泣殘紅

聞雁

秋風蕭瑟靜埃氛邊雁迎風響咽羣瀚海應嫌霜下早湘川偏愛艸初燻蘆洲宿處依沙岸楡塞飛時度晚云何處最添羇客恨竹窗殘月酒醒聞

秋夕寓居精舍書事

葉滿苔階杵滿城此中無限恨難平疎檐看織蠨蛸网暗隙愁聽蟋蟀聲醉臥欲拋羇客思夢歸偏動故鄕情覺來獨步長廊下半夜西風吹月明

和李秀才邊庭四時怨

春

春風昨夜到楡關故國煙花想已殘少婦不知歸不得朝朝應上望夫山

夏

盧龍塞外艸初肥雁乳平蕪曉不飛鄕國近來音信斷至今猶自著寒衣

秋

八月霜飛柳徧黃蓬根吹斷雁南翔隴頭流水關山月泣上龍堆望故鄕

冬

朔風吹雪透刀瘢飲馬長城窟更寒半夜火來知有敵一時齊保賀蘭山

○竇鞏【一首】

寄南遊兄弟

書來不報幾時還知在三湘五嶺間獨立衡門秋水闊寒鴉飛去日銜山

○韓偓【五首】

小隱

借得茅齋嶽麓西擬將身世老鋤犁淸晨向市煙含郭寒夜歸村月照溪鑪爲窗明僧偶坐松因雪折鳥驚啼靈椿朝菌由來事卻笑莊生始欲齊

贈易卜崔江處士

白首窮經通祕義靑山養老度危時門傳組綬身能退家學樵漁迹更奇四海盡聞龜策妙九霄堪嘆鶴書遲壺中日月將何用借與閒人試一窺

殘春旅捨

旅捨殘春宿雨晴恍然心地憶咸京樹頭蜂抱花須落池面魚吹柳絮行禪伏詩魔歸淨域酒衝愁陣出奇兵兩梁免被塵埃污拂拭朝簪待眼明

夜深

淸江碧艸兩悠悠各自風流一種愁正是落花寒食雨夜深無伴倚空樓

寄鄰莊道侶

聞說經旬不啟關藥窗誰伴醉開顏夜來雪壓村前竹剩見溪南幾尺山

○杜荀鶴【八首】

春宮怨

早被嬋娟誤欲妝臨鏡慵承恩不在貌教妾若爲容風暖鳥聲碎日髙花影重年年越溪女相憶采芙蓉

經九華費徵君墓

凡弔先生者多傷荊棘間不知三尺墓髙卻九華山天地有何外子孫無亦閒當時若徵起未必得身還

冬末同友人泛瀟湘

殘臘泛舟何處好最多吟興是瀟湘就船買得魚偏美踏雪沽來酒倍香猿到夜深啼嶽麓雁知春近別衡陽與君剩采江山景裁取新詩入帝鄕

山中寄詩友

山深長恨少同人覽景無時不憶君庭果自從霜後熟野猿頻向屋邊聞琴臨秋水彈明月酒就東山酌白雲仙桂算攀攀合得平生心力盡於文

溪興

山雨溪風捲釣絲瓦甌篷底獨斟時醉來睡著無人喚流下前灘也不知

馬上行

五里復五里住時無住時日將家漸遠猶恨馬行遲

春日山居寄先達

野吟何處最相宜春景暄和好入詩髙下麥苗新雨後淺深山色晚晴時半巖云腳風牽斷平野花枝鳥踏垂倒載干戈是何日近來麋鹿欲相隨

旅館遇雨【集作旅懷】

月華星采坐來收嶽色江聲暗結愁半夜燈前十年事一時和雨到心頭

○張喬【二首】

荊楚道中

前程曽未到岐路擬何爲返照行人急荒郊去鳥遲春宵多旅夢夏閏遠相期處處牽愁緒無窮是柳絲

題終南山白鶴觀

上徹煉丹峯求玄意未窮古壇靑艸合往事白雲空仙境日月外帝鄕煙霧中人間足煩暑欲去戀淸風

○崔魯【一首】

莫春對花

病香無力被風欺多在靑苔少在枝馬上行人莫回首斷君腸是欲殘時

才調集卷八

●欽定四庫全書

才調集卷九

﹝唐﹞韋縠撰

○劉商【一首】

秋夜聽嚴紳巴童唱竹枝歌

巴人逺從荊江客回首荊山楚云隔思歸夜唱竹枝歌庭槐葉落秋風多曲中歷歷敍鄕思鄕思綿綿楚詞古身騎吳牛不畏虎手提蓑笠欺風雨猿啼日暮江岸邊緑蕪連山水連天來時十三今十五一成新衣已再補鴻雁南飛報鄰伍在家歡樂辭家苦天晴露白鐘漏遲淚痕滿面看竹枝曲終寒竹風褭褭西方日落東方曉

○長孫佐輔【二首】

尋山家

獨訪山家歇還涉茅屋斜連隔松葉主人聞語未開門繞籬野菜飛黃蝶

南中客捨對雨送故人歸北

猿聲啾啾雁聲苦捲簾相對愁不語幾年客吳君在楚況送君歸我猶阻家書作得不忍封北風吹斷階前雨

○朱仿【二首】

秣陵送客入京

秣陵春已至君去學歸鴻緑水琴聲切靑袍艸色同鳥喧金穀樹花落夕陽宮日日相思處江邊楊柳風

江上送別

浦邊新見柳搖時北客相逢只自悲惆悵空知思後會艱難不敢料前期行看漢月愁徵戰共折江花怨別離向夕孤城分首處寂寥橫笛爲君吹

○王表【二首】

淸明日登城春望寄大夫使君

春城閒望愛晴天何處風光不眼前寒食花開千樹雪淸明日出萬家煙興來促席惟同捨醉後狂歌盡少年聞說鶯啼卻惆悵詩成不見謝臨川

成徳樂

趙女乘春上畫樓一聲歌發滿城秋無端更唱關山曲不是徵人亦淚流

○張安石【二首】

玉女詞

綺薦銀屏空積塵柳眉桃臉暗銷春不須更學陽臺女爲雨爲雲趁惱人

苦別

向前不信別離苦而今自到別離處兩行粉淚紅闌干一朶芙蕖帶殘露

○張諤【一首】

還京

朱紱臨秦苑皇華赴洛橋文章南渡越書奏北歸朝樹入江云盡城銜海月遙秋風將客思川上晚蕭蕭

○於濆【三首】

古宴曲

雉扇合蓬萊朝車回紫陌重門集嘶馬言宴金張宅燕娥奉巵酒低鬟若無力十戶手胼胝鳳皇■﹝釒義﹞一隻髙樓齊下視日照羅衣色笑指負薪人不信生中國

思歸引

不畊南畝田爲愛東堂桂身同樹上花一落又經歳交親日相薄知已恩潛替日開十二門自是無歸計

苦辛吟

壠上扶犁兒手種腹長饑窗下擲梭女手織身無衣我願燕趙姝化爲嫫母姿一笑不直錢自然家國肥

○胡曽【九首】

寒食都門作

二年寒食住京華寓目春風萬萬家金絡馬銜原上艸玊顏人折路傍花軒車競出紅塵合冠蓋爭回白日斜誰念都門兩行淚故園寥落在長沙

薄命妾

阿嬌初失漢皇恩舊賜羅衣亦罷燻倚枕夜悲金屋雨捲簾朝泣玉樓雲宮前葉落鴛鴦瓦架上塵生翡翠裙龍騎不巡時漸久長門空掩緑苔紋

獨不見

玉關一自有氛埃年少從軍竟未回門外塵凝張樂榭水邊香滅按歌臺窗殘夜月人何處簾捲春風燕復來萬里寂寥音信絕寸心爭忍不成灰

交河塞下曲

交河冰薄日遲遲漢將思家感別離塞北艸生蘇武泣隴西雲起李陵悲曉侵雉堞烏先覺春入關山雁獨知何處疲兵心最苦夕陽樓上笛聲時

車遙遙

自從車馬出門朝便入空房守寂寥玉枕夜殘魚信絕金鈿秋盡雁書遙臉邊楚雨臨風落頭上春云向日銷芳艸又衰還不至碧天霜冷轉無憀

早發潛水驛謁郎中員外

半牀秋月一聲雞萬里行人費馬蹄靑野霧銷凝晉洞碧山煙散避秦溪樓臺稍辧烏城外更漏微聞鶴柱西已是大仙憐後進不應來向武陵迷

贈漁者

不媿人間萬戶侯子孫相繼老扁舟往來南越諳鮫室生長東吳識蜃樓自爲釣竿能遣悶不因萱艸解銷憂羨君獨得逃名趣身外無機任白頭

自嶺下泛鷁到淸遠峽作

乘船浮鷁下韶水絕境方知在嶺南薜荔雨餘山自黛蒹葭煙盡島如藍旦遊蕭帝新松寺夜宿嫦娥桂影潭不爲篋中書未獻便來玆地結茅庵

題周瑜將軍廟

共說前生國步難山川龍戰血漫漫交鋒魏帝旌旗退委任君王社稷安庭際雨餘春艸長廟前風起晚光殘功勛碑碣今何在不得當時一字看

○李羣玉【二首】

同鄭相並歌姬小飲因以贈

裙拖八幅湘江水鬢聳巫山一片雲風格只應天上有歌聲豈合世間聞胸前瑞雪燈斜照眼底桃花酒半醺不是相如憐賦客肯教容易見文君

戲贈姬人賦尖字韻

骰子巡拋裹手拈無因得見玉纎纎但知謔道金■﹝釒義﹞落圖向人前露指尖

○顧非熊【一首】

秋日陜州道中作

孤客秋風裏驅車出陜西關山午時路村落一聲雞樹勢標秦遠天形到嶽低誰知我名姓來往自棲棲

○袁不約【二首向有病宮人一首查重第七卷

張佑作今刪去】

長安夜遊

鳳城連夜九門通帝女皇妃出漢宮千乘寶車珠箔卷萬條銀燭碧紗籠歌聲緩過靑樓月香靄潛來紫陌風長樂曉鐘歸騎後遺簪墮珥滿街中

○吳商浩【八首】

巫峽聽猿

巴江猿嘯苦響入客舟中孤枕破殘夢三聲隨曉風連云波澹澹和霧雨蒙蒙巫峽去家逺不堪魂斷空

秋塘曉望

鐘盡疎桐散曙鴉故山煙樹隔天涯西風一夜秋塘曉零落幾多紅藕花

水樓感事

髙柳螿啼雨後秋年光空感淚如流滿湖菱荇東歸晚閒倚南軒盡日愁

長安春贈友人

繁華堪泣帝城春粉蝶靑樓勢礙云花對玊鉤簾外發歌飄塵土路邊聞幾多逺客魂空斷何處王孫酒自醺各有歸程千萬里東風時節恨離羣

宿山驛

文戰何堪功未圖人驅羸馬指天衢露華凝夜渚蓮盡月彩滿輪山驛孤岐路辛勤終日有鄕關音信來年無好同範蠡扁舟興髙掛一帆歸五湖

塞上卽事

身似流星迹似蓬玉關孤望杳溟蒙寒沙萬里平鋪月曉角一聲髙捲風戰士歿邊魂尙哭單於獵處火猶紅分明更想殘宵夢故國依然到甬東

北邙山

北邙山艸又靑靑今日銷魂事可明緑酒醉來春未歇白楊風起柳初晴岡原旋葬松新長年代無人闕半平堪取金鑪九還藥不能隨夢向浮生

泊舟

身逐煙波魂自驚木蘭舟上一帆輕雲中有寺在何處山底宿時聞磬聲

○梁鍠【一首】

代徵人妻喜夫還

徵夫走馬發漁陽少婦含嬌開洞房千日廢臺還掛鏡數年塵面再新妝春風喜出今朝戶明月虛眠昨夜牀莫道幽閨音信隔還衣總是舊時香

○賀知章【一首】

詠柳【或刻柳枝詞】

碧玉裝成一樹髙萬條垂下緑絲絳不知細葉誰裁出二月春風似剪刀

○張蠙【四首】

錢塘夜宴畱別郡守

四方騷動一州安夜列罇罍伴客歡觱栗調髙山閣迥蝦蟆更促海城寒屏間佩響藏歌妓幕外刀光立從官沈醉不愁歸棹遠曉帆吹上子陵灘

長安春望

明時不敢臥煙霞又見秦城換物華殘雪未銷雙鳯闕新春已發五侯家甘貧祇擬長緘酒忍病猶期彊采花故國別來桑柘盡十年兵踐海西艖

敍懷

月裏路從何處上江邊身合幾時歸十年九陌寒風夜夢埽蘆花絮客衣

題嘉陵驛

嘉陵路惡石和泥行到長亭日已西獨倚闌干正惆悵海棠花裏鷓鴣啼

○劉象【七首】

春夜

幾處兵戈阻路岐憶山心切與山違時難何處披懷抱日日日斜空醉歸

又

一別杜陵歸未期祇憑魂夢接親知近來欲睡兼難睡夜夜夜深聞子規

曉登迎春閣

未櫛憑欄眺錦城煙籠萬井二江明香風滿閣花盈戶樹樹樹梢啼曉鶯

早春池亭獨遊

春意送殘臘春晴融小洲蒲茸才簇岸柳頰已遮樓便有杯觴興可攄羇旅愁鳬鷖亦相狎盡日戲淸流

又

淸流環緑筱淸景媚虹橋鶯刷初遷羽莎拳擬拆苗細沙摧暖岸淑景動和飆倍憶同袍侶相歡倒一瓢

又

一瓢歡自足一日興偏多幽意人先賞疎叢蝶未過知音新句苦窺沼醉顏酡萬慮從相擬今朝欲柰何

白髭

到處逢人求至藥幾回染了又成絲素絲易染髭難染墨翟當時合泣髭

○戴司顏【二首】

江上雨

非不欲前去此情非自由星辰照何處風雨送涼秋寒鎖空江夢聲隨黃葉愁蕭蕭猶未巳早晚出蘋洲

塞上

空磧畫蒼茫沙腥古戰場逢春多霰雪生計在牛羊冷角吹鄕淚幹楡落夢牀從來山水客誰謂到漁陽

○沈彬【一首】

秋日

秋含砧杵搗斜陽笛引西風顥气涼薜荔惹煙籠蟋蟀芰荷翻雨潑鴛鴦當年酒賤何妨醉今日時難不易狂腸斷舊遊從一別潘安惆悵滿頭霜

○李賀【一首】

七夕

別浦今朝暗羅帷午夜愁鵲辭穿綫月花入曝衣樓天上分金鏡人間望玊鉤錢塘蘇小小更值一年秋

○嚴維【一首】

秋夜船行

扁舟時屬暝月上有餘暉海燕秋還去漁人夜不歸中流何寂寂孤棹也依依一點前村火誰家未掩扉

○韓翊【一首】

寒食

春城無處不飛花寒食東風禦柳斜日莫漢宮傳蠟燭靑煙散入五侯家

○熊皦【一首】

早梅

江南近臘時已亞雪中枝一夜欲開盡百花猶未知人情皆共惜天意不教遲莫訝無濃艶芳筵正好吹

○張喬【三首】

楊花落【一刻楊巨源】

北斗南回春物老紅英落盡緑尙早韶風澹蕩無所依偏惜垂楊作春好此時可憐楊柳花縈盈艶曳滿人家人家女兒出羅幙淨埽玉除待花落寶環纎手捧更飛翠羽輕裙承不著歷歷瑤琴舞袖陳飛紅拂黛憐玊人東園桃李芳已歇猶有楊花嬌莫春

送友人歸宜春

落花兼柳絮無處不紛紛逺道空歸去流鶯獨自聞野橋喧磑水山郭入樓云故里南陔曲秋期更送君

送進士許棠

離鄕積歳年歸路逺依然夜火山頭市春江樹杪船干戈愁鬢攺瘴癘喜家全何處營甘旨潮濤浸薄田

○陳陶【一首】

寄兵部任畹郎中

常思劍浦別淸塵荳蔲花紅十二春昆玉已成廊廟器澗松猶是薜蘿身𨿽同橘柚依南土終仰魁罡近北辰好向明時薦遺逸莫教千古弔靈均

○張謂【一首】

杜侍禦送貢物戲贈

銅柱朱崖道路難伏波橫海舊登壇越人自貢珊瑚樹漢使何勞獬豸冠疲馬山中愁日晚孤舟江上畏春寒由來此貨稱難得多恐君王不忍看

○鄭常【一首】

寄邢逸人

羨君無外事日與世情違地僻人難到溪深鳥自飛儒衣荷葉老野飯藥苗肥疇昔江湖意而今憶共歸

○崔峒【一首】

題崇福寺禪院

僧家更無事埽地與焚香淸磬度山翠閒雲來竹房身心塵外逺歳月座中長向晚禪堂閉無人空夕陽

○李洞【一首】

喜鸞公自蜀歸

禁院閉生臺尋師到緑槐寺髙猿看講鐘動鳥知齋埽石月盈箒濾泉花滿篩歸來逢聖節吟步上堯階

○李端【一首】

巫山髙和皇甫拾遺【禦覽集作巫山髙】

巫山十二峯皆在碧虛中回合雲藏日霏微雨帶風猿聲寒過澗樹色暮連空愁向髙唐去千秋見楚宮

○江爲【一首】

江行

越信來年稀孤舟幾夢歸月寒花露重江晚水煙微峯直帆相望沙空鳥自飛何時洞庭上春雨滿蓑衣

○裴度【一首】

中書卽事

有意效承平無功益聖明灰心緣忍事霜鬢爲論兵道直身還在恩深命轉輕鹽梅非擬議葵藿是平生白日長懸照蒼蠅謾發聲嵩陽舊田地終使謝歸耕

○陳上美【一首】

咸陽懷古

山連河水碧氛氳瑞气東移擁聖君秦苑有花空笑日漢陵無主自侵云古槐堤上鶯千囀逺渚沙中鷺一羣賴與淵明同把菊煙郊西望夕陽曛

○姚合【七首】

遊宣義池亭

春入池亭好風光暖更鮮尋芳行不困逐勝坐還遷細艸亂如髮幽禽鳴似弦苔文翻古篆石色學秋天花落能漂酒萍開解避船暫來猶愈疾久住合成仙迸筍搘階起垂藤壓樹偏此生應借看自計買無錢

遊陽河岸

終日遊山困今朝始傍河尋芳愁路盡逢景畏人多鳥語催沽酒魚來似聴歌醉時眠石上肢體自婆娑

邊詞

將軍作鎭古汧州水膩山春節气柔淸夜滿城絲管散行人不信是邊頭

又

箭利弓調四鎭兵蕃人不敢近東行沿邊千里渾無事惟見平安火入城

寄王度居士

顦顇王居士顚狂不稱時天公與貧病時輩復輕欺茅屋隨年賃盤餐逐日移棄嫌官似夢珍重酒如師無竹栽蘆看思山疊石爲靜窗畱客話古寺覓僧棋瘦馬寒來死羸童餓得癡惟應尋阮籍心事逺相知

寄王玄伯

夜歸曉出滿衣塵轉覺才名帶累身莫覓舊來終日醉世間杯酒屬閒人

聞蟬

未秋吟便苦半咽半隨風禪客心應亂愁人耳願聾雨晴煙樹裏日晚古城中逺思應難盡誰當與我同

○楊牢【一首】

贈捨弟

秦云蜀浪兩堪愁爾養晨昏我逺憂千里客心難寄夢兩行鄕淚爲君流早驅風雨知龍聖餓食魚蝦覺虎羞袖裏鏌鎁光似水丈夫不合等閒休

○王昌齡【二首】

出塞

秦時明月漢時關萬里長徵人未還但使龍城飛將在不教胡馬渡陰山

少年行

走馬逺相尋西樓下夕陰結交期一劍畱意贈千金髙閣歌聲逺重關柳色深夜闌須盡醉莫負百年心

○於鵠【二首】

送唐大夫讓節歸山【或刻送唐中丞入道】

年老功臣乞罷兵玉階匍匐進雙旌朱門鴛瓦爲仙觀白領狐裘出帝城侍女休梳官樣髻閹童新攺道家名到時浸髮春泉裏猶夢紅樓簫管聲

送宮人入道

十載吹簫入漢宮看修水殿種芙容自傷白髮辭金屋喜著黃衣向玉峯解語老猿開曉戶引雛飛鶴下髙松定知別後宮中伴遙聴緱山半夜鐘

○陳羽【一首】

冬晚送友人使西蕃

驛使向天西巡羌復入氐玉關晴有雪砂磧雨無泥落淚軍中笛驚眠塞上雞逢春鄕思苦萬里艸萋萋

○僧貫休【三首】

野田黃雀行

髙樹風多吹爾巢落蒿深葉暖宜爾依泊莫近鴞類蛛网亦惡飲野田之淸水食野田之黃粟深花中睡■﹝土孛﹞土裏浴如此卽全勝啄太倉之谷而穿人之屋

夜夜曲

蟪蛄切切風騷騷芙容噴香蟾蜍髙孤燈耿耿徵婦勞更深撲落金錯刀

行路難

君不見山髙海深人不測古往今來轉淸碧淺近輕浮莫與交地卑只解生荊棘誰道黃金如糞土張耳陳余斷消息行路難行路難君自看

○僧尙顏【二首】

秋夜吟

梧桐雨畔夜愁吟抖擻衣裾蘚色侵枉道一生無系著湘南山水別人尋

贈村公

袖衣木突此鄕尊白盡須眉眼未昏醉舞神筵隨鼓笛閒歌聖代和兒孫黍苗一頃垂秋日茅棟三間映古原也笑長安名利處紅塵半是馬蹄翻

○僧護國【一首】

許州趙使君孩子

毛骨貴天生肌膚片玉明見人空解笑弄物不知名國器嗟猶小門風望益淸抱來芳樹下時引鳯離聲

○僧棲白【二首】

八月十五夜月【一刻中秋】

尋常三五夜豈是不嬋娟及至中秋半還勝別夜圓淸光凝有露皓色爽無煙自古人皆望年來復一年

哭劉得仁

爲愛詩名吟到此風魂雪魄去難招直教桂子落墳上生得一枝寃始銷

○僧無可【二首】

金州陪姚員外遊南池

柳暗淸波漲衝萍復潄苔張筵白鳥起埽岸使君來洲島秋應沒荷花晚盡開髙城吹角絕騶馭尙徘徊

夏日送田中丞赴蔡州

出守汝南城應多戀闕情地遙人久望風起斾初行楚廟繁蟬斷淮田細雨生賞心知有處蔣宅古松平

○僧淸江【一首】

贈淮西賈兵馬使

破虜功成百戰場天書親拜漢中郎映門旌斾春風起對客弦歌白日長階下鬥鷄花乍拆營南試馬柳初黃由來吳楚多同調感激逢君共異鄕

○僧法照【一首】

寄錢郎中

閒門深樹裏閒足爲經過駟馬不爲貴一僧誰柰何藥苗家自有香飯乞時多寄語嬋娟客將心向薜蘿

○僧太易【二首】

贈司空拾遺

侍臣何事辭云陛江上微吟見雪花望闕未承丹鳯詔開門空對楚人家陳琳艸奏才還在王粲登樓興尙賖髙館更容塵外客仍令歸路奉瑤華

宿天柱觀

石室初投宿仙翁喜暫容花原隔水見洞府過山逢泉湧階前地云生戶外峯中宵人自定不是欲降龍

○僧惟審【一首】

賦得聞黃鳥啼

捲簾淸夢後芳樹引流鶯隔葉傳春意穿花送曉聲未調雲路翼空負桂林情莫盡關關興羇愁正厭生

○僧滄浩【一首】

畱別嘉興知已

一坐東林寺從來未下山不因尋長者無事到人間宿雨愁爲客寒禽散未還空懷舊山月童子誦經閒

○僧皎然【二首】

詶崔侍禦見贈

買得東山後逢君小隱時五湖遊未足柏署迹如遺儒服何妨道禪心不廢詩一從居士說長破小乘疑

尋陸鴻漸不遇

移家𨿽帶郭野徑入桑麻近種籬邊菊秋來未著花扣門無犬吠欲去問西家報道山中出歸時每日斜

○僧無本【二首】

行次漢上

習家池沼艸萋萋嵐樹光中信馬蹄漢主廟前湘水碧一聲風角夕陽低

馬嵬

長川幾處樹靑靑孤驛危樓對翠屏一自上皇惆悵後至今來往馬蹄腥

才調集卷九

●欽定四庫全書

才調集卷十

﹝唐﹞韋縠撰

○張夫人【二首戶部侍郎吉中孚妻】

拜新月

拜新月拜月出堂前暗魄初籠桂虛弓未引弦拜新月拜月妝樓上鸞鏡未安臺蛾眉已相向拜新月拜月不勝情庭前風露淸月臨人自老人望月長生東家阿母亦拜月一拜一悲聲斷絕昔年拜月逞容輝如今拜月雙淚垂回看眾女拜新月卻憶紅閨年少時

拾得韋氏花鈿以詩寄贈

今朝妝合前拾得舊花鈿粉污痕猶在塵侵色尙鮮曽經纎手裏拈向翠眉邊能助千金笑如何忍棄捐

○劉媛【一首】

長門怨

雨滴梧桐秋夜長愁心和雨到昭陽淚痕不與君恩斷拭卻千行更萬行

○女道士李冶【九首字季蘭】

從蕭叔子聴彈琴賦得三峽流泉歌【中興集小異】

妾家本住巫山云巫山流泉常自聞玉琴彈出轉寥夐俱是當時夢裏聴三峽迢迢幾千里一時流入幽閨裏巨石崩崖指下生飛泉走浪弦中起初疑憤怒含雷風又似嗚咽流不通回湍曲瀨勢將盡時復滴瀝平沙中憶昔阮公爲此曲能使仲容聴不足一彈旣罷復一彈願作流泉鎭相續

送韓揆之江西【或刻送閻伯均往江州中興集小異】

相招折楊柳別恨轉依依萬里西江水孤舟何處歸湓城潮不到夏口信應稀惟有衡陽雁年年來去飛

相思怨

人道海水深不抵相思半海水尙有涯相思眇無畔攜琴上酒樓樓虛月華滿彈著相思曲弦腸一時斷

感興

朝雲莫雨鎭相隨去雁來人有返期玉枕祇知長下淚銀燈空照不眠時仰看明月翻含意俯盼流波欲寄詞卻憶初聞鳯樓曲教人寂寞復相思

恩命追入畱別廣陵故人

無才多病分龍鐘不料虛名達九重仰愧彈冠上華髮多慚拂鏡理衰容馳心北闕隨芳艸極目南山望舊峯桂樹不能畱野客沙鷗出浦謾相逢

八至

至近至逺東西至深至淺淸溪至髙至明日月至親至疎夫妻

送閻二十六赴剡縣

流水閶門外孤舟日復西離情徧芳艸無處不萋萋妾夢經吳苑君行到剡溪歸來重相訪莫學阮郎迷

寄朱放【中興集同】

望水試登山山髙湖又闊相思無曉夕相望經年月鬱鬱山木靑綿綿野花發別後無限情相逢一時說

得閻伯鈞書

情來對鏡懶梳頭莫雨蕭蕭庭樹秋莫怪闌干垂玉箸只緣惆悵對銀鉤

○劉云【二首】

有所思

朝亦有所思莫亦有所思登樓望君處靄靄蕭關道掩淚向浮雲誰知妾懷抱玉井蒼苔靑院深梧桐落盡無人埽

媫妤怨

君恩不可見妾豈如秋扇秋扇尙有時妾身永微賤莫言朝花不復落嬌容幾奪昭陽殿

○鮑君徽【一首】

惜春花【或刻惜花吟】

枝上花花下人可憐顏色俱靑春昨日看花花灼灼今日看花花欲落不如盡此花下歡莫待春風總吹卻鶯歌蝶舞媚韶光紅鑪煮茗松花香妝成吟態恣遊樂獨把花枝歸洞房

○崔仲容【二首】

贈所思

所居幸接鄰相見不相親一似雲間月何殊鏡里人丹誠空有恨腸斷不禁春願作梁間燕無由變此身

贈歌姬

水剪雙眸霧剪衣當筵一曲媚春暉瀟湘夜瑟怨猶在巫峽曉云愁不晞皓齒乍分寒玉細黛眉輕蹙逺山微渭陽朝雨休重唱滿眼陽關客未歸

○張文姬【二首鮑參軍妻】

溪口云

溶溶溪口云才向溪中吐不復歸溪中還作溪中雨

沙上鷺

沙頭一水禽鼓翼揚淸音只待髙風便非無雲漢心

○女道士元淳【二首】

寄洛中諸姊

舊國經年別關河萬里思題詩憑雁翼望月想蛾眉白髮愁偏覺歸心夢獨知誰堪離亂處掩淚向南枝

秦中春望

鳯樓春望好宮闕一重重上苑雨中樹終南霽後峯落花行處徧佳气晚來濃喜見休明代霓裳躡道蹤

○蔣馧【二首一作蘊字馥】

贈鄭女郎【或刻鄭氏妹】

艷陽灼灼河洛神珠簾繡戶靑樓春能彈箜篌弄纎指愁殺門前少年子笑開一面紅粉妝東園幾樹桃花死朝理曲莫理曲獨坐窗前一片玉行也嬌坐也嬌見之令人魂魄銷堂前錦褥紅地鑪緑沈香榼傾屠蘇解佩時時歇歌管芙蓉帳裏蘭麝滿晚起羅衣香不斷滅燭每嫌秋夜短

古意

昨夜巫山中失卻陽臺女朝來香閣裏獨伴楚王語

○崔公逺【一首】

獨夜詞

晴天霜落寒風急錦帳羅幃羞更入秦箏不復續斷弦回身掩淚挑燈立

○女道士魚玄機【九首】

隔漢江寄子安

江南江北愁望相思相憶空吟鴛鴦暖臥沙浦鸂鶒閒飛橘林煙裏歌聲隱隱渡頭月色沈沈含情咫尺千里況聴家家逺砧

寓言

紅桃處處春色碧柳家家月明樓上新妝待夜閨中獨坐含情芙蓉葉下魚戲螮蝀天邊雀聲人世悲歡一夢如何得作雙成

江陵愁望寄子安

楓葉千枝復萬枝江橋掩映莫帆遲憶君心似西江水日夜東流無歇時

寄子安

醉別千巵不浣愁離腸百結解無憂蕙蘭銷歇歸春圃楊柳東西絆客舟聚散已愁雲不定恩情須學水長流有花時節知難遇未肯厭厭醉玉樓

寄李億員外【集作贈鄰女】

羞日遮紅袖愁春懶起妝易求無價寶難得有心郎枕上潛垂淚花間暗斷腸自能窺宋玉何必恨王昌

送別

層城幾夜愜心期不料仙鄕有別離睡覺莫言云去處殘燈一盞野蛾飛

又

水柔逐器知難定云出無心肯再歸惆悵春風楚江莫鴛鴦一隻失羣飛

迎李近仁員外

今日喜時聞喜鵲昨宵燈下拜燈花焚香出戶迎潘嶽不羨牽牛織女家

賦得江邊樹

艸色迷荒岸煙姿入逺樓葉鋪秋水面花落釣人頭根老藏魚窟枝低系客舟瀟瀟風雨夜驚夢復添愁

○張窈窕【二首】

寄故人

澹澹春風花落時不堪愁坐更相思無金可買長門賦有恨空吟團扇詩

春思

門前梅柳爛春輝閉妾深閨繡舞衣雙燕不知腸欲斷銜泥故故傍人飛

○張琰【二首】

春詞

垂柳鳴黃鸝關關若求友春情不可耐愁殺閨中婦日莫登髙樓誰憐小垂手

又

昨日桃花飛今朝梨花吐春色能幾時■﹝冉阝﹞堪此愁緒蕩子遊不歸春來淚如雨

○趙氏【二首】

雜言寄杜羔

君從淮海遊再過蘭杜秋歸來未須臾又欲向梁州梁州秦嶺西棧道與云齊羌蠻萬餘落矛戟自髙低已念寡儔侶復慮勞攀躋丈夫重志气兒女空悲啼臨卭滯遊地肯顧濁水泥人生賦命有厚薄君但遨遊我寂寞

聞夫杜羔登第

長安此去無多地鬱鬱蔥蔥佳气浮良人得意正年少今夜醉眠何處樓

○程長文【三首】

獄中書情上使君

妾家本住鄱陽曲一片眞心比孤竹當年二八盛容儀紅箋艸隸恰如飛盡日閒窗刺繡坐有時極浦采蓮歸誰道居貧守都邑幽閨寂寞無人入海燕朝歸衾枕寒山花夜落階墀濕彊暴之男何所爲手持白刃向簾幃一命任從刀下死千金豈受暗中欺我心匪石情難轉志奪秋霜意不移血濺羅衣終不恨瘡粘錦袖亦何辭縣僚曽未知情緒卽便教人縶囹圄朱唇滴瀝獨銜寃玉筯闌干嘆非所十月寒更堪思人一聞擊柝一傷神髙髻不梳云已散蛾眉罷埽月仍新三尺嚴章難可越百年心事向誰說但看洗雪出圜扉始信白圭無玷缺

銅雀臺

君王去後行人絕簫箏不響歌喉咽雄劍無威光彩沈寶琴零落金星滅玉階寂寞墜秋露月照當時歌舞處當時歌舞人不回化爲今日西陵灰

春閨怨

綺陌香飄柳如綫時光瞬息驚流電良人何處事功名十載相思不相見

○梁瓊【三首】

昭君怨

自古有和親貽災到妾身朔風嘶去馬漢月出行輪衣薄狼山雪妝成鴈塞春回看父母國生死畢沙塵

銅雀臺

歌扇向陵開齊行奠玉杯舞時飛燕列夢裏片雲來月色空餘恨松聲莫更哀誰憐未死妾掩袂下銅臺

宿巫山逺寄人

巫山云巫山雨朝雲莫雨無定所南峯忽暗北峯晴空裏仙人語笑聲曽侍荊王枕席處直至如今如有靈春風澹澹白雲閒驚湍流水響千山一夜此中對明月憶得此中與君別感物情懷如舊時君今渺渺在天涯曉看襟上淚流處點點血痕猶在衣

○廉氏【二首】

懷逺

隟塵何微微朝夕通其輝人生各有托君去獨不歸靑林有蟬響赤日無鳥飛徘徊東南望雙淚空沾衣

寄徵人

淒淒北風吹鴛被娟娟西月生蛾眉誰知獨夜相思處淚滴寒塘蕙艸時

○薛濤【三首】

送友人

水國蒹葭夜有霜月寒山色共蒼蒼誰言千里自今夕離夢杳如關塞長

題竹郎廟

竹郎廟前多古木夕陽沈沈山更緑何處江村有笛聲聲聲盡是迎郎曲

柳絮

二月楊花輕復微春風搖蕩惹人衣他家本是無情物一向南飛又北飛

○姚月華【二首】

怨詩

春水悠悠春艸緑對此思君淚相續羞將離恨向東風理盡秦箏不成曲

又

與君形影分胡越玉枕終年對離別登臺北望煙雨深回身泣向寥天月

○裴羽仙【二首其夫徵匈奴輕行入爲利鹿生擒帳下自爾一往音信斷絕】

邊將

風捲平沙日欲曛狼煙遙認雁飛羣李陵一戰無歸日望斷遙天哭塞塵

又

良人平昔逐蕃渾力戰輕行出塞門從此不歸成萬古空畱賤妾怨黃昏

○劉瑤【三首】

暗別離

槐花結子桐葉焦單飛越鳥啼靑霄翠軒輾雲輕遙遙燕脂淚迸紅綫條瑤艸歇芳心耿耿玉佩無聲畫屏冷朱弦暗斷不見人風動花枝月中影靑鸞脈脈西飛去海闊天髙不知處

古意曲

梧桐階下月團團洞房如水秋夜闌吳刀剪破機頭錦茱萸花墜相思枕緑窗寂寞背燈時暗數寒更不成寢

闔閭城懷古

五湖春水接遙天國破君亡不記年惟有妖娥曽舞處古臺寂寞起愁煙

○常浩【二首】

贈盧夫人

佳人惜顏色恐逐芳菲歇日莫出畫堂下階拜新月拜月如有詞傍人■﹝冉阝﹞得知歸來投玉枕始覺淚痕垂

寄逺

年年二月時十年期別期春風不知信軒蓋獨遲遲今日無端捲珠箔始見庭花復零落人心一往不復歸歳月來時未嘗錯可憐熒熒玉鏡臺塵飛幕幕幾時開卻念容華非惜好畫眉猶自待君來

○葛鴉兒【一首】

懷良人

蓬鬢荊釵世所稀布裙猶是嫁時衣胡麻好種無人種正是歸時不見歸

○薛媛【一首】

寫眞寄夫南楚材

欲下丹靑筆先拈寶鏡端已驚顏索寞漸覺鬢凋殘淚眼描將易愁腸寫出難恐君渾忘卻時展畫圖看

○盼盼【一首張建封妾】

燕子樓

樓上殘燈伴曉霜獨眠人起合歡牀相思一夜情多少地角天涯不是長

○崔鶯鶯【一首】

畣張生【或刻月明三五夜】

待月西廂下迎風戶半開拂墻花影動疑是玉人來

○無名氏【三十七首】

春

褭褭東風吹水國金鴉影暖南山北蒲抽小劍割湘波柳拂長眉舞春色白銅堤下煙蒼蒼林端細蕋參差香緑桑枝下見桃葉回看靑雲空斷腸

又

烏足遲遲日宮裏天門擊鼓龍蛇起風師剪翠換枯條靑帝挼藍染江水蜂蝶繽紛抱香蕋錦鱗跳擲紅雲尾繡衣白馬不歸來雙成倚檻春心醉

夏

赤帝旗迎火雲起南山石裂吳牛死繡楹夜夜箔蝦須象榻重重簟湘水彤彤日腳燒冰井古陌塵飛野煙靜漢帝髙堂汗若珠班姬明月無停影

秋

月色驅秋下穹昊梁間燕語辭巢蚤古苔凝紫貼瑤階露槿啼紅墮江艸越客羇魂掛長道西風欲掲南山倒粉娥恨骨不勝衣映門楚碧蟬聲老

冬

蒼茫枯磧陰雲滿古木號空晝光短云擁三峯嶽色低冰堅九曲河聲斷浩汗霜風刮天地溫泉火井無生意澤國龍蛇凍不伸南山瘦柏銷殘翠

雞頭

湖浪參差疊寒玉水仙曉展缽盤緑淡黃根老栗皺圓染靑刺短金罌熟紫羅小囊光緊蹙一掬眞珠藏蝟腹叢叢引觜傍蓮洲滿川恐作天雞哭

紅薔薇

九天碎霞明澤國造化工夫潛剪刻淺碧眉長約細枝深紅刺短鉤春色晴日當樓曉香歇錦帶盤空欲成結謝豹聲催麥隴秋春風吹落猩猩血

斑竹簟

龍鱗滿牀波浪濕血光點點湘娥泣一片晴霞凍不飛深沈盡訝鮫人立百朶排花蜀纈明珊瑚枕滑葛衣輕閒窗獨臥曉不起冷浸羇魂錦江裏

聴琴

六律鏗鏘間宮徵伶倫寫入梧桐尾七條瘦玉叩寒星萬派流泉哭纎指空山雨腳隨雲起古木燈靑嘯山鬼田文墮淚曲未終子規啼血哀猿死

石橊

蟬嘯秋云槐葉齊石橊香老庭枝低流霞色染紫罌粟黃蠟紙苞紅瓠犀玉刻冰壺含露濕斒斑似帶湘娥泣蕭娘初嫁嗜甘酸嚼破水精千萬粒

秦家行

彗孛飛光照天地九天瓦裂屯寃气鬼哭聲聲怨趙髙宮花滴盡扶蘇淚禍起蕭墻不知戢羽書催築長城急劍上忠臣血未幹沛公已向函關入

小蘇家

雙月謳■﹝言亞﹞輾秋碧細風斜掩神仙宅麥門冬長馬鬛靑茱萸蕋綻蠅頭赤流蘇斗帳懸髙壁彩鳯盤龍繳香額堂內月娥橫剪波倚門腸斷蝦須隔

斑竹

濃緑疎莖遶湘水春風抽出蛟龍尾色抱霜花粉黛光枝撐蜀錦紅霞起交戛敲攲無俗聲滿林風曳刀槍橫般痕苦雨洗不落猶帶湘娥淚血腥裊娜梢頭埽秋月影穿林下疑殘雪我今慚愧子猷心解愛此君名不滅

宴李家宅

畫屏深掩瑞雲光羅綺花飛白玉堂銀榼酒傾魚尾倒金鑪灰滿爇心香輕搖緑水靑蛾飲亂觸紅絲皓腕狂今日恩榮許同聴不辭沈醉一千觴

長信宮

細艸侵瑎亂碧鮮宮門深鎖緑楊天珠簾欲捲擡秋水羅幌微開動冷煙風引漏聲過枕上月遷花影到窗前獨挑殘焰魂堪斷卻恨靑蛾誤少年

驪山感懷

武帝尋仙駕海遊禁門髙閉水空流深宮帶日年年色翠柏凝煙夜夜愁鸞鳳影沈歸萬古歌鐘聲斷夢千秋晚來惆悵無人會雲雨能飛傍玉樓

聴唱鷓鴣

金穀歌傳第一流鷓鴣淸怨碧雲愁夜來省得曽聞處萬里月明湘水流

遊朱坡故少保杜公林亭

杜陵池館洛城東孤島回汀路不窮髙岫乍疑三峽近逺波初似五湖通梧桐葉暗蕭蕭雨菱荇花香澹澹風還有昔時巢燕在飛來飛去畫堂空

畱贈偃師主人

孤城漏未殘徒侶拂徵鞍洛北去愁逺淮南歸夢闌曉燈回壁暗晴雪捲簾寒更盡主人酒出門行路難

長門

悵望黃金屋恩衰似越逃花生鍼眼刺月送剪腸刀地近歡娛逺天低雨露髙時看回輦處淚臉濕天桃

客有新丰館題怨別之詞因詰傳吏盡得其實偶作四韻嘲之

春風白馬紫絲韁正值蠶眠未采桑五夜有心隨莫雨百年無節待秋霜重尋繡帶朱藤合更認羅裙碧艸長爲報西遊減離恨阮郎才去嫁劉郎

經漢武泉

芙蓉池苑起淸秋漢武泉聲落禦溝他日江山映蓬鬢二年楊柳別漁舟竹間駐馬題詩去物外何人識醉遊盡把歸心付紅葉晚來隨水向東流

雜詩

近寒食雨艸萋萋著麥苗風柳映堤早是有家歸未得杜鵑休向耳邊啼

又

春光冉冉歸何處更向尊前把一杯盡日問花花不語爲誰零落爲誰開

又

水紋珍簟思悠悠千里佳期一夕休從此無心愛良夜任他明月下西樓

又

數日相隨兩不忘郎心如妾妾如郎出門便是東西路把取紅箋各斷腸

又

無定河邊莫角聲赫連臺畔旅人情函關歸路千餘里一夕秋風白髮生

又

花落長川艸色靑莫山重疊雨冥冥逢春便覺飄蓬苦今日分飛一涕零

又

洛陽才子鄰簫恨湘水佳人錦瑟愁今昔兩成惆悵事臨卭春盡莫江流

又

浙江輕浪去悠悠望海樓吹望海愁莫怪鄕心隨魄斷十年爲客在他州

雜詩【二篇見劉夢得集中】

鸞飛逺樹遊何處鳳得新巢有去心紅粉尙畱香幕幕碧雲初斷信沈沈■﹝冉阝﹞堪點污沈泥玉猶自經營買笑金從此山頭似人石丈夫形狀淚痕深

又

折釵破鏡兩無緣魚在深潭月在天得意紫鸞辭舞鏡墮松靑鳥斷銜箋金瓶永覆難收水玉軫長拋不續弦若到蘼蕪山下過空將狂淚滴黃泉

天竺國胡僧水晶念珠

天竺胡僧踏雲立紅精素貫鮫人泣細影疑隨爛火銷圎光恐滴袈裟濕夜梵西天千佛聲指輪次第驅寒星若非葉下滴秋露則是井底圓春冰淒淸妙麗應難並眼界眞如意珠靜碧蓮花下獨提攜堅潔何如幻泡影

白雪歌

皇穹何處飛瓊屑散下人間作春雪五花馬踏白雲衢七香車碾瑤墀月蘇嵒乳洞擁山家澗藤古栗盤銀蛇寒郊復疊鋪柳絮古磧爛漫吹蘆花流泉不下孤汀咽斷臂老猿聲欲絕鳥啄冰潭玉鏡開風敲檐澑水晶折拂戶初疑粉蝶飛看山又訝白鷗歸孫康凍死讀書關火井不暖溫泉微

琵琶

粉胸繡臆誰家女香撥星星共春語七盤嶺上走鸞鈴十二峯頭弄雲雨千悲萬恨四五弦弦中甲馬聲駢闐山僧撲破璢璃缽壯士擊折珊瑚鞭珊瑚鞭折聲交戛玉盤傾瀉眞珠滑海神驅趁夜濤回江娥蹙踏春冰裂滿坐紅妝盡淚垂望鄕之客不勝悲曲終調絕忽飛去洞庭月落孤雲歸

傷哉行

兔走烏飛不相見人事依稀速如電王母夭桃一度開玉樓紅粉千回變車馳馬走咸陽道石家舊宅空荒艸秋雨無情不惜花芙容一一驚顚倒勸君莫謾栽荊棘秦皇虛費驅山力英風一去更無言白骨沈埋莫山碧

才調集卷十

