刻中丞肖巖劉公遺稿

﹝明﹞劉良弼撰

●目錄

劉肖巖先生奏議序

先考中憲大夫巡撫廣西都察院右檢都禦史劉公肖巖府君行狀

明故中憲大夫巡撫廣西等處地方都察院右僉都禦史肖巖劉公墓志銘

中丞劉老先生神道碑

一卷

雲南道疏﹝一﹞

二卷

雲南道疏﹝二﹞

三卷

雲南道疏﹝三﹞

四卷

福建疏

五卷

直隸疏

六卷

文稿

七卷

詩稿

八卷

尺牘﹝一﹞

九卷

尺牘﹝二﹞

十卷

尺牘﹝三﹞

刻劉公奏議跋

中丞肖巖劉公後跋

●劉肖巖先生奏議序

肖巖先生奏議凡若干首序次總葺凡若干捲蓋三巡時忠藎之精也先生豫章望族綺歲巍科涵濡聖澤有年矣拜命以來不惟風裁獨持紀綱閎布肅僚貞度端軌則而善之行凡厥時事知無不言言無不盡條陳欵敍眞有愽大雄偉之文遷謨成算之武是以一方用賴邊圉懾服若黃臺吉輩以數十年桀驁之虜一旦革心效順互市請貢先生之力與有多也旣已讓徳不居卻乃杭疏上陳處之貼然先生之大非可以庸眾求矣炳忝門下讀其文不泛不拘不縱不逼無一言一字不出於心術之微精神之妙議論之正者利害得喪榮辱死生不入於中是以人蒙奠枕之安時賴長城之固固其所也夫春蘭蚤無對是以秋菊晚彌堅學力肆該愽是以普發時繽紛此身不蹈於髙潔何以盡律一時之貪鄙獻納不上之星辰此身何以盡攄其報效先生之徳不可以殫書先生之政不可以悉舉矣或曰不讀子美之書不知子羙之詩愚亦曰不讀先生之書則不知先生之奏議矣炳敬鋪之以爲金管之書之首

賜進士出身工部主事門生蔡國炳頓首拜撰

奉天承運皇帝勑曰朕嗣承丕緒肇建元儲念爾宰吧之臣實領牧民之職信克宣乎政績有利國家是用稽其薦章均頒寵命固彰恩賚亦勸賢勞爾直隸鎭江府金壇縣知縣劉良弼操履剛方才猷敏卓以甲科之俊彥宰南國之花封聽斷惟明羣吏之欺情莫售經理有要歷年之宿獘盡除徭役曲體乎民情法禁不避夫豪右事皆可錄豈徒三善之稱寶在不貪何假四知之畏能聲茂著薦剡累騰宜示褒章冫﹖兄逢慶典玆特授爾階文林郎錫之勑命於戲保國乂民本重專城之寄愼終如始無隳良吏之名尙懋乃庸用光朕命欽哉

隆慶三年正月十四日

奉天承運皇帝勑曰朕肇承緒業實賴左右有位之士秉徳宣猷恊襄新政而辟臺則紀綱之雄職耳目之要司勞尢茂著焉可無慶賚以示褒加爾雲南道監察禦史劉良弼性行醇誠才諝雅練試之劇邑蔚有治聲登於中司益彰直節遂能抗澄淸之志宣舉察之條珥筆赤墀則廷寮見憚乘貂紫塞則從虜求親讜論吁謀咸有可述玆用覃恩特授爾階文林郎錫之勑命爾尙益厲乃心靖共厥位入則建國論而肅朝章出則繩吏治而蠲民瘼斯於往績彌光而無負予一人之休命矣詩不云乎彼其之子邦之司直爾其懋哉

初任直隸鎭江府金壇縣知縣二任雲南道試監察禦史三任實授今職

隆慶六年八月二十一日

奉天承運皇帝制曰棘寺審平庶獄維丞與卿實參聽焉朕常簡茂明公恕之士俾之就列敷恩錫慶其曷可遺爾大理寺右寺丞劉良弼識蘊純敏器懷端亮自昔蜚聲花縣持憲栢臺立朝聞謇諤之風按部得澄淸之體爰稽才聞擢佐理卿而閱歷曁深操持彌恪罰咸審克民以無冤惟良折獄之效可徵巳玆覃恩廷寀特授爾階奉政大夫錫之誥命夫法者天下所共而廷尉天下之平也爾明習法典尙其謹持三尺俾輕重俱適於中用副朕袛徳弼教之意欽哉

初任鎭江府金壇縣知縣二任雲南道試監察禦史三任實授雲南道監察禦史四任今職

萬曆六年三月二十六日

奉天承運皇帝制曰朕崇奉慈闈覃敷慶澤惟玆廷尉爰髙九列之班睠我英賢寔任貳卿之秩邦彛具在綸錫宜先爾大理封左少卿劉良弼才猷敏達器識端方久馳譽於蘭臺遂升華於棘寺文學法理之事咸精其能仁明平恕之風允孚於國忠勤彌篤聞望滋隆方簡用之惟殷適恩華之洊至玆授爾階中憲大夫錫之誥命昔臯陶弼教期於無刑蘇公愼獄長玆王國爾之所自期待當不後於古人尙益旣厥心克袛厥敍庶以成咸中之慶則亦有無疆人辭欽哉

初任直隸鎭江府金壇縣知縣二任雲南道試監察禦史三任實授本道監察禦史四任大理寺右寺丞五任本寺左寺丞六任本寺右少卿七任今職

萬曆十年十月十一日

皇帝勑諭命察院右僉禦史劉良弼今特命�巡撫廣西地方督理軍務剿除山寇撫安猺獞軍民修理城池禁革姦獘團練保甲整辦器械選補行伍一應軍務湏與鎭守總兵官計議而行如遇地方盜賊生發卽便調度官兵相機撲剿務期盡絕以靖地方合用兵糧悉聽從宜區畫其副參遊守府衛州縣等官俱聽�節制敢有貪殘及退避不用命者文官五品以下徑自拏問四品以上參奏處治武官自都指揮以下悉以軍法從事一應未盡事宜聽�經略具奏如有重大事情應與總督軍門會議者湏從長計議而行不許偏執已見有誤事機�爲憲臣受玆簡任湏持廉秉公正已率下以副委任如或處置乖方致生他釁責有所歸�其勉之愼之故諭

萬曆十一年六月日

●先考中憲大夫巡撫廣西都察院右檢都禦史劉公肖巖府君行狀

不孝男雲龍仍泣血書

中丞府君奉簡命往撫粵西坐病以告請無何遂以壽終不孝雲龍觸地號天深惟撫幼治命彊延饘粥府君剔歷三四品計三稔余而生平宦遊無訾議例當得卹典蒙兩臺公祖查明將具題不孝將卜地卜期奉府君與先妣諭恭人合葬竊擬丐言勒之銘而樹之表以托不朽然媿不文不能自爲狀誰寔代言或曰狀者象耳以子狀其親必得象卽文不文奚論焉矧文在銘表不在狀不孝爰捃掇政迹疏稿及耳目所聞見諸父親友所頌述者而書其略蓬心慟裂不知所云敢徼惠立言君子憫念采擇賜品藻爲先人榮可勝悲仰之至嗚呼府君諱良弼字賚卿別號肖巖姓劉氏其先爲豫章黃臺里人六世祖邦本登宋淳熙詹騤榜進士八世祖文星又登宋慶元王會龍榜進士至曾大父旦生大父南澗公南澗公諱蘭業儒累勿第然以府君貴初贈文林郎金壇縣知縣益贈雲南道監察禦史大理寺右寺丞至中憲大夫大理寺左少卿大母熊氏初贈孺人益贈宜人至恭人生丈夫子三府君伯子也以嘉靖辛卯年九月初五日生生而穎拔昂首廣顙身屹屹山立七歲就塾異羣兒九歲授經目所下卽心識之家故貧大父業儒不治生產每以束脩之入資府君日督促治舉子業時遊別駕健齋伍公【諱】門徹日夜披誦不少休或至櫛盥俱廢衣服卽汗垢不易燕朋媟語不敢至其前一日學博少川傅公【諱弘】目府君文大奇之語伍公曰是夫國器也亦在公弟子列耶適經衛同峯諭公【諱松】遴壻難其人傅偶持府君文以視諭之弟侄六峯明府公【諱楫】洪江憲副公【諱南嶽】僉大奇之於是同峯公得府君爲壻殊喜滿望而府君益得專意問學卒業於憲副瀝泉張公之門【諱正位】髫髻爲郡弟子員卽遊棘闈憲副葛公【諱】試未冠工文者爲其子友府君與比部虛谷方公在選中【諱來崇】自是每試輒優司冠敬所王公【諱宗沐】雅負茂望以督學至不輕許可乃首拔府君輒謂有目者曰此天下士無論魁名必其振樹卓碩者尋丁先大夫難甫闋又丁熊恭人難摧毀號慕六年如一日惟時長憲北川陸公【諱穩】敬延之爲其子師陸旣擢去而維揚閻氏慕府君甚走獘迎致焉今會魁閻立吾公【諱士選】卽竟業徒也值瀝泉公守維揚府君終歲不投剌曰太守之庭何宜以門下士混之其狷介自做秀才時固如此嘉靖甲子以禮經舉鄕亞魁乙丑成進士人皆以爲華獨於邑曰柰二親不及見之何趣持部檄過家展省時郡司理曁二邑侯皆同年友間有以他事干者府君色然麾之曰吾慣貧徑竇一開廉節盡壞此奚宜至哉長憲健齋栗公【諱永祿】嘗以禮經發三晉觧見府君鄕會藝輒穪蓋論文者竟日又索稿袖懷之曰公且行何以辦裝何以示不佞府君曰論文且恐穢聽敢及其它若一琴一書裝之辦舊矣栗曰公古人也旣入授直隸鎭江金壇縣宰金壇故巨邑頻年饑民力困詘繁訟逋賦紛如也府君勤政恫民終日冠帶坐堂上蔬食剖理每曰毋食浮於事福量幾何何可泰受饗親齊民如父子嘻呴至吏點民悍則繩以法𨿽囑托不少貨歲大旱爲剙社倉十所令慕義者輸之粟諸作姦犯慝者以贖充焉環四封無道殣至今永賴慮諸士不振於文每季躬自課督才者只目視之劣者提耳誨之貧不能婚喪者捐俸助之一時士彬彬向風入彀者益盛今會魁������王衝字公【諱堯封】及某某皆府君所造士也獄室頹圯風雨悉透府君往視之則僂者躄者創者折者含淚而呼者數十輩惻然曰何若輩之夥且病乎因以自理贖鍰並舊令尹白野陳公【諱��】所遺郤贐金亟爲繕治於是囹圄若安居卽桎梏者不速斃且令廢疾者有餋冤滯者亟縱之獄爲一淸往邑中應酬諸費率倚辦於富賈府君曰此其爭刀錐逐什一者獨柰何以官費困之卽禁除一一取之筦庫諸有便於民者興不便者去具載縣誌中屢蒙禦史中丞侍禦史奏薦如巡撫念堂林公【諱潤】操江悟齋吳公【諱時來】督學少魯周公【諱】楚侗耿公【諱定向】巡按燕野陳公【諱】多一時名流或曰嚴毅之才冰檗之守風淸獘絕吏畏民懷或曰存心謹厚而潛之以精鑑之思蒞政明勤而出之以公平之度操持孚於士類惠愛洽於下民或曰才守俱優表裏如一不獨循吏蓋君子也或曰識見明達才猷老練淸聲久播於羣黎實政獨冠乎諸郡誠大受之器或曰不兢不絿有爲有守止士夫請托之獘志定不回條地方利獘之原績成可底迨三載報政列治行髙等隆慶三年閏六月應召去邑邑之大夫士至市巷阡陌傭村豎夾道遮畱不可得則相與走送不忍別賈人徳府君者饋之贐悉謝不受復追致於數百里外益峻卻之乃相率捐貲立亭於邑門之東太史含齋曹公【諱大章】志思焉六月選授雲南道監察禦史惟時議通錢法當事者欲將諸錢槪爲一例竟壅不行府君疏議酌定規則如金背火漆旋邊國朝洪武等項及前朝制錢各準銀有差文武官關領俸糧與商稅房號民間貿易俱以所定爲差上從之民乃稱便有海戶蒙中旨重遣府君力爲疏諫至云臯陶爲士瞽瞍殺人孟軻以爲執之而已誠以所司者法也𨿽舜不以君之尊而撓其法今某事干中官徑加重罪恐系左右潛移天聽乞遵祖制下法司示與眾棄之之意肅府輔國將軍不系親支規襲王爵禮書棠川殷公執奏上意不爲回府君疏謂帝王維持天下只紀綱二字把捉得定卽萬事自定夫紀綱孰大於藩封以輔國將軍而欲襲王爵此僣竊之漸宜仍以將軍管理奉祀不準冒襲藉令當襲亦當下之多官會議以示爵人於朝與士共之之意當是時敢言之風籍籍矣五年三月奉命按宣大宣大與北虜鄰俺答諸酋素稱雄狡求貢通市正在首事之時府君有長慮焉甫至輒條上疏首疏曰嘉靖先年所與虜爲市者官居其七八民居其一二今日北虜交易官旣不與之市而全鎭居人類多貧薄驅吾民而與之爲市乎恐生內變聽吾民而不與之爲市乎則恐召外侮夫剜肉醫瘡瘡未愈而身先斃矣宜預先禁約以今歲開市事起倉卒姑量行貿易不許濫入用安人心又疏曰事變無常夷情靡定交易而退各得其所中國之民猶或難之況氈裘之族以抄掠爲生理者乎夫俺酋感得孫之惠或可目下無虞而黃把二酋袛爲父兄所彊終非本意且憑二三亡命之徒兩相講議此輩或面從而退有後言或陽是而陰爲構煸縱諸酋如約而號令或不能鈐諸宗人行之部落安知不一面投市以紿我之必從一面南侵以掩我之不備乎此外患之所當防者也大同一鎭彊宗散處無慮數千先年有陰懷異志出邊而勾引者向非蚤發幾墮其姦通事家丁類皆犬羊族類飛鳥依人饑飽異態得便馳去當謹其微沿邊城堡等處軍人素慣交通一遇開市中門姦細之投托事主之窩藏難保必無安知不乘吾之虛而扼吾吭此皆內患之所當慮者也又疏曰天下之事固無全利亦無全害惟擇其中之利多害少者爲之又於其中預知其害之所在而早爲之圖斯國家享萬全之利矣今次互市已畢謹以耳目之所見聞漸不可長者爲皇上預陳而酌議之一曰封疆弛守之漸二曰屬夷疑叛之漸三曰將領推諉之漸四曰塞下虛耗之漸五曰勇士散逸之漸六曰市地增加之漸中間鏧鑿數千言及稱立國之本必始於自彊而禦虜之方在明於料敵今俺酋頗狎其餌秋防似可無虞第黃臺吉之■﹝舛上鳥下﹞鷔變詐上不肯仰遵其父叔之命令下不能約束其部落之恣肆故新平之市𨿽幸無大故然較之伊父徳勝一市大不相類部落食糧之請業已再三而遷徙熟夷之言至今未已犬羊之欲無厭中國之財難繼倘西番之搶不果勢必乘秋蹂我田苗掠我谷粟竊恐異日之患必自此酋始文武諸臣正當日夜淬礪板升叛逆之未歸作何招徠云朔逓年之殘破作何經理沿邊極衝之城堡所以防其坐困者當早爲之慮沿邊荒蕪之屯田所以廣其開墾者當早爲之修俟或敗盟大加挫衄度足以寒氈裘之贍可保數十年無事若戰守不修而徒啖之以撫賞中之以互市自謂已安無復他慮正恐今日之所以羈縻乎彼者未必非自誤之階也又疏曰大同一帶所最急而當先者孰愈應州山陰懷仁馬邑哉然馬邑襟帶桑幹背阻山澗𨿽系土城稍稱易守惟應州山陰懷仁三城隨築隨傾議者謂且以磚石修堡夫與其分力而歲修各堡之一面孰若並力而歲修懷應山馬之諸城況諸城傾圯如故何暇及堡縱諸堡勢屹金湯而諸城單薄不任竊恐攻堡不得勢必攻城是城亡而內地之所損者更多也又上預塞獘源疏謂燒荒一節前歲間一停之以諸酋欵服塞外也乃昨歲亦未舉行恐年復一年各將官仍復推托曰某年艸荒未燒已有故事今日不宜出塞以啟戎心野有茂艸而不輒焚虜得近邊而因以久駐致令鮏羴日逼虜牧日南而祖制不幾於廢墜乎家丁素恃搗巢趕馬爲資近因禁止故厚其月糧誠得優飬死士之意但恐虜或敗盟而各丁仍借口曰往無事尙優我廩餼今有事反減我芻糧內援舊例以要增加外復趕馬以冀兼得將使飬家丁如驕子視軍士如土芥而兵制不幾於倒置乎此皆預宜申明無致因循踵襲以誤邊計又上酌議設官疏謂宣府赤城北與孤懸之獨石相爲鼎峙中與窺伺之屬夷相爲鄰伍外與黃把二酋之巢穴相爲逼近非有司道以彈壓之曷克有濟況玆通貢開市之時尢爲姦人交構窺伺之漸分巡口北道宜攺駐赤城以示彈壓可焉邊方屯政類多廢墜代州爲宣大山西適中之地山西屯田憲臣宜移駐該州以總攝三鎭屯政出關則經理宣大入關則經理山西可焉通判以管糧爲責使庸瑣輩居然於貪泉利海中不喪心溺志者鮮矣當愼選仕士中之有才幹者或帶州縣推官禦兼管各路屯田果有成績一例升取今日用之以分邊務他日需之以求邊才可焉又上愼測虜情疏謂車夷與史夷自相依附而中國視二夷爲外藩車夷旣去則史夷之形勢自孤史夷再去則北路之藩蘺盡撤賊愈近而莫支患愈大而難撲夷情狡詐殊難測度而要之中國制馭之機權誠所當謹如果志在邀求歟則當用而示之不用甚不可中之以長其無已之驕如果志在窺犯歟則當先爲不可勝以待敵之可勝甚不可忽之以自弛國家之備合行邊臣熟加體察嚴爲堤備乃可迨巡歷旣竣又敷陳邊慮以永治安其一議戰大約謂撫虜與賄虜異虜倒戈欵塞吾因而字之曰撫虜扣關呼索吾苟且應之以祈免禍曰賄不察順逆不論是非使人眩於名實則恐今日用之撫虜以彰朝廷字小之徳而他日竊之賄虜以爲緩寇自寬之圖甚者借起釁之言掩飬亂之罪其勢積衰爲害滋大請假邊臣便宜度虜情之誠僞審事機之當否虜果效順撫之可也一有叛逆拒之可也如能去逆而效順𨿽旣絕而復許之亦可也倘或東西侵犯卽舊力擒斬無待奏報卽小有損失不得重爲治罪但不令將官生事以致損威失信其次議守大約謂宣大爲京師藩籬而獨石爲宣府屏蔽龍門赤城一帶又獨石咽喉恐異日之患必自龍門赤城獨石馬營八城堡始竊以爲獨石馬營八城堡當預爲一歲之儲卽有不測當以守爲戰中東西南四路當照常備數月之儲卽有不測當以戰爲守又謂俺答欵伏於西鄙把都兒復老死於東陲黃臺吉跳梁亦終孤立近又與察罕兒構隙此正我用間時也誠陰廣間諜挑之以成彼外患而又少加裁抑以示中國牢籠之機權撫賞可施而諸凡分外之邀求則量爲頒給布帛可賜而一切華靡之服用則嚴爲厲禁巡邊之夷日漸加增宜防其入犯哨精之減歲計數萬宜核以修邊貢道可通也而虜使入京之漸似難輕諾互市可許也而邊墻修理之工斷不可輟沿邊墩臺之軍器稽查不可不嚴虜最垂涎之鐵鍋禁例當爲申飭此皆今日所當周爲之慮者也時虞楊襄毅公在本兵擊節府君初復議云目擊時難爲慮甚深宛﹖﹖肉醫瘡之諭尢爲剴切繼云身在邊方聞見眞確非臆度懸斷者比又云史車二夷委當護持毋令爲虜魚肉市地各在原所委不可輕易加增又雲杜漸防微均爲有見又云計料方來之事周思曲慮極其剴切每覆請下督臣行之上輒報可邊賴以安其它查屯田酌邊儲豁商犯壓欠諸疏以多不盡錄六年五月復命適今上踐祚之初府君率先上疏曰親賢先於遠姦善終貴於愼始請斥姦橫中官馮保以隆新政以杜亂階凡數百言至謂將來之惡甚於劉瑾疏畱中竟不易司禮人莫不爲府君危之府君弗卹也七月奉命按福建次年爲萬曆初元當大比士府君矢心秉公慮諸生於有司中夤緣熟暱潛以字迹爲應劵遂盡將墨卷緘識之內外簾俱用朱卷互閱場中夙獘頓洗以故是科得人最多督學所優品者一榜殆半而先後收南宮者今且半之又多在髙列今會魁禮曹蘇紫溪公【諱浚】其觧額首也閩中有知人之稱曰公之善文事也如此閩故濱海海寇稱犯則嚴核當事諸臣卽閫帥稔有名者重其材亦不輕貰其罪且授方略尋以定咸曰公之飭武備也如此諸爲地方計甚悉具見疏艸公移中三年以諭恭人故給假還四年娶章母而北復奉命按順天兼理關差輦轂之下勛貴蝟藪羣相戒曰是嘗首斥司禮者我輩戢勿犯諸關路將吏曰是嘗按宣大諤諤陳邊務者其各奉職惟謹府君益更約束飭所部益濯滌風采一新保定河間災於水則疏請蠲卹謂二府之地當九河下流加以浹旬霖雨濱水之桑田旣渰於河漲傍堤之盧捨半壞於衝流必湏仰仗天恩方可少蘇庶姓文安縣水占蕪田苦累尢甚疏謂該縣地本沮洳錢糧積負甚多諸裏之中如司丘十里頻年積水渰溺獨甚蓋九河建瓴此獨以仰盂承之無復水渃地出之望乃額徵租賦歲不能豁而民間飬馬者與陸地例編之夫不可耕亦不可牧追呼日急則逃徙益多不得已以逃戶之糧攤賠於各裏以逃戶之馬累飬於各裏則是以十里之水胥溺一縣矣應行查豁以蘇民命俱得所請賴存活者甚眾屬夷撲殺將領則疏論曰薊州古北一帶際八年平寧之盛勤將士櫛沐之勞以扼險要以固修守宜無一隙之可投也乃以一二屬夷潛窺虜掠號令未見其宣布節制罔聞其受成竟中掩襲之謀以至損威傷重失事諸臣應行分別處治入犯賊夷應行剿補以振國威於是文武大吏各罰謫有差旣滿差長道至六年二月升大理寺右寺丞七年五月升左寺丞八年七月始得云仍以府君方五袠也命之曰五十兒初善病賴母恭人拊鞠周至其後體日健頭角恢然府君益喜譔成陰圖說以志之八月升本寺右少卿九年十一月升左少卿大都大理職專刑獄府君素明愼所議咸允每攝篆蓋務平反不阿先是臺史從棘寺陟開府者類不再期府君翺翔幾匝五稔蓋權璫旣銜之又多所論紏嘗摘江陵之同鄕厚善者遂爲其黨所稽府君方有徳譽則謬以能短焉初江陵猶云彼其邊疏多中肯窾史且采錄之柰何不爲能然所厚善者復驟用益復巧中以故竟江陵馮司禮之時不得徙十年夏江陵下世冬馮司禮亦敗諸薦紳益服府君之先見至十二月內始升太僕寺卿任甫數月而種馬俵馬諸務秩然釐正十一年二月攺光祿寺卿諸從節約務得正中隨駕詣天壽山不釋鞍轡者三旦晚上供務稱而耗心瘁形遂抱病矣五月蒙簡擢都察院右檢都禦史巡撫廣西奉璽書而出長途溽暑力疾驅馳過九江病甚疏乞調理抵家益延醫不效不幸竟終寢蓋是年癸未十月初三日也上距辛卯生年才享壽五十有三嗚呼痛哉府君賦性醇﹖﹖八存心篤誠行已甚端與人簡直無城府自諸生時卽推邃學居職盡職言責盡言悉本於經術每艸疏條達剴切得奏對體深明當世之務於邊事尢爲注心憂社稷之隱憂言邊臣之所諱言生平皭然常以濡足權門者爲深垢識者皆謂有長者之徳有赤子之心有大受之器有達人之襟讀其前後所得誥勑天語煌煌億代有光不敢入之狀中乃其事父母孝終身有餘慕事長上心誠敬之不直徐讓之未愛二弟逾常惟是府君最儉𨿽至貴顯而衣每敝涴食無兼蔬猶然如寒士時亦以此望二弟每歲分之粟分之俸金恆計其出而授之不過溢若曰令師吾儉耳意固蒸蒸厚也【親堂】弟偕計至於五六行每給之不倦卽不孝龍先年府君檄之入讀書長安邸時府君任大理日有趨朝蒞事酬應之繁遇退食必詣齋捨督不孝曰讀書幾何作文幾何功勤業進則沾沾喜稍有作輟或不當其心而呵責隨之矣每請達者如帶川熊公【諱瑞】紫溪蘇公【諱浚】質庵孫公【諱從龍】懷云陳公【諱子貞】令不孝以文求斧藻焉如是者幾三年嘗語母恭人曰此子性稍純且才可以子愛之而恭人三年之愛卽同已出不孝止銜府君恭人猶子之恩不知府君意固有在也爾時姻家水部襟宇萬公【諱文卿】間從潞河入又嘗語之曰此子也才異日者可以�吾�而�阻繼軒章公【諱應】及�源淑父【諱良佐】亦知之惟龍不知也府君擢中丞乘傳歸生父迎至潯陽一見他弗問首問曰雲龍歲校若何學業視長安進否言不孝者不一而足抵家愛不孝者亦不可以言而盡及至九月二十日移臥正廳屬恭人曰我疾多不起雲仍幼雲龍自京邸時汝之子之也久矣可繼志可以撫云仍時生父不知不孝尙不知也二十八日疾孔亟請繼軒外祖入室執其手曰倘吾卽不諱云仍尙幼計將若之何外祖曰公在京所云得非爲今日乎府君首肯始乃拊不孝背且泣曰我取汝至京初爲繼也會汝弟云仍生未卽明言章恭人三年治汝﹖﹖食縫汝裳問汝暄涼往往夜讀飼汝酒漿書助汝資歸束汝裝此愛卽同𦇤褓汝善事弟幼汝善撫不孝惟泫然不自禁適姨丈符卿印洲王公【諱禎】來候府君府君卽以此對語且相持而泣曰吾與公永別矣家事可無慮惟厚蒙國恩遂不報如之何至是繼立之命徧達諸親戚諸搢紳間次日鄕先生枉捨司馬兩溪萬公【諱恭】曰立繼以長非爲伯也所以承祧也有子而立非利有也所以撫孤也鄕先生咸以爲確論而生父始從府君之命矣間有謂章恭人與庶母熊各子其一者聲聞府君府君時喘息相屬謂外祖及母恭人與不孝曰目今家事雲龍攝恭人主之過三年後雲龍承家撫幼弟恭人主之不孝彼時哀痛不知其觧今繹思之府君之意淵然深矣不孝所不殫心於母與弟而以毫髮累九原者非夫哉又次日前溪叔祖自鄕至【諱芳】叔祖大哭府君曰叔無傷人生不滿百惟我特蚤逝耳叔尙健當爲百歲人三弟宜做好官謂南安縣尹豫源叔也立子雲龍撫子云仍我叔知之日旣暮萬水部公【諱文卿】亦自鄕馳而至府君取水漱口猶作寒暄語水部慰藉良久不覺有嘆聲則曰不必嘆復微語不孝事水部曰曩所謂大其宗者嘗識之夫立長則可以長其幼者得之矣水部別才一二時府君遂瞑嗚呼府君臨考終其言整暇細密如此非神气素定而徹於去來者其孰能之府君元娶先妣諭氏質莊雅性慧而貞克贊府君孝友待妯娌甚睦理家尢有律內外斬斬府君輒按差無內顧𨿽毓自貴富家寔能體府君崇儉意酒漿絲枲之事躬率以勤初封孺人旣贈宜人又贈恭人生嘉靖丁酉年十二月二十九日先於萬曆三年六月二十二日卒於京享壽三十有八久停柩在鄕玆且合葬乞並列之志表今母章氏卽亞中大夫繼軒章公女章出臨江名家初封孺人益封宜人又益封恭人計數年而恩綸三錫人皆以爲賢淑之奇�云子二長卽雲龍南昌府學生娶新建李氏次云仍未聘女四長適山東都運幹齋甘公長子維時次聘府學生洪源楊公仲子三立三聘都禦史近山羅公仲子上捨生文川公長子世�四聘工部郎中襟宇萬公長子象羅孫一繼錝雲龍出謹狀

●明故中憲大夫巡撫廣西等處地方都察院右僉都禦史肖巖劉公墓志銘

余尙﹖﹖以車師三千出鴈門破虜七萬於應朔山馬之郊心未尙﹖﹖不在鴈門外間以語侍禦肖巖劉公劉公拊髀者久之居無何則攬轡宣大數數疏上方略譚虜情及應朔山馬事亡不中竅窽余甚慕之以爲可他日封狼居胥者乃十年移中丞又不令之塞外而令之粵西非其當矣又不之粵西乃物故悲夫康莊之足百不履一焉羊腸之足千不履一焉疆塞之足萬不履一焉中丞公以疆塞之足不試而僵余甚悲之則志銘非司馬誰則宜爲者中丞肖巖劉公者名良弼字賚卿其先豫章人世系在家乘中父贈大理寺左少卿南澗公蘭母贈恭人熊以嘉靖辛卯九月初五日生公於黃臺之裏七歲授經書輒成誦大理公故業儒不治生業家故窶徒以束脩之入佐公公乃得一意治舉子事師副憲瀝泉張公事乃大成郡諸生試輒髙等左司寇敬所王公督學而至試其文首之曰此射鵰手也尋遭外內難而家益窶歲遊維揚潤涔蹄耳嘉靖甲子成鄕舉乙丑第進士部檄令乘傳還豫章而愈益窶同年人皆令會城或焄之言他事規免窶公拒之曰吾素窶人也徑竇一開廉恥盡喪返長安之路竟不言他事初仕爲金壇令金壇逋邑也公束帶而理之垂堂而紀之乃疏食陶如也歲大旱饑計白大吏建十社倉下令作姦者贖而至好義者輸而至粟贍而民以亡饑用是而匱人徳之又下造士令賢有賞貧不舉昏喪有賑士皆向風文學彬彬間出矣用是而校人徳之又下凊獄令縱篤疾疏冤抑繕囹圄滌桎梏而民以鮮斃用是而罪人徳之舊事邑中應酬費悉拔之商賈以其故商賈無所牟大利公悉取之筦庫盡罷諸商之服於官者用是而賈人徳之三載邑乃大治諸禦史禦史中丞爭括劉金壇最狀聞於上特召劉金壇爲禦史去之日父老遮於郊富商大賈饋之贐悉謝而歸之則立亭於邑治之東偏志思焉於時長安錢法大壅公疏定金背火漆旋邊及國朝前朝制錢例民安便之會有中旨治海戶罪公疏援瞽瞍殺人士師執之之例請下法司內降非是肅府以輔國將軍希冒王爵者公疏紀綱例當以將軍奉祀管理襲王非是上皆曲從之隆慶四年春按宣大中外方暱俺虜互市策啚一日之安公獨慮抗疏陳六漸一曰封疆弛守之漸二曰熟夷疑叛之漸三曰將領推諉之漸四曰塞下虛耗之漸五曰勇士散逸之漸六曰市地增加之漸語在國史中遂大疏上方略其詞曰屬者俺酋頗獨秋防似可諉之曰安然黃臺吉非無事之虜也上不欲束其父叔之命令下不能黔其部落之恣肆今新平之市𨿽幸無大虞然較之虜父得勝一市大不相類故部落食糧之請業已再三而遷徙屬夷之謀至今未已犬羊之噬亡厭中國之肉難塡假令不走西番勢必乘秋蹂奪我田禾燔掠我茵窖而我之邊患方博耳內外諸謀臣塞下吏宜日夜淬厲議板升之叛逆未歸胡以招徠云朔之殘傷日甚胡以經理極衝城堡所以防坐困者胡以治之諸荒蕪所以廣屯田者胡以辟之胡以防敗盟胡以振長策肉食者不是之務而徒啖之以撫賞中之以互市自謂已安竊恐羈縻之策今日我之事晉他日晉之事戎也又宋以和愚金乃宋之自愚也疏下朝塞議議盡不當公心再疏曰塞下車夷史夷相掎角作我不侵不叛之臣外籓也今黃酋奪我車夷則史夷孤史夷孤則外籓撤不報三疏曰大都虜果效順則撫之叛則拒之意者任其憑陵而莫之問而徒諉之曰吾恃吾撫賞耳是以字小之空名賈他日賄虜之實禍是賫糧自寬計也臣以爲當議戰夫宣大者京師之籓籬也獨石者宣府之屏蔽也故守宣大所以守京師守獨石所以守宣大異日者患必自龍門赤城獨石馬營八城堡始慮不及一歲儲非完計也臣以爲當議守四疏曰方今所恃以馭虜者急貢市果乃客餉多所節縮邊氓多所全活俺酋款伏把都老斃黃酋孤立且與察罕兒閧塞下近效似可覩已但巡邊之夷日增而哨糧之減歲數萬計此所謂空我腹而實盜胸者也虜使非我族類而開山通道令數入朝此所謂招虎入室者也五疏曰日俺酋徳我還孫可愽旦夕安惟黃把二虜徒爲父兄所彊耳意未尙﹖﹖不欲策馬而南下惟是宣府赤城北與孤懸之獨石相崎峙中與窺伺之屬夷相鄰伍外與黃把二酋之巢穴相呼吸宜令分巡口北道駐赤城示彈壓古者議塞下便宜不先足兵而先足食夫代州者宣大山西之樞也歲三鎭太倉輸百萬非便宜令山西屯田憲臣駐代州以總攝三鎭屯政入關則經理山西出關則經理宣大今不恃屯田而專恃太倉非計也六疏曰大同諸城懷仁大山陰馬邑又大應州又最大馬邑襟帶桑幹肩背阻山土垣稍稱易守惟應山懷三城旋築旋圯謂宜錮之石與其分指而彈各堡孰若合拳而堅三城今不錮三城而務錮諸堡恐虜攻堡不利必盡銳甘心於三城是三城以諸堡自爲是廩廩也塞下燒荒例不宜罷塞下家丁餉例不宜獨厚邊糧宜乘歲稔預市而儲之邊商壓欠宜數計而蘇之公按宣大諸不識余識其煢煢大者穆皇帝多從之塞下十年鮮虜警劉禦史之功居多隆慶六年五月報政上初卽位首疏親賢遠姦宜首斥去姦橫大璫馮保不報七月按八閩舉鄕試士士多良先是奏三載績贈南澗公爲文林郎金壇縣知縣再贈爲雲南道禦史三贈奉政大夫大理寺右寺丞四贈中憲大夫大理寺左少卿母熊初贈孺人益宜人益恭人尋按順天順天多貴人大璫法令非行也公更約束下所部令所部盡執法不得擅阿縱吏母墨墨有常刑自是輦轂雝雝亡作慝焉六年晉大理右寺丞七年晉左寺丞八年七月子云仍生八月晉右少卿九年晉左少卿遲回大理者五年不調則大璫禦之也十年晉太僕寺卿十一年攺光祿寺卿公每難子時云仍已四年矣至是撰成陰記於寺之和衷堂志喜也會上詣天壽山公三日夜不釋鞍不觧衣而上供必親視事事無弗精備者然形耗神竭矣五月序晉右僉都禦史巡撫廣西輿疾馳入豫章城病太甚疏乞理疾乃十月三日終正寢矣公性醇而儉仕通顯無城府不異寒素事親孝視二弟友沈毅而長慮仲弟有子曰雲龍召入長安讀書大理署中每語章恭人曰孺子可教幸子之乃恭人督教逾已出獨密語婣家文卿萬水部外父應期章國賓及從弟良佐邑宰若曰徐當卽眞耳固知龍也賢實能子也比疾篤徙外廳正寢顧謂章恭人卽不諱當立龍第祕之勿令仲弟及龍也知疾益篤始執繼軒手曰仍也幼可若何章應聲曰往京密語者得非爲今日地耶公首肯乃拊龍也背且泣曰若當爲我嗣子章恭人而母也三載衣汝食汝夜讀則酒漿汝南歸則囊笈汝其善事之仍也幼其善撫之遂徧聞之鄕大夫於是司馬氏乃昌言曰立嗣以長非繼伯父也以承祧也有子而立非分其有也以撫孤也鄕大夫以爲確論仲弟莫之能奪也掩泣而已公復喘息屬章恭人曰今而後家政龍也攝之恭人爲正三載而後家政龍也承之仍尙幼龍也撫之亦恭人爲正思深哉不亂乃爾哉再托孤於從叔芳前溪公遂屬纊享年五十三元配諭封孺人贈宜人益贈恭人先公卒繼章亞中公女封安人益封宜人恭人子男二長雲龍娶李氏次云仍未聘女四長適山東都運一驥甘公長子次聘府庠生延輔楊公仲子三聘總督崇奎羅公仲孫四聘工部郎中文卿萬公伯子孫紹琮雲龍出公歿大中丞曹公侍禦韓公以其狀聞於上雲龍匍伏候命奉公藏於塘坊山之原始乃舉劉中丞諭恭人合葬隆典括其行實乞司馬氏志而銘之乃銘曰胡貌而弱胡志而彊胡然心抑胡然气揚蓋可盡者西江之委蛻而彼其不可盡者北塞之封章至於今讀之猶可封狼胥走旃裳不知公者以爲通明峩冠之鵠立而知公者以爲邊陲借箸之膺揚胡奪而算胡促而僵我銘斯石將百千萬世見者曰此有明禦史禦史中丞善籌邊者善處父子兄弟骨肉者肖巖劉公之藏

賜進士第通議大夫兵部左侍郎奉勑總理河道提督南北直隸河南山東軍務兼都察院右僉都禦史前本部右侍郎大理左右少卿南京鴻臚寺卿太僕光祿少卿吏部考功司郎中萬恭撰

●中丞劉老先生神道碑

聖天子攺元之年直指劉先生按吾閩毖諸試事工歌旣闋則進所推轂多士而詔之大都重本根而下灸輠崇節乎槪而羞苐靡圖實績而略窽聲浚等再拜而籍焉比浚爲尙書郎日摳衣侍側靡不虛而往實而歸者閒談邊計忼慨激烈令人發上指冠乃語豎刁勃鞮諸故事未嘗不咨咨太息也蓋先生之慮深矣先生豫章人諱良弼字賚卿別號肖巖登乙丑進士試金壇令時諸大吏日持尺一束諸下吏諸下吏苐奉上意指轉圜突梯以見所長先生獨詘時好日詢民所疾苦謂民苦饑立社倉賑之謂士習多骩察其勤者偸者而旌別之謂犴多冤獄傅愛書葺囹圄而撫日﹖氐之謂大賈人苦諸繁役一切報罷之旣用循吏聲稱擢侍禦史矣至爲侍禦復侃侃論列意苟未愜卽連章累疏不少隨聲人苟匪臧卽先幾排撃不避權幸其峭直也如中流之柱其石畫也如越人之劑諸所建白具奏議中不能縷列苐陳其大者先生按宣大時俺酋欵塞而諸酋猶多桀黠先生奮然曰黃酋非無事之虜也萬一渝盟如唐吐蕃故事材官車騎誰與領此者遂疏陳六漸一曰封疆弛守之漸二曰孰夷疑叛之漸三曰將領推諉之漸四曰塞下虛耗之漸五曰勇士散逸之漸六曰市地加增之漸且謂當今之計以羈縻爲權宜以戰守爲長算謂宜敕諸大吏日夜淬厲拔升未歸胡以徠之云朔凋殘胡以振之邊多不墾之田堡無擔石之儲胡以經略之必先爲不可勝以待敵然後可保百年無事其再疏曰車夷史夷藩我邊圍黃酋奪我車夷則史夷孤史夷孤則外藩撤非計也其三疏曰撫與賄相近而實不同如不先別白則竊撫虜之資爲賄虜之計借啟釁之名掩養亂之罪如國事何臣謂獨石馬營八城當以守爲戰中東西南四路當以戰爲守巡邊之夷日增而哨糧之減歲計數萬是割肉飼虎者可慮也虜最垂涎之鐵鍋許之貨買是棄精金以資敵者可慮也其四疏曰虜之情面從背違陽順陰煽或令不能鈐諸宗人威不能行之部落是爲外患彊宗散處不無跋扈家丁異類如飛鳥依人饑飽異態是爲內患其五疏曰赤城要地也而備則疏代州山西之樞也而屯政則廢宜各移憲臣以鎭之庶內外相維百廢具舉其六疏曰雲中之郡恃應州山陰懷仁馬邑以爲藩蔽今不錮諸城苐嘵嘵曰修堡耳支與分力而修各堡孰若並力而守諸成也其七則論塞下燒荒不宜報罷家丁月餉不宜過優其八論糧莫其九論開市大都審彼已挈輕重鑿鑿可設施行雲當先生入雲中上谷諸將領謂儒生安知邊計且易先生督府持重柄亦與先生時相左乃先生疏入延議是先生者什常七八咸相顧曰持鉞大將竟不若一白面書生耶誰云問奴問婢者上初卽位巨璫馮保入掌司禮柄政者且與之爲市無發其姦者先生嘆曰吾喋喋爭邊計無令大戎荼我中國矧戎在肘腋間耶遂上疏云親賢先遠姦令終貴謹始今陛下政令伊始謂宜正於僕從之臣顧使姦人馮保日侍左右竊弄內柄姦回叢於逋藪幸門開於利竇甚非所以隆新政而杜厲階也陛下獨不見劉瑾之事乎疏入人爭危之先生獨不屑意奏𨿽中寢然巨璫卒不能有加於先生先生按順天諸權﹖人戢翼斂疏曰此首劾司禮劉公也苐勿犯之耳先生四歷廷尉晉太僕卿光祿卿光祿掌饔人﹖酉﹖口皿﹖人中貴絡繹數每取盈不如意輒羣起而嘩之至見先生則又曰此劾司禮劉公也竟咋舌而退無敢嘩者上鑑先生忠加意向用擢廣西巡撫先生力疾就道至豫章而疾竟不起矣蘇浚曰浚讀先生諸奏疏益嘆諫臣之難云夫北虜庭外之寇也中官室中之寇也識釁於未萌辧姦於未稔則先幾難議抗於盈庭身虞於隱禍則獨斷難事闇於成功言涉於苛責則中節尢難先生一書生耳至談九邊若指掌論虜情若燭照卽營平老將曷以加焉乃新參彈文堅冰先杜儻所謂獻可先見者耶今之談邊事者謂其器敝於朽頓餉單於朘削支吾補葺文具相蒙言之可爲霣涕乃目撃巨璫濁亂朝政恨不得借劍而臠之也賴主上春秋日盛竄巨璫籍其家可百萬時時申敕邊臣而簿責其僨事者先生之言眞若合劵矣先生生於嘉靖辛卯年九月初三日卒於萬曆癸未年十月初三日享年五十三配諭封孺人贈宜人益贈恭人先卒繼章亞中公女封安人益封宜人恭人子男二長雲龍娶李氏次云仍未聘女四長適山東都運一驥甘公長子次聘府庠生廷輔楊公仲子三聘總督崇奎羅公仲孫四聘工部郎中文卿萬公伯子立嗣撫孤事司馬萬公論之詳矣玆以二月十九日葬先生塘坊山之陽樹之碑而屬浚銘浚伏在禮官見大宗伯上先生功狀且旌之典天子降綍而褒之浚曷敢以不文辭銘曰望之粥粥卽之瞿瞿崔乎媲乎畫地而趨謷乎厲乎順風而呼帝命省方是究是圖牖戶未葺我心則愈載敕我車載簡我徒乃其壯志投筆長驅欲破樓蘭欲系單於百年無事決策斯湏入司耳目曰咈曰吁鳳不羣裊紫不混朱無曰履霜剝牀以膚欲借尙方斷彼雄狐驄馬一出鬼蜮潛逋挽世突梯旁蹊隙窬孤忠爲拙介石爲愚疇若天植終始不渝寜甘積薪寜守堅匏天王聖明實鑑區區於城方倚白日易䢐𨿽有堅刃未觧大軱𨿽有驊驑未試長塗所易盡者七尺之軀所不朽者侃侃廟謨懿彼綸綍如春華敷樂哉斯丘可以於於

萬曆十三年仲春月吉旦賜進士出身奉政大夫奉勑提督學校浙江按察司提學副使前禮部主客司員外晉江門生蘇浚頓首拜撰

●刻中丞肖巖劉公遺稿一卷

雲南道疏﹝一﹞

懇乞聖明愼刑等疏

遵明旨薦人才等疏

仰遵明旨酌處財用疏

糾劾剝商官吏疏

再議錢法疏

達虜紏眾大犯等疏

愼藩封以正紀綱疏

○懇乞聖明愼刑等疏

雲南道監察禦史劉謹題爲懇乞聖明愼刑罪以公法典事本月二十三日伏覩聖旨這該司官是何問理且不究王印等系海戶這等刁惡錦衣衛拏去紅門枷號一个月滿日發邊衛充軍欽此臣竊捧誦不覺驚異以爲法者天下之公人君受之於天不可得而私也我朝設三法司專執刑法事無大小罪無輕重一切付之鞠審其可刑可罪與眾棄之所以示天下以公也王印所犯情罪臣不敢悉然不送法司而止送鎭撫司已非祖宗憲典玆又徑蒙中旨將王印枷號發遣臣不知所據者何律所摘者何情假令王印委果無狀劉儒等委系有辭未經面理何以懾服其心夫充軍下死刑一等罪至重矣使當其情正宜公之法司明正其罪以示天下無私設出誣枉豈可使匹夫含冤莫伸耶陛下登極以來欽卹庶獄華夷共仰今王印事千中官徑加重罪不知果出自聖意乎抑左右巧肆回護遮飭之計以潛移易天聽乎匹夫之微若不足惜然上千祖制下系民命所關甚大可不愼與昔臯陶爲士師瞽瞍殺人孟軻以爲執之而已誠以所司者法也𨿽舜不得以君之尊而撓法焉今王印罪狀未昭竟由宸斷竊恐祖宗所以立法司定律令之意不如是也伏乞勑下法司將王印劉儒等眾證通提到官再加擬議如果事情具實卽定罪請旨施行設或罪浮於情猶當虛心鞠審毋致冤抑庶公道明而法紀昭矣臣緣系愼刑罪以公法典事理未敢擅便謹題請旨

○遵明旨薦人才等疏

雲南道監察禦史劉謹題爲遵明旨薦人才以備擢用事臣聞人才難得邊才猶不易得揮藿者或鮮周詳之慮矩矱者恐乏變應之能事關軍機湏得气度優閒才識沈毅者方可以稱任使先談吏部覆吏科都給事中鄭大經請議行兩京科道各將所知較量南比坐名奏薦荷蒙皇上兪允采擇羣言甚盛典也顧臣閱歷未深見知有限若徒剿襲羣言以混天聽得無有附和雷同如科臣張�所指一倡十和之譏者乎臣不敢也姑自臣目之所覩記者言之如原任南京都察院右副都禦史今閒住曾於拱才識通明气度閒雅任天津而海防整飭事事畱心總糧儲而姦獘盡釐條條中節智弘慮遠年富力彊此可當東南督府之任者也南談戶部員外馬豸才猷練熟持守端貞江防肅而歷年之逋冦悉擒佐府已有成績田土均而云陽之夙獘盡革署印猶著賢聲且生長雲中夷情備諗先任冀北兵事悉知允當西北一面之寄者也伏乞勑下該部再加查議如果臣言不謬將曾於拱等酌請簡用則於南北兵事亦未必無小補矣緣系爲遵明旨薦人才以備擢用事理未敢擅便謹題請旨

○仰遵明旨酌處財用疏

雲南道監察禦史劉謹題爲仰遵明旨酌處財用事臣聞理財無良法去其所以害財者而已國初立法節以制度不傷財不害民顧歲時歷久成規漸更而制度蕩然幾不可攴臣以爲祖宗之舊制不復則耗派石﹖之節縮無期自今言之內之耗財者非一而其大者孰若各監局內使各監局工匠錦衣衛食糧軍校與夫騰驤左右四衛之勇士乎查得洪武二年定制內使監奉禦凡六十人嘉靖四十一年各監局內使增至一萬一千今內使又增至一萬五千八十餘員名弘治間各監局工匠不滿數千今工匠增至以萬五千八百餘員名矣內侍巾帽靴鞋合用紵絲皮張成化間二十餘萬今增至七十二萬有餘矣錦衣衛官軍月糧成化五年一月止該支二萬六千九百餘石今除官勿論而食糧軍校巳增至三萬三千九百餘名武驤右衛勇士月糧成化八年一月止該支一千五百九十餘石弘治十五年以後則月支五千餘石今又不知幾倍矣且每月納中官銀二錢五分方許支給名爲軍糧實則中官之私槖名爲勇士實則內使之家丁冗食之日增柰之何財用之充足乎合無請乞申明祖宗舊制如內使工匠軍校勇士之類原額若干今增至若干逐年逓減期復先朝之舊而後已焉嘉靖初錦衣衛旗校革三萬一千八百餘人歲省糧儲數十萬先臣劉大夏在兵部時亦曾議革騰驤四衛勇士等項以爲歲可省宮府數百萬此名言也今事勢極矣是獨不可芟除其十之一二乎外之耗財者非一而其大者孰若九邊糧餉之需各省王府祿米之給乎查得國朝邊防年例銀歲不過五十萬今又增至二百餘萬議者以爲塩法首壞屯田繼廢彼時虜弱此時虜彊邊兵日益歲用日增亦其勢然也然其中豈盡皆精銳而無老弱之當汱者乎豈盡皆實數而無虛名之冒破者乎差官淸查是或一策也又查得國朝漕糧歲不過四百萬石今天下王府生齒日繁歲支祿米增至八百餘萬石舉漕運之全數不是以當王府祿米之半又如儀賓原以民間子弟得與宗室連姻給以冠帶巳爲榮幸而復授以廩餼無乃太侈乎合無查照先臣歐陽徳給事中張嶽題請事例試一行之或者以爲王府祿米逓年各省加派非取之於戶部正額之內是固然矣此獨非民力乎亦孰非國家財賦乎凡此數項皆耗財之大者然議論不同是非不一或以爲傷中貴之心而難於任怨或以爲制邊臣之過而難於馳驟或以爲傷親親之恩而難於削除其間利害相半大率有之然必求其有利而無害有益而無損者其有二說乎欲救目前之獘莫如通錢法欲建萬世之利莫如復屯田國初錢鈔兼行以故財用丰足今鈔法已寢閣而錢法之行亦有限矣愚請令寶源局鑄錢數十萬分布天下令天下用銀去處俱要以錢買賣以錢贖罪以錢當差除京邊錢糧照舊納銀外其餘里甲均徭在本府縣支給者一切俱用銅錢上納某布政司領錢若干觧銀若干某府縣領錢若干觧銀若干嘉靖間𨿽尙﹖﹖議各通省行其實朝廷未尙﹖﹖發一錢付之各省而各縣不能用一錢納之官庫若法行自上民亦何所不便而不通行乎祖宗朝分軍屯種且耕且守而邊方子粒動以六七十萬計今課邊方所入不滿十萬矣合無愼擇良將官良有司專以督責屯田爲事凡荒蕪田地責令軍民開墾如永樂年間近京居民盡其力量耕種不課其租事例軍民雜處而居戰守隨宜而備縱利火歸之官而邊方開墾日辟糧艸自賤軍無難糴國有餘饒矣正統時巡撫都禦史葉盛修復官牛官田之法請銀五千兩買牛千餘頭摘戌卒不任戰者俾事耕稼墾田益廣積糧益多以其餘補買戰馬修屯堡七百餘所是獨不可采而行之乎捨屯種之外而欲邊城充實𨿽傾府庫之財竭生民之力猶不足也方今國家歲入之數尙仍國初舊額而歲出之數視舊制乃或倍蓗無算錢法屯田祖宗所資以爲利者旣不能大行修舉而冗役冗軍居然如故又不能速行釐革而徒曰理財生財夫財之竭也必有所以竭之之源今不究其源而徒塞其流臣懼其財之耗未有已也

○糾劾剝商官吏疏

雲南道監察禦史劉謹題爲因事納忠紏劾剝商貪官以蘇民困以飭吏治事臣節捧讀聖諭拳拳以蘇商爲念誠慮啇人困而京師虛意甚遠也隆慶三年十月內該臣巡視蘆溝橋隨據商人安節用張俊等二十名運到順柴赴臣查驗告稱困苦萬狀臣是詳加體訪乃知後府經歷屠炳言剝商無忌實異常焉參照得屠炳言性本貪婪行復縱肆叼承父蔭罔守官箴視啇人以爲奇貨可居任積書以爲心腹之托遠者勿論姑舉其近日實迹之可指者言之商人安節用張俊等二十名初時上役每名索見面銀二十兩總之共四百兩不爲不多矣另外又縱家人於各商名下每名索銀一兩是不可以已矣乎上納柴炭商人未免借貸那移有人心者宜知矜卹乃壓銀不與仍要各啇苦告預支每一千兩先索銀二十兩方準關給總計何止數百新舊商人紅票不下二十張每張該銀二千餘兩每千兩先索銀五十兩然後請京營科道眼同支給不知陽固與之而陰實取之也安節用等二十名運柴赴京該臣查驗臣實未尙﹖﹖過求也乃乘機愚弄各商詐騙銀一百五十兩該臣訪知隨取各商不致科斂結狀附捲正使之聞之欲其創艾耳乃令軍牢押各商赴臣逓結有不聽者要帶回重責商人含冤竟莫之伸猶可言也獨知禦史亦耳目之官乎每年節禮商人共二十名每名要銀五兩家人要銀五錢卽一年記之已該銀一百一十兩而況積而計之尢有不止此者耶凡此數項皆憑工房貼寫積書蔡先兒過付又有商人安節用張俊蔣守仁等二十名鑿鑿可證非空言無稽也其它私賣過關之票掊克包兒之鈔尢有未盡數者祖宗朝尙﹖﹖移取四方富民以實京畿乃炳言敢於剝削肆行無忌臣恐不數年間商人剝而困困而逃非所以實京師而固根本也且在京衙門商人無慮千數失此不懲則剝民自殖之輩相習戶風老恐不特一炳言已也吏治不肅良由於此夫官無大小皆當守法事無巨細皆當考核臣今巡視已滿故不避瑣屑爲陛下言之伏乞勑下吏部再加查訪如果臣言不謬將屠炳言徑自革職或仍送法司提問以爲人臣貪肆者之戒而蔡先兒積年民害擬以說事過錢之例從重問遣庶法禁嚴而官邪有警民困蘇而京師可實矣緣系因事納忠紏劾剝商貪官以蘇民困以飭吏治事理未敢擅便爲此具本親賫謹題請旨

○再議錢法疏

巡視中城雲南等道監察禦史劉謹題爲再議錢法以便遵行事該都察院準戶部咨爲財用至急講求貴廣懇乞申勑當事臣工協心共濟以祇承明命事內一欵議通錢法欲要將金背火漆旋邊等錢俱照先年題準事例每銀一分易錢八文相兼行使札行五城責令通行臣等因是徧訪輿情咸謂今時民間偏重金背而火漆旋邊棄而不用者爲金背稍髙而火漆旋邊稍低也今槪無差等俱以八文爲例祗恐小民逐利將來只用金背而火漆旋邊等錢復閣而不行此錢法之所以終歸於壅滯也合無議定規則通行遵守如金背錢八文準銀一分火漆旋錢俱十文準銀一分國朝洪武等項及前朝制錢俱十二文準銀一分凡遇文武官員關領俸糧與各項商稅房號俱以是爲差其民間貿易自二兩以下俱照前議折算𨿽不必責其相兼行使而錢法自通此臣等之所以不厭煩瑣而再有請也伏望皇上俯充臣言勑行京城內外務要恪遵成命其有勢豪故違阻撓及姦民私鑄射利者容臣等枷號懲究足國裕民亦未必無小補矣緣系再議錢法以便遵行事理臣等未敢擅便謹題請旨奉聖旨這行錢規則俱依擬行不許紛更戶部知道

○達虜紏眾大犯等疏

雲南道監察禦史劉謹題爲達虜紏眾大犯懇恩使過以圖報效以作士气事臣聞古人有言使功不如使過誠以有過之人居常惴惴焉每懷補過之心而惟恐不能以自表見於天下一旦起而用之則困心衡慮之餘必有感而激激而奮者矣昔嶽飛犯法將刑而宗澤一見奇之遂授以五百騎使立功贖罪卒之大敗金人此往事之可驗者也臣伏見先任戶科都給事中李已建言狂戇罔識忌諱陛下杖而系之其過固已暴著於天下矣但其辭𨿽過激心實無他竊尙﹖﹖念之忠旣足以犯人主之怒則勇必能以奪三軍之帥況其才能脫頴志切吞胡當此拊髀求士之時正陛下藏垢納污之日伏望勑下該部特加查釋使之樹功邊陲以贖前過則初心未死壯志少酬必能系單於之頸梟可汗之頭以報國恩以衛宗社三軍之士不戰而气自倍矣臣愚幸甚中外幸甚奉聖旨刑部知道

○愼藩封以正紀綱疏

雲南道監察禦史劉謹題爲懇乞聖明愼藩封以正紀綱事臣等伏見太子太保禮部尙書兼翰林院學士殷士儋等執奏肅府輔國將軍縉■﹝火貴﹞不系親支弟侄不當襲封王爵等因奉聖旨已有旨不必阻撓欽此臣等捧誦思維陛下親親之恩誠厚矣竊以爲爲國家久長之慮未至也何者帝王之維持天下能使大小各安其分者無他只是紀綱二字把捉得定則萬事自定今天下之紀綱孰有大於藩封者乎縉■﹝火貴﹞以輔國將軍欲襲王爵僭竊之漸也條例之該載甚明先皇之遺旨尙在且查隆慶二年陛下宸斷已定爲縉■﹝火貴﹞者於此亦可已矣玆又以延長等王列名陳乞陛下正宜因大臣之執奏遵前日之成命嚴行戒諭庶幾可以陰折其心乃一旦驟然許之準襲王爵是條例不足憑而明旨不足信也臣等恐紀綱一紊人懷覬�之心將來繼縉■﹝火貴﹞而請襲者紛紛至矣陛下若盡許之乎不勝其煩也若不許之乎彼又得援以爲例也夫與其繼爵而不與其繼祿臣等仰窺聖心似亦有不輕與之意而姑爲遷就以狥其情者竊恐縉■﹝火貴﹞繼爵之求又豈非他日繼祿之階耶如果應當繼襲亦當下之多官會議以示爵人於朝與士共之之意伏望皇上俯聽部臣之言將縉■﹝火貴﹞仍以將軍奉祀管理府事不準繼襲王爵庶公道明而紀綱正久安長治之基業在是矣

●刻中丞肖巖劉公遺稿二卷

雲南道疏﹝二﹞

預陳邊事隱憂以保萬全疏

愼測虜情以嚴戒備疏

敷陳邊慮以永治安疏

懇乞聖明亟除姦橫中官疏

○預陳邊事隱憂以保萬全疏

巡按宜隸監察禦史臣劉謹題爲預陳邊事隱憂懇乞聖明申諭邊臣早爲計處以保萬全事臣惟天下之事固無全利亦無全害惟擇其中之利多害少者爲之又於其中預知其害之所在而早爲之圖焉斯國家享萬全之利矣方今沿邊鮮炮火之警而居民遂耕牧之休一時羈縻之近利似亦有可觀者顧中間事機利害往往相爲倚伏臣待罪地方竊抱杞人之慮今幸互市巳畢謹以耳目之所見聞漸不可長者爲陛下一預陳而酌議之一曰封疆弛守之漸夫夷夏之防自昔記之所以杜窺伺也近據新河口堡守備張極委守洗馬林堡指揮陳周及分守口北道申呈崔宣等招由具知邊外夷人間有隨地拆墻進出無忌或以索降爲名而牽去馬匹或以講市爲名而突入內地墩軍懼其啟釁而不敢阻回姦夷樂於乘便而無所忌憚中間華人卽有交構夷人卽有窺伺孰能測之邊防怠懈漸不可長合無行令邊臣市畢卽以閉關爲上若謂旣許通貢勢難一槪峻拒亦當傳示俺把諸酋議定出入處所軍門預給牌面以爲符驗如宣府則止於張家口大同則止於得勝堡邊軍有不由此而許之入者卽以交通論夷人有不由此而徑自入者卽以犯邊論其一應出入去處仍令守口官軍查果差來夷人有無原發牌面先行譯審有何事情隨卽走報各該衙門聽候處分庶夷夏之交不失旣可以探虜中之動靜而內外之限尢嚴亦可以杜姦人之交構矣二曰熟夷疑叛之漸夫宣府連年之所以不犯寇被兵者𨿽賴山谷雜沓而中間熟夷藩屏之力居多顧熟夷往往挾黃把二酋之勢爲重以邀撫賞乃今生息日蕃勢巳難於駕馭而黃把二酋又往往聲言欲要搶去熟夷以爲巳有且多嫁禍熟夷盜馬如伍欒等拏送處治欲令爲淵驅魚爲叢驅雀其爲計亦黠矣竊恐一旦順逆無常去此就彼豈惟將來爲南山之鄕導而龍門赤城一帶山峽皆其所巢居而野處者萬一處置失宜史車二夷反側於其內黃把二酋要擊於其外而獨石之孤懸大可憂矣合無行令邊撤音轍論語不撤姜食臣務要熟思審處毋以少安而撤藩籬之謀毋以通好而忘耳目之托庶熟夷之反側稍安而中國之機權不失矣三曰將領推諉之漸夫今日各將領之所慮者非謂偸安於一時致武備之漸弛乎夫黠虜頻年入犯祗聞官軍疲於奔命而兵不加精卒未見練此已然之明驗也當此稍稍息肩之期正我師養威蓄銳之日況貢亦備不貢亦備固邊臣職守之常而外示羈縻內修戰守二者原未始相害今有事之時旣不暇整搠而無事之時又不肯整搠然則將何時而整搠耶若謂因此漸弛武備然則必歲歲侵暴而後爲武備不弛耶今夷情變詐更多可慮一旦叛盟南牧在督撫必將以將師之不用命爲辭而在將師必將以今日之貢議懈弛爲諉互相推調事難責成他日勘報莫稽功罪難核實由於此合無行令邊臣轉行沿邊大小將領及時修備毋致玩愒虜人不卽渝盟則保障地方之功今日固當均錄而虜人一弋﹖幺南犯則地方失事之罪異日無得他辭庶責成專而亦可以破諸將推諉之姦矣四曰塞下虛耗之漸夫邊境荒涼軍商類多貪薄今歲之市𨿽經督撫多方酌處或那移班價或動支朋合權充啇本又幸而四散居民一時逐利而來頗肯赴市第中間官馬之變賣啇貨之支取豈無累及軍人累及啇賈其在今歲間一行之猶可支持但恐年復一年沿邊耗獘武備怠於上下之偸安國家之神气旣巳不振而軍啇瘁於市事之消爍國家之元气又復不充怨豈在明不見是圖合無行令邊臣務要察軍啇疾痛之端先國家根本之慮一應貨物馬匹稍寬其值庶人心安而重鎭安矣五曰勇士散逸之漸夫家丁類多夷人及中國凶狡無藉之徒專以檮巢趕馬覓錢消遣今北虜通貢一切禁止前項家丁每月止得糧銀柒錢度遣難支間有白畫刼人於道如於廷佩王章段雄等者夫羈縻大虜事出權宜原非特此以爲久安長治之策今勇士漸次散逸則羽翼漸次垂折或投入板升或復還虜營皆不可必一旦不測𨿽有頗牧安能倉卒收旣散之人心而得其死力哉近𨿽經督撫議增月糧但恐日後相沿成例牢不可減合無行令邊臣轉行各將官將各家丁類查一冊將各處拋荒田畝或功臣艸場地土省令各丁不拘多寡盡力開耕以爲養贍官給牛具子種免徵租稅須伍人爲五十人爲長五十人爲隊相爲約束且耕且守無事旣足以爲各丁資身之策有警又足以備臨時緩急之用矣六曰市地增加之漸夫大同初議市場止於得勝堡一處後因黃臺吉不肯赴市另立新平一處揆之事勢逼近陽和軍門重鎭彈壓似亦無不可者但風聞近日把都兒請於獨石開一市口夫彈丸孤懸之地正京陵枕後之處年來司道罕至其地重以連年霜雹爲災居人巳無固志若復於此處立一市口豈惟貨物遠而難於轉輸亦且官府隔而不及稽考𨿽夷心莫測明歲之市與不市誠難可必但事貴幾先害始微細倘邊臣應諾勢難食言竊恐地與彊虜爲鄰居與反側之人相習而化其不淪胥而悉歸爲左衽者幾希臣本無知第聞之鎭巡詢之司道咸以爲不可合無行令邊臣念昔年經理之勞重國家屏翰之守庶獨石安而宣府安三關固矣再照立國之本必始於自彊而禦虜之方在明於料敵今俺酋頗狎其餌秋防似可無虞第黃臺吉之桀鷔變詐上不肯仰遵其父叔之命令下不能約束其部落之恣肆故新平之市𨿽幸無大故然較之伊父得勝一市大不相類部落食糧之請業巳再三而遷徙熟夷之言至今未巳犬羊之欲本自無厭中國之財勢難常繼倘西番之搶不果勢必乘秋揉我田苗掠我谷粟竊恐異日之患必自此酋始大武諸臣正當日夜淬勵城堡之當修者及時修之甲兵之當勵者及時勵之板升叛逆之未歸此外患之最急者作何招猍云朔遞年之殘破此內患之最急者作何經理沿邊極衝之城堡得無乏三月之儲乎所以防其坐困者當早爲之慮沿邊荒蕪之屯田得微有遺棄之利乎所以廣其開墾者當早爲之修凡所以先爲不可勝以待敵之可勝者務俾其在我焉俟其敗盟大加挫衄庶幾外足以寒氈裘之膽而內足以發舒吾華夏之威如此而後可保數十年無事若戰守不修而徒﹖口﹖田﹖之以撫賞中之以互市自謂巳安無復他慮正恐今日之所以羈縻乎彼者未必非自誤之階也事關國家大計臣是以冒昧言之伏乞勑下兵部再加查議如果臣言不謬轉行邊臣務要相機觀變審時度勢一應安內攘外順治威嚴之策亟爲詳議可貢則貢可守則守可戰則戰常使其機在我而不在敵宗社幸甚生民幸甚緣系預陳邊事隱憂懇乞聖明申諭邊臣早爲計處以保萬全事理爲此具本專差舍人髙富親賫謹題請旨

欽差總督宣大山西尙書王爲諭陳邊事隱憂懇乞聖明申諭邊臣早爲計處以保萬全事隆慶五年八月十三日準兵部咨兵科抄出巡按直隸監察禦史劉

題稱臣惟天下之事固無全利亦無全害惟擇其中之利多害少者爲之又於其中預知其害之所在而早爲之圖焉斯國家享萬全之利矣方今沿邊鮮炮火之警而居民遂耕牧之休一時羈縻之近利似亦有可觀者顧中間事機利害往往相爲倚伏臣待罪地方竊抱杞人之憂今幸互市已畢謹以耳目之所見聞漸不可長者爲陛下一預陳而酌議之內開一曰封彊弛守之漸二曰熟夷疑叛之漸三曰將領推諉之漸四曰塞下虛耗之漸五曰勇士散逸之漸六曰市地增加之漸及稱立國之本必始於自彊而禦虜之方在明於料敵今俺酋頗狎其餌秋防似可無虞第黃臺吉之桀鷔變詐上不肯仰遵其父叔之命令下不能約束其部落之恣肆故新平之市𨿽幸無大故然較之伊父得勝一市大不相﹖﹖火頁﹖部落食糧之請業巳再三而遷徙熟夷之言至今未巳犬羊之欲本自無厭中國之財勢難常繼倘西番之搶不果勢必乘秋蹂我田苗掠我谷粟竊恐異日之患必自此酋始文武諸臣正當日夜淬勵城堡之當修者及時修之甲兵之當勵者及時勵之板升叛逆之未歸此外患之最急者作何招猍云朔遞年之殘破此內患之最急者作何經理沿邊極衝之城堡得無乏三月之儲乎所以防其坐困者當早爲之慮沿邊荒蕪之屯田得微有遺棄之利乎所以廣其開懇者當早爲之修凡所以先爲不可勝以待敵之可勝者務俾其在我焉俟其敗盟大加挫衄庶幾外足以寒氈裘之膽而內足以發舒吾華夏之威如此而後可保數十年無事若戰守不修而徒啖之以撫賞中之以互市自謂已安無復他慮正恐今日之所以羈縻乎彼者未必非自誤之階也乞勑兵部轉行邊臣務要相機觀變審時度勢一應安內攘外順治威嚴之策亟爲詳議可貢則貢可守則守可戰則戰常使其機在我而不在敵宗社幸甚生民幸甚等因奉聖旨兵部知道欽此欽遵抄出送司案呈到部看得巡按直隸監察禦史劉

具題前因大率謂北虜互市巳畢羈縻之術似亦可觀而隱憂潛伏漸不可長乃開具封彊弛守熟夷疑叛將領推諉塞下虛耗勇士散逸市地增加六漸責成邊臣早圖預待且欲及時修城堡勵兵甲招猍叛逆經理殘破廣儲糧餉開墾屯田各一節爲照北虜貢市原爲外示羈縻內修戰守卽今貢市巳完邊警暫息乘此閒暇正是可以有爲之日但惟總督王身當鎖鑰之司心切安攘之計經始之勞旣在可錄善後之策必能預處事在閫外相應通行申飭合候命下本部移文總督王公同巡撫孟劉

楊除內治事理查照本部先行題覆著實舉行外卽將禦史劉所陳六漸逐一審處應潛消默奪者鑑童牛之牿愼防其微應開闔弛張者嚴履霜之戒力杜其漸果有事體關系應該奏請徑自具奏務其內而人情大安外而夷心允服常使其機在我而不在彼方爲上算等因題奉欽依備咨到臣除卽通行宣大山西撫鎭查照遵行外案查臣未奉之先爲虜王貢市將竣查議善後事宜嚴自治以振神气昭恩信以慰夷情事該臣看得北虜俺答素稱凶狡久爲邊患今因歸降納款稱臣爲國藩夷自去冬通使至今夏受封日示誠順邊境熄烽但制馭之策要在安不忘危羈縻有術務俾華夷均利方可永堅盟款以故臣於請貢之初條議八事內開審經權戒狡飭之議無非嚴邊備以懲夙玩一眾志而懷永圖乃今權宜之處巳有成緒而經常之守眾議參差將領諉禍未底成績卽今三鎭互古將竣邊塵不聳徵調巳停正我大破夙謬乘暇厚備之時其一切秋防戒備嚴飭邊圖事宜節經臣並部科申飭再四誠恐督屬文武將吏恃虜通貢怠弛邊防上塵宵旰之憂下貽彊場之患巳經通行三鎭撫鎭調集各道面相商確參挹忠謀逐一登答前件僉議明允咨報臣處以憑酌議會聞去後續準大同撫臣劉宣府後撫臣孟吳山西撫臣楊咨及據總兵官馬芳趙岢郭琥並兵備守巡道參政申佐副使崔鏞溫如璋朱裳蔡可賢參議李鶚梅友松僉事許希孟姜廷珤吳哲趙世相各將內修外禦開屯儲餉諸務先後議呈到臣督行間查得先蒙輔臣陳謨兵部款議八事責行邊臣及時厚備隨奉勑諭嚴重責臣貢議巳效忠謀邊臣當思善後等因臣各遵照申議督行去後繼奉前因臣反復思惟巡按禦史劉開陳六漸及申飭邊鎭諸務中有先經輔弼陳謨旋奉勑諭責成臣節經通行各鎭申飭另疏回奏未敢玩愒自寬今幸按臣同事地方自可同心經理督察欺誕共責實效其查原議六漸外度虜情之誠僞當思預防內慮人心之怨怠當圖撫飭本官身歷彊場究心邊務言皆有據謀出忠猷通應議處除塞下虛耗之漸原因宣鎭先任撫臣初慮互市無商招派軍民充市繼慮馬多費餉議將市馬變價備用一時文武各官奉行未當致眾騰怨臣初聞招派卽行禁止繼該科臣議請兵部覆行嚴禁比及互市在官以馬價權充啇本買備官貨軍民聽以所有自赴市易公私交利三鎭攸同絕未累及啇民其易獲夷馬山大二鎭盡巳給軍旣免陪價之擾復得夷馬之健官軍稱慶惟宣鎭給馬遲疑間致軍士怨詛臣聞累行各道酌量給軍眾心亦孚此該鎭一時之失計非臣原議之貽累也近該按臣巡歷大同各路查無前獘亦免向來殷憂以後諸虜果守盟互市各鎭查照臣原定規度遵行將致虜馬歲多孳牧漸蕃軍民獲利旣厚塞下可望充裕庶免虛耗之漸其諸將推諉之漸誠如本官所指當貢議之初各懷避難諉禍之私方貢市之際猶肆觀望依違之念今旣貢市告竣間有不遂要功罔利之素仍飾玩虜忘戰之談凡此皆不忠不誠驕悍誇詐之徒絕無爲國全疆之念查其歷履何尙﹖﹖有威虜制勝之能不過恃丁壯爲搗巢竊馬之計今責以務實修練必湏大示賞罰破其姦詭方可責成臣於議貢之初巳經開款指言戒狡飾以策戰功近奉廟謨仍責以練兵待閱照依戰獲敗績嚴行賞罰自可肅眾志以責武略難復肆推諉之姦所據二事俱無容別議外其稱虜酋黃臺吉桀驁變詐他日之患必自此酋始蓋深見夫黃酋不聽父叔之命旣非順義初盟可制多肆非分之求尢非諸酋誠信可同豈惟按臣慮之臣亦反復籌之矣歷查黃酋去冬入犯索降被挫敗遁之後卽遣夷使亞都善隨同俺答夷使打兒漢同赴臣處投遞番文內開伊自兔年誓不犯邊伊有占卜謂入犯當死於南朝累向各邊投文求貢無敢代奏去秋伊曾阻其父叔不犯薊鎭今不意那吉來降反將他原謀不遂其先次入搶原爲父調非其本心又被挫折未敢深入今原隨伊父叔永遠進貢永不犯邊別人反了他也不反臣向聞本酋悍驇恨怨其父偏愛後妻及那吉今那吉容還無與彼輕重或未必隨父納款也及見彼番文再審夷使𨿽執詞無異尙未敢深信復查通丁隨同原使面見本酋或哭或訴執稱其父不聽伊言常謀入犯今伊始遂初心永遠進貢免受禍害臣方事此酋旣格而余酋可無難也詎意得請之後累忤其父互生嫌隙初聽熟夷之訛傳謂臣等阻絕貢市輒自東奔旣見伊父領送伊勑賞又疑臣謀同父叔將以害彼憚不赴市臣一面反復宣諭一面嚴行其父遣夷招猍使至新平該副使申佐陳設香案勒令望南謝恩數四監市如約本酋深信無他始感天朝之厚恩嚴禁部落之喧擾偶於擺腰小酋爭忿至欲棄妻之以投降直至市門輕身扣關副使申佐相對邊城多方宣諭妻子環泣扶掖竟日始回旣而罷市遣謝俱極誠順𨿽索討熟夷糧食降人之言累次懇求臣與該道每以法理諭阻彼亦知不可得移帳北去節因各部落歸降多至百餘各帳失馬數四執系熟夷偸趕聽諸姦夷唆弄以書復求臣處治熟夷歸還降人內稱他達子本求封貢安生今人口都走盡了馬匹復被偸趕不如不和若臣不與伊追還彼和不成了彼亦不搶中國自與熟夷讎殺邊上不要阻當意在挾求所欲臣思此酋驕悍性成漸不可長卽書宣諭責其無誠無禮乍順乍逆熟夷降人皆中國臣民法難與彼及聽彼讎殺如政背盟臣卽內謂官兵外招其父叔會兵剿滅決不輕貸本酋聞言羞憤恐臣卽行搗剿不敢復駐近邊臣以彼之變詐遣告順義王卽差夷使責罵許以若敢他逞必會臣及調各酋剿殺俺答仍獨行出帳密告臣通丁金奉謂彼再入降囑臣容入設計殺之彼亦無怨黃酋復遣夷構唆其叔昆都力哈父子同索熟夷伊子父亦不聽臣原頒貢賞通丁楊亮在彼具聞本酋自知勢孤乃復假以打獵至宣鎭西路近境窺探動定臣思彼旣畏威不敢狂逞仍湏加恩以示操縱密行總兵官趙岢陽示不知以酒食饜之伊卽歡慰投書撫鎭內稱伊前得罪於臣求爲轉道勿與伊計較伊系虜人不知中國法理臣向執本酋貢賞在邊未經給與直待其輸誠服罪方許頒給間十一月二十五日本酋復書番文責差伊親信頭目直夷影克及被虜王繼祿夷名昆茟寫气景四八名由新平堡求見臣謝罪持書二紙一紙內開彼夷狄不知中國法度粗魯前次寫書得罪聞臣惱怒要調兵剿殺就莫措望了故夬宣府撫鎭轉夬陪禮不知曾轉到不曾一紙囑令來夷待臣若不惱方投內開前次降人原系通丁許尋與他不是他敢要今求臨年賣幾个牛羊及求討些米糧喫用要與熟夷對面講和說誓以後不許再偸夷馬詞俱恭順臣初聞夷使之至陽厲聲色不容近城繼令中軍官再四譯審明白方許引進仍令各官跪求寬貸臣方逐一責問本酋罪狀謂伊初以僞言納款繼復逆父背恩旣貢市復求降人熟夷寫書無禮皆是中國姦人教唆其原寫茟寫气旣系中國被虜卽當執畱正法不當容回各夷伏俯哀懇備言黃酋性行不常每因酒醉發狂前被臣通丁郭以直言激聒羞憤故要與熟夷讎殺原不敢侵犯中國近日單身在邊打圍一畜不敢輕犯父叔各家俱歸順亮他一人敢復何爲若容他領回勑賞做些小買賣與熟夷講和再不敢胡言臣備審王繼祿具言本酋與各酋不和其子侄亦各背逆必不敢背盟只是虜性不調好生反復前聞臣怒拒日夜驚惶遠避月餘又被其父責罵故在宣鎭央求轉達求臣容恕今後旣知臣不可犯必不敢再發狂態臣復責令各夷使於原差通丁說誓無他方準許以原頒酬貢勑賞給發時當冬至令節適義王及那吉夷使七名亦至臣處執送水泉市截路賊夷及求討番經臣令通丁率領各夷使於公署原設龍亭丹墀隨同各官瞻拜山呼萬歲行慶賀禮使知天朝禮法及將山西布政司送臣隆慶六年大統歷名用黃紙包封順義王黃臺吉各頒一冊令尊朝廷正朔仍差通事官楊亮賫頒俺答大統歷胡天福賫黃臺吉勑賞大統歷各押同夷使出邊去訖臣隨行宣府總兵趙岢調取熟夷史大史二諭以黃酋與伊講和之情責其部落盜馬說謊之罪俟黃臺吉果差人至邊執畱眞正夷使在鎭仍差官通押令熟夷與彼講和以免各夷反復構怨仍書宣諭責其往罪許以牛羊百數赴新平市場與民互市一以慰彼夷情一以大溥民利大較牛羊入市民間以布一二疋值銀三四錢卽買肥大羊只可直銀七八錢布貨一二兩可買耕牛直銀四五兩旣不用官市亦可得稅利以備撫賞支用仍量備撫賞米數石給伊妻子食用此黃酋始末虜情及臣處置操縱之詳其往來番文與臣宣諭事案具存向未敢塵瀆天聽良以夷狄之性本類犬羊喜怒不常貪饕無厭旣難責以中華之法理尢難聽其溪壑之請求必隨勢裁抑設策牢籠使其中有所慕而不能捨外有所畏而不敢肆方可攝其悍鷙之勢以永貢市之盟未可一事姑息損威媚虜致後難繼亦不宜急遽怒絕致虜羞憤自速敗盟也歷查黃酋素負彊眾眇其父叔昔年圍困大同右衛攻破宣府雞鳴驛等堡沿邊侵擾視各酋尢極凶狠自被幹庒軍民重打奪獲盔刀及至東城教場幾被火炮打傷稍知悔禍節被妻子勸誘深信占卜不吉以故久蓄求貢之心誓戒入犯之舉近復衰病侵尋父惡子逆部落亦各怨散不則那吉之歸否旣無與彼之忻戚俺答之威令久不能制其■■其此番之內附未必其一聞臣使諭卽投款詞累被切責未敢逸去也今旣遣使謝罪誓永無他𨿽豺狼之性難保其終然旣得善言卽宜優慰庶安反側以免跳梁此臣與按臣同憂共濟之圖非敢有所隱匿異同也其餘封疆弛守熟夷疑叛勇士散逸市地增加四漸節經會同三鎭撫臣申戒定議通應照款聞列具題伏乞敕下兵部查議酌示便宜覆請明旨通行臣等遵奉施行庶防漸杜微可免童牛之牿華寧夷靖可永率俾之化矣爲此具題計開一曰封疆弛守之漸前件爲照天下有道守在四夷四海以康愼固封守帝王固圉保邦之經也矧沿邊各鎭與虜爲鄰宣大大邊旣失僅守三邊山西外邊旣撤惟守內界封疆之守四時戒防墩哨之役日夕巡瞭虜𨿽納款豈容少弛臣於此虜求貢之初卽慮各邊怠玩弛守通行三鎭爲嚴飭邊備禁輕率杜釁端以固疆圉事看得各邊參守等官分守專閫責任攸關或恃虜通貢怠弛邊防或縱軍民出邊開荒耕牧或任居人樵采抵邊牧放或墩哨襲獘交通濳行或巡察不嚴縱容哨夜私離信地漸廢邊紀通應嚴飭督責沿邊將領務各比常加謹防範愼固疆圉其牧放必湏液收入堡日牧附近仍責各軍隨帶器械守牧用保不虞嚴禁墩哨不許貪騙夷物私相交易自惹邊釁各去後本年八月初七日據宣府西路西陽河署守備徐垣報稱有本邊西界臺長哨夜不收桑六馬文寶出口取水巡哨被達賊四騎撲趁墻下用尖刀將桑六剳死馬文寶剳傷等因到臣看得猾賊剳死墩夜審無剝奪衣物中間必有構釁招尢情故或墩夜騙掯各夷未還或見虜帳近邊潛出竊馬致虜生憤具未可知欲遣通丁責問黃把諸酋挨查但無認識夷名各酋必將推諉其平時有無結構及今剳情故該墩同哨人役必知隨行懷隆兵備道嚴行查究續據該道呈稱審據本臺墩軍郭江等執稱委系黃臺吉郭落不知名四賊到邊要做小買賣馬文寶桑六拏燒酒麵餅與四夷喫用桑六將一夷人皮襖轉藏用自已皮襖抵換本夷酒醉惱怒爭憤用刀將桑六剳死馬文寶剳傷跑走去訖本月十二日又據宣府西路參將李浹報初十日有達賊七騎從新河口邊小西臺進入往西到洗馬林地方捉去牧放官馬二匹又據柴溝堡參將賈國忠報本日正北來達賊十一騎從洗馬林鎭河臺進入搶去官馬六匹有本臺並﹣馬主將前賊連人馬捉獲二名曹通事娃娃供報夷酋二名猛磕綽賴餘賊仍從原口出邊去訖等因隨行分守口北道查前賊的由何口進入該路緣何不遵申飭加意防範何官縱軍遠牧致啟戒心中間有無騙虜構釁虜賊有無憤恨索降情獘仍譯審拏獲二賊是否前報小酋帳下及入邊捉馬緣由大酋有無知縱查究明實二夷監候具由呈報以憑責問虜酋挨查究治送還馬匹以示後懲續據該道呈查得本年四月以來該路收納過降人四十一名口已送寧家本月初十日有黃臺吉部屬小頭兒猛磕綽賴引領通夷曹通事娃娃及眞夷九騎拏黃臺吉番文從洗馬林邊明入執向該堡索降比時守備李三極執例無與止備酒肉撫賞各夷喫醉惱恨口稱你等說無降人難信且將牧放馬質當幾匹遂將董威等牧馬六匹趕去李三極督令軍夜趕至墻下將曹通事娃娃二名連原騎夷馬捉回本日達賊肯只﹖等七騎從新河口堡邊進入打牲亦到洗馬林地方忽遇在彼牧放馬二匹亦趕出邊各官稟報軍門備行本道查究間又蒙軍門責差通丁安天爵向黃臺吉責問本月十六日小酋他不害等將趕去馬六匹送回並肯只貴亦將原馬一匹及陪補責馬一匹從新河口邊送回俱給各軍收領及審本邊墩哨眾稱諸虜二次入邊各無兵仗口稱見官索降原非侵犯各該參守等官平時旣失嚴愼遇虜輒復隱實臣隨行各道提問及將誤事官張極徐垣拏赴軍門以軍法責治隨將曹通事娃娃拏解軍門臣責審明白送發黃臺吉以夷法重懲訖臣又思諸虜部落數十萬平時專恃搶虜爲生今旣禁絕侵犯中間窮虜沿邊竊擾虜酋隔遠豈能盡訪且三鎭各邊墩哨夙有媚虜常例求免撲殺今巳盡絕或姦人仍襲故智索討或墩軍出入貪利交易內外華夷通應嚴禁各酋自求安設巡邊夷兵以防做賊說謊之姦臣初未允適遇秋深人畜徧野恐復有如前零寇致難責問傳諭順義王俺答並都督昆都力哈黃臺吉等各分定邊口每口定派頭目二名率領散夷一二十名各照分定地方往來巡禁但有猾賊或向邊墩求索或沿邊騷擾巡邊夷人拏送酋王以夷法處治各酋首各給信牌二面有事聽差夷使執牌由各市場邊口驗入市場地方官揭報臣等允示方許差官夜押送臣督撫衙門審發事完仍差通夜押送出邊臣又查得前時各邊墩軍各將行糧貨物花紅媚虜月有定例虜旣不敢索擾墩夜可安坐哨卽應於哨糧多者量減專備犒賞巡邊夷兵通行三鎭撫鎭責成各路參將查將大邊二邊墩臺除月食行糧三斗照舊外其餘一石或五七斗者俱各準其半支所減之數收貯各路參將置立循環明白登記專備犒賞巡邊夷丁支用臣復定立犒賞規則每月赴臣倒查各該守操不許另外科賞歷查扣收糧銀各有積余仍可備平時夷使往來撫賞卽今沿邊肅淸猾賊斂迹無敢竊擾臣復行守邊各參守官選差提墩監哨官於各夷兵住巡邊口各擇近墩住守內外防範無容姦詭私相構結置立傳籌晝夜巡哨其沿邊有不堪邊墻墩臺除今歲盡修外春來踏行修築務比未貢之前加髙幫厚無容恃虜款塞漸弛厚備庶內外戒嚴而邊防愈固矣二曰熟夷疑叛之漸前件照得夷狄之性非我族類其心必異因其內附厚其撫賞收充藩籬古今制禦之微權然畏威規利饑附飽揚夷性之常誠不可不愼其牢籠以安反側也查得宣府熟夷史大史二原系近故夷酋史雞兒之子本朵顏三衛種類車夷達雞伍欒等初爲老把都部落與史夷連姻隆慶二等年自老把都營投托熟夷營內附撫鎭議允一體撫賞俱在宣府東北二路靖胡堡龍門所等邊外住牧該總兵官馬芳先任宣鎭選銳養贍令同通丁哨探北虜消息爲我藩籬撫賞旣久頗得其力史夷去年父死該鎭給之衣棺容葬近邊尢切感戴但各夷住近黃把巢穴頻年各將官時遣通丁糾合各夷收趕二酋部落馬匹殺獲首級報官一體分賞以致二酋抱恨每時收搶向依我兵未遂讎殺今各夷因二酋通貢旣失偸馬斬級希賞之利又恐該鎭無所用彼或減其大小撫賞各懷疑懼中間史夷撫賞已久部落牲畜頗多已足自贍惟車夷各酋前被老把都擄搶牛馬殆盡貧不能自給時常竊出偸伊馬牛以致二酋抱憤每遣夷使投遞番文要行撲殺臣一面遣差通事賫札戒阻一面申禁史車二夷鈐束部落不許仍肆盜竊致被讎殺各夷頗知謹畏前據車夷伍欒誤聽內地流言謂臣陽許貢市密圖搗巢傳語黃酋致被疑阻臣遣通丁查問明白執獲伍欒與各酋夷使面對是的量以軍法責治監候以示威信近據二酋遣夷執文又稱各夷近月復盜伊馬牛數次乞行移住邊內免令爲盜致壞貢市黃酋又稱伊近年收納史二一女求與史大兄弟面見講和臣巳行總兵趙岢諭令二夷許爲講解以免彼此讎憤內外影射爲姦及行宣府東路參將白允中每月選差通丁往哨各夷營內無容盜馬造言構釁各將部落收附險峻處所住牧固守本巢其伍欒發令史二收領容將妻小近邊住牧稍待黃把二酋遠遁方許放還查得各夷每年宣鎭大小撫賞之費旣逾萬金收養之久巳逾十年內而戀撫感恩自不敢懷異志外而避仇畏搶亦未敢輕附諸酋但其鼠竊之性累戒未悛禁防之令須宜嚴愼卽其撫賞之中特示勸懲之機臣前取史二等至臣軍門諭以遵令守法者當加其歲賞違令盜竊者革去月犒再四造言阻壞貢議者卽執赴軍門以軍法斬首頭畜家小盡各家分用各夷亦叩天發誓遵令戒眾各圖安便後有違犯如議賞罰以示懲勸庶久附之夷不至疑叛而新附之虜免生釁端矣五曰勇士散逸之漸前件照得猛虎之力食必全牛壯士之﹣養人必陪食故欲得丁壯之死力湏當厚其資養欲收眞夷爲我用必當飽其所欲若使養之不厚用度缺乏則眾將怨憤散逸理勢所必至也歷查三鎭諸將率各招畜家丁爲衝鋒破敵中間原系捨餘各有身家者照常與軍一體月給糧賞外內有降虜不慣粒食邊方肉價騰貴月糧委不足用況無戶丁家業資贍在偏裨各將每營不過數十名各有養贍地土歲收租糧各數百石有志立功者尙能自備養犒惟宣大總兵官馬芳營通丁六百九十六名內原無家產一等眞夷六十八名二等通丁二百八十九名趙岢營通丁一千二百四十一名除在本鎭久住外一等眞夷三百五名二等通丁三百三十三名往年搗巢趕馬間或得利自贍今已容虜通貢旣絕外獲之資丁壯數多別無內養之計漸生秋怨臣切虜之每行各將官厚加撫卹待今貢市事竣另行議請優養間節據各撫臣咨議查將各營逃亡軍糧扣收在營量爲給卹及容於防秋三月照節年調遣例聽權支客餉及馬匹料艸以資人馬食用去後今據按臣議慮散逸欲要查給荒田聽其耕種自贍深得撫卹丁壯安慰降虜之略委應議處查得臣昔撫寧夏甞因收用降虜數多月糧不足養贍具議題請每月每丁除月糧外加肉蔡銀伍錢妻子至五口以上各查有幼丁月給糧三鬥兵部覆奉欽依允給夏鎭眞夷頗得其力今照三鎭眞夷通丁卽應比照前例請給合無勑下兵部查照臣先年原議將三鎭各營一等眞夷每名每月該糧一石各軍本折三七間支本色價貴每月折色七錢今歲尙可買米五六斗前歲只買米三四斗各丁各有妻子何能充食議湏每月準支本色五斗照例折銀三錢五分馬匹艸料春夏全給仍月給肉菜銀五錢二等通丁每名月支本折糧一石仍給肉菜銀三錢家口眾多至五口以上者準收幼丁糧一二口每月三斗至於奇遊等營並各路援兵家丁行各將領查明一體分等支給其應支糧銀倉庫查給餘外給肉菜幼丁糧銀聽各道備查節月各營逃亡事故官軍臨放扣除還官之銀裒益支給如無逃亡之糧或銀少不足許各行道於各營無丁應扣之銀湊之無容增加歲額及查得宣大二鎭各總兵營每年養廉地租及艸場艸價收納各數千兩各官各思體國仍須每年各分千金以養死士𨿽以防虜實資自衛臣軍門兩掖營及各撫臣標下間有眞夷通丁亦湏一體撫賞及查審各丁多系降夷不善耕種再無餘丁有難撥給荒田如蒙照議允給庶公帑不至增費而勇士可免散逸緩急可備戰守矣六曰市地增加之漸前件互市之議本以撫安夷情市場之設陰示分披虜勢臣當議貢市之初會同三鎭撫鎭諸臣條議市場在宣府於西路張家口在大同於左衛威虜堡在山西於西路水泉營各邊外築立市場聽其互市巳經具題訖續準大同撫臣劉咨稱近據俺答累遣使投遞番文再三哀懇威虜堡山髙水艸不使欲攺從得勝堡先年舊遺市場交易及稱若將黃臺吉令於俺答部落一處互市二酋父子素不和諧虜眾數萬嫌釁易生應照二酋住牧之所令其東西交易庶可分彼虜勢免生意外之患合無將黃臺吉部落攺移宣大交界或新平平遠臨近堡分另立一市責令朔州道並宣府西路大同新平二參將公同經理庶免他虞等因該臣向慮宣府錢糧缺乏迆東有老把都永邵卜部落各數萬勢難再容一市今慮俺黃二酋臨場生憤卽應於大同東路新平堡另立一市旣可杜二酋父子之閧尢可分二酋擁眾之勢隨行朔州兵備道副使申佐新平參將楊爾幹監理乃將大同原備俺黃二酋市貨撫賞分發二市聽二酋先後互市訖後因虜酋昆都力合大成市完節差夷使再四懇告彼各枝遠夷用度缺乏一時互市勢難齊到乞於彼營就近獨石邊界每月容其量以馬牛數匹只易換布物充用臣查有先年兵部題準獨石出哨三間房春秋兩防五日一報薊鎭事規值今北虜通貢哨丁旣難遠出聲聞阻絕虜形無據傳報事干薊鎭機宜必須月容夷使往來本路因差通丁深入虜營窺探方可實得虜形巳經備行該鎭撫鎭轉行本路參將查議應否允從及作何哨報去後向未回報原未允於獨石增開市場致危孤懸重地也今據按臣指議謂該鎭各官俱謂獨石孤懸難容續市臣亦隨卻虜使令有續到夷畜每一二月開具番文仍赴張家口原市具報撫鎭容其招集軍民與虜互市今旣數月昆酋部落求市二次各賣牲六七十隻永酋隔遠再未續求及查得各酋互市原議一歲貢使旣入三鎭並容一次節據各酋市後懇告率稱虜眾分駐迆北遠近相距各數百里一時擁擠市場不便應酬且貧富不齊富者以馬易段帛貧者各以牛羊氈裘諸物易布疋鍼綫等物一歲數日之市焉能徧及萬眾乞容每月準附近邊外續市一次如遼東開元三衛事例以濟眾虜之用免致不均生怨敗盟臣巳反復拒阻各夷懇求未巳臣思今持若拒絕不容來歲之市必將擁擠萬眾難遂速完歷查漢唐和戎首以關市不絕以中其欲國家撫夷如開元海西薊鎭各有月市月賞良以虜種眾多欲其均沾市利資用不乏方可免生他變也及查三市所易馬牛牲畜有限多系各酋親戚家人頭領及餘部落眾虜原未沾被今卽容安設巡邊卽可容與沿邊各參將塘報臣與撫鎭量其來之多寡每事裁抑容招軍民聽卽各邊暗門外參將監督嚴檢違禁衣服聽以布貨變易率一二日卽完民間得利頗厚聞市爭趨虜眾得利資用夷情大慰照例抽稅可充撫賞各酋感恩遣謝無復他請公旣不費官貨私可均利華夷在宣大𨿽爲創始之規其在遼薊巳有見行事例臣訪得吉能部落在於延寧亦容每月各路續市一次華夷安便夫夷虜眾類旣同貢市無二若在遼薊三衛則容月市在諸虜則拒阻不容是我中國待彼旣有厚薄差等則彼夷類又焉肯帖服無怨望耶臣身在疆場首主貢市凡可上遵國體以昭聖皇無外字小之仁下慰夷情以溥華夷永遠之利者尊照勑旨隨宜籌度以求永妥不敢煩瀆天聽按臣所具知共鑑也今關市不絕通使絡繹諸虜𨿽分駐沙漠而聲聞每日可聞不猶愈於閉關株守虜情阻隔而緩急難虞耶行之旣久非惟市場無俟增加而將來大市亦可免眾擁擾虜眾旣慰而虜情將愈感戴貢市可保有永矣

兵部尙書臣楊謹題爲預陳邊事隱憂懇乞聖明申諭邊臣早爲計處以保萬全事看得總督尙書王具題前因大率謂詳陳黃酋逆順之情軍門處置操縱之法具見壯猷除塞下虛耗諸將推諉二事辯析巳明無容別議外所據封疆弛守熟夷疑叛勇士散逸市地增加四漸合就開立前件議擬上請定奪計開一曰封疆弛守之漸前件臣等看得王題稱諸虜部落甚眾今旣禁絕侵犯中間窮虜竊掠豈能盡防自本年八月以後宣府西陽河等處黃臺吉部下達賊剳死墩軍及入邊搶馬索降節經勘明原非侵犯隨將誤事官以軍法責治夷酋黃臺吉處重懲外卽今順義王俺答添差巡邊夷酋往來巡禁要將各邊墩夜除行糧外其哨糧各減一半收備犒賞仍選差提墩監哨官於各夷兵駐巡邊口各擇近墩駐守內外防範晝夜巡哨及將沿邊不堪邊墻墩臺來歲修築各一節參詳所擬誠得愼固封守之義合無備行宣大山西總督撫鎭官傳諭順義王俺答等照依分定邊口定派頭目率領散夷往來巡禁但有猾賊求索騒擾擒拏處治其墩夜哨糧準令減半收貯專備犒賞仍嚴督提墩監哨官隨夷兵往巡邊口內外防範不許內逆姦詭私相構結以啟釁端少俟春來土融將沿邊不堪邊墻壕塹墩臺修浚加幫務期髙深足恃防守通候大臣至日閱視施行伏乞聖裁二曰熟夷疑叛之漸前件看得王

題稱宣鎭熟夷史大史二及車夷伍欒等住近黃把二酋巢穴時常偸夷牛馬頻年將官糾合各役收趕馬匹殺獲首級報官一體分賞以致二酋抱恨每思收搶向依我兵未遂讎殺今各夷因二酋通貢旣失偸馬斬首希賞之利又恐該鎭無所用彼或減撫賞各懷疑懼近又竊偸馬牛二酋愈致抱恨要行撲殺巳行諭令講解及禁約偸馬啟釁去後各夷內戀撫賞外畏讎殺決不陰懷異志但鼠竊之性累戒未悛禁防之令湏宜嚴愼欲要撫賞之中特示勸懲之機各一節參詳所擬無非俯順夷情以保貢市萬全之意但黃把二酋變詐弗常有求無不曲聽在我反爲褻恩終非制馭之常史車二營款服巳久緩急不爲之處在我似爲損威殊非弘覆之義合無備行總督王

公同宣府撫鎭等官如果黃把二酋仍以讎殺史車二營爲詞卽便諭以大義大率謂軍門卽當嚴禁二營夷人不許再來偸爾馬匹掠爾人口二營夷人如或不知省攺定行拏送軍門以軍法重治仍將月犒查革今爾要將二營夷人押赴爾營處分自無此理如或不從別有反側之迹明白具奏卽不得巳而至於用兵其屈在彼其直在我以後貢亦可常市亦可久其史車二營部落仍行彼處參將務各收入險峻去處多方護持毋令爲虜魚肉未盡事宜仍聽閫外徑自施行伏乞聖裁五曰勇士散逸之漸前件看得王

題稱三鎭諸將招蓄家丁數在宣大總兵官馬芳營通丁六百九十六名趙岢營一千一百四十一名往年搗巢趕馬得利自贍今旣絕外獲之資又無內飬之計漸生愁怨恐致散逸但各丁多系降夷不識耕種又無餘丁有難撥給荒田要將三鎭通丁分別一等二等月糧之外比照寧夏事例仍給肉菜銀並幼丁糧銀以資養贍其應支糧銀倉庫支給肉菜幼丁糧銀於逃亡事故官軍臨倉扣除銀內支給不足之數於各營無丁應扣之銀湊支無容增加歲額至於軍門兩掖撫臣摽下及奇遊等營各路援兵一體施行又要總兵養廉地租艸場艸價每年各分千金以養死士各一節參詳所擬計處俱當合無備行宣大山西總督撫鎭官轉行兵備各道將一等眞夷二等通事月糧肉菜並幼丁糧銀馬匹艸料如議查給養贍其軍門兩掖巡撫標下奇遊等營各路援兵各家丁查明一體支給應支糧銀倉庫查給肉菜幼糧聽各道備查節月各營逃亡事故官軍臨倉扣除銀內支給不足之數於各營無丁應扣之銀湊支無容增加歲額至於宣大二鎭總兵官果能每年將養廉地租艸場艸價各分千金尢見潔巳體國之忠各該撫按官奏請獎賞以示激勸伏乞聖裁六曰市地增加之漸前任臣看得王題稱近該虜酋昆都力哈市完仍要就近獨石邊界每月量以馬牛數匹只易換布物充用隨卻虜使原未許增開市場致危孤懸重地但節據各酋懇告虜眾分住迆北各數百里一歲數日之市焉能徧及乞要比照開原三衛事例每月準附近邊外續市一次以免來歲大市擁擠市場各一節參詳原議每歲止許互市一次旣市之後如有分外乞討一切拒絕今若月月互市未免內外姦人往來構結殊非嚴限華夷之義合無備行宣大山西督撫鎭官仍照原議除每年春月互市外如有分外乞討卽便嚴行禁約仍行順義王俺答傳諭各部落不許往來近邊騷擾如敢縱零虜要求續市許巡邊夷酋拏赴軍門押送順義王帳下重處其互市地方三鎭各在原所決不可輕易加增一處至於各該夷酋傳報邊情投遞番文但系公事督撫官應該撫賞犒勞者徑自隨便酌處本部難以遙制伏乞聖裁奉聖旨依擬行

○愼測虜情以嚴戒備疏

巡按直隸監察禦史臣劉謹題爲愼測虜情以嚴戒備事近該臣巡歷北東二路一時傳報咸謂黃臺吉妻領精兵數千餘騎往龍門所境外將屬夷車營恰兒臺吉二千夷人賬房數十餘頂盡行搶去隨該臣覆加查訪相同臣因是竊念車夷與史夷自相依附而中國視二夷以爲外藩車夷旣去則史夷之形勢自孤恐難存立史夷再去則北路之藩籬盡撤益難堤防賊愈近而莫支患愈大而難撲夷情狡詐殊難測度而要之中國制馭之機權誠所當謹如果志在邀求歟則當用而示之不用甚不可中之以長其無巳之驕如果志在窺犯歟則當先爲不可勝以待敵之可勝甚不可忽之以自弛國家之備𨿽邊方大計固非臣愚書生所能測知而一念杞人之憂不得不爲過計也伏乞勑下兵部行令邊臣熟加體察務要愼度虜情嚴爲堤備邊方幸甚國家幸甚緣系愼測虜情以嚴戒備事理爲此具本專差舍人髙富親賫謹題請旨

○敷陳邊慮以永治安疏

巡按直隸監察禦史臣劉

謹題爲敷陳邊慮以永治安事案照先奉都察院勘合爲披瀝愚衷直陳時政以仰禆聖治事內一款省議論謂軍國重務旣經廷臣會議又經部院覆準必須寬以文法假以歲月久而罔效方可徐議其後若其所言尙未施行不得遽有異同反致悞事等因題奉欽依通行欽遵已久臣竊詳軍國大事孰逾今日之通貢與市哉乃臣自去年三月按歷宣大維時廷議旣定事在必行無容再今巡歷一年巳滿中間利害得失頗嘗籌度一二其大者容餉節縮頗多生靈全活甚眾而至於其間喫緊一著專爲陰修內治先經輔臣陳謨邊臣條畫俱巳詳盡總俟今歲大臣閱視臣於此復何言哉顧臣職忝觀風謬司綱紀論國家經常不易之定畫則戰守宜先而據目前通貢互市之權宜則恩威最急凡此皆紀綱之大者臣是以復有說焉其一議戰臣惟帝王之於夷狄順則撫之不深文以逆其詐逆則拒之不窮徵以討其二所謂以不治治之也顧撫與賄迹若相近而其實不同何者夷情之順逆無常而制馭之機要當隨時觀變固未始有必定之規而亦未嘗有永守之法也虜若倒戈而款塞誠心而效順與堂堂天朝自有厚往薄來以大字小之體安得不存而撫之卽而敍之乎若賄則或以形淩之以勢要之扣關呼索稱兵犯順因而賂焉苟且以免禍之謂也夫不論其情之順逆而槪曰撫槪曰賄二者均非定論及今不爲之別白他日將使人眩於名實而無所分辯論事者曰賄而當事者曰吾方撫焉順逆何由而別是非何由而明功罪何由而核也今俺酋款效軄貢有順無逆事勢機宜撫之爲利但天下之事窮則變變則通逮其久也夷狄之順逆異情措置之安危異便事機之利害異局萬一當事者之把持不定而同事者之意見稍殊或失重爲之治罪則事機之難以遙度者孰肯甘首事之誅其流之獘必至於忘戰而後巳也其次議守臣惟宣大爲京師藩籬而獨石尢爲宣府屏蔽故守宣大卽所以守京師守獨石卽所以守宣府至於龍門赤城一帶又爲獨石咽喉而邊外駐牧屬夷素與大營不相聯絡向爲我邊東北二路捍蔽近該黃臺吉有吞並屬夷之謀而一二酋婦帶領夷人更欲與史車二夷一體居住一體撫賞是欲並其地與人而兼得之近𨿽經督撫多方督令遠徙但逐腥之犬饑飽異態得便馳去無則復來儻墮其計是借寇兵而賫盜糧將來咽喉受痛漸不可長竊恐異日之患必自龍門赤城獨石馬營八城堡始或曠日攻圍以邀城下之盟或中阻赤城以杜應援之路外驅屬夷以爲之向導而內據咽喉以爲之扼塞若非預積糗糧未免公私告匱一城有土崩之患諸城成瓦解之勢自此西窺長安嶺則懷來之路塞而宣大不通於居庸東窺滴水崖則延永之勢逼而虔劉且逼於陵寢臣愚以爲獨石馬營八城堡當預爲一歲之儲卽有不測當以守爲戰中東西南四路當照常備數月之儲卽有不測當以戰爲守何也獨石三面虜巢獨以一隅內附上下山阪出入溪澗餉道旣巳艱難兵馬卒難馳驟又且地方土壤迫隘禾黍罕生連年有霜雹之災軍余無擔石之積吾惟糗糧預備庶幾人心自安卽有攻圍吾惟堅壁將見攻之不得掠無所獲竣巡前卻於溪谷僻側之間彼自困獘勢將潰歸臣故謂獨石八城堡當以守爲戰而當預一歲之儲者此也若中東西南四路多系平原卽有侵軼正奇遊兵之可以疊出馬步車營之可以兼用勢固不能久也臣故謂中東西南四路當以戰爲守而止當備數月之儲者此也伏願陛下勑令邊臣加意於要害之圖而爲邊臣者亦須遠鑑先朝楊俊失事之由並詳先臣少保於謙經略之議量其衝緩丰其貯積虜果無虞出陳易■可也一有攻圍卽矯詔發粟亦可也若曰亡羊而始爲之補牢則緩不及事何益孤懸斂散而不爲之及時則人和巳失奚取地利是未識乎尺寸進退之機安危治亂所系之旨也再照中國之馭夷狄固有經有權而帝王之柔遠人亦有威有惠一於威而不知有惠則威竭而兵不可恃一於惠而不知有威則惠褻而彼不以爲徳今俺酋款伏於西鄙旣巳臣服無虞而把都兒近復老死於東陲則察罕兒交構爲仇之隙似亦有間卽黃臺吉乍臣乍叛跳梁蹢躅終屬孤立吾之力旣足以拒之而彼之力又勢難獨逞臣竊以爲處置之宜莫若於察罕兒之素與黃酋爲釁者則陰廣間諜挑之以成彼外患而於黃臺吉之順逆無常者少加裁節之以示吾中國牢籠之機權撫賞可施而諸凡分外之邀求亦當量爲之頒給布帛可賜而一切華靡�服用亦當嚴爲之厲禁巡邊之夷日漸加增所謂羣虎狼於牖下而割肉以飼之者也而臥榻之鼾睡則所以防其倒持太阿之柄者能無憂乎哨糧之減歲計數萬皆當於歲終而嚴爲之查核者也而存積之餘曷若以之充修邊之費尢有實用乎貢道可通也而虜使入京之漸似難輕諾互市可許也而邊墻修理之工斷不可輟沿邊墩臺之軍器姦軍有無私竊貨賣姦夷有無私擅攘取弘治年間曾差部科諸臣詳爲體勘者有明鑑也而稽查不可不嚴虜最垂涎之鐵鍋官若可許之公行貨賣私必難禁之故違明例漢臣所謂精金良鐵盡爲虜有者良可慮也而禁例亦當預爲之申明凡此皆因循不振之漸而在今日之所當周爲之慮者此也伏乞勑下兵部再加查議如果臣言不謬行令邊臣將一應戰守恩威事宜務要見機乘時詳爲審處固不可過爲峻激以失遠人慕義之心亦不可過於因循以貽他日綱紀陵夷之漸邊方幸甚任其憑陵而悉置之於不問或縱其桀驁而槪隆之以錫予且借口曰吾將以撫賞焉在今日用之爲撫虜之資以彰朝廷字小之體而在他日恐竊之爲賄虜之計以爲緩寇自寬之圖又其甚者借啟釁之言掩養亂之罪日積月累漸成積衰不將侵失其初意也耶夫馭夷者相其情而爲之羈靮治水者相其地而爲之疏導求以殺其勢泄其怒則一而已非有二也臣願陛下授邊臣以便宜行事之權而爲邊臣者亦須外度虜情之誠僞內審事機之當否一切瞻顧誠心不得畱滯胸中明目張膽弛張闔辟由我自如虜果效順撫之可也一有叛逆拒之可也如能去逆而效順𨿽旣絕之而復許之亦可也其或東西侵犯卽便擒斬殺戮無待奏報坐失機宜卽小有損失不得重爲治罪但不許各將官因而生事自開邊釁以致損威失信若曰用兵必待於奏聞則機會之變於須臾者未免有中制之牽而小國家幸甚緣系敷陳邊慮以永治安事理爲此具本專差舍人髙富親賫謹題請旨

○懇乞聖明亟除姦橫中官疏

雲南道監察禦史臣劉

謹題爲披瀝愚誠懇乞聖明亟除姦橫中官以隆新政以杜亂階事臣惟親賢先於遠姦善終貴於謹始自古閹寺之流朝夕在君左右易於爲姦使辧之不早始之不愼其流之禍遂至不可收拾漢唐之事可明鑑也玆當陛下登極之初正天下觀聽之際可不辧之於早以遺他日之厲階乎臣謹按司禮監太監馮保姦險辧捷凶狠貪肆其平昔所爲不法節經南北科道諸臣論劾荷蒙先帝洞燭其姦𨿽未嘗卽賜斥逐而於司禮監重權終不輕委者非故靳之誠知之也及先帝崩逝內外大小臣工罔不吁天悲號保亦有人心者輒急急於專權一旦遽代孟衝中外駭愕不知果出先帝意乎抑乘先帝臨崩惶惑之際而巧肆其竊弄之計以濳易意旨乎中官不許泄漏內事明禁也先帝傳位密旨保乃令名下內官李用焦進等實時傳播原其意不過欲張已之威以鼓動中外使人皆知彼亦與受付托如是可爲他日專權地耳且聖明踐祚之初兩宮徽號未上事無大於此者保欲專竊事權惟恐舊用內臣與巳爲忤數日之內首行屏逐其所引用皆彼心腹之輩樹立私黨果何爲哉張永第宅價值數萬傳家累世矣乃逼令家人張三霸爲已業而修造物料仍於監局取用先故太監黃錦所積寶物如犀玉睛碌之類爲數甚多保逼令管家臺送私宅僅以遺剩不堪之物搪塞進上掌東廠則令逃軍徐爵羅織軍民而爵竟冒功次濫升軍職居內府則令伊弟馮佑交通勛戚而與逐安伯陳鏸結爲姻眷其它作淫巧之器以爲蠱惑之媒肆欺罔之姦以竊威福之柄尢有難於盡數者在昔劉瑾專權亂政幾危社稷故𨿽終被顯戮計亦晚矣況保凶狠不在瑾下而姦險過之若保一日不去君側則將來之患殆有不止於瑾者伏乞皇上大奮幹斷將馮保明正其罪該監印信另選端謹內臣掌管庶始謀克愼而後患可弭大姦旣去而朝政以淸矣

●刻中丞肖巖劉公遺稿三卷

雲南道疏﹝三﹞

虜王修貢等疏

預止虜使疏

議撫賞以一虜志疏

愼酌封貢疏

酌議貢市疏

互市屆期等疏

酌議設官事宜等疏

摘陳緊要修守以責實效等疏

申明權時事宜等疏

趁秋成糴買以裕邊儲等疏

酌議開市等疏

發問姦貪官犯疏

議處久禁商犯疏

海賊內犯等疏

○虜王修貢等疏

欽差總督宣大山西尙書臣王

謹題爲虜王修貢乞恩酌議貢市未妥事宜慰華夷以永安攘事案查本年四月初四日準兵部咨爲邊政久頹積習未振乞勑著實舉行並議重任督撫官員以預疆賜後圖事該兵科都給事中梁問孟題稱宣大山陜貢市屆期文臣沿習舊套粉飾華詞武臣借口封貢弛意戰守降夷通丁漸生渙散之心硝黃鐵器未盡姦宄之禁車夷去畱史夷安插撫賞盈縮市期遲違各一節該本部復議合候命下通行九邊總督撫鎭官遵照勑諭開載及本部先今題行事理在宣大山陜降夷通丁旣不搗巢趕馬必何如優卹以收其渙散之心硝黃鐵器當此華夷雜集必如何關防以革其私通之獘屬夷之撫賞安插作何區處不得仍前克扣斂怨於軍互市撫賞作何措辦不得徒事節省失信於夷應計處者徑自計處應奏請者明白奏請務要從實修舉的有成效通候大臣至日查閱施行等因題奉欽依備咨到臣通行宣大山西撫鎭守巡兵備等道及各副參遊守等官查照科部申飭事理逐一遵行具議回報間又爲敷陳邊慮以永治安事準兵部咨該巡按禦史劉

題爲今日北虜貢市客餉節縮頗多生靈全活甚眾俺酋款伏把都老死卽黃酋跳梁終屬孤立近與察罕兒構隙當用間諜成彼外患及稱巡邊之夷日漸加增哨糧之減歲計數萬虜使入京似難輕諾鐵鍋禁例當爲申飭各一節該本部復議看得巡按禦史劉

具題前因計料方來之事周思曲慮極其剴切所賴總督大臣王

自許孤忠人稱多算凡禦史之所言者必能加意行之大抵貢市巳成人口保全錢糧節省巳非托之恐言卽使虜果渝盟彼運巳衰我兵方銳以戰以守自當出虜人之上系幹重計想應如擬申飭合無聽本部移咨督撫官尙書王

都禦史吳劉楊公同總兵官趙岢馬芳郭琥查照禦史劉

所陳虜果效順則照舊撫賞一或叛逆卽閉關謝絕如敢侵軼徑自相機截剿但不許將領等官因而生事開釁失信損威黃臺吉果肆凶狡量加裁抑以示牢籠察罕兒構隙旣多宜用間諜自令撓亂撫賞之外如果邀求有名布帛諸物亦當量與若是求請無厭華糜服用決不可給至於巡邊之夷哨糧之減虜使之入京邊墻之修理軍器之查鐵鍋之禁及一應事宜審時度勢務求至當固不宜過激以失彼向慕之心亦不宜因仍以致我陵夷之漸仍望皇上特勤天語明示邊臣以意向所在令其便益從事等因奉聖旨這所奏著王崇古督率各鎭巡官酌處停當行欽此欽遵又經通行三鎭各官一體酌議撫飭及累差官報通書諭順義王早修歲貢各去後據本王書報伊弟侄病重將死坐致貢馬未得如期臣又差通丁分投赴各酋存問及催伊如期進貢隨據吉能生前先將貢馬一十五匹夷使四名送赴順義王處昆都力哈亦差夷使求臣稍待病好同貢間續準順義王俺答差夷使娃娃臘物等投遞番文內稱先年討印信言待今歲進貢奏討今年進貢事情我先將他三家人調來會定吉時進貢去人隨馬進京舊歲進貢使者未曾去京今他各家相會隨馬進京兩家只是一家緣何將鐵鍋不賣虜眾無鍋鬻食難過望開大市之時準賣乞將傳諭不誤查系臣初貢原議事理臣權宜許爲奏請間後據本王書報東西昆都力哈吉能是我背膊今日他二人沒了我心甚是不安要與他二人念經超度進貢的事待我造完鞍轡弓箭先進等因復行書諭本王查伊弟侄承繼子孫的名開報許與奏請死者優卹生者準襲軄間本年四月二十二日準本王番文內稱今差中軍打兒漢等前去進貢馬九匹鏺銀鞍轡鏺金撤袋並刀箭全副有小子不答失禮進貢馬一匹全鞍轡一副差人一名小孫大成那吉進貢馬二匹全鞍轡二副差人一名原議貢馬五百匹昆都力哈大成分進馬二百五十匹我分進馬二百五十匹有恰臺吉打兒漢首領威靜宰生外進馬一十五匹有陜西襖兄都司先進馬一十五匹有昆都力哈兒都司余馬未進他巳沒了先前會事他二家差人二十名我差人十名一同求請進京今吉能家只有四人我今差人十名乞爲奏請進京起初一場大事我不知事體仰望成就進貢表文馬匹規矩字意亦不知望加美言謄抄土骨气臺實計龍外進京馬二匹初起殷懃望奏請賞賜有我原不知看經念佛道理今從西番請來剌麻公木兒榜實公實榜實黃金把實恰打兒漢前來教我看經念佛戒不殺生靈後又蒙大明仁聖皇帝欽差二剌麻並二徒弟前來與同在營剌麻經典相同又善言教道我巳歸善道乞將在營剌麻並欽差剌麻請聖上封他等名號我看下大靑山前可修寺奉佛看經永遠相和乞賜匠役顏料又有通事官金俸往還大事多有勤勞與同前人一並奏請至祝至望等因到臣隨該本王差原寫番表夷人大都榜實賫捧番表一通並各馬匹鞍仗到臣住札陽和城臣隨安插夷館責令原差譯字生叢文光逐一譯出原來番文詞語與原書大意相同中間文理不合表式臣隨照伊原文另爲撰次責令本夷會同叢文光恭寫番表仍行本王遵照外爲照中國之有夷狄猶陰陽畫夜之倚伏帝王之馭夷狄惟有戰守和之三策古昔以漢髙漢武之兵力尙事和親關市之圖國朝仗聖祖滅胡犂庭之威靈猶不惜和寧部落之封錫每因夷虜之盛衰馴致疆場之安危古史之所載今邊人耳目之覩記昭昭可考未有合東西數十萬之彊虜受封效職上表稱臣貢馬獻琛如今日之盛者也國家二百餘年九邊列鎭每遇大虜深犯殺戮動至數千內帑供需歲費數百萬金先皇暮年春秋戒防時廑壯顧皇上履元晉薊交侵震動宵旰凡在臣民空抱吞胡忠憤迄無滅虜長策玆者仰仗天心助順宗社乘休啟夷孫之來降感虜王之臣服昭聖徳格遠之化顯明良中興之烈追唐虞蠻夷率俾之盛陋漢宋和親歲幣之辱治以不治臣所不臣允得禦戎上策矣今經二載山陜七鎭一塵不聳萬姓安堵邊屯盡開米斗減直客餉歲省巨萬屯鹽徵納鮮逋各邊軍民舉手加額歌頌太平中外臣工外寧內謐免慮虜患揆之五十年來邊境之安危國儲之省費利害懸絕凡有气鹹所見聞臣未敢貪天之功坐弛邊備修防訓練制器開荒當邊紀久廢之後興萬夫勤動之役勞來撫綏日不暇給凡勑諭之開載輔臣之敷陳按臣之指議臣愚所條奏矢皆責實督行卽今邊工城堡處處興作荒田破壘在在安葺凡規畫調度𨿽各撫臣之紆籌其內而劑量督議外而酬應諸酋臣寢食不遑心力俱竭未敢恃虜貢使而肆玩弛他日閱視自見臣未敢欺誕取罪也其撫賞諸夷原臣題請每歲各鎭量動節省客餉一萬兩臣軍門每歲於督屬三鎭酌處前銀二千五百兩充一歲撫賞貢市之費及應虜酋請給之資去歲用過之數臣於各鎭俱經造冊奏繳各用過不等或僅動三五千或尙餘大半軍民絲毫禁無科擾啇民塞邊各趨互市大獲虜馬之利內外歲省軍民俵買馬價數十萬邊腹均被利益公私外無煩費各鎭出納有稽查文案俱存歷歷可數今之議者不察從前之禍害而惟虞一時之利獘未知公私歲省之無算惟惜有限之小費動以文法責臣以疑刑示虜或見虜酋之有所求乞臣等有所給賞則以爲媚虜賄虜或因各邊巡邊夷眾月減哨糧撫賞則以爲剝軍資敵務欲勒其日用不可缺之具責以中國不可守之法夫虜性狡詐多算素善用兵非盡愚癡虜眾數十萬夙稱彊盛今非衰寡虜中無粟帛素依搶擄爲衣食虜地無產每依華器爲資兼以中國姦逆在虜數多轉相交構今旣不能滅其種類絕彼食用而百爾禁絕不輕施與徒責臣以甘言孤忠固結彊虜之心縱虜王未忍渝盟其眾部落散處各邊貧富不齊饑寒切身慈父不能保其子恩信不孚軍民尙慮激其變矧可責之彊虜久而不變哉儻至叛盟臣身不足卹將使七鎭軍民重遭毒戮內帑供費歲將不繼卽使議者身任其事臣不知何以尊主庇民滅虜讎凶也節據虜王之所陳乞一求貢使進京一求鐵鍋互市一求給印示信一求各虜女壻窮夷恩賞皆去歲虜眾初請封貢之詞中間不可從者臣亦拒阻可從者查照各夷事規臣會各鎭撫臣督同各道定議陳請當時廷議愼重恩禮逆虜狡詐未卽許允臣恐虜聞憤逸坐失時機仰負委任亦權詞應虜待彼久無變態再爲奏請允否恭候上裁虜各聽信今經二年虜王忠順無他修貢惟謹𨿽其弟侄之死貢馬未遂遄齊節據臣及宣府撫鎭差官通劉寶蘇天佑等報稱承臣等差遣祭弔老把都伊老婦因夫死傷痛及近日天雷擊死夷馬惶懼方圖擇日祭天未受弔祭本婦素稱狡悍兼聽姦逆鼓惑尙疑中國魘鎭夫死抱恨未釋其子靑把都其女太松阿不害各遣夷密語各官通囑拜臣等免行嗔怒伊等勸導伊毋務遵順義王不敢誤貢趨市待彼事定差夷陳謝順義王巳累次差夷諭催且昆都力哈未死前數日曾差夷三名求臣稍待伊病痊修貢意本誠順惜速死未遂永邵卜大成方催老婦諸子恐誤伊貢市若復差人催問恐泄威重姑宜示之不屑靜待夷求在西虜吉能部落節據延綏撫鎭書揭及順義王書報吉能長子把都兒黃臺吉西去搶番聞父死巳將回其弟那木漢壻威靜恰等差人投書該鎭告哀求請貢市誓永無他吉能生前巳送貢馬十五匹於順義王會進切盡黃臺吉去歲西搶累於甘寧投書謝欽賞今聞伯死未否回套此酋忠順知禮必能糾率套虜永修貢市惟黃臺吉黠酋素稱貪狡臣會同宣府撫臣年來多方撫諭近巳輸誠預納貢馬四十五匹同父充進其先次二婦因親勾擄屬夷家口一百三十七名口巳遵臣諭遣其夷婦送回近邊乞請依住一體撫賞節該宣府撫鎭收納屬夷量給撫賞阻回二婦臣近差官通楊亮等要依赴市定議撫賞去後此酋𨿽於多羅土蠻因爭一婦有隙在我惟當明示恩信密授機微聽其自變前多羅土蠻求市求衣臣巳許與明言黃酋無禮彼眞難容各酋以書復謝謂臣言自是天理難復用間泄機致褻大體及查史夷安駐近邊原無他志車酋頭領達雞兒五欒近俱出豆死臣會同撫臣行史酋會車夷各部落另立酋長代領夷眾其餘酋革固等向隨黃酋婦至彼旣無資養尙多陵奪中卽有投赴察罕兒東夷者在黃酋勢力必不能撫存在諸夷隨去實非本志今旣容給舊賞安撫近邊保無他虞諸俟臣待黃酋入市更與訂盟會撫臣定議撫防具聞此諸虜今歲存亡誠僞之狀據虜王之書誓死無他黃酋旣入納貢難復別逞惟昆都力哈之亡妻子志意未定外𨿽示彼不屑內當嚴密戒備臣巳行宣府撫鎭相機戒防聽其自至去後臣反復思惟凡科臣憂疑與按臣指議率虞後艱之難繼預安攘之良圖節經部議覆奉明旨勑臣督率各鎭巡官酌處停當行欽此欽遵仰見聖明洞照夷情府鑑臣赤輔弼大臣察臣謀始之艱責臣克終之圖臣不勝感泣痛思今日邊事匪言之難而行之爲難非徒外而夷酋所當曲防其內而姦宄尢當禁伏故臣於議貢市之初亦嘗乞定羣言戒狡飾庶可定國是以懾姦萌今經年餘朝議旣定惟一二凶狡將領不遂私圖敢撓公議臣不得不爲皇上陳也夫有聞卽報有見卽言按臣之體也狡飾輩久懷怨望陰伺淩劑每以耳言冷語窺機暗投賣直沽勇陷仇侮眾甚至掜汗上下顯巳淸直誇昔戰功示今忠憤聽者未識深姦誤爲忠巳故卽其所言謂貢使入京未可輕諾而未查各夷貢使今果全入京先年北虜三貢昔果原未容入則臣輕諾代請臣之罪也鐵鍋之議虜必用以鬻食今庶人之家每歲尙需數口虜中旣無所出又禁搶擄墩軍絕按月勒鍋之患各邊禁交通竊販之姦以虜所必用而我故勒之虜旣不能絕食又焉肯甘心自困耶凡此二事皆臣於初議貢之市疏反復議請在虜非今日之要求在臣非例外之狥虜乃必欲抑阻激虜以成其言而快其憤他日虜果叛盟臣未知其彼果能扼虜抗敵而致其死命否稽其舊時欺詐貪需之態益以近時縱欲衰憊之形一有緊急臣恐貽害疆場不淺也其減哨軍之糧以充巡邊夷眾撫賞臣往歲巳經具聞蓋各鎭各路哨瞭有行糧昔因衝緩爲多寡有三斗五斗七八斗及一石之支今旣虜貢烽熄在虜無向時扼困求索之患在各役衝緩一體安閒行糧止當均給三斗充食餘可減省臣非不欲可充正餉可幸節省之名但虜志方定後患難虞一經減支後將難復且臣旣令各夷各安巡邊夷兵分路巡緝零賊竊犯防護頗得其力其每年每口酋長定以二段八布散夷十布之賞每月五日以羊一餅百酒一鐏充犒卽以各路所減糧銀充用在大同各路歲扣僅足歲支在宣府哨糧向支七八斗旣多東南北三路逼近內地臣向未容安設巡邊惟西中柴溝三路邊境狹而巡邊少故東北中三路扣減之銀爲多臣皆行各道各照地方經理明立循環聽以虜使經行分別衝僻月給參守各官有差一犒巡邊一供應虜使每月各參將仍將用過之數登簿赴臣軍門查考他日虜果渝盟則巡邊絕支各哨役自當仍舊支用卽今見在之銀並續市稅銀分貯官庫臣督撫衙門止據各官報數絲毫無與近方議充撫賞窮夷之用而狡餙輩向利墩哨歲辦不等今旣禁革故倡非言事關出納按臣不得不淸查議充修邊工費今必欲撫賞減哨之銀一聽按臣之稽察臣督撫重臣非惟靦顏無以示華夏之具瞻卽使各道及各參將守備官凡遇虜使往來求乞巡邊防護酒食且將畏縮觀望無敢伸縮支用不以慰虜情而永貢市哉夫撫賞與媚虜賄虜名實不類按臣亦明言矣無問古昔卽據宣大山西近事追論大同總兵衙門舊有納進之例近年方革各路均有賄虜之獘累經詰發其墩軍月辦之糧布宣府西路山西三關昔亦同之四年之夏虜眾尙索常例於大同五堡適臣初至始督兵一戰卻之在彼時謂之媚虜賄虜以自便宜也今天朝不惜王號以錫封內庫不吝彩幣以頒賞臣等分別部落之貴賤查其求乞之可否以欽定節餘客餉之官銀充萬虜經年貢市之撫賞名義旣正體統巳尊旣非媚虜私交又何用賄彼泄威耶𨿽前老把都酋婦之貪索黃酋諸婦之瑣求臣等每次裁抑十未給五向諭虜王明爲戒止各夷每送馬數匹求易銀幣諸物臣卽估給官軍支價易給良以國體當尊縻費可惜虜欲難饜虜志當定臣未敢曲意狥虜自失威重也狡飾輩欲假此以污督撫故以昔所共見共給之物指爲珍奇昔所共議許允之圖執爲曲從至欲按臣稽查減哨充修邊之用夫修邊之費自有正支巡邊之費歲不可省科臣欲寬文法責重邊臣矣今一錢不與擅支部將憑借爲姦將何恃肅邊紀以待虜耶臣訪得宣鎭將士上下私言皆謂按臣所奏皆主帥之密言督撫決難阻違其道路喧傳皆謂諸虜變在旦夕貢市決難復恃必使虜犯薊鎭方信彼言方可立功自見遂使撫臣搖惑不能自裁各道觀望莫敢持議當此老永二枝貢市未入黃酋東行未回之時若姦凶輩內挾督撫外事構隙致生他變臣當察實逆謀明正罪狀參拏正法以重國典尙慮流言至京致滋紛議不得不披瀝預爲敷陳今將虜王請乞四事開款具聞伏乞聖明憐邊氓初遂安生虜眾初入臣服溥四夷同視之仁察邊臣憂危之苦天語叮嚀示該部以意向免照去歲執議阻抑以慰虜眾之乞望以定虜王之忠志臣等幸甚疆場幸甚緣系虜王修貢乞恩酌議貢市未妥事宜慰華夷以永安攘事理臣未敢擅便爲此具本專差千戶秦學親賫謹題請旨計開一請給印信順義王俺答當乞封之初卽求給賞王印臣於原疏亦嘗查照聖祖封忠順王事例具題該部向未議給今本王旣蒙欽封王爵日思得印榮示諸部以便表貢行使每次乞求輒稱聖朝不給印信彼亦虛受王爵將來憑合傳襲臣愚伏思聖朝旣不惜勑封王爵之賜卽給鍍金雜銀本王印信在朝廷全封爵之典在虜土爲世襲之珍他日子孫以得印爲榮重以失印爲紛奪在夷尢得以印信得失而施其操縱之權若竟靳不與非惟老酋將不以王位爲榮重而將來子孫亦將不知所依著矣本王又稱聖朝不與鑄造體制僭逾尢非政體矣伏乞聖裁一請貢使入京夫有表貢必有夷使歷查四夷各國及各鎭屬夷土官西番僧族皆同當弘治元年二年北虜小王子由大同三次求貢向未受封蒙孝廟準其貢使每年一千五百餘名安駐大同夷館內進京四百三十五名弘治三年加至二千二百名見今朵顏三衛每年貢馬三百匹貢使三百名海西建州各夷每年貢馬一千五百匹貢使一千五百名容進京俺答素所見知臣訪得華夷皆傳先年彼未受封威脇朵顏三衛每年每衛分帶俺答老把都黃臺吉三家夷使各十名入京分貢十分今各酋旣蒙封王授職容修歲貢自稱與三衛同爲藩臣外絕私入之途所有貢使例得入京以示大公之體中間裁抑務少防範當嚴臣於初議亦嘗再四諭曉勒定各枝正貢馬五百匹每授官有名酋長一人貢使二名各都督大酋量加二名俺答十名授官四十七枝共準貢使六十名上馬三十匹進京余馬給軍余使百名分駐三鎭監市候賞計數不及三衛貢使之什二當時廷議或謂虜使入京將得窺我虛實闞我道路其慮似遠而不查番夷均一夷也在朵顏三衛昔爲藩籬今爲向導北虜前時之入犯皆三衛夷人之指引且虜中被虜華人奚啻數萬其我虛實道路彼何所不知而必待數十之貢使方虜爲窺探耶且臣原議經行由宣大各路邊境以入居庸昌平抵京令各地方參將總兵官設兵防護其出入禁絕紆道窺探之姦自可免如諸臣所過慮議者又謂居庸去京爲尢近大虜三十二年由古北口初犯近郊回由白羊口直出宣府坌西當時又誰爲之指引耶我兵近歲兩防懷來虜眾咸知近接京陵故得東西牽制又何嘗不知遠近道路哉今不嘉其效順之誠惟慮其後時之叛中國卽失惇信之度虜眾能免逆詐之憤耶是示之疑形而激之速叛也故臣於去歲納貢之時諭以諸夷初貢眾志未孚直難容許待彼輸誠巳久中外咸信再爲陳請今虜王書使止求伊子侄孫貢使十五名入京餘各枝聽貢馬至再議則人數愈少意向愈誠且審十五人半皆夷人內直夷俱選恭順省事不飲酒之夷虜王亦示以賞罰華人俱思效忠非若三衛猾夷遼東悍虜之比伏乞聖明俯容前使恭賫表貢聽臣查照原議選差官通沿途防範送至京館俾得俯伏闕廷仰瞻天朝威靈俯盡虜眾誠款免至漸生羞憤使臣親領欽賞愈懷修貢之心可免邊臣扣減之疑矣伏乞聖裁一請鐵鍋互市照得虜眾需鍋鬻食虜眾不習炒煉遼薊以廣鍋充賞虜中非用鍋打造臣去歲二次疏議詳矣此非臣之私言也凡曾經邊任生長邊方者皆知之臣先聞廣鍋輕而不受炒煉向因虜王懇求得如薊遼例以廣鍋充市旣而科臣有言兵部議行臣責各道以廣鍋炒煉如何成鐵卽禁勿與行據各道呈稱責臣以生廣鍋十斤煉得鐵五斤尙未堪打造繼因宣大廣鐵價貴而販少諸匠謂潞鍋生粗炒煉倍拆乃以潞鍋一口責匠炒煉每生鍋十斤僅得三斤若舊鍋用久破裂僅得二斤價三倍夫一鍋大者不過二十斤中者十餘斤小者五七斤耳炒煉得鐵幾何虜𨿽至狡孰肯以難得日用鬻食之具而自毀煉耶臣仍責以舊易新虜眾每以舊鍋久巳棄毀今當尋覓充易恐難全得臣復諭以但得斤重相當卽與準易詢之降人皆稱虜中鍋漏則補塞充鬻破裂則隨地拋棄原不知炒煉充用今虜眾經年無從得鍋間有臨帳借鍋而鬻食或以馬易鍋抱憤欲叛者以故虜王累次懇求實欲資眾急用以永貢市耳科臣嘗議以砂鍋給虜大砂鍋易敗而難鬻大虜以鐵柱石塊爲竈以鐵釵木杓爲器砂鍋焉能禁其擊撞往歲各市常備數百卽賞夷亦正視率爲馬馱不便攜帶狹小不能容鬻故耳臣巳遵照部議計廣鍋潞價直之貴賤炒煉之多寡以價賤而煉少者許諸虜以破舊赴官市易新鍋嚴禁啇民無容私市違者例以治罪蓋鍋釡重器商民攜藏難便況無厚利孰甘輕犯將來得獲舊之可爲鑄新以充後市庶虜眾免急迫恚望之叛邊墩免將來迫索下有逸文爾求索老永二枝去邊隔遠求索亦少惟黃臺吉部落延駐近邊素稱窮悍無賴冬時尙恃打獵春來愈見狼﹖﹖具有畜者每次於巡邊各口求官權易一牛易米豆一二斗挑柴一擔易米二三升或解脫皮衣或執皮張馬尾各易雜糧充食其瘦餓之形窮困之態邊人共憐之臣密遣通丁往來虜中察其情狀皆謂平時自搶充食今以畜物求易尙禁不與各通丁卽以趕馬搗巢殺戮責問間有夷回稱無命者被官軍殺戮有命者尙得衣食有馬者被搶趕無馬者無懼怯今旣不敢犯邊惟有坐而待死不知各王子何故求和致眾受苦此虜中急迫之情若不量與撫賞將來必有諸酋不能制沿邊肆竊犯者將至擾農耕而妨工作阻樵牧而壞貢議矣此事勢所必至不可不預爲撫防也伏乞聖明擴好生之徳溥浩蕩之恩容臣等行各酋查將伊親戚女壻每酋不過一二十人各照地方於各鎭原議撫賞內各量給毎人紬叚各二疋布十疋米一石餘鍼綫菜果之類亦如各酋例給賞以結各酋長之歡仍每酋於春月貢市時各給數百疋米豆各一二百石令各散給所部窮夷以安反側之眾其巡邊各口每遇虜酋執書求小市查照臣原議聽參將守備官準令邊外各以牛羊皮張馬尾等物聽軍民以雜糧布帛兩平易換量抽稅銀以充撫賞庶虜中貴賤貧富各遂安生共感皇恩沿邊軍民各獲虜利免憂竊犯如各鎭原議撫賞不足卽以收獲市稅減哨及原備功賞公費充用終歲通計用過之數奏繳或容於各鎭節餘客餉內每鎭再準三五千兩專充正支國用費少而省多華夷均利而永賴矣伏乞聖裁

○預止虜使疏

吏科都給事中臣雒等謹題爲懇乞聖明嚴諭議臣預止虜使入京以永防後患事近該宣大總督王

題爲虜王修貢乞恩酌議貢市未妥等事該兵部覆題乞勑戶禮兵三部會議停當復請上裁等因荷蒙欽依臣等謹按崇古�題除請給印信互市鐵鍋增撫賞三事俱聽該部愼議外惟請虜使入京一節其會議尢當加愼焉請陳其故近日虜使入京之說一時傳播內外臣工相顧蹙然心知不可閭巷軍民驚疑失色心知其不可我皇上試加睿思仰知聖心亦不以爲大不可也臣等心知其不可敢不上請以預禁其端乎北虜素稱彊黠臣服最難近感聖徳明威稱臣納貢據去年貢使止到邊鎭所貢表文馬匹等物遣官代進原未許徑自入京蓋以羈縻之中默寓防範之意其爲慮至深矣昔人有養虎者信虎性之馴而出諸匣卒不免噬人又有禦盜者聽其屈而服也延諸中堂盜卒乘其便盡奪其主之資以去今北虜其猛於虎其狡盡奚啻於盜乎若不禁預許其入京今歲縱少明年漸增年愈久數愈多藩籬日撤釁孽難弭往古五胡之亂華始於晉之專主和議信契丹而弗嚴其界宋室不兢焉故制虜之柄貴常操於我而不得輒聽於彼也大都邊疆任事之臣慮尙存乎悠遠豈可逆意其速叛也而顧曲聽其無厭之求哉中國嚴其防虜尙知懼苟撤其防將熟探我之虛實益無忌而大肆其毒故請虜使入京臣等切恐之謂非計也伏望皇上俯思夷夏之防不可潰制禦之柄特出嚴諭省示會議諸臣勿爲一時之謀湏周萬年之計其虜入貢仍照上年到邊鎭貢物遣官代賫毋得擅開釁端貽禍將來則彊虜杜窺伺之隙中國免外侮之患矣奉聖旨該部知道

○議撫賞以一虜志疏

兵科都給事中臣梁

謹題爲議撫賞以一虜志以杜釁端事臣等本月初十日接得宣大山西總督尙書王

揭內開爲虜乞請四事除請給印信貢使入京候兵部議覆外其請鐵鍋一節砂鍋不可變而爲廣鍋廣鍋販少變而爲潞鍋然虜中食用之具必不可缺華夏之所以盛衰亦不系此元之衰也徧地皆鐵鍋而不能用冒頓之彊也以髙帝之初興且未嘗有鐵鍋貿易而平城四十萬困漢者數日然則玆鍋也亦禦虜瑣瑣說耳未市之前鍋無交易日勤塞上刀矢相接俺答豈以不易鍋而遂無兵刅哉此其可否允從皇上自有定算顧撫賞各酋女壻窮夷動支錢糧湏宜酌議不可輕易蓋各酋親戚女壻𨿽稱每年不過一二十人人給紬段止各二疋布十疋米一石鍼綫菜果如各酋婦例然各酋親戚通類計算人眾費多每歲一行時復無巳春月貢市各給布數可疋米豆各一二百石則每春數逾千疋石之費恐後難繼虜人習以爲常將謂應得一或歲時荒歉錢糧盈縮不齊必致起釁近日朵顏三衛撫賞正額不足繼之削軍月糧不足督令打柴賣銀充賞在我曰賞在彼曰應與我誰敢後也此我祖宗盛時立法卽今流獘至此各官前後懼如狼虎不能一自振刷言之可痛今日之事更相效尢不可爲例況掩答黃臺吉昆都力哈老把都兒等部素稱彊悍尢非三衛屬夷之比各給米豆且非邊方年年豊稔充盈之物異時增之有因減之不得歲爲常例恐貽中國轉輸之患而啟將來無窮之憂時方首事慮貴後圖數十萬豺狼固非中國一一養活也卽今崇古殫心竭力左躊右躇扶危持顚千思百計固巳難處如謂撫賞不足繼以市稅減哨原備賞功公費不足於各鎭節餘客餉每鎭再準三五千兩繼之其事固巳難而其心固巳苦萬一後來繼事之臣意向不同時勢處置亦異其所謂今日封貢之謀寧不爲將來誤國之罪哉凡此皆當其難愼之至再至三務恊至當永爲可久然後見諸行事決不可輕易相詢以滋虜人無厭之求以貽杞人無巳之憂崇古志在爲國身肩重任臣非故相桀訛卽臣前題撫賞有餘不足應否恃爲輕之謀亦巳言之但所貴善其事以爲國家永遠之計故亦不嫌異同如此也伏乞皇上宸斷勑下該部詳議停當施行臣等幸甚邊政幸甚奉聖旨該部知道

○愼酌封貢疏

禮科都給事中臣陸

等謹題爲愼酌封貢未妥事宜以杜後釁事近該宣大總督王

疏請四事臣等反復思之竊爲虜酋之所欲莫急於廣鍋入市亦莫要於窮夷撫賞而印信之給貢使入京𨿽其欲而皆非其所甚重也彼二者兵科旣有條議矣而此二者亦不可不審焉其請給印信欲比忠順王事例是猶可言也其貢使入京欲比屬夷事例是始未可與也夫俺酋彊盛素壓諸夷固不俟我王爵爲重輕者而說者謂與之以印則彼愈得以聯屬眾酋號召各黨是助之勢也夫使其聯屬以入貢號召以入市則此印爲重若使其率眾以背盟操戈以內向則蔑視此印何如哉而亦何藉此耶故印之與否無甚關系也獨彼素號驕橫與屬夷不同容其入京未免淩虐驛遞騷擾居民一不可也萬一不受其侮互相忿爭因而起釁二不可也京師之中館谷闊略難厭眾心儻肆不逞損威傷重三不可也且其來者非盡夷輩用我華人假妝異類窺我虛實就中罔非姦細四不可也今次之來人𨿽數少往後貪淟漸欲加增如水穿竇勢難節約五不可也具彼之欲來者邀厚賞耳如使能足其欲則𨿽不入京彼亦無詞如或難厭其求則𨿽限數入京亦費區處帝王之政惠近以及遠春秋之法詳內而略外若因此輩而又使道路增其防備京師加其陳設更多一番虞慮豈得爲便也哉況往巳曾代其專進矣合無但照前年勿許入京爲便臣等拘攣之見若此伏乞聖明勑下該部酌議停妥施行奉聖旨該部知道

○酌議貢市疏

兵部等衙門尙書臣楊等謹題爲虜王修貢乞恩酌議貢市未妥事宜慰華夷以永安攘事該宣大總督王

題前事奉聖旨兵部知道欽此抄出送司案呈到部看得總督王

所題四款鐵鍋一款隸之本部印信貢使隸之禮部撫賞隸之本部與戶部若使各另議覆上關國典下系夷情事體不得歸一殊非廣集眾思之意相應議擬合候命下容臣等三部將本官條議四款逐一參酌停當應行應止開坐會題恭候聖裁等因奉聖旨是欽此欽遵又於兵科抄出兵科都給事申梁

等題爲議撫賞以一虜志以杜釁端事等因又於禮科抄出禮科都給事中陸

等題爲愼酌封貢未妥事宜以杜後釁事等因又於兵科抄出吏科都給事中雒等題爲懇乞聖明嚴諭議臣預止虜使入京以永防後患事等因俱奉聖旨該部知道欽此欽遵通抄送司案呈到部臣等會同戶部尙書張

等禮部尙書呂

等看得總督王

題稱順義王俺答請乞四事其一謂請給印信其二謂貢使入京其三謂鐵鍋互市其四謂撫賞夷屬又欲天語叮嚀該部以意向免照去歲報議阻抑一節臣等切惟自北虜納款以來邊氓免鋒鏑之苦其全活者其徒寔繁帑藏免轉輸之勞所存者其麗不億外虞頓息內治聿修卽一時寧謐之功誠千載休明之會所據總督王

具題前因先列一綱後分四目殫力苦心無非俯順夷情以爲安內之權在臣等與科臣則長慮卻顧無非仰尊國體以爲攘外之經要之以權濟經者無礙法典豈敢抑阻以權爲經者有礙法典不敢依違詞若相左意實相成合就開立前件議擬上請伏乞皇上特賜宸斷仍令王

嚴諭俺答以後不許年復一年輒肆請求以負效中之名以成啟釁之漸邊臣幸甚臣等幸甚計開一請給印信前件臣等看得總督王

所陳請給印信一款大率謂順義王俺答求給印信榮示諸部以便表貢行使一節爲照朝廷制禦夷裔惟名與器酋首俺答荷蒙聖恩封爲順義王巳有其名印信之器自難吝惜旣有先年哈密忠順王事例合無俯從所請容臣等禮部照依本王封號鑄給鍍金銀印一顆差官賫送總督官處聽俺答祗領一應表章俱要用印恭進領後先具番表謝恩以彰天朝優異之典伏乞聖裁一請貢使入京前件臣看得總督王

所陳貢使入京一款大率謂順義王庵答求伊子侄孫貢使十五名入京其餘各枝聽貢馬至再議一節爲照貢使不許入京俱畱邊城夷館應貢馬匹督撫差官代進先該兵部會官議擬奉有欽依乃今吏科則稱臣工軍民皆知其不可仰知聖心亦必以大不可禮科則稱容其入京有五不可無非杜漸防微以謹華夏之辧委難別議但查得各處夷使入京必蒙欽賜筵宴簡命勛臣待宴仍厚加賞賚合無將今次順義王俺答貢使十五名並各枝夷使聽王崇古開名送部除本鎭督撫鎭官從宜宴賞外容臣等禮部題差光祿寺署丞一員賫捧各夷應賞表裏等物親詣頒給仍就彼動支官錢糧查照本寺規格備辧欽賜筵宴優待待宴勛臣就命該鎭鎭守總兵官臣等未敢定擬伏乞聖裁一請鐵鍋互市前件臣等看得總督王

所陳鐵鍋互市一款大率謂生廣鍋十斤炒煉僅得五斤尙未堪打造生潞鍋十斤炒煉僅得三斤價賤三倍要將價賤炒少者許虜仍以破舊鍋易新鍋都給事中梁

等則謂鐵鍋虜中食用之具必不可缺華夏之所以盛衰亦不系此各一節爲照廣潞二鍋以煉精𨿽有多寡之別以鐵斤均犯斷絕之禁但虜食用旣不可缺必須別爲區處方見懷來之意臣慱往年巡撫甘肅屢嘗擒斬虜寇見其奪獲夷器其中多有銅鍋詢之歸正之人晝以炒食夜以司儆蓋卽古斗刀之意且遼東開市止是撫賞方用廣鍋原無以鐵鍋交易之例卽使準市鐵鍋此時方行奏請固巳緩不及事合無聽總督王

督三鎭撫鎭等官動支官銀或咨行兵部處發官銀於出產銅鍋地方差官收買運至邊鎭止照鐵斤價直給虜較其價銅貴於鐵鐵賤於銅在今日無事之時似覺稍費論其質鐵可爲兵銅不可爲兵在他日有事之時自是無傷若虜必要粗重之鐵鍋不要輕巧之銅鍋則其藉兵資糧之意明白顯著益當禁絕無疑臣等愚見如此伏乞聖裁一請撫賞親屬窮夷前件臣看得請給虜酋親屬窮夷撫賞一款在總督王

則備陳虜中窘迫之狀勢不可巳在都給事中梁

等則計虜塞上轉輸之難後恐難繼臣等反復參詳虜之入寇也人得肆掠利則歸於部落虜之納款也賞獨專給利則歸於酋長饑寒困苦出於無聊鼠竊狗偸勢所必至但一枝旣得撫賞各枝必然覬覦錢糧有限求乞無窮必須處分得宜庶幾經行可久合無行令總督王

將請給虜親窮夷撫賞事宜公同撫鎭官再加斟酌定爲畫一之規旣不宜拒之弗與以失天朝無外之仁亦不與之無章以虧中國有常之費其鎭原議撫賞銀兩如果不足準於減哨並原給公費賞功銀內充用此外仍聽每鎭再動節餘客餉銀一萬兩歲終備造文冊開送戶兵二部查考伏乞聖裁奉聖旨依擬行

○互市屆期等疏

巡按直隸監察禦史臣劉

謹題爲互市屆期懇乞聖明申飭當事臣工愼測虜情以固疆圉以戒不虞事本年三月間該臣接管宣大巡按因見互市擾民巳經臣題請酌議外但天下之事變無常而夷虜之性情靡定交易而退各得其所中國之民尢或難之而況氈裘之族以抄掠爲生理者乎近該臣細加詢訪咸云俺酋感得孫之惠或可目下無虞而黃把二酋祗爲伊父兄所彊終非本意況一時往來傳說止憑侯天祿等二三中國亡命之徒兩相講議竊計疆場大事恐非此輩所能擔當或面從而退有後言或陽是而陰爲講煽皆不可保縱諸酋如約而號令或不能鈐諸宗人威令或不能行之部落安知不一面投市以給我之必從一面南侵以掩我之不備乎凡此皆今日外患之所當防者也大同一鎭彊宗散處無慮數千中間恪遵祖訓者固多而彊梁跋扈者不少先年宗人充灼陰懷異志時張文愽等或出邊而勾引羯虜或燒艸而虧損邊儲或托術以自神或遠交以求應向非早發幾墮其姦通事家丁類皆犬羊族類先年海賴等數十餘人佯佯然輒便馳去飛鳥依人饑飽異態是可不謹其微耶沿邊城堡等處軍人素慣交通一遇開市則中間姦細之投托事主之窩藏誠有不能保其必無者萬一乘吾之虛安知不扼吾之吭其在於今鎜詰之令可不嚴乎凡此皆今日內患之所當慮者也伏乞勑下兵部轉行督撫鎭守等官務要恊心並力共濟時艱振武揚兵共戒不備庶疆場可保無虞而於安攘未必無小補矣緣系互市屆期懇乞聖明申飭當事臣工愼測虜情以固疆圉以戒不虞事理未敢擅便爲此具本專差舍人髙富親賫謹題請旨

○酌議設官事宜等疏

巡按直隸監察禦史臣劉

謹題爲酌議設官事宜以少禆邊務事臣惟朝廷之設官必量其地而後其員不虛必專其責而後其政克舉姑以臣所巡歷宣大二鎭言之卽如宣府赤城北與孤懸之獨石相爲鼎時中與窺伺之屬夷相爲鄰伍外與黃把二酋之巢穴相爲逼近其間軍情之向背夷情之順逆將官之勇怯非有司道以彈壓之曷克有濟先年曾設兵備一員駐札赤城尋議裁革以鎭城分巡口北道兼之乃今經年經月絕無一人肯至其地者況玆通貢開市之時尢爲姦人交構窺伺之漸臣愚以爲分巡道宜攺駐赤城以示彈壓可焉夫鎭城撫按兩院交集矣正副二將並駐矣守巡兩道森列矣至赤城之要地反略焉非所以固藩籬也豈量地建官之義乎備查該道勑書亦以春秋兩防駐札赤城爲諭意蓋有在況衙門具存不必攺作一轉移之間而巳此司道之官所當亟爲議處者一也邊方屯政類多廢墜而宣大尢甚歷年抵扣軍糧以充實數總計二鎭共該三十五六萬有奇先年曾設屯官一員駐札蔚州專理其事尋議裁革乃以二鎭該道兼攝之第錢糧詞訟修邊勘功百務攸萃事難責成終成畫餅查得山西屯糧止得八萬其屯田憲臣最稱無事況總計屯數不及兩鎭四分之一又多腹裏尢爲易舉而至於二鎭之屯官反略之非所以專責成也臣愚以爲代州爲宣大山西適中之地合無將山西屯田憲臣移駐該州以總攝三鎭之屯政可焉出關則經理宣大入關則經理山西況地方相去不甚遼遠一般運之間而巳此屯田之官所當議處者二也通判官專以管糧爲責多者三十萬少者二十萬兼以各上司日逐承委其煩劇可方蘇松一大知縣乃使庸庸瑣瑣之輩居然於貪泉利海之中其不喪心溺志者鮮矣臣愚以爲當愼選進士中之有才幹者或帶州縣之銜或帶推官之銜使之兼管各路屯田荒蕪者作何開懇隱占者作何淸查包陪者作何除豁且各路地方屯牧無多省耕省斂尢爲便利果有成績昭例行取推升今日用之以理邊務他日需之以求邊才此通判之官所當議處者三也夫有分守道以分其責於鎭城則可以經內有分巡道以分其責於赤城則可以經外如是而邊事有不舉者否也有通判以分其責於下則其目張有憲臣以專其責於上則其綱舉如是而屯政有不修者未之有也此臣之采於輿論參之巳見咸以爲可者也故敢冒昩上請如蒙伏望皇上軫念邊方重地乞勑該部再加詳議如果臣言不謬特賜施行其於邊務未必無小補云緣系酌議設官事宜以少禆邊務事理爲此具本專差舍人髙富親賫謹題請旨

○摘陳緊要修守以責實效等疏

巡按直隸監察禦史臣劉

謹題爲摘陳緊要修守以責實效事臣惟圖事固貴萬全而舉事在急先務臣於本年九月巡歷大同府地方其一應山川險夷城堡衝緩皆當目覩而心維之然至其所最急而當先者孰愈應州山陰懷仁馬邑哉然馬邑西南襟帶桑幹東北背阻山澗𨿽系土城稍稱易守惟應州山陰懷仁三城土多砂礫隨築隨傾虜至居民輒懷不保近該本鎭撫臣題稱包磚堡以圖永逸要將闔鎭官堡共計四十七座俱議磚石先包一面固爲萬全之謀但臣竊以爲與其功之雜施而難就曷若先自其至要者圖之與其分力而歲修各堡之一面曷若並力而歲修山陰懷馬之諸城哉蓋邊方設堡所以塡實內地羽翼城邑今懷應山馬之城傾圯尙如故也何暇及堡哉縱諸堡勢屹金湯而諸城單薄不任竊恐攻堡不得勢必攻城是城亡而內地之所損者更多也三關將何所恃以固藩蘺之托云內將何所恃以固根本之圖況城市之紛華尢虜人之所最垂涎者乎今若不論緩急一槪修舉其間工程之浩大錢糧之支費夫力之派撥在邊臣必將苦於措處之惟艱勢必仰祈於內帑而在部臣必將委於歲用之缺乏勢必有礙於允題文移查議時日耽延作捨道傍徒成聚訟異時見兔思犬亡羊補牢悔之何及臣愚以爲興修之始莫若先將山應懷馬四處亟行議處其餘一應各堡工程力可爲者不妨並舉力難兼者次第施行中間合用錢糧人工酌議民間可出若干邊方可措若干班價可足若干內帑議發若干合一鎭之全力約二年之時日此四城者當爲堅壁矣虜果尙如盟也則吾猶得以其餘力以漸次從事於諸堡之修虜或巳渝盟也則吾亦得以從容於內地以坐享數城之利庶修築有次第而錢糧工力亦不難於措處時日無虛度而月計歲計亦易以考成功今查應州僅打過土壞數萬而巳其山陰懷仁等處最號孤單者尙寂然木議及也秋盡冬來土脈凍阻工力難施不瞬息而閱視者至矣將何以奏報哉伏乞勑下該部再加詳議如果臣言不謬行令該鎭鎭巡官將此數城速加處議修舉明歲大臣閱視務要稽考數城工程其沿邊各堡稍寬其課庶幾爲者得以盡其力而觀者得以考其成實效漸增內地漸固矣緣系摘陳緊要修守以責實效事理爲此具本專差舍人髙富親賫謹題請旨

○申明權時事宜等疏

巡按宜隸監察禦史臣劉

謹題爲申明權時宜預塞因襲獘源事臣惟天下之事固有一時偶然行之而後日遂因襲之以爲常者不可以不預計也卽如燒荒一節前歲間一停之以諸酋款服塞外也乃昨歲亦未曾著實舉行矣意者虜方新附不宜遽激之以挑釁耶似亦一時之權也今以其時考之則過矣臣亦不暇論也但恐年復一年而各將官仍復退托曰在某年艸荒未燒有故事在今日不宜出塞以啟戎心野有茂艸而不敢輒焚虜得近邊而因以久駐致令鮏羴日逼虜牧日南而祖制不幾於廢墜乎此今日之所當預爲申明者一也家丁素恃搗巢趕馬以爲活計今一切禁止則內養無資近經月糧誠得優養死士之意然此亦一時之權也但恐虜巳敗盟而各丁仍借口曰往歲無事之時尙優我廩餼只今有事之際反減我芻糧內援舊例以要月糧之增加外復趕馬以冀熊魚之兼得將使養家丁如驕子視軍士如土芥而兵制不幾於倒置乎此今日之所當預爲申明者二也伏乞勑下兵部再加查議如果燒荒舊制不宜漸次廢墜家丁月糧日後仍當查處預爲申飭毋俾他日因循踵襲庶幾權行而不失乎經矣緣系申明權時事宜預塞因襲獘源事理爲此具本專差舍人袁春親賫謹題請旨奉聖旨兵部知道

○趁秋成糴買以裕邊儲等疏

巡按宜隸監察禦史臣劉

謹題爲趁秋成糴買隆慶六年糧艸省價值以裕邊儲事奉都察院巡按口北九千六百十二號勘合札付準戶部咨該本部題議於太倉銀庫先行動支銀一十五萬兩分發宣府客兵七萬兩大同客兵八萬兩及咨都察院查照上年事例轉行宣大巡按禦史會同督撫管糧郎中轉行兵備等官趁時糴買米豆分貯緊畏倉分預備隆慶六年客兵支用不許妄費等因題奉欽依移咨備札前來奉此行間隨該本部將前銀差官解發到邊該臣會同總督尙書等官王崇古等分發宣府鎭銀七萬兩大同鎭銀八萬兩坐委兵備守巡等道分派糴買續據宣大二鎭兵備守巡各道呈議各倉頗有積貯要將前銀暫收貯庫停買緣由到臣臣參詳欽買銀兩暫停一年審時度勢似亦無不可者但兵馬之調遣錢糧之支費恐難預計駁行各道務要會議穩妥呈請督撫詳示會題去後今據山西布按二司兵備守巡口北道副使溫如璋參議梅友松僉事姜延珤呈爲淸查客兵錢糧免陳浥以濟實用事會議得宣府鎭連年邊警時少各路食場積貯頗多據今日見在之數較往年費用之常巳足年餘供應而況虜酋近紓誠款邊垣久巳敉寧若復照前糴買𨿽系相沿舊例但恐米豆有蛀朽艸束有浥爛似不若以銀貯庫則帑藏充盈旣可無浥朽之虞而儲積殷厚又可免請給之煩審時度勢委屬相應合無將六年欽買銀兩行令戶部管糧衙門盡數貯庫以實本鎭根本元气其五年所省召買銀兩亦暫收庫以備不時緩急另議呈發緣由通呈蒙總督尙書王

批各鎭連年召買苦累商富今歲收成頗可民力稍蘇虜旣納款邊警巳息寬一年商富之力則時估必太平而鹽糧可增估公私攸便也仰備呈兩院知會共卹民隱況查該鎭五年未支之糧料未買之庫銀尙多六年客餉可收庫以備後支以壯元气如擬會戶部該司照行呈按院知會仍查積貯糧銀的數如有缺少本色城堡量議召買呈奪又蒙前巡撫宣府右僉都禦史孟重批看得趁時召買原爲備兵馬按伏之用也方今遠夷來格邊境輯寧是巳少按伏之事矣況各倉未支糧料積貯頗多若拘成規仍復召買恐不免輸入官倉作爲土爾以天下財當爲天下惜之來年客餉委當停買仰查照軍門批示施行繳蒙此除行戶部管糧衙門將銀暫貯聽候明文外呈乞施行又據山西布按二司兵備守巡冀北道副使申佐參議崔鏞李鶚僉事許希孟呈爲酌時備餉以愼國計以蘇商困事呈稱會議得今歲虜旣通貢防秋兵馬俱在本營團練不必調遣況查今在錢糧亦足敷用前項欽買銀兩若能全畱貯庫免行召買則通貢互市之舉卽有明效可驗而撙節省費之益良有實迹可徵緣由通呈蒙總督尙書王

案行各道將欽買銀兩全畱貯庫止將下剩見在客兵銀兩分派召買又蒙巡按直隸監察禦史劉

案行各道再加詳議分別衝緩較量用費多寡參酌見在盁縮務足一年之用前項下剩客兵銀兩有無足勾分派欽買銀兩應否全畱貯庫務要計處周密先時有備臨事無虞各道又經備呈總督尙書王

詳批各路之積陳旣多浥壞慶今歲之稍丰欲寬商富平時估料來年之虜情保無大虞故議停召買非漫圖節省之名不卹後時之急也仰各道查前次所分領之銀並鹽糧如果足買來歲之支卽可免再買如不足徑呈本部兩院扣數請給勿槪行召買重速民累繳又蒙巡撫都禦史劉

鈞牌查得各堡錢糧今歲各鎭按兵不動俱有贏餘已節會軍門俱議減買若因本年丰稔米價便賤欲要趁時收買止合於召買數內量動一二萬兩糴買以備極衝極少堡分用備意外之虞其欽買銀兩似應住買以節省內帑京運仰道速呈按院具題蒙此各道查得分屬城堡見在客兵來豆除先年欽買外仍有召買穵運堆積頗多況節據各倉累申出陳易新以此較之似不爲乏加以開派鹽糧並呈準見在客餉銀四萬三千餘兩及奉巡撫衙門再動召買銀二萬兩見今乘時召買足勾來歲之支其前項欽買銀八萬兩並下乘召買銀四萬兩似不當再買宜全畱貯庫理合呈乞題請停買施行等因各備由會呈到臣臣會總督尙書王

巡撫宣府右僉都禦史吳兌巡撫大同右僉都禦史劉應箕議照趁秋儲糧固經常之事而因時停買乃一時之權卽今邊方少警巳可省一歲按伏之費若復仍前召買寧無重各倉浥爛之虞審時度勢似當議處但前項欽買分發收糴固系憲臣每年之委任而劑量盈縮實在督撫司道之專責今據各道所呈督撫所議咸謂各倉積蓄頗足年餘支用中間𨿽有衝僻地方米豆稍缺者亦查有派及鹽糧並支剩召買收積以資缺乏以備後艱又經駁行查議皆有確辭似應俯從伏乞勑下戶部再加查議如果酌量停妥將銀暫行貯庫以備來年之用惟復照舊糴買復議上請施行緣系趁秋成糴買隆慶六年糧艸省價值以裕邊儲事理未敢擅便爲此具本專差舍人袁春親賫謹題請旨

○酌議開市等疏

巡按宜隸監察禦史臣劉

謹題爲酌議開市事宜以少禆安攘事近該俺答諸酋求貢通市荷蒙陛下俯賜兪允一時窮荒絕域莫不鼓舞聖澤我皇以以大字小之仁眞有如天之無不覆者督撫諸臣殫竭心力以圖安攘大計者靡不周至顧互市一節中間苟尙有一二未妥者臣待罪地方有所見聞安能終默臣竊聞嘉靖先年所以與虜爲市者官居其七八而民居其一二在先皇豈不知民夷互市之便而故爲是糜費哉亦以二鎭荒涼彊虜莫測姑試爲之以觀其後旣而虜果背盟是以先帝嚴爲禁止在今日之勢固與昔日不侔恐無卽背盟之事但邊人苦無厚貲而軍士僅足餬口乃今官旣不與之爲市而全鎭居人類多貧薄又恐不能盡其所有以市之又或土蠻吉能之黨陰行投托諸酋希圖買賣一時夷馬數多貨物不繼或此有彼無或此多彼少未免互相忮害擾亂疆場驅吾民而與之爲市乎則恐生內變聽吾民而不與之爲市乎則恐召內侮夫虜人逐利而來計利而返得之則喜不得則怒今旣奉旨開市事在必行勢難中止縱非長策亦當曲爲酌處以全吾中國之體以示吾一時羈縻之術萬一處置失宜或生他變彼時邊臣尢得借口臣𨿽逐一參論何益事機且陛下登極之初曾差科臣賞邊誠知塞下之苦大慰六軍萬姓之心也若徒剜肉醫瘡臣恐瘡未愈而身先斃矣惟陛下察之伏乞勑行該部再加查議俯念邊臣任事之難邊民困苦之極從長酌處再乞勑行總督王

傳示俺酋預先禁約諸部落諭以今歲開市事起創卒始量行貿易庶幾兩鎭人心安而彼醜虜亦知中國之信義不至臨期騒擾矣緣系酌議開市事宜以少禆安攘事理未敢擅便爲此具本專差舍人袁春親賫謹題請旨

○發問姦貪官犯疏

巡按直隸監察禦史臣劉

謹題爲發問姦貪官犯事據整飭懷隆兵備山西布政司右參議吳哲呈稱犯人李仁訐告巡捕指揮朱國輔嚇詐銀一十五兩本道巳將本官送發延慶府究問外隨據先參論今招詳撫院發落原任參將閻守中差家人孫忠執投稟帖開稱曾具白米三百石與巡捕指揮朱國輔捧送至今心猶未安等情據此看系本官在外指稱本道誆騙情法難容當將孫忠並本官送發通判瓽一中守備童堂當押本官於伊家搜出銀一封上寫白米五十石字樣正守中稟開白米三百中之一封當據本官妻父張祿開帖將誆銀賭愽並還債等情具由到道對審及詳孫忠執稱先寄後費旣與原投稟帖所開不同賭愽花費盡作還債又與張祿單帖有悖且果寄放何必上寫白米之名若皆還債未據追有借約執照明系設法展罪希圖從輕又審本官執稱所寄銀兩俱巳花費見獲五十兩系盜牛賊犯盛經攀撦王三求脫放之銀及審張祿供前所開系老髦誤寫原系還債等情據此看得攀撦偸牛盜犯所問不過徒罪安有一求脫放輒肯與銀如此其多卽使果眞亦不從容書寫白米五十石字面況受寄銀兩原非已物尙且花費盡絕豈有已得入巳之贓反又原封獨存凡此節有不通皆屬姦計又經提取王三到道與本犯一千人證覿面對審王三稱伊買牛系在別手原不知有盜情並未與本官銀兩等情本官展轉難支方才輸服欲徑親問且事涉嫌疑恐難憑信擬合直述呈請合無俯念法紀名節所關特賜審究等情連人呈解到臣該臣覆審無異又經批行分守口北道副使李堯徳勘報相同參照懷來衛巡捕指揮朱國輔性本姦貪心尢恣肆指官誆騙之明例旣以故違本家搜出之贓銀豈屬無據原任宣府東路參將今革任閻守中贓私人命之數甚多旣巳被參於撫院鉆幸納賄之迹大著尢當重議乎科條此二臣者所當提問如律以止法典者也再照將官鉆剌之風巳深入膏肓而世俗避嫌之態多艱於發覺乃今參議吳哲於守中則拒之甚嚴而於國輔則發之必力心迹旣已昭彰名義因之不爽近該吏部覆題爲憲臣持法紀重名節懇乞聖明特勑該部登記優待以勵臣工以杜鉆幸事內開通行各處撫按衙門以後凡遇有卻賄之官便當記之善簿而不得反用爲瘢痕列之薦剡而不得反指爲瑕類眞足以破俗謬而爲持廉者訓戒除將本官登記候有成績一體薦揚外伏乞勑下兵部將閻守中等所犯與先撫臣孟重參論貪酷情節一並行臣提問如律庶懲勸明而公道昭法守嚴而邊紀肅矣緣系發問姦貪官犯事理未敢擅便爲此具本專差舍人胡鑾親賫謹題請旨

○議處久禁商犯疏

巡按直隸監察禦史臣劉

謹題爲議處久禁商犯以平民情事臣巡歷大同審錄一應監禁侵欺擬死並充軍等項人犯逐一並加查審各犯泣訴監追年久家破人亡無從處辦止有先年庫壓迄今未領惟此可以抵兌隨卽批行各道細加查審隨據山西按察司分巡翼北道僉事許希孟呈稱查審得聚落堡倉商犯任通等一十一名該追攤賠浥爛米三百七十三石一斗六升照依原納時估該銀五百七十四兩九錢各犯消乏無出告稱庫壓本名上納過嘉靖三十七年分未領客兵糧料艸價銀四千六百一十一兩於內兌扣前銀五百七十四兩九分已經行庫查明應合抵兌呈乞施行又據整飭大同左衛兵備山西布政司參議崔庸呈稱查審得髙山堡倉斬罪商犯段深未完侵盜米豆價銀一百二十五兩九錢二分充軍商犯周翺部春成大進孟江孟學禮髙應其曹相家屬任一林任一鵬未完侵欺虧浥髙山等堡倉場米豆艸價銀共九百三十五兩七分俱追年久家產盡絕各告稱庫壓本名上納過嘉靖三十四等年分未領麥艸價銀內兌扣完前二項贓銀一千六十兩九錢九分又查審得充軍商犯劉王﹖弁劉繼科段仲禮段深段仲仁趙英家屬梅啟元並劉繼春劉繼忠未完侵欺浥爛本堡倉場米豆艸價銀共二千五十六兩八錢五分亦告稱庫壓本名上納過嘉靖三十四等年分未領麥艸價銀兌扣一千六百九十九兩先完前贓仍有未完贓銀三百五十七兩一錢一分照舊監追又查審得髙山堡倉斬罪商犯郭綱陳嘉猷未完侵欺米豆價銀共三百二十九兩四錢一分委各監比年久無從出辦告稱比時同出資本合夥買糧止出號名夥計廖繐郭春等上納過嘉靖三十四等年分未領麥艸價銀兌扣三百二十九兩四錢一分以完前贓俱比照商犯孔云鴻兌贓事例節告總督撫按衙門批行各該官司俱經查明本道惟恐不的又經移文戶部管糧衙門轉行銀億庫覆查段深等納過未領銀數俱有的據及將郭綱陳加猷夥計廖繐郭春等同拘到道覆審俱各輸服無詞取具甘結在官及查別捲商犯孔云鴻侵欠艸銀監追年久無從完納本犯告將同夥庫壓未領艸價銀兩扣兌完贓該巡按直隸監察禦史燕具本題行戶部覆奉欽依轉行大同戶部管糧衙門準令抵兌完贓今查段深郭綱等比與孔云鴻事例相同呈乞題請扣兌施行等因具呈到臣覆詳各犯俱因攤賠浥爛侵欠官銀旣各監久無出又經該道勘明查有前例況任通段深等原贓與原壓庫銀俱系各犯本名而郭綱陳加猷𨿽稱夥計的系同出資本兌扣抵贓俱屬相應再照邊方獘蠹正坐侵欺而商富苦累正坐壓欠今據各犯侵欺浥爛之數卽擬死監追尢不足贖而據各犯告稱庫壓銀數之多𨿽卽日釋放猶以爲遲爽約失信在官司旣不推心以卹商人之疾痛而那前攢後在商人亦安能體國以充邊儲之負欠若以爲先年冒支破調之姦獘歟此其過則在於將領而不當坐罪於商人如以爲各商虛出通關之姦獘歟亦當明發其獘源而不當令其含冤於囹圄夫民之負官也則重者死輕者戍嚴並至一二十年而不敢議釋官之負民也則日復一日歲復一歲遲延至一二十年而不及議處豈惟民情不平亦於政體未妥如蒙乞勑戶部再加查議轉行大同戶部管糧衙先將將奏內有名人贓查照兌扣明立文案仍將節年庫壓商價通行嚴查某項的系應準或許令兌贓或聽其補給某項實系應革或明發獘源或絕削詭籍逐一查議停妥分析明白徑自具奏施行庶商犯免借口虧壓之嘆而邊儲廣商人開納之路官事民情均爲平妥緣系議處久禁商犯以平民情事理未敢擅便爲此具本專差舍人袁春親賫謹題旨

○海賊內犯等疏

巡按福建監察禦史臣劉

謹題爲海賊內犯殺死官兵數多查參失事官員以肅法紀以重地方事案查本年三月內節據巡海團練等道呈報廣賊林道幹朱良寶等下海等情該臣看得閩廣海洋相通風潮迅利瞬息可到隨行各該道督率水陸官兵用心防禦毋容侵犯去後五月十一日又準總兵官兪大猷手本內稱廣東兵船至潮州朱良寶各夥之賊先後南遁惟林鳳一夥大小五十餘船逃向彭湖避兵𨿽未內犯亦當早議撲滅等因又該臣通行鎭道計議相機剿滅續據鎭道議稱林鳳先據險要必湏水陸並進夾擊復添募兵船增修器械約在六月二十七日督率舟師出海進剿又據分巡興泉道呈報本月二十二日賊船四十餘只突至峯上巡司碗下澳登岸虜掠殺人攻圍土堡等因又該臣牌行監軍道會同鎭道計圖擒則毋致顧此失彼去後又據分守福寧道呈報本月二十五日賊船三十八隻從南洋駕來平海衛澳前搶去民船一隻等因又據分巡福寧道呈據萬安千戶所報二十六日賊船三十隻突至本所古龍港百戶侯煒督駕兵船五隻盡被搶奪乘勢攻圍所城賊勢猖獗乞發精兵火器救援等因又該臣牌行該道委福州府同知張敏徳會同福州左衛指揮計■﹝木昂﹞督押哨官石子龍等標兵馳往萬安小埕固守間又據萬安所報稱前賊分教附鄕澳口劫掠殺人於二十六日戌時俱退下船將原槍兵船五隻燒毀又二十七日有東南賊船二十餘只駕來與前賊合■﹝舟宗﹞拋泊海壇龍官艸嶼澳等情又據福淸縣申稱查得侯煒系萬安所百戶領駕福船五只要往泉州會剿經過到所侯煒先同哨隊長入城兵船四隻閣淺一隻浮水賊至殺傷兵夫二十三人余俱走脫火藥器具賊悉般去至晚燒船澳口下海地方殺死男婦名口不等宰殺牛豬不計其數等情又據分守建寧道呈報六月三十日有雙桅大小船三十餘只由南茭直抵閭峽澳搶船一隻焚燒賊徒登岸本道督行守備張奇峯統兵截殺乞將原調守鎭東哨官戚子和管押土兵一營發回福寧恊捕等因又該臣批行監軍道作速將前兵發回間又據福寧州報本日賊船在芙蓉海洋行使時哨官鮑尙忠督捕盜李文淸林老五鄭二江世貴李文進等兵船追剿賊多兵少抵敵不過官捕俱各捕亡船隻被賊搶燒等情又據分守建寧道呈報南賊大夥四十餘船繼至泊住羅浮地方賊勢猖獗卽今水兵船少力孤陸兵請發未至乞念緊急燃眉速調鄰寨各哨兵船相機並力夾攻等因又該臣牌行守巡福寧道速撥南日小埕二寨兵船馳往恊剿又據巡海興泉二道呈報拿獲賊徒葉明嘉等供稱林鳳將大烏尾船八隻鑿沈駕小船八十二隻於六月二十八九日陸續開遁芒港去訖等因又據福寧州並北路守備張奇峯各報稱原泊羅浮賊船盡數出洋拋泊赤崎澳復移泊北港澳登岸七月十四日攻破塘頭堡又開駕至羅源鑑江澳行使等情又據福州府羅源縣報賊船到福寧羅浮搶掠兵船商船突到本縣鑑江於本月十六日攻破土堡鑑江離縣水程八十餘里遇潮瞬息可到城池孤懸難支乞撥精兵發縣恊守等情又該臣牌行監軍福寧二道速撥兵馬馳往該縣防守城池又據羅源縣報前攻鑑江土堡賊夥十七日放火焚燒房屋駕船復往福寧羅浮地方去訖殺死鄕夫一十九名被傷鄕夫一十八名等情又據監軍道呈準總兵官兪大猷手本初十日準本道手本蒙臣牌面據各衙門飛報賊情緣由隨行把總秦經國卽督部下船隻恊總翁思誨等兵並南日寨哨官沈秉升大小船八隻又撥指揮儲廷相把總雷懷忠兵三百五十名坐駕冬仔船十隻合■﹝舟宗﹞前往福寧州海洋進止機宜俱聽秦經國調度等因該臣看得賊勢猖獗批行該道嚴催官兵防剿去後又據分守建寧道呈賊船合■﹝舟宗﹞三十六隻各帶叭喇湖二隻於六月三十日先突羅浮地方系哨官鮑尙忠責守信地該澳原派兵船五隻防守各兵衝戰不敵俱各陣亡本道七月初四日新任臨州因料兵船寡少隨將各澳額船二十五隻調集松山澳暫泊以防州城及調撥民船並行福寧衛點選軍兵巡司弓兵聽候調度把總劉國賓因見松山港小潮水涸不便欲將船隻移泊三沙澳不期賊船登岸欲攻大金所因有官兵護守各賊於二十日卯時駕到松山後港去州城止十里欲攻城垣把總劉國賓復見事急遂統兵船前至松山外港救援與賊相持對戰自卯至午賊勢猖獗抵敵不過把總劉國賓哨官錢明並各兵俱各陣亡船隻搶燒及查調發兵船馳赴策應以致各賊乘虛臨城事勢窮促虧損兵船殺死將領等情及據福寧州申報相同各到臣該臣復行據監軍道呈稱查得福寧州原系總兵官奉勑駐札之地水陸分布悉惟節制今烽火寨前次鮑尙忠與賊對敵乃把總劉國賓恊總周天祖觀望不行救援以致鮑尙忠等戰忘及劉國賓督駕兵船二十日出松山海口遇賊接戰周天祖先逃鄰寨兵船未至遂致援寡勢孤劉國賓牙被鉛彈數十銃血戰身亡哨官錢明奮勇救護手刃七賊無助亦亡兵船器械多所損失各賊尙爾橫行窺伺內地該鎭又遲畱泉州本道前此四次具書五次移文行催往彼鎭守調度未準回復賊勢猖獗不行撲滅竟至蔓延沿海各郡難免搶掠失事愈大殊非設立將兵之意除催促刁師武秦經國等兵船星夜前往福寧夾剿復差人馳往泉州速催總鎭馳赴調度隨賊向往剿殺務期殲滅等因又該臣看得損將折兵時事其急批行該道作速行催總鎭馳往調度毋致重困地方去後隨該臣看得福建沿海一帶三路五寨設有水陸官兵船隻分布信地晝夜哨守聲勢聯絡警急相援若哨報警至隨賊向往夾攻則賊未必能侵犯而地方可免焚槍之患矣今分巡興泉道呈報前賊六月二十二日到峯上碗下澳分守福寧道繼報賊於二十五日突泊平海澳分巡福寧道又報賊於二十六日入犯萬安所澳福寧州又報賊於三十日入犯閭峽澳一時居民震恐海嶺倉皇總兵官駐札泉州兵力頗集哨知林鳳巳去目覩寇犯峯上巡司患在門庭正當捨彭湖賊眾旣去之虛巢而救目前沿海一帶剝膚之近禍又不然號令各寨恊守毋得自分�我可也乃以牽制優遊竟不發兵隨賊向往又不號令各寨互相策應直至諸寇由泉州興化循海而上遨遊四出上下於烽火小埕二寨之間出入於羅浮松山兩澳之內槍去船隻掠劫居民哨官鮑尙忠等一時被殺塘頭堡鑑江堡一時攻陷直至七月初十日發船前往福寧策應使本官果以地方爲急則領兵官亦孰敢不懷後時失事之虞日夜前驅猶未爲晚乃濡滯徘徊秦越相視旣不遵勑命欽定駐札福寧之例又不疾馳至省城以便就近應援之舉遂致各官兵亦觀望遲畱援寡勢孤至二十日把總劉國賓哨官錢明與賊相遇格鬭而死一時捕兵亡溺船隻燒毀賊且揚揚得志而去臣竊度猷之意不過曰恐林鳳旣去復來當與守之似亦老成長慮卻顧憂深思遠之圖但未形之患與巳形之患孰爲急孰爲緩今見兔不獵而尙欲守株待兔此其見不亦甚迂而其謀不亦甚疏歟況福寧一帶之賊在諸司咸稱爲別夥臣且逆其爲林鳳無疑不然何峯上巡司之犯突至而哨者卽報稱林鳳巳出彭湖耶所據前項諸臣之罪殆不可逭矣除巡撫福建都禦史劉

新膺簡命聞報卽便馳驅道路言遙兼程未可遄至失事在先到任在後無容別議外參照烽火門水寨恊總千戶周天祖膽气俱喪忠義全無臨敵先退惟知苟免以偸生主將被害忍爲疾視而不救軍機旣誤國法難容此一臣者所當重究以正法典者也小埕水寨把總刁師武庸流武弁歲月偸安賊經本寨而不能阻截旣失先事之防賊入鄰寨而不能應援忍爲坐視之舉福建都司鎭東衛指揮僉事秦經國調遣𨿽承觀望不進遲回海上致窮寇之縱橫濡滯軍中貽將領之殞折萬安千戶所百戶侯煒承委領兵懦弱不振棄船登岸戰艦俱被燒焚守禦疏虞軍器反資賊用守備福建北路以都指揮體統行事指揮使張奇峯提兵防守殊乏堵截之策遇賊登犯未收擒斬之功此四臣者所當並究但張奇峯部兵先經調發一半移守鎭東請發未至見在僅有六百勢寡莫敵似當原情末減者也鎭守福建總兵官兪大猷職司重鎭謀乏萬全賊入門庭旣失追襲而卒貽堂奧之災賊殺官兵尙爾遲畱而遑卹地方之急守禦旣屬迂疏失事誠當重議但其生平頗著功名東南號稱夙將據其北路官兵之失事罪固難逃而卽其南路保障之無虞情猶可恕此一臣者所當量爲議處者也分守建寧道右參議徐時可職司分守信地疏虞但其抵任未及旬日調請亦竭心神此一臣者慮本無失責亦難諉所當量行罰治者也烽火門水寨把總劉國賓哨官錢明鮑尙忠力戰踰時賊黨巳有戒心援兵未至倉卒至於殞命此三臣者均膺鋒鏑之厄共成死事之忠相應照例卹錄以慰忠魂以勵人心者也再照文武之用均當酌量年資而封疆之臣較之文臣特異尢當酌量年資故文臣中古人有扶掖入對者有六日一朝者今聞大猷春秋七十四五矣生長於詩書禮樂之鄕究心於武略韜鈐之訓委非一時諸將之所能先誠爲東南武弁中之翹然特出第其年齡遲暮精力銷亡昔趙充國時年七十有五亦止屯田久駐坐困先零而馬援六十有二漢光武尢謂其老難用直至據鞍上馬以示然後嘆其矍鑠今猷之多算遠不逮克國而猷之年齒巳遠過馬援察其精神意气之間漸逼桑楡而責其奔走禦侮之任未免顚越臣聞之騏驥壯盛之時一日而馳千里至其衰也駑馬先之非騏驥之弱而駑馬之彊也伏乞勑下兵部再加酌議如果大猷生平將略未可遽棄或量行降級責其後疾以贖地方失事之罪如果大猷年力猶宜閒散亦當量行別議委用以重八閩山海之防至於烽火寨把總遺下員缺速行銓補周天祖等應否提問徐時可應否罰治劉國賓等應否卹錄一並議擬上請定奪施行庶勸戒明而地方有攸賴矣緣系海賊內犯殺死官兵數多查參失事官員以肅法紀以重地方事理爲此具本謹題請旨

●刻中丞肖巖劉公遺稿四卷

福建疏

遵明詔薦舉等疏

保畱給由官員疏

入貢夷船疏

三乞終養等疏

議處朝覲官員等疏

送回被虜人民疏

海洋賊情疏

傳奉聖諭疏

請給海防關防等疏

地震疏

慶賀夷船等疏

進香夷船等疏

保畱給由官員疏

侵欠錢糧等疏

進香夷船等疏

慶賀夷船等疏

出巡疏

審錄罪囚疏

議處攺畱疏

仰承徳意等疏

遵例終養等疏

地震疏

薦舉方面官員疏

遵例舉劾官員等疏

循例薦舉官員等疏

急缺各地方將材等疏

○遵明詔薦舉等疏

巡按福建監察禦史臣劉謹題爲遵明詔薦舉地方人才以備錄用事奉都察院巡按福建六千九百五十五號勘合札付準吏部咨該本部題伏覩詔書內一款大小文職官員凡致仕閒住爲民充軍但不系考察及犯枉法贓私者吏部逐一查開奏請充軍者放回原籍爲民爲民者與冠帶閒住閒住者與致仕中間如有才識年力尙堪任使曾經舉薦者許一體遇缺推用其有以養病違限革職者若違限未久姑與敍用欽此欽遵本部看得人才𨿽稱難得捨短取長自足一世之用相應通行議擬合候命下本部移咨都察院轉行各該撫按衙門不拘聽調致仕給假養病閒住爲民查系才力尙堪公論允愜者各許遵詔奏薦等因題奉欽依移咨備札到臣臣恭奉詔旨會同提督軍務兼巡撫福建地方都察院右副都禦史殷虛心愽訪公舉所知除原任戶部尙書終養回籍馬森宿徳重望負經邦濟世之才原任應天巡撫右僉都禦史聽勘回籍陳道基勁節芳猷抱先憂後樂之志已經奉旨遇缺推用外訪得原任南京太僕寺少卿聽調回籍朱天球操持端潔問學宏深初仕畱曹砥節見推於郎署歷官名服敷文振譽於儒紳旣超資而遷冏卿爰聽調而投簪組閉戶著書終歲不窺乎城市屏居樂道一字不入於公庭宅無華屋禔身愈勵冰操食鮮積儲養志力供甘旨年力尙堪驅策淸修眞可廉頑原任廣東按察司副使養病回籍陳紀端嚴之度耿亮之操試宰而治行獨優遺愛尙存於鄞邑持憲而風裁逾厲直聲久著於臺中剔歷外藩則展采宣勞隨事建精白之治周旋嶺海則飭兵督餉所在敷安攘之猷始因侍養以疏歸繼則廬居而守制慕親念篤輿評推克孝之純用世才優士類切移忠之望原任貴州布政司參政終養回籍張英性度淵沈才猷練達中州攬轡紀綱振而坐鎭彊藩嶺海觀兵籌劃詳而頓消氛沴旣因母老遂爾陳情謝卻紛華足迹久絕塵於公府劇談時務經綸可賁飾乎王猷充養益純明揚有待以上三臣俱系才力尙堪公論允愜曾經薦舉者誠爲聖世之遺逸足備淸朝之任使遽爾棄捐不無可惜如蒙伏乞勑下吏部再加查訪如果臣等所言非謬將朱天球等量資敍用庶野無遺賢而新政益爲有光矣緣系遵明詔薦舉地方人才以備錄用事理爲此具本謹題請旨

○保畱給由官員疏

巡按福建監察禦史臣劉謹題爲保畱給由官員事據福建布政司經歷司呈奉本司札付蒙巡按福建監察禦史杜批據漳州府經歷司呈承本府照會準本府同知羅拱辰關稱本職年四十四歲廣西柳州府馬平縣人由舉人初授廣東髙州府吳川縣儒學教諭升浙江處州府松陽縣知縣嘉靖三十二年八月內升浙江按察司僉事三十五年三月內降直隸眞定府通判未任升直隸松江府海防同知又轉兩淮運同支俸加服仍管理松江海防三十九年丁母憂回籍守制隆慶三年四月內補除漳州府同知兼管海防本年十月初三日到任扣至隆慶六年九月初二日連閏歷俸三十六个月考滿例應給由等因批布政司查報依蒙行據該府申稱查得本官的於隆慶三年十月初三日到任扣至六年九月初二日止連閏歷俸三十六个月三年考滿並無違礙具結申報到司看得漳州邊海要郡乏人幹理相應題請保畱在任供職等因呈報到臣捲查先奉都察院勘合札付準吏部咨該本部題爲酌議考課之法以肅吏治事內開在外官員除方面府佐照舊赴京有事地方照舊保畱等因又奉本院勘合札付準吏部咨該本部題爲懇乞聖明定立考核規則以便遵守事內開撫按官奏畱方面府佐例該奏繳牌冊者先令帶俸管事本部再加考核候雙月引奏之時另本題請就彼復職等因俱題奉欽依通行欽遵外今據前因又準提督軍務兼巡撫福建地方都察院右副都禦史殷揭爲議畱府佐給由官員以重海防事內開同知羅拱辰三年考滿緣由已經題請將羅拱辰畱任供職行過事迹備造牌冊奏繳仍乞聖明俯念本官歷年已深勞績久著量升俸級俾其專理海防事務等因到臣該臣查議得漳州府同知羅拱辰操持無玷備禦有功力旣優於佐郡才尢長於治賦玆當給由例應起送但該府地當濱海要衝春汛正資協理相應保畱免其赴部伏乞皇上軫念遐方俯從臣議勑下該部再加查核將本官容畱在任管事其任內行過事迹備造牌冊差人賫繳惟復仍照巡撫右副都禦史殷原題施行庶本官益知激勵而地方有攸賴矣緣系保畱給由官員事理爲此具本謹題請旨

巡按福建監察禦史臣劉謹題爲保畱給由官員事據福建布政司經歷司呈奉本司札付蒙臣批呈行據福州府申稱查得本府同知張敏徳見年四十四歲江西吉安府萬安縣人由進士於隆慶四年三月初九日到任扣該萬曆元年二月初八日止連閏計歷俸三十六个月三年考滿任內並無公私過名等項違礙備造事迹文冊並具本府官吏及同僚官各結狀備申到司覆查得本官歷任三年已滿勘結無礙例應給由但該府省會劇郡本官職專海防似難遽離相應題請容畱在任供職攢造牌冊差人賫送赴部等因呈詳到臣捲查先奉都察院勘合札付準吏部咨該本部題爲酌議考課之法以肅吏治事內開在外官員除方面府佐照舊赴京有事地方照舊保畱等因又奉本院勘合札付準吏部咨該本部題爲懇乞聖明定立考核規則以便遵守事內開撫按官奏畱方面府佐例該奏繳牌冊者先令帶俸管事本部再加考核候雙月引奏之時另本題請就彼復職等因俱題奉欽依通行欽遵外續據福州府經歷司呈詳前事批行布政司查報去後今據前因該臣查議得福州府同知張敏徳性資溫粹才識通明督海防而勞瘁居多功已見於明試歷坎坷而淬勵愈篤志不阻於因循玆當考滿例應給由但該府當省會之衝本官有海防之責況廣寇紛紛報警分理委難缺人相應保畱免其赴部伏乞勑下該部再加查核容畱本官在任管其任內行過事迹備造牌冊差人賫繳庶本官益知激勵而地方有攸賴矣緣系保畱給由官員事理爲此具本謹題請旨

○入貢夷船疏

巡按福建監察禦史臣劉謹題爲入貢夷船事據福建都司經歷司呈奉本司札付據市舶提舉司等衙門各申報琉球國中山王世子尙永特遣正議大夫鄭憲同長史鄭祿使者馬順路都通事梁照通事林世昌等坐駕海船二隻裝載方物前來進貢謝恩等因據此卷查先奉都察院勘合札付準禮部咨該本部題爲議處外國進貢事看得琉球國朝貢年例旣該大明會典所載及成化年間勑旨每二年一次進貢以後不系該貢年分及稱補貢名色違例入貢者就便阻回永爲遵守因等節奉聖旨是欽此欽遵外今據報到隨該本司會同布按二司並巡視海道議得萬曆元年系是該國貢期會案呈委本司都事羅寶布政司副理問黃楷按察司知事何獻榮並市舶提舉司提舉胥鉉帶同土通事鄭煜等前到夷船處所公同譯審得琉球國中山王世子尙永差來都通事梁照通事林世昌等結稱萬曆元年例當貢期特遣照等與正議大夫鄭憲長史鄭祿使者馬順路等坐駕海船二隻賫捧表箋裝載方物進貢謝恩等情尢恐不的著令執出本國印信符交照驗相同別無違詐等因備抄到司又該本司掌印署都指揮僉事徐尙明會同布政司左布政使萬思謙按察司按察使鄒善巡視海道副使陶幼學覆查明白具呈到臣看得萬曆元年系是琉球國應貢之年今該國特遣正議大夫鄭憲長史鄭祿使者馬順路等前來進貢謝恩旣經會委都事等官羅寶等譯審別無違詐除照例委官封■﹝舟者﹞接引進港至閩縣髙惠裏河口廠地方灣泊所進馬匹方物會鎜畢日備開的數另行具題外緣系入貢夷船事理爲此具本謹具題知

○三乞終養等疏

巡按福建監察禦史臣劉謹題爲三乞終養少供子職事據福按察司分巡武平道僉事周守愚呈蒙臣批據延平府經歷司呈承本府照會準本府同知吳宗堯關伏覩詔書內款開一在京在外官員有以父母老疾願告終養者例候親終起用欽此欽遵職見年三十八歲系雲南騰衝衛籍浙江紹興府余姚縣人由舉人嘉靖四十一年三月十二日除授四川成都府資縣知縣隆慶元年二月十八日升四川馬湖府同知二年十二月三十日聞丁父憂回籍守制扣至五年三月三十日服滿起復赴部六年閏二月初三日復除今職本年五月初十日到任竊思有母張氏年七十四歲質本淸臒年躋衰邁飲食減少頭目眩虛又自職父故後益覺悲痛過傷近得家書母病衰甚欲迎養則山川修阻親老非宜棄官則出處未明擅離是懼一念興思寸衷如割路遙萬里心往幾回𨿽勉彊於民事實思慕於親闈且職年方艾效忠尙有其期母壽近耊愛日益悲其短仰冀俯察心曲俾職早歸用慰門閭之望承顏慕景少盡菽水之歡備由關府轉詳奉提督軍務兼巡撫福建地方都察院右副都禦史殷批本官惠政方新士民倚賴可遽成其終養之美耶仰行安心供職繳備關到職竊念職本迂府謬蒙培植宜遵批示勉修職業但臣子之倫君親爲重忠孝之道兼盡爲難職前任馬湖父尙無恙忽罹外艱抱恨終天玆以母老若復依違不決去志倘母氏殘喘一日不延則卑職飲痛九死何贖是使臣忠子孝將兩失之且復遺悔於後日也謹再陳衷俯垂鑑允復具由呈詳本院批仰布政司查議報該本司議得同知吳宗堯素優才望懋著新聲地方士民正切依賴乃因親老遂乞終養據其情詞固甚眞懇但該府實衝繁之地本官稱郡佐之良況今恩詔覃敷正欲登崇遺逸乃欲歸養似難允從呈詳本院批依行本官照舊供職繳轉行到職又經月餘身𨿽從政心切思親本年十二月初十日隨據騰越州本年八月二十八日入逓公文一角內稱老母家居懸念甚切等語到職竊觀古人一飯感恩尙思圖報一夫不獲任爲巳辜職縻祿七年豈一飯之比母身萬里切一體之情若念系親闈則靖共不專非所以爲民苟力竭侍養則孝道少修亦所以報國故四牡來將母之諗君陳推孝友之政奚必任使乃稱從事哉敬以良心眞切求憐呈瀆再三情非得已懇賜歸養俾母子聚樂於餘年慈惠流行於遠徼矣復關府轉詳本院批仰布政司再議報蒙司行府再查得本官思親一念堅執不移合無憫其寸衷之眞切允其三請之懇詞乞爲題請容令侍親移文原籍候親終起用等因呈詳本院批候具題施行今蒙巡按福建監察禦史劉按臨備將三乞終養緣由關府轉呈伏乞照詳蒙批分巡武平道再查議報該本道查得本官文學政事卓有聲稱方其一再請乞本道已極力阻之矣乃今執意不移陳情益切據稱萬里投宦老親風燭叵測言必滂涕殊爲淒愴卽今彊令服官未免重增郁抑萬一事出非常致使母子不得一面是投之以無及之悔苦之以不塞之傷也合無俯賜題請容其終養等因呈報到臣查得大明會典內諸司職掌凡官員父母年七十之上許令移親就祿侍養如果父母老疾去官路遠戶內別無以次人丁者方許親身赴京面奏揭籍定奪候親終服滿起復赴部聽用欽此欽遵批行本官遵照親自具奏去後又據呈稱查得邸報隆慶六年十月二十八日宣大總督巡撫王一本爲乞賜司官終養以勵忠孝事該吏部已爲參議蕭大亨題準終養𨿽品秩崇卑不同而人子孝行則一呈乞比例代爲題請等因到臣該臣看得延平府同知吳宗堯年力彊壯才識通明郡務正資佐理士民方切瞻依玆以萬里思親三乞終養情詞懇切殊非得已旣經司道勘議意堅不移似應俯從伏乞勑下吏部再加查議上請容令本官回籍終養庶忠孝得以兩全而臣子之職少盡惟復別賜定奪緣系三乞終養少供子職事理爲此具本謹題請旨

○議處朝覲官員等疏

巡按福建監察禦史臣劉謹題爲議處朝覲官員保安地方事據福建布政司經歷司呈奉本司札付蒙臣牌面行司卽便會同按察司並守巡等道將各府州縣除裁減衙門外其餘正官斟酌地方緩急從長議處分別應畱應行緣由通詳以憑覆核會題施行等因隨該本司左布政使萬思謙會同按察司按察使鄒善分守福寧道左參政陰武卿分巡福州兵備道副使徐中行監督軍務副使登之屏巡視海道副使陶幼學提督學校副使宋豫卿分守武平道左參議張尙大分巡武平帶管守巡建寧道僉事周守愚分巡興泉道僉事喬懋敬分巡漳南道僉事王喬桂團練道僉事梁士楚督屯道僉事孫裔興議照福建地方僻在東南依連山海寇盜之爲患叵測春秋之防汛尢嚴一應兵馬錢糧𨿽統理於撫按司道而專城保障實有賴於各該正官矧今廣賊林鳳等突入閩海據守彭湖漳泉爲切近之災福興有門庭之慮防禦不容少懈查得嘉靖三十四年三十七年俱當應朝之期節奉巡撫都禦史王詢巡按福建監察禦史胡志夔樊獻科行司會議將福興泉漳四府福寧州及閩候福淸長樂連江古田莆田晉江同安南安惠安龍溪漳浦詔安南靖福安寧徳一十七縣各正官具題畱任嘉靖四十年又奉巡撫都禦史劉燾巡按福建監察禦史李廷龍議將福興泉漳汀五府福寧州及閩候福淸長樂連江古田莆田晉江同安南安惠安龍溪漳浦詔安南靖漳平龍巖順昌將樂尢溪永安大田建陽崇安光澤泰寧建寧長汀寧化淸流歸化連城上杭福安寧徳三十五縣各正官嘉靖四十三年又奉巡撫都禦史譚綸巡按福建監察禦史李邦珍行司議將福興泉漳四府福寧州及福淸莆田南安惠安同安漳浦詔安龍巖大田連城南靖福安寧徳一十三縣各正官隆慶元年又奉巡撫都禦史塗澤民巡按福建監察禦史王宗載行司議將福興泉漳汀五府福寧州及福淸莆田晉江惠安同安漳浦詔安福安上杭長汀淸流十一縣各正官隆慶四年又奉巡撫都禦史何寬巡按福建監察禦史蒙詔行司議將福興泉漳汀五府福寧州福淸惠安同安漳浦詔安上杭寧徳七縣各正官俱題奉欽依遵照畱任訖今照萬曆二年又當朝覲之期各屬正官俱當遵例應朝但地方有警相應酌處隨查福延建邵汀州五府並閩候等縣俱地方頗寧事情稍緩各該正官俱應照例應朝外其興化泉州漳州二府福寧州及福凊惠安同安海澄漳浦詔安福安七縣通屬濱海要區值今寇警緊急湏得正官在任安輯調度庶幾可恃無恐合無乞照上年事例特爲題請將興化府知府呂一靜泉州府知府姚光泮漳州府知府羅靑霄福寧州知州劉介齡福淸縣知縣許夢熊惠安縣知縣葉春及同安縣知縣陳文漳浦縣知縣房寰海澄縣知縣王谷詔安縣知縣詹位福安縣知縣謝一楓俱容畱在任責辦兵糧保障地方行令各佐貳官應朝等因具呈到臣案照前事巳行會議去後今據前因查得上年節經議畱朝覲官員俱撫按官會核題請今巡撫都禦史劉堯誨尙未到任地方正值警急防禦委難缺人欲候劉堯誨至日方行會題誠恐緩不及事有誤各官覲期隨該臣議得三年入覲乃朝廷考課之大典人臣述職之常分遵行已久無容違曠恭遇皇上登極之初尢切百辟來朝之願但福建地當邊海要衝盜賊出沒靡定卽今廣寇林鳳等突據彭湖未及剿滅警報日聞備禦孔棘且冬汛在邇春汛倏至一應城守軍需必得正官在任幹理庶克有濟除頗近腹裏及事情稍緩地方各正官不敢槪畱外所據該司會呈前頃應畱各官實爲地方至計況查有節年題準事例伏乞勑下吏部再加查議將興泉漳三府福寧州並福淸惠安同安漳浦海澄詔安福安七縣各見在正官俯容畱任供職保固地方俱行委年深佐貳官一員帶同首領官吏賫冊應朝庶海邦要區得人防禦而地方有攸賴矣緣系議處朝覲官員保安地方事理爲此具本謹題請旨

○送回被虜人民疏

巡按福建監察禦史臣劉謹題爲送回被虜人民事據福建按察司監督軍務副使鄧之屏呈蒙臣批據福建市舶提舉司申據琉球國中山王世子尙永差來通事林世昌呈稱有男子六名同駕小船漂至本國所屬地方北山守備土官由必周審得陳鳳陸楝林二淩伯葉乙兵五系中國人氏被倭賊虜去逃回漂流到國俱存卹衣食今遣順搭貢船送回呈乞收豁等情到司審得林二系福建福寧州福安縣三一都民嘉靖三十八年五月內往秦嶼澳地方販魚遇倭登岸被虜陳鳳系浙江寧波府鄞縣東門三都五啚民隆慶二年三月內往烏沙門海洋捕魚陸棟系寧波府定海衛左所百戶陸煥下舍人淩伯系寧波府鄞縣十九都一啚民俱於嘉靖四十四年四月內往衢山海洋捕魚葉乙兵五俱浙江溫州府樂淸縣七都二三啚民俱於隆慶四年十月內往南雞山海洋捕魚各被倭虜獲俱陸續載至日本於隆慶六年二月內各同密駕小船逃命漂到琉球國當被北山守備土官由必周獲送到國順搭貢船送回等因批監軍道查報隨該本道案行福州府弔取林二陳鳳陸棟淩伯葉乙丘五到官查審各委於前項年月日被虜載至日本後各密駕小船逃命漂至琉球國收卹順搭貢船送回是的呈報本道覆查無異備呈到臣查得嘉靖三十六等年隆慶三年該琉球國中山王尙元送回被虜人口俱經題請賞賚外今又該本國中山王世子尙永送回被虜人民忠順之心愈彰相應照例賞勸伏乞勑下該部查例上請賞賚施行庶聲教遠及而納款者作忠賞格薦加而效順者益勵矣緣系送回被虜人民事理爲此具本謹題請旨

○海洋賊情疏

巡按福建監察禦史臣劉謹題爲海洋賊情事據福建按察司分巡興泉道僉事喬懋敬呈據銅山寨把總王寵報稱萬曆元年六月二十二日甘山外洋有南船三十餘只北上不知好歹又據金門千戶所及練兵指揮唐喬禎把總翁思誨各報稱本日有賊船四十隻突至峯上巡檢司碗下澳登岸虜掠殺人攻圍土堡等情到道隨會監軍巡海團練三道與總兵兪大猷督發把總王濟朱文達等水陸官兵並力夾攻其賊船不知是否的系彭湖或系甘山外洋之賊候探實及獲捷另報等因又據分守福寧道左參政陰武卿呈據平海衛報本月二十五日有賊船大小三十八隻從南洋駕來本衛澳前搶去民船一隻等情又據分巡福寧道副使徐中行呈據福淸縣巡捕典史尹子愼報本月二十六日賊船三十隻突至萬安所登岸攻掠勢急等情到道隨督哨官石子龍等標兵前去相機剿捕等因又據萬安所報稱本日午時賊船從南乘風突入本所古龍港百戶侯煒督駕兵船五隻抵敵不過盡被搶駕乘勢攻圍所城官軍戰敵數合賊勢猖獗乞發精兵火器救援本月二十九日又據該所報前賊攻城被傷分散附鄕澳口等處刼掠殺人就於二十六日戌時俱退下船將原奪兵船五隻焚燒七月初一日又據該所並鎭東衛各報稱六月二十七日有東南外洋賊船二十餘只駕來與前賊合■﹝舟宗﹞拋泊海壇龍宮艸嶼等澳又據烽火門水寨報據捕盜李文進等報稱外洋有無蓬小腳船一隻向北行使進入閭澳丟船登岸被弓兵擒拏賊犯三名本月初三日又據分守建寧道右參議徐時可呈據福寧州報準大金所報六月三十日有雙桅大小船三十餘只由南茭直抵閭峽澳搶船一隻焚燒漂流出海賊徒登岸等情到道督行守備張奇峯前去統領官兵截殺及行烽火寨把總劉國賓嚴督兵船相機堵截等因本月初八日又據福寧州報稱初三日據恊總周天祖報賊船三十六隻每船帶叭喇湖二隻在芙蓉海洋行使時哨官鮑尙忠督捕盜李文淸林老五鄭二江世貴李文進等兵船追趕到彼對敵賊多兵少抵敵不過官捕俱各陣亡船隻被賊搶燒等情除一面調集各兵船會截剿捕又據分守建寧道呈據烽火寨把總劉國賓呈南賊大夥四十餘船繼至並叭喇湖難計泊住羅浮地方又有南來大小賊船二十一隻由磉山外洋頭向東北駕使又福寧州報賊船三十六隻今添六隻共四十二隻合■﹝舟宗﹞拋泊羅浮澳賊勢猖獗乞調鄰塞各哨兵船相機並力夾攻等因各報到臣查得本年三月內該臣巡歷漳泉地方據巡海團練等道報稱廣東撫賊林道幹下海�投西洋去訖餘黨與朱良寶林鳳魏朝羲等在惠潮甲子柘林南澳等處往來無�等情已批行各道嚴督水陸官兵防守信地去後本年五月十一日又準總兵官兪大猷手本開稱廣東兵船至潮州朱良寶各夥之賊先後南遁惟林鳳一夥大小五十餘只遁向彭湖避兵𨿽不敢內犯亦當早議撲滅等因又經行監軍巡海興泉等道會同該鎭計議徵剿間今據各報前因爲照盜賊之性變詐無常而聚散之機窺伺靡測大抵泊彭湖者意多觀望以肆爲避實擊虛之謀在外洋者利在窺機以逞其跳梁蹢躅之性林道幹𨿽稱投往西洋焉知不匿形於彭湖水陸兵方有事於南徵又復報馳於北顧除行鎭道察虛實動靜之機審攻守勞逸之勢嚴督官兵用心防剿候查勘功罪另行具題外緣系海洋賊情事理爲此具本謹具題知

○傳奉聖諭疏

巡按福建監察禦史臣劉謹題爲傳奉聖諭事查得接管捲內奉都察院巡按福建六千八百七號勘合札付準戶部咨該本部題恭候命下移咨都察院轉行各巡按禦史嚴行各該司府將節年拖欠並見年應觧京庫銀兩盡數完觧等因題奉欽依移咨備札前來依奉案行福建布政司遵照嚴限所屬府州縣催徵起觧及將已觧過隆慶六年夏秋二季銀兩具本題知訖續該臣接管行據該司經歷司呈奉本司札付催據福州等府連江等縣各觧嘉靖四十五年並隆慶二等年分銀共二萬九千一百一十兩一錢五釐二毫四忽已足隆慶六年冬季之數於本年八月初六日批差本司檢校吳時濟領觧又據福州等府閩等縣各解隆慶元等年分銀共三萬九千四百二十五兩四錢九分四釐七絲四忽八微已足萬曆元年春夏二季之數於本年九月十三日批差福州府檢校曹履謙領觧又據福州等府閩等縣各觧隆慶四等年分銀共三萬九千二百五十兩已足萬曆元年秋冬二季之數於本年九月二十九日批差興化衛經歷賴朝武領觧各赴部交納等因呈報到臣查得福建布政司每年額派京庫折色銀七萬八千五百兩先奉部議分作四季每季該觧銀一萬九千六百二十五兩今據報觧前銀覆核無異除將未完銀兩嚴督該司作速催徵完觧另行具題外緣奉欽依催觧京庫銀兩事理爲此具本謹具題知

○請給海防關防等疏

巡按福建監察禦史臣劉謹題爲請給海防關防駐札信地以重責成以杜姦獘事據巡視海道副使陶幼學呈稱照得漳州山海地方接壤廣潮系盜賊出沒淵藪原專設該府海防同知一員經理海防事務凡給散水陸官兵糧食修造船隻器械工料俱幹錢糧重務至於稽核將卒功罪勘問盜賊重情皆其職事關系亦爲不小一應文移簿籍若無欽給關防鈐蓋中間或生他獘似應請給以便責成及照營寨官兵按月給糧俱該海防官親詣核其虛實今計漳州府至銅山玄鍾陸鰲南詔等處若由大路直趨計程每至三四日況水陸官兵各分信地勢必由此而後及彼行從海岸中間多有河渡阻隔潮汐不時難便徑行若迂回從陸愈爲遼遠往返動經二旬將見奔走不暇勢必轉委生姦而待餉之士又有久候之苦俱屬未便應移就近駐札查得雲霄鎭乃山海咽喉之區各縣交界之會民居稱密相離鎭海陸鰲銅山玄鍾詔安各止一日程途及訪本地系各縣人戶雜處凡錢糧之逋負詞訟之勾攝姦宄之逃匿每有追呼輒以異屬影匿甚至聚眾奪犯𨿽見委千戶韋繼賢在彼守把又以軍職不便行事若將該府海防官移駐鎭城一則便於出給兵糧料理海防一則可以兼攝鎭事彈壓人心其衙門查有鎭城內空閒沒官房屋一所堪以就買修建永爲常駐之所估計工價另詳合無俯賜請給關防一顆行令海防同知殷康卽往該鎭駐札就近往來營寨督飭給散兵糧兼理鎭事庶地方有賴等因備呈到臣該臣會同提督軍務兼巡撫福建地方都察院右僉都禦史劉議得漳州水陸密邇廣潮誠寇盜出沒之區姦軌易生之所該府原設同知一員經理海防事務責任旣專關系誠重況漳城隔越銅山玄鍾等處營寨信地道路修阻往復稽程而給散兵食造船制器凡錢糧出入一應文移冊籍必鈐記封識方免姦獘今據該道議將海防同知移駐雲霄鎭城請乞欽給海防同知關防便益行事誠得處險要防詐僞便益兵民保固封隅之意除該館衙門行今買屋估勘工料一面攺建外伏望皇上軫念漳境多事防備貴周乞勑該部復議上請頒給該府海防同知關防一顆前來交與本官祗領遵照行事庶海防之責成益專而地方之利賴有期矣緣系請給海防關防駐札信地以重責成以杜姦獘事理爲此具本謹題請旨

○地震疏

巡按福建監察禦史臣劉謹題爲地震事據福建按察司分巡漳南道僉事王喬桂呈據汀州府呈所屬長汀縣左廂鄞河地方本年二月十八日二更時分忽然地地震人民逃避復至三更時分地裂成坑從南至北約有三十餘丈寬狹不等計沈民人伊本隆等房屋四十餘間等因備呈到道爲照汀郡接連江廣盜賊出沒之區閩西水陸之門戶也地震裂陷民房災變異常誠匪細故等因呈報到臣該臣看得地道主靜不宜震動況閩省逼近海洋地震尢爲少有今汀州府屬長汀地方裂陷誠爲異常災變此皆臣等奉職無狀之所致也除痛自修省及行司道府州縣大小官員各加攺圖並行該道查將被災人民伊本隆等量加賑卹外緣系地震事理爲此具本謹具題知

○慶賀夷船等疏

巡按福建監察禦史臣劉謹題爲慶賀夷船入港事據福建都司經歷司呈奉本司札付據市舶提舉司等衙門各申琉球國中山王世子尙永特遣王舅馬忠叟同長史鄭佑使者馬南庇都通事鄭迵等賫捧表文坐駕本國海船一隻裝載方物禮儀前來慶賀等因據此卷查隆慶二年三月該國中山王尙元差王舅翁壽祥等駕船裝載方物前來慶賀已經盤驗奏報起送赴京批回在捲今據報到隨該本司掌印署都指揮僉事何萬鍾會同布政司掌印右布政使劉侃按察司掌印副使徐中行巡視海道副使陶幼學議照前例會委本司副斷事朱士龍布政司都事徐郴按察司檢校黃鑑並市舶提舉司提舉胥鉉帶同土通事馮伯昭等前到夷船處所公同譯審得琉球國中山王世子尙永差來都通事鄭迵等結稱恭遇皇上嗣登寶位欣逢盛事本國特遣迵與王舅馬忠叟等坐駕海船一隻賫捧表文裝載方物前來慶賀及進賀中宮殿下等情尢恐不的著令執出本國印信符文照驗相同別無違詐等因備抄到司又該本司會同布按二司並巡視海道覆查無異具呈到臣該臣會同提督軍務兼巡撫福建地方都察院右僉都禦史劉議得琉球國中山王世子尙永特遣王舅馬忠叟長史鄭佑使者馬南庇都通事鄭迵等前來慶賀旣經會委副斷事等官朱士龍等譯審明白並無違詐除照例委官封■﹝舟者﹞接引進港至閩縣髙惠裏河口廠地方灣泊所進方物禮儀會鎜畢日備開的數另行具題外緣系慶賀夷船入港事理爲此具本謹具題知

○進香夷船等疏

巡按福建監察禦史臣劉謹題爲進香夷船入港事據福建都司經歷司呈奉本司札付據市舶提舉司等衙門各申報琉球國中山王世子尙永特遣使者毛有倫等坐駕本國海船一隻前來進香等因據此卷查隆慶二年三月該國中山王尙元差使者宗善等駕船前來進香已經盤驗奏報起送赴京批回在捲今據報到隨該本司掌印署都指揮僉事何萬鍾會同布政司掌印右布政使劉侃按察司掌印副使徐中行巡視海道副使陶幼學議照前例會委本司副斷事朱士龍布政司都事徐郴按察司檢校黃鑑並市舶提舉司提舉胥鉉帶同土通事馮伯昭等前到夷船處所公同譯審得琉球國中山王世子尙永差來使者毛有倫等結稱恭聞大行皇帝賓天本國特遣有倫等坐駕海船一隻賫棒香品前來進獻等情尢恐不的著令執出本國印信符文照驗相同別無違詐等因備抄到司又該本司會同布按二司並巡視海道覆查無異具呈到臣該臣會同提督軍務兼巡撫福建地方都察院右僉都禦史劉議得琉球國中山王世子尙永特遣使者毛有倫等前來進香旣經會委副斷事等官朱士龍等譯審明白並無違詐除照例委官封■﹝舟者﹞接引進港至閩縣髙惠裏河口廠地方灣泊所進香品會盤畢日備開的數另行具題外緣系進香夷船入港事理爲此具本謹具題知

○保畱給由官員疏

巡按福建監察禦史臣劉謹題爲保畱給由方面官員事據福建按察司經歷司呈奉本司帖文查得本司整飭兵備分巡漳南道僉事王喬桂原籍湖廣荊州府石首縣人由進士隆慶二年六月初一日攺翰林院庶吉士隆慶四年三月初九日授福建道監察禦史本年十一月初一日升授前職隆慶五年四月初三日到任扣該萬曆二年三月初二日止連閏實歷俸三十六个月經奉院道薦舉三次任內並無公私違礙例應給由但本道駐札汀州地連江廣鄰省寇警尙未寧靜合無保畱在任供職照例攢造牌冊繳部等因備呈到臣捲查先奉都察院勘合札付準吏部咨該本部題爲酌議考課之法以肅吏治事內開在外官員除方面府佐照舊赴京有事地方照舊保畱等因題奉欽依通行欽遵外近據僉事王喬桂呈稱任滿給由緣由前來批行該司查報去後今據前因該臣會同提督軍務兼巡撫福建地方都察院右僉都禦史劉議得僉事王喬桂年力壯彊政體明習肅一道之官常廉察不昧圖兩界之利害■﹝阝尼﹞塞周知吁籌足采憲紀能揚玆當任滿例應給由但閩廣兵端未戢而該道系專勑官員邊隅整飭勢難久虛相應保畱免其赴部伏乞勑下該部查議覆請容令本官暫畱在任照例支俸管事任內行過事迹牌冊差人繳部查核所有應得恩典亦乞照例題給庶官守有終而地方允賴也緣系保畱給由方面官員事理未敢擅便爲此具本謹題請旨

○侵欠錢糧等疏

巡按福建監察禦史臣劉謹題爲侵欠錢糧正犯身故累及家屬淹禁無納事查得隆慶六年八月內欽奉詔書內款開一內外各衙門見監囚犯該追贓物除侵盜系官錢糧銀五十兩糧百石以上並入官贓百兩以上照舊監追若正犯身死拘禁家屬年久各勘無家產堪以變賣陪納開具所犯情罪奏請定奪欽此欽遵外近該臣巡歷地方審錄罪囚除將罪重贓多者照舊監並審得漳州府龍溪海澄二縣冊開家屬魏芳黃察俱監追還官錢糧年久無納行據各該衙門勘結各無家產緣由呈報到臣該臣覆核得魏芳黃察各因故父侵欺錢糧致累拘禁代追據法俱應盡數陪償但械系旣久勘產已盡無從措處似與詔款相合相應處豁謹將勘過緣由開坐奏請伏乞勑下部院再加詳議上請定奪施行緣系侵欠錢糧正犯身故累及家屬淹禁無納事理爲此具本謹題請旨

○進香夷船等疏

巡按福建監察禦史臣劉謹題爲進香夷船入港事先據福建都司經歷司呈奉本司札付據市舶提舉司申報琉球國中山王世子尙永差來使者毛有倫等結稱恭聞大行皇帝賓天本國特遣有倫等坐駕海船賫捧香品前來進獻等因到臣已經批行福建都市按三司委官都司副斷事朱士龍布政司都事徐郴按察司檢校黃鑑並市舶提舉司提舉胥鉉鐸審﹣明白將船封■﹝舟者﹞防護接引至閩縣髙惠裏河口廠地方灣泊隨具本題知外今該臣會同提督軍務兼巡撫福建地方都察院右僉都禦史劉備行福建都司掌印署都指揮僉事魏堯相會同布政司右布政使劉侃按察司副使徐中行巡視海道副使陶幼學親詣進貢廠督令提舉胥鉉等眼同原委封■﹝舟者﹞官員及番使人等將船照例開盤先將表文交付使者毛有倫等親自賫進番使人等摉檢明白髮遠驛給飬恭進香品般運入廠責令提舉胥鉉等督同行人辧驗會官秤盤見數明白如法裝盛交付布政司委官照例運解赴京進獻爲此開坐具本謹具題知

○慶賀夷船等疏

巡按福建監察禦史臣劉謹題爲慶賀夷船入港事先據福建都司經歷司呈奉本司札付據市舶提舉司申報琉球國中山王世子尙永特遣王舅馬忠叟同長史鄭佑等賫捧表文坐駕本國海船一隻裝載方物禮儀前來慶賀等因到臣已經批行福建都布按三司委官都司副斷事朱士龍布政司都事徐郴按察司檢校黃鑑並市舶提舉司提舉胥鉉譯審明白將船封■﹝舟者﹞防範接引至閩縣髙惠裏河口廠地方灣泊隨具本題知外今該臣會同提督軍務兼巡撫福建地方都察院右僉都禦史劉備行福建都司掌印署都指揮僉事魏堯相會同布政司右布政使劉侃按察司副使徐中行巡視海道副使陶幼學親詣進貢廠督令提舉胥鉉等眼同原委封■﹝舟者﹞官員及番使人等將前船照例開盤先將表文交付王舅馬忠叟等親自賫進其番使人等摉檢明白王舅馬忠叟等一百四十九員名發柔遠驛給飬多餘夷梢華如桂等一十七名照例摘發坐駕原來船隻趁風歸國將進賀禦前腰刀衮刀金銀酒海蘇木並進賀中宮殿下土夏布金銀粉匣泥金扇蘇木般運入廠責委提舉胥鉉等督令殷實戶並各色牙行人等辧驗會官秤盤見數明白如法裝盛交付布政司委官照例運觧赴京慶賀爲此今將審實起送赴京王舅使者並存畱在驛與摘發回國夷梢人等員役名數及秤盤過方物數目開坐具本謹具題知

○出巡疏

巡按福建監察禦史臣劉謹題爲出巡事據福建按察司並分巡福寧建寧興泉三道各呈詳問過犯人王三盧志榮陸定富王以徳林細六招罪緣由到臣查得問刑條例內一款正統八年七月十一日節該欽奉英宗皇帝聖旨今後竊盜初犯剌右臂的革後再犯剌左臂若兩臂俱剌赦後又犯的準三犯論還將所犯赦前赦後明白開奏定奪欽此又一款鬭殺傷人辜限內不平復延至限外而死情眞事實者仍擬死罪奏請定奪欽遵外及查得接管捲內奉都察院勘合札付爲申明淸理政務以省繁文事內開今後竊盜三犯及辜限外人命例應奏請者照審錄事例類題等因備札前來遵照在捲今據司道呈報前招該臣覆核得犯人王三盧志榮陸定富王以徳俱竊盜三犯查有革前革後次數林細六系毆傷林仲賢延至限外身死俱例應奏請定奪除批行司道將各犯監候外謹將各犯情罪開坐奏請伏乞勑下都察院詳議上請定奪施行爲此具本謹題請旨

○審錄罪囚疏

巡按福建監察禦史臣劉謹題爲審錄罪囚事伏覩憲綱內一款凡各衙門罪囚聽巡按監察禦史審錄有冤抑者卽與從公辯理欽遵外臣奉命巡按福建巡歷各府州縣會審罪囚除情眞罪當者案發各該衙門監候轉詳待報處決外審得數內斬罪犯人黃居仔林延仔鄭朝芳各原問情罪有可矜疑隨案行按察司並分巡建寧福寧二道各從公審擬辯問明白招呈到臣逐一參詳無異除批行監候奏請外謹將各犯情罪開坐奏請伏乞勑下都察院詳議上請定奪施行緣系辯問重犯事理未敢擅便爲此具本謹題請旨

○議處攺畱疏

巡按福建監察禦史臣劉謹題爲議處攺畱事例贓罰納解以濟河工以溥仁恩事奉都察院巡按福建七千二十五號勘合札付準戶部咨該本部題看得浙江等處撫按等官解到隆慶六年分贓罰銀兩原系年終有行相應開坐具奏其餘未解另行查催解報以濟京邊緊急支用等因題奉聖旨是欽此欽遵移咨備札到臣依奉行據福建布政司經歷司呈奉本司札付該本司行催所屬漳州等府共解到隆慶六年分贓罰銀四千兩應解濟邊等緣由呈報到臣除批行該司委平海衛經歷司炳於萬曆二年六月二十一日領解前赴戶部交納外緣奉欽依行催贓罰銀兩解報事理爲此具本謹具題知

○仰承徳意等疏

巡按福建監察禦史臣劉謹題爲仰承徳意酌定降罰官員事例以一政體事近奉都察院巡按福建七千四十九號勘合札付準戶部咨該本部題前事恭候命下通行各該撫按官以後各衛所屯糧通限當年完足如未完二分以上管屯官住俸督催掌印官姑免未完四分以上管屯官降俸二級掌印官住俸各戴罪督催未完六分以上管屯官降俸二級革任差操掌印官降俸二級戴罪管事以上住俸降俸等官俱不許別項差委致玆規避通候完至九分以上住俸者方準開俸仍將住過日期查照補支降俸者準復原俸止以完報之日爲始未完八分以上管屯管降二級仍調邊衛系邊衛者攺調極邊衛分俱帶俸差操掌印官降二級革任差操永爲定規不許妄引別例題參以開避就之路等因題奉欽依移咨備札到臣依奉通行遵照去後續據福建按察司督屯道僉事孫裔興呈稱查得福州左等衛所隆慶三四五六年分屯糧除延平等衛所全完無欠福州左等衛所未完一分與不及一分各掌印管屯等官例應免究不開外鎭東衛每年該本色米七千三百五十石折色銀二百四十兩隆慶三年分系本衛管屯指揮同知吳愈徵完四千六百六十三石二斗九升銀一百二十七兩六錢九分六釐未完米二千六百八十六石七斗一升銀一百一十二兩三錢四釐除奉例減兔外尙未完米一千八百八十石六斗九升七合銀七十八兩六錢一分二釐八毫四年分系本衛掌印兼管屯指揮僉事吳繼祖徵完米三千五百八十二石三斗銀一百五兩九錢三分三釐未完米三千七百六十七石七斗銀一百三十四兩六分七釐除奉例減免外尙未完米二千六百三十七石三斗九升銀九十三兩八錢四分六釐九毫五年分系本衛掌印兼管屯署都指揮僉事鄧一桂徵完米四千五百九十八石七斗銀一百五十六兩未完米二千七百五十一石三斗銀八十四兩金門千戶所每年該本色米三百七十八石折色銀二十五兩五錢俱系本所管屯副千戶王桂追徵隆慶四年分已完米二百七十石二斗八升六合銀一十兩五錢六分六釐未完米一百七石七斗一升四合銀一十四兩九錢三分四釐除奉例減免外尙未完米七十五石三斗九升九合八勺銀一十兩四錢五分三釐八毫五年分已完米三百二十四石四斗七升六合五勺銀一十二兩二錢五分九釐未完米五十三石五斗二升三合五勺銀一十三兩二錢四分一釐六年分已完米三百三石三斗三升三合三勺三抄三撮銀一十二兩未完米七十四石六斗六升六合六勺六抄七撮銀一十三兩五錢並查鄧一桂未完四分吳愈吳繼祖王桂俱未完二分以上等緣由呈報到臣覆核無異除批行該道候參題明文至日施行未完銀米責令一面嚴催徵納外爲照屯糧徵納系幹軍需重計當年完足明例責限甚嚴各該官員咸知愓息勉勵用意催徵間有𨿽未盡完於例在所可原惟鄧一桂等怠玩如故逋欠獨多例旣有違法所必懲參照鎭東衛掌印兼管屯署都指揮僉事鄧一桂催科旣拙屯政罔修拖負數至四分軍國之需奚賴相應照例降俸二級以懲瘝曠者也鎭東衛管屯指揮同知吳愈掌印兼管屯指揮僉事吳繼祖金門千戶所管屯副千戶王桂徵輸後期玩愒惟均未完數逾二分相應照例住俸以警怠緩者也仍各責限督催通候完至九分以上原俸方與準支準復伏乞勑下該部查議上請定奪施行庶武弁知所創懲而屯政可修舉矣緣奉欽依分別查參未完屯糧官員事理爲此具本謹題請旨

○遵例終養等疏

巡按福建監察禦史臣劉謹題爲遵例終飬少供子職事據延平府經歷司呈承準本府照會據尢溪縣申萬曆二年五月三十日準本縣知縣趙佑卿關稱伏覩恩詔內款開一在京在外官員有以父母老疾願告終飬者例候親終起用欽此欽遵今照職系浙江金華府蘭溪縣人由舉人隆慶二年正月內攺調湖廣鄖陽府保康縣知縣聞丁父憂回籍守制服闋起復赴部復除今職隆慶六年五月十五日同母到任本圖薄祿飬親豈料母年衰邁體羸多疾屢濱危殆幸賴藥餌得命歸家卽欲移文乞飬時以應朝在卽恐涉心迹不明今蒙大計考察存畱理當復任但念每年踰八十衰疾日增欲以迎飬深恐山路崎嶇舉趾實難欲遂棄官又恐出處不明擅離是懼原限五月初五日復任今已過期思念本縣士民情同赤子實不忍捨尙欲彊親同臨任所展轉思籌顧以母老衰病肩無兄弟可托理宜終飬情難絕裾況職前任保康父尙無恙忽𨿽外艱抱恨罔極玆以母老衰疾日增倘暮年殘喘一日不延則本職飲痛九死何贖是使忠孝兩失之矣後日之悔復何可追且職年力尙彊效忠有待母年近耊愛日無多仰異俯察心曲準賜遵例終養獲遂烏私實爲萬幸等因備呈到臣批行分守武平道查報去後續據該道呈稱備行延平府查得尢溪縣知縣趙佑卿於萬曆元年十月內將該縣印信倉庫錢糧申委縣丞沈傅交代接管明白起程應朝事畢領到部文原限五月初五日復任今已過期未曾回任所據陳告終飬一節爲照本官居官淸謹素行端方伊母年踰八旬委難隨任就飬本官志隆一本寔欲菽水承歡別無違礙相應準與終飬申報本道看得知縣趙佑卿在任淸勤官箴無玷今以母老疾憊有難隨任願吹終飬情出眞切相應俯就以遂孝思等因呈詳到臣該臣會同提督軍務兼巡撫福建地方都察院右僉都禦史劉議得知縣趙佑卿才力尙可馳驅操履委屬端謹玆因順途過家見母老不能隨任風燭難期別無以次人丁可托備情陳乞誠非得已且自該縣準本官關到之文與部限相去未及一月旣非枉道亦無規避已經道府勘議前來及查萬曆元年內延平府同知吳宗堯因母老比照參議蕭大亨事例請乞終養該臣題行吏部覆準今趙佑卿乞欲終飬查有前例似應俯從伏乞勑下吏部再加查議上請容令本官終養候親終服滿之日聽原籍官司查明起用該縣知縣員缺另行銓補惟復別賜定奪緣系遵例終養少供子職事理爲此具本謹題請旨

○地震疏

巡按福建監察禦史臣劉謹題爲地震事萬曆二年八月內臣駐札建寧府候代據福州府經歷司呈承本府照會據本府陰陽學申據陰陽生林一麒呈稱本年八月初四日未時初一刻地震有聲如雷自東南方而來西北方而去申乞轉達等因又據延平府經歷司呈承本府照會據陰陽學正術饒春陽申稱八月初四日未時正一刻地震自東南方起至西北方止有聲若風屋瓦俱動未及半刻等因又據建寧府經歷司呈承本府照會據陰陽學申據陰陽生詹佛生呈稱八月初四日未時正四刻地震二分至申初初刻方息東北而來西南而去等因又據興化府經歷司呈承本府照會據陰陽學申據陰陽生康仕教呈稱八月初四日未時正四刻地震從東南方如雷起至西北方止等因各備呈到臣該臣看得地道主靜不宜震動今玆四府地方相連而震寔爲異常此皆臣等奉職無狀之所致也除通行各司道並有司軍衛文正官員一體痛加修省外緣系地震事理爲此具本謹具題知

○薦舉方面官員疏

巡按福建監察禦史臣劉謹題爲薦舉方面官員以備擢用事照得本年當大察旣畢之餘正諸臣策勵供職之日玆當復命未敢苛求謹以一二賢能昭著得於見聞之眞者爲陛下陳之訪得福建布政司左布政使萬思謙實言實行不激不隨愼收支而羨積悉登於公案玉潔冰瑩品搭觧而鉆求頓息於寅緣風淸獘絕學術素優於經濟志行堪擬之古人分守福寧道左參政宋豫卿儀容俊偉器度宏深固封守而畫郊圻允矣壺陽之保障核虛糧而平冤獄誠爲一道之福星性若澄江止水之瑩才有遊刃轉環之捷按察司巡視海道副使陶幼學心思細膩料理安詳懲刁俗而仁明並見於敷施允愜士民之望議夾剿而兵食率先於規畫頗多備禦之勞持身則冰玉同瑩臨事則經權酌用分守武平道左參議張尙大誠愨存心安詳蒞政施爲曲體乎民情甚得綏懷之體雅素益徵於自律何慚節儉之風攝兩道而秉憲不阿廉庶官而持衡不﹖﹖八分守建寧道右參議徐時可鎭定有爲明作不擾畱心民瘼則浮糧冗役裁豁多方紓策海防則簡卒議儲經畫悉備忠信足孚乎神明端簡益徵於飬素分巡興泉道右參議兼僉事喬懋敬性資沈毅才識通融讞獄情而冤沈具雪秉憲度不縱不苛督海防而料理居多竭心力以安以攘雅操益堅於歲久幹城共仰於泉南以上六臣均之廉勤公謹所當薦揚內萬思謙三年考滿仍當遵例免其赴部照舊管事查給應得恩典喬懋敬升任𨿽屬未久緣本官自本省加秩勞績素著譽望久隆例得並薦者也伏乞勑下吏部再加查議如果臣言不謬將萬思謙等循資擢用則賢能敍而地方有賴矣緣系薦舉方面官員以備擢用事理爲此具本專差承差李應桂謹題請旨

○遵例舉劾官員等疏

巡按福建監察禦史臣劉謹題爲遵例舉劾有司官員以備勸懲事照得本年當大察旣畢之餘正諸臣回任策勵供職之日玆當復命未敢苛求所有各官賢否得於查訪之的者謹據實爲陛下陳之訪得福建運塩司運使周浩才猷敏捷識見精明革獘除姦持法嚴而威行城社通啇惠竈賄竇塞而寒怯貪回任豈止於千鈞精實同於百煉邵武府知府賴嘉謨貞能範俗廉不干名本平易而敷施曲體乎民情雅有如傷之視幹實事而政令不輕於更革自成畫一之規安靜可擬乎循良品局足稱乎君子延平府知府林梓稟性端方禔身耿介刑罰省而里甲之節愛尢多閭閻侈頌馭吏嚴而問斷之民情從恕威惠並行勁節不靡於頹風淸操何慚於暮夜汀州府知府潘民模心術光明設施平易當姦宄窟穴之衝而意善調停民安盜息值地方凋殘之後而心存節愛政簡訟平仁恕旣足宜民督餉亦能完逋泉州府知府姚光泮器度端莊施爲詳愼公聽斷而恕以求情仁厚已孚於闔境嚴勾稽而勤以集事淹畱鮮見於公庭淸標共仰於泉南遊刃何難於割刻建寧府同知揚沂性資警敏器局莊嚴摘伏發姦法令每先於近習理煩治劇觧舒何憚乎勤勞淬勵益篤於操持才力終堪於盤錯汀州府推官劉玉成年靑志銳識朗气溫心如赤子何慚白日靑天練若素官不異觧牛迎刃斷獄則明恕並行持已則冰霜自勵建寧府推官郭子章靑年美質壯志純心剖決如流聲望已隆於辧獄關防最密淸標更植於頹波文學與政事兼優操守與才力並茂漳州府推官尹瑾外若恂恂中多了了問斷則惟明惟允刁頑難逞於得情監徵則任怨任勞巨海何難於涉險表裏如一華實相兼福州府推官楊茂先體貌修長才識明達折獄而不縱不苛民情稱便議事而有條有理政體亦諳司理有聲署篆無議晉江縣知縣曾士楚冰心鑑識豁度宏才事不擾而民不煩風淸獘絕剛不吐而柔不茹吏畏民懷處煩劇而明斷兼資觧寬髀而鋒芒不露崇安縣知縣朱璉沖融雅度揮霍長才核虛糧而疾痛漸蘇於疲裏邑鮮流移懲姦慝而狐鼠潛蹤於市闤威先豪橫仕學俱優才守並茂浦城縣知縣詹全覺衝資潔行朗識淸才徳禮諭民而習俗之刁頑頓息已播仁風撫字催科而歷年之逋餉俱完反成課最實心實政不競不絿漳浦縣知縣房寰性資馴雅治行循良裁火耗而歷年之夙獘頓釐姦詭潛蹤於白日均黃冊而人戶之稽勾得實閭閻生色於來蘇操持最潔問學亦優長樂縣知縣韓紹靑年雅質銳志通才政體無事於更張而法令自一催科不假於鞭朴而完報獨多釐獘足覩乎淸風飾治更占乎邃飬同安縣知縣陳文才猷練達識見髙明敷政則愛人節用裏逓蒙蘇息之恩問斷則據法原情境內起質成之願馭梗無事於操刀治劇有同於遊刃候官縣知縣周裔先器度端莊性資凝定任憑眞率猶餘赤子之心刋落浮華雅有大羙之意冗費不科乎里甲問斷亦尙於寬平以上諸臣均之廉勤公謹所當薦揚以備行取擢用之選內賴嘉謨林梓潘民模楊沂俱以三年考滿仍當遵例免其赴部照舊管事查給應得恩典者也原任延平府推官今丁憂李一中心地光明才猷敏練公聽斷而出之以忠厚持果決而濟之以寬和一僮一篋相從淸風可掬不怨不尢自立器度足徵風猷卓冠乎一時正直允孚於眾口此一臣者𨿽去任稍久但其勘獄委無情獘投杼起於誤疑況補任已及年餘而丁憂去任較之升遷去任者尢爲有間所當並薦以存公論以備起復擢用行取之選者也又訪得漳州府同知殷行多輕佻狀類俳優衙門如市致關節之潛通聽斷磨稜曾一籌之莫展估修寨船則故縱衙役之侵冒者數百金無非是染指垂涎之計管抽啇稅則通同吏書之分收者近千餘兩大類掩耳偸鈴之愚常例則門子陳華餘介代爲過付倚爲手足腹心飲宴則戲子嫦娥織女更相酬勸每至通宵達旦穢迹旣已彰聞海上尢難展布此一臣者行年𨿽壯官守已虧所當照不謹例罷斥者也寧洋縣知縣柳年齡衰暮精力銷亡牌票出入於左右遂生指騙之媒庫簿多寡於吏書莫識稽查之自詞訟則涇渭不分小民何所控訴錢糧則菽麥不辧里甲盡肆侵漁況當新造之邑百度未興兼以頑梗之民一事莫理此一臣者機心巳息倦翼應還所當照例致仕者也福淸縣知縣許縱�任性急譽喜功蓋書院而義冢悉被其拋移給冠帶而富民槪受其謝饋林十四姦媳鄭氏致死而科罰數百豈盡因公兪省祭因與生員互訐而罰金五十軍門赴告單海口之小稅則諷民立碑以頌徳擒一二之賊犯則盛彰文移以報功習儀而罰不到之裏老節愛奚存祈嗣而雜陳市井之俳優體統安在此一臣者好動招尢沽名逐利似當重處但其歷仕未久所當姑容降調以示懲創者也伏乞勑下吏部再加查議如果臣言不謬將周浩等分別上請庶勸戒明而吏治肅矣緣系遵例舉劾有司官員以備勸懲事理爲此具本謹題請旨

○循例薦舉官員等疏

巡按福建監察禦史臣劉等謹題爲循例薦舉地方人材以備錄用事臣巡按福建踰年其於境內人材亦曾博加查訪玆當復命謹以才望最優者三人敬爲陛下陳之訪得原任刑部尙書黃光升志切救時徳優範俗自縣令臬藩以踐更方嶽孳孳惟務民和由瑣闈開府而晉擢尙書矯矯獨持國是秉三尺於雷霆叵測之時而權以濟法卒能衛正以持危矢一節於滄桑屢變之秋而經以守身至今廉頑而立懦心期髙臥已知脫屣雲臺神采奮揚尙足折衝廊廟此一臣者所當及時起用者也原任戶部尙書馬森才弘愽而學有淵源識淹通而心尢貞亮所至運拊循之略熟似輕車歷試效剸理之能富如武庫掌民部而心計帑藏之虛盈明若指掌談世務而口畫軍民之利便洞柝秋毫閉門引後進以傳經足占精力之未艾起用盡餘年以報國庶展平生之所長原任巡撫應天都禦史陳道基器度瓌奇才猷卓犖簪筆栢臺而秉道嫉邪一時之風采猶存開城保眾而執憲繩貪兩廣之思威兼著向用方隆而煩言忽起退閉旣久而勘議已明淸風夙重於鄕評巨望堪膺乎朝寄此二臣者𨿽經丁憂服已將滿所當俟其闋日起用者也伏乞勑下該部再加查訪如果臣言不謬將黃光升及時起用馬森等服闋起用庶𨿽無遺賢而治道爲有禆矣緣系循例薦舉地方人材以備錄用事理爲此具本謹題請旨

○急缺各地方將材等疏

巡按福建監察禦史臣劉等謹題爲急缺各地方將材乞賜催舉以備推用事奉都察院巡按福建七千一百六十八號勘合札付準兵部咨該本部題稱本部推補將官必查簿內曾經保薦人員塡注保語題請簡命歷年各鎭所舉往往詳於將領而衛所指揮千百戶等官多不之及以故參遊以上僅足挨取升用而守備等官有缺莫可充選合候命下移咨各該督撫及咨都察院轉行巡按禦史公同咨訪將該鎭人才不拘官職大小廢閒見任新舊武舉及行伍艸野內有智謀出眾膂力過人及武藝優長且能實心任事有志立功者愽訪廣采的確列名開定等第具奏等因題奉聖旨是欽此欽遵移咨備札到臣案查先爲及時選求將材以懲玩愒以勵人心事又爲評將材養將气亟罷驕罔將官以責圖報以禆邊防事俱奉本院勘札準兵部咨題奉欽依內開在外督撫鎭巡等官虛心延訪但有所知無拘見仕隱逸及被論聽勘革棄等項人員據實開注列名具奏等因移咨備札前來遵行外今奉前因又經通行福建布按二司並各守巡等道愽訪去後隨該臣會同提督軍務兼巡撫福建地方都察院右僉都禦史劉議得人才固難得況於得將材乎臣等叼役一方知人爲急凡武職大小在位在野或功或過蓋尙﹖﹖畱心訪究冀得其人以承明詔而每致憾於才難故不得不姑取其所長也謹爲陛下陳之訪得銅山寨協總鎭海衛左所鎭撫鍾維嶽謀猷素練技私甚精馭下則恩威兼盡泛海則操縱自由遊兵把總延平衛中所鎭撫李佐體貌精﹖﹖八志气奮揚統水兵克勤訓練散軍糧不染常規泉州衛中所正千戶聊登髙姿儀駿發膂力彪雄團操則師出以律命射則矢不揚塵興化衛指揮僉事白金年力壯彊武藝閒習攝水寨而機宜亦熟掌印務而卒伍歸心漳州衛左所副千戶錢經濟旣精技藝亦狎風濤久爲千里之雄可當一面之寄以上諸臣皆可備水寨把總之選者也福州右衛指揮使盧鼎臣體貌修長志气剛勇造軍器而會計甚明發謀慮而機宜亦熟延平衛指揮同知王繼髙志每在於樹勛才亦足以集事管操能知約束閒武足備馳驅汀州衛后所副千戶劉自淮識趣髙而孝友足稱志郎苦而韜鈐備究藝兩登於武選論久恊於鄕評建寧右衛指揮使仲世臣丰姿秀﹖﹖八智慮沈潛習武素究乎韜鈐居家克惇乎孝友延平衛將樂所副千戶許名威年力正茂技藝兼優志气已見其鷹揚韜略亦聞其講究總兵標下聽用把總武舉生王應斌武而且文智能兼勇志向每期於樹立兵機亦熟於搜求福州右衛指揮使鄭世勛心思誠愨智慮深沈巡緝則地方安靜委用則艱大能堪以上諸臣皆可以備陸路備遊之選者也伏乞勑下兵部再加查訪如果臣言不謬將各官錄諸簿籍遇有相應員缺量材推用庶將領得人安攘有賴矣緣系急缺各地方將材乞賜催舉以備推用事理未敢擅便爲此具本謹題請旨

●刻中丞肖巖劉公遺稿五卷

直隸疏

重大水患災傷等疏

欽奉聖諭疏

循例薦舉官員等疏

舉劾武職官員等疏

舉劾有司官員等疏

薦舉境內人材等疏

疏通錢法等疏

陳愚見備賑荒等疏

水占荒田等疏

議處攺畱官員疏

冰雹災傷疏

酌處居庸諸關等疏

亟拯民溺疏

遵奉明旨敷陳理財切要疏

○重大水患災傷等疏

巡按直隸監察禦史臣劉等謹奏爲重大水患災傷懇乞天恩府賜蠲卹以安地方事行據易州天津二道兵備按察使髙文薦副使安嘉善各呈據保定河間二府各呈送所屬州縣萬曆二年分災傷分數蠲免過存畱糧艸賑濟過極次貧丁生員動支過倉谷各數目造冊及莊田子粒照舊徵納緣由到道呈報到臣據此案照先奉部察院勘札準戶部咨該前巡按直隸監察禦史張憲翔會同巡撫保定右僉都禦史孫丕揚屯田禦史孫成名題前事本部議覆恭候命下移咨保定巡撫都禦史及咨都察院轉行直隸巡按屯田各禦史督行該道將題內被災保定河間二府州縣準於萬曆二年存畱秋糧馬艸內查照勘災體例全災者免七分九分者免六分八分者免五分七分者免四分六分者免三分五分者免二分四分者免一分各衛所屯糧俱照例災重者每石折銀三錢輕者折銀三錢五分所有賑濟事宜悉聽撫按衙門將預備倉糧區畫救賑務使窮困小民得沾實惠其莊田子粒例無議免合行照舊徵納事完之日通將免過錢糧並賑濟過倉糧各數目造冊奏繳靑冊送部查考等因題奉聖旨是欽此欽遵移咨備札前來依奉已經通行各道督行被災各府州縣查照遵行去後今據前因臣會同巡撫保定右僉都禦史孫丕揚覆核明除所屬府州縣萬曆二年分各地方災傷分數蠲免過存畱糧艸賑濟過極資貧丁生員動支過倉谷各數目聽巡撫衙門一處造冊奏繳並送戶部查考外爲此具本專差承差賫捧謹具奏聞

巡按直隸監察禦史臣劉等謹題爲重大水患災傷乞憐踏勘俯賜蠲豁以全民命以安地方事據霸州道兵備副使曹當勉呈蒙臣批據本道呈詳查勘過文安縣水患災傷緣由蒙批霸州道覆勘具報蒙此依蒙行據委官大城縣知縣趙汝忠申稱查勘得文安縣原額民地大畝共三千七百六十六頃六十六畝原額夏稅小麥二千五十九石二斗七升九合九勺八抄八撮五圭起運一千一百九十一石存畱八百六十八石二斗七升九合九勺八抄八撮五圭原額秋糧四千八百四石五升五合九勺五抄七圭起運二千八百一十石存畱一千九百九十四石五升五合九勺五抄七圭原額馬艸一十二萬五千二百三十六束六斤一十三兩二錢五分二釐零起運四萬二百三十束存畱八萬五千六束六斤一十三兩三錢五分二釐零踏勘得司丘等一十一里地一千四百五頃四十五畝九分九釐七毫盡被災傷崇禮等五里地五百八十二頃八十畝九分一釐四毫被災六分其安祖等一十七里地一千七百七十八頃三十九畝九釐九毫俱無災傷今以槪縣水災通融計算被災五分等因到道爲照該縣被災分數旣經知縣趙汝思覆勘明實合無憫念疲邑俯賜所議被災五分將萬曆四年分夏秋稅糧馬艸俱照例蠲免存畱二分以蘇民困等因到臣據此案照先據文安縣申前事巳經批行該道勘報續據回報前來惟恐不的又經批行覆勘去後今據前因該臣會同巡撫順天右僉都禦史王一鶚議照文安縣地居九河下流頻年患水而司丘十餘里受害獨久其應議減免者災具疏請然於額徵稅糧則不敢議減惟今秋天雨連綿諸河泛漲積水益深不惟耕獲無望卽平日萑葦之微利亦皆渰沒地內錢糧委難措辦以合縣計爲被災五分以司丘十餘里計則被災十分矣今據該道委官覆勘明實乞要將被災五分夏稅秋糧馬艸俱於存畱數內照例蠲免二分如將應免之糧盡以蠲卹被災裏分其餘無災者仍照舊派納不得槪爲減徵則溺者可拯而有收者不至幸免相應題請伏乞勑下戶部再行查議覆請定奪施行緣系重大水患災傷乞憐踏勘俯賜蠲豁以全民命以安地方事理未敢擅便爲此具本專差承差賫捧謹題請旨

○欽奉聖諭疏

巡按直隸監察禦史臣劉等謹奏爲欽奉聖諭事據密雲道兵備左參政錢藻霸州道兵備副使曹當勉薊州道兵備副使辛應干昌平道兵備右參議任彬各呈將查過順天府所屬州縣自隆慶二年起至萬曆二年止蠲免過並應徵起運京邊錢糧數目造冊繳報到臣據此案照先奉都察院勘札準戶部咨該本部題前事內開祗承明命謹將各省直錢糧自隆慶二年起至萬曆二年止年月之久近京邊庫寺各項錢糧拖欠分數之多少逐一細開條列上請候命下之日通行各鎭督撫並各省直撫按衙門督同司府州縣一體遵照施行仍備將蠲免過並應徵錢糧各數目造冊奏繳靑冊送部查考等因題奉聖旨這錢糧逋欠的原非小民都是勢豪恃頑姦猾侵欺以致虧損常賦今朝廷旣於例外施恩各撫按官卻要嚴督有司官仔細查核人戶等則均數減免務使小民得沾實惠仍將減免及攺折分數等項刋成書冊廣布曉諭俾窮鄕下邑咸知朝廷厚下卹民之意其見年應徵錢糧分毫不許拖欠如有司官因而怠玩及姑息市恩的比舊定降罰事例倍加處治其餘都依擬著實行欽此欽遵備札奉此已經備行各兵備道督同各州縣一體遵照查報及將原發書冊廣爲刊布徧發曉諭施行去後今據冊報前來該臣會同總督薊遼保定等處軍務兼理糧餉都察院右都禦史兼兵部右侍郎楊兆巡撫順天右僉都禦史王一鶚覆加查核明白仍將各年應徵錢糧督行各兵備道督催各州縣掌印管糧官遵照每年帶徵二分其見年錢糧照數依期完觧分毫不許拖欠及查別捲先該巡撫河南都禦史栗永祿巡按河南禦史楊家相會題爲乞省繁文以節浮費事內開奏繳報部冊籍撫按多有重造乞要查議歸並一官造報以省浮費等因該部臣覆奉欽依備行在捲今照各道查過各州縣各年分已未完並應徵應免錢糧數目合聽巡撫衙門一處造冊奏繳及造靑冊送部查考外爲此理合具本專差承差賫捧謹具奏聞

○循例薦舉官員等疏

巡按直隸監察禦史臣劉謹題爲循例薦舉兵備官員事臣奉命巡按順天等府一年已滿其於兵備官員例應薦揚訪得密雲兵備山東左參政兼按察司僉事錢藻才兼文武心富經綸飭邊備則險夷陵谷隨在周桑土之防核邊實則錢谷甲兵每事黜虛糜之獘軍民樂其保障將吏憚其威稜薊州兵備山西右參政兼按察司副使辛應干秉心耿亮行事直切嚴督捕而固修守績巳茂於安攘核吏治而察民情法更酌乎寬猛何慚邊寄綽於古風永平兵備山東按察司副使陳萬言性度磊落才識融通開誠心以禦將吏之姦欺士咸鼓舞秉公斷以察獄情之微愛民憚威嚴勤勞茂著邊關率直不循時套霸州兵備山東按察司副使曹當勉器宇恢弘心思貞亮捕盜嚴水陸之堤防鑑戒時常在念築堤勤屬邑之宣諭災傷時切痛瘝驛路風淸郊圻塵淨以上四臣職專備兵均於地方有禆所當薦揚以備擢用者也伏乞勑下吏部再加查訪如果臣言不謬將錢藻等循資擢用庶憲績之表勸旣明而圻輔之保障攸賴矣緣系循例薦舉兵備官員事理未敢擅便爲此具本親賫謹題請旨

○舉劾武職官員等疏

巡按直隸監察禦史臣劉謹題爲舉劾武職官員以飭戎政事臣奉命巡按順天兼理關差一年已滿其於武職官員例應舉剌訪得協守中路副總兵史宸廉威素著驍健出羣謹烽燧明斥堠數百里之守防悉能運諸帷幄稽餱糧核軍實三四路之調度盡皆歸之凖繩勇旣足以折衝謀尢長於料敵馬蘭路副總兵曰福儒雅自將忠誠體國視卒伍如家人父子軍士樂其投醪整營務若干蠱承家兵騎堪資實用不忝丈人之體何慚廉將之名軍門中軍副總兵徐枝信義服人惠愛接下行間無染三軍懷挾纊之恩樓劵攺觀一勞收永逸之績才旣優於總理識更練乎夷情通州營副總兵蔡勛沈毅有謀廉靖不擾偵遠近之夷情無不中彀約水陸之步卒可使向方八載不墜淸聲六韜亦能觧悟以上四臣均之可備大將之選內蔡勛調通州𨿽未踰年然先任軍門中軍皆臣按屬例得並薦者也曹家寨參將陶世臣精銳雄才老成夙望練烏合之眾以爲營兵稱有制省班錢之入以制器軍有頌聲古北口參將谷承功機能應變知若探囊善撫賞以禦驕悍之夷豚皆入笠宣徳威以俘反側之眾功過折衝馬水口參將滿朝相膽雄飛將勇冠三軍戰守素練於平時壯志且多激烈騶從減分於修守臺墻可恃金湯墻子嶺參將賈斌體貌魁梧猷爲精密稽邊實則斷崖絕巘逐處極閱歷之周剙垣工則湮谷斬山隨在致深長之慮橫嶺路參將李時機權應變綜理多能建城於長峪鎭邊工匠樂其鼓舞鑿井於新城舊堡軍士懷其永圖黃花路參將王撫民慷慨任事廉惠得人垣峻嶺而敵不識途勞當十倍裁占役而身先倡始士罔怨言以上六臣均之可備副將之選內賈斌任墻子嶺𨿽未踰年然先任居庸關參將皆臣按屬例得並薦者也遵化左營遊擊吳惟忠勇敢超羣才能出眾革占役不避豪彊行伍始充稽月餉先查虛冒怨勞兼任遵化右營遊擊張玠勇且知方事必責實修羅文城工𨿽一磚一石必加意安置防洪山信地卽一軍一馬必經目稽查東路南兵遊擊楊文通勇能爭戰力可當鋒苞苴不染於行間恩威兼著水田近辟於原野邊徼生春太平寨遊擊盧述念切邊疆戒常衣襦補逃軍補倒馬疲癃稍轉於精彊革役占革科斂撫育更周於貧乏保定車營遊擊李迎恩膂力方彊雄標特起練車營而日閒輿衛茂著勤勞馭遊兵而酌量猛寬肅淸行伍大寧都司都指揮王進賢規模整整气節稜稜夙抱宏深戎政胥由振飭雄襟激烈險夷卓有擔當總理標下中軍都司黃宗統南北兵之交集最善調停十二路之軍情尢能劑量傳宣得體號令嚴明戰守能諳夷情洞達張家灣守備趙繼光才力驍雄性資沈毅褁糧飬士擒巨寇於途中捐俸卹兵得死力於帳下以上八臣均之可備參遊之選者也又訪得山海路參將王才本闒茸守更貪污派守城而餘丁王金等六十九名不到共罰銀五十二兩指旗皷而軍人張小三等二百餘名扣月糧三十多金窇煤軍士曹守志等三十名開種荒田軍士沈山東等三十七名各需索有差中軍馬得祿收送可查票支犒賞段價銀二百餘兩票支人參銀七十餘兩各半給其價鋪戶劉延福等怨望可證剖克逃亡之月糧歲計百餘占役護勑之軍士名過五十物議沸騰怨聲盈耳遵化輜重營遊擊劉

體貌𨿽寬魁梧精神已倦鼓舞淹淹久病安望其據鞍上馬之能勝粥粥無能難責其投石超距之足用城工之修理且弗遑督率何以臨戎車贏之簡閱亦未暇躬親豈堪實用當此無事之時而髙臥私衙旣難逭於屍素倘值有事之際而趑趄進退寧不失誤軍機河大遊擊李年老力衰性貪才短因換班軍而取索常例六班不下五百楊大恩寫字經收指置旗鼓而科斂隊頭每隊出銀三兩曹中軍親手過送牢伴有定數也名占一十六名而折幹肥已軍有行糧也漏開一百餘名而冒領侵漁役軍卒代伊親唐監生以蓋房罔卹被戍之苦因母喪索千把總致賻以肥巳盡皆壠斷之圖前管密雲城工多致磚石坍塌今修司馬臺墻徒以泥沙搪塞累經委用而不效倘有緩急以何禆昌平白羊營遊擊李昏庸無狀縱肆有聲千總把總指器具而各軍之科斂有差上班下班索盤費而門下之需求不等盔甲鎧仗俱欠整頓何以震耀軍容進退機宜全未閒習豈能統馭頑楩且犯罪遣戍陜西之穢亦猶存而營轉今官行局騙任石匣官銀之那移不明轉古北眾軍之怨望爲甚將軍石提調馬駿年巳衰邁才更昏庸受部下之常儀威令不振認伴當之納班行伍日空新軍李祿等十餘名求索見面每名得銀四五兩軍士呂登等四十名派充打柴一年價豈百金貪縱有聲馭軍無策以上六臣所當亟行罷斥者也伏乞勑下兵部再加查訪如果臣言不謬將史宸等酌量擢用王有臣等亟行罷斥庶勸懲之典不﹖﹖八而封疆之臣思奮矣緣系舉劾武職官員以飭戎政事理爲此具本謹題請旨

○舉劾有司官員等疏

巡按直隸監察禦史臣劉謹題爲舉劾有司官員以飭史治事臣奉命巡按順天等府一年已滿按屬有司官員例應舉劾除物議彰聞與才力未者邇當覲察已該臣循例論列俱奉欽依處分外其各存畱復任未久淬礪方新謹擇其賢能之最著與近聞可議及大計時議論未定今查訪的實灼知其不肖者敬爲皇上陳之訪得永平府知府顧褒識本精明政先保障酌條鞭之法而歲省萬金窮檐生色剖質成之案而廷無宿諾闔境稱平且邊情之閱歷旣多而緩急之長城可倚保定府知府賈仁元才誠兩合明斷兼資當衝途而驛逓之節縮調停官民俱便卹災傷而屬邑之巡行勘處疲困來蘇儉約可比乎羔羊剖決能馳乎集蝟永平府同知楊惟喬端凝之度明﹖﹖八之資淸戎得法勾稽不及於無辜攝篆■聲防檢最嚴於下吏世務備尙﹖﹖閱歷任久益見精神保定府推官李以謙靑年羙質豁度衝襟查鎜不事乎煩苛獘源如燭照數計問斷常存乎仁恕虛心若鑑空衡平仕學俱優才守並茂河間府推官董繼祖政體方嚴風裁卓立眞心任事擔當不避乎怨勞勑法明刑問斷動稽於律例行已皭乎不染志向超然不羣通州知州張綸克貌古心不絿不競均賦役以蘇里甲之困民樂更生攺驛逓以支水陸之衝事咸就緒衝疲之廢墜具舉畿輔之廉能首稱安州知州王思睿性資醇厚事體安詳築堤勘災勤卹最先於民瘼緝盜懲惡禁伏不撓於豪彊翼翼小心循循善政密雲縣知縣張世則心同赤子念切蒼生疲困滿前節愛旣竭心力軍民交雜調停各當處分鋒芒不露於髖髀金玉可徵於操履遷安縣知縣馮露靑年羙質雅度衝襟值絕塞之荒涼而政善撫摩足占保障當營軍之雜沓而力能彈壓具見風猷練若素官行同處子淸苑縣知縣李大嘉政體和平心性質直裁冗費而里甲之分毫不染儉比素絲懲侵欺而稅糧之完納如期邑無逋負不事虛聲雅多實政盧龍縣知縣武成年力壯彊才猷敏練徵收令花戶自納獘絕侵漁聽斷酌原被情詞法持平恕揮霍可投艱大緩急足備邊方良鄕縣知縣洪一謨儀容質朴才識通明里甲之節省俱多流移漸復夫役之調停得法疲困來蘇廢墜聿興衝煩有賴阜城縣知縣丘東昌儀容雅秀性體溫文督裁種以辟邑地之荒蕪爲民興利捐牙稅以濟走逓之供應潔巳不私地本衝疲政先節愛獻縣知縣趙三聘器度凝偉才識疏通圜圚雕疲供帳裁而裏逓胥戴輪蹄旁午處分裕而賓旅如歸精明不炫於施爲法令先行於近習固安縣知縣張夢蟾丰姿奇瑰志向純誠重鄕約以厚民風筐筴恥同乎俗吏延父老以首詢堤岸痛瘝時切乎窮民刑罰無差催科不擾房山縣知縣陳庭訓政本嚴明心存振刷懲侵欺而逋賦自完事能識要嚴保甲而盜賊屏迹民獲更生邑治旣巳攺觀宦成益堅晚節慶都縣知縣張柱政崇節儉法尙寬平聽訟服原被之心囹圄空虛催徵識緩急之序錢糧立辦不矜不炫有守有爲以上各府州縣地方如永平密雲遷安盧龍均屬衝邊事務煩重如保河通州良鄕獻縣淸苑阜城慶都均屬衝途事務煩劇𨿽安州稍簡而水患頻仍撫綏實難𨿽房山稍小而巖谷多盜防緝實難𨿽固安稍僻而渾水爲災錢糧煩重保障爲難今庶官之吏玆土者各能其任毋墮其職均之廉勤公謹所當薦揚以備擢用行取之選者也又訪得東光縣知縣左性本剛虐守更貪污任鄭茂實鄭晚父子爲心腹指引徵求倚蕭永存霍士道二人爲耳目張羅布网禁賭博是矣而一攀十十攀百株連徧及於饒家派夫銀擅矣而先三日後五日扣克更歸於私橐審編受富民楊昂等十餘家之饋遺而免派櫃頭卽孤子李根生亦有赤金十兩之送入每季受賣塩商人六十兩之禮儀而代追塩價致逼韓應時等三名之自縊何辜椅桌牀櫃打造經年小腳楊果之載歸可查鋪陳供帳折價有差里長邢夢珠等之斂送可審考察時若止謂其作事之乖方故徐觀其後而細察之乃知其民怨之已極難以久畱定興縣知縣彭年力𨿽云未邁志向則巳欠端指朝覲而科派丁糧銀一百五十兩里長蔡樞之斂送可證因兄到而共扣火耗五百金縣吏劉執中之拆封可查邀請富民借應朝之支費若汝汝賢等三十餘名各饋送有差潛通關節致物議之沸騰若楊三樂等三五家各納賄可據朝覲取鋪戶陳冬等之紬段而掯價不給反將原票之拘收日給俱市頭劉一鳳等之買辦而減價不與致牙儈之醵錢供應操持巳壞煩劇難勝此二臣者所當照不謹例罷斥以警官邪者也完縣知縣孫體貌盡有可觀才力一籌不展越訴者之詞訟紛紜咸云民事不理批行者之文移積滯足徵決斷未能張廷臣等十七家隱漏地土而含楜回文物議遽騰王文學等七十二家兩經赦宥而勒追罪米民怨滋生朝覲受鄕社之饋遺日給俱里長之支應催徵無法逋負益見滋多闒茸無爲廢墜日見停積此一臣者操持𨿽未甚壞民牧已屬不堪所當攺教以全其器使者也伏乞勑下吏部再加查訪如果臣言不謬將顧褒等循資擢用行取左橫等罷斥孫必達攺教庶賢否不淆而勸懲攸彰矣緣系舉劾有司官員以飭吏治事理未敢擅便爲此具本親賫謹題請旨

○薦舉境內人材等疏

巡按直隸監察禦史臣劉謹題爲薦舉境內人材以備錄用事臣奉命巡按順天等府一年巳滿所有境內人材例應薦舉訪得原任兵部左侍郎王遴慷慨磊落開誠布公閱歷疆場胸中之甲兵數萬服官中外一時之節槪無雙誠爲盛世眞才允矣國家正气原任遼東巡撫都察院右僉都禦史今聽調毛鋼醞籍宏深猷爲揚歷眞心任事宦途之芳譽猶存善政得民浙右之遺風獨著況被論祗因奔訃而至情尢所當原原任四川按察司按察使陳善道沈毅有爲廉靜能斷歷官八任貲余僅二頃之田登仕念年宦籍鮮半塵之玷且才力素著優長而泉石豈容嘉遁原任陜西按察司僉事紀大綱靑年羙質壯志純心辭官奉飬徵至孝之因心飬晦杜門信行巳之有恥直節見推於流輩才華正惻於投閒以上四臣皆淸望允屬輿論共惜所當薦舉以備錄用者也伏乞勑下吏部再加查訪如果臣言不謬將王遴等各照相應員缺及時起用庶野無遺賢而才皆效用矣緣系薦舉境內人材以備錄用事理未敢擅便爲此具本親賫謹題請旨

○疏通錢法等疏

巡按直隸監察禦史臣劉等謹題爲疏通錢法以裕經用事據順天府治中吳尙朴呈準本府牒抄蒙臣案驗前事依蒙查動在庫官銀仿照工部規式鑄成樣錢六千文見在相應呈送等因又據直隸永平府呈稱查動先年缺官空月馬丁銀兩行委本府淸軍同知楊惟喬堅造鑄成樣錢六千文理合先行呈送等因各緣由到臣據此案照先奉都察院勘札準戶部咨前事該本部題內看得戶科給事中周良寅題稱國家生財足用莫先鑄錢錢法不通由於法制未備故旋行旋罷不能臻無方之利者其獘有四大略謂錢制之名額不齊公私之行使未通造鑄之姦獘未除禁諭之法令未嚴乞要詳酌舉行等因該本部復議題奉聖旨疏通錢幣乃足民良法依擬通行天下著各撫按官設法經理一體開鑄與本地方舊錢相兼行使務在便民毋致勞擾私鑄的嚴行禁治工部還各降以式鑄成之日著呈樣來看並有無通行緣由查實奏報欽此欽遵移咨備札到臣依奉巳經案行順天府行委治中永平府行委同知專督料理並遵部發旋邊樣錢照式鼓鑄務使錢法流行無滯各先鑄成樣錢呈送六千以憑選取一萬文恭進呈樣以二千文分觧戶工二部查閱備照仍將通行緣由作速議處停妥具由通詳會奏施行去後今據前由該臣會同巡撫順天右僉都禦史王一鶚議照鼓鑄制錢廣布海宇與舊錢相兼行使誠裕國足民之至計臣等謹遵明旨督行二府疏通舊錢鼓鑄制錢凡勞擾病民私鑄撓法者悉行嚴禁其經理之要在官得以是布之於民民得以是輸之於官尢必先以民之輸於官者無所壅閼則官之布於民者自無梗滯當鑄制錢之時預廣通舊錢之法務仰體徳意以紓國課以便民情今二府之舊錢皆巳流通不滯其觧到新鑄樣錢驗皆合式理合恭進禦覽以便遵行爲此今將樣錢一萬文具本專差承差賫捧謹具題知

巡按直隸監察禦史臣劉等謹題爲疏通錢法以裕經用事據保定府呈稱查動庫貯存糧工料銀兩行委本府管理錢法同知李琮如式鑄成樣錢六千文合先呈送等因又據河間府呈稱查動庫貯存畱夌糧銀兩行委本府管理錢法同知周塤如式鑄成樣錢六千文理合先行呈送各緣由到臣據此案照先準戶部咨前事該本部題內看得戶科給事中周良寅題稱國家生財足用莫先鑄錢錢法不通由於法制未備故旋行旋罷不能臻無方之利者其獘有四大略謂錢制之名額不齊公私之行使未通造鑄之姦獘未除禁諭之法令未嚴乞要詳酌舉行等因該本部復議題奉聖旨疏通錢幣乃足民良法依擬通行天下著各撫按官設法經理一體開鑄與本地方舊錢相兼行使務在便民毋致勞擾私鑄的嚴行禁治工部還各降以式鑄成之日著呈樣來看並有無通行緣由查實奏報欽此欽遵備札到臣準此巳經案行保定河間二府委各該同知專督料理並遵部發旋邊樣錢照式鼓鑄務使錢法流行無滯各先將鑄成樣錢呈送六千以憑選取一萬文恭進呈樣以二千文分觧戶工二部查閱備照仍將通行緣由作速議處停妥具由通詳會奏施行去後今據前因該臣會同巡撫保定右副都禦史孟重議照鼓鑄制錢廣布海宇與舊錢相兼行使誠裕國足民之至計臣等謹遵明旨督行二府疏通舊錢鼓鑄制錢凡勞擾病民私鑄撓法者悉行嚴禁其經理之要在官得以是布之於民民得以是輸之於官尢必先以民之輸於官者無所壅閼則官之布於民者自無梗滯當鑄制錢之時預廣通舊錢之法仰體徳意以紓國計以便民情今二府之舊錢皆已流通不滯其解到新鑄樣錢驗皆合式理合恭進禦覽以便遵行爲此今將樣錢一萬文具本專差承差賫捧謹具題知

○陳愚見備賑荒等疏

巡按直隸監察禦史臣劉等謹題爲陳愚見備賑荒以固邦本事據密雲道兵備左參政錢藻呈稱查得本道所屬州縣萬曆四年分預備倉糧谷石俱照新例議定則例通州三河密雲平谷州縣俱各如數積完惟寶坻縣完過八分以上少一分以上緣該縣已故知縣張燭久病未得理事新任知縣丁應詔到任日淺以致積不如數又據霸州道兵備副使曹當勉呈稱查得本道所屬十五州縣萬曆四年分各以新例定擬積谷則例如房山固安大城三縣俱各如數積貯其餘十二州縣各新收本色谷並自理紙贖銀例應糴買谷石各以十分爲率文安已完九分以上少不及一分永淸香河良鄕三縣各完八分以上少一分以上霸州並保定縣各完八分少二分漷縣完五分以上少四分以上武淸縣完四分以上少五分以上涿州並東安縣各完二分以上少七分以上大興宛平二縣各完一分以上少八分以上爲照各州縣槪稱衝疲民貧訟簡而涿州武淸東安漷縣等處尢甚大興宛平俱系京邑詞訟多赴部院及五城兵馬司告理況各掌印官中間又有升遷去任或新任甫及一二月者所積谷石委難責其足數合無將宛大二縣谷數各量爲議減三分之二宛平每年積四百七十石大興每年積四百石以便責成又據薊州道兵備副使辛應干呈稱本道所屬薊州遵化丰潤玉田四州縣萬曆四年應積谷石俱照數積完尙有額外多餘之數又據永平道兵備副使陳萬言呈稱本道所屬州縣萬曆四年應積預備倉糧除遷安昌黎撫寧三縣俱各照數積完外其盧龍縣已完八分以上少一分以上灤州完八分少二分樂亭縣完七分少三分該縣久缺正官而署事者又皆更代不常以致積不如數又據昌平道兵備右參議任彬呈稱查得所屬昌平州已完九分以上少不及一分懷柔縣例應積谷五百石內萬曆四年春季系教官焦棐署印不敢擅受民詞止積谷九石九斗知縣董五禮自本年三月二十一日到任之後夏秋冬三季算該積谷三百七十五石已積過谷三百三石九斗六升見有自理紙贖銀二十五兩易谷七十五石湊足額數順義縣系歸並疲邑止有一十二里民貧訟簡兼以附近京畿及與上林苑監良牧署飬牲戶各有官屬不服縣轄人戶雜居凡遇有事多赴在京法司五城告理是以本縣自理詞訟極簡比之他處不同萬曆四年應積谷七百石今止積一百二十石見有紙贖銀一百一十二兩有零俟秋成糴買每兩四石可得谷四百四十八石與見在谷共成五百六十八石僅足八分以上少一分以上合無俯念邑小民貧訟簡量減及稱延慶衛近奉例免其積貯各緣由呈報到臣據此案照先奉都察院勘札準戶部咨前事該本部題議順天等府所屬州縣積谷數目灤州二千五百石固安縣一千七百石寶坻縣一千六百石宛平縣一千四百石霸州一千三百石大興縣一千二百石通州薊州丰潤樂亭昌黎盧龍六州縣各一千石涿州遵化三河東安遷安文安六州縣各八百石大城順義二縣各七百石昌平武淸密雲撫寧四州縣各六百石永淸懷柔二縣各五百石良鄕漷縣玉田香河保定房山平谷七縣各四百石庶爲得中相應題請恭候命下本部移咨順天巡撫都禦史及咨都察院轉行巡按禦史備行兵備道嚴行申飭府州縣及延慶衛掌印正官以後照依今擬谷石數目每年收成之日查將自理紙贖銀兩趁時糴買如數儲蓄毋得混將上司批發詞訟湊數完報原無谷石衛所不許干預詞訟其各該官員若能設法措處例外多積者以禮旌獎如不及數查照近例嚴加罰治如有幹沒贓罰情獘參奏挐問撫按官不行著實查參聽本部該科參處年終仍將積過谷石數目照例造冊奏繳靑冊送部查考等因題奉欽依移咨備札前來依奉已經案行各兵備道嚴飭各屬州縣掌印官照數積貯去後今據前因臣會同巡撫順天右僉都禦史王一鶚議照積谷備賑乃有司首務近奉新例酌爲定額均宜恪守成議以期共臻實效今查各道開報順永二府所屬共三十三州縣各所積倉谷除舊管萬曆三年十二月終積貯外其萬曆四年正月至十二月終止新牧內通州三河密雲平谷房山固安大城薊州遵化丰潤玊田遷安昌黎撫寧一十四州縣俱各遵例照數積完尙有額外多積之數各該掌印官設處有方勤能可嘉容臣等徑行分別獎勸又如昌平州文安縣各完九分以上少不及一分寶坻永淸香河良鄕盧龍順義六縣各完八分以上止少一分以上霸州保定灤州三州縣各完八分少二分所欠不多與懷柔掌印知縣董三月二十一日方才到任夏秋冬三季應積谷石照數措完俱應免究及延慶衛奉例免行積貯外其餘以十分爲率巳完七分少三分者樂亭縣署印灤州同知黃巳完五分以上少四分以上者漷縣掌印知縣李已完四分以上少五分以上者武淸縣掌印知縣範巳完二分以上少七分以上者涿州掌印升任知州嶽見任知州王東安縣掌印知縣張已完一分以上少八分以上者大興縣掌印知縣沈宛平縣掌印知縣李以上各官若據其積貯所欠分數均當照例罰治但嶽巳升任其接管者王到任未及兩月李範

張各以考察離任俱應免究惟黃署事數月責自難辭應爲參治其沈李

本因民貧訟簡難於措處其登報贓罰並無干沒各紙贖銀兩可以易谷者不在此數情有可原且宛大二縣設在京師順義縣地狹民貧詞訟委實簡少似應合爲量減庶得易爲措置伏乞勑下戶部查議合無將沈李

俱免參罰黃量行罰治以示懲警仍乞將宛平大興順義三縣各糧數各量爲議減宛平每年止積四百七十石大興每年四百石順義縣每年六百石定爲額例與其餘州縣各將萬曆五年分應積谷石設法措置務期如數完足若有仍前積不及數者聽臣等於年終照例參奏施行及查別捲先該巡撫河南都禦史栗永祿巡按河南禦史楊家相會題爲乞省繁文以節浮賞事內開奏繳報部冊籍撫按多有重造乞要查議歸並一官以省浮費等因該部臣覆奉欽依備行在捲爲照各屬積過谷石並各掌印官職名到任年月日期合聽巡撫衙門一處造冊奏繳及造靑冊送部查考外緣系陳愚見備賑荒以固邦本事理未敢擅便爲此今將前項緣由理合具本專差承差賫捧謹題請旨

○水占荒田等疏

巡按直隸監察禦史臣劉等謹題爲水占荒田累絕人戶懇乞天恩比例查豁蘇救民命事據霸州道兵備副使曹當勉呈蒙臣批據本道呈詳查勘過文安縣水占地土分豁錢糧飬馬緣由蒙批霸州道覆查詳報蒙此依蒙霸州申稱覆查得文安縣原額三十三畝民地小畝一萬八百一頃五十四畝五釐五毫共折大畝三千七百六十六頃六十六畝內除夏稅秋糧馬艸地畝外每地九頃一分有零飬馬一匹槪縣共該飬馬一千二百匹恊濟站糧銀五千五十七兩內大興逓運所會同館和合潞河陽樊等五處共銀二千六百五十七兩通州逓運所紅船一十二隻每只該銀二百兩共銀二千四百兩崇禮曲堤寇剛安祖柳河勝芳大趙京頭寇皂畱羣急流張家蘇橋丰臺付花廣陵堂頭寧受丰益丰厚丰富廣濟保安等二十三里民地七千四十九頃六十二畝六分二釐五毫該飬馬八百七十七匹站糧銀三千二百九十五兩五錢四分八釐二毫司丘黃甫艾堝土喬石溝辛畱澱莊小保潘平徳歸等十里民地三千七百五十一頃九十一畝四分三釐該飬馬三百二十三匹站糧銀一千七百六十一兩四錢五分一釐八毫崇禮等二十三里地勢稍髙馬匹站糧徵收頗易司丘等十里其地坐落縣城東北勢如釡形南北諸水盡歸此處經年渰占寸艸不生馬頭逃竄多系十季代領餧飬民困之極莫有過於飬馬者節年錢糧拖欠數多站銀止完一半又有牛臺麻窪火燒自龍四澱共地五百三十頃八十畝七分三釐該徵子粒銀一千五百九十二兩四錢二分一釐八毫九絲九忽九微零又鋪墊銀二兩六錢七分六釐八毫四絲零共銀一千五百九十五兩九分八釐七毫四絲七忽五纖內有仁壽宮地四十四頃六十一畝四分一釐一毫零該銀一百三十六兩五錢一分九釐二毫系進宮之數不敢議免外四澱地界坐落縣南迆東相連一處被水渰占巳十餘年絕無可種之地又有效勇奮武鼓勇三營艸場地四百一十頃二十畝九分六釐每年共該銀九百四十五兩三錢四分三釐六毫五絲內效勇營地一百七十七頃八十二畝三分六釐該銀五百六十六兩六錢六分三釐一亮五絲奮武營地一百八十七頃二十八畝四分該銀三百一十一兩二分七釐五毫鼓勇營地四十五頃一十畝二分該銀六十七兩六錢五分三釐三營地界俱在本縣石溝辛畱等裏之北霸州信安臺山之前接連會通河每遇水漲卽被渰沒夏稅秋禾絕無可望但水長則捕魚网蝦水退則挫艸織席原佃傍水人家止此微利以故節年錢糧止完一半除崇禮等二十三里寄飬馬匹照舊存畱其站糧及四澱內仁壽宮子粒銀兩俱照舊徵觧外其司丘等十里合憫念墊溺之民俯賜題請將見在馬匹盡行俵兌以後年分該馬三百二十三匹免行撥發紅船站銀量減一半止徵八百八十兩七錢二分五釐九毫每年連崇禮等裏共觧通州逓運所紅船銀一千五百一十九兩二錢七分四釐一毫四澱每澱止畱堪佃地一十一頃一十五畝三分責令見在莊頭照舊承佃辦納錢糧外水占不堪地四百八十六頃一十九畝三分有零該備銀一千四百五十八兩五錢七分九釐五毫四絲七忽五纖逓年不能上納乞準還官效勇營堪佃地八十八頃九十一畝一分八釐該銀二百八十三兩三錢三分一釐五毫七絲五忽奮武營堪佃地九十三頃六十四畝二分該銀一百五十五兩五錢一分三釐七毫五絲鼓勇營堪佃地二十二頃五十畝一分該銀三十三兩八錢二分六釐五毫責令見在莊頭照舊承佃辦納錢糧外其水占不堪地二百五頃一十畝四分八釐該銀四百七十二兩六錢七分一釐八毫二絲五忽準令還官等因到道爲照文安縣司丘等十里牛臺麻窪火燒自龍四澱效勇奮武鼓勇三營地土原系坐落九河下稍委果經年永占不堪耕種馬匹錢糧實難措處民困苦累率皆逃徒本道初委大城縣知縣趙汝思再委霸州知州郝汝松覆行沿坵履畝查勘相同本道親爲乘舟遡洄其間極目蕭然與各官勘報無異合無憫念災民將司丘等十里應減站銀馬匹四澱三營應還官地免微租銀俯從該州所議乞早題請施行等因到臣據此案照先據該道呈前事已經批行覆查去後今據前因該臣會同巡撫順天右僉都禦史王一鶚巡按直隸等處督理馬政屯田監察禦史孫成名議照文安縣地本沮洳故錢糧積負甚多諸裏之中如司丘等十里四澱三營之地頻年積水渰溺獨甚蓋九河建瓴而下此則以仰盂承之無復水落地出之望乃額徵租賦歲不能豁而民間飬馬者與陸地例編之追呼日急則逃徙益多不得巳以逃戶之糧攤賠於各裏以逃戶之馬累飬於各裏則是以十里之水胥溺一縣矣一縣旣困則賦實以負馬日以耗公私蓋俱困也據該道所議蠲卹者四事一爲除司丘十里寄飬之馬蓋水鄕本無可牧之地而民將爲魚又熟爲求芻與牧者減此三百二十三匹之馬戶豈惟救十里墊溺之民且蘇合縣賠累之苦其見在之馬若爲早允則馬亦不致損耗矣一爲減站銀之徵查得通州驛站近經知州張綸淸釐經費歲有嬴余卽於司丘等十里水渰地內減此八百八十兩七錢二分五釐九毫之徵其餘陸地仍照舊額徵觧在文安則可蘇息而在通州亦非告匱也一爲以四澱水占之地四百八十六頃一十九畝三分有零以還官而免其備邊之租地以澱名其爲水鄕自昔然矣一爲以三營水占之地二百五頃一十畝四分八釐以還官而免其艸場之租初爲牧馬荒地在河未變遷時尙有佃者今爲水所據不惟不可耕而亦不可牧矣此二者歲懸拖欠之虛名民受追賠之實害若以還官而免其租俟水退地出方行召佃起科則亦所以拯民於溺也其見在可佃之地自有不能欺隱者則以後亦無復敢逋欠矣此一縣民瘼所關所蠲者少而所存活者眾相應題請伏乞勑下戶兵二部再行查議覆請定奪施行緣系水占荒田累絕人戶懇乞天恩比例查豁蘇救民命事理未敢擅便爲此具本專差承差賫捧謹題請旨

○議處攺畱官員疏

巡按直隸監察禦史臣劉等謹題爲議處攺畱事例贓罰納觧以濟河工以溥仁恩事捲查先奉都察院勘札準工部咨該本部題前事奉世宗皇帝聖旨是今後撫按官並各差禦史贓罰每十分著觧戶工二部各四分濟用其二分並司府的畱備賑不許私饋妄費及因而科擾該部年終將收過銀數具奏欽此續該戶部題爲議處觧銀專則以正風紀事內開今後起觧贓罰不必撫按官自行取觧嚴督所屬司府州縣將貯庫撫按官各項贓罰照依欽定分觧數目起觧戶工二部交收撫按官隨各具本題知及又該戶部題爲計處蠲免錢糧以濟邊儲以裕國用事內開查得贓罰銀兩先該工部題行每十分著觧戶工二部各四分量畱二分備賑今工部營建巳停相應盡觧本部等因俱題奉欽依移咨備札前來依奉遵依外臣於萬曆四年六月初三日奉命巡按順天等府所有該年分接管並續理贓罰俱在按屬永平等府貯庫今查以十分爲率量畱二分備賑仍有見在銀四千六百兩備行各府徑自差官管觧戶部交收爲此今將萬曆四年分應觧贓罰數目理合具本專差承差賫捧謹具題知

○冰雹災傷疏

巡按直隸監察禦史臣劉等謹題爲冰雹災傷事本年六月十三日據易州道兵備按察使髙文薦呈據蠡縣申稱據本縣里長李緒等各呈告五月十四日天降冰雹大如鵝卵勢若盆傾將南許黃家莊等村田苗盡被打損房瓦打碎打死人民劉橫頭並齊大亮等耕牛頭畜十數余只惟恐不的覆行主簿尙廷輔親詣相同又據慶都縣申稱六月二十五日據楊丘等村民人李恆等告稱天降冰雹將樹株秋田打損覆行本縣知縣張柱親勘相同七月初六日又據安州申稱據曲堤等村人戶劉溥等告稱忽被迅雷烈風天降雨雹村中秋禾打傷成災十分之七又被大雨晝夜連綿渾如盆傾平地勢如江河秋禾嫰苗盡行渰沒本州島知州王思睿親勘相同各具報到臣俱查酌地方被災輕重慶都縣動倉谷一千石蠡縣四百六十石並分數覆查明白另奏外臣會同巡撫保定右僉都禦史孫丕揚爲照保定諸屬歲事頗稔忽遭冰雹連被郡邑大者旣如鵝卵小者能傷禾稼覆勘旣經各官災傷似爲有據此皆臣等奉職無狀之所致也除臣痛加修省並通行所屬大小官員一體修省外緣系冰雹災傷事理爲此具本專差承差賫奉謹具題知

○酌處居庸諸關等疏

巡按直隸監察禦史臣劉等謹題爲酌處居庸諸關事宜以圖安攘事行據易州道署道事保定府知府賈仁元呈將所屬關隘守口千百戶鎭撫等官各職名緣由具揭開報到臣據此卷查先奉都察院勘札準兵部咨該前巡關禦史孫丕揚題前事本部議覆合候命下將各守口官員每年終巡撫都禦史會同巡關禦史酌量人之才識地之衝緩令其專管坐名題知不許暫委以致誤事果有逃回與托故退避者悉聽參奏等因題奉欽依移咨備札前來已經通行該道年終查明類報去後今據呈報到臣會同巡撫保定右副都禦史孟重備將各該守口官員從公甄別內才力堪用者照舊存畱衰弱無爲者革退更替責令常川守把不許推避誤事外擬合具題爲此今將委定各官職名合行開坐具本專差承差賫捧謹具題知

計開

紫荊關參將所轄

常守

奇峯口鎭撫劉令

官座嶺口鎭撫龍光顯

鎜石口千戶張文升

天橋兒口千戶趙朝臣

長橋兒口千戶王思舜

長嶺兒口百戶髙昆

羊欄溝口百戶許延福

李賢溝口百戶陳光胤

蜂兒溝口千戶王思孝

薄頭安口百戶郎繼先

北崖溝口百戶周尙忠

弔驢崖口百戶安應時

黃艸安口百戶李永慶

五虎嶺口千戶張友

烏龍溝並炮架溝口百戶鄭良卿

虎張石並黃安嶺口千戶王巡

煤窯溝口千戶王希臯

雙陀兒口百戶魏崇恩

忙兒溝口千戶陳廷策

白石口並鷹鴿峪口千戶安如山

羊圈子口百戶王景暉

葫■﹝艸孩﹞口千戶田世美

西水溝口鎭撫邸從善

盧子溝口百戶樊思忠

白馬安口百戶於躍

黃土嶺口千戶髙登

馬水口參將所轄

常守

神子安口百戶陳髙尙賢

康家溝口千戶田應時

定樂安口百戶王資

大道水口千戶下承恩

栢連澗口鎭撫陳洪範

天津關口千戶王卿

梨園口鎭撫梁宮

洪水口百戶榮天柱

西小龍門口百戶彊九思

蔡樹安口鎭撫崔邦翰

南將軍石口百戶孫光先

北將軍石口百戶崔溱

火燒嶺口兼管段口千戶李應祥

赭羅溝口百戶齊治平

北齊仲口百戶劉邦漢

浴河口百戶李奇芳

烏龍潭口鎭撫張國用

○亟拯民溺疏

巡按直隸監察禦史臣劉等謹奏爲亟拯民溺以奠內地事行據易州道署道事保定府知府賈仁元天津道兵備副使安嘉善各呈將保定河間二府所屬安州新安雄縣河間任丘獻縣各水占民地免過萬曆三年分存畱並髙陽縣淤出堪種地照畝起科錢糧各數目造冊呈報到臣據此卷查先奉都察院勘札準戶部咨該前巡撫保定都禦史孫丕揚會同巡按直隸監察禦史賀一桂題前事本部議覆恭候命下移咨保定巡撫都禦史及咨都察院轉行巡按禦史督行該道將水占民地保定府屬安州一百四十一頃三十一畝零新安縣八百五十八頃一十六畝零雄縣六百五十三頃六十一畝零河間府屬河間縣七百九頃六十三畝零任丘縣七百六十三頃一畝零獻縣二百二十三頃三十一畝零準於萬曆三年存畱糧內查照勘災體例依數免徵以後年分毋得一槪混免其髙陽縣淤出地一頃六十三畝零自本年照畝起科仍將免過並起科錢糧各數目造冊奏繳靑冊送部查考等因題奉聖旨是欽此欽遵移咨備札前來依奉已經通行各道查照免徵起科冊報去後今據前因臣會同巡撫保定右副都禦史孟重復查明白除保定河間二府所屬安州新安雄縣河間任丘獻縣各水占民地免過萬曆三年分存畱並髙陽縣淤出堪種地照畂起科錢糧各數目聽巡撫衙門一處造冊奏繳並送戶部查考外爲此具本專差承差於仁賫捧謹具奏聞

○遵奉明旨敷陳理財切要疏

巡按直隸監察禦史臣劉等謹題爲遵奉明旨敷陳理財切要以仰禆國計事接管捲奉都察院勘札據貴州道監察禦史蒙都察院判送刑科抄出巡按直隸監察禦史賀奏問犯人周學詩等招由內參袁世臣等已經議覆蒙批並行蒙此卷查先該巡撫順天等府右僉都禦史王亦爲前事已將各犯袁世臣等具題前來先經類題外呈乞札行巡按禦史一體查問施行等因到院備札前來依奉行據永平道兵備副使陳萬言呈問得犯人王汝登年六十九歲原籍山東衮州府濟寧州人髙髙祖王信於吳元年顧都督歸附充軍洪武二十年老疾髙祖王林替役有功洪武三十三年升小旗節次有功升河南汝寧衛實授百戶宣徳八年十月二十日欽調直隸東勝左衛左所世襲百戶老疾髙祖王亨替老曾祖王淳替疾祖王臣替老父王爵替老汝登替職嘉靖十八年二月內納級指揮僉事到任委管局務狀招除前招詳允已發落興州右屯等衛犯吏周學詩等各違錯情罪不開外盧龍衛每年額該局料銀一百四十三兩隆慶三年分該衛料銀遇蒙恩詔減免三分實徵銀一百兩一錢有久脫逃管局指揮僉事袁世臣先徵完銀八十五兩觧納永平府庫取有庫收在捲外續徵完銀十五兩一錢袁世臣不合侵欺入已隆慶四年分又免三分實徵銀一百兩一錢俱袁世臣收完又不合故違腹裏節差給事中禦史查盤去處若有監守盜銀二十兩以上問發邊衛永遠充軍事例伊將前銀侵欺入已東勝左衛額該局料銀一百七十二兩八錢四釐隆慶三年分汝登將銀徵完止將銀九十兩觧納永平府庫取有庫收在捲外未觧銀八十二兩八錢四釐並汝登原索收火耗銀一十五兩六錢共銀九十八兩四錢四釐汝登亦不合故違永遠前例侵欺入已隆慶四年分汝登又徵完銀一百三十五兩四錢六分五釐止將銀三十兩觧納永平府庫取有庫收在捲外未觧銀一百五兩四錢六分五釐並原索收火耗銀一十九兩二分六釐共銀一百二十四兩四錢九分一釐汝登又不合俱侵入已其未完銀三十七兩三錢三分九釐仍在花戶張漢等拖欠未納後遇蒙恩例悉免續該工部題查各衛節年軍器局料銀兩移咨都察院札行巡按房禦史及又移咨巡撫楊都禦史俱案行永平道轉行永平府陳同知查報間本官考察回籍向未回報續該接管楊同知親詣各衛將嘉靖四十年起至今止軍器料文卷弔取到官逐一淸查明白比因脫逃袁世臣緝拏不獲拘伊家屬袁柰監並隨將汝登等一並參呈本道轉詳呈蒙巡撫王都禦史巡按賀禦史各俱批行將周學詩等所犯前情俱參行都察院咨行巡撫王都禦史並札行巡按賀禦史案行本道轉行本府楊同知依蒙差人並行盧龍衛緝提袁世臣逃躲不獲止將汝登查照原參情由具招呈詳本道覆詳取問罪犯外結得每銀一兩值鈔八十貫招結是實議得王汝登所犯除求索火耗輕罪外合依私物當供官用已送在官而未入庫但有人收掌在官若有侵欺者計贓以監守自盜論四十貫律斬系雜犯準徒五年照例免徒俱僉妻觧定發邊衛永遠充軍照出王汝登系充軍免紙該追原侵隆慶三年正數料銀八十二兩八錢四釐四年正數銀一百五兩四錢六分五釐又追原侵多索收隆慶三年料價火耗銀一十五兩六錢四年火耗銀一十九兩二分六釐俱發府庫收貯聽候明文作正支銷通取庫收收管繳報脫逃袁世臣原侵隆慶三年料銀一十五兩一錢四年料銀一百兩一錢先著落掌印指揮淩雲漢緝拏未獲本官已故今著令見掌印指揮陳飬正緝拏獲口贓罪另行家屬袁柰監並袁世臣獲日釋放東勝左衛隆慶四年花戶未完銀三十四兩三錢三分九釐查系宥免照例免追余無再照等因招呈到臣覆詳無異除批行該道將脫逃袁世臣督令嚴拏獲日另結外爲照犯人王汝登違例侵欺官銀問擬永戍允當及查問刑條例軍職若洪武永樂年間有功之人子孫犯該永遠充軍者除本人子孫革襲外許次房無礙子孫保送於祖職上降一級承襲如無次房卽行停革今照王汝登系洪武年間有功之人子孫犯該前罪例應次房子孫降襲伏乞勑下都察院再加詳議上請將王汝登咨行兵部定衛仍行臣追贓發遣並行該衛遵照次房降襲事例施行緣系軍職律應論功定議未敢擅便爲此具本專差承差賫捧謹題請旨

●刻中丞肖巖劉公遺稿六卷

文稿

祭嶽父諭同峯文

賀楡川嶽老先生加秩序

金壇縣賦役志序

鄕約序

刻塞語序

同臺祭沈母王氏之文

祭萬親母王氏之文

祭山東道監察禦史西涵房老先生之文

同臺祭大封君廣西潯州府通判對山孫老先生之文

祭山東道監察禦史西涵房老先生之文

祭錦衣史母陳氏之文

福建癸酉科同年敍齒錄序

社倉記

汀州忠愛詞祭田記

○祭嶽父諭同峯文

嗚呼吾何忍於今日祭嶽父耶丙子之夏別吾於江渚之上見嶽父躩躒之態豫然孔嘉臨別之談亶焉不倦私心竊自喜以爲此壽徵也已而抵京宦羈都下欲見無由然往來音問歲不間月或商確家務或顧慮兒女中秋之夕尙接手報字畫筆迹少壯不如吾私心又以爲壽域無涯之徵卽百歲可期也自秋䢐冬曾幾何時而哀訃之音忽焉報至向者江幹之別遂成永訣近者中秋之書卽爲絕筆嗚呼痛哉追惟嶽父恩我愛我視之猶子顧不肖行能寡薄不能少盡猶父之報以慰生前而徒令嶽父抱遺憾於九原之下我罪如何自今以往卽有心事誰與論之卽有家事誰與畫之糠糟之妻早已棄帷煢獨之身渺焉莫測興言及此有淚如雨嗚呼望裏門兮天一方盻靈車兮魂飛揚欲往從之無計兮問之蒼蒼灑淚陳詞兮腸欲斷臨風遣奠兮不勝哀傷尙饗

○賀楡川嶽老先生加秩序

曩者不佞接雲中而延安嶽君適宰馬邑不佞環視馬邑之墟其地陿■﹝阝尼﹞其累然者土城耳謂嶽君曰玆地也非漢王韓誘敵之衝哉願頹垣未葺脆堞不更萬一引弓之國候星而動將爲亡韓屬矣乃得請於朝易以磚石新其雉堞嶽君慨然任之鳩工庀材未期告成紫金桑幹之區屹然稱雄鎭焉不佞嘉乃丕績以卓異聞天子諗其才也遂擢爲涿州守無幾而擢兵備昌平又無幾而增秩之命下矣某輩謀所賀君者徵言於不佞不佞曷能有禆於君哉聞之昔曰津人操舟若神言習也夫天下事亦習之而已東西南北之壤服食異適謠俗異宜茍不量地授才而投之以其所甚拂彊之以其所未尙﹖﹖如工人易器而操猶然有齟齬之患矧窮邊之地沙漠爲鄰屠耆當戶日伺吾便控弦鳴鏑日闖吾藩吾不以素習之材當之是未操斧而斵也其傷多矣按昌平內拱都﹣城外接居庸關爲國家一大庭戶而天子所寄以爲內外控制之臣者乃向所稱馬邑之能吏也豈非以君生長於邊且治邊邑其耳目之閱歷者深而機事之尙﹖﹖試者熟耶自古﹖﹖斤弛之士患不便事更事旣久精神益力當其有事也固據鞍而盼聞皷而馳欲試其雄心於伊吾之北而當其無事也亦簡投醪之將練超距之夫廩有紅腐而器無鈍朽故批亢搗虛我可得志於敵而乘間抵瑕敵靡能得志於我此無他則習之之效也方今單於欵塞關市不絕邊陲無大兵革而蠢爾小醜時時繹騒蟻穴易潰蜂螫可虞玆豈悠悠無事之時哉嶽君以已試之猷益毖而劼之都尉而下靡所不咨一障而上靡所不繕俯渝河而思千鍾一石之計登神嶺而念皸瘃墮指之囏不亡一矢不遺一旋而俾迆北之塞固於金城他日天子推轂而委節鉞之寄者其必在君矣其必在君矣

○金壇縣賦役志序

夫治國猶家也善爲家計者必曰吾有田若干該賦幾何役幾何書之於冊而世守之計畝定稅卽貪豪者莫得妄取貧懦者不至多輸何則冊籍定而記載詳也夫縣亦然黃冊有錄矣實徵有籍矣非不備載而詳記之也顧獘書之飛灑無常而里甲之徵斂無藝某也應加而或以賄減某也應減而或以獘加或巧立名色而以無爲有以剝小民之髓或故違規則而攺重作輕以肥豪戶之身閭閻細民奉官府之令而憚里甲之威任其所加聽其所勒而莫之能違而至於官府亦不能察及於毫毛以與小民蘇切身之疾痛此無他賦役未明而經制未定也嗚呼民間疾苦孰若賦與役哉令於民最親也治民者於此中調停焉民瘼其有瘳乎余自履任至今及二稔矣諸民間疾苦不能纖悉而獨於賦役竊尙﹖﹖究心頗頗得其梗槪大懼小民之愚而豪民之橫或至有法外之徵也乃記其款目逐項詳書使之家諭戶曉先田地次稅糧次差役或爲定額或爲加額何爲至重何爲稍輕俾觀者一覽可得卽愚夫愚婦亦可以按籍而輸之官而末又附以已意以示爲政之大端云嗟乎玆集也聊以爲百姓之日用不知者刻耳若曰舊政之告新令忠也則余豈敢

○鄕約序

國家禦戎之策戰爲上守次之今戰固未易言矣微已其守乎然壁不堅則虜易乘野不淸則入有獲是益其餌而誨之寇也然則守亦豈易言耶國家形勢重雲谷談者謂上谷山川雜沓當以守爲戰而雲中則曠野平原四面受敵當以戰爲守是矣是矣然戰可恃上策也脫不幸而虜肆窺虞四郊多壘老弱斃彊壯擄進無所之退無所據不幾失策之甚耶今之修守者大則城塞乘塞其次繕隍增墉雄據郡邑而已彼環居野處之民抱燕雀處堂之勢而竟忘曲突徙薪之慮嗟夫四鄕之修守固而後可稱完邑四邑之修守固而後可稱完鎭野無堅壁民鮮固志此豈郡鎭之福而元气之培哉方今聖徳格天諸酋稱貢邊鄙暫寧此正千載一時綢繆牗戶之日也君相方拳拳然以修守善後爲邊臣最顧余待罪監臨愧無以申飭各屬奉行徳意爰與塞下士民講求故實得尹氏鄕約一帙讀之深得古人家自爲守而人自爲戰之遺意是在乎諸有司倡之而巳今修守之大者邊臣業已畫之而於鄕民之自爲守者尙未及也謹刻而布之諭諸屬邑爲鄕民倡以足其所未備焉

○刻塞語序

禦史行部故事有約約諸司之隸於部者辛未春適余奉命按宣大宣大與彊虜鄰顧玆邊境安攘寔先何以諭諸部期如約方進諸父老子弟談塞下事事申飭文武厥僚屬未幾得塞語一快讀之終篇夷情之虛實備禦之緩急戰守之得失備載是帙信能行之豈惟山後諸州永�厥居而於國家久安長治之計亦未必無小補云予方采耆舊稽文獻爲約玆集也不愈於余之大言無當者乎爰刻而布之諭百執事用以代約諸司之不如約者

○同臺祭沈母王氏之文

維靈壼儀天植坤徳性成有齊王奠和气攸凝誕育鳳雛上應臺星岐山﹖疑亢宗詩禮趨庭爰奮翮於畿輔用羽儀乎帝廷圜橋釋褐天府登名出宰靑齊褒紀禦屏聖皇寵注臺端匯徵永肩任乎展錯聿取裁於鑑衡宣云風動關陜馳聲行匹令公而奏最逓晉魏國以侈馨龍卓炳煥霞佩崢嶸胡彼蒼之弗愸肆遊魂之上升婺星沈耀蘭蕙摧英某等聯班亮采體國同情願言松茂無不爾承顧芝蘭之芬歇緣風木之感攖瓣薌載奠明水聿斟諒仙靈之奕奕擬鶴駕而仍仍尙饗

○祭萬親母王氏之文

維靈苕華毓秀婺女發祥含徽秉淑玉潤金相嬪於司空坤裳協吉鏡史陳圖鳴環和瑟蘋繁匡曲夙夜以供履華存約在貴彌恭倬矣司空鄕邦景式畫省駿聲承聞閫徳繄帝念功曰配之良褒封緣錫奕世其光象服魚軒湛恩孔渥率我典常以刑家國稚兒弱女後胤方延慶源攸啟令問聿宣宜壽而康以受遐祉胡遘一疾溘焉弗起某也潘陽之睦井裏所同朱陳締好禮誼寔宗沾被芳猷期奉內則徽音中䢐云胡不戚昔榮褕翟今覩繐帷靈輀將駕素旐淒其醴酌盈尊肴蒸在列神鑑孔昭歆此芳潔嗚呼哀哉

○祭山東道監察禦史西涵房老先生之文

惟公含醇抱璞隱徳潛英乃啟象賢有赫其聲筮仕巖邑遊仞發硎簡擢臺憲謇諤風行式谷則似聿觀厥成帝曰錫祜用酬燕翼繡衣豸章華軒進陟注而不盈有而不飭逸老徜徉梓裏維則大耊方屇少微遽熄千鍾不泊爰今行惻某等辱交令子如協宮商方嘉駿績終期允藏遘玆鞠湣怛焉衋傷式陳苾奠束芻是將翁神不遐彷佛來尙﹖﹖尙饗

○同臺祭大封君廣西潯州府通判對山孫老先生之文

惟公秀出東南孕靈川嶽早占奇英昂霄聳壑白鳳吐精蠻箋浣爍藝苑揚旍出亟眞璞股肱潯郡君孝再作淸厲此心灑然琴鶴爰啟象賢克光家學萬里羽翰駭觀寥廓天子簡命執憲輦轂矢此鐵肝耿矣宣儤方期揚驄風淸蠧郤倏爾訃臨靈椿摧折云黯舊幃薤露悲切𨿽然鍾鼎未隆鸞章載削悠悠泉府赫然昭灼某等辱交令嗣仰懷已昨情隔登堂望風寂寞聊具生芻薦玆虔薄翁神不昧來歆賁若尙饗

○祭山東道監察禦史西涵房老先生之文

於惟房翁近古遺度逸足弗羈千里頃步至璞弗雕徳機常杜厚積未施發祥斯溥乃有象賢以光潛緒材良器珍隨試而膴爲帝牧臣如卓如魯爲帝侍臣如範如呂帝嘉顯庸追翁遺祜繡衣豸冠照耀閭伍七十七年爲世儀羽胡不期�遂捐賓旅訃問遙聞士林驚顧某與令子同事閩土相知實深以知翁所慕翁名髙如接笑語於翁之亡尢切酸楚爰束我芻爰絮我醑再拜陳辭翁神詡詡尙饗

○祭錦衣史母陳氏之文

華嶽昂霄鸑鷟則翾雲山毓秀芝蘭則繁豈繄物哉夫人亦然於惟恭人出於義族燕婉從賢雍雍肅肅瑟則在禦珠則在櫝篤生令子瑰瑋不西﹖騎紉彼蕙■﹝艸洍﹞扈彼江籬益光世徳嗜善如飴乃文乃武維碩其奇金吾侍衛日近龍頤移孝爲忠誓曰勿欺帝嘉乃績褒封特貤人曰恭人箕福孔彌俾爾章服佩玊與﹖﹖離俾爾大耊卜算無涯云何介倏忽不爾愸遺帝心簡注卹典隆施皇皇驛路遙反故居追念軍功祭葬並之生榮死哀咸曰母氏某辱交令子夙欽母儀覩玆長逝深切愴悲束蒭一奠聊展鄙私靈而有知其來格思尙饗

○福建癸酉科同年敍齒錄序

是歲癸酉秋八月閩當大比士予承乏監臨士之與選者旣歌鹿鳴之詩賓之矣蘇生浚尋乃偕同年九十人以齒相序爲錄來謁予言予惟同年之誼少長之節爾諸士業已自相惇厚矣復何言哉予請明同異之旨齒讓之實爲多士告可乎予觀今世士大夫所謂同者非不情投膠漆言郁蘭■﹝艸洍﹞然類多取名寵而頡頏以聲勢爲倚仗其所云齒讓亦不過致飾於揖遜之儀惟諾之節一旦臨小利害僅如毫髮則意气頓殊爭趨靡定竊常三嘆者久之果何取於同何取於讓耶唐虞之世都兪吁咈可否相濟不嫌於逆此在君臣且然而況於朋友間耶當其時九官十二牧有讓於夔龍者有讓於朱虎熊羆者師師恊恭亦何待於要之後固哉良以古道淳龐人心齊一眞見夫天下之事若一家之務而其視天下之人眞若家人父子昆弟之親且切耳諸士當通籍之初締交之始予向者讀其文見其談吐道徳綜畫世務固視天下事若一家視四海九州島未尙﹖﹖不家之人父子昆弟若也況於同日同舉於鄕者耶乃今偕諸郡之素未介詔者得交驩於一堂之上雍雍秩秩以相先後爲之分其姓字裏第先世昆季孥息之詳俾子孫世世講之聲應气求心和意洽若風雲感遇不戒自孚亦云厚矣自今以往其尙惇一體之義崇退讓之實毋溺於同而道以相成毋飾於讓而慮以下人庶幾哉玆錄也可垂之不朽矣如或黨同以伐異色讓而中違豈惟不容於堯舜之世亦非有志之士所自待也諸士其審聽之哉

○社倉記

余蒞治金沙幾二稔矣尙﹖﹖巡行境內課民間積聚十不盈一餘大懼焉諸父老子弟進曰殘民曩遭兵革倭夷構難有司悉索敝賦以佐國家之急今𨿽年谷屢登呻吟者尙未起也脫不幸水旱薦至立見稿矣哀哀赤子願及今�塡溝壑而圖之是歲偶大旱不雨者雨越月百姓嗷嗷待命於下余始下令曰若輩皆爾裏閏鄰保也爾足矣寧忍若輩顚連枕籍者相望乎誠不忍若輩顚連枕籍者相望也當有以卹之矣未幾撫院林公按院溫公朝請以社倉檄各屬余始令邑之父老子弟諸父老子弟欣欣喜色以相告曰休哉於是鳩工擇地因舊爲新建社倉十所令民之作姦犯慝者贖焉慕義者勸而輸之不踰月而社倉成覩兩楹有餘廩矣余大喜之諸父老子弟復進曰盍志之餘曰此曷足土乎曰凡志者記也志斯傳傳斯永嗟彼甘棠尙蔽芾之矧玆倉也手澤存矣循名責實寧無重崇安之想而動河朔之憂者乎余曰可矣於是取而志之按地裏圖形勢作社倉記

○汀州忠愛詞祭田記

天順中汀州守臣上言臣按六邑父老言故推官王仁宣徳末以薦授經歷淸勤公恕贊政弘多且長治才而兼攝民事九載滿秩闔郡請畱於巡按禦史以聞復職進階居二載郡人請補官從之郡事無大小守臣咨諏而行凡民言不平無不得所便宜歲歉乞減價糶官米二十萬斛風富室出粟佐之流亡因復業萬計止中貴橫索繩武夫悍卒以法坐誣謫戌及死囚數十力辯爲脫郡無冤民旁郡逆賊鄧茂七黨陳政景圍汀率民兵助守將四旬乏食發倉粟七千石獨任其擅開罪得食而守益堅旣而大破賊追械政景獻俘京師守將所俘老穉誣爲賊者四百餘人獲賊所藉脇從欲按而誅之且以搜餘孽爲名避寇將不得免焉乃爲釋誣焚籍禁其母震驚山谷有徳於四郊甚大復募萬人往援下邑寧化斬數百級降二千以隸諸營賊出郡境走將樂陰遣降卒誘執茂七親黨三十六人方搗巢疾作眾請舁歸不可呼至帳下密授滅賊計而卒巷器匍匐如喪考妣櫬至郡迎者數萬返葬而送如之正徳十四年也十餘年上杭賊熾父老追思愈甚赴郡言狀六七至乞賜祠爲世勸禮部按祀法生能禦大災捍大患死血食仁沒於忠而有遺愛宜祀制曰可額以忠愛在郡東龍山下五月二日生辰而祀蓋事之如生民今稱謝公祠云公世江西新建人本姓謝父避仇從姻家姓卒之十一年仲子文莊及第第一復姓累贈工部尙書初祠隘陋成化間重繕頗備祭田原五十七畝有奇日者郡官爲增四十畝有奇余增十二畝共項余也原田核多二十餘畝不籍俾田者樂耕凡蠲外繇俾專祀事贏以備繕益罔不備矣惟我朝廷奉天子民吏能得民者天寵薦加焉公十八載於玆得民也深矣矧死王事不百世祀乎毋論文莊足闡幽光於其時來許爲盛於今未艾天之報徳抑何遠乎哉髙山仰止景行行止心向往之則低佪不能去公爲余鄕先生於社仰其遺風有日玆低佪祠下去而置田識之敢告有位凡寄一命務在施於後世寢廟有作奉﹖尙一日﹖不絕視彼膴仕而速朽何如耶

●刻中丞肖巖劉公遺稿七卷

詩稿

登火焰山偶霧作漫成

巡獨石偶成

登雞鳴山漫成

巡獨石道中遇雪偶成

居庸關候代偶成

巡山陰懷古

淮陰道中別族叔祖西汀於河上

按閩入境記行

按邵武欲告病見報不果悵然

飬生

按延平五月間候代不至偶成

送陶漳溪知新化

賀北泉七十壽詩

送桂軒叔之任詩

送趙汝泉赴南吏部任

貢事畢有感二首

馬邑懷古

鴈門懷古

望燕然山有感二首

除夕二首

除夕趙帥送花有感二首

元日觀蠟炬有感二首

立春二首

元夕二首

萬壽節

初春行塞

東巡道中遇大風塵起因賦之

玉節揚揮爲仁泉侍禦傅母題蓋母二十一而寡

奉命南還途中懷舊友魏艮所

過盧州感懷

晚過東林小憩

少川傅公儒林髙尙詩

贈張逸民應詔受壽官

巡泉漳道中紀行寫懷

柬王鑑川總督因憶陽和城中秋宴集詩見懷

惠安晚憩用雙江先生韻

送荊州太守林碧塘

寄謝荊州太守林碧塘

自省抵九江途中遣懷

徐州阻零

九月給假南還滄州道中謝友人問遺

過宿遷爲諭同宇姻丈賦

嘉靖甲子與昆侖讀書控鶴軒今十年來矣感而賦之

○登火焰山偶霧作漫成

孫峯壁立萬山中火焰層層逼太空鳥道盤旋通一徑龍云野合靄千重黃花白艸迷春色羗管胡琴送晚風乘興不妨歸路促寒鍾忽報戍樓東

○巡獨石偶成

孤城荒漠戍煙籠夷夏中分一水通山拂白雲睛亦雪地鄰玄朔夏還冬千年靈鎭重關外百代雄當上谷中鐵柱銅標猶在望頓令飛劍倚崆峒

○登雞鳴山漫成

靑霄爲伴霧爲籠隱隱雞鳴向谷中山勢北來騰翼遠水濤東下助聲雄層巖曉報三竿日瘦肋寒衝五夜風多少材官屯塞北應知起舞有誰同

○巡獨石道中遇雪偶成

郊行風雪逐人迷已是邊城二月時陰霧故從山徑靄陽春偏向谷中遲六花飛陣天驕遁三白丰蔀探騎疑日暮長亭愁絕處戍樓吹角不勝悲

○居庸關候代偶成

萬壑層巒一徑通薊門形勝此稱雄銀沙北枕燕云外鳳闕南瞻霄漢中王气萬年浮碧壘長城千古限幽戎山河尺寸皆金玊謾數秦關百二重

○巡山陰懷古

鴈門關外古長城紫塞黃沙入望明千里晉陽歸保障萬年京國藉依憑關山不斷祁連路郊壁猶存李牧營爲問興亡多感慨秋風偏動使臣情

○淮陰道中別族叔祖西汀於河上

江上遨遊歲月深暫將蹤迹托淮陰從來海內皆兄弟試看河流幾古今朔鴈過時驚客夢浦雲飛處寄鄕心相逢又是今朝別悵望無端此一吟

○按閩入境記行

行行直入萬山中亂水危橋幾度逢春色武夷桃李茂寶光南劍鬥牛通波因石吼江聲壯谷重云連海岱濃相訊杖黎休遠避豺狼應否逐行蹤

○按邵武欲告病見報不果悵然

冬來猶自怨春遲春到於今二月時豈謂韶光隨歲攺翻成愁思入襟期樓臺皷角悲聲壯山雨霏微客路疑悵望鄕關何處是徐亭煙樹向人迷

○飬生

鑪鼎何湏物外詢金丹端只在吾身二邪未滅還眞賊千刼奚從問谷神念起不妨靈境寂覺遲猶是个中塵玄關一竅誰能識返照回光卻有眞

○按延平五月間候代不至偶成

亭院深沈夏亦涼鎖窓時聽奏風篁懷人不覺關山遠代客偏嫌歲月長去鳥來鴻聲斷續飛雲落木憶行藏坐中劍气頻衝斗悞意並州卽故鄕

○送陶漳溪知新化

分符共喜得專城勒馬衝寒出帝京五柳漸過行色遠三湘遙渡片帆輕欲將壯志酬明主湏向桑田問耦耕循吏至今髙漢史由來端只爲蒼生

○賀北泉七十壽詩

歸田早賦隱江幹七十欣逢此日看彩服歌呈靑玊案露桃馳獻赤瑛盤承恩少府榮簪佩濟美盁庭茁蕙蘭情比惠連京洛日祝君多算老田冠

○送桂軒叔之任詩

梅雨陰晴五月天。塩車初出太行前。但於國課畱心計。莫謂官閒愧俸錢。越水遠從千澗遶。稽山長伴四時妍。宦遊到處堪行樂。彈鋏何湏嘆乘田。

○送趙汝泉赴南吏部任

曳履出朝端淸光不可攀帆飛天塹水秋入秣陵山恩數雲霄並臣鄰藻鑑看未應喉舌遠趣作衮衣還

○貢事畢有感二首

玁狁投戈款聖朝邊塵萬里頓全消材官甲馬今猶在未許將軍卸戰貂

天馬何湏漢使槎錦云今巳滿皇家雪山斥堠還兵伏獨坐邊城聽暮笳

○馬邑懷古

荒城獨對夕陽殘四顧山川幾彈丸馬渡桑幹河影暗鴈辭塞外朔風寒匿形不聽婁生策失利空尢冒頓姦舊迹豈隨流水去幾回眺望一憑欄

○鴈門懷古

鴈門關外古長城紫塞黃沙入望明千里晉陽歸保障萬年京國此依憑關山不斷祁連路郊壁猶存李牧營爲問興亡多感慨秋風偏動使臣情

○望燕然山有感二首

萬壑羣山映夕暉孤亭徙倚對崔嵬燕然遙指今猶古躍馬提戈思欲飛

獨坐孤亭對落暉晚風獵獵透重圍燕然未勒渾無計一片鄕心托夢歸

○除夕二首

攬轡巡行歲且周獨憐王燦滯荊州朔風殘臘今將盡不似離愁尙未休

去年此外佩朝紳秉笏趨蹌拜紫宸邊檄再逢重臘盡那看旅邸又逢春

○除夕趙帥送花有感二首

巡行歲晏此停驂冉冉春光气尙涵火樹夜來頻吐謝卻疑身在百花潭

獨對寒山雪未消百花何處逞嬌嬈多君贈我璦瑤樹一夕春花壯寂寥

○元日觀蠟炬有感二首

寶炬輝煌映席前漫誇禁苑賜金蓮焦心尙有憂時淚安得祥光散九天

庭院深沈漏未央艸堂雙炬靄祥光孤城寒夜人還寂疑是微垣散彩芒

○立春二首

邊檄餘寒气尙侵谷風隱隱透疏林院深晝午人還寂忽聽黃鸝一好音

土牛初劈一聲過春逐人間萬井多禦畝朱紘懸日耀隴頭今喜又披蓑

○元夕二首

春滿乾坤月滿空萬家燈火映簾瓏太平天子調元日玉燭應占九有同

月色無雲景大空韶光應共燭搖紅邊城萬里誰爲伴一盞孤燈對遠峯

○萬壽節

長安佳气欝蔥蔥瑞靄春風入帝宮天上碧桃原有種人間丹汞爲誰融千官玊帛珊瑚近萬國車書禹貢同遙望翠華今咫尺獨憐行役尙飛蓬

○初春行塞

谷風習習送徵輸孤劍還隨漢使臣白艸黃沙悲出塞胡琴羗管調新春旌旗極目關山壯弓箭懸腰出入頻雲谷大行煙霧裏肯教狐鼠動邊塵

○東巡道中遇大風塵起因賦之

勒馬巡行欲向東那堪風色滿晴空靑山隱見天邊外荒磧飛揚峽半中虜騎連云迷朔漠戍樓吹角斷冥鴻天涯瀟索誰能賦倚劍長歌音轉蓬玉節揚揮

○玉節揚揮爲仁泉侍禦傅母題蓋母二十一而寡

歲晏芒寒色正凋雪霜衝冒暗香饒塩梅指日湏商鼎畱與乾坤壯寂寥

○奉命南還途中懷舊友魏艮所

書劍蕭蕭憶舊遊曉風殘月共滄洲丰城寶气時橫漢彭蠡波光間影秋髙士尙淹懸榻裏懷人疑上仲宣樓雙龍赤土尢堪拭應有張華辦斗牛

○過盧州感懷

西風灑淚振衣裳十年曾此過盧陽漫有風雲乘去鶴暫將書劍托靑囊山隨匹馬行行轉路入寒城去去長山簡只今應在否可能猶醉習池旁

○晚過東林小憩

深秋古寺對斜陽客到髙僧出迓忙山聳翠云憑檻外水涵銀態石渠旁東林月下禪心遠南浦花前客夢長偶過虎溪成一笑忽然無意問行藏

○少川傅公儒林髙尙詩

音問頻年故舊疏交情仍覺淡中余儒林巳謝彈冠願門外猶來長者車但羨河東鳴有鳳何慚馮暖食無魚別來試問君何事煙樹徐亭近卜居

○贈張逸民應詔受壽官

金門曙色曉曈曈彩鳳銜書出九重優老敬循周漢典承恩應喜艸茅同吳山楚水添新色白髮童顏耀素封聖代祗今多雨露還期殊錫下宸楓

○巡泉漳道中紀行寫懷

閃閃旌旗夾道旁好風時送百花香海潮帶雨聲偏急艸色籠煙翠欲長攬轡謾云鳴抵劍伏車猶自泣空桑夜來聽盡山城析欲向長門疏短章

○柬王鑑川總督因憶陽和城中秋宴集詩見懷

南北風塵各一天參差雲樹幾千千塞鴻聲斷衡陽路使節星馳海岱邊老上妖氛今落魄潢池蒼赤未歸田【適廣寇報警】相思最苦雙淸調【中秋宴集辱公惠詩見懷】明月何時續此篇

○惠安晚憩用雙江先生韻

晚風細細透中庭倦客偏宜醉易醒樹遶亂蟬鳴驛路城當疊嶂抱山靈荒原歷處猶殘雨淑景移時欲暝星回首晉陽身漸遠暮雲閒鎖數株靑

○送荊州太守林碧塘

海天秋思覺茫茫萬里兼葭色正蒼五馬遠從天外出羣兒爭向裏中看漢襄倒影江聲迥云夢遙連楚澤長今古勛名應不少知君無意薄淮陽

○寄謝荊州太守林碧塘

迢迢遠別出關西曜馬三山問故知心厚不禁勤夢繞意輕猶覺贈蘭遲才髙武庫名相頡【杜預愽洽故號杜武庫又曾都督荊州公爲兵曹武庫似之故云】望重荊州識已奇天畔懷人憶何處仲宣樓上月明時

○自省抵九江途中遣懷

迢迢驛路望京華辛苦風塵祗自嗟忙裏過庭還似客旅中逢處便爲家風髙不厭村醪濁泥濘寧窺石徑斜回首故園身巳遠不禁離思到天涯

○徐州阻零

燐燐積石爲誰驅是處冰山似轉輸野渡欲橫頻擊楫問津何處且停駒雪殘猶見山多玉梅綻先看蘃巳珠銀漢鳳城天日迥可能飛寫到皇都

○九月給假南還滄州道中謝友人問遺

萬里常懷故國心片帆南去半晴陰衣冠極目追遊遠霜露迎寒感慨深傳食無能勤驛使殘編有伴足孤吟天涯寂寞還誰問空谷由來有足音

○過宿遷爲諭同宇姻丈賦

縣城南面對黃河河上洪流湧濁波極目荒蕪村落少三更簫皷使旌多迎來報罷還將往疾痛仍兼問癢痾自是勞心推茂宰漢廷循吏大如何

○嘉靖甲子與昆侖讀書控鶴軒今十年來矣感而賦之

近廓茅亭照水開亭幽人寂亂書堆先憂自分慚非範索笑應知獨有梅座上春風虛歲月圃中玄鶴共徘徊相逢共道當年事腸斷孤鴻起暮哀

●刻中丞肖巖劉公遺稿八卷

尺牘﹝一﹞

答王云澤書

答遊靜宇書

答陳海山書

答辛順庵書

與潘印川書

與劉凝齋書

與王華巒書

答許淮江書

答潘印川書

答董理軒書

答嶽楡川書

答錢淑湖書

答賈春宇書

答劉艸塘書

與商燕陽書

答王肖巖書

答潘景塘書

答顧覲山書

答楊晴川書

與葉石翁書

與余見田書

答黃健所書

答辛順庵書

答髙鳳渚書

答王豫吾書

答紀豫翁年丈

與桂巖書

答陶晴宇書

答王云澤書

答鄭昆東書

答孟丰麓書

答陳我渡書

答秦明石書

與本府通陳張書

答刑昆田書

答王肖巖書

與傅總兵書

答王舂陵書

與吳小江書

答謝養和書

答遊門生鑑峯書

與胡環川賢弟

答門生見用﹖鳥書

啟楊晴川書

答陳雲竹書

答候復吾書

答宋華陽副啟

答曹衡松書

答田東洲書

答吳自湖書

與曾覺堂書

與虞純翁書

答張東山書

答劉艸塘書

○答王云澤書

京邸中辱念衙門舊義沐荷提攜殊深感勒臺中三五年來未有開府者亦一時之衰也我翁望重縉紳借撫西蜀豈直爲地方之幸凡叨附臺末者亦竊與有光榮焉慰甚慰甚楚蜀相去亦不甚遙使來知已榮任更辱飛翰何當記存人回附謝不盡所私伏惟臺亮幸甚

○答遊靜宇書

往歲道徑闕裏得一瞻顏色至今感勒在心貴治近在畿南諗聞憲節風猷滹水大行增色苦室邇人遐莫獲申候爲罪時事俱徹報中大槪驛傳一節廟意畱神然此亦救時急務其久暫操縱之間廟堂另有酙酌昨者部議廟意不甚然諾其由頭語意似以卽今禁革爲非而中間列款又有減驛糧以爲定額先後語意自相矛盾經權二義俱未恊中卽廟堂亦知其行之難而詞之費也弟叨按畿內瞬息一年慚無寸補未蒙鍼砭翻辱揄揚愧赧倍增人回附此申謝仰惟臺望日崇開府在卽乞爲國自愛萬萬

○答陳海山書

往臺車督教江藩幸沾余化繼不肖叨按閩省獲踵芳蹤久切心馳慨遭逢之不偶廁巡畿甸慶徳教之親承自顧樗櫟庸材莫補地方萬一荷蒙指示幸免罪愆有感在心無由可達惟老公祖邊關借重蒞深開府握兵在卽伏惟爲國珍重人回附此申謝臨楮不勝感荷之至

○答辛順庵書

某菲才何所比數昨承乏巡歷畿輔百凡叨蒙指示幸免罪譴深切感荷仰惟門下弘猷偉烈邊陲借重良多若某方愧不能闡揚萬一乃辱記存至煩翰教感勒何當人回肅此布謝瞻望台光臨楮不勝懸仰之至

○與潘印川書

某自爲童子時見江鄕盜賊衰少饒裕之家不宅市井縉紳之士咸保鄕落後十餘年來無論縉紳卽村居可過之家亦且入城市防秋冬覩玆世道竊尙﹖﹖三嘆乃今二年以來敝鄕民狎其居野無驚犬咸云法令謹嚴以故地方安堵且今年谷丰登又數十年所未見者老公祖俄頃功化如此江右之民何幸哉玆再有公啟敝鄕髙埠多旱賴有積水渠溪一所蔭注田苗近爲豪民漸次塡塞眾家私立餌坑致使容畜慚狹車救難資此一鄕大利害也往曾具陳楊老公祖差官督浚緣冬盡春來人力淮施畱待次年終事倘鄕民劉義陽再呈望賜施行乘時委官督率或量處官錢或大用民力此百世之利無窮之福寒家田不滿三石非以一人祈私庇也伏乞畱神地方幸甚幸甚

○與劉凝齋書

春間乘桂陽彭守之任便艸率勒狀布候未審到否閩事已畢公論大明浮雲薄空天日終見卽陽徳之亨知世道之有賴此豈獨爲翁一人之私喜已耶衡陽鴈杳尺牘難通玆因貴鄕陳公來附此申意有懷不盡伏惟臺照

○與王華巒書

頃聞臺節已蒞洪都合郡士民靡不均沾徳澤而某辱年末其爲喜幸又當何如且今歲時和年丰盜賊衰少惟條編之法公私俱利上下咸宜願守而不變卽江鄕百世之利無竊之福也此在臺裁自有灼見又何俟喋喋玆因承便艸率勒狀附候

○答許淮江書

弟叨按畿輔倏忽踰年今且事竣得代矣秋防過半邊聲寂靜懸知外塞得人中朝增重老丈資俸已深聲實大布夷酋君長靡不知名靡不畏威懷徳卽日當開府疆場用紓積素如弟碌碌竊祿數年慚無寸補過蒙優渥寵邁尋常不知何以得此於老丈也盛使回艸率勒狀附謝北望臺顏依稀耳目臨楮不任馳懸之至

○答潘印川書

江右素稱疲瘵自老公祖撫治以來時和年丰民安盜息仰瞻南極喜福星光聚江鄕爲吾省士民稱幸顧尺素未敢輕﹖﹖賣記室者誠懼褻尊非敢忘也承來伏辱翰錫備諗老公祖推及鞠育子民之情遡念西臺舊日之義寒家旣沐恩私而客邸又重蒙佳惠感激此心徒勤翹首近者小﹖﹖業舟歸曾以敝鄕水利陳﹖﹖賣臺聽計時日想未徹臺覽朝事俱徹邸報不敢多嚽

○答董理軒書

奉別光儀倏忽便更寒暑每懷髙雅寔切依依竊念廣陵當天下喉舌之衝塩政關國家嬴縮之大以老丈之精明渾厚固知通啇惠竈利國利民兼得之也又何俟喋喋卽今天心示警朝事一新旬日之間便覺異狀想皆徹抵報矣

○答嶽楡川書

頃臺從再轉昌平陵寢要地特玆借重一切安攘大計得以劈畫而施行之足慰生平所學殊深浣慰貴治密盛京師遙望光華方切瞻企乃辱記存重以翰錫何以克當

○答錢淑湖書

某無似頃歷畿輔深慚菲陋莫稱任使荷蒙教指得幸終局殊深感勒近時朝事又覺一新公卿大夫兼貫而進門下宏才重望久擬超卓必簡在聖明矣緬想台光深切耿耿鴻便肅此附候

○答賈春宇書

春間伏辱記存重沐愛厚至今感勒在心頃者畿輔之役幸爾終局然回首反思實無寸補且一塵之敬曾不能效於臺府而百朋之錫更反及於蓬寓何以克當徒自慚負秋防已竣市貢如初足占安攘偉略矣人回肅此附謝

○答劉艸塘書

往者西蜀功成中朝嘖嘖豈特爲國家宣力實爲吾鄕黨揚輝某叨竊縉紳借光顏色多矣頃辱手翰備諗彼中展布之難並悉髙尙雲霄之志顧將才難得如門下夙著勛名身系安危者誰其捨之然有司禮節供應自有正體髙議甚善已奉溫諭遵行無俟喋喋也南昌近當﹖﹖尼運卽八座如王東岑者近又物故柰何西望不勝懸仰之至

○與商燕陽書

每逢閩縉紳士大夫及進表方面備諗老丈按閩得體誠光掩前人後來無繼者也中朝事俱徹邸報無事喋喋魏都閫來便艸具數語奉候魏都閫武而且文知必爲老丈刮目者更希照焉幸甚幸甚

○答王肖巖書

某以庸劣叨役畿輔踰年慚無寸補方切竦懼頃盛使遠臨得接手翰過蒙獎借顧某何人敢當大君子記存若此耶西風蕭瑟邊聲寂靜懸知塞下有韓範也佳譽日隆開府在卽社稷蒼生倚藉良多如某素在教末喜尢萬倍人回艸率勒狀布謝

○答潘景塘書

春間入覲官來備知門下治行膾炙人口殊深浣慰方今三途並用不限資格正士君子樹立之秋尢賢者奮庸之日門下髙才實行計當入彀又何疑焉西風蕭瑟遠憶故人天涯海角對時動念伏覩手翰恍然如見閩使回艸率附候

○答顧覲山書

別來忽忽又歲餘矣每懷髙雅何日能忘中朝事俱徹邸報不敢多贅老丈聲實素著資俸俱深卽日似當借重邊方以紓素蘊於城外見蔡念所極口稱頌大抵好賢樂善人心同然也黃望翁夙叨愛厚回書已領訖同門吳少栢又借參敝省在朝者惟弟並髙昆侖也感日月之云邁覩知己之寥寥倍增感愴人回勒狀布候諸不盡言

○答楊晴川書

某駑駘下乘叨役畿輔獲執鞭臺下辱翁教誨提攜幸得終局玆者承乏再供案牘之役深慚負乘臺下望重華夷勛在社稷廟堂虛席以待久矣晉秉鈞軸在卽日也摳侍有期諸不敢瑣

○與葉石翁書

歲春因孫龍洲老道長便道之家曾附短啟呈上計徹臺覽光儀日遠親炙無由每念春風在座恍然如見得聞令郎公子文望蔚然足爲國家梁棟老師未究之蘊其將有待耶慰甚慰甚敝同年支蘭宇來冗中艸率附候不盡之情尙俟再罄伏希師門照亮臨楮不瞻依之至

○與余見田書

乙丑之春幸附榜末己巳之夏又再辱取列叨附大方生平何幸風塵荏苒倏忽便幾十載每懷髙雅何日能忘寧紹爲天下名邑而老丈借按一方吏畏民懷風淸獘絕大丈夫得行其志足矣久別台光莫由申候玆便慈溪支尹來便附此奉訊支尹爲弟同窓同年又至親也其爲人髙雅不羣一見可卜者伏惟畱神幸甚寸心千里臨楮不盡欲言

○答黃健所書

車從出關忽忽又出半載稔聞轍亦所至夷夏攺觀文武用命固知大君子之作用自殊也世事如棋局勢無常從古已然詢起居知旌節按云朔國家形勢得以縱觀視往之按圖索駿者大相徑庭比來老丈胸中甲兵數萬矣翹首宣云曷勝瞻戀之至

○答辛順庵書

薊門在望山斗非遐喜夷民奠安疆場寧謐門下勞苦功髙如廊廟掄才需次待開府者屈指首及之浣慰浣慰某碌碌何足比數人回艸率勒狀布候諸不盡言

○答髙鳳渚書

奉別臺顏倏忽踰歲仰瞻山斗念切依依恭喜貢市再成虜情益順懸知石畫伐謀矣中朝事俱徹邸報不敢多嚽玆便人回肅此布候翹首晉陽曷勝瞻戀之至

○答王豫吾書【諱徽猷】

近時彌盜之法甚嚴而老公祖堤防盜賊之禁實未尙﹖﹖少懈且山寇屢殲眾所共覩而一寺題本者失於詳查詎意廟意至是此皆命數所遭也大疏所陳皆當時事實第明旨已頒恐難反正更無濟於事也盛使止而弗上時勢自是如此生輩知莫能言愛莫能助柰何柰何瞻望台光不勝瞻企之至

○答紀豫翁年丈

昨執役都門曾歷霸水遙望旌節如在目前苐室邇人遐末由一晤歉悵何如老丈淸標鵠立爲世所珍璞玊不售行道心惻弟菲陋又安能贊一詞耶

○與桂巖書

往家居末久殊失趨候罪歉不可言頃見訃報知洪翁老殿下薨逝又乏嗣息忠厚世傳逆不食報天道何如遠承翰教具見至情一則不忍前王之無後二則不甘本宗之附庸𨿽與另城居住之條稍稍未合而其與初另宗分管之意亦大略相同大抵今日之事全在撫按勘議如欲分隸二王必湏貴宗帖服無詞方可回報系幹題奏事體重大自有公論公處非人之所能爲也餘情來使能道之總祈照原

○答陶晴宇書

某往歷八閩幸親教範未幾徳星移照江省再獲晉接嗣以限期伊邇旋卽北向𨿽光儀漸遠而此心未尙﹖﹖不依依左右也老公祖仁明兼至江鄕倚藉良多不日晉陟崇階膏霖天下恐枳棘之地非鸞鳳之所久棲也某碌碌無可報述偶承乏叨役京畿深愧素餐瞻望台光不勝依戀之至

○答王云澤書

曩臺車過上谷幸得一奉顏色愧無以效區區芹曝之獻別來又幾一載懷念光儀寸心萬里方自以爲日隔之疏也詎意記存遠及不肖髙情厚義何以堪之西蜀古來重也翁昔按玆土業巳簡注帝心玆行固知特餘事也又何俟不肖之嚽翹首西川不勝瞻戀之至

○答鄭昆東書【諱一龍】

往歲途次邂逅近得接光儀過承寵藉殊深積衷車從轉自遼陽適生行役畿內苦郵使不辧靑白致稽馳報莫獲一布芹私少盡子民之義歉悵何如竊念敝省凋幣得借公祖仁明撫摩鞠育方爲地方稱幸向往彌深尙稽申候

朝事俱徹報中不敢多及臨楮不勝贍仰之至

○答孟丰麓書【諱重】

曩幸禦李獲執鞭塞下辱道義骨肉之愛出尋常形迹之外自念微生遭遇不偶乃別來七載矣而畿內之役再獲共事臺端信良緣之夙結眞有幸之自天顧鄙衷薄識慚無一得之愚而采菲采葑過沐兼收之澤雄文爛溢榮逾華衮之褒復爾記存久而彌篤丰錫薦頒惠逮隸廝之賤似玆雅厚何以克承對使拜登徒增慚悚頃執役武場事竣出署匆冗中艸率勒狀布謝遙望畿南臨楮不勝感仰瞻戀之至

○答陳我渡書【諱道基】

薊門在望時切瞻依玆喜邊隧息烽具見太平有象懸知軍中有韓範也朝事大略俱徹報中不敢多及竊計邊臣之難每苦政府不諳邊計依然一老秀才頭巾是以議論多而成功少今聖明篤眷付托得人可以折衝廊廟又何慮焉某菲才叨役京畿幸繼老先生芳躅顧望輕才謭卽衣缽尙恐難承況敢別望耶遠承翰教尢見肝膈之愛敬肅狀布候諸不盡言

○答秦明石書

往叨宰金沙得服下吏正書生立腳未定之時幸翁規誨得奉周旋賴以寡過至今佩服無斁仰惟臺下文章政事卓邁時流勁節芳猷膾炙人口舊矣然且久淹藩臬未遂晉陟臺階卽今內計一新竚看賢關大辟此來當振羽雲霄薦登卿撫以對人望無疑矣如某碌碌今者幸役京畿自謂最宜閒局顧生平毫無寸立竟不知終作何狀也臨楮不勝瞻依之至

○與本府通陳張書

某𨿽未得與老公祖相面然叨竊治庇仰慕休風深切翹企仰如之何敝鄕條鞭之法最爲便民而近日人持所見聞有同異此皆未諳田野疾苦小民困狀者柰何倘有別議幸爲主持大抵法無全利亦無全害斟酌損益存乎其人今不較大分而止摘取一二之小小不便者卽偈爲異論卽孟子之所謂詖詞也謹乘便勒狀令捨弟親賫請教並候臺安伏乞公祖爲地方畱神幸甚幸甚

○答刑昆田書

頃叨役畿甸幸瞻徳範荷蒙教語深切銘勒仰惟門下徳兼滄溟望隆瀛海豈直商竈銜恩實爲地方倚庇祗緣舊例所格無能破例明揚方切歉愧乃辱記存遠頒翰教髙情雅誼私衷感勒百倍恆情有懷不盡伏希臺照幸甚

○答王肖巖書

塞下風霜苦寒百倍往者某叨役歲餘猶覺不堪而況門下動經年歲者八其茹苦又當何如耶喜聲望日隆臺階日近勞苦功髙必有殊擢以酬異等如某碌碌何足比數過蒙愛厚有加無已私衷感激無可報答惶赧何如瞻望宣云不勝馳戀之至

○與傅總兵書

奉別旌霓日勤瞻仰過蒙優渥屢賜惠問感切此心何由報答頃仗尊庇叨役京畿自愧疏庸不稱任使荷蒙存念更辱厚情何以克當遙望光華不勝翹首之至

○答王舂陵書

某無似幸報役畿輔追隨長者之後辱不棄其愚時進教之道義骨肉之感至今佩服恭喜臺車榮任邊徼生輝山後山前共仰綏懷之略內安外攘正勤籌劃之勞當此倥﹖﹖匆更辱畱念厚情髙誼銘勒私衷誠有筆札之所不能罄者遙望上谷旌節依稀耳目臨楮不勝瞻馳之至

副啟

近日朝事俱徹邸報不敢多嚽相公身系安危以皇上之衝幼聖明兩宮之眷注其勢眞有難於直遂者況薊門上谷一帶非有知邊事者主張於上鮮克有濟承諭欲奏討錢糧以充邊費誠案內攘外之略大抵今日之事寧可虧官不可虧民也上谷之難十倍薊門今始驗之艸率言諸不能旣

○與吳小江書

往歲伏謁臺車幸瞻徳範深慰平生且辱優禮過常至今感勒竊念廣右外與諸傜爲鄰而內拱中土爲蔽玆來借重外寧內順遠至邇安功烈及人偉矣仰甚仰甚久稽修問莫由申達玆因承使便附此奉候餘情別楮中

○答謝養和書

別來一載懷念光儀曷勝悵仰閩中使者奏報來京每見輒詢動定知老丈政平訟理上下交孚此大行之兆也慰甚慰甚江閩𨿽相去不遠而至論風气大與吾省迫異寒燠不時朝夕殊態今旣報滿則內召有期幸安以待之翹首三山曷勝瞻戀之至

○答遊門生鑑峯書

往執事榮行時僕正值肩臂作痛爲患更當復命造冊是以勉彊支持僅一會合莫能再展私衷此心至今歉悵別來數月正欲詢問動履無由頃接手翰具悉抵任此正期月已可之時也竊念甲科制錦固第一美事亦第一難事修已以安百姓𨿽書生之常談實終身之要訣以執事之髙明洞達於從政乎何有而僕尢以是申告聊見惓惓余意爾矣

○與胡環川賢弟

奉別尊顏十有餘載風塵中握手其能幾度耶海天廖廓每聽秋聲輒憶吾弟髙才扶搖十萬不意尙稽歲月如是苐盈虛消息自有大數非人之所能爲非人之所能測也僕竊祿多年慚無寸補知已眞謂之何玆便令甥歸艸率勒狀布候伏惟臺原幸甚

○答門生見用﹖鳥書

執事方處寂寞之濱而辱貺遠將念我如此鄙人心竊不自安也謫宦棲遲自古已然湏少俟時月自有耕獲之望州治事簡只比之一秀才更覺心意安閒何如

○啟楊晴川書

往追隨臺從執役薊門踰年荷蒙長者提攜曷勝銘勒念翁安攘大烈久著邊陲玆者帝心簡在晉陟臺階爲百辟卿士之首縉紳中靡不喜動顏色而況弼夙叨教愛其喜慶又當何如耶榮發有期莫由稽首階前一奉顏面敬專人馳賀並送少見鄙衷臨楮不勝瞻依之至

○答陳雲竹書

往歲京師一晤匆冗之甚不能爲情至今抱歉未忘雷陽萬里雲樹參差舉目粵南曷勝帳仰翁丈馳驅南北蓋亦有年玆者報滿程功積事定有殊擢以彰異等近接按君疏薦特冠諸司眞可表東海而風羣屬景仰景仰余具別楮中伏希臺亮幸甚幸甚

○答候復吾書

奉別臺顏倏忽三載楚天萬里雲樹參差卽欲附尺牘無由也使到捧手翰宛然如面尊堂老夫人髙年祿養朝夕承顏卽三公不換𨿽封典制有所限而純孝則已竭盡矣又何歉耶弟菲劣無所比數頃藉庇幸叨內轉實踰涯分知已者何以策之

○答宋華陽副啟

門下夙惇古道正色立朝竟不爲肉眼所識其最起釁者以省中書柬上稱先生而不稱老故直欲擠之而後已焉恃愛敢布心腹然聖明在上旣已洞悉卽呶呶者亦何用耶

○答曹衡松書

奉別歲餘曷勝翹企竊念貴治當畿南屏蔽之衝非夙有重望者不得與此況先後諸公往往不次超擢如門下爲出萃拔類之尢者廟堂簡注又何疑耶某庸劣何足比數頃者誤蒙拔擢幸躋內轉深自慚恐伏辱記存重承腆賀何以當之謹肅狀布候諸不敢一

○答田東洲書

弟叨役畿輔踰年無能爲地方造福卽境內賢士大夫俱缺優禮靜言思之方抱歉衷乃老丈以同臺道義推鄕土恩私疊加禮遇愧不肖何以堪之惶悚惶悚榮巡將及﹖期而諸所措置皆綱紀法度之施信鶴立中臺柱石廊廟弟沐教植叨轉一官自揣實慚非分知已者何以策之

○答吳自湖書

頃新命榮頒一時縉紳靡不喜動顏色而況某辱在戚裏後進喜起尢百倍恆情顧任大責重一時廟堂甚難其選非有翁宏濟艱難之實何以堪此時事俱徹邸報中不敢多嚽

○與曾覺堂書

京邸中重辱愛厚感荷曷勝都門奉別光霽漸遙此心依依若有所失由來道義之契不減肉骨也續捧手翰具悉丁艱苦狀天涯萬里忽聞訃報固知純孝性成痛徹五內然老封君髙年祿養蘭玉森森計當幽冥含笑門下亦不必過自傷慟也勑�俱堂上代爲進繳矣偶值香山使者回便附此奉慰粵南冀北雲樹參差臨楮不勝懸仰之至

○與虞純翁書

臺中相聚歲餘面領教諭具悉老丈忠厚正直眞庶僚之表率而西臺之柱石也景仰何如蜀川遠在萬里一切民風土俗吏治臧否與夫夷蠻逆順情狀恆恐隱而不宣抑而過當玆得老丈爲之監臨地方倚庇當不小小總戎劉艸塘素爲諸蠻畏服其忠勇無敵老丈聞之熟矣此君爲生至戚便中敢一僣及伏惟畱神幸甚幸甚

○答張東山書【總兵】

密雲幸接光華值門下行迫不能欵曲少展鄙悰悵甚悵甚別來又一載矣懷想旌旄時勤念慮顧塞鴻萬里尺牘難通不意遠辱記存賜以手書感如之何人回肅此附謝伏惟爲國珍重以膺天眷不備

○答劉艸塘書

曩奉教言足徵眷念戚裏感如之何蜀川遠在萬里向苦事機掣肘乃昨者大疏上陳旋荷溫諭自是體統正而事權專非翁丈忠勇素孚簡在疇能如是朝事俱徹邸報中不敢多嚽敬勒狀布候余不一一伏惟臺原

●刻中丞肖巖劉公遺稿九卷

尺牘﹝二﹞

答賈春宇書

答陰月溪書

答許淮江書

答楊知庵書

答張敬庵書

答董嵩河書

答萬襟宇書

答王小田書

答戚南塘書

答傅龍巖書

與陳瞻嶽年丈

答許淮江年丈

答武毅庵書

答遊靜宇書

答王繼翁書

答王槐亭書

答陳我翁書

與王華戀書

答劉凝齋書

答穆龍峯書

答詹魯泉書

答龔懷川書

答劉凝齋書

答張豫野書

答梁鳴泉書

啟劉凝齋書

答胡玊吾書

答帥視吾書

答劉蓉川書

答萬襟宇書

答周樂軒書

答蔡總營書

答傅總兵書

答諭同宇書

答周樂軒書

答趙見亭書

答王春陵書

荷陳師云書

與麻近平書

答麻西泉書

啟虞紹東書

答張敬庵書

答錢淑湖書

答林碧塘書

答劉紫山書

答曾景默書

啟王雲樓書

答賈西池書

答態成吾書

答甘幹齋書

啟孟丰麓書

答啇燕陽書

答蔡拱明書

答陳葵心書

答沈介庵書

○答賈春宇書

時序如流歲星更始卽日春和初暢萬象昭回恭審臺候萬福竊念不肖駑駘下乘何補明時塞下餘寒尙湏珍攝伏惟爲國自愛萬萬

○答陰月溪書

奉別臺顏倏忽三載仰瞻山斗念未尙﹖﹖不日依依也中朝事俱徹邸報不敢多嚽喜仕籍之再淸幸陽徳之方盛老公祖資俸日隆聲實日懋此來開府計在旦夕蒼生霖雨仰藉宏深如某碌碌何足比數遠辱記存久而彌篤此心銘勒何日能忘玆便人艸率勒狀布候余不能一

○答許淮江書

塞下風霜苦寒百倍弟往者暫稽歲餘猶覺不堪而老丈動經年歲者八其茹苦又當何如耶然廊廟掄才需次待開府者屈指先及老丈矣弟駑劣有何可受知於老丈者乃辱記存久而彌篤此非惇厚道義者疇能如是瞻望宣云臨楮不勝翹首之至

○答楊知庵書

昌平再瞻顏色行間辱餞郊原私衷感激至今銘勒令郎雄偉冠倫場中幸得識面擬髙中無疑不謂更落孫山之外然名家將種將來必有大用奚藉此耶伏辱重賜佳藥種種皆難得者感佩何如人回勒狀布謝諸不敢一

○答張敬庵書

別來又踰一季遙憶光儀曷勝馳戀使來得報代期中土士民被威惠有日矣朝事俱徹邸報不敢多嚽第差上事老公祖熟路輕車更有何言可以禆益者惟中土事煩殊費心力耳

○答董嵩河書

仰惟臺望素隆勛庸夙著頃者新命寵頒一時華夷翹首將吏望風社稷蒼生倚庇不淺某逐隊土林𨿽不獲晉炙耿光而斗山之仰未尙﹖﹖不私竊羨慕也伏辱翰教知已榮任山前山後竚看萬里息烽煙若虜若番坐致四夷歸欵貢某臨楮不勝祈禱之至

○答萬襟宇書

往承翰諭具悉髙情𨿽兼葭弱質未擬躋攀而蘭蕙並叢謬同气味是以忘其固陋輒爾吐露肝膈遠辱不遺重以還答某𨿽不肖敢忘美意哉仲春望日偶遂內轉顧涯分渝惟﹖﹖悶心自愧伏蒙頒賜廣嗣要語誠爲確論謹用銘佩代者旣已有人臺從入京計亦不出仲夏會晤在卽且旋使又云徒行未敢附謝容抵京百拜以盡翹首徐南不勝顒望之至

○答王小田書

承來辱手教知已入境視事浣慰浣慰凡按差之難病於寬而廢嚴而刻老丈溫恭之度嚴毅之衷此來威惠並行士民沾被深渥何容喋喋弟屍素西臺無所比數頃蒙噓植幸叨內轉涯分已踰深切惶汗知已何以策之

○答戚南塘書

薊門在望塞上金皷旌旗猶然依稀耳目每竊意方今邊境有久安長治之效而不煩士馬帑藏之費者孰踰薊邊哉遼東時奏捷矣而將士未免於疲困宣大通貢市矣而供應更煩於措處若薊鎭則有宣大通貢之利而無其費有遼東安攘之實而無其勞兵法所謂不戰而屈人之兵善之善者也他日麟閣雲臺之圖畫計無有踰於門下者非佞非佞某疏庸菲質往辱共事地方幸獲荊識私心向慕視昔有加然區區伎倆難逃洞鑑不意誤蒙拔擢謬叨內轉涯分已踰深切竦愧

○答傅龍巖書

頃有借重延綏之命邊鎭得人長城可恃凡在縉紳靡不浣慰而況某辱在知愛之末喜起又當何如耶榮行在卽光範日遠握手又未識在於何時何地辱不鄙棄重承雅厚何以當之使回艸布謝

○與陳瞻嶽年丈

曩京邸給假南還重辱髙誼至今銘勒宣云借按丰采凜然塞下生色不謂風波潛駭危機密發遂令蘭苣傾頓松栢移植斯昔賢所以﹖﹖木惕於長衢按轡而嘆息者又何怪焉小僕過盧陽知老丈有親之喪遠弗能致慰私歉甚歉甚偶乘滄源老先生來便敬勒數語奉候西望芝云臨楮不勝翹首之至

○答許淮江年丈

弟叨辱年末又追隨臺從之後者歲餘諸凡伎倆難逃衡鑑頃者誤蒙噓植幸獲內轉實踰涯分深自慚恐更辱瑤亟遠頒誨諭曲至不肖如弟何以承之愧竦愧竦人回艸率勒狀布謝諸不一一

○答武毅庵書

往歲京邸一晤幸得瞻承殊深浣慰自後音書阻隔無由奉候通家情誼缺然抱歉彌甚令兄老師一代名臣乃幾不早斷本不先定致令君門受禍釁孽彌增柰何久之持議自定卽門下心迹自明又奚俟鄙人喋喋耶

○答遊靜宇書

貴治近在畿南𨿽不獲親承左右然芳鄭遠軌素重輿評恭審報滿及期忽忽三年捷如轉盻勛勞茂著於邊關才望夙輪於推轂卽日當事者具聞定有殊擢借臨重地需次以待督撫之寄匪佞匪佞弟碌碌庸流頃者叨冒內轉實踰涯分過辱記存重承腆惠其何徳以堪之人便肅狀布候諸不能一

○答王繼翁書

春間幸一捧杖履得敍久闊伏蒙垂念舊雅返承欵厚感切心勒念翁忠孝大節簡在帝心舊矣卽不肖瓦﹖微音曾何足禆黃鍾大雅之髙韻哉乃辱不遺更煩牙頰愧甚愧甚方今仕籍一淸人惟求舊廟堂爲社稷至計必當爲天下得人東山之臥恐亦不能久也瞻望台光臨楮不勝依戀之至

○答王槐亭書

往京邸匆匆奉別莫由一展私衷殊增愧赧奉違又將期歲翹首畿南企仰如何近讀大疏三事皆國家大計此可覘經濟弘才矣敬仰敬仰朝事俱徹邸報中不敢多嚽吾鄕﹖﹖尼運未除廖落爲甚柰何遠承翰教深感記存人回肅狀布謝諸不能一

○答陳我翁書

往承心膂至教銘勒在衷第自分疏庸安敢過望不謂謬辱推及實處非其據也邊事孔棘尊體過勞然烽燧不驚生民樂業地方禆補良多矣翁榮滿在卽資望獨深內臺風紀屬望尢切瞻望宣云不勝翹首之至

○與王華戀書

敝府處省會最衝而土瘠民疲諸凡賦役頗費撐支以故條鞭之法公私穪便老公祖洞燭民艱政成畫一閭閻陰沐徳惠良多矣近覽奏揭知宗室混﹖﹖賣淸嚴殊爲可異第不有密令何以彰伯起髙風哉敬仰敬仰捨親楊揮使諱應干蓋家外母之親侄也以襲職抵京業已領憑到衛本官靑年美質志向不羣向沐臺下作養且近日在京比試首列薦剡將來必有大用者百凡望提攜而玊成之萬萬臨楮不盡所言伏惟臺亮幸甚

○答劉凝齋書

某駑駘下乘年來荷蒙庇策玆者冒叨一轉自慚非分方切竦亥乃使來辱手翰下頒顧某不肖何足以當長者之記存哉聞敝省年谷頗登盜賊自是衰少第攺折近議大抵通行𨿽省起運之勞而折色似亦未易課督此在臺下自有斟酌又何事喋喋

○答穆龍峯書

貴治當三吳出入之衝一切賦役人情最難調劑老丈履任以來百廢俱興四民胥戴誠光掩前人而後來無繼者此皆得之碑如此非敢以套語相謏也弟碌碌庸流難逃衡鑑頃者誤蒙噓植濫叨一轉風塵阻隔欲修候無由人回肅狀布候諸不能一

○答詹魯泉書

昨歲臺從抵京適不肖執役竣事之時方在杜門且維時更患背痛服藥無效心緒靡寧精神疲困卽沐愛如臺下亦弗獲一躬承自知疏曠無所逃罪乃遠辱記存重承翰教誠感激不能自諭頃叨噓植幸獲內轉自揣實踰涯分知已何以策之

○答龔懷川書

奉違日久殊切瞻依頃讀懲貪大疏誠足廉頑立懦景仰何如弟菲劣難逃洞鑑席教庇叨冒內轉方自慚竦乃遠承翰教感勒在衷匪言可諭

○答劉凝齋書

承使抵京拜領手翰知臺節已按洪都殊深浣慰江鄕素稱疲瘵更聞今歲多雨玆得仁明兼至如老公祖在上誠士民之福也敝省錢法聞已通行深爲便益所慮者惟恐條鞭之法久而或變耳老公祖軫念民瘼自能洞燭又何俟不肖喋喋

○答張豫野書

漷於都門最近最小誠所謂三家之市十室之邑也而門下以名省魁倫文章巨擘暫淹於此以蕞爾之區爲洙泗之境五雲天畔南向每切依依弟菲陋何足比數頃者誤蒙拔擢叨冒京華涯分已踰捫心是懼盛使回艸率勒狀布候諸不敢一

○答梁鳴泉書

薊門內護京陵外控夷虜至重地也自頃節鉞按臨以來遼左之捷屢聞而畿內之塵不聳安攘大業行當垂之靑史永永不磨矣某往歲執役都亭諸凡罪狀難逃衡鑑辱垂靑庇覆感刻難忘所云勘報事節當時止據人言會同撫院率爾一時共奏其間情實容有未悉生何敢有成心哉承教尢感委曲兩全盛意使旋艸率附謝諸不盡言伏惟臺亮幸甚

○啟劉凝齋書

恭審安車載起朝野騰歡而況福星首耀於江鄕凡在照臨均懷省躍至某夙叨愛厚其喜起尢有百倍於恆情者玆聞下車有日西山增色南浦揚輝某列齊民不得與父老子弟共迎廓外遙瞻光霽翹企彌深小僕歸謹勒短狀啟賀伏希仁慈垂鑑幸甚

○答胡玊吾書

仰惟臺下經濟宏才縉紳殊望頃者寵命新頒江海巨防根本重地特資經略朝堂倚藉弘深一時朝士靡不喜動顏色尙稽申賀深切歉懷乘便肅狀布候伏惟臺照

○答帥視吾書

往臺從過衡山殊方簡慢至今抱歉別來又一稔矣滇云重地按歷爲勞乃遠辱翰錫感佩何如弟碌碌西臺九年於玆頃者幸叼內轉實踰涯分人回肅此附候有懷不盡伏惟臺亮

○答劉蓉川書

門下弘才夙抱久著儒林頃者借重金沙以仁明之良牧而宰禮讓之名邦政通人和光前耀後又何俟鄙人喋喋往不摧乘便附通姓名實以先後有事地方之義不能親炙乃辱記存重煩答諭禮遇勤渠益增竦感役回艸率勒狀布謝諸不盡言伏希臺照

○答萬襟宇書

奉違臺範又越歲餘回首光陰閃焉如電徐淮多故持議紛紜老丈三年於玆旣有定見又有實效近閱自翁奏畱全疏必欲借重利國利民在此一舉仰藉仰藉弟竊祿西臺𨿽積有年歲計遷轉當只在目下苦後效茫然宦情寥落昨歲又半產男胎卽新者又多气血未充良田難得魯莾無成柰何柰何

○答周樂軒書

某疏庸難逃衡鑑過蒙培植頃者得遂內轉實踰涯分惶悚惶悚臺從出關曾未踰月卽便報捷先聲所致遠矣況一經大創虜且寒心此來五七年可保晏然也諸不一一

○答蔡總營書【春及】

武場邂逅相逢乃執事則聯捷京闈眞千里之足也玆喜授職總營從此翩翩直上僕所藉以爲光者多矣諸不能一伏惟自愛萬萬

○答傅總兵書

別來旌節漸遠懷念髙情無日不在念慮盛使臨備詢塞下事情知虜方欲遠行疆場無事九重免西顧之憂門下勛烈茂矣諸不一一

○答諭同宇書

淮揚十餘年來洪水爲患而宿遷尢甚自老丈下車政先溺饑功收保障南來縉紳士夫靡不稱頌交口方擬內召而忽聞太老夫人之變殊爲可痛然髙年榮贈九原亦可瞑目老丈幸節哀順變以全大孝其它榮進自有素定且不朽之績與芳聲令譽具有存者卽異日如探囊盛使回艸艸附候並慰伏惟自愛

○答周樂軒書

某每頌古人稱韓範備邊壯矣然其時尢且和且守且戰今遼左獨當虜衝而旌節一出關便能擊之塞外系單於之頸而空漠南之庭賢於韓範遠矣敬仰敬仰菲才碌碌如昨無可爲門下道者人回肅此附候書不盡言仰祈崇照幸甚

○答趙見亭書

恭審榮巡將徧威惠並行江鄕之倚毗弘深帝心之簡注優渥如某菲劣何足比數頃辱噓植濫叨內轉實踰涯分方自慚恐荷蒙手翰飛賜溫諭褒嘉不覺重增竦感諸不敢一

○答王春陵書

某以菲陋叨執役於臺從之後者歲餘諸凡伎倆難逃衡鑑自頃過蒙噓植獲叨內轉實踰涯分深自慚恐每逢邊使詢翁動定具悉安內攘外洪猷軍民胥戴夷夏奠安固知大經濟作用自殊浣慰玆便官回肅狀布候諸不能一

○荷陳師云書

貴治胡上捨持尊翰枉顧具悉榮任已三年及期且拳拳以尊堂爲念人子之心大抵皆然顧事機不便會遇不常鄭君已面托之今已遷任耿君亦面語之尙未及期如房如唐皆旁支耳有無亦不足爲恩典輕重且林云源君近日未有書柬下及是以稽遲不敢妄爲之詞也代房君者尙未有人及之未晚俟彼中承到卽可預爲之地近叨遷轉之命勿冗中不能詳細艸艸具復書不盡言余容嗣布

○與麻近平書

往行役雲中獲領教言至今銘勒夷盟未渝疆域寧謐門下籌策居多玆喜晉陟元戎保安三晉宅上父子兄弟世篤忠勇僕忝知已能不欣然偶乘令弟來役便附此奉候伏惟垂照

○答麻西泉書

門下世篤忠賢家傳義勇爲塞下將門之望玆喜借鎭雲中誠足義安夷夏僕忝知舊能不欣然但以門下髙才尙當大拜侯封奚有於是

○啟虞紹東書

京邸中幸獲共事追隨臺從數月具領老丈忠誠篤愛此心銘勒難忘榮行值勿冗不能送別都門深用歉愧廣陵當天下喉舌之衝適今時何患多事之際得賢明牧愛如老丈者蒞之固知遊刄有餘地也弟夙蒙教植玆幸叨一轉實踰涯分滄源老先生行便附此奉候翹首畿南不任瞻佇之至

○答張敬庵書

使來辱手翰具知巡行已徧四府當簿書擾擾之衝正勞心焦思之日更辱念及鄙生何以堪之月之望日幸叨內轉之命藉老公祖夙昔教植良多感切感切朝事俱徹報中不敢多嚽承回肅狀布候諸不敢一

○答錢淑湖書

頃藉教庇幸叨內轉實踰涯分深自慚恐榮發在卽遙望旌旗如在指顧春明門外便是天涯捧袂又不識在於何地

○答林碧塘書

別來歲餘而丰采神思時若參對此情料彼此同之也徐淮多故洪水爲災且旌節駐臨孔道旣苦應酬又費經略不有老丈閎才曷以肩此巨任哉弟碌碌庸流生平伎倆難逃衡鑑頃者誤蒙內轉實踰涯分玆肅狀布候諸不一一

○答劉紫山書

奉別忽忽數年懷仰厚誼髙情時刻在念苦風塵奔走莫由修候爲罪恭惟老公祖碩徳重望傾注朝野自頃閩命方新卽有內臺之召

帝心簡在陽徳大亨眞可爲世道慶也

○答曾景默書

別後忽忽歲餘緬想同袍未尙﹖﹖不臨風感愴也貴治當南北往來之衝事煩民庶亦未易治但其純龐朴野之俗猶有古風而夏秋賦役供上之需尙能取辧以老丈之才當之卽臥治亦無難也邵按君到京備諗起居渠甚敬服朝事俱徹邸報中不敢多嚽

○啟王雲樓書

奉別臺顏倏忽又將再﹖﹖冀諗聞法臺持憲不阿民懷吏畏眞江鄕之幸縉紳之表也浣慰何如弟碌碌竊祿西臺九年於玆慚無善狀頃者幸叼內轉實踰涯分竊附年末不知何以督教之乘便艸率勒狀布候諸不盡言

○答賈西池書

貴治近在郊畿當軍民夷漢雜沓之地四方車馬出入之衢一切賦役人情眞難調劑乃門下蒞任以來廉平之譽遠爾無間運量之才巨細不遺眞古之所謂循良也卽日廊廟掄才需次以待開府之選者端有在矣非敢爲佞也某碌碌庸流偶執役畿輔幸遂荊識具領教言信生平之有緣愧名言之莫罄

○答態成吾書

六月間曾乘急足便報命計已徹臺覽矣江鄕廖落宦籍半屬凋殘憶先朝簪笏人文之盛而感今時長安策馬之稀未尙﹖﹖不愴然也弟碌碌下乘驅策靡效愧無以重吾黨者翔便勒狀布候諸不一一

○答甘幹齋書

昨敝衙門寅長陸老先生至坐中談及畱都縉紳乃陸翁知老丈頗深而稱老丈甚篤固知有道君子爲世所�從古然也弟碌碌下乘何足齒數頃者叨冒內轉實踰涯分翔便艸率附候書不盡言

○啟孟丰麓書

恭惟臺下望隆朝著忠簡帝心膚功久播於安攘籌策更嫻於摳筦自頃新命甫頒一時士人風動某夙叨教愛喜起又百倍恆情也謹附啟申賀

臺從入京在卽尙容捧杖屨百拜以盡所私臨楮不勝欣躍之至

附啟大寧都司王某生曾采眾公薦之近者傅總戎寄書於生深銜之直私憾耳倘騰有異議望臺下再加察焉幸甚門生翁某不知可提攜否乞裁之萬萬

○答啇燕陽書

奉別臺顏倏忽二載然九曲三山之勝未尙﹖﹖不時切依依焉恭審巡歷已徧﹖化及期士民靡不畏威懷徳措注眞可光前裕後弟昔叼玆役仰藉庇覆尢多入春以來循例冒轉自知庸劣深切負乘敬肅狀布候復命伊邇握手有期臨楮不勝翹首之至

○答蔡拱明書

門下以君子之心布循良之政凡自信州來者翕然稱頌如出一口眞所謂樂只父母也僕每嘆俗吏務爲刻核以愽虛名其初非不赫赫驚人耳目然不及期年悉皆去位固知鷹鸇不若鸞鳳而王道得民終異於伯功也恭審三年報政地方受惠良多當道旣交章薦揚又交章保畱亦可以爲難矣明春行取計必入彀僕叨有一日之雅所藉光賁又當何如

○答陳葵心書

歲裏貴治國子生赴京重沐髙情殊深銘刻玆喜三年報政循良馳譽亦可以爲獲矣查部中明例湏得撫按有一正薦方得頒給恩典卽有旁差薦列亦不準給執事當多才之地處時勢之艱唐君限於時日之未深宋公格於人數之有限而近者又以絲絹加派豪民倡亂彼中人士又動以諸縣官首倡爲詞夜光之璧暗投窶人柰之何耶然議論久而自定且絲娟一節又得彼中賢士大夫爲之別白亦何足慮耶執事惟居之無倦以求無負於民無負於心而已世豈無伯樂耶盛使回艸艸布候諸不敢一

○答沈介庵書

前海道劉洪秋公賫捧赴京知執事治行力追古循良甚爲敬服昨捨表弟齊豫沙自粵中來更備詢執事起居而渠極口稱頌以爲貴同年宦遊廣中未有過於執事者𨿽廣中士大夫頗與各省不類而執事以忠信篤敬處之卽蠻貊可行也又何慮焉恭審報政及期喜榮遷日近大抵取推升多在明歲以執事髙古之調當必借重臺省此外非所以處髙明也滿冊俱如式倘有合行事宜僕當指示之區區縻俸西臺積有年歲春初席庇叨冒大理之命實爲過分使回勒狀布候諸不敢一

●刻中丞肖巖劉公遺稿十卷

尺牘﹝三﹞

答林云源書

啟耿侗翁老宗師

啟常心吾書

陰月溪小啟

答黃健所書

答羅相公書

答鍾古源書

答羅近山書

答支蘭宇書

答範和所書

答賈春宇書

答戴梧臺書

答曹衡松書

答郭龍渠書

答虞純吾書

答孟丰麓書

啟王敬所書

答謝虯峯副啟

答趙見亭副啟

答劉洪湫書

答少玄翁書

答熊明齋書

答郜文川書

答方飬梧書

答劉紫山書

與戴相公書

答陶四橋書

答徐鳳竹書

答張敬庵書

答梁海襟書

與盧蒼山書

答劉蓉川書

與張洪陽書

答王舂陵書

答陳愚所書

答陳師云書

啟鄭昆東書

啟羅雨巖書

答何來山書

答張可庵書

答黃肖原書

答黃一吾書

○答林云源書

臺車借重歲餘恭審河工就緒導百川奔溢之勢開三吳耕稼之利澤被生民勛垂簡冊景仰何如某菲劣縻祿西臺積有年歲頃叨內轉實踰涯分深自慚恐翹首金陵不勝瞻企之至

○啟耿侗翁老宗師

竊聞特達之知千載一遇某以書生僅諳章句初登仕籍固守徹途道不掛於通人聲未遵於紫禁自分云泥永隔每嘆知已難逢不意師門拔之於眾棄之中廁之於牙頰之末遂令朽枯回潤價值頓增眞古人所謂千載一遇者自念微生捐縻莫報向來奔馳南北卽歲時亦乏音問俯仰此心徒負歉悵今春席師門余庇謬叨內轉頃得奉令弟先生令郎公子顏面於都下並悉老師起居私心浣慰實倍尋常敬附寸楮用代候悰伏惟師門麾頓幸甚楚天萬里雲樹參差臨楮不任瞻依之至

○啟常心吾書

曩過裏門幸瞻徳範令人心醉別時枉重髙軒下顧蓬蓽此心依依如昨顧風塵奔走久稽音問歉不可言敝府當會省之衝一切政刑俱廑臺念而稔聞哀矜之意尢溢於得情地方受福無量指日內召蒼民望又何耶

○陰月溪小啟

頃值匆冗不能肅布玆者所啟於臺下者蘭州監生葛永昭其父葛柳泉老先生諱廷璋曾爲敝省憲副分巡南昌道其時某年方十四歲課試諸生因爲識拔且館谷私衙與其子永昭同筆硯焉今永昭起文在先部取在後恐致查駁特令義男持原文赴老公祖臺下更換望賜慨發此子間關數千里病臥京邸不能親賫乞矜恕萬萬

○答黃健所書

弟菲劣難逃洞鑑頃叨內轉實踰涯分方切愧竦使來備詢動履知雲中按歷已徧而旌節已駐宣鎭矣絕寒荒涼計此時如漏泄春光登獨對之亭盻南山之麓引流水以浮觴覩灌園而散步亦人生光景不多得者﹖期已及會晤不遠謹肅狀布候諸不敢一

○答羅相公書

宅上世徳名門又居同井開私心竊欲扳附久矣況承姨丈尊諭實爲親戚相成感謝感謝第兒女之托終身是依湏得一面方可放心今且未敢立斷耳

○答鍾古源書

某往以外令辱翁垂念戚裏俯賜提攜得侍臺未今獲寸步皆尊賜也感謝感謝吾鄕寥落計可應安居之召孰有如翁昨部使俱置不講此何說也向與傅仁泉輩燕坐談及自認爲吾黨有過信矣信矣令親事竣回艸率附候臨楮不任依依

○答羅近山書

鄧親來承手翰下及足念記存感謝感謝聞今歲吾鄕多雨近又旱不知秋成何如但願時和年丰盜賊衰少得與鄕民髙枕而臥幸矣翁髙年遐福卜算未艾天之施報善人自是如此某劣陋何所比數頃叨內轉實踰涯分且宦情寥落旅況蕭條丰艸長林麋鹿動念計與翁捧杖履當不遠也人回艸率布候臨楮不任依依

○答支蘭宇書

海上先年多故郡邑半所傷殘今𨿽培餋十餘年而元气未盡充實閭閰未盡樂業玆得年丈精明仁愛者牧餋之誠元元之福邊海之賴也弟劣陋何足比數頃藉教庇叨冒內轉實踰涯分乘便肅狀布候諸不能一

○答範和所書

往以京邸匆匆未遑面謁有歉在衷莫可言諭竊念邪南路當孔道四民疲於奔命縣邑艱於應酬玆得老丈精明仁愛者牧飬之誠元元之福地方之幸也喜報政及期循良績茂行當內召用輸積素以振吾鄕寥落之運者端有在矣敬肅狀布候諸不敢一伏惟臺原

○答賈春宇書

雲中當彊虜出入之衝而今且值事機變合無常之際遺大投艱非有經濟實用者曷克勝此自頃新命寵頒一時人士靡不欣躍以爲得人而某夙叨愛厚其爲喜起又百倍恆情矣遠辱翰教深感記存人回肅狀布候諸不敢一

○答戴梧臺書

自乙丑至今十有餘年中間會合無常而此心耿耿時若參對贛郡爲敝省上游自昔多盜邇來四民樂業治效有徵又奚俟不肖喋喋

○答曹衡松書

某以疏庸往者叨役畿輔幸識荊門過承教植私衷感勒何如頃覩新命知臺重借移江省福星所指在在皆祥某叨列齊民此來沐照臨之澤又何量耶台光在望末由申賀深以爲歉謹肅狀布候諸不敢悉

○答郭龍渠書

昨者武闈共事吐膈淪心情同骨肉別來又三季矣懷仰髙蹤曷勝馳戀三楚名藩自昔稱大玆得老丈正直忠厚者按歷之懸想士民受福澤無量矣前車之覆當事者原無成心彼中情節必有能徹洞鑑者又何俟喋喋遠辱翰教深感記存謹肅狀布候諸不能一

○答虞純吾書

使來知憲節之次巡歷矣一切軍民利病與夫庶獄庶官孰非部使者所關心哉諗聞老丈持憲有體聲實兼隆此來根基已定將來柱石無疑衙門事體俱徹邸報不敢多嚽西川在望日切馳神人回肅狀布候諸不一一

○答孟丰麓書

頃者新命寵頒一時人士靡不欣躍而某夙叼教愛且昨者順天之役又辱追隨臺從用是不揣愚庸僣言附賀乃辱長者爲念更沐厚賜頒及投桃報瑤感與愧駢畿南去中原在望想得命之後代期計亦不遠人回先此奉謝面晤有期諸不敢瑣伏惟臺亮幸甚

○啟王敬所書

奉別門墻倏忽又經三載計吾師服闋當在目下大事克�大孝已盡只今廊廟需才甚急吾師望重蒼生旦夕徵書且下門弟子又得捧杖屨於都門外也某駑駘下乘謬辱老師驅策春間幸叨一轉實踰涯分且出望外不知終無負明教否久稽申候罪歉萬千玆便何老先生行艸率勒狀奉訊起居伏惟師門照原幸甚

○答謝虯峯副啟

令親到京承手翰並悉起居爲慰山居靜飬庭桂森森卽此便是仙境弟尙苦俗緣未斷柰何余君復往南頃當面具能悉之病冗不肅布恃夙愛也亮之萬萬

○答趙見亭副啟

謹啟敝鄕鍾古源老先生以太僕少卿給假飬病歸田遂堅恬退其居鄕行誼與立朝風采當於古人中求之吾省不一二數也乃當道公祖俱置之不談殊於輿情未暢生等忝廁班行敢爲一表彰之以備采擇固知此公宦情涼薄無心希進第激揚之典自當如是非敢有半語相誑也伏惟臺亮幸甚

○答劉洪湫書

往老丈以賫捧進京得領教言殊深浣慰別來又二載矣歲月如流離心超忽吾鄕正當阨運卽八座如自岑老皆相繼物故柰何弟菲陋難逃衡鑑向來誤蒙培植近者叼冒一轉揣分已踰深自慚恐

○答少玄翁書

某托處豫章竊聞髙誼之日久矣苦識荊無地仰韓彌切邇因薨王之變議論紛紜當道屬意殿下可謂得人凡在縉紳靡不頌徳稱快而況某叼有戚誼喜幸又當何如只今撫按題本已到大率亦無專主緣宗親骨內非出自宸斷不可旦夕覆本必有定議也遠承翰教足認記存諸不敢一

○答熊明齋書

曩過黃梅得遂瞻對別來又數載矣有懷在念何日忘之苦風塵奔走卽欲一修候無由也盛使來知榮任業已給由三年有成四民頌徳當事者已采錄保畱又何俟喋喋同鄕寥落卽八座如自岑老正可望爲西江柱石者又且相繼物故柰何人回肅狀布候諸不敢一

○答郜文川書

某辱培植有年頃者叼轉更仗噓力敢忘所自伏念秦隴重鎭外當叛服不常之番虜而內處荒瘠不贍之軍民安攘寔難而在今日時勢尢難當寧借重臺車總稱多算將來勛業當與韓範等埒又何疑耶

○答方飬梧書

別來歲餘曷悵勝仰竊念畱都根本之地憲臺耳目之官非正直忠厚者不與玆選老丈剛而不亢和而有制諸所表著動中機宜將來大任又何疑耶

○答劉紫山書

恭惟老公祖望隆朝野徳洽士民師模足式乎風紀恩施允符乎羣望自頃晉式西臺一時人士靡不動色而況某夙叨教愛其爲喜起又當何如相見不遠臨楮不盡所私

○與戴相公書

曩過貴縣厚擾未遑申謝爲歉頃承手翰具感親誼相念門下髙才邃學久當奮翮雲霄乃爾遲遲天意將有待耶僕宦遊將倦長林丰艸麋鹿興思計相見亦不甚遠書不盡言仰祈原照

○答陶四橋書

春間濫竽班行得時時領邃論爲快別來又數月矣歲序殷流離心超忽念翁粹質金相經濟實學眞可不動聲色而措天下於泰山之安者暫借畱都計將爲他日陟銓衡地耳非佞非佞

○答徐鳳竹書

奉違徳範數年每憶老公祖虛懷下問之誠愛人無已之念感佩在衷若朝夕周旋左右緬維憲節撫綏江浙盜息民安河淸海宴卽此便可謂太平有象矣不謂風波潛駭危機密發竟致桂蘭傾頓松栢移植柰何柰何第公論尙明廟廊處分不過暫平讒口以翁經濟實學人其捨諸耶

○答張敬庵書

使來知憲節按巡已徧歷兩河矣一切軍民利病與夫庶獄庶官孰非直指使者所關心哉喜持憲得體聲實兼隆此來根基已定將來借重柱石無疑矣各衙門事體俱徹邸報不敢多嚽第耳目之宮殿最甚嚴殊難稱職耳某駑駘莫逃衡鑑春間�叨內轉實踰涯分非仗夙教何以有此

○答梁海襟書

門下忠勇擅場正當爲世大用乃當事者蒙瞽塞目遂令名將暫稽驥足且罹陷穽井渫不食行道心惻而況僕辱在通家恨不能爲門下一白其冤者其感惻又當何如耶卽今幸得輕處乃天道自是如此豈僕所能贊一詞耶相見未卜何時惟願功成一戰能慰私衷臨楮不勝懸切之至

○與盧蒼山書

奉別十餘年而風塵奔走卽欲一面無由屢辱翰教宛然通家情誼生非木石詎敢忘雅厚哉顧遭逢不偶事機在人𨿽懷泣玊之衷而力薄才綿猶然抱璞徒負此心生平何以謝故人何以答髙誼興言及此愧赧彌增飛翰遠頒益勤翹企王翁日逐相接已曾道勤渠然亦苦未當兵局心無竊而力未免有限也

○答劉蓉川書

某去金沙僅十年而精神夢寐常若與邑治子民參對乃門下以前後情誼念我愛我不殊面覿眞人所謂神交者與恭喜循良績茂報政及期據例定應準給恩命亦一大慰也計榮俸政歲已及四年此來行取似亦不遠某倘不擯黜猶得執袂於都門也

○與張洪陽書

畱都爲國家首善之地自昔多才頃者借重名儒振鐸都下一時師模士習當有攺觀易聽者且風景堪佳衙署深關雞鳴無早起之勞馬足鮮奔馳之苦山川堪供眺望朋儕足話心衷古稱仙吏河以加玆別來又一載矣時光催人去也難畱苦後效尙屬茫然心神日馳林壑𨿽叨一轉稱覺閒暇而應酬日接安得自由柰何柰何老丈官轉南雍望隆北斗雲霄直躡指日旦夕事也又何足疑

○答王舂陵書

歲春辱長者垂念重領髙情至今銘勒塞下諸邊務倥﹖﹖匆今所最急者安內爲要翁不以愚之不肖更承別諭具諗近時夷虜往來情狀並近日臺下撫緩經略要領大抵增市本減屯糧在朝廷所費曾無幾何在邊方貧軍可受福無量非翁實心體國疇能如是

○答陳愚所書

老丈文武全才足當四方重寄頃爲臺敍所稽艱於破格當事者借鎭畿南正欲少紓積素而俟優拔耳且大丈夫用世在於行志京中奔走風塵鞍馬爲勞門簿作課何益於事以弟視之卽一令一守亦賢遠矣而況專制一道彈壓諸吏民耶弟碌碌株守如昨無可報述前途事自來自去靜以聽之而已

○答陳師云書

別來不勝馳戀玆喜三年報政循良馳譽亦可以爲難矣查部中明例湏得撫按有一正薦方得頒給恩典卽有旁差薦列矣不準給執事當多才之地處時勢之艱唐院限於時日之未深宋公格於人數之有限而近者又以絲絹加派豪民倡亂彼中人又以諸縣官首倡爲詞夜光之璧暗投窶人柰之何耶執事惟盡其在我久之議論自明是非自定矣

○啟鄭昆東書

敝省土瘠民貧向苦賦役不均大爲民患近日條鞭之法大戶免子孫之憂小戶無雞犬之擾畫一規模萬世可守邇聞又欲稍稍更易士民殊切隱憂老公祖軫念民瘼自能主持於上何俟鄙俚喋喋但都下竊有所聞故敢爲地方一鳴其情耳榮俸已久聲實兼隆計喬擢當亦不遠若得借之江右以永厥惠大幸也時因風便率爾具候余不盡

○啟羅雨巖書

恭惟老先生三朝耆舊一代名賢幼學壯行玊陛淸班爭騫諤急流勇退故鄕云物共棲遲當此三陽開泰之辰正值七旬初度之日春明景媚壽域天開賓集朋來華延夜啟某居聯比屋結孟氏之芳鄰姻托連盟乏謝家之喬木登堂拜祝徒負寸心捧袂稱觴無由縮地長安遙望曷勝祈禱之私薄意少將敬效曝芹之獻伏惟俯鑑不任歡呼

○答何來山書

貴竹遐方民徭雜處其雄心野性本易與爲非重以諸姦煽惑鮮不搖動伏讀大疏知元凶就縛漸杜亂階所禆益於地方者豈渺小哉某庸謭素徹臺鑑頃承乏叨補棘寺追躡芳蹤方切景仰乃辱懷念舊雅感勒何如

○答張可庵書

敝地當省會之衝應酬旁午簿書雜沓僕夫鮮息蹄之期雞鳴有待旦之苦其勞瘁較之他縣常十倍之老父母下車以來精勤蒞事明恕待人上信下懷民安物追誠數十年來所僅見者某列在齊民與父老子弟共歌徳澤而樂太平方懼無以報答洪休於萬一乃辱父母垂念遠頒手翰感荷何如

○答黃肖原書

奉別歲餘懷想光儀恍若參對竊念東陽界鄰山谷民稍野朴亦無甚難治者大抵父母之體惟在誠心愛民無專操切無慱近譽久之自有一段不可磨滅者在執事重厚老成自得要領又何俟鄙人喋喋

○答黃一吾書

奉違日久殊切瞻依南北岐途莫由修候殊增歉悵竊觀近時守令多雅志卓異而恥爲循良往往反失之不知卓異原不出循良之中循良卽所以爲卓異也楚中風气人情大略與吾鄕相類玆得年丈老成練達者以爲之長誠地方之福循良之最也終

●刻劉公奏議跋

侍禦肖巖劉公忠愛篤志以言事任職自明廷施及蠻貊自邊防以至海徼所爲政治利害得失是非之故人才忠佞去畱之迹知之無不極籌反復爲聖天子言以開導意響章數十上歷歷皆安攘弘猷防漸保乂要策天下傳誦久矣當是時大臣虛巳采納羣諫議恊志贊�以歸於公議而因以畢聞於上悉見聽用公蓋樂得其言而於平生無負者也則所以敉寧我國家民物用永億萬載無疆之休端惟公言卜之矣蓋公以豪傑巨才從事乎聖賢徳誼之學故其存心溫良孝友其爲政廉愼嚴明其立朝正色敢言方古名臣奏議不少讓焉厥有自也某叨出門下思公奏議之當行遠也敬輯而壽諸梓𨿽知公忠愛素蘊未盡於斯亦以見時之難得而明良相遇所以對揚聖世從諫弗咈之盛其在玆也歟謹跋

●中丞肖巖劉公後跋

玆帙也先大夫遺也遺楮墨緒用愽詞人聲匪先大夫心也梓之尢匪先大夫心也獨不肖孤雲龍念先大夫三朝筮仕一節自明諸所攄建明惟玆諫奏議帙可垂不朽雜以詞賦卽技也亦神所畱也均之不朽也不肖孤卒哭輒讀讀輒渧下以見先大夫遺如見先大夫也爰梓之且丐於賢達者敍之光先大夫遺也嗟呼存遺槁於今日無禪艸於當年先大夫心事皎皎宜與天下後世共之也峕萬曆甲申冬十月不肖孤雲龍泣血書於念巖艸廬

