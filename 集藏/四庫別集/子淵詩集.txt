

欽定四庫全書

集部五

子淵詩集六卷

別集類四

元

提要

﹝臣﹞等謹案子淵詩集六卷案子淵詩集散見永樂大典中但題曰元人文淵閣書目載之亦不著撰人名氏考集中有歲盡詩云照我鄕關夢相隨到鄮城鄮故城在鄞縣東唐時析鄮置鄞慈奉鎭四邑隸明州元爲慶元路納新金臺集有懷明州張子淵七律一首又有依韻奉答子淵七律二首今唱和詩俱在集中韻亦相符則當爲慶元路人又鐡釜中蓮詩題下自注敍同時並賦諸人有曁仲深之語則其名當爲仲深又有懷兄子益在橫浦詩以其兄字推之則子淵當爲其字矣集久不傳玆分體綴輯得詩六卷多與納新楊維楨張雨危素袁華周煥文韓性烏本良斯道兄弟唱和之作而納新爲尢夥古詩衝澹頗具陶韋風格律詩𨿽頗渉江湖末派格意未髙然五言如曉市魚蝦集秋山筍蕨多驛路隨江盡湖云類海寛地通江棧闊天入海門低明月孤城柝秋風弱客心枯萑晴似雪獨鸐夜如人七言如江村夜迥傳金鼓池館秋深老芰荷滿面炎塵低客帽一川離思屬荷花家僮觧事故攜酒野鳥避人低度墻北風吹沙弓力勁落日照海旌旗寒秫荒乏釀茶爲酒魚熟難賖米當錢西江返照連虹影南鎭殘山入鴈行亦皆楚楚有致其見重於當時名輩亦有以也

乾隆四十六年九月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●原序

昔唐杜子美於開元大歷間以詩鳴其忠君愛國之心一形於言故後以詩史稱焉余識同裏張君子淵於童丱中知其明敏嗜學蚤孤事母以孝聞後十年餘教授徵饒間子淵亦澷逰湖海正諸有道以擴其所蘊故其詩章累帙凡愛親之誠形之於言當代淸要轉聞於朝而旌其門吁子淵可謂共爲子職者矣然詩之爲詩豈徒然哉自風雅頌而降楚漢魏晉沿於唐宋體制不同各言其志莫不有揄揚風刺之道焉今子淵之詩拳拳不忘乎親志形於言自有不能已者子淵𨿽未能拾一第承一命以榮其親獨能以詩彰其母之志節亦榮矣然詩之馴駁固未暇論其愛親之誠較子美忠君愛國之心庸有二哉觀子淵之詩者各能興起其愛親之心則於名教信不爲無補也嗟夫采詩觀風其職已廢他日有求忠臣於孝子之門者捨子淵其誰歟會稽王君良與鋟梓以廣其傳余旣服子淵之孝於親又嘉良與能樂道人之善故書以弁其篇端至正丙申春三月庚寅四明安晚後人鄭奕夫景尹父序

昔者楚王之弟鄂君泛舟於新波之中榜枻越人擁棹而歌朱文公以其自越而楚不學而得其餘韻聲詩古今共貫四海一家有非人之所能爲者𨿽其義鄙褻而君子取焉他日郭囉洛君易之至京師常言張君子淵之賢出其詩若干首其古意三章托興深逺忠貞之心蓋莫可掩有諸內形於外卽是詩可以窺子淵之存矣子淵越人也由其詩觀之越之爲越豈不異乎古昔哉鄞故越地至於近代遂爲文獻之邦宗公大儒前後相望子淵生於其鄕一掃其鄙褻之辭所謂魯無君子斯焉取斯宜乎易之稱之不容口使朱氏見之又將何如其喜也余往至鄞子淵羣從昆弟數相往來知其嗜學之篤張氏其興乎暇日讀子淵之詩輙敍而歸之易之至正十二年八月丁夘臨川危素書於金臺坊寓捨

繇百數十載已前北南並尙眉山值建學大興詩人殆廢永嘉專意肅括姚賈幾中興其失也萎江西諸賢以直致爲工斷續鉤棘自謂無首無尾世復以率嗤之曁車書混一遡淮而上號呼縱恣啁喞之音不革於南俗文治益隆天下學士大夫始識正路然惟得其形似而已至於超然茟墨之外深契自得者蓋鮮矣古今評詩蔚有定論近世未解考究輙事援筆以肆私見譬之工人規矩不熟於中欲斤斧是馭精巧是期無是理也蓋詩之爲詩情興景而已二者之遇不得不形於言而非我之所能爲者此眞詩也苟或牽合補綴可以無作豈詩也哉予近有得於此而年益劭志益落殆不可對人語而亦莫我信也近獲與張君子淵交片言之間輒悟此意出示所作百餘篇其意輒深逺與雕琢相謝絕𨿽天稟所至亦燻熟有素者夫已有所得而不與知者共非君子用心也喜而爲書於卷首至元己夘九月下澣小江艾逸單弘敍

唐杜甫氏爲古今詩人之冠宋黃太史庭堅謂學者宜讀其詩精其句法毎作必使有意爲一篇之主乃能成家而或者云宜宗商周而祖漢魏晉宋而下可無學也噫豈黃太史爲不知此耶商周之作聖人刪之爲經蓋方圓之規矩也奚容言哉然曰必祖漢魏則刪後無詩獨漢魏何夫世道升降而文气從之漢稍近古六義未泯逮鄴下諸子而流風存焉六朝南北非無人也光嶽分裂偏駁萎薾其可取者希矣至唐而後陳子昂首恢雅道及杜甫出而集百氏之成𨿽後有作者蔑以尙玆要之本人情明物理美刺哀樂庶幾三百篇之遺矣非直以其辭而已是可槪以晉宋而下爲可廢哉蓋商周之詩至漢魏而靡漢魏之詩自杜甫而定學者溯流而求之舍是宜非所先也國朝南北混一宗工繼作以中和雅正之聲而革金宋之餘習學者非杜詩不觀也然昧者剽剟近似襲用一律而不知根本道藝其所以來或者之議豈爲過哉四明張君子淵毎與餘論及比而觀之今其友會稽王良與編集子淵之詩爲若干捲以刻諸梓子淵蓋知讀杜詩而精其句法者也成一家言以見黃太史之語爲不誣玆余之所嘉已故爲書其所嘗與論者而序之至正十六年龍集丙申夏五月辛夘浙河楊彛序

●欽定四庫全書

子淵詩集卷一

﹝元﹞張仲深撰

○五言古詩

古意三章

美人擷秋華英英照秋水人好華亦好光輝兩鮮美臨風悵離居願言寄君子蜚蜚天上鴻圉圉水中鯉浮湛兩茫茫心懷澹無似石間見明月貞心諒如此

西鄰有處子蛾眉妬陽春見月不敢窺見華不敢顰吉徵未云卜秉心守天眞永保心不渝但恐色易淪它時事君子白頭宜相親

蠢蠢八育蠶颯颯二葉桑桑飛蠶亦老婦女絲在箱天寒響機杼歲暮供衣裳物晚終有成逺爲君子將但願君子心遲莫毋相忘

云文閣

我家住蓬萊結屋俯翠瀛平生好樓居坐有安期生云連香鑪峯宛若橫江鯨老蜃喣晨气瑞靄疑縣旌彷佛王子晉緱嶺調鸞笙光芒貫東壁可翫不可名常恐靑藜煙夜夜連西淸

題淞江夏伯和自怡悅齋

髙人稅塵鞅嗜此林麓居空翠眩微旭石气陵玄虛淑景祕莫測協風與之俱燕坐澹忘慮素懷亦自攄外物豈我嬰內境黙有愉所以君子心廓然彌八區願持濟時術與云同捲舒起作邦家霖坐見民物蘇窮固自怡悅達使俱驩虞作詩慰髙人此意將何如

東臯

疏雨夜來過曉澤澹不波南飆亦時臻我行此婆娑十日在州郭炎塵漲城阿玆晨入山去崩云壓藤蘿欣然酌我酒慷慨發悲歌勲業在少壯老大將如何

題鄞尹許具瞻仁政堂

郎官宰百里列宿昭穹旻自非操至公蒞此常邅迍王臣殊謇謇聖語斯諄諄所以翼流化啟沃需臣鄰許侯秉純粹積學夙所珍一命倅州邑載命撫字勤睠玆膺遴擢居然宰東鄞弦歌振庠序治教超等倫一堂𨿽云舊景象由玆新艸木足生意鳥雀亦自馴向非公明懷動植焉陶鈞云霓士民傒雨澤桑麻勻終年去炎凜百里皆陽春明溥鈞無私細大同一仁願持金石心明當贊經綸作詩匪誇詡巨筆行鐫■﹝石民﹞

文昌春祀宴集分韻得文字

璇霄霽靈雨澄波蕩靑雲玄宮集逢掖稽首宏仁君蘋蘩春薦羞欝鬯沃芳芬祥光爛昭昭肸蠁來燻燻諶馮祝嘏致禧藉腥爼分歡悰互酬獻讜議殊紛紜新題席上命好鳥花間聞此樂誠未央此會不可羣先逹固崇仰後覺心彌勤黽勉答神休千禩昌斯文

又丙申二月祀文昌分韻得忽字

祠宮懸宿靄藏祀肅趨謁飛蓋晴雲褰委佩淸香發灌■﹝火芮﹞闡精誠神靈儼飄忽髙堂欽受均行廚富肴核藻景緣壺觴光气薄靈樾醉躡靑雲梯相期上蟾窟

過太湖

漂漂適他州浩蕩去無所風飄如驚鴻百里已可許天寒吳江波日落晉陵渚旅懷慘不悅愴淒恨如雨獨夜維我舟三更有鳴櫓

溪上

晴曦朝可負溪水渇易求值玆艱苦際幸免寒渇憂所憂楮幣嗇難爲稻梁謀紅塵冒川陸挈家往山陬蕨芽暑可斸溪毛夕可羞渇饑旣無慮溫凊宜常周團圞坐初夜題吟散閒愁杜門候時康終期闡皇猷

白雲閟崇岡須臾無定期好風從南來吹渡溪之湄溪流旣靡靡云影自離離而我造其間偶此相娯嬉坐日景將夕徘徊澹忘歸烏鴉忽飛來足我山中詩

臨流坐白石少憇聊盤桓隔溪兩黃犢動靜天機閒物我俱夷遊偶地心自安山中三日畱展我平昔顏明朝出江口孤舟入西山

蛛网落花

繁紅隕晴風欄絲自成聚鮫綃涴紅淚冰蠺貫香雨逝將流水心縈此愁幾縷日暮燕支寒春深聞杜宇

城南分韻得山字

白日何杲杲浮雲亦盤桓悠然百慮息愛此一日閒放舟沈幽渚擊楫回淸瀾我性本蕭散玆賞有餘歡水花自嫵媚煙鳥時一喧吟余不知暮夕陽度西山

城南分韻得底字

淸風吹我舟搖搖河之涘我來憩林塘林塘幽且美竹疏風冷冷雨足禾靡靡尋詩陟古城醉酒弄淸泚悠然樂有餘浩歌白雲底

余辟地城南友人單孟年項希周相過分韻三首各次之

楓字韻

貴遊不垂堂金屋春融融飫知膏粱味鄙我田舍翁淩晨轉泥阪薄暮披榛藂種秫秋可釀澆此磊磈胸但憂貸二稅詎知有三公夜歸藩落內曉入州縣中徵求苦給給奔走常忡忡風塵翳白日江漢號悲風中原戈甲滿晚歲霜露濃貴遊厭膏梁誰復懷宸楓

晚字韻

幽居邇城郭十往常九懶林泉有眞趣聲利豈吾挽掛巾松樹枝履屐莎艸阪嘉朋忽枉顧頗怪情意坦世途屬多艱交態常赧赧過從在知巳居敬自行簡靑蔬嫩膏腴瓦爵踰玉瓉相看未白頭且復作靑眼道路終坦夷琴尊當往返歡迎在今日論交未爲晚

林字韻

紅塵眇川陸旌旗駐彌深詎爲白石歌儗作梁父吟抱琴謝俗駕淸坐懷知音良朋喜簮盍濁酒欣對斟歡言情眷眷景仰心欽欽世方貴趨勢我儕自論心安得起山王酣嘯坐竹林

西江放船

亭午進我舟西江煩屢渡野盡靑山來日落帆影去寄身江海間俛仰歲月暮悠悠發孤詠政爾湔百慮萬事已復然滄江自東注

秋泛分韻得影字

畢景進我舟褰裳渉幽境盈月耿白光長松落疏影菇蒲晚瀟瀟水天秋冏冏歸來酒興髙歌長夜初靜

張徳淵飲予金櫻煎酒作詩乞之

南州產奇卉叢生翳山澤宻葉細如錢修條亂如棘遲遲靑春深粲粲素華發微芬嫓崇蘭幽芳媚晴雪繁霜隕髙秋累累綴朱實道人有佳致戒童秉筐笈采擷溪之湄制煉良有法渠渠杵百過冽冽玄霜滑上引瑤池漿下爇琪樹葉淸芬何輪囷百沸嬰執熱有如連金泥芳鮮敓餳宻置之尊爼旁情親爲予出一酌堅玄髮再飲生羽翼久之澤肌膚矧乃祕精血逺慚銅掌仙淸露粲玉屑願分刀圭余終朝蛻凡骨

送染上人往永嘉禮源師

人生始提抱孩笑物罕儔三齡蒙始達五齡气食牛弱年漸乖張役役各有謀或爲工與商騁智窮輪輈或爲士與農讀書事田疇所以嗜名士實與嗜利侔陽輪駛隙光衮衮無停畱朱顏謝韶景白髮生淸秋乃知人有生百年等浮漚生前爵九命死后土一壞阮生悟玆理離俗仍長逰東嘉宅山水源師道之尢往參一小乘智辯從玆優解此身世紛反爲身後憂子今別我去同難難同流彼此尊所聞茂業期精修永翫平堤瀾源頭自悠悠

蘭溪

曉發鄕頭灣十里見州治長橋臥秋虹古栢翳寒翠行行問風俗人煙稍繁麗所產皆可人頗與鄕土異溪魚帯雨肥紫藥經霜膩一一供盤飱似勝鱸蕨味淸醑冽且芳紅妝冶而媚安得五石尊飲我幹日醉回首終殘年客程誰復計

石壁寺

俯首見淸流仰首見石壁上有蒼茫痕積此太古色雪霜摩其肩波瀾濯其足自從有天地卽解有此石屹爾歲月久不逐浮世易至今肆頑礦洪濤恣吞蝕央央石上云雲開絢晴日中有梵王宮翚甍爛金碧墻垣繚周遭一覽慰平昔何人手種松苯■﹝艸尊﹞才數尺期汝千斯齡下與蒼石匹但恐陵谷變漂泊兩相失

呈僉帥

明時尙右學髦俊各有造廟堂足旁羅山林極幽討公家秉懿徳胸次五車飽精神掞空碧符采絢華藻當年覲宸旒啟沃邦家兆居然宰州邑撫字弗艸艸棠陰護晴晝燕香散穹昊滄海一駐蓋馳聲被夷島輕車駕熟路玉帳罥淸曉參謀語堂堂籌劃气矯矯政事刀發硎溫恭圭襲繰烏臺玆振佩七郡盡驚愀賢良賴登庸姦回幸深剿書生仰星鳯瞻拜苦不早髙堂抱眞素白髮已垂老願提五色筆鈞陶藉吾道俾紓人子心捧撽自傾倒洪恩曽靡忘有如日皎皎需公職補衮調燮計非小他時安黎元撫掌譚笑了

越上九日感懷七首呈韓明善先生

霜橫江上秋月照天外海政玆風景遇客子顏色攺異鄕難爲情賴此淸尊在央央黃金花幽姿自瀟灑世無彭澤翁千載誰來采

耿耿歲云莫索索多悲風孰云客窓靜亦有牀下蛩起來獨盤桓幸此良景逢油然開我顏淸賞誰與同濁醪有眞趣可惜兒女容行吟會稽嶺坐嘯蓬萊峯冉冉羣動息月在山之東

登髙曠玄覽寓目銷我愁峯巒滴朝潤蕭條气含秋客邊得佳莭慮靜境亦幽況乃歲稔登遺禾彌道周糟牀注新醸已免沽挈憂幸此足斟酌好景庻可酬豈知故園月今夕在玆樓一笑欲忘言歲月何悠悠

越山欝岧岧越水何涓涓愛此山水區徵途滯靑年蘭亭訪陳迹俛仰追昔賢蠒紙匪故墨千載空遺編引流泛羽觴一醉西風前雅量斟酌之浩歌陶自然

褰衣渉淸流興盡足未倦杖藜訪林丘荒塘衰艸徧客中恨寥寥及此情眷眷爲采籬東花寄彼山陰彥歸歟復歸歟浣筆書所見

愛酒古所有我性亦自耽匪爲酒作荒柰此風景繁旅況政索莫庻用除心煩蟹螯薦新醸霜橙壓黃柑心交可酬酢豈爲事盤飱三嘆尊爼傍身在天東南

亹亹圓象運苒苒靑歲闌策策西風鳴耿耿客子寒客子行路難況乃衣裳單萸盤薦重九雅歌和淸彈黃華被幽徑拒霜明空園所樂忘所悲慷慨有餘歡不知烏帽欹邈矣追龍山

避暑湖上與呂元膺分韻四首

我行湖之陲浮游散腰腳殘陽度西林啼鳥滿東郭褰衣受微風此計良不惡嗟彼灸手徒於焉孰爲樂長謡蹋歸徑流螢滿叢薄

流水本無意歸云亦無心人生苦多機擾擾懷悲辛何如命佳侶濯足湖西潯悠然忽忘言嘉木鳴珍禽起拂塘上石坐愛云滿林

行行足力遒少憩湖上松坐拂松下石永嘯生淸風嗒然滿幽聴萬籟眞笙鏞欲覓不可得白月當靑空揮手謝時俗去臥東山東但恐屐齒折政玆懷謝公

三伏苦炎熱林塘自蕭幽長松蔭平湖六月如淸秋水花靜窈窕煙鳥時唱酬攜朋薦桃笙戒僮汲新流盥罷吟我詩此樂復奚求安得陶元亮於玆共盤逰

題衛明鉉溪山獨步圖次韻

輕舟艤幽渚載酒欲問奇穹巒浥朝潤老樹含秋暉意行入寥閴山回轉參差無琴寫深情有酒一中之覽圖愜懷素坐翫殊忘疲世途方蹇蹇願我常怡怡俯瞰滄溪流仰視白日馳安得陶元亮抽簮賦來歸

倪仲權宅城北隅鑿池植蓮環以翠竹友人烏繼善顏其齋曰花香竹影蓋取慈湖楊氏之言曰花香竹影無非道妙因賦十韻

幽人嗜淸謐結廬池南濆生意浮緑野波光蕩靑雲奇葩旣嫵媚修篁亦繽紛繁紅藹晨馥翡翠護夕曛物𨿽一植微中有至賾存形色理固顯索隠邈見聞妙契俯仰間鳶魚亦翔奔乃知動植者至理同絪縕玄功諒誰宰物物均化醇翫此香影妙嗒然難具論

金華洞

金華古洞天丹霞冠其顚上當婺女垣下據雙溪壖括峯盤其股會稽摩其肩晨霏護瑤艸瑞靄緣石田靈宮嫓上界陰洞通九天黃冠秀玉飄琴心語胎仙駕言極遊覽捫蘿重攀緣素心愜淸曠探索窮幽玄長揮訪松喬授訣期長年邈焉不可究澄心聴松泉

赤松宮

桃源富山水仙居欝嵯峨穹巒逼象緯紺霞護藤蘿羽流戴星冠方曈照皤皤或時淩紫气環拱聲相和世傳平起輩飆輪振瓊珂遐登隕遺迹石羱滿山阿迥與塵世隔巖罅豁臼科遺玆幻化境伏物皆駢羅我方借筍輿一覽愈宿屙竟欲從之遊恐貽來者呵

釣臺

嘉林冒晴碧穹臺薄層霄央央太古云停陰被山椒炎燻駐行鷁捫蘿撫岧嶤激烈增慨傷顧盼忘曛朝赤靈復乾符雲臺紀崇勞至人澹無爲寡處窮盤邀未論夷齊淸寜許巢由髙舉世縻聲利驚寵趨市朝黃塵競汨汨銛口紛囂囂有如車下阪覆折隨所遭仰企臺上云淸風振林臯我方規出處遐瞻送長謡

通濟橋

浮梁駕長虹溪流浩無極睠玆締構功諒哉殫庶力崇欄護滄波修棟走白日巨砥累十尋瓌材逸千尺靈鰲負屓贔老蜃吸業岌念昔病渉者憧憧今有適浮屠廣私恩迥踰溱洧迹期爾千斯齡永永如砥直慨彼巖廊姿駢列皆柱石顧維通濟功安事作舟楫

宿寶華庸上人房

靡靡日西頹寥寥夜將入我來何所見沙尾白鳥立渚華散幽馨巖月落佳色支笻入招提修廊響吟屐林堂有餘興危坐忘形迹野鶴投暝回疏鐘度蘿出朝來借筍輿去踏淸溪石

宿慈湖石上人房

曉鐘度東壑客子酒方醒殘燈耿疏窻西月澹孤影偶地成安居澄心愜幽境風松響簫韶危枕滿淸聴餘音久回復鳥啼山更靜杲杲日東升歸心又馳騁

過小洋

我行甫三日所歷不絕山隔溪見崔嵬地險心自安五里逢一洿十里輙一灣篙師欲一上若挽百弩艱有如嗜名士分寸勞躋扳常恐一失勢隕此千丈湍覽此已長喟所見恨心酸驛騎轉山腰客舟溯危灘意興各有適風霜共摶顏去年梗蠻獠炎塵塞閩闗羽書日夜下已見剔巨姦會將鏟疊嶂免使行路難

送王正卿歸隠東湖分題得釣石

蒼巖鬰峩峩滄波靚涓涓水山蘊靈秀人物儲淸妍步尋釣石處撫迹心油然逹固登巖廊窮當處林泉未論磻溪髙尙友羊裘賢江海多風霾洪濤政滔天抱懷砥柱姿容黙思自全嗜此水山嘉盤遨送流年坐拂石上云永嘯淸風前

贈呂自牧

玄機運亭毒沖气萃厥躬靜抽造化祕周流與天通燮調或少沴刀七毎不供所以鍼砭妙巧於藥石功呂君吾鄕彥蘊奧蟠心胸冥傳越人術訣授長桑翁秉此濟世誠往往蘇疲癃良時解醫國此理諒擴充明當馳薦剡籍貫明光宮

送恂上人遊徑山用銘禪師韻

圓穹運亭毒大塊眞浮浮人生於其間有如一虛舟乾坤鬯淸淑可攬亦可收恂師擷其秀南林嘗獻酬竟上盤陀峯時與金仙遊亭亭峯上云泛泛水中漚雲飛漚亦散云在漚還畱覽之如忘言松風奏琳球幡然動飛錫蹔卓西湖幽我欲往從之離俗眞罕儔長揖別師去同調難同流

感懷

流水淸泚泚停雲白英英兀坐翫時物歲月如奔星芳艸歇柔緑秋花發幽馨悠然上南樓迢遙暮山靑涼飆起木末鬱鬱方含情淸晨攬衣起逺林瞰朝暾嚴霜淨天宇碧水收舊痕愴此景光䢐歲暮驚心魂安得故人遇聊亦對淸尊如何咫尺天令予思徒紛

宿廣壽方丈

澄州漲春濤徒杠晚先登偶攜寰中友值此方外僧歡迎慰平昔邂逅云吾曽杯盤雜蔬果起坐飛籌觥新詩紛綺麗妙篆焚晶熒糟牀夜深注茗碗更餘烹論交意自愜晤語心先傾竹林振淸響梅花爲余盟良會欣在玆四美今合並雅興誠難窮共看無盡燈

秋夜讀書西

郊風露夕涼風入吾廬焚膏繼晝晷而還讀我書簡編散蕓香探索味道腴翫此聖賢心油然樂有餘四郊久多壘兵戈政馳驅紅塵障白日積胔塡溝渠安得挽天河爲我一蕩除且當■﹝度攵﹞衡門兀兀究聖謨

石塘

霜日浮晴暉溪流眩五色石髮結深翠團團異瓴甓或似丹與堊或如紺與碧素沙相蕩摩滄波互吞激緬思瀫溪上五里時一折故爲此經行咫尺見懸絕乃知世途險愈逺勢愈亟行役且勿論尊酒聊自適霜橘大踰圍溪魚動盈尺勿辭酒味薄庻可澆胸臆酒酣詩眼放落日半天赤

盆荷

南庭蔭嘉樹日夕生淸風幽曠愜懷素繭足三支笻戒僮斸玉華陶埴空莎藂分此太華根擢蒔玆盆中奇葩旣嫵媚修莖亦玲瓏𨿽隔土壤脈實假造化功太虛落景圓涼月光溶溶深夜藹芳气晨露淒以濃鑑湖千頃秋玆意亦自同眷言向君子百世濓溪翁

送陳子山待制

戒舟滄溟闊掛席北斗回驛吏候明發夙興具盤罍及玆陽春杪髙飆正南來蛟亹海色聚秦望霜霧開迢遞啟城觀縹緲幻方萊玉堂席虛右羣仙久裵徊冠蓋切五云環佩振三臺直起鈴閣曙臚傳重轟雷

聴姜可玉彈琴用江叔載韻

出門聴松泉塵心一以洗入門聞絲桐又欲洗塵耳幽人在東齋見之殊可喜悠然太古心靜探玄精理一弄風泠泠再弄溪泚泚但言少知音振衣張拱起孰知伯牙心蕩蕩在流水豈若齊王竽僅諧東裏鄙

芝蘭室

沅湘翳風霾畹畆荒雲煙芬芳旣銷歇蕭艾彌郊原亦有好修者雅意趨自然結齋僅十笏度地踰九筵房櫳和煦藹幾格生淸妍我來承顏宇靚若挹芷荃淸言復同心晤語情便便至今暮髙潔日夕懷林泉擷芳持贈逺長空渝歲年凝思澹無窮寫入琴中弦

秋日海棠

露華曉厭浥艸木淩淒風值玆搖落際覽此翡翠叢葩葩曜秋圃灼灼騰春紅嗜此明媚姿不減睡思容誰當秉銀燭穠艶欺芙蓉𨿽憐若質嬌孰禦霜華濃永嘆三徑前盤桓撫孤松

靈源寺

蕭梁崇象教祝髮布中國偉哉樓約師江左闡翻譯宸旒躬授記龍衮致齋飭胡爲且示現大千玆卓錫尖峯殿其後靈源徑其側精籃欝中峙金剎屹千尺皇畿會蒙塵乘輿據傾革尙想瓶中天借爾護持力我方眺遺境慷慨興感惻秋風振祗園荒陵共蕭瑟用

韻酬易之

翳翳景向夕樓臺結微陰涼飆東南來好鳥鳴髙林懷人眇天末跫然想足音

泛舟

出門看靑山迓此千里客東臯載我舟搖搖入州郭日暮江流長坐永天宇闊悠然增偉觀變化何倐忽云度山尾靑雨灑江面白神工不可測片月水中發

九月菊未花

西風落秋杪零雨冒江郭起行眄中庭支笻慰寥寞籬東菊婆娑欲采未盈握奇英蘊黃中淸芬含翠萼去年秫稔登佳朋足斟酌對花發長嘯唫詠殊自樂今年風塵際干戈滿川嶽居甿盡逃亡朋知半零落對花發三嘆撫景恨詩惡何當起淵明吟詩檄華發

窻間水影鍾仲章見示

小室俯晴渚曲波曉晶熒陽靈濯光景空碧生虛欞誰持並州刀剪碎龜甲屏羅韈塵縹緲翠袖春伶俜夜深煙霧濕常恐埋靑萍

子淵詩集卷一

●欽定四庫全書

子淵詩集卷二

﹝元﹞張仲深撰

○七言古詩

負暄行

野人多病臥竹牀新寒中骨饑欲僵呼兒扶傴出門去窮閻愛日如探湯初疑冬烘可炙手漸若醇酎充枵腸玉山曉煦釋陰凍已勝狐腋生春陽野人家有一畮宮女能緝麻婦能桑今年絲枲頗丰牣裏胥橫斂需官糧遂令方冬禦單袷至使卒歲無衣裳世間貴遊多步障千金買裘繡鴛鴦羅幃貯嬌厭紈綺尙有文繡蒙宮墻豈知窮檐有眞趣不炎不凜春風長方今戰士苦寒栗介冑生虱罹風霜急當持之獻天子願賜被服照恩光

遊武當別峯次姜可玉韻

夜深忽夢雙鶴來夢回但見山容開侵山故故入山去雪埋老樹深莓苔倚花問鶴鶴無語劈琴刲鶴和花煮定知一食生羽翰飛去蓬萊聽風雨

疇昔

我生愛山殊有癖日日登山訪幽寂故人江陳三五輩醉臥靑溪掄白石踏霜采杞琲盈把拂曉題詩云滿壁文筆峯前動客吟百花嵓底畱行迹故人別去動經載溪山溪水總相憶今年海口獨棲遲塊爾窮居自紬繹我家嵓壑明越州看山看水豈終極酒酣秪上知章船醒後還尋謝安屐我今出門但平原夢欲尋山了無覓臨風時復一想象致使心脾結沈鬱州縣稻梁𨿽自足江海風塵久難息人生得意須勝逰莫使沈吟念疇昔

送危太朴檢討還京

臨川先生富文學願見久矣不可親夜占使星動牛斗曉聞官軺薄東鄞欣然出門往見之向者佩誦今始眞才華籍籍三十載積學所至非鬼神銀蜍濯海秋旦旦淑气鬯物春津津大朝士流日以盛玉堂掌故俱薦紳煥章三朝舊文物直與造化同陶甄公行采訪及遺俗禮繁樂縟皆陳陳忠端姦佞等黃土尙藉竹帛昭瑜瑉詔修三史求遺書至四明董狐馬遷不可作嗚呼千載公其人

我生

我生失怙口尙乳兄弟伶仃母孤撫母年六十子三十夜共靑燈守環堵母言夫死當從子子當讀書樹門戶治麻貿書欲教汝織紝爲衣仍衣汝至今遊子身上衣尙帶西窻夜深雨今年八月拜髙堂因上西州歷東土卻聞江南張公子自築岑樓踰峻宇江湖往往見詩章州縣時時有人語已知溫凊足滫■﹝氵髄﹞雪堇冰鱗日能取白雲卻覆樓前萱彩衣每僕樓上廡貞心儗報三春暉素懷直與明月伍用勞詎但慕曾仲不匱還當法姚禹我觀浮俗苦不然輕薄紛紛焉足數豈知孝者乃天常反以非常事誇詡我因感君悟玆理便欲移家成一聚非關族譜能相通自愛襟懷同出處我今未解構數居千里翻令倚閭苦詩成蚤晚理歸舸免使庸庸等■﹝石民﹞碔

題蒼龍出浪圖

老龍吹浪蒼云濕萬丈銀潢掛遙碧泰華倒景天柱搖電母蟠空轟霹靂道人胸次溟渤寛髙堂六月生晝寒墨花濺香夜欲滴晴漦護靄秋不幹曉蹴云衢畱步武上際文明當九五天瓢未可私吾鄕逺近蒼生待霖雨

胡用和聽雪窩

九冥使者令行肅怒叱剛飆逐滕六驕云壓地凝不流萬里寒稜逼人目一齋函丈大於斗四壁生輝瑩如玉夜深危枕支詩魂衾鐵稜稜似龜縮戰酣凍蟻寂不聞獨訝春虫暝中撲是誰碎剪銀潢波亂撒珠璣三萬斛初疑入幙勢斜斜時復緣窓聲簌簌夢魂無路覓寒梅詩思翻驚折危竹長安客捨淸於冰亦有羇棲抱幽獨門前自絕車馬塵釡上曽無肉爲粥東鄰西裏富燻天細醞羊羔酒初熟酒酣把翫溫柔鄕豪竹輕歌貯金屋但知聲色樂意長豈信齋居淸聽足髙人胸次無一塵肯附輪蹄競馳逐政如袁安不出門自儗焦光眇庸俗囓氈朔窖耳孰聆擊■﹝務上鳥下﹞縣弧事誰續從渠簡冊紀勲庸我獨忘榮亦忘辱起呼小姬煮春茗懶具扁舟泛溪曲更結心齋聽以心擊壤髙歌繼芳躅懸知海上來歲丰農圃無勞問雞卜

爲蘄縣翼王萬戶題

霜落江南淩萬木日夜西風到林屋壁間古劍搖芙蓉帳底靑燈朶紅粟將軍好武復好文一段精神照人目酒酣舞劍回電光時復挑燈藹蕓馥良弓在檠不動塵風鐵鏦錚戰櫩曲三軍號令寂無嘩萬竈貔貅自淸肅立當要路鎭雄藩不比常途閒食肉公餘息宴動微吟兩袖驪珠紛可掬瀛洲自此生輝光雞林豈惜千金贖黃簾不捲秋滿堂分得蟾華夜如玉

山之云

山之云白央央陵晨出山作霖雨薄暮棲向巖扄藏山之云央央白觸石之勢絪縕不可遏不可遏天下蒼生待甘澤

菊東山人歌

黃華山下蒼顏翁自雲家住東籬東籬根野菊不待種年年著葉秋滿藂去年花開金纂纂今年花開大如碗走傍髙陽喚酒徒更向南鄰覓詩伴對花把酒花欲言花言爾曹何太顚只今■﹝氵頃﹞洞干戈際胡爲落魄風霜前何不臂鎗驟射競奔走笑取金印累累大如斗歸來狂歌痛飲花前酒山翁對花前致辭功名富貴胡足奇世間豪華熾如火徳薄奉厚俱傾危殷勤勸花酒花亦爲予壽忘形到花我臨風但三嗅起來傾倒老瓦盆醉卽長歌時一扣吁嗟乎花開花暗秋復秋人生白髮爲花羞我曹相逢彊作開口笑醉歸共揷花滿頭

贈徐仲裕

混沌夜鑿玄黃剖書契創錄垂不朽誰將汗簡編湘云渥漆濡丹示悠久蒼頡余制見鳥迹孔壁遺形有蝌蚪篆籕孰啟冰斯先分隸每變鍾王后後來眾體多紛更幻若浮雲化蒼狗徐君適生千載下體法潛心希八九妙知化與心神融造化無端落吾手儼如泰否通往來解使陰陽成雜揉江南此藝𨿽云多探賾鉤玄只君有方今四海洽文化儗作般那頌元後摩崖秦嶺空崢嶸妙手須君鐫岣嶁

贈蕭君

佑人孰無父母蕭君有父生能致其養死能枕塊歠粥終期祥人孰無兄弟蕭君有弟有財弗與爭有爵克譲使之垂休光世人不識蕭君賢蕭君孝友因心然昔年烏府躬槧牘俸錢散盡兒啼寒七閩蠻瘴遶榕樹驛騎嚼銜嘶薄暮平生願效王家勞十載曽無致身處世間亦有輕薄兒紆拖靑紫安輕肥豈知孝友因心有秪使骨肉常乖離皇天不爲蕭君私烏臺柏府豈無賢者知己知天爵修於斯自有人爵來如期嗟哉蕭君愼勿傷暮遲嗟哉蕭君愼勿傷暮遲

贈朱敬之

葩云縹緲連三島古堞髙懸浙東道七城斗列奠南邦吹徹梅花海門曉紫陽仙客天上來蹋蹋驕蹄春騕褭簿書鞫讞自淸幽玉帳參謀笑譚了十年省署足優遊一日瀛洲事幽討團團薇露滴晴垣濯濯蓮香沈秋沼遂令胸次飽淸腴時復霜毫恣揮掃丹靑雜揉絢天葩破墨淋漓敓華藻書生有母抱孤眞素髮蕭蕭已垂老願持色筆發潛輝解使深恩等鈞造

贈錢善長

士也在世應時需自知忠孝非兩途忠當事君罄衷赤孝當養親服勤劬書生有母已垂白屢易星霜抱冰蘗朝廷化成多美意肯使孤眞竟淪匿惟公素稱長者家筆端霜气秋生花柏臺騰譽七郡肅片言折獄曽無嘩書生景慕已有年願持彩筆成陶甄子能盡孝母佩徳載拜深恩卽二天

贈茜涇張伯起

厥初何人鑿混沌一气周流自融渾祕樞宻運陰陽根萬化生成靡增損弛張忽有一毫沴峙者不墮流者紊乃知調爕在宰衡手握乾綱契深懇若人戴履參爲三气志在躬知黙脗和則榮衛生絪縕戻則疲癃雜憂忿政如陰陽有驕蹇必假良醫一詳診欲探六脈致調和曷審三因正標本張君明醫繼五世究心深入岐黃閫濟生自有神聖功立志豈伊庸俗混窮當衛世康斯民逹則調元思補衮自知窮逹理一致不管衣巾走塵坌我生於世竟無補從此因君當發憤致身未斷出處期尙抱遺經作儒隱

贈鄮山汪彥通

憶昔少小同閭裏廿年東西若流水子能掉古侯王門我得晨昏致親喜是時世道多暌乖風塵澒洞連兩淮官軍對壘苦死戰守令治劇愁顚崖參政旌旗控三嶺子策端能復侵境不謀駟馬印累累坐取一官甘獨冷鄮山宛在水中央過橋琴佩春風長諸生堂下稍羅列兩供俱闕同荒涼三倚秋亭弄雲月坐上靑氈又思徹故家只住湖西頭蹋破門前三尺雪

海陵行爲秦州袁子英賦

海陵孝子身姓袁弱年喪父母獨存闔門老稚百十指怡愉日夕同盤飱前年盜賊掠州縣通州泰州漲煙焰玉石處處俱蕩焚母子家家不相見袁攜妻女負母行妻流女離難爲情未論妻女得相保且負老母逃餘生女泣父母婦泣姑父覓妻女妻覓夫女妻子母復相見喜悲交集气始蘇蒼生不解皇天意泰否剝復常相繼非因袁子有純誠豈使一門全孝義嗟爾袁子孝且慈世人已識天已知他年驄馬訪民俗海陵爲我陳此詩

靑松枝

靑松枝靑丕丕手把靑松枝爲君酌別離松枝顏色年年好常恐人生鬢毛老願君操比靑松枝天寒歲晏終不移

次沈元晉蓮花韻

方塘過雨新流急髙栁玄蟬爲誰泣故家池館藕生花萬柄參差水中立亭亭盡作妖冶容妝明不假鈆華濃碧雲低擁浣紗女花房亂搗紅守宮水晶宮殿開南北萬頃琉璃湛秋色仙人太乙忽相逢冏冏方曈照空碧自言家住靑溪濵年年種花驚水神華開茜素千萬朶采之寄贈相思人殷勤爲道相思苦眼底風塵暗淮楚苦心自抱淸白姿素質不隨泥垢污擷芳采緑當制衣爲逃濁世非眩奇他年玉食許同貢只在苕溪與霅溪詠罷仙人駕蓮葉手把洞簫吹不徹回頭池館起西風十里煙雲華似雪

白龍洞

地盡東南滄海據龍窟蛟宮自無數客行千里見山髙卻到東州地窮處人傳山有白龍居拄策何辭一徒步我因好奇細詢之父老無能道其故乃知滄海蛟龍多天遣行雲作霖雨懶爲翻身歸故窟蹔戢鱗鰭此中住上連碧巘欲南奔下泄淸流自東注老石暗結生云根虛谷潛通上天路風雷三月動地來洞口時聞頭角露常陪白帝行淸秋要與塵寰洗炎霧徧施九土商家霖晝踏天衢自回去馮夷海若遙相迎歸臥瀛洲紅日暮

羊寶【同郡黃直夫自言嘗至河間武淸縣得一羝旣而刲之獲其腸中所蓄如彈而色黒者六十枚初未之省盡棄之乃畱一二以視其土人曰羊寶也世罕得之得之則可以療腸胃間疾遂藏以歸因視余枚作詩紀其實焉】

客舟昔艤武淸浦不惜嚢金得肥羜夜間秋月弄蟾華晚嚙靈苗臥春雨未知秀異生膟膋已覺輝光澤毛羽自從割鮮得所見粲若驪珠紛可數寸螺點漆墨凝花一一勻圓訝如許世貪爲寶嫓璣琲我媿無知等塵土蒼龍有珠徒想象靑兕生黃互吞吐何如此寶禆世用解療膏肓安肺腑牛溲馬勃曷足論羚角麋茸諒無補黃君自此什襲藏價儗連城越瑉珷焚香展襲始一見顧我求之嘗至屢貪看掌內紺珠新海上還丹皆妄語我知此物非世畱嘗恐雷公潛竊取自憐把翫晝生輝只合持之奉明主方今海內多瘡痍願濟黔黎周瘵苦定知官帑輸千金韞櫝深藏勿姑與

舟中荷花【汪卽之種荷小瓦盆中花盛開載於舟面回是夕叔載同宿舟中賦詩就次韻】

臨平五月花連岸曽買扁舟月中看彩鸞踏空乘夕回聞有三江名一縣當年眉山艸木枯此日源口泉林變君家早祖筆生花至使文華後人見祗因要結靑山緣致令不上黃金殿大器還期在晚成會稽終遂平生願我家兄弟亦讀書夜夜燈牕事鉛槧兄年四十弟三十著鞭非敢奔而殿功名已信命使然造物由來不私眷要知得喪理一致共鑽吾道其無倦

題陳元昭雪篷

幽人久住湖南隅開門看月雪滿湖團團茅齋小如舸宛若身世江湖居夜深夢入剡溪曲靑簾白舫如吾廬似嫌淸气生肘腋坐覺寒景橫瞳矑夢回但訝夜生白恍若雪浪搖牕虛起來作詩不可紀呵冰寫作山陰圖

題張小山君子亭

我嘗西湖謀卜居前有水竹後芙蕖羈紅縻翠眩人目云錦倒映靑珊瑚歸來試問隱者廬嘉葩美植同紛敷彩鸞蹋空夜不啄文鴛隕粉秋生珠竹秉君子操蓮如君子淸我亭居其中樂以君子名道人寓物不著物豈惟物美惟徳稱滿簾花气香馥馥一亭翠景風泠泠願君志如蓮濯淤泥而不染操如竹拍霜雪而不零我今聞之當乞盟制荷爲衣竹爲策迥謝濁世全吾生

挾彈圖

輕羅裁衫紅纂纂五明馬蹋春云暖平康殢酒夜忘歸曉挾琱弓明月滿栗畱多在髙樹枝好音恰恰傷春啼彈丸落手恣梟磔肯如鷗鷺終忘機嗟爾貴遊何爲者豈問長安米增價不思射虎南山邊自逐鷦鷯蓬藋下

題金華莊元善松澗圖

南華老仙骨不朽古屋山深大如斗平生傲晲不出門屝屨無絇衣露肘長松千章手自植繞屋蛟龍蟠白日松根老澗石髄浮環佩鏗鏘委寒碧長風撓松松怒號澗聲回合驚奔濤莊生聆之發長嘯彷佛相從時數遭茅檐夢起午窓靜碎攪龍香濯秋頴澗聲繞指松气浮一片溪山曉無影我方覧之窺出處黃塵帽檐汗如雨期君歲晏斸茯苓共汲淸泠帯云煮

梅邊齋

道人心與太極會結茅直與孤根對捲簾秪在香影中開戶獨當霜雪際我聞老逋湖上宅老樹團團春拍拍巡檐時復索一笑野月髙標鬭淸白何如道人屋如斗蒲團祗荷南枝右定回但見影滿牕羣咡暗聞香逼肘嗟予生平懷此癖雪後蹇驢時一策繞花哦作淸苦辭毎欲及騷追楚魄道人心骨如花淸歲寒我亦當同盟擷芳煮鶴作淸供竦身端合歸蓬瀛

題張子文耕隱

城市紅塵一千丈轕利膠名騁輪鞅經綸往往隱屠釣自謂勲庸隔霄壌埜人只住城西隅舎南捨北皆菑畬東家襏襫許借我一犂春雨畊煙蕪婦能曉饁子能讀一畮桑麻生理足但願登平樂有年肯爲馳驅謀食肉歷山已逺有華杳出處當年計非小君臣各與時際會聖徳於今麗穹昊張君隱志非隱身秫香醸得秋風醇儗續丰年頌元徳醉歌願作勲華民

張正卿芷石圖

蓀蘭蕙茝元同譜零落湘累雜煙雨香聫老樹冰霜姿靜倚云根鬭淸苦紺葩同幹晴縣縣嶄嶄玄璧大比拳根通九畹自彷佛翠結五嶽同連蜷四明張君好事者求得仙毫一揮冩至今淸思滿沅湘夢拾驪珠月中把芳聲從此如芷香貞心從此如石剛願挹髙標脫凡俗儗結金蘭共徜徉

嚴景安壁上盡松次韻

天風吹雨來滄溟霹靂下震龍盲驚巨靈怒拔千兔禿老龍蛻此槎牙形致身自合倚絕壁底向虛堂寄靈迹龍香攪翠秋淋漓老幹摩空天咫尺當年觸石誇共工天柱夜折嵩髙中大材不作棟梁用秪恐斤斧終難容遂令根盤多錯節安得吳刀秋斸月會須斬伐登廟堂畱取君家壁如雪

白日行簡仲幾

白日白日復西墮山中客子樓上坐樓西靑山曲如拳樓東靑山翠成朶讀書到晚心悠然故人別去今經年江流到東不百里夜半欲上山陰船故人故人在何許半間茆屋靑楓渚秋天有鴻江有魚胡爲使我心獨苦白日落盡我思君夜涼望斷江東云

題張惟中翠微圖贈嚴侯

將軍間生東魯質半生雅有愛山癖自從一登泰山上下視羣峯如蟣虱邇來築室鏡水湄萬壑千巖走空碧躋扳不假山行樏興來毎著登臨屐一自佩符東海上屢有此癖橫胸臆四明張君好事者爲寫新圖慰疇昔寸毫自解藏萬機跬步應須論千尺將軍獵歸臥牕幾數覧斯圖興太息翻思往事如夢中不覺心神愈滋疾未容北牕臥淵明政擬東山起安石他時譚笑安黎元好住翠微恣盤逸方今事業當激昻願策崇勲紀新迹

題灞橋風雪圖

長安雨雪大如甕馬蹄曉蹴東華凍長安雨雪大如掌磔磔商車競來往先生名利兩不幹騎驢底事衝風寒風髯獵獵雪種種三尺蹇驢僵不動自知淸骨爲詩瘦不道玉山和雪聳君不見長安有客似龜縮夢魂不到山陰曲陶家風味黨家奢煮茗烹羔總庸俗淸標何似襄陽老一片襟懷自傾倒只因灞橋覓詩忙非是長安被花惱豪吟往往淩鮑謝長才靡靡壓郊島載披毫素眼生花悲吒無端動淸昊

題陳君適凝翠樓

北山靚窈南山幽山中有地如麟洲道人平生好樓居看山一月不下樓素心肯簉鵷鷺侶雅志自與麋鹿儔樓頭逺峯曉潑黛樓下急澗晴鏘球紅塵萬丈飛不到坐覺眼底蒼云流道人論心亦好客有爵無算常獻酬秪今江海事兵革羣縣供給方旁搜何如樓頭■﹝度攵﹞門坐免使調發窮徵求

歸鴈

商飆鳴秋眾木脫鴈鴻來作南州客不辭云漢塗路長要識吳淞水天闊異鄕𨿽云足稻梁江湖實恐多矰繳同來兄弟無半存彊爾相呼整歸翮東風杳杳吹晴沙此日一舉天之涯羽毛不犯塞上雪曈曨豈識江南花洞庭一聲夜漂泊瀟湘倒影春橫斜長安故人斷音信一去十載忘還家鴈乎鴈乎爾歸何太急使我臨風增嘆息

題諒上人巢云閣

上人身在虛空住鐵杖芒鞋蹋煙霧歸來塵土二十年滄海桑田幾朝暮石林紺气春浮浮翹然結屋居上頭鷦鷯一枝亦自足老鶴萬里空相求上人閱世如幻境空翠滿身淩倒景五更風雨老龍歸至今尙覺袈裟冷上人是客云是家云與上人同一涯手把揮拂上天去一洗四海無塵沙

送云上人

孤城秋老萬木隕夜夜秋聲到危枕長遊政有山中人振錫時當菊花近紅塵如波渺滄海滄海紅塵幾更攺上人閱世如浮漚頭顱只有詩瘢在錢塘近可一葦航鍾陵王气連鬰蒼鸞翔鳯翥久銷歇龍蟠虎踞今悲涼上人視身如電露自謂無來亦無去人間興廢等如之只合編茅在山住

送全上人

蜀中山水古所聞知有五嶽元非尊上人足迹半天下錫端髙曵衡湘云十年掛錫東海上金峨雪竇晴相向燈分舎利塔畔光缽共旃檀林下餉上人歲晏將何如手持徑寸摩尼珠劇談似訥訥不訥外貌如愚愚不愚上人此理知黙契所以不會惟深會二嚴二乘妙熟探大千小幹了無外南還欲鼓湘潭柂天地江山等麼麼自知浮世一化城願結跏趺面墻坐

題姚子章野航

我家雪舫大踰屋君家雪屋寛踰舟四牕團團夜如水月明滿載無人收道人書聲夜半熟一襟淸气淸於秋我來叩舷歌白雪隔江老樹春浮浮

子淵詩集卷二

●欽定四庫全書

子淵詩集卷三

﹝元﹞張仲深撰

○五言律詩

宿單孟年溪齋次韻

蘇端元有約風雨亦來過曉市魚蝦集深秋筍蕨多交情今管鮑詩句逼陰何最喜華顚祖孫兒似小坡

題天師畫送人還洞庭

金碧擁層巒歸橈趂急湍人從天際去春在畫中看驛路隨江盡湖云類海寛停舟未可別風雨落花寒

答仲幾見柬韻

小室俯江渚晴新愜賞心半年如許別此夕動孤吟書至燈花落春歸栁葉深懸知明月下獨步在湖潯

江城雜詠七首

望逺孤城暮村虛樹木稀故山元有約此日未忘歸沙晚鴈聲起江寒天景微平生蕭散意莫遣寸心違

西風滿天地行子夕陽前南浦人爭渡淸江夜有船異鄕孤客淚隔竹小家煙風物今如此登臨一惘然

十月風霜勁長空鴈正愁不辭闗塞逺故作稻梁謀影落橫塘北聲寒古渡頭覉人耿無寐危枕在江樓

原頭數楊栁葉盡晚依依歲晏北風勁天寒行旅稀江鱸從网得水鳥逐船飛漁子津西去黃昬得酒歸

方冬气候變縱目意淒迷千里兼吳越南州帶鼓鼙地連江棧闊天入海門低歸路何愁寂寒城鴉亂啼

霜空澹孤月此夕十分淸烏鵲寒無夢闗河夜自明入簾微影落開戶素華傾萬里還如許姮娥不世情

霜露下林薄江幹歲事闌起來風力惡不放酒杯幹南土旌旗滿孤城鼓角寒百年如夢寐頭黒好相看

金華雜詠六首

經年困行役鬰欝若爲情異縣靑山眾新秋白髮生詩魔降戰壘酒陣破愁城物色今如此漂流不爲名

百曲浮梁上滄波午景齊亂山藏四縣一水匯雙溪舟逐鸕鶿下沙迎艸樹低隔橋秋社散歸客醉如泥

佳期天上又星約喜重尋【是歲閏七月】明月孤城柝西風獨客心故鄕千里外歸夢一溪深應想髙堂上新芻亦自斟

久客經春夏風淸尙坐畱樓頭延月滯樹杪見星流東土登平歲西疇黍稌秋山妻應解事曲蘗已吾謀

客倚南樓上西風月又初紫簫閒度曲茅屋夜溫書風物吾鄕似人情異縣疎旣無升斗絆只合賦歸歟

浴罷披襟坐危欄曲曲涼秋風淸枕席客思入江鄕亂竹疎螢度深林眾鳥藏晚來閒物色風土似荊揚

遊承天寺

秋色今朝盡西風落晚紅人心本無隔節序不能同杖策孤村外齋居亂水中坐看馳騁者行李自忽忽

練川雜詩四首

風物皆遷次因循歲月過淸池黃葉滿落日暮云多蠻海橫妖祲官軍荷鎧戈故鄕音信斷無路問如何

百年全盛日海角見風波潮勢秋逾惡村舂夜有歌時丰多黍稌日暮飫駕鵝幸遇登平歲搴旗聽倒戈

浮世如談夢人情似聚沙一年江海上千里問音賖驛路通西市江聲入下砂客懷無可遣時復嗅黃花

江深風物異歸計每逡巡有酒愁難破吟詩興自神枯萑晴似雪獨鶴夜如人遁世當無悶行藏一任眞

酬姜朝宗見寄韻三首

山色迎人近西風逐客來隔林松子落徧地菊花開補衮慚無策論詩屬有才江南多蟹稻相遇且銜杯

霜楓圍別院煙艸亂蒼綦久客懷三益論心儗四知浮生波上梗世事橘中棋坐嘆知音少慿誰覓子期

未赴龍門險安知蜀道難勲名懷魏闕身世屬槐安烏帽西風側漁村夕照寒黃塵三萬丈無計一彈冠

用韻酬余伯庸三首

西風吹練水涼意襲絺袍擬艸張衡賦愁聞楚客騷旅懷秋更惡歸舸月中操應嘆浮生者巢由亦自髙

烏紗籠短髮渾欲不勝簪落景增詩思秋風識客心潮平江浩浩月上夜深深不道人無寐新蛩四壁吟

短褐勾吳客風流憶晉賢斯文今尙在故墨有誰傳野寺門如市田家屋似船飛螢偏有意時照筆牀前

酬江叔載見寄韻三首

射虎南山側風吹短短衣故人浹旬別今日五雲飛春動梅爭放霜晴魚正肥懸知賢伯仲醉臥月中扉

異縣無家客惟愁卒歲衣年餘三日在春入一鳶飛溪水深如淺梅花瘦不肥扁舟時有興莫掩雪中扉

元日雪如泥山林玉作衣栁梢春尙淺香絮曉先飛顧我鄰無蹇知君廐有肥而還許借我一策到山扉

寄樓仲幾

一日一相見百年如此不已知詩有趣未放酒忘愁鳥下西鄰樹月明今夜樓相看須白首投老共林丘

訪鄮山周致堯時楊彥常烏性善蔣伯威陳子參軍聨句因次其韻

紅樹風霜重玄冬气候深幽人喜還往好客足期襟酒陣圍詩壘詞鋒逼羽林江湖千古意今日友朋心

遊越

撫迹悲生事因循作逺遊半生山水願滿眼古今愁木葉經霜減山雲遇雨稠晚來淸興動步屧到林幽

茜涇莊上人以詩招飲用韻答之

別院圍琪樹風聲起繹騷暝云連古寺老客擁新貂零雨妨歸計幽人屢見招西山如有約何必上淩霄

淸江三日客風色晚騷騷古寺催嘗酒詩人免解貂永懷方外友時見雨中招彷佛蓬壺路何須問紫霄

早秋

六月商飆動光陰逝莫畱小窓梧葉雨危枕竹牀秋逺浦涼云薄孤村野水流去年爲客日今夜在南州

曉起

曉起坐南牖尋詩可散愁江城三日雨天地一分秋斷■﹝土厈﹞蘋花亂空江鴈影浮西風淸興逺倚徧夕陽樓

嚴子廸南宅宴

浦上南陽宅人奇似小坡論交𨿽未久厚誼許相過江暖眠鸂■﹝氵鵣﹞霜威振薜蘿齋居具燻茗無夢到南柯

梁湖

孤舟催曉發急水暗前灘行子羇離日玄冬樹木幹霜淸天宇闊山盡海門寒回首通明路梅花屬我看

卽景

三山何所見眾木集珍禽流水自朝暮靑山無古今饑鳶立檣杪孤客發春深江海多詩思愁人懶獨吟

破寺

破寺依山杪平湖遶四圍霜風吹客鬢水气濕人衣漁舸鳴榔急吟篷載酒歸晚來閒物色坐覽歲華非

行旅

行旅驚秋莫徵衣點越霜絕葷神气爽得句客情忘廢沼枯荷滿空庭碧柚香起來羞把鏡維恐鬢毛蒼

天際

天際殘陽薄南濠水气寛生涯牢落久江漢別離難明月漁歌起孤舟客子寒梅花隨地發聊以破愁端

北風

北風振枯木殘葉苦禁持起覽窮冬物因懷生事悲疎煙澹西捨寒雨響枯池陳酒牀頭有題吟飲一巵

歲盡

無家千里客此日若爲情異縣多風雪殘年見甲兵梅花因我笑山月爲誰明照我鄕闗夢相隨到鄮城

懷兄子益

莽莽艸根白昬昬林表煙半村猶作客橫浦有歸船晚歲霜如雪離家日似年何如聚兄弟團坐夜深眠

歸夢

歸夢逐飛鳥修程柰爾何澄江饒浦漵落日亂駕鵝近市浮圖小還家客艇多裁詩且消遣隨意發髙歌

歸途

歸途才五日曉起每心驚溪響知灘急霜嚴信日晴漂流幾半載蹤迹愧吾生先到西湖上時還訪舊盟

行舟

舟行常可計風色苦相違落日酒杯闊淸江蘆筍肥壯懷玆浩蕩畢景自稀微眼底非無見遙空一鳥飛

九日

憶昔殊方客故鄕千里情何如杜員外瞻眺梓州城老圃黃花在西風白髮生牀頭有新酒涓滴盡余傾

海角孤城晚驚心歲月馳小園楓落日老圃菊花時愛酒陶彭澤能詩杜拾遺百年須彊飲頭白莫深悲

子淵詩集卷三

●欽定四庫全書

子淵詩集卷四

﹝元﹞張仲深撰

○七言律詩

寒山寺

姑蘇九月荒城路一水回環客艇多萬里西風吹落日五更漁火亂滄波江村夜迥傳鐘鼓池館秋深老芰荷欲問興亡吳越事道人爲我發長歌

曹娥廟【用石上詩韻】

淑女貞誠貫九霄身隨父櫬入寒潮一江大浪名長在三尺孤墳骨未銷嚴祀有儀崇令典素麻宣誥屬熙朝當年莽操皆臣子慚愧賢娥史並標

次烏繼善城南三首

中原克復近來聞鼓角連天起夕曛杜老有詩如國史賈生無策奉明君櫻桃入夏千株雨牟麥先秋萬頃云獨有村南垂白老曉呼婦子餉初耘

故朝城郭盡空基今日增修又一時於越誰人追範蠡句吳有客似湘累杏林煮酒心先醉艸閣看山手自支無限閒情動吟思緑楊爲我一顰眉

栁絲槐幄蔭澄波十里橫塘翠颯娑荏苒風光春事晚淸和天气雨聲多園廬近逺連桑柘隴阪髙低雜黍禾鞾帽入城塵土暗故山回首隔煙蘿

鐡釡中蓮【暇日宴金華祥符方丈了堂悟公以鐡釡置蓮方著一花關西楊伯玉徵予賦詩以呈湛庵信公時與者孟志學蕭君佑曁仲深也】

翠擁柔葩濯素商誰分玉井一莖芳根通金气秋逾盛雨裛鉛華晚更香埏埴有功濳土脈淩波無步到陂塘自知鼐鼎鈞陶力不受金莖沆瀣涼

楊廉夫月波樓

飲馬橋頭聽鳴珂飲馬橋下雪始波自從道人琴佩至想得衡門車馬多樓外靑山橫獨鶴枕邊柔櫓響雙鵝我來疑是揚雄宅夜燭藜光諷九歌

奉寄易之在京師

憶君日日共吟哦三載懷人可柰何聲價相隨詩價長新交應似舊交多春連宮樹鶯花合人在瀛洲歲月過十里有書如訊問布衣仍舊住城阿

懷嚴侯在廬州

九十春光彊半陰蠻風日日振平林海天花栁愁無際江郭旌旗駐轉深驛騎通宵催調發故人終歲絕聲音吾生賴有園廬在吟盡黃昬思不禁

去歲風狂薄海涯今朝霪雨轉如麻自緣地僻多啼鳥不管春深又落花千里荒城宵警柝一年徵戍日思家丘山想有棲遲者獨立衡門數瞑鴉

九日與吳君同舟過越

延陵有客上蓬萊九日相逄暢好懷賴有舟中尊酒在不知籬下菊花開利名異業同奔走山水無情任往回解得淵明千古意不謀升斗盍歸來

建徳曹徳明存中齋

梅花千樹雪紛紛想得衡門閉夕曛地脈陽和今夜復天根造化一中分空靑暗結昆岡髓神汞連光華嶽雲養得丹成思蛻骨笑騎黃鶴馭氤氳

次勾曲外史西湖感懷韻

一鞭春入曉蕭蕭長記尋詩過叚橋花底鶯聲閒送客馬頭山影欲淩霄情懷忽爾思前載風物多應似故朝蹋盡春光生感慨當年王气逐虹銷

送周養心檢討

江南六月蠶重熟此日揚舲興倍賖滿面炎塵低客帽一川離思屬荷花功名衮衮人千里世路悠悠日自斜儗駕輕車尋舊約曳裾多在五侯家

題危太朴檢討借船圖次葉敬常編修韻

獨懷十載竹書光今日追遊越水鄕棹發錢湖情浩浩夢回梵宇月涼涼蒓絲入豉春流滑菇米舂云晚飯香內翰新詩費題品定應風物引杯長

酬單孟年韻

買得江魚貫栁條欲譚興廢訪漁樵西齋有酒尋常醉東合需賢次第招春盡廣湖孤客老月明小皎【山名】素娥嬌桃源有路家應近不比天臺隔石橋

酬鄭千里見柬韻

碧梧秋入未全飛尙有餘陰護客扉半頃風漪天澹澹一竿晴旭曉暉暉弱軀秪爲吟詩瘦彊項多應食肉肥海角書生心自赤伏蒲無計到官闈

酬族兄潤父韻

長記西湖日日晴畫船齊載管弦聲靑靑艸色裙腰緑白白梅花粉額明舞倦玉纎歌扇重醉揮銀筆帕羅輕今年海上多岑寂相對籬根郭索行

鴈

翅老西風絕點瑕秋江難認宿蘆花雪邊字缺銀鉤斷月下箏閒玉柱斜影亂飛鷗回逺浦陣橫宿鷺落平沙聲聲喚起蘇卿恨爲帶吳霜染鬢華

慈湖感懷

十年不蹋慈湖路湖水湖山總舊遊老樹尙能知客意白鷗元不識人愁漫需菽粟謀盤斚盡使鉏犂化戟矛築得長城爲屏蔽也應飛遁住滄州

慈湖三月風物好客子行吟遣日長斷浦艸根科斗黒隔籬櫩下來禽香家童解事故攜酒野鳥辟人低度墻今夜山中有風雨何妨下榻贊公房

贈方榘之

化城盡屬利名場門外三車日日忙自畏簡書爲府史故知文字重經王天華曉雨蒼雲濕貝葉翻風白晝香江海紅塵一千丈靜邊心地自淸涼

贈胡一泉

見說君家住翠瀛蓬萊只在眼中靑門前弱水三千頃屋後長松九百齡別墅溪橋宜客渡斷崖石瀨可人聽一丘一壑平生願老我茅堂煮茯苓

贈呂季亨

華掖雲開接絳霄簿書參贊見英髦姓名曽隠磻溪釣笥笈今傳左相刀昭代衣冠稱古昔太平禮樂屬賢勞願將眞孝旌天下解使遐蕃俗盡陶

贈姚明齋

繁霜滿天歲欲單馬鳴蕭蕭百艸幹北風吹沙弓膠勁落日照海旗影寒將軍攝符及瓜代轅門載戈如錦還太平未可忘武備不妨橫槊吟江闗

贈張子恭

三載懷人歲月長吾宗神秀郁相望墻東業在名尢重【墻東老人乃江陰陸子芳別名公其門人也】冀北羣空馬獨驤已喜黃堂時振佩暫畱烏府一褰裳後期如艤江陰曲共捲靑簾泛雪香【江陰酒也】

答天民韻三首

三春風雨似梅天欲過蘇端履錯然阿閣不聞儀彩鳯郊闗是處有饑鳶秫荒乏釀茶爲酒魚熟難賖米當錢見說卦爻增著述研池滴露費摩編

春歸無路入遙天悵別江云思惘然蕙帳夜閒悲獨鶴栁塘水暖浴雙鳶魚供鮭菜難謀酒米比眞珠不論錢海上陰晴猶未卜檐花時復落蕓編

朱巖溪上水如天花气燻人晝欲然山意生成歸艸木春心飛躍見魚鳶酒邊豪句多千首客裏慳囊罄一錢幾欲攜家謀卜築艸茅無地得誅編

酬楊彥常韻

霜風日日振平林想有幽人賦槁砧故縣湖山余瓦磔異鄕蹤迹嘆光陰酒杯擬泛盈盈玉菊蘂還看采采金喪亂未知同白首百年莫廢友朋心

酬樊天民詩韻二首

龍壑淸涼杳靄中溪回知有釣璜翁衣冠在昔稱江左文物斯今數浙東海上家家梅子雨林深日日楝花風一春何事多惆悵琴佩無由得往從

半椽茆屋緑陰中古道多逢傴僂翁萬疊好山春上下一犂膏雨畮南東稀微夢澤連云土隠約蓬壺隔浪風春服旣成沂可浴定知童冠得陪從

奉酬陳子善見柬韻並上王良與

獨上危樓百尺彊白沙翠竹迥相望西江返照連虹影南鎭殘山入鴈行薄暮杖藜詩興闊深秋池館酒尊香客邊淸致慿誰遣賴有王家玉雪郎

酬蔣尙之見寄韻二首

世比空門幻六如我曹漫爾羨三餘設羅自信能罹雉緣木何由可得魚煮字有方踰辟糓賣文無計勝傭書神交滄海非冥漠豈論心知會數疎

昔年曽記漢相如洛下才名盡自余尺素毎慿南鄕鴈寸波難育北溟魚勲庸漫爾昭三史事業端知在七書想得山齋春雨後一簾花雨晝疎疎

遊子

遊子十月湖上路天寒水落洲渚長北風蕭蕭艸木白沃野莽莽煙雲黃去年小艇走江海此日晚歲愁家鄕故園幸自好消遣茅櫩春動梅花香

懸根白菊

分得籬東白雪叢爲扶秋色曉童童數絲獨耐風霜力一脈濳通造化功翠擁孤笻殊絕土香溥素艷欲浮空維持自有神明在相對西風意不窮

城鄞【壬辰夏】

惕勤宵旰每臨軒方面臣鄰作屏藩上苑秪知花解語南州豈信石能言姦雄倔彊兵難息郡縣堤防政轉繁顧我自慚謀用拙坐看株守保元元

題天師畫

空靑千仞玉嵯峨點染何曽費墨多不是分云來華嶽也應洗筆到銀河斜陽屋後深深巷積雪林間小小坡飛澑一枝蒼澗側令人翻憶考盤阿

登仁王寺江上一覽亭

一上錢塘一惘然百年王气逐晨煙乾坤浩浩春無際人世悠悠夢未圓吟盡鶯花歸路逺望兼吳越海門偏明朝載擬登臨日手拍危闌上九天

靑林渡

靑林渡頭月影微捨南鴉陣歸提提澄江入夜客喚渡短艇翦燭閒裁詩田園每爲樂事廢鼓角又起殘年悲十年蹤迹半江海艸艸杯盤慰別離

題伍光大春山遇雨圖

柴門竹樹春如沐村北村西半夕陽百里山光浮眼底滿川華气接雲長杖藜別墅誰家客理釣晴天何處郎我欲題詩思無限捲圖還憶在瀟湘

泊大洋

十幅蒲颿掛暮秋一汀煙靄結閒愁客懷有似靑山亂歸思多於落葉稠過眼功名如大夢百年身世等浮漚髙堂但願丰甘旨肯爲區區食肉謀

謝易之自京回遺余文物七品各賦律詩一首謝之如左

危太史撰張節婦傳

操守冰霜四十年豈期恩渥出崇天森嚴史筆千人表典雅文章眾口傳母子素心今始著友朋髙誼久彌堅不惟家乘當珍重要與圖經續後賢

趙子期參政篆光霽扁

古來篆籀數冰斯千載風流想見之當代典刑遺老在一庭光霽故人知屋梁落月疑顏色翰墨生云揭宇眉多謝心交題贈意小齋從此是襟期

李惟中諭徳書貞節字額

日日春宮教諭回靑雲翳鳯下瑤臺文章有熖纒東壁翰墨生輝貫上臺華表恩光同赫奕髙堂節義共昭回故人驛騎親攜送帯得天香輦下來

宣文閣筆

霜毫抜月出句吳分贈多應進貢余筵閣校經資檢討管城錫號自中書九重綸綍曽參贊三輔英雄藉薦除今日茅齋陪硯席且供鉛槧沐方諸

九成宮法帖

唐家宮殿重因循銘刻堅瑉自法眞一代文章超述作千年翰墨愈精神龍香浸潤駞油滑兔頴分明蠒色新爲向晴窓每臨寫從今不數衛夫人

至正新銅錢

金工采得首山銅範合全慿橐鑰功輪廓回環函太極圓方相亞啟鴻蒙五銖楡莢非今制陰縵陽文在昔同母子權行歸至正慳囊已免一錢空

上京紀行詩一卷

世祖龍飛奠兩圻歲時巡蹕重依違千官扈從趨黃屋三子聨鑣總白衣眼底闗山生藻思馬頭楮頴發光輝詩成京國爭傳誦太史遙瞻動少微

題小李將軍金碧山水圖

津塗冉冉湧紅塵何處深山別有春把釣未聞辭漢客過橋多是避秦人渚蒲短短船頭出雲樹深深眼底新果使林堂如畫裏千金買宅也爲鄰

題齊思賢歲寒雙靑圖

霜落溪山萬木零畫圖忽爾見雙靑䢐徠新甫元同譜馬鬛龍姿每異形離立勢盤三百尺後凋心傲幾千齡我家蓬島皆蒼翠歸去茅堂煮茯苓

久雨感懷

閉門十日黃梅雨門外黃流數尺彊泥淖載塗深沒馬蒿萊滿地亂踰墻中原義旅驚倉卒蠻海元凶轉陸梁安得倚天三尺劍掃除氛祲濟時康

客邊宴友呈張孝廉

吳姬歌盡少年非淚滿西湖舊舞衣亂後有山空樹色春來無日見晴暉荒涼客館蝸牛集狼籍棃花燕子飛賴有淸樽好消遣相逢共立晚風微

武林韓與玉名玙雅與易之在京師交至宻至正十五年乙未歸武林病亡六月聞訃余𨿽未獲締交以易之之故數有翰墨附余是年冬十月朔偕易之曁武林楊彥常鄕中蔣伯威葉孔昭應成立祭於鄞江義塾約賦詩以挽之

渺渺紅塵翳九區交遊零落似星疎斗山未遂荊州識翰墨長瞻逸少書京國十年奔走後江城六月訃聞初知心賴有相如在我亦臨風爲哭諸

東吳錢可竹挽詩

隠居結屋近滄浪養得身閒八十彊當代躬行周禮樂平居猶著宋冠裳竹窓入夜琴書潤花徑春深杖屨香一自九原魂夢逺至今遺迹滿林塘

用蔣伯威韻賀馬易之自京回

故人長是別離難今日論交未盡歡客裏舊氈隨地暖囊中古劍倚天寒反思旨酒分光祿尙憶和羹給大官文事固知天未喪太平丞相政桓桓

十載覉棲劍佩偕幾經新火起楡槐海頭詩苦情懷惡天上人歸气勢佳行李壓肩珠玉重平蕪瞇眼甲兵排近聞河朔新成記【易之有河朔訪古記黃政卿危太朴許可用三先生有序】快覩應知客滿齋

宿甬東書院簡汪以敬團結並上徐季言

東風裊裊入麾幢詩客行春度石矼齋捨日斜靑佩散酒杯春泛玉瓶雙沿江義旅齊名柝傍竹人家有吠尨醉裏不知身是客夢回明月滿西窓

簡楊景仁

成眞院中楊道士築得危樓百尺彊牀頭紅酒畱三月匣內玉琴時一張醉歌靑天擊靈璧月下步虛鳴水蒼艸玄增注須當問載酒來時竹葉長

雪舫夜坐

埜人雪舫大如斗中有六尺枯藤牀一牕燈火夜淡淡滿園風雨春茫茫杏花已開江艸短燕子未來楊葉黃湖山秀色可攬結明朝歸去聊徜徉

月殻爲陳君從先生賦【髙麗石璢璃可炙燈】

姮娥吹影濯滄浪彷佛天球出斷岡玉斧割云秋有暈銀蜍脫骨夜生光沈沈素魄尋幽夢耿耿空規照畫堂應想廣寒宮殿小淸虛曽貯桂花香

題晴川圖

十年不鼓南遊柂忽憶君山在洞庭百頃風漪春澹澹半巖花气晝冥冥神姑拾翠遺珠佩仙子吹笙振鶴翎從此披圖思稅駕敢慿一葦渡滄溟

賦池上落梅呈無文枯厓原道

孤標粲粲傍池臺彷佛含章一鏡開紫竹吹殘香影瘦玉龍戰罷甲鱗摧魚驚荇帶瓊英綴鷗訝波紋雪片堆縹緲翠瀛星斗亂肯隨流水出天臺

龍泉寺【寺乃荊公王安石讀書之地】

石磴盤秋上翠微山腰雲气濕人衣西風黍稷多遺秉落日樓臺半掩扉歸舸艤潮吟佩逸寒潭貯月老龍依昔年想得行霖雨安使蒼生議是非

故鄞尹許具瞻挽詩

江城歲晏露華繁霎擁西風曉戒驂兩縣十年滄海夢孤墳三尺夕陽魂穹碑紀迹龜趺重巨筆題名雁塔存賴有文章垂不朽五云日日護重原

莫春感懷

艸樹林園日夜新淸和庭院靜無塵一簾晴景遲遲晝滿眼風煙澹澹春多病漸於詩律廢看花莫惜杖藜頻望中物色渾無賴漂泊泥塗任此身

半天星月碧雲流滿眼東風獨倚樓燈火西鄰人語夜江城二月客維舟春深艸色愁如海寒澹花枝麥未秋多謝風光共料理黒頭勲業鏡中羞

慈湖阻雨

我來三日無日晴西風吹雨天冥冥艸虫切切語牀下庭樹葉葉生秋聲千憂盡付杯中物一醉豈容身後名澹煙薄暮慈湖路疑是山陰道上行

題王良與白沙翠竹圖

半身生世秪飄零長記扁舟過洞庭隠隠龍堆連楚澤泠泠鳯吹泣湘靈地偏水落星沈艸天闊風髙翠刷翎從此攜家謀卜築疎簾淸簟諷騷經

題昌上人浮碧閣

蕭然欄檻俯滄溟迥絕紅塵眼自明江月壓櫩鰲足重浦云扶棟蜃樓輕浪搖山影團空翠煙漲林光薄太淸兩袖髙風秋■﹝氵皛﹞■﹝氵皛﹞倚欄無語看潮生

竹間見月

瑯玕暝立小齋前春老嫦娥此夕圓素魄馭風持節舞蒼龍入夜抱珠眠妖蟇吐練橫林薄翠袖韜光照幾筵彷佛仙遊雲外仗霓裳羽葆下遙天

送僧闡仲猷

雨過經樓翠壁涼散花天女近禪牀振衣自入藤蘿去掛錫貪看水月長碧樹當門玄鶴下紫芝滿地白雲香時還許結廬山社凖擬淸尊使客嘗

送僧褒仲美遊金陵

見說鍾陵隔幾塵龍翔殿閣此時新諸天坐挹金銀气一錫行看艸木春貝葉何妨寅夕諷梅花不厭往來頻江南江北猶兵革林下棲遲復有人

挽劉東隠

壽考聞君七十過平生事業老城阿無心種玉虹光滿有子承家瑞气多華屋連楹新結構靑山辟土近搜羅明朝載酒墳頭過一酹滄浪發些歌

挽張明逺

三篋傳家夙所承隠君問學徳逾馨才華間世天應賦人物斯今地尙靈簡冊在箱存手澤衣冠入坐想儀刑平生行業終難閟定有兒孫爲乞銘

子淵詩集卷四

●欽定四庫全書

子淵詩集卷五

﹝元﹞張仲深撰

○五言排律

哀通山尹嚴子儀

靈嶽鍾神秀精英集戩祥儀光耿梧竹昭質重圭璋踵武名尢盛承家徳愈芳澄心嫓冰檗素志厭膏梁鸞鳳思遐翥驊驑欲逺驤泥塗慚汨沒雲路極翺翔旅食京華舊覊棲歲月長籍通三府掾鬢染兩都霜劍履星辰上輪蹄輦轂旁坐分光祿酒膳給大官羊扈從時覃澤叨陪辱寵光自憐爲幕客每得與齋郎秩數優衷赤恩庥降敕黃絳袍從事久紫誥轉除忙未入河陽縣多思召伯棠莵裘知有計彭澤自相忘井有髙人轄門無俗士韁酒尊開研席枕簟薦園堂念昔交遊好論心禮意臧過從踰上客繾綣洽中腸深儗平生契云胡一夕亡百年空有約千里尙相望嗣有齊家術囊遺種徳方勲名𨿽已矣聞譽足揄揚鐫石詩成些澆茅酒作漿佳城多瑞气吞哭向斜陽

哀故楊景羲

臺州三老宿詞賦獨風流【臺州陳剛中施省心楊景羲三先生齊名】沆瀣漙淸曉鋒稜鑠素秋貫通靑瑣籍文與玉堂侔譜自關西出名慚閣上投才華唐李賀敏捷漢楊修濟濟衣冠舊蒼蒼气象優肩輿過鴈蕩稅駕住麟洲講解通玄奧陪從飫勝遊儗爲終歲計遽作故園謀髙第才騰駿諸郎气食牛訃聞三島隔歌斷五云浮未賦黃金殿先題白玉樓詞章沾後進徳業嫓前儔慟望巾山碧淒涼土一壞

哀故程敬叔

甬東百家邑人物萃精英近者翔三鳳【鄞薛景春史駒甫程時叔三先生同膺鄕薦時人號爲江束三鳳教授花桂發請札云河東之三鳳重鳴洛下之二程再出】於今數二程【敬叔時叔兄弟齊名人稱爲後二程】讀書時有法【著讀書紀年工程刻行於世】講貫旦能評自謂才名重毋令出處輕徳尊羣老列坐有五經橫往復皆耆舊藏修盡老成省臺交剡薦郡國倚文衡理性程明道文章馬長卿鯫生慚後進燻炙藉先聲心地茅長塞牛山木自榮趨陪鄕飲席侍立夜窗檠晤語傳深祕淵源罄發明坐看年甲攺竚覽歲華傾政喜書三考俄聞夢兩楹昔年堅苦操今日典刑名教授生前爵郎官死後旌禮存羣弟習樂有一夔鳴存沒俱無憾修魂慰九京

哀故紀益朋

聖代徵文獻才名卽故吾衣冠前古制儀範後人模素性惟沖淡潛心卽典謨妙通皇極奧名貫玉堂儒文采袁程並【時與袁伯長程時叔齊名】交遊許鄭俱【與許山心鄭景尹交至宻】字精當世趙詩儗近朝蘇庶子趨庭下諸生列坐隅十年承誨晤合郡盡咨諏鷹隼空摶漢驊驑憶過都勲名終不累基業足良圖老矣靑山樂優哉白髮娛九齡今已邇一夕遽長䢐塜有馴林鹿巢多反哺烏笥藏蛟室錦囊貫蚌胎珠夢寐常心隕懷思黙嘆吁九原不可作空爾東生芻

哀故單良能先生

南渡衣冠舊傳家具五經智圓車炙輠機敏隼揚翎訓奉鄒軻母趨隨孔鯉庭索墳心獨領詩禮耳親聆煆煉金鎔冶鋒鋩劍發硎行方交自寡居陋轍長停驍勇慚雄信編修慕士寧妙深楊陸奧頴脫邵程扄祕宻神嘗授禪玄識自靈嗟予新造進講貫舊曾聽煦嫗沾時雨鈞陶藉笵型哲人寧久世梁木僕深坰授受多賢弟傳承有寧馨百年餘手澤千古想儀刑馬鬛封寒玉麟州隕徳星見知當世少我獨寸心銘

挽大嵩潘子明

徽懿君家秉由來積徳門地饒山水富望重裏閭尊禮貎今宜範仁心夙所惇浮名焉肯絆壯節自髙騫施予財無靳傳承業愈蕃片言安泰華眾譽越玙璠序塾賢才萃齋廬聖像存菑畬儲足膳鼎爼胙余膰茂迹鐫丰礦華題照旭暾不惟來逺邇且復育兒孫誼重通家好情深奕世婚朱唇歌白薴金炬倒淸罇繾綣方符轍幽明忽異轅靑山封馬鬛玉井訝猊蹲徵旐西風夢靈輿夜月魂聲華𨿽已息嗣葉自重繁茅酒■﹝奭斗﹞三酹蕪詞些九原涕零滿衰艸聲出不能吞

○七言排律

上淛東僉帥董公孟起

幕府宏開地盡頭微垣星拱列元侯職顓方面雄諸鎭位重名藩貫七州盛代文章淩屈宋太平禮樂屬伊周六韜久已潛深祕三策於今闡大猷袖帶烏臺霜气肅佩聨鸞閣曉聲浮不辭萬里風沙逺肯爲三年吏士畱劍戟夜明江徼月旌旗晴擁海門秋徳沾荒服謳歌起威詟遐蕃贊畫優馬系長楊春裊裊鹿眠閒艸午呦呦時歌白雪多賡載滿引淸香足獻酬賤子素心如寸艸明公洪度似三洲願持色筆濡膏澤解使孤貞達冕旒華表會湏榮裏閈深恩何止戴山丘中朝柱石歸元老竚聽臚傳錫玉鳩

哀烏勒哲圖中奉

將軍忠誼冠當世烈烈雄姿不可降自襲簪纓分貴冑卻屯貔虎鎭南邦射鯨滄海探鼉窟搏猛蠻荒擁豹幢世謂有名矜張王公云盡瘁效愚憃旌旗暮捲秋頒令徼漠春閒夜吠尨紫誥近登藩閫貳文犀添重虎符雙政開玉帳民除瘼遽調南柯俗自龎想見孤貞懸日月幸畱遺像衛矛鏦東風慘慘吹徵旐落日翩翩照大江國士仰風咸戴嶽書生有淚灑飛淙尙方曾錫衣冠襲內府空頒酒拍缸存沒有榮無復憾汗靑勲業筆如杠

贈致元長律二十二韻

念昔同袍甫十齡追陪日日看趨庭通家有好因鄰近聨璧多才獨爾馨藏器羨君思射隼讀書憐我苦囊螢路岐南北隨陽雁蹤迹浮沈寄水萍驕馬秋風馳隙電彩衣春日照屛星未承世祿踰千石最喜傳家有一經曉起庖煙分別院夜深篝火耿疎欞材傾國子承天寵名動京師覺地靈虎豹伏林蒙霧露蛟龍出海挾風霆每傳箭鏃穿重札已見詞鋒切九冥粉署贊謀縣月鑑烏臺賈勇發霜硎雄談亹亹如霏屑妙論時時若建瓴振佩靑雲看鵠舉曵裾華省喜鸞停四年艸檄淮夷詟一日揚麾海■﹝宀禹﹞寧賤子棲遲頭半白故人相見眼終靑自憐作賦誇鸚鵡長記哦詩感鶺鴒堂上慈闈秋寂寂門前華表曉亭亭仲連排難慚無策平子歸田學閉扄盜賊猖狓終殄滅黎甿徵斂重伶仃蚤揚露布傳東淛行看天書出內廷茂迹擬藏金匱劵丰功應記太常銘書生抵掌期歌凱起挽天河洗耳聽

挽松江衛立禮

奕世簪纓夙所嘉隠君徳義愈堪誇赤心益解當忠國素志兼承且克家搜獵書林期汗漫棲遲廬圃謝驕奢名尊二仲馳江右瑞產雙珠照海涯招轄每畱賢者轍脫驂曾賻故人車光陰迅速風前燭事業浮游水上苴瞑覺華亭無唳鶴窆看宰木有馴雅斧堂深瘞封侯骨笥篋珍傳拜相麻遺訓自能光嗣業丐銘行見發潛華淑人千古終胥憶矯首雲間一嘆嗟

子淵詩集卷五

●欽定四庫全書

子淵詩集卷六

﹝元﹞張仲深撰

○五言絕句

題時處恭枯木竹石扇

瀟湘明月夜眼底見蒼云眾木皆零落空山秪此君

雲山圖

流水雲中響靑山樹杪多客行山水外落日聽吳歌

○七言絕句

次常山鄭明善長至日見柬絕句

團團山郭甫千家地接東南有等差不道山中逢至日家人應是卜燈花

逺林旭日曉融融六管初陽一脈通見說衢州賢太守起觀云物上華丰【衢州有華丰樓】

次趙文舉簡沙彥博二首

行路已知難復難客邊翻憶去年歡騎馬出門雨如注江南江北泛盤盤

渭城風雨別離難春樹江云盡客歡世上紅塵深似海屋頭明月大於盤

瑞萱

炎風吹老鳳頭花碧幹秋添翡翠牙移向北堂深處種自知戲彩屬君家

稚桐

分得靈根自嶧陽亭亭翠幹及人長莫辭拱把當風露他日終經宿鳳凰

武林感懷四絕句用馬易之韻柬佑聖觀王景周呈王素巖

湖山風物逐灰飛媿我行吟雪裏歸認得吳姬年十八從來不減舊腰圍

風摶萬鶴下瑤臺九市無人夜撥灰可惜西湖歌舞地春深觸處長蒿萊

紅塵不到老仙家依舊疎欞幔碧紗【宗陽宮佑聖觀獨存】兩袖髙寒吟未穏倚欄和雪看梅花

西湖歲晏雪如波湖上誰人載酒歌眼底甲兵猶未息可無壯士挽天河

雪峯

西蜀名山久失尖天風吹隕見嵁巖願君移置軒窗下要滌人間六月炎

眉文硯詩

誰斸云根出混淪一區玄璧重玙璠龍香秪解供吟筆不管春山濕黛痕

題王良與捕魚圖

迆南水陸干戈滿直北關山祲霧多船尾斫魚船首飲人生只合老漁蓑

隠居圖

我來江口气如蒸今日披圖眼忽靑但見林臯發光怪夜深知有少微星

揷花掛畫圖

髙人杜門不入市只在西郊結艸堂淸事惱懷眠不得看花看畫勝公忙

題宗上人畫

江南六月露華繁涼葉紛紛曉不翻自是故宮風物異至今煙樹滿祗園

題墨畫孔雀圖

桄榔樹老嶺南春云外歸來翠滿身常恐文章嬰世网肯將毛羽涴緇塵

壁上小景

半林斜日帶晴霞仿佛柴桑處士家千里田園歸未得只疑此地有黃花

浦景仁蘭竹圖

素娥孕魄隕微茫散亂寒光石上霜尙憶楚魂環佩冷至今淸思滿瀟湘

松亭圖

一椽茅屋小如舟百尺長松在上頭更得秋風田二頃底須騎鶴上揚州

題嚴景祥畫

蘚紋碧蔭虵蚹石山意晴函鶴背云自是蒼松多野趣未應秪數老髯君【董元善畫美須髯人號髯君】

江海十年奔走地艸堂今日友朋心平生乞得淸洪願只結茅齋住緑陰

題天師畫二幅

江上羣峯類九華雲中樓閣是誰家幽人怕有看山者自起開門掃落花

雨洗枇杷柰翠何白雲如海冩通波小橋分路春煙裏定有人家住澗阿

春山遊騎圖

淑气燻人醉似霞子規聲裏欲飛花馬蹄踏徧靑山道底事春深未到家

馮仁夫木石圖

老樹搏風泣瘦螭石稜霜剝玉差差歲寒𨿽倚空山底自是巖廊柱石姿

紫霞幾

女媧煉石補靑天文礦無端落海壖舁入小齋供醉隠夢魂時到五云邊

垂杞

花隕西風蜀錦香珊瑚蜜貫翠絲長茂陵秋冷牂牁夢肯信餘芳落海鄕

小桂

根分兔窟翠婆娑秋影團團數尺過自是天香落人世也將金粟鬭嫦娥

弔葉監城敬常次許且瞻韻

人情盡屬莊周夢世道翻悲墨子絲一日靑山瘞寒玉令人瞻望起遐思

溪上次岸上人五絕句

栁風松雨滿溪漘風雨催殘二分春門外泥塗深馬迹江海紅塵髙沒人

杏梢紅日帶紅酣零落東風浦水南春老王孫歸未得一川煙雨思何堪

溪南溪北燕交飛溪上人家客未歸翠壁夜間山鳥叫金鑪燼冷水沈微

蒲芽莎艸滿沙堤數个山船系短籬不去西湖載歌舞卻來溪上載相思

短短疎籬矮矮門溪頭鷗鳥動成羣酒邊詩句空千首世上兵戈正糾紛

子淵詩集卷六

