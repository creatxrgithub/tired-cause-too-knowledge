

欽定四庫全書

集部五

麗則遺音

別集類四

元

提要

﹝臣﹞等謹案麗則遺音四卷元楊維楨撰維楨東維子集不載所作古賦鐵崖文集中亦僅有土圭蓮花漏記裏鼓車三作而他賦槪未之及是集爲賦三十有二首皆其應舉時私擬程試之作乃維楨門人陳存禮所編而刋板於錢塘者至正二年維楨自爲之序其後漸佚不傳明史藝文志中備錄維楨著述書目亦無是集之名明末常熟毛晉偶得元乙亥科湖廣鄕試荊山璞賦一冊而是集實附卷末始爲重刋以行其荊山璞賦五首並綴錄於後以存其舊元代設科例用古賦行之旣久亦復剽竊相仍末年尢甚如劉基龍虎臺賦以場屋之作爲世傳誦者百中不一二也維楨才力富健回風馳霆擊之气以就有司之繩尺格律不更而神采迥異遽擬諸詩人之賦𨿽未易言然在科舉之文亦可云捲舒風雲吐納珠玉者矣

乾隆四十六年十二月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●麗則遺音序

皇朝設科取賦以古爲名故求今科文於古者蓋無出於賦矣然賦之古者豈易言哉揚子云曰詩人之賦麗以則詞人之賦麗以淫子云知古賦矣至其所自爲賦又蹈詞人之淫而乖風雅之則何也豈非賦之古者自景差唐勒宋玉枚乘司馬相如以來違則爲已逺矧其下者乎余蚤年學賦嘗私擬數十百題不過應場屋一日之敵爾敢望古詩人之則哉旣而誤爲有司所采則筐篋所有悉爲好事者持去近至錢塘又有以舊所制梓於書坊卒然見之蓋不異房桐盧之見故物於破甕中也且過以則名而吾同年黃子肅君又贅以評語益表刻畫之過讀之使人惶焉不自勝也因述賦之比義古詩而不易於則者引於編首且用謝不敏云至正二年壬午春正月會稽楊維楨撰

●欽定四庫全書

麗則遺音卷一

﹝元﹞楊維楨撰

哀三良

訪西戎之霸國兮歷岐丰之故疆過槖泉之古墓兮敬有弔乎三良曰子車氏之伯叔兮實百夫之稱特旣委質以事君兮𨿽殺身其不惜然君子有不死兮死不以其私貴以義而制命兮矧命亂而不治感一語以自信兮誓九土以同歸哀三仲之稱良兮異乎顆之從違何嗣子之弗君兮又驅良而無遺百七十人之同死兮不啻俑而腐之𨿽戎索之陋風兮亦秦人之家法傷王靈之不振兮肆諸侯之専殺後驪山之從事兮海鳬鳥以深藏詔後宮以從死兮知秦徳之不長嗚呼戲哉古無殉死兮秦實不仁良不可贖兮徒百其身黃鳥兮嚶嚶哀良之死兮不如無生臨深宂兮宂已平霜露■﹝疒朁﹞兮天無情些吾文而敬弔兮激天籟而悲鳴

懷延陵

延州季札吾聖人予其賢又表其墓太史遷發其仁心慕義無窮其知札矣近代傳經者獨以爲聖人貶札咎札不爲季歷而效子臧以致辭國生亂吁是說也顓計利害而不計義之所在尙爲知春秋者哉札自以諸樊爲義適而不敢姦國則知札與州於皆庶也壽夢欲越三長嫡而立一季庶所謂亂嗣不祥者也而況三伯仲俱無太伯仲雍之奔季子棄室而畊者正也及夷末卒而欲致位於札札之見微固已逆料光僚之必悖於其後故剛執始終之志又札之明也季子之道正而明而謂聖人貶之乎春秋書名固有羙例而慿以爲善惡之斷求經之陋者也三傳有因札進吳之說其名札者成尊於上也謂名爲貶得乎余作懷延陵辭因復置辧使談經者不失聖人之旨則不枉乎季子之道者也

昔三吳之開國兮實周先之長宗曰端委以自律兮聿荊夷而不從嗟後之人弗率兮將自同於啟戎去諸姬以日逺兮十有四葉而稱王【葉雄】夫何乘之逆徳兮又鍾之以順嗣旣博物又閎覽兮仍約中而通理識周之所以東兮基之所以南聖之所以憾兮徳之所以慚類北學於周公孔子兮羌不讓夫東郯過齊晉之大邦兮警貪功與好直魯宗卿之岌岌兮憂好善而不擇辧鐘聲於戚邸兮危夫人之燕巢受衣紵於僑之贈兮蓋驩然若神交故受授於非其所受兮律千鈞於一髮茍姦國於不義兮寧子臧之附節巢旣隕乎諸樊兮閽薦戕乎戴吳天將啟乎季子兮抑剪喪其夷孤悲上國之使歸兮賴先祀之猶有在也亂之生則有由兮進鱄諸而退以待也鴟夷載於江中兮逰鹿上乎荒宮問七王以何在兮歌至徳之遺風遵閭門以彳亍兮感特書之題窆也矢吾辭以白心兮比徐君之縣劍也

弔伍君

吾讀伍貟事未嘗不悲貟處父兄之不幸而訖至倒行逆施蓋大不獲已者而世多之以爲名不可也當員急於反讎遂不顧急售吳光而進鱄諸殺人之父以報己之父彼州於之子則將何所報哉此貟失也而況父兄痛仇費無極也無能有兵於費而鞭墓以仇君益失也然貟能用吳以復父兄之讎而又爲夫差復父之讎之死不畔以畢志於其所事則忠爲有餘矣惜其君不終用逆料後日沼吳之禍徒以表其言之明故予作哀貟辭𨿽過其孝而多其忠云

竊獨悲夫讒人之喪邦兮甚楚子之熊居【平王】朝吳已去兮繼出蔡朱何嗣子師之不幸兮與讒而爲伍君一過已多兮【奪婦】遂及城父【殺建】嗟奢二子兮一死一生死不可以莫之就兮生不可以莫之行脫身東走兮乃至吳鄙吳新有君兮【光】楚日以駭【葉喜】不三年其克報兮繼入郢於州來胡罪人之斯失兮而不■﹝火替﹞夫厲階誓包胥以必復兮鞭王靈以爲垂犯讎天之弗韙兮曾不異夫斗懷【懷曰平王殺吾父我殺其子不亦可乎辛曰君討臣臣誰敢讎之君命天也若死天命將誰讎必犯是余殺汝】當鱄諸之進士兮始已失其策也知反讎之急兮行之倒而施之逆也吾猶尙論其孤忠兮保先君之嗣也棲越子於會稽兮灑靈姑之恥也【越靈姑浮戈擊闔廬卒於郢夫差使人立於庭茍出入必謂已曰夫差而忘越王之殺而父乎則對曰不敢忘】何甘饋之豢吾兮忘腹心之巨毒也黃池業乎成霸兮忽姑蔑之在目也剄七士以何益乎知貟【貟一作人】亡而國隨廹甬東之乞死兮始地下之慚知己矣乎國以人而張兮亦以人而亡始讒費之禍國兮終嬖嚭之亂邦荃不察夫忠貞兮矧外迷而內荒訪胥山之遺廟兮聲烈烈以稱王怒濤忽其殷足兮些靈馬於橫江

弔望諸君

吾觀戰國之相雄兮曷有庶幾乎王者之師惟夫子之出其時兮而不軌於眾馳當其合秦趙於濟西兮拓汶篁以薊植下連城之破竹兮曾何有乎莒墨在兵法有脫兔兮胡三年之及拒豈其力之不能兮抑要功於弗舉昔穆子之在鼔兮城可獲而弗爲必食竭而力盡兮然後取■﹝哉﹐鳥代口﹞鞮以歸觀夫子之持重兮方戒令於鈔掠曰封墓以表閭兮有孟津之遺略新王不以間入兮豈成名於小慧托微罪以去國兮遂垂身於上計後吾不可以逆慮兮紛成敗而智愚去千秋而尙友兮曰有人乎艸廬誓之死以鞠躬兮傷日中而蒙汜援夫人以徵昔兮增長悲於不已

悲舒王

偉夫子之得君兮若阿衡之於成湯眾方疾步而競趍兮意遲遲而不行幡然一起兮景星鳯皇材博而利兮論髙而彊志堅而不拔兮行不撓而愈剛赤舄幾幾兮尊之以師臣四海呼舞兮南方聖人俾三代以同風兮匪堯舜則不以陳洗經學之污陋兮與讀法而咸新經固有其造兮政豈祈於厲民舉周官之剿說兮胡獨忌夫春秋宜天有變而弗畏兮人有讒而易售【平】聽鳴鴞以爲鳯兮唾窮麟以爲跛牂松柏老而剪棄兮喜植楡之驟長激長河使昆侖兮豈滔天之能當瑟一觧而弦絕兮抱徵角以自傷何夫子得君之専兮烈又如是其卑也曰事必待於自明兮豈明良之相知也至要君之蹇淺兮乃以亷恥而自京帝托勃其有人兮知夫子反身之未誠覽嘉佑之閎辧兮乃成之以知言吾令鵜鴂以些魂兮薦吾悲於九泉

弔陳了翁

彼紹聖其何時兮惟黨人之蔽滋邪與正不兩立兮君子常屈乎其時執往論而爲國是兮【熈丰荊黨】被以不孝之僞名【元佑溫黨】惇身服乎狙險兮申二蔡以爲朋何夫子之弗黨兮曰在彼爲舉知固知蹇蹇之爲予患兮甘茹毒其如飴嗟夫子之寡師兮將以殱其渠魁仗尊堯以爲義兮阽余身於抵摧【尊堯集以卞爲罪魁】觀泰陵【徽宗】之英識兮亦聽聰之易寤也何操舟之倒榜兮謂長梁其不可渡也邅余道夫九江兮旦又濟夫南康顧窮飛其曷逝兮紛网羅之髙張嗟公道之不立兮今之人又數化【指蔡薿軰】初旣要予以陸狄【一作秋】兮又何倒戈以前禦誓嫉邪以死直兮𨿽顚越其非所辱審取捨以干幹兮生有重夫所欲南北裂其有萌兮知夫人之禍世三十年之來徵兮卒符言於前筮吾嘗愛元城【劉器之】之爲剛兮夫子又李杜之齊名慕危節以感激兮些千秋其若生

憂釋

天之何爲使聰明而無信兮明畏之無神賢不必福兮壽不必仁不義而富兮好禮而貧跖以考終兮聖泣袂於踣麟冶紲身於非罪兮冉疾於哲人曾日食以萬資兮汲九餟於旬之期郎三葉而不遘兮七世或襲其遺飽侏儒欲死兮長九尺者饑司造虧羨兮偏旣反而曰迪逆其猶景響兮吾壹不知恵從之所歸匪仁吾弗依兮匪誼吾弗據培徳植之翹翹兮顧俟時乎吾將茹夫何好修者見殃兮曰告予以不淑饑饉降喪兮艱我水菽三釡需飬兮風拔庭木言陟於圮兮背樹隨覆塡孰哀其岸獄兮孌孰卹其困饑惡靑蠅之伺物兮肆射工而含機紛碩鼠之貪婪兮亦旣樂萇楚之無知曾欷歔而仛傺兮適窮困吾此時也鮮民之不如無生兮何久處乎此罹也吾令箕伯叱風兮溘乎余將逝也指閶闔以開闗兮跪敷衽於帝也湣夜田以貸恩兮貨車子以可假感寄輦以泄私兮亦逃資於晝火畀懷鳩以薦休兮賂銅鉤又爲禍漫鑄山以禳餓兮抑富私而不果彼蒼茫以無端兮固遭遇之無恆旣克定其誰憎兮諒靡人而弗勝逢逆境以順受兮乃先民之所程褊不怨夫漂瓦兮汒耳外之蜚聲吾何爲不豫兮其無以心而累形曰相訓而助信兮吾將俟久於天人之監明誶曰棘人欒欒條其嘯兮不自先後雧百蓼兮輪根屈盤別利器兮事會膠轕見貞士兮怵迫應物好惡眊兮窟若囚拘豈識道兮夷險遷乘鱣變化兮泰宇泊然吾何疑於袃葪兮

乞巧【效栁儀曺】

楊子振衣內湢蹀足外庭龍火廹汜纎阿弦晶天髙無雲仰見明星倬彼云漢復道其昂兩宿東西脈脈相望己而童子有請於前者曰今夕七七天女紅織帝命嬪於河西而河鼔是匹神官役烏塡者簉翼兩旗旣褰七襄攸■﹝日厄﹞是以人間之世穹樓開張雜組經緯瓜果招靈蛛絲格瑞可壽可嗣可富可貴心開目眀手便足利凡有所求靡不如意先生以拙累官曷不隨而祠之乎楊子聞言將信將疑爰命童子轝峻幾薦潔巵列爪牙插竹綏仰叩靈匹俯瀝凡辭再拜稽首稱臣而晉告於天之孫曰切念微臣某寔病至拙靈匕莫鍼神機莫抉冥心頑屍倥■﹝亻蒙﹞■﹝亻窟﹞屼謇言贅行臠捲臲卼他人有心百慧橫生舉一反三推縱逹衡算無遺策籌無不成臣獨不然闗聡塞明利在而趍害萌而背首鼠兩端觀望進退動輒得宜步無狼狽臣獨不然手礓足礙周容以爲度詭隨以爲遷鳶肩以立羔膝以前低頭出跨矯笑承拳破怒而嬉枘鑿相便臣羞見之執方愈堅柔和熟軟滑稽宛轉突梯炙膏截截善諞移易是非售佞若蹇簧口電舌聽者舞抃臣欲效之喉若有鍵人之巧宦鑽隙尋岐頻要銀艾時更色衣意匠所發隨觸其機右官左調我獨差池特行兮遭媢皎志兮逢疑法吏蘗事以賕是非翻手升降我執弗依甘卽曲罰以爲世嗤彼寔盜跖乃名之爲隨夷凡此拙疾更僕不了竊聞天孫司天之巧幸逄歡旦仰瞻姣姣乞與餘恩實臣蒙之再造也辭訖收聲屏息俯伏以聽命寥廓中若有所令曰朂哉某我巧不可加於汝亦猶汝拙不可加諸人也相汝下民滛巧滋新至徳有世塡塡瞋瞋道術相忘野鹿標薪煩告瀆訓巧於說言非以泄民之天者耶刑羅憲网巧於法術非以賊民之質者耶雕龍騁馬巧於譚辯非以離民之欵者耶搥仁提義巧於文章非眩民以多方者耶■﹝雷鬼﹞讒魃貪巧於機械非淪胥民以敗者耶是以知詐漸毒民極佻巧盱盱以爲誕瑣瑣以爲狡相譸相張相敓相矯世巧靡究帝心是懆我之所有豈自祕實獲罪於帝無所事禱朂哉其保爾之拙庶近大道楊子聞靈音覤而懼少焉怡而悟於是再拜稽首祗承靈命退而引酒以自歌歌曰彼木者樗不才而自如兮彼獸者狙恃巧而卒自屠兮巧者自巧吾不知其巧愚者自愚吾不知其愚兮遊無爲兮爲途休無用兮爲居吾不知抱朴翁之徒還眞子之徒兮

麗則遺音卷一

●欽定四庫全書

麗則遺音卷二

﹝元﹞楊維楨撰

禹穴

會稽山爲南鎭見周職方至於今祀典不廢人以不見禹貢爲疑禹貢書治水起止自揚州止於震澤故會稽與淛河皆不登載禹穴在會稽山見皇覽又見太史書人以塟衣冠爲疑考帝少康封庶子於會稽以奉守禹之祀則禹穴在會稽無疑也眞誥以禹醉鐘山而仙去此異說之謬也又以穴藏禹治水祕策者尢謬故辧其說以爲賦

追太史之東遊兮躡夏后之巡蹤過會稽之巨鎭兮登宛委之神峯曰羣聖之所棲兮辟陽明之洞府問東巡之故陵兮固已失其■﹝穴上之下﹞所繞古屋之雲气兮瞻衮冕之穹窿雷霆掣夫鐵鎖兮梅之梁兮已龍愀空山其無人兮掛長松之落日枕荒艸之阡眠兮棲專車之朽骨忽白日其有爛兮射五色之神晶窺神迹於一竇兮眩太陰之窈冥世以爲衣冠之壙兮神書之竇也圭璧出乎畊土兮彼巨石者不可扣也曰玉匱之發書兮遽囦淪而天飛賴餘策以淚鴻兮復韞櫝以閟之夫以四載之跋履兮亦云行其無事錫玄圭以告成兮始龜文之來瑞何誕者之誇毗兮異九疇而不經使穴書之不泄兮夫豈汩陳其五行觀連天之巨石兮妙斧鑿之無痕南笥削乎其玉立兮東娥接其雷奔塗峯歸其西北兮執玉帛者萬億夫旣遊而遂息兮吾又何疑乎窀穸綿祀典之常尊兮石豈泐乎一拳妄鐘山之金酒兮又何附會於妖仙噫嘻南望蒼梧兮東上會稽九疑■﹝氵頃﹞洞兮窆石淒迷秦之望兮低佪悲沙丘兮不西客有釃酒荒宮而和之以歌曰稽之鎭兮南之邦紛萬國兮來梯航若有人兮東一方酌予菲兮薦予芳舞大夏兮象徳泳東海兮西江

鎬京

有西都賓問於北都主人曰昔宗周之經邑也眷我西土實惟作京烝哉武王遹觀厥成主人亦嘗聞其說乎主人曰未也願賓攄土懷之素髮古思之幽博我以王道弘我以宗周賓曰唯唯夫姬徳之興也始於后稷封自邰土長於公劉克篤前祜去邰卽豳躬服勞苦太王肇迹艱難岐下國人懷歸從之如雨文王述業有此武功旣伐於崇遂邑於丰武集大統奄有四方遷都卜宅於昔有光肇造區夏世有哲王受此丕基王配於京【葉居良】大哉王之受命而都之也俯協白鱗之符仰寤赤烏之禎承以天命之眷正以寶龜之靈越丰水之東而宅是鎬京實以繼十六王而始居開八百年之太平考其地勢爲古雍州爲今京兆函崤二華之踞其左褒斜隴坻之界其右終南太一之表其前洪河涇渭之帶其後天邑亢爽惟神臯之所托上腴廣衍乃奧區之所受於是辧方位建國鄙經歷九軌城隅九雉左祖右社面朝後市翼翼巍巍四方所視若其五十封族八百分邦壯我屏翰守我井疆維城盤石根深本彊使天下輪運而輻輳宜其綿世瓞於久長想夫蹌蹌之僚鴛趍簉羽肅肅之後駿奔踵武執珪執纁貢球貢紵九夷之長八蠻之主贐贄聨絡膜拜傴僂楛矢來於肅愼獒獸獻於西旅紛重舌而九譯僉來王而順序於時開明堂臨辟雍旒冕宻勿衣冠會同盛禮興樂於論鼓鐘庭實千品旨酒萬鍾舞掉八佾歌洋九功漏澤霈甘雨仁聲逐祥風此鎬京之盛槪而非曩日岐丰之可以比隆矣迨夫成王五遷卜維洛食土中是據土圭攸測風雨交會貢賦均適協周召之經營朝萬方之玉帛遷殷頑兮是處務密邇乎王室何酆鄗之復還固未忘於故邑嘅歷世之十二念萬物之失生觀魚藻之興刺將不樂乎鎬京日嬖色以自縱乃遂焉而逄殃【葉英】吾已知宗周之不競而轍一東於王城矣賓之言未已而主人喟然嘆息曰客誠好古之流歟惜乎信耳而遺目也子能知古昔之西京而未知今日之北京也皇矣上帝求民之莫【葉陌】大哉至哉乾坤元徳作我父母天開地辟乃眷北頋此維與宅蓋自帝堯都召公拓迹慕容不能稱此土完顏不能據玆域惟聖人之應符環眾星而拱極累疊聖之洪基貽萬葉之燕翼若其前滹沱後居庸雪山峙其西太行屹其東拊上谷爲脊膂控中夏爲腹胸曾不恃乎巖險與襟帶未足擬諸其形容蓋其光宅四表仁深艸木歷開八百狹周基之興龍形得百二悼秦關之失鹿八方士女同后妃節儉之風萬里衣裳比公子信厚之族故城郭之大在無外之寰■﹝宀禹﹞宮室之美在可封之比屋使漢亰之賦賦之而未盡𨿽周鎬之歌歌之而不足賓幸生乎元世夫何信耳而遺目賓乃■﹝忄典﹞墨不言惵然下意逡巡辟席謝罪而退

黃金臺

懷美人兮天一方曰燕然兮故邦耿寒照兮析木黯云蕪兮武陽瞻崇臺之千尺兮敬弔昭王南山松柏兮度材孔良載捄載■﹝木豕﹞兮厥土燥剛上干澒洞兮下鎭鴻厖出沒塵霧兮蔽虧景光增黃金之攺觀兮聳具瞻乎四旁吾不知壯麗之所出兮曰聘士之遑遑嗟甘棠之子孫兮胡﨑嶇於蠻貊鍾噲之之遺禍兮受彊齊之控扼嗜若虓虎兮威若震霆蹇吾衝之嗣祚兮哀力單而勢輕弔遺黎之疾苦兮銜前人之憤烈思英雄以共奮兮庶國恥其可雪千金一擲兮聘席之珎尺璧非寶兮寶於仁人市遺骨以招駿兮繽龍媒其奮趾劇不召而自至兮鄒聞風而亦起毅委質以駿奔兮爭來輕於千里蓋一誠之感激兮固非誘金之所餌也寶鼎九廟兮金城四壁大邦懷勢兮小邦畏力振吾旅於臨淄兮廹窮寇於莒墨齊器設於寜臺兮故鼎返於磨室灑九亰之宿憤兮誠一時之偉績也嗚呼鹿之臺以賄敗兮瑤之臺以侈亡云夢蕩乎遊盤兮姑蘇鴆乎內荒戲馬鄙於刓印兮銅雀泣乎分香哀章華與望海兮踵神明與柏梁編以金玉兮絡以綺組羅列垂棘兮錯落玄圃國士一空兮禍國之府想昭王之淸風兮增激古之慨慷去千載如一日兮金之臺至今其有耿光嗚呼噫嘻望碣石兮山嵳嵳涼風蕭蕭兮易水波訪故址兮何在招望諸兮悲歌易可竭兮碣可磋髙臺之風兮不可磨

泰畤

有西都賓問於北京主人曰蓋聞大漢元鼎之紀當世宗武皇之二十有三年也冀州脽壤文鼎獲焉渥窪之水天馬出焉越五年天子感神異若望見太乙之神修■﹝礻亶﹞天文而泰畤立焉主人亦嘗聞其制而識其故已乎主人曰未也賓曰鄜畤之制𨿽始於秦人而五畤之名實備於漢氏也五色之气𨿽已神於孝文而白麟之獲實始應於武帝也維五年之冬月實維建子朔曰辛巳而冬至在是蓋天以寶鼎神策授皇帝朔而又朔終而復始此千載之殊值也天子於是建泰畤臨甘泉取乾位郊上玄衣尙黃玉尙瑄爾其爲制也圜壇突峙仰法紫垣方觚旁角八風外宣祔以五帝之佐環以羣臣之偏尊以太一之■﹝礻亶﹞祭以特牲之顓於時天姥練日雨師蕩塵百辟顯相千官駿奔九旗彗列萬乘雲屯羽林佽飛之警蹕相如曼倩之艸文李協律之譜樂太史談之紀神趙代秦楚無相奪倫麟鳯龜龍諸福畢臻天子於是次皇邸蒞竹宮庭燎旣張玄冕致恭望拜太一儼若見其猶龍夕夜明於西向揖朝采於大東是時恆有神光異气上屬於空云馬風車交迎並從抃羣後舞羣童呼萬歲歌九功蓋云合而雷同至今郊祀之志封禪之頌登載其儀容後世𨿽有作者蔑以過大漢五葉之隆矣主人曰異哉余之所聞也余聞天子祀天於圜丘祀地於方澤圜丘在國之陽方澤在國之北配祖於冬至祀天之時配父於季秋饗帝之夕故有虞氏禘黃帝而郊嚳周人禘嚳而郊稷未聞祠貴神於乾位誇景光之赫奕其爲禮也陶匏其器槁稭其席黃鍾太蔟之律大羮玄酒之食貴一徳之享天馨非在乎黍稷此報本反始之盛舉豈滛昬之得以比迹也彼元鼎之好異詭天神以見之信亳人之鬼道立泰祝之滛祠襲垣平之所妄甚黃蛇之可疑日不拜於東郊褻天神與地祗貽後嗣之故事豈萬世之攸儀冝乎異時甘泉罷泰畤隳畤木旣拔竹宮亦披天實譴夫悖禮神何取夫格思方今聖天子將有事乎南郊采禮於宗伯講樂於咸池子不觀光乎上國嚴簿之盛而過侈女樂仙壇龍馬騂駒之屬爲衡譚之所訾者不亦卑乎賓乃憮然避席曰鄙人不學幸聞髙議明乎郊社之禮禘嘗之義吾知治國之易也

麒麟閣

壯西京之翼翼兮觀宮闕之穹窿欎雲雨以上出兮見傑閣之橫空層覆隔乎光景兮虛欞敞乎八風聨天祿之北兮翼未央之東肇鄼侯之經始兮繼武皇之重規獲獨角之奇獸兮遂被號爲扁題懷皇度以增大兮至甘露之丕承曩單於之崛彊兮今匍匐而來庭呼萬歲而稱臣兮實雪恥於白登予何修而至此兮實賴予之股肱旣崇爵以報功兮復審象以庋之儼洋洋乎在上兮聳具瞻之在玆來逺人之快覩兮曾不啻鳯麟之與景星後予生以尙論兮將某某以指評若博陸之稱首兮胡獨氏而不名寵之以殊禮兮乃冠屨之自淩何末路之少恩兮顧寡妻之弗刑偉金城之老臣兮實漢家之叔虎富平龍■﹝名頁﹞之論功兮追平嬰之智武丙魏洋乎其有聲兮並謀謨以濟世何毅者之不弘兮或含弘而不毅陽城宗國之良兮建平比功於朱虛少府得乎易學兮僅以筮而幸之太傅貞而不撓兮失保躬之明哲謇穹廬之老使兮紛獨有此姱節嗟丹靑之所畫兮何以過吾子卿何列序之特卑兮曽未諗其殿升自屬國之見薄兮吾以恨霍氏之不情曰黃於與朱尹兮又遺棄夫丹靑傷靈修之雜伯兮實未盡乎典刑嗚呼我思古之明良兮冩聖經之畫工文謨武烈去之千載兮猶若見其聲容逮書之以旗常兮銘之以鼎鐘嘆忠信之已薄兮重輪奐之尊崇𨿽子云之追頌兮敢三代其同風粉墨忽其蕭瑟兮曽歲月之去幾矧恩失於保終兮名先閣而已毀迨永平之追迹兮繼雲臺之崚嶒洎天策之懷功兮兀煙閣之淩兢或椒房之掩羙兮或逆徳之齊名紛雜糅夫芳穢兮羌有玷兮丹靑嗚呼麒麟燕麥兮銅駝棘荊曰臺曰閣兮雲煙滅冥吾將求亮天功於二十二人之目兮耿不沒之寒星

鳯凰池

客有鞚玉虯兮駕蜚鸞訪西方之羙人兮西之池兮名丹曰鳯鳥下浴兮暎北海之豢龍吾終疑其慌■﹝忄岡﹞兮曽何托其遺風焉遑遑以更索兮貴空聞而賤睹邅吾道夫天路兮覲鈞天之帝所帝服齊於中宮兮繽五采其來儀餐琳瑯以爲實兮飲醴泉以爲池中心抱乎至忠兮足履文而尾武非七徳之兼修兮曷應治乎下土咨爾鳯之寥寥兮何久不至乎此池也池托爾其一非兮羌治忽之所系也鳯告余以臆兮豈托我之無池自阿閣之失壘兮遙矰繳而去之虞韶成而止庭兮姬徳盛而鳴岐忽巢覆而卵破兮去孟虧已逺而曰鸞臺與鳯閣兮嫓吾池於天上茍雝雝其不集兮𨿽名官而實喪魯之鳯惟丘兮柰遭時之徳衰漢之鳯襲雄兮胡隠見之失宜鶡集府以欺世兮鸞復指以自誤也池旣失於奪之兮彼又蹲而不去也志不啻乎鷦鷯兮茍一枝以自安固醴泉玉實以飲食兮又何異嚇腐於鵷鸞故寜翔千仞以髙舉兮覽徳輝而後下朝吾鳴於昆侖兮夕吾飲乎砥柱彼太液與唐中兮侈千門而萬宮托黃金以鑄我兮使轉樞而翔風七十丈之別風兮竊空名其何益繼髙臺之興廢兮資騷人之感激天目屹其飛舞兮跨形勝乎一方嗟地褊而徳薄兮吾何棲乎此岡幸帝運之一開兮瑞式符於天老拓靈沼以爲池兮吾盍出兮有道客乃歌曰池之水兮澄澄鳯千年兮一鳴鳯兮鳯兮協圗出而河淸載歌曰鳯鳥兮冥冥池千年兮一淸池兮資爾鳯之一鳴

曺娥碑

昔湘累之徇國兮甘以死而傷生身𨿽殞而心不懲兮同楚埜爲國殤夫何娥之眇軀兮亦前修之允蹈彼忘死以爲貞兮玆捐軀以爲孝惟娥之烈烈兮曽稚年之未笄當吾父之善泅兮習婆娑以爲戲陽侯忽其不仁兮哀曾波之墊溺娥呱呱以哀鳴兮旬七日而罔食扣龍之宮不得其戶兮化精衛而莫爲力儼見父於重淵兮奮輕身於踴擗嗚呼惟仁足以殘肌兮剛足以錮志誠足以開金石兮孝足以動乎天地風濤爲之折裂兮蛟鼉爲之四奔抱父屍以卬出兮儼膚髮之猶存噪江頭之長老兮泣孤舟之過客抱遺骸以祭告兮異鮑生之刻木【葉墨】嬙完父於傷槐兮姢代父於醉津緹縈氏之上言兮除肉刑於特恩曰予中人之可企兮匪拔俗而絕倫嗟娥之爲教兮習絺葛以爲紅豈師傅之夙詔兮誦烈女之遺風惟純誠之天出兮奮百代而獨立宜廟貌之永存兮表雙阡於江邑迨元嘉之元祀兮得賢長於八廚屬邯鄲以秉筆兮樹穹石於龜趺追古雅以述作兮比西亰而莫踰深石陰之旌語兮信贊羙其非譽夫何后宗人之孟徳兮過靈祠以駐馬摩道傍之殘碑兮感外孫與幼婦三十里之挍智予曽何足以爲師昧綱常之大節兮絜長短之廀辭彼小兒之舐犢兮又何尢於徳祖酌大江以爲酒兮■﹝扌監﹞江花以爲晡些英英之孝娥兮及遑遑之瞞甫彼主將其可奪兮勁吾衷其莫禦顧激淸流於東江兮洗遺污於鄴土嗚呼銅雀麋鹿兮西陵狐鼠耿孝魄之長存兮照江月兮千古

磨崖碑

招猗玕之聱叟兮訪古迹於岐陽瞻穹崖之桀立兮摩萬仞之靑蒼儼鬼靈其呵護兮曰頌中興於大唐觀其森鉤錯畫兮蚊龍蟠拏嚴辭宻義兮日光玉華燕許旣僕兮韓李未葩去雅未逺兮光價倍加當天寶之末路兮豢■﹝衤朋﹞兒於虎穴弄漁陽之剽兵兮積潼闗之戰骨蹇靑騾以西狩兮疲馬嵬之苟活釗旣犯於怒鋒兮環又何尢乎污血嗟靈武之收兵兮何履位之倉皇祚殆危於贅斿兮機不間於毫芒茍執溫淸之小節兮不匹馬而北方則千麾而萬■﹝方與﹞兮肯復致忠於耄荒咨李郭之猷謀兮徇巡逺之大節成王翼其小心兮尙書奮其英烈羌收復之不時兮偉四三之俊傑擁夾道之黃髮兮復見唐之日月瑞黃河之淸流兮凱京師之汗血迎上皇以來歸兮嘑長慶之歡聲歘南內其不祥兮起膝下之天兵使權臣其鼠變兮何李父之貸刑嗟豺虎於厥家兮又何律君臣於虜廷此殘碑之墮淚兮與涷雨而交零至考頌以論體兮垢磨石之小疵用魯史之筆法兮寄淸廟之歌詩挈大唐之罪案兮異瓊琚之賞辭宜後來之墨客紛石刻之是非也亂曰己矣乎國不貴於無難兮難貴圗於未形五王持兵兮唐室再興胡封豕之復豢兮撼蟠李其幾傾幸六聖之遺祚兮復鑾輿於兩京穹厓齊天兮侔徳武丁臣結作頌兮佐唐光明嗚呼休哉配迹風雅兮制作如經繪日月之重光兮垂天人之休聲晞吉父以作頌兮又何羨乎臣結之銘

麗則遺音卷二

●欽定四庫全書

麗則遺音卷三

﹝元﹞楊維楨撰

太公璜

客有遊乎東海之疆渭水之陽考申呂之封裔兮見大風之泱泱夫惟老漁之人兮蹇齫齒而番髮逝辟地於危邦兮紛獨守此姱節歲月不我與兮哀朕時之不當彼神魚之出水兮孰從孕夫瑞璜自夏后氏之名珍兮實取形於半璧曰大國之是錫兮非夫人之茍得何直鉤之寓意兮乃珍物之見貽具神工之成刻兮知剞劂之莫施曰姬受命兮呂佐之功之成兮報在齊惟良弼之間生兮天固有所賚也韣吾珍而不耀兮時固有所待也五百祀之膺會兮龍云而虎風尙父之望兮望吾先公元龜示兆兮非彲非熊傾一見於大搜兮神合而道同躋後載而西歸兮登師臣於三事爾無靦色兮我無貳志人無間言兮總百寮於極位錫公衮之被服兮觧朝歌之鼓刀邁洗耳之廢義兮配審象之神交貨通九府兮兵衍六韜一戎定治兮鷹揚牧郊自師文而傅武兮洎幼沖之左翼勒景襄之殊勲兮銘昆吾之偉績首營丘之報功兮兼五侯之封域信神物之開先兮協蓍蔡而岡忒嗟神魚之久化兮吾固莫質其是非吾獨悲夫符命之興兮襲劉李之僞【一作緯】辭讖梁而夢鄧兮紛卜鬼而稽疑彼夢臧之曠議兮又恍■﹝忄岡﹞其奚知𨿽其神道之托兮不旣治道之賊也吾固知評璜刻九字之書兮不若佩尙父丹書二十字之刻也誶曰蒼姬受命兮呂佐旌玉璜示兆兮吾何慿取人以身兮聖有經放勲示法兮揚仄陋而明明

尙書中候載玉璜之刻曰姬受命呂佐旌徳合昌旌者理也又一云姬受命呂佐之報在齊藝文類聚又謂剖鯉腹得書文曰呂望封於齊

正考父鼎

客有孔林子問於鐵崖先生曰人知三代傳鼎定於郟鄏以卜世而亦知吾聖祖仲尼氏之有世鼎乎先生曰未也客曰自夏后氏之明徳也鑄金九鼎以象九州島恊於上下以承天休桀有昏徳鼎遷弗畱殷紂弗率繼遷於周孰知吾聖人之後也而有孔丘𨿽祚滅於宋而祖廟有鼎實重於遷洛而見非於義士之流者也當弗父何之嗣國也曰旣嫡而且賢輕千乘於一芥兮授之弟而弗傳及我正考父又甘佐戴與武宣位極人臣讓徳益虔廟有重器金耳玉鉉於是而鬻於是而饘寶共儉以愈力恐祿食之過諐旣僂傴而益俯走循墻而若蹎銘斯文以不墜實貽謀於萬年有明徳者必逹符臧紇之知言吾猶惜魯人之善知而不善用使必逹之效僅見於夾谷之歸田他日郜大鼎之納廟又徒以寄忠憤於魯軌之編豈非天乎先生愀然曰傷哉辭能知孔鼎者知其一而猶未知其二也余聞鼎之於易也其時義大矣哉革旣變而法立志有在也革旣變而無制亂之待也考父氏之知革也故制器立法以成乎志也饘鬻於是者若不足以餬余口而逹明徳於後者實足以鬺上帝也滅於宋而奔魯者若不足以容一時而師於魯以凖天下者實足以開萬代也是其鼎也大其大而與天同其函重其重而與地同其載也故九鼎乎百王者可軒而可姒也楚子旅之所不能問而鬼臾區之所不能對也辧其名於周漢者不得以入其佞托萬子孫於山甫者不得以襲其詭也玆孔氏之世鼎若是而又何必仲尼之當世也客乃憙而起爲之頌曰周客續殷尹我東土禮物旣修文獻攸聚聖人七祖曰正考父傷禮之衰追道卨武商頌旣作刪詩特取惟玆有銘重鼎大呂一命再命曰僂曰傴以餬余口亦莫余侮作羹何人覆餗公所染指朶頥甘蹈鑊斧維祖之孫有逹在下萬帝王師光鼎於祖予小子某學禮於俎載晞奚斯式頌於魯

孔子履

按晉書武庫火累代之寶及吾先聖履漢髙斬蛇劍王莽頭並焚焉人以爲履丁厄數不知履可焚而履之道𨿽萬劫火不可焚也且聖人之履與逆臣之馘並室同珍司馬氏失芳臭之辧矣宜火之焚馘而有以累履也鄕挍命賦以孔子履謹再拜而爲之賦曰

繄尼山之降聖實禮服之攸師冠天圜而肖象屨地方而取儀曰大聖之所履豈逺異夫文綦惟玉趾之所托遂有貴於後來吾想履之幾幾協周公之赤舄或過廟之躩如或去邦而削迹或審步於矍圃或遲行於故國羌是履之必俱隨仕止與久速去之五百年兮歷嬴劉而典午赤帝子之手劍新室氏之首虜何並室而同珍失媺惡之去取俾簒逆之餘烈累神明之步武吾又哀司馬氏之逆徳而何尢其武庫也嗚呼履之器可灺兮其則永存履之迹可屈兮道萬世而長伸故放四海以布軌極后土以躡跟嚴尺寸而不頗垂百聖之所遵行帝道而帝履素臣而臣又何與漢三尺而共弔悲玉石而同焚彼有衒文豹於幹溪結色絲於鳯陵爭霸者之遺迹背王法之繩繩編明珠以飬客偕長劍而上廷羌偭規而攺錯匪先民之攸程織仲子以傲祿納東郭以矯名葛旣褊於魏俗革又變於趙靈提嶺上之只景翥雲間之雙鳬進圯橋之所墮逐黃石之有無是又佛老氏之誕幻奚啻霄壤之殊途匪聖之堂吾何升匪聖路其吾何趍𨿽瞠若乎其後兮矢吾行之弗渝也誶曰靑絇赤繶履之造兮由仁行義履之道兮履可化兮道不可槁兮非履之寶惟道以爲寶兮展矣君子亦允蹈兮

斬蛇劍

先是臺人楊景義甞有是賦僕心壯之故復擬其制以爲後賦

昆吾之鋼赤堇之英【葉汪】火烏之色彗雞之芒玆非赤帝子之劍而開卯金氏之王者乎當殷髙宗有事鬼方寔有神劍傳太上皇佩之以逰丰城之岡睠玆神室潛示鬼工【葉扛】爾其合媧皇聚祝融走風伯檄雷公星流枉矢電掣妖虹曄曄煜煜氳氳瀜瀜霍然霧散颯然風從上皇於是而解佩而漢家之劍於是乎擅其雄爾乃粵砥斂白鵜膏瑩彤飛蜿蜒於秋水出夭矯於九重紫焰慘淡若煙生於火樹金鐶錯鏤疑血頷於驪龍掩夜光於龍泉太阿追飛形於畫影騰空剸蛟螭於水裔戮罔象於江中誇俠槪於趙客試利技於猿翁登盟壇以結信賜屍革以害忠泥切藍田之玉肉斷南山之銅曾何足以盡其用而辱其鋒也哉故是器也天有所必授神有所不爭襓以百寶之櫝欵以七星之銘精神自利孚尹旁升紫气貫斗夜槖龍鳴恥匹夫之躍冶期眞主以通靈茍大枋之一失寜滅迹於丰城彼白蛇之當道肉已帶夫鮑腥夫何督亢之匕不能剚而博浪之椎不能攖必斯劍之一拔號鬼母之冥冥叱吒風雲礔礰雷霆洗澒塵於九宇開塞霧於三精四百年之基由是而唘而三尺之業於是乎成是宜陳之西序與赤刀而同位藏之武庫與黃鉞以同名塡宗社之守器傳歷代之同榮嗚呼白蛇兵白馬刑漢佞興漢賊成感忠臣之疾視誓志士之結纓誅牀前之暱暱戮投閣之兢兢斬千里之靑艸落中原之黃星悼是劍之不可請也徒忠憤之塡膺自靈金之府虛歸晉人之武庫胡逆順之罔辧與莽馘以同附宜煙焰之屬天累聖人之遺屨余猶喜是器之

尙靈曰衝屋而去也賦已於是復招之以辭曰寶劍歸來乎毋上天扶正直提顚連寶劍歸來乎毋下土昭聲明偃威武寶劍歸來乎毋四方誅凶佞旌忠良大一統制八荒於千萬年奉我王

玉麈載蜀寶劍當安史黃巢之亂時劍皆生黒煙屬天此寶劍之靈也然則晉人以逆馘與寶劍同藏武庫之火安知非劍所致耶

承露柈

按漢武故事建章宮作承露盤髙二十丈以銅爲之上有仙人掌擎玉杯以取云表之露夫仙人之事莊士所不道吾獨怪漢公卿未有議露柈之非者至魏亦建於芳林園曹植且有銘遂若習爲故事余補漢人之缺爲承露盤賦極其盛而約之以正云

當漢興之七十有餘載也爲五葉之武皇國富兵彊威武載揚北伐匃奴南平氐羌東定獩貊西通康郎珍貢集於宗廟謳歌葉於樂章繇是封泰山塞宣房立辟雍開明堂寶鼎旣出芝房薦芳海效巨魚渥窪龍驤白麟朱鴈交走並翔符瑞來備天休滋章神人見而呼我以萬歲方士進而唘我以休糧爾乃作柏梁造銅柱神明通天千門萬戶太液開池神洲移嶼望翠蓬兮東方嘆弱水兮中沮念靑精之可饑憶龍根之可脯棗如瓜而漫聞李如瓶而曷覩於是仙人有掌承露有盤擢金莖於雙立奠玉杯之特安取靈液於云表和玉屑於晨餐殆將洗腥腐於肉食度生死於玄闗當其宵潤彤簾曙寒金索樹瘖玄蟬池警皜鶴涼風生於玉階灝气薄乎羅幕感節序之易流傷形容之非昨豈知三危淸墜百尺髙瀦融若丹汞錯若旒珠盤綴玲瓏疑淸眸之泣鮫室杯傾滴瀝如明水之泫方諸痼者服之身痿兮載起老者飲爾顏朽兮還朱同吉云之色味異姑射之空虛天子於是幸建章及柏梁馮玉几進霞觴邀西母之靑使駐上元之瑤裝歌法興玄靈之曲鼓飛瓊泠虛之簧酌我以天酒挹我以神漿配丹丘之寶甕陋萊山之彩囊徧賜羣臣流恩汪洋羣臣於是再拜上千萬壽天顏不老凋三光泰元神策一十二萬九千六百兮開皇祚於無疆則是盤也非徒戒武皇之滛欲寔將以資大漢之靈長者乎嗚呼仙掌折玉杯缺嶽圖旣灰蟠核未茁海童不歸嵩呼亦歇感銅仙之自弔墮鈆涙於永別望修門兮空歌白雲之鄕瞻茂陵兮孰返秋風之轍向非輪臺悔禍富民軫憂則彼孤髙之盤不傾漢家之大器而沆瀣之液不莩漢兵之積髏而武皇之雄其又不爲龍死鎬池而鮑臭沙丘者乎吾猶悼當時公孫丞相夏侯始昌倉軍安樂相如壽王皆無益於正救而殿上小兒且以不儒不老雜譎誕而逢迎則知燕齊妖妄之士豈獨五利與文成嗚呼安得起阿衡太公之輩於斯盤也與之刻丹書之刻銘日新之銘以一洗武皇多欲之病也哉

銅雀瓦

金華劉仲車得是瓦於裏甿體半存且廢復完以膠漆背有銅臺字左右篆銘有涪翁記云艾城王文叔爲洺川守得此於深水允謂古匪謬故予爲賦之

客有陶唐氏甄名來自鄴下與會稽楮先生論交先生曰子辭髙而卑去合而分偃傲雨露譤避風雲將涵泳聖涯嚌嚅道眞其出處得失之大故亦可得而聞乎甄曰唯唯惟漢建安大將軍操挾天子威芟夷羣盜瞻彼雒京宮室咸燒睠玆鄴土新厥層構殆將追始志於譙東談詩書而訓甲冑也予泥塗之人稼穡是利大鈞有造適用於器以爲太柔則坯太剛則甈和我以丹鋁濟我以火齊不剝脫不砥礪而出我於成剬繇是躡雲梯登金雀翼觚稜以特峙軼埃壒之混濁與燕黃金以爭髙吾之承魏恩者亦不薄矣先生愀然曰枉而摶寜直而蟠蹈海絕秦畊野傲燕彼臥龍所不事石羯所不爲非許月旦所評之姦乎子不登明堂上靈臺則已而何立鼎峙乎中州冒九錫於其間淩霄漢其若此故不如監門而抱闗甄曰馬旣負乘雀亦告災嗟我鴛侶碎礫飛灰有幸不幸璜沈璧埋觧予逃難謾何取材陵遷谷易甘遁不諧越八百其歷而起我於深水之涯太守拾遺如獲渭潭太史審象如見傅巖靑黃溝斷律呂爨焦千年瓦礫一日瓊瑤陶弘通譜撲滿絕交歙眉包羞端眼獻嘲直筆如杠欽鍔淬鋩泓然所蔵咳唾成章誅姦不死發徳彌光非吾斯文之一大昌乎先生啞爾曰大節一折萬事瓦裂云斬其佞蘇泣其別吾子旣創髙危宜悟明哲毀身削名埋照食渫又何聘幾席之貴資筆削之直老忠義之研磨將何辭於孟徳子殆爲銅臺之罪案於顙獨無泚而面獨無墨乎甄色如土不敢作聲扣之復鳴曰甄實頑鈍未周規矩多壽斯累懷璧而賈閱西陵之傳捨僅四紀而弗有捨金華之仙伯復流落乎誰手忽暗投乎渠農孰爲甋而爲玖分甘與破甑同棄而老■﹝爽瓦﹞同朽投膠漆以自堅又爲卯金氏之友也先生蹵然曰汝補陋於尺天孰與同文於天下也賣恥於於故國孰與尸解於九土也取弔於騷人孰與忘言於老圃也義士絕餐孰回西山故侯不名孰奪東陵爲子計者野雞拔尾林鹿閟聲又何起缺足於半士志折脇於客卿魏旣失之而弗能有黃旣得之而弗能畱自謂求田而問捨又崛彊而依劉徒知三獻以爲寶未知一毀而解仇者歟已矣乎器以名而累形兮名以盜而亂實非夫人之具眼兮孰封黥而謝躄豈擲地而金聲兮猶未忘於瓦礫削欵識與瘞文兮庶還初而返質甄乃蹷然而起退而徼中書生紀先生之纂述

八陣圖

遐哉邈乎蠶叢故墟劍閣崢嶸兮石棧縈紆車不得而運兮馬不得以驅非王業之所基兮徒抗險乎中都帝中山之苖裔兮乃獨厄此斗隅黃星射乎宋野兮彊猘狺乎江之東偉伏龍之感激兮起左顧乎隆中允識時之俊傑兮吞餘子於一空圖八陣以用武兮祕先天而獨得六十四之成算兮本馬圖之全畫三十二之岐分兮妙陰陽之互宅天地衝軸兮風雲盤辟龍飛鳥逝兮蛇蟠虎翼撓之無迹兮運之無方進退不愆兮出沒靡常奇不失於正正兮怪不越於堂堂伏至動於至靜兮寓能柔於能剛諭以常山之蛇勢兮曾未測其望洋巴之水兮砯崖折壁峽之濤兮風霆礔礰彼箕張而翼布兮曾不轉其鬼石非神物之陰衛兮孰萬夫之捍力想貔貅之對壘兮指白羽之一麾運縱擒於掌握兮算不出於八奇賊之望而走兮甘巾幗之受雌按渭濵之所屯兮實鼎國之王師自風後之有圖兮肆獯蚩之赫伐逮尙父之六弢兮佐牧野之黃鉞孫吳馬之剽掠兮徒生靈之肉血鄙敗事於腐儒兮彼譙生其又何法玆八陣之獨覺兮軼軒皇與大老曰流馬與木牛兮又神機之所造歘中營之告變兮哀夫人之奪蚤訖黃芒以當天兮掩炎精之皜皜嗚呼西望岷峨兮南溯錦江山川相繆兮地老天荒歌梁父兮釃吾觴招謫仙兮呼子長訪魚復之砂磧兮弔廣都之戰場𨿽武無用於今之時兮亦以發吾文之气剛

鐵箭

事見臨安志箭今在杭城外南新橋北大若杵然鏃首出土面人撼之可動而不可拔也父老云掘土深則箭隨土陷培以土則隨土以髙此其神異也

絕折水之橫江兮睇天目之遊龍挾訪古之碩生兮憇予以龍陽之新宮忽臨睨夫夷塹兮巨鏃磸乎其若舂故老指以告予予曰錢王之鐵箭也若鼎水之號弓兮羌至今猶睠睠也方開平之四禩兮新沙築以成堤陽侯不受吾職兮將沼國而鯨鯢王馮馮以赫怒兮閱羣彀於水犀憤一矢以加遺兮敵海若使不西奠西民於衽席兮實神姒之功齊觀周棠以存召兮過漢渠而想白矧玆矢之未亡兮畱全吳之霸澤吾想矢之經工兮實取乎赤堇之銅奮神槌乎丰隆兮鼓神鞲於祝融聿是矢之躍冶兮豁月星之晦蒙資要離以釁血兮誓幹莫其爭鋒於是服以百寶之室兮發以千鈞之弩乘風雲以奮旅兮揺白月之大羽射長矢於天狼兮誅宏昌若鼷鼠裹山林以錦綈兮迎父老以球馬霸吳越而奄有兮允一時之雄武也吾嘗觀勍濤於江上兮愁鬼憤之依慿噪旗鼓以北下兮陳昆陽之千兵波躍櫓如慶忌兮浪擘山如巨靈紛望景而辟易兮羌孰得而與京玆持滿而一激兮心金石以貫之海若爲予退舍兮豈人力之能回【葉爲】乃知卓山而泉湧援戈而轉日一沈勇之激兮羌不速而疾也彼漢皇之武略兮決瓠子以興歌楗淇園之竹落兮終慮殫而爲河彼秦王之雄發兮傳虜箭以肆誇脫突厥之虎穴兮危長矢其幾何故知吳越之鐵箭兮可與貫隼之肅楛東房之垂竹歷百世而不磨也客有些酒江上而和之以歌曰三箭兮天山壯士歸兮漢闗一箭兮海帖左江右湖兮按以萬堞占鬥气兮江之幹泣鬼母兮雷霆拔山逐飛劍兮劍上天些故國兮三千年【父老云此矢則龜目紅矣】

麗則遺音卷三

●欽定四庫全書

麗則遺音卷四

﹝元﹞楊維楨撰

狩麟

獲麟之說諸家不同或謂秦西興之瑞或謂漢受命之符或謂夫子將歿之徵或謂夫子經成之祥修母致子之說蓋陋矣近代傳經者遂比於韶成之鳯夫以麟爲應經而出是麟之靈也出而見獲靈何在焉故公羊以爲異而杜氏謂春秋感麟而作經因以爲終其理爲長吾夫子固嘗嘆鳯鳥不至蓋嘆道之窮而帝王之瑞不出也大野之麟胡爲乎來哉因獵而獲則是麟混於羣獸而爲虞人之所擒耳獲之云者悼之之辭也悼之者悼其出非時而爲虞人之所擒也故聖人感之作春秋絕筆於獲麟之句所感而作因以爲終故獲麟後二歲而孔子卒矣何瑞之足云乎王通氏謂以天道終者卽此意也故今亦不能外是說而爲賦

昔素王之作經也其感乎麟之瑞乎且天之未喪斯文兮鳯鳥已不至也天之將喪斯文兮麟又胡爲而出【葉吹】也於嗟麟兮祥乎異也吾聞玄枵之精首四之靈抱至仁之性拔不類之形心兮好生趾兮不踶角兮不觸顁兮不抵音純美兮協律呂步周旋兮中規矩出惟應期兮居必擇所不犯擭穽兮不罹网罟稽之在古或遊於苑或爭於囿或出於郊或在於藪匪家所蓄不世而有仁主在位靈獸來擾【葉受】繄王風之下降彼潛形其已久嗟嗟玄聖衰姬紱麟負一角而困世蹇蹩■﹝薛﹞於風塵削迹於衛兮伐木於宋接淅於齊兮絕糧於陳雒龜不出兮儀鳥不至周公無夢兮亞聖隕身驗天道兮如彼察人事兮如此道不行兮吾其已矣仁哉麟哉胡爲來哉生不逢聖虛其應出非其時失其歸西狩之獲世所疑反袂拭面涕沾衣春秋制作亶在玆彼以爲底文成之祥兮何見踣於鉏商也以爲悼將歿之徵兮豈樂天之稱聖也聖逹乎其位兮麟實瑞乎後皇聖出非其時兮麟遂異乎素王彼大野之所獲兮又何異夫犬羊誶曰時之治麟爲瑞吁嗟麟兮時之否麟爲異吁嗟麟兮爲春秋之所起爲春秋之所止吁嗟麟兮

神羊

按異物志東北之荒有獸名獬豸狀如羊而一角性至忠見人鬥則觸不直者聞人論則咋不正者古以任法吏比之予獨悼髙元禮所教其奴侯思止之言而有以不學辱豸者因感而爲賦

異矣哉毛族之中有至忠之表至直之風靑衣翠羽突角孤峯骨如立鐵心如渥丹【葉東】耳通腦而匪鶚首卬定而非熊食必擇夫芳薦棲必偶夫孤松步不罹於機擭鳴實中乎金舂蓋甞出乎軒轅之世而用乎放勲之宮帷薄以之而取肅狴犴以之而折中迨乎芉國獲玆神羊秦奪後服■﹝目昜﹞乎爾肱故任法吏象之則冠爲恵文班爲押綱朱繡乎衣裳鐵石乎肝腸甘摧身以立勇擔碎首以全剛佞山觸而必折狠石碎而莫當龍鱗敢於批逆薤本嚴於拔彊故其斷如咎繇決如弦章【齊桓獄臣】刺如葛【丰】鮑【永】按如綱【張】滂【範】髙臺爲之震電白簡爲之飛霜皇綱以之正國法以之張斯無愧任法獸之稱號而有以立恵文冠之顏行故是獸也上應乎法星地尊乎柏府其揚若鷹其視若虎【晉崔鴻爲中丞號老虎】名配乎皂雕【王志愔號皂雕禦史】號儕吾驄馬【桓典號驄馬禦史】顯則麟儀而鳯師隠則狐號而鰍舞彼其峻酷有鷙碩貪有鼠貂不足兮狗續鷹旣蒼兮虎乳麋耗我谷祿流離我子女又有志梟兮聲鳯行獍兮軀麟懷狼子之性詭騶虞之仁雜糅我邪正回惑我僞眞法𨿽嚴於疾惡帝實難於知人非爾一觸兮枉直之行辧一咋兮正譎之論分則壬人何由而膽落善類何由而气伸嗚呼蟬之戴也僅取其潔貂之服也徒尙其溫曷比玆獸匡正義存此其儀在位而比徳載於圖而絕倫者也夫何不識字之有譏爲任法臣之所辱遂有自截爾角自塗爾目【郭彰嘗言劉暾禦史曰我能截君角】踞南牀而成癡【南牀曰癡牀言至此者皆驕傲而癡也】毦白筆以自福【辛毗曰禦史簮白筆以奏不法今直備位但眊筆而已】名或移於白兔【王弘義事】檄或過於狼毒【同上酷吏事】是不悖吾豸之辧紫朱而失吾豸之明直曲者乎亂曰皇天開乎正气兮比葉气而生嘉艸爲指佞兮獸爲觸邪莽師【劉歆】賣國兮李父【輔國】悖家金穀拜塵兮【石潘】柿林聚污【王任叔文】何爾獸之弗如兮乃心異乎匪他冠鐵柱兮峩峩循吾繩兮不頗𨿽不量鑿以正枘兮矢余心其不阿

些馬

楊子至錢淸之明年舊乘馬老而不任遣奴錢塘市壯馬奴得賈胡馬濟江中流陰霧四合風浪猝作舟如揚箕奴與馬幾溺幸而濟奴歸語主曰主福得良駿良駿幾累僕意者西域異種神物所忌恐非主廏中物也至則格應於圖誠良駿也在度爲騋在歲爲■﹝馬八﹞身如織文蹄如截鐵首卬渴烏耳插卓錐尾如流彗目如方諸主人賞其神駿抖其風塵命奴洗馬西江之濆馬臨流振而嘶嘶而踴已而泳於中流莫知所逝奴告主人主人蹢躅西江上皇皇焉計無得而挽則自吒曰鹺官賤役也良駿天骨也駕天骨於賤役之地使屈首喪气若跛牂累狗宜駿之見水泳而去主者不得有也主人悲不自己乃辭而些之曰吁嗟駿乎汝其麋沒九淵塡於海鰍之空乎抑越景超光以返於房星之宮乎將升昆侖抑負瑞圖化滎河之龍乎其將覲湘累以從其忠乎毋亦皜車白乘隨革尸之憤忽往忽來於江中乎又辭曰靈奇俶儻生渥流肉鬉星尾文龍虯協圖特出兮應世求嗟我何幸兮逢沙丘逝八極兮隘九州島觀閶闔兮歷玉臺以遨遊忽泳水兮爲龍爲龜【葉丘】重瀾馳逐兮奴不善泅鹽車坎■﹝土稟﹞兮爲駿愁逝一躍兮釋累而離尢吁嗟奫淪兮蓄怪幽三角八尾兮狶鬛牛頭嵓牙嚃口兮嚪海舟嗟爾駿兮紛逢仇駿不歸來乎貽我憂超越倒景兮乘雲浮駿兮來歸乎江險不可以久畱

罵虱

楊子自鐵崖山中客錢塘初宿市捨脇未暖席有物■﹝口集﹞身若芒刺然已而■﹝口集﹞肉皆起癮■﹝疒軫﹞十指爬搔不得停搔訖卽成瘡痏亟命童秉燭枕褥間了無一物復睡則■﹝口集﹞如故遂挈胡牀露坐待旦明日問捨長捨長曰此璧虱也當玆旱气熇然城中捨皆是物問何狀命童剔牀笫空出之虱非虱蚤非蚤以爪掐之其臭令人嘔惡楊子嘆曰異哉有是物也昔玉溪生荊舒老人先後爲嫉虱之作而未有指斥是物者豈其潛於昔而出於今抑其幸見漏於指斥也余旣楚其毒乃作文罵之曰

維爾虱之種類不一也在狗類蠅在牛豕類蟢在人處緇而白處白而緇者其麼若蟻不知又有爾類皤腹而輕身纎足而勁觜或靑或紺或黃或紫白晝潛蔵昬黒坌起脫走如珠狙刺如矢使人脇不得以帖席肱不得以曲幾追蹤捕痕若亡若存遁景朽空滅迹宻紋湯沐所不能攻掌指所不得捫但見肉斑燐其成瘭膚窒栗其生龜【音親】怒牀幾而欲剖避衾褥而欲焚嗚呼爾虱兮蜂則有蠆兮蜂可祛蠍則有螫兮蠍可誅嗟爾麼類孰能屠騰蛇神兮殆卽且卽且狡兮制蟊蛛嗟爾麼類又誰呿咨大化之好生恐一物之弗紓胡爾惡之兼毓爲吾人之毒荼飽膏血之毒觜資肥腯之臭軀吾將上告司造殄爾類非無辜也辭畢是夜夢有被玄衮裹絳幅而至者若有辭曰吾卽見罵爾文者辭義旣嚴敢不退避然吾小毒小臭爾亦知世有大毒大臭者乎姦法竊防妨化圮政剝人及膚殘人至命闞若豺虎盩甚梟獍此非大毒大臭者乎爲國之病而司臬不屏其或分民曲直任國是非義無避位仁不讓師則丹書是絓皂櫝見遺彼大毒臭又何憚不爲乎且吾起伏適節消息乘機白露灑空勁風吹衣蟬脫而退莫知予之所歸子試絜夫大毒者毒無已時大臭者臭無窮期孰爲可詈不詈乎子不窮南山之竹以爲辭而詈予瑣瑣不已戲乎於是楊子增憤加怖涕泗不支霍然而覺不知虱之所之

秬鬯

曰若稽古列山氏兮農用天下百榖利兮彼美靈苖非虋芑兮一稃二米獨異秠兮聖人有貴取爲醸兮和以鬰金涗醆盎兮汁獻【音莎】出香芬其暢兮臭以逹陰鬯實尙兮酌彼黃流輝玉瓉兮社壝禜門累瓢展兮凡祼【讀曰埋】凡疈【乎逼反】有槪散兮或嚴大肆共其渳兮掌以鬯人美潔誠兮孚於上下通三靈兮思昔公旦卣有命兮詞曰明禋禮何盛兮召公維翰繼受釐兮文侯捍艱亦受賚兮晉侯再拜敢畔君之賜兮彼魏公九錫何休命之悖兮吁嗟秬鬯生世世兮薦徳報功我思古之制兮

蓍艸

予比年以來喪訟病患交侵並集毗陵孟侯宗鎭屢爲予布策蓍之無以謝不敏退而作蓍賦且復作憂釋以自廣此又予之心蓍也

客有靈氛手執筳兮恵而告我艸之靈兮上蔡之野少室陽【葉刑】兮孕毓陰陽葆元精兮仁風旁翼甘露零兮神龜下守紫霧騰兮燁燁煒煒盈百莖兮辟易神姦贊幽明兮收厥枯荄復精气兮擇賢而畀稽疑志兮韜以纁帛皁囊閟兮納於櫝中北牀置兮楗策定數發貞悔兮粵若定策肇義皇兮歷代是寶假有常兮相乎靈龜孰短長兮塗山之兆夏后王兮百榖之筮周室昌兮國家將興必有祥兮神幾發動亦孔彰兮大哉聖人參天地兮鬼神吉凶不相悖兮何智有所不勝人有所不逮兮畫方者矩畫圓者規兮嗟彼枯莖物有所濟兮爾有大疑謀及筮兮我聞其言如醉醒兮我有太疑所未明兮請索藑茅爲余正兮盜跖考命顏閼生兮陽虎據位孔卒行兮或弱冠司衮而七十食牛兮或三葉皓首而七世珥貂兮或死減以賂而宮以幽兮或捐印俱走而閣以投兮姣好嫫女惡孟娵兮寶器康瓠擲天璆兮玄秬焚棄鉤吻以爲羞兮吁嗟乎斡流回冗紛推遷兮禍福去就我不知其然兮於是靈氛端策爲余占兮卦遇玄鳥曰道無慊兮汝獨修潔眾皆貪婪兮毋■﹝敬上弓下﹞爾直而園爾亷兮天其未定天懵懵兮亦旣有定靡弗勝兮逍遙自然與道息兮毋惑所不通確守而則兮占言惟吉玄鳥白兮再拜吉占服之無斁乎

琴賦

天臺蔡仲玉以琴訪予水南山北樓希音跫然而無近世新聲之變蓋蔡君力執古道而深造樂情者也於其別也作琴賦以贈

伐孤桐兮龍門斬靈梓兮泗濵配美木兮陰陽繩朱絲兮君臣準遺則兮泰皥比正律兮伶倫成緑綺之雅制於以禦夫至人蓋其理中和復精眞宣八風明彛倫感天地動鬼神桑濮不能間其邪而鄭衛不能入其滛者也夫自虞歌旣杳襄教不宣東市絕調髙山毀弦黃鍾擯棄正始沈焉鼃咬遷變下俚嗑焉嘆人器兮俱喪孰能傳其不可傳吾子佩焦尾象前賢蹴子野排田連起千載而非後追太古而無前得非瘖萬雌而雄鳴藹凡翅而孤騫者耶爾其觚酒登鑪薫爇僎淸風介朗月拂素云揮白雪朱弦旣絲玉指作■﹝貔﹐扌代豸﹞宮羽相宣角徵參發雅韻依永長歌赴節愉焉欵欵淒焉屑屑蕩焉裔裔菀焉咽咽繹焉如縈擸焉如折汜焉如沸刜焉如竭煥若春溫■﹝雨上汸下﹞若甘霖粲若榮葩蕭若枯林髙者拔焉而峻下者濁焉而沈急者矢焉而激緩者紆焉而深央央坎坎噦噦愔愔鏗鏗磕磕栗栗淋淋如冷泉漱澗籟動谷鳴如巫山夜雨隴水秦聲如村翁野老之嬉笑如鶯喉鵒語之吚嚶如大風飄瓦而軯磕如胥濤鼓噪而漰渹至若詳其曲引則優柔溫淳長飬恢渾郁乎南風之薫也融怡和順溥博沈浚洋乎流水之潤也愴怳坎■﹝土稟﹞怵惻怛憯戚乎履霜之慘也憔悴虺尵彷徨低徊摧乎別鶴之哀也其憂也深其思也長其樂不滛其哀不傷滌煩決塞導和飬康懲躁寛鄙立懦摧剛可謂至徳之精音而三嘆於一唱者矣已而中聲五降均曲成闋簉弄向闌敏手暫輟銀蟾在天星漢明滅主寶頹然仰視空闊於是命酒起舞而爲之歌曰搴芳洲兮芙蓉拏扁舟兮葦叢渺極浦兮千里望逺岫兮橫空吾將與子溯洞庭歷九峯登玉霄攀閬風招漁父之往棹兮探湘靈之遺蹤訪遐奏於渭子兮引髙吟於泰容窺人寰而曽舉兮托遺響兮無窮舉天籟以成吾音兮寫余心之太衝又何有乎虧成兮三尺之桐

杖賦

余今年初度踰彊年之二已有子貢倦而願息之心故吏四明魏■﹝革長﹞得鐵靈杖以壽餘因感而賦酒餘且命■﹝革長﹞歌之以自彊

伊珍木之托根兮乃在儋崖之山孕祝融之火徳兮食炎海之醎次得大椿之春秋兮曾不計年之幾千絜其長兮恊八尺之度圍其大兮倍徑寸之圜爰有至人制其自然不雕不削朴全其天觸頭角兮豸起鏗指甲兮金宣爭靑藜之吐焰陋邛竹之中幹臨葛陂而未化配九節以不刓空而擲之若雷公掣火逐烏尾之蜿蜒握而卽之若飛仙縮劍袖靑虵之連蜷故假其威可以折衝乎外侮論其壽可以竊比乎銅仙昔太師之謝疾【孔光】賜靈壽以優賢迨元老之褒崇【楊彪】亦延年之寵頒自非髙年與碩徳尊更老之衣冠若盜聲之處士【樊英】曾何足以上煩玆珍木之自重不與鳩玉以同班茍所杖之非人固不如隨策於魯連顧斯杖之納交適先生之觧官當先生今年之初度去杖鄕之期尙十有九年胡爾杖之介壽相世步之多艱先生方倦遊而欲息復賈勇而挽前鄙丈人之荷蓧招太乙而吹煙或梯之以奔月或跨之以入淵或采桃核於西昆之池或摘菡萏於太華之巓淩萬里於一息歘曾舉於九闗排閶闔以自許誓持危而扶顚托六尺以不負心寸鐵以同堅玆鐵靈之爲杖微斯人其孰専旣托先生之金石長與君兮周旋重爲歌曰杖兮杖兮爾之生也勁且良又靈且壽兮神隠顯之不常山中之人兮壽而康今何日兮杖以自彊與爾杖兮相羊鬼工避射兮豺虎避倀與爾杖兮靈長崆峒齊道兮南極齊光與爾杖兮旣安且臧愼勿見水踴躍去變爲幹將

麗則遺音卷四

●附錄

荊山璞賦

謝一魯

吾嘗挾秋空之飛仙夜躋太華之危巓闖牛斗之消息覩神光之燁然白气殊虎丘之金精紅光異古獄之龍泉溫其瑞靄之明潤無乃荊山奇璞之寶煙乎是山也派分南北之條脈界龍門之河侔大行之演迆嫓王屋之嵳峩北揖翠於賀蘭西鑑白於蓬皤鍾玄黃之磅礡萃陰陽之至和孕粹質於山骨晦美材於嵓阿狀假色於蠟丸紋布爪於仙娥斥抵鵲之輕議陋種石之傳訛也方其深韜神彩匪衒精瑛土不泉而澤潤木不春而敷榮抱雕琢之全器飬天眞之混成不求知於隋卞價黙重於連城保厥美以待聘類有道之儀形及至王命徵材哲匠搜奇罄昆岡之異產摭藍邑而無遺乃窮其幽乃陟其危忽至珍之神遇爛光華之陸離威暴嬴其莫攘資萬鎰其焉輸付良工而制器甘磨礱之靡辭湛秋水之無痕瑩春冰之不疵什襲珍上方之璽五瑞輯邦國之圭亦比徳於君子■﹝王將﹞環佩其相隨按步趨之節奏則肆夏而中采齊若乃瑚璉璋瓉之器蒼璧黃琮之類或飾朝覲之盛儀或潔郊社之明祀華治世之文物擅廟廊之至貴於是瑯玕厚顏玟瑰懷媿夜光明月南金火齊皆立下風而不可與並議也嗚呼物以質美而見珍士以材徳而登崇想荊行之育秀實楚玉之攸鍾咸韞櫝而需時豈抱泣於途窮嗟碔砆之下材費琢磨之微功忝藍田之雙璧追玉樹之遺風乘寶賢之盛際豈信美而不庸倘玉人之一顧庶觀光於羣玉之峯

孔澮

繄荊山之精兮鍾南慧之地靈大和坱圠兮至寶以生偉玆璞之孕瑞兮後祗協而儲禎嗟一卷之未剖兮妙腹蘊而天成蔵瑰奇於山骨兮羌匪瓊而匪瑛若一規之渾淪兮含太極於素形春陽動地兮若燠而栗涼飆掠木兮若振而聲火流石裂兮崖屋借蔭林谷凝沍兮托溫以榮云興而白虯晝見日出而晴煙曉蒸鏟彩薄昆岡之焰含輝失夜光之明山暉而暖翠欲滴木潤而寒梢擁靑璆琳瑯玕晦形而隠質瑤琨琬琰遁魄而韜英苟是璞之不遇終玆山而鎭寜幸卞和之賞識躋玆璞而上升璞遇和而益重和遇璞而弗輕肯韞櫝而緹襲願持獻於明廷錯碔砆而莫辧奄擲地而鏗鍧嗟再獻而再刖仰泫泣而拊膺蹇至璞之我厄羞持此而焉徵矢予心而弗渝益抱璞而兢兢感嗣主之見知致良工而起驚剖一殻之鴻蒙判玉石於衡平諧明識之一顧寔價重於連城嗚呼和不自寶故獻厥君楚不此寶惟寶善人謂此寶之遇邪故楚得以歸乎趙謂此寶之不遇邪故趙得以反乎秦嗟秦城之不償賴相如之至人復全璧以我歸寜久屈而終信猗歟我元一視同仁所寶惟賢多士彬彬明廷列圭璋之聞望朝著鏘珂佩之搢紳玉堂之風月如畫奎章之瑤閣飛雲昂昻瑚璉之器煌煌席上之珍登賢能於天府徵黎獻於海濵各懷材以自見孰抱璞而隠淪愚生斯世琢磨日新惟善賈以待沽保厥美於忠貞外璞質而弗章內玉徳而存誠際明良之嘉會登風雲之要津叫閶闔之九重披瑯玕以自陳

文逢原

客有仰觀乾象俯辧坤方睇翼軫之淪精知至寶之韜光步熊繹之故墟凜寶气之厖涼朝發軔於方城夕弭節乎荊之陽擿鬼神之姦祕唘山澤之天蔵眩神光之霍暉得美璞於崇岡觀其陽紋綜錯陰縵縕絪瑤艸藉其虹光碧蘚暈其龍鱗散餘彩之庚庚凝孚尹之繽繽信太和之精粹鍾元气之眞淳毓自異於璠玙夫豈混於矼瑉超楚產而夐絕匪砮丹之與鄰韜至美以內蘊煥明徳之外新昭聞望之顒顒儼文質之彬彬渾兮太朴溫其陽春闡珍燭乎岷嶓之■﹝寧頁﹞流液濺乎江沱之濵以之爲圭璧可輯瑞於皇家以之爲瑚璉可薦禧於明神藍田之質不爲麗垂棘之璧未爲珍是宜曠千載而亦遇夫豈輕售而自陳者哉於是拭之以玄纁之宻麗濯之以滄浪之淸漪重之以什襲藉之以重緹聞楚王之貴寶也歷郢都而獻之王方雜百寶以零亂眩眾目之盱眙寸珠照乘兮錯落尺璧連城兮陸離競華藻於錙銖角纎巧於毫釐勃然頋謂羣臣曰彼可謂懷朴以自售而獻芹之無知吾觀其所獻者特渾然而圭角不露朴然而質實無奇得非相與爲欺乎乃具憲章爰勑有司錫之以踴拒之以辭客乃益允信以自寶終不忍於遐遺望君門而再獻責愈嚴而愈危於是喟然而嘆戚然而噫曰吾寜混迹碔砆乎抑將自衒其瑾瑜乎吾寜韞匱蔵諸乎抑將待賈沽之乎物固各有所遇兮遇固各有其時鑑至寶於未遇兮匪知音其爲誰遂抱璞沈吟矢之以詩曰璞楚產兮嶽示炳靈坤珍萃兮紛此內美渾然天成徳無媿兮玉以比徳蹇余好修不遐棄兮抱彼璞兮或三獻兮爲國之瑞兮

範琮

繄荊山之蜒蜿而特起兮奠南服之名州鬰至和之輪囷兮鍾美璞於巖幽洞孚尹之旁射兮光陸離之暳暳外𨿽質而中則富兮豈碔砆之同類發奇祥於道側兮良何玉之久湮茍獲用於瑚璉兮亦斯璞之稱情爰見遇於和氏兮涕淋浪而悼玆曰昔至寶之不沒兮今何困於塗泥乃三沐而三薫兮曁什襲以珍蔵彼燕石而猶或偶兮人何易此以爲常遂齋沐以上獻兮冀君王之見知何玉人之匪識兮咸或謂此爲瓦礫之資紛招尢而獲罪兮重玆玉之不幸乃捐淚而長撫兮抱終古之深恨豈爾質之匪良兮嗟予命之弗時琨珸進而砆石用兮反誚爾以爲玼差吉日以再獻兮庶或伸於一遇茍愚心之信修兮𨿽三刖其亦何顧懷玆玉以長邁兮乃復叩乎君之門吾固知衒玉求售之匪正兮將竭忠而欲言倘玆玉之足徵兮庶臣心之爲泰也茍一獻而遽捨兮予不忍爲此態也切獨感此厥故兮豈會遇之有期信昭質之未虧兮夫何懼而自悲彼魚目之混眞兮嗟莫察其非是曁夜光之載照兮人孰不以此爲貴嗟餘生之未晚兮方佩玉以夷猶倘獲知於夫子兮亦斯璞之是投乃歌曰峩峩荊山奠南服兮輝輝良璞光燁煜兮人不爾知爾無自傷兮吾將偕子朝明光兮

陳孟賓

夫何荊山綿亙幾千里兮連沃壤之陂陀儲天地之精英兮孕元气之至和噫璞玉之珍寶兮獨異產乎其阿涵孚尹之美質兮尙溫潤而縝宻吐白虹之蜿蜒兮與天光而射激諒非璠而非玙兮異連城之雙璧豈昆岡之所產兮配齊王之萬鎰彼翩翩之卞氏兮道安適而逢之泫然爲之太息兮爾何橫棄乎此欷妄珍蔵而什襲兮願與子而同歸吾將獻之元侯兮爲國家之重器何靈修之不察兮竟莫別其爲瑞悲再獻而再刖兮𨿽信美其焉能諭將曰彼之昬昬兮亦乃子之不悟賴後王之繼作兮寜覺彼之非天得致身而上逹兮步府庫以周旋因文章以刻畫兮友六璽以相先歷秦漢以至今兮羌歷世而幾年重聲價於九鼎兮與鎭圭以爲伍觀上國之光華兮獻圖書於天府𨿽一時之孔厄兮曽何足爲輕重之累也曠千載而獨存兮乃知顯晦之各有遇也嗟物理之用捨兮豈臆度之可量昔韞於荊山之野兮方困迆於榛荒顧自同於瓦礫兮孰有望於君子之堂匪卞和之一顧兮則終然而遁蔵今荊州之廣土兮山猶此山川嶽發其鬰積兮豈惟玉之溫然鍾抱璞之奇材兮產席珍之諸賢溘埃風而上徵兮將自獻於天闉與前賢千載而增光兮使荊山並日月以昭縣爰作詩以載歌兮庶永久而流傳詩曰倬彼荊山鬰穹窿兮吁嗟璞兮山所鍾兮猗歟我皇徳配天兮不寶逺物惟寶賢兮恩澤旁敷被萬國兮蓋將勒荊山之石兮於以頌億萬載之功徳

麗則之名其殆傷今之賦之不古乎觀其三良以下追逐屈宋殆如鐵厓之嶄絕峭刻人固未易於攀緣也然而叶律鏗鏘立格古雅而陳意正大誠有可則者埸屋之士果能彷佛其步趨吾知斯文之復古矣至正癸未正月二日金華胡助跋於吳山鐵嶺

始余讀東維子集正訝不載一賦復簡鐵厓文集僅有土圭蓮花漏記裏鼔車三作亦未見其豁逹气韻旣得元乙亥科湖廣鄕試荊山璞賦一冊末載亷夫擬賦三十有二篇標其首曰麗則遺音古賦程序其同年進士黃子肅評馬眞能祖騷而宗漢奚止除完顏之粗儣洗宋末萎弱之气而已耶揚雄云詞人之賦麗以則眞無媿矣猶恨太常無逸圖二程文未得見耳海虞毛晉識

麗則遺音附錄

