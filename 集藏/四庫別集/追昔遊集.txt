

欽定四庫全書

集部二

追昔遊集

別集類一【唐】

提要

臣等謹案追昔遊集三卷唐李紳撰紳字公垂亳州人元和元年進士武宗時爲中書侍同中書門下平章事事迹具唐書本傳此集皆其未爲相時所作晁公武讀書志載前有開成戊午八月紳自序此本無之詩凡一百一首新唐書本傳所載貶端州司馬禱神灘漲及防壽州虎不爲暴爲河南尹惡少斂迹皆語出此集史傳事須寔錄而宋祁以紳所自言者爲據殊乖徵信之義且考紳之赴端州也在夏秋之間其妻子舟行十月始至其時灘水減矣故以書祝媼龍祠而江復漲紳詩內及所自注者如此祁乃以爲紳自度嶺時事是閱其集亦未審後儒以名之輕重爲文之是非必謂新書勝舊書似非篤論也紳與李徳裕元稹號三俊白居易亦有笑勸迂辛酒閒吟短李詩句今觀此集音節嘽緩似不能與同時諸人角爭彊弱然舂容恬雅無雕琢細碎之習其格究在晚唐諸人刻畫纖巧之上也乾隆四十三年五月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

追昔遊集卷上

唐李紳撰

南梁行

江城鬱鬱春艸長悠悠漢水浮淸光雜英飛盡空晝景緑楊重陰官舍靜此時醉客縱橫書公言可薦承明廬【元和十四年防故山南僕射崔公奏觀察判官防以書奏見委常戱拙速】靑天詔下寵光至頒籍金閨徵石渠【是嵗五月防恩除左拾遺】秭歸山路煙嵐隔山木幽深晚花坼澗底紅光奪火燃揺風扇毒愁行客【駱谷中多毒樹名山琵琶其花明艷與杜鵑花同樵者識之言曰早花殺人】杜鵑啼咽花亦殷聲悲絕艶連空山斜陽瞥映淺深樹雲雨翻迷崖谷間山雞錦質矜毛羽透竹穿蘿命儔侶喬木幽谿上下同雄雌不惑飛棲處望秦峯回過商顏浪疊云堆萬簇山行盡杳冥靑嶂外九重鐘漏紫霄間元和列侍明光殿諫艸初焚市朝變北闕趨臣半隙塵南梁笑客皆飛霰追思感嘆卻昏迷霜鬢愁吟到曉雞故篋嵗深開斷簡秋堂月曙掩遺袿嗚嗚曉角霞輝燦撫劍當楹一長嘆芻狗無由學聖賢空持感激終昏旦

趨翰苑遭誣搆四十六韻

九五當幹徳三千應瑞符纂堯昌聖歷宗禹盛丕圖【穆宗正月登位】畫像垂新令銷兵易舊謨選賢方去智招諫忽升愚【穆宗聴政五日防恩除右拾遺與淮南李公召入翰林也】大樂調元气神功運化鑪脫鱗超沆瀣翻翼集蓬壺捧日恩光別抽毫顧問殊鳳形憐彩筆龍頷借驪珠擲地聲名寡摩天羽翮孤潔身酬雨露利口扇讒諛碧海同宸眷鴻毛比賤軀辧疑分黒白舉直觝朋徒【思政面論逢吉崔禎姦邪劉棲楚栢耆凶險張又新蘇景修朋黨也】庭獸方呈角階蓂始效莩日傾烏掩魄星落斗摧樞【穆宗升遐】墜劍悲喬嶽號弓泣鼎湖亂羣逢害馬擇肉縱狂防【逢吉守澄棲楚栢耆又新等連爲搏噬之徒也】膽爲隳肝竭心因瀝血枯滿帆推駭浪徵棹折危途【余以戶部侍郎貶端州司馬】燕客書方詐堯門信未孚【敬宗卽位之初遭逄吉等誣搆宸襟未察銜寃遂深】謗興金就鑠毀極玉生瘉礪吻矜先搏張羅騁疾驅【余遭逢吉搆成遂敬宗聴政之前一日宣命於月華門外竄逐】地嫌稀魍魎海恨止畨禺【棲楚等見逢吉怒所貶太近】瘴嶺衝虵入蒸池躡虺趨望天收雪涕看鏡攬霜須艸毒人驚剪茅荒室未誅火風晴處扇山鬼雨中呼窮老鄕闗逺羇愁骨肉無鵲靈窺牖戶瑞出泥途【余到端州有紅一州人李再榮來獻稱嘗有里人言吉徵也余放之於江中回頭者三四游泳前後不去久之又南中小鵲名曰蠻鵲形小如燕雀裏中言此鳥不常見至而嗚舞必冇喜應是日與同至於館也】煙島深千瘴滄波渺四隅海標傳信使江棹認妻孥到接三冬暮來經六月䢐暗灘朝不怒驚瀨夜無虞【從吉州而南歷封康並足湍瀨危險至極其名有滅門搗鮓霸州等灘惟江水泛漲則無此患康州悅城縣有媼龍祠或能致雲雨餘以書祝之家累以十月溯流龍爲之三漲江水以達也】俯首安羸業齊眉慰病夫涸魚思雨潤僵燕望雷蘇詔下因頒朔恩移詎省辜【余以寶歷元年五月量移江州長史】誑天猶指鹿依社尙憑狐【逢吉尙爲相】度嶺瞻牛斗浮江淬轆轤未平人眥睚誰懼鬼揶揄湓浦潮通楚匡山地接吳庾樓淸桂滿逺寺素蓮敷髣髴皆停馬悲歡盡隙駒舊交封宿艸【沈八侍郎武十五侍郎元九相公龎嚴京兆蔣防舍人皆爲塵世】衰鬢重生芻萬防分梁苑雙旌寄魯儒駸駸移嵗月苒苒近桑楡疲馬愁千里孤鴻念五湖終當賦歸去那更學楊朱

憶春日太液池亭東對【長慶三年】

宮鶯報曉瑞煙開三島靈禽拂水回橋轉彩虹當綺殿艦浮花鷁近蓬萊艸承香輦王孫長桃艶仙顏阿母栽簪筆此時方侍從卻思金馬笑鄒枚

憶夜直金鑾殿承防【長慶二年】

月當銀漢玉繩低深聴簫韶碧落齊門壓紫垣髙綺樹閣連靑瑣近丹梯墨宣外渥【一作握】催飛詔艸定新恩促換題明日【一作惟我】獨歸花路逺可憐人世隔云霓【一作泥】

憶春日曲江宴後許至芙蓉園

春風上苑開桃李許詔看花入禦園香徑艸中回玉勒鳳凰池畔泛金樽緑絲垂柳遮風暗紅藥低叢拂砌繁歸繞曲江煙景晚未央明月鎖千門

天上樹

新昌宅書堂前有藥樹一株今已盈拱則長慶中於翰林院內西軒藥樹下移得才長一寸僕夫封一泥丸以歸植今則長成名之天上樹

白楡星底開紅甲珠樹宮中長紫霄丹彩結心才辧質碧姿抽葉乍成條羽衣道士偸圃金簡眞人防玉苗長帶九天余雨露近來蔥翠欲成喬

過荊門【文苑英華下有歌字】

荊江水闊煙波轉荊門路繞山蔥蒨帆勢侵云滅又明山程背日昏還見靑靑麥壠啼飛鴉寂寞野徑棠梨花行行驅馬萬里逺漸入煙嵐危棧賖林中有鳥飛出【一作幽】谷月上千巖一聲哭腸斷思歸不可聞人言恨魄【一作不】來巴蜀我聴此鳥祝我魂魂死勿學聲銜寃縱爲羽族莫棲息直上靑雲呼帝閽此時山月如銜鏡嵒樹參差互輝映皎潔深看入澗泉分明細見樵人徑陰森鬼廟當郵亭雞豚日宰聞膻腥愚夫禍福自迷惑魍魎憑何通百靈月低山曉問行客巳酹椒漿拜荒陌惆悵忠貞徒自持誰祭山頭望夫石

涉沅瀟

屈原死處瀟湘陰滄浪渺渺靈沈沈蛟龍常怒虎長嘯山木翛翛波浪深煙橫日落驚鴻起山映餘霞渺千里鴻叫離離入暮天霞消漠漠深雲水水靈江渚揚波濤黿鼉動蕩風騷騷行人愁望待明月星漢沈浮鬼號屈原爾爲懷忠沒水府通天化靈物何不驅雷擊電除姦邪可憐空作沈泉骨舉杯瀝酒招爾魂月彩滉漾開乾坤波明水黒山隠見汨羅之上遙昏昏風帆曉看五兩戍鼓鼘鼘逺山響潮滿江津猿鳥啼荊夫楚語飛蠻槳瀟湘島浦無人居風驚水暗惟蛟魚行來擊棹獨長嘆問爾精魄何所如

逾嶺嶠止荒陬抵髙要

天將南北分寒燠北被羔裘南卉服寒气凝爲戎虜驕炎蒸結作虫虺毒周王止化惟荊蠻漢武鑿逺通孱顏南標銅柱限荒徼五嶺從玆窮險艱衡山截斷炎方北回鴈峯南瘴煙黒萬壑奔傷溢作瀧湍飛浪激如繩直【南人謂水爲瀧如源瀑流自郴南至韶北有八瀧其名神瀧傷瀧雞附等瀧皆急險不可上南中輕舟迅疾可入此水者因名之瀧船善游者爲瀧夫】千崖傍聳猿嘯悲丹蛇虺潛蜲蛇瀧夫擬楫劈髙浪瞥忽沈浮如電隨嶺頭刺竹防籠宻火拆紅蕉焰燒日嶺上泉分南北流行人照水愁傷骨陰森石路盤縈紆寒日燠常斯須瘴云暫捲火山外蒼茫海气窮畨禺鷓鴣猿鳥聲相續椎髻嘵呼同戚促百處谿灘異雨晴四時雷電迷昏旭魚腸鴈足望緘封地逺三江嶺萬重魚躍豈能通逺峽鴈飛難渡漳江東【余在南中日知家累以其年九月九日發衡州因寄云菊花開日有人逄知過衡陽回鴈峯江樹送秋黃葉少海天迎逺碧雲重音書斷達聴蠻鵲風水多虞祝媼龍想見病身渾不識自磨靑鏡照衰容慨然追感以疏其下有端州界有淸逺峽深險莫測皆言水府爲魚龍之窟也】云蒸地熱無霜霰桃李冬花匪時變天際長垂飲澗虹檐前不去銜泥燕【南中虹四時長見見數則多颶風燕不歸蟄燕泥多沙人懼其沾污於人毎逐其巢也】幸逢雷雨蕩妖昏提挈悲歡出海門西日眼明看少長北風身醒辧寒溫賈生謫去因前席痛哭書成竟何益物忌忠良表是非朝驅絳灌爲讐敵明皇聖徳異文皇不使無辜困鬼方漢日傅臣終委棄如今衰叟重輝光髙明白日恩深海齒髮𨿽殘壯心在空媿駑駘異一毛無令朽骨慙千載

移九江【效何水部余自九江及今周一紀矣】

秋波入白水帆去侵空小五兩劇奔星檣烏疾飛鳥湓城依落日湓浦看云眇云眇更蒼蒼匡山低夕陽楚客喜風水秦人悲異鄕異鄕秋思苦江臯月華吐漾漾隠波亭悠悠通月浦津橋歸吏竹巷開門戶容膝有匡牀及肩才數堵空谷非白駒懸磬我無虞體瘦寡行立家肥安啜哺天書憐譴謫重作朱轓客四座眼全淸一麾頭半白今來思往事往事益淒然風月同今昔悲歡異目前四時嗟閱水一紀換流年獨有西庭鶴孤鳴白露天

泛五湖【效謝惠連】

範子蛻冠履扁舟逸霄漢嗟予抱險艱怵惕經彌漫窮通泛濫勞趣適殊昏旦浴日蕩層空浮天渺無畔依灘落葉聚立浦驚鴻散浪疊雪峯連山孤翠崖斷風帆同巨壑云矗成髙岸宇宙或東西星辰沈粲爛霞生澒洞逺月吐靑熒亂豈復問津迷休爲呂梁嘆漂沈自詎保覆溺心長判吳越郡異鄕嬰童反爲翫依稀占井邑嘹唳同鵝鸛舉棹未宵分維舟方日旰徵斯濟川力若鼓淩風翰易狎當悔遊臨深罔知難

過鐘陵【余長慶三年除江西觀察使奉詔不之任】

龍沙江尾抱鐘陵水郭村【一作津】橋晚景澄江對楚山千里月郭連漁浦萬家燈省拋雙斾辭榮寵遽落丹霄起愛憎惆悵舊遊同艸露卻思恩顧一沾膺

溯西江

江風不定半晴陰愁對花時盡日吟孤棹自遲從蹭蹬亂帆爭疾競浮沈一身累困懷千載百口無虞貴萬金空濶逺看波浪息楚山安穏過云岑

早

沙洲月落宿禽驚潮起風微曉霧生黃鶴浪明知上信黒龍山暗避前程火旗似辧吳門戍水驛遙迷楚塞城蕭索更看江葉下兩鄕俱是宦遊情

守滁陽深秋憶登郡城望瑯琊

山城小閣臨靑嶂紅樹蓮宮接薜蘿斜日半巖開古殿野煙浮水掩輕波菊迎秋節西風急鴈引砧聲北思多深夜獨吟還不寐坐看凝露滿庭莎

滁陽春日懷果園閒宴【園中雜樹多手植也】

西園到日栽桃李紅白枝低拂酒杯繁艷只愁風處落醉筵多就月中開勸人莫折憐芳早把燭頻看畏曉催聞道數年深艸露幾株猶得近池臺

悲善才

余守郡日有客遊者善彈琵琶問其所傳乃善才所授頃在內庭日別承恩顧賜宴曲江勅善才等二十人備樂自余經播遷善才已沒因追感前事爲悲善才此篇在郡日所爲今編於新錄

穆王夜幸蓬池曲金鑾殿開髙秉燭東頭弟子曹善才琵琶請進新翻曲翠蛾列坐層城女笙笛參差齊笑語天顏靜聴朱絲彈眾樂寂然無敢舉銜花金鳳當承撥轉腕籠促揮抹花翻鳳嘯天上來徘徊滿殿飛春雪抽度曲新聲發金鈴玉佩相磋切流鶯子母飛上林仙鶴雌雄唳明月此時奉詔侍金鑾別殿承恩許召彈三月曲江春艸緑九霄天樂下云端紫髯供奉前屈膝盡彈妙曲當春日塞泉注射隴水開胡鴈翻飛朔天沒日曛塵暗車馬散爲惜新聲有餘嘆明年冠劍閉橋山萬里孤臣投海畔籠禽鎩羽彊回飛白首生從五嶺歸聞道善才成朽骨空餘弟子奉宣徽南譙寂寞三春晚有客彈獨淒怨靜聴深奏楚月光憶昔初聞曲江宴心悲不覺淚闌干更爲調弦反覆彈秋吹動揺神女佩月珠敲擊水精盤自憐淮海同泥滓恨魄凝心未能死惆悵追懷萬事空雍門感慨徒爲爾

閭裏謡【效古歌】

鄕裏兒桑麻鬱鬱禾黍肥冬有防襦夏有絺兄鋤弟耨妻在機夜犬不吠開蓬扉鄕裏兒醉還飽濁醪初熟勸翁媼【一作嫂】鳴鳩拂羽知年好齊和楊花踏春艸勸年少樂耕桑使君爲我剪荊棘使君爲我驅豺狼林中無虎山有鹿水底無蛟魚有魴父漁子獵日歸【一作白日】暮月明處處舂黃鄕裏兒東家父老爲爾言鼔腹那知生育恩莫令太守馳朱轓懸鼔一鳴盧鵲喧惡聲主吏噪爾門喞喞力力烹雞豚鄕裏兒莫悲吒上有明王頒詔下重選賢良卹孤寡春日遲遲驅五馬畱犢投錢以爲謝鄕裏兒終我詞我無工【一作卻惠】巧惟無私舉手一揮臨路岐

轉壽春守

太和庚戌嵗二月祗命壽陽時替裴五墉終歿因視壁題自墉而上或除名在邊坐殿歿凡七子無一存焉壽人多寇盜好訴訐時謂之凶郡獷俗特著防此處之顧余衰年甘躡前患俾三月而寇靜期年而人和虎不暴物姦吏屏竄三載復遭邪佞所惡授賔客分司東都或舉其目或寄於風亦粗繼詩人之末云

未登崖谷尋丹竈且歷軒窻看壁題那遇八公生羽翼空悲七子委塵泥舊壇無復翔云鶴廢壘曽經振鼔鼙防檢遺編盡朝菌應難求望一刀圭

憶壽春廢虎坑

余以春二月至郡主吏舉所職稱霍山多虎每嵗采茶爲患擇肉於人至春常修防穽數十所勒獵者采其皮睛余悉除罷之是嵗虎不復爲害至余去郡三載

匪將履尾求兢惕那效探雛所患爭當路絕羣嘗誡暴爲貓驅狝亦先迎每推至化宣餘力豈用潛機害爾生休逐豺狼止貪戾好爲仁獸答皇明

壽陽罷郡日有詩十首與追懷不殊今編於後兼紀瑞物【今止八首】

淝河維舟阻凍祗待勅命【太和七年十二月】

罷分符竹作閒官舟凍淝河擬棹難食蘗苦心甘處困飲冰持操敢辭寒夜燈空應漁家火朝食還依鴈宿灘西奏血誠遙稽首乞容歸病老江幹

又

淮陽效理空多病疎受辭榮豈戀班陳力不任趨北闕有家無處寄東山疲驂豈念前程稅勌鳥安能待暮還珍重八公山下叟不勞重淚更追攀

別連理樹

盛唐縣有連理樹二株一株生於長樂鄕百姓地內從底兩枝向上爲一體一本生於龍泉鄕百姓徐徳地內兩根隔澗水交榦合爲一體澗名香風水闊一丈五尺

垂陰敢慕甘棠葉附榦將呈瑞木符十步蘭茶同秀彩萬年枝葉表皇圖芟夷不及知無患雨露曽沾自不枯好住孤根托桃李莫令從此混樵蘇

虎不食人

霍山縣多猛虎頃常擇肉於人每至采茶及樵蘇常遭啖食人不堪命自太和四年至六年遂無侵暴雞犬不鳴深山窮谷夜行不止得攝令和僎狀稱潛山縣鄕村正趙珍夜歸中路與虎同行至家竟無傷害之意

南山白額同馴擾亦變仁心去殺機不競牛甘令買患免遭狐假妄憑威渡河豈適他鄕害據谷終無暴物非爾效騶虞防生艸豈徒柔伏在淮淝

發壽陽

分司勅到又遇新正感懷書事【七年正月八日立春在壽陽凡四年】

休爲建隼臨淝守轉作垂絲入洛人罷閱舊林三載籍又開新曆四年春雲遮北鴈愁行客柳起東風慰病身漸喜雪霜消解盡得隨風水到天津

初出淝口入淮

東風百里【一作五日】雪初晴淝口冰開好濯纓野老擁途知意重病夫拋郡喜身輕人心莫厭如直淮水長憐似鏡淸回首夕嵐山翠逺楚郊煙樹隠襄【一作憶層】城

入淮至盱眙

山凝翠黛孤峯迥淮起銀花五兩髙天外綺霞迷海鶴日邊紅樹艷仙桃岸驚目同奔馬浦溢心疑覩抃鼇寄謝雲帆疾飛鳥莫誇回鴈捲輕毛

憶東湖

菱歌罷唱鷁舟回雪【一作云】鷺銀鷗左右來霞散浦邊云錦截月臨【一作升】湖面鏡波開魚驚翠羽金鱗躍蓮脫紅衣紫菂摧淮口直春偏悵望數株臨水是寒梅

追昔遊集卷上

欽定四庫全書

追昔遊集卷中

唐李紳撰

七年初到洛陽寓居宣教裏時已春暮而四老俱在洛中分司

靑莎滿地無三徑白髮緣頭忝四人官職謬齊商嶺客姓名那重漢廷臣聖朝寡罪容衰齒愚叟多慙未退身惟有門人憐鈍拙勸教沈醉洛陽春

初秋忽奉詔除浙東觀察使檢校右貂

龍樓寄引簪裾客鳳闕陪趨朔望朝疎受杜門期脫屣買臣歸邸忽乘軺印封紐知頒爵冠飾蟬緌更珥貂飛詔寵榮歡裏捨豈徒斑白與垂髫

憶至鞏縣河宿待家累追懷

鞏樹翻紅秋日斜水分伊洛照餘霞弓開後騎低初月鶚駐前旌拂暮鴉閨信坐遲靑玉案弄兒閒望白羊車今來憶事涼風晚煙浦空悲黃菊花

宿州

江橫渡濶煙波晚潮過金陵落葉秋嘹唳塞鴻經楚澤淺深紅樹見州夜橋燈火連星漢水郭帆檣近鬥牛今日市朝風俗變不須開口問迷樓

憶被牛相畱醉州中時無他賔牛公夜出眞珠輩數人【余有換樂曲詞時亦有傳於歌者】

嚴城畫角三聲閉淸宴金樽一夕同銀燭座隅聴子夜寶箏上起春風酒徵舊對慙衰質曲換新詞感上宮淮海一從雲雨散杳然俱是夢魂中

早渡揚子江【時王璠在浙西】

日衝海浪翻銀屋江轉秋波走雪山靑嶂迥開蹲虎戍碧流潛伏躍龍闗地分吳楚星辰內水迫滄溟宇宙間焚卻戍船無戰伐使知風教被烏蠻

憶過潤州

元和二年餘以前進士爲鎭海軍書奏從事秋九月兵亂余以不從書奏飛檄之請遭庶人李錡暴怒腰領不殊者再三後軍平尙書李公欲具事以聞之餘以本乃誓節非欲求榮請罷所奏

昔年從宦干戈地黃綬靑春一魯儒弓犯控招武旅劍當抽匣問狂天帛書投筆封魚腹髮衝冠捋虎須談笑謝金何所媿不爲偸買用兵符

憶登棲霞寺峯【效梁簡文文苑英華下有懷望二字】

香印煙火息法堂鐘磬余紗燈耿晨焰釋子安襌居林葉脫紅影竹煙含綺疎星珠錯落耀月宇參差虛顧眺匪恣適曠襟懷捲舒江海渺淸蕩丘陵何所如滔滔可問津耕者非長沮茅嶺感仙客蕭園成古墟移步下碧峯涉澗更躊躇鳥戱啄秋果翠驚銜素魚回塘彩鷁來落景標林箊漾漾棹翻月蕭蕭風襲裾勞歌起舊思感嘆竟難攄卻數共遊者凋落非裏閭

憶萬嵗樓望金山

裏言金山有龍盤防吳志云金陵虎踞又云萬嵗樓往年淸夜浮於江中有宿樓者覺之金鏁縻於城上

樓髙雉堞千師壘峯拔驚波萬壑攢山絕地維消虎踞水浮天險尙龍盤蜃噓云拱飛江島鼇噴仙巖隔海瀾長對碧波臨古渡幾經風月與悲歡

過梅裏家於無錫四十載今敝廬數堵猶存今列題於後

上家山【山卽惠山】

余頃居梅裏常於惠山肄業舊室猶在垂白重遊追感多思因效吳筠體

上家山家山依舊好昔去松桂長今來容須老上家山臨古道髙低入雲樹蕪沒連天艸艸色緑【一作日】萋萋寒蛬【一作螿】徧艸啼噪鴉投【一作啼】樹逺行鴈帖云齊嵒光翻落日僧火開經室竹洞磬聲長松樓鐘韻疾苔堦泉【一作滴】澑缺石甃靑莎宻舊徑行處迷前交坐中失嘆息整華冠持杯彊自歡笑歌憐稚孺竹縱吹彈山明溪月上酒滿心聊放丱髮此淹畱埀絲匪閒曠靑山不可上昔事還惆悵況復白頭人追懷空望望

憶東郭居

昔余過稚齒從師昧知奧徒懷利物心不獲藏身寶曳婁一縫掖出處勞昏早醒醉迷啜哺衣裳辧顚倒忠誠貫白日直已憑蒼昊捲舌墮讒諛驚波息行潦衰禽息舊木疲馬知歸道楊柳長庭柯蘭荃覆堦艸旌旄光裏捨騎服歡妻嫂緑鬢絕新知蒼須稀舊老冠緌身忝貴齋沐心常禱笙磬諒諧和庭除還灑掃棲遲還竹巷物役侵江島倏忽變星霜悲傷滿衷抱

憶題惠山寺書堂

故山一別光陰攺秋露淸風嵗月多松下壯心年少去池邊衰影老人過白雲生滅依巖岫靑桂榮枯托薜蘿惟有此身長是客又驅旌斾寄煙波

憶西湖雙鸂鶒【效鮑明逺】

雙鸂鶒錦毛斕斑長比翼戱繞蓮藂回錦臆照灼花叢兩相得漁歌驚起飛南北繚繞追隨不迷惑雲間上下同棲息不作驚禽逺相憶東家少婦機中語剪斷回文泣機杼徒嗟孔雀銜毛羽一去東南別離苦五里徘徊竟何補

早梅橋

春早梅花滿枝發東風報春春未徹紫蕚迎風玉珠裂楊柳未黃鶯結舌委素飄香照新月橋邊一樹傷離別遊蕩行人莫攀折不競江南艷陽節任落東風伴春雪

翡翠塢

翡翠飛飛繞蓮塢一啄嘉魚一鳴舞蓮莖觸散蓮葉欹露滴珠光似還浦虞人掠水輕浮弋翡翠驚飛飛不息直上層空翠影髙還向雲間雙比翼彈射莫及弋不得日暮虞人空嘆息

憶放鶴

頃年無錫閒居里人獻鶴雛余馴養之兩嵗羽毛旣成見其宛鵛長鳴有煙霄之志開籠放之一舉衝天復回翔久之乃去

羽毛似雪無瑕防顧影秋池舞白雲閒整素儀三島近回飄淸唳九霄聞好風順舉應摩日逸翮將成莫戀羣淩勵坐看空碧外更憐鳬鷺老江濆

過吳門二十四韻

煙水吳都郭閶門架碧流緑楊深淺巷靑翰往來舟朱戶千家室丹楹百處樓水光揺極浦艸色辧長洲憶作麻衣翠曽爲旅棹遊放歌隨楚老淸宴奉諸侯【貞元中余以布衣多遊吳郡中韋夏卿首爲知遇常陪宴席段平仲李季河劉從周綦母咸十餘軰日同杯酒及余以太和七年領鎭防稽則當時賔客羣吏樂徒寺僧裏客無一人存者至於韋公諸子凋防略盡】花寺聴鶯入春湖看鴈畱裏吟傳綺唱鄕語認歈謳橋轉攢虹飲波通鬭鷁浮竹扉梅圃靜水巷橘園幽縫堵荒麋苑穿巖破虎丘舊風猶越鼓余俗尙吳鉤故館曽閒訪遺基亦徧搜吹臺山木盡香徑拂宮秋幔殿菇蒲掩云房露霧收薴蘿妖覆滅荊棘鬼包羞風月俄黃綬經過半白頭【元和七年餘以校書郎從役再至蘇州時範十五傳正爲郡而貞元中賔客散落半已殂謝及宴而伶人酒徒悉往日者問僧惟令起二人巳疾】重來冠蓋客非復別離愁【太和七年餘鎭防稽劉禹錫爲郡則元和中蘇州相識知與不知索然皆盡河柳衰謝邑居更易乃甚令威之嘆也】火分通陌前旌駐外郵水風揺防斾堤柳引鳴騶問吏兒孫隔呼名禮敬修顧瞻殊宿昔語黙過悲憂義感心空在容衰日易偸還持滄海詔從此布皇猷

杭州天竺靈隠二寺頃嵗亦布衣一遊及赴鎭防稽不敢以登臨自適竟不復到寺寺多猿猱謂之孫團彌長其類因追思爲詩二首【此寺殷富】

翠巖幽谷髙低寺十里松風碧嶂連開盡春花芳艸澗徧通秋水月明泉石文照日分霞壁竹影侵云拂暮煙時有猿猱擾鐘磬老僧無復得安禪【一作然】

人煙不隔江城近水石𨿽淸海气深波動只觀羅剎相靜居難識梵王心魚扃晝鏁龍宮寶鴈塔髙摩欲界金近日尢聞重雕飾世人遙禮二檀林

渡西陵十六韻

七年冬十有三日早渡浙江寒雨方霖軍吏悉在江次越人年谷未成霪不止田畝浸溢水不及穗者數寸餘至驛命押衙裴行宗先賫祝辭東望拜大禹廟且以百姓請命雨收雲息日朗者三旬有五日刈獲皆畢有以見神之不欺也

雨送奔濤逺風收駭浪平截流張斾影分岸走鼙聲獸逐銜波湧防噴棹輕海門凝霧暗江渚濕雲橫鴈翼看舟子魚鱗辧水營騎交遮戍合戈簇擁沙明謬履千夫長將詢百吏情下車占黍稷冬害粢盛望禱依前聖垂休冀厚生半江猶慘澹全野巳澄淸愛景三晨朗祥農萬庾盈浦程通曲嶼海色媚重城弓日鞬櫜動旗風虎豹爭及郊揮白羽入裏捲紅旌愷悌思陳力端莊冀表誠臨人與安俗非止奉師貞

新樓詩二十首

到越州日初引家累登新樓望鏡湖見元相微之題壁詩云我是玉京天上客謫居猶得小蓬萊四面尋常對屏障一家終日在樓臺微之與樂天此時只隔江津日有酬和相答時余移官九江各乖音問頃在越之日荏苒多故未能書壁今追思爲新樓詩二十首

新樓

戎容罷引旌旗捲朱戶褰開雉堞髙山聳翠微連郡閣地臨滄海接靈鼇坐疑許宅驅雞犬笑類樊妻化羽毛惆悵桂枝零落促莫思方朔種仙桃

海橊亭【在新樓北花開最早所望更髙】

海橊花早開繁蘂光照晴霞破碧煙髙近紫霄凝菡萏迥依江月半嬋娟懷芳不作翻風艷別蕚猶含泣露姸揺落舊叢雲水隔不堪行坐數流年

望海亭【在臥龍山頂上越中最髙處】

烏盈兔缺天涯迥鶴背松梢拂檻低湖鏡坐隅看匣滿海濤生處辧云齊夕嵐明滅江帆小煙樹蒼茫客思迷蕭索感心俱是夢九天應共艸萋萋

杜鵑樓

七年冬所造自西軒延架城隅樓前植其杜鵑因以爲名杜鵑多在其上

杜鵑如火千房拆丹檻低看晚景中繁艷向人啼宿露落英飄砌怨春風早梅昔待佳人折好月誰將老子同惟有此花隨越鳥一聲啼處滿山紅

滿桂樓

八年春造架州城西南臨眺於外盡見湖山別開水扉通杜鵑樓不啟重扃淸夜可以開宴因以滿桂爲名也

爲憐湖水通宵望不學樊陽卻月樓惟待素規澄滿鏡莫看織魄掛如鉤捲簾方影侵紅燭繞竹斜暉透碧流蕭飋曉風聞木落此時何異洞庭秋

東武亭

亭在鏡湖上卽元相所建亭至宏敞春秋爲競渡大設會之所餘爲增以板檻延入湖中足加步廊以列環衞

緑波春水湖光滿丹檻連楹碧嶂遙蘭鷁對飛魚棹急彩虹翻影海旗揺鬭疑班虎歸三島散作遊龍上九霄鼉鼔若雷爭勝負柳堤花岸萬人招

龍宮寺

此寺摧毀積嵗貞元十六年餘爲布衣東遊天臺故人江西觀察使崔公以殿中謫官移疾剡溪崔公坐中有僧人修眞自言居龍宮寺起謂餘言異日爲修此寺時以狂易之言不之應僧相視久之而退至元和二年餘以前進士爲故薛蘋常侍招至越中此僧已臥疾使門人相告曩日所言必當鎭此修寺之托幸不見忘僧又偶言寺中靈只所相告耳余問疾而已不能對及後符其言而訊其存沒則僧及門人悉已殂謝寺更頽毀惟荒基余礎而已因召僧人防眞余出俸錢爲葺之累月而畢以成其往願

銀地溪邊遇衲師笑將花宇指潛知定觀度生前事不道靈山別後期眞相有無因色界化城興滅在蓮基好令滄海龍宮子長防金人舊浴池

禹廟

削平水土窮滄海畚鍤東南盡防稽山擁翠屏朝玉帛穴通金闕架云霓祕文鏤石藏靑壁寶檢封云化紫泥淸廟萬年長血食始知明徳與天齊

晏安寺

寺在州城東北隅越中謂之小北邙

寺深松桂無塵事地接荒郊帶夕陽啼鳥歇時山寂寂野花殘處月蒼蒼絳紗凝焰開金像淸梵消聲閉竹房丘壠漸平連茂艸九原何處不心傷

山

在鏡湖中山形如山上有寺名永安則元相所移置者

一峯凝黛當明鏡十仞喬松倚翠屏秋月滿時侵兔魄素波揺處動形舊深崖谷藏仙島新結樓臺起佛扃不學大蛟憑水怪等閒雪雨害生靈

重臺蓮

緑荷舒捲涼風曉紅蕚開縈紫菂重遊女漢臯爭笑臉二妃湘浦並愁容自含秋露貞姿結不競春妖冶態穠終恐玉京仙子識卻將歸種碧池峯

橘園

江城霧斂輕霜早園橘千株欲變金朱實摘時天路近素英飄處海云深懼同枳棘愁遷徙每抱馨香委照臨憐爾結根能【一作宜】自保不隨寒暑換貞心

寶林寺

寺在城郭最囂煩處自有一峯巖壑皆入寺中

最深城郭在人煙疑借壺中到天巖樹桂花閒月殿石樓風鐸繞金仙地無塵染多靈艸室鑑眞空有定泉應是法宮傳覺路使無煩惱見靑蓮

北樓櫻桃花

開花占得春光早雪綴云裝萬蕚輕凝艷拆時初照日落英頻處乍聞鶯舞空柔弱看無力帶月蔥蘢似有情多事東風入閨闥盡飄芳思委江城

城上薔薇

薔薇繁艷滿城陰爛漫開紅次第深新蘂度香翻宿蝶宻房飄影戲晨禽竇閨織婦慙詩句南國佳人怨錦衾風月寂寥思往事暮春空賦白頭吟

南庭竹

東南舊美淩霜操五月凝陰入坐寒煙惹翠梢含玉露粉開春籜聳瑯玕莫令戲馬兒童見試引爲龍道士看知爾結根香實在鳳凰終擬下云端

琪樹

琪樹垂條如弱柳結子如碧珠三年子可一熟每嵗生者相續一年綠二年碧三年者紅綴於條上璀錯相間

石橋峯上棲鶴碧闕巖邊蔭羽人冰葉萬條垂碧實玉珠千日保靑春月中泣露應同浥澗底侵云尙有塵徒使茯苓成琥珀不爲枯老化龍鱗

海棠梨

海邊佳樹生奇彩知是仙山取得栽瓊蘂籍中聞閬苑紫芝圖上見蓬萊淺深芳蕚通宵換委積紅英報曉開寄語春園百花道莫爭顏色泛金杯

水寺

煙波野寺經過處水國蒼茫夢想中雲散浦關江月迥日曛洲渚海潮通坐看魚鳥浮沈逺靜見樓臺上下同聞道化城方便諭只應從此到龍宮

靈泛橋

靈汜橋邊多感傷分明湖派繞回塘岸花前後聞幽鳥湖月髙低怨緑楊能促嵗陰惟白髮巧乘風馬是春光何須化鶴歸華表卻數凋零念越鄕

若耶溪

西施采蓮歐冶鑄劍所

嵐光花影繞山陰山轉花稀到碧潯傾國美人妖艷逺鑿山良冶鑄鑪深淩波莫惜臨妝面瑩鍔當期出匣心應是蛟龍長不去若耶溪水尙沈沈

祭禹廟回降雪五言二十韻

此詩一首在越所作今編入捲內太和八年十月冬暄無雪自訪禹廟所禱至自回舟至湖半陰雲四合飛霰大降者三日積雪盈尺浙江中流乃分陰雪杭州並無所沾

金奏云壇畢同云拂海來玉田千畝合瓊室萬家開湖暗冰封鏡山明樹變梅裂繒分井陌連璧混樓臺麻引詩人興鹽牽謝女才細疑歌響盡旋作舞腰回著水鵝毛失鋪松鶴羽摧半崖云掩映當砌月徘徊遇物纎能狀隨方巧若裁玉花全綴蕚珠蚌盡成胎志士書頻照蛟人杼正催妬妝淩粉匣欺酒上瓊杯海使迷奔轍江濤認暗雷疾飄風作馭輕集霰爲媒劍客休矜利農師正念摧瑞彰知有感靈貺表無災堯歷占新慶虞階想舊陪粉凝鸞閣下銀結鳯池隈雞樹花驚笑龍池絮欲猜勞歌防稽守遙祝詠康哉

題法華寺五言二十韻

此一首亦在越所作寺內靈異隨注其下以越人題詩者前後皆不備言今編於追昔遊卷中寺內翼禪師艸廬持經感普賢見於前

花界無生地慈宮有相天化娥騰寶像畱影閟金仙【寺內因普賢見身於持經僧前因此置寺】殿湧全身塔池開半月泉十峯排碧落雙澗合淸漣【寺前後有十峯回繞雙澗合流之勝】藥艸經行徧香燈次第燃戒珠髙臘防心印祖僧傳【此寺僧律嚴肅持經皆承師教】瓶識先羅漢衣存舊福田【寺內有約法師水瓶梁朝宮人所制袈裟】幻身觀火宅昏眼照靑蓮住覺超眞境依遊渡法船化城殊百億靈迹冠三千蕭壁將沈影梁薪尙綴煙【寺前昭明太子畫眞又梁時薪公影尙在】色塵知有數刼燼豈無年龍噴疑通海鯨吞想漏川【寺內有梁朝銅龍吐泉銅鯨飲水以注諸院】磬疎聞啟梵鐘息見安禪指諭三車覺開迷五陰纒教通方便入心達是非詮貝葉千花藏檀林萬寶篇坐嚴獅子迅幢飾网珠懸極樂知無礙分明應有緣還將意功徳畱偈法王前

追昔遊集卷中

欽定四庫全書

追昔遊集卷下

唐李紳撰

宿越州天王寺

太和八年自浙東觀察使又除太子賔客分司東都始發州郭越人父老男女數萬攜壺觴至江津相送

海隅布政慙期月江上沾巾媿萬人休按簿書懲黠吏未齊風俗昧良臣壺冰自潔中無玷鏡水非求下見鱗淸夜佛宮觀色相卻歸前老更前身

卻渡西陵別越中父老

海潮晚上江風急津吏篙師語黙齊傾首奉觴看故老擁流爭拜見孩提慙非杜母臨襄峴自鄙朱翁別防稽漸舉雲帆煙水闊杳然鳬鴈各東西

卻到浙西

出杭州界入蘇州八年浙西六郡災旱百姓饑殍道路相望米價翔貴是嵗浙東大稔因請出米五萬斛賤估以救浙西居人詔下防允是嵗王璠不奏饑旱反怒鄰境所救以爲賣已遂與王涯合計誣搆罔上奏陳米非官米足私求利及璠伏誅防聖恩加察姦邪所罔初入浙西蘇州界吳人以卹災之惠猶具旌旛畱戒於迥野之處不及城郭之所則相率拜泣於舟楫前是嵗盧周仁爲蘇州刺史

臨平水竭蒹葭死里社蕭條旅館秋嘗嘆晉郊無乞糴豈忘吳俗共分憂野悲目稱嗟食林拯繄桑顧所求苛政尙存猶惕息老人偸拜擁前舟【臨平湖竭鄕人言人有饑患是嵗中水竭魚鳥皆死】

蘇州不住遙望武丘報恩兩寺

秋山古寺東西繞竹院松門悵望同幽鳥靜時侵徑月野煙消處滿林風塔分朱鴈餘霞外剎對金螭落照中官備散寮身卻累往來慙謝二蓮宮

回望館娃故宮

江云斷續艸綿連云隔秋波樹覆煙飄雪荻花鋪漲渚變霜楓葉捲平田雀愁化水喧斜日鴻怨驚風叫暮天因問館娃何所恨破吳紅臉尙開蓮

姑蘇臺雜句

臺今遺迹連接靈巖寺采香徑響屧廊皆在寺內越書稱越王獻吳王黃金樓楣吳王所造姑蘇臺因獻楣遂以黃金盡飾樓以破其國

越王巧破夫差國來獻黃金重雕刻西施醉舞花艷傾妬月嬌娥恣妖惑姑蘇百尺曉鋪開樓楣盡化黃金臺歌淸管咽歡未極越師戈甲浮江來伍胥抉目看吳滅範蠡全身霸西越寂寞千年盡古墟蕭條兩地皆明月靈巖香徑掩禪扉秋艸荒涼徧落暉江浦回看鷗鳥沒碧峯斜見鷺鷥飛如今白髮星星滿卻作閒官不閒散野寺經過懼悔尢公程迫防悲秋館吳鄕越國舊淹畱艸樹煙霞昔徧遊雲水夢回多感嘆不惟惆悵至長洲

開元寺石

此寺多太湖石有峯巒奇狀者頃年多遊寓於此及太和七年往來皆不復到寺中石大半亦無也

十層花宇眞毫相數仞峯巒閉月扉攢立寶山中色界散周香海小輪圍坐隅咫尺窺巖壑窻外髙低辧翠微難保爾形終不轉莫令偸拂六銖衣

臯橋

伯鸞憔悴甘飄寓非向囂塵隠姓名鴻鵠羽毛終有志素絲琴瑟自諧聲故橋秋月無家照舊井寒泉見底淸猶有餘風未磨滅至今鄕裏重和鳴

眞娘墓

吳之妓人歌舞有名者死葬於吳武丘寺前吳中少年從其志也墓多花艸以蔽其上嘉興縣前亦有吳妓人蘇小小墓風之夕或聞其上有歌吹之音

一株繁艷春城盡雙樹慈門忍艸生愁態自隨風燭滅愛心難逐雨花輕黛消波月空蟾影歌息梁塵有聲還似錢塘蘇小小秪應回首是卿卿

卻到無錫望芙蓉湖五首

水寛山逺煙嵐迥柳岸縈回在碧流淸晝不風鳬鴈少卻疑初夢鏡湖秋

丹橘村邊獨火【一作燭】微碧流明處鴈初飛蕭條落葉垂楊岸隔水寥寥聞搗衣

逐波云影【一作采】參差逺背日嵐光隠見深猶似望中連海樹月生湖上是山陰

舊山認得煙嵐近湖水平鋪碧岫間喜見雲泉還悵望自慙山叟不歸山

翠崖幽谷分明處倦鳥歸云在眼前惆悵白頭爲四老逺隨塵土去伊川

重到惠山

再到石泉寺內有禪師鑑影堂在寺南峯下頃年與此僧同在惠山十年鑑至壽春相訪因追舊歡

碧峯依舊松筠老重得經過已白頭俱是海天黃葉信兩逢霜節菊花秋望中白鶴憐歸翼行處靑苔恨昔遊還向竹牕名姓下數行添記別離愁

鑑影堂

香燈寂寞网塵中煩惱身須色界空龍鉢巳傾無法雨虎牀猶在有悲風定心地上浮泡【一作雙漚】沒招手巖邊夢幻通深夜月明松子落儼然聴法侍生公

別石泉

在惠山寺松竹之下甘爽乃人間靈液淸澄鑑肌骨含漱開神慮茶得此水皆盡芳味

素【一作晴】沙見底空無色靑石潛流暗有聲微度竹風涵淅瀝細浮松月透輕明【一作盈】桂凝秋露添靈液茗折香芽泛玉英應是梵宮【一作居】連洞府浴池今化醒泉淸

別雙溫樹

往年於惠山書房前手植今巳喬柯數尋千云蔥翠蔭日此樹移過江多死有類丹橘

翠條盈尺憐孤秀植向西窻待月軒輕剪緑絲秋【一作春】葉暗宻扶纎榦夏陰繁故山手種【一作植】空懷想溫室心知不敢言看【一作爲】爾拂云今得地莫隨陵谷攺深根

重別西湖

東去日前別湖中雙鸂翡翠早梅等三題及西來則鸂翡翠悉皆翔失梅衰秋葉重起前嘆耳

浦邊梅葉看凋落波上雙禽去寂寥吹管曲傳花易失織文機學羽難飄雪欺春早摧芳蕚隼勵秋深拂翠翹繁艷彩毛無處所盡成愁嘆別谿橋

毘陵東山

東山在毘陵驛南連水西館館卽獨孤及在郡所置荒廢巳久至孟公簡重修植以花木松竹等可翫孟公在郡日余以校書郎從役同宴於此今則荒廢仍舊

昔人別館淹畱處卜築東山學謝家叢桂半空摧枳棘曲池平盡隔煙霞重開漁浦連天日更種春園滿地花依舊秋風還寂寞數行衰柳宿啼鴉

建元寺

寺在常州東郭松扉竹院各在岡阜地甚疎通接郊外每嵗寒食里人灑掃經過之所大歷中詩人郭勛曽賦寒食詩贈吏部先兄詩云蘭陵士女滿晴川郊外紛紛拜古埏萬井人家初【一作皆】禁火九原松栢自生煙人間後事非前事鏡裏今年老去年介子終知祿不及王孫誰復更相憐【文苑英華題云寒食日寄李補闕末句作誰肯一相憐】當時以爲絕唱嘗在童兒卽聞此詩非欲繼和蓋紀事因書

江城物傷心地逺寺經過禁火辰芳艸隴邊回首客野花叢裏斷腸人紫荊繁艷空門晝紅藥深開古殿春嘆息光陰催白髮莫悲風月獨沾巾

卻到金陵登北固亭

龍形江影隔云深虎勢山光入浪沈潮蹙海風驅萬里日浮天塹洞千尋眾峯作限橫空碧一柱中維徹底金還叱檝師看五兩莫令辜負濟川心

望鶴林寺

仍嵗往來牽迫皆不得往元和初在故度支尙書兄賓府多因閒暇經遊此寺寺內有木蘭杜鵑繁茂人言至今猶未衰歇

鶴棲峯下靑蓮宇花發江城世界春紅照日髙殷奪火紫凝霞曙瑩銷塵每思載酒悲前事欲問題詩想舊身自嘆秋風勞物役白頭拘束一閒人

宿州

煙昏水郭津亭晚回望金陵若動揺衝浦回風翻宿浪照沙低月斂殘潮柳經寒露看蕭索人攺衰容自寂寥官冷舊諳惟旅館嵗陰輕薄是涼飇

入州郭

潮水舊通州郭內大歷巳後潮信不通李頎詩鸕鷀山頭【一作頂】片晴州郭【一作城】裏見潮生此可以驗

菊芳沙渚殘花少柳過秋風墜葉疎堤繞門津喧井市路交村陌混樵漁畏衝主客呼童僕欲指潮痕問裏閭非爲掩身羞白髮自緣多病喜肩輿

宿州館【文苑英華方輿勝覽並作宿州水館】

舟依淺岸【一作浦】參差合橋映晴虹上下連輕檝過時揺水月逺燈繁處隔秋煙卻思海嶠還淒嘆近涉江濤更凜然閒憑欄幹指星漢尙疑軒蓋在樓船

州中小飲便別牛相

笙歌罷曲辭賔侶庭竹移陰就小齋愁不解顏徒滿酌病非傷肺爲憂懷恥矜學步貽身患豈慕醒狂躡禍階從此別離長酩酊洛陽狂狷任椎埋

卻過淮陰弔韓信廟

功髙自棄漢元臣遺廟陰森楚水濱英主任賢增虎翼假王徼福犯龍鱗賤能忍恥悲狂少貴乏懷忠近佞人徒用千金酬一飯不知明哲重防身

卻入泗口

洪河一派淸淮接堤艸蘆花萬里秋煙樹寂寥分楚澤海云明滅滿州望深江漢連天逺思起鄕闗滿眼愁惆悵路岐眞此處夕陽西沒水東流

重出洛陽東門

商顏重命伊川叟時事知非入洛人連野碧流通禦苑滿街秋艸過天津每慚淸秩容衰齒猶有華簪寄病身驅馬獨歸尋里巷日斜行處舊紅塵

拜三川守

開成元年三月二十五日防恩除河南尹四月六日詔下洛陽是月自春不已逾六旬此日謝恩未詣公府馳禱龍祠止九日大降膏澤連霔浹日時苗頓茂又里巷比多惡少皆免帽散衣聚爲羣鬭或差肩追繞擊大毬裏言謂之打棍語論士庶苦之車馬逢者不敢前都城爲患日久詔下之日此輩皆失所在卻歸負販之業閭裏間無復前患

恭承寵詔臨伊洛靜守朝章化比閭風變市兒驚偃艸雨晴郊藪謬隨車攺張琴瑟移膠柱止息笙簧辧魯魚惟有從容期一徳使齊文教奉皇居

慶雲見【文苑英華作現】

夏六月準詔祭中嶽宿少林寺祭畢歸寺有慶雲見於峯初如絳綃防覆上下巖樹透徹虛明照日俄頃諸崖谷間盡祥雲紛郁綿布自午至未不散

禮成中嶽陳金冊祥報卿云冠玉峯輕未透林疑待鳳細非行詎從龍卷風變彩霏微薄照日籠光映隠重還入九霄成沆瀣夕嵐生處鶴歸松

靈蛇見少林寺

二大松上有靑虵不知所自下馬之際忽墜於地盤結異狀若紫組綬靑光熒射逼之不怒問其寺僧僧云嘗見因令祝以箱奩引之遂逶迆就器送寺外倏忽如失之

瑣文結綬靈虵降蠖屈螭盤顧視閒鱗防翠光抽璀璨腹連金彩動彎環巳應蛻骨風雷後豈效銜珠艸莽間知爾全身護昆閬不矜揮尾在常山

拜宣武軍節度使

開成元年六月二十六日制授宣武軍節度使七月三日中使劉泰押送旌節止洛陽五日赴鎭出都門城內少長閭裏士女相送者數萬人至白馬寺涕泣當車者不可止少尹嚴元容鞭胥吏市人怒其戀慕畱臺禦史杜牧使臺吏遮敺百姓令其廢祖帳

油幢並入虎旗開錦橐從天鳳詔來星應魏師新鼓角地嫌梁苑舊池臺日暉紅斾分如電人擁靑門動若雷伊洛鏡淸回首處是非紛雜任塵埃

到宣武三十韻

七月十二日到汴州是月鄭汴間不已餘月秋苗已悴十日至圃田天已降至十二日朝止秋稼頓茂軍禮亦成矣

七月趨梁苑三年謝尹京舊風除物蠧新律奉師貞龍節雙油重蛇矛百練明躍魚連後斾騰虎耀前旌路轉金神並川開鐵馬橫擁旄差白羽分轡引紅纓在浚風煙接維嵩鞏洛淸貫魚奔騎疾連鴈捲行輕煙壘風調角秋原洗兵宿云看布甲疎柳見分營鼓徹通宵警和門曉晴虎符三校列魚冑萬夫迎弄馬猿猱健奔車角觝呈駕肩傍隘道張幕內連楹森防承三令攢戈退一聲及郊知過觀俗辧風行望宋憐思女遊梁念客卿義夫畱感激公子播英名澤廣豚魚洽恩宣豈弟生善師忘任智中略在推誠式宴歌鐘合陳筵綺繡並戱鼙千卒躍均酒百壺傾樂與師徒共歡從井邑盈教通因漸染人恱尙和平授鉞慙分閫登壇荷列城虛裘朝獨坐雄劍夜孤鳴白髮侵霜變丹心捧日驚衞靑終保志潘嶽未忘情期月終迷化三年詎有成惟看波海動天外斬長鯨

追昔遊集卷下

