

欽定四庫全書

集部五

提要

勤齋集八卷

別集類四【元】

【臣】等謹案勤齋集八卷元蕭撰字維斗奉元人歷官集賢學士國子祭酒謚貞敏事迹具元史儒林傳卒於仁宗延祐五年詩文多防佚順帝至正四年蘇天爵官西臺始裒輯其遺稿得文八十篇詩二百六十首樂府二十八篇分爲十五卷官爲刋板於淮東蓋距之沒幾三十年矣自明以來刋板已佚惟永樂大典所載尙存崖略謹依類編輯得文四十二首詩二百六十一首詞四首釐爲八卷按焦竑國史經籍志稱蕭勤齋貞敏集而永樂大典但題作勤齋集頗不相合然姚廣孝等修輯永樂大典距至正刋板時未逺其所據本當卽天爵所編不容有誤殆焦竑誤記其文也又按天爵滋溪集載墓志銘一首稱於六經百氏無不通尢精三禮及易且防於六書初鑿土室終南山下以經傳列左右思索其義至於忘者三十年乃表裏洞徹闗輔自許衡昌明理學之後實繼之爲文悉本諸經元史亦稱制行甚髙眞履實踐其教人必自小學始爲文辭立意精深言近指逺一以洙泗爲本濓洛考亭爲據爲一代醇儒今考其文气格𨿽不甚髙而質實簡潔有闗名教其辭儒學提舉書及辭免祭酒司業等狀尢可見其出處進退之大節詩非所長而陶冶性靈絕去纎穠流亦足覘其志趣之髙焉乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

原序

文章固天下公器然有體裁之文有蕭散之文大率以理勝爲貴雅健次之上焉吐詞爲經經天緯地者所不待言下焉雕虫篆刻誇多鬭靡者所不必論理勝由於經明雅健由於學純气雄而與時上下者有不能逃也以近代言之宋末金前理昏而气衰或病乎繁文而委靡不振或溺於駢儷而破碎支離體裁旣失蕭散不存古意無餘矣我元以寛仁英武混一天下气因國雄理緣气勝許文正公以理學紹伊洛諸賢潛齋楊文康公爲魯齋流亞其倡古文接正宗得雅健之尢而體自成一家者又盛有其人繼許楊出而從事踐履爲士林楷範後學蓍龜者保定則有靜修先生劉文靖公臨川則有艸廬先生吳文正公關輔則有勤齋先生蕭貞敏公矩庵先生同文貞侯爲稱首貞敏稟剛明淳正之資致窮理盡性之功卒之道積厥躬名揚海外蔚爲一代醇儒修齊之餘不得已而見於雜著必本經術一出自然不泥乎體裁不資乎雕篆不尙乎誇靡實而不俚簡而得要𨿽詠物適情隨意信筆每有至理寓於其間有禆於名教不累於習气所謂蕭散之文也酒大羮知味者鮮先生沒將三十年欲集而傳之者僅一二人而未遂其願趙郡蘇公學富識逺存心忠厚文章政事爲時名流見當代之賢事有涉於治體文有關於載道者惴惴焉惟恐其不傳類萃成集板而行之不一而足今年春以侍禦史官西臺采輯諸老行爲師法者得文貞全集喜而爲序移文鋟梓以廣其傳先生遺文片言隻字皆藏於家公乃不遺餘力鋭意搜訪旣銘其墓類其所得序記銘贊雜文若干首詩若干首爲集若干捲擬必致於刋行屬衝爲敍猶以莫悉其全爲慨嘆方購求而未已然嘗一臠可知九鼎之味易牙一出亦豈以爲害哉所著九州誌𨿽未脫槁幸收藏於前進士富平縣尹王弁君冕二子桓植篤於繼志傳有日矣至其盛徳髙節言行出處旣見於墓銘玆不復贅所可憾者其三禮說與小學標題駮論悉歸於泯滅嗚呼惜哉衝之疏淺豈足以知先生然以詩文名世者班馬李杜而下曰韓栁曰歐曾曰蘇黃世之有意於爲詩文者必以六公爲宗師如魏鶴山之文陸放翁之詩亦皆知其味而存於心其深於道徳者曾不釋手蓋惟賢知賢也先生詩文制作固不類乎六公而繼乎鶴山放翁者不可誣也後之深於道徳者將不釋乎手矣𨿽與六公詩文不類又何害焉至正四年中秋之明日奉元路儒學教授晚學張衝謹序

黼未冠時聞關中蕭先生名人稱之者不容口其時想象先生以爲負才尙气落落不羈如秦漢間豪傑之士加以辧博之學而已厥後遊上庠聞諸鉅公道先生之髙風雅徳眞學實踐然後知先生之名聲有自黼得之於傳聞者非其眞也恨黼也生後不得拜先生幾席以遊其門至正五年走以事畱揚其年冬京兆同州王君仲方由樞府判持憲東淮因出今集賢學士國子祭酒蘇公伯修前侍禦西行臺時所裒先生文槁十五卷刻之郡庠屬黼序之且曰先生一代偉人僕忝鄕曲之末每以其言之未傳也衷懷耿耿莫之敢忘今幸得其遺文之不泯者十之四三不有以廣之是宿昔之念終不得而伸也黼自維晚生淺學曷足爲輕重若兩公之不忘先進思益後人之意誠可尙矣蓋天下學者仰先生之名未得其實倀倀然如走之向來之狀一旦盡得覽觀先生平昔著述所謂披雲霧而覩靑天者豈不快哉文八十篇詩二百六十首樂府二十八篇蓋先生立志篤制行髙其處心正其識趣逺其力學充積華贍一以洙泗爲本濂洛考亭爲依其發於辭章所謂有徳者斯有言未宜以文人才士律之也夫聲實相須猶形影相依桴鼓相應先生規行矩步躬蹈實踐眞積力久大節凜凜終身不少奪所以享大名於天下朝廷重之士林仰之而天下知之區區専辭翰之末而無實行者能之哉走因感夫名之所從來者蓋在此而不緣彼也因序及之至正丙戌春賜進士及第奉政大夫前江西等處行中書省左右司郎中國子監丞汝陰李黼謹序

元刋行勤齋文集原牒

皇帝聖防裏江北淮東道肅政防訪司準本道防使王正議牒予嘗暇日讀書因覽勤齋蕭先生文集觀其措詞典雅立意精深言近而防逺詞約而理明蓋先生當代鴻儒士林雅望故其立言傳世足以儀式於來學刻梓流傳誠爲盛事亦不負昭代崇儒尙徳之美意也當職今將先生文集隨此發去牒請照驗施行準此憲司合行故牒可照驗委總管郝嘉議不妨本職提調刋印仍選委各儒子細校讐無差發下本路儒學刋板傳布施行須至牒者

欽定四庫全書

勤齋集卷一

元蕭防撰序

五老堂序

五老堂者威寧張侯時舉曁其弟時中時獻爲其父母世母叔父叔母而作也以五親者皆享眉壽而同居故名之蓋時舉父詳議君壽八十有七母薛君八十有四世母王君八十有三叔父知事君八十有四叔母董君七十有六年𨿽皆老而視聽聰了步履康彊知事君𨿽嬰末疾而精明不衰飲食如壯者五親者食於斯飲於斯燕笑語於斯熙怡雍穆日復日焉不知身之老也張氏繇祖萬戶君之事曽叔祖隱君考監軍府君之事父兄詳議知事兩君之事祖父母父母皆盡愛盡敬故時舉輩遵守儀榘愛敬二父三母一無異焉而五親者平生無一言之相齟齬尢人之最難也易曰積善之家必有餘慶卽五君之壽考康寧而觀之則所積善不善可知已天道不僣寧不信哉時舉屬余敍之將求當世君子樂道人之善者歌詠之以悅其親且垂法後裔蓋當監軍府君不忘文儒家法𨿽軍旅中圖書不廢而詳議君生而悅學終日把玩詩卷字畫欣然忘晷而凡世之聲色異端雜學一不經目夫子之事親茍可以悅心志娯耳目咸得爲之弄雛戲斑皆是也故不能拒不知余之文能使令尊君一解頤否然而諸賢之作鏘金而戛玉韶濩奏而鸞鳳鳴自足以悅神情忘百慮爲引年之一助云大徳乙己丑月五日書

送馮仲潛序

徽政屬總管府判官馮徳昭仲潛故友懷善甫次息轉運君之孫前進士寧化尹提學君之曽孫也生有厚質沈毅莊恪寡言笑襲芳紹休夐異凡子矧受學其外祖昭文潛齋先生之門而壻於父執馬君肅政家磨礱浸灌文質炳蔚幹局敏達一時譽望藹然繇長秦漢民而轉是任嘗觀一私家之事而在公之六曹庶務咸備傳曰居家理故治可移於官信哉顯揚之道在其中矣方只命成都來敍別且徴鄙言我聞曰事君如事親事官長如兄與同僚如友朋待吏卒如家眾處官事如家事愛百姓如親妻子母使毫髮不盡如是而已又本之以忠信行之以淸勤餘力讀書資養原本仕優而學聖門遺軌也冰霜栗烈天地肅淸修棧造云往哉叱馭復有癡能了事云者實悠悠誤世之談愼勿聽之也樗巖諸君皆有戒休勸相之辭凡如幹篇病叟蕭某敍之

送孫秀才序

定西之爲州在隴右極邊習武尙气土俗固爾而有能使其子弟爲學而子弟又能篤志副所望者咸可謂難矣秀才孫生以父命不遠數百里請肄於鞏府之教授文君靜卿先生之門受六藝學居郡序者數年旣而先生赴召王庭解惑靡所將東遊長安而學焉其二親以爲方秋冬之交旅寓非易俟開歲議之而生進取之意甚鋭卽與同捨毛生冒霖潦不告而東其父懼其不利於跋涉也騎而追之不能及抵長安乃見之以之歸不可遂偕展束脩之儀於韓君從善先生之席執經而從事焉從善亦嘗稱其可與進也今年春兩生介僕日所與遊者云其囊貲已竭城中不可畱而亦不能歸也將寓諸郊而時質所疑焉僕據義以辭之屢矣而兩生日與諸友偕來不輟未幾毛生先歸而孫生之來益熟乃分余土室以居逮三月矣今將歸而徴言余維忠告之義而謂之曰聞之格物致知之方則有論古今人物而辧其是非者況近在吾身乎日夕思省使是非皦然是則加勉非則攺之母自欺焉學之要也故子之鋭於進學可謂是矣若去秋之來東今歲之出郊則皆非也僕又枉已徇物持姑息以待子亦非也昔賢有云學者所以學爲忠爲孝又謂欲求事君而先欺君不可詎有方將爲學而先傷父母之心者乎遊必有方以父母之心爲心也烏可易其處哉且學者之求師猶行者之問途資其指導之一言爾至於道路物色難易曲折緩急則登途自見要在善行之而已聞令尊君儒者也固無使子陷於非義者但當一切聽順不可萌毫髮私意又以天下無不是底父母之語推而行之爲學之道無加於此矣夫仁義之實不離事親從兄之間而千里遊學將舉廢之是離物求則豈聖門實學也哉隆暑畏途敬愼夙夜是亦學焉事無非學又朱夫子之至言也僕蕪廢日久感子向學之勤不覺自失然進鋭退速聖賢所戒子能勉以終之吾輩之望也安西諸君皆有詩詠故爲序之

送王弁序

聖上嗣位之三年詔天下以徳行明經取士明年陜西魯齋書院山長平水王弁受行中書省薦辭其職將進於春官省餘疾南山下且徴鄙言詢之曰能無矜乎能無忮乎能忘富貴乎能靜乎能中正乎能希賢聖乎知通塞乎無患得乎若是可以言矣易曰大觀在上中正以觀天下此其時也子之業在夫爻之三矣曰所謂觀光者非邪曰非也四大臣之位近君者以之而子也第當觀夫繇已出者隨通塞爲進退焉所期不失於道而已茍通邪卽立事立功尊所聞行所知使民不失其所望茍塞邪則仁義忠信樂善不倦其孰能禦之知至而至知終而終茍不至乎踐形之域無止也故先正以少年登髙科爲不幸豈虛言哉子行矣愼母使前數可無者毫末塵吾靈府也冰雪載塗敬愼自愛

送陳耕道序

天子以徳行明經取士之歲夏暑雨炎酷陳生耕道來自咸寧諗予曰防之伯氏榮以服賈養母客死京師槁殯僧捨者八年老親以不得歸葬念念不能忘比以耀州文學掾得謝將詣乎都發兄之櫬以西幸辱教耕道開爽莊愼學有師法流輩所推重然病夫困蒸欝昏昏夢寐中莫知所以爲辭適連雨有秋意乃獲踐言曰人之所以爲人以其有仁義仁義之大者親親爾尊賢爾子能輟循陔之愛趨陟岡之義期慰母心誠幹蠱之大者張仲之播美於聲詩也勉之京師首善之地國學又文正魯齋夫子遺躅良法美意宛在詎可大嚼屠門而已邪先正有言事無非學今往反數千里險阻艱難人情物態觀之深慮之熟處之有義行之有道方冊之云信而有徴矣孰謂秦無人邪新涼嫋嫋雲峯猶奇中央土徳四時之气具焉宜愼調攝母久懸倚門之情知耕道者有瑤華之贈凡如幹什

送王克誠序

昔顏黃門言別易防難古人所重江南餞送下泣言離而詩人有丈夫非無淚不灑別離間之云意顏說乃其常詩人故反之爲髙奇耳繼以蝮蛇螫手壯士解腕爲諭思功名以排遣離別之悲豈知崇一已之私欲減交友之眞情陷於絕裾齧臂之倫知徳者不貴也丞相府長史王克誠向僕在京師多仰引翼及歸送別南城眷眷之懷猶記也今年春奉朝命會理行尙書省金穀來陜西覲省之餘問餘疾南山下相對恍如夢中訪舊驚呼半爲異物今而言別作惡如何王事靡盬子來莫期餘生無幾後防難必信顏君所言人之情天之理不誣克誠溫恭有學以古人自期臨事不茍必絜度而爲固本安上深長之思詩云樂只君子邦家之基君其有焉繇是公卿大夫咸韙之而上下罔或怨恫也卷中諸君子贈行之作可知已某勉序之粃糠良愧長途觱發重裘是宜志道𨿽勤復圭宜力何以處我焉得忘言耶

張氏壽母辛八十之慶歌詩序

天錫禹範以壽富康寧好徳爲福夫子傳履霜之繇曰積善之家必有餘慶皆所以爲萬世生民建極之法語也徳卽福善卽慶匪二道也報應之說蠱人心久矣二天人也天人二則私意爲之主徳善何有焉杜曲故鄕先生張翁潤夫之淑儷辛氏年登八秩而康寧聰了有遜志迪徳二子十孫四女甥十三彌孫五可謂福慶矣夷考其行亦惟卽夫人倫日用之常行也無歉而已蓋遜志曰母生二十年而結褵供養尊章十年襄內治鞠育幼稚六十年其端潔靜專孝敬慈裕如一日翁儒行力田以經訓淑裏黨居樊川佳處髙人勝士時時畱止其捨節衣食爲厚具無少懈嘗曰吾家前朝號多田富有兵亂中盜苦吾父至於焚炙人生苐免寒饑足矣何必多財爲患故耕織之外一無他務人之華好不一臨視寧瘠已而腴人勉勉進修令不墮儒素詔女教婦宜其家撫循僕使若天屬𨿽老不異糧得甘旨必均賚中歲苦上气疾不能彊藥劇則飲水旬日恆伏枕比年食飲步履復如初遜志之言如此且曰七月二日母之初度將徧求時賢大夫士歌詠以慰其艱劬傳之於家永以示子孫願先生之敍述也竊惟壽母生田間不繇姆訓克盡力職分所當爲則天質之美可知矣況忌盈滿以無求爲足不幾於達乎約已以饋賓與截髮近似而異若宿屙頓失子孫滿前徳善之徴也哉夫子曰父父子子兄兄弟弟夫夫婦婦而家道正上言善下言慶也維君子樂道人之善得不爲潛徳而發幽光以慰孝子慈孫之望且以正人心俾知爲善之實而不妄徼求於冥漠也詩凡若干篇延祐丁巳歲七月吉日序

李臨名字序

禾川人士李以正介彰縣彭彥寛謁予贄以新文陳相見之儀逮暇過余曰臨之名與字先生所錫維易傳是稽願有序夫易之爲書廣大悉備其要立三極之道而已請以爲學言以吾之徳性爲陽之屬爲剛血气私欲爲陰之屬爲柔未知學者日惟聲色嗜欲爲務自暴自棄者有之猶天地純陰之時也良心發焉猶陽生於羣陰之下在易爲復爲臨臨二陽之長有地澤之象取上下相臨爲名凡心思事物所際皆是有元亨利貞八月有凶之象故觀象玩辭當使吾之陽明徳性悅而日長陰濁物欲順而日消則大亨以正夫誰禦之知二陰之長陽遁有凶則保吾之貞固崇徳修慝扶陽抑陰拳拳而弗失之夫聖門之學由日月至焉以及三月不違天道𨿽變自若也過此則化而無息矣或謂人事異乎天道邪曰固也八月之凶學之不篤則有物欲消徳義之失君子則克治有素必使物欲退聽而察吾气稟剛柔善惡之偏用力焉以剛善克柔惡爲陽之長柔善克剛惡爲陰之長故具果毅幹固慈順之美而無猛隘彊梁懦弱邪佞之疾隨感而發皆善而中節其臨道之至矣乎𨿽然臨實剛長之時所云皆屬乎動惟持敬存養大本尢不可忽以正勉之又大象之傳曰君子以教思無窮容保民無疆蓋澤能潤乎地地可容夫澤也聞以正有胡公子叔願辟館之招此適今日賓主所當以之者

李稅使妻馬氏哀詩序

詩曰無非無儀惟酒食是議無父母貽罹婦人之常也又曰釐爾女士然則女之有士行者昔人所稱願如此烏可少之耶寶雞劉尹庭玉謂餘言其妻之母馬君之賢也詢之則曰慈惠而明達孝於父母舅姑佐君子鳳翔稅使李君得事之宜財雄一郡而莫有怨忮陵犯之者而家益完以美晝哭時四子俱幼禮聘端士教之嚴其程業禮度卑其服食勤其四體今皆循循謙恭有成立昏姻咸大族而蠶績刀匕諸婦必躬家眾三千指愛敬如父母戶庭閴然宗屬間孤兒女収而教育同已生成長又家室之者五六人若是者不賢而能之乎況已債子錢家貧每爲折劵卹窮新養濟院給糧藥購地賑饑大徳九年旱饑發粟麥以石計百有五十惠及一方者乎又況族裏之骨肉勃磎者質焉而信服之者乎今年六十三而終其葬也西州大夫士作爲相哀之辭凡如幹篇願序之以範諸來裔余曰成周教民六行無之者有刑教成者賓興焉古之發政施仁必先防獨鰥寡水旱則假貸勸分此皆政之善者而又賢士大夫之所爲也世豈無富民哉方自足其口體耳目之欲以敗其子弟怒其鄕鄰者皆是也有能深思長慮成子問學爲衣纓家且知積而能散之道如一嫠婦人者乎是眞無愧乎女士矣抑余有感焉夫齊民以財力相長𨿽嫠婦有以及人若夫居崇髙之君子善其政教而發施之民有不被其惠澤者乎書之使藏其家俾來者有考也大徳丙午季冬望日勤齋病叟蕭某書

記

醴泉縣廟學記

醴泉縣廟學故在城內東北元祐中博士蘇季明記之金亡廢至元乙亥縣尹東平宋侯洙徙於南市大徳壬寅從仕盧侯佐爲縣只謁初覩囂隘庫陊廟而無學大懼不稱聖朝崇尙樂育之意課諸監縣沙卜珠簿尉陳瑞南進義詢之縣史王濟得故廥墟當文明之位顯敞爽塏稱爲神居盧侯以二歲已俸爲倡同僚士庶遠曁咸陽槐裏士夫之賢者皆捐金以助爲禮殿居中繪羣賢大儒於兩廡齋廬講堂庖庾門垣悉備左轄耶律公希逸翰林劉公賡旬宣關右韙其知務翰林爲書殿榜焉旣終更惇武郝侯某繼至增正殿平基周陛嚴陛楯以衛賢像徙石刻庭下建烏頭大門仍諉醫學諭劉君珽植花果名木以千數甲辰三月吉日告成學諭王君贇狀其事請記辭久不獲惟古昔聖神繼天立極設爲庠序教以人倫使之順性命之理變化气質之偏人皆有士君子之行而比屋可封也四代之學至周而備而他術異道不得汨之故民志正風俗同賢材眾而歷世久兩漢而下鄕裏之舉風俗𨿽降人猶知自修隋立進士科專尙文辭唐宋遼金因之致多士蒙幹澤之辱載籍爲射利之具民彛泯亂矣理極而復世祖聖徳神功文武皇帝天縱聖哲別詔設官劭農立社擇師教以孝經小學大學論孟經史惇本抑末今聖上仰繩祖武知爲治本乎風俗而風俗本乎士以徳行明經設科以孝弟信義爲本以四書五經程朱訓傳爲學問躬行之要思濟斯民以先王之道將致成徳全才覩眞儒之事業詔下主縣簿大同盧侯仲誠來速記告曰吾黨之士何以仰答皇上譽髦斯士之美意乎曩以文墨取人其獘使之喪心無所歸宿今也不然士果充吾良知良能力行夫聖賢經訓日就月將義精仁熟居廣居立正位行大道用之能行舍之能藏尊主芘民美風俗壽國脈無入而不自得可謂君子儒爲已之學矣茍不知自愛徒以綴文辭饕富貴爲心卽明徳已有蔽虧得之則昏傲矜誇失之則躁蹙訕訐卒之斁王化傷士風豈所謂徳行之舉經術之教也耶國家果何所望哉亦豈三侯經營成就之勤之願哉吾黨之士貴愼擇厥初

學古書院記

書院始於唐元和間衡州人李寛於石皷山南唐升元於廬山白鹿洞宋大中祥符間睢陽民曹誠卽戚同文舊居建學捨百五十間蓄書二千五百卷召明經藝者講習及嵩陽嶽麓茅山皆聚徒教授肄業朝廷畀之九經賜以敕額時天下有四書院之稱是後江南諸郡凡先正過化之地皆置書院敬延儒先昭明斯道以遵前軌北方金氏百年所無也皇元奄有九圍教尙儒術屢敕有司勉勵學校世祖淵龍書召魯齋許公疇咨啟沃之餘命教人於京兆成徳者多爲時用今悉物故陜西行臺立魯齋書院以紹前人淑後學邦人興起焉是時湍陽平水渭上亦有書院籍籍有成於是三原民李子敬聚弟子懋以民錢五萬緡築室儲書號曰學古旣落之請鄕先生悅古程君主之眘獨白君繼之啟迪漸有成序部使者上之朝報下旌其門恭甫謂余曰願識書院之成事然非敢矜也將俾此方之人新其耳目滌其靈府有以大變其風俗庶乎後之人爲詩書家志願畢矣幸有以教之也辭曰師儒之職安敢僣三請益勤乃勉以毋欲人知而爲侈大母以歲久而生懈怠遂筆其實以記

秦王妃祠堂記

延祐戊午夏開成路總管王公澤以書告蕭防曰鄕也欽承儀天興聖慈仁昭懿壽元全徳泰寧福慶皇太后玉音於秦王元妃祠堂月供牲牢醴齊以爲常有司防恭奉行五年於玆矣祠蓋寺人田長安所建事具府學士人郭好徳狀願紀之石謹按妃諱伊囉斡姓吉嚕氏唐朱邪之後乃祖葉贊聖朝撫寧中夏以勲公分土食靜安諸城聯姻天家孫阿爾布哈尙世祖皇帝公主封髙唐郡王妃之考也今嗣封鄃王妃之弟也宸眷以妃配皇孫秦王王之國不幸蚤薨妃淑愼貞靜聰朗淵懿好古博雅嘗聞中陽薛氏董母辟館授徒驛召畱歲餘通經訓大指恆深居防殿維圖書是親又不幸薨於大徳丙午秋陵谷之變長安者京兆畫工璋之子以隠宮爲寺人感服慈惠之久卽崩殿故址肖像立祠晨夕瞻奉故朝廷嘉其不忘主恩鄃王及百執事感其惇篤亦咸有助嗚呼民之秉彛好是懿徳夫惓惓者誰實使之哉𨿽然玆亦沔陽祠諸葛公之屬姑以慰人之思而已若夫配位先王以饗嘗烝有國之典禮在五月吉日前集賢學士通議大夫國子祭酒太子右諭徳蕭某記

稽中堂記

友周君介夫刺武王誥康叔語扁厥居自警諉余記聞人之心虛靈知覺主一身涵動靜具眾理妙萬物惟聖哲气稟粹精鑑空而衡平仁義禮智渾然無倚曰中徳事物感之萬善攸出惻隱羞惡辭讓是非應各以物無過不及曰時中惟厥庶民昏駁攸質爰自有生中徳旣罔顯習尙物欲乘釁以汨旦晝宵寐斯須靡寧心繄聲色臭味勢利紛華是誅便儇巧佞卑污茍賤是狃靈府惟冰炭攸積彛則曷其存維先哲戒玩物喪志期精義以誠身而凡民覆玩物喪志是求私欲荼毒救渴以酖奚益嗚呼大化不息匪髙明日進必污下日趨弗靈沒齒哀哉惟昔顏子躬博文約禮明睿攸燭乃克有擇拳拳依中徳茍禮義之心未純時墮於過罔及覺知必一準夫顏曽自一事一物究極天則盡吾之靈昭徹表裏乃一意乎善罔自欺爰作稽中徳庶幾弗畔矧稽之古惟考惟計必敷求古先聖哲若堯舜禹惟精一乃克執厥中亦越成湯惟禮義以制中乃建肆昔之壽耉成已成物罔匪承於古若大易之有卦六位別以計幹二五固中初潛三幹幹四或躍上戒於亢時亦罔非中必有定於前行道斯弗跲玆卽一飲食話言其尙謹日用矜細行觸類以長天下罔不惟悉允惟於玆業廣徳崇允惟王正事之臣天若元徳夫誰禦敬之哉自貽哲命介夫孝友忠信篤志問學詩書四子舉成誦善夫書言克明有政其遠大未易量也大徳丁未十月旣望北海蕭防記

有筠亭記

竹之爲貴何比徳君子也若風人托興以美其上記禮者以其有筠能貫四時不易譬人之有禮能釋回增美焉皆其章章者也前安西路總管府治中池陽王侯器之有別墅在樊川韋曲東有息遊之亭在其寢東北隅茂竹間至元庚寅春卽其圯而新之增庳益狹易茨以瓦旣成屬予名與識久不得辭維夫竹之於用眾矣上自宮省下逮邑井廬野吉凶賓軍日用鉅細微竹罔與成其功者以是天府之入歲恆與鹽酒埒虞衡厲守之罹其禁者有罰故民以爲患然或樹之庭砌而比徳是取則無禁焉是知所可貴者不在彼而在此明甚乃綴禮家語筆其扁且告之曰騏驥一日千里所稱者非以其力蓋貴徳不貴才之義通天下古今也故君子感焉夫徳其本也才則其施徳有小大才必從之不徳而才古所謂不才子也酆舒盆成括之流亦何足算才如周公不可無徳可不懼乎侯故儒家明熟吏治敏給有幹局兩佐大府籍籍有稱西州乃令以疾閒居方益以遠猶偉哉乎侯誠有志於是必也從事夫博文約禮之訓多識前言往行視聽言動思壹是以禮有聞斯尊有知斯行曁乎眞積力久擴而充之宏綱正萬目張𨿽羽儀天朝矜式黨裏與夫光昭祖考垂憲來裔者舉無遺恨乃稱夫儒家事業矣然則斯亭也不爲無助名之與識亦豈徒云乎侯其懋之哉宜刻之金石庶後世子孫守之無斁也明年二十有八年淸明日齊人蕭防記

務滋亭記

滋今之灞水本名也史稱秦穆公攺焉隋開皇五年復爲滋水而俗猶不攺蓋漢魏已降名灞已久隋短世不能遽回民之觀聽也河中人韋君佐余及識其大父五翁精練勤儉善治生通輕重之理鬻鹽長安市而人皆視其賈爲之準𨿽公府弗能軒輊也繇是起家爲巨室而君佐之父國寶善守成法又買田灞上益以衣食之本爲務蓋將老焉築亭爲館賓之所雜植花竹果蔬於前後爽塏髙明仲夏可居求名僕遂書之取其爲農於滋水之上也語曰一年樹之以谷十年樹之以木百年樹之以徳書曰樹徳務滋蓋寓其名以明樹徳之本指也君城中所居有堂曰周徳故以相發其義云秦穆公攺之欲以彰霸功今而復之欲以滋吾徳皆所以示子孫也各從其志也大徳丁未某月某日勤齋病叟蕭某維斗識

柳溪新洞記

自鳴犢鎭走義穀道左有小溪舊以柳溝名其源有二一分義谷水自甫張而下一發源李義裏北流會之其下卽溪也因曰柳溪雷氏自濮府幕君毓徳累行慶衍於後嗣知事君長子復字伯靜積學力行承孝以徳儒先時輩推服焉次子介字仲介承兄克家旣完旣美次子恆字仲常益字叔謙觀字季正應奉翰林文字一門孝友爲關右所稱初伯靜旣葬其妣趙夫人於溪西平裏別業曰此吾家世守也遂有營葺意緣溪種柳數十百株因髙爲臺將遂構亭以爲藏修之所不幸早世而仲介葬其考知事君廬墓制闋又鑿溪西垠以廣之爲洞二曰稽古以讀書爲志且取穴居之意也爲堂四楹堂洞之右儲書其中曰進徳以成稽古之意也堂前小方池植一白芙蕖名曰玉淵取顏延之詩語也池東小渠防防過其前橫梁度之其東北爲大池則樗巖馬肅政命曰錦云以植紅蓮名之也直堂東渠之左曰東池以堂逐溪形以池正之是不忘規正之義也三池若鼎足與稻塍錯處且雜藝花竹其間繚以杏籬總名之曰柳溪新洞余嘗阻雨信宿堂中蕭然終日向伯靜手植之柳皆濃緑參天禽聲和鳴殊有勝致猶恨不及晴霽不見雲山遠近之態也仲介舉酒囑余曰先兄一生志於學古且治命見托以弟與子之爲學介何敢忘況松楸所在覬後日子孫必有學問以成先志者子盍爲我記之餘曰此君家翰林之事也曷敢僣又起而請書此語曰待他日足成之大徳乙巳六月己丑勤齋某記

欽定四庫全書

勤齋集卷二

元蕭防撰說

無欲齋說

行中書省平章公有燕休講肄之所問名於僕書以無欲因俾申其義曰惟天生民理與气具理也爲仁義禮智之性气也爲五臟百骸之形人生而靜性之本也至大至剛气之本也人與天地本一私欲間之則二惟靜無欲惟剛無所屈撓昔夫子嘆未見剛者以申棖有欲不得爲剛剛與欲正相反剛則不屈於欲故常伸於萬物之上有欲則已小物大爲物所掩而屈焉孟子曰養心莫善於寡欲周子又謂寡焉以至於無聖學以一爲要一者無欲也無欲則靜虛動直而明通公溥又曰無欲故靜至哉言乎方其事物未接思慮不萌湛然純一五性渾然在中塗人堯舜天地同流𨿽鬼神莫知焉旣感而四端出五典惇充之可以保四海此性情之正子思謂之大本達道無欲之事也發於形气溺於意向𨿽小大污潔不齊凡足以防志荒政之屬皆奮吾剛斷克治之以復本初寡欲之方也然必先用力於格物致知之功乃能別心意之是非邪正躐等陵節又不可也或曰如槁木死灰無欲矣乎曰不然此二氏絕滅倫類而終不能者夫飲食男女天理存焉天理人欲同行異情明者卽此爲治心修身造端切要昧則流爲大欲耳若帝舜之從欲以治夫子所欲不逾矩欲仁斯至孟子可欲之善皆聖賢政教公天下萬世淑斯人者烏可與形气之私同言而付之枯槁乎要在日用間精察力行耳然有不可不知者剛有二焉有血气之剛有義理之剛血气之剛能施於朝夕或輟於持久有見於少壯或衰於暮年理義之剛本乎浩然之气從道不從物爲善不爲利富貴不能淫貧賤不能移威武不能屈此毘陵周氏說朱子謂緊切可取者然其要歸於由夫大學之道而己噫民之多欲也甚矣奪攘矯防猶未屬厭以死殉焉非秉鈞當國之君子同寅和衷率而拯之流禍何極乎苟子不欲𨿽賞不竊上之化下風行艸偃豈不信哉公開府未期月頌聲洋溢大書屢書有其人此姑言名扁之意公之名譯言爲鑌友朋字之曰徳剛故爲說如此云延祐丁巳重九日病叟蕭某書

馮鳯儀字說

咸寧馮鶚飛介友生陳防耕道來言翼雲中書都司鵬飛吾弟也由陜西憲史當移江陵念二親年在喜懼我兄弟恆睽離膝下烏鳥之情有不能自已者每竊自傷不忍復以飛揚爲稱又鶚非鵬之族類且専以擊搏害物爲事有乖慈祥孺慕之意願易之餘聞凡天下之事物皆可以爲名與字苐存善去惡而已傳稱不以國官畜牲隠疾之屬考諸昔人皆有用者顧所行何如耳無已有一焉凡尊名之義必相符則羽族之良莫鳯若者書曰簫韶九成鳯凰來儀言其感至徳之和而來有容儀也若曰鳯儀則知羣疑皆亡且有以進於善可感至治之應而瑞世矣曰諾請用之申告之曰揚子云譔法言凖論語出處則曰鳯鳯何其微反貽詰鳯之譏至朱子以春秋之法深貶之此又不可不知也然則如之何曰勉爲大學之道而已春日載陽愼路自愛延祐乙卯三月甲戌鴻蒙穴主人書

銘

欽齋銘

於皇上帝斡流二五民有彛兮火神司禮其端維敬萬變屍兮欽肅寅畏嚴恭祗翼同一歸兮姚姒以降竹素森列有餘師兮立本旣固格致乃光毋偏隳兮之子名齋澡雪陳翳尢所宜兮爲儒有二爲人爲己生死岐兮詭言詭行反道敗徳絕勿闚兮狃於多中無變彀率羿則欷兮

敏齋銘

攺過雷烈遷善風行勉勉終身無求速成日就月將瞬息有思幹幹之功曷敏如是

直養齋銘

萬物所資均乎一气孰其尸之曰維上帝帝命人極健順五常气則偕行莫禦莫量順理爲直得養則大襲正助忘匪理斯害凡中有主所向無前拔山蓋世古亦有焉敬義夾持俯仰無愧上下同流勇何足議不憂不懼不疑所行何物事功撼吾靈扄矯矯裴君炎黃其學從事於斯受說先覺繄余小子願學未能敢銘君齋實惟自銘

贊

質齋贊

國子助教祁君子京以質名齋自爲記且銘之一時宗工秀人題詠盡其義矣齊人蕭防掇其遺而爲贊曰

上古聖人仰觀俯察旁及鳥獸取象惟八書契干戈登降椌楬化成之具於焉以茁巍乎煥乎重華位陟文命誕敷懋昭大徳視民如傷於湯有光姬情孔思謨訓洋洋經緯三極時維至文世變風移覆其質云世之謂文古所無有防夏言行昭昭可考絺章繪句錦心繡口充棟汗牛世用曷取蔽天之明窒人之靈繇政迄廣禍斯以成卓哉祁君矜世之病質以自居求盡其性如彼泉流載浚其源彼華彼實載植厥根如賁尙白循循勿勿立徳立言成已成物

狀

辭免國子司業狀

近於正月初四日承中書省官馮宣使傳奉都堂鈞防給到馳驛聖防令防赴都事扶疾聴命戰兢無措竊念防愚鄙寡陋疑昧積塞與人共學非敢爲師度分量能苟安田裏不期逺近稱譽名過於實致誤朝聴妄被聖恩授以陜西儒學提舉自顧荒謬何敢叨冒寵榮以取盜虛聲之罪超越資序有紊朝經謹以懇辭幸蒙聴允忽辱嚴召實倍兢惕繼令鈞命諭以國學事務愈益惶懼無地自容聲聞過情君子所恥學未成已何以及人猶不能當外郡學職豈復敢預國學之事灼見力小任重以速顚覆之禍又爲辭卑居尊以取無亷恥貪冒之罪其心忘目昏臥疾日久猶在所不論伏望俯察愚誠收回成命旁求天下以授眞儒則聖道宏暢人望允協伏惟朝廷淸明賢俊在位凡在海防孰不願奔走從事仰報萬一防旣承召命便當趨造別乞攺授近下初仕品職以效涓塵緣舊患腳气發動及腰背痛楚艱於行立又兼新病有差來官日逐守候恐妨公務亦乞召還

辭免國子祭酒狀

七月十六日承奉陜西等處行中書省備中書省咨除防集賢學士國子祭酒依前右諭徳又中書省差薛宣使欽賫溫字七十八號四匹鋪馬之任聖防及行中書省參知政事趙資善一同禮請卑職疾早赴任承命震驚神識迷念防賦性愚暗學術空疏名浮於實多誤朝聴前大徳十一年冬病中拜諭徳之命不敢固辭力疾載行自十二月二十一日起家二月二十日方到闕下又伏枕月餘四月二十一日拜覲東宮杖防人扶艱於趨造惛忘錯誤不能應酬曠職素餐空貽罪責東宮憐此羸憊命使送還歸家妻沒未藏疫疾滿室悲憂困頓精神耗竭忽拜新除愈增惶懼人微學陋猶未論及只此沈痼實難勉彊惛忘恍忽常若夢中足膝恆痛泄防頻作夜不能臥坐寐達曉日惟指使無力語言醫藥無功飲食漸減卽日未能前去除將元給之任鋪馬聖防欽領外候疾稍愈赴都合行具呈陜西等處行中書省照驗施行

書

辭免陜西儒學提舉書

某蚤事文墨見一時髙才絕足趨事功者效之不能是以安於田畝讀書爲事本求寡過不謂名浮於實聖恩橫加竊念聖人之戒必明徳而後新民成已乃能成物昔夫子使漆雕開仕對以吾斯之未能信然則心術之微𨿽聖師不若開自知之審今某學行未至自知甚明望達廟堂攺授眞儒則朝廷得人學者得師某亦不失爲寡過之人矣

與同寛甫雷季正書

承示堂上無恙甚慰數日來天气涼想更調適也季正簡諭朝夕哭猶生時定省之禮固是然此自是未時禮也又云入廟後節降亦是如此但防初妄謂有奠物猶可不出主則無奠而拜或可不出主乎若在幾筵時朔朢自有殷奠禮仿質明已出主拜奠哭如儀與入廟後自不同也防初疑主似父母形體而匵猶屋室然則隔門致敬似是非禮今再考之自反哭時匵主於靈座旣而詣之哭則已不出主至虞祭時納主後方哭而再拜辭之則是主在匵中而有可拜之禮自是之後罷朝夕奠仍朝夕哭則但哭無拜可不出主明矣至於小祥朝夕哭亦止何緣又復出主乎又祠堂條晨謁及出入辭參有所告語皆大門內焚香再拜惟經月而歸則主人開中門夫中門外尙可焚香再拜則在匵中其可亦明矣則不與隔屋拜人同也所可疑者旣入廟不廢晨謁則在幾筵安得不行定省之禮故但不出主焚香再拜其亦可哉【原注在靈座則定省於匵外在廟但晨謁於中門外】然終不見出處蓋考之猶未詳也若専泥見主方拜之意則恐又似向來覆借魂帛之說矣二兄以爲如何幸往復詳究有定論然後將攺之去人怱怱不謹希情恕七月十三日防稽顙再拜

墓志銘

元故榮祿大夫平章政事議陜西等處行中書省事趙公墓志銘

古先哲後之禦天下也爲君爲師治之教之故爲教易行人才易成昔聞其語今見於公矣公年十二入侍世祖聖徳神功文武皇帝朝夕左右僅三十年天地四時神气之教變化漸摩成就者非一故其徳器惇厚質實忠勤亷愼謙恭簡儉大異於眾公諱弼字元輔上世居澤之晉城祖某大定間進士妣周氏考得賢丰州軍民總管從徵蜀過秦樂其風土迨謝事徙居云陽遂爲云陽人妣楊氏張氏以甲辰嵗五月九日生公二嵗而張夫人沒楊夫人鞠之同己生孩提言笑不爲兒嬉聰頴喜讀書五六嵗知屬對識者必其異器嵗甲寅總管君卒明年楊夫人挈公以玉杯名馬贄覲於六盤淵龍之所給事行內未嘗有過上愛之嘗冬狩野宿寒甚命寢禦衾中四徵弗庭恆扈從駐蹕鄂渚笞不共命者公亦跪曰無功當責上笑遣之曰童幼未能立功也上毎禦輦必坐公於前憑之乃安夕則令左右講說故事因問渡江時事公終始全舉無遺上大喜嘗命出使秦蜀及沙漠他日使還上必問及水旱丰歉田裏休戚邊陲利病官吏能否人才物產公於是一一敷奏悉見施行至元十七年以近侍服勞最久特防授朝列大夫符寶郎明年攺局爲監進通議大夫典瑞卿賜之玉帶當至元初樞宻機務悉委平章張公後難其人十九年上選授資徳大夫簽書樞宻院事屢以徳薄位尊辭明年攺嘉議同知大都畱守司本路都總管大興府事兼行工部尙書以才力不逮不能並舉數職辭之再三又明年除同知大都畱守司兼少府監事如故官別敇監修白塔石佛等寺二十二年陞資善大都畱守兼少府監事輦下浩穰叢劇數號難理公旣獲乎上無敢齟齬沮撓者事以辦治聞二十八年轉資政宣慰荊湖北道上毎謂荊南重鎭必愼擇其人自平章亷公後鮮有能繼者乃特命公往旣至宣布徳惠廢置利病時雲南緬僰八畨諸藩閫貢篚庶物浮江而下及襄鄧往來轉輸相望人畜疲斃古有漕河繇亡宋乃潰泯其迹乃命相度濬治四閱月以成民感其惠銘曰趙公河刻石頌徳江陵驛尋加資徳河南江北行中書省右丞元貞初以先朝老臣進榮祿四川行中書省平章政事爲政主乎愛利人以佛呼之大徳三年省革卽拜平章政事議陜西行中書省事自入蜀後屢以耄疾辭不報五年五月五日薨於安西順義裏私第之正寢明年八月乙酉塟云陽縣金鄕蔣村西原先兆之次夫人姚氏陀囉海氏皆先卒祔焉九子男曰獻可大都畱守受知三朝鼎貴矣曰獻翼曰托和齊曰徹辰俱國學生曰伊嚕勒中殤女四公旣早孤未冠楊夫人亦歿皆在殯其後至元某年始克痛平生不得致養毎拜掃必慟哭又曰楊夫人顧復成就之徳人不可及尢不能忘也其於族屬無藏怒宿怨一盡愛敬之誠久侍帷幄無一言之妄世祖以老實目之有毀之者上怒曰曽似爾輩姦宄欺罔耶日侍禁中從者惟攜一瓠壺粥瓜菹而已故眷注逾渥朝廷嘗以官提刑按察者多不職將攺爲肅政亷訪命二品以上防議中書公謂但當擇人安有愚於提刑而賢於肅政者識者韙公言凡忠謨讜議顯賢進能興利除害皆宻告於內所薦者終莫之知爲政不煩與人以信不作聰明一守恆度故吏得其職事無所闕失初公至行所敕邇臣之賢者董君文忠爲之主遂結爲兄弟子孫繼序之承防李野齋參政王子貞皆嘗同僚每嘆公之誠實謙和節儉𨿽有學者不能及也接士有禮或先拜之權幸臣方柄用一時趨附惟公絕不相與阿哈瑪特風使附己許爲增秩曰富貴在天祥格使求玉帶許爲同列曰聖主所賜不敢與人毎蒙蕃賜常異於眾前後不可殫紀而自奉有節毫髮無貴驕气見人常盛服或屢易衣者毎蹙額曰豈無他日耶少爲兒女畱可也五十後始還故里時已隆貴凡親戚父執之家皆躬詣謁識來者必迎送於門外嘗語諸子曰我叨蒙兩朝湛恩位崇祿厚無功於國家徒積戰兢汝等當匪躬事上以不欺爲主其餘一聴於天嗚呼可謂知事君之本矣銘曰

於穆天命至誠無息於皇聖神與天合徳誠之者人以人合天維語不妄行之所先昔賢力行七年乃成公出天質童髫以能維此天質重以學力君師是式迥出羣匹帝成厥美名之以實乃司八寶乃簉宥宻判畱於京百工是程珠防繡衣以賞以旌分轄於汲藩宣於荊復漕愒民洋洋頌聲辧章蜀秦人謂曰神維信維恵好惡必循五十八年蒼髮未雪國防忠良民望永絕公則有子只訓嗣事實發實似實求公志金之阡下從其先旣安旣固胡不萬年

故中順大夫江東建康道肅政亷訪使傅公墓志銘

公諱巖起字正之初名良弼其先華原人也世以孝義稱祖贇妣雲氏考汝礪陜西都轉運司經歷妣李氏自有志公天資警悟蚤通經史首事李忠宣公爲府掾及忠宣經略河南宣撫燕涿瀛保皆驛召辟用亷平章行中書省陜西又辟焉陞右司提控舉爲承事郎遙領華倅尹咸寧平賦勸農笞殺不子禁絕頑民十虎者進京兆總管判官盡瘁叢劇取重府主加承務僉四川提刑按察司事分按施黔山谷幽阻無不至彰善癉惡一部淸整徴拜監察禦史超奉訓大夫平內濟脫其死劾贓吏陳利病舉人才知無所隠初盜殺權臣上眷猶未衰賴內濟極陳其惡始怒致辟民始稱快復以它事上震怒命省臺雜治內濟罪公言此人脇從罪己自陳首且防赦今無所坐時相𨿽宿憾不能奪事間霽威乃免遷刑部郎中詳決無滯獄出副四川西道宣慰使加奉政防討烏蒙諸蠻夷兵甲芻糧辦攺副宣慰荊湖給徵交趾軍資如在蜀諭定雞洞四十三口三百九十五萬辰沅靖以寧轉陜西行中書省理問所官尋加朝列四川轉運使疾未赴攺授侍禦史行禦史臺事浚大湖故道水大息害分臺江西湖廣兩省風威著立以老疾辭迨至今職黜黠吏抑豪橫舉綱維謹繩榘鎭服安靖崇儒興學江東昔號難治臺考績最九道以老秩滿累辭不報投牒徑歸大徳六年四月二日卒壽六十九蓋朝廷知公才具任毎未終命輒下𨿽老疾猶不捨也五月三日從長安縣義陽鄕槐衙先塋之昭公有至性三嵗時河東官司以經歷君私還鄕欲罪之卽哭抱持官異之而免平居承顏養體克致其樂侍疾嘗粥藥不離側衣不解帶防哀戚誠信毎拜新命輒哀慕見於色蓋終身未嘗一日忘其親與弟良臣良佐極友愛遇族姻舊故曲盡禮意規益朋友必竭其誠而復孶孳下問取人爲善尊敬鄕閭耆宿訓導後生接人雍容笑語未嘗有一毫貴宦气故卒之日哭之者皆哀戚疾革戒二子曰吾年鄰七十位至三品公私無負死無恨然自揆有何才能皆祖先積累而致念所以爲報惟有孝悌忠信揚名不朽庶以光顯先世吾一生兢愼儉素僅能寡過汝等當勤學以成徳以終我志可謂能子矣公凡兩娶夫人張氏長安令仔之女婦道母儀族裏取法前二十四年卒夫人宋氏平章鳩水翁之女佐君子無違徳子男二昱樞宻院令史杲侍行好學女三適董思義袁恢者皆歿少適董思恭五孫男和女四俱防比昱持公之友鄭子誠所狀行治乞銘於北海蕭防曰昱逺逰不得娛侍膝下頃以告省疾自洛甫歸而奄棄諸孤哀曷可忘幸與之銘庶少慰存沒防以故舊不得辭遂書銘石曰

唐虞之際得人爲盛猶曰才難於維大夫惇敏淸愼詳達靖端敭歷中外卅年九政舉能其官不苟不激辟歷有手澄淸有源深入瘴阻溪洞聽盟皇靈乃宣巴蜀湖江民吏恱服徳功具完輿歸先廬考終天命親婣滿前顧言勉學以繼以述規模廣延噫爾後人勿替引之履冰臨淵銘𨿽匪古有舉無廢永識幽泉

故中順大夫山南道亷訪副使王公墓志銘

至元三十一年九月乙亥中順大夫山南河北道肅政亷訪副使王公諱瑄字君用壽五十九卒夫人粘罕氏與其孤承事郎洋州同知溫四川省掾淑及衝洽卜以十二月庚寅於咸寧縣龍首鄕春明門東原之先塋前事溫淑持公之友安定鄭中子誠之狀求銘於北海蕭防以故舊不得讓爲之敍曰公世居藍田大父而上金亂失其譜幼知嗜學稍長能循蹈繩矩謹飭自將入以事其考經歷君珪妣白君服勤致養惟所欲出而事京兆尹文法明習精力無害一府推重之識者知其逺到矣咸陽上二刼盜當死公異其掠創盛而見贓缺察其寃熟詰之則本其弟竊他逆旅行槖至咸陽取衣易食爲縣卒執訊不勝酷毒誣引其兄爾而槖中文書畱縣函帖取書因得槖主皆釋之至元十一年參政商公相安西王開府由秦屬省掾署王府掾史未防以能擢都事授承事郎商相有純一平坦之褒焉十四年右丞布哈安西相李忠宣公行樞宻院成都陞王府長史兼行院經歷轉承直旌以金符嘉定火適兩樞相行邊公攝事發萬五千緡賑之僚佐懼公曰民初附未安遽罹此災今流散滿路脫致他變則所失豈啻什伯耶請以身任朝廷韙之明年遷奉議大夫四川行中書省左右司郎中二十年攺奉訓僉山東東西道提刑按察司事濟州漕渠當修主者怙權臣爲姦徴石十一萬以上民發冡不能治莫敢誰何者公案得贓四十餘萬緡別具當沒入者惟四千餘悉給主督之月餘畢民稱頌至今明年驛召除禦史臺都事又明年復爲四川行樞宻院經歷陞朝請院革爲省除陜西四川行省左右司郎中省析爲二公至四川幕二十四年攺陜西漢中道巡行勸農使居二年防理天下財賦分命雲南平心徴理逺夷感向道嬰末疾未復命明年加中順雲南諸路行禦史臺侍禦史疾未赴二十九年除陜西行省左右司郎中力疾署職月餘𨿽去年拜肅政之命不能赴矣公貌魁碩气剛毅而謙恭謹敏律已奉法齗齗務盡職分省臺叢劇詳閱審處無廢閼不撓貴倨不忽疏簡人服其恆以屢職參贊功不獨居故無赫赫稱然平生不知持牒求仕未終任輒遷蓋其夙夜劬躬爲朝廷所知如此斯豈公一身之榮哉亦足以勵勤恪抑奔競已若參政商公挺提刑胡公祗遹王公惲司農尙公文皆號有鑑裁愼許可於公則推挽延譽一無間言者公議誠不可誣也居家謹倫理厚意气毎以學必適用勿事浮飾教諸子卽其所以行己也嗚呼詩言不懈於位民之攸塈使公宰方州殿巨藩其休息元元亦豈居漢唐良吏之下而徊翔簿領間所見止此豈非天耶夫人襄樊九州長官烏延之女養舅姑相夫子無違徳四男皆好徳克家二女一嫁李持志者先死一嫁姚義勝孫男四喜璋璋閏璋益璋女一皆幼銘曰

相古爲治出於一奚而分裂乃自適傲然疏率謂非屑有能練逹覆賊墨凜凜大夫允詳宻不忮不求奮髙迹民物吐气凶幸抑凡厥攸居藹休績漢廷風彩孰可匹次公寛明長孺直修途未究車亡軸吏失所師臺閣惜後人善述永貞吉公乎不亡安此室

欽定四庫全書

勤齋集卷三

元蕭防撰墓志銘

元故淮安路總管髙公墓志銘

少中大夫淮安路總管兼府尹兼管內勸農事髙公以至元二十四年三月癸丑卒淮安壽六十六歸殯眞定後十九年當大徳十年季子璉始克遵治命奉公之柩來安西明年己酉葬長安縣華林鄕潘家裏新兆夫人邢氏董氏祔前事璉介雲南憲倅馬君季鄕持洧陽孫君敬履狀謁防乞銘辭以不文不聴乃敍之曰公諱良弼字輔之世平山人祖俊民不仕妣吳氏生二子進金鎭國上將軍守同知滑州事林皇眞定交鈔庫使以本富樂施與時稱長者公之考也妣門氏三子公最長幼警悟端重有成人度眞定火蕩空千餘室公請於庫使君曰鄕裏安則吾家安宜有以賑之君悅許且奇之曰大吾宗兒也旣冠宿衛世祖皇帝潛邸忠勤自將爲上眷注俾主藩邸全趙金糓通商平估經入屢登嵗終輒請防上曰主財者恆懼檢閱今髙良弼數請防計非潔身者乎慰奬甚渥至元二年擢奉議大夫同知汴梁轉運使授金符六年春調河南路課稅拘榷使八月進少中就除轉運使汳洛民物殷夥事叢网密人易觸禁公居仁恕而行簡易寛以惠來嚴以絕欺盡罷押遞冗官擾民之屬故田裏安商旅輻輳課恆入優等明年夏旱蝗公謀諸僚屬曰用兵襄樊河南爲重地今流莩日甚柰何眾永嘆而已公曰計諸倉儲米足支嵗余若取其羨乘貴而賤出與民嵗熟以糴猶多贏益縣官苟濟此艱厄善政大惠也皆不敢公慨然曰脫有罪吾任之卽自爲請於南省報未下亟發倉以糶眾賴以生存執政韙之是嵗至於八月不雨公爲壇禋禱越三日大雨蝗盡死秋以無害眾欲紀之石公曰上天之惠大君生靈之福我何與焉竟不許民復歌之曰開倉發粟活饑民因吾髙使君晚苗足雨緑堆云賴吾髙使君期待得明年春直赴鸞臺借吾髙使君洛人道之至今屬圍襄陽而糧不繼羽檄和糴督民自輸於軍人大恐公言之南省請倍見估募商米可不勞而集史忠武公然之卽以諉公不閱月倉儲皆積凡主彼邊倉六十餘出納嵗百餘萬石時歷境襄均棗陽光化或糴或運以給軍行省褒賞上其最於朝十年攺朝請知鳯翔府戢豪橫撫善良推誠任能吏民信服虢縣人渠汧水以漑而利未廣乃詢眾審勢量功命官鑿渠三十里而遙不奪農功再冬方畢漑餘千頃激磑十餘名曰善利而人名以公之姓故陜右憲僉劉君仲修有黎庶喜長官賢千載世間傳長短句以紀之劉君端介愼許可者也十三年授中順同知陜西四川轉運司事使貪黷怙勢公常規切懇懇引古權幸誅滅者爲戒而終不悛乃介然自守凡涉非法皆不署及敗一無所與置別業水竹幽邃旣踐更屏迹園田讀書教子以自適二十二年卽家拜少中大夫知鎭巢府未赴陞淮安總管仍故官郡嵗造海舶市材億萬計猾胥豪賈陰相結以虛文盜厚利爲故常公至吏抱給木商直四十萬緡成案請署詰之曰嵗用木幾曰僅一萬見積幾曰十三萬何爲復市曰省帖奉詔備預務廣督以軍興孰敢議同列一辭公不聴上之行省言見木可支十年餘地卑濕將朽棄不勞重市羣商夜以五萬緡爲賂公叱去翌日行閱見木則雜亂不可究命以廣厚別置及十之七是夜火作又窮竟榷酤姦匿方有迹而火亦作旣而商人持省報不許公憤厲嘆曰蚤被湛恩膴仕四十年每恨無萬一補忍視鼠輩耗蠧縣官邪再擬力言而疾已殆矣聞者痛惜之後二年大防天下則罪人斯得多破碎其家或瘦死者人稱快公忠益明公兩娶曰眞定監軍邢某之女有婦徳生二男二女前公卒曰檀州元帥董某之女謙厚慈惠多內助母則逾謹後十年卒子男五琬宜陽尹後公三年歿葬新兆之昭璠中殤藏公墓後左珪徵交趾海船總管歿王事璉師事四川憲倅劉存齋季偉力學篤行瑾方學女三季者死其成都三務提領閻郁鄂州行省郎中郭孝華州判官魏餘慶壻也孫男一思誠女三長適王秉故元帥府郎中正之曽孫余在室曽孫三男二女皆幼公弟良輔良佐居眞定葬西原頭祖塋在府治西北三里所仲之子三璋珦瑄居汲季之子二瓘玠在眞定公誠直嚴毅瓌偉豪邁喜賓客禮敬儒先名徳南陽楊子中稱公明敏精練有聞於仁義道徳天理人欲之說當生民利病政治得失見義則勇斷力爲惜拘於金糓之間不能盡其才也時謂實錄嘗訓琬等曰吾奪於官事不得極意講學今老矣於簡編獨有眷眷焉者若曹其必成吾志嗚呼公之教子其知所務矣銘曰維天生材成世之務用舎在時匪材所與用枉其長水車陸航十亂同徳扶皇之極維官維友維內貨來疵之熾矣材其殆哉蠧政瘼民延及於國殷監在夏孰懲斯慝矯矯大夫饑世菽粟當義勇爲不啻嗜欲餽運有方金湯屹存靈雨旣沛爰出格言洛京有謠岐下有歌秉彛好徳民心靡他廢國遺頑姦宄凶詐恢恢天网靡有攸赦人之云亡我心憂傷繼述無忘繄後人之慶元故承直郎甘州總管府判官李侯墓志銘

至大元年龍集己酉三月戊戌承直郎甘州總管府判官李侯希顏以疾卒官舍孤鼎聞訃哭走張掖奉其柩歸卜以其年十月辛酉從葬於咸寜縣苑東鄕先塋兆次合於趙夫人之藏前事鼎持侯之甥王弁狀偕弁泣拜請銘重傷孝子心不忍辭按侯諱之復上世居云陽繇經歷君始遷京兆大父耀金以軍功官進義妣仇氏考唐皇將仕郎興元總管府經歷妣趙張吳氏侯生而警悟異凡兒長師文正許公曁寓庵李先生通六籍百氏之言以府學生貢爲按察書吏辟安西王府掾復補掾陜西行省平章額森公宣慰陜西漢中因又辟署逮攺行省事獨見畱焉至元三十年調承事郎同知鄜州事大徳三年轉峽州路總管府判官遷承務十年攺甘州侯天資孝友事經歷君怡怡焉先意無違有疾侍粥藥不離側居喪哀毀有聞奉二繼母無間言襟懷洞然無城府在鄜時則有同僚以私立異恆背憎於人而侯但稱其善蒞政精詳明恕在峽時則有北庭人爲監郡怙侈驕恣人怨之嘗欲告其不法肅政者羅織系獄議坐以不受逮杖之以逞侯適至官反覆忠告善諭且固執以爲不可乃釋之始殊鞅鞅旣乃深悟其失以先生見稱多從其議有婦愬饋夫圜土而獄卒取其黃金釵如幹於首憲長怒掠卒服罪而釵無有諉侯覆鞫先別而訊釵所自其夫曰服賈所獲婦則曰賈資也察其妄詰之曰細民納食囹圄何盛飾也婦辭屈服罪平居儉素而周亟宗戚無顧惜於妻子和而有義慈而能教嫁子一從姻家治具絕委巷需索慝禮行己亷愼論議正公接賓友則燕笑語而不流宕緇黃巫媼絕迹門屏初侯至張掖行中書丞相托廸公賢明少許可耳侯之素目侯寛裕通朗遇之特厚寮寀悉師敬之侯以旅喪僚屬爲主從浮屠法飯僧拜佛通夕不懈及殯率素服挽紼以哭玆非有以悅服其心顧豈髙勢小智所可致然哉惜其回翔佐職不得展其蘊也三兄皆先歿長某次之得之徽之徽嘗主渭南簿兩夫人趙氏楊氏凡六子男三漸先死次鼎也謹厚克家升嗜學女三嫁鄭思義者夭今壻王弁韓克猷銘曰

聞之才勝莫如徳充趙張有稱終愧黃龔維侯雍雍淸而有容明愼祥刑一恊於中三毗劇郡豈弟彌縫無怨無惡於家於邦甲子一周壽匪不融惟是喪歸有識時恫銘以識哀刻閟幽宮

元故文學薛君壽之墓志銘

至元壬辰秋秦王妃聞平陽薛氏董母賢召之其子延年壽之扶輿而西至則以經訓輔導明年春得告賜金帛官其子開成教授而歸再授王府文學壽之皆以侍親不克赴居長安東郭士夫延之以淑子弟後六年母卒因舉祖考妻子之殯於平陽凡五喪葬咸寜縣龍首鄕芙蓉園新兆力貧襄事人以爲難又十五年當皇慶癸丑壽之年六十二八月戊寅沐浴正衣冠而終哭者皆失聲君天資警悟八嵗孤母氏方辟館授徒如韋宋付之男塾諄誨不煩或稍逾繩檢必嚴夏楚君亦痛自砥礪卒臻有成蓋繇冠嵗卽代母講授斆且學不離簡編者逾四十年近世評辛敬之眞特立之士惟君爲可當之痛孝養不逮扁堂曰風樹晚嵗以秋潭自號蓋中有所得云有妄人談易飾賤術名宿納侮長其聲焰君詰以干六爻三四不言龍夫子謂時乘六龍何也彼結舌乃攘臂戒曰勿復敢爾其力於衛道若是其素蘊見詩文琴阮六書則所專業至於醫卜圖畫裝襮率皆能之有小學纂圖本艸圖四書引證秋潭良方鐘鼎大小篆韻琴譜秋潭集五書傳於家顧言不用二氏勉二子學以良其嗣人其族世爵裏見考省掾君志兩娶髙氏前歿三十八年今無恙淸規懿範克嗣無替三子曰吁天噰同州學正喈學直二女壻董大中一幼孫女一將以十月庚午禮藏髙氏之竁前事噰狀君行乞銘終辭不果銘曰

三代庠序人嗟不逢化民成俗孰大其功胎教之徴有才有容是母是子伊誰比蹤風樹揺悲秋潭鏡空不亡者存寜哉一宮

故孝義張君墓碣銘

君諱貴張姓世爲三原人考順妣馬氏生於金承安五年庚申之嵗正月庚戌魁岸足勇力上气義喜施與家故饒財素以醫術聞君則謂人命所系至重遂更爲神農之言屢內徙荒饑扶攜父母弟妹逃難商於復與弟妹相失采拾以爲養流寓河東諸郡嵗丁酉關內甫定負父母歸復縣之鑑裏故居守松檟剪荊棘力耕鑿樹桑果始營生業嘗市糴京兆得麰米鹿車挽之而還遇盜數人將奪之君懇告以致之之難二親待食之急必欲見奪是害吾親吾不獨生誓以死鬭盜熟君名度不能敵乃畱置其半而去居數嵗訪求宗族得二十七家並外親王氏其子孫貧窶者不得藏卽爲之棺斂列葬祖塋西繼聞弟興及妹爲俘卽以金帛贖之於丰州於泗上骨肉完聚且爲昏嫁有室家二親樂之妹適劉全而歿遺女及笄爲擇晁淸作贅未幾女亦死君哀妹甥早世則娶張氏女妻晁且析其產與弟興及淸三分之淸感恩誓不離異初寓河東日遇四孤女問之亦三原人遂收養與二親居禮如親妹至是亦爲擇壻嫁之其好義若嗜欲不顧有無類此君有至性初逃難河東爲土兵所獲主帥議坑其老者而以壯者從軍君聞之罄其槖以獻主帥哀號百拜乞以身代死情意迫切有足感人帥憐而釋之蓋終其身未嘗離膝下旣而再執親喪禮不足而哀有餘葬以昭穆次君子韙之至元壬午十月二十有四日終於所居之正寢享年八十有四配云陽孟氏同裏楊氏皆先歿白氏後二十六年當大徳丁未三月五日終壽八十八於至大己酉三月二十有六日合祔於祖塋之次君之子男二曰徳明封奉義大夫信州路鉛山州知州驍騎尉涇陽縣子直諒潔厚集賢宋公渤翰林鄧公文原紀贊其行曰珍先逝女適劉資者歿楊出也一適王眞甫孫十一人男七世英河州路寜和縣尹世昌惇武校尉圖沙瑪路新附軍上千戶佩金符贈文林郎陜西等處行中書省左右司都事世傑承務郎同知威茂安撫司事佩虎符積官奉議大夫同知河州路總管府事世榮承務郎僉海北廣東道肅政亷訪司事特授繕工司丞世良克家世寜土蕃宣慰司令史世貞好學女三壻曰王溫劉良朱安仁曽孫十六人六男信儼俊儆儒林郎江南諸道行禦史臺監察禦史佐儉十女段珪李溫李居仁黎恭楊灝王仁壻也余在室孫男一履女幼君弟之子男三曰徳曰才曰義女三孫智王秀劉直其壻孫男四子顯物故世亨世美世祿女七曽孫男二女一孫一徳明持所述君之徳善介彰縣彭彥寛謁余銘墓隧之石辭旣不獲銘曰洪範五福民鮮克備猗與張君盡有其懿孝友睦婣任卹以義子承義方爲時所臧諸孫濟美符節煌煌曽詵詵其來未艾天命弗僣後豈不大言歸先墳下從二親刻詩石以啟後人

神道碑銘

元故特授大司徒贈太師開府儀同三司上柱國冀國公推誠宣力保徳翊戴功臣諡忠宣石公神道碑銘

至大庚戌秋八月有六日榮祿大夫大司徒致仕石公薨於京師春臺裏第之正寢壽九十有二以是月二十有八日葬於順州南蔡裏之先塋有司舉褒防之典以請詔石蒙古逹六朝老臣忠勤於國謚贈宜從優異太常集議贈開府儀同三司太師上柱國追封冀國公錫號推誠宣力保徳翊戴功臣謚忠宣夫人和拉徹臣氏夫人摩勒齊哩氏皆封冀國夫人上賜可公諱天麟字天瑞古燕順州人世有積徳爲盛族贈中順大夫防軍武威郡侯諱祥者曽祖也妣完顏氏贈資善大夫上防軍武威郡公諱慶元者祖也妣張氏贈榮祿大夫上柱國順國公諱庭者顯考也博學篤行爲陰陽家言五行律曆靡不精究王官麻革銘之墓碑妣薛氏太宗皇帝在禦公年十四侍父順國公從行在所因得拜覲蒙睿眷備警衛公勤慤英悟不數嵗學問有成詩禮陰陽固傳家學而旁及諸國書言無不通習聞義勇爲同列推服時天造之初條綱未完上命中書耶律公興舉釐革庶務而毗贊難其人僉議以命公事或岨峿每賴以濟因賜名蒙古逹華言猶國族也前代賜姓之通例詔名王帥師徵西域王以禆佐爲請命公輔行繇是分爲斷事官兼教諸王子憲宗卽位熟公才徳復選爲諸路斷事官時省部未立猶相職也嵗丙辰命使西北親王遂見畱止至元乙亥邊將盜兵刼皇子北安王亦寓止公之處公惶懼深念因彼用事臣數數以宗親大倫君臣正義逆順禍福天道人事反覆告諭彼始怒而中疑終則欣然感悟竟遣公防送北安王來歸世祖大悅恩賜蕃庶禮異絕羣臣授中書左丞兼斷事官復命入中書公再拜辭曰臣奉使無狀幸免罪責又才識鄙薄加以耄惛何敢叨居顯榮爲廟朝之辱終辭不拜帝嘉其誠懇褒慰良久然禮遇益隆矣時至元癸未嵗蓋畱西域者二十八年旣而有譖丞相安圖嘗爲官於彼者世祖怒公奏海都實親王非敵也安圖不以死拒絕之者政以其他日來庭則欣然無所疑阻於其心也帝爲霽怒故今易名之制有韜爾符莭芘我本支扞牧圉以來歸啟羈縻而向化之訓他日帝聞江左道觀內有宋主土木遺像言僧當致之大辟何如公對曰帝後祠像西京寺內終金有之事乃得寢二十六年賜以所禦金龍頭杖曰汝老矣拄此出入宮掖無禁也時權臣僧格方柄用凶焰薰灼海內震懾其官人也必陳狀納賄而後遣人莫敢言者公憤其罔上蠧民首發其慝帝益感公忠成宗卽位特授榮祿大夫大司徒大徳戊子玉徳殿成以公元老命大臣延公先宴其中公再拜稽首曰殿宇新成聖上未之臨幸臣等何敢當此禮灼知陛下不爲一已之安將延天下賢俊論說政事於斯也太平有日矣臣敢爲天下賀上深感其言稱善久之賜禦藥且命左右勸之酒是日霑醉以禦輦送歸第武宗皇帝加平章事尢蒙禮敬晚節致仕家居淸心寡欲時事弗以關懷訓教子孫優防數載而終兩夫人皆冀國也夫人端氏未封男六人曰額稜布哈藳城縣達嚕噶齊曰用禮部侍郎曰珪大司農女曰燕適傅氏皆夫人金氏所出男曰輝圖京南宣慰使曰圖戩雅爾穆什山東宣慰同知曰和尼齊常熟州達嚕噶齊女曰逹什札卜適總管胡瀹皆夫人黙哷徳哷所出女曰徳哷適司徒哈勒哈齊曰托克托適總管岱爾馬夫人端所出孫男十二人孫女六人公天資忠厚沈毅周密平實與物無競歷事六朝防防一節罔有擇言擇行耄期康彊子孫滿前爲國元老以厚祿終可謂五福備具矣惜其嘉謨嘉猷入告於內者皆宗社大計不得備書大抵主於睦懿親戢徵伐奬忠良黜回遹消物害彰聖徳內隠忠貞不形於外此其可知也防又聞之太子賓客王泰亨言公嘗告坐客曰人之爲人惟孔夫子札薩克不可違耳紮薩克華言猶法律也問公有之乎曰有俾取示客則編之以韋如西域書乃論語也嗚呼今孰不讀論語以之爲法律當守者獨聞於公是宜與夫光靈榮寵同耀無窮其辭曰

洪範五福其四在天在人者徳徳備福全人皆好福而靡好徳乃怨乃尢何其大惑太師宣公夙侍鈞天嚴畏格言迄於華顚曁造中書曰預邦政無施不可忠信篤敬西域數萬絕徼之逺繇懿親故凡六往反世皇禦天實爲親臣謨猷入陳外莫悉聞登善黜惡蠲民之瘼國脈以延皇猷允若列聖誕膺祖武是繩寵光舊徳蕃錫相仍玉盤之珍金罍之防賜緡盈億輕暖適體謙抑方崇若衛武公順常教忠全福以終云章爛然榮生哀死軌度朝紳光昭國史振振公子象賢濟美愛錄之誠勤勤無止爰參輿誦爰探綸防酌之丰碑式詔千禩

墓表

程飛卿墓表

史氏謂黃叔度言論風防無所傳聞然士君子見之無不服深逺去疵吝何哉有人焉仕不隆赫食貧守涯分然名公卿大夫咸謂之古君子忘爵齒與之交莫不得其歡心沒而哭之哀久則思而不忘又何以哉可爲叔度之流亞乎君程姓諱鵬霄字飛卿浮山人始從都漕周侯督兵儲籌筆漢中由幕僚胥保惠教誨至親愛如天屬及來長安轉運使馬公官以照磨接之若賔友又提舉規措解鹽於懷孟獨無逋懸薦居二親憂哭泣幾喪明友善席郎中治夫往來康楊先生之門先生稱其善信若提刑西谿王君子冕總管李侯彥瞻皆賓敬之或訪以道至元丁丑以薦提控案牘興元而總管安侯至號風力聰察初頗猜傲已而見知反更親倚數至所館如故交漢中比嵗作疏黒龍水爲沃壤工物之費夥府主例親督其役諉君攝以往則藜杖芒屩與之從事安侯時酒饌勞之工省而成速且堅以久人稱之至今除武陵尉屬新內附巨盜恣雎剽居人殺鎭卒守帥大府莫能戢君曰此吾職守可屍素耶以疾歸秦士夫家多遣子弟從之學至元二十九年嵗在壬辰九月二十七日卒年五十七葬咸寜縣龍首鄕先塋之穆妻張氏先歿無子長女壻王恪奉議大夫同知鞏昌府事中女壻鈞臺韓徵君擇自君初疾及大病在君家視粥藥襲斂絞棺窆虞悉如禮君嘗言吾家葬於此三世而絕他日合三封爲一庶能久乎聞者哀之參政趙公彥澤曰可刻石爲識於是擇方買石表墓而疾亦革顧言惓惓思終其事少女壻徐某江西行省檢校余在京韓君書來曰石已具與君防者惟子在其尙成二公之志間念叔度言論無聞而史氏爲之傳若君者有道君子名公卿士愛敬之猶叔度也而又防名天朝勤勞王事無曠無玷是可述已考諱榮母劉氏名數河東而葬於是賢者之墓後世其無毀延祐丁巳七月旣望建

威寜張氏新阡表

聖元大徳攺元之七月癸酉前總管萬戶府詳議張君葬其烈考元帥左監軍上及曽叔祖而降凡五世二十四喪於長安縣丰邑鄕萬村新兆後二年介長安竇長卿來曰僕威寜人也曽大父而上葬威寜爾後從軍宦遊隨殯歿所僕旣得謝夙夜疚心求之丰云梁雍者四往返積十餘稔始可舉萃卜兆安西便省埽也今幸襄事猶未表諸阡惟耄期不瞑是懼子幸無讓旣不獲辭乃據所錄述之云金初詳議之髙祖府君生六子其五人皆失其名字行治壽年獨諱元甫者倫次居三博極羣書雅負髙气有隠徳教子孫有法嘗誡曽孫庸曰吾家上世儒術相承不幸多難以廢今爾父命汝輩從學儒先當刻勵進修光紹絕緒母徒如武人子事芬華爲也壽八十一無子長兄之子防城萬戶俊實事之惟謹萬戶君娶劉氏生二子子防西京大有倉使子瑋字器之元帥左監軍也弱不好弄受學其叔祖無子弟之過長便騎射喜兵法魁岸足武力沈鷙有謀時輩詟服崇慶初金運將終天戈所臨罔不風靡公以威寜縣小不可支遂與劉忠順公等迎拜太祖聖武皇帝城下請無俘殺勸未降者上悅許之俾長千夫撫居人從徵伐其五月攻天成勇冠諸軍百夫長王某爲守陴者鉤去公揮刀斷而脫之六月進攻西京敗金人黙谷別率千人發掘敵境給軍實明年下山東卻敵大帥承詔陞副萬戶又從圍燕燕破攻大名飛矢中面戰彌力嵗丙子西京元帥以國王命授都提控從攻汾州明年東拔遂城蠡淄定益都及屬郡五詔爲西京帥府都彈壓又明年克太原平陽又明年擊破潞安山絳皆有功嵗庚辰從攻東平十一月詔攺都提控後一年從擊鄜坊隰州及太原西山諸屯聚悉平之明年攻鳳翔先登十月授兵馬提控嵗甲申四月太傅行尙書省奏前後戰功多宣授元帥都監其年攻下武仙西山堡柵又一嵗破秦安及黃唐嶺砦復圍益都功最嵗丁亥七月詔張子瑋攻下亡金城邑堡柵積功甚多可陞元帥左監軍尋取楚州庚寅春西京河南萬戶奏公兼督捕雍州萬原賊盜復西破鳳翔長子戰死遂受詔與萬戶侯劉忠惠公略宋山南繞出金境始至兩當忠惠輕出覘其壘猝爲敵所掩公馳騎疾擊走免之所過麾城摲邑功居多明年合大軍大敗金人於鈞下河南振旅而還於後公以叔祖父母父母年在喜懼精力疲於兵中請以子唐從軍而居閒養親矣嵗壬寅總管萬戶奏充總管天成懷安宣平威寜鄂勒事乙巳之十月詔申命前職佩金符仍如初公𨿽居軍旅不忘文儒家法禮名士詢故實河南還圖書盈車延致鈞臺郭仲通天成事之丰腆命子庸從學將十年倉使君簡潔嚴急事之未始少忤君居大同𨿽一果蔬必送致嵗時一再往省輒數月畱不忍別君來天成亦然方公監防諸軍也主謀畫施號令提紀律將士悅服萬戶侯倚之爲重然每有所不樂也及退而養親事兄訓導子弟防族人賔友飲酒賦詩陳說平生則欣然樂之日不足也嵗戊申二月二十二日終天成居第壽六十三夫人溫騰氏金殿前防檢克昌之孫溫恭淑柔宗黨取法先十九年卒王氏金翰林黃華先生孫叔澹遊翁患公英气有餘繩以禮律克盡子壻禮𨿽貴不衰門氏王氏同里人趙氏益都人子男三某最長歿鳳翔時年二十六唐詳議也庸舉進士鳳翔鄂勒萬戶府知事女二長天次適南某孫十三人六男榮祖某之子又長年三十七死安西時生知事子頴悟力學年十六死時舉成都轉運司判官方爲之時中時憲皆詳議子時益知事子並好學篤行七女曽孫男五女五孫男一某尙防公兄子二庶弟某山陰鹽使就養歿興元年七十三庶弟五廿六歿安西無子孫男仁義弟二四十四卒官興元鹽茶使女嫁王某曽各一男子公嚴重有威望之若神居家如公庭𨿽子孫莫敢仰視故其謀議勞烈不能詳道之其在親前則斂容肅气如孺子未嘗聞履聲執喪哀戚甚其撫士卒知勞苦寒暑渇饑賞罰明信人樂爲效死其與人直以諒是是非非不阿諛茍合其尊祖考遺戒若嚴法令軍府政役殊不及族人防族拜掃威寜後一日必合族具教子孫孝義順厚言必稱祖先故詳議由髫齓事四母不異所生今詳議八十知事少三年雍睦歡洽見者起敬慕詳議薛夫人七十有七防叔先後間一未嘗小有言時舉復獨給軍事與諸弟事叔父母如二親此皆衰俗中不獲少槪見可紀者也新兆爲昭穆次曽叔祖居中萬戶君二世昭倉使君三世穆之一世夫人薛君祔以下各如其次四世昭防李祔一又李祔二牛氏班四五世穆婦趙祔三麻班五梁班六凡爲封十三系曰

當天造之初出萬死爲元元請命其識見逺矣矧能以文獻爲事於斬將搴旗之際此淵源濡染之力非邪觀公旅力方剛百戰中原以開昌運一何盛也𨿽奇謀偉績莫得而詳迹其孝友於前蕃衍於後亦足以明其無陰禍矣及功旣有成蒼發猶壯幡然謝去以就夫聖賢所謂王天下不與存之樂知所擇哉嗣人復孝友承家耄勤營葬是眞能子矣若其文獻之傳則又後人之重任也夫勒諸貞石昭告來裔俾永永無替

欽定四庫全書

勤齋集卷四

元蕭防撰雜著

地震問答

嵗在癸夘八月辛卯初夜地震汾晉尢甚湧堆阜裂溝渠壊墻屋厭人畜死者無數延慶次之安西又次之餘尙未聞也至今月餘猶若乘舟車然間復一動民皆廬於空庭市道以火繼晝不可禁惴惴焉莫能寜處閭巷焚楮幣告謝者無日無處無之姦人間爲利詭言相驚民深以爲患有問於餘者曰某將有禱於天地而或謂此地動也何關天事又紛紛之言不可勝記某亦不之聴信但未知此何只之所主何以爲辭而禱之如之何其可余聞之曰吁人之不學乃至此乎此其所以有此大變異也歟天地人一也豈有二乎天包地外地居天中人生天地之間受气於天受形於地乾爲父坤爲母故人之一身气則天也形則地也心則人也故禮記曰人者天地之心也邵子曰一身還有一干坤豈有二乎人而不知天地猶自心不知其血气形體猶子不知其父母之心也何以爲生耶曰天如何而包地也曰僕聞之天積至陽輕淸之气耳其爲气也至剛至健旋轉至急故包得地居其中地則气之至陰而重濁者積之而後成形質然其初本一气也動則爲陽靜則爲陰陰陽分則兩儀立𨿽曰兩而實未嘗相離也故曰天地自相依附天依形地附气也子不見夫日月星河之出沒乎隨天運轉從地下過耳此最明白又何疑焉曰天地其變如此何也曰失其理也如何而失其理曰由人而失其理也人者天地之心安有心病而身不病者乎曰理如此其大乎曰昔宋太祖問世之何者爲大宰相趙普對曰道理最大𨿽天地各有其理而況於人乎請備言之曰聞之天之理曰幹地之理曰坤故乾健而坤順乾動而坤靜乾剛而坤柔乾發舒而坤生成之幹覆燾而坤負載之人之理曰仁義禮智信所謂天地之中民受之而生若仁者愛之理也義者宜之理也禮者敬之理也智者別之理也信者實之理也此人之性也亦曰人之徳也蓋此理得之於天亦曰徳性也故仁之發爲怵惕惻隠之心義之發爲羞惡之心禮之發爲恭敬辭讓之心智之發爲是非之心信之發爲誠實之心此人之情也仁則爲父子之親義則爲君臣之義禮則爲長幼之序智則爲夫婦之別信則爲朋友之交此人之道也蓋是爲人當行之正道萬世不可攺易者亦曰人倫者也又推而言之則凡孝愛慈祥和易寛惠粹溫醇懿公恕周溥宏裕安泰容育彊健剛毅果決勤敏紓徐哀矜施卹仁之屬也文理節序謙抑宣章嚴威只惕愼畏齊莊卑防禮之屬也裁制宜適友悌方達斷直從順擾肅亷介義之屬也密察精辧淸明開爽睿哲聰覺達淵貞正確固專栗縝密儉約智之屬也恆一守忠惇篤純質願朴厚重孚塞懇悃鎭靜恬夷信之屬也凡此皆人之理也或乃凶賊慘忍防劉傷害酷虐禍敗狂猛獷悍躁率媚疾忌忮貪頑私比狷褊隘狹偏駁輕忽弱懦仁之反也驕矜誇盈僣忒奢溢怠肆滔淫侈亂黷冒攘奪鬭防號酗爭伐陵競侮傲惰放蔑慢戲侮荒弛吝嗇鄙俚義之反也殘暴悖戾狠愎偏黨茍靦容媚拂訐隨同疑爽姑息禮之反也猜蕩幽暗昏昧窒塞傾邪陰險蔽系滯吝愚惑繁苛瑣碎愁戚闊疏粗略混濫陷溺卑污遂非億詐智之反也妄誕矯誣欺詐詭譎狡僞諂諛空曠儇薄便佞便辟信之反也凡此之屬皆非人之理也蓋人之理其大者爲五常其細者有萬善反之則皆爲惡名數不可盡舉此大略也又𨿽曰是理而施之不當其可則爲惡矣如愛與敬理也若不愛敬其父母而愛敬他人則謂之悖徳悖禮以此爲例而推之可徧通矣故凡爲學之要於一言一行間不可茍必務去惡而存其善夫子謂言行君子所以動天地也可不愼乎曰聞之致中致和天地位萬物育者何也曰此聖人之能事學問之極功未易言也若粗言之不過使天下人之心一靜一動各盡其理爾人盡其理則人道立故天地自位天地位則萬物育亦猶人心安泰神志淸明俯仰無愧則气血和平膚革丰盈化化生生壽考康寜矣曰此在位者政治教化之事匹夫空言何益哉曰此童蒙之見也夫治民而教之自秦漢以來此道廢矣然自此民物之休戚亦可考矣尙何言夫人之有生得天所賦之理方有此形旣生爲人而防失所賦誰之過歟天使爲人而自棄之孟子曰人之所以異於禽獸者幾希庶民去之君子存之此自是己所當爲何待人教乎曰亦有無理之人乎曰無是理則自不爲人矣所謂得其偏者爲物本乎天者親上本乎地者親下爲飛爲走者是矣然而虎狼有父子蜂蟻有君臣鴻鴈有長幼雎鳩有別烏鳥知養豺獺知報本此其得一偏者猶不失也人得其全而乃失之又如何哉曰同是人也同有是理君子小人何自而分曰孟子言之矣從其大體爲大人從其小體爲小人大體心小體耳目口鼻形體血气之屬也心有五常四端是天所賦謂之天理口體之屬止有聲色飲食男女是人所欲謂之人欲人若以天理心思爲主則爲大人君子若但以人欲口體爲主則爲小人也曰然則君子無欲耶曰君子以理制欲使皆合義小人則專從人欲滅天理耳𨿽然先儒有言小人不合小了他本不是惡若學以明理能制其欲卽爲君子蓋天地之間只有陰與陽天理陽也人欲陰也使天下之人皆能以天理勝人欲則自然事事合於天心自然陰陽和風雨時百糓丰登萬生暢遂災害不生禍亂不作也曰爲學之事非易豈天下之人皆能爲之哉曰古昔盛時治而教之故當世之人皆自八嵗入小學十五入大學無有不學者人人皆知有五常萬善凡人倫日用己所當爲者盡力行之所以上之治教明下之風俗美而後世不可及也書曰平章百姓百姓昭明協和萬邦黎民於變時雍正謂此也曰古之教民之法可得聞歟曰古之居民二十五家同一閭巷巷首有門門邊有堂曰塾民出入常受教於塾而後行之自八嵗已入小學收放心養徳性旣長又有兩塾之師教之行其理去其非故賢者得以明理善俗愚者亦能寡過逺罪而不自知也今縱不能然但鄕黨里巷中必有年老有道理者【原注謂身行之而有得於心】或識道理者【原注謂生質之美】皆可師而問之知愛其身不墮於惡穽則漸自長進過失漸少道理漸明是亦古之遺意也蓋古之所行者治世教民之政今之所言者使人人自明其理之法夫萬物之中人所以最貴者只是爲有此理若我心不求明之以充此人形安得爲靈夫子謂仁豈逺乎我欲仁而仁便至只回過心便是又何難哉子不聞郭西劉氏之蒼頭乎逃於平陽數年矣值此變不死次日徑歸其主此卽能回心而得理者凡今之人孰欲出於蒼頭之下乎曰然則祈禱謝過無益乎曰知其過而攺以遷於善則可若不知其過或畏難而不攺則是欺天侮神反招禍矣何益之有昔者夫子疾病子路請禱子曰丘之禱久矣蓋聖人未嘗有過無善可遷其行素合於神明𨿽不禱猶禱也常人所行違背天理𨿽日禱之猶不禱也如已有子或婢僕事事違背於已而每每只來禱告是欺侮於已則愈增怒矣能無笞責乎昔樊遲問知子曰務民之義敬鬼神而逺之可謂知矣義是人所當爲之理人只合專力爲之若不明義理只知防凟鬼神可謂不知也已然此猶論當祀之鬼神爾若淫祀又所不論也記曰淫祀無福若遇正人則自當廢去矣夫豈能貪天之功而禍斯民耶故漢谷永曰明於天地之性不可惑以神怪知萬物之情不可罔以非類人而可不知學哉曰廬而處禮乎曰禮若有疾風迅雷甚雨則必變𨿽夜必興衣服冠而坐所以敬天之怒也孟子謂知命者不立乎巖墻之下盡其道而死者正命也桎梏死者非正命也人事盡處方可言命今天地大變而人豈可偃然無所變其處哉須一切廢罷宴樂聲伎紛華利欲之事常以憂畏攺悔處之則可詩云敬天之怒無敢戲豫敬天之渝無敢馳驅當如是也曰聞之自古災異多雲政令之闕失何也曰各盡其職分可也職分者各人分限中理之當爲者也在位者固當自攺其一官之政治闕失然而無位者不當自責其一身之失理乎昔者大舜爲其父母所怒每往於田則呼天號泣曰我竭力耕田共爲子職父母不我愛不知我有何罪怨己失愛自求己過不得於是戀慕而號泣故終能致父母和悅漢萬石君子孫有過失爲便坐對案不食然後諸子相責因長老肉袒固謝罪攺之乃許凡父母若有怒爲子孫者當相責而悔攺況天地大變如此而人可不自求己過以攺之乎夫人之一身盡多有事大學論絜矩則欲其上下四傍均齊方正若自五事四勿九思九容三戒三愆之屬以至父之慈子之孝兄愛弟敬夫和妻柔朋友相責以善泛愛親仁之類是皆天命之流行人事之當爲者日夜切己防校若有不盡則竭力加勉此之謂自修故曰君子求諸己小人求諸人天下之人皆知自責以自修則皆得其理若但責人則皆失其理矣不可不愼也所以先儒有責上責下而中自恕豈可盡職分之戒昔年僕買溫公家範於市有張姓者曰此部書不售二十年矣嗚呼此亦觀風俗之一端也若家範所言自祖及孫以至乳保各有言行爲法此職分也曰然則當如之何曰夫子傳震之象曰洊雷震君子以恐懼修省當此震驚之際惟當畏天之威而自省察其身心過失急自修治而痛攺之又推求向之過失之所由來而盡絕之或昧而不知者學問以明之或旣知而行有未至者力行以實之蓋人言行之失人猶得而尢之若夫心思幽隠之過惡人不得而知者惟自心與鬼神知之故曰爲惡於明明者人得而誅之爲惡於防防者鬼得而誅之可不懼乎曰如長平四十萬新安二十萬其中豈無爲善之人耶但玉石俱焚亦古人之言也豈無其理哉曰奚止於是古固有比屋可封比屋可誅之言矣孟子謂富嵗子弟多賴凶嵗子弟多暴非天之降才爾殊也其所以陷溺其心者然也夫人心陷溺習以成風𨿽舉一國之人皆燻染如一生長見聞而不知其非不然何以詩有十五國風耶夫子首以二南而終以豳者又豈無意哉其旨深矣故善爲國者必以正風俗爲本也夫長平新安之人以爲無罪不可殺降者爲白起項羽言之也若於趙於秦論之則皆叛卒豈得爲無罪哉若夫玉石俱焚之言以火之無別發其下文曰天吏逸徳則烈於猛火矣故分別而言但殲其渠魁若脇從者則罔治之非若火也鬼神聰明正直豈無知耶曰終疑有濫者曰思之痛心難盡言也於此只當斷定以天道與聖賢之言爲決可信決不悞人且爲善猶未獲福爲惡更欲何望今遇此大變異只合深自恐懼修省惟恐悔攺不及而禍變大至豈尙有疑惑工夫故曰吉人爲善惟日不足也且爲善而安富尊榮爲惡而誅死禍賊此天理之正也若或反之則在君子爲不幸小人爲僥幸又先儒之言曰爲善而得禍是善未積爲惡而有福是惡未稔子將奚擇焉人果能自省察知其過惡將畏懼悔攺之不暇何暇有疑人生短景日日攺過遷善未知畢竟能得全其天之所賦與老而歸全否且孟子曰仁人心也義人路也捨其路而弗由放其心而不知求哀哉又曰仁安宅也義正路也曠安宅而弗居捨正路而弗由哀哉聖賢所哀爲其良心已死也蓋人與飛走不同處只爲有此仁義禮智之心謂之良心若無此心則韓子所謂其貌則人其心則非者孫明復亦云人亦天地一物爾饑食渇飲無休時若非道理充其腹何異鳥獸安須眉人至於此則與物類何異可不哀哉嘗見故老教人曰換了你心肝者此𨿽俚語實於人有益眞起死之神丹也曰聞之天地以生生爲心而殺人如此何也曰自取之也天以陰陽五行化生萬物流行不息故生意無窮惟人得其精故最靈於物若善用其靈存心於義理則天之生意常在已身若不善用其靈專役於利欲遂生出私意欺僞百端皆與天道正相違背生生之理隔絕盡矣書云自絕於天又曰非天夭民民中絕命又曰非天虐惟民自速辜大【原注疑作左】傳曰妖由人興人無釁焉妖不自作人棄常則妖興正謂此爾蓋天本只有生生正气因人所爲邪惡悖戾積此惡气薰蒸雜亂則亦有乖戾惡气也亦猶天地之气不時則人病人之气惡則病天地矣故人爲善則與生气流通爲惡則與惡气相感猶水流濕火就燥各從其類也如五福六極之類皆是也書曰天道福善禍淫曰作善降之百祥作不善降之百殃曰惠迪吉從逆凶惟影響豈欺我哉曰吾知所處矣生死修短一聴於天則此心虛靜有何憂懼曰此其粗者耳昔司馬牛問君子夫子曰君子不憂不懼曰不憂不懼斯謂之君子己乎曰內省不疚夫何憂何懼必日夜自察其思慮云爲一一合理無曠人之職分則自然心廣體胖不知憂懼若有未盡善不合理者卽是過惡安得不憂懼乎曰吾亦嘗自思所行亦無甚過惡只此平常用心亦可矣何必問學而爲是紛紛也曰此猶所謂美芹子而樂炙背者不知天下有美於食芹樂於炙背者多矣人見西子而後歸憎其貌不覩大公不見自私之爲小智不知禮義不覺物欲之害良心故先儒有言學者捨義禮則飽食終日無所猷爲所事不過衣食之間燕遊之樂與下民一致夫人豈樂爲下民哉溺於所習而不自知耳夫子謂性相近習相逺又曰君子上達小人下達蓋言習也古人有行年五十而知四十九年之非者人若不知學不以禮義切己省察豈能自知非但見人之不同己者爲非爾此之謂失其本心但不知不覺作一世惡人而死耳曰觀鄕裏中亦有溫恭不爭競是非者人皆稱善亦可矣曰此所謂資質美者更在學問以進之爲聖爲賢不可量也若只如此而已是夫子所謂鄕願之人似有徳而非者故曰惡莠恐其亂苗也惡紫恐其亂朱也惡鄭聲恐其亂樂也惡鄕願恐其亂徳也爲其不知學問更不能進向上去只如此同流合污閹然媚於世眾皆悅之自以爲是以終其身而止於此有害聖賢大學之道也然則聖人所惡亦非天之所祐者也曰聞有言老而學者此亦無用之言也歟曰昔人言之矣日暮豈不秉燭乎猶勝坐於闇室之中也曰將死矣能一明何補曰夫子謂朝聞道夕死可矣𨿽有半日之生猶當聞道期不負此生爲人猶勝虛生虛死與艸木無異也曽子臨終以一簀不合禮必易之曰吾得正而斃焉斯已矣豈以將死任其非理耶曰觀世之學者必數十年而後有成吾旦暮人耳安得此光陰是可傷也曰不必如此昔有李初平欲從濓溪先生學先生曰公老矣無日子但每日來聴說話於是二年後有所得此或一法也若未至於老則茅容四十餘方學終亦成徳焉人莫不有神明用之當於其要往往於不要事搜訪須要得知及至己身一生爲人一大事卻以爲等閒傳所謂玆心不爽昏亂百度者可哀也哉曰自古地震多矣未有如子之說何也曰若有則不必說矣曰亦有與子說異者曰此所以言人必須學問也人不知學則聞人之言是與非莫能辧往往只被邪說惑亂引去聞正言則反疑矣夫子傳夬之九四曰聞言不信聰不明也程子曰夫過而能攺聞善而能用克己以從義惟剛明者能之又曰剛然後能明柔則易遷失其正性豈復有明也故聞言而不能信者蓋其聰聴之不明也書曰視逺惟明聴徳惟聰夫聞善言能信而無疑者聰明過人者也在子思之如何曰事天有道乎曰有孟子曰存其心養其性所以事天也詩云畏天之威於時保之人能常常兢畏齊栗如對君父如事鬼神則心不流蕩放去心旣常存則能保守得天所賦之理完具不失順而行之不敢夾雜一毫己意卽事天之道也詩曰不識不知順帝之則𨿽文王亦只如此余則張子西銘詳之曰𨿽然吾將有禱也子姑爲之辭余口授之曰坤靈震蕩民物夭傷皆昏防多失於降衷致淸寜有乖於常理遘此大警敢不痛懲誓除旣往之愆敬迓好生之徳斯可也曰今日之言多矣不能盡記子盍爲我書之遂書艸廬中記答人所問然難於命詞太俗則鄙俚爲知徳者厭稍文則不學者惑畢竟無益𨿽病中時時攺定終未能自愜也或謂余曰子之意誠厚然吾思之亦甚愚也夫人之生𨿽同得天之理以爲性而亦有陰陽五行之气以爲形質理性𨿽同而气質有萬不同者故曰淸者智而濁者愚美者賢而惡者不肖今此愚且不肖者乃有生之初旣稟得濁惡之气旣生之後又無賢父兄良師友教養之功又爲風聲气習之所驅染自𦇤褓無知之時已爲紛華物欲放僻邪侈蠱惑至於少壯耆艾矣而乃欲一時言語文字間使其自知照了悔而攺之不亦難乎又恐吾子重爲人所怒也余曰子之言良是𨿽然古猶今也當聖賢之時豈無气質不美之人豈不知气習物欲之爲害哉夫子曰有能一日用其力於仁矣乎我未見力不足者又曰仁逺乎哉我欲仁斯仁至矣孟子曰人皆可以爲堯舜又曰中也養不中才也養不才故人樂有賢父兄也如中也棄不中才也棄不才則賢不肖之相去其間不能以寸周子曰人有不善則告之不善且勸曰庶幾有攺乎斯爲君子又曰聞人有不善則曰人孰無過豈知其不能攺攺則爲君子不攺爲惡惡者天惡之彼豈無畏耶焉知其不能攺故君子無不愛且敬焉朱子釋之曰告之以不善者恐其不知此事之爲不善也勸之攺者恐其不知不善之可攺而爲善也夫聖賢豈不知气質物欲之爲害己欲達而達人推己及人仁之方也明徳新民大學之道豈有棄人於惡耶其變化之蓋有道矣如百姓不親五品不遜帝舜則使契爲司徒敬敷五教又使夔典樂教冑子以防其失夫子言生而知之者上也學而知之者次也困而學之又其次也困而不學民斯爲下矣子思言人一能之已百之人十能之巳千之果能此道矣𨿽愚必明𨿽柔必彊藍田呂氏解曰君子所以學者爲能變化气質而己徳勝气質則愚者可進於明柔者可進於彊不能勝之則𨿽有志於學亦愚不能明柔不能立而巳矣夫以不美之質求變而美非百倍其功不足以致之今以鹵莽滅裂之學或作或輟以變其不美之質及不能變則曰天質不美非學所能變是果於自棄其爲不仁甚矣凡此聖賢大儒所以教人言𨿽異而防則同而呂氏尢切故詳著之蓋气質習染時尙物欲數者維變化气質爲難然旣能眞識徳性之正自能覺其气質之偏於日用動靜語黙間事事力變之則是天理之正所謂非禮勿視聴言動一日克己復禮吾身過失皆可一舉盡掃除矣譬如雲霧陰曀𨿽甚厚疾風烈日豉蕩消鑠之豈有天宇不能淸齊首耶要在致知力行篤志無怠而已至於爲人所怒則非愚之所能苟免也𨿽然十室之邑必有忠信如聖人者儻使見此說或能感動奮發而有以變於前而善其後者焉則於國家化民成俗之美豈無萬一之助耶

跋周文矩校書圖

右題曰周文矩校書圖案劉道醇宋名畫評文矩建康句容人仕南唐李煜爲待詔善車馬人物子女用意深逺於繁富尢工與蒲師訓黃筌父子孫知微孟顯同列並在妙品中圖凡八人皆唐衣冠三僮子前三人與胡僧對坐朱衣者持梵夾讀僧屈指爲數物狀衣緑者指左黃衣者拱手皆有談說似是爲文事者中二人偕立童子磨墨一則憑曲松而言若口授其意一則據石左執捲右秉筆而掌其頤若思櫽括其意而將爲書者後二人坐石上共執卷一讀而指其文一仰而若有所思者此卷藏故經歷李君長卿家有年矣今乃孫凝仲袖以示余欲究其事實未暇也畱已久遂歸之且備記之他日或有所考並書於此以詢諸博雅君子求其所謂深逺之意云皇慶癸丑塗月中澣蕭某書

祭雷孝述文

維至元二十八年某月朔日蕭某告於秀才雷生孝述之靈嗚呼我方抱中殤之悲而重聞孝述不起疾嗚呼何以爲情乎前月末見子羸頓𨿽若可憂者然猶謂子年方少气方生長或者𨿽困將不害乎且以經歷君淳徳所芘伯靜兄餘慶所鐘孝述其將良已乎況孝述之慈良敏達可與進徳天旣生之必將有以成之寜遽止於此乎旣而友子唁子回則云日能食半碗許矣當是時我方健羨仲介兄弟視防之勤而痛恨我之爲人父母而不能盡其道也二十五日之夕寛甫書來慰我其末乃報孝述之凶驚怛失聲哭諸寢門之外嗚呼寜遽眞有是耶我之疎愚不知憂畏每如此耶抑防防之中神化固莫測耶所謂栽者培之傾者覆之復何說耶豈人事或不偶耶將孝述夙所受耶是則所謂命耶否耶嗚呼世道多難同志凋落苗者不秀秀者不實悠悠蒼天此何心哉嗚呼屬余具食吉月以拜左右之爲殤女來者不得往哭孝述之柩且慰汝尊長之哀負此存歿旣慚旣痛知將葬子於後之四日期於此視汝入土以爲永別奠以告子庶亮我心尙饗

祭周介夫文

維延祐三年嵗次丙辰十二月己巳朔四日壬申友人某等謹以淸酌柔毛之奠致祭於故從事周君介夫之靈嗚呼介夫行人所不能行好世所不能好脫棄方亨之仕罄竭因心之孝孔顏曽思之謨訓虞夏商周之典誥趣味淵旨辭義雅奧諷詠若建瓴而瑯瑯窮格見天心之浩浩貴義輕財有犯無校卹人以惠愛爲常居官以亷勤自效謂造化之弗僣汔康寜而耋耄何期一往而弗還不見年髙而徳邵嗚呼民物憔悴人財雕耗如斯吉士之無年何乃旻天之不弔觴豆𨿽陳莫論久要從玆永別以終天能不長號而痛悼尙饗

欽定四庫全書

勤齋集卷五

元蕭防撰五言古詩

偶成

古鏡徹肝膽嫫母難爲顏桂枝苦樛結直士不可攀小艸有逺志結根在深山寄謝荷蓧翁聊放斤斸閒

錢屯田府送滏陽趙天麒歸養

之子來關西尊親畱山東眷戀豈不勞五鼎志未充幸從兩賢遊獲聆古人風內外別重輕學問道孝忠中宵膝下夢明發歸興濃寄聲爲徴言逌然發我容覿面或不親千里風期同利欲劇膠漆孰能奮髙蹤菽水可盡歡況乃滫瀡丰君子愛方寸勲業云浮空任重欲道逺期爾善初終

贈張奇童

聖學久不作美士防空老藝文聲利間身心若爲好造物或靳之寧馨焉用早神駒萬里气整轡遵大道

送熈正妻兄宣撫順元

開歲屬凝沍幽潛未昭蘇念君夷徼行旅懷曷由舒𨿽爲君家甥情好實天屬傷哉異出處防逺別恆速負屙抵京闕方欣暫畱連王事不可緩遑卹道路捐生離古云悲而況今若此虛名來實患乃復先哲恥天家我何補逺人予能懷遹觀惠永寧順元與之偕過家語妻子若个靑山深洪恩釋病翼終焉渺雲林

寄防承防

嗟余晚聞道寡昧莫與儔學農且無成而敢玷士流下問脫有人披簡副所求何以佐司成將貽君子羞

劉君寶植檜

珠璣飾翠蓋季孟松柏間雨露長新枝斤斧困舊山傷彼菁莪詩千載不復還君其保玉體育材濟時艱

題伯時馬圗

茂陵好奇才未防輙殺之爰其禦馬際乃得休屠兒社稷屬四臣翕叔獨無疵多岐果防眞不若求天資

周謙夫職貢吐綬雞因爲題賦以送

南山有珍禽向日吐奇彩紛綸眾色具煥爛羣目駭須臾復斂閟榮耀不常在如何組綬者屬意異眞宰

蔡道者歸江陵【原注月間月湖之弟】

道人索我詩不知將底用但云難防面明發適雲夢水月本自閒何乃爾倥傯相見只論心是可詩以送

小女

小女年十三風骨頗自淸隨意作妝束便有林下情見爺困垂頭佇立思屏營飄然過我去颯爾淸風生四月八日張閏甫林居燕集明日寄謝

芳節聿云邁之子有嘉招杜曲多勝迹玆焉謝紛囂前山羅峻屛後山郁岧嶤廻潭防古木溪流防靑瑤美樾席長筵穆穆來淸飇卽此衝襟適而況丰酒殽新荷動遊魚髙栁初鳴蜩竹林有官守蛙吹無徵徭坐久窮源泉珠琲累累跳波神勿爾劇我豈夫婦蕭攀躋出林杪頓覺人境超翩翩六七子亭亭各淸標晤言雜善謔旣醉仍相邀生平丘壑姿防機狎漁樵爭席猶未肯勉矣鉏吾驕歸途念勤厚報以新詩謡

新嘉議壽八十

發袠覽貞辭驩然失衰疾藹藹慈祥气馥馥芝蘭室聖代孝治源先生醫國術考槃且莫歌尙父鷹揚日巫賢昔有陳千古配祖乙願言告猷裕於以贊勤卹髙蹤詎長往蘭芽復秀出善醫與善計咸曰今鮮匹勉矣行所聞南董方佇筆

四月一日小酌興慶池上畸亭翁命以江上被花惱不徹分韻賦詩五言得惱字

朱明受謝初未厭靑春好鶯聲何處來喚我東城道瑞靄鬰嘉林光風泛瑤艸逍遙池館淸爛漫芳樽倒滄波滌塵慮大地入幽討聫翩六七子南金照和寶宗匠斫云公健筆摛華藻雄辭撃包蒙溟漲吞潢潦思風吹言泉無復爲詩惱奇險破鬼幽突兀奪天造人生慳百歲快意豈常保今者不盡歡誰與傾懷抱牛毛身外慮一醉徑可掃君看秉燭詩莫促歸騘早

寄題任東卿訥庵

行繇言大難言以難爲訒口給見屢憎維訥於仁近元聖詎吾欺千古昭明訓慥慥任隠君勇退中流迅衡茅扁訥庵身道相與殉作歌豈小補儇佞亦思奮相望邈山川十載勞芳訊披云杳無期因風致多問

孝顯堂

宗周孝友家千載慶未已孝顯克繼序詠歌已盈耳榮親在騰芳兼善貴成已尙口或貽羞庭訓亮及此防見徳星褒式表髙陽裏

孝安堂

美哉風化墟周南有遺化賢哉石氏母髙節等嵩華嫠居撫二稚誓言保桑柘夜績手拮據晝哭嗌爲嗄力貧資兒學食荼謂如蔗天運有窮通流光迫晨夜之子悉能賢讀書事耕稼滑甘爲母欲和柔以之借兩婦饋堂上九孫戲堂下熈熈一堂春無冬亦無夏戶冊卽實錄鹿泉豈褒借郕侯言孝養致敬安未暇乃今所皆能黨裏旣驚詫願言篤有終川流貴無捨

安庭實經歷損齋

靈臺湛晴空物欲劇奔騖損人以復天千聖同一趣主一欲斯寡無我又奚怒進減及其盈三徳又殊賦恭惟魯叟嘆始覺向長固欹器戒持盈而何廢挹注寥寥向千載莾莾榛此路奪攘饜巳私覆溢昧侯度三肅齋中人愛之莫可助

夏夜有懷畸亭翁

鄰笛叫明月懷人割中腸怳忽欲命駕猶期揖容光丘山與華屋夢斷海生桑臨風一浩嘆辭短哀甚長

送甥翼漢史之行

歲晏冰雪稠路永山嶻嶭奉檄子當行我懷愁觸撥爾行見我姊母子笑喧聒我今乃無母念之心若割牧民如牧羊凡百愼笞喝一朝或鋌走何以免鞭撻況彼亡命徒尢爾費檢括王家豈乏此僥幸庻可遏汝往善爲之勿或致乖刺人生少合幷眞若與筈今者不盡言惓惓何由逹衣莫求鮮麗食莫厭疏糲失志毋刺促得意毋軒豁百年憂樂半天運有旋斡人或昧此機患至如俯掇斯言久當諭勿遽謂迂闊因風數寄聲慰此長饑渴

送韓徳剛赴鞏府辟

學巳有淵源行已寡悔尢殊才不久屈同气還相求髙步豈易量長吟方欲愁儒冠未策勲行當換兜鍪

題白逸民行齋

堂堂潁陽侯所尙存諸外幹祿與問行夫子悉正對逸民負逸气行齋見圖繪何以忠告之願守書紳戒

寄石仲璋尙書

英英大司馬云巾嘗拜辱及聞卽明陟未克馳賀牘侯公有嚴命烏敢遽往復因君致多謝鄭璞元非玉

臨流賦詩圖

負屙觸隆曦殿屎伏嚴景空然蔑補報索米恆耿耿邈矣乘化翁髙躅孰可並繪事一起予終曉不能靜

送公邁

冬溫苦爲癘長幼無孑遺百憂攪中腸況聞子言離人生事如發此別歸何時畱贈華佗帖重感懷古思聞古大學功一皆用其極必具聖賢質又盡平生力𨿽云莫我知或有不豫色遺澤被無窮豈在髙官職殷勤重來別是夕當元夜村鼓敗人思作詩良未暇惄焉心如搗孤燈耿書架猶多未見書子去何由借

送趙彥卿

新陽敷徳澤萬物气方吐友生事行役觸撥別離苦向也惠安政到今民歌舞調官復何之懸知又南土何當占一防爰以得我所

題方氏得雄捲

聞君亦齊產未面心已親況脫貴驕累澹然守吾眞徳人豈無後宛焉掌珠新要當成大器之無奚足陳

送潘獻臣

冰雪滿天地人行背南鴻中臺有嘉招云胡太怱怱枉駕索贈言常談若爲功喧寂從玆異尊酒何人同

送王君道

周詩三百篇元聖垂世楷勸懲發眞心炳炳無幷猥云何百代下隨意變蕕茝澆醇而斵觚豈弟生塊磊溫柔惇厚教於斯果安在千唱復萬和喧豗劇雷駭鼓舞行橫騖徼幸死不悔其流生禍然夫豈詩之罪雍翁大雅人談經今永罷哲嗣忽壯遊訪舊淚欲灑驅車向金臺寜不弔郭隗頗聞古昔言禮義譬醯醢人有懷昏姻萬事悉瓦解外內相重輕窮通奚足痗思後貴愼初愚言智所采

送李之晦

疾風起中秋吹此長恨端友生別我行畱詩感陳根吾甥君姨弟實維得齋孫與子每偕來視友知子賢慨焉念存沒倍益離別酸六卿職阜成其屬諒爲難隴憲愼所辟子豈富貴牽老親困三鼎淸俸資余泉神京桂玉愁難發防士嘆願言保方寸勿爲橫流昏

送楊仁傑

與子相爲甥倐忽四十年大化不停冶稚齒成華顚回首感存歿相看兩淒然我病臥衡門君行戍極邊一別一衰老人堪幾離筵此行亦良苦冰雪滿山川君恩防須報金節煌煌懸我非贈言者情話當一宣羌渾風沙地尙愼食與眠世途足機穽人心有戈鋋象有齒而焚膏以明自煎忘言意愈適不飲體自便孫武善言兵仁義行機權爲學無早晏力行以爲先刮目看豹變何時復言旋

送馬季卿

之子徵車發首路麗山陰政爾盍簮樂坐使增悲吟嚴君阻定省東南控喉襟縹緲望白雲孺慕不自任遊子半月程慈闈萬里心長亭一巵酒此意江海深新涼燈火盟何當重來防

霅城錢氏畫折枝梨花

大谷有嘉種飣坐冠榛栗芳甘滌煩毒養賢代鼎食陰精蓄造化一發移歲律緗帔麗朝霞香雲藹晴雪畫史誰折贈繁枝冩生質云何以春華而乃廢秋實衰疾固多感撫卷三嘆息

墨竹

物態有枯菀桃李隨春殘此君異其稟抱節老嵗寒風雪霜露雨榮悴亦變遷復不如墨君長年郁盤盤天地防有壞矧伊寜獨完但能存此詩此竹無窮年

贈鏡機子

壽卿明敏資丹靑聊適意蠟屐與揮鍜未覺累髙致妙處固有在形似抑其次君看造化筆衮衮生萬彚擇術古所愼藝成當撥置螢窓積舊書家世要卿記

送石郎中【原注仲溫以公事之京師人謂其有長往之意故以拙惡釋之】

杪春渴時雨沈憂萃中襟新知復言別作惡那能任世故巧相違滔滔古猶今行止貴時中淸和非所欽二頃詎可無倦翼知舊林西周厥田美溪山極淸深他日此優遊胡然有遐心

寄上薛郎中【正之】

長安有賤子狷介仍木訥倔彊背時利曾不厭糟麧爲學少師承窮年恆矻矻平生子陳子蓬心資剪伐時亦接杯酒淸晤坐深樾每日言薛公於余比蛩蟨气岸與我同言議更英發法當正王度玉立侍金闕於今臥衡門仰空書咄咄間以筆墨戱風雷入撞捽髙出溟涬上幽入造化窟岐陽匪螭蟠大鯨偃溟渤爾能掃其門金丹換凡骨塵緣上繳繞歲月坐飄忽畸亭巳飛仙自分黃埃沒今晨辱嚴命一聼凜毛髮雲霧不易披川塗阻超越三薰裁短章式代下風謁他時不棄擲庶得補黥刖

趙左丞出示其先相君挽歌詞命追賦

忽忽經天日滔滔逝川水哀哀蓼莪痛愴愴霜露始世故安可窮危機諒難履蕭蕭白楊路千古同一軌𨿽則古所同天性曷能巳云何慰永慕令徳播淸美

聫句

雪夜聫句

王城何喧闐人事苦紛糾【飛卿】登髙期五載屢嘆失重九【防】及玆今日遊乃陪諸君後【文振】山云釀層陰急雪暗林藪【士光】龍公詫奇巧六出碎瓊玖【從善】何人醉擁貂有客行印拇【防】丰穰眞有兆潤澤到南畆【士光】糢糊增丘陵浩蕩匿瑕防【從善】狂笑山陰興淸讓防陵叟【士光】小集慰情親危登怯衰朽【飛卿】古洞春意融髙岸雲气厚【文振】短日阻奇觀長檠破深黝【防】畱連蘭友情瀲灔瑤觴酒【文振】鑪煙輪囷上梅馥斷續有【士光】密竹聼繁聲前山應白首【文振】寒烏巳定棲饑虎時一吼【防】初謀一日歡定作再夕久【從善】歌杜感伶俜維駒舒懮受獻酬忘賓主辧析愼然否【防】名談亦間發疑義得詳扣【從善】旣趨正大途肯使聲利誘【防】齋心樂一簞折腰鄙五斗【士光】固非長夜荒庻免具眼醜【文振】餘波及聨句思苦心欲嘔【從善】安得言湧泉但覺箝在口望月將轉申聼雞巳過丑今夕喜盍簪明朝惜分手何當追雅集村村有花柳【並防】

七言古詩

立春後五日中夜始雪抵曉無寐擬歐公在潁詩律奉寄從善文振寛甫舜舉諸友好且約同賦

夢覺初聞摻窻紙拊幾止之疑防子斯須復作巳驚心開門見雪可勝喜鴻蒙天地還一气浩蕩洗空方未巳墻隅先集己成堆平地半融應及指回風灑面不鳴樹落日甘寒忽無滓泠然內熱頓蘇醒兩骭相圍還擁被冥搜未就興氳氳時一窺牖恐中止今年夏旱失西成不雪來麰復何恃況玆羊馬暴終冬官縱不訶天聼邇丰年作兆尙來玆癘气且先銷眼底人生苟活卽多幸敢嘆後時傷巳死終然墮牀成一笑敢議昔賢折屐齒天王所樂在得賢賢相樂在萬物理但得康寧免凍餒野夫之樂無加此

昨承從善文振寛甫同賦雪詩復次韻奉謝

新詩百讀毛生紙奇特今誰若三子文章有神來有兆怪底頻占烏鵲喜鏗鍧金石隱四壁幾欲賡載還復己可憐操斧對般倕愧汗淋漓仍血指憶昨冬溫惱貧病藥裹屢空煎及滓浩然一雪惠無邊吾與萬生均所被熱中爲祟得少間笑傲歌謡遂無止那知巳霽變恆燠靣腫頭瘍復誰恃姚君神交若同气室𨿽逺予人則邇珍丸絡繹走急難起余長防黃壚底人言昏宦情欲始兩者幸無灰巳死生子但如田舍兒自可囂囂沒吾齒春光爛漫百鳥語我獨愁思紛不理伸眉一笑豈徒然微詩之力不及此

送蘇徳威經歷

君不見丹山之鳥曰鳳皇九苞奇質聲鏘鏘平生夢想不可見飛來四海生輝光蘇君之徳五色章簿領棲遲聊晦藏胸中一塌羲皇地寒暑疊代無炎涼俶裝北首烏延道舉酒酌君君盡觴明日相望天一方梁山萬疊靑茫茫

勉都幹權君【並序】

都幹權君明醫相之術相與浮江淮握手逾月言論豪放世罕識之者亦隱於技耳賦詩以勉之

長安城中豪俊林錦韉玉勒馳駸駸入門朱粉誇妙麗出門靑紫爭浮沈東家問醫西問相君獨燕坐鉤其深冰眸一睨窮逹判刀劑不許寒暑侵長安城外天陰陰行人駐馬爲悲吟髙墳崔嵬葬白骨安得不死腰黃金世間萬事何足恃禍福倚伏常相防渠儂自愚君自巧誰肯一笑忘華簪蜀人賣卜嚴君平垂簾閉肆窮古今逢人但說忠與孝自有逹者能知音察形察色君所解直須洞燭賢愚心屈伸壽夭亦命爾公平正直神所欽

送姚伯玉赴闕

皇穹大徳惟生生民中絕命百厲並聖神教之若其恆多寡裒益一於平維古禆化今自營玉文絕出天與能六籍羣方粲日星一以禦萬成有經旁搜品物入搗烹廓摧氛翳通眞靈芳譽籍籍騰紫淸云駕渺渺翩上徵視色祝由君自精舍粱肉其將何慿以身諭國庻易聆安得憂其所可矜去矣壽域開八紘

送焦君美從單帥撫西南夷

天書夜下雷風馳大賢暫屈安坤維坤維小域羅羅斯從古以降羈縻之倔彊則討懷則綏往將膏澤摩瘡痍懸知老稚相扶擕跪陳牛酒語嗢咿天王提封西南陲孰敢妄意論雄雌曩時波斯利吾貲發摘邊釁生瑕疵貨自地出何惜爲但恐孫子成系累黔驢一鳴計巳卑堂堂何足勞王師自甘霜雹摧枯萎豈意腐朽含華滋呼舞拜荷天子慈從此鼓腹春熈熈英髦衮衮隨旌麾盡道焦子尢瓌奇事君行已君自知臨歧把臂夫何辭贈之以棗副以龜雙親素髮蕭蕭垂可堪魂夢飛天涯

寄子誠從善

旱饑薦作興民譌流離孰得安其家癡頑堅臥對丘壠宴坐況復書盈車食無精粗皆天物能致不死皆可誇玉盤珍羞錯海陸生類有極饞無涯細糠火餠入健啖嚼成快馬行深沙美如冠玉未屬厭乃今放飯寜非奢雨餘春韭脆無滓闌干苜蓿烹柔嘉大庭遺經可久食聖神徳澤何其遐旣不能爲鳥來儀聖明世又不能爲獸屹爾撞憸邪素餐艸木且深媿敢論索米遊京華

寄飛卿

枉山枉水昔未到乃今思之如故園徳人在彼忽經歳神馬想亦終南奔一尉東南二千里蹣跚勃窣何如耳每同陶鄭對壺觴矯首長歌沅有芷蹇予蹤迹更堪論碎卻田家老瓦盆三雛索莫陪枯衲藥褁猶然不離身天生我材旣樗散壽夭榮枯何足算安得奮飛在君傍一笑夜語雞聲斷

紀夢

夢中父疾自漱裳呼母不見僮彊梁走歸感畏趨侍傍覆面起席驅蠅忙扶父借褥蠅愈夥拂之不飛身下多承命掃將飼羣豕蘧然空有淚滂沱

壽某母

華年秉義不樹蘐耄期雍容蘭五蕃人皆歆羨五福備那究一徳通乾坤誰思彤管與細論凜然可使薄俗惇君不見闗雎化行出麟趾義生禮作今其始

康樂堂爲韓氏題

天家爲羅亦爲媒大開明堂致羣才小臣疏鄙胡爲哉海角松楸杳何許霜露明粢薦無所方寸晨昏割酸楚百憂耿耿新詩披羨君康樂勤夢思增餘卒歳風秓悲

寄答王眞卿贈艸書歌並棕竹杖

多君兩蜀獨鷹揚詩印髙提四十霜應住浣花濯錦傍飲芳食菲錦爲腸天風飛墮云錦章字字奪目騰光芒中有龍蛟夭矯長宛如樂譜含宮商野夫不覺喜欲狂快字淩紙雲煙翔一笑大勝濡首張劍舞何待公孫娘柰何筆墨成膏肓

爲韓氏題壽康堂

韓母吾知有陰徳神理昭然斯可質不爾康彊富貴身誰能三萬三千日公侯衮衮更何如晝錦寜馨奉起居羣表兩分金虎節東牀吏隱猶銀魚直使黃金髙北斗欲似君家還得否孫曾矯笑滿階庭母子熈熈俱白首烹龍爲炙玉爲漿銀屛繡幾凝淸香緩舞安歌千萬壽一堂和气何慈祥天下此歡眞第一天長地久那終極多君致樂能及時人間何限枯魚悲

陳受之舟虛亭

洛人陳天祿受之與物無競恆熈怡其中洞然信靡疑逆旅代耕聊逶迆一防秦東亭北陲有屋深長如穹左右花竹環窻扉延我侯生同宴嬉扁以舟虛僉曰宜韓侯因爲求箴規維木中虛可乘危載以百物窮天涯維人中虛可從師學焉眞與賢哲期𨿽有好者乏所資若子政合勤於斯朅來徴文題以辭往取作者相嘲嗤

謝李居仁仲堅昆季贈象管

君不見漢晉已降文物亨麟角象齒封管城君不見六朝湘東平巨盜特以黃中表忠孝黼藻皇猷推有唐云章煥發惟文皇名家奕葉驚海外解驅犀象惟歐陽自玆千載神物藏後來繼之有元章我生苦後用葦竹坐思象管成膏肓仙李塤箎辭俱美子文爲贈紋如綺端圓瑩滑尺許爾便覺千鈞入吾指變化縱橫若有神方圓回合皆天眞世論輕便傳逸少千載恍惚空疑人人生尢物翻成累聖哲丁寜憂防志阿堅何日復歸來據徳依仁共從事

子明劉弟奉使南行兼促乃兄歸裝

新正肇淑气芳气殊菀結星郎佩明教候禳走江浙寶奩香一瓣懇爲蒼生爇力疾賦民勞長歌爲子別聞佛有神力慈愛尢所切可能獷爲良於焉息喋血可能土爲金於焉息饕餮癡者可能慧恚者可能悅可能貞不淫可能政無譎國祚永無疆斯民皆耄耋神功政可運夢卜勞濬哲玆任諒非輕行矣致禋防戒飭況有命勉哉無玷缺秋風蕭颯動江臯念子鴻雁歸飛勞團圞閉戶學餔糟儻來富貴眞鴻毛

欽定四庫全書

勤齋集卷六

元蕭防撰五言律詩

送濁玉甫赴畨陽鎭軍府幕

濁子江南至劉生墓已苔十書九不到再去幾時廻幕府傾髙議安輿恃老萊經過釣臺下爲我一揮杯

繼韻憫雨

爲農仍惡歳何以豁襟顏狠暑工爲虐驕云不出山禋雩那有聽造化頓疑閒三嘆瞻云漢吾生爾太艱

繼韻謝張庸齋亷使見過

野人朝食罷把卷負晴暉傳報行春客經過問艸衣惜無樽酒具空作簡書歸向別畱佳藻光生白竹扉

送人歸漢中

客來破岑寂衣緇馬黃已矣貢公喜歸哉冰氏鄕愼初原有道善後豈無方巷有怡然叟相從樂最長

和人見寄

屏迹惟藏拙全生敢近名來詩多溢美內省只深驚畫虎空貽笑癡蟬枉自淸巴人酬郢曲畱滯不能成次韻答劉汝弼見寄之什時汝弼客徳慶侯第

春事今餘幾花枝巳不多向人愁作客思爾積成屙威鳳翔髙漢慈烏戀舊窠平津東閣好早晚定相過

彭彥寛之藍田簿

佐邑鄰封好時能見老親宦淸無暴客俗朴少爭人花塢魚羮美山瓢玉液新雲霄當自愛臺選在臨民

寄僕散公

海角睽良覿年年擊石光離憂恆耿耿淸渭日湯湯靜想研羲畫閒應集藥方培風看鴻鵠漢刻願模將

哀李忠宣公

淸獻丹心苦伏波老气遒遐陬爭向義夜壑忽移舟髙詠詞華盛尊名禮數優九原應不憾玉樹藹西州

送趙彥卿由貢北上

水擊看鵬運賔興感鹿鳴鉷釗防覆敗河隴著防平落落松筠操依依骨肉情杜鵑啼正切惜別淚交橫

挽醫教武君

煜若家聲逺溫然徳義充不因三折困妙得十全功恩綍重重渥明珠樹樹同已聞歌薤露猶及扇芳風

挽崔公度教授詩

驚絕崔夫子乾坤有若人嚴霜何栗烈老栢獨輪囷方輟文筆俄飛絳帳塵九原如可作猶擬問迷津

七言律詩

寄太原僕散使君

聞說並州喜欲狂思君不見欲飛揚千年怪事程生馬半夜孤啼狽失狼玉潤珠明𨿽暫隔龍跳虎臥遽難忘公餘遙想多珍翰汾水西來鴈有行

讀季卿諸君詩用叔經君侯佳制韻

羨君取足不求余神宇安閒疾自除道可濟時何必去利如生怨只宜疏水能隨遇知行止云自無心計疾徐人處乾坤最靈貴一皆實迹豈空虛

二十四日得句

四月已降何多蠅驅去復來防如鷹撲緣眉目無可柰浮沈粥藥還相仍族繁黨夥困病客寧神靜慮無由能安得霜風一快掃九原瓠巴呼不應

送亷公邁覲省之燕

愛子初齡靜以方盍簪未幾忽離觴從兄覲母何多喜附翼攀鱗未可忙輦轂芳華當擺落箕裘事業要張皇直須言行無交病他日髙明豈易量

送張晦甫代其父之吏部

冰霜栗烈去何辭大軸無非干蠱詩循吏徴科元自拙春官衡鏡豈容私共推學力防金匱合有嘉猷禆玉墀儻爲西川問民瘼發棠端擬救饑羸【原注時方艱食】

九月十七日益都歸

精衛猶償萬古寃爲人寧不痛傷根危時莫得考終命淸世未能歸九原踽踽孫曾徒飲泣倀倀凡庻竟何論此生苟獲存余喘九死終當叫帝閽

送杜熈正

詔蠲逋負選名流鉤考精詳孰與儔方出錦城秋向杪及歸蘭省歳還周中年政苦親知別長路況當冰雪稠後防悠悠定何許欲隨兒女挽衣畱

簡飛卿從善

重陽曾約上崢嶸遐覽冝搜酒一盛未必陰晴爲我地巳瞻水玉照人明幾回見客詢山徑半夜呼兒問雨聲滿眼黃花開欲徧東籬采采獨含情

次飛卿兄韻

白雪辭髙屬和難眞成逐寸挽黃間百憂耿耿人空老萬事悠悠春又還多病只知親藥物一尊安得共雲山程書勤劇如秦法枉卻時人說愛閒

寄答李昌道次韻

寂寂林居寡所親若爲姓字徹東秦百年巳矣付牛口一日乃爾登龍津善重瓊瑤非可報名浮悚愧覺常新君侯泛愛誠多可未必雲山許濫巾

寄答王眞卿贈椶竹杖

椶竹爲杖尺度足稱我白頭多病時斬根削皮眞紫玉以心語口疑桃枝行吟行樂殊生力看月看云適拄頥安得化龍騎便去蜀中聞說故多奇

椶竹杖

不學湘筠染恨深海椶化竹世難防幸逃割剝小人手還喜棲遲君子林蛇跗龍髯余故質鐡肝石膽變虛心風塵澒洞多豺虎何止相扶伴醉吟

送程飛卿之武陵尉

落落平生鐡石腸一官聊復爲貧忙抱闗無曠心常愜忍渴徐趨味更長便貿春洲栽橘樹終期夜雨對藜牀浮雲變滅君應識宇宙無窮日月光

莫嘆中年始入流也勝苦雨賦牢愁非闗之子謀身拙不解兒曹繞指柔定有熊羆驚吉夢可無鞠麯禦幽憂他時去作桃源主南道慿君百不求

病瘳自警

我生憂患苦相仍欲話茫然數不勝羸臂八年三見折危魂一夕九爲升體胖心廣嗟何及族大子賢那有徴一事從今須十慮吹虀當爲熱羮懲

寄熈正

市橋官栁又搖金風物應撩久客吟杜宇一春啼更苦文君千載恨猶深風雲入手心𨿽切兒女迎門望不禁總道吾廬勝錦裏當時李杜果何心

劉叔經宣慰分遺蜀柑太夫人所寄

黃金三寸昔嘗聞緹騎雙持意萬鈞十月繁霜增璀璨九秋淸露飽輪囷韻生齒頰餘酲失香溢肝脾琢句新嗟我永無懷橘樂感君嘉貺一酸辛

餞止軒大隱

細讀滄浪竹裏吟古人糟粕見君心璿璣豈是池隍物麟鳳難爲苑囿禽顦顇蕨薇全大節飄零詩酒豁英襟世人不解聞韶意爭向區區肉味防

半生山斗夢魂飛一旦靑天宿霧披健筆長驅無俗駕髙談英發不凡姿離情慘澹從玆夕後防微茫定幾時且挽徵車判一醉西風搖蕩菊花期

送白天民以貢北上

九萬風鵬海運初愛君苦恨盍簪疏翩翩庾信縱橫筆衮衮春秋內外書騕褭騰驤千里近鷦鷯棲息一枝余祗愁富貴還相迫不及精良載道車

欽定四庫全書

勤齋集卷七

元蕭防撰五言絕句

陶淵明

陶翁千載人頗爲淸淡累請聽弦上聲何害琴中意

節婦

匹婦固其守竹素千古華長樂癡老人榮耀何足誇

感事

曉窓方撮蚤麼虫何來集寃死復誰辜吾黨愼岀入

菊花

學陶本無心中庭數叢菊行止有時義吾豈同艸木

桃溪泛舟

淸谿泛落花不受纖塵涴漾舟得新詩孤唱誰與和

西臯晚眺

倚杖立江臯放神超八極不覺歸鳥盡萬象入暝色

溪亭午憇

亭上曲肱叟有道岀皇墳舒可彌六合斂之不盈分

葵堤晚步

葵生被橫堤花時日來往應恐秋節至零落同艸莽

柳塘垂釣

遊魚戲柳陰洋洋足生意綸竿豈不仁自是渠貪餌

紙扇

南薰時未至先生豈無功用捨非關己何傷篋笥中

送蔡道者歸江陵

五湖吞天寛碧澗日千里印月無二影到海同一水

過甘墅

有扈侮五行夏王致天罰豈知千載後幻水三綱沒

雜詩

春工無適莫是處碧芊綿底事沙如雪秪供鷗鷺眠敗絮虱無數晴窓蠅有聲垂蛛緣底事應報薺苗生

病中

熱病病欲死一窓風雨聲人生何比數天地有生成

四勿齋

動止悉吾心端淫皆此目爲君舉一隅更取箕範讀

送王君冕

觀徹萬化原學之本斯識嵩髙與烝民罔匪先論徳淸水岀芙蕖不受纎塵防定能完璧歸四勿恆自檢功成名乃遂禹稷顏孟同彼哉日求仕何名復何功

送同周道

甥當省外祖意善體慈親徑欲傳家學終身學聖人逾梁下豳谷登天復入淵山深疑欲雨水澹欲生煙桑蕾蟾睛岀天光卵色明芳時良友去一寸百憂生兒時拜程翁今猶記其處無計得隨君有夢隨君去匡時忌太孤學古不妨僻它日魏陽元成此外家宅林深嘯夔魖月黑號兕虎念我行邁人道途亦良苦拋卻恵文冠幽居屏塵迹君去少來人老苔堆徑碧齊民不逮中或者傷於過望望山中人臨風歌楚些運斤𨿽入神良質竟無人送子且何言春風燕麥新歸路驊驑喜香風入四蹄直須預相報逺迓驛亭西

秋江送客圖

交臂語未盡風防可柰何天長目力短離恨滿滄波

六言絕句

村樂圖【原注唐人巾服醉騎牛歸童子牽而食物】

畫史筆端有口物情大抵深窺詩翁醉卽成寐孺子不知飽時

虎溪圖

兩說充盈宇宙羲堯反屬澆訛向問金衣公子在傍熟視如何

楚江淸曉圖

沙市人家未起何從得此江天定與阿章瓜葛筆頭爾許風煙

長卿老友命題壽母詩

撫捲仰君壽母風枝動我悲吟報得餔糜深意勉哉焜燿來今【原注古樂府他家但願富貴賤妾與君共餔糜上用滄浪天故下爲黃口小兒】

玲瓏石

日月騰光六合千巖細大皆通聞道主人方寸政如此石玲瓏

省齋

大賢所言三耳吾輩當省防何去之急如去疾終身弗靈尙多

那得絕踏脫系彼哉養疾徇生爲問深思淸夜防人熟睡天明

日損齋

克已必從難者期於淨盡無餘玆乃聖門實學先須時習工夫

往聖繼天立極維玆禮樂政刑割衮縱禆邪幅終然有秤無星

逺嶼歸樵圖

目極空山野水魂消落日長途爾許荒閒寂寞可堪都屬樵夫

雪霽早行圖

狠暑薰心屬耳何繇夢此淸涼且袖師文妙防畱看雪月交光

孫大方家山歸夢圖

覺夢天然符契多君靈府能虛山木方萌寸蘗牛羊政要驅除

聞山鳥

知是何年子母至今猶爾余哀我亦何心聽汝有兒亦未歸來

送趙彥卿宰恵安

龍節日陪淑問不爲掊克謀身此去泉人應道定能字我疲民

仕優所貴能學公退莫負寒釭祗應有長安夢時一到洛陽江

海道爰周九防南金應凜四知若見臥龍耕者爲言岀仕明時

題淸白圖

三年憲幕長安咸讓順卿淸白爰托斯圖示戒子孫永寶無斁

簡子淸白著稱敬容賄而敗業誠知嗣守之難罔曰矢詩稠疊

南巷琴阮圖

誰謂南巷老子遣懷猶有桐孫試舉淵明故事主人一笑忘言

常笑仲容創物只如渠輩淸談政爾雲門雅奏阿童且抱歸庵

里社虎狼吞噬公私星火鞭笞得似庵中麋鹿終朝太古熈熈

欽定四庫全書

勤齋集卷八

元蕭防撰

七言絕句

郊行雜詠

雨洗終南湧翠螺霽光搖蕩麥翻波行行合得新詩句傳入西家牧防歌

麰麥油油露葉光矮籬風軟菜花香誰家翁媼迎門笑言語無多意甚長

禾穂年前一尺盈舉家翹首望西成南山晚禾無十日都向秋霖作耳生

長波渺渺麥藏鴉宛若鳧鷖沒浪花行客不知農父樂凝然立耨土如沙

桑弧偏稱牧兒操蒿箭盈腰犢鼻牢不鬭近來吹笛好且看仰射阿誰髙

懸厓古栢倒生根過嶺雲陰走燒痕知是一鞭農事急谷聲傳響到前村

廟門土鬼面如蛟斜曳樛枝一手髙極力握蛇猶未得更誇千里見秋毫

隔籬笑語自矯柔雞犬閒閒綠樹稠怪底桐花搖落甚一叢兒子戲千秋【原注秋千本名千秋見黃山谷詩】

乳下豚兒作隊嬉行人爲汝亦怡怡莊生政自知魚樂但爾難言與恵施【原注賈思勰云供食乳下者佳】

益都長穀道中

西山嵐重迫秋深霜風拂晨那可任維良瓠壺行簡酒此意何啻千黃金

旭日初升嵐未收西嶺絢爛東巖幽山靈不必嘆遭遇向晚大有詩家流

乾坤富貴是深秋客子都防道路愁步障兩山開蜀錦晴空一幕展靑油

可齋爲張東甫賦

治生往往迷知足適可爲心信善圖秖有治心初不爾直須聖處著工夫

五月十七日作

片段殘云魚尾頳夕陽特向竹間明嗷嗷盡嘆甘霖少得似防常愛晚晴

席待舉述先訓

一自公勤得本眞饑餐渇飲任天鈞披裘擁絮關何事八表神遊自有人

題張華甫經歷古象笏

孝養由來百福鐘休徵相報古今同貂冠莫作千錢計指日文通拜侍中

卽事

地卑冬燠耐凋零忘卻長楊作雨聲失喜夢回欹枕聽呼童起視月三更

積雨瑯瑯起百憂老來方識子孫愁篋中舊筆關何事脫帽相看也白頭

題衛輝驛舍

月華如晝蝙蝠飛槐陰滿地空堦靜蕭條牀笫困河魚誰收病骨官途永

題姜君美菊軒

子幼雄深太史公姜君雅淡斗南翁不然千丈京塵底誰暇開軒對菊叢

友云軒

親友過從不易哉稍加疏數卽生猜寧當只與云爲友彼此無心恣往來

題路舜卿聽雪軒

五音端解使人聾聽雪𨿽淸亦閼聰還有無聲眞樂在四時無日不融融

四軒修竹玊無塵聽雪寒宵發興新無雪不成防雪聽聽風聽雨總宜人

田舎壚頭睡美時雪花如手防曽知竹窓明發傳新語壓倒春虫亂撲詩

讀是非箴

客忮何嘗怨飄瓦身寒只合襲重裘諄諄自反垂明訓君子終身固有憂

九日東臯亭

山光蔥蒨玉無瑕逺水熒煌帯暮霞便是淵明舒嘯地也容閒客醉黃花

粹翁語別詩以言贈

詩成防檢生驕气食飽遊行有惰容座右自箴今贈子儒先曾戒晉人風

夜雨

杪秋暮雨不能晴檐下玊簮多葉生滴滴通宵成底事不聞鼠輩閙縱橫

窓前花盛開

窓前艸木開來久今日才看十一花此去定應成末減盛衰若此亦堪嗟

讀劉宣慰春日雜詩

十首新詩義防般大都細說在家歡常年豈爲無花柳莫是心閒較好看

重八日入城復禮文振季正畱飲過申得別次韋曲已暮

愁陰初霽月初滿意秋風灑靜便午醉畱連情爛漫曉來行役寂寥邊

應召早行過盤豆

熈熈穰穰利名窟踽踽涼涼仁義途自笑區區何爲者趂涼日日五更初

隠隠林廬古道傍人云此店半防鄕家家雞犬睡方熟我乃怱怱趂曉涼

髙持正山水捲【原注中山吳巨濟筆也】

六合云同雪欲飛一襟淸興浩然歸還山此後休輕岀徒有紛紛捷徑譏

題蘇君政山水捲

倦遊客子思洗腆樂山妙筆通眞靈秋風一夕故山夢明發馬首秦東亭

劉宣慰背瘡後爲壽

古來五福數康寧甚喜聞君藥己停病裏移心應得法定從好徳享修齡

或以待詔見呼者

僻性難裁苦厭喧故攜書冊讀荒村鉛黃本擬分魚魯我自無心金馬門

同字韻和飛卿兄

如君古拙未多逢防檢賔朋只我同不向商巖防四皓定應崩迫一生中

張希賢別業

季鷹小築便幽奇乘興而來足自怡兄弟交遊半天下只應無壁冩新詩

奉答伯克

子母錢多負友朋夙宵慚恨苦相仍從知詩債愆尢小庻望寛慈與免徵

皇穹命我爲人者斵喪於今僅防存況此雲山公共物敢容小智著籬藩

卽事

疊巘蔥蘢橫爽气嬌鸎圓滑弄淸音道人不著閒聲色底事寧須卻入心

雪江歸棹

髙人興盡有餘淸舟子淩兢噤不鳴想得到家過夜半一樽濁酒肯同傾【原注嘆同憂不能同樂者】

題何仲器靜安堂

童稚相看到白頭知君無我最爲尢衡門晝掩南窓坐除卻題詩百不求

潁川貞女

弱女娟娟未有行室家不足竟忘生三生傳此豈徒爾士子首途當作程

男子才良女子貞天經地義聖賢明三山作傳寧無意要使人人此道行

有感

壞墻鬭鼠气如牛燻灌停機自作讐食我囷倉不嗔汝壞人圖籍最堪憂

鳯麟未省知生處蟣虱何嘗見死時造物相違每如此區區人力果何施

以桄榔杖爲子誠壽

多節烏頭勝裹金文章可玩力堪任不如往作吾兄壽免動炎荒食麵心【原注是歳艱食】

瑞麥

休因瑞麥鬭詩工指有枝駢理亦同聖代災祥都不論只凴人瑞作年丰

講晝寢章因以自警

古以晏安方酖毒痛懲陰濁易施行果凴雷烈風飛勇赤日中天萬國明

有懷寛甫

翠竹黃花過小園碧山江樹正當門虛庭鏡靜苔花滿惟欠幽人屐齒痕

劉參政生日避於蒙溪

春來多雨困衰疾河魚蹇膝相因仍無由往爲君侯祝五福應隨徳日增

才過淸明霽景遲壽星光彩照蒙溪誰能得似君難老直見仙人跨紫霓

求鹿脯寄李侯

雞豬魚鴨苦生風牛禁方嚴羊熱中也爲病妻求鹿脯要知豈願學顏公

劉蕡祠

斷刻縱橫古木陰趨庭再拜涕霑襟後王肯鑑前車覆猶慰千年九死心

別後

休隨事勢嘆奫淪明理元來卽要津我自有頭回轉得不應索異待他人

讀莊子

含哺而遊鼔腹熈斯言本只說無爲豈知引起無窮欲直到肉林並酒池

壽宜堂

北堂壽母君能養孫子室家無不宜一探本原爲善頌柰何人笑合題詩

送李經歷赴江東憲司

長安憲幙忽三年沈靜詳明萬口傳好去宣城攄素蘊又逢同气又資遷

東風花栁正淸明忍見慈親送子行煙水迢迢二千里望云回首不勝情

江東凋瘵已還舒道路豺狼卽漸除堂上若聞應更喜便須勇敢莫躊躇

黙齋

徳行民孚可不言事親爲學豈當然茍非審問兼明辧安得躬行免厥愆

題鄧士要行齋

懇懇前修說踐形人生所貴不虛生直施超海挾山力躍出功名富貴坑

塵務經營負夙心誤君千里辱相尋躬行別後多新得爲警疎愚寄好音

題白君悼硯

推仁及物古人能薄俗紛紛未省曽今日因君吟悼硯使人多愧剡溪藤

君家石友硏磨久快筆如風不可當已破何須畱故事乞來吾欲礪幹將

卷首文奇足自賢卷中詩好總堪傳憑君莫嘆吟窓硯失手風雲最可憐

題楊無已字說

爲學先須識大同若爲殊別萬無窮見賢能察相懸處此是思齊第一功

義利昭然作兩途深知篤好半賢愚其間相去不容髮捨已從人四字符

耆英圖爲監憲容齋公賦

繆政堅持諫輔愁西師淪覆慟宸旒圖形妙覺諸元老有酒應銷爲國憂

題山水圖

岱宗一覽小天下川上形容道體深聖學何嘗廢山水披圖頓覺啟靈襟

題淸音圖

百折流泉萬疊山宛然琴意在冰紈古音不入秦箏耳歸去巖阿和考槃

鳩

谷谷鳴鳩綠樹中喚晴喚雨日無空誰云此鳥生來拙卻是於人有大功

寛甫庭中

今年多陰菊事晚相對共懷遲暮傷只有幽人初不爾待渠開日是重陽

耿老賙卹詩卷

博施難周聖未怡人人能卹庶無遺忽思去歳東州道糴米晨炊嘆不時

三月梅花

塵封吟硯動經時百紫千紅不入思可是萬堆濃綠裹嬌黃防防費人詩

只道濃春醉海棠也來閒處發幽光常年虐雪饕風裏今對輕雲暖日香

微香澹澹日遲遲冶蝶遊蜂總不知畢竟爲花那用爾幽人相對盡相宜

苦雨顚風夜夜寒此花原自耐摧殘世間萬事乘除裏妨卻騎牛醉牡丹

忠宣公葬後大雪呈嗣侯彥瞻

輀軒至止旱塵昏斬版俄驚玉海翻應是天心表淸白故將縞素裹郊原

生有勲庸沒有知爲霖眞合似當時只應田父謳歌處重感君侯罔極思

春雪

曉看萬象變瓊瑤回首風吹日炙銷可是靑紅太相迫不容潔白暫終朝

送彭丈東歸

驚風已折鶺鴒枝又到諸郎埋玉時忽憶西河尊酒夜龍鐘東去淚如絲

送張祐臣

得得淸篇爲起予飄飄髙气在云衢錦囊又有遊梁賦爲問舟軒安穩無

送楊仁卿

病中時幸數相過晤語常慳醉語多又爾怱怱成逺別經旬作惡柰余何

阡表刋來眾已推聖門語孝有成規顯揚直待傳千古他日重看第二碑

捨生取義豈論貧一士能令气必伸敢嘆悠悠非族類如君尙有白頭新

送從善

龍尾由來不世資選鋒危及困支離暮年方寸羣疑塞抵頂微言復防時

送王叔衡

阿衡我愧未論交籍籍親知眾口褒且道躬耕官滿日去人何啻九牛毛

謝竹

荒齋觸目但蓬蒿能致此君非俗交合著新詩答淸貺一軒晴日看風梢

簡飛卿從善

桑如翠葆葚如餳大麥生仁豆角成秣馬仍多花苜蓿肯來相對話平生

簡何淵甫

曽約終南最上層重陽攜酒泛金英比年屬有期功慘今歳能無續舊盟

漫學途中曳尾不堪多病忍長饑何侯有粟無從貸憑仗新詩往問之

秋江送客圖

憂雨憂風亦等閒若爲沙岸久盤桓關情別有無聲句憶著分明下筆難

生朝有感

歳歳今朝誨諭深一回記憶一霑襟人情底是眞誠處只有耶娘愛子心

全家語笑記喧闐應爲雙親有所憐昔是嬌兒今白首此生無復似當年

光陰最好悔空過歲晚徒成感痛多安得此身常防稚卻教翁媼久婆娑

人年老大忌童心我獨哀吟孺慕深生死有常安得諱兒從父母喜何任

都爲當時歡愛極而今哀苦卻無窮迂疎何以慰泉下只有臨深履薄功

奉告娛親七字符趨時竭力莫求余當知父母看兒喜妻子孫曽總不如

自警

天道生生日日新何嘗事外役精神蘧廬一托都能防兩字將迎老卻人

晨起

連年昏嫁苦相尋想見蕭蕭雪滿簮身世相忘吾豈敢老來看鏡自無心

四皓圖

漢興四海悉來臣所不能招獨四人平昔若無髙仰義憑誰救得斁彜倫

艸虫

鳴暑號寒猶有取穿花防水復何功齧桑害物尢爲甚大化都均長養中

哭殤女

褦襶經旬始出城怪來問我苦丁寧匆匆五日防然臥便隔終天不復形

日來侍食省衣裳一月俄成七月殤嬌小未能知自愛枉將性命托耶娘

攻虛邪勝莫如何災怪從生理則那應是剛柔成反易百年慙痛淚滂沱

兄弟由來手足情弟號兄哭不堪聽哭聲有盡哀無盡我亦神遊到九防

團頭弟妹哭無休洶洶情瀾不我由起欲撫摩云得得浩然聲淚莫能收

薾然哭罷似忘形恍見窓間自寫名莫道情鐘惟我輩何人父子不鐘情

至性能憂病母孱煮湯合藥戒多餐誰期老樹翻全活橫著風霜殞穉蘭

讀得班姬女戒篇略通一二未精研小心長恐耶娘怒不待知書自可憐

鍼艾無痕耳未穿卻應惟汝得歸全恩深責重寧無謂不枉兢兢十四年

爲絺爲綌豈曽厭治繭治絲察米鹽世上芬華都未識敢論富壽得雙兼

畏儉慈祥慧且和歲時助奠益無譌若爲不得終天命應是耶娘積釁多

精神灼灼鏡奩邊風骨亭亭只眼前不記黃壚成異物猶期白日結飛煙【原注吳王小女事見白傅詩自注】

年來多病不禁愁何物人間是帝休覽鏡忽焉成太息澘然涕淚應時流【原注帝休木名主不愁見本艸】

人云相業與醫方能致生民不天傷自悔半生工畫餅不知精力事炎黃

堂前手植射幹花著子盈房汝已化【平】來歲花開應更大繞叢凖擬百長嗟

秋雨瑯瑯玉綫垂忘情看雨復深思數漚起滅隨黃潦亦有委蛇得許時

哭劉參政

去秋臥疾再經時豈料俄成永別期不見迎門笑相迓人間寧有石腸兒

詞

鵲橋仙【壽詞】

萬金寶劑三山僊島祝康寧壽考似君全福幾人能眞不是天公艸艸防衣膝下淸歌雪杪莫厭金荷倒只應鶴羨長年八千歲靈椿未老

太常引【壽詞】

天家崇徳報元功稽盛典極追隆美諡亞三公更大國新開魏封夫人配徳淵深玉粹麟趾見淸風恰恰壽筵逢想醉徳多於酒醲

浣溪紗【張詳議八十壽】

紅藥香中敞壽筵一叢蘭玉拜尊前曽孫繞膝慶髙年白髮弟兄眞樂事雪溪孝友卽家傳人生佳處只君

全

望月娑羅門引【叔經宣慰壽】

城南佳處問誰人得數登臨看公鐘鼎何心鳯咮東邊小築桃李作髙林道詩書教子絕勝黃金千年尙禽肯隨世漫浮沈好在傳家棠樹培壅淸陰年髙徳劭似一日春光一日深靑鏡裏白髮休侵

