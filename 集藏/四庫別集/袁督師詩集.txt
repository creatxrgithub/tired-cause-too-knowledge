袁督師詩集

詠獨秀峯

玉筍瑤簪裏玆山獨出羣南天撐一柱其上有靑雲

邊中送別

五載離家別路悠送君寒侵寶刀頭欲知肺腑同生死何用安危任去畱策杖只因圖雪恥橫戈原不爲封侯故園親侶如相問愧我邊塵尙未收

落第

遇主人多易逢時我獨難八千憐客路三十尙儒冠出谷鶯偏媚還枝鳥亦安故園泉石好歸去把漁竿

秋闈賞月

戰罷文場筍陣收客徒不覺是中秋月明銀漢三千里歌醉金秋十二樓竹葉喜添豪士志桂花香插少年頭嫦娥必定知人意不鑰蟾宮任我遊

山海關送季弟南還

公車猶記昔年情萬里從戎塞上徵牧圉此時猶捍禦馳驅何日慰生平由來友愛鐘吾輩肯把須眉負此生去住安危俱莫問燕然曾勒古人名弟兄於汝倍關情此日臨歧感慨生磊落丈夫誰好劍牢騷男子不能兵才堪逐電三驅捷身上飛鵬一羽輕行矣鄕邦重努力莫耽疏懶墮時名

黃河

河水奔流去暄騰萬馬聲源從天上落性本地中行獨處眞須激淸來自太平濟川吾有願擊楫動深情

過訶林口占

四十年來過半身望中抵樹滿紅塵如今著足空王地多悔從前學殺人

歸庚嶺步前韻

功名勞十載心迹漸依違道說還山是惟言出塞非主恩天地重臣遇古今稀數卷封章外渾然舊日歸

度庚嶺

客路過庚嶺鄕關漸已違江山原不攺世事近來非瑟豈齊門慣人寧狗盜稀驅車從此去莫作舊時歸

南還別陳翼所總戎

慨慷同仇日間關百戰時功髙名主眷心苦後人知糜鹿還山便麒麟繪閣宜去畱都莫訝秋艸正離離

話別秦六郎

海鱷波鯨夜不啾故人談劍判溪頭言深夜半猶疑晝酒冷涼生始覺秋水國芙蓉低睡月江湄楊柳軟維舟自憐作賦非王粲戛玉鳴金有少遊

偕諸將遊海島

戰守逶迆不自由偏因勝地重深愁榮華我已知莊夢忠憤人將謂杞憂邊釁久開終是定室戈方操幾時休片雲孤月應腸斷樁樹凋零又一秋

哭熊經略之一

記得相逢一笑迎親承指授夜談兵才兼文武無餘子功到雄奇卽罪名慷慨裂眥須欲動模糊熱血面如生背人痛極爲私祭灑淚深宵苦失聲

春中潮漲

纏綿苦雨聲畱滯孤舟夕臥聽漁人語又添水數尺推篷試一望不見春艸碧急當乘長風髙帆破浪白

舟過平樂登籌邊樓

何人邊城借箸籌功成乃以名其樓此地至今烽火靜想非肉食所能謀我來憑欄試一望江山指顧心悠悠聞道三邊兵未息誰解朝廷君相憂

哭熊經略之二

太息弓藏狗又烹狐悲兔死最關情家貧罄盡身難贖賄賂公行殺有名脫幘憤深檀道濟書冤及魏元成備遭慘毒緣何事想爲登壇善將兵

嘯臺

奇聲與人殊龍吟復虎嘯雲飛波浪髙水落鳥鵲噪孫登效甚聲激發混沌竅如同百舌鳴眾音會其妙人物不相同物聲乃人貌偶然登玆臺掩口發一笑

韓淮陰侯廟

一飯君知報髙風振俗耳如何解報恩禍爲受恩始丈夫亦何爲功成身可死陵谷有變易遑問赤松子所貴請白心背面早熟揣若聽蒯通言身名已爲累一死成君名不必怨呂雉

海山樓

層樓髙百尺形勢控西東人物興亡外川原指顧中萬家江杵月一片錦帆風薄醉吹空笛登臨興無窮

封丘黃河邊作

神禹疏九河千秋一大智眾流翕受多力大不可制怒濤日奔馳所貴殺其勢九河旣疏通流注去積滯濁流自滔滔其利可萬世如何任壅塞故道不可記遂使聖人功一望作平地泥淤水必爭地狹浪必肆補築日增髙決潰更滋獘微禹吾其魚隱憂道易濟早能爲經營事半功倍易憑誰講上策復造萬世利

登賢書後回東莞縣謁墓

少小辭鄕國飄零三十年敢云名在榜深愧祭無田邱隴棠梨在衣冠手澤傳夕陽回首處林樹郁蒼煙

舟泊君山步月上點翠亭納涼

舟泊君山下旁有釣魚磯秋暑酷未退坐來白羽揮林前逗且影鳥鵲繞枝飛我時興不淺拾級登翠微嘯歌將夜半涼露濕衣襟舟師起解纜引手招我歸我遊方適意徘徊不能違始信古人樂秉燭遊未非偕弟煜夜坐等有作憶到鄕關百事愁挑燈細語不能休人心此時將何恃予骨他日望爾收畫裏靑山長入夢鏡中白髮已盈頭但求烽火今平息得遂閒身及早抽

斑竹巖

二女事聖人觀型室家好修短理難齊此理識已早況當陟方歲年華計已老如何苦相思衰痛作煩惱同心表精誠酒淚染叢筱斑斑或有之萬古不枯槁吾粵有此竹根蒂誰肇造流俗喜神奇謬托恐無考

尋禹碑衡

嶽鎭南方無气自滃郁支分走別麓峋嶁乃獨出山尖神禹碑兀然千古立奇字蝌蚪形後人不能識昔吾讀韓詩奇語動魂魄所愧生南方恨不長兩翼奮飛到山頂親手爲拂拭今日扁舟過系纜應努力曉起裹餱糧殷勤帶紙筆攀援曷云疲汗喘不敢息但見白雲起林深萬感寂歸路志東西自朝至日晨髙下通幽尋此碑沓無迹豈果有神物呵護作祕惜或緣我癡蒙當前末由覿因思朱晦翁考異得其實禹碑徒傳聞山上無此石始知昌黎叟好奇誤著述我乃爲所愚枉折遊山屐振策出山中山花露欲滴

入獄

北闕勤王日南冠就縶時果然尊獄吏悔不早輿屍執法人難恕招猶我自知但畱淸白在粉骨亦何辭

獄中對月

天上月分明看來感舊情當年馳萬馬半夜出長城鋒鏑曾求死囹圄敢望生心中無限事宵柝擊來驚

浣衣裏

忠臣血入地地厚爲之裂今濺帝王衣浣痕亦不滅靈質偏成燐光焰九天徹精誠叩帝閽願化一寸鐵良土鑄作劍劍鍔百不折斬盡姦人頭依舊化爲血血污常如新撫摩觸手熱什襲在笥中畱作裳衣設後來誰可同惟有南八舌

記母

夢繞髙堂最可哀牽衣曾囑早歸來母年已老家何有國法難容子不才負米當時原可樂讀書今日反爲災思親想及黃泉見淚血紛紛灑不開

憶弟

競爽曾殤弱一人何圖家禍備艱辛莫憐縲紲非其罪自信累囚不辱身上將由來無善死合家從此好安貧音書欲穿言難盡囑汝髙堂有老親

題壁

獄中苦況歷多時法在朝廷罪自宜心悸易招聲伯夢才層次集社陵詩身中淸白人菜信世上功名鬼不知得句偶然題土壁一回讀罷一回悲

臨刑口占

一生事業總成空半世功名在夢中死後不愁無勇將忠魂依舊守遼東

袁崇煥列傳

袁崇煥字元素東莞人萬曆四十七年進士授邵武知縣爲人慷慨負膽略好談兵遇老校退卒輒與論塞上事曉其厄塞情形以邊才自許

天啟二年正月朝覲在都禦史侯恂請破格用之遂擢兵部職方主事無何廣寧師潰廷議扼山海關崇煥卽單騎出閱關內外部中失袁主事訝之家人亦莫知所往已還朝具言關上形勢曰予我軍馬錢谷我一人足守此廷臣益稱其才遂超擢僉事監關外軍發帑金二十萬俾招募時關外地悉爲哈剌愼諸部所據崇煥乃駐守關內未幾諸部受款經略王在晉令崇煥移駐中前所監參將周守廉遊擊左輔軍經理前屯衛事尋令赴前屯安置遼人之失業者崇煥卽夜行荊棘虎豹中以四鼓入城將士莫不壯其膽在晉深倚重之題爲寧前兵備僉事然崇煥薄在晉無遠略不盡遵其令及在晉議築重城八里鋪崇煥以爲非策爭不得奏記首輔葉向髙

十三山難民十餘萬久困不能出大學士孫承宗行邊崇煥請將五千人駐寧遠以壯十三山勢別遣驍將救之寧遠去山二百里便則進據錦州否則退守寧遠柰何委十萬人置度外承宗謀於總督王象乾象乾以關上軍方喪气議發插部護關者三千人往承宗以爲然告在晉在晉竟不能救眾遂沒脫歸者僅六千人而已及承宗駁重城議集將吏謀所守閻鳴泰主覺華崇煥主寧遠在晉及張應吾邢愼言持不可承宗竟主崇煥議已承宗鎭關門益倚崇煥崇煥內拊軍民外飭邊備勞績大著崇煥嘗核虛伍立斬一校承宗怒曰監軍可專殺耶崇煥頓首謝其果於用法類此

三年九月承宗決守寧遠僉事萬有孚劉詔力阻不聽命滿桂偕崇煥往初承宗令祖大壽築寧遠城大壽度中朝不能遠守築僅十一且疏薄不中程崇煥乃定規制髙三丈二尺雉髙六尺址廣三丈上二丈四尺大壽與參將髙見賀謙分督之明年迄工遂爲關外重鎭桂良將而崇煥勤職誓與城存亡又善撫將士樂爲盡力由是商旅輻輳流移駢集遠近望爲樂士遭父憂奪情視事四年九月偕大將馬世龍王世欽率水陸馬步軍萬二千東巡廣寧謁北鎭祠歷十三山抵右屯遂由水道泛三岔河而還尋以五防敍勞進兵備副使再進右參政

崇煥之東巡也請卽復錦州右屯諸城承宗以爲時未可乃止至五年夏承宗與崇煥計遣將分據錦州松山杏山右屯及大小淩河繕城郭居之自是寧遠且爲內地開疆復二百里十月承宗罷髙第來代謂關外必不可守令盡撤錦右諸城守具移其將士於關內督屯通判金啟倧上書崇煥曰錦右大淩三城皆前鋒要地倘收兵退旣安之民庶復播遷已得之封疆再淪沒關內外堪幾次退守耶崇煥亦力爭不可言兵法有進無退三城已復安可輕撤錦右動搖則寧前震驚關門亦失保障今但擇良將守之必無他慮第意堅且欲並撤寧前二城崇煥曰我寧前道也官此當死此我必不去第無以難乃撤錦州右屯大小淩河及松山杏山塔山守具盡驅屯兵入關委棄米粟十餘萬而死亡載途哭聲震野民怨而軍益不振崇煥遂乞終制不許十二月進按察使視事如故

我大淸知經略易與六年正月舉大軍西渡遼河二十三日抵寧遠崇煥聞卽偕大將桂副將左輔硃梅參將大壽守備何可剛等集將士誓死守崇煥更刺血爲書激以忠義爲之下拜將士咸請效死乃盡焚城外民居攜守具入城淸野以待令同知程維楧詰姦通判啟倧具守卒食辟道上行人檄前屯守將趙率教山海守將楊麒將士逃至者悉斬人心始定明日大軍進攻載楯穴城矢石不能退崇煥令閩卒羅立發西洋巨砲傷城外軍明日再攻復被卻圍遂解而啟倧亦以然砲死

啟倧起小吏官經歷主賞功事勤敏有志介承宗重之用爲通判核兵馬錢糧督城工理軍民詞訟大得眾心死贈光祿少卿世廕錦衣試百戶

初中朝聞警兵部尙書王永光大集廷臣議戰守無善策經略第總兵麒並擁兵關上不救中外謂寧遠必不守及崇煥以書聞舉朝大喜立擢崇煥右僉都禦史璽書獎勵桂等進秩有差

我大淸初解圍分兵數萬略覺華島殺參將金冠等及軍民數萬崇煥方完城力竭不能救也髙第鎭關門大反承宗政務折辱諸將諸將咸解體遇麒若偏裨麒至見侮其卒至是坐失援第麒並褫官去而以王之臣代第趙率教代麒我大淸舉兵所向無不摧破諸將罔敢議戰守議戰守自崇煥始三月復設遼東巡撫以崇煥爲之魏忠賢遣其黨劉應坤紀用等出鎭崇煥抗疏諫不納敍功加兵部右侍郎賚銀幣世廕錦衣千戶

崇煥旣解圍志漸驕與桂不協請移之他鎭乃召桂還崇煥以之臣奏畱桂又與不協中朝慮僨事命之臣專督關內以關外屬崇煥畫關守崇煥虞廷臣忌己上言陛下以關內外分責二臣用遼人守遼土且守且戰且築且屯屯種所入可漸減海運大要堅壁淸野以爲體乘間擊瑕以爲用戰𨿽不足守則有餘守旣有餘戰無不足顧勇猛圖敵敵必仇奮迅立功眾必忌任勞則必召怨蒙罪始可有功怨不深則勞不著罪不大則功不成謗書盈篋毀言日至從古已然惟聖明與廷臣始終之帝優旨褒答

其冬崇煥偕應坤用率教巡歷錦州大小淩河議大興屯田漸復第所棄舊土忠賢與應坤等並因是廕錦衣崇煥進所廕爲指揮僉事崇煥遂言遼左之壞𨿽人心不固亦緣失有形之險無以固人心兵不利野戰只有憑堅城用大砲一策今山海四城旣新當更修松山諸城班軍四萬人缺一不可帝報從之

先是八月中我太祖髙皇帝晏駕崇煥遣使弔且以覘虛實我太宗文皇帝遣使報之崇煥欲議和以書附使者還報我大淸兵將討朝鮮欲因此阻其兵得一意南下七年正月再遣使答之遂大興兵渡鴨綠江南討朝議以崇煥之臣不相能召之臣還罷經略不設以關內外盡屬崇煥與鎭守中官應坤用並便宜從事崇煥銳意恢復乃乘大軍之出遣將繕錦州中左大淩三城而再使使持書議和會朝鮮及毛文龍同告急朝命崇煥發兵援崇煥以水師援文龍又遣左輔趙率教硃梅等九將將精卒九千先後逼三岔河爲牽制之勢而朝鮮已爲大淸所服諸將乃還崇煥初議和中朝不知及奏報優旨許之後以爲非計頻旨戒諭崇煥欲藉是修故疆持愈力而朝鮮及文龍被兵言官因謂和議所致四月崇煥上言關外四城𨿽延袤二百里北負山南阻海廣四十里爾今屯兵六萬商民數十萬地隘人稠安所得食錦州中左大淩三城修築必不可已業移商民廣開屯種倘城不完而敵至勢必撤還是棄垂成功也故乘敵有事江東姑以和之說緩之敵知則三城已完戰守又在關門四百里外金湯益固矣帝優旨報聞

時率教駐錦州護版築朝命尢世祿來代又以輔爲前鋒總兵官駐大淩河世祿未至輔未入大淩五月十一日大淸兵直抵錦州四面合圍率教偕中官用嬰城守而遣使議和欲緩師以待救使三返不決圍益急崇煥以寧遠兵不可動選精騎四千令世祿大壽將繞出大軍後決戰別遣水師東出相牽制且請發薊鎭宣大兵東護關門朝廷已命山海滿桂移前屯三屯孫祖壽移山海宣府黑雲龍移一片石薊遼總督閻鳴泰移關城又發昌平天津保定兵馳赴上關檄山西河南山東守臣整兵聽調世祿等將行大淸已於二十八日分兵趨寧遠崇煥與中官應坤副使畢自肅督將士登陴守列營濠內用砲距擊而桂世祿大壽大戰城外士多死桂身被數矢大軍亦旋引去益兵攻錦州以溽暑不能克士卒多損傷六月五日亦引還因毀大小淩河二城時稱寧錦大捷桂率教功爲多忠賢因使其黨論崇煥不救錦州爲暮气崇煥遂乞休中外方爭頌忠賢崇煥不得已亦請建祠終不爲所喜七月遂允其歸而以王之臣代爲督師兼遼東巡撫駐寧遠及敍功文武增秩賜廕者數百人忠賢子亦封伯而崇煥止增一秩尙書霍維華不平疏乞讓廕忠賢亦不許

未幾熹宗崩莊烈帝卽位忠賢伏誅削諸冒功者廷臣爭請召崇煥其年十一月擢右都禦史視兵部添注左侍郎事崇禎元年四月命以兵部尙書兼右副都禦史督師薊遼兼督登萊天津軍務所司惇促上道七月崇煥入都先奏陳兵事帝召見平臺慰勞甚至咨以方略對曰方略已具疏中臣受陛下特眷願假以便宜計五年全遼可復帝曰復遼朕不吝封侯賞卿努力解天下倒懸卿子孫亦受其福崇煥頓首謝帝退少憩給事中許譽卿叩以五年之略崇煥言聖心焦勞聊以是相慰耳譽卿曰上英明安可漫對異日按期責效柰何崇煥憮然自失頃之帝出卽奏言東事本不易竣陛下旣委臣臣安敢辭難但五年內戶部轉軍餉工部給器械吏部用人兵部調兵選將須中外事事相應方克有濟帝爲飭四部臣如其言

崇煥又言以臣之力制全遼有餘調眾口不足一出國門便成萬里忌能妒功夫豈無人卽不以權力掣臣肘亦能以意見亂臣謀帝起立傾聽諭之曰卿無疑慮朕自有主持大學士劉鴻訓等請收還之臣桂尙方劍以賜崇煥假之便宜帝悉從之賜崇煥酒饌而出崇煥以前此熊廷弼孫承宗皆爲人排構不得竟其志上言恢復之計不外臣昔年以遼人守遼土以遼土養遼人守爲正著戰爲奇著和爲旁著之說法在漸不在驟在實不在虛此臣與諸邊臣所能爲至用人之人與爲人用之人皆至尊司其鑰何以任而勿貳信而勿疑蓋馭邊臣與廷臣異軍中可驚可疑者殊多但當論成敗之大局不必摘一言一行之微瑕事任旣重爲怨實多諸有利於封疆者皆不利於此身者也況圖敵之急敵亦從而間之是以爲邊臣甚難陛下愛臣知臣臣何必過疑懼但中有所危不敢不告帝優詔答之賜蟒玉銀幣疏辭蟒玉不受是月川湖兵戍寧遠者以缺餉四月大噪餘十三營起應之縛系巡撫畢自肅總兵官硃梅通判張世榮推官蘇涵淳於譙樓上自肅傷重兵備副使郭廣初至躬翼自肅括撫賞及朋椿二萬金以散不厭貸商民足五萬乃解自肅疏引罪走中左所自經死崇煥以八月初抵關聞變馳與廣密謀宥首惡張正朝張思順令捕十五人戮之市斬知謀中軍吳國琦責參將彭簪古黜都司左良玉等四人發正朝思順前鋒立功世榮涵淳以貪虐致變亦斥之獨都司程大樂一營不從變特爲獎勵一方乃靖

關外大將四五人事多掣肘後定設二人以梅鎭寧遠大壽仍駐錦州至是梅將解任崇煥請合寧錦爲一鎭大壽仍駐錦州加中軍副將何可剛都督僉事代梅駐寧遠而移薊鎭率教於關門關內外止設二大將因極稱三人之才謂臣自期五年專藉此三人當與臣相終始屆期不效臣手戮三人而身歸死於司敗帝可之崇煥遂畱鎭寧遠自肅旣死崇煥請停巡撫及登萊巡撫孫國楨免崇煥又請罷不設帝亦報可哈剌愼三十六家向受撫賞後爲插漢所迫且歲饑有叛志崇煥召至於邊親撫慰皆聽命二年閏四月敍春秋兩防功加太子太保賜蟒衣銀幣廕錦衣千戶

崇煥始受事卽欲誅毛文龍文龍者仁和人以都司援朝鮮逗畱遼東遼東失自海道遁回乘虛襲殺大淸鎭江守將報巡撫王化貞而不及經略熊廷弼兩人隙始開用事者方主化貞遂授文龍總兵累加至左都督掛將軍印賜尙方劍設軍鎭皮島如內地皮島亦謂之東江在登萊大海中綿亙八十里不生艸木遠南岸近北岸北岸海面八十里卽抵大淸界其東北海則朝鮮也島上兵本河東民自天啟元年河東失民多逃島中文龍籠絡其民爲兵分布哨船聯接登州以爲掎角計中朝是之島事由此起

四年五月文龍遣將沿鴨綠江越長白山侵大淸國東偏爲守將擊敗眾盡殲八月遣兵從義州城西渡江入島中屯田大淸守將覺潛師襲擊斬五百餘級島中糧悉被焚五年六月遣兵襲耀州之官屯寨敗歸六年五月遣兵襲鞍山驛喪其卒千餘越數日又遣兵襲撤爾河攻城南爲大淸守將所卻七年正月大淸兵徵朝鮮並規剿文龍三月大淸兵克義州分兵夜搗文龍於鐵山文龍敗遁歸島中時大淸惡文龍躡後故致討朝鮮以其助文龍爲兵端

顧文龍所居東江形勢𨿽足牽制其人本無大略往輒敗衄而歲糜餉無算且惟務廣招商賈販易禁物名濟朝鮮實闌出塞無事則鬻參販布爲業有事亦罕得其用工科給事中潘士聞劾文龍糜餉殺降尙寶卿董茂忠請撤文龍治兵關寧兵部議不可而崇煥心弗善也嘗疏請遣部臣理餉文龍惡文臣監制抗疏駁之崇煥不悅及文龍來謁接以賓禮文龍又不讓崇煥謀益決

至是遂以閱兵爲名泛海抵雙島文龍來會崇煥與相燕飲每至夜分文龍不覺也崇煥議更營制設監司文龍怫然崇煥以歸鄕動之文龍曰向有此意但惟我知東事東事畢朝鮮衰弱可襲而有也崇煥益不悅以六月五日邀文龍觀將士射先設幄山上令參將謝尙政等伏甲士幄外文龍至其部卒不得入崇煥曰予詰朝行公當海外重寄受予一拜交拜畢登山崇煥問從官姓名多毛姓文龍曰此皆予孫崇煥笑因曰爾等積勞海外月米止一斛言之痛心亦受予一拜爲國家盡力眾皆頓首謝

崇煥因詰文龍違令數事文龍抗辯崇煥厲色叱之命去冠帶縶縛文龍猶倔彊崇煥曰爾有十二斬罪知之乎祖制大將在外必命文臣監爾專制一方軍馬錢糧不受核一當斬人臣之罪莫大欺君爾奏報盡欺罔殺降人難民冒功二當斬人臣無將將則必誅爾奏有牧馬登州取南京如反掌語大逆不道三當斬每歲餉銀數十萬不以給兵月止散米三斗有半侵盜軍糧四當斬擅開馬市於皮島私通外番五當斬部將數千人悉冒己姓副將以下濫給札付千走卒輿夫盡金緋六當斬自寧遠還剽掠商船自爲盜賊七當斬彊取民間子女不知紀極部下效尢人不安室八當斬驅難民遠竊人參不從則餓死島上白骨如莽九當斬輦金京師拜魏忠賢爲父塑冕旒像於島中十當斬鐵山之敗喪軍無算掩敗爲功十一當斬開鎭八年不能復寸土觀望養敵十二當斬數畢文龍喪魂魄不能言但叩頭乞免崇煥召諭其部將曰文龍罪狀當斬否皆惶怖唯唯中有稱文龍數年勞苦者崇煥叱之曰文龍一布衣爾官極品滿門封廕足酬勞何悖逆如是乃頓首請旨曰臣今誅文龍以肅軍諸將中有若文龍者悉誅臣不能成功皇上亦以誅文龍者誅臣遂取尙方劍斬之帳前乃出諭其將士曰誅止文龍余無罪當是時文龍麾下健校悍卒數萬憚崇煥威無一敢動者於是命棺斂文龍明日具牲醴拜奠曰昨斬爾朝廷大法今祭爾僚友私情爲下淚乃分其卒二萬八千爲四協以文龍子承祚副將陳繼盛參將徐敷奏遊擊劉興祚主之收文龍敕印尙方劍令繼盛代掌犒軍士檄撫諸島盡除文龍虐政還鎭以其狀上聞末言文龍大將非臣得擅誅謹席稿待罪時崇禎二年五月也帝驟聞意殊駭念旣死且方倚崇煥乃優旨褒答俄傳諭暴文龍罪以安崇煥心其爪牙伏京師者令所司捕崇煥上言文龍一匹夫不法至此以海外易爲亂也其眾合老稚四萬七千妄稱十萬且民多兵不能二萬妄設將領千今不宜更置帥卽以繼盛攝之於計便帝報可

崇煥𨿽誅文龍慮其部下爲變增餉銀至十八萬然島弁失主帥心漸攜益不可用其後致有叛去者崇煥言東江一鎭牽制所必資今定兩協馬軍十營步軍五歲餉銀四十二萬米十三萬六千帝頗以兵減餉增爲疑以崇煥故特如其請

崇煥在遼與率教大壽可剛定兵制漸及登萊天津及定東江兵制合四鎭兵十五萬三千有奇馬八萬一千有奇歲費度支四百八十餘萬減舊一百二十餘萬帝嘉獎之

文龍旣死甫逾三月我大淸兵數十萬分道入龍井關大安口崇煥聞卽督大壽可剛等入衛以十一月十日抵薊州所歷撫寧永平遷安丰潤玉田諸城皆畱兵守帝聞其至甚喜溫旨褒勉發帑金犒將士令盡統諸道援軍俄聞率教戰歿遵化三屯營皆破巡撫王元雅總兵硃國彥自盡大請兵越薊州而西崇煥懼急引兵入護京師營廣渠門外帝立召見深加慰勞咨以戰守策賜禦饌及貂裘崇煥以士馬疲敝請入休城中不許出與大軍鏖戰互有殺傷

時所入隘口乃薊遼總理劉策所轄而崇煥甫聞變卽千里赴救自謂有功無罪然都人驟遭兵怨謗紛起謂崇煥縱敵擁兵朝士因前通和議誣其引敵脇和將爲城下之盟帝頗聞之不能無惑會我大淸設間謂崇煥密有成約令所獲宦官知之陰縱使去其人奔告於帝帝信之不疑十二月朔再召對遂縛下詔獄大壽在旁戰栗失措出卽擁兵叛歸大壽嘗有罪孫承宗欲殺之愛其才密令崇煥救解大壽以故徳崇煥懼並誅遂叛帝取崇煥獄中手書往召大壽乃歸命

方崇煥在朝嘗與大學士錢龍錫語微及欲殺毛文龍狀及崇煥欲成和議龍錫嘗移書止之龍錫故主定逆案魏忠賢遺黨王永光髙捷袁弘勛史褷輩謀興大獄爲逆黨報仇見崇煥下吏遂以擅主和議專戮大帥二事爲兩人罪捷首疏力攻褷弘勛繼之必欲並誅龍錫法司坐崇煥謀叛龍錫亦論死三年八月遂磔崇煥於市兄弟妻子流三千里籍其家崇煥無子家亦無餘貲天下冤之

崇煥旣縛大壽潰而去武經略滿桂以趣戰急與大淸兵戰竟死去縛崇煥時甫半月初崇煥妄殺文龍至是帝誤殺崇煥自崇煥死邊事益無人明亡徵決矣

袁督師詩集

袁崇煥列傳

