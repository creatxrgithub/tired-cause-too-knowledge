矯亭存稿

﹝明﹞方鵬撰

●目錄

序

卷之一

經筵講章序

卷之二

序

卷之三

記

卷之四

書

卷之五

雜著

卷之六

雜著

卷之七

碑志

卷之八

賦選詩律詩絕句

●序

﹝前文缺﹞而惘然若有失也予固以爲有道之士哉而悔予結納之晚信乎昔之願見者非妄也旣而讀所爲文篇連牘累眩目怵心其詠歌之文蓄而暢其序述之文詳而雅其雜著諸篇則又奧�衍博而不詭夫亦有道者之言哉夫詞家者流華則少實質則近俚其大致然也間者操觚之徒刊華剔窳復古焉力然而矯枉或過而其獘遂至於亢而不倫數數然而不舒名曰斵琱顧傷璞焉議者以爲本之不存而惟枝葉之損益求之之過耳其信然哉若玆言者繁蕳有常本末相發斯可尙也巳初先生起家進士累官南京職方調選部先是當�重其才欲更用之注擬且上先生聞之曰是非吾所堪也力辭而南及擢按察副使視學晉陽以疾辭今天子登極用廷臣薦徵拜春坊庶子踰年擢卿太常而南則又辭夫人情重內輕外與夫躋華陟要者夫人皆欲之也豈惟欲之將必有營營焉而弗獲者而乃棄之若遺陟而上若凂焉非得深而見定者能之乎予固以爲有道之士而其言爲有道之言也先生有弟曰攺亭侍禦寔與齊名其稿乃所刪定詩若干篇記序書若干篇碑銘志若干篇雜著若干篇將鋟梓以傳而授簡於仕俾序焉先生所著別有責備余談續觀感錄紀元要覽梓行巳久矣玆不復列

嘉靖辛卯七月旣望賜進士出身中順大夫福建按察司副使奉勑視學致仕義興吳仕序

●矯亭存稿卷之一

昆山方鵬著弟鳳編

經筵講章

序

◆經筵講章◆

志以道寧言以道接

○志以道寧言以道接

這是周書旅敖篇西旅獻獒召公以爲非所當受作書以戒武王的言語志是人君之志言是眾人之言道者所當由之理也召公說道人君於端居靜處之時志之所存者甚微而關於生民之休戚則甚大也不以道而寧之則中心無主而不免於妄發矣故必涵天理於存主之地以定吾心之趨向遏人欲於思慮之頃以安吾心之神明使一念之發出於道則擴充之悖於道則抑制之存之於中以謹夫徳之所以立也又說人君於臨下禦眾之時人之所言者甚�而繁於政治之張弛則甚重也不以道而接之則聽徳不聰而不免於妄受矣故必度理於敷奏之間無以逆耳而有拒揆義於獻納之際無以遜志而遽從使眾說之淆合於道則采納之害於道則勿聽之慮之於外以謹夫徳之所由行也臣謹按召公首言明王愼徳一句乃一篇之网領這二句又愼徳之切要蓋徳者行道而有得於心之謂也旣以道而寧志復以道而接言道無往而不存則徳無往而不愼矣仰惟皇上道同天運徳與日新聖學緝熙而無�聖心敬一而有主帥百軆以從�有以立天下之本執兩端而用中有以來天下之善凡召公之告武王者蓋皆身體而實踐之矣但人之恆情勤於始或怠於終務其大或略其細尢不可以不加之意也故召公於終篇又曰夙夜罔或不勤不矜細行終累大徳古之大臣所以格其君者可謂﹖﹖貇到而深切矣伏望皇上愼始愼終恆存乎憂勤愓勵之意無小無大務�乎周全縝密之功則道日益隆徳日益盛四夷咸賓而萬世永賴矣臣愚無任惓惓

◆序◆

武舉鄕試同年錄後序

送僉憲陶君之任序

壽時鳴生辰序

送陳君宰桐鄕序

送王明叔北行序

拙軒張翁壽詩序

集山書屋詩序

壽陳母吳太安人八十生辰序

李夫人挽詩後序

巖山一寄詩序

壽祝先生七十生辰序

送未齋顧公北上序

贈憲副祝君鳴和之任序

送顧君應先之任湘潭序

壽秋汀先生八十序

壽髙歸田八十序

壽周母李孺人八十序

壽周母朱太安人序

壽女兄六十序

○武舉鄕試同年錄後序

國朝武舉之制行於列聖盛於今日而所謂鄕試則自今日始也而所謂同年敍齒�則自南�始也侍禦吳君某序之悉矣諸君以予濫�試�請序末簡睠惟多士以其等而言則有衛有所有�有生有卒若是其相懸也以其分而言則衛轄所官轄生轄卒若是其相統也今皆略之而獨以齒敍何哉同年有兄弟之義以齒敍則近於兄弟矣近於兄弟則視其國猶吾家也視其君猶吾親也視斯錄猶吾宗人之譜也家有緩急兄弟必聚首而謀之孰敢後乎親有命必奔走之孰敢慢乎兄爲善則弟有榮焉弟爲不善則兄與有責焉孰能恝乎此分殊理一之道勸孝移忠之典其可少哉他日膺推轂之寄必同志協力有事則相先也有功則相讓也臨大節則相勵也以共翼我皇明億萬年之祚固諸君之職也亦斯錄之助也文舉鄕試初無同年錄予實始之且嘗爲之序今復序斯錄也益足窺我南畿人才之�而所謂文武之器將相之儲皆於是乎在矣樂而書之

○送僉憲陶君之任序

漢興法网疏闊周勃張相如石建諸公又以質直醇謹承之而治成焉及武宣之世告訐之風行而政始衰宋初以忠厚立國王旦杜衍韓琦諸公又以篤實寬大承之而治成焉及熙丰之世排擊之勢成而俗益壞然則人才之薄厚系國家之治忽用人者可不愼乎我朝重臺諫之選必擇有風力尙气節者居之而老成長者亦每參乎其間所以培養元气救正士習而久安長治實有賴焉者也吾蘇陶君某以進士宰大邑有聲召爲南臺禦史擢閩臬僉憲將行其僚友梁君應房以贈言爲請予惟朝廷之用人猶醫者之用藥姜桂之劑可以救一時之急不可常也參苓蓍朮𨿽無旦夕之效而有終身之益不可廢也君之行已恂恂然不能作僞也其待物渾渾然不見其迹也其言煦煦然若不能出諸口也歷綰道章及監稅監倉巡視督捕諸委一切以簡靜潔淸爲治故民不擾而事易集所謂參苓蓍術也用人者於內外臺皆莫能捨之可謂善於醫國矣夫閩爲東南巨藩龜山延乎考亭諸大儒實生其間慕道徳而悅詩書其俗故在也然漁獵於官武斷於鄕以爲民病者尢不能無姜桂之劑或有時而當施不可泥也剛柔雜居寬猛兼濟以之治天下亦不過此而況於閩乎躋世道於三代之盛軼漢宋而過之非君分內事耶昔者絳侯魏公皆由气質之近以成事業不知學不聞道故其治弗古下此不足論矣予以三代望今日又以三代人才望君不自知其詞之費也

○壽時鳴生辰序

正徳戊寅九月十日爲吾弟時鳴誕辰以初從吉也不敢受賀惟子侄甥婿及門生故人設酒於溪南之堂爲壽而予與焉客有浮白觴予者曰先生樂乎哉伯仲之間也居則同室仕則同朝不亦樂乎予曰不但是也請借君前者數之其一同胞也其二同經也其三同遊鄕學也其四同遊太學也其五試於鄕貢於禮部行同舟止同寓也其六同登戊辰進士也其七同觀法司政也其八同日拜官也其九同爲京朝官也其十予承乏祠部時鳴以行人掌楚王府祭事同爲禮官也旣而同以太安人便養乞南予得刑曹時鳴爲禦史又同爲法官十一也同一妻而不畜妾十二也同一子皆廁名國學十三也同一孫男二孫女十四也同喜飲酒而不能多十五也同喜作詩互唱而疊和十六也同喜讀書乎居未嘗去手而於琴奕技藝之事不惟不能且不好焉十七也性同疏直遇人吐露底裏而無畱怨宿怒十八也同樂退靜厭煩囂名位每後人人而不以爲憾十九也同有志於古學而不免有俗學之累同慕古之人而不能無今人之習二十也昔者劉孝標之三同同於迹李摯之四同同於數豈若予兄弟之盛哉顧所深願而不可必得者惟同壽耳客乃以予之觴而觴時鳴曰二難性行歷履大抵皆同何獨至於壽而疑之長公多疾而益謹次公寡疾而不縱皆壽之道也春秋方富則同出以報國恩鼓舞旣倦則同歸以成家慶聯轡山中方舟江上婆婆容與於煙霞風月之間使周家之三壽益而爲五睢陽之五老加而爲七豈非一代之盛事也哉時鳴顧予笑曰不敢當耳固所願也於是引滿大酌主賓交歡同醉而別

○送陳君宰桐鄕序

陳君邦輔與予業同經遊同學同領鄕薦同卒業南雍知君之深者捨予誰哉君嘗再試禮部不偶遂謁選天曹得宰桐鄕二三友生舉酒言別咸爲君惜蓋今邑之長吏大抵進士貢士兩途而巳人待之有輕重故自待有盈歉而爲力有難易事半貢士而功倍之者惟進士爲然貢士非用心苦則譽不聞非歷年多則考不最所以惜君也予謂不然君子之仕也行其志也不以人之待我而易我之自待不以彼之易而厭我之難用心苦則政必成歷年多則澤必深是可以爲慶而何惜之有哉君曰善請終教我予曰君志節不苟吾知其必廉勤敏精悍吾知其必能特其莊簡而嚴毅非循良者所尙也予嘗泛覽史傳曰廉吏曰能吏代不乏人而所謂循吏何寥寥也今之爲邑者某也廉某也能地不乏人而所謂循吏亦何寥寥也豈廉能之名易起而循良之政難成耶桐鄕爲新造之邑初號難治今久而民和矣感之以誠教之以禮寧爲悶悶之政而不務皎皎之名使民思君之徳而無以稱君之善此則所謂循吏也而何進士貢士之足言哉君又曰善乃退而書之於簡以授執事者

○送王明叔北行序

國家建官列軄以綏兆民康庶事吏部核其賢否而上下之至於守令之任尢重且切而必加之意焉例也然四海之廣百官之富勢不能徧詢而悉知也乃歲遣臺臣分按一方以激揚之而吏部因以取信焉亦例也然人品不同意見各異司激揚者往往因其性之所近以爲取人之則其人猛則嚴明者進矣其人寬則愷悌者進矣其人敏則精悍者進矣隨厥所遇而有幸不幸存焉是則命也非例也金臺王侯明叔以進士宰昆山廉以律已靜以安民勤以集事玆將報政矣前部使者按昆與侯語不合例當調官侯聞邸報卽日解印綬促裝北行閭閻父老欲詣京師陳治狀以借畱侯侯不可鄕士大夫乃屬予爲文以著昆人所以重惜侯去之意予惟君子之將大行於世也造物者必摧挫之以激其憤必顚倒之以熟其慮必呵護之以待其成歷試旣久則惠澤益深操持愈堅則徳業彌進他日必有知巳者明揚而公薦之以立華要坐廟堂則是役爲之地也而何例之足拘命之足道耶行哉行哉

○拙軒張翁壽詩序

大興張君子先以進士累官蘄府長史正徳丙子厥父拙軒丈人年甫七十蘄之大夫士作詩爲壽又三年己卯予以謁選至京師子先出示羣玉且屬爲之序不敢不勉丈人安命處分其中澹乎無所累也其外休乎無所役也有巧於進取者曰翁家密邇輦轂斜封快捷方式可沾一命以華其躬胡爲乎被褐而老也丈人謝之有巧於貿遷者曰翁挾貲遊吳楚間可致巨萬胡爲乎棲棲株守一室也丈人辭之有�事好動挾數而用術者每就丈人問計輒掩耳拒之眾乃一握而笑以爲大拙丈人聞之喜曰是善名我遂以拙軒自號無何或以名毀或以利敗或以智困澌滅殆盡矣而丈人巋然獨存聰明不衰齒髮不攺如靑芝玄鶴與世同久此其故何也先民不云巧者勞拙者逸勞則精獘而神竭𨿽欲壽不可得也逸則心安而軆康𨿽欲不壽亦不可得也差乎抱甕而灌者不知機事擊壤而歌者未解新�難乎免於時之笑矣豈知完其大和葆其靈光而久生於世者乃斯人耶若丈人者其斯人之徒歟

○集山書屋詩序

武選主事汪希周世家大集山左厥父封君傍構別業蓄書教子適當玆山之勝因以名其居吾友林志道輩咸詩之屬予爲序予惟君子之貽謀有正不正而子孫之賢否家之隆替地之顯�系焉可不愼乎大集爲崇陽之望卜築者往焉遊�者往焉其臺榭之盛車馬之都歌舞之樂可謂豪矣曾幾何時人亡而迹息荒煙宿艸過者增慨惟宋張忠定公書院遺址至今存焉何則以其正也封君以一身兼父師之道教諸子皆底成立先後取科登仕文章行業厥聲四馳而玆山之名亦因以聞於天下所謂若增而髙﹟學蘇���虛�記焉者豈非貽謀之正使然歟且封君何樂乎山居也樂乎聰明不淆神淸而气定也神淸則有以見天下之理而無疑气定則有以守天下之義而不變於此有徵焉蓋封君嘗以歲薦入京師偶見不合卽拂衣而返希周筮仕饒州寘大黠於辟其人囊千金徑趨崇陽封君呵而去之弗顧及希周忤宗藩被誣下詔獄禍且不測客有弔者笑曰有命巳而果曰其見之的守之固大率類此𨿽其學力所到而得於山居之助豈少哉𨿽然封君之貽謀則正矣然教其家者也忠定書院教邑人者也其家不可教則無以教其邑人苟能推其所以教家者以教一邑一國至於天下而廣前人之志焉則希周兄弟之責也

○壽陳母吳太安人八十生辰序

聖人法天道以作易緣人情而制禮然非二物也情者道之用也禮者易之文也故善學易者必知禮愚於陳子思獻所以事其親者見之矣陳子泉人也嘗從蔡先生介甫授易遂名海內其中廓如也得乎易之大其外毅如也得乎易之正其學邃如也得乎易之精筮仕於北乞攺於南歷秋官地官之屬以至考功於玆三年矣厥母太安人吳迓承恩典榮膺顯號明年三月二日則八十生辰也陳子適有考績之行將請告南歸爲太安人壽同官屬予一言以致遙視古語云吾聞以善養不聞以祿養又云父母𨿽有離憂其志樂也皆偏辭也談道徳稱孔孟而布衣糲食以貧賤其親曰吾以善養也豈人情哉且憂與樂不能並行也慕功名戀榮寵𨿽絕裾倚門而不之卹曰吾親自樂也豈人情哉斯二者拂於情而不合乎道此之謂不知禮而況於易乎陳子則不然思欲榮養其親也則歷試諸曹而不以爲勞恐其親之有離憂也則假途千里而不以爲遠節文於二者之間而無不得其當此之謂知禮此之謂易之道也矧吾聞太安人端肅而貞靜冠帔華躬孫曾繞膝有眞樂而無離憂陳子又兼祿養善養以慰其心故其齒日尊而其福未艾也謹再拜爲太安人壽𨿽然守天下之經者存乎禮通天下之變者存乎易登堂起居入廚甘旨所以爲其親則善矣其如吾君何詩有將母之訓書有曠官之戒皆情之所不能自已而道之不可偏廢者也然則久淹桑梓豈太安人之志哉謹再拜爲陳子壽

○李夫人挽詩後序

大司馬廖公昔爲少宰厥配李夫人獨寓東光而寇猝至度不能免也墜樓死焉南都大夫士聞而悲之悵然有作封部李君邦秀敍之詳矣鵬獨怪夫陶潛耽隱而翟氏荷鋤鮑宣守貧而少君攜甕何修潔淸苦之行萃於一門耶蓋夫婦之間日夕之所親眤耳目之所燻染感而化焉者易矣以陶之眞以鮑之節𨿽田夫野嫗猶向慕之而況其妻乎夫人事公最久其於忠義之道死生之說必講之明見之定故倉卒應變不辱其身𨿽天資之美姆教之豫而公修身正家之化不可誣也然則天下之爲人夫爲人婦者可不各任其責而知所以自厲也哉系之以詩曰婉婉夫人桓桓令公其敬肅肅其愛雍雍公仕於朝我歸於鄕暮夜弗虞君子在梁有殞自髙俄頃而斃生我所欲有甚者義國有貞臣家有烈婦其則不遠惟公是取惟貞惟烈風教系之凡有室家胡不厲之

○巖山一寄詩序

三代之教士無不學學無不用故男子乃生則懸弧矢以志四方及其長也則入大學而預有天下國家之責焉是故隱居非潔身所以求志也藏器非懷寶所以待時也間有巖棲穴處以忘斯世者此一節之士豈聖賢之中道哉方伯上饒鄭公家於葛源鄰於巖山嘗結構其上藏修其中扁曰巖山一寄學士大夫爲詩若文積成卷帙大抵述玆山之勝與遊息之樂耳而公之微意則未有以發也夫公以雅重之器精練之才歷試兵曹而名日起旬宣於閩於楚於越而望日隆方將坐廟堂秉鈞軸以大行其志期不負乎大學之教天下國家之責而後巳焉�����山寄迹而巳耳寄興而巳耳寄之云乎可適也不可溺也可暫也不可淹也豈肯痼煙霞癖泉石恝然於吾君吾民以自外於聖賢之中道哉此其微意所在謂公爲三代之士非歟𨿽然古之達人以天地爲逆旅塵世爲大夢則吾生亦寄耳豈特巖山耶徳不加進業不加修忽忽乎老之將至吾於公有愧焉於故山有愧焉玆幸從公遊必有以教我也

○壽祝先生七十生辰序

同官有兄弟之誼視其親曰吾親之黨也敢不敬歟視其親之壽曰猶吾親之壽也敢不慶歟慶之何如筐篚以將之鍾鼓以宣之要不若托之文字可以揚盛美而示久遠也敢不重歟當塗覺軒祝先生浙藩少參鳴和之父也遵晦養髙不屑仕進以鳴和貴封禮部主事加封郎中尋用恩典進服四品玆壽登七十誕辰甫臨方伯鄭公率諸同官先期稱慶以鵬與年家之末而屬爲之辭先生隱者也嘗經丘尋壑見巨木否乎枝葉茂於上幄如也蓋如也根荄固於下輪囷如也盤結如也君子謂其有壽之道焉先生樹徳滋善斂華就實命屢錫而禮益恭福日隆而心愈下則有以自立矣鳴和文章政事爲時名流有孫焉奮志力學昂霄聳壑可佇而待也有曾孫焉蘭芽玉樹稱其家兒也夫旣有以自立而子孫之盛又如此所以榮其身名備其奉養樂其心志者無所不至不有壽之道乎譬則根荄固矣而繁枝密葉又足以覆護而蔭庇之不使霜雪風雨得傷其本此巨木之所以壽也𨿽然先王之制曰敬老曰拜老曰憲老非特以其齒也閱歷之多諳練之熟且老成尊宿之望足爲世道倚重云耳苟徒以久生爲幸而無補於世焉亦何異於樗櫟之壽哉先生之居於鄕也必有表率之則化導之方有司有問焉則盡其誠以告之以成其政後生晚進有所請則善其說以導之以變其俗用翊我皇明熙暤無疆之治其於世道之補豈小哉詩曰淑人君子正是國人正是國人胡不萬年先生之謂矣

○送未齋顧公北上序

古有偉人焉才髙而意廣志大而气豪不拘拘禮數之末而於綱常倫理之重則克全而無愧不屑屑米鹽之細而於天下國家之責則直任而弗辭此古之所謂偉人也吾友左諭徳未齋顧公九和則似之矣對揚大廷日侍講幄人慕其學也而不知其經世宰物之具寄傲湖山略去邊幅人謂其達也而不知其宏綱大節之謹儀貌魁岸目光射人人憚其嚴也而不知其度量襟宇恢恢乎其有容焉使之坐廟堂必爲救時之相任方嶽必奏保釐之績�徵伐�爲堂堂之陣正正之旗若公者𨿽謂之今之偉人可也往歲告歸養屙與吾十人者結社以文酒爲樂曰吾將終焉爾矣鵬曰不然孝皇之作養今上之眷注公能若是恝耶且天生英賢爲世道計也歲月幾何寧忍忘世以孤天意耶公矍然而謝幡然而起於是吾十人相與餞之於玉山之上鵬不倿敢以平日所以知公之深望公之厚者爲天下誦之以自附於古人贈言之意他日論今之人物曰文章之偉必歸焉曰气節之偉必歸焉曰事業之偉亦必歸焉則狂瞽之言於是乎驗矣

○贈憲副祝君鳴和之任序

聖門政事文學列爲二科非由求不知文遊夏不善於政也蓋特舉其所重者言耳後世之論遂以潤身及物各爲一事而不能相通故隨陸絳灌取譏於胡虜劉柳無聞於事業姚宋不見於詞章則君子有遺憾焉豈非文自文政自政判而爲二之獘哉祝君鳴和姑孰人也起家進士歷官春曹執禮典樂之餘肆力古作雄深雅健一時宗工碩儒罔不器許久之擢參浙瀋人謂君宜文事不宜吏事也君笑曰不聞以文飾吏者乎其治浙也雍容委蛇坐鎭雅俗不立城�不設鉤距暇則延引諸生討論古典文教聿興焉久之擢憲閩臬人謂君宜司教不宜司刑也君笑曰不聞以刑弼教者乎蓋將移其所以治浙者以治閩而精神風采必易聽而攺觀矣瀕行顧其僚長鄭公立之曰何以贈我公曰大方氏君之同年也盍往問諸乃函幣走使訪予江鄕予拜使者而復之曰公嘗仕於閩矣閩之人思而歌之至於今不忘君將往焉其則不遠予復何言哉無巳則質諸聖門耳由之果所以定志也求之藝所以致用也遊之弦歌所以導吾民也夏之篤信所以守吾道也兼四子之長而時出之則經綸黼黻之文廣大公平之政施之朝廷布之天下以輔成一代之治者非君其誰歟亦異乎�世之所謂文人矣𨿽謂之聖明之徒可也

○送顧君應先之任湘潭序

顧君應先經府有齋之孫宮諭未齋之從孫也別駕南巖之子侍禦西巖之從子也年富而質秀色溫而貌恭顧氏衣冠詩禮之盛爲吾昆甲乙之族應先尢傑然者歟蚤自鄕校遂升成均謁選天曹授湘潭二尹假道東還卜日南邁侍禦諗予曰何以教之予謂子之大父桂軒先生徳懋齒尊爲鄕大老其於立身治家應事宰物之道具有成法令子聞孫世守弗替足矣予何言哉侍禦曰𨿽然子必言之鵬退而思昔侍桂軒先生杖屨嘗聞其緒論矣蓋曰當官者毌湎於飲毌暴於怒故徳將無醉武王所以爲毖也是謂�徳睿聖所以爲恥也有忍乃濟君陳所以爲賢也壯頄則凶周公所以爲戒也鵬退而懼奉以周旋者三十年矣應先雍容巽順保無是失然先公之訓不可不知亦不可不念也詩曰無念爾祖聿修厥徳應先所至當誦之不特湘潭也凡顧氏之子若孫皆當誦之不特應先也其各敬念之哉

○壽秋汀先生八十序

今夫人莫貴於儒莫顯於仕予則慕之然莫尊於師也廣廈細旃談經講道予又慕之尢莫久於仙也髙世而無累長生而難老予又慕之然可慕也不可兼也皓首窮經賫志飲恨儒而仕者幾人敝敝於簿書朴朴於奔走仕而爲人師者幾人旣仕矣旣爲人師矣地散而官寒汲汲乎爲糊口之計所謂無累而難老者又幾人哉惟吾昆秋汀周先生則兼之先生以葩經遊邑庠蚤有令譽凡試有司必在甲乙及其膺貢而起隨牒而仕得分教饒之徳興士方向化歸興遄飛優遊林下者幾二十年諸子眾孫或傳家學或理家政各事其事戒勿關白乃別築精舍遊焉息焉以佚其老山巓水涯花辰月夕靡日不遊騷人墨客詩筒酒醆靡日不會人之望之咸嘖嘖曰仙也夫仙外倫理棄家室枯稿寂寞於無人之境其自苦多矣先生產文獻之邦際承平之世得名教之樂��之所能及哉特其無累而難老則似之耳今年已八十視聽飲食步履談笑無異少壯而或過之十月九日寔其誕辰文會諸公屬予鄙文爲壽予素慕先生而又與其伯子別駕君善不敢辭也世有迂生曲士齷齪而猥瑣者有汨溺於紛華波蕩之中而不知老之將至者有計丰約憂子孫而忘在得之戒者觀乎先生必超然神悟翛然體輕絕塵鞅忘世慮而同歸於壽域矣

○壽髙歸田八十序

嘉靖丙戌吾昆秋汀周先生壽八十歸田髙公過予曰願有祝也不敢辭明年丁亥七月九日爲公八十生辰先生亦過予曰願有祝也亦不敢辭公以葩經遊邑庠登鄕榜出宰上杭聲績方懋致其事而歸於玆二十年餘矣其爲人也口無僞言身無矯行君子謂其誠供養祖母與母孺人皆享大耄君子謂其孝恥言人過不事表襮君子謂其能容其宰上杭也釋武平之囚平溫氏之亂誅負固之氓邑有黠吏善持官中短長亟寘於法何其武也及其歸也內屏家累外絕世紛門無塵鞅座無雜客又何靜也嘗聞之夫子矣曰仁者壽文人墨士以爲老生常談置而弗講務求新奇怪誕之說以稱人壽不亦謬耶以公觀之誠者仁之存也孝者仁之發也靜者仁之體也容仁者之量也武仁者之勇也若公者不謂之仁人耶夫子之言不於公而驗耶又嘗聞之前輩矣曰昆之士夫出仕者不待老而掛冠致仕者必難老而多壽此固風俗之美而亦乘除之妙也前輩之言又不於公而益驗耶公與先生居則同裏出則並駕飲則聯席後生晚進咨嗟景仰以爲人瑞予皆得執筆以揄揚之誠一時之盛事也

○壽周母李孺人八十序

忠孝人之大節也懲遠遊之戒以養爲樂者曰孝而如一之訓或乖執匪躬之義以仕爲通者曰忠而愛日之私靡盡古之人於斯二者往往不能兼舉並行而遺憾者多矣若夫壽母在堂令子在朝英孫在庭合忠孝於一門萃慶瑞於一身固天以完福﹖有徳而其祖孫父子之間各得其道以迓承天休者豈偶然哉吾昆封孺人李氏南京大理丞周公伯明之母刑部主事於岐之大母也初公以禦史家居而母年已七十餘矣忽承召命公難之母曰行也吾與孫處猶與兒處也旣而公擢今官迎養京邸時於岐登仕不久卽請告而南取道金陵欲奉母以歸公又難之母曰歸也吾與孫往猶與兒往也客有勸於岐仕者則曰吾大人夙夜在公然未嘗一日忘吾大母也故���養於家使大人安於其位以報國恩�幾兩全而無憾耳今年二月十有七日母以八旬值誕辰姻友葉尙達輩乞予文以拜壽竊惟人情未嘗不�其子也而不若愛孫之切宦邸未嘗不善也而終不若故鄕之爲安孺人兩得之可謂樂矣樂則神怡體適而必壽固不待贅也予獨慨夫仕有不及養養者不思仕各墮一徧而莫之救故於周氏父子特�言之一以表公之心所以勸天下之忠一以發於岐之蘊所以勸天下之孝且聞孺人教子育孫具歷辛苦及其老也子以榮之孫以養之兩食其報天道不爽如此又可以勸天下之爲人母者矣

○壽周母朱太安人序

吾友周君以發僉憲滇南念其母太安人朱在堂假公歸省遂致其事嘉靖癸未十月四日值其誕辰予詣顧宮諭九和乞文爲壽九和曰吾例不作壽文予不能彊然漫無一辭又不能若是恝乃敢忘其菲陋而僣爲之以樂乎太安人而區區頌禱之意則寓矣昔成化丁未君與九和及予輩三十人有奇同入縣庠迄今將四十年而母氏健在得以日夕奉甘旨候起居者以發一人而巳然則太安人樂乎否也正徳戊辰君與予同舉進士各以家狀呈禮部君曰慈侍予獨曰具慶心竊自喜今具慶者不待而所謂慈侍者獨存焉太安人樂乎否也及歲甲戌君與予同仕西曹時僚友迎養其母於京者十人有奇因約爲會月一舉之諸母咸集諸子拜壽期以明年乙亥正月始事無何諸母以次凋謝竟弗克舉而太安人至今獨無恙則又樂乎否也夫人心樂則气和气和則體康體康則多壽理之自然者乎且近世士夫家率以八旬稱慶而太安人過其一焉蓋待君之歸也夫八十一者老陽九九之數也陽窮於九必變而爲八故曰易窮則變變則通通則久久斯壽矣數之自然者乎夫理順之而日裕數衍之而日長壽考日尊子孫日盛爲家之慶爲國之瑞必有大手筆揄之揚之吾恐九和終不得而辭也

○壽女兄六十序

嘉靖癸未吾弟時鳴年五十予嘗以文壽之歷敍少壯老大友於之情而頌禱之意寓焉今歲甲申五月之晦寔吾姊六十生辰又不可以無言也則情愈切而意愈至矣念昔吾父吾母壯而無嗣初得吾姊次得予均愛並惜無間男女行則牽衣坐則置膝蓋未嘗一日離也又次得時鳴則我二人者巳長而專其愛於時鳴矣吾姊年十六卽歸張半閒氏遭家多故所以承尊撫卑操井臼治田廬拮據勞苦不知其幾也半閒遊京師服官府公私內外大小之事責於吾姊一身焉憂思疾痛又不知其幾也蓋自於歸至於今日若不知有生之樂者求如少年父母之側嬌癡愛養豈不大相遠哉𨿽然勞者逸之因也憂者樂之門也疾痛者壽之徵也故朝雨則晚霽春饉則秋稔東隅之失桑楡之收皆循環之理乘除之數也今則身旣康寧家亦饒裕子女成立諸孫秀發自玆伊始逸樂而壽不占可知矣且予旣失怙恃煢煢然無所歸所幸兄弟無故庶足以自慰耳敢不移其所以事吾父母者以事吾姊體吾父母之所以愛時鳴者以愛時鳴哉方將解官而歸我三人者日夕聚首享桑梓之逸敍倫理之樂以共躋於耋耄期頤之域豈非吾父吾母之至願哉詩曰戚戚兄弟無遠具邇又曰以引以翼壽考維祺我三人之謂矣

矯亭存稿卷之一

●矯亭存稿卷之二

昆山方鵬著弟鳳編

序

送少司馬周公赴任詩序

送都憲唐公撫蜀詩序

送少宗伯嚴公詩序

順天府鄕試錄後序

玉堂後類序

雪洲文集序

贈鄭子充序

同年世講會詩序

送張橫州序

壽胡夫人七十序

介福堂詩序

壽朱母任孺人序

北畿鄕試同年敍齒錄序

送夏象山序

壽朱母顧孺人序

送金子善序

送朱方承序

壽周君以發六十序

靜觀堂稿序

贈李君崇綗之任湖臬序

黎孺人挽詩序

嘉貞詩序

送黃君攺任序

○送少司馬周公赴任詩序

昆名邑也山不髙而奇川不巨而秀人生其間多傑特穎敏淸修博雅之士謂非孕山川之靈可乎姑自近世言之修徳建業爲時名卿葉吏侍文莊其人也勵行績學惇行古道張憲副節之其人也孤介絕俗與物不競鄭進士時乂孫正郎蘊章其人也然位不甚顯或年數之不長卒未能大究厥施爲可恨耳若今少司馬貞庵周公有位矣且有年矣兼四子之所以自立者自立以答山川之靈不有望於公耶公起家進士出宰畿縣入司風紀兩佐北寺三都內臺進爲司空召爲今職周流十任揚歷兩京吁亦偉矣姻友顧侍禦孔昭作詩贈行和者成什公曰子必序之昔孟子論友自一鄕一國天下至於尙論古人極矣鵬前所云蓋一邑之產耳若一郡則有大焉陸敬輿經濟之學範希文憂樂之志典刑具在也若上古則又有大焉伊傳格心之訓周召夾輔之功皆吾儒分內之事大臣當盡之職不可以難而自沮不可以滿而自畫者也公行矣天啟之神福之位日益顯齒日益尊法六子之所以事君者事君以收盛大無疆之績不有望於公耶他日樞筦之任付之令子奉身而歸指玉山曰吾藏修處也指婁江曰吾釣遊處也山若增而髙焉川若溢而巨焉猗歟盛哉是役也赴少司馬之召也鵬所望於公者不止於是且作者備矣故略之云

○送都憲唐公撫蜀詩序

人情合則喜離則悲有所感激則奮其喜也近乎禮其悲也近乎仁其奮也近乎義是故敬者禮之施也愛者仁之用也忠者義之發也一舉而三善備焉其盛矣乎嘉靖戊子五月之望我同年六人會於都城秦錦衣第而都憲唐公應韶適受

命撫蜀諸公卽席賦詩以贈謂鵬狗馬之齒獨多屬爲之序夫六人者寔同舉戊辰進士距今二十有一年矣幸適相遇焉如之何其不喜也由是再拜而飲三揖而坐少長有序獻酬有節其敬也秩然而起矣念昔同榜凡三百五十人有奇今僅六人耳而都憲又將有遠行如之何其不悲也由是驚呼間年繾綣話舊勉以眠食戒以霧露其愛也油然而生矣𨿽然憂卑嘆老兒女之態也鞠躬盡瘁臣子之分也方今堯舜在位伊周在廷宜相與感激思奮盡職之所當務與力之所得爲其忠也勃焉而興矣區區離合之間何足較耶都憲風節治行增輝吾榜已非一日必能奉宣徳威奠安遠服以紓天子西顧之憂亦曰禮以齊之仁以綏之義以正之而巳是固作者之意也六人者太朴少卿張公子才右庶子韓公汝節左通政宋公伯淸侍禦楊公遷喬及都憲也鵬也

○送少宗伯嚴公詩序

儒者所學者大必大用之用吾學以格君天下之大忠也用吾學以造士天下之大化也用吾學以共使事天下之大典也我介軒先生分宜嚴公足以當之矣公之爲學宗孔孟述程朱雅而不浮精而不雜天下翹然仰之曰吾道有望焉及成進士遊翰林自大司成進少宗伯入侍講筵則以心沃心而君徳成出秉教鐸則以人治人而士習變天下翕然尊之曰師儒也玆者聖情懇至永懷獻考乃分遣廷臣言邁於楚治其陵寢備其儀物修其祀事特命公統蒞焉是故嚴以誓眾惠以勸工誠以格抂天之靈敬以贊因心之孝此使之職也學之力也儒者之效也猗歟大哉𨿽然未也古之人所學者大而其君小之孔孟遠矣明道稽古正學之論紫陽正心誠意之說其君若不聞也爲世道計者有遺恨焉公獨遭際聖明親賢重儒日臻至理誠於載一時也固當式遄其歸敬恭抂位必將表儀朝著謀猷廟堂風采勛業足以被當時而垂後世使天下曉然信之曰儒者之用其大如此則豈惟世道之幸吾道之幸也公瀕行翰林諸先達聿修故事各有贈章鵬謹爲之前驅云

○順天府鄕試錄後序

嘉靖戊子秋八月臣邦奇臣鵬祗奉明詔王順天府試事取士旣得錄亦告成臣鵬序其後曰夫錄何爲者也錄其名氏也錄其文也夫錄其名氏以爲天下榮也臣獨憂之或素無聞焉則人將駭而訾之矣錄其文以爲天下式也臣復憂之或間有疵焉則人將指而議之矣然文者末也而有行焉諸士修之於家嘗思所以自厲乎宅心必端也檢身必敬也修辭必誠也此之謂立其體然行者本也而有政焉諸士舉之於鄕將效用於世亦思所以自奮乎立朝必正直也蒞民必廉平也應事必勤愼也此之謂適其用其斯以爲士乎抑又有大焉君子立徳爲上立功立言次之夫立言者文之至也立功政之積也立徳行之成也初非二物也諸士密邇輦轂凡我皇上躬行之實道化之盛巍乎之功業煥乎之文章皆目覩而身被之其進於是無難者他日果得若人焉出乎其間以輔成我皇明億萬年無疆之治則主司豈惟無憂固樂之矣何樂乎蓋得英才以爲天下用也

○玉堂後類序

古稱才難非才之難也全才之爲難也是故談道徳者未聞乎軍旅躬介冑者不事乎毛錐文資武略萃於一人之身不亦難哉惟昔裴晉公度韓魏公琦嘗兼將相之任裴日集賓佐倡酬爲樂而韓喜雨喜雪二詩隱然自負以天下之重其在當時庶幾所謂全才者若今少師石淙楊公蓋其人也公自蚤歲成進士歷官五十六年薦陟臺省兩鎭邊陲再登內閣出入將相機務叢委不廢吟詠興趣所到對客揮毫若不經意然文人墨士窮日夜苦思力索而不可及風雲之變不足諭其豪也江河之流不足諭其順也鴻鵠之舉不足諭其適也若公者謂今之全才非歟凡公之詩門生孫思和育析之爲數類統之爲石淙詩稿梓行於世久矣此曰玉堂後類者蓋續刻也屬鵬序之鵬惟公徳在朝廷功在宗社澤在生民制作在金石若無待於此者然有東山之什而後見周公之忠有抑之篇而後知武公之敬是詩出焉則今日明良際遇之隆中興太平之盛學士大夫遊從之樂皆於是乎在矣此思和續刻之意也

○雪洲文集序

有其言矣而行不掩焉吾甞聞之未有有其行而無其言者也非無言也言之不文與無言等耳孟子謂誦其詩讀其書必知其人欲以實其言也愚則謂知其人必傳其言欲以驗其行也二者寔相表裏云廣陵雪洲黃公起於甲科歷於郎署登於藩臬陟於京兆進於中丞位少司馬致仕而卒其剛直之气質素之風淸苦之操終始一日也鵬嘗爲公屬吏玆應召而出適公子襄官戶部乃集公遺文求序而傳之鵬惟文者言之粹也言者行之表也公之自立蓋幾於獨行者矣故言非徒言也表其行也傳非徒傳其言也傳其行也是故讀其詩知其養之定矣讀其聯句知其取友之端矣讀其�記知其擇術之正矣讀其志知其實矣讀其與當道諸書知其忠矣讀其告神之詞知其愛矣故不必登公之堂接公之論而其用心於內之學坐鎭雅俗之望可以槪見矣始也本行以信其言終也因言以驗其行而公寔賴是以不杇則夫戶部君傳之之意豈非顯揚之一道哉公諱瓚字公獻雪洲其號也因以名其文集云

○贈鄭子充序

師儒之職甚重也而人輕之是豈人之罪哉吾不自重故人從而輕之耳或曰儒官甚寒也秩甚卑地甚散也惡乎重乎予曰長育人才則國家賴焉表正風俗則世道關焉重乎不重乎然而當是任者或不知人才風俗爲何事而惟嘆老嗟窮謀生之爲急地沃而生徒眾則喜地瘠而生徒寡則憂其不自重如此何惑乎人之輕之耶吾友鄭君子充志潔而行修論髙而學古遠承中州數百年文獻之傳近守雙松介庵二先生詩禮之訓玆膺貢而來入試髙等得分教溫之瑞安所謂地之沃瘠生徒之多寡俱不足道而於人才風俗二事則寔有志焉蓋異乎諸子之撰矣昔元儒危太朴分教成均其友李仲公氏作書遺之切切以秉忠孝成人才益朝廷爲勉而深以攀附營私稱貸爲戒眞可謂對病之藥惜太朴晚節之不終而負此良友也𨿽然使仲公生今之世爲今人誦之不笑以爲迂則怒以爲狂矣故惟子充可以聞此言吾惟於子充可以此言贈他日甌栝之間有正大傑特之才者出以資國家之用必子充之教也海濱之俗去浮而趨雅捨薄而歸厚以回淳古之風必子充之教也使天下之士曉然知師儒之重不敢自輕而人亦不敢輕之者必自子充始也故於其行也而盡言之

○同年世講會詩序

嘉靖戊子秋九月我戊辰同年萃於京師者凡十人魏太常華甫宋銀臺伯淸張太朴子才韓宮庶汝節王駕部宗周吳大參靜之兪憲副徳輝孫僉憲朝信及予也同年之子若弟以是月辛巳舉世講會於慶壽寺之西堂者凡九人兵部張崇禮刑部張崇四姚在明蔡直夫禮部陸子文中捨張克衡大尹張汝思錦衣許成徳鄕進士王文翰也十人坐上九人坐側敬其父兄及其父兄之黨以勸孝也無敢太康各思其職以勸忠也有君臣之義焉有父子之道焉又有長幼之序焉有朋友之情焉一舉而眾善備矣會之明日諸公各有述作以紀其盛予不能詩也僣爲之序夫先王制爲酒禮後世流爲酒禍孰不爲飲長夜之荒祼袒之放號呶屢舞之丑所以生禍也此則謂文字之飲和而有節醉而一亂其幾於禮乎且同年之會吾嘗聞之矣同年之子若弟世講之會則未之前聞寔倡自今日也嗣是而後同年之登朝者同年之子若弟之登仕者日加益焉歲一舉之莫或廢之亦倡自今日也夫會益數則詩益多會一厭其數淸朝之盛典也詩不厭其多治世之遺音也殆必有觀感而取法焉者矣

○送張橫州序

嘉靖戊子予應召來京自夏四月至冬十月半歲耳吾昆之士謁選吏曹授官者九人此一邑之盛也九人之中吾姻友張君紹芳兄弟與焉此一家之盛也紹芳得判廣之橫州邑人鄭子充輩徵文爲贈予惟橫州古郁林之境爲邕欽廉三郡之衝其山川之美物產之珍夷市海舶之聚可謂盛矣昔吾郡陸公績嘗守郁林以文徳來遠人以儒雅化士俗及其泛海而歸舟輕恐覆取巨石爲裝至我國朝部使者表之通衢命之曰廉石尙書吳文定公寔爲之記君以通敏之才謹飭之行且承厥考思南公之遺訓所以宜其民善其俗而厲其操者必不抂鄕先達陸公之下殆將播之臺評載之民謠旣思而歌之又屍而祝之皆理之所宜有也吾聞橫州之山有鳴石焉君當載之以歸必有繼文定而爲之記者與廉石共聞於吳下此又一郡之盛不特一家一邑而巳也姑書此以俟

○壽胡夫人七十序

閨闥之壽有系一家者敬姜以勞勗其子而延穆伯之嗣是也有系一國者定姜以忍勸其夫而存宗卿之後是也有系天下者今少師邃庵楊公之配誥封夫人胡是也戊子之冬十月之晦爲七十生辰鄕士夫內翰孫君輩屬鵬爲文以致遙祝之敬鵬惟公以一代偉人三朝元老出營四方入贊萬幾久寓於外而無內顧之憂者所以賴乎夫人也夫人以名賢之裔淑媛之資率其子婦以供祭祀督其婢朴以事耕織獨處於家而任內助之責者所以安乎公也然則夫人儼然居於堂堂之間而隱然系乎天下之重故諸君所以致其祝者非一家一國之謂也天下之謂也乃祝曰願公康寧逸樂以治其外使億萬斯年皇明樹不拔之基而公亦永享無疆之慶謹再拜爲公壽又曰願夫人康寧逸樂以治其內與定姜敬姜同休媲美垂於無窮謹再拜爲夫人壽又曰願斯世斯民陽被公之澤陰受夫人之賜以同躋仁壽之域謹再拜爲天下賀焉

○介福堂詩序

少冢宰吾蘇徐公子容日侍講幄茂著忠勤上念之特予贈封覃及三世於是厥母王年七十有六進太淑人之號公拜舞歡忭謹摘制詞二言名其奉親之堂曰介福侈上賜也旣托詩人詠之復謁鵬敍之將拜使者寓歸爲壽鵬惟公之尊養其親禮隆而物備矣又思所以顯其親者故托諸文字之間以著其盛徳獲福之實蓋顯親之一道也鵬惡乎敢辭乃敍曰太淑人生有令質長修懿範以誠孝事尊章以信義相夫子有順徳焉貴不忘勤富不忘儉有恆徳焉蒸嘗之饋必潔以虔賓客之奉必精以腆有敬徳焉撫媵侍煦如也待姻族歡如也周裏閈之貧者沛如也有惠徳焉所謂徳之盛也則其齒日益尊體日益康寵數之頻繁子孫之秀異無福不備焉者豈曰偶然乎哉抑聞之立身行道又顯親之大者也公方以正學輔聖徳以宏才佐邦治以淸操鎭雅俗君子曰太淑人之教也行將秉忠孝之大節膺調爕之重任使天下並受其福君子亦曰太淑人之教也所以顯其親者於是乎抂區區不裵之辭特贅焉爾矣

○壽朱母任孺人序

吾昆朱氏之盛甲於吳中自唐孝友先生仁軌至宋司農少卿貫至元儒學提舉澤民至我朝少宰懋忠六百年來衣冠詩禮代有名徳夫人皆知之至於閨門之多賢則或未之悉也以予耳目之所暏記若祕書之配曰施夫人教諭之配曰吉宜人封君之配曰鄭孺人憲副之配曰王淑人沂州之配曰黃孺人或以慈感或以孝應或懿而肅或慧而和或婉而順載諸太史之筆播於裏嫗之口不可誣也朱氏之盛閨門其有助乎昔自太王至於成康父子祖孫四賢三聖猗歟盛矣揆厥所自蓋由姜女太任太姒邑姜姑婦之賢有以致之耳然則周家之盛閨門其有助乎任孺人者沂州半山君之繼室太學生希顏希曾之嫡母也二子值其生辰乞文爲壽予惟沂州之子若女皆非母出而一視之未嘗有煦煦之私亦未嘗有嗃嗃之厲然莫不親而愛之弗敢遠也又莫不敬而承之弗敢慢也廝朴婢﹖女﹖女﹖無慮千餘指未嘗有�楚怒詈加於其身然莫不尊而畏之弗敢違也是何以得以哉蓋其仁厚慈祥之徳足以結其心莊重簡嚴之色足以服其志況不妬也故諸母得以和於內又不專也故二子得以行於外然則孺人之賢豈有�於前人也哉二子行將仕矣榮以祿養進以顯號則齒日益尊體日益康而朱氏之子孫日益盛所謂以徳受福以身作範昭其前而裕其後者不有賴於孺人耶敬書以竢

○北畿鄕試同年敍齒錄序

鄕試抂各省特一方之產耳其抂兩畿額廣而人稠焉苟無道以合之則其勢易疏而其情弗洽此同年會所由舉也嘉靖戊子予濫司順天試事收畿士之秀者什七六館諸曹之士什三明年己丑春二月庚寅胥會於京師李文達公舊第禮成而退各述其邑裏姓字爲錄謁予序之夫人逆旅邂逅才信宿耳他日遇之則握手慰勞歡如平生況學則同業薦則同書仕則同朝以朋友之倫而寓兄弟之誼者乎是宜惇契分講世好不以位而加於齒不以久而忘其初厚之至也抑予聞之易矣同人於野公也利君子貞正也亨而利涉則其應也惟正而後可以言公惟君子而後可以言正諸君向用伊邇必正以持已公以應物不同於俗而同於理不同其迹而同其心不同爲怕人而同爲君子以共翊我皇上大公至正之化亨而利涉孰大於是若夫近則狎羣則尙﹖﹖僅於憧憧之思而不知通天下之志此可以爲同不可以爲大同也其戒之哉予不佞幸廁名於諸君之右太史公所謂附靑雲之士而施之後世云耳

○送夏象山序

吾昆夏君通甫起家鄕進士授象山縣尹昆人寓京師者咸往賀之有厚於通甫者曰謁選之士得善地則跫然而喜得不善地則愀然而不樂象山僻抂海濱民貧而土瘠察君之色若無不豫然者何也矧厥祖中書公叔祖太卿世父大理皆以文藝著名先朝君獨外補然而無不豫色者何也君曰不然土瘠則其民向義民貧則其俗崇儉向義則不犯刑崇儉則不越禮皆易治之道也且吾之性不欲擾也吾之才不能彊也吾聞是邑稅寡而訟簡不敝敝於簿書不僕僕於迎送足以養吾之性稱吾之才吾何爲不豫也君子持身以誠謹蒞官以淸白期不斬先世之澤而巳必求善地者其志欲何爲耶於是太學生龔君孝先聞之嘆曰此長者之言也有道者之言也乃授太史氏簡請書以爲贈

○壽朱母顧孺人序

朱甥希顏遊太學值其母顧五十生辰請於大司成以歸拜壽畱都縉紳咸詩而祝之希顏乞予序夫天欲興人之國也必生賢才共成之而國脈以長夫天欲興人之家也必有內助之良者共成之而家慶益遠於吾昆朱氏足徵焉自宋迄元衣冠仕宦相望不絕入我國朝爲翰林爲給捨爲憲察爲侍禦爲邑博至於懋忠以狀元及第今爲太宰百六十年世有令人內外宣力以綿我皇明無疆之祚而家亦隨之猗歟休哉判沂州半山府君懋忠之叔父也壯而無子聞母機警淑慧善書數之學納爲側室寔生希顏以承祀事其有功於朱氏大矣沂州家益饒事益夥凡錢谷之斂散交親之往來契劵之新故母悉掌之每夜家人將就寢母方張燈算緡左執簿右執筆夜分乃巳如是者以爲常沂州旣捐館故廬毀於烈焰物靡孑遺羣小肆慍生理日落母拮據辛苦載造有家泣戒其子曰爾母忘今日母嬉母驕以辱世徳可不懼乎其有功於朱氏又多矣夫朱氏世有功於國也故天佑之俾有良內助以壽其家母嘗有功於朱也故天佑之俾之享多福以壽其身是蓋天實爲之而豈人力私智之所能與哉抑又有說焉易曰入而後說說而後散夫人之情事順則心樂心樂則气和气和則寡疾而難老希顏果能順母之教母嬉以荒業母嬌以惰行使母樂而和和而壽以迓承乎天休則事天之誠事親之孝兩得之矣勗哉乎希顏

○送金子善序

邑之有簿始於漢沿於唐而重於宋大抵以勾稽文簿爲職至於我朝則邑之政皆得與聞矣太倉金君子善以太學生謁選天曹得主湖之歸安縣簿有惜君者則曰昔人謂髙士不爲簿厭其卑也以子善之才宜不屑於此矣有賀君者則曰昔人謂以官爲家安於近也子善去家一衣帶水耳宜子善之樂於此矣予曰奚有於是顧其人何如耳其人賢則乘田委吏皆重也而況於薄乎其人不賢則廟堂臺鼎皆不足重也而況於薄乎是故程伯子嘗爲上元薄矣存心愛物必有所濟所以安百姓也積此誠意豈不動人所以待僚友也君必法之朱晦翁嘗爲同安簿矣簿所當爲大書楣間所以修職也先期示民以信爲主所以集事也君必法之則人不以簿視君而以程朱之徒視君矣其秩之崇卑地之遠近何足道哉或曰鄭餘慶自汜水趙宗儒自陸渾皆至宰相此以位不以人也吾亦不願子善之聞之也

○送朱方承序

先正云名賢之後難乎其爲後也一言之誤一行之疵稍不類其前人人將議之矣予謂不然名賢之家有典有則率而行之如方之有矩員之有規也𨿽中人之資且感而化勉而及焉況子孫之賢者乎姻友朱君方承以國學之彥部授廣東按察幕職兄子子謙方舉進士以贈言爲請吾昆朱氏世以儒業相承曾祖素庵隱居教授以身先之予𨿽不及見然邑志可考也叔祖學諭公之直道厥考侍禦公之醇徳則予皆嘗識之矣三先生文學行誼未暇縷數要皆忠信篤實本之一誠而巳君能奉之而往誠以事上則上信誠以使下則下孚誠以應事則事立誠以治獄則獄得其情而職無不舉矣𨿽然名賢之後或愚而弗慧或放而不檢或溺而不止以墮家聲而犯國憲者比比未必皆如君之賢也先正之言其可盡廢耶君伯兄方來行將仕矣請以予言質之

○壽周君以發六十序

吾友鶴村周君以發壽屇六十於是厥母封太安人朱年幾九十矣君峩冠盛服登堂拜母退則令子佳婿率其女婦以次爲壽俄而邑縉紳先生少長咸集黃陂令王君民瞻以祝辭屬我嘗間洪範五福其一曰壽釋者謂以急緩爲先後愚則謂有相因之義焉蓋自生民以來踰耄耋望期頤者夫豈少哉饑寒切身無以卒歲𨿽壽非福也故次之以富旣富矣憂患疾痛呻吟牀褥𨿽千駟萬鍾將安用之故次之以廢寧君顏色完好步履彊健不見其衰也應����旋樽俎不見其倦也酣觴賦詩窮晝達夜不見其困也談笑諧謔萬慮畢遣不見其悶也若此者不謂之康寧矣乎而髙壽厚祿之享不有餘地乎𨿽然康寧者君之身也不自以爲康寧者君之心也方其爲諸生舉進士歷官刑曹出補州郡進僉外臺怕惴惴焉守官箴畏淸議如一日也及謝政而歸處戚尙﹖﹖接交遊怕兢兢焉惟恐忤物而招尢也詩曰無巳太康書曰不敢荒寧君寔以之蓋卽所謂攸好徳而又爲壽富康寧之本也若果以急緩爲先後則徳豈緩而當後者耶予辱君同年之末每一會晤未嘗不羨其康寧而占福履之未艾也昔嘗以文壽太安人矣玆復壽君不敢以不文辭者通家之誼不可得而辭也

○靜觀堂稿序

靜觀堂者吾昆顧先生孔昭宴息之堂也先生年旣六十盡出其平生之作於是堂乎輯之以傳因以名其稿也輯之旣成友人方鵬敍之曰文章類其爲人气之發也有不終類者學之驗也徒聽乎气而無學以養之則剛者必肆柔者必靡其不陷於一偏者幾希傳稱宋廣平貞姿勁質剛態毅狀而梅花一賦淸婉秀麗殊不類其爲人其所養可知已先生貌肅而禮恭行方而言簡望之若孤崖峭壁凜不可犯卽之若雨竹霜檜寒色可掬蓋自蚤歲成進士入翰林授監察禦史典學京畿以至謝政其風神之峻整气節之淩厲猶一日也故其發而爲文詞嚴義正格髙而意古讀之者如承師保之訓有恭敬之心焉及其晚年諸作則又紆徐委備盡乎人情而切於物理讀之��聽宮商之宣有感發之心焉若與初不終類者何也蓋必中有所養默化其英气渾成乎大雅而文亦隨之可以驗其學力矣嗟乎使先生不慍於逆�不忌於時宰而得盡行其學焉策勛樹業當不�廣平之後不徒托之空言爾也爲世道計者能無嘅乎先生所著別有稽古治要昆山縣誌各若於捲巳梓行於世玆不贅云

○贈李君崇綗之任湖臬序

世之仕者盤錯愈利見事風生是謂能吏淸苦自持一介不苟是謂廉吏如參苓之劑醇酒之味如慈母之愛子而不以爲恩陽春之被物而不見其迹是謂循良之吏然廉能之名易起循良之效頗遲故眾人忽之君子取焉樂淸李君崇綗起家進士出宰巨邑入補內臺擢守淮贑二郡調知吾蘇以誠謹宅心以修潔制行以簡靜而精審蒞官以寬厚而和平待物蘇之民安之曰吾父母也其爲士者仰之曰吾師表也周之老成漢之長者君眞其人哉蓋所謂循良之吏而廉能乃其餘事耳玆擢湖廣按察憲副或曰楚大藩也按察法吏也不可以治郡之道治之也予謂不然易之明愼書之欽卹惟老成長者能之而苛刻以爲威發擿以爲智者君子弗尙也君將往焉所以治楚者不外此道而輕悍剽疾之俗化矣由是陟臺省坐廟堂所以事一人康兆民者不外此道而熙�淸穆之治成矣猗歟休哉君行有日昆令郭子世�將率其僚屬父老與攀臥之列屬予序之以彰盛美予昔有甌栝之役君寔以文贈我玆不可以不報且謹書備錄使他日傳循良者有所考證焉固太史氏之職也

○黎孺人挽詩序

昔人謂長歌之哀甚於痛哭夫痛哭亦慘矣而長歌有甚焉何哉蓋謳吟之間其辭切以淒其聲悲以永自能使人太息流涕而不能巳若近世哀挽之作是也𨿽不能盡如古人導轝執紼之助要亦騷些之遺歟侍讀學士三峯張公元配黎孺人卒於京邸同朝諸君子咸爲詩以哀之公出以示予且屬爲序或曰不知其人而漫爲之辭豈情也哉予曰奚而不知也人見夫龜玉之毀必失聲驚呼人見年芝蘭梧竹之摧謝必重惜之而況於人乎嘗讀公所著墓銘而知孺人之賢矣淑而慧莊而和孝慈而靜猶龜之文也玉之粹也芝蘭之馨梧竹之秀也不幸而不永焉由是而哀之非人情乎又嘗侍公謦欬而知感嘆之深矣由是而爲之辭以泄其愁思非人情乎昔周室之盛使無漢廣汝墳諸什則當時女婦之賢後世固不得而知也然則諸君子之作風教系焉而可少哉予恐讀是詩者以爲涕之無從也謹以答或人之言弁諸篇首

○嘉貞詩序

眞丘郡主伊安惠王之女中奉大夫蔡公諱升之配也夙承母妃之訓涉經史習楷書兼治女事悉中程矩及歸於公恪秉婦道謝絕華侈誡飭婢朴罔敢怙勢中外咸以爲賢公遘疾不起主伏地慟哭以首觸柱頃刻而終事聞詔旌其門曰嘉貞時年三十有九寔弘治己酉九月二日也厥孫復元以名進士爲蘇二守敬事勤民聲績懋著嘗乞學士大夫詩以光昭主之令徳屬予爲序予惟死生亦大矣女婦難於丈夫貴富難於貧賤其人情乎主以天潢之遺宮閫之秀乃獨不爲居養所移卒能扶綱常而配道義所謂正而斃者也全而歸者也從一而終者也貞之時義大矣哉然予嘗讀周詩凡言后妃之徳夫人大夫妻之賢者必歸本於文王之化主之貞固可嘉矣而聖帝賢王修身正家之效不亦足徵也哉諸作美而不溢哀而不傷蓋二南之旨也他日觀風者采焉﹖太師師之以備房中之樂以風厲天下其於世教豈曰小補云耳

○送黃君攺任序

君子委質爲臣則秩之崇卑地之內外惟上所命吾無容心焉世有趨近避遠切切以南北異同爲論者固不足道若或厭勞擾樂簡便惟畱都之爲適𨿽其靜退可取要亦未得爲中道也若吾友黃君日思則異於是君故少司馬雪洲公子也蔭授戶部照磨歲餘矣以繼母抂堂無他兄弟備養又不能若是恝者欲告歸則世恩不可忘也欲迎養則髙年不可至也於是有乞南之請上嘉其孝特從之攺授南京戶部此其不得巳之情比之趨近避遠者賢不肖旣自不同而亦豈厭勞擾樂簡便之謂哉南歸特詣予乞言爲贈予惟戶部錢谷之出納簿書之塡委吏獘之繁滋皆君所當與聞者以南較北事若稍簡然視他曹則冗矣雪洲公嘗仕於此剛介之性淸苦之節至於今人能道之君必廉以律已嚴以禦物公以應事以承乎厥考之風則其繼述之孝不有大於便養者哉日思勉之

矯亭存稿卷之二

●矯亭存稿卷之三

昆山方鵬著弟鳳編

記

重建甫裏先生祠堂記

守寅記

鳳溪拜墓圖記

銀杏圖記

守坡記

登石門山記

遊前倉山記

遊南雁蕩記

登江心寺記

遊南明山記

遊仙都山記

攺亭記

遊張公洞記

松崕記

可琴記

遊大石記

遊善權洞記

觀海記

玉井記

遊西山記

○重建甫裏先生祠堂記

祀以報功也功在吾君則祀之功在吾民則祀之祀者無徳色享者無怍容何則以其稱也有士於此上不事君下不治民放江湖以爲髙寓文酒以爲達而名實未加於上下然報祀之典彌久益勤而不可廢者蓋必有其故矣唐陸先生魯望家於笠澤寓於甫裏躬耕自食屢辭聘命其抗塵絕俗之標有欲識其面目而不可得者當是時也鶴舉衛軒豺當漢道國事且日非矣先生以髙風峻節傲睨一世使上焉首知崇道義默消其輕士之心下焉者知重廉恥潛奪其富貴功名之念祀典所謂法施於民先正所謂貪夫廉懦夫立大有功於名教者先生以之此祠之所由設也甫裏白蓮寺相傳爲別業遺址舊嘗廟貌其中自宋迄元至於今日愈徙愈陋予每集諸生拜於祠下志欲攺作力苦弗逮正徳丁丑勸學使者下令亟毀淫祠里人馬處士經與弟綸紳緯綯撤鄰祠之無名者取其材而附益之攺築於寺左隙地堂宇旣邃門垣亦整買田若干畝以供祀事委僧【某】守焉明年戊寅告成胥來請記予喜曰是吾志也竊惟甫裏爲名賢過化之地士風民俗素稱純雅數年以來漸失其舊今之地卽古之地今之人非古之人矣經等率其子弟與其鄕人以時告祭觀聽之餘必能轉澆爲淳斂華爲實所謂百世之下聞者興起固先生流澤未泯而馬氏表章之力不可誣也系之以歌曰甫裏先生人中龍扁舟破浪乘長風帝召不起驚王公默扶名教伊誰功羊裘老子柴桑翁地殊代異臭味同撤邪就正新厥宮杞菊杯案陳西東精靈縹緲煙雲蒙散襟露冕下太空鳶肩後裔懿且恭永修祀事垂無窮

○守寅記

予居先親之喪桐廬方君漸遠來問易予以哀疚辭不得乃相與數月別去先親將入土復來會葬厥父伯維隱君號守寅因以記請予復以哀疚辭不得退而自思漸若是厚我我拒之不義乃爲言曰寅者人始生之會也人之始生淳風沕穆元气未蝕性天未鑿以理而言是爲太極以气而言是爲太初以世而言是爲太古至於唐虞之盛四凶作僞而巢由獨葆其和商周之際一夫用智而夷齊獨完其眞世道愈下則民心愈移然能矯僞爲朴化漓爲淳者吾於漢得一人焉晉得一人焉唐與宋各得一人焉子陵之一﹖淵明之三徑魯望之散康節之豪謂之羲皇上人可也謂之葛天無懷之民亦可也今時何時又得一人焉曰隱君臥山之深坐林之密抱甕灌畦去餌垂釣解弦弄琴人皆曰智吾守其愚人皆曰巧吾守其拙其生則今其心則古故號曰守寅嗟乎聖人固通變以趨時君子當反本以更化方其初也質勝而野聖人不得不濟之以文及其久也文盛而獘君子不可不挽之以質使國之處士鄕之耆老皆如隱君由古之道以變今之俗使天下默歸於淳龐之治則於世教豈曰小補之哉愚於是有所感且有所望

○鳳溪拜墓圖記

吾友錢君淸仲本浙之桐鄕人厥祖頤庵翁慷慨有大志嘗曰丈夫當有事四方安能鬱鬱老死牖下耶乃薄遊京師樂之占籍通州居焉厥考潼川公嘗仕南服念欲取道過浙弗果賫志而卒君登進士髙第拜南京司勛主事喜曰可以酬先志矣捧檄先趨桐鄕訪其族黨裏名鳳溪者先世之墓抂焉乃告祭其下觀者如堵罔不嘖嘖君因以鳳溪自號縣大夫蔣國信繪圖爲贈屬予記之夫君子之於其鄕也宗族於斯丘壠於斯𨿽歷世久遠可按而考也惟夫死徙而出其鄕則漫視爲塗人者眾矣不有君爲之後安知錢氏之墓不夷而爲田窪而爲沼乎故人樂有賢子孫也昔歐公蘇子皆一代偉人壯而仕老而休去其故鄕終爲寓客然自謂必曰廬陵曰眉山者表其所自出也至於所謂隴岡阡者歐公終其身僅嘗一至而老泉彭山之原蘇子或有遺憾焉然則鳳溪之號足以疋休二公而拜墓之舉則君可以獨擅其美矣嗚呼賢哉是爲記

○銀杏圖記

凡受形兩間者未有久而不壞者也久而不壞者惟文字爲然昔王晉公手植三槐用以卜世至其曾孫鞏度勢之不能久也乃以三槐名堂而托蘇子爲之銘今所謂三槐者漫無遺迹而蘇子之銘則家傳而人誦之鞏之慮不亦遠乎庠友龔君孝先宋殿中侍禦史遇仙公之裔孫也公本汴人避靖康之難來憩於昆之信義鄕手折銀杏一枝插地祝曰活則寓此巳而果活因家焉厥樹歲茂月滋其平如蓋其廣如屋臃腫癭瘰狀貌奇古迄我國初天兵�下欲斧而薪之見赭衣人坐樹上駭汗而走自是樹日延衺族日繁衍簪纓詩禮相望不絕然多散處城邑去樹益遠正徳中值歲大侵有他姓冒龔氏者寔居樹傍遂斬而鬻焉孝先痛手澤之泯也謹托秋堂王隱君繪而爲圖屬予記之以啚不杇予惟兩間之物有成有壞理之常也惟物之異者其成也不偶其壞也不測蓋有數存而不可逃焉者也遇仙公豈獨靈於天兵而不靈於冒姓者哉方其數之未盡也固若有呵護之者及其旣盡也𨿽鬼神亦末如之何孝先於此可以自解矣吾聞秋堂嘗買扁舟往來樹下吟嘯終日故俾紙濡筆遂得其眞予家去信義不遠未能一覩巳爲欠事而文字鄙拙又不足以昭世徳而慰孝思可謂遠愧蘇子近愧隱君矣若夫孝先一念之勤其事則晉公也其心則鞏也孰謂古今人不相及豈理也哉

○守坡記

陳氏子鑑買地方一里髙爽燥幹夷而屋之扁曰守坡時鳴因爲鑑號且索予記夫守之爲類不同也上焉者顏守而化曾守而勇皆去聖不遠蓋有志焉而未易也其次守雌爲溪守伏爲谷此方外之教蓋不屑也又其每下者則守株爲愚守錢爲虜乃其所惡也然則所謂守者何也夫鑑之先世以農起家樹徳而滋爲善而樂於玆百年矣室廬足以庇風雨秔稌足以給饔飧雞豚狗彘之畜足以需祭享爲之子若孫者能世守之循其常而不過其分鷦鷯安於一枝蝸涎濡於滿殼不啻足矣苟或壞名災巳作姦犯科以隳其先業者固無足道然躐等妄意廣田廬丰貨薤狹小前人之制務擴而大之並其所有而失焉者亦可哀也鑑能謹身節用不敢過亦不敢不及期不失舊物而巳若夫厚積而徐發後之人或有興焉以亢其宗而髙其門則天也吾何心哉作守坡記

○登石門山記

靑田石門之勝予嘗聞之然未有以見也嘉靖甲申二月旣望以行縣至其地乃捨舟登陸循兩崖而行中有小溪廣可二丈愈西愈隘漸聞瀑泉淙淙有聲仰而望之如蒼龍白虹下上飛舞於空蒙縹渺之間其來若趨其去若追未嘗有一息之間使孔轍蒞止則川上之嘆當發於玆矣旁有石室幽敞可坐灑灑濺沫沾衣浥面覺有寒意焉遂起而北有亭翼然碑板四列亭之上有屋比然寔道士故居困於田役逸而不返屋之左有閣傑然所謂石門洞者適當其下蓋山之絕勝處也歸鳥四集山光向瞑知不可畱矣乃緩吟而還舟焉夫石門雜萬山之中人莫之奇也自謝康樂賞識之後唐宋諸賢相繼有作厥名遂著若康樂者𨿽謂之知已可也士不遇知已則泯沒無聞曾玆山之不若予於是有感焉漫爲之記

○遊前倉山記

嘉靖甲申三月之望蒞於平陽謁文廟理錢谷慮囚閱武庶事已竣乃謀前倉之行自邑至前倉二十里捨舟升車入古寺老僧導以登山山多巨石或覆如屋或仰如舟或比如櫛或起或伏如怒猊臥虎其色皆如墨潑間有紋理如玉如雪瑩潔可愛又一巨石上平下銳以足撼之則蠕蠕而動轟轟然其有聲焉蓋仙家者流設此爲戲所謂神工鬼役非人力可爲也迆�而東入龍虎巖小飲僧欲導以歸寺左右曰東去景絕佳但徑狹耳予乃捨車而徒愈入愈深中有百洞𨿽髙下明晦不常然皆連絡直通絕頂所至悉有石級以登石梁以度云里人黃本英爲之非惟所費不訾要其胸中必有丘壑乃能布置區畫若是其整也予歷數洞而止僧曰更上有壇可以觀海予曰捨之乃相攜而出初有微雨後忽開霽風日晴美主賓具樂瀕晚至寺呼酒更酌則大雨如注矣君子曰是行也山靈海若有相之道焉夫平陽之民富庶馴擾號稱易治然敏不知學儉不中禮君子惜之吏玆土者政事之暇間一出焉覽山川之勝因得以觀風考俗布令而設教固法之所弗禁也苟或勞民病農賦詩酣酒若靈運東野之爲則有淸議在焉鵬惡乎敢

○遊南雁蕩記

今夫山髙大則雄孤絕則奇閴靜則幽美麗則秀四者有一焉猶以爲勝兼之者其難乎嘉靖甲申三月己卯行縣至平陽令丞以下各舉其職民亦淳謹自公而退喜有餘力乃以壬午與客行野晚自前倉泛舟而南蓬片﹖怱聽雨殊阻人興癸未之晨煙靄四塞勉而升車鼓吹前引予曰將安用此左右曰以卻虎也從之出山入林景象各殊皆可人意行二十里所謂南雁蕩者在焉南之云乎對樂淸者言耳兩崖之間有堂三楹樽俎羅列庶人在官者奔走供具村氓野老環而觀之以爲僅見巳而雲薄霧開日光穿漏客甚喜乃飲乃食扶掖而登焉紆徐屈曲至仙姑巖臒然一僧云自西湖近適至止遂畱小飲復循故道使從者以罍榼自隨每遇佳勝輒少止引滿三酌以助足力如天柱卓筆華表諸峯次第歷覽若夫見其勝莫識其名聞其名莫知其處如龍雁所居鍾梵所聚者勢不能徧也蓋嘗評也金城劍閣如其雄也神龍天馬如其奇也枯禪嫠婦不足諭其幽也雪膚玉骨不足諭其秀也凡所謂勝玆寔兼之矣且樂淸之有雁蕩夫誰不知其在平陽者則未之前聞也以其地僻而道遠非惟軒冕不至𨿽緇黃不居樵牧不入惟竹樹叢生狐兔交迹而已使在通都大郡則品題鑑賞歲無虛日豈多讓於樂淸者哉古之賢者生丁叔世迹寄窮壤不有物色之訪弓旌之招則終無以自見亦玆山之類歟客有未遇者感嘆久之相與登舟夜歸明日大雨

○登江心寺記

寺在甌江之中詩人往往擬諸金焦近之矣宋髙宗避狄難嘗駐於此大書淸暉浴光四字忘薪膽之憂而爲翰墨之戲識者哂之文山文公自京口亡歸假榻僧房畱題佛壁忠憤激烈讀者悲之歲在甲申三月己丑予將去溫曉發甌江艤舟入寺徘徊歷覽喟然而嘆愀然而不樂焉從者曰宋之君臣遭時多難�遷逋逃猶有餘興方今海宇寧謐政務簡少對此佳勝顧若有不豫色者何哉予曰善乎子之問也�之民富矣而未教也其卒徒有勇矣而未知方也�以化導而鼓舞之者吾將進文武羣僚而問討焉然言與勢違動與時忤於是乎不可畱矣畱則不安去則不忍故未能釋然於懷耳從者曰噫嘻過矣公之才不足以有爲其望不足以取重其職任又未見其要且專也區區之心𨿽若不能自巳然不度時審勢量其力而爲之鮮有能濟者矣南山之南北山之北無所不可也而何不豫爲哉予曰善扁舟順流風帆如馬若天相我以去者由是呼酒獨酌頹然而醉浩然而無不樂焉舐筆成記

○遊南明山記

甲申孟夏之朏予寓栝蒼閱武於南郊之外有山突兀近在幾格問其名曰南明也卽命駕而行涉級而上懸崖飛瀑在在有聲上有石梁其縮數丈其衡數尺下有石潭廣可半畝悠然有天光云影之趣更上有寺寺後有龕志所謂髙陽洞疑卽此也自龕而出有孤亭焉正倚石壁壁刊南明山三字寔米元章所書而葛仙翁靈崇二字則模糊不可認矣小坐而酌旣倦而歸嘆吾生之無幾念此行之不再姑記其略如右云

○遊仙都山記

汕都山天下之奇乎環甌括之間數百里皆山也而姿狀不同焉有�爲足而脊皆土有土爲墉而頂皆石惟仙都與純乎石矣夫純乎石矣可梯可躡亦何奇之有以其徘徊偃仰不可階而升故曰天下之奇也間甞評之石勝土山之靈秀者也土勝石山之富厚者也純乎石矣又不可階而升則孤絕縹渺眞若有所謂神仙者居之彷佛乎鈞天帝庭而非塵世之所能測也黃帝鼎湖之說已涉於誣至謂鼎湖卽其處卽無據甚矣豈好事者見其孤絕縹渺莫可究詰而遂附會之耶嘉靖甲申四月戊午與故人同遊而粗紀其槪者昆山方鵬也以鵬不善書代爲書之山中者故人也故人爲誰太學生縉雲李君璽也

○攺亭記

初時鳴構亭於溪之北復徙而南名亭曰攺人咸�其攺作而名之也予曰果若人言則淺之其爲��時鳴必不然時鳴曰不然也鳳不谷不能無過將從事於攺也吾以名吾亭然難乎其爲攺也柰何予曰知之難乎豈曰攺之難乎昔顏氏之子有過未嘗不知知過未嘗不攺其幾也巳下此以子路之勇必待告而後知知而後喜不亦難乎然則顏氏之子獨何修而易易也至明以察其幾故無不知至健以致其決故無不攺二者交致其功其幾也巳吾子以剛果之資英雋之才勤敏之學不患其不能攺也特患其於擬議之間造次之頃或有所不及知耳故省察克治之功不可偏廢也惟省察然後能知惟克治然後能攺吾子其啚之時鳴揖而退自是分仕南北列職臺省及予有藩臬之役旣老而歸時鳴亦向衰矣齒日益髙則徳日益懋其於忠孝之道出處之節與凡天理民彜之大者要者各循其則而舉無愧焉其寡�矣乎寡之又寡以至於無𨿽進於聖賢可也子路可也顏氏之子可也姑記其略以竢

○遊張公洞記

吾友義興吳祠部克學約予兄弟遊張公善權二洞久矣嘉靖丙戌八月三日姑尋舊盟舟次閶關兒子策先治具請登虎丘薄暮與時鳴步入悟石亭還過生公講臺數酌而出四日至惠山輿入東簏僧房汲泉烹茗飲龍泉精舍五日至毘陵飲白氏園謁道南書院六日至義興克學乃治舟偕往夜至李莊克學別業抂焉七日雨寓於別業夜至湖務鎭八日雨不止時鳴欲登甚急予曰第午食山靈必相我食罷天忽開霽相與大笑升輿而西五里至天申宮道士引登盂山有司巳命徒隸並執炬者候於洞口遂扶而入初險而隘復曠而夷坐酌久之始以列炬前導或俯以下或攀以上或折以左以右每歷數洞必引滿三酌以助足力敵寒气引炬觀張公洞福地五字及石牀丹竈竈上手印五指甚巨而明仰見一竅日光穿射從者曰自此出矣然險不可登道士取梯至乃�彊有力者倚石傴僂以梯足置其肩上予躡其人之背冉冉登梯數層眾手援而出巳抂平地升輿至會仙巖斷碑橫臥寔元人董蕃作記頗詳特誤指道陵爲張果耳還登舟且行且酌泛罨畫溪度蜀橋欲謁東坡祠值天晚且雨而止九日自義興復謀善權之遊策進曰大人之足疲矣恐不宜重傷之畱俟他日何如予諾焉卽命返棹克學追而送之不及十日還至毘陵胡大理邦治﹖戶部子辛吳侍禦朝言會飲胡鴻臚世徵園上觴予曰遊觀之道貴乎冥搜邃討往而忘返樂而忘疲二君倏去倏來何其興之髙而情之寡也予曰不然煙霞泉石之趣功名利達之懷𨿽淸濁雅俗不同其癖一耳慕之切必累吾心玩之專則喪厥志吾適吾意而巳不可貪也於是以予之觴而觴四子明日雨舟無聊姑述其槪如在而於玆洞之勝不贊一辭者非略之也難之也然則何爲乎其難之也吳中先輩若石田隱君南濠大朴皆善游者也皆登髙能賦者也石田有詩南濠有托𨿽極力模擬曾不能得其十之二三顧予何人哉或有繼予而往者必身履其地當自得之亦將有難言之妙矣

○松崕記

友生王君維之甌產也予嘗造其廬訪焉有山突然當戶者積谷也有石窿然勒文其上者鄕先達文太守宗儒也大書松崕艸堂揭之楣間者太宰白巖喬公也以松崕自號者維之也維之之言曰松者物之勁者也崕者物之髙者也其抂於人挺然有不可撓之操謂之勁超然有不可及之趣謂之髙其要抂於克巳而巳克巳則無欲無欲則心純乎理而气配乎義气配乎義故其操堅貞而不可撓也心純乎理故其趣廣遠而不可及也有欲則气不塞乎天地之間而志屈於萬物之下欿然而餒頹然而卑矣惡乎勁又惡乎髙耶故曾子自反而縮謂之大勇而申棖所以不得爲剛也浴沂詠歸者有堯舜气象而問稼圃者所以爲陋也故君子莫大於立志莫貴於養气而必以克巳爲先務歟紀非曰能之願學之而巳耳夫所謂積谷山者予嘗登之矣有松參天雄偉正直實元气所積神明所扶何其勁也攝衣躡足上躋絕頂仰視太空俯瞰人世眞有淩虛禦風離塵絕俗之意何其髙也當是時也巳有會於吾之心今聞君之言可謂諭道之切而知爲學之方矣於是乎記

○可琴記

或問倪君徳承何人也予曰其人和樂其人憤郁其人閒靜君處父母昆弟妻子之間皆有恩意而不失其歡心族人或有間言君友愛彌篤久而化矣故曰和樂人也未齋顧子及予兄弟夙與爲友皆成進士去君獨淹迹黌捨典學者見其髯謂其老也遣之予移書當道稱君篤行誼重然諾畱之以惇士習乃再引見攢眉曰誠老矣遂斥不復識者惜之故曰憤郁人也自是葛巾野服談笑縉紳間翛然有冥鴻海鶴之興以占畢糊口外若無求於世者故又曰閒靜不羈人也一日遇琴師於道笑曰可人遂從而學焉月餘得其肯綮又笑曰大可人意顧子因以可琴爲君號且贈之詩而屬予記古之論琴者曰和樂而作名之曰曲憂憤而作命之曰操又曰惟心靜而身間者能之君和樂之趣得之於心應之於手而其幽憂憤悶之思又藉是以宣泄而蕩滌焉且以蕭散之逸人寓情於雅淡之古樂其气味之投感孚之妙𨿽謂之知已可也嗟乎古之幽人獨士不見知於當時而托物以爲知已者其志可悲巳君蓋斯人之儔歟作可舉記

○遊大石記

�甥懋愚爲予道大石之奇也曰先生昔寓浙省凡睦嫠甌栝諸勝靡不歷覽玆去大石無百里莫或見之豈以其近而忽耶予笑曰諾乃於嘉靖丁亥三月戊戌拉梁九臯節判與其子金予子策及懋愚偕往先是予弟時鳴寄宿半塘入夜訪之明日己亥朝雨午霽同登虎丘庚子風雨蚤作午後過滸墅入竹靑塘夕暉半林陽山抂望予亟欲登焉眾有難色乃止辛丑捨舟登車風日淸美松杉蔭翳僅五里至雲泉庵守僧天然前引扶登石級偪側如棧憩小亭讀吳文定李貞伯諸公聯句更折而上愈險益奇眇羣峯於一拳挹湖光之半面超然有獨立物表遐舉世外之意命酒數行而下入凝翠樓飲焉夫遊於斯飲於斯者日相接迹騶從之盛失之華聲妓之樂失之縱行廚之丰失之侈玆三者予幸無之若夫以弟從兄以子奉父以甥侍舅則他人之遊者之或無也亦足以自多矣昔淵明每出寔二子舉其藍輿安石過別墅則中外子侄咸抂焉陶之眞謝之達百世之下聞�興起予不敢比迹二公然南村之幽東山之勝與大石之奇要亦不甚相遠也退而爲之記

○遊善權洞記

嘉靖丙戌秋八月予有張公洞之遊而善權之約猶負也明年丁亥始克償之乃十月甲子啟行明日乙丑登虎丘同遊者咸會又二日丁卯至毘陵申太守廷言畱飲又三日庚午卯刻自玉帶橋升輿丹楓翠竹蒼松夾道恍若異境可四三里入所謂善權寺觀雷神倒書謁周文襄遺像從寺後出或輿或徒歷抵幹洞水洞所謂龍佛獅象丹竈玉柱鹽堆米堆奇迹詭狀罔不周覽返而登舟同遊者樂甚以酒酌予曰公之賜也予曰不然諸君生逢盛時寓玆樂土無兵火之警俯仰之累得以優遊於衣冠樽俎之間者上之賜也予自結髮涉世途罹塵网憂勞疾痛幾四十餘年忽忽乎不知有生之樂玆得乞骸而歸徜徉容與於山水之間亦上之賜也其欣感慶幸何如哉同遊者咸避席曰然具舟載酒追隨而至以太守之意爲北道主人者常州判駕劉君義興丞寇君也焚香瀹茗奔走事客且求記歲月者主僧冊文立也記者爲誰矯亭方鵬也

○觀海記

觀海大觀也觀海日月之出又勝地聞有巨魚焉不能覩其全體而得訪其遺迹又奇也吾聞海鹽去海甚近僚友襄陽守徐君子正家焉姻友王君震發寓焉地主旣賢孤興逸髮乃嘉靖丁亥十一月十五日啟行十七日至止二君迓於舟次備言昨有巨魚乘潮而來潮涸不去海壖之民望之若舟卽之則魚膚綠無鱗項有長毫勁如馬鬣長可十七丈廣半之髙可三丈口之廣半之陷於洳沮不能反側海民操利刄競刲其肉久而覺楚鳴如虎哮眾皆辟易刲之三日乃盡其骨尙在也予更躍然十八日薄暮襄陽具樏榼邀予出東門外半里而海在焉震發與門生孫尙文偕至少焉月出於蒼煙白露之間予乃振衣坐石呼酒痛酌眼界空闊胸次如洗遙見秦駐白塔二山隱約波間不能淩虛禦風登其絕頂俯瞰萬象爲平生一快事也相與踏歌而返十九日黎明予與尙文潛往解衣盤石﹖簿候於古廟黑雲一抹橫亙震方尙文疑之予曰無傷也日出當自消矣巳而果然煦如陽春靜若太古躍金浮緅萬頃一色思得長帆巨艘駕風破浪直抵扶桑探暘谷以攀羲和之馭不尢快哉童子引而稍南觀所謂魚骨則皆爲有力者取去止存鼻柱長可丈餘徘徊久之是遊也信大觀矣勝矣奇矣然不能無感焉昔魚之在大壑意縱體舒𨿽與海俱存可也率然冥行遂爾失勢以充樵夫漁子之腹可哀也巳古之以豪傑自擬者心雄萬夫傲睨一世孰得而侮之一旦迷宦途罹法网幾不能保其身若太白長流於夜郎種放見斥於晚節是皆有以自取也凡與我同志者亦將有感於斯云

○玉井記

王子朝貴其質近道者也朴茂近乎誠謙恭近乎敬雅飭近乎文蓋讀孔孟之書究軒岐之旨所謂儒而醫者歟以玉井自號介時鳴請記於予且告之故曰玉峯昆之別名也橘井醫之恆談也昆吾產也醫吾業也吳城吾寓也不敢忘其所出亦不敢泥其所施故合二義以自況耳予嘆曰子之用心也仁矣哉不忘其所自出惇本也不泥其所施澤物也惇本者仁之體澤物者仁之用體以立之用以行之而又誠以存之敬以持之文以出之儒者之能事畢矣循是以上於吾道將有得焉豈曰近之云乎儒之云乎豈曰醫之云乎昔吾昆王安道氏博通羣典嘗遊丹溪先生之門得其心法王大章氏淸修苦學以藥濟人不責其報二公皆儒也醫特其緒餘耳子豈其後耶何其迹之相類也益以見吾昆之多賢矣故樂爲之書

○遊西山記

嘉靖己丑秋九月予歸自京師一子二甥各具舟載酒請爲西山之遊十九日入夜抵閶關飲陳氏園明日長洲徐幹卿來會遂偕至吳山飲西樓之上�者徒者賽者禮佛者樏榼簫鼓絡繹於道薄暮歸舟至木瀆而宿又明日辰刻登靈巖山寺毀於火惟敗垣百堵破屋數椽一僧守之而巳僧引觀吳王西施洞響屧廊故址所謂玩花玩月二池晉司空陸玩宅皆莫知其處矣極西最髙有琴臺焉扶掖而上參差而坐湖光山色近映杯酒未刻而下舟返胥門幹卿邀過其家張燈看菊盡醉而別夫吳山去城邑頗近故遊者接迹靈巖僻遠荒涼則至者鮮矣然古迹之多風景之勝遠非吳山所及也譬則名公巨卿之家身後𨿽若寂寞而子孫宅第猶有衣冠詩禮之遺意焉比之崛起艸萊其門如市者其气象自不同也髙人逸士寧之此不之彼必有所見矣是月廿二日舟中記

矯亭存稿卷之三

●矯亭存稿卷之四

昆山方鵬著弟鳳編

書

與操江劉中丞

與孫黃門

奉李司空

復魏子才

答文衡山

答張提學

與王陽明

答喬白巖太宰

��太宰

與學中諸友

奉內閣相公

奉楊宗伯

與許司成

復劉邦伯

答門生

與友人論地裏

○與操江劉中丞

鵬吳之鄙人也當道不知鵬之不肖誤使承乏繁司捧檄而南卒聞江右之變滿意臺下奮平生之忠義副朝廷之委托賊不足平也昨至畱都道路傳言臺下之師翺翔江上未卽啟行鵬竊惑之安慶孤城危如累卵急如倒懸日夜相望援兵左右所知也援兵不至則安慶必不可守安慶不守則畱都或不能支鵬私憂過計寔爲寒心春秋之法救者未嘗不善緩者未嘗不譏臺下今日之師宜救而不宜緩者也伏望兼程而進鼓勇而前以堅安慶固守之心以奪寇賊長驅之气則宗社幸甚畱都幸甚鵬不揣涯分妄以狂菲之辭冒瀆臺嚴者蓋江上之事實臺下之責不敢不告也伏惟矜其情之迫切而采納焉幸甚

○與孫黃門

竊惟執事節行持身文章飾吏敻出常流曷勝歆仰昨有客過我曰孫君倡率同列請回大駕厥職盡矣愚曰未也古之諫臣一事闕失章數十上盛闔門待罪或力求外補吾以古人望之不欲以一疏而遽止也客又曰孫君俯伏闕庭移時越晷厥勞甚矣﹟�用退����及歐陽��與�司�書二�意愚曰未也古之諫臣引裾拆檻碎首流血不以爲難吾以古人望之未敢以一勞而卽慰也方今赤日行空揮汗如雨舟車跋涉誠爲未便暫息行在以安聖躬固臣子之情也然有六事佀不可緩者請借前著爲執事籌之江北水陸集夫數萬饑渴暑雨死亡相枕屍肉未寒相與臠而食之吁亦慘矣或有無賴�時而起誘脇胥讒作慝之民勢必響應此可慮者一也民舟商舶拘系月久不聞處分近又召集蘇松小民謂之皇夫坐食京師無所事事刈麥蒔苗農事方亟忍奪其時何以卒歲饑荒所迫俱起爲盜崇明西沙賊舟充斥此可慮者二也京邊二軍夏衣未授蟣虱瘡痬�癘傳染且三五成羣攫人之貨淫人之妻漸不可長都民敢怒莫敢誰何此可慮者三也元凶大懟泊於江滸與海相通防衛旣久人情必懈或指以爲奇貨可居刼奪俘囚假借名號倉卒之際何以禦之此可慮者四也天下藩臬郡縣正官久離官守述職京師迄今未返萬事不理百職俱曠此可慮者五也爰自去秋至於今夏北來章疏堆案盈箱未蒙聖斷上下之情隔絕不通此可慮者六也凡此數者耳聞目擊寔爲寒心故萬乘𨿽未啟行而六事當先區處庶幾省東南旣竭之財休西北巳疲之力消目前將萌之變修天下久廢之職康侯所謂救得一半此其時乎𨿽然指切時政者諫臣之責也輔導君徳者大臣之事也執事何不會請南京文武臣僚同詣轅門孚號愓厲繼之以泣皇上素禮重大臣天威必霽聖意必回所陳六事必次第罷行之矣朴位卑言髙無所逃罪獨念執事忠憤於心義形於色愛莫助之敢贊一得耳照察幸甚

○奉李司空

恭聞執事甫成治水之功復啟均田之議忠靖文襄二公之績一舉而兼收之敬羨敬羨邇者廷臣議廢太倉州治不審執事之意毀諸已乎鵬見立州以來未嘗有纖毫之利而反貽數十之害今亟去之猶恐重困之民未能卽蘇若更延以歲月其害有不可勝言者謹爲執事陳之添設州官十羊九牧害一也添設吏胥門隸等人坐食吾民害二也歲增差役九百三十八名害三也舊時各縣官田每畝派銀一二分民田三四分今加至八九分一二錢矣害四也舊時各縣戶田千畝以上方撥解戶今百畝以上輳編解戶矣害五也州之創立實爲軍彊民弱四字所誤今軍不加弱民不加彊軍民雜居密如蜂蟻淫穢日熾獄訟日繁害六也舊家大族日漸凋落閭閻小民日漸逃亡瀕海狂奴多起爲盜害七也昆山腴田富戶皆在東鄕今皆割去而一縣之供役如故害八也抂州之民坐受其困常熟昆山之民分受其殃害九也夫天下之事利與害而巳上利吾國下利吾民爲之可也𨿽害於民實利於國姑爲之猶可也今則公私俱困有害無利則其可去而不可畱也較然矣且州縣之立本以爲民也立之而吾民悅則立之苟立之而吾民不悅則去之抂執事反掌之間耳鵬每見吳中士民追論當時建置之由則痛恨前人或言州有可廢之道則喜動顏色民心如此鵬固知是州之必不能久也鵬生長昆山縣治西鄕州之去畱漫無干涉獨念執事操有爲之權乘可爲之機二利旣興九害復去則元功碩徳勒之景鍾著之祀典𨿽百世不磨可也冒幹臺嚴無任恐悚

○復魏子才

承諭篁墩程氏道一編大抵尊崇隆氏以肩於朱子其實道未嘗一而朱與陸不可彊而同也當時朱子門人自四方而來者或先沒溺於象山徑易超絕之說慕曾點之志求顏子之樂涵養之意多而考索之功少故朱子諄諄以讀書窮理爲言所以矯其偏而救其病耳門人下稍矯枉過正遂支離於言語文字之間而無近裏著已之實此則門人末流之獘而豈朱子之罪哉竊意今之爲學惟居敬窮理四字對待而言似爲兩事而敬之一字實貫徹乎其間未有不敬而能窮理者也專主居敬不須窮理則其誤後學也豈淺淺哉不識髙明以爲何如

又

承以五臟諭理一分殊之旨最爲精切容更體認以需面請純甫議論平正足破或人之蔽其曰理附於气得性之名卽張子合虛與气有性之名之意也似未可以爲誤而辟之其曰木气得是理而謂之仁數語則似未瑩耳如曰木之理則謂之仁可也曰木气得是理而謂之仁則不可蓋有五行之气卽有五常之理合下有則俱有初無先後彼此之間故惟急辭足以明之若用緩辭則便離而爲二矣木之理則謂之仁是爲急辭也木气得是理而謂之仁是爲緩辭也髙明以爲何如朴賴天之靈與執事之庇得遂所請日夕可以供養老母溫習舊業幸莫大焉承念及感甚

○答文衡山

古之爲士者道徳爲重文章次之今之爲士者則專以文章名家而巳而於其所當重者或反忽焉方今海內之士𨿽不能徧交而盡識之求如執事者指不能多屈也孝友之行狷介之節旣巳成章而其持身持物固不激以爲髙亦不狥而爲卑屢試屢斥而不以爲怨徵詩索文者庭無虛迹而非其人則不輕予此皆古人所難而況於今乎朴願見而請益之誠積非一日然道徳負於初心文章奪於舉業無一可者恐見麾於門墻之下是以屢前而復卻也昨蒙不以先施爲辱俯賜教言如獲珙璧夫執事片紙隻字世以爲寶襲而藏之然得其次而巳而不知執事自有所當重者蓋不在此也不宣

○答張提學

鵬與世齟齬退而就於耕漁之列不幸遭先親之喪困伏苦土使節兩過賤邑不敢越禮請見者諒執事之不罪也玆承諄諄下問之辱顧愚何人而敢當此哉前此勸學之使意見不同气質是任或尙嚴嚴則寡恩或尙寬寬則弛法是以依乎中庸者爲難今見執事中道而立酌寬嚴而用之使士不敢縱亦不忍離下情無任歆慰之至𨿽然與其寬也無寧嚴乎他人之所謂嚴者從事於叱吒敲撲之間是以失之規矩凖繩先自治而後治人者此嚴之本也言不中倫伏惟矜察

○與王陽明

昨承雄文賜教非造理精到用工純熟必不能吐詞落筆謹嚴正大若是其至也某惟凡民之生有幸與不幸存焉使黃叔度幸而生於聖人之世惡知其不爲顏子遊夏之徒不幸而不遊於聖人之門惡知其不爲後世之文人而巳也徐君警敏之質固自夙�而又得執筆爲之師友日夕與之遊處以潛養而默成之𨿽欲不爲聞人不可得也某自蚤歲沒溺於科舉無用之學及其長也昏迷頹惰至於衰病而將老矣𨿽欲不爲庸人亦不可得也然得執事緒論𨿽多未能卒解非躬詣而面質之恐有記錄傳聞之誤謹俟請告家居則趨侍有日矣不備

○答喬白巖太宰

�承教翰並傑作多儀下頒榮感無任來諭薛文淸�人�盡知無足爲怪古之名賢碩儒不見重於當���隆於後世自程朱以下皆然不獨文淸也嘗有言於朝者欲以文淸與劉因從祀廟庭而引許衡吳澄爲證議者則謂行道者衡也明道者澄也而�與瑄無之遂寢其議君子惜之𨿽然文淸有云後�苟有楊子云者必好之矣瑄之自信也亦然今之��子云者非執事其誰哉若使守土之臣再申前��賜其廟額錄其子孫則𨿽未得從祀而尊崇之�獨至焉在執事一言之間耳夫以胡元之陋尙有��二子可以塞白堂堂天朝寂無一人若文淸��不得俎豆其間亦可以占世道矣不宣

○��太宰

�����聞公得請致仕欣慶何如夫壽踰七旬官至一品功成而身退名完而節全如之何其不欣且慶也公居政府某實避嫌不敢致書今竟不言則負汲引之恩違諄切之教此心終無以自白而罪終不可逭矣往歲備員銓曹爲公屬吏視如骨肉待以腹心無何公旣北還某亦外補乞休不允黽勉蒞官晨參當道隅坐屏息𨿽對神明臨師保未有若是其嚴且敬者也至於進退之際俯首曲躬兩手過膝入官以來未見此禮某始則大駭久乃益慚抑而行之幾發狂疾由是假公東歸堅臥不起及公赴冢宰之召某遂有晉陽之役重違臺命冒暑登途旣入其疆始聞彼中撫按薦其所私代某提學況又行牌本道督責甚嚴謂將科舉生員數目送院定奪夫考試非大巡之職提學非承牌之官與其枉已徇人不若奉身而退方在浙也自謂方面之任頗重而不敢以自輕及在晉也又以師儒之道頗尊尢不可以自貶是以誤觸時禁言歸故山蒙公委曲幹旋殷勤告誡勉令再出毌犯簡書某確守初見未能遽攺若在他人不怒以爲狂率必笑以爲迂愚矣公不惟不怒且見惜焉此某所以身𨿽退而心則安位𨿽失而志則得也然懷恩感徳鏤骨銘心與生俱存無階上報但日夕舉手加額願公多壽願公多福以致區區頌禱之誠而巳引領北望無任感激瞻戀之至

○與學中諸友

愚惟鄕先生歿必祭於社古之制也舉其賢者而祀之學宮之傍今之制也吾昆素稱文獻名賢接迹然昔也舉之甚艱今也入之頗易豈人才之間出在昔日爲少抑有司之作興於今日爲盛耶不然則蓋棺之後公論鄕評必久而後定耶愚固不得而知也姑以耳目之近者與諸君子啇之西溪吳公竹西虞公皆愚之所忠敬者也西溪旣入祠矣而竹西莫或舉之豈虞氏之子若孫謙虛退避顯揚之心𨿽切而不敢自衒耶抑淸議之於二公有所軒輊而故爲之先後耶愚亦不得而知也夫竹西心迹之髙朗文章﹟竹西也�也��爲缺��子孫不甚顯著�持者少年而匪人比比入焉亦不足爲輕重���嘆哉之純正節行之孤潔風神之夷曠皆足以頡頏前修師模後學𨿽其位不甚顯事業無聞然久任職方屢有建白手筆具存亦可考見則其無愧於西溪而或過之亦明矣而獨不得俎豆其間識者謂之缺典不亦宜乎或曰子方以文字得罪固當﹖﹖拍口結舌救過不暇而復譊譊若是何哉愚斂容謝之然終不能攺也伏惟諸君子矜其愚恕其狂瞽而俯察焉白之當道列之祀典幸甚

○奉內閣相公

伏惟相公本之以剛明之資濟之以該博之學持之以潔白之操而又折節以延天下之士虛心以受天下之言誠千載一時也玆當起廢敢獻悃誠知無益於涓埃妄欲效其尺寸伏惟尊慈俯賜采納幸甚

一曰續統志伏自天順四年纂修大明一統志成刊布天下去今六十餘年以其時考之可以續修矣伏乞查照天順年間事理分投命官備行采訪若州縣公署之新建及名宦人物之後出者逐一開查造冊繳報然後廣集儒臣分門續纂以補累朝之曠典更乞著爲令甲每至六十年重加修緝以成一代之全書使天下萬世具知我朝同文同軌之極盛配地配天之無疆自三代以來之所未有也

二曰崇祀典夫堯舜孔子皆大聖也而繼往開來之功則莫賢於孔子周程張朱皆大儒也而著書立教之功則莫過於朱熹國家祀典之設所以報功也帝王之廟僅見於國都素王之宮寔徧於郡邑抂堯舜不以爲簡抂孔子不以爲泰特視其功何如耳朱熹之功出於諸儒之上而位屈於諸儒之下禮意弗稱鵬滋惑焉自今言之大則五經四書小則百家子史眾說淆亂莫之適從實賴熹爲之折衷爲之注釋然後得以大明於天下萬世蓋自孔子以後著述之富考據之精議論之正未有盛於熹者也𨿽配食孔子亦不爲過而顧偃然於廊廡之側豈其宜哉倘蒙褒其功徳隆其禮數特於兩京國學之傍相有隙地別營一祠專祀朱子仍乞勑賜廟額制建穹碑以彰崇尙之意更下禮官撰次祭章看詳品式以立永久之規則吾道幸甚

三曰謹謚法古者謚有美惡而勸懲系之孝子慈孫百世不攺漢唐以來漸失古意若夫何曾之謚繆蕭瑀之謚褊猶有先代之遺風焉我朝謚法最爲簡嚴然或法當賜謚而偶見遺行不應謚而亦誤及未見履正志和而謚曰莊未見內外賓服而謚曰正鵬竊疑之以鵬耳目之所覩記近世名臣若陳選林鶚羅倫數輩𨿽追予其謚不爲過也近世大臣若萬安陳文錢溥諸人𨿽追奪其謚亦不爲過也合無今後廷臣薨逝不論位之崇卑地之內外凡可謚者有司具實上請先下禮官議擬後從內閣詳定略仿近代謚議駁議之制如獨孤及之於呂諲司馬光之於夏竦疏使名實相副輿論攸同苟非其人不宜輕授則歿者無愧存者有警

四曰擇師儒近者禮部會選各處提學豈不以長育人才表儀風化所系爲重也然教官之與諸生地近情親所系尢切可不愼歟竊謂不職教官略有四等有年力衰憊者有學問荒疏者有輕狂不檢者有貪污無恥者皆不足以爲人師矣𨿽然習使然也非其性然也假如州學教官四員一人頗欲自異則三人從而忌之故一人𨿽欲爲善難乎其爲善也又如縣學教官三員一人巧於營私則二人從而羨之故二人𨿽欲不爲惡難乎其不爲惡也親臨上司洞知此獘以其官寒地散姑息者多不知官𨿽寒而道則尊地𨿽散而責則重其可忽哉伏望通行天下提學衙門各將所屬教官嚴加考選果有經明行修學識卓異者另行旌舉外其餘分別等第徑自奏聞犯前二等行令致仕犯後二等速賜罷黜別選學行優長者補充斯任則人才出而風化正矣

五曰教勛戚昔漢文帝選節行之士以教二竇漢明帝立四姓之學以教陰馬諸族功臣子孫莫不受經甚盛舉也近聞特設主事一員以教附馬都尉深得古先哲王之遺意焉推而廣之宜及勛戚竊見兩京公俟伯之嫡子錦衣玉食而不事毛錐牽黃臂蒼而不親文士先年𨿽有教讀名色然勢分太卑旣不能以抗顏而居養素驕亦不肯以折節特文具耳襲爵之後習禮國學然素乏蒙養之功徒責歲月之效亦觀美耳求其克紹家聲而康濟國事不亦難哉合無��簡命翰林官一員以教公侯伯之嫡子凡年十二以上應該襲蔭者悉從受業每月三六九日畢集寬廣寺院授之經晝而親爲講解訓以禮義而躬爲表率使之聞聖賢之道以養其忠孝之心供弟子之職以銷其惰慢之气如有失徳輕則自治重則奏聞至於贄見之禮宴飲之召一切謝絕以免物議其在南京者悉聽南京翰林院掌印官一軆鈐束必有悅詩書惇禮義者出乎其間而竇廣徳之退讓陰侍中之止足不得專美於前矣

六曰禁非禮鵬惟士大夫相見當揖則揖當拜則拜古之道也近來進退酬酢之間俯首曲腰兩手垂膝似揖非揖似拜非拜謂之打弓自古及今未見此禮鵬嘗歷任兩司首謁撫按備見同僚爲之甚習鵬始焉而駭久焉而慚抑而行之幾發狂疾及致仕而歸則鄕黨之交際間亦如之矣玆應詔而起則仕途之相值槪亦如之矣一人作俑百人效尢風靡波頹漸不可長此世道所以日降也禮曰主佩垂則臣佩委傳曰一命而僂再命而傴古之人有行之者矣然皆以臣事君之軆豈宜施之乎交也哉伏乞通行禁革今後士大夫相見或拜或揖恪守恆度愼毌行此非禮之禮以滋驕諂之風其於世道未必無補

○奉楊宗伯

入春以來舊病加劇恐溘先朝露有懷未吐飲恨無窮矣故敢忍死爲執事陳之鵬聞朝廷之上有股肱之臣焉執事是也於天下之事無一不當問者而況至急至大職分之所當盡者乎有奔走之臣焉鵬是也天下之事𨿽不當以與聞然於至急至大者亦不敢以自默以其分疏而地遠也於是請於門墻以�聞於當寧固獻納之一道耳仰惟皇上敬天愛民務學勤政無容置喙而所謂至急至大者惟定國本一事而巳何謂至急以其不可緩也何謂至大以其不可忽也漢文帝在位一年卽立太子光武子方勝衣卽正位號蓋以天下之事無有急於此者故不敢緩也宋仁宗以韓琦之言而育宗室之子髙宗以婁寅亮之請而擇太祖之後蓋以天下之事無有大於此者故不敢忽也此四君者漢宋之君耳乃能急先務識大體保治於當時垂休於後世況我皇上堯仁舜智文謨武烈髙出於四君萬萬者哉然而登極有年春秋鼎盛前星未光﹖習震位尙虛鵬竊憂之𨿽關睢麟趾丕成周室之風富壽多男必效華封之祝然有備無患往訓孔昭伏望執事積之以誠以感聖衷持之以公以集廷議凡於藩王之子十歲以上十五以下聰明仁孝者妙選一人育之��教�經史謹俟皇子誕生然後分封大藩屏衛王室�皇明樹不拔之基執事衍無疆之慶而鵬亦願須臾無死以觀太平之盛也何其幸哉嫠婦之嘆�人之憂愚則甚矣忠實寓焉伏惟尊慈矜�而��之荷甚

○與許司成

小童京回奉接手教藹然兄弟骨肉之情感佩��伏惟執事學成行尊爲國師氏吾道有賴焉敬羨敬羨周生復監之便謹勒短狀以致賀私兼有所請竊惟宋名臣言行錄作於朱子續於李氏然後成書我朝名臣錄彭公作之楊氏尹氏續之而未備也以鵬所知者若王公恕吳公寬章公懋劉公大夏張公敷華孫公鐩許公逵蔡公淸謝公鐸王公守仁皆可錄者然未得其履歷之詳不敢艸艸也而況猶有未知者乎執事振鐸之暇取而續之而尊君襄毅公因以附載焉固顯揚之一道也髙明以爲何如

○復劉邦伯

蘇松稅額之重其所由來者遠矣執事下問及此吳下蒼生之福也豈嘗有所槪於中而思所以處之乎然鵬書生也其詳則莫予敢知其略則幸聞之父老質之前輩矣謹摭以復而區區愛莫助之之意亦寓�景泰中長洲縣民楊芳嘗以書上巡撫鄒公有曰古昔井田養民而秦廢之漢初輕田租十五而稅一文景三十而稅一光武初行十一之稅後三十而稅一晉隆和畝收二升五季錢氏以兩浙畝三升宋王方贄均兩浙田畝一斗元耶律楚材定天下田稅上田畝三升中田二升五合下二升水田五升我朝天下田租畝三升五升三合五合蘇松後因籍沒依私租額起稅有四五斗七八斗至一石者蘇在元糧三十六萬張氏百萬今二百七十餘萬矣又考松江夏時所撰政監云宋賈似道欲建富彊之策用劉良貴吳勢言買官戶踰限之田可得一千萬畝歲收租�七百萬石於餉軍沛然有餘由是浙西六郡買田三百五十餘萬畝初買田時務欲數多不計田之美惡及收入之際田或少或瘠佃者或貧或頑凡有所負及不足之數悉取償於田主六郡之民於是大困賈旣怙權凡言公田不便者遂加斥逐賈旣去國北軍巳抵升潤言者乞罷公田之籍以收民心然邊事日急竟不及行及元人入臨安遂以其租爲餉軍之利終元之世六郡官田之數不復減矣逮我聖朝洪武永樂間逓減重額官田而民猶以爲重也如松江一府宋紹熙間秋糧十餘萬石今爲八十七萬石嗚呼重矣莫非王土何官民之分一視同仁何輕重之�井田之法三代聖王之良法也自秦而後莫之能復官田之籍誤國姦臣之獘政也自宋至今猶踵而存有司者動以國用爲辭而不以民命爲念可勝嘆哉據此二說此蘇松稅額之所由重也執事得以考證而區畫焉則吳民並受其福矣先正不云寬得一分則民受一分之惠惟執事畱意焉幸甚

○答門生

來諭謂古人盛徳之事非今人所能企及愚恐不然姑以見聞之近者爲子誦之吾蘇吳文定公旣及第其友賀解元以會試赴京公館谷之遘疾度不起謂公曰吾柩勿置野寺暫寄公東箱幸甚公曰諾旣卒公殯之中堂易素服以迎弔客命其子答拜焉又公母黨之親領府牒解料銀若干赴戶部中途被刼扶病抵京客於公所而卒公殮之視其篋有府牒抂焉嘆曰必累其子卽如數以俸金代納乃歸其喪並以府牒封還其子不知公之代之也又吾昆葉文莊公將之兩廣過別其友鄭進士時乂適書生求見入門而坐公正色曰少年不待長者命乃遽坐耶吳中風俗壞矣書生起謝曰家父薄宦於廣求附書耳公曰都禦史爲人作置郵耶書生慚懼而退又一日鄭與客戲博文莊過而見之攢眉曰如此長日不讀書講學何暇爲此命左右取博具悉投之水而去蓋鄭亦盛徳士也又孫郎中蘊章嘗從姻家會飲夜歸一惡少追而詬之不巳孫急趨避焉明旦其人來謝孫曰吾夜來未嘗出門君誤認耳非我也其人笑而去又朱先生日南今太宰懋忠之祖嘗設帳松江其家主婦新寡中夜有扣戶者則寡婦私奔也先生合戶拒之連誦欲度人間種恐妨天上知二句達旦卽束書辭歸諸生竟不知其故也凡若此者古人乎今人乎老成未遠典刑具在吾輩正當取以爲法若謂古今人不相及豈不厚誣天下之士哉吾子其更思之

○與友人論地裏

側聞經紀喪事無所不用其心眞可以當大事矣歆仰歆仰所論地裏之說非不可信也但不可泥也嘗讀匏庵文集內雲長洲鄕貢進士郭君忱喪其母乃挾地裏師衝冒暑雨徧歷西山凡兩閱月始得善地以葬夫入山之深曠日之久必有值其善者矣然而郭官不甚顯一子夭而無嗣善地果足恃耶朴昔治先人之喪卜地於馬鞍山麓今顧宮諭九和遺朴書曰昨從山椒望新壠謂之穩則可謂之利則未也朴復之曰幸先人軆魄安穩足矣敢望利耶旣而愚兄弟官至方面捨侄亦忝科名卒亦未嘗不利也吾昆朱侍禦執中號精風水士大夫之葬多往質之嫌其祖考舊窆不吉自謂於西山得自然之穴而攺葬焉無何官黜身死其子孫之不振則又有不可言者惡在其爲自然之穴耶夫所謂士夫者方其未遇也祖考之墓不盈半畝而其仕益顯及其旣遇也挾小前人規制務拓而大之集遠近山人徧觀而精擇焉以爲子孫百世之利矣而其後益微此亦執事之所目擊者而何待於喋喋耶朴於古今地理之書江湖庸師幻士之術皆不敢據而惟溫公陰陽拘忌之戒伊川根本枝葉之論朱子水泉螻蟻之防則孝子慈孫不可以不深念也至於陰地不如心地一言則又辭約而旨遠矣此朴之所奉以周旋者惟執事不以爲狂而采內之荷甚

矯亭存稿卷之四

●矯亭存稿卷之五

昆山方鵬著弟鳳編

雜著

一二四五述

弦溪說

約齋說

雙節說

東泉說

範玉睿字說

張生字抑甫說

二孫字說

續觀感錄引

責備余談引

紀元要覽引

書王忠文公文集後

跋賀克恭先生詩

跋朱氏家譜後

跋攺亭奏艸

跋河梁贈別捲

歷代聖賢圖像跋

黃司馬像贊

王可儀像贊

自贊

瑞芝頌

壽心遠吳封君八十頌

王侯考績頌

三貞祠銘

矯亭箴

戒四虫文

祭劉文簡公

祭邵母太淑人

祭座主太宰王公

祭梁有松

赴浙祭先考妣墓

赴召祭先考妣墓

○一二四五述

昔者聖人之明道也以八而名卦以九而敍疇以六而制禮是皆必然之理自然之數有不可以加損焉者迨夫楊子以三邵子以四周元公以一二五則各因其所見而異同焉若今函谷許子一二四五之數又異乎三子之撰矣函穀子之言曰天下之道一二四五而巳一者太極也二者陰陽也四四象也五五行也非二則無屈伸往來之機非四則無變化生成之漸非五則無生克制化之妙故陰陽爲綱四象五行爲目而太極無不在焉一者性也二者仁義也四四徳也五五常也陰陽在人爲仁義四象在人爲四徳五行在人爲五常故仁義爲綱四徳五常爲目而性無不在焉鵬聞之作而嘆曰大哉道乎惟天全之惟人軆之故合天人以言道見道之出於天混理气以言道見道之不離乎气視周子則補其四視邵子則益以五而楊氏不足論矣吾聞函穀子閒居而靜養者十有七年惟閒也故工夫密惟靜也故志气淸宜其獨見之眞固不敢以求異而亦不欲以苟同也蓋將以明道也有志於斯道者當自得之矣所著易參詩考性學編中庸本義圖書管見太極圖論道統源流諸書皆足以羽翼斯道而得於是數者寔多雲

○弦溪說

黃君宗達號弦溪甲曰君家於溪上潮汐過之其形如矢其勢如駛故云乙曰不然君之性於於如也其應事徐徐如也取古人佩弦之義故云予曰皆是也而乙有警策之道焉夫人受陰陽二气以生其間剛柔合徳者惟聖人焉爾其次不偏於剛則偏於柔與其偏於柔也無寧剛乎周子論剛之善其目有五柔之善有三均是偏也而善有多寡之殊亦可見矣故易之旨寧爲嗃嗃毌爲嘻嘻也書之旨寧以威克愛毌以愛克威也孔門之徒寧爲顏之健曾之毅毌爲求之�予之寢也皆此意也是故以直勝枉以斷勝疑以勁勝隨以急勝緩皆弦之義也君聞之喜且曰予將有遠行以司刑爲軄何以贈我予曰毌怠若事毌宿諾毌畱案毌滯獄亦弦之義也𨿽然直可也絞不可也斷可也愎不可也勁可也暴不可也急可也躁不可也周子不云乎剛柔善惡中而巳矣矯其偏以就乎中可也矯之甚以過乎中不可也作弦溪說

○約齋說

鵬也多言見吾友張君文儀之默也則赧然以慚又好動見君之莊也則惕然以警又好隨見君之獨立也則悚然以懼初謂君徳性之夙成也退而考其�齋之意則又知學力之到而不徒天質之美矣約也者不侈然以自放之謂也默也莊也獨立也皆不自放之驗也其爲邑長州牧也猶布衣時也處案牘旁午之間猶燕居也當歌酒歡酣之景猶平旦也若君者眞可謂日就規矩矣其寡過矣乎夫柳下惠邵康節聖賢之徒也孟氏程氏皆以不恭責備之二子豈不恭者哉柳主和邵主樂和則易至於流樂則易至於縱恐其末流之獘或至此耳二子且然況其次者乎故記禮者旣曰中心之和樂必先曰外貌之莊敬斯爲無獘矣文儀以之抑又有說焉古之人有以韋弦爲戒者矣蓋各因其性之所偏而爲是矯揉克治之功耳君之性旣近於約而爲學又主乎約與韋弦之義若不同焉是故君子之爲學也毅而不弘則隘嚴而不泰則拘節而不通則苦故有收斂檢束之工夫不可無寬洪含蓄之气象有切實簡要之程度不可無髙明廣大之規模以君天資學力必造於是而無難者玆備論之固講學之道當如是也

○雙節說

左方伯上饒鄭公以其曾大母祝大母劉雙節集示予與二客讀之旣評曰二母孰難甲曰祝爲難祝之齒少於劉祝之子穉於劉之子乙曰不然劉爲難姑�而病子弱且貧焉非劉孰養之又孰成之予曰皆難也杵臼之死先於嬰君子不以其爲速同歸於義也許遠之死後於巡君子不以其爲緩同歸於忠也二母之所遇若稍不齊然孤標勁操足以扶世教而勵習俗者同歸於節也曾何可軒輊其間哉及讀公髙大父楓林先生家訓惓惓以嚴閨門與擇婦爲急則二母之所以自立非皆性然也蓋得於濡染之素耳是故君子修其身以教於家其效大其澤遠一節立而四維張不亦大乎尙有典刑爰及苗裔不亦遠乎然則鄭氏之於先生𨿽世祀之可也

○東泉說

朱君懋魯判沂州半山翁之仲子也其貌偉然而不可狎也其自治卓然而不苟也其應事處物整然而不亂也君子曰半山之目瞑矣以東泉自號其義有二焉嘗以書告予請爲之記大意以爲性之在人猶泉之在山也性必發而爲情猶泉必行而東注於海也情或蕩焉性斯鑿矣猶泉失其故道倒流旁溢漫不知其所歸也故必順而循之謹而防之約其情使合於中期不鑿吾之性而巳是則曾有志焉而未易與也此一說也我朱氏之來尙矣孝友浚其源睢陽導其流至於祕閣渡江而東其派益衍自宋迄元沿及國朝彌久益盛逮我先君流風未遠於是迓而承之引而長之使君子之澤歷百世而不斬王明之福滋萬化而無窮則曾也不敢不勉此又一說也夫由前之說是謂存省之功其爲道也大而難由後之說是謂繼述之孝其爲事也切而易然旣有志焉則亦何難之足憚耶先盡其所易而後馴致其所難駸駸乎有罔覺之妙矣吾聞君子之爲學也本之性情而極於位育始乎孝弟而通於神明何莫而非吾儒分內事哉顧人之立志何如耳

○範玉睿字說

天以二气化生萬類其出也不齊其運也不息勢不能無偏焉故徳性渾全陰陽合徳者在人惟聖溫潤而栗然者在物惟玉外此而不偏者吾見亦罕矣夫物吾末如之何也而人則有善變之道焉可不學乎故學者所以變化气質也範生璇卜日而冠姻友鄭子勉請字於予生之父嘗從予遊生又從吾兒遊況名之者吾先禮部也夫安敢辭按璇之爲字從玉從睿蓋玉之美者也合而字之曰玉睿且進而勉之生之爲性大抵栗然之意多而溫潤之意少佀未可以比徳於玉寧不思所以副其名耶夫儼威嚴恪可以臨下而事上則乖稜角峭厲可以律巳而待物則忤彊毅固執可以處常而應變則拘此皆周子所謂剛善而未得其中者也於此有善變之道焉亦曰學而巳耳必化導於父師漸磨於朋友和養於簡編琴瑟克其有餘濟其不足以去其偏而就乎中使气象從容查滓融化極其至可以爲聖其之爲賢又其次亦不失爲吉人矣𨿽然人不能無偏也偏於剛猶可立也偏於柔不可爲也剛則堅忍負荷更能以柔克之吾道有望焉柔則志懾而气餒聖門之所棄也剛則碔砆猶類玉也柔則泥塗焉耳生或過聽予言而反之一切爲頹惰委靡之習亦爲不善變矣

○張生字抑甫說

初張半閒氏二子詔誥俱遊邑庠誥尢朴茂禦醫盧君宗尹擇焉以其女妻之生其子也誥旣不祿生知自厲水部晉君邦彜擇焉以其女妻之大婚甫期元服斯稱詔奉吾姊之命來請其字予字以抑甫且爲說曰昔者時鳴謂生必亢而宗昌而家也名之曰懋隆皆盛之義也夫物理忌盛人道惡盈陽亢而悔陰疑必戰考諸易可見矣生乎時鳴懼爾之弗振也故進之予懼爾之弗戒也故抑之然抑之所以求進也知戒所以能振也弗過於盛所以保其盛也故昌黎諱愈而字退考亭諱熹而字晦二子且自抑而況於生乎是故聖賢有成法焉徳盛而禮益恭道尊而心愈下行危而言則遜學成而執尢卑皆自抑之道也生勉乎哉或曰子之於生也莫益之或抑之豈孔門與進之意乎予曰吾以韓子朱子望之其爲益也孰大於是是爲說

○二孫字說

我上世莫知其始其可知者七世祖萬三府君仕元爲海運提領入國初次子代之以貲雄一鄕洪武中藉沒其產舉家戍邊六世祖徳乂翁與弟柝居不與其難自是晦迹田畝樹徳滋善每歲旦輒持千錢詣裏胥爲壽曰無以擾也如是者累世不識城府三�至吾祖槐庭先生始讀儒書教授鄕裏以髙年懿徳與鄕飲錫章服吾父節庵先生少習舉業長啚用世遙請致仕弗獲大展乃以遺書授吾兄弟吾兄弟授之策築策子世儒築子元儒命守家學毌敢荒墮吾弟時鳴曰二小子冠室甫期兄請命之字且教之予曰世儒之惇重近吾祖元儒之英發近吾父然徒有以近之而未知所以肖之也二小子其思之昔我槐庭先生宅心以仁檢身以禮言簡而行飭色莊而气和有儒者之行歷代之史百家之詩誦之若流應之若響有儒者之學咨爾世儒盍思所以肖厥髙祖乎節庵先生明決足以察理精勤足以立事剛介足以厲俗得吾道之勇眞足以銷天下之詭義足以輕天下之利得吾道之貞咨爾元儒盍思所以肖厥曾祖乎謹字世儒曰思髙元儒曰思曾各有所思亦互言之耳夫世繼也元大也吾祖吾父不冒儒之名�眞得儒之實二小子思欲繼之又欲大之其責難其任重矣嗚呼可不念哉可不懼哉

○續觀感錄引

國初周是修先生嘗褒古今忠孝節義若干人曰觀感錄無何以身死國錄竟弗傳君子惜之鵬每讀書見所謂忠孝節義者續而傳焉所以成先生之志也�三代以上及事迹顯顯著聞者不錄漢唐以來卑�下吏女婦廝役或優伶夷虜人微而事隱散見雜出於紀傳非世所恆見者則錄之所以見人性之皆善夫人可以觀感而興起以趨於天理民彜之正使三綱不淪九法不斁則於國家崇化導民之意未必無補而先生忠魂義魄亦將慰於地下矣

○責備余談引

賢知者吾道之所由賴也而孔子論道之不明不行首歸咎於賢知之過何哉蓋其立言制行足以激頹風勵敝俗驚動當時而興起後世矣然或不近於人情不合乎中道者往往載諸典籍學者喜其說之髙迹之奇也而誤效之則其害豈淺淺哉鵬不自量敢直指而極論之以自附於春秋責備之意蓋有不得已焉者爾𨿽然數其事而責之者其所善者多矣讀�不可以其一言一行之失而遽忽之也

○紀元要覽引

近世紀元之書無慮數家求其備而無遺精而不謬者鮮矣鵬讀禮之暇僣爲是編以授兒輩試一展覽上下數千百年興衰治忽正閏之迹巳可槪見至於國家規模气象獨盛千古又臣子所當鋪張揚厲者固不獨此而此其一也蓋前代以一君而數攺元我髙皇創制之善惟卽位紀元而巳前代以數國而同僣號今天下一統之大惟稟朔修貢而已若此者𨿽三代猶有愧色【羿浞其和之類】況其下乎此區區編次之微意不特懲幹徳之問而爲覩記之資也覽者於此有見焉則尢得其要者矣

○書王忠文公文集後

右義烏王忠文公文集若干捲吾友祝君鳴和之所刻也刻之云何匪徒爲其文爲其人耳昔我皇祖龍興英賢井汲或以文章顯或以節義著兼之者其公乎學純而行端志偉而气壯惟純也故其說邃以精惟端也故其辭嚴以整惟偉且壯也故其深長之思雋永之味浩然而不窮充然而有餘焉窮鄕晚進𨿽未知公死難之詳然卽斯集而讀之則其所謂節義者可以因文章而槪見矣故曰刻斯集也爲其人匪徒爲其文也間有一二爲錄者所誤鳴和屬予校正之謹綴數語於末簡以致區區景仰之意云

○跋賀克恭先生詩

同年友馮君伯順言簡而有倫行方而不矯意其爲有道者且必有所授也間出其鄕先生賀公贈君之詩示予而後知其果有所授焉者矣先生諱欽字克恭詩後所謂醫閭山人其別號也以道學鳴於齊魯之間天下慕之久矣玆得觀其手澤獨何幸歟近時學者務爲髙遠玄虛之論各立門戶互相標榜宗陸氏而抑考亭喜頓悟而厭誦習深爲吾道之病先生此詩惓惓以別立蹊徑爲戒豈逆知有今日末流之獘而預爲之防耶君當敬守其說而力行之勿爲眾論所淆可也

○跋朱氏家譜後

昆山朱氏始於孝友盛於睢陽分於南渡此譜則澤民先生季子蒙吉所著裔孫希顏所藏蓋摹本也字久脫誤予謹按存復齋集而訂正之然自復吉以下文旣不完事多失實希顏更加詳定而足成之可也嗚呼其敬念之哉

○跋攺亭奏艸

言路開則治塞則亂世之怕談也言官爲朝廷耳目則治爲大臣爪牙則亂愚之獨見也方權姦柄用則從而附之以傷善類及其旣敗則又從而攻之以滅其迹而天下之事去矣宋紹聖紹興之禍可鑑也嗚呼果皆若人則國家何賴哉嘗讀時鳴所謂攺亭奏艸而有感焉巨璫方貴用事時宰自負擁立之功夫人甘爲之役而時鳴乃抗章論之是豈爲人爪牙者哉故善觀世道者不必問言路開不開但觀居言路者何人不必問其人敢言不敢言但觀所言者何事則天下治忽亦於是乎可考矣

○跋河梁贈別捲

予昔家食時典學使者以松易學之無傳也檄郡守延予往授之易旣竣事顧學士淸錢殿撰福及諸縉紳咸有贈章致期待之意至於今襲而藏焉姻友朱君懋功出示此卷乃吾昆士夫贈別其館賓四明邵鳳山之作若朱太宰懋忠顧宮詹九和所以期待鳳山者猶松人之期待予也𨿽然予何足道哉昔焦千之客於歐範景仁客於薛𨿽事占畢隱然巳負天下之望鳳山尙友斯人庶不負諸公期待之意矣

○歷代聖賢圖像跋

楊君文遠訪予於吳淞之上手出一卷題曰歷代聖賢圖像先後失倫眞贗莫辧且匪人亦廁其間因語之曰是捲當分爲三羲農黃帝少昊顓頊帝嚳堯舜禹湯文武臯陶稷契伊傳周呂孔子以至濂溪二程張邵司馬龜山朱子南軒東萊二蔡眞西山許魯齋凡三十四人自爲一卷仍其舊題漢髙文景光武明章先主唐髙祖太宗玄憲宣宗宋祖仁孝寧宗凡十六人自爲一卷題曰帝王遺像倉頡老子屈原子房仲舒東方朔司馬遷子陵孔明羲之淵明昭明房杜李靖敬徳文中子狄仁傑姚宋李杜子儀眞卿韓柳郊島樂天包拯蘇黃劉雲莊凡三十三人自爲一卷題曰名賢遺像若夫項羽曹操楊雄司馬懿劉裕蕭衍李績武后李后主諸人則削而去之可也文遠曰諾予惟君子尙論古人聞其風且知興起況見其像乎故觀聖賢之像者必有尊敬之心曰吾道之所系也觀帝王之像者必有欣慕之心若親見之以與有爲也觀名賢之像者必有仰止之心曰吾之所當尙友也然則文遠之收是捲豈特爲玩好之具哉蓋將傳示子孫使之有所興起雲爾漫書其後而歸之

○黃司馬像贊

毅然之色見之者自失鏗然之聲聞之者若驚不可撓者稟乎气之正不可凂者合乎道之淸朝虀暮鹽淡而不厭也左圖右史老而不倦也節以裕民繭﹖之弗忍也晦以藏用文繡之弗願也吁嗟乎公蓋幾乎汲孺之直原思之狷也

○王可儀像贊

此吾友王可儀之像也人見其外之臒而不知其內之腴也人見其迹之迂而不知其心之劬也人見其被褐而趨不知其爲章縫之儒也人見其僦屋而居不知其爲堂構之儲也蓋不知者人也其知者予也所以歷歲寒經事變彌久而不渝也

○自贊

繄人龍而文虎彼狂者之自負惟規員而矩方乃儒者之怕度顧小子之何人肆俛焉而慕古願執鞭於考亭敢希蹤於同父念飽暖以自安忍艸木而俱腐爰矻矻以窮年徒區區而奚補覩玆貌之不揚知予心之獨苦

○瑞芝頌【並序】

癸未之歲應鍾之月南汀賴公遊息之所瑞芝生焉縉紳舉酒屬賀公曰此國之瑞也恩何足以當之予嘗覽其自賦有三善焉有而不居徳之謙也美而不溢情之正也歸徳於上忠敬之至也是可以傳矣爲之頌曰

於赫天人感應如響福善殃惡厥類不爽無施不酉﹖州有種斯獲以昌而家以永而國福之將來不驟不愆神之報之有開必先岐鳳興周洛龜啟夏夢葉傳巖卜符渭野眞主禦歷萬化維新妙簡在位矧玆近臣有美賴公三閩孕秀勵行績學在帝左右帝曰往哉保我東鄙海波不揚越人奠止越人奠止士頌民歌協气嘉生燻爲大和地不愛寶產此佳植玉雪淸芬雲霞秀色后土滋息靈物護呵公樂且��來摩娑邦人塡觀曰公之瑞瑞不虛生應必以類公不久畱將歸自越入贊帷幄出秉節鉞公曰小子何徳以將孰非王土天子之祥大肆厥辭鋪張聖徳冩之琬琰昭示無極聖壽萬年公亦多祉我揄楊之敬授太史

○壽心遠吳封君八十頌

封主事心遠吳公祠部郎中克學之父大宗伯�溫之季父也今年壽躋八十謹綴菲辭用彰盛美

凡厥有生降衷於天丰此嗇彼罔﹖其全睠惟吳公有徳有齒兼有諸福遐不樂只其徳維何率性任眞以道獵智以禮檢身其齒維何躋於大耋气象春陽風神玉雪其樂維何有子國士發解一人薦登顯仕亦有從子爲時名卿學成行尊伯仲齊聲其福維何曰富與貴處盈若虛而弗爲累山巓水涯可舫可�人之望之列仙之儒其室孔邇其心則遠夢揖羲皇神遊閬苑天子明聖憲老乞言必有弓旌賁幹丘園羽儀於漸髙尙於矗公𨿽不出世則有補家慶益衍國脈彌長勿替引之永保無疆

○王侯考績頌

昆令王侯將考績北上裏中父老謁予文贈行爲之頌曰

惟天造物以涵以噓日月之晅雨露之濡豈無雷�亦有冰霰玆不可常僅一再見有美王侯藹然如春制之以義主之則仁相彼閭閻婉婉赤子父乾母坤與吾同體孰有瘡痍吾往拊之孰有寒饑吾往哺之何忍爾傷我膚我發何忍爾餕我膏我血捨爾桎梏�我帡幪黽勉三年勞勤厥躬侯之去矣實系我思�之來矣盍示我期載錫多男載錫多壽引之申之�天之佑

○三貞祠銘

吾昆多貞婦然李之節薛之烈黃之孝尢顯顯者且無後故有司特祠祀之郡守胡侯題其額曰三貞夫貞者事之幹也三氏者不同道貞則一以貫之宜其各有以自立矣易曰恆其徳貞婦人吉三氏之謂歟玆因王隱君之請爲之銘曰

大明當天眞人禦歷華統方亨胡運斯訖聲教誕敷習俗丕變矧玆巨邑舊稱文獻君子信道小人革心爰及閏門動罔不欽水氓之妻薛氏之子抱義而生懷仁而死亦有周婦神明所扶夙夜匪懈以療其姑節烈與孝是謂三貞執徳不回有志竟成有嚴廟貌玉山之下以屍以祝以勸來者惟玆巨邑貞人寔多祀其最顯以例其它太史勒文邦侯命額樹厥風聲過者必式法施於民祀典攸宜凡百君子視此女

○矯亭箴

予有六病傷生伐性有善醫者曰矯斯勝暴則矯之以和狂則矯之以敬褊則矯之以容躁則矯之以靜露則矯之以默懦則矯之以勁但當矯以就中不可矯而過正守一字之祕方來百福之類應

○戒四虫文【有序】

虎狼蛇蠍人知避之至於蠅蚊鼠蚤爲物甚細易而忽之者眾矣夫天下之事敗於易天下之禍生於忽惟其易之是以忽之故張柬之忽三思趙汝愚忽﹖﹖﹖﹖﹖冑皆易之於始而遂不能制之於終也始而蠅蚊終爲虎狼始而鼠蚤終爲蛇蠍嗚呼可不懼哉聖人系夬之彖以五君子而去一小人猶必呼號愓厲不敢易亦不敢忽也作易者其有憂患乎山中無事戲作戒四虫文以警小人使不得稔其惡亦以曉君子不可以易而忽之云

有物有物其名曰蠅詩人用剌賦客云憎廣廈細旃大人先生坐講唐虞諸生在庭何物麼麼便捷浮輕遽集於此遶我營營有虩在傍窺伺甚明彼狂不知意气滿盈忽攫而去遂喪其形先生見之三嘆而興有物有物其名曰蚤口利而饞性躁而狡跳躑不常出沒甚巧方處於裩忽騰於繰我將捕之蹤迹巳杳曰蟣與虱厥類不少彼但蠕蠕爾獨擾擾我將諭之柰何弗曉至陋極微胡足深較

有鼠有鼠內﹖音吉﹖﹖外黷戟如其須突如其目陰晦則出陽明則伏亂我籩豆污我裀褥主人不堪厲聲叱逐彼肆其醜﹖﹖乖踉蹢躅嘖嘖其聲張牙鼓毒家人驚疑以禳以祝主人聞之大笑捧腹鼠輩安能爲我禍福�呼健奴遶我墻屋灌之燻之以示顯戮自是帖然坐享百祿妖不勝徳於焉可卜

有蚊有蚊眇然其軀稍大而繁淮揚之區露筋烈�死於道隅不戒舊惡敢來侮予旣闖我室復窺我幮乘昏伺暗無異穿窬嗟爾小醜厥賦何愚赫日炎天苟活須臾策策秋風吹我屋廬死期將至可悲可吁

○祭劉文簡公

惟公毓秀三川馳聲四表甲第蜚英詞垣發藻天子曰來爾教吉士文衡爾持天曹爾貳進於秩宗登於太宰樂此畱都回翔數載穆穆眞主啚任老成入掌帝制以贊中興哀訃忽傳帝爲震悼曰簡而文君子之道錫玆美謚言歸其喪凡我故吏同是衋傷吁嗟乎公今不可作遺我典刑有徳有學公形巳化公神不死拜使緘詞聿來鑑只尙饗

○祭邵母太淑人

事親之道孰腆孰丰必曰祿養亦曰貤封然三牲五�徒以侈於外不若以善養者足以慰其中重恩累錫榮之爲有限不若立身行道者顯之於無窮婉婉夫人秀毓靈鍾篤生令子是曰泉翁衣冠之表文章之宗可謂鄕之大老國之巨公其事夫人也祿養善養旣無不備而榮之生前顯之身後者又無不隆使天下稱之曰此泉翁之母也何其光大而尊崇且夫人淑徳懿行若考見之無從然仰千尋之木者必究其所植之地覩萬鈞之器者必原其所冶之鎔不知其母視其子自足以槪見其始終矣某等本吳鄕之�進慕冉涇之髙風采溪毛以式薦聊以展其微悰尙饗

○祭座主太宰王公

公以簡命校士南畿懸鑑持衡鬼神臨之不斐之文誤蒙甄拔公曰爾來傳我衣缽及歸於朝廷譽縉紳藉手見上自謂得人叨忝釋褐公聞而喜緘書教誡有進母止玆蒞越城公巳上仙未報恩私我心缺然何以報公確持晚節仰髙門墻無敢自絕公形歸土公神在天聿來顧歆慰我勤惓尙饗

○祭梁有松

君死曷悲吾生曷喜口﹖﹖彼俗士愛生惡死憂勞坎坷處世實難曾不如君死之爲安離玆濁世萬慮俱息如夜而寐如冬而蟄顧玆朴朴吾何以休安得羽化從君而遊尙饗

○赴浙祭先考妣墓

哀哀考妣起家迍邅生我教我辛苦萬千濫登科甲叨綴官聯祿不逮養抱痛終天玆值外補假便東旋式增杯土告祭墓前鵬爲善不力立志不堅動違先訓行巳多愆自玆以往勇攺速遷祗奉遺體以畢餘年設移晚節自負厥言他日何面敢見九泉尙饗

○赴召祭先考妣墓

維年月日具官孝男鵬敢昭告於顯考贈禮部主事節庵府君顯妣封太安人朱氏之墓曰念昔小子典學西藩色不在我力疾而還耕田讀書無往不適出處之際幸無愧色撫臣廷臣薦者相繼天子曰兪用以不次宮坊翰苑仍賜金緋殊恩異數里巷騰輝顧鵬何人敢當斯遇人以爲喜我以爲懼寔由考妣積善累仁儲祥衍慶及我後人卜日屆行來告於墓手加一抔不勝永慕尙饗

矯亭存稿卷之五

●矯亭存稿卷之六

昆山方鵬著弟鳳編

雜著

讀書偶有所見漫書於左

嘗讀史傳有涉吾昆者漫錄之以補邑志之缺

○讀書偶有所漫書於左

邵子元會運世之說最爲精密然竊有疑焉太極動而生陽靜而生陰旣有太極卽有陰陽旣有陰陽卽生萬物旣有萬物卽生聖人豈有一萬餘年陽始生而天開又一萬餘年陰始生而地辟又一萬餘年陰陽始交而萬物生又四五萬年陰陽始完而聖人出萬無是理也夫自堯舜至於今才三千餘年耳三代巳不如唐虞漢唐宋巳不如三代世道升降不過二三百年則一變矣豈有開辟之後四五萬年風气尙未開人文尙未著水土尙未平生民尙未粒食直待羲農黃帝堯舜疊興而後治也竊謂羲農去盤古之時必不遠其年可以千計不可以萬計也堯舜去羲農之世必甚近其年可以百計不可以千計也髙明者察焉

髙山石中螺殼先儒謂開辟以前之物恐無此理堯舜之世洪水滔天懷山襄陵螺殼乘水至山偶著於石潤气凝結之久遂與石相附耳混沌之時惟有气而無質螺殼安得獨存也哉

性只一性未嘗不善也墮於气質於是始惡耳然豈性之罪哉若曰有天地之性有气質之性則是兩个性矣譬如水只一水未甞不淸也混於污泥於是始濁耳然豈水之罪哉若曰有源頭之水有污泥之水則是兩个水矣

蠅與蚊生於暑而死於寒皆陽物也然蠅陽之陽也故待旦則飛蚊陽之陰也故向晦而出

土虫以糞穢爲家﹑何其污也﹑一變而爲蟬﹑升髙飲露﹑又何淸也﹑可謂善變矣﹑小人之變君子也如之﹑

周子剛善五剛惡三善多而惡少也柔善三柔惡三善不多而惡不少也故君子貴剛

童子斬枯木爲地鑪予坐而觀焉木然而盡則火熄煙滅而成寒灰猶人气盡而死魂離魄散而爲鬼也木然而未盡卒然止之則火熄而煙存猶人气未盡而暴亡魂凝魄滯而爲厲也適有暴亡者白晝作聲舉家驚惶予曰气未盡耳數日當自止已而果然

晝動而夜伏者﹑理之常也﹑晝伏而夜動者﹑物之變也﹑鼠也﹑狐也﹑鬼魅也﹑盜賊也﹑皆晝伏而夜動者也﹑小人之道也﹑故昏夜乞哀﹑暮夜懷金者﹑其狐鼠之類歟﹑

學有四途居敬窮理交養互發讀書力行不敢偏廢得寸守寸得尺守尺者近世薛文淸是也蓋朱子之徒歟玩心髙明遊神廣大富貴功名固不足以累吾之志趣而訓詁文義亦不必以汨吾之聰明理不待窮而自悟書不待讀而自解近世陳白沙是也蓋象山之徒歟气剛而養之充志篤而行之果而學亦不失其正者近世方希直羅一峯是也蓋司馬公文文山之徒歟工於制作勤於考訂爲文章大家者近世宋景濂是也蓋韓歐之徒歟有志於學者必知所以自擇矣下此則科舉占畢之流烏足以爲學哉

雲從龍陰隨陽也風從虎陽應陰也或曰何以知虎之爲陰物也曰龍晝見虎夜出是以知之

鬼屬陰人屬陽鬼當畏人人不當畏鬼也邵子曰人爲善而陽多﹑則鬼畏﹑之矣爲﹑不善而陰﹑多則鬼弗﹑畏之﹑矣但言鬼畏人不言人畏鬼也然則爲鬼所憑者必不善之人歟

風陽物也從西北來者必寒乹位也從西南來者必燠坤位也起自午前者必烈陽盛也起自午後者必緩陽衰也故曰風陽物也雨陰物也丑寅之雨必霽陽勝之也未申之雨必久陰助之也𨿽甚雨亭午必暫止者太陽中天陰不敢與之抗也故曰雨陰物也三代以前訓性純乎善也戰國以後訓性兼乎惡矣如食性酒性性躁性慢之類是也非三代以前之性字矣論語性相近也之性亦專以善言也相近其初同也相遠其終異也蓋性無不善而習則有善有不善也

告子指气爲性佛氏指心爲性

克巳復禮乹道也九二寬居仁行是也主敬行恕坤道也六二直內方外是也

晉襄公漏言於朝﹑狐射姑殺陽處父﹑君不密﹑則失臣也﹑鄭雍紏漏言﹑於家﹑祭仲殺雍紏﹑臣不密﹑則失身也﹑伏生之年耄女子之音﹑訛晁錯之臆見失其眞者多矣乃欲句解而字釋之能無誤乎𨿽闕疑可也

易有六畫書有六體詩有六義禮有六典皆一經之大目也

禹貢三江旣入震澤底定與下文三危旣宅三苗丕敍文勢相同蓋言三江旣入於海則震澤於是乎底定矣蔡傳析而解之非經意也昔者禹疏三江導太湖之水東入幹海使太湖不至於泛濫而吳人免爲魚龞者禹之功也至今東吳水患皆由三江壅遏不能赴海故耳

五子之歌有序焉其一其二皆引皇祖之訓也其三其四則兩舉先皇而皆及太康也其五則直敍其怨嘆之情也予自天下數句皆皇祖之言而非五子也百姓仇予之予亦五子自謂而非太康也

仲虺之誥簡賢附勢實繁有徒二句非惟與上文用爽厥師意不相貫與下文肇我邦於有夏亦不相續鄙意此句疑衍蓋言簡賢附勢之徒若苗之莠粟之秕爲害大矣是以夏民懼罪不暇而湯之徳言又足以聽信民安得而不歸之蓋所惡在彼而所欲在此也愚謂夏王有罪數句言其君之絕乎天而天命乎湯也簡賢附勢數句言其臣之黨乎桀而民歸乎湯也不邇聲色數句則徳言足聽之實也呂氏曰民不得不聚於湯湯不得不受斯民之聚故曰天求之天降之也正此意也

太甲自周有終周之爲言全也與孟子周於徳之周同義蓋言夏能自全其爲君之道而克有終下文則勉太甲當敬爾所以爲君之道也國語之說恐不足據

湯誥曰聿求元聖與之戮力武成曰旣獲仁人以遏亂略夫以湯武之聖且爲順天應人之舉而猶不能不賴乎不二心之臣如此況他人乎

泰誓多非聖人之言孟子疑武成不疑泰誓者蓋壁經至晉始行於世皆出於後人之增損耳孟子之所未見也

金縢予仁若考數句周公言已多才多藝可以死而服役於祖考之側鬼神指三王也先儒以爲事天誤矣此一節言周公之可以代死也下文云云言武王之未可以卽死也

夏少康殷武丁周宣王皆中興之英主也後世惟光武足以繼之若夫周平王晉元帝宋髙宗以闇劣之庸材昧君父之大義使之守成且不足況望其興衰撥亂復仇討賊之事乎

詩大序皆格言也非聖人之徒不能作也小序時或有誤然去古未遠得詩人肯綮者寔多固不可以盡廢之也

樛木朱子指后妃爲君子楊氏疑之是已三百篇中婦人稱其夫爲君子則有之未聞稱婦人爲君子者也然遂以爲臣下之頌文王則與上下篇意不相屬或曰后妃頌禱文王也近之

葛覃后妃之本也捲耳后妃思文王也樛木后妃祝﹟與升庵請問文王也螽斯眾妾頌后妃也桃夭賢女之多也兔罝賢人之多也芣苡婦人之樂也廣漢汝墳婦人之正也莫非文王后妃徳化所及也故以麟趾終焉

野有死麕賦也小序曰惡無禮也夫以麕鹿之微而誘懷春之女誠無禮矣末一章其詞甚婉未見有凜然不可犯之意或以爲拒媒妁者似之蓋言徐徐而來勿遽登堂而動我帨勿頻入門而驚我犬詞𨿽婉而義則正矣

平王之孫齊侯之子卽魯頌周公之孫莊公之子之例不可訓平爲正也若曰平當作文或庶幾耳

豳風伐柯九罭兩篇所謂我遘之子疑皆指周公也東人幸遇周公得見其燕享之儀服飾之制也

凡屬乎父道者妻皆母道也凡屬乎子道者妻皆婦道也以弟之妻爲婦者非卑之也遠之也不以兄之妻爲母者亦遠之也嫂者老也尊之之辭也兄之妻可尊也不可親也

天子有後有夫人有世婦有嬪有妻有妾公侯大夫降殺有等焉不嫌其多者所以廣嗣也然凡有喪則外寢祭則外寢娠則外寢蓋𨿽備而不常禦也

小功不稅曾子韓子疑之是也存厚之道也宋儒謂曾子不察於義韓子不及於義則是以薄爲道矣

同母異父昆弟之服子夏以爲齊衰比之親兄弟焉是不知有父也子遊曰其大功乎近之矣遊氏以爲無服比之途人焉是不知有母也橫渠曰其小功乎得之矣

傳曰孔子少孤不知其墓殯於五父之衢問於聊曼父之母然後合葬於防予曰此必無之事也顏氏之卒孔子之齒長矣旣不知父墓所抂何不請於視膳問寢之餘必待母死而後訪之耶曼父之母旣與孔鄰又於孔善何不請於母死之初必待旣殯而後訪之耶且不殯於家而殯於野萬一不遇曼父之母則母柩終安歸耶故曰必無之事也

子上不爲出母服主祭也不爲伋也妻是不爲白也母此非子思之言也妻可絕母可絕乎

子夏哭子喪明曾子呼其名而三罪之有諸曰無之子夏者曾子之父尙﹖﹖也罪之且不可敢名之乎

晉士弱曰國亂無象警君之辭也牛僧孺曰太平無象悅君之辭也

周諺曰疋夫無罪懷璧其罪故富者眾之怨也賈禍之道也貴而能貧可以後亡鄭伯張得之矣

雍紏之妻祭仲之女也以紏之謀告其父聽之而免焉蒲盧癸之妻慶捨之女也以癸之謀告其父不聽而及焉蓋告者婦人之仁也聽者悟也不聽者愎也周鄭交質君臣相疑也周鄭交惡君臣相賊也嗚呼綱常絕矣

夏姬﹑一婦人耳﹑旣滅陳﹑又禍楚﹑其女又滅羊﹑舌氏﹑秦女﹑一婦人耳﹑殺伍奢﹑逐太子﹑致鞭尸之辱﹑召白公之亂﹑色之能傾人國如此﹑吁可畏哉﹑

春秋周簡王十年晉會吳於鍾離呂氏曰晉開門延盜以來斷髮文身之夷夫斷髮文身吳俗故嘗有之泰伯虞仲所居則化矣必不棄中國衣冠禮義之習而反變於夷也大雅云因心則友則友其兄蓋王季卽位之後必訪求二兄之所在使命之不絕禮意之不遺可想見矣若果文身而祼是禽獸也太伯兄弟豈能安之而王季之使亦何從而至哉

左傳曰樂憂言居喪不哀以憂爲樂也禮曰順變言居喪節哀以順其變也

任數用術程叔子所惡也而獨取左師觸龍張子房以爲得納約自牖之義叔子奚取焉取其以權而濟經耳穎考叔之於鄭伯庶亦近之呂氏以考叔蔽鄭莊之天理王氏又以考叔爲迂則責備太過矣蓋鄭莊信盟誓畏鬼神不有考叔之言則母子終不可得而見也

史記載衛武公弒其兄而自立古史謂無此事先儒疑或有之愚謂史記之說必無之理也夫以臣弒君以弟弒兄天下之大惡也後𨿽道學自修安能贖其罪哉果有此事大學何以稱其爲盛徳至善左史倚相何以睿聖贊之耶自開辟以來篡弒之賊能遷善攺過以得令終者未之有也

穎考叔狄梁公韓魏公善處人君母子之間者也張子房李泌善處人君父子者也田叔郅惲善處人君兄弟者也

周官體統正大周禮之綱也周禮節文備具周官之目也

周禮周公未成之書也五官方成稿而冬官未�筆也或謂遭秦火而亡之非也五經遭秦火或錯簡或缺文或亡其一二不若周禮之獨遺其末也河間獻王以考工記補之其謬甚矣近世諸儒往往摘五官之言補冬官之缺說者謂之以玉補玉豈其然乎

周禮之用奄人惟米鹽之細酒漿之微戶庭之隱宗廟之幽耳未甞使之得近君側也至於春秋勃貂立公子無虧則奄人預廢立矣繆賢薦藺相如則奄人預薦舉矣漢唐以來其禍始熾葉氏曰古人以輿臺待奄人故用之爲無傷後世以樞筦付奄人故用之爲有害

周禮鹽人酒人供其用也漢法榷酒榷鹽專其利也宮閫之深嚴不宜有內市也周禮則曰內宰佐後立市陳其貨賄王后之貞肅不宜有外交也周禮則曰內小臣後有好事好令於四方及卿大夫則使之殊不能解意者後宮微物細務不欲旁午入市姑使致之內庭以便貿易耳非物物而市之也意者王后父母兄弟之族在焉而使人致慶弔問遺之禮耳非泛泛而交之也

漢尙質宋尙文唐則文質之間者也而尙忠者無聞焉可以觀世道矣

太史公知爲孔子作世家矣而寘孟子於淳於髠之列知爲伯夷立傳矣而擬豫讓爲荊軻聶政之流子貢大賢也廁之於貨殖西門豹良吏也侮之以滑稽非其類矣

君子不可以不自重也東方朔文人也善於諧謔遂與優孟同傳李泌賢相也好談鬼怪遂爲當世所輕子房任數挾智所以貽厥孫謀者不正故其孫辟疆一言而啟諸呂之禍是以君子擇術之不可不愼也而楊雄乃深取之何哉

靳允之母呂布執之允涕泣而歸曹操徐庶之母曹操執之庶涕泣而辭先主其賢不肖何如也操不能遣允備不忍畱庶則其賢不肖又可見矣

朱鮪謀殺劉演其在光武不反兵之讎也赦罪賜爵傳封累世失之矣乃曰舉大事者不忌小怨父兄之讎豈小怨乎哉

漢元帝以王氏爲婕妤宣帝宮人也唐髙宗以武后爲昭儀太宗宮人也

漢兩月晨見外戚封侯之應也晉三日東行羣胡僣號之應也

曹操見漢獻﹑俛仰失色﹑汗流浹背﹑侯景見梁武﹑不敢仰視﹑汗流被面﹑二君𨿽困窮﹑然其理甚直﹑故其辭順﹑二賊𨿽凶虐﹑然其心有愧﹑故其气餒﹑

蕭何追韓信髙帝使之也呂后殺韓信髙帝縱之也帝之積疑於信非一日矣

王褒孝也而寓乎忠諸葛瞻忠也而寓乎孝君臣父子之道兩得之矣王陽孝矣而王事不終趙苞忠矣而母命不惜君子有譏焉

五代節度使董溫琪積財巨萬祕瓊殺其族屬瘞之一坎而盡取之瓊爲齊州防禦使槖其貲裝道出於魏範延光殲之於野而邀取之延光歸河陽輜重盈路楊光遠殺之於水而邀取之後光遠爲子所囚故吏宋顏取其寶貨悉獻權門光遠誅死貨之能殺人如此多藏必厚亡豈不信哉

以王旦比馮道旦不肯受以張浚比諸葛浚不敢當坐中無車公不樂喜其狎也顧公在坐令人不樂憚其嚴也可以觀徳矣

大學十傳非曾子不能作也孟子七篇非軻不能著也論語非聖門諸賢親記而手錄之不能若是其精切也恐皆非門人所能及也

大學格致一傳誠闕文然不可移知止兩節而釋之也聽訟一條誠錯簡然不可舉本末二字而釋之也

費者散布之意隱者微妙之意饑食渴飲冬帛夏葛生育乳哺之類夫婦可以與知能行者也

溫故所以知新致知之事也惇厚所以崇禮存心之事也

孟子我欲行禮數句其辭費矣﹑禽獸奚擇一言其意露矣﹑在孔子則無之矣﹑

晏嬰智矣﹑而不知仲尼﹑劉元城賢矣﹑而不知程子﹑豈亦命歟﹑然歐陽公疑系辭﹑李泰伯疑孟子﹑又當責其學力﹑而不可專委之於命也﹑

莊周﹑狎大人﹑侮聖人之言者也﹑以堯爲亢﹑以舜爲膻﹑以周公爲走狼﹑以孔子爲逸狗﹑其罪不容誅矣﹑

孫子作戰篇曰日費千金則十萬之師舉矣其用戰也勝【句】久則鈍兵挫銳蓋言日費旣備則師可舉用之以戰必勝矣下文則言師久之獘也釋者乃以勝久爲文不成意義後曰兵貴勝不貴久卽此意也

甚哉文中子之敏也年止三十有四耳而於道時有見焉且慨然有意於周公之治不亦敏乎使天假之以年得用於貞觀之世必有可觀其言多誇大而張皇者意其子福畤與其門人杜淹輩竄入然亦通有以致之也

濂洛之前有永嘉王景山氏嘗著儒志編一卷論性論心論學論伯夷伊尹周公伯禽三良管仲皆非歐蘇所能及不幸三十二而卒若假之年遇濂洛諸儒其進豈可量哉

明道嘗談介甫之學錯處曰我亦未敢自以爲是此天下公理願往復明辦不有益於介甫必有益於我矣其忠誠懇至詞气和平如此至於朱子辟象山之學則欠此气象矣

朱子與林氏論易不覺失笑與象山論太極反復譏剌此其气質剛褊周程張子之所無也後來大﹖用力涵養漸至和平耳故五儒之有朱子猶四賢之有孟子也孟子之气豪朱子之气剛皆不足於和平者歟

夜夢作先賢像贊曰以帝王之道爲道以聖賢之學爲學以百姓之心爲心以天下之樂爲樂覺而忘之不知爲何人作也然三代而下當之者未見其人程伯子其幾乎

晁氏客語曰其敬也似怒其喜也似佞又曰以簡傲爲髙以諂諛爲禮以刻薄爲聰明以闒茸爲寬大皆名言也蓋所謂似是而非者歟

官不與勢期而勢自至勢不與富貴期而富貴自至富貴不與驕期而驕自至驕不與罪期而罪自至罪不與死期而死自至皆名言也

伊川答龜山書稱太中曰老兒陳東臨刑作家書稱其父亦曰老兒蓋方言也溫公之兄曰伯康子亦曰康不以爲諱也考亭祖曰森父曰松不以爲嫌也

宋時士大夫不信佛者惟歐陽子司馬公數人而巳葛常之侍郎謂歐陽病中夢見十王寤而信佛又云其子棐持數珠以見客客怪問之棐曰先公無恙時巳如此不之禁也嗚呼厚誣之矣果若人言何以爲歐陽子

楊鐵崖史義拾遺皆不近人情不循天理之見敢爲異論而無所忌憚者也初學讀之必爲所惑練川王氏目之爲文妖信哉

小學吾自導卿脫釋者以脫字屬下句讀爲脫若之脫非也導引也太子欲引允見帝以脫罪也下文曰吾欲爲卿脫死二脫字義同近讀通鑑纂要乃以吾自導卿爲句刪去脫字不成文理矣

城門失火殃及池魚蓋以水救火則池涸而魚死矣猶言行人之得邑人之災也急急如律令漢制也猶言如法奉行也或曰池魚人名也律令神名也皆好事者爲之也

古人與今人好尙殊異今人每竊名人文字以爲已作自宋以來其獘滋甚蓋好名之累也古之人不然反以巳作寘諸名人集中而自隱其名要其用心不過欲其言之傳耳如張霸之作附於尙書漢儒之說附於禮記唐人之辭附於文中子是也二者皆僞焉然不求其名之傳而惟欲其言之傳則古人爲差勝耳若其言本不足傳而竄入於聖經賢傳之內以�亂苗以鄭聲亂雅樂又罪之大者也

五經一也漢人讀之爲訓詁之學唐宋人讀之爲詞章之學今人讀之爲科舉之學濂洛關閩諸儒讀之則爲聖賢之學蓋讀之者同而用之者異也﹟宋人�����������

先儒謂禹剝母背而生謂啟母化爲石謂伊尹生空桑謂傳悅無父母皆不經之說也

屈平作離騷子云作反騷亦各言其志耳然與其投閣而生不若沈江而死也與其爲龍蛇不若爲魚龞也與其爲莽大夫而瓦全不若爲三閭大夫而玉碎也

有詩聖有文聖有酒聖有艸聖有棊聖【出抱朴子】有醫聖皆言其至也

子陵﹑隱而髙者也﹑龐公﹑隱而安者也﹑柴桑﹑隱而眞者也﹑甫裏﹑隱而散者也﹑康節﹑隱而樂者也﹑劉靜修﹑隱而貞者也﹑

杜詩見伊呂失蕭曹六字漢魏以下諸儒無人道得眞孔明之知已也杜牧之詩云慷慨匡時略從容問罪師蓋亦庶幾知孔明者

杜詩聯中有以比諭對實事者如曰旌旗日暖龍蛇動宮殿風微燕雀髙又曰珠簾繡柱圍黃鵠錦纜牙檣起白鷗又曰欲辭巴徼啼鶯合遠下荊州去鷁催燕雀白鷗啼鶯則實事也

二蘇和陶詩殆徧獨不和挽歌辭者畏死故也東坡於死生之際如此可以見其所養矣

詩莫盛於唐﹑少陵﹑詩之史也﹑太白﹑詩之仙也﹑昌黎﹑詩之豪者也﹑東野﹑詩之窮者也﹑玉川﹑詩之怪者也﹑魯望﹑﹟未��

詩之隱者也﹑韋柳﹑詩之遠者也﹑元白﹑詩之近者也﹑然皆足以名家也﹑

朝廷之規模欲其廣大士夫之議論欲其和平人譽之﹑不足喜﹑譽之失實﹑自愧焉爾矣﹑人毀之﹑不足怒﹑毀之𨿽失實﹑自責焉爾矣﹑

惜朝廷之名器重父母之遺軆

官品之髙下系乎人人品之髙下系乎我系乎人者吾何求哉系乎我者當自勉爾

當官者寬﹑則人愛之﹑然而多貪﹑廉則人敬之然﹑而多刻﹑有是徳﹑則有是病也﹑寬而不貪﹑廉而不刻﹑斯爲良吏矣﹑

惟誠可以感物惟公可以服人惟忍可以濟事君子不以巳所能者病人﹑不以人﹑所不能﹑者愧人厚之至也

抱朴子載古語云舉秀才不知書舉孝廉父別居寒素淸白濁如泥又曰古人欲達勤讀經今人欲達免治生乃知鄕舉裏選其僞甚矣勢不得不歸之科目也

惑於色者﹑欲心一萌﹑遂不可制﹑𨿽自以爲樂﹑而疾病生焉﹑其可憂者大矣﹑樂不足以償憂也﹑惑於貨者﹑貪心一起﹑遂不能辭﹑𨿽或有所得﹑而廉恥喪焉﹑其所失者多矣﹑得不足以補失也﹑苟能思疾病之當謹﹑廉恥之爲重﹑必堅忍而峻卻之﹑豈非克已之功乎﹑

啇也日益賜也日損此非夫子之言也子貢晚年進徳未見其損子夏離羣索居不聞其益聖人之言豈有不驗者哉

春秋尊王之書也若用周之月又用夏之時非尊王之義矣或謂攺月不攺時非也時與月皆從周也或謂天下事非才不辦宋羅點曰當論其心心苟不正𨿽才弗取或謂史官以才爲難元揭文安公曰不當專論其才必以心術爲本至哉言矣故有吏才而心不正適足以逞其姦有史才而心不正適足以滋其僞

諺曰停畱長智嘗讀五代史則云停囚長智諺曰眾輕易舉嘗讀一檄文則云眾擎易舉蓋音相近而誤也

秦愚黔首故漢髙起布衣取之西漢任外戚故王莽乘之東漢召董卓故曹操乘之操假禪受之名以欺後世故司馬懿劉裕蕭衍諸人皆踵而乘之唐重藩鎭故五季乘之宋事夷狄故胡元乘之夫夷狄據有中國萬世之大變也故中國有聖人出焉而驅除之此天道人事相爲感應者也

有社稷之臣焉漢武帝稱汲黯唐徳宗稱李晟宋太祖稱趙普而普非其人也必也孔明之於漢子儀之於唐韓魏公之於宋斯足以當之矣

聖有不同堯舜文王孔子一類也禹湯武周一類也伯夷尹惠一類也賢有不同臯傳呂召一類也顏曾思孟一類也由賜遊夏一類也儒有不同周程張朱一類也溫公康節一類也遊楊張呂一類也其它可以類推矣

朱子孝經刊誤以古文定爲經一章傳十四章深有益於蒙士典學使者當命有司刊布社學使童子與小學同誦習之亦端本澄源之要務也

宋楊億王洙王安石得謚爲文皆忝也足以當之者朱子一人而巳

唐有鞭背之禁宋有杖脊之刑背不可鞭也而脊可杖乎

誣歐陽子曰通於甥女誣石䢐徠曰詐死亡胡誣朱子則及其母氏之言子婦之行小人用心之不肖一至於此然何損於三賢哉

余中者呂惠卿之婿也嘗上疏乞誅惠卿以謝天下孫婿李熙嘏自詣開封尹投牒乞與呂氏絕婚尹誥其故熙嘏曰不喜與福建子相與可謂親戚畔之矣惠卿不能自反而歸咎於祖塋風水豈不謬哉

霍光啟萬世廢立之禍漢明帝啟萬世夷狄之禍其在春秋必誅無赦者也

○嘗讀史傳有涉吾昆者漫錄之以補邑志之缺

唐陸元感字達禮梁婁縣令慶之曾孫生而敏慧任建徳漂陽二縣令咸有善政神龍三年卒葬昆山蓋昆山卽古之婁縣也

周寶唐僖宗時爲鎭海軍節度兼南面招討使黃巢之亂羣盜所在盤結王敖據昆山寶討平之光啟初劇賊剽昆山寶遣張郁領兵三百戍海上郁醉而叛寶復討定之【出唐書】

齊東野語記宋狀元王俊民父弁待昆山缺謫潭州稅後雪昆山事移舒州又記楊和王第六女爲向幹丰妻王甚愛之撥吳門良田千畝以爲粥米逮今向氏家有昆山粥米莊云

北山先生何基之女適郡人張復之任平江府昆山縣令【出正學編】

元楊文學者宋文節公萬里之後也同知昆山事好徳尙義能以私錢復文節故居割田百畝以建祠祀蓋克紹先烈者也【出揭徯斯忠節碑記】

吳孟思者本杭人少好學工翰墨尢精篆隸四方來求書者日眾出輒爲好事者邀止止或彌月爲人外不爲物忤而內甚剛介所交多達官而絕無求薦進意至正十五年春三月卒於昆山州之寓捨【出覆瓶集】

吾嘗自安東浮海至於昆山三遇颶風再遇淺一遇寇吾自分必死巳視吾身如無焉颶也淺也寇也亦視之如無焉故吾起居食飲言笑與平時無異舟中之人皆淩競戰栗齒上下作聲無復人色吾曰不必懼懼亦死不懼亦死孰若不懼哉孰若安坐飽食哉眾乃少安比登岸吾問同舟之人曰公等皆懼我不懼公等皆不食飲我食飲今日公等登岸我亦登岸相視一笑【出蘇平仲集】

公受詔行母歿公馳還捨乞丁憂詔不允鄕兵旣集命其子存道部領由永嘉浮海北行存道至昆山聽進止【出章溢墓志】

題顧仲瑛綠波亭有美人兮玉山之下蹇好修兮樂逍遙以容與采眾芳兮中洲洲有杜若兮有藥在渚秋風兮春雨藥以爲房兮杜若爲戶芳菲兮襲予羗獨立兮夫誰處我懷美人兮欲往從之水波深兮使我延竚玉山之下兮有美一人我之懷子兮匪秋伊春水波兮孔深涉波以往兮子宜我親遺我兮芳蘭報子兮綠蘋嗟斯世兮混濁非我與子兮夫誰與倫願歲晏兮爲期毌相忘兮水濱【出王忠文公集】

國初丁晉字仲敏昆山人有詩名與同郡鄒奕弘道沈繹誠莊爲倡和友詩文甚多【出水東日記】

矯亭存稿卷之六

●矯亭存稿卷之七

昆山方鵬著弟鳳編

碑志

橫涇趙氏先祠碑

鄕貢進士陸君墓表

質庵張翁墓表

劉處士墓志銘

張甥誥墓志銘

桐鄕縣知縣陳君墓志銘

馬處士墓志銘

梁孺人葉氏墓志銘

沈母徐孺人墓志銘

趙母周孺人墓志銘

金子大妻梁孺人墓志銘

蔣處士墓志銘

許處士夫婦合葬銘

馬子淵妻陸氏墓志銘

髙唐州判官梁君墓志銘

趙母戈孺人墓志銘

謐庵禪師墓碣銘

周北山生壙志銘

○橫涇趙氏先祠碑

太倉之東橫涇裏趙君天錫世居之其先不可考矣五世祖子安髙祖孟吉曾祖文敏祖某父有懷君則有懷長子也舊有先祠卑隘弗稱乃於宅之稍東厥名蔣涇辟地十畝構堂數椽中列四龕以奉髙曾祖禰別設一龕以奉子安爲不遷之主所以重本反始禮以義起者也側構亭曰養心備齋宿也環地以水戒不虞也環水有田四十畝供歲事也田之入與祠之啟閉則命長子汝長孫楠世守之示有統也田之稅則凡君之眾子若孫共輸之以助祭也有事於祠則凡子安之子若孫咸在而共享焉以收族也嗚呼情文備矣君從弟庠生洪修率汝偕來謁文登石以詔來裔切惟三代之上宗法與祭法相表裏故創則傳傳則久後世宗法不講非無孝子慈孫建祠置田以承祭祀不一再傳而遂廢焉者何哉或偏委其人而眾心弗附也或逓掌其事而責備弗專也其勢自不能久矣君獨付諸世嫡而他人不得以參之深得古人立宗子之遺意其分尊故能率眾其任重故能盡軄何憚乎不傳又何憚乎不久耶系之銘曰肇稽於古家必有廟誰其尸之宗子之孝爰及近世則有祠堂惟厥宗子乃奉蒸嘗宗法旣隳祭義斯舛授之匪人傳之弗遠延延趙氏世累其仁積厚發徐篤生善人善人維何聞義則舉報祀其先世嫡是主惟嫡主之惟庶助之孰敢不率與眾諭之有峩者堂玄楹文牖肅肅至止以妥以侑亦有土田歲登什幹我將我享以莫不虔祖考顧歆錫我遐祉俾熾而昌百千萬祀

○鄕貢進士陸君墓表

君初至吾昆也與予同試有司每在髙等及同試場屋人有叩之者轍應如響或持試卷與人人聚觀了無吝色予始異之及同硯席講讀至暮予出酒饌則躍然辭去巳而復來則歡然飲食如是者以爲常久而詰之君曰吾親晚膳未具吾歸市酒肉命兒輩侍食退然後安耳予益敬之遂定交於玆二十年矣疾旣革命使旁午召予入門而絕嗚呼可謂死生之交也然則表君之墓非予而誰哉君姓陸氏諱表字天章別號■﹝月翟﹞翁世爲松之上海人厥考晉卿嘗遊京師幹仕進見君頭角不凡嘆曰吾有子如此可以畢吾志矣歸而僑寓吾昆授徒講學久之因占藉焉凡出入臥起必與君俱更相爲命每讀書有所得𨿽中夜必呼以語君故君博學善文𨿽其資稟英特而得之庭訓寔多焉巡撫彭公禮提學陳公琳縣大尹楊公子器皆待君以殊禮弘治甲子領鄕薦正徳癸酉遊太學感寒疾而歸竟卒十一月十四日也享年四十有八卒之明年甲戌五月二十八日葬於黃昌涇新塋之次所著有■﹝月翟﹞庵文集墨波亭稿藏於家娶金氏子男三九鼎九府九萬女二嗟乎人之難知也沈默者似忠厚而機不可測也爽闓者似明坦而鋒不可犯也然而不盡然也君於廣坐之上譏評時事臧否人物人之聽之若不可近者然其心無他也或欺之而不知或加之以非意而不報或告之以緩急則周旋盡力而不辭若此者予獨知之而人或未悉也故特表見於石以自附於微顯闡幽之意君之精爽如在亦足以自慰也夫

○質庵張翁墓表

儀眞黃戶部襄爲予言其邑人張翁之義也性喜以財濟人假之者或弗償焉不計也他日再假則復與之償之者或濫且惡焉不問也他日再假則易善者而與之乃相謂曰翁長者不可負也亦不可欺也於是弗償且濫惡者鮮矣嗟乎王教弛民俗敝不虞今之世有若人也嘉靖丙戌六月十九日翁年八十有二而卒又三年己丑十二月三日葬其邑之小銅山姚太史淶旣爲之銘矣厥孫榘復自爲狀因戶部來乞墓表弗獲辭翁諱銑字克用號質庵其先昆山人曾大父煥文徙儀眞家焉大父伯勁父瑛母莊配楊子男二淮源皆有士行孫男四盤榘彬楫皆業儒女一曾孫男一蓋嘗考翁之行事繼母以孝變而不失其常待諸子姓以恩愛而不忘乎教服食燕饗之需儉而不違乎禮懲繼娶屏姬妾矯而不過乎正此皆人情所難然猶可能也若夫以義爲利使鄕人感而化焉不可能也故予首表著之以警世之射利者

○劉處士墓志銘

江右士大夫以气節相髙激之愈烈抑之愈奮有東漢諸賢之風意其俗尙使然也嘗問吾友王君斯遠曰然山林郊野之士率其眞而沿於習者尢多其人若拙逸劉處士其一也今不幸卒矣及予在告家居斯遠拜使者賫狀來請銘予交斯遠久敢不諾而銘諸處士諱英字宗傑別號拙逸其先安成人有諱義山者仕宋爲大理評事徙永新家焉曾大父守安大父錫永父幹母王正統己巳十一月念三日實生處士發未燥而怙恃俱失育於大父母稍長厲志績學銳欲有爲以自見於世竟以孱力弗能乃修於家以自試事其大父母如父母生養死藏悉中典禮仁族卹鄰咸有恆度中歲始生子曰彥曰立皆秀穎不凡處士曰是可以畢吾志矣延師課業俱遣補郡庠生未幾立遽夭折而彥亦齟齬處士忽忽不樂因感疾然二孫繞膝聊足自慰而長孫道珠又歿處士仰天呼曰吾未甞爲不善胡酷罰乃爾彼爲不善者享子孫榮利以至壽耉天道果無知邪一慟而絕正徳甲戌七月十二日也年六十有六明年乙亥某月日葬於某原配王氏有婦徳子男二卽彥立女一婿卽斯遠南京刑部郎中孫男二長卽道珠次二珠處士性慷慨直諒喜豪飲對客論說今古不能下於人視天下事若無不可爲者而卒不偶賫志飲恨而終焉銘曰

旣阨吾蚤又蹶吾老詰彼髙冥爲善弗祜爲惡如故孰司其平有憤斯志有郁斯气以貫元精若浮若遊與化同流爲風爲霆後千百年有式其原用考斯銘

○張甥誥墓志銘

吾姊嫁聽選官張君佩生二子詔誥俱邑庠生誥感腹疾數月治弗效以正徳甲戌九月十六日卒年二十有二卒之時以手加額曰別我父母生我教我以久疾累父母死有餘罪矣顧其妻盧曰善事我父母飲泣而絕嗚呼痛哉誥字唐文世爲昆山人少不好弄長益誠謹聲色飲博之事一切不與爲文老健警拔吐語輒驚人性至孝見母攢眉不樂則遶膝叫呼必俟破顏乃巳父母公私多故且值回祿家益落誥悉出妻所有以償不給服食器用與詔共之未嘗分彼我初太醫院判盧宗尹有女慧而賢擇贅婿久之得誥慰甚欲挈之偕往京師誥曰丈人旣有子吾可無往且違色養而事遠遊吾寔恥之宗尹善其言弗彊也生子一曰懋隆聘晉氏鄕貢士憲之女卒之明年乙亥十二月庚申葬於丁涇新塋之昭位詔具狀來乞銘其詞悲而事悉予姑舉其槪而銘之曰

嗚呼誥也父兄師友期爾遠到也謂酷似其舅乃誤道也爾顧弗壽吾獨衰而老也念吾姊之煢疚如之何弗悼也俾爾有後殆孝徳之報也

○桐鄕縣知縣陳君墓志銘

正徳戊寅三月十二日吾友陳君邦輔卒於官四月十七日葬於東河村先塋穆位其妹婿鄕進士朱懋明爲狀率其孤來請銘予飲泣受之懋明狀君履歷其略曰君少多疾父母憐之戒勿學君益攻苦講誦不徹甫冠遊邑庠與今顧諭徳九和諸名士交有麗澤之益弘治辛酉領鄕薦兩以居憂不及試禮部一再試又不偶乃卒業太學需次天曹正徳丁丑授桐鄕知縣明年以疾卒距其生爲成化乙未十月十六日春秋四十有四而巳狀其性行則曰君惇孝友寡言笑重廉恥與朋友交初終隱顯一節日惟授徒講學資束脩以給俯仰外此不屑也狀其居官則曰桐鄕號劇縣陳案山積君刻日限月苗薅而發櫛之殆盡自奉廉謹𨿽米鹽細故時時告乏宴如也監司郡守薦加獎異部使者論薦於朝有力效淸勤之語疾旣革戒其子曰吾卽死當以已貲買棺棺不必美殮卽返返卽葬母要賻於民母取官舍器物郡守知其貧也爲給舟具�其喪僚屬吏民號泣以送之狀其世系則曰君諱汝翊字邦輔遠祖福五五傳至父奎世爲昆山人母周配顧二子志仁志道嗚呼予與君莫逆二十年知其心迹最詳參之狀無不合者懋明爲狀予爲銘君之目瞑矣銘曰

吏有恆材政久乃成君席未暖而赫斯聲使惰者驚兮士有恆情家裕則廉君槖屢空而操益嚴使墨者慚兮人之將死辭哀气憊一息尙存君不少懈使生者戒兮速返速藏治命有則勒銘墓堂我無愧色使過者式兮

○馬處士墓志銘

長洲之甫裏馬氏著姓也有西屋者爲一族之長族之人事無巨細必咨而後行焉西屋卒厥子�庵處士又爲眾兄弟之長眾兄弟事無巨細必咨而後行焉予昔講學甫裏與處士一見語合意遂爲知已及宦遊而歸則處士旣卒且葬矣長子渙泣且告曰墓門之銘治命必俟先生而從子庠生濠又具行實以請乃爲之序曰東園生以瞻以瞻生西屋其曾祖祖父也髙氏母也許蔣方正室也顧側室也子卽渙其次潛也顧錢子之婦也嚴毅女之夫也男一女三子之子也生天順某年月日正徳某年五月一日其卒也六十有四其齒也大流浦之陽其墓也處士孝友儉勤言笑溫煦涉獵經史旁通醫才地裏陰陽黃白之說見人善言懿行卽手自札記時以自省里人百十爲羣祀非其鬼宮宇侈僣處士白於有司撤其材以新陸魯望之祠所以辟邪所以崇正也銘曰

甫裏甫裏江之湄中有一人稱白眉率爾子弟效爾爲宜家保族期不墮先民有祠隘且卑撤而新之侈前規肆於風教豈小禆歸來墓上艸巳萎胡不少待使我悲勒銘墓堂永厥垂

○梁孺人葉氏墓志銘

孺人姓葉氏諱玉溫故吏部侍郎文莊公之女今髙唐州判官梁君鳴鶴之配二姓皆昆山右族且世契故締姻焉初孺人甫三歲而公捐館每見遺像輒欷歔不巳且奉公常所禦之物蒲伏以進哀感喪次嫡母耿夫人性甚嚴不假人以辭色獨撫愛孺人親授內則列女傳諸書而教成之人不知其爲異出也及歸於梁厥舅朝列公方遠宦祖姑太宜人吳老而抂堂孺人左右侍養太宜人安之不知有離憂也及朝列致政歸繼姑陳安人素有羸疾旦夕承候彌謹安人亦安之人不知其爲繼姑也至於潔酒饌以供歲事誦文莊之遺訓以勗諸子執刀尺治﹖繭以率諸女及諸婦皆可書者不能具悉焉嘉靖壬午居安人之喪哭之慟嘔血成疾明年癸未八月二十日遂卒春秋五十有二成化壬辰九月初七日其生也子男三金娶方介娶周含娶嚴皆習舉子業女三適士人吳懷太學生金夏顧鈞適夏者後二年卒孫男三懋光懋昭懋官女五孺人母唐氏與其嫡姊皆有賢行以貞節著聞孺人日與之處月與之化矣況文莊之典刑未遠耶君子謂孺人之賢相觀而善者也髙唐君卜歲乙酉某月某日葬孺人於某處命諸子奉臺州倅葉君夢淇狀來請銘蓋孺人臺州之姑也銘曰於室而處我奉其矩於家而歸我整其儀孰矩孰儀文莊之遺矧姊若母恆有一徳左燻右濡不遠其則諸子顯融匪朝則夕吁嗟不待命也孔棘

○沈母徐孺人墓志銘

初桐鄕沈儒兄弟葬其父南松處士於某然隘弗容矣嘉靖乙酉某月日其母徐孺人享年九十有四而卒儒卜吉壤於某原以歲丁亥三月某日葬之重驚處士軆魄弗敢遷也先期奉按察副使施君聘之狀來請銘按狀沈氏自歸安徙桐鄕厥姓遂著至南松九號克家擇同邑徐翁某之女諱某爲配卽孺人也性行端雅綜理周密勞勤厥躬至老弗懈故夫貧有濟困有植叔死無嗣產歸其女人曰南松之仁也而惇族睦鄰寔孺人成其美浚玉溪以備暵澇甃通衢以利往來建徒杠以免厲揭修廢井以救道暍人曰南松之義也而輕財樂施寔孺人贊其役尊賢敬士客無虛席人曰南松之有禮也而承筐執爨寔孺人致其恭夫力相其夫樹徳滋善若罔人知然處士榮被章服延致鄕飲而孺人以上壽詔賜粟帛則天實知之不可誣也宣徳某年月日爲其生偉�儒爲其子曹鍾陸爲其子之婦恩憲忠爲其孫銘曰

聿修仁禮更急義里社於今歌處士厥有賢配相厥志壽富康寧迓天賜矧爾子孫昌而熾誰其銘之大方氏

○趙母周孺人墓志銘

甫裏畱耕處士先禮部之友也故鵬於其子文有兄弟之誼焉昔嘗拜其母孺人於牀下今旣卒且葬矣文以鄕進士水君杞狀來乞墓銘夫安敢辭孺人姓周氏諱淑貞父宗禮母水世居長洲甫裏少失怙恃鞠於兄嫂有妹當先嫁悉以母遺奩具讓之無吝色年十八歸趙叔彰氏卽畱耕也姑性嚴事之曲盡誠孝得其歡心畱耕好古道嘗刻鄭氏家規每事法�尢愼內外男女之別孺人承奉惟謹足不踰閾聲不出戶恆如一日畱耕之弟聰家毀於火旣爲之營構又濟其所不給族人貧不能葬欲燔其屍復勸畱耕買地治槨葬焉裏中有負千緡將鬻女以償者孺人請曰何忍以干沒微利割人骨肉之愛耶遂焚其劵文少習舉業甚警敏孺人篝燈縫紉以伴夜讀稍有過誤卽白於其父未甞姑息是故夫之尙義子之成名人皆知之而不知其出於孺人也畱耕旣卒孺人儉勤勞苦四十餘年以老疾終生宣徳五年十二月十日卒嘉靖六年十月十一日享年八十有九以卒之年十二月十七日葬雲龍裏從夫兆也子卽文由郡庠生領弘治己酉鄕薦以疾不仕遂以醫鳴今亦年垂七十矣娶朱氏女二適某某孫男四思孝思友思貞其一養子思忠也先卒曾孫男女八人銘曰

母登於耄子年亦老子奉母藏祔於先考實安實好百世永保

○金子大妻梁孺人墓志銘

太倉金君子大卜歲丁亥十二月庚申葬其妻梁孺人於金潼橋之新塋先期自撰狀介梁甥金來乞墓門之銘謹敍而銘之孺人姓梁氏諱某世家昆山髙唐州判官鳴鶴之女泉州府同知朝列公之孫吏部左侍郎文莊葉公之外孫也以弘治壬子七月十三日生甫十七年而有家又十七年而早世寔嘉靖乙酉五月二日也其世系生卒如此初君以少孤館於髙唐尋別築以居孺人從焉迎養祖姑徐與姑孫備極誠孝及居二姑之喪哀稱其禮君有寡姊甚賢特款於家以爲女師愛君之幼妹猶已之妹曰吾先姑之所屬也其盡婦職如此君以庠生援例入太學交親畢賀孺人獨不然曰丈夫志期遠大吾仰望於君者不止是也君矍然謝之奮志力學至今不衰所居密邇廠﹖墨肆日夕勸君擇交遊謹出入母爲習俗所移君悚然聽之杜門簡出卒爲吉士至於綜理庶務調度諸朴作室力田不憚勞苦所以相其夫者如此疾旣加劇呼母弟金等曰吾連乳不育止存一女願覓快婿以延吾祀足矣吾嘗爲夫置媵他日有出卽吾之子也願謹視之所以善其後者又如此銘曰

年之不長於爾乎奚傷子之不育於爾乎奚恧垂賢聲於不杇是謂多壽幸祀事之有托孰謂無後厥壤惟厚厥木惟茂有玉斯藏式虛其右

○蔣處士墓志銘

郡庠生蔣麟予故人唐勵夫婿也奉伯父原信命來乞厥考淳庵處士葬銘誼不克辭謹按鄕進士趙君振之狀曰處士諱桓字原表姓蔣氏世家長洲鄧巷裏寔宋春官侍郎堂之裔孫曾大父圭大父鏞父濂母周衣冠詩禮孝友長厚代不乏人備載徐武功吳文定李文正諸公碑志可考也又曰處士娶張繼龔子男三長鰲邑庠生早卒次鯤俱張出次卽麟女一適太學生馬淮俱龔出孫男一垚女二成化乙酉正月三日生嘉靖甲申四月三十日卒歲丁亥十二月三十日葬於指字圩之南陬蓋新卜也又曰處士端重寡默口無僞言身無矯行厭囂而樂靜抑末而崇本去華而務實寡諧於俗而默契於古以淳庵自號君子謂其稱情焉嘗往於田適見薛氏子紾兄之臂將沈於江怪問之曰兄素作賊恐事敗連坐耳處士�以關弓非仁穿窬非義辭甚懇惻兄弟感泣羅拜願卽攺行復相惇睦其化導鄕人類如此此其著者也銘曰

粵自太古其風朴而爰及叔世元气日漓禮縟政繁民僞益滋恂恂處士太古之遺不激以異不詭而隨彼狂小子狙詐狐疑裏有若人胡不爾師肆予憫世琢此銘詞

○許處士夫婦合葬銘

嘗聞吾友許君粲之孝也母嘗患痰疾不下堂者三年君旦夕扶侍躬進湯藥恆如一日家頗不裕而治母之喪無所不用其心皆人情所難者嘗衰絰持狀詣予曰粲卜歲丁亥十二月庚申啟先考處士之兆合葬先妣於新洋江之先塋惟是者妣潛徳未有以發也敢以累子子必無辭按狀處士姓許氏諱成字徳成世居昆山曾祖剛灞州判官祖鼐考賢贈文林郎海丰知縣妣李贈孺人處士性行誠朴畏法守分嘗從外歸見裏中有闘者急趨入閉戶戒家人謹勿出其過愼如此厥祖之喪適文林以疾不能事事處士竭力營葬以服父勞母弟伯基遊縣庠所以友愛之者甚至凡遇朔望必禱於先祠願其有成比伯基登進士爲顯官而處士不待矣生正統乙丑六月二十八日卒成化甲辰七月二十九日年止四十耳元配顧孺人諱某邑人叔愛之女年十四來歸姑性甚嚴孺人夙興夜寢執爨治﹖備嘗辛苦姑爲之破顏時伯基尙幼親爲櫛沐且脫簪珥爲束脩之資處士旣歿孺人獨持門戶殯殮舅姑教育子女不遑自逸以嘉靖甲申九月十九日無疾而終享年八十有四其生則正統辛酉三月廿五日也子男二長卽粲以業醫爲養娶彭氏次瓛娶王氏早卒女二適諸瑛徐楨孫男三載戢畿女二曾孫男三昌國華國安國載戢昌國華國俱庠生女二狀蓋粲所自撰云銘曰

繄此伉儷惟徳作配生不齊年歿則同竁有來孫曾必起在位何以占之孝子不匱

○馬子淵妻陸氏墓志銘

太學生長洲馬子淵之妻陸氏以嘉靖丙戌五月二十八日卒於私寢明年丁亥十一月二十八日葬吳宮鄕之新阡先期自爲狀來乞銘其略曰吾妻姓陸氏諱某昆山人鄕貢進士號■﹝月翟﹞翁諱表之女年十二■﹝月翟﹞翁不祿母金亦病吾父聘之入門依吾母以習女事又六年始於我成禮溫靜端淑得之天性視吾父母猶其父母也視吾姊若妹猶其姊妹也吾姊若妹出嫁則悲歸寧則喜別去則泣終始無間言吾母病痿困臥於牀者殆十年日侍飲食湯藥惟謹不敢委諸僕妾入夜猶依依弗忍去去猶笄服以俟不敢就寢終始無倦色不幸吾母奄棄吾妻時巳抱恙矣伏枕哀號厥疾用殆卒之日旣絕復蘇家人環泣問之更有何言徐曰妾幸從姑地下死無恨但負舅長育之恩弗及報耳其一念孝誠沒齒不忘也如是生弘治癸亥十一月六日年止二十有四一子曰之良尙幼嗚呼■﹝月翟﹞翁吾友也往年嘗表其墓玆又銘其女惻焉興懷爲之雪涕銘曰

惟植有芝盈盈於庭朝旣盈矣吁嗟乎夕則零矣惟泉有醴彌彌於沚朝旣彌矣吁嗟乎夕則巳矣有婦有婦其身則疚其徳則有吁嗟乎不朽

○髙唐州判官梁君墓志銘

君與予同甲子且同遊縣庠後應例入太學予適仕畱都又心屋而居焉久之感痰疾上疏以請詔授髙唐州判官致仕予適家居山顚水涯方舟並駕日同遊覽蓋四十年之交矣及予再起北上君聞之灑泣若永訣者無何舊疾加劇而卒實嘉靖戊子四月十九日也其生成化庚寅五月十二日得年五十有九耳卜葬甫期予復南邁諸孤奉季父九萬貢士狀以墓銘請嗚呼予何忍銘耶又何忍不銘耶君姓梁氏諱鳴鶴字九臯別號有松其先河南人七世祖仲徳仕元爲昆山州同知因家焉生婺州路經歷玉婺州生太谷縣主簿璨太谷生館陶縣主簿孟鏞館陶生棟君之曾大父也大父昱平定州知州贈奉直大夫父紈泉州府同知進階朝列大夫文學行誼世濟其美邑志家牒具可考見母周贈安人繼陳封安人吏部侍郎文莊公女葉氏其配也先卒金介含其子也方周嚴子之婦也女三吳懷金夏顧鈞女之夫也金介俱縣學生夏鈞俱太學生孫男三懋光懋昭懋官聘陸氏全氏其一未聘也女七許嫁柴輔光周一鵾魏希正其四未字也君三歲失恃育於陳安人從朝列宦轍於遠弱冠而歸與兄節推君同侍祖母吳太宜人於家備極孝養朝列謝政還昆所以奉其口軆悅其心志者尢致力焉時兄弟六人共爨食指千餘皆君綜理劑量人無間言朝列捐館君於別業之右更治新阡堅築密樹身任其勞而所以事陳安人者彌謹故君子稱其孝處內外親尙﹖﹖悉有恩意飬其不能養者葬其不能葬者故君子與其仁襟度疏爽偉儀觀善談謔往往面折人過然實無他膓故君子信其直嗚呼今皆巳矣葬以歲己丑十二月十六日墓在小虞浦西所謂新阡者是也銘曰

郁新阡兮鄰舊莊生斯遊兮歿斯藏幸托軆兮親之傍千秋萬歲兮樂無央矧令子兮志顯楊世復世兮襲書香吁嗟若人兮是謂不亡

○趙母戈孺人墓志銘

初太倉璜溪有著姓曰趙仲輝氏業大齒繁與元配劉度不能獨任也聞戈氏女諱素貞者賢而有才遂以禮納之卽孺人也父朝用母陳世居常熟任陽裏夙稟嚴重言笑不苟凡可以佐仲輝與劉者必致其力焉﹖呆刀尺未嘗去手恆至夜分庖廚汲爨之役身先婢僕不憚其勞至於督傭耕治蔬圃雞豚米鹽不厭其細其勤如此且素崇簡朴弗尙侈靡無私蓄無厚藏衣無重綺食無兼味凡不急之舉無益之費一切裁省其儉如此嘉靖甲申八月十七日以老疾垂卒刀其子原錫曰爾五舉弗利命也然必嚴訓諸孫各啚進取以酬爾志又曰嫡母劉在堂吾卽死爾忠養之其治命之正如此其生爲景泰庚午五月二十二日享年七十有四子卽原錫以州學生應例入太學效用伊邇娶海虞李氏禮部尙書文安公女孫男三汴澣俱州學生濱亦習舉業女三俱適士人曾孫男一十歲己丑十一月二十八日葬璜溪西原從仲輝之兆奉進士郟君定夫狀來請銘余交原錫久且善定夫之辭之核也爲之銘曰

克儉克勤有家之貞人忽而墜我守而成矧玆治命金玉遺聲曰教惟嚴曰養惟誠昭哉訓辭孰敢不承以云以仍維國之楨

○謐庵禪師墓碣銘

佛氏之教苦空堅忍割恩愛外形骸而弗卹謂之出家其死也謂之滅度投屍烈焰而燔灼之謂之茶毘皆非吾儒之說也謐庵禪師獨異是韓子所謂墨名儒行者非耶師諱永寧字靜中謐庵其別號俗姓邢氏本昆山新瀆裏宦家子年九歲依本邑景徳寺僧大方爲徒稍長領牒住昆之報國寺用薦爲僧會幾二十年正徳戊寅某月日退居景徳而卒壽七十又四師風骨秀整音吐洪暢昆大夫士無不交之遠近縉紳過昆者必主於師然性喜恬寂終日閉室端坐厭與世接他學佛者縱情詩酒投足權貴以求附於吾儒師之所甚惡也父兄母嫂生有養死有藏恩禮曲至以母弟之子文什爲後曰他日祭吾可憑而享也臨終悉以衣缽遺之戒曰母燔我屍具衾棺殮我葬我求大方氏銘我墓道文什受命惟謹卽退居東北隅隙地甃巨磗爲壙卜歲辛巳某月日葬焉仍不遠數百里走都下乞銘予不復辭然不曰臘曰壽不曰示寂曰卒不曰塔曰墓純用吾儒之禮承師志也銘曰

凡厥有生大倫惟五孰爲天合兄弟父母矧玆遺軆敢不愛護陋彼夷教一切罔顧師於性天有順無忤其名西竺其行東魯峩峩髙墳石室永固以全而歸詎非樂土寔繁有徒胡不自悟

○周北山生壙志銘

吾儒所以貴於異教者倫理之大死生之際舉無愧焉云耳間有老氏者流於斯二者獨克全之而吾儒或反弗逮焉不亦難乎北山周先生爲郡都紀聞母吳謝世卽棄官成服當道謂非時制難之北山援經執禮且辧且泣卒遂其請予聞之嘆曰孝哉斯人可以惇薄矣嘉靖丁亥九月六日扁舟風雨訪予吳淞之上出其友庠生陸君稷所撰事狀來乞生壙志銘予受之嘆曰達哉斯人可以破愚矣按狀北山名以昂別號北山其先汴人有諱謙者仕元爲平江路經歷占藉長洲二傳至某入國朝爲南雄府知事又三傳至惟弘北山惟弘仲子也風神秀整性行純恪少以父命禮福濟觀羽士馬坦然爲師遂通其學然有志用世習爲時文復厭之棄去專力於詩嘗從都太僕玄敬遊得其肯綮吳中巨室爭延致爲塾賓教勤禮恭終始弗懈用薦爲都紀月餘卽奔母喪服闋又月餘卽請致仕日與髙人逸士結社賦詩爲樂練川徐兵馬某尢雅敬之聘至別業以訓蒙士地偏木茂與世如隔北山久憩其中心迹旣遠充養益完望之知爲有道者也生天順癸未五月二十四日今年六十五矣其徒範承賢早世盛陸汝尢以次相承焉壙在吳縣景山之原銘曰

繄昔吳起名教不齒亦有荊公誦佛以死豈不章縫大節孔隳墨行儒名門墻則麾吁嗟北山失足老氏孝以行仁達以用智遇之則老叩之則儒曾閔之行孔孟之書少而自奮老而克完吾事定矣孰云蓋棺築彼幽堂他日戾止必有鬼神呵護以俟

矯亭存稿卷之七

●矯亭存稿卷之八

昆山方鵬著弟鳳編

賦

選詩

律詩

絕句

◆賦◆

歸歟賦

○歸歟賦

矯亭先生從容委蛇旣與物而無競每從事而失時周流兮四曹回翔兮兩司方束書而西邁忽露冕以東馳任埃塵於冠劍絕夢想於軒墀然而皇統方亨眞人禦極井波英賢网羅遺逸淸聯玉署之班榮領東朝之職校士兮京闈纂言兮石室紀聖政而窺中祕侍講幄而趨左掖適際右文之時敢云稽古之力於是謗隨名起病以憂積豺虎礪其毒牙鷹鸇奮其健翮歸歟歸歟心徒切於自效勢不容於久淹一歲之內數月之間請告者再乞骸者三納太常之新命還典學之舊衘北山之北南溪之南惟砭劑之爲急亦啚史之是耽且安命何求樂天何慍嘯傲乾坤詠歌堯舜身旣委於丘園迹宜絕於州郡免莊叟犠牛之災佩塞翁失馬之訓續中散絕交之書和彭澤挽歌之韻蓋舉天下之物皆不足以入吾之日﹖舜矣況夫以疾則痼以貌則翁而聽默默而視曚曚追逸駒於隙外撼淚燭於風中嘆吾生之幾何復駕言兮焉從乃開玄壤乃築幽宮見先人而無愧奉遺軆而有終千秋兮百歲吾知吾樂之無窮也己

◆選詩◆

恭和聖制賜張少傅詩韻

壽蔣蒲翁

松壑

喜築侄病起出南園

赴浙別九和

臂瘡初愈卽發天臺

初夏晚酌和孔昭侍禦韻

送張文光

送韓庶子

題淵明圖

感寓七首

效白體十四首

自題小像

壽孔昭六十

南歸集陶句

○恭和聖制賜張少傅詩韻

聖王本堯舜垂衣坐明堂臯夔侍帷幄論思務精詳元愷列庶位賢路孰敢妨誰謂唐虞遠雍熙立可望賡歌續曠典幸復覩明良篇終寓規戒敬念莫相忘

○壽蔣蒲翁

靑靑復靑靑蒲葉太如手客從南山來攜之爲翁壽�搗之以爲薤釀之以爲酒觴盂薦寒綠不辭螫我口旣如瑤池桃復似玉井藕年來覺身輕掉臂無何有

○松壑

長松在陰壑神物呵護之冰霜助孤標風日長雄姿睠玆廊廟材過客式且馳百鳥睨而翔不敢棲旁枝𨿽然置散地晚翠合遲遲天子建明堂登用乃其時工師運繩墨松去壑不知

○喜築侄病起出南園

築兒臥牀褥荏苒幾一年今朝事櫛沐散步出堂前譬如樊龍鳥愁思睨靑天何人解其縛萬里快騰騫又如囹圄囚縲紲苦拘攣何人赦其辜重聚骨肉緣行行足力微顧影還自憐團坐共杯酒此樂不可言

○赴浙別九和

西鄰有﹖敄廠女﹖婦行年五十餘有子況有孫不能安其居誤聽媒妁言出嫁東村墟自知老不堪入門更踟躇裏嫗笑相謂凱風眞不虛行矣難久畱終當賦歸歟

○臂瘡初愈卽發天臺

偪側復偪側造物苦相戲天地豈不寬不容一掉臂今朝始巾櫛朴夫聚如蟻人生會有役一笑拂衣起

○初夏晚酌和孔昭侍禦韻

衰病非不多老懷常自欣揮杯傍檐隙受此花气燻素月出東海須眉爛如銀墟裏巳寂寂諧謔方云云凱風徐徐來此樂難具陳伊誰賞我趣賴有素心人

○送張文光

東方有佳士淸標映玉雪酒杯猶在手忽漫千里別中宵耿不寐起視雲間月冉冉下西川懷君正愁絕

○送韓庶子

矯矯宛洛子奇文吐光怪結髮讀父書功名俯拾芥出門屢有礙始覺天地隘行行重回首風雨隔上界江山助毫端輸君了文債

○題淵明圖

淵明荷鋤歸阿端行負薪偃仰茅茨下聊復息此身好風從南來吹我漉酒巾那知典午國得見羲皇人

○感寓七首

鳴蜩一何微無累人間世淸露以爲餐髙枝聊自寄

蒼蠅日營營醉飽恆適意或遽集堂榮或甘投混廁一旦風雨寒兩物皆凍死污潔誰得知三嘆不能巳我夢學塡海頗效精衛勤銜土不盈簣海濱逢異人云爾勿久畱此中多水神陽侯與天吳怪狀難具陳黑風掀白浪立使化爲塵我聞走且僵艸間急竄身覺來喘不定流汗濕重裀

美人隔秋水我欲往從之素月出東嶺中夜以爲期登舟未十里風雨忽淒其蛟龍爭出沒北望涕沾頤鳳凰翔千仭鷦鷯安一枝各自適其適易地乃非宜壯士快騰騫濳夫抱幽獨寄言鷹揚侶勿輕二孤竹西山郁嵯峩中有賢聖僧褁糧從之遊作禮問長生忽思骨相凡學仙那得成不如返故廬觴詠以陶情鸚鵡學人言終年縶其足何如黃口雀生成滿叢竹白鶴剪雙翅偪側步階除何如野田鸛飛鳴得自如一以言致尢一爲潔所累勸君默且污庶幾可逃罪道逢羽林子意气何激昂自言少無賴杖劍從汾陽長驅入沙漠志在虜名王三年戰不利支軆徒自傷歸來猶故吾思之熱中腸酒酣看舊劍猶自發靈光

○效白體十四首

兒時聞父老共憶革除年朝野多奇士國史逸其傳失今不追補後世竟茫然誰能作野史此意亦堪憐道學豈不美舉世慕其名區區事邊幅詭異非人情江右胡敬齋河東薛文淸明興百年餘見此兩先生倬彼陽明子雄辧入髙虛超脫本禪學支離排宋儒其人今巳死其說尙紛如異哉傳習錄誰能火其書天朝啟文運作者盛如林雅意脫凡近那知墮艱深聱牙三四讀猶未會予心不見西昆體終非治世音王曾平生志溫飽何足言文山死於宋李黼死於元國朝羅公倫無忝二三子掄魁得若人餘輝照靑史裏有千金子中歲家益落其鄰本屠沽倚富恣揮霍此子爲之奴長跪受敲撲父老泣且言人情何太薄鄕人病而愚莫能諭之理召醫慘不樂迎巫動色喜刲牲賽露神往往脫簪珥終焉家一空病者亦不起東鄰治葬具體魄得深藏西鄰作因果所費亦相當惜哉囊中金徒以﹖緇黃親屍投烈焰行路爲悲傷佳人多薄命自古則云然命薄誠可憐徳薄誰之愆盈盈十二樓主恩難獨偏譬如桃李花春風各爭妍妬寵寵益衰棄置復何言在徳不在命試讀小星篇裏中有寒士抗顏爲人師懶性厭占畢良朋恣遨嬉羣兒樂其寬父兄色不怡隱忍終殘歲明春何所之使君初下車向往有髙志一爲利所迷私槖以萬計俄拜京朝官揄揚賴文士或立遺愛碑或撰異政記首頌使君廉比之包待制

縣尉謹修職屢受上官笞同僚狡而貪臺章交薦之�與妻子謀歸去寧寒饑夷跖旣莫辧守此復何爲步出城東門髙樓接雲起借問行路人云是白屋子讀書取髙官富與王侯擬我聞心自慚先廬當葺理驅車出東門壯志欲千里顧影忽自悲白髮被兩耳呼急急回車堅臥茅茨底豈不畏簡書吾道固如是

○自題小像

此像何人斯吳淞方矯亭頗記前身事生可六七齡一疾遽天死天地爲晦冥蒼頭抱我哭諸婦慟拊膺其家乃城居面北髙檐楹臨街列屠沽陰風助哀聲思之宛如昨語及輒涕零性靈想不昧還復得此生夙承父師訓起家自明經濫竽供奉班十命至淸卿行年甫六十而苦百病嬰我欲挾飛仙下上逐風霆篋中有遺稿絕勝金滿籯實時酒一杯何用身後名潘生貌此像瘦怯如不勝濟也求得之此意良不輕他日一辦香吾來歆爾誠

○壽孔昭六十【分得食字】

先生人中龍天然稟英特致身白玉堂執簡奉宸極出爲典學使引士就繩墨不狥物以情不假人以色終焉忤權姦歸歟頭正黑杜門日著書迥與塵世隔文章抂碑板至寶人自識風節動鄕閭後進取矜式荏苒今六旬婆娑老泉石廟堂不能薦何人坐肉食年來養益完於道固有得天子將乞言終當起��

○南歸集陶句

我實幽居士誤落塵网中道路迥且長回復遂無窮慷慨思南歸遶宅生蒿蓬試攜子侄輩負杖肆遊從靑松在東園北林榮且丰山川一何曠平疇交遠風幾人得其趣遙謝荷蓧翁

◆律詩◆

陪朱侍禦登馬鞍山和唐孟東野張承吉韻

周徳孚迎養其親用以發韻

滕王閣

飲吳克學舟中用捨弟韻

舟發瑞安諸君追送漫成

白髮

寓太安驛

發太安驛

至故關

至井陘口

謁淮陰祠

宿孫村

登天平山和遠林韻

飲寒山寺和遠林韻

何處難忘酒和孔昭韻

李節婦

丙戌歲十月

途遇範副郎

夜泊和鄭子充韻

重九憶捨弟

贈霍詹事／f2首／／f

雙壽爲皇甫進士作

臺峯歸隱

淡庵

聞周充之貶官

題南浦離情啚贈韓都閫

恭和聖制喜敬一亭成韻

壽守溪座主

和韻題竹壽白樓座主

送邵思抑

陳魯南遠過江鄕題詩於石用韻送之

西洲和時鳴韻

寄周充之

春酒初熟分奉虞少參

訪王隱君和時鳴韻

鵝湖卽事

送時鳴行後陳克昭復告別

送王尹

喜雨和答黃時雍

京寓結一小亭名曰葦航戲集杜律

和韻送陳紫峯歸省

畱別克學

畱都將歸先呈九和

登江心寺謁文文山祠

自杭將歸先寄捨弟

寓欒城縣公署和劉元瑞巡撫壁間韻

病臥太安驛

喜築侄中舉

舟中卽事

歸自晉陽便道訪克學先寄一律

聞致仕信

時鳴過南園賞梅次韻

弔龍洲和九和韻

秋崕

半塘雅集和胡孝思韻

遊善權寺用克學韻贈主僧存古

登鄒東湖假山用克學韻

用韻壽邃庵少師

秋懷和張補之太史韻

送陸世明赴任

送錢上捨歸京口和邃庵韻

謝崦西少宰

和答王秋堂

哭錢鴻臚元抑

題國色聯芳捲和時鳴韻

○陪朱侍禦登馬鞍山和唐孟東野張承吉韻

振衣登傑閣覓句倚胡牀佛壁丹靑古僧廚筍蕨香歸云帶海气返照搖江光亭榭今無幾空餘瓦礫場淸風虛閣貯落日遠山吞獨鶴巢松頂文貍臥竹�冰霜凝使節燈火識漁村欲挾飛僊去鯨波度海門

○周徳孚迎養其親用以發韻

遊宦風塵遠辭家歲月深緘書數行淚迎養十年心試舞裁春服承歡積俸金到時花正發尊酒集朝簪

○滕王閣

樓臺掀泰宇名勝壓洪都百丈魚龍窟千年蛺蝶圖江光涵日月山勢帶荊吳獨惜昌黎子登臨興轉孤

○飲吳克學舟中用捨弟韻

野客眠方起官舟故未開興將風雨阻詩受鬼神猜地接幽燕勝天憐羯末才幸同文字飲扶病彊須來

○舟發瑞安諸君追送漫成

登舟方偃息載酒更追攀雨斾依髙樹風帆落小�劇談妨聽鳥假寐失看山在在春耕徧停杯一解顏

○白髮

病後靑春攺愁邊白髮新自知公道在敢與少年親勢欲三千丈年將五十人此時無一盞獨坐轉傷神

○寓太安驛

假榻山中館身閒夢亦淸檐牙雙鳥坐墻角一雞鳴晚菊撩歸興晨齏解宿醒殷勤二三子日夕過談經

○發太安驛

曉日正團團歸途自太安師生塡祖道父老擁徵鞍掉臂煙霞近昂頭宇宙寬此時無一盞相對不成歡

○至故關

西入曾遐覽東歸試踏歌萬年堯社稷千里晉山河地接單於近風從廣漠多此時無一盞感慨柰愁何

○至井陘口

聽雨眠山館衝泥度井陘趙人悲失計漢將喜兼程旗鼓堂堂陣風霆赫赫聲此時無一盞懷古不勝情

○謁淮陰祠

杖劍從眞主分符吝假封鷹揚方奮翮鳥盡卻藏弓詭道遊雲夢誠心拒蒯通此時無一盞反袂泣英雄

○宿孫村

寄宿孫村裏擔夫暫息肩兒童看遠客女婦笑方言永夜燈明滅中天月淨娟此時無一盞深負主人賢

○登天平山和遠林韻

深山嚴廟貌峭壁立髙靑一代英賢出千年艸木馨海云籠玉筍湖月浸銀屏罍榼隨吾往班荊坐野亭

○飲寒山寺和遠林韻

野寺故依然重來又十年靑楓橋下市綠柳岸邊船气勢西山合文章北斗懸與君宜一醉風月正無邊

○何處難忘酒和孔昭韻

何處難忘酒山花對我開層紅霞作幔叢白雪成堆欲笑疑風妬將飛怯雨催此時無一盞空負解官回

右春花

何處難忘酒風來短鬂涼坐疑秋預至睡與暑相忘隱隱傳虛籟飄飄散午香此時無一盞寂寞舊溪堂

右夏風

何處難忘酒江鄕月正明水天看一色須髮數千莖好景君須記長宵朴屢更此時無一盞孤冷不勝情

右秋月

何處難忘酒江天雪意濃掃來閒煮茗拂去急扶松撩亂龍飛甲鬔松鹿長茸此時無一盞寒蹙兩眉峯

右冬雪

○李節婦

破鏡流塵合孤燈獨夜深兒孫今繞膝冰蘗素甘心上相題金扁先皇賜玉音事關風教重千古未銷沈

○丙戌歲十月

歲稔家家樂天晴事事宜太平今有象帝力彼何知舊釀淹宵酌新舂足曉炊鄰翁相誡約輸賦莫愆期

○途遇範副郎

楡柳迷官道風煙接帝鄕春隨人共老夢與路俱長舟楫衝新漲村墟帶夕陽忽逢南去客渾欲斷人腸

○夜泊和鄭子充韻

杯酒燈前話風濤枕上聲驚春添鬂雪入夜起心兵海蜃隨云沒江潮應月生鄰舟忽吳語無柰故鄕情

○重九憶捨弟【次日其誕辰】

破帽吾偏戀閒門客不過杯盤聊復爾風雨竟如何瘦比黃花甚寒生白練多明朝壽筵上誰共卯君歌

○贈霍詹事【二首】

矯矯霍宮端雲霄一羽翰胸藏兵甲富面帶雪霜寒獨減諸生拜堅辭二品官狂夫眼空闊山斗獨尊韓矯矯霍明府昂藏不受呼精神云鶴健气象雪山孤碌碌悲餘子堂堂作丈夫門深人不到詩屐印庭蕪

○雙壽爲皇甫進士作

詩禮傳家遠松蘿托世長地仙憐二老國士見諸郎具慶題新錄重恩扁舊堂南歸吾有日朋酒得親將

○臺峯歸隱

亨衢方棨戟淸夢巳林臯南斗光芒近西峯气勢髙九霄鴻得意五色鳳生毛出處關風教詩林奮彩毫

○淡庵

先生天下士大雅足吾師有養心如洗無求意獨遲白雲閒抂望玄酒適相宜案上陶匏器牀頭韋柳詩遠煙籠北岫微月映南枝令子傳心學髙風巳四馳

○聞周充之貶官

故人聞直諫不寐喜通宵豈是沽淸譽眞能踐久要匪躬何蹇蹇遺世獨翛翛仗馬鳴甘斥城狐气本驕舟車投瘴癘書劍任飄颻道抂容顏好心閒笑語饒江湖淹白日山斗望靑霄雲樹相思杳煙波入夢迢願言崇令徳公論付漁樵

○題南浦離情啚贈韓都閫

長江聞曉發借問欲何之節鉞歸朝日樓船下蜀時光芒千象緯號令走馮夷芳艸萋萋路垂楊渺渺堤水聲來夢枕山影落酣卮對客閒看劍懷人獨賦詩行行須努力萬里以爲期

○恭和聖制喜敬一亭成韻

獨尊天語構新堂永爲生民立典常入聖必從居�始檢身端自宅心臧一時盛事眞遭際千古斯文賴主張深夜衣冠瞻象緯五云髙處起龍光

○壽守溪座主【八月十八日】

湖天涼月浸深杯坐見奎纏逼上臺碑板文章天下重弓旌使者日邊來西山雨過秋容淨東海潮生壽域開曾是平原門下客欲傳衣缽愧非才

○和韻題竹壽白樓座主

勁節貞姿耐久生歲寒相對有餘情朱門挺挺金矛立紫府珊珊玉佩鳴雷起老龍頭角奮風扶雛鳳羽毛輕日來報道平安者半是諸生不記名

○送邵思抑

十載瀛仙得補祠出門搔首欲何之鼎彜勛業空馳夢粟帛文章解濟時鄕老漫從疏傳樂市童應笑杞人癡何時買棹來尋社臥向滄江理釣﹖

○陳魯南遠過江鄕題詩於石用韻送之

小榜輕橈客路遙靑靑酒幔隔河橋畱題石上山靈護浩笑樓頭海蜃消書劍漫隨萍水去弓旌終向桂山招他時聚首知何地燒燭髙堂坐短宵

○西洲和時鳴韻

水雲深處卜幽棲不讓夔州舊瀼西寒雨渡頭孤艇沒夕陽江上遠山低養馴白鴨當門浴種就黃蘆與屋齊未識東山歌舞地秪將樽酒對山妻

○寄周充之

故山猿鶴自驚猜逐客經年去不回江漢有露應識子乾坤無地不容才諸公衮衮何爲者世事悠悠如此哉太白遺風知未泯爲予一酹洗蒿菜

○春酒初熟分奉虞少參【葉文莊婿】

解組歸來鬂未霜吳中丘壑倍生光雪霄縹緲盤鵰鶚郊野淸平見鳳凰二頃秫田追靖節百年冰玉照文莊書生願執門墻役春酒春詞拜艸堂

○訪王隱君和時鳴韻

北窓一枕黑甜醒有客敲門過艸亭洗盞臨池浮太白揮毫滿紙落空靑座中談麈光搖雪江上歸旌影拂星更羨主人王逸少牀頭剩有換鵝經

○鵝湖卽事

彩舟棲傍碧蘆叢十里鵝湖入望中曉霧失村疑作雨暮雲堆墨忽生風幾家煙火供秋餉在處秔稌畢歲功人坐廟堂甘鼎食也知辛苦是吳農

○送時鳴行後陳克昭復告別

靑騘去遠正愁眠忽報君行思黯然亭短亭長風味惡江南江北夢魂牽燈前夜雨翻詩案湖上春風度酒船何日歸來重結社也憑觴詠了餘年

○送王尹

作邑三年倍苦辛俄傳邸報獨傷神耳邊卽墨渾無�畫裏王嬙太失眞後夜月明偏照我前途冰合正愁人不知公論何時定搔首寒窓白髮新

○喜雨和答黃時雍

靑梅將熟綠秧齊三日甘霖正及時萬蟻先期封地戶九龍分��天池�添細艸蛙聲亂巷積深泥馬��坐看檐花�對酒打門忽枉故人詩

○京寓結一小亭名曰葦航戲集杜律

柴門空閉鎖松筠使插疏籬亦甚眞萬里悲秋常作客一官羈絆實藏身自知白髮非春事羞見黃花無數新竟日淹畱佳客坐野航恰受兩三人

○和韻送陳紫峯歸省【蔡虛齋門人】

醉聳吟肩對紫峯每於白戰挫吾鋒重來笑語知何地此去音書定幾封盛世文章吾道在老年母子至情鍾虛齋墓上添抔土好剪荊榛植短松

○畱別克學

城上啼鴉散夕陰天涯行客動髙吟苦無善藥扶多病喜有閒曹稱懶心杯酒交情秋水淡江山歸路白雲深孤舟後夜棲何處月落潮生思不禁

○畱都將歸先呈九和

羞將白髮戀京華巳辦歸裝路不賖旋買雞豚投裏杜敢驅鵝鴨惱憐家春風枕上聞啼鳥秋水溪頭看泛槎莫道山翁無一事借書沽酒亦生涯

解組東歸事事便獨憐生計太蕭然四時不斷吳中雨三歲連沈海上田老向交親辭禮數閒憑占畢遣流年日髙丈五遲煙火自在江村得晏眠

○登江心寺謁文文山祠

丞相祠堂不用尋候潮江上自登臨朝廷養士終收效閩廣招兵獨苦心浩浩煙波孤鴈沒冥冥風雨一龍吟摩挲斷石看遺墨有淚平添甌海深

○自杭將歸先寄捨弟

江鄕酒熟我應歸昨日此來殊覺非病後頭顱巳堪嘆忙中歲月況如飛紛紛餘子何足數落落故人今漸稀已辦歸裝眞不謬煩君相候莫相違

○寓欒城縣公署和劉元瑞巡撫壁間韻

羞澀空囊客裏貧長途行役太無因風煙塞外吾將老第宅城中主半新小憩閒亭蠅攪夢靜依髙樹鳥窺人棠陰在在畱遺愛嬴得兒童頌撫臣

○病臥太安驛

小院荒涼野水隈白雲深鎖未曾開自緣多病催人老敢怨諸生勸我來屋角風聲驚獨枕墻頭山影落深杯更憐鎭日無人到積雨空庭沒艸萊

○喜築侄中舉

肩輿入夜抵淸源急展鄕書喜欲顚宦業有承吾可止書香幾絕爾能傳弟兄釋褐同辰榜伯侄登科並酉年家慶國恩兼盛美好將忠孝答堯天

○舟中卽事

坐倚蓬窓好看書刁騷短鬂映淸渠晴沙日暖鳬依母淺水煙消鷺得魚何處棹歌新拍調幾家煙火舊村墟滿城簫鼓揚州近欲訪瓊花事巳迂

○歸自晉陽便道訪克學先寄一律

髙樹淸門紫翠深信知城市有山林蒓鱸味美君先得雞忝盟寒我獨尋問字侯生千里典買田坡老百年心棄官消息休驚問塞上風霜苦不禁

○聞致仕信

十年蹤迹滯南曹碧水蒼山染舊袍無柰頭顱呈老醜敢云名地擅淸髙東籓謬有匡時策北土曾無校士勞忽拜聖恩容自便海天空闊一鴻毛

○時鳴過南園賞梅次韻

看梅無約忽敲門席地開尊避筍根索笑喜兼兄弟樂淩寒幸與菊松存未愁風雨吹羗調欲向羅浮喚醉魂春雪歌殘人別去淡煙微月翳江村

○弔龍洲和九和韻

曉撐煙艇入城來醉夢沈沈喚不回俊逸詩篇畱宇宙伶仃皮骨走塵埃仲連海上甘投死杜老江頭空自哀一脈斯文千古恨憑將麥飯灑蒿菜

○秋崕

自起鉤簾欲看山突然蒼翠擁眉間牀頭爽气琴書潤世外孤蹤杖屨閒涼雨乍晴僧偶出淡煙作暝鳥初還他時買棹來相就只在蘆花淺水灣

○半塘雅集和胡孝思韻

勝會當年記曲江雨堂重聚枉麾幢靑螺送色侵鈴閣綠蟻浮香浸玉缸村外雨鳩鳴个个水邊風鶴立雙雙仙舟一去空惆悵水闊云多立斷杠

釀來春酒碧於江野寺張筵近佛幢簾外輕煙籠寶篆花邊香雨洗銀缸穿階翠竹只十个入饌白魚剛一雙詞翰於今推獨步誰人有筆似長杠

○遊善權寺用克學韻贈主僧存古

肩輿冉冉似行空五里長松隔水東三洞直通溟渤外諸天疑在渺茫中獨憐地主來今雨更羨山僧抱古風明日又從何處去雪泥蹤迹笑飛鴻

○登鄒東湖假山用克學韻

湖上峯巒气鬱蔥主人髙住此湖東胸中元自有丘壑意外眞能奪化工邃閣恍疑天闕近靈泉直與惠山通閒憑壺隱【亭名】危欄望浩蕩煙波思不窮

○用韻壽邃庵少師

明良千載幸重逢在處勛名逐宦蹤將相四朝歸大老文章一代擅儒宗樓侵奎壁天葩麗江擁金焦地勢雄歲買扁舟來獻祝花邊杖屨侍從容

○秋懷和張補之太史韻

風起天街塵暗飛鱸魚正美未能歸年年老去愁看鏡日日朝回欲點衣塞鴈巳隨新社至海鷗疑與舊盟違夜深獨坐頻搔首涼月蒼茫映紫薇

○送陸世明赴任

吳下機云眞國士越南山斗舊儒官騷壇白戰詞鋒捷客座淸談杯海寬對眼芙蓉秋色淨舉頭奎壁夜光寒黃柑紫蟹多風味入饌應無苜蓿盤

○送錢上捨歸京口和邃庵韻

三年燈火橋門客萬斛珠璣上相詩每望暮云添別恨敢辭暑雨滯歸期煙開齊魯山明處潮落金焦月出時白髮迎門共歡笑酒杯茗椀說京師

○謝崦西少宰

喜於昭代見人龍千載湖山秀所鐘愛士吾鄕推範老掄才當日屬山公吹噓敢擬河東賦鑑賞眞令冀北空風雨閉門成獨坐短章吟就思無窮

○和答王秋堂

老耽佳句未能休怪底春來花鳥愁甫裏池塘閒放鴨輞川煙雨欲鳴鳩牀堆古帖森牙軸門枉髙車擁碧油識取少微星一點夜深光射水西樓

○哭錢鴻臚元抑

百里緘書墨尙新忽聞捐捨一沾巾田廬到老仍寒士心貌皆眞卽古人門下諸生私有謚篋中遺稿淨無塵獨憐令子傳家學能以淸修自立身

○題國色聯芳捲和時鳴韻【有序】

予家食時南園有並蒂桃人曰瑞也愚兄弟果同舉進士先禮部記之於壁墨迹宛然今時鳴園上復有並蒂牡丹時鳴以爲妖人亦曰瑞也應在築乎元儒乎好事者詩之圖之然未爲盛也當合二瑞爲一卷以傳之姑次韻以竢

聯芳自是登科兆昔日雙桃豈亦妖榜上弟兄誇盛美人間艸木謾夭喬小堂遺墨輕塵護暖土靈根活水澆二瑞一家眞不偶可煩名筆與同描

◆絕句◆

謁子陵祠

集句寄時鳴

看花戲作和克學韻

寒夜小酌卽事

題小畫

淮陽舟中臥病晚泊集杜七首

夜得順風與邵副郎舟同飛又集三首

題如漁捲

秋夜

南浦

○謁子陵祠

壁立蒼崖瞰綠漪肩輿獨上勢逶迆傍人笑我衝風雨風雨來登亦自奇

脫羈天馬獨行空那肯卑棲世网中千古髙蹤誰可繼柴桑風味頗相同

○集句寄時鳴

秣陵凋獘不勝秋風物淒淒宿雨收年老時危思見面雲山漫漫使人愁

○看花戲作和克學韻

野徑無人生綠苔一川晴雪杏花開相逢莫作誰何問醉向曲江曾看來

野水橋西自一村暖風晴日護柴門枝頭啼鳥忽飛去片片芳香落酒尊

○寒夜小酌卽事

何物堆盤近眼前園蔬山果太蕭然五侯七貴歌鍾發熊掌駝峯費萬錢

童子能爲■﹝穴上幻下﹞窕歌調髙聲促柰愁何自歌一闋人爭笑此老風情猶更多

玉笛聲中何太忙梅花才落柳花狂分明訴向時人道急景相催苦不長

掃地焚香靜裏緣素琴懸壁柰無弦一尊未盡香先滅童子垂頭但欲眠

竹葉松枝細煮茶起看新月掛檐牙燈前兒女團圞坐碧椀分來笑語嘩

臥帽輕柔樣子新石湖詩裏記來眞暖烘烘地酣酣睡好个山間林下人

○題小畫

輞川煙雨細於毛緩步微吟興致髙如此淸才終得第何須先制郁輪袍

○淮陽舟中臥病晚泊集杜七首

獨宿江城蠟炬殘愁看直北是長安三年奔走空皮骨老病人扶再拜難

露下天髙秋水淸衰年正苦病侵陵疏燈自照孤帆宿肯信吾兼吏隱名

處處淸江帶白蘋晚來幽獨恐傷神欲塡溝壑惟疏放何用浮名絆此身

風江颯颯亂帆秋想見歸懷尙百憂舟楫渺然從此去浴鳬飛鷺晚悠悠

北來肌骨苦寒侵日暮聊爲梁父吟寂寞江天雲霧裏孤舟一系故園心

回首風塵甘息機淸秋燕子故飛飛扁舟系纜沙邊久未得安流逐浪歸

頭白昏昏只醉眠葛巾欹側不回船江天漠漠鳥飛去橫笛短簫悲遠天

○夜得順風與邵副郎舟同飛又集三首

仙侶同舟晚更移風流儒雅亦吾師東行萬里堪秉興藥餌扶吾隨所之

雨浥紅蕖冉冉香秋風此日灑衣棠白沙翠竹江村暮打鼓發船何郡郎

風生洲渚錦帆開不盡長江滚滚來多病獨愁長閴寂教兒且覆掌中杯

○題如漁捲

身披蓑笠手拈書剛道如漁又不如何不移家向船住五湖寬處作眞漁

自撐小艇曉衝煙系向蘆花淺水邊村外兒童渾不識隔江呼作賣魚船

○秋夜

風淒淒而北至日冉冉以西沈夜漫漫而未旦人寂寂以孤吟

○南浦

鴻冥冥而北去燕涏涏以南飛望王孫而獨立送落日以忘歸

伯兄矯亭先生少精舉業馳聲海內遠近來學者庭無虛迹秋榜春闈舉在髙等有司兩刻其文以式多士厥旣釋褐卽肆力於古學至忘寢食難疾不廢正徳乙亥時官刑曹所著巳十卷鳳甞序之爲好事者假錄失去今所存者自歲丁丑至於庚寅或先生出以示鳳或鳳見而錄之蓋三十之一耳固不足以盡先生之蘊然其窮理之功修身之要憂世之志於是亦可以槪見矣集凡八卷後更有所得敬當續而傳云

嘉靖九年六月望廣東按察司僉事前兩京監察禦史進階朝列大夫致仕攺亭方鳳拜手謹識

矯亭存稿卷之八﹝畢﹞

