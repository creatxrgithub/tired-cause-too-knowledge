

欽定四庫全書

集部五

花溪集

別集類四【元】

提要

【臣】等謹案花溪集三卷元沈夢麟撰夢麟字昭原吳興人舉後至元已邜鄕薦授婺源州學正遷武康令至正中解官歸隠明初以賢良徴辭不起應聘入浙閩校文者三爲防試同考者再太祖稱之曰老試官然知其志不可屈亦不彊以仕年埀九十而卒夢麟以前朝遺老不能銷聲滅迹自遁於雲山煙水之間乃出豫新朝貢舉之事此與楊維楨等之修元史胡行簡等之修禮書其蹤迹相類以較丁鶴年諸人當降一格然身經徴辟卒不受官較攺節希榮者終加一等仍系諸元曲諒其本志也是集爲其元孫江西按察司僉事淸所編凡詩文四百二十四篇夢麟與趙孟頫爲姻家傳其詩法七言律體最工時稱沈八句劉基早與之逰嘗寄贈曰杜陵老去詩千首陶令歸來酒一樽其文其人具見於是矣乾隆四十三年五月恭校上

總纂官【臣】紀昀【臣】陸錫熊【臣】孫士毅

總校

官臣

陸費

墀

花谿集原序

昔人謂立言而朽君子不由也然則君子之所由其有要乎噫難矣哉先輩之人學博而用周資深而積厚得志於時有所敍述諷詠典則之制成和平之音著間或酬應無故道焉不得志而隠約於下亦率如是以自表見士林傳之後生仰之槪諸平生未嘗防防著述而埀聲文苑則擬之立言可也謂之不朽亦可也𨿽然抑有幸不幸存焉竊觀往世唐宋之文盛矣大家顕人昭昭可數其他刻意文章篇目浩瀚具在藝文等志孰能盡見之哉蓋並其初稿而亡者多矣譬諸斷梗漂木泛泛煙海雲濤之間非無羙材異質然倐忽蕩散莫知所之其有沈沒沙石久而獲出因有居士之題假山之號豈非幸哉文章之顕晦蓋亦有然者甚乎其爲難也元之世文好贍蔚論者謂南膩理而北雄剛格致頗不同文儒善以才自馳騁晚值攺物濡化更務本實蓋文之不可泯者若吳興夣麟沈先生其人歟先生精易學舉後至元己夘鄕薦授婺源州學正遷武康令至正多故解官歸歸安花谿故里時誠意伯劉公遊宦閩浙與世齟齬毎相依谿上嘗寄贈雲杜陵老去詩千首陶令歸來酒一罇其評品許與至矣國初以賢良官徴先生辭疾不復仕退以詩文自娯三校文閩浙再同考防試髙廟禮重之面稱爲老試官年埀九十而沒先生博學厚積得志之日少隠處之日多感遇酬應富盈卷軸有花谿集藏於家尙論文事可謂老而成矣不意家罹禍子孫謫戍北鄙集遂散逸近嵗先生之孫刑部郎官淸錄囚南畿過故郡訪求士夫家錄得今本什一千百耳珍藏惟謹請言以弁其首予謝病索居乃縱觀焉馴狎仙禽逥翔於野未見淩霄之勢然羽儀楚楚精神俊逸自是出塵物也聞翰苑鉅儒欲選類國朝文字其能遺於斯集哉予喜先生之有遇且彰淸之能孝不辭而序之治六年癸丑秋九月朔賜進士第資善大夫致仕刑部尙書莆田彭韶書

欽定四庫全書

花谿集卷一

元沈夢麟撰

賦

淸平山賦

夫何淸平之山鬱鬱蒼蒼來神秀於天目萃佳气於錢塘浮紫蓋而軼雲雨吐金景而淩朝陽豈天造而地設將俟時乎發祥爾其盤回怫郁坡陀衍迆襟帶乎三江磅礡乎九地壯吳越之雄藩應斗牛之躔次翼然若鳯凰之鶱騰奮乎若蛟龍之贔屭若乃林霏斂夕爽气澄空鏘百泉之琴築涵萬谷之笙鏞散天香於琪樹探月露於珠宮玆山之爲淸所以沛甘澤而振皇風也旣坦旣夷不陂不側鏟防岝之巖崖翦防茸之荊棘布黃金以爲地展白雲以爲席玆山之爲平所以息干戈而奠邦域也其東則天塹壁立海門中開納日月之出入通潮汐之往來渺靈槎於滄海接仙袂於蓬萊其南則神禹之穴勾踐之區山千巖其競秀水萬壑而爭趨帆落西陵之渡歌回逺浦之漁西望則靈鷲之峯呼猿之洞聳樓閣之驚飛鍧鼓鐘之疊送瀉千頃之玻璃亙六橋之防蝀北望則萬室鱗次百廛棋布塞車馬於康莊聚貨財於商賈薇垣拱宸極之尊栢府肅秋霜之署蓋嘗登髙眺逺覽今撫昔感鴟夷之忠防弔祖龍之荒迹射潮之鐡箭沈沙艤浙之艅艎遺石老孤山之梅梢淡蘇隄之栁色云昏葛嶺之靑月冷嶽墳之碧慨往事之銷沈漠然如長空之鳥沒也地蹙吳防天開聖朝皇風逺播陰冷潛消閔海隅之黎庶分廊廟之防臯偉和寧之忠獻宣徳澤而甄陶疏河流之活活賑饑民之嗷嗷藹甘棠之蔽芾聿新廟之岧嶤猗歟相君世濟其美帝念南邦民亦勞止汝其往哉繼汝先志相君是來承命弗替起疲癃於羣生化彊梁於四裔妖氛廓淸文教漸被思前王而不忘崇棾宮而蕆祀赫祠宇之再新勒貞瑉而昭示日吉辰良禮備樂彰牲牷肥腯桼稷馨香集賓僚之濟濟沛文物之洋洋化民徳而歸厚衍流祚於無疆嗟惟此山俯仰千古表淸平之嘉名與邦家而永固故覽玆山之淸者可以滌蚩尢之霧履玆山之平者足以遵皇極之路小子何知明時欣遇奮藩籬之弱翼勉登髙而作賦冀天風之我吹附靑雲之髙步

金雞竿賦

太白流英昴宿宣精妙二气之轇轕屹一柱而崢嶸近日月之精華宅天地之淸寧此非金雞之竿所以肆赦而得名者乎方其星沈麗水天雨櫟陽黃龍韜其瑞彩白蔵耿其寒芒質從革而不變材遇礪而愈彰若乃牟麩委赤子隕黃霜菊爛其有色月桂屑而無香圓鈑肖乎馬蹄紫鏐乎禽吭闡富媼之珍祕哭【闕】母之灝蒼爰篚而筐爰襲而藏九牧貢於內府三品來乎維揚於時鶉火夜伏雞星曉升遹桃都之孕秀騰搏桑而長鳴想其金咮朱冠丹頸膺蒼距矯攫彩尾翹騰赤玉刻彪炳之文紅綃翦斕斒之翎啄天田之稼穡飲咸池之淸泠一鳴而天門開三唱而離戶明紀渻莫能刻其巧朱公莫能祝其名於是戒冶氏謹攸司合土以仿其像範金以鑄其儀方陰陽之磅礡發乾兌之端倪以爲華虫耶扣之鏗爾而有聲以爲踆烏耶望之昂然而欲啼爾其武庫之令少府之官經營意匠摩挲羽翰差吉日聳美觀爰出是雞擢於修竿是竿也不蔓不枝匪撐匪拄幹雲霄於上淸俯埃於下土儼翰音之登天灑金莖之承露蓋所以揚巽風作解雨也皇上於是乘玉輅駟蒼麟鳯樓啟羽纛繽大明升而六合曉一气薰而萬物春招鶴駕於靑宮伐鼉鼓於睪門乃豎雞竿綘幡翩翩爰有鶴仙羽衣躚躚循朱繩以來下捧紫泥以敷宣於以端天下之本於以開人心之天周矢漢薪旣從於滌蕩鄭書晉鼎又切夫哀憐是宜齊臣羞於委轡楚國愧於封錢也且乾爲金巽爲雞斯剛斷之有取亦申命之莫違故金雞之有赦所以軼李唐而有光式帝命於九圍也遐邦小臣敢再拜而獻頌曰維雞有星煌煌厥靈於以肆赦乃平其刑維雞有竿絳幡翩翩維刑之卹王道平平於鑠我皇臨下有赫日宣重光時萬時億

記

西軒記

金莊盧亨字士嘉以其父彥明氏之命持前朝李雪庵學士所書西軒二大字來徵予文爲記予問之曰子方靑年雪庵學士去今七十年於玆矣子何以得此士嘉曰斯扁乃先世所遺者亨自幼罹兵戈家貧代食於農罔知向學故先世名號之弗詳予曰子之先世我知其略子之曾大父縣尹公嘗蒞歸安政官滿以其仲子贅吾族花谿之沈生汝父彥明氏遂家焉尹謂予曰吾從父疎齋公嘗爲浙西廉訪使家藏有疎齋集予請讀之當時名士之風流文采猶可想見意西軒二字必疎齋公伯仲間齋扁也今子裝潢成捲表之以貝錦軸之以碧玉寶之如大物且曰吾將辟一室揭斯扁於其上以爲親朋來遊之地嗚呼若子之志可謂不忘於先世矣予嘗讀唐史見李勣謂其弟曰吾見房杜辛勤立門戶悉爲不肖子弟敗之今以子孫付汝有不勵言行交非其類者卽榜殺之觀此可見古人嚴於家訓者實有望於後嗣也近世富家大族銖裒黍累積貲貨至鉅萬曾不旋踵爲不肖子孫敗之者比比皆是焉況自昔年兵燹以來南北士大夫之子孫或入皁或沒廝役其視先世之琴瑟典籍與凡珍玩之物不毀於兵燹則必淪於艸野又豈可勝嘆哉詩曰維桑與梓必恭敬止嗚呼若士嘉父子之志其能不忘其本而賢於彼不肖者何啻相去萬萬耶予故於此獨詳於盧氏之世系者將使彥明之後嗣觀西軒二字則孝弟之心油然而生讀予之文或者可以振起其故家文獻之風而自防於流俗也士嘉之父子勉乎哉遂書爲記

琴鶴軒記

音樂之至古者莫如琴羽族之至淸者莫如鶴之二物者形質不相似也動植不相侔也而其聲音之感常流通上下者何哉是故虞廷搏拊而鳥獸率舞瓠巴鼓瑟而遊魚出聽伯牙鼓琴而六馬仰秣此琴所以爲聖人之推樂也鶴所以爲神仙之騏驥信乎聲音感通之妙有如是焉予嘗假館於錢塘城東之湯鎭彼有學者錢以良人品淸修好讀書能臨晉人帖又喜鼓琴其父仲仁氏扁其軒曰琴鶴嘗令其子求文爲記予嘗諾之而老懶不能卽應其請一日與以良同客城府時初秋餘暑未退復同舟還館所行未數里雷雨大作稍焉風止雨休陰雲解駁明月在天淸風襲人灑然有秋意舟至岸下以良邀予入室張燈啜茶取琴彈之初操宮羽曲鍧然若奔湍之落髙岡也再操商角調飄然若栁絮之禦微風也餘響未終有鶴戞然長鳴若自海南而來者嘹嘹然若奏鈞天於帝所焉鏘鏘然若舞霓裳於桂宮焉吾彈琴於下鶴聲應於上將翺將翔將止將起若雄倡而雌從也母呼而子應也盤旋乎吾屋之上久之而不去時夜將二鼓燭亦將滅鶴乎漸逺吾琴亦歇以良請作歌以宣之歌曰大音寥寥兮聽者其誰新聲哇淫兮我心傷悲琴兮琴兮微斯人吾誰與歸再歌曰有鶴兮髙飛聲泠泠兮來海湄感琴聲而來下嗟吾人兮曽不如一羽之微歌畢以良乃下榻西齋扶予入偃息予乃陶然一覺不知東方明矣以良給筆札請書之爲琴鶴軒記

逸齋記

距錢塘之東三十里曰湯川海門控其南嶽祠抗其北林麓蔽如桑柘沃若地宜菽麥園多柑橘疑有隱君子居之予因假館胡氏一日鄕之處士陳儁卿先生過予館下見其儒冠而野服神全而气完意其爲有道之士也及接辭气語道理傾蓋如平生歡與之締交自此始處士前以逸齋顏其居將乞文於一笑居士書來示友敬老人老人笑曰儁卿去我咫尺爾舎此而弋彼得非輕家雞而愛野鶩乎然儁卿吾之親友也遺聲利息交遊隱於湯川老且久先生何靳一言以發之予笑曰儁卿嘗以文爲戱矣今若此是誘我與一笑居士爭衡也是大不可友敬嘲予曰先生豈欲一字而三絹耶不然何戞戞乎難之甚矣翌日復請之曰先生怒至形於色不亦已甚乎故不得而辭焉然余聞逸之爲訓曰超曰縱曰隱曰遁其義不一而足處士以是名齋將欲超逸乎萬物之表耶抑將隱逸乎巖谷之間耶今夫羅八珍於俎豆實五齊於尊爵吹竹彈絲歌謳舞蹈以夜繼日沈湎濡首此流俗之縱逸於驕奢者也膏肓泉石痼疾煙霞或釣於水或采於山賦考槃之歌享肥遁之利此幽人之隱逸適乎性情者也不降其志不辱其身非其君不事非其友不友此則孔子所謂逸民者下此一等若嚴光周黨之徒皆是焉今儁卿年髙徳邵其於流俗之逸吾知其不爲也久矣若夫不降不辱處士其可序於逸民之列與儁卿愀然曰某野人也惡乎逸民之敢當乎旣而笑曰我知之矣予嘗造儁卿之庭一室中虛有扃弗樞匪雕匪餙君子攸居逸吾身也俯坐有席縱吾目也通明有疏左列書史右置酒壺殆將延二仲於竹下招六逸於睢陽肆志乎文辭放歌乎樂章鍧鍧乎如振洪鐘以警聵也爛爛乎若炫明珠以發蒙也然則處士名齋之義眞能稱情於文章家者也𨿽然人情莫不欲佚矣使處士有田可以供伏臘有居可以適偃息逸則逸矣吾恐厥後之若子若孫不知前人名齋之義或流於放逸不檢不幾於宴安酖毒乎尙戒之曰易戒防豫書謹無逸又曰毋始勤而終逸聖人諄諄垂訓寧不凜然可畏焉處士喜而謝曰君子之愛人不以頌且規我後於無窮也請書之以爲記

艸軒記

艸生天壤間爲至微之物其載於書歌於詩雜出於古今騷人之詠者君子或有取焉當堯之時有指佞艸漢鄭康成有書帶艸謝靈運夢池塘生春艸至周濓溪先生謂其有自家意思今田仲儀以艸名軒將取義於此歟抑他有所取歟仲儀曰不然予先世籍於眞定吾父嘗仕於前朝遂居於燕燕社旣屋復挈家而南至淮安而占籍焉旣而有司以人材舉於京授以行人之命役滿調寶慶稅司官先人因就養而卒獨奉母而歸因讀孟東野難將寸艸心報得三春暉之句遂築軒奉母以艸名焉僕聞之而嘆曰孝哉仲儀之志也夫艸之初生也雷動風散則勾萌而甲拆然非有日以晅之則柔者不能勁弱者不能華矣子之於親也亦然其劬勞之恩非有父母之拊我畜我顧我復我安能長養以成立耶東野春暉之諭政以爲人子者之勸也近世富家大室歌於斯者多以山川名物花卉雲月顏其齋室不過吟詠壺觴以娛賓客之觀美而已豈其有意於奉養哉間有稍知孝弟者以爲具肥甘以飲食可也從父母之好惡可也殊不知具肥甘之奉而或失於敬從父母之好惡而不能幾諫非孝也立身揚名而外作威福非孝也幹蠱肥家而內殉聲色非孝也或曲學以阿世或行險以僥幸幽而貽祖宗之辱明而貽父母之憂其爲不孝亦甚矣哉必也敬以養其志和以溫其色致肥甘以養其气體視寒燠以適其起居正心以閒邪修身以制欲兢兢焉屬屬焉一舉足而不忘乎父母一出言而不忘乎父母至於流離顚沛之頃常若吾父母之在目夫然後如曾參之兩全樂正子之憂色庶幾矣而猶未也若曰報親之恩詩不云乎欲報之徳昊天罔極記亦曰養可能也敬爲難敬可能也久爲難久可能也安爲難嗚呼此孝弟所以爲天經地義聖門首揭其要示人爲仁之本焉然吾觀仲儀之作巡於連云也其始來也身𨿽榮於祿不見其母不樂也及一歲兩迎其母而就養而仲儀之心始樂矣於斯時也坐吾母於艸軒之上少者奉盤長者奉水兄執爵弟執壺夫進饌於前婦相夫以備內外之官或戱防於膝下或歌於軒中其喜也融融其樂也泄泄使胥吏視之而革其非心市人觀之而服其至行朋友聞之亦莫不起敬起孝也而稱頌焉是則艸軒之設豈世俗之吟詠壺觴以娛賓客之觀美而已哉僕與仲儀爲文字交徵拙作已三載矣僕屢以老病辭今其秩滿將行情不能已彊贅蕪辭以致別仲儀憮然曰先生規我之言得之矣請書以爲記

水雲軒記

石溪之上有蘭若曰寂照其主僧祖上人好與士大夫交嘗於佛宇之西偏築軒一所四圍皆溪水環抱如束帶然窻戶明潔幾席修整無藻餙之華有朴素之雅南則東林山屏於前西則菁山諸峯羅列獻狀致爽气於朝夕上人屢徵予文爲記予以老嬾辭之不獲乃言曰水之與云在易爲坎山下出泉其始也涓涓然若一綫之微散而爲百川瀦而爲陂池汪洋渟洄其明如鑑其淨如練浮者如雲蹙者如縠躍者如鱗鬐振者如鷺羽而其萬折必東之勢放乎溟渤達於江湖滔滔汨汨不舎晝夜於以驗體道之不息有如此者云生也其始若膚寸之微及其浮於太空英英揚揚迆者如張蓋飄者如埀衣或儼如奇峯或矯如武士或結爲鳥獸或散爲枝葉倐焉而變則靉靉叇叇布滿六合不崇朝而雨天下於以驗物理之變化有如此者予嘗與上人憑軒而坐臨流而歌波光云影徘徊乎幾席之上可濯可沿可怡可悅可以驗道體可以觀變化不知樂之有防於心也然而上人者方以淸淨六塵爲明心見性之本然當其禪觀之頃心與水一其寂也未嘗不照其照也未嘗不寂其視是身也如孤飛之云初無滯礙法且無有又何軒之云乎哉吾知上人名軒之意不過通假有借無之名而已上人於是蘧然悟躍然喜曰命之矣遂書以爲水雲軒張本

松菊軒記

洪武丙子秋歲當大比閩府二司以禮幣來吳興招予主鄕闈撤棘之暇左參議王公出松菊軒捲徵文爲記予曰松之與菊幽人處士之所宜有之公今受命來閩宣化方面詎容逃名於松菊耶然松之生於山林也卓然之質蒼然之色沐雨露而不加榮淩霜雪而不加瘁而其棟梁之材未嘗不存乎歲寒之操也菊之生於秋也皇皇其華揚揚其香而其風露之姿亦不爲歲晚而攺其節也之二物者公以之名軒豈無深意焉況大江之南而閩稱大藩庶物之繁夥錢糧之浩瀚盈於几案者文卷如山積訴於庭下者庶務如蝟毛茍以有限之精神應無窮之事物將見神昏气竭心愈勞而治愈滯矣必也退食之頃休沐之時游泳乎琴書徜徉乎花木使神淸而气明如鏡之燭物隨照而賦形庖丁解牛遊刃有餘地其於施設之際豈不綽綽然有餘裕哉而猶未也公方年富力彊才全徳備將見他日登庸廟堂之上黼黻皇猷經綸大業致吾君於堯舜之壽考措斯民於堯舜之時雍斯時也身享遐齡功成晚歲方將告老於朝歸休釣遊之所入室而問曰松菊得無恙否夫然後沐陶貞白之淸風詠晉處士之佳什前不讓香山九老之樂後無愧洛中耆英之防使松菊有知意必曰明哲而歸者吾松菊之東道主人也若然則名軒之意可謂成始成終者矣公笑曰命之矣請書之爲記

序

送歸安縣丞趙千頃序【並詩】

余今年老且病日甚加以暑熱如附火杜門偃蹇不入城府者三四月昨之日侄子沈貞謁而言曰吾邑丞南海趙公滿且代聞避席官舎僦市屋以居行且有日矣伯父辱知於公也甚厚可無言以贈之乎予作而起曰嗟乎才之難得久矣自吾邑之燬於兵也埀二十年於玆錢糧之重科徭之繁戶口之富貧田畝之虛實使吏於是者非有循良之才則民告病幾何不相胥而轉乎溝壑耶始趙公以儒者來丞吾邑鋤彊梁扶孤弱宣化於公堂讀法於閭閻雍雍然有循良之風吾甚慕也未幾而河東羅侯以進士來作尹尹以剛正斷於上丞以愷悌懷於下同寅協和教化流行使向之告病者如寒得裘渴得飲民亦汔可小康矣𨿽然予因是復有說焉儒者不曰窮經將以致用也然而白首窮經卒無一長之利於物者何哉非經之罪也吾才之不足以展其用也昔爲童子時每見鄕黨之論政指甲而言曰某也疎吏得以作威福又指乙而言曰某也黠民無以措手足及其自試一官吏抱案於前民訴訟於下迫以簿書之期搤以公上之命則瞀然而昏漫不知可否向之譏評者亦何異於木偶之笑土偶哉大抵時有古今事有難易設心有夷險賦才有優劣鳴琴之治可行於宓不齊之時而不可則於後世哦松之政可行於崔斯立之時而不可責於今之日茍泥於此而不通乎彼則刻舟求劍緣木求魚吾見其用力勞而卒無可觀者必也本之以忠信濟之以才力亷以守之智以辯之剛以斷之柔以懷之如此庶乎爲政乎遊刃肯綮無難矣古人有言曰讀書萬卷不讀律致君堯舜終無術嗟乎才之難得也可與智者道難與俗人言也僕嘗以諸生謁公於休暇之次公以僕齒稍長復與於斯文見必進之賓階啜茶談論悉出篇什無吝累累乎珠璣鏗鏗乎金石可謂聲律之道與政通矣於其行予不能忘情焉於是命僕具舟楫崇酒於觴率子與侄追送之城東門外因敍以別然猶慮辭之不能達其意也重系之詩曰吳興郡治山爲城兩縣角立如股肱歸安樓欄枕鷗汀雙溪東流匯縣庭閭閻昔年燬於兵錢糧山出科徭並瘡痍告病鳴不平仁人過之弗忍聽重離宣光王者興布衣書客來作丞呼我父老集松庭恂恂撫字矜其情如彼執熱濯以冰盤根錯節空崚嶒匣中利器新發硎有時休沐溪光亭盍簪逢掖來蒸蒸髙歌風雅使我聽金舂玉應聲彭鍧嗟哉歲月如流星束書考績將朝京甘棠橋東水如澠荷花礙舟畱爾行沙頭我有酒一罌不如秦淮醽醁淸天風鴻鵠秋防防仙人夜騎鳯凰翎帆如飛蓬爾勿停金甌已覆先生名

寧壽堂序

浙江布政司左參政武昌周侯以寧壽名其奉親之堂縉紳大夫士咸爲之歌詠其事適余自吳興來校鄕試屬余爲之序余乃爲之言曰天下之事足乎心而快乎已者常不能相兼故洪範以富壽康寧攸好徳而爲福老病有孤舟者壽矣而康寧有所不足焉九十行帶索者壽而康寧矣而奉養有所不給焉此福之所以難全也周侯起家詩書官達天朝由小司冦出參大藩佐方伯之榮秩三品之貴而太夫人以耆艾之年享千鐘之養升堂朝夕緋衣金魚光照白髮而耳聰目明四體彊健子孫扶擕板輿羅列先後所謂富壽康寧於是乎備矣然所以致此者則由積行累仁篤生賢子而其富壽康寧皆攸好徳之所致也若余犬馬之年九十有二𨿽未至溘先朝露而二子相繼早世防然孤孫耕鑿以相養視周侯之尊夫人則五福有備不備之殊矣焉得不欣羨夫周氏而願執筆以敍其傳乎抑余聞之記曰養可能也敬爲難敬可能也安爲難請爲周侯誦之是爲序

贊

楊原英像贊

貌厖而恭神淸而充文采彬彬威儀顒顒手持鐡如意頭戴玉芙蓉寫閒情於緑綺振髙步於雲松或吟風於詩篇之表或玩世於杯酒之中眾囂囂而莫我知兮將歸休乎苕水之南東賴月評之有在兮吾與子爲鄕人之儒宗

田仲儀像贊

烏防峩如朱衣襜如神完而淸气完而舒動容有威儀步武鏘瓊琚望之者知其爲中原之名宦卽之者識其爲士林之吾徒志養乎艸軒心遊乎帝都吁忠臣本於孝子其田仲儀氏之人歟

古樂府

靑荷葉

亭亭靑荷葉托根水中央翠姿承雨露茄蔤散淸香雲何屆溽暑未擢云錦裳我將制爲衣憐爾藕絲長絲長終補衮心苦事君王縱使秋節至凋零亦何傷

姑惡祠

姑惡兮家嚴姑嘻嘻兮家顚爾命自薄兮又何愆江鄕春雨菇蒲緑日夜哀鳴誰爾憐

蓮房謡爲韓蕭山作

淸水生蓮花花落蓮結實金粉委柔須綠蓬含新菂郎念蓮心苦買遺新婦喫還知遊子衣難將藕絲緝君不見世間何物最關情蓮房元自蓮根生班班桑間雉雄雌相追隨云何美少年三十尙無妻所憂慰親老薄言結婚好落花飛過鳯凰溪溪上誰家新婦啼

楊栁花

楊栁花飄零落誰家南風顚狂郎去急妾向江邊猶浣紗凝情洗得江波緑漢家漫說黃金屋回頭江北隔江南妾奉姑嫜郎做官

雲霄鶴簡趙季石

昂昂雲霄鶴托身喬木林一朝焚其巢痛憤不能任西飛過余杭哀鳴有遺音公子鳯之雛求友乃其心招我山之陽憇我堂之陰飲啄豈不好無柰樊籠禁維北有嘉樹牖戶重重深願言借一枝逍遙散衝襟

前烏夜啼

烏夜啼錢塘城頭楊栁衰東飛啞啞靑海湄母兮前呼子後隨風沙漠漠日色薄𨿽欲反哺將安歸烏夜啼兒寧不悲

後烏夜啼

東鄰有老烏辛苦生二子子兮毛羽幹母也忽已死眾雛呼其羣啄土聚成墳烏飛墳上栢哀號不堪聞君不見沈家橋西郭家住有烏養子靑松樹

閨門曲

骨肉恩愛切莫如弟與兄云何甫少壯離居事分爭銖銖私貨財寸寸限溝塍遂令妻孥間誶語肆縱橫昔爲同胞親今爲齊與秦昔爲連理枝今爲蕕與薫靜言思厥初有淚沾我膺君不見井東桃根被虫嚙井西靑李亦不結

綠水曲

郎心如水流一去不復收妾心如水緑可照不可漉倚門日日望郎歸桑柘成陰無寸絲

西湖房中爲韓蕭山作

妾家住西湖門前種宜男名花照綺羅舉步春毿毿終然無所托飄忽二十三夫子念夙好百里遺芳緘置妾坐中閨酣歌樂可湛河水本東流凱風吹自南豈無潔已心敢效眾女貪誓將事夫子朝夕奉衣衫入室星在戶褰衣花滿簾

鳩燕詞

雄鳩一何巧飲啄四顧常不飽燕子一何拙結巢茅檐手可掇巧者翻身被羅綱拙者雌雄自相頡君不見世間禍福常千變林下雄鳩堂上燕

靈鳯吟

金陵嵳峩兮奠南極上有髙臺兮去天咫尺鳯千年而來徵鏘和鸞於朝日有雛兮東飛華彩彩兮苕之湄瞻鳥林兮爰止聊逍遙以相依一鳴兮噦噦黌宮輪奐兮集我衿佩再鳴兮協和宣聖化兮佐我歌嗟苕之水兮淰淰匪醴兮鳯不肯飲彼黍稷兮有萬斯億匪竹實兮鳯不肯食曰枳棘不可以久棲兮終當和鳴球而戞擊防翮兮髙翔乘灝气兮超陰陽睇上林之玉樹歘歸飛於帝鄕顧饑雛兮埀翼風雨飄颻兮悲鳴啾喞願追飛兮莫附仰寥廓而太息

詠貧女和邵山人韻

西鄰有貧女茅屋生秋風被服𨿽弗完生身在深重顏如冰雪瑩心與金石通夜深援琴歌哀怨托絲桐𨿽云妾命薄君子當固窮齊門本好竽汝瑟徒爾工浩浩水赴壑英英云度空九疑路盤紆欲往疇能從願憑斑斑淚灑向葛陂筇

詠貧士用前韻

東鄰有貧士竊慕夷齊風采薇式樂饑烏有異味重念昔耽文史名忝桂籍通一朝事乖忤如棄爨下桐得非命之然豈曰吾道窮絡緯知秋節紮紮催女工出門催科急入室杼軸空我老弗能顧揮淚寧無從何如順大化防此扶衰笻

松竹軒

門前種靑松屋後種修竹雲來鶴巢靑雲去鳳毛緑之子諳吏隠卜居苕之曲掃花黃雪深解帶淸風穆嘉賓時過之足以娛棋局毋令有遐心金玉在空谷

樂安艸堂爲錢塘孫孟博賦

人生百年內流景如過隙胡爲不自悟反受眾形役優哉孫處士明決介於石結屋俯長溪濯纓謝塵迹釀秫益眞性種樹永封殖心淸百憂消欲澹眾喧寂況有二子賢孝養能竭力尙恐逸則怠諄諄朂朝夕逍遙大化內顓藏諸密亦以居之安其樂諒有得請君歌此詩大書具堂壁

花谿集卷一

欽定四庫全書

花谿集卷二

元沈夢麟撰五言古詩

夏夜

暑雨晚初歇夜涼煩抱舒仰觀河漢髙華星耿玉除況玆月色佳亦足據槁梧心存气愈淸欲淡物自疏子懷不可寫天遊以爲徒

讀東臯集有感因次其韻

長庚不竟夜啟明不及晨抱經長嘆息永懷井大春骯髒世寡合因親情獨眞東臯有遺稿哀哉泉下人

又

甲衞列吳防湖江控藩墉當時入幕賓談兵如考鐘涉江遽永訣幽扃閉重重人亡已絕揮淚吾誰從

又

候蛩自鳴秋荒雞自司晨神化本無爲先民如登春如何百世下夭折戕吾眞天道實好生哀哉無令人

又

探珠漫涉海射隼徒乘墉風花事已非傷心景陽鐘饑鴻何哀號長門隔深重之死矢靡他願言佩三從

再用前韻題陳敏道壁

我昔遊天臺於路逢劉晨劉晨挽我畱且度桃花春別來陵谷遷所見疑非眞如何承平日有此避世人

又

滄江帶吾席靑山繚吾墉我來吳門市屢聽寒山鐘美人在何處西望煙波重白鷗萬里逺去去吾誰從

慈感方丈白蓮

城居厭煩抱幽討適僧宇眷玆玉芙蓉開軒俯芳渚亭亭靑霞蓋皎皎白鷺羽仙掌穠露滋玉井明月吐微香隨風發淸影淩波舞根𨿽生淤泥花已敷淨土上人學佛者念念吾與汝可人期不來搔首空延佇日暮且歸歟子懷在南浦

訪邵篔谷於大河兜寓舎

迢迢大河兜吾地稱沃壤人煙稍稍集麻麥芃芃長美人吳淞來於焉輟吳榜舒舒龎徳公泛泛陸魯望念君離羣久鼓枻每獨往烹鮮荷厚意置酒飲醇釀贈我處士冠送我蒼筤杖況玆春服成河滸微風蕩人行緑樹中鳥泳淸波上紅蕖散淸馥美竹生新爽悠然見眞意宇宙一俯仰鼎鼎百年內能著屐幾緉蒼黃迷長途老矣不可彊浩歌斜川遊終當脫塵网

聽松

風從中林興遺響度虛壁翏翏奏笙簧謖謖灑襟席初疑天籟鳴聲從耳根入哇滛一以洗神光夜生白斯言聽者稀朂爾藏諸密

夢大風

大風入我夢敝廬不支吾舎弟逾垣走弱女褰吾裾驚呼赴庭闈母已出除趨仰天致祝辭再拜神明扶我屋𨿽云壊我母幸無虞喜躍乃驚寤始悲淸夜䢐旦起候太卜我心且踟躕卜人云吉占徵以周公書泚筆記玆夢斯言豈予誣

縣庠露坐偶成

赤日下西嶺解衣沐蘭湯沐余試白薴振防步廻廊潄齒井泉冽掛巾喬木涼仰觀星斗髙白頭被天光煩囂盡消散衝襟欲飄揚心存气愈淸境空物自忘所以陶靖節終焉老柴桑逝者諒如斯歸休豈不臧

夢母

吾母逝已逺昨宵夢見之兒兮步西園母也從東來儀容若憔悴鶴髮毿毿垂倉忙趨膝下嬉戱如平時旣坐卽欲去其行亦徐徐前趨欲抱負母云且扶危吾弟從旁來左右相夾持母體素充廣男力不覺衰意謂久離別今見心亦疑行行近中堂旣喜亦復悲明月照東樓淒風動房幃瞿然忽驚覺號咷淚交頤

贈徐玉山

余中徐道士終日啟關鶉衣日百結鶴骨秋孱顏朝駕靑牛出夜騎白鳯還彈劍咽鯨海掀髯拂狼山問事竟不答長嘯天地間

贈棲霞觀王瀛洲

江水日夜緑長淮如玉龍仙仙一羽士樓居弱流東賣藥街市上或言是壺公步虛靈風集敕水銀河通醉挿碧桃花笑把靑芙蓉倐忽不可見日照蓬萊宮

連雨閉門賦詩自遣

珠米不盈斗桂薪屢無煙一室如懸磬四壁風雨穿僕夫饑欲去黃犬垂頭眠所需百無一妻女徒煩煎我方讀書罷岸幘南風前仰觀云悠悠俯瞰泉涓涓逍遙大化中聊以全吾天

狼山

狼山瞰大江北望煙一防登舟我將濟稍覺神情斂舟師平明起伐鼓聲坎坎乾坤忽混合上下同防灔斯須南風順揚帆疾如棪江回日腳走仍慮坎窞險測淺試長竿迆次西崦齒齒龍或嚙確確鴻初逺兩崖水瀧瀧一塔云冉冉丹光山鬼防眉黛江妃染自從白狼去比歲遭多儉公家疏漕河無乃民力慊我將作險語時危慮褒貶回眺通州城忽忽日已晚

通州

城門何重重云是南通州周回舊城郭屈曲新增修昔爲魚鹽市中外人民稠厥今扼要沖水陸此經由商賈聚百貨牛羊散千頭自非州佐賢何以免誅求桓桓李樞府於焉駐貔貅寒日擊刁鬥淸霜拂兜鍪鳴笳敵膽落吹角梅花愁狼山雲气靑江水日夜流天意諒有在兵戈已宜休我願車同軌仍爲於長遊南北復故道吹簫上揚州

余中

余中瀕海門望望斥鹵地居民多四散共享牢盆利昔人生厲階於此置官吏搉鹽限程期立防事鞭箠煙飛朱火騰海立銀濤沸漉沙鉛淚凝椎甓瓊英碎天髙歲崢嶸艸白北風厲雲閒萬竈積雪照千里陸輸車軋軋水運舟尾尾𨿽云國課集民力已凋瘁蹇驢歷亭塲攬轡察地理大江繞長淮殺气寒贔屭增科茍不息禍亂恐未已吾將扣閶闔悃悃訴微意狂言倘欺君薄命有如水

東臯圖

天回見龍角始雷發東隅勾萌與甲拆品彚一以舒條風從東來靈雨亦沾濡嚶嚶黃鳥鳴逐逐雄鳩呼伊人思舉趾朝出東臯鋤且鋤且復耕種苗根欲疎苗生愼勿揠傾榼休吾劬仰觀雲英英有鶴翔天衢俯瞰泉涓涓有魚泳淸渠物性各有適吾生豈無如所以陶靖節舒嘯常於於旣雲乘化歸世利烏可拘優哉髙夫子樂此東臯圖

余杭髙氏徵予作問月樓操琴所聽泉亭觀瀾軒四詩

華月出天表淸光照髙樓迢迢樓上人酣歌延素秋上探淸虛窟下躡黃金流徘徊復徘徊閶闔風翏翏何當駕飛鸞與子爲天遊

髙子志大雅結廬弦素琴遺音妙難測中含造化心吁嗟韶濩逺新聲日哇淫縹緲髙鳯翔眾鳥徒繁音撫幾三嘆息誰鑄鐘期金

毖彼山中泉朝夕鳴琮琤幽人息慮坐聆此水樂聲浩浩昭文琴泠泠女媧笙谷風遞遺響鏘若鈞天鳴浩歌幽澗泉予懷在斯亭

宣尼善稱水川上揭微言卓哉孟軻氏觀瀾溯其源道體諒不息聖功浩無端所以軒中客遊心水之湍願言樹明徳朝夕相勉旃

李判簿以鹽糧至璉市相見後爲古詩奉寄

縣簿出東市老夫逺相尋再拜接名言如聆鸞鳯音徴求匪我私撫字乃其心瀹茗畱我飲賦詩令我吟道合情話浹如蘭亦如金告別徒步歸茅屋日已沈驅馳亦何事有酒聊自斟拆筍風防防鳴渠雨涔涔詰旦期再候東望溪流深

節婦

靑天夜漫漫黃河日湯湯天髙與河廣妾恨何時忘槁砧作冑子易簀妾在旁手懷黃口雛哀號赴河陽結廬在墓門松栢忽成行吳淞連甲第維南有姑嫜夫亡妾不歸其如倚門望駕言遂南邁登堂裂肝膓滫瀡具甘防蘋蘩薦烝嘗於以訓孤兒念彼歲月荒悲風吹我帷寒月燭我房防來諒有知妾身如未亡昔憂顏如花玆欣髮已黃生爲家婦死爲家孀朝家旌吾門何以答彼蒼願言保吾志子孫世其昌

楊原英招飲和壁間韻

黃塵喧市衢利析秋毫末於焉有佳士衝抱吐華月捫竹淸風動揮杯紈扇歇感子意勤拳老我慙蹇劣

又

夕陽下林杪淸飈起蘋末披襟歌旣醉坐待東生月翻翻歸翮盡稍稍蟬歇因之成雅言非輕較優劣

車叔明凝淸軒燕集

西軒敞深靚花竹儼分列丹杏始勻脂芳梅已飄雪於焉有佳士衝抱湛華月方欣文字交復此杯觴接氳氳篆煙散馥馥蘭佩結气澄塵慮遣道符情話愜起坐歌旣醉再拜賓筵澈【音撤】緬懷韋左司遺響殊未輟偶因成雅言贈子以爲別

送烏程縣丞秦曼卿

秦丞燕趙士夙稟魁梧質憶昔來吳興典教分冷席維時承平久城郭煥丹碧捲簾白鷗波開戶靑山色朱門日烹羊靑樓夜吹笛秦也善與交宴款無虛日而我偶相見傾蓋如夙昔扁舟花溪道從此往來密丙申遭喪亂鄕井兵戢戢挈家東海頭秦也來告糴飄零同苦辛檢括盡狼籍歸來田園荒家徒四壁立明年事稍定官府各分職詔許專封拜仕者紛紛出秦也素木彊秉心葵傾日掉頭花溪東弗肯祿其食吾廬得數過每到排闥入朝盤索我飯夜枕據我簀有衣許更穿有酒喚同喫宗族或序飲班坐皆弟侄非徒膠漆堅實借手足力通家二十年毫髮無嫌隙前朝旣板蕩重瞳麗南極鶴書搜遺士府檄到蓬蓽匍匐入城府同舟赴京國布衣見天子綸音荷存防僕因老且病賜歸深感激銓曹重身言取士用唐律秦也好人品拔擢常超格一命倅星源未覺恩袍窄此州文明地朱子有故宅聞君善爲政沾丐先賢澤再調來烏程喜若歸鄕邑父老爭歡迎朋友慶良覿栽花近百里讀律守三尺政無哦松迂性有采詩癖不沽赫赫名已種防防徳同列能周旋大府總稱述玆辰及瓜代駕言赴考績長江路千里秋水天一色秦也不可畱日短風帆急春臺鳯凰鳴夜榜白鷺集爾去書上考承恩定增秩嗟我久衰朽不可逺行役孺塘徐穉舟東山謝公屐送君過此地髙風詎能及采蘋表中素買蓮剝新菂何以寫別離有酒甜如蜜長途政秋暑子去好將息今夜故鄕情明日天上客

舟出碧浪湖望橫山有作寄烏程令

揚舲出南郭迎風碧浪生白鷗鏡中度靑山溪上橫煩抱頓消散鄙吝無由萌緬懷孫令尹結交有眞情

嬾云軒

白雲何英英變化不可期朝從飛龍去暮與白鶴歸作霖施已溥逍遙固其宜出壑弄淸旭入林含夕霏聚散有常理舒捲無定姿悠悠諒何止稍稍堪自怡所以軒中客習嬾常似之嗟我倦行邁歸休玩天倪願持一尊酒歌此停雲詩

蕙蘭圖

有美一拳石形色何贔屭芳蘭產其陽被以寵光蕙淸風濯紫莖穠露茁瓊蕋猗猗麗緑艷揚揚散芳气詠之入歌紉之稱余佩𨿽云雜荊棘玉質終不毀披圖成雅言庶以慰同志

橘隱

幽人好皇樹移根河之洲朝夕灌漑之緑腴夏陰稠素榮散淸馥玉質含涼秋微霜一以降文章爛千頭剝膚善療疾釀泉消百憂所以巴陵人以比千戶侯吁嗟葉處士逃名軋溪幽爵祿不入心吾生諒無求彩服趨庭隅酒壺敍朋儔逍遙橘中樂豈爲衣食謀老人請作頌歲晚同淹畱

題扇贈義門鄭叔致

層巒擁靑螺羣木結翠葆英英白雲生滃滃玉气繞煙村茅屋虛蘿逕人蹤少石梁有來客巾屨何皎皎得非浣花翁適彼求鄭老故人諒不拒歲月吾已耄丹靑寫此意豈曰便面小因之請奉揚淸風散衝抱

葵軒

種葵庭階下雨露滋其榮修莖擢翠羽餘霞麗錦英煌煌斑衣並烱烱丹心傾忠孝萃一門庶慰君子情

送長興王珪章縣丞

客從長興來相見好顏色方欣樂新知遽別中心惻君子何艸艸駕言赴考績金陵舊都防山川控南國朱樓淩紫霞石城含玉質喈喈靈鳯鳴矯矯白鷺集子去書上考承恩定增秩煌煌珠還浦灼灼花滿邑相期早歸來朋酒罄良覿

松云軒

蒼松駕絕壑茅屋敞髙丘急雨打窓過白雲如水流童奴趨石上主賓坐泉頭若道歌招隱吾當與之儔

黃鶴山人竹石

愛此一拳玉上倚瑚枝綠鳯忽飛下墨池雲起時始聞蟄雷動復見涼風吹相期保貞節黃鶴今何之

松石軒

靑松何丸丸白石亦齒齒托根山澗阿徳與君子比若人酷好之移置階前地攀枝風謖謖捫翠云巋巋朝盤采金粉夜鼎煮玉髓親朋毎相過斟酌尊有醴竹髙夏簟涼冰泮寒魚美豈惟樂嘉賓至行吾仰止維時屆煩暑火气虫虫熾朂子愼厥修優哉且藏器

息齋竹

薊丘李榮祿好寫珊瑚枝丹穴鳯初下墨池雲起時裂素風瑟瑟展捲秋離離妙手不再作令人起遐思

又

蟄雷起林谷石根稚子萌解籜粉香濕捫玉淸風生頭角未盡完瑯玕已崢嶸願持苦節心永結君子盟

溫故齋

周孔去我逺法言具方策至道浩無邊君子貴多識孜孜習舊聞稍稍有新得𨿽云涵泳切亦在格致力心融理自明志一疑自釋歸來有餘師曽解韓孟惑朂哉佩先訓終歸聖賢域

存誠齋

聖贊大易存誠揭微言子思述孔業造道其天淵下逮程朱氏析理猶精研巍巍作聖功仰之鑽彌堅先哲示持敬後覺務開先幹幹當自彊存存宜靜專執徳或二三役彼虛妄牽靈臺日以昏望道亦茫然所貴主一功惺惺愼無愆卓哉存誠訓朝夕相勉旃

望魯亭

尼丘郁叢叢魯城奠中土我家居其陽有亭父之所亭前花木榮亭下兒女序吾親諒康寧於焉日容與嗟予作冑子定省違燕處前年拜君恩受命來閩府驅車戒嚴程憑軾屢回顧親恩固難酬王事亦靡盬飄飄天風發渺渺白雲度兒身在南閩兒夢在東魯自慙居處崇綿力竟何補忠孝無由全予懷淚如雨

義門家長鄭仲徳先生號采苓子捲【有序】

僕訪仲舒太常於江浦之義門承仲兄徳翁先生日相與文酒之樂暇日出示采苓子卷詩一編采苓乃先生自號太史景濂宋公旣爲之傳詳其事諸大夫士又著爲詩文以歌詠之宮商交作金舂玉應使采苓子之名逃名而我隨矣𨿽然詩之采苓乃甘艸也甘艸可和百藥而不能延年若先生之采苓乃茯苓也本艸謂松脂入地千年化爲茯苓服之可以長生僕因相從之久密扣先生采苓之說而盡得其祕歲暮將歸輙效橘頌一章以謝之瞻彼靑松郁林莽兮輪囷崱屴托根固兮上生兔絲如秬黍兮下生琥珀如絳炬兮爰有君子鄭仲父兮篤爾孝義藐圭組兮采苓九藍【山名】節獨苦兮有鎛有鑱跑厥土兮調以玉杵碎鐘乳兮載采其花黃雪雨兮載割其脂金膏澍兮或蒸爲粱饑可茹兮或釀以酒酌可取兮匪資金石媾龍虎兮豈惟延年可輕舉兮我睇金華有仙侶兮於焉服食牧羣羜兮遐我玉音不可覩兮旣見鄭子罄中素兮我師其術百疾除兮式通其靈如筏渡兮鶴鳴於天風乎舞兮駕言上徵子出祖兮載采其苓吾與汝兮負之而去如一羽兮太虛防防吾不知其所兮

郤饋獐

淮鄕重冬至亭民饋埜獐闗西畏四知長官何敢嘗爾獐速持還此禮毋再將食肉我所鄙食菜士之常雪落蔡人碎天髙北風涼阿童折梅花爲我把一觴

七言古詩

代歸安縣官謝陸大本同知祈雨有感

陽鳥飛空烈秋暑髙田下田欲焦土老農呼天有司懼官曹齋沐請甘澍維皇赫赫乃弗許吳興通守前杜父去年掉頭脫圭組黃冠束髮眉目竪掀髯長嘯隘寰宇朝騎白鶴秋一羽自言辟穀神仙侶能爲皇家作霖雨右相憂民心獨苦願禱圓靈雨多稌我侯承命若輕舉夜朝魁罡叩天鼓噴噀淸泠勅雷部六丁呵防眞宰防醉鞭乖龍聽吾語叱吒六合生煙霧電光夜掣黃金縷雷公怒揮霹靂斧洞庭雨腳翻銀浦天花一夜生禾黍野人不識陸明府相持牛酒謝田祖甘棠橋東水爭起侯之遺愛載行路邑司駿奔喜欲舞三軍歡呼洗兵馬作詩紀功孰敢侮

祖庭索喜雨長句

吳地今年小麥熟量収十倍釡鐘足家家作磨殷春雷雪花飛滿田間屋維時冬靑花盛開如何梅雨望不來蘊隆虫虫气如炙坐見溝洫生塵埃皇天一念種田苦夜勅龍公降甘澍瀧瀧雨腳急如注斯須平地成沮洳阿童報我農人語夜來溪漲添尺五白鷗泛泛美玉羽老魚跳波潛蛟舞揷秧盈疇爭快覩饁彼酒漿勞田父彼蒼者天雨多稌蠢爾蟊賊誰敢侮我方作客水雲軒囊中自笑乏酒錢請師速爲沽一斗憑軒歌此喜雨篇

鄭義門三老圖

白麟溪頭鄭義門螽斯麟趾何詵詵中有三人同胞親白頭孝友惇天倫伯兄頎然七尺身皎如野鶴超雞羣山中宰相天所賚義門梁棟渠爲尊仲弟夙稟風神秀手拂長髯曳長袖逍遙林下采松花釀得春醪爲兄壽季也溫恭美如玉官樣文章尺度足經筵進講沐天香詞林掌制分蓮燭萬里新從燕趙歸弟兄共著山人衣有序堂中拜家慶棣花軒內生光輝松根奴子身曲局燒竹煎茶汲山淥阿兄寄傲據牀坐二弟隨行足容蹜香山九老不專美洛下耆英如在目吳興畫手稱絕倫靜也趙家之外孫涉江奉母亦勞悴貌得孝義如其人老夫與鄭交有道愛爾丹靑寫來好吁嗟此圖關世教如岡如陵多壽考吾亦低頭頌三老

贈日者金先生

金先生八十三黃髮風飄蕭鶴骨秋嶄巖賣卜魚浦上吉凶不虛談門開東市來屨滿簾垂落日先生酣我從浦江回緇塵滿衣衫東家不相識先生息吾擔斟白酒分黃柑敷我牀簀脫我冠陶然一覺睡夢繞江之南雞旣鳴天欲曙金先生我別去行人報道江船開出門日上梅花樹

金人出獵圖

燕然山前沙艸黃天埀四野秋風涼當時金人意气揚馬上爲家弓矢彊中原鹿走秦之失臂鷹牽犬爭先得風毛雨血灑穹廬殺气騰騰日無色憶昔經界分中邊百年化爲南北天秪今輿地復故步我願開荒種禾黍千秋萬歲供王賦吁嗟諸羌孰敢侮

舟回靑州聞喪內

禦河水逆灘聲吼客愁拍塞船如斗舟泊靑州得訃音吾妻已入黃泉久同舟馬趙勸莫哀烹雞在船仍置酒落花風急水禽啼腸斷江南汝知否遙憐堂上白頭親應在中閨哭新婦

壬寅歲夜坐有感

花溪臘月差丁戌妻子跑來入城府漳南咫尺哭聲連羣盜縱橫毒如虎官兵不來佐相憂質身應比睢陽許挑燈展轉不成眼白頭坐聽梅花雨

遵道枯木竹石

李侯胸中有林壑揮毫束絹驚揺落山中夜半霹靂飛拔地蒼龍奮頭角霜皮剝盡春陽姿云根削出瑚枝崢嶸不假神明力下有緑竹相因依吁嗟李侯誰敢侮遊戱江南文藝圃如何龍伯忽相招竟跨神蛟躍波去

畢卓醉眠圖

銓衡品秩俱廢弛藏身麯蘗有妙理比舎春醪繞鼻香甕下頽然呼不起洛陽銅駝荊棘中夷吾復生馬化龍新亭謾作楚囚泣不如一醉樂春風是非憂樂兩俱忘眼防世人何短長人生不滿百十歲何用一時富貴忙三月二十二日承恩後赴部給文諸公索賦

我生東吳稟性薄有子無成有孫惡上黷天刑下覆宗仰視皇天涙空落西望金陵十日程山川跋涉良難行一童扶衰驢背乘陳情有書訴天庭黃綾裝池沐蘭馨通政上奏帝乃聽玉音肆赦盈眾耳蟣虱之人死復起侍臣抄音奉地官尙書丹心明鏡懸仙曹同列文章賢幕中秋水生紅蓮明朝復奏天顏喜全家放我歸田園嗟予逢時年已老朽骨無由報穹昊願給文憑早赴歸千里春江白鷗渺

楊妃吹笛圖

唐皇天寶承平久內荒聲色宮掖醜誰將玉笛進君王紫鸞飛上眞妃手詔令眞妃來帝傍坐吹楊栁口脂香玉音嫋嫋銷剛腸含宮泛羽哀思長紅桃侍兒一雙玉近前欲按霓裳曲湖山石畔春陰陰柔情付與芭蕉緑笛中楊栁吹未終漁陽鼙鼓聲逢逢禦牀臬兀紅袖泣六宮粉黛煙塵空﨑嶇蜀棧摩天闕靑騾力盡金鞭折回顧眞妃一防魂馬嵬蹀躞輪蹄血三風十愆聖所哀明皇胡爲蓄禍胎畫圖豈是金鑑錄至今觀者徒傷哉君不見虞廷兩階舞干羽簫韶九成鳯下來

唐知州雙松圖

唐侯胸中有丘壑落筆長松出林薄蛟龍並作勢欲飛鸞鳯雙棲翠交錯開卷淸風謖謖吹掃花黃雪紛紛落唐侯早歲稱奇童畫山初學趙魏公晚年縱筆入韋偃下視眾史俱羣空吁嗟此公今已逝流傳遺墨人間世老夫興懷爲題識陳家寶之永毋墜

梅花道人山水

梅花道人盤礡臝畫山畫水無不可興來縱筆不用皴奇峯玉立蓮花朶石根喬木靑叢叢羣柯羅列如兒童兩翁兀坐茅屋底衣冠彷佛商顏同一翁匆匆下山去涉江擬趂漁舟過塵途當暑正炎熱何事擔簦赴焦火嗟予頽景已九旬頻年主試沐聖恩只今無由報穹昊歸休泉石終吾身

沈思敏山水圖

防稽儒者韓徴君渠是魏國趙公之外孫胸蟠神秀有源委落筆羣峭生煙雲峯蓮削翠開朶朶瀑泉噴玉流紛紛神仙樓閣抗龍首山人茅屋棲雲根漁舟兩葉通谷口石梁有客來前村乃知意匠奪天巧經營林壑何嶙峋老人舊嵗閩中去道經武夷泊溪滸上有文公九曲之棹歌亦有仙人鏈丹之洞府躋攀忽驚風雨至蒼黃若被神靈阻歸來忽忽三四月沈郎邀我具雞黍夜披畫圗索題識恍如坐我武夷下嗟予素有登臨癖衰老無由追故步不如返棹浣花溪依舊歸休釣遊所

尙防齋辭

文綺𨿽華好不如布帛之暖老八珍𨿽甘肥不如蔬食之樂饑聖門設教有條理立心當自下學始錦衣煌煌被吾體加以卑縠蔽厥美闇然而章乃君子鏈師抱一學老氏外不表襮中則韡以防名齋良有以君不見五陵繡衣輕薄兒蠟言梔貌徒誇毗繁華富貴一朝落𨿽欲尙防將焉施吁嗟不學令人嗤

王母圖

未央宮中春日長千花錦繡雲霓裳武皇求仙熱中腸少君授以卻老方翌朝靑鳥東來翔翩翩云軿下靑蒼羣仙俱驂白鳯凰東隨阿母朝君王金支翠綃相焜煌飛琚曳佩鏘琳瑯鈞天廣樂張帝旁緱山子晉來笙簧武皇迎之奉霞觴玉門仙棗請先嘗阿母含笑天回光手提玉桃進一雙人言食之壽而康帝瞻瑤池路茫茫人間歲月西飛忙回頭銅仙泣淚滂向來方術殊荒唐茂陵石馬秋風涼吁嗟詞客歌劉郎

春云出谷圖

米家素有書畫癖春雲長自毫端出英英觸石膚寸微無心每借東風力仙家變化如有神吳綿擘碎纒春迹有時爲我載鶴歸怡悅不減陶貞白元暉此畫有眞意佳气時時起東壁云兮云兮我呼汝玉葉金枝美無度莫向山中伴衲僧好爲商家作霖雨

袁安臥雪圖

朔風觱發冰崖裂千蹊萬逕行蹤絕喬林一夜天回春琪花玉葉紛成結汝南歲暮云四同閭閻不識袁邵公門前大雪深數尺先生髙臥气如虹洛陽縣令民之特造門掃雪春無迹先生咄咄不下牀能使頑廉懦夫立淸風凜凜髙無鄰名垂圖畫如有神嗚呼如今眼中寒士誰甘貧有如洛陽縣令能幾人

蟋蟀吟

十月蟋蟀入牀下胡爲舟中夜語語阿咸側耳不成眠親手張燈無覓處岸上誰家燈火明沈沈機杼秋無聲蛩兮蛩兮何不催爾織織成白絹供官徴我歌蟋蟀亦良苦喞喞啾啾哀復訴開篷濃露白於霜織女停梭淚如雨

黃浦水

黃浦水潮來載木綿潮去催官米自從喪亂苦徵徭海上人家今有幾黃浦之水不育蠶什什伍伍種木綿木綿花開海天白晴雲擘絮秋風顚男丁采花如采繭女媼織花如織絹由來風土賴此物祈寒庶免妻孥怨府帖昨夜下縣急官科木綿四萬匹富家打戶借新租貧者沿村賖未得嗟嗟黃浦水流恨何時枯誰知木綿織成後兒啼女泣寒無襦

贈筆生陸文俊

苕霅東來水如練溪上涵山出孤巘山下人煙如井邑家家縛兔供文苑吳興閣老松雪翁書法直與鐘王同當時筆家爭效技陸穎一出超羣工嗚呼穎也収聲久諸孫文豹昌其後承恩玉幾天回光懷寶東吳不輕售同宗文俊藝更精論工與豹相抗衡宣毫拔萃霧雨濕越管入手風雲生世間駑駘雜汗血孫陽不遇誰旌別羊柔肯寫黃庭經檾重難臨靑李帖金花煌煌封兩頭紫毫價重珊瑚鉤客來寄我茅屋底貧居豈有瓊琚酬老夫今年七十九目昏手顫書何有工耶拙耶且莫論請過華溪酌春酒

竹枝曲

皮小舟蓮葉泛湘中風浪幾時休明朝一船蕩兩槳載奴欸欸到湖州

繅絲才罷婦猶髽兩足如霜踏水車田家自有種田年年只看冬靑花

練溪女兒美如玉買棕結帽衣食足近來卻嫌藤價髙日暮江頭斫桃竹

楝花開時南風起送郎南徵渡江水今秋若道郎不歸樹頭誰采金鈴子

戲效鮮卑敕勒以詠種田父養蠶婦

種田父何辛苦身如槖駞汗滴焦土秋風涼露爲霜石上坎坎舂黃粱

養蠶婦何辛苦首如飛蓬衣帶藍縷蠒索索姑不樂繅絲不多妾命薄

花谿集卷二

欽定四庫全書

花谿集卷三

元沈夢麟撰

五言律詩

鄞江漁捨

東望鄞江曲西連鑑水波登臨思往昔歲月嘆消磨潮落紅魚出沙明白鳥過漁郎有茅屋客至把靑荷

野航

一室淨無塵門通畫舫鄰若分鷗鷺席能受兩三人江水家家緑溪花岸岸春杜陵饒逸興隨意賦詩頻

雙溪漁隱

苕霅一浮家全勝奉使槎攤書篷下讀沽酒店頭賖魚上花如雪鷗行水露沙風流有如此官課不須嗟

滄浪漁笛爲趙縣丞作

鷗鳥雙溪水荷花百頃陂自公休暇日之子釣遊時煙雨孤舟弄乾坤一笛吹曲中無限思誰和倚樓詩

爲杜徳題韓介玉山水小景

每愛韓生畫淸溫似魏公羣峯開錦繡一樹雜靑紅佛剎岡頭見漁舟谷口通徴君艸堂裏絕似浣花翁

分來字韻送劉用章郎中入越

丞相存吾道司徒得俊才論兵煩入幕作賦好登臺鑑曲黃冠盡蘭亭白髮衰吳中花滿眼別後望重來

雙鐘乃山名也刑曹掾索賦

鐘阜玉氤氳晴窓檢白雲螺鬟相對立眉黛忽平分學記時時讀書聲夜夜聞匡廬藏息處李白最能文

四薌圖

柰爾四花何王孫筆意多騷人歌結佩仙子詠淩波白吐珠璣蕾香浮露雨柯頻煩采詩者載酒屢相過

寄沈文忠

與子五年別其如契濶何停雲猶昨夢伐木每長歌老景西飛日新愁東逝波花溪茅屋在無惜逺相過

題山水小幅

虛閣俯漣漪朱樓入翠微石根羣樹合谷口一僧歸瀑布晴猶落油云濕不飛細看圖畫裏不覺竟斜暉

送沈淵赴閩淸縣令

相見還相別能無酒一壺靑驄初息駕赤縣又飛鳬荔子枝頭熟鶯聲葉底呼到官煩問政無惜苦勤劬

雪室

林下凍雲埀天花拂髩絲定回元不夜窓白已多時作賦工無益安心請勿疑維摩虛席久吾欲賦襟期

寄海門計平仲縣尹

同是科名客衰年領薦書君今跨鳬舄吾獨困鹽車竈火冬猶熾軍需日不虛艱難總如此東望一長吁

五言長律

乙酉三月以疾假榻九曜寺喜文忠隨至因成五言十韻題壁間

瘧鬼雷驚去跫音雨送來坐深煩問粥力疾不勝杯已借髙樓臥徐看落照開廚煙頻煮筍山果欲肥梅風景那堪說干戈亦未衰紅巾春爛熳白骨晝崔嵬賤子哀吾道諸公議相才看雲從坐起顧影久徘徊憂國同誰哭思家每獨哀請看忠穆傳與爾肺肝摧

挽玩云道人二十韻

苕霅稱多士鄕閭見吉人故家遺典禮喬禾抗風塵防萃髯如防韜光目有神箕裘煩繼述經史足紛綸未展摶風翼先騰縱壑鱗桐廬施設好樞府贊襄頻語往徒勞悴懷歸遂隱淪種將學圃去國倍思蒓有子能勞事趨庭善悅親未論金騕褭豈是石麒麟性嗜階前鶴情怡席上珍玩云詩奪錦好客酒傾銀屢約歸吾老俄驚遘爾迍歲星秋沴子鬼物夜呼賓勲業歸黃土文章勒翠瑉傷哉淸眼少已矣白頭新憶昨通家舊居常與爾論繁華同是夢潦倒可憐春世態輕三益天常重五倫作詩成永別嗚咽淚沾巾

挽義門鄭伯陽先生二十韻

山入金華郡星分婺女墟白麟溪上出黃耉此中居天敍先吾老家人愼厥初睦宗書百忍教子足三餘棣蕚榮蘭橑荊花拂板輿髙卑有橋梓孝義表門閭老我曽觀禮多君不棄樗登階煩倒屣畱客荷牽裾亟饋庖多肉長歌食有魚開園摘新橘會食薦嘉蔬濫吹慚吾道懷歸憶敝廬囊金渾散盡瓶粟已無儲指廩煩推已封囊逺致予哀矜情已至感激我非虛跋涉山川隔淒涼歲月除十年成契濶千里斷音書白露三秋杪黃花九月初忽聞華表鶴已化夢中胥往弔舟藏壑徒行石有砠臨岐揮老淚三嘆久踟躕

七言律詩

北京同年鄕會

郭外行廚樂且湛桞條春水緑相涵九重策士綸音近三月看花酒气酣天下驊驑多冀北榜中人物半江南明年重應金門詔未必狂生不與驂

紙帳

新制溪藤半樣寛日光玉潔照衣冠可容公子圍春色祗爲儒生障歲寒五夜白雲頭上起一天香雪夢中看覺來門外霜風冽卻憶蒼生臥不安

王彥美載夢舟

風波滿地若爲愁醉臥浮家蝶化周一枕潮音通鼻息片防月色照神遊橫江曽伴臨臯鶴髙枕還依海上鷗只恐元戎眠不著起來篷底看吳鉤

貞白池上飲酒

秋風蕭蕭吹我裳上公池上同揮觴紅蕖出水晚色淨碧梧過雨髙雲涼今之時流張乃事古來達者和其光浮雲富貴如此耳仰天一笑俱忘羊

中秋夜泊黃河

黃流滚滚浪翻盆百尺颿檣上下奔月色偏於今夜白河源不攺舊時渾雷行西北通天極風送蛟龍入海門欲酹一觴歌九敍千秋萬歲禹功存

又

禹迹荒荒一岸巾星槎渺渺不知津波神豈爲蒼生恨元气同流萬里春防席髙褰風色順霜華初落雁聲新壯遊不作悲秋嘆夜夜開篷望北宸

過徐州

戱馬臺前戰伐収北遊燕趙偶維舟蘇仙伯仲成黃土宋代文章見此樓桑椹釀泉紅灩灩魴魚上水白浮浮登髙弔古平生意日短風防不可畱

李白酒樓

神仙樓閣倚天開我也登臨亦快哉不有靈風生錦袖空餘明月照金罍雲霄鴻雁防防去齊魯山川滚滚來問訊樓東舊桃樹汶陽別後有誰栽

灤河記夢

淸禁迢迢夜未央夢隨法界出灤陽仙翁斫桂露香濕宮女洗花雲气涼天近星辰俱北拱風髙鴻雁自南翔覺來更悟人間世角角烏啼滿樹霜

聞眞白兄卒哭寄孟昌侄

又聞卒哭若爲情尙憶佳城不易營舊日文尊猶有汝新年形影已無兄杏花桃葉俱春夢寒食淸明總哭聲西望新亭淚如雨欲攜家釀忍同傾

送虎大舉

使者旌旗向日懸南風打鼓發樓船蓬萊海色三千里閶闔龍光尺五天送別況當多難日關心頻數中興年玉堂親友如相見爲道狂夫只醉眠

張別駕如杭分題得浙江亭

浙水秋風日夜哀獨憐亭子倚江開百年王气從龍去八月潮聲帶雁來吳越兵戈沙上語江山風景掌中杯不知別駕登臨後載得詩筒防日回

答張徳常

與子昔年遊帝鄕別來歲月何其長偶遭世亂苦鬱鬱不覺老淚今浪浪吳松月明防家好洞庭秋風千橘香已擬重陽過桐裏先一飲醉茰囊

鑑湖分得燕字送馬易之

鑑湖春晴好放船登臨不惜酒如川賀家茅屋春波繞禹廟梅梁鐡鎖懸江左文星多聚越海東潮汐直通燕觀風采得詩千首好趂云防送上天

歌風臺

孤舟入沛夜如何況復登臺感慨多龍虎已銷天子气山河元入大風歌九霄霜露凋黃葉五夜星辰下白波獨有當時三尺劍至今光怪未全磨

送友人赴杭分題得龍井

昔年龍井憶凴陵曽見丹光石上騰鱗甲在淵猶剰水袈裟照影有殘僧風流二老吾無及揺落孤亭客重登稍待西湖天雨雪闘茶同煮玉壺冰

訪張徳常不値其弟相邀賦艸堂

扁舟訪舊過桐裏令弟邀人賦艸堂龎公何事入城府馬卿多情求鳯凰滄浪濯錦百花笑落日倒影羣鷗翔誰言門巷苦逼仄靑雲玉佩長鏘鏘

元宵客城府代姚子張答友人韻

郡國開筵賞上元金吾仙仗擁羣賢天光夜照金蓮炬花气寒輕蠟燭煙五夜雨風淹樂事防家簫鼓入新年歸來齋捨淸如水獨有花燈伴醉眠

送烏延子中赴浙西廉使

閩省薇垣雨露香又持繡斧上錢塘百年禮樂渾凋落一道綱維要主張西湖鶴送梅花酒東序烏啼栢樹霜封章若奏澄淸策最喜鴛行有範滂

京華秋興

露下金莖夜气淸秋生畫角客心驚非關鼓瑟齊不好自嗟學劍吾無成靑天多風鷹隼急黃河滿地魚龍鳴此身未知歸何地憑髙四顧淚縱橫

送余伯圭會試

棘闈前歲防時髦一榜人才爾獨豪六月飛鵬初擊水千金名馬肯同槽風煙夜靜神燈下天闕秋淸雁塔髙會見瓊林霑錫宴杏花紅日照宮袍

寶林八景

【萬竹軒飛來峯金沙泉臥龍岡席塔鰻井

鐡鉢

袈裟】

鸚鵡咬咬紫翠重金沙泉上憶追蹤神明何代移靈鷲城市無人識臥龍石井晝蟠金蝘蜒天燈夜照玉芙蓉欲知衣鉢傳何事請聽黃梅夜雨鐘

冬至

城郭雞聲報五更起來危坐候陽生羣陰剝盡天機見七日朋來吾道亨南國梅花春寂寞中天雲气曉崢嶸閉門稍待天時定同挽銀河洗甲兵

邁院判席上分韻得能字

江上長城爾獨憑折衝尊爼燕良朋千金帚誰當享百罰深杯我不能桃葉春江風衮衮杏花寒食雨繩繩參軍若說京華夢曽與官奴一匹綾

蔣妓淩波圖

令姊風流秀且都翩如秋水迅芙蕖可憐有美懷珠玉相伴淩波入畫圖巫峽云來空想象楊花雪落半虛無憑誰載酒雙溪畔先爲彭郎乞小姑

送貢侍郎和糴還京

侍郎和糴下苕川覩此荒城亦可憐憂國固知民是本足兵無柰食爲先靑靑楮幣來編戶白白楊花送米船民力不凋王事集春袍鳴玉早朝天

詠芍藥送妓

羣芳落盡雨初晴芍藥迎風拆綘英緑染宮衣云影蕩紅翻仙掌日華淸贈行溱洧春無賴看到揚州花滿城後夜月明歌舞罷夢回猶憶步盈盈

客樓偶題

溪上東風吹酒船羅衣別淚濕離筵誰家碧艸飛鳥一逕落花啼杜鵑客館春酲詩總廢荒洲日薄夢相牽酒醒卻憶少年事忽見靑山意惘然

贈趙待制

蓮花莊北長橋東客來卜居水晶宮參差樓閣煙塵外窈窕山川圖畫中細雨新防來舞袖故家喬木鎖春風請看杜牧題詩處千古風流一笑同

揚州李子威載歌者遊湖州特過華谿予因畱杭不得相見因以詩寄之

碧瀾堂下載嬋娟揺蕩春風樂少年千里過門君有意一尊畱客我無緣揚州簫鼓人如玉江水琵琶月滿船稍待秋髙騎鶴去相隨李白酒家眠

答張蛻庵學士韻

防舟三月駐河濱學士登臨發興新水泛雙溪初過雨花開韋曲不勝春烏鄕酒熟從爲客巫峽云來若有神別後蘭苕依舊緑定應愁殺白頭人

遊普陀山

普陀勝地由來險大海中央出翠微千古仙靈祕巖穴九天法雨灑珠璣金沙浪暖神龍舞小白花香鸚鵡飛稍喜寸心瞻禮罷東風相送布防歸

盤陀石上觀日

盤陀石上接崆峒俯瞰朝陽升太空萬頃紅濤浮上下半天金景貫西東古今人物重明裏南北山河一照中如此登臨良不惡更憑髙閣灑天風

侍沈子厚先生訪雪林講師

苕水東頭開佛筵野橋當戶玉聯拳池蓮夏茂多重蔕林木春靑只半邊石刻捨田由宋代山門錫額自唐年白蘋洲上淸風逺歷世諸孫不乏賢

梅竹軒

湖上峯巒列翠屏軒前梅竹靜疏櫺粉香夜集嬋娟女蒼雪涼飄翡翠翎舊日調煩鼎鼐只今問訊及淸寧勸君更植三槐好會見繁陰滿戶庭

寄宋思賢

與子不見三年多苦遭離亂柰老何孤防近宿舜江上故人逺在東山阿雲气滿樓都是雨夜涼如水欲穿羅西州何似東州好早晚商量結薜蘿

寄慈溪令陳文昭

因風問訊慈溪令每怪來鴻不寄書風俗過江多閉糴亂離爲客嘆無儲公田七月收紅稻山縣千家食大魚見說海東時序好欲攜妻子就耕鋤

寄範希孟

越鄕爲客酒難賖空采荷花過若耶性癖懶爲黃祖客身貧欲種邵平瓜鶴鳴瀛海風如水龍起姚江雨散花東望故人何處是夜涼吹笛岸烏紗

寄危大參

亂後歸來四壁空每瞻北斗憶羣公已聞參決中書政應有經綸絕代功荊楚包茅違祭貢勾吳秔稻待秋風尺書欲寄平安信只有云防海上通

答周玉雪左轄

鄕國兵戈杼軸空寸心憂國苦忡忡謾勞傳檄求毛義深愧無才比石洪南省官儀新制作太湖兵气雜靑紅腐儒樗散知無補只合攜書往瀼東

松雪齋池中太湖石

魏公池上玉芙蓉元气淋漓濕貝宮溪女梳頭云冉冉天丁鑿翠雨瓏瓏品題甲乙平泉逺變化風雷艮嶽通回首太湖三萬頃酒酣濯足洞庭空

吳門老親舊藏松雪竹一幅翰林諸公題滿其上惟虞道園先生爲絕唱因附贅鄙作

學士歸來鬢已絲醉揮縹鳯緑參差湘靈鼓瑟風行水嬴女吹簫日在眉蒼雪未消摩詰畫黃鐘還葉道園詞可應二老風流盡令我重磨洗玉池

送夏副樞兼簡錢參軍

副樞承命山陽去眞爲皇家握重兵塞上旌旗朝北斗淮南保障倚長城貔貅夜度河冰合閶闔雲開劍气淸若見參軍煩問訊老懷日夜望升平

初見棲雲觀

棲雲觀前淮水長北風凜凜梅花香神出地載武白鶴上天朝玉皇朝采茯苓和玉屑夜防枸杞識丹光射洪若有如泉酒從此題詩到上方

客捨遣懷

天道茫茫不易談金人猶自口三緘坐淸已免丹徒令起廢聊爲斥土監靑眼阮公仍獨駕白頭杜甫自長鑱南來若問吳門隱只有梅仙思不凡

曉登狼山懷王叔明理問

日出長江煙霧開芙蓉挿漢靑崔嵬仙人已跨白狼去長史曽騎黃鶴來吳楚中分天設塹干戈四塞水如杯令人苦憶周公瑾羽扇綸巾一俊才

送兪彥明河內監縣

越羅織翠舞衣涼把酒東城野水香別意正如春艸緑閒情無柰栁花狂葡萄釀黍傾天祿藥物關心采地黃十月到官公事少封題應寄沈東陽

寄錢防軍

防軍經歲守淮夷王事羇縻恐廢詩甘防關心煩令弟春秋傳業喜佳兒山陽月靜還吹笛淝水風連自奕棋若道軍中指揮定折衝樽爼是吾師

戊辰歲在杭簡曽先生

越上官軍未解圍江船連日羽書違臺城有恨忠良死藩翰無謀將帥稀風雨滿城蛙鼓合乾坤日夜鬼燈微腐儒憂國慙無補北望神州淚滿衣

避兵錢塘寄孟彥忠

吳興文獻之子孫我與孟勲爲弟昆靑春作樂猶昨夢白髮凋零非故園明月美人千里隔秋風喬木防家存西莊代食收秔稻還念先生食指繁

秋懷

落木蕭蕭柰爾何洞庭日夜水揚波閭閻風俗非吳語城郭兵戈半楚歌風雨蒼生來鬼朴煙花紫禁舞天魔老懷幽憤無由訴忽聽天風過野鵞

寄江浙左司員外郎張光弼

員外才名自不羇每聞休暇好題詩十年入幕譚兵慣九日登臺發興奇霜落芍陂催獲稻風連淝曲未收棋功成歸臥山陽市笑折薇花對酒巵

詩巢

徴君識靣气如虹佳句驚人未覺窮木橘秋風鴻羽振屋梁春雨燕泥通近聞鸞閣招仙侶不信雞窠有老翁會見鶴書催入覲詩成應奪錦袍紅

寄陳公望

憶別吳門歲忽殫尺書勞爾問平安兩鄕明月誰家好千里長江行路難震澤雪消鴻雁喜秦淮日短白鷗寒君家早晚還丹熟願賜刀圭振羽翰

芙蓉莊

花上微霜落未多紛紅駭緑柰愁何翠裳曉浥瑤池露霞佩秋生錦水波心賞不辭千日酒歲收可但百防禾何由系防靈山下與子憑軒一醉歌

寄陳公望弟兄

十載兵戈淚未幹士林耆舊總凋殘每於吾道求三益豈謂衰年識二難詩禮庭闈稱伯仲梧桐第宅表衣冠嚴君退食園池上拭目雙珠也自歡

寄錢參軍

傳道參軍已趣裝劉郎口語豈荒唐幾回見月驚殘夢千里停雲憶報章故國梅花南日近中原戎馬北風涼何如同去吳門市雞黍登堂赴範張

答諭桂山

讀書吳下猶前日濫吹竽中愧此身傾蓋已煩靑眼顧盍簪長怪白頭新山川北去悲牛鬼雨雪南來送鶴神如此相逢共醉梅花愁殺未歸人

寄陳長史

丞相新除陳長史鹽車猶困沈休文盍簮每忘云泥隔借榻誰拘上下分閶闔風傳朱鷺曲海門月靜白鷗羣平生不作彈冠態只恐王陽有意聞

鶴軒爲薛鋉師作

吳門羽士髩眉厖長載華亭鶴一雙萬里遊心同泛梗千年老气獨橫江船頭夢覺月照席篷底聲聞風滿窓我亦金華未歸客便應從此上吳艭

贈別羽士蔡霞外

上國歸來暫息機每臨溪水洗塵扉淸秋一舸沙邊系落日雙鳬霞外飛采得桂花催釀酒折將蓮葉贈爲衣相畱信宿還相別月滿茅山借鶴歸

栁洲爲陸徳陽先生賦

楊栁闌干翠欲扶杜蘭洲渚緑相紆政憐兄弟三間屋同占東南一曲湖桃葉微風來小艇藕花秋水下雙鳬絳幃若道琴書罷莫惜鄰家對酒壺

訪東山上人

上人亭子臨流開圖書四壁無塵埃已從天臺見茶椀復入匡廬銜酒杯梅花紅白池上發雪片大小空中來前村又報鼙鼓急气酣日落聊歸哉

和周亷使韻二首

官梅照眼白於云坐聽談詩席屢分靈響盤空只自覺惡聲報夜不須聞謝公折屐心應喜張旭揮毫气正醺深愧諸生借陶鑄一官初試泮宮芹

龍門賓客總如雲何事黃柑獨見分陸績遺親眞有感封人錫類豈徒聞自憐錦裏頻年病誰識斜川竟日曛世味只今隨浪迹朝盤麄糲煮香芹

萬壑松濤

蒼弁羣峯歲月深連林風葉自成吟輕雷殷殷龍驚蟄靈籟沨沨鶴在陰身老惡聞鼙鼓振心淸如聽海潮音何由借榻山中宿月落西窓更鼓琴

送石景亷赴上海二首

吳會河山接帝京石家兄弟鳯凰翎兄爲守牧如甘雨弟作郎官應列星潮到縣門鳬漫喜琴彈署栁鶴來聽我因舊令曽觀政君比前人更卹刑

海上扁舟系鶴沙昔年曽過縣公家鱸魚客捨無拘束雞犬人家少怨嗟紅箭夜舂秔稻粒白雲晴紡木綿花到官風景能如舊爲爾須乘八月槎

題松雪竹

吳興畫竹妙天機每愛臨流解帶圍翠袖涼生蒼雪下墨池雲起紫鸞飛曽聞神女遺珠佩漫說詩人詠緑衣回首王孫芳艸合白鷗飛去水光微

舊館鄭叔文寓捨多種諸色菊花獨冬菊一枝雪中盛開僕往來觀之不厭叔文索賦

舊溪寒菊更鮮明爲客看花倍有情晚節不因霜後變餘香偏向雪中榮頻煩鄭老謀淸酌卻笑靈均賦落英聞道移根故園去髙堂三老定歡迎

道原長老凝翠軒

縣公健筆題凝翠此日登臨思不羣山擁晴嵐靑衮衮天埀秋影白紛紛金銀塔廟殘烽火雨露松杉厄斧斤坐據胡牀一杯酒黃冠頭上有靑雲

又寄道原長老

溪上層軒倚佛幢憑髙不覺壯心降天光下被緇衣客山色平分玉女窓湖海故人驚隔世闌干淸淚有如江浮生俯仰渾如此西望滄浪白鳥雙

和王鶴中秋翫月

陽川同看中秋月今夜蟾光分外新風露香傳金粟樹嫦娥愁殺白頭人名叨桂籍瞻雙闕夢到槐根又防塵有酒便應招李白揚眉對影不須顰

徳中弟招看杏花

捨弟開園早見招舉杯花下挽長條彤霞遇雨春猶濕絳蠟凝香雪未消老眼看花驚亂世誰家橫笛又良宵酒醒忽憶觀光日與子聞鸎海子橋

杏林仙館爲王士誠作

廬阜移根向日栽東風曽爲董園開朱霞半防靑陽雨絳雪微消白玉杯露裛胭脂春滿屋月明簫管客登臺緱山更有難兄在誰道吹笙不下來

藏春軒

花木庭除日載陽客來燕坐室中央不須簾幙圍歌妓賴有闌干防海棠南國黃鸝長隔葉東家蝴蝶漫偸香詩成不道機緘泄一夜條風到艸堂

和道原長老韻送鄭叔文

愛爾層軒上下寛我來君去不同歡月明同詠登樓賦風色先吹適越冠南國天髙鴻雁喜西陵潮落白鷗寒還家若憶休文老靑眼何由伯仲看

琴鶴軒

喬梓陰陰緑滿林每因琴鶴敍朋簪五弦誰和南風曲萬里聲聞大雅音栁絮云浮春淡淡仙衣露濕夜沈沈西窓剪燭相期久一洗哇淫爲子吟

梧竹軒

誰道槐陰不再榮碧梧翠竹賀新成髙云晴覆銀牀井蒼雪涼生緑酒觥落子正堪靈鳯啄抽萌還共鯉魚烹明年歸去成三樂汛掃庭闈宴父兄

萱艸圖

堂上奇峯刷翠濤石根萱艸映藍袍侵淩凍雪靑鸞尾飛動薰風防鳯毛心在庭闈思報答恩於兒女受劬勞花間若道生荊棘擬囑園官爲爾薅

題趙子介白雲窩

出壑浮雲膚寸微每看舒捲坐柴扉無心海上從龍去隨意山中伴鶴飛宏景怡情曾有賦杜陵臥冷不勝衣老夫亦欲歌招隱輸與先生識化機

楊半樓

老夫野處無全屋楊子樓居善折中已與白雲分戶牖從教蒼弁隔西東客來泛席無餘地月出開簾不滿宮卻憶舊遊燕趙日花房紅袖鎖春風

來鶴樓二首

靑天月色白紛紛有客能招野鶴羣不向水邊鳴夜半肯來天上警秋分神遊寥廓乘淸气影落闌乾化白雲早晚姓名除碧落騎風同禮玉宸君

又

雲霄一羽忽飛下不道樓前月滿江經誦蕋珠之子聽聲聞華表我心降笙簫夜過黃冠客風露涼淒玉女窓擬借白雲騎一隻莫辭圃更無雙

臥雪爲袁子志賦

門外雪深數尺彊袁郎髙枕也應狂月明蝴蝶迷何處酒醒梅花落滿牀縣令亦知吾道病先生不管北風涼揮毫枚乘偏能賦消得渠儂酒一觴

贈醫隱山伯英

習家池上風流在千古山公今有孫長年賣藥舊館市有時載酒烏程村秋風橘子埀丹井春雨杏花開古園誰謂交遊輕市道老夫曽與宋淸論

義門鄭叔文仙人舊館

金華我欲乘風去舊館君能縮地來山近茅君句曲洞天連蕭史鳯凰臺洞庭雨腳吹笙坐華嶽蓮花濯錦開好是水晶宮裏客尋眞何必到天臺

水北山居

門前流水玻璃合屋後靑山云錦堆鳴鶴在庭仙客過白鷗衝浪酒船回東都處士歌行李南國詩人賦有萊更待芙蓉開幙下老夫遮莫抱琴來

銀河精舍爲楚太守作

漢水通天上下澄結茅江畔並冰陵天光曳白驚珠闕夜气如虹貫玉繩石壁曽邀符守過星槎終待使君乘郡齋見說無膏火夜讀應分織女燈

靑溪耕叟

溪北溪南啼鵓鴣村村雨足夢維魚紅梨花吐風初定白水田翻艸已除傍捨開荒先買犢老夫無力自揮鋤朝廷若下劬農詔爭道先生夜讀書

追送蔣宗道回越

名酒百壺春始波度江不別意如何靑山家近詩人眺春水船如織女梭禹廟衣冠空想象蘭亭文采已銷磨平生弔古登臨興早晚相將發棹歌

送義門鄭仲待福建布政使司左防議

防議新除閩海去君王憐爾義門來承恩特遣中官送奉防先乘駟馬回百越花香薰婺女三山雲气接蓬萊憑君傳語賢同列好展丹心答上臺

送黃士嶧福建布政司左防議

榕葉鶯啼五月涼天開政府控炎方少年防議承恩重白髮鄰翁賦別忙鶉火含丹催荔子雞心切玉薦賓郎閩中風物能如舊莫惜緘題逺寄將

寄韓睿玉兄弟

十載歸來白髮新家徒四壁亦甘貧憂來每詠停雲句別後全無褁飯人茅屋天光都是雪梅花風色可憐春傳家賴有仙人酒東望扁舟整角巾

答邵山人二首

客路休歌君馬黃風波觸處有瞿塘謀身總被儒冠誤避地翻憂戶屨忙緑樹系船畱野客白鷗送酒淨滄浪木桃贈我何勤切佳句驚人屬老蒼

又

荊棘荒涼日色黃謝家猶剰舊池塘可堪衰病從教醉除卻科徭有底忙溪上客來云冉冉樹頭花落雨浪浪且謀雞黍論吾道敢爲成虧訴彼蒼

簡邵山人

扁舟泖上水爲居西望烽煙百里餘客子開篷霜降後家人搗練月生初兵連苕霅天垂象水落吳松夜泣魚若道瓜田多蔓艸老夫早晚爲君鋤

和邵山人過字韻二首

吳松東去羣鴻散苕霅西來一舸過池上屢陪山簡醉座中曾聽薛華歌中年鄕國黃塵合長夏江村緑樹多擬與賀公同結伴黃冠野服晚婆娑

又

亂後還家如旅泊愁中貰酒喜人過每吟栗裏停雲句不作南山種豆歌故宅東風歸燕靜孤村夜雨落花多白頭卻憶觀光日曽賦神明與馺娑

送友人

春江千里水如梭捧檄東行柰爾何家世本非刀筆吏才能合舉孝亷科酒酤朱雀橋邊美花落烏衣巷裏多到得山林春未晚好隨鴛簉上鸞坡

夜飲送友人

陌上飛花吹髩莖老來聊學少年行三槐有客來吾道千里論交不世情栁拂花溪朝系纜鶯啼韋曲夜飛觥相親未久還相別日落前溪送櫓聲

送長興王縣丞考績赴京

借甚長興不負丞烱如萬壑出淸冰客來花縣朋簪盍官滿松防治行稱苕霅船開風滿席秦淮雪落酒如澠到京考績應書最知子承恩自此升

答邵山人二首

苕溪今夜月同明幾度開門聽櫓聲寒食杏花愁裏過故園春艸夢中生可無茅屋畱君住亦有良田貸爾耕尙憶楊溪供給好令人何以答髙情

又

酒熟比鄰不用賖醉鄕結伴了生涯得歸栗裏重栽栁休說長安再看花蜀國杜鵑啼別樹丈人烏鳥落誰家令人漫灑千行淚羨爾先乘八月槎

答董彥誠

瓦礫空場燕不歸故園艸色亂春暉梳殘白髮吾驚老散盡黃金客過稀好辯孟軻無暖席長貧杜甫典春衣相知只有淮南董一寸丹心死不違

訪陳敏道不値

不憚風波兩日程孤舟聊系故人情菊花與我爲賓主醴酒從人結弟兄秋谷已銷吳甸雨寒潮不上闔閭城白頭欲制烏啼曲付與漁郎短笛聲

答王判簿

判簿作官淸且亷樓居數月苦相淹雲開雉堞靑山繞秋入鷗波夜雨添鑑曲未容狂客去杜陵終待老夫潛衙回若見黃堂守勿說丹崖有宋纎

和韻簡烏程諸公

煙郭行舟信宿停釣竿風色拂東溟故人賴有郎官宰野老同瞻處士星春艸滿堦公事少朝盤畱客爾殽馨明朝返掉歸何處家在華溪白鳥汀

再用韻簡庶道長

靑油幕下我車停文采如虹貫八溟朝對紅蓮歌緑水夜占吉鳯候三星西園雨過挑班稚南海風來憶素馨肯爲老懷謀一醉酒酣濯足白鷗汀

又

烏鄕作客鳯鸞停曽挾鵾鵬化北溟偶過西都歌振鷺遂令南國仰文星種花縣署陽春盎釋奠黌宮黍稷馨報政歸來書上考不妨釃酒藕花汀

送溫判簿

枳棘如何棲鳯鸞名郎秩滿气仙仙一亷如水歸公論百里皆春豈偶然江路梅花迎上客都門栁色入新年承恩若見同寅士相賞花燈過上元

荻溪漁隱

荻花溪上水光微新築茅茨倚釣磯春雨棹歌西塞曲朝盤飯煮北山薇開門見月能吹笛有客無殽每典衣只恐少微明不掩徴書早晚到紫扉

贈弁山朱鏈師

蒼弁神宮接紫臺鏈師行道有仙才興雲劍气如人立彈指雷聲送雨來龍虎夜從金鼎躍鳯凰時載玉笙回功成髙臥煙霞裏有酒須傾三百杯

代任郎中送友人還關中

秦關百二山河壯冑子三千國監榮西望白雲生我屋東瞻金殿憶神京林間穉筍詵詵出花下安輿欵欵行富貴不如歸省樂親朋爭賀酒壺淸

夜夢得魚數十占者謂有大雨越二日果雨

佳魚入夢已開先溪水俄生大有年秋盡雷聲時殷殷冬來雨腳日懸懸禾頭生耳愁無柰菊蕋飄香濕可憐幸有濁醪沽滿眼飲中時復望靑天

陸文寶筆花軒

練水春生洗玉池陸郎邀我試毛錐天葩五色江淹賦宮錦千章李白詞仙掌露穠傾菡萏玉毫煙暖長辛夷便應借爾軒中筆題到平生吉夢詩

練溪陸文寶耕墅軒

楝花溪上卽滄浪之子求田自有莊寒食開荒連夜雨秋風獲稻滿天霜可堪北裏黃金盡不似南翁白髮長十月滌場朋酒熟相期介壽殺羔羊

答趙季石

吾道艱危不可扶閉門只合著潛夫震驚二月天飛雹野哭千家吏索租舊雨溪山曽有約故人雞黍肯交孚請看冰雪相輝處爲是題詩我不腴

送談太守朝覲

菇城五馬朝天去三月秦淮春正繁羣牧在廷同報政九重考績每臨軒洲回白鷺圍春水花拂金魚賜緑樽預掃凝香聽鳴玉老夫倚杖郭東門

送安吉縣丞乃父還鄕

鄣南山水由來美令子爲丞有令名就養松防𨿽可樂思歸枌裏未忘情南州花栁催車輛東海蓬萊入郡城十月到家應釀黍親朋傾榼酒杯淸

張伯宗春霽軒二首

具區浩蕩春如海張子軒楹枕上逰日出湖山皆錦繡沙明魚鳥亦風流願從賓客傾光霽豈有文章足唱酬東望華榱三百里老夫早晚系扁舟

又

令祖論交五十年杜陵別後竟逰仙相望一水神如在不識諸孫恨每牽黃鳥歌殘求友賦白鷗催上釣魚船令人想象登臨處消得吳松酒一川

題仙居秋晚

居士香光韞筆鋒興來能冩玉芙蓉天機爛熳黃雜元气淋漓紫翠重秋滿闌干圍錦樹雲開瀑布落蒼松山居也自風流甚老我無由脫屣從

九日過姚廷暉隱居二首

病起扶衰上釣槎乘流直到故人家一秋止酒樽無緑九日開園菊未花海气通潮生白霧天風如水灑烏紗歸來落葉多如雨欲寄新詩日已斜

又

客鄕時序苦匆匆九日愁生斥土東樽酒幾家酬令節髩毛千丈自秋風栁州心賞隨年薄鄭老襟期與子同回首故園歸未得家人誰問菊花叢

七夕和韻

天孫今夕意如何風浪無聲鵲渡河詞客成章誰復和家人乞巧自相過雲開星駕秋垂象露下螢機夜織羅從此一畨嘉會後畫屏銀燭嫩涼多

示院中同考官

槐花落盡棘闈開考試文塲拔俊才多士爭先龍虎榜春官已在鳯凰臺星分燭影簾前過風送潮聲閣上來凖擬明朝同出院不妨今夕更銜杯

院中夜坐

檄下丘園赴考文日臨髙閣步靑雲同襟諸老心相契嚴約仙官思不羣木葉秋風黃落落桂花涼月白紛紛摩挲老眼評朱卷秉燭西窓坐夜分

送同考官劉子彥還江西

桂苑香傳大比年盍簮簾內聚奎躔文衡到手秋同考藥褁關心夜不眠黃菊重陽彭澤酒白鷗萬里楚江船班荊若向西陵道落木紛紛思黯然

和同考官蔣文質韻

三年兩度赴鄕闈束帛戔戔荷賜衣南國文章方衮衮西湖楊栁自依依雲霄鴻雁來賓早江水鱸魚入饌肥明日城南同話別一翻風色去如飛

陪同考官劉季冶遊湖山

憶昔西湖遊畫船重來風景總茫然酒家楊栁渾無主歌館琵琶已絕弦竺國朱甍仍舊貫嶽墳翠栢自流年平生弔古登臨興搔盡雙蓬雪滿顚

赴閩考試舟至常山驛乘驛至分水關甚勞困

閩閫貽書招校藝常山假道擬乘軒一肩籃筍身如播千里靑山手可捫分水有關天設險殊鄕爲客我將孫人生用捨終歸盡自笑驅馳不憚煩

舟至懷安驛乘輿到西禪寺明日郡守侍布政按察二司官來設筵欵曲遂相迎入城

溪行千里石碐磳東望懷安喜不勝兩岸白沙如積雪一壺秋影湛淸冰道詢故舊多官塜寺有殘僧守佛燈多謝上官能逺迓杯盤羅列酒如澠

飲別

酒熟閩城不用賖騎驢日造故人家香傳茉莉能畱客葉褁檳榔每當茶送別秋風裁白薴問津明日上靈槎出關一笑靑天濶歸去東門且種瓜

考試歸發懷安驛至崇安二首

肩輿晚出懷安驛老體凴欄得暫寧千頃魚波通海白百年榕葉接天靑喜無供給煩津吏若問逢迎有驛亭從此出門機事息摩挲雙眼倍增明

又

水驛移文遵客程溪聲入枕旅魂驚波間劍石參差起沙際梭船欹側行涉險異鄕因校藝思親遺體若爲情明朝擬過鉛山道應有門生覓轎迎

舟中遣懷

篷底無眠夜气存起來危坐候朝暾灘聲轉石雷霆閙山气成云日夜昏閩國文章初過眼蓬萊淸淺獨開尊歸途只借詩消遣可惜無人共對論

院中和布政王公中秋不見月【己夘科】

薇府西風生夜涼如何明月祕秋光塵生玉鏡愁成結香拂仙葩爛若央方伯有情煩燕享老夫多病卜藏平生秖有丹心在衰朽無由答尙方

懷嚴禦史

秋風開徧玉芙蓉此日登堂酒興濃千里停雲山仰止寸心求友水朝宗飛騰羨爾排空鶴偃蹇猶吾架壑松最喜諸郎能好禮庭闈文史足三冬

懷王布政公朝賀回司

吳山雪霽跨名駒奉表正元上帝都玉帛千官朝黼座煙花三殿賜宮壺奎光下被薇垣客江水應還合浦珠不獨儒林雨露南來郡國總沾濡

奉和王布政公云居院詩韻

【院中主僧窓前舊栽牡丹一本每歲花開甚盛因助詩料云】

白雲長繞梵王居西竺名山總不如客至毎煩禪榻下詩成誰問酒樽虛摩挲修竹三年別抖擻塵襟一旦舒更待牡丹庭下發重期來此賦元輿

送呂贊府

賓興冑監早成能出佐弦歌不負丞花縣朝聨金榜客松防秋淨玉壺冰已聞行斾朝天去終見先生自此升西望瓊樓千里隔月明飛夢到金陵

送笪孟熈

金陵自古帝王州之子茅莊若綴旒千里過門惇古道百壺出祖重離憂鐘山王气盤龍虎句曲丹光貫斗牛若見茅君煩問信老夫早晚亦東遊

隱翠巢

溪上云屏蔽藥房考槃歲月未全荒不愁牖戶漂風雨賴有松筠宿鳯凰白日臥云蝸室冷緑陰如水燕居涼客來見說歌招隱便欲扶藜到艸堂

衡山雨意分題送童中州

衡山積翠晝多陰雲气時常吐玉岑議擬從星緣有好商量潤物豈無心已將膏馥沾庠序曽見文章賦上林此去朝天當考績定應用汝作商霖

題盧淸源墓銘後【蘓伯衡編修作墓銘】

錢塘城裏武功天吾道行藏子獨賢簫管吹殘風月夜易經讀盡亂離年東吳梅福元非卒北海盧敖竟得仙內翰作銘垂不朽幽光千古照重泉

徐大章府教九日小集

廣文招我飲重陽樽爼論交樂未央故舊防人蓬鬢白風流九日菊花黃陶潛止酒非眞性杜甫登臺有故常傾座喜逢皇甫湜醉歌伐木有文章

次日皇甫彥昭復招飲且賦詩見示因和韻以謝時徐廣文鄭叔致同飲

老我每扶斑竹杖多君重約紫萸杯千頭橘子從人采一樹芙蓉對酒開北海芳樽無俗客南州髙士不凡才同襟更有麟溪鄭千里跫音不速來

簡韓畱守

得歸京國賀新除日倚都門望母輿忠孝共傳楊伯起風騷爭似馬相如雙鬟小妾能沽酒一樹來禽對讀書記取東城相見日緑陰庭院雨疏疏

古鼎

範家得鼎緑如瓜制作神奇世所嘉玉气成云含翡翠螭文作篆隱丹砂周遷郟鄏何勞問漢祀汾陰亦浪誇重器終當貢天府會看傴僂拜黃蔴

苕溪漁隱

苕花白白覆漁罛門外滄浪湛玉壺西塞一簑淸入畫雙溪百頃直通湖鯨鼇罷釣吾應老鷗鷺同羣爾不孤畱取殘書歸去讀水雲鄕裏著潛夫

環翠軒

城居歲月厭風塵踏錦溪頭願卜鄰緑繞堂堦萱艸滿靑圍林木栁條新弟兄羅列庭前玉賓客摩挲席上珍老我憑軒聊弄筆煩君貰酒屢傾銀

和李參政檇李韻

檇李靑浮雲樹東往來不用嘆途窮身畱霅水雙溪上夢繞鴛湖一舸中楊栁畫堆春寂寂杏花官舍雨瓏瓏可憐舊日宣公地回首繁華一旦空

倪雲林竹石喬柯圖有詩題其上鄰友得之索予步武其韻

此老文章五色霞胸中丘壑載浮家酒酣弄筆如種玉步屧到門頻索茶喬木拂云靑冉冉叢篁低地緑斜斜別來想象風流意不覺秋霜滿鬢華

雲林爲叔芳所畫竹石圖鄰友得之索予題識感舊興懷悵然有作

喬木槎牙霜滿天幽篁相倚緑娟娟筆飛翡翠秋數葉玉琢芙蓉石一拳彷佛求羊來蔣逕分明丘壑似藍田兩翁仙逝花溪晚令我披圖思黯然

壬子冬十一月日僕過浦江訪鄭仲舒博士伯仲鄭首賦詩因和韻以謝

湖海論交伯仲知死生契濶每攢眉別來歲月如長夜相見衣冠異昔時有酒阮公渾得醉無家杜甫不勝悲請看棣蕚相輝處吾亦低頭拜紫芝

遊惠香寺【寺有狎鷗亭】

池上峯巒生夕陰松風吹作海潮音白鷗不下淸泠水鸚鵡仍飛紫竹林殿閣金鋪空想象山川黃落倦登臨玆行不有同襟鄭誰買香醪爲我斟

又

一鏡森羅刼火空【寺前有亭榜曰一鏡森羅】上方遺構石橋通經殘白象歸幹竺水落遊龍蟄化宮【寺前有雙池】烏桕千林珠顆皎丹砂一樹石楠紅匆匆未盡登臨興凖擬重來宿贊公

哭鄭仲防僉憲【墓在烏傷】

錢塘城裏亂離年膠漆情親席每連約我登堂同拜母悲君作客竟遊仙春風燕子江南夢宿艸麒麟石上眠東望烏傷埋玉地令人中夜淚澘然

答仲舒博士簡危先生韻

謝公平日愛登山歲晏歸來兩屐閒野望松筠連第宅樓居風日隔塵寰酒杯可但拈重碧詩句吾當露一斑從此與君成二老不妨白髮對蒼顏

又

冀北離羣二十年相逢猶記客燕然太常詞翰當傳後老客聰明不及前竹葉淸酤從我醉梅花緑鳯可人憐無端藥褁關心甚歸夢頻頻到霅川

鄭叔車迎父詩卷

日落長安客未回思親無柰肺肝摧便騎代馬追風去不道江船載父來白髮南歸禾黍地靑山西繞鳯凰臺還家棣蕚春無限好著萊衣舉壽杯

浦江道中寄義門鄭諸公

白麟溪頭孝義家百年喬木湛淸華【義門有水木淸華亭】樽開北海長畱客地接靑門好種瓜云碓曉舂秔稻粒星機夜織木綿花先生莫問貧何事最是香醪不用賖

又

驪駒賦罷出髙門送逺何人把緑樽一代衣冠燕市客【謂少公也】三朝文獻鄭家孫溪頭黃栁愁先覓轎上靑山手可捫數盡客程魚浦近紛紛白雪映朝暾

凝淸軒

戶牖朝光淨客衣凝淸軒上坐忘機金鳬駐火春猶淺緑鳯棲香夜不飛賓主盍簮名教樂文章關世賞音稀老夫亦是耽詩者曽此防搜竟夕暉

椿萱齊壽

靈椿已種八千歲萱艸叢生鸞鳯毛春在庭闈煩定省花緣兒女受劬勞老人天祿然藜杖阿母瑤池賜玉桃早晚登堂介眉壽未應老客擅詩豪

淸暉軒

苕霅山川入素秋盧郎吏隱過東州雲開紫翠來蒼弁水泛空明下白鷗杜老艸堂多美竹賀公茅宇一虛舟只今來往風流甚日落簾鉤坐不休

黃處士隱居先隴

沃州之西天姥前先公結茆今百年白雲悠悠去不返靑山疊疊來無邊栽花相近杜陵宅載酒或上賀家船旁人若問黃叔度少微今夜懸中天

雙溪釣隱義門鄭叔文索賦

貎得雙溪釣隱圖蒹葭霜落過湘湖沙頭系纜舟相並篷底攤書客不孤千尺雲松龍夭矯兩邊江樹錦糢糊平生亦有煙波興消得先生酒百壺

鄭叔弓扇

金華山下艸亭孤五月荷花似鑑湖風急纜侵堤上栁渚淸魚泳水中蒲扣舷二客應能賦送酒羣鷗不待呼誰道人皆苦炎熱溪山隨處有冰壺

陳教諭寒谷

烏傷縣西鳯林東中有一畝盤之宮兩崖凍合梅花雪四壁秋生木葉風子眞煙霞豈不樂防輿丘壑將無同明年棄官好歸去笑歌酌酒春融融

和郇大尹韻

湖海論交益者三喜瞻冠蓋聚東南雲開天闕文星爛風動儒林士气酣幕府一尊初識面郎官百里暫停驂請公試飲苕溪水吳祐從來性不貪

題扇

溪回蒼弁湧蓮花林屋深重識故家肅客慣看雙鶴舞應門賴有一童髽八窓嵐气生云幙六月松陰隱日車見說山人能好禮百壺春酒屢能賖

送蔣宗道還山陰

八月涼風生越羅湖家作客喜同科朝盤海錯先生饌秋館臯比子夜歌越國羣峯靑不防胥江一水緑無多戴逵若在山陰住別後煩君問白鵞

寄處州張吳二公子

栁下紅橋水一涯曽煩使者系仙槎蒲防風急忙何事篛酒樽空恨莫賖回雁峯前公子宅浣花溪上老夫家相望千里音塵隔搔首江雲鬢已華

淸逺軒

苕霅天開罨畫圖薛家結搆瞰冰壺云消一塔浮金蓋水泛雙溪入太湖白屋無官塵不到秋風有客酒冝沽請看珠玉揮毫處深愧題詩待老夫

宴鄭義門有序堂

春日論交有序堂頻煩鄭老宴霞觴飣盤珍果分崖蜜照席名花妬海棠松栢在山多壽考主賓有禮總文章明朝別後應相憶豈恨春江百里長

耕樂軒

石溪八月風露涼偶來田舍聊相羊槿花紅白開滿樹秔稻靑黃催築場諸孫五六爭弄影阿翁八十能和光人間得喪我知矣不如耕鑿歲雲長

答林子山淸明有感

白麟溪上屢經過行役頻煩柰老何寒食淸明丘隴逺東風西雨落花多客懷渺渺靑潭嶺鄕夢紛紛緑水波愁殺春耕歸未得老妻應賦扊扅歌

早發錢塘抵漁浦

戶外有霜雞旣鳴官船當檻喚人行五更風雨春潮上萬里雲霄北斗橫江樹離離微可辧防鴻肅肅不勝情老來自笑猶行役又聽前山伐木聲

張正卿索母夫人挽詩

母在淸河年九十嫁來明鏡不重磨斑衣正好娯萱艸白髮其如詠蓼莪機杼月寒梭已化竹萌風拆淚偏多老夫亦是憂親者忍聽啼烏夜倚歌

題王黃鶴枯木竹石

鷗波亭下水光微黃鶴翺翔振羽衣冰壑風生蒼雪下墨池雲起紫鸞飛枯梢有待乘槎客靈石曽支織女機搔首風流今已矣摩挲令我重歔欷

吳教諭茅屋讀書

鵝湖之山淩紫煙結茅山下儲遺編靑年日誦無逸訓防衣時詠白華篇窓分鄰燭夜達旦膝穿木榻寒無氊一朝蜚聲桂花籍歸來拜母恩袍鮮

林霏軒

云屏繞屋翠聨拳遊气蒙蒙奪曉鮮紅濕花梢疑作霧靑浮樹杪若非煙醉翁有記詞無敵吳子開軒景獨專稍待日髙林壑霽詩人相約賦賓筵

爲閒石泉題松雪山景

圖畫袈裟共一船老師訪我索詩篇山川總入西風裏鴻雁羣飛落木前中允髙情空想象大年小筆漫流傳嗟哉遺墨成今古一段風流付石泉

松雪翁畫梅並賦一首題冩於上

魏公畫梅何所師丰神逺邁楊補之鐡心石膓廣平賦疎枝冷蕋杜陵詞白雲變化墨數防緑鳯飛來春一枝老夫畱題且別去山城玉笛何人吹

題證上人秋江捲

涼風嫋嫋泛吳淞派接曹溪衲子從地坼東南天設塹路通巴蜀水朝宗百川灝气來朱鷺千里流光繞玉龍料得上人禪蛻處白毫長照玉芙蓉

皇甫廷玉贈劉士端梅花道人山水圖

道人造化蟠心胸能寫湖上之羣峯氳氳佳气吐煙壑冉冉空翠浮雲松瓊樓髙駕九苞鳯銀潢下飛雙玉龍劉公歸去得此畫出門一笑登吳淞

遵道枯木竹石

嫋嫋秋風來洞庭枯株拔地玉亭亭白雲晴拂驪龍角蒼雪涼飄翡翠翎纎仲揮毫誰作賦道用墨久生寧薊丘亦有前人興父子齊名照汗靑

福建都司姚行素經歷索賦望云

閩關何處是桐川西望歸云眼欲穿玉葉淩風飛冉冉仙衣出壑舞蹮蹮思親路隔三千里爲客心懷喜懼年太史若修忠孝傳懷英千古獨稱賢

梅莊書屋簡僉憲索賦

淸江先生鐡石膓閉門讀易梅花莊香飄玉雪侵經籍風落鉛華照筆牀竹色上簾春寂寂書聲出戶夜瑯瑯明朝只恐詞林召使者先歌我馬黃

江山勝覽陳防議索賦

分水崇關勢壯哉登臨觸處有樓臺溪翻雪浪羣龍吼山擁云屏萬馬來鼓岫一峯當海立武夷九曲自天開只今方伯瀛洲彥休暇何妨舉一杯

廬山爲孫僉憲作

西望匡廬不可攀我家只住楚江灣歐公詩句靑防上李白書房紫翠間黃髮髙堂臨五老繡衣令子控三山兩鄕千里同明月歸省何時一舞斑

富春書屋

富春山中一艸堂秋來鈴下風露涼日臨簡冊足游泳夜吹藜火生輝光蕓香侵帙蠧魚盡艸色映堦書帶長一朝蜚聲桂花籍昭回云漢皆文章

挽存善周處士

此老城居樂隱淪一經教子豈長貧傳家每羨張公藝種徳當如竇禹鈞華表聲聞天上鶴屋梁月色夢中人湖山賴有牛眠地千古幽光照翠瑉

送施惟中河南布政使

新除布政施君子吉月驅車赴汴州日下承恩膺重寄河南宣化闡皇猷天開艮嶽靑雲繞山擁王官紫气浮定有丹心先報政淸光應照鳯池頭

送黃原英赴廣東參政任

聖主掄才及故家晟溪有客玉無瑕身參大政新承寵帶束黃金喜拜嘉海上一洲多荔子天南五嶺總梅花丹心報國須公等好挾剛風萬里槎

送劉士祁舍人還括蒼

老夫與爾通家好前後論心六十年吾道近來好佛法名公何事每逃禪束書夜發苕溪月行李朝催越水船不久相親又相別梅花開日到靑田

因文忠寄勉文貞上含

吾宗有子玉無瑕勵業成均志可嘉交重金蘭煩下榻禮因雞黍敍通家春城揷栁風行水寒食登樓雨散花歲月新功須努力天河萬里有星槎

挽徐止善先生

閉門讀禮了生涯往事浮雲兩髩華陶令歸來題甲子林逋老去種梅花可堪掛劍先生墓無復聞琴處士家回首錢塘埋玉地令人揮淚重咨嗟

息齋道人竹禽圖

學士才名冠薊都興來能寫竹禽圖吹簫秦女來靈鳯鼓瑟湘娥怨鷓鴣風度秋聲宜獨聽月明淸影不同孤歲寒猶愛江邊水歷盡冰霜似老夫

簡聚上人

誰道浮屠絕五倫阿師結屋奉慈親秖須香積供三飯何用肴饈薦八珍井上蓮花淸淨好佛前鸚鵡性情馴因之令我成長嘆始信沙門有學人

和劉誠意伯韻

八景盤中事事冝劉侯怪我懶題詩自慚倚馬才情盡無柰濡毫制作遲藥褁每因貧病日衣冠喜遇聖明時多君肯說先公舊令我重揮墮淚碑

陪薛太守遊道峯

落花滿道雪紛紛老客登臨思不羣天上三池含緑水山頭一塔倚靑雲蘓公詩句令人嘆何楷書聲隔塢聞露冕行春眞樂事詩成兩袖染鑪薫

烏程許大尹待東白

旌陽孫子宰烏程出署朝朝戴啟明身委公家思早作志勤王事坐殘更雞鳴城郭天光爛花拂裳衣旦气淸太史若修忠孝傳定書吾道許侯名

答許大尹

危樓百尺擅佳名回望山川爽气淸令尹文章鏘佩玉老夫家世沗簮纓孔融美酒畱人飲杜甫丹心向日傾共沐天恩長感激悠悠吾道荷生成

誠意伯劉公盤谷八景

靑山積翠宛如雞昻首應同肺石棲若木風生疑振羽扶桑日上不聞啼西來爽气浮靑瑣東挹天光照紫泥會見君王頒世祿先生依舊上云梯

右雞鳴山曉

穹隆翠巘類形諸老題詩手不停土作岡陵無卦防气蒸雲雨有神靈天機漏泄梅先發地脈勾萌艸欲靑便擬郊行問花信鳴騶先我扣林坰

右龜山春意

何事西疇起怒濤南風昨夜長新苗靑浮吳甸三秋艸白湧胥江八月潮田畯有疑頻卜歲溪翁欲渡不容舠天時合應丰年兆凖擬家家醉濁醪

右西岡稼浪

千尺靑松滿北林谷風不動自成吟春雷殷殷龍驚蟄靈籟沨沨鶴在陰世治欲聞韶武奏心淸如聽海潮音多君洗盡笙簧耳能爲松聲一鼓琴

右北塢松濤

劉侯自有神仙宅近結衡茅俯澗阿二水合流成大壑雙龍飛雨下天河波光云影長相蕩玉鑑冰壺不用磨老我荒村多蠒足無由同賦考槃歌

右雙澗秋潭

三峯玉立靑雲表中有幽人望影娥天上嬋娟長瑩潔人間歲月自消磨斕斑防服淸光近照耀慈幃白髮多好奏塤篪拜家慶不妨淸夜飲金波

右三灣夜月

雲松矯矯覆漁汀石上苔痕掃復靑漫把文竿投剰水可無赤鯉伏滄溟先公已應非熊兆北客猶容處士星秖恐釣磯藏不久天書早晚下靑防

右松磯釣石

新種瑯玕緑可憐中林有客欲逃禪兩堦蒼雪飄衿佩一逕淸風沐簡編日色上簾朝退食書聲出戶夜無眠案頭不用然膏火應有藜光照席前

右竹逕書齋

次布政王公韻送同考官蘓鳯儀

棘闈校藝樂新知不久分攜重去思靑眼肯揮離別淚白頭同老聖明時客懷暫醉烏程酒人事空悲墨翟絲別後莫因雲樹隔雁回無惜寄來詩

緑淨爲丘通政賦

通政幽居足隱淪新開水榭隔遊塵雪消波影浮靑瑣風泛天光泳紫鱗潄渇毎思唐杜甫濯淸獨美楚靈均老夫屢有憑闌興秖恐衰年咳唾頻

梅月雙淸

先公風采有如仙曽種梅花閱歲年緑鳯棲香春淡淡素娥行影夜娟娟琴彈白雪延髙酌席泛淸輝足醉眠最是孫枝能好禮往來吾道每畱連

浙江儲都尉射虎捲

將軍膽气拂靑雲朝閱孫吳晚好文可但奇功誇一虎會看大節冠三軍雕弧白矢開妖霧雨血風毛灑夕曛斬卻樓蘭應有日丹心好答聖明君

太白觀泉圖

淸平賦罷百花開忽爾靑蠅集上臺投卻鑾坡摛繡筆遂歸廬阜讀書堆河傾瀑布飛龍下風散瓊英振鷺回仰面靑山一長嘯浮生如此且銜杯

遵道溪山春曉圖

李侯解組住荊溪三客論交逺過之情似謫仙來鑑曲興猶杜陵遊渼陂孤岑削翠靑冉冉淸波洗玉緑彌彌昔人風流有如此披圖令我空嘆咨

雙溪漁隠

婺女樓前月色澄題詩還憶沈吳興雪消二水鷗連席春入孤舟魚上冰泛梗苕溪時載酒讀書茅屋夜篝燈客星若照桐江水秪恐君王問子陵

代繼祖庭和曇獨芳韻

扁舟西來尋粲可冰雪軒中枕書臥新詩何處忽西來祖庭更有師兄大佛前薝葡香霏霏殿後瑯玕靑个个我今說法佛子聽天開五色蓮花座

代鄭善卿挽楊參政

蘇隄楊栁萬千條一夜風霜變六橋白骨湖邊鵬舉墓素車江上子胥潮譙樓梵角秋風咽玉帳虞姬夜月遙莫向鄰翁問秦賈至今淸淚話前朝

七言長律

挽鄭博士

浦江春水緑沄沄苦憶平生鄭廣文燕市盍簮交有道龍沙躍馬喜同羣觀光嘆我空爲客獻賦多君早防勲內省承恩天咫尺太常議禮日紛紜艸麻風動飛鸞筆進講香浮辟蠧蕓紫禁朝趨朱履上靑綾夜直麝膏焚淸光屢被張公藝輿論同歸崔孝芬遷轉倦爲天上客釣遊還憶越中枌鱸魚風起驚秋暮駿骨臺傾又夕曛西過鎬京歌振鷺南歸栗裏賦停雲鴒沙暖詩無廢棣蕚軒髙酒屢醺一飯思親畱美味五倫有子浣中裙譜逾十世終無釁服盡諸孫不忍分烱烱丹心明杲日垂垂白髮避纁泉因孝感親朋汲田播人情子姓耘拄杖有時歌緑竹濯纓隨意采香芹稀年已見圖三老好客時能罄一欣華表忽聞千歲鶴山中已有百年墳屋梁月色徒勞夢谷口跫音已不聞欲致生芻歌潦倒白頭淸淚灑江濆

五言絕句

蒲桃燈

碧葉覆驪珠枝撐不用扶夜窓燈火閙星斗落冰壺

牧牛圖

細雨濕江煙烏犍帶犢眠牧兒無一事埀釣晚風前

梨花偸倉鳥

勿云斥鷃小更比鷦鷯微竊食太倉粟卻繞梨花飛

題扇

喬木濃陰合羣峯曉色開山人憑水榭誰掉酒船來

墨梅

夢裏瑤花落煙中緑鳯翔更無明月色惟覺麝煤香

墨桃白頭翁

春風能作寒野桃亦攺色山禽驚變化愁得頭俱白

墨梅寒雀

枝枝玉雪凝朶朶煙霧濕凍雀知春風飛上梢頭立

題畫

長松蟠翠蛟羣岫走靑兕沙頭駐篙人有待兩髙士

畫竹四首

風

公子歌淇澳仙娥舞翠衣淸風一披拂化作鳯鸞飛

晴

赤日不到地淸風長滿襟羊求如過我移席坐涼陰

雨

緑潤枝枝濕靑埀葉葉濃作霖如變化吾亦願從龍

嫩

粉節猶含籜新梢未出墻中林逢子敬不覺淚浪浪

七言絕句

趙待制席上

春城飛絮日顚狂簾幕風微燕子忙醉後不知羅袖薄牡丹花下月如霜

發華家步二首

華家步頭山作城山中小溪如奕行五更風雨到篷底八十二灘春水生

又

晴風漠漠吹江花灘聲泠泠走玉沙船頭香稻炊未熟不知身已到金華

趙千頃梅關歸計圖

南望鄕關紫翠微白雲飛處是庭幃到京擬上陳情表萬里梅花一騎歸

黃鏈師詩卷

枸杞累累白芷香鏈師采藥過黃岡道旁若見孫思邈爲道南山有虎狼

湧金門卽事

湧金門外步陽春舊日軒楹盡刼塵卻笑栁洲新燕子飛來不識白頭人

山水小景

溪上羣峯擁翠鱗石根緑樹隔芳塵山人豈是陶貞白坐看浮雲聚散頻

徽廟折枝木犀

瓊樓十二桂花宮談笑風沙艮嶽空可惜天香懷不去一枝遺恨畫屏中

芙蓉野鳬

芙蓉露冷粉香銷戱水仙鳬玉羽嬌只恐稻粱肥卻後空煩太史候王喬

芭蕉士女二首

懶繡鴛鴦起欠伸芭蕉偏妬六宮春若爲久立湖山下只恐無愁復化身

又

花落朱闌日影移玉人睡起要扶持東風一卷芭蕉葉欲寫春愁寄與誰

芙蓉孔雀

芙蓉花發玉亭亭花下涼生孔雀翎莫遣都人頻看畫須防有客射金屏

題扇

靑雲松蓋雙龍矯絳雪梅花兩樹紅欸乃若歌山水緑荻花溪上有漁篷

題趙待制馬圖

雲气成龍產渥窪貢來天廐玉無瑕春風三月長安道曾勒金羈看杏花

題桓伊吹笛圖

王業艱危事可知新亭舉酒淚交頥桓伊豈是忘君者翹足閒將紫玉吹

題陸允申扇

龍溪二月水如天楊桞埀埀緑似煙最是蘇灣春好處桃花不礙釣魚船

題西湖景

桃花含笑栁絲牽月榭風亭似畫船回首湖山舊遊處一湖流水半荒煙

松月軒

戶外靑松落子初秋光飛下玉蟾蜍晚涼定有歸來鶴相伴山人夜讀書

題表侄張豫畫扇

子被衰麻居倚廬可憐憂色未全除蕭蕭喬梓秋風裏能向篷窓讀父書

遣婢五首

夜半煙銷織女燈涼生蘄簟寢還興獨憐井上梧桐月照見紅冰第幾層

又

阿蓮今夕苦辭房向我褰衣泣數行親手起來收汝淚殷勤好去事姑嫜

又

王謝堂前燕一雙烏衣涎涎拂金窓雕梁一夜西風起腸防東家飛過江

又

阿蓮別我嫁牛郎河上紅蕖步步香宋玉才情今已矣老夫無復夢髙唐

又

手種楊枝與栁枝當時培養本無私如今老去黃金盡粉白從渠嫁阿誰

蛺蝶圖

玉質名花照眼新多情蛺蝶采香頻若爲飛過西家去一段春愁惱殺人

棣花軒

買栽池館錦香和一夜風凋可柰何遺事不須詢故老湛家畱得棣花多

挾彈圖

五陵蕩子控雕鞍挾彈春風樂少年老客秖知耕鑿好買牛歸去治山田

答趙都事二首

白面郎君新進士厖眉書客老諸生酒醒同望雲霄月依舊闌干北斗橫

又

白鷗波上王孫家百年喬木含淸華相思昨夜倚樓望月明照見冬靑花

苕溪漁隱

天末羣峯下翠鸞松根茅屋倚溪幹老夫欲趂漁舟去只恐風波也不安

松雪竹禽圖

煙消淇澳緑霏霏石上瑯玕紫鳯飛一段幽情誰寫得山禽閒理翠毛衣

紅梅

姑射仙人玉雪姿無端酒暈忽凝脂孤山若有歸來鶴認作桃花也自疑

題畫

金碧樓臺天上開雲林深鎖讀書堆問奇莫道無人過有客今朝載酒來

和韻西湖雜興六首

淸秋爲客梵王家搔首西風灑髩華莫待天廚香積飯有僧林下掃松花

又

五馬遊山艸逕斜冷泉無復湛淸華道旁賣酒多嫠婦門掩天香采桂花

又

吳山絕頂舊天家一代遺宮嘆玉華鳯鳥不來江水涸冬靑落盡萬年花

又

老來爲客倍思家先壠荒涼嘆白華節物不知愁裏過西風開到拒霜花

又

栁州昔日故人家烽火經今幾歲華莫道羣英俱落盡秋光都在紫薇花

又

云屏繞屋竹爲家愛爾山樓朴不華記得唐人詩句裏日斜曽詠欵冬花

雪景

羣峯玉立雪瀌瀌篷底詩人興獨豪好在山中春釀熟買魚歸去飲松醪

水殿納涼圖

百頃荷花水殿開館娃日暮采香回夫差只玩宮中樂不道溪南報越來

小兒牧羊圖二首

小兒坡下艸盈墟濈濈羣羊食有餘誰道牧童長在野截蒲曾見路溫舒

又

塞上荒荒古戰塲夕陽芳艸幾蕓黃可憐漢節歸來晚遺下兒猶替牧羊

栁巷晚步

五雲門外雨初晴栁巷風微下馬行記得誰家亭子上杏花官酒聽彈箏

晚行溪南金仲達索賦

芙蓉花開秋滿川小姬采蓮缸作船忍將素手代雙楫衝波莫被菱根牽

讀碑圖

孝女祠前江水流松間石刻尙含愁曹公欲辧碑陰字若比楊修後一籌

宋劉松年臨唐閻立本商山四皓圖

松根老客豈凡才棋局春深半雜苔羽翼已成王業定不勞鳩杖出山來

枯木鴝鵒

危梢削鐡帶叢篁曽染宣和翰墨香展畫若爲鴝鵒舞諸公應笑老夫狂

瞻云軒

潮生潮落富春堤瞻望歸云眼欲迷若道丰隆能化馬騎風先到楚江西

文敏公蘭亭帖

茂林修竹已荒墟定武蘭亭歲月除回首吳興松雪老風流不減右軍書

思逺軒

知君能誦永思篇歲久憂親自可憐老我亦興風木恨夜深揮淚不成眠

霞嶼【錢塘有徐靜者五七歲時夢遊十洲三島故以此號】

芙蓉城裏是天家與子曽餐五色霞一枕夢回春又晚丹光吹上武陵花

徽宗鵲

一鵲疆疆噪白楊細看描法似徽皇當時若畫隨陽雁猶得傳書及故鄕

舜舉瓜圖

緑膚引蔓玉團團曽種靑門一畝寛記得艸堂詩句裏杜陵曽嚼水晶寒

又

緑膚引蔓玉團團曽向吳興畫裏看若道葵丘今及代老夫無復夢長安

賣醋圖

儒者由來愛食酸崔宏三斗豈虛傳乞醯只恐鄰家笑且賣文章當酒錢

猿圖

紫茄埀玉故園東偸眼獼猴腹未充旦暮若爲三四術眾獼應是恐狙公

金人飛放圖

沙漠微霜艸木凋金人騎馬气何驕韝鷹飛上靑去雪灑云鵝白錦毛

馬遠山水

千尺雲松倚石牀飛泉潄玉灑衣裳兩翁自得棋中樂不道人間有許忙

愼齋

書滿牀頭藥滿家良醫愼疾玉無瑕他年濟活成功後談笑開園看杏花

恆齋

醫道由來貴有常要須持久事岐黃此回若遇韓康伯請問平生不二方

杜牧詩意圖

蕪城山水淨芳塵詞客閒情每惜春一防落紅銷不盡風流都屬倚樓人

題畫

山繞林亭紫翠浮鳴琴有客久忘憂不知疊嶂夜來雨澗上白雲如水流

竹

墨池洗玉淨無泥葉葉涼陰緑未齊記得滄江聽雨夜湘靈鼓瑟鷓鴣啼

馬圖

栁拂金隄碧艸齊靑驄騰驟落花泥歸來飽食閒羈靮獨立丹墀不敢嘶

題王黃鶴小幅

每向西湖載酒過小風輕雨聽漁歌王君又寫孤山意從此令人入夢多

題淵明醉歸圖

楊栁陰濃徑未荒每從鄰曲詠壺觴北窓長日風如水扶醉歸來夢亦涼

題畫

秋聲策防振庭柯良夜佳人鼓瑟歌試起開門望明月芭蕉葉上受風多

墨菊

未央宮殿鎖鴛鴦瓦上朝朝日色黃到底秋香銷不得風枝一夜染霜

馬圖

花落龍門春晝遲錦韉玉勒爛光儀而今喫徧燕然艸閒卻絲韁不用羈

楊妃秉燭圖

夜醉沈香秉燭歸丁寧婢子好扶持分明一炬驪山火爭柰三郎總不知

花谿集卷三

