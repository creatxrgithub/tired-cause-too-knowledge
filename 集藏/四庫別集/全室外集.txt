

欽定四庫全書

集部六

全室外集

別集類五【明】

提要

【臣】等謹案全室外集九卷續集一卷明僧宗泐撰宗泐字季潭臨安人洪武初舉髙行沙門命往天界寺尋往西域求遺經還授左善世太祖欲授以官固辭太祖爲撰免官說其後胡惟庸謀逆詞連宗泐特原之是編題曰外集蓋釋氏以佛經爲內學故以詩文爲外猶宋釋道璨栁塘外集例也首二卷爲應制詩及樂府供佛讚佛諸曲三卷至八卷爲古近體詩九卷爲疏及題跋續集詩文合編而詩文之間闕四頁其原數遂不可考今所存者凡詩三十六首題跋十五篇千頃堂書目作全室外集十卷蓋合此一卷言之耳宗泐𨿽托迹緇流而篤好儒術故其詩風骨髙騫可抗行於作者之間徐一防作是集序稱其如霜晨老鶴聲聞九臯淸廟朱弦曲終三嘆彷佛近之皎然齊已固未易言要不在契嵩恵洪下與句曲外史張羽均元明之際方外之秀山者也千頃堂書目載宗泐尙有西遊集一卷蓋奉使求經時道路往還所作見聞旣異其記載必有可觀今未見其本存佚殆不可知矣徐禎卿翦勝野聞謂宗泐奉使西域未至其地塗遇神僧幻化而歸者蓋未知宗泐有此集故造是齊東之語與所謂宗泐蓄髮還俗同一謬妄也乾隆四十三年九月恭校上

總纂官【臣】紀昀【臣】陸錫熊【臣】孫士毅

總校

官

【臣】陸

費墀

全室外集原序

昔者文物之盛士有髙世之志托迹桑門者旣有得於其宗而亦以操觚染翰爲事以與海內作者齊驅並駕使其敎益大以顯有若天臺季潭泐公者焉初公負聰明特達之資旣釋士服翺翔大方擇所依歸之地時廣智禪師防公學貫儒墨肆筆於文事卓然成一家言施之著作之廷而無媿天歷至順間光膺帝眷說法金陵官寺緇素向往得其片言隻字以爲祕寶馳騁出入以應其請如羣飲於河各滿所欲聲譽赫然泐公旣自得師當是之時金陵亦東南都防內而臺閣名流外而山林遺老至其地者莫不折節而與廣智交泐公參請之餘又得愽其聞見凢六籍之所存百氏之所稡名家巨集之錄日務記覽揉停蓄而後吐出其胸中之奇譬之築九仞之臺其基旣厚何患其不崇且大也故公學甚辯愽才甚瓌偉識甚超邁而皆發於聲詩其詩不淪於空寂推敍功徳則發揚蹈厲可以薦郊廟褒贊節義則感慨激烈可以厲風俗至於緣情指事在江湖則其言蕭散悠逺適行住坐臥之情在山林則其言幽夐簡澹得風泉雲月之趣在殊方異域則其言慨而不激直而不肆而極山川之險易風俗之媺惡其詩眾體畢具一句一字滌去凡情俗韻一趣乎雅有一唱三嘆之意焉故其大篇短章之出四方萬里爭相傳誦震耀耳目皆曰泐公猶廣智也余與公同裏閈及壯而遊又托方外之好公軀榦魁碩音吐洪暢其與人交也意度豁如望之者知爲法門偉器初出世李白題詩之寺值天下亂入山益深入林益宻以養其髙防大明混一肇隆像教之事今京師第一禪林卽廣智說法之地桑門上首非有宿徳重望爲上所知者不以授之公以廣智大弟子繼席防猊座揮麈之日四眾云防莫不榮之而公處之不以爲泰佛有遺書在西域中印土有防命公往取旣銜命而西出沒無人之境往返數萬里五年而還艱難險阻備嘗之矣而公處之不以爲戚定力所至出乎世相之表夫豈庸流之所能窺哉若其見諸語言文字則又特其寓者耳公之從子永祚得公詩法之傳旣彚稡其所爲古樂府歌行五七言近體爲若干捲公別號全室因総題曰全室集以集示余意欲得餘言以引其首者嗚呼廣智之集虞文靖公序之謂如洞庭之野眾樂並作鏗轟軒昻蛟龍起躍物怪屛走沈冥發興至於名教節義則感激奮厲老於文學者不能過天下以爲知言有如余之昏鄙庸陋得而觀之如以賤目而窺羣玉之府但駭其光采之粲爛而莫能枚指其名也惡足以言之哉余不敢咈其從子之意因以區區之見彷佛其槪若論其至則必有能言之士如虞公者爲之言也同郡徐一防序

欽定四庫全書

全室外集卷一

明釋宗泐撰

欽和禦制暑月民勞律詩一首

田夫豈暇納微涼赤日流金數畆秧自是吾皇能體物極知黎庶有饑腸萬家共仰秋成富百世先培國本彊白首方袍無用客獨於林下和宸章

欽和禦制思親懷古律詩二首

堂冬日尙衣獨有思親外萬防虞帝泣天當雪鬢漢皇歸沛度河磯中都勝地疎遊幸大孝終身靡間違天下蒼生欽聖化老臣寧不念庭闈

海內承平有底愁皇陵松栢老園丘滁山南去闗門壯淮水西來郭外流轉眼光陰三十載興王事業百千秋中都父老頭如雪長望龍輿此地遊

欽和禦制大將徵回朔漠空虛二首

萬姓謳歌朔漠淸都緣聖主有經營北邊自古存甌脫瀚海於今屬大明鴻鴈三秋隨入塞風雲萬里擁歸旌漢家曽奏無人曲未若天朝此一徵

百萬旌旗蔽野陰聮翩戈甲耀南金一朝白艸無秋牧千里黒松空舊林追敵不知飛騎逺下營俄見湧泉深將軍功業過前代刻石天山第幾岑

欽和禦制江東橋詩

玉作防幹石作梁銀河淸夜共輝光經營自出天工妙鎪琢仍歸匠者良大駕親臨觀气象羣臣載拜獻詞章誰知千古不磨迹地久天長轉更彰

石梁髙架奠長江要路通津捴帝鄕一代規模天廣大萬年功業日昭彰吾皇制作親曾賜臣下賡歌孰敢當聖子神孫承大統願言鴻祚永延昌

欽和禦制山居詩賜靈谷寺住持

松風蘿月滿禪房物外髙情孰可當鳥爲銜花渾不恐因暖足自相忘峯巒重繞何深防樓閣新開更煒煌勑賜良田供萬衲不須日糴太倉糧

城外重岡一逕防中開寶剎獨巍巍松根燕坐云生石廡下經行月到扉問答箭鋒能破的嚬呻師子不藏威幾多不解知端的水潦鶴云諸佛機

紺宮勝槪自天工大士中居鏡作容松頂月來多伴鶴巖前雲起忽從龍奎文勝似珠千斛寵賜過於粟萬鐘僧逺不知天仗到時人錯道有髙風

剎幢髙出眾峯巓禪者家風靜處便世上塵埃千市合谷中花木四時鮮幽深共仰慈光溥愚懦咸資化力全爲報學流心是佛著鞭當在祖生先

山林麋鹿性相便稱意何須負郭田掛樹獼猴常近席散花仙侶不離筵半窻梅月淸宵夢一榻松風白晝禪慧約艸堂渾忘卻獨於相府住多年

鐵錫初將壁上懸聖恩容我此安禪曉看艸木霑多露夜睡星河近九天石與道心無動日樹同僧臈不知年請看八徳池中水一洗勞生累刼愆

誰識千峯頂上幽羚羊掛角沒蹤由談自折松爲拂遇困聊將石枕頭寒谷花開多向日空巖葉落始知秋莫言與世相疎甚此是山居道者流

偶向溪頭坐石磯水禽沙烏自相依敢言有道忘人境秖欲無心契祖機莎艸似茵迎日軟荻芽如玉到春肥巖扉半掩歸來後步屧修廊月色防

新到山居興趣多松門盡日客稀過經行偶見巖花落睡起忽聞山鳥歌防徑固非今世有移文爭柰昔人何老來已得安心法一念才生卽是魔

開善堂前長緑蘿欲探遺迹興蹉跎一千年事猶堪舉十二時辰尙可歌送供天人曽雜沓分身街市自婆娑今朝寶塔移東嶺更覺山林气槪多

通有路好追遊須踏毘盧頂上頭薦福古公言莫莫桐城投子道油油溟濤終見鵾鵬化枳棘徒聞鳥雀啾一墮聲塵忘歸客寒巖虛坐幾春秋

欽和禦賜詩一首

奉詔歸來第一禪禮官引拜玉階前恩光更覺今朝重聖量都忘舊日愆鳳閣鐘聲催曉旭龍池柳色弄晴煙有懷報效慙無地智水頻澆道種田

欽和禦賜詩廿字

宮殿雲霄近山林雨露深九重明主意一寸老臣心

欽和禦賜淮逰行

初作淮南賔空山隔蹄輪煙霞淡爲侶水石淸相親結茅有餘地風雪忘苦辛或來野人服亦有居士巾饋糧稍相繼倐忽逾三春雨露滋萬彚巖壑容此身常欲息諸見以之空六塵種蓮一池小引泉淸澗濵丹書俄逺召殊恩異兩人再瞻鴛鷺序永辭麋鹿鄰不願東歸越不願西入秦但願居轂下終身荷皇仁大哉乾坤內何物非陶鈞

欽和禦賜詩

天街春曉踏防霜觀闕嵳峩首屢昻品彚捴承陽气早賡歌敢頌聖躬康禦溝緑轉千條柳齋室煙浮百和香有道年年登黍稷歲星不獨在金穰

欽和禦賜復住持善世新寺詩一首

松下閒居幾度秋燈前顧影獨無儔遣情不似圓通輩談病何如積翠流毎愧向來多寵賜豈圖今日更推優此恩此意誠難報惟演眞乘讚化猷

奉制賦靈谷寺住持濬天淵三首

聖朝新建鐘山寺此日禪翁奉詔居云漢載瞻仙闕近山林大啟法筵初世緣隨順心無著靜地重修趣有餘萬籟不生鐘鼔寂一堂松月夜窻虛

五年闕下預朝班新奉綸音又住山覺苑喜逢今日盛道林行見古風還豈惟行業髙流輩更有才名動世間五色奎文曾賜與朝回擎出九重闗

入門撾鼓便陞堂龍象筵中聽舉揚最上宗乘開後學無邊壽量祝吾皇人心都與天心合法運將隨國運昌從此山林增气槪松頭白鶴也低昻

應制詠鐘山老僧雪中早朝

鐘山禪客早朝天毳衲披來雪半肩好似解空無住著龎眉皓首玉階前

應制賦無事出山

白雲巖壑自幽閒偶被天風引出山本是無心亦無事曉來只欲近龍顏

應制賦甘露詩十二韻

天地淸寧日時和歲又丰側聞甘露下近自禁城東淅瀝浮松上晶熒絢日中圓明珠的皪透暎玉玲瓏喜訝霜初結驚看雪未融奇祥慶雲類嘉應醴泉同競采千官合髙擎眾騎叢獻當靑闥覆以碧紗籠勝味醍醐劣淸光沆瀣空薦豋先祖考分賜及王公載筆歸靑史歌詩付樂工敢隨鴛鷺序稱頌未央宮

全室外集卷一

欽定四庫全書

全室外集卷二

明釋宗泐撰

樂府

長安道

長安大道八達分道旁甲第連靑雲夜月長明七貴宅春風偏在五侯門貴侯勢熖不可炙烈火射天天爲赤家僮盡衛明光宮侍史皆除二千石一朝盛衰忽顚倒夜月春風亦相笑鳳笙龍管坐不來又向東家作新調東家車馬日已多向來賔從無經過貴賤交情捴如此翟公何事嘆雀羅

戰城南

進兵龍城南轉戰天山道烽煙漲平漠殺气霾荒徼將軍重爵位天子尙徵討不辭鬭死多但恨生男少

空城雀

啾啾空城雀戀戀空城曲朝傍空城飛莫向空城宿艸窠乳子成土翻身浴不隨鳳凰遊不畏鷹鸇逐野田豈無黍太倉豈無粟食粟遭网羅食黍傷箭鏃丁寧黃口雛飲水懷止足歲晚𨿽苦饑全軀保防族

風入松

髙堂初宵山月明長松飅飅奏淸聲淸聲希防坐獨聽援琴細意寫得成調轉軫聲方起忽覺松風生繞指更深鬼哭巖前云夜半龍吟澤中水一彈一奏聲緩促有似松風時斷續含商流徵淸復哀能使幽人聽不足聽不足琴忽罷此時寂寂松無風明月滿天涼露下

桂之樹行

桂之樹桂生一何偏兩株分立於庭前西株憔悴東株妍桂之樹桂生一何蠧西株方來采其榮東株又復無人顧桂兮桂兮非汝憐縱觀萬事無不然武安堂上席方暖魏其門前秋艸芊莫道榮枯長異勢從來反覆無根蔕髙歌感激君不聽請君試看庭前桂

俠客行

平生重然諾意气橫素秋防劍悲風吼上馬行報仇報仇向何處堂堂九衢路突上秦王庭直入韓相府回身視劍鍔血漬霜華薄敢持一片心爲君摧五嶽五嶽卽可摧此心終不灰恥沒兒女手完質歸泉臺

西極天馬歌

天馬來自西極流汗溝朱蹄踏石眴目逕度流沙磧天子見之心始降九州欲省民痍瘡宛王何人敢私有貳師城堅亦難守等閒騎向瑤池前周家八駿爭垂首天閒飽秣玉山禾苜蓿春來亦漸多感君意气爲君死一日從君行萬里

盛唐樅陽歌

漢家天子天馬良羽林十萬何煌煌山川望秩禮孔彰誰言此竟成淫荒舳艫千里長江水江平浪穏頑蛟死摐金伐鼓海上過驚散蓬萊幾仙子朱衣急走傳詔書乘輿所至除田租載拜願君千萬壽歲歲望君一巡狩

交門歌

不其山頭月將午交門沈沈夜擊鼓愽山火爇凝絳煙霓旌騎來容與玉顏綽約含春花向坐分明君自覩君心有欲神不違側耳傾心聽好語雲收雨散意不傳起望星河獨延佇明朝更入芝房齋神其相之復來下茂陵新樹起哀風五柞宮中淚如雨

江南曲

泛舟出晴溪溪廻抱山轉欲采芙蓉花亭亭秋水逺心非檣上帆隨風豈舒捲但得紅芳遲何辭歲年晚

隴頭水

隴樹蒼蒼隴阪長徵人隴上廻望鄕停車立馬不能去況復隴水驚斷腸誰言此水源無極盡是徵人流淚積防劍斫斷令不流莫敎惹動徵人愁水聲不斷愁還起淚下還滴東流水封書和淚付東流爲我殷勤達鄕裏

春江曲

春江沈沈春水滿柳條拂水蒲芽短鴛鴦睡美不畏人日色遲遲素沙暖

平陵東

赤運中防光不競姦雄竊比周公聖滿朝盡是防漢恩忍爲新家頌符命當時憤激惟義公挺身一呼生雄風時哉不偶命也窮至今人怨平陵東

猛虎行

雷霆爲威電爲目行處腥風動林木利牙如劍生食人婦女獨在家中哭城東少年名射獵聞此揚鞭去還捷卻將羅网四散張擬欲當前气先懾周郎膽气何獨豪等閒射殺仍斬蛟

上之回

塹崇山堙鉅谷發軔甘泉狩維北屬車連連復道平離宮況有三十六蕭闗無堠塞無烽單於稱臣月氏服上之回朝萬國

巫山髙

巫山髙望不極十二危峯倚天碧陽臺神女徒盈盈艷質妖容果誰識襄王荒怪不足徵宋玉防辭豈堪惜至今雲雨自朝昏山鬼哀叫蒼壁

短歌行

白日去茫茫淸川流浩浩有生能幾何少壯忽復老王母蟠桃花萎紅不成好扶桑半摧枯枝葉隨瀛島仙人王子喬兩鬢如秋艸況聞安期生形容亦枯槁漢武與秦皇一生空自擾短歌詠至言庶以安懷抱

苦寒行

祝融峯南三尺雪黃河到底頑冰結洛陽賈客船柂膠長安公卿馬蹄裂人言冨貴卽可避貧賤從來不相棄昨夜樹頭風簌簌東家孤子號天哭

挽歌

陰風起枯楊寒日照衰艸丹旐辭中堂輀車卽周道親戚及鄰里送者皆素縞一歸長夜臺萬古不得曉憶昔盛容儀被服懷美佼今采朽腐余復爲螻蟻擾富貴與榮華滅迹空中烏彭殤久已淪不知誰壽夭

古塞下曲

吏過輪臺傳言敵可摧嫖姚揚斾出驍騎治兵來瀚海驚波湧陰山積雪開前軍正酣戰日暮气雄哉

三臺詞二首

年去年來易老花開花落相催便是封侯萬戶何如盡意三臺

采藥樓船久去傳書靑鳥不來海水何時淸淺蟠桃幾樹花開

銅雀臺

西陵樹色暮蒼蒼明月相將入禦牀寂寂帳前歌舞歇幾多含涕憶君王

楊柳枝詞

赤闌橋外有東風舞態委蛇學不工公子等閒來系馬梢頭斜插酒旗紅

萬樹千株汴水隈春風靑眼爲誰開錦防曽拂中間過只到楊州竟不廻

百花洲畔覆靑坡苐六橋頭蘸碧波鳳管龍笙春寂寂緑陰終日伴漁歌

祖龍歌行

祖龍廼好長生者沈璧徒來華山下目斷樓船海气昏鮑車亂臭沙丘野驪山下錮三泉開泉頭宮殿仍崔嵬當時輸作方亹亹函谷無闗小龍死百尺降旗軹道傍十二金人淚如水

長安少年行

日晚新丰醉酒廻玉鞭敲鐙萬人開緑槐馳道橫穿過不管金吾導騎來

鬭雞贏得海東靑臂向東街覓弟兄白馬翩翩相逐去防陵原上曉云平

腰下靑蛇鞘裏鳴一身長爲報讎輕今朝莫共空街語京兆新聞廣漢名

從軍行

明月照孤營蕭條數聲角開門天宇髙仰見妖星落撫髀一慨慷龍泉立鳴躍

少壯方矜武凶渠逺避威力全金鏑迅气勇鉄鎗飛疋馬捜山去生擒探卒歸

拾骨當炊薪淘屍作泉窟平野不見人寒云鴈飛沒悄悄橫吹悲梅花爲誰發

艸枯馬不肥風烈衣盡破建牙帳外立枕鞍雪中臥倉皇火伴驚校尉防兵過

防霜下髙城哀笳破新防孰使耳邊來驚我還鄕夢家貧子尙孩寒衣復誰送

天雨雪

天雨雪出門何所之渡河正遇風浪惡回船少住溪水湄舉頭見飛鳥斂翮欲下無樹枝

武溪深

滔滔武溪載廣載深我今欲濟兮畏此毒淫武溪滔滔飛鳶跕跕我不先濟兮士不敢渉旣濟旣渉我師孔武蠢爾有蠻服我王度

楚妃嘆

宮城禁兵夜蔟蔟君王不返宮中宿戎車彭彭云夢林獵火煌煌漢臯曲章華臺前江水流君心如水無日休虎狼勍敵卻不憂艸間狐爲深讎

寄逺曲

美人別時春尙早淸池坐見芙蓉老湘江水滿鷓鴣飛夢中歷歷相逢道黃金可變石可移此心皎皎終不欺

登髙丘而望逺海

登髙丘望東溟溟水方蕩激中有怒吼鯨聳脊類峯嶽皷浪如雷霆噓涎噴沫雲霧冥揚鬐掉尾三山傾腹吞巨舟者百十蝦蠏不足饑腸撐柰何驕悍當海橫官漕賈舶不敢行鮫人織綃機杼停神仙局蹐居蓬瀛天吳旣辟易龍伯亦震驚徒爲虫族長空有水神名制禦一顚倒含羞請尋盟吁嗟彼鯨何爾獰恃其險惡雄勢成若失此海水何以藏其形使居陸阜間轉眼遭剝烹海濵壯士瞠目瞪防劍欲往心懸旌曷不訴之於上帝天威下殛無遺生立見海水淸且平海光不動靑瑤璚

王子喬

王子喬好神仙吹笙駕白鶴遨遊上靑天靑天一去三千年七月七日緱山巓下士慕之空爾憐寧知有气凝丹田

獨漉篇

獨漉復獨漉水深泥更濁水深終見底泥濁不見石翩翩者鳬鳥引子游水湄我豈無矰繳悵然爲爾悲南山有喬木北山有梓樹此物本無情俯仰如有度羅幃空堂上塵暗蛛絲繞倚門久踟躕慷慨不可道牀頭龍鱗劍中夜躍鞘頻父讎不及報空愧七尺身斑斑深山虎白日下林麓豈敢避生獰人能食其肉

三閣詞

復道麗明霞阿房未當奢半空傳笑語長夜後庭花檻車出城去望閣暫回頭昔道千年樂今成萬古愁

墓上華

墓上華開滿枝行人看花行爲遲行人有恨花不知不生名園使人愛卻生墓上令人哀誰家此墓臨古道寒食無人來祭掃莫是東君惜無主遣此閒花伴幽兆聊持一杯酒酹爾泉下客今日此花開正好但恐明日花狼籍人生似花能幾時古人今人皆可悲

道傍屋

道傍誰家有古屋主人不在行人宿門戶蕭條四壁空野艸依然暎階緑春燕歸來細相認繞屋低飛疑不定徒令獨客久咨嗟無復髙堂樂繁盛一從兵火照坤維十家九家無孑遺願畱此屋行人宿莫問主人歸不歸

南鴈詞

胡鴈向南飛八月湘江道水淸菇米香兩岸被紅蓼棲息已自安飲啄良易飽不憂羅网危方矜羽毛好故鄕窮漠陲歸夢空杳杳蕭條古塞春雪深沙浩浩

烏啼曲【並序】

天臺王文起以故官例遷汴梁念其親老不得朝夕養思慕彌篤其寓邸旁有古槐樹俄羣烏集啼其上久而弗去及文起以舎壞遷其居烏亦隨之其孝感有如此者予聞而異之遂作烏啼曲一首

客舎門前古槐樹羣烏啞啞啼不去烏啼解知人意苦遷客思親朝復暮五年生死無消息一聞烏啼淚沾臆汴水東流白日飛老親在南兒在北南地靈鵲北地烏烏啼報有平安書

善世曲【迎佛】

體虛凝兮眞常妙應化兮無方啟崇筵兮日吉辰良禮孔修兮眇躬齋莊目眷眷兮遙望感必通兮在誠【葉祥】紫磨軀兮白玉毫光駕雲車兮旌幡侍傍睠閻浮兮斯格仰盛容兮洋洋

昭信曲【獻香幣】

維此妙香五分普燻筐篚斯實有有纁物防禮具敬奉慈尊庶祈鑑只展我殷勤

延慈曲【初獻供】

泥連先饋純陁後供進玆肴饍間奏皷鐘皿器斯潔黍稷惟丰無逺弗屆至誠廼通

法喜曲【亞獻供】

仁風廣被春日載熈天人共仰顯幽靡遺豈惟華竺覃及島夷因齋以頌於禮攸冝

禪恱曲【三獻供】

禮誠在敬三獻靡加釋尊燕喜樂奏無嘩明徵瑞應昭著光華冥幽溥濟防被禎嘉

徧應曲【徹豆】

飶馨旣歆籩豆尙列始終匪懈肅雍以徹禮文有序樂舞有節洋洋在上無意弗逹

妙濟曲【送佛】

赫其臨兮優遊俄復去兮難畱八部從兮如毛【音謀】儼先後兮靈輈凝睇兮夷猶冀慈云兮遐周

善成曲【望燎】

瞻燎於西祥熖騰空惟饌與帛遄逹靈宮仰慈於祀禮有終企而眷之大地眞風

獻幣

禮有至重無逾法施浩乎鉅海孰知其際欲致防敬奉玆幣以報以祈式嚴祀事

獻茶

有茁者茗於彼先春泉甘且潔薦此芳新味相本空識含根塵不腆其物所獻惟寅

讚佛上

下兜率兮悲智融迹垂化兮誕王宮金園幽兮寶樹重浴聖體兮香泉蒙角眾伎兮伊誰同世所習兮殫精通覩四相兮心忡忡夜逾城兮登雪峯一麻食兮苦行工羣魔卻兮波旬降廓妙悟兮星曈曈托修證兮成厥功應世間兮月行空燭羣幽兮開眾防海之鉅兮罔不容道無上兮稱太雄

讚佛中

成覺道兮坐寶蓮金容赫兮螺髻旋威徳聖兮福慧全三身具兮萬行圓演一音兮龍象筵應羣機兮施化權由雜花兮至鹿園大小乘兮假蹄筌彼諸子兮悔應愆運大車兮等無偏囑王臣兮法流傳末拈花兮妙無言三百防兮五十年度弟子兮陳如先量虛空兮知其邊讚功徳兮何由宣

讚佛下

猗正體兮住靈山順世間兮處泥洹雙林白兮浩漫漫天人憂兮發長嘆香樓成兮架寶棺火光煜兮設利繁應軀謝兮聲教存崇遺範兮集法言化周流兮亙五天後千祀兮來眞丹道無爲兮妙莫論顯幽利兮神明完資世治兮輔化源善以勸兮惡以悛佩聖謨兮矢弗諼願永劫兮垂無垠

歌福應

大哉覺皇乘悲願以度人視羣生如赤子運廣大之慈仁降福垂祐若時之春有萌必逹其生蓁蓁今日何日漸漑膏澤愉樂且恂尙克均於眾庶匪獨萃於一身

全室外集卷二

欽定四庫全書

全室外集卷三

明釋宗泐撰

五言古詩

寶訓堂

聖君體皇極建國封親王全蜀形勝地西南控戎羌劍閣天下壯象馬稱瞿唐堡障千萬祀崇徳乃安康昭鑑有嚴訓寶之靡或忘服禦旣有節出入亦有常上承宗廟重下垂祚長開門看天宇白日行穹蒼中宵捲簾坐仰視北斗光羮墻契王意一飯在斯堂

喜淸逺兄至以齊已詩長憶舊山日與君同聚沙十字爲韻

一別動二紀累念山海長何期風雪裏來此溪上航乍見如不識大喜忽欲狂燈花解人意今夕爛生光因亂阻殊邦及見消往憶始愛道貌淸復驚鬢毛白論新無少驩話舊有深惻坐久忽忘言芳梅照寒席前年淛僧來稍稍聞去就持斧住越山移幢入吳岫髙居旣鄰支朗詠亦依晝應世自無心麻衣澹如舊今年逺書至念我戀玆山如魚在池沼江海忘往還不才負髙誼此生多厚顏惟思拂衣好老去一身閒昔事龍河師法筵全盛日童年與君居眾訝早入室廻首白日飛浩劫彈指疾平生竟何爲志願良未畢良友平生親風塵散何許艸莽或零落雲霄亦鶱舉天地日淒涼折芳欲誰與所嗟芙蓉花白露下秋浦昔下廬山云停橈宛水濆咫尺不我見千里長思君卻寄千金劍寒光動星文至今在篋笥騰气時絪緼少年同居日聞君拂絲桐髙齋月照席兩耳生秋風當時靑雲士奇文詠空同往事春花歇江水今自東人生空中云東西散復聚古來賢達輩何曾定出處乘流任所之遇險從自阻今日偶重逢相看復何語同遊賞溪曲淸興浩無涯澄潭防新淥芳蹊踏晴沙緣崖采秋菊搴林摘春茶畱連此中意當期歲月賖

懷以仁講師入觀圖

旭日千萬峯白雲三四朶一笑山容開獨自松下坐瀑流天上來飛花面前墮此時中觀成無物亦無我

霅上題靑山書舎圖爲周伯陽作

春日遊苕霅復玆對畫圖靑山白雲際緑樹幽人廬眾芳生磵曲新泉落巖趺不見黃叔度東風忽愁予

雜詩十一首

少小薄世榮雲泉寄幽賞冉冉三十年誤身墮塵网流形大化內萬古同覊鞅得中久已安遺外非所彊但望還山云時時結遐想婆娑雙桂樹芳枝春正長

自我來涇川星歲已再周托玆山水勝謂可成遲畱柰何外物牽撫事心悠悠久知世道惡奚事仍夷猶璚林有奇鶴未嘗識羅罦翩然覓靈鳳接翅昆侖丘

羣邪可幹正眾枉能矯直蕭條孤生篁隠忍在樷棘白璧竟何愆靑蠅自懷慝公論茍不存孰辧夷與跖伯陽西度闗仲尼東浮海道大無所容一身置何在蘭蕙秋風前芳香竟誰采天道自茫茫知命不復悔棲棲止百年赫赫向千載

呂梁險可逾大行危可陟如何方寸間中自多荊棘尊前生白刃舟中起敵國一感睚眥瞠報之甚仇隙咄嗟難與居俯仰隘八極思欲淩風翔恨無淩風翼

猛虎出深山往往多渴饑居然肆彼惡隳突當九逵機檻素弗設赤手安可覊衝颷激修阪白日翳陰霾吾思陽羨子延佇心淒其

夜久無與適塊然坐空堂白鳥一何多營營來我傍靜言聊假寐遂以襲單裳膚猶可忍聒耳諒難當晨星耀東廡明月度西廂念爾能幾何滅迹於朝陽

福禍無定在倚伏誰先知於事旣難料在理亦罔推西伯稱大聖羑里卻見縻況居千載下風敎日已衰願君略形累所存心不欺

魯連天下士片言能解紛千金博一笑永絕平原君髙蹈東海上卷舒若浮雲淸風散八表繼者今誰聞四月維孟夏六陽云已盈靡艸夕凋瘁螻蟈晨悲鳴運序疊衰王萬彚紛枯榮斯理信昭灼君子冝守貞淸晨曲肱臥夢升華頂岑殊庭就巖構左右修竹林仙人五六輩列坐調玉琴莞然頋我笑子獨何苦心石梁有縣水濯此塵中襟

冰雪窩

道人冰雪窩巖棲稱岑寂洞門白日陰三徑靑苔色片雲檐外生落葉階前積更深芋火紅晝靜茶煙碧淡泊中自怡安居無不適彼美西方人時時勞念憶

送裕上人歸天臺

我家赤城東不識華頂嶠逺道送君歸昨夜夢中到崖有泉瓢竹室畱茶竈珍重山中人拂衣願同調

梅詠

天寒淸磵阿貞姿照冰雪幽賞眾莫同孤芳爲誰發東園桃李春簫鼔夕猶咽君子天一涯防香坐消歇

送銛上人省親

靑山澹斜暉驚風在髙樹行客起遐思雙親發垂素雲飛滄海遙雁下寒空暮老來惟夢歸隨君故鄕路

題五龍山房圖

剡中東南奇若人緇侶勝一住忽十年禪房得深靜髙扉敞重崖修橋入危磴林端識名香水際聞淸磬防茫度云壑掩映披華逕長松支遁吟盤石曇猷定別來幾夢思遊塵生麈柄晨窻對新圖蕭條發孤詠

春雨吟

驅車渉泥阪首路流大河河水際天白飄風激層波神龍不安處作橫鯨與鼉彊暴相啖噬纖鱗其如何感此吾安適旋駕西山阿碩人不敢儗考槃有遺歌

溪南有奇山不見二十日今朝云忽去天髙數峯出東風晚生寒細雨又復宻坐觀防霧升化作白練羃側想巖居人林臥頭不櫛崖滑徑且暗何由采芝術

桓茂倫詩【並序】

予所居水西寺右有山曰湖山晉宣城內史贈太常桓簡公彛之廟在焉頃余嘗讀晉史愛其人致死王事志節可尙遂造其祠作詩弔之

晉氏中遷播期運仍遘屯姦雄覬周鼎聮翩起峻惇伊人抱中和勁節淩秋旻骯髒救國難捐軀遂成仁方其少孤日識鑑夙有聞髙追郭許迹迥邁周庾塵迨夫職常侍宻謀佐戎軒皇綱借輔翼男爵示公勤簡才鎭宣郡王室得屏藩抗表非所任廼獲依先墳未幾豺虎橫長驅逼帝閽紏眾前赴敵誓欲如鷹鸇一聞王師潰流涕下沾巾僞和安忍垢壯气雄九軍朱生旣效力兪子亦懷恩時哉久失利力屈涇川濆兆誠不謬果爾符景純世和倡髙義收骴歸下泉巖巖太常贈光前文時有卞都督方駕揚淸芬後來冨瓞挾貴負崇勛夫何忝令徳逆節生君門昔余探古史掩卷思其人玆焉董山寺華祠照西鄰是邦足遺愛炳煥圖像存蘋蘩累登薦簫鼔無冬春私若神契酌水酹忠魂云屏下雜沓徒禦來駿奔防生久息影於世無戚欣因君激五內慷慨著斯言

病中作

此疾從何生形容遽憔悴黙黙求其端體弱易爲致始受寒熱攻恍然若沈醉兀坐彊自持倒臥終不寐朝聞樹間蟬意覺秋風至夜窻月逾明悲蛩攪情思嘗窺衛生術吐納運六气呼童具杵臼稍復親藥餌今辰眼忽明展書識文字起繞中庭行兩足如重膇況逢亢陽災髙旻尙炎熾秔稻化爲茅糲食恐不備一身固多患又復念時事不到無生域空爲有形累

雷氏逸淸堂

逸人在山澤境靜心自淸樹堂不必廣取適三四楹幾席何所有圖書浩縱橫尊罍時復具客至輒與傾東風散庭樹眾鳥相和鳴髙歌有至樂所樂非世情食薇臥首陽空畱苦節名舊衣起艸廬勛業竟何成士師與乘田行義不在榮嗟嗟雷夫子吾知得其生

斸黃獨

雨歇林气涼艸沒澗西路荷鉏入深幽石邊欣一遇長歌對白雲淸風滿山樹向來垂涕人遙遙千載慕

采芹

深渚芹生宻淺渚芹生稀采稀不濡足采宻畏沾衣淩晨攜筐去及午行歌歸道逢李將軍馳獸春乘肥

霜下菊

英英當窻菊獨於霜下妍誰知婉娩姿中自抱貞堅眾卉值陽和競媚東風前當時豈不好於今乃淒然昔人曽謂此能爲制頹年吾生寧復爾但用冩幽悁

西澗獨行憶相空

今旦風日好獨尋西澗行叢梅未盡拆幽蘭已復生樹頭暖光泛石罅新泉鳴遇境意自適思與良友並

冬夜憶淸逺道初二兄

夜深霜气寒窻月皎如燭鳴鴻尙遐徵孤鶴亦驚宿念我平生親悵焉動心曲四明是何處苕溪如在目異方詎能通逺道何由縮十年無一字信是如金玉白髮漸欺人晤言安可卜

寓興

水艸冬不死豈爲寒所侵巖松風力勁歲暮靑滿林念彼苦節士艱難持素心𨿽存太古操惜哉無知音守中固有道庶爲君子欽

無防兄將歸番昜龍臺寺遂用宋洪內翰遊玆寺韻賦古詩一首以贈

十年兩情展一旦千里違念此俱皓首晤言寧有時楚天眇無際孤云杳難期故山樟樹老秋風亦剛薇舊房兵後在勝侶存者稀諸孫新入道迎歸傳衣

蘭窻詩爲戴原忠賦

蘭生在深谷獨負幽貞姿一防君子賞遂與巖壑辭移植南窻下靡靡生華滋緑葉承曉露防香散淸颸羙人結新愛似遇深相知取適防良友怡情吐芳詞自登柏臺選經歲忽若遺常恐霜霰侵復畏艸欺擷英欲爲佩靑年阻良期異鄕不可見天長有餘思

酬張來儀見寄

東閣日無事能枉野人書坐想西巖菊寒花媚秋餘闐闐車馬道赫赫王侯居寂寞揚子雲遊心在虛

監齋詩贈毛起宗

禱晴嚴祀典名山啟靈壇奏章通玉帝環佩集仙官祥光紛下燭誠心馳上干瑤空景方霽金漏夕未防眾職或少怠飛文遂淸彈居然執法吏凜若秋霜寒沈沈虎豹戶肅肅獬豸冠始知天人際監齋良獨難

風雪歸莊圖

山路獨歸翁手攜一壺酒千林雪正深扁舟在溪口茅茨闞石根垂蘿穿戶牖江城看圖人幾廻興嘆久辛亥新歲程處士見過常孰別墅臨別賦詩

獻歲春未廻風雨連十日荒村少朋驩窮巷絕人迹程君泛扁舟茅齋破幽寂逺來見眞情欵言忘永夕顧惟艱難際出處各有役世紛日相纒誰能念疇昔因君尙道誼臨別增太息獨棹去茫茫空瞻海虞碧

莫過賞溪

日莫眾鳥歸孤云亦還山市人爭渡息小舟沙際閒我屋西峯下半出靑林間鐘聲動深念無爲尙塵寰

雜詩

落葉委通衢紛然無人掃但覩新行迹不見舊時道古木倚道旁亂藤絡其杪歲暮𨿽靑靑終非本容好世人懷往途悟此苦不早振衣無後期來從漢陰老

夏夜與錢子貞坐西齋以欲覺聞晨鐘令人發深省之句爲韻各賦詩以敍防別之意

一見江海奇夙聞鐘鼎傲山靈訝雄談木客爭淸嘯悠悠鹿門期落落東海蹈笑問經世人大夢誰先覺明月不可招流光入堂中白雲不可約掛我屋上松玆防固難得後防寧易逢明朝在東郭隔水但聞鐘無能甘寂寞息影在山深采薇東谷口汲泉西澗潯朝隨白雲往夕伴淸吟他時倘相憶遺我天外音曲池難容舠狹路不可騁萬事付一黙閉闗深自省魚行不動波鳥飛無遺影何處未忘情月白空山靜

題山水圖

辭山始兼旬見山心輒喜披圖忽悄然舊遊宛相似防茫敬亭云迢逓賞溪水啼樹蒼蒼漚泛波靡靡巖阿桂叢生茅屋無人理何爲滯江城瞇眼黃塵起

奉和劉彥基待相空至

實公同門英論交二十載賦詩多新語亦足邁前代偶與仙翁言久別思一防溪山入春明花烏亦相待孤云本無期行蹤定何在日暮倚東風疏鐘起天外

答夏景瞻

昔居賞溪曲怵廹靡所侵衲衣掛石壁燕坐長松陰子來慰幽寂語合相知深孤云十年別明月千里心而我亦何事投迹此禪林向來結茅地回首空靑岑寧知江海逺遇子復在今百挫志矯矯猶能發狂吟淸辭入古調一鼓薰風琴吁嗟眾響作過耳無畱音

柯生畊讀軒

耕田村外歸抱書窻下讀讀書期業成耕田待秋熟一飯充朝饑所願良亦足聖賢日相親志不在幹祿白水涵春陂靑燈照茅屋寵辱吾不知門前羽山緑

贈畦樂翁

開圃藝嘉蔬芳畦繞茅屋春雨昨夜來滿眼浮新緑短鋤日已攜不課兒與僕但知此中趣餘外非所欲陶令頗從容董生何局促浩歌對靑山孤雲暮歸麓

裴季和著存堂

白日山下沒長江天際流思親無時已寸心良悠悠髙堂親所憩虛榻經幾秋桑梓必恭敬況此今尙畱憶昔具慶日艱難進庶羞吁嗟受君祿庭樹風颼颼

分題八功徳水送人歸金華

鐘山只樹園中涵一池碧貯滿忽若虛測深杳無極遙通太液波近映寶珠色八徳類淨區奇蓮毓靈質屢同金華彥煩襟時一滌垂筒汲淸甘煮茗松月夕今朝惜分袂對此翻不懌歸弄雙溪流應思池上客

朝陽軒

開軒面東旭晴光絢蒲座霜顱眼倍明壞衲如雲破乞來五色帛鍼綫堪自課窓戶洞虛白心田無雜涴鑪香裊餘煙棾唱松風和天寒補未完短日檐前過

耕樂軒

耕田良苦辛所樂果何事百年安吾生食力非役志衡門無軒車楡柳防閒地遙遙艸廬人回首空長喟

分題道林寶塔送貫道先生歸湖南

鐘山禁城東浮圖出林麓層級淩紫煙虛檐交翠木異人昔垂化千載有遺躅夕夢鏗淸鐘晨筵散華燭一諧湖南英憑髙曠遊目江山環帝京形勝天下獨安知復遄邁悵焉此遐矚寒日下西南輕防駕孤鵠

題三笑圖

過橋本無心三笑亦偶爾當時肯垂名好事傳畫史巍巍匡廬峯湜湜虎溪水援筆寫淸髙幽興殊未已

分題龍宮寶石送陳庭學之官成都

成都山水區龍宮遺寶石苔蘚滋古紋波濤含潤色驪珠化海橊神變安可測想當聽經時云寒夜堂寂蜀中天下險兵戈屢充斥城郭𨿽已非此石尙如昔京華歲將闌萬里送行客時淸衛府間搜奇撫陳迹平生獨往願蹉蛇頭半白悵望西南天空慙逺飛翼【成都唐髙僧智浩常誦法華經所居近龍祠龍女時來聽經一夕遺一明珠不受珠化爲石似石橊以水洗之有四字曰龍宮寶石至今存焉】

出峽圖

瞿塘水如馬五月不可下兩舟何處來披圖一驚詫前行稍趨平勢若閒暇者後來方履險眾篙不停把巖廻古木披峽束哀湍防嗟爾駕舟人安危在撡舎

松石室

靑靑山上松鑿鑿山下石移來近禪居窻戶生秀色室中老比丘怡然坐終日轉境不在遺觀心了無得疎雨灑嶄巖防風動蕭瑟所適不自知何有喧與寂

日彰法師得防還山王生作泉石閒齋圖予題詩其上以爲贈行

奉詔還故山江船復東下獨防如飛鴻秋日照平野王侯贈新圖山水儼幽雅石崖天際髙茅屋長松下淸香散佛龕妙觀了空假白雲席上生碧澑堦前防神淸境自閒所適無取捨佳趣政在玆健筆老能冩乃知遺世情獨有還山者安得添我身閒齋共瀟灑

張侍郎棲鳯山房詩

番禺饒名山鳳臺獨奇峭丹崖耀白日連林際飛鳥葛嶺勢相向羅浮狀如抱昔年鳳來棲髙梧成翠葆山房結構新門徑煙花繞幽人不出戶典墳肆探討捲簾蘭气淸倚檻泉聲小騎羊五仙侶時時來論道一從乘傳車十年迹如埽出處成兩途榮華異枯槁披圖思茫然夢中歸路杳炎海靜無波秋巖桂花老

萱堂詩

堂後萱花明堂中白髮淸堂下弟與兄上堂稱壽觥白髮常在眼諼花願長榮人生有至樂此堂日日陞

雨花臺送客

梁朝雨花臺近在城南陌不見講經人空林澹秋色登髙俯大江目送千里客白鳥下滄波孤防逺山碧

題竹石圖

竹石吾所愛眼中無此淸如在異鄕客忽逢親弟兄奇質含古潤虛心抱幽貞渾忘是圖畫疑有風雲生

焦山寺鑑師臨江軒

一峯如鉅石屹立江水中寶剎蔚崇構勢與山爭雄若人於此住超然塵外蹤開軒當水面下瞰馮夷宮魚龍近幾席波濤蕩襟胸有時天宇淨倒影淸若空燕坐觀眾有起滅殊無窮一念寂不動防焉心境融焦先邈千載遺丹射林紅浩歌倚闌夕明月生海東

送大彰徐愽士還錢塘以客路靑山外五字爲韻賦詩五首

白發出都城靑山引歸策涼風江上秋驚濤海門夕老驥厭長途倦鳥思斂翮芙蓉白露零惆悵逺行客出郭醒客心馳車復東路得官遂淸貧還家慰遲莫諸生日討論詩書自成趣閒尋南塢僧長吟倚巖樹少壯若傲世閒居謝榮名徵書劇羽檄白首試大廷人材樂敎育泮水淸風生應憐舊山桂歲暮有餘靑流水出山外固不如在山孤云度天際眇眇何時還伊余巖下客於今乃塵寰逢君一長嘯人生有誰閒累懷湖寺逢何時江城防況當秋夜涼明月坐相對來日非今日握手復一慨相別無逺行出門卽天外

汧陽雪中

朝寒擁衾坐隔屋聞書聲起埽車上雪千山雲霧冥春泥沒深轍前路不可行𨿽無督廹令惻惻如有程邑中賢令佐尢篤鄕裏情暖屋延笑語照眼雙璧淸此逆旅懷忘卻畱滯並行客何所願長歌望天晴

孤凰引鶵行題何氏母子貞孝捲

丹山有孤凰獨引羣鳳兒朝曛待哺急風雨護巢危鳳兒日長大感念凰母慈母亦弗忍舎願兒長相隨晨曦出暘谷文采方葳蕤和鳴當盛世九土春熈熈上林有竹實亦有梧桐枝嗟爾母與兒銜圖一來儀

題畫

靑山半天髙白雲如海濤溪流轉谷口茅廬闞林坳山人何處去月明夜號

寄題雲門松風閣

何處聽松風金雞山下閣夜涼月照窻冷然滿幽壑如臥江上樓夢覺海濤作疑行洞庭野兩耳鈞天樂溪翁聞性空妙觸了無著野馬從鼓漂太虛自寥廓緬懷師友情撫捲翻不樂人亡閣亦非題詩付防漠

松下居偶作

我此松下居卽事良可恱閉戶畱白雲開軒放明月松響風急來泉流雨初歇時有西齋人相親黙無說

送僧遊廬山

廬山天下奇良遊遂平素江防渺何之連峯散晴霧云端五老人粲然風骨露靑衣或來迎木客時相遇夜坐松底石天燈知幾處忽聞巖際鐘忘卻東林路

送瑄上人

揚舲下大江江寒欲飛雪髙防天際遙獨鴈云邊沒煙波渺何之倐忽成楚越遂令白首人年華感消歇

不覊行贈吳客

倜儻不偶世落魄江海遊𨿽來京國久不謁公與侯仙人五城髙彩雲十二樓天街看明月一身風露秋翩然下揚子棹歌發吳謳太湖三萬頃鳬鴈中沈浮且作拍浪兒赤腳坐船頭笑指闔閭墓千古成荒丘

樂樵

明時忘世士所樂在樵蘇自無鐘鼎念此心常宴如淸晨礪斧出孤云引行裾薄暮負薪入明月照庭除新篘已在甕鄰叟行可呼大瓢喜滿眼醉後歌嗚嗚靑天若覆盂白日無根株不見北邙道貴賤同丘墟

夜坐雜言次韻

老來百念忘外緣何用屛乘月坐更深和云臥峯頂靑燈靜照壁白髮垂到領尙懷分芋人寒巖甘息影羣生不同趣所本非異原有耳醉曼曲誰能聽言粲粲白月珠可照長夜昏不逢希世客吾衰尙何論明月出東嶺照我窻牖間羣動夜方息白雲亦孤還緬思支道林沃州曽買山逺公竟不出逸駕安可攀坐致不請友翩然逺來集幻境非久畱白日西馳急此宵曾幾何晨露下階濕紅顏不可駐瑤艸無人拾

再用韻二首

孤燈坐二更茶具獨未屏春寒逼淸明防防猶在頂大音本無聞含笑秖自領月上亦來窻前防林影羣情尙怵廹烈火方燎原縱能齊得喪不如無一言有耳但如聵有眼從自昏至道念縣曠安足論

隠耕爲陳參政作

孔明南陽廬伊尹有莘野遭時展經綸豈是長隠者陳君蒲田居耒耜常自把致力良已勤所入未爲寡矧今副方伯承宣及秦夏厚祿代躬耕峩冠稱儒雅生逢堯舜君恥在稷契下他日請歸田此志方可寫

偶地居

偶地卽吾廬絕勝樹下宿不在千萬間安居心自足古人三十年辛勤乃有屋我無一日勞何必較遲速燕坐白日間靑山常在目明月到牀前更深代明燭幾有寒山詩興來時一讀十日不出門滿階春艸緑

北萱堂

萱艸可忘憂樹之北堂後此堂何爲設白頭有慈母暑月萱始花涼風吹戶牖母顏和且恱上堂奉尊酒歲歲見萱花年年獻親壽兒孫滿眼前甘防亦具有昔當艱虞時東西屢搔首幸今際承平日不離左右我間南陔篇古人相戒守願入北堂詩弦歌同永久

雲巢雪洞

雲巢萬物表雪洞鴻蒙先結搆自無始安居可長年雪色共淸素雲气同周旋六窻旣虛寂神宇何廓然白鶴繞巢外長鳴月當天仙人從空來散花滿璚筵有時乘飈輪浩蕩遊八埏俯視滄溟水倐忽成桑田下士夢未覺如醉方酣眠茫茫百年內寧知此中

蘿壁山房爲趣上人作

石壁掛靑蘿禪房在其下松枝裁作扉茅覆不用瓦若人百念忘襟懷自瀟灑行看塢云生坐聽巖泉防怡然朝復曛在已無取捨於中亦不存何有空與假一從入山來見山不見野寒拾千載人誰是同流者

題畫

城居不見山披圖得佳趣茆茨隠石根槎橋入溪路欹崖勢若飛半嶺開晴霧將非夢境中或是曽遊處如登華頂峯稍識蔓菁渡振衣寧後期松華滿春樹

樵隠爲江子瑜作

日出上山去日入負薪歸明月照茅屋涼風吹薜衣濁醪在瓦缶大白兀自持嚶嚶春鳥鳴載歌伐木詩不羨買臣貴不學犢牧悲軒車自髙駕野雉從朝飛平生一丘壑此志良弗違田竇門易軌不知誰是非

夜宿陜州

烈風振林木中夜聞號呼重衾冷於水照壁靑燈孤念此苦寒月單車走長途明當度闗去歲晏將何如

望昆侖

積雪覆層巓冬夏常一色羣峯讓獨雄神君所棲宅傳聞嶰谷篁造律諧金石艸木尙不生竹產疑非的漢使窮河源要領殊未得遂令西戎子千古笑中國老客此經過望之長太息立馬北風寒廻首孤云白

贈安古心還山中

子來能幾日遽有還山想長笑輕別離一防晨獨往舊房淸澗阿夜雨新泉響門前嘉樹林陰陰夏條長卽此人事絕遂爾長偃仰得句林花開彈琴山月上蕭散世念疏澹泊道心朗白駒空谷中誰能復覊鞅何彼勢利人勞生在天壤

待月軒

開軒坐深更待月出東嶺須防海上來四壁光烱烱托玆聊自娛觀心庶遺境獨羨寒山人無物堪比並

全室外集卷三

欽定四庫全書

全室外集卷四

明釋宗泐撰

七言古詩

魯王登泰山奉令防作

宮漏聲沈天欲曉嚴車整隊東郊道泰嶽巍然境內山暇日登臨散襟抱初聞鼓吹入深谷倐見旌旗出林杪捫蘿不憚路﨑嶇直欲髙躋極飛鳥峻防中霄日觀峯閶門白馬明雙瞳下視滄溟一杯水六鰲背負三神宮東封古來天子事石壁千尋刻文字吾王只欲窮冥搜防防冷風引飛騎上界羣仙朝玉京空中夜半天雞鳴陰崖鑿開混沌竅石髓飲來毛骨淸樂不可極下山去羽蓋霓幢擁歸路奧域靈區非世間廻首蒼茫隔煙霧

蜀王江漢朝宗圖

江之水出岷山漢之水出嶓冡萬古波濤坤軸動荊州東下匯流長江漢朝宗名益重大哉金陵天子都萬方臣子爭奔趨有如百川到溟渤混茫無際涵空虛賢王受命封蜀土忠孝爲藩奉君父大峩遙挹北辰髙保障西南天一柱江之永漢之廣蘼蕪緑艸年年長誰知自天潢分天潢近在靑冥上

潭府四暢亭

讀古書彈古琴一亭風月開淸襟臨池洗硯冩新句玉壺防酒時一斟如此四暢載登載臨美哉修身治國上順君父足以大暢吾王之心梁園詠雪多士如林河間禮樂和樂且耽旣不泥乎聲色亦不縱乎田禽此亭燕坐自朝夕亭前花木春陰陰衡山髙湘水深天長地久揚徳音

送思上人還霅上

冬雨雪方載陰閉門黃葉和云深重岡復嶺烏不度豈有逺客來相尋憐君兩屐無新齒足趼荒途五百里捫蘿髙陟麻姑壇斧冰亂渉琴髙水爲我巖居十日畱夜窻說盡東西州平生故人得消息旣有新喜仍新愁我方無以幽獨子來何遲去何速山川悠悠錫影孤海闊天髙一黃鵠謝君相知未深厚索我詩詞我何有自嗟百挫英气摧敢以文字誇人口君當盛年冝自彊美玉雕琢爲珪璋明朝別後母相忘水晶宮裏涇川傍

東臯老人歌

東臯老人七十餘眼明能讀細字書年來不肯城郭住無事只愛東臯居東臯所居良不俗松竹桑楡翠圍屋前畦後圃花相暎滿眼児孫美如玉老人心中樂閒曠時時倚杖東臯上烏紗側裹酒半酣目送飛雲度靑嶂吾知老人與世違東臯幽處無是非吁嗟怵廹何所爲世間冨貴多危機

雪舟圖爲王公擇作

小船載雪月明裏一色溪山夜如水巖前哀狖噤無聲沙上眠鷗驚不起引觴擊楫歌調淸到門興盡非無情丹靑豈必圖千載王氏風流今尙在

敬亭云歌送吳子歸宣城

敬亭山中生白雲有時化作五色文從龍下山爲雨去欲與世上袪塵氛由來舒捲不可測遙天烱烱無遺迹甘雨未洽塵未消直使時人空嘆息歸來偃蹇敬亭上防綴靑山千萬狀曽巓髙擁白玉屏半嶺間張素絲障云兮云兮爾才未盡施只恐復被蒼龍知乾坤上下相追隨靑山欲戀無還期

菖蒲歌

蒲生山澤間水石長爲徒超然塵土外秀色淸而腴印公愛之如寂公當軒盆植數十叢𨿽無仙人鸞鳳狀好事剪拂還相同葉如蚪須直不捲根穿石罅連蒼蘚昔聞張生十二節蘇子九花今宛宛眼中淸气端可掬此處焉知有塵俗去年贈我小石盆幾上團團靑一簇知君定出聊自怡此心豈爲物所移色空都忘心境寂寥寥獨坐軒中時

水西圖詩

水西絕境江左無何君好事冩作圖良工意匠善盤礡三峯湧出靑芙蕖古木如龍半天聳白雲翩翩欲飛動桓彞廟前莎艸長遺民磯下溪流洶浮圖隠隠林端起知是山腰上方寺髙閣五月秋霜寒山僧坐閱人間世竹邊幽徑花叢叢濯纓亭古連東峯賞溪渡口風浪歇棹舟之子來相從我居山中二十載披圖一見心目駭昔來年少今白頭山色靑靑長不攺何君何君爾好奇澗阿與爾誅茅茨捲簾防雨對東郭髙詠謫仙云錦詞

姑蘇防歌

姑蘇臺上麋鹿遊吳江水映西山秋館娃宮樹迥不見落日荷華今古愁何來豪客增樓防醉擁吳姬夜歌舞齊云易逐浮雲空鬼火三更照寒雨

憶昔行贈朱伯賢還防稽

憶昔相逢白門道君方壯年我差少同鄕異域心最親月夕風晨冩懷抱南臺禦史能薦才薦才先取文章好當時結交多俊髦羨君獨得聲名早江城一別三十秋我出匡徒君宦遊甲兵滿地音信斷越雲楚水情悠悠今春錢塘忽相見君未全衰我猶健探得囊中著述書松齋曉日開新捲君承明詔入史局我亦奏對延和殿秋深俱放還舊山兼有賜金並賜燕君家雲巢鑑湖曲鯖魚膾肥稉稻熟脫巾露頂松石間如鹿如麋不覊束我歌此曲空復情烈風蕩海鴻防防世間富貴自可輕且學淸狂如賀生

阻風行

黃蘆獵獵江浩浩洪濤簸天昏復曉一日行舟兩日畱上水風多下風少未出門時思逺道在路還思在家好坐看鴻鴈去遙遙卻笑人生不如鳥

松云歌

境公開軒幽澗湄靑松白雲相對宜朝看白雲松上起暮看白雲松下歸松云無情豈相戀幾度天風吹不散忽如眠鶴喬松巓又似遊龍掛松半月明仙侶下瑤臺翠葆素車空外來冰髯玉貌照山澤停驂弭節相徘徊有時林間暫分隔松自靑靑雲自白若人定起閒怡情倚檻無言山寂寂

墨竹行

平生不識云心子墨妙通神有如此眼中何處修竹林湘水邊頭煙雨里長林蔽天爲陰鷓鴣啼斷江沈沈六月南風晝不熱人家住在叢篁深九疑山帶蒼梧野翩翩帝子雲中下鳳鸞飛舞蚪龍驤羽葆鬖髾翠堪把我昔曽行賞溪曲兩岸波光漾寒緑萬玉森森一徑遙溪口淸陰到山麓今朝看圖政自憐畫圖身世俱茫然云心骨化丹陽土吁嗟墨妙何人傳

題張孟兼太常白石山房圖

浦江先生張太常白石山下開山房讀書養親不下堂靑山自髙溪自長一從攀龍上天闕山中十年春艸歇夜飛淸夢到山房堂上雙親已華發孫卿頗擅丹靑好爲冩新圖懷抱秋云半掩艸齋寒白鶴不歸松樹老我見新圖憶舊山石梁垂瀑蘿陰閒金華赤城咫尺間何日拂衣從此還

墨竹歌

房山髙侯愛冩竹一埽生綃數十幅風影翩翩此兩枝湘君遺佩湘江曲兵戈十年翻地軸零落殘紈如斷玉晴軒試掛驚老目素壁淸飈拂寒緑

魏公文章妙天下世稱善書兼善畫松雪髙齋秋气淸照眼瑯玕入模冩一竿秀出何瀟灑美人獨立疎而野九疑云老楚江寒翠蓋臨風爲誰把

短歌寄魏仲逺

夏蓋湖吞上虞浦魏君家在湖邊住岸花汀艸幾春秋白鳥滄波自朝暮知君愛客仍好奇畫船載酒如渼陂櫂歌中流日將夕璧月湧出靑琉璃嗟哉隠居端有道世上無如閒處好王充遺迹尙可尋賀老風流良不少去年聽詔來京國識君臉紅頭半白別懷空與水東流海燕江鴻斷消息今朝聞有東州船尺書欲寄心茫然福源精舎地最偏安得與君湖上相周旋

溪山圖歌

王侯作畫世無敵下筆直與造化爭神力生綃一幅寫溪山萬疊煙雲開霽色連峯不斷松杉靑石崖噴瀑飛寒冰山中逸客茅作亭桃源路入花冥冥何處溪山有如此吳山腳插吳溪水放船半出蘆塘灣收綸撥棹誰家子乃知王侯妙入神縱意所到皆天眞右丞糢糊輞川雪北苑爛漫江南春劉卿平生學岐伯長向吳山采名藥天子呼來在玉京橘樹間圍舊時宅我識劉卿恨不早治我沈屙如電掃王侯著意作此圖爲我殷勤致懷抱劉卿重畫輕黃金世人那得知其心江上秋風吹客襟髙歌一曲溪山吟

寄題彩煙山房

天姥峯南彩煙裏梁氏山房屹髙峙幽人讀書居其中萬壑千巖在窻幾一從讀書不計春姓名豈肯聞時人去年應聘來京國今年奉符歸養親梁氏新昌稱巨族絡谷籠岡架重屋弟兄如林自師友飽飫詩書作梁肉我聞山房最瀟灑澗水松風入陶寫願學當年支道林買山終老沃洲下

崆峒外史歌

空同外史淸都客吸景飡霞煉精魄誤落塵世八千年回首仙山雲霧隔自言曾師廣成子爲掌外庭稱外史記得軒轅問道時拜跪壇前月如水大布寛衫著雙屐千里遨遊如咫尺曵杖狂歌吳市門賣藥獨走金陵陌金陵陌上相識多水樓月榭隨經過有時醉臥冶城館有時靜坐鐘山阿我識冰顏今十載夜與燒燈論物外五更鼻息如雷鳴忘卻天地和身世外史去來無定期出門便不知所之松齋閴寂三日雪待子一笑同掀眉

賦一曲亭送趙本初待制致仕歸越

鑑湖一曲亭猶在風物千年長不攺賀公去後趙公來山水無情若相待當時季眞得賜歸黃冠未必全忘機爭似今朝玉堂老還鄕仍著宮錦衣鑑湖水闊吞平野酒船直到亭堦下荷華曉日照尊罍楊柳春風拂檐瓦寄言逸興滄洲客天與斯亭共行樂醉倚防幹撼不醒夢中細聽鈞天樂

度闗隴

隴頭流水闗山月月色淒涼水嗚咽今古徵人盡斷腸野客經過亦愁絕連林二月冰不開猛虎一吼蒼崖裂鸚鵡能言好寄書心事茫茫向誰說

賦梅駙馬淸白軒

公家大府臨紫陌行馬當門森畫防華館香凝錦繡帷此軒何事名淸白軒內琴書淸幾席軒前池水涵虛碧退朝歸來白日閒燕坐忘言心自適不似金張許史家鬭雞走馬相矜誇美人半醉彈琵琶銀燭夜夜燒彤霞闗西昔有楊夫子淸白傳家照靑史公今富貴當盛年獨抱遺風有如此山之髙兮益穹窿水之深兮更淸泚丈夫勛業在靑冥豈獨傳家淸白耳

題天童萬松圖

小白市太白峯二十里松居其中一徑陰陰翠羽蓋半空矗矗蒼髯龍太白之峯分九隴壯哉千古之佛宮香雲不動梵唄合樓閣倒影淸池空左庵昔年此說法山谷答響撞鉅鐘只今九重城裏住夢魂夜夜鄞江東錢塘有客曰王防爲君寫此千萬松座間慘慘起陰霧屋底防防生淸風何來禪子松下度長衫大笠攜一笻亦有騶從三四公靑林路口衣裳紅我初展捲欲大叫海上湧出髙巃嵸云端縹緲下玉童有路似與天相通自憐平生不一到吁嗟老矣將焉從還君此圖袖手坐有目只送南飛鴻

壽采堂爲許克謙賦

舞斑衣進春酒載拜稱觴介眉壽許生心卽老萊心老萊不先生不後進春酒舞斑衣願親髙年過期頤堂後萱花照華發堦前亦有蘭與芝吳山可融吳水結孝子娯親心不歇此堂冝與齊門髙壽采之名如日月

古村居

古村民古村居古村有田復有廬屋後桑麻四五區屋前楡柳八九株老婦辟纑兒讀書靑燈夜照三更初牛角帶經耕且鋤年年歲歲輸官租聖人治世如唐虞飽來擊壤歌康衢烏紗作巾白布襦東鄰西舎相招呼醉歸兀兀杖自扶古村民古村居

題閻立本畫張洪崖像

往年看畫封禺山丹靑爲我回朱顏今朝看畫江寧郭頭白眼昏不如昨此圖出自何人手唐相閻公名不朽人間古畫兵火空此圖必爲神所守洪崖先生學仙士小隠林泉大城市一下蓬萊經幾塵弱水防茫三萬里神仙道術吾不知洪崖人物何瑰奇天寒掩卷松下坐白日冉冉西南馳

聽泉軒爲藏無盡作

若人有耳惟聽泉泉聲入耳長涓涓穿林出澗度妙曲萬古不斷冰絲此聲不來耳不往中自寂然遺外響靑燈照壁夜沈沈獨倚軒窻月東上

代賦愛蓮歌

我愛蓮花生淨域七寶池中開四色其花朶朶大如輪來者於斯孕靈質此花不與凡花同晝夜開合吹香風八功徳水恆充溢碧葉旎旎花藂藂我有愛蓮癖夢寐思見之朝思只在蓮花國莫思不離蓮花池我心但欲與蓮並不染塵埃自淸淨蓮兮蓮兮爾作黃金臺他年浩歌歸去來

尙睦軒

蔣生作軒名尙睦欲敍彛倫厚風俗一門大小捴怡愉不在華筵奏絲竹誰謂古來斯道惇兄弟之間難具論漢謡尺布一斗粟周公管蔡亦流言蔣生蔣生愼終始行見髙名照靑史天邊有客發長歌澤國秋風鴻鴈裏

周處士哀詩

先生墓木今已拱先生髙名尙飛動新城山接冨春山只有祠堂對丘壠我知姓字三十年江城讀傳心茫然節孝光華照天地靑史可書石可鐫口誦法華親壽益掉頭不受吳人辟請看齊云百尺樓落日西風捲行迹

西嶺艸堂圖爲誓上人作

摩雲霄人不復見髙風獨爲今所羨西嶺東偏舊艸堂七百年來陵谷變有苾蒭誓斯受經艸堂彷佛圖丹靑靈隠山前天竺後飛來小朶蓮華層艸堂住近呼猿洞怪石嵌空樹髙聳三生臺畔秋月涼九曲亭邊春水動眞觀慈云兩寂寞聲夜向峯頭落誓也溪翁白足徒古人已矣今人作我昔年曽十三四挾書晚出中峯寺一气走上蓮花層兩腳跳梁若奔兕於今老大空看圖江城鴟坐胡爲乎人間艸堂何處無只有西嶺如西都

淸源洞圖爲潔上人作

泉南佛國天下少滿城香气栴檀繞纒頭赤腳半蕃商大舶髙檣多海寶淸源古洞尢絕奇花酒仙人顏色好蛻骨巖連太碧霄晉代靑松三四抱髙攀南斗不滿尋下視滄溟才一沼長年鐘磬度寥寥四月笙歌來擾擾靑厓不雨飛白泉紫澤未春生碧艸鶴鳴洞口月蒼蒼掛樹枝風裊裊上方精舎秋葉紅山人不歸蘿屋老不須惆悵看畫圖去去長歌海天曉

淮之水一首送別

淮之水向東流水流只載行人舟舟行如飛水如射一日可到吳江頭何不載此離情去擲向天涯不知處濠梁有客今白頭望斷孤雲海天暮

和東軒見寄長相思一首

長相思何終極有美人兮淮之側攀援桂枝歌小山盛服峩冠好顏色昔年遺我雙龍刀紫錦作襓縣素壁中夜寒光貫斗牛但恐屋頭飛辟歷朝朝見物不見人欲往從之腳無力長相思何終極

秋鸎歌

千林入秋露气淸林中尙有黃鸎聲似與羣蟬爭意气東林飛過西林鳴向來春風花滿城柳條拂地如長纓綿綿蠻蠻斷復續千人萬人側耳聽髙樓半醉客閣停吹笙白馬貴公子挾彈不敢驚此時胡爲不喜聽柰何節序移人情只合深藏緘爾口亦有妬爾金衣明反舌無聲良已久伯勞布谷俱潛形秋鸎秋鸎爾能翩然入幽谷老翁歌詩送爾便覺心和平

全室外集卷四

欽定四庫全書

全室外集卷五

明釋宗泐撰

五言律詩

應制賦聽松

石榻坐來久松濤萬壑聲輕揚同梵唄細奏學龍笙不獨回禪寂猶能悅聖情莫歸還在耳魂夢亦須淸

奉題岷峩保障圖二十韻

舊說岷峩地今觀保障圖煙雲開劍閣花桞滿城都宮殿規模壯山川气象殊軍州餘五十徳教越邊隅列防千貔虎連檣萬舳艫涼颸消瘴癘甘雨起焦枯大矣惟王國欽哉自聖謨星辰天北拱江漢日東趨宗室推賢哲皇綱在翊扶逸才超子建古迹陋魚鳬美產隨方有名公何代無韋張曽節使揚馬捴文儒錦綺民財阜鹽麻國用須沈黎通詔巫峽下荊吳雪嶺西蕃近靑霄太白孤來朝椎髻獠入貢越裳徒闗已無當者天何設險乎詩篇歌樂土筆力愧潛夫撫捲生新想聞風欲遠驅永言磐石固矯首望云衢

夢淸遠兄

殘睡夜將晨分明見故人劇知情是妄翻說夢成眞日月容顏老池臺笑語新三年消息斷江漢尙風塵

送瀾法師歸雲門

故山従此去何日更相逢獨倚千峯閣閒聽六寺鐘石牀流水繞蘿逕落花封防有東歸興來尋云外蹤

暑病作

暑病只思臥坐來頭目昏愛涼頻換簟畏日不開門穴鼠窺人出林蟬入耳喧同袍來問疾相對黙無言

挽戴隠居

仲夏初相別何知異死生艱難十日防感激百年情巖穴無遺佚交防失老成忍將芻一束脈脈對銘旌

溪漲

曉起聞溪漲披衣立小軒混茫初學海澒洞欲包原光撼山根動聲吹地軸翻羣童不曉事喧噪傍沙痕

陳檢校見過

何來鳯池客著屐到巖阿溪雨曉初歇山花開正多道逢方外合詩愛靜中哦寂寞禪房晚疎鐘出薜蘿

重答夏本心

有約何曽至無期卻自來暖憐沙上日淸愛竹邊梅山鳥當琴幾溪云對茗杯桓公遺廟近乘興一追陪

洞山泉爲諧舜咨賦

此水何年有瀟瀟日夜聲不教人外見偏向洞中鳴客思初無睡禪心自不驚休論爲世用且作在山淸

櫟山西齋雨中作

疎雨過髙峯幽齋對碧松出山云似馬落澗水如龍句向靜中得身於僻處慵小童林下至報有虎行蹤

寄汪隠居

茅屋湧溪阿天寒補薜蘿白雲當靣起流水繞檐過藥老披榛斸詩成倚樹哦因逢鄰寺客爲問近如何

故涇縣徐典史挽歌

白髮神仙吏黃塵八十齡竟同華表鶴俄失老人星甕盡牀頭酒埃生桉上經今朝來哭處墓艸未全靑

送夏景瞻獨立有作

溪上送歸船新晴水一川迅流端似馬解纜卽如仙野迥村煙直山髙夕照偏此時獨立意都屬數聲蟬

一室

一室晚獨坐閉門心境空偶將眞意防卻與古人同經架侵雨茶煙趁竹風興來戛銅椀未必便爲通

閒行

林下可逍遙閒行意頗超幽花不礙路偃木自成橋度嶺何須屐泉豈用瓢無媒甘老去愛爾艸蕭蕭

送春

忽忽雨中去獨吟相送時忘情従別易惜老願歸遲花在如憐客鵑啼欲恨誰明年防到處知爾更無私

喜王子謙見過

積雨林居僻俄驚使節臨不因今日話爭見古人心疎磬靑蘿外流鶯碧樹陰松門閒不掩此後更誰尋

休鑷白

休鑷髭髯白従教次第生和風消不得妙藥染難成間竹梅初破黏松雪半晴今朝閒把鏡稍共鬢毛明

西閣爲修師作

眷玆山閣小獨住一閒僧座冷浮靑靄檐虛掛碧藤禽殘瓦鉢水鼠餂夜燈愛爾不能懶時時爲一登

與徐伯亷再往南陵

又向南陵去復攜良友同人煙千嶂裏客路百花中雉雊初晴日鶯啼滿樹風漸知精舍近淸磬出林東

雙淸士詩

廬陵張君書紳歐陽君子剛宦逰四方同爲淛省掾以淸自勵大參蔡公嘉其操爲署所寓邸曰雙淸館而書紳先以滿告去子剛誠有不忍捨者予爲雙淸士詩以贈之

有美雙淸客齊名淛省郎兩鳬相上下聨璧有輝光粉署朝同硯郵亭夜對牀涼風鳯池上羽翮惜分翔

題畫

紈素不盈尺寫成千嶂圖松杉開閬苑樓觀湧都瑤艸如堪拾黃不受呼羣仙相次坐許共一僧無

送極歸仙居三學寺兼寄固壞庵

昨夜共靑燈今朝下碧層衣沾吳埜雪飰煮越溪冰鄕寺居三學宗門尙一乘故人頭向白送爾思彌增

作詩贈智一眞

作詩期必化化是不凡材龍起天云合鵬飛海水開具區春泱漭泰華曉崔嵬試問同禪侶平生悟防回

題漁樵圖

兩客此相遇百年天與閒泊舟臨碧岸吹笛對靑山怪樹依巖老幽花笑日殷畫圖誰不羨塵土自摧顏

題彌仲綸澹泊齋

禪齋名澹泊自可寄閒身席上塵都積門前艸自春寒衣縫埜槲曉飯煮江蒓不動區中念端爲世外人

贈立恆中

海外趂商船江東住防年華音𨿽已習鄕信若爲傳一鉢隨緣飯諸峯到處禪涼秋明月夜夢度石橋煙

登多景樓

水際一峯出飛樓倚泬寥煙雲連北土風物見南朝山勢臨淮盡江聲入海消偶來閒眺客慿檻興偏饒

送潘允英還鄕

秋風江上起江水日增波旅服迎寒薄鄕心到夜多吳檣隨北鴈海舶聽南歌想見伸嘉慶雙親發盡皤

送王叔潤

平涼來又去官滿復之官塞晚黃雲合邊秋白艸寒有儲諸將喜無訟遠人安萬里闗山月吟詩獨自防

竇徳遠西齋讀易詩

西齋讀易處心與靜相宜對燭雨涼夜捲簾天霽時妙觀寧有象至玩本無辭一悟窮通理陶然坐自怡

登相國寺樓

冬日大梁城郊原四望平雲開太行碧霜落蔡河淸欲問徵西路兼懷弔古情夷門名尙在無處覓侯嬴

過虎牢闗

入闗登峻阪出谷見黃河客路車行窄人家穴處多洛陽當勝槪嵩嶽近嵯峩千古興亡恨臨風一浩歌

長安雪中

嵗暮長安道天寒積雪深淒涼逰子意欵曲故人心未遂終南隠徒憐灞上吟明朝又西去秦樹晚沈沈

題馬文徳終南別業

別業終南下屯居異輞川豆生新雨後禾熟早秋天明月池邊酌涼風樹下眠龔黃成底事靑史舊空傳

發扶風

曉發扶風縣云低欲雪時長河王莽寺獨樹馬超祠營窟炊煙早牛車度阪遲非熊無復夢渭水自逶迆

雪嶺

華戎分壤處雪嶺白嵳峩萬古消不盡三秋積又多寒光欺夏日素彩爍天河自笑經過客相防鬢易皤

屋舟

吳人舟似屋今子屋爲舟四靣水都繞百年身若浮下臨知有地中坐恐隨流夢裏天無際微茫發棹謳

送鄭公志奉兄骨還鄕

昔出爲元方官登吏部郎挈家才食祿裹骨竟還鄕歳暮冰霜白山空艸木黃雲邊孤鴈影南去海天長

天華

說法造微天華白晝飛従空方糝糝似雪又霏霏滿座都凝目何人更著衣梁朝防咫尺今古共光輝

次韻詠雪

灑疑雨急投隙信風斜換竹千林色添梅防樹花戲堆朝作獸滿掬夜煎茶乘興山陰客能過靜者家

槎峯雜詠

芝巖

髙巖何壯哉萬古碧崔嵬不是五丁鑿應同一气開靈芝隨地有怪木是誰栽待結茅亭後時時引客來

南澗

攜友過南澗槎橋類斷虹鳥啼靑嶂外麋臥綠陰中僧笠迎秋雨樵歌落晚風謝公雙屐健獨入杏林東

杏塢

山杏何人種東風滿塢花如聞魯壇曲或是董仙家谷口千林宻巖前數樹斜明春移屋去住近赤城霞

白蓮沼

不作虎溪念開池種白蓮但知今日事寧論昔時賢疊石髙爲岸疏渠細引泉防花初日際玉立淨娟娟

對池亭

一亭如甕大自可著閒身白首防時客靑山有限人到秋蓮實老得雨芡花新莫謂無心事朝朝送日輪

三老亭

爲愛巖棲好結亭於此間一身同二老白首得靑山破靜聞猿斷忘歸待鶴還采芝人去後日莫碧雲閒

深居

山崦入重重誅茅第幾峯四檐靑樹合一徑白雲封夜冷齊腰雪春陰破額松自來深處住樵客不相逢

送宗法師住慈感

坐惜故人別年華老漸催冬深不見雪春近未逢梅船向苕溪去水従天目來今宗亦寥落防處講筵開

題畫

良工奪化工隨物寫形容可怪一尺素忽生千萬峯塢云白冉冉巖樹碧重重忘卻是圖畫出門攜短笻

送張士衡之陜西

故舊今誰在江花四十春獨慚靑眼客相送白頭人紗帽新辭闕單車遠入秦廣文樗散意好在酒杯頻

處夢

處世皆如夢惟吾識趣閒乾坤同逆旅日月自循環覓句多臨水支頥或防山莊周與蝴蝶猶在是非間

石溪漁隱

乘閒埀釣客多在石溪中斷港孤蓬雪長堤一笛風滄浪歌濯足渭水兆非熊好爲明時出休誇隠徳隆

過鳯翔

驅車過鳯翔馹路入汧陽地接戎羌遠山連蜀隴長平川將盡處重谷轉荒涼明日闗山道登髙望帝鄕

次韻送徐伯防歸南陵

把酒城南道離懷去住同鳥啼紅樹里人出翠微中山雨添秋色溪云度晚風倚樓相憶處明月各西東

江風山月堂詩爲文起周作

風月堂淸絕江山夜寂寥寒光吟處白靈籟靜中消脈脈照林薄翛翛送海潮禪心與詩思何用不超遙

入孤澗有作

谷裏何人住山腰有徑通老時掛樹好鳥自吟風古澗寒泉碧連山夕燒紅隠居慚未遂明日片帆東

朝來

朝來暑气淸疎雨過檐楹徑竹欹斜處山禽一兩聲閒情聊自適幽事與誰評幾上玲瓏石靑蒲細細生

大寧寺喜雨

何處新聞雨深山古寺中曉聲兼蟋蟀秋意在梧桐已覺人情喜深知嵗事丰山翁病全減相對笑顏同

過後山

爲惜山程近行穿石徑微藤稍斜刺眼艸子細粘衣廢宅人何在荒林鳥不飛舊逰還歷歷撫事覺今非

幽居

長夏山中客幽居愛靜便花埀初著雨樹白半籠煙斬竹修架刳杉引石泉有人知此趣爲爾一欣然

兀坐

淸曉澹無爲空齋兀坐時百年惟有嬾萬事不求知松雨晴還滴茶煙起更埀何人共怡悅隨意獨支頥

雨中作

山雨暗連村遊人不到門幽居斯道在黃卷此心存世豈齊常變吾方一靜喧竹禽如解意相對語前軒

雪夜

沈沈寒夜永曆歷禁鐘余空館三更雪殘燈一卷書禪扉原寂寞客捨獨何如不是忘情者孤懷詎可舒

送楊子震之防州府知府

太守之官去遙遙白帝城江流諸葛陣山木杜鵑聲自古論形勢於今息戰爭文翁能化蜀端不負皇情

題送別圖送客

送別長乾道仍題送別圖平林帶遠谷白鳥下靑蕪天際帆千幅沙頭酒一壺勞勞亭畔桞還似渭城無

次韻東軒見訪

老結淮山屋重圍橡樹林鹿行巖徑窄虎飲澗泉深風雨人間事冰霜世外心夜來明月上擁毳一長吟

亭南書隠爲貢友達作

敬亭南埜濶家世舊雲林三畝水邊宅半生燈下心閒依渭叟釣醉與楚狂吟門外無車馬年年艸自深

次韻贈太平縣姚主簿

龍虎新開國鴛鸞盡列廷辟書從帥閫得縣次郎星材儗王珣筆文超崔瑗銘暫時棲枳棘従此奮靑冥舊說酬三語猶聞究一經陋邦霑美化疲俗尙輕刑秋水淸虛郭春山紫翠屏防懷勞簿籍散步出郊坰薄暮投禪屋將詩自憲庭來窺麋鹿性喜識鳯凰翎破榻霜苔冷孤燈夜雨靑吾生同槁木身世卽浮萍老去思歸淛年來厭在涇逢君俱越客矯首望東溟

排律詩三十韻奉餞杭州王太守任滿朝京

吳甸初賔服皇威暢海壖錢塘稱劇郡太守選時賢保障東南重絲綸惠化宣疲民思白日披霧得靑天示儉豪奢革祛煩疾病痊淳風還大朴舊俗付新湔淸淨尹東海寛明黃潁川論才當第一奏課合居先漢室符中剖黃堂席更專兩轓朱烜赫五馬爛聮翩方伯眞榮矣斯人亦幸焉始終如一日安集已三年市有新成屋郊無久穢田湖山靑入畫桑柘緑如煙昔在新安治恭聞異績駢大州難接武列郡少隨肩棠憩陰初合期代倐然依劉心耿耿借冦思綿綿白叟驚相顧黃童也自憐臥當侯霸轍挽擁鄧攸船趨陛雲霄逼承恩雨露偏赤墀迎气淑紫服照春妍行獻嘉禾頌歸歌湛露篇賜書褒美效增秩比超遷當路瞻鵬舉臨風想斾還夢回江上笛愁絕雨中鵑謬忝餘波及都將外物捐茆茨閒日月鐘鼔樂林泉支遁期元度韓公識大顚試磨蒼蘚石遺愛盡堪鐫

送宋學士歸金華

當代文章伯朝廷制作新儲宮賢少傅開國老詞臣際遇超今古優容異等倫莫歸蓮作炬前席錦爲茵班固材尢贍揚雄語大醇一麟生治世長劍倚秋旻仲子金閨彥佳孫玉樹春尋常勞聖眷七十解朝紳戀闕行猶緩還家樂更眞都門開祖帳裏曲徵輪未覺鄕音攺其如此志伸淨名應杜口善慧必觀身婺女星辰逼蘿山雨露均挑燈書細字置酒洽比鄰白石求眞侶靑松結社人無心誠契理有道足怡神自愧非支遁空知讓許詢三生情是夢十載法爲親別去投靑簡秋來覲紫宸涼風吹彩鷁攜手大江濵

法華山房爲敷竺曇賦

山房白日靜政對五蓮峯猿坐沼邊石鶴巢檐外松閒門無客到深徑有云封座冷千林雨香殘半夜鐘道情甘淡泊身計得従容莫戀一枝穏鳥飛無定蹤

隴下居

佛隴金銀地新塋祖塔前誰知天地祕遠付子孫賢月冷石橋磬雲開華頂蓮好畱行道影千古照林泉

山水圖二首

何處山如此人間畫獨工數峯華頂合一逕石橋通野艇依桃澗仙臺近柏宮曇猷不出定雲樹晝溟蒙絕境天成妙良工意匠能山腰上方寺樹杪獨行僧澗滿泉流迸云虛穀气蒸衡廬端可挹好上最髙層

晚晴出縣渡賞溪

出寺雨初晴溪廻夕照明桞邊雙鳥白松際一蟬淸小縣逢迎數孤舟去住輕因防下灘水笑問幾時平

落葉

一片復一片西風與北風但防階下滿不覺樹頭空綴服猶堪用題詩自不工山童朝更掃閒委古墻東

全室外集卷五

欽定四庫全書

全室外集卷六

明釋宗泐撰

七言律詩

回朝次韻

日華初轉萬年枝西武樓前賜坐時獨荷聖情親有問敢言吾道合無爲寶鑪嫋嫋天香細紫閣沈沈晝漏遲歸路鐘山才咫尺晚涼松下賦新詩

九月晦日髙僧同朝賜饌

百官朝退萬幾閒供奉雙趨更引班禦座近瞻天咫尺方袍連奏殿中間碗浮牛乳玻璃碧甌薦龍團瑪瑙殷奉詔且畱京寺住敢期何日定還山

進應制獻佛樂章

曉進封函紫殿深九重齋沐政虛心翰林拜署延慈曲樂府翻歌法壽音淸廟烈文同盛大白雲黃竹異荒淫由來制作當時事千古揄揚始自今

病中作

身老那堪病更纒小齋欹枕秪髙眠堦前秋雨連三日籬下黃花自一年摩詰不知除病法嵇康空著養生篇尙方再賜千金藥慚愧皇恩下九天

送羅斛使者郭元恭歸國

危檣鉅舶在津亭一曲商歌酒半醒新水滿江過北固好風十日度南溟瘴雲起處桄榔黒毒霧開時島嶼靑到日蕃王應勞來皇仁無外說朝廷

送詹承防致仕還鄕

玉堂學士老歸田聖主埀情賜寶篇辟穀張良方遂志防金疏廣共稱賢晴江畫舫波濤穏秋浦黃花雨露偏應夢榻前催艸詔夜深宮使送金蓮

河湟謾興

雪峯西靣是羌渾天設奇闗限土門出塞已聞收部落乘槎亦欲問河源霰鋪靑艸烏雲合風捲黃沙白晝昏聖代安邊有良策只今遺孽自星奔

五云西蜀王讀書處

五云繚繞日華西桞外旌旗簇仗齊綠水接連靑瑣近黃鶯飛過畫橋低朝回席上焚香坐詩就屏間縦筆題獨有鄒枚曳裾客每因獻賦上丹梯

送陳中復許寫予眞

武英殿裏朝天日曽見曹公奏放還老鶴有心歸海國白雲無意戀鄕山九重城外徵車遠一曲湖邊釣艇閒爲報僧繇休閣筆興來貌取道林顏

送張生歸永嘉

憐君髙興在林泉來伴枯牀獨夜禪客館偶逢殘暑雨歸裝應及早秋天山光閃閃三臺外海色蒼蒼九斗邊往事舊防成一夢臨岐攜手意茫然

和程續古秋日見過兼次韻

上方髙處古禪闗一曲淸溪萬疊山松樹不嫌僧共老鞠花應笑客能閒西風岸口孤帆轉落日林邊獨鳥還一自兵余行樂少且須今日盡歡顏

送王惠芳之金陵

涼風一棹送君初秋雨荒溪艸樹疏十載丹陽舊逰地數封燈下故人書已防有志能投筆豈謂無門可曳裾後日天邊見鴻鴈慿將消息報何如

入櫟山寫呈無極老禪

干戈擾擾客難禁避地來依碧嶂深亂裏獨驚浮世事難中多見故人心千章古木羣峯合一徑長松十里陰更欲移茅入重崦白雲無路可追尋

入麻谷

入谷初疑路不通一溪流出萬山中化人宮殿非今制野老衣冠有古風黃獨斸時朝雨歇紫芝歌罷莫云空重陽且莫登髙去厭見涇川賊陣紅

贈郭子莊之南昌

昔觀王粲登樓賦近識林宗墊角巾淮上小山千里夢江南芳艸十年春來尋松院棲雲客去作轅門艸檄人明日天邊一回首涼風吹老賞溪蘋

故人至

十年吳楚念西東豈謂髙談此夕同坐對燈花渾似夢驚防鬢色已成翁闗河阻絕朋遊少天地蒼茫吾道窮西閣小琴閒掛壁且將一曲和松風

嵗暮寄琴溪釣者

溪上天寒艸屋貧古臺幽處獨埀綸已無綠醑消閒日只有靑山似故人鯉背好防天上國羊裘不染世間塵一年防度能相見明日匆匆嵗又新

登峩眉亭

千尺蒼崖一小亭大江東下入滄溟磯頭牛渚従來險天際峩眉不盡靑南北山川分歷歷荊吳檣艦去冥冥十年兵後重來客獨倚闌干兩鬢星

曉出吳門

曉出吳門有北風片帆髙掛一飛鴻如騎鶴背行天上似聽猿聲下峽中楊桞人家迷咫尺蒹葭漁唱隔西東十年霸業同朝露回首蒼茫故壘空

和張光弼畱別

老來心事向誰論且對靑山酒一尊湖上夢醒思舊將江西書去問諸昆可憐漢祖今無廟還喜畱侯尙有孫手把過眉笻竹杖與僧閒步出松門

和徐大章登南天竺山樓韻

徐君爲愛南竺幽登此塢口之飛樓鄕山數防海東際客路十年湖上頭澗泉翛翛落靜夜風葉淅淅吹髙秋便當倚檻和新作爲報主人須少畱

錢塘懷古

欲識錢塘王气䢐紫宸宮殿入靑蕪朔方鐵騎飛天塹師相樓船宿裏湖白鴈不知南國破靑山還傍海門孤百年又見城池攺多少英雄屈壯圖

天地無情日月䢐鳯凰山下久榛蕪獨憐內殿成荒寺空見前山映後湖塞北有誰畱一老海南無處問諸孤蓬萊閣上秋風起先向燕京入畫圖

送憲上人歸臨海龍華寺

鞠花開日問歸舟三載錢塘已倦防舊業池臺因夢去異鄕風土爲誰畱白雲山寺楓林晚黃橘人家海岸秋珍重而翁好懷抱防時同倚夕佳樓

曉晴坐流止亭俯視山下眠云有作

非煙非霧曉蒙蒙萬象都歸一气中深似海時初歇雨白於綿處不隨風得閒漸有還山意偃臥寧無澤物功亭際老僧來倚檻只疑下界頓成空

翠微深處爲傑上人作

翠微深處亂山中築室閒依桂樹叢夜榻泉鳴空澗雨曉園花落滿林風窓含細靄衣長潤橋擁浮槎路不通異域十年天萬里防畨歸夢海云東

送呂尙書除兩淛鹽運使

曉別都門桞似煙大江積雨水如天朝中舊聽尙書履吳下新迎運使船自古均輸資國用卽今綱領任才賢莫言此去南京遠咫尺錢塘是日邊

次韻寄延齡峯講主

五年不見老齡峯髙枕吳山似臥龍海菜晨充齋鉢供天花晴撲講筵鐘瑯函久閟金襕宻石塔新圍寶樹重道貌近來聞瘦甚莫如秋後防山容

隋堤

搔首隋堤落日斜已無遺桞可棲鴉岸傍昔道牽龍艦河底今來走犢車曽笑陳家歌玉樹卻従后土防瓊花四方正是無虞日誰信黎陽有鼔笳

送懷以仁還雪竇

此日重歸乳竇峯筍輿十里度松風月明谷口聞猿嘯雨過巖前見虎蹤下界任從滄海變舊房應許白雲封暮年相送情何限安得還山志願同

偶作一首

新鑿方池水未平晚晴獨自繞池行好花都向雨中盡幽鳥忽來林外鳴科斗黒時初種藕鴨頭綠處欲生萍匡山舊業閒料理更結茅亭此計成

送懷以仁法師歸錢塘

西湖茭筍夏如玉龍井楊梅舊有名白髮故人千里去靑山獨客此時情呼猿洞口蘿龕老石蟹泉頭茗椀淸回首天涯來往迹海門潮落又潮生

送崔生之錢塘

黃鶴仙人過遼海一見賢甥似舅多家世未應憐寂寞丹靑曽不廢吟哦天邊白月思鄕夢江上涼風發棹歌爲報錢塘舊相識空慚桂樹小山阿

山林隠居爲周道士作

冶城髙處蕊珠林此是仙家第一岑煉藥火殘雲淡淡步虛聲動月沈沈堦前瑤艸千年碧門外黃塵十丈深欲訪華陽陶隠士松風閣上聽鳴琴

秋江夜泊圖

舊逰不記是何年曽向山陰夜泊船鐘磬逺來靑嶂外桅檣半出碧灣前蘆洲月白鴈初下竹屋燈紅客未眠欲訪支郎無處覓至今淸興尙悠然

送福長老

五載西行同苦辛扶持老病最情眞千山雨雪獨騎馬萬里沙場不見人京國歸來天闕近鄕閭去建法幢新今朝相見仍相別目斷孤云碧海濵

紫虛丹室

紫府眞人洞裏天住來丹室是丹田玉池細細浮靑液金戶霏霏出絳煙緱嶺或來王子晉蒙山時下羨門仙日長別殿香雲合細讀南華內外篇

題道士曹鳴祀恆山贈捲

魏公承詔祀恆山更遣仙官列從班六月函香天上去三秋乘傳北邊還笙簫度月金童遠幢節飄空紫鳯閒聞有淸詩三百首不將一字落人間

送徐生之蜀省覲

春風初起送江船西上迢迢路八千巫峽波濤通七澤成都花桞接東川元戎號令飛荒徼公子才華騁少年遙想峩眉山上月夜深應照防衣筵

和蘇平仲見寄

蜀中人物在江南喜有文章繼邵庵臥病已聞辭翰苑老來深欲事禪龕畱衣寄別猶存迹解帶投機不用參尙恐時人知姓字肯書博士舊官銜

西去諸峯千萬層帳房牛糞夜然燈馬河只許皮船渡戎地全慿驛騎乘靑蓋赤旛迎漢使茜衣紅帽雜蕃僧愧如奘新歸洛欲學翻經獨未能

緇衣埀老忝朝臣未敢辭官愧古人今代有誰爲棄物萬方無地不歸仁休論服色靑如玉自笑頭顱白似銀它日放歸華頂去政須結社約遺民

寄題邵武虞公忠恕齋

聞說樵川郡郭西髙齋住近紫雲溪吟成滿地綠陰合睡起一聲幽鳥啼澤物心同時雨洽致君道與古人齊晚來客散重扉靜閒整書籖手自題

送項處中歸越

詔下山東遠賜歸去官如此世間希黃冠賀監遺風在白首馮郎舊念非一鏡平湖蓮葉艇千巖寒雨薜蘿衣今朝相送長安道目斷秋云獨鴈飛

贈郭子莊之南昌

一騎新辭白下橋豫章南去雨蕭蕭元戎妙略歸孫楚賔客英才重鮑昭近水髙城江勢轉倚天長劍斗光揺湖邊孺子亭猶在應采芳蓀賦大招

送曹國公北徵

上將提軍事北徵旌旗百萬出南京直教大漠空沙磧豈但先鋒破敵營瀚海無冰堪飲馬天山有石可鐫名由來衛霍多勲業從此三邊不用兵

偶作次王以中韻

拄笏髙人塘外居作詩直與古人如偶従荷芰香邊得閒向篔簹節上書白露濕堦涼气早靑燈照壁雨聲疎曉來不署金吾事帶劍承明去直廬

澹泊軒

澹泊軒中澹泊人蕭然一室甘淸貧寒到惟披百衲帔饑來但煮三合陳斷薪續牀自可臥熟炙待賔良不嗔細嚼梅花和新句屋頭月出如冰輪

全室外集卷六

欽定四庫全書

全室外集卷七

明釋宗泐撰

七言絕句

次韻錢塘懷古

愛梅處士住孤岑吟對花前雪正深不是蘇卿識佳句文章辜負一生心

山川形勝說錢塘海接江流入混茫百五十年成底事一丘衰艸委秋陽

暑夜

此夜炎蒸不可當開門髙樹月蒼蒼天河只在南樓上不借人間一滴涼

春雪

眼防平白失前坡三日靑松柰老何昨夜東風消不盡古墻陰處曉猶多

秋日錢塘雜興

宋朝宮殿元朝寺廢址秋風見黍離百歳老人知故事殷勤爲說世皇時

處士梅花千樹盡蘇公楊桞一株無向來畫舫今何處落日西風埜水湖

風篁嶺上防龍井百尺寒泉徹底淸二老風流今不見一聲山鳥夕陽明

訪胡守中不遇

入郭尋君不見君柴門閒對一溪云空山積雪無行路何處今朝友鹿羣

送人歸南昌

紅顏緑發暎春袍三十年前白下橋亂後重逢天竺寺相防如夢說前朝

故人多在大江西欲寄封書懶不題昨夜東風吹夢斷曉來無賴是鶯啼

道中

靑石懸蘿花羃幕綠田分澗水泠泠人家深住黃塢漁网髙張白鷺汀

吳淞江逢淸明

吳淞江上防春雨客路扁舟三月行兩岸人家揷楊桞不知今日是淸明

漁樵圖

析薪岸口晚風和罷釣灣頭月滿簔相對無言成一笑黃塵回首是非多

宣城見吳溥泉

江海山林兩故人敝貂殘衲總淸貧今朝疊嶂樓前過不是五云坊口春

秋塘小景

西風昨夜到南塘楊桞蒹葭色轉蒼飛鳥獨來荷柄立不教涼露滿蓮房

秋光淡淡水盈盈曽在耶溪緩棹行日莫采蓮人散後桞陰風度一蟬淸

畫梅

今人寫花不寫實古人詠實不詠花晉代淸談多少客羞將勛業向人誇

對鞠

病裏看花更惜花誰分龝色到禪家一年一度催人老相對無言日又斜

步虛詞贈湯煉師

風送仙香度玉墀朝天歸路月明時忽逢子晉雲中下借得龍笙鶴背吹

防宗雪江獨棹圖

艮嶽秋深百卉腓沙塵吹滿衮龍衣淒涼五國城邊路得似寒江獨棹歸

度潼闗

潼闗西去入秦京今古人多此路行誰料不緣名利客黃塵撲靣聽車聲

別隴頭

帝遣山人遠入戎半年情緒客程中隴頭流水今朝別人自西行水自東

題蘭

溪寺曽栽數十叢紫莖綠葉領春風年來蕭艾過三尺白首防圖似夢中

題畫

閒門寂寂掩芳春坐防梨花帶雨新鳥自白頭渾不覺可堪啼向白頭人

偶作

竹外茅齋橡下亭半池荷葉半池菱牀曲幾坐終日萬疊靑山一老僧

山水圖

緑水靑山茂苑西荷花開滿越來溪漁郎蕩槳灣頭去五月深林謝豹啼

送劉道士葬師

欲成仙道古來難曽向先師學內丹不省稚川尸解去人間猶自葬空棺

寄東軒

黃鞠初白露零淮河水落遠山靑一聲鴈度秋云冷吟到黃昏月滿庭

次韻題宋孝宗朝馬和之所畫三篇詩圖此圖乃王風揚之水篇也

馬卿獨念宋中微圖寫詩篇墨采輝戍甫戍申都不及西風淮岸鐵爲衣

題徽宗山鵲圖

落日黃塵五國城中原回首防含情已無過鴈傳家信獨有松枝喜鵲鳴

題小景

數个幽篁著雨低兩株髙樹倚云齊錢塘惟有空山在莫是閒情寫防稽

觀吳子行別仇山村詩作絕句弔之子行詩云劉伶一鍤事徒然蝴蝶飛來別有天欲語太何處問西泠西畔斷橋邊

吹簫人去竹房空海內猶憐學術工最是西泠橋畔路淡煙疎桞夕陽中

題天臺歸老圖

白頭天外未歸人江上防圖愧此身閒卻溪頭半間屋桃花流水防經春

山水圖

危峯削玉出云端仙館霜淸古木寒記得匡廬秋雨後彭郎湖口倚篷防

全室外集卷七

欽定四庫全書

全室外集卷八

明釋宗泐撰

六言

巖潭道中

古木灣頭漁艇夕陽山下人家風送一溪白浪秋來滿路黃花

題竹

風過如聞玉佩雨餘似長龍孫靜愛此君髙致長日幽齋閉門

山中小景二首

谷口松杉無路雲中雞犬誰家仙客不歸春老洞門千樹桃花

四山一片秋色埜客獨坐茅亭渡頭紅葉如雨石上長松自靑

五言絕句

過柳湖憶故人楊生

寒雲棲短桞疎雨灑平蕪不見舊詩客空憐水滿湖

秋夜

牕外芭蕉雨檐前蟋蟀聲如將不平意相訴到天明

宿午峯

山中未云寂半夜有松濤不寐初來客開門月正髙

釣朱溪

投竿溪水深散發朝日上髙歌不逢人心與晴川廣

蓮社鐘

方深區內緣久負社中約惆悵莫鐘聲徘徊度林薄

梅花莊水軒望淸遠不至

望君水軒西恨殺前村樹日暮溪雨來扁舟在何處

題厓瀑圖

飛瀑灑寒冰危梁跨碧層天涯圖裏防白髮未歸僧

小景

孤村帶寒鴉遠山涵夕霧渡頭人未歸日落風吹樹

水竹居圖

山人水竹居畫圖防更好十年不歸來茅屋秋風老

湘臯煙雨圖

翠袖湘江曲秋林淚防斑防防煙雨裏不見九疑山

晚涼

晚涼池上亭坐來心似水雨過竹林靑風吹豆花紫

次白以中西塘卽景

茅屋夜然燈中有讀書者門外是官街更深猶走馬落日雞鳴埭何人射雉回北湖山月上相送暮鐘來千門甲第髙四海狼煙息獨有周亞夫時嚴桞營壁

心遠亭

此心天地寛幽亭寄閒靜獨坐捲疎簾落花春晝永

秋江送別

江頭楊桞樹秋雨更蕭蕭可惜長條盡那堪折短條

聽松

逸響依巖切淸聲繞枕寒只疑幽谷底急雨瀉驚湍

松風澗水圖

泠泠澗中水瑟瑟松上風大音自無聽月白千山空

獨竹圖

獨立不偶俗直榦排髙云曽過首陽下永懷孤竹君

全室外集卷八

欽定四庫全書

全室外集卷九

明釋宗泐撰

疏

淸遠和尙住淨慈山門疏

學者得師猶眾流歸乎大海至人應世如明月行乎太虛爲眾生到處開堂念五濁隨機說法某才髙行輩望重叢林胸中鉅浸稽天孰窺涯涘眼底豫章拔地眾仰丰標一甌兩躍嘉名四海共傳盛舉化馴異類訥公顯神用於雲峯學防諸宗永明逞雄才於南宕旣踵乃兄故武必追大父遺風應眞五百軀不用施呈倆大法二千載敢煩整頓宗綱慧日光輝聖圖廣大

實章法師住上竺諸山山門二疏

宗師負大法之重遁迹非髙人才爲當世之賢超遷不次𨿽用捨無闗於我而出處故有其時某物外通才法中偉器入慧光室而味甘露洞開眞源承五色詔以館鴻臚發明奧義與其化行中吳之久孰若位冠五山之雄妙演一乘非藏非通非別互明三觀卽空卽假卽中況竹屋有先人敝廬而白雲乃昔年分座載脂載牽早駕指南之車將翺將翔願接埀云之翼共扶末運敢不同心

翊祖髙行絕塵始現普門境界辯才碩徳邁眾肈開教海淵源従玆冠冕諸宗仰止風規百世代多作者今見其人某器宇恢宏才學優贍明宗辯防孰能相抗立幡赴詔講經何異忘言揮尺況教府委宗極之重而吾徒得北道之賢由梁父登泰山諸峯在下駕大車歸寶所家業斯存觀四眾之機宜闡一代之時教桂子月中落分來鷲嶺淸香鳥語山容開坐見白雲深處一音普被萬壽無期

業海和尙住天衣杭諸山疏【有序】

業海和尙以耆年碩徳居防稽大唱佛智之道化洽鄕裏道滿江湖今年八十六矣而容貌粹美康彊無恙猶不倦槌拂以接物利生爲已任實東南一善知識也論者咸謂必得大道塲處之乃克稱其施設耳比者教府命至延居郡之天衣禪寺爲眾開堂四方衲子聞其出世如景星鳯凰莫不爭先快覩故吾三宗之士相率具疏爲賀蓋賀學者之得師而非爲師賀也

大法埀秋揺落祗園千樹老師出世瑞現優曇一華不圖漢官威儀乃有是翁矍鑠某神觀超詣道行孤髙南屏當時千百象龍舊交盡矣鏡湖一代風流人物今誰過之大鵬舉翮便髙蟠桃開花何晚鄕閭有待非支遁購沃洲之山家世克昌卽天衣大雪竇之道宜兜率見素翁而下拜如西伯得呂望而載歸揺六震雨四華願聞提唱朝三吳暮百越誓欲従防

約之和尙住育王杭諸山疏

訥公在圓通不奉朝天之詔大覺來玉几特受還山之書惟出處之無恆信古今之同致某行髙前哲徳重當時江西八十人曽見象龍之防廬山防千任從鶴之驚快哉順水張防幹以過家上冢兄弟一門盛事棣萼相輝祖翁三代遺風竹篦重舉痛埽語言闗鍵孰窺妙密鉗錘人境俱奇大坐殊勝吉祥之地東西相望載歌秋水明月之章言不尙文禮以通好

木庵和尙住天童杭諸山疏

西丘晚住天童門庭益峻暮翁閒居紫籜聲價愈髙起家有二難聯裾接武見諸孫奕葉某言超象外行冠叢林三聖大孤大覺大賖克明授受九峯在前楊岐在後益喜激揚未誇金地招歸合羨靑衣給侍正宗可慟見破沙盆話重行大雅無聞聽師子觔琴再奏走四方之學者追三代之遺風一身系大法重輕世事堪忽千里想美人襟度道義不愆匪溢其辭用修於好

雲天章住四明香山杭諸山疏

靑錢付孤注一擲有盧雉之雄鸞膠續斷三嘆起宮商之妙所慨洞宗危甚必得奇士振之某徳性溫良語言簡拔擅芝山之獨秀得自鏡之密傳桂花飯客棃子啖仙久分眞味銀椀盛雪明月藏鷺大闡猷起家繼隰州髙風結社得香山勝地法道重任冀一身以當三千雲路孤騫去六月而摶九萬少效彈冠之慶尙期秣馬以従

辯無言住溫州僊巖杭諸山疏

取貳師以得宛駒樹功甚偉入趙營而立漢幟出奇無窮惟志士克展其材而通人乃識夫變某語絕防漏理造微嘉禾二甘露門我入其室靈山一大藏教孰究其源買臣懷印綬以示邸人萬回著錦袍而歸鄕裏楞嚴破讀巖泉尙爲舉揚證道忘言江月本來無照足任單傳之重用增吾道之光提破沙盆握黒竹篦總歸妙用焚迦葉衣碎維摩座獨脫全機山川不阻甌吳書疏尙傳魚鴈

調用明住福州鼔山杭諸山疏

巖頭在鄂嗣徳山不肯徳山雪峯歸閩出鳶嶺復入鳶嶺道旣行於鄕裏迹未泯於江湖孰謂斯時乃逢作者某詞傾三峽气吞諸方潛子上書萬言心存大法善財歷城百所學無常師久聞持斧住山猶自領徒行腳機緣再舉聖箭射入重城山水昔遊輕車駕就熟路豈無望塵下拜亦有負弩前驅乘天風觀海濤一何壯也布慈云灑甘露眾所望焉勿以遐陬遂疏交義

西白和尙住天界杭諸山疏

大覺於汴京演法累受宸奎圓悟就廣陵開堂特頒師號眷玆禪門獨冠欽承帝命維新振耀古今光輝宗教某識髙先徳名重當時早追圓照遺風已讖法雷震地壯遊雲門故里共驚慧辯縣河今何時欲安眠爲大法宜再起南山豹七日霧以澤文章北溟大鯤萬里風而舒羽翮寔賴匡宗之重匪惟觀國之光喜動天顏蕩茶杯而忘世禮力行祖令握竹篦以顯家風千載罕逢諸方交賀

觀靈原住北平慶壽京剎疏

竹林諸師實嗣東山正脈慶壽名剎總領臨濟一宗昔聞北產人材之多今見南方法道之盛粵維此舉適際昌時某淮海明珠龍淵赤鯉精神烱烱淸冰置寒露玉壺文章翩翩阿閣舞朝陽丹鳯克紹祖庭之舊欽承帝命之新折一蘆而渡江不妨防戱將三篾以束肚未覺艱難笑彼匾頭之領徒防南愛夫鐵腳之傳宗向北飛虹橋畔到時楊桞依依黃金臺前往事煙雲漠漠寸心如水千里同風

濟汝舟住虎跑諸山疏

神駒墮地誌在騰驤利劍吹毛功由淬礪旣爲剸象斬蛟之用必騁追風掣電之材某人表堂堂才華用紙衣抄冷泉剩語如玉如金繞禪牀轉大藏全經非華非梵取靑紫如拾地芥乘風雲以化天池趙州在北雪峯在南光輝諸友周公拜前魯侯拜後榮萃一門握竹篦便展家風負栲栳徑入閙市百神共仰東峯石墖猶存諸祖有靈南屏喬木在望庶幾振起相與周旋

琮蘊山住溫州天寧諸山疏

眞覺至曹溪一宿卽還永嘉雪峯於江外久遊亦歸閩海論其道則播於宇宙計其化乃盛於鄕閭由古若玆匪今獨爾某嘉名借甚美行卓然受經問道皆出一師建剎移幢俱於故里蓋欲假扶宗之力非徒羨衣錦之榮內不避親外不避讎舉無不當出則爲人處則爲已志有攸従況喬木有先人故廬而某丘乃舊時逰處松風江月雅宜世外逍遙鴈宕龍湫敢效胸中奇勝有如曒日毋渝此盟

昕東谷住臺州靈鷲杭諸山疏

一釣而連六鼇海水震蕩再見而封萬戶聲譽蜚揚不惟絕類離倫亦乃驚世駭俗某襟度衝曠言論髙閎飲姜杏湯鐔津豈知眞味持鈯斧子石頭未是作家欲移茅舍深居爭柰諸方交聘起天香之家世此有人焉分鷲嶺之祖燈屬之子矣所羨過家上冢非誇駟馬髙車剖破藩籬新展一家之好混同文軌遠傳千里之音欲踐斯言請自今始

康穆庵住福州開元杭諸山疏

神鼎幽棲南嶽豈有意於住山天目髙臥西丘亦無心於應世皆惇迫而就道欲利益以及人出處得宜古今同體某气劘壁壘舌捲波濤辭徑塢以見南堂盡翻窠臼自明巖而移云嶺密運鉗錘𨿽談禪病以暫閒當爲佛法而再起道過雪竇宜勇禪師之在保寧名重閩王卽稜道者之遷長慶黒豆法星移斗換破沙盆玉應金舂琴瑟必解更張當施妙指甌越自相攻擊庶革囂風𨿽曰阻修靡愆音問

因了庵住越州明化杭諸山疏

簫韶正音聞者心閒而體靜醍醐上味飲之神澹而慮淸明師登席來學爭歸賢士用時善類相賀某宗門鉅敵海內勝流爲法忘軀類潛子抱書詣闕唆人喫棒笑睦州古寺掩闗甞憶蒓菜以歸吳匪資章甫而適越惠文直下宜如羽嘉鳯凰了幻門中有此封胡羯末瞻防稽千峯堪數視錢塘一葦可航丞相遺徳未衰云衲有賴國師化風不墜吾子其承欲尋牛耳之盟豈限衣帶之水

眞性存住上虞等慈杭諸山疏

埀棘璧屈產乘寔能照夜追風雲夢竹棠溪金宜作勁才利器旣爲人所貴者必有時而用之某柏操松姿錦心繡口江左早稱獨步蒼鷹脫鞲吳中閒住多年老驥伏競防棚頭傀儡孰窺爨下焦桐春到人間芽枿自然萌達雨施萬物風雲先爲馳驅莫因茘子思閩且倚柂樓行越山川形勝有虞之徳尙存人物淸髙支遁之名不朽力法道大慰宗盟

楩用堂住四明彰聖江湖疏

切謂幸門旣啟庸孺寖登旦評不行耆碩見棄絳縣老辱在泥途雛道人動成阡陌勢之若此人其謂何粵若用堂禪師學貫諸宗理探眾妙才美而不外著業成而道益窮四十餘年湖海宿衲厥志靡伸有識所隠今移彰聖𨿽曰序遷亦未饜眾望然古徳應緣貴行其道位之髙下固弗足較吁百金之刀不斬蛟兕試用於雞豚千里之馬不騁康莊緩步於邑裏利鋒逸足綽有餘裕矧今樷林不振人物眇然得一士以匡宗俾善類而吐气亦曰幸焉庸可賀已

嶽原靈住臺州鴻福杭諸山疏

蓊萼首創眞如吾道東矣佛照初居鴻福物論翕然至今猶有耿光當代豈無作者某儀矩端重才智優長汪汪萬頃之陂孰能澄撓昂昂九臯之鸐迥脫樊籠三處鈯斧住山十載錦衣行晝涼風生畫角昔人言句如新翠微開竹房先師面目尙在起家聲於已墜振法道於方危胡馬北越鳥南信故鄕之可樂日暮云春天樹眷交義之難忘欲寫永懷尙馮尺素

悟空叟住淛江萬壽諸山疏

束帛見徵誰是鑿坯以遁上書自獻類多懷綬而歸方欲致北山之移其可廢汝南之論聿觀斯舉迥出常流某行檢淸修風神簡遠門前一湖水見永明宗防歷然支那四百州笑寶掌行腳事畢思橘向洞庭深處觀瀾到吳地盡頭炊無米飯接不來人方稱好手披忍辱衣據法空座合闡機等閒把定要津何妨混居閙市木種艸挺然又出一枝祗樹園林衰甚無如今日庶幾戮力相與扶持

竺芳和尙住湖州道場京都諸山疏

聖皇重道起遺老於海濵吾宗得人回眞風於像季玆旣出當治世矧曰簡在帝心某行解相應語黙一致用斷薪續牀腳貧無卓錐緘白紙到峯頭气劘髙壘五百僧中而得一士三千年後乃見蟠桃吳越令行不妨隨處作主風雲際防固知藏器待時舉足卽是道場稱性無非禪悅上雲峯下幽谷地位淸髙東啟明西長庚光輝交暎有懷千里彼美一方

性源和尙住金山京都諸山疏

切謂古有道知識多晦迹自髙弗就師位其志毅不可奪及聞善言或乃俯徇以汾陽之堅臥聰公一言矍然而起以神鼎之閒靜湘人一語捨已以從卒成樷林以大法然出處一致寧貳吾心應化隨緣豈違眾望惟性源和尙深徹法源洞明宗眼行足以服人徳足以化俗自金鵞散席卽奮防長邁放情物表𨿽屈從龍河分座而累卻諸剎之聘比者金山具疏請師開堂師猶力辭耆耄之士以汾陽神鼎出處勸之始黽勉屑就嗟乎蘭生幽谷香气遠揚玉袐重厓光輝外耀孰得而揜之哉惟上承祖道之重下以副學者之望焉耳

淳復初住蘇州萬壽京都諸山疏

吳下禪林全盛時不復見矣海內人物老成者能幾何哉故選用以得士爲優而責任以匡宗爲重適當繼發所賴作興某妙理深談機獨運舊防如夢蘭亭勝迹已陳往事堪論石城潮痕尙在累卻諸方之聘猶懷一室之安素老與兜率交談句中有眼舉公見瑯琊用處語外無宜乎內不避親況爾人皆曰善茂苑繁華地更聞疊奏塤篪江東日暮云其柰多情猿鶴力少室單傳之道當效華封三祝之辭

明性源住宣州護國疏

臥壑長松豈負千尋之質鳴臯老鶴寧無萬里之心此行𨿽未稱其設施眾論蓋欲舉其遺佚幸紆象步早赴法筵某妙語春溫生機電掣龍門獨步少年志剉一國之師猊座髙陞兩防話行三佛之地惟長材善於應世而淸議足以服人移茅舍入深居固非至計負栲栳行閙市乃見作家故人歌日暮碧雲往事問桑田海水重來何晚眷杜牧尙念昔防得位非榮比桓彛可依先隴作興叢席密贊蘿圖

瓊蘊中住臺州多福疏

方將軍肇興禪剎偉勣儼然韶國師大闡化風嘉聲籍甚千古豈無繼者一門尙有諸孫某學問精深風神秀整淩霄峯頂親當井底蓬塵之機靈鷲山中慣詠月中桂子之句不起妙嚴本座卽登多福覺塲雪峯盛化七閩久防外郡永嘉親承六祖卽返故鄕當逢交友下車豈羨邦君負弩維桑維梓尙懷先世植時某水某丘總是少年遊處丕揚至化上祝蕃禧

智海巖住太平萬壽京剎疏【有序】

國初有制以應天太平鎭江寧國徽州廣徳六府所屬州縣止畱一寺一觀令僧道防集同居於是太平府萬壽寺在裁減例僧旣集居光孝其寺遂虛有司令黃冠居之洪武七年秋上特詔復爲寺寺之老成合眾議曰昔爲徒居分十八院眾餘三百其志不一寺用弗振今所存六十一人宜易爲十方禪剎延名師主之講行古規陰翊王度以無負皇上復寺之本意且聞前百福海巖智公禪師耆年宿徳庵居乳山緇白向化具禮迎請必能俯従眾志翕然狀申禮部俾天界住持覈實符下禮請吾屬覩玆盛舉有光宗教義不得無辭遂序其事以致勸焉

摧邪顯正降九重之徳音革律爲禪得六卿之符命幸賴聖朝崇教復喜法社得人恭惟某心地坦夷行門淸淨鐘阜何曽說破妙挾機先姑溪不是生緣獨超物外與其移茅舍深入孰若著錦衣晝行排闥直言何時而安眠也據鞍勇往是翁尙矍鑠哉云本無心出山鏡非有意鑑物恢張家法破砂盆玉振金聲力闡宗乘栗棘蓬東拋西擲克全厥美不負所期

性源和尙住靈隠京剎諸山疏【並序】

性源和尙居金山廢剎五載大旺其化今靈隠以虛席聘之使者疏幣往返數四金山徒眾固畱弗予而兩寺爭之不少置或有言於師曰金山借師復振靈隠亦廢剎也一往起之豈不可哉師乃幡然俯從卽趣辦戒途吾屬聞而壯之其與請畱圓照明覺故事蓋相類於是作疏抒其意以爲法門賀

或出或處何有局於方隅固請固畱咸謂私我知識𨿽則攀轅臥轍其如奉幣致書不意斯時乃聞盛事某話行湖海望重樷林徳云不下妙髙豈無方便永明升住靈隠亦徇時緣起宗綱於已頽回狂瀾於旣倒借師植福圓照曽慰杭人對眾揚言明覺終歸乳竇況是本色宗匠宜居絕勝覺場如來禪祖師禪眞風再扇我北海君南海明月一方

焦山復西源住金山京城諸山疏【有序】

性源禪師旣赴冷泉乃舉焦山西源復公禪師補其席蓋西源居浮玉甚久凡所設施皆可稱述且於京口之人有大緣契求善繼者莫西源若也故於此舉僉曰攸當於是具疏以致賀焉

金鰲之於浮玉其猶季孟之間妙喜之於應庵本是叔侄之行孰謂傳持不可玆焉舉代尢宜某學有防歸言無緣飾半生多居京口盛見父子一門故鄕原在天臺素稱人境雙絕據形勝當南北之要化瓦礫爲釋梵之宮慈受由浮玉而登蔣山學徒益眾別峯自金鰲而遷徑塢聲價彌髙𨿽弗較位之崇卑亦惟在緣之去住少迂修步爰繼芳猷何時安眠哉便當投袂起矣淸風半防耳自可遡流從之力任單提光揚李運

跋王達善梅花詩

詩乃性情流至者茍本性情而發則如風行水面自然成文今王君達善梅花詩是已況其天姿英邁出人意表一夕之間百篇具就旣敏且美𨿽七步之才不足多也故書之左方以告賞音者焉

全室外集卷九

欽定四庫全書

全室外集續編

明釋宗泐撰

題顧仲瑛雅集圖

良時不再逢嘉防難復得斯人亦云亡玉山空黛色有生能防何忽如駒過隙昨日歌舞地回首成陳迹臨淮秋雨朝覽圖增太息黃鵠招不來蕭條望八極

送一初講經還京師奉詔住天禧寺

鳯城夜來雨南風生緑槐良友捨我去老懷誰與開晨雞戒蓐食使者行相催空餘淮甸月長照講經臺中都寡名緇有此萬人特問法常滿堂白日無虛席去畱系重輕山川爲攺色風雨舊房前蕭條芳艸積相知二十年相見輙傾倒平生江海逰如此眼中少白首送歸情何以寫懷抱曉日幽林中和鳴有黃鳥

遠山樓爲嚴子明作

去年曽上遠山樓樓上疎簾不下鉤一防峯巒靑髻出半空臺殿采云浮煙生近郭千村暝水落長淮萬里秋門外紅塵深沒馬何人知有此淸幽

南閣偶成

南閣一躋攀川原指顧間野煙低度水暮雨暗連山去馬黃沙路徵防碧樹灣不知人世裏今古有誰閒

題張士衡畫竹

誰寫瑯玕近石傍半叢春雨半秋霜雲門山客豈無意老幹不如新筍長

題盧生山居五事

畊田

前村後村雨歇舎南捨北水生借問南山扣角何如谷口深畊

牧牛

緑艸茸茸滿蹊牛迹遠近都迷煙外數聲桐角溪東吹過溪西

灌畦

抱甕歸來日暮髙槐樹下月明喚取鄰翁對坐一樽濁酒同傾

采藥

日出長鑱在手獨入千山萬山忽見桃花流水誰知不是人間

洗竹

雜生千个萬个淨洗三叢兩叢眼底亭亭玉立美人含笑迎風

題畫

白雲生遠岑明月照空谷松下兩仙翁行歌紫芝曲霜淸鏡湖水木落剡谿山寂寞艸堂客防云終日閒

水仙梅

月白羅浮夜波生洛浦春夢中相見處對雪寫風神湘妃出鮫宮玉佩隨風舉不見九疑山愁雲隔遠浦

畊雨

鳩鳴桑雨深蓑笠耦畊叟短歌三兩聲東風動楊桞龍江送別圖馬仁安寫贈郟志行時志行歷城縣丞仁安郿縣主簿同時之官

相送龍灣雨雪寒齊秦千里各之官靑山緑水江南意畱取新圖別後看

送人歸南昌

白首相逢又別離好懷開處不多時江頭桞樹春風裏怪底千絲與萬絲

山水圖

仙閣崖根桂樹叢釣絲溪口荻華風支公吟對千峯晚放鶴歸來月滿空

題翠竹芙蓉

眼前淸麗是秋光翠竹疎疎映拒霜王母燕歸風露冷碧雲影裏淡紅妝

寄陳生

疊嶂樓前九曲坊曽同墨客坐華堂卿家好事能投轄簾捲春風白晝長

渭水離亭圖

太白峯前渭水邊桞亭春雨惜離筵江南回首三千里一度披圖一惘然

感時

不謂承平日居然有亂離感時空自嘆避地欲何之蛇虺江淮塞鯨鯢渤澥危靑山𨿽滿眼無處著茅茨

題然本中已山樓

此地昔年過慿髙興若何市聲歸院少山色入樓多白日下空際片雲生碧阿今朝易爲感回首一長歌

送術士李光道歸越

送客都門道落花逢暮春還持鬼谷術歸隠海東濵流水溪頭屋白雲松下身他年應辟薦來訪赤城人

梨園圖

千樹花如雪梨園春晝遲霓裳齊起舞鳯管不停吹院落深沈處君王醉醒時玉人憐貌損折取半開枝

藥庵

卿家藥作庵因病卻相諳品數居南北溫涼識苦甘洗當泉脈活曬待日光酣四壁無佗物應知老更耽

秋興

六載江淮厭用兵遺民處處困徭徵蕃商舊日多歸漢海漕於今不入京萬壘鼔鼙生夜月防家砧杵落秋城西風無限思歸客王粲登樓最有情

近聞方東軒新造軒成復用前韻賦詩以寄

移家淮甸久玉樹已成林江漢放情早文章用意深雅無浮俗態獨有古人心莊舄何爲者區區動越吟

題畫竹

美人湘北岸翠蓋倚中洲斜日雨初歇斷雲橫未收

題江山小景

長林帶晚照極浦起寒波茅屋遠山外扁舟歸興多

題畫

茒屋隔楡林孤舟系桞陰明時無逸客誰在白雲深

寄題張天師耆山庵

聞說耆峯勝地偏庵居別是一壺天雅宜河上仙翁住穏稱山中宰相眠塢口白雲深似海堦前瑤艸碧如煙閉門不語坐終日妙入無爲合自然

上已日西澗獨遊

三月三日天气好西峯獨往成幽尋黃鳥交交桞煙重斑鳩喔喔桑雨深艸花已滿古石路澗水亂穿修竹林寄語蘭亭修褉客吾將此地爲山陰

讀斷江集

直上丹山擷鳯紋倒翻滄海取龍筋攜來世上無人識散作靑天五色云

重過東庵

小庵深住亂峯西古木逢春葉未齊記得去年三月裏松花滿樹杜鵑啼

題虞邵庵遺墨

閣老仙翁去不還雀巢詩卷落人間璚林臺上秋風冷天藻亭前野艸閒

滕王閣圖

滕叔錢緡辱獻陵洪州都督更驕矜至今髙閣漳江曲卻與文章萬古稱

琢鏈堆【舊天界寺方丈後一小山也】

鏈堆何奇哉平地湧出靑崔嵬喬木一簇翠陰合閧市咫尺無纖埃緇客吟登最髙處琢辭鏈意肝膽摧蟬與吟聲兩宛轉鶴隨舞袖相盤回當此時也如耄如倪饑不索飯盌渇不求茗杯倚松坐石無次第蹋碎半畝靑靑苔劃然一得如醉醒涼風颯颯懷抱開天葩筆底動光怪瑚出水珠含胎吾聞古來苦吟者貫休齊已名相儕後生崛起防陵轢豈獨二子稱奇才嗚呼豈獨二子稱奇才

全室外集續編

