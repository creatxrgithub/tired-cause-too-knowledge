《運甓漫稿》

﹝明﹞李昌祺

欽定四庫全書

集部六

運甓漫稿

別集類五

明

提要

臣等謹案運甓漫稿七卷明李昌祺撰昌祺名禎以字行廬陵人永樂甲申進士選庶吉士授禮部郎中﹝按明初六科皆有庶吉士不止翰林有之故得以直授郎中﹞歷官廣西河南左布政使事迹具明史本傳是編皆古近體詩並詩餘乃天順三年吉安教授鄭綱所編史稱昌祺預修永樂大典凡僻書疑事人多就質其詩淸新華贍音節自然陳循序稱其本之以理充之以气故雅淡淸麗宏偉新奇無不該偹不必逺較於古就今而論千百之中不過數輩曹安讕言長語極推其題文丞相研一首朱彛尊靜志居詩話亦謂李禎詩務謝朝華力啟夕秀取材結體頗與段柯古相似蓋由其一變綺靡纎巧之習而以流逸出之故別饒鮮潤迥異庸蕪鄭瑗井觀瑣言乃曰李布政昌祺人多稱其剛毅不撓嘗觀其運甓詩稿浮艶太逞不類莊人雅士所爲所謂棖也欲焉得剛云云是梅花一賦足累宋璟之生平矣執文章正宗一編以進退古今之作者不亦隘乎惟其中騶虞歌汴城閱武諸篇或稍傷俚俗然論一篇之詩當字銖句兩而求之論一家之詩則當統觀其全局不以一二章定工拙也

乾隆四十三年六月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

運甓漫稿卷一

﹝明﹞李昌祺撰

○五言古體

擬影贈形

太極生萬彚繄人最爲靈云胡浪自苦馳騖迹靡寧化機有恆運疾急弗暫停適見方紅顏鬢髮忽已星人身非金石終當歸沈冥不如學神仙服食煉爾形君我兩無壞永共天地齡願君取吾語日進參與苓

形答影

有形斯有影物理固其常我行爾必偕我息爾乃藏豈但相依附實此同存亡學仙非無術卻老亦有方古稱彭聃輩其壽邈難量於今竟安在孰是長生鄕多君爲余勸玆道終杳茫參苓且當止莫若銜杯觴

神釋

人生斯世間於物亦豈殊二儀妙參贊政由我中居與子𨿽三名其實本一軀出處旣弗異如何乖所趨老氏貴不死長生出貪愚神仙果何物天地尙或渝飲酒固所好悲愁賴其驅從古戒沈湎先王有遺書學仙非吾事痛飲豈我圖但當委大運俟命寧憂虞旣來諒必去此理端不誣逍遙以乘化荷鍤徒區區

甲戌九日陪瀧岡先生曁諸友登髙旌陽宮分韻得影字

蛩鳴霜淸候葉飛秋盡景萸菊方交秀琴冊亦蹔屏逡巡出芹泮次第陟松嶺涉隘齒或亂升曠序還整登降屢斷續賡酬互馳騁檉林逓陰森蘚徑極修永席地藉山云臨流潄石井欲投巖棲人拂衣世外境寄情園兼綺洗心箕與潁縫掖旣身被逸致只神領偶此諧一醉已見夕月影

淵明酌酒圖

耕耨有餘暇蔭此楡柳陰燕坐對佳菊解襟獨長吟老農得羙酒負榼逺見尋呼兒滌塵爵相與聊共斟終觴兀然醉富貴非所欽吾生詎能幾爲樂當自今

洞章一首送彭道士

赤明肇無始玉京聳神霄眞人遏死路五老禦靈颷玄梵超溟涬豁落開幽寥中有浩劫尊絳節諸天朝丹光耀明景春華淩翠條欲結無窮遊飛神躡璇杓稽首拜太上髙舉同逍遙

題松菊堂捲

久矣厭流俗稍與世背馳癖性愛松菊並植當軒墀幽居無他玩雅好良在玆淸風忽然至天籟鳴參差涼露曉厭浥眾蕋含華滋顧渠歲寒物自與靜者宜不形丁生夢聊詠陶翁詩養拙茅檐下過此非所期

松石間意軒

夙有山水癖已忘天路遊屏迹衡門下愛此松石幽靑松蔭我屋白石臨溪流逍遙曳藜杖撫玩舒煩憂老農解吾意負榼逺見投忻然笑相命且共飲數甌倦卽憇石坐時還撫松謳盡此一日樂明日非吾謀醉眠松下石孰謂此生浮

送友人故鄕訪族

秋雨浹旬月積潦連平津慨然理舟楫訪我族中人相去實緬邈悠悠隔冬春同源旣分流萬世本一身駕言逺相唁詎敢辭艱勤丘壠得灑掃尊酌且復親𨿽未獲久處蹔來亦所欣感此遲莫年再至恐無因各願愛體素令徳期日新

題晚香堂二首

弱志弗茍尙遂與世好殊性本愛閒逸種菊繞蓬廬時當雪霜厲羣卉悴無餘斯花獨敷榮爲我莫景娯掇英泛美酒燕坐當前除菊可制頹齡酒能解饑劬陶然有眞樂此外奚所需俯仰天地間百年復何如寄語達生者浮名豈能拘

靡靡秋日晏淒淒霜露零紛紛眾卉悴粲粲佳菊榮我實幽居士適此隱遁情園林無來躅牕戶有餘淸牀前一壺酒滿泛黃金英長歌散襟顏歌竟時自傾頹然旣就醉此樂將不勝微願良易足多技豈吾營餘生後彭澤千載仰徳馨

送何教授奉母還臨川且省其父

秋日淒以白遊子念歸還奉母載官舫駕言還臨川王門豈不樂所惜慈侍偏況玆嚴親在家居垂莫年溫涼謹問候子職媿久諐今我幸具慶而可各一天故山有髙堂二老心所便豈無一觴酒跪勸當幾前敢謂美晝繡庶用怡華顚依依戀膝下眷眷懷日邊重來勉盡瘁移孝乃爲賢

乘化室

素髮被秋鬢筋力與昔殊人身非金石歲月苦易䢐麟原有靑山眞宅預可圖穿雲斵隧穴宻甃圓且虛石獸旣外列瓦棺亦中儲前立兩翁仲傍蹲一龜趺地靈曁木伯呵護衛以驅四序自更疊大運誠須臾千秋百歲後瞑目歸斯廬油然委蛻去此外復何虞

題愛日堂

逝景如奔流晝夜東向馳歳月諒難盡人生信有涯所以孝子心惄焉抱深悲舉頭視慈顏已覺非昔時適見雙鬢玄於今成素絲念之益增感何由報恩私晨興啟髙堂甘旨具在玆奉觴祝親壽願共春暉遲以斯菽水歡爲彼衰莫怡去日莫能挽遐算或可期庶幾崦嵫照不異扶桑曦

題山水小景

野外少人躅值此佳日遲偶與二三友遊觀賦新詩靑松藹繁蔭碧艸含華滋逍遙恣言笑童稚亦娯嬉濟濟炫春服悠悠詠淸沂玆歡恐難再興盡以爲期

題湖山佳趣捲

宦遊愜深好乃在名勝區山水自足適況玆職文儒橫經有餘閒逍遙出通衢春服各已成遂與童冠俱徘徊恣言笑登陟忘饑劬晴鳶戾層空弱藻翻文魚至理與景會天機獨吾娛悠悠仰川上眷眷懷舞雩詠歌返黌捨髙興誰能諭

梁處士挽詩一首

涼颷振庭樹殞星當前除伊人此遐逝斂衽歸玄廬翩翩丹旐揚祖行在須臾衣冠閟重泉體魄寄荒墟浮生𨿽有盡令徳諒不渝沒世茍無述百年復何如梁鴻凜遺烈千載與之俱

容膝軒

一室厪如斗堆牀置琴書耕讀得閒暇危坐心自娛天光在甕牖席門掛繩樞已忘朝市榮聊依野人居環堵本隘陋於我信有餘陶然俯仰間八荒在庭除豈但一榻外六合眞吾廬卽此自寛裕廣廈空渠渠

春日與髙逸

人行秦淮河上作端居苦無悰今旦得良契逍遙出近郭散筞淮水際艸軟倦堪眠林香醉宜憩鳥咔晴始和川容晚逾媚筱深風葦宻沙沒夕潮至野鷺渾忘機似識靜者意幽懷頗得愜逝景苦難系候卒晡欲還春城暝將閉因知市朝隱兼有林壑致永言終此生涵泳太平世

金溪鄧處士挽詩

永夕少微墜伊人亦長捐蕭條薤露歌祖行出荒阡遺骸寄空木逝魄歸窮泉有生諒必死自古莫不然矧玆得髙壽況乃歸其全瞑目可無憾茍生眞足憐鄙哉學仙子服食希遐年

具慶堂

髙門多積慶父母喜俱完兄弟亦無故妻子復團欒況玆值明時懷紱爲縣官民淳眾務簡日夕閒且安命婦出中房具彼飡與盤怡然一室內骨肉恆相看至養在承順菽水有餘歡簡書諒足畏憂患何能幹

徐道士安處軒

塵氛旣屏絕气宇亦澄鮮心恬境逾寂慮遣情自捐結宇依層巖開軒俯重淵遙林含宿雨古樹帶秋煙落花晚成積歸鳥夕知還習靜泯眾累守黙息萬緣淸虛固其性聲利豈所便智黜道乃得朴返眞斯全將隨鳯鸞侶以引龜鶴年

淵明圖

閒居寡人事逍遙步裏中風霜凋眾卉獨榮見孤松南山忽在眼佳菊亦成叢欣然縱遊眺況玆年歲丰幸有盈瓶酒酬勸偕老農醉來多奇趣豈必絲與桐

冶城懷古

趍朝退北闕弔古來西州忠貞結纓處松栢余荒丘蕭條伯气歇慘淡寒云浮嗟哉晉多士孰奮匡君謀壼也眞丈夫毅然無匹儔父子著偉烈姦諛詟芳猷英姿儼遺祠信史芬余休疎鐘冶城晚落木秦淮秋我來事搜訪往迹猶可求如何忠孝名不在曠達流誠知淸談髙寧執鄙吝優同朝江左賢顙泚徒懷羞徘徊凝望久日落長煙收

題亡羊圖

澹無組紱累夙志愛林泉挾冊驅羝羣箕踞叢筱邊玩繹造芒芴超遙謝蹄筌微風延眾籟落日明長川心景適相契物我遽兩捐爾羊本非﹝闕﹞我書亦空詮不寫谷生博畫師無乃偏執業𨿽各途亡羊奚異旃固知東陵愚豈及西山賢徇名與徇利均死何后先棄置且勿較呼兒進杯棬

哀蕭教授引之

銜哀讀銘誄悲淚若河懸念我同門友於今在九泉契闊𨿽云逺情好乃逾堅都門送別時何意遽長捐達宦每在晚朝露竟溘先一夕成長往二胤仍各天枯骼委烈熖餘燼藏墓田人生孰無死禮葬固所賢等爲歸腐朽終當隨化遷所以曠達士形骸豈復憐佳名苟不沒詎必分烏鳶

題王司直所藏米南宮畫

幽壑霽殘雨飛雲晝蒙蒙大江瀉練遙上與銀漢通村墟極平壙島嶼迷西東長林隱空捨眾籟吟天風懸崖忽焉斷浩蕩煙濤雄夕嵐落霞外把釣何老翁流水共情性沙鳥知心胸浩然滄浪歌濯足淸潭中始知簪紱華不與漁樵同興適隨去畱身閒忘達窮我生夲放浪中年抗塵容觀圖思初服脫屣期息躬長揖鳳鸞侶永投鷗鷺蹤自此卸銜勒郊原春艸丰

題十八學士圖

慨觀瀛洲畫經濟懷羣公唐宮委蔓艸寂寞昭陵空天策舊多士猶餘圖卷中乘時翊昌運磊落皆豪雄論思過丙夜魚水欣遭逢輝光驚時人文翰動九重粉繪勞相臣褒詞煩褚翁白雲鶴笙逺卽此眞方蓬勛業豈弗髙聲華亦云崇終然太平治所媿乃國風謀謨匪無材王佐自不同邈哉夔契輩誰能寫其容

獨酌有述

沈憂如積痾紆郁劇焚燎深在膏肓間異鏡諒難照往聖垂方書萬病皆有療獨玆莫措手渾沌無朕兆嘗聞達人言掃滌酒其要呼妻倒空罍數斟飲輙釂頓覺胸次豁豈懷酗酣誚頹然百慮忘濁醪信爲妙

秋日寄鄕中親愛

秋气慘以栗涼露日淒其感時憶親愛惻愴增遐思迢遞隔山澤悠悠各天涯念昔爲舅甥於今成路岐逝者間存歿生者傷違離柰何綢繆意中道失所期復玆邈千里會合知幾時撫事但心折懷舊空神馳願言垂暮景黃髮臻期頤

翠爽樓

幽居逺城邑山水有餘淸層樓據其勝登臨怡我情曲闌無人來臥起時獨憑空靑襲琴書濕霧飄軒楹燻風滌煩襟好鳥相和鳴景物能解顏濁酒聊一傾油然旣就醉意適心自平多財信爲累達宦眞虛名且盡今旦樂明日非吾營願言在盤澗養素安餘齡

秋暑述懷

局促過長夏荏苒屆秋期初謂火旣流涼颷掃炎曦豈料殘暑酷乃爾不可支我膺徽纆纒下共卒伍馳弱骨苦汗漬獘衣嘆塵淄一身方在公寧復顧爾私𨿽無案牘勞莫任奔走疲幸玆城南廠頗與靜者宜時來解襟坐偃仰暫得怡我家文江上先廬有遺基何當乞骸去結茅樹桐椅期與世塵絕永隨樵牧嬉懷哉果何日浩嘆徒歔欷

甲午九日病中作

謫官久於役俯仰成陸沈豈顧歳時邁但憂才弗任如何孱弱質玆復病見尋蕭條臥空宇四壁但蛩吟山妻忽相謂重九今旦臨欲沽東鄰酒垂嚢久無金而我聽此語浪然淚沾襟婦云奚所爲感慨亦何深拭淚向婦道爾豈知余忱老親隔千里兩鬢吳霜侵十年違菽水慚彼返哺禽縱匪在憂患有酒寧獨斟妻亦重灑泣悲感不自禁婦人亦人子豈獨丈夫心

秋日登雨花臺

玆臺創何代遺址對逺川雨花不復見蔓艸空翳然今晨逐徒侶偶爾淩其巓一眄周四顧梵宇相蟬聯黃金佛鑄像玉麈僧談禪側聞身毒教本自哀顚連誰哉繼虞願浩嘆秋風前

遊朝天宮示同行道者

琳宮啟森爽蕩蕩寥陽天神君司雷霆見者皆肅然翊衛儼六丁陟降來羣仙空歌發遙唱祕籍開洞玄鳯扶五老駕龍驂列帝軿造化非形求道妙豈言傳希夷有像外溟涬無始先願隨郁羅翹稽首太上前

蔣節婦

蕭蕭斜日夕肅肅悲風寒涓涓苦淚滴寂寂孤燈殘昔爲比目魚今作獨宿鸞捐生下相從一死諒非難妾身豈足惜老稚誰爲看節義古所重貧寠敢不安庶幾泉路魂瞑目少自寛泰山或可移海水亦有幹惟應天上月長照妾心肝

謁卞忠貞祠

粉署得休暇偶登冶城巓令公有墓道灌莽浮荒煙遺容儼鸞鵠盛服嚴貂蟬褒贈卹典重報祀時薦蠲緬懷臨難日力戰操戈鋋君臣義所重父子軀同捐豈伊一門間卓爾忠孝全晉士輕節槪放曠尙虛玄宜含瓦石者視死猶生年炳煥畱盛名上與星日懸豈特式臣庶端足扶坤乾嗟彼負國徒亦拜祠堂前後來建康倅允矣希其賢

題靜觀堂捲

嘿處在林居沈冥遺世榮大哉靈臺妙止水湛澄凝括嚢視羣動擾擾紛自營細艸沿虛砌佳木蔭前庭慮空念乃息欲淨理益明如何驅馳子終日沽其名淸尊有醇醪幽居無俗情醉來澹忘言養晦樂餘生

望方山有懷

玆山如匣印整特臨都門傍顧眾峯少遙依鍾阜尊煙嵐結空翠泉石生淸芬木秀澤時雨鶴歸投暝云幽棲絕俗士遊衍皆仙羣不見謝康樂我懷誰與

論讀道書作

疎林過微雨綠葉當窻垂緬彼古仙者祕言良難窺晝觀探其賾中夜夣見之玉色龍鳯質金章鸞鶴姿稱云瑕丘仲亹亹示端倪玄理貫而徹素心欣以怡伊餘煙霞性早歳慕無爲驚悟但虛室颷輪那可追

謁趙文節公祠堂

烈熖不容熄玉石俱凋傷宗社震蕩中大地多傍徨國祚倐云移成命眞靡常興替𨿽有數節槪焉可忘明公倅大郡派系分天潢英气淩雲霄髙操橫秋霜爼豆固所聞軍旅非所長守土職攸重固當死封疆小君賢伉儷秉志與頡頏豈伊粉黛姿乃有鐵石腸所以顚危際賴之植三綱精忠嫓卞壼廟貎儼相望義比華嵩峻名齊日月光英魂在帝傍時復臨舊鄕何代烈士無豈獨張睢陽

曾氏三貞堂

客行蘭溪上有屋甚煒煌借問誰所居云是世節堂世節果何爲一門凜三孀三孀本一姓婉娩金玉相父兄實佳士夫子各才良於歸期白首中道俱淪亡韶華豈弗念夙昔佩禮章捐生以相從之死庸何傷此身寧足顧老稚誰扶匡節義古所重焉敢違綱常無貽九京羞旌表非所望一孀逝已久二孀政康彊存者膺孝養沒者畱芬芳而客聞此語流涕忽沾裳寄言觀風使采之獻明光經浯溪

讀元結大唐中興頌

平生念浯溪鐫鑱有遺迹揚舲溯湘水登臨蹔來卽穹崖倚層雲奇險自天辟漫叟詞旣嚴顏公筆無敵鬼神屢呵護風雨長洗滌忠槪儼尙存冰銜猶可識端容斂襟讀感慨重心戚誰畫靈武謀大物取何亟唏嗟中興業諒重君子惜逡巡解舟去回顧三嘆息

曲江拜張文獻公祠

嶺海號多士開先始興公大名照宇宙信史書勲庸遂令曲江重嫓美中州崇精誠日星貫爼豆春秋隆緬懷廊廟上蹇蹇王臣躬指玆逆豎首碎此幹將鋒天髙聽𨿽卑竟莫回九重薊野鼙鼔動蜀道埃塵蒙範金肖遺像褒贈勞淵衷顧瞻祠堂間尙識風度雄白羽寓微意金鏡懸孤忠先覺百世師景仰無終窮懷哉秉鈞者孰與公心同

遊柳山書院

休政違炎方返棹及淸湘考圖訪前迹懷古陟逺岡禮殿丹堊陊雩亭棘榛荒旣感時代異亦憐爼豆亡蘚深碧侵階蘿宻靑蔓墻雉鵙有翔集衿佩無趨蹡陰菌依座秀晴蕤沿澗芳豈伊誦弦地而爲樵牧場撫俗思賢哲繼軌念循良視廢余誠怍舉墜職所當南藩如重踐庶或夙心償

張節婦

昔與君結髮綢繆百年期柰何屆中道而有死別離相從固云易九殞分所宜殘喘匪自惜呱呱誰抱持姆氏夙有訓敢或違天彛明明夫子魂泉下諒有知少爲張家婦老作張家嫠先姑炳遺烈誓欲與等夷他年樹雙表大字旌門楣

重蒞汴藩示流民

汴藩控西北水陸咸此會太行如長城嶻嶪壯藩衛黃流自天來蕩潏勢何鋭土壤多肥美風俗寡浮僞云胡遽凋獘徵調靡寧歲富者化貧窘窶者塡溝澮十室數口存一戶百徭萃婦人廢蠶績杼軸悉空匱丁男應夫匠累載負租稅偸生旣難期逃竄非所畏嗟我忝旬宣重臨益驚悸勞來固乃職夙夕思盡瘁庶幾解倒懸疲瘵少蘇遂矧玆聖明朝屢下寛卹惠苦語示羣氓歸哉理荒穢

九日郟縣小蛾眉山拜二蘇先生墓

風厲羣木落菊萸涵露淸令辰屆重九促駕仍遐徵逡巡及僧捨整拂塵冠纓懷哉宋二蘇此地余荒塋石人俱摧僕壠土相將平趨祠拜遺像祇薦陳芳馨緬彼蛾眉山西望千里程玆丘亦何謂云胡冒其名徘徊盻林壑恍若聞金聲感彼詞垣仙托此捨衛城文章白日麗忠槪秋霜明徒令後來士仰止生深情

蝻塜

七月月生魄蝻出溱洧傍始焉學躍跳倐忽羽翅長所過赭郊埛矧復遺稻粱坐令飫飽腹立化饑餒膓督民殄斯類晨夕紛遑遑隳突踐壠畆炬火明山岡燎焚弱質燼撲擊微骸僵卒夫載朽胔絡繹持筥筐穿穴掩腥穢作塜官道傍罪浮彼破鏡𨿽死安能償蝮蛇實揺毒已疾傳醫方蜜蜂誠小物亦解奉其王畜蠶必吐縷世賴充衣裳畏蚊恐噆體幬幕席與牀靑蠅奚足憎赤蠆應可防編竹蟻知報勤誦螢聚光致雨蜥蜴驗起痺全蠍良原性殊善惡稼穡咸無傷惟玆口吻酷黍稷爭先戕乾坤百虫夥去爾庸何妨吾將告宰造投畀魑魅鄕從今樂耕鑿歲歲歌丰穰

崇福宮禱雨

淸曉戒徒禦禱雨謁道宮焚香古帝前拜跽肅以恭因之感興亡華構久已空尙有勅賜碑狼藉蔓艸中慨想宋全盛鑾輿屢遊從名臣領祠職列辟儼睟容運往物隨攺偉觀難再逢登臨睇煙霞頗愜眺望悰遲回不能去樹杪來長風

觀啟母石

夙負山水癖苦乏幽討緣幸玆崧與少秀色當眼前公餘陟峻岡忽覩石一卷特立四無鄰觚稜不相聯云是啟母身化在郊墟壖呼之乃擘裂啟出仍完全幻語本荒唐昉見淮南篇遐想覆載間滄桑屢更遷安知運代移墜彼千仭巓厥理誠可推賢達固釋然矢詩正妖訛昧者庶或悛後世有豪傑爲我焚其篇

端午日遊少林寺

少林聳岧嶤有路達蔥嶺半生懷勝槪老乃賤眞境緇流逺見迓偏袒仍露頂升髙縱遐觀頗覺癡緣屏蒲風翻卷帙艾色侵衣領掇蔬僧具供飲騎童汲井自拈淸淨香作禮爇古鼎超超昔神師順寂同溟涬而於片石上畱此不滅影竺夏𨿽異轍皆貴能猛省寒巖許分坐禪定畢余景

題王生捲

王生事眾藝厥藝非庸常字格旣超俗醫名將擅場揮翰縉紳前懸壺闤闠傍時時拂華箋流麗兩三行勁健束筋骨端圓斂鋒鋩硯池墨波翻藥闌杏陰涼家藏總祕帖囊貯皆奇方勉力當師承蜚英期頡頏誠心見焚劵淸致歸文房八法右軍最諸科思邈良籠鵝與伏虎萬古同垂芳

題雙燕圖寄表弟陳安行

君家唫溪北我家郡城西君家梁間燕我家梁間棲我從出鎭來寒暑又三變不見故鄕春惟見故鄕燕挈家吉城邊寓家汴河湄燕識主人心相隨不相離念君千里隔見君幾時得欲令燕銜書飛歸到君側君能弗吾棄爲理白雲莊願言共君老看燕雙飛翔

雪中偶至相國僧捨

精藍創何朝規制極殊勝閻浮罹刼火無復莊嚴盛惟餘白足僧短褐露兩脛我於大雪中獨立偶乘興難尋金布地頗訝玉爲徑娑婆絕塵翳似得天眼淨冷冷梵唄音細雜鐃與磬欣然遂忘返宿畱逮昏暝乃知向上機無臺亦無鏡徒勞費辭說妙在悟自性世無毘耶翁孰拯眾生病願言投空門跏趺事禪定

夢萱堂

憶昔種丹棘期以怡親衷親亡故物在徒使增悲悰朝觀夕仍對詎料精誠通忽從枕上見宛與生存同欣然載言笑睇彼階下叢森森鵠觜英相映慈顏紅芳莖挺淸修嫩葉紛蔥蘢斕斒五采服煜比花色濃宜男旣非望且遂忘憂忡驚寤忽無覩寥寥書室空想象抱沈痛淚落如流淙起視北堂植靑靑涼露中

靑城懷古

炎宋尙簡質郊丘布爲墻九門謹闔辟萬卒嚴周防暫置弗勞杵權施豈須隍綿延逮宣政驕盈更典章版築易縷制墉壕固金湯衮龍狩沙磧泥馬奔錢塘奢侈諒宜戒播辱尢所傷陶匏薦明水維馨仰前王

林亭逺眺捲

雙親久淪逝遺櫬空山藏歲月諒已逺撫昔增感傷儀刑渺何之想象空彷徨悠悠人子心沈痛何時忘虛亭縱遙覽竹樹森微茫輕雲斂還舒列岫紛低昂巖松布淸陰溪艇浮滄浪騁望極遐曠白首在異鄕邈玆九京隔慨嘆徒深長行行更回顧淚下沾衣裳

老大心易感鞠育恩難酬顧瞻靑靑山髙塜山西頭憇玆灌木陰盻睞馳雙眸含悲睇天末若見墳與丘茅亭依水石屢至成淹畱蕭蕭風樹枝欲靜不自由哀哀烏鳥情纒綿終靡休焉用徒耳爲顯揚愼所修移忠古攸貴往哲有令猷

先壠違別久蔓艸迷荒墟豈不念灑掃道路頻馳驅獨懸一寸心怵惕霜露余王門固可樂窈窕曵長裾旨甘亦云足弗逮將何如孤懷倍惻愴引睇西城隅洪濤曷能度疊嶂諒難踰歸飛乏羽翼注目空踟躇中和蓋代英玉質神仙臒詩畫兩精妙風韻天然殊熈春富詞藻字字皆璠玙允爲世三絕朂爾當珍儲

重慶堂爲錢儀賓賦

客行大梁道華屋枕道傍借問誰所止閥閱何煒煌居人笑答言此謂重慶堂就中兩遺婺同志如雪霜賢孫英俊姿遴選賓天潢膳調三鼎珍樂奏絲與簧笄珈儼成列冠佩肅分行趍蹌二親側次第進杯觴百務弗相干暮齒彌康彊家和福乃臻四序來禎祥玩匪宜男花心怡自憂忘姑耆婦仍壽鈞享百歲長客聞遽前拜重是雙貞良豈徒垂閫則庶以惇綱常

送楊郎中催馬艸還京

大梁據中土自昔風气旺北邙殊蜿蜒太室極雄壯黃河貫其間浩浩恣奔放四野開平衍桑柘綠相鄕丁男事耕耨姑婦治絲纊菽麥盈倉庾醑醴溢盆盎近歲頗凶屯旱暵觖農望念玆饑餒餘十室九鰥曠長貧負租稅逺役困夫匠督蒭實賴公區畫咸適當深體堯舜心推仁憫凋喪叱吒尙弗忍矧肯施鞭杖愧余謭劣才旬宣乏善狀竭力奉寛條庶減疲癃恙贈別陳民囏冀君徹卿相

擬古

玄穹惟湛寂元气斗斡旋時序相禪續陰陽無忒愆乾綱後攸則庶政相斯專明良職其職四海自熙然

吾觀日與月乃是陰陽精彼升此攸降循環有常經萬方仰臨照元良則其明離躔遂晦蝕惟辟修徳刑玄象𨿽緬邈人當思戒懲

園綺遺世賢逍遙商顏巓安漢笑談頃視之何易然拂袖謝隆準采芝茹芳鮮今復有斯士吾將爲執鞭

黔婁貧賤士懷道棲衡門布被斜可殮曾西徒失言終焉謚康子萬古播淸芬云胡有千駟歿世寂無聞

吾觀古顏孟生民之先覺已克禮斯復陋巷亦云樂气由養而充浩然塞寥廓其歿餘千年載籍猶昭灼天爵良可珍簞瓢未爲惡

方寸湛明鑑賢愚罔弗然浸滛汨私欲沈溺陷危顚善性寧終昧淸光應暫捐勉旃力磨治皎潔當如前

芙蕖開淸池花葉相掩映粲然燻風中容色自娟靜瑩同淑女姿直類君子性豈不念春華榮悴分攸定柰何徒徵馳竟日事奔競

蹁躚一黃鶴飛止弱水宮靑鳥戴勝使側目不相容遂遺瑤池迹逺寄滄海蹤無心隨鴻鵠任爾摩層穹

聞昔有逸民風標何峻拔超然淩雲霓遐視九垓狹迹𨿽戾中道心則忘窮達其人諒可希前進脂吾牽

索居人事寡窮探墳與丘多謝東鄰客頻來爲我謀乃爲儒冠誤富貴別可求首幹中常侍次謁北平侯捷哉仕宦徑貿貿不知由讀書果奚益辛苦被時羞我笑而相答志殊各自求蕭條老布褐道在復何尢

憶昔中園裏樟楠柯葉深芳葵種其下幽鬱冒繁陰靡瞻朝暾出鮮覿夕景沈縱昧昏旦候寧殊傾附忱小艸本非異懷忠性所任誰當抑蒙翳庶遂向陽心

森森鄧林木四序恆靑蒼隨材就掄擇規矩因圓方其中有孤檜膚理尢堅剛挺特寡附麗辛苦受雪霜含章少外飾莫廁棟與梁美哉連抱姿而弗登明堂永惟松楠侶恥在槐樗行志士不茍屈撫樹空彷徨

我本賤貧者棲棲在蓬茨蓬茨何所樂吾心自孳孳人言靑山巓玉髓閟在斯服食仙立成深慚稟凡姿何如任其性雋味古文辭仰止曲肱叟捨此吾誰師

荒哉煬天子縱侈樂無涯彛紀胡可瀆同心賜宣華獨孤𨿽云誤勇才亦非佳楊梅枯已久撫事令人嗟

題﹝闕﹞

先生篤行士小隱南麓邊芥視功與名遺棄如浮煙造門非俗流問字皆英賢室空長物無匡牀但靑氈世受靜春學潛心最精専所以絕外慕昕夕勞鑽研斯文誠在玆樂矣卒歲年海■﹝宀禹﹞忽鼎沸羣氓弄戈鋋渠魁何狂愚馳書敢相延奮袂拂然起仰首呼靑天誰爲奪我志淸白世所傳灑然攜琴劍樂道鑑魚鳶從此勿相逼淸風激寒泉當此喪亂際三綱賴公全磊落貞松姿霜雪愈挺然九京不可作星日芳名懸因詩寄深衷嘆息頹陽前

題方方壺枯木竹石圖

空山百尺樹質性何貞堅夭矯修篁側寂寞盤石邊亭亭任重姿屹立思擎天造化偶遺棄值彼蓬萊仙寫之若憐才崢嶸老龍騫朔風振羣木節操欣獨全寄言玩物者毋貴春花妍

顏用正挽詩

幽棲忘聲利抗志惟雲泉澄神以內照白首甘艸玄旣混釣耕侶詎希冠蓋賢魄化名未泯塵凝榻尙懸服膺先民訓委順安其天誄文太史述遺經門人傳息蔭樹繞屋資生瓜在田掩棺諒靡憾況乃獲歸全孔曾皆一轍此理豈今然

哭子

餘齡及中歲有子生六年疾痛母心惴寒饑我懷煎鞠育愛𨿽切燻陶教宜先數日近方解誦詩未能全賦齡亦何短夭閼輙棄捐觸目恨山積沾衣淚河懸世澤懼斯斬書香賴誰傳嗣續人所重念之增惕然修已安義命昊穹諒無偏明喪笑商鄙情鍾慚衍賢螟蛉信麼麼在物亦堪憐

夏末偶尋

洞惠道院曉起涼月淡絺衣坐肩輿灑然塵慮豁遂卽道者廬蕭條殿廊存亭軒化荒墟山門憇樵農蘚砌鹿豕趍澑傾有墮瓦樹伐無遺株仙家尙消沈況乃俗士居蓬萊屢淸淺此事諒弗虛吾聞至人言一气運化樞莫窺機緘微孰外定數拘通由饑亡命載以賄喪軀榮華豈久在役智悲羣愚

洞章二首

縹緲大梵境玉京何寥寥空洞無色根泛兮若浮飄陽精鎭朗耀豈復知昕宵熣燦丹霞中浩歌白雲謡一聽眾緣息再聆羣累銷刼運自玆度稽首登神霄

浮黎始上靑浩气長空蒙溟涬窈無朕端倪那可窮梵川玉虛界不與諸天同羣仙時遨逰翳鳳駕赤龍年壽罔有極莫能測其終泛詠黃雲裏肅侍彌羅宮

題翎毛畵贈葉太守

名郡太行北水陸當要衝舟車日旁午來往無停蹤民貧困迎送矧值歲罕丰繿縷衣百結藜藿恆弗充前年太守來遴選出聖衷下車亟摩撫昕夕勞其躬還珠及渡虎有待臻全功我昔因入覲道經淇水東解鞍憇驛舍桂樹空庭中有鳥鳴樹間其雌和其雄物旣適至性人猶含苦悰尙期盡生遂和輯比鳥同庶令盛明代再見黃與龔托畵表深意寧論描寫工

丙寅端陽述懷

歲月易流邁佳辰屆端陽閒居昧時序節日如平常空園積雨霽蒿艾如人長蕭條掩關臥蝶夣方悠揚老妻喚我起盤飣勸我嘗小孫頗慧黠學語聲瑯瑯舉目見之喜欣然揮一觴儉約固予分泰侈非所望冥觀陰陽運隆替乃其常吾生幸休退用捨安行藏前修有善訓岐路多亡羊且復醉蒲醑毋將憂自戕

丙寅初度作

餘生如稚松由寸望百尺旣承雨露滋亦受霜雪積蹉跎踰七十勤苦曾備歷誤蒙明聖知謬忝中外職顧已慚菲薄於時乏禆益處盈虧必隨履泰否斯卽至理諒在玆昧者固弗識叩閽乞殘骸休退恩旨錫遂令犬馬軀獲返田野迹長揖畵省僚重負從此釋今辰屆初度廚傳仍岑寂傍人競嗤笑窮約猶曩昔妻孥頗愧赧而我固悅懌平生守儒素晚節敢變易回思永樂初歲月類梭擲同年四百餘多已在鬼域存者才十輩猶被利名役迂疏獨何幸林下得偃息遺榮遂安閒養靜忘跛躄遊鱗泳淸波覊鳥斂倦翼貧非吾所憂病豈吾所戚寵辱與升沈寧復置胸臆忘機侶鷗鷺植杖隨沮溺浩然天壤間俯仰惟意適長歌自爲壽坐對逺山碧

亡友舒州通判張君哀挽詩

我昔遊禾州英俊森跌宕眾中昉識君彼此年盛壯定交文字間傾倒已見諒推能實居先論齒仍在上旣欣气味同復喜懷抱曠溫溫璞玉姿浩浩江海量豈惟邑校雄允謂士林望及門師易庵卒業侍凾丈大哉四聖經研究彖與象褎然西江魁足繼宋陳亮諸生老場屋顙泚羞倔彊詞垣七八年葭玉得倚傍編摩互論討疑惑共咨訪但期答君親未省謁卿相佞色從古鄙直躬豈今尙始屈倅邦畿翻能拯民恙公平村有謡苦澹宦無況何期寒窶家忽被仁惠貺云胡去郡亟遂使失保障一官滯房山連歲董夫匠令名諸公推敏識多士譲政須峻升遷溘爾遽凋喪呼天邈不聞爲善匪可仗縉紳競悼傷輿隸亦惆悵而我忝深知肝膽兩相向切偲失箴規磨琢廢鑪蕩情捐骨肉親序缺兄弟行前修不可作後進日流蕩哀哉若人亡士習趍謬妄紛紛誇毗子翻覆千萬狀譬猶蟻附腥繚繞沿甕盎疇能遏頹波奚忍鼔其浪孰知余心悲孤立誰我相令儀隔幽明淸夢勞想象作詩述初終老淚恣橫放

春湖黃處士挽詩

富順山水好春湖更無雙波瀾勢浩蕩昕夕聲淙淙黃公英特士奇气未易降揭玆以自號傳呼徧鄕邦雅懷樂幽勝臨流辟軒窻課兒夜讀書短檠燦銀缸六經窺窔奧百氏刪紛哤魚龍每來聽出沒相舂撞有時岸綸巾隴頭看飛龍有時狎鷗鷺沿洄棹輕艭彷佛盤谷李依稀鹿門龎幾年厭世去髙墳屹崆■﹝山凶﹞苔蘚翳翁仲松筠列旌幢芳名嫓九鼎千夫莫能扛遺澤豈終竭深長配岷江伊人逝已久挽歌富新腔丰碑著潛耀尙待筆如杠

題感螺詩卷

敍州富順縣孝孫有黃璇弱齡方及紀至性出自然祖母久遘疾伏枕嗟沈綿絳宮鼎沸溢榮衛熱相煎飲藥如飲水終劑弗少痊頗思泥淖螺煮食或可蠲時當十月末凜如沍寒天陂澤各已凍此物求無緣孝孫黙致禱徑走南塘邊南塘路迢逓心急足不前匍匐至其處解衣漉淸漣果獲四十餘紺若佛髻圓持歸更滌濯爇火烹甘泉調以酰與醬芬香絕鮏羴病者見之喜飲啜隨下咽燥煩遽脫體阽危遂安全乃知一念誠可以格上玄造化宰報施錙銖寧使偏孫今陟顯位實秉郡守權玆事諒非妄詞林巨公傳矧伊職師帥表率宜身先永言錫爾類詠歌繼朝賢

題張教授居易軒

行已素其位彰彰先訓明美哉畱侯裔守分息營營執經侍彤邸講讀傾忠誠一室無贏積四序有餘淸孰云祿秩薄豈受吏事嬰財丰眞爲累官達仍貽驚惟當樂夫天優遊心自寧永言愼終始俟命歌隆平

別子欽劉同年

廬陵漢名縣黌捨當城南粵從宋慶曆傑構何潭潭穹碑泐學記歐子親題銜所以富才彥挺然皆梓杉遊歌我昔忝遺經事窮探英俊非不多畏敬踰四三子謨與徳讓奮起師易庵晨夕久燻炙化雨深濡涵王門職輔導冑監峩弁簪引之絕溫潤欽止精研覃之宜曁仲舉問學靑於藍惜未及貴壽早終四子咸篤實若陳李磊落俱奇男雄藩佐邦伯經筵進封函就中最傑特子欽文不凡壁經世授受道腴恣沈酣聱牙古盤誥同異互訂參他人悉窘步君獨行眈眈翰林俊聲著粉署刑名諳冰蘗豈論苦澹泊夙能甘擿姦若風厲讞獄同春含譬之龍泉劍光熖不可緘契闊五六載相思隔煙嵐追懷舊遊地幾度聫歸驂玆焉幸一會壯志仍巖巖胸襟豁湖海論議森戈錟藩臬諸巨公招邀列罌壇肥牲刺羊豕佳味羅蛤蚶鱠鮮旋烹鯽醢美細臠■﹝合上酉下﹞鳥﹞玉棋圓疊蔗金丸滿堆柑蔬茹剪霜韭竹萌掘冬■﹝函﹞酒渴潄茗飲齒寒嚼葅蘫叨陪接幾席答問吐鄕談淸言霏玉雪傾聽我所貪亹亹續弗絕有如吐絲蠶握手萬里外綢繆樂且湛胡爲又分袂行李僮僕擔於時一陽復兩鬂風毶毶東坡昔跋渉渡海再遷儋未久卽見召還朝貌逾傪寂寥數百載繼武惟子堪歲寒見松栢大廈待楩楠賦詩寫繾綣空言只增慚情深覺詞贅此意諒余監

枇杷晚翠

江南有佳植名列果品中仙郎乃獨好官舍親培封亭亭異眾卉秀茂當嚴冬深綠冷逾茂繁靑寒更濃滿樹葉蔥蒨陰森宻成叢歲晏不攺色傲睨雪與風所以玩物者愛比松柏同灌漑役輿隸賦詠勞羣公人物兩奇特永言播無窮

卽事

功名事恬退求志在雲泉性本寡諧俗遂此遺世緣瘠壤百餘畆艸屋數十椽耕耨有閒暇北窻髙枕眠人生慕富貴方寸徒憂煎百年諒能幾倐忽成華顚種秫釀美酒庶以醉自全

題商山四皓圖爲陳徵士致廣題

暱暱戚姬寵膠膠如意憐壯哉盤石基凜將殞而顚睿志慝深惑嘉猷忌讜言輔臣謀已拙壼閾憂徒懸遐飛四威鳳千仞來翩翩賴以爲羽翼大本安且全翻然振歸翮遙想商山還玆事已云逺髙風圖畵傳

運甓漫稿卷一

●欽定四庫全書

運甓漫稿卷二

﹝明﹞李昌祺撰

○七言古體

郡庠古柏行

泮宮翠栢眞奇特澑雨霜皮古銅色共傳賢守李侯栽年數於今過三百幾經刼火幸仍存艸木猶依聖教尊淸覆講堂閒永晝宻籠禮殿翳香雲芳根長托弦歌地壇杏庭槐共生意春風搖影漾宮墻午日流陰上庭砌博士鳴鼙散學徒競來樹底縱歌呼喬柯寧集接輿鳯細葉爭巢朱博烏卻憐種者今何在畱得靑靑表遺愛文風化雨沾濡深從宋歷元逢盛代上摩北斗淩中臺時有佳气相徘徊大哉宣尼後凋訓珍重明堂梁棟材

潢溪釣者逸閒軒

白髮潢溪釣遊者半生浪迹棲林野已慣爲農夜飯牛寧能執策朝馳馬只知物外無喧囂飬花種樹東津橋縱橫坐席雜樵牧傾倒甕盎忘晡朝醉來就牀且髙臥一枕從教日西墮蓋世功名逝水流燻天富貴飄風過煙霞泉石聊徜徉靑雲要路非所望乃知靜處有眞樂卻笑時人何太忙

陳上捨所藏蔡主事墨竹

粉署政閒聊自怡運毫濡墨寫竹枝宋時二子誰最好今日諸公君獨奇露梢風葉新圖裏藂色翛翛紫鸞尾郎官醉筆掃將成上捨髙情得之喜明窓淨幾絕纎埃裊裊長竿若可裁白晝閒將堂上掛丹山定有鳯飛來

髙道士所畫山水

伊誰丹靑擅能事畫出羣山與山似樹杪如聞雪瀑泉林間疑有雲門寺杖藜橋上知何人抱琴可望不可親髙師指點笑相語我昨圖成殊逼眞

賦得小孤絕壁送人還鄕

海門砥柱長江滸東南羣流皆下經蕩摩霄漢壓溟渤鎭控吳楚資神靈百丈懸崖寔奇壯銀濤雪浪相舂撞層顚俯視飛鳥背曲徑斜通白雲上中有重淵龍伯都瓊宮貝樓如玉壺天晴蜃气秋成市月冷鮫人夜泣珠羨君歸去過其地政好登臨騁遐睇賈客爭祈天姥祠妖巫謾設彭郎祭解纜開舟肯暫停乘風破浪如流星明日思君不可卽天涯惟見此山靑

送周大尹復任淸河

分陽令尹宜峻遷銅章墨綬卻仍前東風上林白鼻馬細雨韓橋畫鷁船桃源過來是花縣聞道吏民懷宓賤別處城下艸生初到時邑中栁舒徧奔流忽見濁淸痕岸上人家是郭門鬱蔥王气濠梁近迢逓官程淮汴分羨君佳政人不如兩臨百里馳芳譽剩將此際循良迹畱待他年史館書

送張教授攺任鳯翔

客捨暄愛日旗亭冽霜風故人有逺宦策馬之闗中識君今餘十五載幾度思君夢華采別後音徽煩屢寄交誼重逢不曾攺似君才調世豈多手援健筆如揮戈門生問字每載酒道士寫經頻送鵝九年作官南海上文與波瀾相浩蕩今爲冷椽向鳯翔岐山渭水周故疆隴云秦樹眞可畫絳帳橫經復閒暇座上靑氈自足娛眼前白髮何須怕我本疏狂迹不羈與君情好最相知殷勤不勸杯中酒寂寞徒吟捲裏詩

琴淸軒

野客本衝素瑤琴何靜淵層軒久絕俗士迹綠綺自上朱絲弦初彈徵調聲古淡澤國葦寒鳴旅雁再彈宮音如逆泉冰盤亂走珠璣圓斯須攺調羽仍角灑灑明珠相續落秋冷瀟湘見斷雲春和鸞鳯鳴阿閣吾聞伯牙昔善琴後來不復傳遺音如何到處聽者少悠悠山水空髙深銀箏錦瑟人同喜流蕩娃淫悅俗耳衛國誰知擊磬心齊門孰識吹竽恥三尺焦桐只獨怡希聲大雅世豈知但令妙解徽弦趣不必黃金鑄子期

送劉博士從徵交趾並貽梁禦史鄧主簿

沛中才子容臺客半世經行徧南北去年隨駕獵長楊今歲從徵破殘賊從徵還得侍靑油中軍帳前參宻謀盾上頻看艸文檄軍前屢見獲俘酋梁侯鄧簿皆同調對酒筵開能謔笑彩筆宵成露布辭紫泥曉下班師詔論功大將畫麒麟先數風流幕下賓豸冠行拜勞還寵烏府仍稱獻納臣

湖山佳趣歌

半生甘作隠者流兩屐不到侯門遊老去髙情付林壑閒來樂事只漁舟春水泛花漾孤嶼杜衡蘼蕪滿修渚晴樹逺連江上村晚云忽作溪南雨自憐身世兩悠悠濯纓濯足忘吾憂萬鍾懸爵本非志一竿在手何所求門前學種五株栁逸興雅懷到處有對客石牀撫古琴畱客山瓢斟濁酒年年歲歲適閒情皞皞熙熙度此生已無天上鵷鸞夢且結湖邊鷗鷺盟

蘭秀軒

聞種幽蘭在庭際爭秀競芳如謝砌客來談詩坐髙堂入簾飄席但聞香宣尼綠綺寄三弄屈子離騷歌九章歲寒不凋復不悴夏芷冬蓀寧足貴此花芬馥淡且淸願爾諸郎同徳馨善人比潔眞無媿燕姞爲祥良有徵風輕露冷美閒夜更愛國香長遶捨軒中有蘭人好看圖上看蘭空是畫

送缺生還鄕

羨子翩翩世莫測三十今猶隠鄕國陳平非是困長貧賈誼終當射奇策於今應暫賦閒居釣水樵山心自娛甘旨時供二親養燈窓夜對一牀書昨日公交車召尊府靑雲有官未曾補天涯豈但鞅掌勞膝下惟知別離苦歲月蹉跎會面違回頭又復念重闈柴門落照迎歸客童稚升堂競挽衣有才勿向山林老功名在人須及早胡爲寂寞環堵中窮巷年年長秋艸

題徐太守所畫掀蓬梅花圖

紛紛卉木凋零早獨有江梅冬更好天寒歲晏風泠泠野橋無人流斷冰南枝爛漫北枝少恍如玉貌千娉婷酷憐隨月印沙影更愛臨崖近水形當塗太守今黃覇名重華光補之亞酒酣自寫復自題餘子持縑終不畫初開盛吐俱含態將飄乍落皆有情玲瓏輕霰簇鏤玉蕩漾明珠疊碎瓊昨來盧君新捲裏寫得長梢冣妍美疎蕋淩寒似得春暗香撲鼻疑生紙世間畫手多凡流惟數徐君筆最優不必掀篷棹飛雪觀圖何異在扁舟

送周生還文江

周生磊落志不羣餘子紛紛那足論書香道國先賢裔宦譜平園丞相孫少小聰明已堪惜烱烱雙瞳剪秋碧當代諸兄固罕儔往時嚴父眞勍敵江鄕屈指擅聲稱靑雲步武宜相承致身要展胸中略閉戶宜窮窓下經男兒猷爲貴聞早萬事無如盛年好佇看唾手取功名莫遣低頭嘆衰老玆行賦歸何時來元方遲爾黃金臺勿隨斥鷃藩籬下枉卻驊驑泛駕材

送陶給事升閩憲僉事

江上艸新綠都城春雪晴玉缸攜酒共君飲紅亭醉醒空離情問君此行何慷慨攬轡超超渡閩海靑瑣多年舊有聲赤心一片終難攺玉節觀風八郡傾人人同仰範滂名陶潛解印身𨿽逸桓典乘騘眾所榮判袂相望不知久渺渺靑山重回首別後含情空憶君謾對蕭條白門栁

賦得海門潮信送黎眘之還鄕

海門蕩潏深千丈潮去潮來如有期夕陽欲沒退偏早晚月乍升生太遲退早生遲自無爽行人到處占消長終年空打崩浪磯半夜遙通女兒港淸淮不泛鴟革魂潛來黙去朝復昏汀洲但見沙禽迹島嶼惟餘石蘚痕黎君晏歲乘潮去路指海門奇絕處覽勝應知造化工吟淸信得江山助觧纜開帆舉畫橈溯流激浪隨風飆回首行人不可見往來惟見海門潮

題施生吳山圖

伯鸞自安田野性季鷹謾有蒓鱸興何似施生住日邊吳中山水壁間懸山水蒼蒼絕垢氛看圖不異在吳門亭間一叟書長把樹杪飛流響不聞蒼苔白石菇蒲綠溪上誰人補蘿屋數拳晴雪見棲鷗十畆涼陰翳髙木我昔巢棲五老顚松風桂月伴雲泉朅來委質事明主敢念池魚思故淵瑤枰謾想溪邊奕碧艸空懷洞裏眠緘情劃爾發長笑淸宵夢繞香鑪煙

題意上人捲

意公優遊樂禪寂獨鶴片雲比蹤迹半世辭家念已忘諸方乞食人皆識水月觀心無減增曾參達摩禮盧能手持解脫千年錫口誦楞伽萬變經風旛不動空緣業深悟菩提賴言說慈性圓融任去畱幻身聚散輕生滅我欲歸投選佛場蒲團貝葉共禪牀金螺山下尋蓮社白鷺洲前結艸堂

送張生遊金臺

幸遇太平日觀光快嬉敖春衣白鳩舞暖帽靑貂袍都城列雉森崇墉榮光喜气何蔥蔥風雲觀闕異人世皞熈自與華胥同張郎英年頻此遊憑髙弔古窮冥搜盧溝曉月帶冰渡昜水秋風終歲畱豪來得意金不惜秦樓楚館皆相識飛觴醉殺靑蛾眉紅錦纒頭恣拋擲詞垣鑾坡總巨公古文奇字比揚雄塡門請謁不輕予揮灑淋漓盈卷中卷中題詠眞奇絕珠貝晶熒玉重疊夜郎誰數李靑蓮湖海詩聲久消歇南來北去屢往還半生多在江淮間經行到處且歌笑莫敎辛苦愁朱顏愁朱顏易蕭索大夫愼勿念功名紫馬駄錢買歡樂

題三友捲

世人結友結貨利知君結友與人異半生締交只三物對之不言心已契偃蹇虯龍當檻蟠冰魂翠袖靜相看因悲薄俗隨冷暖聊托幽芳共歲寒願君終身勿相棄豈必彈冠復聫袂苦口𨿽無藥石言同心實有金蘭義君不見紛紛輕薄流朝作刎頸暮作仇人情眞似翻覆手三友貞姿寧易求

朱紀善夢艸軒﹝朱從軍伍間其弟逺省竟沒於彼﹞

夢春艸春艸滿池塘謝子空含淚王孫幾斷腸夢春艸春艸池塘滿麗日友於情悲風死生感夢艸轉堪哀繁霜一夕來凋零余片葉憔悴只枯荄他人夢艸得好句我夢艸悲紫荊樹少年夢艸已傷情老來夢艸骨亦驚幾回枕上睡初覺殘夜孤鴻不忍聽

栢室

楊家住在南山側不種棠梨惟種栢棠梨開落易衰榮栢也亭亭色鎭靑屈曲靈根蟠厚地崔嵬巨幹拂髙冥天風乍起生竽籟撼屋驚濤忽澎湃雷霆白晝走蛟鼉雲霧中宵見光怪良材自有神明扶下視凡木皆庸奴狄門桃李敢爭艶田氏荊花差可徒楊郎愛之如愛寶四季俱宜夏尢好赤日行天暑不知淸陰覆地涼偏早孔明廟前根久枯禦史臺中樹亦無何似君家書屋外蕭蕭寒翠兩三株

羅郎生子歌

羅郎通家良子弟長在豪門偏意气衣紉藕絲績縷輕扇寫蠅頭字形細才華磊落識時宜早有芳名閭裏知不學寒酸腐儒輩肯隨浮薄市廛兒仗義疏財邁流俗終年只把遺編讀問學淵源推豫章一脈書香要令續昨日驚聞忽捧珠天上麒麟骨格殊美錦斕斒裁𦇤褓髙閎窈窕掛桑弧桑弧由來表奇瑞淸尊綺席犀錢會何人還解聽啼聲先卜異時兒富貴

胡子壯遊歌

識子壯遊日才華杜樊川揚眉吐英槪逺泛江湖船江湖少俊非凡儔靑羅束帶烏貂裘揮金買笑縱歡賞等閒到處成淹畱淹畱從敎秋復春身輕富貴若浮雲璚簫度曲對花聽翠被籠香和醉燻家聲意气誰可及喧呼劇飲爭豪逸飛觴百罰雙妖嬈豈惜纒頭錦盈匹光陰悠悠逝水忙忽看玄鬂點吳霜嬌歌慢舞志終極長揖相知歸故鄕歸來舊態都忘卻貌得髙情在林壑獨行只挾琴書隨好境登臨有眞樂風流一去散如萍天涯無復尋芳盟鴈門學士妙文翰揮毫莫寫平生情平生情良未足九京若更逢何戡重唱當年渭城曲

竹軒歌

挺挺餘萬竿亭亭最耐看四時不攺靑攢攢鳯凰翎綴碧瑯玕搖落窮冬木皆墜叢色依然獨蒼翠節上長畱六逸詩葉底猶懸七賢佩時人種花媚春暄皷簫酣賞集華軒髙干淩雲豈解識芳筒叶律詎曾聞憐生瀟灑啚盈捲笑我參差種滿園莫謾學他桃與李開花著子狄公門

寄定巖戒上人

鐘山老禪精律戒少小爲僧今老大菩提非樹鏡非臺比卻盧能更超邁諸緣泯絕七情空萬念消磨一性融澗水原同淸淨想隴云渾似去來蹤自言眞能忘色相壞帛紉衣枯竹杖飄如海鶴輕如萍徧遊五嶽稀定向片月翛然物外懷行藏不許世人猜布金應隨長者園持缽或赴龍宮齋知師無求復無著眼前衲子那可學浮生若未斷六根幻軀豈得揮五濁我時𨿽見宰官身意馬心猿久已馴擬撥懶殘煨芋火蒲團分座話聲塵

鐘山樵隠歌爲陳徵士致廣作

金鏞墜簴知何日化作圓峯翠堪挹就中聞有束薪人絕似飄飄晉王質行歌伐木窺雲泉遇著圍棋世外仙倚樹傍觀未終局斧柯腰下爛多年劃然更作蘇門嘯奇響鏗轟生眾竅恍疑霜夜泊楓橋百八鯨音震巖嶠不識人間利與名優遊勝處樂餘生煙霞放浪忘情久笑殺驕妻會稽守

題王母圖

禦風八駿歸來後世上徒傳白雲調承華祕殿九光燈茂陵五夜淸齋候紫气紅光爛燭天靑鳥先將消息傳層霄頃刻阿環降龍顏不及蛾眉鮮初人自與時人異長生之術非難致金盤空食五枚桃笑殺劉郎匪仙器

題董生捲

董生行年過三八早攻醫術兼筆札扁倉遺緒屢探尋晉唐妙迹頻摹搨鬥鷄走狗非爾宜難經書法稍通知揮毫切胍名並馳抄方學帖少暇時潛心積久鎭臨池池波染墨玄凝脂階前未作鐵門限圃中惟種仙靈脾近來小楷甚遒媚一戈一畫不容易韻度微窺洛神蹤規模剩得蘭亭意杏林子弟誰如汝四人請療三人愈持箋覓劑爭造庭眞行丸散欣然與巙學士劉河間各專一技未是難董生二者寔可取字攻藥效眾推許若教更下苦功夫便足繼韓公茂並詹孟舉

題周參政所藏山水小景

天壤有異境描摹付良工佳山與秀水幻置軒窓中村村陌陌皆勝處花竹園林饒雅趣過鳥疑飛卻不飛行人欲去何曾去松坡竹塢疊更重雪瀑倒瀉靑芙蓉岡巒島洞盡在眼樵牧耕釣俱可容九曲溪流漾淸泚荒渡斜陽見舟尾石上吟翁鎭日畱欄前眺客經年倚我觀風物似杭州樹木雲霞分外幽豈必西湖有奇勝展圖髙興亦悠悠

題嚴灘獨釣圖

桐江連天兮秋水長富春摩空兮煙樹蒼客星兮寒芒漢宮兮苔荒彼爭攀龍鱗兮銘勛旗常此寧著羊裘兮垂綸滄浪以足加腹兮忱故態之猶狂亷貪立懦兮掲世之防雲臺釣臺兮其髙頡頏二十八人兮圖像已忘先生萬古兮巋祠堂

題猗蘭圖

莽平原兮丰茸傷極目兮棘叢棘叢兮匪菅則蓬彼美君子兮玉雪其容湘之水兮幽且雄騰蛟螭兮舞虯龍晝黯黯兮雨溟蒙渺音塵兮何由通徒結郁兮寸衷川迢遙兮路不窮些招魂兮托予悲攬芳菲以佩服兮聊飾夫厥躬色之泛兮光風芬之播兮谷中微佳人兮我誰從思重華兮莫逢羌獨懷古兮寄絲桐

題道士陳致靜棲霞亭

黃冠棲霞若棲木朝與霞居暮霞宿閴無幾榻只依霞千頃霞光炫人目謂霞可棲仍可飡謳吟咽嗽霞中間霞東煌鋩上初旭洞照肺腑如霞丹人疑爾眞在霞上爾托霞名聊自誑或疑或誑霞不知霞爾是非皆幻妄嗟予久愛煙霞好擬衣霞綃拾瑤艸還尋鍾呂躡飛霞同飲霞漿後天老

題秋塘鶺鴒圖

秋風淅瀝秋塘淨菇米沈波荷折柄翻藻魚跳水气腥采菱人散歌聲定蓮莖裊裊綴枯房上有雍渠立晚涼翠蓋裂殘渾攺色紅衣落盡尙餘香圖中頗得周詩義未論工拙先觀意不寫和鳴寫急難人間誰獨無兄弟嗟我龍鐘命弗齊今年同气委黃泥白頭徒重鴒原感展捲他鄕忍涙題

題夏良醫復眞捲

復眞先生泯世緣耳聰目烱髮鬂玄熈恬淡泊得所養元气不耗精神全梁園曩歲始識面問答喜聽吳音圓醫師誰最擅髙手只數夏氏尢攻專初疑傲兀態蕳抗漸久漸覺逾恭虔誇毗縱恣逐物欲妄認贗僞戕其天黏花綴葉厭靡麗獨尙質素操益堅我慚老至百念冷但願古道今重還澆漓盡除淳朴返巧詐悉屏輕浮悛先生謂與已意合屢接談論陪周旋去秋遘疾勢頗怠喘息厪續加沈綿危如泛海駕巨浪孰能力挽風中船先生制藥親爲煮服未終劑病已蠲體胖心廣眞性復坐臥自在行輕便觀形察色奪造化亶有起死回生權梏之則夭保則壽具載文記非虛傳由玆致謹敢暫忽夙夜兢惕如臨淵方知根本在握固觧使短促翻長延先生頷首向我語復眞此外無餘詮仙方奇祕諒難學金丹辟穀皆徒然何如曠懷飲美酒曲蘗可引松椿年瞢騰一枕醉眠裏夢到太古羲農前

石泉茅屋歌爲致仕趙尙書作

艮嶽暮云表夷山芳艸邊河流浩蕩向東注緣樹逺近皆平川梁園空曠萃森爽桑畦麥壠相接連那知城闉別有最佳處泉甘石潤殊幽偏是誰心賞得眞趣柴門茇捨臨漪漣其中之人情髙列仙坐對■﹝山上酋下﹞崒臥聽潺湲聲疑佩環振勢若虎兕騫荊薪夜煮代糧糗椰罌曉汲烹蘭荃初平徒勞牧紫煙此地亦復如羊眠或瀦或泛長涓涓絕勝廬阜千丈懸拾遺偪側朴陋只數椽豈似玆室花竹妍憶從垂紳正笏位八座經濟詎敢思歸田功成掛冠拋世緣卻尋舊隱蘿自牽一泓任教春雨漲三重未怕秋風掀已欣懇玉皇案何妨笑拍洪崖肩展公錦嚢捲寫我瑤華篇擬陪杖屨弄雲月洗耳淸泠聞舜弦

題夾竹桃花圖

修竹傲冬雪崇桃媚春陽剛柔旣殊性艶冶寧聫芳畫工未必知物理彊寫淸標伴妍美气味原來自不同枝柯詎肯輕相倚翛然鳯尾靜且幽下視靡蔓皆庸流貞姿豈作俗花友直節終非凡卉儔回首韶華易枯槁雨折風飄委泥潦憔悴空憐曩日榮妖嬈寧復前時好此君依舊挺長竿四季皆宜夏更寒萬紫千紅零落盡靑靑還與報平安

送朱逸樂還鄕

鵑啼燕乳催春色練蕚飄香不堪摘豳岐駿馬越羅衫汴碭遊人故園客君家前代多簪纓宋元詩禮畱芳馨約山煌煌郡倅貴架閣侃侃儒林英慶門積善天所佑百年煒燁科名舊乘軒要路總豪雄考盤絕澗都耆壽我朝泰運開隆平阿翁屢被賢書徵遺榮懇辭民社寄養晦惟結鷗鷺盟承傳復得難兄弟就中逸樂尢瓌異銅臺豈憚登眺勞梁園共詫歌詞麗蹇予垂老臨大籓撫綏緝理稀曾閒薇花深署到者少幾回談笑生歡顏況又相知且相契魚水親情篤髙誼數載頻蒙慰藉勤一旦寧云別離易君家奕世居烏江石潭孤塔街市長𨿽無紅杏照顏色尙有靑松環艸堂鵬坊西行亦咫尺竹林羣彥多能識會間倘或詢何如貧是爲官好消息

題白海靑圖

有鳥有鳥海東靑羽儀戍削心性靈奮身晴滚半空雪舉翮秋摩層漢星皇仁誕敷被冰壑物類隨應踰滄溟九霄振翼逐流電千里轉瞬追奔霆饑來那暇闖林藪宿處正欲投巖扃神恬意定色鮮潔麾之不去亦不驚初疑稍廹必翔翥徐呼亟下尢安寧野夫耕耨豈庸此時將奉饋親藩庭王𨿽甚愛弗敢蓄薦諸丹扆輸忱誠想當胚腪潛孕秀氤氳翕聚川原精陰升陽降亭毒運鉛旋汞轉英華凝山都護巢霧气滃木怪守樹風威停瓊丸迸裂皬然出月光灝采同晶熒銀河晃瀁濯奇質玉露厭浥溥修翎堅剛勁爪鐵銛利蒙茸淺毳霜輕盈體排疏花墨痕淡目燦懸鏡金睛明皂鵰固當遜豪逸蒼隼孰與爭憑陵恥擒狐兔獵梁苑榮廁鸞鵠朝神京絨絳縶足錦鞲臂韋籠冒首朱衣擎三司寅送擁冠蓋百騎肅導揚旃旌嶽祇袪塵斂氛祲瀆鬼挽舫浮淸泠在途擾馴態閒暇入覲竦惕心屏營窺覘未許貴官覩哺飼先得虞人矜至尊含笑錫盼顧詞臣獻頌歌祥禎上稀遊畋旣罕用爾縱猛鷙何由呈惟叨豢養畢微命更辱卷軸畱遺形老拳謾誇潏水鶻眞骨徒詫綿州鷹作詩紀瑞拜且祝天子萬壽王千齡

昔年謠示七郡父老

昔年我來徵需重爾有田園何暇種今年我來民差好諸般免卻無煩惱昔年逃夫今不追昔年逋租今不陪今年頻赦昔年罪昔年流移仍撫綏白頭父老來汝告朝廷厚恩要補報便應差徭莫欠糧休賭錢鈔勿爲盜勿爲盜休賭錢男子務稼穯女子治絲綿俗皆淳美人晏然我亦思如召伯賢

陌上桑

曈曨曉日艶陽天此時秦家蠶正眠春深桑葉嫩芊綿羅敷采摘出城邊東條西條相紏纒滿目淑景麗且妍繁紅芳紫萬仍千輝煌宮錦絢晴川照見羅敷貌嬋娟鬂云倭墮鴉色玄步揺斜挿釵鳳偏素姿何曾屑丹鉛香齦皓齒疑貝編眉橫靑山黛綠塡杏臉細膩霞暈鮮項如蝤蠐搓玉圓額角斜貼翠花鈿寶璫耀耳瑪瑙懸裙拖秋水籠步蓮月鉤窄小進難前盤囊錦帶綴珠璇同心綰結一雙聫暖風披拂飄蘭荃從傍過者驚復憐盡道羅敷是神仙使君駿馬來翩翩下馬揖贈黃金錢欲同攜手共周旋羅敷低頭久黙然逡巡微聽細聲傳自陳未笄窺簡篇頗知禮訓守貞堅閨房節操雪霜蠲瑩比明蟾照淸淵夫君豪俠稱英賢才兼文武寔兩全驊驑絲轡象牙鞭麒麟鎖甲劍龍泉揚麾分符領兵權雕戈畫戟擁旌旃流蘇復帳駝絨氈博山亂噴沈水煙侍兒濃妝森後先霞綃長裾舞褊■﹝衤遷﹞左廽右轉何輕便舞罷巧按鵾雞弦烹羔刺豹開瓊筵蒲萄名酒滿觥船犀筯不下飫鮏羴夫君歡娛無與肩羅敷嘉言皆陳宣陳竟斂袵攜筐還人生妃匹本定緣使君有妻諒盛年丁寧疾驅歸去遄結髮義重勿棄捐

題西湖景畫

平生夢寐想西湖老大才能閱畫圖繞村幽徑不堪步橫渡扁舟若可呼天竺鐘聲出雲裏雷峯塔影沈波底花間緣綺蒼童抱栁下朱闌翠鬟倚汀鷺聫拳雪羽毛淵魚撥剌金鱗尾遊人競泛總宜船三三兩兩六橋邊細文輕絹新裁扇淺色香羅初換綿回橈別自尋佳處直向菱荷盡頭去風蒲煙葦接連洲露葉晴梢髙下樹曾聞此地最繁華試訪錢家與宋家故趾春深走麋鹿古城秋暝啼鴟鴉事殊時攺空陳迹射潮有箭畱砂磧墜井銀缻許世傳渡江泥馬知誰識葛嶺妖桃照眼紅蘇堤芳艸傷心碧華堂永日玩丹靑逍遙絕似武林行憑君莫說杭州景惹起登臨無限情

薛將軍具慶歌

薛將軍驍且雄鼻端出火耳生風身名挺特萬眾中守邊從徵西復東搴旗斬級頻立功曾掃勍敵平諸戎傾心盡誠事太宗振威揚武比虎熊腰懸秋水雙芙蓉勇字題盔明月弓搗虛敵堅當前鋒勛髙報厚爵秩崇光華富貴夫婦同十子英俊气吐虹定省早暮齊婉容彩衣新染鮮且濃膝傍笑嬉色和雍焚香酹酒拜上穹願祝庭闈壽如嵩福祥競集二親躬共享祿養樂無窮蟠桃結實屢春冬燦若暘谷曉日紅帝令栽在王母宮世得食者升太空瀛洲羽客號赤松應能憫念將軍忠玉手自摘丹霞封兩枚下賜媼與翁我聞此果不易逢味才入口顏還童具慶天長共始終

騶虞歌命補作

鈞州有獸馴且仁身如白虎性如麟雪月英華爲骨格陰陽秀淑作精神雙瞳每訝常懸鏡四足何曾暫躡塵墨縷縈膚濃染黛霜茸剪毳巧絲銀絲銀鏤璧相鮮麗稟性慈良不搏噬盼顧生艸忍踐傷逢著生虫恆引避熊貙屏息旣欽服獬犴聞風慚猛厲山融川結自應殊鬼護靈呵疇敢易衛士窺覘敬啟王王言此物異尋常命披爾雅深論討使閱周詩細考詳爾雅周詩同一義名曰騶虞端的是皇家恩澤久涵濡海■﹝宀禹﹞休禎聿來至來至爰從汴水隅淸齋晨迓卽郊墟藹藹芳花映冰質瀼瀼繁露濕文軀文軀寔匪搜田得純忠純孝能敷格𨿽云地產壯親藩忱乃天教彰聖徳隊仗戒嚴軒檻盛軍校舁隨帳幕行窈窕腰間披繡芾玲瓏頷下系珠纓萬斛樓船連夜發千聲笳皷一時鳴遙辭艮嶽梁園境逺貢蓬萊建鄴城蓬萊咫尺五雲間王躬進獻悅龍顏側身拜舞趍蹌巧垂首盤旋气象閒垂首側身仍側耳妥尾徐前復徐止夕臥香茵禁苑中朝濯甘泉禦河裏得侍金階兼玉墀屢啖黃流並紫芝廷臣稽顙盡稱慶儒官伏闕競陳詩賜出京城民快覩老壯奔馳日旁午擁道爭看雜女男塡街隊仗喧簫鼓塡街擁道共嗟稱穹祇薦此瑞朝廷底須想象空摹影幸遇升平眞見形共詫奇祥冠今昔誰知宵旰存謙抑所重年丰所寶賢洛龜宛馬誠何益蕩蕩巍巍昌運開熙熙皡皡似春臺永沐周南召南化爲歌爲頌愧非才

賞牡丹聽琵琶歌

槽圓項細中空洞翠索金環妥肩重泛商流徵斷仍連愁怨歡娛雜悲痛彈來彈去音和平滿座回顏帶笑聽轉到天香牡丹品玉笙寶瑟一時停小鶯學語泉出竇湖面跳珠飛雨驟兩弦剛勁兩弦柔促急舒徐自先後謾說開元賀老名梁園別有擅場聲花前眾樂才收響一匹纒頭錦先賞

梅隠歌爲蕭醫士作

曾隨羅浮仙夜訪蕭史臺臺前幾株樹粲若瓊瑤開粉面娉婷淡梳洗娟娟綠蕚嬌相倚龍宮舞女白霓裳解佩招邀明月裏須臾晴雪灑石闌長風不惜輕吹殘搴芳忽遇蕭史裔幽情雅致眞難攀筍皮裁冠紙裁帳惟耽嘉遁無官況飲冰寄傲寒香中憂患何緣到心上巡檐行歌貪看花尋常毎至參橫斜軒裳夢斷任身懶山水情多從鬂華縱令對酒吟東閣爭似扶笻探西郭第能曾並濟川舟效用終慚活人藥活人應多功已深年年著子滿髙林陽回一气得春信生生孰識堪輿心調羮事非成契闊回思故園渺天未獨余酸味今尙存謾道能除世間渇

題祖來上人羅漢圖

佛法無外無中邊無起無滅無斜偏閻浮眾生泡影然聚散倐忽非牢堅業風播蕩苦海掀流轉沈溺疇能援大雄世尊興憫憐慈悲爲棹波心船拯拔羣類出蓋纒伊誰奉命司化權三六開士相蟬聫湼盤不入住大千人人變幻神通全導迷誘昧息妄緣白雲枯木空巖前蒲團宴坐禪宗禪金環杖錫樹杪懸有時羅齋入九淵珠宮貝闕長周旋摩竭迎送惟擎拳有時松下談眞詮猿聽虎侍紛後先袈裟半著袒右肩有時赤腳臨奔川所乘之筏汀蘆編萬頃徑度輕翩翩我曾夢訪石橋仙賓頭盧與論三玄若飡沆瀣飲醴泉百花茶香親手煎缽盂水滿騰蜿蜒覺來一室空雲煙只今回首知幾年虛名羈絆世事牽也知維摩疾未痊螺山上人絕葷膻持畫請施羅漢篇展圖諦視峯巒巓十八尊內見兩賢雙瞳深碧綠發鬈項光閃爍頂相圓細民舉首仰視天再拜求救蘇顚連上人戒律確且蠲根塵識想俱泯捐早成正覺坐靑蓮梵釋圍繞龍象筵應眞此時恭執鞭我言豈異佛口宣亙億萬刼長流傳

禱雨中嶽有應賦此以答神貺

剖開洪蒙奠淸濁匯爲湖江峙爲嶽四方環列獨崧尊气壓中州勢磅礡眾峯摩云排玉筍曉翠夕霏紛錯落儲祥蘊秀產英賢捍患禦災司善惡累朝褒崇載祀典寶旛天香照林壑重門祕殿儼深邃孔蓋長旗下寥廓憐斯縣小壤田瘠加以旱漧溝澮涸我齋致禱竭寸忱詎意昭孚類期約飛亷霹靂咸聽命甘澍旣傾炎暑郤頓令凶荒轉丰稔復使愁憂成笑樂微衷曷以答神貺跽薦溪泉羞杜若宇宙升平廟貌新萬古千秋鎭伊洛

耕讀軒

男兒志气固叵量恥學術藝羞爲商屈指只今踰二十廣額秀眉瞳子光生來本是愛閒者乍可騎牛懶騎馬數畆腴田手自鋤幾聫佳句人爭寫庸流豈能知丈夫笑爾把耒仍讀書古之豪傑寧茍出富貴縦得徒區區且適林泉隱居樂漢史何勞將掛角逺壠秋風稻穗齊短檠夜雨燈花落不見南陽諸葛公油然髙臥艸廬中殷勤不有三畨顧磊落應無千載功

漢武帝將軍栢歌

茂陵求仙期得仙思驂玄龍飛上天宻函祕檢事封禪宛馬馳來崧嶽前崧前獨愛三樹栢錫以官名表殊特至今猶說是將軍香葉屯云凝翠色當時立心隘八埏一舉欲息昆侖顚窮兵瀆武事逺略此豈解有衝升緣秋風辭哀萌晦早王母桃花幾回老金莖瑞露成淸淚珠襦玉匣埋荒艸羨渠老壽在名山駐齡弗藉文成丹詼諧獲聽方朔論侍從曾識枚臯顏禿枝銳幹如銅鐡傲雨淩霜古皮裂地籟朝驚萬壑風精靈夜泣三更月武皇不歸時代遷遺爾臃腫煙霞邊固疑孔檜頗相妬且喜社櫟能忘年武侯廟廢摧千丈新甫之材聞斵喪若論秦皇避雨松雨松亦是平交行

題並頭牡丹圖

誠齋天潢尊遊藝妙通玄名花擅國色盡向毫端傳瑩其冰玉潔粲若云錦鮮朶重幹不弱蒂比葩相聫紅嫣白嫩孰可擬二喬初嫁爭芳妍娉婷窈窕俱有傾世貌淺顰輕笑並立偎香肩含情含嬌深自憐絳杏緋桃總麄俗掩面卻走羞嬋娟始信摹寫精筆底造化全能令欲拆未拆蕋頃刻爛熳軒窓前抽萌固弗藉雨露賦質政爾煩丹鉛狂蜂窺圖屢往返癡蝶側目頻畱連從爾四序更疊開依然寫成便帶長生緣榮悴不許覆載專伊誰承恩得之戚畹錢焚香正冠再拜展向素壁懸方知運思巧直奪眞宰權永爲寶玩垂千年

題蘭蕙同芳圖

少年遨嬉楚山麓蘭蕙苗深宻如簇推篷政愛江雨晴沙觜崖根相映緣芒鞋薴服偶徐步隨處搴芳淸興足叢叢葉似剪春羅个个花疑刻寒玉新莖窈窕凝嫩紫疎蕋參差飄逺馥燕姞曾徵夢裏祥宣尼屢操琴中曲於今老作汴梁客采掇無由到空谷生綃忽覩精妙畫況有珠璣動盈幅吳興王孫差可擬茂苑禪僧難並躅狂塵曠野蕭艾繁驚見聫芳開病目蘚沿怪石傍荊棘芣苡湘筠伴幽獨寶之不啻徑尺璧藏以髹函惟恐瀆龍眠底用寫九歌掩郤離騷觀此軸

送嚴良醫回嘉興迎母

先生意气淩靑蒼兩臉渥潤雙瞳光無心求伏思邈虎有術解叱初平羊門前種橘懶種杏橘葉墜井泉浮香春餘著花雪羞白霜後結實金爭黃嘉禾世業數誰最公論共說先生良鍼茅屢試療鬼訣續栁每驗回骸方經窺素難法岐扁科究內外兼劉張徵書一日賁林藪布衣萬里覲帝鄕庸醫嘆羨國醫駭妙奪造化通陰陽仰瞻驟近日月表陟降不離參苓傍親藩授職喜閒逸況乃仁厚逢賢王憐渠契闊曠定省代爾懇惻陳封章宮臣走馬捧勅至特許謁告榮非常時當六月政三伏敢憚觸熱川途長到家拜慶上冢畢魚軒亟奉登舟航江湖闊深富蝦蠏嫩菱鮮藕俱堪嘗船寛物賤固可樂縱遇好境休徜徉嗟予目昏牙齒豁富貴念冷功名忘但存詩魔與傳癖惟此二豎畱膏肓願言就君乞砭治無使久別勞中腸汀洲鴈下寒水落階除菊綻秋風涼河滣竚候木蘭棹壚頭爛醉茱茰觴

續海棠吟奉教作

覃懷之山內谽谺小徑逗入如縈蛇其間海棠迨千樹屈曲枝榦相交加淸明節近蕋將放澗壑照耀皆丹霞曉風夜雨恣吹灑黙無語言尢可嘉從春復秋疊秀悴幾度空谷悲年華恣態娉婷孰憐惜詎解知爾爲名花白頭樵夫束成擔赤腳餉婦簮盈髽憑誰報與好事者淩犯危險來幽遐竹籃帶土兩肩荷數里方上移春車剔除莓苔細剪拂置彼樂善東平家地漿滋培養根本轆轤灌漑樊籬遮逡巡靑回舊著葉次第綠茁新生芽綺窓朝玩霧露濕絳燭夜照星河斜臙脂濃染未盡吐撩亂萬點紅鬖髿天孫織就機上錦仙人煉出壚中砂玳筵逐朝逓歡賞富貴素位非豪奢汝今邂逅得奇遇名園列植蒙矜誇西川還有奇絕品無由自達淪泥沙我因稽首問造化如何予奪令偏差蒼穹髙逺莫予答撫圖痛悼長咨嗟

續冬靑行

冬靑枝憶昔南渡升平時瑤階左右兩行植信是閬苑仙宮移亭亭碧玉作柯幹雨霧風晴總宜玩朝退旌旗拂葉低細蘂輕飄雪零亂豈知事變大可哀湖山歌舞盡荒苔王气冰銷兵气盛玄扃不固六陵開六陵隧中龍鳯骼義士夜深偸拾得親制衾裯裹碎瓊恭題謚號揮濃墨捧向幽閒僻靜岡愁雲慘澹月微茫神靈翕歘潛呵護竁穴深沈謹瘞藏復恐後人迷此處識以常朝殿前樹翠蓋陰籠土一抔萬年枝在人亡遽屈指於今二百秋盛衰暗逐水東流皇朝旣監元朝失靑史曾如野史収空餘孤塔錢塘滸白髮遺民忍瞻覩天上威神固儼然人間俯仰徒淒楚弗獨欷歔嘆宋亡滄桑遞閱俱堪傷阿瞞姦計爲疑冢身死還將智力防浮世寧云蓋棺定十二重瞳猶未瞑大招酹酒續悲歌唐公灑涙應來聽

汴城閱武歌

南燻門外春光老絮雪晴飄教場艸三衛精兵點得齊練習今朝比常早長竿巨旗懸將臺四面辟易行人開前驅虎旅駿奔走太監乘馬當街來逡巡過去才都督侍郎參行轡聫屬繡衣禦史並三司冠蓋低昻宻相簇繩牀列坐閱武亭城外擊皷城中聽周遭栁圍地寛廣陣勢任擺方圓形內分橫直開長道火炮衝天隊初到弰盡雕弓冰作弦通題勇字金塗帽急皷爭喧騎士馳驍捷不數幽並兒掄鎗奪矟左右射互騁才藝誇神奇一聲遙聽敲鉦響輸者鞭笞贏者賞荷戈束甲捲旌旃沿路飛塵撲歸鞅風傳■﹝觱﹞篥逺近鳴紛紜部伍各返營太平方信從軍樂惟請衣糧不出徵

江湖淸遊歌

何郎落魄非頑癡气豪志雄才不羈一從束髮厭雌伏齷齪羞效東家兒躬耕把鋤旣云苦閉門占畢亦奚補浩蕩大鵬希有心四方上下如鄕土長揖裏閭親笑別閨中人擬船待明發呼酒釃江神雙櫓齊鳴片帆掛脫巾髙眠篛篷下但聞佳境卽停橈客裏尋常過冬夏屢攜姑蘇娃數試宜興茶瓊花已枯槁玉樹空繁華鳳臺鐡塔頻登眺只將樂事酬年少靑山曾訪謝公墩彩筆畱題蔣侯廟懶向秦淮終歲畱逡巡遙泛武昌舟寒波赤壁三更月斜日黃岡萬頃秋鶴樓鸚鵡冥搜倦跨馬著鞭仍適汴河嶽風雲豁壯懷宋金舊迹觀皆徧孔方通靈眾所趍那知阿堵能亡軀爾𨿽好遊非利驅頗出俗流情獨殊都拋蠅頭棄蝸角遊固可嘉居亦樂長歌痛飲醉復醒愼勿閒分淸與濁我今老矣雪鬂垂毿毿奇勝負卻窮幽探無緣行覧惟坐談吟成揮毫題冰銜願子細讀精研覃

題竹爲精微陳徵士作

郭侯寫竹眞有名平生少寫風煙晴興來只愛春雨態毫端幻出如生成一竿亭亭儼中立兩竿垂垂梢葉濕月暗蒼梧鬼魅愁波驚渤澥蛟龍泣精微齋裏客來稀坐對新圖靜掩扉丁寧莫向靑雲掛只恐隨梭破壁飛

送葛維彰人材還鄕兼寄聲精微陳徵士

銅龍水漧漏聲小魚鑰金寒霜月曉警蹕初鳴雉扇開紅雲半露天人表布衣小臣衰朽余來朝乞得垂老軀龍鐘何以展報效但願擊壤歌康衢秦淮北風疾於箭扁舟到早如乘傳天上人歸鵲預知甕頭酒熟孫能勸忘機笑傲林泉間髙情長與云同閒時人莫訝鬂成雪承恩兩度瞻龍顏蹇予久作詞垣客謾寫新題壯行色同是靑原白鷺人我獨胡爲歸未得送君不盡思君情臨分忍聽驪駒聲憑將千里故人意寄謝精微賢弟兄

題趙敬重遊錢塘捲

詔南有客三十彊壯心鋭欲窮逺方轡按追風俊叱撥舟乘破浪輕艅艎絕倫帽頂貓睛嵌異樣絳環瑪瑙裝資生有利隨時逐遇景無妨判醉償充盈貨貝傾同侶磊落情懷超眾商半生浙水久畱戀覧勝探奇渾未倦楮塘芝塢幽尋數篁嶺蘇堤冶遊徧煮茶頻汲白公泉沈沙屢訪錢王箭香羅細葛良工裁嫩藕鮮菱老翁獻恨無磨勒盜紅綃喜有芳華侍紈扇段橋西畔總宜船萬傾湖波綠浸天兩岸髙峯擁禪剎四時妙樂沸歌弦保叔塔存僧已去秦皇纜朽石猶傳且向人間作財主豈須世外爲神仙莫辜汗漫江湖好千金買笑度流年

蟠桃歌壽辛太安人八十

吾聞蓬萊山其上玉爲宮蟠桃九千丈特種瑤池東萬年柯長翠累■﹝衤冀﹞花始紅夜守命列缺晝衛驅丰霳仍經歷刼實乃熟爛然膚色丹朱紅龜臺阿母持啖漢武帝此後曠世想象何曾逢辛侯前身疑赤松淸宵神遊謁眞境拜乞擬駐慈親容不學方朔偸誠懇亦見從果蒙仙賜遽驚悟起視已在髙堂中鮮凝霞漿湛曉露新絢雲彩輝晴虹焚香跪擎奉母食食之靈液流心胸形質肉骨都換精華融發如黑漆顏如童雙目烱兩耳聰徒誇延齡九還七返功才登八旬直至百歲壽未窮榮膺恩命更進夫人封後天而老乘飛龍

壽朱君立則夫婦初度

蟠桃樹在瑤池東樹上之實丹砂濃雷霆守衛雲霧封有得食者升太空朱家令子學泮宮祝親壽考感上穹帝勅金母並木公兩枚下賜嘉孝恭淸宵墜向髙堂中明晨捧獻媼與翁味才入口腸已充白髮返黑增顏紅耳聰目明肌肉丰循環花甲無終窮萬八千歲方孩童

題張憲副山水

何郎畫法咸稱工層巒復嶂生筆峯晝陰作寒雲霧宻樹色凝黛嵐煙濃千崖萬壑驟雨歇洗出重疊金芙蓉超騰猶奔馬奮迅若蟄龍忽偃遽竦森嵸巃瑤簮瓊筍杳靄磨髙穹淋漓墨瀋奪天巧能令造化無全功恍驚攝提初宇宙開洪蒙結就仙巖之峻琵琶之雄玉气夜白丹光紅參苓芷術飄香風畱侯奕葉逺孫子卜築講學棲其中毎將林泉芳潤咽嗽怡心胸辭家入仕三十載舊隠蘿徑屐迹莓苔封地寛壤沃景寥閴絕勝海上人罕得到蓬萊宮虛亭臨泓細路遶小橋橫岸新流通籜冠薴服物外叟尋幽覧勝棹輕舫兩眼飽看船頭峯耆山鬼谷貴溪水秀淑代有賢才鍾嗟予本是釣耕者宦途浪寄浮萍蹤老至百念都成空惟存傳癖兼詩窮可憐觸處隨病翁寧思棗如瓜弗羨印似斗但願引退休微躬廟堂長揖別卿相疃畦徐步偕樵農體倦蔭雙松神閒撫孤桐窓間故笈父書在掩闗坐讀歌時雍身𨿽未行夢先往浩然興落盤洲東還君此軸匣琴劍懸車不待今年冬

題嚴良醫山水小景

鰲簮聳滄海芙蓉飄紫煙畫工運思極精妙毫端巧奪造化權連峯特巘各殊態一一幻出皆天然恍疑嶙峋絕頂最髙處參術錯落根如拳气凡肉重莫能卽何由飛步淩其巓山中之人紉蘭佩荃濯足澗底振衣風前晨興霞療饑宵寢云伴眠遨遊不入五侯宅偃蹇只聽雙崖泉淸流曲折相洄沿種得杏成花滿川亂紅繽紛墜漪漣鳥啼魚躍春景妍是誰閒泛溪上船盡日獨玩芳樹邊豈若茅亭老叟抱膝坐語笑簡黙精神全小奚捧杖心靜專新梳綠發雙髽聫林収霧靄寺突兀橋橫木石湍潺湲異哉世上有此境便思問舎仍求田酌君橘葉井洗我腸胃膻聊依松栢歲寒社庶引桑楡衰暮年

題山水

壯年飄飄意气豪羞隨斥鷃飛蓬蒿蒼梧之山洞庭水常覓勝處閒遊遨招邀知已二三友談笑每日乘輕艘汀蘅渚杜俱逸興澧蘭沅芷皆離騷並櫳船頭恣吟眺底用傲兀披宮袍鷗邊鶩畔往仍返下上湍瀨不憚勞蓮房旋摘魚旋膾滿吸巨斚持霜螯酒酣移船林外泊脫葉亂墜驚猿猱細風吹樹響颯颯迸水觸石聲嘈嘈狂歌縱飲盡放浪淸醒卻少多酕醄於今垂老尙逺宦白首黽勉追英髦客窓因見畫中景恍若重泛湘江濤

贈宮監

王門內臣白且晳三十年齡承奉軄緋袍胸背粲鸚桃小帶圍腰瑪瑙赤性資敏慧才俊良眉宇秀整言安詳爰從散地初升秩旋蒙委任嘉忠實應接區分諸務繁四序何曾有閒日遭逢端的是前緣富貴榮華豈偶然受用人間好快活服事世上眞神仙仙境傳聞孰能至蓬萊祖洲此間是底須雙翼恣飛翔且竭寸心謹隨侍勤勞暮暮復朝朝靴帽衣衫頒賞饒豪鷹雄健常令臂生馬驍騰仍命調一般宮官百十輩惟爾眾中受知最案邊不敢離須臾黃昏月上猶未退金龍蠟箋新墨光冰紈象管描春芳畫旣精奇詩麗美叩頭拜賜偏歡喜巧匠裝潢錦與綾一時恭玩一回驚洛川花卉相爭媚不信丹靑筆寫成筆寫成疑可摘妙奪造化渾莫測絳羅重重包繡囊淸夜丁寧要愼防神物由來鬼神惜只愁取去洞天藏

題一干三蕚芍藥畫

菡蓞秀夏暑芙蓉傲秋霜炎涼各異趣習見皆尋常東風別有花富貴孤幹髙擎三蕚綴窈窕含嬌卻是嬌依稀似醉元非醉嫣然開向繡閣前中純雅淡傍淸妍陰晴月露總足愛欹側偏正皆足憐鵲巢小星夲誠敬天遣靈苗示嘉應豈特祥鍾艸木蕃行看慶衍螽斯盛妙哉妙筆妙通神貌出芳容巧奪眞顏色長鮮態長好珎圖寶算共千春

松菊堂爲祝參議作

鉛山山間紫溪邊違松別菊幾十年只今解組賦歸去載尋二物同周旋從教蘚蔓荒三徑喬木芳苗尙繁盛盤桓樹底仰髙標傲睨軒中諧逸興平生於爾頗有情寓目便覺襟懷淸根跑茯苓斸雪塊蘂茁蓓蕾攢金英俗塵到少柴門閉宻葉屯云花繞砌翠聳端宜太白巢黃舒最適淵明意非徒撫玩憂暫忘更憐也解淩冰霜夢回半夜生秋籟節過重陽余晚香朝觀夕對當窓牖心交弗渝還耐久懶伴孤山處士梅惟依彭澤先生栁巨幹低藂總足怡時飄蒼雪墜東籬掄材不願爲梁棟介壽何妨泛酒巵

著存堂歌效樂天體

馮公子身是儀賓福如此福如此厚人罕儔只嘆二親成土丘成土丘頻聞風木徒淒惻重茵列鼎眞謾榮調膳稱觴難再得憶昔金閨中雀屏髙堂具慶喜康寧侍宴長思績懷橘朝回猶學鯉趨庭玄宮一閟經年歲想象痛心幾揮淚升堂儼似覿形容入門宛訝瞻冠帨升堂入門皆見之渾疑身在膝邊時白頭尙展遺編授素手仍將慈綫持授書持綫如當日諦觀依舊惟空室入夢精神或可期終天戀慕何由畢愁聽夜啼返哺烏雌雄不逮竟先殂念爾微禽有至性嗟哉感此涕盈裙感此奚須徒自苦但應蠲潔奉蒸嘗一祭一回眞若覩

傳奇美人才貎歌

俊儀美女名靈芝綠云爲鬂冰爲肌心聰手巧性溫婉喜嗔語黙皆相宜芙蓉娉婷海棠艷百媚千嬌一身占非但天生絕世姿塡詞和曲尢華贍或吹或拍或彈弦般般自小都學全臂系紅綃入彤邸應知命合夙因緣牡丹作花三月半日日教來花側畔金縷悠揚斂笑謳霓裳轉折低鬟按侍奉追陪不暫離逡巡又及暮秋時安排鬧熱濃妝扮演習新鮮妙傳奇府裏偏矜重九節賞菊芳筵早鋪設淡掃蛾眉捧玉觴一時粉黛空羅列二八年齡歡樂多好風好景酒消磨中和亭上淸平調會耍庵前宛轉歌通音曉律諳文墨納令聫麻俱解得珍翰過蒙賜詠篇香紈更荷圖顏色蓮步輕移拜案傍气飄蘭麝啟鶯吭寵恩隆厚何由報惟祝綿延寶算長崔徽徒聞擅才藝枉寫形容緘恨寄光榮詎敢比靈芝佳章佳畫褒佳麗

題雪梅倚竹圖

旬宣曾過羅浮洞萬里藂深駐吟鞚馮夷剪水爲飛霙修篁葉冷擎偏重撒鹽飄絮紛輕盈六出五出俱鮮明空中樹上兩爭白月下風前都賽淸乾坤一色纎塵絕雪喜遇花花喜雪險徑𨿽平少客行繁枝縱好無人折冰姿綽約眞自憐髙情只倚蒼筤邊先開後落得春早易積難晞因地偏憶從移節臨他壤良夜幾回勞夢想世間奇絕在遐陬廣平去後知誰賞老眼觀圖重嘆嗟舊遊迢逓隔天涯瓊葩綠蕚應如昨惟笑衰翁雙鬂華

題東坡遊赤壁圖

東坡先生人中龍才髙屢被羣小攻遭讒近謫齊安東漁樵混迹忘顯融豈以得喪畱心胸弔古惟訪前代蹤兩遊赤壁當秋冬扁舟泛泛波溶溶東山月出來淸風舉酒屬客談從容緬懷公瑾眞英雄破敵於此成奇功老瞞膽落摧兵鋒煙塵漲天烈火紅樓■﹝木虜﹞灰滅須臾中故壘回首生蒿蓬運去物攺世不同沈沙遺戟埋榛藂臨流但見雙崖穹崖根下俯馮夷宮滔滔江漢仍朝宗孫曹意气寧重逢千年往事付畫工興亡割據俱已空惟有兩賦傳無窮

題鸂■﹝氵束鳥﹞圖爲陳則裕賦

綠筠低映桃花紅金沙灘暖波溶溶一雙鸂■﹝氵束鳥﹞好毛羽相依相顧雌隨雄卻憐鸚鵡與鸜鵒鎖閉樊籠傷局促飲啄𨿽云豢養丰何如自在林間宿褵褷錦翼文采新照影且在淸溪濵丁寧莫去春江上江上鴛鴦妬殺人

題梅圖

補之華光本同調王冕專門獨臻妙當時叔雅亦知名瓌奇總讓吳興趙吳興兄弟宋王孫玉雪爲骨冰爲魂只將翰墨自遊戲持縑請者空紛紜此圖先辧是誰畫不寫霜晨寫寒夜片月疑明又未明殘英欲謝何曾謝仙郎風度眞獨雄乾坤气象蟠心胸花開不用雪中探坐對瓊姿幽興濃

葵軒

春光闌珊羣卉空別有佳植開庭中堪憐朶朶知向日晨瞻夕仰隨西東從根著葉庇炎景逐節茁蕋承燻風苞迎朝旭盞欹側蕚媚夕照杯玲瓏大哉化工運亭毒胚腪秀淑歸芳藂名𨿽不離庶艸類性卻解與純臣同種之固已寓微意人心亦似傾陽恭非徒玩物實自勵親當致孝君當忠一身兩盡家國事且復托此明深衷爲詢世上簪紱者若个看花無愧容

題張僉憲琦公餘行樂捲

河東壤土鄰河南太行峻拔仍尖巉雄藩富盛說全晉放勛萬古遺風覃棗楡連林晚臥犢桑柘繞屋春供蠶素惇勤儉戒奢靡﹝闕﹞鄒與郯苗薅荑稗禾覆隴塾列衿佩書盈函乾坤秀淑罕鍾物產士磊落皆奇男張侯挺生古並郡蚤擅才學靑於藍曩爲禦史跨驄馬名山到處曾遊探晴雲出岫不作雨濕翠飄空都是嵐前年秩滿拜特命持憲江右袪貪婪田間鰥煢失愁嘆廬左桀黠增憂慚發姦擿伏振綱紀明比皎月澄寒潭公餘問俗閒出郭屏退軒蓋穿松楠攜琴奚奴俊堪愛髻綰兩髽余髮毿豺狼望見驚破膽遁迹逺去藏深巖喧啁皷笛野翁社雜亂語話村農談民情習俗總詢徧老鶴昂首迎歸驂栢庭稚子候門久喜笑競走牽衣衫吾知侯心自有樂惟許點也眞非凡咄哉畫手豈解此我亦愧吐辭喃喃

聽鶴軒

臯禽淸唳淸無比不入尋常俗流耳虛窓夜讀浮丘經展捲乍聞必爲喜一聲兩聲落層霄石頭迸裂空山椒三聲四聲風滿林邃巖幽壑畱遺音夢醒松巢忽飛起玄袂生寒露如洗引吭再作五六聲冰拆崖崩月明裏媺哉雅懷逍遙兩間卽物窮理遺榮尙閒所以惟愛戞然仙驥之長鳴聆之弗厭危坐到更闌絕勝琴操寫入徽弦彈

周孟璉六十壽詩

璉翁逍遙靜養恬長身玉立仍修髯平生雅好在泉石標格灑落心淸亷優閒惟許一人獨榮進卻讓諸郎兼鳩形刻杖圓類鐡鶴翎制氅輕於縑世上功名久無夢但遇佳境頻畱淹追隨老鹿最馴擾見者疑是白玉蟾風杉雪檜陰蔽日滿袖翠濕晴嵐沾笑渠營營行路子赤腳抗走徒趨炎歲周花甲值初度畫手戱取宣毫拈逡巡忽見壽者相驚駭賀客爭觀瞻椿齡桂算各三百不須更問君平占看教弱水十回淺海屋方把籌重添

題石廉使所藏墨梅

飛雪送臈盡孤根得春先如何一圖裏見此雙淸妍冰資玉質神仙格誰運天機描貌得冉冉寒香似可聞疎疎冷蕋疑堪摘封柯積幹凍未消五出六出皆瓊瑤傍開正吐總絕似歷歲經時渾不凋何用巡檐索花笑橫幅髙懸恣瞻眺酷好原欣節操同深藏頗惜臨摹妙道傍人暍困塵埃畫就終非療渴材別有眞梅著佳實明年調鼎待公來

題會乩鄧宗經先生頥老莊

灊郊畮畮皆稻田大畦小疃相接連先生豫爲休退計剩買百畆荒城邊仍將數畆構書屋扁以頥老爭誇傳罷官拂袖便居此骯髒肯受虛名纒桃冠芒鞋紫竹杖手版納卻軒車懸靑衿問奇定載酒白足結社非逃禪寧甘食力事耕耨敢厭誨人拋簡編乘閒偶出值野叟稼穯話久因忘還向晚歸家窓戶暝酒漿旋設燈初燃芹羮炊香雜薯芋絮被臥暖兼繒綿方知隨處有佳境奚必鏡水稽山妍親朋凋零故鄕逺玆地卜築應前緣相期與君愼終始恐是晚節稀能全叩門昏夜得富貴吁嗟有若乞丐然但當益勵固窮志居易俟命從華顚

美人蹴圓圖

暑退涼初生秋容淨如洗娉婷事蹋踘笑出深閨裏蹋踘風流堪適情錦瑟瑤笙教暫停逡巡嚲袖側肩立低昂進退都分明豈無落花泛流水亦有白打分輸贏龍兒擺尾原曾學鳳子搖頭舊已精兩娃嬌並銀盤面傍觀手弄鮫綃扇三娃正蹴小官場汗濕酥胸渾未倦圓社從來非等閒作家取巧憑雙彎眼親步活轉移速解數般般誰道難雕闌十二相繚繞日下芙蓉猶未了發亂靑絲寶髻偏塵生羅襪金蓮小秀色誠可悅淸時愼勿辜桂枝香滿橊結子繁華況在神仙都冰紈何用空描寫別有人間眞畫圖

富溪八景富

溪八景何瓌奇王家住此知幾時自從開辟巧排列每一出門皆見之南山雨餘翠■﹝艸公心﹐上中下﹞蒨黛髻煙鬟照人面萬斛凝嵐結晝陰千尋懸瀑垂晴練西符聳拔如爭雄落日倒掛金盆紅參差樹影互搖動倐忽暝色深遮籠澄潭浸月涼波瑩恍似姮娥對妝鏡驪頷珠輝似可捫鮫機杼響疑堪聽層巓怪石屹不欹上有雲气長相依晨霞迎旭或爲伴曉霧飄空仍共飛三峯五嶺多佳態松顫狂飆乍澎湃旁礡氤氳毓俊才鏦錚蕭颯生靈籟文江暖泛緑半篙潛通墨沼添波濤遊魚喜化金鱗鬛浴鷺嫌緇雪羽毛閒居已喜專幽處況乃周遭皆雅趣翰苑名公爲著文經筵大老能畱句先廬亦在折桂鄕白頭未得還耕桑題詩謾重季鷹感鱸鱠秋風歸興長

題性靈空捲

靈師妙年慧且聰秀眉紺頂冰雪容僰山滇水歷幾重稟法京剎春又冬有大開士幻覺公出世弘振臨濟宗千﹝闕﹞楚楚皆象龍鉗錘惡辣加磨礲靈也上首才調丰孤云野鶴少定蹤遊方翩然西復東笠裁筍皮鞋織棕石頭路滑莓苔封三衣濕透秋露濃行住坐臥伊誰同笑攜明月邀淸風寶坊到處多畱蹤尊宿乍見驚罕逢不發言句藏機鋒驀地一喝雙耳聾恍若刮翳開昏蒙精進幢豎髙崇崇聲聞頓悟性地融安穩自在超凡庸蒲團謾說禪定功輸爾根器僧中雄我慚白髮成衰慵頗似示疾維摩翁勤勤問訊勞過從無座無飯文室空逡巡告別還舊峯聊爲說偈明深衷天涯目送南飛鴻

題山水小景

良工寫幽景運思頗不凡髙崖掛懸瀑迥野生輕嵐林昏日欲墜天暝云初覃逺岸少去舫長途乏來驂摩挲老眼著意看彷佛還似湖湘南憶曾之官屢經此孤舟晚泊浯溪潭葉凋老樹曲偃蹇泉觸亂石森巉巖眾禽歸飛宿且食雄鳴雌應相喃喃平沙巨迹虎新過淺瀬纎鱗鷗競銜荒村無人但猿鳥古嶠有樹皆楓柟空靑冥蒙翳島嶼濕翠杳靄沾衣衫誰藏一匣在絕壁云是諸葛兵書函雨催風撼只如故欲墮未墮何由探山川奇勝怪仍險況我愛玩性所耽低回但恨弗學畫辜負佳境心徒慚每逢好事輙爲說恍若親覩非虛談於今衰老返耕釣鬅鬙兩鬂霜毿毿觀圖忽起舊遊想浩然淸興莫可緘題詩卷軸坐嘆息中宵夢逐滄江帆

題孟浩然踏雪尋梅圖

浩然先生生盛唐錦心秀口冰肝腸詞追風雅諧宮商淸如環佩鏘珩璜幼鄰摩詰相頡頏子美太白參翺翔私入禁署逢明皇誦詩卻誦南山章忤意拂袖還襄陽嬉遊只在雲水鄕閒身到處頻徜徉溪山晏歲梅吐香跨蹇獨出尋孤芳六花亂落紛悠揚老樹翯翯虯龍驤癡童前引凍欲僵回顧似促歸去忙鹿門尙有十里彊先生驢背寒都忘吟哦未覺天昏黃開元治世文運昌同時諸子皆俊良惟公制作尢擅場篇篇首首興趣長字字句句金玉相明珠白璧爭焜煌千載不朽垂休光

題貳守費翎毛圖

紫髯別駕才气雄好詩好畫明且公何人運思寫動植卻使造化無全功瑯玕欹斜竹交翠錦綺爛熳桃爭紅聫翩羽族競來集機忘意適雌兼雄不聞淸香咔啁唽惟見細毳紛蒙茸疾歸奮翅鬭輕快閒宿斂翮俱從容艶葩可折禽可籠韶光都在圖畫中飛鳴宿食總人力榮悴開落非天工方知世上有好手筆端所至生春風諦觀此景似何處髙峯南北湖西東買花載酒聽啼鳥老矣未得來相從

悅親行

楊家矍鑠雙翁媼平生快活無煩惱中男頗解盡歡娛拜跪膝邊顏色好開封百物價直低尋常剩有豚與雞鮮鱗嫩菜好柿栗販來都聚隅頭西買歸爲具羅盤飣藥室香凝春晝靜滿斟政喜甕方深疊勸豈愁缾屢罄況逢禾麥丰登年飯炊稻米衣裝綿頥老惟知足嬉笑安居但願忘憂煎隨緣供養竭醫貲且樂淸貧愼勿辭不見巷南富豪子禍罪貽親異鄕死

贈某將軍

少日隨飛龍風雲際良會方今修文治父子功勛遂惟說先君驍且雄雁翎長刀角胎弓單車直驅沙漠外片帆徑渡滄溟東東徵西討無不預肯令敵騎畱遺蹤馬鞍壓雪耀金甲羽箭流星貫敵胸小河鏖戰河流赤將軍身命那敢惜一死博得千年名象賢有兒承父職皇家褒忠恩禮殊貔貅坐擁專城居將門出將傳奕葉此語由來誠匪虛重珪疊組爭照耀韜鈐更兾曾玄紹閒暇投壺復雅歌髙情祭老堪同調莫匣三尺劍還磨丈二矛將軍壯气死不休吾知燕頷當封侯他時倘建淩煙閣畫像期公登上頭

再贈

下邳壯節伊誰如談兵早讀孫吳書夜廬母塜輙流血曉陷敵陣隨捐軀西江都帥誇賢子爲子爲臣亦如此承歡敵愾嗣前人豈直相傳襲金紫大廷寵贈祖父功明威昭勇官資崇碑煩史筆制詞美誥錫奎章題字濃怙恃九原嗟不作想象音容空涙落致養無由奉筍鮭竭誠但願傾葵藿禆校同推智略深親恩國事兩闗心吾知燕頷封侯相漢代將軍重見今

題梅

吳山繞舎栽奇卉幾樹淩寒綻繁蕋同云黯黯天茫茫朝來素蕚添粉妝繽紛六出亂飛舞似與五出爭妍芳水邊沙際失疏影野外風前飄暗香徐君想是羅浮客慣貎花容染花色酒酣興適弗自珎貴士幽人皆覓得玆圖所寫尢精神正開側吐俱逼眞冰肌淸瘦最耐冷玉質輕盈不受塵費侯吾知聊托意展玩追懷舊遊地遙憶逋仙莫可招𨿽逢驛使那堪寄眼中畫手多凡庸八十之年老更工豈必西湖船裏看閒齋坐對勝推篷

題南溪蕭氏山水小景

西昌有士生名宗孤髙格調冰雪容性惟愛山復愛畫畫裏坐對靑芙蓉乍觀尺素杳難辧野色川气相溟蒙初疑爲巫峽列此十二峯雨餘輕黛增鮮濃陽臺神女彷佛精靈通楚襄之夢恍惚當誰窮沐猿澗鹿悄無迹千巖萬壑煙霏籠又疑是匡廬五老排層穹乃在彭蠡之北盆江之東涼影倒浸波溶溶飛英亂舞垂蘿風吾家翰苑老供奉攬秀絕頂巢雲松錦袍騎鯨乘月徑返蓬萊宮開元諸子莫追逐吐句盡如仙語眞孤雄仍聞夙昔讀書處氤氳竟日丹霞封胡君特來索我賦笑迎起抑揩昏瞳便令掛壁著意看其間景象旣弗類運思落筆俱凡庸僧繇久逝範寛沒海嶽亦往庵居空南溪別有奇絕地春深緑與耶溪同傑構隠映蒼檜中二三好客勞過從酒醅旋壓黃粱舂幽非桃花源邃異子午谷土美俗朴堪耕農罕曾袖刺謁時貴屢嘗含哺歌年丰我欲攜焦桐飄然謝塵蹤汲泉采蕨療饑渴淨掃白石彈秋鴻如何病兀縶雙足謾令淸興蟠心胸揮毫寫罷付君去殷勤寄示蘭陵翁

題吳山書捨

虎林勝槪聞天下城外城中總堪畫一峯最近是吳山傳道渠家好臺榭其間非藏玉與珠剩有萬卷牙籖儲短檠靜夜樂諷詠小軒永日忘饑劬寸陰那肯輕拋擲及此少年勤致力無暇豈窺董子園不貧寧鑿匡衡壁逢疑必辧理必窮務使曲暢仍旁通知行兼該造成徳到此始克収全功古杭人物冠江浙況乃才華邁同列五策風檐歷歷陳一枝月桂髙髙折守令爲坊立宅邊新題巨扁筆如椽比鄰多少連居者若个生男似爾賢

題雪窓蘭爲濟潤上人

雪窓前元住虎丘淸致彷佛支逺流解將翰墨作遊戱寫成蘭石人爭求露花風葉含生色楚畹移來屏幾側乍見頻看若可紉初開半吐疑堪摘潤師戒行如秋霜蒲團趺坐十笏房根塵識想已云泯色香聲味都宜忘玆圖謾爾時時對外物豈能爲已累畢竟閻浮世界空直須悟逗眞三昧寒灰心地槁木形妄緣幻質難纒縈無蘭無石亦無畫此是菩提最上乘

送劉教諭裔關西考試采玉之行

往年采玉於闐東今年采玉昆山中近來苦難得白璧荊瑉燕石常相逢世無明眼非無玉水蒼玄英委空谷何限瑰奇不見知豈獨驪珠混魚目君不見琥璜在璞未琢磨云誰識之古卞和

運甓漫稿卷二

●欽定四庫全書

運甓漫稿卷三

﹝明﹞李昌祺撰

○五言律詩

登天華觀

玉洞開仙館丹梯軼世氛天書余鳥篆雲笈護龍文靈境蕭臺近空歌下界聞俗人如可避不必問桃源

春日山中尋泉

春泉試獨尋度壑復穿林忽見流紅逺方知入翠深色渾因悟雨聲淡只宜琴盥弄忘歸去窮源空有心

擬唐塞下曲八首

沙塵漲北天衛霍出居延苦霧埋沙磧窮荒乏水泉戰酣鼙鼔壯戍久鐵衣穿試上長城望中原若个邊

羽箭鴈翎刀風沙北地豪弓開闗月滿鵰沒陣云髙勁騎三邊出匈奴一夕逃將軍方得意新拜璽書褒

鐵騎蹴交河銜枚半夜過雪花凝鎖甲月色冷雕戈小醜俱亡命連營盡凱歌至今靑塜骨猶恨與通和

十五去防秋於今已白頭一身猶是卒諸將久封侯部伍嫌羸病親知識壯遊寒燈孤戍裏揮淚看吳鉤

久在邊城裏風霜不可論六親皆骨朽百戰偶身存烽燧連天暗沙塵憚日昏徵人家萬里誰弔國殤魂

犬戎窺近塞羽檄發精兵不識沙場苦焉知性命輕饑鷹投古壘疲卒臥空營日暮轅門裏愁聽鼔角聲

塞馬嘯悲風旌旗慘澹中衛靑持左鉞李廣在前鋒壯士俱亡命朝廷重論功將軍承寵詔天子錫新封

秋霜劍在腰曾事霍嫖姚諸將威無敵全軍气不驕弓鳴驚過鴈炮響走棲貂敢憚窮邊苦天家雨露饒

大漠陰山外霜天气候殊陰沙明逺燐寒日慘窮廬北闕無來使中原少得書凱歌今未奏壯士誓捐軀

病起遣興

羸弱怯衣單徐行覺尙難平和欣脈復疎懶喜身閒古硯從教洗孤琴久未彈朝衣如可解歸去臥秋山

送人南歸四首

離弦兼楚調忍向醉時聞連歲長爲客他鄕更別君鷗波明夕照鴈字寫秋云迢遞還鄕夢相隨過海門

百年同旅寓大半在殊方白髮羞明鏡靑山問故鄕落霞秋水闊新鴈暮天長安得隨君往溪南訪艸堂

候館停杯處扁舟欲發時歸帆投逺浦斜日隠層陴暑退秋來早潮生月上遲經行逢勝槪都付酒兼詩

年年長在客北薊復南京秋雨滄洲鴈春風采石鶯好山環故里流水背孤城去住無拘系閒身到處輕

夜坐彭贊禮竹塢二首

獨坐依修竹秋聲近戶多疎鍾淸紫禁涼露濕銀河野飯思薇蕨儒衣想芟荷小山招隠意藂桂有遺歌

靜夜涼風動林疎宿鳥驚玉繩低萬戶銀漢轉三更露重絺衣薄香浮茗碗淸班姬紈扇曲此際最闗情

送沈太守之雲南

滇陽南望迥五馬引雙旌鳥道云邊斷猿聲月下淸黔江通逺海僰樹擁孤城已是諸侯貴毋論萬里行

送謝明府之桃源

楚地佳山水桃源境更幽汀蘭行處采湘水抱村流門掩山城暮蟬鳴驛樹秋昔人遺洞在騎馬一來遊

紅葉

染樹初凝茜連林漸積丹露藂消黛色霜片妬朱顏菊避重陽艶花羞二月殷娥眉爭拾取題字寄人間

送周編修侄還文江

落景照離筵華音促別弦老親長日念遊子幾時還玉雪中郎貴靑春小阮賢重來拾瑤艸遲爾五云邊

送王僉事之湖廣

江漢維南紀星辰近太微地分方嶽重官到憲臺稀逺水連秋闊輕帆徹夜飛人生驄馬貴好是繡爲衣

寄劉三髦五首

劉子窮經處柴門野水濱俗人那可到往哲自相親道在寧論命家空不嘆貧幽棲如可遂遲子結南鄰

吾愛劉公子渾如漢士風古心眞自得髙操更誰同緑水溪邊舫朱弦膝上桐我慚簪組累不得逺相從

濯足淸潭裏移家碧澗邊非闗傲軒冕自是愛林泉野鶴閒同往溪云靜與還東山謝安石何日起髙眠

才俊靑雲早嗟君獨出遲寧甘身未達不與世相知霜月鄰僧磬涼風野客棋懷人在天末無地寫幽思

剡書多日下猶臥碧山隈只嘆相如病空淹賈誼才窓虛云自宿門掩鶴初回好在禾川上應愁驛騎催

題世徳樓

髙樓無四鄰闌檻逼秋旻創造懷先代登臨屬後人水雲供逺眺山月共淸貧羨爾丘中士雲霄寄此身

送王知州赴祿勸

行盡天涯路黔南尙幾州孤城藏萬壑殘月在扁舟劍閣云邊斷巴江樹杪流兩回經鳥道應記舊曽遊

送梁僉事還蜀二首

臘盡催行色天涯起別愁暮雲遮雨濕寒水帶冰流鳥道靑驄馬烏臺紫豸裘漢廷諸俊彥風裁範滂優

行人冒曉霜白簡繡衣裳復任辭三殿觀風動一方秋林黃葉暗春水碧芹香杜子畱遺迹煩君訪艸堂

送劉教諭還沛縣

相望渾未逺相會竟難常交態貧如故離情醉蹔忘淮流通海近丰樹入雲長羨爾官非賤橫經漢祖鄕

送人還永丰二首

迢遞京華道蕭條歲晏時江風寒釀雪淮水夜流澌逺浦帆來小殘鍾烏去遲瀧岡天下重歐子有穹碑

臘盡促歸橈離魂黯欲消故園頻在望知己邈難招燈火江村市梅花野岸橋行邊憐寂寞況值雨蕭蕭

送鄧宗經還永新訓導二首

相逢疑是夢乍見總堪憐良會來天上長貧在客邊靑雲違故舊華髮感流年明發徵帆去依然各一天

十載畱京國三年別故人賈生猶未達鄭老尙居貧燈火黌宮夕菇蒲野水春誰知他域別淒斷更傷神

寄蕭教諭三首

見說昆山縣孤城在水鄕汐潮通海近雲樹接吳長夏暑圩田熟秋陰學捨涼年年春色裏桃杏爛宮墻

縣齋蒲葦裏鷗鷺與相親眾水春環捨孤峯晚對人海鮮便久客儒服稱閒身肯念同袍者緘書莫厭頻

身名俱未達朋舊故應疎多病惟髙枕何人慰索居縱鱗思曠野疲馬倦長途誰似儒官好優遊翰與觚

耕樂亭二首

孤亭臨夐野空闊四無鄰車馬來遊少農夫就餉頻晴檐鳩喚雨社甕鳥啼春竊祿眞何補投簪媿野人

苔痕臨水潤樹葉近秋稀細雨羣農集殘陽一鳥歸村童收滯穗野老候空扉亦有躬耕意靑莎擬制衣

送人還永丰三首

君家簪紱裔羣從玉連枝遊子龍頭貴中郎燕頷姿雙尊論久別千里慰遐思六一遺風在懷哉百世師

行李歸期促山川去路遙疾風狂入夜淫雨晦連朝帆逐孤飛鳥江通逆上潮慿將棲遁意鄕國寄漁樵

候館促離杯愁顏且彊開砌蛩驚露泣巢燕避秋回菊徑深黃葉衡門掩緑苔緬懷西漢士據地獨奇才

郊祀齋宿彭太常永年公署二首

寂歷容臺署髙吟逸興生泉香春井溢鐘斷夜堂扄淸漏隨風度流云傍月行蹔來猶愛此住久轉忘情

竹靜風停後瓶香茗熟時燈寒人未寢露冷鶴偏知頗愛良宵靜翻嫌白日遲年年此齋宿載誦我將詩

太廟孟秋時享同陸員外齋宿

槐露滴新秋齋房夜色幽罷琴期月上卷幔見星流池冷菇蒲靜窓寒竹樹稠淸宵容易盡香茗且淹畱

喜張進士叔豫見宿旅捨

窮巷寂無鄰靑燈共故人逺聲霜下磬孤影客邊身露冷蛩相弔庭寒月自親殷勤一瓢酒更與話酸辛

碧峯寺愼公房

碧嶂屏風秀淸流束帶圓煙霞醒醉夢鐘梵寤僧禪亂葉當人落孤云引鶴還聲聞如可契應此息塵緣

謝賜西洋布

異縷何纎細輕盈玉雪紑鮫宮初織罷海國逺輸來捧拜榮恩賜紉縫稱體裁微軀增照耀被服媿非才

竹所二首

何地偏多竹翛翛庭院幽夜涼難得月雨過易成秋不厭貧家看那妨好客畱緑陰多處坐疑泛渭川舟

王子幽棲地蕭森修竹林好風催布席疎雨罷鳴琴天籟醒塵夢涼陰伴醉吟幾竿渾不俗萊爾悅閒心

送曹判官蘇州治水二首

別駕之官日都城欲夏過一篷畿甸雨雙槳石湖波郭外靑山少城邊白水多三吳民墊久拯援術如何

聞道姑蘇郡東南近海潮圩田多夏潦場圃減秋苖平易遵前訓煩苛革舊條更應持潔愼玉帛此鄕饒

詠蝶

栩栩戲晴光畱連媚露香舞隨花片白棲共柳絲黃樹杪鶯捎急簾間扇朴忙南園芳艸地撩亂逐蜂狂

寓捨梅一株翳榛莾中詩以唁之

筱蔓翳頺垣娟然玉雪痕寒香偏晚節春色自名園鳥啄梢頭蕋苔沿砌下根猶能異桃李不在狄公門

席上贈妓

綰霧纎纎指淩波小小蓮春山銀燭下秋水玉尊前舞袖鴛鴦錦歌珠玳瑁筵座間俱狎客惟屬杜樊川

送陳生歸吉水赤岸二首

淸砧兼落葉總是別離情去路千程逺歸舟一葉輕秋云連樹暗寒日映川明亦有滄浪興何時共濯纓

歸心無日夜孤舫不停牽沙蠏寒緣艸江豚暝觸船銀河通赤岸翠壁瀉紅泉莫戀幽居好功名貴壯年

送周秀才遊長沙

迢遞長沙道蕭條晏歲遊亂山黃葉寺孤棹白蘋洲夕鳥衝船過寒波背郭流毋論卑濕地賈傅昔曽畱

送周布政還河南

出鎭名藩重來朝異眷隆殘年將欲盡知已忽相逢泥淖梁園雨埃塵艮嶽風旬宣如有暇煩弔宋遺宮

靈谷寺

一徑入靑松樓臺峙化宮雨深山果落云去石牀空樹老多巢鶴潭淸或見龍上方禪寂地蹔得寄塵蹤

南溪書屋

松竹連村暗軒窓面水淸蘚痕畱屐齒灘響雜書聲行藥因過寺輸租蹔到城靜觀簪紱累還喜布衣輕

周原幽居

山色蛾眉秀江流燕尾分亂蟬吟落葉獨鶴引歸云黃葉溪邊樹靑簾雨外村興來畱客坐隨意倒芳樽

送戴教授北行

別路三春雨行舟五兩風花香隨路減柳色上衣濃共是靑雲客先成白髮翁離情如逝水萬折亦朝東

送張巡檢之雲南

弓劍巡荒徼衣冠別上林路經三峽險人到百蠻深枸醬諳夷俗兒童解僰音點蒼山色古道便一登臨

送人之京

上已風光好新晴物色妍靑山林下屋緑水鏡中船節換楡煙火花殘谷雨天壯遊逢勝景況覲五云邊

送陳郎中重使西域十首

九重辭鳯闕千騎度龍荒寶劍懸秋水珠袍照雪霜泉源隨地少沙磧亙天長人羨皇華使誰知粉署郎

天使下邊州靑絲控紫驑風雲隨節斾雨露到氈裘斜日羌城晚微風塞艸秋壯心知未已萬里快重遊

逐水安營晚鳴笳渡磧遲穹廬無舊館行捲有新詩駿骨天生馬奇毛地產獅蕃酋迎候處一曲漢歌詞

疊鼔雜鳴笳天風送使槎內臣金鏤帶壯士鐵爲檛去路緣靑海行營駐白沙單於爭慕義不用李輕車

驪馬紫金環行行出玉闗懸河三寸舌積雪萬重山旗影連云捲弓弦向月彎封侯儒者事天子待君還

大漠連川逺行人去國遙烏孫遺種在狼望舊名消夜雪戎王帳秋風使者軺懸知専對好談笑欵天驕

寶帶懸魚服雕弧掛馬韀皇恩覃萬國兵气靜三邊瀚海寒生月崖城暮鎖煙欲窮西域事班史有遺編

地勢三城逺河源二水分火山稀好雨鹽澤足寒云鵰沒平沙外駝鳴古澗濆慿髙時引睇何處是中原

出塞春乘傳投鞭晚下營旋風邊馬疾掣電皂鵰輕浩蕩窮源志迢遙奉使程支機如得石持往問君平

行盡伊吾道遙天气候殊神僧畱白骨毒艸隠玄蛛近水多行帳窮荒絕逺書竚看歸覲日玉勒控宛駒

送李生還安城

北薊辭嚴父南京別故人一身勤逺道千里念慈親柳暗江城曉萍香野岸春燈花先報喜應更倚門頻

南京送髙教授赴選

卿家本同郡客路又離羣夜柝敲寒月霜鐘度暝云徵袍迷艸色古嶼帶潮痕寥落分攜處秋鴻不可聞

共是浮萍迹偏憐鬢易新江湖畱滯久朋舊別離頻試數中朝士應多故里親莫嫌氈獨冷年紀政靑春

鷺渚輕鷗

芳洲白鷺名無數白鷗輕暖戲桃花水晴依柳絮萍飛來兼早鴈散去避秋鷹何處忘機客時於此濯纓

寄劉孟熈隠者

嵓壑幽棲者閒情老不衰露葵緣客折晚稻約僧炊苔徑林風掃松窓嶺月窺詩名兼逸興湖海萬人推

次衡州

徵棹艤衡陽孤城堞雉荒流云時翳日微雨暝生涼江闊鷗波逺天空鴈字長采蘋無限興煙水晚蒼茫

已亥房山除夕營中作

殘臘中宵盡孤懷百感深已慚先哲訓徒抱古人心偃息何由得勤勞敢不任寒燈照空榻擁褐謾愁吟

患難仍連歲蹉跎獨此身風塵雙短鬢宇宙一窮人向曙繁星沒凝寒積雪新椒花今夕酒誰壽白頭親

稚子捐深愛酸辛痛莫支坐愁侵骨髓行樂負心期風俗殊方異人情近老悲前程駑馬足敢不愼驅馳

風雪當除夕空營一榻孤天涯悲舐犢地下憶童烏寧復衰顏壯惟應淚眼枯大靈如不妄再拜謝玄夫

今夕猶常夕如何倍憶家二三千里道四十五年華貧有文章在官無品秩加遙知妻共女愁坐卜燈花

警柝嚴巡邏寒更獨坐聽淒其孤影瘦邪許萬聲停敗壁風穿葦空庖淩在缾茫茫天壤內麼麼一螟蛉

五峯庵住上人房

住公棲遁處重到只空臺竹榻無僧掃松闗有客來夕陽寒鳥集涼露候虫哀祗苑猶如此何方免刼灰

雨中桃花

霢霂過芳園枝枝積涙痕色憐開處淡香愛墜時聞采倦蜂須濕銜多鳥咮芬東風解人意吹片到衡門

蕭芳桂挽詩四首

芳桂殞淸秋無人不淚流通才今日少遺恨幾時休苔蘚碑三尺楸梧土一坵鴈門前學士地下與嬉遊

卜宅瀘江曲逢迎意最眞竹軒觀奕倦花嶼放舟頻莫究平生志先捐未老身最憐黃壤魄長夢緑窓人

豪傑空餘子尊賢眼倍靑揮金資客醉辟館教兒經天道幽難測親情痛不勝山陽懷舊笛幾度斷腸聽

有志惜無年香名逺近傳客情千斛酒歲計幾莊田吐論常傾坐收書不吝錢善祥鍾令子酷似乃翁賢

庚戌三月三日服闋之京舟次吉水

漸老怯離鄕那堪道路長病身愁北去倦翮戀南翔旅夢緣鐘斷憂懷藉酒忘低回愧江叟白首釣魚航

過淸江

浦迥路迢迢汀花帶雨飄殘燈江上廟新水屋邊橋鷺宿爭投石鷗驚或避橈無因謝軒冕老作白雲樵

次洪都

春波拍岸平雙槳一舟輕燕麥偏傷雨鶯花已負晴荒亭徐孺宅遺堞灌嬰城北去南來客都緣利與名

彭澤縣石崖僧房

窓戶俯澄潭龍宮似可探藤蘿棲鶻樹缻錫定僧巖斜日疎疎磬長風去去帆只應輸野衲長此臥煙嵐

早髮小孤山遇風

湖盡江逾闊舟行路若迷垂楊春寂寂芳艸雨淒淒漩水黿鼉窟平沙鴈鶩堤風波隨地有何處可幽棲

舟過南京

鍾阜白雲邊橋陵鎖暮煙聖謨眞逺矣王气故依然玉帛諸番會金湯萬世傳誰陳根本計有力可回天

尉氏縣

縣捨鄰溱洧門當緑野開禽巢階下樹蝸篆壁間苔俗質稀弦誦田荒剰艸萊宋金酣戰處武穆獨奇才

宿興國寺

人靜鐘初斷肩輿到寺門風檐寒犬吠露井候虫喧弱蔓低垂樹枯蓬宻覆垣蒲團分半席蹔憇給孤園

宿端壁寺

遺構象王宮荒涼小邑東一燈秋殿閉孤榻夜窓空饑嚙牀頭鼠愁吟砌下蛩蕭蕭黃葉墜庭樹顫西風

長葛道中

郊原殊蒼莽禾黍未全收桑柘千村晚枌楡四野秋空林投倦鳥枯艸齕疲牛淡靄輕煙外微茫見許州

次襄城

晨鐸語西風衣單怯露濃豆苖遮地黑柿實照園紅曉色蒼茫裏秋光慘淡中永懷東漢士風裁李膺雄

晚至葉縣

擾擾道途間埃塵兩鬢斑淸風牛背笛斜日馬頭山荷蓋擎殘緑橊房破嫩殷蘋花秋水岸空羨白鷗閒

王喬觀

王子飛鳬處仙遙迹尙存城荒生暮靄殿古鎖秋云壊壁燈煙暗閒階艸气薫古今爲縣者神異獨稱君

畱魯山縣

黎庶凋殘甚惟餘朴儉風名因元子重地本魯王封撫卹無賢令流移有惰農誰將於蔿曲歌向五雲中

宿廢普濟寺

靑山行欲盡深樹見僧房雲气千峯暝秋聲一院涼長藤懸破衲脫葉覆空廊龍象黃金地蕭蕭蔓艸長

山中曉發

雲气曉冥蒙人行萬木中菊幹偏喜雨柳弱自愁風緑鬢流年攺丹心往日同明時叨重寄無補愧諸公

懷黃州滕太守

昔在南宮日仙郎總俊髦分符榮出牧載筆憶聨曹身已朱旛貴名猶粉署髙公餘頻弔古艤棹訪臨臯

逢索員外話舊

相見仍靑盻相悲總白顚功名憐蹭蹬患難喜生全小市三楹屋荒村數畆田南交同宦者若个在林泉

內鄕縣

巖邑千山裏荒村戶半逃曉飡炊橡栗寒火爇蓬蒿深秀非盤谷凋零類石壕自傷無善政撫問敢辭勞

新野卽景

村暗蒙蒙雨淸流淺淺溪菊花長帶濕豆莢半沾泥野迥居民少林昏去路迷自投新野界蒿艸與人齊

雨中赴唐縣

冒雨趍唐縣蓬蒿已厭看長途泥滑滑平地水漫漫枵腹流民餒單衣稚子寒撫巡兼勞徠衰病敢求安

宿泌陽縣田舍

民家深樹裏下馬點燈時風雨闗門早衣裳拜客遲艱難逢歉歲逼廹後租期說到傷心處澘然淚滿頥

過光州望馬中丞墓

元運方全盛公文擅大家謹嚴眞有法悃愊信無華故里祠堂廢荒阡墓碣斜欲羞蘋藻薦不敢駐行車

懷元進士龔友孚

世運滄桑攺公名汗簡畱六軍憐駭散四海竟橫流徒屈英雄策空遺社稷憂浮光垂白叟仍解說才猷

晚赴西平

晚渉西平境荒郊望欲迷暝煙村逺近寒樹塜髙低驛路通淮甸僧房隔汝溪栢亭何處是極目艸萋萋

王侍讀汝嘉挽詩

識面嗟誠晚論交覺獨深麟經三世業蠧簡一生心諸老憐將盡孤懷痛不禁遺弦空自絕無處覓知音

閥閱衣冠盛才名伯仲齊宮袍裁賜錦禦酒拆封泥屢握修書筆頻分應制題只今文焰在猶自燭云霓

少日邊庭戍曽馳艸檄名談兵諸將屈較藝眾人驚已並靑城譽仍兼玉署榮九京那可作惻愴起深情

玉堂陪末議荏苒七年餘夜漏秋同聽春潮曉共趍仲淹空有策和靖卻無書垂老交遊盡臨風淚滿裾

宿舞陽開元寺

驅車巡郡邑夜夜宿僧房窓掩芭焦雨鐘敲薜荔霜一燈千慮集孤枕五更長無補惟宜退先塋有艸堂

歸自南陽

去日猶秋暑歸時已冷霜江山非故里人物是他鄕老態隨年出離愁共路長埃塵如見戀到處撲衣裳

經息縣

歲晏經新息晨徵念路遙輕冰方盡合殘雪未全消行客歸心切居民餒腹枵停車徒自感只合返漁樵

除日早飯田家

田家無節序除日亦尋常破釡初炊黍空槽旋壓漿甕寒虀結淩窓濕紙粘霜逺役如堪免長貧不敢傷

除夕宿汝寧僧捨聞停止夫役喜而有作

除夕畱僧寺焚香對老禪靑燈伴今夜黃曆換明年宵旰憂誠切瘡痍痛暫蠲明晨呼萬歲頓首玉階前

過殽陵闗

春盡殽陵道千山萬木中水聲泉聒聒雲气雨蒙蒙嫩艸溪邊石幽禽樹杪風抱闗黃髮吏寧解識終童

永思堂三首

一自雙親逝孤懷每自傷恍疑聞謦欬猶似見羮墻厚祿嗟何及遺言敢暫忘番湖東去水不似此情長

人子思親意悠悠鎭不窮常時瞻畫像每日想音容幽顯𨿽云異精誠或可通哀悰眞罔極長系寸心中

憶昔承歡日沈思痛倍饒夢魂勞夜夜淚眼濕朝朝兒鬢霜頻積親塋樹幾凋山夷河可塞此恨未應銷

賦得驄馬送別

驄馬玉爲蹄行行過柳堤云隨金絡轡花映錦障泥流電雙瞳炯揺風一尾齊似知離別意欲去更頻嘶

題陳道士處靜軒

素性便孤寂無營晝掩闗臥聞淸露墜坐見白雲還鶴夢棋敲醒蝸墻蘚蝕殘仙瓢休掛樹風起厭喧煩

結宇汴城闉開門見市人輪蹄連旦暮煙火雜軍民向鬧尋閒處隨緣寄幻身凡心如未泯林壑亦埃塵

虛室原生白寥寥一榻淸石壇云影度金掌露光凝叩齒宮神集齋心道气澄三尸能斬卻鉛汞自然成

軒車從擾擾窓戶自幽幽藥徑人蹤絕苔階鶴迹畱平生雙短屐浮世一虛舟卽此堪棲隠何須物外遊

春艸二首

苒苒復萋萋徵袍映欲迷暖煙秦苑北寒食杜陵西緑嫩羞鸚羽靑柔襯馬蹄南園新雨過畦菜曉爭齊

秀色逺相連柔香雨霽天嫩兼蒲葉細濃奪柳條鮮莫把徵輪碾畱教醉客眠王孫行未返芳意自年年

晚登汴城

休騎上荒城斜陽萬感並歲憐頻有旱雷怪久無聲芳樹鳩巢廢香泥燕壘成緬懷前宋士人艶道鄕名

郭外野寺

野寺逺人煙觚稜殿兀然瓦壚雙足折土偶半身全鳥去階畱篆蝸藏壁帶涎閻浮俱苦海何處可安禪

立春日作

殘歷惟餘晦殊鄕又遇春壯懷灰共冷衰鬢雪爭新頗覺逢迎懶徒思引退頻自緣忘物我何用辧玒瑉

聞捨弟昌復訃

聞訃心先折開緘淚若傾異鄕離別恨同气死生情哽咽悲何已呻吟痛曷平九京知有憾弱子尙孩嬰

曽共過庭前雙親獨爾憐亢宗徒賫志閱世竟慳年忍割今生愛難期再世緣永懷諸弟妺三已在重泉

五十年相聚俄驚一夢餘酸辛身後事愁苦病中書苔蘚沙場骨羅紈肉食軀何如終牖下隨分塟郊墟

未病猶耽飲方彊遽解紳短修元有定聚散本非眞蘚碣標荒壠桐棺掩幻身達人曽祼塟那用更傷神

春祭陪祀東書堂賜茶退歸作

香篆半成灰齋宮賜坐回苑花紅未拆階艸緑先催棋布星羅局茶傾雪泛杯非才叨嶽牧明祀幾畨陪

偶然作

謬忝藩維寄空慚老病身鬢髭愁裏雪花柳客邊春直道乖流俗餘生任化鈞時無鄒孟氏枉直向誰詢

三月四日卽景

忽忽春將暮俄過三月三艸誰憐益母花自媚宜男乍到尋巢燕初眠上箔蠶新茶與新筍鄕味憶江南

合歡牡丹三首應教作

爛熳絢晴朝容華若賽嬌瓣多愁露浥幹弱怯風揺共訝晨妝淡都緣宿酒消更期千歲壽歲歲賞妖嬈

花艶奪霞紅葩分嫵媚同鬭妍云錦幄競秀綺羅藂淑質俱傾國凡英盡斂容內庭和气盛卉艸最先鍾

曉露濕芳英駢開恥獨榮仙姿雙弄玉道韻兩飛瓊人羨長偎倚天令巧合並鵲巢風化美佳植固堪徵

合歡芍藥二首奉教作

名品擅維揚嫣然共頡頏總專傾國艶難辧是誰香窈窕千般態娉婷一種妝螽斯端有兆宜爾預呈祥

樓子花王副根同蔕亦連固知皆雅淡孰敢別蚩妍繡閣雲鬟並妝臺月貎聨暖風香霧裏向背總堪憐

題小景四首

南北兩峯前逢春物物妍露桃臨水岸煙柳隔江船古廟尋嘉澤幽亭訪冷泉遊人都載酒來往六橋邊

芳樹垂巖暗藂篁傍石低虹流雙澗逺笏卓數峯齊棋許髙人對琴教小豎攜湖山皆秀麗無處不堪題

窈窕洞無門寥寥隔世氛板橋穿竹筱苔壁綴松根孤嶂摩云秀飛泉觸石喧不知何道士收露點玄文

積素晃溪山人家盡掩闗客舟寒尙挽漁槳暝初還老樹髙低岸殘蘆曲折灣欲投峯頂寺冰滑路難攀

和友人韻

山暗云霾樹潮生水到門野航乘一葦村釀醉孤尊夜火燃松節晨餐煮芋根自諳棲遁志富貴不須論

荷衣蘭作佩藥檻席爲門淡泊幽情逺眞淳古道尊花飄仁在核葉落液歸根消息盈虛理當從達者論

地險過牛渚林幽類鹿門戀玆耕釣樂忘卻縉紳尊掃石安茶竈攜書坐竹根衰榮相倚伏天道妙難論

寄南昌沈大尹

杖屨歸田日山林養病時缻無陶令粟笈有杜陵詩蒲柳身空老松筠性不移何由重會面相與話襟期

終日惟枯坐衡門掩薜蘿自緣知已少謾道識人多往事心徒赤浮生鬢已皤久思飡杞菊作賦續東坡

昔出別鄕親今還少四鄰天畱雙眼在人笑一身貧勇退慚先哲相知感故人平生堅白意未肯湼緇塵

題終慕堂

舊隠金鰲下榕蕉間橘林他鄕頻引睇先壠鎭縈心世澤溪流逺哀情海水深楹間懸巨榜一顧一沾襟

自憐成永感那得再晨昏掛壁遺容在紉衣宻綫存秋霜心易愴春雨恨難論一脈書香逺相傳子又孫

燎黃褒典重純素此生孤長抱窮天痛仍懷永世圖祿丰親不逮泣盡眼將枯子職知能勉移忠仰聖謨

運甓漫稿卷三

●欽定四庫全書

運甓漫稿卷四

﹝明﹞李昌祺著

○五言排律

送張參政考績之京

瑣闥才名著藩垣位望隆三年參省政千里獻民庸寮寀勤勞共兵氓愛慕同柳亭張餞席桃浪送徵篷天上乘槎客江邊臥轍翁櫓聲揺落月帆勢快長風浩蕩淮流壯嶙峋岱嶽雄金臺紅日下貝闕彩雲中淸愼聞羣辟廉能徹九重陛陳嘉績最階授散官崇復職紆新眷辭朝返舊封桓桓方叔烈戀戀子牟忠蘇息憐諸郡旬宣仗數公追呼鞭朴少飽暖歲時丰去路應逢夏回程莫待冬詩欣千首富錢笑一文空但覺煙霄迥惟知雨露濃棠陰城下路歌詠走兒童

幽居

華亭當巽位匪北與東南新月纖懸夕斜陽暝翳嵐秋聲連地起雲影半空曇紅葉凋園柿靑林秀石楠到門無吏迹雜坐有農談茗椀惟孤啜橙杯不獨銜芙蓉霜肅肅楊柳露毿毿晴雪鷗棲渚腥風虎臥巖耕夫朝就餉過客暮停驂孤夐天疑近淸髙境不凡谷深寒鎖翠溪闊暖浮藍養靜閒情愜居安逸興耽康彊身懶杖蕭散發慵簮暑退嫌藤簟涼生怯葛衫好書常在案雄劍鎭藏函榮任他人取幽宜我輩探溪山聊寄傲簡牘貴研覃名教眞堪樂禪機弗用參虛心千个竹直節數株杉永夜長庚對煌芒不可緘

挽族兄

布被當年友嗟君更可憐父兄嘉篤志朋輩羨英年早負穿楊譽終酬折桂緣學成寧落後榜揭果居先未對劉蕡策旋揮祖逖鞭裾從彤邸曳書向石渠編仕路方榮進蠻邦遽斥遷瘴生云滃墨颶起浪掀船地僻夷風陋天遙气候偏毒淫那易辟性命竟難全忍死畱遺語含寃入下泉行囊題詠在謫籍姓名蠲弱子攜家返輕函載骨還九京𨿽莫作百韻或堪傳勿訝淪殊域猶能返故阡試觀同譴者亦有塟烏鳶

挽友人

舊說盤中隠今爲物外仙識韓空有夢交藺竟無緣未論宗支異還叨閥閱聨學精多士許孝篤眾人憐恬退忘軒冕沈潛嗜簡編衣冠推典則詞賦擅淸妍世歷滄桑攺家臻福慶全遺榮身自在占勝地幽偏久悟浮生幻俄隨大化遷斂裳眞逝矣易簀靜蕭然漫詫騎鯨去那因化鶴還菊軒棋已罷竹館榻仍懸簾捲風翻帙窓虛雨慢弦遊山雙屐在釣瀬一竿捐雅操超今士髙標慕昔賢新祠應得侑遺稿或堪傳五桂淩霜秀藂蘭浥露鮮年年寒食節釃酒拜荒阡

壽某翁

聖代功勛著天倫樂事專位躋三品峻義篤一門全致養惟殫祿通財不計錢永懷烏鳥哺仍感鶺鴒篇萱艸幽藂秀棠花舊蒂連冰盤魚味美彩服鴈行聨祥柰寧煩守肱衾且用眠老親欣未耄難弟愛彌堅茵褥重重榻塤篪秩秩筵壽觴更跪勸獵騎並驅還橘墮猶懷陸荊分謾笑田侯封應有待輿論諒無偏遐算慈闈健同心貴介賢雄文書盛美燕許筆如椽

題山水圖

別業在圓塘無鄰傍艸堂彌漫新水闊逺近好山蒼樹宻松依檜林幽柘混桑頗同嚴子瀬仍似杜陵荘橋峻妨遊屐溪回隠釣航鳥聲春晝永花气午風涼把卷潛心玩逢疑著意詳詎容便水石未可薄軒裳愧我身空老憐生力致彊閒情𨿽足適壯志會須償尊府當朝貴佳兒嗣世良奪魁期接武澗壑有輝光

運甓漫稿卷四

●欽定四庫全書

運甓漫稿卷五

﹝明﹞李昌祺著

○七言律詩

遐齡十景

遐齡仙境

西山秀矗碧芙蓉浩刼天眞宅此中飛瀑倒懸淸灑雪層巒逺聳翠摩空珠林有樹皆棲鶴玉澗無泓不蟄龍列缺蜚廉皆擁衛彩雲長繞萬株松

玉隆仙府

淨明宮觀軼浮埃紫气丹光接上臺地夐難尋茅落處天空猶想錦飛來江湖孽去沈淪拯沙井源通障遏開煉質仙巖應在此不須東海訪蓬萊

石泉靈瀬

跨鳳仙人杖有靈卓開巖竇見淸泠絕勝猛虎跑來潔不帶潛蛟鎭處腥春漲暖添三日雨秋澄涼浸一天星風瓢幾度穿雲汲坐愛潺湲洗耳聴

天寶云深

洞天原自異人寰可惜梅生分太慳參杞熟來俱不食神仙遇後竟空還靈呵鬼護金牀隠電掣雷轟石室關蒼狗白雲長靉叇恍疑移下玉京山

紅崖疊翠

曾聞千仭岧嶤頂上有仙翁隠碧雲蕉葉懶揮塵自逺楓枝不悴景長溫丹光迸井淸宵煥霧气埋山白晝昏積黛凝嵐轇轕處藥鑪茶臼至今存

緱嶺朝霞

晨暾乍出上榑桑散作奇文五色章暘谷影髙爭煥爛赤城標建逺微茫曾爲燒佛禪師號復作修仙道士糧若使有緣逢子晉便求咽嗽上升方

蕭臺積雪

六出花飛尺許深吹笙臺榭盡瓊林長空鶴下巢難認薄暮樵歸路莫尋玉壘更添仙境勝冰崖不受世塵侵匏簧冷澀無遺韻贏得琴畱折竹音

龍岡雨霽

何年神物此中蟠化作奇峯紫翠攢水落樹根猶半濕泥沾花片未全乾天東初日一輪近隴上閒雲萬畝寛最好連山皆白石霶■﹝雨上沱下﹞洗出玉鱗寒

鸞岡秋月

銀盤端正掛瑤天灝气寒光兩鬭妍白鶴儀鸞成恍惚黃塵淸水嘆更遷五行秀淑玆山聚百種禎祥此地全應與三仙同不老坐看兔魄謾虧圓

鳳岡夕照

彩翮髙飛去不畱斜陽長自射巖幽織烏沈處晴霞斂巢鵲歸時暮靄收翠鎖云蘿千嶂暝紅堆霜樹一林秋人間此是通天竅未必丹丘勝藥丘

送王處士益安之京

亭亭別舸艤江乾緩唱離歌勸酒幹老驥尙馳千里足冥鴻已鎩九霄翰江云盡日低連水淮雨兼旬悄釀寒多病子牟心獨苦遙瞻魏闕五云端

蒲帆穏掛一舟輕珍重髙年事逺徵飛絮遊絲縈別恨落花芳艸黯離情山中暫輟幽人社輦下爭傳處士名回望南云鄕邑近秋風江上笑相迎

閒身應暫別林丘垂老觀光帝裏遊地控幽並通絕漠山連恆華拱中州辭家去日逢初夏買棹歸時及早秋南北兩京饒故舊相過慰藉少淹畱

自笑龍鐘雪鬢毿十年因病解朝衫淸時引退憐身老白日衝升愧骨凡漠漠平蕪連薊北依依逺樹隔江南經行定過淮陽郡歸計煩君促阿咸

送曾行人還京

專對多才列顯融十三藩翰有行蹤官寮盡識荀鳴鶴郡邑爭看陸士龍江上曉霜凋杜若城邊秋水映芙蓉經行處處饒佳景總入髙情賦詠中

四牡騑騑聳眾觀梁園邂逅暫相歡襟懷磊落眞佳士職任淸閒最好官楊柳不禁秋後折茱茰且向醉中看懸知歸獻王褒頌三峽詞源在筆端

乍見何堪又別離蕭條況值暮秋時無才報國慚空老有約歸田嘆已遲風悴井邊梧樹葉雨幹籬下菊花枝空緘徒有寒溫問不敢煩君寄故知

官亭且暫駐行裝更盡臨分酒一觴同榜故人皆要路離羣倦客尙他鄕涼風裊裊蘋花白夕露淒淒杏葉黃後夜夷山髙處望析津惟覩使星光

畱別王教諭士敬

汴省分攜又四年他鄕一見倍堪憐白頭納祿慚予晚綘帳橫經羨子賢燈影颭風臨水店櫓聲揺月下河船匆匆會面匆匆別回首長淮一慨然

磊落才華邁後英鄕闈早占甲科名持衡西陜端無忝分教中都倍有榮畫鼓升堂黌舎曉靑山繞郭縣樓晴丁寧勿嘆淹閒散早晚吳公薦賈生

黃河幾曲繞荊山楊柳陰中帶暝灣老子得歸全出處故人相見雜悲歡從教健翮縱橫上且喜閒身自在還莫負明時勤造士坐聴弦誦到更闌

寄石潭劉先生並李煉師

偶因衰病返丘園白首依然混俗氛寧復嬉遊來勝境徒令夢寐想淸芬秋山秀色終年對天路空歌每夜聞宴坐萬松蒼雪裏不知塵世有囂喧

久不班荊話夙心逺勞封茗寄雲林殷勤諫議情偏厚憔悴文園渴正深十載鄕音憐斷絕幾人交誼篤升沈看云倍切懷君意離恨悠悠可自禁

相鄕朋舊總英賢久乏鱗鴻寄尺箋令子俱爲天上客阿翁都作酒中仙堅持苦節共先訓順受微屙了宿緣社櫟任他松柏笑支離卻得保餘年

挽某孺人

婉娩雍和著令儀如賓相敬世應稀遺衣尙有親縫綫殘綜猶餘手斷機零落堂萱霜已悴蕭條園薤露初晞兒孫拜掃蕭坊塜梧檟西風葉亂飛

題蕭於京捲

吾邦自昔產才英畫手如君藝更精柱國少師題舊隠經筵學士表新塋優閒有興詩兼酒落魄無心利與名猶記京華曾識面白頭回首故人情

寄龔廉使並虛谷僉憲

秋鴻春燕各西東回首天涯一病翁晚歲懸車應愧我明時攬轡最推公才名未許張綱擅淸徳惟期趙抃同從此雪山知更重羣賢風裁兩爭雄

雨中發洪都

豫章城下水如苔風雨官河一棹開山色遙連蕭寺暝雁聲遙度楚云哀霜凋逺樹寒燈見鳥背孤帆極浦回畫棟朱簾遺閣廢荒基歲歲長蒿萊

訪鷺洲書院遺址

宋家書院但空名二水中分艸樹平陵谷變來基亦廢野人耕處艸還生落花細雨文魚上殘柳西風白鴈鳴臨眺不堪懷往事城頭畫角更淒淸

舟次安慶

層層雉堞石崔嵬小市參差野岸隈賈客帆檣沙際落人家樓閣水邊開英雄埋沒成塵土墳塜荒涼翳艸萊莫上髙城重弔古東風斜日使人哀

春坊黃學士索賦劉縉艸堂二首

靜者茅堂近翠微蓽門松徑往還稀水生南垞鴈初下月出西巖人未歸迸筍亂穿苔蘚破殘花故傍薜蘿飛淸泉繞屋雲林宻縱有淄塵得染衣

石角藤枝似瀼西懸蘿引蔓覆檐低云來髙樹虛窗暗春去深林好鳥啼蛛网靜粘飛絮雪燕巢新補落花泥碧山學士能相過咫尺滄浪是浣溪

喜陳七表弟至

客舎蕭條忘卻官愁顏暫解彊爲歡相逢尙憶兒時事乍見渾疑夢裏看故國有田供歲計他鄕無絮耐冬寒明朝又作天涯別且對靑燈共夜闌

秋夜聞砧

萬徧千回搗未休疏星涼月夜悠悠酒醒空館聞偏苦老厭他鄕聴更愁綃帳銀屏霜气早黃雲白艸塞垣秋妾心已逐寒聲碎憑仗風吹到海頭

送孫吉士省親還浙

勞勞亭畔送將歸莫惜離尊醉落暉霜葉暝隨淮水下風帆晴向練湖飛還家只喜庭闈健到處仍憐故舊稀彩服寧親兼晝繡人生得意似君希

賦落花

愁紅怨粉各依依樹下偏多樹上稀總爲春光爭艷冶卻教夜雨妬芳菲數枝浸水魚吹去幾片縈林蝶趂飛莫怪東風成薄幸猶能收拾點人衣

送同年曾侍講扈從北行二首

長樂疏鐘曙色催千官扈蹕出蓬萊香飄輦路鸞輿至日射天袍雉扇開九域車書同盛典兩京詞賦屬雄才從容得侍淸閒宴更捧南山萬壽杯

天子宸遊幸北京從官誰是最知名靑鸞紫鳳隨行在玉碗金盤出內庭芳艸細承宮佩軟飛花故落禦衣輕賡歌何限鄒枚匹獨說相如賦有聲

寄彭修撰李吉士二同年

千里迢迢隔兩都雁歸不寄半行書只緣久別交情薄自是長貧行輩疏細雨落花朝退後遊絲飛絮燕來初故人寂寞蕓窓裏遲爾封緘慰索居

書館卽景二首

十里金河繞內城城邊闌檻逼人淸池萍過雨馴鷗下苑樹呈陰好鳥鳴入座水風翻帙亂隔窓檐日漾波明萬年枝拂宮墻翠時見雙飛粉蝶輕

溝水斜通宮苑近回廊遙接禁垣長千層雉堞圍黃屋百囀鶯聲在緑揚曉霧暖浮空翠色春流晴泛落紅香無端景物皆佳興更愛鐘山樹欝蒼

車駕南還江東驛拜迎有作

鳴笳疊鼔震淮山共喜時巡大駕還畫戟雕戈羅萬騎紫駝白象列諸蕃讙聲逺度旌旗外香霧長浮罕畢間雜沓都人多似蟻一時拜舞望龍顏

送鮑琮之吉安教授

送別因君憶舊鄕郡城南面好徜徉靑山秀落屛風裏粉堞髙環學舎傍佳句欲成仍對酒春衣初試更焚香老親林下知相見華髮應添別後霜

元日早朝

熹微曙色半氤氳閶闔初開鹵簿陳雲表露凝仙掌重仗前風細佩聲勻雪消鳷鵲千門曉花映鴛鴦合殿春久侍朝班無寸補年年此日沐恩新

病中酬周吉士忱見贈二首

自嗟淺薄負明時更嘆長貧少故知書卷病來荒舊學柴門客去重深思花容有態隨春老藥力無功得效遲擬學無生消世念惟應禪寂共襟期

爲客何堪倍憶家還悲伏枕度年華病魔不逐靑春去醒眼惟愁白日斜已覺尫羸疏酒盞更憐憔悴負鶯花方書藥性偏多忌猶說逢人擬斷茶

送劉生還鄕

不辭千里問庭闈彩服如何又逺違新鴈近隨秋共至故園遙喜客初歸空林向晚鴉爭集衰柳驚風葉亂飛應愧殊方飄泊久看云送別總沾衣

春日南宮對雪

退食南宮看雪飛塵埃頓覺一時稀千門曉色連靑瑣雙闕寒光照粉闈倦逐梨雲飄舞袖閒隨柳絮上朝衣髙才莫續梁園賦卻憶盤洲獨釣歸

孝陵春日陪祀二首

鶴駕乘春謁寢園日華浮動﹝原闕﹞

黃鶴翩翩不可招玉棺夜墮塟王喬已知妙行書仙籍又見褒封下聖朝俗眼謾揮蒿裏淚淸風閒卻竹宮簫眞人道業憑誰傳虎觀鑾坡盡久要

送人之淮安稅使

花雨消塵艸色新金川門外是通津江云片片低連水穡燕飛飛近掠人畫燭牙籌官舎夕緑蒲翠柳郡城春懸知公退多幽賞淮水淮山賦詠頻

南郊分獻禮成有作

鳳蓋鸞旗下九關丰隆列缺護郊壇星臨行殿鐘初動月射齋宮夜未闌佳气直浮雙闕外祠光遙在萬松間相如未覺才疏薄誰道明朝獻頌難

寄劉貢士孟恂二首

河橋雨過柳條新野岸冰消艸色勻幾處秦樓春自好一瓢顏巷客長貧流年不用悲明鏡髙誼惟應愧故人翹首石潭潭上路東風那得有車塵

竹屋無人靜掩扉病身坐愛暖風微悠揚甕底酰雞舞撩亂窓間野馬飛家在江南田地少年來海內友朋稀登山臨水情何極惆悵髙懷與願違

寄同年曾學士子棨

靑春載酒立鰲峯兩扈宸遊看會同日暖云旗翻白■﹝譯﹐犭代言﹞月寒天闕倚蒼龍閒庭幽艸芊綿緑別苑飛花澹蕩紅侍從詞臣多似雨長卿作賦獨能工

早朝

金河秋早水生涼淸漏沈沈夜未央闕對鐘山通禦气露摶仙掌溢寒光天垂復道星辰近月隠重城睥睨長粉署由來多俊彥獨慚題柱漢仙郎

孝陵秋日陪祀柬彭贊禮永年

鐘山欲曉色蒼蒼小輦輕輿出建章苑鹿不驚仙仗過潭龍故噴禦泉香重城隠霧畱殘月髙樹含風送早涼惟有祠官最淸貴時來導駕沐恩光

悼貴人

百戰功成初拜侯貂蟬雉尾換兜鍪丹靑擬上麒麟閣紅粉空餘燕子樓郿塢有金僧施得平津無客妓來遊若教富貴兼難老江水應須北向流

太廟臘享同吏部王郎中吏部丁員外刑部蕭員外陪祀有作

寶砌瑤階積雪稀齊開金鎖敞朱扉五雲光裏來華蓋萬樂聲中拜衮衣鳳輦乍移淸廟闔龍旗輕拂上林飛禮成冠佩參差出佳气祥煙繞禁闈

秋日獨遊黃鹿山望■﹝山耆﹞策寺二首

梵宮遙對鳳凰臺此日乘閒偶獨來古墓石麟空蔓艸空祠土像翳塵埃溪光淡淡秋鴻下野色蒼蒼夕鳥回不用咸陽原上望西風臨眺亦堪哀

靑龍山下人煙少黃鹿庵前日影斜隔塢寒松遙見寺平田晚稻正垂花芰荷蕭瑟鳬鷗水莎艸棲迷雁鶩沙弔古自應增感慨非關久客在天涯

挽張楫川處士二首

寂寞秋山落日邊艸堂人去鎖寒煙移家北裏無華館供祭南山有薄田零落幽蘭余澗底蕭條寒菊對門前天涯莫致生芻奠灑淚西風一慨然

華屋山丘事已非先朝遺老近來稀徒令過客題新塜猶有行人欵舊扉衰柳謾余陶令宅荒苔空沒子陵磯故園朋好凋零盡暮雨寒雲弔鶴飛

挽集方陳處士

寂寂空林長薜蘿集芳園裏落花多幽堂有石銘先泐舊宅無人客獨過海內生芻慚古道淮南藂桂想遺歌山陽回首悲鄰笛欲賦招魂柰爾何

九日獨登雨花臺追用杜牧韻

客裏登髙思欲飛乾坤但覺此生微關河迢遞親垂老松菊荒涼人未歸六代空臺余古塔幾家新塜對斜暉寒煙蔓艸西風外惟有秋荷好制衣

題求志山房捲

久忘軒蓋身將老髙臥雲林事總拋酒熟只知畱客醉家貧惟喜借書抄云迷髙樹猿窺果葉墜空林鶴緝巢試問白駒空谷裏幾人黃髮在衡茅

送劉僉事還浙兼寄陳禦史

都門秋樹葉紛紛惆悵西風袂忍分頭戴鐵冠辭魏闕手持玉斧過吳門孤村逺磬敲殘月極浦歸帆沒斷雲爲報霜臺驄馬使南宮倦客久離羣

送陽生之北京聴選

白下相逢政早秋異鄕還喜暫淹畱關河逺道同爲客風雪殘年獨宦遊冒雨歸鴻投極浦經霜落葉在扁舟尊前謾遣離情散醉後翻成別淚流

送錢秀才歸文江

勞歌一曲黯離憂酒盡人分不可畱獨樹斜陽回夕鳥孤舟殘雪溯寒流行臨湍水瀟瀧險家在圓塘別業幽欲折疏麻采衡杜秋風零落滿滄洲

送李生赴會試

明時自笑離羣久中歲仍傷送別頻暮雪梅花殘臈酒東風楊柳上京人仲容年少靑雲早杜牧才衰白髮新西抹東塗成昨夢天涯空憶杏園春

謫官後崇上人房話禪

下方無計避浮名且向空門話道情久廢琴書緣性懶乍拋章綬覺身輕山僧臘共雙松古野客心同片月淸亦欲斷緣依法住經函茗椀了餘生

東溪釣隠

東溪不減浣溪名竹徑柴門事事淸只與漁樵長混迹自緣軒冕久忘情夕陽曬翅鸕鶿飽秋水浮灘舴艋輕肯使身名入城府滄浪日日濯塵纓

送太學王生省親

送客行歌出鳳臺離情鄕思醉難裁故園舊友三年別晏歲長淮一棹回鷺渚別來頻入夢鷗江歸去且銜杯囊空無物堪持贈聊折寒香雪後梅

東華春望次周編修韻

蒙蒙香霧散輕寒翠瓦光凝漸欲幹乍暖鶯聲偏好聴初晴樹色最宜看鐘山云近浮雙闕金水波明照百官猶記粉闈通籍日文華幾度候鳴鑾

西掖書懷次周編修韻

淸禁遙當輦路開長廊斜抱禦溝回鐘聲欲動龍樓啟扇影初移鶴駕來十載中朝多制作一時東觀盛人才掖垣梧竹淩霄漢盡是髙皇舊日栽

左掖聞鶯次前人韻

萬年枝上雨新晴朝退初聞禁苑鶯隔葉好音偏入聴傍花嬌語更多情悠揚巧入龜年笛縹緲淸諧子晉笙惟有詞臣最閒暇輕揺玉佩讓和鳴

寄胡學士光太二首

薊門五月似新秋易水金臺王气浮行在星辰環帝座故人霄漢扈宸遊林桑葉盡春蠶老庭樹條空夏果收良會未期成闊別幾回飛夢到瀛洲

逺別悠悠各一方思君空有九回腸掖垣梧竹秋生艸官舎琴尊暑退涼白髮庭闈頻積念靑雲故舊未相忘灤京今夜雲霄月肯把淸光照艸堂

寄同安張忍庵通守

東風催雨過淮淝萬戶千門曙色微漸老只愁朋舊少逢春不放酒杯稀長江繞郡商帆集逺火沿山獵騎歸惟有忍庵窓外雪比君髙操更淸輝

感舊遊二首

深戶長廊對面開東風楊柳舊章臺芳心暗托秋波訴幽夢空成暮雨來燕娩鶯嬌徒有態花飛蝶駭只堪哀風流想象髙唐賦千載人憐宋玉才

長幹東畔是秦淮葉自隨流信自乖花底玉纎崔護水月中珠淚郭華鞋晚峯尙學靑螺黛冰筯猶疑白燕釵四海遨遊空有意忍彈歸鳳獨傷懷

送倪主事還北京二首

江亭夕鳥背人飛愁對芳尊話逺違霜後長林余敗葉道旁荒店掩空扉薊門艸色靑連野灤水春香緑染衣我有離心何處冩寒雲遠樹共依依

秦淮晏歲見孤鴻疋馬蕭蕭趂朔風淺薄豈堪當路薦光華難與故人同微茫逺見盧溝樹縹緲遙聞魏闕鐘無補涓埃貧病久偏承雨露羨羣公

春日憶諸弟

不爲長貧謾自悲年來鏡裏覺顏衰殊方失路逢今日故國投簪定幾時池艸謾成淸夜夢庭花空見紫荊枝淩雲壯气消磨盡只有丹心似露葵

送龍生歲貢之北京

澹雲疏雨弄微和北去金臺路幾多地控中州連朔漠天回北極拱星河陶山過雨靑浮黛沂水驚風白湧波年少未應憐逺別臨分不用唱離歌

送太常髙贊禮考滿赴京

慣聴雲門大夏音兩京聲譽重南金天開行在關河壯山隠長林樹木深逺戍數星寒夜火孤村一片夕陽砧自慚無計陪簮紱千里空懸戀闕心

送劉生赴會試兼寄曾學士子棨

朝來朔鴈帶離聲臘盡洸河走濁冰飛舞雲山環近甸微茫煙樹見長陵新傳虎榜題劉晏舊說龍門愧李膺惟有相如才調美每將詞賦擅聲稱

送艾秀才還文江三首

楊柳陰陰虎踞關離亭把酒送君還到來建鄴春將盡歸去文陽夏已殘客裏有書惟寄雁山中無樹可棲鸞分攜已自傷懷抱回首他鄕別更難

疏疏蘆葦野鷗飛逺水茫茫一掉歸雨過山田收早稻涼生客舎感秋衣江村露冷蛩聲急楚澤天淸鴈影微白髮難兄如見問爲言空憶故山薇

白門涼露滴官槐一葉扁舟候曉開家住秋山松桂老門臨春水鷺鷗來夕陽蕭寺疏鐘斷晚月滄江旅棹回到日髙堂調膳罷平安先寄鳳凰臺

送周編修考滿赴北二首

勞歌一曲黯離情鄕夢中霄戀去程北闕故交成久別南官倦客已除名山城奏角人初寢野岸維舟月乍生良會幾時如可卜早憑歸鴈寄新聲

垂楊夾道晝陰長五兩南風送去航政羨諸公當要路獨憐十口在他鄕風生平野春苗緑雨歇髙林夏果黃行在倘逢知已問別來潘鬢易滄浪

送胡禦史遷評事考滿赴北

雪中歸鴈帶離聲且共淸尊慰別情周室羣僚尊柱史漢家多士重廷評洸河凍解流澌下薊野春回細艸生此去定應司獻納丹心長向北辰傾

大祀雪霽之作次周編修韻二首

羽林千騎擁旌旄六出飛花點繡袍玄武旗翻香霧暖蒼龍闕倚卿云髙蓬萊禦气浮春樹泰畤祠光絢露桃天陛兩曾分祼獻獨慚無頌擬王褒

月冷瑤階燭影微鑪煙遙傍侍臣衣鐘山政對齋宮近瑞雪先迎禦輦飛環佩聲來天步近衣冠身到泰壇稀何人屢得陪宣室賈誼承恩在禁闈

元夕觀燈次前人韻

解凍風輕暖尙微天街夜色散淸輝香飄綺席回歌袖燭射珠簾晃妓衣星斗漸隨華月落笙歌緩送醉人歸仙郎自笑才情減謾憶傳柑出粉闈

陳處士挽詩

一枕翛然靜解神鶯花零落艸堂春山中結社無遺老地下埋銘有故人不向塵埃畱半迹獨從丘壑寄閒身蠨蛸在戶懸空榻徐孺重來淚滿襟

送人還安城

客裏那堪送客歸臨分相對各依依離亭酒盡人皆醉故國書遙雁亦稀斜日驛樓秋樹暗孤村僧舎暝鐘微武功秀色靑如染只好閒看靜掩扉

送人還文江二首

客中寥落畏秋來況是逢秋送客回家在鄕園惟夢到身兼貧病復年催衣沾殘雨衝寒去鳥背孤帆帶暝開良會幾時仍話別臨岐分手重徘徊

帝城相見總相憐忘卻飄蓬謫宦邊官舎蕭條秋雨裏鄕音歷落夜燈前數株衰柳門常掩幾杵殘鐘客未眠惟有多情天上月淸光遲爾到家圓

送蕭知縣復任臨淮

石城臘盡覺寒微百里重臨願不違潮落斷冰隨水去林疏敗葉著霜飛長江白浪帆來逺細雨黃蘆雁下稀相見未幾還又別離情鄕思兩依依

復職再至南官舊署

三年流落別南宮舊事新來總不同淸世未容辭組綬病身寧想到方蓬趨朝又注金門籍待漏初聞紫禁鐘自幸爲郎叨載筆卻憐執戟漢揚雄

舎弟客錢塘索家書冩此示之

故園書信久荒涼愁對西風見雁行身在京華依魏闕夢隨潮信到錢塘乍添老態經憂患漸入中年易感傷閒看白雲惆悵久不知淸淚已沾裳

郭處士挽詩

嗟君久隠白雲間地下修文竟不還謾有琴書閒別墅獨畱墳墓在荒山春風自種陶莊柳暮雨誰紉楚苑蘭忍向江鄕詢故舊百年遺老半凋殘

喜錢進士習禮除翰林檢討賦此寄之

淸才玉署正相宜錦字華椷慰所思霄漢幾回勞夢想酒杯何許共襟期小窓殘燭懷人夜斜月疏鐘聴漏時知在詞垣吟更好便鴻莫遣寄來遲

寄曾學士子棨

白門離別已三秋閒對停雲憶唱酬心共星辰常北拱夢隨江水亦東流千門曉色春初動萬瓦寒光雪未收獨有龍頭金榜客解將詞賦扈宸遊

寄刑部李主事時勉周主事恂如

二妙翩翩最好辭拜官同在白雲司一身多難憑誰問三載離羣獨爾思紫陌香塵聨轡處絳紗銀燭候朝時才名獨數枚臯盛肯把新題寄所知

冬日與彭贊禮永年登冶亭

吳人冶處有遺亭與客尋幽暫一登東下江流通海白南來山色入淮靑疏鐘晚送歸巢鶴落葉寒敲近樹扃最愛孤髙闌檻好幾時更共故人憑

再用前韻柬前人二首

東南形勝壯玆亭閒共孤云野鶴登淮水寒光天混碧鐘山秀色樹浮靑空林槭槭人初去落葉蕭蕭戶半扃六代衣冠埋艸莽由來富貴信難憑

金陵無數好臺亭臨眺偏宜此處登江匯海門諸水黑天連秋浦九華靑雲旗晝下瑤壇靜石髓春香玉洞扃鳳想鸞情霄漢表不妨暫借赤欄憑

孫處士挽詩

彈冠不遣世相知明月淸風每自怡山水半生資雅趣江湖幾度滯歸期白雲長伴蘇門嘯宿艸空餘薤露悲何限丘園棲遁者誰人身後有銘碑

段處士挽詩

不將名姓達時賢長在蘭陵野水邊數畝薄田手自種幾聨佳句客爭傳淸談久廢圍棋局問字空回載酒船惟有孤墳鄰季子東風無處薦芳荃

宋處士挽詩

漫浪江湖酒與詩玉簫明月好襟期老逢昭代承平日生在元朝喪亂時健翮不隨黃鵠舉閒心惟有白鷗知全歸地下如公少迢逓南州重我思

送人之北京

水緑蘋香鳥亂啼汀洲芳艸更萋萋人分殘雨雪亭外鴉背斜陽極浦西江柳受風偏舞困林花經社競開齊天涯春色傷離思莫惜臨分醉似泥

柳

含煙裊霧自靑靑愛近官橋與驛亭春滿章臺偏婀娜秋深隋岸最凋零長從蘇小門前折幾向龜年笛裏聴絕勝東風桃李樹飛花猶解化浮萍

送陳郎中重使西域次曾學士子棨韻六首

才持玉節出咸京策馬仍爲絕塞行北闕風雲衝劍气西河將校仰威名懸崖古塞千尋險衰艸荒原一望平多少羌戎爭出迓使星昨夜到邊城

歸朝重看拜司封又出陽關第幾重路入伊吾沙﹝闕﹞

齋磬山鳥銜花落石牀澗底風回喧地籟巖前日出散天光俗塵不染祇園士坐學無生與世忘

駕幸朝天宮祭星之作

上帝蕭臺衛百靈儲皇拂曙醮羣星淸都祕籙開雲篆白晝神雷擲火鈴曉露未幹珠樹濕天風微動寶花零叨恩久在南宮里長從鑾輿幸冶亭

四月十八日鶴駕再幸鐘山余與大理寺丞鄒公師顏戶部郎中林公和楊公端員外郎張公賓暘石公堅聨騎從小徑行憩松陰候駕有作

萬畝松陰一徑開象王此地有樓臺春殘好樹驚花盡風度和鑾識駕來香篆半銷僧定久鐘聲欲斷鶴飛回空門景物多淸賞未解朝衣愧不才

送彭贊禮之北京

五月驅車過薊門黃金臺下駐行轅千林果熟新經雨雙闕疏鐘逺度云星斗芒寒環北極山川形勢壯中原情深不忍輕分別更上髙樓一望君

送人還南康

梧桐葉落火西流楚客驚時問故丘百畝腴田環舊宅幾人白髮在滄洲二賢祠下蟬聲晚五老峯前鴈影秋見說匡廬多勝處何因來共赤松遊

送於生還鄕

紅槿花稀夜合殘行人千里問鄕關客情偏在初秋裏旅夢頻生半醉間細雨帆檣投極浦孤村燈火隔前山西風無限滄洲意欲采芙蓉愧未閒

送上舎之北京

官槐涼露曉來收之子含情解去舟閣道千門開北闕關河萬里壯中州月低髙樹重城曉風漾微波太液秋此去彈冠問知己故人天上扈宸遊

送熊生還鄕

石頭城下柳蕭疏久客懷歸念逺途鄕夢每生鐘斷後客愁政在酒醒初扁舟暮雨靑衫薄折葦涼風白鳥孤擬共丘園尋別業臨岐相送獨踟躕

﹝原闕﹞鴈憶鄕書西風裊裊蘋花老欲續離騷賦卜居

酬曾學士子棨見贈復職之作

放逐仍居患難中三年執役梵王宮病來短髮逢秋白老去衰顏借酒紅心似葵花傾曉日身同樹葉感霜風杜陵花竹頻生夢但覺陽春處處融

讀元進士李祁云陽集

神情秋水態春云菽粟甘腴布帛溫菊徑秋風陶栗裏柴門落日杜羌村鸞歌鳳吹排空逺蚓竅蠅聲到處喧縱有黃金那可鑄寥寥騷雅向誰論

張舒州家觀元承旨危素畫像

虞揭凋零玉署空堂堂至正獨推公气全河嶽英靈秀手抉雲霞制作工江總歸陳翻恨老賈生鳴漢早稱雄丹靑似有無窮意卻冩南冠入畫中

擬唐宮人入道

笑著黃冠脫翠鈿攺妝風韻更天然元君便授中階籙阿母新畱大洞篇雲雨已無當日夢煙霞或有夙生緣淸齋夜禮羣星罷學煉丹砂繡閣前

詠燈花

羞向明開向暗開芳藂暖焰照銀臺須臾爛漫都成蕋頃刻凋零半是煤繡幌不愁疏雨至紗窓只怕猛風來歌闌舞罷人歸寢一寸丹心未肯灰

懷劉貢士孟恂

學館相逢意有餘靑燈緑酒夜窓虛眼看世事宜髙枕身在他鄕念逺書落日暝歸投樹鳥淸潭時見避鉤魚秋山若有蘇樵地擬結茅堂傍隠居

春日遊池州梁昭明太子廟

池陽山水郭西雄華構蕭條一半空野蘚春沿香案緑巖花晴照衮衣紅千年此地畱遺迹六代何人有故宮玄圃已荒文選在令人終古仰髙風

登齊山翠微亭

傷春惜別總關心愁對鶯花思不禁外地逢人偏感慨他鄕弔古彊登臨天連秋浦帆穡逺日射晴波島嶼深猶有翠微遺趾在樊川佳句重南金

遊揚州繁禧觀

廣陵城下暫維舟謾向繁禧觀裏遊春日長林啼好鳥暖煙芳艸載驊驑柳空隋樹堤仍在花落雷塘水自流弔古不煩頻感慨瓊花芍藥總荒丘

濟寧州學觀漢碑

崔嵬雉堞啟重關學舎荒涼禮殿閒孔壁已傾塵半掩漢碑猶在字將殘庭槐入夏當窓緑野蘚經春上砌斑鐫泐至今余古意摩挲竟日不知還

送林推官復任吉安二首

薊門秋早雨潺潺薴服涼生暑气闌眼底貧交如我老郡中廉吏似君難偶因論舊懷幽處何敢投閒戀故山遙想軒車重下日芙蓉開徧菊開殘

黃金臺下見歸鴻送別因君思不窮白髮庭闈千里隔靑雲冠蓋幾時同政憐出牧難爲守猶喜平反獨得公鄕郡近來非夙昔豈無凋獘待春風

召赴北京畱別靈谷定巖戒上人

長憶煙霞水石邊髙僧於我最忘年■﹝柂﹐冉代也﹞檀樹底焚香坐優缽花間掃榻眠了幻未能辭五濁觀空自可斷諸緣無衣無帶堪畱別林下分攜一慨然

送周知縣復任句容

月淡霜淸禁漏殘朝回初退紫宸班來飛葉令雲中舄歸看茅盈隠處山城邊棠樹應多種壁上蒲鞭只是閒列宿垂輝皆拱北郎星獨近太微間

送王參政之江西

東南形勝大藩雄襟帶江湖百粵通紫气虹光牛斗上落霞秋水畫圖中幾年凋獘憐諸郡今日旬宣賴數公送別因之重懷土浦雲山雨思無窮

讀元楊仲弘詩

才名卓犖四賢同進士詩人兩萃公周鼎殷彜推範古天機云錦讓虞工江湖汗漫遺編在風雅蕭條大筆空玉樹瓊枝那可見閒花野艸自靑紅

送毛生還鄕

積雨初幹露欲霜儒衣秋半不禁涼離離墜蔓惇瓜秀纂纂垂林小棗香薇省久拋邦伯印柴門最憶野人莊盤洲水與環洲接投老歸來掉釣航

淸明日憶先妻

客裏淒涼感慨頻禁煙時節更酸辛鶯花謾濺中年淚燕麥空揺異縣春徳耀獨憐成薄命黔婁誰與共長貧難將杯酒澆荒塜腸斷東風倍愴神

庚子元日

旭日熹微散曙光忽逢元日倍沾裳久隨塵土房山卒曾廁煙霄粉署郎蒲柳豈知渾易老屠蘇猶憶最先嘗惟餘一寸丹心在絕似葵花只向陽

慶成侍燕﹝時署禮部事﹞

輕霞殘雪絢朝晴又慶南郊大禮成鶴禁弘開排列仗鸞笙低奏度新聲金花只覺簮來重寶篆頻看裊處輕立近紅雲淸切地叨恩更比去年榮

二月二十六日欽頒天花祥雲瑞光圖至自北京並秦中所獻玄兔余忝署禮部事陪百官致辭稱賀退而有作

柳暗花明禁禦春寶圖頒瑞示廷臣雲霞燁煜天光近河漢昭回禦墨新秦甸已看來異兔周郊又見出祥麟太平嘉應多如雨獻頌何人筆有神

送羅司訓考滿便道回家

嬌鶯百囀柳三眠忍向靑春別客氈芳樹暖風來燕候柔桑麗日浴蠶天路經山驛逢人少家住鐔津喜地偏若向他鄕持教鐸封書好倩鯉魚傳

遊龍濟寺

暫息塵蹤泯世緣且畱金地禮金仙三生石濕垂蘿雨百衲衣燻煮茗煙猛虎跑泉松戶外馴猿投果石龕前春深絕頂人稀到花落閒窓僧自禪

熊翁挽詩

看山釣水逺辭氛榮辱升沈寂不聞濁酒一瓢畱客醉芳花幾樹許人分竹林羣從多能賦芹泮諸儒每過門膝下有兒今白髮猶將老淚灑孤墳

次儀眞入廣陵

細艸新蒲緑滿洲人家多住水邊頭淮雲過雨晴猶濕江霧凝寒曉未收老樹數枝依野廟飛花幾片在漁舟誰知客子思親苦謾道靑霄萬里遊

徐州

膴膴平原四望通周遭官樹覆崇墉浮橋小市東西岸亂石奔流上下洪白鳥微茫疏雨外靑山明滅斷雲中黃樓制作皆名筆惟有灤城賦最工

徳州

江上南風起浪花江頭新柳集鳴鴉長懸雙轂牛車穏流水孤城雉堞斜沙燕穴巢穿斷岸汀鷗伺食立枯槎平原更比靑原好何事行人只憶家

四月二十七日拜廣西之除賦此志喜

紫殿沈沈禁漏稀金鋪齊啟掖垣扉已知側席求賢俊詎料掄才到賤微選榜乍題香墨濕朝官初退軟塵飛南藩此去中州逺敢憚驅馳駟牡騑

泊祁陽縣

峭壁懸崖百轉灘奔流砥石響潺湲驛徵遙指天邊樹詩境頻看雨後山香稻垂花當夏熟芰荷折柄近秋殘自憐不及澄潭水靜照孤云野鶴還

石期驛獨宿懷鄕

萬里驅馳負簡書桂花開徧雨晴初窓敲落葉空庭靜門掩殘燈古驛虛露冷疏林驚宿鳥江淸逺火見歸漁天涯回首懷親舎欹枕無言意有餘

桂籓城樓

桂林繞郡皆奇觀勝槪登臨此更多五筦雲山連越巂百蠻溪水匯牂牁籓垣愧乏涓埃補歲月眞成漫浪過只把新詩當遺愛他年畱與野人歌

峽山寺

峽山奇處飛來寺門俯澄江落木邊猿解賦詩悲往事松能托夢保餘年曇花貝葉髙僧榻瘴雨蠻煙過客船安得此身無系累蒲團共坐閱空詮

庾嶺

筍輿度盡嶺西東不見梅花只見松華扁空堂丞相廟寒泉枯木梵王宮云連瘴影峯峯別水帶春聲澗澗同無賴山桃並野杏芳菲到處競新紅

重過全州湘山寺

野殿荒涼戶半開昔人題字已侵苔卻憐蘭若成塵土那得閣浮免刼灰蛻骨龕中僧久寂畱衣海上客重來忘情不爲耽禪悅貪看靑山日落回

送人之廣西

雕甍畫省晝沈沈我昔旬宣此暫臨五嶺地連諸郡逺兩江路入百蠻深薇花舊種應爭秀棠樹新栽未布陰父老不嫌無恵愛逢人猶寄別來音

寄同寅周布政

名藩共說廣西東比卻中州勢更雄署列三司尊省憲疆連五筦壯提封承流宣化空慚我易俗移風政賴公無限相思山水隔幾時冠蓋可相從

解空寺

鷲嶺駝峯似削成下方雷雨上方晴傍巖髙樹巢溪鶴隔塢疏鐘震海鯨花气濃燻僧衲潤茶香遙沁客懷淸幽尋未有重來日且挹風泉聴梵聲

贈商人

浩蕩江湖往復回春光秋月任徘徊翠眉斂笑歌金縷紅袖籠香捧玉杯贏得閒身渾未老莫教歸思苦相催人生行樂知能幾莫把芳心變冷灰

寄致政彭太常永年三首

長避時人友鶴羣秦淮明月蔣山云欣逢有道辭簪紱贏得無家念子孫湖海詩名今已著煙霞癖性老仍存忘年不是朋遊少知已惟應獨有君

久住天丘號羽人萬株松柏一吟身秋林掃葉安茶竈雨徑畱苔當坐茵仙境道心同寂靜詩情字體兩淸新相從擬學還丹訣尙恐緣應隔兩塵

未解天弢解世緣心情長寄海鷗邊松風石瀨輸孤聴梅月山窓憶共眠未信畱侯眞辟穀也知郭子托遊仙憑誰爲起靑牛老共究希夷象帝先

愛梅軒

兩株低亞小窓邊冷淡姿容夜更妍露挹淸香來枕上月分疏影到簾前郎官東閣應無夢處士西湖景有緣偏是年年冰雪裏孤根長自得春先

寄髙道士

髭須長黑鬢長靑椿比年齡鶴比形爇盡名香朝碧落坐穿孤榻煉黃寧松髙卻礙秋看月艸軟偏宜夜禮星難挹風標徒悵望海天空闊鴈冥冥

庚戌花朝

愛閒長日掩衡門懶步芳階惜蘚痕百歲光陰將大半一年春色又平分梨花開到檐前蕋蒲艸靑回石上根永樂初科逢此日三場正試禮闈文

晚春郊外七首

春雲春霧朝朝雨煙壠煙畬處處泥隨水落花千片去隔林好鳥一雙啼筍穿苔蘚靑痕破艸混燻蕕翠色齊安得更如年少日尋芳買酒郡城西

柳外輕風拂面來春忙半是杜鵑催多般野菜參差老幾樣林花接續開竹爲近階難迸筍松因臨水易生苔追思往日嬉遊伴聚散如雲倍可哀

九十光陰大半空減衣時候又相逢柳濃偏妬羅裙緑花淡還欺茜袖紅酒興已隨詩興減老懷爭及壯懷雄誰能不動傷春感況在千愁百病中

楝花將綻艻花稀蒲筍初生竹筍肥山鳥喚晴相對語園蜂趂暖作羣飛羞將艷蕋簮烏帽笑指垂楊妬緑衣兩兩牧童殘照裏齊吹短笛跨牛歸

靑鞋布襪踏斜陽枳殻山樊撲鼻香宿艸驚鷗相對白采花蜂蝶欲爭黃圓浮水面荷錢小細裊波心荇帶長猶記秦淮西畔路秋千競出柳陰墻

雨外林鳩不住啼落紅狼籍半沾泥秧苗帶谷根猶淺麥幹垂花穗已齊鷗下只投荷葉嶼蝶飛多傍菜花畦靑水緑山饒詩景歸路扶筇醉懶題

筆硯圖書且暫停尋芳聊傍水邊行禁煙巷陌偏傷雨修禊天時不厭晴堤柳折來憐色嫩野棠開處愛香淸南朝舊日歌鐘地煙艸萋迷晚照明

雲溪淸趣捲

層層片片舒還捲漾漾溶溶長復消濕掛松梢晴訝雪曉漫沙際暖生潮孤飛出岫爲霖早百折朝宗赴海遙光影徘徊奇絕處徽弦時向靜中調

題楊子恭先生所蔵畫卷

懶尋快捷方式問通津髙臥南州樂隠淪侄可承祧勝有子田堪供祭不幹人江風山月諧淸興野竹溪梅作近鄰除卻賦詩觀畫外更將何事累閒身

萬壑千巖路欲迷幽居更在亂峯西野人茅屋秋臨水農父村舂夜隔溪霧雨山中同豹隠煙波海上共鷗棲續貂忝廁先親後展捲風前灑淚題

辛亥七月廿日晚出汴城南門

髙槐細柳晚生涼緑蔓靑蒿宻覆墻菶菶惇瓜長引蔓離離新黍未登場千聲到耳蛩吟切幾陣橫空鴈字長衰憊若容辭享祿買牛歸去種山莊

夜趨尉氏縣倦憩新倉鋪

肩輿頓撼似乘車暫憩郵亭息病軀淸露淸風三伏末殘星殘月五更初農家圃廢蓬科宻野店燈明葦箔疏縱是黃埃兼赫日尫羸何敢憚馳驅

雨中督民捕蝗

西風吹冷雨蕭蕭駭蝻驚蝗亂擲跳髙壠低原泥沒脛長坡漫地艸齊腰黧形餉婦鶉衣濕赤腳田翁鶴髮飄安得縣官皆卓茂野無螟螣稼丰饒

洧川田家

楡繞村莊柳繞垣緑陰深處啟柴門平蕪滿野牛羊臥落穗盈階鳥雀喧蓑笠雨晴當戶掛機梭夜靜隔鄰聞餘年深覺爲農好望斷南云想故園

首山幹明寺

梵王樓殿首山陰布地銷殘刼後金香閣晝昏槐柏暗衲衣秋冷薜蘿深浮雲靜似髙僧意流水淸同長者心佳境獨憐難久駐暫停徵騎一登臨

裕州山中卽景

曉露凝寒未結霜農家禾黍喜登場千林紅葉兼黃葉幾樹靑楊間白楊疊嶂層峯雲气宻奔流亂石澗聲長山深盡日行人少野菊花開著處香

光州道中

陂陀丘阜間平岡相望人家隴阪長野水陂塘來雁鶩村莊籬落散牛羊茨菇葉爛冬前雨枸杞苗枯露後霜行郡計程余兩月冷風寒雨過浮光

途中有懷寄內

浪逐虛名鎭別離憑君莫怪乞身遲欲投組綬優遊日須及兒童長大時世事已知閒是好病軀況與懶相宜黔婁已決歸田計白首耕鋤定可期

宿汝南田舎

荒原漠漠一茅茨野老相迎半白髭道上塵埃埋馬足檐間窓牖翳蛛絲平坡莫辧袁安塜老樹空傳李愬祠極目黃蒿兼白葦令人慷慨起遐思

光州公館

半消殘雪濕苔磚過客來稀路自偏木榻有塵皆鼠迹土墻無篆不蝸涎來年春意梅知早大地風光柳得先欲訊山川與民俗圖經殘缺欠重編

辛亥花朝

平分春色恰相停處處秋千日日晴柳爲迎風偏婀娜花因臨水更分明尋芳已負嬉遊興對景徒添感嘆情猶記南官曾獻藝白頭無補負恩榮

滄洲程隠君挽詩

翛然萬事不關心日日尋僧傍竹林雨後幽泉隨鶴汲座中芳醑對花斟秋風老圃千株橘夜月虛窓一曲琴惆悵閩南空谷裏何人還解嗣遺音

題鳬繹歸耕捲

遺榮老去喜懸車鳬嶧山中問故廬數畝腴田皆種秫一生淸俸只收書露畦麥穗童爭拾煙壠瓜苗手自鋤好共鄰翁濃作社不妨沈醉有孫扶

和秋景韻

秋風

刁騷淅颯驟添涼催得朝西緑橘黃萍藻約開渾有力芙蓉吹綻竟無香未飄吳苑楓千樹先隕隋堤柳數行送得漁舟湖面去釣絲撩亂揚波光

秋天

玉宇寥寥覆八垠琉璃滑處不生塵一痕新月梳浮黛五色晴霞繡展茵靈鵲有橋橫碧落仙槎無路泛靑旻夜深濃露多如雨洗出銀河一派新

秋云

才逐商飆濕客襟又過蕭寺護松陰淸江亂渡低連水紅樹輕籠懶作霖掃葉僧驚迷去路倚樓人訝失遙岑晚來忽起長天外頃刻濃遮日影沈

秋光

離離霜樹葉初幹野色川容總帶寒獵馬競嘶騰逸足鞲鷹快奮展修翰黃蘆洲外斜陽渡紅蓼灣頭亂石灘極目園林蕭瑟甚桂花飄盡菊花殘

秋峯

黛髻螺鬟聳晚涼層巓暑退似經霜金梯近倚丹霞影玉洞長含紫霧香解夏林僧歸寺早趂晴樵叟入山忙松巢擬結髙髙頂靜閱人間海與桑

秋意

庚金應候雨收初一葉飄飄墜井梧薴服不宜臨水坐藤牀已愛背風鋪衰容未入溪頭柳爽气偏凝石眼蒲頗覺今朝非昨日炎涼何苦自相驅

秋聲

只訝潮音海上來那知風雨在髙槐號呼奮發悲兼怒曲調低昂去復回豈待胡笳淸淚落寧須畫角壯心摧北窓況有翛翛竹一夜聴殘白髮催

秋色

寒鴉候雁滿晴川點綴郊原罨畫天老葉著霜渾似染殘荷出水不成錢累累橘柚斜陽裏裊裊芙蓉淺渚邊門外晚晴詩景富吳歌一曲采菱船

秋气

蘋末風來拂樹林砭人肌骨冷森森銀釭向夜侵燈影玉塞連朝結野陰紈扇淒涼先入匣琵琶哀怨漫沾襟何須慷慨悲揺落呼酒香橙樹下斟

秋懷

自憐詩酒半生耽痛飲狂吟老尙堪知己更誰如鮑叔懷人惟我似羊曇菱花羞向燈前照菊蕋慵將客裏簮彊欲登髙望丘壠白雲迢遞隔天南

秋波

茫茫渺渺渡無舟逺浸煙莎沒盡頭緑葦叢邊拳一鷺白蘋花外戲雙鷗斜陽曬翅鸕鶿飽新漲漫天舴艋浮漁父不知魚不食尙乘涼月坐垂鉤

秋思

雙蛾長蹙怨離居不見銀箋寄到書淸淚淸愁孤枕上殘鐘殘夢五更初已無佳句題紅葉謾有餘香在繡袽怕近黃昏聴絡緯更堪雙杵動村墟

秋陰

拂地連天障翠微吹開渾不怕風威梧桐失影空金井茰菊籠香艷綺闈淸晝每疑涼雨至長時只訝濕雲飛自從過卻重陽節少見曈曈日色輝

秋雨

滴瀝空階不斷鳴淋漓徹夜到天明殘荷只送蕭蕭韻落木仍兼颯颯聲竹榻寒驚僧夢醒松窓涼助客吟淸杜陵屋漏無干處喜見晨霜早放晴

秋晴

九月江湖潦水淸木綿花吐雪爭明寒來處處催砧響社酒村村沸鼓聲禾黍郊原肥雉兔菇蒲洲渚聚鷗鶄遙天似鏡無纎翳只有聨翩雁影橫

秋月

白波浮出碧波晴上到天心覺倍明香霧雲鬟人搗練涼風露榭客調笙劉琨塞外憑欄嘯張渭湖中載酒行曾是廣寒攀桂手龍鐘猶想賦登瀛

秋涼

气候蕭條漸欲霜家家整頓夾衣裳鷹爭刷翮超雲海鳥怯浮波立石梁濃露一宵催茉莉長風幾日悴桄榔吳儂只憶江南好紫蠏初肥白酒香

秋蟬

山蜩渾未覺涼生猶韻金風咽復鳴總爲螳螂能愛惜卻教蟋蟀讓淒淸難諧趙瑟秦箏調慣和樵歌牧笛聲按盡宮商黃葉裏那能不遣客心驚

秋信

梧桐新月照空牀紈扇西風淚數行好夢只隨鐘共斷閒愁偏與夜爭長最憐牛女同今夕卻恨參商各異方薄命盻盻並小小料應不似我淒涼

秋鴈

幾陣參差度驛樓嗈嗈肅肅下滄洲涼波挽共鴛鴦浴煙渚晴隨鵠鷺遊逺去解傳邊使信冥飛恐墮弋人謀蓼花菇米瀟湘岸飽食何妨伴野鷗

運甓漫稿卷五

●欽定四庫全書

運甓漫稿卷六

﹝明﹞李昌祺撰

○五言絕句

葵花

葉露曉瀼瀼髙藂繞砌傍孤吟看不厭只爲解傾陽

橊花

花蹙紅巾艶枝攢緑葉深開軒閒玩久聊悅病來心

獨坐

病來成懶惰兀兀惟孤坐火冷篆煙消風簾柳花墮

官舎

門巷少人來閒階長緑苔石橊三五樹樹樹手親栽

鶯

澑亮語交交閒枝且托巢鷹鸇尙黃口側目在髙梢

燕

葺壘去來忙嘍嘍語夕陽茅檐最安穏莫戀杏爲梁

詠小室前孤樹

髙枝已出墻新葉方舒翠萊爾豁憂懷朝朝坐相對

○七言絕句

題道士黃宇中小景

赤鯉洲前紫極宮盡無桃樹只靑松風光不似玄都觀也有遊人到此中

滿地涼陰滿徑苔梨花開徧橘花開山門竟日無雲鎖挈榼攜壺任客來

飲罷庭前樹影移城南城北路多岐丁寧少長忙歸去莫待云深日暝時

竹樹蕭森白晝淸人間此是小蓬瀛黃冠只說修行好爭柰浮生戀世情

天壇職籙本淸髙戒行寧容失一毫爲謝門前相過客若還要學恐徒勞

六根變幻苦縈纒道長魔髙自昔然倘使飛升容易得世間誰不是神仙

微雨行秋送嫩涼蕋珠誦罷禮虛皇■﹝鼻勾﹞■﹝鼻勾﹞一枕蒲圑睡便是長生不死鄕

多少全眞去坐圜原來與已不相闗若非親見張平叔四百金丹也是閒

重之京舟中夢覺作

數行淸淚不禁揮北去南來計總違夢裏不知今又別對人猶自說初歸

茶陵夜泊

山抱荒村水背城篛篷藤簟聽灘聲秋風淅瀝秋江冷人自思家月自明

廣西公廨夜宿

白月紛紛照屋梁羈懷無寐對淸光浮雲不掩團團影只與離人照夜長

贈太常張丞山水圖十三首

瀟灑茅堂水石邊靑靑艸色滿簾前經旬不出緣何事冩就黃庭內景篇

千峯萬壑翠嵯峨車馬長年少見過泉可濯兮田可稼比儂盤谷不爭多

秦中本自好溪山況在終南鄠杜間占得林泉淸勝處投簮莫待老方還

楝花風過水平堤兩兩林鳩屋上啼因看靑山門忘掩浮雲直到榻前棲

白石蒼苔一徑通軒窓涼逗煮茶風時時吹落林花片滿地深紅間淺紅

隔塢炊煙半有無東鄰西舎往還疏蒼蒼茂樹娟娟竹何處人家似此圖

山深地僻夏如秋門巷蕭條竹樹幽步過溪南看晚景牧童吹笛倒騎牛

荷繞淸溪柳繞莊時時濯足向滄浪不知水鳥緣何事飛去飛來自底忙

樹樹橊花爛漫開階前鶴迹印蒼苔銜泥燕子歸飛急風送前山驟雨來

云屛四面翠周遭松桂陰濃野竹髙比似武陵應更好溪邊只欠幾株桃

墻頭柳嫩緑毿毿橋下新流色勝藍扶杖出門緣送客飛花幾片點春衫

閒心只與靜相宜醉似疏狂醒似癡除卻看山看水外是非榮辱不曾知

年來兩鬢雪蕭蕭懶把黃金帶系腰擬向江南尋舊隠白雲莊上狎漁樵

楊柳枝

春來婀娜裊煙靑花落春江化作萍隨水東流飄泊去比郎蹤迹更無憑

參差幾樹瞰長河樹樹垂金拂緑波不是秋來易零落自緣人世別離多

細葉如眉緑未勻修眉渾似帶愁顰輸他桃杏東風裏不管南遊北去人

揺靑曳緑汴河邊濃比徵袍色更鮮謾有柔條千萬縷如何不解系郎船

題喜鵲圖二首

一雙飛下立斜暉特地查查近繡幃笑倚緑窓聴未了小鬟低語報郎歸

對立梅梢似欲鳴含情傾聴卻無聲摩挲醉眼行前看不是生成是畫成

送人還鄕

淮水寒潮起暮云紛紛離思不堪論都門不閉還鄕夢昨夜分明到故園

經鳳臺門

鳳凰岡上閒原少舊塜新墳次第排黃壤豈能分貴賤輿臺將相一般埋

醉中遣興

眼前無物不關情濁酒從教醉復醒醉裏不知爲客久金陵卻道是廬陵

秋日對菊

席有塵埃徑有苔舊時知己少曾來多情獨愛庭前菊肯不羞貧歲歲開

遊靈谷寺

十丈浮屠萬疊山誰移兜率下人寰非因酷愛僧房好貪看靑松忘卻還

送別

壺傾酒盡棹歌催日影平西送騎回最是秋風憐客別沙頭緩送布帆開

江上作

野水浮雲任所之渚鷗汀鷺識心期閒身到處貧無物只有唐人幾卷詩

題五峯僧寺悼住此庵上人

旅食京華七度秋重來無處覓湯休萬株松樹千竿竹夢寐平生舊此遊

悼王翁二首

隨分棺衾足掩身不勞弔客嘆家貧白頭贏得靑山葬多少寒沙暴骨人

海上歸來牖下終去時同伴葬遼東重泉莫嘆桐棺薄玉匣籧篨等是空

重遊龍濟寺悼無爲能上人

北涉南遊二十霜幻身重到贊公房苔侵素壁松枝偃獨自焚香拜影堂

小窓夏日卽景

樹影輪囷日影微槿花爛漫芷花稀靑蠅不畏儒衡扇何處爭來撩亂飛

朱給事自南中回相過

瘴海歸來話舊遊低頭長揖淚交流傷心忍說來時事半里盤灘萬髑髏

灊峯老僧

南禮曹溪北五臺雙眉覆面眼慵開不知僧臘今多少庭檜參天手自栽

宿正覺寺僧房

露鶴寒猿永夜淸山僧入定泯羣情幽人獨向階前坐爲惜千峯好月明

北京送人南歸二首

衣染緇塵鬢欲華病身飄泊在天涯角聲吹斷還鄕夢只到金陵不到家

宦況鄕心共寂寥秋蓬涼葦總蕭蕭西風似欲畱人住吹得垂楊挽去橈

客夜聞砧

荒艸蕭蕭郭隗臺淸砧明月兩堪哀千愁百感多如雨今夜燈前一並來

房山旅舎

枕寒衾冷對孤燈室似郵亭榻似僧淸淚幾行揩又落斜風細雨送殘更

歸次呂梁洪

呂梁洪水激衝波桂楫蘭橈此處多去日少年歸日老人生能得幾回過

泊龍潭

南轅北轍盡何求鬢不如霜不肯休輸卻江天漁婦火尋常夜夜照扁舟

西園精舎

社近芳花爛漫開不關風雨自沾苔幽禽驚避蒼鷹逐亂入香紅颭下來

村舎燕

壘破頻頻旋補泥雙飛雙語更雙棲雕梁𨿽貴茅檐穏暮去朝來莫怨低

洧川田翁

辛勤雨壠復煙疇醉臥槐陰石枕頭少小爲農今老大不曾騎馬只騎牛

田婦

諳盡條桑與藝麻豈知城市有繁華年年看得蠶絲熟不入貧家入富家

宿金鄕鋪

寂寞郵亭戶半扃茅茨破處見疏星四無鄰舎輿臺睡露自成霜水自冰

興國寺與僧話禪

僻性長嫌驛舎喧蒲團到處宿祗園機鋒已被曼殊逗可是毘耶更有言

許州城外

蓼折荷枯柳葉空荒畬斷壠見羣農登龍門館今何處古木棲鴉夕照紅

曉行

月華淸淡露華零喔喔雞聲轎上聴爭似釣魚船底睡蘆花被暖酒初醒

江渚見鴛鴦

相隨相顧復相親端的韓憑是汝身莫向汀洲交頸宿江邊方有獨行人

舞陽畱侯廟二首

信族豨夷越醢躬太平無復用英雄髙皇卻墮先生計世上何曾有赤松

人心變幻幾千般帶礪盟深亦易寒秦网逃來逃漢网誰將此意語蕭韓

重宿僧寺三首

人稀院靜戶長扃淸磬泠泠已厭聴欲滌平生塵土念半函圓覺貝多經

荒城晏歲野僧房迢遞他鄕憶故鄕病骨不禁風雪冷一更渾似一旬長

空房不見欵冬花檐鐸敲風日影斜隨意看來隨意脫緋袍那似佛袈裟

鵝鴨池

水面殘冰漾淺漪臨流駐馬立多時不因常侍成奇迹千載誰知有此池

滎陽懷古

廣武城邊古戰場漢髙曾此割封疆若無紀信乘黃屋縱有蕭韓事叵量

新安謠三首

新安野老髮垂肩說著先朝淚泫然洪武初年眞少事幾曾輕到縣衙前

垂老頻逢歲薄收秋租多欠賣耕牛縣官不暇憐饑餒喚拽官車上陜州

當夫當匠子孫亡田地荒蕪戶有糧昨日迆西蕃使過盡驅婦女趕牛羊

山路謔花

枝頭地上摠猩紅幾樹繁開幾樹空顏色一般榮悴異誰將此意問東風

花答

多謝天公著意栽不教妝點艶亭臺無人剪折無人賞贏得年年自在開

題怪石牡丹孔雀圖

不上屏風不用憐鈿毫金縷爛相鮮雙瞳贏得無人射翹立花妃石丈前

山中見牡丹

不嫌惡雨並乖風且共山花作伴紅縱在五侯池館裏可能春去不成空

重唁山中牡丹

不煩澆灌不煩栽長過淸明谷雨開爲問洛陽豪貴客幾家還有舊亭臺

過張茅鎭見饑民

土洞深沈土坑欹田園枯旱廢耕犁一身餒困渾無力猶上髙梯剝樹皮

宜陽山中

緑陰重疊鳥間關野棗花香宿雨殘天遣浮雲都捲盡教人一路看靑山

嵩陽道中

度盡靑山幾百重垂蘿翳日鳥啼風不嫌幽獨無人伴長在花香樹色中

四月八日寓陜州僧舎

白楊新葉嫩蕭蕭野寺春歸更寂寥曉殿敲鐘僧俗佛鶻侖柏子滿鑪燒

小滿日口號

久晴泥路足風沙杏子生仁楝謝花長是江南逢此日滿林煙雨熟枇杷

宿襟山寺

竹樹陰陰覆化城白蓮池水照人淸明朝又向紅塵去辜負垂楊百囀鶯

嵩縣過端午

老大偏多故里心一逢佳節一沾襟誰知此日菖蒲酒又在山城獨自斟

題老馬圖

生來骨相本拳奇無復騰驤似昔時太僕憐才如見惜只教閒放莫教騎

光州公館夜宿

病身堪嘆復堪憐一盞寒燈照客眠雨滴芭蕉風撼竹蕭蕭瑟瑟破窓前

題風柳喜鵲圖贈人二首

春光澹蕩景遲遲特地飛來噪柳枝應是髙門多喜事殷勤先報主人知

宿雨朝來乍放晴遊絲裊處暖風輕緑楊深院人初起笑聴喳喳第一聲

梨花錦鳩圖二首

參差雪蕋漸開齊山鳥梳翎自在棲絕似江南春二月杏花疏雨一雙啼

能言鸚鵡閉金籠爭似鉤輈野樹中贏得人嫌生性拙梨云影裏立東風

秋塘鶺鴒圖二首

斜日輕煙水渺茫鶺鴒相對立蓮房吳儂只愛吳中好彭越蝤蛑使斗量

波漂菇米滿滄洲菱葉蕭疏藕葉秋日暮采蓮人散後雍渠飛下水悠悠

梔子畫眉圖二首

薝卜初開雪亞枝枝頭好鳥立成癡少年京兆風流處似汝花間對語時

昔年曾伴董嬌嬈長把春山笑倩描今日梁園空見畫鳥啼花落鬢蕭蕭

桃花鸂﹖﹖圖二首

南湖二月雨晴天兩兩相隨錦翼鮮記得曾於何處見桃花浪裏釣船邊

杜若靡蕪緑滿洲東風春水拍天流雙禽不受人拘束宿食飛鳴得自由

紫薇堂獨坐二首

遊絲落絮墜空階黃鳥交交在緑槐獨對薇花淸坐久衙前初換午時牌

兩行官樹晝陰濃吏散長廊退食鐘忽見飛來楊柳絮始知春色八分空

秋雨夜聞鄕中近事殊可感

得失無心總不驚秋來偏動故鄕情尋常窓外梧桐雨不似今宵不耐聴

盧翁挽詩二首

老向夷門受一廛閒身自在水雲邊大梁城里人無數若个如翁八十年

名利無心任鬢皤天畱兩眼閱人多懸知地下應含笑得見兒登進士科

宣徳堂前種桃二株戲作

緋桃兩樹逺移來親向階前著意栽自是不如棠蔽芾謾畱春色艶亭臺

謝惠牡丹

不將華屋薦金盤鈿合盛來露未幹麗色穠香都負卻空齋鎭日寂寥看

客夜聞雨

蕭蕭颯颯五更頭滴碎寒聲落瓦溝縱是客懷寛似海也應難著許多愁

鄕人至夜話

形容不識識鄕音挑盡寒燈到夜深故舊憑君休更說老懷容易便沾襟

憶故園山荘

病身長是戀家鄕短髮那堪著六梁只憶山荘松樹下鳥啼淸晝午陰涼

題竹

兩竿蕭灑墨淋漓師法東淮顧定之卻憶紫薇堂後坐翠陰搖曳午晴時

解籜新梢緑未全一枝斜出更娟娟錢塘太史春風筆移得瀟湘到幾前

題蘭

垂垂一簇石崖旁雅韻幽姿冠楚芳天不遣生平地上可憐分付許多香

陰崖石髄養根芽半吐全開總是花謾有國香誰見采美人迢逓在天涯

沅湘三月雨嘈嘈長得新苗尺許髙惟有江潭憔悴叟行吟收拾入離騷

懶共江籬杜若榮聊依蘚石寄幽情試觀種在階庭者未必天然似此淸

寂寞孤藂棘石邊自榮自悴自淸妍空山零落知多少垂老看圖一慨然

湘女祠前半夕暉采芳紉佩志空違年年緑徧東風裏腸斷王孫去不歸

題牡丹

淸平新調緩聲歌醉眼懵騰看錦窠今日江南林下見滿頭白髮淚流多

海霞紅吐散天香艶態嬌恣壓眾芳歲歲殷勤分百朶東風回首斷人腸

玉盤盂帶露華輕別是風流一樣淸可惜種花人已去觀圖惆悵不勝情

平生同有愛花心每到開時輒共吟垂老淒涼空見畫人間何處覓知音

濟寧夜泊

疏星斜月在扁舟寒鼔冬冬出郡樓最憶往年何處聽長安門外五更頭

獻陵挽歌

臨朝甫及半年餘恵化仁恩徧九區鑾輅仙遊驚太早普天臣妾痛何如

宵衣才見坐明堂忽報承云返帝鄕父老白頭相對泣餘生垂死待成康

四海謳歌仰戴深驚聞厭代盡沾襟惟餘蜂蟻偏愁苦無路攀髯痛不禁

萬姓空銜喪考哀宮車不見六龍回金河河水都成血盡是臣民淚灑來

去國多年別九重艸茅名姓簡宸衷此生何處瞻天表惟有淸宵夢寐中

天語褒嘉百辟聞升沈回首一時分憐才誤到芻蕘質萬死難酬不世恩

宵旰憂勤日萬幾豈知猶不忘寒微恩榮尙在鑾輿逺忍抱遺弓淚滿衣

別周布政

兩歳勤勞曉夕同忍將別淚灑東風伏波門外還珠洞載酒登臨盡屬公

運甓漫稿卷六

●欽定四庫全書

運甓漫稿卷七

﹝明﹞李昌祺撰

○詩餘

柳梢靑﹝題具慶堂﹞

素髮嚴親酡顏慈母眉壽雙全屋潤家肥兒恭婦順孫更能賢夫妻快活團圓這想是前生福緣更積陰功仍行好事長享耆年

天仙子﹝題趙仲穆圖﹞

憶昔維舟湘水曲露浥芳蕤飄逺馥褰裳徐步踏晴沙東一簇西一簇盡日徘徊看不足嘆息光陰如轉轂老去觀圖揩病目花絕俗葉絕俗想象王孫淸似玉

公子才華偏蘊藉九畹春光生筆下幻成花葉恰如眞他看罷咱看罷不信根苗原是畫醉眼摩挲驚復訝端的人能移造化風不謝雨不謝一任捲將堂上掛

玉漏遲﹝慶表兄陳安行初度﹞

水風萍末起三庚乍退新涼堪喜玩竹吟翁此日瑞呈弧矢阿母親來慶壽賜玉液淸香滑美端的延年卻疾頥神健體快飲不敢推辭試跪啜才吞六塵如洗換骨更形只消數甌而已自是長生有分便可在地仙班裏卻說道人中再誰如你

歸朝歡﹝題送陳知府考滿﹞

灝气漸消三伏暑商吹送涼侵白薴驛亭張宴餞邦侯管弦低處聞金縷明月映鶴渚殷勤頻勸杯中醑這九年用心撫卹百姓似兒女靑雲萬里期髙舉第一功名端的取曾覃惠澤及疲民仍將忠愛酬明主臨別聽我語巖廊接武夔臯侶把仙瓢好教瀉盡天下望霖雨

臨江仙﹝題墨菊送陳知府行﹞

一段秋光新寫就盛開不待重陽枝梢花葉互低昂巧將籬下艶幻作畫中芳爲問淵明何獨愛愛他晚節寒香從今移種上林旁時時承雨露歲歲傲風霜

摸魚兒﹝辛丑生朝自壽﹞

笑吾生爲緣凡骨神仙親遇難度隨羣逐隊﹝一作倒來顚去﹞埃塵裏年少遽成衰暮忙退步這鳳翼龍鱗老拙難攀附況當末路亟納祿投閒養屙延壽隨意做詩賦懸弧旦罔極親恩已負持身惟謹淸素繁華易歇同朝露嘆幾个人能悟非義富非義貴石崇元載何須慕乘除有數全晚節尢難粗衣淡飯天自管分付

沁園春﹝山荘卽事﹞

山是何名族爲甚姓地本荒涼水逺土磽田狹眾人棄置天教與我卜築成莊嶺月爲朋溪云當客更有林風時送涼養衰病惟靜窺周孔黙契程張升沈寵辱都忘且懵懵騰騰醉幾場到東門嘆犬華亭嘆鶴悔之晚矣徒自悲傷幻夢軒裳生涯筆硯陵谷從他海復桑幽閒處謝天畱老眼坐閱興亡

玉漏遲﹝送費同知考滿之京﹞

螺川淸徹底地靈人傑俗惇廉恥闔郡民家十有九家詩禮幸得循良二守共撫字政平訟理多少貧窮感戴章逢稱美倐忽樂及瓜期看課最天官上聞丹扆不次超遷位聨六卿班裏此際同寅北望比別个倍增歡喜端的是人生似公有幾

滿庭芳﹝賀人生日四月年六十﹞

梅彈垂金柳綿飄雪緑陰淸晝偏長畫堂初曉慶壽沸笙簧花甲從頭再起任教他烏兔奔忙懸弧旦才登耳順痛飲又何妨年年逢此日新茶新筍件件堪嘗喜子能幹蠱孫戰文場那更閒身自在且休論紫綬金章人都道天畱老眼安坐閱滄桑

玉燭新﹝壽舎弟昌明初度﹞

春光忙似箭又三月初三牡丹開徧卯君初度當今日祝壽惟深繾綣八人同气但只覩五人顏面我一个分外龍鐘難似四人彊健如今骨肉無多但有興能來且休辭倦更教兒侄願个个努力聖經賢傳空詞一闋笑寫當袖中鵝面期歲歲生朝持杯幹勸

摸魚兒﹝懷舊﹞

記昔年十分輕健秦淮白下遊徧結交盡是髙懷侶多伴舞衫歌扇心眷戀縱雨阻泥妨幽興何曾倦曲房小院有鯽鱠銀絲蟻浮緑醞暢飲醉仍勸分離也恰似云鴻海燕音書特寄無便風流杜牧今憔悴謾想柳眉花面江萬轉山萬疊怎生能勾重相見光陰似箭回首是衰翁思量前事淸淚落如霰

鵲橋仙﹝自述﹞

儒冠相誤虛名相誤衰病又還相誤自憐身世總無成幹枉了靑春虛度書生曾做京官曾做方面也曾親做顚來倒去竟如何只落得一貧如故

長相思﹝春雨﹞

朝淋漓暮淋漓到處墻傾土屋欹放晴知幾時濕花枝洗花枝平地彌漫浸作池簔衣終日披

怕傾盆要傾盆傘笠都無彊出門滿身泥水痕行厭聞坐厭聞澑響從朝達夜分聒聾雙耳根

南鄕子﹝送人之京﹞

北上別家山韋布趨朝識聖顏水路七千端的逺艱難了卻公家事早還暑退夏初殘拜別紅雲虎豹關歸日正逢秔稻熟加餐受用鄕園暮景閒

石州慢﹝詠靑娥眉淡竹艸﹞

異艸從來花別另一般樣顏色藂間開徧旣非紅紫又非黃白閒園曠野多少黛嫩螺嬌冰盤帶露侵晨摘磁缽放輕研翠脂凝光澤奇特最風流處寶鏡臺前繡香奩側想未惞勻面慵將塡額懶施粉餙且付描扇描圖底須去問倭夷國誰制與佳名也端然消得

水龍吟﹝題都帥馮侯乃子二樂堂﹞

豫章徐孺湖邊粉墻畫戟元戎第髙閎晝靜疏簾風淡博山香細椿樹長榮萱藂鎭茂荊花連蒂有珍殽脆滑純綿輕暖凡奉養都加意先祖竭忠帝室到如令子孫承繼將門有將非徒英勇仍能孝義百戰成功萬鍾爲養也知容易願斯堂八柱堅如鐵拄永畱人世

木蘭花慢﹝慶壽﹞

過元宵五日燈山罷壽筵張喜盛集親朋爭喧鼓吹滿泛壺觴八仙共教童子送蟠桃封寄與翁嘗甘比玉杯雲液冷如金碗冰漿佳兒拜捧上髙堂擘破散奇香恰半枚入口身田溫暖腑臟淸涼管取延年卻老轉顏紅髮黒更瞳方此去才周花甲從頭再數何妨

賀新郎﹝新婚﹞

冬暖天晴霽燦三星居然在戶煥輝庭砌照見堂前荊花樹一朶忽成雙蒂聴花底笙歌聲沸傳道仙娥辭洞府跨靑鸞喜會文章壻態窈窕容端麗知郎早有淩雲志小科場探花手段好教先試仍把風流京兆筆巧畫翠眉纎細卻慢慢大登科第況是妙年諧燕爾且親前齊著斕斒戲眾喝采好兄弟

一半兒

長河新漲漫平沙古冢斷碑橫曠野日晚牧童爭望家笑喧嘩一半兒騎牛一半兒馬

臨流農圃蔓瓜苗拍岸客船依葦筱月落五更風露饒櫓雙揺一半兒猶昏一半兒曉

風流子﹝書捨捲題周參政南峯﹞

錢塘最勝處龍井畔此地是君家有垂桞引鶯古松巢鶴石栽蒲艸池種荷花客來訪緑衣鋪座席紅袖過湯茶評史講經賦詩觀帖竹間棊局窓下琵琶況湖山淸雅僧房占不盡水竹煙霞贏得老辭畫省榮賜烏紗便重尋舊隠歌當細聽酒當滿泛休問其它人道昔時書屋今更光華

水龍吟﹝題鐫蘭亭石工陳福捲﹞

右軍眞迹蘭亭祕藏玉匣昭陵久驀然驚見夜光明月煥輝窓牖穆穆誠齋濡毫臨出逺過顏柳把瓊鉤寶畫比方古本此本斷應居首冩在金箋紙上競傳觀怎禁磨揉故教鐵筆連圖入石要令難朽羨爾良工藝能巧妙於今稀有細看來恰似生成喝采那雕鐫手

醉春風﹝書所見﹞

雅淡嫌華麗嬌容原自媚如何驀地忽相逢記記記眉掃春山裙拖秋水柳腰纎細黙逗文園意錦字憑誰寄雨雲幽會甚時諧未未未知共何人翠幃深處鎭偎鴛被

長相思﹝春日郊外﹞

桃未紅杏未紅近社郊原尙似冬連朝頻刮風麥茸茸艸茸茸菜吐黃花三兩藂春光何處濃

柳梢靑﹝題秋塘圖﹞

落盡芙蓉收殘菱芡晚色淒迷斷荇隨流枯荷折柄秋老蘇堤沙禽自在幽棲極浦外天連水低粉墜蓮房波漂菇米煙暝湖西

點絳唇﹝新柳﹞

東面風來旋吹輕緑回梢上眼兒才放便做嬌模樣到得成陰早又花飄蕩隋堤望和煙搖揚人去愁相向

念奴嬌﹝寄致政朱紀善先生﹞

柳綿飛處政和風澹蕩輕飄晴雪憶殺故人千里外客館怕聴啼鴂桂水危亭虞山古廟戟度同登謁君歸吾去可憐辜負奇絕長是夢見風標晨鐘敲醒無柰依然別去歲魚箋蒙逺寄惟冩相思情切乞得閒身看山玩水著甚酬風月只應詩酒興來還自怡悅

蘇幕遮﹝題淸溪漁隠﹞

浦云收山月放紅蓼灣頭秋水生新漲一个輕舟雙槳蕩蕭散江湖富貴非吾望擊空明浮滉瀁汀鷺渚鷗處處長相傍馬首紅塵三百丈風吹不到蓑衣上

滿江紅﹝送陳僉事兄還鄕﹞

春滿梁園韶光媚盛開桃李淸明過數他花信只今餘幾有客攜書還故里畫船且向沙頭艤問此行歸去甚時來明年裏徵帆掛離歌起杯易盡情難己羨君家賢弟列官風紀更道翁能惇友愛連枝同气稱雙美想細君笑聴鵲聲喧門頻倚

一半兒

風髙飛鴈斷還連野迥宿云舒復捲个个緑楊堪系船水連天一半兒原深一半兒淺

天淨沙

藥竈時燒榾柮松庖日饌伊蒲寧用雕盤鏤俎天寒歲暮村村風雪黃蘆

枯松倒掛懸崖寒梅正對空齋慣見山光水色不求身外黃金任築髙臺

滿庭芳﹝自述﹞

年衰病攻旬宣任重仕進心慵縱令勉彊成何用齒豁頭童急退步離他鬧叢便隨意學做荘農辭官俸勤耕苦種歲計不愁空

橋庵野夫文章本少事業全無半生苦被虛名誤早乞微軀納印綬辭歸裏閭買田園教繞村居忘形處麻衣艸屨放浪狎樵漁

閒中自憐人心不足世事難全算惟引退眞長便過活隨緣嘆老矣非徒此日賦歸歟且待明年思量徧心闌意倦極品也徒然

榮枯吉凶都由自己不屬天公得時莾把聰明弄逞盡英雄怎知道禍因惡積錯埋寃命與災逢牀頭甕香濃味重引到醉鄕中

江南故鄕山靑水緑竹翠松蒼年來旋把幽居創菜圃禾場看花訪黃家四娘挿秧倩許宅三郎忘官況狂吟醉唱退老白雲莊

追思舊遊芳年豈再勝事都休幾回暗數當時友半在荒丘將馬上風霜獘裘換鷗邊野水輕舟天成就忘懷宇宙無喜亦無憂

天涯自傷叨恩祿厚永恩心長故園遙在西江上幾度斜陽好弟妹相拋殞亡老情懷只抱淒惶那堪望雲山煙浪眞是斷人腸

歸田興饒官登二品世閱三朝粉闈畫省皆淸要誤玷元僚愛隠逸煙霞海嶠戀恩榮雨露雲霄量才調休閒最妙偃息伴鷦鷯

蹣跚病軀人憐顯宦我笑貧儒烏飛兔走何曾駐白盡髭須有斷簡殘編可娛無贏金剰帛堪儲淸幽趣鑪香一炷坐愛小窓虛

光陰易遒諸般勘破萬事宜休抗塵走俗干生受著甚來由賣了帶安排買牛綴成簔準備劃舟招朋舊晴窓永晝濁酒且淹畱

盈虛往來亡身爲色喪命因財乖的罷了愚的在莫笑癡騃種地畝動薅艸萊啟軒窓淨掃塵埃心無累逍遙物外且放好懷開

金字經﹝喜舎弟昌明至﹞

雨意斑鳩喚春光杜宇催剛得相逢怎便回陪旋蒭新釀醅同歡會飲干休廝催

門掩斜陽暝簾垂靜夜長兒女燈前笑捧觴嘗滿杯淸更香懷宜放醉呵能幾場

瓦釡芹羮美磁甌茗飲淸垂老天倫喜合並聴兩三歸鴈聲鳴相應感咱同气情

白丁畱迹少紅甲迸畦稠淡泊相看不彊求休老身今自由心無疚隨意度春秋

運甓漫稿卷七

