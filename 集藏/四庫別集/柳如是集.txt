

柳如是集

﹝明淸﹞柳如是著

●總目

戊寅艸

湖上艸

柳如是尺牘

柳如是詩

東山酬和集

柳如是詩拾遺

附錄河東君小傳

●戊寅艸

目錄

序陳子龍

擬古詩十九首遣懷曉仙謠遊龍潭精舍登樓作時大風和韻白燕庵作西洲曲傷歌六憶詩楊白花寒食夜雨十絕句獨坐詠蕙蘭初夏感懷四首送別聽鐘鳴悲落葉五日雨中遙夜感懷長歌行劍術行壞人朱子莊雨中相過爲郎畫眉楊柳楊花西河柳花遊鴛湖作春江花月夜六憶詩贈友人觀芙蓉池懷儂詞送曹鑑躬奉使之楚藩采蓮曲月夜登樓作贈宋尙木初秋八首秋夜雜詩四首七夕曉發舟至武塘月夜舟中聽友人弦索秋深入山八月十五夜答汪然明九日作秋盡晚眺詠晚菊

小令

懷人夢江南二十首

詠風箏聲聲令

聽雨更漏子二首

憶夢江城子

添病訴衷情近

夜景兩同心

寄書踏莎行

五更浣溪沙

憶舊河傳

重遊少年遊

落花南鄕子

賦

秋思賦別賦男洛神賦

序

余覽詩上自漢魏﹐放乎六季﹐下獵三唐。其間銘煙蘿土之奇﹐湖雁芙蓉之藻﹐固已人人殊﹐而其翼虛以造景﹐緣情以趨質﹐則未嘗不嘆神明之均也。故讀《石城》《京峴》《采菱》《秋散》之篇﹐與《寧墅》《麻源》《富春》之詠﹐是致莫長於鮑謝矣。觀《白馬》《浮萍》《瑟調》《怨歌》之作﹐是情莫深於陳思矣。至巉巖駿發﹐波動云委﹐有君父之思﹐具黯怨之志﹐是文莫盛於杜矣。後之作者﹐或短於言情之綺靡﹐或淺於詠物之窅昧﹐惟其惑於形似也。故外易而內傷﹐惟其務於侈靡也。故貌麗而神竭﹐此無論唐山班蔡之所不逮﹐卽河朔漢南之才﹐雕思而多蒙密之失﹐深謀而益擬議之病﹐亦罕有兼者焉。故有嬡遠之略﹐而失在於整栗﹐此其流逸之患矣。有割曳之姿﹐而失在於壯溟﹐此其輕脫之患矣。夫言必詭以肆﹐气必傲以騁﹐文必奔騰而湧瀏﹐義必澄泓而取寂﹐此皆非其至也。然可語於學士大夫之作﹐不可論於閨襟之什焉。乃今柳子之詩﹐抑何其淩淸而瞷遠﹐宏達而微恣與﹖夫柳子非有雄妙窅麗之觀﹐修靈浩蕩之事﹐可以發其超曠冥搜之好者也。其所見不過艸木之華﹐眺望亦不出百里之內﹐若魚鳥之衝照﹐駁霞之明瑟﹐嚴花肅月之繡染﹐與夫淩波盤渦﹐輕嵐晝日﹐蒹葭菇米﹐凍浦巖庵煙火之裊裊﹐此則柳子居山之所得者耳。然余讀其諸詩﹐遠而惻榮枯之變﹐悼蕭壯之勢﹐則有旻﹝曼﹞衍漓槭之思﹐細而飾情於瀦者蜿者﹐林木之蕪蕩﹐山雪之修阻﹐則有寒澹髙涼之趣﹐大都備沈雄之致﹐進乎華騁之作者焉。蓋余自髫年﹐卽好作詩。其所見於天下之變亦多矣。要皆屑屑﹐未必有遠旨也。至若北地創其室﹐濟南諸君子入其奧﹐溫雅之義盛﹐而入神之制始作﹐然未有放情暄妍﹐卽房帷亦能之矣。迨至我地﹐人不逾數家﹐而作者或取要眇﹐柳廣遂一起靑瑣之中﹐不謀而與我輩之詩竟深有合者﹐是豈非難哉﹖是豈非難哉﹖因足而欲以水竹之渺濛﹐庭階之薈翳﹐遂可以伏匿其聲援﹐而震怵其意气﹐此實非矣。庶幾石林淙捨之寂﹐桂棟藥房之艷﹐天姥玉女﹑海上諸神山之侈以巨﹐使柳子遊而不出焉者可也。夫靈矯絕世之人﹐非有以束之﹐固不可。苟天下有以束之﹐亦非處子最髙之致也。則意者挾滄溟之奇﹐而堅孤棲之气乎﹖夫道之不兼﹐斯遇之不兩得者也。故捨飈馳而就淡漠﹐亦取其善者而已。使繇是焉﹐寰中之趣﹐其亦可眇然而不睹也夫。

陳子龍題

戊寅艸

柳隱如是著

擬古詩十九首

行行重行行

浩歌發淥水﹐媚風激靑帷。宿昔承眄睞﹐志意共綺摩。豈期有離別﹐送君春水湄。芳素長自守﹐遠邁竟何之。桐花最哀怨﹐碧柰空參差。思君漳臺北﹐臺流吹易長。燦爛雲中錦﹐上著雙鴛鴦。黃鵠飛已去﹐鯉魚何時將﹖

靑靑河畔艸

飈飈華館風﹐鳧鳧玄嶺艸。習習翔絳晨﹐淫淫睹窅眇。翼翼眾奇分﹐濖濖淩靑照。羈望久難慰﹐星漢長飄颻。佳期安可尋﹐綴目成新眺。

靑靑陵上柏

邑邑雲中鵠﹐幽幽艸間虫。劣當得道步﹐恆墜荒思中。人生苦不樂﹐意气何難雄。走獵鄴城下﹐射虎當秋風。芳園置樽酒﹐妙伎呈嘉容。流蘇夾綺轂﹐琱道列芙蓉。寶袂逞飛辯﹐上客齊臥龍。金吾一何鄙﹐悲歌心不終。

今日良晏會

淸暉何靈潔﹐嘉賓集玆辰。有心洞飛滯﹐玄華理所親。妙唱不我見﹐柔翰情難申。馳目玩冥奇﹐揚蛾肆態神。流眄當佳麗﹐心期桐柏臻。偕我蘭蕙姿﹐驅車玉虛濱。別此上五嶽﹐朝列魏夫人。

西北有髙樓

騰雲冠髙漳﹐綺鳥疏層臺。此日儔曠素﹐秀競絕盈苔。隱隱東南軒﹐玉指彈何哀。鱗波障人意﹐疊起愁爲開。堅持如斷霧﹐遊曳隨飛埃。縹渺何足感﹐良會無新裁。羅襦未棄色﹐檀水未成灰。勁翮卽以息﹐紅顏何繇摧。

涉江采美蓉

單舟亦折艾﹐疊舸共采蓮。枉抑蓮渚上﹐折露誠遷延。風波何浩蕩﹐姿素何淸涓。美人來偏遲﹐使我心沈綿。

皎皎明月光

深林自微細﹐朗月出潺湲。鸂鶒照人白﹐濕霧橫空山。明童撥水去﹐靑女騎月還。皎皎被玉服﹐冶質秋云端。抒音自玄暢﹐巖桂何修寒。霓旌𨿽暫住﹐鳳駟難久安。瑤琴盤石上﹐泠泠淸商彈。從此離塵紛﹐悠悠雲中鸞。

冉冉孤生竹

逍遙感石腴﹐至神無常移。昔時縞帶間﹐明月何陸離。迄今萬餘里﹐不敢忘初時。雙鷤自翔側﹐單鵠長淒靡。火浣織成素﹐靑綾暮還絲。念君惟一身﹐形影誰執持。瞹瞹九靈璈。浥浥滄景辭。上下會有涯﹐豈能無相思。

庭中有佳樹

弱喪爲雜役﹐■﹝氵罔﹞瀁求五芝。碩眞因誕徳﹐結藻太玄側。我欲贈夫子﹐馨香無可植。苟能一有心﹐何必芝可食。

迢迢牽牛星

眾星負石瀨﹐河鼓壓嘉林。甃粉觸榮衣﹐玄翎蔽天孫。千秋鬯幽期﹐萬世共靈心。愴然河橋下﹐樂度丰影森。瞻盻良不遠﹐寤寐神優淫。

回車駕言邁

瑟日潯已屬﹐幽瀾谷中變。蒼藤交晴木﹐泬■﹝氵寥﹞盈顧眄。蛚蜻相鬥飛﹐白蕪滿悲濺。朔風上斷冥﹐浪云燭莽殿。美好會有時﹐金石何足戀。我行大漠中﹐凜凜風吹面。

城東髙且長

瀲灩月淸向﹐照此珊瑚鉤。瓊戶飛逸姿﹐電窗綴歡稠。沈沈行雲態﹐窈窈扶桑洲。靃樹築瑤館﹐耀雉湧玉楸。美人生南國﹐更自好金篌。紆雜如隱雷﹐回伏似波流。鬒裳聞內艷﹐鞮發度淸眸。娛心自當逐﹐歡意良可求。大風蔽蘅杜﹐黃竹吹蜉蝣。保此松柏心﹐相與邯鄲謀。

驅車上東門

我登北邙上﹐下望如蟻位。隴水匝樹杪﹐烏鵲成夜魅。笙竽列長楊﹐丹旐空悅媚。朝見貴人入﹐暮見名上累。昔有蘇仙人﹐千年一歸視。華表化猶猢﹐銅人亦垂淚。感此巢神山﹐長松讀丹祕。此事不我欺﹐藥成非汝類。孺子何無謀﹐日夕甘寤寐。

去者日以疏

蜚狐窺我旁﹐潛蚊制我室。苟或非龍彪﹐良圖亦須失。臺館易嵯峨﹐珠玉會蕭瑟。豈無激昂志﹐憂心乃愈疾。但當恣邀遊﹐顧眄垂淸逸。

人生不滿百

事大固不滿﹐事小亦必抑。目履周暗徹﹐體弱盡遐特。此非順饒樂﹐天命有時息。鐘鼓何勿陳﹐蟋蟀鳴惻惻。願言展生平﹐芳淑皆自得。

凜凜歲雲暮

啼蛄暗龍腦﹐紅脂隳蘭衣。遐露沈鷁水﹐簾葉皆嚴飛。燭龍爛銀箏﹐碎風觸銅扉。斯時見君子﹐芳素如桐輝。蟠螭爲我寢﹐香衱爲我披。咽水斷人意﹐紺黛微情幃。篻簩亂雲發﹐■﹝車參﹞駕泛淸圍。自來有霜露﹐不惜人芳菲。情來夢還止﹐炫炫忘音徽。偶聞天上曲﹐已怨雙情違。

孟冬寒气至

雕甍方淒蹙﹐縟繡更沈戚。泣椒自愁粉﹐帖翠意難迪。旖旎非寒冬﹐玄靈何迫覿。客從遠方來。貽我書的歷。君心瀉瑤樹﹐妾意感花額。言言有深際﹐歡處殊不懌。長感故人心﹐故心猶可憶。

客從遠方來

客來何所貽﹐貼我菖蒲石。菖蒲皆九節﹐石是珊瑚色。懷之生嶧夢﹐灼灼同心臆。金閨自流耀﹐馨香難雕刻。持此歌白紵﹐逶迆鸞照日。

明月何皎皎

金膏弄明月﹐聯風涓綠蘋。斯時欲渝樂﹐淒淒心久仍。戲鮪白悵望﹐秋麕何積澄。物候信難至﹐一往無驕矜。豈乏舊芳日﹐對此神不寧。

遣懷

瑟體近亦縱﹐所在幽雯生。感事類濛遠﹐覽志托誠宏。冷然通思愫﹐眇忽殊難更。物候變繁灼﹐遐渾仍就明。春月耿不發﹐流星沒無精。玉形太曲折﹐綠幃鑑空盈。常恐世冶速﹐靈妙如煙輕。何以見滯質﹐令吾思不淸。

其二

設想自堅確﹐百物曾不逾。冥激最感人﹐失玩徒須臾。上志豁素期。下志結根株。朱顏定無方﹐交袂光亦殊。羅詞情四際﹐織意安能拘。皎皎東西岑﹐不言神先趨。紫蘭蔭飛蓋﹐絳節煥華區﹐泛泛若愁思。願子自無虞。

曉仙謠

龍堂夜轉回天扉﹐風巢聲隱■﹝罒鹿﹞簌低。錦輪日唱洞庭濕﹐虯幡虎節靈符飛。列錢絳滴芙蓉冠﹐桂殿黃支井壁尾。銀河北道開層城﹐紫梢龍子如細塵。海風不辧櫻桃紅﹐神魄未歸仙霧濛。鯨魚光顏吹不起﹐曉行萬里陵陽宮。雷輧無數驁熳語﹐邪麟斗乘裂波去。一夜嬌獰珮珠白﹐帳中煙浪更無迹。

遊龍潭精舍登樓作時大風和韻

琢情靑閣影迷空﹐畫舫珠簾半避風。縹緲香消動魚鑰﹐玲瓏枝短結甃紅。同時蝶夢銀河裏﹐並浦鸞潮玉鏡中。歷亂愁思天外去﹐可憐容易等春蓬。

白燕庵作【乃我郡袁海叟之故趾﹐墓在其側。】

茅堂虛動可容微﹐林景幽生知遠翳。不似澄巖多種秫﹐空畱五畝列庭葵。詞人已著河棲室﹐【先生居海上。】此地常余墓艸悲。總是袁家髙臥處﹐山陽何必更題詩。【以其無墓碑也。】

西洲曲【仿古作】

淸潮下西洲﹐粲云去江北。金井鴉雛啼﹐薇帳鶯兒色。夜半刻花水﹐遙見黃梅渡。渡時暗莫春﹐春夢播芳樹。樹下櫻桃花﹐紅玉氍毹遮。花發郎不至﹐妾向阿甄家。甄家近河陽﹐金縷芙蓉裳。芙蓉死芳色﹐葉老黃蜂碧。蜂飛紫莢殘﹐琥珀沈嬌煙。憶郎郎不至﹐爛熳思愁弦。一弦復一愁﹐望郎上層樓。樓髙人斷絕﹐卻怨雙鸞鉤。鸞鉤白如水﹐疊柳相參差。相思千萬里﹐撩亂鬣松枝。鬣松共梧楸﹐歷幕仍輕秋。秋風須縹緲﹐吹妾上西洲。

傷歌

翔禽首飄翳﹐白雲寄貞私。歲月蕩繁圃﹐風物遑棄時。攬衣眷髙翮﹐義大難爲持。沙棠亦已實﹐烏椑亦已侈﹐淥水在盛霄﹐碧月問晴思﹐厲飈忽若截﹐洞志詎有私。人居天地間﹐失慮在娥眉。得之詎有幾﹐木葉還辭枝。誠恐不悟此﹐一日淪無期。儔匹不可任﹐良晤常遊移。我行非不遠﹐我念非不宜。憂來或不及﹐沾裳不能止。春風易成偶﹐春雨積成絲。誰能見幽隱﹐之子來何遲。一言違至道﹐諒爲達士■﹝口𨿽﹞。

六憶詩

憶來時﹐香气上階墀。金鋪月翳映﹐玉戶風凝遲。妙態下須見﹐掩抑誠難思。

憶坐時﹐溶漾自然生。習適久華會。方意徘徊成。形影春風裏﹐窈窕共一情。

憶食時﹐朱顏並玉色。微細齊人情﹐歡愛似不力。別待幽靄姿﹐惆悵易不食。

憶眠時﹐薄艷委嬌弦。心心易憐念﹐實實怯纏綿。但惜餘香粉﹐何處無妖妍。

憶起時﹐宛轉月階上。零妝斟意審﹐歡气自隨向。神緒堆久藏﹐因風托思想。

憶別時﹐不似惜崎嶇。意度蕩冶得﹐感念亦復殊。春艸待簾櫳﹐光起暗蜘躇。

楊白花

楊花飛去淚沾臆﹐揚花飛來意還息。可憐楊柳花﹐忍思入南家。楊花去時心不難﹐南家結子何時還﹖楊白花﹐不恨飛去入閨闥﹐但恨楊花初拾時。不抱楊花鳳窠裏﹐卻愛含情多結子。願得有力知春風﹐楊花朝去暮復離。

寒食雨夜十絕句

其一

玉簾通處暗無聲﹐春艸翻爲明月情。記得停橈煙雨裏﹐那入家住莫愁城。

其二

紅綃蛺霧事茫茫﹐不信今宵風吹長。畱後春風自憔悴﹐傷心人起異垂楊。

其三

靑驄石路已難看﹐況是煙鬟風霧寒。愛唱新蟬帳中曲﹐繇來不向雨中彈。

其四

相思鸞發夢潮收﹐別有雕欄深樣愁。明月爲他顏色盡﹐止憑煙雨到長楸。

其五

房櫳云黑暮來遲﹐小語花香冥冥時。想到窈娘能舞處﹐紅須就手更誰知。

其六

葦綃萬朵夜玲瓏﹐湘翠猶聞帳暖中。從此思君那得去﹐水精簾下看梧桐。【有一葉之說。】

其七

楊柳湖西靑漆樓﹐聞遐風起水須鉤。無聊最是橫塘路﹐明月淸霜艸亦愁。

其八

靑綾蛺蝶字如霜﹐半鎖楊花更麝黃。燕子不知愁霧裏﹐飛來羞傍紫鴛鴦。

其九

年年風雨盡平生﹐夢裏春暉作意行。惹起鴛河半江水﹐愁人自此不勝情。

其十

合歡葉落正傷時﹐不夜思君君亦知。從此無心別思憶﹐碧間紅處最相思。

獨坐

其一

春時成獨坐﹐淸瑟誤芳年。碧渚煙鬟冷﹐靑溪玉夢還。靈風長似昔﹐樂水不如前。因何紅艸色﹐卻有燕鶯憐。

其二

昨暮愁思大﹐如今倍欲傷。神仙自髙暢﹐花鳥任輕揚。玉柙多春態﹐金鉤盡晚涼。不知今夜月﹐眞悔照空房。

詠蕙蘭

一春長是艷陽成﹐碧霧晴霞蕙艸輕。靑蕊有香皆是影﹐黃須無暖獨多情。春風縹緲何時見﹐明月淸新向此生。空惹深閨無限思﹐紫蘭花裏自分明。

初夏感懷四首

其一

海桐花發最髙枝﹐碧宇霏微芳樹遲。汾水止應多寂莫﹐藍田卻記最葳蕤。城荒弧角晴無事﹐天外攙槍落亦知。總有家園歸未得﹐嵩陽劍器莫平夷。

其二

淒亭云幄對江湖﹐城上靑髦隱大烏。婉孌魚龍問才艷﹐深涼烽火字珊瑚。誰人明月吹蘆管﹐無數淸笳起鷓鴣。愧讀神經並異注﹐愁來不覺有悲歌。

其三

扶風歌起向人寒﹐四月洪濤觸望看。夏服左彎從白馬﹐鐃歌淸徹比烏彈。千金元節藏何易﹐一紙參軍答亦難。我欲榮陽探龍蟄﹐心雄翻是有闌珊。

其四

荒荒慷慨自知名﹐百尺樓頭倚暮箏。勾注談兵誰最險﹐崤函說劍幾時平。長空鶴羽風煙直﹐碧水鯨文澹冶晴。只有大星髙夜半﹐疇人傲我此時情。

送別

其一

念子久無際﹐兼時離思侵。不自識愁量﹐何期得澹心。要語臨岐發﹐行波托體沈。從今互爲意﹐結想自然深。

其二

大道固綿麗﹐郁爲共一身。言時宜不盡﹐別緒豈成眞。眾艸欣有在﹐髙木何須因。紛紛多遠思﹐遊俠幾時論。

聽鐘鳴【有序】

鐘鳴葉落﹐古人所嘆。余也行危坐戚﹐恨此眞形骨久矣。況乎惻惻者難忘﹐幽幽者易會。因仿世謙之意﹐爲作二詞焉。

聽鐘鳴﹐鳴何深﹐妖欄妍夢輕。不續流蘇翠羽郁淸曲﹐烏啼正照靑楓根。一楓兩楓啼不足﹐鵾弦煩激猶未明。淒淒朏朏傷人心。驚妾思﹐動妾情﹐妾思縱橫陳。海唱彎弧君不得﹐相思樹下多明星。用力獨彈楊柳恨﹐盡情啼敲芙蓉行。月已西﹐星已沈。霜未息﹐露未傾。妾心知已亂﹐君思未全生。情有異﹐愁仍多。昔何密﹐今何疏。對此徒下淚﹐聽我鳴鐘歌。

悲落葉

悲落葉﹐重疊復相失。相失有時盡﹐連翩去不息。鞞歌桂樹徒盛吋﹐辭條一去誰能知﹖誰能知﹐復誰惜﹖昔時榮盛淩春風。今日颯黃委秋日﹐淩春風﹐委秋日﹐朝花夕蕊下相識。悲落葉﹐落葉難飛揚。短枝亦已折﹐髙枝不復將。願得鍼與絲﹐一鍼一絲引意長。鍼與絲﹐亦可量。不畏根本謝﹐所畏秋風寒。秋風催人顏﹐落葉催人肝。眷言彼姝子﹐葉落誠難看。

五日雨中

蒼茫倚嘯有危樓﹐獨我相思樓上頭。下杜昔爲走馬地﹐阿童今作鬥鷄遊。【時我郡龍舟久不作矣。】蘭臯不夜應猶艷﹐明月爲丸何所投。家近芙蓉昌獨處﹐憐予無事不多愁。

遙夜感懷

瀄水風已邃﹐隱嵁崇然倜。淸禽翼中性﹐斂策見我■﹝幽頁﹞。云物旣繁結﹐閟朗抗辧流。俯檻恣羣勢﹐仄音危族畱。矹爾著大郁﹐窈窕明星收。五弦豈澄慮﹐積思非吾謀。從此惻幽晏﹐恐軼誠鼯鼬。心賞徒知給﹐遐音難自尢。靈衣振木末﹐紆露仍沈浮。西軒何虛沒﹐不寐偏羈憂。槻然巨蝙蝠﹐朴我松炬幽。大烏意譙麗﹐鵬鳥悲綢繆。況復有太息﹐灼艷阻時候。大義良可欽﹐烈芳不可週。因玆百愁裏﹐又自懷丹丘。神木非苟得﹐雷軿非易求。眷此最姝妙﹐崿崿無棜稠。安得乏諧媚﹐英分如龍虯。嗟余江海思﹐浩蕩無煩修。淸逸非崚嶒﹐玄翮乃冥遊。鳴湍𨿽乏緒﹐蠖體孰寡籌。觸望念斯人﹐精奇動林藪。靳人若鸞風﹐鸞鳳安能儔。

長歌行

其一

變瀷谷中翮﹐霄房有餘依。念子秋巖際﹐炫炫西山嶶。綏鳥悲不回﹐毖艸狎輕葳。盛時弄芳色﹐陷勢無音徽。我思抱犢人﹐翻與幽虫微。

其二

仙人太皎練﹐華髻何翩然。混遁東濛文﹐光策招神淵。登此玄隴朔﹐讀此祕寶篇。玄臺拔嗜欲﹐握固丹陵堅。何必乘白麟﹐吹妙璚風煙。靈飛在北燭﹐八瑯彈我前。

其三

夙昔媚華盛﹐明月瑯玕蒼。麟枝發翠羽﹐雙鏡芙蓉光。自謂堅綢繆﹐翔協如笙簧。至今揚玉質﹐更逐秋雲長。薿薿雜花鳳﹐皎皎照綺鴦。朱弦勿復理﹐林鳥悲金塘。悵矣霜露逼﹐靈藥無馨香。望望西南星﹐獨我感樂方。

劍術行

西山狐鳥何縱橫﹐荒陂白日啼鼯鼪。偶逢意气蒼茫客﹐須眉慘淡堅層冰。手無風雲但悍疾﹐挾我雙騎西南行。未聞馬上言龍驤﹐已見門前懸弓戟。拂衣欲走靑珊珊﹐澒洞不言言劍術。須臾樹杪雷電生﹐玄猿赤豹侵空冥。寒鋒倒景不可識﹐陰崖落本風悲吟。吁嗟變化須異人﹐時危劍器摧石骨。我徒壯气滿大下﹐廣陵白髮心惻惻。視此艸堂何爲者﹐雄才大略惟愁疾。況看舉袖星辰移﹐海童江妾來遲遲。傑如雄虺射嬰茀﹐矯如脇鵠離云倪。萃如列精俯大壑﹐翁如匹練從文貍。奇鶬孤鶚眼前是﹐陰雲老鶴徒爾爲。丈夫虎步兼學道﹐一朝或與神靈隨。獨我忼愾懷此意﹐對之硉矹將安之。

懷人

靑槐黼帳君來日﹐綠柳潮平我去時﹐水國竟遮淸曲裏﹐家園無計錦帆吹。輕篌弱月今誰度﹐長笛橫秋止自知。我愛羈懷如大阮﹐臨風容易得相思。

朱子莊雨中相過

朱郎才气甚縱橫﹐少年射策淩儀羽。豈徒窈窕扶風姿﹐海內安危亦相許。朝來顧我西郊前﹐咫尺蛟龍暗風兩。沈沈煙霧吹鸞輈﹐四野虛無更相聚。君家意气何飛揚﹐顧盻不語流神光。時時悵望更嘆息﹐嘆吾出處徒淒傷。天下英雄數公等﹐我輩杳冥非尋常。嵩陽劍气亦難取﹐中條事業皆渺茫。卽今見君豈可信﹐英思倜儻人莫當。斯時髙眺難爲雄﹐水雲■﹝氵寥﹞落愁空濛。鴛塘蓉幕皆寂寞﹐神扉開闔翔輕鴻。蒼蒼幽夢墜深碧﹐朱郎起拔珊瑚鉤。風流已覺人所少﹐淸新照耀誰能儔。髙山大水不可見﹐騷入傑士眞我謀。嗟哉朱郎何爲乎﹖吾欲乘此雲中鵠﹐與爾笑傲觀五湖。

爲郎畫眉【代人作】

龍腦翠袖不飄逼﹐恐郎蘭香退蕸色。風仙紅甲不彈遮﹐疑郎柳葉沾桃花。畫成絳仙十斛倩﹐十二玉樓死郎面。風流不畫亦迷魂﹐綺帳鶯含消幾咽。羨殺三生拋情種﹐知被誰家肉屏擁。妖才艷色俱花身﹐珠作庾信璧江總。金脫贈郎不郎搜﹐繡被覆郎爲郎愁。

楊柳

其一

不見長條見短枝﹐止緣幽恨減芳時。年來幾度絲千尺﹐引得絲長易別離。

其二

玉階鸞鏡總春吹﹐繡影旎迷香影遲。憶得臨風大垂手﹐銷魂原是管相思。

楊花

輕風淡麗繡簾垂﹐婀娜簾開花亦隨。春艸先籠紅芍藥﹐雕欄多分白棠梨。黃鸝夢化原無曉﹐杜宇聲消不上枝。楊柳楊花皆可恨﹐相思無柰雨絲絲。

西河柳花

艷陽枝下踏珠斜﹐別按新聲楊柳花。總有明妝誰得伴﹐憑多紅粉不須誇。江都細雨應難濕﹐南國香風好是賒。不道相逢有離恨﹐春光何用向人遮。

遊鴛湖作

懭遊非無意﹐植志昭所宣。嚴城厲旻木﹐明澹邁嘉川。感彼曠達士﹐逶迆出重玄。揚舲結芳素﹐恣奇皆自然。我來何爲者﹐虛衍匪畱連。道匪自玄暢﹐樂思觀羣賢。下則敵崢嶸﹐近乃爭塗阡。鮮飈自難理﹐水禽讙五弦。瀲灩聚雲物﹐巒峎澞髙延。於玆傾情愫﹐黝渺昭華年。溶溶麗晴景﹐無乃棲思堅。遐哉滄洲人﹐髙朗抗瓊編。崚嶒是我意﹐滯淹從此專。世態有沈抑﹐聲聽多層遷﹐林樾自可度。英達誰能聯。丹蚰及靑蕤﹐駘颯鮮奇妍。日暮儆窿仄﹐太息遊子篇。靈星伏蒼嶕﹐靃靡盈吾前。

春江花月夜

小砑紅箋茜金屑﹐玉管免毫團紫血。閣上花神艷連纈﹐那似璧月句妖絕。結綺雙雙描風凰﹐望仙兩兩畫鴛鴦。無愁天子限長江﹐花底死活酒底王。胭脂臂捉麗華窘﹐更衣殿祕絳燈引。龍綃貼肉汗風忍﹐七華口令著人緊。玳筵頂飛香霧膩﹐銀燭媚客滅幾次。彊飲犀桃江令醉﹐承思夜夜臨春睡。麟帶切紅紅欲墮﹝墜﹞。鸞釵盤雪尾梢翠。夢中麝白桃花回﹐半面天煙乳玉飛。碧心跳脫紅絲匼﹐驚破金猊香著月。殿頭鹵簿繡發女﹐簽重慵多吹不起。

六憶詩

憶來時﹐金剪閣妝臺。漸聽玉搖近﹐遙知繡幕開。步難花砌穩﹐香隔翠屏猜。

憶立時﹐連纈亞螺眉。謎字呼人刻﹐輕身照水癡。明啼與暗笑﹐儂意總能知。

憶坐時﹐花月可憐宵。舞軟回風艷。歌遲子夜妖。奠言嬌已盡﹐日日看新嬌。

憶眠時﹐錦帳下頭邊。風釧佯憨奪﹐桃衫倚醉牽。爲憐宛轉意﹐紅燭不移前。

憶起時﹐艸艸只湘裙。就鏡風吹忍﹐攀薇架動聞。帳中時納手。拋航向儂云。

憶去時﹐遙遙盼夜頭。自憐年色好﹐未肯等閒愁。幸不傍人妒﹐鴛鴦莫便羞。

贈友人

霏微雜霧吹在野﹐朗月淸靈飛不下。流觴曲沼層波靑。金塘白薴蒼涼夜。矜嚴之气通英詞﹐神鋒髙湧濤聲時。與君突兀論情愫﹐四座靚默皆凝思。君言磊落無尋常﹐顧盼縱橫人不知﹐當年頗足英雄才﹐至今猛气猶如斯。我聞起舞更嘆息﹐江湖之色皆奔馳。卽今天下多紛紛﹐天子非常待顏駟。丈夫會遇詎易能﹐長戈大戟非難爲。一朝拔起若龍驤﹐身帥幽並扶風兒。大羽插腰箭在手﹐功髙躍馬稱精奇。偶然蠖落在榛莽﹐亦當結客長楊湄。甘泉五柞馬𨿽下﹐藍田柳市人多推。千秋以是垂令名﹐四海因之爭心期。嗟哉鳳凰今滿野﹐有時不識如山■﹝斯鳥﹞。君家北海饒異略﹐屠肆知爲非常姿。一旦匿之心膽絕﹐三年天下無猜疑。君今負義亦如此﹐得非石室山人無。攬君蕭壯徒扼腕﹐城頭擊鼓鳥夜呼。偉人豪士不易得﹐偉人豪士不易得﹐得之何患非吾徒。

觀芙蓉池

洪蘌旣恣意﹐丹鏁乃聯格。悵前事屢違﹐指後望恐飾。因之振冥冥﹐斯奇遂不匿。矧余無任志﹐觀此嘉所識。動非煩自然﹐感迹亦不嗇。回風病其薄﹐澹影究所實。魚濺豈必設﹐久之果能得。緬此適涼會﹐漸近何可息。葉蔓顧已深﹐紅湧尙思亟。𨿽非志所予﹐良爲瞻景卽。顯象非一途﹐秋風恆足及。澹談非世寧﹐迢迢終不抑。從此儆虛遐﹐覿取眾逸色。

懊儂詞

燭龍爛熳琥珀濃﹐香衱水鳳窈窕同。花幡蕩搖亦時愛﹐虯膏金燼羅袂紅。誰知有恨在河陽﹐夢殢遙尋蝶浪長。初聞楊柳咽存風﹐紫燕黃鸝乍相向。吳歈銱瑟是愁時﹐綺窗深守更惆悵。朝傳相見在塡河﹐夕說黃姑宿天上。研思密迹非無情﹐桃花江璧何爲心。玉釵羅袖月已晏﹐侍君芳寢那不亂。瓊璫翠羽還相憐﹐愁裊不來魂欲斷。無端忽是恨金閨﹐烏臼風吹意巳怨。一晨兩晨猶未忘﹐五宵六旦勢將變。擁鑪細語君不聞﹐遊絲雜霧誰能念﹖朱簾芳映空玲瓏﹐君面繇來妾不見。可憐無數見時心﹐一旦嬋娟誤棄捐。妾還南浦君還東﹐此夜相思君負儂。蕩子春心非一端﹐秦川漳水何時逢﹖知君已作長幹人﹐長幹一去多秋風。江頭遊女弄明月﹐蘭澤銀膏有時歇。何如長作一心人﹐白頭至死不相絕。攬君江上舊時書﹐濕濕紅綸飄鯉魚。豈無金管愁淸心﹐亦知永夜嬌無數。倚闌此去是誰家﹖靑漆樓西蘇小路。錢塘花月最可憐﹐滿目荒涼鎖深霧。只有回心與懊儂﹐黃昏日暮聞空啼。回身不見桃花絲﹐獨向胭脂淚如雨。

送曹鑑躬奉使之楚藩

其一

紛紛玄意領羣姿﹐寂寞遙聞向楚時。文學方須重鄴下﹐乘傳今更屬龍池。澄江歷亂吳云沒﹐洛浦臯煙帝子悲。不是君才多壯敏﹐三湘形勢有誰知﹖

其二

揚舲歷歷大江陰﹐極目湘南才子臨。楚水月明人澹黯﹐吳川楓動玉蕭森。因看淮幕風雲壯﹐未覺襄鄖烽火深。顧吾相逢增意气﹐如今無事只遙吟。

采蓮曲

蓮塘格格蜻尾綠﹐香威陰燼龍幡曲。蘭臯欹雀金鱗濃﹐水底鴛鴦三十六。捉花霧蓋鳳翼牽﹐蜂須懊惱猩唇連。葉多蕊破麝炷消﹐日光琢刺開靑鸞。麒麟腰帶鴨頭絲﹐銀蟬佶雜蛾衣吹。郎心淸徹比江水﹐丁香澹澹眉間黃。粉痕月避淸濛濛。大露寒森迸珠网。藕花欲落絲暗從﹐錦雞張翅芙容同。脈脈紅鉛拗蓮子﹐波石濺秋羅衣。胭脂霏兩儼相加﹐雲中更下雙飛雉。

月夜登樓作

香乾欹雀下簾遲﹐腥血屏風斗一枝。應有聲多吹落木﹐況看星炯耗淸池。秋原鶴气今方縱﹐【時各言鶴事數條。】明月蘭姿不誤時。爲是穿鍼最佳近﹐雞臺人惹又相思。

贈宋尙木

永棲無緩阻﹐悷思時爲防。漂漂中自合﹐遇物資所詳。幽姿終見迥﹐淸暉亦與亢。平蹙固異安﹐聊慮矜未央。紛然赴柔節﹐屬要更屢忘。攬君意气盛﹐使我心志長。正說示區理﹐植思去所妨。靜默有深態﹐神鋒匪蕭浪。崢嶸散條紀﹐慷慨恣霸王。與論天下事﹐歷歷爲我傷。斯入信龍蠖﹐良會多彷徨。策奇及滌體﹐俯仰何洋洋。讀書兼射獵﹐不屑夷門傍。惜此然諾心﹐十年不得揚。逢君靑冥器﹐往往無盡藏。知己眞難酬﹐中夜恆怏怏。念此苕華發﹐嚴志同秋霜。

初秋八首

其一

云聯遠秀正秋明﹐野落晴暉直視輕。水气相從煙未集﹐楓林虛極色難盈。平郊秔稻朝新沐﹐大澤鳧鷖夜自鳴。莫謂茂陵愁足理﹐龍堂新月滌江城。

其二

銀河泛泛動云涼﹐荒荻蒼茫道阻長。已有星芒橫上郡﹐猶無淸角儆漁陽。遙分靜色愁難制﹐向晚凋菇气獨傷。自是淸暉堪倚恨﹐故園鸊鵜舊能妨。

其三

蒼然萬木白蘋煙﹐搖落魚龍有歲年。人似許玄登望怯﹐客如平子學愁偏。空懷神女虛無宅﹐近有秋風縹緲篇。【時作《秋思賦》。】日暮飄零更何所﹐翩翩雁翅獨超前。

其四

輕成遊鶴下吟風﹐夜半靑霜拂作容。偃蹇恣爲云物態﹐嶙峋先降隱淪叢。五原落日交相掩﹐三輔新秋度不同。矯首只愁多戰伐﹐應知浩蕩亦時逢。

其五

朧朧瞑色雜平河﹐秋物深迷下艸須。不辧暗云驅木落﹐惟看鮫室浴鳧孤。南通水府檣烏盛﹐北照髙原樹影枯。同向秋風搖白羽﹐愁聞戰馬待單於。

其六

幽漫飛鳥視平原﹐露過浮沈漠漠屯。此日風煙給泗左﹐無勞弓矢蕩烏孫。波翻魚雁尋新气﹐水冷葡萄似故園。惆悵亂雲還極上﹐不堪晻曖肆金樽。

其七

長風疏集未曾韜﹐矯雉翻然謀上臯。葭荻橫秋投廢浦﹐風煙當夜接虛濤。云妍翳景縈時急﹐紅逖煙滋雜與髙。回首鸞龍今不守﹐崔巍眞欲失戎刀。

其八

魚波唼唼水新週﹐髙柳風通霧亦勾。曉雨掠成涼鶴去﹐晚煙棲密荻花收。蒼蒼前箙鷹輕甚﹐濕濕河房星漸賙。我道未舒采藥可﹐淸霜飛盡磧天揫。

秋夜雜詩四首

其一

密密水新視﹐漻漻虫與恆。星河淡未直﹐雀鳥气全矜。雜艸形人甚﹐【雜艸甚麗也。】稠梧久已乘。猶餘泯漠意﹐淸夕距幽藤。

其二

湫壁如人意﹐澄崖相近看。【橫山在原後。】數紋過淸瀨﹐多折造微湍。雲實鎪深樹﹐淸霜落夜蘭。此情更大渺﹐百藥竟其端。

其三

月流西竹澗﹐惑雜放虛云。桂影空沈瓦﹐松姿不虐羣。魚飛稻冥冥﹐鴟去荻紛紛。惟當感時候﹐相與恣靈文。

其四

望之規所務﹐椒樾雜時非。芳眾逾知互﹐星行多可違。皂雕𨿽日曼﹐河駟不無依。【後卽七夕。】悽懷良自爾﹐誰不近微幾。

七夕

芙蓉夜湧鱖魚颸﹐此夕苕篁來夢知。爲有淸虛鴛閣晚﹐無勞幽詭蝶花滋。仙人欲下防深漠﹐蒼影翩然入竇湄。已是明雯星露會﹐烏啼燈外見來遲。

曉發舟至武塘

其一

木影固從混﹐水雲脫眾泠。魚波已相截﹐鳧景信能冥。漠愼風聊出﹐滋深霧漸形。還思論異者﹐【時別臥子。】何處有湘靈﹖

其二

閒態眷新鮪﹐靡靡事廢洲。九秋悲射獵﹐萬里悵離憂。大澤豈終爾﹐荒交眞少謀。愧余徒邁發﹐丹鳥淪翔浮。

月夜舟中聽友人弦索

云塗秋物互飄縈﹐整月華桐孌欲並。石鏡辯煙悽愈顯﹐紅窗新炥郁還成。通人戲羽嫣然落﹐裊艸澄波相背明。已近鵾弦第三撥﹐星河多是未崢嶸。【弦聲甚微。】

秋深入山

將翻蒼鳥迥然離﹐昃木丹峯見墜遲。淸遠欲如光祿隱﹐深閒大抵仲弓知。【陳寔字仲弓。時惟臥子知余歸山。】遙聞潺瀨當虛■﹝日晃﹞﹐獨有庭筠翳暮姿。松閣華崗皆所務﹐紛紛柯石已前期。

八月十五夜

滌風初去見迂芳﹐招有深冥隱桂芒。翠鳥趾離終不發﹐綺花人向越然涼。連魚窈窈浮虛澗﹐煙柳沈沈拂淡篁。已近淸萍動霏漪﹐秋藤何傲亦能蒼。

答汪然明

微霧獨領更幽姿﹐袖裏瑯玕今尙持。天下淸暉言仲舉﹐平原髙會有當時。因思木影蒼林直﹐爲覺西泠繡羽遲。便曉故園星劍在﹐蘭臯秋荻已荒靡。

九日作

離離鶴渚常悲此﹐因迥含霞夕樹平。不有霸陵橫意气﹐何人戲馬閱髙淸。崚風落葉翻翔婉﹐菊影東籬欲孌縈。寂寞文園事屢至﹐海云秋日正相明。

秋盡晚眺

其一

西巒已降靑濛色﹐耿木澄枝亦見違。遠覿眾虛林磬淡﹐近聯流冥赤楓肥。相聽立鶴如深意。側儆寒花薄暮磯。爲有秋容在畫角﹐荒臺多是艸■﹝氵裔﹞菲。

其二

流澌紛影入魚粱﹐藥徑秋巖气已傷。天下嶙峋歸艸閣。郊原深永怯牙檣。煙苞衰柳余晴媚﹐日藹江籬落照黃。更自紅霜夜明滅﹐文漣丹澑總相妨。

詠晚菊

感爾多霜气﹐辭秋遂曉名。梅冰懸葉易﹐籬雪灑枝輕。九畹供玄客﹐長年見石英。誰人問搖落﹐自起近丹經。

小令

懷人【夢江南二十首】

人去也﹐人去鳳城西。細雨濕將紅袖意﹐新蕪深與翠眉低﹐蝴蝶最迷離。

人去也﹐人去鷺鶿洲。菡萏結爲翡翠恨﹐柳絲飛上鈿箏愁﹐羅幕早驚秋。

人去也﹐人去畫樓中。不是尾涎人散漫﹐何須紅粉玉玲瓏﹐端有夜來風。

人去也﹐人去小池臺。道是情多還不是﹐苦爲恨少卻教猜﹐一望損莓苔。

人去也﹐人去綠窗紗。贏得病愁輸燕子﹐禁憐模樣隔天涯﹐好處暗相遮。

人去也﹐人去玉笙寒。風尹啄殘紅豆小﹐雉媒驕擁褻香看﹐杏子是春衫。

人去也﹐人去碧梧陰。未信賺人腸斷曲﹐卻疑誤我字同心﹐幽怨不須尋。

人去也﹐人去小棠梨。彊起落花還瑟瑟﹐別時紅淚有些些﹐門外柳相依。

人去也﹐人去夢偏多。憶昔見時多不語﹐而今愉悔更生疏﹐夢裏自歡娛。

人去也﹐人去夜偏長。寶帶乍溫靑驄意﹐羅衣輕試玉光涼﹐薇帳一條香。

人何在﹖人在蓼花汀。鑪鴨自沈香霧暖﹐春山爭繞畫屏深﹐金雀斂啼痕。

人何在﹖人在小中亭。想得起來勻面後﹐知他和笑是無情﹐遮莫向誰生。

人何在﹖人在月明中。半夜奪他金扼臂﹐殢人還復看關蓉﹐心事好朦朧。

人何在﹖人在木蘭舟。總見客時常獨語﹐更無知處在梳頭﹐碧麗怨風流。

人何在﹖人在綺筵時。香臂欲拍何處墮﹐片言吹去若爲思﹐況是口微脂。

人何在﹖人在石秋棠。好是捉人狂耍事﹐幾回貪卻不須長﹐多少又斜陽。

人何在﹖人在雨煙湖。篙水月明春膩滑﹐舵樓風滿睡香多﹐楊柳落微波。

人何在﹖人在玉階行。不是情癡還欲住﹐未曾憐處卻多心﹐應是怕情深。

人何在﹖人在畫眉簾。鸚鵡夢回靑獺尾﹐篆煙輕壓綠螺尖﹐紅玉白纖纖。

人何在﹖人在枕函邊。只有被頭無限淚﹐一時偸拭又須牽﹐好否要他憐。

詠風箏【聲聲令】

楊花還夢﹐春光誰主﹖晴空覓个顚狂處。尢雲殢雨﹐有時候﹐貼天飛﹐只恐怕﹐捉他不住。絲長風細。畫樓前﹐艷陽裏。天涯亦有影雙雙﹐總是纏綿難得去。渾牽系﹐時時愁對迷離樹。

聽雨【更漏子】

其一

風繡幕﹐雨簾櫳﹐好个淒涼時候。被兒裏﹐夢兒中﹐一樣濕殘紅。香焰短﹐黃昏促﹐催得愁魂千簇。只怕是﹐那人兒﹐浸在傷心綠。

其二【前調】

花夢滑﹐杏絲飛。又在冷和風處。合歡被﹐水晶幃。總是相思塊。影落盡﹐人歸去。簡點昨宵紅淚。都寄與﹐有些兒﹐卻是今宵雨。

憶夢【江城子】

夢中本是傷心路。芙蓉淚﹐櫻桃語。滿簾花片﹐都受人心誤。遮莫今宵風雨話。要他來﹐來得麼﹖安排無限銷魂事。砑紅箋﹐靑綾被。畱他無計﹐去便隨他去。算來還有許多時﹐人近也﹐愁回處。

添病【訴衷情近】

幾番春信﹐遮得香魂無影。銜來好夢難憑﹐碎處輕紅成陣。任教日暮還添﹐相思近了﹐莫被花吹醒。雨絲零。又早明簾人靜。輕輕分付﹐多个未曾經。畫樓心﹐東風去也﹐無柰受他﹐一宵恩幸。愁甚病兒眞。

夜景【兩同心代人作】

不脫鞋兒﹐剛剛扶起。渾笑語﹐燈兒斯守。心窩內。著實有些些憐愛。緣何昏黑﹐怕伊瞧地。兩下糊塗情味。今宵醉裏。又塡河﹐風景堪思。況銷魂﹐一雙飛去。俏人兒﹐直恁多情﹐怎生忘你。

寄書【踏莎行】

花痕月片﹐愁頭恨尾。臨書已是無多淚。寫成忽被巧風吹﹐巧風吹碎人兒意。半簾燈焰﹐還如夢水。銷魂照个人來矣。開時須索十分思﹐緣他小夢難尋眎。

五更【浣溪沙】

金猊春守簾兒暗﹐一點舊魂飛不起﹐幾分影夢難飄斷。醒時惱見小紅樓﹐朦朧更怕靑靑岸﹐薇風漲滿花階院。

憶舊【河傳】

花前雨後﹐暗香小病﹐眞个思淸切。夢時節﹐見他從不輕回。風動也﹐難尋覓。簡點枕痕剛半折。淚滴紅綿﹐又早春文滅。手兒臂兒﹐都是那有情人﹐故把人心搖拽。

重遊【少年遊】

絲絲碧樹何曾捲﹐又是梨花晚。海燕翻翻﹐那時嬌面。做了斷腸緣。寄我紅箋人不見。看他羅幕秋千。血衣著地﹐未息飄颺﹐也似人心軟。

落花【南鄕子】

拂斷垂垂雨。傷心蕩盡春風語。況是櫻桃薇院也。堪悲。又有个人兒似你。莫道無歸處。點點香魂淸夢裏。做殺多情畱不得﹐飛去。願他少識相思路。

賦

秋思賦

時旣容與﹐勢則漂■﹝氵暠﹞。將有體之相宣﹐固■﹝石聊﹞聲之潔變。案衍還會﹐溓■﹝忄畫﹞稱遽﹔任物未詳﹐化始孰去。曾違累而遠羣﹐遂約虛而驛意。運密漠之遺旨﹐專潺猗以植遇﹔獵水裔之嫽妙﹐爗娑艸之善捷。鳥應淡而遠紏﹐條敷窏而輔脇。何爓易之不倨﹐寫紛狡之必列。若爽旦之迢璀﹐方漻屏而又復。結情纚﹐被騰豎﹔蕩繁石﹐湧絳瀏。外形奔濩﹐逸機疏烱。與乎漫漫﹐靑熒激流﹔繽紛可裁﹐暗藹眇眇。鴻焯遠來﹐剛英上回﹔纍然相擊。漠不可受。遽役容於混成﹐將華威而先疾。厥髙行遊﹐招搖中息。棲峛崺﹐遷郁悒﹔仰踸踔﹐稟駿遝。競怳懭而齊形。顯修儀之各合。不翔峙於狎中﹐藉縱冽之甫吟。諒橫墜之悉取﹐尙丰侔之可禁。𨿽■﹝山建﹞嶫其易從﹐恣迥奧而載任。悵鴖鼯之相角﹐競櫨礧之負遮。意妍要於所屆﹐感眾隱而宅華。室幽轇而觸暮﹐月錯迕而少蹷。風蔑蔑以夷新﹐波淪淪而練葉。神回依於美羈﹐匪霽藹之交滅。招易叛於若玆﹐術羣聚而非密。肅華阪﹐欻桂棹﹐濫云湄﹐岌玉磶﹔接俶■﹝氵隱﹞﹐整危凝。廣奇隙﹐萃弱麗。質自然之博大﹐抗精觀之廢畱。猗吾道之郅郅﹐多雜好之衍衍。經弘規而中泰﹐陬一釋而未旋。塗大事惕﹐不蹈倖源﹐殊制絕形﹐沛沛黯黯。卽汍沅之在中﹐軒集之在外。動厲潰之誰營﹐總纂粲之無睹。銀河內涵而徑末﹐星繩緣爍而難趨。揆肆望之掩藹﹐益濈沒之徘徊﹔詎升景之不能﹐悲渟滀之可測﹔案梧子之沈浮﹐想楸姿之無則。駢風吹以導靡﹐瑟玉柱而愆式。平靑气之絪縕﹐順紅蘭之序色。揆思所任﹐冥割乃深﹔滌蕩往播﹐固以成文。紆明象之吾屬﹐引怡慮之最盈。乃返沈冥﹐格和寧。思太上之立徳﹐儼縹際而少聞﹔爲盛遙之逸舉﹐亦渥彩而寡乘。倘朗嫿之不至﹐又奚取乎詭詞﹖解愨素之可懷﹐亦時與於未異。奏鐘律而一悟﹐何炫耀之不長﹖摩揭孽而勿更﹐流滈瀚其孰忘﹖攬萬象之崄介﹐究淵瑣之共方。望盛時以森桀﹐距閬閬而邀翔。若華滋之隱隱﹐撫玄瓚之泱殃。乃攝太乙﹐降玄冥。丹山峨峨如濎濙﹐六气扶搖其毓赴。寒門糅糅而駭神﹐飛龍杳杳其若津。气相察兮宏窐不逮﹐靈往郁兮嘉思頃傾涉﹐發鯨魚兮蝹蝹觸奔﹐誇沕圠兮插閽硎。訬百官兮韜豢響﹐廓垠淢兮彪族詳。耾震晦兮水不潰﹐申遌遌兮後助信。雰庭決兮開騀穰﹐日紀亂兮道消長。儐浮碩兮天聲洪﹐涉無有兮亦已去。盻漘風兮中所予﹐云敻敻兮陰藩藩。吾將浸淫兮不知止﹐嗟秋之闐來兮遷堙易。

別賦

艸弱朱靡﹐水夕沈鱗。又碧月兮河粱﹐秋風兮在林。指金閨於素璧﹐■﹝門外向內﹞翠幔於琴心。於此言別﹐懷愁不禁。云泫泫兮似浮﹐泉杳杳而始下。撫檐幄之霏涼﹐拂銀箏其孰寫。重以伭花之早寒﹐玉臺之絳粉。旣解佩而邅延﹐更畱香之氤氳。攬紅藥之夜明﹐悵靑蘭而晨恨。會當遠去﹐瞻望孤云。於是明河欲墜﹐玉勒半盼。化桃霞兮王孫馬﹐衝柳雪兮遊子衣。離遠臯之木葉。牽睛﹝晴﹞霧之遊絲。度疏林而去我﹐隔江水之微波。本平夷而起巘﹐更通達而成河。妍迹已往﹐遺恩在塗。掩電母而不禦。雜水業而常孤。思美人兮江漵﹐觸鸞發兮愁余。並瑤瑟之潺湲。共風吹而無娛。念眾族之晈晈﹐獨與予兮紛馳。誰徑逝而不顧﹐懷縹緲而奚知。誠自悲憂﹐不可言諭。至若玄圃詞人﹐洛濱才子。收車輪於博望﹐蕩云物於龍池。嘉核甫陳﹐驪歌遽奏。折銀蕊於隴上﹐驕簫館於池頭。之官京洛﹐遷斥羅浮。觀大旗之莫射。登金穀而不遊。嘆木瓜之潰粉﹐聆悽響於淸輈。或朔零陵之事﹐或念南皮之儔。咸辭成而瑯瑯﹐視工思而最愁。又若河朔少年﹐南陽乳虎。感烏馬兮庭階﹐擊蒼鷹兮殿上。風戔戔兮漸哀。築摵摵而欲變。上客斂魂﹐白衣數起。左驂殪兮更不還﹐黃塵合兮心所爲。忽日晝之晻曖﹐睹寒景之侵衣。愁莫愁兮眾不知﹐悲何爲兮悲壯士。乃有十年陷敵﹐一劍懷仇。將置身於廣柳﹐或髡鉗而伏匿。共衰艸兮班荊﹐咽石瀨兮設食。逝泛濫於重淵﹐曠霅煜於窋室。酒未及潺﹐餐末及下。歌河上而沾裳﹐仰駟沫而太息。若吳門之篪﹐意本臨岐。大梁之客﹐魂方逝北。當起舞而徘徊﹐更痛深其危戚。至若掩紈扇於炎州﹐卻眞珠於玉漏。恩甚兮忽絕﹐守禮兮多尢。觀蒻羽之拂璧﹐慨龍帷之郁畱﹐念膠固而獨明﹐惟銷鑠之莫任。垂楚組而擾倚﹐絙鳳綬而遣神。盼雉尾於俄頃﹐迥金螭之別深。日暮廣陵﹐憑欄水調。似殿臺之淸虛﹐識宜春之朗曼。乃登舟而嗚咽﹐愁別去其漫漫。又若紅粉羽林﹐辟邪獨賜。同武帳之新寵﹐後灞岸之放歸。紫簫兮事遠﹐金縷兮淚滋。更若長積雪兮閉靑冢﹐嫁絕域兮永烏孫。儼云蟬於萬里﹐卽煙霓之夕昏。雁山曉兮斷遼水。紅蕉澀兮辭嬋嬡。至若靈娥九日兮將梳﹐苕蓉七夕兮微渡。月暎■﹝口晳﹞而創虹縷﹐露流澌兮開房河。披天衣之霄敍﹐忽云旗之悵圖。亦有托纖阿於淄右﹐期玉鏡於邯鄲。甫珊瑚之照耀﹐親犀珞之纏綿。悼亭上之春風﹐嘆上巳於玉面。本獨孤之意邈﹐繞竇女之情娟。至有蝦蟆陵下之歌﹐燕子樓前之雨。白楊蕭蕭兮鶯塚灰﹐莓苔瑟瑟兮西陵上。愴虯膏之水訣﹐淡華燭而終古。顧驂驔之奠攀﹐止玉合之薦處。豈若西園無忌﹐南國莫愁﹐始承歡面不替﹐卒曠然而不違。君歌折柳於鄭風﹐妾詠蘼蕪於天外。異櫻桃之夜語﹐非洛水之朝來。自罘罳之雀暗﹐憐蘭麝之鴨衰。據靑臯之如昨﹐看盤馬之可哀。招搖蹀躞﹐花落徘徊。結綬兮在平樂﹐言別兮登髙臺。君有旨酒﹐妾有哀音﹐爲彈一再﹐徒傷人心。悲夫同在百年之內﹐共爲幽怨之人。事有參商﹐勢有難易。𨿽知己而必別﹐縱暫別其必深。冀白首而同歸﹐願心志之固貞。庶乎延平之劍﹐有時而合。平原之簪﹐永永其不失矣。

男洛神賦【有序】

友人感神滄溟﹐役思妍麗﹐稱以辧服羣智﹐約術芳鑑﹐非止過於所爲﹐蓋慮求其至者也。偶來寒漵﹐蒼茫微墮﹐出水窈然﹐殆將惑其流逸﹐會其妙散。因思古人徵端於虛無空洞者﹐未必有若斯之眞也。引屬其事。渝失者或非矣。況重其請﹐遂爲之賦。

格日景之軼繹﹐蕩回風之濙遠。縡漴然而變匿﹐意紛訛而鱗衡。望■﹝女便﹞娟以熠耀﹐粲黝綺於疏陳。橫上下而仄隱﹐寔澹流之感純。識淸顯之所處﹐俾上客其逶輪。水潗潗而髙衍﹐舟冥冥以伏深。𨿽藻紈之可思﹐竟隆傑而飛文。騁孝綽之早辯﹐服陽夏之妍聲。於是徴合神契﹐典澤婉引。攬愉樂之韜映﹐擷凝■﹝巾冥﹞而難捐。四寂漻以不返﹐惟玄旨之系搴。聽墜危之落葉﹐旣萍浮而無涯。臨汜藏之萌濭﹐多漎■﹝氵裔﹞於肆掩。況乎浩觴之猗摩﹐初無傷於吾道。羊吾之吟詠﹐更奚病其曼連。善憀慄之近心﹐吹寒帷之過降。乃瞻星漢﹐溯河梁。云馺嵃而不敷﹐波窲雜以並烺。淒思內曠﹐摵理妙觀。消矆崒於戾疾﹐承輝嫮之微芳。伊蒼傃之莫記﹐惟雋朗之忽忘。驚淑美之輕墮﹐悵肅川之混茫。因四顧之速援﹐始嫚嫚之近旁。何熿耀之絕殊﹐更妙鄢之去俗。匪褕■﹝衤曵﹞之嬛柔﹐具靈矯之爛眇。水气酷而上芳﹐嚴威沆以窈窕。尙結風之棲冶﹐刻丹楹之纖笑。縱鴻削而難加﹐紛琬琰其無睹。鳧雁感而上騰。潾灦回而爭就。方的礫而齊弛﹐遵襳瞹以私縱。爾乃色愉神授﹐和體飾芬。啟奮迅之逸姿﹐信婉嘉之特立。羣嫵媚而悉舉﹐無幽麗而勿臻。懭乎緲兮﹐斯因不得而夷者也。至其渾攄自然之塗﹐戀懷俯仰之內﹐景容與以不息﹐質寄煥以相依。庶紛郁之可登﹐建艷蔤之非易。愧翠羽之炫宣﹐乏瑯玕而疊委。卽瀖妙之相進﹐亦速流之詭詞。欲乘時以極泓﹐聿鼓琴而意垂。播江臯之靈潤。何瑰異之可欺。協玄響於湘娥﹐匹匏瓜於織女。斯盤桓以喪憂﹐雕疏而取志。微揚蛾之爲諐﹐案長眉之﹝瞴色﹞。非彷佛者之所盡﹐豈漠通者﹝之﹞可測。自鮮﹝繚﹞繞之才﹐足以窮此爓溔之態﹝矣﹞。

●湖上艸

目錄

雨中遊斷橋上巳西陵十首寒食淸明行月夜登湖心亭冷泉亭作西湖八絕句嶽武穆祠贈汪然明過孤山友人快雪堂遊淨慈贈劉晉卿於忠肅祠遊龍井新庵贈陸處士西湖采蒓出關外別汪然明題祁幼文寓山艸堂

湖上艸【已卯春】

柳隱如是著

雨中遊斷橋

野橋丹閣總通煙。春气虛無花影前。北浦問誰芳艸後﹐西冷應有恨情邊。看桃子夜論鸚鵡﹐折柳孤亭憶杜鵑。神女生涯倘是夢﹐何妨風雨照嬋娟。

上巳

觸望皆幽素﹐離離欲細吹。桃花溫淥水﹐遊女弄江籬。珠閣鳴箏晚﹐蘭香入樹遲。應憐芳艸夢﹐猶待捲簾知。

西陵十首

其一

西冷月照紫蘭叢﹐楊柳絲多待好風。小苑有香皆冉冉﹐新花無夢不濛濛。金吹油壁朝來見﹐玉作靈衣夜半逢。一樹紅梨更惆悵﹐分明遮向畫樓中。

其二

燈昏月底更傷神﹐馬埒隨風夜拂塵。楊柳已成初雁恨﹐桃花猶作未鶯春。靑驄點點余新迹﹐紅淚年年屬舊人。芳艸還能邀風吹﹐相思何異洛橋津。

其三

九嶷弱水共沈埋﹐何必西冷憶舊懷。玉碗如煙能宛轉﹐金燈不夜若天涯。山櫻一樹迷仙井﹐桃葉幹條渺風釵。萬古情長松柏下﹐只愁風雨似秦淮。

其四

遊絲一半蝶驚回﹐故似飄花入樹來。上巳何須射馬苑﹐淸明仍作鬥鷄臺。淒迷蕙帳墳前杏﹐曠渺玄亭種後梅。只有新通花上月﹐梨魂寂寂五更開。

其五

微波一曲月蒼茫﹐聲起西冷葉葉涼。杜宇每隨金管發﹐春風不及玉杯長。邀入畫舫田鸚鵡﹐遊女新綾織鳳凰。況是綺花輕蝶裏﹐止應十步有蘭香。

其六

西陵云物自蕭森﹐壠雊髙巖澗水深。桂白小山惟葉落﹐梨紅大谷識春陰。山陽最感鄰入笛﹐東野時聞處女琴。尙有田園賦歸客﹐棲遲無限洛川吟。

其七

修修林景在髙柯﹐此夕西園行珮過。隔水何人匪別鶴﹐空山無樹亦微波。黃梅自合錢塘雨﹐修竹誰傳庾墓歌。落日懷人正江上﹐最令平子夜愁多。

其八

叢蘭飛蝶似秋霞﹐翡翠巢空織素家。葉縣偶逢雙鳧舄﹐南陽時有鈿香車。河源楊柳今成雪﹐西域葡萄開早花。不信蛾眉蔽珠閣﹐相思應是玉鉤斜。

其九

春風無限更花朝﹐寶瑟何繇聲暗銷。盧女彈空橫卻月﹐湘江吹罷欲回潮。惟聞緩緩推蘇小﹐已有盈盈學董嬌。寂寞西冷煙雨後﹐才余桃李隔溪橋。

其十

荒涼夙昔鶴曹遊﹐松柏吟風在上頭。【時遊孤山。】苑吏已無勾漏鼎﹐【稚川爲勾漏長。】煙霞猶少嶽衡舟。【褚元璩隱於錢塘時﹐放舟衡嶽。】遙憐浦口芙蓉樹﹐彷佛山中孔雀樓。從此邈然冀一遇﹐遺宮廢井不勝愁。

寒食

滄滄人閨景﹐薇藿自生芳。石露澄松白﹐春風雜樹黃。鶯啼猶著雨﹐雲亂欲侵裳。今日故園節﹐蔥蘢安可忘。

淸明行

春風曉帳櫻桃起﹐繡閣花驄綺晴旨。桃枝柳枝偏照人﹐碧水延娟玉爲桂。朱蘭人手不禁紅﹐芳艸紛勻自然紫。西冷窈窕雙回鸞﹐蕙帶如聞明月气。可憐玉鬢茱萸心﹐盈盈艷作芙蓉生。明霞自落鳳巢裏﹐白蝶初含團扇情。丹珠泣夜柳條曲﹐夢入鶯閨漾空淥。斯時紅粉飄髙枝﹐豆蔻香深花不續。靑樓日暮心茫茫﹐柔絲折入黃金牀。盤螭玉燕無可寄﹐空有鴛鴦棄路旁。

月夜登湖心亭

碧艸河西水上亭﹐和煙和月復空冥。芙蓉曲斷金波冷﹐楊柳姿深天外靑。湧夜何入吟落木﹐春江一望卻侵星。遙憐處處烽煙事﹐長嘯無心閣自憑。

冷泉亭作

林髙曾似故園情﹐蒼壁如聞廬嶽聲。秋浦依微暗寒水﹐春花映掩濕啼鶯。丹霞會向巖頭識﹐碧澗還因樹頂明。何事嵩陽未歸去﹐莊知薜荔可選名。

西湖八絕句

其一

垂楊小院繡簾東﹐鶯閣殘枝未思逢。大抵西冷寒食路﹐桃花得气美人中。

其二

年年紅淚染靑溪﹐春水東風折柳齊。明月乍移新葉冷﹐啼痕只在子規西。

其三

湘弦瑟瑟瑣靑梅﹐些是香銷風雨嵬。無數紅蘭向身瀉﹐誰知多折不能回。

其四

南屏煙月曉沈沈﹐細雨嬌鶯淚似深。猶有溫香雙蛺蝶。飛來紅粉字同心。

其五

亞枝初發可憐花﹐剪剪靑鸞濕路斜。移得傷心上楊柳﹐西冷杜宇不曾遮。

其六

靑蕪煙掠夜涼時﹐落盡櫻桃暗碧池。恨殺楊花已如淚﹐春風春夢又相吹。

其七

晴湖新水玉生煙﹐芳艸霏霏飿雁鈿。苦憶靑陵舊時鳥﹐桃花啼裏不曾還。

其八

愁看屬玉弄花磯﹐紫燕翻翻濕翠衣。寂寞春風香不起﹐殘紅應化雨絲飛。

嶽武穆祠

錢塘曾作帝王州﹐武穆遺墳在此丘。遊月旌旗傷豹尾﹐重湖風雨隔髦頭。當年宮館連胡騎﹐此夜蒼茫接戍樓。海內如今傳戰鬥﹐田橫墓下益堪愁。

贈汪然明

禹臺紫气郁相望﹐長者髙名動四方。白首雲霄羊陟譽﹐黃金湖海尉佗裝。春風北地樽應滿﹐夜月西京賦自長。論到信陵還太息﹐中原龍臥有誰當。

過孤山友人快雪堂

髙秋居上隱柴桑﹐有客登臨過艸堂。黃蝶晴添花淡渺﹐靑鳩啼斷月微茫。松巖巢鶻翻幽果﹐童子移琴叩竹房。我欲題詩向仲蔚﹐孤云寂寂輞川莊。

遊淨慈

每憶華林集﹐聊同月浦遊。童巖吐春霤﹐杜若起芳洲。小鳳棲桐樹﹐朝霞引桂舟。此中無絳雪﹐猶爲白雲畱。

贈劉晉卿

子政還傳中壘官﹐景丹一札動長安。【晉卿臨行﹐遺書上官薦余﹐有「三千里未嘗一修刺」語。】才推玉樹披云館﹐名在金莖承露盤。作賦雄鳳龍堞起﹐懷人明月兔園寒。應知同甫悲歌意﹐剪燭憂時過夜闌。

於忠肅祠

少保絕世人﹐功名寄遼廓。方其用兵時﹐戰守何精確。意气吞龍荒﹐事業髙云閣。坐見大駕回﹐左賢死絕幕。一朝天命移﹐穰苴謀始作。西市誦白雲﹐風雷遂寂寞。異議豈不知﹐歷數公所學。傷哉感殊遇﹐因此犯鋒鍔。至今二百年﹐精靈在丘壑。我來西湖濱﹐檐霤更蕭索。荒艸鳴蟪蛄﹐靑天橫鶖鶚。松柏暗丘隴﹐枯桑喧鳥雀。灑淚空夕陽﹐英風竟安托﹐自公替淩後﹐幾人稱犖卓。所以徒步客﹐慟哭霸王略。

遊龍井新庵

幽禽多夕響﹐佳人延暮悲。山館唱髙言﹐玄鶴鳴淸池。悠悠墮澗水﹐登眺有餘思。彈琴盤石間﹐豈必巖桂枝。月出流金塘﹐淸歌同盛吋。女蘿生北山﹐雲气臨華榱。回翔此佳會﹐後宴安可期。引領嘆浩渺﹐四座各長咨。

贈陸處士

誰於物外見文雄﹐一夕新思滿桂叢。甫裏玄談髙洛下﹐幹原文筆擅江東。芙蕖合載中山曲﹐楊柳應同慧曉風。身是華亭舊時客﹐叮知餘論在司空。

西湖采蒓

空川日暮夜雲層﹐煙景無心問武陵。爲有春風輕鶴浦﹐緣尋秋味暗魚罾。江籬自愛陶彭澤﹐樽酒深思張季鷹。更憶故人峯泖曲﹐相思何處寄蒓冰。

出關外別汪然明

遊於天涯感塞鴻﹐故人相別又江楓。潮聲夜上吳城闊﹐海色晴連越嶂空。壁壘煙銷生日月﹐菇蒲日落起雄風。誰憐把酒悲歌意﹐非復桃花潭水同。

題祁幼文寓山艸堂

懸圃涼風物外姿﹐石樓丹蝀總相宜。家通洛浦琪云接﹐人倚湘君放鶴遲。花滿曉臨珠蓋拂﹐鶯啼春入玉衣吹。伊余亦有懷園引﹐笛裏靑霞渺桂旗。

●柳如是尺牘

目錄

柳如是尺牘小引林雪

尺牘一至尺牘三十一

柳如是尺牘小引

余昔寄迹四湖﹐每見然明拾翠芳堤﹐偎紅畫舫﹐徉徜山水間﹐儼黃衫豪客。時唱和有女史纖郎﹐人多艷之。再十年﹐余歸三山﹐然明寄眎畫卷﹐知西泠結伴﹐有畫中人楊云友﹐人多妒之。今復出懷中一瓣香﹐以柳如是尺牘寄余索敍。瑯瑯數千言﹐艷過六朝。情深班蔡﹐人多奇之。然明神情不倦﹐處禪室以致散花。行江臯而逄解珮。再十年﹐繼三詩畫史而出者﹐又不知爲何人﹖總添入西湖一段佳話。余且幸附名千載云。

三山林雪天素書於翠雨閣。

柳如是尺牘

雲間柳隱如是著

一

湖上直是武陵溪﹐此直是桂棟藥房矣。非先生用意之深﹐不止於此。感甚﹗感甚﹗寄懷之同﹐乃夢寐有素耳。古人云「千里猶比鄰。」殆不虛也。廿八之訂﹐一如臺命。

二

早來佳麗若此﹐又讀先生大章﹐覺五夜風兩﹝雨﹞淒然者﹐正不關風物也。羈紅恨碧﹐使人益不勝情耳。少頃﹐當成一詩呈教。明日欲借尊舫﹐一向西泠兩峯。余俱心感。

三

泣蕙艸之飄零﹐憐佳人之埋暮﹐自非綿麗之筆﹐恐不能與於此。然以云友之才﹐先生之俠﹐使我輩卽極無文﹐亦不可不作。容俟一荒山煙雨之中﹐直當以痛哭成之可耳。

四

接教井諸臺貺。始知昨宵春去矣。天涯蕩子﹐關心殊甚。紫燕香泥﹐落花猶重﹐未知尙有殷勤啟金屋者否﹖感甚﹗感甚﹗劉晉翁雲霄之誼﹐使人一往情深﹐應是江郎所謂神交者耳。某翁願作交甫﹐正恐弟仍是濯纓人耳。一笑﹗

五

稽叔夜有言「人之相知﹐貴濟其天性。」弟讀此語﹐未嘗不再三嘆也。今以觀先生之於弟﹐得無其信然乎﹖浮談謗■﹝鷂﹐欠代鳥﹞之述﹐適所以爲累﹐非以鳴得志也。然所謂飄飄遠遊之士﹐未加六翮﹐是尢在乎鑑其機要者耳。今弟所汲汲者﹐止過於避迹一事。望先生速圖一靜地爲進退。最切﹗最感﹗余晤悉。

六

弟欲覽艸堂詩﹐乞一簡付。諸女史畫方起﹐便如彩雲出衣。至云友一圖﹐竟似濛濛淥水﹐傷心無際。容假一二日﹐悉其靈妙﹐然後奉歸也。

七

鵑聲雨夢﹐遂若與先生爲隔世遊矣。至歸途黯瑟﹐惟有輕浪萍花與斷魂楊柳耳。回想先生種種深情﹐應如銅臺髙揭。漢水西流﹐豈止桃花千尺也。但離別微茫﹐非若麻姑方平﹐則爲劉阮重來耳。秋間之約﹐尙懷渺渺﹐所望於先生維持之矣。便羽卽當續及。昔人相思字﹐每付之斷鴻聲裏。弟於先生亦正如是﹐書次惘然。

八

枯桑海水﹐羈懷遇之﹐非先生指以翔步﹐則漢陽搖落之感﹐其何以免耶﹖商山之行﹐亦視先生爲淹速爾。徒步得無煩屐乎﹖並聞。

九

惠眎新詠﹐正如雪峨天半。十日覽之﹐未得波葉﹐況云琢玉﹐有不爲邯鄲之步者耶﹖落霞一題﹐當令片石被繡矣。拙作容更韻請政。

十

分袂之難﹐昔賢所愳。望中雲樹﹐皆足以搖居人之慘澹﹐點遊者之蒼涼矣。行省重臣﹐忽枉瓊瑤之答﹐施之蓬戶﹐亦以云泰。凡斯皆先生齒牙餘論﹐況郵筒相望﹐益見遠懷耶﹖不旣縷縷。

十一

良晤未幾﹐離歌忽起﹔河梁澹黯﹐何以爲懷。舊有衛玠之贏﹐近則裴楷之困。羈緒寒悰﹐惟以雲天自慰。無論意之有及有不及﹐先生能寒谷而春溫之。豈特劉公一紙書﹐賢於十部從事而已。二扇艸上﹐病中不工。書不述懷﹐臨風悵結。

十二

髙詠便如八瑯之璈﹐彈於閬風。𨿽緱吹湘弦﹐何足並其靈駿。卽當屬和﹐書箑請政。落月屋梁﹐疑照顏色﹔聞笛之懷。想均之矣。來墨精妙﹐齋名雙靑。觸緒無端﹐俟淸塵以悉耳。

十三

鱗羽相次﹐而晤言遙阻﹐臨風之懷﹐良不可任。齊云勝遊﹐兼之逸侶﹔踦■﹝血步﹞之思﹐形之有日。柰近贏薪憂﹐褰涉爲憚。稍自挺動﹐必不忍蹇偃﹐以自外於霞客也。玆旣負雅招﹐更悼索見。神爽遙馳﹐臨書惘惘。

十四

褦襶宴坐﹐愈深賞音之懷﹐況以先生之髙徹人倫水鑑。歲寒三過﹐何止訪戴雪舟﹐可一日而不對冰壺﹐聆玉屑耶﹖昨以小疢﹐有虛雅尋。怏怏之餘兼之恧悚。塵中霞表﹐二者知有分矣。先生得無賞其言而察其意耶﹖一笑。

十五

雲海之思﹐寄於一介﹔𨿽有幽氳﹐豈可達耶﹖燕居有懷﹐得無相念﹔飛越之意﹐不謀而會矣。長翁處舊作書箑﹐似乎荒忽。容耑賦長言﹐以志揚頌。何如﹖

十六

弘覽前玆﹐立雋代起。若以渺末﹐則輪翮無當也。先生優之以峻上﹐期之於綿邀﹐得無逾質耶﹖鱗羽相望﹐足佩殷遠。得片晷商山﹐復聞揮塵﹐則羈懷幸甚耳。

十七

寄繁思於鱗羽﹐斯已無聊﹐況曠日而聞問。何如感切耶﹖有懷光霽。無時去心﹔忽捧素書﹐恍若披面。日髙詠下投﹐稠儀遠餉﹐此豈渺末所敢當﹐辭筆所能頌也﹗流光甚駛﹐旅況轉淒。恐悠悠此行﹐終浪遊矣。先生相愛﹐何以命之﹖一逢歲始﹐卽望淸騶。除夕詩﹐當屬和呈覽﹐余惟臺照﹐不旣。

十八

溫序想淸襟與和風相扇﹐可勝延躍。不意元旦嘔血﹐遂爾岑岑。至今寒熱日數十次。醫者亦云﹐較舊沈重。恐瀕死者無幾。只增傷悼耳。所感溫慰過情﹐郵筒兩寄。銘刻之私﹐非言所申。嗟乎﹗知己之遇﹐古人所難。自愧渺末﹐何以當此﹖倘芝眉得見﹐愁苦相勞﹐復何恨耶﹖荒迷之至﹐不知倫次。

十九

搖落旅懷﹐奄焉靑序。所謂思發花前﹐人歸雁後耳。遠餉華燈﹐淸輝如對。覺懸魚之固﹐無以稱施。柰何﹗知瞻晤在卽﹐欣辧無任。幸勿爽期﹐臨褚延切。

二十

一發尺素﹐一爲沾襟﹐渾似對溫顏而道繁愫也。旅思其淒﹐歸心轉劇。相望盈盈﹐何繇披瀝。如得片晷過存﹐一籌住畱﹐則羈人幸甚。否則躬涉遠叩﹐圖奉淸塵也。倉忽艸復。

廿一

蜩燕之翔﹐枋楡而止﹐兼之荒散﹐體气未遒﹐方懼識者見嗤。乃爾推譽溢量﹐得之意表﹐寧不自恧。至若髙引百言﹐開人雲霧﹐盤彜古異﹐鐘呂洪蕩﹐近代文人所難夢見。此豈渺末能承﹐詞筆可嘆也。縷縷之緒﹐俟對以悉。

廿二

雪至雨歸﹐易別爲惻。行旌所渺﹐勞心隨之。見眎新詠﹐淒若繁弦﹐當勉和以政。畢兄詩敍﹐雁道人新篇﹐計初十側可就。行期當如前約。臨楮悒悒。

廿三

前接教後﹐日望車塵。知有應酬﹐良晤中阻。徙倚之思﹐日切而已。入春惘惘﹐至今輟嶺。傑作髙邁﹐達夫何足彷拂。覽之神往。

廿四

雲霄殷誼﹐褰涉忘勞。居有倒屣﹐行得順流。安驅而至﹐坦履而返。萍葉所依﹐皆在光霽。特山煙江樹﹐觸望黯銷。把袂之懷﹐渺焉天末巳。審春暮遊屐遄還﹐故山猿鶴﹐夢寐遲之。如良晤難期﹐則當一羽修候爾。廿四日出關。倉率附聞。嗣有縷縷﹐俟之續布﹐不旣。

廿五

率爾出關﹐奄焉逾月。先生以無累之神﹐應觸熱之客﹐淸淳之語﹐良非虛飾。而弟影杯彌固﹐風檄鮮功﹐乃至服餌淸英﹐泳遊宗極。只溢滯滛﹐靡聞恬遏。地有觀機曹子﹐切劘以文。其人鄴下軼才﹐江左罕儷﹐兼之叔寶神淸之譽﹐彥輔理遣之談。觀濤之望﹐斯則一耳。承諭出處﹐備見愷切﹐特道廣性峻﹐所志各偏。久以此事推纖郎﹐行自愧也。卽其與云云﹐亦弟簡雁門而右逢掖。諧尙使然﹐先生何尢之深﹐言之數歟﹖至若某口語﹐斯又鄙流之恆﹐無足異者。董牛何似﹖居然雙成耶﹖棲飲之暇﹐樂聞勝流。顧嵇公懶甚﹐無意一識南金。柰何﹗柴車過禾﹐旦夕遲之。伏枕荒謬﹐殊無銓次。

廿六

弟昨冒雨出山﹐早復冒雨下舟。昔人所謂「欲將雙屐﹐以了殘緣」﹐正弟之諭耳。明早當泊舟一日﹐俟車騎一過﹐卽回煙棹矣。望之。

廿七

得讀手札﹐便同阿閃﹝閦﹞國再見矣。但江令愁賦﹐與弟感懷之語﹐大都若天涯芳艸﹐何繇與巴山之雨﹐一時傾倒也。許長史《眞誥》﹐亦止在先生數語間耳。望之﹗余扼腕之事﹐病極。不能多述也。

廿八

弟之歸故山也﹐本謂吹笛露橋﹐聞簫月榭。乃至錦瑟瑤笙﹐已作畫檐蛛网。日望淒涼﹐徒玆綿麗。所以未及遵剡棹﹐而行蹤已在六橋煙水間矣。已至湖湄﹐知先生尙滯故里。又以橫山幽崎﹐不減赤城﹐遂懷尙平之意。不意甫入山後﹐纏綿夙疾﹐委頓至今。近聞先生已歸﹐幸卽垂視。山中最爲麗矚﹐除藥鑪禪榻之外﹐卽松風桂渚。若覿良規﹐便爲情景俱勝。讀孔璋之檄﹐未可知也。伏枕艸艸﹐不悉。

廿九

弟抱屙禾城﹐已纏月紀。及歸山閤﹐幾至彌畱。見遮須之尊﹐忘波旬之怖。不意太山有生肌之賜﹐賈鵩空頌勞之辭。今𨿽華鬘少除﹐而尼連未浴。邈邈之懷﹐未卜淸邁。何期明河﹐又讀鱗間耶﹖弟卽日觀濤廣陵﹐聆音震澤。光生又以尙禽之事未畢。旣不能晤之晚香﹐或當期之仙舫也。某公作用﹐亦人異賭墅風流矣。將來湖湄鱖魚如絲﹐林葉正頳。具爲延結﹐何可言諭。

三十

嗣音遙阻﹐頓及蕭晨。時依朔風﹐禹臺黯結。弟小艸以來﹐如飄絲霧﹐黍谷之月﹐遂躡虞山。南宮主人﹐倒屣虯知﹔羊公謝傅﹐觀玆非邈。彼聞先生與馮云將有意北行﹐相望良久。何謂二仲﹐尙渺溯洄﹖弟方耽遊蠟屐﹐或至閣梅梁雪﹐彥會可懷。不爾﹐則春王伊邇﹐薄遊在斯。當偕某翁便過通徳﹐一景道風也。耑此修候﹐不旣。

三十一

尺素之至﹐甚感相存。知虞山別後﹐已過夷門﹐延津之介﹐豈漫然耶﹖此翁气誼﹐誠如來教。重以盛心﹐引眎明愷。顧慚菲薄﹐何以自竭。惟有什襲斯言﹐與懷俱永耳。武夷之遊﹐聞在旦夕﹐雜佩之義﹐於心闕然。當俟越橐雲歸﹐或相賀於虞山也。應答小言﹐已分嗤棄﹐何悟見賞通人﹐使之成帙。非先生意深﹐應不及此。特有遠投﹐更須數本﹐得飛槳見眙爲感﹗非渺諸惠﹐謝謝。四箑艸完。不盡。

●柳如是詩

目錄

小引

淸明行西泠二首劉夫人移居金陵賦此奉寄小至日京口舟中冬日泛舟春日我聞室賦庚辰除夕守歲辛巳元日上元夜泊舟虎丘西溪小飲鴛湖舟中送牧翁之新安奉和陌上花三首禊後五日浴湯池四首中秋出遊詠睡蝶雨中遊斷橋贈若芷大家四首於忠肅祠西泠二首

小引

予論次閨閣諸名家詩﹐必以河東爲首。「花非花﹐霧非霧」﹐不足爲其輕盈也。「玉佩來美人﹐朱弦彈綠綺」﹐不足爲其和麗也。「秋菊有佳色﹐蘭艸自然香」﹐不足爲其芳韻也。「楚江巫峽半雲雨﹐淸簟疏簾看弈棋」﹐不足爲其淸遙也。「無情有恨何人見﹐月白淸霜欲墮時」﹐不足爲其幽怨怡悵也。蓋閒情澹致﹐風度天然﹐盡洗鉛華﹐獨標素質。而又日侍騷雅鉅公﹐揚扢古今﹐吐納珠玉﹐宜其遺眾獨立﹐令粉黛無色爾爾。豈止琉璃硯匣﹐終日隨身﹐翡翠筆牀﹐無時離手而已哉﹗夫令暉容華﹐不聞喆耦﹐巖卿羽仙﹐終成怨婦。卽香山之樊素﹐東坡之朝云﹐得所依矣。然讀「春隨樊素一時歸」與《六如塔銘》﹐輒爲黯然魂消。且不聞二姬當日以紅香視艸﹐素粉題箋﹐見重二公也。河東之遇﹐儷於二姬﹐而才復遠過焉。然則其冠冕閨閣諸名家﹐豈獨玆集而已哉﹗

梁溪鄒斯漪流綺題。

柳如是詩

雲間柳是如是著

鄒斯漪選

淸明行

春風曉帳櫻桃飛﹐繡閣花驄麗晴綺。桃枝柳枝偏照人﹐碧水延娟玉爲柱。朱蘭人手不禁紅﹐芳艸紛甸﹝勻﹞自然紫。西泠窈窕雙回鸞﹐蕙帶如聞明月气。【雋气撲人。】可憐玉鬢茱萸心﹐盈盈艷作芙蓉生。明霞自落風窠裏﹐白蝶初含團扇情。丹球泣夜涼波曲﹐夢入鶯圍漾空淥。斯時紅粉飄髙枝﹐豆蔻香探花不續。靑樓日暮心茫茫﹐柔絲折人黃金牀。盤螭五燕情可寄﹐空有鴛鴦棄路旁。【行回曲折﹐一往情深。】

西泠

西泠月照紫霞叢﹐楊柳絲多待好風。小苑有香皆冉冉﹐新花無夢不濛濛。金吹油壁朝來見﹐玉作靈衣夜半逢。【譜盡西泠幽景。】一樹紅梨更惆悵﹐分明遮向畫櫻中。

其二

燈昏月底更傷神﹐馬埒隨風夜拂塵。楊柳已成初雁恨﹐桃花猶作未鶯春。【杜陵佳語。】靑驄點點餘芳艸﹐紅淚年年屬舊人。金縷還能移鳳吹﹐相思何異洛橋津。

劉夫人移居金陵賦此奉寄

釣魚磯畔賃茅茨﹐負戴風流近可追。雒涘潘安居舊築﹐荊州宋玉宅新移﹐門前一水如臨鏡﹐天外雲山與畫眉。【秀色迎眸。】桃葉渡頭雙槳在﹐淸溪莫過小姑祠。

小至日京口舟中

首比飛蓬鬢有霜﹐香奩累月廢丹黃。卻憐鏡裏叢殘影﹐還對尊前燈燭光。【有景有致﹐機流句外。】錯引舊愁停語笑﹐探支新喜壓悲傷。微生恰似添絲綫﹐邀勒君恩並許長。

冬日泛舟

誰家樂府唱《無愁》﹐望斷浮雲西北樓。漢珮敢同神女贈﹐越歌聊感鄂君舟。【冷艷。】春前柳欲窺靑眼﹐雪裏山應想白頭。【妙句。】莫爲盧家怨銀漢﹐年年河水向東流。

春日我聞室賦

裁紅暈碧淚漫漫﹐南國春來正薄寒。此去柳花如夢裏﹐向來煙月是愁端。【王江寧有此娟秀。】畫堂消息何人曉﹐翠帳容顏獨自看。珍重君家蘭桂室﹐東風取決一憑闌。

庚辰除夕守歲

合尊餞歲羨辰良﹐綺席羅帷罨暑光。小院圍鑪如白晝﹐幽人隱幾自焚香。縈窗急雪催殘漏﹐照室華鐙促艷妝。明日珠簾侵曉捲﹐鴛鴦羅列已成行。

辛巳元日

麇蕪新葉報芬芳﹐彩鳳和鸞戲紫房。已覺綺窗回淑气﹐還憑靑鏡綰流光。叄差旅鬢從花妒﹐錯莫春風爲柳狂。料理香車並畫檝﹐翻鶯度燕信他忙。

上元夜泊舟虎丘西溪小飲

弦管聲停笑語闐﹐淸尊促席小闌前。已疑月避張燈夜﹐更似花輸舞雪天。玉蕊禁春如我瘦﹐銀釭當夕爲君圓。【神姿開滌﹐濯濯如春柳。】新詩穠艷催桃李﹐行雨流風莫妒妍。

鴛湖舟中送牧翁之新安

夢裏招招畫舫催﹐鴛湖鴛翼若爲開。此時對月虛琴水﹐何處看云過釣臺。【情似春蠶吐絲。】惜別已同鶯久駐﹐銜知應有燕重來。只憐不得因風去﹐飄拂徵衫比落梅。

奉和陌上花

陌上花開照版扉﹐鴛湖水漲綠波肥。班騅雪後遲遲去﹐油璧風前緩緩歸。

其二

陌上花開一片飛﹐還畱片片點郎衣。雲山好處亭亭去﹐風月佳時緩緩歸。

其三

陌上花開花信稀﹐楝花風暖颺羅衣。殘花和夢垂垂謝﹐弱柳如人緩緩歸。【情絲裊裊。】

楔後五日浴湯池

素女千年供奉湯﹐拍浮渾似踏春陽。可憐蘭澤都無分。宋玉何繇賦薄裝。

其二

浴罷湯泉粉汗香﹐還看被底浴鴛鴦。黟山可似驪山好﹐白五蓮花解捧湯。

其三

睡眼朦朧試浴身﹐芳華竟體欲生春。憐君逼噀香溪水﹐蘭气梅魂暗著人。

其四

旌心白水是前因﹐覷浴何曾許別人。煎得闌湯三百斛﹐與君攜手祓徵塵。

中秋出遊

秋水春衫憺暮愁﹐船窗笑語近紅樓。多情落日依蘭棹﹐無借輕雲傍彩舟。【麗情密藻。】月幌歌闌尋麈尾﹐風牀書亂覓搔頭。五湖煙水長如此﹐願逐鷗夷泛急流。

其二

素毖淸尊迥不愁﹐拖樓云物似妝樓。夫君本自期安槳﹐賤妾寧辭學泛舟。燭下烏龍看拂枕﹐風前鸚鵡喚梳頭。【艷而深﹐幽而動。】可憐明月將三五﹐度曲吹簫向碧流。

詠睡蝶

曲徑疏籬來往遊﹐沈沈罷舞枕枝頭。香偸韓椽身猶困﹐魂繞莊周夢更幽。似飲花漿千日醉﹐卻閒苔影一簾愁。東風無賴頻吹醒﹐又趁狂蜂惱畫樓。

雨中遊斷橋

野橋舟閣總通煙﹐香气虛無花影前。北浦因誰芳艸後﹐西泠眞有恨情邊。【秀風如蕙。】看桃子夜論鸚鵡﹐折柳孤亭憶杜鵑。神女生涯應是夢﹐何妨風雨照嬋娟。

贈若芷大家

節比靑陵孝白華﹐齋心況復事毘耶。丹鉛點染從遊戲﹐只似諸天偶散花。

其二

旃檀雲气湧香臺﹐蓮漏初殘貝葉開。丈室掃除容寶座﹐散花天女故應來。

其三

暈碧圖黃謝物華﹐香燈禪板道人家。中庭只有寒梅樹﹐邀得仙人萼綠華。

其四

鷗波亭向絳雲開﹐沁雪虛庭絕點埃。墨竹數枝香一縷﹐小窗畱遲仲姬來。

於忠肅祠

少保絕世人﹐功名寄遼廓。方其用兵時﹐戰守何精確。意气吞龍荒﹐事業髙云閣。坐見大駕回﹐左賢死絕幕。一朝天命移﹐穰苴謀始作。西市誦白雲﹐風雷遂寂莫。異議豈不知﹐歷數公所學。傷哉感殊遇﹐因此犯鋒鍔。至今二百年﹐精靈在丘壑。我來西湖濱﹐檐霤更蕭索。荒艸鳴蟪蛄﹐靑天橫鶖鶚。松柏暗丘隴﹐枯桑喧鳥雀。灑淚空夕陽﹐英風竟安托。【通首气槪蒼涼﹐自成古調。】

西泠

年年紅淚染臺溪﹐春水東風折柳齊。明月乍移新葉冷﹐啼痕只在子規西。【感懷無限。】

其二

愁看芳艸映漁磯﹐紫燕翻翻濕翠衣。寂寞齊風香不起﹐殘紅應化雨絲飛。

●東山酬和集

目錄

東山酬和集序沈璜

東山酬和賦孫永祚

卷一

庚辰仲冬訪牧翁於半野堂奉贈長句﹝柳是﹞

柳如是過訪山堂枉詩見贈語特莊雅轍次來韻奉答﹝錢謙益﹞

半野堂喜植柳如是用牧翁韻奉贈﹝程嘉燧﹞

次牧翁韻再贈﹝程嘉燧﹞

冬日同如是泛舟有贈﹝錢謙益﹞

次日疊前韻再贈﹝錢謙益﹞

次韻奉答﹝柳是﹞

次牧翁泛舟韻﹝程嘉燧﹞

寒夕文燕再疊前韻是日我聞室落成延河東君居之﹝錢謙益﹞

半野堂夜集惜別仍次前韻﹝程嘉燧﹞

半野堂燕集次牧翁韻奉贈我聞居士﹝徐錫胤﹞

迎春日偕河東君泛舟東郊作﹝錢謙益﹞

次韻﹝柳是﹞

春日我聞室作呈牧翁﹝柳是﹞

河東春日詩有夢裏愁端之句憐其作憔悴之語聊廣其意﹝錢謙益﹞

除夕山莊探梅口占報河東君﹝錢謙益﹞

庚辰除夜偕河東君守我聞室中﹝錢謙益﹞

除夕次韻﹝柳是﹞

辛巳元日雪後與河東君訂春遊之約﹝錢謙益﹞

元日次韻﹝柳是﹞

新正二日偕河東君過拂水山莊梅花半開春條乍放喜而有作﹝錢謙益﹞

次韻﹝柳是﹞

上元夜同河東君泊舟虎丘西溪小飲沈璧甫齋中﹝錢謙益﹞

次韻﹝柳是﹞

次韻示河東君﹝錢謙益﹞

辛巳元夕牧翁偕我聞居士載酒攜燈過我荒齋牧翁上詩成依韻奉和﹝沈璜﹑蘇先﹞

鴛湖舟中送牧翁之新安﹝柳是﹞

有美一百韻晦日鴛湖舟中作﹝錢謙益﹞

卷二

西溪永興寺看綠萼梅有懷﹝錢謙益﹞

次韻永興寺看梅見懷之作﹝柳是﹞

二月九日再過永興看梅梅花爛發仿佛有懷適仲芳以畫冊索題遂作短歌書於紙尾﹝錢謙益﹞

橫山江氏樓﹝錢謙益﹞

二月十二春分日橫山晚歸作﹝錢謙益﹞

次韻﹝柳是﹞

陌上花樂府東坡記吳越王妃事也臨安道中感而和之和其詞而反其意以有寄焉﹝錢謙益﹞

奉和陌上花三首﹝柳是﹞

響雪閣﹝錢謙益﹞

禊後五日浴黃山下湯池畱題四絕句遙寄河東君﹝錢謙益﹞

奉和黃山湯池畱題遙寄之作﹝柳是﹞

六月七日迎河東君於雲間喜而又述四首﹝錢謙益﹞

次韻﹝徐波﹑朱隗﹑林云鳳﹑周葵﹑張紀﹑馮班﹑錢龍躍﹞

其二﹝錢謙益﹞

次韻﹝徐波﹑朱隗﹑林云鳳﹑馮舒﹑何云﹑馮班﹑陳玉齊﹞

其三﹝錢謙益﹞

次韻﹝徐波﹑朱隗﹑林云鳳﹑吳宗榮﹑張紀﹑馮班﹑陸貽典﹑馮孝威﹑何云﹞

其四﹝錢謙益﹞

次韻﹝朱隗﹑顧凝遠﹑周葵﹑錢龍惕﹑何云﹑馮班﹞

催妝詞四首﹝錢謙益﹞

奉和﹝許經﹑周永年﹑周永言﹞

東山酬和集序

璜也懶性幽尋﹐避人小築。紅妝畫舫﹐畏東寺之繁華﹔蓬徑席場﹐傍西丘而至止。辛巳元夕﹐虞山半野翁偕河東君儼然造焉。於時﹐竹戶蕭閒﹐淸陰寂歷。白雲殘雪﹐映人面而不分﹔蘭气梅香﹐與淸言而無別。談諧間作﹐獻酬不煩。染翰論文﹐重翦兩窗之燭﹔張燈促席﹐共開北海之尊。洞裏吹簫﹐下飈輪於贏女﹔筵前度曲﹐駐月駕於素娥。旣醉言歸﹐逡巡稱遽。寒輕春淺﹐卽席之詩立成﹔月避花輸﹐倚答之詞加麗。洵吳都之盛事﹐實藝林之美譚也。臥病經年﹐荏苒隔歲。壬午元夕。通訊虞山﹐酬和之詩﹐已成集矣。觀其東山蔥嶺﹐贈切同聲﹔白首紅顏﹐感深相和。旌心信誓於白水﹐通詞遙托於微波。及其眞婉孌定情﹐低回惜別。南湖七字﹐折文無以爲媒﹔南國千言﹐扳柳枝而爲正﹝贈﹞。或者鄂君繡被﹐徒感說於棹歌﹔蜀國朱弦。但畱連於琴曲。豈如今日以淸文爲蒲葦﹐以微詞爲緡絲﹐贈以芳華﹐止乎禮義者與﹖君方珩璜閨閣﹐裘褐山林。淸旭綃帷。酉室羽陵之籍﹔夜窗絳蠟﹐三元八會之書。逝將刊落丹華﹐滌除妖冶。然而﹐靈簫繡帶﹐曾鼓枻於牽牛﹔羅郁靑衣﹐亦棲情於條脫。鳥爪接侍於爲陸﹐戴勝■﹝口受﹞記於復來。𨿽天上以不殊﹐在人間而何諱。自今天孫機畔﹐不候漸臺﹔朱鳥窗前﹐惟看柳宿。隃麇史筆﹐長傍娥眉﹔桴鼓軍容﹐尙資纖手。斯又可以區明彤管﹐流布淸喬者矣。璜少慕風流﹐老耽寂寞。回燈開宴﹐叨陪珠履之賓﹔擊缽催詩﹐幸逃金穀之罰。附名捲尾﹐喜籍宿因﹔題序簡端。聊傳好事云爾。

崇禎十五年二月望日﹐吳門寓叟沈璜璧甫謹序。

東山酬和賦

吳國王孫﹐金門仙史。登玉堂﹐拂蘭錡。冠天上之才華﹐攬人間之麗傀。旣離憂而靡托﹐望北渚兮帝子。接太傅之風流﹐陳令公之聲伎。列屋兮粉黛﹐滿堂兮羅綺。怳若有思﹐黯若無視。未有疑艷質於鬼神﹐嫻雅步於詩禮﹐曠絕世而獨立﹐妙傾城而可喜者也。爾乃感意星妃﹐降精柳宿。驂靑鸞以翔回﹐度弱水而邂逅。醜膏澤之容華﹐陋衡麝之芳臭。素質凝脂﹐眞香拂袖。皎兮明月寫秋天﹐燁兮花枝照春晝。容與藝林﹐跌宕文囿。托微波以通辭﹐知不可乎遽就。近日挑而心招﹐乃魄動而意授。於時﹐東山陪屐﹐蔥嶺申情。唱白雪而遙訂﹐感紅頗以結盟﹐捧上壽之觴於椒頌﹐擁合歡之被於書城。芳心自許﹐密訊方成。猶有畱連徙倚﹐偃蹇猶夷。乍離乍合﹐若信若疑。靑翰同載﹐銀燭未栘。削玉管而微韻﹐量明珠以贈遺。悵春燈而惜別﹐指秋河以爲期。帶綰同心﹐恨垂條之尙短﹔煙含靑眼﹐鎖纖眉而可思。分手涕洟﹐遊情郁滯。西谿梅落﹐餘香未分﹔仙掌瀑懸﹐素練欲遇。浴湯泉﹐懷如玉之溫﹔登云嶠﹐望眞仙之禦。寄愁心以遙緘﹐托芳詞而先赴。暮雨不來﹐行雲何處﹖於是駕桂檝﹐理蘭航﹐溯洲渚﹐淩滄浪。流蘇百寶﹐鈿車七香。燒石葉以燻路﹐爛卿云而催裝。客星犯斗牛之位﹐天妹降井鬼之旁。羸﹝羸﹞女乘鸞向煙霧﹐天孫塡鵲渡銀潢。連理枝頭﹐共宿女墻之樹﹔郁金堂上﹐雙棲玳瑁之梁。花影拂箋﹐麗句斯在﹔玉聲度曲﹐淸音未亡。記綢繆於三星﹐侍巧笑於一粲。刻珊瑚以作枕﹐染翡翠以飾幔。垂璫委珮﹐陪甲帳而橫陳﹔惇札閱詩﹐吹乙藜而染翰。綠華條脫﹐纖手宵分﹔紅燭簾帷﹐蛾眉夜半。靑靑長在﹐彩雲不斷。來朱鳥於窗前﹐情綢結以泮奐。豈若宋玉悅忽於夢中﹐江生彷象於水上﹐陳思感雒靈而空回﹐相如擬神女而永嘆者與﹖若夫誤曲引顧﹐秉燭投文。笑倚柳枝而起艸﹐醉扶桃葉而書裙。掌記紓憂於行役﹐援桴賈壯於從軍。萊公受諫於茜桃﹐學士鼓腹於朝云。莫不志一時之艷事﹐資幹古之談芬。況良緣之非偶﹐洵佳人之難得﹐鏘和鳴於玉簫。諧婉孌於瑤瑟。止禮義而不淫﹐等《國風》之好色。倚酬唱於曲房﹐傳風流於通國。寧芍藥之盈篇﹐競龍鸞之共織。𨿽靡濫於風人﹐亦不傷乎麗則。儷玉臺之新聲﹐猜彤管之有奕。

歲在壬午孟陬之月﹐門人孫永柞槁上。

東山酬和集卷一

庚辰仲冬訪牧翁於半野堂奉贈長句

河東柳是字如是【初名隱】

聲名眞似漢扶風﹐妙理玄規更不同。一室茶香開澹黯﹐千行墨妙贓冥濛。竺西瓶拂因緣在﹐江左風流物論雄。今日沾沾誠禦李﹐東山蔥嶺莫辭從。

柳如是過訪山堂枉詩見贈語特莊雅輒次來韻奉答

牧翁

文君放誕想流風﹐臉際肩間訝許同。枉自夢刀思燕婉﹐還將摶土問鴻濛。【太白《樂府》詩云「女媧戲黃土﹐團作愚下人。散在六合間﹐濛濛如沙塵。」】沾花丈室何曾染﹐折柳章臺也自雄。但似王昌消息好﹐履箱擎了便相從。【《河中之水歌》云「平頭奴子擎履箱。」】

半野堂喜值柳如是用牧翁韻奉贈

偈庵程嘉燧

翻﹝翩﹞然水上見驚鴻﹐把燭聽詩訝許同。何意病夫焚筆後﹐卻憐才子掃眉中。菖蒲花發公卿夢﹐芍藥春懷士女風。此夕尊前相料理﹐故應惱徹白頭翁。

次牧翁韻再贈

偈庵

居然林下有家風﹐誰謂千金一笑同﹖杯近仙源花瀲瀲﹐【半野堂近桃源洞﹐故云。】云來神峽雨濛濛。彈絲吹竹吟偏好﹐抉石錐沙畫更雄。詩酒已無驅使分﹐燻鑪茗碗得相從。

冬日同如是泛舟有贈

牧翁

冰心丘色正含愁﹐寒日多情照柂樓。萬里何當乘小艇。五湖已許辦扁舟。每臨靑鏡憎紅粉﹐莫爲朱顏嘆白頭。苦愛赤闌橋畔柳﹐探春仍放舊風流。

次日疊前韻再贈

牧翁

新詩吟罷半凝愁﹐斜日當風似倚樓。爭得三年才一笑。可憐今日與同舟。輕乍漫憶西陵路﹐鬥酒休論溝水頭。還勝客兒乘素舸﹐迢迢明月詠緣流。

次韻奉答

河東

誰家樂府唱無愁﹖望斷浮雲西北樓。漢珮敢同神女贈﹐越歌聊感鄂君舟。春前柳欲窺靑眼﹐雪裏山應想白頭。莫爲盧家怨銀漢﹐年年河水向東流。

次牧翁泛舟韻

偈庵

蚤聞南國翠蛾愁﹐曾見書飛故國樓。【如是往遊新安﹐故鄕人傳致其詞翰。】遠客寒天須秉燭﹐美人淸夜恰同舟。玉臺傳得詩千首﹐金管吹來坐兩頭。從此煙波好乘興﹐萬山春雪五湖流。

寒夕文燕再疊前韻是日我聞室落成延河東君居之【塗月二日】

牧翁

情尊細雨不知愁﹐鶴引遙空鳳下樓。紅燭恍如花月夜﹐綠窗還似木蘭舟。曲中楊柳齊舒眼﹐詩裏芙蓉亦並頭。【河東新賦《並頭蓮》詩。】今夕梅魂共誰語﹖任他疏影蘸寒流。【河東《寒柳》詞云「待約个梅魂﹐黃昏月淡﹐與伊深憐低語。」】

半野堂夜集別仍次前韻

偈庵

何處珠簾擁莫愁﹐笛牀歌席近書樓。金鑪銀燭平原酒﹐遠浦寒星剡曲舟。望裏靑山仍北郭﹐行時溝水向東頭。老懷不爲生離苦﹐雙淚無端只自流。

半野堂燕集次牧翁韻奉贈我聞居士

徐錫胤爾從

舞燕驚鴻見欲愁﹐書簽筆格晚妝樓。開顏四座回銀燭﹐咳吐千鐘倒玉舟。七字詩成才舉手﹐一聲曲誤又回頭。佳人那得兼才子﹐藝苑蓬山第一流。

迎春日偕河東君泛舟東郊作

牧翁

罨畫山城畫舫開﹐春人春日探春來。簾前宿暈猶眠柳﹐鏡裏新妝欲笑梅。花信早隨簪鬢髮﹐歲華徐逐蕩舟回。綠尊紅燭殘年事﹐傳語東風莫漫催。

次韻

河東

珠簾從此不須開﹐又是蘭閨夢景來。畫舫欲移先傍柳﹐遊衫才拂已驚梅。東郊金彈行相逐﹐南陌瓊輈度幾回。最是新詩如玉琯﹐春風舞袖一時催。

春日我聞室作呈牧翁

河東

裁紅暈碧淚漫漫﹐南國春來正薄寒。此去柳花如夢裏﹐向來煙月是愁端。畫堂消息何人曉﹐翠帳容顏獨自看。珍重君家蘭桂室﹐東風取次一憑闌。

河東春日詩有夢裏愁端之句憐其作憔悴主語聊廣其意

牧翁

芳顏淑景思漫漫﹐南國何人更倚闌。已借鉛華催曙色﹐更裁紅碧助春盤。早梅半面畱殘臘﹐新柳全身耐曉寒。從此風光長九十﹐莫將花月等閒看。

除夕山莊探梅口占報河東君

牧翁

數日西山踏早梅﹐東風昨夜斬新開。停車未許傾杯酒﹐走馬先須報鏡臺。冷蕊正宜簾閣笑﹐繁花還仗翦刀催。衫襠攜得寒香在﹐飄瞥從君嗅一回。

庚辰除夜偕河東君守歲我聞室中

牧翁

除夜無如此夜良﹐合尊促席餞流光。深深簾幕殘年火﹐小小房櫳滿院香。雪色霏微侵白髮﹐燭花依約戀紅妝。知君守歲多佳思﹐欲進《椒花頌》幾行。

除夕次韻

河東

合尊餞歲羨辰良﹐綺席羅帷罨曙光。小院圍鑪如白晝﹐兩人隱幾自焚香。縈窗急雪催殘漏﹐照室華燈促艷妝。明日珠簾侵曉捲﹐鴛鴦羅列已成行。

辛已元日雪後與河東君訂春遊之約

牧翁

新年轉自惜年芳﹐茗椀薰鑪殢曲房。雪裏白頭看鬢髮﹐風前翠袖見容光。官梅一樹催人老﹐宮柳三眠引我狂。西蹟﹝磧﹞藍輿南浦棹﹐春來只爲兩人忙。

元日次韻

河東

■﹝艸縻﹞蕪新葉報芬芳﹐彩鳳和鸞戲紫房。已覺綺窗回淑气﹐還憑靑鏡綰流光。參差旅鬢從花妒﹐錯莫春風爲柳狂。料理香車並畫檝﹐翻鶯度燕信他忙。

新正二日偕河東君過拂水山莊梅花半開春條乍放喜而有作

牧翁

東風吹水碧於苔﹐柳靨梅魂取次回﹐爲有香車今日到﹐盡教玉笛一時催。萬條綽約和腰瘦﹐數朵芳華約鬢來。最是春人愛春節﹐詠花攀樹故徘徊。

次韻

河東

山莊水色變輕苔﹐並騎親看萬樹回。容鬢差池梅欲笑﹐韶光約略柳先催。絲氏偏待春風惜﹐香暗眞疑夜月來。又是度江花寂寂﹐酒旗歌板首頻回。

上元夜同河東君泊舟虎丘西溪小飲沈璧甫齋中

牧翁

西丘小築省諠﹝喧﹞闐﹐微雪疏簾鑪火前。五女共依方丈室﹐金牀仍見雨花天。寒輕人面如春淺﹐轉簫聲並月圓。明日吳城傳好事﹐千門誰不避芳妍。

次韻

河東

弦管聲停笑語闐﹐淸尊促坐小闌前。已疑月避張燈夜﹐更似花輸舞雪天。五蕊禁春如我瘦﹐銀釭當夕爲君圓。新詩穠艷催桃李﹐行雨流風莫妒妍。

次韻示河東君

牧翁

三市從他車馬闐﹐焚枯笑語紙窗前。晚妝素袖張燈候﹐薄病輕寒禁酒天。梅蕊放春何處好﹐燭花如月向人圓。新詩恰似初楊柳﹐邀勒東風與鬥妍。

辛巳元夕牧翁偕我聞居士載酒攜燈過我荒齋牧翁席上詩成依韻奉和

沈璜璧甫

乍停歌舞息喧闐﹐移泊橋西蓬戶前。弱柳弄風殘雪地﹐老梅破萼早春天。酒邊花倚燈爭艷﹐簾外雲開月正圓。夜半詩成多藻思﹐幽庭芳艸倍鮮妍。

蘇先子後

春城簫鼓競闐闐﹐別樣風光短燭前。殘雪樓臺行樂地﹐薄寒衣袂放燈天。銀花火樹如人艷﹐璧月珠星此夜圓。一曲霓裳君莫羨﹐新詩誰並玉臺妍。

鴛湖舟中送牧翁之新安

河東

夢裏招招畫舫催﹐鴛湖鴛翼若爲開。此時對月虛琴水﹐何處看云過釣臺。惜別已同鶯久駐﹐銜知﹝書﹞應有燕重來。只憐不得因風去﹐飄拂徵衫比落梅。

有美一百韻晦日鴛湖舟中作

牧翁

有美生南國﹐芳名異代傳。河東論氏族﹐天上問星躔。漢殿三眠貴﹐吳宮萬縷連。星楡長歷落﹐月桂並蹁躚。鬱鬱昆山畔﹐靑靑谷水■﹝田耎﹞。托根來淨域﹐移植自芳年。生小爲嬌女﹐容華從麗娟。詩哦應口答﹐書讀等身便。緗帙攻《文選》﹐綈囊貫史編。摛詞微綺合﹐記事見珠聯。八代觀升降﹐三唐辧溯沿。盡窺羽陵蠹﹐旁及《諾臯》儇。花艸矜芟擷﹐虫魚喜注箋。部居分甲乙﹐讎政雜丹鉛。余曲回風後﹐新妝落月前。蘭膏燈燭繼﹐翠羽筆牀懸。博士慚廚簏﹐兒童愧刻鐫。瑤光朝孕碧﹐玉气夜生玄。隴水應連類﹐唐山可從肩。織縑詩自好﹐搗素賦尢賢。錦上文回復﹐盤中字蜿蜒。淸文嘗滿篋﹐新制每連篇。芍藥翻風艷﹐芙蓉出水鮮。頌椒良不忝﹐詠樹亦何愆﹖文賦傳鄕國﹐詞章述祖先。采蘋新藻麗﹐種柳舊風煙。字腳元和樣﹐文心樂曲駢。千番雲母紙﹐小幅浣花箋。吟詠朱樓徧﹐封題赤牘遄。流風殊放誕﹐被教異嬋娟。度曲窮分刌﹐當歌妙折旋。吹簫贏女得﹐協律李家專。畫奪丹膏妙﹐琴知斷續弦。纖腰宜■﹝革就﹞鞠。弱骨稱秋千。夭爲投壺笑﹐人從爭博癲。修眉紆遠翠﹐薄鬢妥鳴蟬。向月衣方空。當風帶旋穿。行塵嘗寂寂﹐屐齒自姍姍。舞袖嫌纓拂﹐弓鞋笑足纏。盈盈還妒影﹐的的會移妍。妙麗傾城國﹐塵埃落市廛。眞堪陳甲帳﹐達擬畫甘泉。楊柳嗟扳折﹐蘼蕪惜棄捐。西家殊婉約﹐北里正喧闐。豪貴爭除道﹐兒郎學墜鞭。迎車千錦帳﹐輸面一金錢。百兩門闌咽﹐二刀夢寐羶。蘇堤渾倒踏﹐黟水欲平塡。皎潔火中玉﹐芬芳泥裏蓮。閉門如入道﹐沈醉欲逃禪。未許幹金買﹐何當一笑嫣。釘心從作惡﹐唾面可除■﹝疒肙﹞﹐蜂蝶行隨繞﹐金殊卻載還。勒名雕琬琰﹐換骨飲瑉瓀。枉自求蒲葦﹐徒勞卜筳篿。軒車聞至止﹐雜珮意茫然。錯莫翻如許﹐追陪果有焉。初疑渡河駕﹐復似泛湖船。榜拽歌心說﹐中流笑語婘。江淵風颯沓﹐雒浦水潺湲。《疏影》新詞麗﹐忘憂別館偏。華筵開玳瑁﹐綺席艷神仙。銀燭光三五﹐金尊價十千。蠟花催兔育﹐鼉鼓促烏遷。法曲煩聲奏﹐哀箏促柱宣。步搖窺宋玉﹐條脫贈羊權。點筆餘香粉﹐繙書雜翠鈿。綠窗和月掩﹐紅燭帶花搴。菡萏歡初合﹐臯蘇痗已蠲。凝明嗔亦好﹐溶漾坐堪憐。薄病如中酒﹐輕寒未折綿。淸愁長約略﹐微笑與遷延。茗火閒房活﹐鑪香小院全。日髙慵未起﹐月出皎難眠。授色偏含睇﹐藏鬮互握拳。屏圍燈焰直﹐坐促笑聲圓。朔气除簾箔﹐流光度毳氈。相將行樂地﹐共趁討春天。未索梅花笑﹐徒聞火樹燃﹐半塘春漠漠﹐西寺艸芊芊。南浦魂何黯﹐東山約已堅。自應隨李白﹐敢擬伴憐玄。密意容挑卓﹐微詞托感甄。楊木﹝枝﹞今婉孌﹐桃葉昔因緣。灞岸偏縈別﹐章臺易惹顚。娉婷臨廣陌﹐婀娜點晴川。眉嫵誰堪畫﹖腰纖孰與擩﹖藏鴉休菴﹝罨﹞藹﹐拂馬蔓纏綿。絮怕粘泥重﹐花憂放雪蔫。芳塵和藥減﹐春病共愁煎。目逆歸巢燕﹐心傷叫樹鵑。惜衣鶯睍睆﹐護粉蝶翩翾。攜手期弦望﹐沈吟念陌阡。蹔﹝暫﹞遊非契闊﹐小別正流連。卽席畱詩苦﹐當杯出涕泫。茸城車壢轆﹐鴛浦棹夤緣。去水回香篆﹐歸帆激矢弦。寄憂分悄悄﹐贈淚裹漣漣。迎汝雙安槳﹐愁予獨扣舷。從今吳榜夢﹐昔昔在君邊。

東山酬和集卷二

西溪永興寺看綠萼梅有懷

牧翁

略約﹝彴﹞緣溪一徑斜﹐寒梅偏占老僧家。共憐祭酒風流在﹐未惜看花道路賒。繞樹繁英團小閣﹐回舟玉雪漾晴沙。道人未醒羅浮夢﹐正憶新妝萼綠華。

次韻永興看梅見懷之作

河東

鄕愁春思兩欹斜﹐那得看梅不憶家。折贈可憐疏影好﹐低回應惜薄寒賒。穿簾小朵亭亭雪﹐瀁月流光細細沙。欲向此中爲閣道﹐與君坐臥領芳華。

二月九日再過永興看梅梅花爛發仿佛有懷適仲芳以畫冊索題遂作短歌書於紙尾

牧翁

西溪梅花千萬樹﹐低亞凝香塞行路。永興兩樹最綽約﹐素艷孤榮門相顧。飄黃拂綠傍香樓﹐春寒日暮含淸愁。依然翠袖修林裏﹐遙憶美人溪水頭。徙倚沈吟正愁絕﹐見君畫冊思飄瞥。開懷落落生雲山﹐觸眼紛紛綴香雪。羨君畫髙神亦閒﹐趣在蒼茫近遠間。仲圭殘墨潑武水﹐子久粉本畱虞山。我將梅花比君畫﹐月地云階吐光怪。乞君揮灑墨汁余﹐向我蕭閒艸堂掛。艸堂深柳淨無塵﹐淡墨疏窗會賞眞。還將玉雪橫斜意﹐舉似淩風卻月人。

橫山江氏書樓

牧翁

人言此地是琴臺﹐小院題詩閟綠苔。妝閣正臨流水曲﹐鏡奩偏向遠山開。印余屐齒生芳艸﹐行處香塵度早梅。日暮碧雲殊有意﹐故應曾伴美人來。

二月十二春分日橫山晚歸作

牧翁

杏園村店酒旗新﹐度竹穿林踏好春。南浦舟中曾計日﹐西溪樓下又經旬。殘梅糝雪飄香粉﹐新柳含風養麯塵。最是花朝並春半﹐與君遙夜共芳辰。

次韻

河東

年光詩思競鮮新﹐忽漫韶華逗晚春。止爲花開停十日﹐已憐腰緩足三旬。枝枝媚柳含香粉﹐面面夭桃拂軟塵。回首東皇飛轡促﹐安歌吾欲撰良辰。

陌上花樂府﹐東坡記吳越王妃事也。臨安道中感而和之﹐和其詞而反其意﹐以有寄焉

牧翁

陌上花開正掩靡﹐茸城艸綠雉媒肥。狂夫不合堂堂去﹐小婦翻歌緩緩歸。

陌上花開燕子飛﹐柳條初撲麯塵衣。請看石鏡明明在﹐忍撇妝臺緩緩歸﹖

陌上花開音信稀﹐暗將紅淚裹春衣。花開容易紛紛落﹐春暖休教緩緩歸。

奉和陌上花三首

河東

陌上花開照版﹝板﹞扉﹐鴛湖水漲綠波肥。班騅雪後遲遲上﹐油璧﹝壁﹞風前緩緩歸。

陌上花開一片飛﹐還畱片片點郎衣。雲山好處亭亭去﹐風月佳時緩緩歸。

陌上花開花信稀﹐棟﹝楝﹞花風暖颺羅衣。殘花和夢垂垂謝﹐弱柳如人綏緩歸。

響雪閣【新安商山】

牧翁

綺窗阿閣赤山湄﹐想象憑閹點筆時。簾捲春波塵寂寂﹐歌傳石瀨響遲遲。淸齋每憶桃花米﹐素扇爭題楊柳詞。日夕汀洲聊騁望﹐灃蘭沅芷正相思。

楔後五日浴黃山下湯池畱題四絕句遙寄河東君

牧翁

香溪禊後試溫湯﹐寒食東風谷水陽。卻憶春衫新浴後﹐竊黃淺絳道家裝。

山比驪山湯比香﹐承恩並浴少鴛鴦。阿瞞果是風流主﹐妃子應居第一湯。

沐浴頻看稱意身﹐刈蘭贈藥想芳春。憑將一掬香泉水﹐噀向茸城洗玉人。

齊心同體正相因﹐祓濯何曾是兩人﹖料得盈盈羅襪步﹐也應抖擻拂香塵。

奉和黃山湯池畱題遙寄之作

河東

素女千年供奉湯﹐拍浮渾似踏春陽。可憐蘭澤都無分﹐宋玉何繇賦薄裝﹖

浴罷湯泉粉汗香﹐還看被底浴鴛鴦。黟山可似驪山好﹖白玉蓮花解捧湯。

睡眼朦朧試浴身﹐芳華竟體欲生春。憐君遙噀香溪水﹐蘭气梅魂暗著人。

旌心白水是前因。覷浴何曾許別人﹖煎得蘭湯三百斛﹐與君攜手祓徵塵。

六月七日迎河東君於雲間喜而有述四首

牧翁

鴛湖畫舸思悠悠﹐谷水香車浣別愁。舊事碑應銜闕口﹐新歡鏡欲上刀頭。此時七夕移弦望﹐他日雙星笑女牛。榜拽歌闌仍秉燭﹐始知今夜是同舟。

次韻

徐波元嘆

欲剪吳凇江水悠﹐早梅時節釀酸愁。分開畫燭交紅淚﹐鎖向雕籠到白頭。預借仙期偸駕鵲﹐探償願海許沈牛。花源一自漁郎問﹐柳浪春來許系舟。

朱隗云子

涼波三泖路悠悠﹐望斷雲軿目眇愁。漸覺雨風香渡口﹐驚聞簫管下峯頭。捲帷態自迷陽蔡﹐贈石身看上鬥牛。借問藍橋今共室﹐何如鄂渚皆同舟﹖

林云鳳若撫

天上秋期尙繆悠﹐先從九夏慰離愁。垂來柳眼窺簾額﹐繡出花心粲枕頭。翠管雙吹諧唳鶴﹐雕闌並倚笑牽牛。準知宿世藍橋侶﹐卽在今宵谷水舟。

周葵子丹

指顧雲間去路悠﹐迢迢淺水漾輕愁。追隨飄影承纖手﹐綰結柔條可並頭。何似大夫能射雉﹐不須丞相去鞭牛。妝成披扇還相笑﹐舊恨新歡共一舟。

張紀齊芳

濺裳一水自悠悠﹐繡幰先期烏鵲愁。詩裏妝催時逗靨﹐燈前扇卻半回頭。桃源客到因聞犬﹐星渚槎間欲飲牛。最是塵間難值候﹐荷風桂露木蘭舟。

馮班定遠

薰風長日正悠悠﹐蘭室初開待莫愁。一尺腰猶紅錦襻﹐萬金鬟更玉搔頭。已障畫扇登油壁﹐好放偏轅促玳牛。爭似秣陵桃葉渡﹐風波迎接隔江舟。

錢龍躍子飛

銀河相望兩悠悠﹐剩取新歡減舊愁。鳥似有情長比翼﹐花應知喜亦雙頭。障塵彩扇翔金鳳﹐咽路香車駕玳牛。魚戲只今惟傍葉﹐蓮東何必有輕舟。

其二

牧翁

五茸媒雉卽鴛鴦﹐樺燭金鑪一水香。自有靑天如碧海﹐更教銀漢作紅墻。當風弱柳臨妝鏡﹐罨水新荷照畫堂。從此雙棲惟海燕。再無消息報王昌。

次韻

徐波元嘆

雙棲休比畫鴛鴦﹐眞有隨身藻荇香。移植柔條承宴寢﹐捧持飛絮入宮墻。抱衾無復輪當夕。舞袖虛教列滿堂。從此凡間歸路杳﹐行雲不再到金昌。

朱隗云子

成行羅列盡鴛鴦﹐面藥還存舊賜香。已幸根株移北裏﹐不須聲影傍東墻。山川謝傅攜長袖﹐絲竹張公滿後堂。千騎上頭何足羨﹐親曾曳履入文昌。

林云鳳若撫

鴛鴦湖上學鴛鴦﹐竟體猶沾杜若香。此夜依然來北裏﹐伊人元不隔東墻。桃花旖旎如前度﹐絲竹駢羅卽後堂。一曲將雛應有待﹐和鳴早已聽歸昌。

馮舒己蒼

漫言二十六鴛鴦﹐未抵驚魂一片香。漢渚不嫌空解佩﹝珮﹞﹐宋家應嘆枉窺墻。燭光髙下迷瓊樹﹐月影參差妒玉堂。素女撫心天老笑﹐人間何物不昌昌。

何云士龍

錦衾愛繡兩鴛鴦﹐羅薦嫌薰龍腦香。鳳自丹山應蔽日﹐雞從碧樹莫登墻。鮫綃作帳宜冰簟﹐玳瑁爲梁稱玉堂。寄語秋來休駕鵲﹐銀河從此接金昌。

馮班定遠

殊翁彩翼繡鴛鴦﹐深下銀鉤隔異香。少女和風虛拂幌﹐姮娥映月自過墻。驪駒金絡光歸路﹐錦瑟朱弦獨上堂。謝傅新宋來行樂﹐詩人休羨嫁王昌。

陳玉齊在玆

文梓雙棲鴛與鴦﹐金籠探閉羽毛香。可憐漢渚虛投珮﹐合笑東鄰漫隔墻。月照綺羅看玉樹﹐風和絲管合金堂。新詩聞說多佳句﹐應道楊花僕﹝撲﹞武昌。

其三

牧翁

忘憂別館是儂家﹐烏榜牙檣路不賒。柳色濃於九華殿﹐鶯聲嬌傍七香車。朱顏的的明朝日﹐錦障重重暗晚霞。十丈芙蓉俱並蒂﹐爲君開作合昏花。

次韻

徐波元嘆

旋周滴限返仙家﹐一笑相迎路不賒。懷夢自珍方朔艸﹐急行須借阿香車。長懸素影憑修月﹐久駐紅顏賴飲霞。坐擁羣眞嘗說法﹐楊枝在手代拈花。

朱隗云子

綺窗朱戶莫愁家﹐桃澗藤溪路未賒。此夕同心吟月扇﹐當年傾耳聽雷車。上眉鸞鏡顰成譜﹐五暈羅裙步起霞。一道吳歌采蓮伴﹐爭看越女勝如花。

林云鳳若撫

九山佳處女仙家﹐路比章臺定不賒。渡口未曾邀鵲駕﹐門前先已駐羊車。修眉浣出纖纖月﹐嬌靨勻來淡淡霞。自此攜歸琴水曲﹐分明解語白蓮花。

吳宗榮能遠

彩雲一片下仙家﹐河漢先期路豈賒。千疊靑螺開寶鏡﹐兩行銀燭照書車。扇搖圓月回秦鳳﹐帔拂和風動雒霞。行看池邊種蓮子﹐紅芳齊發並頭花。

張紀齊芳

咫尺藍橋阿母家﹐崎嶇何必玉京賒。銀屏待月聽瓊瑟﹐金犢迎風起鈿車。纖手擁深通徳髻﹐短箋烘暖浣溪霞。當筵欲問新裁柳﹐看取春來撲面花。

馮班定遠

從來富貴似仙家﹐弱水逢﹝蓬﹞山恨較賒。自向湖頭催畫艇﹐全勝嶺上駐金車。行雲入暮方爲雨﹐皎日淩晨莫上霞。若把千年當一夜﹐碧桃明早合開花。

陸貽典杜先

紅蓮白薴美人家﹐跨鳳乘鸞事豈賒。錦繡好裁雙粲枕﹐珍珠須綴五云車。敢誇神女淩秋水﹐欲笑靈妃待曉霞。桃李從今莫教發﹐杏媒新有柳如花。

馮孝成子重

薰風初至詠宜家﹐翻笑塡河會尙賒。同擘彩箋催卻扇﹐獨扶錦纜看停車。溪邊忽墮雲中月﹐巖畔才升日下霞。此夜羊家水齋裏﹐燭光波影共金花。

何云士龍

織女迎秋欲到家﹐迢迢天漢未云賒。和風交倚璢璃扇﹐香霧深藏雲母車。賦就錦篇催夢雨﹐妝成繡領待升霞﹐多情絳蠟渾如晝﹐剩取同心四照花。

其四

牧翁

朱鳥光連河漢深﹐鵲橋先爲架秋陰。銀釭照壁還雙影﹐絳蠟交花總一心。地久天長頻致語﹐鸞歌鳳舞並知音。人間若問章臺事﹐鈿合分明抵萬金。

次韻

朱隗云子

吳江不識幾何深﹐畫舫螭頭泊柳陰。雜佩互投珠是意﹐名香對爇字爲心。師經素女盈奇態﹐仙號靑琴足賞音。方信蓬壺人世有﹐何煩餐玉餌黃金。

顧凝遠靑霞

蘭釭背立暑宵深﹐浴罷凝妝繡閣陰。學士懶捫時事腹﹐美人歡結海天心。低蛾葉並眉舒色﹐幽吹簫同語出音。一笑故應無處買﹐等閒評泊說千金。

周葵子丹

畫檻朱欄別院深﹐荷香曲處覆成陰。銀河笑指他年事﹐碧海歡盟此夜心﹐花燭開時吟好句﹐管弦歇處奏繁音。願將婀娜重憐惜﹐莫謂枝頭長似金。

錢龍惕夕公

鵲未成橋水尙深﹐驚看織女下墻陰。弦槽始解胸前意﹐廚串方知炙裏心。錦段連篇搜麗句﹐霓裳一曲奏仙音。從今鬱鬱園中柳﹐嫩緒千條色似金。

何云上龍

鴛湖猶未比情深﹐蟾影秪﹝只﹞應照柳陰。結念芙渠﹝蕖﹞緣並蒂﹐關情梔於是同心。簫能迎鶴方知曲﹐琴解求凰始賞音。十斛明珠等閒事﹐頭春爭擬惜量金。

馮班定遠

一樹名花色最深﹐章臺長帶枉垂陰。紅蕖直下方連藕。秪﹝只﹞取鴉鶵爲鬢樣﹐閒調鳳語作笙音。璢璃鴛瓦香泥地﹐嬌屋重樓費幾金。

催妝詞四首

牧翁

養鶴坡前烏鵲過﹐雲間天上不爭多。較它織女還傒﹝僥﹞幸﹐月莢生時早渡河。

鵲駕鸞車報早秋﹐盈盈—水有準畱。妝成莫待雙蛾畫﹐新月新眉總似鉤。

鶉火舒光照畫屏﹐銀河倒轉渡靑冥。從今不用看牛女﹐朱鳥窗前候柳星。

寶架牙簽壓畫輪﹐筆牀硯匣動隨身。玉臺自有催妝句﹐花燭筵前與細論。

奉和

許經令則

秀泖遙通銀漢潮﹐先期一月鵲塡橋。妝樓那有炎敲到﹐玉女頭盆雪未消。

莫是前身柳七郎﹐曉風殘月玉人傍。要將學士新詞比﹐恰好橫江雙鶴翔。

作賦登髙未易才﹐香奩新樣玉臺開。更將補衮彌天綫﹐問取鍼神薛夜來。

勛名千古說汾陽﹐織女空中■﹝口受﹞記詳。今日云軿映雙好﹐柳星奎宿兩輝光。

周永年安期

白龍潭古鵲橋虛﹐取道鴛湖聚戲魚。那得直逢牛女夕﹐始教隔巷看停車。

柳姓曾聞賜作楊﹐垂條飛絮攪人腸。而今一任三眠起﹐松柏同心綰帶長。

鼓將錦瑟曲聲和﹐不數吳娃《子夜歌》。江上數峯靑似黛﹐算來猶未及雙娥﹝蛾﹞。

紈扇紗幃逗晚煙﹐月和花燭共嬋娟。同心梔子甘蕉葉﹐題罷還堪詠晝眠。

周永言安仁

黃雀風吹雨灌枝﹐錦帆開葉棹歌遲。金鈴簪向宮妝好﹐采取衣香入酒巵。

窗外長條蘸碧流﹐鬢云眉月鏡中收。染花奩底從容簡﹐拈得飛環喜並頭。

●柳如是詩拾遺

目錄

依韻奉和二首﹝附﹕錢謙益人日示內二首﹞題顧橫波夫人墨蘭圖冊橫山雜作題畫竹題畫梅題山水人物畫冊金明池【詠寒柳】垂楊碧賦範司馬嘉蓮作夜起﹝殘句﹞壽陳徵君﹝殘句﹞題望海樓七言聯句

柳如是詩拾遺

周書田輯

依韻奉和二首

春風習習轉江城﹐人日於人倍有情。帖勝似能欺舞燕﹐妝花眞欲坐流鶯。銀旛囡戴忻多福。金剪儂收喜罷兵﹐新月半輪燈乍穗﹐爲君酹酒祝長庚。

佛日初輝人日沈﹐彩旛淸曉供珠林。地於劫外風光近﹐人在花前笑語深。洗罷新松看沁雪﹐行殘舊藥寫《來禽》。香幻繡閣存常好﹐不唱卿家《緩緩吟》。

附人日示內二首

錢謙益

夢華樂事滿春城﹐今日淒涼故國情。花熸舊枝空帖燕﹐柳燔新火不藏鶯。銀幡頭上衝愁陣﹐柏葉尊前放酒兵。憑仗閨中刀尺好﹐剪裁春色報先庚。

靈辰不共劫灰沈﹐人日人情泥故林。黃口弄音嬌語澀﹐綠窗停梵佛香深。圖花卻喜同心蒂﹐學鳥應師共命禽。夢向南枝每西笑﹐與君行坐數沈吟。

錢謙益《牧齋有學集》﹐康熙年間鄒鎡序刊本﹐卷二﹐第九—十頁。

題顧橫波夫人墨蘭圖冊

興來潑墨滿吟箋﹐半是張顚半米顚。俗眼迷離渾不辧﹐嗤它持作畫圖看。

其二

暫向幽芳一寫眞﹐筆花飛落墨痕新。總然冷淡難隨俗﹐巖谷而今有幾人﹖

其三

讀罷《離騷》酒一壺﹐殘燈照影夜猶孤。看來如夢復如幻﹐未審此身得似無。

其四

眼界空華假復眞﹐花花葉葉淨無塵。千秋《琴操》猶餘調﹐半是騷人現化身。

其五

翻風解作《前溪》舞﹐泣露猶聞《子夜歌》。一片幽懷誰領略﹐托根無地柰渠何。

其六

不共靑芝石上栽﹐旨容荊棘與莓苔。根苗淨洗無塵土﹐好待東風送雨來。

其七

泣露啼煙三兩枝﹐寫來眞作斷腸辭。懷香老去憑誰惜﹐獨抱奇姿只自知。

其八

閒評爭說所南翁﹐向後人文半已空。莫訝豪偸花葉減﹐怕它筆墨惱春風。

其九

晚窗夢醒系相思﹐靜對瀟湘九畹姿。世眼大都看色相﹐枝頭何不點燕支﹖

其十

懶踏長安九陌塵﹐獨憐空谷十分春。豪端畫破虛空界﹐想見臨池妙入神。

丙戌三月旣望﹐偶檢閱顧夫人所寫墨蘭一葉﹐淸妍秀潤﹐綽約有林下風﹐眞堪什襲藏也。率題數絕﹐以識景仰。如是並跋。

吳瓊仙《寫韻樓詩集》﹐道光刻本﹐卷四﹐第七頁﹐題目爲輯者所加。

橫山雜作

美人遙夜佇何方﹖應是當年蹭蹬鄕。自愛文園能犢鼻﹐那愁世路有羊腸。徐看雀墜枝先墜﹐誰借桃僵李亦僵。只此時名皆足廢﹐寧須萬事折腰忙。

之江抱陽生輯《甲申朝事小紀》﹐商務印書館﹐上海﹐1916年﹐《痛史》叢書本﹐卷七﹐第八頁反面。

題畫竹

不肯開花不趁妍﹐蕭蕭影落硯池邊。一枝片葉休輕看﹐曾住名山傲七賢。

題畫梅

色也淒涼影也孤﹐墨痕淺暈一枝枯。千秋知己何人在﹐還賺師雄入夢無。

郟掄逵《虞山畫志》﹐卷四﹐題目爲輯者所加。

題山水人物圖冊

古彜詞長先生爲余作西泠采菊長卷﹐余臨古八幀以報之。我聞居士柳如是。

爲得風騷趣﹐柴門迥不開。人從塵外見﹐詩向靜中來。消息須微悟﹐推敲別有才。吟成誰解愛﹐幽徑長莓苔。

其二

仿文氏畫法﹐�溪滌硯並題。

攓云一徑澹風漪﹐翠筱蕭蕭冷硯池。便仿宋書僉片瓦﹐官私不許怒蛙知。

愛掬溪泉浣硯塵﹐溪花俱暈墨痕春。可知眞硯何曾損﹐七客於中認主賓。

其三

偶閱趙大午畫冊﹐戲臨其一於如是庵。

扁舟載得秋多少﹐蕩過閒雲又蕩風。曾記荻花楓葉外﹐斜陽輸我醉顏紅。

其四

雨過空亭聽亂流﹐無人漁釣鑑湖秋。晚風夕照閒水洗﹐�月依�上白頭。

其五

涼散碧梧影﹐橫琴每夕昏。靜涵千澗水﹐坐送隔溪云。仙樂鈞天夢﹐秋聲落雁羣。綺寮風細細﹐香沁藕絲裙。

其六

棗花簾額暝煙低﹐淸絕疏寮見舊題。滿徑苔�人迹少﹐仙禽�過竹枝西。

其七

仿宋人設色法並題。

葉葉濃愁寸寸陰﹐碧雲天末澹疏吟。年時憶聽同峯雨﹐人與芭蕉一樣心。

其八

唐��寓花叢裏﹐聽吹蕭﹐圖戲撫其意。

一重空翠一重煙﹐樓閣三層小洞天。才子最宜花眷屬﹐仙人兮結月嬋娟。那無俊語酬春色﹐如此聞根亦破禪。譜要替修香要�﹐東風還要出大千。

MarshaWeidner﹐EllenJohnstonLaing﹐IrvingYuchengLo﹐ChristinaChuandJamesRobinson合編﹐ViewsfromJadeTerrace﹕ChineseWomenArtists1300﹣1912﹐Indianapolis﹐1988年﹐第226頁。題目爲輯者所加﹐其二爲在第二開冊頁上題詩﹐系兩首絕句。此冊頁原藏吳中蔣氏﹐後藏法國巴黎杜氏﹐據云﹐現藏美國FreerGalleryofArt。

垂楊碧

空回首﹐筠管橊箋依舊。裂卻紫簫愁最陡﹐顚倒鸞釵久。羨殺枝頭豆蔻﹐悶殺風前楊柳﹐一夜金溝催葉走﹐細腰空自守。

賦範司馬嘉蓮作

風流不墜莫愁城﹐司馬池臺勝已並。只覺花蓬連理好﹐盡緣人重合歡名。雙淩芍藥階前艷﹐並照莢蓉幕裏淸。從此三生懷淥水﹐年年開發倍含情。

此據作者手迹﹐原件現藏北京故宮博物院。

金明池【詠寒柳】

有悵寒潮﹐無情殘照﹐正是蕭蕭南浦。更吹起﹐霜條孤影﹐還記得舊時飛絮。況晚來煙浪斜陽﹐見行客特地瘦腰如舞。總一種淒涼﹐十分憔悴﹐尙有燕臺佳句。春日釀成秋日雨。念疇昔風流﹐暗傷如許。縱繞有﹑繞堤畫舸﹐冷落盡﹐水雲猶故﹐憶從前﹐一點東風﹐幾隔著重簾﹐眉兒愁苦。待約个梅魂﹐黃昏月淡﹐與伊深憐低語。

夜起

﹝殘句﹞

初月不明庭戶暗﹐流云重疊吐殘星。

鄒弢《三借廬筆談》﹐1913年昌明書局石印本﹐卷十二﹐第八頁。

壽陳徵君

﹝殘句﹞

李衛學書稱弟子﹐東方大隱號先生。

宋微璧《抱眞堂詩稿》﹐淸初刻本﹐卷四﹐第二十九頁。

題望海樓

日轂行天淪左界﹐地機激水捲東溟。

柳如是手書此聯﹐舊爲常州劉靖基先生所藏﹐已收入《名家楹聯選集》。

七言聯句

淺深流水琴中聽﹐遠近靑山畫裏看。

●附錄河東君小傳

顧苓

河東君者﹐柳氏也。初名隱雯﹐繼名是﹐字如是。爲人短小﹐結束俏利﹐性機警﹐饒膽略。適雲間孝廉爲妾﹐孝廉能文章﹐工書法﹐教之作詩寫字﹐婉媚絕倫。顧倜儻好奇﹐尢放誕。孝廉謝之去。遊吳越間﹐格調髙絕﹐詞翰傾一時。嘉興朱冶憪爲虞山錢宗伯稱其才﹐宗伯心艷之﹐未見也。崇禎庚辰冬﹐扁舟訪宗伯。幅巾弓鞵﹐著男子服。口便給﹐神情灑落﹐有林下風。宗伯大喜﹐謂天下風流佳麗﹐獨王修微﹑楊宛叔與君鼎足而三﹐何可使許霞城﹑茅止生耑國士名姝之目。畱連半野堂﹐文燕浹月。越舞吳歌﹐族舉遞奏﹔《香籨》《玉臺》﹐更唱疊和。旣度歲﹐與爲西湖之遊。刻《東山酬和集》。集中稱河東君云。君至湖上﹐遂別去。過期不至﹐宗伯使客構之乃出。定情之夕﹐在辛巳六月初七日。君年二十四矣。宗伯賦《前七夕詩》﹐要諸同人和之。爲築絳雲樓於半野堂之後。房櫳窈窕﹐綺疏靑瑣。旁龕金石文字﹐宋刻書數萬卷。列三代秦漢尊彜環璧之屬﹐晉唐宋元以來法書名畫﹐官哥定州宣成之瓷﹐端溪靈璧大理之石﹐宣徳之銅﹐果園廠之髹器﹐充牣其中。君於是乎儉梳靚妝﹐湘簾斐﹝棐﹞幾﹐煮沈水﹐斗旗槍﹐寫靑山﹐臨墨妙﹐考異訂訛﹐間以調謔﹐略如李易安在趙徳卿家故事。然頗能制禦宗伯﹐宗伯甚寵憚之。乙酉五月之變﹐君勸宗伯死﹐宗伯謝不能。君奮身欲沈池水中﹐持之不得入。其奮身池上也﹐長洲明經沈明掄館宗伯寓中見之﹔而勸宗伯死﹐則宗伯以語兵科都給事中寶丰王之晉﹐之晉語餘者也。是秋﹐宗伯北行﹐君畱白下。宗伯尋謝病歸。丁亥三月﹐捕宗伯亟﹐君挈一囊﹐從刀頭劍鋩中﹐牧圉饘橐惟謹。事解﹐宗伯和蘇子瞻《禦史臺寄妻》韻﹐賦詩美之﹐至云「從行赴難有賢妻。」時封夫人陳氏尙無恙也。宗伯選《列朝詩》﹐君爲勘定《閨秀》一集。庚寅冬﹐絳雲樓不戒於火﹐延及半野堂。向之圖書玩好略盡矣。宗伯失職﹐眷懷故舊﹐山川間阻﹐君則「知子之來之﹐雜佩以贈之﹔知子之順之﹐雜佩以問之」﹐有《雞鳴》之風焉。久之﹐不自得。生一女﹐旣昏。癸卯秋﹐下發入道。宗伯賦詩云「一剪金刀繡佛前﹐裹將紅淚灑諸天。三條裁制蓮花服﹐數畝誅鋤■﹝禾罷﹞稏田。朝日裝鉛眉正嫵﹐髙樓點黛額猶鮮。橫陳嚼蠟君能曉﹐已過三冬枯木禪。」「鸚鵡紗窗晝語長﹐又教雙燕話雕梁。雨交灃浦何曾濕﹐風認巫山別有香。初著染衣身體澀﹐乍拋稠發頂門涼。縈煙飛絮三眠柳﹐颺盡春來未斷腸。」明年五月二十四日﹐宗伯薨。族子錢曾等爲君求金﹐要挾蜂起﹐於六月二十八日自經死。宗伯子曰孫愛及婿趙管爲君訟冤﹐邑中士大夫謀爲君治喪葬。宗伯門人顧苓曰﹕嗚乎﹗今而後宗伯語王黃門之言﹐爲信而有徵也。宗伯諱謙益﹐字受之﹐學者稱牧齋先生﹐晚年自號東澗遺老。甲辰七月七日書於眞娘墓下。

範鍇《華笑廎雜筆》﹐道光刻本﹐卷一﹐第五﹣七頁。

