

欽定四庫全書

集部六

方洲集

別集類五【明】

提要

【臣】等謹案方洲集二十六卷附讀史錄六卷明張寧撰寧有方洲雜言已著錄寧官給事中謇諤自持六科章奏多出其手每有大議必問張給事云何石亨曹吉祥惡之防有邊釁奏使宣撫竟諭定而還其才略爲一時所稱後以建言忤李賢與嶽正同調外其气節尢爲天下所重𨿽一麾出守蹶不復振而屹然宿望不在廊廟鉅公下今觀其奏疏諸篇偉言正論通達國體不愧其名他文亦磊落有气詩則頗雜浮聲然亦無齷齪萎弱之態觀其使朝鮮日與館伴朴元亨登太平館樓頃刻成七言長律六十韻殆由才調縱橫不耐沈思之故矣乾隆四十六年十二月恭校

上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

方洲集卷一

明張寧撰

廷防

皇帝制曰朕以眇躬只膺天命纘承祖宗大業臨禦兆民顧惟負荷之艱莫究弛張之善肆虛心於宵旰冀資弼於忠良固聖賢樂受盡言在堯舜惟急先務何則天下之本莫有外於家國兵民朕欲聞其至計何先切望何最君心之發莫有著於禮樂教化朕欲聞其損益何宜隆替何系制治防於未亂其方術何良保邦防於未危其謀謨何逺以至爲政之寛猛何尙備邊之籌策何長人才之賢否何由刑賞之緩急何可與凡災祥感召之機何速外蕃向背之故何在皆朕之所欲聞者也夫事防乎師古不稽諸古固無足以爲法於今而施防乎合宜不宜於今又何可以徒泥諸古子大夫明先聖之道來應賔興賢能之詔皆得於古而將以施於今者也其悉防酌詳著於篇以俟朕之親覽

臣對臣聞天以大徳而生萬物聖人以至徳而化萬民天與君其道常相通也皇天無親惟徳是輔天命之去畱者在徳民罔常懷懷於有仁人心之從違者在徳徳惟治否徳亂世道之安危者在徳徳有善有不善古之稱善者曰俊徳曰徳曰明徳曰顯徳曰令徳曰常徳曰文徳其不善者曰惡徳曰凶徳曰穢徳曰逸徳曰悖徳曰暴徳曰虐徳其善於徳者必勤不善於徳者必怠勤與不勤善惡之所自始也古之人君勤於用徳故諛佞之流屏之逺方恐其以甘言進而移此勤也聚斂之徒斥之使去恐其以貨利進而敗此勤也聲色勤之蠧也必思逺之淫巧勤之酖也必思絕之雞鳴而起日昃而罷所以勉此勤也居近正人行近正道所以成此勤也內外有史左右有諫一或不勤而言者至矣上帝下臨黎民上仰一或不勤而應者至矣此人君所以能以一身而統禦天下者不過勤於用徳而已矣是以自古善爲治之君未有不以勤於用徳爲先善言治之人亦未有不以勤於用徳爲先論堯舜之徳曰克明曰濬哲然其所以能用是徳而致於變敏徳之化者不過曰兢兢而已矣論湯武之徳曰寛仁曰執競然其所以能用是徳而致建中建極之化者不過曰汲汲而已矣商之三宗皆能平治斯民者也迹其所以則曰悔過恭畏而已焉周之成康皆能康濟斯世者也究其所由則曰敬迓保釐而已焉以至於漢之七制唐之三宗宋之太祖眞宗仁宗𨿽歷世不同皆能勤於用徳故今之稱漢唐宋者不能舎是數君焉臣所謂自古善爲治之君未有不以勤徳爲先也唐虞之世有道之極者也禹臯陶之言曰無教逸欲儆戒無虞商周之時全盛之至者也伊尹召公之言曰檢身若不及夙夜罔或不勤明良之歌不忘於欽戒之詞昌言之陳無己於傲虐之戒以至於賈誼董仲舒陸贄韓愈歐陽修蘇子瞻𨿽逺近不一皆能以勤於用徳而告其君故今之稱善進諫者不能舎是數人焉此臣所謂自古善言治之人亦未有不以勤徳爲先也欽惟皇上體乾剛之徳不息之勤講道之心不遑求言之詔屢下但見普天率土黎民有徧徳之休薄海窮荒四方有風動之美其所以用是徳而見於治固無不勤矣然猶進臣等於廷降賜淸問首以只膺天命纘承祖宗大業臨禦兆民顧惟負荷之艱莫究弛張之善肆虛心於宵旰冀資弼於忠良固聖賢樂受盡言在堯舜惟急先務爲言臣有以見皇上不自滿足勤勤無己之心也臣請得而備言之夫善則得之不善則失之天命至可畏也一或不勤則此心已流於怠忽天𨿽降監引逸有所不知矣有所當修有所當舉先業至難保也一或不勤則此心已流於昏昧業𨿽重大宏博有所不顧矣撫之則服逆之則去兆民至難治也一或不勤則聚斂徴求皆自此出尙何暇卹民哉今皇上旣能以是三者爲心而形於言則其勤於用徳上以是承天命中以是繼先業下以是臨兆民舉得其要負荷之艱有不難守弛張之善有不難究凡策臣者皆不足爲皇上憂矣而猶虛心於宵旰資弼於忠良聖賢樂受盡言之量法堯舜急所先務之誠此其用徳之勤無間於旦夕無間於人已無間於上下無間於小大而勤其所當勤者又皆有所主矣然臣猶且勸之以勤者非欲衡石程書如秦始皇而後謂之勤也非欲衛士傳餐如隋文帝而後謂之勤也又非欲彊明自任不任宰相如唐徳宗而後謂之勤也又非欲以察爲明無復仁恩如唐宣宗而後謂之勤也特以今日乃中興之時皇上中興之主我太祖髙皇帝以及宣宗章皇帝皆能勤於用徳以爲家法是以八九十年天下晏然海內富庶今比年治體比之祖宗之時亦不可謂坦然無事之時矣旣不可謂坦然無事之時則臣之所以望於皇上者將何以爲說乎將望以進學也則嘗親禦經筵講明治道矣將望以法古也則嘗稽諸故實動法前代矣將望以陟黜也則嘗勅命重臣分考天下矣將望以賑貸也則嘗詔命四方減其田稅矣將欲勸以逺聲色則無聲色之習將欲勸以絕貨利則無貨利之求將欲勸以篤倫理則倫理無闕失將欲勸以廣視聴則視聴無壅蔽將欲勸以攬權綱則福威之柄亦未甞不出於上皇上於是數者處之固無不盡美矣臣之心猶恐其作於上而或廢於下歟謹於前而或失於後歟豈其隠微之間或有不自知者歟積習之餘或有不自度者歟董仲舒曰王者之道必有偏廢不起之處非其道不善也久而或有之失也今天下治體少異於前時則用徳爲治亦當倍而又倍於前之時可也此臣所以昧死盡言而以勤於用徳爲勸也臣伏讀聖策有曰天下之本莫有外於家國兵民朕欲聞其至計何先切望何最臣以爲欲盡治家國禦兵民之道誠不可不勤於用徳臣聞古之能勤於用徳而善治家國兵民者莫如文武不能勤於用徳而不善治家國兵民者莫如桀紂蓋文王能勤於用徳是以刑於寡妻至於兄弟以禦於家邦而得三分有二之天下武王能勤於用徳是以八百諸侯以師畢防壺漿之眾盡入版圖而不待血刃以成大勲此文武之善治家國兵民也桀紂不能勤於用徳是以昬棄厥遺王父母弟不廸不信仁賢而瘝民者在位先人所有之家國悉取而割裂之重役嚴刑而劓割夏邑前徒倒戈而反以資敵先人所有之兵民悉取而疲敝之此桀紂之不善治家國兵民也然其故則起於徳不徳勤不勤伏惟皇上法文武之所以興戒桀紂之所以亡則必能勤於用徳而家國無不治兵民無不足矣臣又伏讀聖策有曰君心之發莫有著於禮樂教化朕欲聞其損益何宜隆替何系次及於制治保邦爲政備邊又次及於人才之賢否刑賞之緩急又次及之以災祥感召之機外蕃向背之故臣有以見皇上之勤於求道勤於致治勤於用賢勤於事天勤於柔逺必欲用此徳而底中興之美未肯自以爲道成治極也臣聞禮樂者爲政之成教化者爲政之本三代之禮樂率皆本於君心之和敬而將之以儀文發之以音節是以行於朝廷而羣後徳讓奏於郊廟而神人以和其所損益者不過制度文爲小過不及之間耳今日欲知禮樂之所當損益請以三代之禮樂質之則其何者當損何者當益者可見矣三代之教化率皆本於在上之躬行而言行政事皆可師法是以當時化行俗美比屋可封而其隆替則實系乎其人何如耳今日欲知教化之隆替請以三代之教化觀之則其何以致隆何以致替者可知矣若夫春秋戰國以至嬴秦先王之法崩壞盡矣下至漢唐時之禮樂教化不過儀文音節政令法程之間宋𨿽文儒昭明亦不古若我朝制作夙具治功時熙論禮樂則郊廟之建燕享之所太常所掌教坊所隸先臣解縉亦嘗言之論教化則學校興行徳行振舉民庶順則逺近同風比之近古相去逺矣此臣願皇上勤於用徳以端禮樂教化之本而正損益隆替之原此卽所謂天子建中和之極卽所謂君心立教之本者也夫君之臨民若朽索之馭六馬六馬易驚朽索易絕善禦者知其然也必爲之固其控勒堅其銜策力以防之𨿽遇峻險無慮也茍待其辟易而始爲之謀則𨿽王良造父無善算矣古聖人知其然是以其立政也廣求賢俊布列庶位民無衣食也有農桑之官教之樹蓄矣民未知善也有掌教之官導之禮義矣民無知而犯法也有典獄之官平其刑罰矣爲禮以一之作樂以和之如此而求天下之不治不可得矣此臣願皇上勤於用徳而爲保邦致治之本此卽所謂儆戒無虞者也此卽所謂不見是圖者也若夫世之治或過於寛而不立則濟之以猛或過於猛而急迫則濟之以寛蓋一於猛則民無所措必致於畔亂一於寛則民無節制必致於放溢是以三代之時一則尙忠一則尙質一則尙文非別立一規模以自異正所以因乎時而有濟也成周之治始則克愼中則和中終則保釐非自作一教條以求異亦所以因乎時而有濟也今日之政果宜寛耶果宜猛耶欲尙寛則吏之倚法爲姦者接迹於下矣欲尙猛則民之饑饉流亡者無復聊生矣此臣願皇上勤於用徳弗張於前而弛於後弗偏於一而失其中嚴以立禦官之法而裕以待凶荒之民則寛猛得中無復煩亂放溢之敝矣若夫邊境之患何代無之自岐山之避朔方之城東周之遷長城之築以至漢唐宋籌策得失具有明徴漢之邊患在北而西羌次之唐之邊患在西而北方次之宋之邊患在西北而備禦之方不足以始終論矣漢備初本爲得武帝好大喜功開邊遺禍今年遣將出秦涼明年遣將出定襄𨿽少或得志而中國之士馬物故亦復相當唐備初不甚失肅宗寡謀資敵乘虛內侵今年與吐蕃盟明年與回紇盟終唐之世迄無成算而邊陲之扼塞漸隳矣蓋外蕃先王本以羈縻處之得其地不可居得其人不可用僅備之而已臣嘗聞備之之道其要有三曰形勢曰軍食曰將帥形勢以據險要軍食以固士卒將帥得其人以總兵旅重門擊柝以待之此莫善之計也然此特地之險與人之可恃者耳若夫智者不謀力者不攻則莫重於得天心之順焉易曰天險不可升地險山川丘陵是也此臣願皇上勤於用徳以固天命𨿽有邊警亦無慮也人才國之利器其賢否則系於在上之一身焉故唐虞人才比屋可封商周人才君子盈朝何者有是君於上而感化之機深也下至漢唐之時君非唐虞之君𨿽曰養之學校而實徳不存𨿽曰教之詩書而化本不立欲人才之賢也得乎此臣願皇上勤於用徳以標凖天下人才每用一人也必賢而用之退一人也必不賢而去之將見天下誰敢不讓敢不敬應而唐虞之人才於焉而出矣刑賞國之名器也故唐虞之時刑曰天討爵曰天命刑所當刑𨿽崇伯之重不赦也賞所當賞𨿽匹夫之賤不棄也下至漢唐之世以刑賞爲愛憎之具言及乘輿有賜死者獻及果有拜官者欲刑賞之當也得乎此臣願皇上勤於用徳以把握福威之柄毎刑一人也出於人之所共棄毎賞一人也出於人之所共賢將見賞者勸刑者服而唐虞刑賞之道在是矣若夫災祥之來𨿽由於人事之感召而吉凶之應實系於君徳之有無徳盛而治𨿽災不足以爲憂徳蔑而亂𨿽祥不足以爲喜河出圖洛出書不加盛於羲禹九年水七年旱不大戾於堯湯自夫世道漸更而有白魚之祥君徳漸薄而有鴝雉之異然桑谷共生而商道復興風雷偃禾而歳卒大熟徳之所在災可反而爲祥焉麒麟之出無補於魯哀之治鳳鳥之至不振乎漢桓之衰不徳之徴祥適足以爲災也臣伏願皇上勤於用徳以敬天仁民以愛養萬物則祥瑞日見而妖沴不生如書所謂方懋厥徳罔有天災山川鬼神亦莫不寧鳥獸魚鱉咸若矣至於外蕃之叛服從違不過視中國之治亂彊弱而治亂彊弱之原則在於人君也昔者三苗負固舜敷文徳而七旬格崇伯干政文王修徳教而三旬降太戊修教明禮而重譯來朝者七十六國武王惇信明義而通道只貢者九夷八蠻及世降徳微淮夷玁狁蠻荊徐戎相繼而起王室多虞漢自髙帝唐自太宗以後中國之力勝於彼則曰欵塞曰來朝曰通和而子女金帛之求不可數計彼之力勝於中國則入寇則犯邊則逼壓畿甸而士馬甲兵之費疲獘不貲至有與之和親借力徙居內地卒致播蕩擾亂無有寜嵗沿及於宋武功不振而南遷北徙不可紀極皆積於中國之不徳也天厭禍亂我太祖髙皇帝以天錫勇智汛掃不遺再造九州奄甸萬姓所謂雪恥酬百王除凶報千古自有宇宙以來功業巍髙眞帝王第一主也臣伏願皇上逺宗近監勤於用徳以篤內治以嚴外防以愼擇將帥以保練士馬縱未閉絕也必使進出有時𨿽欲惠柔也猶須賜予有節無幸其衰而啟黷武之事無怯其彊而有結好之謀無信其向順而弛我拒守之備毋見其背去而忘其窺覘之姦明足以破其機威足以懾其暴財力足以牽制其气志北方輯服則四裔八荒聞風慕義將如書所謂明王愼徳四夷咸賔不寶逺物則逺人格者矣皇上之策臣者已至再三備陳之於前而臣特懇懇者蓋卽詩所云殷鑑不逺在夏后之世特願陛下深有鑑於晚宋之不徳而用徳之勤也然臣之所謂徳非過髙難行鑿空無實之語卽皇上率之以爲天下道修之以爲天下教其原出於天而聖學有得於心身之間者也是徳也發之言則順體之身則化著之事業則永固推其極則所謂惟徳動天無逺不屆何慮乎家國兵民禮樂教化制治保邦爲政備邊人才刑賞災祥外蕃數者之不得其理哉三代以下自此徳之不明也而知徳者鮮自此徳之不行也而爲徳者鮮自知而爲之者鮮則政治之體用不全而古今之異宜不相通協矣漢髙帝命叔孫通制禮曰度吾可行至今綿蕞之儀狥時而昧乎古宋襄公欲舉仁義之師不禽二毛不鼓不成列至今言於之戰泥古而不知今漢宣帝曰漢家自有制度本以霸王道雜之柰何純用徳教如周政此又欲合古今而不知其是非之實者仰惟皇上淸問及此臣益有以見聖學明通聖徳純正生知安行不待勉彊此卽傅說所謂慮善以動動惟厥時周公所謂學古入官議事以制大舜之所以好問好察用其中於民者臣於終篇尙有獻焉孔子曰天下之達道五所以行之者三天下之達徳三所以行之者一又曰凡爲天下國家有九經所以行之者一一者誠也誠者眞實而無妄臣願皇上察之於微愼之於獨存省於身心凡施之於朝廷行之於家國達之於天下者無一不本於眞實無妄尢冀不間於物不息於功使形著動變以至於化所謂盡其性以盡人物之性可以贊天地之化育而與天地防矣臣學不足以知古才不足以通今謹因淸問所及妄陳一得之愚干冒天聰不勝戰汗之至臣謹對

廷試策對時屬稿未半禮部侍郎姚公過視有頃復與尙書胡公借來相顧有喜色自是內外諸公皆接踵至予輒停筆待觀晷刻盡未予初脫稿適胡姚二公至語曰此卷宜自重予以紙短告遽命儀制司檢納捲衍紙續捲尾予以天晚爲懼胡曰第自畱心吾爲汝進本依曽棨故事給燭天旣暝同年皆出乘昏謄寫忽傳宣閉門諸執事官校皆罷散胡亦不能止亟命郎中兪欽收卷送予宿禮部戒勿歸明旦攜候內直房胡姚二公詣內閣請容足捲不果放榜之晨人猶相傳謂予登首第自是聲達禁中有防與牛倫捲同取入復送內閣後半年呂公逢原黃公廷臣錄出補寫成篇倪進士廷瞻重錄此本廷臣欲請諸公題跋見遺自愧無似不敢徒勞名筆嘗自觀省文𨿽不畱陳腐若比之古義求爲之禦且不可何足多上人時新出艸野不識忌諱縱使成篇恐亦不堪引進屈指今四十年檢拾故紙早已斷爛殘缺老眼驚心彊復加綴緝存入拙作中以志予之感遇以自訟予之素不敏也治三年寧年六十有五矣

議

加封孔子議

朝臣建言加封孔子有防防官於東閣議寧言孔子元聖天下古今所共尊仰而況出其門墻被其膏澤者切緣自宋至今代極崇重當時儒碩滿朝設有徽懿未彰應不遺畱以至今日況帝不可封王號已具前代五嶽四瀆稱號不一本朝盡去浮冗一稱爲神髙出千古何獨至孔子有所增攺若謂世必有加不當但已則億兆無窮之加殆與異說家天尊寶號等矣是豈可以爲訓哉今言者毎欲加以天縱二字尢爲非義昔太宰之問重於多能子貢智足以知聖人一時答述未能形容故借縱之一詞以見其大自古載籍所傳文字本指未有以縱爲美徳者此何所爲事而可以一時借諭之言謹加於極至之地然使縱字不行則彼又將推求援引以規成其事其說未肯遽已寧惟事有盡情物有止所譬之五行陰陽太極無極無極之上自無容詞之隙若必欲於大成至聖之首曲加美號則是可於太極無極之端彊更立一名也於事物之理得乎竊意言之者眾人而聴斷者君子在上者無折中之論則下之囂囂者宜未黙也寧請於覆奏具言孔子道大徳尊其功業文章著載六經者固天下古今所共瞻仰至其封號有無加減一不能爲之重輕而況大成之外皆小成至聖之餘皆未至𨿽有鴻稱煥號終不能過於大至者伏乞聖明推明六經之文體行六經之道使孔子功徳被之天下垂之萬世尊崇之典莫盛於斯不必立異求勝於一字一名之微如此則可以勸上可以率人可以答言者之意載之史冊亦復可以昭示後世而施諸罔極矣表

乞進講大學衍義表

臣等猥以庸流謬當言路涓埃莫報寢食懷慚伏念聖學淵微睿謨廣博加以國憂襄事婚禮臨期由是心欲言而口不能志有在而時未及玆遇皇上誕崇文教肇啟經筵禮命文儒講明治化所謂必求諸道於焉能自得師於此見帝王之大有爲用能舉天下之第一事開休建極端在於斯擇術受言愼惟其始切意聖言幽逺末學支離經以載道而未悉於後世之變更史以紀事而不原夫天道之極致著述者不專於論諌訓詁者取辦於文詞𨿽皆歷世之遺書非盡格君之要語耆儒宿學未克防通一日萬幾豈能該洽切見先儒眞徳秀大學衍義一編依經據史博古通今言天必有徴於人語事而不遺乎理錄善惡以示百世王之監戒廣節要以盡八條目之工夫忠臣愛主之諷導箴規人君治世之格例律令於今可見盡在此書經目不忘開卷有益昔宋理宗謂徳秀曰卿所進大學衍義一書有補治道朕朝夕觀覽便合就今日進講及講畢致詞忻然嘉納元仁宗見大學衍義謂侍臣治天下此一書足矣因命王約節譯刋行以賜臣下至治中翰林嘗譯之而進呈泰定中吳澂又以此而進講其時尊而信之者號稱盛治說而不繹者亦致小康厥後書不見稱世亦多事道之顯晦足系安危具有明徴類非臆說伏望勑命館閣儒臣經筵侍從於五經書史之中得以此書毎常進講仍乞以別冊置之便殿以備淸燕之觀仰冀弗間其功弗移於物聞聖賢義理之論譬猶學近其人監古今隆贊之原設若身處其地有所疑必形諸顧問有所得必措諸躬行如此則道術自明人才自辯治體自審民情自知逸欲去而敬畏崇言行謹而威儀正家國以治天下以平物理之精粗表裏揆之心而有餘民庶之逺近親疎動諸身而皆準矣其或政令未孚臣工失度事干明徳患及新民者臣等謹當條陳利害公舉是非不敢以急刻病人不敢以依阿負國庶盡匹夫之力仰成至善之功臣等不勝犬馬拳拳之懷誠惶誠恐昧死具進以聞

齋醮進香表

臣聞釋道之教邃古所無下至漢唐其法寖盛然三代君主壽考世運靈長後世衰亂相仍年祚少永佛老無補視昔可知夫父子君臣夫婦兄弟朋友長幼人之大倫自古體國立法修政建事無非爲此五者而爲之經理防範耳五者順序百度以寧是以聖人之道始於有爲而終於無爲彼佛老之法不足以有爲而彊於無爲遂欲去君臣廢夫婦一切歸諸虛無寂滅假使其教盡行則婚姻旣無生育頓絕不過百年人類盡矣𨿽有事物將誰用之歷代英君誼辟有見於此非不欲深惡而痛革之特以其頗能以禍福輪回之空談警動於人可以化導愚昧姑將存之以爲治化外之一術耳非眞謂其能扶世立教延永國步而爲之崇奉也恭惟皇上曩在靑宮繼登大寶夙精儒學日禦經筵於凡治亂之由正邪之辯洞明深識允蹈躬行當卽位之初詔天下寺觀不許藏匿無度牒僧道等項尋承睿防不許增修寺觀乞請額名上書言事者又每以濫度叫化不便爲詞多被奬納傳之將來固當永逺無矣邇者恭遇皇太后誕日令僧道建設齋醮此見皇上將欲表揚孝道慰悅聖慈無所不用其極之心也諸大臣及百職事但當和衷助徳仰贊至情上綏懿祉則心誠道得允合舊章而禮部尙書姚夔等乃於各衙門斂防財物收辦炷香約以至期赴壇行禮爲儒者自失其守業彼者烏知其非臣𨿽至愚爲此深惜切惟人臣之於君願其福也則當勸以修徳善願其壽也則當勸以去逸欲願夭心之向順也則當相之以和保小民康濟四海故曰求福不回夭壽平格又曰欲王以小民受天永命未聞有以禱祠得福丹藥致壽假符瑞以永天命者今乃不能盡所當爲徒以瓣香尺楮列名其上宣揚於佛老之神相率而拜曰爲朝廷祈福祝壽天地鬼神山川河嶽昭布森列可厚誣如是哉昔孔子之於異端孟子之於楊墨韓愈歐陽修諸儒之於佛老爲其惑世誣民充塞仁義故詞而辟之論而排之今若此其流不止於惑與誣矣通朝之人靡然相從仁義不止於充塞矣學聖賢之學者旣不能辟而排之又不能以正自處天下後世謂之何哉伏惟英宗睿皇帝當復位之初國事多虞屬有足疾其時一二大臣所見不逺不察古人行禱之意故嘗舉行此事蓋一時臣子迫切至情事不得已然非祖宗之舊典先帝之本心也因循至今實意不存尙沿故習夫臣之於君猶子之於父一指一發皆其長養一飲一食皆其賜予若能以齋醮助國𨿽殺身亦所不辭豈敢自以儒者門戶爲此倔彊與彼相較量哉但以無益事情徒傷大體其於經筵聖學不無略有所妨其於進講儒臣亦恐難以身勸伏望皇上法古昔聖賢正常道之心監大學衍義明道術之語乞勑禮部及文武衙門今後凡遇慶賀日期等項不許仍前擅備炷香於寺觀行禮庶可以扶名教振士風全一代之治體而與三代之時並隆矣臣等待罪言官不敢緘黙誠惶誠恐謹具題以聞

奏劾

禮部攙越行人司差遣

近該行人司司正李寛題爲申明職掌事查得洪武二十七年五月二十三日禮部議得合差行人事件凡開讀詔赦諭勞軍務賞賜祭祀賑濟徴聘賢才整防大軍出使四方俱合差遣除奉特防差遣不拘此例各官於奉天門奏奉太祖髙皇帝聖防是整防驛傳決罰有司審決重囚不許差欽此欽遵近於正統八年因本部擅差進士伴送哈宻使臣該本司行人劉澣奏防都察院差禦史曹泰查看得伴送使臣終系奉使四方之事今郎中葉臻不差行人卻差進士事屬有違具題奉太上皇帝聖防都饒他這遭欽此續於正統十四年又該禦史楊剛題稱行人職掌奉使今後開讀詔赦必先差行人行人不敷方差進士進士不敷然後差本衙門官員具題奉欽準外柰何近年以來奔競之徒肆無忌憚恃勢要求越職差遣乞查勘洪武年間並禦史曹泰楊剛奏定事例永爲遵守等因具題奉聖防著該衙門查洪武永樂年間例來說欽此本年二月十七日本部已經通行覆奏奉聖防今後只照洪武永樂年間事例再來打攪不饒欽此欽遵臣切惟太祖髙皇帝設官定職各有攸司其在京各衙門郎中主事等官俱有官守不宜一時曠廢所以特設是官以通使命往來自洪武二十七年以前止以承差任使後欲其通達國體不辱君命始專以進士除授任用之意蓋亦重矣爰自定制以來一應合差事件俱屬行人間有別項官員無非一時特防或因行人不敷故也豈期因襲旣久遂以爲常今各衙門官員一切指此要求請托苞苴公行有因親舊在任而假途營求者有因離家日久而枉道回還者有因懶於坐理而托此遊逸者有因有所規避而假此疏釋者求之者不已主之者不辭易於取覓者皆歸之請囑難於辦給者必委之行人致使爲是官者羣坐無爲一籌莫展及至奏請申明定奪禮部又行彊立詞說或言其沿途搔擾不便或言其止是爭要差使夫擾民之罪犯者當之豈可預爲之疑而奪其所掌差使乃行人分所當爲之事豈可反謂之爭要哉且如李寛所奏洪武二十七年事例卽是太祖髙皇帝舊制今祠祭司郎中蕭聰員外八通主事周騤等要得支吾不卽據此爲證況洪武年間差遣條例見在本科與本部後項查出永樂十一年以後差人欵目無異卻言文卷俱在南京別無查考其禦史楊剛奏準事例與李寛所奏正系奉查實迹本司因見原奉欽準內有行人不敷方許差進士等項事例卻乃隠而不舉行人楊顯加與李寛所奏詞情本無關涉本司因見原奉聖防有再來打攪不饒事理卻乃故行援引意在希防自永樂十一年至今其間朝廷事務非止一端所差行人蓋亦多矣本司設心防蔽要見多差別項官員是以止開到禁茶伴送塟祭三件又不明開比時有無奉防別差及行人不敷緣由亦不知本部是否因襲前失止是朦朧開坐卻言別無定奪此其巧於欺罔昭然可知臣防照蕭聰等奏對不誠姦慝斯漸下侵庶職上罔於君原其今日創謀之由實爲他日自謀之地乞挐送法司究問以彰變法之罪再照本部尙書胡濙侍郎薩琦姚防不行用心查考卻乃依憑蕭聰等開奏艸稿卽與具題亦合究治仍乞收回原防再行查考舊制及近今事例遇有事務先盡行人方許差遣別項官員其奉特防者仍前不拘此例如有請托等項事發一體治罪庶使祖制不違而職有定守官難作而人不茍求矣緣聰等系堂上並在京官員未敢擅便謹題請防

鄕試時劾奏少保戶部尙書大學士陳循少保吏部尙書大學士王文

切照大學士陳循王文職居輔弼任重經綸所當正己正人爲上爲下而乃以子之故紛章疊奏煩瀆聰明秖爲私謀不卹國體大臣之道果安在乎臣等聞宋範質爲相從子杲求遷秩質作詩戒之曰爾曹當閔我勿使增罪累比之陳循賢否何如也韓億爲相其子維舉進士不就廷試蓋以父任執政爲避比之王文髙下何如也沈文通登進士第一馮京第二時以貴冑不可先寒畯乃進京而退文通比今文卷已落而求與中卷比對者得失何如也世之庸人愚婦亦知不談子徳有所失則歸過而反責之豈有身爲大臣元宰公爲其子暴才稱屈於朝廷之上哉卽使才而屈猶不可也況無實之爭何以服天下且今歳順天府就試者一千八百餘名而中試者僅一百三十五名劉儼等借使考試未精則其間遺漏者亦未止王倫陳瑛設若一槪援例求進拒之則情偏從之則起是陳循等一舉而壞科目之制矣仰惟陛下優禮大臣準令防試恩已極矣而循等乃欲將劉儼等問罪以文其姦臣等聞樹徳務滋除惡務本用法不可以太寛太寛則犯之者可幸免而不知懼施恩不可以過當過當則得之者以爲易而不知感循等假公濟私要君脇下其所存施非止一日今情狀自敗罪犯已彰大小人心莫不共怒但畏其勢而不敢言耳陛下若又待之以寛施之以恩而不絕其根柢則循等愈無忌憚乞將循等執送法司明正其罪罷田裏別選文學公正之臣以居內閣用昭輔平明之治其王倫陳瑛仍照不中生員事例一體發回原籍讀書下科各就本處應試則科目有定制逺近無異法人不茍求而眞材斯出矣緣循等系大臣未敢擅便謹題請防

方洲集卷一

欽定四庫全書

方洲集卷二

明張寧撰

奏疏

乞省買辦

近因買辦煩重該順天府宛平縣奏稱大興縣地方廣闊鋪面數多本縣地方稀少鋪戶消乏乞踏看多寡均平買辦奉防著戶部整理欽此臣聞此令一下物議喧騰謂將減宛平之常科加大興之新額以近事言之似爲可用而節財裕用之本則未盡焉切照連歳四方多故水旱相仍糧道方艱倉儲未實而京師物價不甚踴貴京民未甚窘迫者政以買賣交通商賈四集有無得以相通匱乏得以相濟也若準所奏差官踏看則必搜求攀指彼此互持切恐貨易之家咸懷疑懼徴發日甚息本不充居者閉門行者散去懋遷之源不行物產之來漸少官司又復防按常額一體催科物價之踴貴可期京民之窘迫可待況今歳秋收四方未卜加以畿甸根本設或多虞甚非所以宅中禦外之勢也且今日宛平告乏旣歸之大興儻他日大興告乏歸之何地是猶割股充饑腹不飽而股就廢矣臣聞古之域民或廛而不徵或法而不廛市宅貨易本非爲官而設昔曹參入相屬齊後相無攪獄市其後卒成淸淨之治伏望軫念民艱思近圖逺省用裕民凡朝廷祭祀宴享賞賚兵戎軍國重務遇有缺乏量給官錢均平買辦其餘齋醮賜予營造服禦不急之務得已之徵無名之費悉宜停罷以蘇民困不必差官踏看謹具題請防

各處鄕試乞增取舉人

查得景泰元年詔書內一欵科舉一依永樂年間例行不許更攺此皇上中興初政所以廣致人才茂圖治理之盛心是以庚午癸酉各處開科取士俱各欽遵施行不拘額數續因給事中徐廷章等建言欲依宣徳正統年間仍定解額該禮部通行議擬得若依宣徳取人不無太狹合照正統額例數外果有堪中文字量加名數亦不得多過二十名已經奏準行屬但其所增二十名不復各照地方定擬猶爲未當臣等請以一二處論之宣徳中應天府額取舉人八十名雲南布政司額取舉人二十名定額之初未始無多寡之分也正統中應天府增取二十名雲南增取五名增額之數亦未嘗無多寡之分也今應天等處學校不減於先而雲南等處士子不加於昔若不論其地方不量其士習一槪俱增二十名則應天所增名數比舊僅過一分雲南所增名數比舊將及一倍矣在彼者何其甚寛在此者何其太狹舉此一二餘地可知且禮部見今行移旣有不得過二十名之語則少者必欲取盈多者不敢逾額進退不均枉濫斯甚況今開科在邇乞勅禮部申照舊例其先奉增添二十名除雲南不動外其餘南北直各布政司多寡未均者各依正統年間增額等第照例挨數加添庶爲便益緣系比依宣徳年間定額及正統年間增額事例今將擬添名數開題請防

雲南布政司【正統間增五名今依禮部奏添不得過二十名】

廣東四川陜西山西廣西【正統間各增十名今比雲南合多五名通增二十五名】

浙江福建江西河南湖廣山東【正統間各增十五名今比廣東等處合多五名通增三十名】

南北直【正統間各增二十名今比浙江等處合多五名通增三十五名】

代孔克煦乞免本族田租奏

臣克煦切照洪武永樂年間臣之一族爲戶不滿數十成丁不過百軀及今承平日久生齒日繁一戶或分爲四五戶者有之一家或分爲十數家者有之思得各戶原有地畝稅糧秋夏總不及五百石子孫男女不下三千口俱沗系聖門素習儒業旣不能爲工商以從事於他道又不能逐技術以糊口於四方不過恪守耕鑿以爲事育耳又值連年荒歉輸納有程養贍不敷溫飽無托臣切惟饑寒切身𨿽父母不能制其子衣食不足𨿽巢由不能固其節設或乖違禮義貽辱祖宗未免有負累朝優待之恩也謹按唐幹封元年親祀孔廟子孫並免賦稅宋太平興國三年命孔宜襲封文宣公並免其租賦又訪得己故尙書胡濙先朝時亦防優給田土除免稅糧臣等懷望有年自揣疏逺側微不敢舉援陳請今者叨逢盛事感防休期伏惟皇上矜憐將本族稅糧乞與蠲免以爲聖朝一代之彞典以爲萬世崇儒重道無窮之視效也臣謹具奏

舉王竑李秉奏

切惟方今根本重地臨據幽燕邊塞諸軍交切禁旅比之前古都邑不同邇來邊報相仍秋防及事外蕃連結種落伺隙乘機比之曩者情狀不同仰惟聖明禦極不足爲虞設若徵討有加師行糧食廟堂授攻守之略司農揆轉餉之資典守缺人咎患非細以此言之方今事宜部院皆貴得賢戶兵尢爲急務不可不爲之先備也照得戶兵二部及都察院久缺尙書等官𨿽有馬昻楊鼎李賔等在任緣須正佐相資庶得事務周正若不量才度徳濫授非人或曠月逾時因循不舉有無兩病廢置都乖舊制時宜均爲不便切見總督漕運左副都禦史王竑巡撫宣府右副都禦史李秉俱各才堪致逺心切濟時向因共推其賢以此累陞前職其有無徳政非臣等所敢言但其夙著勤勞多歷年所委以重任必有可觀緣今所掌止是各處一方各理一事此則求人而不得彼則小用而有餘恐非所以居重馭輕之道也如防乞勑內閣吏部防官計議將王竑李秉取畱在京隨宜補任別選公正亷幹官員代其所掌如此則緩急可濟內外得人旣不失更化之宜又可示勸功之法人存政舉何慮其餘昔汲黯在朝而淮南寢謀子儀將兵而吐蕃遁去司馬光拜相而遼人戒毋生事王旦入相而元昊謂中國有人此豈在兵刃旣接政令相及之餘哉良田舉用得人風聲威望足以聳動其觀聴而震懾其心神也近者撫寧伯朱永奏舉鎭守甘肅定襄伯郭登荷防允許命官代還大小臣工下及卒伍莫不感戴歡欣望風作气悅近者可以來逺先機者足以屈人邊地聞聲當亦知懼臣等惟文武並用則致理定亂之具全將相皆賢則治內攘外之功恊今總兵者旣承簡任而率屬者尙爾缺員賢才滿朝豈無一人可以薦揚拔擢如郭登屈己讓賢如朱永者蓋必知難其人故有所待也昔唐陸贄自以居近侍而不能薦賢爲恥臣等忝居近侍實切慚惶是以俯竭愚衷上千宸聽謹題請旨

乞除調帶俸軍職

查得在京各衛武職官員帶俸等項數多有一衛二千餘名者有一衛千五百餘名者通計不下三萬餘員每歳共支食米三十六萬餘石折俸銀四十八萬八千餘兩若並胡椒蘇木折鈔總計動經百萬之數靡耗錢糧莫此爲甚臣聞戰備攻守士卒當前但使主將得人不必多官紛擾況其間多有老病怯弱騎射生疎之人旣無差調又無掌管徒建虛名以支實俸積歳彌年何日爲了見今府庫告乏四方饑饉相仍平時錢糧仰給去處多因停免節財愼用正在此時今乃以有限之資而供無窮之費設若少有緩急財賦不繼京師百萬軍儲計將安出臣訪得天下都司衛所官員多有事故及在前至今員缺不行申補亦有曾經申奏未防調撥者以此千百戶所印信多令總旗人等防掌行使以致姦獘百端軍無紀律如防乞勅兵部計議照查各處員缺將前項帶俸官員內除應合存畱備禦者不動外其餘相應除任者照缺量行調補各處都司衛所管事如此則在外無曠官之在內省冗食之憂事體人情兩得其便若能減去一分則京師有一分之積矣臣謹具奏

災異乞修省疏

邇者天心仁愛國家薄示災異皇上克謹天戒日禦齋宮恭黙思道以消弭之頃於五月十日特降勅諭布告羣臣使各攺過自新共圖修省臣等欽服聖訓夙夜震驚爰自奉勅以來上下具嚴徴應未集切惟上天之道深誠廣大可以專求不可以泛應可以心感不可以迹孚可以久逺觀不可以淺近測故凡災異之來意者必有所自而非一日之故得其所自則變災爲祥不得其所自則災異疊見矣況乎京師六部等衙門政治所出一號一令動於四方法久則渝人習則玩致災召變豈無一二可以指陳所自者但百工眾職各有攸司若令他人言之未必盡知首尾如防乞令在京各衙門堂上並部屬等官各將本衙門事有未宜政有未妥或利所當興而未舉害所當去而未除或系見行而可以暫止或系已往而可以攺圖凡百積習致而有戾於立法之初者許令尋源據實逐一具奏舉行有不盡不實者許言官劾奏皇上尢宜專慮澄心嚴恭寅畏靜存動察於昭昭之際潛孚黙禱於防防之中凡可以當天心之仁愛者無不順而從之必能切中事情有所補益昔成湯引咎未已而六年之亢旱卽蘇成王悔悟方萌而一時之風雷隨息此所謂求之以專感之以心故能致徴應於頃刻也隱微防漠一念轉移惟皇上畱意臣謹昧死具題

乞復王徽等官職題本

天順八年九月十七日該通政司具進南京刑科等科給事中王徽等所言事件節該奉聖旨這廝每不知情實卻妄言要譽希求陞用便都調出邊方去欽此欽遵臣等切惟純臣之進言於君必先顧其體要察其機宜以懇切誠愼之心而將之以和婉諷導之語故下易達而上樂聞𨿽以臣等至愚不識忌諱每論一人言一事必其允闗大義動合眾情然後夕慮朝思形諸奏疏未嘗敢以率易爲之王徽等志大而略於事務髙而淺於識彼見詔書許以直言無隠諸上書者又多被奬納自以當言之官遇可言之日依乘感激圖補無階一旦驟見此事義形於色气發於聲恃其狂愚不顧利害乃欲盡法於省刑罰之餘更事於仍舊貫之後而不知多事之秋當且爲朝廷保卹人才調劑事勢也以是矯激過深引諭失當所謂匹夫之志野人之誠顧自以此爲盡心而不知其言之傷於切直也皇上責其不知情實誠如聖諭但要譽求用實無此心今幸不卽加誅賜以調遣此日月之明天地之量非臣等粉骨碎身所能上報但恐四逺之人亦復不知情實必謂彼近侍之臣以言爲職猶且得罪況疎逖之人豈敢復有所言由是箝口括囊實惟其始幽情枉事壅於上聞非社稷之福也伏惟皇上以不世出之主當大有爲之時從諫如流求言若渴政治以此而薦興臣工以此而承徳今行之未久遽使言路湮塞諫職流離駭聽四方傳疑萬世有識者所共深惜昔漢朱云乞斬安昌矦張禹帝欲加以死罪云攀折殿檻左將軍辛慶忌免冠叩頭曰此臣素著狂直使其言是不可誅其言非固當容之上乃解唐皇甫徳參上言修洛陽宮事諭及宮闈太宗盛怒欲治以謗訕之罪魏徴切諫乃曰朕罪斯人誰敢復言因賜絹加職姜公輔表諫唐安公主厚塟徳宗怒甚陸贄上疏以爲公輔任居宰相遇事當論奏不宜罪之憲宗謂李絳曰諫官多謗訕朝政朕欲謫其尢者一二人以警其餘對曰人主孜孜求言猶懼不至況罪之乎上善其言而止此四臣者所言假使未當今百世之下不復論其言之是非而惟美當時之能容直言及辛慶忌等能引君以當道也此漢唐往事得之於書而臣等所目見者天順元年六月初六日吏部奉先帝聖旨各科給事中三十五歳以下及語言不正的都對品調出去欽此已經定擬調用間至初九日節該奉聖旨給事中禦史是朝廷近侍耳目官如何妄劾人論法本難容但念他每職當言路還都著辦事欽此欽遵此先帝於言路諸臣始則示之以罰終則收之以恩威福予奪操縱有倫比之漢唐尢爲特異伏望皇上逺宗近守謹始愼終將王徽等薄示威嚴復還舊職旣有以彰其失言之非又足以廣夫進言之路臣等不勝受恩感激之至

彈章

見君而不知謹者斯爲背禮知罪而不能懼者幾於怙彊背禮者敗常怙彊者無忌有犯於此難逭於刑切照定逺伯石彪本以疎庸夙承敍蔭頃由微績起至大官徳感生成已過艸茅之分恩深豢養當懷犬馬之勞柰何無所用心遂致鮮克由禮邇因有疾皇上待極仁恩聽行調理視同休戚不責朝參乃於天順二年七月初六日病旣痊而入覲當加敬而不忘及禮畢於外朝合侍班於中禁豈期本官處身不檢致令襆頭墜地已無加敬之誠及禮畢不入內班又失當朝之禮禦史糾劾而不在皇上寛宥而不知先𨿽過誤後實怙終臣等竊聞古之人臣見君君適路寢然後敢退豈有上方視朝而敢背禮自便者乎又聞諸侯朝王或肉袒告罪豈有明知所犯而敢怙彊自縱者乎卽事原情法當無赦懲一戒百理難曲全伏望皇上以法防恩以義制事將本官拿送法司明正其罪以昭國典緣系應議官員未敢擅便謹題請

禮可義起而常變之分殊法以時施而生殺之異故知禮者不失其宜善法者不違乎當禮法不謹刑憲難逃切照某等皆以庸流均叨盛選任參駁之官而反自放縱居禁密之地而率爾粗疎乃者天順二年十一月初八日恭遇冬至令辰十一日又遇萬壽聖節百服四方共賴一人之有慶羣工庶府咸祈萬壽之無疆逺者如斯何況近侍某等昧乎大禮之宜泥乎常法之迹當初陽生復之而奏嚴刑旣非所以順時令當祈天永祚之時而詳重憲又非所以格鴻休徒具耳目而聞見不明徒備形骸而變通不審蠢然艸木之質信如聾瞽之人舉動若斯忠愛何在乞將各官拏送法司明正其罪以警將來緣俱系京官未敢擅便謹具奏聞伏勅旨

事莫大於祭而助祭者必謹義莫先於君而事君者必勤禮或有愆刑玆無赦切照某等介冑庸夫斗筲小器素不閒於禮教曾何事於儀文安習故常養成怠惰乃者天順三年正月初六日孟春時享太廟皇上親禦齋宮式嚴祀事臣下致齋公室相協宸衷庶誠敬之交孚致祖考之來格豈期本官乃於初四日夜飲宿於家故違禮制初五日因酒悞事不赴朝參麯蘗是耽罔顧三戒七齋之義妻孥旣翕頓忘夙興夜寐之勤何以事君豈能助祭臣等切惟耽酒者有罪而祭祀之日尢加失朝者有罰而縱酒故犯者尢重二罪俱發眾惡皆歸事旣彰聞法難容恕乞將本官明正其罪以警將來緣系軍職大臣未敢擅便謹具奏聞伏勅旨

國事莫大於郊而臨祭者必敬君言莫重於誓而受命者必欽祭不敬則慢天命不欽則背上是可忍也孰能容之切照某徒籍先功素無他技力輕任重齒少官髙旣叨爵邑之封亦有神人之責勤勞盡瘁亦是當爲沐浴齋居甚非難事柰何燕安气勝怠惰情滋乃者天順三年正月十二日大祀天地皇上旣恭黙以端臨事之誠復誓戒以嚴示下之命百官眾職罔不防恭祝史工胥亦知戒謹豈期本官於初九日夜正當齋宿之期不忘家室之念黙齋初罷輒便回還暗去明來以郊祀爲常事面從心異以誓戒爲虛文譎詐機深防瀆事審𨿽昊天廣大不加怒於匹夫而王法均平必先行於貴近乞將本官拏送法司明正其罪以爲大臣欺慢之戒緣系應議官員未敢擅便謹具奏聞伏勅旨

禮與食有輕重而因食悖禮者謂之賤士義與利有公私而見利忘義者謂之小人切照某等全生介冑濫迹章縫一則黷於貨財非勇不顧家之將一則志於富貴豈材堪致逺之儒此其所見者旣卑是以臨事也必敗曩者皇上命某等持節前往楚府行禮鹵簿臨朝舉盛禮而封藩國大臚傳制行古義以遣廷臣事旣尊嚴理宜敬愼豈期罔胥告誨互相比周承大禮而反爲餔餟之行服大義而取爲苞苴之事豈不重干國禮深玷士風伏望俯察羣言上昭獨斷將某等明正其罪以爲不循禮義者之戒緣系應議並在京官員未敢擅便謹具題請旨

郊所以事天動息皆可畏之地齋所以致祭始終咸當敬之時禮或有愆刑玆無赦切照某等或以文儒而起居禁密或由工藝而濫致顯融爲卿屬者或矜以自髙任戎事者多肆而無忌邇者天順四年正月初九日大祀天地初八日法駕臨郊百職肅雍周道無啟行之擾四門淸穆明堂輯至止之儀天意監觀人心瞻仰豈期各官忘其戒謹安於故常馳騎直前至天門而不下肩輿逕造臨神道而弗趨罔思聖明之具臨不顧神靈之如在放縱者固其所也謹厚者亦復爲之是豈不知魯大夫循墻而走之恭乃獨不推蘧伯玉至闕而止之義怠心旣勝敬意何存罪已昭彰法難容恕伏望皇上渙頒宸斷奮發天威將各官拏送法司明正其罪以爲祭祀不敬之戒緣俱系京官並軍職未敢擅便謹具題請旨

身以禮爲守而禮之當謹者不可違臣以君爲心而君之所敬者不敢慢故縱敗禮者有罪怠勝敬者滅身條教具存情法難置切照某等材非屈乘技止黔驢官賞倍常薦致顯融之位職業易稱尙虛補報之勞柰何無所用心遂致鮮克由禮乃者天順四年四月二十二日蚤於會同館前適襄王以入朝而回寓府某等因退食以還私家旣不避道而徐行又不下馬而交過防頑罔覺放肆無嚴事系重幹理當窮治臣等切見襄王之在藩也皇上念叔父之親眷懷特至今襄王之來覲也皇上篤展親之意接見無時送往迎來極曠古所無之典予車分寶悉內供凡有之資恩禮優加錫賚稠疊藩國盡君臣之分朝廷厚親愛之誠宗廟之神靈降監用禧海宇之臣工儀刑承徳而某等何人乃敢昏迷自恣侮慢弗恭皇上廓天地之恩柰某等負丘山之罪罔之生也庸何惜哉伏望皇上奮昭幹斷渙發宸剛將各官拏送法司明正其罪以爲人臣縱情失禮之戒緣系軍職大臣未敢擅便謹具奏聞伏勅旨

過也皆見更也皆仰是爲日月之蝕先時者殺後時者殺或干政典之誅事已昭明法當推問切照欽天監掌監事侍郎某等本以庸凡叨居臺監因依故迹曾何欽若之勤揣摩舊聞靡有推測之智乃天順四年閏十一月十五日夜十六日蚤月蝕百工眾職驚惶不安嗇夫庶人奔走無措某等昏迷自恣擾忽不恭旣不能先事以聞又不能臨事而覺起復方位一無所知時刻日期茫然未達居其位而不爲其事有其官而不得其人救防之禮不行歷象之司何用且薄蝕爲變象之重日月爲列曜之宗顯者忽慢若斯微者差謬可見何以均齊七政何以標準四方是以古有無赦之章今有失占之律天人所在休咎攸闗不可不愼也今某等已防聖斷付之刑官固足以上答天心下彰國體矣但某等情犯至深瘝曠特甚伏乞重加其罪以警將來謹具題請旨恩不可慢慢則致罪禮不可違違則入刑故感恩思報者必能盡臣下之禮守禮不易者廼能全君上之恩事或有愆法當無恕切照公矦駙馬伯二十八員俱籍勲階叨膺武備承襲者或居安平日曾無待用之思操歷者或循守常防未解臨機之法皇上文能兼武安不忘危乃者天順四年十月二十二日親禦內府海子西教場命某等列射且勅吏部尙書王翺等五員往共觀之將以簡閱技材開導兵事使某等知所法也臣等側聞各官弓馬熟閒者固多騎射生疎者不少或矢枉弓弱而發不至侯或弓勁力微而引不盈彀或規模偃仰而不知內正外直之儀或引注低昻而不知左拒右附之法捨矢者眾以千百中的者十無二三皇上包容過厚誘掖惟深旣收黜罰之威復溥恩私之典重賞寶鈔薄示勸懲爲各官者自合銘心刻骨永懷感愧之誠夜寐夙興恪致謝酬之禮可也卻乃處之如固有受之若當然及王翺等謝恩已畢各官情知怠惰事出因依至次日方行報謝遮掩前非受賞則越在羣先謝恩則緩居人後守禮之誠旣失思報之心必無皇上施恩上之恩某等犯罪中之罪謂事微而不戒則彼眾以何懲合將各官究治不敬之罪以爲將來之戒緣俱系應議及軍職大臣未敢擅便謹題請旨

嘗謂與陪祀事有其誠則有其神瀆慢山陵是可忍孰不可忍作孽由已垂鑑自天切照某等猥以傭材末技叨承並蓄俱收位列中軍者素乏智謀之美任居卿佐者少聞經濟之資副郎署者不過隨行逐隊之人任衛所者何異墜凳執鞭之卒此其材器旣無可取而其謹厚又不足觀乃者天順三年十一月十九日冬至節各官躬承陛旨陪祭山陵所當夙夜惟寅恪盡具嚴之敬始終如在式存至止之誠豈期各官性本疎庸素無檢束各於長陵近地隨卽騎馬而前或過景陵神路而徑行或至景陵臺基而下馬或濳坐便地禮畢方出或唱飲齋所至曉不醒防瀆有加猖狂莫甚臣等切惟人臣見馬猶且式車豈敢悖慢於山陵之地古人行者且不唾井豈敢污穢於祭祀之區似此瀆祀背禮之非足爲文事武備之玷憲章具在刑罰宜加伏望將各官拏送法司問罪以警將來緣俱系大臣軍職謹題請旨榜

汀洲府行六縣榜

一各里甲並見在官公使人等除均徭軍需公務外不許仍於所管衙門辦送到卯拜見供給當日當月等項財物其鄕郭里長不許仍令甲首供備飲食物件如有故送受者通行追坐入官

一每年除修倉局造解京等項物料外其除歳報諸色文冊歷日紙張慶丰庫鈔等項公務止到府交領者各於相應里甲內輪差不許仍於小戶內科貼路費銀兩送府其成化二年倉用斗斛本府自行造釘烙號完具至期照差闗領逐日調厫更撥用收直待破損不堪方許預申再給不堪者仍繳府以憑勘驗不必每歳於各縣造送勞擾人難

一每歳坐府倉及存畱各縣糧米聽令人戶自行赴納每二石出顧腳折二錢二分每三石出厫防席一條不及二石者俱免其餘別無使用若有揷和著水及年終不完者依律治罪間有路逺之人畸令小戶自願附納者聽從民便仍仰各里長承納不許官豪及在官之人計囑包攬或有通同結搆仍舊科算小戶財物賂送監守之人及多除腳米一升一合生事作獘者事發一體治罪收納之際許本戶親自行槪其斗給人等各照年分收支不許仍立牌子斛手腳牌名色一槪攙雜刁磴畱難致令小戶困屈其厫防席多餘及放支畢日照數存收備用

一各倉收支止許應納應闗者在內若無故擅入及不將原降斛斗調厫更用許拏獲告舉其大戶並承納里長糧米進倉先於門上報數訖批串後聽本倉官吏照串數驗堆約量是實方許起斛厫門進出腳擔分路各行紅黑二籌須相離窵逺拋擲互換天色將晚卽便閉倉不許乘昏扺暮收放致生姦盜

一府屬多有容令慣猾之人在衙出入引勾事情吏典多有畱匿結攬寫發者在房主集朋合爲非其老人多有額外濫充革役未退並罷閒官吏人等在縣把持公事排陷官長蠧害下民者除已問發及緝知外原系前事未經曉諭難遽窮究自今各宜洗心攺過保全身家毋得再入公門重存形迹若冥頑不攺各屬官及被害者通前指實申告以憑處治

一文廟各壇應祀神只祭品務須如法措辦丰潔毋得聽攬搪塞欺罔神明其鄕飲迎春科貢等項事不可已者亦須丰儉得宜毋令小民費擾外有子牛春戲桃符門神元宵燈等項無益於事者悉皆停罷

一訪得寧化等儒學生員多有蔑棄經書違越禮教習爲遊惰積漸成風深爲未便仰各提調官以禮省諭其父兄用心戒勉資給務使有成如仍不攺罰及其家其中委有學行可嘉及遊惰不悛者各學教官開具勤怠賢否實迹同季考過文卷優劣等第申府以憑賞罰各學廟像祭器公廨損壞卽便措置修理額設齋膳門庫等項人役及時勾發毋致空缺其社學師生亦宜時加顧眄感發人心

一本府惟長汀縣裏老呈舉民人劉萬鐘八世同居除已勘報是實另行外其餘五縣寂然無聞蓋因此等之家或系貧素惟恐用度艱難甘自泯沒合仰各屬裏老備詢鄕都里社無分大小貧富委有孝子順孫義夫節婦事行眞實例該旌表者卽便舉呈本職卽與一力主成不令本家動擾毫忽其民家孤老無倚者尢須照例存養優卹具申回報毋得視爲泛常虛應故事

一今後詞訟牽告良家婦女無分人戶大小若非事情眞實緊闗幹對者毋得輒行拘畱到官有傷廉恥其見監囚犯輕重自有公法毋得縱令吏禁非時捶楚拷掠逼要燈油燒紙等項財物刻減衣糧容隠外人出入透漏問結該納紙張各照官數收納不許多批另折通同鋪行明交暗取及將俸鈔出外挾勢低價和買肥已損人其監房門牕墻壁損壞上漏下濕蛇防穢污俱要時加修整祛除毋致誤傷枉死

一訪得各屬人民近年有爲官府貪求豪彊逼脇大則逃躱山澤久曠糧差小因詞訟牽連拘提未到只今已防恩宥各宜安生樂業攺惡從善應有合辦糧差該結詞訟不許仍前缺誤今後凡有事幹本府者仰照新置信牌期限赴職卽與量情發落決不淹禁酷刑及受財聽囑失信於爾眾民若有故肆違延及當該官吏不遵牌限完解者定行究治不恕

一婚喪禮有定制貴乎稱家有無訪得本府所屬習尙奢靡費用無度多有因婚嫁而典賣田地因喪塟而拖欠錢債者互相仿效坐致艱難今後嫁婚者行禮會親各照門第貧富止可從宜減省不許仍舊需索財禮備辦過分筵席喪塟者親鄰人等除香燭弔問外或柴或米或錢或布任其所有各隨情意厚薄互相資助不必買送虛花盤合無益於人及塟之日俱各自行穿素到門送殯不許動擾喪家送齋分孝愈加憂困其迎神祭祀土俗所因者貴乎誠意交孚不許廣張金銀寶玩珠翠等項互相誇耀誨盜長姦敢有故違者並及親鄰一體懲罰

一訪得府屬人家多有年少子弟遊手好閒不務生業專一結交無賴之徒號爲十弟兄名色日逐輪辦飲食在於街坊恣肆沈酣至夜不散因爲奸淫賭博哄騙錢財衷惡懷姦不可勝道以致妻孥失所家業凋零皆由此出除革前及另行緝拏外敢有不攺前非者許親鄰舉首若隠瞞故縱事發一體治罪

一本府六房吏典貪詐者不無淳實者亦有從本職到任以來各知戒謹一應錢糧刑名等項公務文移俱系本職躬親理斷𨿽有貪詐無由用情今後凡有因事到府人員毋得枉被詐欺虛費財物事或發露得罪非輕

一今後官客經過除轎夫照舊外余用人力止於運夫及接遞夫內照原定名數約量均撥各從本管衙門附簿挨次輪流不許多餘占放其夫頭人等敢有姦猾推捱通同作者一體治罪若遇緊急不敷方許於見在官里甲及火夫內借用亦要記數挨輪不許仍於坊甲內科貼錢鈔如驛鋪原無運接夫者仍舊施行其驛遞等項夫役如果在鄕窵逺有妨農業者許從宜顧替兩得其便

一館驛支應物件各置簿標寫遇有使客往來方許作數不許逐日預辦支銷虛輪實費在官馬驢首人等每歳該用錢物除約量另行外敢有仍舊於各戶多科者追陪坐罪

一本府編髮公用通知簿仰各縣自到日爲始按季每月將日逐收過里甲錢物無分多少要見買辦何物因何公用眾同於何處供應交納令該吏眼同逐一附寫上簿就令本里甲書名畫字付首領官收發若有多科許小戶赴縣告查相證若里長通同上下增減脫落及赴告不聴理者許赴府陳告其文簿仍仰按季繳報以憑查照施行

一今後詞狀除革前及不干己事外止許舉告一事從實開具實情及知見正佐對冊年歳老疾者有無兒男方與準理若系革前及非已牽告五人以上及不識字而不寫代書人田塘出賣過冊年久者俱不理受

一各老人凡有剖斷詞訟俱要申呈定奪不許私擅受囑徑自歸結放免其里長並火甲人等並不許輒受民詞生事擾人違者必罪

一本職止有弟張寛見在國子監讀書原無別居以次弟侄親房之人儻或詐冒本家或稱親友在於各屬求托騙者許舉執到官以憑懲治若有乘機就錯因而假此動擾於人者必罪不恕其各學教官𨿽有一二鄕裏皆正大之士相見以禮言不及私並無請囑聴從事意各宜知悉

一本職到任未久臥病逾旬於兄民情土俗大小事務所未深省姑以一二先行條示余有見聞又當隨時禁遵儻其間意見有偏言論過當可暫而不可常知近而不知逺宜於此而不宜於彼所賴郡中老成耆舊合屬賢士大夫幸悉所知明以見教但可以妥事安民從公利眾者本職敬當聴受遵行不敢自是而拒人也

方洲集卷二

欽定四庫全書

方洲集卷三

明張寧撰

賦

王道君子賦【用經李使君以南山道人所畫過化存神圖索題余意神化之理殆不可以形狀求亦非區區言語所能者然用經餘同年固命不能辭勉爲賦之】

粵有君子是爲大人首出庶物卓冠羣倫廼握乾符乃闡坤珍中天下立爲四海君建綱陳紀作樂制禮思永圖逺布法立體羅賢网徳列官分職以相天工以凝人績大必周於樞機小必嚴於品式類皆其制作之防通未足以語夫參贊之至極也至若溫恭濬哲端穆淵微誠能動物知克先幾徳盛而兆民化篤恭而天下歸言行所達政教所被耳目容貌之所接風聲气習之所至凡所經歷塵垢者潔駁雜者純枉曲者正昏昧者明孱弱者立勞趨者寧或近或逺將見將聞莫不放收離合寐覺酗醒所謂不動而變無爲而成旣不假乎積久亦無事乎威刑爾乃淸明在躬內蘊精妙思慮志念之所專一精神心術之所孚召凡所存主巧不能工謀不能料力不能運辧不能道蓍不暇占不及兆若風若雷如恍如惚聲出響隨形至影集所謂不言而信不疾而速似有出於神靈將不由乎人力盍觀夫耕歷山而田者讓畔陶河濱而器不苦窳賔四門而穆穆納百揆而時敍此非虞舜過化之事乎立之斯立道之斯行綏之斯來動之斯和此非仲尼存神之事乎斯二者體用同原顯微一致非有緩急之可分彼此之容議柰何數有變常世有隆替徳升聞者固宜達之域中有徳無位者竟徒托之言外方其過之卽化𨿽化者莫知其所從化存之卽神𨿽存者不自知其所以神過由存始化以神能王道之大於斯而成但見九法敍三綱平六府修百度興萬姓奄甸四國來庭無美可頌無瑞可徴殺之而不怨利之而不庸康衢發泰和之言擊壤啟自然之聲噩噩乎其無迹渾渾乎其無形熙熙乎其自足皥皥乎其難名旣不知而不識復何愛而何憎神乎化乎巍乎煥乎天其同髙地其同靜日月同其明睿星辰同其輝炳雨露霜雪同其生肅風雷電雹同其號令六气順四序行家齊國治而天下平也羣動若百物生老安少懷而朋友信也闇黯污濁歸於淸明江海其容納也震撼擊撞底於寧一山嶽其鎭定也舉一世而甄陶之乘六龍以凝命也恊四極而尊親之同兩間之廣運也斯則君子簡易之極功而聖人參贊之能事畢矣彼霸者尙力首威要名聚勢以服從爲功以開拓爲利計功也而假之以明道謀利也而先之以正義小得而大遺迹同而心異使之踴躍跳舞馬牛其民人驩呼突走卒役其一世功烈如彼其卑汝何曾比於是殆猶舉皇荂瓦缶於黃鐘淸廟之側彼裏耳嗑然之聲歌豈足以比格神人和上下之音律也嗚呼三王步五霸趨秦漢旣蹶僕者接迹百代而下王遵霸黜天地同流請觀今日

懷秀溪賦【爲同年劉僉憲賦】

引領廬山緬懷秀溪仰遺業之具在企前修之難躋粵維祖考旣窒而通棄故卽新恵迪避凶乘生气之止聚究地理之終窮二水蓄秀三山藏風陰陽抱負筮恊從爾其經營相度鳩工搆作髙深卑下咸有準酌巖谷澗塢田池園圃甌窶污耶各有定所堂室廉廡防湢牖戶棖臬防棁亦有品庶其將啟久逺於昌明示子孫之朴素也至若春風扇和時雨初霽泉聒聒而鳴除艸茸茸以交砌攜芳尊以出遊掇幽蘭而爲佩善羣物之向榮樂吾生之良遂南薰時來逺林薄暑荷香送風松蔭藏雨倚前榮而寄傲對靑山而獨語抗髙志於羲皇笑炎涼之縷縷涼飈入座落葉盈庭收芋栗於髙園喜禾黍之西成菭蘠有韡蟋蟀時鳴采芙蓉於芳渚懷逺人之孤徵居幽道逺歳晏山深梅蓓蕾以將放雪繽紛其載零招野鶴於巉巖放孤舟於沈防防時序之旣往欣婦子之具寧羌此樂之如故悲離合之無憑爾乃遡江淮極燕薊弔子長訪郭隗泛萍梗於洪蒙飄蜉蝣於天地陳禮樂之三千排閶闔之十二錫殊宴於瓊林懸佳名於象魏馳泥金於舊鄕紆銀章於法侍載秣吾馬載膏吾車飛霜浙水瞻云故居繄家山之杳每卻望以嗟吁吁嗟乎白晝眠云兮淸宵立月空堦滴雨兮紗牕灑雪形趦趄以將去兮夢遲回而不絕飲西湖之淸冽兮想楚江之澄澈覽吳山之崒嵂兮思廬峯之嶻嶪被豸繡之煌煒兮悵萊防之疎歇居栢臺之森衛兮感椿庭之淒切味鮮腴之列陳兮悲甘旨之或缺惟君親之不可以或後兮而忠孝之不可以或遺將仕者之不可以長往兮又懼夫士者之懷居彼誠謂夫國爾而忘其家兮吾又恥夫去則無所於歸𨿽今日之未可以遽止兮吾有待夫來者之可追聊托迹於丹靑兮爰以寄吾之遐思

愁陰賦

閉塞歳䢐和暢時至庶物迎熙萬象開霽進陽退陰向明背晦暉暉乎其來冉冉乎其繼鬱鬱乎其華燦燦乎其麗胡爲哉滃郁云蒸杳冥霧漫縹漠煙霏仌結氛亂鴻蒙如未分淸濁如未判日月如未旋寒燠如未變黎黃如晝之將夕昧爽若夜之始旦無乃元英返斾震禦停車屏翳斂施飛廉倦趨丰隆布令阿香轟驅將然否也是耶非歟爾其峯巒晻靄陂澗昏沈樓寂閴林木蕭森山兜散麓湖舫維潯餘春惜賦人日追吟企浴沂之遐軌羨修褉之芳音悵良辰之易邁悟宿約之難任時則林泉逸侶詩酒幽尋嗟今弔古莫不有鬱鬱無聊之心花萎柳瘠燕懶鶯驕翠斂潤掩寶篆寒銷靑燈短焰素帳垂綃蘋緣濱而堪采桃須晴而未天望將歸而益久阻吉好而增遙傷白日之無光悲靑春之寥寥時則空閨淑配邃閤嬌嬈居幽閔節莫不有依依觸景之憂乃若孤舟江海匹馬闗山畱時倚棹待旭逑驂白雲迷望紅日違瞻仰帝閽於薊北眄親捨於江南目懵懵而不見涕澘澘而垂沾口忘言而心悟魂欲逝而形淹亦有災祥切已調燮切兼農功旣及國用方嚴冷不宜秧濕不便蠶念西郊之不雨憫東海之無鹽省蒙昧之所自徴休咎之攸占此則孤臣出子卿士師尹之忠愛非可比登臨燕私之遊耽也老病衰遲歳序遄疾壤缶聲謌千金一日慨人已之同情懷小大之欣戚蹇予心之靡他羌近逺而如一永惟海宇之淸寧聊以畢志於山澤

頌

南山有椿頌壽胡廷愼父母

南山有椿其本秩秩有美哲人徳音借借南山有椿其葉穰穰有美哲人其福洋洋哲人之配如兄弟矣天監定爾俾偕老矣哲人之徹克世徳兮帝督不忘胥將賚兮百祿是集萬壽是錫如岡如陵永保皇極

北堂有萱淨闓斯植樂只君子柔貞惟一北堂有萱雨露其滋樂只君子壽考維祺鳳之鳴矣凰式和止旣安且寧家室固止子之生也母式教之如圭如璋顯克肖之百祿是迓萬壽是介如岡如陵夫子是載

鳴鹿頌【君子徳藝有成以賓興有行故頌之】

鹿鳴呦呦於山之幽載背載呼言善其儔維體澤澤維角戢戢匪外之防維內之則相彼麟凰寔郊寔藪釋是町疃樂此靈囿以禮爲羅以爵爲縻匪羅匪縻周行之歸展也佳賓胡不云來式燕以遨樂只有儀文王不已惠然來思

重建溫國文正公祠堂頌【堂宇翼翼頌君子也君子能勤事以復先公祠祀故頌其美而傳之】

堂宇翼翼子孫之式於昭穆淸先祖孔懌旣合旣具籩豆有奕維垣維屏陟降有秩不庶以靡先�之則綿綿夏邑逷逷溫國勿替嗣之永世無斁

六禮有將式克語之三加有辭式克禦之死喪之威翕共與之飲食言笑肅愼只之增增來仍式谷以之毋俾此邦不競謂之

伊厥肇基實旣於彊不腆後人孰搆孰堂駿美弗傳憂心京京載服於田載藝於桑亦有良朋於槖於囊碩果不食先業用光

何晦於夕何著於昕舉或墜之事必式因毋安於易毋卹於囏念敬爾守祀事孔陳先公有言予豈不聞防防積徳在我後人

古樂府

履霜操

天降繁霜兮隆冬嗟不隩處兮行逢饑寒迫切兮心衝衝仰長號兮望穹窿兒命當終兮天鑑兒衷

上之回

上之回雍甘泉風雲翕從寒暑推遷馳北戎驅南蠻率東甌走西滇周徳四海安八埏歳來巡行千萬年

戰城南

戰城南死城北爲子死父臣死國朱輪不疾馳鐵騎不徐行寧爲結纓死不學投戈生辱身降俘委骨泥沙他人不論級自己不遺名嗟哉新安與長平

將進酒

將進酒思未央俎豆具賓客臧秬鬯實中尊醴齊汲行觴百拜不及醉酬酢徳以將歡樂難具陳言好不能忘夏歌述明訓周書有遺防持此爲君壽千春永無荒將將進酒思未央

有所思

有所思江之潯云漢寂寥閴山嶺郁嵚岑手持連城玉袖置雙南金見止未卒獻繁聲變淸琴咫尺萬里逺一往難重尋有所思思何深

臨髙臺

臨髙臺天中央白玉作柱黃金爲梁臺端有嘉賓臺下啟周行周行四達佳賓相望投弓惜鵠鳴鳯來翔

艾如張

艾而張羅搜以狩寧干戈安不忘危厲不傷和三面盡解如雀何

君馬黃

君馬黃臣馬君馬來自宛臣馬始離燕君馬騁六飛臣馬厄孤騫六飛遙遙行上天孤騫拘縶無由前安能日隨禦矩步相周旋

春江花月夜

春水緑堪染春花紅欲然月華金渙漾夜气玉暄妍交繞回文錦聯籠飛步仙賞心逢美景歡娯正妙年

江陵女

白薴裁娘衫茜練作娘裙情隨吳江水夢阻越山云

烏棲曲

烏桕樹上夜烏棲黃茆捨裏曉雞啼雞啼未了烏飛去錦帳佳人不知曙

襄陽樂

襄陽女兒夜行遊牽衣把袂大堤頭歌聲未歇笑聲起唱處無情聞處愁珠璫玉佩搖春緑北渚南湖相間屬至今荊楚宦遊人猶唱襄陽大堤曲

采桑渡

采桑渡頭采桑女渡近黃河滯行旅女逢行客懷故歡客逢桑女思家園家園桑葉共誰采應念三江行路難

楊叛兒

依依白門栁裊裊柔條芳藏烏猶未穩便解綰愁腸儂有博山鑪歡爲沈水香灰冷气長馥繡帳七寶牀新亭別離客江寧故舊鄕願隨枯楊老莫作飄花狂

拔蒲

拔蒲水中央未拔郎已別深拔斷蒲根淺拔斷蒲葉葉斷猶可將根斷心永絕

西烏夜飛

月明夜永烏西飛瀼瀼白露沾烏衣無樹可匝將疇依東有挾彈烏安歸

常林歡

桃林花落胭脂香宣城酒熟珍珠光峴山漢水時來往歡意不及常林長晨雞唱歇啼鶯曉錦薦牙牀春睡好天寒日暮未還家夢中猶怯荊蠻道

江南弄

采蓮采菱雙棹行遊女綽約朝雲輕陽春和寡吹鳳笙奏龍笛按秦箏鼔趙瑟

張靜娘采蓮曲

蘭橈桂槳橫江浦玉露金波花正吐蓮步初從掌上移栁腰新罷盤中舞腰纎步窄不勝衣霧縠煙綃颺欲飛雨歇朝云降巫女月明秋水現湘妃蓮房已實蓮莖短幽思傷心悄停腕弱腹羞看翠葆圓柔腸暗逐冰絲斷眼前歌舞易淹畱只恐風光不到頭翠袖香銷紅艷冷無人重上采蓮舟

玉樹後庭花

雅鬢含黛軃蛾眉凝翠糚羞花嬌笑語賽玉軟溫香逢春惜易往愛極使情傷後庭歌艷曲前殿發淸商

烏夜啼

日夕眾喧寂羣鳥皆防棲如何屋上烏夜半啞啞啼屋中有思婦不寐晨雞驚聞夜啼聲色喜情不怡明當有恩赦攬衣出中閨曾聞孝慈烏不類鶩與鷖復屋驗興周登城知遁齊物兆有先見由來事堪乩爲語夜啼烏止止無東西

子夜四時歌

春歌

采桑南陌遙摘柘西磵逺春蠶已三眠夫壻洛與宛安得繰織成裁衣待君返

夏歌

渺渺吳江津悠悠越溪渚南風遞荷香洄遡三百里不見蕩舟人難隨采蓮女

秋歌

搗衣出虛榭停杵登西樓月色爛如晝千山今夜秋遊子不顧返時節空淹畱

冬歌

歳晏時气肅寒風透幃牀鏡斂雙蛾蹙被拂孤鴛翔玉闗路千里不如寒夜長

丁都防

衣襟斂襲明器充如丁都防杞梓桐栢貍首斑如丁都防北山石槨紵絮斮漆乎丁都護若堂若防馬鬛乎丁都護菟裘營丘嬴博乎丁都護東西南北可識歟丁都護千秋萬年可無虞丁都護死者樂土生者安居丁都護夫骨有托終以寧妾軀丁都護

鳯臺曲

吹簫來鳯凰弄玉偶簫史音聲疊諧和形體忽軒舉彩雲不復聚華月照故址空遺千載名流落無極止

公莫舞

公莫舞公莫舞劍光翕赫衣袖屢舉上摩頭顱下足跗前迎後送隨仰僂揮霍星辰激風雨莊不停伯不語白蛇中斷夜哭嫗五色龍文气如許兩虎自爲讐秦鹿去無所鴻門一時公莫舞

獨漉篇

獨漉獨漉水淸泥濁淸猶可濯濁則云涸鴻鴈隨陽載居載翔不輯於行而競稻粱朱弦淸琴軫玉徽金逖矣同心空此好音龍劍之合精光輝熙試而無施不如睽離寥寥曠野以臘以春有來斯親孰知其人

淮南王篇

淮南王好長生祕書充棟方士盈庭丹符斷玉籍左道迷中行刀圭發狂疾幾杖遺深情形气不復完雲雨何由興便便小山客諱死誇飛升君不見橋山塟軒轅浪說垂髯登衡陽亦同逝無士不流聲至今猶慕淮南名

平陵東

朝望平陵東暮望平陵東松柏摧爲薪豺防化飛熊蒼天不憖遺我公我不能救將何從生人一何多天道猶未終旦復旦平陵東

巫山髙

巫山髙髙不極瞿塘險深莫測欲濟無梁奮飛無翼南人思南北思北心懷中土何由適徘徊日暮云悵望陽臺側逺道未能歸何因念朝夕

四言古詩

薤露八章挽沈希仁父

萎彼薤斯零露瀼瀼嗟我懷人於焉徬徨

萎彼薤斯零露湛湛嗟我懷人勞心惆悵

聞古聖善賻喪助昏廼如之人實獲我心匪沽則名中心寔殷

聞古聖善簡所因兮廼如之人所可徴兮受言懷之姑將親兮

維鳯有毛維麟有趾亶其然乎善人是予

維此善人於彼窀穸彼蒼者天胡不爾弔

翳彼大荒祝防茫茫黽勉同心冠絳裳繩其歸思我懷則降

翳彼曠宇濮鉛修阻禴祠馨香寧玆寢處繩其格思無爾嗣苦

方洲集卷三

欽定四庫全書

方洲集卷四

明張寧撰

五言古詩上

題所畫雞鵝圖二首

昔我懷父母初鳴卽晨興一從侍淸禁出門始聞聲烹膳日已遠起舞欣時平膠膠風雨宵寤寐傷餘情獨行澹無儔拳立如有待饑唼水中蒲渇仰石邊瀨寧隨鷗鷺閒不伍鳬鶩態山陰久蕭條毛羽復誰愛

方洲八景八首

栁塘春雨

新柳繞芳塘柔風送時雨潤艸及西堂增波接南浦得句起遐思贈別懷舊侶回首灞陵橋瀟瀟幾行旅

杏圃朝霞

春深花正開天晴海初曙霞光雲際來艷色溢蓬宇明明碎錦坊淡淡秋容圃聊因旦晚歡妍麗安足數

蓮池疊翠

池中荷欲花池上水初漫初看水上防旋覺香不斷一曲密藏鷗萬柄嬌倚岸莫唱采蓮歌江南時節換

麥隴翻云

時平田裏安麰麥被丘隴芃芃翠浪翻蔪蔪緑云湧肥磽力𨿽殊刈獲日可拱欲賦兩岐歌周詩更堪詠

稻畦垂穎

農人告方及秋事忽已成黃雲被田野白日寒光晴父老喜丰年鼓缶過我行平生任經理對此余深情

菊徑凝香

田下去來久三徑行復期采采黃金花照我頭上絲含英抱幽馥佳防良在玆羊腸九折阪蔓艸應正滋

梅林雪霽

閒來好幽事值此梅雪晴深林百艸盡野水寒煙生怡然發孤笑婉戀有餘情冰霜六七載永念孤山行

竹塢晴風

菉竹蔽深塢歲晚多陰風愛此旭日喧萬玉揺玲瓏吟眸展淸眄倦耳生余聰因之懷勁艸聲色吾何從

贈陸汝謙

吾聞古神毉秦越扁鵲氏洞識陰陽機妙達天地祕生人無前功用術陋專技遇婦作女毉遇幼擅童稚或以傷疹稱所用隨所至一一底工巧何慮千古計古道旣云逺時毉極流造弓不顧甲治外不卹內仁術化忍心人命可輕試汝謙陸先生三世名家裔動有古人風一洗庸劣气餘生坐迍蹇有子方兩歳乳哺失調攝疾病遄以繼驚風搐四體魚口雙目閉羣毉競嘆息束手坐相視先生徐徐來駕言勿驚悸下榻夜尙遲從容解金匱一投邪風疎再下壯熱退三服乃如常下牀作兒戲幽谷陽春回大旱甘雨墜中年復有子無乃仁人惠作詩表深功庻以將薄意

寄謝濬僧官

濬公夙儒雅自少偶業白天空一鶴舉海濶閒鷗立平生怯詩魔老拙降未得淸髙逼休遠典雅超復泐虛堂戞鳴球淸嘯聞月夕前年被徴薦浮杯度京國樗櫟厭靑黃塵泥混空色明珠墮濁水皓鏡懸土壁昔忝靑雲交今逢白頭客頗憶去年春正臥投老疾淸風故人逺舊雨深巷寂空谷音方隠月門敲正急苔階印只履蓬戶卓爾錫欣然起相攜囅爾冠屢側吹燈照殘夜對酒防疇昔歳月能幾何離曠非一日烏兔互馳逐子亥忽流易元正十日初復此得消息緘書遣髙第慇懃問眠食春林白團茶秋圃紫苞栗儀多物兼備歳去情轉極時來得顚印自愧非愈軾再拜送來使開門日初出向來車馬路艸長沒行屐

對雨

艸木已時萎時菊方敷榮林空晚色淨日暮孤煙橫仰防修竹枝俯挹蒙泉淸歳月忽復易采擷傷吾情

畫云鴻振羽圖題送陳掌教

東方有佳士文質何彬彬昔爲待沽玉今備充廷珍朗誦商周詩黙防羲文神言詞夙華雅步履彌精純初疑鹿鳴晚爲感鴻飛循江幹寡儔侶磐石多來賔矰旣云逺稻粱安足勤進止各有節險易常相因弦琴古壇樹載藝淸池芹睠玆十年來漸覺寒氈春陵陸日已邁逵路日已臻祥雲動四表孤徵戾中旻奮逐鵾鵬風揚隨鸞鳯塵峩峩金闕樓溶溶玉河津刷翎補干羽萬舞儀章新

愛蘭

稟性無俗尙愛此山澤芳拔葵藝周圃分植置中堂入室有佳士紉佩非私裳時好豈足貴徳馨諒難防

重畫云鴻振羽圖題贈王良臣

翩翩漸鴻羽一舉從江幹再舉次磐石三舉逢平原升木良有得陟陵竟無患不願騰上遠但願遵飛安祥雲動四表天逵浩漫漫孤徵戾中霄振翮偕鴛鸞聯行兩階下儀羽紛回盤云深日五色萬舞充華觀巢居懷往事凝望起長嘆

送別沈履徳

園花發朝艷谷鳥遺春音豈無旦夕佳倐忽流光陰幽居寡時好感子時過臨冥言啟孤憤髙步超煩襟夙昔懷逺道遄別悲來今對酒不及醉眷此故情深

雲谷

閒雲翳空谷日夕生幽陰中有髙世士結屋云之深飛錫天外風潤澤寰中霖貞居聊自適變化吾何心

正統戊辰聞福建感而有作

平衍說荊淮險危聞隴蜀柰何吳魏間漢氏猶鼎足況玆三山地防竊弗盈蹴憑陵肆劫壊鴟義殲人族譬猶負隅虎據險勢莫觸食盡無後援鼎俎咀其肉復聞聖天子推心置人腹渠惡疾見屍醜類將自服賊死匪所嘆致尢何太毒

見雨雪嘆戊辰冬

日夕將天兵聞已度淮水黎庻仰虹霓雨雪何不止北軍利髙亢值此非所喜行師有紀律日須五十里南風吹鐵衣卻走泥沒趾銹澁劍鋒回塺疎弓力弛況不便舟船經涉殊未己指日布陽春頑陰悉飄委

王師至浙人情恟懼感而記之

厥哉南閩賊遠冒明王師軍聲動白日淮海相逶迆羣縣務馳逐民庻日何疲兵車恣橫決帷箔不可支豈知陽春日堅冰乃相隨我聞行師要愛須威克之馬嘶不敢驕況爾部下爲天子有休命借問大將誰

懷恩樓爲王宗勲賦

萱艸生北堂朝見夕已萎慈烏返故巢鳴聲一何哀感此時物喧悠然動遐思況當慈母沒緬懷耿嗟咨赤子將入井安能悟乖離營營願𦇤褓依依眷孩提周全乳哺艱三年免於懷宵縫念兒寒晨炊畏兒饑遊子日已遠母心增傷悲殷勤二十載爲子有室家柰何白日晚流光忽西馳明月照髙樓疎櫺起涼颸徬徨中夜長俯嘆淚交頥慨彼泉下人相見未有期

劉公覲畢姻詩勉之

飛飛鴛鴦鳥比翼湖之涯生年不滿百燕婉當及時東鄰有處女春秋盛容姿一朝辭父母托身遊俠兒豈無百兩將而乃蕩子妻妍華不自好終身抱餘悲況君良家子衣冠能自持母窮畢日歡負此遠大期辛壬與癸甲斯文良在玆

答姜文進

彌彌江中水黯黯江上樹眷彼同心人胡爲忽異處駕言從扁舟積雨不可渡願隨雙黃鵠庻以相防晤

贈柴取中

東風扇防和萬卉敷春陽盈盈桃李花爛然競容光綿綿路傍艸根株亦交相及時起涼颷零落隨秋霜爭如谷中蘭淸標壓羣芳𨿽無艷冶姿而有冷淡香柰何歳華晚保此故意長傷哉緑綺琴紉佩羅衣裳視彼同心人徳音實難防

夜宿斗門與朱氏原兼呈再從叔

予生二十年始解訪同族緬想姑祖親悲喜相交屬如何百年內情好復斷續登堂思髙曽入門拜伯叔弟妹相驚呼問是幾世服源逺末益分膏澤猶未沐傾家出相見喜气溢腸腹場頭禾黍登牖中酒醴熟端不爲盤餐聊以慰情曲我本季世孫今當逺行役生年能幾何歡防寧可復同姓古所惇去去勿塵俗感激忠孝心因之以相告

林居秋興

涼風起天末新涼入丘墟晏坐當前楹陶然讀吾書俯視庭艸萎仰看浮雲舒山气日夕佳灌木陰以敷軒冕豈不貴而樂自有餘願子保令終因之相與娯

挽鐘處士

丹山有靈鳥文采相頡頏饑餐瑯玕實渴飲瑤池漿淸音諧韶樂錦羽暎朝陽飛飛燕雀羣俯仰被餘光顚風折梧桐鳴鳯忽摧傷孤凰抱哀思輯羽不復揚徘徊念同侶軀命倐銷亾翩翩九苞雛覽徳岐山岡皇皇奮南徵哀鳴激中腸容華不自愛寧辭闗塞長死者不復生麟總茫茫願言勿殘毀阿閣正相望

黃主事挽詩

聞有髙世士築室章貢間弱冠失父母門戶一綫懸獨立無人境巍然亙前山起視丘垤羣坐我千仞巓娶妻良家女生子當世賢煌煌五色詔星星雙鬢斑如何兩楹奠一夢起長嘆傷哉同室親軀命不復延泣盡繼以死攜手入重泉嗟彼未亡人區區何獨難

永思堂爲劉廷賔賦

哀門歷多故生當元宋間髙曽及祖考累世事更遷風塵浩無際兵車日豗喧羈危不自保趨走恆窮年喪亂忽已平營業亦周旋歡娯不經目憂傷閟重泉昔常念寒燠髙居復華裀弱息久窮嫠兒女日以殷緬懷顚沛時門戶朽索緣湍流一解手宗祀付沈淵於焉涉艱阻乃欲遺曽胡爲祔祫余雙親中道捐遠慕已無日近哭悲終天滄波東注白日中霄懸悠悠穹壤間遐感何時諠

藝蘭爲王本誠作

猗猗谷中蘭言藝君子堂過門不入室彼美自芬芳彈冠結素履振防循周行我心惄如饑覯止諒已降容顏挹淸潤言笑聞馨香同心未卒語欲去仍徬徨眷戀終日夕賔主已相忘

滹沱冰合圖

人心久思漢帝主自有眞多難啟業獨此邯鄲人窮蹙白登圍倉猝滹沱水河冰縱不合光武亦不死

蒼松軒

種竹繞軒居淸素聊自愛𨿽無桃李顏不攺冰霰態孤松色不殊六月寒尙在倐然三徑幽凝碧如有待

爲姚公綬題丹丘

東方有奇士自號丹丘生超世立於獨宛若來蓬瀛言從黃石公再從赤松子終始意斯在幻境焉足跂

友蘭

公門盛桃李世路多荊榛溫溫愛蘭交吾思見其人伊人日已遠比物不盈畹同心澹防言歳月殊可晚

梅古春壽藏詩

鬱鬱鳯凰山生气何連延有美淸修士遺世希神仙髙情出茫昧獨見超虛仰瞻山木花俯視重岡旋鑿石啟幽閟種檟待芳妍夙懷瑕丘樂預見佳城懸聚散本元造壽夭誰能専橋山有髙塜王喬亦遺阡乘鸞與跨鳯刀圭終棄塤何如一生死坦率窮髙年

武澄夢萱捲

母在萱自好母亡萱尙存蕭疎北堂下花葉空晨昏盈盈眼中淚黙黙心上酸眼淚猶可拭心酸傷肺肝安得百丈根沿情及幽原

怡菊周徳輝捲

嚴君去云久手植已成荒促慽逺行歸顧眄心徬徨言薙蔓艸蕪再汲淸池潢功不遐棄時及仍芬芳故物幸玆在慰悅如有將見此聊相慰笑舞襴斑裳

畫舫淸遊

揺揺書畫船三江水朝披越防雲暮聽吳門雨髙深洞黃招邀盡靑紫所愧子長遊吾行未能止

艸虫雜圖四十二首爲伍僉憲題

何人涉江采得此霜前芳花殘見晚色葉淨流潭光長路遠莫致故意不可忘欲輟畹中蕙共佩羅衣裳南山有佳色束籬閴無人朝爲頭上花暮作車下塵誰與念恆節培漑當良辰落落竟何語把玩聊相親翛翛苦竹枝歳晏未凋謝絡緯繞其顚促織鳴其下秋聲入荒林寒气逗虛榭何人賦無衣淒惻坐長夜漏石倚空蒼弱艸颺殘碧眷彼飛來雙栩栩飄復集鴻鵠志萬里松栢挺千尺洪纖各有定非分焉所得麼紅雨餘葩疎緑風中篠𨿽無尢物麗得借此君好栽培良有待開落恆可保嗟彼桃李花采折隨媚艸形色已葳垂風神未蕭瑟所愧落英空還思舊根發時來已若玆歳去猶爾若殊勝泛相逢隨人滿頭挿茵蔯欲成蒿蘼蕪亦雲謝水漲污耶深時蟄看已化纖腰尙蜿蜒弱翅舉復下婉轉如有情追逐不能罷暑雨滋宿枿五月南風生時當長養節奮臂將誰攖奔轍豈足當黃雀方營營幽居事穆相對悲羣情塵境何擾擾艸野何茫茫淸泉白石處幾許堪徜徉蘭荃旣榮秀蒿蕕絕交相宜人不在多百畆空蕪荒今日胡不怡過眼靑春空紛紛蕭艾中見此萬緑紅蜻蜓從何來當午停芳叢物情諒有得吾意亦從容飛蛾值芳時飄舞來復去因風快循繞逢花亦延佇𨿽臨撲逐威不解摧掠慮人意久安閒相忘不知處尺蠖已辭繭橘虫方化生夭夭隰上枝碧緑紛敷榮覆載大有造動植各相成天機一流動幽思穆無聲趯趯艸間虫芃芃石邊蔓跳躍煙冥霏飄颻翠云亂時當綺牕紗或近靑玉案卑防寧足論寂閴聊一眄野艸緑滿地無名自纖妍不采亦不夭幽與閒相便光風濯靈雨蛺蜨來翩躚咄彼周昉圖百態空騷然晚家南山陲獨臥西磵艸牛羊所不踐樵伐非故道葉落秋蛾稀苔滋候虫少煙消夕陽下林薄淡如掃蜻蜓多品類此種最靈黠翅翕尾低垂暫息卽飛越頗憶童稚年撲捉傷暑熱至今圖畫間隠手欲輕躡淸霜萎茂艸天以虫鳴秋股動羽亦振隨處聲啾啾書齋閉疎雨木落靑燈幽掩卷不成誦感物令心愁艸振蝶雙飛蝶下艸交動無情如有情形勢偶相閧貎與心不親情好久焉用悠悠笑相逢栩栩莊叟夢露白水花紅江空艸煙暝閒鷗忽驚去見此孤蚱蜢吐沫禁無聲卑飛水中影虫沙與鶴由來未深省飛行罕同儔性質好幽處防水緩捎花乘風暫停午疑回睛屢移斂息翅頻舉愼爾遇貪夫求珠瘞當戶短翅不髙飛長踦不善走跳踉並蠨螽局縮居澤藪三孱不滿隅匹處竟無偶彼亦何人斯蠢爾亦可醜園蔬葉垂盡練裙獘無餘輕揚兩飄翅淸嗅雙長須本質夙如此變不忘其初襴斑五色文支離守荒蕪淅瀝蒹葭雨依防楊栁煙翅薄輕紗過晴隠硝珠圓寧當狎雌縶莫受蛛絲纒與物本無患陳生有遺篇陰陰莞柳樹嘒嘒孤鳴蜩驚風颯吹撼奮翅飛遷喬托體𨿽得所防患亦須周吟風飲淸露此道終逍遙文蛾好明死烏鰂以蔽彰爭如艸上飛無用亦無防渴飲零露華逝借晨風揚何如蜉蝣羣朝生夕云亡春林盛朝爽秋圃有暮色蕭疎叢薄中緣沿何役役鳯鳥不時見良驥須遠歷斑斑被體文甘老榛莽澤蒼茫靑艸池霢霂黃梅雨淸冷脫洿下潤澤非斥鹵鳴聲愼煩聒跳躍宜審處臨深縱無危坐井非善舉去彼蜣蜋穢超居風露淸蛻囊半未脫健臂已前撐潛蛟起泥滓厲璞登瓊英大小分已定變化同其情蟋蟀已在堂防婦已在室涼風蕙艸時胡見幽陰物倉皇若無依短褐露肘膝天荒歳年暮感此三嘆息露滴葡萄寒宵鳴一何急雞啼天欲曙絡緯不盈尺深閨有思婦逺道多倦客驚聞長夜聲掩淚心促刺景物此何處野塘秋色中山花驚暮雨蘆葉抱寒虫曠望知誰到幽居重此逢懷人不可見雙鬢感飛蓬金穀多奇花蝶滿謝卽去荒園久空疎蠭蜨亦安素遲回杞菊秋棲息松桂暮所以君子交淸澹只如故原野多蔓艸墟澤饒魚虫一枝與一體入筆殊元蹤生憎紅紫態未覺丹靑工坐我林塘下衣袂生華風風髙蘆葉殘贏露失其翳鳴蜩已絕響猶奮雙斧臂猶豫多積疑蜂蠆無卻慮君子尙勇決成敗焉足計飛來錦紋蝶采翅何翩翩山花吐碧蕋相映亦相妍動植互生化寒暑頻推遷生綃有遺迹日日當吾前蝶有戀花情花無畱蝶意東風三月時總爲春流麗還開亦還落欲去還不去黙誦過墻詩重門艸深處意防自成趣景觸良宜時過影如見人飛音若我遺荒閒寂寞濵獨悟勝羣思此興復不淺名物空何爲爾雅列名稱埤雅伸疏義恢恢造化功獨此亦難備況當畫史傳舐墨隨手至驪黃牝牡間不必問形似動聽非誶語適目無妖妍詩求句律外畫索丹靑前尺素竟何物居然得天全相彼能事者殆欲忘朱鉛樂水不論船樂山不問樹不求畫中物惟耽畫中趣想當含毫時粉墨不待具眼光落縑素但覺風雨至滕王去云逺謝逸今何之形迷有聲畫影落無聲詩低回羅扇風旋繞簪花枝轉眼忽不見芹香滿淸池形色旣有托音聲寂無聞乍出艸莽中昻藏若離羣涵濡竹露華飽挹山花薫時哉忽如許彼美空云云

沈啟南雲山圖

晨興具壺榼言往山中遊倚棹陟崇岡舒眺寫我憂陰雲翳四垂舉目迷巖丘人生百年事行止天爲謀懽榮間悲辱彊半成淹畱眷玆山水懷所遇亦己酬自從混沌鑿土石窮雕鎪鐫堅伐危厲輦築連窪湫幸此黃間元气常通流時當巧麗余忽與鴻防遊行防晦暝甚轉覺巉巖幽情景兩相化風雨飄虛舟

吳徳翼永思詩

夭夭巖下椿嫩發方自好終風激零雹凋拉何太蚤傷哉三尺孤形影爲枯槁虛室若懸磬遺業忽如掃遑遑二十年賴此王父考昔如風中蓬零落隨野艸今如轅下車奮脫卽遠道登堂泣孤幃陟岵見歸鳥榮枯不相代憂傷已終老

送歐員外

薊城有名士美盛元無前手抉云漢華身交文錦妍目爛明月珠口湧懸河泉幽思入黙淸臭紛蘭荃初辭鹿鳴宴再坐瓊林筵朝主地官事暮副郎中權騏驥志萬里鴻鵠懷髙騫良金與美玉適用無停延遙遙吳越鄕雨澇如堯年雍雍少司徒王命來旬宣行哉自求輔得此堂中賢六屬倡九牧一士當三千防衝籍篙楫禆曲嚴中堅激揚水趨壑鼓振雷行天鈞衡賴持舉皇度資純全遂令泥滓民復業膏腴田一朝十二解芒鋭猶森然裴向多諫議之問餘詩篇時登兩峯月暫汲西湖煙雙旌卽歸路一束攜行編加餐赤日飯穏著靑雲鞭行舟如有問幹事江南旋

爲胡文暉題幽篁石菊圖

故人歸田園幾許見秋節修篁防中林時菊叢以發冉冉煙中花蕭蕭石邊葉秀色如可餐幽馨寒不絕時有素心人同來醉明月

何都憲一樂堂

椿萱茂遲秀棠棣偕春芳煌煌錦繡衣斑斕裳恩封日以至甘防日以將齊眉粹榮養競爽時行藏載歌蓼莪詠載誦鴒原章前修有遐感而我承余康欣抃不能已萬事眞相忘

叢蕙圖

二月忽已邁庻艸三春時九畹有餘秀百畝多芳蕤光風轉幽馥湛露增華滋篔簹拂琨璞揭車被畱夷朋從彚如故气質相交防手撫宣尼琴再誦騷人詞時哉未終老蓀芷來何遲

凝香閣畫菊

幽齋絕穠紛時菊閒以潔少好淡春芳敷榮及秋節髧鬈寧爾妝袪袂無所擷枯索繞殘枝天寒滿庭月

淸燕室畫菊

佳節良易邁貞姿益淸芳根依昆玉固色並淇筠蒼終忘白衣酒特立金娥霜幽馨不出戶憔悴含餘香

一山爲沈兌秀才題

人言一拳石積累成丰隆爲山將九仞簣缺虧前功巍巍聖與賢養正由童防登泰小天下卓立超羣峯

和陳憲副掃墓詩

遊宦日已久先隴多違離寥寥古東門值此洪流時頽垣走狐兔宰木寒無枝及目心隠只俯仰淚交頥野祭已非古況復無恆期恩封夙有澤貧防空無施徬徨不能返日落淒風悲

南山榮壽詩壽楊方伯父怡梅翁

維南有崇山盤亙自終古髙當翼軫間廣與衡嶽旅中有千歳梅生長元得所英華徹寰區貞素貫寒暑開花玉香叢結子金色顆徳馨椒桂儔滋味鼎鼐主繁葩盡芬馥再實愈淸楚榮封異秦松拔萃超庾土上與山同躋下與地常處蟠桃與莊椿千歳可能數焉知世奇樹億祀老圃卓哉同春翁怡怡並遐祜

四月二日西湖再汛四首

春去才一日天宇尋淸和湖艸猶碧色湖水余澄波安能對佳山不飲空嵳峩鄰船畱宿懽皓齒髮淸歌推牕動孤笑吾意其蹉跎

沿舟望湖亭躡屐棲霞嶺孤山久寂寥荒塜郁淸迥渚蘋淸不香湖水渾未瑩悠悠登薦心長嘆逐游泳樂天唐詩傑子瞻宋文豪平生宦遊事山水遺淸髙何人繼芳躅保障心思勞坐令百折堤土木連平臯𨿽無百年固已足千金牢茫茫蕩遊子醉謔空呶呶

西湖天下奇登泛極寒暑晨行暮酣歸昏遽一如許何殊浪遊客對此泛交主面接情不通日醉雞與黍誰哉神識髙偕協如索與茫茫丹靑家忽忽歌曲侶安能千日遊晏坐風雨

爲仲彥暉題戴文進畫

故人歸田園風景如未別時菊老餘芳疎篁晏髙節皇皇枝上花瀟瀟石邊葉安得素人心淸尊對明月

爲徐公舉題甘谷圖

南陽古甘谷菊繞淵泉淸居人飲其流白髮咸康寧明徴諒無爽穆穆中庸生君當衍余澤爲我延頽齡

陸汝嘉慕橘

伯父去已遠遺植森成行哀哀撫育恩見樹生悲傷所愧爲人後凋落迷前芳願言愼伐剪念彼椿萱長

畫舫淸遊捲

揺揺書畫船三江水朝披越嶠雲暮聽吳門雨髙深洞黃招邀盡靑紫所愧子長遊吾行未能止

松泉爲朱彥明賦

亭亭山上松挺挺淩雲標涓涓山下泉混混東歸流根源夙有托髙遠羣無儔洵美山中人寓迹山之幽栽培與盈進比則事藏修朝登鶴岑夕汲靑蘋洲巢居潄芳潤亦足防吾憂

王漢昭招予社友輩賞雪卽席紀事

癸丑至乙夘連歳無快雪新冬十月來晴久猶郁熱蚊蠅振時聲雷電迷夏節晚麥未出土春卉復舒結老夫坐空齋感此心隠切仲冬十逾八風夜栗冽黎明未啟戶簾牖光洞徹庭烏棲不啼竇犬走欲蹶昏眸珠霏短髮耀瓊屑寒疑銀海翻凍訝玉樓合昨日方袒跣今晨被重褐如行炎都深忽上冰山絕吾聞陰陽機寒燠惡淩奪天吏秉常運旋斡何太捷事若久旱餘甘雨大沾洽行期十年丰底用三尺疊故人同老懷雞黍充宿業欣開北海尊笑廣南州榻酬酢亂觥籌詼諧連稗闔罐唱叱鄭妓羔飲詫黨妾狂懷錦瑟醉渴罄鳯團啜客思暝未闌主意夜不輟似有暗香來援毫待明月

蘭竹篇

幽蘭發深谷修篁生茂林托根偶相並香靄淩繁陰逢時苦不早霜雪紛相侵恥爲桃李妍眷懷金石心幸此平安意起坐弦吾琴

詠張汝庸環秀樓

人境苦塵俗髙居山水區軒楹出岑蔚牕戶淩淸虛左挹羣木華右眄雲煙舒日夕有佳趣蕭爽眞吾廬

玩芳亭

東風吹野花秋雨敗蘼艸彼美亭中芳靜植恆自好堦蘭閒更香籬菊淡如掃我欲掇其英幽懷不堪道

小蓬壺

弱水不可航神山未知處閒居與世隔仙境忽已遇百歳等須臾萬事歸傲睨丹丘信自有大小焉足計

長春境

遲遲松栢林鬱鬱山水窟依依久住人宛宛舊遊客人客不攺心山木不攺色彼哉同州庸華蘼何所擇

葡萄二首

卭竹與枸醬追逐秋風來離宮郁相望異物紛栽培遂令涼州牧鬥酒遺詼諧傷哉出闗卒不及枯株回艸龍驕正眠驪珠爛將墮淸露溥花間涼風生葉下悠悠日觀翁蕭蕭友云者我欲掇其英陽春和應寡楊廷憲修障海塘妙得古法但百世之工非朝夕可致所冀增髙倍厚堅表實裏遲之以歳月庻可持久詩以寄之

吾聞浙江潮湧撼世莫比回流趣鹽官一射數百里海鹽當其衝適際東北趾何年作長防去郭數丈許疊石類懸崖壁立瞰其涘刳中實外障髙岸湮入水表裏河海間相隔才一指譬如潰形皮好肉已毀潮來石奮角潮縮石拔齒時平漸離缺風迅遽披靡工役歳無涯漂蕩日常耳皇皇魚鱉民藐藐軒裳子剝牀不及膚解牛未得理豈無達務才遺我徒好語使君人中英萬物備一己詢咨度豁如瞻顧心隠只秦鞭竟空談漢絙無用此軒然巨鰲側坦若長坡迆罅漏互蔽虧力勢相並倚盈不與潮鬭縮不隨浪委肉厚骨不疏腹飽背復僂何期旣倒闊忽見急流砥但恐述者能不類創智美速成功易隳舉重力易弛安得百使君歷歳如大禹

水南別業四首

幽居異前業喜無塵俗喧東風扇防和忽此春事繁遊魚泛深沼好鳥鳴檐端布谷正及時呼童理荒園羣動各有爲予生固多般感之欲自見對景己防言

遠村暑气薄衡門絕塵鞅禾黍滿污邪松篁翳林莽富貴復何心琴弈偕所往起誦康衢謡悠然發遐想薫風自南來坐我羲皇上慨彼河上翁所樂異天壤

夙昔愛林壑遂懷泉石居下焉安所適上焉荷唐虞無窮畢日歡恥與放浪俱此意不自昧付之耕鑿餘秋涼入林薄時復課兒書先民有遺詔經訓乃菑畬

白髮念婚嫁此慮已陶然匪復事生業烝嘗詎能捐悵望終南山緬懷淸渭川良時易流邁窮約心所安嚴陰閟深谷飛雪層崖巓引酒聊自酌被褐終吾年

爲邵同府題山水圖

秋風吹亂雲涼露潤修竹林深楓葉靜石爛雨苔復靑山斷平野流水瀉虛谷菀彼山中幽悵此暮行獨希聲振淸嘯灝气凝逺目澄光發精爽空翠襲巾服時看夕鳥舉偶晤春莽宿功名忽如遺志念聊可復俯視塵中人擾擾隨轉轂

沈用權月桂圖

月中有奇樹百丈何蘢歳年等蟠桃樛結扶桑同下垂白玉苞上發黃金叢翹翹最髙枝花色頳霞紅我昔至其所顧眄迷仙蹤髙攀不可及屈折聊相從歸來抱餘馥气韻歸鴻防一登閶闔門再致昆侖峯芬敷及朝槿斷謝隨秋蓬至今懷袖間斂縮心衝衝有美靑雲彥飛防淩虛空逍遙廣庭晏彳亍嫦娥宮含咀玉杵霜披拂纖阿風手持斫月斧气吐經天虹奮掇連根株五色俱收籠拔茆采葑菲類舉無遺功願子卽長路吾行己途窮

送陳彥章還溫州

悠悠逺行休忽忽垂老別一去湖山空百防親故絕涼風吹鬢絲顏意各慘切永畢同心歡防言共明月

朱彥明新居

椿庭日已遠萱室懷深憂豈不念故廬聽此行道謀嗟彼喧雜區居子非良繇一勞堪久逸三遷遂吾求經營與締造冀足光前猷正寢卓跂立旁居翼相周祠室具籩豆齋閣陳箕裘南榮敍親友北堂薦時羞茍美載論語過侈遺春秋慈顏日遲暮良偶方徽柔房闥肅淸宻戶牖森綢繆聲色起淫蕩勢利生仇讐禍福相倚伏貧富潛周流君子常抑畏小人肆張譸孝弟與忠信自足禦戈矛升堂有端士入室無狂浮不見陵上柏遠翠凝疎標不見路傍桃妖艷侵行眸居養易移習內外須交修願保安宅固千春永余休

爲王瑞之作雪圖附詩以寄

歳序行已周天寒日將暮門戶了無營山林閴如故彤雲被層空時雪紛已墮防滌羣華過眼一純素風恬晚聲寂古气塞牕戶貞居久遺曠值此忽超悟呼魚煙外汀沽酒橋北路烹鮮酹華月婦子環榻坐淸歌振冥寂眞態防陋固悠悠百年中淸賞亦有數勞思竟何禆快意欣所遇猶懷見睨餘流想鴻迹去望望剡溪舟蒼茫是何處

畫元章拜石圖附一詩

吾聞周人拜九辯各有則空稽猶簡易振肅儀已極禮達百不煩力致一可惜蘇卿抗匈奴鄭從厲絕域亞夫辭介冑汲黯服長揖生死矢不移寵辱安所卹云胡後來者軟媚等難劇望塵伏牀下不復論曲直黠以諂公卿愚以祈老佛頽流逐靡風掃地盡古迹元章夙奇蕩動止異俗習彊項難茍俛捫膝不輕屈自從辭君親久不爲是役落落無爲鄕寥寥不齊邑伊誰與爲禮見此孤立石颯焉松風生隠只雲霧出踞如猛虎化厲若老蛟蟄彷佛入魯廟正我緘口客又疑千秋亭翁仲失其一終知混沌鑿倐忽委靈骨欣然命袍笏雅拜情孔適物我了相防恭傲脗無隙淸狂詎如許深意將有激全勝彼昏人僕僕賈危慝但恐違中庸行怪不可率

趙千里小景二首

庭院寂無人冥懷共誰語和風入蓬戶桃李似無主妍華豈足憐幽曠眞足與呼童抱瑤琴靜對松篁雨茂樹防碧艸莓苔連砌靑山童擁敝箒灑掃當前楹行吟白鶴詞坐覽黃庭經良時茍未邁笑傲終吾生

張叔厚謝安淵明圖二首

度量本知識器局先文藝欵笑息羣嗔泠汲止余沸優遊別墅碁閒逸東山妓時方競名達出處有餘地翩翩晉徴士夙志山與澤心遠趣自髙松菊亦何物鬥酒不身致況此名利役防鴻在萬里豈爲督郵迫

袁可筠風水永懷

臯魚感風木立哭悲其親哀哀千載下予復同玆辰林木一何多天風一何疾本是無情吹能令有情泣風水有時息逝者無歸期依防耳中響綢繆心內思心思不暫緩歳月忽已逺落葉下庭闈山荒夕陽晚

爲吳玉甫侍禦題芙蓉圖

志士懷寂寥佳人念遲暮本與秋風期不悟春已去嫣然如有情暄妍發寒素紅揺碧潭水緑掩黃葉樹垂垂翠帳煙冉冉錦城路試問涉江人相思在何處

方洲集卷四

欽定四庫全書

方洲集卷五

明張寧撰

七言古詩

寶劍篇

幹將在匣神鬼驚土花繡澁含蒼精千年地下靈不死萬丈燭天牛斗橫壯夫入佩心相許唾手功名輕一縷倚天長笑气食牛誓斬樓蘭掃塵霧歸來獻馘朝宸旒奮言先落佞臣頭河淸海晏頌聲作乞身復向西山我歌寶劍聲如吼颯颯英風生兩肘丈夫作事貴軒昻肯向蓬門甘老醜

和孫廷珍侍禦短檠歌

中庭燒檠多更長金缸列錢繞屋光紅熒朱燼耿欲滅酒酣試問西堂涼美人矜醉炷羅帶照拂氍毹鋪繡牀東鄰少年曳裙客收束韋編二三防呻吟占畢短檠空光靑夜寒秋月白佳兒在後翁在前轟雷震起雙龍眠鳯膏不復延驕恣緑幕綃紅煙掃翠短檠猶照舊時人翻惜長檠便淪棄

送張永淸下第南歸

長安花落鶯聲老送別都門心艸艸白璧由來惜暗投俗眼相看不知好讀書十載未成名落日辭家仗劍行飛騰己遂丈夫志離別無爲兒女情黃金髙臺挿天起臺下行人思郭隗千里元從駿骨來躁進紛紛徒已爾負郭田荒艸蔓滋嫂不停機妻不炊一朝唇頰驚六國腰間金印何累累縱橫遊說非吾有汗簡功名在人手幹將未出獄中泥猶有神光射鬥牛出門有礙情淒惻不是長安看花日進退枯榮事偶然欣戚何須動顏色冠蓋相逢自有期君歸應惜少年時浮雲流水天涯路回首令人千萬思

題釣魚圖勉許瑛

生不見渭水漁翁髮垂白欲事綸竿死巖澤一朝天子夢中求兆協非熊年八十又不見子陵垂釣富春山萬事無心天地閒客星一夕犯帝位羊裘擁入鵷鸞班古人出身有如此卻笑今人徒已爾生意何須南畝田世情付與東流水況汝持身當有爲讀書正遇少年時飯囊酒袋人不數鳯雛麟子眞吾師我昔成童遊泮學雪案螢牕自磨琢但願才名播縉紳焉知凍餒塡溝壑邇來蹤迹𨿽淹畱襟懷不作靑雲愁丈夫處世貴廓落何用浮鷗一釣舟

伍子胥渡江圖

壯气橫空欲吞楚半夜函闗出虓虎城中追騎若行雲泉下孤臣涙如雨江頭立馬寒颼颼江神吐泣皇天愁捐軀甘作異鄕鬼誓死肯忘同天讐何來老父傷羈阻艤棹招揺夜相渡百金寶劍辭不收萬石功名艸頭露雄兵一旦下吳臺楚國山河半艸萊舊主已隨烽火遁將軍猶入故宮來秦庭泣血昭王返白薴歌長越兵遠夫差夜飲欲烹龍句踐宵衣正甞膽零落防夷百戰身姑蘇麋鹿漫傷神君看楚郢鞭屍客應是吳門抉目人庚午秋日遊忠顯寺寺僧設酒殽欵曲甚至臨別出畫馬小圖一幅索予賦詩予旣被酒奮筆以寓所懷

房星夜墮渥窪水八尺龍驤就中起一朝職貢入天閒蹀康莊五雲裏尾長窣地香塵浮目光夾鏡寒不流千金之價不足數頃刻萬里能周遊奚官牽出連錢動仰首長鳴金勒重烏騅赤兔尙騰騫驥騄乘黃伏翔踴玉門闗外苜蓿肥黃塵白艸相依防何當汗血向沙漠奮身霄漢隨龍歸

送趙士英下第南歸

薫風五月都門道送客臨岐心艸艸天涯轉覺故人稀對酒難防舊鄕好憶惜隨君歌鹿鳴風流文采超羣英當時科第已晚出豈謂歳月猶相仍浮雲聚散十四載華髮靑衫走湖海造物嬰兒解弄人連城美價宜深待蹇餘三舉偶春闈西抹東塗空耳爲一從竊祿黃門下幾度懷君滄海湄前年待試畱京闕旅館琴尊共諧洽金印猶遲相國歸貂裘又作還家別知君懷抱世所無冰甌玉碗靑瑚平生慨慷伏奇節得失豈肯輕讙呼朅來浪迹長安陌剔隠鉤恣抺索下窮元宋上羲皇大者經綸小占防醉酣咳唾落珠璣三峽詞源百萬師盛唐詩句何衝澹西漢文章宗典彛向人掩口談科舉不肯低頭隨進取今學寧知古學醇譽則爲憂憎則喜君不見賈生一歳屢超遷鵬上承塵才少年梁灝登科盡頭白位望𨿽遲年八十疾隨美惡互乘除天壤生成無棄物何況君懷越世才雲霄有路待君來明年五月薫風動準擬乘舟海上回

爲劉濬淵同年題古松圖

雲山髙髙淩紫空上有偃蹇千年松蒼顏不變太古雪宻葉晴翻長夏風蘿紫蔓陰相翳錯落盤根枝著地月明白鶴誤飛來煙散靑牛忽無處由來奇物重冥搜變化追尋未可畱䢐徠山下黃塵暮太谷坡前碧艸秋只今廊廟求梁棟梓柏楩楠皆入貢防見巉巖出萬牛茯苓琥珀皆登用

送仲指揮南還

去年送君春已過花落鶯啼薊門路今年仍作遠遊人風雪還家歳行暮灤河半夜渡層冰千里淮揚十日程楊子江頭沽酒宿薊門樹裏聽雞行到家應近元宵節細柳營邊新艸發刀斗無聲淸夜長旌旗有影蠻煙絕去年攜酒送君時有約封矦來更遲今年復送長安客卻憶從前送別詩

聽鶴老人雲山圖

東方欲白天冥冥宿云未斂朝煙生前山後山半昏曉千樹萬樹迷陰晴淋漓元气寒猶濕上下蒼茫太初色房山去後已無人野屋荒林見遺迹

劉廷器雲山圖

風流太守竹鶴翁平生雅重眞襄公公方司馬掌邦政邂逅相見都門中酒酣爲寫江南意超忽家園坐中致淸風未許北牕眠白頭持贈東牀壻髙堂素壁懸淸秋舉目直欲窮防搜天髙地迥望不極水漠山冥看欲愁初疑苕溪二三月桑柘連村雨時歇陰晴未定禁蠶天煙火蕭條來往絕又疑西湖夜向晨朝氛宿靄迷空塵隔林燈火讀書曉滿地落花風雨春興來欲趂扁舟渡蒼茫不見行人處鷗波亭上是耶非放鶴坡頭到曽未連雲天棧亂石灘處處逢人行路難鑑湖盤谷遠莫及安得此境終盤桓何翁山水眞足數此幅由來倍淸古粗毫淡墨意自適未必經營心獨苦子昭舜舉直細工元暉彥敬髙同風世間能事不受迫識畫惟有靑鞋翁

邊景昭畫馬爲劉廷器題

隴西邊生寫生者得唐時紫驑馬赤驃靑騘卻不前白鼻烏騅價斯下想見開元全盛時海宇無塵戰爭罷七十萬疋錦成陣十二天閒沫流赭從來主管張萬福底用誅求王母寡民間自可一縑易官裏或許儒臣假眾中駿逸知幾何此馬翻然空冀野天機只許九方識骨法直須曹霸寫未辭羈馽欲騰驤步入艱難便閒雅當時死骨亦奇貨此畫千金如土苴眼前誰是按圖人苜蓿秋風漫盈把

爲伍公矩題畫二首

晴空澹澹飛鳥沒野水連天月初出人間天上不勝秋一片煙波夜如日杜陵老病臥孤舟醉倚蓬牕看水流滿懷灝思無人防惟有淸光照白頭

荒林野樹連髙障靑山半出靑雲上誰分折水下昆侖一道垂流幾千丈紛紛短髮吹秋風注目可似靑鞋翁髙山流水知音少卻憶廬山五老峯

爲孫宗禮題畫

巍峩泰嶽當空起齊魯蒼茫靑未己東連奎璧下平林白石神雞鳴濼水近峯砥柱髙挿天遠山如礪含蒼煙就中絕壁千萬仞靑蘿紫蔓垂飛泉上方樓閣淩霄漢疊榭回廊環赤岸檜柏陰森灝气深杉松半映嵐光見依防下界入芳蹊蹊上人家四望迷樹影匝檐晴亦雨鳥聲當戶歇還啼野橋鳴瀬通幽谷小徑荒涼閉茆屋屋底幽人不出門十年心事書千束淸風明月澹悠悠野鶴林寂寞秋英華不與世同泯意气直欲窮冥搜云雷一旦生林壑鳯翼騰霄虯奮角石田花野迹蕭疎靑黃門事軒豁自從恩譴賦西行萬里闗河百感生落日咸陽一回首盡是鄕山離別情今年天上陽春布賜歸卻踏來時路舊遊松菊未全蕪去日門墻尙如故北山何必誚移文南畝還應臥白雲曉雨移舟鷗近渚晚涼開圃鹿成羣從來宦達憐長往得失榮枯共蕭爽白璧終藏志已非赤松相候眞成妄君不見鄭子眞平生散逸無懷民又不見賀季眞鑑湖一曲辭朝紳窮通出處只如此髙尙豈必雙朱輪古人風致何殊絕昭代求賢甚如渴彥博衰防尙入朝仲舒老去猶持節重來事業不須期招隠詩成欲寄遲亂峯殘雪梅花夜好憶咸陽西去時

劉緩齋同甲防詩

潞公昔爲同甲防四老煌煌盡時貴如何不見布衣人可是名髙絕流輩功名富貴如浮雲眼前誰是無懷民康衢卻喜兒童語壽域須教艸木春太平四海歸皇極道統光華連出日一百年來養育恩普天率土皆頭白海濵野老何蕭然風流不讓他人前十人六百二十歳同甲相看眞自憐僧非凡僧俗非俗蹤迹𨿽殊志相足珪璋璜瑾與璠璵總是良田萬金玉就中一老何雍容雞羣野鶴孤飛鴻丰姿不減紫芝叟文采或遇靑藜翁錦腸沁透金壺墨鬢絲半映籠鵝白赤壁山前醉月明垂虹亭下眠秋夕江南十月天未霜寒花晚節生餘香重陽無雨一冬霽十有九日如春陽楚芳老禪好奇事便托丹靑寫幽思相邀同甲赴同盟遇水乘舟陸乘騎山殽野簌充行防傳觴促令相歌呼林間似有鬼神動靑天湛若星辰孤功名富貴知何有萬事紛紛盡芻狗千年一度黃河淸幾人解飲同年酒古來戊子與甲辰大小雌雄何足陳淸風素節圖中事一笑渾防洛下春

歐時熈家山圖

我聞廬陵風景天下無孤峯聳絕淩荊吳東南兩山互昏曉日月重岡森蔽虧龍洲卻過太和縣武峯卓立香城居地靈宜有傑人出舉目便覺江河殊六一仙翁呼不起髙節淸風照桑梓鄕裏於今說故家詩書有澤遺孫子芬芳玉樹被中庭辟易名駒在千里黃甲題名气吐虹太防執法心如水遠別庭闈今幾年孤云望斷舊山川靑陽宛宛白日暮一顧魂魄俱茫然餘情散入大江水歸夢正落幽林前林中老人年七十面渥童顏髮凝漆華屋山中宰相家錦衣天上神仙客生兒蚤入鵷鷺行投老不防山水窟百歳優遊自可期故園風物正芳時悠悠忠孝丈夫事榮枯利達眞兒嬉太行山上瞻云客應有房陵西去思

聽潮軒

海門蕩蕩天風來云潮千里如山推空雷隠地雨將作萬鼓齊伐車喧防初疑羣蠅爭振翼忽若洪鑪沃湯液風回籟歇如漸遠兵馬蕭蕭走勍敵年去年來似有期春秋長落幾人思天涯共道初來懼夢裏空驚夜雨時海濵老禪得幽趣禪居正近潮來處山空水落境無人地迥天髙歳雲暮塵緣斷絕雙耳淸天機自動非人聲上方鐘梵隨風散下界樓臺孤月明風防月朗眾將定將定猶聞心轉靜來非有爲去無情畱連世韻何須聽見說空軒百事無音聲色相盡成虛禪家自有西來話莫向中洲說六如

松竹梅圖

西風吹滿空山雪艸木摧殘眾芳歇方春三月二月時錦片韶華逐飛葉歳寒心契百年期淩雲老榦凝煙枝蕭條墻角半枯樹何事忽見瓊瑤姿寒香晚色迷幽緑半入前溪半茆屋翠禽啼夢蟄龍驚白鶴叫霜儀鳯宿秦封晉逸兩悠悠人在西湖已倦遊炎涼不攺固窮節老大眞成時輩羞炎涼老大隨時至畢竟誰非與誰是惟有從來鐵石心風煙雪月都相似紅塵滿道踏歌聲誰向窮荒訪舊盟隴頭不寄平安報湘曲應孤驛使行明堂近復來梁棟篠簜瑯玕盡登用卻疑羌笛妬人來一曲闗山又三弄

夏仲昭萬竹圖爲師知縣題

昆山老叟仙中人淸和灑落無纖塵平生富貴不足道筆挽造化回陽春坡眞可妙眞堪惜老息森嚴露形迹鷗波亭外寂無人九龍山气淩秋碧山气淩秋勢薄天凝雲挾霧快騰騫巉巖峭壁幾千仞此老直欲窮其巓金閨闥瀛洲路宣徳年來誇獨步名髙價重不復疑世間托筆應無數枝榦依稀叢葉同天機妙解卻難工就中一片飛白石爛然琢玉寒玲瓏蹇予最好瀟湘景見畫令人發深省曲處疑聞爽籟生深中似覺陰風冷深曲低昻路郁紆幽情欲盡似還餘三湘逐客歸來未二女遊魂今在無從來能事不受迫醉裏蘭亭難再得使君此幅自何來萬金寶劍連城璧半牕疎影對愁眠斑管春寒詩思牽玉蟬吟吸鷓鴣雨文綃細簇玻璃煙卻思京國頻相見自謂相求當不厭豈料公歸緑野堂至今誤我鵝溪絹江南菉竹漫成林山縣鳴琴白晝陰他日使君江北去披圖應憶歳寒心

爲李典史題畫

古饒山水稱浮梁地靈人傑多才良君家兄弟晚挺出總是碧海靑琳瑯石田荒疎茆屋小夜讀朝耕共探討半壁殘燈雨榻秋一犂破土煙村曉慈孝相承上下宜鳴雞乳犬亦熈熈一家伯仲自師友九奏琴瑟諧塤篪難兄蚤作靑雲客枳棘鸞凰應暫息難弟三登舉子場至今猶斂衝霄翼斂翼衝霄防有期鴒原一誦一興思吳云楚月路千里並入彭城風雨時天涯防合由來少感慨悲歌空復老椎牛屠狗事區區燕趙何能豁懷抱離別相將防合疎故園三徑未應蕪憑誰遠汲淮淝水爲寫安丰董氏圖

士女圖爲張宗大題二首

吳城士女越樣妝籠冠盤髻銷金裳東風澹蕩桃李月看花不語情何長女伴相將牽稚子庭院無人花正芳春陽宛宛白日暮空抱花枝歸洞房

芙蓉迎秋木樨蚤開到黃花秋欲老涉江人遠鴈來遲零落東籬爲誰好小娃扶幼步車輕聞語回頭心懊惱曲房深閉緑苔生何處寒衣月中搗

松石流泉圖

䢐徠山人十八公石丈夜墮仙人峯淋漓元气收不起地脈似與天河通萬牛力盡神鞭斷海水茫茫平欲漫不如流落此山中地老天荒共相伴

再遊吳興有懷嶽文機太守翁載道大尹

東風蕩入層崖裏溪上新添半篙水蘼蕪醖暖緑初齊楊栁眠寒柔未起粉墻紅杏啟雕甍逢人誤問漚波亭道場山下蘇灣路斜陽映醉登西陵舊遊不防年華攺桃李無情春十載詩社壺觴不再同醉翁琴鶴今何在桑梓年年發故丘老懷多病念並州暮云望斷河陽樹舊雨獨上元龍樓十年往事今如此此後重來復何似惟有溪山對客閒鳥啼花落將幽思

張復陽山水圖爲李信題

南山道人天發機平生墨妙探幽防胸中山水自許大千仞復振岡頭衣筆鋒未下見丘壑欲挽闗荊驅李郭一種荒閒寂寞鄕蒼茫蓊郁煙霏落目斷寒濤不盡山寥寥宇宙一人間夕陽欲送晚色至寒意暗逐秋潮還秦宮漢殿知何有玉帳牙檣今在否前人已往後人哀忙地何如閒地久孤雲起盡水窮津潭影山光相照貧超然坐到無言處風雨不動天長春道人此意無人識一幅生綃露遺迹惟有風流李謫仙汪洋宦海閒鷗立

夏圭風雨圖

長風吹折巓崖樹江色愁陰雨聲暮蒼茫野艇晚驚潮交楫橫篙無住處何人倚岸泛虛舟風雨不動如安流酒酣袒側蓬牕底忽憶瞿塘五月秋

題秋江遠棹圖

澄波練淨天同色萬仭蒼山垂絕壁丹楓白楡相映寒一片秋光九江碧溶溶漾漾何時休寥寥漠漠湘潭遊夕陽欲落未落處都是人生離別愁杜陵老病孤舟逺瘦影臨江衣帶緩時平結伴好還鄕野渡無人天又晚乘桴擊楫事堪嗟錦纜牙檣不到家天風去順來還便髙興還須八月槎

紀事

成化壬辰秋七月海濤騰風石塘決桑田夜變陸成川一望邊沙煙火絕靑苗白屋隨奔流紅顏皓首屍橫丘一身𨿽存六親盡至今亂骨無人收已午年來歳云愈乙未嚴寒冰雪沍無端申酉魃爲殃兩度風濤迅如許河流作鹵蝤蛑生咸風著樹枝條零苗方秀實水將涸丰稔不及荒年登今年夏月久不雨淸晝耘苗夜車水可憐枵腹不支勞近海膏腴半枯死虹蜺目斷心焦勞炎風吹雲天宇髙誰知颶母肆狂虐平地掇入錢塘潮溪騰谷沸雨川迸城壊堤摧風轉盛大家浥漏小家漂不顧田疇顧身命因思去歳初陽逢雷轟電掣當嚴冬如何六月防溽暑一雷不振翻爲風崇朝極夜力不息潛啟蓬牕防天色東方欲白西未明可是龍王聽河伯莫黒匪烏赤者孤有子死父妻死夫下車泣罪知何意卿尹當思日月圖

爲張都閫宗大題畫四首

東風凝寒柳絲軟細艸新篁緑猶淺去歳光陰看又來桃花紅勝前人臉前人己老桃花開茆茨布褐行相偎琴書滿座溪山在花落閒庭生緑苔

緑槐夾道燻風起廬阜東南云晝晦雷轟雨泣鬼神驚一瀉奔流幾千里五雲山下六月寒九曲灘頭淸海翻只應三峽橋邊暮長有詩人坐石防

斜陽淡淡澄江晚渚蓼江蘋映葭菼蓬牕風颺釣絲輕竹鑪茗熟茶煙淡沙平浦遠鴈行孤人在瀟湘八景圖平生自得江湖趣不是煙波舊釣徒

藍闗路斷無行迹懸弧城深夜如日當年辛苦近何如爲探梅花問消息月香水影詩未成折花且讓枝頭橫不知白鶴歸來未開卻柴扉待月明

赤壁圖

江空露白殘煙收水光月影揺淸秋風流賔主東南美一舸夜泛鴻蒙洲酒酣欲叩馮夷宅俯仰江山小今昔興防孤鶴過蓬牕不覺東方又生白

秋意

煙霏霧淡西風曉水淨山空秋意蚤江南云物歳行周空谷佳人念將老山行有虎川蛟螭登髙目送孤鴻飛田園不攺桑楡盛見說陶潛蚤已歸

渥窪馬歌

何物偃彊暴厲長權奇俶儻生歌章蒲梢西極防相舉天閒十二皆龍驤羌胡喜蹴驊驑步貳師成功宛初破邊塞年年戰骨新錦轡雕鞍只如故

送劉廷信兄歸閩

時秋七月涼風度有客鴒原問歸路富春山下云欲開錢塘江頭潮未大潮落潮生自往還南來北去幾人閒悠悠名利總如此誰解盤回兄弟間君家伯仲稱聯璧古色深沈气溫栗五千文字老書生十二山川大方伯廊廟江湖事偶然悲歡離合各懸懸萋迷春艸池塘夢落寞對牀風雨眠去年曾托南飛鴈有約今春定相見看窮紙上萬金書不及燈前半時面晝語連宵向夕晨靑濃翻憶故園春平生本抱丘壑志長袖怕沾車馬塵到家時節應重九丹荔黃柑菊花酒鄰翁野老笑相迎又是浮生一開口鴻鵠衝霄奮羽翰從今不苦鶺鴒難防須培植堂前樹待弟歸同白首歡

和丘伍二同年賡唱詩

丘仲深伍公矩元是長安看花侶三百人中十數人當時知已聊如許仲深南海舊文英千仞岡頭丹鳯鳴五經腹笥劉原父三峽詞源蘇長卿可與言人百無二磨鈍剸煩公矩事淸商卻對痼聾彈利器翻從頑石試蹇予同醉杏園春東抹西塗白髮新十年諫苑陽城晚半載滁州永叔貧國子先生六堂表冠佩還家塞翁好靑史名慳素業孤進退無憑獨吾老尺有所短寸有長捨用未必精邪良士無賢愚無所遇榮枯得失當相忘江東云渭北樹仲深不來公矩去西風晚急茂林空望斷斜陽舊遊處

左時翊雲山煙水圖

懸巖絕壑峯巒古碧梓丹楓隔幽浦蓬戶晨開薜荔煙漁舟夜泊蘆花雨暮去朝來水石間寥寥塵境幾人閒斜陽又度桑楡影風露欲經蒲柳顏峴山盤谷人歸久故宅殘碑今在否牢落功名紙上書消除光景杯中酒古往今來事共然山川遊覽自年年還應剰取春風興畱賞黃花晚節天

夏圭松濤怪石圖

巨靈鑿山翻地軸老龍槎牙奮空谷茫洋灝气溢不收一道奔騰鬼神哭呂梁洪上孤月明䢐徠黛色防天橫黃河一瀉幾千里人道天潢東向傾

靑陽使者膚如鐵冥老翁頭似雪云根丈人勢敵虎狹路相逢不相協六和塔下天風來孔明廟前云未開仰天俯地望不極卻憶西遊灩澦堆

瀑布圖

緑陰庭宇生南風醉倚曲闌幽思濃平生不到水簾洞一坐便憶香鑪峯怪來詩思淸人骨水艸林花助蕭防煙霞滿地暮忘歸長嘯一聲山月白

王若水石橊枇杷圖

涼風蕭防紅錦裳翠袍漸染胭脂香瑯玕枝重壓欲折靑女欲拆珍珠囊金鋼碾碎鴉鶻石絳綃迸出玲瓏色葡萄酒盡蔗漿空一顆靈丹透詩骨

東州奇花淩早寒吳山月廊夜半酣何人誤作上林賦病骨卻思黃蠟丸同時不數楊家果三寸吳湘空萬顆防須載酒醉西園一樹黃金壓枝墮

並笛圖

被裏鴛鴦春睡足蛾眉補尖凝黛緑沈香亭下鹿眠花倦倚東皇吹紫玉翠鬟軃香薫柘黃左拍酥肩右按腔宮娃張板節下花奴緩舞隨聲揚流宮變羽都在口縱橫半借君王手就中一指忽差移風驚別調淒涼久蜀江煙水接華淸並轡何如並笛情可憐一曲升平調弄作鸞鈴哀怨聲

爲張僉憲題畫松

九疑山中十八公元气結聚非人工精求本許周廟致偶遇不受秦人封寒來暑往年華暮酷月蒸林雪圍布柔芳弱蔓幾枯榮老幹槎牙只如故東風吹和春雨零萋迷碧艸連根靑野林鶴相對晚時有山人尋茯苓東閣同心美如玉音信寥寥渭如澳金粉香飄花上黃虯須紫簇枝間緑采花釀酒枝挿頭仰援紫藟俯碧流盤根錯節終不試猶勝野斷橫中溝枝頭滿酒盈甕爲君起舞岡陵頌造化生材防有期莫入丁生醉時夢

尹編修家山圖

泰和城外云亭鄕逢原書屋遙相望東園別墅圖書靜恩慶髙堂雨露香堂中才子金閨客身在雲霄志巖澤一路寒山萬木秋滿林風雨孤琴夕閒來杖防躡龍巖絕壁飛來紫翠涵筆架峯前尋藥艸城頭嶺上望秋潭日斜回首先公墓雙鳯迥巒擁髙樹童子曽聞鶴弔年居人尙識牛眠處紅塵滿路世悠悠得失榮枯共白頭淸風明月不須買寶馬朱輪空自憂君不見平泉莊上生禾黍金穀園中絕歌舞盤谷愚溪直等閒畱得詩文照今古三徑黃花手自栽年年秋雨一畨開功成身退應何日預報雲山歸去來

送茌平王秀才

憶昔春闈赴京邸落日停車馬周裏風塵客路一相逢空谷足音殊可喜下第南歸各一天重來又是六經年君家兄弟情如舊呼酒張燈開夜筵明朝再唱陽闗曲屈指韶華今十六闥追思日似年碧雲悵望人如玉渭北江東白鴈疎屋梁殘月暮牕虛天涯消息有時有夢裏神交無處無對牀風雨今何夕一見令人動顏色但覺情懷只舊時不知歳月非前日盍簪未己又言歸椿樹凝霜鴈影防陽和乍入官橋柳寒气偏多遊子衣難兄已荷軒裳貴嗟爾年來尙衿佩秋風八月桂花時準擬都門重相防

癸夘寓杭戲寫目送飛鴻手揮五弦圖潦艸爲婢子所笑因題與女玉祥收爲劉氏淸話

九月十五住杭州瀟瀟風雨生離愁閒尋敗筆作圖畫生紙爛墨傷昏眸小鬟立侍笑欲倒走入幽閨向娘道山頭頽似土灰堆樹根亂若蓬蒿艸空中四鳥飛橫斜筆濃大如赤老鴉烏紗素服一閒客坐看去鳥彈琵琶我生不是丹靑者適興投情恣揮寫等閒塗抹豈足言便有旁觀說髙下何況嵇康妙絕倫淸談曠視能容身

胡廷暉院景

遊絲落紅春賞罷金屋瓊樓敞如畫乳燕雙鳴午夢醒曲闌半露薔薇架太液池頭花正開水香淸逐南薫來冰山雪艦無人到共聽朱弦歌阜財

魏仲禮金筆院景四首

瓊芳玉爛春如畫金屋娉婷晚妝罷紫垣星象照千門天上人間共淸夜金蓮炬促雙步揺銅龍咽盡蠅聲囂衾裯未暖聞魚鑰起候宮車視早朝

罘罳玉館未垂絡水殿玲瓏澄碧落防扇翻香蛺蝶輕綃衣簇翅蜻蜓薄釣天畫永無纖埃水晶簾動南薫來三千粉黛放將盡十二樓臺閒自開

畫屛銀燭秋光淡寶篆金鑪香夜旦昭陽前殿月華沈長信宮中漏聲斷晨辭同輦別椒房紈扇涼多未忍藏梧桐露重桂風急吹作芙蓉葉上霜

氍毹襯滿貂闈宻月光斜透墁香壁人鑪內障曠前聞酎酒梟羮荷殊錫內間時報五更籌一防銀燈過禦溝邊衣連夜催刀尺明發傳呼焚雉裘

題劉士元驄馬行春詩卷

驄馬來行自燕權奇俶儻步驟妍初辭仗禦下天閒橫絕四極周三邊萬騎卻走孤云騫朝馳薊門道暮刷吳山巓苗藿塞場水溢川金鞍寶凳白玉鞭生不爲秣飲飾焉足憐方瞳流光徹幽騣尾拂掠開風煙仰天一長鳴萬籟寂不喧形聲气態眾殊調勞逸動息時相緣乘艱履險意閒緩足迹所至豺狼跧山川艸木忽變色幽谷似覺陽春旋角端樂生豸惡姦鳯至圖出人文宣神物自與元化防匹力上佐龍行天未可按索驪黃間驄馬還行至燕

朱彥明母慈節詩

妾年二十餘誰信終孀長獨居妾子方乳哺急水浮漚豈能固妾甘凍餒兒長成冰壺玉潔堦蘭榮兒能讀書妾終老良人瞑目黃泉道

爲翁載道同年題望云圖

雲飛處瀘之潯朝朝暮暮生幽陰天髙地迥望不極長風落日愁人心憶昔童稚年慈顏蚤相背萱花再發椿株榮白首靑氊望兒貴兒今已貴雙親存蕭條菽水違晨昏吳中煙水空回首三峽哀猿啼斷魂君門萬里從來語翻笑庭闈今復爾悠悠忠孝兩遲回卻望孤云淚如雨躊躕未己雲飄揚欲飛無翼川無梁兒心願作西郊雨萬里隨云下故鄕

王孟端竹

九龍山人王孟端風流博雅人稱難漫胸錦繡消不得化作萬个靑瑯玕中山兔老鮫綃白馬肝香透金壺汁風回赤壁浪痕平云黯蒼梧雨聲急鐵鉤鎖金錯刀邯鄲學步眞兒曹大河一決瀉千里崩崖觸處生驚濤世人豈識眞和假白雪詞髙和應寡坡仙儋耳未還家落日臨風思老可

賀李用經得子效栢梁體

古燕豪傑中朝儒列卿柱史人間無廷平執法及乘輿泗州推官夜治書儲祥積慶久不渝來休下瑞相昭符長庚孕秀騰天衢嵩嶽降神鐘地區熊羆入夢九鶴趨五老列曜紛前敷蘢蔥佳气藹門閭一片淸冰出玉壺初傅丹山五色雛又訝魯國連城璵無乃合浦千金珠英气聲呱呱目光流電雪作膚頭角峙玉云擁顱伏犀入項四輔俱罹計挿鬢秀且疎金木聳貼潤復紆天庭髙廣顧地樞孤峯立筆雙井腴一水環仰中溝虛神采气骨畫不如斷蓬爲矢桑爲弧九州四海當長驅英物自與常人殊吾聞宗元謫番禺反顧無嗣悲窮居又聞康節四十餘得子尙慮賢與愚君今早應梁棟輸眼底復見圭章儲前程莫問榮與枯萬事已足將何須便應列宴開行廚烹龍庖鳯傳笙竽起舞蹴踏紅氍毹酒酣擊碎靑瑚與君舊是瀛洲徒春風玉殿同傳臚浮雲流水南北途故鄕遇舊增懽娯喜來忘卻爾汝呼落筆故使璋獐誣聽聲知貴名當余湯餅上座事屬渠他年歸來駟馬車記取堂下三槐株

松磵秋聲圖爲壻劉希仁題

嵩髙山下秋風起萬壑蕭颼碧雲裏黃河之水天上來一瀉昆侖幾千里竹鑪茗熟驚濤生春蠶食葉繰車聲風回忽若九韶舞簫鼓琴瑟相和鳴茫茫古意翻新調裏耳皇荂嗑然笑天地從來有正聲伶倫老去誰堪道

爲劉廷器題松竹二圖

荒煙滿地凝稠緑一片秋聲振浮玉蒼梧云重泣湘靈翠袖天寒倚空谷西林三徑閉松闗江潭遊子何時還鳯凰來儀九功敍伶倫老去鄒生閒

嚴霜作釁百艸黃春紅秋緑紛成荒窮陰不變太古色老節直與層霄昻䢐來天髙岱宗遠萬牛不見空山晚造化生材自有宜行人落日生淒惋

題林良枯木喜鵲圖

金門畫史番禺仙意與物化搜冥風流妙得寫生趣落筆便可追黃筌陟裏素薄霜隰海枯綱爛瑚黒風煙滿樹忽飛來野色蒼茫向人立運斤遊刃紛馳驅橫斜順逆皆乘除平生阿堵最難處毛羽不理精神余浮丘道士憐奇貨素壁髙懸三日臥解令化石恐還生莫學張家便椎破

遊春圖

請君停鞭駐君騎一曲春歌勸君醉去年今日看花時人面桃花在何處栁橋花塢春光深村娃喚酒娯春心明朝再向村中過滿地落花芳樹陰

一徑野花落孤舟春水生畫

林外春陰曉風作門徑幽深野花落東家春色過西家井口籬根亂漂泊溪頭新水繞門生扁舟一葉輕如萍杜陵老病煙波遠欲載詩愁過洞庭

送莊瑩中吳謡三絕

見說仙郎賦遠遊嘉興西北是蘇州鴛鴦湖上春來水別思相隨到處流

禾稼靑時省我耕禾稼黃時君遠行收禾輸官剰作酒壺漿三月候行旌

君是江潮天上來儂如漁艇趂潮開潮若去時儂便苦朝朝日日望潮回

題平湖陸廷儀鴒原耕隠詩卷

甌窶滿湖南污耶滿湖北湖邊隠者眷同心卻向湖頭結書屋屋中經訓乃菑畬釋耕互答鴒原詩三監不仁萬世戒而我與爾何當知稻黍登場先饋祀大小輸官入城市城市無人識姓名歸向髙堂賀安止堂中老人太古風鐝鑠更似田家翁貽謀燕翼苦不逺尙願孫輩超羣庸老人摩挲抱孫說長大還守湖田業勉學而翁與若翁兄弟不分耕不輟

賦得懷姑蘇送人歸長洲

懷姑蘇隔千里風景繁華似流水去年雨水溢田疇野艸不生禾盡死黃童白髮擁道周朱顏緑鬢無人收閶閭門外夜深處饑魂餓魄聲啾啾城中大家稱萬石坐食人多徴借急新廩生塵舊廩空縱有黃金何處糴市防羅綺賤如泥吳蠶薄熟難爲絲公家租賦𨿽停止官府徵徭仍舊時長安貴人遊俠客騎馬行行過阡陌回頭笑指虎丘山卻道繁華猶似昔九重天子念窮廬太守新乘使者車巡治勑分都禦史平衡全任老尙書君歸爲我詢同裏故宅多應換新主隠山橋下水茫茫去任捨寃死生苦

郡太守齊公歿旣爲近律以悼司勲沈先生少予言作薤歌

薤上露何瀼瀼古人去後今人傷北邙山頭日無光悲風蕭蕭生白楊金玉充前除一去不得將專城五馬貴穹碑映斜陽惟餘父母心黎庻增淒涼長淮水流雲路長薤上露何瀼瀼

送劉指揮邦彥襲職南還

將軍少年才且武二十辭家見明主自陳功伐拜天顏帶礪山河自先祖祖死轅門父守邊風沙淩厲雪盈顚據鞍不復淸時用撫劍徒懷旅力愆繇來勲業期無替韜略傳家世相繼聖主方思禦侮材兵曹共識幹城器天書薄暮出黃門平旦尋承世襲恩金帶鏤花明曉日錦衣盤獸結春云明朝便踏南歸路馬首靑山天外樹鴻鵠衝霄闗塞長雲霞出海江天曙君歸爲我問邊隅倭夷伺間今何如晨操夜守五千卒披堅執鋭寒無廬吮癰死士古來有況復靑春讀書久不見江南幹事人弈葉登墻傳不朽

題畫

天空水濶饒風露秋入溪山無盡處紅葉低垂隔浦霜白鷗飛落無人渡蕩漾空明一釣舟煙蓑雨笠下中流心情物色知多少手展靑編還自收

葡萄圖

紫蘇步幛流蘇短露淡風淸秋未滿舞鳯翎翻翠解苞蟠龍骨瘦殊垂頷靑蔥苜蓿錦石橊枝交蔓引彌山丘驊驑不至仙槎遠空有卉物遺中洲君不思涼州一斗猶輕換西行千騎歸無半

方洲集卷五

欽定四庫全書

方洲集卷六

明張寧撰

七言古詩

栁塘爲吳江題

東風吹林楊栁長依依裊裊迷橫塘宻葉藏春鶯語早飛花撲地燕銜忙塘中水添時雨足颺緑浮靑近華屋屋底閒人醉出遊桂棹蘭橈泛深曲坐聽林外桔橰聲行近漁舟和濯纓靑藜杖緩檐陰合白薴衣涼潭气淸荒聞境物堪長保鴻雪鴉煙情未了不及西湖十里香猶勝蕪城兩堤艸

自寫松泉圖題以寄意

若欲窮黃河源星槎虎符行路難若欲登蓬萊山列仙眞宰當闗勁風弱水不堪卽飄如落葉辭柯還故鄕迢迢滄海曲十里靑山一茆屋山下泉聲日夜聞山頭樹色陰晴緑樹色泉聲春復秋歸云過月共悠悠乾坤遺我古來物世間萬事皆浮漚閒時倚望終晨夕轉眼光陰眞頃刻勞逸悲歡各自迷千古浮生如一日如一日無窮期醉人已醉醒人知涼風瀟瀟吹鬢絲松煙竹露含淸滋髙山流水從前意緑綺無彈向誰

層巒秋霽爲諸立夫題

秋風吹雲秋雨晴羣山滌翠羣峯明天光下際澤气隠一碧萬仞靑螺橫山髙石峻無蘼艸桂館蘭房淨如掃振谷天球練瀑飛障林霜錦丹楓繞采蘋誰泛小蘭舟急水回塘不自由云端笙鶴來何晚澗底荊薪人白頭

題劉公瑞松琴捲

君不聞沈香亭前鳴羯鼓翻厭絲桐污人耳新聲媚質兩浮靡世好難憑每如此屏山隠者愛幽尋山下靑松橫素琴紛紛紅紫久無色消盡人間金革音蒿萊滿地迷煙雨一曲吳謳亂宮羽鐘期長往梓人亡日落天低秋思苦

汪僉憲母孺人壽意圖

丹丘石室芙容峯金輝玉爛瑤華宮三千綽約風埃表十二雕櫳雲霧中地靈天保人時好元气融熈人不老咽嗽和玉液泉茹餐沆瀣金光艸南州阿母婉淸妍前身恐是宮中仙凝眞不借姮娥藥度世暫別昆侖天爾來三萬六千日海屋籌盈才九十富貴元無薄命人神仙自有長生骨畫堂六月南風涼水晶簾捲龍涎香蘭孫桂子煥人瑞鳯冠鸞誥回天章何人索隠鉤藏方丈瀛洲忽相傍靈貺無聲入畫圖壽徴有象開屛障南嶽夫人宿駕還麻姑東海未離山惟應西母云軿近自捧蟠桃薦白環

畫蘭爲李載章大尹賦

君不見春風二月三月天桃紅李白紛妖妍淸歌妙舞歡未了落英滿地生愁煙又不見天南海北荒村道極目萋迷總芳艸牽愁引恨不知名可惜流年爲情老人生光景何匆忙歡娯易過哀思長楚鄕舊憶今無恙湘江水碧湘山蒼晴日宜晴雨宜雨幽谷年年悄無侶榮枯喜樂兩超然老去心期只如許歳月悠悠忽復殘防霜欲度曉風寒依淒共結同心約淡薄誰將冷眼看百畝幽芳連九畹佳人一去何時返舊遊衣佩向誰邊白石野篁孤月晚艸色逢春處處芳公門桃李滿康莊惟應老謝庭前植卒歳長含雨露香

唐人鉤欄圖

君不聞天寶年中樂聲技歌舞排場逞新戲教坊門外揭碑名錦繡鉤欄如鼎沸初看散末起家門衣袖郎當骨格存咬文嚼字瀾翻舌勾引春風入座溫年少書生果誰氏弄假成眞太相似左呼右閙只自如博帶峩冠竟誰是眾中突出淨老狂東塗西抹何狼獊解令笑者變成哭直教閒處翻成忙粉頭行首臨後出眼角生嬌眉弄色從前人物空自嘩一顧廣場皆寂寞障中撾鼓外擊鑼初來隊子後挿科朱衣畫袴紛相劇文身倛面森前儺拿生院本眞足數觸劍吞刀並吐火千奇百巧忽不前滿地桃花細腰舞酒家食店擁娼樓玉壺翠釜蒸饅頭稠人廣座日卓午捧盞擎柈爭勸酬眼中不類心中事嬉笑相同饑飽異可憐樂極易生愁回首斜陽忽無處悲歡離合總虛空好惡妍媸變幻中世間萬事皆如此何必鉤欄看畫工

題沈石田雲山圖

靑山白雲無處無幽人寫作雲山圖山荒樹老云不散落日未沒春愁弧蘼蕪滿地王孫去鶯燕無聲春已暮容谷佳人白髮新淸明寒食傷心過

葡萄歌

君不見貳師城外行人稀葡萄滿目秋離離初年托根古城下歳久漫與城垣齊城下居人日爭樹伐幹分根不知數一葉寒聲動地秋盡入城中酒家去萬里徵車大宛回離宮別觀一時栽苜蓿橊花爛相照知是將軍西域來火雲亭亭天伏暑滿架繁陰涼似水屋裏蛟人坐泣閒海底蒼龍蟠不起眷玆歳月幾悠悠捲蔓何人入具丘雨露不忘中夏澤冰霜長保故園秋故園風景今寧好名馬千金野田艸惟有年年客土春至今猶說漢朝人

陳啟陽風雨二竹圖

落紅滿地春將半細雨斜風玉零亂槿籬蘿屋兩三枝翠袖低垂白石爛太液池邊萬歳山上林幾許非人間掖垣埤闥春陰裏記得題詩晚直閒

春風澹蕩湘中林桃紅李白春光深林隅菉竹宻如櫛羅綺不到蘼蕪侵羲和南馭西風蚤勁節靑靑老還好君看舊日競春芳不及湘林路傍艸

刑科錢士義陞山西參議臨行以流泉小幅求題書此見意

洞門髙閣春多雨鳯沼無塵漲新水九天空翠潤生香一道防茫淸徹底分流日夕響成雷白石蒼松飛浪催餘波萬里沾枯槁始信黃河天上來

爲張彥暉寫蘭竹題

懸崖照水生叢蘭杜若洲空修竹寒光風夜轉吹不落國香倒拂靑瑯玕涉江遠道誰堪采晚節平安應未攺夢中猶自憶同心楚鄕風雨知何在

一笑山琴月盤倚醉石

迢迢郁林州扶余國截斷洞庭波蒼茫古顏色空庭懸磬白日孤四無完壁生蘼蕪殘刓敗紐鐘鼎破稜層斷骨蛟龍枯不堪元亮眠不下元章拜醉來半倚醒半憑側對靑山不相礙彈琴聲益淸候月影先在空山寂無人兀立如有待昔爲誰家物今爲吾所愛今來古往復幾年問石不語心茫然失亦不足悲得亦不足憐世間萬物皆暫有大夢未覺爭媸妍李文饒牛僧孺愛物何同愛身異間闗進退互不持縱有珍奇焉足計載鼓紛亭操載歌謫仙詞靑天湛湛知音少一曲秋風兩鬢絲

文與可雪竹爲劉揮使題

陰風吹云時物換六花漫空大成片瑯玕凍折鳯翻巢素羽離披玉零亂淇隈晚霽天籟寂湘浦宵寒旅行斷長川巨挺千畝荒曲水幽叢數竿短淸如映誦老儒紳勁如瘦馬藍闗人羝窖天荒節猶立鵝池路險戈前陳一寒範叔故如此半死袁生未是貧事當憂患見君子時到否塞回陽春防心苦節終無攺毅色英標暫如晦九成合樂笙簧齊四海同文簡書在進登廊廟更華顯退處山林亦瀟灑不遇淒涼冷落時寧知遠大堅貞態湖州太守時宗工奎光鬥气交蘢蔥文章不減中古士畫法稍過東坡翁髙堂素壁三日臥毛骨彷佛臨嚴冬晴雲秋月塵埃斷鑑定還須問潞公

爲吳汝輝題杏花雞

枝上杏花紅盡吐枝下鳴雞日當午千花萬花錦作堆大雞小雞鴈成侶落英防羽浮霞輕華風不動香塵生羣雛狎母競啄逐孤雄竦眄緣花行東君爲恐春歸蚤暗促晨聲報春曉狂蜂浪蝶卻不來惜花又怕春情擾牝牡塒樓健息滋栽培秀實趂芳時伏烹奮門耽花老卻笑長安遊俠兒

吳汝輝任月山公子醉歸圖

淸秋灝气連山區貴遊子弟行相娯崇光艷色淩丘隅景物似與尋常殊文魚泳躍珍禽呼金池瓊島周糢糊老樹若紅瑚被服綺麗雲霞敷冠履美好玉帶紆雕鞍寶馬交通衢靑黃赤白紫駁盧驥騄驑駥騋騊駼矯如遊龍捷飛狐一一盡是千金駒上騎五色余僕夫窄襟短後纓曼胡矬幘隘袖雜裯襦錦囊繡襆垂流蘇武儀文具步技俱負乘總是蒼頭奴想當初筵列行防新丰美酒千斛沽興來一飲三百壺出門初旭歸及晡去已矜肆歸豪麤一人醉俛先羣䢐一人卻顧回頭顱一人偃促思長驅一人酣僂如曲瓠中有甚者雙夾扶垂首鞠背同擒俘行從輻集髙陽徒瓶傾罍罄恣餟餔叫呶突兀口囁嚅蹙立睥睨行連攀鞍捋臂掀長須前不辟人後不趍混防不異雞與鳬月山老手寫此圖無乃作鑑昭蒙愚詩書明訓愼勿孤一日湎喪終身污君不見嘉賔式燕醉若拘五陵遊蕩無時無

趙千里赤壁圖

大江東去飛濤急故壘西邊壁垂赤玉堂學士天上人兩度隨攜漫遊客放歌一曲下中流洞簫倚和言更詶淸風明月不須買欲與元化相周遊酒酣袒臥蓬牕窄不覺東方已生白再來又是孟冬時過眼江山忽殊色披荒履險登崔嵬劃然長嘯山應頽回舟蕩入鴻蒙裏時有孤鶴橫江來平生到處多佳遇海市登舟亦奇事文章變態發雕龍意象飄飄夢中是鐵騎長駈欲閉闗前珠後壁煥斕斑伯駒圖畫鮮於字二賦長流天地間巢松幽人呂山下收藏不惜千金價淸秋明月畫樓開應有虹光徹長夜

題山水畫

東風雨足春芳早天雞一聲春已曉陽烏飛立扶桑顚紫气虹光繞云表南山煥聳靑巑岏北山突兀蒼龍盤飛泉出峽山欲動眼前似覺天河翻松山檜栢連崖嶂樓閣亭臺迷遠望行居坐作總優閒斷隔紅塵幾千丈松飄晴雪落鷗沙想象吳興學士家墨妙亭中調舞鶴碧瀾堂外泊浮槎抱琴有客穿花塢吠犬鳴雞日將午主人聞客未褰裳童子迎賔倐開戶白雪陽春曲暫停好乘淸興共髙登蓬萊方丈知何處羨門安期焉可憑江山風月應長在山下遊人歳更攺己見朱顏換白頭未防桑田變滄海古往今來事共然榮枯開落事相緣不如徧歷佳山水日日相攜上酒船

漁村圖

荒山野水通漁浦浦山漁家隔芳嶼放棹晨炊北渚煙聯蓬夜宿西巖雨停罾曬网收鸕鷀彷佛瀟湘日暮時不知何處乘桴伴猶唱三洲估客詞

看桃圖

枝上花花下人紅芳與緑鬢顏色驕靑春花開滿枝還結子人生莫作浪遊身

和張汝弼贈黃時英韻

垂楊茂艸西湖路有客攜詩笑相顧平生解作子長遊一舉能輕季倫富三江風月五陵花軟紅香土迷繁華當時壯觀老猶在欲淩倒景餐晨霞

三月十四日壻劉希仁遨遊馮氏湖亭風雨夜作已刻始霽冒濕而前卒成勝賞呈同遊諸公

湖山夜雨催春急鶯燕無聲曙猶滴東風似是惜春歸淡掃陰雲漏初日從來晴好雨亦奇雨晴沓至添華滋人間盛事常不滿逢歡便作快心時

金蘭竹石圖爲王廷光僉憲題

瑤碪玉杵鏐霏皎鳯膏膩滑貍毫繞都將麗水岸頭沙灑作湘臯畹中艸靈均佩重絡索幹湘妃菊衣秋染單瑯玕郁密錯刀碎鸞翎旖旎商飈寒君不聞同心之利堅可斷請看南山黃石爛

林良九鶿圖

番禺畫史何好奇以鷺作路思作鷥孤爲一世功名路九擬魯論君子思古來工藝皆有諫此畫於人亦深鑑翔集低昻斂鳴縮舒近時臨容止變舉者忽下去忽歸半窺魚躍半防機藏形不向靑邊立蔽影多從白處飛寒塘淺水黃蘆葉暫寓旋消鴻踏雪人物𨿽殊戒慮同座右箴銘爲誰掲

戴文進山水爲王君載題

朝陽出海東方明巖西宿靄和煙橫林空花落春欲暮時有戴勝桑間鳴小舟一葉行還艤載得圖書滿蓬底山光水色不勝情未轉崖陰似千里西湖歌舞日悠悠錦纜牙檣總貴遊安得荒閒如此地與君同泛米家舟

謝杭醫夏時彥

錢塘名醫夏克和我曽倒屣邀經過當時橘井深幾許至今孫子揚餘波烏金素服黃絲帶金匱靑囊皁油蓋肩輿朝出暮歸來常有鄕人候門待友竹髙人王瑞之秋來遺我雙魚書書言女弟膺劇疾病纒弱女眠將䢐世芳太守憐弟婦倉皇共訪回生手感君匕劑起沈屙五月春陽轉枯朽白頭有妺復有甥太守兄弟家和平伊誰大惠忽致此何以上報瓊瑤瑛煩君爲謝殷勤意新章早托鱗鴻寄贈金自古不如言交義由來迥忘利老我方洲筆硯荒愧無佳句爲傳揚惟應子益遺書在不用當時玉局方

捕魚圖

商船竟夕發蓮棹懷晨遊勞歡兩難久不及漁家舟三江風月五湖景婦子相隨到白頭

江天欲雨圖爲陰僉憲題

大山昏冥小山黒萬樹迷林江變色老龍吸波倦出海少女驅云未行急白日晝隠西郊陰欲雨不雨愁人心傳巖有客晏猶臥莫待旱極方爲霖

畫石谷圖送吳提學陞雲南憲使

石谷山頭云晝開石谷山下泉縈回谷中主人欲髙臥霹靂一聲驚夢回六經膏澤已漸被四方霖雨遲滋培大川舟小如葦惟有圖籍江南來

五言律詩

北行別友

去去靑雲路何時更盍簪西風遊子恨落日故人心報國憑三防論交薄萬金寥寥塵境外詩酒臥東林

送黃掌教

泮水官初滿臨岐意黯然風雲千里道雨露九重天碩學推程顥淸才數鄭防願言行莫緩臺閣正求賢

張世淸愛竹軒

辭官歸故里種竹已成林掃葉容春筍編籬防晚陰淸風如有意明月本無心幾度臨軒坐煙消防鳯吟

寄劉珙弟兄

不見諸賢久空懸每日思大兄膺就業叔子盡能詩歳月嗟長往功名未有期自憐遊泮水空憶少年時

領舉別武林主人

別業幽棲處攀緣及上方地深松葉暗天近桂花香館客逢華薦居人饋玉觴靑雲從此去回首意難忘

題閒居詩卷

一防吾所受三徑舊嘗遊自有閒中樂其如物外求煙霞居散地人事付虛舟見說軒中客而今好白頭

緑陰淸晝堂

山中有髙士結屋住巖丘樹宻烏聲亂林深鶴夢幽云來疑向夕風度欲驚秋何日尋三徑相期避暑遊

送安二兼簡令兄仁遠

故人不可見令弟早相知文采京華自威儀伯仲推云深江樹黒天逺鴈書遲若問同袍者悲涼比舊時

寄崔惟正

瘴海風煙息江闗別意長思親愁未了憂國意難忘一將城東壁孤軍歷異鄕功名當此際愼莫厭風霜

齊壽爲沈秋官作

世治憂虞外身閒疾病稀秋風雙白鬢春雨兩斑衣結髮恩長滿齊眉願不違同年復同老鸞鳯竟於飛

寄劉世經

一別隔千里天涯日日心艸深蘭畹路云滿薜蘿陰往事翻成夢孤懷只自吟相思不相見情到忽沽襟

送王給事使滿刺加

聖主重遐荒天書命夕郎樓船浮瀚海冠服被蠻方島嶼三韓近風雲八表長玆遊未可倦重譯又來王

送人冠帶還吳中

自領公車召十年今始歸忽驚文采別未覺鬢毛非落日迷烏鳥春風動錦衣慈親正彊健此樂願無違

送常州王經府

三年勞贊府千里覲長安政爲傳家熟淸因近俗難煙雲江浦別風雨郡齋寒卻愛難兄弟聲華總未闌

思親

記得髙堂別俄驚信息稀夢隨靑艸極目斷白雲飛晚色應催鬢新愁欲滿衣庭闈有難弟非是莫防歸

題赤壁圖二首

孤棹臨江發中流晚色開相看今夜月曽照幾人來世事更棋局浮生落酒杯扣舷淸興發況是洞簫催吳魏忽已古江山遺至今年華互流易詩酒重登臨宦逹悲前事淸遊契宿心無端孤鶴夢回首夜沈沈

和楊同府閒雲晚興

本是無心出歸來晚更閒風髙防逺散雨小幸時還淡薄秋林外寒停夕照間同行五色伴歳盡未還山

題劉曜卿畫

靑山回北裏白水繞西鄰世路悲寥落煙霞愛隠淪栁邊垂釣者花下抱琴人不是懷長往明時蚤乞身

挽劉孟庸

衣冠歸舊族儒術自皇元落日迷滄海靑山滿故園衰麻悲令子期杖哭遺孫海外諸朋友傷心入夢魂

題王子久畫

地域分吳越河山閱古今江空寒鴈下天遠戍城深宦達悲長往暌違負此心何當隨釣叟歸臥北巖陰

題畫

緑水明遙浦淸巒發曙光舟人迷蜀道估客望沅湘近渚江蘺熟盤云曉鴈翔懸知登眺日懷古使心傷

菊樂

未發先期賞臨開不倦遊杜陵嗟有淚彭澤故多愁詩化寒香淡情甘晚節優宜男空自好對此共忘憂

寄吳興前輩

懷人不可見名譽重相傳詩酒閒居樂箕裘令子賢鶯聲茆屋雨艸色暮山煙惆悵天涯路吟成倍黯然

挽富太守

不識荊州面常聞竇老賢一官成白首三世共靑氊夜月磻溪路春風杜曲田傷心懷往事艸色自年年

送張璉下第還大興

共是天涯客那堪復送君感時悲賈誼下第惜鐂蕡滄海漚波遠靑山鳥道分聲華久自著聊復嘆離羣

爲姜用貞題梅

海宇年芳盡孤標晚更奇不緣風雪裏那見歳寒姿止渴慚無補調羮已有期逢人如有便莫負隴頭思

挽人母亡

萱親不可見令子竟何依落日啼烏鳥晨風動防衣傷心看隴樹淸夢引慈闈爲問王孫賈誰應望汝歸

曹以安仙桂堂

華屋臨仙境髙標遠世塵誰移天上種爲有月中人香和金蘭逺陰連玉樹新於今堂下景並入杏園春

送張璆二首

客裏相逢好臨期益惘然歸心吳苑月鄕夢楚江煙雲水經千里星河共一天重來應未卜塵榻爲誰懸五月都門道長歌送遠歸北來靑艸歇南望白雲飛久病慙余拙髙懷似爾稀江湖舊遊事此別定多違

世徳堂

不見髙陽裏華堂似太丘九州垂逺裔千載繼遺謀婚冠酬嘉防登歌集勝遊猶疑羣從夜星象動髙秋

登方洲一笑山

徙倚出前除登臨極夜初月髙墻影盡風淡樹陰疎步緩行堪久歌防思有餘瀛洲在天上吾復愛吾廬

貧樂窩爲王本正作

陋巷無餘地破廬常見天往來渾不覺老去欲忘年世味閒中豁冥懷澹處便浮雲門境外詩酒只陶然

歳寒圖

松竹有晚質野梅寒共芳穠華看又歇疎冷故如常廟用期同調居閒欲並藏相知自相久非是別炎涼

詠竹寄所知

地僻種元少年深生漸滋向無當路筍時有出林枝晚翠遲堪並春紅近亦宜陰森聊自爾慙負雪霜知

哭劉緩齋

橫涕彊吞聲愁懷百倍生一家摧柱石七縣失耆英零落春秋筆虛防月旦評惟應天上月淸澈似君情

竹鶴老人畫爲徐時用題

山水藹淸妍吳東三月天雨中聞社鼓樹裏見炊煙詩景誰家屋閒情野渡船無人共登泛斜日下長川

雪中偶興

晴雪萬山深蒼茫曉尙陰泉聲來絕澗寒气積疎林盡道丰年兆誰同卒歳心灞橋驢背客詩思正相尋

爲楊廷獻題畫六首

山色靑無際溪流緑漸深淡煙依遠岫疎雨過平林不見輪蹄迹惟聞鐘磬音何當去城市來此極招尋僧捨煙雲表人家木石中亂山迷遠近流水繞西東犬吠穿蘿月鳴落葉風曽逢隠人說廬阜路相通度壑飛流急緣溪狹徑長松杉圍古寺鷗鷺下回塘舊訝周顒隠今無賀監狂惟餘林下叟淳朴似虞唐山峻容過鳥溪深隠釣舟平生不到處今日偶來遊迆逾靑障招尋近翠樓桃花流水暮歸路使人愁路僻無忙步林空有遠情幽尋行復坐詩緒亂還淸水到荒磯絕云依野樹生何時休世念來與爾同盟名郡浙東西耶溪與霅溪水平吳地落潮長越山低楊栁藏鴉宻芙蓉隠棹齊何當尋賀監來往日攀躋

成化甲辰七夕立秋有作

立秋逢七夕不減歳朝春天上佳期協人間俗事新炎涼俄代序時節並催人蕭瑟梧桐葉相隨野鵲頻

聞蕭姨訃慰內

只記生離日那知死別年素懷常自省眞信托誰傳姊妺雙成念夫妻未了緣從今東海月空照薊門煙

水竹圖

漠漠孤煙合盈盈一水深汗靑誰涉采猗菉自行吟野色將秋思江聲並夕陰可憐桃李月風雨斷幽尋

松泉軒

松葉緣溪密山泉夾岸流云深常蔽戶石礙僅通舟鶴宿庭中月防分澗底秋曽逢軒下客爲說似洲

五色牡丹

五色名皆具千金價不賒相看眞似錦比美更無花瑞鳯銜天詔祥雲夾日華沈香亭久廢變態更誰家

挽宋舉人

四舉皆不偶一生良苦辛貧無靑眼客死負白頭親牢落愁中事悲涼夢裏身生平淸誼在腸斷故交人

竹林七賢

深竹暗浮煙羣公樂事偏髙情動寥廓淸論入防豈是巢由侶何如沮溺賢其誰匡典午勲烈照遺編

坡翁雪月二竹

歳晏暮山深瀟瀟雪滿林影偏銀鳯下聲細玉龍吟獨抱平生節誰同末路心惟應松栢樹寒日共蕭森明月照幽篁天空夜气涼繁陰連宻地淸影亂疎行雨雪傷遲暮風煙怯老蒼何如今夜景瀟灑勝浮湘

至徳淸有作

野樹荒煙路重來十五年溪山如有待人物故依然漁火明寒浦菱歌起暮船長橋今夜月桑梓影重圓

酬張箎用來韻

自廢登山屐長懷漉酒巾風雲遊子暮魚鳥故園春聽雨興思逺臨池得句頻林泉髙致在詞翰近尢新

重遊金粟寺有作

溪深通小艇山峻路層臺林葉經霜盡河冰近午開閒雲僧出定舊雨客重來擾擾浮生路經過知幾回

舟次濟寧遇雨寄孫廷昭大參

一自同官後於今又幾年相逢眞偶爾分手各依然舊事憑誰問新詩覓鴈傳天涯不可極煙雨過前川

艸庭

幽亭何寂閴芳艸不知名花落東風淡鶯啼暮雨晴閒中隨意緑空裏過愁生惟有濓溪趣年年任化成

憶母

慈母歿七載癡兒尙一身天涯常有月堂北更無旽虛室雞羣散荒園野薴貧平生勤苦事日遠益悲辛

唐安八景爲尹朴之賦

東湖夜月

雲淨水悠悠空明一色秋夜涼珠淚重風淡桂香幽放浪袁宏渚淸眞庾亮樓其誰泮宮裏登屋西流

髙閣紅梅

寂閴古城東猶遺雪後紅人無前日興花異舊時容遠道憑誰寄新詞愧未工緑陰髙閣下零落負春風

天目曉鐘

山闇樹冥冥潮音振海生斷依殘漏盡喧雜曙烏鳴逺夢驚長樂迷途想化城如何長往客猶著夜衣行

市橋官栁

風暖乳鶯啼春來處處齊晴連官道狹寒暎酒簾低揺落應相待繁華莫自迷猶勝離別恨生長灞橋西

西江晚渡

天晚路悠悠歸心急暮投水聲喧語笑人影亂浮漚誰擊中流楫猶閒野渡舟濟川須及蚤斜日下滄洲

白塔斜陽

野色荒涼處山空日未沈僧歸黃葉寺犬吠白雲林塔影淩秋霽鐘聲送夕陰無因駐淸景餘興得幽尋

前村牧笛

沓靄山村靜悠揚艸路遙調髙初上隴聲近漸臨郊落日凝寒岫悲風動栁條太平民事好日日換新

岷山晴雪

古澹色常在蒼茫勢欲崩陰風吹不盡寒日照還凝夏迹懷神禹唐章重少陵丰年欣有象佳興防堪乘

龍江八景爲康僉憲題

南畝農耕

沃土饒生意芳村托比鄰西城初卒歳東作又乘春食力眞吾事全生仰至仁此鄕深化育應有帶經人

北山儒隠

盛世多才逸山居近市喧不矜髙士節聊托野人羣弦誦消寒暑柴桑見子孫如何冥寂士薄暮起移文

石橋秋月

白石臥滄波冰輪度玉河地髙秋影重天近夜涼多淸賞誰將共幽懷柰爾何防逢題柱客同和謫仙歌

龍穴曉云

神物何年化行雲日靄然靈氛迷石洞翔影落沈淵豈是無心出何因有夢傳田家鎭相望霖雨自年年

尖峯樵唱

云重碧山深行歌度遠林回風傳逸響空谷振流音勞苦還相和招呼擬共尋聞歌盡回首誰防買臣心

橫浦漁舟

疏栁系扁舟年年水上頭雨晴人共發風急夜相畱酒伴多同醉船居未解愁此生聊復爾何用著羊裘

山寺晴嵐

縹緲帶春霏山深野寺防淡隨香靄散濃暎雨花飛困鶴驚茶竈閒僧閉竹扉明朝去遊覽擬著薜蘿衣

獨岡晚照

孤絕羣山外斜陽落未沈餘光迷鳥陣流彩入楓林曠望愁將夕昏黃思不禁桑楡景猶好誰肯惜分陰

題姚公綬山水小幅

幽意寫不盡萬山深更深白雲無出處緑樹漫成林啼鳥醒人夢流泉淨客心何當隨釣艇看弈艸堂陰

夢劉公瑞

形影久云絕連宵頻夢君布衣仍潦倒病髮亂繽紛似別驚相見將言悄不聞平生最深契夢斷一銷魂

送陳知縣

共說難兄弟才華信合並龍光雙劍白鶴夢一氊靑擅學諸王字能通大戴經鳴琴花縣日春滿卓公庭

舊朝靴

記得初成日先朝禁直臣動移當輦轂步履上星辰待漏淸霜滿乘春玉鐙新舊縫時綻裂猶有玉堦塵

戊辰中秋日得捨弟歸信已至江口

宦迹茫無際歸期定已聞素懷同月滿積思共秋分漢傅功名異眉翁骨肉存白頭俱永感臨見卻銷魂

吳孟章自樂山八景

野仙居

自有丹丘地疑逢蕚緑華繞門多槲葉臨水盡桃花不類人間世眞成方外家平生出塵想蓬褐更淸嘉

老農窩

莘野無餘業成都有薄田茅檐容犬宿艸具近牛眠炊借鄰家竈烹分土窟泉西成與東作歳歳此盤旋

畱云亭

山近气常聚林深風漫吹非因朝作夢因爲雨催詩牕幔垂還入鑪薫散不移從龍今出岫舒捲共相宜

得月澗

一碧淨無塵淸秋月滿輪天空光亂水風蕩影移人舉酒邀何及登樓賞厭頻嬋娟長在目幽絕異通津

引泉渠

疏鑿近山陂開云導玉脂岸回斜沁圃石矗細通池溪雨漲來急野花流到遲因之想淸渭欲訪鄭當時

靑華洞

地遠芳林匝巖開側徑紆云扉風鑰靜羅幔月燈孤偶此尋丘壑憑誰入畫圖曾逢異人說深處似蓬壺

紫煙臺

突兀承蒼漢空防生紫煙登臨飛鳥上望到夕陽邊气接雲林洞光涵月澗泉香鑪峯下景同此類超然

蠧魚軒

墨气濃侵辧虫痕細繞邊自因當膝破無復可人懸竹污消遺簡蕓香落斷編茶捜並日曬莫笑腹便便

雲峯東麓【題林侍禦墓一首】

生孩尋失父成塟荷堯夫天啟三公地人嗟五父衢西原喬梓合北隴鳯鸞孤想見焚黃日還應哭幼雛

山溪晚興

樹色逢秋淡山光薄暮佳吟看風墮葉坐覺水生花野景周遭在幽情一倍加日斜人不見惟有過林鴉

翠巖

松栢連崖岫軒牕匝薜蘿門臨蒼玉案人在緑云窩路入三茅洞行經七葉坡日斜天宇淨空碧罩靑螺

半閒

動裏心常靜忙中樂自由租庸長預了子姓早分憂事辦多臨弈耕余便出遊何如賈秋壑名地總虛浮

送侯方伯赴河南

聖主念生民雄藩列重臣金章辭玉闕寶馬曳朱輪南粵仁恩在中區事業新防看嵩嶽裏幽谷發陽春

方洲集卷六

欽定四庫全書

方洲集卷七

明張寧撰

五言律詩

赴汀

頻年湖海上妻子倦相隨道在貧非病才疏遠更宜依違眞自恥得喪任時爲獨有嚴親在臨行淚雨滋

舟過富陽

離家才十日鄕思漸多違江近村居少山髙石路危野人驚客至水鳥傍船飛何處桐廬縣蒼茫對夕暉

登龍防翠光巖

孤棹寒汀無人獨自登積苔迷鳥篆斜日照魚罾湍急聲如振崖髙勢欲崩客遊那可駐云重樹

嚴州道中

雲路緣江轉舟行夕照中水淸深見石山近欲挨蓬意與寒林澹情隨野望通閒呼小兒女到處一從容

雲谷艸堂

閒雲深谷裏寂寂隱茆廬晝榻疑朝暝晴檐似雨餘有溪通野艇無路入安車山犬俄然吠人來問起居

宋宗魯七詠

河渠春漲

積雨夜初歇河渠向曉深岸平芳艸沒風漾白鷗沈浩蕩懷殊澤澄淸共此心龍門知逺近臨眺一長吟

禾黍秋風

秋風村巷起禾黍逺依微古道無人過晴空有鴈飛已堪酬嵗事應欲問寒衣但得丰年樂蒓鱸慢憶歸

栁岸晴煙

楊栁緑成蹊籠煙水面齊啼鶯深不見驄馬只聞嘶初日光猶暝回風影漸低吟行易成趣歸路未應迷

槐庭淸晝

宻樹防虛堂髙林晝日長疎花閒自落幽夢覺還忘宦逹懷先志棲遲惜眾芳栽培各有待非是學三王

蔬園剪雨

春山逢夜雨剪韭入荒園緑潤茨菇飯寒生苜蓿盤時窮聊自給身在任加餐肉食知誰補虀鹽重爾存

蓬戶書聲

幽人讀書處茆屋住林坡燈影畱殘月書聲隱薜蘿風塵談鋏語煙雨飯牛歌今日靑雲路飛騰事若何

蘭山雪色

窮陰連朔漠積雪滿山城不辧峯巒气空聞磵壑聲淨涵書幌白寒覺布衣輕悵望平林外蒼茫煙霧橫

三鷺圖

老樹寒塘裏孤棲境最宜雙行良有待獨立已多時跂足身將下翹翎眼正窺畫圖深意別托物重興思

冷齋爲僧作

寂境世緣絕虛堂人迹稀廚空常遇食嵗盡或畱衣牕月澹如水薜蘿防入扉炎涼自有分不是學寒防

登伍公廟東軒小酌

地迥防居逺天空眼界明雨來江變色風急樹添聲渺渺懷賢思依依戀舊情酒闌人盡去猶自立檐楹

醉漁

一棹淸江曲人稱是醉漁酣余逃物色醒獨感糟餔適意聊憑酒生涯不爲魚陶然雲水窟髙枕卽吾廬

湖山煙雨圖

曾見隱人說湖山雨亦奇常因防蕩冗獨覺靜閒宜慘淡暉畫蒼茫子美詩欲窮幽爽趣坐待晚晴時

閏九月張用文宅賞菊

紅芳驕白髮素質笑靑娥晚色濃還淡秋香寒更多賞心能防許衰節欲如何安得常逢閏年年兩度過

爲王瑞之題梨花圖

西閣睡初覺東君信已通鶯聲閉門雨人影隔簾風病休嬌不語詩愁閒更濃無端腸欲斷雲破月朦朧

竹泉

緑竹防方洲泉深竹更幽平安應永茂沈靜自長流秀並孤山晚淸分合澗秋涼風與華月涵映共優遊

閻文振馬嵬八景【錄三首】

楊妃荒冢

幸極多生變恩深不到家寜歸掖庭獄得禍後宮斜鬼火消寒雨魂香散落花猶勝莫臯婦靑塜亂胡沙

金城古寺

主家門第盡僧寺樹林荒色相眞成幻豪華未可常法輪回現滅劫火變炎涼卻笑浮生眾猶因佛老忙

北原春意

東風吹野艸春意忽依依燒迹緑初滿樵痕靑尙防雨肥驚發徧霜重較添稀爲爾增惆悵飛香欲上衣

爲沈履徳題水仙

夜玉籠金淡春羅擷帶柔湘臯畱佩別洛浦弄珠遊地美姿容淨林孤气韻優無因坐芳艷聊爾伴吾幽

寄陳彥章

一從分別後夢想鎭悠悠路逺知難見書來看轉愁歸舟煙月冷故宅菊花秋物色將離思年年江水流

雪泉

積素晚逾白飛流寒更淸陽和通地澤雲液晃空明不斷平林色遙聞落澗聲最堪淸夜永吟待月華生

詹貳教望云思親捲

閩海雲飛處嚴慈隔九泉天涯孤影在客裏寸心懸淚逐回風落魂隨去鳥旋防官是何物常自別遺阡

荊婦墮齒有感

視舌知柔在論心覺汝良動揺勤吐哺疏豁厭糟糠未老何嗟及無兒重此傷平生恩義在諸妾共沾裳

爲嚴仁遠題蘭

共說江臯種元來是國香援琴人在魯糿佩客迷湘古調終難繼髙懷不可忘謝庭春事好三世見流芳

臥云

聞有西方士幽居在白雲日髙窓漏曙風靜榻余薫寢息收龍雨棲伴鶴羣悠然半間屋無地著塵氛

竹莊

西村耕隱處菉竹似云屯九曲不知徑千竿方到門幽期分少室美盛亞淇園爲問平安信傳芳見子孫

雪江爲僧文秀題

澄靜秋來水蒼茫臘後天空花迷浦樹遠色見林煙凍絕橫流潦寒無泛浪船夜深淸不寐月到寺門前

瀛洲爲錫山楊秀才作

曾到瀛洲路淸孤絕防埃浪香魚易化月爽桂長開壯志英雄步文館閣才升騰各有地何必扣蓬萊

愛水

有美淵源士名溶字淨夫平生慕淸潤重爾樂涵濡放浪憐三峽深沈快五湖由來稱知者情好一塵無

送吳覽用之還休寧

尊酒分攜後星霜七載間壯憐吾白首少覺爾蒼顏杜曲花時醉山陰雪夜還來疎歸轉急情緒各相闗

梅野

東閣尋詩遠西湖載酒頻惟應閒曠處得老嵗寒身地廣冰霜伴天空水月鄰不須攜杖探滿眼是陽春

爲髙憲副題畫二首

艸盡白石露林幽蒼蘚生不移君子節如有故人情明月照秋影涼風吹夜聲鳳川千畆廢頓覺數竿淸樹色逢秋淡山光薄暮佳吟看風墮葉坐覺水生花野景周遭在幽情一倍加懷人不可見惟有暮歸鴉

夏大卿西湖六防捲後

步屧蘇堤淨尋瑞石遙蓬山小無暑巖月滿隨潮寶石登天近瀛梅雪消太平遊覽徧歌詠記淸朝

雪屏

辟鑿工舊彰施素質齊天寒雲母淡風靜玉花低銀燭秋光盡金閨雀影迷筠牀吟對晚欲與鶴同棲

芝田爲嘉禾醫士談景陽題

曾到懸壺處瓊芝徧玉田居安靈气聚濟博壽徴全培借松苓土滋分石乳泉不耕嘗自足醫道本通仙

桂巖

峻絕春芳少髙寒晚植榮人如月中下地勝卻林淸書榻飄香落琴壇倒影橫巖頭有雲路畱待看花行

知休堂

世路終無盡浮生總未然蚤停登峻馬急系下灘船富貴閒方了功名退始全中山千日酒不及醒時眠

重過月塘畱題

幽居鄰古寺淸興每堪乘臥榻聞經梵書窓映佛燈地偏稀有客門靜似無僧十載重相過空緣卻未憑

烏程貳教李春夫四首

橋門奉侍

祿養知何日依親未可期聊憑菽水奉得便寢興時風木丘吾感公庖考叔遺三年不歸者此意竟何思

泮宮迎養

木鐸晨初舉親輿暮已過祿嗟升斗薄養比鼎裀多化雨連橋梓文風振蓼莪不須經史訓身教易漸摩

西江考藝

奎璧騰輝蚤鈞衡入聘新由來斵輪手解識運斤人剖璞求良玉揚瀾起伏鱗至今天上榜多是鹿鳴賔

竭力榮親

藝圃春芳盛研田秋穡成都將一官俸並作二親榮帶緩烏紗稱袍寛防繡明推封事難必隨力報深情

爲張士明題沈石田畫

故人何處所詩畫轉風流一鴈斜陽晚孤篷野水秋偶隨云共往時與月同畱此外應無累年髙未白頭

南谷僧眞率處

荒徑艸生滿空堂夜不闗焚香修林裏絓衲野藤間淡朴堪離俗疎慵始稱閒客來無所事瀹茗對前山

送余大尹

山郭惠風和湖田好雨過鳴琴初住響行斾又聞歌赴闕心應重懷民夢亦多旌褒垂已及天詔有餘波

黃山盛節婦挽詩

旌顯非初望歸全是宿心痛憐雙孺在笑入九原深劍及延平化珠還合浦沈生榮死更好鄕國有徽音

雪漁

放浪原無定蒼茫任所之一蓑堪入畫獨釣雅宜詩淸絕將誰偶幽奇只自怡也知魚不食趣在水寒時

題陳白沙贈僧古淵詩後

西墅開余景東山異物華桓榮方在國韓愈已辭家吟刻云扉竹閒烹石鼎茶防形忽相遇不用具袈裟

南谷

渭水來何處相傳此谷中淸深原地美流洽出泉蒙自與溝渠異何因鳥防同憐君重名義知本意無窮

松月軒

丹房無所有松月淨林坡寒徑春芳動晴窓夜色多刪繁容桂影倚曲看金波共是無情物虛意若何

南溪小隱

小隱南溪上悠然世慮忘西來山气爽東去水流長午日停詩艦薰風滿釣航北窓時一臥人物似羲皇

送邢把總

世冑才相繼邊荒借遠過秋淸閒虎旅海晏息鯨波按轡消吟興投壺聽雅歌太平功業早勝算欲如何

蘿薜山房

絕壑垂蘿處閒居稱野心瑞煙凝古色華月燭浮陰最愛琴書淨何煩花木深依棲聊自得淸淡勝東林

題曉岑捲

山居髙寂景最愛乍明天西嶺月猶在東林人尙眠晨光佳勝夕朝气爽通日午紅塵動淸華不似前

梅林小隱

老樹荒林下閒居意若何西湖防物色東閣廢吟哦徑有幽人探門無驛使過時時風雪裏攜鶴步寒坡

宿眞與故人敍舊

曠望三秋別浮游百感身可憐前度客不見舊時人老病催年盡榮華過眼新直須同暢飲一醉尙靑春

槐庭

共說幽庭裏槐陰藹緑云郤林通桂影謝砌逗蘭芬駟馬髙門啟三公舊業聞堂中無所見猶記老坡文

樂生堂爲張汝聲題

傳得全嬰術提攜日滿門滋調同乳哺和育似春溫藥施君臣劑功深父母恩好移堂下杏栽植近東垣

懷山堂詩贈醫士

自是賔賢偶由來治理宜都將良相業斂作上工醫內鑑懸金匱心田產玉芝靜山門下客十病九懷思

病中述懷

偪仄幽棲處衰遲鶴瘦翁伏經嗟有授萊防念何窮松映遠林月竹揺淸晝風惟應舊山景長與老懷同

挽樂義王公夫婦二首

海邑誇名族淸時樂永年壺觴元亮宅書畫米家船門第多【闕】夢兒孫總象賢一從鸞鶴化相憶每淒然萱親不可見令子竟何依落日啼烏鳥晨風動防衣傷心看隴樹淸夢引慈闈試問王孫賈誰應望汝歸五言排律

陳世用給事母挽詩二十韻

秦晉懽盟早熊吉夢全最深姑舅愛兼爲族人憐鸞鳳威儀重蘋蘩禮數專淸眞生合浦溫瑩照藍田中饋烹調慣通宵補綴便曾陪伯鸞語識得孟光賢不愧闗睢什猶疑葛藟篇文孫初及第令子夙超遷夜雨驚炊臼悲風入斷弦可憐黃屋誥不到白頭年醫扁今爲土巫咸已上天膏肓不可問修短竟難宣迆瑤池燕招揺玉洞仙麻姑畱宿駕王母授眞詮恩念俱牢落塵緣總棄捐深情空戚戚淸淚轉涓涓薄奠餘三鼎榮光賁九泉已酬尊養願其柰別離牽魂夢應何在音容益黯然云迷淮海月霜冷越江煙懿行新成傳貞銘已就鐫孤墳在何許千里卜牛眠

韓方伯母挽詩

世澤傳鄒國休聲啟相門三遷遺教在諸族母儀尊婉娩胡然在柔嘉重爾存良人畱粉署令子起靑雲明鏡秋光冷慈幃夜色昏可憐春艸念不返夜臺魂

哭內十二韻時年十七

笄總承歸聘靑春媾湣凶褰帷驚落雁屬纊怨乘龍夙抱衾裯苦未遑組織工弦琴悲窈窕中饋失儀容垂絕啼沾臆臨危噎撫躬平生懷冀缺今日愧梁鴻弟妹江闗外姑嫜疾疫中宗姻稀袒免余服殺期功隴廟余班祔箕裘冢命空永懷愁不寐長慟意無窮艸緑閒門雨花明後苑風年年桃李樹淒絕舊行蹤

劉公秉望云思親六韻

極目雲飛處傷心漢水陽氤氳迷隴樹杳靄防祠堂漸逐悲風起低隨落日黃夢魂懷屺岵涕涙滿羮墻寥落經秦嶺淒涼憶太行家山死別處不及在他鄕

郜文暉杏雨軒八韻

最愛知時雨幽居杏子林徧滋枯瘁質濳布發生心一郡懷芳潤千家沐浸霪藥闌春正好橘井晚來深化澤應同溥斜風莫亂侵種花人冒濕問酒客迷陰國手憐非相時名愧作霖願驅収谷虎蓑笠此投簪

送陳理之襲職還溫州二十韻

督府元勲在名藩閫制崇祖孫俱挺萃父子盡登庸臺閣丹靑古河山帶礪同兼資文武略翊贊聖神功信是箕裘美生當化運隆自天承寵命隨地答宸衷馳志燕山北還家浙水東建牙歸舊鎭抗節贊元戎气壓幹城器機深國士風暫辭萊子服重挽楚人弓鷹隼飛揚外熊羆指顧中安危都注意戰守欲全工坐覺煙塵淨行防瘴海空此期知不沗良防惜難逢宧況淸秋月離懷遠塞鴻嬋娟共千里聚散等孤篷酒盡情難盡詩窮興未窮悠悠忠孝願到處與君從

作古木圖題寄劉廷信都憲十韻

鬱鬱中山木生來夐絕倫栽培元得地挺防易逢春秀美藏中盛英華發外新苦心終自保直節待時伸獨立冰霜後淸當雨露辰喬然超檜柏俯若庇荊榛薦廟升華棟爲舟絕要津用因材大晚事類夢求親霽月巖廊表春潮野渡濵甘棠不重見淒斷舊遊人

夢萱八韻

萱親不可作魂夢每相隨寂寞知何自蒼茫忽見之虛中聞嘆語空裏見容儀多在倚門處或逢攜幼時都忘形隔絕猶學舊嬌癡委曲生前話淒涼覺後悲畱連長及旦定省已無期莫說防憂事年來鬢已絲

送張僉之廣東八韻

侍禦才堪重名藩借遠行功髙柱下史官次省中評不懈澄淸望尢深訊鞠情羈懷連百粵王事促修程問俗逢蠻堡觀風駐海城黃風深蔽馬白水淨揺旌驛饌盤遊飯人輸谷董羮豺狼易相辟還欲訪柴荊

李侯潮月圖十韻

金水相生風煙旣肅天夜分方盛大秋半正淸圓鰲背冰輪湧蛟宮玉鑑懸星槎通桂殿兔窟動龍泉勢合陰精滿光揺气母旋大觀同俯仰佳景洞黃想見升沈際回思合辟年詩工形不盡畫好思難傳紫塞機堪速丹心苦益堅因之崇顯澤文武繼才賢

送僧歸族十二韻

早渉眞如境旋聞博大風自從心有主頓悟道非空典則羲農祖詩書孔孟宗無爲先有作去惰始來功夷夏終天異君親亙古同是誰循錯悞隨處被牢籠欲破膠纒固須憑識見崇力能排闥走事勝倒戈攻近似兼人勇相將蓋世雄星流還拱北瀾倒竟回東復志三綱裏全身四業中能言距楊墨於爾亦何庸

菜庵八韻

閒居無異卉蔬植繞柴荊稼圃眞吾事虀鹽借爾營春煙蕓麥秀夜雨剪松明色瑩靑藜飯香兼玉糝羮饉思挑野儉貧念采薇淸淡薄堪長往肥甘負逺名可應存晚節聊復任平生見說庵中客年來百事成

卄六日復陪諸公遊靈隱寺畱題祥上人所十二韻

峻拔天垂秀盤回地拱靈神峯騰北道法界控南屏龍雨周三笠鵬風合四溟樓臺出霄漢鐘鼓隱雷霆咒食猿窺洞聞經鶴避汀迷途登覺路佳客借閒庭風帽秋曽落云車晚再停黑頭全變白紅樹防還靑蹤迹迷鴻雪光陰換鳥星誰知陶令醉縂是屈原醒舊事驚還問新詞厭復聽憑吹劍頭吷題向冷泉亭

題淇澳晚節詩冊壽王瑞之十二韻

星紀初周嵗風煙欲暮秋乾坤元並育人物故同流汗簡功仍在綸竿志未投詩堪通比興居可事藏修不斷平安報終無代謝憂自招三徑友獨邁七賢遊樗櫟材非偶岡陵壽可侔椿陰交嶰谷桂馥逗湘洲鳳實金花結龍孫錦籜抽園紅低托防澗翠郁添稠老節俄生肘淸標直到頭憑詩吳下頌箋入衞風収

爲王廷彥詠菊

細栁春營遠名花別墅幽生無桃李態性本蕙蘭儔幹直偏宜挺香淸不厭浮根孤寧近石葉老不隨流冷節依然在年芳重爾畱榮兼漢公壽饑慰楚臣憂苦竹映寒色斜陽生暮愁偶爲三徑別空負一年遊彭澤眞成晚龍山別是秋所嗟生地迥情防兩悠悠

溪隱捲爲秀水陳嘉言題

茆屋寄滄洲溪深事事幽門無題鳳客岸有釣魚舟放浪非狂士浮沈混俗流猶疑人物色不復被羊裘

休寧吳氏保訓樓

奕奕千金訓峩峩百尺樓祖宗存世澤嗣續賴貽謀尊閣圖書並収藏拱璧侔髙登今有自俯墜可無憂不敢希天祿還應過鄴侯是誰居末裔爲我踵前修無卹心常切成業未優也須懷卜築豈獨守箕裘孔壁遺經在韓文敗篋畱一椽當重惜隻字莫輕投覆載眞成恥塵埋亦自羞好知垂後意繼述亙千秋

牕友張彥暉老未有字甚非古義予惟善不可以老辭過不可以老遂因字以士明爲詩以寓箴儆

白髮見重孫名稱尙未分是誰司冠禮率爾缺儀文父命元當重賔言已莫聞直須存古道愼勿蔽時氛遠邁工商業髙攀睿哲羣因之堅晚節風采抗浮雲

周徳輝景禇亭

已讀昭忠錄重登景禇亭案頭存史傳座右著心銘仰渇西江水瞻尊北斗星守官思對禦還笏想驚廷餘力師文翰髙風企典刑居常形夢寐動若接靈英齋宿嚴禋祀鑪燔播徳馨封章意斯在肯搆及千齡

姑蘇吳氏佳城八景

窈窕雙親墓風光盡可傷秋霜行滸墅春雨泊橫塘橋月影沈夢寺鐘聲斷腸獅山迷望翠虎阜映愁蒼巖照情隨夕湖波淚共長直須從塟日心景兩相忘

七言排律

酬牛廷理八韻

文韜武略擅時英親奉除書下玉京黃閣才華新黼黻錦衣人物舊簪纓登壇虎衞承恩蚤射策龍門錫命榮兩浙風塵行處息九重日月望中明雄驅欲問雲中騎保障偏臨海上城橫槊吟成朝戲馬運籌奇出夜談兵回天空有潼闗夢報主無由朔漠行欲問轅門歌吉甫願陳威徳濟蒼生

壽劉叔溫父八韻

東風吹暖到溪山昨夜靑牛已度闗天上功名輕脫屣壺中甲子類循環新春年譜須重紀舊日詩箋手自刪三世箕裘諸子貴百年詩酒一人閒時開露積畱人飯自署遺經覓主還雨露有恩垂鳳勅林泉無夢入鵷班廣文道出羲皇上髙士名存伯仲間好記遐齡千萬載岱宗髙亙水潺湲

憶園梅十四韻

一從丘壑曠經巡淸賞依依感慨頻竹杖芒鞋孤舊約石田茅屋誤芳鄰懷邂逅琴樽遠浪說調羮鼎鼐親喜有心期諧冷淡恥因滋味較酸辛時逢杜老愁兼絕詩許林逋句獨新東閣憑闌空有賦西湖放鶴更何人影迷白玉堂邊月香盡羅浮嶺外春魂斷素娥精欲落夢回靑鳥思無因繁華到處人長滿路徑無媒艸共湮淸白欲隨天地老孤髙甘守雪霜貧牕前夜到疑珠箔墻角風多悵玉塵自是窮檐堪索笑不勝羌笛解傷神家憐吳鎭庵居好畫覺元章翰墨眞老我歸來淸賞在亂山寒秀對閒身

題畫八韻

霄漢誰能問布衣招尋偶復此相依溪山待老嗟行邁名祿闗心悟昨非樹密林猿當徑下春閒江鳥向人飛舟經浩蕩行將沒家入蒼茫晚未歸滿地荒煙迷蔓嶺亂峯寒日照柴扉望窮盡處情兼遠坐到忘言思轉微幽事獨憐西澗艸淸狂不種北山薇只應李願歸盤谷人物於今一笑稀

爲陳彥章題夏圭山水圖五十韻

睡起虛牕拂素縑是誰幽思發紅纎毫端老健超能品胸次淸淳似古亷荊浩源流歸險勁範寛家法轉精嚴韶光蕩漾晴堪挹元气淋漓潤欲霑濃醖松薫滋玉兔淡和花滴貯銅蟾山連巴蜀星霄近水接荊吳分野兼縮地只疑傳費訣剪江應復用並防左縈右繞全歸海東接西盤遠際崦百浦一潮同槖籥重岡千仞鎖鉤鈐孤煙障嶺浮將散斷石邊崖側漸阽嵐靄半籠深嶂曲黛痕斜抹遠峯尖空潭潦盡淸涵練大麓泥深赤露磏鳴瀬合流疑滑滑乳鴉交翼想鶼鶼巢歌松鶴驚蓬宂露蒿狐覆黍粘村犬有聲穿碧篠渚鷗和影落蒼兼菇蒲防密魚依筍榛莽叢深雉狎巖居近回塘馴野鴨池通活水縱遊鰜腴田報社禾初稼髙隴聞歌麥又蔪何處桑楡遲夕照誰家門戶得朝暹灘舂盡日鳴殘碓茆屋經冬脫故苫諸葛廟前千尺柏杜陵堂外百年柟靑揺敗牖蘿懸壁緑徧閒庭竹蔽檐陰徑莓苔荒宿薺廢園蕪艸沒幽蘞巖坳掃砌云隨箒谷口停車樹礙襜蘭艇歸遲爭蕩槳荷亭坐久起掀髯汀州晚色催漁网籬落秋香上酒簾橋板壓波溪雨漲船篷逼岸浪風添畫中對景身如卽物外逢人夢亦忺小蹇淩兢思孟老素琴瀟灑類陶濳行憐紅葉吟迂轡瘦怯黃花醉下簾勝境可耕還可釣茂林宜冷更宜炎貧嗟孺子長憂食困惜坡翁不柰痁繁弱就弓防彀幹將沈匣劍蔵銛心期落魄誰將許態度疎狂眾所嫌防檢壯遊悲往迹摩挲老目寄遐瞻尋僧古寺已逢賈卜宅名區已扣詹短策扶攜靈運屐殘編零落鄴侯籖絕交書在從頭冩招隱詩成信口占防有餘篇充醬瓿都無佳句付泥鍁情懷去住棲蘆鴈仕路艱難上竹鮎樗櫟分甘儕艸木蒓藜望不到梅鹽病軀早解今非昔世味重教苦作甜獻納非材羞押闔太平多士笑飛鉗山河帶礪功難並泉石膏肓興未厭萬事興亡棋換局一生明暗鏡隨奩行藏偶與時相際榮辱分從手自拈日月飛騰雙驛騎乾坤俯仰一閭閻紅塵勞役閒方了白髮光陰懶更恬勢到急流宜有勇機當退步復何謙惟餘後樂先憂念撫捲令人愧仲淹

送孫先生歸沐陽八韻

一從立雪過嚴冬海北天南意萬重魯國書生多未化闗西夫子更難逢是誰慚負昌黎教無地開陳安定功自古浮雲能蔽日於今死艸又生風鄕山歸去防鴻遠身世閒來野鶴同収拾靑氊付兒子提攜緑酒醉鄰翁名全更覺斯文重道在何妨舊業窮惟有當時恩義在天涯此別嘆西東

劉廷信母遺徳詩十六韻

生傳徽懿死傳芳一節端居四十霜細讀銘文知往事漫憑哀些發潛光柔嘉不愧千金子窈窕眞堪百兩將侍膳北堂尊爼具采芳南澗藻蘋香聲和琴瑟輝聨玉夢協熊羆喜弄璋自古物情妨兩大從來女事惜偏長驚看明月臺前鏡破作龍泉匣底鋼漏促雞鳴連夜杼燈移兒影上空牀到門惟有遺金婦感舊時來乳哺娘教養漸収貧古業婚喪已盡嫁時裝居幽眇若微塵寄值亂防如斷梗亡溝壑心期慙未了鉛華頰舌笑空狂荊釵短髮何年白宿艸孤墳卒嵗黃本爲良人存世祀不勞明府乞恩章憂傷太早生多病凍餓全經死亦常千古東屏山下路煙雲星斗共蒼茫

爲幹景瞻題唐髙駢山亭夏日詩畫十韻

碧山亭館抱回塘門巷陰陰夏日長新竹過林梢礙栁野藤纒樹葉迷霜鑪香細引薔薇架庭艸陰連薜荔墻畫棟雲閒天伏暑疎簾風急雨生涼碁聲落枕醒幽夢樓影沈波近夕陽臨水獨垂盤谷釣采蓮新辦越溪航何人隔竹敲茶臼有客攜琴問艸堂望遠欲窮千里目吟余空費九回腸功名自許今猶未寒暑催人老又將防整舊書歸舊隱故園松菊晚蒼蒼

題石菖蒲六韻

一室蕭然景最淸小池叢石細蒲生日長自覺閒情好書罷還宜倦眼明行見有花昭上瑞不須多節表虛聲頻呼稚子添新汲靜據胡牀看晚晴楚畹幽期空自許謝庭佳致蚤同盟憑君莫話崇髙事已伴瑯玕進玉京

送陳太常致政十韻

都門餞別馬騑騑家在千山去路微一代衣冠嗟獨往兩京詞賦見應稀秋風送客浮雲盡江水迎人野鳥飛共說太丘閒更好卻嫌彭澤晚才歸已將素學酬明主猶有丹衷念闈塵夢覺來驚復定物情閒後是成非門無吏敲殘漏夜有鄰翁欵竹扉身世忽從何處落功名始覺此心違林間倚杖看桑梓雨外行歌種蕨薇莫爲容臺惜遺老汾陽子壻盡朱衣

爲王用誠題畫十二韻

千里云巒際碧天千村景色曉茫然上方樓觀山間寺遠墅桑麻谷口田危石斷橋人迹少陰崖飛瀑水聲連寒凝晻靄風光淡暖入蘼蕪艸色妍門巷未經車馬到林泉宜有畫圖傳隆中舊事遺梁甫松下淸齋學网川愧我已非盤谷侶憑誰重和艸堂篇機深轉覺身多伴心遠從知地自偏無數塵緣消物外幾多佳趣到閒邊垂竿薄暮臨池坐待月淸秋傍石眠布襪靑鞋從此始艸衣木食永相便何當共約歸休日縻祿猶須二十年

榮壽堂八韻爲吳瑜壁都憲賦

九重封勅下明光壽域陽和滿畫堂椿樹潤分萱砌緑桂枝髙倚栢臺黃詩書已遂菑畬念燈火全拋績紡忙老去丰榮渾自得年來行坐覺如常魚軒豸服身同貴鶴算龜齡日共長裀鼎防人能侍養岡陵終古願無疆百年伉儷云端鳳一世心期鏡裏霜爲想堂前拜嘉慶紫泥香透防衣裳

哭劉公秉八韻

與君兄弟最多情誰道中年兩變更聞病只疑吟太苦訃傳渾似夢頻驚心灰冷對寒燈燼淚血濳隨夜雨聲人遠北山孤鸐侶天荒東海哭鷗盟靑衫老我疎良防白首憐君誤此生望斷夕陽云影散魂迷池艸月華明蒼天竟負仁人壽白石空題處士名弔罷靈幃見孤子不勝淸怨重沾膺

送楊太守六韻

闗西淸白舊相傳政事文章繼兩全仕路風塵將白首客懷冰蘗尙靑氊气淩華嶽羣峯下志薄秦闗百戰前秋水月明霜滿地春風凍解日行天誰家隴畆無桑谷到處民居有誦弦老我病歸思借防重來未卜意蕭然

挽王侍郎封公二十韻

蒿裏歌殘薤露終百年遺響托悲風橋門倡義英聲在粉署談兵舊迹空八座知名深贊畫四方多故見才雄中朝政事推司馬南國旬宣屬召公幽谷陽春回棨防名區民庶仰藩墉官僚盡服澄淸治宼賊全消保障功江漢思歸逢斷梗文園多病嘆飛蓬已將素節酬明主欲向靑山學老農茆屋石田歸有日玉堦金闕防無從少陵老去詩名重張旭生來艸翰工靜檢羲文圖太極閒揮麈尾看參同箕裘更喜兒孫長門祚何慙舊業窮芳桂色含椿樹緑古槐陰傍艸堂濃禹鈞自信多賢子王旦人誇似乃翁爲羨名駒空冀北忽驚哀鶴返遼東蓋棺自制堯夫贊去國誰傳洓水容風雨闗河天萬里煙雲山壑夜千峯淒涼景物孤愁絕生死音塵百感通隴上夕陽迷客土湖南春艸夢歸篷望窮秋影黃昏鴈泣盡寒聲紫禁鐘應有碑文題故友能無紀傳載文中不須聽此頻惆悵贈典龍章出九重

畫登髙望遠圖送鄭世昌赴廣州提舉八韻

少長同遊事業俱中年去住忽殊途白雲門下春風歇赤壁江頭夜月孤早擬驊驑空冀北晚驚鸑鷟振東湖連城已剖輝山玉按劍猶疑照乘珠廊廟地髙行易遠田園嵗盡去應蕪病憐送客思畱客閒覺今吾是故吾海市風波無舊侶江村煙雨有蒓鱸欲知別後懷君意盡在登髙望逺圖

壽詩

五十七嵗未衰節三百六旬初度辰半世平安逢盛旦一年佳麗屬芳春舊遊曾作靑山主此防應多白社賔鴻鴈有聲羣序近芝蘭無恙物華新圖書滿屋輝前業里巷逢人總後塵驚看南天猶現極喜聞東老未爲貧是誰爲作岡陵頌愛爾長於翰墨親滿眼和風一樽酒對君疑是葛天民

賀沈維仁納粟冠帶

日月餘光照海城翩然林壑見蜚英龎公素有遺安業孺子初無近祿情共許良心超族黨旋聞髙誼動公卿承家自少能知節居富於今善處盈金散不移東老志官閒何負北山盟也知豺獺懷酬報爲竭涓埃答治平宅裏旌添華屋潤冠裳榮耀素袍明千倉萬鎰空如許贏得人稱長者名

題李白觀瀑圖

兩臂束蹙肩雙攢仰首挺立如禁寒平生鬥酒百篇興似爲廬瀑唫盤桓江東無人酒船返黃鶴放歸南道遠絕倡從來和者稀紫煙落日香鑪晚

方洲集卷七

欽定四庫全書

方洲集卷八

明張寜撰

七言律詩

秋日漫興四首

云物蕭條拂曙開故園東望轉堪哀孤城海气連云合萬樹秋聲動地來麟閣功臣多際防鳳臺詞客慣趨陪蒿萊今日驚塵起欲賦慚非宋玉才

吳門北上是長安萬里關河客路難原野艸荒狐兔盡江潭風起水雲寒無輿漫擊馮瓘鋏當道誰彈貢禹冠總爲黃花能待臘年年長向雨中看

書劍蹉跎雨未成登臨無限故園情黃金臺迥秋天逺白玉樓空夜月明籬菊不禁淸露重徵衣偏覺暮寒生山空木落無多日海宇春風嵗又更

風雨周行蜀道難每回回首益長嘆黃金易盡秋云薄華發無情曉鏡寒塞鴈北來天漠漠夕陽西下水漫漫巫山萬里知何處可待襄王夢裏看

送王廷顯調官入閩

迢迢旌斾度遼陽疋馬南行去路長龍劍乍提三尺鋭蛇弓新挽百鈞彊嚴霜欲度防榔熟瘴雨初晴荔子香見說皇仁同覆載少年隨處答恩光

七夕有懷劉世亨

海城吳葉墮新秋露坐中庭夜色幽微月遙隨銀漢轉淸樽不共故人遊曾聞玉殿傳燈火更想瑤臺望鬥牛千里相思應未寢故園南望益離憂

賀劉世經新娶

洞房花燭照新妝此夕相逢樂未央鳴鴈有聲冰始泮牝雞無語夜偏長采蘋拂曙遊南澗奉帚平明覲北堂官事不違中饋好故人從此念糟糠

赴京辭親

幾年衰薄望成名暫得微名又逺行夜雨萱花偏有感西風椿樹正含情黃金秖爲書收盡白髮惟因教子生安得登科親未老防衣光照錦衣榮

別弟

堂上雙親鬢已華莫因年少誤生涯弟兄鳴世懷蘇氏羣從能詩憶謝家天闕云依丹桂子故園春滿紫荊花孤舟明日滄江夕愁見徵鴻落渚沙

別籬應瑞

逺擕書劍上京畿身在靑雲去路微千里關河成逺別十年詩酒嘆多違夢回野渚生春艸愁入寒云見夕暉何似同登龍虎榜長安車馬共輕肥

別陳敬佐

並駕靑雲舊有期著鞭今爲祖生遲秋風旅館思懸榻夜雨書牕憶下帷世道正當全盛日功名況是少年時滄洲明月孤吟處回首令人感別離

酬陳彥章見寄

幾年瘴海息波濤棨防重臨不憚勞塞上風雲嚴虎衛營中新月照龍韜一身許國丹心在百世傳家素業髙見說於今戎務少秖應詞賦日揮毫

松石軒

蒼松白石護關福地淸髙不可攀萬壑天風吟倚處一林明月醉眠間藍田玉長云根出王母書回夢鶴閒爲問長生如可學願從服餌駐童顏

濟寜道中

宦情離思共依依極目關河四顧微千里風雲隨去馬五更霜露滿徵衣山連齊魯居人少地接淮揚故舊稀自愧才華非董賈春風何日覲彤闈

追挽劉世亨父

白頭無事出田園淸議猶能動至尊鄕裏衣冠推世徳海濵營衛仰餘恩鶴歸華表仙人化樹滿荒山古木存往事不須頻太息傳家今已見曾孫

寄劉世亨兼簡諸故舊

別後逢人毎寄聲自憐多病托羣英經綸有策懷先逹科第無才愧後生澹月疎鐘京闕夢白鷗煙水故園情雍容禮樂三千輩日近淸光仰太平

感事二首

羽書昨夜報居庸百萬雄師下九重天子垂衣臨大漠羣臣端笏扈元戎禁中已乏回天諫閫外誰成辟地功千古澶淵扶日轂令人長憶防萊公

寶馬朱輪接上游時危誰解奉天憂鼎湖龍去英雄盡劍閣云深日月愁玉輦已隨邊地艸靑山依舊漢宮秋元勳野死潼關破誤國何人更首丘

山行

溪山景物曙蒼蒼溪上行人路茫極浦人家依島嶼上方樓閣蔽巖墻鳥邊云影孤峯小山外泉聲萬壑長安得閒身隨釣艇時時來扣逺公房

耕樂爲吳江士人作

宦遊京國久蹉跎老去躬耕柰樂何田畯有懷時見農人無事日相過污邪水滿菇蒲長髙隴春深菜麥多幾度報田歸去晚醉中猶唱飯牛歌

植蘭堂爲仇克明

林下深期日共忘年來移植近中堂淸霜入佩幽懷逺落日援琴古意長剰有髙風存九畹更無餘物示諸郎太平時節人文好非是閒居覽眾芳

挽顧士行

東吳回首每傷神千里關河百戰身舊業已隨烽火盡白頭無復故鄕春百年譜系雕虫細半世功名馬鬛新聞道遼東多野塟死生髙誼更何人

劉公瑞閒居六詠

春隴耕云

漠漠陰雲滿太空自驅黃犢事春農疎狂更喜兒童長衰薄應須畎畝功水色微茫春雨後歌聲迢逓夕陽中麻衣短褐渾相似舉世無人識臥龍

寒潭釣雪

西風吹雪滿秦川寒擁絲綸上釣船悵望平林飛鳥外詩懷多在白鷗邊羊裘髙節眞成癖鶴氅淸風欲山仙最愛晚來堪入畵一蓑披向酒家眠

西軒聴雨

芳艸池塘夜已分一燈疎雨轉紛紛分明瞿峽愁中聼彷佛巴山夢裏聞海外故人嗟久別天涯遊子憶同羣蘭缸欲盡靑氊冷落葉蕭蕭自掩門

菊圃秋香

郊原秋日景淒其三徑黃風晚更滋爲惜子瞻淹宦久故應元亮去官遲東籬晚節興懷感南國佳人入夢思曉露晨霜易衰歇嵗寒心事更誰知

琴室松風

朱弦疏越紙牕明時有松風繞戶生林谷蕭條孤月滿海天空濶片雲輕心閒自悟無弦趣坐久疑聞太古聲幾度夜深詩夢醒猿啼鶴唳共淒淸

書牕梅月

東閣梅開繞畵闌娟娟霜月下詩壇山河有影冰輪滿風露無聲玉樹寒歌罷霓裳人不見夢回首鳥思無端卻憐此夕孤牕月紙帳香消獨自看

送應司訓入廣

一官初得覲宸旒又上湖南萬里舟碧樹靑山妃子廟夕陽芳艸仲宣樓竚聞江漢歸周化莫爲沅湘弔逺遊泮水傳經如有暇好題尺牘慰窮愁

送王司訓赴臨江

一鶚橫飛碧漢間逺持木鐸下朝班淸江小艇鷗邊渡玉笥孤峯鳥外山葉落疎林雲谷靜艸深茆屋墨莊閒相逢盡是摳衣者不用昌黎老抗顏

寄妻弟王寛秀才兼劉公贄

記得年來下第時春風偶復遇佳期十年燈火黃虀飯千里風雲白玉墀濫進已爲同軰笑成名喜慰老親思金臺回首頻惆悵積雨新秋好下帷

送金都運

讀罷離謌悵夕暉不勝遙念忽依依同時諫諍幾人在當路交遊彊半稀云滿冀城雙闕迥雪晴淮水片防歸前修未逺徽音歇羞逐淸班侍紫闈

送趙尙敏

同遊京國未能還況爾離羣愴客顏白首心期何日盡靑雲蹤迹幾人閒一官逺寄湖湘外疋馬遙馳嶺海間東道已無相識問愁來莫上九疑山

過梅莊懷舊

野梅茆屋石闌干白首空山幾度看紙帳梨云春夢冷斷橋殘雪暮牕寒風光不減當年好詩酒猶懷晚嵗歡郤憶種花人不見隴頭無信月漫漫

題孫廷蘭郎中畵四首

江南三月風光好淑景分明出世間春水河梁天上渡夕陽樓閣畵中山人來茆屋雞聲午花落疎籬艸色閒何日追尋休沐地云蘿絕壁漫躋攀

薰風楊柳緑成蹊村巷無人鳥亂啼水漫西疇春事歇艸深南浦夕陽低經旬臥起門常掩三徑荒蕪路欲迷丘壑經旬時漸少髙居應有醉中題

云物淒涼接晚晴西風巖谷暮寒生山回古寺聞猿斷落葉疎林見客行斜日淡依孤岫沒野鷗閒傍釣船橫南遊記得湖亭路白石滄波萬里情

巖谷蕭條艸樹平萬山深雪一人行望窮寥廓不知夜獨立蒼茫無限情幾處鄕關遊子夢半林燈火讀書聲瓊瑤滿地天如海欲駕靈飈訪太淸

方節婦兵科給事中輔之母

滄波東去斷魂歸鏡裏孤鸞靜不飛宗祀有靈遺腹在閨門多難一身微已甘白骨埋靑野肯許緇塵上素衣豈料旌封能待老此生辛苦幸無違

送黃五禧還丰城

一別東吳又十年相逢京國共依然浮世世事不長好明月心期只自圓歸夢欲迷南去路鄕書多問北來船竇家兄弟俱長健事業應須各勉旃

送董廷瑞赴南臺

聖主憂民重憲臣繡衣持斧出楓宸範滂久負澄淸望趙抃生懷獻納勤肯使豺狼當轂道坐令枯槁發陽春淸霜烈日江淮路莫謂相逢有故人

送王廷器妻弟南還

共說門闌气象新客邊相見亦情親說車又是臨岐日詠雪應懷遠送人北固樓臺江樹晚西湖花桞故園春停鸞止鵠須髙振莫謂韶華誤此身

挽張布政

萬里雲霄早致身淸時人物舊儒紳四朝寵遇推良弼一代勳名屬老臣靑才髙天上詔紫薇花落夢中春經綸未盡英雄死海水東流夜月新

遊金粟寺寄湛璇二方外

金粟名山碧海邊上方樓閣近諸天人推轉藏聞淸梵自洗殘碑認往年南度龍章千古在西來象法一燈懸登臨不見懷人處回首孤云思惘然

寄張公裕學正

一別雲霄兩載過廣文詩酒近如何客邊醉眼靑猶在鏡裏流年白漫多雅度莫逢湘水弔髙才誰和郢人歌秋來幾度懷風采涼月輝輝滿薜蘿

送孔彥旭還闕裏

萊衣千里上京師文采雍容玉樹枝對客共稱佳子弟過庭如見舊威儀重辟落月人歸早野渡淸霜馬去遲四海門墻千古意因君日日起遐思

耕隱堂

石田茆屋住山深老去惟餘物外心疎雨緑苖春滿地亂蟬髙柳水平林將蕪郤笑濳身晚用晦何煩抱膝吟獨喜故家遺業在年年詩酒契幽尋

寄壽李郎中外父

湖山佳致百年身一半相忘醉裏春華誕每逢南極老淸風自擬北牎人鏡中白髮秋容澹蘺下黃花晚節新有客朝回望鄕拜太山髙絕近星辰

送徐尙寶致仕

緑野堂前舊雨飛黃金臺下一人歸當時門戶依然在世路風波忽已違淸夢尙懷西掖樹閒情多鐘北山薇汾陽子壻俱榮盛五十懸車世所稀

林季聰父母挽詩

一經科第著材英五轉儒官羨老成身在世間如大夢人從死後見平生功名荏苒隨年盡心事淒涼共月明遼鶴何須作人語五雲中有鳳雛鳴

霄漢頻隨鳳侶飛年來猶自密縫衣靑燈夜雨人何在白髮秋風子未歸魏闕恩榮鸞誥在潯陽消息鮓書稀惟餘一片隴岡石千古淸光照夕輝

竹雪齋

小齋叢竹雪深時景物年年似有期賦就梁園人臥晚寒凝嶰谷鳳鳴遲風敲碎玉晴還好月轉冰簾夜更宜安得閒身無一事芒鞋相訪共題詩

送許道中致仕

千里山川入舊遊風塵滿地艸堂幽西周事業歸黃閣東魯衣冠見白頭鷗外漁歌孤棹雨鳥邊詩思亂峯秋懸知此別成長往誰道功名不自由

陳緝熈先壠六詠

吳山朝旭

曙日初逢宿霧開館娃宮外冢累累鳴鸞不見孤鸞下晞露疑聞化鶴回隱映祥光輝艸木蘢蔥佳气滿樓臺一從埋玉髙岡上幾度淩晨祭掃來

震澤秋蟬

亂峯如抱水縈回明月當空絕點埃明月不隨流水去秋風無復舊人來思家賈客應同感信宿漁歌莫浪催長夜寂寥魂已斷天光云影爲誰開

光福煙光

華表西林晻靄中霏霏拂拂梵王宮寒凝海日晴還暝橫入松梢遠更濃暮景蒼茫衝斷鴈客愁漠度疎鐘無端忽被風吹防悵絕天涯望眼空

海云茶屏

小院名花自防秊先公曾此訪通禪秖應獨立涼風後得伴長齋繡佛前殘雪壓枝雲母重暝煙浮葉鳳帷鮮也應見物懷親愛時折幽芳供幾筵

寄心修竹

雲林幽絕繞瑯玕地接荒墳幾歳寒宿艸殘碑深不見淸風明月靜相干隆冬有筍嗟何及古冢賡詩迹未刋僧化旃檀佳客去可能日月報平安

古廟喬松

敗屋長松碧蘚滋野人相見說當時摩挲尙記兒童戲盤屈惟應鬼物知長恐風雷騰老榦每因賽社斫新枝近來時有遼東鶴飛下寒梢欲語遲

送徐編修弟還吳

金蘭玉樹每相聨聚散無慿共一天芳艸池塘催別夢夜牕風雨惜芳年北堂燕防黃昏話東閣看云白晝眠兩地應須各努力天涯此去只潸然

爲徐時用題謝廷循畵

湖上春光接貴遊湖陰山水獨宜秋林泉老我雙蓬鬢風雨還家一釣丹望逺時登黃葉寺采芳多竚白蘋洲相看獨有南州士髙臥孤山百尺樓

己丑除夜

四十分符刺一州四年歸病臥滄洲慙隨世俗論靑眼自嘆功名負黑頭身事淡如幽磵艸心情閒似曲江鷗炎涼冷暖年年在毎到今宵一醉休

庚寅除夕

六六光陰又九年細將新事較從前風雲語步都成錯冰雪心期益自堅隔院笙歌聞別調滿庭燈火散浮煙詩成畱待明朝冩閒伴春風上錦箋

趙驛丞湖曲艸堂

十里湖山一艸堂年來嵗月坐相忘林間野鶴閒隨杖檻外沙鷗欲近牀風雲夜迷和靖宅煙花春滿杜陵荘如何忽作靑雲別三徑蕭條歸夢長

耕學爲劉侍禦賦

挿架詩書負郭田此生淸意滿林泉一犁時雨春方竹盡夜寒燈曉未眠訪隱何人經白屋傳家有子付靑氊年年報社人都醉獨自關門艸太

壽靖逺伯

行專鈇鉞坐蕃宣生際承平八十年日下五雲光甲第夢中八翼上鈞天淸時文物龜麟出白首勳名將相全不用相尋赤松去九重深念老臣賢

汀州哭崔惟正

別來三月嘆蹉跎落日驚看逝水波淸淚欲幹還自落羈愁未遣又添多英雄有死嗟誰在歡防無期柰老何十五年前舊遊事不勝哀戚動鄰歌

送周民表進士養病南還

走馬看花未盡情白雲官舍坐澄淸愁多頓覺歸心急吟苦誰憐渇病生髙閣晴雲舟鳳逺畵船秋水白鷗輕不須防唱陽關去千里家山衣錦行

送薛九公子

矦家孫子擅風流長向江湖作勝遊一飲賸鸜鵒舞百金曾買鷫鸘裘柔風楊柳春當座弱水芙蓉夜滿舟猶有故家遺烈在時時含笑看吳鉤

挽陳南海

海色蒼涼宰樹陰百年人物此消沈杏花春雨匡廬逺茆屋秋風杜曲深白首一官終舊隱淸樽孤鶴費長吟相看惟有燕山桂恩澤於今滿故林

松崖爲許處士傑

滿地松陰石徑斜蕭疎橫似野人家牎涵水气秋偏蚤座有書聲地轉佳涼逗晚風淸鶴夢冷和殘雪映梅花嵗寒節操應相待不是閒居愛物華

李載章獨鯉圖

桃花春水漫滔滔一躍龍門萬丈髙十載江湖淹物色九天雷雨奮雄豪誰人見轍能憐鮒何處垂綸欲釣鰲自古成材須澤世爲霖有待作波濤

方洲集卷八

欽定四庫全書

方洲集卷九

明張寧撰

七言律詩下

歸良輔六十壽詩

曈曨初日照林扉靜露心香祝太微半世淸風將白首一陽生气到斑衣物情自昔明消長身世從今覺是非江使已通靈貺集壽星中朗鶴南飛

東坡雪竹

風捲殘雲暮雪晴天空野樹水煙橫淒迷望斷平安信衰薄如逢太瘦生月冷冰梢淸入骨霜交疎影澹無情嵗寒物色多相似到此方知晚節成

老君像

太史傳疑迹未磨猶龍人物更誰過流沙西去靑牛逺函谷東來紫气多文字五千流絕簡虛無八九借餘波元臺下孤松老節錯根盤柰爾何

爲許明夫題金碧山水圖二首

珠林瓊島錦江濱桃李東風滿眼春金碧樓臺何處盡丹靑圖畫幾回新中山古道多行徑北海寒波隔要津白髮題詩思何限少陵已是倦遊人

佳气蘢蔥映海霞亂山環翠水生華笙歌不空漁樵地巖谷偏多佛老家金屋藏春簾結綺錦軿迎旭扇籠紗太平人物歡遊盛回首芳春日易斜

送薛公子

嬌歌急管送春輝春色薰人上錦衣花壓玉山人盡醉云隨金勒馬如飛鱸魚江上詩情逺燕子樓中客夢微此去不須成悵望桑弧蓬矢願無違

壽曹繡衣廷章父

海屋添籌豸擁冠壽星光映紫防寒早來同甲誰相似老去承恩古亦難春向百花莊上滿人從五老畫中看列卿禦史中書宅莫道非熊夢已闌

迎碧堂

茆屋臨深面面開虛明無處著塵埃蒼茫晚色煙中起晃漾晴光雨後來靜緑侵衣人傍檻空靑入座水生苔詩成卻愛沿流詠蘋蓼香中有釣臺

壽劉侍禦母八十

朝廷有道家無事八十年來見太平婚嫁及時諸子在閨門如水一身淸龍章到日心應滿鶴髮逢秋眼倍明如記北堂萱艸畔年年此日慶長生

相文吉裕陵進香還任

千里遙持一瓣香鈞天無路覲先皇翠華想象宸儀逺玉几彌畱末命揚終古山川歸永宅九霄日月麗重光東風不盡昭陵淚回首空江煙水長

賀崔千戶中試

廣場初日照戈矛一騎紅塵忽過溝弓影橫開孤月滿劍光飛決白雲浮勳名不廢先公業談笑能分主將憂好趁少年能事日玉闗千里覓封侯

嚴侍禦提學南直隸賦得驄馬行春卷送之

使君驄馬出康莊千里江淮淑气長南國盡興周禮樂西京不攺漢文章衣冠總被陽春澤艸木猶沾化雨香不獨澄淸眼前事百年桃李在門墻

送夏大尹復任江西

昔年曾共杏園遊物驚新野水流霄漢六年長在客雲山千里又逢秋微霜夜度吳門樹疎雨涼生楚客舟作邑如君應有待不須樽酒慰離愁

題菊鄰捲

風露蕭條一艸堂四鄰惟有菊花黃淸連魏圃秋容澹疎映陶籬舊宅荒穿徑杳無鵝鴨惱過墻猶訝蝶蜂忙只應晚節長親並不減當時碎錦坊

寄吳東升

轅門歌管振芳辰翰墨窮工世絕倫鋏气猶寒彈後月筆花空晚夢中春盛時郎將烏紗舊幕府儒賔白髮新二十知名今共老相逢不是薄遊人

辰州髙指揮竹軒

百戰功垂萬戶侯緑云髙隠艸堂幽平安不是靑門日蕭瑟猶驚紫塞秋一枕寒聲疎雨歇滿庭涼影夕陽收門墻逺帶湘江意何日相尋樂醉遊

遊朱協律山房

欲尋勾漏問丹砂因過都羽士家壺裏有天遲日月洞中無路入煙霞書余別院聞淸磬坐久空林見落花安得聞身如野鶴共臨秋水誦南華

再遊朱氏山房用前韻

九轉新成玉鼎砂洞門深鎖是誰家鶴書一寄連滄海鳳管雙吹隔紫霞舊雨重來前度客東風又發去年花何當了卻平生事余向山間老嵗華

題菊坡秋芳圖

嵗序年芳似水流棲遲風景老丹丘斜陽疎影和人瘦夕露寒香伴鶴愁開口笑逢今日醉滿頭狂憶少年遊柴桑舊隠知誰在爛漫殘花獨自秋

湖山歸隠詩爲周佑推官作

東湖山水繞柴桑舊隠歸來業未荒蘭澤秋風羣鴈下艸堂春雨百花香林泉久屈周顒節詩酒今同賀監狂人事已周身事遂白頭淸世趣何長

壽陽武侯祖母鄞國夫人

白髮朱顏邁八旬五朝門第太夫人侯封慶衍曾孫蚤伯爵人誇宅相眞鄞國儀章金作鳳主家供具玉爲麟洞門潭府梅花月千古同含不老春

張侍禦汾溪六景

汾溪雨霽

東風吹雨過山溪霽景無窮入品題花落平林春水漫艸深髙岸夕陽低天光蕩漾羣鷗下云影蒼茫野棹迷幾度臨流坐忘返夜深隨月轉荒谿

馬步夕陽

路轉荒村隔斷灣古橋斜日映靑山蒼茫影里長虹臥欵段聲中駟馬還枯木殘鴉行客盡野煙寒水釣舟閒濟川功業知相待莫道侵尋暮景間

鳯山秋晚

鳳山十里鬰崔嵬曙色初升霽色開萬壑晴雲連碧落滿林涼露濕蒼苔霏微灝气催寒蚤晻靄晨光入戶來幾度東籬閒眺久悠然相對菊花杯

松磵鶴鳴

千尺喬松古磵隈緑陰滿地鶴飛來淸音雅合琴中調傳信應從海上回孤館晝眠詩夢醒九臯人靜客懷開勸君莫作遼東語好葉韶鈞入鳳臺

南館書聲

溪南書館隔幽林燈火通宵嵗月深斷續曉隨雞唱歇咿唔寒共漏聲沈飯牛辭古懷髙節彈鋏歌長見苦心今日靑雲軒冕貴還應不負買書金

東江漁火

落日漁舟趁晚潮夜深漁火亂相交江空野水和煙汲月黑黃蘆帶雨燒風急栁梢光欲滅浪平沙際影還揺惟應南館書牕下夜夜靑燈伴寂寥

顧文之進士養病還姑蘇

飄飄詞气欲淩霄翠竹蒼梧玉樹標酒病漸疎潘嶽鬢詩懷新減沈郎腰杏花春雨江南夢澹月疎星薊北朝身在故鄕心戀闕未應蹤迹混漁樵

寄範處恆

蒼茫無路入林扄艸色緣階竹繞庭滿地煙霞朝采藥一天星斗夜吹笙興來自擬騎鯨客醉後多臨相鶴經何事白雲閒出岫逺攜官綬下明庭

舟中與徐文海敍舊追賦舊事三首詞𨿽婉媚意實經常總不能效麗則之言然亦非香奩體也

龍髻盤雲翠作翹繡鞋尖小束輕綃鱗鴻附托芳心許弟妹傳呼小字嬌彩鳳竟分蕭史伴黃花瘦減易安腰無端卻憶朱簾下手劈云香待月燒

曾將玉杵搗霜紅葉無情逝水長明鏡已孤鸞鳳影羅衣空染蕙蘭香東風夢覺空凝涕秋月詩成欲斷腸惟有謝家兄弟在時時相見一淒涼

能書能賦復能棋學得功成欲向誰阿大中郎眞有意參軍新婦竟難爲莫思舊事成新事相見閒時卽悶時聞道赤繩先系足可能重和白茅詩

追挽鄭良載

君門蚤乞此身還白首心期石壁山喜有文章歸大雅恨無金紫列靑班行雲逝水應何在塵世浮生總是閒卻愛謝庭蘭玉茂依然淸譽滿人間

江山勝覽爲維揚張明之題

萬里江山接故鄕十年詩酒任疎狂黃河西去龍門逺淸渭東來劍閣長一騎寒云登五嶺孤舟明月度三湘何當收拾天涯興歸臥維揚舊艸堂

八月十九日與張良甫宿彭城風雨有作

夕陽初挽上洪舟邂逅彭城此夕秋世事闗心多感慨故人相見易淹畱對牀風雨疑前夢舉目江河念昔遊幽話更長秋夜短不禁鐘鼔起譙樓

張道士雪崖

冬來積雪滿塵崖淸賞都歸物外家絕磴髙寒春尙早古壇虛白夜無嘩望中乍失靑城路深處應開玉樹花畱得嵗寒終古意年年幽寂臥煙霞

登子陵祠

南遊重上富春山髙節淸風竟莫攀苗裔尙存寒士業松堂長伴客星閒千山秀落雙崖裏一水名髙四海間日暮長歌山下去隔江猶有釣船還

夜行舟中聞笛

白露靑楓夜色寒何人吹笛向江幹風回浦漵灘聲合月落闗山客夢殘金殿幾時聞舊吹畫樓何處倚危欄天涯早已難爲聴況復懷人淚不幹

除夕風雨臥病郡齋

蕭蕭風雨到閒庭愁病相兼酒易醒身外功名何潦倒眼前兒女尙伶仃淸霜客鬢隨年白芳艸雲山入夢靑底事夜深眠不得自燒銀燭看醫經

過皇恐灘

曾於信史見遺名今日畨從此路行極目煙霞迷石浪滿船風雨起灘聲分明瞿峽西遊處彷佛梁山北去程獨有孤臣懷國意東流不盡故時情

壽沈廷貴母夫人張氏

封章頻沐聖恩覃眼底年華七十三八座功名勞主饋九重侍從見宜男花迎淑气春方好蔗近秋風晚正甘想到髙堂稱慶日錦衣華發共淸酣

送王元昭赴中都

淮西畱守去何之千里春江艸緑時聖主有懷湯沐地官曹不忘大風詞投壺別野淸遊慣運甓空齋獨臥遲君是玉門班定逺可能髙枕廢驅馳

送薛九南遊

舊家公子擅風流十載江湖賦逺遊一飲不辭鴝鵒舞千金新買鷫鸘裘神遊湘水雲生浦夢覺閶門月滿樓猶有故家遺烈在幾回含笑看吳鉤

過伍公矩宅

湖頭秋水映樓臺湖上荷花幾度開西塞風煙遊子返北山鶴故人來閒談舊事心先醉坐惜流光晚又催淸興滿懷消未得欲呼漁父共餘杯

病還部議未許將北行

雙鬢蒼浪野興生靜依疎柳聴秋聲一身未老心先老萬事無成病早成門巷蕭條歸似客江湖飄泊住還驚如何嵗晚靑山下猶有天涯未了情

詠艸爲劉公覲

幾度陰陰幾度晴年華不攺舊林坰風霜滿野根都白天地無心葉又靑濃伴客愁迷逺道澹隨詩思到閒亭蘼蕪萬里湖南路一片蕭疎繞洞庭

班婕好團扇圖

寵辱由來事不常佳期未必永相忘君恩偶爲炎涼換妾意終當篋笥藏粉黛香消金屋妬熊羆夢反玉簪祥舊懷寥落新愁並長信宮前艸又黃

月波亭

明月流光水上頭憑欄對月思悠悠江湖萬里何人共天地百年今夜秋桂子香生翻兔藥蘆花影動泊漁舟此情欲借淸商發抱得瑤琴不自由

丙戌除夕舟次富陽

三百九旬今夜盡四十二年明日來功名荏苒老將至紅塵汨沒朱顏催庭幃咫尺如萬里飛夢復繞黃金臺明年今夜知何處臥聴寒潮心轉哀

和陳彥章見寄用錢學士原韻二首

蚤期功業誓河山未到封侯惜暫閒飛將霸陵逢醉尉孟嘗函谷滯晨闗和煙芳艸凝愁發帶雨寒潮載夢還身在江湖心魏闕幾回寒暑念民艱

艸堂尊酒對南山身外功名似夢閒老我病辭靑瑣闥看人生出玉門闗垂楊野渡虛舟泊古木荒林倦鳥還離合悲歡總回首可應頭白尙多艱

戊子除夕

前年此夕泊錢塘去嵗寒燈臥艸堂客路風霜閒亦擾故鄕詩酒病還狂送窮漫學車船戲逐疫新翻傀儡裝最喜家門盡彊健防衣稱慶醉椒觴

雪中偶書

江南三白兆丰年最好湖山晚霽天沽酒欲迷歸市路捕魚還見出浜船云連野色和煙暝人共梅花待月圓不是梁園詞賦日也隨淸景一陶然

許廷冕畱詠亭

曲水流觴事不迷山亭渾似浣花溪情閒野渡舟橫晚思入空梁燕落泥誰向松間尋舊作自從竹下刻新題山靈不管詩人倦艸緑煙明鳥亂啼

采芳艇

十里湖山一葉舟年芳荏苒水東流聞歌白薴聊相和欲采靑蘋不自由杜若洲空逢斷荇菇蒲渚淺趁輕鷗涉江風雨芙蓉老逺道深秋已倦遊

再遊寶所

負郭巖扉敞石壇上方門徑繞層巒樓觀海日夜先曙竹引湖風夏亦寒林外歌聲泉出谷水中人影釣揚竿何當雪月煙花來共山僧信宿看

範徳章金臺對雨詩卷

南北追攜共一身對牀風雨夜紛紛醉疑瞿峽愁中臥寒憶巴山夢裏聞白髮孤燈人望逺緑波芳艸鴈離羣何年得似彭城防剪燭論詩坐夜分

雪村書捨

積雪空林晚乍晴小牕孤榻罷韓檠光揺竹簡蕓牕淨寒入梅花紙帳淸坐久卻疑更漏斷夜深兼借月華明洛陽舊隠如相問爲報袁安素業成

送劉繡衣兄還江西

黃金臺下駐春暉千里江山疋馬歸淮浦東風芳杜合楚江煙雨鶺鴒飛重來會見聲華著此去無令信息稀獨有恵連傷逺別天涯回首各沾衣

爲丰參議題栁岸春風

林塘三月栁依依揺颺東風近竹扉旋逐歌聲飄舞席淡隨春气入羅衣落花滿路啼鶯歇芳艸凝寒燕子飛自是平泉行樂處風光不與賞心違

送徐用濟太守還金谿

飛蓋云隨畫舫還不須童穉柴闗南州舊隠文章顯中世髙風富貴閒松竹未交秋節後桑楡猶在午陰間年芳正好故人去一曲淸湖繞碧山

和王瑞之旅懷見寄

萬卷圖書一葦航不因流落滯遐方行遲秖爲山畱坐閒絕惟應酒送忙旅館風煙多勝日故園桑梓未斜陽秋來亦有歸飛燕王謝堂髙是異鄕

山水圖

水車聲急緑陰肥水漫魚罾白鳥飛斜白照林停晚牧新蒲近渚映春衣采蓮歌唱時將及競渡風光事已非望斷五湖舟去逺月明應有市船歸

爲吳方伯冩海天秋望圖

老樹荒山海上頭碧天沈水不勝秋乾坤定位東南缺江漢朝宗日夜流人世勞生眞渺粟仙家何處是浮丘淩虛不見揚塵處風送雲濤起蜃樓

畫秦山書屋圖

茆屋幽深艸樹中早來心迹暮還同錐毛有鐡詞峯隠燈壁無鄰眼照空桂殿秋香天外月龍門春漲海邊風惟應詩畫消長日慙負賡歌作繪功

雲山訪隠圖

獨向靑城訪隠君巖扉深杳路氤氳山翁采藥不知處童子迎人猶閉門斜照入林松影亂回風出澗水聲分晚來再問經行地指點春峯頂上云

雪牕夜讀圖爲沃饒文裕

萬樹陰沈雪乍晴兩峯寒寂澗流聲玉京有路春何處銀海無波幾變更明月到牕松火盡斜風穿榻薴幃輕殘編未了淸無寐不爲梁園賦不成

送於憲使致仕

亂山孤騎大江船跋涉艱危二十年一代鳳麟天下士四方霖雨夢中賢黃金臺古安車逺緑野堂空晝錦旋畱得淸忠表臺諌娟娟秋月照霜天

竹溪書屋

竹林書捨語溪頭萬玉叢深一水流涼气入簾湘帙潤緑陰當戶石牀幽偶乘淇澳詩人興又起沅湘旅夜愁雅頌不忘淸節在春風行見鳳來遊

墨梅

淡煙寒水野橋邊風景依依似臘前逺道荒涼遲驛使空山揺落見流年憑闌東閣春當座載酒西湖月滿船羌笛何須怨三弄靑靑如豆更堪憐

爲牛文振題墨梅飛白竹二首

林谷無媒艸蔓纒嵗寒心事只依然長因逺道逢人寄憶得空山獨夜眠隨處月明容野夢幾分春色上吟肩別來風雨頻揺落猶自幽閒是往年

風度長疑帶雪看憑誰畱興入輕紈素鸞有影當牕見淸籟無聲特地寒霜落渭川秋慘澹月明湘水夜迷漫平生雅操今猶在顏色蕭疎節未殘

席間答景瞻景章諸同遊

二十五老不常好三百六旬如擲梭鏡中白髮已如此湖上靑山將柰何淸會有詩兼有酒佳人能舞復能歌從來得喪都如夢何必驚誇春夢婆

題乾坤一艸亭

杜陵野老身如寄家住千山獨掩扉萬事浮沈遺搆在百年離合舊鄰非亂山風雨催吟盡永夜星河照影微不獨南陽臥龍事子云詞賦未應稀

題魏尙書和周彥充詩

客牕孤榻坐新涼展捲超然古意長韓魏從來重師魯蘇公早已識元章百年人物歸吳越千古文章邁漢唐見說東園老無恙西風寒並菊花香

乙卯三月再遊勝果寺書事

淸霜落葉寺門前十載重來問老禪勝事幾回芳艸歇舊遊無復盛時全江分吳越橫通海山近蓬萊直上�便欲移尊窮絕頂不堪風雨惜殘年

李漢祥退閒詩

男婚女嫁已闌斷送浮生作大閒不是逢僧聊半日直須投老入孤山潮平野渡虛舟泊日昃寒林倦鳥還車馬自喧心自逸滿庭芳艸蓽門闗

沈士容母壽詩

南山髙拱北堂幽五色衣裳映白頭勿藥病消元有喜如岡壽永合忘憂蟠桃秀結三千嵗樛木陰深八十秋滿目曾太平世百年家慶荷余休

黎滄洲邀飲靈隠小酌永福僧捨

靈鷲山髙石竇空冷泉亭外樹蘢蔥人行絕磵春無雨花落深林夜有風山水增妍詞客在衣冠尋樂故人同舞雩沂水歌遊歇盡說蘭亭翰墨工

三月晦日遊龍井

倦扶殘醉過湖堤物催新客思迷桑柘林疎蠶事促菇蒲水淺鷺行低泉聲落澗龍淵近山勢淩空鳥道齊苦欲相畱畱不得晚風斜日杜鵑啼

送溫州揮使陳汝玉朴庵之孫

四世簪纓見祖孫六朝鈇鉞衛將軍淸英不忝千金子雅厚元從萬石君劍蓄靈光徹牛鬥兵凝朝气待風雲送君不盡懷人恨目斷江東舊鴈羣

再遊靈隠寺

三月春深日日晴桃花未落栁陰淸素羅衣薄松風淡斑竹兜輕石路平盛世多才慚獨往客遊無處冩閒情倦來更欲緣溪步爲借寒流一濯纓

四月九日陰僉憲邀遊西湖

海道行春興未孤南風迎節下西湖天分瀛嶼三山地人在瀟湘八景圖巢閣詩翁今在否龍門遊客到曾無相逢已盡登臨樂酒罄芳樽莫再沾

醉中用前韻寄所知

漫道西園旅況孤一春光景四遊湖笑辭粉緑陪歌管戲索丹靑冩畫圖縱筆題詩千首易倒囊酬客半錢無白頭取醉應非昔不用鄰船借宿酤

爲陰僉憲題畫

千古江山舊物華可人風景自淸佳浮塵不到漁樵地勝境元無佛老家石徑逢秋多杞菊水亭畱客盛茶晚來風急鷗羣散一片澄波映落霞

松鶴圖

松老巢空日半矄碧山髙絕鶴成羣三分浮雪凝珠樹一片飛瓊隔彩雲陰磵長鳴雙子和晴臯孤唳九天聞平生毛羽皆淸白不帶蓬棲野雉紋

春意圖爲隠僉憲題

鈞陽幾日動灰葭轉眼韶光徧海涯發育共憐春有腳殘傷誰謂防無牙蘭篁地近森將老杞橘林陰宿未華一種東風生意別月光應照不毛家

滄洲淸趣捲

竹籬茅屋住滄洲風景宜人嵗序幽水漫魚梁穿笱下雨漂鳬藻近牕流歌聲夜落秦淮月詩景涼通楚澤秋淸濁浮沈總如許晚將心事托虛舟

聽雨爲朱元素題

殘燈照影倚躊躇瀟颯聲中淚點俱衾枕夜寒身獨在池塘春艸夢全無風淒敗葉悲荊瘁水漲平沙怯鴈孤忽憶彭城對牀事不勝淸苦一長吁

姑蘇伊僉憲父壽詩

元朝元夕喜相催吳水吳山淑气回人遇良時躋耄耋境當佳處擬蓬萊五湖鷗鷺恩波濶一代衣冠壽域開最好兒孫忠孝在棄官終養蚤歸來

稼軒

富貴功名淡欲忌幽居無恙樂時康豳風世逺茅綯在莘野人非畎畞長白鳥近畦苗合秀黃雲映戶稻生香不知桃李園中景何似柴桑舊艸堂

送伍舉人舜廣

顒顒文采下蟾宮步歷靑雲路幾重秋艸香聞周野鹿春雷聲促禹門龍連城白璧新辭璞百鏈黃金正在鎔此去蓬山知不逺看花應上最髙峯

和於景瞻王瑞之嵗暮述懷兼詠梅竹二作因以見彼此之情

天時人事漸闌殘蓬戶蕭疎海邑寒世路亡羊先自息淸琴別鶴更誰彈靑山有地堪投老白髮無人可遣安嵗晚西湖歌舞歇暫應容把釣魚竿

莫看南枝與北枝每因詞賦見心期爲憐宋老風雲气不減逋翁水月姿已發榮華隨處賞未開情思幾人知一簾澹月淸宵永誰似牕前忽到時

題徐元玉蓮塘勝賞詞後

十里紅芳載酒行興來誰復顧陰晴無端此會聊相偶有約重來恐未成擊楫聲孤人語歇濟川名重客舟輕風光想象湖湘路欲借遺文弔賈生

贈張相士

閱徧寰區二百州江湖無處不追畱疑從單父城邊見曾逐麻衣道士遊黃髮年中知老大白衣叢裏識公侯相逢爲問來秋事笑指靑雲一防頭

張僉憲湖山行樂圖

江湖情思廟堂身行盡吳山兩度春範老不先天下樂蘇公豈是宦遊人菊松有待歸應晚琴鶴相忘貴亦貧他日懸車定何處午橋莊上杏花新

挽孫孟璵醫士

生芻束玉見無因宿艸荒煙悵望頻轉眼忽驚千古別到頭誰是百年人海邊明月傷心夜湖上靑山揜淚春惟有匡廬杏花樹東風依舊嵗華新

吳汝秀求先人詩集序有作

湖橋春水泊輕舠冒雨相過重爾勞喜見伯溫編擊壤慚非元晦敍離騷縶駒此夕閒空谷鳴鶴何時徹九臯芳艸王孫又歸去客邊聊爲一揮毫

再送歐員外

越水吳山近寂寥秋來到處動歌謡司徒鄕土簪纓表科甲文章錦繡標千里星霜勞使節九重雨露下宸霄元功自有圭錫好副民風十二條

陳大尹秦淮書屋

短墻幽徑艸纎纖流水浮光四繞檐藜杖近分天祿火蕓編新絓鄴侯簽魚龍變化書連屋奎璧森羅月滿簾一束囊攜人去後舊幃穿榻閉淸嚴

聞鄭子髙參政訃

一自同舟下第歸重聯書劍上春闈靑雲得路故人散白首還家往事非漫有束芻懷逺道空驚宿艸閉扉傷心不似當年別目極南天淚滿衣

甲寅二月晦日雨霽會飲朱彥明莊上

林梢曙色映朝霞沙淨春堤步落花負郭有田淸世業髙居無事野人家檐空剩挿淸明栁山近先烹谷雨茶不是靑春壯遊處暫隨歌舞樂年華

竹鶴軒爲馬浩瀾題

瑯玕娟淨羽衣鮮彷佛湘君駕月旋見實何年隨鳳下報安常日有書傳煙梢滴露秋先警雨篠驚風夜不眠桃李無情鶯燕別憑畱聲節上蕓編

松石行窩

靜老山林故有期行軒移鑿是何時陰連絕壁云孤峭枝壓浮峯雨半欹十載風霜寒士節萬間梁礎大方姿陶濳已去元章逺嵗晏齋空只自怡

吳棲雲挽詩

人去滄洲嵗幾何靑山芳冢郁松蘿生榮未盡安車召死別猶驚鼓缶歌東道髙懷賓客在南州舊族子孫多雲棲不逐秋風散閒待遼陽化鶴過

送吳汝貴謫官入閩

舊家人物盛時賢粉署知名又十年六月鵬程應一息千金龍劍暫孤懸江城歇馬春將盡山館聞雞夜不眠倐忽相逢便相別宦情鄕思各依然

蘭谷

石屋幽深小徑斜繁芳刪盡地淸華壇荒尙譜宣尼操畹廢猶存屈子家霜淨獨余凋後葉泉香時泛落來花南州髙士元蕭散入室無人亦自嘉

題古畫

山淨浮雲水淨煙淸寧風景是何年沿村古道無戎馬近渚幽亭有釣船慘淡畫圖人已逺淒涼題詠世猶傳小牕風雨無人夜彷佛淸到耳邊

於景瞻宅賞牡丹花時已過感而有作呈諸公屬和

惜花無柰看花遲孤負春風第一枝急景最憐將落芳心還憶未開時賞因多病難勝酒吟到無題別是詩分付東君好培防與花先定隔年期

何處相攜宴牡丹年年三月在長安也知白首聨詩坐不似靑春把酒看羅幛無風香气暖金盤有露玉容寒故情不逐韶華攺徧倚斜陽十二闌

錢舜舉雲山秋景圖

百里溪山一色秋嶺雲汀樹共悠悠何人欲著閒居賦有客將歸逺道遊林外漁樵黃葉渡水中亭館白蘋洲風光滿目知何處不是吳州是越州

甲寅三月登吳山悵然有作

遊適時頻趣轉濃少年吟眺已成翁從教白髮三千丈不盡靑山百二重海接江湖通郭水市連丘壑礙樓峯登能作賦人誰是俯送浮雲散碧空

爲陰僉憲題馬湖府土官知府安鰲族譜

瓞綿綿世澤饒逺從西漢到天朝山湖帶礪藩垣久江漢朝宗海嶽遙華冑直須家譜悉累功還見史書標於今四表重光被九族都應仰聖堯

毛處士八十壽詩

壽星光彩燭南天白髮逢春八十年世際七朝人物泰家傳四世子孫賢西湖杖屨開行館北海尊罍列慶筵記取十年須一會還應兩度醉花前

赤壁圖爲嚴仁逺揮使題

新秋時節又新冬兩度登臨謫宦中歌歇洞簫淸對客夢回孤鶴醉推篷百年詩賦遺文在三國江山舊業空聚散升沈一樽酒盡隨殘雪踏飛鴻

畫秋山圖有題

荒煙野樹滿重丘人在靑山最上頭直北闗河燕月暮向南鴻鴈楚云秋閒登古寺尋僧話獨立危巖看水流蒓菜時香鱸正美西風不見季鷹舟

黎今俊滄洲捲

悠悠書劍易蹉跎一臥滄洲嵗月多斷捲秋風回駟馬小亭春水浴羣鵞醉醒無復江潭問淸濁何勞孺子歌見說雲溪有圖畫故人詩酒意如何

追挽何都憲祖考妣

一生丹穴一岐陽瑞鳳祥凰兩頡頏嶰谷何年諧律呂髙岡初日煥文章天畱落羽羣雛出人說來儀百鳥翔不是遼東華表鶴雙歸應復五云鄕

何都憲望泮樓

重慶堂西百尺樓登臨如在泮宮遊一方禮樂觀瞻便數仭門墻眺覽周文廟地髙通月殿泮池水滿入瀛洲靑衿故是君家物日日憑欄望未休

何都憲重慶堂

階下芝蘭滿屋香庭前橋梓再重行徽名早著登科錄盛事宜標世宅堂誥定聯云錦軸兒孫齊著防衣裳只應萬石君家似世徳相傳福履長

闕裏孔逺文占籍杭州年七十以夏大理賀詩求和爲賦一律

落落猶存爾雅風年髙七十未成翁家傳東魯衣冠後人在西湖水月中玉立淸秋千嵗鶴云停霽晚兩髙峯不知海屋籌添未昨夜安期有信通

四月十三日遊靈隠二首

淸和時節最宜人忘卻東風已過春猶有落花隨水盡漸看幽竹出墻新十年壺榼嗟爲客五畞園居待卜鄰遊賞事同情趣別前湖歌舞正通津

靈鷲峯邊合磵東風光不與昔遊同春蠶作繭柔桑盡社燕移巢舊巷空風蕩泉聲猶振激雨陰山色久溟蒙結茆便欲巖棲老時物驚心歸興濃

武克顯博古堂詩

淨幾明牕翰墨香故家文物滿蕓房畫圖不混古今筆簡冊常分品第裝老我每因淸事到爲誰重整法書忙從來鑑賞非時好絕勝王家寶繪堂

江村一曲

一曲淸江碧四圍江村日日淨涵輝煙深栁色迷花塢風急蘋香滿竹扉巢燕飛閒應識主汀鷗眠熟慣忘機不知杜甫題詩處景物於今似此非

沈元節父母挽詩

舊凋傷不忍聞愁將薤露作招魂百年故物靑氊在半世推恩紫誥存髙冢松梧秋冷淡舊堂花竹月黃昏欲知死後生前事滿眼芝蘭盛子孫

金蔵玉蘊美相宜景及桃夭是盛時箕帚分甘姑舅喜閨門慶協聖明知重闈日永春何麗樛木陰深晚更滋今日北堂寒雨夜有人長慟蓼莪詩

甲寅中秋防飲張用文宅待月

何處銜杯看月圓兩峯庭院石闌邊山河倒影冰輪滿星斗藏輝玉燭懸白髮丹心秋幾度籃橋靑瑣夜何年醉來索共嫦娥語誰似風流李謫仙

畫雪松送栁太守北上

景物淒迷野色荒空山嵗晚見孤芳淩髙气勁緣蘿斷覆下陰深弱篠長根到幽枝亦古心含和煦葉都香嚴寒歷盡陽春布天爲王家老棟梁

送汝舉人赴禮闈二首

聖主重華世泰和四門淸辟啟賢科云垂龍虎開天榜風動麟凰廓禮羅小雅笙歌周宴古大方文字漢京多吳江自與天池接快見鯤騰際海波

賔鴻時漸鹿和鳴天路無塵野有萍運啟六飛升帝極文同五緯聚奎星雕弓中鵠猶彎矢寶劍摶犀乍發硎見說禹門春未化年來三月少驚霆

題兪章懷椿捲

腸斷髙林淚迸泉蕭蕭風葉夕陽天春秋望絕八千嵗日夕愁過百萬年有約松筠空自好無情橋梓爲誰妍燕山路杳人何在丹桂寒香益惘然

白都閫攜牲酒相訪夜酌有作

小山斜日晚生陰紅燭靑尊坐夜深制閫多才超武舉匡時有防起儒林明良自感非常遇老病空談未邁心不是春宵花月宴也應一刻直千金

平湖吳伯諧大尹見過別後有寄

駐馬瓊林醉綺筵手分霖雨下南天軒墀虎衛仍相待枳棘鸞棲只暫遷自昔兵民同化美於今文武見才全欲知茂宰淸平治胥吏無能嵗有年

賀人納粟冠帶

自獻籝金報治平不因幹祿爲時名邑分十室有忠信義出千人是俊英宅裏旌添華屋潤冠裳榮稱素衣淸東南多少輕肥者滿執牙籌過一生

正月十三日雪

騰六回車路未遙又隨靑女元宵未應栁絮因風起剰見葭灰過律飄陰壑冰澌鴻迹去陽坡艸茁燒痕消興來便欲行吟出十二街中徧寂寥

題畫

晴山隔岸繞江流沈緑浮靑浸未收谷口煙蘿黃鳥樹水中莎艸白鷗洲林空宜有幽居客川廣堪容待渡舟南去北來人擾擾不知何處可攀遊

題秦溪八景詩冊有懷朱文海

漁牧耕樵繞磵阿四時風景逐時多唱閒晚犢歌停調云破春犁雪滿柯日落桐林海月上嵐收石屋晚鐘和秦溪舊境年年似物在人非柰爾何

王漢昭招飲步總管廟畱題僧捨

不用湖山事逺遊海城東畔小瀛洲誰言閙市無閒地自覺浮生是蕩舟梁燕嵗歸僧漸老庭花時發水還流一觴一詠靑春暮爛醉何妨下榻畱

丙辰二月雪庵上人邀飲小樓見杏花有作

何處招尋泛羽觴髙樓花近淨年芳荒村暮雨曾沽酒梵境春風不出墻老我重思曲江院是誰今臥午橋莊相逢盡是憑闌者莫道偸閒過竹房

送平湖吳伯諧大尹入覲

河陽桃李頌淸寧又唱離歌餞北行紅日九重京闕夢白雲千里故鄕情天顏有喜親顏近文選成功武選榮忠孝兩全名位盛壯遊眞不負平生

正月二日朱孟瑜宅賞燈是日有雪

爆竹烘鑪炭未灰朝元才罷賞心催鰲峯瑞應三呼起火樹花兼六出開老去喜逢春宴蚤晦余先借月明來臨安舊事依然在更待官燈上戲臺

秋暮有懷楊熙春

問程知是到長沙音信寥寥只自嗟孤枕客邊應有夢一身愁裏似無家經秋古樹畱殘照臨水荒城見暮鴉幾度夜深寒不寐瀟瀟風雨上牕紗

西林

瀼西佳致杜陵莊曲徑通幽入艸堂日映松臯穿戶淡水流花塢過橋香條桑剪雨春蠶罷敗莠漂風晚稻長勝事不窮淸賞足直須詩畫爲傳芳

題碧泉捲

僊家池館絕囂埃一碧流泉近戶來爲愛秋淸淨如練卻嫌春蔓緑於苔迷津黑水應難濯入海黃河去不回何似蒼明長在目天光云影鏡中開

和徐學士瓊送危昌言詩大朴之孫也

自是丹山五色雛至今文采與羣殊江湖浪迹惟琴劍丘壑閒情有畫圖吳苑淸霜楓葉落楚鄕寒月鴈行孤相逢卻憶先公事惆悵才名老宦途

畫雲海圖送於文逺還新安文逺時與景瞻京兆通譜以子恕奉祠而歸

百年文武自髙門散合無憑世系存徽國衣冠遺舊範吳山祠墓見云孫星辰拱極元同象江漢朝宗防有源咫尺蓬萊人未見髙丘逺海漫勞魂

遊春圖

栁陌桃溪處處和興闌歸晚夜如何壺觴已罄厭厭飲騎從行催踏踏歌滿路風聲啼鳥歇隔墻花影月明多朱門未扣人先應一點銀燈出綺羅

張士明西郊野趣

數椽茅屋住西郊野趣眞成俗慮消臨水偶垂無餌釣登山時遇帶書樵半村禾黍連深巷五里輪蹄隔斷橋聞道春城遊賞歇夕陽林下獨逍遙

送蹇通判赴京

黃甲登名繡作衣宦家中世似君稀提刑大振行臺憲佐郡全收侍殿威六月摶鵬聊一息三年停鳳又髙飛懸知郭隗臺前路駿復天閒定不歸

送王主事伯舉抽分還部

數卷圖書上驛船飄飄文采似登仙司徒自古須經國進士從來最得賢越北闗津無滯賈吳東山水有新篇懸知獻納丹墀裏五色雲中一鳳旋

題伍公矩桂林別意冊後

五嶺行雲七澤風東將入海泛鴻蒙生還卻笑徵南老往事空驚塞上翁萬里歸心孤磧鴈廿年春夢五更鐘曲江院裏看花伴物色於今盡不同

送王文昭秀才還慈谿

風雅文章世宦名西遊未久復東行廣場有藿駒難縶淸野無蒿鹿未鳴燈下雨聲賓館夢江南晚色故園情溫柔舊學如君少落日臨期老眼明

松軒爲無錫楊璠題

落日長松野蔓滋小門幽徑曲通籬影橫虛榻月當牖風度淸琴聲滿帷冰雪嵗寒人共古棟梁材大事何遲分明記得歌遊處白髮靑林有夢思

鄕先達王公宗憲居官盛有時譽司銓衡者方欲倚重任而公乞歸甚力人益髙之噫有果不易及也予不能暢其官美之名故連詩而爲送之

東將入海喜乘風回首紅塵杳靄中浮世勞生何日盡急流勇退幾人同杏花春雨江南路白髮靑山洛下翁此別因君重興感不勝歸思附冥鴻

曾持使節過南徐監郡能聲眾所知推轂屢膺當道薦投簪竟爲引年辭五湖煙水歸時樂千里棠陰去後思愧我素餐今白髮不堪碌碌尙驅馳

方洲集卷九

欽定四庫全書

方洲集卷十

明張寧撰

五言絕句

出郊

路僻輪蹄少溪深艸樹齊春風不解意花落乳嗚啼

閒居卽事

云淨山光澹煙消樹影空艸閒坐久落日見歸鴻

詠馬

大宛歸來後天閒意气雄太平多貢錫不數貳師功

雜興二首

池館臨丘壑泉聲落座隅林間逢隠者端坐說唐虞云暝千峯暮林幽萬木寒故情殊未已誰肯念袁安

南浦停雲

不見同心人相思渺雲樹記得別離時卻在雲飛處

月牕詩興

涼影度牕紗枕簟涼如水獨坐發孤吟懷人幾千里

雨屋書聲

兀坐讀遺經靑燈照寒雨風送隔墻聲並入芭蕉裏

獨意

天逺靑山小林幽碧樹深淸風與明月相對卽知音

斑鳩百舌二鳥

晚蠶初出火大麥小登場何事林中鳥鉤輈喚雨忙花重樹冥冥鳴春不避鶯如今成老大忘卻舊時聲

鷹

自是飛颺器寧論擊搏功秋風起雙翮誰是渭川翁

紅梅

似杏色尙淺比桃香自濃能存舊時節莫問舊時容

白頭鳥

本是靑春鳥生來便喚翁幾多頭白者懷抱尙童蒙

畫梧石題寄王君載

蕭蕭蘿薜風淅淅梧桐雨應有背巖人推篷坐無語

芙蓉

萋迷碧沚煙淺薄靑蘋雨何事渉江人褰衣悄然去

晚步

江山如有家風月似無主緩步立斜陽微言共心語

題許明夫扇

流水石邊出逺山云外靑秋風落葉晚人在翠筠亭

雜詠十三首

行雲歸故山芳艸蔽幽壑林下有閒人林花自開落碧樹含秋色飛泉急晚聲不知誰領得惟有野人情蕭蕭蘆荻風淡淡江天月吟倚木蘭橈孤篷不堪發窮陰閟巖谷積雪滿山川只有江梅樹相看似去年斜日照江亭風髙水滿汀潮來魚正上誰肯解漁罾楊栁緑堪染芙蓉紅欲然冥懷與誰契俯仰共熈然秋水際平蕪人家隔江浦何事晚歸來扁舟載煙雨地靜偏宜晚舟輕不怕潮身心兩無事隨處足逍遙風塵雙短鬢天地一孤舟老病三湘道誰憐杜甫秋材大難爲用心髙不易招窮通各有爲豈獨防稽樵雪滿人難出天寒酒不賖寒郊與瘦島今日在誰家夜气散淸空扶桑曙日紅普天皆仰照鳴鳳在梧桐夜靜水空淸冷輪徹底明誰知潮長落長伴月虛盈

南川八景

春意入東疇田家農事蚤不聴飯牛歌誰知臥龍老積雪滿溪山朱門晝深閉一棹晚衝寒蕭然直鉤意艸木忽妍麗愛此春日光緩防入前村振衣一徜徉蕭蕭短棹風泛入空明裏詩思滿江潭懷人忽千里赤壁已無人揚州在何處閒唱紫芝歌步入松陰去幽蘭發深谷采采不盈把援琴聊自娛何用知音者春到孤山未因梅見物情南枝與北榦各自有枯榮去此障煙枝養此淩雲節白晝引淸風良宵逗華月

餘淸雜興八首

夜冷衡陽月秋髙震澤風相呼復相喚飛落荻蘆中逺樹煙中出孤峯鳥外靑日斜山路迥人在最髙亭良夜永如年山亭坐超忽淸風度修篁虛室自生白明月印長溪涼風送虛榭孤榻冷如冰懷人坐長夜逺樹煙光夕柴門艸色春山居無所見時有獨行人白鷺下寒塘隨風忽飛起惆望極靑霄聯班隔千里大麥已登場梅天風雨後飽飯出柴桑披蓑種黃豆山逺惜擔重日斜愁路遙太平甘食力不是防稽樵

棄瓢圖

遜位峻相絕棄飄焉足云獨憐堯舜日危行已如君

雜題六首

幽芳寄懸崖秋蒲出寒水相對不勝情蕭蕭半江雨泠泠渭曲風漠漠湘臯雨春雷昨夜鳴龍孫忽昂起風雨濕蓑衣求魚晚不歸此心先有待何必說忘機流水赴長壑山深莫窮源因之起遐想相對忽忘言樹宻秋容淡江深暮景閒日斜人不見惟有釣舟還茂樹防虛牕晴煙蔽深壑林下獨經行藤花忽飄落

鵪鶉一首

秋黍白唐肥卑棲不解飛涼風吹短翼渾似卜商衣

林擒

紅潤過南橘香甘勝北梨晴牕見圖畫重和宋人詩

梅花鳥

嬌小靑衣使蘢蔥蠟瓣花依然香韻在淸賞屬誰家

枯株鶺鴒

凍雪滿林梢孤飛不敢髙𨿽無儔侶顧還自惜翎毛

葡萄

嵗晏虯枝滿春歸蚓蔓伸行蔵與時契不獨味宜人

晚坐有懷

白鶴暮歸來瑤琴未成曲梅花閒自開佳人在空谷

扁舟撒网圖

网小須頻撒舟輕宜慢揺水深行近岸魚上晚乘潮

題靈隠小畫二首

流水防危橋淸風灑虛閣山下有行人山花對人落茅屋閉春蕪蘭舟泛煙艸不是灞陵橋疑逢杜陵老

花鳥小畫

葳垂枝上花宛戀枝頭鳥花與鳥無情鳥自憐花好

西湖十詠爲李載章題

蘇堤春曉

楊栁滿長堤花明路不迷畫船人未起側枕聴鶯啼

平湖秋月

風靜片雲消寒波浸涼月疑有夜吟人推篷落楓葉

花港觀魚

圉圉復洋洋茭靑露藻香前湖張水戲誰解步濠梁

柳浪聞鶯

藜杖憇蘇灣風溫翠漲閒驚聞雙語鳥如在畫船間

三潭印月

片月生滄海三潭處處明夜船歌舞處人在鏡中行

南屏曉鐘

幽夢忽驚覺嚴城方向晨看花春起早已有曉妝人

兩峯出云

南峯云乍晴北峯雲欲雨中有化霖人髙眠兩峯裏

雷峯夕照

爽朗忽蒼茫山髙易夕陽百年歌舞地消得幾昏黃

曲院荷風

涼气度芳洲香來水正流時聞采蓮曲不見采蓮舟

孤山梅雪

春意逼溪橋寒香閉蓬戶山人不出門驛使在途旅

爲姚公綬題飛白竹

不是乘春緑終無變節黃惟應淸白操嵗晚映冰霜

張南山二景

冥冥天際風歷歷江心樹隔浦望漁村人家水中住不見舊朱陳山居長子孫時平春事蚤隨處好耕耘

沈啟南墨菊木蘭二首

粉素和鉛久松薰沁露濃幽香渾不攺黙傲秋風近水宛芬芳臨風淡容與不見采芳舟疑逢戍邊女

題許明夫扇

江山如有家風月似無主一醉淡忘歸夢落瀟湘渚

一笑山小飛來峯雜詠

宿雨巖

峩峩蒼玉峯寂寂歸云洞暮雨宿空巖蕭齋伴幽夢

尋松橋

懶看都桃停攀廣寒桂時過五云橋尋松看詩句

丹丘

塵境有丹丘心閒地自幽世間黃白士莫向此中遊

沈履徳瓶中海棠

彭老有許恨杜陵無句詩如何春後賞卻是折來枝

題梅爲僧秋江

空林初月斜虛閣寒未曙相逢如有情含笑無一語

題畫

日落山水暮江空魚鳥閒停橈欲何待空載月明還

戴文進西湖景二首

宿雨住還滴朝云爛不收陰晴猶未穏人在斷橋頭春水鴨頭緑曉山螺髻靑王孫舊遊處云重樹冥冥

倪克威壽萱圖

藹藹北堂花原是宜男艸眷此白頭人忘憂不知老

傅希兌翎毛四首

鸕鷀

習水巢登木繁胎子吐生似非凡鳥類可惜捕魚名

孔雀

惜尾矜還顧戀羣嬌不飛從來美好處須戒隠蔵機

鴈

地險飛偏急江空落漸低如何云漢羽卻傍芰荷棲

鶡

贊列詞人筆名聞壯士冠全才不全貌莫作野雞看

風雨墨竹二首爲崔廷佩題

蕭蕭檐外聲拂拂牕上影美人期不來葉落瑤堦冷吳歌寂無聞楚舞嬌不舉林空白石晚一片瀟湘雨

漁樵圖

風靜煙濤息云深石徑長江山一日話城市幾回忙

爲葉希榮題竹

芳春初茁土首夏漸成陰不待冰霜後淸風已滿林

三笑圖

意趣已相合行居何足言當時聊一笑今古作淸論

春艸四首

脈脈淸明雨萋萋社日煙王孫歸不到目斷楚江邊要路峻還少閒門貧更多東君本無意點檢欲如何生意忽滿地東風吹漸靑隔江人不見煙重雨冥冥詩思淡未就客愁濃欲迷王孫舊遊路無處不萋萋

四鳥圖

野艸寒堂裏雙棲雉子斑芙蓉間幽竹相映晚秋閒雪霽金頭瑩花明錦羽斑雕籠鎖鸚鵡不及傍雌閒葉茂花凝碧筠齊籜解斑不矜文采別桃竹共閒閒練尾飄纖素霜衣絕防斑風薰花不到一片白雲閒

沈石田折枝石橊

玉露漙珠簣金風折錦函鹽梅久已忘白首任淸甘

題畫

琴弈皆成趣興居共樂閒地靈人老逸彷佛是香山

雙鴈

天逺秋無際江空夜不驚雙飛復雙宿風雨莫孤徵

墨竹

蕭蕭落日風淅淅淸秋雨滿目嵗寒情相看不能語

黃紫菊花圖

春色多紅紫秋香尙白黃良工亦何意隨手作低昂

眞寂八景

西丘庵

松柏繞蓬堵煙雲淨艸廬何由脫塵鞅借榻讀吾書

北磵祠

古人已長往今人懷未忘悠悠祠屋裏不斷舊鑪香

劃竹軒

蔬食良自適肥甘豈足任惟應軒外月照見故交心

覆船山

不是虛舟覆猶疑夜壑翻天工垂永戒平地有波瀾

心逺樓

塵境已如許山林應更幽此情何處見天外一層樓

松隠堂

地僻秋常蚤牕明月已髙無人訪幽寂惟有鶴來巢

曲磵橋

水曲防塘轉橋危借石支杖藜扶晚過忽憶袚除時

半池月

淸明如判璧回抱似弓不是僧房近歌遊卽泮宮

白頭公手卷爲沈材美題

堂上白頭親花間白頭鳥故色故人情雙成與春老

蘭竹圖爲朱武題

悠悠王者香猗猗君子節上下嵗寒期淸湘映明月表表靑瑯玕倒蘸懸崖水彷佛鳳鳴陽靈風吹欲起

期張天常不至

嵗盡東風轉衡門日晏開不知因底事不見故人來

雪牕蘭爲雪江題

淸琴久無聲芳佩邈已解疎影落斜陽蕭蕭復誰采

沈啟南萱艸

楚楚淸芬老別來猶爾芳不須多種植對此已憂忘

梅花爲湛秋江題

山靜夜如年牕虛獨未眠一枝斜更好月到曲防邊

畱犢圖

人道時苗事懷廉不近情猶勝屍素去行李屬歸程

葡萄

聞道乘槎客相攜到漢庭何緣嘗艸日先自入醫經

小景

風漾釣絲輕蘭舟不礙行一聲長笛晚江靜月孤明

沈石田山水爲於景瞻題

溪山閴無人凝泊如有待滿眼古淸秋舟輕不堪載

向汝隆畫雞冠花扇圖

十年歸舊隠不聴蚤朝啼卻向蓬蒿里昂藏對竹棲

林良花鳥二首

竹樹晚淒淒天寒相傍棲春風疎雨歇飛上畫樓啼宿食共相投枯荷野渚秋平生急難意何用急時求

向汝隆雲山圖

煙樹雙溪曉雲霞萬壑春不知林徑裏誰是艸人

題竹石圖送宣天然

白石一拳小修篁數葉多萬山冰雪裏試看此如何

題幽鳥

上苑花如錦雕籠翡翠新修篁鄰野樹啼鳥一般春七言絕句

宋太子墨竹二絕

禦墨龍香出內庭幾枝疎影拂前星當時粉繪多零落惟有寒梢似舊靑

想見靑宮拂素絲淸風雅操玉參差一般翰墨歸人世還有章懷太子詩

寄故知二首

潮落平沙小棹移雨晴煙栁逺含滋非熊好夢知何日回首滄洲動逺思

秦溪山色繞林扉積雨初晴野樹微故舊相逢元有約海鷗何事復驚飛

九日寄劉世亨侍禦

去年重九共追遊今日西風兩地秋遙想登髙南望逺茱萸滿眼不勝愁

詠梅二首寄沈孟淵

斷腸詩思滿江南別後姿容總一般料得林逋慣相惜肯教寂寞過春寒

孤根春暖雪初消香滿西湖第六橋最是懷人牕下意怕看明月上寒梢

和魏侍禦雨中見寄五首

秋來日日望天晴曉雨初收晚又陰鄕思較來千倍苦滿庭衰艸虫吟

客懷牢落向秋深詩酒渾無往日心何處寒砧且停手近來情緒已難禁

雲開乍覺雨聲幹落日登臨望眼寛白髮雙親應念我悔將書劍入長安

落落惟應鮑叔知逢時仍抱失時悲長楊宮殿新成賦欲獻猶疑是古詞

雙鬢逢秋病轉多野田風雨欲成河鵲巢不是當年好天上佳期近若何

彥敬山水

萬壑千峯一道通震雷聲裏掣飛龍詩人莫賦三千丈五老峯髙未易窮

飛鳴宿食四鴈

孤云寒影共悠揚塞北江南萬里長最是日斜疎雨歇半拖秋色到衡陽

白羽橫空落未休一聲風露九江秋不知誰是愁中客夢斷天涯十二樓

旅食天涯不計年離離禾黍滿秋田江湖野味多如許露飲風餐只自便

黃蘆苦竹晚萋萋風靜寒塘自在棲邊塞有書歸未得夜深無夢到遼西

題畫四首

朔風吹雪滿天涯景物依依逼嵗華見說孤山春意蚤欲將淸興賦梅花

沙磧春深苜宿肥錦鞍新卸逺行歸胡兒不敢窺邊郡手挽弓梢看鴈飛

不用靑衣馬上扶蒼松白石卽吾廬太平時節家家醉不是髙陽舊酒徒

小隊喧呼禁路聲百花隨馬玉山橫醉中尙憶靑樓約分付前叮緩防行

園梅盛開二首

暖透孤根雪乍消冰花萬防綴寒條尋幽欲寄山中客忘卻西湖有斷橋

記得羅浮入夢時遺芳不減舊丰姿今朝童子推牕看報道西風雪滿枝

王修撰雊鵒圖

不用髙飛逐走蓬鳴鳩乳燕自相從日斜庭院春聲歇一樹櫻桃細雨中

題余不春社詩二首

五風十雨荷皇天桑滿墻陰稻滿田記取年年寒食節大家先辦賽神錢

白叟黃童半醉醒酒闌連袂踏歌行百年盛事先珍重爲冩新詩托姓名

畫犬

金鈴不動夜沈沈足下生犛氄亦深庭院風閒簾帨靜戲隨蝴蝶吠花陰

林溪六景

東林夜月

風靜猿啼月滿山東林夜色共人門柴門正與淸光對分付山童且莫闗

前村牧笛

艸緑平原春雨歇花殘曲徑夕陽明朝來暮去年年似吹散榮華是此聲

後浦漁歌

欵乃新聲度逺汀煙消日出樹冥冥年來悟得滄浪意長近西堂竹下聴

蓉溪秋水

溪頭寒水沒滄洲溪上芙蓉一色秋逺道西風人不見采芳空倚木蘭舟

花村酒斾

寥寥一犬吠柴扉花颺東風淡落暉行客不須重借問尋春時有醉人歸

溪橋殘雪

日暖風寒野色昏危梁半露水添痕行吟索共梅花語春在寒梢剰幾分

仙女圖二首

碧空云淨石壇淸自啟瑯函拜月明一道靈風王母降山童莫認許飛瓊

蘂珠經罷玉香消白鶴來時樹影揺環佩一聲人不見滿天風露月中霄

羅浮夢

月落參橫夜五更荒園睡覺不勝情鉛華滿世皆春夢贏得羅浮野夢淸

仙女圖

謝卻紅塵學道妝黃庭一卷日初長小眞未解淸虛意時折閒花供石牀

題畫三首

瀑布穿雲出磵碨行人指防似天臺瓊樓玉宇迷前路惟有桃花逐水來

松檜陰沈積雨餘涼飈薦爽入郊墟小牕孤榻靑燈夜疑是昌黎訓阿符

杳靄昏黃夜泊船鷓鴣聲裏雨如煙秋風不見平安信夢斷湘江又十年

贈沈希貴老友

孤舟煙月老寒江滿眼瓶罌見玉缸同上歌樓不同醉共誰調笑臥蓬牕

竹鶴老人畫

水煙山靄樹冥冥船在丹靑畫裏行如是苕溪二三月南邊雨落北邊晴

寄鄭提舉世昌

少小交歡已白頭十年心事變新愁粵王臺下春光滿人在滄江獨倚樓

方洲卽事二首

一畨風雨過方洲淡緑新篁漸入秋歌盡竹枝人不解隔江誰唱越溪謳

閒來徐步方洲上但覺詩懷處處生竹影不隨流水去夕陽斜照樹梢明

問月圖

小山孤坐月來時舉酒長歌問月詩采石江頭自圓缺更無一語應前詞

秋聲圖

燈孤月冷艸堂深蕭颯聲中葉亂吟一自歐陽賦成後楚天風露盡闗心

飛泉出壑圖

一從神斧辟龍門萬里翻瀾日夜奔浪說黃河自天上不知何處是眞源

秋石

雞犬無聲夜有光金波亭沸玉脂香丹溪自有輪回說不是龍君海上方

題沈定庵夢梅吟詩卷

手把花枝入睡鄕滿城桃李夜茫茫香消墨淡人如玉好夢相傳字幾行

畫梧竹寄談大章

燐燐白石照滄洲玉瘦金寒碧水流記得鴛鴦湖上景對君疑是舊時秋

畫小景題寄郭孟涓

樹頭風急澹煙暉石竹蕭蕭澗艸稀淸賞不來時又晚滿林黃葉趁鴉飛

畫景寄胡景容

獨樹邊崖葉盡枯蘿煙竹露共蕭疎杜陵老病扁舟去一夜月明湘水孤

題畫

赤壁磯頭暮景開寒潮落盡石崔嵬秋風八月形如象錯認瞿塘灩澦堆

雜詩二首

漠漠江天淡淡秋一聲長笑下中流靑蘋風急絲綸晚人在蘆花缺岸頭

緑栁含薰白薴涼畫船風細藕花香間來一枕遊仙夢睡起蓬牕又夕陽

夏仲昭竹

冥冥煙雨日沈西水漫湘臯路欲迷羅袖茜裙人不見黃陵廟裏鷓鴣啼

爲盛用章郎中題紅梅墨竹

羅浮山下野橋邊冰雪姿容異往年醉後不須銀燭照暗香疎影故依然

玉簫聲斷防云移翠翟飄風欲下遲記得掖垣東畔立碧梧紅日看來儀

林良花鳥二首

香風披拂羽毛新老翠妍紅早晚春影入紗防描不就一聲嬌語動閨人

一度東風一度歸朱門多在昔人非舊巢零落春泥濕銜傍緑楊低處飛

山行訪隠卽事

山深樹宻門常閉野客敲門山犬吠童子窺人隔短墻庭花飛出墻頭樹

畫圖送韓成章還揚州

出岫無心未倦還春來云鳥共人閒滿懷幽意誰堪語背立東風看故山

寄張天所

杜陵莊南雲气昏尙胥橋北水連村春來日日多風雨一棹浮香直到門

溪山夜泊一首

風靜江波月淨煙不禁淸淡夜如年無人爲說淸秋意疑有隔溪漁未眠

郊行感興

驛騎飛行野棹遲忙閒應與事相宜平生此意中藏久勞逸無憑只自思

蠟觜

山鳥元因口得名柔調未及畫眉聲寒梅苦竹荒林下卻此籠中語更淸

鴈

水碧沙明夜不驚黃蘆風急苦寒生中郎書札今安在仰首靑霄喚侶鳴

鶴

一自傳書海上歸洞天淸冷不勝衣近來已少葫蘆血莫載纒腰俗士飛

題方同知馬圖

日移仙仗出蓬萊錦障初收玉轡回眾裏忽驚雙辟易一聲毬杖自天來

玉河水淺沒霜蹄可是長楊射獵歸一種天閒芻牧共爲誰淸瘦爲誰肥

雪垂風蹙浪騰空沙襯連錢八字紅勢欲仰天云不下一畨幹霧滚猶龍

楊栁風髙隔樹嘶滿身流赭解鞍遲如何斗水能消渴不及長城飲窟時

題野梔山牡丹二絕

水邊林下見幽芳碧艸萋萋映淺妝二十四畨風信裏一般淸苦爲春忙

繡幃金障渺天涯小苑東風半著花十載舊遊人不見也隨春意報年華

防事前一木屏墁圬潔白可愛因作松石圖戲爲絕句

云根露節映山靑十載春風紫禁庭卻笑嵗寒心事在又隨詩筆落臨汀

白頭公

生來便喚白頭公名物相依偶此同滿地東風自春色非闗臨老入花叢

蠟觜

花栁東風淑气新巧音流麗弄芳春禽中蠟觜猶堪聴世上應多蜜口人

倦繡圖爲伍司訓

描得孤鴛繡未成玉纖扶頰睡魔生秋波半斂還驚覺怪底風敲畫軸聲

畫秋意送崔揮使

水湧雲峯碧四圍天連江色鴈初飛秋風不見汾河棹人在霜林倚夕暉

村居

暖風吹緑山前艸膏雨染紅溪上花滿地芳菲春正好古林幽屋是誰家

題畫

金玉湖光錦繡紋艸香風暖鹿成羣洞門深去知何處聴得鸞笙入防云

山遊偶興二絕

桃花小雨柳條風山近髙樓窄徑通一局殘棋日當午更催童子取焦桐

輕煙縹緲雨霏霏芳艸連崖入翠微黃鶴不來松自老野藤花下鵓鴣飛

戴文進芭蕉士女

靈壁峯邊未著霜輕分蕉緑試龍香不知寂寞幽闌思冩到闗雎第幾章

賜來紈扇過秋閒閒摘芭蕉喚小鬟拈筆欲題心尙懶怕隨流水落人間

離披殘綠不堪題題就還防侍女疑滿地落紅無一字怪他秋後學春姿

蕉花新吐絳苞香卻與宜男隔畫墻摘葉題詩記時月看渠何日獻蕉黃

秋江煙艇

山水風煙共一舟淸嬴詩病不禁秋殘陽欲盡寒潮落欲采江蘺寄逺遊

爲於景瞻畫髙山流水圖

山懸星漢水回瀾林谷無人碧樹寒千古知音共相許當時聲調若爲彈

鐘巨川赴任爲題看月圖

小山孤月淨流輝石磴髙寒酒力微淸賞正濃賦未穏夜深松露濕秋衣

雜詠

老木槎牙淺淡春陰苔滿地淨浮塵東花吹斷煙花夢笑傲山林有幾人

蕉扇停揮白薴涼揺琴未鼔竟先忘緑楊風靜山如畫人在淸都白玉堂

美人圖

銀燭熒熒夜五更薔薇露重小寒生玉纖未度冰弦斷斜抱箜篌坐到明

十二闌干曲曲行一般調笑各含情不知今夜樓頭月卻傍誰家分外明

題畫鷹爲張僉憲

萬里煙霄振羽儀下來芳樹立多時秋深狐兔無行迹側目崖陰有所思

天漢淸明艸澤荒半將軒舉半濳藏麟凰亦是飛行物莫見翎毛槪擊揚

和韓成章懷歸四首

庭前甘菊正芬芳晚色催人上鬢黃莫怪尋常開口笑淸安不似浣花妝

云深茅屋幾層闗露篠煙蕪水石間看慣遊魚渾不避忘機逺過白鷗閒

竹邊流水日潺湲竹外閒雲伴鶴還白鶴自飛雲自散夕陽人在水聲間

漠漠晴川淡淡風松舟桂楫路相通蓮歌未斷漁歌起妝防風光似越中

閒居漫興二首

瀼西茆屋曲江濱幾度東風亂後春黃四娘家樓上景故應花惱白頭人

此中深意許誰知三徑秋香正滿籬總是白衣無酒至忘言長似醉來時

方洲集卷十

欽定四庫全書

方洲集卷十一

明張寧撰

七言絕句

題畫二首

云滿孤山雨滿樓靑春花鳥澹相畱年芳似舊故人少黙倚闌干悔昔遊

雨晴芳渚野鳬飛楊柳條長荇葉齊閒展篷牕看溪水春痕漸上釣魚磯

碧葵

芭蕉分綠蕙分香不及春紅一半妝任是橊花妬顏色平生心事只傾陽

題戴靜庵畫三首

金鰲玉龍蟠作堆老樹屈鐵泉鳴雷舟輕水急云蕩漾彷佛使槎天上來

蕭蕭葭菼著霜稀秋水連天有鴈飛悵望溪山舊人去一船斜日映愁歸

泛泛輕舟泊釣磯蘆花吹雪夢將飛莫敎一枕黃昏雨直待邯鄲覺後歸

秋江八景

蘆葦亭

飄搖蓬搆拙於鳩露葉霜花四壁秋滿榻寒聲江影動卻疑身地是虛舟

蘋花館

宿水停煙綠近墻繞門葭菼共蒼蒼寒香欲薦無人采月落空庭夜有霜

眠鷗渚

風定莎晴寂不驚水雲流影日斜明防機正愛幽棲熟莫放漁舟近岸行

落鴈汀

云衢千里路漫漫水碧沙明夜滿灘何事黃昏尙凝睇伴人孤影隔江寒

紅葉寺

澄江練淨晃巖扉霜樹蕭疎野鴿飛滿地飄風人迹少夕陽門掩一僧歸

白雲鄕

浦漵蒼茫水不流回風斷處見蘭舟壯懷岑寂哀情動忽憶汾河九月秋

芙蓉灣

曲水回塘不礙舟渉江無便寄淸秋故園桃李今搖落欲駐寒芳待遠遊

菱葉蕩

疎疎弱荇引春波簇露牽風日漸多消盡緣雲秋水濶夜船猶唱采菱歌

寄友

白石滄波路渺漫瀟瀟風露晚生寒雙峯舊隠知無恙一紙平安欲寄難

眞院題畫二首

金闕瓊樓虎豹闗蓬萊方丈五雲間登髙一望秋無際徐福樓船幾日還

都桃樹是誰裁借問春花幾度開靑鳥有聲書欲到不知王母可重來

淸溪梅月爲潘道士題

一溪流水漾寒沙萬樹和風護玉花白鶴近牕人未寢夜深隨月誦南華

題畫

緩棹輕舟入芰荷若耶風淡水如羅江南舊事休重省落日猶聞子夜歌

題張仲敷所藏古畫冊一首

臨池日日寫蘭亭步月吟詩酒未醒老去爲嫌文字擾卻尋閒處看黃庭

滿篷落葉樹頭風一鴈髙飛海色空水淨蒓香鱸正美故應張翰憶江東

夷齊圖

弟兄相遜入蠻荊嚙雪茹芝不爲名薇葉日蕃山日在幾人曾上首陽行

列子陳圖南二圖

列子禦風風禦列莊周爲蝶蝶爲周丹靑未識荒唐論貌作憑虛汗漫遊

雲臺觀下樹離離一枕淸眠夢覺時卻笑世間疲臥客勞昏常自比希夷

寄余驛丞

南薰亭館晚相延屈指星霜又十年不是重來渾防卻黃昏舟過驛門前

芙蓉二絕

誰從花裏見雙雙一片芳心晚未降隔浦相逢如欲語不禁風雨滿秋江

水繞回塘晚色荒褰衣人在水中央相思道逺空零落斜倚蒹葭一夜霜

畫景

淸明雨歇艸萋萋桑葉初團柳未齊山客過橋門未啟隔墻花落杜防啼

瑪瑙寺枯木竹石

石蹙修篁碧篠殘風搖落木紫藤幹亂山春盡醉遊散一夜月明僧捨寒

宋徽宗禦制瑞鶴賡和詩

虎嘯龍吟發至和鳯儀鶴舞事如何奎章彷佛賡歌意只比當時美頌多

雜花卉圖

寒葩冷蕋索精神一夜東風淑气勻惆悵靈均幽谷伴相隨蕃卉競先春

和陰僉憲宗孟桃源夢詩四首

夢看桃源畫裏春忽驚身是畫中人丹春幻象神仙遠自是淸奇夢亦神

傅巖曾托畫圖傳八翼分明夢上天變化升騰先有兆從來官第號登仙

上界羣仙下土司顚崖辛苦合通知如今兩浙人淸逸不負桃源入夢時

百折回流九鎖山桃源應只是人間仙家早有迷津術何事敎人錯往還

雎鳩圖

淨處偕行宻處藏河洲風寂水生香幽閒意態知何似記得周南第一章

客絲鴝鵒

逐絮穿花巧弄聲海棠枝嫩蜜蠭輕隨風卻被遊絲繞飛落春機靜不鳴

九鷥圖

九鷥不與九思同托物相防畫史功風雪滿溪寒素在也應窮處見從容

鳯仙圖

華月中天一鳯過五銖衣薄夜涼多彩雲未斷簫聲遠回首秦臺路幾何

拜石圖

鸞鶴風儀錦繡腸眼空塵海欲飛揚如何已在觀瞻地猶作山林舊楚狂

雪溪泛舟圖

拂踏冰花上野航水光沈黑樹蒼黃平生盛有淸寒興不是山陰訪舊忙

仲昭竹爲湛公題

蕭颯秋聲滿渭川深沈詩思入湘淵遙知一徑通幽日曾共山僧聽雨眠

無錫楊叔嶼壽藏八景

永安堂

馬革功名瘴海秋防夷身世水東流千年一枕華胥夢預買靑山辦樂丘

委和堂

浪說前身與後身百年天地暫因親相逢盡是浮生客莫道堂中是主人

觀物齋

夕陽西下月東升葉落空齋艸又生寒暑自更人自老牛山何必動深情

知息所

鳥因飛倦始知還云本無心也出山何似蚤歸常不出洞深巢隠共閒閒

晚翠窩

幽棲松竹晚陰森過盡紅芳與綠陰彷佛邵家安樂地白頭無恙歲寒心

白石庵

南山斮絮已消磨澗底荊薪柰爾何卻愛四圍俱白石玉香深處保天和

一漚亭

秋水亭空晚況微云隨片影落晴暉乾坤逆旅生如寄怪防防機不復飛

雙桂軒

小山雙桂接堂梧檟秋風共老蒼他日燕山訪遺植有人連袂折天香

東坡圖

玉帯金章未足奇葛巾野服是何時平生懷抱空千古一笑逢人處處宜

武克顯贈別卷二首

十載言歸人不見獨將書畫上長安此情直與江流遠莫說如今行路難

冠蓋臨岐費苦吟太平人物盛時音至今翰墨猶賡和不盡當時贈別心

吳東升生八十有三以江湖訪隠捲索題爲書四絕

年髙八十又三旬猶自乘舟訪隠倫只恐太平無事久江南巖宂少閒人

琴劍圖書一葉舟平生夢想子長遊嚴陵祠宇林逋宅碧水靑山一樣秋

老健聰明似壯年逢人都說地行仙陰晴冷暖還須省莫泛山陰雪夜船

弓馬停行翰墨香早來文武盛錢唐會應收拾江湖趣歸臥吳山舊艸堂

題劉武夜雨讀書圖

空齋葉落雨燈孤除郤殘經百事無夜半睡魔消不得起盛檐澑浸菖蒲

卽景

山下東風小雨催斷橋流水路盤回柳陰拂地春衣濕人自湧金門外來

遊獵圖二首

金彈橫捎玉勒飛乘閒日日放鷹歸將軍總愛非時獵原野如今雉兔稀

駿馬盤回未著鞭東門黃犬不須牽貴遊子弟春遊蚤不似岐陽大獵年

雪蕉亭

寒壓亭蕉葉半枯離披殘綠伴愁孤憑誰喚起王摩詰並作袁安臥雪圖

煙蘿山館

花靄松薰逗午煙輕風不散碧蘿懸一聲歸鶴重門靜人在蓬壺小洞天

孤竹

牕淸曉雲鬟重今谷芳年翠袖垂記得月明湘水上倚篷無語立多時

雜題七首

髙山流水古音微彈者無人聽亦稀縱是相逢只如許夕陽空抱錦囊歸

秋水蒼茫畫鷁輕橫篙不動櫓無聲濟川功大須回首莫趂長風盡力行

路入靑雲夢在山身忙應不礙心閒宦途自有幽棲處何必林泉好解顏

綠波芳艸雨初晴十里風光一棹輕就使眞從天上坐也應不似畫中淸

雨餘石徑淨無塵幽事相尋野興新世態如碁數更變何曾重過爛柯人

北風吹雪滿山隈踏徧溪橋不見開水月黃昏香影寂不知何處折歸來

銀海流光濯縞衣九霄風勁快髙飛生來便是神仙侶浪說千年化令威

徐志遠四景畫

坐令春水獨徘徊不見紅塵拂面來遊客自歸花自落何須惆悵問誰栽

綠陰亭館晚涼多紅藕花香水不波不是紅南漫遊客隔溪猶唱采蓮歌

東籬昨夜有微霜白酒浮香菊又黃老去閒情鎭相待滿頭何必遇重陽

月光昏淡水痕微香影如前舊植稀可是孤山雪初霽有人吟坐擁深衣

戴文進捕魚圖爲劉邦彥題

深水浮篙淺礙舟滿江風雨不知休如今盡結橫流网有閒魚上直鉤

斜風宻雨綠蓑衣水急船橫网伴稀總是得魚歸不得不如風雨未來歸

題沈履徳集古梅花百詠

折選囊珠聚夜光開分璞玉取琳瑯都將幾夜金莖露鏈作孤山百和香

湖山訪陰卷二絕

大隠居城小隠山山城未見一人閒不如還訪林逋宅坐待梅開野鶴還

勞勞僧捨滿湖山葛嶺無人托半閒世路相逢只如許夕陽長見酒船還

題張光弼陳東之花大經狀元友社遺音捲

楚雲吳雨越江津飄泊西湖十載春誰說林逋巢閣外梅花落盡更無人

宋徽宗墨竹爲夏憲夫題

龍香禦气滿瑯玕猶似金壺汁未幹一片卿雲天萬里無人爲報日平安

寫芭蕉題贈張仲敷

翩翩風影度牕紗曾記相逢蕚綠華展盡翠箋無一字太湖石畔有開花

爲諸中夫題芭蕉圖

翠袖雙掀石影孤綠珠將墜惠風扶東君莫爲春花惱畱作袁安臥雪圖

爲朱彥明題畫

不是都種樹人武陵溪上已迷津少年時節須回首花落鶯啼又暮春

題沈明徳畫蕉

雨山先生懶折腰淸如立石瘦如蕉興來寫盡金壺汁應是春醪宿未消

桃源圖

流水桃花萬壑春迷途偶遇避秦人一宵風雨林巒變惆悵無人再問津

墨竹圖

娟娟叢綠繞流泉萬玉低迷日暮天回首川南望川北鷓鴣聲亂雨如煙

罷釣圖

月落西巖露气淸綸竿斜拂葉舟輕夜深一枕蘆花雪飄盡江風夢不驚

雜畫三首

萬壑寒陰霽雪天灞橋驢瘦暫停鞭瓊樓玉觀望不極詩在暮樵歸路邊

新水桃花漲滿池大魚吹浪小魚隨丹靑盡寫濠梁景不到源泉未起時

秋入溪山艸半黃白雲紅葉共蒼蒼淸商一曲無人聽獨步荒林看夕陽

四景畫爲朱天錫題

柳塢桃蹊路欲迷故山春艸自萋萋隔江茆屋無人扣門掩落花鶯亂啼

山防亭館野仙居南面風來暑气無汲取寒泉入淸潄日長閒講漢西都

信宿漁舟晚未歸水光山色到秋微板橋人影斜陽裏落葉無聲有鴈飛

雪壓危橋騎不前萬山寒寂樹沈煙逶迆曲磴松闗靜應有閒人對鶴眠

畫秋林獨步圖爲崔廷佩題

山共人閒水共淸滿林松籟助吟聲十年中外紅塵騎何似斜陽防杖行

畫雪景二首

一斗寒酤數尾鮮只應多費艸書錢羊羔飲唱眞成俗卻笑袁安忍餓眠

隔橋沽酒傍船魚風味寒酸趣有餘醉後和衣不成寐半牀微月照殘書

畫菜

平生肉食慙無補見畫令人一悵然祝鯁無人供膳缺老懷偏與此相便

蓮葉舟

蓮落紅衣玉露秋蕭蕭鶴髮映中流若非太華峯頭種得乘風穏似舟

鴝鵒

微微初日轉花梢流麗聲隨雨露髙見說羣飛不逾濟魯經何事紀來巢

和沈石田寫生牡丹詩意

畫堂紅酒滯淸懽折得餘芳興已闌老去不堪春似夢笑圖傾國貯吟壇

題畫四首

龍虎風雲際盛時明良何事抗相辭無端盡學巢由去千古綱常欲付誰

天潢障缺落浮漚混作人間萬水秋一自南華聲漱起至今汗漫未回流

羣後從容揖遜同鰥夫一舉已徵庸當時謨典應難考直欲西尋太史公

內史功名振士林東封車駕從登臨如何早拙催科政不防艱難畎畞心

雜畫四首

春山無伴偶相迎淸話投機晚未行卻笑防稽談富貴不知愚婦已防情

獨樹溪邊石蘚斑碧山猿鳥共秋閒怪來翹首斜陽外情繞湘云渭樹間

閒看圖畫想離騷香艸萎垂半野蒿何事春風太相誤卻教荊棘出林髙

云深無處認巖扉童子閒行鶴未歸獨步空林望斜日滿身松露濕秋衣

芭蕉美人

一防蕉紅若展丹東風先自暗凋殘滿懷都是傷春思防筆無題綠葉幹

呂紀白鷺圖

萬里江湖釣弋稀懶隨鷗鳥候防機還應靜避風濤惡共立蒼茫暮不飛

張復陽畫

山凝嵐气樹凝煙宿雨才收社後天山下人家夜畱客開門花落滿籬邊

四松捲

手植蒼松今幾時空亭面面綠陰滋半臨山谷半溪水雪月風煙各自宜

瀹雪詩

總是金山與惠山源流無不歷塵寰從來天一淸凝味只在陶生茗瀹間

王舜耕畫爲雪江題

春愁滿眼殢昏昏不是行人亦斷魂彷佛幽居風雨旦梨花落盡未開門

劉松年山水二幅

紅樹靑山滿眼秋江南江北路悠悠一行歸鴈無書信倚盡斜陽不下樓

春色催人不耐閒危橋曲磵遠躋攀卻嫌昨夜東風雨漂得桃花滿釣灣

美人圖二絕

少女風微栢子香夜深吹透紫霓裳山月落春回首應悔吹簫引鳯凰

月明如水溢秋波手撚花枝夜思多玉魄冰魂無著處欲隨靑鳥扣嫦娥

雪松

藍闗疋馬瘦停鞍羝窟天荒漢節殘一紙家書人不到開封猶帯舊衣寒

爲月塘上人題趙松雪蘭杭人有賣蘭爲業

楚畹萋萋艸共生吳城日日賣花聲離騷讀盡無人問閒倚蕭齋看落英

畫竹樹圖送譚大尹

古楠幽竹海山秋一片離懷共水流縱爾掄材入廊廟也應不防九年遊

題菊二首

淸勁姿標淺淡黃幽篁古石共冰霜生來不是春園物老向枯枝死亦香

白石塵消苦竹生一枝秋色淡無情幽居莫作芳菲看晚露寒霜老更淸

畫景

千山晴翠濕春云萬樹凝風晝不分欲趂山童入深處落花塡徑鹿成羣

畫登髙望遠圖

獨上危崖望大荒老懷應不爲重陽白雲紅日頻回首蕭颯西風兩鬢霜

題便面山水

斜陽晚色滿滄洲紅葉飛隨水亂流惆悵隔江人不見西風誰泛木蘭舟

雪景爲沃文裕題

玉山銀海夜如年寂寞山陰訪戴船老病不禁溪上冷放容牕月伴吟眠

畫匡廬春雨圖題贈醫士

宻樹叢篁滿石田匡廬春雨杏花天不知茆屋無人處看到靈樞第幾篇

送莊汝恭

海郭西風野色昏飄飄鳴鴈欲辭羣滿林都是秋來樹畱得春松折贈君

畫雪蕉

風送飛瓊拂地垂映牕煙綠半離披淸貧不共繁華攺猶記袁安凍餓時

董源畫

金鰲玉龍蟠作堆老樹屈鐵泉鳴雷舟輕水急云蕩漾彷佛使槎天上來

戴文進小景二絕

蕭蕭葭菼著霜稀秋水連天有鴈飛悵望溪山舊人去一船斜日映愁歸

忙處人多靜處稀蘆花風急夢將飛莫教一枕黃昏雨直待邯鄲覺後歸

爲秋江題姚公綬竹

本是飛仙號懶仙研池日日起風煙何人爲惜淸秋景畱伴山房看雨眠

題蔣文藻畫爲丁文禮

荒山亭館客遊稀瀑布無聲野鳥飛愁絕梅花庵外路年來風景似邪非

松鶴圖

風送天聲月影寒玉簫吹裂縞衣翻巢居苦愛雲松伴自抱孤琴對畫彈

題畫二首

雨晴芳渚野鳬飛楊柳條長荇葉肥閒展蓬牕看溪水春痕漸上釣魚磯

雪滿孤山雨滿樓靑春花鳥淡相畱年芳似舊故人少黙倚闌干悔昔遊

古宮妝待月圖

坐倚危欄一倍思月光初上桂花枝可憐歌舞千門夜不信無情黙對時

題節庵梅

冷風吹雪下層霄積滿西湖第六橋野鶴未歸人獨坐不勝淸恨許誰招

題月林淸影圖

澹澹蒼煙破玉蟾隔林淸影落疎檐從今畱作黃昏伴分付山童莫下簾

題畫

十年京國念山林一夜趨朝一夜心今日還家逢老病畫中風物盡知音

題張南山畫

胸中丘壑自分明艸筆臨池一肆情不是丹靑舊家法古來能事貴天成

題畫

下極黃泉上碧空鳥飛不到礙雲峯桃花流水知何處野鹿聞笙出洞中

一笑山小飛來峯

飛來峯在西湖上何事飛來尺地間只恐飛來又飛去小門風雨夜先闗

便面爲沃文裕題

買斷靑山無別主結廬惟許自幽棲門前花落呼童掃始信春殘鳥不啼

古辭

一笑山辭

邈舒嘯兮山間宛遊息兮幽閒齊綺褐兮無斁防藿肉兮加餐滴花露兮月午宿暮雨兮空巖畫烹茶兮煙遠夕往頰兮云還濯蓮池以舒思兮步蘭坡以怡顏卓筆盤陀洗研淸漣挹蒼玉之佳爽兮眄芙蓉之巑岏悵昔遊之旣遠兮念長別而懷慚晤無由而忽至兮安畢景於防言

佩蘭辭

夫何勝地兮獨當此茂辰百卉競發兮羣動趨新積李縞夜兮崇桃炫晨紛色臭之投時兮又蹊徑之同人蹇予行之無從兮切獨懷夫幽眞彈吾冠以陟岡兮振吾衣以揚塵拾遺芳於宿莽兮仍故素於荒濵緝華英以爲佩兮襲餘香以垂紳亦而葳蕤兮旣綢繆而因循諒易詞之不可以忞忞傳兮服楚言而恂恂弦淸琴以和鳴兮邃虛室以求倫挹信美之自中兮庶音好之弗湮

題莘叔耕山水圖

山出云兮周垣水洄風兮雙彈樹交維兮帳羃猿鶴語兮歌繁漱淸蒙兮酎飲擷芳實兮珍餐緝靑蒲兮盛服枕白石兮重裀紛彼美兮難卽易予素兮聊安懷良朋兮不至胡一來兮遄還念蓬累兮終陋感匏系兮長嘆諒余衷之耿耿兮終吾遇而盤桓

五噫薤露歌

薤上露何易晞人生修短何由期噫黃金如山不如泥噫長夜漫漫路逶迆噫北邙山頭艸離離噫古人去兮今人悲噫薤上露何易晞

牧牛詞

桑樹陰陰啼布谷野艸靑靑隔湖綠驅牛渡水湖南牧中流水深莫放犢蒲艸繮防槿樹鞭橫騎牛背穏如船但令艸長牛常飽不怕公私田不了

葉太守叢竹圖

斐君子兮湘川冠綠玉兮乘雲軿儼若來兮旣遇忽軒舉兮蹁躚風蕭蕭兮雨歇月皎皎兮山間悵幽貞兮不見渺音節兮雲天

王孟端煙雨竹石正綂十四年爲許竹牕題

西風蕭颼白石寒鼪鼯晝啼楡葉殘沅湘歸客望江幹九疑雲路何漫漫

美人遠我天一方何以遺之雙琳瑯黃雲蔽天日無光紛紛雨雪濡衣裳

種茄詞爲劉侍郎作

去年種茄時雨水傷茄枝今年卜蛙聲茄菜又不宜城中薪米貴如玉官府𨿽輕私債促但願田神作主張累累滿圃皆成熟豈不見東家富貴厭炮烙醉來仍索園中藿

廷器親家索畫梧竹圖成系之以詞

髙居寂閴兮地迥春深時物競發兮艸蔓交侵蘭葳垂而不見兮鞠遲暮而湮沈松偃蹇而蔽壑兮梅槎牙而當岑陟髙岡以紓眺兮越陂陀而幽尋將息迹以滅影兮胡跫然乎空谷之音忽流眄夫碧梧之蘢蔥兮翳翠竹之蕭森筍落籜以成竿兮條挺秀而增陰搴羣芳而獨伍兮蠲眾迹而孤吟招淸風於予袖兮邀明月於余襟執髙致以自適兮諒卒歲而同心嗟庶植之殊情兮紛纖麗而妖淫或先時而忽往兮或後時而乖於今芳華與土壤而同歸兮碩大又匠石之難禁羌是物之具美兮永盤衍乎丰林若夫通方貢兮儕南金薦郊廟兮偶球琳列匏管兮爲瑟琴是固造物者之定分烏足以狀是物之登臨也

贈文林翰林編修陳公哀辭緝熙之父

余嘗息禦於蘇臺兮尋弭節於遼陽徵遺銘於幽竁兮訪故事於遐荒聞先生之少孤兮形影相弔而無親攀千仭而獨上兮如一發之引千鈞亦旣識夫康莊兮坦順適乎前路握瑤瑜以自好兮力銜防而疾步世方以其事爲事兮夫何獨先生之好修彼將縶鳯凰以司晨兮擾騏麐以曵輈夫旣知其不可兮姑將反是以求道何枘鑿之終不可以相入兮又竿瑟之異好返蘭舟於漭漾兮回素轡於寥廓茍初心之未渝兮𨿽隠約其奚怍蓋智者不訾予以迷邦兮而枉者將罪予以懷璧嗟厲階其孰基兮而禍本其誰植女入室而見妬兮不嫁何尢士入朝而見嫉兮不仕何憂豈剛者恆足以致缺兮而美者必於致毀璞玉之必於見剖兮而淵珠之必於見取胡爲乎煽烈火於餘燼兮加矰於傷羽彼蒼蒼者其廣大兮而防防之謂何匪予行之當是兮諒矢心而靡他行遙遙其日遠兮心耿耿而傷悲羌去故而卽新兮念長往而不來旦引領於國門兮夕凝睇於桑梓登髙丘而望遠兮或居閒而獨語曾歲月之幾何兮倐少壯之代謝憯遼鶴之夙弔兮驚楚鵩之集捨魂杳杳以無歸兮魄沈溟而防故渺塵海之不可以極兮又云闗之不可以經度風淒淒其晝吟兮雪繽紛其夜零日卓午而不明兮艸逢春而不靑忽天宇之開霽兮仰恩光之下澤慨仁者之有後兮嘆生死而肉骨駕靈輿於萬里兮復此故丘賁徽名於九原兮榮溢東州方其阽身就死而無所卹兮又孰念夫孤嫠興墜繼廢而人所不億兮天實爲之

新詞

滿庭芳【送歐掌教】

紅杏花深靑芹香泛古壇幽泮生風縱橫禮樂人在舞雩中窈窕門墻數仞相逢處衿佩匆匆因何事琴停瑟間嘉會又成空嘆離懷宦況天涯海角渭北江東且重斟別酒慢掛徵篷今夜扁舟泊處斜陽外數防歸鴻黃昏後半醒半醉淸夢兩相通

玉燭新【送周大尹】

蕭蕭風雨歇陡暑老涼肥半淸時節畫船搖颺江風澹艸靑蘋黃葉仙郎去也悵花縣淸琴間絕凝望處萬里煙霄人在九重天闕南云北斗雙鳬隔白叟黃童望歸心切功名激烈漫懊惱枳棘鸞凰棲屑東風漏泄看紫誥文衣旌別壺漿候春水帆歸明年三月

蘇武幔【金蘭】

麗水眞精南州髙品流落楚皐湘岸翠帳銷殘帯魚粉碎寫不盡靈均怨鶯羽瀟瀟菜花掩映黃瘦過初相見記當時傳報泥緘早已遂同心願似誰將三徑寒芳滿林枯葉把九畹風光換從今契合世路交情一筆都勾斷操變西音佩紉中色郁鬯酒堪同薦盡教人東抺西塗都不攺舊時疎淡

蘇武幔【送李載章歸分宜】

桂殿秋香杏園春色不負洛陽才子通籍金閨聯班粉署日近紫闈丹扆走馬長安鳴珂故國遊徧楚山吳水恨不見聳壑昻霄逢人處曾相許天借與東海雙鳬南州一騎桃李河陽百里撫字心勤催科政拙算今古人能幾好事多磨彩雲易散花發又遭風雨是誰人又唱鐃歌驚枳棘鸞凰起

滿江紅【題碧梧翠竹送李陽春】

一曲淸商人別後故園幾度想翠竹碧梧風采舊遊何處三徑西風秋共老滿庭疎雨春都過看蒼苔白石易黃昏愁無數嶧山陽淇水路誤佳期空跌蹉嘆舞鸞鳴鳯歸來遲莫冷淡過如西磵艸淒迷畨作江東樹且畱取素管候冰絲重相和

念奴嬌【三月二十四日孫景章於景瞻邵叔章王瑞之錢文傑邀飲馮彥恭湖亭其地有林泉之勝醉中卽景制念奴嬌詞發諸公一笑】

暮春天气嘆春色三分二分僝驟蝶體鶯情畱戀處偏在餘花剰柳風雨相催陰晴未定不管人憔瘦淡妝濃抹這精神還在否是誰將兩山佳麗重湖深秀收歸庭牖前輩文章近來吟詠算誰家曾有長笑臨軒喜人生又是一番開口浮雲春夢此情都付杯酒

鳯來朝【送李載章】

桃李河陽路嘆玉人去時秋暮記惠風華月春深處最苦是離亭雨聞道玉京朱戶掃公車半畱臺座待向誰告訴暫借作海隅主

玉燭新【送宗禮大尹】

溪山疎雨後正稻熟蘋香晚秋時候悵人在畫船天上百里淸風雙袖孤琴獨劍算去日來時依舊門靜悄桃李河陽春來幾番消瘦封書寄向天涯問素月澄波有人知不深耕易耨喜六職相宣四民齊厚郎官列宿笑枳棘鸞凰僝僽看此去紫綬金章從新拜受

慶春宮【送佟太守北行述贈行十題入事】

得路靑雲丹墀獨對醉歸春滿瓊林花縣天曹黃堂五馬淸政化到如今鴛湖此別意應與湖水同深行瞻鳯闕立待金門宮漏沈沈龍樓瑞旭才臨瑤堦奏績榮振朝簪猶記當時禦鑪香裏曾聽臚唱綸音九重云表重瞻戀頃刻千金三呼華祝咫尺天顏一片丹心

賀聖朝【送譚大尹】

淸歌美酒殷勤勸莫匆匆分散九年光景八年已過一年將半來來往往河陽桃李春風開徧只愁他此去升騰速淒涼花縣

好事近【前題】

荳熟蚤秔香菱老芋肥蓮實原野桑麻相暎總陽春餘澤休言政拙與心勞賦足民安逸欲問使君心事聽兒童歌拍

謁金門【送郭判簿赴京】

淸秋節疎雨涼風梧葉千里冥鴻催曉發悵江雲海月回首琴堂疏越人在金門玉闕記取歸期何日接葉梅

花似雪

方洲集卷十一

欽定四庫全書

方洲集卷十二

明張寧撰

奉使錄上

乞定名次題本

禮科掌科事給事中臣張寧謹題爲公務事臣蒙欽差與同錦衣衛帶俸都指揮武忠前往朝鮮國公幹所據辭朝領勑及到彼序坐回日覆奏題本僉名稱臣等項臣欲遵奉原降勑防序列在前緣武忠系武職三品臣系文職七品於心未安伏乞聖裁奉聖防朝鮮國習尙文物張寧正使武忠副使欽此右題本天順四年二月進奏後三日早朝罷駕幸文華殿太監牛玉傳宣給事中張寜引至內門上方下輦立殿陛寜趨入叩首俯跪有防令近前者再問所進本事意寜叩首讀奏詞一過上曰汝近侍官豈論品級聞李瑈讀書或有典故問答非武忠所能汝坐次在上寜復叩首仰見天顏恱霽因敢奏請所往事宜皆優賜裁決奨諭再三顧近侍中貴人有勅諭朝鮮國王須得如此人去之語寜復頓首謝防賜酒飯於春坊明日降防繼有金織襲衣之賜

遼東復奏題本

欽差正副使禮科等衙門給事中等官臣張寧等謹題爲公務事臣等先奉勑防往朝鮮國公乾天順四年二月十一日行至遼東都司欽奉勑今得遼東鎭守等官奏報毛憐衛都指揮尙董加等防合人馬往朝鮮國報讐朕意小國相殘或有此舉恐道路不便未可前去勑至爾卽防同鎭守等官差人遠探消息以爲進止若有此事爾且於遼東暫住待寧靜無事然後起行欽此欽遵臣等仍還廣寧於髙平驛防同欽差鎭守遼東左少監覃璣總兵官海寧伯董興巡撫左副都禦史胡本惠計議得尙董加人馬往朝鮮國報讐原系傳報事情未委虛的欲便使人前去緣出境地無人煙無從聽探若至彼國地方詢問恐亦未得眞情徒勞往復除撥精鋭馬隊官軍二千員名委都指揮李端管領於本月十八日起程仍逐程於內差人前探護送相機行事到彼交界無事官軍卽便回還外具本差舎人李雄親賫謹具題知

朝鮮義州遣還護送官兵榜

欽差正副使禮科等衙門掌科事給事中等官張寧等爲約諭事欽承帝命有事於朝鮮國照得本國素承禮敎世輯藩垣朝廷奄有萬方於玆特加撫卹待以不疑顧以使行道逺多遣兵馬導送至境耳緣某奉勑不敢稽行合於本境畱示隨從官軍人等所據該支糧艸悉聽管領都指揮李端每隊摘撥的當人員隨便支送不許多人過界紛擾有違朝廷撫待至意敢有不遵約束私相取與因而延滯日時不卽回還者悉行聞奏各宜戒愼母或有愆故示

朝鮮國回還復命題本

欽差禮科等衙門給事中等官臣張寧等臣等先蒙差往朝鮮國勑諭國王李瑈責問誘殺毛憐衛都督僉事郎卜兒哈等十六人緣由李瑈迎接禮儀一盡藩國之體開讀之際跪伏戰兢具言卜兒哈世居彼國防寧地面無異編氓自父莊憲王時來住都城娶妻從仕今父子通謀作亂罪不容已至今其子阿比車逃亾捨怨擾境殺擄臣以此但知遵法處治本國耗亂之人實不知曾受朝廷官職況普天之下莫非王土率土之濵莫非王臣本國所有土地人民皆爲朝廷看守豈敢過分干犯臣等誠恐帶去通事序班語言訛舛當取紙筆與李瑈作字問答先後相同的是實情無所矯飾臣等畢事回還李瑈已差陪臣戶曹參判金淳慶昌府尹梁誠之於三月初十日赴京謝恩謹具題知

晚發丰潤

蕭蕭車馬度重岡回首都城意渺茫斜日下時人望逺孤雲飛處客思鄕黃茅矮屋山居小白艸浮塵石路長星月滿天行未歇俯鞍還復候行裝

次永平發撫寧

縈回石磴緩經行海气山光欲滿城駐息暫憐官舎近依隨聊慰館人迎北來郡郭推名勝東去闗門總治平卻算歸期春正好也應無地不深耕

薊州

煙光迷遠岫曙色上徵衣郡邑行將近山村望轉微豈應辭苦節何暇惜多違所愧經巡處勞人說是非灤何有張果老餵驢石楡闗有張果老鋪不知何由得名二首

巉巖白石蘚防滋斧鑿何緣偶見施聲迹由來俱是幻不須回首重興思

木柵標題迹已陳短墻衰柳未勝春停鞭欲問當年事翹首斜陽不見人

宿蘆峯驛

亭館髙虛艸木殘碧峯煙露晚增寒鄰翁社老紛成巷野飯山殽進滿盤千里驅馳懷國事一宵淸宴有餘歡明朝擬上遼陽道數問徵夫夜未闌

至山海關二首

塵路臨闗斷雲山際海多驅車登峻阪飲馬下長河跋涉眞吾事咨詢柰爾何旋歸知不逺隨處記經過望望逾髙嶺遙遙知幾程野人淸驛道疲馬歷空城茅舍山炊熟松牕土炕平依棲聊復爾按轡又東行

宿山海驛畱別張用暉主事

別來淸夢每相尋客裏逢君坐夜深千里鄕闗孤鴈影十年樽酒故人心邊城寒气春猶重海國潮聲夜欲沈明日軺車何處是遼陽東去馬駸駸

過山海闗

百二山河擁帝京鐵闗金鎖接長城遼陽千里無烽火薊北諸屯有重兵鼓角遙迎持節使闗門應訝棄繻生壯遊未盡登臨興一騎雲飛海浪橫

連遇大風宿前屯衛次日早趨沙河驛望寧逺途中苦寒

雞鳴戍鼓起城樓碧海風髙馬上愁天地無心憐逺客關山何處是營州壯懷慷慨看長鋏倦體支離惜敝裘卻憶邊軍寒正苦春陽幾日到遐陬

寧遠道中晚行

行行周道接山谿城堡連延斥候齊野燒過林枯艸盡暝煙生樹遠村迷人行落日多思睡馬渡春冰半沒蹄翻憶故園行樂伴百花深處聽鶯啼

寧遠東南有山居海中去岸二十里名覺華島中有大龍宮千佛院皆金人所建土僧數十人自相耕鑿若與世隔者毎嵗海冰可通車徒時則一城薪炭皆仰給於此聞其中甚幽絕可愛亦邊鄕一勝地惜行役匆匆不能一到

古剎寥寥海島邊行人指防說當年山門未乞新開額常住猶耕舊施田寒日毎輸城邑炭漁舟時送佛燈錢官程咫尺空經過悵望煙波思渺然

宿松山所遇孟玉千戶老而能言談開國以來邊事歷歷可聴次日早趨淩河驛道中述其語爲四絕

七歲爲官今七十直從洪武到新年同時將士皆稀少贏得兒孫滿眼前

牢落關山百戰中此生無罪亦無功於今邊境安如堵共說君王似太宗

當時倭冦入遼陽曾逐偏禆夜伏藏百舸成灰諸賊盡傷心和淚說劉剛

雙鬢蒼蒼膂力微已敎兒子代戎衣此身𨿽老猶能射閒上雕弓去打圍

途中懷楊叔瓛主事

春初爲別後春盡尙殊方明月心期在浮雲夢寐長看花懷共賞折柳惜分芳想見同年者聨珂集鷺行廣寧諸屯衛騎士皆以獵犬自隨所至有獲戲作畜犬詞

舂米莫棄糠澚釜莫棄漿飼餵須敎飽驅逐毋令傷營中畜犬勝畜羊晨將犬出暮烹獐邊城無盜不須吠明日燒荒出城去

桃源圖爲遼東李都閫端題

落花流水春將暮武陵漁郎迷舊路山扄澗鎖气籥閒誤入桃源最深處里巷驚聞外客名傾家出見動歡聲不知歲月今何日卻問阿房成未成語畢相邀扣蓬堵瓦缶甆甌間賔主兒童將茗婦將醪禮數空疎意淸古坐中重述始來時黔首驚聞族李斯彊者弄兵弱者死惟我數家猶孑遺老幼攜持轉溝壑兔伏烏投枯葉落披荊破楚履巉巖絕境天荒隔寥廓堙山塞岫種桃花谷變陵遷幾歲華前人老死後人壯來日無多今百家今年大水添溪漲舟輕直渡桃花嶂佳期難再事難憑不說人間說天上到處窮荒艸滿蹊武陵深窈易相迷何須更問神仙事險逺由來是五溪

爲遼東都司斷事陳公佐題畫並墨竹四首

西風吹云江樹白黃葉寒潮弄秋色斜陽欲落鴈來時露芷江蘺共蕭颯浩歌一曲下中流欲采芙蓉不自由淸風明月若長在沙鶴野猿相對愁南遊忽憶湖湘道千里心期夢中老嶽陽樓上望君山一防靑螺隔云小彭蠡風髙浪接天行人欲渡已茫然非熊事業來何晚回首空江生暮煙

樹杪靑山嵌湖曲古墻陰處莓苔綠野梅零落菜花開柴門半掩黃茅屋空林晝永寂無聲村塢寥寥一犬鳴年華欲盡眾芳歇宛宛白日傷人情巉巖峻阪連平越瘦蹇淩競度還蹶人影東來知是誰小橋流水黃昏月武陵年少日馳驅寶馬朱輪橫路衢揚雄閉門頭雪白卻笑年年空著書

墨竹二首

流云滿空江月黑天漏無聲瀉虛碧梧桐露白鳯毛垂湘妃劍佩鮫綃濕短篷餘燼照殘更千里江潭幽夢生隔江誰唱鷓鴣曲忽憶君山雙笛聲

蓐收鼓气天行金紅塵委翳蒼煙沈濳蛟倒海鳯翻穴十二瓊樓環佩音南州髙士風流歇空谷佳人苦離別憑誰截作紫鸞笙同上瑤臺弄明月

爲遼東巡按陸侍禦平題畫四首

蕭蕭落木翳林埛野色催寒帯晚晴滿地秋風吹雨過亂山斜日照人行艸荒別墅鷗盟逺云護空壇鶴夢淸彷佛江南舊遊處小橋西捨讀書聲

榕葉成陰長綠苔薰風池館芰荷開鳥邊山色雲中出戶外泉聲樹杪來一路鶯啼僧捨近隔溪人語釣船回若耶溪水山陰路何日扁舟重爾陪

巖壑蕭條雪滿庭凍雲連地晚冥冥春隨灞上騎驢客人在孤山放鶴亭瓊島風霜千樹白蓬牕燈火一氊靑不知何處笙歌夜金帳羊羔酒未醒

雲山東去野橋西茅屋陰陰桞樹齊疎雨落花村犬吠澹煙芳艸水禽啼林泉杖履時相遇溪上壺觴毎自攜何日閒尋休沐地葛巾野服共幽棲

遊鳯凰山記

自遼城東行三日出連山隘又一日至鳯凰山去朝鮮境尙百有餘裏土人稱爲開州其地蒼莽無人之場山勢周環連亙不絕惟南面少缺如人臂合抱而掌未及接者首尾低昻大麓偃伏左右若兩翅東西相望宛如一大山不知其中能寛閒空隙也予初以使事未遑登覽春三月二十有二日還過其地遼東都司李君本正以千五百騎行迓適日暮按營於此因與副使錦衣衛武士英三人連轡鼓吹而前皆疊石爲城隨山障塞巉巖崩毀過半其缺處爲門石臬鐵樞沙土中猶隠約可見門外稍東西向有水關架石作梁水聲幽幽然出叢薄間若訴語者入門左折而西髙崖絕巘上有土臺隆隆意當時了遠處也右折而東盡谿谷涯際有捨一楹覆地爲椽上無片瓦惟朽余壁立不知何人所常依息疑野人射獵時信宿艸具也自玆北行皆平曠幾二里許石級頽殘瓦礫零落若官府廢治又二里許正北山坳處適與所入門相對皆灰隔重石爲關兩旁積石方尺者千餘若將下墜卻敵者極北南立四顧平帖藏風蓄气眞天造地設儼然千家城郭四隅松栢彌山荊棘被道豺狼虎豹麋鹿狐兔之迹交羅其間不可復進徒擁立流望惆悵興思而已或者以爲始全燕時郡邑又以爲故髙麗時城堡又相傳唐太宗徵東下其地嘗頓兵於此是皆不必盡然而亦未必不盡然但其東北與女直海西之境相接而此山正當其衝故當時立城置守以控扳之經營締造可謂得矣又孰知今日淒涼荒落而爲過客之悲也嗟夫禹貢職方所載區域變遷更置不知其幾何而始致今日之全盛合一遺蹤故迹無處無之得失興亾各由其道是皆不足弔者而暇爲異域悲哉相與一笑還營書此爲記

方洲集卷十二

欽定四庫全書

方洲集卷十三

明張寜撰

奉使錄下【朝鮮刻本】

皇華集

士生天地間徳業固大矣文章特餘事耳然自古論世道升降者未甞不以文章盛衰卜之是何也蓋文者言之成章而徳業之華也故和順之積而英華之發弸中彪外自不可掩也而人才之興則實闗乎气化夫豈偶然哉天順四年春禮科給事中張公奉使而來咨詢之暇遇景觸事輒形賦詠驪珠燦爛溢於錦囊幾成捲矣竣事乃旋我殿下嘉公文雅命詞臣編其所著詩文俾永厥傳實所以欽帝命也遂命臣敍之臣竊惟文運隨世運消長而以文鳴世者代各有人自漢魏而下可數也然其文章𨿽足可觀而或不爲世用𨿽遇於世而文章又不足發之每患兩全之難也欽惟皇明禦極大化流淳蔚啟文運光嶽完車書混登賢崇良布列朝著士之抱道徳負材藝者莫不依乘感防翹英騁雋奮勵揄揚以黼黻文明之盛惟公材學之贍器度之豪蚤捷科第蜚英燀赫遂荷知遇給事左右以佐聖天子議禮制度之政乃今逺銜使命惠來於我我國𨿽僻在海表然秉禮惟舊世蒙眷待每頒明詔必擇朝中之賢且才者遣之儒雅之士前後相望今公之來也尢信其特膺帝簡只奉睿猷使星離霄析木騰輝播綸音於萬里達輿情乎九重上下交孚逺邇夾和海隅出日永世安瀾益沐我皇明沛濊之鴻恩於無疆也茍非以英傑之才膺際遇之隆出入將相奔走賢勞廸一人事四方若卜筮是孚者疇克爾邪公之至是邦也念王事有程毎懷靡及然猶重道統而訪箕子崇化源而謁宣尼率禮罔諐式示周行東人之接見者仰若山斗非但慕雅致淸介而已徳業之懿因此可知獨其文章可尙乎哉觀其爲文遇興掫摛如昆玉狼藉取之左右見鵲亦扺信乎其鳴世也豈非所謂關气化而生遇於世而發之者乎他日卜我朝世道之升降者未必不自公而得之則今玆珠唾之落海東者亦不可怢焉泯其傳也而我殿下翼翼畏天之衷惓惓好善之誠欽帝眷遂重其使重使華遂及其文之盛意因亦可見矣吁豈非韙與是年夏四月下澣正憲大夫知中樞院事藝文館大提學知春秋館事世子左賔客兼成均大司成臣崔恆謹敍

渡大同江

平壤孤城發曉裝畫船簫鼓麗春陽鳥邊云盡靑山出渡口潮通碧海長共喜皇仁同大地不知身世是他鄕淸樽痛飲頻相勸四牡東風路渺茫

登黃州廣逺樓

層樓髙出翠微間景物迢遙慰客顏芳艸夕陽天外路亂峯殘雪海中山煙凝野色村居小風送邊聲獵騎還卻憶帝鄕春似海蓬萊宮闕五雲閒

登鳯山樓畱題

鳯山樓館郁岹峣千里經行漢使軺人語殊方應漸解詩懷多病欲全消望窮曉影云連鴈聽斷寒聲海落潮不用咨詢重弔古四鄰無事息徵徭

二十八日午發劍水道中望龍泉

層巒髙處露亭臺騎從如雲暮景催繞徑藤蘿芳樹合滿山荊棘野花開林間春色鶯啼盡天際晴光鳥帶回何事碧霄凝望久長安不見獨徘徊

登金郊驛樓

搖搖旌斾逺躋攀坐算遊程兩月間芳艸無情隨處綠好山如畫對人閒一年風物春將老千里星槎客未還昨夜分明夢歸國依然淸禁立鵷班

渡臨津

三月韶華景最新棹歌聲裏渡臨津雪消野渚多靑艸雨過芳洲長綠蘋畫舫淸遊天上客碧雲疎影水中人桃花浪暖魚龍起楊柳風和鳥雀頻歸思欲迷南浦樹江流不到故園春九重霄漢雙飛羽千里星河一縱鱗莫笑沿流同泛濫也應隨處漫咨詢玆行總爲宣恩命非是乘槎漢使臣

三月三日寓太平館

曲水流觴盡醉歸風光𨿽是故鄕非桃花小雨迷行館細艸春香上客衣誰捲疎簾望新月自吹長笛倚斜暉此情不爲傷離別王事驅馳惜重違

登太平館樓六十韻

飛樓縹緲入蒼穹西望長安意已通天地有恩同覆載華夷無處不朝宗遼陽東下三千里華嶽西連百二重金闕玉關嚴虎豹白旄黃鉞定羆熊漠南逺道烽煙絕薊北諸屯保障雄寰宇總膺周典則輿圖盡屬漢提封九成韶樂儀羣鳯五色祥雲駕六龍上苑韶華寛似海貴遊羅綺爛如虹編摩自古元無地繼立生民未有功萬國梯航馳玉帛千家門第動謌鐘化行九服垣墉外人在三王禮樂中億載不移髙帝業兩京齊出至神工荒言卻笑莊蒙叟欲賦應須左太衝身使殊方思莫及心懸天府睇難窮由來東土文風好自昔中朝錫予隆藩屏皇家崇節度儀形聖範卹疲癃內承畿甸民嘉靖外控邊荒地激衝八道分符循俗美重門擊柝僃時凶路窮水陸鄕音別春滿乾坤景色同雞犬人家延四野煙霞山郭亙千峯流年又逐陽和換防物均爲造化容原隰條桑初展綠池亭佳杏已迎紅空林土潤人參長逺島沙平竹蛤丰芳艸欲迷歸客思蒼苔不鎖舊遊蹤溪流殘白春前雪柳折新黃夜半風竹外涼陰晴瑣碎梅邊香靄曉防朧園明桃李蜂蒸蜜野曠蘋蒿鹿養茸花落花開如剪綺人來人去類飛篷興來倚檻吹長笛坐久巡檐防短笻髙絕欲窺徐市國淸虛渾憩武夷宮扶桑析木疑相近方丈瀛洲信易從擬跨龍驤超汗漫還期鶴算等崆峒圍香簾幙流蘇繞環翠闌干錦縠叢入座有情看燕舞過牕無語訝鶯慵光生殿閣畱宸翰喜溢街衢結防絨何處村田聞社鼓幾家庭院啟雕櫳淸泉門巷幽居雅白石巖扉古剎崇似有忽無嵐气入輕寒乍暖日華融層冰絕壑長宜夏髙嶺孤松久耐冬遊獵只應多雉兔樵蘇元不禁兒童川原繚繞遐堪矚人物奇饒秀所鐘革履長衫供役婦卉衣陡笠沒官傭府中戍鼓趨羣吏苑外鳴笳練小戎鄕媼入城輸土布地鑪燒火鑄山銅越裳重譯闗津便魯國多賢士類充天際樓船來海賈雨餘阡陌勸耕農海門潮落騰天馬沙磧塵淸見斷鴻馬邑岡陵知逺近鳯山榛莽共溟蒙臨屯舊接眞番界平壤遙連灞水東箕子荒祠碑崒嵂髙麗殘戍石巃嵸古今不盡登臨恨形勝都歸磊塊胸問俗欲尋吳季子不才深愧宰周公卯金縱閱登天祿伯玉藏書滿射洪論事自慙楊子喫通時翻慕仲車聾沈淪每笑溝中木宣暢誰彈防下桐勝覽直須探蘊結髙攀未許叩穹窿境當妙處巧相防情到盡時偏是濃涼露寫詩銀管濕夕陽催酒玉瓶空吟成轉覺孤懷爽醉後仍嫌兩鬢松莫怪憑軒重眺逺喜因風物荷時雍天順四年春餘奉上命使朝鮮登髙望逺之際緬懷帝都流覧王國天時人事景物山川幽顯𨿽殊心目俱至其間畱連悲嘯之情蓋有出於弔古詢風之外者𨿽余亦旣知之然興發成章政自不能不爾也棄華用實文獻之地宜有同余心者焉姑書之以記嵗月云耳

登漢江樓十首

東國有髙樓樓前漢水流光搖靑雀舫影落白鷗洲望逺天疑盡淩虛地欲浮八牕風日好下榻重淹畱春水鴨頭綠曉山螺髻靑斷雲依逺岫孤鴈沒長汀異域傷靡盬明時笑獨醒何因忽來此詩思入蒼冥路逺輪蹄少春深景物多煙開山似畫風淡水如羅樂事酬佳節淸樽發浩歌由來文物地隨處好經過杳渺飛流急迢遙石磴平山禽啼更歇江浦暗還晴興與云俱往情隨艸共生雙親未能見聊復念神京勝覽渾相似佳期不用招行疑鄕邑近坐覺客懷消穀鳥聲交應溪花影逓搖春風如有意吹送木蘭橈洲渚望不盡峯巒知幾層病思金匱藥渴飲玉壺冰瑤海航堪渡丹丘羽未成倚蘭凝睇久鄕思忽無憑亦有白雲起只無黃鶴來地深同閬苑境勝憶蓬萊趣比元龍逸詩慙太白才共金穀罰莫惜玉山頽時序有代謝江山無古今衣冠幾遊覽詩酒復登臨對酒懷遺事觀風愜素心太平聲教逺隨處有知音四牡息騑騑超然坐翠微酒香渰舞袂春气入羅衣石徑松花老疎簾燕子飛坐中皆勝集向夕未言歸徙倚窮佳致盤桓極勝遊賢王好賔客諸相總風流已醉仍須飲將還更欲畱明朝太平館回首更悠悠天順四年春三月五日登漢江樓時申權二議政金朴二判書李府判尹李二承旨在座皆朝鮮名士也酒酣落筆偶成十章艸率鄙俚無足怪者共發一笑不妨以覆醤瓿云又成一首

春日登髙霽景開漢江春水碧於苔煙雲萬里鷗波濶花柳千峯鳥道回天上星槎何處達城中冠蓋幾人來客邊剩有題詩興不用蕭蕭暮雨催

題韓判書狎鷗亭詩卷

水雲深處艸亭幽有客防機對白鷗自許功名同散逸莫將心事學沈浮綸巾羽扇閒堪語細雨斜風晚更畱好是曲江棲隠地相親相近幾回秋

禦制詩並應制詩共一帙前輩題贊詳矣夫復何言況奎章宸翰照暎古今轇輵宇宙近之辭語亦婉順得體讀之可喜宜爲國之所什襲也然洪武至今世次已久不知朝鮮之詩果能皆如近否三百篇而下詩莫盛於唐楊伯謙所述分爲三始音猶丰腴盛唐則沈著而晚唐遺響則漸流麗矣此非盡出於時治之所感召郡國鄕裏之好尙差殊遂失初意者不能無耳故𨿽周盛之後鄭衛之音未能終變吳楚之詩刪述無及今天子以聖繼聖朝鮮之使職貢相望耳濡目染與初意不惟不渝世久道成疑必有益之者矣聲音之道與政通非小損益也尊其始而美其終抑惟侯度有光焉載拜荘誦復系以詩

云漢垂日星煌煌麗穹昊河圖與洛書千載承至道斥斥東國臣心聲契敷詔什襲矢弗諼邦土永爲好歷年亦已久風雅日臻妙焉知地尙殊初意弗微眇古則貴防柔中更多叫噪豈惟詞語間政治實樞要我行日逾邁觀風知蘊奧忠貞世稱篤文獻須繼紹歸當告天子陳詩補聲敎充然如有得稽首三舞蹈

余初至朝鮮國王遣李府君陪從於太平館禮意甚勤及余行之五日復遣趨黃州逺餞酒半持是捲索詩詞意良篤卽席書一律以復之

瀟灑幽亭景趣長百年喬木儼成行一簾疎雨琴書潤滿座淸風枕簟涼門戶有光懷種徳兒孫無恙見流芳東坡舊記休重考蚤已掄材入棟梁

李觀察以樗軒手軸求餘詩燈下書此以復誠達意而已耳

多君國之彥匪爲山澤心迹胡自異髙軒乃名樗此木夙擁腫置身惟櫟俱弗爲靑黃用弗爲梁棟輸眷滋溝壑志婆然無世虞伊人𨿽顯融所志良足譽成功愼自保寵利難久居富貴眾所忌名節須不渝謙者終受益嗇始末乃餘莫謂此寓言可以循聖謨

三月十五日使還平壤觀察使曹君求賦松軒詩書此以復

髙軒瀟灑傍巖丘松樹陰陰翠欲浮老去難同樗櫟朽時來已屬棟梁求半牕殘雪三冬夜一枕淸風六月秋不是閒居好奇勝太平王相雅風流

三月十五日使還平壤燕浮碧樓因卽命名之意效溫李體爲短詞一章以紀興雲耳

洪流綠淨春無底地核蘢蔥嵌春水輪菌蜃气凝不散十二雕櫳晃如洗空明倒浸蔚藍天暖香半落蘼蕪渚綠云淺澹翠煙沈人在璢璃鏡光裏靑城仙客還從東袖攜紫玉登蒼虹左招浮丘右關尹酒酣擊鼓馮夷宮馮夷醉臥呼弗醒滿屋蛟珠靛衣冷明朝回望舊遊人一片江聲夢中景

和陳先生登萬景樓二首

押韻爲和非古也自明良賡歌以及唐人皆無此制所和者倡成作者之意耳宋至蘇黃諸公始廣是法後世多步武之餘平生最懶於此蓋不能如前人之巧妙故也玆登萬景樓見內翰陳先生之作因步其聲韻爲二律所謂未能免俗聊復爾耳觀者將恵我一笑也

江上危樓離俗氛春初經過未相聞風雲丘壑髙低見艸樹人家逺近分午竈茶煙蒼冉冉芳塘桃漲綠沄沄咨詢已徧歸期促一倚雕闌日又曛

九霄西去是皇畿萬景樓中暫解衣天遠江流何處盡春初詩興近來微歌聲隔浦眠鷗起松影迎風舞鶴歸時物未闌淸賞倦不禁回首白雲飛

朴判書爲成川都護府使辛孝思求謹齋詩餘以浮麗之詞不宜施於學者用功之地作銘貽之

行必有常言必無僞動靜不防隠顯一致始自幾微爰及品類曰敬曰誠充之則是

孫壽山司譯院判事也陪從日久臨別乞詩書以與之

從來久客惜人情況爾追隨本志誠鴨綠江頭分別後只應捨淚入山城

朴枝司譯院判事也陪從日久臨別乞詩書此以見意

千里相隨一月情別時深見此心誠只今重譯來王日屈指行看入帝城

醫官鄭次良再拜乞詩臨別書與

東來無處問岐黃共說君家肘後方明日別懷何最是杏林春雨橘泉香

畫竹與知印黃致和

春雨一兩葉東風三四枝冰霜舊相守不寫竹枝詞

畫蘭竹與察訪李扶

新竹初解籜幽蘭未著花風光𨿽淺薄生意亦無涯余來朝鮮國之諸臣無日不交相候問皆雅有禮度其間迎送陪從所與朝夕共處者惟刑曹判書朴君一人最久判書老成文雅中敏外嚴加以謙密不矯得藩佐體讀書能文章善辭令有古列國大夫之風自義州往復防一月𨿽勞頓不息始終未甞有惰容非恆不振者能之乎余初至判書遣二子安命安性謁拜館下進退肅雍不敢當交接禮家教之隆因大可見是皆人所難而判書具有之風塵空谷中跫然之喜何可多得也玆將違逺彼此之情不能不相爲動色因成近體一章旣以敍區區之懷且以塞判書之請斯文古意是又不能以名義相律也不識見者以餘言爲何如

朝鮮賢臣朴判書老成文物非凡儒緱山玉笙鳯凰侶弱流鐵网瑚株鴨綠江頭一相見雅度淸談便依戀曲池春水曉同吟驛路東風夜供燕太平孤館漢江樓行處追隨坐處畱怡然似我故鄕地恍若與子平生遊雍雍二子何瀟灑深夜燈前共趨迓詩禮眞堪伯仲間衣冠肯托幪帡下爾來懷抱暫相防又復陪攜速去裝新情不減舊情好歸日翻嫌來日忙碧波芳艸臨津渡劍水龍泉鳯山暮黃州樓上望西京總是浮生別離路別離路促憶相逢西去還應幾日同平田遠樹只長在流水行雲無定蹤無定蹤渺何際蓬矢桑弧九州地海北天南風雨時也應共有相思意君不聞鄭大夫田廬章服人歌呼又不聞吳季子遺徳名言傳國史當時豪黠幾何人蝸角蠅頭徒已耳君家父子皆名流康莊良驥洪河舟尊皇贊國在千里莫爲臨岐生別愁

天順四年春予以使事至朝鮮道經平壤謁箕子廟瞻拜仰止退書所見於大同館

唐柳宗元以正蒙難法授聖化及民三者敍箕子廟碑大人之能事畢矣獨其所謂紂惡未稔而自斃武庚念亂以圖存國無其人誰與興理之論竊不自揆未能無疑夫比干未死天下猶商先生以王室父師乃不肯正救於未然而欲僥幸於不測斯亦難言也借使果有是心卒之亂亾相襲機事無成此尢中智所不爲而謂大賢君子爲之乎矧三仁告語之際腸心腹皎然相敷而先生之幾微曾不少見於此是其佯狂不諌之心固已審有定見矣及周之興武王訪之而卽言封之而亦就故都之民不防殷武庚之心欲繼緒而亦未嘗一致意於其間惟條法教民聿興禮讓裕焉處此東土若固有之者且其初封之時朝鮮始克通道及成王之世傳稱西踐東服廼至東魯聖人亦有君子何陋之語茍非先生安土導民之力其化遽能如是哉卽其終之事可以知其始之心矣然則先生豈將果於防殷而樂於從周耶是不然商之亡天也周之興天也洪範之道幾絕而復傳幾塞而復通亦天也知其在天而且晦身以自辱不爲周臣者斯亦天也蓋天者理而已聖賢之言語動靜皆所不違況其大者乎全盡此理而處之必當用之無私施之卽凖此聖人所謂仁也𨿽然頑民反側武庚之監不逺況乎材足以濟事徳足以動人道足以立世如先生不惟不致意於其間而且終始遂其不臣之志斂大惠施於一方傳之萬世彞倫禮樂之澤至於今不衰世受封錫享國長久而先生亦永有享祀者皆中國周之賜也於虖周亦仁矣哉

名說

義州州判鄭六乙有子甫八歲頴悟善應對過於常兒眞韓文公所謂可念者也余與副使武公客邊一見皆傾喜之撫弄殊不忍捨旦日其父爲之再拜求名且曰此子尙有弟一人今六期矣如見念幸並賜之因感其言之勤也命長曰汝昌命次曰汝裕將期其能昌鄭氏之門而克裕其後也然人能貴名名不能貴人爲父者須加敎誨之而昌裕他日知好學之益其以吾言而顧名思義哉毋棄毋忽

正月二十二日至通州驛防故人伍公矩出聽雪軒詩卷求余題詞因識數語如左

太極無聲形而後始有聲也故陰陽開闔而天地之聲出呼吸運動而人之聲出聖人通天地和民物而樂之聲出然則樂也者聲之至也是以律呂定而天下無餘聲古人謂大聲不入於裏耳言君子能聽之也聲教旣弛末樂繁興出於聖人者旣不得聞而出於人者又不足聞禮樂之世欲矯世而歸諸古因假聽於天地之聲而適其眞焉此公矩聽雪之深意也嗟乎當元之時顓防之世旣逺豈惟淫聲之足以害正哉目變於紅紫而天下之色亡口變於醇腴而天下之味亡心變於利祿而天下之性亡世之變曷其有極而聲奚足哉君子曰聲之人人也深耳之觸物也易無意而遭者惟耳有焉故君子尢謹之也𨿽然聲成於兩物之相遇也故陰陽擊而爲雷霆無擊則無聲也事物感而爲言語不感則無聲也然則聲者形气之餘耳𨿽天地之聲亦不能無變也彼以飄蕭撲簌爲可恆也哉必相與聽於無聲而後已

二十二日早遇上淸道士楊勝暹以山水小幅求詩勝暹余舊交前歲使江西甞欲一造其地因盛暑而止至今怏怏玆相見途中爲之暫止情見於言

小山庚橫大山起延蕩雲霄千萬里大江東下勢中分衡嶽南來靑未已嵯峩一道髙薄天龍蟠虎踞千千年芙蓉城西白日莫三十六峯生紫煙巖回徑轉開幽閴露彩霞光照隈壁滿地桃花太古春一片煙波五湖白竹窻幽戶佳期早門掩雙鳬天欲曉漁舟蕩入武陵溪行人忘卻天臺道去歲南遊過上淸颷車擬訪安期生風塵迷夢忽無處回首亂山孤月明

二十八日至山海關與夏官主事章用暉敍舊因談及豫讓事所見異同不一明日宿寜逺作豫讓論

嘗讀史至豫讓報仇事而嘆曰惜哉讓所以爲智伯者似矣所以自爲者則未也夫所貴於君子者以其揮之不去招之不來人不得而易也若恩則徳怨則讐此庸人孺子之輩豈大丈夫哉範中行之於讓其恩禮厚薄固不足論然嘗叨濫其職矣吐哺其粟矣稱臣於堦下矣使有甚不合何不早去一旦事勢傾危乃曰以眾人待我我以眾人報之嗟乎若使爲人臣者皆懷此心皆籍此口君父之難誰將赴之耶𨿽然豫之衷不難識也志於道徳者功名不足以累其心志於功名者富貴不足以累其心若孔子不較季孟之待孟子不畱萬鐘之饋此其心宜何如也彼讓不過志於富貴者耳譬諸簞食豆羮得之則生不得則死執此以扣人之門戶其有與之者則感悅歆羨有不但已其不與之者則怨疾忿恨苦不見其亡敗也智伯適逢其饑而與之者中行氏不知其饑而弗與者也感悅疾忿之不同豈非讓之處心乎曰讓之於中行氏固未也其報智伯何莫而非義乎曰夫義者自羞惡之心而充之也讓於讐不惡亡怨不忘豈有無羞惡之人而可以爲義乎且其自言曰吾欲愧天下後世人臣之懷二心者然則在智伯嘗爲人臣而在中行氏非人臣乎在智伯不可懷二心而中行氏獨可懷二心乎臣之於君猶婦之於夫婦亡其夫再醮於他人之門後𨿽有節不得爲貞婦臣亡其君而再仕爲他人之臣後𨿽盡死其得爲義士哉昔人以讓之死爲無所爲而爲其事則然矣而心則非也其先也爲其待我其後也爲欲懸名古作史者槪讓於刺客之流不可爲無所見故曰所以爲智伯者則似矣而自爲者則未也𨿽然齊桓晉文假行仁義猶能尊周室於擾攘之日況讓之一死慷慨激烈非充義至類之盡則其所爲亦足以表率臣子後世有歷事五朝不失三公之位若馮道者聞讓之風宜亦少有愧哉

方洲集卷十三

欽定四庫全書

方洲集卷十四

明張寧撰

序

林節婦無價珍詩卷序

無價珍美節婦也節婦爲吳興王景賢之女年十九適里人林英方九日而林竟以事死於官節婦誓不再從未幾其娣亦以孀居願守家法迄今三十餘年所志無愧其亦希世之君子乎裏之人多詠歌之久而成捲吾師云壑先生題其首曰無價珍友人徐文裕以舅氏之故請言申其義予惟天下之物可寶者眾明月之珠夜光之璧人皆得而有焉獨忠臣孝子義夫節婦𨿽什伯千萬捨曰欲之而不可得今富家翁好事泥車瓦狗無籍百千以貯玩樂然閨門失禮往往弗貸豈愛名節不如愛物耶𨿽罄所有不可得也夫以富家欲罄所有而不可得則中下之家所以得此者豈十百千萬之致耶蓋非不可得其身不可得其心耳彼珠翠可以悅吾目文錦可以華吾躬子女可以養吾生婢侍可以足吾用不此之取而乃甘於餓死溝壑者何也不動心也惟其不可動是以不可得昔豫讓爲臣智伯死無後吞炭漆身伏橋塗厠必欲報讐而後已斯時也使襄子購以千金之價果可易其心耶噫智伯無後則豫讓之忠無望於智伯矣林氏無子則節婦之心亦無望於林氏矣以無望於人之心而視珠翠文錦子女婢侍吾見其𨿽多弗爲矣嗚呼節婦一女子而能守正不虧化及宗室使人擬之於無價彼漢之揚雄晉之馮道唐之王魏宋之範質之類徒以席珍待價出事其君一旦變面易辭略無愧怍曾一婦人之不如尙何足直耶忠臣孝子義夫節婦之難愈可見矣無價之珍豈過稱哉𨿽然婦人以身事人與之同生而同死故夫死稱爲未亡人必至於亡斯可矣文裕其勉之他日必有爲立傳者

荊樹春芳詩序

同邑劉公韞將出壻於外兄公瑞慮其壯有室且逺於父母兄弟置一卷題爲荊樹春芳率羣從言詩以規助之徵文重其義予惟親親之心人所固有孩提之童知愛其親及長知敬其兄純一無僞之本心也自夫情好相更欲飲食欲衣服欲富貴心𨿽雜焉尙思與兄弟俱何也欲出於已也及乎少艾之欲一萌斯時也𨿽有飲食衣服富貴兄弟茍無故必思與妻子俱何也昔之欲吾所自欲今之欲又生於欲欲交欲則亦引之而已矣欲或不遂然後分門割戶思濟其欲甚至處兄弟與塗人等親親之恩蕩然無復存者此無他治家無法而私欲之情勝也今公韞家教有方累世同爨爲海鹽望族蕕茆榛莽斷不生於謝氏庭下今而後欲將熾矣尙思古人無欲之道未能無也則思寡之寡而猶未能也寧欲所自欲而勿使欲又生欲庻幾親親之恩不昧而荊樹之詩可用之鄕人矣𨿽然田氏之荊欲分而不果茍有欲分之心已不能善其始不果亦幸焉耳君子爲道豈可幸存乎哉謹始善終斯可矣公韞其戒之

送臧把總指揮序

懷逺將軍臧君以朝命提總浙東海道及期將代還海寧衛昭勇將軍王君縉以同事之久逺致書於予徵文以贈之且曰君臨政不苛刻不縱弛上之人旣以才任用矣下之懷其徳者亦彌甚焉然則君其善於用武者乎人之談武事者率曰兵以威克非嚴猛無濟繇是諸道兵未迫於外而勞於內者眾矣不知彼倭之種落僦居野島不達中國事宜不受酋長約束旣無南下牧馬之師又不敢有西向長驅之心不得已而乘間掠民貨財以蘇殘喘耳譬猶狗防爲盜𨿽甚猾黠不過襲人不意善兵者惟設險謹守之而已守之過於嚴非守也帳下無怨士則內固守之過於寛非守也將士無惰容則外懼內固外懼而猶重門擊柝以待之𨿽對壘相望保無咎也況彼固欲乘間者乎今將軍旣不苛刻又不縱弛善備倭者莫此若也其內必固其外必懼所謂未迫於外而勞於內者必無矣𨿽然持令執信所以守常設變致權所以解結兵家運用之妙固不可以小勝敗爲將略之全尙當立定厥功以成其大者則將軍之名不特見稱於浙東也予未識君不能盡悉其美謹以是復吾王君云

送怡上人序

自佛法入中國歷漢唐宋元及我皇明上下千餘年根株旣深枝蔓益衍排之者𨿽屢而歸之者愈眾造之者甚鮮而求之者愈力其爲教髙固難能也如此彼歸而求之者固宜與之盤旋其不歸而求者乃亦與之遊不捨則釋氏接於人者必有可愛將不以其道而得之其所居淸雅可憇也其言語和悅可聽也其行止願慤可近也其往來無子男婢禦若禮之有內外其交際無矛盾劍佩若小人之以勢利是可愛者也是不歸而求者之所以與遊也邑有大剎曰天寧古稱多聞僧有號印庵者始繼其舊而增修之寺益崇顯今年冬所司以其徒怡庵主之所與遊者徵文以賀予嘗讀韓子之送文暢者矣又嘗讀栁子之送文暢者矣韓子告之以道也栁子贈之以文也文固道之顯也若栁子則不歸不求而與之遊者也怡庵當入座之暇徐取二儒書觀之則知諸君所與遊之意而吾所以贈子者亦在是矣若夫祕宻圓通有可以警覺冥途者自有不立文字者知之吾固弗能道也

物外心詩文卷序

存乎天地之間者皆物也聖人以身爲萬物之則故凡髙下大小幽遐顯隠必本於吾心虛靈知覺之運行然後舉得其平孟子曰萬物皆備於我者也自夫世變民漓聖人之道不行君子任於物故勞而不息小人役於物故溺而不返勞者而溺者敗尙其事者始有物外之思焉其心曰今夫水止之則淸泛之則濁泛不止則泄久則竭淸其本而泛之濁者物使之也其於人也亦然內搖其精外勞其形而明神耗焉疾病生焉且人之爲人也食其食者死其事身先人者憂亦先於人上焉者聖賢是也吾如彼乎哉下焉者則役於物矣彼如我乎哉富貴若大夢功名撚指間吾何以此而撓吾心哉恆當遨遊於湖山風月托興於書畫文字寄迹於斯而不泥於斯人知之囂囂人不知亦囂囂世上事與我了不相渉物外期可久也云爾而已上淸有羽士楊姓而號熙春者年靑而行恪貌恭而气完善畫水墨山水壬戌中來遊吾鄕與父黨劉仲通善旣而別去者幾十年歲已巳復覓舊遊相見歡如平生仲通喜其眞能外形骸脫羈束如其言遂制圖成捲署首爲物外心歌五七言詩以贈之謂予嘗相知退使爲之序

晚香亭詩序

治蘠瞿麥之外今菊譜所載至七十餘種頃見吳門老圃言華有數變者豈時好之異而風土亦移歟吾友王君宗勲讀書識理道善吟詠常樹菊別圃中積歲有圃之半好事者題其居爲晚香亭當夫眾芳搖落原野蕭條髙過尋丈大若圍拱者俱謝消歇此華獨能以如許之資傲睨歲寒延佇風景不爲晨霜曉露攺柯易節山林丘壑養才勵節者何限其臨淸風對落日不知興幾千百思食其味思有用於時玩其華思有賁於身誦屈原之騷則思忠貞讀東坡之賦則思困佚其窮也思益堅其老也思益壯凡所以郁於心而起於思者豈止傷遲莫驚物而已哉此君子所以善觀物也𨿽然養才勵節吾所當爲必托物而自見者蓋將有所因也蓋才未養節未勵而徒曰菊哉菊哉何取於菊也昔韓魏公九日與僚佐燕北門有詩曰不羞老圃秋容淡更看寒花晚節香識者知公莫年之髙然不知其何學何事始能爲此言也賦晚香之詩願舉此爲宗勲勉余何益於朋友哉

梅溪書屋序

書所以載道也其至者有六經四書之文其言皆妙而淵懿周密而精純渾渾焉噩噩焉而相爲備具未始致意於文字也後世不深於其道而務學爲其文且求與並傳也爰始立異爲髙祛陳爲新稱矛盾執枘鑿於門戶之外者日且數人非不知是之難能也其心以爲不若是則無以成一家言而寘喙於作者之列是以尙虛無者其說誕言功利者其說競名道術者其說僣專藝文者其說浮務記誦者其說冗其有不違於道者非六經之羽翼則四書之藩籬也嗟夫非適道者其能不惑於多岐也難矣故後世之知道者亦鮮矣余姚有盧生者讀書好古著爲文詞自少其所學將求便地以事藏修所居梅溪之上淸流茂樹延佇森列平生所得六經百氏之書悉貯其中可謂有志於學者矣予方昧於所從不知生之所務進者其於前所云何如也或者則曰不能無所不讀未有能爲大儒者予以爲於無所不讀之中而知其有所不當讀斯可謂善讀書者也矧此尢爲通儒碩士之所宜言非始學之的而何以爲生之勸哉生歸取六經四書讀而明之徐考百氏之所著當知予言之不誣而君之所成亦不止於文字間矣因書爲書屋序

昭忠錄序

杭儒周璟彥充旣奏舉禇公遂良祠祀人皆樂其成而歌頌之璟因錄奏疏史傳遺文及古今著作爲一卷題曰昭忠所以志恩典也錄成以首序見屬按公自起居郎至尙書右僕射直道犯顏盡忠無隠其言諫之見於載籍凡數十事惟雉集一對指陳故實餘皆抗直愷切洞觸機諱今讀其詞𨿽隔世猶使人心悸目動惟太宗樂受其言用康大業此貞觀之所以治也及受顧命立髙宗與長孫無忌同心輔治庶幾前烈不幸遭武氏之變竟以力諌去位永徽之業遂衰然則公進退用捨實與國運相隆替非一人事也方其召問時公當次對顧乃卻止無忌李勣毅然獨任所難原其正意誠不欲致上有殺勳戚之名而其幾微所在亦豈嘗推見至隠審覺二氏爲利權所脇不果終事歟此所以執節不回義形詞色而置死生禍福於度外也當是時借使髙宗優納其言從而不攺公亦必不茍榮其祿括囊待斃況欲使之從之哉公去未旋踵其間立廢黜陟朝章國典皆若爲武氏驅除布設天下之勢駸及堅冰而唐之綱維亦凜如朽禦公垂老投荒憂傷危慮若此宜其不久而下世也平生忘身狥主至死不變之心至是而後盡矣傳曰忠也者中也一其心之謂也此殆與韓瑗稱公一徳無二之語互應公之忠豈直感激赴難之士哉瑗傳載公死後中外以言爲諱者餘二十年天下蓋未嘗一日忘公則亦未嘗一日忘易後之事而實未嘗一日忘唐不但諱言而遽已也唐之再造實其所繇故易後之諫復辟之圖時𨿽不同事亦相須耳公之功當不在狄仁傑之下君子不可以成敗論也今去公九百餘年故迹遺聞世已不復經念至於表章秩祀之請猶獨出於鄕人士大夫於父母之邦信不可不厚其所遺也公善遺矣微彥充則其名節不彰人將混視爲吳越間淫祀無文之鬼士之自失於鄕先生者不已甚乎予未達彥充卽傾蓋可期寧也願爲之禦

翠筠軒序

翠筠軒海寧衛昭勇將軍劉邦彥所居也將軍年盛才敏善武事雅好文物讀書通吟詠兵輯時平日與羣士大夫燕遊於玆竹陰滿庭照映圖史將軍輕裘緩帶坐對竟日儼然一儒生也與之遊者因題爲翠筠軒相與賦詠之積而成捲持來求書其首簡嗟夫君之有官承其祖父者也家足而力裕如他人聲色狗馬皆所易致乃能與韋布之士揖讓於俎豆間爲冷澹歲寒之樂其賢於人固已逺矣然予聞之有文事者必有武備將軍所與遊於是軒者皆其人也琴書之餘亦時與之講論軍事指畫方略時有用我舉而措諸庶幾不迷於職業而所交之人物亦足以爲後之故實也毋徒曰談笑對此君如斯而已矣此則余之望於將軍者焉卷中書畫各一詩若干首

贈別李公信序

大尹分宜李君載章以名進士出知海鹽是邑久不任進士前宰率謹守文法期會下慢上疑事多違慢不競於治君以經術之學通達之才濟之以果敢之力出自科第試用有待由是上信下從翕然稱治居半載其子璧奉母孺人至任一嘗過予艸堂致考功蕭先生之書曰外祖有命家君新任繁劇萬有一遺惟先生是賴詞意和婉容止安雅予良冀之及坐少頃與論世故皆援文切事卓如老成信爲名家俊異予始嘆李君治外之有原又因以見蕭公內教之所自時遇朋友輒誦讀之苐以老懶不能至公府未暇再會無幾君有丘壠兄弟之思命璧歸省遂卒學於鄕貳尹吳君宗詣予求言贈別嘗記漢吳恢守南海子祐隨任尙少能諫恢避嫌逺謗恢甚善之卒以終譽程珦通守南安適濂溪先生爲理曹因遣頥顥二子從學卒成大儒公能官不待璧之屢諫惜在任無濂溪其人不能教璧使之逺去其父母爲可念𨿽然人之爲學文可速達徳不可驟至是以古人取士先徳而後藝以璧之聰明於舉子業也何有但恐其年壯气銳生長仕宦恭謹不加驕惰易漸舉動一不當則比之常人子弟所責尢重𨿽有所得焉顧已淺矣璧尙勉力自彊務本從徳從容厭飫含英咀華以馳驟於場屋之間後一再歲有司必有勸爲之駕者然則今日之去適所以遄其來也趨庭有期行復不逺何足爲念

協忠錄序

唐張巡許逺國史有傳防陽有廟儒先君子有論斷天下後世無一人不知其忠觀此錄具見無復可言者寧切意自古眾寡不敵安危不倫未有特甚於睢陽而卒因是以斡旋國步豈死力勝算固足以辦是乎哉將必有所本也巡初仕時不往見楊國忠逺嘗拒絕兼瓊姻事立志蓋已卓越及多難之際機鋒百變猶從容賦詩若處平治識度過人逺甚其斥令狐潮未識人倫焉知天道逺自以材不逮巡願稟軍令處其下此聖賢知性知天唐虞徳讓之美於是尢見二公學行醇正所宜光大髙明足以敷賁壯猷如此獨其殺愛妾僮僕老弱人以餉士卒古所未聞或有疑異惟通鑑敍次其事具有等節於其所忍見其所不忍誠非得已而不已焉者蓋當是時天下之要重在江淮江淮所恃以蔽障者惟睢陽耳使糧餉不繼城守易隳猖獗肆南王師未浹𨿽百勝萬死無濟於國矣夫寸土未浸丈水不能橫流裹創之餘茍日一遇食猶可延拒奔突以待事機此二公所以置成敗可否於不料而決爲其所不爲也使計不出此早數日陷則東京之平亦未可保故防陽備責不取於能取而以能守爲重不事於敢死而以處死爲難其功直使後世人臣知徒死不足以報君而報君之重蓋有重大艱難於死者嗟夫舉自古未爲之事遺當時再造之資示百代死義之所是之謂大忠不有非常之人何以幸致此哉或者妄以所任難易所死後先優劣二公是甚無謂比干箕子不以死不死累其仁蕭何韓信不以戰不戰損其傑朝覲會同之入於王都也舟徐馬疾載負不同而同歸其所止復安所議哉逺爲海寧人邑舊有廟國朝賜祀如睢陽故典而以南霽云雷萬春姚誾合祭嗟夫古今事變未嘗不成於同而敗於異是數君子皆計力相出一或攜貳觀望如賀蘭進明輩則大事去矣有今日之世祀哉此廟錄所以並稱爲協忠也成化壬寅巡按浙江禦史朱行部謁廟得此錄於儒學生吳用衡方將入梓會同官楊公按浙相與善其事命用衡以序見屬謹薰沭書其後以著景仰之私

重刋西山先生心政經後序

心政二書皆古聖賢大本達道中格言實事先生述而著之以伸體用之學不自有作也故一以經爲名其例類實與大學衍義等修身以上政之本所謂心修身以下心之用所謂政而皆具於身者也先生以知行之學承程朱之緒平生治已教人事上臨下無一不本於是一念始終敬誠不怠隨其所在而各有得足以成身足以淑人足以格君足以化俗而其遺言政迹之猶存者具足以爲萬世則是豈曲學殊科小知而詭就者之能爲之也蓋自斯道不明一原之學判而爲二士以仕務而習於儀文官以政學而習於法制應時狥俗自將以爲可訓而著之防其尢較然者管晏申韓茍揚氏之徒身死而言故存根據體要精切義理於六經鄒魯之文能無背如二書乎古人論非聖賢經傳𨿽存必亡而況雕龍炙轂鑿空出無以自其說者何足與圖永然則述而不作又此書之大防也秀水令莊君瑩中以進士出知大邑興獘起廢政通人和每庶務棼錯糾結克先禮敎畱心藝文卓有餘地固其生質過人而所得於家藏訓典者不淺因命工翻刻於公堂之無逸所將與爲士者共是心之推亦足以考其人已之間矣

送李狀元詩序

子暘李先生將北上於京尹景瞻偕諸善鳴者賦詩贈別書來致序子暘文章登翰苑科第至狀元二者總萃於一身深逺大發諸功業行當絕類非但難爲言也予衰病空疎未見諸作不能得其體要意者歌詠其文章必將終之以道徳賡揚其科第必將申之以名節頌禱其功業又必有感發之淸勤淑愼永保厥成爲鄕邦賁澤者美焉不忘其規好焉不逺乎體願望焉不弛於勸相𨿽或情景畱連所不能已而正則之念亦必有貫浹遊溢於比興之餘者其信然則諸作庶幾烝民梁山之遺什矣非大雅君子其孰能爲之孰能當之亦孰能信之茍未見而能信其能是固常見而知其必能者也𨿽空疎不敢不序

海昌朱鑑母董氏慈節詩序

予讀朱鑑母董氏慈節詩心實有所感凡母之於子無弗慈者然一於慈而不知禮義則大節不立𨿽處平居將亦不能終所愛況臨事變何以自據哉方鑑喪父時內外空竭覬覦觀望者當復不少使母不有毅然不奪之見一失其身則鑑之宗祀熄矣𨿽有撫育顧卹之慈將復何補故凡孤寡之地有節者方能成其慈慈而無節是無慈也引刀斷臂忍不顧子而所以卒顯庇其夫子者繇於一忍攜幼就人幾亂族姓𨿽因以成名至今爲士大夫惋惜於慈也何有猶君子之於世不先有明識定志以任重致逺而欲隨事遷就以成世故皆茍焉耳鑑拳拳以表揚爲事余尙意其未達切重復書此語以規益其孝敬之心焉

送盧全鼎住迎禧觀序

正統已巳秋聖駕北伐錦衣衛千戶林茂每祈安於文昌之神輒得吉卜祝曰卽有應當建祠以奉神及聖駕旋復天順紀元之初茂遽以狀聞命工部度善地聽其自處茂與道士盧全鼎共竭所有聚材鳩工早夜不敢休輟凡四年而以成告命全鼎主香火賜額曰迎禧觀茂僚友及士庶交者咸用歆動走求餘言致賀嗟夫莫非臣子惟君能以忠愛感於神明而獲見信於君京師多釋道祠宇其徒充斥不可數究近者禁私創不許給度僧道盡斂約無所事事惟文昌得賜額全鼎防特旨皆盛舉非常事宜彼之見聞者皆喜而賀也夫天下之事必有系於世道而後能久逺是舉起於至誠迫切可以觀忠祝而不食其言可以勸誠民知天人之不可妄如此而皆胥率爲善又足以廣仁澤其所系良重使全鼎能悉此義夙興夜寐盡所有事以昭答寵命敷遺後人則久逺庸何慮哉余聞全鼎早從盧混成陳大木李玉方諸名家今四十年來無少過舉卽始見終必能相勉以有成也

送鄭世昌赴廣東市舶司提舉序

漢初與南粵通貨易其後閉關絕行至孝文時遣陸賈詔諭復通貢互易廣之財賄始流於中國唐有廣州市舶使宋咸平中泉明杭廣皆有市舶司以他官兼領元丰始專置提舉後皆廢革言者以閩廣物殖滋殷獨畱不罷我朝撫臨華夏提封萬國蠻夷貢獻商賈貿遷交屬廣道其物利環奇浩瀚常甲於天下金山珠海信哉爲天府之南庫故市舶所掌至今盛於他州而提舉之職亦常爲經國者所重然新進之士累皆昧於實見自惑於務財先利之訓一切視理財之司爲常散吾友鄭君世昌自太學生授市舶提舉不知其心果安於是乎哉夫立法制以定天下後世者莫盛乎周公周公之書有關市之賦玩好之用斂滯待賈之法則凡可以利用厚生者皆聖人經訓之餘術而況市舶之良哉自古法旣變世下務繁中國之產生不給用積不酬散上丰則下嗇官侈則民約盈虛消息不過推移轉換之間安在其能生蓄阜蕃也彼蠻夷險逺阻山絕海之區事爲茍略徵斂未嘗天之所生地之所產自古及今殆有儲委閟藏而未發者於是乎致之有道取之有法因其所利而爲之招懷鼓運更互流易使財貨之在中國之外者皆爲吾府庫用而來逺裕民之政實行乎其間此市舶建置之初意也夫致逺不勞民取利不失義𨿽周公亦樂爲矣而可忽遇哉古語有之不知其義守其數仕縻於職務之末失其本旨者不特祝史一人毋異乎以理財爲常散也世昌力學能文通知典故吾邑未能或之先是行當推先代之法凖當世之務卽其所以致之取之者而加時措之宜梯航踵來商賈四集使財貨所入足以資不貲非時之費則中土貢賦庶幾安於常供無復加科覆斂之舉然後本末兩得不失來逺裕民之遺意若此則子之理財過唐宋人逺矣豈一州之利哉顧不知其能專之否也因其行聊以此贈別

慶倪太恭人七十序

懷慶守倪君廷瞻遣子英奉贈勅歸海鹽祭告先考教諭公之墓因致餘詞曰老母年登七十幸無恙八月五日其始生之辰顒忝有祿養竊自慶幸一言爲娯予惟徳者壽之基𨿽壽而無徳君子不壽之也然女婦之徳與壽則常因於其夫子夫不賢妻無所刑則而成徳子不孝母不能安適而致壽茍非所因而有專美令聞非婦人之華也太恭人和懿淑安閨門淸穆平生不知有妬忌事幾如古人以予所見於教諭公者徴之宜其有是配也英言太母年來聰明康健宿疾盡愈飲食言動不渝曩時以予所知於廷瞻及璋璠二弟者徵之宜毋有是壽也因徳而有以光其夫因壽而有以察其子世美隆洽福澤駢至無惑其科第相承曾眾見而未艾也千室之邑百里之地難老如太恭人者是可多得乎哉𨿽然亦不可無順而承之之道予聞老者多悲思仁者多憫愛昔雋不疑爲京兆尹行縣錄囚還其母輒問所平反活人多則喜笑飲食言語或無所出則怒爲之不食廷瞻尙亦畱意於此以娯悅其心庶幾資全太恭人之徳而引掖其上壽此孝養之大者也予與廷瞻爲壻友分當通家於其親所言不敢不致

南山終慕詩文卷序

許淸明夫奉南山終慕詩文冊求言予語之曰慕與愛義實相同而文則異用人子無不愛其親惟愛而不遂其所愛則有系戀顧慮之思故變文曰慕厄於頑嚚間於嫡繼此大舜尹伯奇之所以爲慕欲養不能能養不待此皐魚子路之所以爲慕久於行役限於王事此陟岵鴇羽四牡詩人之所以爲慕是三者皆明夫所不遇而以終慕系之南山豈有說邪明夫拱肅以對曰先君彊健時常於所居南黃山環植松竹花果期與先母爲暮年偕樂之地誌念弗遂而南山故在此淸所以痛先人之生聞古不修墓淸不克誠信於始致塟宂有水不幸又將遷塟於南山此淸所以痛先人之死是故敢乞言於往來長者以志淸終天之懷遺之子孫使不忘也嗟夫南爲陽明之地山爲鎭久之物古今比興之詞多曰南山天保末章如南山之壽如松栢之茂當時人臣以是祝願其君後世人子因以是祝願其親有所比擬祝願而不得遂其心見是物也必有哀傷之思況明夫所感於山又不止是宜其永也凡重執虛者將取盈愼躡級者將力升明夫卑體遜志具是冊以待訓言非無望也孝有小大有始終有久近長人君子必有能進明夫於舜子路之道者

張太守父母挽詩序

贈文林郎監察禦史安邑張公旣卒其子岫始登進士爲美官人謂公初任教職繼知縣事皆有徳於民而不及見其子以歿君子比之歐陽永叔之父及岫出守嘉興母孺人呂氏嘗以公之淸愼勉岫或聞岫治事過嚴輒不樂君子比之雋不疑之母夫生不交者死不弔不通問者不致言公墓艸旣宿太孺人未嘗出門𨿽固仁淑何與乎郡邑之眾而形諸詩什以悼其死非太守君之賢何自哉公夫婦能以善成其子太守君能以賢顯其親吾郡邑士又能感其長上而推本其父母於人道皆厚非特文字可傳而已予聞孝子之喪其親聞其聲之同則悲見其形之似則疑況父母之遺誄而敢不敬是宜太守君用心於是他不暇及也不亦旣孝矣乎

送彭教諭序

仕以禮去官者三勞瘁倦勤理所當退謂之請老成功守己分所樂己謂之知止知難慮後事所決去謂之見機後世法制嚴宻惟請老得循故事而知止見機往往不遂人意士大夫名節能與公法淸議並全者蓋不多見海寧縣學教諭彭君顯烈致仕歸廬陵年僅六十精力甚壯自始薦歷祈門南安以有今職名位未滿其徳績用未究其學今治教休明學官又無危髙嫌偪之防於三者皆不合而去之遽宜有不可必遂者而竟遂之藩臬州司無齟齬於其上縉紳里社無譏議於其下門生故人𨿽私相惜而大相樂不識君何以得此於眾殊之間也聞其鄕人言彭之先唐太尉安定王思玕宋禦史中丞戶部侍郎思永之後自元歷今世有名宦其先君大雅先生正統間嘗詣闕上書言事及進二京賦英宗勅賜冠帶以訓導致仕時楊文貞公當國欲奏畱翰林固辭而歸審如是則先生出處進退當亦有家法源流也嗟夫先生三爲儒官鄕邑相望今及未衰之年去位猶之朝出遊而暮歸其廬情事可人物色未攺視世之逺仕不歸者相違豈直尺寸天壤之間獨此亦足有得而況無愧於名節哉若先生者始可以言仕矣

送董通判之任撫州序

有致逺之具而後能勝重任彼斤斤以爲明察察以爲智投之而應委之而成責效於旦暮之間斯可矣欲其勝重任而有永吾未之見也君子之於事若遲鈍而實忠厚若迂濶而實老成若渾淪無別而實有條理若無所營度而情致紆逺然後足以茹納污濁解紓棼結鎭定擊撞內則廊廟外則州牧可以不動聲色而成逺大之事業也故觀人者不可以近小取不可以聲譽求不可以成功遲速論況乎政事之施亦各有體彼聞風而罷去下車而澄淸惟於激揚之任者宜之若夫經理布置事關生民𨿽以孔子爲政猶不能無謗於三月之前而欲以今之人材不逾歲時稱良有司而著赫赫之名有不至於傷民和而成急刻之政者鮮矣鄕先輩董公子厚早以太學生爲眞定推官繼陞兗州通判嘗曰民事不可茍也欲立已名而艸艸塗抹其如下人何故公兩任牧民𨿽一判案一號令必詳悉爲之故其居鮮有敗事而所謂老成忠厚有條理而情致紆逺者公殆庶幾乎此今年秋調官撫州仍舊職以往撫之民一何幸而得是官也𨿽然有治體有治功體不欲迫迫則隘而不純功不宜怠怠則隳而不備周書所謂明作有功惇大成裕公自今以往其尙以昔之所守而立循良之治體因書之所言而成奮揚之事功則不隳不隘足以勝重致逺自州牧而起登廊廟也有日矣毋徒以君子之於事自當如此而爲觀人者所議也

竹雪捲序

凡天下之植物皆柯榦茂實閱歲滋久然後可用竹以虛疎之質生長浹旬月殆足取裁至歷冰霜窮嵗序枝葉萃然姿色不少變此品卉中之間材也日月星辰風雷雲霧皆杳冥飄漠莫之能從惟雪有定色有成形可視聽捧拾而烹瀹之然飄乎其來泯乎以往了乎無聲迹之畱滯而其功用有栽培傾覆損過益不足之妙故凡疏除表著者謂之雪而世指爲丰年之祥此天地之間气也夫不實而易生者弗永無常而易往者無成惟竹雪二物具美兼善卒然遇合一以嚴凝之气加之不卹一以挺拔之材受之不懼而竟相濟以成君子之於天下所當養其材正其气以達其妙用此竹雪翁所以爲號之本志事則未達耳翁余姚人其子庠生江以遺捲求題余故發翁之志與事使江因是而得繼述之道亦可謂能事親矣

慶壽詩序

東嶺居士閻公壽八十而夫婦偕老初公以子佐貴封監察禦史其孫領陜西鄕薦第一佐副憲於浙風裁淸肅簡重公一嘗來視其壽基福本故已歆動於藩臬士夫今值初度辰皆樂爲詩章頌美且以慰憲副之念所言和平麗則宣暢情事歸於徳義隱然古風人之遺音非特一時之華也世亦多老矣何居士之能取重於人若此余聞天地不能齊物聖賢不能均命五福不及貴三達尊不及富一樂不及夫婦長幼非偏言也知其不可必得兼致而各因其所重者耳使能備焉尢所願也公起自布衣平生朴淡和易貴富兩全齒徳兼茂伉儷齊壽慶洽祖孫自少至老康寧安豫無一日不在太平全盛之鄕天地所不能齊聖賢所不能均天下古今所不能必得兼致者公庶幾盡得之宜乎羣公士夫樂爲之頌禱是詩遂將爲聲教所采而公之淸風髙致亦當與秦關商峪同逺矣寧忝從士大夫後敢僣序之

送張攸天所還海鹽序

海鹽張天所苦其父之行役於遼坐臥飲食未嘗少置所懷對人言輒作嗚咽悲憤望望然若無得於此生者奮不顧家走數千里越二三月獨行荒野中窮幽燕之區觸寒暑力饑餓勞苦艸坐水宿足脛擁腫膚體流血直抵其父之所止見其父有得於彼上下間而固無恙且欲慰安其母始肯從命暫歸蓋自其父戍遼時君猶未達世故彊力支持艱難締造其田廬甫底於成不數年今且兩往返矣繼自今益老於世故增重其所成則其所往返者尢未可以一二數吾且爲君勞之而君之望望然嗚咽悲憤者猶前日耳嗚呼世之人有適百里外猶且入室理供具顧婢子語刺刺不能休出其閭內顧而中熱者嘗試有之況乎逺涉窮邊去夷就險吳越中有言之遼者譬若登天然自常人言君之事如得已焉者而獨勇往力求無所顧忌直以孝弟之心出於天性誠意感發自有不可遏者乃今而後知臣子之於君父固有不暇計其身者身且不計況其家乎𨿽然在此者君之母在彼者君之父使君無彞倫二兄以干蠱介助則君之門戶不造久矣豈能近捨母而逺從父哉是君𨿽有不可遏之誠心亦必因其勢不得已而止其能斷然行哉是則臣之事君遂其忠子之事父遂其孝亦必有所遇而後能盡所以父母俱存而必曰兄弟無故然後可以言樂予與天所家有婚姻好故能道其實而爲之序之也

慶大卿夏先生八十壽序

余畱先生夏公歲登八十有一聰明如常言動不衰恆自考繹精思不忘箴警時方治平門祚全盛子孫眾多合其族內外疎戚咸率教順指熈熈然惟先生壽是祝是願公壽之重於一家也如此杭人少相謂曰大人壯相稱曰先生均年相視如尊行倍長杖履所至門第停輝題品有加人物增重西湖山水間長堤野閣煙雲雪月從之遊者思齊仰止含章發奇薰化於老成耆邁公壽之重於一鄕也如此浙東西故仕國舉十一郡致爲臣者聯類比事如先生其無幾大江南下吳越千里逺詢安否近致起居惇書幣專價使以問典故求論說常相屬於道公壽之重於一國也如此三者皆歷年滋至耋耄有華若推而極之則文章可以成一代之書學問可以通百世之故風節材器可以表勵士類任重道逺萃其文章學問實踐之以充碩其風節材器是故入正廷尉則嫓美於張出奉旬宣則只遹方召六十而退七十而傅八十而優遊離昊九十相望而旋吉履祥仕以義止年以徳康平生力學古人至是當益淳熟孟子所謂天下達尊今尙有見乎先生也予聞天地妙於生物而不能齊其終聖人善於教人而不能與其始始終之交天人之際將不可必先生髙位榮名期頤立至按其始終殆有出於洪範五福之外者天人全也千百一二不亦大可慶哉公從子翰林待詔枻徵予言用申祝願昔石奮以上大夫致仕慶建諸子克述孝謹奮壽耉光榮安養貞固通世稱萬石君文太師彥博年九十復起平章軍國元老不遐海內想望風采先生非常士不可以常語爲壽敬以前一人爲枻致私願於家以後一人爲鄕國致眾望於天下

方洲集卷十四

欽定四庫金書

方洲集卷十五

明張寧撰

序

送憲副李若虛赴廣東序

漢曹參爲相飲酒不事事勍敵壓境謝安方燕集遊奕澶淵之役寇凖乃暢飲酣歌是三子者使其後效無成而近事若此有不謂之寡謀無術吾不信也故凡士大夫有大才略必有大識見其所定置巧不能測力不能奪隨其所旋斡而不能與爲止節气象規模絕出常度若優逸任情坐僨人事者繇是居則致謗動則致間非但名位忌嫉倫類相若爲然形迹稍或近似輒復見及𨿽古聖賢亦有之孔子世之天日也當時乃有毀於朝而又有戒其驕欲者孟子距邪辟正言與道俱好詆之人亦有刺其篇章棄置不讀者故君子爲徳固宜無所不警而或然毀譽亦宜無所動其心千金之馬累月不售伯樂將時遇焉幹將閉藏精气上澈雷煥佇目久矣連城璞玉屢獻屢屈非卞和堅志定守則亦湮郁而終無聞頓挫苦辛艱難閉毖固天所以成豪傑也若虛李先生爲浙江提學憲副坐才力不及調官廣東諸大夫士有聚議而惜其去者予謂若虛此行正坐其才力有餘耳有餘而反以爲不足未必無所謂也一毀譽進退豈足爲若虛慮哉豈足爲若虛慮哉

劉氏重修世系圖序

大梁劉氏至海鹽六傳而家譜作七世而祭田族防之規立八世而世號行數之法備作於景儀立於季俊僃於公瑾兄弟自昔距今世遠而事勤服殺而情洽繼述之良眾鮮久矣自古名家純厚如楊播禮法如栁公綽孝順如萬石君家人無間然矣播實不幸殄世二氏甫及杖期已有不能事父及論法廢罷者其族於是乎衰劉氏歷二代九朝更十世閱百五十年累一百四十六人𨿽分合遠近勢所不齊至於履善不反其始門祚自若其道何繇意者本固於大梁之先滋茂於景儀之際榮發於公瑾羣從餘慶錫類理固宜爾抑自有譜以來絕去利害斥脫浮華世以詩書爲定習以耕稼爲定業子弟勝衣以上知教勝冠以下知務成教達務始出從政惟習定故居不混俗仕不狗時窮達各有得惟業定故泰不至侈約不至貧丰儉各有備本末相須出處相倚世徳相融化此所以事益勤情益洽而門祚益以靖愼也邪𨿽然移嵗之物必常振舉則蠧不生沿久之事必常警察則不作故持盈守成非曲慮周防未有能過其創業者敬怠殊而張弛之勢異也公瑾兄弟其尙愼身思永諸可以篤恩義厚習業保宗睦族者必戒必勉盡心力爲之然後此譜世世可徵而文獻恆足不然是特筆墨之餘漬耳可久可大寧在是哉予於劉氏非私好譽者朂徳之言不敢不盡

秦溪陳氏宗譜序

陳氏譜系本周封舜後胡公滿於陳子孫因氏焉先世居澉浦城嘗爲梯航商渉外域洪武初禁海文徳公徙居茶溪金粟裏遂家焉久而不衰流派繁衍自文徳子仲眞皆隱迹弗仕至仲眞生四子長士傑以髙壽得官服次仲和號松庵析爲東西派次邑庠弟子員士華次士信皆蚤世士傑生廷器躋父壽得官服廷器生二子長珪次瓚珪生謙瓚生二子長瀚次潮謙生禎是爲西派七世仲和生廷用號竹軒廷用生四子長用端次用周次用禮次用云用端生源用周生濟是爲東派六世派各空其左方以俟修續次之以銘志終之以名儒送贈詩文焉書成廷器挾是編過余之私揀花軒揖而進曰吾家宗譜是僕集訂焉敢丐一言以賜篇端則吾門存歿悉增輝矣余從之先正云管攝天下人心收宗族厚風化須是明譜系使人不忘本立宗法使人自知來處子能行古之道余何辭夫世系者掌於官書於籍以別族類以厚彞倫今也王官不立姓氏無統譜之存者蓋鮮矣能如是拳拳焉誠孝子孝孫之心也余喜陳氏其善惠於人故並及之俾覽者有所興起人各親其親長其長成孝敬厚風俗豈不源於斯乎豈不源於斯乎

天涯風木圖序

郡同守楊公早失父母旣仕去家甚遠離丘隴餘十年塟與祭皆不逮諸伯叔父及兄弟之在廣者存歿盡曠音問念祖考積徳百年所以圖遺於我後人者何在而今若此積念幽深沈痛切骨無以自解因繪天涯風木圖述言意於圖後間一展誦宛乎如臨舊鄕語同姓庶幾聲出痛定愬發怨平聊以自托於無聊之末至或有知其憂而命之以詞者則所以見慰乎離索豈直跫然似人之音喜哉公謹以圖冊過余請爲序余惟士之大閒惟忠與孝道可以並行勢不可以兩盡古人窮不遺忠達不忘孝亦各以其志念所存耳公佐郡六載居無畱事行無暇力而明察不寐之懷無或有間望望乎如有待皇皇乎如弗及戚戚乎如無所容其志念深切非窮居喪業者不類彼富貴長往之士曷嘗有是哉夫臯魚之去親與不逮養皆自取公適不幸焉而能推父母之思以及同气族人其孝視魚何似也且生不及養死可塟而祭不克祀其親當移於君以顯之孝莫大是而立哭以傷其生魚之孝孰與公中道況公仕爲大夫郡邑瞻化錫類循風又當不止十有三人而已尙克始終一心以全盛美則遠者猶近疎者可戚亡者如存天涯風木將不足爲感此其最善自慰者公幸勉之毋以圖畵文字爲足托也

瑞石山房集序

紫陽羽士範棲雲錄瑞石山房諸作成集將刻板以傳求予序子嘗徧歷吳山周覽鰲峯巖穴淪混成愽大當少亞飛來峯而淸華奇絕過之固天所以括攬羣秀防萃於一隅也當作杭城中山景第一夫天地之文形於兩間上下惟星辰山澤最著所以闡發幽祕而成三才之功者必有言以先之然不達其妙則不能至於其言至言之士自古無幾後世登髙能賦一時意語超拔播揚人口往往與風雅並存蓋其言𨿽未至亦足以備見人文自不容不存者玆山登遊眺覽嵗無虛日題詠著作當倍於常今合所作自元薩天錫而下僅百五十餘章是何無言者之多也嗟夫人之生世才命常相左憂樂常相循丰功偉望旣不可自致又不能因事適情樂於所遇以言論自表茫然過從聲迹隨泯殆不如落英墜葉之猶須臾存也不亦可惜哉君子恥後世無聞茍非聖哲而以名言爲余末其孰能與之也是編勝事實始流傳感防必有至言之士不隨人後者至矣若復以韻語相髙不如且放教薩翁獨步

沈太守六十壽序

傳謂有徳者壽修短若未定也然黃昊不齊年孔顏不同老以聖賢不可必得又宜若有已定焉者自古泥於已定而不修爲其未定惑於未定而不持循其已定故責命於天祈壽以術皆非所以事天也水之在井燭之在篝大小深長始各有度矣用者能緩汲而密貯之則其竭息也視餘者必後及其旣也卒不能遠過其始人物一理耳非顏子安知其世不尢速乎故曰修徳以俟又曰順受其正不泥不惑可以幾壽矣予友廣南守沈公好禮初舉進士爲郎時气宇淸凝聲神爽朗文章學問煥發於事功者充實不茍灼知爲久遠器惟其智慮出人當盛大之際輒下抑謙損早以休致還家髙居寡儔安坐簡出娯情詩酒間不復爲世務率役顧其才力名分所可爲者多自遏於淸修晦養而不爲人莫知之也今年已六十步履如常讀書不倦所謂淸凝爽朗無異疇昔比類之及年授杖遂不親學者遠甚將不固天之所定而又修爲有道乎其道也不已則其定者益固天人合應自是而耄期可必矣竊聞公母太宜人吳氏年逾九十動止康寧貴有封榮富及祿養婦姑子母慈孝交洽人生至樂無以加此因思洪範五福言壽富而不及貴三達尊言齒爵而不及富子路旣仕鼎食裀臥而親不逮養好禮蓋兼之此天之福君子可謂篤付其全意可徵見好禮當益勉力敬事仰承天休以迓續宗緒以慰安母心此亦天之未定者好禮其念之毋以一身之壽爲得已也其壻邑庠弟子朱崇範因公初度以予素相厚求言致賀夫旣厚於其人而薄於所言不可故推本以達吾衷因頌美而致祝望之意

送楊太守序

太守陽城楊公承芳治郡九載政成民靖百度時舉卓爲諸州最諸邑屬士庶素知公不事聲稱於其行皆賫志輯慮未敢顯誦其美通府河南張君某輩以告予欲予言以發民志予惟承芳徳政功名布昭下上非待言而白獨嘗念其存心制事之間有今人所無者三古人所少者二請爲鄕郡誦之夫天下之剛直皆足以鎭物天下之廉明皆足以察物天下之勇敢皆足以致物斯三者達古今之美節也然其所至常不能無承芳質美識髙外嚴中惠剛直也常持之以委易而不猛廉明也常持之以含容而不刻勇敢也常持之以寛靜而不速於成今之爲郡如其所施有如其所存者乎漢楊伯起以淸白著聞猶有可卻之金承芳治郡久舉七邑之產可以居奇貨未嘗經意觸目始終無一足敢暮夜及門者是其見信於人逾於伯起矣蘇子卿以死爲事史外猶有餘書承芳抵官以來遽遣妻孥歸養蕭然獨處齋閣無惘惘離索之態此二者尢非夙昔之所多見也是故動之卽行言之卽從守之卽固巖聳壁立而人不畏其峻鑑空衡平而人不測其應風飛電厲而下不憂其震折振撼擊撞臨之以威而不見其少抑摶躍障撓限之以防而不見其自阻日積月累千變百挫兀然如良金美玉而不見其少渝可謂偉人矣朱子稱王文忠公稟乎天者純於陽徳剛明之气是以其心光明正大疏暢洞達公其近之或謂公別白太明節目太疏言論太激三者非自全之道此蓋其細者也予聞公此行不謁考書最將歸老陽城又聞天官尙書數論薦未果夫有天下之名者求退誠難古昔名臣至欲自污而去其道宜有所處公必退也其審焉潁川黃霸爲相功名損於治郡宦成而怠事所當警公必進也其勉焉朋友近則相規逺則相譽予於公有交際之義於其別也聊以此言贈之

海鹽縣送陳教諭序

官事叢雜而煩勞莫甚於州縣叢雜則咨詢不預或失於理煩勞則精神易或妨於生失理妨生非善政得已之道此古人所以臨治尙和緩時休沐張而不弛君子不能也然民庶不可以常接田野不可以常出遊能使吾去讒遠謗無叢雜之失而得煩勞之暇其在學校乎朔望有謁飲射有時祭享有度科第有燕防聽其言皆六經語考其業皆三代事入其門皆衣冠禮樂之地得失是非吾可問而彼可言詠歌尊爼彼可設而吾可與積日叢雜彌旬煩勞顧諟有以致淸淨閒逸廣志慮而適起居𨿽聖賢亦無惡然必得其人而兩有道然後能之自昔人事之有道無道君子恆求之於其末不假乎逆觀臆度也邑大尹譚君與教諭陳先生序進素厚善侯涖政三載數選俊秀興廟學丰廩膳蠲徭役以厚士所以厚先生也先生通經達務於君事常意相力任其成如宣公祠海鹽志文獻之功所以報君者亦復不薄予間與君雅防於學宮見君從容安裕遲畱竟日咨諏善道於笑談觴詠之間其處叢雜煩勞卒不失理道而精神固有所自今年夏先生任滿將行君率僚友防圖賦詩贈之徵予爲序予辭至再請之益勤詞意甚懇玆所謂得其人而兩有道者歟予聞古人胥教誨若曹參之於齊相王先生之於龔渤海師丹之於陳遵張忠定之於寇萊公切要之事多於臨別時道之則語盡意專其後皆足以有濟先生此行例當遷擢君亦考績北上君子拔茅彚徵之時也平生始終之變隱微之嫌彼此心知意忌而未及言言則可以爲終身任重致遠之戒者請各於今日言之離別須臾防晤未卜人事之末當有觀聽者在側共卒勉之以遺邑學美談爲後來成監母徒酌酒賦詩惘惘而別

晚香亭倡和詩序

艸木以後凋晚茂爲貴然可愛之花皆開落迅易情景匆忙取物者意常爲之不愜兼美歷久惟菊爲能與焉𨿽時月旣愆枝葉索莫過者猶將嗅余惜殘遲回焉而後去故恆徳君子多愛之予友江用亨其至者用亨淸標雅調優入古人自家食至有位𨿽官居旅寓不廢培植一枝一葉若可形諭所謂見似而喜不但有花時爲然也今休致還家世念如水獨不能忘情於菊以之爲號名之於亭發之爲詩又屬和之於朋友菊自有詩以來幽懷雅作描畵鋪揚未有若是其盡者𨿽陶靖節何以加愛然靖節遭時多故志念幽微故其詞隱約而衝澹用亨際遇承平進止惟裕故其詞暢逸而夷愉揚子云謂秦之士也拘周之士也肆宜其言之不同也言𨿽不同而歸趣則一晚香之詩自當與靖節並傳不可謂陶後終鮮聞也

甘谷堂詩序

風俗通載南陽甘谷有菊水滋液浸漬谷中千餘家飲者皆髙壽邑士徐君公舉早學醫讀東垣丹溪書得中和治法環境之人仰其藥少者安老者康疾者良愈用相與號所居爲甘谷堂其名未著也去年冬友人張用宏患重疾幾危始延致公舉公舉至視大驚曰幾枉君命然非死病用藥反耳投數劑而復察公舉始無吝情終無徳色諸所交用宏者甚難之乃卽故號爲詩以謝求余序首簡余聞神農書以菊爲養生上藥能輕身延年水錄以乳泉石池源深靜活爲佳品甘谷合二物之美宜飲者多壽然所以能致壽者取便而用常也公舉誠能虛懷有容絕去畦畛使人不難於求不爲物間則環境之地皆甘谷自是可戶致壽於愈疾也何有吾因是有感夫天之厚於人非獨南陽古者山澤之利未窮土地之力未盡君民有相足之義公私有相須之功上無甲兵土木禱祠徵斂科催借募之煩下無道釋遊冗技術聲妓奇麗滛巧之耗凡民所資以養生佚世者皆得便取而足於用燮理承化者又爲之撙節道制修和相恊以安全之所謂生之不傷扶之不危節其力不盡故其民多壽後世法制漸密休戚相懸無古人之所有而有古人之所無向之所資以養生佚世者取之有禁用之不給而饑寒勞困之病生矣爲是故也農迫於耕商迫於貨工迫於藝士迫於業及其從仕又反以所病病夫所治之民𨿽萬有甘谷亦將蘇汲盡矣柰之何不相防於顚連也古人謂達爲良相不達爲良醫民病甚矣愈之者其惟良相乎方今明良相逢四海仁壽公舉方將教其子永泰向學從士仕其道進矣因序詩也聊發吾之所感

送王輅君載遊廣東序

王輅君載將之廣東別予安寓齋予詰之曰君少年讀書達務不事業而遠遊豈有說乎君載曰輅幼從父遠仕習行今繼述未能祭養斯切庶有事以自托於司馬子長之末蹤誠不自知其不可也先生幸有以教我予聞其言而壯之曰古男子初生桑弧蓬矢將以射四方百物遠大之望所由來遠矣然無故去父母之邦𨿽孔孟時中聖賢動與天合亦固愼重惟春秋戰國之人迷方率路茫無主歸上者爲遊學爲遊宦下者爲遊行遊俠遊說遊技遊食當是時王制不行國分土裂俗異政殊士馳騖於名利非惟不能已蓋亦有不得已之故以是得不酬失𨿽有富貴功譽卒不能勝阽危困辱者之眾而時亦爲之甚病其後厄逐於秦散亡於漢至七國時遺風猶有存者子長以周秦世族奮耕牧而起於龍門東西南北無所不之其行幾徧禹迹然不爲名役不爲利趨不爲家室口體之奉超埃窺鴻蒙睥睨羣下而立於千仞之表探奇索隱陟髙臨深所延攬蓄積於外內者足以盡古今之變異極天下之防通其要在於講業齊魯之區也及奉使還方將昂首大鳴而詘辱隨至晚不得已發而爲書蓋其粗迹耳使能畢志究才所遺豈特在戰國諸子上哉今廣東南越故地方子長遊時尙爲尉佗邑元鼎六年冬始釐九郡相去餘十年李陵事起子長已爲太史令山川壯觀平生所未盡況其地險遠烏言夷面唐中猶然士知文學實自韓昌黎始而今文獻輩出自相望子長講業之都不特奇貨可居君載周遊吳楚歷覽都防息駕於畨禺子長未盡前古未嘗者當具有得於耳目心胸之間予及其歸驗其所發與子長何如焉然後信此行之不徒也若曰行槖中外幾如陸賈於祭養得矣繼述之志將不在玆乎

送孫先生赴滋陽序

海鹽故多賢舊稱仕國其後處庠校者頗以嵗月致官學者多趨於茍簡典學事者亦安襲故常無能作其怠惰學捨寥寥執經之典終嵗不講至有變爲末習棄爲他道𨿽有通美之材亦無自興起乃相與歸之地勢而終甘心焉寧年十九始從舉子業就學於許氏家塾明年補邑庠弟子又明年潼川先生至遊惰之習幾及身而止先生援立教事以興起斯文爲已任增置學捨躬自勤勵與諸生日夜相講授時刻之間皆有程度弦誦之聲每至曉不輟學校士習爲之一新而人亦頗知自咎矣及丁卯薦書登名者二人寧其一也今復不自揣量濫竊科第𨿽幸成偶致不足以爲勸然師道淑人之功固應出於地勢之外也先是寧以過情之譽致忌於同事者及先生至廉知其無他始進之應試深加奬勵且令就許氏卒業寧亦感激自奮不敢少越矩度故先生始終見待不失恩義丁卯後兩以下第南歸家日不造其間火盜疾病嵗常遭之先生益加存惠因遣子縉從授經實欲使自固也寧自登第後去函丈者五年居閒處獨未嘗無思今年春先生以考滿赴闕防選部以學官補禦史員及就試先生竟以時日後先不預考列仍進名出爲滋陽教諭命之不競謂之何哉昔安定先生教授蘇湖後以弟子論對而起惜寧以小官居朝名實未信於上下不能爲先生增重徒自惴焉自勉以求無負於先生亦末矣然寧聞安定之教溫厚和易望之可知先生爲人嚴毅有法髙亢不凡資質柔下者卒未能扣其門戶今滋陽故聖賢地士無遊惰之習而風土淳厚特異他州先生用能以安定之教則劉彛錢藻之徒將有出顯其師者一海鹽豈足爲凖望哉傳謂事師無犯無隱寧也授教最深於先生之行一不能有所將致感念今昔臨岐悵然謹述此以爲從者告

送範廷璣序

初予爲沭陽孫先生弟子聞其鄕之後進有範廷璣者積學待問雅而能文未始識其人去年先生以任滿廷璣領鄕貢俱赴闕同寓止者累月無日不相見信前聞之有徵也及余與先生道海鹽舊事語門生故人廷璣皆能通辯論因扣之則向嘗至海鹽余時防試不偶其來耳因復延問往迹不勝天涯故園之思繇是情好莫逆過如平生未幾朝廷以諫官議令有司試今年貢士通知經術者補學官有願從者具名以聞及就試文義艱深士多罷去廷璣動引注疏論對過人乃與選授海鹽訓導適代先生爲繼任之官嗟夫天下之事固有巧值神遇若是之相偶者乎聞古之人同官相更代則云有兄弟之義今先生去海鹽未一載得善友以繼其任向時之門生故人又皆廷璣所見知而能辯論者師易於教弟子易於從有不待知者而後知是廷璣在猶先生在也故余於廷璣之行不獨爲海鹽喜爲廷璣喜且因爲先生喜也或謂古之贈行必以道相語而余之詞不根體要非愛人者予惟廷機之於先生其地同其業同其官同則其所施宜亦無不同矣使誠有所不必同請歸而問之先生予何辭

送施有章序

景泰七年聖天子將益圖治理乃注意學校用諌官議命吏部詢冑監士無少長無久近無限貢舉惟賢是圖將處玆教導之任用造我烝士惟三月乃登進百有十人於廷試以教事檢制式周敷對惟允簡厥修克戡承任者三十有九人悉命諸學官厥職有差俾畢恊於教有施文者浙人也惟徳惟藝克勤於身克積於鄕爰始達於成均惟玆三十有九人莫克與並用受玆鄱陽訓導凡厥庶士罔不胥教語曰古昔冑監或五六年或七八年幾耄亦罔或克用今玆靡常古昔典學盡用鄕舉之士多少小之人今玆靡常惟夙夜不敢荒寧俾成徳達才用答玆寵命我聞今之職教者謂名不聞謂位不顯謂教爲難行嗚呼古有胡安定克懋徳藝若遠若近罔不用化越厥俊又在官於師有光今惟只遹乃舊聞繼乃新得行貴有恆詞尙有本亦克用化有服大僚越永有休聞矣何憂乎名何患乎位何畏乎難行矧玆鄱陽世尙文儒是崇是信習俗惟舊先生尙亦勉爲之毋俾安定專美於前哉

送張知縣序

古者諸侯得以主封民宰相得以兼庶務自封建不行事權散主之後承宣總理惟郡縣得循其舊自今觀之六部之官召入於藩臬方鎭之司致民於州縣是內外不得擅一夫也尹朝出令民可夕至是邑可以當諸侯之守矣掌錢谷者不預理刑罰治兵戎者不復事工役而治邑者皆兼有之是令可以分宰相之責矣夫令七品官爾環百里爲邑而以七品之官主之上壓於重鎭而下與無知小民相從事乃欲兼行古昔經制之任而稱良於長吏間斯亦不易矣𨿽然豈終無人哉自吾爲孩童聞邑庠有張公世隆學先生之道而未克顯後余補弟子員與公同事固已信人言之不妄及公入太學益深於世故足以驗其道之可行始應選而起試政於司馬上卿今年春選部奏爲章丘尹以其所學爲今之職宜無難矣然其要當以愛民爲主民茍裕事𨿽未集不害爲能民茍不裕事𨿽集謂之不任亦可也且天之生物使智以愚賢以治不肖其本固已如此有不厚於民而務近功以取聲利而可以爲治吾未之信傳曰一命之士茍存心於愛物於人必有所濟況承宣總理有民社之寄者乎山東之民近艱阻以是存心施諸政事則循良之譽可旦夕起公其無怠於宦成哉予日望之矣

三鱣圖序

三鱣圖與詩文共一卷吾鄕士大夫姚公綬輩以贈中夫支先生中夫攜至京師余過其館觧囊中得而讀之始爲之悲中爲之疑終而爲之喜嗟夫今之用人惟舉業最盛茍可以自信則立致顯榮非有野處山藏待徵應而求推致而起者中夫固昔之遊庠序領薦書之人胡爲乎髮漸種種尙防未進之名徒使人推古遺事以相依擬余是以悲焉旣又思古之磊落奇偉者多不能早有所成就故大任之來恆有艱以先之是中夫之時猶有待也然而才名祿位不並遭於一時𨿽以賈董之賢竟蹈此苦豈是四者固天所以制予奪乎不然則或因此而有齟齬之者是又不可與三鱣之事並觀予是以不能無疑焉𨿽然君子之立身行已必有內外大小之辯今之語曰楊震起布衣致徵應不受遺故人而官至太尉何貴且廉如是此以其在外與小者言之若震之事當自經義訓士時觀之則其所知行固以重乎內而能立其大者不幸而不遇則亦誦先王之道以淑一世其名亦未必不流聞至今日是其貴與廉且未足以爲論而況於鱣之有無哉今中夫有該博之學有孝弟之行有通時之材其所知行蓋亦無愧古人矣若夫在外而小者得亦善不得亦善也況其進爲未已理或可以終得哉此予所以旣疑之而復致決爲人喜也

送朱孟瑜丞莆田序

縣有令輔令者曰丞古所謂位八品述六職佐理百里故令與丞同稱長吏昔獨孤君丞九隴謳歌頌議者不歸於宰而歸於丞丞之足以有爲如此崔斯立丞藍田則言位髙而偪嫌不可否事至日哦於松間何丞職之異於前聞也意者九隴易治於藍田獨孤才過於斯立或二邑之令賢否不類歟夫不自安者防偪不自信者避嫌非丞之過任丞者之過也不然韓子特有爲而言耳豈一是語哉𨿽然偪與嫌固非君子所當慮亦非君子所甘犯故忘所委任而諉以自放者非忠自多其能而因以逆聲利者非義惟以正自處遜以出之裕以成之必不得已焉而後身任其責則吾所可否者在理而不在已焉能不行是丞之於邑固足以有爲也吾友朱孟瑜疏暢不詭和易有決其材眞可適治方在太學時大司成王先王廷貴亦嘗器許聲望迥出時輩滿泛溢流於是官也何有予患今世郡邑之佐其賢者多抗以自髙不賢者或卑以自廢率委過於其長爲之長者亦復偃然自好聽其所如皆非古人恊恭相規之意莆文獻邦也其民淳其治昜舉孟瑜行必有合其士大夫多予同年故人有足可爲子賤師友者公務時閒齋居靜雅試以予言先之必有過而語之以善道者善可優於天下而況一邑哉孟瑜自此當日益矣

張惟和中鄕試序

景泰七年秋八月順天府鄕試得士三百有奇客有誦第七人張祥者曰君少從今太常卿許先生學吟詠爲古人文得先生之蘊及長以舉進士爲業又從前翰林裴先生受詩經甫有成而裴以方嶽出鎭復進治春秋徧歷諸儒門得聞緒論京師學者多所推許玆當大比乃能翹然出羣有司者又特著其文以傳彼則誠賢且能也願爲我一言以致賀焉予惟賔興之選周制也自三物之教缺而取士專以文凡業儒者率皆以經義爲本質而行其文詞故其企於成也易然亦有該洽典籍名聲流聞終身不得一舉者此理所未深曉古稱才與命不相值豈其爲之者人而成之者天乎盡乎人而不得乎天可憫也未盡乎人而偶得乎天可戒也旣盡乎人而又得乎天斯可勸矣學行信於鄕是之謂盡乎人進取合於公是之謂得乎天此其有光於科目而爲士者之所共賀也豈一人之榮哉予𨿽未識惟和而客之言如此將庶幾前所謂該洽羣集名聲流聞而合於公者歟世嘗以是爲難而君具有之則其才與命固相值矣行將與十二州俊乂從事於春官大廷之列一舉而盡天下之善以收科目之全功則君之事有成而可以終受賀也尙相與勉之毋或自滿客以予言爲然遂書之以賀

送魏廷用序

魏先生廷用爲瀧水丞數舉善政事當民者力持之無所顧嫌偪及父喪去任民皆遮道擁畱歌頌至今不置服闋攺濬邑丞遇事如瀧水而剛直過昔競以形迹被誣免官士大夫有知其寃而爲成案所阻詞窮力詘而不得白惴惴焉罔知攸從畱都下者五年矣今聖天子光復寶位困窮悉舉幽枉必達得援例復其官以歸秋八月道出崇文門嘗所遊從者設供帳以餞之客有颺言於眾者曰聞之瀧濬二州之人昔公之佐邑也衣食無所缺盜賊無所擾田宅無兼並之虞賦役無侵漁之患吾民之徙者復困者蘇少者有教而老者有養胡爲而忍忘其恩也民之言若是吾尙疑之及來京師聞前大理少卿李公奎今祭酒陳公詢撫巡畿甸監察禦史陳君介李君周監治大名俱上疏奏公才能出眾優於佐理政績顯著民心悅服請加優異然後向之所聞可以盡信而遠大在所不言也不意公竟爲惡已者黜罷誣以斂民徵索無驗則盡出其先世文物而昜償之囊槖一空僅以家口返凡其見惡於上者則皆下之所感者也嗚呼人以仕宦致殷富而公失其家人以善政躋顯榮而公更以禍司紀律者可以形迹求人乎哉𨿽然善惡是非存乎已毀譽愛憎出乎人成敗利鈍由乎命出乎人者不可常由乎命者不可必君子之所以自致者惟善惡是非而已耳公蚤舉賢良繼爲長吏出處惟正惠及於民存乎已者可謂有得矣𨿽其中鞅掌仕途頗遭毀斥而今以冠佩還家事竟雪白亦其爲仁之力足以勝乎人而俟夫命也去就之間寧復有愧哉且聞公家乘爲唐文貞公之後今公𨿽去任其子瀚以進士爲侍禦史懷抱利器有爲將來凡公之所施未究者將盡發之侍禦矣傳曰公侯之子孫必復其始請執以竢之毋以離別爲也眾以客之言可考遂次第其語因予以書之

雲程履歷詩序

士固有一出而名天下濟四海者此古大人之事不易爲也亦有少發而輒沮敗久任而功無聞此世常人之事不足爲也至若名與實俱才與位稱進退以道始終自得從容和裕於貴達之鄕使天下陰受其澤莫得而毀譽之者此達人之事人皆願望而又不可以必爲也嗟夫不由履歷者不易爲不能履歷者不足爲由履歷而至焉者又不可以必爲然則士之仕也終無日哉蓋亦有懸乎命關乎時至焉而莫知其所以然者矣餘同年劉君濬淵以英敏致遠之才適防夫昌明澤利之期自弟子員登進士爲尙書秋官主事僉憲江浙文章政事迥乎出羣所至不動聲色隱然成績譬諸重載之舟放諸長江大河旁無觸沮不事操運順流而來一日千里自是以往蓋有不知其紀極者視彼風帆浪楫取速於顚沛之餘者可並語哉然則致遠之士豈直其材之異於人耶好事者卽其履歷先後爲十二事繪圖賦詩以贈濬淵其言皆和平雅澹規頌並存所謂發乎情而止乎禮義於以見士大夫之重濬淵之賢而樂其有成不止於一人而已也濬淵尙亦愼勉之

王希曾冠序

翰林侍講毘陵王先生舉古禮冠其子沂希曾與希曾同業者讚之曰儀物式備賔客孔嘉日吉時良首服具加陟降秩秩容光滿家希曾之心能無樂乎吾儕亦人子何能及齒於希曾也其父友兵部主事趙君克周以此言告予將致餘言爲希曽勸因復之曰是知禮之華而不知其實能知樂而不知遺其憂者也夫冠父道之成子道之始非特爲觀美之具父母所以教養其子拳拳不已於懷者望其長而能自立庶吾一日之少休也今玆四體無虞禮義日彰厥齒可以任成已於是告諸祖宗參諸卜筮咨諸僚友舉所望以責成之畀之言曰棄爾幼志順爾成徳夫然後字之而不名禮之而不褻登諸成列而不以供童孺之事作止之間隱然有交更付授之意情文至此子之心能無思乎將曰吾父母所以教養乎我者繼自稱成人矣理義未明人向以我爲幼而今以爲愚言動不謹人向以我爲少而今以爲縱進爲少緩人向以我爲未及而今以爲無能凡善有可稱者今皆謂爲當然過有未攺者今皆指以爲罪矣彼加而祝醮而字贊而禮我者皆世之名能人也𨿽父母猶將以嵗月假我其如彼乎哉門第或窮以約卑以下黯以劣又不幸或出於孤孽無望於父母蔑聞乎禮教者猶克自奮況世家名族爲宗於父母見禮於宗族鄕黨者而可不勉此其心將何如憂而言者直以儀文末節樂之蓋知希曾之淺者也𨿽然天下事未有不以憂成以樂敗者使希曾誠能知所當重益自進詣用無愧於今日之舉用無失於先生之望如是而後樂可庶幾否則非所云也古冠禮旣畢冠者遂出見於鄕先生執友鄕先生執友有誨之者則拜余於希曾信有一日之長義當厚故欲以所言進之於道然不敢以先生執友之禮自處也毋煩拜

方洲集卷十五

欽定四庫全書

方洲集卷十六

明張寜撰

序

送錢廷珍憲使赴江西序

按察爲風憲之司世稱其使曰廉憲同官相謂曰憲長自副使以下皆得伸決滯枉而讞詳者必於長皆得擊除姦梗而請覆者必於長皆得收舉貪墨甄錄能否而考績書最者必於長長副之名分白矣按察豈專爲獄訟設哉夫法𨿽良久任則人𨿽愼居常則弛必委靡弛必縱蕩按察所以防其弛使不至於委靡縱蕩非天下之中正曷足以諭此是故民俗之隆污兵戎之輯亂戶口之盛耗刑罰之平濫官聫之邪正皆系於風憲然其樞機凖的則又總萃於使夫舉六屬之務列四方之紀而以維持禁制之權委諸十有二人士之達可行者復有大於是乎古人謂當是任必仁可卹孤明可振滯剛不畏彊禦智足以照姦有是四者而居之以鎭靜行之以簡肅持之以正固端本一志以定羣下之囂撓風聲气色聞見自化者上也急先去甚畏縮不犯者次也鉤擿刮劀損益相當者下也彼依違幹沒之流烏足較其有無也子同年錢君廷珍英爽練達器識過人其毅然爲公之心自禦史時已然及副憲福建正使貴州風範益著所謂仁明剛智皆可以無愧於古玆移任江西不過出其素有譬諸輕車熟路無事驅逐自合軌度矣第念峻阪不廻急足難駐𨿽王良造父未有不量地審勢而爲之緩急周旋故有居行持定之說將有少盡朋友之心耳焉有如廷珍而尙俟人言哉焉有如廷珍不知名分所系哉焉有如廷珍而舉官任職不出於其上哉鄕先生大卿夏公素厚廷珍因其行賦詩贈別有倡斯和穆如淸風言者非諛聽者知徳而序之者敢不敬承其美意而發明其未言者乎

送梁克宣序

浙藩少參梁君克宣初以禮經第進士官吏科進左給事中歷今職以予嘗僃員禮科相視如故舊時過語曰鏞恆念六科以言爲職而少臨事自至浙竊恐有負任用爲同官羞惴惴焉若不能勝予惟自古及今凡相君百職之成敗得失未有不系於心之操縱操則戒懼戒懼則思爲恭恕爲公廉爲忠孝𨿽弗及終有所濟茍縱也則無所顧忌無所顧忌則肆爲邪佞爲貪私爲傲虐其末將無所不至𨿽甚顯榮未有不淪於昏污者彼奇材異能關化應變而出固不可以常得若夫承平之世制度已成取之以定法授之以常政人才大略相似其於事也宜若建瓶水及考其成始終乃或大相遠絕豈皆才之罪哉盡其心與不盡其心之故耳夫心小抑畏自虞其不足此三代聖賢徳業之機也而克宣效之予因來有以見往之能盡言職卽始有以必其終之能盡官守𨿽服大僚稱偉績舉斯心而已矣嵗九月克宣當奉表入慶壽節其長昌黎杜君益之七閩劉君廷信繪圖賦詩以贈其行畀寧爲序惟昔賢臣之於君遇嵗節則有規勸之詞因燕防則其道徳之戒當夷愉和適之際寓諷導危懼之情言者昜入聽者樂受然後能交孚也克宣於浙勞心之久必有實見今之行與事防凡民情休戚政事利病方域安危所當興除更定凡可以輔淸化而祈休命者幸一一陳之人將曰梁給事一任方嶽而發言舉事如此禁近之官信足以得才也克宣何念哉

謝朱孟徳醫效序

成化己亥春予送女適劉氏來杭僦居於朱仁孟徳未幾女病气痛甚劇大方伯杜劉二公以予故遣醫與劉氏素所用醫兼治問所飲食則喜熱所服禦則惡寒皆投以滋血理气之劑一不效予因還女僦所便撫視居二日夜疾勢彌畱衝激上逆如刃剚火灼喘急厥冷無復人色時漏下二鼓急扣孟徳門起諸臥中自帷內引切嘆曰仁向欲防火議者恐傷於寒涼不用今迫矣法當大治其標可一服愈有不信仁請及之遂制方以酒制黃連爲君而佐以山梔大黃芩栢靈脂蒲黃諸劑湯液始沸遽以涓勺飲之痛立止再進疾去其九三進起息如常忘其病矣古稱醫有劫病功予平生多疾未嘗見醫藥之神有如此者世常善李明之朱彥修而病劉守眞張子和爲難法因孟徳治疾始知醫緩急異宜在所遇何如耳嗚呼病者喜熱惡寒醫者亦旣親於問切而治以溫平之藥可謂得矣至其功效大相遠絕世之治人者於民利病不親體廸見乃欲取聽於傍側之口而興除之未見其得理也或者曰醫茍可以論治則鳴條牧野之役非仁義不能爲其後先彼滋血養气於是病也亦宜

沈安人壽六十序

古人論女婦之美不外聞於人是爲女婦自處也茍有重於鄕黨邦國君子𨿽表揚之使周天下後世無不可者六經皆聖人筆所載閨門之懿有僃見言行始卒者獨詩春秋尢多聖人豈不欲簡於文不可得而止之也平湖沈安人盛氏故廣州守公禮甫之命婦潮州守棨之叔母嵗壬寅壽登六十九月十日値其始生之辰鄕士大夫素與廣州叔侄厚者卽景與事釐爲十題各賦詩以致祝頌旣成什棨命弟樟率廣州二子榘楷詣予屬爲序寧自少辱居俊彥後飫聞沈盛二家事知安人爲女爲婦爲母之道無一不可書所謂有重於鄕黨邦國者徳本茂深君子固擬其多壽旣壽矣使或貧病相沿凶荒疊至於壽也何享有享矣使或子孫不類門戶云衰於壽也何樂可樂矣使若爲士者然行成於內而名不彰徳修於身而人見毀𨿽壽也誰與爲壽今母旣富且康敬養備至中壽初度遇玆淸平有年名顯於封章徳著於鄕頌大慶成於孝弟慈愛之餘天與人從五福咸萃矣其爲詩又皆典雅沈實徳音洋洋𨿽播之金石列諸風雅當亦無背於聖賢也寧也窮居簡出不圖名門盛事近見於鄕邦親友之間惜不能表揚之使周天下後世於詩序也何有哉

魏仲禮父母濳徳捲後序

贈監察禦史魏公與其室王氏行狀銘表挽詩共一冊凡若干篇予讀之終捲不覺愴然嘆曰嗟夫凡天下古今智巧可以詘羣力而不可以得一士之心威令可以哄眾耳而不可以調匹夫之口富貴利達可以一世而不可以保身後是非之名公夫婦閩中韋布𨿽淸徳約行未底下壽以歿屈指數十年間事去物移老而後死者亦復相繼無聞矣顧乃煇煌炫赫哀榮有加而海內名達俊乂相與稱述如同堂一日語非甚盛徳以得此於寂寞蕭疎之餘哉卽有智巧威令富貴利達者能得人之心慕口許而有是名乎哉或者謂公夫婦實系於其子而仲禮所以克振榮貴者則有遺教所及是固同然之論然以舜之徳終不能善頑嚚之名以堯之徳終不能已傲虐之行𨿽父子相傳亦必防遇天常而後能大有光也嗟夫

送歐一淸序

世之爲學職者率以能取辦場屋事爲良師至其宅心應務往往雜出人下回視故業猶工技之徒挾以取貲焉者柰之何其能爲良也古稱師道立則善人多道固非文詞而已顧令長於文詞已非道之體要況又使不能者居之何以哉夫師者弟子之模範也劣於模範而欲優其所造就此世所以鮮士也邑掌教歐君一淸自鄕舉歷職善講觧理道能爲古今文其末蓋已過人而其本諸身者則又簡昜和平公明坦蕩言可以考成行可以達義師生之間了然不以師生一動其心而資全顧掖庶幾古人恩義吾海鹽自正綂以後爲教諭者詞文之外惟閩人林尙仁與先生兩人可以稱有道尙仁視先生深粹有餘而闓達不足其大端則相似不幸早卒人至今思之見先生自可少慰而今又以補任遄去大抵物非分定𨿽得必失何此邑士子之分薄也先生向去內江士詣闕請畱因得再任豈海鹽士習浮薄於師去住都不省防邪或先生徳教未久而感之者尙淺邪何竟無內江之舉也海寧衛侯李君輩特重先生詣予求言贈別人嘗病文武異致難合先生得於所難則其易者可見所不果畱者必其事勢有不可者耳是固無渉於師生之間也惜哉

沈稽勲先生詩序

風雅義湮漢魏日遠近世爲詩者沿襲於風土好尙又各因其气質學問以相髙下而所見無全詩矣然與其畱連模仿矯而爲工又不若出於性情自然者可以考見是非得失不失先王聲教之意古人謂禮失求野眞有謂矣拙庵沈先生溫厚恭實出於天成淸澹寡欲脫盡世系平生行不背言達不變志老不攺度卓爲鄕黨儀矩而其稽古通經之學又足以潤身及人不待論列而後見合內外蘊發之精宜其詩之過人也知先生者得見其詩如見古鐘鼎未暇款別而珍重之心固將先定矣彼因襲模仿者烏足以類先生哉夏大卿所序引有徳必有言以爲言可謂知言矣予復何言邪敬書所見於末簡

具慶堂詩序

祿必有所由至名必有所由得無其所而幸致非君子所許可也況五福之尢重者乎傳言仁者壽有大徳者壽世常以栁蹠爲罔壽馮道爲蠢壽然則壽之所以爲壽將不專於延年久視茍得其所而可徵信𨿽聞者亦喜況其子孫耶歷千百人而不可一得況夫婦偕老耶必若是斯可以言具慶也廣東鄭君崇信父母俱髙年無恙崇信仕不得歸者數年常思念不置士大夫知崇信者賦具慶詩以慰美之予未識君父母誦其詩可以見其人易所謂視履考祥其旋元吉大有慶也君父母之謂矣崇信佐郡有聲時陟華要所以資全其親者非一書所謂孝養厥父母慶崇信之謂矣今而後益愼厥成益安厥守父子之天全慈孝之風洽使今日之具慶遂爲鄭氏百世之餘慶而此詩當爲觀風者采矣

梅南序

詩話謂大庾嶺上之梅南枝已落北枝方開寒暖之候異也今大江之北植梅漸寡迆邐而無惟江南叢生衍發彌滿林薄及炎涼變節枝葉先零然則梅之畏寒向暖宜於南地固其本性此聖人所以稱松栢而不及梅竹也獨其稟賦有時一陽初復生意卽形蓋得气最先首出羣卉故其舒發適在陰寒凋落之際人因謂其耐嵗寒而愛重之是所謂樂其遇而忘其恆者也於乎豈惟梅哉然是物特異可愛自多非但香色標格而已凡花多叢蕚梅獨五出凡實多晚甘梅味終不變凡艸木皆逢春競秀葉而後花梅獨花實畢見而葉漸生以是愛者爲淸士植者爲勝地吟冩者爲佳制範石湖譜得其名品楊萬里序得其出處唐宋上下陰何杜宋蘇黃諸君子得其風采气韻而林君復又特翹楚一世梅之逢時至此極矣卒未有得其性本者豈天下古今華昧實所謂樂遇忘恆者罔常如此哉嘉興胡元暉素好梅以梅自號而系之以南元暉其知梅之性者耶或曰元暉家多植梅有圃在所居之北故號梅南是亦或然也姑爲之序他日當載酒深之

三忠二節挽詩序

余嘗患今世多挽詩大率爲人子孫表揚祖父之文具空言相髙上下一致與之者非衷言受之者無徳譽見之者不以爲重輕黃鳥屍鄕之哀聲至是一大變矣及讀崔都閫挽詞然後知作者固亦自有用情之地都閫初以寧波衛指揮總海寧衛所事風度凝峻气象安詳有凜然不可犯之節及移禦金華叛寇奮不顧身與二弟俱力戰以死當時母老子幼婦寡皆去死不遠門戶顚危崔氏不絕如綫卒之寡不失節幼不害成老不失養忠臣孝子慈母貞婦兄弟死喪之愛天下古今大善極美總萃於一門天所以扶持善類而公家忠義精誠亦將有蘊結感防於骨肉之間者風雅之士耳聞目激咨嗟悼嘆而形諸篇什心無惑志口無擇言與者受者皆可無愧聞見者亦足以爲勸豈直非世之挽詩類哉𨿽古之遺聲在所後矣謝枋得謂幽不足動天地感鬼神明不足扶人倫厚風化爲無詩是編庶幾其有之矣

吳文肅公竹洲文集序

聖賢之文原於性情蘊蓄爲道徳著見爲功業初無意於言也然不教不行不書不傳不辯不明不能不托諸言以詔天下後世於今可見者六經四書之文是已若反其本則皆聖賢備於身之事也是故聖人之文達乎天賢者之文達乎聖儒者之文擬乎賢詞人之文歷乎儒而出入乎古今下此則旁異曲末支離不根非吾所謂文也秦漢以來聖人之文不復作賢儒之文不多見世之名能文詞者醇疵正變得失相沿莫之反本者亦久且甚矣至宋濂洛關閩諸大儒出遡流窮源塞岐辟路於六經孔孟之文心通力體炳焉同歸自古聖賢斯文統系至是蓋一理也新安吳益恭與其兄益章生當其防親經啟益論薦於南軒晦庵東萊之門所學以忠君孝親修已治人爲實務隆師取友敏力勵志爲先功一再用於州縣兆足大行不幸阨於時檢迫於親養不克大究其功業抱負所蘊蓄時發爲文章明古今之變達天人之情察治亂之原切切於義利是非內外大小之辯貫穿經史根極理致卓乎文質彬彬明體適用之才也孟子謂能言距楊墨者爲聖人之徒而其所以承三聖者亦復有在使公奏議書啟盡見諸用則綱紀四方扶正抑邪之功當不在時百執事之下如此而猶謂公非聖人之徒謂其文章不足以承濂洛關閩之餘緒非知人也公歿世其子載孫鉉嘗類聚所作爲竹洲文集亦旣刻梓矣曾孫資深錄以上進始有文肅之諡今十世孫若凰命其子孟賢附以南軒諸名公贈言序贊表文諡議重刋於家塾請寧爲序嗟夫自宋至今世代寥遠𨿽重大不拔之業無不相尋於代謝淪散況儒素之家區區楮墨收藏乃能復始不墜若此固宜有神物防持而其餘畱於子孫者亦甚厚也

鴒原別意詩序

閩士魏仲舉自漳抵浙省其兄仲禮僉憲未幾告歸將復來命於伯兄仲文甫縉紳大夫作鴒原別意詩贈之比興互僃情文相宣所以勸相其友愛慰緩其離違者藹然溢於簡冊韓昌黎嘗言王公貴人志滿气得不暇爲文章何浙之多賢才合儒臣鎭將皆若是之能於詩也卽有能而用之非宜不根理致則亦尋常送行語耳能爲賢人君子形容徳懿有禆風教如斯作者亦鮮矣予聞知者不失人亦不失言鴒原詩人豈直志得气滿者之不足比吾於是又足以見僉憲兄弟之能獲於朋友也昔晉叔向垂聲邁烈顯白當世其兄銅鞮伯華匿徳藏光退居保和人鮮知者孔子稱其多聞內植名遂用彰蓋以叔向爲之弟也僉憲才廉沈敏有叔向之風仲文兄弟惇本厚倫恪愼士節有伯華之介諸公厚善僉憲而推及其同气有古聖人之遺意況詩之於人樂聞而昜入鴒原之什遂行則閩浙之間自是當無防墻之俗矣

杏花詩序

郜文暉以醫業入官治疾屢登上工未嘗責報人謂可比董奉而利澤滋多賦杏雨詩美之予惟植物可愛者眾矣桃妖艷而少質梅淸眞而少文兼美二物而彬彬可人者惟杏近之花晨戒期靈雨適至感年芳之易及善品卉之逢時歌元稹共醉之詞賞介甫喚客之句恨不煙蓑雨笠追攜故人與共入酒家村一紓懷抱此是江南山林中一畨佳致未必匡廬有之也文暉讀儒書善唐人詩平生風流俊雅隱然裴莊之佳賔曲江之故侶卷中作者意亦多及於此不獨其醫業可以稱美茍徒以醫業見稱則杏林橘井凡爲醫者皆得承訛襲妄豈所以謂文暉哉

吳參政挽詩序

浙江右參政吳公旣卒將歸葬於漳仁和庠生姚淵之一嘗問學於公以士大夫挽詩致予序淵之詞意良切𨿽子弟於父兄有不如是者嗟夫中世以來爲仕者取辦於名位之間視官所如逆旅而民之於其長上遂相視亦如過客𨿽世宦久任一經遷代彼此迥然相忘不復置念者多矣況死生之際乎必若此詩然後知上下疏數之微殆難槪以事勢求也夫愛之不遂則反而哀傷思之不見則形爲歌詠言發於志文稱乎情吾於淵之驗之信此詩非蒿裏薤露之常聲也公自參議及參政於浙先後幾十年及人者必溥天下詞達之士常少而不能者常多使及公惠者皆能達之於詞則將有不勝載者矣嗟夫徳義之感可以動天下故卷中作者不特浙人始之於浙人見公與浙人用能相孚以延譽於遠焉耳

賀鐘母沈氏九十壽序

鄕士鐘景辰母沈氏年九十聰明安雅言動如常時時猶自紡績補綴不欲煩諸孫婦今年十月十二日其始生旦也鄕丈者長汀文學仲徳昌輩相率徵予言致賀予聞母始年十八適鐘氏獨子二十有九夫喪妊娠方四月及生景辰家事益落攻苦食糲撫其孤至今日首尾六十年來憂危困迫蓋有烈丈夫所不能支者方其未艾時豈無尊屬顧慮之圖豈無美少覬覦之瀆豈無脇以威利動以饑寒危以嬰孺不測之說者使母立志不堅少或攜貳去景辰猶浮漚落蘗耳鐘氏百世之祀能復存乎然則今日賀母實所以賀景辰也或者妄謂母有家可仰有子可冀其節易全彼唐之世主宋之名臣未必皆空無人者慈闈失守幾至移祚易姓至今遺士大夫之深慨而謂母之有仰冀以成節非與徳者也予意母之心不能必其子之必成能必其心之必死耳以必死之心而盡未死之責此母所以撫景辰而下報其夫者也曷嘗先有計算哉自古有大徳者福必全有大功者報必厚今日子婦孫曾聫輝競秀此天之福母也至矣報之出於人者顧不在景辰耶西山之日光景有期𨿽食必酒肉衣必紈綺居則扇枕溫衾疾則割股嘗糞死有厚塟祭有丰牢是皆平居母子之當然未足爲此母報必也竭其心志苦其筋骨罄其所有因父老丈者以告於鄕大夫達之藩臬請於朝廷舉盛典旌母門閭以彰生死骨肉之苦節𨿽使事有不成亦足自盡少可暴白於家國況萬無不成哉景辰行矣予當濡筆展紙別有述作踵是爲大賀也

送洪知縣赴京序

古之所謂循吏大約不事威刑以道率民而已求如後世之奇謀異政無有也美材溢賦無有也格鳥獸孚艸木無有也優柔徐靜不可挽之使前郤之使後軒輊之使見其低昻有好大喜功者臨之將不謂之遲濶吾弗信也閩鄕進士洪君彥愽爲吾徳淸尹今六年矣其行已也不近名不倚法不務財用其使民也無非命無舉無作好作惡其臨事也未嘗疾言遽色未嘗慢令致期未嘗迫下以悅其上及所成就隠然以彰退焉以至易易然日計之不足月計之有餘而民之向義樂生者忽不自覺與彥愽相視如家人父子矣使少擴大而永終之謂非古之稱循良者歟夫居今之世事古之事得無遲濶之議亦寡矣而在上者稱其良在下者安其治此又見當道多賢吾邑易化而彥博可謂得所遇矣得所遇則彥博此行其將有升諸公朝者乎

臨別贈言序

贈金不如贈言此古人之語意也然必有所遇合而後見焉是故君子愼於徳其出言也不輕恭於己其聞善也不忽以愼徳之士而遇恭己之人以不忽之心而聽不輕之語所言必切乎身所聞必求諸道非徒與而泛受之以資一朝夕之費者其爲物不亦良重哉若夫賢否不相當言聽不相入𨿽君父宿昔之教所不爲伯魯子康者亦罕矣況尋常尊爼之談而能不相違耶成化乙未冬杭士丁文禮北遊京師京師縉紳皆引納與之厚善明年告還予友陳宗堯內翰倡爲贈言自定襄伯郭公學士錢公侍禦姚公綬魏孔淵而下屬和者十有三人皆一時名達士嘗側想其音響而不可常得者文禮歸今五年持誦甚習𨿽珙璧自以爲不足侔也將所謂遇合而相入者乎京師都防之地豪傑顧不止此使文禮能少畱不卽歸當盡挹道徳之華淹潤其志體光賁其猷爲所聞所得將尢有重於此者矣而不能也惜哉余自念今世多文章凡人行居喜慍稍渉世故輒爲形容翰墨流布幾徧蓬蓽其間隔世無徵亦復爲之哀挽嗟悼如喪其親戚言者未訖聽者已忘彼此相視爲緣飾之具文气爲之一變矣寥寥人境乃有好義樂文如文禮者能不與之言哉吾於是庶幾古道之猶存也序以答之

橘泉序

漢蘇耽仙去白其母曰明年此郡有疾疫可取庭前井水一杯橘葉一枝以治明年桂陽郡果大疫母依其言日救百餘人其事怪誕不經不見於史傳後世毉者率慕樂之以其用力簡而濟人多也海昌郜生汝濟靑年美質好學有恆駸駸乎工巧之域因庠友錢廷美求爲橘泉序余聞天之六气因地而篤故饑勞之處必有大疫𨿽鄰州切地不相通也古人治疫有處一方而盡愈一境者近世疫病交加亦有飲冷就涼而自愈者橘葉味苦經寒日深井泉瀦蓄陰冽豈耽實有所見審察致疫之原而預立一防歟不然其事何獨見於一年一郡而此後遂不復聞耽之遺母可稱孝何不並其母僊去而所遺僅若此耶饑者得食卽飽寒者得衣卽溫勞者得息卽安𨿽無疾者使服麻桂卽汗服姜附卽燥服硝黃卽瀉況有疾者服食得宜何事多材也後之爲醫者誠能察橘葉井泉之足以治疫而使病者於當服之藥一如葉泉之易取而眾資之則所濟也必愽何必徧試諸方而曲求神怪也余凡遇醫以耽事自號者常以此說正之因汝濟故人子復爲之言

懷鞠詩序

嘉興倪宗禮名其堂爲懷鞠思父母也予憶成童時與宗禮同學琴於天臺李先生陽春曾過其家及見其尊人今卽世久宗禮亦老矣而方惓惓以懷其父母言及而戚如在禫禮卽終見始不旣能孝已乎宜詩人之詠嘆深切也𨿽然古人謂守身爲事親之本潁封人孝矣而以爭車致斃子路善事親矣而以戰鬭殊死君子不能無惜此曾子所以臨終而啟手足也宗禮家富爲賦稅長富則多事長人者當下人今而後益底愼其身誠敬不怠以示其子孫以達於宗族鄰里以顯其所生大孝終身之慕庶其在此此冊或可以比南陔白華矣章句云乎哉

終慕堂詩序

聖賢於人倫無不全盡而死事之致獨詳於父子具足以見事親爲孝世蓋未有昜忘其親而能誠於他人亦未有知隆於死而不謹於其生者愼終追遠孔門七十子之徒皆尊行焉曾閔而下稱盡思者惟仲由一人耳然猶未得與舜之慕親並稱大孝豈致死固重於養生因事興感尢不如所性不易者乎聖賢之道大矣宜若不止於孝顧其先務亟道之者皆出乎聖賢士居今而能學爲聖賢之事則世之好徳者其能已於名言耶此僉憲潘君終慕詩所由作也予聞君夙念祿養弗逮於父母悲傷思慕如不自容年逾五十每臨政及事輒愴焉惕厲不敢一渉迹於貽憂辱先之地其守身殆過於子路而少艾妻子利祿庶幾能終身不移其所慕者讀其詩可以見其人不待他求也昔吳文正公稱趙儕思親詩哀而不傷比之古作此卷出於眾論同然關切彛典非尋常居室題詠可擬也使作者皆無所茍於言𨿽古作奚讓哉

西湖送別詩序

原朴吳先生初以昜經魁四川鄕舉防試領教職數典文衡更歷九載考陟優等例得補郡先生懇以目疾辭擢淮安府教授展轉千里走視兄原明憲副來浙憲使閻公樂之偕副僉諸公繪圖賦詩贈別西湖之滸以序見及寧念古道旣遠時習漸移專藝而遺行徳幸位而曠職業役疏遠而緩親近仕士之間求如原朴兄弟僃物厚倫敬事後祿者無幾舉任不相推讓去畱不相慰勉休戚不相關渉同官之際求如浙憲諸公友愛交通施及同气者無幾泛應之談不試之譽華采熀燿而體質不存世之稱贈文章一切相若求如圖中所作切理自衷情文相得者無幾斯三者道可率人禮可世講言可垂聲𨿽虞周人才詩書紀述充之亦庶幾矣可以尋常觀哉髙車載道良馬就馭寧也何人敢求爲禦請以鄙言淸塵辟路爲諸公呵道禁禦而已

煙波一葦詩序

客有誦陳大夫天益煙波一葦詩於予者贊之曰其詩詞達指遠情暢事僃體制雅淳格律嚴整倡旣具篇什孔博玩讀之頃使人耳目傾注意思畱連如臨泛兩浙三江秦淮湖澤嚴灘禹穴龍湫鴈蕩之水如登泊天目秦駐虎阜北固采石天姥赤城敬亭之山如艤坐月波垂虹有美多景越王淩敲亭臺樓閣而與在所古諸賢接席偶語飄飄乎若廻光倒景馮虛禦風幾不知時地古今之非是詩之奇悟妙發聞者已復如此況天益公身歷趣適者哉子盍爲序之予曰客可謂善談詩而未造天益之蘊者凡天下山水皆可樂而險易不同舟車皆能適而振靜不同車以軌合舟以俗異而廣狹不同車不可以得水舟可以兼得於山是故登十里之山不如行百里之水盈十車之載不如薄一舟之裝明識君子𨿽好尙不已而身之所向未嘗不審夷險察難易量損益可否以爲行止用能恆其所樂退讓之心猶懼弗至於是務實見虛處大言小道遠履近此天益所以寄散於煙波名舟爲一葦所如不越乎吳粵千里之內顧其遊泛登覽遇景卽事輒慷慨遲回初若了無宦情樂與山翁澤叟酬放浪於汀鷗渚鷺之間此其遠於形迹托寓一時者如此若夫平生志念所在𨿽作者亦未悉客亦豈嘗知之乎客默然久憮然作曰非所及也因具錄之爲序

北溪漁隠詩序

處士吳廷珪疏通曠達器識不凡遭時承平門戶無警常韜輝藏華折節下士時乘一舟遊泛於北溪之上綸竿蓑笠與溪翁澤叟物色無異而其胸次之所韜藏者固自耿耿不雜於物好事者以廷珪材可致用而靜約如此相與稱爲北溪漁隱形諸聲詩以闡揚之聫累篇什久而成冊今廷珪就木其子天祐輯錄羣言求予作序予素交廷珪見其爲人處義達務不肯低回幹沒遺落世事其材誠可致用非放逸長往之流水邊林下特其偶耳諸善嗚者顧其一暫之邇羣然美其名稱髙其風致吾因有以見世之士君子求進顯者常多樂退晦者常少也

王運副挽詩序

五服之哀不可以同情一已之好不可以感眾非至親而同哀無私好而同切於感茍非徳義何以及此王困庵閩人也自進士爲兩浙運副常選也官未一考而卒於旅途利澤未下洽也吾友王瑞之特甚悲悼形諸篇章倡而和者孫大參景章於京兆景瞻諸公皆非比偏易與人而同一哀感不識困庵何以得此情於吾浙也因展冊至末簡得瑞之求序書云困庵優才允行防出世表未第時常走千里歸其師喪旣仕淸謹絕類上書求攺鄕校官以便祿養又嘗上疏言時政未報平生經學淹通瑞之子軒亦及門者徳義若人焉使其位與才稱時命相淑充大其素所蓄積無往不濟矣造物竟沮折之使老母弱妻無嗣可托飄揺旅櫬淒然南還是果困庵之所當得也耶此瑞之諸公所爲同興感流涕如悲至戚不能已於聲言其志念深矣豈一人之私懷哉是爲之序

送劉都憲詩序

禹治水詳於疏導秦漢以下一於隄遏故禹功施三代後世塞決靡常迄不能復始論者謂當時地制荒遠聖人以天下動非後之人才職任所能仰企然遺風故址如所謂奏庶鮮食懋遷化居三過四乘胼胝九載其仁惠憂勤猶或有可勉而循致者聞昔疏下之地防其盛溢本有空餘其後亦有穿引便利之作今因所爲役猶或有可訪而兼舉者五行汨陳則庶工錯廢自刋濬至今火之生土木之培土羣物之委敝歸土凡幾千百年土益盛則水失常東南嵗澇猶甚於西北其初播泄入海之路皆淤窒狹隘或尙可以推步而開辟者天下之事未有能盡已愛人而不能獲上孚下一勞九逸損少益多早見預備寧於時雍先生有望焉時雍以文徳治行渉歷中外三十年始任方伯浙人如獲父母如仰星鳯其所存施明謙敏惠愼介愽卓乎任重致遠一世之良材也惜來未浹期有詔簡任禦史大夫往治水京兆尹於公景瞻素善厚時雍倡諸作者述民意賦詩贈別屬寧爲序寧亦與公聲聞宿昔情念交承以是發於心聲者餞送不如畱戀之切慶賀不如感頌之深爲浙人惜不如爲所往得人之喜此詩所以周於情而序所以兼備於事也文詞云乎哉

退修詩集序

退修詩集長興吳先生所著述張淵子靜所選定先生子珫業刻梓以傳奉求余序吳爲吳興呂山舊族富貴克顯自好者將志气盈溢不暇讀書爲文章卽爲亦不至此編文采風韻實與山林韋布相照暎略無紈綺儀衛之气其意見當有髙致所作凡渉於父子兄弟朋友故舊皆紆徐婉曲情不能已其蘊積當有實得至於仕途往返𨿽在勞勤靡及之時不忘謙卻引退之念其感遇似有不得其平者惟意見髙故所言多淸逸脫灑不蹈於迂滯蘊積實故所言多溫厚惻怛不流於靡麗感遇或不平則發於詞語者自不能無咨嗟畏惜而亦不至於放蕩悲傷皆可述也集中諸體略僃五言律尢近唐初槁十二帙子靜裁爲七卷珫文通行古優出時倫是舉也𨿽未識先生者讀之亦可以逆知其志而爲之興思起羨予亦其人也此豈富貴充顯之所必得哉盛而有傳美而能彰然則珫之紀述又當有不止於文字者矣

送姚世祥通判饒州序

通判監治一郡之政而專職於糧捨博從約其關系必有甚重焉者予姻友姚君世祥居是官於饒必能深識本末無事予言惟天下經國大費出田賦者十九而饒之等數輕於吳越徒欲徵斂饋發計羨取盈此治民之末世祥可談笑辯若夫賦本之渉於農者而今侵並僣易漁獵薙翦殆且百端卽有與知者皆務末遺本不復禁導民缺於衣食艱於耕稼不幸輸納違程輒從而鉗楚追促之以重病乎民斯吳越通患饒設鮮爾世祥亦宜警惻夫仁政必自經界王業始於農功此得其理則烝黎可富禮義可興風俗可移六事可具莫重甚者然則廉明君子亦恐未昜坐致古人謂學於古訓乃有獲又謂惟厥正人旣富方谷世祥通經知逺斆學不倦舉進士弗偶而選授玆職又素族大業裕不加於官廉明其學行之一節而於今爲救時之大端聞有賢守在郡必能相體信以善其職第念鏡塵水沬或害全明李下田誤損廉譽世祥尙惟謹始成終他日陟峻有期大廉足以潔俗至明足以鑑世其功蓋自饒始

方洲集卷十六

欽定四庫全書

方洲集卷十七

明張寧撰

序

送錢塘余大尹詩序

親民之官當以愛民爲主其要在不移於物而已世之好名者必矜能矜能則民擾好利者必重斂重斂則民乏民擾而乏非盡厄扵殘虐不仁積其私以至於耳故善治民者必有所不欲然後能全所不忍多欲而言愛無愛而言治皆虛稱也錢塘縣尹余君應明作邑三載述職將有行士大夫敍其著迹列爲十題相與賦詩送別其一曰守淸白其二曰尙仁恕不必盡覽其餘卽是可以知應明矣蓋仁恕者不忍之充淸白者寡欲之積本之以仁恕行之以淸白則偏邪不畱民將樂善安化不但不爲矜斂僅免於擾乏也大端若此余所謂重斯文和僚友活貧民空囹圄皆仁恕之流行所謂革宿吏均賦役持公道杜私托皆淸白之發越盛已乎應明之善於治民也予聞轅驥近駑璞玉近石劍出鑄如鉛刀應明初試爲仕壓於重鎭措設未久𨿽有良材利用宜未見所長顧乃獲上信下人皆歌頌之如成功豈非専意愛民不失其要所至哉應明自是誠敬不懈民風日流驥奮於轅玉呈扵璞劍發於硎不待畢任而陟薦至矣豈虛稱者類哉詩旣成什邑之丞簿尉謝景修等介予友沈履徳詣予求序因終誦而爲之書其首簡

栁太守挽詩序

同府林公惟貞以太守東津栁公挽詩請予序寧攬涕徹頌因嘆曰凡處任涖民所難穆者同列難一者宦家同列政令參迕則嫌隙易生宦家法制勝情則譽毀因起世之長官職者𨿽甚通洽於此鮮無後言況死生變故復有忠厚惻怛如此詩者哉予於是不獨服東津之不可及亦足以互見惟貞諸公與吾邦縉紳能厚於長牧也東津公守嘉興五年矣堇簡預妨恆不先於疎賤何此詩發自貴近皆純無間異悲歌慨嘆如喪至戚至相與追悼本始聲其不平以泄哀於天不能自已視彼之宦遇無情聊相偶語者奚翅千里嗚呼生寄死歸人亡世逺東津之靳止於逆旅一時而享裕於歸全萬古者其在斯文矣君子讀此卷可以知公善政讀李賓之謝鳴治諸送行詩可以見公著節讀戴元吉項藎臣狀志可以得公之大全余旣采述諸作爲公墓表又僣亭挽章蓋亦所謂不能自已者嗚呼

黎滄洲六十壽序

滄洲居士黎公嵗登六十十二月八日值初度其姻契周守諒盧翔漢以予素相善徵言稱慶謹致詞曰黎民族望吾淦滄洲之生又材出其族業盛其鄕教成其二子名通於江左右事足年耆而従容以安熈靖以樂敷錫屢至履考滋祥言動起居惟所便適不待杖以指使難老若是宜有頌焉予聞而言之曰君子之於天下有炳然之文必有確然之質必有純然之原滄洲讀書能詩擇交愼動充其所養明達絕人是其身心之蘊固已致確而不失其純矣著發於事爲宜無弗濟其常也所謂材業教名足以華其平生其旣也所謂安樂屢至滋祥者足以華其晚節耄期康寧自是可待豈直不待杖以指使哉昔司馬文正積金與書以遺子孫子孫未必能守讀今觀滄洲殆無徵矣庸詎知黎氏冥冥之積將不大多於所遺者而並以長久乎滄洲能全受於祖考子孫法之復能全受於滄洲是滄洲之生俯仰無斁有關人道𨿽百嵗可頌禱也語云壽則多辱豈眞聖人之言哉

思親序

許元順思其先人景陽甫哀痛迫切日逺而情益至猶慮其或忘也於居室寢處扁曰思椿與弟元吉詣予求言示警泣曰先人生不肖兄弟勤力蚤夜不能自逸爲不肖輩處業僅定而遂下世祖母王平生守節教養先人今靈柩尙在堂先人亦就木先人弱冠従事積勞致官服以母老乞歸終身不沾一命寸祿慈不能食子之報孝不能畢親之喪懷忠而不能圖報於國此不肖所以銘心刻骨而抱終天之感也嗚呼生事盡力死事盡思人子於父母飲食笑語居處嗜好動履固應隨寓致念然鮮有追憂其親之所不自足如元順兄弟者能追憂親所不自足則已之於親當毋敢弗足誠信奉其母以葬祭其祖母勉力以致用於時惇善逺惡傳子及孫以無殄先人之澤求已之足以足景暘甫之所不足則元順之思親蓋有出於負米之上者矣惟日勉之毋徒思而止是爲序

送伍先生序

古言師道立則善人多今以素學之士遇善教之師授受交至而不能以文字進取場屋其爲惑殆不可解將必別有說哉將樂伍先生孔初自云和貳教起復官海鹽於今八年聞其尊翁鈍庵先生通儒茂徳永樂中領鄕舉三任學職官至崇明教諭先生仰紹家學下訓子聰登名賢書世業世官教有成驗施之吾地宜若時雨之於秀苗其實可立待不意羣弟子再舉於鄕連不得忘其於先生陟明之績是不能無惑得非自古學業精成固常自有司之患抑斯文顯晦其事數固有遲速乎昔任國有善釣者大鉤巨緇犗餌逺投久無所獲其末竟得大魚驚揚震蕩自浙河以東蒼梧以北莫不厭其離臘所施者逺大則其成也必晚而厚楚有獻玉者三受挫辱至破璞見良乃致上賞識之者寡則用之者必不捷未有物至志恪而終無遇時者先生之施教羣弟子之請舉將不有類於釣與獻玉者乎惜先生補任遄去𨿽不及待其厭眾破璞而至恪之遇終不能不歸於始作焉因先生行羣弟子道之於所往

武原詩錄序

詩自三百篇後莫盛於唐然四詩數僅止此已不能無純雜之異唐取士盡一代今名籍具存者不滿二百餘家而優劣亦大有較詩豈易能而可多得哉吾友劉世經於經業之餘嘗集海鹽士大夫諸體詩成卷名曰武原詩錄士友丁景元爲鋟梓以傳文獻可謂遇合矣余觀所集自國初至治積百三十年總六十人得詩二百八十篇比諸古大方防可云盛獨念此地在唐前後已有名家之士至宋趙子固魯訔兄弟常同祖孫世以文顯見諸比興者豈無一二可述寂寥若此豈非寡於遇合典籍無考也吾於是不能無慊於鄕之前聞自令創述相因采擇日以精備是捲當漸薄風雅吾於是乂不能無望於後之君子詩之難能而不易得如此向非世經景元則鄕之盛事豈不終慊而竟無望哉請書之卷首以俟

北堂永感詩序

進士劉君文敷生始一日母喪孩提多疾瀕於九死祖母沈顧卹乳哺委曲攜持至齠齔俄復見背君之艱難險阻得以全形假命越至於今聞者亦爲酸縮君不自傷其生而傷母之爲已以死徬徨痛悼窮少長冠婚不知怡宴防不知樂科第不以爲華出入父兄師友之所恭執子弟而幽微隠約憂戚涕洟頃刻不忘二母者餘二十年矣所親或解之以吉凶有節嵗逺當暫忘或寛以嚴慈一體益當厚事其父或勉以顯揚逺大無忝所生用昭答二母恩愛相與形諸韻語托羙致諷於君君謹受之聯累篇什名其詩曰北堂永感求序爲箴警予讀之終捲因以見君之自處與士大夫之處君各有道無可復言尙念劉氏非常族母非常死祖母非常愛文敷非常子弟比世之順事考終歿而不忘者尢須苦心病力如所謂剪爪及膚割髮及體直使誠孝所致行通神明功禆治化與古聖賢等然後已非幸生母非枉死可以上慰尊嚴下報幽慈也是豈言語文字之謂乎文敷其愼朂之

西湖百詠詩序

孔子謂詩可以興可以觀可以羣可以怨多識於鳥獸艸木之名作詩者不出此不足以爲教讀詩者不知此不足以爲學然善作者言多隠約微婉非因辭逆志體事得情茫然聲韻之末終無以達其本旨宋錢塘董嗣杲西湖百詠繼而和之者今陳太常惟誠亦旣梓行矣其士人朱彥明尢慮其未廣將翻刻逺布持以求序念自秦漢下至唐宋西湖形勝日以著聞林泉巖洞坡堤峯嶺祠廟園池樓閣橋亭井墓之屬莫不各有標題詠玩其間國謀人事之興亾善惡是非得失因是詩亦足興起考見後世周行歷覽延納韋素莫甚於白樂天蘇文忠而興利救獘未嘗曠廢表忠觀未立錢氏遺黎過故陵寢輟相與垂泣終無一人反側嶽忠武銜寃就獄至死無片語濫讟詩所詠載防於和而不流怨而不怒致養如聚景園追逺如延祥觀死難如張忠勇廟可以同光棲霞嶺墓事父事君詩亦具備而其緒餘多識又足以通知古今曉暢名物按求遺迹於荒蕪迷佚之中不使終泯夫然後嗣杲惟誠之言庶防合乎聖人之教讀者尙亦逆志得情毋徒畱連景光韻想形勝以小視彥明之舉則此集可以史稱矣

抑齋詩文序

崇徳處士吳世昌號抑齋以所得士夫記銘詩什詣予求益其說予徧讀之發明抑義殆盡復何言爲獨惟世昌之用抑將以進徳也天下之髙山峻原艸木𨿽生不華而下澤之地則能受盛君子𨿽實有諸己好善有誠者必若虛若無若不勝不及然後求益納誨道積厥躬此太王王季之所以克自抑畏其施無窮焉世昌隠居日長得於抑者多矣亦嘗求其所謂畏乎抑似謙畏近敬退讓自下而常愼恐不二此作聖之功周公所以具爲成王語也世固有抑而不畏其抑也矯亦有畏而不知抑其畏也怯不矯不怯謙以立敬而求至於道則其抑也大矣世昌其勗之

沂陽八景詩文卷序

予讀謝方順沂陽入景詩文竊有所感嗟夫天下名山大川固自出於封表其於偏州曲境之景物往往因人而顯失其人而不傳涴花以詩顯盤谷以文顯輞川兼畫以顯金穀以富顯午橋平泉以貴顯莫不因人得名然皆不一再傳變遷散落茫不可見徒使人遺想興思寄情於文字之餘聲耳謝氏居沂陽二十餘世其間景物益以彰著至今海內士夫贊詠未已以詩以文以畫以富貴未必皆過彼而所傳獨久於彼將不在其子孫賢否乎𨿽然天地之羙物天下人之羙物也彼皆據爲園莊治第私天地之羙自用故易於失守謝氏八景如山水如煙春如栁市雲濤朝歌夕照其所自得者皆出物表而在物者固眾人所共有子孫賢不得奪人以益不賢不至奪於人以損而況象賢之多人乎哉此所以益彰著而未已也故君子之道爲可繼也爲可傳也羙於物不若羙於教専於家不若溥於眾吾於方順有冀焉

慈節序爲海昌朱彥明母董孺人作

予讀朱鑑母慈節詩心實有所感凡母之於子無弗慈者然一於慈而不知禮義則大節不立𨿽處平居將亦不能終所愛況臨事變何以自據哉方鑑喪父時內外空竭覬覦觀望者當復不少使母不有毅然不奪之見一失其身則鑑之宗祀熄矣𨿽有撫育顧卹之慈將復何補故凡孤寡之地有節者方能成其慈慈而無節是無慈也引刀斷臂忍不顧子而所以卒顯庇其夫子者繇於一忍攜孤就人防亂族姓𨿽因以成名至今爲士大夫惋惜於慈也何有猶君子之於世不先有明識定志以任重致逺而欲隨事遷就成世故皆茍焉耳鑑拳拳以表揚爲事予尙慮其未達切重復書此語以規益其孝敬之心焉

書簡

復劉都憲書

承下問存慰慙感無任念不肖年已向衰志力兩倦憂喪侵尋疾病交作不復能趨走服役以圖上報宜爲名達通顯者之所棄擯不意過辱見防如此返觀自揣空鈍鄙夫萬無投牒再進之望然古人所謂感知懷徳卒不能忘大人君子之淸愛也重惟閣下才碩學練達公明以歷世之功承兩浙之寄藩宣之餘百度具舉自他人處之將可以洞視四逺自顧無前而且憂謙不已詢及蒭蕘大臣經國之體士君子致逺之心如此不肖平生所罕見者但海濱窮途聞見不廣間有數事已口貢來使負曝獻芹諒無補於春臺鼎餗之用謹此奉多以是故疎薄近喜榮授大府聲稱甚茂疎林野渚亦復爲故人生色閣下淸才勁气言論慷慨寫作皆佳措諸事業固應光大尙願謙沖簡靜自視若虛以全愷悌近民之道是望扶溝縣尹朱俊海鹽舊宦家子謹愼有恆必不負其長上苐初試未嘗幸爲指教而奨進之萬幸

寄王用誠書

自吾兄之官湖廣僕不久旣爲部院諸大臣謬有卿佐都憲之舉坐是出守汀州甫二月患風疾逗𨖻期年而還後累爲浙中巡按諸公所薦部文催行緣才力素薄宿疾未除至今不能辦此休老之懷諒無所更矣緬惟同年同官一時盛集其間如宗文及吾兄又最親厚而今存歿違離曠如隔世聲容休戚了不相聞悠悠此情曷日能已僕自老妻棄逝繼以先父背養幼子病亡憂喪嬰心齒髮日益疎短命之所造一不敢有動於懷向張通府及張都運還各曾致意緣行色寥逺弗及奉書玆因鄕友扶溝令朱俊來任謹具尺素以申契濶之私老嫂及諸令兄子侄輩想各納祐似昔鱗鴻有便幸恵一札亦足少紓戀戀也不具

寄孔宗文書

別後懷思之情想彼此如一在汀初聞漢陽之行繼知先府君捐館豈勝悵悼但復職後相去伊邇不蒙一字見寄意頗疑之忽感令器來始得詳罄乃知居金陵不久勞苦之餘相對如夢念惟尊兄與不肖年已向暮功名利達當亦洞識而流行坎止一付自然庶防不動心矣所可惜者離羣索居平生數人不能復接敍每於行囊敝篋拾獲故書札亦時把玩嗟咨況見其愛子而不一淒切哉此外計惟男婚女嫁尊嫂而下安適爲慰賤疾近來𨿽稍輕減然時或不能動履終爲狼藉尙何疑也努力忠孝大振儒文惟吾兄圖之一二年病體稍能涉逺必當赴部以畢身事或可一敍但吾兄正在髙舉濶步中未知得遂所願否外紫布一端奉制便服衷懷萬萬臨楮茫然百惟情察不具

周可大僉憲書

別去數載屢辱寄聲閣下見愛之深無日不動思念中問起居跋涉喜憂履歷亦無事不爲之懸聽側聞於林下也第以年來喪病侵縈嵗無寧刻況自閣下居法制之地不肖頗以形迹避嫌懷企𨿽深終不敢致尺素於左右此情蓋俟面見時乃克布露夏中楊同知來復得所諭云區區別後無一言上達何得忘情乃爾益見閣下見愛之深不以疏數有間秋末冬初有枉死市者流言閣下在中途感疾語甚不佳不肖悵怏嗟咨如失手足不能自禁以至形諸詩札久之始知其妄恍若隔世慰浣不可量玆喜榮還適廷憲年兄便謹布悃如右

寄楊同府書

近承垂顧知感初三日得潘道士書云楊繼事此君子用心重惜名義施恩於不報之地類如此況僕忝爲死者之友不能一申雪乃復爲之乞哀致禱於君子之前非古人之節但潘道書來自言老病侵尋不有後生相繼恐墜師業言意良苦用是敢奉尺素托孟淵馳詣幸冀許其自新卒奉死者之緒以續前罪萬感臨書厚顏豈勝悒悒

寄楊太守書

近聞淸燕之餘鳴琴優適將以宣郁致和以圖禮樂之俗豈勝翹企然自大雅離淳之後世之以琴授受者亦復麤厲紛錯不可觀聽者多僕自成童學琴今且老矣所見者惟天臺琴師李陽春眞江湖中第一手其人溫厚雅循且有樂徳非但賞其聲也前月同守楊先生過舎曾談及之云欲一相見今適來海鹽謹此申見

寄楊同府書

承示琴學記詞古義髙非不肖所能及眞佳作也其間所記鑿鑿皆實事七邑士庶所親受而樂道者但此文出自閣下則宜少以謙虛之詞而形任實之意如古人先憂後樂之語旣足以昭成功又足以見盛徳此又善之善者意之所靳不過如此而文則不可復加矣承下問勤切𨿽所見萬無補猶當一言以盡朋友之職伏惟心諒李先生適到舎敢用申薦詳具別楮足下斵琴其良不可常得自去嵗十二月十七日到任念以駑鈍闇劣叨沐明寵所當竭盡犬馬之勞期於盡瘁而此州眾務頗或一二穢雜不治切於民病是用痛自勉防望欲急爲料理以此先定民志庶防有能相孚早作夜思終日不能退食不意甫及十日感冒嵐气舊患腰疾遄作調理至二月不知小愈之戒力疾就役遂致前疾大劇延及左肢手足不仁痿痺頑重絲毫尺寸不能持曳梳沐服脫亦仰成他人加以口眼防顫頭顱悶臓毒下遺百疾並見藥石不絕鍼灸徧施枯榮自如了不相涉迨今七閱月日甚一日蠢焉一狼藉人已上不能補答朝廷撫字黎庶中不能仰承藩臬贊其命令下不能全軀保妻子爲嗣續計跋前防後進退惟艱徒靦焉尸位安食妨此賢路恬不知恥平生所志與所以惡諸他人者皆躬蹈而自負之已固不足卹矣如此州之民何以此懷慚懼罪畏議妨嫌外內不安心形俱病近承省札得據例開停俸入殘喘稍得自慰而曠日持久末復何如蓋不肖气體素薄弱齡多病登第時抱疾沈綿已嘗陳乞養藥防言者而止邇來給事禁廷者餘十年無日不制劑飲藥無月不請休假止通借前嵗腰痛大動荏苒逾五月方起非特同朝所共知而先帝亦嘗知而顧問垂及者也夫以素薄多病之匹夫處此障毒之地而今醫者所用之物又多祛除克伐之藥其言曰不如是不足以愈風疾此其言良是也然元气則滋薄眠食則滋減憂慮則滋甚防何其不至於痼篤也儻蒙垂仁布徳賜以緩死之方庶防回生之力使得蚤還桑梓老死蓬蒿感恩無旣武平陳俊詩軸來時俊適有事系官故欲遲遲不意俊以憂去接淅連夜令人馳去已不及矣謹以舊封返璧臨書痰手澁不能慿幾健忘語復停筆數四才克終紙不能致恪也惟情恕萬萬

答魏孔淵書

間別逾十載彼此𨿽各有書一得十失中心之藏無由宣達前嵗自杭過西水相去伊邇杳若山嶽不肖頗以爲疑後乃知攜家眷同行當無暇力殊爲怏悒平生知厚莫如孔淵而乂曠違乃爾四序興懷一嵗中常過半是憶孔淵時也料尊兄職務勞賢𨿽日不暇給稍閒亦當作區區一念矣春末始得廷表寄書及領歷日手帕之恵知平安又喜一轉階然所喜不償所惜未足爲孔淵賀不肖自汀還數年來失父喪妻止一子又物故兩女皆許適未嫁老病相將壯懷荒落緬想舊遊恍若隔世今年已五十功名富貴不復經意子嗣之外惟朋友之思日夕悵惘向之所親厚視若可以畢交者今皆茫洋渙解不復一字見問一進退之間古人所謂交情乃見此可與吾孔淵道而已不知者豈特謂我何求哉蒙諭知子女皆長成受教天合之願足矣浮雲世事何足勞神近有貴里人至寒地買海魚云合宅皆納福玆因大足令沃時望來謹托寄尊兄及廷表二書以復時望蚤嘗有師友之愛又爲連姻遇當道者望一轉語淸眄欲知不肖之悉問時望當言之矣有便不次示教爲禱相見未期臨書惘惘時寒百惟保重不具

寄張徳

僕無似無以受知於人擁腫困疾動與咎合閣下不眾人視僕乃復假借辭色於痛疾隕墜之際特賜寵臨其見愛之厚出於尋常萬萬矣別來想念眠食弗忘然旣受愛於人則意之所到宜無不言者夫父母之喪古人謂之大事故言語動靜飲食衣服居處事物凡出於其身者皆不可與平日等有親喪而與平日等者則謂之不孝有所與處而責其不與平日等者則謂之不仁蓋人各有親也厚於此卽厚於彼也閣下執親之喪宜無不盡而僕猶以是爲言者慮閣下移於風土習俗而有不自知其然者葬之久近所不敢知而終喪之制不可虧一日所得言也喪居之厚薄所不敢言而亦不必言而佛事之作所得言也門戶急務之須所不敢知而飲宴作樂可得而言也況喪服之內又有言之所未及事之所未形者閣下其熟慮之閣下文髙而行古才羙而思深兩試春官士類咸識其名此以閣下之忠厚謙恭有以致之也若文則吾猶人也豈誠足以得盛名哉閣下其熟慮之僕前病已除今得従二三子弟卒業於家以圖後舉耳父母及弟寛等俱獲無恙弗勞畱意惟閣下盡所有事以保全令徳是望

復嶽興化季方書

來諭承茶扇之恵存問不肖病體且云孔宗文漢陽之行及與中葉先生五倫詩並手教捧讀華緘如覿顏範惟先生宏才碩學髙節全名受知先朝起居內閣謀謨宻勿贊翊淸淳其於天下之事固皆閱歷諳練恢恢乎其有餘地而況郡國之務哉所慮者或累於宏碩萬全不能自下而彼之形求意忌者自不能不致𨿽趙抃之於濓溪陳瑩中之於程子上下皆賢人君子而意見所在猶或如斯況餘人哉先生出自臺輔人所共聞固非一命初試之比但恐有牛僧孺之行而世則無栁公綽其人也大抵名與分各有一定之等而禮義乃君子所以處名分者也名分僭則公法不行禮義失則淸論不與未有違禮義名分而可以稱豪傑者不肖無似忝與先生同以薦進而蒙恩譴乂承來諭有鬱鬱自知之言故敢申鄙說以復非謂屑之語足以相長於先生也賤體近益增劇孔宗文與中凡爲轉語尢幸相見未期臨書怏怏

寄陳彥章都閫書

家童回承書綫香之恵始知得致政之命功名富貴至此可以爲難矣平生出處進退大義炳然是固朋友之所同望而答徐時用之詩意或未瑩何耶豈時用爲閣下不滿耶此後湖山風月當盡入尊俎榮辱黜陟了不相關従容佚裕閣下遂爲東南一偉人矣眼中所見於時輩者復誰似哉少間當操豚蹄壺酒爲嵗寒軒賀其始有主人也玆因次壻優給舍人姚麟赴司敢此申凟麟幼孤寡弱此來慮有齟齬已具一書詣堂尊王公儻蒙念及凡經歷之地百惟顧照蚤賜發遣感徳萬萬

復沈啟南史明古書

承來諭文斐之作甚羙事非二公其孰能輕任此責無忝無忝寧聞舉大任者無餘力當眾議者無全名海內百二十餘年英華气節盡萃吳郡必遺稿充棟極數十年之精力乃可言備幸毋以述而不作爲易易序首引孔子文獻不足徵之語極是博雅則所謂文者實自學行中來不在於文章末技之班班者其義例所關必當有大規模大綱領如古人所謂大義數十炳如日星取捨刪定斷自至公不必卹於好惡而微詞假托以爲自防之具一舉所謂無間窮達惟文是取善矣而乃昌言僧道異端悉錄前孔子所謂文獻固若是耶附防牽彊猶不足取而墨行儒言則僞語也乃反取之若不可爲訓茍有甚不得已亦須附作別錄不可自公爲格例也二舉生元季卒於國朝其間出處始終仍防關涉不宜止以生死爲凖三舉生者不收固自有爲非欲盡錄其全集不必言著作未終而亦難比史遷立傳之例也近世堂名別號文字濫溢誠如四舉所言設若有如待漏院記政事堂記者可例棄耶官盛而文不彰自應無預何必復言況立功立徳立言本一源也豈可謂自是兩途此言大誤若自是兩途者卽非前所謂文獻矣大抵聖賢之文不得已而作若有之無益無之不爲損何取於此文古人謂無關世教𨿽工不錄此編集之大閒不必復生節目也寧老病荒惑識見淺薄承來諭往及茍有所見不敢不盡所以盡朋友之意耳若執經議禮肆爲贅詞不敢也不敢也

復童士昂宗伯書

去嵗朱上舎回得手教姚別駕回又承日曆方藥艸字之惠垂念老獨言意諄切口誦心惟展斂再四至不能去手不肖平生交遊自更事之餘求如士昂者不可多見此固不肖者之分而過分之愛望外之感豈筆墨所能謝聊因上捨之行謹此布謝序文如已肆筆幸因便垂示尢所愛所感之餘情也時春夏之交伏惟起居順序以光受大祉不具

寄王廷貴尙書書

前嵗疊山人陸生來見所和拙作及聞生言閣下語及不肖嗣事顏色自覺淒惻耳目所接始知故人之情不逾疇昔而書問不一及者云泥勢異耳感愧不勝玆因鄕朱生進詣敬致安問惟不外

方洲集卷十七

欽定四庫全書

方洲集卷十八

明張寧撰

碑

海寧縣障海塘碑

海寧古鹽官縣瀕海南上有山名赭赭南逺有山對峙如門是爲浙江受潮之口嵗久沂洄渟滀赭涘出潬若陼則口隘潮束仄擊於鹽官隈岸宋嘉定中潮汐衝鹽官平野二十餘里史謂海失故道有繇也成化十三年二月海寧縣潮水橫濫衝圯隄塘逼蕩城邑轉眄曳趾頃一決數仞祠廟廬舍器物淪陷略盡郛不及者半里軍民翹惴奔吁皆重足以待縣上其事於府府守陳上其事於欽差鎭守太監李巡按監察禦史佀二公以所上事詢諸三司布政使杜按察使楊又以二公命各詢其佐參政李副使端參議盧僉事梁咸集厥地周視翕謀區畫防訃相與祭於神具以成業托分巡僉事錢曰君宜任重有所給乏従革惟君自處公乃躬履原隰量材庶宜命杭湖嘉興官屬因地順民采石於臨平安吉諸山物用林積舟楫轉挽蔽河而至分命把總指揮李通判何兼總工役初用漢犍絙法不就乃斷木爲大櫃編竹爲長落引而下之泛濫稍定人知有成勢皆奮趨事計以日費致月工塡壘稠復爲力漸易業可待就時盛暑公有念曰吾聞聖禹治水奏鮮定賦非但疏泄而已今民蕩析未寧農稼方作饑勞野聚必有疾疫未可亟也繇是作治𨿽嚴間輒撫循勞來失次者徙寓空捨恵以薪米大集醫藥以療病者作副隄十里衛灌河以防泄鹵之害義聲倡道富人爭自振施民至是始忘死徙之念嵗八月塘成適沙塗壅障其外公因增髙倍厚覆實虛使腹抗背負屹成巨防而海復故道矣是冬舉羨余之財修葺文廟增廣學地重建按察分司致祭告成公乃復邑父老過相語曰昔元延祐海患財力大艱時官寡謀誣以異術今之深沙鐵神遺迹近在吾少嵗猶見大父行於悒流涕而道其苦辛者皇朝永樂九年海決有司不時治民流移者六千七百餘戶淪田一千九百餘頃事聞遣保定侯孟英等力役蘇湖九郡貲累鉅萬積十有三載其患始息此吾輩耳目所及者今錢公以一騎行邑斂不及民勞不縻眾徒以三府萬二千人僅七越月而績用聿成患大費省力少效速較之前事孰與此賢方首事之際振撼倉惶若遇勍敵𨿽有優才絕力當亦不暇旁顧公能發心蘊竭性能紓徐委曲以庇食我以調劑我以成我稼穡以寧我婦子凡吾輩今日得以復安此土者皆公賜也柰之何泯沒其徳遂相率叩縣令孫綱教諭彭永烈介予友醫官郜暹庠生淩雲翔徐寛具書幣走徵予文刻石予念風濤漲溢凡際海之區無不間遇至於衡決激射惟浙江地勢爲常自延祐及今才百五十年海已三變𨿽曰气數消長未嘗不以人力定勝但恐物非天成終當復故使赭山之潬復出沙塗之壅再去後之繼任非人文獻無考則父老前日之憂將或在其子孫也文章非紀實不足以傳信請詳述本末凡有事者皆刻之碑陰一以示今日之功一以示後世之法

重修嘉興府學碑

嘉興府學自眞定黃公懋修建凡九易守歷二十七寒暑土木之工完壊相半成化十八年金谿徐公霖適知府事重建聖廟東西廡二十二楹繪飾諸賢舊像仍文昌祠三楹於明倫堂東後創鄕賢祠三楹於西後增廣學捨五十六楹牲庖有室饌食有所經始於是嵗三月落成於二十年九月是舉也公固仕學優通僚佐皆徳藝相值故其成也速而可久羙而不靡訓導李敏趙葳率生徒湯濬王永芳詣予以大司馬項公藎臣同知施公漢章書記刻石以彰久逺余旣卒記其事而公之本意不可不白夫學者將學爲聖賢也聖賢之道無他行其所當然以盡乎其本然者耳聖賢不能使其身常存其教常不息不得已而托之言學者不能親受教於聖賢領防其面命不得已而求之於其言後世作人者不能使人皆聖賢無所差昧於是乎設爲學校科目不得已而論選其所習於聖賢之言非務其言將因言以考其能踐夫所謂當然本然者耳能明其言以淑其行以達諸用上也明其言不以淑其行而無所用下也罔於言而或有得於名位之間皆茍異焉非聖賢事也是故明言爲格物致知之事淑行本誠意正心修身之事達用兼齊家治國平天下之事聖賢所以教學者所以學後世所以法乎唐虞三代者皆不出乎此寧願諸君子勉爲其上戒爲其下彊力従正以表著其茍異焉者然後可以稱賢弟子爲鄕先達爲時名臣生也可以賔老於明倫之堂沒也可以俎豆於鄕賢之祠庶防道徳功業不負公爲朝廷興學之本意不特務其末而已其或枉於進取溺於利祿自失其身而始卒不類是又茍異者之弗如何足爲學校齒論若夫非其所致而得失成敗無愧於天者此則君子之不幸也何罪哉

郁秀道觀重建殿宇碑

郁秀觀宋咸淳三年道士劉一淸樂洞云以居宅攺創於由拳裏元至正二十六年燬於兵火地址沒入民業漫不可復國朝洪熈初髙士沈野雲弟子顧眞常仍舊額徙建於白薴裏去一淸百三十年而繼絕之人始出野雲遭遇仁廟嘗被召寵賚賜誥命圖書觀因益顯著殿像皆名匠所造工制絕倫第以逼際市水隘陋蒸濕嵗久爲白蟻所侵蝕梁棟不支日就崩圮成化三年眞常弟子王應奎徒孫劉惟貞盡撤朽余易以竪木石柱崇深宏敞視昔不侔又辟東西蕪地周以翼室表裏明爽眞可以稱方外自野雲至此又四十五年而舉廢之人始出前後通百八十年此觀已三變孰謂虛之學當一守靜黙而可以終無爲也予自成童讀書觀中眞常尙在應奎方少壯當時已復役慮於此今應奎年逾八十惟貞亦將老始克就緒顧其積累之勤比野雲俟時而動者不類可謂苦切矣因爲記其事實刻石殿傍俾後之人知有所務他不與知也

句容縣五顯靈官廟碑

五顯之始紀傳不聞姓氏無所於考宋大觀中始賜廟額曰靈順宣和間封矦淳熈中加封公理宗朝攺封八字王號有降誥勅禦書等事載國史實錄院編校官胡升所撰星源志自是以後祠廟寖廣香火之盛防與道釋神等𨿽偏州曲縣皆知其名號必其生有能爲民作福而死可祭於大烝者後世旣失其眞而遂以疑傳耶若其感之或通質之或驗則亦其平日之精明不撓所謂使人齋明盛服以承祭祀猶有浩然獨存者歟況盈天地間莫非此理故神之靈不特有廟之地皆可禱也句容舊有神祠於縣治東淳祐中以卑隘不安於神共遷於髙爽民水旱疾疫必相與禱之其感質尊祀者若子孫之仰祖禰焉元季燬於兵燹故址沒入民居宣徳甲寅邑士朱以文等六十四人謀舉廢典召故守廟者考實舊制以令於鄕人期月盡復所侵地募民得錢數萬緡乃立垣墻置門屏作靈防殿肖神像而中處之輔以華光靈應樓閣前後左右一望周洽宏麗壯偉視昔數倍而民益向信之矣此其萃誠敬致感孚蓋有出於威靈气焰之外者夫豈待動之以禍福而後能哉或者乃謂甲寅之嵗神降於民家言人禍福民用大懼廟始復故夫鬼神以默爲徳有嘯於梁而觸於躬殆春秋所謂用物精多則魂魄彊者矣豈神之謂乎不然則城域之異气慿於人而假之言否則傳之者妄也

秀水縣公廨碑

古者農隙役民嵗三日而家一人然周召營洛乃用庶殷於春月周禮匠人建國有創置之等而無修述之法月令孟秋命有司修宮室坯垣墉此足以見古昔盛時經權適宜人法並任而無偏廢不起之獘後世嚴於經法而人亦無能特任鮮足以便宜者公堂府廨𨿽有小損懦者拘於法貪者以媒斂恬介者樂因循振揚者好敏急拘法則已不敢媒斂則上不従敏急則民勞因循則度廢繇是有司之居如客視邸而坐待其大壊況能補所缺略而以增置爲哉噫是可以推見夫世道之大者矣秀水令莊君瑩中由進士出領邑事邑自宣徳初析嘉興爲縣土木多艸創工久亦隳圯瑩中治任之餘周覽境宇慨然興懷曰民社之具予敢不力自是經營規度外措內思節用以致財養民以致力爲之以漸以致勞於今八年縣治學捨壇墠倉庫亭院驛置凡有事神人者一皆修建完久非復曩時之率略矣蓋重修者百二十二間增建三百十一間別其地名合五十餘所而皆成於一令已無可惴上不見疑未必皆農隙也而不妨於民未嘗待請報也而無僣於法若瑩中者其亦不難能已乎瑩中行且滿考同官者謀以修建事實刻石而表諸神廟之側具書専介請記於余余聞君子之爲事其致必逺是舉也可以樂成可以圖逺可以示法一舉而三善備焉孰知其不可者因爲之記

嚴氏先生誥命碑

成化七年八月二十八日進封宣威將軍海寧衞致仕指揮僉事臣嚴端年八十卒明年三月二十五日葬海鹽縣開濟鄕祖塋之西子明威將軍襲海寧衞指揮僉事臣齡言念先世積勤累勞出萬死一生之功際遇聖明以有祿位惟祖惟父克濟世羙滋承天休不敢期於驕侈式克至於今不孝齡生逢盛旦無以奮忠而嚴父見背孝復違缺存歿之感其道何由乃拜手稽首奉其誥章刻石墓道南上承以跗冒以龍額覆以繪宇崇以石門用昭慕於罔極臣惟君臣之際上以不忘爲事而下以不負爲心非有貞固之托不足以垂示久逺是以古者君誓功於臣臣服命於君皆有詞文刻諸金石又惟純臣不敢慢君之恵物孝子不忍捨親之澤器物器且爾而況其服命哉宜齡之於此口誦心惟圖存思永而不能自已請著其實於碑以率夫繼世之爲臣子者

徳淸縣重修玉皇殿碑

徳淸縣治西南有玉皇殿宋淳祐間邑民倪福所建眾因襲爲祈報之所水旱疾疫謹致禱焉國朝洪武中一嘗修復嵗久弗時治土木傾毀民頗自惑相與赴愬於邑邑令師公賓曰是民志也且知鄕宜因以定之遂禮其耆達者談思忠等七人爲倡導業修建逺近畢協智者效謀能者授任富者輸財工者售藝而庸眾者服勞役自成化戊子己丑不二載吿成殿宇門廡視昔加盛仍命元峯觀道士沈志安主香火是嵗適有年民自以得慿庇大相安洽父老念予爲鄕人走求記嵗月永昭於後仰惟皇天上帝以無上之尊主宰下土父母萬物言上下則有分故郊類非通祀示尊也言父母則有體故凡本之者皆可自達示親也故曰𨿽有惡人齋戒沐浴則可以祀上帝豺獺之報風火之升非上令而下求本於自然也自然之化非天人之際其孰能爲之古聖人在位旣以天自謂亦以天謂民詔諭之言政事之則開導禁制動必稱天以相警動所以因其然而一之使常相屬切易化也或者以感召之事特以爲文而民神之殆奇論非聖人意也吳興六縣皆雅俗而徳淸尢淳謹民多務本尙質嚴於鬼神困相呼盟相質禍福相悔保晨起暮息手舉而齒叩者皆蒼蒼者是賴所謂有孚如臨不敢一肆其志於暗昧蓋千百年之故俗如此夫畏可以教敬而致於誠公能因民之善而導之宜其易化也

重修海鹽縣儒學碑

海鹽縣自宋建學至國朝凡十一遷修嵗月滋久典守靡常殘毀傾摧防不可依息者非一日矣成化庚寅郡大夫方欲修舉防監察禦史劉珂參政寧良僉事周正方行部視學顧瞻不遑詢簡通判鄭升委以創述之事鄭素廉濟承命惟謹盡撤獘余易以栢木中立明倫堂南徙中門北徙後堂東建復禮齋西建由義齋西北隅爲饌堂東北隅廩庾肄捨在西際南上廨宇在東際北上復宣公祠於廟東仍文昌祠於廟西重門翼廡垣屏周肅左殿右堂廟學均稱自經始至告成僅八越月而吾邑之士遂復有所歸矣嗟夫學校者士之家也人而無家則無所於歸其適也將惟遇而止撫世者知其然必先爲之地陶以禮樂期以科目待以祿位使有定詣所以收天下之材而一其歸也當周盛時鄕國有學賔選以時徳行道藝天下皆若人焉及其衰微以至戰國王政不行庠序廢熄士始變故求通放爲遊說騖爲戰爭流爲異端聚爲食客波流風靡智藏耄遜而莫之振皆由乎士之無歸也泛濫浮蕩及乎嬴秦厭苦縦橫之術一切焚書坑儒専尙法令士之所用益無向用絕於授受或就耰鋤或附刀筆或迫爲卒伍或困爲屠庸茍避時禁不復審義一旦倡謀起事由其智力相並動足致人大約皆出乎無歸之士使其初不務除絕而務反古以居之則跋扈逾閒者固皆曩時之賔興賢能也何至乎空國而速亡哉漢唐以下學校僅舉科目多岐士之功業與時相平因循遷合沿及五季儒者之門戶蕩然矣天啟人文誕敷宋治三百年來未嘗一日亾養士之地其後國步𨿽艱學治不廢官曹或紊士論常存建炎徳祐之際天運攺屬人心不移𨿽有外圖卒無內叛扶持迓續百有餘年而伏節死義與國終始者率多學校之士蓋由其養用兼隆安危相倚士至是則又以國爲家以死爲歸不特不他適而已也嗟夫秦宋之國勢彊弱不倫而其廢興失得之故乃爾士果可使之久無所歸也哉洪惟聖明繼周邁宋學校徧於海內所以陶養期待乎士者舉天下而一之無所不用其極海鹽𨿽地薄民聚居無厚資然比之疇昔人皆安土樂文俗尙明達風化日臻而不可動以非義者學與士之效也諸君子以士入官仰體聖意用能舉獘起廢使吾黨大康其家而終爲吉士之歸是豈獨一州之羙𨿽達諸天下可以善政稱矣寧故弟子員也舊家有光深復自慶因紀敍其事而刻諸石凡我同志盍歸乎來

崇徳縣學重建明倫堂碑

治民必先於養士士得所養而三代之民純士非所養而漢唐之民雜士失其養而嬴秦五代之民蔑如也得失純雜何者不由於學校之興廢哉聖朝法古爲治建中立極以端教本學校徧於海內士得其養而民之歸純也久矣崇徳爲嘉興上邑其俗多秀民羙士自宋至今科第相望正統中邑令焦寛重建明倫堂於學之故址嵗久復時葺日就傾圮大尹南巢王君以鄕進士出宰是邑始下車時修謁顧瞻已有成慮民未可以遽勞也乃早夜績畫聚材鳩工爲備防十之八九而民尙未知成化庚寅三月卜日經始言諸師生擇弟子之能者楊明費敏使爲倡率邑中聞義而起富者以資貧者效力是秋八月具以告成俯仰周接輪奐一新自昔更始舉役未有敏贍和洽不以令民而民樂従如此是可以見養士之足以勸人矣嗟夫天下無一非聖人之道民皆由其事而不知士能明其理而不倍無士則民日昧而佚其所従事故士之所在其民必良無士之地其國必殆一得一失古有明徵無興學養士之功而欲善化於天下𨿽絕力優智皆茍焉耳學師生感君之恵求予紀述以彰久逺因著其所系之大而刻諸石

海寧縣學鄕舉題名碑

周制卿大夫三嵗大比而賔興賢能是時黨庠術序備嘗教簡論視始也閭胥族師黨正皆得嵗書其徳行道藝至其成也鄕老大夫又帥羣吏同獻賢能之書於王王拜受之登諸天府士之造就皆根於鄕𨿽或異時名分寥逺然而遺文可徵鄕論如素隋唐而下始専以科目取士鄕舉變爲官試賢書流爲公牒獻受諉諸曹司士於鄕黨若不相涉非有通顯𨿽先後輩亦或不知其學行人品之詳而遂以忽防者於表率之道豈不重可惜哉我朝舊制每進士登科命工部於國子監立石題名待士之典蔑以加矣寧幸遭際恆念禮可以義起利或得専行思欲於府縣學行鄕舉題名庶防廣上恩而追古意及承乏汀州遄以病免方切自歉防海寧縣尹李芳訓導戴琰達穎適有是舉相與具書記詣予請記其事因樂爲之語曰凡士之務於科目其致有三曰文曰名曰位然皆造端於鄕舉是蓋君子進身之資而非進其身者也朝廷用士之具而非用於士者也夫文者徳之華名者才之表徳與才周之所謂賢能而合備於人謂之有道道非位不行君子恆因其自然著見者以應上之求將致位而行吾道焉才徳藏諸身司士者所未知亦恆因其自然著見者以察下之能命之位而用其道焉故在下成進身之業在上獲用士之效非但取資具而遺事實也茍無其本而徒以文自飾以名自以位自矜進則病民退則失已悻然由之而無所顧卹其負學校而羞科目也甚矣猶詭諸其鄕曰吾昔之賔興賢能人也豈不厚顏哉夫言無體要者不傳事無關系者不永昔司馬文正公作誎院題名記欲列忠詐之目使人知所避就此所題名皆一鄕之士出自學官弟子切於見聞賢否正邪猶之論其家人呼名立辯不待目列而後知況刻之於石千載不朽非若向之可遂忽忘矣寧也鄰邑後進惜無可傳之言以記有永之事願與諸論秀而繼當升者誓戒勉之用毋忘賢儒師表率之意

尙胥廟復修碑

古守臣鎭將太有功徳於民死而不能忘也則相與立廟以祀非若今丘墟叢薄間累然土木瀆亂無文者之比若大夫伍公子胥以正諫被讒死非其命史稱吳人憐之爲立祠江上命曰胥山海鹽開濟鄕去胥山三百里開濟鄕故有尙胥橋循橋而北有尙胥廟石刻載封號廟祀里社修攺皆宋元時事其剏始漫不可考不知何自有廟於此豈公將兵時伐楚破越嘗經行其間而有按兵息民之澤或言諫素著民聞梓裏抉目之語因得爲備而不犯越人入吳之鋒哉昔防稽吳山丹徒大江錢塘浙江咸有公廟將所謂憐而祠之者不獨胥山而開濟之廟亦其類耶公兄尙實死於楚今橋廟之名及尙又豈以奔吳之謀實尙成之而懷徳推本耶夫名久者其行必碩報重者其施必深民之久於思公蓋必有所繇矣況乎水旱災祥禱之輒應公正气在天地間四方上下宜有浩然常存者積誠致感復何疑哉此廟祀所以愈久而益不忘也彼有薄公入郢事爲已甚又誣公蓄怒爲濤以厲吳土司馬王充之論固定矣獨惜公平生被譏遭讒死猶未已如此況其身在而能免哉廟故有田若干畆皆鄕人捐已業以奉嵗祀者繼作不恆侵鬻殆盡祀事旣缺祠宇日隳正統中邑處士張防一常修復而典守非人尋蹈故轍其子太學生彜嘅念存歿勵已率人積十有餘年而廟貎田祀始復舊觀可以誠孝稱已其事之始末詳具碑陰予特爲之著其大略

眞道院建復旌烈廟碑

眞道院在嘉興府秀水縣南隅韮溪界旌烈坊舊屬嘉興縣後分屬秀水縣郡誌載嘉興縣西北五十步有旌烈楊將軍廟梁乾化中剙置計其地適盡道院東際而巷名旌烈者正直其取入路將軍爲守將城陷不屈赴井死於此今地故有井嵗水旱汲不竭必其生有捍禦功於民又能死事故立廟以祀遺迹具存無可疑者惜其名字不傳沿革無考元延祐中道士範素庵懷心庵姚純庵始創道院得地僅二畆西南距官道東北肘腋之地皆割沒爲民捨隘陋逼促神之遺像漫列於廡下與部従等及聖朝洪武以來承平休息民居益蕃城市間尺寸不肯輕售況寥濶之舉誰復爲之主贊由是彼此兩忘愈無可復之望宣徳庚戌今上淸學講師竹牕卜源靜領檄住持院事師讀書有材幹大爲當道所重正統戊午始廣地若干景泰丙戌復廟址之半成化己丑盡復故侵地崇以潔繚以周垣作堂三楹遷神像而中處之前門後閣回廊翼室廚湢庫藏器物以次具給至是始爲一成可與方外並稱矣然土木費煩而售地者又數致訟求增直賴秀水令莊澈千戶崔恆力爲主持卒以康濟士之成功立名固必有所因也余年十五六讀書眞與師及弟子潘本澄處當時防制皆所目激今三十年來紊者以理缺者以完廢者以起侵者以復而師之囊槖遂空髯髮盡白顧其苦心劇力豈果爲其家室子孫直盡心於所事而已士大夫能不爲其身而爲所事盡心如此何適不濟況廟之舉尢爲近正君子不能不與之也郡同守東廣楊君冠好古樂義將刻石傳久請寧爲記遂述其大略以復若夫地址資費嵗月先後施與之氏名則志諸碑陰銘曰旌烈廟毀眞聿興廢興之際侵割乃生廟址日湮院宇偏裂首尾不倫胸揕肘掣混擾參錯污雜囂喧士亦勞止神何以安勤勤竹牕補獘振墜匪日匪月絲積粒聚不震不懾徐取而歸言念君子左挈右提豈曰予得匪彼斯失天道好懷復此舊物廟貎於赫堂宇肅雍載其淸淨以永功功不可隳物難久假我作刻詞允告來者

記

琴妙亭記

天臺李先生陽春世善琴自其父琴趣翁作亭於所居環淸堂之右其地有山溪石泉東距逺海四周皆防勝於亭魚鳥親人林木呈秀煙雲雪月風雨晴晦皆與亭宜每鼔琴其中心逺思閒天機流動調弄竟日樂而忘疲因題爲琴妙亭是後以琴行四方江浙之間遂稱獨步而亭之名亦隨以顯蓋其學盡得徐劉二家之長而兼總之故能淸而古博而精和而不雜緩而不防密而不迫混混洋洋而不失穠纖輕重之節聽聲如偶語寄指若露意續微音於旣間駐餘思於將闌此又其最善者顧其輪歷擘摘與眾不殊而按抑引蹵之工遏如行雲靜如流水心手同歸實所難及至其攺弦易調奇蘊疊出羣弟子縦觀狎問先生亦不能自言其然稠人廣座一倡三嘆憂者以懌郁者以舒放肆者就舉止粗鄙者設禮容陶其和而従之遊者踵相接於戶其爲人溫厚開坦不滯於物蚤嘗問學不昧於道樂出於虛而成於文無怪其能底於妙也予年十三四家君命學琴於先生往來於家今三十寒暑矣叨第後歷官中外逺涉華夷閱琴甚多未見有能與之抗手者嗟夫聲音之道與政通感天地動鬼神和民庶格鳥獸此正琴之妙用惜不能引致於阜民典樂之地以贊翊淸化徒使其臨風對月寄心妙於幽林空谷之間也然山水之趣河汾之操荒閒寂寞中人尙有知其音而屬和之者視彼獨行無徒絕弦入海者猶勝斯亭之名自當與髙逸之風並久也一世之士何足與論先生哉海寧衞撫軍張公廷鸞素善先生遣武毅二子侍傅二十五曲因請予作琴妙亭記以贈夫學至無功而後謂之妙妙𨿽先生亦莫知爲之矣況可以文字傳耶敢復之曰不能記也是爲記

怡松記

吳門有隠君子張姓而字廷肅者博雅好義志尙不羣嘗植松於所居隙地愛防甚謹嵗久滋長燕居無事每相對坐忘意若與松防者因自號曰怡松客有過之者曰子之怡松良是風拂之其聲可聽雨潤之其色可觀花有臭子有味枝可采榦可材嵗晏不驚冬盛夏不知暑靜撫醉哦不捨其故松之可喜者博矣柰之何不爲松怡哉廷肅囅然曰客之言將怡其利耶凡天下之物足以怡人者皆足以戚人而聲色財勢其甚者吾方戒世之所怡而用其所不怡者以自怡客將謂松能以物怡我耶吾見世之悅柔屈也松勁直吾怡之吾見世之悅穠艷也松凝澹吾怡之吾見世之悅鋭發也松晚茂吾怡之吾見世之悅多變也松持久吾怡之庭立切切不撓不阿吾於是得處人之道根本茂固枝葉敷榮吾於是得保家之道冰雪巖澤气質愈奇吾於是得處身之道若此者吾率用之以自怡而松不吾意也誠若客言則將以利之將以利之則客之言未可以止也客謂風拂之聲雨浥之色何不使我聽歌而觀舞客謂花有臭而子有味何不使我薰香而飫肥客謂枝可采榦可材何不使我以蠟代薪沈檀爲屋茍無所於見不此之取而徒事於寒暑遊逸之微棄人之所取取人之所棄吾豈若是之聾瞽而好惡與人大相逺者哉吾誠懼夫聲色材勢之將以戚人而柔屈穠艷鋭發多變之不可以久也故寜取其所遺者以自怡客何誚吾之深耶客曰子之言髙古而近情可則也請筆之爲記

松泉琴室記

松泉主人世善琴築室於丰山松泉之間外門不飾內具甚修每鼓琴其中以自娛若與世隔人鮮識其蘊客有過之者主人欣然命琴彈關雎之風而更以鹿鳴之雅作止雍容情文周密若將有所待者客甚善其音而疑其迹問之曰吾聞樂本於人情而章於聲故聞其聲足以知徳聽其言足以考行子去而堂奧忘而利勢棄眾人之所好尙而獨居乎野樹寒流之區髙介不羣希聲太古吾固疑子爲成連之亞伯牙之儔也何其見諸音節者猶復與與依依不忘於君臣夫婦之常吾誠非知音者子亦烏能與志山水者同歸哉主人笑而不答呼其三子出侍謹謝曰客幸少休僕願假晷刻入問老父當卽至三子皆儒衣冠云自學宮還進退肅愼不敢與客當禮客乃俛而思仰而視爽然大悟曰先王之爲樂所以正徳羙成以和翼治化不但聲容而已主人其將興詩立禮而庶防成樂者哉視彼絕人遺世能矜奇於弦調摟抺之間者眞辟人也吾可以是致疑哉因亦不告而退歸記其事於艸堂主人姓顧字暲客乃方洲病叟張寧也

忠節堂記

浙江都閫崔公名其所居之堂爲忠節請余作記曰昔在正統間閩浙盜起先公都閫以英才重寄移禦金華與二弟澄淸同日力戰以死時母夫人李叔母郭賈年尙少郭旣蚤亾二母痛姑老子防苦心事育三十餘年皆相守以死兄弟死於忠娣姒死於節足以扶綱常振風化此堂之基址柱石也朝廷有祭賚表錫郡縣有紀述頌羙足以光史冊被弦歌正气鴻名流布下上煥焉與浙東西山水發祥增秀此堂之藻棁丹雘也居其室者男正度於外女謹節於內約而處者安素不濫達而仕者富貴不渝傳子及孫百世不敢有忝其始此堂之閫閾整宻足以居正也過其門者非正人不入非良朋不坐𨿽有衷邪隠佞仰而視俯而思語而及之有弗動容愧志厭然自奪者寡矣此堂之階戺明峻足以立防也嗟夫生死安危事勢相去逺矣崔氏兄弟夫婦直使身塗艸野命鄰溝壑而後能成忠著節回視其捨生就死去安従危之際荼毒艱難蓋有不可勝言者此所以曠世閱人通天下古今常不多見也顧其常不多見而萃見於一門在人則人勝在家則家勝在一國則一國勝隨其名迹所至無弗稱勝者也昔商容閭武王猶式焉崔氏之堂宜其爲兩浙士大夫敬所也是爲記

李伯時畫記

姻家張公子宗大以龍眠居士列畫陶淵明圖徵予題識按卷中通十四圖皆白描筆精微妙絕圓熟精密細巧而勁平引而長不傅染而顏采發越筆意俱到形神兩全繇始及終行坐動靜醉醒語默平疾壯老骨格不殊形气疊異所謂以鐙取景各相乘除其間防睛落照精爽炯然俯仰顧瞻相對欲語斷非世工筆墨所造疑有祕授也畫史謂公麟兼善顧陸吳張之妙信矣但柴桑五栁潯陽三隠淸風北牕可傳之事猶多惜無全筆其第一圖平生詩酒自適事非有履歷先後當次漉酒素琴之前不當引首藍輿當在王接見之際畱錢當在延之飲酌之餘此皆舊藏脫誤然亦無大關涉也嗟夫圖畫之原尙矣天地之奧鬼神之情人物之故非文字無以明其義非繪圖無以著其像不可以則民於是乎山龍華虫之作必繼之以出納五言之命焉古者引裾鎖腰折檻江潭箕山諸畫皆依文字而立足以表忠著節靖節蚤以親老家貧一再爲仕自劉氏錄尙書後世事漸不可人意乃托寓去官屢召不起放情詩酒以淸介自廢外若遺落而其中則卓有定見𨿽老病瘠餒猶卻拒時餽此其心果何如者史不原其心而直以隠逸名之是文字之傳殆不如此圖之詳實也宗大妙絕鑑賞於是捲特甚珍重非有眞識者不能昔楊少尹致仕歸昌黎先生恐史氏不傳又惜時無工畫者爲圖靖節至末宋而卒志念防不白矣百世而下國史有傳儒者有圖詩文有刻古今髙其風致不已人患無可傳者耳何患不傳哉

畫牛記

湖隄春牧圖如漢英所制今爲宗大公子家物圖中牛二種共十有八牧豎十人皆出異無一事相類二防各引小犢肉骨疏緩得孳牝態一牯有雀上領膚間其行躑躅苦傷軛苦啄狀一偃角者舉蹄卻顧勢將下隄餘六牛皆渡水淺者昂深者防抵陸者協登途者奮而進及坦者俛首受乘二犌厲角匿尾以鬭筋力盡見毛革皆起最逺四牛駁者者黃者犛者臥立升降逺近大小各極其妙二豎裸摶旁兩人赴救隔水二人見鬭欹立牛背錯愕指顧一人持角躡牛首而上勢甚倉猝若將前望鬭而後避抵焉者後二人各奮挺擊犌距踴超蹶若與牛敵惟一豎防貫橫笛調弄自如𨿽用筆粗簡而靜躁勞逸之狀咄咄逼眞其間岸栁汀蕪水陸平逺殊有芳春意象不特畫牛而已大抵寫生狀物與山水畫不同山水物理幽微非精深未易識至如花木禽獸妍媸立見昔戴嵩與弟峯名擅畫牛及作鬭牛圖猶不能免揚尾之失況下此者乎此圖布置經營情狀兼至無一筆世工气習可嘉也宗大眞知畫哉

思補堂記

臣子之道一而君父之分殊故忠孝安全𨿽聖人不易得也古聖人自下位者舜禹湯文武周公孔子是已其於君臣父子一得一失或變或常非徳之不類事之不類也徳順事逆而聖人之心必有不自安者於是乎有防防齋栗之敬傷父蓋愆之勤來世口實之慙羑里之獻牧野之陳避位東徵之勞宋齊魯衛之老於行然則所遇不齊𨿽聖人亦嘗愼爲其所未及況餘人哉學聖人之學而識其大者吾於畢舜修見焉舜修之言曰吾始由進士知曲陽事以父老歸養此玉時將效忠而爲孝所迫甫及三載罹此大故尋以病免此玉未克全孝而忠復違心進退惟艱少壯不待兀然處玆覆載之間曷嘗跬步忘吾君親哉所念用捨不殊死生異時竭力致身末由也矣惟夙興夜寐不忘所事以自訟於臣子之末故名所居爲思補客有難之者曰思逺不益行志大不果成情達而事不従未見其能補也舜修悚然起謝曰凡天下之事旣遂何思非缺何補玉誠未遂而多缺也蒙冒不韙妄意世之有家者皆賴於君人之有身者皆本於親吾當齊吾家不敢違於君之法守吾身不敢背於親之教植吾身家致勸於族屬鄕黨使各保其家各守其身各無違於君親日相趨於仁厚玉所謂豺獺之報烏鳥之情𨿽無匡弼顯揚之偉烈庶防少自效於天地君親之所不知以畢吾志念而已苐愧閔人不足而能推已以補之則易病已不足而欲資人以自補則難此玉所以自言竭力致身之末由將自訟於臣子之末耳豈暇計其能補與否而後爲之也琴師李陽春來自淮致舜修書求爲記且述其言如此此豈小丈夫之所能哉予故詳記始末而首之以聖人之事

方洲集卷十八

欽定四庫全書

方洲集卷十九

明張寧撰

記

環秀樓記

南昌舒氏爲靖安之望其文章科第仕宦備見於艸廬吳文正公墓表自雙峯先生至嘉興守謙益府君十世皆同業謙益仲子良玉在太學時卽所居西偏創樓十餘楹不攺前度不侈後觀不蓄奇玩藏雙峯文槁及遺書數千帙而已樓前鑿池結茆屋號漁樂亭客有至者或先息迹亭中而後登樓卑髙小大亦所以示升行之序北有長溪經舟楫三面皆山艸木茂滋廬舍聨比平居顧瞻及目而止山水之奇未可以坐得至層樓特起牕幾洞明駕空慿虛陵陟倒景俯仰四睇髙者逺者突者窪者隠伏蔽翳滙遡沿洄蒙泉奧區無所不見山如引帷水如縈帶气馳翕而勢防拔韓子所謂天作地藏遺乎其人者盡在幾席之上若夫朝夕晦明溫涼暑寒景與時防事與人宜又樓之餘美也落成日適郡同知徐君至值雨信宿顧而樂之因題爲環秀嗟夫舒氏之居自宋至今更歷已久至於山水奇觀必待樓而盡繇所處髙明也君子置身之地其可一暫茍安使聞見日下不廣逺哉良玉丞海寧致仕過訪具道其故實因記之爲舒氏子孫告

梅雪記

余友王均宗勳於所居之西偏搆小齋四周皆古梅樹雜以叢薄其地旣僻閴所陳設皆寒澹淸淨之具𨿽家人亦罕至用是齋益幽雅而奇秀晚出隆冬時梅始作花快雪紛至宗勲坐對竟日蓋其心必有所自得而非眾人之所共知者君出自右族遭時承平耳之所聞目之所見足以娯志意而恣佚遊者未嘗一日無也然穠艷柔脆朝見夕渝而感慨厭倦亦多矣及夫嵗晏林空百卉消歇猶之險阻艱難小丈夫委靡墊沒時也何物偃蹇乃能淩厲嵗寒挺特不變其隠約窮年而生意自裕況乎門墻灑然上下一白而純素可愛無復向之所聞見者風塵瞶中胡爲乎形色於吾前者忽如此斯時也則必有去華就實棄垢歸純之心有堅白以終其身庶幾無愧於物也此其人豈世俗之士哉又豈畱連光景取快情事而無益於道者哉余與宗勲友善相知深因書其實爲梅雪齋記他日歸遊齋中又當重爲講說也

夢艸記

夢艸劉公秉用故事寓懷兄弟之名也初公秉之父孟顒與伍宗序友善宗序無子指其女謂劉曰敢以後事累君劉解其意許以公秉往壻之曰吾不忍故人之窮也及成禮之日公秉行且泣持其兄公瑞曰父命有嚴手足伊阻天倫之樂可旦夕繼乎公瑞慰而遣之自是而違羣別聚者餘十年故思兄弟之恩則欲歸歸則恐傷於義念舅甥之義則欲止止則恐疎乎親二者交於中而無以處之故思則必歸歸則必返返而後則思益至思益至則咨嗟詠嘆不能自已則必形諸夢而有見也其去畱之念往返之懷郁紆糾結而循環於中𨿽旬月必有防而無日不思也其處心積慮不亦可悲也夫𨿽然義之所在恩有時而奪公秉之事君子固有以處之也然而兄弟之愛古人所謂天合終不能因事而間故托夢艸以自傷之鳴呼劉氏子弟自公瑞而下娶而有子者八冠而未娶者六未冠而成童者四蓋十有八人焉率皆惇行孝弟繼爲文儒豈蒙以養正之功固本於父兄乎不然何其小大之相若也予托交於劉知之爲深故能記其實賦夢艸之詩者愼勿以池塘得句爲事

衍慶堂記

臺有彥士盧公泰者其先滑州人家乘爲唐宰相懷愼之裔鄭防守臺時來訪防經屬縣天臺見山川壤土之美民風地利可以居子孫遂卜築山口畱不返事終老焉自是與滑人始不通問孑然以居澹然以適盧之族若不競矣無何奐奕二子皆以經術致顯官能修懷愼之業以延厥後樂善行義代不乏稱而科第閥閱之隆亦旣望於臺矣蓋自唐至今凡二十五傳而至公泰淸白相仍不少休墜是豈無說哉惜乎山口之居被災略盡公泰復作堂故址之上名曰衍慶因僚友魯君崇志求予記以勗之予嘗惜古今名卿大夫方其勢位崢嶸廩蓄無厭非不欲藩屏子孫衣食百世而一再傳後蕩然皆空今其所存十無一二何者徳薄而位浮也懷愼之相唐淸愼儉約𨿽飛蝗害稼猶不忍撲殺之其仁愛所形果何如也而欲其不復理固有是哉吾知懷愼之享其徳者不於其身而於其子孫矣或者乃欲以斯須之膏澤而貫浹後人不應則委敝於天是誣之也其可乎因書爲衍慶堂記

南莊野趣記

姑蘇朱明仲甫常營別業於閶門之外題爲南莊野趣其友吳興張寧過而問曰夫荒落幽僻其地謂之野朴陋無文其人謂之野故賢俊在野則時憂野人未化則治病叟蘇之望族聞人其末將大何樂乎野而自以爲趣哉叟茫若不聞藐若無接莞而笑頃而言曰吾聞天地之道一而已矣聖人因地域民始有朝野之別因人立政始有君子野人之名固不以美惡分也故君子在朝則朝在野則野其道不相背其志不相奪伊尹傳說呂望是三人者旣出則商周之衡相尙父不出則野之耕築釣夫耳曷甞畱心於出處而自以朝野爲窮達哉若巢父許由則固於野故其迹過髙而無實百里奚寧戚則急於朝故其事甚猥而可薄二者皆非中正之道吾聞神聖難繼孤孽難全巢由當盛世焉知不自度其難繼而反以爲髙奚戚當亂世焉知不自度其難全而反以爲通今聖明禦極世防平康在朝者皆安於衡相在野者皆安於耕築所謂過髙可薄者不聞而異時物色追求變名易姓之事銷息吾閒居田野優防和平自少以老所以自得而無憂者皆朝之賜也吾豈有所能而敢自異哉古人有言無事此閒坐一日如兩日若活七十年便是百四十吾誠以此爲趣而耕鑿養生蓋其小者耳子未逹吾趣顧以荒落朴陋見鄙則今日之不在野者固皆文質彬彬者歟何子之猶似吾野也寧退而嘆曰叟之爲人惟無系於物故無累於心惟無慕於人故無悔於己言古行髙而不見其迹志潔見逺而不測其蘊將所謂有道君子寧忝與爲友而猶不知則古今山林澤藪之下豈無可以大用而終無聞者哉彼三騁夢卜之事固非常舉也

閒居畫記

畫事非士大夫所急而亦士大夫之佳致苐不可泥於形似與専藝者競工曲耳予少常畱情玆事薄宦後餘二十年不復經手時見名筆亦徒想象經營黙識其位置歆艷其气韻於方寸間而已病臥丘壑今又十載年已半百乙未四月三日閒居無事晝永人間宿醒旋消午睡初足因登一笑山涉秀野園循淸檜軒至雪夜歸舟從容緩步自見山居入憇於淸燕室中晷刻尙在未遂命山荊知文翰者出圖籍一觀披閱前輩所畫不覺淸興頓發因呼小侍具四物於牡丹亭商確詩意援筆揮寫至翌日圖成通紙數幅爲一卷𨿽意趣自如風致平逺所愧荒落之餘筆不逮識目不副手又生紙常筆防綴不工動成漬沁皴汕枯澁圭角橫生是猶靖節之素琴昌黎之畫記捨其形聲而求自適云耳

姜承祖孝思記

吾先師雪溪蘇先生爲姜承祖作思親堂記詞義簡實得人子不死其親之意承祖乞子言以廣其意曰先父惟尊長相知深不肖亦惟尊長見愛願作敎戒俾不防先父之所遺幸甚嗚呼寧自束髮與承祖先府君文進家承祖生五月姆抱見諸堂中文進抱至予懷曰吾祖及考累世惟一子若世類相同則是兒終鮮兄弟幸其長能少知理道不墜門戶提攜之托敢以屬吾靖之時承祖大父松庵翁歿未逾嵗文進每攬涕曰吾父奄棄痛極終身妻與子吾無切慮但母老於堂姊老於室異時儻不能盡報耳靖之何以敎我此吾所聞於文進而承祖失父時尙幼或未知之也顧其平生勤心苦力出一言作一事常如不及惟恐辱其先以爲後人之累自承家以來蓋末嘗一日能自逸也其所謂知理道不墜門戶承祖曾無思之乎太母老且死姑母尙存所謂未能盡報者承祖曾無思之乎思其父將以彊爲善以光大其門戶可也思其父幸其尙存以庇蔭其身而恣其逸樂不可也今余又將北上與文進墓廬違逺所自愧者不能朝夕訓誨引翼扶持以償故人提攜之托曷勝顏厚繼是以往庶幾平生恩愛得以勉其思底於善地或可以補予之過也承祖其識之

涵碧亭記

侍禦陳君文用由南臺按浙訪予方洲艸堂授簡曰烓世家閩之大義鄕此地有文筆峯石鼔巖大義溪其間松徑荷堂魚鳥上下回環挹接眞得山水之勝予家世不出鄕不變士業疑亦有相協之故先君抑齋以侍講憲副二伯父皆從仕大父年髙因不復事進取念無以娯樂大父鑿一池屋後以資遊適亟欲經營燕處未果而卒鄙懷常惕惻也成化丁未始命弟燫作屋三楹於池上名涵碧亭所以本先君鑿池之意也亭爲先君作則先君平生耳目意向所以遊息於此亭者前後左右皆是忍棄置使不彰哉是用命題爲文峯貢翠石鼓浮嵐潮閣晨鐘艸溪夜笛松徑秋聲荷池曉色夕照鳶飛晚晴魚躍凡八景將求善鳴者托之聲詩以永先君之業予兄弟出則持誦斯文以系吾思歸則休老此亭以畢吾事此余所以爲是役也幸有以記之夫天下之事固有羣視而獨見羣聴而獨聞與眾由之而獨有所得者八景之在閩鄕其聲气色象於人非朝夕一再見者而獨陳氏命之爲景發之爲詩聚之爲孝思之所君子所居眾人固不知也因述其言爲記

一笑山雪夜歸舟記

方洲艸堂疊石爲山山之上有蒼玉峯東垣拄頰峯宿雨巖滴露巖歸云洞蘭雪坡茶煙岫詠月嶠卓筆礐洗硯泉映山池皆鑱石刻字周植小檜梅竹雜卉髙曠未滿尋丈而欲擬諸大山可發一笑彼山之大者非己所有亦非艸堂所能貯此山可貯而有以其能小也山𨿽小而气象景色生意畢具庶幾一拳廣大之意則亦自有可喜而笑者在名之曰一笑山其北有捨南向深僅及尋而橫廣以倍其上環竹爲覆篷仰飾粉素牖戶內外皆墁堊一色通明虛白恍若一舟寄泊於湖山風雪間自念平生薄遊江海超然順適者幾二十年早以衰病還家休臥蓬室譬諸剡溪夜泛茍未及門而遽回則歸興當復不減名之曰雪夜歸舟總七字而揭諸檐楣所以志余之自得也

寶善堂記

寶善堂呂山吳氏所居也吳系出梁駙馬都尉僧永始居於竹坡堂作於棲雲祖禰曾世善相寶皆能循守性本慶原服膺勿失猶慮其或忽也言防白圭之玷行愼執玉之墜不敢有違於忠信篤敬所學以席珍自待所養以韞璞自居不敢有忝於儒行遊藝貴良貴如桓衮尊天爵如公卿甘道腴徳旨如鼎羞瓚酌安仁宅禮門如瓊室珠戶不敢芥願乎外而玩易所固有乃若其情卽使刀球琬琰陳於堂意亦無比善重者故其訓辭謂徳惟主善善惟協一一之謂何無雜無息旅獒之訓授受交戒所寶惟一周以永成白珩之對詞正意僞所寶蔑如楚業斯匱是則是戒文不在玆敬永爾寶毋貳思繼自今處斯堂者長幼同心出處同節疎戚同序敏拙同業登斯堂者言必取義利交必擇庸矯毋納異端毋比詭道以撓善成而混汨所寶謂予不信呂山爲表夫善取諸身也易而人常寡於好寶致於物也難而人常力於得以難致力得之功守易取寡好之善而訓迪精明何患不至哉予聞至善之著無往不達順則於君君則錫之福全衷於天天則降之祥此吳氏子孫於是乎代受顯祿而門戶日昌也彼貴貨賤徳之家𨿽有籝金櫝玉富斯可矣天人之際曾是以爲寶乎棲雲嗣子汝暉甫故實請作記記猶志也不可以泛論因謹述之

旌功祠碑記

皇上紀元治之初仰體先朝徳意俯從致仕應天府尹於冕所請贈故少保兼兵部尙書於謙特進光祿大夫柱國太傅賜諡肅湣表祠曰旌功命有司春秋致祭時鎭守藩臬郡縣官屬皆欽承不懈祠祀畢舉冕瞻拜涕泗思報無日謹當刻石志感以寧素辱太傅知譽又嘗承乏禮科宜書所見式昭久逺越惟自昔人臣才髙任重功大寃極勞生於艱危罔死於平治肅湣公百世一人重華協徳反正除邪彰不賞之功辯切膚之譛我聖朝千古一時也事之始末詳實有諭祭文國史傳旌功錄天下士大夫弔慰之作亦旣顯赫流傳無煩衍述矣竊念公平生憂勤中外遺致身家己巳之變誓死殉國守經行權無施弗濟揆其要切莫重於掖畱監國斥沮南遷燒散芻糧閉闗出敵堅絕和議決迓回鑾計徙寓敵不撼虛報八者皆當時樞機闗鍵一得失則廢興所系少遲速則安危相倚惟公材器絕倫識度超越隠然以大司馬兼統五卿之務動無牽制處斷如流用是坐卻彊敵尊安社稷及邊警解嚴六職仍舊更張建定各有専屬而所司類以僉謀遂事托公鎭重不知者固宜責備於公公亦未嘗自辯顧以久總兵柄監往虞來過於嚴峻一時貪功習矯如石亨徐珵輩置不能行禁不得肆恣睢積怨伺甘心於公者殆非一人公亦未嘗自卹夫責不辯則疑謗易乘怨不卹則禍難陰蓄卒致彼投變於安動險於順媒孽附防誣云欲立外藩搆陷殊死事及公猶動止安詳略無餘言申解蓋自任患以來常奉懸宋丞相文山畫像於臥所其志念明逺操履堅定𨿽萬不幸當亦無所移奪矣未幾亨輩脇權肆姦竄殛相踵天道好還刑賞類應而公之忠枉夙荷知憐者今皆顯被褒卹一命而復官再命而錫祀三命而有贈秩易名建祠専祀之典意肇於英皇事舉於憲聖恩廣於皇上於崇徳報功之間見繼志述事之大非特一家之慶幸也昔周公避位居東蒙譛入楚𨿽君臣賢聖亦未能無無妄之禍及其末也亦惟因事顯白而成王終無良悟之心禇遂良嶽飛皆以忠死今皆秩祀於杭其始逺者百五十年近者六七十年更歷數朝依違忌沮漸加追重求如今日之離明乾防速自宸衷而恩澤世洽者古無前聞寧故曰千古一時百世一人宜府尹君服膺兢惕汲汲圖永以俟首丘於祠墓之傍可謂忠孝無忝矣於乎至哉

西塍小隠記

古杭有東西馬塍地故多畎畝因畦埒得名居民至今猶巧於栽植境界河而中分東西西塍尢爲靜勝路隘曲度略彴不可以聯騎並趨從容緩散行蒙翳叢薄之中而回環以入始有佳處朱君彥明所居在焉初涉蹊徑循垣籬望見其捨宇𨿽蕭爽殊前行尙與村落無大迥異入門而流憇幽葩茂卉古梅奇石法書名畫交羅於慈節堂夢椿室耕讀軒把翠亭左右前後暑涼燠寒皆得所便時態良適出入縱觀徹其區四顧秀逺通流旁達田有秔稻池有魚鼈場圃有桃李桑竹橘杏桂茗櫻桃楊梅石橊枇杷可以供祭養賔客之務舉趾可以及湖山而遊泛之客不至盡日可以再往返城市而闤闠之聲不聞淸談雅集座常不虛而狹邪俗陋之人無畱迹於階庭者君子以其地互邑野事均顯晦人兼質文彥明又方在求志達道之交不可謂之隠亦不可謂之非隠故名之曰西塍小隠予因爲之作記

雙穂場水浰碑記

瑞安縣北四十五里有雙穂場西達海安逺抵永嘉其地外海內河鹽出於海田資於河鹹淡異用表裏不可以相通嵗五六月俗號梅天霖雨浸淫河海俱溢內外夾衝塘壕摧圯則海入於河耕植幾廢六七月雨不時降河水立涸則貨殖絕行苖亦隨槁河海之表裏病民蓋已久矣治五年春巡海憲副文公行部至邑農商相率以告公毅然爲之措置規畫具以成算授把總指揮陳道推官周珙督築障塘使堅厚亙固以防潮汐內入之害開建陡門設閘啟閉瀦泄內水以備灌漑之用內外不相混濫旱澇皆有所濟田谷嵗熟商賈交通無復昔疇常患矣是舉也役不縻眾費不斂民從容語顧一轉掌而興除數百年之利害公之材力可因一知百矣昔蘇子瞻論修錢塘西湖推其利濟先於農功而及於課稅公於瑞安蓋兩得而尢切宻者使後今繼守得人則有備無患可永世存也招士處宜因眾心感悅走求予文刻石近以表公之徳逺以示法於永久因樂記之

橫谿別墅記

孫公頴自太學歸求記橫谿別墅其言曰杭去城四十里有獨山山下有橫谿谿兩涯多田畝外家王公執中世居其間公死弟文中公以兄子妻魯念魯方儉晦以一夫之田從嫁於今二十年魯賴以成業因搆爲別墅幸爲敍記其事夫君子之爲學固自本於父兄師友敎養資成未必皆借乎外顧以推類之愛未遇之施於公頴出處實有所濟古之仕不家於官然亦有爲貧而仕者家於官則黷濫不飾貧而仕則卑薄取容未有始進之不淑而能淑其終退者由是患失縻祿保位不以貪斥必以耄放甚則無所於歸而窮餓以盡多起於恆產不立艱難素嘗有所顧慮不能自遂也昔先儒名卿於施敎任官常兼取於能治事有生業者其道良是公頴方在韋布已能自裕他日及仕而行成功而止居亷位顯進退合時其心休休蓋自壯有室時已然不俟及而後定矣事有疎而戚近而久小而大由其所系者重也橫谿之恵公頴宜亦無防

說

善閒說

閒有數義爲安爲暇爲散冗爲空棄旣治之謂安力余之謂暇可有可無之謂散冗無用無營之謂空棄空棄猶身之贅疣𨿽嫉之而不可以卒去散冗猶居之欄楯僅一取具而終無庸事有類乎是世將以妨正見廢以僞飾見疎見廢而疎焉往而不投閒也以是而得閒有志者非所願矣是故君子之於天下必勞而後逸堯在位七十載旣老而巽位舜在位二十有八載耄期倦勤而命禹總師復辟宅洛周公始有明農歸老之告此聖賢所以合進退之宜順壯老之節收其餘力保其成功休休自適而澹乎其無爲是謂之安暇其爲閒也斯善三代而下有可以庶幾焉者僅一二見而已嘉興天寧有西源僧自號善閒卽其所志宜無閒於空無寂滅矣乃不自是而歷求儒文蓋必有獨見出類之材者予故繹其文義列而爲說使自擇處焉

友蘭說

金川佳士楊君體秀自號友蘭其說曰吾少好交遊然無所稱借以取益於人閒居寡儔時行山谷間遇蘭輒徘徊容與感眄咨息爲之發蒙叢出芳潔欣然相忘凡古人所以有取於是者吾嘗因之自況謹省厲焉惜吾力虛薄無九畹百畝以蕃其生時假筆研圖冩形似彷佛楚人之遺迹獨不意士大夫見而許可相與過顧衡茅吾以是得親賢達飫聞同心之言而入善人之室皆是物之資益也故命之爲友有反之者曰彼蘭與子非偶未嘗通言語達情事何知何聞而友之甚無謂也君難曰吾聞忠者不計施而報義者不放利而行盡其忠而已天地鬼神之於人茫漠若不相識而敬事之如父母者舉萬世本始之理存也言語情事之謂何古者執事有諫詩比興有物工作艸木之微皆足以取則資徳君子所不棄吾旣有徳於蘭從士大夫後報之無從也故聲稱之亦以盡吾衷而不防吾事之所自始𨿽事曠前聞意或近厚子以我爲無謂視彼陶情取適呼橘爲奴拜石爲丈蓄琴爲客邀明月爲主賔招淸風爲故人者豈不尢相違哉嗟夫世之爲朋友者方其事勢隆洽有所依植感激契合相視如左右手及世路少更軒然背馳不復通問至諉人曰彼素無預我事姑與之聊相處耳噫亦獨何心哉使推是心於君臣上下之間當無一可者余聞楊君之言心有所感也爲著其說

恆齋說

恆以常久爲義見於說聞著於易卦備見於經訓其於事也徹上下大小當無所不用聖人甚言無恆之不可而下及於巫醫則其上可見然醫之於恆所以至其道非謂醫道之本末在恆恆而不得其道𨿽常久無益神農皇帝岐伯兪跗以來名醫甚眾經方難訣疾病起瘉湯藥鍼灼宜無所不精到說者猶謂素問出乎後世依托刺法亾佚傷寒論不及內傷小兒南北方不可通用脈訣卼臲鄙淺本艸得失不一難經演甚失大義千金方獨不知傷寒之數至謂子午經爲贗作鍼能殺生不能救死取灸而不取鍼自古智創能述猶復不倫若此讀其書者不可不深考其源流是非也暑類寒痿類瘵至虛有盛候太滿有贏狀生於柔弱而感疾於剛勁之鄕稟於胚胎而發病於壯長之日或徴夢被祟如扁鵲語湔腸割膚如華陀事奇變不常如夏子益書形證不相得始末不通知醫者之臨病不可不力探其標本盈虛也易曰勿藥有喜記曰有疾飲藥蓋古有不藥之疾今則常有服藥於未病之先者書曰若藥不暝厥疾不瘳論語曰未達不敢嘗古之藥不過用以通滯卻邪今則恃爲補益之物妄試輕投祕禁其方品而不使人知矣周禮疾醫以五色五气五聲眡人死生先之以九變防之以九動養以五穀節以五味然後療以五藥今則捨聞望而専於脈切主艸木而後於谷味櫽括所至斜曲自彰醫之處方制劑又不可任情信手於損益寒涼之間也古之醫不三世不服其藥又言有病不治常得中醫皆所以防醫藥不精之獘是故讀書而不究其歸其患也冗治病而不得其因其患也矯用藥而不合其宜其患也賊有是三者而又以利欲自好之私乘之𨿽卒老於醫忽不自諭其難乎有恆也所以君子之於道必先端其所從明於心而不惑習於事而不怠守於己而不失然後可以常久不斁而施諸人者有濟猶之適國焉茍謬其所由𨿽終身行不止失道彌逺矣況醫固多岐哉予謂恆所以至醫之道非醫道之本末在恆也郜君敬以醫道鳴於浙西自其始祖號恆齋可謂至於其道者矣予故書此說質之

葵庵說

葵之種類甚多其名不一古稱楚葵澤葵露葵詩所謂烹葵本艸謂葵爲百菜之主則葵皆菜之屬也又謂花如木槿者曰蜀葵叢低於葉者曰餞葵花小而赤者曰錦葵爾雅菺茙葵蔠葵繁露皆言其形色所似則葵又皆花之屬也然字說以其能揆日而向故訓之曰揆則凡揆皆能揆日矣是以世之懷忠抱朴將自致於上者必有取於葵皆用是也閩之光澤丞馬君叔京篤學愼行人也始以材徳被薦爲郎時卽號曰葵庵余聞而論之曰善用物者無棄物善致用者不自棄葵微矣而天必生之葵亦不自以爲微而防其所向仰吾因是而知叔京之能定志也天之生物寔繁非固有心於葵葵之傾心向日日未嘗回光而葵竟心向焉吾因是而知叔京之能安分也客有難餘者曰長林大圃之中光天化日之下葵之傾陽宜爾也不幸而或生於陰崖寒谷此其時宜將何所向不幾乎隨風而靡纒蔓艸而腐子言因是而有以定志安分未見其可也余復之曰客亦知夫指南之鍼乎其爲物也承气於磁性常向午更地易處無間夷夏百試不易所指必南𨿽限以山海蔀以皮革寘諸濳防暗密之室無所辧於四方亦不肯轉而他之此豈待南而後知向哉其性然耳君子之事上也或逺或近或用或不用身𨿽易而心不可易是猶陰崖寒谷能障葵之質而不能障葵之心吾又因是而知叔京之能處夷險也客謝曰子之言可矣予笑曰君子當使人稱善不當使人稱可當使人見重不當使人見矜客今將可予之言而矜叔京邪客少休吾將終葵之說以告客夫道有定體而無定在物有定材而無定用盡葵之美不特可以勵仕也無所爲而傾陽不變幾於誠低垂下覆能護其本幾於知葉圓而厚是以大圭終葵首取其仁生發有時失其候則不能致佳幾於信體柔味良資於民用先王亦嘗采之以備祀事義而不逺於禮叔京誠能觀象取義以充其道而溥於周則無往而不獲葵矣孔子曰禾垂穂向下不防本也物之有則聖人取之客何爲者而所見若是哉客再拜曰乃今知善子之言而重叔京矣客退因書問答之語爲說叔京姑蘇人先嘗任余姚丞今復之閩其庵未有定止所植葵亦未知若干本姑載其志念名義如此

朴庵說

朴軒道人謂方洲生曰子知吾朴軒之義乎方洲生曰刻畫不加土木良具藩屏不作動息自如臺榭不周門戶僅立內無奇觀外無狹客昕夕無耳目適養之華可以居子孫而傳久逺叟之居將於是乎名朴也叟曰子之言朴譬諸唁也扣其門而未見其主盍徐求之方洲生曰予聞將進而反卻者必有所待方見而用晦者必有所激當通顯而後自下抑者必有所示法叟非固朴者而以朴自表其意蓋有在矣叟曰何謂有待曰知拙之可以巧也故養其拙知鈍之可以利也故養其鈍知愚之可以智也故養其愚知素之可以采也故養其素知質之可以文也故養其質知渾淪堅確之可以取材也故養其渾淪堅確而不以逞叟之未出其用夫朴者如此何謂有激曰見巧者之善也寧反而爲拙見利者之易敗也寧反而爲鈍見智者之鑿空也寧反而爲愚見五色之相奪也寧反而爲素見羣章之相雜也寧反而爲質見世之取材也或妄辧焉或妄用焉於是乎寧保其全體而終守夫渾淪堅確者焉叟之旣出其用夫朴者如此何謂有所示法曰因其所知而懼民之無知以逐未也故嘗率之以本因其所見而懼民之無見以趨僞也故嘗倡之以眞叟之旣仕其用夫朴者如此是故唐虞之後忠質相承自周而下淳雅之俗終不能與三代比文漸勝也周之文猶不可繼而況下此者哉柰之何其不以朴爲野而至於滅質也叟作而謝曰吾聞善言同然善道同與子之論同矣敢不敬與也叟姓楊名冠廣東亷州人今爲嘉興府同知惇厚雅循不事表著以道率民卓有古意眞不負其名者

賈君景陽字說

平湖彥士賈君春弱冠時賓旣字以景陽而未聞其義請余說爲警防夫天以陰陽之气運行四時春夏爲陽秋冬爲陰而實相須以成嵗然儒者之言春曰陽春言和曰陽和若無涉於三時者蓋天地以生爲徳陰非無功而其气多寒夏非不陽而其气多暑寒與暑非物之所待以生也惟春爲嵗時之首陽方用事而得气之和明鬯融洽羣物於是乎發生夏之長秋之收冬之藏皆所以畢春之功故春獨得以陽稱也人亦物中之一而其受之以爲生者惟仁爲大其體全其用廣其徳裕慈愛猶所謂春陽之和其端則始於惻隠之發人能全而克之其逺大足以安世長民擬諸生物之功其近小足以親類睦族而及其鄕黨景陽爲人詳愼和雅矜恕不驕長賦稅之日久凡鄕之饑寒困迫可以動惻隠之念者當復不少君能自此而推之𨿽弗至焉於余說之易爲者庶幾矣

後齋說

天地之生物有序聖人之立敎有節生長收藏修治進止皆不可矯爲後先士君子體法順則道常相因敏力求至猶懼乎弗及緩退自居恬於人後非學之善也若夫气稟時數事幾之變𨿽或少有推移進卻揆吾志何如耳故由賜之勇智卒弗能逺過於柴參伊呂之遲暮累百汪踦甘羅未足與較長勺之戰邯鄲之圍小機也呂氏之禍天后之僣大事也方其未定劌鞅勃仁傑眞若因循慮怯僅足當殿禦其末皆以延待成功出於後舉人患無志茍志有定𨿽天勝亦未可以自己況人事抑厄而欲使之終母前哉彼有見世之疾言多失疾走多躓疾爲多錯而徐後者常整見世之先長非弟先利非義先食非臣而恭後者常正見世之福首必危禍首必先謀首必疑而抑後者常保挺焉馳突不億夫前徒之易蹙而前車之足以戒者甚眾於是乎寧處其後處其後將以有於其前非久於後也此所謂緩退自居者之心也然天地以冬成物而鼓震輝澤之工周四時聖人以老卒業而持守造詣之勤終一世故明者慮其後而先之則常先昧者恃其先而後之則常後惟不迷於其先斯有獲於其後茍空無所先而其後茫忽以自覬此異端僻學非天人之道故曰非學之善也許淸明夫循雅安詳進爲弗怠愼不敢以賢知先人因以後齋自號余忝淸父友爲作此說廣之或曰明夫居家克先孝友處鄕黨克先禮讓自念許氏宗子懼弗能勝故云爾允若玆明夫可謂有定志寧處後而不迷於其先者充是志聖賢可企獨祖禰後哉古語曰自後者人先之明夫幸卒自勉

啟思說

許淸明夫刻家訓於先塋立石題曰啟思欲子孫至視者輒有所感念夫孝子慈孫未有不思其祖考而常深切於喪祭之日喪主乎哀而哀以思至祭主乎敬而敬以思齊哀敬之思由於衷誠所謂無邪者也古人言墟墓之間未施哀而民哀宗廟社稷未施敬而民敬言大凡也況其所生乎然事向不同哀敬各以時出後世設祭丘隴而哭其親於墓當悲愴惻惕之際有齋明畏恪之心時則哀敬交合念慮精専望望皇皇如見如在其懷慕眞切固己大過於常況又見其言訓之立卓有不痛自感悼圖惟繼述者鮮矣此啟思之作所以不於堂室戶牖而必於丘隴之上也予聞孝必以實思必有終古人致隆祠廟不可以墓祭爲常茍至墓斯哀及祭斯敬哀敬必交合而見石斯思則其忽防也亦多日明夫盍求其本勉修維則之行使兄弟子孫皆能篤守彛典常如哀敬有臨孝思無已嵗一有事於墓庶幾因是以警作其所或怠防者然後可也因著此說俾明夫並刻於石

竹泉說

劉竹泉以竹泉詩文卷求說予見世人多取物爲號而趣各不同人莫不有身也而賢者能致其身人莫不有事也而賢者能善其事溺於耳目一日之私好而不能推見其大且逺者君子不貴也夫竹之始生森郁蒼翠寒暑不凋誠足起愛然過盛不翦則枝葉拳糾如蝟謂之竹敗必嵗取其鉅者用之上者登淸廟中者爲常器下者淪爲污防之具泉之始出灌汲未嘗不淸澈可喜然時見時否謂之瀸泉必爲之疏濬道達逺者歸江河近者渟溪谷余漫者或瀦爲混穢不潔與其初可愛喜者日相逺矣夫用而致逺固二物之常其至於不美也豈二物之恆性哉有其始而不顧其終未有不委於末流者是故物無良賤視所以人無賢愚視所止君子爲道末成𨿽老未可以自許𨿽百家九流其道固有本末小大兼總而盡得之猶二物之具美得之而不能致用是猶竹敗泉瀸其於人也無益用之而不自愼其道茍爲得已無所擇而輒向之則亦污防混穢其爲賤且愚也昭昭矣凡士之未顯也存乎志志之所見莫先乎嗜好因其所嗜好而開諭之以正此古之敎也君子敎人之言貴乎稱情切理若夫鉤索附防泛以過髙者語之非余所望於竹泉也

說劍送伍舉人防試

閩舉人伍舜廣重厚雅循文質融粹嵗乙夘冬將再試禮部省父宦道出海鹽諸庠友賦詩餞別請爲序昔唐人董邵南舉進士未遂韓昌黎序行稱其懷抱利器器莫利於劍劍莫良於龍泉太阿博物者所謂干將莫邪是也其爲物材質精嚴工制妙絕加以砥發鋒鋩膏潤光艷韜室具美珠玉飾華舉天下之奇器無尙者使能畢日卽用其功豈直水防鮫鱷陸斬犀象而已哉不意一出而受蔽於冶人匿陽獻陰再出而受蔽於丰尹匿陰獻陽神不樂顯變合退藏偶於重函積壤者數百年自晉以來襲授非倫汨沒於延平之水者又幾千餘年矣星野所直無復異气如昔豈神物恬於冥漠以有待於人如張茂先者乎舜廣延平奇士沿洄經涉之日久此來徳容明爽義气英發懷抱殊覺出羣得無已嘗得是物而挾佩之否乎若爾則地切身親時諧類合非復曩者蔽背自是可以直之無前舉之無上案之無下運之無傍仰決浮雲俯絕地紀而與夏璜趙璧赤刀和垂弓矢之屬聯登中祕矣豈直不爲邵南而已哉大抵人物顯晦固自有數所恥僻士爲謀不忠使上有遺利遐棄厥良不聞大有剸削之用可謂不幸也君子負奇蓄偉不因所沮撓輒自沈溺而罔於事功豈其本心乎舜廣可與言者也可與有爲者也因其行聊說劍以引諸作

方洲集卷十九

欽定四庫全書

方洲集卷二十

明張寧撰

跋語

邊景昭翎毛跋

前輩謂觀花木禽鳥與觀山水不同山水妙處幽深隠見其變無窮非精深不能識𨿽閻立本不能無疑於張僧繇之圖畫況他人耶花木禽鳥人皆目激舒展之間髙下立見此圖落欵云隴西邊景昭景昭在宣徳中爲寫生第一手余嘗論其形似可人而神气不活斯圖不知果其得意時否王君其亦寶之母失

伍公擇畫魚詩冊跋

題詠圖畫以托美於人古無是法說者以爲自趙子固始然亦圖畫之一厄耳此冊題跋之語各系別楮處置眞得家數非故家名子弟不能爾也矧有作於其間皆時彥達益可寶重晴牕淨幾焚香對佳客一觀豈不淸暢如濠梁問答時也

吳山書捨詩文卷跋語

天順癸未余將北上艤舟姑蘇訪舊於朱明仲甫信宿而別出吳山書捨詩文圖畫共一卷語余曰此某平生所得於士大夫者向嘗以教子繼幸小有成忝預人事今吾且老將貽諸孫睦睦防未解成人之道敢乞片言以豫訓誨嗟夫祖父者子孫之法也陶冶之子善爲弓裘將相之門世濟文武賢否不系世類者幾何人哉自明仲甫先君至繼可見者三世矣皆讀書善道不迷於前人積累之深其將有興者而公尙勤憂慮愼厥所遺如此睦欲不爲士大夫不可得也況其气質淸明應對詳雅見之眞可念可念芝蘭玉樹有茁其芽麐子鳳雛實異羣品明仲甫可無慮矣𨿽然惟聖罔念作狂惟狂克念作聖矧童防未學者乎明仲甫之家足以移睦志意動其嗜好者不能盡無使其知守此卷而後自戒則末矣今而後幸葺此捨六籍之外無置異物而納正人於其中俾之主席朝夕聆訓典以涵養其本原而循致於成人之地不難也他日過此余將有試焉

莊瑩中所藏趙子昂貫云石鮮於伯機張天雨宋昌裔陳文東解縉紳墨迹捲跋

秀水令莊瑩中家藏古今墨書十五幅始自趙文敏公終於解公縉紳皆名筆也捧閱浹日豈勝瞻仰念自書契以降鳥迹之文累變而爲今之眞行艸書人文與气化相關政自不能不爾故唐不類晉宋不類唐元不類宋歷代文人非不追蹤躡迹苦心模擬及其成書迥然別異其間能卓然逺到可與比肩者眞千百中一二耳虞邵庵論宋書筆不逮識而獨歸重於松雪翁誠知言也寧家藏顏魯公祭從子季明文稿墨迹一通其後諸名公題跋無大言論至有書云某人等於某年某月拜觀前輩臨古人文字其敬訥如此拜觀之餘敬書歲月於後

談大章鳳池春雨詩畫卷跋

談大章所藏夏太常墨竹有序有詩共一卷太常向在京時數相接見其所畫竹眞在九龍山人行作坡石者尢佳此幅予不能辯或其少時筆也記者四明張用中題詠者沈石牕李邵博陳敬齋張孟與沈孟淵蘇紹文劉邦彥朱天錫皆予故人也用中客死浙西石牕終於廣州守餘皆無恙𨿽存歿不同而文章具在淸風故人安得相聚於一堂如此卷也

吳仲圭畫卷跋

鄕先輩吳仲圭效荊浩畫唐人漁父圖筆力老蒼風致髙古𨿽不事工致而規格殊常气韻良足具色味於素淡之中寄情思於揮染之外當與古文字並觀非俗目所及公綬鑑賞珍愛間攜過余方洲艸堂因遲畱累日稍摸其大閒時一展想以娯幽寂本卷敬以奉還

蕭翼蘭亭圖跋

蘭亭文字妙絕古今後世傷於好慕者𨿽摸搨之餘而防畫之微亦各有辯是時墨迹具存無怪太宗之巧於求也但惜其雄才大略從諫如流自晉陽以來割愛成義者多矣柰何以萬乘之尊下與一釋子爭智術於雕虫篆刻之間則隋文昔昔鹽之妬蓋有不足言者矣千載之下觀斯圖者不無感於當時

獨樹軒圖記跋

王瑞之所居芝松裏外戶少西有大椿本專前墉未出重屋枝葉旁達下覆輪囷蓊郁望於里社不知其幾十祀矣成化初其始之夫陳秋鴻過而樂之因以舊藏徐大章手書獨樹軒記及徐益配制圖爲贈所以欣文物之會合而成美於瑞之也瑞之什襲聯屬求予題詞夫天下之物間見則貴貴則必取羣見則凡凡則易捨貴凡得喪蓋常相半今杭州諸山多故宋遺植方大章記柞時芝松之椿計已成木彼獨此眾故柞見賞而椿蔑聞今相去幾何春波空無宿蘗而芝松之樹至今猶蒼翠自若生意未涯予所謂貴凡得喪相半非耶蓋物之存亡久近固自有數至於久久近近亦不可謂都不由人彼春波徒爲大章僦居則去住不一主家儂旣無姓名可傳一聞工師之求之言黙無惜語末惟防手稱謝則其人可知矣柞之必取其可後乎瑞之讀書好古博雅不羣誅茆卜居信有杜子美之意其於翰墨流傳稍涉形似如記如圖者亦復愛重若此況其家植乎回視春波萬不侔矣故物之貴凡久近必待人而定非特植物也事皆如此而盡諉之數非扶世之論也抑聞古有椿春秋皆以八千歲爲今芝松之植人物事數相遇若此得非其遺種乎請因以爲瑞之壽

姜文進存誠遺捲跋

亡友姜文進自號存誠初制此卷時適餘下第歸讀書徳淸爲作此記文翰𨿽甚稚陋而故人之情見如昨日文進下世其子承祖復持來求題未幾亦卒其孫防幼不解事予亦因循墮誤忽忽遺忘彼此不復思索去歲病餘檢閱文事得之亂籍中斷爛脫落幾不可收拾勉爲聯輯用歸於蒙嗟夫予與文進定交予弱冠意義甚相得庶幾通家計作記時歲月已四十二年人亡世逺幸余尙存猶得歸故物於其孫獨不知防於此卷復能保重遺物不死其祖父否俯仰存沒追憶平生然涕泗之不能已也

一松詩文卷後語

孫公睿自號一松以所號求序於大卿夏先生諭以禮義又求記於庠友沈明徳明徳語以志節志節堅定然後能守禮義意相發也至其所謂一序以松言則爲孤獨之名記以人言則爲専主之義二者未達所與閒日從公睿問之其言曰鈍聞諸父師仁者樂山智者樂水因所好樂可以審類故君子愼於取物因思天下之物能恱人者必能戚人能致人者卒能罔人金革而水下土塊而火燎鳥獸不可與同羣具生理而無情欲求諸植物松其尢良者古聖人嘗以是比徳焉鈍用是見松如佩韋如銘盤鼎如對嚴師友因其凝澹知世之穠艷因其勁直知世之柔屈因其晚茂知世之銳發風雨振濯知天地有自然之聲色寒暑淩厲知人物有毅然之賦受凡所以守身處人保家持恆履變一於松是取而世之紅紫蓋不肖所不一接目經意者然家居城府去山林逺不能日就巖穴樹一松於庭庶旦暮有見將所謂百不爲多一不爲少而鈍之志向所在則無貳也嗟夫天下之物莫不有理以物爲物者眾矣因物達理惟智者能之𨿽文馬圖不遇聖哲則亦毛介之物而已何有於道公睿能因是益求進以成厥徳則松之名當與彭澤之菊濓溪之蓮並傳矣林君復王子猷之梅竹吟詠遊適耳烏足多尙哉

顧守恆地理書跋

人見兩頭蛇未必盡死而叔敖之意則仁矣世無倉公醫病者亦多自愈而好祕之念徒遺不仁一賢一否君子自有定論守恆於此書甚自信重推其信重己甚者而樂與人同之不必一一經驗顧其存心平實因是可見夫宅塟之法古自有度後世率合拘忌異說紛紜今欲盡去而復於古其力未易不若取節而順導之使不至於太泥而後可也守恆意或兼此孰如其仁哉

於景瞻浮玉山詩卷跋

余友景瞻京兆以所作浮玉山遊詩索和余終誦而思念惟景瞻淸才藻思出語成篇方遊山時適在壯遊盛節江山秀麗化入文章而又聯合芳潤成捲此誠不可與爭長一不可和古作者詞意未備乃之以成義卷中諸名家情致宣逺光景畢陳無復遺缺二不可和登遊賦詠之詩必觸目興懷欣然感遇則意境昭融有自然語余平生鞅掌仕途未嘗一至金山乃欲以虛文儕實見殆猶看畫作畫不過臨搨手耳何益哉此三不可和況詩旣押韻而又致多如此𨿽風雅之士將不能脫頴而出予何爲者而克爲之古謂歌永言律和聲芳春多暇時具尊俎爲公含商吐羽接節緩歌一倡三嘆之妙𨿽被之八音將亦庶幾焉有聞而過者謂予善和公詩固不可謂余不和公詩則不知所謂和者也

義竹軒捲跋

兄弟天合之親其情好非自外至不可以象求有象則間矣然世之人凡有事𨿽雞鳴鵲噪亦自虞其吉凶況手植之竹旣痿瘁而復發榮當兄弟友愛之際能不感悅自慶此詩人所以歌詠而爲之名堂致美頌而寓諷勸可謂厚矣或者謂末敗本存竹之恆性是何不可成人之美如此李氏兄弟願益惇本厚倫頭白式好毋如竹之旣替而復隆其祥莫大焉

姚公綬古墨林捲跋

此卷所列宋元名人翰墨皆眞迹無疑獨宋仲溫八仙歌非得意時書余嘗於黃學士家見松雪翁跋蚤年書云殊可發赧此書豈是類歟公綬能書善鑑必有所見翰墨之林宜無雜植也

先府君遺文跋

先考好文苦學藏書甚富寧尙憶六七歲時每見先考讀書近筆研時有所作及得之聞見輒錄附短楮小簿增益聯累久而愈多不肖自入官後違侍日逺此簿故在先考所不復經接及守汀還未幾先考痿痺牀褥逾二載湯藥憂虞日不自暇馴至變故之餘始訪二婢得諸箱篋襆裹中收拾斷爛十無一存其間如聞鐘軒記苕溪八詠憶母上墳等作先考平生發於性情者皆棄壞無防畫可見徒切悼恨蓋先考自受封後倦勤歲久加以老病纒綿舉家廢業區區紙籍能不旣於妄庸女婦之手者亦幸焉耳寧荒迷失次不蚤自什襲以至於此其爲不孝抑又何辭顧惟犬馬之齒五十有二哀傷疊見宗祀無期毎披閱遺章五內皆熱因命從子璿表輯成帙仍各識以先考印章其非手筆則篇爲表著備見所因後集士大夫贈遺詩文卷冊銘表及祭誄並以藏諸祠堂以示來裔嗚呼千里懷人見書良慰況父母心聲手迹展誦中儼若有聞宛可接語非但如桮棬器物聊足想象然思念一起形神盡消目睫未加涕泗先下是慰之小眞不足以救痛之大也不知一再傳後爲吾子孫者能復以我爲念哉

張撫軍畫卷跋

武略將軍張公廷鸞以家藏畫卷索題畫法淹潤老爛山林巖洞煙雲水木明晦隠見逺近相得畫中人行坐倚立皆合矩度形气若生庶幾妙品矣但其人物境界野朴僻險所見類方外家所稱神仙方丈之屬豈其事本出於茫昧荒唐故畫史亦以虛無之迹廣之歟元人馮海粟所題詞翰亦跌蕩放縱意與象合古人謂詩爲有聲畫又畫家多用艸書筆法觀此卷信乎能相通也廷鸞宜愼藏之毋失

文敏公書畫跋

右畫馬並題詞皆趙魏公眞迹魏公書法妙絕今古眞造二王之奧與其畫皆入優品獨嘗自謂畫馬能盡物性此乃書韓幹牧馬圖詞於後蓋亦有意存焉不然非一時筆也武略將軍張公廷鸞常以此卷屬題病懶荒迷久未及答今公去世久故物猶在遺言不忘間因檢酬宿負敬題歸其子用文用以謝予之不敏嗚呼此卷可歸矣公可載歸哉追念平生神魂欲斷枯腸老淚誰足與雪耶

歐陽通書帖跋

率更書法最爲險勁瘦古子通專其門稍加便密而分布意態處則未及也書品謂通不擇紙筆皆得如意所以然正在此耳故學歐者必自通始世論事貴夙成無仗模仿不聞歐虞非出於蘭亭也但金剛揮拳力士瞠目之妙當不自紿錢而得之指實掌虛腕不著紙公覲知此未暇日試取醴泉銘皇甫石刻摹搨一兩字不妨以會此碑之極

漱石軒詩文卷後語

士不可以好奇奇者正之反不得已而涉於奇尢有惡於正況加之意乎古言太上立徳其次立功其次立言夫旣居其次已非極致而又非正可乎哉孫子荊對王武子之言實與蘇長公著飯喫衣之謔爲對語世之好奇者遂同然稱詡至於今甚復爲之穿鑿附會以求通其說大雅云亡何人心之不古如此也夫古之所謂雅言至言善言格言皆惇實周洽切理稱情通達而無由之不知習之不察類皆視爲常語而獨甘心於談笑之資柰之何詼諧滑稽之不日相盛也況子荊本始於誤而一時辦給偶涉於奇猶見重乃爾則彼之縱橫合變應機就事眞有可奇如戰國時士尙何怪其能自振於當世也嗟夫刻鏤者前陳則純朴者退聽言之不臧求行之淑也難矣𨿽然人文與世運相髙下列國之文異於三代唐宋之文異於秦漢正變爲奇奇者必將變而爲誕誕不可爲正不能爲則三代以下惟恐不好奇好奇之士其過於常人也久矣鄕丈者孫公學勤以是名軒意必有見於此不然則以爲同姓之聞人而取以示其子孫豈常人之所好哉

瀛洲圖跋

唐人榮十八學士號爲登瀛洲非文館中自擬神仙而有此號其間人材固有容議然皆以論思爲職𨿽日給珍膳亦更番有時未必羣酗燕喪如晉人風度畫者徇名失實眞以神仙放浪處之摸寫惟恐不盡而觀者承訛踵誤亦或遂信以爲故實夢中說夢良可一笑然畫中人物得李龍眠規格佳制也戴君宜珍惜之

王菊坡畫卷跋

郁秀顧老師得此圖於汾湖陸友蘭山水樹石皆淸潤可愛余嘗見九龍山人畫卷崇尺許而長二三丈筆法布置與此絕類惜是捲舊嘗被裁斷非全圖也老師化去已久其徒王菊坡年幾八十猶甚愛重間與髙第劉竹泉持來索題因嘆老師友蘭不可復作菊坡旣老竹泉亦發白自余始見之人今皆若此圖畫故無恙動與靜異也人有能有不能然則用捨於世也何較哉

遊育王寺詩卷跋

右遊育王寺詩通三十餘家倡之者浙都閫陳彥章和者皆兩浙名士格律旣髙聲韻亦雅光景盡露情致畢陳可謂詞林之極工詩家之過苦者矣彥章復索予屬和予謂天下文藝之士所見略同詩先命題拘於律而又步韻以和又致多如此𨿽使李杜復生求爲不經人道語亦不可得況非才如餘者耶古人云文章不可隨人後彥章此卷可不必更令人和也

烏來巢詩卷跋

予友姚谷庵所居有羣烏棲集於樹旦暮必飛鳴盤繞而後去止意若省候於主人者谷庵因賦烏來巢詩間以示予予聞烏能返哺謂之孝鳥豈以谷庵誠孝其母教刑於家而物亦感兆耶舊說禦史府爲烏臺栁仲郢每一遷官輒致烏谷庵以禦史出尹烏之來將復始發祥耶夫鵲巢避歲燕壘去愁鳥之靈於吉凶也久矣地安人和烏於是乎來巢余或未足徵也而谷庵之家信將日益於平康矣予素過谷庵得諸目激用識實語於詩後他日當有驗者

尋賢問道捲跋

道原於天具於人見於事載於書其髙至於無極太極而其實則見於日用常行之間自世敎衰微行之不察習矣不著𨿽有挺然者出必讀書必親賢必修身自日用常行而洞窺夫無極太極之妙向之所謂原於天具於人見於事載於書者皆與我無二矣斯所謂豪傑之士也其餘出作而入息優遊而生死不知誰之爲之者多矣能挺然者幾何人哉吳興陳氏年逾半百而好儒之心不替夙夜幹幹以未聞至道師至人爲病乃制一卷題其端曰尋賢問道凡得一善言見一善行悉書其上以示不忘求題辭於余余亦從事於斯者數年來昧昧焉若遊大洋罔知津涯事交物遷日不逮日而致知力行之事違道逺甚𨿽有賢者其如我何毎觀古人未嘗不臨文中熱然余心終未肯自以爲棄物也但不諭將來何如耳因其請遂欣然而書且告曰尋賢問道自立誠始

黃華老人王廷筠書畫跋

六書有象形書與畫本一物也然徒偏長於其事而不達於其義則又工史之爲耳故先輩凡以書畫得名者無一非文章之士元黃華先生王子端人品甚髙號爲博雅發於書畫爲世所重此卷狀物寫情微寓感激當是變故後所作故書與畫殊爲奇崛跌宕益以鮮於困學趙松雪諸名公題識可謂兼妙矣東廣景純梁公賞鑑精詳近者按節海鄕持以見示展誦中因憶古人潑墨成畫縱酒作書觀其形迹若甚躁率然由神鑑素淸意度先定下筆便自有法故能絕俗出塵優入佳品豈非材會其全而時出之者乎知此則知子端之書畫矣景純公務時閒庶幾再過方洲相與一議

顏梅詩文卷跋語

海鹽文獻家惟劉氏爲望劉氏所藏圖籍惟顏梅捲最爲故物余童時先君晚香府君遣從先師澹軒先生於劉氏家塾時門戶方全盛往來多名達士仲通季俊二翁嘗命諸侄圭章出文宿客無不稱嘆此卷以是卷中文字餘皆能黙識始末後余與業進士與世亨同官京師夜牕燈火時復一談迥懷舊隠世亨卒後數載余守制而還劉氏叔侄存者無幾惟季俊甫尙無恙契濶之餘間以此卷徵予題跋予受而藏諸篋今又十年季俊病革遺寧以詩屬曰公瑞吾宗也茍不及見顏梅捲幸付其子瀚嗚乎物在人非時移事去不獨劉氏存歿向之共觀此卷與列名其間者今皆化去而余亦老臨文傷痛悲不能堪況父兄師友之情豈直如張仲舉之戚徐子英哉然自泰定至今二百年來海內重大之物多非故常而此卷楮墨宛在固𨿽劉氏世徳所致豈亦造物者之於子英旣嗇其遇而將永其名耶古稱立徳其次立言君子之於言豈可茍哉瀚其敬守之無忽

王孟端山水畫跋

九龍山人王友石所畫山水一卷橫廣四丈崇僅及尺畫法假逺以見近務小以形大髙深上下得乘除之妙非特能平逺而已山川林木疎密合宜勢斷脈續人物幽眇幾不可眎生气自完𨿽生紙淡墨皴染淹爛非世工所能到凡山之峯巒嶠岫岡阜陵麓巓陘磝礐嶂嶺壑谷巖洞砠銳而衍欹而峭瞰而懸躍而駐降而陟髙卑隠顯回環曲折坦險奇厲厜防而不見其始屈突而不知其中盤旋而不測其際觀者動心駭目睇注不暇而不能究極其所止足以盡山之形气是不亦神逸矣夫村居田舍山樓野閣屋相望於上下游者漁者行者居者步者騎者偶相語聚相飲者人相接於水陸獨不一作佛防僧人其間古人謂圖畫有關風教其信然耶松江黃翰署卷首爲江山萬里圖翰未必深知畫也畫家以應物隨類爲六法之一若稱萬里封鎭屢更則川原裏道舟車宅舍人物事爲皆當隨地以變𨿽風雲晴晦難以意定而一瀉千里水豈無平衍衝激曲折之殊友石平生逺涉江湖浮黃河逾太行出鴈門歷覽晉代之區胸中丘壑許大豈不解事如此顧其所畫妍滋閒曠水木淸華陂塘廬舍映帶左右山登水次物類相侔其天機呈露當是吳中一筆景耳安在其爲萬里圖也鄕友陳君廷用家藏圖畫甚多獨此卷爲上品宜寶重之遇鑑賞者時一出焉愼勿令俗士妄以浮言易此奇物也

書贈言捲後

贈者有增於人之謂也𨿽與之而無增於人何以贈爲夫通時洽古深於文學舉進士有名聲爲美官克舉其任此皆克周趙君所自有而復取以贈君何取於贈也然卷中作者極一時英乂其人皆識逺鑑精平生少許可者率稱誦君之材美如一不相厚薄士修於身而見信於朋友延譽於士林者若此則將無往而不見信矣有是哉譽言之足以增乎人也然譽言固足以增人亦足以損人善終譽者聞譽而懼頌其始則思愼終美其名則思勉行賀其成功則思防廢舉不善終譽者聞譽而喜知頌知美知賀而不知求其所未至卒之懼者以進喜者以退一轉移之間而實成敗所系其亦眞可畏哉故聞譽者當知所毀譽人者當有所勸彼書之都兪詩之美頌皆必有所責成而先言以道之非無取義而直以稱頌爲也克周學已至而猶務於求業已就而親賢若不及宦成而不怠乎俎豆之事其聞譽則懼不待有所責成而進於極也昭昭矣請識左方一以贊諸君子之能贈人一以賀克周之能受人贈

師山先生釣臺題記後記

古人論志於道徳者功名不足以累其心夫功名道徳之成著非可惡而當卻去之者君子特未嘗先意於此耳顧天下不足以達吾志乃欲隨世以就眾人之所謂功名則寧懷抱退藏自適於巖穴庶幾淑善有傳不至後世無聞而已宋社旣屋夏變爲夷宇宙非常之變也不幸生於其世而又丁此末季禍亂垂作括囊儉徳師山先生豈不能早見而預待之此所以方在彊壯輒隠約林野間講學授徒無復進取之念晚年聘幣辭受蓋亦出其胸中素見況死生忠孝之節邪及世故淪落詘辱拘縻以不仕爲義則仕必不免以不死爲分則心所不安觀其與諸生書自以三仁爲比則其處死之審固不待擬議而成也夫出處不可以羣謀當斷於衷生死不可以勇決當合於正先生直以道徳爲出處死生之主的其餘一無所先意然其功在綱常名在史冊不達於當時而達於萬世眞所謂自然之成著也岑山靈山釣磯釣石遂當與首陽崖谷並秀於寰中而忠宣所題亦可望餘光於延陵季子之銘焉彼箕山富春茫茫髙逺亷貪立懦則可於聖賢中正之教何如焉

李唐畫卷跋

嘉興通判易公所藏李唐畫卷山水疏廓樹石淹爛峯巒徑路林橋野屋蓊郁蒼茫得沿洄起伏近逺之勢其間人物境界景色耕樵漁叟鳬鷺汀莎上下相映展玩間欲使人忘其爲畫但筆意甚逺而楮墨不周恐有斷裂不完非全稿也予嘗見唐畫淺色山水皴法有抹迹而皴紋用筆甚老簡人物卻甚精到對面欲語髙宗嘗稱其可比李思訓此則化小斧劈爲皴泉木皆相等惟水涘側筆如飛白狀殊不侔也豈自古名家固多變筆而不變法耶珍重珍重

法帖跋

右涪翁晦翁二帖皆眞迹無疑筆意混圓如經鐫刻錐沙屋漏殆可比也考亭先生嘗謂蔡忠襄以前尙有典刑米元章黃魯直以下便自不同因其所取知其所自取則二帖可定矣

拜石圖跋

芾老气度本自出塵絕俗況文藝淸深識鑑精逺見諸政事亦復不凡拜石之事疑亦嫉邪憤世有所激發以托其放逸至今相傳以芾爲顚況當時而不爲人彈擊乎使芾誠顚也比後世之不顚者朝夕曲折於恆人之前以求利達者何如

陳散翁遺像跋

陳散翁名善居海鹽城西市中一室蕭然僅蔽風雨未嘗自慍平生善歌唱博記傳奇毎燈宵月夕與二三逸老聯袂踏歌闤闠間往返不輙如履無人之境聲韻淸逺節調安平一時子弟皆傾慕爲不及至有富貴家或招致不以禮𨿽終日夕不肯一舉此吾少長所目激海濱斥鹵之地茫茫塵沙詭隨滿眼求如散翁者眞亦難得其卒年八十不喪厥守子宗慶至今守故廬不爲非義孔子曰得見有恆斯可矣陳散翁其庶幾乎

冰蘗稿跋

古人謂虞卿非窮愁不能著書以自見又謂詩必窮而後工信哉气滿志得者𨿽有所著多不能勝寒微之士彼交於物也深則其達於天也必淺理趣之妙固非貪榮樂富者所能與也冰蘗老人故家才子挾重貲行江湖間嘗出粟濟人迥非寒苦士而號冰蘗殊爲可訝及觀其詞章淸絕工致不類夷等豈其志與事未嘗相混耶夫雨晹燠風惟寒難爲物寒之成冰寒亦甚矣辛甘酸鹹惟苦難爲食蘗非柔滑之味必待咀嚼粗糲苦莫過者於此而能備嘗之比諸臥雪嘗膽者且逺充是心則天下豈復有難處之事哉況以潤下之性而遇寒反剛本作甘之物而一苦不變善取物者亦將觀象比徳不徒資其淸苦而已冰蘗翁妙達天趣以二物自表𨿽用之宿寒除熱當燮調和劑之任將無不可而況聲气之發豈有不工出於人哉詩所以言志志向之所在言固隨之矣豈皆窮而後工哉

趙黼江山萬里圖跋

宋趙黼所畫江山萬里圖經營布置𨿽出一筆其間煙雲風雨晴陰旦暮隨地不同眞得萬里之景奇作也況畫家惟風水最難風猶可假微附見水以平逺委順之體乃欲具見沿洄遡滀激蕩起伏急緩之情狀以盡天下之變若此筆墨餘流非固精專妙絕不能也豈黼世居京口朝夕所習見故其發諸毫素獨得其眞耶曲江老人所題有晨唱暮投初陽片月且言不可得而悉諸形容眞此圖之發明也跋謂今歸展武某家不遇達人遂毀其姓氏而今已爲金氏家物亦可謂徙不出鄕矣披閱之頃爲之悵然

嘉興錢氏一節二貞詩文卷跋

錢子順二妹守貞以死事若凶矣然能全身保家刑於閨閣吉莫大焉妻兪氏夫亡業貧姑老子幼其節良苦卒之克繼前休何甘如之凶苦的切於其身而甘吉之遇適足爲後人勸是女婦一身之不幸實天下後世之大幸也舉天下後世之幸而盡出於錢氏之門其道豈無繇也善慶之原禮義之教必有以相協之者有爲之詩有爲之傳焉往而不得風教哉

解縉紳字帖跋

此解縉紳所書文皇帝勅命筆意圓熟渾化非一時人所及縉紳詩文豪越不守繩墨而於字書常謹循不茍故其書特優況此帖文綸綍所關尊重眞可寶也本朝制勅皆眞楷此必拜章後謄本

歐文忠公墨迹跋

古人謂心畫形而君子小人見歐文忠梅聖兪帖見公久要不忘富鄭公書艸淸明日帖八月晦日帖見公文際之間謙謹樂善不特字書可重也當時名碩如周益公以上論著甚詳其所以重文忠而加之意者豈眞在防畫結搆之美哉原徳幸卒愼好之毋爲甚焉之好所移奪可也

董原徳所藏宋元墨迹跋

卷中蔡襄之簡於湖老人所臨張伯雨所題皆非區區所能達原徳其善藏之以待巨目者鑑定

趙文敏公書跋

文敏公手書一二通𨿽一時酬應而通達事意具有倫序其言稍涉所注則輒筆更行一語不茍可爲後學楷式非特其字書可重也揚子云謂通千里之忟忟者莫如書古人因一書而關身事者蓋有之矣書可以忽心處哉張文濳得書無月日輒棄不省今人奉尊長書乃有艸率不精者非文潛之罪人乎都閫陳公彥章出此卷將寄仲子紀於京曰願靖之有以達吾意嗟夫予𨿽老不及事尙知只此是學況聰明方進如紀者豈不知所重哉

劉廷器所藏書簡跋

此卷余姻契劉公廷器所藏徐貞襄公及平江恭靖侯陳公書簡以歲月計今四十年矣楮墨如新封題具在廷器平生周愼篤厚事無可舉此亦可見也貞襄當正統間位望方隆盛無施不可遺子壻書乃復教戒精詳恩禮委曲待均戚如待尊行言稱惟謹恭襄以世爵勲臣疑若睥睨眾物者觀其語及親故勤切懇到以古道奬勸之已甚𨿽廷器門地立身足以致是而二公之待人舉事毎若此豈不難能哉余聞廷器先府君都閫擴略英能最名有家法初貞襄擇壻於恭靖恭靖因以廷器應之力主其事今貞襄得佳壻都閫得賢婦而恭靖亦得知人成美之名此卷將不有所關系哉廷器間出示余因識末簡以遺其子舉舉於外祖父母之所付授當自愼守第念余於舉亦有舅甥之親凡余所欲告舉而舉所以順成於親而以成其身者皆不過二公書中語古人謂伐柯之則不逺余𨿽未及貞襄舉當以賢父爲法

篆書卷跋

正篆廓落圓美得二李筆灋欵識文交畫塡墨處類雙鉤筆鋒稜刓委儼在鐘鼎古器中見之但體制不類恐非一國書或出戴同六書故要之皆不易得非近世任意盤屈取姿媚者所能到昔人謂正篆不宜爲人寫詞曲歸去來盤谷序晉唐第一文章自可無害余非所能諭也

錢舜舉畫跋

霅翁著色最精逺過前輩晴牕披閱光彩欲浮久益鮮潤此幅形似傳染略異不知是其得意時否說者謂範寛畫老不及少郭熈少不及老此圖將無同耶

宋徽宗詩畫跋

徽宗優於翰墨其所畫多山林物致與此卷類詩亦殊有荒閒衰謝之思豈心畫所形遂成詩畫讖哉人君一日萬幾而能遊心文藝過於聲色淫巧逺矣第不如明良之歌山龍之繪爲更重大耳此所以爲元主所誚也

終慕詩後語

人子於父母無不愛無不愛則其歿也當無不思喪塟未周祥禫甫及風雨霜露之感其孰無之宗廟祭祀思其笑語嗜欲如見如聞知孝者固亦同有是心也及歲月逾邁艸宿木拱妻子之念篤門戶之務殷𨿽君子或始不汲汲於亡人矣況滔滔者乎此永思終慕所以爲難也然思有久近有小大近而小者不可謂之善思逺而大者然後爲善思焉是故父母之於子非徒望其能饋食衰麻不忘己徳而已自少至長所以生養教導拳拳不已於懷者望其爲忠臣爲孝子爲令徳盛名爲惇裕昌大之族終其生心不肯一日遺也不幸而不及見子之哀思將不當有甚焉者乎忠所未繇也不敢爲欺罔好惡孝所未能也不敢爲悖逆違犯令徳盛名所未舉也不敢爲敗身辱先之事和而夫婦友而兄弟教而子孫以達於族人庶幾惇裕昌大之望是心也終其生當無一息防夫然後可謂之思慕豈直喪塟祭祀之感哉里人吳君世輝蚤喪母氏哀慕無己士大夫多作慕萱詩美之餘聞思不如習祭不如養空言不如見諸行事世輝老父在堂康寧無恙當以思慕之念事之惟生事盡力然後可稱死事盡思也世輝恆當以餘言爲警防

徐時用所藏書問卷跋

時用於先公貞襄公所交詞翰無片紙不收輯此卷其一也於是猶爾而況訓典之重者公去世已久遺物如新晉無卹無以尙矣栁宗元碑陰之刻烏足論哉

李在張果老圖爲甥許璋跋

李在簡筆人物絕出時輩余嘗見朱協律所藏戲蟾圖作道者持桃向蟾蟾方進退道者精神气色手足筋骨盡注於蟾如畫史所記鐘馗擘鬼像此圖騎驢渡水驢方急驟辟易而乘者乃閒逸玩肆人物不相得異於常見者余聞神僊家率云果老剪紙爲驢又有騎騾乘鯉之說此圖人騎已在波浪之間而足迹不濡在之意實仿神仙放蕩狀不可以常畫例也古詩有云髙愛三峯揷太虛回頭仰望倒騎驢在將亦有此興歟顧其筆力蒼古斷非常工所及也

左時翊各體書跋

篆眞行艸書原義𨿽同文體互變周秦以後諸名家亦不過各擅其長未有能總萃之者今於時翊見之將所謂周於才徳而發諸翰墨者亦不器耶

方洲集卷二十

欽定四庫全書

方洲集卷二十一

明張寧撰

跋

觀潮圖跋

四海惟浙江潮最險𨿽勇悍彊厲如秦始皇帝猶畏從狹中渡宋自慶曆以來杭海屢溢嘉定中潮衝鹽官平野二十餘里外論皆以畿甸切近爲憂當時毎遇潮盛之候傾宮出觀顧反以爲太平樂事獨不思建炎之初苗傅劉彥正因觀潮起釁幾危宗社而復甘心於此嗟夫晏安酖毒𨿽利害切身一不暇自爲謀況有興復逺大之計哉張思亷與二楊所題皆載本集謂李嵩之畫嵩本錢塘人歷光寧理三朝畫院待詔出於目激丹靑藻繪宜有浮於世景者今所畫略無內家人物儀衛供帳與吳俗文身戲水之流惟空垣虛榭煙樹淒迷平波逺山上下與帆檣相映而已披閱中欲使人心目遲回有感慨弔惜之懷無追攀壯浪之想嵩意匠經營情畱象外豈亦逆見將來預存後監耶杜子美詩曰江頭宮殿鎖千門細栁新蒲爲誰緑殆爲此圖題詠也

趙松雪書洛神賦跋

栁誠懸謂洛神賦合有數本今所見惟十三行虞邵庵嘗跋松雪翁所臨洛神賦首引栁記且云昔在翰林見公出此賦眞迹九行又十三行別得之計其歲應是後此書十餘年乃得之耳邵庵居翰林在延祐間此卷乃大徳辛丑所書相去十餘年適與後十餘年之語互應可訝也然自唐以來臨搨相似嘗見松雪模蘭亭敍𨿽結字絕小而行欵疏數防畫形象無一不與禊帖凖此帖𨿽出入王氏法中而意態分布自成格致可辯也況誠懸所稱十三行自嬉至飛與此卷多寡不合縱令卽合則十三行之外出於松雪者固不少矣據此則此卷當爲公平生已成家之書不煩復以臨搨論也獨不知邵庵於公所見九行眞迹卽是誠懸所云者否豈所謂數本之中固有晚出而松雪翁之變合行艸書亦不止一二作而已耶海虞令唐公敬申博洽多才得此而珍重焉亦必有定見者爾

楊叔瓛雙龍圖跋

龍神物也古者豢擾之談旣出於不經畫史所紀雌雄幻變三停九似亦不過揣摩臆度皆無所考閱故觀畫者惟龍不可以形似論髙下此圖揮毫落墨與世不倫超然別有一種意妙眞佳品也然龍之爲物惟無貪欲故無制於人而能神畫者置珠兩龍間而爲之爭奪鬭攘之態此果何所聞見耶若欲假此而自發其巧則世之畫龍誠不可以形似求矣

植蘭詩卷後語

鄕丈者裘君克明植蘭於所居之堂余少時與君子賢爲同業每登其堂時雨新霽叢花發榮淸香秀色照襲庭所吟嘯竟日坐而忘疲此花自古名物又海地所乏絕知者未必能見見者未必知愛君旣修潔好文而又樂此是以一時奇崛之士競爲詠歌聯芳比徳於賢父子君益畱心滋植歲久寖盛所得詩文日以眾多因積而成捲求余題詞余自領舉叨仕後屈指今十五年矣玆以憂喪還家非尋幽覓勝之時不知向所植者於今何如然君每臨問余於廬舍見其言論多務淸淨黙出塵標致視昔迥異所謂言臭如蘭子賢𨿽不作而其介子若孫皆彬彬典雅問學不衰所謂生於庭下者也欲知其終觀其始欲知其身觀其後前所謂淸香秀色將不必專求於庭戺之間詩人之聯芳比徳者信有徵矣

贈監察禦史祥符嶽公秉翼挽詩後語

哀愛情也情出於性人性同善故仁義之美道之於人無弗愛者仁義之人或不得其常無弗哀者至愛之中必有不齊不得其爲願而哀生焉是不獨爲其所厚凡善相同者舉如是也請老歸閒見者至相下泣義利之辧聞之亦有泣下者此何預於其人理形義白激於人心之所同不能不爲之動容變色耳故贈文林郎監察禦史祥符嶽公今湖州守文璣之父死二十餘年矣能以遺教貴其子而卒以顯名蓋棺事定則公之美誠足以當眾愛然縉紳士夫未必皆其所親東西南北之人未必皆其里社何榮其業嘆其賢追思攀慕形諸聲詩者若出一口此可以見人心同然而情之所發者正獨意公生世六十年餘抱道歸全光前裕後生死肉骨之榮無與爲比而言者猶將惜其壽之未登養之未遂貴之不克及於其生而爲之含哀欖涕此豈余所謂至愛不齊不得其所爲願而更哀之者哉況世有歡醉而輒悲啼大笑而反出涕者孰謂詩人於公死生間喜好之極而不相尋於悲戚也耶

蒲庵詩稿跋

沈履徳所藏蒲庵手書詩稿二帙多應世之作脫去空寂章然作者之用心當是業儒而隠於釋者隠於釋將以求無聞而竟聞之其迹愈奇名愈顯此稿固其所也此蒲庵之所以終其生也

學詩齋捲跋

孔子謂伯魚不學詩無以言所謂學與言通達志意體切事理而自有以善於言非欲誦習其文以資辯說也自觀興羣怨之教衰而三百篇勸戒大義盡湮於聲律文詞之末𨿽盛唐諸家亦不出此但視漢魏以降稍能和平雅澹庶幾溫柔惇厚之遺意猶有存者耳先輩謂刪後無詩蓋自有見或者遂洞視近古至謂宋儒之詩爲無物幾欲一掃而空焉者棄本逐末一至此夫文章固各有體聲韻亦自不同然未有外理趣捨經典而可以言詩者詩有淸新者亦有優逸者有沈著者有痛快流麗者有豪宏放蕩不可拘者有摸擬想象捕風捉影奇怪百變者有淺薄掇拾隨口滑稽不經蹈履者徧長彼善自昔有之使不切理達情不根藝實則淫哇巧艷荒唐汗漫之言過耳輒了無復遺意於宋詩也逺甚況三百篇乎故善詩者必有定志髙識周知博覽本始於聖賢之言師意變文涵融渾化寓理趣於聲律之內托著述於比興之餘如八音協樂五味和羮充然有成不見其迹斯能兼總百家超絕羣作古之人有如此者杜子美是也余嘗記前輩有恕齋詩一聯云庭前生意畱芳艸林下歸心放白鷴道徳經典之文於詩何礙而薄之至此是故欲學詩非有得於學問之力𨿽近古疏節猶不可及況六義大要哉余適與人論詩其言以金鍼集所載大病宋作語方往復適武林劉生景淸以學詩卷求題因舉切要爲生告且以質諸尊君竹東俟生他日過我徐與之極論

翠筠詩文冊跋

竹之見取於人大略有四比徳者取其虛心直節歲寒不凋論材者取其能備八音達於民用樂情致者取其幽閒靜密脫絕芳華尙文采者取其秀色繁陰可以吟弄風月然物各有理取物者當以類余頗聞道家以淸靜黙爲教斂其文采薄其情致收其材用而歸約於徳以至乎其至斯爲善取於竹翠筠主人欣然以是冊求題因書末簡

顧定之畫竹捲跋

趙松雪寫竹九疊法後世惟九龍山人得之息齋而下弗論此幅顧定之所寫揮毫用墨澹潤老爛今百餘年相對如雨牕凝睇之時𨿽孟端恐未易與卷首蒼雪軒古篆鄱陽周伯琦筆惟陳登可庶幾余不足比可謂具美矣

余畱小傳跋語

大卿夏先生文章政事優入古域非時士所及余蓋學之未能也王士英題詞盛稱公文章而歸重於經國救時莊孔暘小傳備載公政事而歸本於孝友然則文章政事皆有蘊發之地論其純雜偏正固當以徳耶古言太上立徳次立功𨿽有等差實同原異致耳非各爲務也先生淵懿之學見於稱載者如此庶幾將達其全此眾人所以學而未能有及也君子之於天下徳其尙已乎

夏撫軍房大年唐玉驄馬圖跋

畫馬貴乎停分向背毛肉气韻精神骨法各極其精爲善品而骨法尢重昔晉武帝得周穆王八駿圖腐敗昏潰而骨法宛在不失其眞是骨法妙解處所謂天機流動蓋有出於粉墨之外者此圖規格旣佳而傳染亦善人馬拱駐意象相符如有所向其對禦立仗時也前輩云一筆畫大年其近之夏侯得此可謂奇絕矣珍重珍重

跋夢遊僊詩畫

古淸修之士與世不偶將隠約自處或因以寓激勸於人則必托意髙逺寄迹荒閒其有無去來若將不可測𨿽曠古隔世因其茫然而求其確然者則其人之懷抱可得也履徳夢仙之詩與明徳所作之圖不無有類乎此歟不然何履徳之語自謂虛無明徳之畫不具形迹二君之確然者余固知之而茫然者尙可問也姑識之

李建中書跋

彥章都閫所藏法書甚富晚出李西臺書尢可珍重首跋謂其筆迹𨿽若凝滯少變化自然有一種蕭散气象眞名言也當爲卷中第一評

鄭氏家範跋

浦江鄭氏自宋至今族望天下而門戶不衰者皆是編維持之力也海寧鄕丈者董公如魯與其子謙慕其名義爲之翻刻以傳卽其所好尙可以知如魯父子之存心行事矣𨿽然有鄭氏之法而無鄭氏之心𨿽得其書無益也古人謂徒法不行如魯願益勉之以志乎其所至

張卽之大字跋

卽之作大字如寫小楷而筆意兼行轉折作止之懸如老生作禮𨿽骨格彊硬而意度調熟見之者自當嘆重此卷三字尢爲卓絕非常所見

楊維髙憲副喜雨捲跋

兩暘燠寒風皆欲備敍而後民生遂雨晹先之雨甚則水多暘甚則火盛水𨿽備物猶有生者火熾而亡制則無類矣所以自昔憂旱者常十九憂澇者常十一今典故郡縣雨澤必時聞而暘燠寒風非異不舉雨之於民休咎大矣故太平之歲句而一雨亟作亟止沾足優渥歲功於是乎有成此憲副楊公凡遇雨𨿽在煩勞不堪時輒志以爲喜一以重民事非無從也然余聞夏暑雨小民惟曰怨咨一雨也於眾喜之中已有憂不及事者喜怒哀樂之發於政爲人上者可不省慮哉公非一命之士燮調和劑皆其分內公能忘已而爲民以喜必能委己而爲民以憂矣

倉頡圖題語

伏羲畫八封造書契至黃帝史倉頡更定古文以啟六書之原非結繩之治至頡書代也淮南子記作書時天粟晝零鬼妖夜哭或作龍潛兔哭皆怪誕可疑又頡時衣冠創設禮宜從制今圖紀皆蓬跣四目身被艸卉豈其生近人首蛇身之世異稟野俗猶或有在耶大抵事不具於六籍言不經於仲尼𨿽方防亦不足徵況淮南書出於附會叢雜本以多聞廣異爲工者哉獨其字書於今可見者疑許氏十五篇是也自制作有定凡天地之文古今之事人物之宜天下之治亂風俗之盛衰莫不闗系挽而上之可以緒系丘索推而下之可以櫽括百代得其傳者周有史籀秦有李斯漢有蔡邕唐有李淖斯皆神契妙解入室升堂而近世周伯琦陳思孝諸君子亦皆循蹈軌範庶幾成名回視晉唐以來眞行艸書非不研精筆墨超越鉛槧至論其源流體義求無悖於正書者玆亦鮮矣昔人謂大篆爲倉頡之嗣小篆之祖又謂自以下吾不欲觀誠知言也夫所貴於文字者以其能載道宣化克濟斯民而已宣化莫重於教命載道莫先於經典經降而有史史散而有子集集流爲百家異說佛老之書邪正混淆神人瀆擾也久矣教舉爲試藝試藝分爲吏牘吏牘濫爲胥徒輿皁朱墨批攝之私具棄本殉末媒祿綱利民之煩於文也亦久矣文勝之浹於明幽魯聖人己有欲從先進之語況今日乎是則鬼哭粟零𨿽曰必無而言者之托戒可謂明且逺矣此豈創物者之過哉述焉而枉於用者之罪也姨甥衛使劉時泰武而達文孜學不倦間持此圖求題因書其額

陸參政北徵倡和詩跋

詩言志志正則其言也必精志同則其言也必協志同而正言協而精必若人焉措諸天下事無不濟況軍紀一行哉詩固人才政化所關非但句律之間此張陸二公所以成逺大也讀之豈勝雋永

刻紫陽庵遊覽詩文跋

範棲雲編集此集餘數年不能入刻棲雲歿其徒馮粟庵攜還海鹽故邑邑陰陽訓術朱君文濟慨然力任其事校定財用勞費兩盡不幾何時此集遂有永托自是付授得人流布日逺則文濟之敏於義粟庵之勤於師棲雲之篤於文物皆當與鰲峯瑞石並久於寰中矣古太史氏掌陰陽占兼圖籍著紀文濟明達好古里社中之美器是舉也不愧於其職業有志者事竟成充其所向𨿽司馬遷之作可幾矣

髙尙達與夏世芳書贊跋

古人謂學古入官修治皆一道後世體用不倫人將貪肆怠忽晦庵先生指其切要以勵仕者若推其蘊極淸近無欲愼近主敬勤近無間無欲無間而敬以成其始終是豈可以爲當官者之法哉此固尙達都憲世芳之所以有得於行藏進止之間者也但其初作書贊時樂聞世芳之賢故懇懇加勉若謂其有所未教不發恐非其初立言之本意也

李員嶠士臨七帖跋

臨古人書往往得其形似鮮或造妙此帖風度逼眞信如錢曲江評品而大徳丙午下欵識字卻少異於前毋怪歐虞禇栁臨榻舉相似及其成家各與禊帖不同也方洲生張寧觀此談於景陽藥室因題於後

夏圭畫卷跋

畫家長幅難於深逺褊幅難於深髙此卷上下互見前後相照髙低逺近深淺小大隠顯紆直夷險靜躁各得其宜類不失一而意趣之妙能使觀者神遊眞所謂奇作予平生僅見二卷一近爲海鹽某家物一故在溫州致仕都閫陳彥章所意景皆不如此卷而筆墨似尢老爛但少觀老憶不復親切汝輝尙珍藏之

吳汝輝畫冊後跋

汝輝所藏畫冊有宋徽髙二廟禦筆書畫餘皆當時名筆山水樹石樓閣人物花果羽毛鱗介無不各臻妙品昔人謂畫人最難次山水次狗馬樓閣此畫者之難易又謂觀山水非精深不能知花木禽鳥一覽可盡此觀者之難易予謂二者皆當先理趣而後形似而後傳染則難易兩忘而後定論然則觀此冊者固當以山水爲上

畫冊跋

冊中有宋徽廟禦筆書畫其餘人物山水花石羽毛鱗介皆前人名筆隨類出奇無不精絕汝輝裝防什襲題其首曰吾家故物予於是見汝輝於先世所遺愼重不玩推是心以上遺益切則愼益周物益大則重益至其守身保家教子睦族當必皆有道矣昔東坡先生爲王晉卿記寶繪堂無一言及繪家事而惟戒其勿畱意取敗美其能被服禮義詩書而已晉卿本以寶繪立名言猶若此況以立於世澤者予可泛論而不徳視此冊哉汝輝幸卒自勉

山谷書跋

東坡嘗言山谷學予書今觀此卷實類蘇筆而勁逸不侔細究二公原法皆自顏魯公行書中來觀祭從子季明文乞米諸帖可見豈山谷初學坡其後乃歸極魯公是以神气相得而形動小異耶

山谷小帖跋

此詩此字此人與所贈和可謂三絕者又皆一世冠冕文林奇寶不能多得汝輝萬自珍重

宋景濓跋張孟兼玉兔泉銘並熊參軍鼎劉職方崧周虞部子諒次子璲聯句孟兼家詩跋

玉兔泉序銘體義明正聯句如石鼎諸作眞書如宋仲溫尾跋如章艸作述者皆國初名公固自可重至論其要切則君臣父子朋友長防之道皆具焉此文章所以有益於世宜不傳也詞翰云乎哉

宋書冊跋

冊中有宋飛白禦書石刻及名公簡帖日月重光照映奎璧深足瞻仰文章與世運相闗一字書也元不能宋宋不能唐唐不能晉其間能超越倫類追蹤古人通變成家者斯所謂間特之才代不多見此冊蓋得之矣

陳廷采水竹捲跋

水竹居記序皆作於至正二十四年則元末也記言六十年前猶有故老能言水竹院落之勝且及孝廟金字禦書則故宋時也因兵革擾杭而佳境莽廢事干本朝鄭元祐何得都不省顧直言感今悲昔意無窮盡推其隠曲必有深慮獨見大惜天下重器失於其禦故因小寓大而形諸言非特爲風景也自入聖朝今百有餘年非特東南山水發祥獻瑞而普天率土衣冠禮樂彛倫風化盡復中華之舊使元祐尙在則向記中之悲感將轉爲頌中之欣戴而可嗣書於此卷矣第念卷中作者自元祐下如楊孟載楊鐵崖錢曲江諸公皆繼述無聞而充溪水竹之居乃遷止錢塘西溪密切故院落之地此記殆爲之先兆也淸虛處士從孫廷采以遺捲求題因書數語復之

錢舜舉石勒聽誦圖跋

徐君子久以錢舜舉所畫石勒聽誦圖求題圖中冠服規模得當時體制傳染筆法皆出新意不侔常作可佳也勒本羯種非中華族類乃能好文考古以矯飾國事致有成功晉室君臣顧相崇尙虛無廢經敗度風流版蕩卒殄膏澤以底於亡孔子所謂夷狄之有君不如諸夏之亡蓋傷之也霅翁作此其將以爲勸乎抑將以爲戒乎

瑞蕉捲跋

余都紀碧澗以瑞蕉捲求書瑞蕉事始已具載前元諸老題識無事稱及獨念神仙奇迹漫徧宇內不特妙觀中類皆一往不屬茫昧不可復見而蕉池之瑞猶若欣榮衍茂宛在目前者托此卷之存也盛矣儒文之於世隠可以顯闇可以彰近可以逺斯須之事可以千古此簡冊之功於是乎足重茍所遇非人則亦無所取資其亡可立待碧澗乃能嗣守前遺什襲尊閣不啻如方外所謂丹符祕籙崇愛之己甚則其過於時倫也逺矣嗜好之際可以觀人碧澗豈特虛之士哉

會稽陳尹所藏五馬圖跋

文敏公自謂畫馬能盡物性此圖五馬行立形气與控馭者各有異度知畫者必能鑑定也

宋徽宗鵪鶉圖跋

徽宗繪事精到此圖𨿽無禦印可徵亦自使人珍重昔周公謂武王不能多材多藝徽宗畱心材藝如此豈誤講金縢哉

仲彥暉所藏張卽之書老柏行

溫夫特善大書扁額字如作小楷不煩布置而淸勁絕人余屢見所書楞嚴道徳經𨿽甚纖小皆得筆興此卷老柏行規格絕類但此卷中防掠進止轉折間殊不自遂豈溫夫書時因筆墨未愜自加補緝哉彥暉善書者必有定見矣

謝方順所藏趙文敏書洛神賦

予向爲海虞令唐禮用和題松雪洛神賦乃是大徳辛丑所書此卷書於皇慶元年前後相去十餘載筆法當益老妙嘗記虞道園言在翰林時見松雪所臨洛神賦豈公初精於臨搨而成家後頗自放筆耶然其圓勁純熟𨿽紫芝不能到況餘人哉

畫蕉跋

王荊公謂表忠觀碑爲漢諸侯王年表予謂此畫如張長史濡法艸書其是與否可互論也著惜多著色誤不用飛白石耳

王瑞之畫跋

王瑞之號友竹居無蕃植常懸夏仲昭畫本於齋壁日示親密其姻契費宗裕因以家藏戴文進王牧之松梅二幅見贈曰爲親家翁結歲寒勝會夫天下古今志同義洽之士常患不能相偶卽如生植可移猶慮榮瘁不等安能如此畫旦夕聚會一堂眞足以取則益志於不言之外可重也況三畫皆名筆瑞之宗裕皆名士一取一與無所慚惜是亦足以觀朋友之徳也於物也何足題

題誠一道人遺書

嗚呼此誠一先生之所自著手書以遺其子世淸者也𨿽其詞語未盡純正而意實髙古要皆自其胸中流出無所滯礙見明識逺不爲外物牽制故能發於言也如此視世之巧言善辯足人聽聞而中之所存大異者惡足與語先生哉余幼從先生啟防學爲對偶親執杖屨見先生家居甚簡薄處之裕如婦子晏然每旦焚香雅坐以待諸生授受畢吟詠不輟所就日數十章客至與之討論髙拱朗誦旁若無人言議偘偘不與俗合充然自有所得閉門卻掃暇日一嘗往還於先人墓地絕口不絓榮辱事初若不經世故者余時罔能知先生之爲髙但所見者如此爾及稍長頗預人事叨職京師多遊從仕宦間人之進退得失皆不能不以之興懷然後回思先生如夢斯覺歷千百人眞無一能似先生之脫然若遺者使當時在髙位能溥其施則守身立政豈直簿尉之能而已哉嗚呼𨿽無老成人尙有典刑在先生誠可謂一鄕之達人也讀禮之餘間與世淸道舊故因出此卷俾爲題辭感念今昔爲之攬涕而書其後云

題汀州通判謝君行樂圖

車馬夾羅旌旄擁趨顧眄生色騁懷極娯此君之時也非政也男耕女織山樵水漁使君在野而民自如此君之政也非心也進則能行退則能樂流行坎止夷險克若此則君之心而政之所由善也其存也則民安其去也則民思此非聲容物象乘於時者之所能也夫處己治人茍得其道是亦可稱矣彼時之於人忽往而忽來猶之造物之芻狗也何足論哉

題陳所翁畫龍圖爲伍公矩

龍不制於人能髙深巨細變化不測所謂不知其乘風雲而上天者人未嘗得締視狎玩而能盡察其形似彼三停九似之說亦畫家鑿空無所閱賞故畫者與評之者自古皆無餘論要須妙生象外冥合其神別有一種气韻乃稱佳致至於傳染防綴之工固其餘也自非人品髙邁胸次出羣者不能此幅筆墨老爛勢狀殊絕懸睛合口得畫家之長煙雲蓊郁中多灑墨防眞見公儲老所潑墨噀水脫巾大叫時信手塗抹老狂態與予平生所見贗本相去萬萬聞公晚年筆力簡易精妙可並董羽不知此作是其得意者否平生詩文豪壯爲太學生已有名聲及守莆田爲賈秋壑招致醉輒狎之人品胸次果何如者而世之學繪事者乃欲以板刻之手效之斯亦難矣此幅流傳人間今爲吾友武岡守伍君公矩所得未爲不遭也公矩幸寶重之以俟具眼鑑定

題鏈雪齋詩文冊

陸羽茶經所載原法具備其品第烹瀹節有似神仙家鍛鏈之法至所辧用水必地之幽曠乳石漫流逺隔渟浸者是尙與陶谷烹雪意類雪本和气嚴凝不由地力宛有眞味迨醫所謂上池之水於茶絕宜合羽法與谷事而風致益髙此鏈雪名齋之本意也冊中作者皆鉤深道逺脫略故常有雕炙之論甚哉鄕先輩之奇於文也因竊嘆漢唐之時文猶爾雅公府而下士大夫居室妄自標榜者絕少爲之文者亦惟紀敍其實而華之以論議耳不專以名言相誇也繇宋及元人不古若凡裏居林屋山園池館甚者置一器物繪一樹石皆巧有名稱以相矜侈爲之文者一切依題並號固己淺近況有立異以爲說鑿空以爲髙狥俗以爲好爭奇競妍擬非其倫以相遷就其上者不過莊惠之流而下焉者益蔑如也於紀載之實何有噫淳朴旣散巧僞日滋民之居處飲食亦不能不於名實況文與行哉此冊有圖有記有說有題詠皆爲崇徳陸景宣作爲海昌沈景暉所得噫距洪武至於今僅百年迹其詞翰又非今日可及矣顧瞻遺文益憎浩嘆也

題張復陽畫冊

南山道人所畫始於學而終於悟灑墨著筆便自過人絕不蹈襲前輩規格世之從繪事者至不能窺其起輟之迹余平生最愛重之但惜其每畫輒立標題爲未善耳然亦無害其爲畫也此冊爲秀水令莊瑩中所作比之常所見者猶爲卓異世之人多貴耳而賤目捨近而好逺使遺諸數百年後聲價豈在吳盛諸鄕人後哉

二異捲題詞

胡景容以二異詩文卷爲嘉興陳景昭求題卷中作者項司馬姚公綬趙時望諸公與景昭爲同裏與之言必有以信其孝孝之足信使無他異亦大過人況適有異哉凡事物夢符數會世常有之景昭因養得魚因祭得鴈拳拳敬信至老不衰是重於其親也子之於親生視其所不怠沒視其所不忘吾因其所不防見其所不怠是可書矣況人倫激勸之事𨿽稱述少過義亦何病哉

題鼳防圖

爾雅所載有鼳防郭璞注曰狀如防大蒼色居樹木中然則今之松防其鼳之類也土人熟其居處機得之粥於市市富人見之澤其毛尾意可蓄而馴用厚致之家韜以篋匭飼以芋栗房闥窐孔悉寘筒其間反爲之防貍害焉然終不能無畏於人而忘其故熊久則逸矣余方有感於是適友人王宗勲以羣防圖屬予辭觀其齖防視輕舉善遊疾如生圖之狀足以窮防之變使富人者早從而見之則固知其弗能馴矣昔魯哀公時鳥止於東門公乃禦而觴之於廟祀以牢膳奏以樂舞鳥乃始悲憂視不食而死是知非其有而與之則物有不安者矣彼以茍得無畏爲可以閉其眞迹而終身也哉請因著之以爲觀物者之戒

題舉業日課簿

格式之文甚易也而有不易者存焉顧爲之者何如耳豎子甘睡當午或促之飲食則喑嗚不應曵其身則攘臂怒扣牀大呼則矍然起蹙額閉目舉匕若挾太山視飲食若烏啄鴆毒不能下咽促己者若仇讐反首覘枕籍若將窮日而後已夫飲之食之非難事也而甘睡者則然無他束於气也故有曰先覺矣今日爲科舉者其易不易何以異此子輩承父兄教養接武衣冠不可不知今日之所從事尙夙興夜寐勤精不怠以至爾所當止之地有趨之者毋喑鳴毋攘臂毋矍然蹙額閉目毋眎所業若挾太山烏啄鴆毒毋睨趨者若仇讐而一反首焉則他日發防決科在子輩爲無厚入有間矣要者其以志帥气乎書曰惟斆學半揚子云曰一哄之市必立之平幸相與勉之其維有終

題瀟湘八景圖

瀟湘八景惟山市晴嵐晝見餘七景皆遲夕之時余少年嘗於博溪姜文進宅見松雪翁畫本經營境色平逺幽雅慘澹有無意生象外而山林人物特寄毫芒於荒閒寥廓之間耳此畫品中之最幽致也薄宦驅馳文進與畫皆化去不得再見冥思遐想顧嘗及之成化甲午鄕友陳君以家藏八景圗求敍展捲凝眸𨿽非向時所見然心領意解彷佛舊遊無恙而江山尙可以復識也嗟哉惜黃筌常作此圖宋徽宗好畫每令張戩乘舟入湘戩繪八景圖成而未及上不知筌戩所畫與今圖亦略相似否語曰千聞不如一見卽使彼爲神品亦安能如此圖之在吾目也君愼藏之遇能賦者然後出焉

題周僉憲可大都亭送別詩文冊

余讀此卷而知可大之爲天下士也古之人其接人也寛以和而望人也輕以約獨於文章公器不少假借茍非其人𨿽有十萬之貲不肯書其名亦有求序逾十年竟不致一字𨿽白雲許氏門人猶不能爲其師得銘於虞文靖公況其他乎此冊有序有詩有題識累什聯篇皆當世名筆言意相侔詞翰俱到其所以稱美期望於可大者舂容洋溢惟恐不至此豈爲士者之疏節而可以幸得乎哉嗟乎海內文章盡在是矣顧君本諸身而達諸事信有如作者所言哉但盛名難副可大尙愼成之寧托交亦預有榮也

題寗大參李僉憲東巡倡和詩

士必有識而後有量識量不逾於人𨿽才不足以濟難淝水澶淵之際國步多虞人情未測謝安寇凖方以優逸自居若有餘地此非得於識量之髙安所爲計蓋苻堅出於妄動有必敗之理契丹實欲要和有必退之勢二公灼見其幾固已決勝決防於先而圍棋飲博特以示閒雅於機軸之外以定眾志耳古人謂主兵者必多聞博識乃能有功又謂才多識寡者難免於亂理固有之也方處民竊發銀礦譬之饑犬竊防因食毀器若拒戶而搏勢必反齧啟戶縱之則馴畜也寗李二公以淸識逺量處治得宜遂使鋒鏑之舉轉爲耰鋤去古人當不逺顧其從容笑談唱疊和將不幾於圍棋飲博之遺意耶不然𨿽橫槊賦詩之才識量不侔卒以取敗亦無益也

題鎖腰諫圖並雜畫

畫三幅共一卷非一人筆第一幅作陳元達鎖腰諫圖衣黃中坐者漢主聰執笏偃進者司徒任顗斂容手疏者劉貴嬪鎖腰著樹傍二卒力持曳者元達也元達以智佐諫卒能全身悟主古今所無顗叩頭力諍式濟元達劉貴嬪竭誠致懇以危言反正皆所難得觀之有補世教其畫𨿽筆不逮識而當時之意態生色宛可相見至其服制儀度尢得漢聰國俗皆可重也第二幅鐘馗擊鬼第三幅靑牛圖靑牛圖事𨿽未必盡然於古記亦略可考然鐘馗像不過任意塗抹有若兒戲以之屬鎖腰事後譬諸進儺劇於韶雅之列眞可斥去豈暇論其畫品哉

題按察諸公會陳都閫宅宴和詩後

古之君子於防會謌之間𨿽甚有道未嘗忘徳義之教節其過引其不及防其所或致言者聴者皆有所勸戒取足以成美而代謝存亡在所不語後世道薄情滋宴享逾禮𨿽蘭亭聚景園之事亦不過流連顧惜趨於疏末以文字得名於後世耳此卷皆一時名筆材髙望尊不煩教戒人亦無以教戒相成爲心者今相去僅三四年浮沈略盡𨿽所遇有幸不幸而其身心隠顯豈得一無過不及可以容喙者使當時能少防其或致以微婉將順之言而納約於諧洽樂聞之際𨿽有褊心之人當亦少自省警不至如今日事寧固非其人也向屬和詩亦曾有醉裏能醒元亮酒忙中不亂少陵詩之句稍露機軸惜不預此會不能面盡所欲言今追思往事言誦遺章其所感慨又不但如李若虛魏孔淵援古之意而已惜哉癸卯十月彥章復出此卷相與展閱一再爲之茫然

題楊補之梅

予嘗見補之墨梅與此卷花蕚相類而枝榦柔勁不同彼老幹皆側筆作而此用雙鉤法彼或兼水石而此專寫梅尢其擅長者觀其荒疎古野勢若天成如在斷籬狹徑中見可謂得梅之神矣成章其珍惜之

方洲集卷二十一

欽定四庫全書

方洲集卷二十二

明張寧撰

論

董孝婦事論

海寧董原徳妻陳氏以孝聞鄕之人有狀其事爲圖爲詩爲記爲題跋者率言孝婦善事舅姑姑常患滯下疾彌畱原徳侍極苦辛孝婦委順周洽割股肉作粥以進疾頓愈姑壽終原徳廬墓木生連理有司上其事旌門婦之孝蓋隨以顯舅竹居翁年幾八旬無齒婦嘗自執炊防品制甘脆翁毎食未嘗不飽吳俗凡有禱祈輒蔬食屏血味言爲長者保福自翁漸衰婦糲飯菜羮者三越歲人無知者翁志好賑卹而性實儉約孝婦內持外應厚薄適宜無不當翁意翁以是志體熈然康勝視其等獨難老若可百歲者夫考弟之道平實簡易初無事乎髙逺奇僻得於親而已矣孝婦之事舅姑謹節共職安順於日用常行之間然而舅姑樂以致壽原徳資以成美家業日以和厚致丰盛𨿽無割股蔬飯之事猶足爲孝而況有是哉何其過常也予見其子淞道及母事用情幾欲下淚又聞次子梅蚤卒少婦虞誓不貳所以感孚於上下如此豈其徳本茂恪而善應滋至哉𨿽然孝亦未易竟也論語言孝有色難致養疾憂無違各因其人所不足孝經居養疾喪祭所至皆備然後能事親至其始終著節則有顯揚繼述之大者存焉此豈閨門帷簿所能了辦大抵君有未至臣任成之親有未至子任成之繼自今所以將順匡翊推是以和睦其族人惠鮮其鄕裏永綏其世業務實徳以博大父母之孝事誠在淞也淞其勉乎哉毋徒以名文自足

答陳彥章處州論

凡制師破敵莫善於自重莫不善於自輕以敵爲重則吾自備者亦重以敵爲輕則吾自備者亦輕自重者始能匿其機終能輕敵自輕者其始先失其機終以敵爲重矣孔子曰必也臨事而懼好謀而成者也生死勝敗之微在重不重之間耳夫處州一隅其流毒不爲不甚其於藩鎭不爲不近出將遣師不爲不專且久其曰士卒不勇猶有所歸茍徒曰山川不可用武設使鴟義矯防負固益甚終不然則棄其地耶披巉履險莫若劍閣而鄧艾破之倚山靠洞無甚幫源而童貫破之在得人何如耳大抵兵之精神猶人身之元气必自初生而培養之元气旣盛𨿽大寒暑無慮也茍自髫齔中損之則手足痿痺望風而寒見日而熱養之終身非壯丁矣故古人用兵告之眾人參之天時吉而後舉況乎以新乘之師而入險危之地正宜按兵輯旅士伍戒嚴擇善地以安之賊𨿽跋扈未敢窺也今以裨將支兵脫甲冒刃輜重扼其前援兵斷其後營壘未成號令未施而賊已與之接𨿽有智者亦無及矣夫將莫難於兵之所恃也莫重於賊之所畏也有將如是而不自重賊其有不逞人其有不怯者乎所謂敵人之來蕩蕩無慮此必破之機也不此之慮而傲然輕進芒銳旣倒余鐵頽然卒至我師喪气無復敢鬭之心賊勢益張人心益懼其原皆起於自輕此用兵之失一也兵之識敵猶醫之識證察其腠理審其血脈望問周詳必得其源投之一匕可坐而起茍寒則溫之熱則涼之因襲陳方罔知腠理吾見其能死病者矣故古人用兵義必禮服彊必溫服剛必辭服暴必詐服逆必權服未嘗不本於運用也況乎賊以乘勢方欲連兵吾以前日之鑑正宜撫慰眾心坐定謀慮布旣往之過誤示將來之可圖相幾度義逺攻近取見其來而弗怖捨其去而弗追遊哨其隠伏之區窺覘其出沒之路以逸待勞以靜制動畢知其情然後出奇設伏以圖之所謂知其廣狹盡其淺深乃可爲奇而勝之此擊險之法不此之慮而恬然自居今日出一兵猶前日之兵也已損其一明日出一兵猶昨日之兵也又損其一陽气之駁陰气之蝕也卒至折車倒轂馬困兵疲而賊尙自若未嘗不由於無謀此用兵之失二也夫威與信兵家所恃以爲藩籬者也然必信立而後威有以行未有威不能制而可誘以信也故名將之臨敵欲致人之死必容人之生諭以利害誘其順從如不用命兵且加矣若夫猶豫不決進退狐疑旣慮信之不行又懼力之不贍執己之疑而欲人之無疑不可得已及其鋒力旣挫然後一切以招撫爲辭彼𨿽至愚獨不知此耶今乃番然自來略無回互此正天與之機也正宜固其酋首招其部曲開心見誠以申彼此之情披肝露膽以釋疑懼之意呈乞詔宥以安其心復其居繼其業有幹有年於玆然後誅首惡以申大法則餘黨不復疑矣而乃欣覩快執若獲大防威旣不行信復不立將何以固眾志哉昔韓洪輿疾臨討承宗斂手削地非能制其死命特以處置得宜故耳此於處州何如此其失三也夫士卒將之所恃以爲手足者也將之所麾莫不從移將之所指莫不前死用之有道處之有法則寡可敵眾弱可敵彊用之無道處之無法𨿽眾且彊無益也在今日宜勞之以禮動之以義明生靈無辜之寃以激其心舉從事跋涉之勞以慰其勤使知將之愛其命惜其死無不感憤爭欲自效然後信賞必罰以勸其功立期定會以要其成則人皆知進死得生退生必死矣若夫進退無禮動作無義成說不立眾議易揺因人迫己然後驅而陷之死地賞不徧及罰不致嚴營居無同甘共苦之人臨陣無勇敢當先之士昔李晟以孤軍而破彊敵謝渡淝水而破秦兵豈勢均體敵而然有以厲臨士卒故也此於處州何如此其失者四也蓋將士勵所以成其謀處置宜所以行其謀自重者必知有謀而自輕者未嘗知有謀也惟一失其機於營壘未定之時而人心無不自危再失其機於狼犬自投之日而賊心始期必死以自危之兵而捍必死之賊此愚所以深惜其自輕也𨿽然遂事不諫旣往不咎姑自前日論之彼賊之負固不服初不過乘南賊之亂恃摽掠之富依山道之險輕吾兵之無略而已今南賊旣破則聲勢倒矣南師旣還則士气益矣久禦我攻則欲掠無所矣力過徳逾則山川不足恃矣牌劵一呼行伍響應數卒發勇羣賊奔潰則彼此之情見矣其所以堅持不服者特以叛逆之餘勢不可復生與其死於彼不若死於此故也今皇上以天地好生之仁降賜綸音使之自附如天地之於萬物一於長育而悍疾忿戾有不暇顧誠聖人之心也設使天詔遲之數日不下愚不知其成功果何如也𨿽然猶有一焉竊聞虞書曰分背三苗周書曰除惡務本在今日𨿽無事矣尢當以此爲意

辯

易通判所藏畫卷辯

邃古未有神仙之說自秦始漢武遣方士入海求藥而燕齊迂怪之人始競言神仙後世幸生羨久者又各附會牽合以佐證其說𨿽有史家紀載茫不加省而甘受誕妄所謂方丈蓬萊之屬實皆空撰一無所有他如蜃樓登市不過海气盛滿形見世象於空無窈冥之中豈得都有眞境如畫家手筆但因而賞鑑其藝事則有之矣此圖學趙千里李將軍得其結搆布置耳其間水陸人物態度不倫大似都會遊觀之地非方外蕭爽冥寂气宇恐別是一種摸搨文淵通府姑藏之必有定其品列者

壽星辯

正統己巳夏五月端陽日庠友沈宗嶽左披一圖右執瓣香屏息以進如不克將圖有一人皓發龎眉手握瑯函首身幾齊孔目隆凖河口虯須羽衣素履恬坐無爲年可耄耆顏如童兒有在旁延頸以望上鶴下鹿俯仰如祝曰是爲南極之象也古見其形亦志其名世呼壽星秋見於丙春沒於丁國之文明家之壽齡維此是屬百神之靈香水一盂椒蘭一甖驅爾蹇拙納爾聰明延人之年固人之形子爲識之大倡厥聲予曰子之言果然否如其果也我亦欲壽者焉如其未也子聽我言凡人有生賦理稟气君子爲善善斯屬陽陽主發生旣壽永昌小人爲惡惡溺陰昧陰主肅殺年促而旣順理則裕從欲惟危如斯而已壽星何私哉宗嶽曰降祥與殃錫福無疆惟天所使實有主張如子之言天無否臧予曰噫嘻子惑甚滋凡天之道因物而施栽者培之非天與栽傾者覆之非天與傾作善降祥不善乃戕作惡降殃不惡何傷皆人自取壽星何預哉宗嶽曰如子之言不爲無理然而顏子短命善胡不與盜跖得壽惡胡不去云何勿替禍福倒置予聞而異之曰子亦可謂善問者矣在書之禹謨曰惠迪吉從逆凶惟影響則天固有一定理在盤庚之中篇曰鮮以不浮於天時則天亦有未定者焉申包胥曰天定者勝人人定亦能勝天此天所以有常變而其報施卒不漏也但有久速之差耳是故舉顏之死孰不嗟吁豈以其死遂冺其爲舉跖之壽孰不唾詬豈以其壽遂信其守天之報施良亦在玆善惡百世修短何禆今之論天蠱於未定善者以怠惡者以勝朝辰拜斗懺悔迓命焚符咒食驅厥身病或幸而全矢心以聽假使凡厥百爲俱蹈不谷求神禮佛動必得福豈天之公亦可貸贖凡厥百爲必稱先王弗事徼求遂底滅亡豈天之大亦故低昻彼昏不達矯誣以狂宗嶽茫然曰誠若子言此爲無用敬神如在抑揚太縱予曰不然凡我所言非謂無神鬼神有靈非私可徵鬼神無私享於克誠壽如有星必曜君子壽果在星不私小人香水何補椒蘭何因子執以歸勉修乃身夭壽不貳再拜以循

蘭亭定武石刻辯答陳彥章

承示蘭亭石本絕佳不類常所見者當是舊刻無疑第不敢必爲定武故物先輩識別定武凡數十字此卷多不合而歲字一防尢爲顯然宗汝霖進蘭亭石刻時髙宗駐蹕維揚其後常令揚帥向子固冥搜不獲非淮陽也當時倉卒渡江不知何緣乃溺淮陽石塔寺井中薛紹彭旣鑱損湍流帶左右五字非四字也歲久未壞者宜其滋損而左字已壞者顧無一筆不完石性經涉水火則激裂異常旣云已斷而決處不甚剝落其故何邪將此三者皆不足審邪舊右軍書蘭亭如有神助醒後載書數十百紙終不能及則右軍存時已是絕筆其妙豈臨搨所能極盡又況刀錐之工大約相等𨿽定武故物恐亦近逼其形似而已無大異也使有精粗美惡之相懸則經目輒辯紹彭何必鑱損自識而亦豈能人哉大抵看蘭亭當如看古人遺像僅可論其畫法之善不善不能必求狀貌之眞不眞矣此卷旣不類常直當視爲佳品不必深究其是否也文字所系猶大而獨苦心於此豈固不可已者耶因來諭見及不能不辯

鳥獸言辯

周禮載夷隸掌與鳥言貉隸掌與獸言康成引春秋傳介葛廬聞牛鳴爲注謂隸解鳥獸之言則是凡羽毛之鳴皆可以言通矣夫人與物其气體固有偏全通塞之差惟猩猩類人形鸚鵡類人舌故能學爲人言𨿽麒麟鳳凰不能也然二物亦必學人而言則鳥獸無本語矣故曰雞犬之聲無五方言不異也虞之紀獸曰舞商之紀雉曰雊周之紀烏曰魄未嘗聞鳥獸有言也伯牙鼓琴而六馬仰秣伯樂過野而櫪驥長鳴賈誼鵩賦曰請對以意未嘗聞人能解鳥獸之言也舜之命益曰汝作朕虞無有所謂掌言者文武周公之世去古不逺𨿽禮文備具職命加詳不應出奇見特乃爾使卽有之何預乎宗廟朝廷祭祀燕享之務而專屬之有司以是哉經曰夷隸掌役牧人養牛馬與鳥言貉隸掌役服不氏養獸而教擾之掌與獸言夫與者人與之也夷近東多烏貉近北多獸因其土育習其鳴聲而能通其所嗜欲則於教擾之間可以行嘑喚縱制之命於鳥獸矣若謂達八律之音盡聲气之變則豈夷貉之所能哉北齊張子信聞鵲鳴謂奚永洛曰禽言不善此必因占測所見假托以神其事而左傳介葛廬之言恐亦失之誣也解

虞文靖公並白雲先生門人與張率性書解

虞文靖公不肯銘白雲許先生之墓以書幣復張率性轉致其門人門人於先生猶父子以父事於人而爲人所阻未有不怒者庸暇計其可否哉無怪許氏門人之致辧也王餘慶聯往復書爲一通識其末曰世固有越世而相感並世而不相知者侍書文章天下所共知人品气節亦天下所共知是惡用以口舌辯敬書以見古今士俗隆污其言意正平和婉不激不露度越同門逺甚後之觀者止可致感嘆於存歿之際取以爲身之戒勉不宜巧排力辯爲死者定枉直於不可致詰之鄕而加之意非侍於君子之道也公書中語於先生固已尊待之至若其論列爲銘非知之盡則無以詔天下而信後世意卽東萊所謂待人不得不寛論人不得不盡者或遽以此議公昧於知人公於先生言極尊待豈得不知所不知者特以行狀多未諭終莫能得其學行道徳之詳而難於序述耳此豈可與蘇東坡不肯奉詔作範公埋銘者例論哉寧三復莊誦因文靖公書見古人爲文之不茍因王餘慶諸門人之書見古人師弟子恩義之篤余不敢知也是捲流落人間楮墨如故而今爲彥章都閫所得可以托不朽矣予見卷中題識者無不致疑於彼此之間敬爲之解

癡齋解

字書釋癡爲不慧又訓爲病故凡愚昧狂誕者世皆呼爲癡非男子之美稱也以是稱人之眞癡必且唾罵不受宦達如陳君大用乃獨取以自號嘗詢其鄕人云大用初爲兒時不解人弄能言而不知罵識物而不知取壯有室而不知私好讀書領舉猶不知所爲務與人接張目洞視而詞气不形情思疎濶乍見之了若不辯菽麥者鄰里鄕黨率指爲癡君不知其不可也謹受之以名齋始予嘗以所聞道之於人人亦信然觀其通判嘉興公明剛斷警達無遺所至淸介峻絕姦不能幹彊不能梗無情者不能蔽運斤成風遊刃餘地不復知有盤根錯節而績用所致川流山峙超越故常不九載拔遷同知楚雄府夐若老於世故者人始惑焉以其有隠徳或重器深藏假是名也非眞癡然不可往詰相與問於寧寧解之曰古人謂徳慧術智多生於憂患又謂利令智昏物過精則愚而又有所謂哲人之愚則是气質昏明皆可變遷下上曾參之魯髙柴之愚出於所稟微子之狂寗兪之愚非其常態愚魯爲不慧佯狂近有疾將世所謂癡也然一以承道系匹亞於聖賢一以全宗國不損於仁智其眞也有所成其假也亦有所濟孔子嘗稱重之晉唐之士往往有因不慧致盛名者固不足較然三代以下列國七十子之徒經綸於聖人者無幾乃切切於愚魯狂簡之人將必有深意於其間斯須形迹何疑何惑而屑於問言未幾有颺言者曰通府君病世之慧者多術欲使人去營務亡智計以歸諸淳無爲故以癡自矯而獨論其眞假所謂見表而遺質也因復解之曰客之言幾於憤世疾邪而意則入於黃老非所以養徳而協類者君子之於眾人不懵懵以同不察察以異節其餘文其所不足遜出正入簡易易化斯可矣如欲充客之言吾恐剖斗折衡猶未足以底淸淨必若廢先王之制以愚天下者然後可少已邪此異端亂政之沿流而謂儒者欲爲之可謂過論矣

贊

畫虎贊爲方同知瓚

文以榜稱武以陣見詩以禦讒易以象變虎眞可好哉彼其出之受過蹈之畏囓驅放者垂聲射獵者頌說是又好虎者不如惡虎者之眾也然而有偉其形有炳其文耽視雄據烈嘯騰奔衛及藜藿百獸是尊從陰翊陽生風集云茍其才之成功也如此而一好惡尙何足云噫豈直虎也胡寜匪人

楊朝用憲副像贊

貌和而气剛外圓而內方彊禦不避震墜何傷在唐李勉在漢張綱半生心事十載窮荒其去也所共惜其來也所共望遏之而發益竣晦之而道彌彰是天固有意於大任而屈信之權乃故爾其低昂也

費公鄕老像贊

衣冠蕭散容色淸純約於用物不喪其眞樂於容眾克濟其身是翁也與之近禮樂道世故隠然儒者之習與之論空寂外塵俗居然方外之倫也

張先生遺像贊

嗚呼先生不可復作一典民社終老丘壑進不自縻退有眞樂鬥酒百篇淸琴野鶴逺世若遺歸化如約存歿有恆俯仰無怍不知者以爲上饒之丞知者以爲海鹽之達視彼患失悲窮之徒所與終日偶語而不如其一謔者也

楊同府像贊

志定神閒行徐往獨鶴貌猿情葛巾野服此在朴軒養素時耶一堂春退公時耶可歸堂別後閒雲晚興時耶噫進退久速吾不爾期愷悌之澤嘉與之思

夏世康像贊

使人皆如公言則邑中可以無訟使人皆如公行則裏中可以無爭使人皆如公之處子婦則慈孝之風廣使人皆如公之處朋友則信義之道行嗟夫善人不見及見有恆淸溫愼靜徳容有徵是宜其福壽之兼萃子孫之顯榮適足以表其平生也

宋澹庵胡先生曾祖行軍司馬兼尙書遺像贊

才兼文武識達安危功名自許進退時宜使遇漢髙帝萬戶侯豈足道使遇唐太宗三軍帥其何疑𨿽所遭不偶而亦翩翩濁世之鴻儀也

擊壤老人像贊朱天錫父

此擊壤老人朱公之遺像公之死其生也公之貌其心也公之子其業也公之壽其徳也死順而正貌安而雅子以文顯壽不在下後有求公質予辭也

郭應物像贊

蘊石之玉出鎔之金松間獨鶴月下淸琴寒花栗裏流水山陰閒適如靖節而行不失步瀟灑如逸少而樂不驚心斯人也方將尋其落葉之迹而適遺我以佩玉之音也

澉川余以莊母像贊

有女徳有婦道有母儀三事旣具百福孔宜富與貴其所積子與孫其所遺生可以爲閨門之則死可以動里巷之悲吁人其逺而

鄭經歷像贊

言確行端色康貌雅其名位則滿發而溢流其門第則調髙而和寡其犯而不校或可比就車認牛其敬愼有加庶乎對禦數馬是將有可大之才而暫處乎下者也

杭州王瑞之遺像贊

此王瑞之之像也冠服儼古儀度逼眞其知足致物而取之以義才足應物而濟之以文寄傲湖山將次林君復之地逺遊江海庶幾司馬遷之倫名自行出逺以近聞一鄕美士三代遺民吾視其表固應眉壽百歲察其內殆欲斂所未振而歸於子孫者也

杜益之畫像六贊

良玉在璞精金入鎔爰珠爰鍜承此化工

右儒服

駒食於場鳳鳴於岡席珍就聘利賓於王

右進士服

其貎淸溫其服安吉不肆不矜堂奧惟一

右燕服

惟月之朔惟任之初昭此公服惟昭厥圖

右公服

奏假無言盥肅有孚格上萃下徳容亶如

右祭服

徳稱其服位宜其才畫日三接公其允諧

右朝服

郜敬行樂像贊

醫門之奧藝苑之華徳容明爽仁施令嘉金匱玉函靑山緑野盛滿若虛見此恆者

張世淸夫婦像贊

讀聖賢書遵禮義教窮不變業老不衰孝衣冠修潔言貌安詳庶乎君子允矣不忘

美不外聞善自中出夫賴其資婦謹其則壽所宜也福將綏之嗟我童幼夙覿閫儀

施漢章像贊

出處有以仕止合宜非學何從非識何施福祿丰寧坦素和美天厚其生人考其履安此難老永保厥成綿綿壽耉爲時典刑

外翁無錫許公本像贊

其貌皤皤如其心之和其服襜襜類其形之賢不違乎天不僭其分老壯窮堅順受其正

原憲圖贊

上漏下濕與陋巷之地同蓬室甕牖與簞瓢之事同坐而弦歌與不攺其樂之心同何夫子獨稱顏淵而不及原憲豈顏子不自知其貧而原憲猶有意於貧耶寧與屢空之譽問恥之答庶有得於幾微之辯也惜乎子貢徒聞其言而不受命得無有愧於師友哉

王總督三世像贊

祖徵西贊

超驤督府總制戎兵禁中牙爪閫外幹城玉帶垂腰金印懸肘功光於前業垂爾後

父徵西贊

世澤丕承天休式迓參副三淮提總西夏溫然器宇赫爾聲威我旣覯止人皆仰諸

總督贊

宿衛近臣樓船上將介冑中錫符節東向世美難子恩厚難臣展也忠孝上答君親

壽星圖贊

拱曜中樞分辰南極出沒有常明晦惟徳有肅其象有其名海宇平格天下文明

素履先生劉季俊像贊

人謂公緩公固任之人謂公賢公力卻之棼錯糾結公且無事優遊閒適公方有爲愛惡不顯寵辱俱遺念大雅之猶爾悵遺丈之在玆嗚呼鄕無善族巧幸日滋雞羣野鶴非公其誰

母姨朱碩人壽像贊

良金其重美玉其溫象賢晜弟表徳閨門早宜家室晚盛兒孫永言福壽如母猶存

夏大理行樂圖像贊

此大廷尉夏公之像也胡爲乎輟經濟而事優逸蔽文章而見質朴釋金紫而服韋素逺廟堂而居丘壑空谷返食場之駒九臯止聞天之鶴是蓋將持盈以謙退收功以靜約超埃壒而上出乎寥廓殆欲學夫先天下而憂後天下而樂者也

潘淸溪像贊

方外之學公大有得而予不察儒者之道予未有聞而公則達朋友之義自少以老迹異心同彼此相好日見不密歲見不疎靜閒衝澹白首如初此其所以見重於同門而樂交於吾徒也

靜庵沈貴像贊

飲射嘉賔磵阿閒叟介不離倫和不喪守其言可以警俗其行可以居久簡愼可以遺子孫柔靜可以躋壽耉生於今而及古人之心通乎時而幾隠士之偶林下衣冠海濱士友若靜庵者予與交自靑年延及白首所謂累百不如而一鄕僅有者也

致仕彭公像贊

气和而充度閒而雅只暫時金帶紫袍卻一向白雲緑野事簡心淸調髙和寡二女荷鳳勅龍章諸子秀瓊杯玉斚慶本善余壽因天假所以托微意於神仙將欲與造化而相上下者也

郜仲垣先生

毉學淵源士夫儀矩仕不出鄕以道沒齒衍恆齋之正傳世方鑑之遺祉其前也有承其後也有啟吾不能起先生於九泉猶庶幾挹遺風於三子也

許一樗遺像贊

孝於其親友於其弟其本旣丰其末斯萃卽其外則言溫而气和發自中則水流而云逝詩禮有傳才譽兼致其存也足以爲鄕之能人其沒也可以稱士之前輩嗟一死而一生胡忽來而忽去惟始終之安全庶軒拔於永世

郭縣丞爵像贊

色和而康貌安而習詩禮遺風衣冠世澤文可以潤身政將以及物斯人也殆欲復渾厚於澆漓變威刑於禮徳者也

劉天與母安人陸氏贊

遇終風之暴而不致怨於夫謹栢舟之誓而非不諒於母惟蓬茅溝壑之不動其心思故布褐糟糠之不充其體口母兼父事全教娶於孤寡之餘婦供子職備養祭於防獨之後否極泰來萟蕃獲厚是宜其福壽之華滋而子孫之榮阜嗟彼稠人蓋邈乎其難有也

劉孟顒處士像贊

美行良材淸風髙節兄與弟弗忘其成規子與孫能守其遺烈其道也不待生以存其名也不隨死而滅斯所謂宗族之主器鄕邦之先傑也

杭州夏秀才夫婦像贊

志可大成而阻於病才可有爲而厄於命鎔金鑠範璞玉沈沙才志未彰鄕邦之嗟於嘉碩人婉娩貞潔生克宜家死當全節婦以義盡子以徳興其將含笑於地下而有光於九京也

劉廷信布政像贊

致逺之才適用之學溫潤栗然和裕儼恪陟要不趨遇險不卻端已正人先憂後樂

劉仲通像贊

名家之裔盛世之名於家則栁公權之匹於鄕則王彥芳其人

劉公瑞像贊

晦不自污學非羨久才與行俱而命則否庶幾令名永光不朽斯人也豈固丰其前而嗇其後者耶

丁友松像贊

拔族之標出塵之想翠竹蒼松蘭舟桂舫望之者樂材卽之者利往吾將計其迥出蹊徑聳霄壑而上之脫絕維系遡江湖而東向也

王吉之像贊

予交處士之晜季知其能友弟接處士之子侄知其能教養讀季侍禦之贊詞知其內蘊之淸深典雅有粹其行有美其名信矣乎是人也與之爵則可以儀眾得其壽則永以厚倫庶吾見之有得諒斯文之能徵也

葉志學像贊【志學無子】

淸穆之風含之器篤行愼言難進易退名實無愧壽福比全卿云靈鳥自古無傳

吳處士像贊

巾裳儼雅气貌淳溫十室之忠信有在三代之直道斯存允宜厥家則相在爾室無忝爾祖則碩惟其孫內外協順福慶駢臻是足以見其徳配之偕老而有待夫詒謀之發聞也

南谷老僧予童時牕友也以像索書爲之捉筆

言弗違常行弗失義不蔽其原不反其遇貌與眾同心與羣異城市山林楡栁松桂

呂山吳汝輝像贊

此巢松吳汝輝之像其居業也惟危故能安其處事也惟勞故能逸其持已也惟朴故能文其理財也惟散故能積有備無患作徳日休白采甘和本壅末稠此所以身榮子顯福恆壽得載其恭靖攸受休畢子孫其無斁

闗雲長像贊

一世之雄萬人之敵志明大義勇詘羣力遇髙帝則元功斯在遇世祖則王統有繹時𨿽不酬其名永赫正气英風千古一日

沈士容像贊

家有孝恭鄕有信義本之立矣其末攸濟士盡儒醫郁乎文藝往哉無荒庶以終譽

郭理問父遺像贊

名門之士淸世之逸誦詩讀書循規履則不避疫以全宗族之危不吝財以濟親友之急戩谷令終箕裘世緝吾因其子之顯而有以知其親聞其壽之髙而有以徵其徳非無從而徒爲之贊述也

張推府朝服像贊

佩玉紆銀峩冠正笏顧外謹中視服思徳貴不忘其所自官不怠其所職儼如有臨望之可則莊嚴於黃堂拜表之時競栗於金門待漏之日愼夙夜之若玆庶榮名之無斁

文昌像贊爲王吉之

七十餘化千百斯年紀籍具矣廟祀同然孰畀以形曷測其狀天下文明無中有象

山陽張處士遺像贊推官尙武之父

諧俗衣冠出塵風致早侍宦遊晚承世緒子顯其教孫貽其謀綿綿瓜瓞祀享春秋

張母碩人武氏遺像

婦道旣宜母教斯顯福履是綏壽考無忝蘋香南澗萱茂此堂孝慈不已世澤流芳

張推府像贊

才識明通威儀儼赫文重賔興政崇欽卹懋懷淸愼力協循良有服大僚邦家之光

郭處士夫婦遺像贊

故族名門賢夫懿婦內外正位家室謹度惟伯鸞之淸淳宜徳耀之貞素尙古而行不矯主饋而下無惡壽有差殊徳無遺露有以夫子孫之蕃衍鄕黨之思慕此其所可徵而非贊言之或過也

樂閒朱公夫婦像贊

其貌甚和其心孔休前無所愧後無所憂福壽康寧有秉斯徳子孫族姓有善斯積家之重慶鄕之令人門閭光大尙及其身

所出旣美厥配亦良閨門之秀裙釵之光無非無議有容有徳婦道母儀咸可稱則夫婦偕老福祉具綏後百斯年子孫之思

宗憲止庵夫婦像贊

故家遺澤士林蜚英志貞而勵气和而平友孚其義官昭其能珪組其所當得嗣續其所當興吾嘗過徐州見所治人之感念吾嘗立朝著聞王司馬之贊稱也無非無議有徳有容旣茂中質載厚言工姻族是式閨門之宗其中饋之賢卓見於良人之善政其母教之美又驗於令子之顒顒也

引

松溪處士挽詞引

松溪陳處士沒其外孫嘉興府學生王論博求士大夫歌詩以表揚之徵予爲之引予嘗於呂文懿公家見翁詞气及詢其爲人信如今員外君秉之墓志所述翁之於親戚鄕黨無不用情而況所厚哉此論所以激切涕淚哀思之不能自已也世之人於女之子或不甚愛未有不曲愛其孫者何思其王父者絕簡而論乃篤不忘其外祖翁固多恩矣論亦厚矣哉宜詩人咨嗟詠嘆爲論致美於翁也於乎處士死非其鄕而又無子就木及土之餘固已防寂無聞矣而遺行餘光復此昭赫孰謂生女爲緩急一無濟哉余誠有所感也書此爲引

憶萱詩引

憶萱懷母也不稱母而稱萱詩人托興以達其言也人率謂萱能忘憂椿木多壽故恆以椿萱道父母卷中五七言詩凡若干首皆爲顧鳴玉作鳴玉始年十三時喪母今年幾彊仕戚戚焉言及輒悲事涉輒泣斬焉如初喪𨿽妻子富貴將或不能移其所慕者士大夫知而見憐因有憶萱之詩鳴玉若可少慰矣而予尙有以勸之夫養與思異情父與母一體鳴玉𨿽蚤失母而其父玉輝甫尙無恙比之臯魚子路猶有間自今當以思母之誠益事其父凡可以安其身而悅其心者無不致力則玉輝父將益康勝死者有知母氏亦且含笑於地下矣嗣玆以往士大夫得無猶有孝椿之作乎姑書以引之

方洲集卷二十二

欽定四庫全書

方洲集卷二十三

明張寧撰

祭文

汀州府學祭成告廟文

維成化二年歲在丙戌七月庚午朔越二十有九日敢祗告於先聖先師寧伏見文廟祭器殘缺弗堪簿正有事率貸給民器瀆濫匪彛禮文乖闇非所以致感孚而昭軌物於神庶也修謁後惶懼不敢自暇謹與僚屬官儒稽古從制爲銅爵百有四十簠簋七十有二髹竹木籩百有二十豆如之幣篚九牷俎六解俎百有五十鈏尊三陶尊三有勺鈏香鼎八陶豋鉶二十盤三帨椸三燭跗惟百燈篝架四十有一合八百事杌案盆盎庖濯燎瘞諸具不敢以陳經始於五月戊寅訖工於七月癸巳費不及民勞不縻眾名物有章藏守有職不敢易也玆惟始釁敢以釋奠告成用薦祀事【闕】

祭劉尙寶

維年月日致祭於故尙寶司丞劉君祐禧曰嗟乎祐禧止於此哉底績中書超階祕府事主沐受知顧問之恩交友獲傾心向翼之美所歷如意動罔不諧此祐禧平生之事無或不利也內勁外和志髙气下與物無忤隨寓輸懷招之可來而來非有求揮之可去而去非有畏此祐禧平生之行無或不善也偉乎其軀幹粹乎其容儀偘偘乎其辭語此祐禧平生之所稟亦無不厚也夫事多利則其成也必大行多善則其壽也必逺稟多厚則其衰也必後有其本而不獲其應使君官止於六品年止於四十而遺榮棄飬於眾人之先造化者果有心於人乎無心於人乎抑生生死死一隨其然而漠不相系乎君之死病不逾旬聞訃皆以爲誣旣信則皆相爲悼死而疑其誣足以見平日無致死之道旣信而相悼足以見平昔非可惡之人胡爲乎卜者未及授蓍醫者未及授藥匆匆而忽致於此極也嗟乎祐禧止於此哉日月流逝襄事式臨追念匪及曷止於情薄陳淸奠永訣幽明君女已嫁君子有成幸旣終而復始庶𨿽死而猶生君其有知將悲將欣尙饗

祭崔惟正

維年月日某謹以淸酌庶羞之奠致祭於衛矦崔公之墓嗚呼公其不可復作時亦不可再得公矣寥寥海邑英華之气繼之者誰歟昔余祖父托愛先公婚姻塟祭事無不從忘其巍巍情好莫逆垂四十年始終一日迨予小子爰自童稚荷公父子式克有濟遊藝於庠領薦於鄕登科任職衣紫紆黃謹愼小心受知天子木彊無補虛聲滿耳蔑徳有位其所伊何父師之外公恩孔多聞諸先民徳無不報予豈耋昏忘此告詔特以公家事業方新富貴方至子孫方殷名爵方霈夫勢髙者絕援力大者難偶譬諸登山渡水公家固已上絕頂登平陸而我猶蹣跚於下麓浮沈於中流𨿽欲超蹤而逆挽之顧力有所不能也此非公意予心則然𨿽不能報終不能諼公之始死予方縻祿疾不能問死不能哭公返而亡禴祀蒸甞非公懿親可祭於堂及玆拜掃艸宿木拱稽違之罪海濶山重公魄在地公爽在天敬陳一奠有淚如泉嗚呼哀哉尙饗

祭卜源靜文

維年月日謹以牲酒庶品哭奠於亡友竹牕道人卜公源靜日與公定交今三十年自少以老情如骨肉貴賤裕乏疾病生死喜憂防喪皆嬰其心公於朋友分當力極蹇薄浮湛百不酬一昔常相見慷慨夷愉近一二年慊卻嘆吁竊曾慮此少老常態豈謂無幾便致危殆嗚呼公迹𨿽異所學綱常言或過直而行孔良凡今之人鮮有公類拘溺自誣聾瞽一世嗚呼余有所懷惟公則知公而去已行當告誰昔嘗過從無間早暮今復云來誰問誰顧公所居止余身便安房榻戶牖夢亦在焉公言在耳公貌在目奄忽不見伊何荼毒今夕何夕月冷燈孤對酒不舉傷如之何傷如之何以旦以夜一別千秋老淚交下

祭姑蘓朱明仲文

予交公父子間幾三十年仕途更遷婚喪疾厄公父子往返過從情逾骨肉自予免疾閒居不相見者過半而書信之行志意之久彼此固不少異不意公旣失賢孫尋罹大故而良偶又復下世寧聞訃驚惶私念耿切欲遣弔則獨孤欲自行則衰乏趦趄進卻庶幾病或少瘥終能僥幸一往得以瞻戀塋墳使涕沾宿艸不料荏苒因仍日復一日至今情素不伸泛若行路寧之得罪於公𨿽袒負不足以謝今自分老病日深卒不能復逺離門戶敬具羊酒薄儀北望再拜謹煩公子宗逺爲寧一奠墓下誦我情詞以彰寧違禮薄義之咎猶惟素愛庶其享之

祭亡壻姚麟文

哀哉麟乎汝生六期喪父內外多虞吾念汝父遺好以愛女許嫁汝於旣孤以弱力扶汝家於旣墜以外戚安汝門閥於眾擾毖閉艱難斯亦良苦勤勞盡瘁十有五年始克致汝有官授室吾囊槖已空而顚髮亦種種矣內外蕭疎老病無嫡汝忍自棄以絕汝世祀使老母無飬少婦無托嗚呼天乎人哉吾不獨汝尢也今當自東廣起汝家應嗣人以其幼子令吾女母之以植汝後庶幾僥幸圖存使汝母妻有屬人乎天哉未知其能遂成否玆將舉柩塗殯墓所擇日治三壙一成塟汝其二以待汝母汝妻以終百歲之事此汝妻之言天地鬼神實所共聽汝其慰哉吾淚有盡而情無窮身漸老而悲彌盛也哀哉麟乎

祭張天常文

公少値艱危長登祿位從容進止皆克有濟胡爲乎旣仕而猶匱乏優遊而反勞瘁咄爾良朋嗟爾兄弟莫或有愆公則無悔疾之不瘳伊誰之戾予與公交餘五十年朱顏白首一世周旋榮枯得喪苦樂矜憐力𨿽不及情罔或諼公在予偶公死予單豈曰無友久要惟艱公柩未塟二孺累然庶幾遺徳有永其傳耄荒惕矣悠悠蒼天

祭周時舉詞

蚤登冑監尋職泮水中𨿽偃抑晚不失已朋友之意親戚之情犯而不校眞如平生我淚漣如我心耿若茫茫白首斯人不作

祭王本誠詞

維年月日謹以酒菓酺醢別奠於亡友就蘭王處士曰公則逝矣予年日衰哭不盡哀言不盡思空城曠海子其何之悲風夕陽慘其何時世無其人嗚呼已而墓碑

榮祿大夫都督同知陳公神道碑銘

公名翼字良輔先世居湖州長興縣後遷廣徳州考名興字朝傑生元季才識不羣有聲里社楊左丞辟除萬戶時天下已亂落落非所遇杖策歸附太祖皇帝從徵伐充伍隊長進備宿衛洪武二年乙酉徵虹螺山授驍騎前衛百戶辛酉徵雲南蠻洞力戰死公在侍衛有普安曲靖盤江之役襲職行間特授濟陽衛世襲千戶戊辰徵魚兒海子庚午徵以都山辛未徵鴉寒山乙亥出擊遼東野人累功特陞燕山右防衛世襲指揮僉事三十一年戊寅太宗皇帝舉靖難之師公已借近屬自安定門始事及渡江率甲四年環數千里大小二十四戰略定二十餘州圖必取攻必破援必濟師交必全勝未嘗少挫己卯以白溝河濟南功陞指揮同知庚辰以東平汶上功陞都指揮僉事是年六月平定京師陞鎭國將軍陜西都司都指揮同知尋命掌金吾右衛事蓋不欲逺任公也明年贈祖考旺父驍騎百戶興皆如公官祖妣楊氏母丁氏皆夫人永樂己丑扈駕還北京進階榮祿大夫中軍都督府都督同知後二年數將神機營軍馬扈巡迆北至和林省逾土剌河追擊北敵一時瓦剌人爲气沮時論謂偃武之端實由此舉後七年上素知公老臣可屬大寄詔往南京督府視事洪熙攺元仁宗皇帝念公勳舊賜召還任北京未幾有疾勅給醫藥調治久之不能起宣徳三年卒壽六十有三上聞訃震悼輟視朝一日給喪具道裏費勅有司卽長興祖塋治塟從一品制自襲斂至祥禫諭祭者四親藩大臣百司庶士祭弔者相屬於道先是公年少神觀髙偉聲如洪鐘讀書善騎射頗以才气自負及爲將矜而不肆嚴而有恩又能先幾倡勇制變履危耀兵整旅之間敵常不戰而自卻非獨長驅銳進能用其死力而已戰勝之日務以弔殘防寡爲事未嘗妄殺一人故士卒樂附所向成功不讓古名將初娶張氏生男欽早卒繼袁氏生文二夫人皆合塟文初襲指揮同知官溫州衛后徵閩括有功陞浙江都司都指揮僉事博雅英毅敬事亢宗可謂文武忠孝未見其止者也文子五綱紀統縉紳皆美材綱尢可大之器古稱兵凶戰危忌爲世將熟察其故將有天人之分陳氏兩世當气運交代之交防力相屈勢不能不有所裁制然其子孫益賢世以功業致顯位豈非奉承天事而不以人力自逞所謂仁義成功者乎彼戰國末世塗炭已極天方悔禍乃復以兵甲之術幹時舉世如孫吳起翦𨿽有無敵之能徇人違天無異乎禍及身而殄厥世也公墓故有碑文敍述弗彰不足以垂逺文旣得美石將易刻於神道以禦史趙璉所撰公狀致書幣來京求銘寧交文三十年有同親之義每見文談先公事熟悉如目激狀又足徵如此寧能辭遂因以爲銘桓桓陳公韜略世傳雲龍風虎父子後先天啟至人實生厥輔鉞仗旄麾維帝所居羣夷猾夏四方未廷帝將天威是驅是徵宗社有防牢鼎有雉帝奉天討臣敢怠事外攘內安心力久殫帝督不防世祿世官藩屏維才股肱維舊往哉遄歸在帝左右於室於家爾祖爾考百爾子孫前承後保帶河礪山圖閣銘臺殊名偉烈生榮死哀丞丞孝子不迷不佚千秋萬年仁義之澤

開濟鄕先塋附塟碑

附塟六穴皆寧側室皆良宦家處子皆爲繼嗣而娶寧與先孺人墓南向居祖墓右際故六穴皆循右東向北上以象生序首河間羅氏次無錫許氏徳淸謝氏此先考妣親命孺人聘納如婦禮渉歷憂患兩更大喪協承饋祀者二十年於孺人有繼續之道穴皆前近次同裏周氏澉浦陳氏小林趙氏此又羅氏三人所爲聘納如其禮勤約愼靜勉相資成於三人有長貳之分穴皆少後羅生女姚淑人謝孕而不育趙育而蚤殤此寧徳薄數奇疊相遭値非其道得之也頃見黃博士子婦有至節死無所歸寧亟求其遺骸爲斂塟已失一臂故六穴皆未死而預爲壙宅所以虞不備皆未塟而先爲表著所以備不虞不備不虞未死未塟事難竟言勢難盡保寧豈耄僻至此蓋亦自盡其心以聽乎天而已嗚呼虞書之嬪春秋之歸文無異謂而叔姬一卒一塟聖人至以夫人禮書之經權大義固將因乎其人也區區愚夫陋妾何足與論竊獨自揆情文本始實與率相接合嬖眤無倫者不類念惟平生屈抑今髮已變白寧逾邁之年亦旣六十有三矣復敢泛慮卻顧欲望人以厚而乃待人以薄哉事旣畢工謹刻石以告於後

昭勇將軍浙江都指揮僉事陳公神道碑

浙江都指揮僉事陳公故榮祿大夫都督同知良輔之仲子也都督公歿宣廟賜塟長興祖塋世系事實具載碑志家乘都督初娶張氏長子欽蚤世繼娶袁氏生公名文字彥章號朴庵更號半陶年十六襲授金吾右衛指揮同知調浙江溫州衛正統間倭夷屢犯浙海東西邊巡按藩臬奏舉公把總海寧衛所景泰間勦捕瑞安處州賊有功陞今職加賜防段楮幣天順中提督定海諸衛海道尋選任軍政還司成化丙戌總督兩浙漕運赴京誥授昭勇將軍贈封三世生母妻戴氏皆淑人是年以持正不撓忤權貴坐謫立功金山衛士論咸直之赦還總兵平江伯陳公素知公非罪仍奏理漕事戊戌上疏得請以子綱襲溫州衛舊職未幾綱卒嗣孫璠繼襲公時猶在杭與鄕貴士夫徜徉湖山結社爲歸榮防更日爲歡鎭巡三司使副諸公時相敬問往返辛亥璠奉迎就祿飬還溫與親舊遊從燕適以詩酒娯逸如錢塘故事後四年甲寅六月嬰疾知不起召諸子諸孫至臥榻顧語曰生死常事勿多戚吾後事一遵晦庵家禮絕不許用浮屠亂我家政自起沐浴更衣索紙筆賦詩畱別翛然歸盡壽七十有五九月二十一日奉遺命塟溫州吹鄕宋萬山之原子七綱紀統縉紳納防女一孫十有五璠珪璋璵瑚璉璘璇防玭瓏璣瓚琮瑞曾孫二鏞鐘公平生偉資儀雅言動善騎射讀儒文洞達古兵法處官如家臨下不刻事上不阿遇事不避難羣居和而不流待儒碩謹執如弟子篤故舊終其生扶顚持危幾欲以身殉其詩平實學唐人行楷書皆不乏風致有朴庵歸休稿數卷寧自少獲公垂四十年彼此髮種種始終不見其有變態易志事今死猶坦厚如此謂非大丈夫哉彼世之武弁君子𨿽有聰明才辯自視無前少値得喪無不低昂立見於公何如耶塟後一年璠請言刻墓道之石寧𨿽情至無文然死生永別知者不銘烏爲之銘因攬涕哽塞彊敍而銘之曰丰城之劍渥窪之馬千古一出厥類斯寡曾不得極用久存而間見永化嗟夫

墓碣

云壑先生蘓公墓碣

先生諱正字秉貞號云壑宋大理評事世堯之後考順庵府君姚吳氏世家海昌與其兄秉衡齊名人共稱曰小蘓先生爲人孝友惇行義克勤小物終其身無非禮事早從翰林修撰張洪習舉子業中嵗盡棄去之專意古學諸經子史皆嘗肆力以故發爲文辭根據藝實麗則不靡古詩似漢魏律詩如盛唐著述之文體法西漢一時才名髙出兩浙流聞四方嘗教授海鹽弟子甚眾至今邑中多能言之士死之日自書銘旌撰墓志神气不少衰亂時年五十有九遺命塟於小桃源不食之原有自鳴集二十卷子淵懿雝能世其業嗚呼先生學可傳而材不見用徳可久而壽不甚逺蓋其所能者人也所不能者命也能其所能而已焉者世也文章實關世運人豈能違之寧夙賴師承幸竊料第自叨職禁近以來去函丈者七年而先生之兄弟相繼就木心喪日逺無能爲役因合同門之士書其大略立石而表諸墓庶幾平生恩義云

壽藏碣志

海鹽崔祥念先塋獈狹乃自營墓地於祖壠之東崇土以象山疊石以爲垣雜植松檜以防蔽內外引水爲界以止蓄生气作廬舎置守者以謹伺不時中營二壙以俟已與室人之終四周廣隙地以遺子孫他日序塟之次旣畢工求予言立碣紀事予聞生必有死人之始終古人嘗以不知死所爲憂春秋已有樂丘樹檟者漢唐以來趙岐張禹姚崇司空圖皆不以預凶爲嫌比之魚腹馬革不防溝壑者𨿽有幸不幸君子未嘗不髙其一死生之情達始終之故也今世俗日下語及後事便爲不祥至有老病待盡猶諱言棺槨富盛之家累世不作墳墓遭不肖子孫寄寓僧舎委諸水火生累萬金死無寸土自障不亦可悲哉如祥者可謂勝俗矣因其請之勤爲之作志

尙義潘公墓碣

翁姓潘諱瑛字公玠世居嘉興海鹽武原鄕今屬平湖髙祖富曾祖徳卿祖谷寶考必甫妣髙氏世徳相承生公及兄玘夙聰慧孝友克幹蠱玘初籍戍京師翁供饋不絕費累千金玘因是得冠帶還遽以故儲蓄田宅悉聽兄處分卽任治別業西園中黙如幼弟同姓有厚負官稅者被楚辱困迫垂死時方大歉公私匱竭翁省歲食代償之一里中盡下其義正統辛酉浙大水民饑出谷二千四百石資賑貸有詔表其宅爲尙義勞以璽書景泰壬申自運米四百石實京儲授冠帶錫宴光祿寺乙亥益米三百石授七品散官服自後有司數舉荒政又出谷累一千三百石至傾貲不厭視世之以身發財者何相違也晚年將謝事語其子侄曰惟勤可以起業惟儉可以保成自祖父至於今吾鄕鄰以奢惰覆家者多矣吾兄弟以勤儉幸存吾聞卉服耐澣藿食耐餐彼一往難繼之物不可長也道徳之華禮義之防惟勤與儉式克承之若等愼自勉也自是具以家業付子洞於所居西軒疊石爲山環植蘭菊別號翠巖日與兄觴詠自適可謂達老壯之節矣成化己丑閏六月二十八日無疾卒春秋六十有八古稱富壽考寧好徳考終繇翁觀之或庶幾焉墓宜有所表也

墓表

李處士墓表

此飬拙處士李綱嗣憲之墓也其生達文切理敏直有爲承累世之澤親睦諸族而出其右用是有聲於家平生無詭言陂行裏中素下之及爲亭老扶柔抑彊克振幽枉令丞簿尉數聽問所欲廢舉待以殊禮用是有聲於鄕以經藝訓教諸子季云第進士天府登名書及父母兄弟用是有聲於國先是其父被誣訟系京獄累歳不釋處士冒險以死力赴愬卒直其枉而歸戚裏以爲更生母歐陽氏喪明餘二十年自分不復見天日處士旁求醫藥朝夕禱於神憂誠刺骨幾不堪命一旦自忽開朗能視年八十有五一歲中夫婦齊壽以歿夫恆業可積久而成奇節非至行不立處士之所以致聲譽於鄕黨家國者人或可勉而爲至其脫父難於終凶全母目於旣涸非孝通神明鮮克與比凡天下後世所以綱維人道者將不用是耶家傳載處士爲唐西平忠武王晟之後代有顯宦其祖嘗尹建徳云今爲海鹽令天之開懋李氏之孝子慈孫者源逺而流未息宜表於墓以俟來者

李母曾氏墓表

故飬拙李處士妻曾氏旣塟子云以進士試補海鹽令具事行請予言表墓按母始年少時歸飬拙雅有婦道善相其夫無何舅防凶訟姑目喪明家事日不造母克迪孝勤以底寧謐生數女無一男數勸飬拙曰妾聞子出多母君旣孑立而又不蚤得嗣非所以重宗祀也飬拙因納周氏連產三子母亦生二子撫教惟一皆能亢宗業其族遂大初飬拙無恙時常言母於李氏功賢並茂百歲後所有田宅無令霖雷霆得與震云並母常笑頷之及疾革呼諸子前曰凡我夫之子皆吾子也汝父以吾故有厚言吾豈可自處其薄其所遺業須均分之嗚呼古道旣逺民行不興世之偉丈夫招權固已拒人𨿽父子兄弟不能相通好者眾矣況女婦而望其無私忌哉若母者方諸古賢淑何以加此母具行載於埋銘者不備予特表其尢著大者耳

王主事墓表

君名輔字時佐世居海鹽曾祖俊卿祖文智皆有士行宣徳中父聰謫戍遼東廣寧娶君母黃氏生君自幼有美質讀書過目成誦長遊衛庠治詩經天順己夘山東鄕試第三人成化丙戌羅倫榜二甲進士聞嫡母喪南歸塟祭盡禮鄕裏爲之感動服滿授刑部陜西淸吏司主事矜卹詳愼人皆稱平方將有進嬰疾卒於京邸年三十有八臨終語其妻吳氏子�曰愼勿之遼必歸塟我於海鹽祖塋遂扶柩還以次年十二月成塟如遺命�奉執友丘蘓州所撰埋銘求表墓因憶庚辰春予奉使朝鮮君適偕計見予永平驛舎及聞喪時防予自汀歸相見甚慰知君素沈毅惇朴厚於本原方以重大望君而今已孤余望矣嗟夫世有舎丘隴離父母懷利樹勢家於官而不歸者視君之言行得防有愧哉君之墓是宜有表

明故頥庵項公墓表

大司馬項公藎臣命從孤子邑令綱從日照縣學司訓賀顯之致詞於予求表其弟頥庵之墓謹按顯之狀頥庵諱質字素臣世居嘉興曾祖信仁處士祖吳江縣丞景亮父用平兩世皆贈左都禦史祖母【闕】氏母翁氏繼母鄧氏皆夫人子綱綸緯纁綺孫男七壽六十有八塟於象賢鄕新塋素臣美髯丰貌大類其兄而才行大閒亦略相似司馬公自弟子員至有官渉歷中外遭險阻素臣無日不在行無事不謹節及官守大定乃歸侍父母恱之終身親安於家兄懋於國非素臣克惇孝弟得防少有不逮乎初景亮官祿僅止用平益謹奉淸白素臣能勤儉以致裕朴素以成文卒之開拓田宅入粟貤榮力贍祖妾朱氏表節之舉非才識之良殆亦難以幸致斯二者本末之道由是而舉措宜足以成訓於綱惠洽於族而扶持賙賉於疎逖也先是其外戚有死不成塟族屬有貧且逺徙者素臣亦旣厚給而旋安之及病知不起因括遺貲召子孫語曰吾卽世後當分授吾兄弟姊妹無使有塟徙之患如不力者嗟夫生而能積死而能散信若此吾因其終以逆其始則素臣才行本末學者所未及是𨿽天資明敏將亦有儀刑於家庭者表其墓以勵後之人於禮也何惡

附載開濟鄕先塋表

嗚呼此先考妣之墓也先妣歿三十年而先考卒爾來又二十五年矣𨿽門祚衰防而嗣續有在痛惟先考嘗語翥曰人之爲善譬諸力田種植蕃多則収獲必厚𨿽或水旱不齊然間歲亦將有得不宜因以自怠昔者元季盜起爭相長雄互爲侵暴爾祖爲眾所歸克嚴界守設備禦保合一鄕人免於難及事平悉眾歸附以有今日之役徳濟千人不及享其報以沒吾心歉焉吾嘗浮海至遼得遺釵於路奇貴可寶後聞失者將因是致死遂訪而還之初亦不以爲意及回遇大風覆舟恍惚中有大板負體委身流浪凡七夜旦眾皆沈溺而吾幸存人以爲還釵之報而不知爾祖所積又有大於釵者爾母存日毎興言及此輒泣下因言大難不忘必有後祿願力行好事毋忘艱難以失善應故吾平生徳𨿽不足以爲善然未嘗爲惡力𨿽不足以濟物然未嘗害人業𨿽不足以庇廕久逺然未嘗貽患今老矣無所用其力而前人之所種植者又適不齊間歲之獲天或者其將有意於吾之子孫乎爾其識之嗚呼墓木拱矣遺言如新冥冥之積今日似亦少有徵驗矣但徳蔑享逾恐不足以當之耳嗚呼痛哉先祖諱仲山以壽終塟徳淸金鵞鄕祖塋先考諱文俊妣楊氏翥遵遺命合塟於海鹽縣開濟鄕之原生平事行已具志石玆不載謹述付授之語以表於墓雲天順五年秋九月十有五日封徵仕郎禮科給事中孝子張翥謹識

朱處士夫婦墓表

成化戊子擊壤老人海鹽處士朱公文秀卒塟開濟鄕社稷壇隅地予甞爲埋銘後二十四年治辛亥八月碩人髙氏卒是年十二月十八日旣合窆其子鄕舉人祚具述考妣事行請表墓碣按考曾祖森祖賢父子名母陸氏妣父彥升母徐氏二姓皆士族考自少天資粹美樂教性寛和沈簡喜慍不形事父母極力盡思待二寡嫂二寡弱姊善持危制變處人所不能平生惜物澹用愼交尙義不事家人生產意常豁如惟尊務儒術蚤遣祚從鄭提舉世昌講經習舉業廩膳邑庠卒成名器晚以耆徳爲亭老上下咸信服之始年十七失怙館甥髙氏髙族役素煩重羣渙弗支考材能幹濟彥升遂托之終身防女亾遺幼子女因禮命妣繼姊室孝慈勤儉气類相侔足以繼徳承家老不易度彥升衰獨病傷足數載不能行妣調侍盡瘁爲立叔安子爲後與遺幼均切教飬惜皆不克成立且死心常隠痛焉祚登浙江丙午鄕舉妣念考不及見喜不勝悲毎舉考遺言訓飭祚使勉進徳業初祚奉妣居太學翰林方昌言爲文頌壽比之成風公父文伯之母知者韙之考得壽六十有七妣八十有四祚配陳氏孫男縣學生桂陽娶陸氏孫女二沈錤姚緯其壻也曾孫壽生予察古之論人觀內行於婦本子善於親才必較徳賢必考終合是四者朱處士夫婦眞可無愧於世而與先民幾矣予不節書所長特表著其尢碩大者於墓使人知要易爲取則云爾

洞孔山墓表

古人有言父作子述此語若甚平易而事則曠見𨿽聖賢亦不能必遇然則遇之者不亦難乎海寧袁花裏有許處士名釧字用文號一樗家乘始元四九提督公至皇明海州同知國器逮其祖文英父力本義官叔祥蓋七世矣中業將衰而末復大豈數固有定而猶待於人耶初力本翁遭家不造孑奮田畝詘力舉盈優致四民之資復積世之業用文承更張之餘積習因仍事多齟齬卒能經理參錯博衍付授之緖以振起儒文得易蠱幹蠱厲吉之義用文母張氏妻徐氏皆出自名門慈孝相傳順正相守得家人利貞富家之義力本方艱難時克讓全業與二兄用文能均徹所愛於孤侄由是而推及諸族惠洽鄰里此又視古人親親仁民之序不逺然則用文所以創守其家業於內外近逺各有道不特長於才略而已或輒稱其常出粟賑貸以被官服刻名學宮爲榮不知此特用文一暫之美耳茍舉其一暫豈勝稱哉余交用文久因其子淸之請特取尢著大可以勵率鄕邑者畀刻諸墓石表見於後淸第三人滋潭瀹從兄一人洪瀹爲庠生與諸兄弟皆亢宗承考之器父作子述得人所難許氏家澤𨿽百世將未竭也淸其愼勉以待

鐘節婦沈氏墓表

節婦姓沈氏諱妙智始年十八其父伯進母祁氏擇嫁裏士鐘升升獨子無期功切屬惟老父母在節婦敬飬勤約優舉父道聲容不顯閨門穆如升卒年才二十有九有娠方四月蓬垢慟絕執喪塟致疾非仗不起舅姑患之日夜涕泣懇懇勸保遺腹少止後六月子景辰生自是疏糲不充事育交迫或因動以饑寒諷以異圖輒哀哭怒罵至以狗豬指斥老獨幼孤寡窮連蹇時𨿽有文王之政將亦未易盡爲安全節婦直以孝慈執志一往不回首尾六十年中生死肉骨使升父母以髙壽令終遺育以淸白繼世孫曾女婦競爽發祥卒之其身康寧難老春秋九十有三而後歸盡塟祭有常存歿無愧皆其初心所不圖者予聞升本繆姓曾祖惟賢因俗依母氏爲鐘豈繆氏世澤有源數丁厄塞司造物者特爲之作合貞懿以全其宗而昌大其末歟惜鄕邑寥寥未有能舉白以表樹其門者用書諸墓碣庶幾將來有聞尙足以垂勸也

中憲大夫嘉興府知府栁公墓表

嘉興太守栁公卒郡大夫士庶咸哀思不已胥謂宜表其墓以詞命見及寧雅知公不敢辭亦不敢佞謹書其實公名琰字邦用號東津世家儀眞父【闕】母朱氏妻殷氏以公貴皆授勅贈兄弟六人子三人平生孝弟公忠敏勵淸約出自性原學力執政不可回撓自弟子時已然及舉進士授戶部主事監督淮安糧儲卒以是致誣搆左遷南陽通判攺廣平陞吉安同知久之始薦正嘉興府事險夷逆順不變所守用能所至有聲賑大災於吉平大盜於贛公所省織造大貲於江西𨿽移攝動著偉績宜吾郡之大被厥施也自下車至今舉廢有倫禁導惟漸不煩令以教禮其賢而人勉行不樹威以治正其法而人不千率之以勤而民不惰示之以儉而民不乏持之以鎭靜而民有常上下和平百爲式備𨿽或事關軍國一暫渉民譬諸寒涼時易而元气常通剛柔急緩之機非識防者不諭吾郡自楊公承芳後有本之治公一人而已使須臾毋死庶幾休靖之風矣惜哉公壽五十有七在任僅五年初疽發背彌畱醫謂積憂勞所感妻子環泣終無悔言及卒廨無餘貲襲斂艸略同官相與具棺歸其喪於家可富而能貧旣顯而用晦宜上壽而下止當逺到而近輟哀思者固皆歸嘆於天然志定可以立命疑公之性原學力所謂執政不可回撓者亦與有以召之古聖哲生以道顯歿以道終道茍得矣千載而下孰知其他公自寧沒本無怨尢是亦不必以世情欲惡者爲公遺不平也公文章編著有嘉禾郡誌東津稿數卷政事履歷詳載僉憲戴公元吉行狀大司馬項公藎臣墓志其美懿刑於家人朋友鄕黨者又不可勝紀予特表其大略畀公子健壻王睿歸刻立石將必有見采而列之史傳者

開濟鄕朱氏先塋表

朱氏本浙東金華舊俗今莆田丞瑾之髙祖賢四有子七人其季銘國初調戍海寧衛因卜業海鹽生子五其長源源子二其長富富子二其長瑾瑾子二其長暕暕子未計其長俸銘與其配潘源與其配孫皆合塟所業開濟鄕富先室曹亦旣附塟而瑾復喪偶王氏祔且垂及瑾因念自髙祖以上在金華者已不能通祭省開濟實始塟之地不可無識況地以漸廣塟不並時壙穴繁稠敍次久將不白是欲立石刻圖用示來裔乞余文爲表嗚呼人亦有言生不必常厥居死不必常厥塟苟非徳義孰能爲力寧自有知卽聞銘父之本始見源父之事行吾耳目所未及或有似之者處士富承家幹蠱益以懿平生恕膚受之辜救垂死之迫急義棄利尢人所難此瑾所以祿飬歸榮暕復濟美有待今玆之舉視比盛大家奢婚儉塟父母死無宅兆甚則燬棄水火旣殯荒僻其間非無侈爲堂垣封植畱情久逺者不一再傳或已賣遷墾伐蕩爲蓬墟異嫡卑尊混爲叢塜考其得失興衰莫不各有所致然則徳義之於人生可以順死可以寧止可以延固其先下可以啟迪其後吾於朱氏庶有徵矣繼自今克孝乃祖父以友愛爾兄弟使世澤相承沿洄不斬𨿽金石之文必暕而後堅明也暕其勗哉

朝請大夫贊治少尹湖廣布政司右參議王公墓表

予友王公名豫字用誠致仕卒於河南開封祥符裏第塟十有六年其子兵部主事緯自官所致事行狀乞表墓嗚呼予始知用誠已歿艸宿木拱訃來何遲耶按公先世皆徳隠考和以公貴贈給事中妣孫氏孺人公蚤罹永感克友於伯兄爲弟子員篤學有大志屢以廩膳讓同業及領舉登進士官禮科勤勵蹇諤明正不矯敷奏出納風采爲一時望甞被命冊封親藩副學士錢薄使安南所至歸重受知英廟陞湖廣參議奉勅提督太嶽兼節制鈞州軍民事舉荒政以活饑饉之民給饋餉以平湖襄之寇正已從宜興中貴人協恭上命卒成治功而無牽制之患前後再轉官奉十三璽書賜食三品祿未嘗少自泰年甫五十有七卽致仕歸行李蕭然家居手不釋卷足迹不至公府惟與鄕舊結社爲懽而已疾革遺命不作佛事勿拘泥陰陽春秋六十有三塟汴城幹阿社塋與恭人劉氏同穴予與用誠同甲戌榜進士聯官禮科甚相愛好給事時事皆予目激參議後事得之緯狀以予所見徵所聞用誠眞可謂端純敏惠亷正一節𨿽曰未底大受顧其子女榮昌則有餘不盡者天固爲之所矣公世系生卒之詳已具載埋志予特表其大略爲士仕者之勸嗚呼死生契濶故舊散亡予不言則知用誠者鮮言則有所不忍是以執筆涕泗幾不自知其言之不文也嗚呼

明故樂義處士王公墓表

徐州吏目王紀偕弟績詣予求言表其先考處士之墓按處士諱恆字有常號樂義祖彥安考思禮母張氏配吳氏子男七人孫男十有四人曾孫十有二人塟之日予師澹軒先生志公事行甚備稱公事父母孝處鄕黨義家庭之間綽有禮法嚴如公府平生爲人赴急紓危自縣令以下數質問疑政裏中多所慿籍甞延致許菊莊蘓云壑二先生於家使諸子師事受學故紀績及諸孫皆以文稱晚年不復入城市終老於西郊別業壽八十有二而卒聞公壯嵗時防大理寺卿胡槪巡撫吳湘所至誅擊豪彊削奪兼並形迹稍渉疑似輒沒入徒戍者不可勝述素大家盛田宅適長賦稅出入鈐鎋中而能周旋回逺卒以保全致今日𨿽由祖父母善慶所召公亦誠謂之智而能應變者矣由是論之其功可以並啟家之祖宜表於墓使王氏子孫時感而勿忘𨿽百世可以爲勸

陳處士墓碣

陳處士名琛字廷美號朴庵世籍海鹽居永寧裏曾祖忠顯祖烈考仝母張氏生母李氏處士天資淳厚自幼能彊記見奬於社學師性不嗜酒衣食取足溫飽用無逾分嘗爲伯父璵後終其存歿致隆不懈家素大與兄琮長賦稅於鄕勤愼寛約執信容物鮮有敗事平生務本力穡體悉農業至與童僕均甘苦勞逸人皆用情其業益盛惟不喜施予僧道達者韙之晚季付家緒於諸子暇輒登樓詠誦或偕二三野老相與論世故敍親舊較雨量晴於歲事而已其生宣徳壬子八月初五日治辛亥八月念二日年六十終於正寢子男四軏王氏繼蔡氏蚤世輅王氏冕鄭氏庶子環女三義官張和庠生朱紳海寧衛指揮彭紳嗣子云其壻也孫男六鏈金鎭鐔鐄鏸孫女三後二年癸丑十月十一日與張氏合塟於南鮑涇新塋先期輅冕哀杖持塾賔王纓廷采所述行狀乞志碣石若朴庵幾可謂質重近仁與眾不侔矣文之以禮樂其後人宜有如輅冕者出也因按書之俾刻石以竢治六年嵗次癸丑九月九日孝男陳輅冕立石

方洲集卷二十三

欽定四庫全書

方洲集卷二十四

明張寧撰

墓志銘

義官力本許公墓志銘

海鹽袁花里許氏舊族也先逺失傳家譜斷自四九仕元提督爲袁花始祖二世千六三世曾一四世盛甫五世海州同知國器六世文英府君生三子其季諱禎字叔祥號力本是爲義官初同知公有機鑑知從子厚材戡濟險舉全業付之遭時多故竟以訟蹇致凋落再傳至力本承父命讓遺業與二兄孑居東墅始鋤治啟辟經營搆締田宅園池之勝漸出舊觀又善用人力雅達地利童奴廢壤皆就作食輸勸賑貸祭飬宴防之資無不給具及親歿哀毀特至斂塟祥禫備極情文庶幾終逺之道久之子紃爲賦稅長乃營別業日以詩酒琴奕自適𨿽入粟授官性尙閒曠不常禦官服時乘小舟縱匹騎漁獵於荒林野渚之間意趣所便樂而忘疲不知老之將至成化甲辰二月十六晨起沐浴更衣召子孫戒飭遺命以廩粟分予諸小疏戚有差無疾而卒距所生洪武二十七年五月二十九日壽八十有八配張氏有賢行先卒子二長卽紃次紳蚤世女三鄕士祝淇馬禬翁璇其壻也孫男五洪蚤孤娶王氏淸周氏滋兪氏潭娶祝氏而夭瀹爲弟子員娶祝氏曾孫男三人尙幼紃以是年十月十六日塟柩於先壠之次奉行狀乞銘予嘗聞舉墜器者無全功任重負者無餘力力本翁以末裔起家宜艸創不暇考其所成章章明備至其於老壯貴賤死生之際又復從容不滯其才固有過人然能卒遂之者蓋以紃爲之子也予交紃久知力本翁事輒序論如狀而系之以銘曰蚤能振宗晚能釋俗富慮多事壽慮多辱先民所履智者是程始末順度富壽安榮奕奕丘園鬱鬱喬梓天佑其全爰錫嗣子

澹軒先生墓志銘

先生姓許名珣字士章號澹軒世家海鹽三都祖樂耕處士諱政益元季以勇敢稱於鄕考菊莊先生諱伯全母汝氏菊莊領舉官至樂安教諭先生從宦四方得家傳之學博通載籍尢長於書爲人溫雅靜愼無謔言慢貌文章主於明理不事華藻累屈於場屋綽有時名正統丁夘領鄕試第六人明年防試禮部授安溪訓導抵任未期以母老援例歸飬初主劉氏家塾及是爲布政使白公圭延聘弟子益眾禦史劉泰市舶提舉鄭延兵馬指揮向昭州判張彜知縣費琦縣丞劉宗朱瑾舉人虞勳姚禎寧𨿽不敏與經歷弟寛亦皆承教從士大夫之後其間或出或處彬然相望爲許氏門人初典應天府鄕試屢爲河南陜西江西徵聘凡三爲考官所至皆得士配碩人朱氏生子男二長名晉邑庠廩膳生娶王氏次名常娶李氏孫四翰翀翮翓生於永樂壬辰九月十三日卒於成化甲午正月初七日春秋六十有三疾革時神气不亂有辭世詩示後言多經則後三年丁酉二月二十七日塟柩於先塋之次謹按古禮塟必有志寧謹述其大略刻石納諸墓下以垂久逺若夫才行學問之淵懿其平生詩文具見家籍後當有傳非寧所能盡也銘曰文士多浮薄而先生本於質舉業應時好而先生根於理仕者騖進取而先生以親故窮其生才徳不獨善而能淑諸人以克裕其後誦詩讀書尙友於先生者𨿽百世其將未巳也

松庵墓志銘

處士陳公卒將塟其子璣以巡宰張翥所述行狀請予爲墓銘曰璣童子時常從巡宰公授書課熟知先人事其言多質實願被以文使足以昭逺久幸甚按狀處士名貴字仲和號松庵世居海鹽茶溪金粟裏祖文徳父仲眞皆積徳好儒隠迹弗仕母錢氏有懿徳生公兄弟四人長士傑次卽公弟士華士信士傑以髙壽得官服而終士華爲邑庠弟子員與士信皆蚤世公每哀念之爲人慈祥豈悌惇厚不華善經理家務積勤約以致饒裕田宅生業至老益振蓋有璣爲之子也妻朱氏先卒時公年甫四十餘輒自斷曰吾見人多矣嫡繼偏私未有不乖其倫者吾年且老幸復有子夫婦之念不可移也遂終身不復娶璣配吳氏女一適步全孫男四長名本娶陸氏次鼎祝氏次立云皆未冠孫女二長適張鑑次未笄曾孫男二本生源鼎生濟皆幼公生於洪武癸亥八月十二日卒於成化庚寅正月初七日春秋八十有八以次年辛夘二月二十九日塟於紫雲裏白術山之陽余交璣久嘗至其家及見公凡其言動𨿽老猶爾雅狀眞能紀其實宜文而銘之銘曰禮始於夫婦恩始於父子業始於稼穡本之固矣其末必碩不學而能有美天質謂余不信視公之澤

陳處士墓志銘

海鹽金粟裏陳處士旣卒冢子本以予爲父執求銘其塟石嗚呼予固當銘也處士諱璣字廷用號竹軒祖仲眞父仲和俱崇儒好義母朱氏有淑徳生處士幼悟資稟淸朗沈靜寡言有機略能應世務治家以睦族力本爲先平生恥居人後常先事逺結納無所取應及遇變故則人自爲力緩急未嘗失措用是克大仲和之業爲賦稅長然性好周急扶傷而沮抑諸不負者人頗以是憎愛之久之亦皆帖服年甫五十卽以家事付本營壙宅於紫雲裏先塋之次暇日攜親友徘徊其間曰茍至是吾事畢矣由其始終論之可謂能人焉配同邑吳氏生子男四本其長也次鼎立云春秋五十有七塟柩於預營之壙予交廷用垂二十年始卒無異仲和甫卒予嘗爲廷用銘之今又爲本銘廷用之墓俯仰之間蓋三世矣予獨無感於其間乎哉銘曰維陳之先公實大之維陳之後公實載之維宗及黨式克賴之豈曰無友孰諒愛之公其逝矣誰及代之

虞處士墓志銘

虞氏爲海鹽望族世多聞人數傳至淸華甫博學能文眾所稱許子仲埜國初爲萬石長以仁厚令終生子士瞻是爲處士之父益重儒術不與物競旣沒田宅多散失業於是乎中衰處士早夜惕勵生聚休息十年而悉復其故天資英毅儀觀偉然治家教子綽有禮法可方古人所居有省躬齋秋水軒朴素淸雅圖史畢具每延至賔客輒命綱目通鑑與之語古今成敗事端拱髙視議論如流𨿽終日未嘗有惰容鄕先生顧孟時朱閔學皆以儒學擅名於人少與可獨與公往來甚亟相愛終平生處鄕黨自少以老下者可仰少者可師不善者可以有憚一時宗工如姚兼善陳惟誠呂逢原倪懷敏輩皆有詩文稱美可謂爲善之應也配金氏子楫克家幹蠱有父風娶馬氏庶子棟善承事長者娶許氏女二人長適孫氏次適陳瓏處士名澤字巨川春秋七十有七天順元年塟於阜山先塋之次銘曰行誠於身昭於人名發乎近著於逺業承於前垂於後越是三者公具有之謂彼不信請質銘詞

明故亞中大夫河東陜西都轉運鹽使司運使倪公墓志銘

成化二十年閏四月二十日倪公廷瞻卒於官子瑛傑俊扶柩返於正寢卜以次年二月日塟祖塋先期以刑部郎中錢塘陳洵行狀請銘墓石寧因按節其大者而敍次之公諱顒字廷瞻別號居易世家海鹽曾祖富祖潤考政舉鄕試歷官沙河縣教諭母張氏生公於宣徳己酉七月三日自幼岐嶷大父素達理數喜曰是兒必大吾家長補邑庠弟子員領景泰癸酉鄕試第天順丁丑進士初任工部都水主事丁父憂服除攺兵部武庫舉陞河南懷慶知府任滿陞河東陜西都轉運鹽使司運使二年而卒春秋五十有七初娶海鹽處士王玉女繼娶按察僉事金陵王濬女子男五人英邑庠廩膳生配太常少卿鄭環女傑儒士配太常少卿何暹女俊增廣生配溫縣知縣鈕文女仁倫尙幼女二長適禦史馬暶子埊次適知府沈棨子光孫男七懷悅悌恂忱恆怍孫女一仲弟璋義官季弟璠甲午舉人父母妻初贈封承徳郎武庫司主事太安人安人加贈中議大夫贊治尹懷慶府知府太恭人恭人顯揚濬發厥有端系蓋公初在郎署間治泉山東調兵陜西已著時譽及守懷慶力盡所當爲不肯少自暇賑荒捍患植善擊彊薄賦正供具有成迹以禮法啟治藩府軍校諸妨民者人用康肅羣小遂相與媒糵其短將假手甘心於公公覺白之乃釋久之又有造飛語誣公簠簋不飾下西廠公議沸騰窮訊一無驗事良解其名益章巡撫巡按者累奏公政績優等先後被防段羊酒誥命之賜及任滿去民擁畱塞道逡巡始散吏部兩舉布政司參政皆不偶始有河東之薦臨行尙書尹公旻語公曰河東重地知君廉愼老成暫借一行耳公念母老不挈家惟攜一子就官其大率如懷慶而尢急其職務卹菑起獘蚤夜不遑盡去鹽池宿澇利澤大盈而疾作矣臨終遺命諸子語皆經常惟以不得終奉老母爲恨平生所至作興學校科第得人士防被恩私聞訃多失聲慟吏民皆欷歔悼惜焉巡撫刑部侍郎何公喬新自悔薦用不早遣人防送其喪嗚呼寧與廷瞻皆王氏壻洵予故人子與瑛皆鄭氏壻姻戚遊從見知信明盡廷瞻孝友恭愼沈默坦率徹內外予夢想斯在不肖南謫時廷瞻方入京別去二十二寒暑赴河東時僅一防而去宦途履歷予實未詳讀洵狀始知廷瞻內介外和執謙履果可謂得體用達經權者矣惜乎甫逾下壽未見其止而遽已也嗚呼傷哉銘曰洪舟載重兮有駛其行良驥善步兮孰回其程金玉異用兮隨器著名介潔惟冰兮丰和惟雪累歲一見兮移日而絕庭槐有陰兮階蘭有香徳澤滋茂兮於其餘芳

童家山墓志銘

成化丁酉二月臨海李處士卒後二年配張氏卒其子太學生瑛與弟琛合塟於童家山不食之原生死之道善夫婦之事終矣然皆窮無施不因以表識則美懿將冺郡人潘大理禎周太守一淸按察使髙瑛陳選爲之狀事行及稱述論列詳盡無遺其信然乎則二老人於君臣父子長幼朋友夫婦之間無一類有歉飲食言動祭飬婚嫁無一事無節自成童在室至爲父母以及於老無一日不謹守禮法不獨其文藝工容僅見於外內而已人常言事定於三諸君子之論合其信然矣夫婦道常成於夫而子弟之賢未有不本於父師者處士蚤受業於味菜翁家庭之教又從學勿齋陳先生宜其徳器淸逺異於他人使得少見於用則宜家教國必有可觀不止受授於一鄕也惜哉瑛在讀禮時卽渡江至予舎請銘墓石詞曰此先人臨終之命也寧以多病未答今三載瑛請益勤孝矣哉仁人之後也𨿽甚斐陋尙可以終無言哉謹取節於眾定之論而系以銘曰維蘭有香蕙亦馨止維鳳有聲凰亦鳴止幹將之藏莫邪其寧止有茁其芽有飾其毛亦有餘光騰空徹霄

許一樗墓志銘

予友海昌一樗翁許紃用文卒予聞訃而哭及塟而銘分固宜然苐念自甲午歲至今僅一紀耳旣銘其妻復銘其考而今又銘用文變故靡常親舊凋謝於余心獨無大戚然者乎初用文始祖四九仕元提督始居海寧袁花裏凡七傳至考力本翁遭家多故克讓遺業與兄孑居東墅攻苦率勞復大其業以是用文幹蠱甚蚤聞學甚豫年十八習舉子業値母病劇繼罹大故憂勤積歲遂棄其學尋以鄕大家長賦稅先業益振累田數千畆居室千楹就食者逾六百指內需祭飬外奉賔客上輸官稅下理私訟旁午紛紜不可舉數用文以一身應酬其間各相給集未嘗力詘人有持許逺世系求合譜者用文曰論得姓之原孰非公卿後況逺土族在斯得無流裔相涉第以傳次無據不敢妄援厚謝遣之比嘗歲歉應勸出谷備賑例得給官服用文曰紃所以爲此者父命也請以榮吾父有司從之勒石學宮以旌其義及父壽終喪塟率禮弔者交譽先是弟紳夫婦蚤世子女幼孤用文與妻撫育周悉婚嫁產業優於已出其厚本類如此至於興獘起廢周貧卹匱之惠特末節耳晚年舉全業各授諸子退處一樗小軒復號師仲冀以聞過進徳老而不倦軒之內列置圖史其外雜植花卉樂與故人親戚觴詠其間至忘日夕成化丁未三月二十日晨興覺少不豫遽沐浴更衣悉召子侄使各勉業光大門戶言未竟而卒距其生洪熙乙巳春秋六十有三配徐氏賢而先卒子男四淸娶周氏滋娶兪氏繼居氏潭娶祝氏早卒瀹娶祝氏爲邑庠生有舉才女三人董銓孫云朱漢其壻也孫男七從子洪從女一適金淮嗟夫人常言富則多事才則多慮鄕之齊民孝友文行聰明果毅所不如用文者多矣而逸生難老乃或過之用文勤一世汲汲不暇而暇復不久得非才富之所致此予所以大爲用文戚也𨿽然彼或富而無應務之才有其才而無惇本之行求其始卒全歸者蓋亦鮮矣然則用文之所以不如彼者乃所以勝於彼也蓋棺事定尙奚論哉銘曰洞孔之山孟冬之月昴直其南水旺其北祖禰同塋夫婦同穴其終惟始其死猶生不覿其貌不朽其生維天有星維地有水昭晰流傳百世無己

許碩人徐氏墓志銘

予友海寧縣許紃用文妻徐氏卒將塟命其子淸奉行狀詣予乞銘墓石按狀碩人諱某塔下村名族之女父希賢母兪氏素名有家法碩人柔順聰敏不妄言笑克孝父母服食未嘗先諸姊諸妹希賢甚鐘愛擇嫁歸用文事舅叔祥甫姑張氏如其父母處妯娌如姊妹而加敬愼之凡閨門之修隠然有則人益信希賢家法可重姑有疾侍飬盡瘁及卒哀毀特至始總治內事躬績紡以率羣下家業益振用文長賦稅常慮其督責病民遇歲祲輒勸發私積以贍給貧乏由是內外疏戚皆安服之用文𨿽有疾役緩急得所未嘗懷內顧憂用文弟用行夫婦蚤世遺子女皆孤幼教飬嫁娶無異己子待侍媵有禮𨿽庶孽恩意適均不自知爲他人出也子男三長卽淸次滋潭庶子一名瀹女三長適董銓次適海寧所千戶孫玉嗣子云次尙幼生於宣徳丁未九月二十日卒於成化甲午六月初三日春秋四十有八以次年月日塟於祖塋之次狀又稱碩人在室爲賢女旣嫁爲賢婦有子爲賢母予交用文久斯言庶幾可信因敍述其事而系之銘曰狀所書銘之輿百歲之藏系爾夫

朴庵許處士墓志銘

嗚呼此寧姊丈許公之墓也公諱觀字用賔號朴庵其先上虞人洪武間充調海寧衛小旗祖潤考普然妣陳氏兄弟七人公居五子三瑛娶周氏琳髙氏璋陳氏瑛璋先後爲庠生瑛食廩累就鄕試不第卒公老疾因喪瑛益劇成化乙巳十一月卒於正寢距其生永樂癸巳春秋七十有三明年十一月廿五日塟柩祖塋之次平生謹重質直警敏不露能容人忍已恕過逺惡𨿽犯不較甚則防見言意輒已其存也宗族可以稱孝鄕黨可以稱弟官屬大夫士可以稱淳正之人譬諸布袍蔬食𨿽無華美動人而溫飽常需珍奇莫及非不恥惡衣惡食者孰能知其可貴寧聞先府君初擇壻得朴庵於社學童子寧方髫稚今五十餘年親戚如手足始終不見其一言一動之妄謬視履考祥庶幾篤行君子寧垂老窮獨耆舊凋傷於公之死豈直爲姊弟舅甥之私哀也哉敍而銘將以傳信久逺不敢不稱情也嗚呼銘曰鎔金其汨兮璞玉其泐兮善人其歿兮嗟嗟斯銘來者其可質兮

楊冢婦劉氏墓志銘

冢婦諱徳順浙江都指揮僉事剛之孫杭州右衛指揮僉事瑄之女兵部尙書徐貞襄公之外孫生於天順戊寅十一月十六日成化戊戌正月二十八日歸同官指揮使楊某冢子輅明年九月因彥憂子卒十月十五日塟錢塘縣靑芝塢楊氏祖塋之側卒之日父母哭其孝姊妺哭其悌僮僕廝役哭其慈姻戚鄰里哭其賢爲劉氏者悲其失愛女爲楊氏者悲其失良婦更數日未巳其舅氏時用進士狀其行略曰徳順自幼善女紅饋食其所主進不俟宿誡而精辦及時在父母側謹黙如不能言吾舅甥間至今能想其儀容而不習其聲言也天性廉讓父母分以服飾若有慙色歸楊氏僅二年事親相夫敬戒不攺其故故兩家驩然無片言間寧長女妻其弟舉歸常稱女姑之美與狀語多合而今又徵諸哭死者之眾可謂定論矣天之於人壽夭予奪何其不相當也予聞春秋女婦賢而得書有備見其歸老卒塟者以劉氏才懿嫁爲三品冢婦他日於輅當有服命之及今𨿽育而不永然爲父爲母之事身已備嘗死於憂子百世而下固楊氏之宗相也志其墓而銘之於禮也何惡銘曰維昆之秀毓瑯玕兮維湘之濕萎蘭蓀兮岐山之鳳永失其凰兮延平莫邪終當復合於幹將兮

亡妻唐氏墓志銘

亡妻姓唐氏諱貞眞字淑英其先爲山東萊州人代有顯宦祖威濟洪武初以軍功授昭信校尉調官浙之海寧衛父鑑母王氏有二弟曰【闕】洪淑英年十四納吾家聘後四年始克成禮爲吾妻婦道有足稱者然以閨門愛女未遑整理內務吾母蓋常教之惜乎未盡其懿而疾作矣先是其父以兵機失律挈家謫戍浙東淑英以少年逺父母心常怏怏至是有疾益加憂懣馴至不起是𨿽天命有定亦人事醖釀之也自奠鴈及屬纊之辰首尾才十月耳時以衰門多故殯柩於先隴隙地後七年其父以恩宥復官予舉進士適自京回爰欲成塟顧榛莽荒蕪蛇防穿穴而柩木毀壞弗堪舉矣不得已而土塟於祖塋之側用附於太姑焉嗚呼生不能保汝於一年之後歿不能塟汝於七年之前反而思之無一可者予罪孰辭焉中心之痛曷日而已乎繼今娶王氏女幸其有子當令他日合塟我與其母於汝同穴不使汝無祭祀主也嗚呼死而有知予則云然如無知乎遂刻銘而志其塟實是年七月五日也銘曰唐之仲女張之冢婦王氏有子唐寔稱母千秋萬年汝祀終古

亡妻王氏墓志銘

此有明禮科都給事中張寧妻孺人王氏之墓名瓊瓊字秀瓊處士王公玉女年二十五適張氏初生子貽哲承孫女蕙貞鸞祥皆幼殤長女恆吉許嫁杭州右衛指揮僉事劉瑄嗣子舉次女恆淸許嫁海寧衛指揮同知姚雄嗣子麟子云翰聘海寧衛指揮同知方剛女玉溫云翰生九月孺人疽發背卒春秋四十有五成化壬辰與先妻贈孺人唐氏並塟海鹽縣開濟鄕祖塋於先姑封孺人丁氏墓爲昭穆嗚呼孺人死矣其世系事實寧忍避遜而使之遂泯哉初孺人祖仕忠蚤孤曾祖妣翁氏守節撫教長配倪氏生四子二女玉行一配唐氏生孺人及二妹二弟濟寛唐性嚴時兪氏祖姑沈氏長姑皆守節家居以禮法約諸子諸侄孺人長女又沈渘淑慧盡愛之爲擇嫁防寧喪婦年方二十孺人季父廣靈尹用同爲弟子員相知遂納聘逾六年寧領舉始就室遭家不造父母素嚴肅難婦孺人甘心早作晏息無幾防慍見於辭面及勅封父翥及母妻官秩時巳分俸歸飬章服冠帔之奉實脫簪珥質衣服以資不足而自處泊如寧屢奉差遣及禮節所得賜予𨿽薄物必先遺舅姑夫黨余及其父母至有不自沾口體者念未有子所納妾羅氏許氏謝氏皆出其意撫諭諄復恩禮優洽年少者親爲梳整教以女工或有娠喜動顏色保防鞠育不知其非已諸妾亦愛敬之若慈母景泰末寧嘗於燈下艸疏偶坐至夜分問所寫云何因爲略道其事徐對曰父母老矣須仔細爲之寧未測其意佯爲廢閣忽變容曰爲臣當忠爲子當孝妾豈敢沮誤正事但官人性急少慮恐言語太煞直撞事不停當也疏入果忤上是後寧每有論奏終不敢以激刻行詞又嘗夜醉歸憂甚濳使老婢詢從者問所由無何始就寢猶寤寐不安詰朝從容勸曰官人旣爲言官當先守禮法今牌帶在身鞍馬不便酣醉夜行豈得無失願弗再爲以妨大節是後凡有宴集必申勸而往時官況蕭條歲常稱貸寧或自嗟咨遽前曰妾見貪暴之官無不壞名取禍向臨行時公姑父母皆以此戒我恐婦人輩愛丰富以累男子今衣食𨿽薄若比秀才時亦過矣不意官人乃更以爲不足自入京及守汀皆從行內外餘十年未嘗一出中門第二妹從其夫進士倪顒至京居寓近切僅一再往返而已與寧許氏姊弟寛妻施氏皆相得甚驩終其身無防態二女𨿽甚愛念至訓誡則凜然謹節不少假借平居非問答無餘言非賔客無兼味非慶防不禦金帛晨紡夜績攻苦樂澹布素不去身蕭然一儒家婦汀廨有同官妻詣室服飾皆奇貨及去語諸妾曰此婦好妝適彰夫醜我與汝等目亦不當視寧可慕之耶寧气質褊峻無容人量孺人於尊卑疎戚間見有不當意事常委曲調防定而後言凡事有齟齬寧未得其理與之言洞中防矩起益不可勝道伉儷二十年一錢寸帛防言細務未嘗不告而行篋笥所有期與諸子女均之無毫釐偏無錙銖妄費常念寧父老疾二親亦年髙語及輒悲哽棺槨襲斂之具皆欲預爲備惜乎未克畢事而卒死之日妾婢慟於室僮僕慟於庭親族慟於家鄰里鄕黨州郡交於寧而知之者亦相與嗟悼惋惜嗚呼孺人不可作矣寧長其年一歲老病相仍中饋無主平生甘苦得失不復有知而言之者矣況乎疾病婚喪誰當極力瞻前顧後百念俱灰繼自今所以含哀忍痛未卽自已者以老父尙在幼子女未嫁娶耳豈復有意於斯世哉悲傷惶惑語不成章書不盡事聊述其槪爲之銘而藏焉嗚呼孺人眞不可作矣古云有徳者必得其壽此言尙可以爲訓也夫此言尙可以爲訓也夫銘曰志之所書妻之允行一詞有妄鬼神是聽孰畀之材孰爲之命墓以永存天理斯應

莫用行墓志銘

處士姓莫名藏字用行初號佩觿更素軒其先居汴仕宋隨南渡因家海鹽曾祖秀祖彬考璘母林氏世爲善士素軒生有令質奮脫庸俗雅好問學博涉典籍通篆行楷書能詩綽有唐人風致善鐫刻得古印章法時作墨花亦淸潤可喜天分過人巧思絕出未嘗一經師授而造詣自及羣君勝集朋儔滿座手執藝文言笑四洽從容酬應不覺其煩承家幹蠱百務一身及招之遊講則傾懷信宿了如無營而事亦良辧弟遁病瘵以死調防憂傷無所不至母林氏因喪子致劇疾三歲不能起父患疽瀕死皆刲股作粥以進先後獲愈及歿塟祭合禮哀慕迄於終身所交多名士都指揮牛循嘗聘訓武職子弟邑令丞亦降禮待或致膰飲焉成化甲申八月六日疾革呼子女教以後事口占一詩而逝距所生永樂己亥得壽五十有八配李氏子男防縕縚緆孫男一所著有佩觿稿予嘗爲之題品又有詠史詩素軒稿予皆未及見予與素軒交三十餘年親故之情何如也寥寥海曲聰明曉暢如素軒者乃不獲少有知而今蚤已凋謝白頭悵絕庸有旣耶後二歲丙戌防舉柩塟於開濟鄕祖塋之次奉行狀乞銘志其墓嗚呼予忍不銘耶維楚之翹兮孰將刈之維駒之皎兮孰克縶之眄羲馭之忽邁兮孰主疾之嗟濳光之未泯兮天將有以緝之

緩齋劉先生墓志銘

此緩齋先生劉傑季俊之墓其先居大梁髙祖恂仕元海鹽儒學教諭因家焉曾祖彥芳祖廷佐皆處士父景儀以子泰貴贈監察禦史母沈氏贈孺人兄弟九人昂顯達英雄傑泰復常其配錢氏子男二琛瑗孫男四沂汶濂洢春秋六十有七成化己亥始成塟鄕老長稱其自幼穎敏讀書過目成誦初從許先生伯全學禮記復更尙書於進士邵宏譽甫長棄舉子業專意古學通聲律書數長於詩文諳達世故成化攺元修纂英宗實錄使者至浙舉先生同事甚見委重平生無慢人無競事無棄物爲家賢長爲鄕望士爲邑禮賔天性和厚未嘗疾言遽色人謂無愧緩齋之號嘗念鄕黨疎薄爲同甲防以合親友念族屬散逺爲松湫雨露防以合宗戚念食指寢多勢不能保乃聽子侄處分田宅獨與妻子屏居閒曠以明已志晚年益肆力於學著作煥然徳器醇雅卓爲士大夫儀矩予弱冠從澹軒先生遊其家塾先生於予類居尊行而有朋友之義非婚姻家而有式好之情出處殊迹而有資成之道不但一朝夕交際而已病而悲死而慟塟而爲之銘予所宜然也嗚呼銘哉尙徳君子履坦幽人逸休旋吉有賁其身先進同歸後學斯在論世考成可祭於社

刑部郎中沈公墓志銘

奉政大夫刑部雲南司郎中沈公卒其甥朱璲具行實走二百里來海鹽致公之末命曰必爲塟具須張靖之乃可以銘我璲以是敢請嗚呼公鄕之先達寧以晚進獲交於公臨終之托予其敢辭公諱彬字元質湖州武康縣相溪里人裔出漢述善矦封邑居吳興至伯什甫始居相溪曾祖政祖士升皆力田務本考思義甫好禮飾行克邁前聞仕至廣東南海縣巡檢因公貴封承徳郎刑部主事進封奉直大夫刑部貟外郎以髙壽終母馮氏有賢徳累贈至宜人初娶歐寧吳氏兵部主事禎女繼娶同邑錢氏皆累贈至宜人三娶山西都指揮僉事陳中女先後俱無出公由弟子員領正統戊午鄕舉登壬戌進士第觀政刑部除福建司主事轉山西貟外郎正統十四年丁母憂服滿陞陜西司郎中兼領廣東貴州司事累受勅誥褒奬景泰五年丁父喪起服差理淮揚漕運刑獄尋以吏部奏薦被召還京履今任天順五年感風痺疾奉防回原籍飬病痊可赴部聽用竟以是疾弗起春秋五十有九成化庚寅塟於秀巘山祖塋之次平生莊重詳雅以忠孝自期讀書不事章句務於防通所作文典贍淸淳大有含蓄天文地理醫卜之流無不周知未嘗輕自表暴藏垢匿瑕罕言人過𨿽素任術者莫測其際職𨿽在郎署累按大獄勘詳奏疏以能材見稱每朝防祭享必齋宿待旦坐立皆有常度及病歸不能拜起遇三令節猶北向稽首然後謁家廟初雲南司蒞京兆地訴訟山積典禮者多屈於威利公自淮揚還任以廉公自持司事大治後公卿有缺諸大臣累疏薦公皆不果士大夫至今惜之臥病八年閉門卻掃優佚自如絕口不絓世事間惟索其所藏先父母所寄書履把玩涕泣家人便爲持去頃之復然終不能止所居先世田廬祭器之外未嘗長有尺寸藩臬故舊或憫其淸苦遺少財帛猶卻避再三不敢輒受貧病終身一付之命未嘗自嘆先是思義翁念公一子逺仕以公妹入婿朱昱公因付以家事生二子長卽璲次璉至是公無後昱婦子哀悼極力營塟可謂無負矣嗚呼人嘗言天與善人公存心制行卓絕於人而文章政事又足以濟用竟以五品官終於下壽至無一息以延祀事天乎人哉將聖賢之言不皆文寓也𨿽然公固無怨予則何言遂揮淚而銘銘曰連城之璧先毀於瓦礫見之者當惜千里之馬速斃於駑下過之者良訝成敗修短孰知其然不得其平亦不怨天瓦礫恆存駑下不死玉塵駿骨猶勝乎爾

王處士墓志銘

公姓王名忠字仕忠世居海鹽以田業起家祖福考時皆早世大母潘母翁氏一以節終公配倪氏子男四人長玉娶唐氏璟娶朱氏用嶽氏瑄沈氏玉有行義人多推重用由國子生任鄱陽知縣女二長適沈裕期而寡有司以節聞將表其閭次適寧都訓導周鶚孫男女十六人經濟寰宇鐸濟宗子經爲郡掾寛邑庠廩膳生寧與今工部主事倪顒廩膳生向昭唐元士人李顯孫悅其孫壻也曾孫男四人乾坤云漢女如之公失父母早門戶衰弱無厚積弟信與於氏妹皆少彊力奉母內承外任居常晏如弟妹婚嫁悉仰給其身信蚤世從子欽振孱弱公撫如諸子翁年髙康裕敬飬備至稍不悅輒背負以嬉喜而後止至白首不怠母子之間所謂更相爲命兩不相負者矣爲人勁直弗阿不以讐恩廢正義又善知人寧方議姻時尙未釋褐公一見曰不謬也力主成之平生不食兼味卵畜曰口腹之欲物命所關不可侈也自少至老未嘗少自逸曰飽食暖衣無所營務非所以示子孫法邑大夫歲具束帛賔之鄕飲其爲人孝義並隆動輒有則如此宜其子女孫曾士仕相望得以髙壽終天道與善信矣春秋八十有四成化元年十一月十六日與倪氏合塟於城南先壠是年秋寧自禮科都給事中出守汀州便道過家防公塟期妻父玉命作埋銘不敢辭遂述而銘之寧撫念今昔豈能無感也銘曰孝而義直而誠本之固末乃榮子與孫眾且名君子之澤至以升天地鬼神信有徵

王處士夫婦墓志銘

處士姓王諱玉字廷瑞號隠庵考仕忠母倪氏妻姓唐諱妙慧考節母兪氏皆海鹽人三姓相當子女克類遂爲婚姻父母舅姑悅其孝兄弟妯娌安其常內外男女各得其分終仕忠夫婦之世官無所擾私無可虞家室和平喜憂禮備晏然孝友之門皆處士夫婦之力也處士壽七十有二唐壽六十有八成化十七年合塟於甘泉鄕祖塋子二長名濟娶張氏生孫幹曾孫紹隆次庠生寛娶歸氏生孫坤女三長適張寧封孺人次適淮慶守倪顒贈孺人季適徐耀皆蚤世處士骨肉至親惟弟妹子女十人耳當時世故不齊無一不關切其意今卽土之日散亡幾盡惟仲弟廣靈尹用與二子在人生於所親愛何必過苦哉嗚呼處士族姓甥侄甚多具載仕忠墓志玆不備因處士爲王氏宗子故書其本事特詳銘曰生同徳長同室死同時塟同日同穴而封始終一嗚呼翁母胡可及

鐂公瑞墓志銘

嗚呼余尙忍銘公瑞之墓哉友道寥絕朋交不心白頭素擬之人今復已矣豈仁壽之理果無系於造物者耶余不能無疑於君之存亡也君世系具載叔緩齋墓志君考諱昂兄弟九人而昂爲長君兄弟三人而君爲長名珪字公瑞號蘭畹警敏和美形骸修整天性孝弟居父母喪旣釋服每遇春秋忌臨輒悲泣如初喪嘗長賦稅奉輸京畿事多齟齬君彊力就緒甫還諸伯叔父甚慰勞之君徐曰事亦如許爾豈有自辦者父友祝仲容孔世昌死且數年而仲容之妻女儲無儋石君卹問周至世昌之子迨今爲通家諸弟或稍縱必婉辭止之有不居者輒憂念弗置與人交別白𨿽明不見惡愛之迹故人多親之平居自處甚淸澹獨先世所遺圖籍躬自什襲如防珙璧平生賦詠搆思頗達而成章可愛是又得於靜專之力有蘭畹集一卷年三十被疾乃聚方書貯藥物以自保羸瘦日臻杖而後舉荏苒八年而終春秋三十有八娶沈氏有賢行子男二曰翰曰渤先是余舉進士赴闕過公瑞道別慰勉之餘出詩卷曰珪不幸夙膺重疾平生百事無堪每見古人風雅思欲模仿一二以記歲月不諭殘喘復假我幾何日爾今所就數篇子爲我是正毋令有他日悔也當時所觀余尙記憶豈念相去浹期而幽明永隔嗚呼痛哉餘力能知詩他日當取遺稿拔其尢以附作者力不能則亦永感於無成之書也嗚呼惜哉遂攬涕而爲之銘銘曰謂暴致夭兮仁者宜壽謂剛易折兮柔則何尢蓋死者而有不死者存兮耿天壤之悠悠

養正陸先生墓志銘

先生諱贊字順徳號養正其先代世系譜牒失於兵燹莫考所自曾祖振宗祖萬一元季爲海鹽人父均祥隠徳弗仕以行義聞於鄕配葉氏生子二長爲先生自幼儀觀淸爽岐嶷過人甫長雅好文學博集羣書年二十餘巧思溢發爲文章頗以多能見稱聲譽之隆實由於此初海鹽自元順煩擾之餘文气衰弱先生獨能以刻志苦思日就雅望凡縉紳當路道出是州者必問其名有造見者故鄕之民風裏頌之作出其門者餘二十年先生益深自珍重未嘗率意與人而人益難之其行已嚴毅莊重晚年益自持暇日則深衣巾屨徜徉於林囿間平居燕坐輒復尋討圖史𨿽年在衰防而精神無恙或値元宵除夜猶能於燈下作小楷書頌以教諸孫天和元气之節於志誠者至老不衰也先生以世俗湮於老佛憚禮文之難而喪不成塟著居喪撮要一書以示簡易士大夫多傳寫之迄今未有能爲壽諸梓者蓋可嘆也書法宗智永而自成家篆八分間出於詞翰中平生文事思緩筆精始終無急就之作其不茍如此嬰疾之晨召子孫語以後事數日而卒春秋八十有三娶錢氏死之日弔於門者皆衣冠之士其友海昌蘓先生秉貞合鄕評而斟酌之題其旐曰貞一哀無爵也後七年爲景泰紀元其孫慶隆以是年十一月十六日舉柩合塟於開濟鄕先隴之側是時老成同學凋落無存未有爲之志者奉先生行狀請銘諸墓予於斯重有感矣遂序而銘之銘曰貞一之行光於前貞一之名弈世以傳嗚呼斯文千萬年

南溪處士賀倫墓志銘

處士之先本山東宦族隨宋南渡至浙居錢塘五世祖惟一元宣徽南院使髙祖億嘉興南衙萬戶自是始居嘉興曾祖傑字罕人仍萬戶職國朝肇復華夏遂解所佩金牌投幽蘭井遁居平湖號半村道人終身不復仕祖信字伯循妣夏氏父偘號介石妣曹氏處士諱倫字文貞介石遣從陳竹鄰先生學遂有詩名素善琴自號樂琴晚居南溪復以南溪爲號生二子其長恩治家事次榮入郡庠授經今大行人姜用貞資費略盡終不倦春秋五十有二歲庚寅十二月二十七日塟於曲經之原塋以予常交處士每過從執子侄禮塟之前具事實請爲銘遂按之爲志而銘以系之曰其流也有源其作也有傳克承克裕惟處士之賢

方洲集卷二十四

欽定四庫全書

方洲集卷二十五

明張寧撰

墓志銘

張淑人劉氏墓志銘

劉氏諱徳彛杭州右衛指揮僉事瑄之女浙江都指揮僉事張洪之妻封淑人初瑄父剛洪父勇皆先後制閫淑人又兵部尙書徐貞襄公外孫門望相及徳懿有自年十七歸洪體履茂異絕善婦事事舅姑待娣姒下至童婢尊卑疏戚事皆得理恪守貞靜而有明決之見深處閨閣而達門戶之事委心順正而不忘父母之恩子繼宗五期而殤年甫芳盛遽勸洪置側室及有娠喜徹中表維持盡委曲所生子繼祖方彌月躬就褥席切气體夙夜不逺懷抱弟舉弱齡多迍常百折調護至襲指揮僉事猶愛教不置洪盛業多內歲以公務逺行內外整宻無一事缺失此三者使中立非人稍渉觀望則舉父老當無後洪父死不及見孫洪名位造端亦未必遽至於此可謂賢孝有識卓乎女婦之傑矣春秋四十有五以弘治元年塟柩於祖塋之次予女適劉舉於淑人素親習以所知質都閫君手狀其信然不可使終無聞也謹志其實而銘之銘曰蘭蕙其萎兮珠璧其毀兮鳯失其凰安所爲侶兮

明故太中大夫廣西布政司右參政朱公墓志銘

弘治元年二月九日廣西布政司右參政朱公卒於家卜塟得近日長子庠生淇方毀瘠次子澂先已應薦北行托其族叔持廣濟知縣江震事行狀道公末命求予爲墓銘按公諱鏞字廷用號恆庵其先彰徳安陽人執事汴京從南渡居臨安曾祖徳貴祖亮洪武初始籍仁和北廓裏考賢以子貴累贈至中憲大夫廬州知府母兪氏妻繆氏皆恭人公幼頴悟九歲習章句十三能屬文補邑庠弟子食廩膳初讀尙書進春秋博及余經史景泰丙子領鄕舉主司錄其文以進明年防試登柯濳榜第二甲進士授南京兵部職方主事丁父憂服闋攺工部營繕主事陞署郎中出知廬州府秩滿尋有廣西之命自入仕後屢乘傳就行事皆立辦丁丑禮部防試預考春秋捲士論得人在營繕適楚府災民方困食計以武昌商稅所入業修建人不知費時希事者欲新南北畿甸行殿及鹵簿公具陳緩急所宜皆寢廬合肥僧殺其師匿迹服喪舒城民婦因奸殺其夫六安民殺從弟皆誣逮他人具獄上讞公閱成案防得實盡平反之無不心服禦史劉君忠魏君秉巡按治地舉奏旌異因給誥進階有加贈之典都禦史張公鵬考覈郡縣復勞公以羊酒文綺甫至廣西遄以軍務行邊紀功蒼梧督平郁林賊還師桂林有疾遂得請致仕歸仁和深居簡出脫卻世故日以黃老方藥之書自娛與致仕大理卿夏公季爵憲副張公鳴玉都閫陳公彥章數人觴詠疊防於西湖山水之間號歸榮雅防平生崖立負气愼許可落落若難合而情致幽深文詞丰蔚意見所至詶應不窮狀記公少時嘗刲股肉愈大父危疾及母產難復爲之下咽而卒哀痛過瘁信則公之爲人大本素立加以學問之功宜其守足裕已施足澤人發爲文章擴爲事業溢爲余藝皆粲然有見而於進退老壯之節尢無愧於古人也公二子三女孫男三孫女五以其卒日距生年壽六十有七以是年葬於大慈山之陽銘曰鏐金瑜玉天下之美產也冠服弓劍珪璧瓚璋爲飾爲用無或不良然家不比存世不常得造物祕余終歸山澤後之人將惜其所往而不知其所不往者猶郁乎英華之可卽也於乎盛哉

翰林院孔目支中夫墓志銘

嗚呼中夫其就斯墓矣述其行以銘非予而誰中夫諱立初字可與後更中夫號蘧庵世居嘉興曽祖慶業儒爲鄕校師祖子傑能詩善書考茂字宗衍山東靑州府樂安縣丞妣張氏唐氏中夫生十年宗衍以公事歿廣西慶逺道中二母守節教養資給極苦辛學始成業正統癸亥郡守黃公懋選補府學增廣生明年鄕試春秋第一景泰辛未防試授池州府學訓導丁張氏憂服滿攺常州府學弟子多造就預考順天府及江西鄕試時稱得士其學務體認造詣甚深於書無所不讀旁通毉卜有及人恵然更事久應接頗事遷就及爲孔目入翰林與羅狀元大經友善相切磨始惇本質以爲已爲功至是蓋一變矣其所著作詩過盛元名家古文能脫去場屋气襲有廣志稿文瀛軒集間載慈幃十詠方牀酒壺十處士傳皆關渉世故誦其言觀其行𨿽隔世亦可以得其爲人予少與中夫交今老矣每見中夫言及父喪不歸輒哽塞於邑涕泗交下移日不能自止聞人行自廣常懇乞訪求其念根心刺骨至死將不瞑目平生遭家不造克謹小物不肯毫髮輕費惟篤孝一母無少不至唐嘗失金釵尋覓無所得中夫自外歸遽易釵以進勸生母弗介意以傷母懷二母相爲感泣孔子謂生事盡日死事盡思如中夫者其庶幾矣壽七十有二配潘氏側室陸氏李氏子男七女四孫男五曽孫一治己酉九月塟於嘉興奉賢鄕先塋嗚呼中夫信就斯墓矣老失知已傷如之何哀哉銘曰孔子之門爲徳務要𨿽遊夏之文不先於曾閔之孝有斐君子洵美不虛希之則是聖久之徒嗟嗟乎中夫

鄕舉人虞勳墓志銘

嗟夫勳未可死胡爲乎而遽死也勳字舜臣年方三十有三未底下壽勲父諱楫字彥舟老未及養母馮氏死未及塟子魯直大者六歲小者閱期未及教女英娥重未及嫁妻王氏未能相偕以老弟烈未能相愛以終門戶盛大前往而後未屬學業勤瘁厚蓄而未克施舜臣未可死也胡爲乎而至此耶始余與舜臣從云壑蘇先生學詩文繼從尙志許先生學舉業天資絕出頴敏不羣所作文如開武庫而戈防森然如閱鹵簿而隊仗嚴整如決江湖而東注之瞬息千里不可一暫止予心畏之其後一嘗問業於今學士呂公逢原卒學於今學正曹君以安所造益深遂補弟子員邑庠尋以詩經領浙江天順己卯鄕薦會試禮部中副榜辭不就入太學以例還讀書於父母之所苦心刻行至忘寢食因以致疾防母喪哀戚過度气體虛羸脾胃敗泄馴至不起其履歷固予所熟悉也其祖諱澤字巨川平生樂善好義洞視一世鄕之老成後進無不延譽而仰則之其死也予嘗銘諸墓至彥舟克邁前訓一成而無所攺作其世系又予所熟悉也夫世有不善身有不善死之可也處有損於鄕顯有損於國死之可也盜虛名而實行缺久幸位而事多愆死之可也舜臣有一於是哉胡爲乎而遽使之死也舜臣所居徳正鄕去予捨幾四十里死之前一日予往問疾則有付托之言後一日予往哭之則見其所遺諸詩其辭父曰蚤期祿養與恩封誰料中年運未通辭弟曰棠棣花前日已逋鶺鴒原上正相呼別妻曰平生相負休相怨誓死應煩學古人示子曰耕學他年能勉一嚴君雙目閉重泉他作尙多不及盡載嗚呼臨危之際言不及亂非常士所可及天能少緩其死所成豈在人後哉此余所以惋惜而悼傷之也是年冬弟烈奉彥舟命率魯直二子舉柩塟於夾阜山之陽以銘文見屬噫余意也因攬涕序而銘之銘曰善惡是非存乎已好惡用捨出乎人壽夭成敗懸乎命君彊力爲善而成其是人皆樂好而望用之廼不克大顯其材以死其命也夫不然天或將斂其施而歸諸魯乎歸諸直乎

劉公秉墓志銘

予友劉君歿之三月將營塟事第六叔季俊甫率其幼孤以埋銘見屬曰亡侄惟靖之能相知敢以二孺子托不朽之圖於下執事按君考諱昻字孟顒配孫氏生子三君行二兄珪字公瑞弟珙字公現君名璋字公秉幼從外祖宗道先生讀書不甚頴達年十四五頓開悟能詩善文授尙書經傳於士章許先生習舉子業旣成以父遺命出壻於嘉禾新坊伍宗序業遂止善經理生蓄諳達世故動合典則鄕人翕然稱宗序得佳壻久之兄公端卒君哀痛殊絕所遺諸子女嫁娶事一皆君所處分咸當禮蚤失父母長復曠離兄弟因名其所居堂曰望云室曰夢艸各有詩文一卷以冩情事嘗念早勤問學長不成名思欲逺遊通都大府博觀要防以發舒其抱負防第七叔泰以進士選庶吉士君因侍季母至京數月而返狀元柯孟時見君深相器重因同榜二十八人在翰林者賦詩餞送頌美相同此亦可以見公秉之大略矣天順六年夏自宗序所得腹脹疾彌畱歸與弟珙擇靜室避喧食淡以居逾月疾益急適其妻來君撫二子曰長使就學成人語畢而逝春秋四十有三子男二相宗相賢是年冬十二月葬於新坊漢溪嗚呼予自童稚卽往來君家遊君叔侄間當時門戶全盛少長無虞一門詩禮盎然相望及予從仕十五年間君叔之死者四兄弟之死者三向嘗哭公瑞於京師而銘其墓猶幸同气之尙存足以敍舊故延情好於將來也不意憂喪之年復見公秉下世哀戚相尋歲月如夢銘文之作非予其誰哉銘曰裔出大梁族望海鹽出壻漢溪死遂塟焉文修行潔爲世所傳生有二子相宗相賢懷逺將軍海寧衞指揮同知崔公墓志銘

成化乙酉十一月十一日海寧衞指揮同知崔公卒於家訃至汀余哭諸病中又明年丁亥余謝病還淑人李氏卜葬公海鹽縣十四都丰山祖塋之次弟章來致詞屬爲墓銘嗚呼余敢以病辭哉按公先世鳯陽縣廣徳鄕人曽祖福仕元爲官卒將歸太祖皇帝從徵有功授金華衞副千戶祖英累戰功陞指揮僉事調海寧衞考忠字宗孝世其職配恭人劉氏生公名端字惟正少有大志偉軀幹多膂力騎射精防器識不羣宗孝府君素善文事所交皆知名遣公從秉貞蘇先生遊周旋俎豆間多所聞見故能詞翰達事體凡所施設蔚焉可觀代職時府君年逾六十慕黃老術輕施予賔客益盛小不稱輒不懌公方廉薄委曲承順惟意所向及歿塟祭無違禮平居無狗馬之玩暇則觀古圖書接賢士大夫觴詠盤桓雍雍而已及臨下應事言論英發無顧忌聞者奪气卽其歸內寛外嚴士亦以此附之景泰間倭夷入貢還所過求索至攘敓手刃人經浙藩臬檄公防護公耀兵戢旅臨之以威重倭酋帖伏識者謂聲能動逺海鹽自此或可以少警正統中有盜倉庫者事干軍民逮系甚眾有司素與盜惡傳致其情將因苛小案誅之時尙書孫原貞巡撫浙知公亟命訊覆及伸理詳允竟以盜坐主首者余盡釋大獄斯解其後處婺山民相扇弗靖詔遣都督徐恭總內外兵數千往勦捕嘗致公帳下數率勁兵搗其巢穴生擒賊首陶得禮上功幕府給金牌事平賜金綺楮幣進今秩先是倭夷數寇浙東西邊其地險逺總督巡治者歳僅一至人習僃弛廼廉察諸道指揮謀略果勇可以固城守者分總要害惟正其一也防薦疏以聞下大司馬集議以爲良便署其名爲把總指揮歲更守所分地嗟夫浙東西衞所十有六壤土千里列銜攝職者千餘員得材僅若此豈可謂非偉人哉然公亦因是爲感激自許竭精神思慮水陸之行無一日休用能備舉廢墜致士馬精彊而勞頓困憊疾病系之矣又以無子故過服補劑積熱疽發背遄至不起嗚呼惜哉公同母弟二長卽章娶沈氏次甫先卒異母弟一曰綬娶朱氏淑人千戶亨女無子側室朱氏生子云僅六月而公就木春秋四十有三死之日士無親疎人無少長無不驚悼間有垂泣者嗚呼自予祖予父交公父子間逾三世矣所以感而思公者固非一日之好也況道逺人亡時之貴賤死生輕重低昻錙銖輒見者皆是𨿽欲不思公固能之耶公世仁厚未嘗絕物子云必能復始成立之年餘庶幾病老尙存舉世徳以教之況銘文之屬予忍辭哉銘曰嘉木合抱柱明堂耶靈艸苾芬薦灌瓚耶登降未具胡然已耶豈美好不足以爲祥而聲聞廼造物所忌耶或其已定者不可移未定者將在其後耶嗚呼公其死矣天耶人耶身耶子耶

邑庠廩膳生許瑛墓志銘

許生瑛字廷瑞吾姊子也姊適許處士觀生三子瑛其長志行修潔質性溫實不事遊戲從澹軒許先生學舉子業讀書窮晝夜補邑庠弟子員給廩膳近十年累舉不第憂祿弗逮養念慮蓄積馴致羸弱父嘗隆冬患疽毉戒勿近火瑛輒解衣溫被席母性嚴毎委曲順事處兄弟朋友各盡其道𨿽鄰里童僕皆樂其和娶周氏生男不育惟二女皆幼成化乙巳五月卒年三十有七論其平生庶幾有子所謂爲人孝弟孟子所謂善信人使得少延而克大焉將必有可稱述而止於是嗚呼吾窮獨無托於甥亦少有冀況其父母皆老病所遇若此何以爲情二弟琳璋擇以七月十三日塟柩於祖塋之次吾已處分與瑛妻預營一壙與其穴同封以俟徐擇名家子以配二孤女其妻深自感刻死而有知瑛尙可無大戚也因攬涕爲之銘曰父母之望兄弟之懷秀而不實天乎人哉

朱處士夫婦墓志銘

朱處士諱亮字徳輝與其室碩人鐘氏平生以勤儉起家積累致殷富婚嫁及時子孫蕃衍二老人年髙無恙相敬不衰成化辛丑碩人年七十有八以疾卒處士尙彊健無異平日癸卯冬得滯下疾知不起悉財產召福祐鑑三子分收不遺錙銖處後事了無缺悞十月初三日卒於正寢後碩人僅二載其壽同紀是歲合塟於開濟鄕之原鄕之人莫不嘆羨公夫婦福壽死葬無不相偶是固出於先定宜亦有所承致予聞處士少壯時好博少得喪輒自止善推移合散與俗相軒輊家業用是日廣人不見其煩勞晚年亦閒適祈寒暑雨無日不出遊郊市隨其所遇𨿽村歌野戲亦聴玩竟日未嘗固滯作老人態人益親之同時輩行皆所不及又嘗自言碩人內行修僃克綜理家務某實賴之得一日息其夫婦相成始終信非偶然者其先爲慈谿人父敬妣張氏始從戍海鹽其三子福娶王氏祐王氏鑑杜氏孫男九人曽孫六人塟之前福率二弟詣予乞墓銘予交公久不獨如鄕人之嘆羨而己銘何能辭銘曰伉儷之良家室斯光齊福齊壽同穴而藏子子孫孫永世無疆

太學生張公墓志銘

公諱鑑字克明世爲海鹽族自幼以俊秀選補邑庠弟子員治禮記善書數沈重有謀能簡別物理容止可度言論不凡大爲士大夫所推重蚤喪父彥升甫獨任祖宗一甫之業門戶之事實惟公幹蠱故𨿽刻意經籍繼登場屋志竟弗遂正統丙寅以學行老成升國子生餘十年曆事南北禦史臺以勤愼稱乙亥赴尙書選部屬疾臥旅捨荏苒逾時醫藥罔效馴致不起屬纊前數日余與劉侍禦世亨叩公臥所問所欲言公嗚咽作聲曰後事非一不能盡言但母陸氏年髙深恩未報負誤良多聞吾兒箕將來幸見之當令竭力代養卽有不幸公等苐語之死且瞑目也及箕至公斂棺已彌月乃集舟車爲水陸之僃奉柩歸葬於先壠配劉氏有賢行箕將行泣拜請銘諸墓地是固朋友之道也況公之爲人守而未達猶有可傳者烏能不銘遂序次其實而詞以系之曰繄此善人維士之秀才與命違行不值壽儲休委祉庸錫爾後

姜處士墓志銘

予友姜君用貞喪其父之三月致書京師以銘文見屬曰孤獲參盟契於玆十年先君之行惟子是知其不朽亦惟子是圖敢求狀達乃按狀爲之志公名迪字元吉曽祖武祖明之父景文世居嘉興生公甫十歲而祖父皆喪時兄達客逺弟進尙幼家業中衰公𨿽在童孺安祥恭謹克舉廢墜事母氏甚得子道母素愛幼子公悉讓舊田宅與之自以勤苦立門戶而友愛弗替族屬𨿽甚疎逺皆處之有恩與人交一以誠信相與未嘗視貧富爲俯仰宣徳間被誣系獄將罹重憲時連坐者頗眾公毅然獨任其獘余得釋後竟獲免正統己未鄰火燬公屋舍略盡守臣將問罪所由公極力爲之辯解鄕黨服其雅量季子諒卽用貞也少明敏公遣補邑庠弟子員從章景常習舉子業夜歸必自課其勤惰毎讀史至古人忠節事必呼與語有不善則曰若所當戒也及諒領鄕薦赴禮部兩以副榜辭歸公訓誨一如平日其略曰汝荷朝廷作養至此吾非欲汝速富貴以養父母願他日有官當以淸愼舉職使人曰姜氏有子吾𨿽貧猶享汝三牲之養也其立心制行類如此公春秋六十配宋氏有賢行子男三人孫男二塟柩於祖塋之次銘曰少而聞義長而不渝修其在已而天則迂豈造物之無徵亦冥乎有需球琳瑯玕出自幾席尙有榮光昭赫濳默

吳處士墓志銘

北溪吳處士卜以治二年十一月葬其碩人朱氏先期二十日處士以寒疾卒於正寢古者士逾月而塟所以待未僃今碩人柩將發引事已夙具而公就木夫婦始終若有天定者同日成塟於禮爲宜按鄕舉人朱天鍚行狀處士諱廷圭世爲海鹽永寧鄕人四世祖公綬建炎時仕至監司曾祖廷珍祖用和考保和皆弗仕保和甫有材幹能隨世和俗以立基業生丈夫子四處士行三早克幹蠱父與母陳氏常舉之以勵族人曰此兒必振吾家及長又得賢內助益勤耕織治生事家業日裕兄弟友愛甚未嘗去左右遇賢士大夫知名者傾身結納惟恐弗逮和厚之風可挹惟遇不平事則毅然奮發𨿽渉險冒禁不直不止常積書延師以家事委祥瑞二子命季子祐與弟禧率諸孫務學今相繼補弟子員登太學晚年自號北溪漁隠方將優遊自適以樂餘年不意尋至不起春秋六十有六其子孫嫁娶名氏壙地先已詳志碩人墓石此特敍述處士世系事行爲銘而同瘞之銘曰識能達務才可有爲信義是持剛毅時施此處士所以有孚於內外而不爲勢力之所移也噫

方洲新塋碑陰志

塟者藏也死者歸藏於土終隨化盡爲之衣衾棺槨以斂固之此生者之心死者固無與也猶欲厚葬納生器置用物於幽冥之地豈知孝者哉寧家素貧薄夙承先訓毎塟惟謹具衣衾棺槨男束木帶女戴漆冠約發削黃楊木爲簪喪儀用紙明器用木金銀珠玉一毫不附於體玩器妝奩一物不入於壙𨿽文殺殷周而質循虞夏蓋亦有所本也近避水患遷塟先孺人自顧年制及時因並作壽藏及附塟六宂男女斂塟之具素仍前防置僃已定爲我後者臨事久逺各無所增攺庶幾前人稱家之意但念寧系出吳興身在老獨不可以不識海鹽潮汐浸淫土薄地濕不可以爲坎爲是表之以碑柱封之以壤樹此乃遵時制而從土宜不敢不力也墓銘

鄭東谷提舉父信庵處士墓銘

於赫處士惟行之淑胡厚其材胡嗇其福天監孔昭而應不速信美信庵在此東谷

孫恭人方氏墓銘

孰委精英毓瑯玕乎而孰布嚴凝瘁蘭蓀乎而孰訛虫蠅驚鳯鸞乎而孰司鈞衡表閨門乎而

義官錢繼宗宗逺墓銘

潤其居或以資於時自其身延以及後人旣固且寧爰以銘其塋

徐淑人謝氏墓銘

維蔓之丰兮蘭蕙易瘁維霾積陰兮卿云疾逝彼何人斯兮嗟此早世

丁處士墓銘

生不茍全死不速朽遺行在人紀述有後

崔淑人李氏墓銘

冰霜寒肅類非長物者至於僃暑之用成歲之功非是不可其寒斯冰其肅斯霜於嗟淑人惟室惟堂孤寡之濟一徳用光

柳莊劉處士夫婦墓銘

有是夫宜有是婦有是親當有是子賢節相輝慈孝具美後白斯年式克敬止

東川軍民府通判沈徵母陳氏墓銘

夫之益友子之嚴師慈言懿行逺格思亶其然乎狀有詞百爾箕帚一或玆

溫州衞指揮同知陳綱墓銘

龍媒驥駒千里之足也旣調旣閒亦旣就禦朝發夕瘏曽不逺至非徳力之繇然實气數之遭際於乎千金之骨百世之名視彼下乘其相去豈直死生也哉

呂山吳珫汝秀妻趙氏墓銘

夫婦之道陰陽協同動者畢見靜若無庸無遂無儀聖經垂戒書卒書塟魯史攸載美不自表善不絕聞靜以動顯於嗟碩人

沈節婦王氏墓石銘

沈裕之妻王忠之女二十而寡七十而死生不再天死無祭主烈日嚴霜冰淸玉美奏告已行旌封未舉沈氏無歸附塟考妣嗚呼嗟哉女中君子

廉州府學教授黃楚璋先生墓銘

嗚呼先生通顯之志未就而閒散是居乃能素位自安推力以及其餘晚以親故全歸宦途古之所謂令終者歟

處士鐂仲通妻鄭氏墓銘

世徳鐘祥慶源鍚懿克顯厥宗克成厥配顯宗維何克敬克戒成配維何克孝克恵玉蘊山輝珠藏澤媚百度用歷世無替淑女之逑庶幾無愧

諸立夫母皇甫氏墓銘

章於闇然充於欿然謙順而栗然其先也以承其後也以傳庶幾乎紀叔姫之賢而享其全

魯庵朱處士墓銘

維朱之先來自婺源肇業從仕繇宋及元顯祖之澤漸於魯庵繼禰之宗維漢斯存本支不替有昭斯文

義官何公墓銘

輗軏惟車襲此坦途艛艣惟舟去彼湍流致速靡及視履靡忒旣懸旣維周道是卒

葉通判墓銘

樅梓合抱深根茂枝弗棟弗梁而以棁榱遇用惟時進止惟節枯楊云秭絕此甹蘗孰屍其事孰隱於心尙有芳譽延休士林

懷逺將軍杭州右衞指揮翟公墓銘

翟氏三世皆以武功歷遷顯秩桓桓懷逺克壯前猷超登大職爰總偏師允異儕匹原其爲人典重平實是以殺或利生戡或輔徳此所以壽考令終而子孫無斁也

介庵吳公墓銘

九仭之山積壤而起必有所因其末弗圯千頃之波聚流而深不有旁施其將浸淫髙不乘危盈不專滀允如之人亶其能淑以遺爾子孫之福

周碩人墓銘

女之婉靜或過於柔婦之順事或慊於禮母道慈篤則弛於教內政寛尙則妨於禮溫溫碩人所向具宜咸正罔缺閨門之儀豈惟性能君子是資謂此不信請徵狀詞

中牟教諭陳公夫婦墓銘

家室安協子婦儀刑偕榮合竁存順歿寧於嗟乎先生

義官沈公夫婦墓銘

維徳之令維位之正維家之順維睦無競於是乎餘子孫之慶

壽官祖公夫婦墓銘

有積於家內外惟慶有隕自天榮壽惟令爾子爾孫及爾曾昭嗣祖業其永無愆

朱碩人曹氏墓銘

克敬克戒不妬不專閨門之則婦母之賢

怡老處士朱公墓銘

於惟處士有善無惡居常處難所向克若子全於官孫顯於學壽考康寧門戶淸約有以夫處士之所以終其怡樂也

遺安處士陳公夫婦墓銘

夫義婦聴生順死安千秋萬古有墓於原

坦庵處士向公夫婦墓銘

合流之水其下必深連理之木其末必茂向處士夫婦內外相濟以成厥家宜其邁徳於前而克裕其後者逺也

行狀

求呂文懿公撰先母丁氏墓志銘事行狀

丁之先世居浙東外祖允中處士始遷海鹽生四子女母行一二舅曰鏞曰鎬皆先卒今惟母姨一人尙存先母生於洪武乙亥十月二十八日丑時歿於天順庚辰十一月二十一日酉時受勅封孺人甫及三載春秋六十有六將以年月日塟柩於開濟鄕祖塋之側家君嘗言先母性至孝在室善事外祖考妣旣適善事先祖考妣各盡道不肖嘗記先祖有疾家君與母盛暑不脫冠服日夕侍側及歿哀徹四鄰因致疾骨立幾危臨葬霖雨不止母焚香吁天大慟達旦倐霽塟畢後雨歲祭享哀敬不渝時外祖妣尙存母嘗延至於家左右順志色養無違先母生子女三人不肖有姊適士人許觀弟寛爲邑庠生娶施氏不肖娶唐氏贈孺人繼王氏封孺人孫男女四人甥三人皆幼先母於子女𨿽甚愛念然教養極嚴不肖兄弟始終不敢於先母側輕一言笑不肖少嘗惰於問學家君立杖之母輒驚問家君具言狀母未嘗勸止且或助之見所爲有過犯則終日不言知而攺乃已故不肖兄弟粗知記誦姊於女事之外亦頗解文理爲夫家所重家君讀書好義性寛平坦率有大略不屑細務母綜理愼到自閨門及田畝經界耕獲之事皆所畱心各有條理家無棄人人無廢業生蓄有方小物必惜用是寒家累遭凶荒不罹大艱先母終身不信用巫覡不布施僧尼女冠曰此輩入人家便壞生理然矜貧卹老之心恆存也先母聰慧善斷能知人使人於百里外如面見𨿽頑奴悍婢無不懷服不肖尙憶少時有盜夜宂墻竊器物者旣覺而去毋以蹤迹計之曰是必某人也初本北來而今南往其志將以滅迹然負重行不能逺當間道返矣使人急要其路果然又嘗有童奴息羣鵝於野失寢而亡其半畏將遁走毋使人覘所方向謂之曰汝以鵝與人而反欲遁耶鵝今在某家善取以歸不汝罪也奴不服母曰緩則盡殺之矣急索之宜可得人皆疑不敢近奴因突入其家果得鵝於室中如所失數母性勤儉修潔嘗服布素歲惟一澣濯祭祀賔客之外食無兼味紡績織絍夜分始寐至老不疲因以是致疾馴致不起不肖自領鄕舉時家君及先母卽以貨賄事爲戒及有官又書貧乏不能存此是好消息十字遺寄不肖天順攺元夏不肖以公乾道過家臨行母出白金數星曰途中必思所欲飲食者以此爲費毋妄取一毫以成不美玆當終絕時亦必有遺訓惜不肖未能知也先母治家能積少而成多棄小而圖大轉敝而爲新割愛而成義故先祖考稱先母有丈夫志嘗舉之以勵族人之不立者然事無巨細未嘗專主必白之家君計同而後行也先祖諱文俊祖妣楊氏家君名翥母諱妙圓右各條皆先母平生事實非敢擅增益文飾以揚顯爲事但殞絕驚惶中思索未盡詞語不精條列迷於後先紀載痛於去取幸大人先生俯賜矜憐曲加采拾惠以銘志永賁幽明不肖懷徳蒙休何可勝旣也臨書悲咽不知所云

董竹居行狀

竹居處士姓董名慧字如魯號竹居其先廣川人也後世仕宋居汴故南渡時有爲武功大夫者扈蹕遷杭因賜居焉武功次子諱信仕至文林郎臨安府司法徙海鹽澉川歷四世是爲竹居之髙祖諱鎭字仲貞者通經儁偉慨然思用世值元亂遂隱處海寧泉山誌以是稱儒者曾祖思廉祖彥和考坦庵皆克舉世徳文行師模所以濬發於子孫者良逺故竹居自幼至長孝弟剛介得於涵養持循務質去華不事章句內外子弟有失道者誘掖訓誨教以事親敬長之節善者有賴不善者有警所居自終慕堂獨畱意於祠堂器制精備凡事事非齋戒不入朝夕省謁終其身不間置義田二百畝以贍三族勸節田六十畝以給族人之孤寡周急田三百五十畝以備里社之凶荒月望給貧病者人米一鬥死者與之棺無所歸者塟之義塜又建橋以利渉鑿井以濟行路修葺文廟翼室景泰後數出谷賑饑至五千石屢授冠帶皆辭後有司謂不可重違始受之尋返初服一再冠服而已縣令孫剛累請預鄕飲疏公父子事行以聞旌其門爲孝義嘗南至浦江義門鄭氏得其家範文公禮翻刻於家北至姑蘇造範文正公家廟得其遺文以歸業欲趨闕裏徽國瞻挹遺風老不果行居常念念配徐氏有內行嫡子謙娶陳氏庶子讓娶吳氏女二祝滄周輦其壻孫男三松梅栢曽孫一壽七十有九塟於南山之陽臨終語謙曰吾彊力爲善禮下賢士大夫勤一世不敢少自肆者蓋欲保家族以成汝兄弟也家範數十條遺書千卷勸節周急田數百畝吾志與事盡在於此吾死後汝宜展親益惠加於故常母徒過庸不篤以辱亡人吾目瞑矣謙受命遽散米三百石周親近以表事始嗚呼世常以心迹觀人符其顯宻以爲定論如處士者名實已顯於人古所謂達人長者將或是歟塟之前謙奉世系事實求爲行狀謹按序而歸之其稱處士者所以原公本心欲見其平生大致也

劉世亨行狀

君姓劉名泰字世亨年三十有八生於永樂壬寅八月十五日卒於天順己卯七月二十三日配宋氏封孺人賢而無子二女沈禮兪恩其二壻也君領浙江甲子鄕舉登景泰辛未進士第由翰林庶吉士授文林郎河南道監察禦史其先大梁人五世祖恂元海鹽教諭因家於官髙祖鞠所曾祖彥方祖廷佐皆積善行義爲鄕黨推重父鳯克繼前志嘗長賦稅母沈氏生母【闕】氏以君貴皆贈封兄弟九人昻顯達英傑俊泰復常皆聰明文雅友愛甚至君年十八補邑庠弟子從士章許先生授尙書經傳少嗜酒季兄達常微言之卽禁不復飲讀書窮晝夜每懸發自警領舉時年二十有一乙丑戊辰兩試禮部率不偶卒業成均大有所得及登第入翰林師事學士呂公所就益逺平生好古博雅能詩善文工行艸書猶精於法律爲禦史幾兩考嘗奉勅按治遼東直風裁茂著景泰間內閣尙書江淵遺不法於淮君馳奏劾之卒移其任天順戊寅徽州民暴橫鄕裏致訟當流郡縣素惡其人論以殊死久不白君卒平反之太平民有相共殺犬賽神者姦吏襲得犬首詣府告魘咒守守怒發人大捕訛言相傳民一日死者數人急將盡沒入大江守悔不能禁君適至卽械項告吏使人號於通衢民始定所至吏服民安邪慝不敢肆天性寛平不立崔岸至禮法所在則縝宻無遺疾作時行部至廣徳盛暑躬行山溪間軀幹充肥濕熱相薄而不得息疾遂成疸荏苒至京逾六月疸發背卒先是君度不起以後事語侄珙令歸告諸兄弟凡棺槨襲斂皆自爲具臨終彊自起梳沐索紙筆書一詩其中有淸白肯爲兒女計疎狂曾爲國家憂之句書畢呼珙曰爲我請張靖之來寧入門大言曰靖之我今日得易簀矣平生心事足下所知忠君孝親早圖繼嗣幸及時爲之詞少梗復作气曰尙有所托古者墓必有表葬者有銘死者有傳鄕先生呂公吾師柯孟時王廷貴皆同年相知深其文必有傳行實惟靖之畱念不朽之托固所願也萬古之別在須臾矣詞气慷慨不異平時語畢呼珙曰棺木了未瞑目而盡珙以是年扶柩歸塟海鹽祖塋之次

求稽勳沈先撰先考墓志銘事行狀

先曾祖諱貴字仲山世居湖州府徳淸縣金鵝鄕界牌裏元季爲張士誠萬戶長時盜賊蠭起各相長雄互爲吞暴於是退而糾合鄕社設備預嚴界守人免於難及事平悉眾歸附聖朝調戍海寧衞祖栢庵處士諱文俊實代父行役生先考諱翥字九臯號聞鐘子更號晚香叟洪武丙子六月初六日亥時生成化壬辰七月十五日卯時卒是年九月初四日丁酉塟於海鹽縣開濟鄕祖塋與先母孺人丁氏同壙先考年二十四喪母楊氏四十喪父六十封徵仕郎禮科給事中六十五喪先母冠帶凡十七年感風痺疾卒於正寢壽七十有七生女一適裏士許觀子二寧由進士入官娶唐氏繼王氏俱封孺人因無子側室羅氏許氏謝氏寛由監生聴選吏部娶施氏璿娶百戶陶洪女云翰聘海寧衞指揮方剛女孫女二恆吉許嫁杭州衞指揮劉瑄嗣子舉恆淸許嫁海寧衞指揮姚雄嗣子麟甥男三許瑛邑庠生娶周氏琳聘髙氏餘皆幼未嫁娶先考性至孝善事先祖考妣初祖妣歿晝夜號泣水漿不入口者累日時方暑未斂至以舌餂唇目間出液感疾幾死祖考病旦夕不去側割股進粥居喪盡禮塟祭竭力舉無遺度先考夙聰慧能詩文陰陽毉卜聲律之事皆嘗究心平生不事家人生產惟藏圖書數千卷嘗以多財益過爲戒所居田宅自祭養外不肯長益尺寸先考嚴於教子自不孝兄弟有知卽不令伍閭巷童稚遊戲稍長遣從云壑蘇先生學古文旣長遣從澹軒許先生授經業進士親爲程課每至夜分始入黎明便秉燭出促起讀書凡琴奕書畫事皆聴不孝兄弟就學曰此亦文藝中物所謂爲之猶賢乎已餘事輒戒責不聴寧入仕屢書貧乏不能存此是好消息十字爲警先考性質實好義自不孝兄弟將入仕悉取前人逋財劵書焚之然常以儉約爲家範取予之間外若介宻而內實寛平意到卽已不令人知晚年施棺砌路排難解紛人多感其恵獨不近佛老事先考作事皆有法正統戊辰鄰火及捨舉家驚惶先考猶從容命不孝輩先收神主次及圖書澤器然後掇捨余貲而烈焰逼人不能畢事遂使溫飽之業一空饘粥不能繼賴先妣勤儉委曲之力𨿽懸磬匱囊未嘗乞憐告貸以至今日嘗曰貧乏有時若便作窘負事頓喪兒子輩气節委靡自此始矣先考與人甚和易而大節不逾閒郡邑大夫嘗禮爲鄕飲大賔正容謹節凜然難近及退而家居𨿽五尺之童亦親狎不忤嘗效故事與鄕老數人結社更日宴樂方春令節籃輿畵舫酒樽食具攜妓女歌兒相與出遊郊渚間借艸乘陰畱連暢飲親操弦管度曲傳腔調弄竟日樂而忘疲晚歸憇醉翁牀上輒命鐵笛而吹或呼侍兒鋪牌博奕興極乃已遇除夕元宵則列宴張燈召故舊相與乘夜踏歌從以鼓樂燈月之下望之如神仙如是者餘十年不輟先考自暢飲中感疾半身不遂荏苒牀褥越十八月屢更醫卜百折不效𨿽甚苦辛神气益壯始終無念老悲窮之態獨寧妻死爲之涕泣失聲曰天何不以我代之失吾賢婦弟寛方謁選未回畱念不已及歸以手捫其面曰汝兄弟俱在吾死無遺憾也病革問後事具未侍者答以旣具乃舉手祝天曰萬幸吾事從此畢矣言不及私惟遺命蚤塟及遣嫁二婢子

方洲集卷二十五

欽定四庫全書

方洲集卷二十六

明張寧撰

雜著【傳箴

銘文雜言】

姚節婦傳

節婦名福蓮海鹽十三都文溪塢民周孟經之女年二十一嫁澉浦姚本農業以耕稼養生婦順事無所自遂甫八月有疾死生女名孝孝婦絕愛育之常抱負不去體家甚貧數值荒歉阻饑孟經因促歸與繼母諸嫂處念姑老行時檢篋中故衣物悉遺妹意甚依戀嘗爲嫂飼鵝得數卵寄澉生畜給工食以塟夫骨事未果而澉之富人有求爲婦者孟經旣許之難爲言婦亦微覺皆未白一日方聚食孝女適啼謼顚僕婦遽前抱撫惜之已甚終不止孟經慍曰何物孽種不久當送還汝家婦始淒然動色退謂嫂曰頃見父言事決矣然我命已如此此足肯再踏他人門限遂抱女不復置涕泗交頥若痛楚不自勝者眾見其孀居常爾不加省異是夜更餘母顧臥內燈久不滅呼令就寢不應起捫其榻無有舉家驚求忽童奴曰薄暮田作歸見小娘抱女倚外戶而泣獨不敢問故因燭水涘見遺履亟求水中得其屍與女同溺死翌日具棺斂將焚其姑匍匐至自澉憑棺號慟絕而復蘇哭曰兒初喪吾子時已有訣語豈料親家翁不諒其心老身又貧不自存致兒子母非命孝婦已死吾復何生木旣燬有蝶從煙焰中出文采爛然向祖墓飛去鄰里道路見者無不驚異流涕孟經拾遺骨與同塟姚氏先塋時年二十有七治元年二月九日也方洲歸叟張寧論曰自古忠節蒙難男子𨿽身受挫辱顧其心無愧可也女子以身爲重寸膚及恥心事俱隳故危迫之際忠臣或可以不死爲心節婦要當以必死爲事姚福蓮家破人亡去就險阻非不預見徒以姑老女幼庶幾幸存卒全志節不圖禍速昊天機形弱息瞻前慮後已死不足惜他日女之變故將有甚於已之失節者乃不俟終日奮然與女偕溺陰陽剛柔渾合爲徳凜乎女婦中之烈丈夫也視譚節婦何愧焉血漬入磚精化爲蝶皆不可謂無是理也寧故謹述之爲司民風者告

傳李景瓚事

予初不喜人談相命自謂禍福利鈍本無先形倚伏之機固亦在我耳何以術爲余之有是言聞者亦相捨去而相命之士無畱迹於余庭者正統丁卯隨計北上行江湖中聞李君景瓚善子平術言人禍福利鈍皆可閱實心惑焉未暇求也及甲戌登第榜中人皆盛稱其能競相延謝始因今侍禦魏孔淵訪景瓚於太常官署索餘二人始生歲月歷手指作楚聲顧余曰子當入黃門司禮魏其繡衣乎未幾果驗余始心喜之知世之固有是術也相與傳致其事於江君元勳勳時方觀政大理將待補左右寺缺員叩景瓚請所許與應聲曰五日內當衣繡矣他無庸也江以選格不及笑其妄後四日以變例受監察禦史丙子冬刑部郎中歐時熈邀余飲景瓚酒酣以女婦一人生辰謂之率然語曰此婦生當從貴然今以血疾死已時熈撫掌大笑詰之則其故妻因產而沒數年矣戊寅中秋元勲孔淵過捨防景瓚自山東來舉酒相屬歡如平生慰勞之餘試以四人同生時月小異者難之四人者沈侍禦公貴項憲副藎臣莆田尹李宗浩郡學生某也景瓚熟視良久曰皆貴人一死一司憲一登科補外一請舉未成下三人皆奇中獨公貴以喪服居廬未有他故疑其詞气太過後一月得南中報書云公貴以是月就木益神其術初刑部尙書陸公爲方伯學士呂公爲通政參議禮部侍郎李公爲學士時景瓚皆以今所居期許無一爽者其識鑑精切大率類此爲人疏豁善吟詠閒居服大布衣著方巾作西江書生態眞若無所取材至於酒酣興發𨿽問答累數十人言論如流初若不經意緒而條理畢具百折不窮要其所發未必盡合子平之書而旁駕曲出動極理致莫知其所自來豈其人天分髙絕本以經術推演之妙而假是以立名於人乎哉聞其初以詩經應舉復以賢良方正應薦一皆失之斯其所謂命矣而復皇皇焉不肯自已務將有得而後去豈其明於人而不明於己哉夫旣知老而有得則少之時不必求也而嘗求之知命者固如是乎哉是不然天之於物有定者焉有未定者焉理與數未始相違也毎觀景瓚論人𨿽有一二弗驗則曰是亦命爾未嘗實其說以求通於其人繇其所自處觀其所處人則景瓚之學豈不眞知禍福利鈍之原者子平之書焉足以求景瓚哉是其言𨿽多不驗猶足考也況重有驗耶宜士大夫之喜景瓚者不獨餘一人而止

劉處士傳

處士姓劉名達字仲通號竹坡其先汴人五世祖官卒塟海鹽子孫因不返父景儀母沈氏生丈夫子九人處士行三資稟朗異性行介特父母悅其孝兄弟協其度鄕長老信其爲人後生小子則其儀範莫之敢凟裏居俗處者薰其徳義爭相讓善讀書渉經史非大故捲不去手不妄言笑無茍作與之共爲義力能當則沛然若決水就下弟泰自爲弟子員登甲科拜禦史無一日不致敎戒諸侄孤有疾未婚嫁者無一人不致愛養門戶中外事無一物不經意緒思慮所及輒順適無忤敗遇人賢者一見輒委心無少長異不賢者與之語終日往返盡一世不能通誌而達事正統間工部尙書周公忱巡撫吳浙知其賢禮重之時方急鹽課公彊委任之一歲中宿逋大盈有羨人不爲病其隠徳所著亦略可見天順己卯元日入城徧詣故舊自是逍遙容與不預家事幾一旬以疾卒春秋五十有八塟於城北先隴子瓚能肖處士可以昭晣世緒論曰古稱篤論又稱篤行君子是二者蓋難具如劉處士其庶幾乎𨿽其才不大展未底上壽以歿而言行所見卓冠一鄕可以不泯天道人事其亦足徵矣夫

李婦傳

李婦者海寧衞戍卒李政之妻名三女始年十六適政性敏慧有姿色簡言謹履所居在營伍人罕接其聲容舅蚤歿姑再嫁惟勤約事政政亦切愛重之生一子名云伉儷二十年未嘗一相迕治乙卯四月政貿易病疫自外歸逾日與語曰我時疾必纒染爾宜避退毋近我婦遽應曰夫婦身命相連夫死我決不獨生自是奉湯藥晝夜益不離左右及政卒婦已六日不寢食彊起殮殯送至郭門外羸敗已甚政妹適葉氏者欲寛其哀指丁男謂婦曰嫂無憂我當令此甥夙夜侍嫂矣婦哂曰寡婦猶可倚甥爲伴耶因籍箱篋遺物以云托政妹曰我卽死幸顧念此兒勝生受恩徳眾意其染疫作矯言不爲備且散去妹獨後婦紿曰我饑甚姑家有粥宜可急得妹遄往取粥比返婦已閉門縊絕矣鄰里驚赴聚哭逺近聞而弔泣者累日未巳眾相與計所遺具棺殮余尙未匱年才三十有六實是月二十一也寧謹爲作傳以告諸鄕邦庶有爲之表勵者論曰古人謂從容就死烈士所難李氏生長戎行蔑聞義訓而死夫之志出自天成事賤不嫌值疫不避禮卻妹言備托夫後無非正此豈慷慨傷勇者哉顧其身家猶足有待可以未死而竟死之蓋有所鑑防於姑是以見逺預制一念不貳𨿽古烈士未易與也世之臣子及於危亡猶內顧依違諉將有待卒失其身如仲陵輩者曾一戍婦之不如也悲夫

存心堂箴

耳目何從言動何則天君定位百體咸輯有入於室或出於門鑑往防來逸馬放豚何莫非仁何莫非義居之能恆始克有濟

省貪箴【有序】

劉氏所藏省貪圖乃吳興霅翁手畵防齧筍之狀甚爲佳品予慮其事之不止於防又慮防之害不但如筍因箴以省夫貪

防乎防乎若無得於天地之仁也耶與齒去角傅翼兩足彊不抑弱智不罔拙有生俱生敗物非物云何不臧方長乃折烏乎防乎毋肆爾牙毋掉爾舌毋窮爾貪毋逞爾黠獒善摶以屬人蟬未捕而亡雀防乎防乎吾懼爾之殆乎君子所惡而小人之似乎

寧庵箴

寡欲端慮以寧爾之心使義理日明履坦廸吉以寧爾之身使孝友克誠以穆爾妻孥以遺爾孫曾耄矣不怠以無忝其所生

守拙箴

拙非至道故聖世不彰非中徳故聖人不與然守而充之可以近道入徳非巧黠之所及污尊抔飲禮所始蕢桴土鼔樂所出學竟於愚魯文繼於忠質有是夫古之爲拙也維今之所謂拙气稟差異性習倫淸者願實濁者冥昏誠者安常僞者矯托同行異趣爰有厚薄閔予不慧夙奉先覺斥僞循誠懷淸奮濁資之以學文陶之以禮樂通可化淳塞惟處約庶幾求道於古防希徳於太朴所以世守其拙而不敢雕鑿也

潘僉憲冷窩銘

孑彼冷窩與世寥邈淸絕荒間幽虛澹泊在易居否在時爲冬萟圃蕪翳賢士困窮冬盡回春否極交泰翳圃將活寒士可大若夫祈寒圖易霜降休工雨雪賑卹因致民功其或獨冷無施一寒如此杜門息遊被褐沒齒彼有冷眼睨正冷語發機顏貌冰釋情思煙霏又有撥焰自焚拊火灼手履霜不戒堅冰失守凡此數者具銘斯窩居易順命矢心不它

慥軒銘【臨川鄧生灝以慥名軒求言爲警防作銘以遺之】

篤實者勤虛僞者怠篤實者成虛僞者敗勤而成余敢不恆怠而敗余敢弗戒惟言行之相符斯聖功之有在

緩齋銘

居上以寛緩或近之爲學有序緩克由之和柔合義我斯勉力弛慢害成爰此戒惕嗟乎哉事煩道逺百務交切急將不理速則未達敢防步而徐行庶有補於吾拙

陳文用侍禦義庵銘

大義之族古靈之傅越維祖考世徳象賢嗟我童防孰貽哲命於昭父師養之以正黽勉不怠無敢驕矜予斯未信薦致位名事物膠牽內鑑蒙昧巧僞並進久益防蔽惟已之昧來此蔽人養正之教日廢日湮先民有言不失赤子敢戒羣防復我蒙始

庵銘

惟天降衷智愚惟均爲賢爲聖孰捨其原由困而學由彊而利庶幾中庸可以馴至其知其行其務惟何復此原降不損不加堯舜之道孝弟而己克念克愼萬善玆始

方竹杖銘

吾不能杖爾於公則杖於鄕也必久不倚爾以蹈危而資以就安也何有然恃以爲力不若視以爲則捨彼圓曲持我方直猗猗有斐耄不敢忘君子之徳

容齋銘爲沈士容

洪纖髙下參錯散殊覆載混涵不見其有餘不足此天地之能容也故道大而萬物生智愚彊弱好惡趨捨兼善一視不使其太過不及此聖賢之能容也故徳盛而萬民化士受形於天地承教於聖賢敢以淺狹自小甘心愧怍仰惟前言往行懿範嘉模經制曲度無敢不儲文字五千兵甲十萬退然中藏無敢自見貧賤禍患苦志煩形不得其平予亦不鳴橫逆屢加頑嚚致枉自反而縮予亦不往緩散似是泮渙實非一朝之忿終事用違遂傲全光納直疏黯誣牛從順伏胯矯勉誠僞有間安彊不同當法當戒敢不率中古人云必有忍其乃有濟有容徳乃大又云有若無實若虛犯而不校敢銘吾齋以恢君子之道

無逸齋銘

禹勤湯敬克由以聖桀罔紂狂天祿乃亡維周先王克自抑畏旦陳訓典式克以世安處惟君服勞惟臣君敬作所臣敢怠身四十彊仕七十引年勤逸有節敢違於天位不期驕祿不期侈夜寢夙興愼終如始

澹庵銘爲夏太守世芳著

繁聲艷色穠臭厚味世所同好也然難得而易敗土鼓素幣柴燔酒世所不好也而聖神有用焉是故戒於視聴愼於嗜嗅靜虛爾心簡泊爾守內外惟均動息不疚懷淸抱朴可以廉貪而實華去勢逺利可以安常而裕久其達也富貴不淫其窮也貧賤不茍茅茨土堦菲食惡服堯禹不自知其崇髙簞食瓢飲蓬室甕牖淵憲不自知其窶陋此君子之所以不厭而世俗之所以鮮有者也

鯤魚文送闕秀才還豫章

闕君冠隆從其父官海鹽歲癸酉防賔興之期將歸應有司試太原王廷舉出祖於海濵淸河張寧進曰昔司馬子長以才气自負周遊歷覽足迹一日不肯休登龍門探禹穴浮衡湘逾淮漢過大梁弔楚漢之戰塲遊巴蜀登劍閣之鳥道觀夫子遺風於齊魯之邦山川壯望化入文章故其成足以雄視千古今子之抱負不可謂不自重也觀於海者難爲水其來於玆登髙望逺已非一日驚瀾怒濤傾倒天地飛流漫波吞吐日月天吳海若蝄象馬銜鯨鯢之類相與軒豁衍於倮人墨齒之淵藪誕怪百出足以盡天下之變其接乎目而經乎心者有助於子之抱負乎吾聞海中有魚其名爲鯤鯤之大不知其幾千里非賦形爾也積久然耳見則天地晦冥入則宇宙廓淸撥剌則羣山震撼喣沬則百川漲溢然是魚也未嘗輕爲辟易故特居於北溟非力不足也須其時而出耳使其積之未久而時弗遭則必濳乎淵深漭養之地遊於歸虛析木之津必不至如吞舟蕩水而爲螻蟻所困也必不至如觸橋蓄怒而爲烏鳶磔腹也必不至於貪鉤餌而投任子之釣也必不至於膏鼎餗而染子公之指也必不至於逆流而上而爲魦鰋所食也必不至於仰首長鳴而求他人轉之淸波也必不至如鮒轍求活而乞命於斗升之水也一旦挾風雲奮雷雨鬛翼鱗羽化爲大鵬則將海運而徙於天池摶扶揺而上者九萬里其身半宇宙其運侔造化其積之久故其化也大其出之時故其運也神是物也一志於齊諧再傳於莊周三見於李白之賦自唐至今越世旣逺煙雲波浪一何其寥寞也豈博洽之士如莊李者鮮而遂泯其事乎豈神物生育不常而不拘於江海乎豈當時所稱特以自廣而假托其名乎噫是不可知也今者聞淸江之滙汝水之淵有異物出沒於其中意者鯤之復生於此也子歸道出其地爲我持是說投諸蜿蜒積久之窟而促起之仍語之曰大江北上有龍門焉過此且遇希有之鳥可與摶扶揺而徙天池矣母煩復至於海而爲斥鷃所笑也

招寓客文

道不同不相爲謀此善惡邪正之辯也非以其迹言也拘其迹不原其心而因謂之不同則非矣非聖人意也然則何以謂之道乎道猶路也適之而已矣韓子謂之虛位也視其迹則是原其心則非是吾所不與謀也視其迹則非原其心則是是吾所與謀也故心者道之所由行迹者時之所因寓以其心不拘其迹而同不同見矣故聖人之言善惡邪正之辯實非所謂迹也若以其迹則舜爲陶冶摯爲農夫望爲釣叟武丁爲民人傅說爲築膠鬲爲市賈其不同若此宜其前之無以詔於後後之無以續於前今乃詔而續之是豈以其迹爲哉誠使數聖賢出於一時則將操什器負所業同遊以須其道之大行其不至於背馳也昭昭矣然則因是而可以終身乎哉曰江漢之水出於山谿勢必經於洿淖之間此吾所謂迹也非與其終於此而已也客有旅寓於市者讀書孝義自異其業以予爲難近作文以招之

雜言

景泰中一日晨出暮歸抵家天色盡暝入室更衣遂解下裳暗中有火星星自裙帶中出轉折至椸上晶熒流落凡三四見荊婦相顧失色不敢言時方嚴告宻戶科孫瑉逺戍邊地余自意平生不家於官何適逢此異兆反覆研省忽憶張茂先積油致火之說而余所爲裳乃吳綾俗所謂油段子工家又多以脂發光潤況余被酒體气蒸鬱或因以致火亟呼婢令於椸後力持曳裳余以手磨拭無算及手熱幾不可忍而火星應手至明日入朝見兵科王汝霖道此事汝霖曰先君爲工部侍郎時嘗暮歸見此然惟綾裙中有之以此知事物異常者必有所自不可遽爲驚駭傳惑下人也

予妾羅氏河間人衣冠冑也至其父門祚少衰以魚鹽爲業嘗蚤至長蘆行海濵有虎當道倉皇中復有一虎絕其後自分必死向之左右拜稽顙哀懇久之虎相繼躍入蘆荻中因匍匐伏行至田舍田舍人見其不能語知其驚虎也以湯灌之稍蘓報其家扶舁以歸病三月乃己酉陽雜爼豎子看鬭東坡沙上抵首之說信有之或言貓得防弗能遽死唬嚇作聲俟其革骨脫憊方能食人之形神不先脫喪虎𨿽猛終不摶嚙之彼有寘虎圏而卒無害理固可論哉

先朝西域貢馬髙九尺餘頸與身等昻舉若鳯今京師人家多存畵本景泰末西域進白馬髙如之頸亦類焉後足脛節間有二距毛中隠若鱗甲段九成所記松雪翁所圖六蹄蓋此類也天順中予復見之禦馬監坊沙道上但不受羈馽不知其行日幾何也造物奇偏固有常異是又不可與栁宗元疑八駿圖龍鳯麒麐螳螂爲妄者並論

袁尙寶忠徹世善相人人有以相干之則叱罵甚有與之往還終其身不得其言相者士大夫至其家爲之畱連飲酌久之俟其喜而自言十中八九人謂其髙貴不肯輕用其術余謂此正其所以專乎術者也凡人之貴賤壽夭禍福根於心而動乎體固有隱而難見者必從容玩狎得其眞而後言否則寧不言也使不善自固其術易幹而好談一日所接豈止數十內鑑不精目力隨亂與世之凡士何相逺哉唐舉許負而下載諸方冊者皆其驗者不驗而弗傳者尢多也忠徹非能盡相人能用其相人之術者耳

湯勣公讓信國公族孫也博記而言誕天順七年冬坐不法除官編籍常州遣發之日諸故舊皆出餞勣謂所親陳嘉猷魏瀚曰勞負親友然非久別眀年正月十七日後便當相見也公等幸識之及次年適符其語徹果以赦還考其學術未必精鑿如此豈常遇異人耶余出京後勣鎭西陲逐虜歿竟不得詰實前語云世之奇花異卉莫貴於牡丹得之者愛護培養無所不至然十植一存酷難生發五穀莫貴於稻然著土輒生得水便長耘耨之際用功甚粗而秀實甚倍他物此見天之生物固常厚於養人也

艸木中耐寒者極多素馨車前鳯尾治蘠薜荔石菖陽冬靑木犀山梔黃楊石楠山茶不可勝紀然惟松栢梅竹獨擅晚節之名豈以其材能適用不專取其耐寒耶人有偏長之徳而無所取材亦不足稱矣但梅竹自大江以北漸寡而無則亦未爲耐寒上品是猶所謂一國之善士焉孔子曰歲寒然後知松栢之後凋豈齊魯之間不見梅竹耶抑別有意耶

正統丁夘予年二十二初赴鄕舉中塲之日老父於中庭得桂一枝葩葉新茂不知所從來因寘瓶沃以水祝曰儻吾子獲薦花其發榮淹宿盛開香气滿室是年八月二十四日揭曉先一夕先母孺人夢一老叟自外入中庭持筆如掾蘸毫沃水缸書孫字於挹淸樓外粉墻字崇廣專堵母自捧泥依字畫墁圬之翌日報書至後學士呂逢原嘗作瑞應記自是兩試春官皆下第辛未二月入場之夕沐浴焚香再拜禱於都城隍之神曰寧親老家貧千里棄養以求尺寸之進今兩舉矣如功名可期神賜顯夢如命分淺薄神幸昭示寧當領教一方不復有意於進士矣禱畢局促就寢夜半夢登海鹽縣障海石塘前亙大山一老叟指謂余曰此昆侖山也凡三指三語方欲詰問忽驚悟遽起呼家童索燭取禹貢織皮昆侖研省防繹因不復寐亟趨試院與支中夫遇於道共相勞苦嘆進取未遂余曰中夫今日看書經題若有昆侖字是余佳也中夫固問所以遂以夢語之中夫笑曰人嘗言癡人信夢靖之良是焉及得題果織皮昆侖是年書經舉人多爲所窘桐鄕楊給事靑席捨相近走予所疾言曰六題皆得防惟禹貢一題不能通洽因爲開陳意義詳述注疏是年靑登第名在第七錄其文一篇余竟下第甲戌二月初三日予方抵京匆促僑寓不暇檢閱舊業自分此行又成畵餅初五日夜夢前狀元柯孟時過捨以梅花見遺方受花柯曰足下今年狀元耶予方謙讓問答間忽雷電交作予素畏雷正驚怖頃有霹靂聲擊同座一人僕遂寤是年予幸登榜名亦在第七錄文一篇聞主司閱卷時黃學士諫欲以余爲第一與錢學士溥張郎中穆互持髙下取決於主考學士商公輅公以予策論頗優而經書義不及彼捲遂以彭華爲首尹直爲經魁黃素負气因與二公有隙奮筆批予捲有大廷之對必出人頭地之語開院後具以此言諸人次日以紅絨織毯一端見惠曰唱名之後當以是爲朝服努力向上幸母相忘也及廷試之日屬槁未半禮部侍郎姚公過予所熟視墨艸曰汝卽張寧耶筆力甚髙所欠實語蓋予方以勤勸上爲中興之務因姚語遂以勤徳爲體要有頃姚與尙書胡公濙偕來相顧有喜色自是內外執事諸公皆接踵繼至無少間觀者咸屬目期待晷刻盡未予初脫槁適胡姚二公至胡附耳曰此卷應當讀善自珍重予以紙短告遽命儀制司檢納捲得李曰良衍紙續楮尾予以天晚爲懼胡曰苐自畱心吾爲汝進本依曾棨故事給燭親爲添硯水命監試官研墨以助天且暝同年皆出尙未畢乘昏潦艸不復計端楷忽傳宣閉門語執事官校皆散出胡亦不能獨止亟命儀部郎中兪欽收卷送予宿禮部戒勿遽歸明旦攜余入朝直房下胡姚二公詣內閣請容足捲者三大學士王公文颺言曰張寧南方人耶若今日謄捲如謂臨軒何胡遂不復言館閣臺省因共相惜命捲傳閱少保於公謙謂如天馬行空胡公謂某沗知貢舉久矣乃誤此一人柰何大學士陳公循因眾論未平取捲視之曰此厚皮饅頭也眾知事不濟乃陰寘捲於循所閱卷中得預第二甲胡姚之力居多放榜之晨中外士不知者猶相傳謂予爲第一及唱名乃孫賢也自是喧傳累月聲入禁中尋有防取進士張寧寫不了捲及牛倫試防禦覽畢復送內閣收貯聞喜宴罷吏部尙書王公翺戶部侍郎李公賢皆從容見問慰藉再三延譽甚至是年禮部奏選庶吉士入翰林首及余名自念親老冀沾一命之封若俟儲養事必後期具以情懇辭胡曰吾閱士多矣以足下之材入翰林十年必獲進用姚曰足下若不做吉士急於仕進天下皆薄汝遂引詣內閣呼選旣及因對曰寧質魯年長鞭防不前不願畱也時陳王二公因對防事乃聴出對防之暮倉皇出禁中忘持賜防後得之於周公修撰洪謨而所對文字了無遺稿後一年呂公逢原黃公廷臣自內閣錄出欲令裝一卷諸公咸爲跋識其詳予辭之乃不果嘗自觀省文𨿽不畱陳腐若比之古義求爲之禦且不可何足爲天下先時新出艸野不識忌諱縱使成篇亦不堪上凟況先母夢兆於七年之前已有孫字之應予爲孫賢榜下士蓋數定也又遺梅雷震之事先後同符不足多訝但厚負主司及諸先達汲引之盛心爲可愧耳其間捧泥墁字至今未白惟織皮之夢旣驗而虛若爲靑設者及余中防試名第事實一與靑同造物之於人豈固有巧哉科目止於發身無足爲意老病還家偶憶舊事用記其始末以見予之感遇云

王汝霖民望聰厚淸重文行皆佳人以其閥閱子弟多槪視之不知其爲良器也然好作吳語以資笑談一日與兵科劉昭刑科陳嘉猷遇民望謂劉曰西門豹將何之陳應曰東門欲何往蓋俗呼陜人爲豹子蘓州人爲冬陳實爲劉復酬也民望正色曰不必邪談吾適在科中看漢書考異欲與二公論之文帝初親借田時借牛於田家旣終畝二耕叟互錯認牛喧閧不已帝召問之曰父老何自錯牛物色柰何一叟前曰此小而馴者某之牛彼大而劣者臣家牛也始皆傾聴以爲正論及落語莫不絕倒可謂不爲虐矣

予使朝鮮抵遼出連山隘口二日按營荒野官校指言比山中有居人數家一老者自宣徳末見時已年八十餘今猶彊健因與副使武士英單騎徐行約里許抵委徑寥絕處所居累墼架梁覆以樹皮男女皆髽髻艸服老者見客不省異問其年幾何曰不知問其曾至遼城否曰昨日曾去殆若不解人事者蓋自來生長艸野世無服役不過墾植收斂或實松榛實蔬參菊苖飲泉水自相喣沬不知有營度憂慮事平生不經嘗五味丰腴之物淸淡安全所以致壽漢胡廣傳載穰縣菊水其地飲之者上壽百二十歲七八十者猶以爲夭觀此老人信有之也人能不以外物勞心而又淡薄於世味久而不渝自足致壽彼偃仰呼吸以求鏈形服气者適徒自苦耳

魏人伐蜀戒嚴費禕方與來敏對碁意無厭倦卻與謝安之事相類然安遂破敵禕竟爲郭循所害大率禕性寛簡過度安外寛內宻觀安告王坦之之言曰獨不能爲性命忍須臾耶此便可見故二子之成敗亦異聖賢知人之明與愛人之仁互相發堯之於鯀旣知其不可猶望其能治水而已諸葛孔明之於馬謖先主嘗言其不可大用亮𨿽知之猶冀其能受吾之節制可以致其功其後皆敗績故聖賢寧傷其明不忍咈乎仁後世若裴行儉之徒乃欲以一見之間鑑別不遺此必有曲巧也不然史過言耳

韓魏公盜入齋寢事人皆羨公有量予謂當先稱其有識也量𨿽大使盜不拾而殺之已則已矣如國何此殆與春秋戰國之士等耳於量也何益蓋公明識之深灼見盜者之必不加刃於公故使之旣寤而相與言因而示之以閒雅定靜也故世之有量者無不自識中來此格致之功所以先於誠正也

嘗言昌黎先生三上宰相書及自薦諸書事頗傷於難進然觀其論用世屢以孔墨同語宜乎以博愛爲仁也則豈以上賢兼愛爲急務哉

人才之生如貨物之產用而求焉則聚而見不用不求則散而藏其賤且輕者遇貪賈猶可以屈取其貴且重者茍不得善價廉賈寧沒身不售甘遺資美於後世焉不反其故而謂天下無才是猶謂天下絕貨物也嶽州巴陵易公名海初仕爲潯州通判到任時知府常州李宗羨已死一月斂於公廨公視篆間聞其妾病甚所隨惟一僕常使詢視遺以藥餌薪米之資久之妾病少差泣告所使詢視者曰妾非李素娶因此地云多瘴毒其妻子僕從皆不行就道時始納我及傭此漢與偕來不意李卽死傭見妾病意將不良通府公節有所遺傭皆擅絕爲已有妾無纖悉沾惠幸爲我達公全妾薄命公聞之驚惻不已戒使勿言具告鎭守參將馬義擇行伍中謹厚老婦往侍日夕不許暫離詢視益切至妾病良愈公絕不與見爲之經營買舟歸其喪收簿其俸給及賻贈得白金三百兩使一吏護喪責付其家先爲移文至常郡防入其數仍遣老婢守侍李妾抵其室戒吏與婦必得李家書及公文乃返其所以周級老婦家飭約吏人者無不僃盡傭竟不得一肆其志而李之棺槨得入於土妾亦無幾微少損時成化十二年也予嘗聞其事於江湖士大夫中及公移任嘉興素相過從乃得備詢其實如此嗟哉易公厚矣若宗羨之處事君子可以爲鑑

鄰有患盜者嘗固守其前門而不虞其後戶盜覘其不虞也常入自後戶而詭迹於前門以售疑於主人其後守之益固而盜益數或告之故於是重闗累杙加之扄鎖而時其啟閉盜亦時其愼懈也而月猶一至焉主人不勝其勞也遂塞戶塗壁絕其所由而猶偵伺惟謹盜乃絕君子曰天之生人凡耳目口鼻諸有竅者畢前而一不背系豈嚴宻之則固當在後耶予謂斯役未足爲居室之恆法然於防盜也爲可一用焉內肅憲副因公務至海鹽分司旬日以書見問答之云云

火浣布予初於蘇州張廷義家及仁和縣純一僧院見者皆大如折二錢近於朱孟瑜縣丞家見者狹長如衣帶漬油則可代燭覆火則可爇香油盡火熄則完全如故梁冀帨巾魏武時所貢元別怯赤山石絨所織信皆不妄因記向在京時嘗於指揮胡豅寓所見其父宗伯公所得宣廟賜物如錢大者二其形色絕似雲母石類世之硝子而質甚薄以金相輪廓而衍之爲柄紐制其末合則爲一岐則爲二如市肆中等子匣老人目昬不辯細字張此物於雙目字明大加倍近者又於孫景章參政所再見一具試之復然景章云以良馬易得於西域賈胡滿剌似聞其名爲僾逮二物皆世所罕見若論利用於人則火浣𨿽全疋亦當退處於僾逮也

余見某公矦家傳美石一方中有一人緋袍玉帶端拱而坐又見觀音寺衙同寺僧所收謝廷循一石方廣三四寸中劈爲二內函魚骨一具首尾皆全余先考塟祖考時啟祖妣殯合瘞發砌石一紫色者剖爲二片其中樹石茂宻一人冠帶立樹下若凝眸逺望了如筆墨描畫先考謹藏欲解爲畵屏後因被災而燬又家藏石蟹一枚具體如生以水磨之鮏气如蟹病目者稍塗兩眥頗能定痛大气流行融結變化眞有不可彊論者

王瑞之義事

予友王瑞之淸愼通碩讀書能詩杭士之萃出者嘗與裏契家翁以文挾貲遊江湖間登覽之餘能權物通利以致丰裕如是者二十年以文感時疫暴卒其子宗禮尙幼瑞之簿什其遺財子本作盟詞燒以文靈幾下再拜曰向與公同事之物今盡付而子矣錙銖不爽鬼神鑑之復呼宗禮誨之曰善自持守以養而母勿妄費以沗爾亡人卽有緩急尙以告我嗚呼近世以士夫名者與人交平居杯酌談笑眞若久要不忘少有榮枯低昻立見而況臨財之際百無一完者瑞之之事不負故人可謂信全人孤寡幾於仁存亡一致不私有人所不知之物可以稱義是𨿽瑞之徳器之良亦有學問之功也以文之姻家包文美屢以其事告人人又屢以其事告予予素善瑞之能厚其兄弟宗族而不知推致於人如此因錄其事歸其子載用懋世徳

方洲集卷二十六

欽定四庫全書

方洲集卷二十七

明張寧撰

讀史錄

周

威烈王

二十三年

初命晉大夫魏斯趙籍韓防爲諸侯

開羣姦奪國之路啟諸侯亡周之心

趙簡子使尹鐸爲晉陽曰保障哉智伯率韓魏之甲以攻趙曰吾乃今而後知水可以亡人國

簡子一言以永其業智伯一言以滅其宗惟口出好興戎信矣

豫讓欲爲智伯報仇其友曰以子之才臣事襄子爲所欲爲顧不易邪讓曰旣委質爲臣而求殺之是二心也及襄子數其不爲範中行報仇而爲智伯讓曰中行以眾人待我故眾人報之智伯以國士待我故國士報之審如此言是二心矣何言行先後之相違也是以史記列傳於刺客綱目取其事迹而捨其疵言故不備載亦成美之意也

魏吳起奔楚楚以爲相

起母死不奔喪殺妻以求將無人倫矣豈有無人倫之人而能盡忠於君以愛其下者乎彼問勞吮疽皆詭術也卒之自魯奔魏自魏奔楚而見殺宜哉大抵悖義就時之人𨿽有所成終難倚重由其所厚者薄也

安王

十三年

齊田和防魏侯楚人衛人於濁澤求爲諸侯

前書和遷其君於海上食一城見其敢於必爲也此書王許之見其取所必予也後書齊侯貸卒無子田氏遂並齊著其事所必至也所謂不奪不厭皆踵三晉之迹焉未防三晉共廢其君俱夷爲家人而分其地是又反蹈田和之履矣

烈王

六年

齊侯來朝

時諸侯莫朝而齊獨朝天下以此賢齊竊恐其國將大有所假也顯王二十六年秦使公子少官帥師防諸侯來朝此蓋因王致霸將有所挾也是故齊不繼至秦無前書

齊侯封卽墨大夫

自古人君見欺於左右狎近之毀譽失賞罰之公昧賢否之實以致蒙蔽日深循致亂亡者多矣齊侯此舉𨿽出於伺察而無忱恂預辧之明然異於余君逺矣宜其彊也

顯王

八年

衛公孫鞅入秦初鞅事魏相公叔痤座言之魏惠王曰痤之中庶子衛鞅其年𨿽少奇才也願舉國聽之王嘿然又曰君卽不聽用必殺之無令出境王出乃召鞅謝曰吾先君後臣故先爲君謀後告子子必速行

夫痤之於君鞅若誠知其不可用不當薦之於君知其可用不當勸之爲殺今旣稱其可用因一嘿而遂自轉啄無怪惠王之不果用亦不果殺卒之入秦變更法制殘削諸侯而魏先受其禍秦之彊遂不可復制以底於亡皆起於痤謀之不臧也且痤旣以告王尋復語鞅此何處義眞反側傾危之士哉

十八年

韓昭侯有獘袴命藏之曰吾聞明主愛一嚬一笑今袴豈特嚬笑哉吾必待有功者

按五年秦敗三晉斬首六萬賜以黼黻之服夫獘袴服之微者韓昭不以予無功之臣黼黻服之重者周天子以之賜有罪之國諸侯安得不肆王室安得不弱哉此禮樂徵伐之出所以日紊也

十九年

秦徙都咸陽廢井田

此並六國之萌也並諸小鄕爲一縣此去封建之始也

衛貶號曰侯服屬三晉

衛有子思不能聽用其言而以徳義自彊顧乃以勢力自詘所謂不信仁賢則國空虛宜其益削也三十二年

韓申不害卒

吳起衛鞅申不害皆一時同流之士及其末路頓異於前大抵起𨿽殘忍好功然尙談徳義猶知顧惜畏罪輒奔聞譖卽走其事止於一國足以亡其軀而已鞅則彊愎首利不卹眾論動以刑殺制人觀其聞公叔痤之言而敢自保魏王之不見殺又自言曰茍可以利國者不法其故則其桀驁狼戾酷烈之禍徧於六國至於滅族宜也若不害相韓𨿽欲仕一從兄猶且不敢自遂大致不過曰國治兵彊而已其死於正命抑又何疑朱子一書殺一書誅一書卒其所從來有繇矣

孟軻至魏

時魏南辱楚東敗齊西喪地於秦卑禮厚幣蓋將招吳起商鞅之徒以富國彊兵復仇報怨耳孟子乃以仁義爲言安得不以爲迂濶而不能用自其去魏適齊不一遇吾以六國之士顯然以仁義之道爲不足爲靡然相從於功利縱橫之習所以終戰國至漢唐世無眞儒聖學不傳而天下不能純治者其端皆決於此孰謂聖賢出處無闗於世運哉

三十六年

燕趙韓魏齊楚合從以擯秦以蘇秦爲從約長並相六國

夫秦本以苟得爲計而六國亦以茍便爲心逢迎遷就以事一時而不知失天下之正名忘天下之大義莫甚於此舉當是時周𨿽衰微顯王固在其名則天下之主諸侯𨿽彊茍能尊周其義則天下之歸彼田和賊君盜國之人秦惠尙功首虜之國然皆嘗朝周列國前此亦嘗防於京師豈皆本心哉顧名思義不如此不足以令人也使秦能以此說六國皆奉周以拒秦則標凖旣端依歸自正六國固無不從秦亦自當折气𨿽成敗未可知而曲直則分矣惟其失正名而忘大義標凖不的顧瞻生疑遂使秦人得以欺齊魏之師伐趙而從約皆解由是衡人進謀反側不安而秦日益橫不復以周爲事是後列國效尢稱王終世更無一國復朝於周者皆秦之罪也嗚呼合從之失且如此彼連衡之儀何足與議哉

三十七年

秦以齊魏之師伐趙趙讓蘇秦秦恐請使燕報齊乃去而從約皆解及四十五年秦自燕詐奔齊齊復以爲卿四十一年張儀爲秦伐魏取蒲陽四十五年伐魏取陜及明年免相至魏而魏遽以爲相

夫儀秦之於齊魏顯以詐變譸張之術調弄戲侮如小兒豈捭闔之能盡以得此亦二國之愚有以致之也有君如此𨿽平世所難免況虎狼之秦哉

四十八年

齊號薛公田文爲孟嘗君文招致遊士及有罪亡人食客嘗數千人名重天下

夫士者天下之公器士之去就用捨而天下之安危興廢系焉方周盛時士嘗在朝廷及其衰也散在六國在朝廷則天下大治在六國則王室空虛而國猶得以自固自田文以招致爲名世將無士而六國之雞鳴狗盜狂悖詐諼覆邦傾國皆襲名於士而歸之私門繼以春申信陵平原四公子接迹相尙黨植益廣諸侯防無可爲謀者矣當是時以彊秦爵賞爲羅四公子以服食爲餌天下游士之流力達者歸彼力詘者歸此六國𨿽欲不亡得乎然向無四公子則遊士皆入秦而六國之亡也尢速

愼靚王

五年

燕君噲以國讓其相子之

子之與蘇秦弟代昏代說噲而有此舉按燕始用秦而閨門失守繼用代而家國以危讒人交亂不可不愼其初也

赧王

二年

楚屈匄伐秦初秦欲伐齊患其與楚從親乃使張儀說楚絕齊請獻商於之地六百里楚悅而許之

軫𨿽嘗諫楚然不能明其設謀之本徒以得失爲言而不以情僞爲辧乃欲陰合陽絕使人隨儀爲觀望之計可謂言失機要其智不足稱此楚所以不聽其言而卒至納侮賈禍也

三年

燕人立太子平爲君

昭王卽位於破燕之後卑身厚幣以招賢者略與梁惠王同其意皆欲雪恥報怨而招賢本固淺矣及孟子至梁而不能用樂毅至燕而卒用之戰爭之日起儒道之不行豈必至於並吞坑焚之日而後見哉十六年

秦以齊田文爲丞相

秦以虎狼之威而行吞搏之橫旣誘執魏將復誘執楚君非人所宜近者孟嘗君乃一言赴召又爲之相門下多士未嘗聞一人諫止之者不爲其易而乃甘心於雞鳴狗盜爲亡命之俘主客之才識皆可見矣異時之奔亡屢見中立無歸身死嗣絕澤不浹世使誠得士豈致是哉秦自孝公以來禁网宻切關制峻刻然齊太子以殺人亡趙主父以詐使入田文以計術脫其後皆致秦禍徳政不修而法制是尙豈能久而無哉

十七年

齊韓魏伐秦敗其軍於函谷關渭河絕一日秦割河東三城以和三國乃退

是時秦誘執楚懷又取楚十六城使田文能仗義執言以救楚爲事則秦理屈气挫其危可立致慮不及此見小忘大使二百餘年之盛舉不過爲文報怨雪恥之疏節原文初心本不爲楚若其爲楚則始也必將防楚其末也必將定約秦豈肯貪虛質喪實地而不歸懷王哉惟其志不在是以秦昭所論樓緩所講皆不及楚及蘇代言之而姑從其計公子池一出遽解兵以歸其不爲楚而伐秦明矣𨿽然三國固不必論彼楚橫之君臣旣不能奮勇復讐又不能因人以成事楚之不競於此舉決焉

趙君封弟勝爲平原君後三年趙故太子章作亂公子成李兌誅之遂弒主父於沙丘

夫事莫大於君父義莫親於家國國亂君囚至於三月而死勝寂若不聞竟無所舉安在其爲翩翩濁世之佳公子也趙武靈王好武而不知義因報怨而變胡服因溺愛而廢嫡長因畏秦而不納楚懷王卒致其死國無二主旣立其子爲君而復自號主父預政餘十二年而不知退方欲分趙王其廢子於代防何不起釁生隙而卒殞其身也惟知義者則免矣二十七年

秦君稱西帝遣使立齊君爲東帝已而皆去之

秦以虎狼之威百無所忌畏然齊不受號而遂不敢自帝使六國皆以禮義自彊同尊王室周不亡秦終不敢自帝而六國亦存矣顧不能爾柰何然是舉秦實驕齊爲破國走君之始

二十九年

齊滅宋三十年齊殺諫臣狐咺陳舉欲並二周爲天子三十一年燕上將軍樂毅伐齊齊君地出走毅下齊七十餘城

王不能不王霸不能不霸無可致之道而欲彊致之鮮不僨矣宋小國耳因滅國取地遂欲爲霸齊本霸業因破燕滅宋遂欲爲王志滿气盈與亂同事皆致亡國燕昭痛自警刻養民致賢卒滅齊報怨以有其地興亡不共道縱愼不同效其始甚微而其末甚大也

三十四年

楚謀入寇

賢者常畱意於所當爲而無意於所不當爲卒以有爲不賢者常匿意於所不當爲而無意於所當爲故終無爲楚忘其父讐而爲秦役乃欲謀周甚哉其惷悖也

三十六年

秦趙會於澠池及罷酒秦終不敢有加於趙相如之功也

嘗論完璧擊缶之事其於國體𨿽微而於事機則大其於自處甚危而於處秦甚當古今國家固多以一人而系安危因一事而爲重輕者秦自三十年防楚防趙防韓魏史不絕書無事而數防其志有所闞伺而將甘心於諸國相如以智佐勇奮不顧身秦猝焉遇之不暇爲計固足以破其素蓄之機挫其方鋭之气不敢以天下爲無人而輕視諸國矣其事豈止於一趙之璧與缶哉自是以後秦不復防諸侯趦趄數年然後有事於趙皆相如此舉之力也

初趙君行時防頗送至境與王訣曰過三十日不還請立太子以絕秦望

臣子之於君父死生以之必不得已而後有社稷爲重之意澠池之防所不當行也則宜極諫而止所當行也則宜守國以俟焉有預度其不歸而先期置後者是以利害爲心而不顧可否他日讒間易入卒至奔亡固有所自也

燕君平卒樂毅奔趙齊田單襲破燕軍盡復齊地單毅燕齊名將也迹其成功考其行事毅正而單譎毅𨿽因讒奔趙出於不幸然其所以爲舊君之義甚矣當時自趙田文以下皆不能及

四十三年

楚太子完質於秦時秦將伐楚楚春申君黃歇適使齊國上書說解歇因侍太子爲質於秦

秦楚之怨非特一朝夕之故自商於見欺以來虜將取城殺父劫子殘其人民侵其土地破徙其都邑焚毀其墓陵秦之肆惡於楚固天下所共怒者也楚之君臣父子所宜休養積聚富國彊兵奮臥薪嘗膽之心爲刷恥復讐之舉顧乃委靡不振怠緩無成通好旣絕而志屈於迎婦韓齊共事而計輟於圖周至是楚蓋已忘於秦秦實未釋於楚人窮見拙乃復以太子爲質抱薪救火揚波止沸果足以塞秦之所欲哉當時春申君黃歇與孟嘗君田文信陵君魏無忌平原君趙勝皆雄冠六國名震四方田文嘗借楚爲名而割秦之三城無忌趙勝能樹威捍國而質秦之二子歇不能割秦而屢爲秦所割不能致秦質而反質於秦𨿽有進完之功不足以掩進娠之罪由四人論之信陵君最上平原孟嘗次之春申君其最下者也他日納州於秦宜其書於相歇之後與

五十九年

秦伐韓趙王命諸侯討之秦遂入寇王入秦盡獻其地歸而卒

史記是時有東西周君秦伐韓趙王恐倍秦與諸侯約從伐秦秦攻西周【云云】綱目書王命諸侯討之猶春秋天王狩河陽同意諱之也然獨書卒而不書崩意蓋有在夫天子之所以能主宰天下者不過權與分而已惟權故能定分惟分故能行權權而非分則僭分而無權則虛何謂權威福予奪是也何謂分君臣尊卑是也權與分並得則治偏廢則亂兼失則亡方周盛時禮樂徵伐紀綱法度一出於上天子公卿九服羣辟各守其常此文武成康之所以極治也昭穆而下賢否不類𨿽或失於持循間生乖戾然典章具在修復用光權與分固未嘗亡也東遷之後王室衰微列國寖大下陵上替積漸因仍周之威令不能行於天下諸侯専徵伐大夫擅君命陪臣執國政兵不能加於簒弒之臣刑不能施於亂賊之子所謂禦世之權盡爲臣下所僭而天子之所守者惟無用之虛分而已何怪乎天下之不治也然猶致胙則拜告急則赴防盟則推尊四海猶以爲向望而不敢背卻者徒以分之所在故也威烈以降延及孝公廢井田變王制陵夷蕩殄不可復遏大夫僭爲侯侯僭爲王王僭稱帝合從者以拒秦爲事連衡者以事秦爲名並吞之勢已成而天下不復知有周向者所守之虛分至是而並失之矣其亡也豈不立致哉然其名號尙存物色未攺秦方急於六國而未暇取六國方迫於秦而不敢圖是以遲畱數載緩及於玆斯時也使赧王內無二君之防錯外不與諸侯爲約從謹守社稷以制時變則其亡豈在六國之前顧乃自離堂陛逺絕藩維旣無休否之才又不知屯膏之戒而欲驟爲僥幸之舉以速其亡所謂名號物色至是絕矣此綱目所以書卒而不書崩也𨿽然以禹之徳而桀死於放以湯之徳而紂死於兵周自始至終歷三十七王傳八百六十七年稽之初卜皆過其歷及赧王之時天命已去而猶綿連不絕發難入秦歸死故國此古今興廢之常事也豈赧王有桀紂之惡而秦昭襄有湯武之徳哉

趙孝成王

二十一年

廉頗奔魏

廉頗李牧皆趙之楨幹將也各以讒疑致奔殺而以趙括顏聚代之夫趙本彊國也一轉移之間遂有坑卒滅國之禍古人云安危在出令存亡在所任信然秦始皇

十年

秦相國呂不韋以罪免出就國秦大索逐客客卿李斯因上書召復故官遂除其令

秦之遭禍於客屢矣始用衛鞅而先王之法制大壊中用張儀而秦國之讒佞以生後用一範睢而秦之母子骨肉皆不能保此猶未也至於不韋入秦則孝文莊襄皆不保其終閨門朝廷舉不得其正秦之宗社遂移爲他姓而先亡於六國客之禍秦至此極矣其宗室大臣議欲逐客實有所繇李斯竟以客卿上書諫止是豈忠於爲秦哉顧乃自爲之地也斯旣召復又恐人躡後而勝已於是一舉而譖殺韓非再舉而焚書坑儒三舉而矯詔以殺太子則其酷烈不仁甚於逐客奚止倍萬此秦之所以窮極暴虐二世而亡者又皆客斯之禍也秦之始終皆爲客敗是固天道使然而異術曲學之不可以開國承家也亦明矣綱目以逐客繼書於不韋去國之下微哉

三十四年

燒詩書百家語三十五年坑諸生四百六十餘人秦之積暴委厲至始皇而極然其初心尙知懼禍猶能聴諫𨿽盛怒按劍茅焦終以不死自李斯以三代不足法儒生不足用舉天下經典而灰棄之始皇遂肆然以秦法爲盡美李斯爲忠謀無復忌憚恣所欲爲而坑諸生至四百六十餘人𨿽子扶蘇之諫不復聴矣嗟夫斯其始也欲自存則以逐客爲非其末也欲自固則恐去客不盡觀其所言迹其行事則焚坑之禍皆因是心而發也然斯之傾危變亂固戰國之餘習而始皇之甘受其罔卒至滅亡古所謂太精則愚秦政有焉自焚書以來典籍不全經制無考後世於是乎有穿鑿附防之說自坑儒以後士皆趨於法令諱言儒文後世於是乎有黨錮僞學之禁斯之貽禍豈直敗秦而已哉

秦二世

二年

腰斬李斯夷三族

李斯爲萬世罪人不但敗秦𨿽腰斬猶不足以謝惜其出於趙髙之誣人或寃之予謂斯之死不在於規諫之時而在於矯立之際初髙之矯詔旣與胡亥定論曰不與丞相謀恐事不成語意已不能無疑於斯及與斯言乃曰此非人臣所當議𨿽不得已而末從之髙豈不轉致其詞於二世哉是帝與髙𨿽欲縱樂擅權固嘗忌斯異已而有說斯乃不悟墮其術中而聴爲之諫及二世怒髙果以沙丘之事爲言二世其有不信乎夫以積疑蓄怒之君而信巧讒曲謗之語生死決矣始復上言髙罪噬臍之悔不亦晚乎故二世曰朕非屬髙君當誰任哉是言也二世無斯之心審已久矣斯𨿽欲效呂不韋公子將閭之死且不可得方與馮去疾等進諫自負其功能偃蹇待命實所以相成髙之陰謀而速赤族之誅也後世人臣有不能審時度義一其心徳始以邪合而欲假正以終自處者薄而欲望人以厚斯可以爲監矣

方洲集卷二十七

欽定四庫全書

方洲集卷二十八

明張寧撰

讀史錄

漢

漢王

元年

沛公入咸陽還軍霸上除秦苛法項籍詐阮秦降卒二十萬

初沛公不忍送徒解縱欲與俱逝及沛令閉城不過爲陳利害而已項羽始事遽殺其守殷通所過殘滅無類何其心之仁暴不同也沛公入咸陽無復私慮輒畱宮不去項羽西入關疑秦卒爲變因詐坑之何其量之大小不同也自古寛猛異功疑信異效劉項成敗之端亦可見矣

沛公遣兵守函谷關項籍攻破之範增說籍急擊沛公勿失

範增不知項羽之不足以一天下軍行之間恣其暴虐不聞一言規正切切然徒以殺沛公爲事此猶故秦六國之士各私其主而無公天下之識豈王者之佐哉視張良遠矣然鴻門之機旣阻於項伯及髙俎之事又止於伯言使羽移聴伯之心以聴增漢亦殆矣論者以羽爲婦人之仁匹夫之勇𨿽得張良恐未必能用之也

二年

漢王率五諸侯兵伐楚入彭城項籍還破漢軍

初漢之破秦入咸陽見其婦女寶貨欲畱居之樊噲張良極諫而止卒以成功至是乃收楚貨寶美人日置酒髙防肆意逸樂規諫不聞五國之兵得微有解體者遂以致敗古云不徳罔大豈良平諸公果不在行與

四年

楚與漢約中分天下解而東歸張良陳平勸漢王擊之先儒謂張良亦以此說漢不義甚矣余謂良之此舉所以報韓成之讐也其始終爲韓之心至是且益白初秦之滅韓與良無預良以世臣之故猶必報之及羽之殺成實因良也因良而殺則良之讐羽而欲報者當有甚急於心者此垓下之戰博浪之謀君子不能無議然臣子於君父之讐固有不暇計其可否者矣

漢太祖髙皇帝

五年

張良謝病辟穀

二世時張良說項梁立韓公子成爲王其後漢王欲復立六國後良不可而止蓋良之初心本爲韓出及其危謀不成然後宛轉規就𨿽知項氏不足以終事猶姑勸之立成庶防有所資籍而展其報讐復國之誠耳方其道遇沛公自謂天授固已知髙帝爲眞主矣然韓氏幸存義當無外是以歸韓之際無復余語勸漢特發備盜示羽之機以待天意之自定及羽殺成像賢無繼審韓祚之不可復存由是舍小圖大毅然因天命人心所在以輔成天下之共主此所以不欲復立六國而資項益敵也及秦項旣滅已志竟申顧天下已定君臣之際良已早見其機若俛首就封則其心事防不自白茍偃蹇去位則又無以絕髙帝之疑於是乎謝病杜門遜詞下气而以知足之言自托於方外其生平去就進退和裕從容履險保成綽有餘地非人所能測識一時同事何得其能信得其勇平得其計陵勃之徒各得其一偏皆不能出其範圍之外𨿽髙帝知人善任亦能得其籌策之用而已先儒謂非髙祖能用子房子房能用髙祖有以哉六年

封雍齒爲什邡侯

髙帝封雍齒斬丁公赦季布匿侯公各因其甚而顯者以勵天下其餘恩怨之報用捨之間亦未能皆如此類

尊太公爲太上皇

髙祖卽位卽更後爲皇后子爲皇太子追尊先媼曰昭靈夫人太公猶仍舊號至是始因擁帚卻行之事而始尊之豈自古無此制而不之省邪抑緩急失序而不以爲意邪綱目書此於蕭何入朝不趨之後將無有意於其間也

令博士叔孫通起朝儀

三代典禮至秦悖亂已甚髙帝伐暴反正一切所宜復古至於禮樂大端乃曰度吾可行叔孫通又自以頗采古禮與秦儀雜就之曰頗曰雜曰可行君臣之心皆以苟簡艸率爲務遂使先王典禮淪沒至今不可復振信哉積徳百年而後可以興禮樂毋怪乎魯兩生之不行也

七年

帝至長安始定徙都蕭何治未央宮上見其壯麗甚怒曰天下洶洶數嵗成敗未可知【云云】

初髙祖之漢何嘗勸以養民致賢何其知本也今乃欲乘急侈土木之功欲以重威示後何其不知務也夫開國承家嘗以節儉自持猶或流於蕩侈嘗以根本自固猶或積致陵夷豈有宮室壯麗而可以重威示後殆失之口給矣然當是時彊敵盡除天下已定而帝猶以成敗爲慮推是心也使得伊傅之臣將順輔翼則帝之創業垂統當不止於漢而已也

八年

趙王敖廢趙相貫髙初因髙祖嫚罵趙王欲殺之王戒髙不聴髙乃自爲計壁人於柏人厠中髙祖心動而去後髙怨家上變告髙至死白王不知狀廢王爲宣平侯上賢髙欲赦之

按髙帝巧於取項羽而拙於制韓信急於喪義帝而緩於求太公直於斬丁公而曲於赦貫髙蓋其心之所操者少異則發乎情見乎事者自不能無得失之差也

十年

上猶欲易太子呂后使建成侯彊邀張良畫計

觀彊之詞則良於封畱後宜其無事可見

十一年

後殺淮陰侯韓信夷三族

此呂氏擅政之端也

詔郡國求遺賢【云云】年老癃病勿遣

初帝之王漢蕭何嘗敎以致賢至是又下詔求賢然不聞有名世特出之士就駕者豈戰國歷秦沮喪殆盡而人才未出乎抑帝嫚罵溺冠之事素聞而於致求之實有未至乎夫賢者道之所在也而曰年老勿遣向非畱侯之計則四皓胡爲乎來哉然觀其所由來則知四皓特秦時介潔好禮之逸民耳亦未必爲有道之賢也

十二年

過魯以太牢祀孔子

自焚書坑儒之後天下兵爭詭道日起無一人能以孔子之道爲髙帝言者及項羽旣滅楚地悉定而魯獨守禮不下漢業已成綿蕞多士而魯兩生獨不肯行則帝之知尊孔子固有繇矣史稱髙帝初不修文學而性明達信然是舉也不獨崇兩漢之基實啟萬世帝王隆儒之本

下相國何廷尉獄數日赦出之何爲民請上林空地帝怒其請苑以自媚於民故擊治之及聞王衛尉之言始赦出何徒跣入謝帝【云云】曰吾系相國欲令百姓聞吾過也

論者謂漢治雜霸予因小逆大始信其然夫王與霸其事多同而心則異誠與僞之分耳自三老董公勸帝以義帝爲名而滅項羽固已啟其用僞之基本及良平諸臣又復以戰國之餘習佐之以軍旅之詭計帝旣用之成功不自省悟乃欲一切施之於君臣父子之間如僞遊易儲之類是也然心𨿽不懿事有致然及相國之事則顯以譎詐之詞自文其過是眞不足以令人矣豈帝之末年志意將衰而聲气之發不覺至此耶是後文帝之退季布武帝之出汲黯其言亦略相似此漢之所以雜霸也

惠帝

元年

太后殺趙王如意初髙帝切念趙王爲置貴彊相以周昌任之至是太后殺王昌時亦赴召

貫髙髙帝之所怒其罪當死周昌呂后之所徳罪不至死然髙乃能全敖於髙帝而昌不能全如意於呂后昌可謂負髙帝矣爲昌處者力能則諫力不能則死庶防可也

二年

以曹防爲相國參爲相舉事無所變更一遵何約束日夜飲醇酒府中無事賓客欲有言輒飲以酒莫得聞說帝讓參參曰髙帝與蕭何定天下法令旣明陛下垂拱參等守職遵而勿失不亦可乎

自曹參以此言對上人遂信以爲治尙淸淨傳爲美談是所謂見影而忘其形者也方參入相之時夷狄未附都邑未城宜陽雨血桃李冬華原廟失制列侯皆未就國無一非宰相所當調濟者豈可視爲全盛専尙淸淨而彊欲無事哉昔周公以聖人而相至治猶吐哺握髮以來天下之善焉有醉言者以酒使之不得發語君相有過果何自而得聞乎且法令者爲治之末徳敎者爲治之本専其末此秦之所以亡先其本此三代之所以治當時經典未出學校未興治體未具所當汲汲焉者參乃謂法令旣明而欲垂拱守職則秦之爲政可以躋無爲乎曾謂治天下之道固不必法三代乎何參見之不遠也如此予意是時髙帝旣崩呂后干政平勃陵噲參錯尙存而自知其才之不如蕭何又知惠帝之不能復制呂氏使其所施盡當則平噲之徒或將因動而各售其能何可復禁使其所施未當則彼皆深識熟慮之人豈得任其指揮都不省異不若優遊鎭靜謹守常法飲醇求醉以待天下之自定得則成名失亦無禍此參之平生心術得於無擾獄市之言自詭而偶合焉使天少假其年則太后臨朝諸呂擅政危疑擾亂紛錯糾結不可勝治參猶得樂酒不事而以淸淨自解乎然則參之所以不及於獘者皆遇焉耳君子其可以成敗許人而不察其是非之實哉

四年

原廟帝以朝長樂宮數蹕煩民乃築復道叔孫通以爲行髙帝衣冠月出遊之【云云】

夫爲之宗廟所以安祖宗之神設其裳衣所以致如在之敬漢衣冠月出遊髙廟固已防凟非禮叔孫通因復道遂言人主無過舉乃勸作原廟益廣月遊以文之書曰毋恥過作非又曰典祀毋丰於暱通可謂兼失之矣然則綿蕞之禮豈能盡合於中正哉此魯生之所以譏其面諛也

七年

太后臨朝稱制

髙帝先防見遠妙達事變非人所能測識觀其語戚夫人不曰太子眞乃主而曰呂氏眞乃主又爲趙王置貴彊相以輔之則其知呂后之必將専制不待詔斬樊噲而後決然旣知之卒不乘未發治絕者蓋以後無絕理事或未然也故疾革時語後曰安劉者必勃此後非乃所知是又灼知呂氏之變終不至於失天下也故惟茂建支系廷植列侯以制其變而安之帝之慮後何其明且遠如此抑考史記吳王濞受封帝謂之曰汝有反相漢五十年後東南有亂豈汝耶然同姓一家愼不可反夫旣知有亂而又以有反相者王之且復付之言論之末不甚經意及其應也卒以無事非固天授神啟洞達幽明之祕者其能爾耶後世知帝之封濞則知帝之所以處呂后矣然後非濞比此帝所以𨿽知而終不顯言也

髙皇后

二年

太后封齊王弟章爲朱虛侯令入宿衛

髙帝明於慮後而不知削產祿呂后巧於植黨而不能去劉章人之知識固有偏駁然气數之來亦恐非智力所能辦也

八年

諸大臣迎立代王恆後九月至卽位誅呂氏所名孝惠子等

按惠帝崩時年二十有三因人彘事日縱淫樂非不能近婦人者史記云宣平侯女爲孝惠皇后時無子徉爲有身取美人子名之殺其母立所名子爲太子孝惠崩太子立旣壯聞其母死非眞皇后子乃出言後安能殺吾母我壯卽爲變然則少帝實爲孝惠所禦美人之子無疑張后特不當殺其所生母而詐爲已所出其事蓋後世所常有決非他人子也若取他人子入宮何以稱爲美人少帝旣解事又安敢昌言以讐後其後太后欲王諸呂先立孝惠後宮子某爲某王亦言後宮未嘗言取異姓也及少帝幽廢又云五月丙辰立常山王義爲帝更名亦未嘗言立所名他人子也太后崩後齊王發兵誅諸呂遺諸侯書曰諸呂擅廢帝更立又比殺三趙王今髙後崩而帝春秋富未能治天下寡人率兵入誅不當爲王者蓋指呂臺等耳亦未嘗正言帝非劉姓不當主天下也及平諸呂罷兵乃書諸大臣相與陰謀曰少帝及諸王皆非眞孝惠子呂后以計詐名他人子今已滅諸呂而置所立卽長用事吾屬無類不如視諸王最賢者立之及考西漢書亦云大臣相與陰謀以爲少帝及三弟皆非孝惠子復共誅之而五行傳遂附防爲呂氏子且髙後欲王諸呂不過違髙帝之約王陵樊噲猶力爭以爲不可諸將相戚屬皆有後言史不絕書若立他姓是無宗社矣況後廢置時固嘗有詔諸大臣顧反無一言以爭又無私議少見於史至於齊王舉兵西向直指京師蓋已無所顧忌正當首揭此舉昭告神人與天下共正大義曾無一語及之何也使諸大臣初知而不敢言則後崩兵起之時可得言矣使其不知則今日之謀曷從而得之耶自是承訛襲舛而燕王旦亦借此說以擬孝昭使其事遂成則眞僞亦無辯矣觀遷固之書所謂相與陰謀所謂卽長用事吾屬無類所謂不如所謂復共微詞奧意若將不能已而尙可已焉者不過各爲身計而已遷固爲本朝人臣禮宜諱而不顯後世論史者因見綱目書他人子與太子卽位之下又書少帝及諸王皆非眞子於誅呂后所名孝惠子之下遂並廢帝俱斥爲異姓是蓋於他人二字而不詳考美人之故混於非眞之謀而不歷究後宮之繇一於分注備事之文而不原夫提綱顯微之要防愚以其事變甚大竊獨有感姑考論之

文帝

元年

立竇氏爲皇后後弟廣國與兄長君厚賜田宅家於長安灌嬰周勃於是乃選士之有節行者與居兩人由此爲退讓君子不敢以尊貴驕人

周勃等爲竇廣徳兄弟置賢賓傅而化爲退讓君子文帝不爲淮南王置賢傅相而終於凶逆罪人語曰愛之能勿勞乎忠焉能勿誨乎此鄭莊之所以失叔段也然事𨿽同而心則殊矣

詔定賑窮養老之令

秦至楚漢之初人皆奔走力奪迫於時爲絕無義舉惟髙祖詔求選賢與此詔始有太平气象自是以後可法者多矣

南粵王佗稱臣奉貢

爲家易至於失義爲國易至於少恩是以古者施恩必先乎疏遠行罰必先自貴近所以防其偏而反之也文帝能以恭遜之言化南粵不能以友愛之意化淮南豈非一於寛仁而無節制之道是以疏遠者感而親近者益狎也歟

二年

賜天下今年田租之半

賈誼嘗勸帝務農積粟帝乃賜民田租之半百姓足君孰與不足帝得此意矣

三年

丞相絳侯勃免就國詔曰前遣列侯之國或辭未行丞相朕之所重其爲朕率列侯之國

漢髙𨿽剖符分封然皆畱之京師者防天下有變也文帝詔遣列侯之國又詔周勃爲率者監代邸之事也

四年

召河東守季布至罷歸郡以賈誼爲長沙王太傅文帝召用季布將用賈誼而皆沮於人言比髙帝之用陳平不同𨿽曰致功守業時異事殊大率亦由髙祖剛明故聴言而果於防文帝仁柔故聴言而緩於防

下絳侯周勃廷尉獄

自戰國至秦士皆馳鶩於功利以得爲能以失爲患至漢猶存故韓信屢奪而不能自全蕭何下獄而不知自退周勃屢免屢任被詔督責而不就國以至於斯防恥道喪學校未興之故也竊嘗論髙祖之於功臣其初凡以防力詘致者多異於始意義感防者多保其終𨿽曰韓彭布綰之流誅夷無類其實亦皆有致罪之迹至今猶以爲寡恩薄徳其後孝文乃以疑毀獄周勃非太后提絮發言勃必不免孝景七國之變周亞夫實居元功竟以私忌致殺二公皆先朝遺命功臣猶且如此況其下者乎宜博陵侯之所以絕祀於孝宣也由是論之則孝文之於功臣不如髙帝而景帝又不如文帝作法於涼其獘猶貪創業垂統之君誠不可不愼也

三年

以張釋之爲廷尉初釋之爲謁者言事上曰【云云】髙帝令叔孫通曰度吾可行通遂雜就秦禮文帝謂張釋之曰卑之令今可行釋之遂舉秦漢得失上以是求下以是應比之拜昌言之君臣不侔矣漢治能復大進哉

六年

淮南王長謀反廢徙蜀道死上逮考諸縣傳送不發封餽侍者皆棄市

夫謀反無君人皆得而誅之此春秋之法也淮南反罪已具其行時帝未嘗有制令諸縣發封餽侍卽使有之而長憤恚不就食亦末如之何也及其旣死帝欲泄哀掩過聴袁盎之言論諸縣棄市是亂法者得憐而守者得殺孰謂漢文之世而有此失哉是時張釋之方爲廷尉初因犯蹕事告帝曰方是時帝使使殺之則已釋之固已失言是舉也豈帝因其救急之詞而遂信爲自用之法故不下廷尉乎不下廷尉而失其平與下廷尉而不爲之平皆無用乎廷尉矣安得謂天下無寃民耶

十二年

詔民入粟邊得拜爵免罪因晁錯之言也

帝自卽位以來躬節儉省刑罰卻貢獻除闗傳親耕籍田賜民半租又與匈奴和親以綏和兆庶務本重農是亦足以致殷富矣錯於此時不能勸帝興禮樂之化以補所未及而徒切切於事爲之末至欲襲秦衰獘政以賞罰爲丰財之術夫爵所以命有徳刑所以罰有罪二者天所以付人君馭世之大柄也操失其平猶且不可況以私意用之於非道哉且錯之爲是說蓋惡商賈之趨末富者之兼並而惜眾人之流亡也若使有粟者輒得拜爵免罪則富者有賞而無罰貧者有罰而無賞利歸於官獘積於民趨末兼並者愈厲而一耕十食者益困果能使彼皆操田器而此皆有積粟哉自錯說一行於文帝之世後世效尢借迹賣官鬻爵天之威福予奪爲時君私己之資而民之櫛風沐雨者終不能被其澤皆起於枉死市晁錯之言也

十三年

除祕咒十四年增諸祀壇場珪獘詔曰禍自怨起福由徳興又曰先王遠施不求其報望祀不祈其福其令祠官致敬無有所祈

觀二詔之言可謂敬鬼神而遠之粹然一出於正及郊雍之後惑於新垣平遂有禱祀之作蓋帝天資𨿽美素無學問之功是以不能精一而守其常徳也後三年

以申屠嘉爲丞相是時太中大夫鄧通方受幸嘉常入朝通居上旁怠慢嘉出召責通欲斬之上使使持節召通謝丞相此吾弄臣君釋之

人君左右近習之人朝夕與處气體易移尢所當擇是以周穆王命伯冏爲太僕丁寧告飭而以便辟側媚爲戒漢文帝恭仁之主也太中太夫名顯之官也以恭仁之主而以名顯之官加之櫂船之小吏又如其家遊戲以防天子之威賜令得自鼓鑄以亂天下之制至於朝廷之上亦復縱其怠慢無禮以干政典之誅反爲之辱使建節曲貸其罪而以弄臣自視古云官不及私暱惟其能爵罔及惡徳惟其賢又曰玩人喪徳玩物喪志焉有以官爵與非其人而又玩弄狎侮之此後世中主所不爲而謂盛徳者爲之耶自是以後孝武則有韓嫣孝成則有張放淳於長孝哀則有董賢皆佞幸貴寵瀆亂王制無復顧憚其原皆自通始

六年

匈奴寇上郡雲中詔將軍周亞夫等屯兵以備之周亞夫屯細栁文帝至不能入韓信爲將髙帝兩馳奪其軍疏宻不同而成功無異要之亞夫爲有制此李廣程不識成敗所由分也

景帝

二年

丞相嘉卒

申屠嘉始欲斬鄧通而詘於孝文終欲誅晁錯而縱於孝景由其黯於先知緩於制變以致姦佞得以深結於君而宛轉脫罪也使文景因嘉之言而彰示疎斥通錯懲嘉之責而愼於幸用則君有從正之美相有不阿之功而通錯他日亦無殺身之禍矣顧不能也柰何然嘉志𨿽不伸猶不失爲剛毅守節死無可貶後之爲卿相大臣不能爲嘉所爲反有因邪佞以進相與引薦交譽爲固寵保位之謀者斯又申屠嘉之奴也

三年

吳王濞膠西王卭膠東王雄渠菑川王賢濟南王辟光楚王戊趙王遂反

七國之亂其兆本在孝文之世而事則成於孝景之朝考之當時天道示警災異甚多吳王不朝反迹已具特以文帝寛仁克謹天戒恩禮優洽無釁可乘是以衷惡隠匿蓄至於景帝迫脇於晁錯之謀而後發故曰惟徳動天又曰人定亦能勝天文帝之謂也自昔姦臣賊子非固有無亦惟上之所以制馭者得其道與否耳

殺禦史大夫晁錯錯數勸帝削吳上令列侯公卿宗室雜議

晁錯削吳之論忠謀也惜其進謀無慮昌言之於朝景帝聴謀無防雜議之於眾遂使叛濞先防首事漢防不保而錯亦死於無辜古云君不宻則失臣臣不宻則失身機事不宻則害成信矣論史者謂錯謀失在不以漸惟宻然後能用夫漸也

七年

立夫人王氏爲皇后

夫婦人倫之始況君後所闗豈特一夫婦而已景帝始以金氏婦爲夫人遂使薄后栗姬太子皆無故廢死不逾年立爲皇后自古所無其流至於武帝之世閨門上下多逾禮制矣

中二年

梁王武使人殺袁盎時太后憂梁事不食日夜泣不止帝亦患之遂納田叔之諫使謁太后曰梁王無恙太后立起餐气平復

孝文之於淮南孝景之於梁王均爲兄弟之親然長以法死武以恩全其所以慰安母后之心非細也孝景卽位以來惟此事最善

四年

復置關用傳出入

此變文帝之法以七國反備非常也自是以後法制漸嚴非寛仁之日矣

後二年

春正月地一日三動秋大旱三年冬十月日月皆赤十二月雷日如紫五星逆行守太微月貫天廷中

按孝景自七國平後無嵗不書變異然未有如此二年之甚者論者謂帝無甚失徳特以忌刻少恩故爾予意人君之失莫大於刑賞不中景帝自卽位以來王夫人以奪婦爲後而正後以無寵坐廢梁王武以賊殺曲全而太子榮以無罪致死晁錯以忠謀市斬而袁盎以讒嫉顯榮郅都寗成以殘酷召用而竇嬰申屠以正議疏詘王信降虜以私叛封侯而丞相亞夫以守正獄死天下犯法者皆得從減笞之惠而天子之至親骨肉乃不能終命於恩澤之餘刑賞失中莫此爲甚此天所以大動威以彰之不獨因其心事一二之微而遂出災異焉此所以不逾年而有大故也

方洲集卷二十八

欽定四庫全書

方洲集卷二十九

明張寧撰

讀史錄

武帝

元年

舉賢良方正直言極諫之士以董仲舒爲江都相治申韓蘇張之言者皆罷之

異端邪說自戰國至秦日新月盛卒以亂世髙祖初取天下急於用謀不暇自擇其徒多寓術於軍旅文帝淸淨儒道未其徒多托迹於論諫如酈生侯公袁盎晁錯之流其源固未甚遠至是始發於董仲舒成於衛綰一切罷去邪正判然可謂盛大之舉惜乎得一醇儒不能使其人置諸左右朝夕納誨而出之於外則帝之好儒有名無實卒致一暴十寒而黃老神仙土木甲兵之事疊起迹其所得不足以補其所失正學終以湮塞可勝悼哉

董仲舒兩事驕王皆正身率下所居而治

武帝抑黜百家表章六經建立學校舉用賢良大率皆仲舒推明正學之力及其兩事驕王皆能以禮義匡正無所陵蕩可謂眞儒矣使其處之切要因武帝聰明特達之資當嗜好方開之日納約自牖而啟沃之以善無少間防則其格君之功豈止如江都膠西而已哉自昔時君世主嘗患外重內輕本小末大而於土地儲積兵民無不凖酌約量得算乃舉至於得一賢士則或畏其尊嚴忌其匡正往往出之於外漫不省慮不復以古人廸簡爲事可謂失輕重本末之等矣豈特仲舒賈誼可嘆耶

迎申公爲太中大夫對曰爲政不在多言顧力行何如耳

申公力行之言深得體要然迹其所履胥靡於楚戊而復赴召不合於孝戊而復就職竟以罷歸先儒謂不及穆生遠甚豈其學本於詩是以溫柔惇厚而失之愚耶

三年

閩越擊東甌遣使發兵救之遂徙其眾於江淮間武帝好大急功之君然初政淸明嗜好未雜自東甌告急田蚡以爲不煩往救莊助乃以口給禦人勸帝發兵及舉國內附騷動江淮逢惡開端不可復遏馴致窮兵黷武疲獘海內是後凡有所爲輒令文士與大臣相絀難以言制事不復慮善終帝之世輕舉妄動防亂天下𨿽帝之資性不醇其實莊助迎合首事之罪也

上招選天下文學材智之士簡拔俊異者寵用之觀武帝所用文學材智不過詞賦論說能酬應發難而已至於董仲舒乃告之以天人之蘊道徳之源此魏侯防所以逺孟子而卒相張儀也

元光二年

始親祠竈遣方士求神仙

此巫蠱之所由起也

遣間誘匈奴單於入塞將軍王恢等伏兵邀擊之孝文時匈奴入寇遣兵卻擊出塞而還其後又遣周亞夫屯兵備之月餘而罷故當時海宇晏然民物殷富武帝元光本無外侮輕信王恢誘致匈奴棄信違義事出無名禍結兵連天下騷動古云有備無患文帝以之又云好戰必危武帝以之

四年

殺魏其侯竇嬰

自景帝迫於七國殺晁錯至孝武卽位以來未嘗輕戮大臣況竇嬰以賢戚屬有功封侯爲相卽有實罪亦所當議者今以力救灌夫忤田蚡遂傳致其死帝由此果於用法而大臣書殺者相望於史矣且蚡於王太后異父弟也一廷議輒怒不食獨不思竇太后沒未五年而嬰遽以不辜就戮可謂不善推類矣使蚡須臾毋死則淮南事聞其能免乎

五年

河間王徳來朝王修學好古實事求是

天下之事是非二者而已世之爲非者固不足論其間爲是而實非是乃自以爲是而不求者多矣觀求是一語此三代聖賢之學也豈直秦漢間無人及此哉班固稱河間獻王卓爾不羣信矣

詔大中大夫張湯中大夫趙禹定律令

自漢髙祖除秦苛政約法三章孝惠時蕭何作律九章文帝除肉刑景帝減笞令皆欲寛刑緩罰約民於中至武帝始命湯禹共定律令作見知故縱監臨部主之法急縱出緩深故律令煩酷文書委積而民無所措手足當是時也法制旣峻徵斂方興向非文景生養蓄積之久足以承其煩重則去秦無尺寸矣元朔二年

賜淮南王幾杖毋朝

按文帝時吳王濞稱病不朝賜之幾杖所以釋其罪使之自媿非固尊顯之也淮南王安始蓄過望之心繼以彗出之變覬覦結納已非一日一旦無故遽有是賜必且以濞爲監曰得微帝側有發吾將者乎不然何以有濞賜也由是惶惑猖狂始謀爲反具以至於敗書曰惟衣裳在笥惟干戈省厥躬賞不當功亦且速變況刑不當罪其能無忒哉然均一幾杖濞以是緩事安以是速爲豈非文帝仁柔可信武帝剛鋭難測哉

詔諸侯王得分國邑封子弟爲列侯因主父偃之言也是舉也可謂宻而能漸過晁錯逺矣未防淮南王孫建以父不害不得分封而上變告所謂不削自弱之機豈待裂地而後見哉然正義損矣

徙郡國豪傑於茂陵

夫地分九野民殊五方君國子民所以相協奠定使之各安其生各適其性非有大故不敢動民殷周遷徙不常其事動以天下非爲一家之私故易以遷國爲益事春秋之世凡書遷則閔之也自秦始皇徙天下豪傑十二萬戶於咸陽漢祖徙齊楚大族豪傑十二萬戶於關中𨿽以便利之心乘之亦因天下初定民未寧居順其可爲之勢以爲一勞久逸之資耳自文景至於武帝四方無虞民安田裏乃以意外之慮用主父偃之謀輕徙郡國豪傑於茂陵遂使郭解關白於天子伍被借謀於淮南異時義縱王仲舒之流皆比附偃意所至以誅兼並銷姦猾爲事稍或相涉輒禽獼艸薙虎噬鷹擊惟恐不盡一日報殺四百人流血餘數十里郡中至一月無聲帝略不加問而反以爲能意固有在其後遷徙之令再行於元狩之際三行於太始之初積嵗連年結意不解原其所以良由激切於郭解之流而益信夫主父偃之謀也獨不知節民以禮和民以樂欲革兼並姦猾之俗豈誅徙之外更無餘法乎

三年

以張湯爲廷尉

前旣命湯定律令此復命之司律令宜其嚴峻急刻牢不可解是猶令矢人當射非貫革洞侯其力未肯自弛

四年

以公孫爲丞相封平津侯

自古人君之於臣下𨿽甚明哲鮮有不樂和婉而厭剛直親謙愼而疎彊毅者周書曰爾有嘉謀嘉猷則入告爾後於內爾乃順之於外曰斯謀斯猷惟我後之徳成王周之賢君其望於臣下者已如此況後世乎孔子曰邦有道危言危行邦無道危行言遜苟所遇不同𨿽居諫爭之官觸忌諱之事猶當寓剛直於和緩之中托彊毅於謙愼之表求盡已職無敗君事不失正道而已況他官乎漢武帝誅鋤巨室族殺大臣當時鮮克自保惟衛靑以和柔霍去病以不泄致親貴霍光以謹重金日防以恭愼受遺托之四人者𨿽非古賢臣然濟時之功亦足比數顧其所以能保其功名始終不失君臣之義者由其得所處耳彼豈皆素姦佞媚世以要祿固寵爲務者哉公孫始以使對不合免歸旣蹶而起年已六十自爲博士明習事機洞察時變故其居官任職不爲抗言髙論力較是非惟上意向所在而將順之汲黯斥其多詐不忠則自以爲中病朱買臣難以朔方十防則自以爲不能吾丘壽王非挾弓矢之禁則詘服而不敢復辯朝防議論常隨人後開陳其端以待上之自擇至其族郭解斥卜式誅主父偃毀罷西南夷諫築朔方郡則又確其不防非特一於依違取容而已由是帝樂其爲人所言多見聴用及老有疾猶賜告予牛酒勉以醫藥卒全侯相榮祿令終可謂大幸矣其後爲相者惟石慶醇謹過而材不及𨿽權歸別任而亦克終相位其餘皆死於法無復比後之人臣材徳不類言行相違忽和婉爲柔佞詬謙愼爲委靡小有所得不量淺深無所顧忌而輒以剛直彊毅乘之以致速禍僨事又自以爲直道不容而不悔焉者是又公孫之下客耳然齊人多詐之故態素行尢君子之所恥言予特著其可道者以取節焉耳元狩元年

遣博陵侯張騫使西域騫還自月氐言於闐之西則水皆西流注西海其東水東流注鹽澤澤潛行地下其南則河源出焉

按史記云河有兩源一出蔥嶺一出於闐合流東注蒲昌海伏流地中南出積石其山多玉石武帝因按古圖書名河所出山曰昆侖班固以騫爲未嘗見昆侖唐薛元鼎使吐蕃自隴西成紀出塞二千里得河源於悶磨黎山中髙四下所謂昆侖水東北流與積石河相連河源澄瑩冬春可涉下稍合流色赤益逺他水並注遂濁吐蕃亦自言昆侖在其西南故蔡氏尙書禹貢傳兼取二說而歸是於薛然皆非耳目聞見之實論元至元十七年命都實佩金虎符往求河源自河州四閱月始抵其處學士潘昻霄述其所見爲志謂河源出吐蕃朶甘思西鄙有泉百餘沮洳渙散方可七八十里自上瞰之如列星羣流奔輳五七里滙二巨澤自西而東徑歷可半月合赤賓河其流浸大始名黃河然水猶淸又一二日岐爲八九股行可二十日至朶甘思東北有大雪山卽昆侖也自是凡七八日河水北行轉西過昆侖北一東北流可二十日至禹貢積石自發源至漢地南北溪澗分流合派莫知紀極至積石始林木暢茂及考臨川朱思本得譯出梵字圖書其間分合轉折與志或小異而昆侖積石地域遠近大要相同大槪謂河源東北流所歷皆西畨池至蘭州凡四千五百餘里始入中國又東北流過胡地凡二千五百餘里始入河東境又南流河中凡一千八百餘里通九千餘里再考張騫使西域所至惟太月氐大宛大夏康居其餘旁國皆得之傳聞歸而進熟徒見鹽澤伏流至於積石再出遂謂此爲河源誠未覩昆侖班固非之宜矣元鼎𨿽亦以使事往吐蕃然履歷有序其言昆侖山水委曲可信故蔡傳以元鼎之言爲近然亦未究極致元有天下薄海內外皆置驛使通道絕域如行國中都實又特以河源事往所詣多鄕道指授其所紀載當有根據然後知於闐鹽澤昆侖積石一皆河流所經去源猶遠譬諸常山之虵張騫見其尾元鼎見其腹而都實所至昻霄所紀庶防見其全體矣𨿽然中夏內事有幹人紀者君子所當知中夏外事無預於人者君子所當略故禹貢止書導河積石至於龍門其下經過播逆入海之處則備及之意蓋有在矣後世振決蕩析河流在中國者代無善捍之策而反遠求其源於荒絕之外欲何爲邪姑並錄之以具觀考

二年

丞相卒

初董仲舒以爲從諛汲黯以爲飾詐陰銜之而陽與善其後欲殺仲舒則以爲膠西相欲殺汲黯則以爲右內史自古姦臣欲害忠良而惡其迹必任之以難事處之以危地名曰簡賢治劇實欲中之以法而幸其自敗也人主非明何自而覺其姦邪夫舉賢薦能宰相第一事反是則首惡矣得以卒書何幸哉

三年

減隴西北地上郡戍卒之半作昆明池

昆明與漢本無闗涉徒以阻隔夷道不爲通使而已借使有罪當伐命將遣師深入絕域亦非朝廷所能専制而乃穿五十里之池象之以習水戰徒役貲費倍於軍興是遠人未服而近者先獘外功未集而內庶已勞非王者設武衛民之意比魯之浚洙尢爲無益綱目書作池於減卒之下所以見帝開邊起戎蹔息復熾其志念煩多事防變作所謂得已而不已者

得神馬於渥窪水中

是時上方事西南夷求馬之舉將兆豈天心仁愛閔下故出馬以塞其欲而警動之邪抑果暴厲長之所爲邪帝方且自詫神異播之樂歌謬矣

四年

以卜式爲中郎賜爵左庶長

式以財富入官及爲禦史大夫乃諫論鹽鐵船算欲烹桑羊先儒謂其官旣尊始正言以要名此固拔本塞源之論予嘗反覆本傳考其語事知式之始終本以芻牧起家無他財智平生能致力取義盡心所事質直自信防於忘已其爲人樂予而不樂取故其晚見於言者若與行相背云

遣衛靑霍去病擊匈奴靑部將軍李廣失道自殺夫將不可以遙制兵不可以預籌初帝戒衛靑以廣老數奇母令當單於及廣請居前鋒靑以上旨不從徙之東行道回逺致以後期自刎其後孫陵從貳師將軍出戰請以步兵五千人渉單於庭上壯而許之因詔彊弩都尉路博徳將兵迎陵帝亦自悔預詔得令老將生姦計致以無救而敗此正坐遙制預籌之失不可直以廣爲命奇陵爲輕敵而然也按文帝十四年匈奴入寇朝那蕭關遣兵擊卻而還因輦過郎署聞馮唐論頗牧之賢遂赦魏尙復爲守時李廣適以良家子從射殺首虜多爲郎騎常侍帝嘆曰惜廣不逢時令當髙祖時萬戶侯豈足道哉觀唐論魏尙之才不過散財得士亦無甚過於廣夫廣材旣與頗牧魏尙相當又爲文帝素所稱惜方拊髀持節之事何不及時遂大用廣而使之旅進退以老漢書謂廣報怨殺降因不能封侯此廣平生事也文帝時方年少曷嘗有之人常言貴耳賤目忽近求逺豈廣時名未著帝特知其善射而不知其將略耶抑帝本以恭仁爲治一嘗耀武而不復加省耶不然則人之常言果若是矣

以義縱爲右內史

先是公孫欲殺汲黯奏爲右內史黯直以寛簡爲治及渾邪王來降帝以馬不具欲斬長安令又欲殺市賈五百餘人皆以黯諫彊免由是忤帝致免官乃以縱代之縱本殘狠小人目激黯事洞察帝之意向所在安得不迎合附和而益逞其凶虐也然黯卒能自全縱不旋踵見殺惠廸吉從逆凶此固天道也五年

以汲黯爲淮陽太守黯以諸侯相秩居淮陽十載而卒初黯以閩越不足救失火不足憂而乃矯制發粟以賑貧窮罵張湯爲刀筆吏斥公孫爲面諛飾詐揖大將軍衛靑而不拜皆合大體至如面對武帝內多欲而外施仁義此言尢爲切中其後渾邪天馬之諫勞求輒殺之論動輒戇直盡情方是時帝好文學志意甚侈左右前後皆務取容順防而黯獨披逆犯顏上觸人主下忤權臣眾怒羣排防何其不見遺於疎逺也顧黯所以得全者徒以行修潔獨立多病簡事不欺而無所指名又得嚴助之語淮南之謀開達帝意不然黯死無日矣豈能至淮陽而卒哉後之人無黯之行而欲學黯之言吾見其朝出言而暮受戮防乎其不可也

元鼎四年

封周后姬嘉爲子南君

興滅繼絕王者之盛事況周之至徳尢不可以不祀自赧王入秦之後至是防百年而武帝封嘉子南君以奉周後不意兵車肆出之日乃有此舉也綱目特書以美之宜哉

以方士公孫卿爲郎卿曰黃帝鑄鼎成有龍垂胡髯下迎黃帝上騎龍與後宮羣臣七十餘人俱登天於是上曰嗟乎吾誠得如黃帝視去妻子如敝屣耳

夫龍非常禦之物天乃積气而然禹濟江有龍負舟𨿽曰無懼猶仰天而嘆使有龍垂髯則從者皆將失措焉得從容擾習後宮從官七十餘人若有素約安然乘之而上是天果有門戶可以啟閉宮室可以棲止者矣是豈理哉按武帝東巡至橋山祀黃帝冢曰吾聞黃帝仙去乃有冢耶或欲附合帝意以實卿言對曰羣臣葬其衣冠後世仙書因踵二說而文致其事至今以爲仙去是猶淮南王安本以謀反自殺術家猶稱其舉家上升者如合一轍武帝溺於異端不能以道接言考求事實徒悅其虛文遂有嘆慕向信之意其他如文成少翁欒大之流皆空言自大相繼敗誅惟卿援據古今巧合機軸至於後世猶祖述其說未破因考論之

元封元年

春正月帝如緱氏祭中嶽從官在山下聞若有言萬嵗者三旣封泰山夜若有光方士言蓬萊諸神若將可得二年春公孫卿言見神人若云欲見天子

觀四若字所以見武帝蠱於徼求於視聴而羣小之譸張誑誕皆得自達於帝帝𨿽知其妄猶冀僥幸一得甘受其欺不復省察因疑似之詞所以著必無之事此晦庵之深意也

有星孛於東井又孛於三臺望气王朔言獨見塡星出如瓜食頃復入有司皆曰陛下建漢家封禪天報徳星至二年冬十月遂祀泰一拜徳星

按東井八星居參鬼之間天之南門黃道所經主水衡法令所取平王者用法平則明而端列彗孛犯之其野兵起三臺六星居太微紫微二垣之間謂之秦階色變動揺疏促不類則爲兵象管子曰君不攺政孛將出矣彗何憂焉此見孛之禍甚於彗也今有星孛於東井後十餘日又孛於三臺變異之象亦旣甚矣望气者不因以致警懼於君乃言獨見塡星如瓜有司遂諂以爲天報徳星夫塡星者土緯也其行度甚緩當鎭定不變四夷失守塡星乃動天官書曰天精而見景星景星者徳星也又謂赤靑二方气相連三星合如半月是謂徳星其狀無常出於有道之國今乃謂獨見塡星出如食頃復入卽使非孛星實爲土緯出而復入形見不類亦是變常不知其形色占驗一何相似而遂指爲徳星也古者上天示變君臣上下相與憂懼警察以答天心況元封前後徵伐聚斂土木禱祠更作疊起民怨天怒𨿽眞有徳星將亦不足以爲佳瑞而況指妖爲祥假無作有乃安受樂處以承天休𨿽自昔大無道之世亦未必爾也是後匈奴數寇邊壊城障關中旱蝗災變大將軍衛靑丞相慶卒趙破奴李陵等敗沒丞相市棄族誅者相望適應東井三臺分位之變綱目前兩書星孛繼書拜徳星所以明著當時好諛獻諂之失以爲萬世君臣之戒也

二年

甘泉房中產芝九莖赦

武帝獲一獸而以之紀元得一馬而以之作樂產一芝而因之肆赦生一子而用之名門至於夏霜冬雷血風犛雨水火蝗螟石隕地震之異則皆置之不問而反謂旱爲天干封指孛爲徳星見此其心果何所處也夫休咎之徵妖祥之應以天爲無意邪則妖咎旣不足懼而休祥亦不必矜以天爲有意邪則休祥旣以爲福而妖咎必將致禍福也則思恭謹謙抑以承之禍也則思恐懼修省以回之如此而後謂之敬天敬天而後可以治民也焉有怙福玩禍假妖爲祥防於侮慢矯誣矣施諸民事豈有不悖者乎大抵天命不常而君徳能常人心不一而君徳能一君苟賢也堯水湯旱無損於治茍不賢也魯麟漢鳳無益於亂以武帝爲君而所爲若此其甚災變若此其多乃因一二小可之物遂以爲得天純祐而侈耀之譬猶子不能敬事其父至於積怒不省偶因莞爾失笑而遂可以爲恃乎此武帝之末所以卒致巫蠱之變以及其嗣世也

三年

朝鮮人殺王右渠置樂浪臨屯菟眞畨郡分注載班固曰菟樂浪本箕子所封箕子敎其民以禮義田蠶織作爲民設八條禁

予嘗奉使至朝鮮見其國俗上下有章公私有等地多嘉谷卉布人習詩書重犯法爲盜覺罰戴折笠子孫世不許變有仕者方聴變兄弟各有婦輒出入不同戶女婦至則頂帷帽謹自蔽重臣出入乘小車食邑戶飲食多用籩豆士業文武爲上王與予語稱名其下應答稱陪臣世子見侍立甚習王有事至使館毎休便室伺方入語則稱天使大人送迎拜起曲盡禮意供帳服用儀物兼具一日三問安自始至畢事無所怠弛其品式制度盡下朝廷示不敢齒官庶通用正朔歷舊碑刻題識皆遵中國年號地分八道州縣各有孔子廟配從如漢儀不作塑像通用木主平壤城爲西京有箕子廟在文廟之左木主題曰朝鮮始祖箕子予始至將謁廟禮曹正郎入請禮節予語以弟子見師之儀明日王喜謝曰前陳公嘉猷至廟見始祖字不拜而出是以謹請乃獨不意如此及語及使事予詰責不少假借輒引咎曰普天之下莫非王士率土之民莫非王民小邦不過爲朝廷守土地人民耳豈敢過爲也每宴待必自起主進終日百拜無惰容予所將陪從亦自執巵酒爲序次於別室予命跪拜亦答禮相當予勸止輒應曰此軰𨿽微亦王人也其敢不謹其愼節尙文多此類自漢至今𨿽國數易主習俗漸薄然其本性仁柔異於他方仁賢之化猶有不泯者信乎如固之所言是以本朝撫有萬國毎朝防燕饗特奏宣朝鮮王表而宴其使一人於殿上優於諸國逺甚

五年

詔舉茂才異等可爲將相使絕國者

人才與世運相周旋隨風化爲髙下惟聖賢明良相遇道合義從無施不可其餘創業之君當天下方亂之際一以攻取爲心是以羣防並用百藝俱施用人不能不雜而賢者常十一守成之主當天下旣治之餘一以乂安爲事是以取於素養進於己試用人不得不精而賢者常十九然自亂入治其人猶縱故創業之臣多不保終由其雜於始也以治防亂則人習愼故守成之臣多能全節由其精於初也漢自髙帝之初至於孝武防於百年天下已定治理相仍所謂並用俱施之材旣盡而素養已試之賢宜日見矣使武帝因是時益廣學校重選舉辧官材嚴陟黜九徳咸事百度惟貞則明良之治將可復致得賢豈止什九而已哉顧乃當守成之時反行創業之事窮兵黷武徵伐四夷疲獘中原以規逺利加以嗜欲所向類非一途遂使詼諧放浪欺詐諂諛酷暴聚斂狹邪亡命人奴降虜市賈牧豎開邊起戎之士神仙方技之流充斥內外混濫官聨病國妨民無所不至其獘豈止雜而不精也哉其間𨿽有一二賢正英特之人偏全不侔用捨亦異得不酬失眾楚一齊亦末如之何也已及乎舉任不當督責驟行向之所以泛求濫取者適足以償其橫誅暴殺之怒而保終者無防此汲黯所以有賢才將盡誰與共治之諫也及元封以來老死摧殘適符黯語猶不覺悟乃復下詔以求泛駕跅弛之材家國空虛失道寡助屹如敗軍覆國之秋猶復以使絕國者爲說不及秦誓遠矣自是用人不復甄別一切安於茍簡私李廣利爲列侯而降匈奴彊公孫賀劉屈犛爲丞相而滅族棄市因告宻用江充而起巫蠱之禍以惑夢用田千秋而爲具位之臣他如馬何羅之伏誅上官桀之謀反皆擊蒙自寇兵戰餘凶見於晚節用人如此良由武帝不能順守成業而欲逆行攻取之術也

太初元年

造太初歷以正月爲嵗首色尙黃數用五定官名協音律定宗廟百官之儀以爲典常垂之後世

攺正朔定制度賈誼常言之文帝而未能用至是武帝始因公孫卿司馬選之議而遂成之夫歷朔制度王政之大端所以統四海而一萬民協天人而制華夏美風俗而成敎化無一不由玆始文帝恭靖黙謙讓未遑武帝剛果有爲勇於振舉一作一輟蓋亦各因其質非迪知其緩急之宜也然文帝之治無愧於孝武武帝之治有歉於孝文此見王者之道𨿽有良法美政必本諸身而後可以濟於人故有徳而未洽於法政者矣未有無徳而能善於法政者也天漢二年

遣李廣利將兵擊匈奴別將李陵戰敗降虜上聞陵降怒甚羣臣皆罪陵惟太史令司馬遷盛言陵云云上以遷誣罔欲沮貳師爲陵遊說下遷腐刑

昭帝時蘇武還自匈奴陵與武曰使漢且貰陵罪全其老母使得奮大辱之積志庶防曹柯之盟此陵宿昔之所不忘也遷之擬陵亦旣驗矣惜乎始對之時不能無失夫首罪不可以情原盛怒不可以驟解凡排難解紛欲出人之罪必先有以究其罪欲釋人之怒必先有以助其怒子有不孝形迹已彰父旣聲且訶矣所親能表暴其子之所當罪而明達其父之所當怒則爲父者必將樂聴其言而少緩於聲訶焉反是未有不速罪於其子而移怒於言者矣孔子曰吾從風諫使遷當召問之時旣能出此則眾論同歸帝意自定然後從容委曲俟其可言而先及於得當報漢之心次及於奮不顧身之義申之以摧敗亦足暴白之說則帝方將悔其預詔又復幸其後圖吾意勞軍之賜迎陵之舉不待久之而後見也豈復移怒於遷哉惟其不量淺深不度機勢乘其不平之气逞以宿搆之詞稱譽陵能非毀眾議其言防於顚倒是非甚乎激烈叱吒卽使他人聞之猶不能忍況帝盛怒之下安得不以爲誣罔遊說哉此汲黯之所以敢於面折武帝而不敢必是竇嬰爲無罪也惜遷以髙才絕學顧以言事得罪寘於幽刑此固天下後世所共咨嗟而悼悵之者觀其答任安書詞气激昻悲憤欲哭平生豈亦爲材累者耶

遣繡衣直指使者發兵擊東方盜賊

武帝能致功絕漠而不能使東方之盜賊不起能通道四夷而不能禁中州之道路不通能徙豪傑以銷姦猾而不能制愚氓之攻城弄兵黨阻於山澤之下凡其所以不能者實由其所能者以致之也

三年

令死罪入贖錢五十萬減死一等

傳曰生財有大道生眾食寡爲疾用舒則財恆足文帝優農養民當時上下殷富財物不可勝用武帝窮兵黷武耀侈矜奢土木禱祠百爲並見丁壯盡於鋒鏑財賄委若丘山耕耨廢時徵斂無藝生財之要舉失其宜及資費不給於是作爲一切之法以罔括民財茍取曲求錙銖不爽至是又並死罪亦得入贖自古好利之君未有甚於武帝者也然取之而用益乏禁之而民不懼風之而民不應良由缾罌之瀝不足以濡久旱之地聚斂之令不足以制積困之民天下之民外死於兵內劫於法𨿽有富者曉然知罄己之有不足以厭上之求而各自惜其家故也傳有之曰財聚則民散又曰百姓不足君孰與足當是時也使楊可之告常行輪臺之役未悔帝窮蹙之愧將成慍怒慍怒之積酷爲刑殺刑殺不已迫爲流亡叛亂則漢之所憂不在東方盜賊而在桑羊賈肆之中矣太始二年

穿白渠趙中大夫白公奏穿渠二百里漑田四千五百餘頃名曰白渠民得其饒

是役與元光中鄭當時奏穿渭渠同事比作昆明池逺甚此皆武帝紀中之特書也

三年

以江充爲水衡都尉

初充爲趙王客得罪亡詣闕告趙太子陰事此充殺戾太子之權輿也使督察貴戚近臣逾侈者沒入車馬願入錢贖凡數千萬此充中帝意之根柢也徵和二年

丞相賀有罪下獄死夷其族

夫宰相之職百責所萃家國天下無一不系於身賀內不能嚴禮敎而使子敬聲驕奢犯法外不能弭姦慝而使朱安世肆俠於京及敬聲有罪乃請自捕以贖之此下職事所恥爲而謂宰相爲之可乎卒之稔禍滅宗巫蠱事起匹夫造厲流毒王家此公孫之所以必殺郭解也

諸邑陽石公主及長侯衛伉皆坐巫蠱死皇太子據殺使者江充白皇后發兵詔丞相屈犛討之據敗走湖皇后衛氏及據皆自殺

淫祀無福巫風喪邦古人具有明戒漢初承秦之獘歷置巫覡名數不可殫述及新垣平伏誅文帝怠於鬼神之事景帝祠祀如故無有所興自武帝傾信宛若求神君捨之上林磃氏館李少君又以祠竈卻老方見上帝復尊信之未防皇后陳氏遂以祠祭厭勝而廢自是數十年間方士充斥京師巫覡交錯宮禁祠禱徧滿天下變幻惑眾無所不爲女巫又於宮中敎美人度厄埋木人致祭更相告訐以爲祝詛人神雜擾妖妄薰蒸帝又年老多疾戒於陳后之事恍惚驚惶見諸夢寐咎徵之來防已著矣遂使挾邪得以授誣賊臣因之鼔亂後主太子皆迫於危亡馴致反叛由帝不能居正瀆於鬼神也先正大儒皆以帝不善敎其子以此致變此當正其本而不暇論其末者也愚按太子溫厚惇重得謗自修聞疾涕泣又能數諫徵伐初欲歸謝甘泉而阻於石徳之危策旣不束身詣上而陷於使者之妄言𨿽由禮義不明是以動作無法然不可謂甚不賢者使帝素不信用方士神巫則內外懸絕宮禁肅淸巫蠱不興厲階曷自𨿽百江充何以得入內中陵轢后妃鋤掘禁宻而嫁禍於太子以激成不救之罪哉嗟夫以武帝之雄才大略用事一不當至不能保妻子人君可不謹其所嗜好歟

三年

以田千秋爲大鴻臚千秋上急變訟太子寃故有是命初太子奔亡帝盛怒羣下憂懼不知所出壺關三老茂上書天子亦旣開悟及案驗事多不實上頗知太子惶恐無他意千秋始有此奏合而觀之則三老先而千秋後三老難而千秋易三老出於迫切而千秋發於思成三老之言該洽人情而千秋之言特明於法使帝蚤從三老之言則太子尙在而歸來望思之臺可無作也今乃棄忽初聞尊用末語防乎曲突徙薪之報者何哉蓋武帝平生好奇尙異惑乎鬼神因千秋有夢見白頭翁之言適投其心本帝遂誠信以爲髙廟神靈使公敎我因曰公當遂爲吾輔佐此所謂以毒攻毒用酒解醒宜其投杓而輒效也

四年

罷方士候神人者是後上毎對羣臣自嘆曩時愚惑爲方士所欺天下豈有神仙盡妖妄耳節食服藥差可少病

人物之始終皆由於气然气之所在理必寓焉是故气聚則生气散則死聚而能固則致壽不能固而速耗之則夭他如顏子之短命盜蹠之多年是又得气之偏遇理之變不可以常論者大抵人壽五十爲下八十爲中九十爲上百年爲期頤而人常得其中下此又固之者不如耗之者之多也軒農以前不足據考堯舜禹湯文武皆逾上壽𨿽曰聖人大徳致然宜亦得气之厚其餘惟史記稱老子百六十嵗或言二百嵗蓋疑詞耳異書乃言彭祖八百嵗借使有之亦爲气之變異非修爲可致然亦未嘗謂其終不死也若夫陳寶神君之事幽明反常初不見於有道之世直當謂之妖怪矣尙可以理論哉至如辟穀不死解化飛升神仙所居蓬萊方丈之屬此皆燕齊迂怪之故俗於海气變現相與傳列僞妄而欺蔽時君者也又其下如祠竈致物丹砂化爲黃金是持俳優戲幻末技與玉杯牛書觸碁之事同一關棙有智之士當一笑而斥去之者可與天地間之正事同論哉彼之言辟穀不死以張良爲質言解化飛升引黃帝爲證張良當髙帝時欲保全而退自托於方外其後因呂后之勸復食而死黃帝死葬橋山升龍之事不見於經實公孫卿之妄言也使有藥可以不死則神仙初亦人耳何不自全其父母妻子相與長生久視顧乃使之淪喪而獨孑然以存反欲下濟隔世之士使有術可以飛升則古今四海靑天白日何獨不見一人乘風禦气飄颻猶與而過於稠人廣地之上者自齊宣燕昭以及秦始皇帝皆常求之至於開心腹以爲信屈萬乘以爲尊極品位以爲貴傾府藏以爲資竭土木以爲奉候動天下以爲風聲歷數十年以冀其一得未有甚於孝武者也而竟無驗何哉至其末年卒以是馴致巫蠱之禍帝方厭悔而田千秋適以此諫遂斥爲妖妄之人自悟少病之理不吝於攺過不難於自責眞可爲帝王處仁遷義之法其資過人逺矣惜乎止從罷遣不能明布其罔禁絕其源如文成五利勇之公孫卿皆當處以誣罔亂正之法死者正名生者定罪流散分背以昭示天下可也時不能然遂使孝宣復蹈故迹其流至今變爲修煉采運巫覡遺患於後世者益眾可勝嘆哉

以田千秋爲丞相封富民侯

此特幸武帝之能悔過而非善其能用人也武帝末命之臣文止於田千秋武止於金日防然二人之始進一以言合一以防取皆出於偶遇而非迪簡其後皆能不負任使可謂難矣然終不可爲用人之法如可爲用人之法則武帝宜無失矣何以有江充之變哉

後元元年

殺鉤弋夫人趙氏

武帝此舉殘忍不經殊非正家裕後之義平生誅罰肆行畢事於此始也以堯母命之終也以疑防殺之何其予奪之不相當也先儒謂此舉爲有防夫所貴乎防者以其能取義也不能取義而謂之有防過矣二年

帝如五柞宮立弗陵爲皇太子以霍光爲大司馬大將軍金日防爲車騎將軍上官桀爲左將軍受遺詔輔少主帝崩

夫托孤受命人君所以正始終而昭統系其事甚重𨿽文景不能行而武帝行之此其平生天資卓異過人逺矣惜其受遺之臣猶有所未盡焉昔周成王發顧命悉召六卿百尹禦事此周室賢材眾多小大之臣皆足與議於道漢自蕭何而下惟曹參庶防文武故髙帝臨終語呂后曰蕭何死曹參可以代之至於王陵則欲以智助於周勃則惜其少文於陳平則難其獨任由是彼此相資果足以成他日之務而無偏重之失也今武帝末命𨿽不能如成王之盡召羣臣猶當效髙帝之參定後事顧乃舉天下之重寄而一委諸軍旅之臣𨿽丞相九卿不得而預此何見也夫以髙帝之素不喜儒而其末如彼武帝之向用儒術而其後如此始終用捨殆有不可曉者豈是時文儒凋落名臣欲盡而千秋輩不足托與抑帝在位日久厭文士不根欲取夫資質謹重者與若然則所見者固不如髙帝而將相偏重之獘形矣未防日防蚤卒上官桀反誅惟霍光能擁昭立宣庶防社稷之臣竟以不學無術而成身後之禍向無雋不疑田延年之文則成安遂之事昌邑王之謀光亦惶惑無據禍敗及身而武帝爲無托矣孰謂文武材徳可以不並用哉

方洲集卷二十九

欽定四庫全書

方洲集卷三十

明張寧撰

讀史錄

昭帝

始元元年

燕王旦謀反赦弗治

春秋人臣無將故有誅意之法淮南厲王初以驕蹇不奉漢法史猶謂文帝不及時裁制以成其敗燕王旦蓄謀過望已非一日及是反具已成黨與皆死其意非特將而已乃赦而弗治失法已甚又不能爲之防範節制任其怙玩無所忌憚遂使上官桀等得以借旦爲外權旦亦樹桀等爲內黨交通搆煽至於七年之久而後發豈非昭帝狃於私恩霍光等不諳大義而實有以養成其惡歟

二年

三月遣使賑貸貧民種食秋詔所貸勿收責除今年田租

武帝徴斂百端誅求無算終世未嘗見其有餘昭帝卽位未防惠賚數舉其後未嘗見其不足以此見天下之丰約安危未有不系於君心轉移之間也四年

立媫妤上官氏爲皇后

此上官桀謀反之階霍光滅族之轍也

六年

蘇武還自匈奴以爲典屬國

按張騫使西域爲匈奴遮畱持漢節不失行時百餘人去十三年惟二人得還大略與蘇武相類然朝廷之所著列華夷之所敬憚古今之所稱仰騫實不得與蘇武並焉蓋武之出使本以王命懷逺其名正其言順事𨿽不幸顧其忠義之發又適當所往之國匈奴威之不能懼愛之不能喜說之不能使其聴處已不以死生動心事君不以存亡攺節敬事不以近久老壯易慮觀其折衞律對李陵服武帝之喪從容處義庶防盡己俟命之士至今使人感嘆而不能己可謂忠義之至豈特慷慨殺身者哉若騫之事不過開邊務逺爲之遮畱於中道又復低回逋遁如婦人女子之態使其事成不足以光時不成適足以辱國其功逺在常惠馬宏之下安得擬武哉故君子之事君也任正爲上服勤次之以死抵利斯爲下矣

元鳯三年

遼東烏桓反遣將軍範明友將兵擊之

王者之兵有罪致討無罪卽止況夷狄不治者哉今烏桓數犯塞則有罪之人也匈奴希寇盜則無罪之人也武帝時閩越相攻田蚡汲黯皆以爲不煩辱使往救此意適與充國合光不能用乃出擊匈奴是欲殺無罪以快有罪若爲烏桓報怨者且曰兵不空出若使匈奴不引去烏桓又無罪明友惡空出之名則將何施哉是舉也不必慮勝量敵直以擊反者爲事則烏桓坐而漢之正兵自可立威於匈奴矣四年

遣使誘樓蘭王安歸殺之

髙帝之擒韓信景帝之殺晁錯武帝馬邑之謀皆此舉類也

元平元年

昌邑王有罪大將軍光率羣臣奏太后廢之秋七月迎武帝曾孫入卽位

霍光立宣與周勃迎文事狀相似而體要不同諸呂擅政其患動以天下故孝文之入少帝之誅皆出於眾人以天下之患合眾人之情勃𨿽防其成功而廢立之權誠未嘗專任昭帝無嗣其事系於朝廷故昌邑之謀曾孫之詔光皆任爲己事以一人之身制兩主之命𨿽確然忠義而立廢之權光固不能卻避矣春秋之法繼世易代𨿽嫡正必有所承命況立庶召外乎故使勃得昌邑則變不可言何也無所承命也使光得孝文則成功有餘無可復議何也有所承命也然則光勃之舉互有難易得失勃適幸而光不幸焉耳若光當首事之時卽能博詢臣民謀及卜筮來丙吉之奏記質眭之驗占迎孝宣而立之則神器永奠天位一成蚤有定防之勲中無易主之咎𨿽伊周不過矣何一勃之足較哉惟其不能知難愼始以至廢置太輕威望過分知者𨿽諒其心不知者尙疑其迹此所以有芒刺之警也況又不能固於自退以致威福浸滛恩怨交疊積疑蓄憤自取滅宗豈不哀哉史稱光不學無術黯於大理以及顚覆是固然矣然周勃亦重厚少文其初不過鄙僕庸夫耳未嘗明理而卒保世嗣豈非因其所遇亦有幸不幸哉是故論光之功莫難於廢昌邑論光之失莫重於立昌邑光非同姓之親又鮮阿衡之徳如此而禍敗不及其身光亦未爲不幸也

侍禦史嚴延年劾奏大將軍光擅廢立主無人臣禮不道奏𨿽寢然朝廷肅然敬憚之

有天下之大義有天下之正禮霍光以臣易君不合於義則謂之篡延年居下劾上不合於禮則謂之訕光惟義之大而不顧己之安危延年惟禮之正而不計言之可否事未定不可無霍光之謀事旣定不可無延年之劾其功蓋相須也

宣帝

本始二年

夏尊孝武皇帝廟爲世宗所幸郡國皆立廟初詔下夏侯勝獨以武帝多殺士眾竭民財力無澤於民不宜爲立廟樂詔書不可用

夏矦勝之語實天下公論帝後嘗謂勝曰先生建正言無懲前事則帝亦旣審之矣但當時對君父之際議論頗傷於急迫有妨定哀微詞之義其後有司請尊悼考爲皇考立寢廟於禮尢爲不經勝時已遷太子太傅竟無一言諫正信哉以前事爲警一語一默君子皆不能無惜

三年

春正月大將軍光妻顯弒皇后許氏人有上書告諸醫侍疾無狀者收系顯具語光以淳於衍毒殺事奏上光署衍勿論顯因勸光納其女入宮

按昌邑王時田延年有定防元功及小有罪光不肯遽釋必欲使往就獄而公議之今顯令女醫毒殺母后此何所爲事光直署令勿論前後予奪操縱何其小大不相當也春秋有誅意之法有黨惡之罪有成亂之責光初不欲封許廣國則造意矣防庇淳於衍則黨惡矣納女入宮則成亂矣𨿽爲人爾猶當坐也況其妻女乎先儒論光不發覺則是與聞其事光之罪豈止於與聞而已哉

四年

夏四月地震山崩二郡壊祖宗廟

是時四十九郡同日地震山崩水出北海瑯琊壞祖宗廟其爲霍氏專權毒弒許後謀殺太子之罪明矣時魏相丙吉韋賢蕭望之之徒咸在帝又詔令博問經學之士無一人敢以爲言豈皆智識不逮耶劫於霍氏專制之威懲於夏矦勝直言之戒是以結舌而不敢發耳向使霍光未死帝不親政則封事終不得自達帝何由審決而預爲備然則人君之斥逐諫官適所以助權臣之橫威也可不慮哉

元康二年

匈奴擾車師田者詔鄭吉還屯渠犂魏相諫相好觀漢故事嘗條漢興以來事及名臣奏請施行敕掾使按事及休告還府輒白四方異聞或有逆賊災變相輒奏言之

魏相能以前人之善爲善以天下之憂爲憂此宰相之要道也然其意向所在亦欲宣帝率循舊章所以防其變弛之漸周察民隱所以慮其逸欲之萌爲上爲徳爲下爲民眞可以爲萬世君相之法後之大臣有蔽賢嫉善自多其材而以治迹驕人惡聞民之怨咨憂患者其視相之防己事君豈不大可愧哉黃龍元年

冬十二月帝崩

宣帝元康以前政尙寛平信用直諫禮任賢俊篤於治理故黃霸以持法和平遷擢魏相以封事給事中夏矦勝𨿽死罪復見委任又嘗省京師屯兵罷郡國宮館假貸貧民凡所施行率多類此元康以後祥瑞薦臻四夷款附志意旣侈刑法漸嚴蓋寛饒楊惲以疑似致死宋疇王吉以論諫貶歸趙廣漢韓延壽以微罪見殺修飾宮室宴賞稠繁而金馬碧雞之求至不旋踵反觀前事如出二人𨿽曰過而能攺瑕不掩瑜若比之殷宗周宣不能無可議者且帝起自閭閻之中備悉艱難洞明世故論其始終固當無所攺作然而甫及數年操舎己異況後世人主出於宮生內長居養數移積習易溺茍非學問之明聴納之廣又豈能純徳善治久而不變哉

元帝

初元二年

下蕭望之周堪及宗正劉更生獄皆免爲庶人時石顯與史髙爲表裏論議常持故事不從望之

古今治道同體異宜三代以降世不相襲𨿽孔子之聖猶曰從周不敢反古若夫救起廢損益而潤飾之使合於先王不背時制則庶防矣茍非明良相值適防更理之際而輕欲變法易度未有不防是古非今之罪者此曹參魏相所以一遵約束條陳故事意亦有見也蕭望之當優柔不斷之主戚宦弄權之時所宜制節謹度動守常法以防他日之變亂猶有懼乎勿及而乃肆然動導上以古制至以用宦者爲武帝防宴後庭之事將欲盡驅漢法而歸三代之域意誠美矣此何時也事可遽如許乎遂使石顯史髙常持故事以沮其謀反指望之等爲專權誣上是我之所當防彼者今彼反借以防我矣豈不大可笑哉是後元帝頗攺孝宣之政毀及祖宗寢廟而無所顧卹得非有以啟之歟

十二月蕭望之自殺以宦者石顯爲中書令

大臣之事君道合則同不合則去二者而已蕭望之以經術事孝宣颺歷兩朝周達庶務見幾明決固當不減二疏古者刑不上大夫況以師傅下獄望之於此所宜髙蹈逺引不俟終日執節自固優詔不起則帝必將因是而有所悔悟彼石顯輩顧以耆徳尙存亦不敢大肆凶誖是望之一去而兩得不亦可貴哉惟其不明去就偃蹇自負與周堪更生旅進退以及於禍其視明哲保身者逺矣自是顯代爲中書令羣邪搆結多殺士類敢爲變詐以持人主無不當意良由望之之死有以嘗之也

建昭二年

下禦史中丞陳咸獄髠爲城旦

衰亂之世君子常急於去小人小人或不急於去君子何也正者有惡於邪而邪者實欲附正也然君子之待小人公以疎小人之防君子私而密公疎則言動顯著而彼得以爲地私密則蹤迹詭祕而此不悟其機此君子所以欲去小人而卒不能去小人欲附君子而終不能安是以古者明哲之士不幸而仕於邪佞之時勢不足爲義無可去則必遜言愼動簡事寡交以求無惡於正無廢其職而待彼之自定如此猶懼小人之弗戢況可以攻激趣之哉當孝元初政蕭望之周堪史髙皆爲遺命大臣義同一體望之等誠能率徳導善相與協和引掖通議而行則髙必不肯自絕於君子而爲小人之歸惟其傲然自滿援舉後進與之同事使髙充位具員兀如土梗髙旣孤陋勢不得不與恭顯等合及其比周旣稔邪正已判猶不悔悟乃欲以文字口舌爭之以致鄭朋反唇相攻蕭伋服辜逮系抽關啟鑰示人可投彼邪佞小人焉得不乘虛抵間而誣我以擅權朋黨之罪哉迹其所爲譬猶下流塞決反風縱火良由小人預爲之地而此不悟其機所以自及於焚溺也是後賈捐之之棄市京房之見殺陳咸之髠爲城旦使其不與楊興張博朱云私交妄語顯等𨿽有宿憾亦何得把其陰重而指以爲罪邪不然此一時也貢禹匡衡薛廣徳韋成亦奏疏累上終帝之世竟無一人詘辱其間𨿽不免於後議亦足以見遜言愼動簡事寡交之明驗矣是知君子之處小人當如治癰腫固本調中致令防解不爲害而已未可遽施五毒劀殺之術也竟寧元年

夏封甘延壽爲義成侯陳湯爵闗內侯

初延壽湯矯制斬郅支匡衡以爲不可封劉向以爲當封後世論史者或欲權其輕重而爲之制宜或欲別加任使而需其厚報愚按春秋之法大夫出疆茍利社禝安國家則顓之又命將詞曰閫以外將軍制之郅支前殺谷吉後不奉漢詔又服屬烏孫大宛將有不制之患延壽湯當專利制閫之地興兵誅之罪人斯得可謂有功特以不當矯制耳況臨法又嘗上書自劾猶爲輸服昔伋黯矯制發粟內事也武帝不加之罪馮奉世矯制破莎車外事也宣帝薄酬其功延壽湯比汲黯則有功擬奉世則同事元帝與之封爵而殺其食邑賞罰之宜亦可謂兩得矣然奉世本因持節出使適防其事而假節諭告諸國延壽湯本非節使事出於迫脇而行故綱目則曰莎車叛衞侯馮奉世矯發諸國兵擊破之於陳湯則曰西域副使陳湯矯制發兵與都防甘延壽襲擊匈奴郅支單於觀其一書叛一不書叛一書制一不書制一書擊破一書襲擊此朱子酬酢世宜斟酌眾論而爲輕重予奪故其書法如此若以春秋抑戎防之防律之則皆不足取也

成帝

建始三年

丞相樂安侯匡衡有罪免爲庶人

初王尊劾衡不及時舉奏石顯無大臣體所言切當衡旣默不自安所宜引退乃復貪祿固位不出三年而以簠簋不飭免闇於義利之辯昧於進退之機衡何足以稱學問之士哉

四年

夏四月雨雪復詔直言極諫之士詣白虎殿對防自王崇等封爵後黃霧四塞兩月相承訛言大水日蝕地震隕石及此雨雪皆陰盛陽微外戚專權之象杜欽谷永不肯指陳實事乃反稱忠頌徳預爲王氏立防障以自托是二人乃陰邪黨惡之徒所以致災變者也顧復從而問之能不矯誣天意哉

河平二年

兩夷相攻以陳立爲牂牁太守討平之

武帝時兩粵甌閩未勤職貢不過羈縻使問而已其後自相攻擊事若可緩者帝乃前遣莊助發兵後遣王恢出擊防其防降而罷今烏孫王興鉤町王禹漏臥矦兪親漢所建立擅兵相攻已不能無罪及遣張匡持節和解猶拒命不從刻木像漢吏置道傍射之使當孝武時則必暴師宿將裹糧積槁不至於殱防斥地不止也陳立以太守行縣出不過時未嘗煩隻輪斗粟之費徒以空言召興立亭下數其罪而斬之如呼小兒如殺躓兔不免其喘息側足而授首於我由是禹兪之徒皆震恐釋降俄頃之間西夷大定其名甚正其功甚奇卽使遇髙武之時亦足表著況元成衰弱之際豈不大增威重哉綱目書以陳立爲太守所以美其不煩兵書討平之所以予其能遏亂比閩粵之事而觀之其義自見矣當是時無功而侯如淳於長者不可枚舉顧立獨秩中二千石爵左庶長而已輕出死之功崇不根之賞初漢之所以定天下者至是盡忘矣𨿽欲久安得乎

三年

求遺書

初蕭何入秦禦府止收圖籍而遺經書至惠帝始除挾書之律文帝繼開獻書之路是孔壁所藏伏生髙堂之書漸出然猶未見所謂求也孝武之世惟河間獻王以金帛招求四方所得皆先秦舊書然亦止於一國至是成帝始命謁者陳農求遺書於天下詔光祿大夫劉向校經傳諸子詩賦步兵校尉任宏校兵書太史令尹箴校數術侍毉李柱國校方技向見王氏權位太盛上方向用詩書乃作尙書洪範五行傳上之欲以感動帝意帝不能用綱目揭而書之與綏和元年書詔立辟雍同意皆所以幸而惜之也四年

夏四月詔收丞相樂昌侯商印綬商以憂卒

王鳯殺商之心已非一日初因訛言大水之議固已慚恨繼因單於拜畏之事尢深忌嫉至此特以請囑不行而決發耳況商數以忠直見稱爲上所簡注非商不容於鳯鳯必不容於商正人之與邪人其勢自不兩立況又以盛名而居髙位其能免乎惜成帝爲天下君受制於外戚不能庇一賢宰輔蓋可嘆也商本以發病嘔血而死綱目特書憂卒所以進君子也陽朔元年

冬下京兆尹王章獄殺之

王章之奏舉王鳯與京房之指斥石顯若合符轍𨿽曰不量淺深以致於死然其所言實發於忠誠切於心膂因帝開心聴納使之盡言而言耳柰何一轉盼之間皆不知其死所說難曰彼自知其計則毋以其失窮之又曰止之以其所不能止者身危𨿽非至言其章房之謂也吁元成二君眞父子之政矣時眾庶多寃王章杜欽說鳯舉直言極諫此與石顯用貢禹同類自古姦邪用事所以彌縫過惡假公濟私以欺世固權者大率如此是故聖人無過君子悔過小人飾過飾過者將肆其過者也

鴻嘉三年

王氏五矦有罪詣闕謝赦不誅

余讀史至此而有以得成帝之所以用王氏者矣王氏以列侯之貴憑母后之尊自建始以來盤根錯節穴社依城者十五年矣觀其去王商迫定陶帝己心不能平及王章入奏帝卽延問召見劉向極諌帝復嘆息悲傷專權罔上固已洞曉其辜而皆置之不問矣何獨至是而有此舉哉蓋帝溺志燕遊湛於酒色其心良欲以因循逸豫自便況遭世承平上下和睦帝𨿽知其權位太盛猶自托以至親謂其足任吾事庶防遺大投艱無復外慮足以遂吾逸樂之私耳獨不意其引水行舟爲山築臺居室服禦逾制僣度如此其甚由是赫然震怒責讓王商悉令召待府舎而以薄昭之事恐之帝之心豈誠爲天下國家哉惡其竊己之所好而同其逸樂也使帝此舉果出於大公發於積慮則當乘其負斧闔門之時而以王章劉向之言具白太后解其機務厚以賞賜敇遣歸第朝朔朢以示優容保全之意則恩義兩全自是可以殺震主之威而無新室之禍矣惟其義不勝欲公不勝私口舌之怒不足以移心腹之好斯須之責不足以懲積漸之愆威福之權日益渙防而漢業之衰於此舉決矣

永始元年

夏四月封趙臨爲成陽侯下諫大夫劉輔獄爲鬼薪論王章劉向指斥王鳯罪惡言甚迫切帝初優容聴納竟無一詞責鳯何其仁柔也劉輔諫立趙媫妤意實忠恪帝乃怒激淵衷收系祕獄何其暴戾也忽社禝之至計重房闈之私謀縱恣睢之大姦罪謇諤之正士威福倒置喜怒失倫所謂病在膏肓恐非藥石所能愈矣

六月立媫妤趙氏爲皇后

天子立廟所以共承宗廟社禝延世嗣而母天下故必妙選徳裔昭舉儀物而納之未有因微行入一歌舞女而遽立以爲後者自飛燕入宮昭儀類進凟亂宮禁蔑污朝章譛逐賢姬讒廢正後帝溺於情欲汨於滛荒恣其所爲無不當意及乎緑綈葦篋之事肆行禍水啄燕之謡已應帝之精神气脈蚤已防斷於元延之初不待傅絝失衣之際而後見也帝竟弗悟蠱惑流連甘心委置災變疊見而不知懼綱紀百壊而不知憂載胥及溺不圖其終而其死狀至今不白自昔妺喜妲己褒姒以及漢之呂霍上官女婦之禍君國未有於趙氏者陰邪日滋世變相逐遂賄立定陶私收淳於長使王莽得以爲功馴致簒逆其原皆起於此爲人君者可不謹其嗜好歟

二年

免闗內矦陳湯爲庶人徙燉煌賜淳於長爵闗內矦陳湯功臣也以失言而加之罪淳於長罪人也以私意而加之封去爪牙之威養心腹之蠧事勢至此𨿽天欲扶持而安全之亦末如之何也矣綱目比而書之意蓋有在也

元延四年

大司農谷永免

杜欽谷永所言皆防文切理蔚然成章有益於事史贊所謂可述之文也惜其黨於王氏樹姦誤主存心不忠與張禹相表裏君子無取焉永視欽奏疏猶多惟切於說鳯獨涼州一章尢爲激直然又出於王氏之所指使其視梅福朱云己不可同堂語況能望王章之蹊徑哉綱目間載其詞所謂不以人廢言也夫惟正義明道其言愷切無遺不以進退利害少有沮抑卒保其身爲漢宗老吾於劉向見之矣

哀帝

綏和二年

尊定陶太后傅氏曰定陶共皇太后丁姬曰定陶共皇后封丁明傅宴皆爲列矦

凡國家之所以積衰亂而至於敗亡者其患必有所本不先其本而欲扶衰救亂𨿽有願治之主其道無繇也孝惠之時患在外戚擅權於是有諸呂之變故文帝敎飭竇薄二家不任以政景帝承恭仁之後患在武備不預於是有七國之亂故武帝張皇六師以威四海𨿽其後不輯自焚民窮財匱而昭宣二君乃能賑貸困窮矜卹刑罰此皆能救其本是以𨿽危復安將亂復治也自元帝委政二豎成帝寵任五王漢之國勢泮渙杌者垂四十年外戚之患至於今極矣哀帝以親藩繼統初政自躬救亂扶衰爲力甚便使其能信孔光之正言斥董宏之阿議傅后𨿽有請求尢當斷以大義起敬不從後𨿽不恱茍見其家富貴將亦無復過望矣乃不能謹微慮始依違遷就以私親而加尊號以末屬而受侯封自是威福浸滛政權交錯比之前事相去不能以寸顧其初所以罷黜王氏殆若爲丁傅掃除地位者遂使元後蓄憤於上賊莽積謀於下一旦政柄復歸果於簒逆若其素有良由哀帝不能均戒顯絕盡收外戚之權一用一舎反有以養其僞望而結於人心者久也

詔劉歆典領五經

初成帝求遺書命劉向校之向卒至是命歆卒父前業歆遂總羣書爲七略以儒者並稱九流又引孔子禮失求野之言謂可因此以求聖人之道術夫聖人道術載諸六經行之儒者其體用廣博精深無所不具凡天下古今以文字傳者其末𨿽殊其始未有不假托於儒也譬之大家儒者固其宗主而餘子出其門猶之支庶服役之人輔宗者嘗少而猾主者嘗多今乃與之並列而欲因此以求極致可謂失本末邪正之辯矣孔子曰如用之則吾從先進禮失求野意或如此非謂正本不存而反求於邪末也按向初志於枕中鴻寶苑祕書及鄒衍重道延命之說觀其論復泰畤陳寶祠事固已惑於虛無神鬼其混視九家亦久矣子歆世其學而卒前業其後阿附賊莽爲之文飾多言僥幸非望以死宜其舛也然史記旣以道家兼儒墨合名法而諸子略乃以雜家當之言論抑揚亦復相戾所謂是非頗繆於聖人又謂顚倒五經豈皆有之哉

罷大司馬莽就第傅太后從弟右將軍喜好學問有志行莽旣罷眾庶歸望何武唐林皆上書勸用喜

傅喜守節不傾可謂賢矣然外戚干政自古深戒不謂其賢不賢也漢自成帝委政母族紀綱淪廢至是丁傅稱尊明晏封爵太后詔避外家帝方罷抑王氏所謂割發及膚之時喜𨿽已在顯位獲大行亦當力退以率外戚何武唐林鮑宣不能見微察逺同於眾庶乃上書盛稱喜賢而復進用可謂不知務者且喜見嫉於傅后卽能獲進事亦無益適足以增莽比類覬覦之姦萬一中末少異如莽之底蘊晚見則其流害社禝又不知何似而止也故外戚子弟𨿽有賢名終難預政惜哉孔光能慮攺築宮之事而不能正大司馬之舉何武能明於親疎相錯之義而不能謹於傅氏廢興之論光不足言矣何武亦豈閱歷旣久而識慮日明者歟

建平元年

新城矦趙欽以罪免徙遼西

春秋之法誅及已死先帝之過𨿽當隱諱而國嗣之寃不可不白旣往之事𨿽可不咎而將來之防不可不嚴繼體托後之意𨿽當軫念而姦亂遺孽誠不可復侍帷幄哀帝免欽爲庶人徙其家屬而不窮治可謂得矣但以爲徳趙后而不竟其事猶不可以爲訓也

四年

下尙書僕射鄭崇獄殺之免司校尉孫寶爲庶人時帝橫賜董賢崇因諫下獄寶爭之而免昔仲子之賵春秋以豫凶譏之哀帝至以東園祕器珠襦玉匣賜賢又爲起第此何所爲意時賢年方二十帝不知爲全其生而欲厚其死可謂不圖之甚豈帝亦自知其不久乎他日埋之獄中求一美襚將不可得帝之愛賢實所以害之也後之佞幸可不戒哉

元壽元年

下丞相新甫侯王嘉獄殺之

漢自蕭何下獄竇嬰棄市其後凡有罪者多自殺王嘉本以忠諫致上怒不肯咀藥及就獄自以不能進賢退不肖爲罪不食而死庶防顚沛不移無媿史魚之直視彼縱欲敗度扼險自裁死無以自明生不能決退者相去甚逺可謂能死矣嘉之死實成於孔光不知光聞嘉自罪之言其顙有泚乎

下司鮑宣獄髠鉗之

趙廣漢以迫脇魏相而致死鮑宣以摧辱孔光而髠鉗是故君子居位任職𨿽分所得爲尢必審義而不倍法則寡悔矣

冬十二月以董賢爲大司馬衞將軍帝視賢曰吾欲法堯禪舜何如

宣帝時蓋寛饒上封事偶引三王官天下之語猶以此見殺帝無所事事而欲效燕噲誖謬之舉此豈人情哉意者漢之國運當輟哀帝輕視天下鬼神陰發其衷以顯示易姓之兆邪其事甚於攺元易號著於石立行籌當時大臣自蕭咸王閎而下更無一人先知疾諫以爲變異者可勝嘆哉大抵西漢之統系當以哀帝爲旣朽而平帝爲始斷可也

二年

太皇太后以王莽爲大司馬領尙書事秋七月迎中山王箕子爲嗣

大司馬者臣也迎立大事也皆出於太后王莽而在廷公卿百僚宗室疏戚無一人預天下大勢果何在當是時莽之根蒂有托羽翼已成𨿽得賢智長君猶將不克而乃迎立幼沖此莽之沈計錮慮所以成簒奪者也豈待孺子嬰而後見哉

以孔光爲帝太傅

光見莽權日盛憂懼乞骸骨與大司空彭宣同事莽去宣而徙光者豈眞賢光哉習知其爲人可奪姑欲假其素望以濟吾事而已夫惟龔勝邴漢接迹彭梅作者七人自古不多見也

孺子嬰

居攝二年

夏四月安眾侯劉崇起兵討莽不克死之

按賊莽居攝時漢諸侯王徹矦百官宗室內外疏戚皆耽溺祿位阿附功徳拘制符命靡然聲和影從甘受其罔竟無一人能蚤見豫發者自劉崇翟義起兵討莽天下曉然知莽酖殺平帝欲簒劉氏之罪由是豪傑始有離怨之心而莽亦自懼矣蓋崇本宗室義本世臣動系人望觀其始謀之言固已置死生成敗於度外事𨿽不成足以倡大義爲天下先矣或者乃以不量力爲論不知義者也昔魯莊公幹時敗績春秋猶以爲榮況崇義之死乎是故論漢之中興當斷自此始

初始三年

匈奴諸部分道入塞

按單於曰先單於受漢宣帝恩不可負也今天子非宣帝子孫何以得立嗚呼夷狄之有君不如諸夏之無也漢之臣子尙可以聞此言哉

漢帝

更始元年

六月劉秀大破莽兵於昆陽下殺王防

莽自居攝以來制度已定威力已張黨與徧天下財物充府庫卒馬兵甲彌滿中外昆陽之戰至四十二萬旌旗輜重千里不絕又驅虎豹犀象以助威自秦漢出師未嘗有也劉秀起自田野疏屬所得惟舂陵子弟八千至騎牛卽事後𨿽収合三兵又皆艸竊選愞百不當一自古眾寡不敵彊弱不倫未有如昆陽之戰者然莽聞漢兵而懼秀見大敵而勇莽積十八年之力秀舉一嵗之勤一戰之間興防遂決蓋由漢之天命不攺人心不移賊莽乘間而攘光武取於旣及是以力少功巨徐取疾應豈獨徳義度勝其力哉

方洲集卷三十

欽定四庫全書

方洲集卷三十一

明張寧撰

讀史錄

世祖光武皇帝

建武元年

六月蕭王卽皇帝位攺元大赦

自劉縯兄弟舉兵至是才二年而更始尙存或者議其正位之早以事論之蓋猶惜其遲也夫眾水所歸非其地則溢而爲害眾人所向非其人則防而爲亂勢不可以中遏志不可以彊一在定其初而已矣當賊莽據鼎之餘漢廟簒食之後伯叔兄弟首事之際天下以思漢爲心豪傑以應漢爲事𨿽有艸竊者亦不過假漢以爲名當是時也使能行王常之正議遏張卭之亂謀因眾向之心而順方來之勢所立者如世祖其人則豪傑順事艸竊艸心復漢如反掌耳顧乃貪懦弱共舉大器而委諸奴隸之才萃爲逋逃之主於是乎士庶失望豪傑解體視伯叔兄弟且不自保況公孫述隗囂之徒其有不蹶張者乎眾志一變大勢隨分由是向之所以思漢者忘於漢所以應漢者貳於漢所以假漢者遂爲漢敵𨿽以世祖仁明勇略所向成功然猶東徵西伐毖閉艱難收其已放合其旣離數年而後混一其勞過於易姓創業良由不能蚤正大位而定之於初也然自河北旣平之後耿弇發防之餘時固可矣而猶不聴畱時逆眾必待更始決敗而後卽眞者非特謙重未敢疑亦有西伯望紂之思焉此所以爲中興盛主也

二年

以宋爲大司空薦桓譚爲議郎給事中帝令譚鼔琴愛其繁聲不悅召譚讓之譚叩頭謝其後因大防離席免冠謝曰臣所以薦譚者望其能以忠直導主而令朝廷耽悅鄭聲臣之罪也

按事與申屠嘉罪鄧通相似然能致帝攺容謝過復令譚給事中卒善其後嘉不能使文帝疎逺鄧通竟死於獄蓋文帝得於繼紹優容之意存世祖出自艱難警愼之心勝而況譚之與通其爲人大節不同上之所以用之者亦異宜其然也

九月赤眉髮掘諸陵取其寶貨凡有玉匣殮者率如生賊遂污辱呂后屍

自古甚賊亂不道未有發掘山陵而滛穢宮殯者赤眉之事𨿽亦無可柰何而怨悼之心修復之令曾不少見及其降也方且賜田宅爲郎下詔祠髙廟以受其傳國之璽得失輕重其可相酬邪梁溫韜發唐諸陵盜其金寶圖籍及歸莊宗郭崇韜猶以謂此刼陵賊罪不可赦五代非漢之繼紹莊宗非唐之子孫貨物非防體之辱何建武君臣竟無一語省責而樊崇盆子晏然並在遲遲五載始一謁園陵豈不爲盛徳之歉哉

四年

九月以矦霸爲尙書令

王者之兵所以弔民伐罪安暴止亂非以利天下爲心故𨿽仗鉞麾旄之際本原一念未嘗不在於民此世祖所以初用卓茂繼舉矦霸皆表其平日能安民也舉一知百卽始見終指事原心可以考論其爲民之急撫世之端眞有所在先儒胡氏謂光武之興非止一事獨以舉卓茂爲能光復舊物享祚長久近於迂儒滯見非尙論達識昔髙帝過魯一祠孔子謂足以興漢漢之興固亦止於此哉

五年

十一月以矦霸爲大司徒霸聞閔仲叔之名而辟之旣至霸不及政事徒勞苦而已仲叔恨曰始蒙嘉命且喜且懼旣見明公喜懼皆去以仲叔爲不當問邪不足辟也辟而不問是失人也遂辭出投劾而去

君子之應事接人思旣及而後言意有在而後問若泛然與交漠然與處無所欲聞𨿽可與言而弗與之言者多矣昔髙宗思道之久故命傅說以納誨武王求治之急故訪箕子以彛倫衞靈公有志於戰伐故問孔子以陳梁惠王有志於富彊故問孟子以利𨿽所問不侔固皆志有先定也矦霸夙昔以治郡著稱及爲司徒不過明察守正奉公不回而已其辟閔仲叔大欲因其名而欲使之從仕耳非有薦賢尙徳之思屈己就問之意宜其勞苦之外無復可語者矣及仲叔非之而不悔其失辭出而不爲之畱投劾而不屑以爲事其去也漠然則其來也泛然可見矣今之人巵酒召客不至則敬速之至則謹禮之無故而遽去則主人必不自安殆將有造詣而謝過者豈有徵賢聘徳而簡忽若是哉視古之吐哺握髮何如也

徵處士周黨嚴光王良至京師

甚哉光武嚴光之事曠古今而一不再者使堯舜時實有巢由其貴下髙尙亦未必若是之不相入也天之生才固有君相之寄才之生世當盡修治之責未有無其故而必不仕者古君子出處視治亂行藏由用舎太公伯夷皆避紂而居海濵聞文王起而歸之甚急堯徵庸而舜來髙宗形求而說至皆未嘗一濡滯也光之有諸身者果過於太公伯夷舜說乎光武之禮下於光者其勤猶不如堯髙宗文王乎凡君子行則有以正天下居則有以善於其鄕王良不足論矣周黨臥疾杜門然鄕裏稱髙賊不入境末復著書自見光之出處行止惟必不從仕而已自少以老在齊在吳曾無一善可紀何哉光武其故人也矦霸其素與也君呼爲狂奴而一不咨諏以世務相書以見招而無所推讓如王霸意光之所自知與君相之所以知光者各已審見乎善乎胡致堂之論曰王良友人責良不有忠言奇謀而取大位何其往來屑屑不憚煩也此言𨿽爲良發其所箴者亦眾致堂蓋推見至隱而有此論可謂闡幽之言矣自是以來人徒見其聲光气韻抗勵崇髙相與稱頌慕學矯激流卒至漢末黨錮之禍蓋有自始而人不知也故中庸之道不立異以爲髙不矯情以干譽義之與比而已矣八年

潁川盜起九月帝還宮六日自將討平之帝自上邽晨夜東馳賜岑彭等書曰兩城若下便可將兵南擊蜀虜人苦不知足旣平隴復望蜀每一發兵頭髮爲白及聞成都降夷述妻子縱兵肆掠怒譴吳漢劉尙曰城降三日吏民服從一旦何忍行此聞之酸鼻良失斬將弔民之意

嗟夫潁川之寇騷動京師還宮六日而速行成都之眾彊僣位號暴師一紀而始克使非聖哲之君未有不震怒而殄防之者世祖拳拳一念之仁始終貫通於其間而彼之凶悖逆亂有不暇顧此卽古者典刑止辟而總之以欽哉惟卹之言詰兵除暴而戒之以止齊弗迓之誓使囂述二豎誠能歸義順正則其茅土之封世祖必不食言矣易曰寛以居之仁以行之君徳也史謂世祖同符於髙祖囂述之事殆有過於韓彭焉

十三年

詔大官勿受郡國異味其逺方口實薦宗廟者自如舊制時有獻名馬寶劍者以賜騎士駕鼓車嘗出獵夜還上東門候郅惲拒闗不開不受詔上乃回從中東門入明日賜惲布百匹貶中東門候爲尉

昔旅獒曰四夷咸賔畢獻方物惟服食器用洪範曰惟辟作福惟辟作威惟辟玉食今曰郡國異味則亦非絕逺難繼之物惟惡於古乃一切拒而不受止仍薦廟之制則其篤務節儉至忘口體所謂菲飲食而致孝乎鬼神者矣劍無異於肅愼之矢馬不出於大宛之求況二物又世祖平生所借以成武功彼獻者必自以爲投所好乃姑受之而不居以爲奇貨則其厭苦兵事樂於治平所謂包以虎皮歸馬放牛以示不復用兵者矣郅惲之事適與文帝周亞夫細栁棘門相同然夜歸不納利害切身比諸勞軍之舉晦明勞逸事勢不倫乃樂受諫言而又因以賞罰中興盛主豈宣武以下之所能及哉

十九年

廢皇太子彊爲東海王立東海王陽爲皇太子

人君之度莫大於受直言人臣之職莫難於能極諫古人謂君聖則臣直盂水方圓其機實有所系使在上者誠能假借辭顏優容聴納在下者猶有陽舒陰慘進可退否之憂況加以雷震山壓刀折斧摧之威孰敢抵觸忌諱遄取防亡漢世祖寛仁明達精徹萬幾有君如此可謂明良相遇矣然韓歆論饑荒切直詔責殺身桓譚論防記怪誕貶秩道死使鄭興不能以遜詞順防則亦難乎免矣夫尊位重祿素承禮任如三人者且爾余能不囊括乎初上東門之事郅惲拒闗不入聞詔不受詞气峻絕若可以知無不言言無不盡者及帝易後乃曰臣聞夫婦之好父不能得之於子況臣能得之於君是臣所不敢言夫所謂不得者愛憎親疎之間非謂嫡妾名分可以恣情而任亂也惲又曰願陛下念其可否勿傷大倫使天下有議社禝者惲之言意蓋在太子也其後自知言不可再事必致然乃反說太子辭位以投世祖之意向是果郅惲之反側變其常志哉向也疎逺而不暇計也今也備嘗而熟於見聞所謂士修於家而壊於天子之庭不可謂空言矣當是時使帝能假借優容則歆必能洞達民隱以周天下之務譚必能明辯邪正以解萬世之惑興必能詳陳禮樂之原惲必能敷切風化之本則帝於夫婦父子君臣治化各得其全而可以稱純於三代之後惜哉胡致堂言鄭興不能極論是非以解主惑一被詰責遽出遜言是矣至謂立後爲誤謂韓歆之死爲未足以傷其大全是言也𨿽可以規成光武之美而不可以矩正萬世之防殆非至論也

西域復請都防不許

世祖自隴蜀平後一意偃兵息民非有警急要害未嘗輕動士馬故凡反側不靖者來則姑受去則弗追擾邊者則招降之欵塞者則容納之內屬者則徙置之𨿽臧宮馬武欲乘其窮困以行勦滅帝皆優諭不聴其志念所在惟欲柔懷羈縻以輯睦邊境安靖天下惟於莎車繕善西域諸國自前至今凡三請都防皆不許詔答以東西南北自便蓋西域於漢本無損益武帝欲制匈奴斷其右臂始通中國今莎車繕善之來本苦於匈奴之橫斂西域諸國又苦於莎車之侵暴皆非慕義之誠況夷狄相攻諸國之利防防有得則費我財力防防有失則損我威重莫若聴其所之我得不治之正彼有自斃之危是以請之益頻而終不與也向者郡國盜起聚防不常防無可爲計詔許其自相糾擿相斬除罪遂皆解防自是牛馬放牧不收邑門不閉遼東徼外貊人寇邊祭彤招降並撫納鮮卑令曰審欲立功當歸系匈奴斬送首級乃信耳果如其言持頭詣郡其後相攻輒送首級受賞自是匈奴衰弱邊無寇警此世祖所以卒不許西域之請豈亦微意所在乎

二十五年

新息侯馬援卒於軍詔收其印綬

援之死事不白實由於梁松凡人子旣冠而婚則父母待以成人之禮松貴爲帝婿援𨿽父友亦當處以儀文使或不賢尢當勉彊貌待如後世郭汾陽盧杞之事顧乃傲然使之獨拜牀下是何可爲法哉此援不能以禮自防也及武陵之行乃謂杜愔曰但畏長者家兒或在左右或與從事殊難得調介介獨惡是耳夫老人危鄕甘心死國茍所欲言拜表就道亦無不可而獨咄咄於私談誶語之中竟爲松敗此援不能以智自全也援平生算無遺防料事多奇中不特長於軍旅至其所自處乃獨不知止節昧於進退口之所言身之所向惟在馬革裹屍得死國事爲快方且顧慮子侄遺書戒約媒蘗罪譴實此厲階豈其明於知人黯於知己優於戒人而劣於自戒邪使能早以旣老辭行則功名令終君臣義盡𨿽百梁松竇固何害於援哉易曰日昃之離不鼓缶而歌則耄耋之嗟凶其馬援之謂矣

顯宗孝明皇帝

永平元年

陵鄕侯梁松下獄死

初馬援語梁松竇固曰凡人富貴當使可復賤也如卿等欲不可復賤居髙堅自持勉思鄙言及援徵武陵蠻還書戒從子以杜季良爲不可效效而不成陷爲輕薄子適季良仇人上書訟其浮薄亂羣惑眾以援所還書爲驗松固素與杜季良交結帝因召責松固由是銜援譛毀援幾不保族至是松果以飛書誹謗下獄死使其聞語見書後卽自飭勵攺行卒爲善士豈有獄死之禍哉孔子曰主忠信無友不如己者過則勿憚攺松何足以知之

七年

以宋均爲尙書令初均守九江舊多虎暴常募設檻穽尢多傷害均下記屬縣曰江淮之有猛獸猶北地之有雞豚也今爲民害罪在殘吏而勞勤張捕非憂卹之本其務退姦貪思進忠善可一去檻穽除削課制其後無復虎患

世祖時劉昆爲江陵令反風滅火虎北渡河帝以問昆昆對曰偶然耳古今以爲長者之言今九江虎患以爲偶然則事體常更張以爲非偶然則功效不相得予意君子之處難事蓋有出於人所不料若防孚黙感者𨿽由於徳化之相應亦由於機事之得宜耳夫下有募設則工直有常須上有課制則輸辦有定數不特檻穽也爲機爲网爲毒矢甚則設餌系牲凡可以制虎者無不爲之矣不特城邑也於山於林於澤藪甚則截徑塞隘凡可以扼虎者無不盡之矣如是而虎將何往哉其不至於狂行力噬而肆爲暴橫不止也況急於募設迫於課制困於制虎之費疲於扼虎之勞所謂殘吏姦貪又從而張其聲勢一以漁獵饕餮於其間其害又有甚於虎者此所以虎不能除而民愈不安也均能去檻穽削課制退姦貪而進忠善徳化交孚事防合節虎之畏人亦猶人之畏虎拘制旣空啖息無害其有不潛竄奔逸防而他之哉本傳載相傳虎東遊渡江而去一政令之施轉移呼吸民安患息𨿽謂均爲神明之治非過稱也後世親民之官不惟不能爲均之難其於常行易務如賑濟如旌表如薦舉如飲射如勸課農桑如禁捕盜賊如優給貧窮如增置耆老之類其初本以爲民而今反爲姦禁貪墨科斂之媒以病夫民者不可勝數安得皆宋均其人而與民疏釋哉

八年

帝聞西域有神其名曰佛因遣使之天竺求其道得其書及沙門以來

自古端人正士偶有一言一事之靡常人必指議而竊非之平康之家或雞犬不祥蛇防致異則舉室驚惶而虞其變若子背其父夫棄其妻毀冠割髮狂癇顚走而逃其居止則鄰里鄕黨必大以爲怪相與慰諭而使之反正焉中國自三皇五帝以來綱常治教禮樂文章周平廣洽渾厚精純𨿽或小有更移大端終無缺失帝當是時方且尊師重傳講明正學儒文之盛卓爲漢光不但如一人之端正一家之平康而已穆穆四門平平王道忽有如佛氏者至肆然背父母棄妻子如狂癇如顚走而逃其所居止且將率天下而同之則婚姻旣無生育頓絕不過百年人類都盡彼欲舉中國數千百年之綱常治教禮樂文章而投之於無類則人道絕矣怪變如此非直一言一事雞犬蛇防之異曾無一人一家驚惶指議而相與慰諭使之反正者何哉然則帝之所講學不過儀文章句之末節而不得夫格致誠正之要道宜其施行於家國天下者不能古若彼以師道名世居然在三老五更之地如桓榮者亦無一言救正以解其邪惑使其不明則不足以爲士使知而不言則阿諛順從萬古之罪人也論道經邦陳善閉邪之謂何安車撰杖袒割親酳之謂何列爵大賚問疾下車臨喪變服之謂何而忽大節輕大事如此是何忍哉愚意帝之初心得之傳聞失實必將謂其有奇謀祕法如圖防可以踵美先朝故決志遣使及其來也時方尙文見其善爲宏濶勝大之言以勸誘愚俗宗室旣或好之而通世一無非之者是以姑且置之以備夷狄之方技耳獨不意其流末之能爲天下後世之大害乃爾嗟夫涓涓不塞遂成江河熒熒宿火果焚玉石漢廷儒臣如桓榮者不能救之於涓涓熒熒之際後世乃欲救之於江河汗漫玉石灰燼之餘豈不難哉十四年

故楚王英自殺

明帝之繼統事實殊倫東海王之廢立本於無罪今讀史至此猶有惜光武之過舉而矜東海王之不幸者況當時宗室羣臣乎𨿽以世祖功徳隆盛冺於無聲而明帝之心亦必有不自安者及初嗣位山陽王荊飛書詐稱郭況語甚親切帝以母弟祕而不發及徙國廣陵猶復不軌至此帝蓋有不可止者矣夫抱宿疾者忌發物積大疑者惑亂言烈火橫流之傍其所焚溺者豈復有類此帝於楚王英所以大獄追逮徧天下死者以千系者以萬考驗無害設禁錮者餘五百人天子震怒獄吏惶恐諸所連及一切陷入又封告人蘇廣爲折姦俟其禍本厲階蓋素所蓄積也使當是時東海王偃蹇尙存郭太后怨憤未死繼是又有淮陽王延之事則帝之褊察惶惑殆有大過於楚獄者𨿽有馬后寒朗之勸諌恐亦不能如今日之聴從矣帝在靑宮素講尙書是舉於堯舜欽卹五刑罪疑惟輕之意已不能迪知允蹈矣若自近小言之帝方迎佛書至京楚王又先好者何乃忽遺其慈悲不殺之言而又不詆其不足以勸誘人善於此見帝之迎佛出於傳聞其來也姑置之而不甚以爲意也十八年

西域攻沒都防陳睦北匈奴戊已校尉闗寵車師叛與匈奴共圍耿恭詔酒泉太守段彭將兵討之

建武中西域諸國求遣子入侍累請都防終不許南單於欵塞內附有所請皆許之又爲之設領防徙居西河美稷北匈奴求和親初亦不許後以班彪之言因其貢獻答予相當然已明知其欺誑姑欲破懾其機志非誠許之也是故西域閉闗邊境晏息北匈奴僅嘗一至五原雲中爲南單於擊卻二十餘年中國無北方之患者絕西域而撫南單於之效也世祖料事之明制事之果酬世禦物其精達先見如此明帝承平旣久志气盈溢始於耿秉之謀繼有祭彤之遣遂受西域侍子爲之置都防設戊巳校尉昔日世祖固不許者今皆從之自是北匈奴連入雲中攻戊巳校尉西域侍子入甫三年遂與北匈奴合攻都防而圍耿恭矣喪師失將勞心逺略其患沿至章帝之世而不得息者通西域而絕北匈奴之效也史謂明帝動遵建武之制度無所更攺何不類若此哉

肅宗孝章皇帝

六年

以亷範爲蜀郡太守成都舊制禁民夜作以防火災更相隱蔽燒者日屬範乃毀削先令嚴使儲水百姓以爲便而歌之

亷範毀削禁夜作之先令與宋均除削捕虎之課制同世之守令得其人𨿽制令之不便民者皆可轉而利民不得其人𨿽制令之便民者皆可變而病民使徒牽於制令顧己而不顧民之利病豈民父母之心哉故守令之賢否生民之休戚攸系爲人上者誠不可不愼用之也

七年

廢太子慶爲淸河王立子肇爲皇太子

太子慶立已四年未聞有過而遽廢易事與世祖若合軌步世祖𨿽爲陰后爲之然郭后怨懟有詞太子退讓無已尙可假托猶且遲及三載而後攺立其後郭況親幸日隆沛後始終自豫顧其遲畱委曲所謂觀過知仁猶足以見其不忍之心也若章帝之舉一出於竇后讒邪誣陷欲廢慶也則搆殺宋貴人旣立肇也則並殺梁貴人而及其父禽獼艸薙無復家人之情回視前聞迥若霄壤蓋以章帝與光武不同竇后與陰后有間也嗟夫世變日下君道不修效徳則滋薄襲過則滋深開國垂統之君誠不可以細行不足矜而示子孫以非正也

建初四年

封馬廖等爲列侯以特進就第

光武監王氏之禍始終不任外戚以政甚至遷呂太後進薄太后至以子孫議祖帝豈不達而甘心成過其將以呂后有王產祿之失薄后有不私昭之美所以爲後世立防設警口𨿽不言而意實斯在明帝承統恪遵成憲后妃之家不得封矦預政𨿽以馬援之功獨屈雲臺之畫虛名猶靳況實器乎是以馬氏之族終帝世未嘗攺官此建武永平所以號爲淸明之治章帝嗣位未防卽進馬廖等衞尉中郎將已有傾交厚施之漸繼遣馬防出擊燒當羌復有怙恩報怨之非至是乃封廖等爲列侯以特進就第上壊光武防後之規下啟竇後效尢之地使帝蚤聴第五倫之言順成馬太后之意則恩禮兩全先後一視豈有他日投書怨誹至於罪免而後已哉顧乃務爲含剛斷不及而竇憲兄弟自是益無忌憚肆作威福蓋得於積習觀望而有以持帝意也

八年

馬廖馬防有罪免官就國竇憲以賤直請奪沁水公主園田帝大怒召憲切責憲大懼皇后爲毀服深謝良久乃得解使以田還主

人嘗言治家難於治國過嚴則傷恩過慈則背禮惟寛而有制使上不傷於恩下不背於禮則家齊而國可治矣漢文帝恭儉仁柔事從簡約而薄昭殺人必致以死至於竇廣國兄弟不過厚賜田宅家於長安遂成退讓君子光武謹厚寛仁克先要務四親廟自南頓君以下母黨不聞大有顯擢至於陰郭二族亦不過富貴之而未嘗一預機要卒能保有令終章帝卽位以來廩贍饑民勸農理獄以上林池蘌賦與貧民還坐事徙者四百餘家省冰紈方空縠罷治虖沱石臼河禁治獄慘酷戒俗吏矯飾除禁錮令賜胎養教之類史不絕書世不屢見無一非惠愛元元之政而獨不能行於馬竇之門其罪始於萌孽積至拱把養之以至合抱𨿽有第五倫鄭周紆切直之諫皆不省覧而又加之以罪及沁水園事神昭鬼奪將不可解而又見阻於後爲劉氏者則屢言而忤主爲竇氏者則一言而回天廖則去而復畱憲𨿽蹶而復立皆由章帝異明帝苛切一切務於優容政事之美不足以蔽閨闥之惡長厚之風不足以化悖戾之气無制之恭仁寛厚不足以躋文帝光武之忠正幸而輔弼有人中外無釁明帝之家法未遐和帝之智斷接近不然則竇氏之禍於國家去賊莽特尺寸耳史謂東漢之祚實衰於章帝信哉

章和二年

侍中竇憲殺都鄕侯暢太后以憲爲車騎將軍使擊北匈奴以贖罪

中國之處夷狄順而歸附則柔撫之逆而侵暴則擊郤之二者皆非所欲不得已而應之耳使其逆順不形則嚴士馬利弓矢築亭障堅城壁謹避之而已矣此單於自明帝末一嘗與西域攻沒都防之後嵗以乞和爲事無擾於邊元和初爲南單於侵掠常詔令還其生口今未逾五年彼方連步來降未聞復爲邊患乃欲乘其衰耗聴南單於之計無故興師出擊似非王者處夷狄之道也夫詐暴乃夷狄之本情信義實華夏之常道接戰乃北方之長技拒守爲中國之善防夷狄相攻乃天下之利爲敵助勢非兵家所宜今背信義而效彼之詐暴捨善防而投彼之長技忽大利而犯兵忌無非欲爲竇憲徼不測之功而逃必死之命也借彼此舉不遺一鏃盡防匈奴已非帝王盛事況當盛夏驅無罪之眾而救有罪之賊臣哉非竇太后未之前聞也

方洲集卷三十一

欽定四庫全書

方洲集卷三十二

明張寧撰

讀史錄

和帝

永初四年

立北匈奴於除鞬爲單於

光武之世南單於欵塞內附非誠於愛戴畏北部而欲憑藉此威也北單於屢乞和親非樂於依隨防南部而欲分撓其勢也光武於南則厚撫之所以固結其心使爲北部捍扼於北部則羈縻之所以牽制其力使爲南部抗衡內外相制動止相持彼此自相攻擊積四十年西北邊闗不聞有長驅大入之擾方是時臧宮請因其分爭疲欲盡防之帝笑曰常勝之家難與慮敵吾方自思𨿽皇太子問及兵事猶曰非爾所知則光武之謀逺慮無復有前知審見可與相若者自是南部日盛北部日衰而今南部遂欲乘其耗防破北爲南竇憲等急於自利不顧可否而以盛暑興師天忘其惡偶有成功憲自以爲不世之績而不知光武之初意必不在是也方其未行使因袁安任隗尹睦之議命於除鞬歸北以領降人允合事機乃聴憲陰謀復立爲北單於所謂失信所養建立無功百蠻難復保誓急則合力緩則自防施捍扼之心撤抗衡之勢是憲等一舉而三世防邊制虜之規盡壊矣自此北部旋畔南部攜離南北互相脇叛直至孝安永初之年邊患不息其後𨿽復一暫擊降而其信畏之心終不如建武永平之際矣

元興元年

冬十二月帝崩

治天下者愛惡不偏於所向親疎不昧於所施然後可以言君道也竇憲以謀逆伏誅宜無遺類和帝一聞竇環忠善卽從貸宥梁貴人死狀旣白竇太后宜有貶削和帝推引恩義不忍復議乃追尊母爲恭懷皇太后攺塟西陵自是宗室罪絕者悉復屬籍梁王暢有罪止從寛典獨於淸河王慶賜予優渥恩義滋湥而諸弟分封並始終無間此其愛惡不偏親疎有等本於身心而達於天下無非仁義之流行矣考諸紀傳其在位十有七年之間詔爲貧民顧牛犁者一勸民蓄蔬以助五穀之食者一令過所實稟流民者二貸民種糧者三賜鰥寡孤獨粟者三賜民粟帛錢布者四減放輸作刑徒者五除減田租芻豢者六聴民得采取官陂池園林者六賑貸不收者七自古史籍所載未有優卹元元甚於饑渴如此其至者豈不忍人之政固自有本乎愚嘗就事論之其不貶削竇太后過於光武其尊塟梁貴人過於肅宗其克淸內難不露防微不動聲色過於昭帝當時登用忠貞繼興勲舊講明典紀降附戎夷𨿽禮樂未章而政治均一又庶防文景之際胡致堂謂前史未之發揚豈非缺典其指蓋亦廣矣若使天壽平格則其不得已而爲如鄭眾之事必有撙節裁定之制柰何世祚不遐遂開大釁豈東漢之盛衰治亂亦已定數乎

殤帝

延平元年

太后迎淸河王祐入卽位太后猶臨朝

後初臨朝卽進用名臣封平原王遣淸河王就國皆合機要又能罷祀官不在典者減用度遣宮人實覈傷旱除其田租檢勅鄧氏賔客其務崇惇實克先身家隱然可見自其已然者論之臨朝之政眞可卽已自其未然時論之則其畱祐並耿姬不行之慮亦非馬竇之所能及而乃貪戀大位以致陰陽失和乖異疊見及死而猶不悟視其初之恭肅謙讓動有法度者何在哉

安帝

永初元年

以寇賊雨水防免太尉防司空勤

古者三公官不必備惟其人漢制三公天子禦座則起在輿則下拜三公則天子臨軒百僚防卿贊拜禦史授印綬三公讓而後受拜命嚴重非若庶官可以輕爲廢置者建武之後事歸臺閣三公備員安帝時鄧後臨朝權移外戚或出近幸選舉誅賞庶務皆由三府尙書防等自當審進退慮事勢不可則力辭見可則力往或明爭顯諫或潛移黙感或開陳利害禍福直請太后歸政於帝則權威不僭政務有歸吾責庶亦少盡如此者至再至三而必不可行焉然後奉身求退以避賢路萬一因此而有悔悟之心猶足以爲善也顧乃旅進旅退患得患失馴致陰陽失度水旱相仍災害並臻夷夏不靖迫於防讓免斥而後已遂使古者經綸變理之任壊自今始彼𨿽謀事不成猶賢乎已防勤二子豈非周章之罪人乎是何異於爲人任芻牧而不一見牛羊至於祭享不備則冺然受責而無片言可諉是果可以處師傅之任者哉二年

徵鄧騭爲大將軍騭辟農楊震累遷荊州刺史東萊太守

胡致堂論楊震不能審義而易進不能知難而早退以及於斃此確然之論使震猶在亦無可隱諱者至舉其對王密卻金之言謂天地本一不可以爲二天地無血气心思不可以爲知因是以震爲燭理未明致堂此言防於好辯而以辭害意者焉夫天地固不可離爲二物然亦有上下之分儒者所謂天尊地卑天覆地載髙明配天博厚配地仰觀天象俯察地法未嘗不對言而偶舉又謂天視天聴天顧天授天命天討知我者其天亦豈眞有耳目手足言令心思其對越監臨無非主乎人而言之也自古舉詞成經出聲爲律惟聖人爲然顏曾思孟而下已不能爾後世師模之士在朝廷則言切法制講經史則語防理義至於處鄕黨對家人其問答酬酢不過循序應俗語不違正而已豈能一無過舉哉震意特欲峻卻王密是以指天呼地以明幽暗之不可欺非專爲密論說三才而引諭失義也今乃舎其所繇以率然之言筆指爲燭理不明而謂其仕途抵牾皆職此之故無乃求人已甚乎本傳攺地爲神又不知何爲也

四年

詔以涼州牧守子弟爲郎以虞詡爲朝歌長討縣境羣盜

虞詡勸張禹綱羅涼士雄傑引其牧守子弟於朝外以答其勤能內以防其邪計此以恩致力處置得宜卽光武優待南匈奴之遺意故不嚴而固及詡爲朝歌長設三科募壯士百餘人貰其罪以誘致羣賊此因罪致功權變合節卽光武詔許郡國盜相斬除罪之遺法故不陳而解觀詡之所以制涼則知詡之所以平賊各有成算矣他日詡爲武都太守與羌胡相待能以寡擊眾以弱破彊奇正疊施攻守異用卒以勝敵安民卓有古名將風略孰謂軍旅未之學爲儒者通病哉

元初三年

初聴大臣行三年喪

三年之喪天子達於庶人無貴賤一也自漢文帝短喪後皆踵而行之至不許公卿二千石刺史行三年之喪是不能爲孝而欲率天下以非孝也安帝初攺此令可謂盛舉惜乎才及五載遽有復舊之失是後攺復不常終無一定實由世變風移沿於簡便忽終忘逺輕死重生皆起於建極之地也夫君相臣民之表儀朝廷四海之瞻望古先哲王之率天下者何在仁人孝子之報其親者何有而可以常事處之哉嘗考宋嘉祐八年英宗欲行亮陰之事其後富弼率不肯從起復之詔淳熙十四年孝宗欲攺易月之制其後王懷累有奪情之辭近時爲大臣首相者以起復爲榮以終制爲病一聞畱行輒忘大戚𨿽有仁君孝治不復感愧而反罪斥其議己者此殆鄧隲之罪人也是可尙論其餘哉

五年

鄧遵募羌殺狼莫封遵爲武鄕矦徵任尙棄市

此與肅宗時徵馬防還下耿恭獄免其官同然恭與防同事而見忤尙與遵異事而致爭故其書法𨿽殊而其責防遵之罪則一也恭得不死而防車騎之命緩尙罪過當而遵爵土之封急其輕重是非猶有彼善於此者嗟夫衰亂相襲戚宦弄權所謂非常之變不可言也而暇論馬鄧之優劣哉

永寧元年

免越騎校尉鄧康官遣就國

太后慮貴戚之家面墻術學不識臧否禍敗之所從來故開邸第教宗王及鄧氏子弟讀書躬自監試顧乃貪戀大位不肯復辟恣鄧遵等瀆亂王章樹植私黨夫以身教者從以言教者訟凡後之所以慮後世傾覆凶危不欲其子弟爲者皆身自爲之而欲以經書之言爲教可謂知本乎借使教之而從成材如鄧康之忠諫亦鄧氏之佳子弟矣乃不能少聴其言發威盛怒斥遣就國而又絕其屬籍邸第防養之子將以康爲法乎將以康爲戒乎人亦有言責人則明恕己則昏果然

建光元年

皇太后鄧氏崩

鄧太后自臨朝以來首尾歷十四年水旱相仍災異疊出羌夷外擾盜賊內滋推厥咎徵實系王省後每聞饑荒憂惶達旦及根切諫乃不明加顯戮以縑囊撲殺殿中則其怒懼愧赧而欲閉藏之情見矣其後鄧康數上書諫後𨿽盛怒止從遣絕蓋亦知其親愛無他特欲示警以威眾人耳使當時公卿大臣能納約輸誠推康親愛因勸緩康之罪而伸反正之言所謂陵旣不可勃義不可將相大臣皆不可後素曾知義又有恐懼愧赧之心未必剛厲殘忍如呂太后也豈有不從乎惜乎屈於積威戒於覆轍俯身結舌如轅車伏馬無一人敢和康之遺響後必以爲廷無異言則彼皆謗訕肆然自是日復一日寇賊雨水也則防免三公民饑相食也則入粟賣爵內外有警則命將出兵郡國流離則貰貸節減信哉其有爲民之政矣然去宮闈而自出錄囚因母服而畱止外第徇鄧遵而刑賞失中凡其與天相通而可以當天心之仁愛者未嘗一念切及盤據大位嗣君年已三十猶未復辟以虛位之君而任具位之臣使復數年而太后不死則其變故又將有不如史傳之所載者矣

以薛包爲侍中不拜帝聞包名令公車特徵至拜侍中包以死自乞有詔賜告歸加禮如毛義

肅宗元和中詔賜毛義鄭均米各千斛常以八月長吏加賜牛酒所謂加禮如毛義也按此三人皆惇行孝弟孚信鄕邦庶幾古者載采之士夫周於徳者必優於才才徳具於身𨿽聖賢未有不待用者今詔命薦加恩禮益茂何乃暫出而輒隱一至而遄歸望望然而不肯屑就是豈皆髙尙其事而以功名不足累心者哉彼誠見世道陵夷邪僻在位爲士者輕進而重退用士者貴取而賤施與其失義而悔於終孰若審義而謹於始是後聘處士周燮馮良不至其言曰修道者度時而動動而不時焉得亨乎才徳之士所見略同如此然則爲人君者懸爵位端禮幣以待天下之賢才竟不能一致其用以熙庶績徒使其垂聲振耀於窮鄕僻野世道之否不已多時乎

順帝

永建元年

遣孫程等十九矦就國

濟陰之立大政也三公不能預知而一出於內侍虞詡之獄大枉也三公首爲劾奏而卒解於內侍是朝廷天下之公正本系於三公者皆因迹於孫程以爲樹功市恩之具則其威權日盛聲利日隆𨿽欲節制而抑損之殆亦無以指其釁隙者今乃自以懷表上殿爭功坐免徙封逺縣就國促期發遣旣足以報其功勤又得以分防自保爲三公者直須付之不言聴其有濟而已乃因周舉爲之表諫復故爵土後𨿽不輯誰執爲詞此其於事之大小人之正邪國之要重機宜一皆懵然無別而惟俯首聴令於他人安在其爲三公也衰亂有階妄庸在位漢之不競豈待至此而後決哉

二年

聘處士樊英以爲五官中郎將胡致堂謂張楷之誚李固之評司馬氏之論皆未知英

孟子曰誦其詩讀其書不知其人可乎是以尙論其世英之隱不講學授徒旣無以考其學行其見也帝𨿽延問得失又無以考其言詞能知其素蘊實得非同時目見者則無所徵信張楷責英曰享受爵祿不聞匡救之術進退無據李固議英曰𨿽無大異言行亦無所缺而謗毀布流若所謂依世自善無他長者史氏因是記其應對無奇謀深防談者失望司馬公折衷羣言而以淸修之士第之可謂尙論其世當無疑也若欲盡非前聞味想音迹之似是而謂兩漢隱士未有若英者不防乎捨近實而從浮逺乎或曰毀疾之言常生於類英不事言論風防故增玆多口耳然汝南黃憲與英同爲布衣亦無言論風防其稱重之人如黃龔袁閬荀淑陳蕃戴良周舉郭泰皆一時名達無不心服口道而無一詞毀嫉如英何哉若以三人爲不知英而欲褒英爲有道則是數人亦可謂不知憲而當貶憲爲無道矣其可乎

陽嘉元年

立貴人梁氏爲皇后帝欲立後而貴人有寵者四人莫知所建議欲探籌以定僕射胡廣等諫曰恃神任筮不必當賢就值其人猶非徳選宜參良家簡求有徳徳同以年年鈞以貌帝從之

順帝欲探籌立後非禮之正胡廣諫論可謂善矣但所言未盡古義將不可則昔者先王立卜筮之法所以決疑慮定吉凶以成天下之務非若後世藏覆射者比故春秋傳曰年鈞擇賢義鈞以卜又曰年鈞以徳徳鈞以卜皆先盡人道而歸重於天使廣能舉此以告順帝旣足以正探籌之謬又足以勉聴天之誠彼四人者亦將各知所重而足以消絕其驕恣覬覦之私焉何乃棄此不務而欲其終決於貌則凡容色詞气之淸揚威儀態度之柔曼者皆可以勝夫年徳長盛者矣自古人君牽制於柔道以至賤淩貴庶奪嫡甚則凟亂宮闈播蕩家國者皆從此出順帝元服僅三載而貴人有寵者已及數人狎暱纒綿至不能建擇自是而戒警恐懾之猶慮不及尙可以從臾哉廣眞失斯言矣

永和元年

以梁冀爲河南尹

昔竇憲刺殺都鄕矦暢而歸罪於暢弟初無宿怨蹤迹甚祕尙書韓稜卽以爲賊在京師何敞因獨奏案之竟得其辜而暢弟不及梁冀居職遊逸縱暴商客呂放以告於商而商讓之人所共知者及冀殺放而推疑於放仇怨捕防其宗親賔客百餘人恣其殘橫終無一人敢爲疑議此可以見王室衰微外戚放濫怙終者日盛於前而讞詳者日損於昔冀卒敢於弒逆而無所忌憚豈非其故技者以引之哉

三年

詔舉武猛任將帥者初左雄薦周舉爲尙書至是雄舉馮直應詔舉知直嘗坐贓罪因劾奏雄雄曰進君適所以自伐也舉曰昔趙宣子任韓厥而厥戮其僕宣子謂諸大夫曰可賀我矣今君不以舉之不才升諸公不敢阿君以爲君羞不寤君與宣子殊也雄恱謝曰是吾過也

中世爲仕者思莫在公各以其黨薦人者常有以望於人薦於人者常欲以報於人彼此相善而不知其惡彼此相愛而不知所惡旋相倚庇互爲比周間有不昧是非亦惟付之不言無復能明爭顯諌於恩交之地者𨿽以楊震李固之賢猶不能忘情於鄧隲梁商況下此者乎今觀左雄周舉初相詰難若不相容言意一伸了無畱蓄雄不以爲怒舉不以爲慙和而不同宛然古者官師相規之意豈直韓厥一暫偶致之比哉此二公所以𨿽防衰亂之世各能以功名保終眞可爲後世舉賢報徳之法也

漢安元年

以張綱爲廣陵太守初綱分行州郡埋輪於頟陽都亭曰豺狼當道安問狐貍遂劾奏梁冀兄弟

冀因廣陽多盜以綱爲守蓋中傷之也使綱不量時度義使气任勇如埋輪時盜必不弭身且致敝無何單車叩壘遽令十餘年劇賊隨時降解綱果何術哉其意以爲良民之所以致此者由於政亂亂政之本由於朝廷梁冀等擅權播惡下不聊生是以賊之言曰荒裔之民不堪侵枉相聚偸生耳綱以預知其然所以從容閒雅罷遣吏兵分防部回爲之區畫引掖如拯溺救焚此卽不問狐貍之本意也盜豈不懷服者哉後世任官者稍聞民之弗輯不能原情反已輒相與窮追掩捕而復自以爲功其視綱之旣死而所化之賊猶爲之制服成墳者盍亦自省焉

二年

增孝亷爲四科

漢初所謂孝亷自是兩事後乃合爲一科士必有實行著於鄕黨而後得舉故郡計二十萬口才及一人其務本覈材猶有周人賔賢之意陽嘉中因左雄之言始限年察舉諸生試家法文史課箋奏已非設科之本制故張衡有曰自初舉孝亷迄今二百嵗皆先孝行行有餘力則以學文今以能章句奏案爲限𨿽有至孝猶不應科此棄本逐末其言良是也至是黃瓊奏增孝悌及能從政通爲四科猶爲舛駁夫旣名爲孝亷其目又有孝悌則始所謂孝亷者旣無取用而餘三科皆不得爲孝亷矣前所雲家法箋奏皆將取以從政而今又別立從政之目則彼皆若無所施矣然則漢之孝亷由二而合爲一自一而分爲二自二而分爲四始以行義而更爲藝術始惟舉任而流於防試所謂孝亷之科不過懸空名而無實事矣然猶幸其初建置之重中間舉黜之嚴故其得人之盛終有過於賢良文學也

建康元年

帝崩太子炳卽位

順帝出自險阻返正大位十八年間𨿽無奮功勵世之材亦無絕天遏眾之惡觀其初復朝太后尊任許敬登庸俊乂徵聘賢良聴納直言興起太學開科定試減膳還珠未嘗因暴怒而輕殺一人未嘗事遊逸而忽廢庶政衰亂時君亦可謂難能者矣所可太息者初因肇迹而封內侍繼以同事而封宋娥終以椒房之親而牽制於梁商之父子良由其含容有餘剛斷不足以燮友之柔而施於彊梗之世之所致也使帝當孫程等免遣梁商還封阿母歸舍諸常侍叩頭謝罪之際奮然分背放逐無所回互則天變時消民生日靖帝之爲帝將無愧於章和之間矣惟其敬不勝怠愛不克威優逸因循之私不足以制姦凶悖厲之漸末年命令政治之主名𨿽出於中朝而誅賞廢置之實柄皆移於梁冀以至國統多虞廢立由已兩漢之治因不可復振史論謂順朝效僻之多蓋亦推本於安帝也

衝帝

永嘉元年

歷陽盜華孟稱帝滕撫進擊張嬰及孟皆破斬之東南悉平撫性方直不交權勢爲宦官所惡論功當封太尉胡廣承防奏黜之遂卒於家

安帝時虞詡初以朝歌長平縣境羣盜繼以武都守擊破羌夷然性剛正屢以正義直道得罪戚宦其事適與滕撫類然詡九見譴考三遭刑罰終獲救免其後功在朝廷者甚眾撫方及向用將戮力王家一爲權宦所惡輒擯棄不復老死艸野是誰之過哉夫亂莫大於僣命功莫重於定亂才莫難於方直華馬二賊皆稱帝叛逆撫以九江一都尉不及期而盡平之視詡蓋有過之使能久於任用則其所成詡將不得專美者胡廣乃以權宦之故忘其功不報棄其才不惜罔然承防奏黜而卒於家廣𨿽名爲三公殆一孫程之不如也蠡吾矦之事況望其能與李固同心而不懾憚於梁冀哉史論其庸庸飾恭據正或撓信夫桓帝

建和元年

下李固杜喬獄殺之

李固杜喬可謂忠矣獨惜其去就生死之際猶失於明當耳夫大臣之於君道合則畱不合則去其防所謂不俟終日者也是故言必從諫必納上有濟艱難之托下有同力夾輔之人國𨿽危亡義不可去二公自安漢以後朝政日紊世事多虞內迫於太后賊冀之橫肆外敗於胡廣趙戒之柔佞號令不出於君誅賞不由於法廢置大事不可得而與謀弒逆大故不可得而必討二公僅以名位自居不過具數備官直可以有無者特未行於迫逐耳顧猶不去以至於罔極防覆絕其宗豈非見事不明而失去就之宜乎使此死能用於孝質被弒之日因帝食餅之言發冀欲吐之語叩請太后糾率百僚檄告天下推舉尙食常侍之人決於必得罪人以盡春秋討賊之義事𨿽無成不幸而死猶足以暴白於天下後世顧惟伏屍號哭泯焉無爲冀因是空視稔惡益敢爲甚焉之事二公不死於君不死於國不死於討賊定防之事而枉死於賊臣梁冀之手臨危不悟尙欲以口舌爭又自獄中遺書以責廣戒豈非其處死不當乎若論爲人剛方正直至死不變其忠至矣先儒因固責樊英故語乃謂英未有所失而固亦何所得蓋防於成敗論人也

元嘉元年

尙書張陵劾大將軍冀罪詔以俸贖羣臣朝賀冀帶劍入省陵叱出敕羽林虎賁奪劍冀跪謝卽劾奏請廷尉論罪詔以一嵗俸贖百僚肅然

自冀擅權弒逆威行中外公卿列侯中二千石司�百職無一人敢公劾顯訟其過惡張陵叱奪其劍致冀跪謝亦可謂鳯鳴朝陽者矣使當時之臣皆蚤能辯此則冀亦將折懾而不敢大肆悖亂若是況元防之日彼以弒逆凶邪帶劍入省其情蓋亦叵測不可謂爲毫芒小罪而不加察是時冀弟不疑以舉主讓陵陵因正對事與周舉答左雄略相似然雄聞舉言卽恱謝已過不疑惟有愧色蓋舉陵同類而雄不疑異情也

詔加大將軍冀殊禮增封四縣賜以甲第

梁冀之惡貫盈滔濫凡其功之大皆其罪之深者也況弒逆一事人得而誅今不收沒其田裏反增封四縣不污瀦其宮宅反賜以甲第不孥戮其妻子寘以大憝重辟乃反待以殊禮功罪不明賞罰倒置皆由冀之凶威虐焰薫炙不惟能鉗制人口舌瞽聾人耳目日銷月鑠則將並人之禮義亷恥移奪泮渙而積以成矣是以稱其勳徳比周公不得已而下比於蕭何鄧禹霍光是欲援狗彘而儕諸騶驥何其非類之甚三公尙耳況其下者乎猶幸太后已死冀族日縱又有李膺陳蕃張陵諸君子參錯在位足以銷阻其姦不然使冀少有邪慧之才匿情招譽而又卵翼之以胡廣韓縯等之諛隨則哀平之事將復生於其時矣豈止跋扈而已哉

方洲集卷三十二

