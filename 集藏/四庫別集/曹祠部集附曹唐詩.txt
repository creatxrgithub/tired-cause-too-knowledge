

欽定四庫全書

集部二

曹祠部集

別集類一【唐】

提要

【臣】等謹按曹祠部集二卷唐曹鄴撰鄴字鄴之陽朔人明蔣冕序稱大中間登進士第由天平節度掌書記累遷太常博士祠部郎中仕至洋州刺史然鄭谷雲臺編有送曹鄴吏部歸桂林詩則又嘗官吏部冕考之未盡也唐書髙元裕傳載鄴爲太常博士時議宰相髙璩贈諡事其論甚偉顧其詩乃作怨老嗟卑之語王定保摭言載鄴登第之時年已垂暮當時有五老榜之目蓋坎防不遇晚乃成名故一生寄托不出此意不但韋慤所稱四怨三愁五情諸篇及乎登第以後杏園席上同年詩則曰怱怱出九衢僮僕顏色異獻恩門詩則曰名字如鳥飛數日便到越寄陽朔友人詩則曰桂林須產千株桂未解當天影日開我到月中收得種爲君移向故園栽又何其淺也張爲作主客圖鄴與其數則當時亦爲文士所推其讀李斯傳及始皇陵下作二首諸家選本或取之然皆無深致唐志載鄴集三卷今僅二卷其有佳篇而逸之耶流傳已久姑存以備一家末附曹唐詩一卷唐字堯賔桂林人初爲道士太和中返初服舉進士累辟諸府從事其遊仙詩最著名蓋本顏延之爲織女贈牽牛詩而曼衍及諸女仙各擬贈答然諸篇姓名𨿽易語意略同實非傑出之作唐志載其集亦三卷蔣冕求其原本不獲乃搜諸選本裒成一卷附之曹鄴詩後以二人皆粵產耳乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官臣陸費

墀

曹祠部集序

桂林在唐有二曹詩人皆負重名於時其一諱鄴字鄴之陽朔縣人嘗作四怨三愁五情詩爲中書舍人韋慤所知力薦於主司大中間登進士第由天平節度掌書記遷太常博士晉祠部郎中仕終洋州刺史其一諱唐字堯賓桂林附郭人嘗爲道士太和中舉進士中第累爲諸府從事以暴疾卒於家二公詩歐陽文忠公撰唐藝文志謂其集各三卷近年浙中刻唐四十家詩有鄴之詩止二卷而堯賓詩集則無傳焉惟文苑英華選其大小遊仙及馬病等作唐詩鼓吹選其買劍雙松等作唐音選其小遊仙等作唐詩品彚選其武陵詞等作皆七言律及七言絕句凡古體五七言者皆無之郝天挺注鼔吹謂堯賓有集二卷今無傳則其集在金元之間已無傳於世矣鼓吹顧以堯賓大遊仙詩十一首爲宋邕所作則遺山之誤也堯賓詩見於諸家所選者皆傑出一時可歌可誦鄴之視堯賓差後出而其詩格調髙古意深語健諸體略備其集𨿽止二卷才百餘篇而爲諸家所選殆三之一尢世之不可少者其爲太常博士在懿宗朝有詔召劍南東川節度使髙璩拜中書侍郎同中書門下平章事閱月卒贈司空鄴之建言璩宰相交遊醜雜進取多蹊逕諡法不思妄愛曰刺請諡曰刺從之事載新唐書璩父元裕列傳中其爲博士持正守職防防乎不苟若此蓋非獨能詩也冕自髫齔時見鄴之公讀李斯傳詩於書坊所刻古文眞寶中有難將一人手掩得天下目之句喜而誦之甚習而不知爲誰所作及遊京師讀唐文粹始知爲公詩今考之集中其詩全篇十二句姚鉉節其首尾八句而以此四句載於文粹中古文眞寶因而取之文粹又載公杏園卽席上同年一時冕嘗次韻以寓景慕之意蓋冕於公詩寐寤不忘者五十餘年嘉靖甲申秋得謝過浙中始獲覩其全集其冬瓊山唐君平侯以按察僉事督學來廣西見公浙本詩於武選主事鄭徳甫處讀而善之取以刻置宣成書院中且以堯賓詩附於其後刻成徳甫首以一冊見遺閱之欣然者累日因敬題其卷末使讀者知二公之詩皆爲世所重而公則公忠剛直能言人之所不敢言表然爲時之正人君子尢足以楷範後學詩蓋其餘事云嘉靖戊子冬十月旣望後學湘臯病叟蔣冕謹識

欽定四庫全書

曹祠部集卷一

唐曹鄴撰

徒相逢

江邊野花不須采梁頭野燕不用親西施本是越溪女承恩不薦越溪人

雜誡

帶香入鮑肆香气同鮑魚未入猶可悟已入當何如

補漁謡

天子好徵戰百姓不種桑天子好年少無人薦馮唐天子好美女夫婦不成雙

四怨三愁五情詩十二首【並序】

郁於內者怨也阻於外者愁也犯於性者情也三者有一賊於前必爲顚爲沴爲蚤死人鄴專仁誼久矣有舉不得用心恐中斯物殞天命幸未死間作四怨三愁五情以望時人救

其一怨

羙人如新花許嫁還獨守豈無靑銅鏡終日自疑丑

其二怨

庭花已結子巖花猶弄色誰令生處遠用盡春風力

其三怨

短鬟一如螓長眉一如蛾相共棹蓮舟得花不如他

其四怨

手推嘔啞車朝朝暮暮耕未曾分得糓空得老農名

其一愁

遠夣如水急白髮如艸新歸期待春至春至還送人

其二愁

澗艸短短靑山月朗朗明此夜目不掩屋頭鳥啼聲

其三愁

別家鬢未生到城鬢似髮朝朝臨川望防水不入越

其一情

東西是長江南北是官道牛羊不戀山只戀山中艸

其二情

阿嬌生漢宮西施住南國專房莫相妬各自有顏色

其三情

蛺蝶空中飛夭桃庭中春見他夫婦好有女初嫁人

其四情

防榔自無柯椰葉自無陰常羨庭邊竹生筍髙於林

其五情

野雀空城饑交交復飛飛勿怪官倉粟官倉無空時

寄劉駕

一川艸色靑褭褭繞屋水聲如在家悵望美人不攜手墻東又發數枝花

風人體

出門行一步形影便相失何況大隄上騘馬如箭疾夜夜如織婦尋思待成疋郎只不在家在家亦如出將金與卜人矞道遠行吉念郎緣底事不具天與日

杏園席上同年

岐路不在天十年行不至一旦公道開靑雲在平地枕上數聲皷衡門已如市白日探得珠不待驪龍睡怱怱出九衢僮僕顏色異故衣未及換尙有去年淚晴陽照花影落絮浮野翠對酒時忽驚猶疑夣中事自憐孤飛鳥時接鸞鳯翅永懷共濟心莫起胡越意

恃寵

二月樹色好昭儀正嬌奢恐君愛陽艶斫卻園中花三十六宮女髻鬟各如鴉君王心所憐獨自不見瑕臺上紅燈盡未肯下金車一笑不得所塵中悉無家飛燕身更輕何必恃榮華

題女郎廟

數防煙香出廟門女娥飛去影中存年年嶺上春無主露泣花愁斷客魂

四望樓【樓在洛陽東今廢也秦時有貴公子賈虛毎自宴其上】

背山見樓影應合與山齊座上日巳出城中未鳴雞無限燕趙女吹笙上金梯風起洛陽東香過洛陽西公子長夜醉不聞子規啼

築城三首

郎有蘼蕪心妾有芙蓉質不辭嫁與郎築城無休日嗚嗚啄人鴉軋軋上城車力盡土不盡得歸亦無家築人非築城圍秦豈圍我不知城上土化作宮中火

奉命齊州推事畢寄本府尙書

越鳥棲不定孤飛入齊鄕日暮天欲雨那兼羽翎傷州民言刺史蠧物甚於蝗受命大執法艸艸是行裝僕皆分散單車驛路長四顧無相識奔馳若投荒重門下長鎖樹影空過墻驅囚繞廊屋如牛羊獄吏相對語簿書堆滿牀敲枷打鎖聲終日在目旁旣捨三山侶來餘五斗糧忍學空城雀潛身入官倉國中天子令頭上白日光曲木用處多不如直爲梁恐孤食恩地晝夜心不遑仲夏天气熱鬢須忽成霜社防不可灌城狐不易防偶於擒縱間盡得見否臧截斷姦吏舌擘開寃人腸明朝向西望走馬歸汶陽

北郭閒思

山前山後是靑艸盡日出門還掩門每思骨肉在天畔來看野翁憐子孫

戰城南

千金畫陣圖自爲弓劍苦殺盡田野人將軍猶愛武性命換他恩功成誰作主鳯凰樓上人夜夜長歌舞

自退

寒女面如花空寂常對影況我不嫁容甘爲瓶墮井

早起

月墮滄浪西門開樹無影此時歸夣防立在梧桐井

古相送

行人卜去期白髮根巳出執君靑松枝空數別來日心如七夕女生死難再匹且願車聲遲莫使馬行疾巫山千丈髙亦恐夣相失

甲第

遊人未入門花影出門前將軍來此住十里無荒田

望不來

見花憶郎面常願花色新爲郎容貌好難有相似人

官倉防

官倉老防大如斗見人開倉亦不走健兒無糧百姓饑誰遣朝朝入君口

題濮廟

曉祭瑤齋夜扣鐘鼇頭風起浪重重人間直有僊桃種海上應無肉馬蹤赤水夣沈迷象罔翠華恩防泣芙蓉不知皇帝三宮駐始向人間著衮龍

偶題

白玉先生多在市靑牛道士不居山但能共得丹田語正是忙時身亦閒

登嶽陽樓有懷寄座主相公

南登嶽陽樓北眺長安道不見升平裏千山樹如艸骨肉在南楚沈憂起常早白社愁成空秋蕪待誰掃常聞詩人語西子不宜老賴識丹元君時來語蓬島

出關

山上黃犢走避人山下女郎歌滿野我獨南徵恨此身更有無成出關者

將寄天平職書懷寄翰林從兄

居處絕人事門前雀羅施誰遣辟書至僕皆展眉疋馬渡河洛西風飄路岐手執王粲筆閒吟向旌旗香晚翠蓮動吟餘紅燭移開口啖酒肉將何報相知況我魏公子相顧不相疑豈學官倉防飽食無所爲白露霑碧艸芙蓉落淸池自小不到處全家忽如歸吾宗處親切立在白玉墀方得一侍座單車又星飛願將門底水永托萬頃陂

賀雪寄本府尙書

雨雪不順時陰陽失明晦麥根半成土農夫泣相對我公誠訴天天地忽已泰長颷捲白雪散落羣峯外拂砌花影明交宮鶴翎碎宿客晨不飛猶疑月光在碧樹香盡發蠧虫聲漸退有客懷兔園吟詩繞城內

寄嵩陽道人

三山浮海倚蓬瀛路入眞元險盡平華表千年孤鶴語人間一命晚蟬鳴將龍逐虎神初王積火焚心气漸淸見說嵩陽有僊客欲持金簡問長生

去不返

寒女不自知嫁爲公子妻親情未識面明日便東西但得上馬了一去頭不回雙輪如鳥飛影盡東南街九重十二門一門四扇開君從此路去妾向此路啼但得見君面不辭挿荊釵

李進士下第歸南海

數片紅霞映夕陽攬君衣袂更移觴行人莫嘆碧雲晚上國毎年春艸芳雪過藍關寒气薄鴈回湘浦怨聲長應無惆悵滄波遠十二玉樓非我鄕

送厲圖南下第歸澧州

當春人盡歸獨我歸無計送君自多感不是緣下第君看山上艸盡有干云勢結根旣不然何必更掩袂澧水鱸魚賤荊門楊柳細勿爲陽艶畱此處有月桂言畢尊未幹十二門欲閉佇立望不見登髙更流涕吟君別我詩悵望水煙際

思不見

但見出門蹤不見入門迹卻笑山頭女無端化爲石

長相思

剪妾身上巾贈郎傷妾神郎車不暫停妾貌寕長春靑天無停雪滄海無停津遣妾空牀夣夜夜隨車輪

長城下

遠水猶歸壑徵人合憶鄕泣多盈袖血吟苦滿頭霜楚國連天浪衡門到海荒何當生燕羽時得近雕梁

成名後獻恩門

爲物稍有香心遭蠧虫嚙平人登太行萬萬車輪折一辭桂嶺猿九泣東門月年年孟春時看花不如雪僻居城南隅顏子須泣血沈埋若九泉誰肯開口說辛勤學機杼坐對秋燈滅織錦花不常見之盡云拙自憐孤生竹出土便有節毎聽浮競言喉中似無舌忽然風雷至驚起池中物防上靑雲巓輕如一毫髮瓏瓏金鎖甲稍稍城烏絕名字如鳥飛數日便到越幽蘭生𨿽晚幽香亦難歇何以保此身終身事無缺

贈道師

學世皆問人惟師獨求已一馬無四蹄頃刻行千里應笑百原上丘墳亂如蟻

入關

衡門亦無路何況入西秦救病不得穴徒爲采艾人

聽劉尊師彈琴

曽於淸海獨聞蟬又向空庭夜聽泉不似齋堂人靜處秋聲長在七條

題山居

掃葉煎茶摘葉書心閒無夣夜牕虛只因光武恩波晚豈是嚴君戀釣魚

關試前送進士姚潛下第歸南陽

馬嘶殘日沒殘霞二月東風便到家莫羨長安占春者明年始見故園花

滻川寄進士劉駕

我家不背水君身不向越自是相憶苦忽如經年別山家艸木寒石上有殘雪美人望不見迢迢雲中月

翠孤至渚宮寄座主相公

萬里一孤舟春行夏方到骨肉盡單羸沈憂滿懷抱羇孤相對泣性命不相保開戶山防驚蛩聲亂秋艸白菌緣屋生黃蒿擁籬倒對此起長嗟芳年亦須老恩門爲宰相出入用天道忽於摧落間收得靑松操全家到江陵屋虛風浩浩中腸自相伐日夕如防盜其下有孤侄其上有孀嫂黃糧賤於土一飯常不飽天斜日光薄地濕虫叫噪惟恐道忽消形容益枯槁古人於黃雀豈望白環報奉答恩地恩何慙以誠告

早秋宿田舍

澗艸疏疏螢火光山月朗朗楓樹長南村犢子夜聲急應是欄邊新有霜

旅次嶽陽寄京中親故

君山南面浪連天一客愁心兩處懸身逐片防歸楚澤魂隨流水向秦川月回浦北千尋雪樹出湖東防防煙更欲登樓向西望北風催上洞庭船

題舒鄕

功名若及鴟夷子必擬將舟泛洞庭桞色湖光好相待我心非醉亦非醒

碧潯宴上有懷知已

荻花蘆葉滿溪流一簇笙歌在水樓金管曲長人盡醉玉簮恩重獨生愁女蘿力弱難逄地桐樹心孤易感秋莫怪當歡卻惆悵全家欲上五湖舟

從天平節度使遊平流園

池塘靜於寺俗事不到眼下馬如在山令人忽疏散明公有髙思到此遂忘返乘興挈一壺折荷以爲盞入竹藤似蛇侵墻水成蘚幽鳥不識人時來拂冠冕防流路若窮及行路猶遠洞中已云夕洞口天未晚自憐不羇者冩物性常簡翻愁此興多引得嵇康

故人寄茶

劍外九華英緘題下玉京開時微月上碾處亂泉聲半夜招僧至孤吟對月烹碧沈霞腳碎香泛乳花輕六腑睡神去數朝詩思淸用余不敢費畱伴肘書行

貴宅

入門又到門到門防相對玉簫聲尙遠疑似人不在公子厭花繁買藥栽庭內望遠不上樓牕中見天外此地日烹羊無異我食菜自是愁人眼見之若奢泰

下第寄知已

長安孟春至枯樹花亦發憂人此時心冷若松上雪自知才不堪豈敢頻泣血所痛無罪者明時屢遭刖故山秋艸多一卷成古轍夜來遠心起夣見瀟湘月大賢冠蓋髙何事憐屑屑不令傷弓鳥日暮飛向越聞此感激語胸中如有物舉頭望靑天白日頭上沒歸來通濟裏開戶山防出中庭廣寂寥但見薇與蕨無慮數尺軀委作泉下骨惟愁攬淸鏡不見昨日髮願憐閨中女晚嫁惟守節勿惜四座言女巧難自說

吳宮宴

吳宮城闕髙龍鳯遙相倚四面鏗鼓鐘中央列羅綺春風時一來蘭麝聞數里三度明月落靑娥醉不起江頭鐡劍鳴玉座成荒壘適來歌舞處未知身是鬼

曹祠部集卷一

欽定四庫全書

曹祠部集卷二

唐曹鄴撰

東武吟

心如山上虎身若倉中防惆悵倚市門無人與之語夜晏李將軍欲望心相許何防聽我言貪謔邯鄲女獨上黃金臺淒涼淚如雨

薊北門行

長河凍如石徵人夜中戍但恐筋力盡敢憚將軍遇古來死未歇白骨礙官路豈無一有功可以髙其基親戚牽衣泣悲號自相顧死者𨿽無言那堪生者悟不如無手足得見齒髮暮乃知七尺軀卻是速死具

姑蘇臺

南宮酒未銷又宴姑蘇臺美人和淚去半夜閶門開相對正歌舞笑中聞鼓星散九重門血流十二街一去成萬古臺盡人不回時聞野田中拾得黃金釵

夜坐有懷

悄悄月出樹東南若微霜愁人不成寐五月夜亦長佳期杳天末骨肉不在旁年華且有限厥體難久康人言力耕者歳旱亦有糧吾道固如此安得苦倀倀

寄監察從兄

我祖居鄴地鄴人識文星此地星已落兼無古時城古風旣無根千載難重生空畱建安書傳說七子名賤子生桂州桂州山水淸自覺心貌古兼合古人情因爲二雅詩出語有性靈持來向長安時得長者驚芝艸不爲瑞還共木葉零恨如轍中土終歳塡不平吾宗載豸冠忽然入西京憐其羽翼單撫若親弟兄松根已堅牢松葉豈不榮言罷眼無淚心中如酒醒

樂府體

蓮子房房嫩菖蒲葉葉齊共結池中根不厭池中泥

棄婦

嫁來未曾出此去長別離父母亦有家羞言何以歸此日年且少事姑常有儀見多自成醜不待顏色衰何人不識寵所嗟無自非將欲告此意四鄰已相疑

讀李斯傳

一車致三轂本圖行地速不知駕馭難舉足成顚覆欺暗尙不然欺明當自戮難將一人手掩得天下目不見三尺墳云陽艸空緑

文宗陵

千年堯舜心心成身已歿始隨蒼梧云不反蒼龍闕宮女衣不香黃金賜白髮畱此奉天下所以無徵伐至今汨羅水不葬大夫骨

偶懷

開目不見路常若夜中行最賤不自勉中塗與誰爭蓬爲沙所危還向沙上生一年秋不熟安得便廢耕顏子命未逹亦遇時人輕

代羅敷誚使君

常言愛嵩山別妾向東京朝來見人說卻知在石城未必菖蒲花只向石城生自是使君眼見物皆有情麋鹿同上山蓮藕同在泥莫學大上日朝東暮還西

怨歌行

丈夫好弓劍行坐說金吾喜聞有行役結束不侍車官田贈倡婦畱妾侍舅姑舅姑皆巳死庭花半是蕪中妹尋適人生女亦嫁夫何曽寄消息他處卻有書嚴風厲中野女子心易孤貧賤又相負封侯意何如

南徵怨

萬浪東不回昭王南徵早龍舟沒何處獨樹江上老吾欲問水濵宮殿已生艸

和潘安仁金穀集

太守龍爲馬將軍金作車香飄十里風風下緑珠歌莫怪坐上客嘆君庭前花明朝此池館不是石崇家

不可見

常聞貧賤夫頭白終相待自從嫁黔婁終歳常不在君夣有雙影妾夣空四鄰常思勁北風吹折雙車輪

秦後作

大道不居謙八荒安苟得木中不生火髙殿禍頃刻誰將白帝子踐我禮義域空持防山誌欲奪天地徳軹道人不回壯士斷消息父母骨成薪虫蛇自相食鼎亂陰陽疑戰盡鬼神力東郊龍見血九土黃色鼙皷裂二景妖星動中國圓丘無日月曠野失南北徒流殺人血神器終不忒一馬渡空江始知賢者賊

薄命妾

薄命常惻惻出門見南北劉郎馬蹄疾何處去不得淚珠不可收虫絲不可織知君緑桑下更有新相識

放歌行

莫唱放歌行此歌臨楚水人皆惡此聲唱者終不已三閭有何罪不向枕上死

江西送人

八月江上樓西風令人愁攜酒樓上別盡見四山秋但愁今日知莫作他時疑郎本不住此無人泣望歸何水不生波何木不攺柯遙知明日恨不如今日多將心速投人路遠人如何

始皇陵下作

千金買魚燈泉下照狐兔行人上陵過卻弔扶蘇墓累累壙中物多於養生具若使山可移應將秦國去舜歿𨿽在前今猶未封樹

洛原西望

築城畏不堅城堅心自毀秦樹滿平原秦人不居此猶爲泣路者無力報天子

趙城懷古

邯鄲舊公子騎馬又鳴珂手揮白玉鞭不避五侯車閒愁春日短沽酒入倡家一笑千萬金醉中贈秦娥如今髙原上樹樹白楊花

代班姬

寵極多妬容乘車上金階欻然趙飛燕不語到日西手把菖蒲花君王喚不來常嫌鬢蟬重乞人白玉釵君心無定波咫尺流不回後宮門不掩每夜黃鳥啼買得千金賦花顏已如灰

庭艸

庭艸根自淺造化無遺功低回一寸心不敢怨春風

過白起墓

毗陵火熖滅長平生气低將軍臨老病賜劍咸陽西

對酒

愛酒知是僻難與性相捨未必獨醒人便是不飲者晚歳無此物何由住田野

續幽憤【嵇康呂安連罪賦此詩鄴紀李禦史甘死封之事】

繁霜作陰起朱火乘夕發淸晝冷無光蘭膏坐銷歇惟公執天憲身是臺中傑一逐楚大夫何人爲君雪怱怱鬼方路不許辭雙闕過門似他鄕舉趾如遺轍八月黃艸生洪濤入云熱危魂沒太行客弔空骨節千年瘴江水恨聲流不絕

古詞

髙闕礙飛鳥人言是君家經年不歸去愛妾面上花妾面𨿽有花妾心非女蘿郎妻自不重於妾欲如何和謝豫章從宋公戲馬臺送孔令謝病

碧樹香雲暮朔風自西來佳人憶山水置酒在髙臺不必問流水坐來日已西勸君速歸去正及鷓鴣啼

送進士李殷下第遊汾河

上國花照地遣君向西徵旁人亦有恨況復故人情單車欲云去別酒忽然醒如何今夜夣半作道路程邊士不好禮全家住軍城城中皷角嚴旅客常夜驚中有左記室逢人眼光明西門未歸者下馬如到京還應一開卷爲子心不平慇懃說忠抱壯志勿自輕

相思極

妾顏與日空君心與日新三年得一書猶在湘之濵料君相輕意知妾無至親況當受明禮不令再嫁人願君從此日化質爲妾身

代謝暉新亭送範零陵

楚水洪無際滄茫接天涯相看不能語獨鳥下江蘺蓬子悉有戀蓬根卻無期車輪自不住何必怨路岐孟冬衣食薄夣寐亦未遺

山中效陶

落第非有罪玆山聊歸止山猿隔云住共飲山中水讀書時有興坐石忘卻起西山忽然暮往往遺巾履經時一出門兼俟僮僕喜常被山翁笑求名豈如此齒髮老未衰何如且求已

城南野居寄知已

奔走未到我在城如在村出門旣無意豈如常閉門作詩二十載闕下名不聞無人爲開口君子獨有言身爲苦寒士一笑亦感防慇懃中塗上勿使車無輪

古莫買妾行

千扇不當路未似開一門若遣緑珠丑石家應尙存

霽後作【齊梁體】

新霽辧艸木晚塘明衣衿乳燕不歸宿雙雙飛向林微照露花影輕雲浮麥陰無人可招隱盡日登山吟

田家效陶

黒黍舂來釀酒飲靑禾刈了驅牛載大姑小叔常在眼卻笑長安在天外

寄賈馳先軰

遊子想萬里何必登髙臺聞君燕女吟如自薊北來長安髙蓋多健馬東西街盡說蒿簮古將錢買金釵我祖西園事言之獨傷懷如今數君子如鳥無樹棲濟水一入河便與淸流乖聞君欲自持勿使吾道低

送友人入塞

亂蓬無根日送子入靑塞滄茫萬里秋如見原野大鳥雀寒不下山川迥相對一馬沒黃雲登髙望猶在驚風忽然起白日黯已晦如何怨路遠出門天子外

寄陽朔友人【初第時】

桂林須產千株桂未觧當天影日開我到月中收得種爲君移向故園栽

題廣福巖

未有天地先融結方廣髙深無丈尺書言不盡畫難成畱與人間作奇特

七哀詩

北邙何累累髙陵有四五借問誰家墳皆爲漢世主恭文遙相望原陵郁膴膴季世防亂起盜賊如豺虎毀壤過一壞便房啟幽戶珠神離玉體珍寶見剽虜園寢化爲墟周墉無遺堵防籠荒荊棘蹊逕登童竪狐兔窟其中荒穢不復埽頽壠並懇發萌營農圃昔爲萬乘君今爲一丘土感彼雍門言淒愴哀往古

送曾徳邁歸寜宜春

湘東山水有淸輝袁水詞人得意歸防府爭馳毛義檄一鄕看侍老萊衣筵開防岸臨淸淺路去藍關入翠微想到宜陽更無事並將歡慶奉庭闈

送鄭谷歸宜春

無成歸故國上馬亦髙歌況是飛鳴後殊爲喜慶多星鎖嵩嶽雨涼吹洞庭波莫便閒吟去須期接盛科

附鄭谷送曹鄴吏部歸桂林

髙明向已求古韻古無儔風月拋蘭省江山復桂州賢人知止足晚歳便歸休云鶴深相待公卿不少畱滿朝張祖席半路上僊舟篋重藏吳畫茶新換越甌郡迎紅燭宴寺宿翠嵐樓觸目成幽興全家是勝防蓬聲漁叟雨葦色鷺鷥秋久別郊園攺將歸巷裏修桑麻勝祿食節序免鄕愁陽朔花盈棹崇賢葉滿溝席春歡促膝檐日暖梳頭道暢應爲蝶時來必問牛終須康庻品未爽潄寒流議在歸羣望情能戀自由小生誠淺拙早歳便依投夏課每望奨雪天常見憂遠招陪宿直首薦向公侯攀送偏揮灑龍鐘意未酧

曹祠部集卷二

欽定四庫全書

曹祠部集附錄

附曹唐詩

曹唐【字堯賔桂州人爲道士太和中進士及第有詩名詩有集近訪求未獲因搜唐音及雅音防編

等書得若干首遂散附曹鄴詩卷之末】

贈南嶽馮處士

白石溪邊自結廬風泉滿院稱幽居鳥啼深樹斸靈藥花落閒牎看道書煙嵐晚過鹿裘濕水月夜明山舎虛支頥冷笑緣名出終日王門彊曳裾

暮春戲贈吳端公

年少英雄好丈夫大家望拜執金吾閒眠曉日聽鶗鴂笑倚春風杖轆轤深院吹笙聞漢婢靜街調馬任奚奴牡丹花下簾鉤外獨憑紅肌捋虎須

長安客捨懷蕭使君邵陵舊宴

粉雉丹軒畫障西水雲紅樹窣璇題鷓鴣欲絕歌聲定鴝鵒初驚舞袖齊坐對玉山難甸綫細聽金石怕低迷東風夜月三年飲不省歸時不似泥

南逰

盡興南逰卒未回水工舟子不須催政思碧樹關心句難放紅螺蘸甲杯漲海潮生陰火滅蒼梧風暖瘴雲開蘆花寂寂月如練何處笛聲江上來

送康祭酒赴輪臺

防水橋邊酒一杯送君千里赴輪臺霜黏海眼旗聲凍風射犀文甲縫開斷磧簇煙山似米野營軒地皷如雷分明防得將軍意不斬樓蘭不擬廻

冬日大禮慶成

太一天壇降紫君屬車龍鶴夜爲羣春浮玉藻寒初落露拂金莖曙欲分三代樂回風入律四溟歌駐水成文從官不動旌旗下日照南山萬樹云

奉送嚴大夫再領容府

日照雙旌射火山笑迎賔從卻南還風雲暗發詼諧外感防潛生气槪間蘄竹水翻臺榭濕刺桐花落管閒無因得靸眞珠履親從新侯定八蠻

題子侄書院雙松

自種雙松費防錢頓令院落似秋天能藏此地新晴雨卻惹空山舊晚煙枝壓細風過枕上影籠殘月到牎前莫教取次成閒夣使汝悠悠十八年

病馬呈鄭校書

騄駬何年別渥窪病來顏色半泥沙四蹄不鑿金砧裂雙眼慵開玉筯斜墮月兔毫幹觳觫失雲龍骨瘦查牙平原好放無人放嘶向秋風苜蓿花

落東蘭若夜歸

一衲老禪牀吾生半異香【香字恐作鄕字】管愁裏老書劍夣中忙鳥急山初暝蟬稀樹正涼又歸何處去塵路月蒼蒼

哭防邊許兵馬使

北風裂地黯邊霜戰敗桑幹日色黃故國暗廻殘士卒新墳空葬舊衣裳散牽細馬嘶靑艸任去佳人弔白楊除卻陰符與兵法更無一物在儀牀

長安春舎敍邵陵舊懷永門蕭使君

木魚金鑰鎖重城夜上紅樓縱酒情竹箭水繁更漏促桐花風軟管弦淸百分散打銀船溢十指寛催玉筯輕星斗漸稀賔客散碧雲猶戀艶歌聲

同前

三年身逐楚諸侯賔榻容居最上頭飽聽笙歌陪夜飲熟尋雲水縱閒逰朱門鎖閉煙霞暮鈴閣淸冷水木秋月滿前山圓不動更邀詩客上髙樓

三年冬大禮

皇帝齋心潔素誠自朝眞祖報升平華山秋艸多歸馬滄海寒波絕洗兵銀箭水殘河勢斷玉鑪煙盡日華生千官整肅三天夜劍佩初聞入太淸

其二

海日西飛渡禁林太淸宮殿月沈沈不聞北斗傾堯酒空覺南薫入舜琴謌壓鈞天閒夢盡詔歸秋水道情深雪風更起古杉葉時送步虛淸磬音

其三

山擁飛雲海水淸天壇未夕仗先成千官不起金縢議萬國空瞻玉藻聲禁火曙然香熖裊宮衣寒拂雪花輕側聞左右皆周呂看取從容致太平

和周侍禦買劍

將軍溢價買吳鉤要與中原靜冦讐試掛窓前驚電轉略拋牀下怕泉流靑天露防云霓泣黒地濳驚鬼魅愁見說夜深星斗畔等閒期尅月支頭

奉和春日幸望春宮應制

東城結宇瞰千尋北闕廻輿且四臨麗日祥煙承防畢輕荑柔艸借衣簮秦商重踏雲巖近河渭縈紆霧壑深謬接鵷鴻陪賞樂還欣魚鳥逐飛沈

羽林賈中丞

四十年前百戰身曽驅虎隊掃邊塵風悲皷角楡關暮日落旌旗隴艸春鐡馬慣牽邀上客金魚多觧乞佳人胸中別有安邊計誰采髭須白似銀

仙子送劉阮出洞

慇懃相送出天臺仙境那能卻再來雲液旣歸須彊飲玉書無事莫頻開花當洞口應長在水到人間定不回惆悵溪頭從此別碧山明月照蒼苔

劉阮再到天臺不復見諸仙子

再到天臺訪玉眞靑苔白石巳成塵笙歌寂寞閒深洞云鶴蕭條絕舊鄰艸樹總非前度色煙霞不似往年春桃花流水依然在不見當時勸酒人

仙子洞中有懷劉阮

不將淸瑟理霓裳塵夣那知鶴夣長洞裏有天春寂寂人間無路月茫茫玉沙瑤艸連溪碧流水桃花滿澗香曉露風燈易零落此生無處問劉郎

漢武帝候西王母下降

昆侖凝想最髙峯王母來乘五色龍謌聽紫鸞猶縹緲語來靑鳥許從容風廻水落三淸月漏苦霜傳五夜鐘樹影悠悠花悄悄若聞簫管是行蹤

漢武帝於宮中燕西王母

鼇岫云低太一壇武皇齋潔不勝歡長生碧宇期親署延壽丹泉許細看劍佩有聲宮樹靜星河無影禁花寒秋風褭褭月朗朗玉女淸謌一夜防

漢武帝思李夫人

惆悵朱顏不復歸晚秋黃葉滿天飛迎風細荇傳香粉隔水殘霞見畫衣白玉帳寒鴛夢絕紫陽宮遠鴈書稀夜深池上蘭橈歇防續謌聲徹太微

萼緑華將歸九疑畱別許眞人

九防秋煙黛色空緑華歸思頗無窮每悲馭鶴身難住長恨臨霞語未終河影暗吹云夢月花聲閒落洞庭風藍絲重勒金條脫畱與人間許侍中

送劉尊師祗詔闕庭

海風葉葉駕霓旌天路悠悠接上淸錦誥淒涼遺去恨玉簫哀絕醉離情五湖夜月幡幢濕雙闕淸風劍佩輕莫道暫辭華表柱便應千載是歸程

題武陵祠【三首】

此生終使此身閒不是秦時且要還努力桃花與流水莫辭相送到人間

桃花夾岸杳何之花滿春山水去遲三宿武陵溪上月始知人世有秦時

溪口回舟日已昏卻聽雞犬隔前村慇懃重與秦人別莫使桃花閉洞門

小遊仙

方士飛軒駐碧霞酒香風冷月初斜不知誰唱春歸曲落盡谿頭白葛花

又

芝蕙開花爛熳春瑞香煙露濕衣巾玉童私地誇書信偸寫虞謡暗贈人

又

偸來洞口等劉君緩步輕緑繡裙旋擘桃花擲流水更無言語倚彤雲

又

風動寒天靑桂陰水精簾箔冷沈沈西妃少女春思亂斜倚彤雲盡日吟

又

玉簫金瑟發商聲桑葉漧枯海水淸淨掃蓬萊山上地略邀王母話長生

又

紫龍停步彩雲飛共看眞皇海上歸千載桃花香破鼻玉盤盛出與金妃

又

白石山中自有天竹花藤葉滿溪煙朝來洞裏圍碁了賭得靑龍值幾錢

又

酒灔春濃瑤艸齊眞公飲散醉如泥玉輪軋軋入云去行到半天聞馬嘶

又

南斗防北斗稀茅君夜著紫霞衣獨乘靑鹿趂朝去鳯押笙歌隨後飛

又

饑卽飡霞悶卽行一聲長嘯萬山靑穿花渡水能相訪珍重多才阮步兵

又

東妃閒著紫霞裙自領笙歌出五云淸思宻談誰第一不過邀取小茅君

又

朝廽相引看紅泉不覺風吹鶴氅偏好見上淸騎白鵠旋驅旌節旋升天

又

紅艸靑林日半斜閒隨小鳯出彤霞略尋舊路過西國因得冰園一顆

又

風滿塗山玉葉稀赤龍閒臥鶴閒飛紫棃爛盡無人喫何事蘇君去不歸

送羽人王錫歸羅浮

風前整頓紫荷巾常向羅浮報養神石磴倚天行帶月鐡橋通海入無塵龍虵出洞閒邀雨犀象眠花不避人最愛葛洪尋藥處露苖煙蘂滿山春

劉晨阮肇遊天臺

樹入天臺石路新細雲和雨動無塵煙霞不省生前事水木空疑夣後【亦作裏】身往往雞鳴巖下月時時犬吠洞中春不知何地歸依處湏就桃源問主人

劉阮洞中遇仙子

天和樹色靄蒼蒼霞重嵐深路茫云竇滿山無鳥雀水聲沿澗有笙簧碧沙洞裏乾坤別紅樹枝邊日月長願得花間有人出免令仙犬吠劉郎

織女懷牽牛

北斗佳人雙淚流眼穿腸防爲牽牛封題錦字凝新恨拋擲金梭結舊愁桂樹三天云漠漠銀河一帶水悠悠欲將心就仙郎說借問楡花早晚秋

玉女杜蘭香下嫁於張碩

天上人間兩茫不知誰識杜蘭香來經玉樹三山逺去隔銀河一水長怨入淸塵愁錦瑟酒傾露醉瑤觴遺情更說何珍重擘破雲鬟金鳯凰

張碩重寄杜蘭香

碧落香銷蘭露秋星河無夣夜悠悠靈妃不降三淸駕仙鶴空成萬古愁皓月隔花追嘆別飛煙籠樹省淹畱人間何事堪惆悵海色西風十二樓

穆王宴王母於九光流霞館

桑葉扶疏閉日華穆王邀命宴流霞霓旌委地云初駐金奏掀天月欲斜歌咽細風吹粉蘂飲酣淸露濕瑤砂不知白馬紅韁觧偸喫東田碧玉花

紫河張休眞

琪樹扶疏壓瑞煙玉皇朝客滿花前山川到處成三月絲竹經時卽萬年樹石冥茫初縮地杯盤狼籍未朝天東風小飲人皆醉從聽黃龍枕水眠

蕭史攜弄玉上升

豈是丹臺歸路遙紫鸞煙駕不同飄一聲洛水傳幽咽萬片宮花共寂寥紅粉美人愁未散淸華公子笑相邀緱山碧樹靑樓月腸斷春風爲玉簫

黃初平將入金華山

莫道眞遊煙景賖瀟湘有路入金華溪頭鶴樹春常在洞口人間日自斜一水暗廻閒繞澗五雲長往不還家白羊成隊難收拾喫盡山中巨勝花

王遠宴麻姑蔡經宅

好風吹樹杏花香花下眞人道姓王大篆龍虵隨筆札小天星斗滿衣裳閒拋南極歸期晚笑指東溟飲興長要喚麻姑同一醉使人沽酒下余杭

贈南嶽馮處士

寂寥深木閉煙霞洞裏相知有幾家笑看潭魚吹水沬醉嗔溪鹿喫蕉花穿廚歷歷泉聲細繞屋悠悠樹影斜夜靜著灰封釡竈自添文武養丹砂

送劉尊師祗詔闕庭

五峯此別隔人間雙闕何年許再還旣掃山川收地脈須畱日月駐天顏霞觴共飲身𨿽在風馭難陪路未閒從此枕中惟有夢夢魂何處訪三山

其二

仙老閒眠碧艸堂帝書徴入白雲鄕龜防欲署長生籍鸞殿邀論不死方紅露想傾延命酒素煙思爇降眞香五千言外無文字更有何詞贈武皇

奉送嚴大夫再領容府

海風捲樹凍嵐消憂國寜辭嶺外遙自顧勤勞甘百戰不將功業負三朝劍澄黒水曽芟虎箭劈黃雲慣射雕代北天南盡成事肯將心許霍嫖姚

長安客捨懷邵陵宴寄永州蕭使君

邵陵臺榭碧蔥蘢河漢西流宴未終殘露五更掀海月淸笳三防掲天風香薫舞席雲鬟緑光射骰盤蠟燭紅今日卻思行樂處兩牀絲竹水樓中

又

不知何路學飛翻虛受賢侯鄭重恩午夜淸歌敲玉筯三年洪飲竭金罇招攜每感雙魚遠報答空思一劍存狼籍梨花滿城月當時長醉信陵門

病馬

壠上沙蔥葉正齊騰黃猶自局羸蹄尾蟠夜雨紅絲脆頭捽秋風白練低力憊未思金絡腦影寒空望錦障泥堦前莫怪雙垂淚不遇孫陽不肯嘶

其二

不剪焦毛鬛半翻何人別是古龍孫風吹病骨無驕气土蝕蔥花見臥痕未噴斷雲歸漢苑曽追輕練過吳門一朝千里心猶在爭肯潛忘防飼恩

其三

空被秋風吹病毛無因濯浪刷洪濤臥來總怪龍蹄跙瘦盡𨿽驚虎口髙追電有心猶欵叚逄人相骨彊嘶號欲將鬃鬛重裁剪乞借新城利鉸刀

其四

病久無人著意看五花毛色欲凋殘飲驚白露泉花冷喫怕淸風豆葉寒長襜敢辭紅錦重舊韁寜畏紫絲蟠王良若許相防千里追風也不難

朂劍

古物神光雪見羞未能擎出恐泉流暗臨黒水蛟螭泣潛倚空山鬼魅愁生怕雷霆號澗底長聞風在牀頭垂情不用將閒气惱亂司空犯斗牛

題武陵洞

卻恐重來路不通殷勤廽首謝春風白雞黃犬不將去且寄桃花深洞中

曹祠部集附錄

