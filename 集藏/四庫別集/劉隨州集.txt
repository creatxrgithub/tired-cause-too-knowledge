

欽定四庫全書

集部二

劉隨州集

別集類一【唐】

提要

【臣】等謹案劉隨州集十一卷唐劉長卿撰長卿字文房河間人開元末登進士第官終隨州刺史故至今稱曰劉隨州是集凡詩十卷文一卷第二卷

中送河南元判官赴河南勾當苖稅充百官俸錢詩不書勾字但注曰禦名蓋宋髙宗諱構當時之例凡音同禦名者皆避故勾字亦不敢徑書則猶從南宋舊本翻雕也然編次叢脞頗甚諸體皆以絕句爲冠中間古體近體亦頗淆亂如四月深澗底桃花方欲然寧知地勢下遂使春風偏四句第四卷

中作晚桃詩前半首乃幽居八詠上李侍郎之一而第一卷

又割此四句爲絕句題曰入百丈澗見桃花晚開是二者必有一訛也舊原有外集一卷所錄僅詩十首而重送一首巳見八卷中又佚去題中裴郎中貶吉州六字次前溪館作一首已見二卷中贈袁贊府一首已見九卷中而又誤以題下所注時經劉展平後句爲題並佚去時經二字送裴二十七端公詩亦見二卷中哭李宥一首亦見九卷中秋云嶺洞山陽橫龍渡赤沙湖四首卽四卷中湘中紀行十首之四又訛秋云嶺爲云秋嶺洞山陽爲同山陽寄李侍郎行營五十韻一首巳見七卷又佚其題首至徳三年等二十四字不知何以舛謬至此蓋宋本亦有善有不善不能一一精核也今刋除入百丈澗見桃花晚開一首其外集亦一並刋除以省重復長卿詩號五言長城大抵研鏈深穏而自有髙秀之韻其文工於造語亦如其詩故於盛唐中唐之間號爲名手但才地稍弱是其一短髙仲武中興間气集病其十首以後語意略同可謂識防之論王士禎論詩絕句乃云不觧雌黃髙仲武長城何意貶文房非篤論也乾隆四十五年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

劉隨州集卷一

唐劉長卿撰

逢雪宿芙蓉山主人

日暮蒼山逺天寒白屋貧柴門聞犬吠風雪夜歸人

送張起崔載華之閩中

朝無寒士達家在舊山貧相送天涯裏憐君更逺人

贈秦系徵君

羣公誰讓位五柳獨知貧惆悵靑山路煙霞老此人秦系頃以家事獲謗因出舊山毎荷觀察崔公見知欲歸未遂感其流寓詩以贈之

初迷武陵路復出孟甞門廻首江南岸靑山與舊恩夜中對雪贈秦系時秦初與謝氏離婚謝氏在越

月明花滿地君自憶山陰誰遣因風起紛紛亂此心

湘妃

帝子不可見秋風來暮思嬋娟湘江月千載空蛾眉

斑竹

蒼梧千載後斑竹對湘沅欲識湘妃怨枝枝滿淚痕

春艸宮懷古

君王不可見芳艸舊宮春猶帯裙羅色靑靑向楚人

正朝覽鏡作

憔悴逢新嵗茅扉見舊春朝來明鏡裏不忍白頭人洲道中送李端公南渡後歸揚州道中寄

片防何處去匹馬獨歸遲惆悵江南北靑山欲暮時

送張十八歸桐廬

歸人乘野艇帯月過江村正落寒潮水相隨夜到門

過白鶴觀尋岑秀才不遇

不知方外客何事鏁空房應向桃源裏教他喚阮郎

聽彈琹

泠泠七絲上靜聽松風寒古調𨿽自愛今人多不彈

遊南國偶見在陰墻下葵因以成詠

此地常無日靑靑獨在陰太陽偏不及非是未傾心

送子婿崔貢甫李穆往揚州

渡口發梅花山中動泉脈蕪城春艸生君作揚州客

其二

半邏鶯滿樹新年人獨還落花逐流水共到茱萸灣

其三

雁還空渚在人去落潮翻臨水獨揮手殘陽歸掩門

其四

狎鳥攜稚子釣魚終老身殷勤囑歸客莫話桃源人

寄龍山道士許法稜

悠悠白雲裏獨住靑山客林下晝焚香桂花同寂寂

送方外上人

孤云將野鶴豈向人間住莫買沃州山時人已知處

送靈澈上人

蒼蒼竹林寺杳杳鐘聲晚荷笠帯夕陽靑山獨歸逺

茱萸灣北答崔載華問

荒涼野店絕迢逓人煙逺蒼蒼古木中多是隋家苑

赴楚州次自田途中阻淺問張南史

楚城今近逺積靄寒塘暮水淺舟且遲淮潮至何處

江中對月

空洲夕煙斂望月秋江裏歷歷沙上人月中孤渡水

碧澗別墅喜皇甫侍禦相訪

荒村帯返照落葉亂紛紛古路無行客寒山獨見君野橋經雨斷澗水向田分不爲憐同病何人到白雲

到碧澗招明契上人

漸老知身累寒曝背眠白雲畱永日黃葉減餘年猿護前樹泉澆谷後田沃洲能共隠不用道林錢

送少防上人遊天臺

石橋人不到獨往更迢迢乞食山家少尋鐘野路遙松門風自掃瀑布雪難消秋夜聞淸梵餘音逐海潮

卻歸睦州至七里灘下作

南歸猶謫宦獨上子陵灘江樹臨洲晚沙禽對水寒山開斜照在石淺亂流難惆悵梅花發年年此地防

對酒寄嚴維

陋巷喜陽和衰顏對酒歌懶從華髮亂閒任白雲多郡簡容垂釣家貧學弄梭門前七里瀬早晚子陵過

新年作

鄕心新歲切天畔獨澘然老至居人下春歸在客先嶺猿同旦暮江柳共風煙已似長沙傅從今又幾年朱放自杭州與故里相使君立碑回因以奉簡吏部楊侍郎制文

片石羊公後淒涼江水濵好辭千古事墮涙萬家人鵩集占書久鸞回刻篆新不堪相顧恨文字日生塵

送宣尊師醮畢歸越

吹簫江上晚惆悵別茅君踏火能飛雪登刀入白雲晨香長日在夜磬滿山聞揮手桐溪路無情水亦分

送裴使君赴荊南行軍司馬

盛府南門寄前程積水中月明臨夏口山晚望巴東故節辭江郡寒笳發渚宮漢川風景好遙羨逐羊公

送裴郎中貶吉州

亂軍交白刃一騎出黃塵漢節同歸闕江防共逐臣猿愁岐路晚梅作異方春知已酇侯在應憐脫粟人酬皇甫侍禦見寄時前相國姑臧公初臨郡

離別江南北汀洲葉再黃路遙雲共水砧迥月如霜歲儉依仁政年衰憶故鄕佇防宣室召漢法倚張綱

月下呈章秀才

自古悲揺落誰人柰此何夜蛩偏傍枕寒鳥數移柯向老三年謫當秋百感多家貧惟好月空媿子猷過

酬張夏

幾歲依窮海頽年惜故陰劍寒空有气松老欲無心翫雪勞相訪防山正獨吟孤舟且莫去前路水雲深

送李使君貶連州

獨過長沙去誰慿此路愁秋風散千騎寒雨泊孤舟賈誼辭明主蕭何識故侯漢廷當自召湘水但空流

秋夜北山精舍觀體如師

焚香奏仙防向夕徧空山淸切兼秋逺威儀對月閒靜分巖響答散逐海潮還幸得風吹去隨人到世間

酬張夏雪夜赴州訪別途中苦寒作

扁舟乘興客不憚苦寒行晚暮相依分江潮欲別情水聲冰下咽砂路雪中平舊劍鋒鋩盡應嫌贈脫輕

尋洪尊師不遇

古木無人地來尋羽客家道書堆玉案仙帔疊靑霞鶴老難知嵗梅寒未作花山中不相見何處化丹砂

喜鮑禪師自龍山至

故居【一作山】何日下春艸欲芊芊猶對山中月誰聴石上泉猿聲知後夜花發見流年杖錫閒來往無心到處禪

送方外上人之常州依蕭使君

宰臣思得度鷗鳥戀爲羣逺客廻飛錫空山臥白雲夕陽孤艇去秋水兩溪分歸共臨川史同翻貝葉文

宿北山禪寺蘭若

上方鳴夕磬林下一僧還宻行傳人少禪心對虎閒靑松臨古路白日滿寒山舊識前桂經霜更待【一作得】攀

赴新安別梁侍郎

新安君莫問此路水雲深江海無行迹孤舟何處尋靑山空向淚白月豈知心縱有餘生在終傷老病侵

江州畱別薛六柳八二員外

江海相逢少東南別處長獨行風嫋嫋相去水茫茫白首辭同捨靑山背故鄕離心與潮信每日到潯陽

和州畱別穆郎中

播遷悲逺道揺落感衰容今日猶多難何年更此逢世交黃業散鄕路白雲重明發防煙樹惟聞江北鐘

和州送人歸復郢

因家漢水曲相送掩柴扉故郢生秋艸寒江淡落暉緑林行客少赤壁住人稀獨過潯陽去潮歸人不歸

送金昌宗歸錢塘

新家浙江上獨泛落潮歸秋水照華髮涼風生褐衣柴門嘶馬少防杖拜人稀惟有陶潛桞蕭條對掩扉

酬張夏別後道中見寄

離羣方歲晏謫宦在天涯暮雪同行少寒潮欲上遲海鷗知吏傲砂鶴見人衰只畏生秋艸西歸亦未期

新安奉送穆諭徳歸朝賦得行字

九重宣室召萬里建溪行事直皇天在歸遲白髮生用材身復起覩聖眼猶明離別寒江上潺湲若有情

偶然作

野寺長依止田家或往還老農開古地夕鳥入寒山書劍身同廢煙霞吏共閒豈能將白髮扶杖出人間送州人孫沅自本州卻歸句章新營所居

故里歸城客新家去未安詩書滿蝸捨徵稅及漁竿火種山田薄星居海島寒憐君不得已步步別離難送李員外使還蘇州兼呈前袁州李使君賦得長字袁州卽員外之從兄

別離共成怨【一作誠共怨】衰老更難忘夜月畱同捨秋風在逺鄕朱徐向燭白髮彊臨觴歸獻西陵作誰知此路長

酬李員外從崔錄事

寒江鳴石瀬歸客夜分人語空山答猿聲獨戍聞遲來朝及暮愁去水連云歲晚心誰在靑山見此君

見秦系離婚後出山居作

豈知偕老重垂老絕良姻郗氏誠難負朱家自愧貧綻衣畱欲故織錦罷經春何況蘼蕪綠【一作在】空山不見人

酬秦系

鶴書猶未至那出白雲來舊路經年別寒潮每日廻家空歸燕海人老發江梅最憶門前桞閒居手自栽

歲日作

建寅廻北斗防歷占春風律變滄江外年加白髮中春衣試稚子壽酒勸衰翁今日陽和發榮枯豈不同

題元錄事開元所居

幽居蘿薜情髙臥紀綱行鳥散秋鷹下人閒春艸生冒嵐歸野寺収印出山城今日新安郡因君水更淸

送崔載華張起之閩中

不識閩中路遙知別後心猿聲入嶺切鳥道問人深旅食過夷落方言防越音西徵開幕府早晚用陳琳

送張司直越嶺南謁張尙書

畨禺萬里路逺客片防過盛府依橫海荒祠拜伏波人經秋瘴變鳥墜火雲多誠憚炎洲裏無如一顧何

寄防稽公徐侍郎【公時在王傅】

揺落淮南葉秋風想越吟鄒枚入梁苑逸少在山陰老鶴無衰貎寒松有本心聖朝難稅駕惆悵白雲深

送朱山人越州賊退後歸山陰別業

越州罷戰江上送歸橈南渡無來客西陵自落潮空城垂故柳舊業廢春苗閭裏相逢少鸎花共寂寥秋夜肅公房喜普門上人自陽羨山至

山棲久不見林下偶同遊早晚來香積何人住沃洲寒禽驚後夜【一作獨夜一作後晚】古木帯髙秋卻入千峯去孤云不可畱

送李祕書卻赴南中【此公舉家先流嶺外兄弟數人俱沒南中】

卻到畨禺日應傷昔所依炎洲百口住故國幾人歸路識梅花在家存棣萼稀獨逢廻鴈去猶作舊行飛

過前安冝張明府郊居

寂寥東郭外白首一先生解印孤琴在移家五桞成夕陽臨水釣春雨向田耕終日空林下何人識此情

使廻次楊栁渡過元八所居

君家楊桞渡來往落防過緑竹經寒在靑山欲暮多薜蘿誠可戀婚嫁復如何無柰閒門外漁翁夜夜歌

送李侍禦貶郴州

洞庭波渺渺君去弔靈均幾路三湘水全家萬里人聽猿明月夜防桞故年春憶想汀洲畔傷心向白蘋

寄普門上人

白雲幽臥處不向世人傳聞在千峯裏心知獨夜禪辛勤羞薄祿依止愛閒田惆悵王孫艸靑靑又一年

逢郴州使因寄鄭協律

相思楚天外夢寐楚猿吟更落淮南葉難爲江上心衡陽問人逺湘水向君深欲逐孤防去茫茫何處尋

嶽陽館中望洞庭湖

萬古巴丘戍平湖此望長問人何渺渺愁暮更蒼蒼疊浪浮元气中流沒太陽孤舟有歸客早晚逹瀟湘巡去嶽陽卻歸鄂州使院畱別鄭洵侍禦侍禦先曾謫居此州

何事長沙謫相【一作長】逢楚水秋暮防歸夏口寒雨對巴丘帝子椒漿奠騷人木葉愁誰憐萬里外離別洞庭頭

夏口送屈突司直使湖南

共悲來夏口何事更南徵霧露行人少瀟湘春艸生鸎啼何處夢猿嘯若爲聲風月新年好悠悠逺客情

劉隨州集卷一

欽定四庫全書

劉隨州集卷二

唐劉長卿撰

中過員稷巴陵山居贈別

憐君洞庭上白髮向人垂積悲幽獨長江對別離牛羊歸故道猿鳥聚寒枝明發遙相望雲山不可知

送李中丞之襄州【李一作李一無之襄州三字】

流落徵南將曾驅十萬師罷歸無舊業老去戀明時獨立三朝識輕生一劍知茫茫漢江上日暮復何之

奉使至申州傷經防沒

舉目傷蕪沒何年此戰爭歸人失舊裏老將守孤城廢戍山煙出荒田野火行獨憐浉水上時亂亦能淸

穆陵關北逢人歸漁陽

逢君穆陵路匹馬向桑幹楚國蒼山古幽州白日寒城池百戰後耆舊幾家殘處處蓬蒿徧歸人掩淚防

安州道中經滻水有懷

徵途逢滻水忽似到秦川借問朝天處猶防落日邊映沙晴漾漾出澗夜濺濺欲寄西歸恨防波不可傳

步登夏口古城作

平蕪連古堞逺客此沾衣髙樹朝【一作潮】光上空城秋气歸防明漢水極揺落楚人稀但見荒郊外寒鵶暮暮飛

贈別盧司直之閩中

爾來多不見此去又何之華髮同今日流芳似舊時洲長春色徧漢廣夕陽遲歲歲王孫見空憐無處期酬郭夏人日長沙感懷見贈【此公比經流親在上都】

舊俗歡猶在憐君恨獨深新年向國淚今日倚門心歲去隨湘水春生近桂林流鶯且莫弄江畔正行吟

赴巴南書情寄故人

南過三湘去巴人此路偏謫居秋瘴裏歸處夕陽邊直道天何在愁容鏡亦憐裁書欲誰訴無淚可澘然

余幹旅舎

揺落暮天迥靑楓霜葉稀孤城向水閉獨鳥背人飛渡口月初上鄰家漁未歸鄕心正欲絕何處搗寒衣

登思禪寺題修竹茂松

上方幽且暮臺殿隠防籠逺磬秋山裏淸猿古木中眾溪連竹路諸嶺共松風儻許棲林下甘成白首翁恩勅重推使牒追赴蘇州次前溪館作

漸入雲峯裏愁防驛路閒亂鵶投落日疲馬向空山且喜憐非罪何心戀末班天南一萬里誰料得生還

北歸次秋浦界淸谿館

萬里猿啼斷孤村客暫依鴈過彭蠡暮人向宛陵稀舊路靑山在餘生白首歸漸知行近北不見鷓鴣飛謫官後卻歸故林將過虎丘悵然有作

萬事依然在無如歲月何邑人憐白髮庭樹長新柯故老相逢少同官不見多惟餘舊山路惆悵枉帆過

重推後卻赴嶺外待進止寄元侍郎

卻訪巴人路難期國士恩白雲從出岫黃葉已辭根大造功何薄長年气尙寃空令數行淚來往落湘沅

秋杪江亭有作【一作秋杪幹越亭】

寂寞江亭下江楓秋气斑【一作日暮更愁逺天涯殊未還】世情何處澹【一作淡】湘水向人閒寒渚一孤鴈夕陽【一作秋江】千萬山扁舟如【一作將】落葉此去未知還【一作俱在洞庭間】

送鄭司直歸上都

嵗嵗逢離別蹉跎江海濵宦遊成楚老鄕思逐秦人馬首歸何日鶯啼又一春因君報情舊閒慢欲垂綸

送靈澈上人歸嵩陽蘭若

南地隨緣久東林幾歲空暮山門獨掩春艸路難通作梵連松韻焚香入桂叢惟將舊瓶鉢卻寄白雲中

卻赴南邑畱別蘇臺知巳

又過梅嶺上歲歲此枝寒落日孤舟去靑山萬里防猿聲湘水靜艸色洞庭寛巳料生涯事惟應把釣竿

和靈一上人新泉

東林一泉出復與逺公期石淺寒【一作淺石春】流處山空夜【一作暮】落時【一作淺澗春流處空山夜月時】夢閒聞【一作歸】細響慮澹對【一作向】淸漪動靜皆無意【一作如此】惟應達【一作道】者知

將赴江南湖上別皇甫曾

此去君何恨南行我更遙東西湖離別雨蕭蕭綠水通春谷靑山過板橋潯陽如枉棹千里有歸潮【一作橈】

送李摯赴延陵令

淸風季子邑想見下車時向水彈琴靜防山采菊遲明君加印綬廉使托惸嫠旦暮華陽洞雲峯若有期

奉送裴員外赴上都

彤襜江上逺萬里詔書催獨過潯陽去空憐潮信廻離心秋艸綠揮手暮防開想見秦城路人防五馬來

長沙桓王墓下別李紓張南史

長沙千載後春艸獨萋萋流水朝將暮行人東復西碑苔幾字滅山木萬株齊佇立傷今古相防惜解攜

送侯侍禦赴黔中充判官

不識黔中路今防遣使臣猿啼萬里客鳥似五湖人地逺官無法山深俗豈淳湏令荒徼外亦解懼埋輪秋日登吳公臺上寺逺眺寺卽陳將吳明徹戰場

古臺揺落後秋日望鄕心野寺來人【一作人來】少雲峯隔水【一作水隔】深夕陽依舊疊寒磬滿空林惆悵南朝事長江獨至今

淮上送梁二恩命追赴上都

賈生年最少儒行漢庭聞拜手卷黃紙廻身謝白雲故關無去客春艸獨隨君渺渺長淮水東西自此分

送崔升歸上都

舊寺尋遺緒歸心逐去塵早鶯何處客古木幾家人白髮經多難滄洲欲暮春臨期數行淚爲爾一沾巾

過李將軍南鄭林園觀妓

郊原風日好百舌弄何頻小婦秦家女將軍天上人鴉歸長郭暮艸映大堤春客散垂楊下通橋車馬塵

送嚴侍禦充東畿觀察判官

洛陽徵戰後君去問凋殘雲月臨南至霜風向北寒故園經亂久古木隔鄰防誰訪江城客年年守一官

送王端公入奏赴上都

舊國無家訪臨岐亦羨歸途經百戰後客過二陵稀秋艸通徵騎寒城背落暉行當防顧問吳楚嵗頻饑

送營田判官鄭侍禦赴上都

上國三千里西還及歲芳故山經亂在春日送歸長曉奏趨防闕秋成報萬箱幸論開濟力已實海陵倉

送李校書赴東浙幕府

方從大夫後南去防稽行渺渺滄江外靑靑春艸生蕓香辭亂事梅吹聽軍聲應訪王家宅空憐江水平

淸明後登城眺望

風景淸明後雲山睥睨前百花如舊日萬井出新煙艸色無空地江流合逺天長安在何處遙指夕陽邊

陪王明府泛舟

花縣彈琴暇樵風載酒時山秋色近鳥度夕陽遲出沒鳬成浪防籠竹亞枝雲峯逐人意來去解相隨送度支畱後若侍禦之歙州便赴信州省覲

國用憂錢谷朝推此任難卽山楡莢變降雨稻花殘林響朝登嶺江喧夜過灘遙知驄馬色應侍倚門防

餘千夜宴奉餞前蘇州韋使君

復拜東陽郡遙馳北闕心行春五馬急向夜一猿深山過康郎近星防女臨幸容棲托分猶戀舊棠陰

晚次苦竹館郤憶於越舊遊

匹馬風塵色千峯旦暮時遙防落日盡獨向逺山遲故驛花臨道荒村竹映籬誰憐卻廻首步步戀南枝

送李二十四移家之江州

煙塵猶【一作遙】滿目岐路易【一作亦】沾衣逋【一作遷】客多南渡徵【一作春】鴻自北飛九江春艸綠【一作東林古寺靜】千里暮潮歸別後難【一作誰】相訪全家隠釣磯【一作羨爾全家鑪峯對掩扉】

送盧判官南湖

漾舟仍載酒愧爾意相寛艸色南湖緑松聲小署寒水禽前後起【一作出】花嶼往來防已作滄洲調無心戀一官

送張栩扶侍之睦州【此公舊任建徳令】

遙憶新安舊扁舟復卻還淺深防水石來往逐雲山入縣餘花在過門故柳閒東徵隨子去皆隠薜蘿間

集梁耿開元寺所居院

到君幽臥處爲我掃莓苔花雨晴天落松風終日來路經深竹過門向逺山開豈得長髙枕中朝正用才

贈西鄰盧少府

籬落能相近漁樵偶復同苔封三徑絕溪向數家通犬吠寒煙裏鵶鳴夕照中時因杖藜次【一作倘因藍舉出】相訪竹林東

遊休禪師雙峯寺

雙扉碧峯際遙向夕陽開飛方獨往孤云何事來寒潭映白月秋雨上靑苔相送東郊外羞防驄馬回廨中見桃花南枝已開北枝未發因寄杜副端

何意同根本開花每後時應緣去日逺獨自發春遲結實恩【一作應】難忘【一作望】無言恨豈知年光不可待空羨向南枝

奉送盧員外之饒州

天書萬里至旌斾上江飛日向鄱陽近應防吳岫防暮防何處落潮水背人歸風土無勞問南枝黃葉稀

送處士歸州因寄林山人

陵陽不可見獨往復如何舊邑雲山裏扁舟來去過鳥聲春谷靜艸色太湖多儻宿荊溪夜相思漁者歌

移使鄂州次峴陽館懷惟舊居

多慙恩未報敢問路何長萬里通秋鴈千峯共夕陽舊遊成逺道此去更違鄕艸路深山裏朝朝落客裳

送齊郎中赴海州

華省占星動孤城望日遙直廬収舊艸行縣及新苗滄海天連水靑山暮與朝閭閻幾家散應待下車招

重陽日鄂城樓送屈突司直

登髙復送逺惆悵洞庭秋風景【一作水】同前古雲山滿上防蒼蒼來暮雨渺渺逐寒流今日關中事蕭何共爾憂

更被奏畱淮南送從弟罷使江東

又作淮南客還悲木葉聲寒潮落步秋色上蕪城王事何時盡滄洲羨爾行靑山將緑水惆悵不勝情

經漂母墓

昔賢懷一飯玆事已千秋古墓樵人識前朝楚水流渚蘋行客薦山木杜鵑愁春艸茫茫緑王孫舊此遊

送李端公赴東都

軒轅徵戰後江海別離長逺客歸何處平蕪滿故鄕夕陽防杳杳舊裏樹蒼蒼惆悵蓬山下瓊枝不可忘

送王員外歸朝

往來無盡目離別要逢春海內罹多事天涯見近臣芳時萬里客鄕路獨歸人魏闕心常在隨君亦向秦

送蔣侍禦入秦

朝見及芳菲恩榮出紫防晚光臨仗奏春色共西歸楚客移家老秦人訪舊稀因君鄕裏去爲掃故園扉

洞庭驛逢郴州使還寄李湯司馬

洞庭秋水濶南望過衡峯逺客瀟湘裏歸人何處逢孤雲飛不定落葉去無蹤莫使滄浪叟長歌笑爾容

送舎弟之鄱陽居

鄱陽寄家處自別掩柴扉故里何人在滄波孤客稀湖山春艸徧云木夕陽防南去逢廻鴈應憐相背飛

送裴二十七端公使嶺南

蒼梧萬里路空見白雲來逺國知何在憐君去未廻桂林無葉落梅嶺自花開陸賈千年後誰防朝漢臺

過桃花夫人廟

寂寞應千歲桃花想一枝路人防古木江月向空祠雲雨飛何處山川是舊時獨憐春艸色猶似憶佳期

鄂渚送池州程使君

蕭蕭五馬動欲別謝臨川落日蕪湖色空山梅冶【一作野】煙江潮通廨舎楚老拜戈船風化東南滿行舟來去傳

送友人西上

覊心不自解有別防沾衣春艸連天積平陵逺客歸十年經轉戰幾處便芳菲想見函關路行人去亦稀

送梁郎中赴吉州

遙想廬陵郡還聴叔度歌舊官移上象新令布中和防竹經霜少聞猿帶雨多但愁徵拜日無柰借畱何

過湖南羊處士別業【一作來處士別業】

杜門成白首湖上寄生涯秋艸蕪【一作閒】三徑寒塘獨一家鳥歸村落盡水向縣城斜自有東籬菊年年解作花【一作愛汝醒還醉東籬菊正花】

送河南元判官赴河南勾當苗稅充百官俸錢

春艸長河曲離心共渺然方收漢家俸獨向汶陽田鳥雀空城在榛蕪舊路還山東徵戰苦幾處有人煙夏中崔中丞宅見海紅揺落一花獨開

何事一花殘閒庭百艸防緑滋經雨發紅艶隔林防竟日餘香在過時獨秀難共憐芳意晚秋露未湏團

使還至菱陂驛渡浉水作

淸川已再涉疲馬共西還何事行人倦終年流水閒孤煙飛廣澤一鳥向空山愁入雲峯裏蒼蒼閉古關

送齊郎中典括州

星象移何處旌麾獨向東勸耕滄海畔聼頌白雲中樹色雙溪合猿聲萬嶺同石門康樂住幾里枉防通

過隠空和尙故居

自從飛錫去人到沃州稀林下期何在山中春獨歸踏花尋舊徑映竹掩空扉寥落東峯上猶堪靜者依

過蕭尙書故居見李花感而成詠

手植已芳菲心傷故徑防往年啼鳥至今日主人非滿地誰當掃隨風豈復歸空憐舊陰在門客共沾衣

送袁處士

閒田北川下靜者去躬耕萬里空江菼孤舟過郢城種荷依野水移桞待山鶯出處安能問浮雲豈有情

酬李侍禦登嶽陽見寄

想見孤舟去無由此路尋暮防遙在眼春色獨何心緑水瀟湘闊靑山鄠杜深誰當北風至爲爾一開襟劉隨州集卷二

欽定四庫全書

劉隨州集卷三

唐劉長卿撰

夏口送徐郎中歸朝

星象南宮逺風流上客稀九重思曉奏萬里見春歸棹發空江響城孤落日暉離心與楊栁臨水更依依

鄂渚聴杜別駕彈胡琴

文姫畱此曲千載一知音不解胡人語空畱【一作愁】楚客心聲隨邊艸動意入隴云深何事長江上蕭蕭出塞吟

過鸚鵡洲王處士別業

白首此爲漁靑山對結廬問人尋野筍畱客饋家蔬古栁依沙發【一作岸】春苗帶雨鋤共憐芳杜色終日伴閒居

寄萬州崔使君【令欽】

時艱方用武儒者任浮沈揺落秋江暮憐君巴峽深立門多白首蜀郡滿靑襟自解書生詠愁猿莫夜吟

送馬秀才移家京洛便赴舉

自從爲楚客不復掃荊扉劍共丹誠在書隨白髮歸舊遊經亂靜後進識君稀空把相如賦何人薦禮闈

送南特進赴歸行營

聞道軍書至揚鞭不問家虜云連白艸漢月到黃沙汗馬河源飲燒羗隴坻遮翩翩新結束去逐李輕車

送道標上人歸南嶽

悠然倚孤棹卻憶臥中林江艸將歸逺湘山獨往深白雲畱不住淥水去無心衡嶽千峯亂禪房何處尋

送梁侍禦巡永州

蕭蕭江雨暮客散野亭空憂國天涯去思鄕嵗暮同到時猿未斷廻處水應窮莫望零陵路千峯萬木中

嵗夜喜魏萬成郭夏雪中相尋

新年欲變栁舊客共霑衣嵗夜猶難盡鄕春又獨歸寒燈映虛牖暮雪掩閒扉且莫乘船去平生相訪稀

送蔡侍禦赴上都

遲遲立駟馬久客戀瀟湘明日誰同路新年獨到鄕孤煙向驛逺積雪去關長秦地防春色南枝不可忘【煙一作燈】

晦日陪辛大夫宴南亭

月晦逢休澣年光逐宴移早鶯畱客醉春日爲人遲蓂艸全無葉梅花徧壓枝政閒風景好莫比峴山時

送獨孤判官赴嶺

伏波初樹羽待爾靜川鱗嶺海防飛鳥天涯問逺人蒼梧雲裏夕靑艸嶂中春遙想文身國迎舟拜使臣

長沙館中與郭夏對雨

長沙積晦深巷絕人幽潤上春衣冷聲連暮角愁雲橫全楚地樹暗古湘洲杳靄江天外空堂生百憂

陪辛大夫西亭宴觀妓

歌舞憐遲日旄麾映早春鶯窺隴西將花對洛陽人醉罷知何事恩深忘此身任他行去歸路裛香塵

題萬成江亭

蕭條方嵗晏牢落對空洲才出時人右家貧湘水頭蒼山隱暮雪白鳥沒寒流不是蓮花府冥冥不可求

春過裴虯郊園【時裴不在因以寄之】

郊原春欲暮桃杏落紛紛何處隨芳艸畱家寄白雲聴鶯情念友防竹恨無君長嘯髙臺上南風冀爾聞

送韋贊善使嶺南

欲逐【一作報】樓船將方安卉服夷炎洲經瘴逺春水上瀧遲嵗貢隨重譯年芳徧四時畨禺靜無事空詠飲泉詩

送喬判官赴福州

揚帆向何處挿羽逐徵東夷落人煙迥王程鳥路通江流回澗底山色聚閩中君去凋殘後應憐百越空

送李補闕之上都

獨歸西掖去難接後塵遊向日三千里朝天十二樓路防新栁夕家對舊山秋惆悵離心逺滄江空自流

送袁明府之任

旣有親人術還逢試吏年蓬蒿千里閉村樹幾家全雪覆淮南道春生穎谷煙何時當位政相府待聞天

海鹽官舍早春

小邑滄洲吏新年白首翁一官如逺客萬事極飄蓬栁色孤城裏鶯聲細雨中羈心早巳亂何事更春風

南湖送徐二十七西上

家在橫塘曲那能萬里違門臨秋水揜帆帶夕陽飛傲俗宜紗帽幹時倚布衣獨將湖上月相逐去還歸

曲阿對月別岑況徐說

金陵已蕪沒函谷復煙塵猶見南朝月還隨上國人白雲心自逺滄海意相親何事須成別汀洲欲暮春

送李侍禦貶鄱陽【此公近由此州使廻】

廻車仍昨日謫去巳秋風漧越知何處雲山只向東暮天江色裏田鶴稻花中卻見鄱陽吏猶應舊馬驄

送路少府使東京便應制舉【時梁宋初失守】

故人西奉使胡騎正紛紛舊國無來信春江獨送君五言淩白雪六翮向靑雲誰念滄洲吏【一作史】忘機鷗鳥羣

松江獨宿

洞庭初下葉孤客不勝愁明月天涯夜靑山江上秋一官成白首萬里寄滄洲久被浮名系能無愧海鷗

尋白石山眞禪師舊艸堂

惆悵雲山暮閒門獨不開何時飛杖錫終日閉蒼苔隔嶺春猶在無人燕亦來誰堪暝投處空復一猿哀

送行軍張司馬罷使回

時危身赴敵事往任浮沈末路三江去當時百戰心春風吳苑綠古木剡山深千里滄波上孤舟不可尋

喜李翰自越至

南浮滄海上萬里到吳臺久別長相憶孤舟何處來春風催客醉江月向人開羨爾無羈束沙鷗猶不猜

罪所畱系寄張十四

不見君來久寃深意未傳冶長空得罪夷甫豈言錢直道天何在愁容鏡亦憐因書欲自訴無淚可澘然

送勤照和尙往睢陽赴太守請

燃燈傳七祖杖錫爲諸侯來去云無意東西水自流靑山春滿目白日夜隨舟知到梁園下蒼生賴此遊

長門怨

何事長門閉珠簾只自垂月移深殿早春向後宮遲蕙艸生閒地梨花發舊枝芳菲自恩幸防著被風吹

過橫顧山人艸堂

只見山相揜誰言路尙通人來千嶂外犬吠百花中細艸香飄雨垂楊閒臥風卻尋樵徑去惆悵綠溪東

送李校書適越謁杜中丞

江風處處盡旦暮水空波揺落行人去雲山向越多陳蕃懸榻待謝客枉帆過相見耶溪路逶迆入薜蘿

秋夜雨中諸公過靈光寺所居

晤語靑蓮捨重門閉夕陰向人寒燭靜帶雨夜鐘沈【一作深】流水從他事孤云任此心不能捐斗粟終日愧瑤琴

西亭夜燕喜評事兄拜防

猶是南州吏江城又一春隔湖上月對酒眼中人棘寺初衘命梅仙巳誤身無心羨榮祿惟待卻垂綸

尋南溪常山道人隱居

一路經行處莓【一作蒼】苔見履痕白雲依靜者春艸閉閒門過雨看松色隨山到水源溪花與禪意相對亦忘言

揚州雨中張十宅觀奴

夜色帶【一作對】春煙燈花拂更燃殘妝添石黛艷舞落金鈿掩笑頻欹扇迎歌乍動不知巫峽何事海西邊赴宣州使院夜宴寂上人畱辭前蘇煙韋使君

白雲乖始願滄海有防波戀舊爭趨府臨危欲負戈春歸花殿暗秋傍竹房多耐可機心息其如羽檄何

送薛承矩秩滿北遊

匹馬向何處北遊殊未還寒云帶飛雲日暮鴈門關一路傍汾水數州防晉山知君喜初服秪愛此身閒

餞別王十一南遊

望君煙水濶揮手涙沾巾飛鳥沒何處靑山空向人長江一帆逺落日五湖春誰見汀洲上相思愁白蘋

送嚴維尉諸曁【嚴卽越州人】

愛爾文章逺還家印綬榮退公兼色養臨下帶鄕情喬木映官舍春山宜縣城應憐釣臺石閒卻爲浮名

送李七之莋水謁張相公

惆悵靑春晚慇懃濁酒壚後時長劍澁斜日片帆孤東閣邀才子南昌老腐儒梁園舊相識誰憶臥江湖

送崔處士先適越

山陰好雲物此去又春風越鳥聞花裏曹娥想鏡中小江潮易滿萬井水皆通徒羨扁舟客防官事不同

奉陪使君西庭送淮西魏判官【得山字】

羽檄催歸恨春風醉別顏能邀五馬送自逐一星還破竹從軍樂防花聴訟閒遙知用兵處多在八公山

獄中見壁畫佛

不謂衘寃處而能窺大悲獨棲叢棘下還見雨花時地狹靑蓮小城髙白日遲幸親方便力猶畏毒龍欺

送許拾遺還京

萬里辭三殿金陵到舊居文星出西掖卿月在南徐故里驚朝服髙堂捧詔書暫容乘駟馬誰許戀鱸魚

送張七判官還京覲省【大夫之子時初】

春蘭方可采此去葉初齊函谷鶯聲裏秦山馬首西庭闈新栢署門館舊桃蹊春色長安道相隨入禁闈

送孫京監擢第歸蜀覲省

適賀一枝新旋驚萬里分禮闈稱獨步太學許能文徵馬望春艸行人防暮云遙知倚門處江樹正氛氳送史九赴任寧陵兼呈單父史八時監察五兄初入臺

趨府弟聯兄防君此去榮春隨千里道河帶萬家城繡服棠花映靑艸色迎梁園修竹在持贈結交情

臥病喜田九見寄

臥來能幾日春事巳依然不解謝公意翻令靜者便庭陰殘舊雪栁色帶新年寂寞深村裏惟君相訪偏

重過宣峯寺山房寄靈一上人

西陵潮信滿島嶼入中流越客依風水相思南渡頭寒光生極浦暮雪映滄洲何事揚帆去空驚海上鷗

雲門寺訪靈一上人

所思勞日夕惆悵去西東禪客知何在春山到處同獨行殘雪裏相見白雲中請近東林寺窮年事逺公

送陸羽之茅山寄李延陵

延陵衰艸徧有路問茅山雞犬驅將去煙霞擬不還新家彭澤縣舊國穆陵關處處逃名姓無名亦是閒

送靈一上人初還雲門

寒霜白雲裏法侶自相攜竹逕通城下松風隔水西方同沃洲去不作武陵迷髣髴知心處髙峯是防稽

寄靈一上人

髙僧本姓竺門士舊名林一去春山裏千峯不可尋新年芳艸徧終日白雲深欲徇防官去懸知訝此心

送韓司直

遊吳還入越來往任風波復送王孫去其如春艸何岸明殘雪在潮滿夕陽多季子畱遺廟停舟試一過

酬李郎中夜登蘇州城樓見寄

辛勤萬里道蕭索九秋殘日照閩中夜天凝海上寒客程無地逺主意在人安遙寄登樓作空知行路難

送人遊越

未習風波事初爲吳越遊露沾湖色曉月照海門秋梅市門何在蘭亭水尙流西陵待潮處落日滿航舟

贈普門上人

支公身欲老長在沃洲多惠力堪傳教禪心久伏魔山云隨坐夏江艸伴頭陀借問廻心後賢愚去幾何

送康判官往新安

不向新安去那知江路長猿聲近廬霍水色勝瀟湘驛路收殘雨漁家帶夕陽何湏愁旅泊使者在輝光

送顧長

由來山水客復道向新安半是乘潮便全非行路難晨林月在野飯浦沙寒嚴子千年後何人釣舊灘

九日登李明府北樓

九日登髙望蒼蒼逺樹低人煙湖艸裏山翠縣樓西霜降鴻聲切秋深客思迷無勞白衣酒陶令自相攜

同諸公登樓

秋艸行將暮登樓客思驚千家同霽色一鴈報寒聲北望無鄕信東遊滯客行今君佩銅墨還有越鄕情

送友人南遊

不愁尋逺水自愛逐連山𨿽在春風裏猶從芳艸間去程何用計勝事且相關旅逸同羣鳥悠悠往復還

送裴二十一

多病長無事開筵暫送君正愁帆帶雨莫望水連云客思閒偏極川程逺更分不湏論早晚惆悵又離羣

送張判官罷使東歸

白首辭知巳滄洲憶舊居落潮廻野艇積雪臥官廬範叔寒猶在周王嵗欲除春山數畝地歸去帶經鋤

早春

防雨夜來歇江南春色廻本驚時不住還恐老相催人好幹醉花無百日開豈堪滄海畔爲客十年來

送靑苗鄭判官歸江西

三苗余古地五稼滿秋田來問周公稅歸輸漢俸錢江城寒背日湓水暮連天南楚凋殘後疲民賴爾憐

劉隨州集卷三

欽定四庫全書

劉隨州集卷四

唐劉長卿撰

過包尊師山院

賣藥曾相識吹簫此復聞杏花誰是主桂樹獨畱君漱玉臨丹井圍碁訪白雲道經今爲冩不慮惜鵝羣

故女道士婉儀太原郭氏挽歌詞

作範宮闈睦歸眞道藝超馭風仙路逺背日帝宮遙鸞殿空畱處霓裳已罷朝淮王哀不盡松栢但蕭蕭

其二

官禁恩長隔神仙道巳分人間驚早露天上失朝雲逝水年無限佳城日易曛簫聲將薤曲哀防不堪聞

少年行

射飛誇侍獵行樂愛聨鑣薦枕靑蛾艷鳴鞭白馬驕曲房珠翠合深巷管調日晚春風裏衣香滿路飄

歸弋陽山居畱別盧邵二侍禦

渺渺歸何處防流附客船久依湘水住頻恱越人田偶俗機偏少安閒性所便祗應君少慣又欲寄林泉

赴江西湖上贈皇甫曾之宣州

莫恨扁舟去川途我更遙東西潮渺渺離別雨蕭蕭流水通春谷靑山過板橋天涯有來客遲爾訪漁樵湘中紀行十首

湘妃廟

荒祠古木暗寂寂此江濆未作湘南知爲何處云苔痕防珠履艸色帶羅裙莫唱迎仙曲空山不可聞

斑竹巖

蒼梧在何處斑竹自成林防防畱殘淚枝枝寄此心寒山響易滿秋水影偏深欲覓樵人路防籠不可尋

洞山陽【浮丘舊隱處】

舊日仙成處荒林客到稀白雲將犬去芳艸任人歸空谷無行徑深山少落暉桃園幾家住誰爲掃荊扉

雲母溪

雲母映溪水溪流知幾春深藏武陵客時過洞庭人白髮慚皎鏡淸光媚奫淪寥寥古松下嵗晚掛頭巾

赤沙湖

茫茫葭菼外一望一霑衣秋水連天闊涔陽何處歸沙鷗積暮雪川日動寒暉楚客來相問孤舟泊釣磯

秋云嶺

山色無定姿如煙復如黛孤峯夕陽後翠嶺秋天外雲起遙蔽虧江廻頻向背不知今逺近到處猶相對

花石潭

江楓日揺落轉愛寒潭靜水色淡如空山光復相映人閒流更慢魚戱波難定楚客往來多偏知白鷗性

石圍峯

前山帶秋色獨往秋江晚疊嶂入云多孤峯去人逺夤緣不可到蒼翠空在眼渡口問漁家桃源路深淺

浮石瀬

秋月照瀟湘月明聞蕩槳石橫晚瀬急水落寒沙廣眾嶺猿嘯重空江人語響淸暉朝復暮如待扁舟賞

橫龍渡

空傳古岸下曾見蛟龍去秋水晚沈沈獨疑在何處亂聲沙上石倒影雲中樹獨見一扁舟樵人往來渡雜詠八首【上禮部李侍郎】

幽琴

月色滿軒白琴聲宜夜防飅飅靑絲上靜聴松風寒古調𨿽自愛今人多不彈向君投此曲所貴知音難

晚桃

四月深澗底桃花方欲然寧知地勢下遂使春風偏此意頗堪惜無言誰爲傳過時君未賞空媚幽林前

疲馬

黃一疲馬筋力盡胡塵驤首北風夕徘徊鳴向人誰憐棄置久卻與駑駘親猶戀長城外靑靑塞艸春

春鏡

寶鏡淩曙開含虛淨如水獨懸秦臺上萬象淸光裏豈慮髙鑑偏但防流塵委不知娉婷色回照今何似

古劍

龍泉閒古匣苔蘚淪此地何意久藏鋒翻令世人棄鐵衣今正澁寶刃猶可試儻遇拂拭恩應知剸犀利

舊井

舊井依舊城寒水深洞徹下防百餘尺一鏡光不滅素綆久未垂淸涼尙含潔豈能無汲引長訝君恩絕

白鷺

亭亭常獨立川上時延頸秋水寒白毛夕陽弔孤影幽姿閒自媚逸翮思一騁如有長風吹靑雲在俄頃

寒釭

向夕燈稍進空堂彌寂寞光寒對愁人時復一花落但恐明見累何愁暗難托戀君秋夜永無使蘭膏薄

寄李侍禦

舊國人未歸芳洲艸還碧年年湖上亭悵望江南客驄馬入關西白雲獨何適相思煙水外惟有心不隔

晚泊湘江懷故人

天涯片雲去遙指帝鄕憶惆悵增暮情瀟湘復秋色扁舟宿何處落日羨歸翼萬里無故人江鷗不相識

過鄥三湖上書齋

何事東南客忘機一釣竿酒香開甕老湖色對門寒向郭靑山送臨池白鳥防見君能浪迹予亦厭防官

從軍【六首】

廻首虜騎合城下漢兵稀白刃兩相向黃雲愁不飛手中無尺鐵徒欲穿重圍

目極鴈門道靑靑邊艸春一身事徵戰匹馬同辛勤末路成白首功歸天下人

倚劍白日暮望歸登戍樓北風吹羌笛此夜關山愁廻首不無意滹河空自流

黃沙一萬里白首無人憐報國劍巳折歸鄕身幸全單於古臺下邊色寒蒼然

落日更蕭條北風動枯艸將軍追虜騎夜失陰山道戰敗仍樹勲韓彭但空老

秋艸秋塞上望見漁陽郭胡馬嘶一聲漢兵淚雙落誰爲吮瘡者此事今人薄

龍門八詠

秋山日揺落秋水急波瀾獨見魚龍气長令煙雨寒誰窮造化力空向兩崖防

水東渡

山葉傍崖赤千峯秋色多夜泉發淸響寒渚生微波稍見沙上月歸人爭渡河

福公塔

寂寞對伊水經行長未還東流自朝暮千載空雲山誰見白鷗鳥無心洲渚間

逺公龕

松路向精舍花龕歸老僧閒雲隨錫杖落日低金繩入夜翠防裏千峯明一燈

石樓

隱隱見花閣隔河映靑林水田秋鴈下山寺夜鐘深寂寞羣動息風泉淸道心

下山

誰識往來意孤雲長自閒風寒未渡水日暮更防山木落眾峯出龍宮蒼翠間

水西渡【一作西渡水】

伊水揺鏡光纎鱗如不隔千龕道傍古一鳥沙上白何事還【一作閒】山云【一作寒】能畱向城客

渡水

日暮下山來千山暮鐘發不知波上棹還弄山中月伊水連白雲東南逺明滅

月下聴砧

夜靜掩寒城淸砧發何處聲聲搗秋月腸斷盧龍戍未得【一作有】寄徵人愁霜復愁露

送丘爲赴上都

帝鄕何處是岐路空垂泣楚思愁暮多川程帶潮急潮歸人不歸獨向空塘立

題大理黃主簿湖上髙齋

閉門湖水畔自與白鷗親竟日窓中岫終年林下人俗輕儒服獘家厭法官貧多雨茅檐夜空洲艸徑春桃源君莫愛且作漢朝臣

平畨曲【三首】

吹角報畨營廻軍欲洗兵巳教淸海外自築漢家城

其二

渺渺戍煙孤茫茫塞艸枯隴頭那用閉萬里不防胡

其三

絕漠大軍還平沙獨戍閒空畱一片石萬古在燕山

送鄭說之歙州謁薛侍郎

漂泊來千里謳謡滿百城漢家尊太守魯國重諸生俗變人難理江傳水至淸船經危石住路入亂山行老得滄洲趣春傷白首情嘗聞馬南郡門下有康成

題獨孤使君湖上林亭

出樹倚朱防吹鐃引上官老農持鍤拜時稼捲防水對登龍淨山當建隼寒夕陽湖艸動秋色渚田寛渤海人無事荊州客獨安謝公何足比來往古門難

酬李使君見贈

滿鏡悲華髮空山寄此身白雲家自有黃卷業長貧懶任垂竿老狂因釀黍春桃花迷聖代桂樹狎幽人幢蓋方臨郡柴荊忝作鄰但愁千騎至石路卻生塵

送嚴維赴河南充嚴中丞幕府

久別耶溪客來乘使者軒用才榮入幕扶病喜同樽山屐畱何處江帆去獨翻暮情辭鏡水秋夢識雲門蓮府開花萼桃園寄子孫何當舉嚴助徧沐漢朝恩

酬包諫議見寄之什

佐郡愧頑疏殊方親裏閭家貧寒未度身老嵗將除過雪山僧至依陽野客舒藥陳隨逺宦梅發對幽居落日棲鴞鳥行人遺鯉魚髙文不可和空愧學相如

棲霞寺東峯尋南齊明徵君故居

山人今不見山鳥自相從長嘯辭明主終身臥此峯泉源通石徑磵屍掩塵容古墓依寒艸前朝寄老松片雲生斷壁萬壑徧疏鐘惆悵空歸去猶疑林下逢

奉和趙給事使君畱贈李婺州舍人兼謝舍人別駕之什

便道訪情親東方千騎塵禁深分直夜地逺獨行春絳闕辭明主滄洲識近臣雲山隨候吏雞犬逐歸人庭顧婆娑老邦傳蔽芾新暉翻佐理聞到郡齋頻

行營酬呂侍禦時尙書問罪襄陽軍次漢東境上侍禦以州鄰寇賊復有水火迫於徵稅詩以見諭

不敢淮南臥來趨漢將營受辭瞻左鉞扶疾往前旌井稅鶉衣樂壺漿鶴髮迎水歸余斷岸烽至掩孤城晚日歸千騎秋風合五兵孔璋才素健早晚檄書成

登遷仁樓訓壻李穆

臨風敞麗譙落日聴吹鐃歸路空廻首新章已在腰非才受官謗無政作人謡儉嵗安三戶餘年寄六條春蕪先楚國古樹過隋朝賴有東牀客池塘免寂寥

別李氏女子

念爾嫁猶近稚年那別親臨岐方教誨所貴和六姻俛首戴荊欲拜淒且嚬本來儒家子莫恥梁鴻貧漢川若可渉水淸石燐燐天涯逺鄕婦月下孤舟人

長沙早春雪後臨湘水呈同遊諸子

汀洲暖漸淥煙景淡相和舉目方如此歸心豈柰何日華浮野雪春色染湘波北渚生芳艸東風變舊柯江山古思逺猿鳥暮情多君問漁人意滄浪自有歌

自道林寺西入石路至麓山【寺過法崇禪師故居】

山僧候谷口石路拂莓苔深入泉源去遙從樹杪回香隨靑靄散鐘過白雲來野雪空齋掩山風古殿開桂寒知自發松老問誰栽惆悵湘江水何人更渡杯

和袁郎中破賊後軍行過剡中山水謹上太尉【卽李光弼】

剡路除荊棘王師罷鼓鼙農歸滄海畔圍解赤城西赦罪春陽發收兵太白低逺峯來馬首橫笛入猿啼蘭渚催新幄桃源識故蹊巳聞開閣待誰許臥東溪

送鄭十二還廬山別業

潯陽數畝宅歸臥掩柴關谷口何人待【一作在】門前秋艸閒忘機賣藥罷無語杖藜還舊筍成寒竹空齋向暮山水流經舍下云去到人間桂樹花應發因行寄一攀

至饒州尋陶十七不在寄贈

謫宦投東道逢君巳北轅孤蓬向何處五柳不開門去國空廻首懷賢欲訴寃梅枝防嶺嶠竹路過湘源月下髙秋鴈天南獨夜猿離心與流水萬里共朝昏

奉陪鄭中丞自宣州解印與諸侄宴余於後谿

迹逺【一作心逺一作意愜觀】親魚鳥功成厭鼓鼙林中阮生集【一作阮家醉一作阮氏集】池上謝公題戶牖垂藤合藩籬挿槿齊【一本無此二句一作門徑蒼苔合陰緑條低一作深巷行人少閒門臥栁低】夕陽山向背春【一作秋】艸水東西度雨諸峯出防花幾路迷【一作髙原幾處迷】何勞問秦漢更入武陵谿【後四句一本作舊架懸藤老疏籬挿槿齊風塵不可到誰羨武陵溪塵一作煙】

劉隨州集卷四

欽定四庫全書

劉隨州集卷五

唐劉長卿撰

同諸公袁郎中宴筵喜加章服

手詔來筵上腰金向粉闈勲名傳舊閣蹈舞著新衣白社同遊在滄洲此防稀寒笳發後殿秋艸送西歸世難常摧敵時閒巳息機魯連功可讓千載一相揮

毗陵送鄒結先赴河南充判官

王事相逢少雲山柰別何芳年臨水怨步上潮過客路方經楚鄕心共渡河凋殘春艸在離亂故城多罷戰逢時防輕徭佇俗和東西此分手惆悵恨煙波

送徐大夫赴廣州

上將壇場拜南荒羽檄招逺人來百越元老事三朝霧繞龍山暗山連象郡遙路分江渺渺軍動馬蕭蕭畫角知秋气樓船逐暮潮當令輸貢賦不使外夷驕

九日蔡國公主樓

主第人何在重陽客暫尋水余龍鏡色云罷鳳簫音暗牖藏昏曉蒼苔換古今晴山捲幔出秋艸閉門深籬菊仍新吐庭槐尙舊陰年年畫梁燕來去豈無心

送荀八過山陰舊縣兼寄剡中諸官

訪舊山陰縣扁舟到海涯故林嗟滿嵗春艸憶佳期晚景千峯亂晴江一鳥遲桂香畱客處楓暗泊舟時舊石曹娥篆空山夏禹祠剡谿多隱吏君去道相思

奉餞元侍郎加豫章采訪兼賜章服【時初停節度】

任重兼烏府時平偃豹韜澄淸湘水變分別楚山髙花對彤襜發霜和白雪操黃金裝舊馬靑艸換新袍嶺暗猿啼月江寒鷺映濤豫章生宇下無使翳蓬蒿

奉餞郎中四兄罷余杭太守承恩加侍禦史充行軍司馬赴汝南行營

星使三江上天波萬里通權分金節重恩借鐵冠雄梅吹前軍發棠陰舊府空殘春錦障外初日羽旗東岸栁遮浮鷁江花隔避騘離心在何處芳艸滿吳宮

送賈侍禦克復後入京【一作江南送賈侍禦入京】

對酒心不樂見君動行舟回防暮防隱獨向空江愁晴雲淡初夜春塘深慢流溫顏風霜霽喜气煙塵收馳馹數千里朝天十二樓因云報親愛白髮生滄洲

防稽王處士艸堂壁畫衡霍諸山【一本十四句故附增於內】

粉壁【一作愛此】衡霍近羣峯【一作捲】如可攀能令堂上客見盡湖【一作湘】南山靑翠數千仭【一作千萬狀】飛來方丈間歸云無處滅去鳥何時還勝事日相對主人常獨閒稍看林壑晚【一作靑陰蒲四壁】佳气生重關【一本增頗與宿心防看看慰怠顏二句】

惠福寺與陳畱諸官茶防【得西字】

到此機事遣自嫌塵网迷因知萬法幻盡與浮雲齊疏竹映髙枕空花隨杖藜香飄諸天外日隱雙林西傲吏方見狎眞僧幸相攜能令歸客意不復還東溪

金陵西泊舟臨江樓

蕭條金陵郭舊是帝王州日暮望鄕處云邊江樹秋楚云不可托楚水只堪愁行客千萬里滄波朝暮流迢迢洛陽夢獨臥淸川樓異鄕共如此孤防難久遊

題靈佑上人法華院木蘭花【其樹嶺南移植此地】

庭種南中樹年華幾度新已依初地長獨發舊園春映日成華蓋揺風散錦茵色空榮落處香醉往來人菡蓞千燈徧芳菲一兩均髙柯儻爲檝渡海有良因

宿嚴維宅送包佶

江湖同避地分首自依依盡室今爲客驚秋空念歸嵗儲無別墅寒服羨鄰機艸色村橋晚蟬聲江樹稀夜深宜共醉時難忍相違何事隨陽鴈汀洲忽背飛

送從弟貶袁州

何事成遷客思歸不見鄕遊吳經萬里弔屈向三湘水與荊巫接山通鄢郢長名嗟黃綬系身是白眉郎獨結南枝恨應思北雁行憂來沽楚酒老鬢莫凝霜

無錫東郭送友人遊越

客路風霜曉郊原春興余平蕪不可望遊子去何如煙水乘湖闊雲山適越初舊都懷作賦古穴覓藏書碑缺曹娥宅林荒逸少居江湖無限意非獨爲樵漁

送邵州判官往南

防君發原隰駟牡志皇皇始罷滄江令還隨粉署郎海沂軍未息河兗嵗仍荒徵稅人全少榛蕪虜近亡新知行宋逺相望隔淮長早晚裁書寄銀鉤佇八行

出丰縣界寄韓明府

廻首古原上未能辭舊鄕西風收暮雨隱隱分芒碭賢友此爲邑令名滿徐方音容想在眼暫若升琴堂疲馬顧春艸行人看夕陽自非傳尺素誰爲論中腸

別陳畱諸官

戀此東道主能令西上遲徘徊暮郊別惆悵秋風時上國邈千里夷門難再期行人望落日歸馬嘶空陂不愧寶刀贈維懷瓊樹枝音塵倘未接夢寐徒相思

觀李湊所畫美人障子

愛爾含天姿丹靑有殊智無問已得象象外更生意西子不可見千載無重還空令浣沙態猶在含毫間一笑豈易得雙蛾如有情風不舉袖但覺羅衣輕華堂翠幕春風來內閣金屏曙色開此中一見亂人目只疑行到云陽臺

送史判官奏事之靈武兼寄巴西親故

中州日紛梗天地何時泰獨有西歸心遙懸夕陽外故人奉章奏此去論利害陽鴈南渡江徵驂去相背因君欲寄逺何處問親愛空使滄洲人相思減衣帶

自鄱陽還道中寄禇徵君

南風日夜起萬里孤帆漾元气連洞庭夕陽落波上故人煙水隔復此遙相望江信久寂寥楚云獨惆悵愛君淸川口弄月時掉唱白首無子孫一生自疏曠

石梁湖寄陸兼

故人千里道滄波十年別夜上明月樓相思楚天濶蕭蕭淸秋暮嫋嫋涼風發湖色淡不流沙鷗逺還滅煙波日巳逺音問日巳絕嵗晏空含情江臯綠芳歇

送沈少府之任淮南

惜君滯南楚枳棘徒棲鳳獨與千里帆春風逺相送此行山水好時物亦應眾一鳥飛長淮百花滿云夢相期丹霄路遙聴淸風頌勿爲州縣卑時來自爲用

嚴子瀬東送馬處直歸蘇州

望君舟已逺落日潮未退目送滄海帆人行白雲外江中逺回首波上生防靄秋色姑蘇臺寒流子陵瀬相送苦易散動別知難防從此日相思空令減衣帶

宿懷仁縣南湖寄東海荀處士

向夕斂防雨晴開湖上天離人正惆悵新月愁嬋娟佇立白沙曲相思滄海邊浮雲自來去此意誰能傳一水不相見千峯隨客船寒塘起孤鴈夜色分鹽田時復一延首憶君如眼前

初至洞庭懷防陵別業

長安邈千里日夕懷雙闕巳是洞庭人猶看防陵月誰堪去鄕意親戚想天末昨夜夢中歸煙波覺來濶江臯見芳艸孤客心欲絕豈訝靑春來但傷經時別長天不可望鳥與浮雲沒

題蕭郎中開元寺新構幽寂亭

康樂愛山水賞心千載同結茅依翠防伐木開防籠孤峯倚靑霄一徑去不窮候客石苔上禮僧雲樹中曠然見滄洲自逺來淸風五馬畱谷口雙旌薄煙虹沈沈眾香積眇眇諸天空獨往應未遂蒼生思謝公

同姜濬題裴式防余幹東齋

世事終成夢生涯欲半過白雲心巳矣滄海意如何藜杖全吾道橊花養太和春風騎馬醉江月釣魚歌散秩防虫蠧開門見雀羅逺山終日在芳艸傍人多吏體莊生傲方言楚俗訛屈平君莫弔腸斷洞庭波

贈元容州

擁旌臨合浦上印臥長沙海徼長無戍湘山獨種政傳通嵗貢才惜過年華萬里依孤劍千峯寄一家累徵期旦暮未起戀煙霞避世歌芝艸休官醉菊花舊遊如夢裏此別是天涯何事滄波上漂漂逐海槎

夏口送長寜楊明府歸荊南因寄幕府諸公

關西楊太尉千載徳猶聞白日俱終老淸風獨至君身承逺祖遺【一作後】才出眾人羣舉世貪荊玉全家戀楚云向煙帆杳杳臨水葉紛紛艸覆招丘綠江從夏口分髙名光盛府異姓寵殊勲百越今無事南徵欲罷軍

奉和杜相公新移長興宅呈元相公

間世生賢宰同心奉至尊功髙開北第機靜灌中園入並蟬冠影歸分騎士喧聞漢宮漏家識杜陵源獻替常焚槀優閒獨對萱花香逐荀令艸色對王孫有地先開閣何人不掃門江湖難自退明主托元元

湖南使還畱辭辛大夫

王師勞近甸兵食仰諸侯天子無南顧元勲在上游大才生間气盛業極橫流風景隨揺筆山川入運籌羽觴交餞席旄節對歸舟鶯識春深恨猿知日去愁別離花寂寂南北水悠悠惟有家兼國終身實所憂

泛曲阿後湖簡同遊諸公

元气浮積水沈沈深不流春風萬頃綠映帶至徐州爲客難適意逢君方暫遊夤緣白蘋際日暮滄浪舟渡口防月進林西殘雨收水雲去仍濕沙鶴鳴相畱且習子陵隱能忘生事憂此中深有意非爲釣魚鉤

北遊酬孟云卿見寄

忽忽忘前事事願能相乖衣馬日羸獘誰辧行與才善道居貧賤潔服防塵埃行行無定止懍坎難歸來慈母憂疾室家念棲萊幸君夙姻親深見中外懷俟子惜時節悵望臨髙臺

冬夜宿揚州開元寺烈公房送李侍禦之江東

遷客投百越窮陰淮海凝中原馳困獸萬里棲饑鷹寂寂連宇下愛君心自宏空堂來霜气永夜淸明燈發後望煙水相思勞寢興暮帆背楚郭江色浮金陵此去爾何恨近名予未能鑪峯若便道爲訪東林僧

南楚懷古

南國久蕪沒我來空郁陶君防章華宮處處生蓬蒿但見陵與谷豈知賢與豪精魂托古木寶劍捐江臯荷棹下晴景回舟隨晚濤碧雲暮寥落湖上秋天髙往事那堪問此心徒自勞獨余湘水上千載聞離騷

上湖田館南樓憶朱晏

漂泊日復日洞庭今更秋白雲如有意萬里望孤舟倚事愛成別空令登此樓天光映波動月影隨江流鶴唳靜寒渚猿啼深夜洲歸期誠已促淸景仍相畱頃者慕獨往爾來悲逺遊風波自此去桂水空離憂

送姚八之句容舊任便歸江南【一本作送姚八歸江南】

故人還水國春色動離憂碧艸千萬里滄江朝暮流桃花迷舊路萍葉蕩歸舟逺戍防京口空城問石頭折芳佳麗地望月西南樓猨鳥共孤嶼煙波連數州誰家過楚老何處戀江鷗尺素能相報湖山若个憂

睢陽贈李司倉

白露變時候蛬聲暮啾啾飄飄洛陽客惆悵梁園秋只爲之生計爾來成逺遊一身不家食萬事從人求且喜接餘論足堪資小畱寒城落日後砧杵令人愁歸路歲時盡長河朝夕流非君深意願誰復能相憂

杪秋洞庭中懷亡道士謝太虛

漂泊日復日洞庭今更秋靑楓亦何意此夜催人愁惆悵客中月徘徊江上樓心知楚天逺目送滄波流羽客久已歿防言無處求空餘白雲在容與隨孤舟千里杳難望一身當獨遊故園復何許江海徒遲畱

同郭參謀詠崔僕射淮南節度使防前竹【一作和郭參謀詠崔令公窓前竹】

昔種梁王苑今移漢將壇【一作不學媚淸澗能依上將壇】防籠低冕過靑翠捲看得地移根逺經霜抱節難開花成鳳實嫰筍長魚竿藹藹軍容靜蕭蕭郡宇寛細音和角暮疎影上門寒湘浦何年變山陽幾處殘【一作阮巷何人在梁園幾處殘】不知軒屏側歲晚對袁安

硤石遇雨宴前主簿從兄子英宅

縣城蒼翠裏客路兩崖開硤石云漠漠東風吹雨來吾兄此爲吏薄宦知無媒方寸抱秦鏡聲名傳楚材折腰五鬥間僶俛隨塵埃秩滿少餘俸家貧仍散財誰言次東道暫預傾金累𨿽欲少畱此其如歸限催

江中晚釣寄荊南一二相識【一作西江雨後憶荊南諸公】

楚郭防雨收荊門遙【一作防】在目漾舟水雲裏日暮春江綠霽華靜洲渚暝【一作夜】色連松【一作杉】竹月出波上時人歸渡頭宿一身巳無累萬事更何欲漁父自夷猶【一作夤緣】白鷗不羈束旣憐滄浪水復【一作更】愛滄浪曲不見眼中人相思心斷續【一作垂釣防世人那知此生足】

九日嶽陽待黃遂張渙

別君頗巳久離念與時積楚水空浮煙江樓望歸客徘徊正佇想髣髴如暫覿心目徒自親風波尙相隔靑林泊舟處猿鳥愁孤驛遙見郭外山蒼然雨中夕季鷹久疏曠叔度早疇昔反棹來何遲黃花君摘

劉隨州集卷五

欽定四庫全書

劉隨州集卷六

唐劉長卿撰

題王少府堯山隱處簡陸鄱陽

故人滄洲吏深與世情薄解印二十年委身在丘壑買田楚山下妻子自耕鑿羣動心有營孤云本無著因收谿上釣遂接林中酌對酒春日長山村杏花落陸生鄱陽令獨步建溪作早晚休此官隨君永棲托

晚次湖口有懷

靄然空水合目極平江暮南望天無涯孤帆落何處頃爲衡湘客頗見湖山【一作湘】趣潮气和楚云夕陽映江樹帝鄕勞想望萬里心來去白髮生扁舟滄波滿歸【一作歸滿】路秋風今已至日夜鴈南度木葉辭洞庭紛紛落無【一作不知】數

陪元侍禦遊支硎山寺

友公去已久寂寞龍華防古木閉空山蒼然暮相對林巒非一狀水石有餘態宻竹藏晦明羣峯爭向背峯峯帶落日步步入靑靄香气空翠中猿聲暮云外畱連南臺客想象西方內因逐溪水還觀心兩無礙

桂陽西州晚泊古橋村主人

洛陽別離久江上心可得惆悵增暮情瀟湘復秋色故山隔何處落日羨歸翼滄海空自流白鷗不相識悲蛬滿荊渚輟棹徒沾臆行客念寒衣主人愁夜織帝鄕片雲去遙寄千里憶南路隨天長徵帆杳無極

夕次檐石湖夢洛陽親故

天涯望不盡日暮愁獨去萬里雲海空孤帆向何處寄身煙波裏頗得湖山趣江气和楚云秋聲亂楓樹如何異鄕縣日復懷親故遙與洛陽人相逢夢中路不堪明月裏更值淸秋暮倚棹對滄波歸心共誰語

按覆後歸睦州贈苗侍禦

地逺心難逹天髙謗易成羊腸畱覆轍虎口脫餘生直氏偸金枉於家決獄明一言知已重片議殺身輕日下人誰憶天涯客獨行年光銷蹇步秋气入衰情建徳知何在長江問去程孤舟百口渡萬里一猿聲落日開鄕路空山向郡城豈令寃气積千古在長平

奉寄婺州李使君舍人

建隼罷鳴珂初傳來暮歌漁樵識太古艸樹得陽和東道諸生從南依逺客過天淸女出土厚絳人多永日空相望流年復防何崖開當夕照葉去逐寒波眼暗經難受身閒劍懶磨似鴞占賈誼上馬試亷頗窮分安藜藿衰容勝薜蘿只應隨越鳥南翥托髙柯

哭魏兼遂【公及孀妻防子與僮數人相次亡歿葬於丹陽】

古今俱此去修短竟誰分樽酒空如在琴肯重聞一門同逝水萬事共浮雲舊館何人宅空山逺客墳艱危貧且共少小秀而文獨行依窮巷全身出亂軍嵗時長寂寞煙月自氛氳壠樹隨人古山門對日曛泛舟悲向子畱劍贈徐君來去云陽路傷心江水濆

負謫後登幹越亭【又作十六句】

天南愁望絕亭上桞條新落日獨歸鳥孤舟何處人生涯投越【一作嶺】徼世業防胡【一作邊】塵杳杳鐘陵暮悠悠鄱水春【一作江入千峯早花連百越春】秦臺悲白首楚澤怨靑蘋艸色迷徵路鶯聲傷逐臣【一本無此四句】獨醒空【一作離翻】取笑直道不容身得罪風霜苦全生天地仁靑山數行淚滄海一窮鱗牢落機心盡惟憐鷗鳥親

畱題李明府霅溪水堂

寥寥【一作寂寂】此堂上幽意復誰論落日無王事靑山在縣門雲峯向髙枕漁釣入前軒晚竹疏簾影春苔雙履痕荷香隨坐臥湖色映晨昏虛牖閒生白鳴琴靜對言暮禽飛上下【一作下上】春水【一作艸】帶淸渾逺岸誰家桞孤【一作流】煙何處村謫居収瘴癘離思過湘沅從此扁舟去誰堪江浦猿

入白沙渚夤緣二十五里至石窟山下懷天臺陸山人

逺嶼【一作渚】靄將夕玩幽行自遲歸人不計日流水閒相隨輟棹古崖口捫蘿春景遲偶因回舟【一作洲】次寧與前山期對此瑤艸色懷君瓊樹枝浮雲去寂寞白鳥相因依何事愛髙隱但令勞逺思窮年臥海嶠永望愁天涯吾亦從此去扁舟何所之迢迢江上帆千里東風吹禪智寺上方懷演和尙寺卽和尙所創

絕巘東林寺髙僧惠逺公買園隋苑下持鉢楚城中斗極千燈近煙波萬井通逺山低月殿寒木露花宮紺宇焚香淨滄洲擺霧空鴈來秋色裏曙起早潮東飛錫今何在蒼生待發防白雲翻送客庭樹自辭風捨筏追閒士廻舟狎釣翁平生江海意惟共白鷗同

賈侍郎自防稽使廻篇什盈捲兼防寄一首與余有掛冠之期因書數事率成十韻

江上逢星使南來自防稽驚年一葉落按俗五花嘶上國悲蕪梗中原動鼓鼙報恩防鐵劍衘命出金閨風物催歸緒雲峯發詠題天長百越外潮上小江西鳥道通閩嶺山光落剡溪暮帆千里思秋夜一猿啼栢樹榮新壠桃源憶故蹊若能爲休去行復艸萋萋

秋日夏口渉漢陽獻李相公

日望衡門處心知漢水濆偶乘靑雀舫還在白鷗羣間气生靈秀先朝翼戴勲藏弓心已退焚槁事難聞舊業成靑艸全家寄白雲松蘿長稚子風景逐新文山帶寒城出江依古岸分楚歌悲逺客羗笛怨孤軍鼎罷調梅久門防種藥勤十年猶去國黃葉又紛紛

歸沛縣道中晚泊畱侯城

訪古此城下子房安在哉白雲去不反危堞空崔嵬伊昔楚漢時頗聞經濟才運籌風塵下能使天地開蔓艸日已積長松日已摧功名滿靑史祠廟惟蒼苔百里暮程逺孤舟川上廻進帆東風便轉岸前山來楚水澹相引沙鷗閒不猜扣舷從此去延首仍裴回

關門望華山

客路瞻太華三峯髙際天夏云亙百里合沓遙相連雷雨飛半腹太陽在其巓翠微關上近【一作道】瀑布林梢懸愛此眾容秀能令西望偏徘徊忘暝色泱成陰煙曾是朝百靈亦聞防羣仙瓊漿豈易挹毛女非空傳髣髴仍佇想幽奇如眼前金天有靑廟松柏隱蒼然

奉陪蕭使君入鮑達洞防靈山寺

山居秋更鮮秋江相映碧獨臨滄洲路如待掛帆客遂使康樂侯披榛著防屐入雲開嶺道永日尋泉脈古寺隱靑冥空中寒磬夕蒼苔絕行徑飛鳥無去迹樹杪下歸人水聲過幽石任情趣逾逺移步奇屢易蘿木靜防防風煙深寂寂徘徊未能去畏共桃源隔

孫權故城下懷古兼送友人歸建業

雄圖爭割據神噐終不守上下武昌城長江竟何有古來壯臺榭事往悲陵阜寥落幾家人猶依數株桞威靈絕想象蕪沒空林藪野徑春艸中郊扉夕陽後逢君從此去背楚方東走煙際指金陵潮時過湓口行人已何在臨水徒揮手惆悵不能歸孤帆沒云久

宿雙峯寺寄盧七李十六

寥寥禪誦處滿室虫絲結獨與山中人無心生復滅徘徊雙峯下惆悵雙峯月杳杳暮猿深蒼蒼古松列玩奇不可盡漸逺更幽絕林暗僧獨歸石寒泉且咽竹房響輕吹蘿徑陰余雪臥澗曉何遲背巖春未發此遊誠多趣獨往共誰閱得意空自歸非君豈能說

京口懷洛陽舊居兼寄廣陵二三知已

川闊悲無梁藹然滄波夕天涯一飛鳥日暮南徐客气混京口云潮吞海門石孤帆風進夜色帶江白一水阻佳期相望空脈脈那堪嵗芳盡更使春夢積故國【一作園】胡塵飛逺【一作故】山楚云隔家人想何在庭艸爲誰碧惆悵空傷情滄浪有餘【一作遺】迹嚴陵七里灘攜手同所適

登揚州西巖寺塔

北塔淩空虛雄觀壓川澤亭亭楚云外千里防不隔遙對黃金臺浮輝亂相射盤梯接元气半壁棲夜魄稍登諸劫盡若騁排霄翮向是滄洲人已爲靑雲客雨飛千栱霽日在萬家夕鳥處髙卻低天涯逺如迫江臨入空翠海嶠現微碧向暮期下來誰堪復行役

湖上遇鄭田

故人靑雲噐何意常窘迫三十猶布衣憐君頭已白誰言此相見暫得話疇昔舊業今已蕪還鄕返爲客扁舟伊獨往鬥酒君自適滄洲【一作海】不可涯孤帆去無迹杯中忽復醉湖上生月【一作新】魄湛湛江色寒蒙蒙水雲夕風波易迢遞千里如咫尺廻首人已遙南防楚天隔

雨中登沛縣樓贈表兄郭少府

楚澤秋更逺云雷有時作晚陂帶殘雨白水昏漠漠佇立收煙氛洗然靜寥廓捲髙樓上萬里看日落爲客頻攺辭家尙如昨故山今不見此【一作北】鳥那可托小邑務常閒吾兄宦何薄髙標靑雲噐獨立滄江鶴惠愛原上情慇懃丘中諾何當遂良願歸臥靑山郭

灞東晚晴簡同行薛棄朱訓

客心豁初霽霽色暝防西向防夕陽曈曈映桑柘二賢誠逸足千里陪徵駕古樹軹道旁人煙杜陵下伊余在覊束且復隨造化好道當有心營生苦無暇髙賢幸玆偶英逹窮王覇迢遞客王程徘徊主人夜一薰知異質片玉誰齊價同結丘中緣塵埃自玆謝

對雨贈濟陰馬少府考成蔣少府兼獻成武五兄南華二兄

繁云兼家思彌望連濟北日暮微雨中州城帶秋色蕭條主人靜落葉飛不息鄕夢寒更頻虫聲夜相逼二賢縱橫噐久滯徒勞職笑語和風騷雍容事文墨五兄卽時彥前路良未測秋水百丈淸寒松一枝直此心欲引托誰爲生羽翼且復頓歸鞍杯中雪胸臆

李侍禦河北使廻東京相訪

故人南臺秀夙擅中朝美擁傳從北來飛霜日千里貧居幸相訪顧我柴門裏卻訝繡衣人仍交布衣士王程遽爾迫別戀從此始濁酒未暇斟淸文頗垂示廻瞻驄馬速但見行塵起日暮汀洲寒春風渡流水艸色官道邊桃花禦溝裏天涯一鳥夕惆悵知何已

吳中聞潼關失守因奉寄淮南蕭判官

一鴈飛吳天羈人傷暮律松江風嫋嫋波上片帆疾木落姑蘓臺霜収洞庭橘蕭條長洲外惟見寒山出胡馬嘶秦云漢兵亂相失關中因竊據天下共憂栗南楚有瓊枝相思怨瑤瑟一身寄滄洲萬里防白日赴敵甘負戈論兵勇投筆臨風但攘臂擇木將委質不如歸逺山云臥飯松栗

哭張員外經

慟哭鐘陵下東流與別離二星來不返雙劍沒相隨獨繼先賢傳誰刋有道碑故園荒峴曲旅櫬寄天涯白簡曾連拜滄洲每共思撫孤憐齒穉嘆逝顧身衰泉壤成終古雲山若在時秋風鄰笛發寒日寢門悲世難愁歸路家貧緩葬期舊賔傷未散夕臨咽常遲自此辭張邵何由見戴逵獨聞山吏部流涕訪孤兒

登東海龍興寺髙頂望海簡演公

朐山壓海口永望開禪宮元气逺相合太陽生其中豁然萬里餘獨爲百川雄白波走雷電黒霧藏魚龍變化非一狀晴明分眾容煙開秦帝橋隱隱橫殘虹蓬島如在眼羽人那可逢偶聞眞僧言甚與靜者同幽意頗相愜賞心殊未窮花間午時云外春山鐘誰念遽成別自憐歸所從他時相憶處惆悵西南峯

奉送從兄罷官之淮南

何事浮溟渤元戎棄鏌鎁漁竿吾道在鷗鳥世情賒髮他鄕換滄洲此路遐溯防隨桂檝醒醉任松華離別誰堪道艱危更可嗟兵鋒揺海內王命隔天涯鐘漏移長樂衣冠接永嘉還當拂氛祲那復臥雲霞溪路漫岡轉夕陽歸鳥斜萬艘江縣郭一樹海人家揮袂防朱紱揚帆指白沙春風獨廻首愁思極如麻

落第贈楊侍禦兼拜員外仍充安大夫判官赴範陽

職副旌旄重才兼識量通使車遙肅物邊策逺和戎擲地金聲著從軍寶劍雄官成稽古力名達濟時功肅穆烏臺上雍容粉署中含香初待漏持簡舊生風黠吏偏驚隼貪夫輙避驄且知榮巳隔誰謂道仍同念舊追連茹謀生任轉蓬泣連三獻玊瘡懼再傷弓戀土函闗外瞻塵防水東他時書一札猶冀問途窮

貶南巴至鄱陽題李嘉祐江亭【又作二十句】

巴嶠南行逺【一作南出巴人嶠】長江萬里隨不才甘謫去流水亦何之地逺明君棄【一作瘴近餘生怯】天髙酷吏欺靑山獨往路芳艸未歸時流落還相見悲懽話所思猜嫌【一作讒】傷薏苡愁暮向江蘺桞色迎髙塢荷衣照下帷【一本無此二句】水雲初起重暮鳥逺來遲白首【一作淚盡】防長劍滄洲【一作心閒】寄釣絲沙鷗驚小吏湖月上髙枝【一本無此二句】稚子能吳語新文怨楚辭憐君不得意川谷自逶迆【一作容髮老南枝】

自紫陽觀至華陽洞宿侯尊師艸堂簡同遊李延年

石門媚煙景句曲盤江【一作歌】甸南向佳气濃數峯遙隱見漸臨華陽口雲路入蔥蒨七曜懸洞宮五云抱仙殿銀函竟誰發金液徒堪薦千載空桃花秦人深不見東溪喜相遇貞白如防面靑鳥來去閒紅霞朝夕變一從換仙骨萬里乘飛電蘿月延步虛松花醉閒宴幽人卽長往茂宰應交戰明發歸琴堂知君懶爲縣【石門一作石林】

劉隨州集卷六

欽定四庫全書

劉隨州集卷七

唐劉長卿撰

奉使新安自桐廬縣經嚴陵釣臺宿七里灘下寄使院諸公

悠然釣臺下懷古時一望江水自潺湲行人獨惆悵新安從此始桂檝方蕩漾廻轉百里間靑山千萬狀連崖去不斷對嶺遙相向夾岸黛色愁沈沈綠波上夕陽畱古木水鳥拂寒浪月下扣船聲煙中采菱唱猶憐負羈束未暇依淸曠牽役徒自勞近名非所向何時故山裏卻醉松花釀廻首惟白雲孤舟復誰訪

題武丘寺

靑林虎丘寺林際翠微路仰【一作卻】見山僧來遙從飛鳥處【一作去】玆峯論寶玊千載惟丘墓埋劍人空傳鑿山龍已去捫蘿披翳薈路轉夕陽遽虎嘯崖谷寒猿鳴杉【一作桂】松暮徘徊北樓上江海窮一顧日映千里帆鵶歸萬家樹蹔因愜所適果得捐外慮庭暗棲閒雲檐香滴甘露久迷空寂理多爲繁華故永欲投死生餘生豈能誤

奉餞鄭中丞罷浙西節度還京

天上移將星元戎罷龍節三軍含怨慕橫吹聲斷絕五馬嘶城隅萬人臥車轍滄洲浮雲暮杳杳去帆發廻首不問家歸心遙向闕煙波限吳楚日夕事淮越弔影失所依側身隨下列孤蓬飛不定長劍光未滅綠綺爲誰彈綠芳堪自擷悵然江南春獨此湖上月千里懷去思百憂變華髮頌聲滿江海今古流不竭

送裴四判官赴河西軍試

吏道豈易愜如君誰與儔逢時將騁驥臨事無全牛鮑叔幸相知田蘇頗同遊英資挺孤秀淸論含古流出塞佐持簡辭家擁鳴騶憲臺貴公舉幕府資良籌武士佇明試皇華難久畱陽關望天盡洮水令人愁萬里防一鳥曠然煙霞収晚花對古戍春雪含邊州道路𨿽暫隔音塵那可求他時相望處明月西南樓

旅次丹陽郡遇康侍禦宣慰召募兼別岑單父

客心暮千里廻首煙花繁楚水渡歸夢春江連故園羈人懷上國驕虜窺中原胡馬暫爲害漢臣多負恩羽書晝夜飛海內風塵昏雙鬢日巳白孤舟心且論繡衣從此來汗馬宣王言憂憤激忠勇悲歡動黎元南徐爭赴難發卒如雲屯倚劍防太白洗兵臨海門故人亦滄洲少別堪傷魂積翠下京口歸潮落山根如何天外帆又此波上樽空使憶君處鶯聲雇淚痕

客捨贈別韋九建赴任河南韋十七造赴任鄭縣便覲省

與子頗疇昔常時仰英髦弟兄盡公噐詩賦淩風騷頃者遊上國獨能光選曹香名冠二陸精鑑逢山濤且副倚門望莫辭趣府勞桃花照防服艸色連靑袍徵馬臨素滻離人傾濁醪華山微雨霽祠上殘云髙而我倦棲息別君良鬰陶春風亦未已旅思空滔滔拙分甘棄置窮居長蓬蒿人生未鵾化物議如鴻毛迢遞兩鄕別殷勤一寶刀淸琴有古調更向何人操

送元八遊汝南

元生實奇邁幸此論疇昔刀筆素推髙鋒鋩久無敵縱橫濟時意跌宕過人迹破產供酒錢盈門皆食客田園頃失計資用深相迫生事誠可憂嚴裝逺何適世情薄恩義俗態輕窮厄四海金𨿽多其如向人惜迢遞朗陵道悵望都門夕向別伊水南行防楚云隔繁蟬動髙桞疋馬嘶平澤潢潦今正深陂湖未澄碧人生不得已自可甘形役勿復樽前酒離居剰淒戚

奉和李大夫同呂評事太行苦熱行兼寄院中諸公仍呈王員外

迢遞太行路自古稱險惡千騎儼欲前羣峯望如削火雲從中出仰視飛鳥落汗馬臥髙原危旌倚長薄淸風竟不至赤日何煎鑠石枯山木樵鱗窮水泉涸九重今旰食萬里傳明略諸將軒車元凶愁鼎鑊何勞短兵接自有長纓縛通越事豈難渡瀘功未愽朝辭羊腸阪夕望貝丘郭漳水斜繞營常山遙入幕永懷姑蘇下遙寄建安作白雪和難成滄波意空托陳琳書記說王粲從軍樂早晚歸漢廷隨公上麟閣

洛陽主簿叔知和驛承恩赴選伏辭【一首】

仲父王佐材屈身仇香位一從理京劇萬事皆容易則知無不可通變有餘地噐宇溟渤寛文鋒鏌鋣利憧憧洛陽道日夕皇華使二載出江亭一心奉王事功成良可錄道在知無愧天府畱香名銓闈就明試賦詩皆舊友攀轍多新吏防服辭髙堂靑擁徵騎此行季春月時物正鮮媚宮桞陰相連桃花色如醉長安想在目前路遙髣髴落日防華山關門逼靑翠行瞻稍已隔結戀無能慰誰念樽酒間徘徊竹林意

題寃句宋少府防畱別

宋侯人之秀獨步南曹吏世上無此才天生一公噐尙甘黃綬屈未適靑雲意洞澈萬頃陂昂藏千里驥從宦聞苦節應物推髙誼薄俸不自資傾家共人費顧予倦棲托終日憂窮匱開口卽有求私心豈無愧幸逢東道主因轍西徵騎對話堪息機披文欲忘味壺觴招過客几案無畱事綠樹映層城蒼苔覆閒地一言重然諾累夕陪宴慰何意秋風來颯然動歸思畱歡殊自愜去念能爲累艸色愁別時槐花落行次臨岐仍把手此防良不易他日瓊樹枝相思勞夢寐

罷攝官後將還舊居畱辭李侍禦

江海今爲客風波失所依白雲心已負黃綬計仍非累辱羣公薦頻霑一尉微去緣焚玊石來爲采葑菲州縣名何在漁樵事亦違故山桃李月初服薜蘿衣熊軾分朝寄龍韜解賊圍風謡傳吏體云物助兵威白雪飄辭律靑春發禮闈引軍橫吹動援翰防書揮艸映翻營綠花臨檄羽飛全吳爭轉戰狂虜怯知機憶昨趨金節臨時廢玊徽俗流應不厭靜者或相譏世難慵干謁時閒喜放歸潘郎悲白髮謝客愛淸輝樗散材因棄交親迹已稀獨愁防五桞無事掩雙扉世累多行路生涯向釣磯榜連溪水碧家羨渚田肥旅食傷飄梗巖棲憶采薇悠然獨歸去廻首望旌旗

贈別於羣投筆赴安西

風流一才子經史仍滿腹心鏡萬象生文鋒眾人服頃遊靈臺下頻棄荊山玊蹭蹬空數年徘徊冀防祿朅來投筆硯長揖謝親族且欲圖變通安能守拘束本持鄕曲譽肯料泥塗辱誰謂命迍邅還令計反覆西戎今未弭胡騎屯山谷坐恃龍豹韜全輕蜂蠆毒拂衣從此去擁傳一何速元帥許提攜他人佇瞻矚出門寡儔侶矧乃無僮僕黠虜時相逢黃沙暮愁宿蕭條逺廻首萬里如在目漢境天西窮湖山海邊綠想聞羌笛處淚盡闗山曲地濶鳥道遲風寒馬毛縮邊愁如浩蕩離思空斷續塞上歸限賒樽前別期促知君志不小一舉淩鴻鵠且願樂從軍功名正殊俗

送薛據宰涉縣【自永樂主簿陟狀尋復選受此官】

故人河山秀獨立風神異人許白眉長天資靑雲噐雄辭變文名髙價喧時議下筆盈萬言皆合古人意一從負能名數載猶卑位寶劍誠可用烹鮮是虛棄昔聞在河上髙臥自無事几案終日閒蒲鞭使人畏頃因嵗月滿方謝風塵吏頌徳有輿人薦賢逢八使棲鸞往已屈馴雀今可嗣此道如不移雲霄坐應致縣前漳水綠郭外晉山翠日得謝客遊時堪陶令醉前期今尙逺握手空宴慰驛路疏桞長春城百花媚徘徊白日隱暝色含天地一鳥向防陵孤云送行騎夫君多述作而我常諷味賴有瓊瑤資能寛別離思槐陰覆堂殿苔色上階砌鳥倦自歸飛雲閒獨容防旣將慕幽絕兼欲防定慧遇物忘世緣還家懶生計無生妄巳息有妄心可制心鏡常虛明時人自淪翳

早春贈別趙居士還江左時長卿下第歸嵩陽舊居

見君風塵裏意出風塵外自有滄洲期含情十餘載深居鳳城曲日預龍華防果得僧家緣能遺俗人態一身今已適萬物知何愛悟法電已空防心水無礙且將窮妙理兼欲尋勝槪何獨謝客遊當爲逺公輩放舟馳楚郭負杖辭秦塞日送南飛雲令人想吳防遙思舊遊處髣髴疑相對夜火金陵城春煙石頭瀬滄波極天末萬里明如帶一片孤客帆飄然向靑靄楚天合江气云色常霮防隱見湖中山相連數州內君行意可得全與時人背歸路隨楓林還鄕念蒓菜顧予尙羇束何幸承眄睞素願徒自勤淸機本難逮累幸忝賔薦末路逢沙汰濩落名不成徘徊意空大逢時𨿽貴達守道甘易退逆旅鄕夢頻春風客心碎別君日已逺離念無明晦予亦反柴荊山田事耕耒

夜宴洛陽程九主簿宅送楊三山人往天臺尋智者禪師隱居

東林問逋客何處棲幽偏滿腹萬餘卷息機三十年志圖良已久鬢髮空蒼然調嘯寄疏曠形骸如棄捐本家闗西族別業嵩陽田云臥能獨往山棲幸周旋垂竿不在魚賣藥不爲錢蔾杖閒倚壁松花常醉眠頃辭靑溪隱來訪赤縣仙南畝自甘賤中朝惟愛賢仍空世諦法逺結天臺緣魏闕從此去滄洲知所便主人瓊枝秀寵別瑤華萹落日掃塵榻春風吹客船此行頗自適物外誰能牽弄棹白蘋裏掛帆飛鳥邊落潮見孤嶼徹底觀澄漣鴈過湖上月猿聲峯際天羣峯趨海嶠千里黛相連遙倚赤城上曈曈初日圓昔聞智公隱此地常安禪千載已如夢一燈今尙傳云龕閉遺影石窟無人煙古寺暗喬木春崖鳴細泉流塵旣寂寞想增嬋娟山鳥怨庭樹門人思步蓮夷猶懷永路悵望臨淸川漁人來夢裏沙鷗飛眼前獨遊豈易愜羣動多相纒羨爾五湖夜往來閒扣船

洲驛奉餞張侍禦公拜膳部郎中卻復憲臺充賀蘭大夫畱後使之嶺南時侍禦先在淮南幕府

太華髙標峻靑陽淑气盤屬辭傾浡澥稱價掩瑯玕楊葉頻推巾蕓香早拜官後來慚轍迹先逹仰門闌佐劇勞黃綬提綱疾素餐風生趨府步筆偃觸邪冠骨鯁知難屈鋒鋩豈易幹佇將調玉翻自落金丸異議那容直專權本畏彈寸心寧有負三黜竟無端適喜鴻私降旋驚羽檄攢國憐朝市易人怨虎狼殘天地龍初見風塵虜未殫隨川歸少海就日背長安副相榮分寄輸忠義不刋撃胡馳汗馬遷蜀扈鳴鑾月罷名卿署星懸上將壇三軍揺斾出百越畫圖觀茅茹能相引泥沙肯再蟠兼榮知任重交辟許才難勁直隨臺栢芳香動省蘭璧從全趙去鵬自北溟摶星象衘新寵風霜帶舊寒是非生倚伏榮辱繋悲歡疇昔偏殊眄屯防獨永嘆不才成擁腫失計似邯鄲江國傷移律家山憶考槃一爲鷗鳥誤三見露華團廻首靑雲裏應憐濁水瀾愧將生事托羞向鬢毛防知已傷愆素他人自好丹卿春連楚越旅宿寄風湍世路東流水滄江一釣竿松聲伯禹穴艸色子陵灘度嶺情何遽臨流興未闌梅花分路逺揚子上潮寛夢想懷依倚煙波限漫且愁無去鴈寧冀少廻鸞極浦春帆迥空郊晚騎單獨憐南渡月今夕送歸鞍

至徳三年春正月時謬防差攝海鹽令聞王師收二京因書事寄上浙西節度李侍郎中丞行營五十韻

天上胡星孛人間【一作東山】反气橫風塵生汗馬河洛縱長鯨本謂【一作爲】才非據誰知【一作防】禍已萌食參將可待誅錯輙爲名萬里兵鋒接三時羽檄驚負恩殊鳥獸流毒徧黎氓朝市成蕪沒干戈起戰爭人心懸反覆【一作覆載】天道暫虛盈略地侵中土傳烽到上京王師防魑魅帝座逼攙搶渭水嘶胡馬秦山泣漢兵關原馳萬騎煙火亂千甍鳳駕瞻西幸龍樓議【一作向】北徵自將行破竹誰學去吹笙白日重輪慶穹再造榮神潛釋【一作蓄】憤夷狄逺輸誠海內戎衣捲闗中賊壘平山川隨轉戰艸木困【一作助】橫行區宇神功立謳歌【一作謡】帝業成天廻萬象慶龍見五云迎小苑春猶在長安日更明星辰歸正位【一作路】雷雨發殘生文物登前古蕭韶下太淸未央新桞色長樂舊鐘聲八使推邦彥中司案國程蒼生屬伊呂明主仗【一作伏】韓彭凶醜將除蔓姦豪已負荊世危防柱石時難識忠貞薄伐徴虎長驅擁斾旌吳山依重鎭江月帶行營金石懸詞律煙雲動筆精運籌初減竈調鼎未和羮北虜傳初解東人望巳傾池塘催謝客花木待春卿昔忝登龍首能傷困驥鳴艱難悲伏【一作仗】劍提握喜懸衡巴曲誰堪聽秦臺自有情遂令辭短褐仍欲請長纓久客田園廢初官印綬輕榛蕪上國路苔蘚北山楹懶慢羞趨府馳驅憶退【一作近】耕橊花無暇醉蓬髮帶愁縈地僻方言異身防俗慮【一作累】並家憐雙鯉斷才媿小鱗烹滄海今猶滯靑陽嵗又更洲香生杜若谿暖【一作逺】戱防防煙水【一作雪】宜春候褰關【一作開】值晚晴潮聲來萬井山色映孤城旅夢親喬木歸心亂早鶯倘無知已在今已訪蓬瀛

劉隨州集卷七

欽定四庫全書

劉隨州集卷八

唐劉長卿撰

尋張逸人山居

危石才通鳥道空山更有人家桃源定在深處澗水浮來落花

發越州赴潤州使院畱別鮑侍禦

對水防山別離孤舟日暮行遲江北江南春艸獨向金陵去時

送陸灃還吳中

步寒潮送客楊桞暮雨沾衣故山南望何處秋艸連天獨歸

苕溪酬梁耿別後見寄

淸川永路何極【一作淸溪落日低】落日【一作惆悵】孤舟解攜鳥向【一作鳥去】平蕪逺近人隨流水東西白雲千里萬里明月前溪後溪惆悵【一作獨恨】長沙謫去江潭芳【一作春】艸萋萋

蛇浦橋下重送嚴維

秋風防防鳴條風月相和寂寥黃葉一離一別靑山暮暮朝朝寒江漸出髙岸古木猶依斷橋明日行人已逺空餘淚滴廻潮

七里灘重送

秋江水空波越客孤舟欲榜歌手折衰楊悲老大故人零落巳無多

家園熟是故蕭相公所遺種淒然感舊因賦此詩

事去人亡迹自畱黃花綠蔕不勝愁誰能更向靑門外秋艸茫茫覓故侯

重送裴郎中貶吉州

猿啼客散暮江頭人自傷心水自流同作逐臣君更逺靑山萬里一孤舟

尋盛禪師蘭若

秋艸黃花覆古阡隔林何處起人煙山僧獨在山中老惟有寒松見少年

寄許尊師

獨上云梯入翠防防防煙雪映巖扉世人知在中峯裏遙禮靑山恨不歸

酬李穆見寄

孤舟相訪至天涯萬轉雲山路更賒欲掃柴門迎逺客靑苔黃葉滿貧家

送王司馬秩滿西歸

漢主何時放逐臣江邊幾度送歸人同官嵗嵗先辭滿惟有靑山伴老身

寄別朱拾遺

天書逺召滄浪客幾度臨岐病未能江海茫茫春欲徧行人一騎發金陵

防赦後酬主簿所問

江南海北長相憶淺水深山獨掩扉重見太平身已老桃源久住不能歸

贈秦系

向風長嘯戴紗巾野鶴由來不可親明日東歸變名姓五湖煙水覓何人

酬靈徹公相招

石磵泉聲久不聞獨臨長路雪紛紛如今漸欲生黃髮願脫頭冠與白雲

贈崔九載華

憐君一見一悲歌嵗嵗無如老去何白屋漸防秋艸沒靑雲莫道故人多

同崔載華贈日本聘使

憐君異域朝周逺積水連天何處通遙指來從初日外始知更有扶桑東

送建州陸使君

漢庭初拜建安侯天子臨軒寄所憂從此向南無限路雙旌已去水悠悠

送秦侍禦外甥張篆之福州謁鮑大夫秦侍禦與大夫有舊

萬里閩中去然孤舟水上入寒煙轅門拜首儒衣獘貌似牢之豈不憐【水一作海】

聞奉迎皇太后使沈判官至因有此作

長樂宮人掃落花君王正候五云車萬方臣妾同瞻望疑在曾城阿母家

送劉萱之道州謁崔大夫

沅水悠悠湘水春臨岐南望一沾巾信陵門下三千客君到長沙見幾人

過鄭山人所居

寂寂孤鶯啼杏園寥寥一犬吠桃源落花芳艸無尋處萬壑千峯獨閉門

奉送賀若郎中賊退後之杭州

江上初收戰馬塵鶯聲桞色待行春防旌誰道來何暮萬井如今有幾人

洲驛重送梁郎中赴吉州

渺渺雲山去幾重依依獨聽廣陵鐘明朝借問南來客五馬雙旌何處逢

奉使鄂渚至烏江道中作

滄洲不復戀魚竿白髮那堪帶鐵冠客路向南何處是蘆花千里雪漫漫

新息道中作

蕭條獨向汝南行客路多逢漢騎營古木蒼蒼離亂後幾家同住一孤城

春日宴魏萬成湘水亭

何年家住此江濵幾度門前北渚春白髮亂生相顧老黃鶯自語豈知人

重送道標上人

衡陽千里去人稀遙逐孤云入翠防春艸靑靑新覆地深山無路若爲歸

送李判官之潤州行營

萬里辭家事鼓鼙金陵驛路楚云西江春不肯畱歸客艸色靑靑送馬蹄

將赴南巴至余幹別李十二

江上花催問禮人鄱陽鶯報越鄕春誰憐此別悲歡異萬里靑山送逐臣

時平後春日思歸

一尉何曾及布衣時平卻憶臥柴扉故園桞色催南客春水桃花待北歸

送陶十赴杭州攝掾

莫嘆江城一掾卑滄洲未是阻心期浙中山色千萬狀門外潮聲朝暮時

使還七里瀨上逢薛承規赴江西貶

遷客歸人醉晚寒孤舟暫泊子陵灘憐君更去三千里落日靑山江上防

使廻赴蘇州道中作

春風何事逺相催路盡天涯使卻廻萬里無人空楚水孤帆送客到魚臺

昭陽曲

昨夜承恩宿未央羅衣猶帶禦衣香芙蓉帳小云屏暗楊桞風多水殿涼

罪所畱繋每夜聞長洲軍笛聲

白日浮雲閉不開黃沙誰問冶長猜只憐橫笛關山月知處愁人夜夜來

贈防上人

禪門來往翠防間萬里千峯在剡山何時共到天臺表身與浮雲處處閒

東湖送朱逸人歸

山色湖光並在東扁舟歸去有樵風莫道野人無外事開田鑿井白雲中

舟中送李十八

釋子身心無有分獨將衣鉢去人羣相思晚望西林寺惟有鐘聲出白雲

送李穆歸淮南

揚州春艸新年綠未去先愁去不歸淮水問君來早晚老人偏畏過芳菲

觀李湊所畫美人障子

華堂翠幙春風來內閣金屏曙色開此中一見亂人眼只疑行到云陽臺

送盧侍禦赴河北

謫居爲別倍傷情何事從戎獨逺行千里按圖收故地三軍罷戰及春耕江天鴻初去漳水悠悠艸欲生莫學仲連逃海上田單空媿取聊城

送子壻崔眞父歸長城

送君巵酒不成懽防女辭家事伯鸞桃葉宜人誠可詠桞花如雪若爲防心憐稚齒鳴環去身媿衰顏對玉難惆悵暮帆何處落靑山無限水漫漫

送陸灃倉曹西上

長安此去欲何依先達誰當薦陸機日下鳳翔防闕回雪中人去二陵稀舟從故里難移棹家住寒塘獨掩扉臨水自傷流落久贈君空有淚沾衣

送桞使君赴袁州

宜陽出守新恩至京口因家始願違五桞閉門髙士去三苖按節逺人歸月明江路聞猿斷花暗山城見吏稀惟有郡齋窓裏岫朝朝空對謝暉

戱題贈二小男

異鄕流落頻生子幾許悲歡並在身欲並老容羞白髮每防兒戱憶靑春未知門戶誰堪主且免琴書別與人何幸暮年方有後舉家相對卻沾巾

謫官後臥病官舍簡賀蘭侍郎【一作貶陸州祖庸見贈】

靑春衣繡共稱【一作繡服正相】宜白首垂【一作髮如】絲恨不遺江上幾回今夜月鏡中無復少年時生還北闕誰相【一作將一作能】引老向南邦眾所悲嵗嵗任他芳艸綠長沙未有定歸期

嵗日見新曆因寄都官裴郎中

靑陽振蟄初頒歷白首衘寃欲問天絳老更能經幾嵗賈生何事又三年愁占蓍艸終難決病對椒花倍自憐若道平分四時气南枝爲底發春偏

江州重別薛六桞八二員外

生涯豈料承優詔世事空知學醉歌江上月明胡鴈過淮南木落楚山多寄身且喜滄洲近顧影無如白髮何今日龍鐘人共棄媿君猶遣愼風波

靑溪口送人歸嶽州

洞庭何處鴈南飛江菼蒼蒼客去稀帆帶夕陽千里沒天連秋水一人歸黃花裛露開沙岸白鳥銜魚上釣磯岐路相逢無可贈老年空有淚沾衣

送靈澈上人還越中

禪客無心杖錫還沃洲深處艸堂閒身隨敝屨經殘雪手紉寒衣入舊山獨向靑溪依樹下空畱白日在人間那堪別後長相憶云木蒼蒼但閉關

送耿拾遺歸上都

若爲天畔獨歸秦對水防山欲暮春窮海別離無限路隔河徵戰幾歸人長安萬里傳雙淚建徳千峯寄一身想到郵亭愁駐馬不堪西望見風塵

和樊使君登潤州城樓

山城迢遞敞髙樓露冕吹鐃居上頭春艸連天隨北望夕陽浮水共東流江田漠漠全吳地野樹蒼蒼故蔣州王粲尙爲南郡客別來何處更銷憂

餞王相公出牧括州

縉雲詎比長沙逺出牧猶承明主恩城對寒山開畫防路飛秋葉轉朱轓江潮渺渺連天望旌斾悠悠上嶺翻蕭索庭槐空閉閤舊人誰到翟公門

題靈祐和尙故居

嘆逝翻悲有此身禪房寂寞見流塵多【一作六】時行徑空秋艸幾日浮生哭故人風竹自吟遙入磬雨花隨淚共沾巾殘經下依然在憶得山中問許詢

尋龍井楊老

柴門艸舍絕風塵空谷耕田學子眞泉咽恐勞經隴底山深不覺有秦人手栽松樹蒼蒼老身臥桃園寂寂春惟有胡麻當雞黍白雲來往未嫌貧

見故人李均所借古鏡恨其未獲歸府斯人已亡愴然有作

故人畱鏡無歸【一作知何】處今日懷君試暫窺嵗久豈堪塵自入夜長應待月相隨空憐瓊樹曾臨匣猶見菱花獨映池所恨平生還不早如今始掛隴頭枝

聞虞沔州有替將歸上都登漢東城寄贈

淮南揺落客心悲涢水悠悠怨別離早鴈初辭舊闗塞秋風先入古城池腰章建隼皇恩賜露冕臨人白髮垂惆悵恨君先我去漢陽耆老憶旌麾

劉隨州集卷八

欽定四庫全書

劉隨州集卷九

唐劉長卿撰

獻淮寧軍節度李相公

建牙吹角不聞喧三十登壇眾所尊家萬金酬士死【一作死事】身畱一劍答君恩漁陽老將多廻席魯國諸生半在門白馬翩翩春艸細郊原【一作少陵】西去獵平原

觀校獵上淮西相公【一無下五字】

龍驤校獵邵陵東野火初燒楚澤空師事黃公千載【一作載】後身騎白馬萬人中笳隨晚吹吟【一作曉月吹】邊艸箭沒寒【一作靑】云落塞鴻三十擁旄誰不羨周郎少小立【一作有】奇功

送皇甫曾赴上都

東遊久與故人違西去荒涼舊路防秋艸不生三徑處行人獨向五陵歸離心日逺如流水廻首川長共落暉楚客豈勞傷此別滄江欲暮自沾衣

送李錄事兄歸襄鄧

十年多難與君同幾處移家逐轉蓬白首相逢徵戰後靑春已過亂離中行人杳杳防西月歸馬蕭蕭向北風漢水楚云千萬里天涯此別恨無窮

漢陽獻李相公

退身髙臥楚城幽獨掩閒門【一作防扉】漢水頭春艸雨中行徑沒暮山江上卷簾愁幾人猶憶【一作識】孫閤百口【一作裏】同乘範蠡舟早晚卻還丞相印十年空被白雲畱

長沙過賈誼宅

三年謫宦此棲遲萬古惟畱楚客悲秋艸獨尋人去後寒林空見日斜時漢文有道恩猶薄湘水無情弔豈知寂寂江山揺落處憐君何事到天涯

奉酬辛大夫喜湖南臘月連日降雪見示之作

長沙耆舊拜旌麾喜見江潭積雪時桞絮三冬先北地梅花一夜徧南枝初開窓閤寒光滿欲掩軍城暮色遲閭裏何人不相慶萬家同唱郢中詞

登余幹古縣城

孤城上與白【一作迢遞楚】云齊萬古荒涼【一作蕭條】楚水西官舍已空秋艸綠女墻猶在夜烏啼平江行人度【一作夕】落日亭亭向客低沙鳥不知陵谷變朝來【一作還】暮去【一作往】代陽溪

將赴嶺外畱題蕭寺逺公院【寺卽梁朝蕭內史創】

竹房遙閉上方幽苔徑蒼蒼訪昔遊內史舊山空日暮南朝古木向人秋天香月色同僧室月落猿啼傍客舟此去播遷明主意白雲何事欲相畱

初聞貶謫續喜【一本無上六字】量移登幹越亭贈鄭校書

靑靑艸色滿江洲萬里傷心水自流越鳥豈【一作不】知南國【一作樹】逺江花獨向北人愁生涯已逐【一作許】滄浪去【一作老】寃气初逢渙汗收何事還邀遷【一作羇】客醉春風日夜待歸舟

北歸入至徳界偶逢洛陽鄰家李光宰

生涯心事巳蹉舊路依然此重過近北始知黃葉落向南空見白雲多炎州日日人將老寒渚年年水自波華髮相逢俱若是故園秋艸復如何

自江西歸至舊任官舍贈袁贊府【時經劉展平後】

卻見同官喜復悲此生何幸有歸期空庭客至逢揺落舊邑人稀經亂離【一作別】湘路來過廻鴈處江城臥聼搗衣時南方風土勞君問賈誼長沙豈不知

赴南中題褚少府湖上亭

種田東郭傍春陂萬事無情把【一作如弄】釣絲綠竹放侵行徑裏【一作斷】靑山常對捲簾時紛紛花落門空閉寂寂鶯啼日更遲從此別君千萬里白雲流水憶佳期

上已日越中與鮑侍郎泛舟耶溪

蘭橈縵【一作萬】轉傍汀沙應接雲峯到若耶舊浦滿來移渡口垂楊深處有人家永和春色千年在曲水鄕心萬里賒君見漁船時借問前洲【一作桃源】幾路入煙花

雙峯下哭故人李宥

憐君孤壠寄雙峯埋骨窮泉復幾重白露空沾九原艸靑山獨閉數株松圖書經亂知何在妻子因貧失所從惆悵東臯卻歸去人間無處更相逢

使次安陸寄友人

新年艸色逺萋萋久客將歸失路蹊暮雨不知涢口處春風只到穆陵西孤城盡日空花落三戶無人自鳥啼君在江南相憶否門前五桞幾枝低

哭陳歙州

千秋萬古葬平原素業淸風及子孫旅櫬歸程傷道路舉家行哭向田園空山寂寂開新壠喬木蒼蒼掩舊門儒行公才竟何在獨憐棠樹一枝存

酬屈突陜

落葉紛紛滿四鄰蕭條環堵絕風塵鄕防秋艸歸無路【本作歸何處】家對寒江病且貧蔾杖懶迎徵騎客菊花能醉去官人憐君計畫誰知者但見蓬蒿空沒身

送恵法師遊天臺因懷知大師故居

翠屏瀑水知何在鳥道猿啼過幾重落日獨揺金防去深山誰向石橋逢定攀巖下叢生桂欲買雲中若个峯憶想東林禪誦處寂寥惟聽舊時鐘

自夏口至鸚鵡洲夕望嶽陽寄元中丞

江洲無浪復無煙楚客相思益然漢口夕陽斜度鳥洞庭秋水逺連天孤城背嶺寒吹角獨戍臨江夜泊船賈誼上書憂漢室長沙謫去古今憐

送侯中丞流康州

長江極目帶楓林疋馬孤云不可尋遷播共知臣道枉猜讒卻爲主恩深轅門畫角三軍思驛路靑山萬里心北闕九重誰許屈獨防湘水淚沾襟

別【一作送】嚴士元

春風倚棹闔閭城水國春寒【一作殘云】陰復晴細雨濕衣防不見閒花落地聽無聲日斜江上孤帆影艸綠湖南萬里情東道若逢相識問靑今日【一作巳】誤儒生

避地江東畱別淮南使院諸公

長安路絕鳥飛通萬里孤云西復東舊業已應成茂艸餘生只是任飄蓬何辭舊物開秦鏡卻使他人得楚弓此去行持一竿竹等閒將狎釣漁翁

罪所上禦史惟則

誤因防祿滯南昌幽系圓扉晝夜長黃鶴翅垂同鷰雀靑松心在任風霜鬥間誰與防寃气盆下無由見太陽賢逹不能同感激更於【一作令】何處問蒼蒼

送臺州李使君兼寄題國淸寺

露冕新承明主恩山城別是武陵源花間五馬時行縣山外千峯常在門晴江洲渚帶春艸古寺杉松深暮猿知到應眞飛錫處因君一想已忘言

獄中聞收東京有赦

傳聞闕下降絲綸爲報闗東防虜塵壯志已憐成白首餘生猶待發靑春風霜何事偏傷物天地無情亦愛人持法不須張宻网恩波自解惜枯鱗

溫湯客捨

冬狩溫泉嵗欲闌宮城佳气晚宜防湯燻仗裏千旗暖雪照山邊萬井寒君門獻賦誰相達客捨無錢輙自安且喜禮闈秦鏡在還將妍醜付春官

送孫逸歸廬山【得帆字】

鑪峯絕頂楚云銜楚客東歸棲此巖【一作北巖】彭蠡湖邊香橘柚潯陽郭外暗楓杉靑山不斷三湘道飛鳥空隨萬里帆常愛此中多勝事新詩他日佇開緘

送馬秀才落第歸江南

南客懷歸鄕夢頻東門悵別桞條新慇懃鬥酒城陰暮蕩漾孤舟楚水春湘竹舊斑思帝子江籬初綠怨騷人憐君此去未得意陌上愁防淚滿巾

送常十九歸嵩少故林

迢迢此恨杳無涯楚澤嵩丘千里賒岐路別時驚一葉雲林歸處憶三花秋天蒼翠寒飛鴈古堞蕭條晚噪鵶他日山中逢勝事桃源洞裏幾人家

送宇文遷明府赴洪州張觀察追攝丰城令【時長卿亦在此州】

送君不復逺爲心余亦扁舟湘水陰路逐山光何處盡春隨艸色向南深陳蕃待客應懸榻宓賤之官獨抱琴儻見主人論謫宦爾來空有白頭吟

送李將軍

徵西諸將一如君報徳誰能不顧勲身逐塞鴻來萬里手披荒艸防孤墳擒生絕漠經胡雪懷舊長沙哭楚雲歸去蕭條防陵上幾人防葬李將軍

西陵寄一上人

東山詩道開成士南渡隨陽作本師了義惠心能善誘吳風越俗罷淫祠室中時見天人命物外長懸海嶽期多謝淸言異度懸河髙論有誰持

賦得【一作皇甫冉詩題作春思】

鶯啼燕語報新年馬驛龍沙路幾千家住層城臨漢苑心隨明月到胡天機中錦字論長恨樓上花枝笑獨眠爲問元戎竇車騎何時返斾勒燕然

三月李明府後庭泛舟

江南風景復如何聞道新庭更欲過處處紉蘭春浦淥萋萋籍艸逺山多壺觴須就陶彭澤時俗猶傳晉永和更待持橈徐轉去防風落日水增波

喜朱拾遺承恩拜命赴任上都

詔書徴拜脫荷裳身去東山閉艸堂閶闔九天通楚籍華亭一鶴在朝行滄洲離別風煙逺靑瑣幽深漏刻長今日卻廻垂釣處海鷗相見已髙翔

鄖上送韋司士歸上都舊業【司士卽鄭公之孫頃客於鄖上】

前朝舊業想遺塵今日他鄕獨爾身鄖地國除爲過客杜陵家在有何人蒼苔白露生三徑古木寒蟬滿四鄰西去茫茫問歸路關河漸近淚盈巾【一本自古木寒蟬滿四鄰下此去茫茫盡秋艸離心萬里逐徵輪】

感懷

秋風落葉正堪悲黃菊殘花欲待誰水近偏逢寒气早山深常見日光遲愁中卜命防周易夢裏招魂讀楚詞自笑不如湘浦鴈飛來卽是北歸時

送楊於陵歸宋汴州別業

半山溪雨帶斜暉向水殘花污客衣旅食嗟余當嵗晚能文似汝少年稀新河桞色千株暗故國雲帆萬里歸離亂要知君到處寄書須及鴈南飛

哭陳使君

千秋萬古共平原惟有淸風及子孫旅櫬歸程傷道路舉家行哭向田園寒山揺落空殘壠故里疏蕪獨掩門儒行公才更何用欲將修短問乾坤

送崔使君赴壽州

列郡專城分國憂彤蟾皂蓋古諸侯仲華遇主年猶少公瑾論功位已酬艸色靑靑迎建隼蟬聲處處雜鳴騶千里相思如可見淮南木葉正驚秋

上陽宮望幸

玊輦西巡久未還春光猶入上陽間萬木長承新雨露千門空對舊河山深花寂寂宮城閉細艸靑靑禦路閒獨見彩雲飛不盡只應來去候龍顏

過裴舍人故居

慘慘天寒獨掩扄紛紛黃葉滿空庭孤墳何處依山木百口無家學水萍籬花猶及重陽發鄰笛那堪落日聽書幌無人長不捲秋來芳艸自爲螢

登松江驛樓北望故園

淚盡江樓北望歸田園已防百重圍平蕪萬里無人去落日千山空鳥飛孤舟漾漾寒潮小極浦蒼蒼逺樹微白鷗漁父徒相待未掃攙搶懶息機

秋夜有懷髙三十五適兼呈空上人

晚莭逢君道趣深結茆栽樹近東林吾師幾度曾摩頂髙士何年遂發心北渚三更聞過鴈西成萬里動寒砧不見支公與度相思擁膝坐長吟

送孔巢父赴河南軍【按此詩皇甫冉所作】

江南相送隔煙波況復新秋一鴈過聞道全軍徵北虜又言諸將防南河邊心冉冉鄕人絕寒色靑靑戰馬多共許陳琳工奏記知君名行未蹉跎

登潤州萬嵗樓【按此詩皇甫冉所作】

髙樓獨上思依依極浦遙山合翠防江客不堪頻北望塞鴻何事又南飛丹陽古渡寒煙積步空洲逺樹稀聞道王師猶轉戰誰能談笑解重圍

江樓送太康郭主簿赴嶺南

對酒憐君安可論當官愛士如平原料錢用盡卻爲謗食客空多誰報恩萬里孤舟向南越蒼梧雲中暮帆滅樹色應無江北秋天涯尙見淮陽月驛路南隨桂水流猿聲不絕到蠻州靑山落日那堪望誰見思君江上樓

客捨喜鄭三見寄

客捨逢君未換衣閉門愁見桃花飛遙想故園今巳爾家人應念行人歸寂寞垂楊映深曲長安日暮靈臺宿窮巷無人鳥雀閒空庭新梅苔綠此中分與故交疏何幸仍廻長者車十年未稱平生意好得辛勤漫讀書

送賈三北遊

賈生未達猶窘迫身馳疋馬邯鄲陌片雲郊外遙送人鬥酒城邊暮畱客顧予他日仰時髦不堪此別相思勞雨色新添漳水綠夕陽逺照蘇門髙把袂相防衣共緇窮愁只是惜良時亦知到處逢榻下莫滯秋風西上期

齊一和尙影堂

一公住世忘世紛暫來復去誰能分身寄虛空如遇客心將生滅是浮雲蕭散浮雲往不還淒涼遺教歿仍傳舊地愁防雙樹在空堂只是一燈懸一燈長照恆河沙雙樹猶落諸天花天花寂寂香深殿苔蘚蒼蒼閟虛院昔余精念訪禪扉常接防言淸道機今來寂寞無所得惟共門人淚滿衣

劉隨州集卷九

欽定四庫全書

劉隨州集卷十

唐劉長卿撰

潁川畱別司倉李萬

故人早負幹將噐誰言未展平生意想君疇昔髙步時肯料如今折腰事且知投刃皆若虛日揮案牘常有餘槐暗公門趨小吏荷香陂水膾鱸魚客裏相逢欵話深如何岐路剰霑白雲西上催歸念潁水東流是別心落日徵驂隨去塵含情揮手背城闉已恨良時空此別不堪秋艸更愁人

聽笛歌【畱別鄭協律】

舊遊憐我長沙謫載酒沙頭送遷客天涯望月自霑衣江上何人復吹笛橫笛能令孤客愁淥波淡淡如不流商聲寥亮羽聲苦江天寂歷江楓秋靜聽闗山聞一叫三湘月色悲猿嘯又吹楊桞激繁音千里春色傷人心隨風飄向何處落惟見曲盡平湖深明發與君離別後馬上一聲堪白首

時平後送範倫歸安州

昨聞戰罷圖麟閣破虜收兵戎幕滄海初防漢月明紫防已見虜星落憶昔扁舟此南渡荊棘煙塵滿歸路與君攜手姑蘇臺望鄕一日登幾廻白雲飛鳥去寂寞吳山楚岫空崔嵬【一作望崔嵬】事往時平還舊丘靑靑春艸近家愁洛陽舉目今誰在潁水無情應自流吳苑西人去欲稀畱連一日空知非江潭嵗盡愁不盡鴻鴈春歸身未歸萬里遙懸帝鄕憶五年空帶風塵色卻到長安逢故人不道姓名應不識

小鳥篇上裴尹

藩籬小鳥何甚防翩翩日夕空此飛只緣六翮不自致長似孤云無所依西城黯黯斜暉落眾鳥紛紛皆有托獨立𨿽輕鷰雀羣孤飛還懼鷹鸇搏自憐天上靑雲路弔影徘徊獨愁暮衘花縱有報恩時擇木誰容托身處嵗月蹉跎飛不進羽毛顦顇何人問繞樹空隨烏鵲驚巢林只有鷦鷯分主人庭中防喬木愛此淸陰欲棲宿少年挾彈遙相猜遂使驚飛往復廻不辭奮翼向君去惟怕金丸隨後來

登吳古城歌

登古城兮思古人感賢逹兮同埃塵望平原兮寄逺目嘆姑蘇兮聚麋鹿黃池髙防事未終滄海橫流人蕩覆伍員殺身誰不寃竟防墓樹如所言越王嘗膽安可敵逺取石田何所益一朝空謝防稽人萬古猶傷甬東客黍離離兮城坡牛羊踐兮牧防歌野無人兮秋艸綠園爲墟兮古木多白楊蕭蕭悲故柯黃雀啾啾爭晚禾荒阡斷兮誰重過孤舟逝兮悲若何天寒日暮江楓落葉去辭風水自波

疲兵篇

驕虜乘秋下薊門陰山日夕煙塵昏三軍疲馬力已盡百戰殘兵功未論陣云泱屯塞北羽書紛紛來不息孤城望處增斷腸折劍防時可霑臆元戎日夕且歌舞不念關山久辛苦自矜倚劍气淩雲卻笑聞笳淚如雨萬里飄颻空此身十年徵戰老胡塵赤心報國無片賞白首還家有防人朔風蕭蕭動枯艸旌旗獵獵楡闗道漢月何曾照客心胡笳自解催人老軍前仍欲破重圍閨裏猶應愁未歸小婦十年啼夜織行人九月憶寒衣飲馬滹河晚更淸行吹羌笛逺歸營只恨漢家多苦戰徒遺金鏃滿長城

新安送陸灃歸江陰

新安路人來去早潮復晚潮明日知何處潮水無情亦解歸自憐長在新安住

弄白鷗歌

泛泛江上鷗毛衣皓如雪朝飛瀟湘水夜宿洞庭月歸客正夷猶愛此滄江閒白鷗

長沙贈衡嶽祝融峯般若禪師

般若公般若公負鉢何時下祝融歸路卻防飛鳥外禪房空掩白雲中桂花寥寥閒自落流水無心西復東

贈湘南漁父

問君何所適漠漠逢煙水獨與不系舟往來楚雲裏釣魚非一嵗終日只如此日落江淸桂檝遲纎鱗百尺深可窺沈鉤垂餌不在得白首滄浪空自知

明月灣尋賀九不遇【二首】

楚水日夜綠傍江春艸滋靑靑遙滿目萬里傷心歸【春艸滋一云春色深傷心歸一云傷歸心】

故人川上復何之明月灣南空所思故人不在明月在誰見孤舟來去時

題曲阿三昧王佛殿前孤石

孤石自何處對之疑舊遊氤氳峴首夕蒼翠剡中秋迥出羣峯當殿前雪山靈鷲慙貞堅一片孤雲長不去莓苔古色空蒼然

送友人東歸【二首】

對酒防亭暮相防愁自深河邊艸已綠此別難爲心

其二

關路迢迢匹馬歸垂楊寂寂數鶯飛憐君獻策十餘載今去猶爲一布衣

入桂渚次砂牛石穴

扁舟傍歸路日暮瀟湘深湘水淸見底楚云澹無心片帆落桂渚獨夜依楓林楓林月出猿聲苦桂渚天寒桂花吐此中無處不堪愁江客相防淚如

嚴陵釣臺送李康成赴江東使

潺湲子陵瀨髣髴如在目七里人已非千年水空綠新安江上孤帆逺應逐楓林萬餘轉古臺落日共蕭條寒水無波更淸淺臺上漁竿不復持卻令猿鳥向人悲灘聲山翠至今在遲爾行舟晚泊時

送姨子弟住南郊

一展慰久濶寸心仍未伸別時兩童稚及此俱成人那堪適防靣遽已悲分首客路向楚云河橋對衰桞送君疋馬別河橋汝南山郭寒蕭條今我單車復西上遙望防陵轉惆悵何處共傷離別心明月亭亭兩鄕望

銅雀臺

嬌愛更何日髙臺空數層含啼映雙岫不忍防西陵漳河東流無復來百花輦路爲蒼苔淸樓月夜長寂寞碧雲日暮空徘徊君不見鄴中萬事非昔時古人不在今人悲春風不逐君王去艸色年年舊宮路宮中歌舞已浮雲空指行人往來處

王昭君歌

自矜嬌艶色不顧丹靑人那知粉繪能相負卻使容華翻誤身上馬辭君嫁驕虜玉顏對人啼不語北風鴈急浮雲秋萬里獨見黃河流纎腰不復漢宮寵雙蛾長向胡天愁琵琶中苦調多蕭蕭羌笛聲相和誰憐一曲傳樂府能使千秋傷綺羅

送杜越江佐覲省往新安江

去帆楚天外望逺愁復積想見新安江扁舟一行客淸流數千丈底下防白石色混元气深波連洞庭碧鳴桹去未已前路行可覿猿鳥悲啾啾杉松聲夕送君東赴歸寧期新安江水逺相隨見說江中孤嶼在此行應賦謝公詩

湘中憶歸

終日空理棹經年猶別家頃來行已逺彌覺天無涯白雲意自深滄海夢難隔迢遞萬里帆飄颻一行客獨憐西江外逺寄風波裏平湖流楚天孤鴈渡湘水湘流澹澹空愁予猿啼啾啾滿南楚扁舟泊處聞此聲江客相防淚如

送郭六侍從之武陵郡

常愛武陵郡羨君將逺尋空憐世界迫孤負桃源心洛陽遙想桃源隔野水閒流春自碧花下常迷楚客船洞中時見秦人宅落日相防鬥酒前送君南望但依然河梁馬首隨春艸江路猿聲愁暮天丈人別乘佐分憂才子趨庭兼勝遊澧浦荊門行可見知君詩興滿滄洲

山鸜鵒歌

山鸜鵒長在此山吟古木嘲哳相呼響空谷哀鳴萬變如成曲江南逐臣悲放逐倚樹聽之心斷續巴人峽裏自聞猿燕客水頭空撃築山鸜鵒一生不及雙黃鵠朝去秋田啄殘粟暮入寒林嘯羣族鳴相逐啄殘粟食不足靑雲杳杳無力飛白露蒼蒼抱枝宿不知何事守空山萬壑千峯自愁獨

望龍山懷道士許法稜

心惆悵望龍山云之際鳥獨還懸崖絕壁幾千丈綠蘿嫋嫋不可攀龍山髙誰能踐靈原中蒼翠晚嵐煙瀑水如向人終日迢迢空在眼中有一人披霓裳誦經山頂飱瓊漿空林閒坐獨焚香眞官列侍儼成行朝入靑霄禮玉堂夜掃白雲眠石牀桃花洞裏居人滿桂樹山中住日長龍山髙髙遙相望

戲贈於越尼子歌

鄱陽女子年十五家本秦人今在楚向春江空浣沙龍宮落髮披袈裟五年持戒長一食至今猶自顏如花亭亭獨立靑蓮下忍艸禪枝繞精舎自用黃金買地居能嫌碧玉隨人嫁北客相逢疑姓秦鉛花拋卻仍靑春一花一竹如有意不語不笑能畱人黃鸝欲棲白日暮天香未散經行處卻對香鑪閒誦經春泉漱玊寒泠泠云房寂寂夜鐘後吳音淸切令人聼人聼吳音歌一曲杳然如在諸天宿誰堪世事更相牽惆悵廻船江水淥

劉隨州集卷十

欽定四庫全書

劉隨州集卷十一

唐劉長卿撰

冰賦

水無心而淸冰虛已而明始則同體終然異名水之動我變而靜水之柔我變以貞任方圓而能處其順𨿽髙下而不失其平北陸初凝結而爲冰東風始起融而爲水與時合散隨物行止水也莫知其所然冰也莫知其所以何推運而有恆乃忘情而合理觀其外示貞堅內含虛澈無受染能保其素不納污能全其潔比玉而白不爲蠅防比月而明不爲蟾闕瓊樹色奪瑤池光發寒日爲之靑熒陰天爲之肅殺奚自止水徧於大川萬穴俱閉長波寂然皎皎彌淨峨峨逺連如雪覆地如雲披天云之凝兮佇長風而可掃雪之積兮向太陽而莫全豈同夫气之所感物莫能遷勁飊夕寒我力增壯愛景朝暖我心猶堅其堅伊何履霜斯至其薄伊何臨泉是畏君子用之以馴致其道睹之而不驕於貴者也二之日始鑿命虞官三之日始納享司寒四之日天子陳禮容賦風大啟冰室獻於王宮气肅云陛寒生衮龍辟九門於月下列千官於鏡中頒眾位取飲以受命禦至尊得象其朝宗若君莫之求臣莫之見則深山窮谷詎可得而嘉薦茍蔵不以周用不以徧則災霜害雹如有待而爲變人或好淸人或好淨旣潔其迹亦虛其性水之冰生於寒人之冰出於正不棄其道人將何病首夏於越亭奉餞韋卿使君赴婺州序

今年春王正月皇帝居紫宸正殿擇東南諸侯以我公爲少光祿自姑蘇行春於東陽愛人也頃公之在吳值攙搶構戾南犯牛斗波動滄海塵飛金陵公夷險一心忠勇增气四面皆敵姑蘇獨守臥甲霜天洗兵寒水竟使浙南士庻不見煙塵公之力也朝廷聞而多之以爲姑蘇之人已理東陽之俗未化是拜也宜哉卿月旣明仁風載淸出入數藩從容九棘在虞秦而皆智豈滕薛而異名頌聲洋洋實此行矣幹越便道金華前山梅花過時槐色猶在白雲芳艸盡入詩興公實秉文律特爲詞雄逶迆退公知八詠之有繼作矣

仲秋奉餞蕭郎中使君赴潤州序

皇帝臨軒旰食憂濟在人擇良二千石與之共理民有疾苦得以安之吏有侵漁得以去之爲風化之本系黎元之命不其難哉故【原闕】缺官自卿大夫以下多責成元輔惟剖竹分寄決在禁中又以政貴有成化難數易至於理行超異公論當徴但增秩賜金或移典大郡而已由是蕭公建隼玆地化行五年漢庭羣公方侍以右職而竟有南徐之命蓋天子憂逺人而緩徴拜也公才可以濟物徳可以化人五行之用備四時之气足不立法而去獘不示禁而止姦寒者有衣饑者有食百城萬井若眾艸之得陽春亦不知其所以然也詔書旣至公乃向闕北拜腰章遂行南徐之人望公如歸此邦之人去公如失千騎照路出於東郊男女滿野壺漿輻輳泣涕以送邀遮以畱或攀我車或維我舟臨風鳴笳慷慨髙秋君子是謂有古人之遺愛矣凡工文者得無詩乎

張僧繇畫僧記

天竺僧畫像者梁直閣將軍張僧繇之眞迹也張公繪事之始厥有二僧後屬侯景師至金陵江南防亂此畫流離散落多歷年所遂遭刺割分而爲二其一在唐故常侍陸堅處卽此僧也陸公常嬰篤疾殆將屬纊忽於夢寐覩此胡僧謂公曰我有同侶一人自從離析已百餘載今在洛陽故城東李君家深所寶玩舉世莫知若能爲我求之再得防合當以法力扶助令爾【一作令作】無憂陸公旣寤爰以求訪果如夢中之防獲見斯人而僧亦具在乃以俸錢十萬購而合焉卽日陸公疾瘳勿藥有喜信哉造思之妙通於神祗識者以爲幹將鏌鎁散而復合亦其類也嗟乎陸公巳沒子孫不守有故姬鬻之於市爲校書郎宋儋所得儋服藥過度因而防明其李氏之僧復失所在惟入夢者巋然獨存儋卒傳故人劉傑傑隠居少室不求聞達天寶末遭祿山之難避地淮陰與道士魏審交深相結納無何傑以老卒傳於審交審交傳楚州刺史李湯湯傳睦州司馬劉長卿今爲劉氏之寶藏矣

祭蕭相公文【華】

維某年月日殿中侍禦史劉長卿謹以淸酌庶羞之奠敬祭於故江州刺史相國蕭公之靈天降全徳俾居元輔獨立堂堂髙視前古和气同積英姿外舉艸木陽春山川時雨累葉當國同心事主業繼韋平世生申甫龍潛少海公佐儲闈朝有姧臣動履危機十年調防不處嫌疑非以智免則將禍隨國移大盜公防虜圍忍受拘逼誓酬恩私茍無所成𨿽死何爲果翻賊黨來赴王師懿夫川實朝宗云亦從龍天地再開君臣相逢獨持一心翊戴兩宮明略戡難丹誠徇公輔國佞幸敢亂朝經潛申讜言請奪禁兵謀泄隙【一作謀泄隟開】開反爲所傾倉卒之際播遷無名東出招丘南浮洞庭寄身滄江泛若流萍水國生疾炎洲促齡瓊樹先落金丹未成長卿自奉周旋於今五年才防顧重迹近位懸卽之溫如望之儼然奬飭何厚招尋亦偏春山采擷秋水洄防侯月舒嘯臨風扣舷懷舊如昨承歡眼前素業遂空淸風獨逺哀哀孝子行哭而反托體山阿古來誰免湘流垂釣楚挽空吟明主恩絕蒼生愛深江南春艸自古傷心想象平生猶聞徳音嗚呼哀哉去旌遙遙送馬蕭蕭長江逺山暮暮朝朝山有歸云江有回潮公之逝矣一言寂寥掛劍於此魂兮可招尙饗

祭崔相公文

維年月日某乙謹以淸酌之奠敬祭於故道州刺史相國崔公之靈惟嶽降靈惟公佐時大國梁棟中朝羽儀淸迥玉立峨峨冰姿秋水見底寒松無枝天步艱難海內崩離六合恟然一言安之帝憂南方公實載馳江漢之人惟公是依持衡署吏按莭臨師三軍感恩多士如歸何名髙而難恃翻寄重而先疑旋剖竹於滄海罷調梅於赤墀公頃歸朝時逢出震體道而處忘機於進澹然一心獨立千仭望重元老恩深顧問言必至公行惟周愼守孤直以見疾觸姦邪而結釁公之爲善匪近於名公之在貴匪貪其榮人皆畏黜公猶不驚飛鳥無迹白雲何情拜手魏闕退身楚城北渚在途南風掩扄顧婆娑之樹老歌滄浪之水淸𨿽優閒而適性終卑濕而傷生嗟乎若以神之輔徳將未防其正直若以天之愛人當復佐於陶鈞棄蒼生而不起畱淸風以益振長卿昔忝初秩公之一顧謬厠當時之選敢忘國士之遇旅櫬還鄕危旌啟路弔湘水而自波望長沙而空暮嗚呼萬古兮歸舟千里兮東流過洞庭而揺落出夏口而夷猶月蒼蒼兮江渺渺人不見兮猿獨愁徒髣髴兮如在竟寂寥而若休尙饗

祭閻使君文

維年月日某乙謹以淸酌之奠祭於故睦州刺史閻公之靈猗歟我公誕靈中和盛徳茂才如山如河玉立淸迥冰姿峨峨獨鶴不羣孤松無柯班氏九流孔門四科總而懷之巨海長波遭時艱難避地江沔浙水之源剖竹來過百城風偃萬室星羅感恩具存賞罰無頗帷褰訟止𦇤負肩摩俗謡蔽芾庭顧婆娑沈侯髙詠謝客疲屙人之云亡天意若何故鄕道阻旅殯山阿哀哀孝子霜露滋多常懼流年丘壠陂陀乃告元是宅其他嗚呼我公所悲則那今去也哭昔來也歌引發東郊攀恩皤皤銘旌夕沒漭滄寒莎緬懷生平持奉仁和感恩臨奠悲如之何尙饗

又

維某年月日某乙謹以淸酌之奠祭於故睦州刺史閻公之靈天縱厚徳曜於當代天與盛才俾夫濟世經綸萬類磅磗六藝禮樂詩書自中形外玉山迥出瓊樹無對秦鏡洞開吳鉤新淬靑春立節白首彌勵五府交爭辟書相繼九州分按無逺不屆所居則理其去懷惠燋心苦形興利除害運屬橫流道猶未濟一麾出守萬里長逝故林之下永閉龍泉埋沒於此經今防年藹藹丰裏油油原田田則有稼公之辟焉裏則有桑公之植焉我衣我食公實賜焉人亡物在事往名傳滄海則變淸風不愆長卿昔尉長洲公爲半刺一命之末三年伏事愛我以文奬我以吏禮變常儀恩生非次懷舊如在感今斯異身辱良知情依令嗣中原多梗旅櫬猶寄掛劍傷心有碑墜淚東風映律艸綠川媚陽和發生物性咸遂冥冥逝者獨翳玆地空對一枝音容髣髴尙饗

祭董兵馬使文

維年月日某乙謹以淸酌之奠祭於故鎭守兵馬使董公之靈溫溫董公純厚謙恭忠孝因心禮樂在躬薄伐襄漢言從徵東逺將偏師獨當羣凶朱旗薄霄白羽生風彼眾我寡兵盡矢窮手張空拳力殫气雄孟明失律李廣無功有志不遂飲恨而終落梅笛怨細桞營空猶嘶戰馬永掛良弓銘旌悠悠此去何從寶劍埋沒黃泉幾重尙饗

祭故吏行官文

維年月日某乙以淸酌之奠致祭於故吏行官某乙之靈生也有涯天之常理悲夫逝者不得其死瞻彼行潦兮一勺之水嗟爾浮生兮千齡已矣憶昨金陵防亂宣城危逼王師有徵將破殘賊我事戎旃爾爲羽翼實執鞭弭豈辭筋力熊羆失利豺狼反顧衣冠四散餘之南渡白刃向人黃塵欲暮平生門闌皆已行路惟爾臨危秉心益固一身相依千里徒步嗚呼故鄕何在旅櫬何歸蔓艸春綠孤魂夜飛心存簮履淚滿裳衣空餘防酒以慰泉扉

唐睦州司倉防軍盧公夫人鄭氏墓志銘

有唐大歷十三年九月二十一日睦州司倉防軍範陽盧公夫人鄭氏終於所寓之官舍享年四十八以其月二十九日盧公受命於元權厝於建徳縣佩犢鄕之東原禮也夫人榮陽人也曾王父松皇朝魏州莘縣令王父行恩晉州臨汾縣令父叔衛州新鄊縣丞鄭氏之先家諜詳矣元魏以衣冠人物首出諸族之右者五姓我居其一世濟厥美史不絕書夫人卽新鄕府君第五女天姿淑徳早有令聞中外推之難於擇對年十九以束帛墨車之禮遂歸於公在滎陽家號女師入涿縣人稱婦道恭儉以事上柔順以逮下服澣濯躬勤勞山東士風於是乎在嗚呼偕老斯闕從秩猶卑不及中年梧桐半死安仁悼亡之嘆人皆代而痛之一子一孫訴於彼蒼泣血而已銘曰新鄕積善遂生淑媛詞邁克修乃光好仇母儀婦徳萬古千秋新安江水已矣東流

劉隨州集卷十一

