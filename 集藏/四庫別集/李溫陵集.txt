李溫陵集

﹝明﹞李贄撰

●目錄

自序

卷之一

書答一

卷之二

書答二

卷之三

書答三

卷之四

書答四

卷之五

書答五

卷之六

書答六

卷之七

雜述一

卷之八

雜述二

卷之九

雜述三

卷之十

雜述四

卷之十一

雜述五

卷之十二

雜述六

卷之十三

雜述七

卷之十四

讀史一

卷之十五

讀史二

卷之十六

讀史三

卷之十七

讀史四

卷之十八

道古錄上

卷之十九

道古錄下

卷之二十

詩

●李溫陵自序

自有書四種一曰藏書上下數千年�非東易肉眼視此��藏之言當藏於山中以待後世子云�一曰焚書則答知已書問所��切�世學者膏肓阮中其痼疾則必�殺我矣���焚當�而棄之不可與此焚口之後又省別緣名爲光苦���焚書而另爲捲目則�焚者焚此多�說之四十四�眞爲可喜叢聖�之精��日用之平常可使讀者一�目便去入聖之無難出世之非假此信如傅誰則��入而閒之門非以誘人實以絕人多烏乎可其爲說原於看朋友作時文�說書之佑時文然不佑者存多此今旣刻說書存並焚書之刻並藏書中一二論著之刻焚者不收焚藏者不復藏�或曰誠如�不宣收名焚書此不幾於名之不可��之不願行乎噫嚧予安能知子又安能知夫�焚者謂其逆人之耳此�刻者謂其入人之心也逆耳著死殺�可愳如然予年六十四無倘一入人之心則知我者或庶幾乎予幸其庶幾如存刻之

卓吾夫子題湖上之聚佛樓

●李溫陵集卷之一

海虞後學顧大韶仲恭校

書答一

◆書答一

答周西巖

答李如眞

答周若莊

與焦弱侯

答鄧石陽

又答石陽太守

答李見羅巡撫

答焦從吾

答何克齋尙書

復丘若泰

復鄧石陽

復周三魯

答鄧明府

○答周西巖

天下無一人不生知無一物不生知亦無一刻不生知者但自不知耳然又未嘗不可使之知也惟是土木瓦石不可使知者以其無情難告語也賢知愚不肖不可使知者以其有情難告語也除是二種則𨿽牛馬驢駝等當其深愁痛苦之時無不可告以生知語以佛乘也據渠見處恰似有人生知又有人不生知生知者便是佛非生知者未便是佛我不識渠半生以前所作所爲皆是誰主張乎不幾於日用而不知乎不知尙可更自謂目前不敢冒認作佛旣目前無佛他日又安得有佛也若他日作佛時佛方眞有則今日不作佛時佛又何處去也或有或無自是識心分別妄爲有無非汝佛有有有無也明矣且旣自謂不能成佛矣亦可自謂此生不能成人乎吾不知何以自立於天地之間也旣無以自立則無以自安無以自安則在家無以安家在鄕無以安鄕在朝廷無以安朝廷又不知何以度日河以面於人也吾恐縱謙讓決不肯自謂我不成人也審矣卽成人矣又何佛不成而更等待他日乎天下寧有人外之佛佛外之人乎若必待仕宦婚嫁事畢然後學佛則成佛必待無事是事有礙於佛也有事未得作佛是佛無益於事也佛無益於事成佛何爲乎事有礙於佛佛亦不中用矣豈不深可笑哉才等待便千萬億刼可畏也夫

○答李如眞

弟學佛人也異端者流聖門之所深辟弟是以於孔氏之徒不敢輕易請教者非一日矣非恐其辟巳也謂其志不在於性命恐其術業不同未必能開我之眼愈我之疾我年衰老又未敢泛泛然爲無益之請以虛度此有限時光非敢忘舊日親故之恩如兄所云親者無失其爲親故者無失其爲故之云也念弟非薄人也自已學問未曾明白𨿽承朋友接引之恩切欲報之而其道無繇非能報之而不爲之報也承兄遠教感切難言第弟禪學也路徑不同可如之何且如親民之旨無惡之旨種種不猒不倦之旨非不親切可聽的的可行但念弟至今徳尙未明安能作親民事乎學尙未知所止安敢自謂我不厭乎旣未能不厭又安能爲不倦事乎切恐知學則自能不厭如饑者之食必不厭飽寒者之衣必不厭多今於生死性命尙未如饑寒之甚𨿽欲不厭又可能耶若不知學而但取不厭者以爲題目工夫則恐學未幾而厭自隨之矣欲能如顏子之好學得與欲如夫子之忘食忘憂不知老之將至又可得與況望其能不倦也乎哉此蓋或侗老足以當之若弟則不敢以此此足而必欲人人同宗此學脈也何也未能知學之故也未能自明已徳故也未能成已立已盡已之性故也惟徳有未明故凡能明我者則親之其不如已者不敢親也便佞者善柔者皆我之損不敢親也旣不敢親則惡我者從生焉我惡之者亦從生焉亦自然之理耳譬如父之於子然子之賢不肖𨿽各不同然爲父者未嘗不親之也未嘗有惡之之心也何也父旣有子則田宅財帛欲將有托功名事業欲將有寄種種自大父來者今皆於子乎授之安能不以子爲念也今者自身朝餐未知何給暮宿未知何處寒衣未審誰授日夕竊竊焉惟恐失所尙無心於得子又安知有子而欲付托此等事乎正弟之謂也此弟於侗老之言不敢遽聆者以此也弟非薄於故舊之人也𨿽欲厚之而其道固無從也吁安得大事遂明輪回永斷從此一聽長者之教一意親民而宗不厭不倦學脈乎且兄祗欲爲仁不務識仁又似於孔門明徳致知之教遠矣今又專向文學之場精研音釋等事似又以爲仁爲第二義矣雜學如此故弟猶不知所請教也非薄之謂也念兄未必能開弟之眼愈弟之疾也大抵兄髙明過於前人徳行欲列於顏閔文學欲髙於遊夏政事不數於求由此亦惟兄之多能能自兼之弟惟此一事猶惶惶然恐終身不得到手也人之賢不肖懸絕且千萬餘里眞不可槪論有如是哉弟今惟自愧爾矣

○答周若莊

明徳本也親民末也故曰物有本末又曰自天子以至於庶人壹是皆以修身爲本苟不明徳以修其身是本亂而求末之治胡可得也人之至厚者莫如身苟不能明徳以修身則所厚者薄無所不薄而謂所薄者厚無是理也故曰未之有也今之談者乃捨明徳而直言親民何哉不幾於捨本而圖末薄所厚而欲厚所薄乎意者親民卽明徳事邪吾之徳旣明然後推其所有者以明明徳於天下此大人成已成物之道所當如是非謂親民然後可以明吾之明徳之謂也且明徳者吾之所本有明明徳於天下者亦非彊人之所本無故又示之曰在止於至善而已無善無惡是謂至善於此而知所止則明明徳之能事畢矣由是而推其餘者以及於人於以親民不亦易易乎故終篇更不言民如何親而但言明徳故不言徳如何明而但曰止至善不曰善如何止而但曰知止不曰止如何知而直曰格物以致其知而已所格者何物所致者何知蓋格物則自無物無物則自無知故旣知所止則所知亦止苟所知未止亦未爲知止也故知止其所不知斯致矣予觀大學如此詳悉開示無非以徳未易明止未易知故又贊之曰人能知止則常寂而常定也至靜而無欲也安安而不遷也百慮而一致也今之談者切已自反果能常寂而常定乎至靜而無欲乎安固而不搖乎百慮而致之一乎是未可知耳柰之何遽以知止自許明徳自任而欲上同於大人親民之學也然則顏子終身以好學稱曾子終身以守約名而竟不敢言及親民事者果皆非邪果皆偏而不全之學邪世固有終其身覓師友親近善知識而卒不得收寧止之功者亦多有之況未嘗一日親近善知識而遂以善知識自任可乎

○與焦弱侯

人猶水也豪傑猶巨魚也欲求巨魚必須異水欲求豪傑必須異人此的然之理也今夫井非不淸潔也味非不甘美也日用飲食非不切切於人若不可缺以旦夕也然持任公之釣者則未嘗井焉之之矣何也以井不生魚也欲求三寸之魚亦了不可得矣今夫海未嘗淸潔也未嘗甘旨也然非萬斛之舟不可入非生長於海者不可以履於海蓋能活人亦能殺人能富人亦能貧人其不可恃之以爲安倚之以爲常也明矣然而鯤鵬化焉蛟龍藏焉萬寶之都而吞舟之魚所樂而遊遨也彼但一開口而百丈風帆並流以入曾無所於礙則其腹中固已江漢若矣此其爲物豈豫且之所能制网罟之所能牽邪自生自死自去自來水族千億惟有驚怪長太息而已而況人未之見乎予家泉海海邊人謂予言有大魚入港潮去不得去呼集數十百人持刀斧直上魚背恣意砍割連數十百石是魚猶恬然如故也俄而潮生復乘之而去矣此猶其小者也乘潮入港港可容身則玆魚亦苦不大也予有友莫姓者住電海之濱同官滇中親爲我言有大魚如山初視猶以爲雲若霧也中午霧盡收果見一山在海中連亙若大行自東徙西直至半月日乃休則是魚也其長又奚啻三千餘里者哉嗟乎豪傑之士亦若此焉爾矣今若索豪士於鄕人皆好之中是猶釣魚於井也胡可得也則其人可謂智者與何也豪傑之士決非鄕人之所好而鄕人之中亦決不生豪傑古今賢聖皆豪傑爲之非豪傑而能爲聖賢者自古無之矣今日夜汲汲欲與天下之豪傑共爲賢聖而乃索豪傑於鄕人則非但失卻豪傑亦且失卻賢聖之路矣所謂北轅而南其轍亦又安可得也吾見其人決非豪傑亦決非有爲聖賢之眞志者何也若是眞豪傑決無有不識豪傑之人若是眞志要爲聖賢決無有不知賢聖之路者尙安有坐井釣魚之理也

○答鄧石陽

穿衣喫飯卽是人倫物理除卻穿衣喫飯無倫物矣世間種種皆衣與飯類耳故舉衣與飯而世間種種自然在其中非衣飯之外更有所謂種種絕與百姓不相同者也學者只宜於倫物上識眞空不當於倫物上辧倫物故曰明於庶物察於人倫於倫物上加明察則可以達本而識眞源否則只在倫物上計較忖度終無自得之日矣支離易簡之辧正在於此明察得眞空則爲由仁義行不明察則爲行仁義入於支離而不自覺矣可不愼乎昨者復書眞空十六字已說得無滲漏矣今復有批注以請正何如所謂空不用空者謂是太虛空之性本非人之所能空也若人能空之則不得謂之太虛空矣有何奇妙而欲學者專以見性爲極則也邪所謂終不能空者謂若空得一毫人力便是塞了一分眞空塞了一分眞空便是染了一點塵垢此一點塵垢便是千刼系驢之撅之不能出離矣可不畏乎世間蕩平大路千人共由萬人共履我在此兄亦在此合邑上下俱在此若自生分別則反不如百姓日用矣幸裁之弟老矣作筆艸艸甚非其意兄倘有志易簡之理不願虛生此一番則弟𨿽吐肝膽之血以相究證亦所甚願如依舊橫此見解不復以生死爲念千萬勿勞賜教也

○又答石陽太守

兄所教者正朱夫子之學非虞廷精一之學也精則一一則不二不二則平一則精精則不疏不疏則寔如渠老所見甚的確非虛也正眞寔地位也所造甚平易非髙也正平等境界也蓋親得趙老之傳者𨿽其東西南北終身馳逐於外不免遺棄之病亦其迹耳獨不有所以迹者乎迹則人人殊有如面然面則千萬其人亦千萬其面矣人果有千萬者乎渠惟知夫人之無千萬也是以謂之知本也是以謂之一也又知其面之不容不千萬而一聽其自千自萬也是以謂之至一也是以謂之大同也如其迹則渠老之不同於大老亦猶大老之不同於心老心老之不同於陽明老也若其人則安有數老之別哉知數老之不容分別此數老之學所以能繼千聖之絕而同歸於一以貫之之旨也若槪其面之不同而遂疑其人之有異因疑其人之有異而遂疑其學之不同則過矣渠正充然滿腹也而我以畫餅不充疑之渠正安穩在彼岸也而我以虛浮無歸宿病之是急人之急而不自急其急者故弟亦願兄之加三思也使兄之學眞以朱子者爲是而以精一之傳爲非是則弟更何說乎若猶有疑於朱子而尙未究於精一之宗則兄於此當有不容以已者在今據我二人論之兄精切於人倫物理之間一步不肯放過我則從容於禮法之外務以老而自佚其不同者如此兄誠靜聽而細觀之我二人同乎不同乎一乎不一乎若以不同看我以不一看我誤矣但得一萬事畢更無有許多物事及虛寔髙下等見解也到此則誠意爲眞誠意致知爲眞致知格物爲眞格物說誠意亦可說致知亦可說格物亦可何如何如我二人老矣彼此同心務共證盟千萬古事業勿徒爲泛泛會聚也

○答李見羅巡撫

昔在京師時多承諸公接引而承公接引尢勤發蒙啟蔽時或未省而退寔沈思旣久稍通解耳師友深恩永矢不忘非敢佞也年來衰老非故矣每念才弱質單獨力難就恐遂爲門下鄙棄故往往極意參尋多方選勝冀或有以贊我者而詎意學者之病又盡與某相類邪但知爲人不知爲已惟務好名不肯務寔夫某旣如此矣又復與此人處是相隨而入於陷穽也無名天地之始誰其能念之乎以故閉戶卻掃怡然獨坐或時飽後散步涼天箕踞行遊出從二亖年少聽彼俚歌聆此咲語謔弄片時亦足供醒脾之用可以省卻枳術丸子矣及其飽悶已過淸景適可則仍舊如前鎖門獨坐而讀我書也其蹤迹如此豈誠避人哉若樂於避人則山林而已矣不城郭而居也故土而可矣不以他鄕遊也公其以我爲誠然否然則此道也非果有夕死之大懼朝聞之眞志聰明蓋世剛健篤生卓然不爲千聖所搖奪者未可遽以與我共學此也蓋必其人至聰至明至剛至健而又逼之以夕死急之以朝聞乃能退就實地不驚不震安穩而踞坐之耳區區世名且視爲凂已也肯耽之乎向時尙有賤累今皆發回原籍獨身在耳太和之遊未便卜期年老力艱非大得所不敢出門戶且山水以人爲重未有人而千里尋山水者也閒適之餘著述頗有嘗自謂當藏名山以俟後世子云今者有公則不啻玄晏先生也計卽呈覽未便以覆酒甕其如無力繕寫何飄然一身獨往何難從此東西南北信無不可但不肯入公府耳此一點名心難終脫卻然亦不須脫卻也世間人以此謂爲學者不少矣由此觀之求一眞好名者舉世亦無則某之閉戶又宜矣近作二首附便請正於左

○答焦從吾

承諭李氏藏書謹抄錄一通端人呈覽年來有書三種惟此一種系千百年是非人更八百簡帙亦繁計不止二千葉矣更有一種專與朋輩往來談佛乘者名曰李氏焚書大抵多因緣語忿激語不比尋常套語恐覽者或生怪憾故名曰焚書言其當焚而棄之也見在者百有餘紙陸續則不可知今姑未暇錄上又一種則因學士等不明題中大旨乘便寫數句貽之積久成帙名曰李氏說書中間亦甚可觀如得數年未死將語孟逐節發明亦快人也惟藏書宜閒祕之而喜其論著稍可亦欲與知音者一談是以呈去也其中人數旣多不盡妥當則晉書唐書宋史之罪非予責也竊以魏晉諸人標致殊甚一經穢筆反不標致眞英雄子畫作罷軟漢矣眞風流名世者畫作俗士眞啖名不濟事客畫作褒衣大冠以堂堂巍巍自負豈不眞可笑恥也哉因知範瞱尙爲人傑後漢尙有可觀今不敢謂此書諸傳皆已妥當但以其是非堪爲前人出气而已斷斷然不宜與俗士觀之望兄細細批閱一過如兄的然以爲無害則題數句於前發出弟編次本意可矣不願他人作半句文字於其間也何也今世想未有知卓吾子者也然此亦惟兄斟酌行之弟旣處遠勢難遙度但不至取怒於人又不至污辱此書卽爲愛我中間差訛甚多須細細一番乃可若論著則不可攺易此吾精神心術所系法家傳爰之書未易言也本欲與上人偕往面承指教聞白下荒甚恐途次有儆稍待麥熟或可買舟來矣生平慕西湖佳勝便於舟航且去白下密邇又今世俗子與一切假道學共以異端目我我謂不如遂爲異端免彼等以虛名加我何如夫我旣已出家矣特余此種種耳又何惜此種種而不以成此名耶或一會兄而往或不及會皆不可知第早晚有人往白下報曰西湖上有一白須老而無發者必我也夫必我也夫從此未涅盤之日皆以閱藏爲事不復以儒書爲意也前書所云鄧和尙者果何似第一機卽是第二機月泉和尙以婢爲夫人也第一機不是第二機豁渠和尙以爲眞有第二月在天上也此二者宿果致虛極而守靜篤者乎何也蓋惟其知寔之爲虛是以虛不極惟其知動之卽靜是以靜不篤此是何等境界而可以推測擬議之哉故曰億則屢中非不屢中也而億焉則其害深矣夫惟聖人不億不億故不中不中則幾焉何時聚首合並以與兄共證斯事乎潘雪松聞已行取三經解已刻在金華雪松當必有刻相遺遺者多則分我一二部我於南華已無稿矣當時特爲要刪太繁故於隆寒病中不四五日塗抹之老子解亦以九日成蓋爲蘇注未愜故就原本添攺數行心經提綱則爲友人寫心經畢尙餘一幅遂續墨而塡之以還其人皆艸艸了事欲以自娛不意遂成木災也若藏書則眞實可喜潘新安何如人乎旣已行取便當居言路作諍臣爲顯官矣不肖何以受知於此老也其信我如是豈眞心以我爲可信乎抑亦從兄口頭來便相隨順信我也若不待取給他人口頭便能自著眼睛索我於牝牡驪黃之外知卓吾子之爲世外人也則當今人才必不能逃於潘氏藻鑑之外可以稱具眼矣

○答何克齋尙書

某生於閩長於海丏食於衛就學於燕訪友於白下質正於四方自是兩都人物之淵東南才富之產陽明先生之徒若孫及臨濟的派丹陽正脈但有一言之幾乎道者皆某所參禮也不扣盡底蘊固不止矣五十而至滇非謀道矣直糊口萬里之外耳三年而出滇復寓楚今又移寓於楚之麻城矣人今以某爲麻城人𨿽某亦自以爲麻城人也公百福具備俗之人皆能頌公某若加一辭贅矣故惟道其平生取友者如此

○復丘若泰

丘書云僕謂丹陽寔病椏塘云何有幹病且要反身默識識默耶識病耶此時若纖念不起方寸皆空當是丹陽但不得及此境界耳柳塘東附覽幸教之

苦海有八病其一也旣有此身卽有此海旣有此病卽有此苦丹陽安得而與人異邪人知病之苦不知樂之苦樂者苦之因樂極則苦生矣人知病之苦不知病之樂苦者樂之因苦極則樂至矣苦樂相乘是輪回種因苦得樂是因緣法丹陽𨿽上僊安能棄輪回捨因緣自脫於人世苦海之外邪但未嘗不與人同之中而自然不與人同者以行糧素具路頭素明也此時正在病只一心護病豈容更有別念乎豈容一毫默識工夫參於其間乎是乃眞第一念也是乃眞無二念也是乃眞空也是乃眞纖念不起方寸皆空之寔境也非謂必如何空之而後可至丹陽境界也若要如何便非寔際便不空矣

○復鄧石陽

昨承教言對使裁謝尙有未盡謹復錄而上之蓋老丈專爲上上人說恐其過髙或有遺弁之病弟則直爲下下人說恐其沈溺而不能出如今之所謂出家兒者祗知有持缽糊口事耳然世間惟下下人最多所謂滔滔者天下皆是也若夫上上人則舉世絕少非直少也蓋絕無之矣如弟者滔滔皆是人也彼其絕無者舉世旣無之矣又可說焉年來每深嘆憾光陰去矣而一官三十餘年未嘗分毫爲國出力徒竊其俸余厶自潤旣幸雙親歸土弟妹七人婚嫁各畢各幸而不缺衣食各生兒孫獨予連生四男三女惟畱一女在耳而年逼耳順體素贏弱以爲弟侄已滿目可以無歉矣遂自安慰焉蓋所謂欲之而不能非能之而自不欲也惟此一件人生大事未能明了心下時時煩懣故遂弁官入楚事善知識以求少得蓋皆陷溺之久老而始覺絕未曾自棄於人倫之外者平生師友散在四方不下十百盡是仕宦忠烈丈夫如兄輩等耳弟初不敢以彼等爲狥人彼等亦不以我爲絕世各務以自得而已矣故相期甚遠而形迹頓遺願作聖者師聖願爲佛者宗佛不問在家出家人知與否隨其資性一任進道故得相與共爲學耳然則所取於渠者豈取其棄人倫哉取其志道也中間大略不過曰其爲人倔彊難化如此始焉不肯低頭而終也遂爾稟服師事因其難化故料其必能得道又因其得道而復喜其不負倔彊初志如此而已然天下之倔彊而不得道者多矣若其不得道則𨿽倔彊何益𨿽出家何用𨿽至於斷臂燃身亦祗爲喪身失命之夫耳竟何補也故苟有志千道則在家可也孔孟不在家乎出家可也釋迦佛不出家乎今之學佛者非學其棄淨飰王之位而苦行於雪山之中也學其能成佛之道而已今之學孔子者非學其能在家也學其能成孔子之道而已若以在家者爲是則今之在家學聖者多矣而成聖者其誰邪若以出家爲非則今之非釋氏者亦不少矣而終不敢謂其非佛又何也然則學佛者要於成佛爾矣渠旣學佛矣又何說乎承示云趙老與胡氏書極詆渠之非曰雪水瓢笠之中作此乞墦登壠之態覽教至此不覺泫然斯言毒害寔刺我心我與彼得無盡墮其中而不自知者乎當時胡氏必以致仕爲髙品輕功名富貴爲善學者故此老痛責渠之非以曉之所謂言不怒則聽者不入是也今夫人人盡知求富貴利達者之爲乞墦矣而孰知雲水瓢笠之眾皆乞墦邪使胡氏思之得無知斯道之大而不專在於輕功名富貴之間乎然使趙老而別與溺於富貴功名之人言之則又不如此矣所謂因病發藥因時治病不得一槪此道之所以爲大也吾謂趙老眞聖人也渠當終身依歸而柰何其遽捨之而遠去邪然要之各從所好不可以我之意而必渠之同此意也獨念乞墦之辱心寔恥之而卒不得免者何居意者或借聞見以爲聰明或籍耳目以爲心腹與或憑冊籍以爲斷案或依孔佛以爲泰山與有一於此我乃齊人又安能笑彼渠也此弟之所痛而苦也兄其何以教之承諭欲弟便毀此文此寔無不可但不必耳何也人各有心不能皆合喜者自喜不喜者自然不喜欲覽者覽欲毀者毀各不相妨礙此學之所以爲妙也若以喜者爲是而必欲兄丈之同喜兄又以毀者爲是而復責弟之不毀則是各見其是各私其學學斯僻矣抑豈以此言爲有累於趙老乎夫趙老何人也巍巍泰山學貫千古乃一和尙能累之則亦無貴於趙老矣夫惟陳相倍師而後限良之學始顯惟西河之人疑子夏於夫子而後夫子之道益尊然則趙老固非人之所能累也若曰吾謂渠惜其以倍師之故頓爲後世咦耳則渠已絕棄人世逃儒歸佛陷於大戮而不自愛惜矣吾又何愛惜之有焉吾以爲渠之學若果非則當以此暴其惡於天下後世而與天下後世共攺之若果是則當以此顯其教於天下後世而與天下後世共爲之此仁人君子之用心所以爲大同也且觀世之人孰能不避名色而讀異端之書者乎堂堂天朝行貧四書五經於天下欲其幼而學壯而行以博髙爵重祿顯榮家世不然者有黜有罰如此其祥明也然猶有朿書而不肯讀者況佛教乎佛教且然況鄧和尙之語乎況居士數句文字乎吾恐𨿽欲拱手以奉之彼卽置而棄之矣而何必代之毀與棄也弟謂兄聖人之資也且又聖人之徒也弟異端者流也本無足道者也自朱夫子以至今日以老佛爲異端相襲而排擯之者不知其幾百年矣弟非不知而敢以直犯眾怒者不得已也老而怕死也且國家以六經取士而有三藏之收以六藝教人而又有戒壇之設則亦未嘗以出家爲禁矣則如渠者固國家之所不棄而兄乃以爲棄邪屢承接引之勸苟非木石能不動念然謂弟欲使天下之人皆弁功名妻子而後從事於學果若是是爲大蠹弟不如是之愚也然斯言也吾謂兄亦太早計矣非但未卵而求時夜者也夫渠生長於內江矣今觀內江之人更有一人效渠之爲者乎吾謂卽使朝廷出令前鼎鑊而後白刃驅而之出家彼寧有守其妻孥以死者耳必不願也而謂一鄧和尙能變易天下之人乎一無緊要居士能以幾句閒言語能使天下人盡棄妻子功名以從事於學佛乎蓋千古絕無之事千萬勿煩杞慮也吾謂眞正能接趙老之脈者意者或有待於兄耳異日必有端的同門能共推尊老丈以爲師門顏閔區區異端之徒自救不暇安能並驅爭先也則此鄙陋之語勿毀之亦可然我又嘗推念之矣夫黃面老瞿曇少而出家者也李耳厭薄衰周亦遂西遊不返老而後出家者也獨孔子老在家耳然終身周流不暇暖席則在家時亦無幾矣妻旣出矣獨一子耳更不聞其再娶誰女也又更不聞其復有幾房妾媵也則於室家之情亦太微矣當時列國之主盡知禮遇夫子然而夫子不仕也最久者三月而已不曰接浙而行則曰明日遂行則於功名之念亦太輕矣居常不知叔梁紇葬處乃葬其母於五父之衢然後得合葬於防焉則於掃墓之禮亦太簡矣豈三聖人於此顧爲輕於功名妻子哉恐亦未免遺弁之病哉然則渠上人之罪過亦未能遽定也然以予斷之上人之罪不在於後日之不歸家而在於其初之輕於出家也何也一出家卽棄父母矣所貴於有子者謂其臨老得力耳蓋人旣老便自有許多疾病苟有子則老來得力病困時得力臥牀難移動時得力奉侍湯藥時得力五內分割痛苦難忍時得力臨終嗚咽分付訣別聲气垂絕時得力若此時不得力則與無子等矣又何在於奔喪守禮以爲他人之觀乎往往見今世學道聖人先覺士大夫或父母八十有餘猶聞拜疾趨全不念風中之燭滅在俄頃無他急功名而忘其親也此之不責而反責彼出家兒是爲大惑足稱顚倒見矣吁吁二十餘年傾蓋之友六十七歲皓皤之夫萬里相逢聚首他縣誓吐肝膽盡脫皮膚苟一毫衷赤不盡尙有纖芥爲名作誑之語靑霄白日照耀我心便當永墮無間萬刼爲驢與兄騎乘此今日所以報答百泉上知已之感也縱兄有憾我終不敢有恐

○復周三魯

三魯壯年雄才抱璞未試者也如僕本無才可用故自不宜於用豈誠與云與鶴相類如三魯所許與者哉感媿甚矣夫世間惟才不易得故曰才難非虛言也惟無其才而虛有其名如殷中軍以竹馬之好欲與大司馬抗衡以自附於王謝是爲不自忖度耳此則僕無是矣僕惟早自揣量故毅然告退又性剛不能逶蛇性疏稍好靜僻以此日就鹿豕羣無賴蓋適所宜然如三魯大才盛年際明世正宜藏蓄待時爲時出力也古有之矣有大才而不見用於世者世旣不能用而亦不求用退而與無才者等不使無才者疑有才者忌所謂容貌若愚深藏若虛老聃是也今觀渭濱之叟年八十矣猶把釣持竿不顧也使八十而死或不死而不遇西伯獵於渭縱遇西伯而西伯不尊以爲師敬養之以爲老有子若發不武不能善承父志太公𨿽百萬韜略不用也此皆所謂善藏其用者也若夫嚴子陵陳希夷汲汲欲用之矣而有必用之心無必用之形故被裘隨驢終名隱士𨿽不遁心而能遁迹𨿽不見用才亦見隱才矣黃老而下可多見邪又若有大用之才而能委曲以求其必用時不必明良道不論泰否與世浮沈因時升降而用常在我卒亦捨我不用而不可得則管夷吾輩是也此其最髙矣乎乃若切切焉以求用操一已之繩墨持前王之規矩以方枘欲入圓鑿此豈用世才哉徒負卻切切欲用本心矣吾儒是也幸而見幾明決不俟終日得勇退之道焉然削迹伐木餓陳畏匡其得免者亦幸耳非勝算也今三魯親遭明時抱和璧如前數子皆所熟厭當必有契詣者僕特崖略之以俟擇耳不然欲用而不能委曲以濟其用此儒之所以卒爲天下後世非笑也

○答鄧明府

何公死不關江陵事江陵爲司業何公只與朋輩同往一會言耳言𨿽不中而殺之之心無有也及何公出而獨向朋輩道此人有欲飛不得之云蓋直不滿之耳何公聞之遂有此人必當國當國必殺我等語則以何公平生自許太過不意精神反爲江陵所攝於是撫然便有懼色蓋皆英雄莫肯相下之寔所謂兩雄不並立於世者此等心腸是也自後江陵亦不記何公而何公終日有江陵在念偶攻江陵者首吉安人江陵遂怨吉安日與吉安縉紳爲讎然亦未嘗讎何公者以何公不足讎也特何公自爲讎耳何也何公必爲首相必殺我之語已傳播於吉安及四方久矣至是欲承奉江陵者憾無有緣聞是誰不甘心何公者乎殺一布衣本無難事而可以取快江陵之胸腹則又何憚而不敢爲也故巡撫緝訪之於前而繼者踵其步方其緝解至湖廣也湖廣密進揭帖子江陵江陵曰此事何須來問輕則決罰重則發遣已矣及差人出閣門應城李義河遂授以意曰此江陵本意也特不欲自發之耳吁吁江陵何人也膽如天大而肯姑息此哉應城之情狀可知矣應城於何公素有論學之忤其殺之之心自有又其時勢熖燻灼人之事應城者如事江陵則何公𨿽欲不死又安可得耶江陵此事甚錯其原起於憾吉安人而必欲殺吉安人爲尢錯今日俱爲談往事矣然何公布衣之傑也故有殺身之禍江陵宰相之傑也故有身後之辱不論其敗而論其成不追其迹而追其心不責其過而責其功則二老者皆吾師也非與世之局瑣取容埋頭顧影竊取聖人之名以自蓋其貪位固寵之私者比也是以復並論之以裁正於大方焉所論甚見中蘊可爲何公出气恐猶未察江陵初心故爾贅及

李溫陵集卷之一

●李溫陵集卷之二

海虞後學顧大韶仲恭校

書答二

◆書答二

答耿中丞

又答耿中丞

與楊定見

與焦從吾

又與從吾

又與從吾孝廉

復耿中丞

復京中友朋

又答京友

復宋太守

答耿中丞論淡

答劉憲長

答周友山

答周柳塘

與耿司寇告別

○答耿中丞

昨承教言深中狂愚之病夫以卒性之眞推而廣之與天下爲公乃謂之道旣欲與斯世斯民共由之則其範圍曲成之功大矣學其可無術歟此公至言也此公所得於孔子而深信之以爲家法者也僕又何言哉然此乃孔氏之言也非我也夫天生一人自有一人之用不待取給於孔子而後足也若必待取足於孔子則千古以前無孔子終不得爲人乎故爲願學孔子之說者乃孟子之所以止於孟子僕方痛憾其非夫而公謂我願之歟且孔子未嘗教人之學孔子也使孔子而教人以學孔子何以顏淵問仁而曰爲仁由已而不由人也歟哉何以曰古之學者爲已又曰君子求諸已也歟哉惟其由已故諸子自不必問仁於孔子惟其爲已故孔子自無學術以授門人是無人無已之學也無已故學莫先於克已無人故教惟在於因人試舉一二言之如仲弓居敬行簡人也而問仁焉夫子直指之曰敬恕而已雍也聰明故悟焉而請事司馬牛遭兄弟之難嘗懷憂懼是謹言愼行人也而問仁焉夫子亦直指之曰其言也言﹖﹖而已牛也不聰故疑焉而反以爲未足由此觀之孔子亦何嘗教人之學孔子也哉孔子未嘗教人之學孔子而學孔子者務捨已而必以孔子爲學𨿽公亦必以爲眞可笑矣夫惟孔子未嘗以孔子教人學故其得志也必不以身爲教於天下是故聖人在上萬物之人得所也久矣所以不得所者貪暴者擾之而仁者害之也仁者以天下之失所也而憂之而汲汲焉欲貽之以得所之域於是有徳禮以格其心有政刑以縶其四體而人始大失所矣夫天下之民物眾矣若必欲其皆如吾之條理則天地亦且不能是故寒能折膠而不能折朝市之人熱能伏金而不能伏兢奔之子何也富貴利達所以厚吾天生之五官其勢然也是故聖人順之順之則安之矣是故貪財者與之以祿趨勢者與之以爵彊有力者與之以權能者稱事而官愞者夾持而使有徳者隆之虛位但取具瞻髙才者處以重任不問出入各從所好各騁所長無一人之不中用何其事之易也𨿽欲飾詐以投其好我自無好之可投𨿽欲揜醜以著其美我自無醜之可揜何其說之難也是非眞能明明徳於天下而坐致太平者歟是非眞能不見一絲作爲之迹而自享心逸日休之效者歟然則孔氏之學術亦妙矣則𨿽謂孔子有學有術以教人亦可也然則無學無術則其玆孔子之學術歟公旣深信而篤行之則𨿽謂公自已之學術亦可也但不必人人皆如公耳故凡公之所爲自善所用自廣所學自當僕自敬公不必僕之似公也公自當愛僕不必公之賢於僕也則公此行人人有彈冠之慶矣否則同者少而異者多賢者少而愚不肖者多天下果何時而太平乎哉

○又答耿中丞

心之所欲爲者耳更不必聞於人之言非不欲聞自不聞也若欲不聞孰若不爲此兩者從公決之而已且世間好事甚多又安能一一盡爲之邪且夫吾身之所系於天下者大也古之君子平居暇日非但不能過人亦且無以及人一旦有大故平居暇日表表焉欲以自見者舉千億莫敢當前獨此君子焉稍出其緒餘者以整頓之功成而眾不知則其過人也遠矣譬之龍泉太阿非斬鮫斷犀不輕試也蓋小試則無味小用則無餘他日所就皆可知矣何世之語市井之談耳何足復道之哉然渠之所以知公者其責望亦自頗厚渠以人之相知貴於知心苟四海之內有知我者則一鍾子足矣不在多也以今觀公寔未足爲渠之知已夫渠欲與公相從於形骸之外而公乃索之於形骸之內嘵嘵焉欲以口舌辧說渠之是非以爲足以厚相知而答責望於我者之深意則大謬矣夫世人之是非其不足爲渠之輕重也審矣且渠初未嘗以世人之是非爲一已之是非也若以是非爲是非渠之行事斷必不如此矣此尢其至易明焉者也蓋渠之學主於出世故每每直行而無諱今公之學旣主於用世則尢宜韜藏固閉而深居迹相反而意相成以此厚之不亦可乎因公言之故爾及之然是亦嘵嘵者知其無益也

○與楊定見

此事大不可世間是非紛然人在是非場中安能免也於是非上加起買好遠怨等事此亦細人常態不足怪也古人以眞情與人卒至自陷者不知多少祗有一笑爲無事耳今彼講是非而我又與之講是非講之不已至於爭辧人之聽者反不以其初之講是非者爲可厭而反厭彼爭辧是非者矣此事昭然但迷在其中而不覺耳旣惡人講是非矣吾又自講是非講之不已至於爭爭不已至於失聲失聲不已至於爲讎失聲則損气多講則損身爲讎則失親其不便宜甚矣人生世間一點便宜亦自不知求豈得爲智乎且我以信義與人交已是不智矣而又責人之背信背義是不智上更加不智愚上加愚𨿽稍知愛身者不爲而我可爲之乎𨿽稍知便宜者必笑而可坐令人笑我乎此等去處我素犯之但能時時自反而克之不肯讓便宜以與人也千萬一笑則當下安妥精神復完胸次復舊開爽且不論讀書作舉業事只一場安穩睡覺便屬自已受用矣此大可嘆事大可恥事彼所爭與誣者反不見可嘆可恥也

○與焦從吾

此間自楚倥去後寥寥太甚因思向日親近善知識時全不覺知身在何方相看度日眞不知老之將至蓋眞切友朋死生在念萬分精進亦自不知故耳自今寔難度日矣去年十月曾一到亭州以無處館宿不數日卽回今春三月復至此中擬邀無念曾承庵泛舟白下與兄相從夫兄以蓋世聰明而一生全力盡向詩文艸聖場中又不幸而得力故於死生念頭不過一分兩分微而又微也如此且當處窮之日未必能爲地主是以未敢決來然念兄寔不容不與弟會者兄𨿽彊壯然亦幾於知命矣此時不在今他年功名到手事勢益忙精力漸衰求文字者造門日益眾恐益不暇爲此矣功名富貴等平生盡能道是身外物到此反爲主而性命反爲賓柰之何我與兄相處惟此一事故不覺如此

○又與從吾

無念來歸得尊教今三閱月矣絕無音使豈科場事忙不暇作字乎抑湖中無鴻鴈江中少鯉魚也都院信使不斷亦可附之難曰不便也此中如坐井捨無念無可談者𨿽時時對古人終有眼昏气倦時想白下一字如萬金兄何故靳不與邪念弟寔當會兄古人言語多有來歷或可通千古未必可通於今者時時對書則時時想兄願得侍兄之側也此弟之不可少兄者山也學問一事至今未了此弟之不可少兄者二也老𨿽無用而時時疑著三聖人經綸大用判若黑白不啻千里萬里但均爲至聖未可輕議之此又弟之不可少兄者三也若夫目擊圶道晤言消憂則半刻離兄不得此弟之所以日望兄往來佳信也聞霍丘有髙中門生便一往賀順道至此慰我渴懷然後赴京不亦可歟萬勿以多事自托也福建錄孝弟策冠絕當與陽明山東試錄並傳朱紫陽斷案至引伯玉四十九孔子七十從心眞大手段大見識弟向云善作者純貶而褒意自寓純褒而貶意自存是也兄於大文章殊佳如碑記待作絕可蘇長公片言隻字與金玉同聲𨿽千古未見其比則以其胸中絕無俗气下筆不作尋常語不步人腳故耳如大文章終未免有依仿在後輩有志向者何人暇中一一示我我亦愛知之世間無根器人莫引之談學彼不爲名便是爲利無益也

○又與從吾孝廉

經云塵勞之儔爲如來種彼眞正具五力者向三界中作如意事入魔王侶爲魔王伴全不覺知是魔與佛也願兄早了業緣速登上第完世間人了出世法乃見全力云近居龍湖漸遠城市比舊更覺寂寞更是弟之晚年便宜處耳嘗謂百姓生而六十便免差役蓋朝廷亦知其精力旣衰放之閒食全不以世間事責問之矣而自不知暇逸可乎夕明集無可觀者只有一件最得意事昔時讀謝康樂自負慧業文人頗疑其誇日於集中見其辧學諸篇乃甚精細彼其自志學之年卽事遠公得會道生諸名侶其自負固宜然則陶公𨿽同時亦寔未知康樂矧遺民諸賢哉謝公寔重遠公遠公寔雅愛謝公彼謂嫌其心雜不許入社者俗士之妄語耳遠公甚愛賢所見亦髙觀其與人書委曲過細惟恐或傷況謝公聰悟如是又以師道書遠公遠公安忍拒之千載髙賢埋沒至今得我方爾出見於世此一喜也王摩詰以詩名論者𨿽謂其通於禪理猶未遽以眞禪歸之況知其文之妙乎蓋禪爲詩所掩而文章又爲禪所掩不欲觀之矣今觀六祖塔銘等文章淸妙豈減詩才哉此又一喜也意欲別集儒禪一書凡說禪者依世次匯入而苦無書有者又多分散如楊億張子韶王荊公文文山集皆分散無存若僧禪則專集僧語又另爲一集與儒禪並行大約以精切簡要爲貴使讀者開卷了然醍醐一味入道更易耳華嚴合論精妙不可當一字不可攺易蓋又一華嚴也如向郭注莊子不可便以莊子爲經向郭爲注如左丘明傳春秋不可便以春秋爲經左氏爲傳何者使無春秋左氏自然流行以左氏又一經也使無莊子向郭自然流行以向郭又一經也然則執向郭以解莊子據左氏以論春秋者其人爲不智矣

○復耿中丞

四海𨿽大而朋友寔難豪士無多而好學者益鮮若夫一往參詣務於自得直至不見是而無悶不見知而不悔者則令弟子庸一人寔當之而今不幸死矣僕尙友四方願欲生死於友朋之手而不可得故一見子庸遂自謂可以死矣而詎意子庸乃先我以死也邪興言及此我懷何如也公素篤於天倫五內之割不言可知且不待遠求而自得同志之朋於家庭之內祝予之嘆豈虛也哉屢欲附一書奉慰第神緒忽忽自心且不能平而敢遽以世俗遊詞奉勸於公也邪今已矣惟念此問學一事非小小根器者所能造詣耳夫古人明以此學爲大學此人爲大人矣夫大人者豈尋常人之所能識邪當老子時識老子者惟孔子一人當孔子時識孔子者又止顏子一人蓋知已之難如此使令弟子庸在時若再有一人能知之則亦不足以爲子庸矣嗟嗟勿言之矣今所憾者僕數千里之來直爲公兄弟二人耳今公又在朝矣曠然離索其誰陶鑄我也夫爲學而不求友與求友而不務勝已者不能屈恥忍痛甘受天下之大鑪錘𨿽曰好學吾不信也欲成大器爲大人穪大學可得邪

○復京中友朋

來教云無求飽無求安此心無所系著卽便是學注云心有在而不暇及若別有學在非也就有道則精神相感此心自正若謂別出所知見相正淺矣又云苟志於仁矣無惡也惡當作去聲卽候明撻記第欲並生讒說殄行猶不憤疾於頑可見自古聖賢原無惡也曰舉直錯諸枉錯非捨弁之蓋錯置之錯也卽諸枉者亦要錯置之使之得所未忍終弁也又曰大學之道在明明徳在親民只此一親字便是孔門學脈能親便是生機些子意思人人俱有但知體取就是保任之擴充之耳來示如此敢以寔對夫曰安飽不求非其性與人殊也人生世間惟有學問一事故時敏以求之自不知安飽耳非有心於不求也若無時敏之學而徒用心於安飽之間則僞矣旣時敏於學則自不得不愼於言何也吾之學未曾到手則何敢言亦非有意愼密其間而故謹言以要譽於人也今之敢爲大言便偃然髙坐其上必欲爲人之師者皆不敏事之故耳夫惟眞寔敏事之人豈但言不敢出食不知飽居不知安而已自然奔走四方求有道以就正有道者好學而自有得大事到手之人也此事𨿽大而路徑萬千有頓入有漸入漸者𨿽迂遠費力猶可望以深造若北行而南其轍入海而上太行則何益矣此事猶可但無益耳未有害也苟一入邪途豈非求益反損所謂非徒無益而又害之者乎是以不敢不就正也如此就正方謂好學方能得道方是大事到手方謂不負時敏之勸矣如此則我能明明徳旣能明徳則自然親民如向日四方有道爲我所就正者我旣眞切向道彼決無有厭惡之理決無不相親愛之事決無不吐肝露膽與我共證明之意何者明明徳者自然之用固如是也非認此爲題目爲學脈而作意以爲之也今無明明徳之功而遽曰親民是未立而欲行未走而欲飛且使聖人明明徳喫緊一言全爲虛說矣故苟志於仁則自無厭惡何者天下之人本與仁者一般聖人不曾髙眾人不曾低自不容有惡耳所以有惡者惡鄕願之亂徳惡久假之不歸名爲好學而寔不好學者耳若世間之人聖人與仁人胡爲而惡之哉蓋已至於仁則自然無厭惡已能明徳則自能親民皆自然而然不容思勉此聖學之所以爲妙也故曰學不厭知也教不倦仁也性之徳也合內外之道也故時措之宜也何等自然何等不容已今人把不厭不倦做題目在手裏做安能做得成安能眞不厭不倦也聖人只教人爲學耳寔能好學則自然到此若不肯學而但言不厭不倦則孔門諸子當盡能學之矣何以獨稱顏子爲好學也旣稱顏子爲好學不厭而不曾說顏子爲教不倦者可知明徳親民教立而道行獨有孔子能任之𨿽顏子不敢當乎此矣今人未明徳而便親民未能不厭而先學不倦未能愼言以敏於事而自謂得道肆口妄言之不恥未能一日就有道以求正而便以有道自居欲以引正於人人吾誠不知其何說也故未明徳者便不可說親民未能至仁者便不可說無厭惡故曰母友不如已者以此愼交猶恐有便辟之友善柔之友故曰賜也日損以其悅與不若已者友耳如之何其可以妄親而自處於不聞過之地也乎故欲敏事而自明已徳須如顏子終身以孔子爲依歸庶幾無失身之悔而得好學之寔若其它弟子則不免學夫子之不厭而已學夫子之不倦而已畢竟不知夫子之所學爲何物自已之所當有事者爲何事𨿽同師聖人而卒無得焉者豈非以此之故與吁當夫子時而其及門之徒已如此矣何怪於今何怪於今吁是亦予之過望也深可惡也

○又答京友

善與惡對猶陰與陽對柔與剛對男與女對蓋有兩則有對旣有兩矣其勢不得不立虛假之名以分別之如張三李四之類是也若謂張三是人而李四非人可與不但是也均此一人也初生則有乳名稍長則有正名旣冠而字又有別號是一人而三四名稱之矣然稱其名則以爲犯諱故長者咸諱其名而稱字同輩則以字爲嫌而稱號是以號爲非名也若以爲非名則不特號爲非名字亦非名諱亦非名自此人初生之時則已未嘗有一名字夾帶將來矣胡爲乎而有許多名又胡爲乎而有可名與不可名之別也乎若直曰名而已則諱固名也字亦名也號亦名也與此人原不相干也又胡爲而諱胡爲而不諱也乎甚矣世人之迷也然猶可委曰號之稱美而名或不美焉耳然朱晦翁之號不美矣朱熹之名美矣熹者光明之稱而晦者晦昧不明之象朱子自謙之號也今丈稱晦庵則學者皆喜若穪之曰朱熹則必甚奴而按劍矣是稱其至美者則以爲諱而舉其不美者則反以爲喜是不欲朱子美而欲朱子不美也豈不亦顚倒之甚與近世又且以號爲諱而直穪曰翁曰老矣夫使翁而可以尊人則曰爺曰爹亦可以尊人也若以爲爺者奴隸之稱則今之子稱爹孫稱爺者非奴隸也爺之極爲翁爹之極爲老稱翁穪老者非奴隸事獨非兒孫事乎又胡爲而舉世皆與我爲兒孫也邪近世稍知反古者至或同儕相與呼字以爲不俗吁若眞不俗穪字固不俗稱號亦未嘗俗也蓋直曰名之而已又何爲乎獨不可同幹俗也吾以謂穪爹與稱爺亦無不可也由是觀之則所謂善與惡之名率若此矣蓋惟志於仁者然後無惡之可名此蓋自善惡未分之前言之耳此時善且無有何有於惡也邪噫非苟志於仁者其孰能知之苟者誠也仁者生之理也學者欲知無惡乎其如志仁之學吾未之見也與哉

○復宋太守

千聖同心至言無二紙上陳語皆千聖苦心苦口爲後賢後人但隨機說法有大小二乘以待上下二根耳苟是上士則當究明聖人上語若甘爲下士只作世間完人則不但孔聖以及上古經籍爲當服膺不失𨿽近世有識名士一言一句皆有切於身心者皆不可以陳語目之也且無徵不信久矣苟不取陳語以相證恐聽者益以駭愕故凡論說必據經引傳亦不得已焉耳今據經則以爲陳語漫出胸臆則以爲無當則言者亦難矣凡言者言乎其不得不言者也爲自已本分上事未見親切故取陳語以爲考驗庶幾若合符抍耳非有閒心事閒工夫欲替古人擔憂也古人往矣自無憂可擔所以有憂者謂於古人上乘之談未見有契合處是以日夜焦心見朋友則共討論況兄爲眞切友朋安得泛泛焉而不相探討乎若只作一世完人則千古格言盡足受用半字無得說矣所以但相見便相訂證者以心志頗大不甘爲一世人士耳兄若恕其罪而取其心則弟猶得免於罪責如以弟爲大言不慚貢髙矜已則弟之終將緘默亦容易耳

○答耿中丞論淡

世人白晝寐語公獨於寐中作白晝語可謂常惺惺矣周子禮於此淨業亦見得分數明但不知湔磨刷滌之云果何所指也夫古之聖人蓋嘗用湔刷之功矣但所謂湔磨者乃湔磨其意識所謂刷滌者乃刷滌其聞見耳若當下意識不行聞見不立則此皆爲寐語矣但有纖毫便不是淡非常惺惺法也蓋必不厭然後可以語談故曰君子之道淡而不厭若苟有所忻羨則必有所厭捨非淡也又惟淡則自然不厭故曰我學不厭若以不厭爲學的而務學之以至於不厭焉則終不免有厭時矣非淡也非虞廷精一之旨也蓋精則一一則純不精則不一不一則雜雜則不淡矣由此觀之淡豈可以易言乎是以古之聖人終其身於問學之場焉講習討論心解力行以至於寢食俱廢者爲淡故也淡又非可以智力求淡又非可以有心得而其所以不得者有故矣蓋世之君子厭常者必喜新而惡異者則又不樂語怪不知人能放開眼目固無尋常而不奇怪亦無奇怪而不尋常也經世之外寧別有出世之方乎出世之旨豈復有外於經世之事乎念彼達士宏識一見虞廷揖讓便與三杯酒齊觀巍巍堯舜事業便與太虛空浮雲並壽無他故焉其見大也見大故心泰心泰故無不足旣無不足矣而又何羨邪若祗以平日之所飫聞習見者爲平常而以其罕聞驟見者爲怪異則怪異平常便是兩事經世出世便是兩心勛華之盛揖遜之隆比之三家村裏甕牖酒人眞不啻其幾千萬里矣𨿽欲淡得與𨿽欲無然歆羨又將能與此無他其見小也願公更不必論湔磨刷滌之功而惟直言問學開大之益更不必慮虛見積習之深而惟切究師友淵源之自則康節所謂玄酒味方淡大音聲正希者當自得之不期淡而自淡矣不亦庶乎契公作人之微旨而不謬爲常惺惺語也邪

○答劉憲長

自孔子後學孔子者便以師道自任未曾一日爲人弟子便去終身爲人之師以爲此乃孔子家法不如是不成孔子也不知一爲人師便只有我教人無人肯來教我矣且孔子而前豈無聖人要皆遭際明時得位行志其不遇者如太公八十以前傳說販築之先使不遇文王髙宗終身渭濱老叟豈穴胥靡之徒而已夫誰知之彼蓋亦不求人知也直至孔子而始有師生之名非孔子樂爲人師也亦以逼迫不過如關令尹之遇老子攔住當關不肯放出不得已而後授以五千言文字耳但老子畢竟西遊不知去向惟孔子隨順世間周遊旣廣及門漸多又得天生聰明顏子與之辧論東西遨遊旣無好興有賢弟子亦足暢懷遂成師弟名目亦偶然也然顏子沒而好學遂亡則𨿽有弟子之名亦無有弟子之寔矣弟每笑此等輩是以情願終身爲人弟子不肯一日爲人師父玆承遠使童子前來出家弟謂剃髮未易且令觀政數時果發願心然後落髮未晚縱不落髮亦自不妨在彼在此可以任意乃爲方便不必立定跟腳也蓋生死事大非辦鐵石心腸未易輕造如果眞怕生死在家出家無有異目今巍冠博帶多少肉身菩薩在於世上何有棄家去發然後成佛事乎如弟不才資質魯鈍又性僻懶倦於應酬故托此以逃非謂眞寔究竟當如是也如丈朴寔英發非再來菩薩而何若果必待功成名遂乃去整頓手腳晚矣今不必論他人卽今友山見在西川他何曾以做官做佛爲兩事哉得則頓同諸佛不理會則當面錯過但不宜以空談爲事耳

○答周友山

劉玉屏回頗有夔府面得以甘口但無多耳所諭豈不是第各人各自有過活物件以酒爲樂者以酒爲生如某是也以色爲樂者以色爲命如某是也至如種種或以博奕或以妻子或以功業或以文章或以富貴隨其一件皆可度日獨予不知何說專以良友爲生故有之則樂捨之則憂甚者馳神於數千里之外明知不可必得而神思奔逸不可得而制也此豈非天之所獨苦邪無念已往南京庵中甚淸气楚侗回𨿽不曾相會然覺有動移處所憾不得細細商確一番彼此俱老矣縣中一月間報赴閻王之召者遂至四五人年皆未滿五十令我驚憂又不免重爲楚侗老子憂也蓋今之道學亦未有勝楚侗老者叔臺想必過家過家必到舊縣則得相聚也

○答周柳塘

伏中微油秋候自當淸泰弟苦不小泄是以火盛無之柰何耳樓下僅容喘息念上天降虐祗爲大地人作惡故重譴之若不勉受酷責是愈重上帝之怒也有飯喫而受熱比空腹受熱者何如以此思之故𨿽熱不覺熱也且天災時行人亦難逃人人亦自有過活良法所謂君子用智小人用力彊者有搬運之能弱者有就食之策自然生出許多計智出來至最下者無力無策又自有身任父母之憂者大爲設法區處非我輩並生並育之民所能與謀也蓋自有受命治水之禹承命教稼之稷自然當任已饑已溺之事捄焚拯溺之憂我輩安能代大匠斲哉我輩惟是各親其親各友其友各自有親友各自相告訴各各盡心量力各相捄助以過此時艱難耳若非吾親友非吾所能謀亦非吾所宜謀也何也願外之思出位之誚也

○與耿司寇告別

新邑明睿惟公家二三子侄可以語上者可與言而不與之言失人此則不肖之罪也其餘諸年少或聰明未﹖﹖戈或志向未專所謂不可與言而與之言則爲失言此則僕無是矣𨿽然寧可失言不可失人失言猶可失人豈可乎哉蓋人才自古爲難也夫以才人難得如此苟幸一得焉而又失之豈不憾哉嗟夫顏子沒而未聞好學在夫子時固已苦於人之難得矣況今日乎是以求之七十子之中而不得乃求之於三千之眾求之三千而不得乃不得已焉周流四方以求之旣而求之上下四方而卒無得也於是動歸予之嘆曰歸與歸與吾黨小子亦有可裁者其切切焉惟恐失人如此以是知中行眞不可以必得也狂者不蹈故襲不踐往迹見識髙矣所謂如鳳皇翔於千﹖﹖﹖之上誰能當之而不信凡鳥之平常與已均同於物類是以見𨿽髙而不寔不寔則不中行矣狷者行一不義殺一不辜而得天下不爲如夷齊之倫其守定矣所謂虎豹在山百獸震恐誰敢犯之而不信凡走之皆獸是以守𨿽定而不虛不虛則不中行矣是故曾點終於狂而不寔而曾參信道之後遂能以中虛而不易終身之定守者則夫子來歸而後得斯人也不然豈不以失此人爲憾乎哉若夫賊徳之鄕願則𨿽過門而不欲其入室蓋拒絕之深矣而肯遽以人類視之哉而今事不得已亦且與鄕願爲侶方且盡忠告之誠欲以納之於道其爲所讎疾無足怪也失言故耳𨿽然失言亦何害乎所患惟恐失人耳苟萬分一有失人之悔則終身抱痛死且不瞑目矣蓋論好人極好相處則鄕願爲第一論載道而承千聖絕學則捨狂狷將何之乎公今宦遊大半天下矣兩京又人物之淵左顧右盻招提接引亦曾得斯人乎抑求之而未得也抑亦未嘗求之者與抑求而得者皆非狂狷之士縱有狂者終以不寔見弁而淸如伯夷反以行之似廉潔者當之也審如此則公終不免有失人之悔矣夫夷齊就養於西伯而不忍幸生於武王父爲西伯則千里就食而甘爲門下之客以其能服事殷也子爲周王則寧餓死而不肯一食其土之薇爲其以暴易暴也曾元之告曾子曰夫子之病亟矣幸而至於旦更易之曾子曰君子之愛人以徳世人之愛人以姑息吾何求哉吾得正而斃焉斯已矣元起易簀反席未安而沒此與伯夷餓死何異而可遂以鄕願之廉潔當之也故學道而非此輩人終不可以得道傳道而非此輩人終不可以語道有狂狷而不聞道者有之矣未有非狂狷而能聞道者也僕今不久將告別矣數年蒙愛感恩難酬故復致意於狂狷與夫失人失言之輕重者亦謂惟此可以少答萬一云爾賤眷思歸已甚不得已欲遣之僕則行遊四方效古人之求友蓋孔子求友之勝已者欲以傳道所謂智過於師方堪傳授是也吾輩求友之勝巳者欲以證道所謂三上洞山九到投子是也

李溫陵集卷之二

●李溫陵集卷之三

海虞後學顧大韶仲恭校

書答三

◆書答三

答耿司寇

答鄧明府

復周柳塘

寄答大中丞

○答耿司寇

此來一番承教方可穪眞講學方可稱眞朋友公不知何故而必欲教我我亦不知何故而必欲求教於公方可稱是不容已眞機自有莫知其然而然者矣嗟夫朋友道絕久矣予嘗謬謂千古有君臣無朋友豈過論與夫君猶龍也下有逆鱗犯者必死然而以死諫者相踵也何也死而博死諫之名則志士亦願爲之況未必死而遂有巨福邪避害之心不足以勝其名利之心以故犯害而不顧況無其害而且有大利乎若夫朋友則不然幸而入則分毫無我益不幸而不相入則小者必爭大者爲讎何心老至以此殺身身殺而名又不成此其昭昭可監也故予謂千古無朋友者謂無利也是以犯顏敢諫之士恆見於君臣之際而絕不聞之朋友之間今者何幸而見僕之於公邪是可貴也又何幸而得公之教僕邪眞可羨也快哉怡哉居然復見愢愢切切景象矣然則豈惟公愛依仿孔子僕亦未嘗不願依仿之也惟公之所不容已者在於泛愛人而不欲其擇人我之所不容已者在於爲吾道得人而不欲輕以與人微覺不同耳公之所不容已者乃人生十五歲以前弟子職諸篇入孝出弟等事我之所不容已者乃十五成人以後爲大人明大學欲去明明徳於天下等事公之所不容已者博而惟在於痛癢之末我之所不容已者專而惟直收吾開眼之功公之所不容已者多雨露之滋潤是故不請而自至如村學訓蒙師然以故取效寡而用力艱我之所不容已者多霜雪之澟洌是故必待價而後沽又如大將用兵直先擒王以故用力少而奏功大𨿽各各手段不同然其爲不容已之本心一也心苟一矣則公不容已之論固可以相忘於無言矣若謂公之不容已者爲是我之不容已者爲非公之不容已者是聖學我之不容已者是異學則吾不能知之矣公之不容已者是知其不可以已而必欲其不已者爲眞不容已我之不容已者是不知其不容已而自然不容已者非孔聖人之不容已則吾又不能知之矣恐公於此尙有執已自是之病在恐未可遽以人皆悅之而遂自以爲是而遽非人之不是也恐未可遽以在邦必聞而遂居之不疑而遂以人盡異學通非孔孟之正脈笑之也我謂公之不容已處若果是則世人之不容已處總皆是若世人之不容已處誠未是則公之不容已處亦未必是也此又我之眞不容已處耳未知是否幸一教焉試觀公之行事殊無甚異於人者人盡如此我亦如此公亦如此自朝至暮自有知識以至於今日均之耕田而求食買地而求種架屋而求安讀書而求科第居官而求尊顯博求風水以求福蔭子孫種種日用皆爲自已身家計慮無一釐爲人謀者及乎開口談學便說爾爲自已我爲他人爾爲自私我欲利他我憐東家之饑矣又思西家之寒難可忍也某等肯上門教人矣是孔孟之志也某等不肯會人是自私自利之徒也某行𨿽不謹而肯與人爲善某等行𨿽端謹而好以佛法害人以此而觀所講者未必公之所行所行者又公之所不講其與言顧行行顧言何異乎以是謂爲孔聖之訓可乎翻思此等反不如市井小夫身履是事口便說是事作生意者但說生意力田作者但說力田鑿鑿有味眞有徳之言令人聽之忘厭倦矣夫孔子所云言顧行者何也彼自謂於子臣弟友之道有未能蓋眞未之能非假謙也人生世閒惟是此四者終身用之安有盡期若謂我能則自止而不復有進矣聖人知此最難盡故自謂未能已寔未能則說我不能是言顧其行也說我未能實是不能是行顧其言也故爲慥慥攺爲有恆故爲主忠信故爲母自欺故爲眞聖人耳不似今人全不知已之未能而務戉此四者責人教人所求於人者重而所自任者輕人其肯信之乎聖人不責人之必能是以人人皆可以爲聖故陽明先生曰滿街皆聖人佛氏亦曰卽心卽佛人人是佛夫惟人人之皆聖人也是以聖人無別不容已道理可以示人也故曰予欲無言夫惟人人之皆佛也是以佛未嘗度眾生也無眾生相安有人相無道理相安有我相無我相故能捨已無人相故能從人非彊之也以親見人人之皆佛而善與人同故也善旣與人同何獨於我而有善乎人與我旣同此善何有一人之善而不可取乎故曰自耕稼陶漁以至爲帝無非取諸人者後人推而誦之曰卽此取人爲善便自與人爲善矣舜初未嘗有欲與人爲善之心也使舜先存與善之心以取人則其取善也必不誠人心至神亦遂不之與舜亦必不能以與之矣舜惟終身知善之在人吾惟取之而已耕稼陶漁之人旣無不可取則千聖萬賢之善獨不可取乎又何必專學孔子而後爲正脈也夫人旣無不可取之善則我自無善可與無道可言矣然則子禮不許講學之談亦大苦心矣安在其爲挫抑柳老而必欲爲柳老伸屈爲柳老遮護至此乎又安見其爲子禮之口過而又欲爲子禮掩蓋之邪公之用心亦太瑣細矣旣已長篇大篇書行世間又令別人勿傳是何背戾也反復詳翫公之用心亦太不直矣且子禮未嘗自認以爲已過縱有過渠亦不自蓋覆而公乃反爲之覆此誠何心也古之君子其過也如日月之食人皆見而又皆仰今之君子豈徒順之而又爲之辭公其以爲何如乎柳老平生正坐冥然寂然不以介懷故不長進公獨以爲柳老誇又何也豈公有憾於柳老而不欲其長進邪然則子禮之愛柳老者心髓公之愛柳老者皮膚又不言可知矣柳老於子禮爲兄渠之兄弟尙多也而獨注意於椏老柳老又不在仕途又不與之鄰捨與田無可爭者其不爲毀椏老以成其私又可知矣旣無半點私意則所云者純是一片赤心公固聰明何獨昧此乎縱子禮之言不是則當爲子禮惜而不當爲柳老憂若子禮之言是則當爲柳老惜固宜將此平日自負孔聖正脈不容已眞機直爲柳老委曲開導柳老惟知敬信公者也所言未必不入也今若此則何益於柳老柳老又何貴於與公相知哉然則子禮口過之稱亦謂無可柰何姑爲是言以逭責耳設使柳老之所造已深未易窺見則公當大爲柳老喜而又不必患其介意矣何也遁世不見知而不悔此學的也眾人不知我之學則吾爲賢人矣此可喜也賢人不知我之學則我爲聖人矣又不愈可喜乎聖人不知我之學則吾爲神人矣尢不愈可喜乎當時知孔子者惟顏子𨿽子貢之徒亦不之知此眞所以爲孔子耳又安在乎必於子禮之知之也又安見其爲挫抑柳老使劉金吾諸公輩輕視我等也邪我謂不患人之輕視我等我等正自輕視耳區區護名何時遮蓋得完邪且吾聞金吾亦人傑也公切切焉欲其講學是何主意豈以公之行履有加於金吾邪若有加幸一一示我我亦看得見也若不能有加而欲彼就我講此無益之虛談是又何說也吾恐不足以誑三尺之童子而可以誑豪傑之士哉然則孔子之講學非與孔子直謂聖愚一律不容加損所謂麒麟與凡獸並走凡鳥與鳳凰齊飛皆同類也所謂萬物皆吾同體是也而獨有出類之學惟孔子知之故孟子言之有味耳然究其所以出類者則在於巧中焉巧處又不可容力今不於不可用力處參究而惟欲於致力處著腳則已失孔孟不傳之祕矣此爲何等事而又可輕以與人談邪公聞此言必以爲異端人只宜以訓蒙爲事而但借明明徳以爲題目可矣何必說此虛無寂滅之教以眩惑人邪夫所謂仙佛與儒皆其名耳孔子知人之好名也故以名教誘之大雄氏知人之怕死也故以死懼之老氏知人之貪生也故以長生引之皆不得已歡立名色以化誘後人非眞寔也惟顏子知之故曰夫子善誘今某之行事有一不與公同者乎亦好做官亦好富貴亦有妻孥亦有廬舍亦有朋友亦會賓客公豈能勝我乎何爲乎公獨有學可講獨有許多不容已處也我旣與公一同則一切棄人倫離妻室削髮披緇等語公亦可以相忘於無言矣何也僕未嘗有一件不與公同也但公爲大官耳學問豈因大官長乎學問如因大官長則孔孟當不敢開口矣且東廓先生非公所得而擬也東廓先生專發揮陽明先生良知之旨以繼往開來爲已任其玅處全在不避惡名以捄同類之急公其能此乎我知公詳矣公其再勿說謊也須如東廓先生方可說是眞不容已近時惟龍溪先生足以繼之近溪先生稍能繼之公繼東廓先生終不得也何也名心太重也回護太多也寔多惡也而專談志仁無惡寔徧私所好也而專談泛愛博愛寔執定已見也而專談不可自是公看近溪有此乎龍溪有此乎況東廓哉此非彊爲爾也諸老皆寔寔見得善與人同不容分別故耳旣無分別又何惡乎公今種種分別如此舉世道學無有當公心者𨿽以心齋先生亦在雜種不入公殼率矣況其它乎其同時所喜者僅僅胡廬山耳麻城周柳塘新邑吳少虞只此二公爲特出則公之取善亦太狹矣何以能明明徳於天下也我非不知敬順公之爲美也以齊人莫如我敬王也亦非不知順公則公必愛我公旣愛我則合縣士民俱禮敬我吳少虞亦必敬我官吏師生人等俱來敬我何等好過日子何等快活也哉但以眾人俱來敬我終不如公一人獨知敬我公一人敬我終不如公之自敬也吁公果能自敬則予何說乎自敬伊何戒謹不覩恐懼不聞母自欺求自慊愼其獨孔聖人之自敬者蓋如此若不能自敬而能敬人未之有也所謂本亂而求末之治無是理也故曰一是皆以修身爲本此正脈也此至易至簡之學守約博施之道故曰君子之守修其身而天下平又曰人人親其親長其長而天下平又曰上老老而民興孝更不言如何去平天下但只道修身二字而已孔門之教如此而已吾不知何處更有不容已之說也公勿以修身爲易明明徳爲不難恐人便不肯用工夫也寔寔欲明明徳者工夫正好艱難在埋頭二三十年尙未得到手如何可說無工夫也龍溪先生年至九十自二十歲爲學又得明師所探討者盡天下書所求正者盡四方人末年方得寔詣可謂無工夫乎公但用自已工夫勿愁人無工夫用也有志者自然來共學無志者𨿽與之談何益近溪先生從幼聞道一第十年乃官至今七十二歲猶歷涉江湖各處訪人豈專爲傳法計與蓋亦有不容已者彼其一生好名近來始知藏名之法歷江右兩浙姑蘇以至秣陵無一道學不去參訪𨿽弟子之求師未有若彼之切者可謂致了良知更無工夫乎然則公第用起工夫耳儒家書盡足參詳不必別觀釋典也解釋文字終難契入執定已見終難空空耘人之田終荒家穰願公無以蒭蕘陶漁之見而棄忽之也古人甚好察此言耳名乃錮身之鎖聞近老一路無一人相知信者柳塘初在家時讀其書便十分相信到南昌則七分至建昌又減二分則得五分耳及乎南京𨿽求一分相信亦無有矣柳塘之徒曾子𨿽有一二分相信大槪亦多驚訝焦弱侯自謂聰明特達方子及亦以豪傑自負皆棄置大法師不理會之矣乃知眞具雙眼者舉世絕少而坐令近老受遁世不見知之妙用也至矣近老之善藏其用也曾子回對我言曰近老無知者惟先生一人知之吁我若不知近老則近老有何用乎惟我一人知之足矣何用多知乎多知卽不中用猶是近名之累曷足貴與故曰知我者希則我貴矣吾不甘近老之太尊貴也近老於生豈同調乎正爾似公舉動耳乃生深信之何也五臺與生稍相似公又謂五臺公心熱僕心太冷吁何其相馬於牝牡驪黃之間也展轉千百言略不識忌諱又家貧無代書者執筆艸艸絕不成句又不敢縱筆作大字恐重取怒於公書完遂封上極知當重病數十日矣蓋賤體尙未甚平此勞遂難當但得公一二相信卽劇死塡溝壑亦甚願甘公思僕此等何心也僕佛學也豈欲與公爭名乎抑爭官乎皆無之矣公儻不信僕試以僕此意質之五臺以爲何如以五臺公所信也若以五臺亦佛學試以問之近溪老何如公又云前者二鳥賦原爲子禮而發不爲公也夫二鳥賦若專爲子禮而發是何待子禮之厚而視不肖之薄也生非護惜人也但能攻發吾之過惡便是吾之師吾求公施大壚缶﹖垂久矣物不經鍜練終難成器人不得切琢終不成人吾來求友非求名也吾來求道非求聲稱也公其勿重爲我蓋覆可焉我不喜吾之無過而喜吾過之在人我不患吾之有過而患吾過之不顯此佛說也非魔說也此確論也非戲論也公試虛其心以觀之何如每思公之所以執迷不返者其病在多欲古人無他妙巧直以寡欲爲養心之功誠有味也公今旣宗孔子矣又欲兼通諸聖之長又欲淸又欲任又欲和旣於聖人之所以繼往開來者無日夜而不發揮又於世人之所以光前裕後者無時刻而不系念又以世人之念爲俗念又欲時時蓋覆只單顯出繼往開來不容已本心以示於人分明貪髙位厚祿之足以尊顯也三品二品之足以褒寵父祖二親也此公之眞不容已處也是正念也卻回護之曰我爲堯舜君民而出也吾以先知先覺自任而出也是又欲蓋覆此欲也非公不容已之眞本心也且此又是伊尹志非孔子志也孔孟之志公豈不聞之乎孔孟之志曰故將大有爲之君必有所不召之臣欲有謀焉則就之其尊徳樂道不如是不足與有爲也是以魯繆公無人乎子思之側則不能安子思孔孟之家法其自重如此其重道也又如此公法仲尼者何獨於此而不法而必以法伊尹爲也豈以此非孔聖人之眞不容已處乎吾謂孔孟當此時若徒隨行逐隊旅進旅退以戀崇階則寧終身空室陋巷窮餓而不悔矣此顏子之善學孔子處也不特是也分明憾克明好超脫不肯注意生孫卻回護之曰吾家子侄好超脫不以嗣續爲念乃又錯怪李卓老曰因他超脫不以嗣續爲重故兒效之耳吁吁生子生孫何事也乃亦效人乎且超脫又不當生子乎卽兒好超脫故未有孫而公不超脫者也何故不見多男子乎我連生四子俱不育老來無力故以命自安寔未嘗超脫也公何誣我之甚乎又不特是也分明憾克明好超脫不肯注意舉子業卻回護之曰吾家子侄好超脫不肯著寔盡平常分內事乃又錯怪李卓老曰因他超脫不以功名爲重故害我家兒子吁吁卓吾自二十九歲做官以至五十三歲乃休何曾有半點超脫也克明年年去北京進場功名何曾經乎時運未至渠亦未嘗不堅忍以俟而翁性急乃歸咎於舉業之不工是而翁欲心太急也世間工此者何限必皆一一中選一一早中則李杜文章不當見遺而我與公亦不可以僥幸目之矣夫所謂超脫者如淵明之徒官旣懶做家事又懶治乃可耳今公自謂不超脫者固能理家而充明之超脫者亦未嘗棄家不理也又何可以超脫憾之也卽能超脫足追陶公我能爲公致賀不必憾也此皆多欲之故故致背戾故致錯亂故致昏蔽如此耳且克明何如人也筋骨如鐵而肯效顰學步從人腳跟走乎卽依人便是優人亦不得謂之克明矣故使克明卽不中舉卽不中進士卽不作大官亦當爲天地間有數奇品超類絕倫而可以公眼前蹊徑限之與吳少虞曾對我言曰楚倥放肆無忌憚皆爾教之我曰安得此無天理之談乎吳曰𨿽然非爾亦由爾故放肆方穩妥也吁吁楚倥何曾放肆乎且彼乃吾師吾惟知師之而已渠眼空四海而又肯隨人腳跟走乎苟如此亦不得謂之林﹖足倥矣大抵吳之一言一動皆自公來若出自公意公亦太乖張矣縱不具隻眼獨可無眼乎吾謂公且虛心以聽賤子一言勿蹉跎誤了一生也如欲專爲光前裕後事吾知公必不甘吾知公決兼爲繼往開來之事者也一身而二任𨿽孔聖必不能故鯉死則死矣顏死則慟焉妻出更不復再娶鯉死更不聞再買妾以求復生子無他爲重道也爲道旣重則其它自不入念矣公於此亦可遽以超脫病之乎然吾觀公寔未嘗有傳道之意實未嘗有重道之念自公倡道以來誰是接公道柄者乎他處我不知新邑是誰繼公之眞脈者乎面從而背違身教自相與遵守言教則半句不曾奉行之矣以故我絕不欲與此間人相接他亦自不與我接何者我無可趨之勢故耳吁吁爲師者忘其奔走承奉而來也乃直任之而不辭曰吾道徳之所感召也爲弟子者亦忘其爲趨勢附熱而至也乃久假而不歸曰吾師道也吾友徳也吁以此爲學道卽稍稍有志向者亦不願與之交況如僕哉其杜門不出非簡亢也非絕人逃世也若欲逃世則入山之深矣麻城去公稍遠人又頗多公之言教亦頗未及故其中亦自有眞人稍可相與處耳𨿽上智之資未可卽得然个个與語自然不俗黃陂祝先生舊曾屢會之於白下生初謂此人質寔可與共學特气骨太弱耳近會方知其能不昧自心𨿽非肝膽盡露者亦可謂能吐肝膽者矣使其稍加健猛亦足承載此事願公加意培植之也聞麻城新選邑侯初到柳塘因之欲議立會請父母爲會主余謂父母愛民自有本分事日夜不得閒空何必另標門戶使合縣分黨也與會者爲賢則不與會者爲不肖矣使人人有不肖之嫌是我輩起之也且父母在誰不願入會乎旣願入會則入會者必多不肖旣多不肖則賢者必不肯來是此會專爲會不肖也豈爲會之初意則然哉其勢不得不至此耳況爲會何益於父母徒使小人乘此紛擾縣公縣公賢則處置自妙然猶未免分費精神使之不得專理民事設使聰明未必過人則此會卽爲斷性命之刀斧矣有仁心者肯爲此乎蓋縣公若果以性命爲重則能自求師尋友不必我代之勞苦矣何也我思我學道時正是髙閣老楊吏部髙禮部諸公禁忌之時此時絕無有會亦絕無有開口說此件者我時欲此件切自然尋得朋友自能會了許多不言之師安在必立會而後爲學乎此事易曉乃柳塘亦不知何也若謂柳塘之道舉縣門生無有一个接得者今欲趁此傳與縣公則宜自將此道指點縣公亦不宜將此不得悟入者盡數招集以亂聰聽也若謂縣公得道柳塘欲聞則柳塘自與之商證可矣且縣公有道縣公自不容已自能取人會人亦不必我代之主赤幟也反復思惟總是名心牽引不得不顚倒耳

○答鄧明府

某偶爾遊方之外略示形骸虛幻於人世如此且因以逃名避譴於一時所謂賢聖大人者玆承過辱勤懇慰諭𨿽眞骨肉不啻矣何能謝第日者奉教尙有未盡請益者謹略陳之夫舜之好察邇言者予以謂非至聖則不能察非不自聖則亦不能察也已至於聖則自能知眾言之非邇無一邇言而非眞聖人之言者無一邇言而非眞聖人之言則天下無一人而不是眞聖人之人明矣非彊爲也彼蓋曾寔用知人之功而眞見本來面目無人故也寔從事爲我之學而親見本來面目無我故也本來無我故本來無聖本來無聖又安得見已之爲聖人而天下之人之非聖人邪本來無人則本來無邇本來無邇又安見邇言之不可察而更有聖人之言之可以察也邪故曰自耕稼陶漁無非取諸人者取深山之中木石居而鹿豕遊而所聞皆善言所見皆善行也此豈彊爲法如是故今試就生一人論之生狷隘人也所相與處至無幾也間或見一一同參從入無門不免生菩提心就此百姓日用處提撕一番如好貨如好色如勤學如進取如多積金玉如多買田宅爲子孫謀博求風水爲兒孫福蔭凡世間一切治生產業等事皆其所共好而共習共知而共言者是眞邇言也於是果能反而求之頓得此心頓見一切賢聖佛祖太機大用識得本來面目則無始曠刧未明大事當下了畢此予之寔證寔得處也而皆自於好察邇言得之故不識諱忌時時提唱此語而令師反以我爲害人誑誘他後生小子深痛惡我不知他之所謂後生小子卽我之後生小子也我又安忍害之但我之所爲好察者百姓日用之邇言也則我亦與百姓同其邇言者而柰何令師之不好察也生言及此非自當於大舜也亦以不自見聖而能見人人之皆聖人者與舜同也不知其言之爲邇而能好察此邇言者與舜同也今試就正於門下門下果以與舜同其好察者是乎不與舜同其好察者是乎自然好察者是乎彊以爲邇言之中必有至理然後從而加意以察之者爲是乎愚以爲彊而好察者或可彊於一時必不免敗缺於終身可彊勉於眾人之前必不免敗露千一人之後也此豈予好求勝而務欲令師之必予察也哉蓋此正舜跖之分利與善之間至甚可畏而至甚不可以不察也旣系朋友性命眞切甚於肉骨容能自已而一任其不知察乎俗人不知謬謂生於令師有所言說非公聰明孰能遽信予之衷赤也哉然此好察邇言原是要緊之事亦原是最難之事何者能好察則得本心然非寔得本心者決必不能好察故愚每每大言曰如今海內無人正爲此也所以無人者以世之學者但知欲做無我無人工夫而不知原來無我無人自不容做也若有做作卽有安排便不能久不免流入欺已欺人不能誠意之病欲其自得終無日矣然愚𨿽以此好察日望於令師亦豈敢遂以此好察邇言取必於令師也哉但念令師於此未可遽以爲害人使人反笑令師耳何也若以爲害人則孔子仁者人也之說孟氏仁人心也之說達摩西來單傳直指諸說皆爲欺世誣人作誑語以惑亂天下後世矣尙安得有周程尙安得有陽明心齋大洲諸先生及六祖馬祖臨濟諸佛祖事邪是以不得不爲法辯耳千語萬語只是一語千辯萬辯不出一辯恐令師或未能察故因此附發於大智之前冀有方便或爲我轉致之耳且愚之所好察者邇言也而吾身之所履者則不貪財也不好色也不居權勢也不患失得也不遺居積於後人也不求風水以圖福蔭也言𨿽邇而所爲復不邇者何居愚以爲此特世之人不知學問者以爲不邇耳自大道觀之則皆邇也未曾問學者以爲邇耳自大道視之則皆不邇也然則人人各自有一種方便法門旣不俟取法於予矣況萬物並育原不相害者而謂予能害之可歟吾且以邇言証之凡今之人自生至老自一家以至萬家自一國以至天下凡邇言中事孰待教而後行乎趨利避害人人同心是謂天成是謂眾巧邇言之所以爲妙也大舜之所以好察而爲古今之大智也今令師之所以自爲者未嘗有一釐自背於邇言而所以詔學者則必曰專志道徳無求功名不可貪位慕祿也不可患得患失也不可貪貨貪色多買寵妾田宅爲子孫業也視一切邇言皆如毒藥利刃非但不好察之矣審如是其誰聽之若曰我亦知世之人惟邇言是耽必不我聽也但爲人宗師不得不如此立論以教人耳果如此自不妨古昔皆然皆以此教導愚人免使法堂艸加深三尺耳矣但不應昧卻此心便說我害人也世間未有以大舜望人而乃以爲害人者也以大舜事令師而乃以爲慢令師者也此皆至邇至淺至易曉之言想令師必然聽察第此時作惡已深未便翻然若江河決耳故敢直望門下惟門下大力自能握此旋轉機權也若曰居士向日儒服而彊談佛今居佛國矣又彊談儒則於令師當絕望矣

○復周柳塘

弟早知兄不敢以此忠告進耿老也弟向自通札此直試兄耳乃知生平聚友講學之舉遷善去惡之訓亦太欺人矣欺人卽自欺更又何說乎夫彼專談無善無惡之學我則以無善無惡待之若於彼前而又談遷善去惡事則我爲無眼人矣彼專談遷善去惡之學者吾則以遷善去惡望之若於彼前而不責以遷善去惡事則我亦爲無眼人矣世間學者原有此二種弟安得不以此二種應之也邪惟是一等無緊要人縱有一言之失不過彼自失耳一行之差不過彼自差耳於世初無與可勿論也若特地出來要扶綱常立人極繼往古開羣蒙有如許擔荷則一言之失乃四海之所觀聽一行之謬乃後生小子輩之所效尢豈易放過乎如弟豈特於世上爲無要緊人息焉遊焉直與艸木同腐遂亦自視爲朽敗不堪復用之器是以任狂恣意偸取一時之快誠不足責也若此二老自負何如關系何如而可輕耶弟是以效孔門之忠告竊前賢之善道卑善柔之賤態附直諒之後列直欲以完名全節付二老而遂不自知其犯於不可則止之科耳𨿽然二老何如人邪夫以我一無要緊之人我二老猶時時以遷善攺過望之況如耿老而猶不可以遷善去惡之說進乎而安敢以不可則止之戒事二老也偶有匡廬之興且小樓不堪熱毒亦可因以避暑秋涼歸來與兄當大講務欲成就人世間要緊漢矣

○寄答大中丞

觀二公論學一者說得好聽而未必皆其所能行一者說得未見好聽而皆其所能行非但已能行亦眾人之所能行也已能行而後言是謂先行其言已未能行而先言則謂言不顧行吾從其能行者而已吾從眾人之所能行者而已夫知已之可能又知人之皆可能是已之善與人同也是無已而非人也而何已之不能捨旣知人之可能又知已之皆可能是人之善與已同也是無人而非已也而何人之不可從此無人無已之學參贊位育之寔扶世立教之原蓋眞有見於善與人同之極故也今不知善與人同之學而徒慕捨已從人之名是有意於捨已也有意捨已卽是有巳有意從人卽是有人況未能捨已而徒言捨已以教人乎若眞能捨已則二公皆當捨矣今皆不能捨已以相從又何日夜切切以捨已言也教人以捨已而自不能捨則所云捨已從人者妄也非大舜捨已從人之謂也言捨已者可以反而思矣眞捨已者不見有已不見有已則無已可捨故曰捨已所以能然者學先知已故也眞從人者不見有人不見有人則無人可從無人可從故曰從人所以然者學先知人故也今不知已而但言捨已不知人而但言從人母怪其執悋不捨堅拒不從而又日夜言捨已從人以欺人也人其可欺乎徒自欺耳母他扶世立教之念爲之祟也扶世立教之念先知先覺之任爲之先也先知先覺之任好臣所教之心爲之驅也以故終日言扶世而未嘗扶得一時其與未嘗以扶世爲已任者等耳終日言立教未嘗教得一人其與未嘗以立教爲已任者均焉此可恥之大者所謂恥其言而過其行者非邪所謂不恥不若人何若人有者又非邪吾謂欲得扶世須如海剛峯之憫世方可稱眞扶世人矣欲得立教須如嚴寅所之宅身方可稱眞立教人矣然二老有扶世立教之寔而絕口不道扶世立教之言𨿽絕口不道扶世立教之言人亦未嘗不以扶世立教之寔歸之今無其寔而自髙其名可乎且所謂扶世立教參贊位育者𨿽聾瞽侏跛亦能之則仲子之言旣已契於心矣縱能扶得世教成得參贊位育亦不過能侏跛聾瞽之所共能者有何奇巧而必欲以爲天下之重而任之邪若不信侏跛聾瞽之能參贊位育而別求所謂參贊位育以勝之以爲今之學道者皆自私自利而不知此則亦不得謂之參贊位育矣是一已之位育參贊也聖人不如是也

李溫陵集卷之三

●李溫陵集卷之四

海虞後學顧大韶仲恭校

書答四

◆書答四

與莊純夫

答周二魯

復焦秣陵

又與焦秣陵

復鄧鼎石

寄答京友

答周柳塘

寄答畱都

與曾中野

與曾繼泉

書常順手卷呈顧衝庵

○與莊純夫

日在到知葬事畢可喜可喜人生一世如此而已相聚四十餘年情境甚熟亦猶作客並州旣多時自同故鄕難遽離割也夫婦之際恩情尢甚非但枕席之私亦以辛勤拮據有內助之益若平日有如賓之敬齊眉之誠孝友忠信損已利人勝似今世稱學道者徒有名而無寔則臨別猶難割拾也何也情愛之中兼有婦行婦功婦言婦徳更令人思念耳爾嶽母黃宜人是矣獨有講學一事不信人言稍稍可憾余則皆今人所未有也我𨿽鐵石作肝能不慨然況臨老各天不及永訣邪已矣已矣自聞訃後無一夜不入夢但俱不知是死豈眞到此乎抑吾念之魂自相招也想他平扛謹愼必不輕履僧堂然僧堂一到亦有何妨要之皆未脫灑耳旣單有魂靈何男何女何遠何近何拘何礙若猶如舊日拘礙不通則終無出頭之期矣卽此魂靈猶在便知此眞身不死自然無所拘礙而更自作拘礙可乎卽此無拘無礙便是西方淨土極樂世界更無別有西方世界也純夫可以此書焚告爾嶽母之靈俾知此意勿貪托生之樂一處胎中便有隔陰之昏勿貪人天之供一生天上便受供養頓忘卻前生自由自在夙念報盡業現還來六趣無有窮時矣爾嶽母平日爲人如此決生天上無疑須記我語莫忘卻𨿽在天上時時不忘記取等我壽終之時一來迎接則轉轉相依可以無錯矣或暫寄在念佛場中尢妙或見我平生交遊我平日所敬愛者得與相歸依以待我至亦可幸勿貪受胎再托生也純夫千萬焚香化紙錢苦讀三五徧對靈叮囑明白誦說則宜人自能知之

○答周二魯

士貴爲已務自適如不自適而適人之適𨿽伯夷叔齊同爲淫僻不知爲已惟務爲人𨿽堯舜同爲塵垢秕糠此儒者之用所以竟爲蒙莊所排靑牛所訶而以爲不如良賈也蓋其朝聞夕可𨿽無異路至於用世處身之術斷斷乎非儒者所能企及後世稍有知其略者猶能致淸淨寧一之化如漢文帝曹相國汲長孺等自利利他同歸於至順極治則親當黃帝老子時又何如邪僕寔喜之而習气太重不能庶幾其萬一蓋口說自適而終是好適人之適口說爲已而終是看得自已太輕故耳老子曰挫其銳解其紛和其光同其塵處眾人之所惡則幾於道矣僕在黃安時終日杜門不能與眾同塵到麻城然後遊戲三昧出入於花街柳市之間始能與眾同塵矣而又未能和光也何也以與中丞猶有辯學諸書也自今思之辯有何益祗見紛紛不解彼此鋒銳益甚光鋩愈熾非但無益而反涉於吝驕自蹈於宋儒攻新法之故轍而不自知矣豈非以不知爲已不知自適故不能和光而務欲以自炫其光之故與靜言思之寔爲可恥故決意去發欲以入山之深免與世人爭長較短蓋未能對面忘情其勢不得不復爲閉戶獨處之計耳𨿽生死大事不必如此但自愧勞擾一生年已六十二風前之燭曾無幾時況自此以往皆未死之年待死之身便宜歲月日時也乎若又不知自適更待何時乃得自適也邪且遊戲翫耍者眾人之所同而儒者之所惡若落髮毀貌則非但儒生惡之𨿽眾人亦惡之矣和光之道莫甚於此僕又何惜此幾莖毛而不處於眾人之所惡邪非敢自謂庶幾於道特以居卑處辱居退處下居虛處獨水之爲物本自至善人特不能似之耳僕是以勉彊爲此舉動蓋老而無用尢相宜也白下此時五臺先生在刑曹而近溪先生亦已到僕愧老矣不能匍匐趨侍兄旣同官於此幸早發興一會之五臺先生骨剛膽烈更歷已久練熟世故明解朝典不假言矣至其出世之學心領神解又已多年而絕口不談逢人但說因說果令人鄙笑遇眞正儒者如癡如夢翻令見疑則此老欺人太甚自謂海內無人故耳亦又以見此老之善藏其用非人可及也兄有丈夫志願或用世或出世俱不宜蹉過此老也近老今年七十四矣少而學道蓋眞正英雄眞正俠客而能回光斂熖專精般若之門者老而糟粕盡棄穢惡聚躬蓋和光同塵之極俗儒不知盡道是寔如此不肖老子雲天下謂我大似不肖夫惟大故似不肖若肖久矣其細蓋大之極則何所不有其以爲不肖也固宜人盡以此老爲不肖則知此老者自希知此老者旣希則此老益以貴矣又何疑乎僕寔知此二老者今天下之第一流也後世之第一流也用世處世經世出世俱已至到兄但細心聽之決知兄有大受用處也然此言亦僕之不能自適處也不眞爲已處也何也兄未嘗問我此兩人又未嘗欲會此兩人者我何故說此兩人至此極也豈非心腸太熱之故與一笑一笑

○復焦秣陵

無念回甚悉近況我之所以立計就兄者以我年老恐不能待也旣兄官身日夜無閒空則𨿽欲早晚不離左右請教安能得官身不妨我能蓄髮屈已相從縱日間不閒獨無長夜乎但聞兄身心俱不得閒則我決不可往也無疑也至於衝庵方履南京任當用才之時值大用之人南北中外尙未知稅駕之處而約我於焦山尢爲大謬捨穩便就跋涉株守空山爲侍郎守院則亦安用李卓老爲哉計且住此與無念鳳裏近城數公朝夕龍湖之上𨿽主人以我爲臭穢不潔不卹也所望兄長盡心供聀業弟嘗謂世間有三等作怪人致使世間不得太平皆由於兩頭照管第一等怕居官策縛而心中又捨不得官旣苦其外又苦其內此其人頗髙而其心最苦直至捨了官方得自在弟等是也又有一等本爲富貴而外矯詞以爲不願寔欲托此以爲榮身之梯又兼采道徳仁義之事以自蓋此其人身心俱勞無足言者獨有一等怕作官便捨官喜作官便作官喜講學便講學不喜講學便不肯講學此一等人心身俱泰手足輕安旣無兩頭照顧之患又無掩蓋表揚之醜故可稱也趙文肅先生云我這个嘴張子這个臉也做了閣老始信萬事有前定只得心閒一日便是便宜一日世間功名富貴與夫道徳性命何曾朿縛人人自朿縛耳狂言如此有可采不無念得會顧衝庵甚奇而不得一會李漸庵亦甚可憾鄒公有教賜我楊公有俸及我皆當謝之然我老矣伏枕待死筆墨久廢且以衰朽田野之老通刺上國恐以我爲不祥也罷罷自告免狀知不我怪向鄒公過古亭時弟偶外出不得摳趨侍從悔者數日夫金馬玉堂所至蓬蓽生光旣過三日餘香猶在孰不爭先快覩邪鄙人獨不得與何緣之寡薄也有出門如見大賓篇說書附往請教尙有精一題聖賢所以盡其性題未寫出容後錄奉大抵聖言冣切寔冣有用不是空頭語若如說者批注則安用聖言爲邪世間講學諸書明快透髓自古至今未有如龍溪先生者弟舊收得頗全今俱爲人取去無一存者諸朋友中讀經旣難讀大慧法語及中峯廣錄又難惟讀龍溪先生書無不喜者以此知先生之功在天下後世不淺矣聞有水滸傳無念欲之幸寄與之𨿽非原本亦可然非原本眞不中用矣方訒庵至今在滇何邪安得與他一會面也無念甚得意此行以謂得遇諸老聞山東李先生向往甚切有紀類離羣之意審此則令我寤寐爾思展轉反側曷其已邪袁公果能枉駕過龍湖明年夏初當掃館烹茶以俟之幸勿爽約也楊復所憾與兄居住稍遠弟向與椏老處見其心如谷種論及惠回從逆住是大作家論首三五翻透徹明甚可惜末後作道堙議論稍不稱耳然今世要未能作此者所謂學從信門入是也自此有路徑可行有大門可啟堂堂正正日以深造近溪先生之望不孤而兄等亦得良侶矣弟𨿽衰朽不堪雕琢敢自外於法席之廠邪聞此老求友不止決非肯以小成自安者喜何如也我已主意在湖上只久五十金修理一小塔冬盡卽搬其中祝無功過此一會𨿽過此亦不過使人道他好學孳孳求友如此耳大抵今之學道者官重子名名又重於學以學起名以名起官使學不足以起名名不足以起官則視棄名如敝箒矣無怪乎有志者多不肯學多以我輩爲眞光棍也於此有恥則羞惡之心自在今於言不顧行處不知羞惡而惡人作耍遊戲所謂不能三年喪而小功是察也悲夫近有不患人之不已知患不知人說書一篇世間人誰不說我能知人然夫子獨以爲患而帝堯獨以爲難則世間目說能知人者皆妄也於問學上親切則能知人能知人則能自知是知人爲自知之要務故曰我知言又曰不知言無以知人也於用世上親切不虛則自能知人能知人由於能自知是自知爲知人之要務故曰知人則哲能官人堯舜之知而不偏物急先務也先務者親賢之謂也親賢者知賢之謂也自古明君賢相孰不欲得賢而親之而卒所親者皆不賢則以不知其人之爲不賢而妄以爲賢而親之也故又曰不知其人可乎知人則不失人不失人則天下安矣此堯之所難夫子大聖人之所深患者而世人乃易視之嗚呼亦何其猖狂不思之甚也況乎以一時之喜怒以一人之愛憎而欲視天下髙蹈遠引之士混俗和光之徒皮毛臭穢之夫如周丘其人者哉故得位非難立位最難若但取一槪順已之侶尊已之輩則天下之士不來矣今誦詩讀書者有矣果知人論世否也平日視孟軻若不足心服及至臨時恐未如彼尙論切寔可用也極知世之學者以我此言爲妄誕逆耳然逆耳不受將未免復蹈同心商證故轍矣則亦安用此大官以誑朝廷欺天下士爲哉毒藥利病刮骨刺血非大勇如關雲長者不能受也不可以自負孔子孟軻者而顧不如一關義勇武安王者也祗此一書耳終身之交在此半路絕交亦在此莫以狀元恐嚇人也世間友朋如我者絕無矣蘇長公何如人故其文章自然驚天動地世人不知祗以文章稱之不知文章直彼餘事耳世未有其人不能卓立而能文章垂不朽者弟於全刻抄出作四冊俱世人所未嘗取者世人所取者世人所知耳亦長公俯就世人而作者也至其眞洪鍾大呂大扣大鳴小扣小應俱系彼精神髓骨所在弟今盡數錄出閒時一披閱平生心事宛然如見如對長公披襟面語朝夕共遊也憾不得再寫一部呈去請教耳倘印出令學生子置在案頭初場二場三場畢具矣龍溪先生全刻千萬記心遺我若近溪先生刻不足觀也蓋近溪語錄須領悟者乃能觀於言語之外不然未免反加繩朿非如王先生字字皆脫解門得者讀之足以印心未得者讀之足以證入也弟今年六十三矣病又多在世日少矣故所言者皆直致不委曲𨿽若倚恃年老無賴然於相知之前亦安用委曲爲也若說相知而又須委曲則不得謂之相知矣然則弟終無一相知乎以今觀之當終吾身無一相知也

○又與焦秣陵

李氏藏書再讀一徧多所更定矣完日當送覽再求訂正也原稿乞檢付的當人還我我此已無別副矣鄭子玄者丘長孺父子之文會友也文𨿽不如其父子而質寔有恥不肯講學故喜之蓋彼全不曾親見顏曾思孟又不曾親見周程張朱但見今之講周程張朱者以爲周程張朱寔寔如是爾也故恥而肯不講不講𨿽是過然使學者恥而不講以爲周程張朱卒如是而止則今之講周程張朱者可誅也彼以爲周程張朱者皆口談道徳而心存髙官志在巨富爾矣旣已得髙官巨富矣仍講道徳說仁義自若也又從而嘵嘵然語人曰我欲厲俗而風世彼謂敗俗傷世者莫甚於講周程張朱者也是以益不信不信故不講然則不講亦未爲過矣黃生過此聞其自京師往長蘆抽丰復跟長蘆長官別赴新任至九江遇一顯者乃捨舊從新隨轉而北衝風冒寒不顧年老生死旣到麻城則不容不見我見我言曰我欲遊嵩少彼顯者亦欲遊嵩少拉我同行故至此幸得相會也然顯者俟我於城中勢不能一宿回日當復道此道此則多聚三五日而別玆卒卒誠難割捨云其言如此其情何如我揣其中寔爲林汝寧好一口食難割捨耳然林汝寧向者三任彼無一任不往往必滿載而歸玆尙未厭足如饑狗思想隔日屎乃敢欺我以爲遊嵩少夫以遊嵩少藏林汝寧之抽丰來嗛我又恐林汝寧之疑其爲再尋已也復以捨不得李卓老當再來訪李卓老以嗛林汝寧名利兩得身行俱全我與林汝寧幾皆在其術中而不悟矣可不謂巧乎今之道學何以異此由此觀之今之所謂聖人者其與今之所謂山人者一也特有幸不幸之異耳幸而能詩則自稱曰山人不幸而不能詩則辭卻山人而以聖人名幸而能講良知則自稱曰聖人不幸而不能講良知則謝卻聖人而以山人稱展轉反復皆欺世盜名者名爲山人而心同商賈口談道徳而志在穿窬夫名山人而心同商賈旣可鄙也乃反掩抽丰而顯嵩少謂人可得而欺焉猶可鄙也今之講道徳性命者皆遊嵩少者也今之患得患失志在髙官重祿好田宅美風水以爲子孫蔭者皆其托名於林汝寧以爲捨不得李卓老者也然則鄭子玄之不肯講學信乎其不足怪矣且商賈亦何可鄙之有挾數萬之貲經風濤之險受辱於關吏忍詬於市易辛勸萬狀所挾者重所得者末然必交結於卿大夫之門然後可以收其利而遠其害安能傲然而坐於公卿大夫之上哉今山人者名之爲商賈則其寔不持一文稱之爲山人則非公卿之門不履故可賤耳𨿽然我寧無有是乎然安知我不以商賈之行之心而釋迦其衣以歉世而盜名也邪有則幸爲我加誅我不護痛也𨿽然若其患得而又患失買田宅求風水等事決知免矣

○復鄧鼎石

杜甫非來陽之賢則不免於大水之厄相如非臨卭則程鄭卓王孫輩當以糞壤視之矣勢到逼迫時一粒一金一靑目便髙增十倍價理勢然也弟此時此際大難爲區處耳謹謝謹謝焦心勞思𨿽知情不容已然亦無可如何祗得盡吾力之所能爲者毒熱如此玉體甚重不可過也聞長沙衡永間大熟襄陽亦好但得官爲糴本付托得人不拘上流下流或麥或米令慣糴上戶各賫銀兩前去出產地面糴買流水不絕運到水次官復定爲平價貧民來糴者不拘銀數多少少者𨿽至二錢三錢亦與方便但有銀到卽流水收銀給票令其自赴水次搬取出糴者有利則樂於趨事而糴本自然不失貧民來轉糴者旣有糧有米有穀有麥亦自然不慌矣至於給票發谷之間簡便周至使人不阻不滯則自有仁慈父母在且當此際便一分實受一分賜其感載父母又自不同也僕謂在今日其所當爲與所得爲所急急爲者不過如此而已若曰捄荒無奇策此則俗儒之妄談何可聽哉世間何事不可處何時不可捄乎堯無九年水以有救水之奇策也湯無七年旱以有捄旱之奇策也彼謂蓄積多而備先具者特言其豫備之一事耳非臨時捄之之策也惟是世人無才無術或有才術矣又恐利害及身百般趨避故亦遂因循不理安坐而待斃焉耳然𨿽自謂不能而未敢遽謂人皆不能也獨有一待俗儒已所不能爲者便謂人決不能爲而又敢倡爲大言曰捄荒無奇策嗚呼斯言出而阻天下之捄荒者必此人也然則俗儒之爲天下虐其毒豈不甚哉

○寄答京友

才難不其然乎今人盡知才難盡能言才難然道不知才之難才到面前竟不知愛幸而知愛竟不見有若已有者不見有稱喜贊揚不啻若自其口出者如孔北海之薦禰正平跣足捄揚彪也何也以其非眞惜才也𨿽惜才亦以惜才之名好以名好故而惜之耳則又安望其能若已有不啻若口出如孔北海然也嗚呼吾無望之矣舉春秋之天下無有一人能惜聖人之才者故聖人特發此嘆而深羨於唐虞之隆也然則才固難矣猶時時有之而惜才者則千古未見其人焉孔子惜才矣又知人之才矣而不當其位入齊而知晏平仲居鄭而知公孫子產聞吳有季子直往觀其葬其惜才也如此使其得志肯使之湮滅而不見哉然則孔子之嘆才難非直嘆才難也直嘆惜才者之難也夫才有巨細巨才方可穪才也有巨才矣而肯任事者爲尢難旣有大才又能不避禍害身當其任勇以行之而不得一第則無憑𨿽惜才其如之何幸而登上第有憑據可籍手以薦之矣而年已過時則𨿽才如張襄陽亦安知聽者不以過時而遂棄其受薦者又安知不以旣老而自懈乎夫凡有大才者其可以小知處必寡其瑕疵處必多非眞具眼者與之言必不信當此數者則𨿽有大才又安所施乎故非自已徳望過人才學冠世爲當事者所倚信未易使人信而用之也然非委曲竭忠眞若自已有眞不啻若口出縱人信我亦未必能信我所信之人憾不得與之並時朝聞而夕用之也嗚呼可嘆也夫

○答周柳塘

耿老與周書云往見說卓吾狎妓事其書尙存而頃書來乃謂弟不能參會卓吾禪機昔顏山農於講學會中忽起就地打滚曰試看我良知士友至今傳爲笑柄卓吾種種作用無非打滚意也第惜其發之無當機鋒不妙耳又謂魯橋諸公之會燕鄧令君也卓吾將優旦調弄此亦禪機也打滚意也蓋彼謂魯橋之學隨身規矩太嚴欲解其枷鎖耳然魯橋之學原以恭敬求仁已成章矣今見其舉動如是第益重其狎主辱客之憾耳未信先橫安能悟之令解脫哉又謂卓吾曾彊其弟狎妓此亦禪機也又謂卓吾曾率眾僧入一嫠婦之室乞齋卒令此婦冒帷簿之羞士紳多憾之此亦禪機也夫子見南子是也南子聞車聲而知伯玉之賢必其人可與言者卓吾蔑視吾黨無能解會其意故求之婦人之中吾黨不已之憾而卓吾之憾過矣弟恐此婦聰明未及南子則此機鋒又發不當矣

予觀侗老此書無非爲我掩醜故作此極好名色以代我醜耳不知我生平喫虧正在掩醜著好掩不善以著善墮在小人閒居無所不至之中自謂人可得欺而卒陷於自欺者幸賴眞切友朋鍼砭膏肓不少假借始乃覺悟知非痛憾追省漸漸發露本眞不敢以醜名介意耳在今日正恐猶在詐善掩惡途中未得全眞還元而侗老乃直以我爲醜曲爲我掩甚非我之所以學於友朋者也甚非我之所以千里相求意也迹其用意非不忠厚欵至而吾病不可瘳矣夫所謂丑者亦據世俗眼目言之耳俗人以爲醜則人共醜之俗人以爲美則人共美之世俗非眞能知醜美也習見如是習聞如是聞見爲主於內而醜美遂定於外堅於膠脂密不可解故𨿽有賢智者亦莫能出指非指而況頑愚固執如不肖者哉然世俗之人𨿽以是爲定見賢人君子𨿽以是爲定論而察其本心有眞不可欺者旣不可欺故不能不發露於暗室屋漏之中惟見以爲醜故不得不昭昭申明於大廷廣眾之下亦其勢然耳夫子所謂獨之不可不愼者正此之謂也故大學屢言愼獨則母自欺母自欺則能自慊能自慊則能誠意能誠意則出鬼門關矣人鬼之分實在於此故我終不敢掩世俗之所謂醜者而自沈於鬼窟之下也使侗老而知此恴決不忍爲我粉飾遮護至此矣中間所云禪機亦大非是夫祖師於四方學者初入門時未辯深淺顧以片言單詞或棒或喝試之所謂探水竿也學者不知粘著竿頭不肯捨放卽以一棒趁出如微有生意然後略示鞭影而虛寔分矣後學不知指爲機鋒已自可笑況我則皆眞正行事非禪也自取快樂非機也我於丙戌之春脾病載餘幾成老廢百計調理藥轉無效及家屬旣歸獨身在楚時時出遊恣意所適然後飽悶自消不須山查導化之劑郁火自降不用參蓍扶元之藥未及半載而故吾復矣乃知眞藥非假金石疾病多因牽彊則到處從眾攜手聽歌自是吾自取適極樂眞機無一毫虛假掩覆之病故假病自瘳耳吾已吾病何與禪機事乎旣在外不得不用捨弟輩相隨弟以我故隨我我得所托矣弟輩何故棄妻孥從我於數千里之外乎心寔憐之故自體念之耳又何禪機之有邪至於嫠婦則兄所素知也自我入邑中來遣家屬後彼氏時時送茶饋果供奉肉身菩薩極其虔恪矣我初不問惟有等視十方諸供佛者但有接而無答也後因事聞縣中言語頗雜我亦怪之叱去不受彼供此又邑中諸友所知也然我心終有一點疑以爲其人旣誓不嫁二宗𨿽彊亦誓不許專心供佛希圖來報如此誠篤何緣更有如此傳聞事故與大眾共一訪之耳彼氏有嗣子三十餘歲請主陪客自有主人旣一訪問乃知孤寡無聊眞寔受人欺嚇也其氏年已不稱天之外矣老年嫠身系秣陵人氏親屬無堪倚者子女俱無其情何如流言止於智者故予更不信而反憐之耳此又與學道何與乎念我入麻城以來三年所矣除相愛數人外誰肯以升合見遺者氏旣初終如一敬禮不廢我自報徳而重念之有冤必代雪有屈必代伸亦其情然者亦何禪機之有而以見南子事相證也大抵我一世俗庸眾人心腸耳𨿽孔夫子亦庸眾人類也人皆見南子吾亦可以見南子何禪而何機乎子路不知無怪其弗悅夫子之見也而況千載之下邪人皆可見而夫子不可見是夫子有不可也夫子無不可者而何不可見之有若曰禮若曰禪機皆子路等倫可無辯也所雲山農打滚事則淺學未曾聞之若果有之則山農自得良知眞趣自打而自滚之何與諸人事而又以爲禪機也夫世間打滚人何限日夜無休時大廷廣眾之中謟事權貴人以保一日之榮暗室屋漏之內爲奴顏婢膝事以幸一時之寵無人不然無時不然無一刻不打滚而獨山農一打滚便爲笑柄也侗老恐人效之便日日滚將去予謂山農亦一時打滚向後絕不聞有道山農滚者則𨿽山農亦不能終身滚而況他人乎卽他人亦未有聞學山農滚者而何必愁人之學山農滚也此皆平日杞憂太重之故吾獨憾山農不能終身滚滚也當滚時內不見已外不見人無美於中無醜於外不背而身不獲行庭而人不見內外兩忘身心如一難矣難矣不知山農果有此乎不知山農果能終身滚滚乎吾恐亦未能到此耳若果能到此便是吾師吾豈敢以他人笑故而遂疑此老耶若不以自考而以他人笑惑矣非自得之學寔求之志也然此亦自山農自得處耳與禪機摠不相干也山農爲已之極故能如是儻有一毫爲人之心便做不成矣爲已便是爲人自得便能得人非爲已之外別有爲人之學也非山農欲於大眾之中試此機鋒欲人人信已也不信亦何害然果有上根大器默會深契山農亦未始不樂也吾又安知其中無聰明善悟者如羅公其人故作此醜態以相參乎此皆不可知然倘有如羅公其人者在則一打滚而西來大意默默接授去矣安得恐他人傳笑而遂已也笑者自笑領者自領幸有領者卽千笑萬笑百年笑千年笑山農不理也何也佛法原不爲庸眾人說也原不爲不可語上者說也原不以恐人笑不敢說而止也今切切於他人笑之恐而不急急於一人領之喜吾又不知其何說矣其亦太狥外而爲人矣至於以劉魯橋爲恭敬又太悖謬侗老之麄浮有可憐憫者不妨饒舌重爲注破何如夫恭敬豈易易邪古人一篤恭而天下平一恭已而南面正是果魯橋之恭乎吾特憾魯橋之未恭耳何曾以恭爲魯橋病也古人一修敬而百姓安一居敬而南面可是果魯橋之敬乎吾特憾魯橋之未敬耳何曾以敬爲魯橋病也甚矣吾之痛苦也若信如魯橋便以爲恭敬則臨朝端默如神者決不召禍敗衛士傳餐衡石程書如此其敬且勸也柰何一再世而遂亡也邪故知恭敬未易言也非恭敬之未易言也以恭敬之未易知也知而言之則爲聖人不知而言之而學之則爲趙括讀父書優孟學孫叔豈其眞乎豈得不謂之假乎誠可笑也弟極知兄之痛我侗老之念我然終不敢以庸眾人之心事兄與侗老者亦其稟性如是亦又以侗老旣肯出此言以教我矣我又安敢默默置可否於度外而假爲世間承奉之語以相奉承取快於二公一時之忻悅已邪

○寄答畱都

觀兄所示彼書凡百生事皆是仰資於人者此言誰欺乎然其中字字句句皆切中我之病非但我時時供狀招稱𨿽與我相處者亦洞然知我所患之癥候如此也所以然者我以自私自利之心爲自私自利之學直取自已快當不顧他人非刺故𨿽屢承諸公之愛誨諭之勤而卒不能攺者懼其有礙於晚年快樂故也自私自利則與一體萬物者別矣縱往自恣則與謹言愼行者殊矣萬千醜態其原皆從此出彼之責我是也然已無足責矣何也我以供招到官問罪歸結容之爲化外之民矣若又責之無已便爲已甚非萬物一體之度也非無有作惡也非心肝五臟皆仁心之蘊蓄也非愛人無已之聖賢也非言爲世法行爲世則百世之師也故予每從而反之曰吾之所少者萬物一體之仁也作惡也今彼於我一人尙不能體安能體萬物乎於我一人尙惡之如是安在其無作惡也屢反責之而不知痛安在其有惻隱之仁心也彼責我者我件件皆有我反而責彼者亦件件皆有而彼便斷然以爲妄故我更不敢說耳𨿽然縱我所言未必有當於彼心然中間豈無一二之幾乎道者而皆目之爲狂與妄則以作惡在心固結而難遽解是以𨿽有中聽之言亦並棄置不理則其病與我均也其爲不虛與我若也其爲有物與我類也其爲捷捷辯言惟務已勝欲以成全師道則又我之所不屑矣而乃以責我故我不服之仗建昌先生以此責我我敢不受責乎何也彼眞無作惡也彼眞萬物一體也今我未嘗不言孝弟忠信也而謂我以孝弟爲剩語何說乎夫責人者必已無之而後可以責人之無已有之而後可以責人之有也今已無矣而反責人令有已有矣而反責人令無又何也然此亦好意也我但承彼好意更不問彼之有無何如我但虛已勿管彼之不虛我但受教勿管彼之好臣所教我但不敢害人勿管彼之說我害人則處已處彼兩得其當紛紛之言自然冰釋何如何如然弟終有不容默者兄固純是仁體矣合邑士大夫亦皆有仁體者也今但以仁體稱兄恐合邑士夫皆以我爲麻痺不仁之人矣此甚非長者之言一體之意也分別太重自視太髙於親民無作惡之旨亦太有欠缺在矣前與楊太史書亦有批評倘一一寄去乃足見兄與彼相處之厚也不然便是敬大官非眞彼之益友矣且彼來書時時怨憾鄧和尙豈以彼所惡者必令人人皆惡之有一人不惡便時時讎憾此人乎不然何以千書萬書罵鄧和尙無時已也卽此一事其作惡何如其忌刻不仁何如人有謂鄧和尙未嘗害得縣中一个人害縣中人者彼也今彼回矣試虛心一看一時前呼後擁塡門塞路趨走奉承稱說老師不離口者果皆鄧和尙所教壞之人乎若有一个肯依鄧豁渠之教則門前可張雀羅誰肯趨炎附熱假托師弟名色以爭奔競邪彼惡鄧豁渠豁渠決以此惡彼此報施常理也但不作惡便無回禮至囑至囑

○與曾中野

昨見公令我兩个月心事頓然冰消凍解也乃知向也勸我者祗爲我添油熾薪耳而公絕無一語勤渠之意愈覺有加故我不覺心醉矣已矣已矣自今以往不復與柳老爲怨矣夫世間是與不是亦何常之有乃羣公勸我者不曾於是非之外有所發明而欲我藏其宿怨以外爲好合是以險側小人事我也苟得面交卽口密腹劍皆不顧之矣以故所是愈堅而愈不可解耳善乎朱仲晦之言曰隱者多是帶性負气之人僕隱者也負气人也路見不平尙欲拔刀相助況親當其事哉然其寔乃癡人也皆爲鬼所迷者也苟不遇良朋勝友其迷何時返乎以此思勝已之友一日不可離也嗟乎楚倥旣逝而切骨之談罔聞友山日疏而苦口之言不至僕之迷久矣何特今日也邪自今已矣不復與柳老爲怨矣且兩人皆六十四歲矣縱多壽考決不復有六十四年在人世上明矣如僕者非但有化亦且日衰其能久乎死期已逼而豪气尙在可笑也已

○與曾繼泉

聞公欲薙發此甚不可公有妻妾田宅且未有子未有子則妻妾田宅何所寄托有妻妾田宅無故割棄非但不仁亦甚不義也果生死道念眞切在家方便尢勝出家萬倍今試問公果能持缽沿門丐食乎果能窮餓數日不求一餐於人乎若皆不能而猶靠田作過活則在家修行不更方便乎我當初學道非但有妻妾亦且爲宰官奔走四方往來數萬里但覺學問日日得力耳後因寓楚欲親就良師友而賤眷苦不肯畱切欲歸去故令小壻小女送之歸耳然有親女外甥等朝夕伏侍居官俸余又以盡數交與只畱我一人隻身在外則我黃宜人𨿽然回歸我寔不用牽掛以故我得安心寓此與朋友嬉遊也其所以落髮者則因家中閒雜人等時時望我歸去又時時不遠千里來迫我以俗事彊我故我剃髮以示不歸俗事亦決然不肯與理也又此間無見識人多以異端目我故我遂爲異端以成彼豎子之名兼此數者陡然去發非眞心也寔則以年紀老大不多時居人世故耳如公壯年正好生子正好做人正好向上且田地不多家業不大又正好過日子不似大富貴人家計滿目無半點閒空也何必落發出家然後學道乎我非落發出家始學道也千萬記取

○書常順手卷呈顧衝庵

無念歸自京師持顧衝庵書予不見顧十年餘矣聞欲攀我幹焦山之上余不喜焦山喜顧君爲焦山主也𨿽然儻得從顧君遊卽四方南北可耳何必焦山必焦山則焦山重若從顧君則不復知有山況焦山特江邊一髻者哉可不必也余有友在四方無幾人也老而無朋終日讀書非老人事今惟有等死耳旣不肯死於妻妾之手又不肯死於假道學之手則將死何手乎顧君當知我矣何必焦山之之也邪南北中邊隨其所到我能從焉或執鞭或隨後乘或持拜帖匣或拿交牀俱可非�論也昔季子葬子於贏博之間子尙欲其死得所也況其身乎梁鴻欲埋於要離塜傍死骨猶忻慕之況人傑蓋世正當用世之人乎吾志決矣因無念髙徒常順執捲索書余正欲其往見顧君以訂此盟約也卽此是書不必再寫書也

李溫陵集卷之四

●李溫陵集卷之五

海虞後學顧大韶仲恭校

書答五

◆書答五

答劉方伯書

答莊純夫書

與周友山書

又與周友山書

與焦漪園

與劉晉川書

與友朋書

答劉晉川書

別劉肖川書

答友人書

答以女人學道爲見短書

復耿侗老書

與李惟淸

與明因

與焦弱侯

與弱侯

與方伯雨柬

與楊定見

與楊鳳裏

又與楊鳳裏

與梅衡湘﹝答書二首附﹞

復麻城人書

與河南吳中丞書

答陸思山

與周友山

與友山

寄京友書

與焦弱侯書

○答劉方伯書

此事如饑渴然饑定思食渴定思飲夫天下曷嘗有不思食飲之人哉其所以不思食飲者有故矣病在雜食也今觀大地眾生誰不犯是雜食病者雜食謂何見小而欲速也所見在形骸之內而形骸之外則不見也所欲在數十世之久而萬億世數則不欲也夫功名富貴大地眾生所以奉此七尺之身者也是形骸以內物也其急宜也是故終其身役役焉勞此心以奉此身直至百歲而後止是百歲之食飲也凡在百歲之內者所共饑渴而求也而不知止者猶笑之曰是奚足哉男兒須爲子孫立不拔之基安可以身死而遂止乎於是卜宅而求諸陽卜地而求諸陰務圖吉地以覆蔭後人是又數十世之食飲也凡貪此數十世之食飲者所共饑渴而求也故或積徳於冥冥或施報於昭昭其用心至繁至密其爲類至頤至眾然皆貪此一口無窮茶飯以貽後人耳而賢者又笑之曰此安能久此又安足云且夫形骸外矣勞其心以事形骸智者不爲也況復勞其形骸以爲兒孫作牛馬乎男兒生世要當立不朽之名是啖名者也名旣其所食啖之物則饑渴以求之亦自無所不至矣不知名𨿽長久要與天壤相敝者也天地有盡則此名亦盡安得久乎而達者又笑之曰名與身孰親夫役此心以奉此身已謂之愚矣況役此心以求身外之名乎然則名不親於身審矣而乃謂疾沒世而名不稱者又何說也蓋眾人之病病在好利賢者之病病在好名苟不以名誘之則其言不入夫惟漸次導之使令歸實歸實之後名亦無有故曰夫子善誘然顏氏沒而能知夫子之善誘者亡矣故顏子沒而夫子善誘之術遂窮吁大地眾生惟其見小而欲速故其所食飲者盡若此止矣而達者其誰乎而欲其思孔顏之食飲者不亦難乎故愚謂千載而下𨿽而孔子出而善誘之亦必不能易其所饑渴以就吾之食飲也計惟有自飽自歌自飲自舞而已況如生者方外托身離羣逃世而敢呶呶嘵嘵不知自止以犯非徒無益而且有禍之戒乎然則今之自以爲孔子而欲誘人使從我者可笑也何也孔子已不能得之於顏子之外也其誰興饑渴之懷以與我共食飲乎此也邪縱滿盤堆積極山海之羞盡龍鳳之髓跪而獻納必遭怒遣而訶斥矣縱或假相承奉聊一舉筯卽吐噦隨之矣何者原非其所食飲之物自不宜招呼而求以與之共也然則生孔子之後者講學終無益矣𨿽欲不落發出家求方外之友以爲伴侶又可得邪然則生乎今之世果終莫與共食飲也歟誠終莫與共食飲也已

○答莊純夫書

學問須時時拈掇乃時時受用縱無人講亦須去尋人講蓋日講則日新非爲人也乃專專爲已也龍溪近溪二大老可以觀矣渠豈不知此事無巧法邪佛祖眞仙大率沒身於此不衰也今人不知皆以好度人目之卽差卻題目矣

○與周友山書

不肖株守黃麻一十二年矣近日方得一覽黃鶴之勝尙未眺晴川遊九峯也卽蒙憂世者有左道惑眾之逐弟反復思之平生寔未曾會得一人不知所惑何人也然左道之稱弟實不能逃焉何也孤居日久善言罔聞兼以衰朽怖死念深或恐犯此耳不意憂世者乃肯垂大慈悲教我如此也卽日加冠畜發復完本來面目二三侍者人與員帽一頂全不見有僧相矣如此服善從教不知可逭左道之誅否想仲尼不爲已甚諸公遵守孔門家法決知從寬發落許其攺過自新無疑然事勢難料情理不常若守其禁約不肯輕恕務欲窮之於其所往則大地皆其禁域又安所逃死乎弟於此進退維谷將欲明日遂行則故舊難拾將遂微服過宋則司城貞子未生兄髙明爲我商之如何然弟之攺過實出本心蓋一向以貪佛之故不自知其陷於左道非明知故犯者比也旣系誤犯則情理可恕旣肯速攺則更宜加獎供其饋食又不但直赦其過誤已也倘肯如此弟當托兄先容納拜大宗師門下從頭指示孔門親民學術庶幾行年六十有五猶知六十四歲之非乎

○又與周友山書

承教塔事甚是但念我旣無眷屬之樂又無朋友之樂煢然孤獨無與晤語只有一塔墓室可以厝骸可以娛老幸隨我意勿見阻也至於轉身之後或遂爲登臨之會或遂爲讀書之所或遂爲瓦礫之場則非智者所能逆爲之圖矣古人所見至髙只是合下見得甚近不能爲子子孫孫萬年圖謀也汾陽之宅爲寺馬燧之第爲園可遂謂二老無見識乎以禹之神智如此八年勤勞如此功徳在民如此而不能料其孫太康遂爲羿所簒而失天下則𨿽智之大且神者亦只如此已矣元世祖初平江南問劉乘忠曰自古無不敗之家無不亡之國朕之天下後當何人得之乘忠對曰西方之人得之及後定都燕京築城掘地得一石匣開視乃一匣紅頭虫復詔問秉忠秉忠對曰異日得陛下天下者卽此物也由此觀之世祖方得天下而卽問失天下之日秉忠亦不以失天下爲不祥侃然致對視亡若存眞英雄豪傑誠不同於時哉秉忠自幼爲僧世祖至大都見之乃以釋服相從軍旅間未年始就冠服爲元朝開國元老非偶然也我塔事無經營之苦又無抄化之勞聽其自至任其同力只依我規制耳想兄聞此必無疑矣

○與焦漪園

弟今又居武昌矣江漢之上獨自遨遊道之難行已可知也歸與之嘆豈得已邪然老人無歸以朋友爲歸不知今者當歸何所與漢陽城中尙有論說到此者若武昌則往來絕迹而況譚學寫至此一字一淚不知當向何人道當與何人讀想當照舊薙發歸山去矣

○與劉晉川書

昨約其人來接其人竟不來是以不敢獨自闖入衙門恐人疑我無因自至必有所幹與也今日暇否暇則當堂遣人迎我使衙門中人盡知彼我相求只有性命一事可矣緣我平生素履未能取信於人不得不謹防其謗我者非尊貴相也

○與友朋書

顧虎頭𨿽不通問學而具隻眼是以可嘉周公瑾旣通學問又具隻眼是以尢可嘉也二公皆盛有識見有才料有膽气智仁勇三事皆備周善藏非萬全不發故人但見其功於善刀而不見其能於遊刃顧善發然發而人不見故人但見其能於遊刃而不見其巧於善刀周收斂之意多平生惟知爲已以故相知少而其情似寡然一相知而膠漆難並矣顧發揚意多平生惟不私已以故相愛甚博而其情似不專然情之所專愛固不能分也何也以皆具隻眼也吾謂二公者皆能知人而不爲知所眩能愛人而不爲愛所蔽能用人而不爲人所用者也周妝聾作啞得老子之體是故與之語淸淨寧一之化無爲自然之用如以石投水不相逆也所謂不動聲色而措天下於泰山之安者此等是也最上一乘之人也何可得也顧托孤寄命有君子之風是故半夜叩門必不肯以親爲解而況肩巨任大扶危持顚肯相辜負哉是國家大可倚仗人也抑又何可得也顧通州人周麻城人

○答劉晉川書

弟年近古稀矣單身行遊只爲死期日逼閻君鐵棒難支且生世之苦目系又已如此使我學道之念轉轉急迫也旣學道不得不資先覺資先覺不得不遊四方遊四方不得不獨自而受孤苦何者眷屬徒有家鄕之念童僕俱有妻兒之思與我不同志也志不同則難畱是以盡遣之歸非我不願有親隨樂於獨自孤苦也爲道日急𨿽孤苦亦自甘之蓋孤苦日短而極樂世界日長矣久已欲往南北二都爲有道之就二都朋友亦日望我近聞二都朋友又勝矣承示吳中丞札知其愛我甚然顧歺州𨿽愛我人品亦我所師但通州實未嘗以生死爲念也此間又有友山又有公家父子則捨此何之乎今須友山北上公別轉乃往南都一遊七十之年有友我者便當安心度以與之友似又不必奔馳而自投苦海矣吳中丞𨿽好意弟謂不如分我俸資使我蓋得一所禪室於武昌城下艸艸奉笑可卽以此轉致之

○別劉肖川書

大字公要藥也不大則自身不能庇而能庇人乎且未有丈夫漢不能庇人而終身受庇於人者也大人者庇人者也小人者庇於人者也凡大人見識力量與眾不同者皆從庇人而生日充日長日長日昌若徒蔭於人則終其身無有見識力量之日矣今之人皆受庇於人者也初不知有庇人事也居家則庇蔭於父母居官則庇蔭於官長立朝則求庇蔭於宰臣爲邊帥則求庇蔭於中官爲聖賢則求庇蔭於孔孟爲文章則求庇蔭於班馬種種自視莫不皆自以爲男兒而其實則皆孩子而不知也豪傑凡民之分只從庇人與庇於人處識取

○答友人書

或曰李卓吾謂暴怒是學不亦異乎有友答曰卓老斷不說暴怒是學當說暴怒是性也或曰發而皆中節方是性豈有暴怒是性之理曰怒亦是未發中有的吁吁夫謂暴怒是性是誣性也謂暴怒是學是誣學也旣不是學又不是性吾眞不知從何處而來也或待因緣而來乎每見世人欺天罔人之徒便欲手刃直取其首豈特暴哉縱遭反噬亦所甘心𨿽死不悔暴何足云然使其復見光明正大之夫言行相顧之士怒又不知向何處去喜又不知從何處來矣則𨿽謂吾暴怒可也謂吾不遷怒亦可也

○答以女人學道爲見短書

昨聞大教謂婦人見短不堪學道誠然哉誠然哉夫婦人不出閫域而男子則桑弧蓬矢以射四方見有長短不待言也但所謂短見者謂所見不出閨合之間而遠見者則深察乎昭曠之原也短見者只見得百年之內或近而子孫又近而一身而已遠見則超於形骸之外出乎死生之表極於百千萬億刼不可算數譬諭之域也短見者秪聽得街談巷議市井小兒之語而遠見則能深畏乎大人不敢侮於聖言更不惑於流俗憎愛之口也余竊謂欲論見之長短者當如此不可止以婦人之見爲見短也故謂人有男女則可謂見有男女豈可乎謂見有長短則可謂男子之見盡長女人之見盡短又豈可乎設使女人其身而男子其見樂聞正論而知俗語之不足聽樂學出世而知浮世之不足戀則恐當世男子視之皆當羞愧流汗不敢出聲矣此蓋孔聖人所以周流天下欲庶幾一遇而不可得者今反視之爲短見之人不亦冤乎冤不冤與此人何與但恐傍觀者醜耳自今觀之邑姜以一婦人而足九人之數不妨其與周召太公之流並列爲十亂文母以一聖女而正二南之風不嫌其與散宜生太顚之輩並稱爲四友彼區區者特世間法一時太平之業耳猶然不敢以男女分別短長異視而況學出世道欲爲釋迦老佛孔聖人朝聞夕死之人乎此等若使閭巷小人聞之盡當責以窺觀之見索以利女之貞而以文母邑姜爲罪人矣豈不冤甚也哉故凡自負遠見之士須不爲大人君子所笑而莫汲汲欲爲市井小兒所喜可也若欲爲市井小兒所喜則亦市井小兒而已矣其爲遠見乎短見乎當自辧也予謂此等遠見女子正人家吉祥善瑞非數百年積徳未易生也夫薛濤蜀產也元微之聞之故求出使西川與之相見濤因走筆作四友贊以答其意微之果大服夫微之貞元傑匠也豈易服人者哉吁一文才如濤者猶能使人傾千里慕之況持黃面老子之道以行遊斯世苟得出世之人有不心服者乎未之有也不聞龐公之事乎龐公爾楚之衡陽人也與其婦龐婆女露昭同師馬祖求出世道卒致先後化去作出世人爲今古快事願公師其遠見可也若曰待吾與市井小兒輩商之則吾不能知也

○復耿侗老書

世人厭平常而喜新奇不知言天下之至新奇莫過於平常也日月常而千古常新布帛菽粟常而寒能暖饑能飽又何其奇也是新奇正在於平常世人不察反於平常之外覓新奇是豈得謂之新奇乎蜀之仙姑是已眾人咸謂其能知未來過去事爭神怪之夫過去則余已知之矣何待他說未來則不必知又何用他說邪故曰智者不惑不惑於新奇以其不憂幹未來之禍害也故又曰仁者不憂不憂禍於未來則自不求先知於幻說而爲新奇所惑矣此非眞能見利不趨見害不避如夫子所云志士不忘枉溝壑勇士不忘喪其元志士仁人無求生以害仁有殺身以成仁孰能當之故又曰勇者不懼夫合智仁勇三徳而後能不厭於平常不惑於新奇則世人之欲知未來而以蜀仙爲奇且新又何足怪也何也不智故也不智故不仁故無勇而智實爲之先矣

○與李惟淸

昨領教湥覺有益因知公之所造已到聲聞佛矣靑州夫子之鄕居常未曾聞有佛號陡然劇談至此眞令人歡悅無量蒙勸諭同皈西方甚善但僕以西方是阿彌陀佛道場是他一佛世界若願生彼世界者卽是他家兒孫旣是他家兒孫卽得暫免輪回不爲一切天堂地獄諸趣所攝是的彼上上品化生者便是他家至親兒孫得近佛灮得聞佛語至美矣若上品之中離佛稍遠上品之下見面亦難況中品與下品乎是以𨿽生彼亦有退墮者以佛又難見世間俗念又易起一起世間念卽墮矣是以不患不生彼正患生彼而不肯住彼耳此又欲生西方者之所當知也若僕則到處爲客不願爲主隨處生發無定生處旣爲客卽無常住之理是以但可行遊西方而以西方佛爲暫時主人足矣非若公等發願生彼甘爲彼家兒孫之比也且佛之世界亦甚多但有世界卽便有佛但有佛卽便是我行遊之處爲客之場佛常爲主而我常爲客此又吾因果之最著者也故欲知僕千萬億刧之果者觀僕今日之因卽可知也是故或時與西方佛坐談或時與十方佛共語或客維摩淨土或客祗桓精舍或遊方丈蓬萊或到龍宮海藏天堂有佛卽赴天堂地獄有佛卽赴地獄何必拘拘如白樂天之專往兜率內院天臺智者永明壽禪師之專一求生西方乎此不肖之志也非薄西方而不生也以西方特可以當吾今日之大同耳若公自當生彼何必相拘所諭禁殺生事卽當如命戒殺又謂僕性气重者此則僕膏盲之疾從今聞教卽有瘳矣第亦未可全戒未可全瘳若全戒全瘳卽不得入阿修羅之域與毒龍魔王等爲侶矣

○與明因

世上人總無甚差別惟學出世法非出格丈夫不能今我等旣爲出格丈夫之事而欲世人知我信我不亦惑乎旣不知我不信我又與之辯其爲惑益甚若我則直爲無可柰何只爲汝等欲學出世法者或爲魔所撓亂不得自在故不得不出頭作魔王以驅逐之若汝等何足與辯邪況此待皆非同住同食飲之輩我爲出世人灮彩不到他頭上我不爲出世人羞辱不到他頭上如何敢來與我理論對面唾出亦自不妨願始終堅心此件大事釋迦佛出家時淨飯王是其親爺亦自不理況他人哉成佛是何事作佛是何等人而可以世間情量爲之

○與焦弱侯

兄所見者向年之卓吾耳不知今日之卓吾固天淵之懸也兄所喜者亦向日之卓吾耳不知向日之卓吾甚是卑弱若果以向日之卓吾爲可喜則必以今日之卓吾爲可悲矣夫向之卓吾且如彼今日之卓吾又何以卒能如此也此其故可知矣人但知古亭之人時時憎我而不知實時時成我古人比之美疢藥石弟今實親領之矣聞有欲殺我者得兄分剖乃止此自感徳然弟則以爲生在中國而不得中國半个知我之人反不如出塞行行死爲胡地之白骨也兄胡必勸我復反龍湖乎龍湖未是我死所有勝我之友又眞能知我者乃我死所也嗟嗟以鄧豁渠八十之老尙能忍死於保定傭夫之手而不肯一食趙大洲之禾況卓吾子哉與其不得朋友而死則牢獄之死戰場之死固甘如飴也兄何必救我也死猶聞俠骨之香死猶有烈士之名豈龍湖之死所可比邪大抵不肯死於妻孥之手者必其決志欲死於朋友之手者也此情理之易見者也惟世無朋友是以𨿽易見而卒不見耳我豈貪風水之人邪我豈坐枯禪圖寂滅專一爲守屍鬼之人邪何必龍湖而後可死認定龍湖以爲冢捨也便可笑者一生學孔子不知孔夫子道徳之重自然足以庇蔭後人乃謂孔林風水之好足以庇蔭孔子則是孔子反不如孔林矣不知孔子教澤之遠自然徧及三千七十以至萬萬世之同守斯文一脈者乃學其講道學聚徒眾收門下以博名髙圖富貴不知孔子何嘗爲求富貴而聚徒黨乎貧賤如此患難如此至不得已又欲浮海又欲居九夷而弟子歡然從之不但餓陳蔡被匡圍乃見相隨不拾也若如今人一日無官則弟子離矣一日無財則弟子散矣心說誠服其誰乎非無心悅誠服之人也無可以使人心悅誠服之師也若果有之我願爲之死莫勸我回龍湖也

○與弱侯

客生曾對我言我與公大略相同但我事過便過公則認眞耳予時甚愧其言以謂世間戲場耳戲文演得好和反一時總散何必太認眞乎然性气帶得來是个不知討便宜的人可柰何時時得近左右時時得聞此言庶可漸消此不自愛重之積習也余時之答客生者如此令兄之認眞未免與僕同病故敢遂以此說進蘇長公云世俗俚語亦有可取之處處貧賤易處富貴難安勞苦易安閒散難忍痛易忍癢難余又見乩筆�有甚說得好者樂中有憂憂中有樂夫當樂時眾人方以爲樂而至人獨以爲憂正當憂時眾人皆以爲憂而至人乃以爲樂此非反人情之常也蓋禍福常相倚伏惟至人眞見倚伏之機故寧處憂而不肯處樂人見以爲愚而不知至人得此微權是以終身常樂而不憂耳所謂落便宜處得便宜是也又乩筆云樂時方樂憂時方憂此世間一切庸俗人態耳非大賢事也僕以謂樂時方樂憂時方憂此八个字說透世人心髓矣世人所以敢相侮者以我正樂此樂也若知我正憂此樂則彼亦悔矣此自古至人所以獨操上人之柄不使權柄落在他人手者兄倘以爲然否僕何如人敢吐舌於兄之傍乎聊有一管之窺是以不覺潦倒如許

○與方伯雨柬

去年詹孝廉過湖接公手教乃知公大孝人也以先公之故猶能記憶老朽千龍湖之上感感念念汪本鈳道公講學又道公好學然好學可也好講學則不可也好講之於口尢不可也知公非口講者是以敢張言之本鈳與公同經欲得公爲之講習此講卽有益後學不妨講矣呵凍艸艸

○與楊定見

世人之我愛者非愛我爲官也非愛我爲和尙也愛我也世人之欲我殺者非敢殺官也非敢殺和尙也殺我也我無可愛則我直爲無可愛之人耳彼愛我者何妨乎我不可殺則我自當受天不殺之佑殺我者不亦勞乎然則我之加冠非慮人之殺和尙而冠之也侗老原是長者但未免偏聽故一切飲食耿氏之門者不欲侗老與我如初猶朝夕在武昌倡爲無根言語本欲甚我之過而不知反以彰我之名恐此老不知終始爲北輩敗壞須速達此意於古愚兄弟不然或生他變而令侗老坐受主使之名爲耿氏累甚不少也小人之流不可密邇自古若是特恨此老不覺恐至覺時噬臍又無及此書覽訖卽封寄友山仍書一紙專寄古愚兄弟

○與楊鳳裏

醫生不必來爾亦不必來我已分付取行李先歸矣我痢尙未止其勢必至十月初間方敢出門到此時可令道來取个的信塔屋旣當時胡亂做如今獨不可胡亂居乎世間人有家小田宅祿位名壽子孫牛馬豬羊雞犬待性命非一自宜十分穩當我僧家淸髙出塵之士不見山寺盡在絕頂白雲層乎我只有一副老骨不怕朽也可依我規制速爲之

○又與楊鳳裏

行李已至湖上一途無雨可謂順利矣我湖上屋低處就低處做髙處就髙處做可省十分气力亦又方便低處作佛殿等屋以塑佛聚僧我塔屋獨獨一座髙出云表又像西方妙喜世界矣我回只主張眾人念佛專修西方不許一个閒說嘴曾繼泉可移住大樓下懷捷令上大樓歇宿

○與梅衡湘【答書二首附】

承示系單於之頸僕謂今日之頸不在夷狄而在中國中國有作梗者朝廷之上自有公等諸賢聖在卽日可系也若外夷則外之耳外之爲言非系之也惟漢時冒頓最盛彊與漢結怨最深白登之辱嫚書之辱中行說之辱嫁以公主納之歲幣與宋之獻納何殊也故賈誼慨然任之然市帝猶以爲生事擾民不聽賈生之策況今日四夷效順如此哉若我邊彼邊各相戕伐則邊境常態萬古如一何足掛齒牙邪

附衡湘答書

﹖附衡湘答書

佛髙一尺魔髙一丈昔人此言只要人知有佛卽有魔如形之有影聲之有響必然不相離者知其必然便不因而生恐怖心生退悔心矣世但有魔而不佛者未有佛而不魔者人患不佛耳母患魔也不佛而魔宜佛以消之佛而魔愈見其佛矣佛左右有四天王八金剛各執刀劍寶杵擁護無非爲魔終不若山鬼伎倆有限老僧不答無窮也自古英雄豪傑欲建一功立一節尙且屈恥忍辱以就其事況欲成此一段大事邪

又

丘長孺書來云翁有老態令人茫然楨之於翁𨿽心向之而未交一言何可老也及問家人殊不爾又讀翁扇頭細書乃知轉復精健耳目病一月未大愈急索焚書讀之笑語人曰如此老者若與之有隙只宜捧之蓮花座上朝夕率大眾禮拜以消折其福不宜妄意挫抑反增其聲價也

○復麻城人書

謂身在是之外則可謂身在非之外卽不可蓋皆是見得恐有非於我而後不敢爲耳謂身在害之外則可謂身在利之外卽不可蓋皆是見得無所利於我而後不肯爲耳如此說話方爲正當非漫語矣今之好飲者動以髙陽酒徒自擬公知髙陽之所以爲髙陽乎若是眞正髙陽能使西夏叛卒不敢逞能使叛卒一起卽撲滅不至勞民動眾不必損兵費糧無地無兵無處無糧亦不必以兵寡糧少爲憂必待募兵於他方借糧於外境也此爲眞正髙陽酒徒矣方亞夫之擊吳楚也將兵至洛陽得劇孟大喜曰吳楚舉大事而不得劇孟吾知其無能爲矣一个博徒有何烜赫能使眞將軍得之如得數千萬雄兵猛將然然得三十萬猛將彊兵終不如得一劇孟而吳楚失之其亡便可計日是謂眞正髙陽酒徒矣是以周候情願爲之執杯而控馬首也漢淮陰費千金覓生左車得卽東向坐西向待師事之以此見眞正髙陽酒徒之能知人下士識才尊賢又如此故吾以謂眞正髙陽酒徒可敬也彼蓋眞知此輩之爲天下寶又知此輩之爲天下無價寶也是以深寶惜之縱然涓滴不入口亦當以髙陽酒徒目之矣曾聞李邢州之飲許趙州云白眼風塵一酒卮吾徒猶足傲當時城中年少空相慕說著髙陽總不知此詩俗子輩視之便有褒貶吾以謂皆實語也情可哀也漫書到此似太無謂然亦因公言發起耳非爲公也

時有麻城人舊最相愛後兩年不寄一書偶寄書便自謂髙陽酒徒貪杯無暇是以久曠又自謂置身於利害是非之外故不欲問我於利害是非之內其尊已卑人甚矣吁果若所云豈不爲余之良朋勝友哉然其怕利害是非之實如此則其沈溺利害是非爲何如者乃敢大言欺余時聞靈夏兵變因發憤感嘆於髙陽遂有二十分識與因記往事之說設早聞有梅監軍之命亦慰喜而不發憤矣

○與河南吳中丞書

僕自祿仕以來未嘗一日獲罪於法禁自爲下僚以來未嘗一日獲罪於上官𨿽到處時與上官迕然上官終不以我爲迕已者念我職𨿽卑而能自立也自知參禪以來不敢日日觸犯於師長自四十歲以至今日不敢日日觸犯於友朋𨿽時時與師友有諍有講然師友總不以我爲嫌者知我無諍心也彼此各求以自得也邇居武昌甚得劉晉老之力昨冬獲讀與晉老書欲僕速離武昌甚感遠地惓惓��玆因晉老經過之便��焚書四冊蓋新刻也稱能發人道心故附請教

○答陸思山

承教方知西事然倭奴水寇不足爲慮蓋此輩捨舟無能爲也特中原有姦者多引結之以肆其狼貪之欲實非眞姦雄也特爲髙麗垂涎耳諸老素食厚祿抱負不少卓異屢薦自必能博此蜂蠆似不必代爲之慮矣晉老此時想當抵任此老胸中甚有奇抱然亦不見有半个奇偉卓絕之士在其肺腑之間則亦比今之食祿者聰明忠信可敬而已捨公練熟素養置之家食吾不知天下事誠付何人料理之也些小變態便倉惶失措大抵今古一局耳今日眞令人益思張江陵也熱甚寸絲不掛故不敢出門

○與周友山

晉老初別尙未覺別別後眞不堪矣來示云云然弟生平未嘗見有與我綢繆者但不見我觸犯之過免其積怒卽爲幸事安得綢繆也劉晉老似稍綢繆矣然皆以觸犯致之以觸犯致綢繆此亦可也然不可有二也

○與友山

疏中且負知巳四字甚妙惟不負知已故生殺不計況毀譽榮辱得喪之小者哉江陵兄知已也何忍負之以自取名邪不聞康徳涵之救李獻吉乎但得脫獻吉於獄卽終身廢棄受劉瑾黨誣而不悔則以獻吉知已也士爲知已死死且甘焉又何有於廢棄歟但此語只可對死江陵與活溫陵道耳持以語朝士未有不笑我說謊者今惟無江陵其人故西夏叛卒至今負固壯哉梅公之疏請也莫謂秦遂無人也令師想必因其弟髙遷抵家又因克念自省回去大有醒悟不復與我計較矣我初初八夜夢見與侗老聚顏甚歡悅我亦全然忘記近事只覺如初時一般談說終日此夢又不是思憶若出思憶卽當略記近事安得全無影響也我想日月定有復圓之日圓日卽不見有蝕時迹矣果如此卽老漢有福大是幸事自當復回龍湖約兄同至天臺無疑也若此老終始執拗未能脫然我亦不管我只有盡我道理而已諺曰冤讎可解不可結渠縱不解我當自有以解之劉伯倫有言雞肋不足以當尊拳其人遂笑而止吾知此老終當爲我一笑而止也世事如此若似可慮然在今日實爲極盛之時向中之日而二三叛卒爲梗廟堂專閫竟無石畫是則深可愧者兄可安坐圍碁收租築室自爲長計邪

○寄京友書

弟今秋苦痢一疾幾廢矣乃知有身是苦佛祖上仙所以孜孜學道𨿽百般富貴至於上登轉輪聖王之位終不足以易其一盻者以爲此分段之身禍患甚大𨿽轉輪聖王不能自解免也故窮苦極勞以求之不然佛乃是世間一个極拙極癡人矣捨此富貴好日子不會受用而乃十二年雪山一麻一麥坐令鳥鵲巢其頂乎想必有至富至貴世間無一物可比尙者故竭盡此生性命以圖之在世間顧目前者視之似極癡拙佛不癡拙也今之學者不必言矣中有最號眞切者猶終日皇皇計利避害離實絕根以寶重此大患之身是尙得爲學道人乎坡仙集我有披削旁注在內海開看便自歡喜是我一件快心卻疾之書今已無底本矣千萬交付深有來還我大凡我書皆謂求以快樂自已非爲人也

○與焦弱侯書

昨閒步淸涼瞻拜一拂鄭先生之祠知一拂兄之鄕先哲前賢也一拂自少至老讀書此山寺後之人思慕遺風祠而祀之今兄亦讀書寺中祠旣廢而復立不亦宜乎歸來讀江寧初志又知一拂於余其先同爲灮州固始人氏唐末隨王審知入閩遂爲閩人則余於先生爲兩地同鄕是亦余之鄕先哲前賢也且不獨爲兄有而亦不必爲兄羨矣一拜祠下便有淸風𨿽曰閒步以往反使余載璧而還誰謂昨日之步竟是閒步乎余實於此有榮耀焉夫先生王半山門下髙士也受知最深其平日敬信半山亦實切至蓋其心俱以民瘼爲急國儲爲念但半山過於自信反以憂民愛國之實心翻成毒民悞國之大害先生切於目擊乃不顧死亡誅滅之大禍必欲成吾胡越同舟之本心卒以流離竄逐年至八十然後老此山寺故余以謂一拂先生可敬也若但以其一拂而已此不過鄕黨自好者之所歆羨誰其肯以是而羨先生乎今天下之平久矣中下之士肥甘是急全不知一拂爲何物無可言者其中上士砥礪名行一毫不敢自離於繩墨而遂忘卻鹽梅相濟之大義則其視先生爲何如哉余以爲一拂先生眞可敬也余之景行先哲其以是哉今先生之祠旣廢而復立吾知兄之敬先生者亦必以是矣斷然不專專爲一拂故也吾鄕有九我先生者其於先哲尢切景仰其於愛民憂國一念尢獨惓惓使其知有一拂先生詞堂在此淸涼間慨然感懷亦必以是惜其未有以告之耳聞之鄰近故老猶能道一拂先生事而舊祠故址廢莫能考則以當時無有記之者記之者非兄與九我先生與先賢者後賢之所資以模範後賢者先賢之所賴以表章立碑於左大書姓字吾知兄與九老不能讓矣吁名垂萬世可讓也哉

李溫陵集卷之五

●李溫陵集卷之六

海虞後學顧大韶仲恭校

書答六

◆書答六

復士龍悲二母吟

復晉川翁書

書晉川翁壽捲後

會期小啟

與友人書

復顧衝庵翁書

又書

又書使通州詩後

附顧衝老送行序

復澹然大士

復李漸老書

與管登之書

觀音問

○復士龍悲二母吟

楊氏族孫乃近從兄議繼嗣楊虛遊先生之子之後非繼嗣李翰峯先生之後也非翰峯之後安得住翰峯之宅繼楊姓而住李宅非其義矣楊氏族孫又是近議立爲虛遊先生之子之後亦非是立爲李翰峯先生守節之妹之後也非翰峯之妹之後又安得朝夕李氏之宅而以服事翰峯先生守節之妹爲辭也繼楊虛遊先生之子之後而使服事翰峯先生守節之妹於李氏之門尢非義矣𨿽欲不窺窬彊取節妹衣食之餘不可得矣交構是非誣加翰峯先生嗣孫以不孝罪逆惡名又其勢之所必至矣是使之爭也我輩之罪也亦非楊氏族孫之罪也幸公虛心以聽務以翰峯先生爲念翰峯在日與公第一相愛如僕旁人耳僕知公必念之極矣念翰峯則必念及其守節之妻顧氏念及其守節之妹李氏又念及其嗣孫無疑矣夫翰峯合族無一人可承繼者僅有安人顧氏生一女爾翰峯先生沒而後招壻姓張者入贅其家生兩兒長養成全皆安人顧氏與其妹李氏鞠育提抱之力也見今娶妻生子攺姓李以奉翰峯先生香火矣而壻與女又皆不幸蚤世故兩節婦咸以此孫朝夕奉養爲安而此孫亦藉以成立弱侯與公等所處如此蓋不過爲翰峯先生念故弱侯又以其女所生女妻之也近聞此孫不愛讀書稍失色養於二大母此則雙節平日姑息太過以致公之不說而二太母實未嘗不說之也僕以公果念翰峯舊雅只宜擇師教之時時勤加考省乃爲正當若遽爲此兒孫病而別有區處皆不是眞能念翰峯矣夫翰峯之妹一嫁卽寡仍歸李家翰峯在日使與其嫂顧氏同居南北兩京相隨不離翰峯沒後顧氏亦寡以故仍與寡嫂同居計二老母前後同居已四十餘年李氏妹又旌表著節翕然稱聲於白門之下矣近耿中丞又以雙節懸其廬三母相安爲日已久當不以此孫失孝敬而遂欲從楊氏族孫以去也此言大爲李節婦誣矣稍有知者決不肯信而況於公大抵楊氏族孫貧甚或同居或時來往未免垂涎李節婦衣簪之餘不知此皆李翰峯先生家物楊家安得有也且節婦尙在尙不可缺乎若皆爲此族孫取去李節婦一日在世又復靠誰乎種種誣謗盡從此生惟楊歸楊李歸李絕不相干乃爲妥當

○復晉川翁書

往來經過者頌聲不輟焦弱侯蓋屢談之矣天下無不可爲之時以翁當其任自然大爲士民倚重世道恃賴但貴如常處之勿作些見識也果有大力量自然默默幹旋人受其賜而不知若未可動未可言決須忍耐以須時易之蠱曰幹母之蠱不可貞言𨿽幹蠱而不可用正道用正道必致相忤𨿽欲幹辦母事而不可得也又曰乾父用譽而夫子傳之曰乾父用譽承以徳也言父所爲皆破家亡身之事而子欲幹之反穪譽其父反以父爲有徳如所雲母氏聖善我無令人者如是則父親喜悅自然入其子孝敬之中變蠱成治無難矣倘其父終不肯變亦只得隨順其間相幾而動夫臣子之於君親一理也天下之財皆其財多用些亦不妨天下民皆其民多虐用些亦只得忍受但有大賢在其間必有調停之術不至已甚足矣只可調停於下斷不可拂逆於上叔臺相見一誦疏稿大快人大快人只此足矣再不可多事也陽明先生與楊邃庵書極可玩幸置座右

○書晉川翁壽捲後

此予丙申中坪上筆也今又四載矣復見此於白下覽物思仁壽意與之爲無窮公今暫出至淮上淮上何足煩公邪然非公亦竟不可夫世固未嘗無才也然亦不多才惟不多才故見才尢宜愛惜而可令公臥理淮上邪在公𨿽視中外如一但居中制外選賢擇才使布列有位以輔主安民則居中爲便吾見公之入矣入郎持此卷以請教當道今天下多事如此將何以輔佐聖主擇才圖治當事者皆公信友吾知公決不難於一言也是又余之所以爲公壽也余以昨戊戍初夏至今又一載矣時事如棋轉眼不同公當系念

○會期小啟

會期之不可攺猶號令之不可反軍令之不可二也故重會期是重道也是重友也重友以故重會重會以故重會期僕所以屢推辭而不欲會者正謂其無重道重友之人耳若重道則何事更重於道會也邪故有事則請假不往可也不可因一人而遂廢眾會也況可遽攺會期乎若欲會照舊是十六莫曰眾人皆未必以會爲重𨿽攺以就我亦無妨噫此何事也眾人皆然我獨不敢亦望庶幾有以友朋爲重以會爲重者今我亦如此何以望眾人之重道乎我實不敢以爲然故以請教

○與友人書

古聖之言今人多錯會是以不能以人治人非恕也非絜矩也試舉一二言之夫堯明知朱之嚚訟也故不傳以位而心實痛之故又未嘗不封之以國夫子明知鯉之癡頑也故不傳以道而心實痛之故又未嘗不教以禮與詩又明知詩禮之言終不可入然終不以不入而遽已亦終不以不入而遽彊以此知聖人之眞能愛子矣乃孟氏謂舜之喜象非僞喜則僕實未敢以爲然夫舜明知象之欲已殺也然非眞心喜象則不可解象之毒縱象之毒終不可解然捨喜象無別解法矣故其喜象是僞也其主意必欲喜象以得象之喜是眞也非僞也若如軻言則是舜不知象之殺已是不智也知其欲殺已而喜之是喜殺也是不誠也是堯不知朱之嚚訟孔不知鯉之癡頑也不明甚矣故僕謂舜爲僞喜非過也以其情其勢𨿽欲不僞喜而不可得也以中者養不中才者養不才其道當如是也養者養其體膚飲食衣服宮室之而已也如堯之於朱舜之於象孔之於伯魚但使之得所養而已也此聖人所以爲眞能愛子與悌弟也此其一也又觀古之狂者孟氏以爲是其爲人志大言大而已解者以爲志大故動以古人自期言大故行與言或不相掩如此則狂者當無比數於天下矣有何足貴而故思念之甚乎蓋狂者下視古人髙視一身以爲古人𨿽髙其迹往矣何必踐彼迹爲也是謂志大以故放言髙論凡其身之所不能爲與其所不敢爲者亦率意妄言之是謂大言固宜其行之不掩耳何也其情其勢自不能以相掩故也夫人生在天地間旣與人同生又安能與人獨異是以往往徒能言之以自快耳大言之以貢髙耳亂言之以憤世耳渠見世之桎梏已甚卑鄙可厭益以肆其狂言觀者見其狂遂指以爲猛虎毒蛇相率而遠去之渠見其狂言之得行也則益以自幸而惟恐其言之不狂矣惟聖人視之若無有也故彼以其狂言嚇人而吾聽之若不聞則其狂將自歇故惟聖人能醫狂病觀其可子桑友原壤𨿽臨喪而歌非但言之且行之而自不掩聖人絕不以爲異也是千古能醫狂病者莫聖人若也故不見其狂則狂病自息又愛其狂思其狂稱之爲善人望之以中行則其狂可以成章可以入室僕之所謂夫子之愛狂者此也蓋惟世間一等狂漢乃能不揜於行不揜者不遮揜以自蓋也非行不揜其言之謂也若夫不中不才子弟只可養不可棄只可順不可逆逆則相反順則相成是爲千古要言今人皆未知聖人之心者是以不可齊家治國平天下以成栽培傾覆之常理

○復顧衝庵翁書

某非負心人也況公蓋世人豪四海之內凡有目能視有足能行有手能供奉無不願奔走追陪藉一顧以爲重歸依以終老也況於不肖某哉公於此可以信其心矣自隱天中山以來再卜龍湖絕類逃虛近二十載豈所願哉求師訪友未嘗置懷而第一念實在通海但老人出門大難詎謂公猶惓惓念之邪適病暑侵侵宴寂一接頓起矣

○又書

昔趙景眞年十四不遠數千里佯狂出走訪叔夜於山陽而其家竟不知去向天下至今傳以爲奇某自幼讀之絕不以爲奇也以爲四海求友男兒常事何奇之有乃今視之𨿽欲不謂之奇不得矣向在龍湖尙有長江一帶爲我限隔今居白下只隔江耳往來十餘月矣而竟不能至或一日而三四度發心或一月而六七度欲發可知發心容易親到實難山陽之事未易當也豈凡百盡然不特此邪抑少時或可勉彊乃至壯或不如少老又決不如壯邪抑景眞若至今在亦竟不能也計不出春三月矣先此報言決不敢食

○又書使通州詩後

某奉別公近二十年矣別後不復一致書問而公念某猶昔也推食解衣至今猶然然則某爲小人公爲君子已可知矣方某之居哀牢也盡棄交遊獨身萬里戚戚無歡誰是諒我者其並時諸上官又誰是不惡我者非公則某爲滇中人終不復出矣夫公提我於萬里之外而自忘其身之爲上故某亦因以獲事公於靑雲之上而自忘其身之爲下也則豈偶然之故哉嗟嗟公天人也而世莫知公大人也而世亦莫知夫公爲天人而世莫知猶未害也公爲一世大人而世人不知世人又將何賴邪目今倭奴屯結釡山自謂十年生聚十年訓練可以安坐而制朝鮮矣今者援之中邊皆空海陸並運八年未已公獨鰲釣通海視等鄕鄰不一引手投足又何其忍邪非公能忍世人固已忍捨公也非仇公亦非仇國未知公之爲大人耳誠知公之爲大人也卽欲捨公其又奚肯旣已爲詩四章遂並述其語於此亦以見某與公原非偶者

○附顧衝老送行序

顧衝老贈姚安府溫陵李先生致仕去滇序云溫陵李先生爲姚安府且三年大治懇乞致其仕去初先生以南京刑部尙書郎來守姚安難萬里不欲攜其家其室人彊從之蓋先生居常遊每適意輒畱不肯歸故其室人患之而彊與偕行至姚安無何卽欲去不得遂乃彊畱然先生爲姚安一切持簡易任自然務以徳化人不賈世俗能聲其爲人汪洋停蓄深博無涯涘人莫得其端倪而其見先生也不言而意自消自僚屬士民胥隸夷酋無不化先生者而先生無有也此所謂無事而事事無爲而無不爲者邪謙之備員洱海也先生守姚安已年餘每與先生談輒夜分不忍別去而自是先生不復言去矣萬曆八年庚辰之春謙以入賀當行是時先生歷官且三年滿矣少需之得上其績且加恩或上遷而侍禦劉公方按楚雄先生一日謝簿書封府庫攜其家去姚安而來楚雄乞侍禦公一言以去侍禦公曰姚安守賢者也賢者而去之吾不忍非所以爲國不可以爲風吾不敢以爲言卽欲去不兩月所爲上其績而以榮名終也不其無恨於李君乎先生曰非其任而居之是曠官也贄不敢也需滿以幸恩是貪榮也贄不爲也名聲聞於朝矣而去之是釣名也贄不能也去卽去耳何能顧其它而兩臺皆勿許於是先生還其家姚安而走大理之雞足雞足者滇西名山也兩臺知其意已決不可畱乃爲請於朝得致其仕命下之日謙方出都門還趨滇恐不及一晤先生而別也乃至楚之常武而程程物色之至貴竹而知先生尙畱滇中遨遊山水間未言歸歸當以明年春則甚喜或謂謙曰李姚安始求去時惟恐不一日去今又何遲遲也何謂哉謙曰李先生之去去其官耳去其官矣何地而非家又何迫迫於溫陵者爲且溫陵又無先生之家及至滇而先生果欲便家滇中則以其室人晝夜涕泣請將歸楚之黃安蓋先生女若壻皆在黃安依耿先生以居故其室人第願得歸黃安云先生別號曰卓吾居士卓吾居士別有傳不具述述其所以去滇者如此先生之行取道西蜀將穿三峽覽瞿塘灩澦之勝而時時過訪其相知故人則願先生無復畱攜其家人一意達黃安使其母子得相共終初念而後東西南北惟吾所適不亦可乎先生曰諾遂行

○復澹然大士

易經未三絕今史方伊始非三冬二夏未易就緒計必至明夏四五月乃可過暑毒卽回龍湖矣回湖惟有主張淨土督課西方公案更不作小學生鉆故紙事也參禪事大量非根器淺弱者所能擔今時人最髙者惟有好名無眞實爲生死苦惱怕欲求出脫也日過一日壯者老少者壯而老皆又欲死矣出來不覺就是四年祗是怕死在方上侍者不敢棄我屍必欲裝棺材赴土中埋爾今幸未死然病苦亦漸多當知去死亦不遠但得回湖上葬於塔屋卽是幸事不須勸我我自然來也來湖上化則湖上卽我歸成之地子子孫孫道場是依未可謂龍湖蕞爾之地非西之極樂淨土矣

○復李漸老書

數千里外山澤無告之老翁皆得而時時衣食之則翁之祿豈但仁九族惠親友已哉感徳多矣報施未也可如何承諭煩惱心山野𨿽孤獨亦時時有之卽此衣食之賜旣深以爲喜則缺衣少食之煩惱不言可知已身猶其易者等而上之有國則煩惱一國有家則煩惱一家無家則煩惱一身所任愈輕則煩惱愈減然則煩惱之增減惟隨所任之重輕耳世固未聞有少煩惱之人也惟無身乃可免矣老子云若吾無身更有何患無身則自無患無患則自無惱吁安得聞出世之旨以免此後有之身哉翁幸有以教之此又山澤臒老晚年之第一煩惱處也

○與管登之書

承遠教甚感細讀佳刻字字句句皆從神識中模寫雄健博達眞足以超今絕古其人品之髙心術之正才力之傑信足以自樂信足以過人矣𨿽數十年相別宛然面對令人慶快無量也如弟者何足置齒牙間煩千里枉問哉愧感愧感第有所欲言者幸兄勿談及問學之事說學問反埋卻種種可喜可樂之趣人生亦自有雄世之具何必添此一種也如空同先生與陽明先生同世同生一爲道徳一爲文章千萬世後兩先生精光具在何必更兼談道徳耶人之敬服空同先生者豈減於陽明先生哉願兄已之待十萬劫之後復與兄相見再看何如始與兄談笑笑

○觀音問

答澹然師

與澄然﹝一首﹞

答自信﹝五首﹞

答明因﹝六首﹞

﹖答澹然師

昨來書謂觀世音大士發大弘願我亦欲如是發願願得如大士圓通無障礙聞庵僧欲塑大士像我願爲之以致皈依秪望卓公爲我作記也余時作筆走答云觀音大士發大弘願似矣但大士之願慈悲爲主以救苦救難爲悲以接引念佛眾生皈依西方佛爲慈彼一切圓通無障礙則佛佛皆然不獨觀音大士也彼塑像直布施功徳耳何必問余或可或否我不敢與予時作答之語如此然尙未明成佛發願事故復言之蓋言成佛者佛本自成若言成佛已是不中理之談矣況欲發願以成之哉成佛者成無佛可成之佛此千佛萬佛之所同也發願者發佛佛各所欲爲之願此千佛萬佛之所不能同也故有佛而後有願佛同而願各異是謂同中有異也發願盡出於佛故願異而佛本同是謂異中有同也然則謂願由於佛可也而謂欲發願以成佛可乎是豈中理之談哉𨿽然此亦未易言也大乘聖人尙欲畱惑潤生發願度人況新發意菩薩哉然大乘菩薩實不及新發意菩薩大願眾生實不及大心眾生觀之龍女善財可見矣故單言菩薩則𨿽上乘猶不免借願力以爲重何者見諦未圓而信心未化也惟有佛菩薩如觀音大勢至文殊普賢等始爲諸佛發願矣故有釋迦佛則必有文殊普賢釋迦爲佛而文殊普賢爲願也有阿彌陀佛則必有觀音勢至彌陀是佛而觀音勢至是願也此爲佛願我願澹師似之

又

佛之心法盡載之經經中一字透不得卽是自家生死透不得惟不識字者無可柰何耳若謂經不必讀則是經亦不必畱佛亦不用有經矣昔人謂讀經有三益有起發之益有開悟之益又有印証之益其益如此曷可不讀也世人忙忙不暇讀愚人懵懵不能讀今幸生此間身得爲世間讀經之人而不肯讀比前二輩反在其後矣快刻期定志立限讀之務俾此身眞實可以死乃得

又

世人貪生怕死營營狗狗無所不至若見此僧端坐烈焰之中無一毫恐怖或遂頓生念佛念法之想未可知也其有益於塵世之人甚大若欲湖僧爲之津送則不可蓋凡津送亡僧者皆緣亡者神試飛揚莫知去向故藉平時持戒僧眾誦念經兄以助之今此火化之僧必是了然自知去向者又何用湖僧爲之津送邪且湖上僧𨿽能守戒行然其貪生怕死遠出亡僧之下有何力量可以資送此僧若我則又貪生怕死之尢者𨿽死後猶怕焚化故特地爲塔屋於龍湖之上敢以未死之身自入於紅鑪乎其不如此僧又已甚遠自信明因向往俱切皆因爾澹師倡導火力甚大故眾菩薩不覺不知自努力向前也此其火力比今火化之僧又大矣何也火化之僧只能化得自已若澹師則無所不化火化僧縱能化人亦只化得眾人念佛而已若澹師則可以化人立地成佛故其火力自然不同

又

學道人大抵要跟腳眞耳若始初以怕死爲跟腳則必以得脫生死離苦海免恐怕爲究竟𨿽遲速不同決無有不證湼盤到彼岸者若始初只以好名爲跟腳則終其身只成就得一个虛名而已虛名於我何與也此事在各人自查考別人無能爲也今人縱十分學道亦多不是怕死夫佛以生死爲苦海而今學者反以生死爲極樂是北轅而南其轍去彼岸愈遠矣世間功名富貴之人以生爲樂也不待言也欲學出世之法而惟在於好名名只在於一生而已是亦以生爲樂也非以生爲苦海也苦海有八生其一也卽今上亦不得下又不得學亦不得不學亦不得便可以見有生之苦矣佛爲此故大生恐怖試看我輩今日何曾以此生身爲苦爲患而決求以出離之也尋常亦會說得此身是苦其實亦只是一句說話耳非眞眞見得此身在陷阱坑坎之中不能一朝居者也試驗之自見

又

聞師又得了道道豈時時可得邪然眞正學者亦自然如此楊慈湖先生謂大悟一十八徧小悟不記其數故慈湖於宋儒中獨爲第一了手好漢以屢疑而屢悟也學人不疑是謂大病惟其疑而屢破故破疑卽是悟自信菩薩於此事信得及否彼以談詩談佛爲二事不知談詩卽是談佛若悟談詩卽是談佛人則𨿽終日談詩何妨我所引白雪陽春之語不過自謙之辭欲以激厲彼俾知非佛不能談詩也而談詩之外亦別無佛可談自信失予之意反以談詩爲不美豈不悞哉歷觀傳燈諸祖其作詩說偈超逸絕塵不可當亦可以談詩病之乎惟本不能詩而彊作則不必若眞實能詩則因談佛而其詩益工者又何多也何必以談詩爲病也

﹖與澄然﹝一首﹞

認不得字勝似認得字何必認得字也只要成佛莫問認得字與否認得字亦是一尊佛認不得字亦是一尊佛當初無認字佛亦無不認得字佛無認字佛何必認字無不認字佛何必不認字也大要只要自家生死切耳我昨與丘坦之壽詩有云劬勞𨿽謝父母恩扶持自出世中尊今人但見得父母生我身不知日夜承世尊恩力蓋千生萬劫以來作忘恩背義之人久矣今幸世尊開我愚頑頓能發起一念無上菩提之心欲求見初生爺娘本面是爲萬幸當生大慚大愧乃可故古人親證親聞者對法師前髙叫大哭非漫然也千萬劫相失爺娘一旦得之𨿽欲不慟哭不可得矣愼莫艸艸作語言戲論反成大罪過也世間戲論甚多惟此事是戲論不得者

﹖答自信﹝五首﹞

旣自信如何又說放不下旣放不下如何又說自信也試問自信者是信个甚麼放不下者又是放不下个甚麼於此最好參取信者自也不信者亦自也放得下者自也放不得下者亦自也放不下是生放下是死信不及是死信得及是生信不信放下不放下緫屬生死緫屬生死則緫屬自也非人能使之不信放不下又信又放下也於此著實參取便自得之然自得亦是自來來去去生生死死皆是自可信也矣來書原無生死四字𨿽是諸佛現成語然眞實是第一等要緊語也旣說原無生死則亦原無自信亦原無不自信也原無放下亦原無不放下也原無二字甚不可不理會旣說原無則非人能使之無可知矣亦非今日方始無又可知矣若待今日方始無則亦不得謂之原無矣若人能使之無則亦不得謂之原無矣原無二字緫說不通也故知原無生者則𨿽千生緫不妨也何者𨿽千生終不能生此原無生也使原無生而可生則亦不得謂之原無生矣故知原無死者則𨿽萬死緫無礙也何者𨿽萬死終不能死此原無死也使原無死而可死則亦不得謂之原無死矣故原無生死四字不可只恁麼艸艸讀過急著精彩便見四字下落

又

一動一靜原不是我莫錯認好父母已生後卽父母未生前無別有未生前消息也見得未生前則佛道外道邪道魔道緫無有何必怕落外道乎緫無死何必怕死乎然此不怕死緫自十分怕死中來世人惟不怕死故貪此血肉之身卒至流浪生死而不歇聖人惟萬分怕死故窮究生死之因直證無生而後已無生則無死無死則不怕非有死而彊說不怕也自古惟佛聖人怕死爲甚故曰子之所愼齋戰疾又曰臨事而懼若死而無悔者吾不與其怕死何如也但記者不知聖人怕死之大耳怕死之大者必朝聞而後可免於夕死之怕也故曰朝聞道夕死可矣曰可者言可以死而不怕也再不復死亦再不復怕也我老矣涷手涷筆作字甚難愼勿艸艸須時時與明因確實理會我於詩學無分秪緣孤苦無朋用之以發叫號少泄胸中之气無白雪陽春事也舉世無眞學道者今幸有爾列位眞心向道我喜何如若悠悠然惟借之以過日子又何必乎

又

若無山河大地不成淸淨本原矣故謂山河大地卽淸淨本原可也若無山河大地則淸淨本原爲頑空無用之物爲斷滅空不能生化之物非萬物之母矣可值半文錢乎然則無時無處無不是山河大地之生者豈可以山河大地爲作障礙而欲去之也淸淨本原卽所謂本地風光也視不見聽不聞欲聞無聲欲嗅無臭此所謂龜毛兔角原無有也原無有是以謂之淸淨也淸淨者本原淸淨是以謂之淸淨本原也豈待人淸淨之而後淸淨耶是以謂之鹽味在水惟食者自知不食則終身不得知也又謂之色裏膠靑蓋謂之曰膠靑則又是色謂之曰色則又是膠靑膠靑與色合而爲一不可取也是猶欲取淸淨本原於山河大地之中而淸淨本原已合於山河大地不可得而取矣欲捨山河大地於淸淨本原之外而山河大地已合成淸淨本原又不可得而捨矣故曰取不得捨不得𨿽欲不放下不可得也龜毛兔用我所說與佛不同佛所說以證斷滅空耳

又

念佛是便宜一條路昨火化僧只是念佛得力人人能念佛人人得往西方不但此僧爲然亦不必似此火化乃見念佛功效也古今念佛而承佛接引者俱以無疾而化爲妙故或坐脫或立亡或吉祥而逝故佛上稱十號只曰善逝而已善逝者如今人所言好死是也此僧火化𨿽非正法但其所言得念佛力實是正言不可因其不是正法而遂不信其爲正言也但人不必學之耳念佛須以見佛爲願火化非所願也

又

無相無形無國土與有相有形有國土成佛之人當自知之已證湼盤之人亦自知之豈勞問人也今但有念佛一路最端的念佛者念阿彌陀佛也當時釋迦金口稱贊有阿彌陀佛在西方極樂國土專一接引念佛眾生以此觀之是爲有國土乎無國土乎若無國土則阿彌陀佛爲假名蓮華爲假相接引爲假說互相欺誑佛當受彌天大罪如今之衙門口光棍當實時敗露卽受誅夷矣安能引萬億劫聰明豪傑同登金蓮勝會乎何以問我有無形相國土爲也且夫佛有三身一者淸淨法身卽今問佛問法與問有無形相國土者也是無形而不可見無相而不可知者也是一身也二者千百億化身卽今問佛問法問有無形相國土又欲參禪又欲念佛又不敢自信如此者一日十二時有千百億化現故謂之化身是又一身也卽法身之動念起意變化施爲可得而見可得而知可得而狀者也三者圓滿報身卽今念佛之人滿卽報以極樂參禪之人滿卽報以淨土修善之人滿卽報以天堂作孽之人滿卽報以地獄慳貪者報以饋鬼毒害者報以虎狼分釐不差毫髮不爽是報身也報身卽應身報其所應得之身也是又一身也今但念佛莫愁不到西方如人但讀書莫愁不取富貴一理耳但有因卽有果但得本莫愁末不相當但成佛莫愁佛不解語不有相不有形不有國土也又須知我所說三身與佛不同佛說三身一時具足如大慧引儒書雲天命之謂性淸淨法身也率性之謂道圓滿報身也修道之謂教千百億化身也最答得三身之義明白然果能知三身卽一身則知三世卽一時我與佛說緫無二矣

﹖答明因﹝六首﹞

昨有客在未及裁答記得爾言若是自已又何須要認我謂此是套語未可便說不要認也急寫要認數字去夫自已親生爺娘認不得如何是好如何過得日子如何便放得下自不容不認得去也天下豈有親生爺娘認不得而肯我手不去認乎決無此理亦決無此等人故我作壽丘坦之詩有云劬勞𨿽謝父母恩扶持自出世中尊尊莫尊於爺娘而人卻認不得者無始以來認他人作父母而不自知其非我親生父母也一旦從佛世尊指示認得我本生至親父母豈不暢快又豈不痛恨昔者之不見而自哀鳴與流涕也邪故臨濟以之築大愚非築大愚也喜之極也夫旣認得自已爺娘則天來大事當時成辦當時結絕矣蓋此爺娘是眞爺娘非一向假爺娘可比也假爺娘怕事眞爺娘不怕事入火便入火燒之不得入水便入水溺之不得故惟親爺娘爲至尊無與對惟親爺娘能入於生死而不可以生死惟親爺娘能生生而實無生能死死而實無死有此好爺娘可不早親識認之乎然認得時爺娘自在也認不得時爺娘亦自在也惟此爺娘情性大好不肯彊人耳因復走筆潦倒如此甚不當

又

無明實性卽佛性二句亦未易會夫旣說實性便不可說空身旣說空身便不宜說實性矣參參但得本莫愁末我道但有本可得卽便有末可愁難說莫愁末也自利利他亦然若有他可利便是未能自利的矣旣說父母未生前則我身尙無有我身旣無有則我心亦無有我心尙無有如何又說有佛苟有佛卽便有魔卽便有生有死矣又安得謂之父母未生前乎然則所謂眞爺娘者亦是假立名字耳莫太認眞也眞爺娘不會說話乃謂能度阿難有是理乎佛未嘗度阿難而阿難自迷謂必待佛以度之故愈迷愈遠直至迦葉時方得度爲第二祖當迦葉時迦葉力擯阿難不與話語故大眾每見阿難便卽星散視之如讎人然故阿難慌忙無措及至無可柰何之極然後捨卻從前悟解不畱半點見聞於藏識之中一如父母未生阿難之前然迦葉方乃印可傳法爲第二祖也設使阿難猶有一毫聰明可倚尙貪著不肯放下至極榦淨迦葉亦必不傳之矣蓋因阿難是極聰明者故難捨也然則凡看經看教者只要捨我所不能捨方是善看經教之人方是眞聰明大善知識之人莫說看經看教爲不可只要看得瞥脫乃可

明因曰諸相原非相只因種種差別自落諸相中不見一相能轉諸相

諸相原非相是也然怎見得原非相乎世間凡可得而見者皆相也今若見得非相則見在而相不在去相存見是又生一相也何也見卽是相耳今且勿論經云若見諸相非相卽是如來旣見了如來諸相又向何處去乎抑諸相宛爾在前而我心自不見之耶抑我眼不見之也眼可見而彊以爲不見心可見而謬以爲不見是又平地生波無風起浪去了見後存不見豈不大錯

明因曰豁達空是落斷滅見著空棄有是著無見都是有造作見得眞爺娘自無此等見識然卽此見識便是眞空妙智

棄有著空則成頑空矣卽所謂斷滅空也卽今人所共見太虛空是也此太虛空不能生萬有旣不能生萬有安得不謂之斷滅空安得不謂之頑空頑者言其頑然如一物然也然則今人所共見之空亦物也與萬物同矣安足貴乎六祖當時特借之以諭不礙耳其實我之眞空豈若是耶惟豁達空須細加理會學道到此已大段好了願更加火候疾證此大湼盤之樂

明因曰名爲豁達空者是誰怕落豁達空者是誰能參取豁達空者是誰我之眞空能生萬法自無莾蕩曾有偈云三界與萬法匪歸何有鄕若只便恁麼此事大乖張此是空病今人有執著諸祖一語修行者不知諸祖教人多是因病下藥如達摩見二祖種種說心說性故教他外息諸緣心如墻壁若執此一語卽成斷滅空

眞空旣能生萬法則眞空亦自能生罪福矣罪福非萬法中之一法乎須是眞曉得自無罪福乃可不可只恁麼說去也二祖當時說心說性亦只爲不曾認得本心本性耳認得本心本性者又肯說心說性乎故凡說心說性者皆是不知心性者也何以故心性本來空也本來空又安得有心更有性乎又安得有心更有性可說乎故二祖直至會得本來空乃得心如墻壁去耳旣如墻壁則種種說心說性諸緣不求息而自息矣諸緣旣自息則外緣自不入內心自不喘此眞空實際之境界也大湼盤之極樂也大寂滅之藏海也諸佛諸祖之所以相續慧命於不斷者也可以輕易而錯下注腳乎參參

明因曰那火化僧說話亦通只疑他臨化時叫人誦彌陀經又說凡見過他的都是他的徒弟

臨化念彌陀經此僧家常儀也見過卽是徒弟何疑乎能做人徒弟方是眞佛我一生做人徒弟到老

李溫陵集卷之六

●李溫陵集卷之七

海虞後學顧大韶仲恭校

雜述一

◆雜述一

豫約小引

寒燈小話

○豫約小引

餘年已七十矣旦暮死皆不可知然餘四方之人也無家屬僮僕於此所賴以供朝夕者皆本院之僧是故豫爲之約約曰我在則事體在我人之敬慢亦在我我若有徳人則敬我汝等縱不徳人亦看不見也我若無徳人則我慢縱汝等眞實有徳人亦看不見也所系皆在我故我只管得我立身無愧耳𨿽不能如古之髙賢但我靑天白日心事人亦難及故此間大賢君子皆能恕我而加禮我若我死後人皆惟爾輩之觀矣可復如今日乎且汝等今日亦自不暇終年修理佛殿塑像請經鑄鐘鞔皷並早晚服事老人一動一息恐不得所固忙忙然無有暇刻矣今幸諸事粗具塔屋已成若封塔之後汝等早晚必然守塔人不見我只看見汝則汝等一言一動可苟乎哉汝等若能加謹僧律則人因汝敬並益敬我反思我矣不然則豈但不汝敬將我此龍湖上院卽同興福等寺應付僧一樣看了也其爲辱門敗種寧空此院置此塔無人守護可矣吾爲此故豫設戒約付常融常中常守懷捷懷林懷善懷珠懷玉等若餘幾眾我死後無人管理自宜遣之復還原處不必彊也蓋年幼人須有本師管轄方可成器又我死後勢益淡薄少年人或難當抵也若能聽約忍饑和眾則𨿽十方賢者亦宜畱與共聚況此數眾與下院之眾乎第恐其不肯或不能是以趁早言之

一早晚功課

一早晚山門

一早晚禮儀

一早晚佛燈

一早晚鐘鼓

一早晚守塔

一感慨平生

﹖一早晚功課

具上院約束冊中不復再列

﹖一早晚山門

山門照舊關鎖非水火緊急不得擅開非熟客與檀越爲燒香禮拜來者不得擅開若爲看境而來境在湖上之山潭下之水盡在上院山門之外任意請看不勞敲門與開門也遠者欲做飯喫則過橋卽是柳塘先生祠看祠有僧來客可辦柴米令跟隨人役燒茶煮飯彼中自有鍋竈亦不勞扣門矣何也山僧不知敬客禮數恐致得罪耳

﹖一早晚禮儀

除挑水春米作務照常外其餘非禮佛卽靜坐也非看經卽經行念佛也俱是整頓僧衣與接客等矣豈可效鄕間老以爲無事便縱意自在乎與其嬉笑無寧恥耳﹖合此實言也其坐如山其行如蟻其立如柱其止如釘則坐止行立如法矣我旣不自慢人誰敢慢我有飯喫飯無飯喫粥有銀則糴無銀則化化不出米則化出飯化不出飯則化出粥化不出粥則化出菜化不出菜則端坐而餓死此釋迦律儀也不法釋迦而法積攢俗僧可乎此特不肯餓死後日又不飽死不病死乎緫有一日死不必怕餓死也旣不怕餓死又故爲終日馳逐乎是故不許輕易出門除人家拜望禮節與僧家無干不必出門往看外若稱要到某庵某處會我師父或師兄師弟者皆不許只許師父暫時到院相看遠者畱一宿近者一飯卽請回若俗家父母兄弟非辦齋不許輕易入門相見若無故而時常請假欲往黃栢山欲往東山欲往維摩庵等處者實時逐遣之去寧可無人守塔不可容一不守戒約之僧寧可終身只四五眾不可妄添不受約一人夫旣不許到師父住處矣況俗家乎如此則終日鎖門出門亦自希矣不但身心安閒志意專一久則自覺便宜亦不耐煩見世上人矣有何西方不可到大事不可明乎試反而視世間僧日日遨遊街市當自汗流羞恥之化他日之錢米養不惜羞之和尙出入公私之門妝飾狗臉之行與衙門口積年奚殊也彼爲僧如是我爲僧不如是不但修行所宜體面亦自超越起人敬畏何苦而不肯閉門靜坐乎旣終日閉門亦自然無客萬一有仕人或鄕先生來不得不開門者彼見我如此亦自然生渴仰矣𨿽相見何妨耶接鄕士夫則稱老先生接春元及文學則稱先生此其待之者重矣若稱之以老爹相公反輕之耳且旣爲佛子又豈可與奴隸輩同口稱聲耶我自重人自重我我自輕人亦輕我理之所必至也閉門靜坐寂然無聲終年如此神猶欽仰何況於人大上出世爲眞佛其次亦不爲世人輕賤我願足矣區區藏屍塔屋有守亦可無守亦可何足重乎若本縣經過有公務者自有下院眾人迎接非守塔僧所當聞若其眞實有髙興欲至塔前禮拜者此佛子也大聖人也急宜開門延入以聖人待之烹茶而燒好香與事佛等始爲相稱迎送務盡禮談佛者呼之爲佛爺講道學者呼之爲老先生不講學不談佛但其人有气槪欲見我塔者則呼之爲老大人五眾齊出與施禮三眾卽退而辦茶惟畱常融懷林二人安客坐而陪之融隅坐林傍坐俱用漆椅不可用凳陪客坐也有問乃答不問卽嘿安閒自在從容應對不敢慢之不可敬之敬之則必以我爲有所求甚不可也

﹖一早晚佛燈

夫燈者所以繼明於晝夜而並明於日月者也故日能明於晝而不能照重陰之下月能明於夜而不能照殿屋之中所以繼日月之不照者非燈乎故謂之曰日月燈明佛蓋以佛譬日月燈稱佛之如燈如日月也日月有所不照惟燈繼之然後無所不照非謂日月可無而燈獨不可無也今事佛者相沿而不知其義以謂常明燈者但是燈光而不復論有日月乃晝夜然燈不息則日月俱廢矣非但月爲無用之灮而日亦爲無益之明矣故今只令然燈於夜晝則不敢然以佛常如日也只令然燈於晦望之前後十餘夜卽不敢然以佛之常如月也惟鄰晦朔前後半餘月然燈徹旦以佛之常如燈也則允矣足稱日月燈明佛矣

﹖一早晚鐘鼓

夫山中之鐘鼓卽軍中之號令天中之雷霆也電雷一奮則百谷艸木皆甲折號令一宣則百萬齊聲山川震沸山中鐘鼓亦猶是也未鳴之前寂寥無聲萬慮俱息一鳴則蝶夢還周耳目煥然攺觀易聽矣縱有雜念一擊遂忘縱有愁思一搥便廢縱有狂志悅色一聞音聲皆不知何處去矣不但爾山寺僧眾然也遠者近者孰不聞之聞則自然悲仰亦且回心易向知身世之無幾悟勞攘之無由矣然則山中鐘鼓所系匪鮮淺也可聽小沙彌輩任意亂敲乎輕重疾徐自有尺度輕能令人喜重能令人懼疾能令人趨徐能令人息直與軍中號令天中雷霆等耳可輕乎哉𨿽曰遠近之所望而敬者僧之律行然聲音之道原與心通未有平素律行僧寶而鐘鼓之音不淸越而和平也旣以律行起人畏敬於先又聽鐘鼓和鳴於淸晨良霄之下時時聞此則時時燻心朝朝暮暮聞此則朝朝暮暮感悅故有不待入門禮佛見僧而潛修頓攺者此鐘鼓之音爲之也所系誠非細也不然我之撞鐘擊鼓如同兒戲彼反怒其驚我眠而聒我耳反令其生躁心矣

﹖一早晚守塔

封塔後卽祀木主以百日爲度早晚俱燒香惟中午供飯一盞淸茶一甌豆豉少許上懸璢璃我平生不愛人哭哀哀不愛人閉眼愁眉作婦人女子賤態丈夫漢喜則淸風朗月跳躍歌舞怒則迅雷呼風鼓浪崩沙如三軍萬馬聲沸數瑞安得有此俗气況出家人哉且人生以在世爲客以死爲歸歸家則喜而相慶亦自謂得所而自慶也又況至七八十而後歸其爲慶幸益以無涯若復有傷感者是不欲我得所也豈出家人之所宜乎古有死而念佛相送卽今人出郭作歌送客之禮生死一例苟送客而哀興豈不重難爲客耶客旣不樂主人亦何好也是以再四叮嚀非怕汝等哭也恐傷我歸客之心也惟當思我所嗜者我愛書四時祭祀必陳我所親校正批點與繤集抄錄之書於供卓之右而置常穿衣裳於供卓之左早陳設至晚便收每年共十三次祭祀𨿽名爲祭祀亦只是一飯一茶一少許豆鼓耳但我愛香須燒好香我愛錢須燒好紙錢我愛書須牢收我書一卷莫輕借人時時搬出日頭曬曬漧便收訖𨿽莊純甫近來以教子故亦肯看書要書但決不可與之且彼亦不知我死縱或於別處聞知我死而來亦不可與以我書李四官若來叫他勿假哭作好看汝等亦決不可遣人報我死我死不在今日也自我遣家眷回鄕獨自在此落髮爲僧時卽是死人了也已欲他輩皆以死人待我了也是以我至今再不曾遣一力到家者以謂已死無所用顧家也故我嘗自謂我能爲忠臣者以此能忘家忘身之念卜之也非欺誕說大話也不然晉江𨿽遠不過三千餘里遣一僧持一金卽到矣予豈惜此小費哉不過以死自待又欲他輩以死待我則彼此兩無牽掛出家者安意出家在家者安意做人家免道途之勞費省江湖之風波不徒可以成就彼是亦彼之所以成就我也何也彼勞苦則我心亦自愁苦彼驚懼則我心亦自疑懼彼不得安意做人家我亦必以爲使彼不得做人家者我陷之也是以不願遣人往問之其不肯遣人往問之者正以絕之而使之不來也莊純甫不曉我意猶以世俗情禮待我今已到此三次矣其家旣窮來時必假借路費借倩家人非四十餘日不得到此非一月日不好遽回又非四五十日未易抵家審如此則我只宜在家出家矣何必如此以害莊純甫乎故每每到此則我不樂甚也亦以使之不敢復來故也旣不肯使之來此又豈肯遣人往彼乎一向旣不肯遣人往彼今日又豈可遣人往彼報死乎何者摠之我死不在今日也我死旣不在今日何謂封塔而乃以死待我也則汝等之當如平日又可知也待我如平日事我如生前言語不苟行事不苟比舊更加謹愼使人人咸曰龍湖僧之守禁戒也如此龍湖僧之不謬爲卓吾侍者也又如此其爲喜悅我也甚矣又何必以不復見我爲苦而生悲愴也我之形𨿽不可復見而我心則開卷卽在矣讀其書見其人精神且千萬倍若彼形骸外矣又何如我書乎況讀其豫約守其戒禁則卓吾老子終日對面十目視之無有如其顯十手指之無有如其親者又何必悲戀此一具瘦骨柴頭以爲能不忘老子也耶勉之戒之我初至麻城曾承庵創買縣城下今添蓋樓屋所謂維摩庵者皆是周友山物余已別有維摩庵創建始末一書寄北京與周友山矣中間開載布施事頗詳悉其未悉者又開具緣薄中先寄周友山於川中二項兼查則維摩庵布施功徳主亦昭昭可案覆而審不得沒其實也創建始末尙有兩冊一冊畱龍湖上院爲照一冊以待篤實僧能堅守樓屋靜室者然後當友山面前給與之世間風俗日以偸薄不守本分𨿽百姓亦難何況出家者謹守淸規莫亂收徒眾以爲能縱不能學我一分半分亦當學我一釐兩釐何苦勞勞碌碌日夜不止也在家之人尙爲有妻兒親眷等衣食人情逼迫無措我出家人一身亦不曾出一丁銀米之差若不知休非但人禍天必刑之難逃免也周友山旣捨此庵不是小事此庵見交銀七十二兩與曾劉二家矣可輕視之歟夫友山之所以敬我者以我稍成一个人也我之所以不回家不他往者以友山之知我也我自幼寡交少知遊稍長從薄宦於外𨿽時時有敬我者然亦皮膚麄淺視我耳深知我者無如周友山故我不還家不復別往尋朋友也想行徧天下亦只如此已矣且友山非但知我亦甚重我夫士爲知已死何也知已之難遇也今士子得一科第便以所取座主爲親爺娘終身不能忘提學官取之爲案首卽以提學官爲恩師事之如事父兄以其知已也以文相知猶然如此況心相知哉故天下未有人而不喜人知已者則我之不歸家又可知矣今世不察旣以不歸家病我家中鄕裏之人又以不歸家爲我病我心中只好自問自答曰爾若知我取我爲案首我自歸矣何必苦勸我歸也然友山實是我師匪但知我已也彼其退藏之密實老子之後一人我自望之若跂尢不欲歸也爾等謹守我塔長守淸挸友山在世定必護爾爾等保無恐也劉近城是信愛我者與楊鳳裏實等梅澹然是出世丈夫𨿽是女身然男子未易及之今旣學道有端的知見我無憂矣𨿽不曾拜我爲師彼知我不肯爲人師也然已時時遣人走三十里問法余𨿽欲不答得乎彼以師禮默默事我我縱不受半个徒弟於世間亦難以不答其請故凡答彼請教之書彼以師稱我我亦以澹然師答其稱終不欲犯此不爲人師之戒也嗚呼不相見而相師不獨師而彼此皆以師稱亦異矣於澹然稱師者澹然已落髮爲佛子也於眾位稱菩薩者眾位皆在家故稱菩薩也然亦眞正是菩薩家殷而門戶重卽親戚往來常禮亦自無閒曠之期安得時時聚首共談此事乎不聚而談則退而看經教時時問話皆有的據此豈可以好名稱之夫卽使好名而後爲已是天下奇男子所希有之事況實在爲生死起念早晚惟向佛門中勤渠拜請者乎敬之敬之亦以眾菩薩女身也又是有親戚愛妬不等生出閒言長語不可耳聞也猶然不一理會只知埋頭學佛道作出世人況爾等出家兒並無一事安可不究心安可不念佛耶我有西方訣最說得親切念佛求生西方者須知此趣向則有端的志气矣不然𨿽曰修西方亦是一句見成語居故念佛者定須攪通了西方訣方爲眞修西方之人夫念佛者欲見西方彌陀佛也見阿彌陀佛了卽是生西方了無別有西方可生也見性者見自性阿彌陀佛也見自性阿彌陀佛了卽是成佛了亦無別有佛可成也故修西方者總爲欲見佛耳𨿽只得面見彼佛阿彌陀然卽常在佛之旁又豈有不得見自已佛之理耶時時目擊時時耳聞時時心領而意會無雜學無雜事一日聽之百日亦聽之一刼伴之百萬刼亦與之伴心志純一再無別有往生之想矣不成佛更何待耶故凡成佛之路甚多更無有念佛一件直截不蹉者是以大地眾生咸知修習此一念也然問之最聰明靈利肯念佛者竟無一人曉了此意則𨿽念佛何益旣不以成佛爲念而妄謂佛是決不可成之物則𨿽生西方欲以奚爲縱得至彼亦自不肯信佛言語自然復生別想欲往別處去矣卽見佛猶不見也故世之念佛修西方者可笑也決萬萬無生西方之理也縱一日百萬聲佛百事不理專一如此然我知其非往生之路也須是發願欲求生西方見佛而時時聽其教旨半言不敢不信不敢不理會乃是求往生之本願正經主意耳以上𨿽說守塔事而終之以修淨土要訣蓋皆前賢之所未發故詳列之以爲早晚念佛之因

﹖一感慨平生

善因等眾菩薩見我湼盤必定差人來看夫諸菩薩甚難得若善因者以一身而綜數產纖悉無遺以家婦而養諸姑昏嫁盡禮不但各無間言亦且鹹得歡心非其本性和平眞心孝友安能如此我聞其才力其識見大不尋常而善因固自視若無有也時時至繡佛精舍與其妹澹師窮究眞乘必得見佛而後已故我猶眞心敬重之此皆爾等所熟聞非千里以外人百年以遠事或出傳說未可信也爾等但說出家便是佛了便過在家人了今我亦出家寧有過人者蓋大有不得已焉耳非以出家爲好而後出家也亦非以必出家乃可修道然後出家也在家不好修道乎緣我平生不愛屬人管夫人生出世此身便屬人管了幼時不必言從訓蒙師時又不必言旣長而入學卽屬師父與提學宗師管矣入官卽爲官管矣棄官回家卽屬本府本縣公祖父母管矣來而迎去而送出分金擺酒席出軸金賀壽旦一毫不謹失其歡心則禍患立至其爲管束至入木埋下土未已也管朿得更苦矣我是以寧飄流四外不歸家也其訪友朋求知已之心𨿽切然已亮天下無有知我者只以不願屬人管一節旣棄官又不肯回家乃其本心實意特以世人難信故一向不肯言之然出家遨遊其所遊之地亦自有父母公祖可以管攝得我故我於鄧鼎石初履縣時𨿽身不敢到縣庭然彼以禮帖來我可無名帖答之乎是以書名帖不敢曰侍生侍生則太尊已不敢曰治生治生則自受縛尋思四字回答之曰流寓客子夫流寓則古今時時有之目今郡邑誌書稱名宦則必繼之以流寓也名宦者賢公祖父母也流寓者賢隱逸名流也有賢公祖父母則必有賢隱逸名流書流寓則與公祖父母等稱賢矣宦必有名乃紀非名宦則不紀故曰名宦若流寓則不問可知其賢故但曰流寓蓋世未有不是大賢髙品而能流寓者晦庵婺源人而終身延平蘇子瞻兄弟但眉州人而一葬郟縣一葬穎州不特是也邵康節範陽人也司馬君實陜西夏縣人也而皆終身流寓洛陽與白樂天本太原人而流寓居洛一矣孰謂非大賢上聖而能隨寓皆安者乎是以不問而知其賢也然旣書流寓矣又書客子不已贅耶蓋流而寓矣非築室而居其地則種地而食其毛欲不受其管朿又不可得也故兼稱客子則知其爲旅寓而非眞寓如司馬公邵康節之流也去住時日久近皆未可知縣公𨿽欲以父母臨我亦未可得旣未得以父母臨我則父母𨿽尊其能管朿得我乎故兼書四字而後作客之意與不屬管朿之情暢然明牛然終不如落發出家之爲愈蓋落髮則𨿽麻城本地之人亦自不受父母管朿況別省之人哉或曰旣如此在本鄕可以落髮又何必麻城噫我在此落髮猶必設盡計校而後刀得臨頭鄧鼎石見我落髮泣涕甚哀又述其母之言曰爾若說我乍聞之柾一日不喫飯飯來亦不下咽李老伯決定畱髮也且汝若能勸得李老伯蓄髮我便說爾是个眞孝子是个第一好官嗚呼余之落髮豈容易哉余惟以不肯受人管朿之故然後落髮又豈容易哉寫至此我自酸鼻爾等切勿以落髮爲好事而輕易受人布施也𨿽然余之多事亦已極矣余惟以不受管朿之故受盡磨難一生坎坷將大地爲墨難盡寫也爲縣博士卽與縣令提學觸爲太學博士卽與祭酒司業觸如秦如陳如潘如呂不一而足矣司禮曹務卽與髙尙書殷尙書王侍郎萬侍郎盡觸也髙殷皆入閣潘陳呂皆入閣髙之掃除少年英俊名進士無數矣獨我以觸迕得全髙亦人傑哉最苦者爲員外郎不得尙書謝大理卿董並汪意謝無足言矣汪與董皆正人不宜與余抵然彼二人者皆急功名淸白未能過人而自賢則十倍矣予安得免觸耶又最苦而遇尙書趙趙於道學有名孰知道學益有名而我之觸益又甚也最後爲郡守卽與巡撫王觸與守道駱觸王本下流不必道矣駱最相知其人最號有能有守有文學有實行而終不免與之觸何耶渠過於刻厲故遂不免成觸也渠初以我爲淸苦敬我終反以我爲無用而作意害我則知有已不知有人今古之號爲大賢君子往往然也記予嘗苦勸駱曰邊方雜夷法難盡執日過一日與軍與夷共享太平足矣仕於此者無家則難住攜家則萬里崎嶇而入狼狽而去尢不可不體念之但有一能卽爲賢者豈容備責但無人告發卽裝聾啞何須細問蓋淸謹勇往只可責已不可責人若盡責人則我之淸能亦不足爲美矣況天下事亦只宜如此耶嗟嗟孰知予竟以此相觸也哉𨿽相觸然使余得以薦人必以駱爲薦首也此余平生之大略也上之不能如東方生之避世金馬門以萬乘爲僚友含垢忍恥遊戲仕路最上又不能如胡廣之中庸梁江總之頭黑馮道之五代貪祿而不能忍詬其得免於虎口亦天之幸耳旣老而思勝算就此一著已非上策爾等安得知耶故予嘗謂世間有三種人決宜出家非三種而出家非避難卽無計治生利其閒散可以成就吾之懶也無足言也三種者何蓋世有一種如梅福之徒以生爲我酷形爲我辱智爲我毒身爲我桎梏的然見身世之爲贅疣不得不棄官而隱夫洪崖玉笥之間者一也又有一種如嚴光阮籍陳搏邵雍輩苟不得比於呂尙之遇文王管仲之遇齊桓孔明之遇先生傳說之遇髙宗則寧隱無出故夫子曰居則曰不吾知也如或知女則何以哉又曰沽之哉我待價者也是以孔子終身不仕而隱也其曰有道則仕無道則懷不過以贊伯玉等云耳若夫子苟不遇知已善價則𨿽有道之世不肯沽也此又一種也夫天下曷嘗有知已之人哉況眞爲天下知已之主歟其不得不隱居於巖穴釣臺蘇門之山固其所矣又有一種則陶淵明輩是也亦貪富貴亦苦貧窮苦貧窮故以乞食爲恥而曰扣門拙言詞愛富貴故求爲彭澤令因遣一力與兒而曰助汝薪水之勞然無耐其不肯折腰何是以八十日便賦歸去也此又一種也適懷林在傍研墨問曰不審和尙於此三種何居余曰卓哉梅福莊周之見我無是也必遇知已之主而後出必有蓋世眞才我無是才也故亦無是見也其惟陶公乎夫陶公淸風千古余又何人敢稱庶幾然其一念眞實受不得世間管朿則偶與同耳敢附驥耶

以上六條末條復潦倒哀鳴可知餘言之不顧矣勸爾等勿哭勿哀而我復言之哀哀眞情實意固自不可彊也我願爾等勿哀又願爾等心哀心哀是眞哀也眞哀自難止人安能止

○寒燈小話

第一段

第二段

第三段

第四段

﹖第一段

九月十三夜大人患气急獨坐更深向某輩言曰丘坦之此去不來矣言未竟淚如雨下某謂大人莫太感傷因爲鄙俚之語以勸大人語曰這世界眞可哀乾坤如許大好人難容載我勸大人莫太傷懷古來盡如此今日安足怪我量彼走盡天下無知已必然有時還來亂曰此說不然此人聰明大有才到處逢人多相愛只恨一去太無情不念老人日夜難待十五夜復聞人道有一老先生特地往丘家拜訪荊州袁生且親下請書以邀之袁生拜旣不答召又不應丘生又系一老先生通家子亦竟不與袁生商之傍人相視莫不驚駭以爲此皆人世所未有者大人謂袁生只爲不省人間禮數取怒於人是以遨遊至此今又責之備袁生安所逃死耶嗟嗟袁生之難也烏得無罪乎懷林小沙彌從傍哂曰袁家丘家決定是天上人初來下降人世者是以不省人世事也若是世間人安有不省世間禮數之理某謂林言甚辯大人曰林之言是也夫惟眞天上人是以不知有人世事故世間人之所能知者天人不知世間人之所能行者天人不能是以謂之天人也夫世間人之所能知能行者天人旣已不知不能則天人之所知者世間人亦決不知天人之所能者世間人亦決不能若慕天人以其所不知不能而復責天人以世之所共知共能是猶責人世以知能而復求其如天人之不知與不能也不亦難歟則不惟天人失其爲天人將世間人亦失其爲世間人矣是責備之過也吾謂不如取天人之所獨知獨能者而以與之好而略其所不知不能之不如世間人者而不爲之求備焉則善矣因感而賦詩三章以袪責備者之惑不是天人初下世如何不省世人禮省得世人禮不難爾來我往知禮矣旣不能知人世禮如何敢到人間世任爾胸藏萬斛珠不如百拜頭至地去年曾有一新郎兩處奔波苦苦忙糞掃堆邊都是也癡人卻說郎非常

﹖第二段

是夜懷林侍次見有貓兒伏在禪椅之下林曰言貓兒日昌秪拾得幾塊帶肉的骨頭喫了便知痛他者是和尙每每伏在和尙座下而不去和尙嘆曰人言最無義者是貓兒今看養他顧他時他卽戀著不去以此觀之貓兒義矣林曰今之罵人者動以禽獸奴狗罵人彊盜罵人罵人者以爲至重故受罵者亦自謂至重吁誰知此豈罵人語也夫世間穪有義者莫過於人你看他威儀禮貌出言吐气好不和美憐人愛人之狀好不切至只是還有一件不如禽獸奴狗彊盜之處蓋世上做彊盜者有二或被官司逼迫怨气無伸遂爾遁逃或是盛有才力不甘人下倘有一个半个憐才者使之得以效用彼必殺身圖報不宜忘恩矣然則以彊盜罵人是不爲罵人了是反爲贊嘆稱美其人了也狗𨿽人奴義性尢重守護家主逐亦不去不與食喫彼亦無嗔自去喫屎將就度日所謂狗不厭家貧是也今以奴狗罵人又豈當乎吾恐不是以狗罵人反是以人罵狗了也至於奴之一字但爲人使而不足以使人者咸謂之奴世間曷嘗有使人之人哉爲君者漢惟有孝髙孝文孝武孝宣耳余盡奴也則以奴名人乃其本等名號而反怒人何也和尙謂禽獸畜生彊盜奴狗旣不足以罵人則當以何者罵人乃爲恰當林遂自變量千種如蛇如虎之類俱是罵人不得者直商量至夜分亦竟不得乃嘆曰嗚呼好看者人也好相處者人也秪是一付肚腸甚不可看不可處林曰果如此則人眞難形容哉世謂人皮包倒狗骨頭我謂狗皮包倒人骨頭未審此罵何如和尙曰亦不足以罵人遂去睡

﹖第三段

守庵僧每日齋皆取給於城內外人家供給盞飯推其餘乃以飯往來方僧道侶是日道侶中有一人再來索食守僧怒罵不已大人聞之謂某輩曰不與食亦罷何太辱罵也況有盞飯之餘乎因論及常志等謂常志每借得銀物隨手輒盡此其視守僧之罵道人較勝矣且常志等平日亦自謂能輕財好施當過守僧十倍也某謂此說未當要不過伯仲之間耳彼守僧之罵道人傷於太儉者也但知爲施主惜余飯而不知爲施主廣積福但知化飯之難欲以飽其徒不知受罵之苦反以傷佛心是太儉之故也若常志輩但見假借名色以得人之銀若甚容易而不知屢借名色以要人之銀人實難堪況慷他人之慨費別姓之財於人爲不情於已甚無謂乎是太奢之過也奢儉俱非何以稱常志之勝大人曰若如子言則輕財之名不美乎彼固慕輕財之名而後爲之者也其曰嗟哉是何言歟夫古之言輕財者必曰重義未有無故而輕財者也故重義者必輕財而輕財者以重義故是以有輕財重義之說有散財結客之說是故範純佑麥舟之予以石曼卿故非石曼卿則一麥不肯妄費矣魯子敬有一囷三千米之予以周公瑾故非公瑾則一粒不肯妄費矣爲公瑾是以結客故散財爲石曼卿是以重義故輕財今得人錢財視同糞土豈爲謀王圖伯用之以結客乎抑救災卹患而激於義之不能以已也要不過縱酒色之欲滋豪奴之貪亂而不理懦而不敢明耳何曾有一文施及於大賢之待朝餔者此爲浪費縱欲而借口輕財是天下之浪子皆輕財之夫也反不如太儉者之爲得故曰與其奢也寧儉

﹖第四段

九月二十七日林隨長者遊至西城發足欲往萬壽寺寺有僧長者每遊必至方者是日忽逢暴雨勢似天以同來長者避雨於秀士門下不一盞茶雨過然平地皆水可以行舟矣林啟長者曰此驟雨水未退不如升堂一坐稍待水退乃往長者登堂坐於中堂之上時有老僕卽欲入報長者遽止之曰勿報我躲雨至此權坐一時切勿報不報我尙多坐一時若報主人出我不過一茶卽起矣偶宅中有老姆從內出見是長者不覺發聲曰是卓吾老爹何不速報便番身入內口中道卓吾老爹在堂快報知快報知於時主人出安座已坐未一茶長者果起至道中問林曰何此家婦人女子盡識李卓吾耶林曰偏是婦人女子識得具丈夫相者反不識也此間男子見長者个个攢眉長者曰如爾言反比不得婦人耶林曰不然男子慣見長者故作尋常看此老婦人乍見耳乍見是以生希有想歡喜想也長者但自念果尋常乎希有乎不必問林也若說男子不如婦人非矣長者曰爾言是爾言是疾行至萬壽等會其僧其僧索書書數紙已其徒又索聯句聯句曰僧卽俗俗卽僧好个道場爾爲爾我爲我大家遊戲是夜雨不止雨點大如車輪長者肩輿淋漓帶雨而歸大叫於輿上曰子看我與爾共作雨中遊何如林對曰眞可爲遊戲三昧大神通自在長者矣

李溫陵集卷之七

●李溫陵集卷之八

海虞後學顧大韶仲恭校

雜述二

◆雜述二

卓吾論略

論政篇爲羅姚州作

何心隱論

夫婦

鬼神論

戰國論

兵食

雜說

玉合

昆侖奴

拜月

紅拂

○卓吾論略【滇中作】

孔若谷曰吾猶及見卓吾居士能論其大略云居士別號非一卓吾特其一號耳卓又不一居士自稱曰卓載在仕籍者曰篤𨿽其鄕之人亦或言篤或言卓不一也居士曰卓與篤吾土音一也故鄕人不辯而兩稱之予曰此易矣但得五千絲付鐵匠胡衕梓人攺正矣居士笑曰有是乎子欲吾以有用易無用乎且夫卓固我也篤亦我也稱我以卓我未能也稱我以篤亦未能也予安在以未能易未能乎故至於今並稱卓篤焉居士生大明嘉靖丁亥之歲時維陽月得全數焉生而母太宜人徐氏沒幼而孤莫知所長長七歲隨父白齋公讀書歌詩習禮文年十二試老農老圃論居士曰吾時已知樊遲之問在荷蕢丈人間然而上大人丘乙已不忍也故曰小人哉樊須也則可知矣論成遂爲同學所稱眾謂白齋公有子矣居士曰吾時𨿽幼早已知如此臆說未足爲吾大人有子賀且彼賀意亦太鄙淺不合於理彼謂吾利口能言至長大或能作文詞慱奪人間富若貴以救賤貧耳不知吾大人不爲也吾大人何如人哉身長七尺目不苟視𨿽至貧輒時時脫吾董母太宜人簪珥以急朋友之婚吾董母不禁也此豈可以世俗胸腹窺測而預賀之哉稍長復憒憒讀傳注不省不能契朱夫子深心因自怪欲棄置不事而閒甚無以消歲日乃嘆曰此直戲耳但剽竊得濫目足矣主司豈一一能通孔聖精蘊者邪因取時文尖新可愛玩者日誦數篇臨場得五百題旨下但作繕寫謄錄生卽髙中矣居士曰吾此幸不可再僥也且吾父老弟妹婚嫁各及時遂就祿迎飬其父婚嫁弟妹各畢居士曰吾初意乞一官得江南便地不意走共城萬里反遺父憂𨿽然共城宋李之才宦遊地也有邵堯夫安樂窩在焉堯夫居洛不遠千里就之才問道吾父子儻亦聞道於此𨿽萬里可也且聞邵氏苦志參學晚而有得乃歸洛始婚娶亦旣四十矣使其不聞道則終身不娶也予年二十九而喪長子且甚戚夫不戚戚於道之謀而惟情是念視康節不益愧乎安樂窩在蘇門山百泉之上居士生於泉泉爲溫陵禪師福地居士謂吾溫陵人當號溫陵居士至是日遊遨百泉之上曰吾泉而生又泉而官泉於吾有夙緣哉故自謂百泉人又號百泉居士云在百泉五載落落竟不聞道卒遷南雍以去數月聞白齋公沒守制東歸時倭夷竊肆海上所在兵燹居士間關夜行晝伏餘六月方抵家抵家又不暇試孝子事墨衰率其弟若侄晝夜登陴擊柝爲城守備城下矢石交米斗斛十千無糴處居士家口零三十幾無以自活三年服闋盡室入京蓋庶幾欲以免難云居京邸一閱月不得缺囊垂盡乃假館受徒館復十餘月乃得缺稱國子先生如舊官未幾竹軒大父訃又至是日也居士次男亦以病卒於京邸予聞之嘆曰嗟嗟人生豈不苦誰謂仕宦樂仕宦若居士不乃更苦邪弔之入門見居士無異也居士曰吾有一言與子商之吾先曾大父大母沒五十多年矣所以未歸土者爲貧不能求葬地又重違俗恐取不孝譏夫爲人子孫者以安親爲孝未聞以卜吉自衛暴露爲孝也天道神明吾恐決不肯畱吉地以與不孝之人吾不孝罪莫贖矣此歸必令三垂依土權置家室於河內分賻金一半買田耕作自食予以半歸卽可得也第恐室人不從耳我入不聽請子繼之居士入反復與語黃宜人曰此非不是但吾母老孀居守我我今幸在此猶朝夕泣憶我雙眼肓矣若見我不歸必死語未終淚下如雨居士正色不顧宜人亦知終不能迕也收淚攺容謝曰好好第見吾母道尋常無恙莫太愁憶他日自見吾也勉行襄事我不歸亦不敢怨遂收拾行李托室買田種作如其願時有權墨吏嚇富人財不遂假借漕河名色盡徹泉源入漕不許畱半滴溝洫間居士時相見𨿽竭情代請不許計自以數畒請必可許也居士曰嗟哉天乎吾安忍坐視全邑萬頃而令予數畒灌漑豊收哉縱與必不受肯求之遂歸歲果大荒居士所置田僅收數斛裨長女隨艱難日久食稗如食粟二女三女遂不能下咽因病相繼夭死老媼有告者曰人盡饑官欲發粟聞其來者爲鄧石陽推官與居士舊可一請宜人曰婦人無外事不可且彼若有舊又何待請邪鄧君果撥已俸二星並馳書與僚長各二兩者二至宜人以半糴粟半買花紡爲布三年衣食無缺鄧君之力也居士曰吾時過家畢葬幸了三世業緣無宦意矣回首天涯不勝萬里妻孥之想乃復抵共城入門見室家歡甚問二女又知歸未數月俱不育矣此時黃宜人淚相隨在目睫間見居士色變乃作禮問葬事及其母安樂居士曰是夕也吾與室人秉燭相對眞如夢寐矣乃知婦人勢逼情眞吾故矯情鎭之到此方覺屐齒之折也至京補禮部司務人或謂居士曰司務之窮窮於國子𨿽子能堪忍獨不聞焉往而不得貧賤語乎蓋譏其不知止也居士曰吾所謂窮非世窮也窮莫窮於不聞道樂莫樂於安汝止吾十年餘奔走南北秪爲家事全忘卻溫陵百泉安樂之想矣吾聞京師人士所都蓋將訪而學焉人曰子性大窄常自見過亦時時見他人過苟聞道當自宏闊居士曰然予實窄遂以宏父自命故又爲宏父居士焉居士五載春官潛心道妙憾不得起白齋公於九原故其思白齋公也益甚又自號思齋居士一日告我曰子知我久我死請以志囑𨿽然予若死五朋友之手一聽朋友所爲若死於道路必以水火葬決不以我骨貽累他方也墓志可不作作傳其可予應曰予何足以知居士哉他年有顧虎頭知居士矣遂著論論其大略後予遊四方不見居士者久之故自金陵已後皆不撰述或曰居士死於白下或曰尙在滇南未死也

○論政篇爲羅姚州作

先是楊東淇爲郡南充陳君實守是州與別駕張馬平博士陳名山皆卓然一時可謂盛矣今三十餘年而君來爲州守予與周君張君各以次先後並至諸父老有從旁竊嘆者曰此豈有似於曩時也乎何其濟濟尢盛也未幾唐公下車復爾相問予乃驟張之曰此間官僚皆數十年而一再見者也願公加意培植於上勿生疑貳足矣惟予知府一人不類𨿽然有多賢足以上人爲予夾輔𨿽不類庸何傷唐公聞序言而壯之是春兩臺復命君與諸君俱蒙禮待𨿽予不類亦竊濫及前年之言迨合矣予固因匯次其語以爲君與諸君賀而獨言予之不類者以質於君焉蓋予嘗聞於有道者而深有感於因性牅民之說焉夫道者路也不止一途性者心所生也亦非止一種已也有仕於土者乃以身之所經歷者而欲人之同往以已之所種藝者而欲人之同灌漑是以有方之治而馭無方之民也不亦昧於理歟且夫君子之治本諸身者也至人之治因乎人者也本諸身者取必於已因乎人者恆順於民其治效固已異矣夫人之與已不相若也有諸已矣而望人之同有無諸已矣而望人之同無此其心非不恕也然此乃一身之有無也而非通於天下之有無也而欲爲一切有無之法以整齊之惑也於是有條教之繁有刑法之施而民日以多事矣其智而賢者相率而歸吾之教而愚不肖則遠矣於是有旌別淑慝之令而君子小人從此分矣豈非別白太甚而導之使爭乎至人則不然因其政不易其俗順其性不拂其能聞見熟矣不欲求知新於耳目恐其未寤而驚也動止安矣不欲重之以桎梏恐其縶而顚且僕也今予之治郡也取善太恕而疾惡也過嚴夫取善太恕似矣而疾人之惡安知已之無惡乎其於反身之治且未之能也況望其能因性以牅民乎予是以益懼不類而切倚仗於君焉吾聞君生長劍門旣壯而仕經太華而獨觀昭曠於衡嶽之巓其中豈無至人可遇而不可求者與君談說及此乎不然何以兩宰疲邑一判衡州而民誦之至今也意者君其或有所遇焉則予言爲贅如其不然則予之所聞於有道者詳矣君其果有當於心乎否也夫君而果有當於心也則予𨿽不類庸何傷乎

○何心隱論

何心隱卽梁汝元也予不識何心隱又何以知梁汝元哉姑以心隱論之世之論心隱者髙之者有三其不滿之者亦有三髙心隱者曰凡世之人靡不自厚其生公獨不肯治生公家世饒財者也公獨棄置不事而直欲與一世賢聖共生於天地之間是公之所以厚其生者與世異也人莫不畏死公獨不畏而直欲博一死以成名以爲人盡死也百憂愴心萬事瘁形以至五內分裂求死不得者皆是也人殺鬼殺寧差別乎且斷頭則死斷腸則死孰快百藥成毒一毒而藥孰毒烈烈亦死冺冺亦死孰烈公固審之熟矣宜公之不畏死也其又髙之者曰公誦法孔子者也世之法孔子者法孔子之易法者耳孔子之道其難在以天下爲家而不有其家以羣賢爲命而不以田宅爲命故能爲出類拔萃之人爲首出庶物之人爲魯國之儒一人天下之儒一人萬世之儒一人也公旣獨爲其難者則其首出於人者以是其首見怒於人者亦以是矣公烏得免死哉削迹伐木絕陳畏匡孔聖之幾死者亦屢其不死者幸也幸而不死人必以爲得正而斃矣不幸而死獨不曰仁人志士有殺身以成仁者乎死得其死公又何辭也然則公非畏死也非不畏死也任之而已矣且夫公旣如是而生矣又安得不如是而死乎彼謂公欲求死以成名者非也死則死矣此有何名而公欲死之歟其又髙之者曰公獨來獨往自我無前者也然則仲尼𨿽聖效之則爲顰學之則爲步醜婦之賤態公不爾爲也公以爲世人聞吾之爲則反以爲大怪無不欲起而殺我者而不知孔子已先爲之矣吾故援孔子以爲法則可免入室而操戈然而賢者疑之不賢者害之同志終鮮而公亦竟不幸爲道以死也夫忠孝節義世之所以死也以有其名也所謂死有重於泰山者是也未聞有爲道而死者道本無名何以死爲公今已死矣吾恐一死而遂湮滅無聞也今觀其時武昌上下人幾數萬無一人識公者無不知公之爲冤也方其揭榜通衢列公罪狀聚而觀者咸指其誣至有噓呼叱吒不欲觀焉者則當日之人心可知矣由祁門而江西又由江西而南安而湖廣沿途三千餘里其不識公之面而知公之心者三千餘里皆然也非惟得罪於張相者有所憾於張相而云然𨿽其深相信以爲大有功於社稷者亦猶然以此舉爲非是而咸謂殺公以媚張相者之爲非人也則斯道之在人心眞如日月星辰不可以蓋覆矣𨿽公之死無名可名而人心如是則斯道之爲也孰能遏之然公豈誠不畏死者時無張子房誰爲活項伯時無魯朱家誰爲脫季布吾人因是而益信談道者之假也由今而觀彼其含怒稱冤者皆其未甞識面之夫其坐視公之死反從而下石者則盡其聚徒講學之人然則匹夫無假故不能掩其本心談道無眞故必欲剆其出類又可知矣夫惟世無眞談道者故公死而斯文遂喪公之死顧不重耶而豈直泰山氏之比哉此三者皆世之賢人君子猶能與匹夫同其眞者之所以髙心隱也其病心隱者曰人倫有五公捨其四而獨置身於師友賢聖之間則偏枯不可以爲訓與上誾誾與下侃侃委虵之道也公獨危言危行自貽厥咎則明哲不可以保身且夫道本人情學貴平易繩人以太難則畔者必眾責人於道路則居者不安聚人以貨財則貪者競起亡固其自取矣此三者又世之學者之所以爲心隱病也吾以爲此無足論矣此不過世之庸夫俗子衣食自耽身口是急全不知道爲何物學爲何事者而敢妄肆譏詆則又安足置之齒頰間耶獨所謂髙心隱者似亦近之而尙不能無過焉然予未甞親覩其儀容面聽其緒論而窺所學之詳而遽以爲過抑亦未可吾且以意論之以俟世之萬一有知公者可乎吾謂公以見龍自居者也終日見而不知潛則其勢必至於亢矣其及也宜也然亢亦龍也非他物比也龍而不亢則上九爲虛位位不可虛則龍不容於不亢公宜獨當此一爻者則謂公爲上九之大人可也是又余之所以論心隱也

○夫婦【因畜有感】

夫婦人之始也有夫婦然後有父子有父子然後有兄弟有兄弟然後有上下夫婦正然後萬事無不出於正夫婦之爲物始也如此極而言之天地一夫婦也是故有天地然後有萬物然則天下萬物皆生於兩不生於一明矣而又謂一能生二理能生气太極能生兩儀何歟夫厥初生人惟是陰陽二气男女二命初無所謂一與理也而何太極之有以今觀之所謂一者果何物所謂理者果何在所謂太極者果何所指也若謂二生於一一又安從生也一與二爲二理與气爲二陰陽與太極爲二太極與無極爲二反復窮詰無不是二又烏覩所謂一者而遽爾妄言之哉故吾究物始而見夫婦之爲造端也是故但言夫婦二者而已更不言一亦不言理一尙不言而況言無無尙不言而況言無無何也恐天下惑也夫惟多言數窮而反以滋人之惑則不如相忘於無言而但與天地人物共造端於夫婦之間於焉食息於焉語語已矣易曰大哉乾元萬物資始至哉坤元萬物資生資始資生變化無窮保合太和各正性命夫性命之正正於太和太和之合合於乾坤乾爲夫坤爲婦故性命各正自無有不正者然則夫婦之所系爲何如而可以如此也夫可以如此也夫

○鬼神論

生民之什云厥初生民時惟姜嫄生民如何克禋克祀以祓無子履帝武敏歆攸介攸止載震載夙載生載育時維后稷誕彌厥月首生如達不圻不副無菑無害以赫厥靈上帝不寧不康禋祀居然生子誕寘之隘巷牛羊腓字之誕寘之平林會伐平林誕寘之寒冰鳥覆翼之鳥乃去矣后稷呱矣實覃實訐厥聲載路朱子曰姜嫄出祀郊禖見大人迹而履其拇遂欣欣然如有人道之感於是有娠乃周人所由以生之始也周公制祀典尊后稷以配天故作此詩以推本其始生之祥由此觀之後稷鬼子也周公而上鬼孫也周公非但不諱且以爲至祥極瑞歌詠於郊禘以享祀之而自謂文子文孫焉乃後世獨諱言鬼何哉非諱之也未嘗通於幽明之故而知鬼神之情狀也子曰鬼神之爲徳其盛矣乎使天下之人齋明盛服以承祭祀洋洋乎如在其上如在其左右吾不與祭如不祭祭如在祭神如神在夫子之敬鬼神如此使其誣之以爲無則將何所不至耶小人之無忌憚皆由於不敬鬼神是以不能務民義以致昭事之勸如臨女以祈陟降之饗故又戒之曰務民之義敬鬼神而遠之夫有鬼神而後有人故鬼神不可以不敬事人卽所以事鬼故人道不可以不務則凡數而瀆求而媚皆非敬之之道也夫神道遠人道邇遠者敬而疏之知其遠之近也是故惟務民義而不敢求之於遠近者親而務之知其邇之可遠也是故不事諂瀆而惟致吾小心之翼翼今之不敬鬼神者皆是也而未見有一人之能遠鬼神者何哉揲蓍布卦卜地選勝擇日請時務索之冥冥之中以徼未涯之福欲以遺所不知何人其諂瀆甚矣而猶故爲大言以誑人曰佛者爲異端鬼神乃淫祀慢侮不信若靡有悔一旦緩急手腳忙亂禱祀祈禳則此等實先奔走反甚於細民之敬鬼者是何怪也然則其不能遠鬼神者乃皆其不能敬鬼神者也若誠知鬼神之當敬則其不能務民之事者鮮矣朱子曰天卽理也又曰鬼神者二气之良能夫以天爲理可也而謂祭天所以祭理可與以鬼神爲良能可也而謂祭鬼神是祭良能乭與且夫理人人同具若必天子而後祭天地則是必天子而後可以祭理也凡爲臣庶人者獨不得與於有理之祭又豈可與然則理之爲理亦大傷民財勞民力不若無理之爲愈矣圓丘方澤之設牲幣爵號之陳大祀之典亦太不經駿奔執豆者亦太無義矣國之大事在祀審如此又安在其爲國之大事也我將我享維羊維牛不太可惜乎鐘鼓喤喤磬筦將將又安見其能降福穰穰懹柔百神及河喬嶽也周頌曰念玆皇祖陟降庭止若衣服不神則皇祖陟降誰授之衣昭事小心儼然如在其上者當從祼袒之形文子文孫又安用對越爲也商書曰玆予大享於先生爾祖其從予享之周公之告太王王季文王曰乃元孫不若旦多才多藝能事鬼神若非祖考之靈赫然臨女則爾祖我祖眞同兒戲金縢策祝同符新室上誑武王下誑召畢近誑元孫遠誑太王王季文王多材多藝之云眞矯誣也哉玄鳥之頌曰天命玄鳥降而生商宅殷土芒芒古帝命武湯正域彼四方又曰浣哲維商長髮其祥而朱子又解曰春分玄鳥降有戎氏女簡狄髙幸氏之妃也祈於郊禖■﹝鳥乙﹞遺卵簡狄吞之而生契其後遂爲有商氏而有天下嗚呼周有天下歷年八百厚澤深仁鬼之嗣也商有天下享祀六百賢聖之王六七繼作鳥之遺也一則祖■﹝鳥乙﹞一則祖敏後之君子敬鬼可矣

○戰國論

予讀戰國策而知劉子政之陋也夫春秋之後爲戰國旣爲戰國之時則自有戰國之策蓋與世推移其道必爾如此者非可以春秋之治治之也明矣況三王之世與五霸者春秋之事也夫五霸何以獨盛於春秋也蓋是時周室旣衰天子不能操禮樂徵伐之權以號令諸侯故諸侯有不令者方伯連帥率諸侯以討之相與尊天子而協同盟然後一下之勢復合於一此如父母臥病不能事事羣小構爭莫可禁阻中有賢子自爲家督遂起而身父母之任焉是以名爲兄弟而其實則父母也𨿽若侵父母之權而實父母賴之以安兄弟賴之以和左右童僕諸人賴之以立則有勞於厥家大矣管仲相桓所謂首任其事者也從此五霸疊﹖更相雄長夾輔王室以藩屏周百足之虫遲遲復至二百四十餘年者皆管仲之功五霸之力也諸侯又不能爲五霸之事於是有志在吞周心圖混一如齊宣之所欲爲者焉晉氏爲三呂氏爲田諸侯亦莫之正也則安得不遂爲戰國而致謀臣策士於千里之外哉其勢不至混一故不止矣劉子政當西漢之末造感王室之將毀徒知羨三王之盛而不知戰國之宜其見固已左矣彼鮑吳者生於宋元之季聞見塞胸仁義盈耳區區褒貶何足齒及乃曾子固自負不少者也咸謂其文章本於六經矣乃譏向自信之不篤邪說之當正則亦不知六經爲何物而但竊褒貶以繩世則其視鮑與吳亦魯衛之人矣

○兵食

民之初生若禽獸然冗居而野處拾艸木之實以爲食且又無爪牙以供搏噬無羽毛以資翰蔽其不爲禽獸啖食者鮮矣夫天之生人以其貴於物也而反遺之食則不如勿生則其勢自不得不假物以爲用而弓矢戈矛甲冑劍楯之設備矣蓋有此生則必有以養此生者食也有此身則必有以衛此身者兵也食之急故井田作衛之急故弓矢甲冑興是甲冑弓矢所以代爪牙毛羽之用以疾驅虎豹犀象而遠之也民之得安其居者不以是與夫子曰足食足兵民信之矣夫爲人上而使民食足兵足則其信而戴之也何惑焉至於不得已猶寧死而不離者則以上之兵食素足也其曰去食去兵非欲去也不得已也勢旣出於不得已則爲下者自不忍以其不得已之故而遂不信於其上而儒者反謂信重於兵食則亦不達聖人立言之旨矣然則兵庂與食果有二乎曰苟爲無兵食固不可得而有也然而兵者死地也其名惡而非是則無以自衛其實美也美者難見而惡則非其所欲聞惟下之人不欲聞以故上之人亦不肯以出之於口況三令而五申之耶是故無事而教之兵則謂時方無事而柰何其擾我也其誰曰以佚道使我𨿽勞不怨乎有事而調之兵則謂時方多事而柰何其殺我也其誰曰以生道殺我𨿽死不怨殺者乎凡此皆矯誣之語不過欲以粉飾王道耳不知王者以道化民其又能違道以干百姓之譽乎要必有神而明之使民宜之不賞而自勸不謀而同趨嘿而成之莫知其然斯爲聖人篤恭不顯之至徳矣夫三王之治本於五帝帝軒轅氏尙矣軒轅氏之王也七十戰而有天下殺蚩尢於涿鹿之野戰炎帝於阪泉之原亦深苦衛生之難而旣竭心思以惟之矣以爲民至愚也而可以利誘至神也而不可以忠告於是爲之井而八分之使民咸知上之養我也然搜狩之禮不舉得無有傷吾之苗稼者乎且何以祭田祖而告成歲也是故四時有田則四時有祭四時有祭則四時痭獵是獵也所以田也故其名曰田獵焉是故國未甞有養兵之費而家家收獲禽之功上之人未嘗有治兵之名而人人皆三驅之選戈矛之利甲冑之堅不待上之與也射疏及遠手輕足便不待上之試也攻殺擊刺童而習之白首而不相代不待上之操也彼其視搏猛獸如搏田兔然又何有於卽戎乎是故入相反而出相呼疾病相視患難相守不待上之教以人倫也折中矩而旋中規坐作進退無不如志不待上之教以禮也歡欣燕樂鼓舞不倦不待耀之以旌旗宣之以金鼓獻俘授馘而後樂心生也分而爲八家布而爲八陣其中爲中軍八首八尾同力相應不待示之以六書經之以﹖﹖美法而後分數明也此皆六藝之術上之所以衛民之生者然而聖人初未甞教之以六藝也文事武備一齊具舉又何待庠序之設孝弟之申如孟氏畫虵添足之云乎彼自十五歲以前俱已熟試而閒習之矣而實不知上之使也以謂上者養我者也至其家自爲戰人自爲兵禮樂以明人倫以興則至於今凡幾千年矣而不知而況當時之民與至矣聖人鼓舞萬民之術也蓋可使之由者同井之田而不可使之知者則六藝之精孝弟忠信之行也儒者不察以謂聖人皆於農隙以講武事夫搜苗狝狩四時皆田安知田隙且自田耳曷嘗以武名曷嘗以武事講耶範仲淹乃謂儒者自有名教何事於兵則已不知兵之急矣張子厚復欲買田一方自謂井田則又不知井田爲何事而徒慕古以爲名秖益醜焉商君知之慨然請行專務攻戰而決之以信賞必罰非不頓令秦彊而車裂之慘秦民莫哀則以不可使知者而欲使之知固不可也故曰聖人之道非以明民將以愚之魚不可以脫於淵國之利器不可以示人至哉深乎歷世寶之太公望行之管夷吾修之柱下史明之姬公而後流而爲儒紛紜制作務以明民瑣屑煩碎信誓周章而軒轅氏之政遂衰矣

○雜說

拜月西廂化工也琵琶畫工也夫所謂畫工者以其能奪天地之化工而其孰知天地之無工乎今夫天之所生地之所長百卉具在人見而愛之矣至覓其工了不可得豈其智固不能得之與要知造化無工𨿽有神聖亦不能識知化工之所在而其誰能得之由此觀之畫工𨿽巧已落二義矣文章之事寸心千古可悲也夫且吾聞之追風逐電之足決不在於牝牡驪黃之間聲應气求之夫決不在於尋行數墨之土風行水上之文決不在於一字一句之奇若夫結構之密偶對之切依於理道合乎法度首尾相應虛實相生種種禪病皆所以語文而皆不可以語於天下之至文也雜劇院本遊戲之上乘也西廂拜月何工之有蓋工莫工於琵琶矣彼髙生者固已殫其力之所能工而極吾才於旣竭者也夫惟作者窮巧極工不遺餘力是故語盡而意亦盡詞竭而味索然亦隨以竭吾甞攬琵琶而彈之矣一彈而嘆再彈而怨三彈而向之怨嘆無復存者此其故何邪豈其似眞非眞所以入人之心者不深邪蓋𨿽工巧之極其气力限量只可達於皮膚骨血之間則其感人僅僅如是何足怪哉西廂拜月乃不如是意者宇宙之內本自有如此可喜之人如化工之於物其工巧自不可思議爾且夫世之眞能文者比其初皆非有意於爲文也其胸中有如許無狀可怪之事其喉間有如許欲吐而不敢吐之物其口頭又時時有許多欲語而莫可所以告語之處蓄極積久勢不能遏一旦見景生情觸目興嘆奪他人之酒杯澆自已之壘磈訴心中之不平感數奇於千載旣已噴玉唾珠昭回云漢爲章於天矣遂亦自負發狂大叫流涕慟哭不能自止寧使見者聞者切齒咬牙欲殺欲割而終不忍藏於名山投之水火予覽斯記想見其爲人當其時必有大不得意於君臣朋友之間者故借夫婦離合因緣以發其端於是焉喜佳人之難得羨張生之奇遇比雲雨之翻覆嘆今人之如土其尢可咲者小小風流一事耳至比之張旭張顚羲之獻之而又過之堯夫云唐虞揖讓三杯酒湯武徵誅一局棋夫徵誅揖讓何等也而以一杯一局覷之至眇小矣嗚呼今古豪傑大抵皆然小中見大大中見小舉一毛端建寶王剎坐微塵裏轉大法輪此自至理非干戲論倘爾不信中庭月下木落秋空寂寞書齋獨自無賴試取琴心一彈再鼓其無盡藏不可思議工巧固可思也若彼作者吾安能見之與

○玉合

此記亦有許多曲折但當要緊處卻緩慢卻泛散是以未盡其美然亦不可不謂之不知趣矣韓君平之遇柳姬其事甚奇設使不遇兩奇人𨿽曰奇亦徒然耳此昔人所以嘆恨於無緣也方君平之未得柳姬也乃不費一毫力气而遂得之則李王孫之奇千載無其匹也迨君平之旣失柳姬也乃不費一時力气而遂復得之則許中丞之奇惟有昆侖奴千載可相伯仲也嗚呼世之遭遇奇事如君平者亦豈少哉惟不遇奇人卒致兩地含冤抱恨以死悲夫然君平者惟得之太易故失之亦易非許俊奇傑安得復哉此許中丞所以更奇也

○昆侖奴

許中丞片時計取柳姬使玉合重圓昆侖奴當時力取紅綃使重關不阻是皆天地間緩急有用人也是以謂之俠耳忠臣俠忠則扶顚持危九死不悔志士俠義則臨難自奮之死靡他古今天下苟不遇俠而妄委之終不可用也或不知其爲俠而輕置之則亦不肯爲我死爲我用也俠士之所以貴者才智兼資不難於死事而在於成事也使死而可以成事則死眞無難矣使死而不足以成事則亦豈肯以輕死哉貫髙之必出張王審出張王而後絕吭以死者是也若昆侖奴旣能成主之事又能完主之身則奴願畢矣縱死亦有何難但郭家自無柰昆侖奴何耳劍術縱精初何足恃設使無劍術郭家四五十人亦能柰之何乎觀其酬對之語可見矣況彼五十人者自謂囊中之物不料其能出此网矣一夫敢死千夫莫當況僅僅五十人而肯以活命換死命乎直潰圍出本自無阻而柰何以劍術目之謂之劍術且不可而乃謂之劍俠不益傷乎劍安得有俠也人能俠劍劍又安能俠人人而俠劍直匹夫之雄耳西楚伯王所謂學劍不成去學萬人敵者是也夫萬人之敵豈一劍之任邪彼以劍俠稱烈士者眞可謂不識俠者矣嗚呼俠之一字豈易言哉自古忠臣孝子義夫節婦同一俠耳夫劍之有術亦非眞英雄者之所願也何也天下無不破之術也我以術自聖彼亦必以術自神術而逢術則術窮矣曾謂荊卿而未甞聞此乎張良之擊秦王也時無術士故子房得以身免使遇術者立爲韲粉矣故黃石老大嗔怪於圮橋之下也嗣後不用一術只以無窮神妙不可測識之術應之滅秦興漢滅項興劉韓彭之俎醢不及蕭何之械系不及呂后之妬悍不及功成名遂而身退堂堂大道何神之有何術之有況劍術耶吾是以深悲魯句踐之陋也彼其區區又何足以知荊卿哉荊卿者蓋眞俠者也非以劍術俠也

○拜月

此記關目極好說得好曲亦好眞元人手筆也首似散漫終致奇絕以配西廂不妨相追逐也自當與天地相終始有此世界卽離不得此傳奇肯以爲然否縱不以爲然吾當自然其然詳試讀之當使人有兄兄妹妹義夫節婦之思焉蘭比崔重名尢爲閒雅事出無柰猶必對天盟誓願終始不相背負可謂貞正之極矣興福投�林莾知恩報恩自是常理而卒結以良緣許之歸妹興福爲妹丈世隆爲妻兄無徳不酬無恩不答天之報施善人又何其巧與

○紅拂

此記關目好曲好白好事好樂昌破鏡重合紅拂智眼無雙虯髯棄家入海越公並遣雙妓皆可師可法可敬可羨孰謂傳奇不可以興不可以觀不可以羣不可以怨乎飲食宴樂之間起義動槪多矣今之樂猶古之樂幸無差別視之其可

李溫陵集卷之八

●李溫陵集卷之九

海虞後學顧大韶仲恭校

雜述三

◆雜述三

童心說

心經提綱

提綱說

無爲說

四勿說

虛實說

定林庵記

髙潔說

爲黃安二上人三首

三蠢記

三叛記

○童心說

龍洞山農敍西廂末語云知者勿謂我尙有童心可也夫童心者眞心也若以童心爲不可是以眞心爲不可也夫童心者絕假純眞最初一念之本心也若失卻童心便失卻眞心失卻眞心便失卻眞人人而非眞全不復有初矣童子者人之初也童心者心之初也夫心之初曷可失也然童心胡然而遽失也蓋方其始也有聞見籨耳目而入而以爲主於其內而童心失其長也有道理籨聞見而入而以爲主於其內而童心失其久也道理聞見日以益多則所知所覺日以益廣於是焉又知美名之可好也而務欲以揚之而童心失知不美之名之可醜也而務欲以掩之而童心失夫道理聞見皆自多讀書識義理而來也古之聖人曷嘗不讀書哉然縱不讀書童心固自在也縱多讀書亦以護此童心而使之勿失焉耳非若學者反以多讀書識義理而反障之也夫學者旣以多讀書識義理障其童心矣聖人又何用多著書立言以障學人爲耶童心旣障於是發而爲言語則言語不由衷見而爲政事則政事無根抵著而爲文辭則文辭不能達非內含以章美也非篤實生輝光也欲求一句有徳之言卒不可得所以者何以童心旣障而以從外入者聞見道理爲之心也夫旣以聞見道理爲心矣則所言者皆聞見道理之言非童心自出之言也言𨿽工於我何與豈非以假人言假言而事假事文假文乎蓋其人旣假則無所不假矣由是而以假言與假人言則假人喜以假事與假人道則假人喜以假文與假人談則假人喜無所不假則無所不喜滿場是假矮人何辯也然則𨿽有天下之至文其湮滅於假人而不盡見於後世者又豈少哉何也天下之至文未有不出於童心焉者也苟童心常存則道理不行聞見不立無時不文無人不文無一樣創制體格文字而非文者詩何必古選文何必先秦降而爲六朝變而爲近體又變而爲傳奇變而爲院本爲雜劇爲西廂曲爲水滸傳爲今之舉子業皆古今至文不可得而時勢先後論也故吾因是而有感幹童心者之自文也更說甚麼六經更說甚麼語孟乎夫六經語孟非其史官過爲褒崇之詞則其臣子極爲贊美之語又不然則其迂闊門徒懵懂弟子記憶師說有頭無尾得後遺前隨其所見筆之於書後學不察便謂出自聖人之口也決定目之爲經矣孰知其大半非聖人之言乎縱出自聖人要亦有爲而發不過因病發藥隨時處方以捄此一等懵懂弟子迂闊門徒云耳藥醫假病方難定執是豈可遽以爲萬世之至論乎然則六經語孟乃道學之口實假人之淵藪也斷斷乎其不可以語於童心之言明矣嗚呼吾又安得眞正大聖人童心未曾失者而與之一言文哉

○心經提綱

心經者佛說心之徑要也心本無有而世人妄以爲有亦無無而學者執以爲無有無分而能所立是自罣礙也自恐怖也自顚倒也安得自在獨不觀於自在菩薩乎彼其智慧行深旣到自在彼岓矣斯時也自然昭見色受想行識五蘊皆空本無生死可得故能出離生死苦海而度脫一切苦厄焉此一經之總要也下文重重說破恉以明此故遂呼而告之曰舍利子勿謂吾說空便卽著空也如我說色不異於空也如我說空不異於色也然但言不異猶是二物有對𨿽復合而爲一猶存一也其實我所說色卽是說空色之外無空矣我所說空卽是說色空之外無色矣非但無色而亦無空此眞空也故又呼而告之曰舍利子是諸法空相無空可名何況更有生滅垢淨增減名相是故色本不生空本不滅說色非垢說空非淨在色不增在空不減非億之也空中原無是耳是故五蘊皆空無色受想行識也六根皆空無眼耳鼻舌身意也六塵皆空無色聲香味觸法也十八界皆空無眼界乃至無意識界也以至生老病死明與無明四諦智證等皆無所得此自在菩薩智慧觀照到無所得之彼岓也如此所得旣無自然無罣礙恐怖與夫顚倒夢想矣現視生死而究竟湼盤矣豈惟菩薩𨿽過去現在未來三世諸佛亦以此智慧得到彼岓共成無上正等正覺焉耳則信乎盡大地眾生無有不是佛者乃知此眞空妙智是大神咒是大明咒是無上咒是無等等咒能出離生死苦海度脫一切苦厄眞實不虛也然則空之難言也久矣執色者泥色說空者滯空及至兩無所依則又一切撥無因果不信經中分明贊嘆空卽是色更有何空色卽是空更有何色無空無色尙何有有有無於我罣礙而不得自在耶然則觀者但以自家智慧時常觀照則彼岓當自得之矣菩薩豈異人哉但能一觀照之焉耳人人皆菩薩而不自見也故言菩薩則人人一矣無聖愚也言三世諸佛則古今一矣無先後也柰之何可使由而不可使知者眾也可使知則爲菩薩不可使知則爲凡民爲禽獸爲木石卒歸於冺冺爾矣

○提綱說

道本大道因經故不明經以明道因解故不能明道然則經者道之賊解者經之障安足用與𨿽然善學者通經不善學者執經能者悟於解而不能者爲解悞其爲賊爲障也宜也������人解經要不過爲能者通此一綫路耳非與夫不能者道也予在滇中有友求書心經書訖仍題數語於後名之曰提綱𨿽不以解名然亦何甞離解也哉黃安邑侯旣刻提綱矣復並予所注道徳解並刻之觀其心其通經者歟其爲不執經不爲解悞者歟書以俟之

○無爲說

聖人之學無爲而成者也然今之言無爲者不過曰無心焉耳夫旣謂之心矣何可言無也旣謂之爲矣又安有無心之爲乎農無心則田必蕪工無心則器必窳學者無心則業必廢無心安可得也解者又曰所謂無心者無私心耳非眞無心也夫私者人之心也人必有私而後其心乃見若無私則無心矣如服田者私有秋之獲而後治田也必力居家者私積倉之獲而後治家也必力爲學者私進取之獲而後舉業之治也必力故官人而不私以祿則𨿽召之必不來矣苟無髙爵則𨿽勸之必不至矣𨿽有孔子之聖苟無司寇之任相事之攝其不能一日安其身於魯也決矣此自然之理必至之符非可以架空而臆說也然則爲無私之說者皆畫餅之談觀場之見但令隔壁好聽不管腳根虛寔無益於事祇亂道耳不足采也故繼此而董仲舒有正義明道之訓焉張敬夫有聖學無所爲而爲之論焉夫欲正義是利之也若不謀利不正可矣吾道苟明則吾之功畢矣若不計功道又何時而可明也今曰聖學無所爲旣無所爲矣又何以爲聖爲乎夫子曰仁者先難而後獲言先其難者其後當自獲非謂全不求獲全無所爲而率爾冒爲之也此孔子所以責夫言不顧行而欲先行其言者以此故也蓋先行其言則自無不根之言由此觀之以無心及無私心尙論無爲之學者皆不根之論未嘗先行之故耳吾以爲羲皇以前未暇論矣自舜以下要皆有爲之聖人也太公之富彊周公之禮樂注措𨿽異有爲均也孔子夢寐周公故相魯三月而禮教大行𨿽非黃唐以前之無爲獨非大聖人之所作爲歟安在乎必於無爲而後可耶但學者不知如何爲有爲又何如爲無爲耳是故往往以大有爲之資而不肯自竭其力反慮人之疑其爲富彊功利也或眞得無爲之體又不堅忍不用之術輒爲有爲之業所忻艷焉以故學不成章無由而達志不歸一終難成事則自漢文漢武而後大抵如此矣夫漢文無爲之聖人也自以其身同於含哺鼓腹之民而以其可爲必爲者付景武𨿽語之有爲如風過耳然則賈生𨿽一痛哭二流涕六太息何益乎故使汲長孺而當孝文之世則淸淨寡欲固魚水之歡也使賈生生孝武之朝則三表五餌之策朝進而夕拜爵矣何者孝武帝乃大有爲之聖人也當其時拓地幾二萬餘里視漢髙所遺不啻倍之𨿽民勞財傷騷然稱費精力亦幾竭矣然歷昭宣以及元成哀平百二十餘年邊城不閒兵車不用𨿽抱孺子於天下之上而單於且稽顙來朝矣蓋至於異姓更主而百姓猶安堵如故者然後知其爲孝武之賜而不自知也截長補短其利百倍有爲之功業亦大矣而又何用相羨乎然則今者人人固自有一段光明俊偉之業也苐牽於意見狃於成說必欲補綴傅會勉彊湊合以求萬全免譏毀是以終於無成有爲無爲皆不可焉二

○四勿說

人所同者謂禮我所獨者謂已學者多執一已定見而不能大同於俗是以入於非禮也非禮之禮大人勿爲眞已無已有已卽克此顏子之四勿也是四勿也卽四紀也卽四無也卽四不也四絕者絕意絕必絕固絕我是也四無者無適無莫無可無不可是也四不者中庸卒章所謂不見不動不言不顯是也顏子得之而不遷不貳則卽勿而不由之而勿視勿聽則卽不而勿此千古絕學惟顏子足以當之顏子沒而其學遂�故曰未聞好學者𨿽曾子孟子亦已不能得乎此況濂洛諸君子乎未至乎此而輕易談四勿多見其不知量也聊且博爲注解以質�諸君何如蓋由中而出者謂之禮從外而入者謂之非禮從天降者謂之禮從人�者謂之非禮由不學不慮不思不勉不識不知而至者謂之����聞是心思測度前言件行彷佛比擬而至者謂之非禮語言道斷心行路絕無蹊徑可尋無塗轍可由無藩衛可守無界量可限無扃鑰可啟則於四勿也當不言而諭矣未至乎此而輕談四勿是以聖人謂之曰不好學

○虛實說

學道貴虛任道貴實虛以受善實焉固執不虛則所擇不精不實則所執不固虛而實實而虛眞虛眞實眞實眞虛此惟眞人能有之非眞人則不能有也非眞人亦自有虛實但不可以語於眞人之虛實矣故有似虛而其中眞不虛者有似不虛而其中乃至虛者有始虛而終實始實而終虛者又有眾人皆信以爲至虛而君子獨不謂之虛此其人犯虛怯之病有眾人皆信以爲實而君子獨不謂之實此其人犯色取之癥眞僞不同虛實異用虛實之端可勝言哉且試言之何謂始虛而終實此如人沒在大海之中所望一捄援耳舵師憐之以智慧眼用無礙才一舉而援之可謂幸矣然其人慶幸𨿽深魂魄尙未完也閉目噤口終不敢出一語經月累日惟忎師是聽抑何虛也及到彼岸攝衣先登腳履實地萬無一死矣縱舵師復詒之曰此去尙有大海須還上船與爾俱載別岓乃可行也吾知其人搖頭擺手徑往直前終不復舵師之是聽矣抑又何實乎所謂始虛而終實者如此吁千古賢聖眞佛眞仙大抵若此矣何謂始實而終虛如張橫渠已爲關中夫子矣非不實任先覺之重也然一聞二程論易而臯比永徹遂不復坐夾山和尙已登壇說法矣非不實受法師之任也然一見道吾拍手大笑遂散眾而來別求船子說法此二等者𨿽不免始實之差而能獲終虛之益蓋千古大有力量人若不得道吾不信也何謂眾人皆以爲實而君子獨不謂之實彼其於已實未敢自信也特因信人而後信已耳彼其於學實未嘗時習之而說也特以易說之故遂冒認以爲能說玆心耳是故人皆悅之則自以爲是是其自是也是於人之皆說也在邦必聞則居之不疑是其不疑也以其聞之於邦家也設使不聞則𨿽欲不疑不可得矣此其人寧有實得者耶是可笑也何謂眾人皆以爲至虛而君子獨不謂之虛彼其未嘗一日不與人爲善也是以人皆謂之舜也然不知其能捨已從人否也未嘗一日不拜昌言也是以人皆謂之禹也然不知其能過門不入呱呱弗子否也蓋其始也不過以虛受爲美徳而爲之其終也習慣成僻亦冒認以爲戰戰競競臨深履薄而安知其爲怯弱而不能自起者哉然則虛實之端未易言也非虛實之難言也以眞虛眞實之難知也故曰人不知而不慍夫人眾人也眾人不知故可謂之君子若眾人而知則吾亦眾人而已何足以爲君子眾人不知故可直任之而不慍若君子而不知之則又如之何而不慍也是則大可懼也𨿽欲勿慍得乎世間君子少而眾人多則知我者少不知我者多固有舉世而無一知者而惟顏子一人獨知之所謂遁世不見知而不悔是也夫惟遁世而不見知也則𨿽有虛實之說其誰聽之

○定林庵記

予不出山久矣萬曆戊戍從焦弱侯至白下詣定林庵而庵猶然無恙者以定林在日素信愛於弱侯也定林不受徒今來住持者弱侯擇僧守之實不知定林作何面目則此庵第屬定林創建名曰定林庵不虛耶定林創庵甫成卽捨去之牛首復創大華嚴閣弱侯碑記其事甚明也閣甫成又捨去之楚訪予於天中山而遂化於天中山塔於天中山馬伯時隱此山時特置山居一所度一僧使專守其塔矣今定林化去又十二年予未死又復來此復得見定林庵夫金陵多名剎區區一定林庵安足爲輕重而舊椽敗瓦人不忍毀則此庵𨿽小實賴定林久存名曰定林庵豈虛耶夫定林白下人也自幼不茹葷血又不娶日隨其主周生赴講蓋當時所謂周安其人者也予未嘗見周生但見周安隨楊君道南至京師時李翰峯先生在京告予曰周安知學子欲學幸毋下視周安蓋周安本隨周生執巾屨之任乃周生不力學而周安供茶設饌時時竊聽或獨立檐端或拱身柱側不欹不倚不退不倦卒致斯道又曰周安以周生病故而道南乃東南名士終歲讀書破寺中故周安復事道南夫以一周安乃得身事道南又得李先生嘆羨弱侯信愛則周安可知矣後二年予來金陵獲接周安而道南又不幸早死周安因白弱侯曰吾欲爲僧夫吾迄歲山寺只多此數莖發不剃何爲弱侯無以應遂約予及管東溟諸公送周安於雲松禪師處披剃爲弟子攺法名曰定林此定林之所由名也弱侯又於館側別爲庵院而予復書定林庵三字以匾之此又定林庵之所由名也弱侯曰庵存人亡見庵若見其人矣其人𨿽亡其庵尙存庵存則人亦存𨿽然人今已亡庵亦安得獨存惟有記庶幾可久予謂庵不足記也定林之庵不可以不記也今不記恐後我而生者且不知定林爲何物此庵爲何等矣夫從古以來僧之有志行者亦多獨定林哉予獨怪其不辭卑賤而有志於聖賢大道也故曰賤莫賤於不聞道定林自視其身爲何如者故眾人卑之以爲賤而定林不知也今天下冠冕之士儼然而登講帷口談仁義手揮塵尾可謂尊且貴矣而能自貴者誰歟況其隨從於講次之末者歟又況於僕廝之賤鞭箠之輩不以爲我勞則必以爲無益於充囊飽腹且相率攘袂而竊笑矣肯俛首下心歸禮窮士日倚檐楹欣樂而忘其身之賤必欲爲聖人然後已者耶古無有矣是宜記遂爲之記不記庵專記定林名庵之由嗚呼道不虛談學務實數則此定林庵眞不虛矣

○髙潔說

予性好髙好髙則倨傲而不能下然所不能下者不能下彼一等倚勢仗富之人耳否則稍有片長寸善𨿽隸卒人奴無不拜也予性好潔好潔則狷隘而不能容然所不能容者不能容彼一等趨勢諂富之人耳否則果有片善寸長縱身爲大人王公無不賓也能下人故其心虛其心虛故所取廣所取廣故其人愈髙然則言天下之能下人者固言天下之極好髙人者也予之好髙不亦宜乎能取人必無遺人無遺人則無人不容無人不容則無不潔之行矣然則言天下之能容人者固言天下之極好潔人者也予之好潔不亦宜乎今世齷齪者皆以予狷隘而不能容倨傲而不能下謂予自至黃安終日鎖門而使方丹山有好个四方求友之譏自住龍湖𨿽不鎖門然至門而不得見或見而不接禮者縱有一二加禮之人亦不久卽厭棄是世俗之論我如此也殊不知我終日閉門終日有欲見勝已之心也終年獨坐終年有不見知已之恨也此難與爾輩道也其頗說得話者又以予無目而不能知人故卒爲人所欺偏愛而不公故卒不能與人以終始彼自謂離毛見皮吹毛見孔所論確矣其實視世之齷齪者僅五十步安足道邪夫空谷足音見似人猶喜而謂我不欲見人有是理乎第恐尙未似人耳苟其略似人形當卽下拜而忘其人之賤也奔走而忘其人之貴也是以往往見人之長而遂忘其短非但忘其短也方且隆禮而師事之而況知吾之爲偏愛耶何也好友難遇若非吾禮敬之至師事之誠則彼聰明才賢之士又曷肯爲我友乎必欲與之爲友則不得不致吾禮數之隆然天下之眞才眞聰明者實少也往往吾盡敬事之誠而彼聰明者有才者終非其眞則其勢又不得而不與之疏且不但不眞也又且有姦邪焉則其勢又不得而不日與之遠是故眾人咸謂我爲無目耳夫使我而果無目也則必不能以終遠使我而果偏愛不公也則必護短以終身故爲偏愛無目之論者皆似之而非也今黃安二上人到此人又必且以我爲偏愛矣二上人其務與我始終之無仗我受無目之名可也然二上人實知予之苦心也實知予之孤單莫可告語也實知予之求人甚於人之求予也吾又非以二上人之才實以二上人之徳也非以其聰明實以其篤實也故有徳者必篤實篤實者則必有徳二上人吾何患乎二上人師事李壽庵壽庵師事鄧豁渠鄧豁渠志如金剛膽如天大學從心悟智過於師故所取之徒如其師其徒孫如其徒吾以是卜之而知二上人之必能爲我出气無疑也故作好髙好潔之說以貽之

○爲黃安二上人三首

大孝一

眞師二

失言三

﹖大孝一

黃安上人爲有慈母孀居在堂念無以報母乃割肉出血書寫願文對佛自誓欲以此生成道報答母慈以謂溫凊𨿽孝終是小孝未足以報答吾母也卽使勉彊勸學成就功名以致裒崇亦是榮耀他人耳目未可以拔吾慈母於苦海也惟有勸精進成佛道庶可藉此以報答耳若以吾家孔夫子報父報母之事觀之則𨿽武周繼述之大孝不覺眇乎小矣今觀吾夫子之父母至於今有耿光則些小功名眞不足以成吾報母之業也上人刺血書願其志蓋如此而不敢筆之於文則其志亦可悲矣故予代書其意以告諸同事云予初見上人時上人尙攻舉子業初亦曾以落發出家事告予予甚不然之今年過此乃禿然一無發之僧予一見之不免驚訝然亦知其有眞志矣是以不敢顯言但時時略示微意於語言之間而上人心實志堅終不可以說辭諍也今復如此則眞出家兒矣他人可得比耶因嘆古人稱學道全要英靈漢子如上人非眞英靈漢子乎當時陽明先生門徒徧天下獨有心齋爲最英靈心齋本一竈丁也目不識一丁聞人讀書便自悟性徑往江西見王都堂欲與之辯質所悟此尙以朋友往也後自知其不如乃從而卒業焉故心齋亦得聞聖人之道此其气骨爲何如者心齋之後爲徐波石爲顏山農山農以布衣講學雄視一世而遭誣陷波石以布政使請兵督戰而死廣南雲龍風虎各從其類然哉蓋心齋眞英雄故其徒亦英雄也波石之後爲趙大洲大洲之後爲鄧豁渠山農之後爲羅近溪爲何心隱心隱之後爲錢懷蘇爲程後臺一代髙似一代所謂大海不宿死屍龍門不點破額豈不信乎心隱以布衣出頭倡道而遭橫死近溪𨿽得免於難然亦幸耳卒以一官不見容於張太嶽蓋英雄之士不可免於世而可以進於道今上人以此進道又誰能先之乎故稱之曰大孝

﹖眞師二

黃安二上人到此時時言及師友之重懷林曰據和尙平日所言師友覺又是一樣者余謂師友原是一樣有兩樣耶但世人不知友之卽師乃以四拜受業者謂之師又不知師之卽友徒以結交親密者謂之友夫使友而不可以四拜受業也則必不可以與之友矣師而不可以心腹告語也則亦不可以事之爲師矣古人知朋友所系之重故特加師字於友之上以見所友無不可師者若不可師卽不可友大槪言之摠不過友之一字而已故言友則師在其中矣若此二上人是友而卽師者也其師兄常恐師弟之牽於情而不能擺脫也則攜之遠出以堅固其道心其師弟亦知師兄之眞愛已也遂同之遠出而對佛以發其弘願此以師兄爲友亦以師兄爲師者也非友而師者乎其師弟恐師兄徒知皈依西方而不知自性西方也故常述其師稱贊鄧豁渠之語於師兄之前其師兄亦知師弟之托意婉也亦信念佛卽參禪而不可以徒爲念佛之計此以師弟爲友亦以師弟爲師者也又非友而師者乎故吾謂二上人方可稱眞師友矣若泛泛然羣聚何益耶寧知師友之爲重邪故吾因此時時論及鄧豁渠又推豁渠師友之所自二上人喜甚以謂我𨿽忝爲豁渠之孫而竟不知豁渠之所自今得先生開示宛然如在豁渠師祖之旁又因以得聞陽明心齋先生之所以授受其快活無量何如也今但不聞先生師友所在耳予謂學無常師夫子焉不學𨿽在今日不免爲套語其實亦是實語吾𨿽不能四拜受業一个人以爲師亦不曾以四拜傳受一个人以爲友然比伳人之時時四拜人與時時受人四拜者眞不可同日而語也我問此受四拜人此受四拜人非聾卽啞莫我告也我又徧問此四拜於人者此四拜於人者亦非聾卽啞不知所以我告也然則師之不在四拜明矣然孰知吾心中時時四拜百拜屈指不能舉其多沙數不能諭其眾乎吾何以言吾師友於二上人之前哉

﹖失言三

予初會二上人時見其念佛精勸遂敍吾生平好髙好潔之說以請教之今相處日久二上人之髙潔比予當十百千倍則髙潔之說爲不當矣蓋髙潔之說以對世之委靡渾濁者則爲應病之藥予觀世人恆無眞志要不過落在委靡渾濁之中是故口是心非言淸行濁了不見有好髙好潔之實而又反以髙潔爲予病是以痛切而深念之若二上人者豈宜以髙潔之說進乎對髙潔人談髙潔已爲止沸益薪況髙潔十倍哉是予蠢也過猶不及孔夫子言之詳矣委靡渾濁而不進者不及者也好爲髙潔而不止者太過者也皆道之所不載也二上人只宜如是而已矣如是念佛如是修行如是持戒如是可久如是可大如是自然登蓮臺而證眞簌成佛果不可再多事也念佛時但去念佛欲見慈母時但去見慈母不必矯情不必逆性不必昧心不必抑志直心而動是爲眞佛故念佛亦可莫太髙潔可矣

○三蠢記

劉翼性峭直好罵人李百藥語人曰劉四𨿽復罵人人亦不恨噫若百藥者可謂眞劉翼知已之人矣予性亦好罵人人亦未嘗恨我何也以我口惡而心善言惡而意善也心善者欲人急於長進意善者又恐其人之不肯急於長進也是以知我而不恨也然世人𨿽不我恨亦終不與我親若能不恨我又能親我者獨有楊定見一人耳所以不恨而益親者又何也蓋我愛富貴是以愛人之求富貴也愛貴則必讀書而定見不肯讀書故罵之愛富則必治家而定見不做人家故罵之罵人不去取富貴何恨之有然定見又實有可罵者方我之困於鄂城也定見冒犯暑雪一年而三四至則其气骨果有過人者我知其可以成就故往往罵詈之不休耳然其柰終不可變化何哉不讀書不勸學不求生世之產不事出世之謀蓋有气骨而無遠志則亦愚人焉耳不足道也深有𨿽稍有向道之意然亦不是直向上去之人往往認定死語以辛勸日用爲枷鎖以富貴受用爲極安樂自在法門則亦不免誤人自誤者蓋定見有气骨而欠靈利深有稍靈利而無气骨同是山中一蠢物而已夫旣與蠢物爲俉矣只好將就隨順度我殘年猶爾責罵不已則定見一蠢物也深有一蠢物也我又一蠢物也豈不成三蠢乎作三蠢記

○三叛記

時在中伏晝日苦熱夜間頗涼湖水驟滿望月初上和風拂面有客來伴此正老子恥日﹖合時也楊胖平日好瞌睡不知此夜何忽眼靑乃無上事忻然而笑驚蝴蝶之夢周怪鐵杵之噉廣和尙不覺矍然開眼而問曰子何笑曰吾笑此時有三叛人欲作傳而未果耳予謂三叛是誰爾傳又欲如何作胖曰楊道自幼跟我今年二十五矣見我功名未就年紀又長無故而逃是一叛也懷喜本是楊道一類人幸得湖僧與之落髮遂以此僧爲師以深爲師祖故深自有懷喜東西遊行咸以爲伴飲食衣服盡與喜同今亦一旦棄之而去托言入縣閉關誦經夫縣城諠雜豈閉關地耶明是背祖反揚言祖可以背李老去上黃柏吾獨不可背之以閉關城下乎𨿽祖涕泗交頤再四苦畱亦不之顧是二叛也予又問何者是三不答但笑蓋指祖也時有魚目子東方生卯酉客並在座魚目子問曰𨿽是三叛獨無輕重不同科乎東方生曰三者皆可死有何輕重蓋天下惟忘恩背義之人不可以比於夷狄禽獸以夷狄禽獸尙知守義報恩也旣名爲叛則一切無輕重皆殺魚目子曰深之罪不須再申明定奪矣若喜受祖恩養日久豈道所可同乎使楊胖之待道有深萬一則道亦必守死而不肯叛楊以去矣二子人物𨿽同要當以平日情意厚薄爲差況道之靈利可使猶有過喜者哉故論人品則道爲上喜居中深乃最下論如法則祖服上刑喜次之道又次之此論不可易也東方生終不然其說魚目子因與之反詰不已東方生曰夫祖之痛喜豈誠痛喜之聰明可以語道耶抑痛喜之志气果不同於凡僧耶抑又以人品气骨眞足以繼此段大事耶同是道一樣人特利其能飲食供奉已也寢處枕席之足以備冬溫夏涼之快已也彼以有利於已而痛之此以能利於彼而受其痛報者施者實時已畢無餘利矣如今之顧工人是已安得而使之不與道同科也二子旣爭論不決而楊又嘿嘿無言於是卯酉客從旁持刀而立曰三者皆未可死惟老和尙可死速殺此老貴圖天下太平本等是一个老實無志气的乃過而愛之至比之汾陽比之布袋夫有大志而不知無目者也非有大志而以愛大志之愛愛之亦無目者也是可殺也長別人志气滅自已威風不殺更又何待持刀直逼和尙和尙跪而請曰此實正論此實正論且乞饒頭免做無頭鬼嗚呼昔旣無目今又無頭人言禍不單行諒哉

李溫陵集卷之九

●李溫陵集卷之十

海虞後學顧大韶仲恭校

雜述四

◆雜述四

南詢錄引

龍溪小刻

儒林考引

忠義水滸傳序

子由解老序

老子解序

初潭集序

又序

道古錄引

附劉晉川書道古錄首

孫子參同序

附梅衡湘序

墨子批選序

因果錄序

淨土決前引

三教品序

髙同知獎勸序

送鄭大姚序

李中丞奏議序﹝代作﹞

自刻說書序

○南詢錄引

豁渠上人姓鄧蜀之內江人也蜀人多爲我言上人初爲諸生卽以諸生鳴其自抱負也已甚平生未嘗輕以寔學推許前輩故亦未嘗以其身從諸生後彊談學以爲名髙𨿽蜀有大洲先生者文章气節偉焉可覩上人亦未以實學許之以故師事趙老者在朝盈朝居鄕滿鄕上人竟不屑往焉此其負也其倔彊也如此尢其可笑者趙老以學士而爲諸生談聖學於東壁上人以諸生而爲諸生講舉業於西序彼此一間耳朝夕聲相聞初不待傾耳而後聽也𨿽趙老與其徒亦咸謂鄧豁已矣無所復望之矣然鄧豁卒以師事趙老而稟學焉吾以是觀之上人𨿽欲不聞道不可得已𨿽欲不出家不遠遊不棄功名文章以求善友抑又安可得與吾謂上人之終必得道也無惑也今南詢錄具在學者試取而讀之觀其間關萬里辛苦跋涉以求心得介如石硬如鐵三十年於玆矣𨿽孔子發憤忘食不知老之將至何以加焉予甚愧焉以彼其志萬分一我無有也故復錄而序之以自儆且以儆諸共學者中間所謂茅舍獨坐雞犬明心𨿽曰水到渠成而其端實自趙老發之予固哀其志而決其有成又以見趙老之眞能得士也

○龍溪小刻

先生語錄甚多此直十之一耳然先生之學具是矣學至先生而後大明也我國家以大明稱豈不信乎先生少師陽明早卽聞道享年九十歲所傳者廣矣夫孔子開創之至人也然顏氏沒而未聞好學孔子固一言以斷之矣一慟幾紀有以也夫陽明中興之至人也當其時得道者���不能悉數之獨淮南一派其傳爲波石山農數公者波石之後爲趙大洲大洲之後爲鄧太湖山農之後爲羅近溪爲何心隱心隱之後爲錢懷蘇爲程後臺皆灼灼光顯不媿父祖之傳也惟先生粹然一接顏氏之絕無有痕迹可覩𨿽所造深遠然予亦因是而知人之不可以無年矣所有祭文並錄於後以俟知先生者共覽觀之

○儒林考引

莊生謂夫子爲魯國之儒故後之願學孔子者咸謂之儒儒之名久矣宋子願學孔子者也予實禪學何足以知之抑予曾有言曰凡論學必有寔驗然後使人樂趨而不厭今夫舉業者前有出身之路故期而至之必至出身乃已一出身而舉業之能事畢矣今夫佛以出世爲宗者也故曰世出世間世出世間者諸佛出身之謂也故一出世而諸佛之能事異矣若夫聖人何爲者哉無其寔而徒虛有其名彼其務爲道徳不計功利則已令人厭矣無益於得是故某不爲也宋子作色而言有是哉夫聖人首言學便曰說曰樂曰不慍矣子但知佛氏以常樂我淨爲極樂世界乎不知聖人樂在其中故生則惡可已也此非其明效大驗與豈其無益於得而聖人爲之哉是癡人也予矍然起曰唯唯吾過矣吾過矣吾之失言亦已甚矣夫予與宋子相聚久矣宋子凡有言皆經典大義予獨縱言激論亹亹百千餘言而不厭若取而筆之當罄南山之竹括東海之墨矣惜乎其不傳也然以今觀之要皆發明禪事不足復道宋子念予之溺於禪也深故物爲儒林考以示予實欲挽予以返之於儒故令予復出數語於其首然則宋子之眷眷於予也眞矣故敬書數語以爲儒林考引亦以見宋子之於予𨿽所學不同而實未始不同也旣無不同則所學亦豈有不同哉然則宋子之所得者儒林考也予之所得者禪子也殊途同歸其玫一與然則學者亦惟愼其所以致之者哉致之者至之也

○忠義水滸傳序

太史公曰說難孤憤賢聖發憤之所作也由此觀之古之賢聖不憤則不作矣不憤而作譬如不寒而顫不病而呻吟也𨿽作何觀乎水滸傳者發憤之所作也蓋自宋室不兢冠屨倒施大賢處下不肖處上馴致夷狄處上中原處下一時君相猶然處堂燕雀納幣稱臣甘心屈膝於犬羊已矣施羅二公身在元心在宋𨿽生元日實憤宋事是故憤二帝之北狩則稱大破遼以泄其憤憤南渡之苟安則稱滅方臘以泄其憤敢問泄憤者誰乎則前日嘯聚水滸之彊人也欲不謂之忠義不可也是故施羅二公傳水滸而復以忠義名其傳焉夫忠義何以歸於水滸也其故可知也夫水滸之眾何以一一皆忠義也所以致之者可知也今夫小徳役大徳小賢役大賢理也若以小賢役人而以大賢役於人其肯甘心服役而不恥乎是猶以小力縛人而使大力者縛於人其肯束手就縛而不辭乎其勢必至驅天下大力大賢而盡納之水滸矣則謂水滸之眾皆大力大賢有忠有義之人可也然未有忠義如宋公明者也今觀一百單八人者同功同過同死同生其忠義之心猶之乎宋公明也獨宋公明者身居水滸之中心在朝廷之上一意招安專圖報國卒至於犯大難成大功服毒自縊同死而不辭則忠義之烈也眞足以服一百單八人者之心故能結義梁山爲一百單八人之主最後南徵方腦一百單八人者陣亡已過半矣又智深坐化於六和燕靑涕泣而辭主二童就計於混江宋公明非不知也以爲見幾明哲不過小丈夫自完之計決非忠於君義於友者所忍屑矣是之謂宋公明也是以謂之忠義也傳其可無作歟傳其可不讀歟故有國者不可以不讀一讀此傳則忠義不在水滸而皆在於君側矣賢宰相不可以不讀一讀此傳則忠義不在水滸而皆在於朝廷矣兵部掌軍國之樞督府專閫外之寄是又不可以不讀也苟一日而讀此傳則忠義不在水滸而皆爲幹城心腹之選矣否則不在朝廷不在君側不在幹城腹心烏乎在在水滸此傳之所爲發憤矣若夫好事者資其談柄用兵者藉其謀畫要以各見所長烏睹所謂忠義者哉

○子由解老序

食之於飽一也南人食稻而甘北人食黍而甘此一南一北者未始相羨也然使兩人者易地而食焉則又未始相棄也道之於孔老猶稻黍之於南北也足乎此者𨿽無羨於彼而顧可棄之哉何也至飽者各足而眞饑者無擇也蓋嘗北學而食於主人之家矣天寒太雨雪三日絕糧七日饑凍困踣望主人而向往焉主人憐我炊黍餉我信口大嚼未暇辧也撤案而後問曰豈稻粱也歟奚其有此美也主人笑曰此黍稷也與稻粱埒且今之黍稷也非有異於向之黍稷者也惟甚饑故甚美惟甚美故甚飽子今以往不作稻粱想不作黍稷想矣予聞之慨然而嘆使予之於道若今之望食則孔老暇擇乎自此專治老子而時獲子由老子解讀之解老子者眾矣而子由稱最子由之引中庸曰嘉怒哀樂之未發謂之中夫未發之中萬物之奧宋儒自明道以後逓相傳授每令門弟子看其气象爲何如者也子由乃獨得微言於殘篇斷簡之中宜其善發老子之蘊使五千餘言爛然如皎日學者斷斷乎不可以一日去手也解成示道全當道全意寄子瞻又當子瞻意今去子由五百餘年不意復見此奇特嗟夫亦惟眞饑而後能得之也

○老子解序

甞讀韓非解老未始不爲非惜也以非之才而卒見殺於秦安在其爲善解老也夫彼以柔弱而此以堅彊此勇於敢而彼勇於不敢固已方圓冰炭若矣而謂道徳申韓宗祖可歟蘇子瞻求而不得乃彊爲之說曰老子之學重於無爲而輕於治天下國家是以仁不足愛而禮不足敬韓非氏得其所以輕天下之術遂至殘忍刻薄而無疑嗚呼審若是則不可以治天下國家者也老子之學果如是乎夫老子者非能治之而不治乃不治以治之者也故善愛其身者不治身善愛天下者不治天下凡古聖王所謂仁義禮樂者皆非所以治之也而況一切刑名法術歟故其著書專言道徳而不言仁義以仁𨿽無爲而不免有爲義則爲之而有以爲又甚矣是故其爲道也以虛爲常以因爲綱以善下不爭爲百谷之王以好戰爲樂殺人以用兵爲不得已以勝爲不美以退爲進以敗爲功以福爲禍以得爲失以無知爲知無欲爲欲無名爲名執謂無爲不足以治天下乎世固未知無爲之有益也然則韓氏曷爲愛之曰順而達者帝王之政也逆而能忍者黃老之術也順而達則以不忍之心行不忍之政是故順事恕施而後四�不禦其效非可以旦夕責也逆而能忍者不見可欲是也是故無政不達而亦無心可推無民不安而亦無賢可尙如是而已矣此至易至簡之道而一切急功利者之所尙也而一切功利者欲效之而不得是故不忍於無欲而忍於好殺不忍以已而忍以人不忍於忍而忍於不忍學者不察遂疑其原而曰道徳之禍其後爲申韓也如此夫道徳之後爲申韓固矣獨不曰仁義之後其禍爲簒弒乎古今學術亦多矣一再傳而遂失之其害不可勝言者豈少哉獨老子乎由此觀之則謂申韓原道徳之意亦奚不可予性剛使气患在堅彊而不能自克也喜讀韓非之書又不敢再以道徳之流生禍也而非以道徳故故深有味於道徳而爲之解並序其所以語道徳者以自省焉

○初潭集序

臨川王撰世說自漢末以及魏晉二百年間物耳上下古今固未備也焦氏類林起自羲軒迄於勝國備矣而復遺世說不載豈以世說爲不刊之書邪其見卓矣其見卓固類林仍復爲不刊之書焉今觀二書𨿽千載不同時而碎金宛然丰神若一學者取而讀之於焉悅目於焉賞心眞前後自相映發令人應接不暇也譬則傳神寫照於阿堵之中目睛一點則其人懍懍自有生气益三毛更覺有神且與其不可傳者而傳之矣𨿽曰以無爲有亦奚不可若夫四體妍嗤本無關於妙處千載而後倘有神師我知其不屑也而況顧虎頭哉然則世間非無畫師也亦曰徒能具四體妍嗤云耳神者不傳爲日已久二書之不刊其道固在於是李和尙曰是書也合之則連璧分之則雙珠世說類林自爾並行於世無疑矣若劉孝標之注世說是一世說也有世說而不得注世說者是尙爲眇一目未可也然則劉氏注世說亦世說也類林者廣世說亦世說也皆所謂世說也而類林備矣夫旣謂之廣世說矣設若以世說合於類林以少從多以多現少合而爲連�又奚不可吁此又老人開卷之一便者非自附於昔賢而曰吾老矣猶能述而不作也類林成千萬曆戊子之春予以是秋築室龍潭之上至潭而讀之讀而喜喜而復合賞心悅目於是焉在今二書如故不益一毛故不敢復名其書而但曰李氏初潭言初至潭苜讀此也嗚呼何代無人特憾無識人者何世希音特憾無賞音者今不念傳神者之難遇而徒羨人物之盛於魏晉亦惑矣謝安石有云顧長康畫有蒼生以來所無今夫千古人物猶魏晉也而顧長康邈矣予是以嘆之然則李氏初潭𨿽志喜也亦志嘆也

○又序

初潭者何言初落髮龍潭時卽纂此故曰初潭也夫卓吾子之落髮也有故故𨿽落髮爲僧而實儒也是以首纂儒書焉首纂儒書而復以徳行冠其首然則善讀儒書而善言徳行者實莫過於卓吾子也序曰有徳行而後有言語非徳行則言語不成矣有徳行而後有政事文學非徳行則政事文學亦不成矣是徳行者虛位也言語政事文學者實施也施內則有夫婦有父子有昆弟施外則有朋友有君臣孰能闕一而可乎今且以夫婦言之舉夫婦一端又且以許允阮新婦一人言之觀其欲責許允之好色而先詰以士有百行之一言頓使允夫反情易向來相敬重則言語可少哉又知明主不可情求而宜奪之以理知無預諸兒事而但教以如常方允之被收也婦猶在織而機不下史贊其與允書極爲淒愴則政事文學又何如也一婦人之身未嘗不備此三者何況人士故孔門別四科而首徳行言其該括於此也故言徳行則三者在其中非三者則徳行將何所見乎言夫婦則五常可知豈有捨五常而別有言語政事文學乎此非臆論也孔氏之說也至爲易知至爲簡能者也予旣自幼習孔氏之學矣是故亦以其學纂書焉書誠可矣何以可曰可也簡

○道古錄引

晉川昔轄楚藩始會予與余善至是讀禮山中予往弔焉晉川喜予至故畱予謂予無家屬童僕何所不可以棲托晉川沁水人而家於沁冖坪上村坪上去沁百里村居不足數十家頗岑寂予喜其岑寂也亦遂畱天寒夜永語話遂長或時予問而晉川答或時晉川問而予應使平子若在不知幾番絕倒矣惜哉無人記錄也故予亦每日自嘆息焉晉川之子用相用健者二人有時在坐與聞之而心喜然亦不過十之一二矣退而咸錄其所聞之最親切者其不甚親切者又不錄則又不過百之一二矣然時日旣多積久亦成帙予取而覆視之不覺俯幾嘆曰是錄也乃吾二人明燈道古之實錄也宜題其由曰明燈道古錄遠之不足以繼周邵近之不足以繼陳王然此四先生者精爽可畏亦必喜而讀之曰是明燈道古之錄也是猶在門庭之內也眞不謬爲吾家的統子孫也然則晉川之畱予也果不虛坪上於今不岑寂矣宜梓而傳之俾天下後世知吾二人並其二子不虛度時光也與哉晉川姓劉名東星予四方之人也無名姓但聞有呼之爲李卓吾者卽自以爲李卓吾至坪上又聞有呼之爲七十一歲李老子者卽自以爲李老子云

○附劉晉川書道古錄首

予西鄙之人也拘守章句不知性命爲何物入楚期年而暑患作思親之念轉亟欲息此念則不能欲從此念亦不能眞令人彷徨無皈依處聞有李卓吾先生者棄官與家隱於龍湖龍湖在麻城東去會城稍遠予𨿽欲與之會而不得又聞有譏之者予亦且信且疑之然私心終以去官爲難去家尢難必自有道存焉欲會之心未始置也會公安袁生今吳令者與之偕遊黃鵠磯而棲托於二十里外之洪山寺予就而往見焉然後知其果有道者𨿽棄發蓋有爲也嗟夫此身若棄又何有於家何有於官乎乃區區以形迹議之以皮毛相之者失之遠矣嗣後或迎養別院或偃息宦邸朝夕談吐始恨相識之晚云兒相時亦在側聞其言若有默契者一時吾鄕趙新盤王正吾參政楚藩皆獲見其面李克庵時撫三楚亦獲讀其書三公者遂皆信之以爲眞人矣別後宦遊燕趙𨿽聞問不絕而欲從末由比者讀禮山中艸土餘息懼有顚墜特遣兒相就龍湖問業先生欣然不遠千餘里與兒偕來從此山中歷秋至春夜夜相對猶子用健復夜夜入室質問學庸大義蓋先生不喜紛雜惟終日閉戶讀書每見其不釋手鈔寫𨿽新學小生不能當其勸苦也彼謗先生者或未見先生耳倘一見先生卽暴彊亦投戈拜矣又何忍謗又何能謗之耶相與健等旣獲錄其所聞之百二予遂亟令梓行𨿽先生之意亦予意也亦相與健等之同意也

○孫子參同序

蒙溪張鏊先生序武經七書其略曰文事武備士君子分內事也姬鼎奠而尙父之勛可紀羣雄角而孫吳之略稱彊天不生仲尼則斯文之統以墬天不生尙父則戡亂之武曷張七書六經固仁義一原之理陰陽貞勝之符也今之士大夫何獨不然乎髙爵以崇之厚祿以養之其受之君者重矣一旦邊夷猖獗小醜跳梁則栗肱戰股撫髀撚髯顧後瞻前張皇錯諤又從而自諉曰儒專習文將專用武原是兩途縱儒有知兵者然亦射不穿札騎不絕塵不思子房無三尺之軀淮陰無縛雞之力綸巾羽扇指顧而挫鋒芒只馬單騎談笑而退戎虜所貴乎士者一究心之耳若能以臥側爲邊防以走使爲卒伍則折衝尊俎決勝幾席不難矣正正之旗堂堂之陣豈專在孫吳與太公也耶李卓吾曰此言固知武事之爲重矣然猶不免與文士爲兩也猶以治世尙文而亂世用武分治亂時世爲二也猶以太公似未可繼斯文之統而孔子似未可謀軍旅之事也夫軍旅之事𨿽孔子且未甞學而可責之鮿生小子乎且世儒之不如郭令公諸葛武侯者固眾也而獨我也乎我能通經學道四六成文卽可稱名士不愧名儒矣彼吳起淮陰諸人有才無行又況皆非吾之所屑者則蒙溪此言未免使人以不信也然其言曰仁義一原陰陽貞勝則確論矣夫天下未有有仁而無義亦豈有有陽而無陰獨陽不生獨陰不成謂文專指陽而武專指陰則不但不成武而亦不成文矣故予甞譬之人身然夫人身有手有足蓋皆所以奉衛此身者也故凡目之所欲視耳之所欲聽舌之所欲嘗身之所欲安非手足則無從而致也故一身而非手足則欲飲誰與持欲食誰與供欲衣誰與穿欲遠行誰與到我欲尊吾身誰與跪拜而致恭我欲愛吾身誰與奔走而趨事是文用也固此手與足也一旦有外侮或欲我跌也度不能敵則足自能走度能敵則足自能與之交或欲我搏也度不能敵則自能舉手以相蔽度能敵則自能反手而推擊之是武用也亦此手與足也非他物也故平居無事則手持而足行有所緩急則手抵而足踼執七箸者此手而執棍棒者亦此手也執茶挑者此手而執刀劍者亦此手也伸之則爲掌可以恭敬而奉將捏之則成拳可以敵愾而禦侮𨿽手足亦不自知其孰爲文用而孰爲武用者蓋衛生之物天寔畀之豈直於人爲然𨿽禽獸亦若此焉耳矣齒牙爪角咸有其物各適於用未嘗少缺也惟是痿痺不仁之者則文武皆廢不可齒於人數明矣此皆待人而後得以苟延其生者文用且無況武用耶然則儒者自謂能文而不能武有是理耶旣不能武又豈復有能文之理耶則亦不過取給於聞見借功於昔賢而已是自痿痺而自不知也是待人而後能起居飲食而猶彊以爲不屑也吾不信之矣吾獨恨其不以七書與六經合而爲一以教天下萬世也故因讀孫武子而以魏武之注爲精當又參考六書以盡其變而復論著於各篇之後焉感嘆深矣

○附梅衡湘序

兵猶禪也極其用海墨書而不盡究其精卽一言不可得古今兵法亡慮數十百家世所尊爲經者七而首孫子孫子之言曰奇正之變不可勝窮也又曰微乎微乎至於無形神乎神乎至於無聲合而言之思過半矣予友禿翁先生深於禪者也於兵法獨取孫子於注孫子者獨取魏武帝而以餘六經附於各篇之後注所未盡悉以其意明之可謂集兵家之大成得孫子之神解予在雲中始得讀之雲中於兵猶齊魯之於文學其天性也故爲廣其傳使人知古今兵法盡於七經而七經盡於孫子若善讀之則十三篇皆糟粕也況其它乎予家居與禿翁未數見見亦未與深談且不知有禪亡論兵及予在行間無與語者思可共事無如禿翁時禿翁寓楚楚諸大夫正憂賊禿翁曰毋憂梅生往矣是必能辦賊者夫予兩人者未相與譚而心相信此其故卽使予兩人者言之亦未可得也禿翁者李贄號卓吾子

○墨子批選序

古之聖人言必可用用必其言𨿽所言不同然未嘗有一言而不可用𨿽所用不同然未嘗有欲用而不如其言者則吳起申韓其最著也吳子一書吳起之言也當時用之魏則魏彊用之楚而楚伯矣韓非之擬申商曰申子專任術而商君純用法韓子之擬二子亦二子之自擬也今觀商君相秦才十年耳卒至富彊而令秦成帝業𨿽能殺其身而終不能不用其法申子輔弱小之韓以當暴秦之衝終其身國治兵彊秦至不敢加兵者一十五年則三子之言之用何如也而況不爲三子者乎而況不爲刑名法術之家者乎自今觀之太上者學無學爲無爲事無事者也故其道不道其徳不徳人不我用我固不用人或用我我亦不用此其人其言其用也如此予烏能知之哉予又烏能言之而又何敢言之與姑置是管夷吾者無學爲學無爲爲爲無用爲用者也故道則因道徳則因徳用我我未嘗用不用我我未嘗不用此其道微眇而難知其爲術明白而難測其爲法也轉圓而不可窺以涯涘予又烏能知之予又烏能言之而又何敢言之與夫上而無爲如仲父下至有爲如申吳其中言而必可用用而必當言者何多也蓋𨿽至於蘇張範蔡之徒其人𨿽反復變詐而難信其言利害則曉然分晰而可審但非無用之言卽爲有徳之言卽爲聖人之言不可以蘇張目之明矣而況申商吳起數子乎而況不爲申商吳起者乎墨子是已予讀墨子謬爲批選而意其言之可用者如此𨿽然予又何敢言之言之則其罪大矣

○因果錄序

釋氏因果之說卽儒者感應之說予在白下時聞嘉禾有慕空居士者道是太上感應篇最膚淺故與一二同志遂梓而序之以見其最不膚淺也近者延年遠者昌厥後次則生天髙則徑生淨土豈膚淺也哉昔以此序序感應篇故今復以此序序因果錄夫感應因果名殊理一是故不妨重出也其序曰天下之理感應而已感則必應應復爲感儒者蓋極言之且夫上帝何常之有作善降之百祥作不善降之百殃故曰獲罪於天無所禱也天人感應之理示人顯矣彼談性命者以福祿壽爲幻夢縱欲樂者以殺盜淫爲天性不能修慝辧惑而謂報應非聖人之經不能愛物仁民而謂去殺乃惑世之語噫見其生不忍見其死聞其聲不忍食其肉𨿽祭祀燕饗禮不可廢亦必達庖廚焉聖賢豈導人於殺乎愛物如此仁民可知此大徳者所以必得其位必得其祿其名與壽也如感應之理爲誣聖人何用諄諄焉明五福以勸之而爲是斷然必得之語哉是篇言簡旨嚴易讀易曉足以破小人行險僥幸之心厶陰助刑賞之不及凡我有官君子道學先生但知與善之公勿執異同之見則言出人信靡感不通豈直愚民之福某也受賜多矣

○淨土決前引

維摩大士云隨其心淨則佛土淨阿彌陀佛極樂國土者土之淨也念阿彌陀佛極樂國土者心之淨也念阿彌陀佛極樂國土便生阿彌陀佛極樂國土者隨其心淨則佛土淨也然則念佛者念此淨土也參禪者參此淨土也果何以別乎故念佛者必定往生淨土矣參禪者亦豈能捨此淨土而別有所往耶若別有所往是二土也非淨也阿彌陀佛極樂國土不容如是也參禪者固不待往生矣念佛者亦豈待有所往而後生耶若必待有所往而後生則是此以念佛而往彼彼以念我而來此一來一往亦是二土也非淨也阿彌陀佛極樂國土亦不容如是也故知阿彌陀佛淨土卽自心淨土念佛參禪卽所以自淨其心奉勸諸學者無髙視禪客而輕目淨土也故集諸上聖勸人修淨土之語而合之以淨土決

○三教品序

三教聖人頂天立地不容異同明矣故曰天下無二道聖賢無兩心我髙皇帝統一寰宇大造區夏其敬孔子敬老子敬釋迦佛有若一人然其禦制文集凡論三教聖人往往以此兩言斷之以見其不異也夫旣謂之道謂之心矣則安有異哉則𨿽愚夫愚婦以及昆虫艸木不能出於此道此心之外也而況三教聖人哉蓋非不欲二𨿽欲二之而不得也非不欲兩𨿽欲兩之而不能也今天下車書大同修行齊軌有不遵者加以常刑一以髙皇帝爲師以髙皇帝之謨訓爲律乃觀場矮子敢侮聖言不遵棄謨訓不目非毀老佛輕詆仙釋惟剿襲胡元穢說雷同宋末膚見是生今反古居下倍上大戮之民也故因敬讀髙皇帝文皇帝禦制文集錄之以爲三教品嗚呼聖有謨訓明徵定保是書明白切至如此生今之世爲今之臣而敢以塵土視之束而不復觀置而不復讀吾恐國憲可畏不宜自甘於刑戮也與哉

○髙同知獎勸序【髙系土官父祖作逆】

予嘗語髙子曰我國家統一寰宇澤流區內威制六合不務廣地而地自廣蓋秦皇所不能臣漢武所不能服者悉入版圖矣若干羽之格東漸西被朔南曁及以今視之奚啻千百邪然此人能言之矣吾且言其設官分職以爲民極者與子揚厲之可乎夫滇南迆西流土並建文教敷洽二百餘年矣蓋上采前王封建之盛制下不失後王郡縣之良規者也夫前有封建其徳厚矣而制未周後有郡縣其制美矣而徳未厚惟是我朝上下古今俯仰大王囊括並包倫制兼盡功徳盛隆誠自生民以來之聖之所未有也故予謂若我聖朝卜世卜年豈特丕若有夏勿替有般且兼成周有道之長衍漢唐宋無疆之歷萬億斯年未有艾矣此豈直爲小臣祝願之私哉其根本盛者其枝葉無窮理固然耳爾髙氏之先吾不知其詳矣自爲內臣以來我髙皇帝憐其來歸而不忍遷之也則使之仍有土之業因其助順而不忍絕之也則使之與於世及之典又念其先世曾有功徳於民而吾兵初不血刃也則授以大夫之秩以延其子孫而隆其眷夫當混一廓淸之日摧枯拉朽之際謀臣猛將屯集如雲設使守漢唐之故事或因其來歸也而待以不死可若何或因其效順也而遂遷之內地使不得食其故土之毛可若何𨿽其先或有功徳而沒世勿論也其又若之何故吾以謂我祖宗之恩徳至厚也且今之來此而爲郡守州正縣令者豈易也哉彼其讀書曾破萬卷胸中兵甲亦且數十萬積累勤矣苟萬分一中選亦必遲回郎署十餘年跋涉山川萬餘里視子之爵不甚加而親戚墳墓則遠矣然猶日惶惶焉以不得稱厥職是懼一有愆尢卽論斥隨之與編戶等矣其來遠其去速其得之甚難而失之甚易也如此回視吾子安步而行乘馬而馳足不下堂階而終身逸樂累世富貴不絕未嘗稽顙厥廷而子孫秩爵與流官埒是可不知其故乎且夫汗馬之功臣其殊勛懋伐載在盟府尙矣乃其後嗣不類或以驕奢毀敗𨿽有八議不少假借外之衛所其先世非與於拔城陷陣之勛則未易以千戶賞況萬戶乎今其存者無幾矣幸而存非射命中力搏虎則不得以破格調其平日非敬禮君子愛卹軍人則不可以久安亦旣岌岌矣惟士官不然若有細誤輒與蓋覆若有微勞輒恐後時郡守言之監司監司言之臺院而賞格下矣夫同一臣子同一世官也乃今以郡守則不得比以衛所主官則不得比以功臣之子孫則又不得比其故何哉蓋功臣之子孫恐其恃功而驕也則難制矣故其法不得不詳非故薄之也若郡守則節制此者也非大賢不可衛所世官則擁衛此者也非彊有力知禮義亦不可故宜其責之備耳夫有擁衛以防其蔓有節制以杜其始則無事矣故吾子得以安意肆志焉以世受有爵之榮是其可不知恩乎知恩則思報思報則能謹守禮而重犯法將與我國家相爲終始無有窮時其何幸如之予旣與髙子時時作是語已今年春巡按劉公直指鐵騘大敝羣吏乃髙子亦與獎賞然則髙子豈不亦賢哉髙子年幼質美深沈有智循循雅飭有儒生之風焉其務世其家以求克蓋前人者尢可嘉也於戲予旣直書獎語懸之髙門以爲髙氏光寵矣因同官之請又仍次前語以賀之其尙知恩報恩以無棄予言無負於我國家可也

○送鄭大姚序

昔者曹參以三尺劍佐漢祖平天下及爲齊相九年而齊國安集嚴助謂汲長孺任職居官無以踰入至出爲東海而東海大治今觀其所以治齊治東海者實大不然史稱汲黯戇性倨少禮初授爲滎陽令不受恥之後爲東海病臥閨合內歲餘不出參日夜飲醇酒不事事吏捨月飲歌呼參聞之亦取酒張坐飲歌呼與相應和此豈有軌轍蹊徑哉要何與於治而能令郡國以理也語曰其身正不令而行莊以蒞之動之不以禮未善也以予所聞則二子者將不免以其不正之身肆於民上不莊不正得罪名教甚矣而卒爲漢名相古之社稷臣者何也豈其所以致理者或自有在彼一切觀美之具有不屑歟抑苟可以成治於此有不計與將民寔自治無容別有治之之方歟是故恬焉以嬉遨焉以遊而民自理也夫黃帝遠矣𨿽老子之學亦槪乎其未之聞也豈二子者或別有黃老之術未可以其畔於吾之教而非詆之與吾聞至道無爲至治無聲至教無言𨿽賜也亦自謂不可得聞矣豈其於此實未有聞而遂不知求之繩墨之外也予甚疑焉而未敢以告人屬鄭君爲大姚令乃以予平昔之所疑者質之夫大姚滇下邑也僻小而陋吾知君久矣其不受也觀君魁然其容充然其气洞然不設城府其與上大夫言如對羣吏處大庭如在燕私偃倨以汲黯酣暢似曹參此豈儒者耳目所嘗睹記哉君獨神色自若飲噉不輟醉後耳熱或歌詩作大字以自娛陶陶然若不以邑事爲意而邑中亦自無事嗟夫君豈亦學黃老而有得者邪抑天資冥契與道合眞不自知其至於斯也不然將懼儒者竊笑而共指之矣而寧能遽爾也邪吾與君相聚二載余矣亦知君之爲人矣今其歸也其有不得者乎夫淵明辭彭澤而賦歸去采菊東籬有深意矣刺史王弘一旦二十千擲付酒家可遂謂世無若人焉一知陶令之賢乎阮嗣宗曠達不仕聞步兵廚有酒求爲校尉君旣恥爲令矣縱有步兵之達莫可告語況望有知而大用君者亦惟有歸去而已行李蕭條童僕無歡直云窮矣能無慟乎如君作達皆可勿卹也君第行吾爲君屈指而數之計過家之期正菊花之候飲而無資當必有白衣送酒如賢刺史王公者能令君一醉爾也

○李中丞奏議序﹝代作﹞

傅曰識時務者在於俊傑夫時務亦易識耳何以獨許俊傑爲也且夫俊傑之生世不常有而事之當務則一時不無若必待俊傑而後識則世之所謂時務皆非時務者歟抑俊傑之所識者必俊傑而後識非俊傑則終不能識歟吾是以知時務之大也奏議者議一時之務而奏之朝廷行之邦國斷斷乎不容以時刻緩焉者也奏議多矣而唐獨稱陸宣公者則以此公之學有本其千人情物理靡不周知其言詞溫厚和平深得告君之體使人讀其言便自心開目明惟恐其言之易盡也則眞所謂奏議矣然亦不過徳宗皇帝時一時之務耳蓋徳宗時旣多艱又好以猜忌爲聰明故公宛曲及之長短疾徐務中其肯綮以遠乎膏盲直欲窮之於其受病之處蠹獘之源令人主讀之不覺不知入其中而不怒則奏議之最也若非徳宗之時則又鳥用此哉漢有晁賈晁錯有論賈誼有策今觀誼之策如攺正朔易服色早輔教等皆依仿周官而言之此但可與俗儒道安可向孝文神聖之主談也然三表五餌之策推恩分王之策以梁爲齊趙吳楚之邊割淮南諸國以益梁而分王其子梁地二千餘里卒之滅七國者梁王力也孰謂洛陽年少通達國體識時知務如此哉至今讀其書猶想見其爲人欲不謂之千古之俊傑不可得矣若錯之論兵事與夫募民徙邊屯田塞下削平七國等皆一時急務千載石畫未可以成敗論人妄生裒貶也蓋時者如鷙鳥之趨時務者如易子之交務稍緩其時不知其務則殆孰謂時務可易言哉其勢非天下之俊傑固不能以識此矣宋人議論太多𨿽謂之無奏議可也然蘓文忠公實推陸忠宣奏議矣今觀其上皇帝諸書與其它奏議眞忠肝義膽讀之自然慟哭流涕又不待以痛哭流涕自言也然亦在坡公時當務之急耳過此而徽欽則無用矣亦猶晁賈之言只可對文景武三帝道耳過此則時非其時又易其務不中用也予讀先賢奏議其所以尙論之者如此今得中丞李公奏議讀之𨿽未知其於晁賈何如然陸敬輿蘇子瞻不能過也故因書昔日之言以請教於公公其信不妄否如不妄則願載之未簡公公其信不妄否如不妄則願載之未簡

○自刻說書序

予𨿽自是而惡自表暴又不肯借人以爲重旣惡表暴則宜惡刻書而卒自犯者何則以此書有關於聖學有關於治平之大道不欲以惡表暴而遂已也旣自刻矣自表暴矣而終不借重於人則不信不從明矣不信猶可倘有罪我者其將若之何此又予自是之病終不可得而破也寧使天下後世以我爲惡極罪大而終不肯借人之力以徼人之信我從我𨿽然倘有大賢君子欲講修齊治平之學者則予之說書其可以一日不呈於目乎是爲自刻說書序

李溫陵集卷之十

●李溫陵集卷之十一

海虞後學顧大韶仲恭校

雜述五

◆雜述五

先行錄序﹝代作﹞

時文後序﹝代作﹞

張橫渠易說序﹝代作﹞

龍溪先生文錄抄序

易因小序

讀易要語

關王告文

李中溪告文

王龍溪先生告文

羅近溪先生告文

祭無祀文﹝代作﹞

篁山碑文﹝代作﹞

李生十交

自贊

贊劉諧

○先行錄序【代作】

言一也有先行之言有可行之言又有當行之言吾嘗以此三言者定君子之是非而益以見立言者之難矣何謂先行之言則夫子之告子貢是已旣已先行其言矣安有言過其行之失乎何謂可行之言則易也中庸也皆是也易曰以言乎遠則不禦是遠言皆可行也以言乎邇則靜而正是邇言皆可行也以言乎天地之間則備是天地之間之言皆可行也中庸曰夫婦之不肖可以能行焉夫夫婦能行則愚不肖者自謂不及賢知者自謂過之皆不可得矣其斯以爲可行之言乎旣曰可行之言則言之千百世之上不爲先行之千百世之下不爲後則以言行合一先後並時𨿽聖人亦不能置先後於其間故也若夫當行之言則𨿽今日言之而明日有不當行之者而況千百世之上下哉不獨此也舉一人而言在仲由則爲當行而在冉求則爲不當行矣蓋時異勢殊則言者變矣故行隨事遷則言焉人殊安得據往行以爲典要守前言以效尾生耶是又當行之言不可以執一也夫當行而後言非通於道者不能可行而後言非深幹學者不能若中丞李公眞所謂通於道深於學者也故能潔已裕人公恕並用其言之而當行而可行者乎乃今又幸而獲讀所爲從政集者則又見其在朝在邑處鄕處家已往之迹皆如是也所謂先行其言者也某是以知公之學實學也其政實政也謂之曰先行錄不亦宜乎然旣先行其言矣又何不當行之有又何不可行之有

○時文後序【代作】

時文者今時取士之文也非古也然以今視古古固非今由後觀今今復爲古故曰文章與時髙下髙下者權衡之謂也權衡定乎一時精光流於後世曷可苟也夫千古同倫則千古同文所不同者一時之制耳故五言興則四言爲古唐律興則五言又爲古今之近體旣以唐爲古則知萬世而下當復以我爲唐無疑也而況取士之文乎彼謂時文可以取士不可以行遠非但不知文亦且不知時矣夫文不可以行遠而可以取士未之有也國家名臣輩出道徳功業文章气節於今爛然非時文之選與故棘圍三日之言卽爲其人終身定論苟行之不遠必言之無文不可選也然則大中丞李公所選時文要以期於行遠耳矣吾願諸士畱意觀之

○張橫渠易說序【代作】

橫渠先生與學者論易久矣後見二程論易乃謂其弟子曰二程深明易道吾不如勇徹臯比變易而從之其勇也如此吾謂先生卽此是易矣晉人論易每括之以三言曰易簡而天下之理得是易簡一易也又曰不易乎世是不易一易也又曰變動不居周流六虛不可爲典要惟變所適是變易又一易也至簡故易不易故深變易故神𨿽曰三言其實一理深則無有不神神則無有不易矣先生變易之速易如反掌何其神乎故吾謂先生卽此是易矣作易說序

○龍溪先生文錄抄序

龍溪王先生集共二十卷無一卷不是談學之書卷凡數十篇無一篇不是論學之言夫學問之道一言可蔽捲若積至二十篇或累至數十能無贅乎然讀之忘倦捲捲若不相襲覽者惟恐易盡何也蓋先生學問融貫溫故知新若滄洲瀛海根於心發於言自時出而不可窮自然不厭而文且理也而其誰能贅之與故予嘗謂先生此書前無往古今無將來後有學者可以無復著書矣蓋逆料其決不能條達明顯一過於斯也而刻板貯於紹興官署印行者少人亦罕讀又先生少壯至老一味和柔大同無我無新奇可喜之行故俗士亦多不悅先生之爲人而又肯讀先生之書乎學無眞志皮相相矜卒以自誤𨿽先生萬語千言亦且柰之何哉今春予偕焦侯故放舟南邁過滄洲見何泰寧泰寧視龍溪爲鄕先生其平日厭飫先生之教爲深熟讀先生之書已久矣意欲復梓行之以嘉惠山東河北數十郡人士卽索先生全集於弱侯所弱侯載兩船書一時何處覓索泰寧乃約是秋專人來取而命予圈點其尢精且要者曰吾先刻其精者以誘之令讀然後梓其全以付天下後世夫先生之書一字不可輕擲不刻其全則有滄海遣珠之恨然簡帙浩繁將學者未覽先厭又不免有束書不觀之嘆必先後兩梓不惜所費然後先生之教大行蓋先生之學具在此書若苟得其意則一言可異何用二十卷苟不肯讀則終篇亦難又何必二十卷也但在我後人不得不冀其如此而讀如此而終篇又如此而得意於一言之下也泰寧之言如此其用意如之何秋九月滄洲使者持泰寧手札果來索書白下適予與先生咸在館先生遂付書又命予書數語述泰寧初志並付之許新春二三月予可以覽新刻矣將見泰寧學問從此日新而不能已斷斷乎其必有在於是斷斷乎其必有在於是

○易因小序

李禿翁序讀易之因云余自幼治易復攺治禮以禮經少決科之利也至年十四又攺治尙書竟以尙書竊祿然好易歲取易讀之而讀輒不解輒亦遂止然終好也以終好故輒止輒讀不知凡幾讀而凡幾止因自恨顓愚決不能觀象玩辭觀變玩占若所云其爲棄物無疑於是始投荒谷專一究心釋典老莊諸書𨿽若因而有契於畫前之易然尙未敢明言讀易以易道深也今余年七十又四矣偶遊都下獲偕焦弱侯先生南行先生深明易道其徒方時化者亦通易以先生家白下卽自新安徙家來就先生以居以故每夜輒會每會輒講每講輒與坐而聽焉有新得時化又輒令其徒汪本鈳記載之旣成袠卽且印行以請正四海髙明上士而令余述其因如此余因而述曰余不意卽老乃遂得以讀易遂得以終老遂得以見三聖人之心於千百世之上也蓋至今日而老莊釋典不足言矣此非焦先生之功方時化伯兩諸君之力與其夜夜往聽者白下馬逢暘亦焦先生門人有時往聽者新安吳明貢亦與汪本鈳同裏然本鈳從余自北而南閱四歲矣而終不思歸殆少年之極篤志者最後乃得山西劉用相自沁水迢遞而來欲面聽焦先生與方伯雨易說從秋䢐冬經春不去又一奇也嗚呼是余之幸也夫是余之所喜述也夫

○讀易要語

文王彖辭其言約其旨深非夫子讀而傳之後之人終不可得而讀也惟夫子於易終身焉是故舉其象指其義陳其辭以至聖之心合前聖之心而後羲畫文理燦然詳明厥功大矣𨿽謂夫子彖傳卽所以批注文王彖辭可也後之久又何以贅爲夫惟不免有贅矣以故夫子之傳明而復晦贅贅無已晦晦相仍易道大喪乃後之用易者反師其所訓詁卽以爲眞聖人之神化自入於過而欲教人寡過也不亦甚與故世之讀易者只宜取夫子彖傳詳之必得其神化之自然乃已不然寧不讀易不可誤述醫方以傷人也𨿽然夫子在當時亦已知文王之彖至精至約至約至精非神聖莫能用矣是故於彖傳之外復爲六十四卦象傳以教後世之君子予嘗怪其與彖傳不倫每每置而不讀後思而得之乃知文王之深於憂患也故於六十四卦之辭專一發揮神聖心事不至入險而後悔而夫子復舉中乘有言之教俾鹵莾如餘者得而讀之亦可以省愆而寡於怨尢分明是爲余中下之人說法實與彖傳不倫也因稍稍取而並讀之嗚呼聖無兩心人有上下𨿽夫子其柰我何故嘗私論之曰易有六十四卦是易之六十四大乾坤世界也易有三百八十四爻是易之三百八十四小乾坤世界也一卦自爲一卦一爻自爲一爻一世界自爲一世界不可得而同也六十四卦之彖專一發明六十四位神聖大人事也六十四卦之象專一發明六十四位君子學人事也總之則有一百二十八人分之則神聖也君子也兩途各別不可得而混也然六十四位神聖未嘗不能爲此六十四位君子之事而六十四位君子求一神聖之影響不可得矣故余又願後之君子要以神聖爲法法神聖者法孔子者也法文王者也則其餘亦無足法矣

○關王告文

惟神忠義貫金石勇烈冠古今方其鎭荊州下襄陽也虎視中原奪老瞞之精魄孫吳猶鼠藐割據之英雄目中無魏吳久矣使其不死則其吞吳並曹豈但使魏欲徙都已哉其不幸而不成混一之業復卯金之鼎者天也然公𨿽死而呂蒙小醜亦隨吐血亡矣蓋公以正大之气壓狐媚之孤𨿽不逆料其詐而呼風震霆猶足被權姦之黨駕霧鞭雷猶足裂讒賊之肝固宜其千秋萬祀不問海內外足迹至與不至無不仰公之爲烈蓋至於今日𨿽男婦老少有識無識無不拜公之像畏公之靈而知公之爲正直儼然如在宇宙之間也某等來守玆土慕公如生欲使君臣勸忠朋友效義固因對公之靈復反復而致意焉彼不知者謂秉燭達旦爲公大節噫此特硜硜小丈夫之所易爲而以此頌公公其享之乎

○李中溪告文

公從幼嗜學到老不倦人無微而不收言無誕而不錄誕言靡信公意彌篤蓋眾川合流務欲以成其大土石並砌務欲以實其堅是故大智若愚焉耳公之向道其篤也如此平生祿入盡歸梵宮交際問遺愡資貧乞六度所稱布施忍辱精進者公誠有之李贄曰公倜儻非常人也某見其人又聞其語矣世廟時駕幸承天公爲荊州惟時有司不能承宣徳意以致纖夫走渴疫死無數公先期市藥材煮參蓍令置水次役無病者後築堤障江人感公爭出力至於今賴焉夫其所市藥費不過四五百金耳而令生活者以萬計又卒致其力築堤爲荊人世世賴公之仁心蓋若此矣公初第由翰林出爲縣令又由侍禦史復出爲郡守蓋慈祥愷悌𨿽於人無不愛然其剛毅正直之气終不可以非法屈撓故未四十而掛冠以老又能以其餘年肆力於問學勇猛堅固轉不退輪爲海內賢豪驅先非常人明矣予等或見而知或聞而慕今其死矣云誰之依地阻官羈生芻曷致爲位而告魂其聽之且予等與公同道爲朋生時何須識面同气相應來時自徧十方惟願我公照臨法會降此華山鐘鼓齊嗚儼然其間富貴榮名無謂可樂此但請客時一場筵席耳薄暮則散去矣生年滿百未足爲壽以今視昔誠然一呼吸之間也平昔文章咸謂過人不知愚者得之徒增口業智者比之好音過耳達人大觀視之猶土苴也有子萬事足俗有是言也不曰楊子云法言白長慶樂天人至於今傳乎使待嗣而後傳則古今有子者何限也須知孔子不以孔鯉傳釋迦不以羅睺傳老聃不以子宗傳則公可以撫掌大笑矣勿謂道家法力勝禪家道家固不能離道而爲法也勿謂服食長生可冀公固不死矣何用長生乎勿謂灌頂陽神可出公固精神在天矣又何用勞神求出乎公但直信本心勿顧影勿疑形則道力固自在也法力固自在也神力亦自在也再致我公爲我傳語利瓦伊明維明者白下人名逢陽別號翰峯仕爲禮部郎於贄爲同曹友於沆爲同年友皆同道雅相愛慕者故並設位俾得與公會云

○王龍溪先生告文

聖代儒宗人天法眼白玉無瑕黃金百煉今其沒矣後將何仰吾聞先生少遊陽明先生之門旣以一往而超詣中升西河夫子之坐遂至歿身而不替要以朋來爲樂兮不以不知而慍也眞得乎不遷不貳之宗正欲人知而信兮不以未信而懈也允符乎不厭不倦之理蓋修身行道者將九十歲而隨地雨法者已六十祀矣以故四域之內或皓首而執經五陵之間多繼世以傳業遂令良知密藏昭然揭日月而行中天頓令洙泗淵源沛乎決江河而達四海非直斯文之未喪實見吾道之大明先生之功於斯爲盛憶昔淮南兒孫布地猗與盛與不可及矣今觀先生淵流更長悠也久也何可當哉所怪學道者病在愛身而不愛道是以不知前人付托之重而徒爲自私自利之計病在尊名而不尊已是以不念兒孫陷溺之苦而務爲遠嫌遠謗之圖嗟夫以此設心是滅道也非傳道也是失已也非成已也先生其忍之乎嗟我先生惟以世人之聾瞽爲念是故苟可以坐進此道不敢解嘲也惟以子孫之陷溺爲憂是故同舟而遇風則吳越必相捄不自知其喪身而失命也此先生付托之重所不能已也此予小子所以一面先生而遂信其爲非常人也𨿽生也晚居非近其所爲凝眸而注神傾心而悚聽者獨先生爾矣先生今旣沒矣予小子將何仰乎嗟乎嘿而成之存乎其人不言而信存乎徳行先生以言教天下而學者每呫嗶其語言以爲先生之妙若斯也而不知其糟粕也先生不貴也先生以行示天下而學者每驚疑其所行以爲先生之不妙若斯也而不知其精神也是先生之所重也我思古人實未有如先生者也故因聞先生之訃也獨反復而致意焉先生神遊八極道冠終古夭壽不二生死若一吾知先生𨿽亡固存者也其必以我爲知言也夫其必以我爲知先生也夫

○羅近溪先生告文

戊子冬月二十四日南城羅先生之訃至也而先生之沒實九月二日也夫南城一水間耳往往至者不能十日余而先生之訃直至八十餘日而後得聞何其緩也豈龍湖處僻往來者寡邪而往來者非寡直知先生者寡也然吾聞先生之門如仲尼而又過之蓋不啻中分魯矣其知先生者宜若非寡將實未聞好學者以故𨿽及門而終不知先生之所系於天下萬世者如此其甚重也耶夫惟其視先生也不甚重則其聞先生之訃也自不容於不緩矣予是以痛恨先生之後而益信先生之未可以死也有告我者曰先生欲以是九月朔辭世長往故作別語以示多士多士苦不忍先生別於是先生復勉畱一日與多士談談竟矣而後往耳今先生往矣無可柰何矣於是多士始乃拭淚念哀共梓先生別語以告四方之士若曰得正而斃吾師無忝曾參矣扶杖逍遙吾師不愧夫子矣豈惟不惜死又善吾死吾師至是眞有得矣大爲其師喜故欲梓而傳之嗟乎先生之壽七十而又四矣其視仲尼有加矣夫人生七十古來所稀壽躋古希𨿽恆人能不惜死而謂先生惜死乎何以不惜死爲先生喜也且夫市井小兒辛勸一世贏得幾貫錢鈔至無幾也然及其將終也已死而復蘇旣瞑而復視猶恐未得所托然者使有托也則亦甘心瞑目已矣先生生平之謂何顧此歷代衣缽竟不思欲置何地乎其所爲勉畱一日者何故或者亦恐未得所托矣如使有托𨿽不善死亦善也使未有托也則𨿽善死先生不善也又何可以善死稱先生也吾謂先生正當垂絕之際欲慟不敢慟之時思欲忍死一再見焉而卒不可得者千載而下聞之猶堪斷腸望之猶堪墮淚此自是其至痛不可甘忍而謂先生忍死而不惜可乎蓋惜死莫甚於先生者吾恐更有甚於多士之惜先生之死也何也天旣喪予予亦喪天無父則望孤無子而望絕矣其爲可悲可痛皆一也若如所云則千聖之衣缽反不如庸夫之一貫市井小兒猶不忍於無托也而先生能忍之矣又何以爲先生也方聞訃時無念僧深有從旁贊曰宜卽爲位以告先生之靈予時蓋嘿不應云旣而臘至矣歲又暮矣旣而攺歲復爲萬曆巳丑又元月又二月春又且分也深有曰某自從公遊於今九年矣每一聽公談談必首及王先生也以及先生癸未之冬玉公訃至公卽爲文告之禮數加焉不待詔也憶公告某曰我於南都得見王先生者再羅先生者一及入滇復於龍裏得再見羅先生焉然此丁丑以前事也自後無歲不讀二先生之書無口不談二先生之腹令某聽之親切而有味詳明而不可厭使有善書者執管侍側當疾呼手腕脫矣當不止十紙百紙𨿽千紙且有餘矣今一何嘿嘿也且丙戍之春某將杖錫南遊公又告某曰急宜上旴江見羅先生於時龍溪王先生死矣戊子之夏某復自南都來至傳道羅先生有書欲抵南都云趁此大比之秋四方士大和會一入秣陵以爲羣聚得朋計公卽爲書往焦弱侯所羅先生今玆來愼勿更蹉過恐此老老矣後會難可再也旣又時時物色諸旴江來者稍道羅先生病語病又稍稍張皇矣公告某曰先生旣病當不果南下矣然先生實無甚病也吾觀先生骨剛气和神完志定勝似王先生王先生之尙享八十六先生卽不百歲亦當九十決不死也然某覘公似疑羅先生病欲死者而竟絕口不道羅先生死試屢問之第云先生不死先生之決不死今羅先生實死矣更嘿嘿何也嗟乎予嘿不應不知所以應也蓋予自聞先生訃來似在夢寐中過日耳乃知眞哀不哀眞哭無涕非虛言也我今痛定思痛回想前事又似大可笑者夫謂予不思先生耶而予實思先生謂予不知先生耶而予實知先生深也謂予不能言先生耶而能言先生者實莫如予乃竟口不言心不思筆不能下𨿽予亦自不知其何說矣豈所謂天喪予予喪天無父何怙無子而望孤者耶今予亦旣老矣𨿽不曾親受業於先生之門而願買田築室厝骸於先生之旁者念無時而置也而柰何遂聞先生死也然惟其不曾受業先生之門也故亦不能徧友先生之門下士而佑其孰爲先生上首弟子也意者寧無其人特恨未見之耳言念先生束髮從師捨身爲道一上春官蜚聲鎖院而出世夙念眞結肺腸有道之思恐孤師友於是上下四方靡足不騁咨詢旣謁步趨遂正飲河知足空手歸來越又十年歲當癸丑乃對明庭釋褐從政公庭訟簡委虵樂多口舌代鈇論心無競胥徒令史渾如其家卽仕而學不以仕廢卽學稱仕何必仕優在朝如此居方可知自公旣然家食何如堂前擊鼓堂下唱歌少長相隨班荊共坐此則先生七十四歲以前之日恆如此也若夫大江之南長河之北招提梵剎巨浸名區攜手同遊在在成聚百粵東甌羅施鬼國南越閩越滇越騰越窮發鳥語人迹罕至而先生墨汁淋漓周徧鄕縣矣至若牧童樵豎釣老漁翁市井少年公門將健行商坐賈織婦耕夫竊屨名儒衣冠大盜此但心至則受不問所由也況夫布衣韋帶水宿巗棲白面書生靑衿子弟黃冠白羽緇衣大士縉紳先生象笏朱履者哉是以車轍所至奔走逢迎先生抵掌其間坐而談笑�望丰采士樂簡易解帶披襟八風時至有柳士師之寬和而不見其不恭有大雄氏之慈悲而不聞其無當同流合污狂簡斐然良賈深藏難識易見居柔處下非鄕願也泛愛容眾眞平等也力而至巧而中是以難及大而化聖而神夫誰則知蓋先生以是自度亦以是度人七十餘年之間東西南北無虛地雪夜花朝無虛日賢愚老幼貧病貴富無虛人矧伊及門若此其專且久有不能得先生之傳者乎矼不信也先生幸自慰意焉予𨿽老尙能驅馳當不辭跋涉爲先生訪求門下士誰是眞實造詣得者得卽焚香以告以妥先生之靈曰予今而後而知先生之可以死也眞可以不惜死眞非徒自善其死者之比也而予痛恨先生之死之心可以釋矣若孔子之與魯君言也直曰今也則亡未聞好學者也是謂無子而望絕也先生不如是也

○祭無祀文【代作】

竊以生而爲人不得所依則不免凍餒而疾病作是故聖帝明王知而重之仁人君子見而矜之於是設養濟之院建義社之倉以至鄰里鄕黨之相賙車馬輕裘之共敝皆聖帝明王所謂煢獨之哀仁人君子之所以周急也而後四海始免怨號之夫矣而豈徒然也哉死而爲鬼不得所依則誰爲享奠而疫癘作是故聖帝明王哀而普度仁人君子憐而設饗於是乎上元必祭中元必祭以至淸明之節霜降之夕無不有祭蓋我太祖髙皇帝之所諄切更列聖而不敢替者又不獨古聖昔王相循已也而後天下始無幽愁之鬼矣而豈無謂也哉何也聖帝明王與仁人君子皆神人之主也不有主將何所控訴乎又何以諧神人而協上帝通幽明而承天休也生人之無依者又是何等若文王所稱四民其大槪也死人之無依者又是何等若我太祖髙皇帝所錄死亡至詳悉也是故京則祭以上卿郡則祭以大夫邑則祭以百里之侯至於鄕祭裏祭村祭社祭以及十家之都咸皆有祭而惟官祭則必以城隍之神主之前此一日本官先行牒告臨期詣壇躬請祭畢乃敢送神以歸而後妥焉此豈無義而聖人爲之哉此豈謟黷於無祀之鬼空費牲幣以享無用而太祖髙皇帝肯爲之哉今玆萬曆丁酉之淸明是夕也自京國郡國以至窮鄕下裏莫敢不欽依令典相隨赴壇而祭或設位而祭矣況我沁水坪上仁人君子比屋可封生人無依尙仰衣食鬼苟乏祀能不望祭乎所恨羈守一官重違鄕井幸玆讀禮先廬念焄蒿之淒愴因思親以及親爲位北郭請僧諷經自今夕始矣凡百無主鬼神有飯一飽無痛乏宗有錢分授無爭人我是所願也抑子更有說焉凡爲人必思出苦更於苦中求樂凡爲鬼必愁鬼趣更於趣中望生乃可若但得飽便足得錢便歡則志在錢飽耳何時得離此苦趣耶醉飽有時幽愁長在吾甚爲諸鬼慮之竊聞阿彌陀經等金剛經等諸佛眞言等眾僧爲爾宣言再三再四皆欲爾等度脫鬼倫卽生人天或趣佛乘或皈西方者誠可聽也非但欲爾等一飽已也又聞地藏王菩薩發願欲代一切地獄眾生之苦此夕隨緣在會有設須聽又聞面然大士統領三千大千神鬼與爾等相依日久非不欲盡數超拔爾等第亦無柰爾等自家不肯何耳今爾等日夜守著大士瞻仰地藏菩薩可謂最得所主矣幸時時聽其開導毋終沈迷則我此壇場其爲諸鬼成聖成賢生人生天之場大非偶也若是則不但我坪上以及四境之無祀者所當敬聽卽我宗親並內外姻親諸凡有人奉祀者亦當聽信予言必求早早度脫也𨿽有祀與無祀不同有嗣與無嗣不同然無嗣者呼爲無祀之鬼有嗣者亦呼爲有祀之鬼揔不出鬼域耳揔皆鬼也我願一聽此言也我若狂言無稽面然大士必罰我地藏王菩薩必罰我諸佛大聖眾必罰我諸古昔聖君賢相仁人君子必罰我兼我太祖髙皇帝成祖文皇帝以及列聖皆當罰我矣不敢不敢不虛不虛謹告

○篁山碑文【代作】

篁山庵在江西饒州徳興縣界萬山中其來舊矣而人莫知山有靈气唐元和間有張庵孫者修眞得道於此迨勝國至元里人胡一眞又於此山修眞得道去相傳至今山蓋有二眞人焉嗣後山缺住持庵院幾廢失今不修將不免爲瓦礫之場矣一興一廢理固常然旣廢復興寧獨無待此僧眞空之所爲作也眞空少修戒律行遊京師從興聖禪師說戒比還故里才到舟次忽感異夢彷然若見觀音大士指引入篁山修行者歸而問人人莫曉也眞空遂發願願此生必見大士乃已撥艸窮源尋至其地果見大士儼然在於廢院之中眞空不覺進前拜禮伏地大哭於是復矢心誓天務畢此生之力修整舊剎復還故物苦行齋心戒律愈厲居民長者感其至誠協贊募化小者輸木石大者供糧米未及數年而庵院鼎新聖像金燦朝鐘暮鼓燈火熒煌非但大士出現僧眾有皈且與山陬野叟巗畔樵夫同依佛日獲大光明向之悶然莫曉其處者今日共登道場皆得同遊於淨士矣向非眞空嚴持有素則大士必不肯見夢以相招又非發願勸渠禮拜誠篤則居民又安肯捐身割愛以成就此大事乎固知僧律之所系者重也佛說六波羅蜜以布施爲第一持戒爲第二眞空之所以能勸修者戒也眾居士之所以布施者爲其能持戒也眞空守其第二以獲其第一而眾居士出其第一以成其第二可知持戒固重而布施尢重而布施者比持戒爲益重所謂靑於藍也眾居士可以踴躍贊嘆同登極樂之鄕矣千千萬萬劫寧復是此等鄕裏之常人耶持戒者寧爲第二而使世人盡居第一布施波羅蜜極樂道場所謂靑出於藍也僧眞空𨿽居眾人後實居眾人前蓋引人以皈西方其功徳益無比也予是以益爲眞空喜也向兩眞人已去今持戒眞人復繼之千餘年間成三眞人然戒眞人念佛勸皈依切定生西方無疑它日如見向者兩眞人幸一招之母使其或迷於小道則戒眞人之功徳益溥矣玆因其不遠數千里乞言京師欲將勒石以記予以此得與西方之緣戒眞人見今度予也予其可以不記乎若其中隨力散財之多寡隨分出力之廣狹興工於某年月訖工於某時日殿宇之宏敞僧房之幽邃以至齊堂廚捨井竈之散處其中最肯協贊之僧眾最肯竭力之檀越各細書名實於碑之陰矣

○李生十交

或問李生曰子好友今兩年所矣而不見子之交一人何曰此非若所知也予交最廣蓋舉一世之人毋有如予之廣交者矣予交有十十交則盡天下之交矣何謂十其最切爲酒食之交其次爲市井之交如和氏交易平心閔氏油價不二汝交之我亦交之汝今久矣日用而不知也其三爲遨遊之交其次爲坐談之交遨遊者遠則資舟近則譚笑謔而不爲虐億而多奇中𨿽未必其人何如亦可以樂而忘返去而見思矣技能可人則有若琴師射士橫局畵工其人焉術數相將則有若天文地理星歷占卜其人焉其中達士髙人未可卽得但其技精則其神王決非拘牽齷齪卑卑瑣瑣之徒所能到也聊以與之遊不令人心神俱爽賢於按籍索古談道徳說仁義乎以至文墨之交骨肉之交心膽之交生死之交所交不一人而足也何可謂予無交又何可遽以一人索予之交也哉夫所交眞可以托生死者予行遊天下二十多年未之見也若夫剖心析肝相信意者其惟古亭周子禮乎肉骨相親期於無斁予於死友利瓦伊明蓋庶幾焉詩有李書有文是矣然亦何必至是苟能遊心於翰墨蜚聲於文苑能自馳騁不落蹊徑亦可玩適以共老也惟是酒食之交有則往無則止不往然亦必愛賢好客貧而整富而潔者乃可往耳愛客爲上好賢次之整而潔又次之然是酒食也最日用之第一義也予惟酒食是需飲食宴樂是困則其人亦以飲食爲媒而他可勿論之矣故愛客可也好賢可也整而潔亦可也無所不可故無不不友而況傾蓋交歡飲水可肥無所用媒者哉已矣故今直道飲食之事以識予交�之最切者飲食之人則人賤之予願交汝幸勿棄也

○自贊

其性褊急其色矜髙其詞鄙俗其心狂癡其行率易其交寡而面見親熱其與人也好求其過而不悅其所長其惡人也旣絕其人又終身欲害其人志在溫飽而自謂伯夷叔齊質本齊人而自謂飽道飫徳分明一介不與而以有莘借口分明毫毛不拔而謂楊朱賊仁動與物迕口與心違其人如此鄕人皆惡之矣昔子貢問夫子曰鄕人皆惡之何如子曰未可也若居士其可乎

○贊劉諧

有一道學髙屐大履長袖闊帶綱常之冠人倫之表拾紙墨之一二竊唇脗之三四自謂眞仲尼之徒焉時遇劉諧劉諧者聰明士見而哂曰是未知我仲尼兄也其人勃然作色而起曰天不生仲尼萬古如長夜子何人者敢呼仲尼而兄之劉諧曰怪得羲皇以上聖人盡日燃紙燭而行也其人嘿然自止然安知其言之至哉李生聞而善曰斯言也簡而當約而有餘可以破疑网而昭中天矣其言如此其人可知也蓋𨿽出於一時調卑之語然其至者百世不能易

李溫陵集卷之十一

●李溫陵集卷之十二

海虞後學顧大韶仲恭校

雜述六

◆雜述六

石湖捲

與眾樂樂捲

方竹圖捲

書黃安二上人手冊

讀律膚說

解經題

書決疑論前

解經文

念佛答問

徵途與共後語

批下學上達語

書方伯雨冊葉

讀若無母寄書

耿楚空先生傳

附周友山爲明玉書法語

題關公小像

三大士像議

○石湖捲

此石湖鏡也有石在兩水之間石殊不巨然其屋可比維摩丈室能容瞿曇一千二百五十諸大弟子與俱者風吹戶竹月落深潭朝煙暮霞足稱幽雅湖之西架木爲閣直侵湖上其名曰芝佛院有上人來居之其名曰無念吾不知上人果能無念否也夫周子講道於此多年矣一旦乃能得上人於戒律之外𨿽上人亦不以戒律故滿足其意而時時與十方賢聖窮究眞乘觀其心不無念不止也湖之勝愈以有加而芝佛之院棲佛之樓結構煥然非徒然矣𨿽然眞乘可冀無念太難夫學道者大都其心欲細細則能入其气欲麤麤則能出意欲其柔柔則善縱志欲其彊彊則善奪守欲其密密則神不可窺發欲其疾疾則魔不可近方正也而遽奇𨿽八面掠敵可也甫奇也而忽正可使千聖落膽矣彼以天地爲棟宇者將以爲大矣不知特酰壇之雞耳以宇宙爲幕席者自以爲快矣不知特甕牖之子耳要皆以一人之知慮而欲測無窮之佛智以一已之度量而欲忖無盡之佛事以一二之手足而欲徧無邊之佛國是以北轅轉疾去楚轉遠非有至人又安可與議至道哉上人若無念乎三年吾將考之

○與眾樂樂捲

有僧無念學道精勸眾人不知目爲庸僧我於念僧相伴九載知其非庸以念無故何謂念無與俗人處念卽自同於俗不見俗故將念離俗是故一時賢人目之爲俗然念僧眞無俗也與賢人處念卽自同於賢不見賢故將念希賢是故一時俗人目之爲賢然念僧眞無賢也嗚呼佛澄塗掌羅什吞鍼念僧不能但不可以念僧不能故而遂髙視澄公與什公也汾陽腥穢布袋街頭念僧不肯但不可以念僧不肯故而遂下視汾陽與布袋也是歲也已丑是日也二月十七念僧生身寔當是日載酒載歌載觴載詠聊以爲歡共登無遮道場永以爲好不妨遊戲三昧念僧其欲爲名髙乎抑且俗與同也俗與同則十方無壁落爲名髙則大地生荊棘得力不得力皆於是乎在咄咄吾且觀之

○方竹圖捲

昔之愛竹者以愛故稱之曰君非謂其有似於有斐之君子而君之也直怫邑無與誰語以謂可以與我者惟竹耳是故倘相約而謾相呼不自知其至此也或曰王子以竹爲此君則竹必以王子爲彼君矣此君有方有圓彼君亦有方有圓圓者常有而方者不常有常不常異矣而彼此君之則其類同也同則親矣然則王子非愛竹也竹自愛王子耳夫以王子其人山川土石一經顧盻咸自生色況此君哉且天地之間凡物皆有神況以此君虛中直上而獨不神乎傳曰士爲知已用女爲悅已容此君亦然彼其一遇王子則疏節奇气自爾神王平生挺直淩霜之操盡成簫韶鸞鳳之音而務欲以爲悅已者之容矣彼又安能孑能獨立窮年瑟瑟常抱知已之恨乎由此觀之鶴飛翩翩以王子晉也紫芝燁燁爲四皓饑也寧獨是龍馬負圖洛龜呈瑞儀於舜鳴於文獲於魯叟物之愛人自古而然矣而其誰能堪之今之愛竹者吾惑焉彼其於王子不類也其視放傲不屑至惡也而惟愛其所愛之竹以似之則𨿽愛竹竹固不之愛矣夫使若人而不爲竹所愛也又何以愛竹爲也以故予絕不愛夫若而人者之愛竹也何也以其似而不類也然則石陽之愛竹也類也此愛彼君者也石陽習靜廬山山有方竹石陽愛之特繪而圖之以方竹世不常有也石陽將歸難與予別持是示予何爲者哉予謂予之此君已相隨入蜀去矣何曾別

○書黃安二上人手冊

出家者終不顧家若出家而復顧家則不必出家矣出家爲何爲求出世也出世則與世隔故能成出世事出家則與家絕故乃稱眞出家兒今觀釋迦佛豈不是見身爲淨飯王之子轉身卽居轉輪聖王之位乎其爲富貴人家孰與比也內有耶輸女之賢爲之妻又有羅睺羅之聰明爲之兒一旦棄去入窮山忍饑凍何爲而自苦乃爾也爲求出世之事也出世方能度世夫此世間人猶欲度之使成佛況至親父母妻兒哉故釋迦成道而諸人同證妙樂其視保守一家之人何如耶人謂佛氏戒貪我謂佛乃眞大貪者惟所貪者大故能一刀兩斷不貪戀人世之樂也非但釋迦卽孔子亦然孔子之於鯉死也久矣是孔子未嘗爲子牽也鯉未死而鯉之母已卒是孔子亦未嘗爲妻系也三桓薦之而孔子不仕非人不用孔子乃孔子自不欲用也視富貴如浮雲惟與三千七十遊行四方西至晉南走楚日夜皇皇以求出世知已是𨿽名爲在家實終生出家者矣故予謂釋迦佛辭家出家者也孔夫子在家出家者也非誕也今我自視聰明力量旣遠不逮二老矣而欲以悠悠之念證佛祖大事多見其不自量也上人又何爲而遠來乎所幸雙親歸土妻宜人黃氏又亡惟有一女嫁與莊純夫純夫亦是肯向前努力者今黃安二上人來此欲以求出世大事予何以告之第爲書釋迦事又因其從幼業儒復書孔子生平事以爲譬欲其知往古勉將來以不負此初志而已也

○讀律膚說

淡則無味直則無情宛轉有態則容迨而不雅沈著可思則神傷而易弱欲淺不得欲深不得拘於律則爲律所制是詩奴也其失也卑而五音不兄諧不受律則不成律是詩魔也其失也亢而五音相奪倫不克諧則無色相奪倫則無聲蓋聲色之來發於情性由乎自然是可以牽合矯彊而致乎故自然發於情性則自然止乎禮義非情性之外復有禮義可止也惟矯彊乃失之故以自然之爲美耳又非於情性之外復有所謂自然而然也故性格淸徹者音調自然宣暢性格舒徐者音調自然疏緩曠達者自然浩蕩雄邁者自然壯烈沈欝者自然悲酸古怪者自然奇絕有是格便有是調皆情性自然之謂也莫不有情莫不有性而可以一律求之哉然則所謂自然者非有意爲自然而遂以謂自然也若有意爲自然則與矯彊何異故自然之道未易言也

○解經題

大佛頂者至大而無外故曰大至髙而莫能上故曰頂至大至髙惟佛爲然故曰大佛頂也夫自古自今誰不從是大佛頂如如而來乎但鮮有知其因者耳能知其因如是至大如是至髙則佛頂在我矣然何以謂之至大以無大之可見故曰至大也何以謂之至髙以無髙之可象故曰至髙也不可見不可象非密而何人惟不知其因甚密故不能以密修不能以密證而欲其決了難矣豈知此經爲了義之密經此修爲證明之密修此佛爲至大至髙不可見不可象密密之佛乎此密密也諸菩薩萬行悉從此中流出無不可見無不可象非頑空無用之比也是以謂之首楞嚴首楞嚴者唐言究竟堅固也究竟堅固不壞則無死無生無了不了之人矣

○書決疑論前

經可解不可解解則通於意表解則落於言詮解則不執一定不執一定卽是無定無定則如走盤之珠何所不可解則執定一說執定一說卽是死語死語則如印印泥欲以何用也此書千言萬語只解得心經中色卽是空空卽是色兩句經耳經中又不曰是故空中無色乎是故無色者眾色之母眾色者無色之色謂眾色卽是無色則可謂眾色之外別無無色豈可哉由此觀之眞空者眾苦之母眾苦者眞空之苦謂眞空能生眾苦則可謂眞空不能除滅眾苦又豈可哉蓋旣能生眾苦則必定能除滅眾苦無疑也眾苦熾然生而眞空未嘗生眾苦卒然滅而眞空未嘗滅是以謂之極樂法界證入此者謂之自在菩薩耳今以厭苦求樂者謂之三乘則心經所云照見五蘊皆空度一切苦厄又云能除一切苦眞實不虛者皆誑語矣十法界以佛界與九界並稱豈可卽以娑婆世界爲佛界離此娑婆世界遂無佛界邪故謂娑婆世界卽佛世界可也謂佛世界不卽此娑婆世界亦可也非厭苦誰肯發心求樂非喜於得樂又誰肯發心以求極樂乎極樂則自無樂無樂則自無苦無罣礙無恐怖無顚倒夢想非有苦有罣礙有恐怖有顚倒而見也爲無也非有智有得而見以爲無得也非有因有緣有苦有集有滅有道而彊以爲無苦集滅道也非有空有色有眼耳鼻舌身意而彊以爲空中無色無眼耳鼻舌身意也故曰但有言說皆無實義夫經言教也聖人不得已而有言故隨言隨掃亦恐人執之耳苟知凡所有相皆是虛妄則願力慈悲尢相之大者生死之甚者而可藉之以爲安執之以爲成佛之根本乎凡有佛卽便有願卽便有慈悲今但恐其不見佛耳不患其無佛願無慈悲心也有佛而無慈悲大願者我未之見也故有佛卽便有菩薩佛是體菩薩是用佛是主人翁菩薩是管家人佛是聖天子菩薩是百執事誰能離得若未見佛而徒興假慈悲殆矣

○解經文

晦昧者不明也不明卽無明世間有一種不明自已心地者以爲二之眞心如太虛空無相可得秖緣色想交雜昏擾不寧是以不空耳必盡空諸所有然後完吾無相之初是爲空也夫使空而可爲又安得謂之眞空哉縱然爲得空來亦卽是掘地出土之空如今人所共見太虛空耳與眞空總無交涉也夫其初也本以晦昧不明之故而爲空其旣也反以爲空之故益晦暗以不明所謂晦暗卽是晦昧非有二也然是眞空也遇明白曉了之人眞空卽在此明白之中而眞空未始明白也苟遇晦暗不明之人眞空亦卽在此晦暗之中而眞空未始晦暗也故曰空晦暗中惟是吾心眞空特地結起一朵晦暗不明之色本欲爲空而反爲色是以空未及爲而色已暗結矣故曰結暗爲色於是卽以吾晦暗不明之妄色雜吾特地爲空之妄想而身相宛然遂具蓋吾此身原從色想交雜而後有也旣以妄色妄想相交雜而爲身於是攀緣搖動之妄心日夕屯聚於身內望塵奔逸之妄相日夕奔趣於身外如衝波逐浪無有停止其爲昏擾擾相殆不容以言語形狀之矣是謂心相非眞心也而以相爲心可與是自迷也旣迷爲心則必決定以爲心在色身之內必須空卻諸擾擾相而爲空之念復起矣復從爲空結色雜想以成吾身展轉受生無有終極皆成於爲空之一念始於晦昧之無明故耳夫旣迷爲心是一迷也復迷謬以爲吾之本心卽在色兒之內必須空卻此等心相乃可嗟嗟心相其可空乎是迷而又迷者也故曰迷中倍人豈知吾之色身泊外而山河徧而大地並所見之太虛空等皆是吾妙明眞心中一點物相耳是皆心相自然誰能空之邪心相旣總是眞心中所現物眞心豈果在色身之內邪夫諸相總是吾眞心中一點物卽浮漚總大海中一點泡也使大海可以空卻一點泡則眞心亦可以空卻一點相矣何自迷乎比類以觀則晦昧爲空之迷惑可破也已且眞心旣已包卻色身泊一切山河虛空大地諸有爲相矣則以相爲心以心爲在色身之內其迷惑又可破也

○念佛答問

小大相形是續鶩短鸙之論也天地與我同根誰是勝我者萬物與我爲一體又誰是不如我者我謂念佛卽是第一佛更不容於念佛之外復覓第一義諦也如謂念佛乃釋迦權宜接引之法則所謂最上一乘者亦均之爲權宜接引之言耳古人謂佛有悟門曾柰落在第二義正仰山小釋迦吐心吐膽之語後來中峯和尙謂學道眞有悟門教人百計搜尋是悞人也故知此事在人眞實怕死與不耳發念苟眞則悟與不悟皆爲戲論念佛參禪總歸大海無容著唇吻處也

○徵途與共後語

弱侯之言蓋爲未得謂得者發耳若方子及猶爲勇往之時豈宜以此言進之哉然吾聞學者未得謂得眞不少也則卽進之以此言亦宜夫世間功名富貴最易埋沒人余老矣死在旦夕猶不免近名之累況當熱鬧之場擦粉塗額以悅於人而肯究心生死視人世繁華極樂以爲極苦不容加乎其身余又安所求於世也蓋生死念頭尙未萌動故世間參禪學道之夫亦只如此而止矣則有鼻孔遼天者亦足奇也我願弱侯勿太責之備也姑置勿論且摘弱侯敍中語以與侯商何如侯謂聲音之道可與禪通似矣而引伯牙以爲證謂古不必圖譜今不必碩師傲然遂自信者適足以爲笑則余實不然之夫伯牙於成連可謂得師矣按圖指授可謂有譜有法有古有今矣伯牙何以終不得也且使成連而果以圖譜碩師爲必不可已則宜窮日夜以教之操何必移之海濱無人之境寂寞不見之地直與世之朦者等則又烏用成連先生爲也此道又何與於海而必之於海然後可得也尢足怪矣蓋成連有成連之音𨿽成連不能授之於弟子伯牙有伯牙之音𨿽伯牙不能必得之於成連所謂音在於是偶觸而卽得者不可以學人爲也蒙者惟未嘗學故觸之卽契伯牙惟學故至於無所觸而後爲妙也設伯牙不至於海設至海而成連先生猶與之偕亦終不能得矣惟至於絕海之濱空洞之野渺無人迹而後向之圖譜無存指授無所碩師無見凡昔之一切可得而傳者今皆不可復得矣故乃自得之也此其道蓋出於絲桐之表指授之外者而又烏用成連先生爲邪然則學道者可知矣明有所不見一見影而知渠聰有所不聞一擊竹而成偈大都皆然何獨蒙師之與伯牙邪吾願子及如蒙師弱侯如居海上者於是焉敬以書其後而題曰徵途與共以歸之與共者與共學也子及以純父爲可與故徵途日與之共學倘眞可與共則願井以此語與之可

○批下學上達語

學以求達此語甚不當旣說離下學無上達則卽學卽達卽下卽上更無有求達之理矣而復曰求達何邪然下學自是下學上達自是上達若卽下學便以爲上達亦不可也而乃曰學以求達是果卽下學以求達邪抑別有求達之學邪若卽學求達當如前詰若別有求達之學則剜肉作瘡尢爲揠苗之甚矣故程伯子曰灑掃應對便是精義入神曰便是則是卽學卽達也然又曰人須是識其眞心夫眞心不可以識識而可以學求乎不可以學求則又是離學而後有達也故謂學以求達者非也離學者亦非卽學者亦非然則夫子何自而上達乎此顏子所以終身苦孔之達矣不曰卽學卽達不曰離學而達亦不曰學以求達而但曰下學而上達何其意圓語圓令人心領神會而自默識於言意之中也今觀灑掃應對𨿽下愚之人亦能之惟不能達乎其上是以謂之下學也是以謂之百姓也是以謂之鄙夫也是以謂之凡民也是以謂之但可使由也至於精義入神則自然上達矣上達則爲聰明聖智達天徳之人矣是以謂之曰形而上也謂之曰可以語上也謂之曰君子上達也𨿽顏子大賢猶曰未達一間曰其殆庶幾況他人哉則夫子之自謂莫我知自謂惟天知者信痛悼之極矣蓋世之學者不是日用而不知則便是見之爲仁智而能上達者其誰也夫學至上達𨿽聖人有所不知而凡民又可使知之乎故曰吾有知乎哉𨿽聖人有所不能而凡民又可使能之乎故曰民鮮能久矣民之所以鮮能者以中庸之不可能也非棄之也然則下學者聖凡之所同夫凡民旣與聖人同其學矣則謂滿街皆是聖人何不可也上達者聖人之所獨則凡見之爲仁知與日用而不知者總是不達則總是凡民明矣然則自顏子而下皆凡民也可畏也夫先聖𨿽欲不慨嘆於由賜之前可得邪

○書方伯雨冊葉

楞嚴唐言究竟堅固也究竟堅固者是何物此身非究竟不壞也敗則歸土矣此心非究竟不壞也散則如風矣聲名非究竟不壞也天地數終乾坤易位古聖昔賢載籍無存矣名於何有聲於何寄乎切須記取此一著子何物是堅固何年當究竟究竟堅固不壞是眞實語是虛謬語是誑人語是不誑人語若誑人是佛自誑也安能誑人千萬參取

○讀若無母寄書

若無母書云我一年老一年八歲守你你旣拾我出家也罷而今又要遠去你師當日出家亦待終了父母才出家去你今要遠去等我死了還不遲若無答云近處住一毫也不曾替得母親母云三病兩痛自是方便我自不欠掛你你也安心亦不欠掛我兩不欠掛彼此俱安安處就是靜處如何只要遠去以求靜邪況秦蘇哥從買寺與你以來待你亦不薄你想道情我想世情世情過得就是道情莫說我年老就你二小孫子亦當看顧他你師昔日出家遇荒年也顧兒子必是他心打不過才如此做設使不顧使他流落不肖爲人笑恥當此之時你要修靜果動心邪不動心邪若不動心未有此理若要動心又怕人笑又只隱忍過日似此不管而不動心與今管他而動心孰眞孰假孰優孰劣如此看來今時管他迹若動心然中心安安妥妥卻是不動心若不管他迹若不動然中心隱隱痛痛卻是動心你試密查你心安得他好就是常住就是金剛如何只聽人言只聽人言不查你心就是被境轉了被境轉了就是你不會安心處你到不去住心地只要去住境地吾恐龍潭不靜畏住金剛金剛不靜更住何處邪你終日要講道我今日與你講心你若不信又且証之你師如果在境當住金剛如果在心當不必遠去矣你心不靜莫說到金剛縱到海外益不靜也卓吾子讀而感曰恭喜家有聖母膝下有眞佛夙夜有心師所矢皆海潮音所命皆心髓至言顚撲不可破回視我輩傍人隔靴搔羍之言不中理也又如說食示人安能飽人徒令傍人又笑傍人而自不知恥也反思向者與公數紙皆是虛張聲勢恐嚇愚人與眞情實意何關乎乞速投之水火無令聖母看見說我平生盡是說道理害人去也又願若無張掛爾聖母所示一紙時時令念佛學道人觀看則人人皆曉然去念眞佛不肯念假佛矣能念眞佛卽是眞彌陀縱然不念一句彌陀佛阿彌陀佛亦必接引何也念佛者必修行孝則百行之先若念佛名而孝行先缺豈阿彌陀亦少孝行之佛乎決無是理也我以念假佛而求見阿彌陀佛彼佛當初亦念何佛而成阿彌陀佛乎必定亦只是尋常孝慈之人而已言出至情自然刺心自然動人自然令人痛哭想若無必然與我同也未有聞母此言而不痛哭者也

○耿楚空先生傳

先生諱定理字子庸別號楚空諸學士所稱八先生是也諸學士咸知有八先生先生初不自知也而此稱楚空先生傳何也夫傳者所也傳也先生初不待傳而此復爲傳以傳之又何也蓋先生初不待傳而余實不容不爲先生傳者按先生有徳不耀是不欲耀其徳也有才無官是不欲官其才也不耀徳斯成大徳矣不用才始稱顚才矣人又烏能爲先生傳乎且先生始終以學道爲事者也𨿽學道人亦不見其有學道之處故終日口不論道然目擊而道斯存也所謂𨿽不濕衣時時有潤者也莊純夫曾告我曰八先生云吾始事方湛一湛一本不知學而好虛名故去之最後得一切平實之旨於太湖復能收視返聽得黑漆無入無門之旨於心隱乃始充然自足深信而不復疑也惟世人莫可告語者故遂終身不談惟與吾兄天臺先生講論於家庭之間而已故亦遂以天臺爲師天臺亦自語吾之問學𨿽有所契然賴吾八弟之力爲多子庸曾問天臺云學庸語孟𨿽同是論學之書未審何語最切天臺云聖人人倫之至一語最切子庸謂終不若未發之中之一言也余當時聞之似若兩件然者夫人倫之至卽未發之中苟不知未發之中則又安能至乎蓋道至於中斯至矣故曰中庸其至矣乎又曰無聲無臭至矣歲壬申楚空遊白下余時懵然無知而好談說先生默默無言但問余曰學貴自信故曰吾斯之未能信又怕自是故又曰自以爲是不可與入堯舜之道試看自信與自是有何分別余時驟應之曰自以爲是故不可與入堯舜之道不自以爲是亦不可與入堯舜之道楚空遂大笑而別蓋深喜余之終可入道也余自是而後思念楚空不置又以未得見天臺爲恨丁丑入滇道經團風遂捨舟登岸直抵黃安見楚空並睹天臺便有棄官畱住之意楚空見余蕭然勸余復入余乃畱吾女並吾壻莊純夫於黃安而因與之約曰待吾三年滿收拾得正四品祿俸歸來爲居食計卽與先生同登斯岸矣楚空牢記吾言教戒純夫學道甚緊吾女吾壻天臺先生亦一以已女已壻視之矣嗟嗟予敢一日而忘天臺之恩乎旣三年餘果來歸柰之何聚首未數載天臺卽有內召楚空亦遂終夭也旣已戚戚無歡而天臺先生亦終守定人倫之至一語在心時時恐余有遺棄之病餘亦守定未發之中一言恐天臺或未窺物始未察倫物之原故往來論辯未有休時遂成扞格直至今日耳今幸天誘我衷使予捨去未發之中而天臺亦遂頓忘人倫之至乃知學問之道兩相捨則兩相從兩相守則兩相病勢固然也兩捨則兩忘兩忘則渾然一體無復事矣余是以不避老不畏寒直走黃安會天臺千山中天臺聞予至亦遂喜之若狂志同道合豈偶然耶然使楚空先生而在則片言可以折獄一言乭以回天又何至苦餘十有餘年彼此不化而後乃覺邪設使未十年而余遂死余終可以不化邪余終可以不與天臺合邪故至次日遂同其子汝念往拜先生之墓而先生之墓木拱矣余旣痛九原之不可作故特爲此傳而連書三紙以貽之第一紙以呈天臺志余喜也第二紙付汝念汝思使告而焚之先生之墳志餘恨也第三紙特寄子健於京志余喜而且恨恨而又喜也蓋子健推愛兄之心以及我可謂無所不至矣故爲傳傳余意以告先生云

敬少時多病貪生無術藉楚空兄介絕得受業於耿天臺先生之門先生𨿽知余學沈於二氏然愛余猶子也繼因往來耿宅得與李卓吾先生遊心切師事之兩先生以論道相左今十餘年矣敬居其間不能贊一辭口含黃蘗能以气向人乎惟恨楚空兄早逝耳三日前得楚空長郎汝念書汝念以送莊純夫到九江專人馳書白下報喜於余云兩先生已聚首語甚歡契越三日則爲十二月二十九餘初度辰也得卓吾先生寄所著楚空先生傳述兩先生契合本末且悉余讀之不覺淚下曰兩先生大而化矣乃適以今日至豈非余更生辰邪抑楚空先生復作也因手書而梓之板成以付汝念及余壻汝思周思敬跋

○附周友山爲明玉書法語

萬壽寺僧明玉事溫陵李長者日久矣長者本爲出世故來此然世人方履人間世日夜整頓人世事尙無休時而暇求出世之旨以事出世之人乎𨿽出家兒猶然何況在家者且長者性方行獨身世孤單生平不愛見俗人聞俗語以故身世益孤惟愛讀書讀書每見古忠臣烈士輒自感慨流涕故亦時時喜聞人世忠義事不但以出世故來見長者長者方喜之若或有以眞正的實忠義事來告長者亦無不喜也是故明玉和尙喜以興福寺開山第一祖無用事告長者云興福寺古剎也無用方僧也無用遊方來至其寺憫寺僧之衰殘忿居民之侵害持竹鎗連結果一十七條性命然後走縣自明詣獄請死縣令憐之欲爲出脫無用不從遂卽自刎寺僧感其至性能以身護法以死衛眾遂以此僧爲開山第一祖至今直寺者守其規程不敢少犯長者聞之歡喜無量叫明玉而言曰爾莫輕易說此僧也此僧若在家卽眞孝子矣若在國則眞忠臣矣若在朋友則眞義士矣若肯學道參禪則眞出世丈夫爲天人師佛矣可輕易也耶蓋天地間只有此一副眞骨頭耳不問在世出世但有此百事無不成辦也明玉之告長者並長者之語明玉如此今年春明玉爲興福寺直歲僧來求法語於余余因以得聞長者之語遂語明玉曰卽此是法語矣又何求乎苟直歲僧聞此語則能念祖徳也繼繼繩繩山門不墜矣苟合寺僧聞此語則毋忘祖功也歲歲年年規程一如矣況因此得聞長者之風頓明出世大事乎明玉可卽以此語登之於軸懸之於直寺方丈之室庶幾合寺僧眾雲遊道侶過而讀焉或有眞正骨頭者急來報我我將攜以見長者俾長者不至孤單也

○題關公小像

古稱三傑吾不曰蕭何韓信張良而曰劉備張飛關公古稱三友吾不曰直諒與多聞而曰桃源三結義嗚呼惟義不朽故天地同久況公皈依三寶於金仙氏爲護法伽藍萬億斯年作吾輩導師哉某也四方行遊敢曰以公爲逑惟其義之是以儀之惟其尙之是以像之

○三大士像議

觀世音像髙一尺四寸文殊像髙一尺二寸面俱向南而意思實時時照觀世音獨普賢像髙一尺二寸面正向如觀世音然而趺坐盤石則如文殊普賢與文殊二大菩薩所坐石崖比觀世音坐俱稍下三四村俱相去一尺九寸羅漢等像俱髙六七寸有行立起伏不同觀音坐出石崖一尺三寸文殊普賢坐出石崖一尺一寸別有玲瓏山石覆罩其頂俱出崖三尺四寸直至橫斷崖遂止髙處直頂穿山穴石崖自東來至正中亦遂止觀世音旁有善財執花奉獻崖又稍斷復起一陡崖轉向正中坐坐文殊師利又自西斜向東連生兩崖一崖建塔一崖坐普賢卽此三坐上方迢遞逶迆或隱或現或續或絕俱峻險古怪則羅漢等往來其間用心如意塑出用上好顏料裝成卽有賞不則明告佛菩薩卽汝罰也時有眾僧共見曰崖上菩薩法身莫大小麼和尙曰只有山藏人未有人包山後菩薩像出和尙立視良久教處士曰三大士總名菩薩用處亦各不同觀音表慈須面帶慈容有憐憫眾生沒在苦海之意文殊表智凡事以智爲先智最初生如少男然面可悅澤丰滿若喜慰無盡者普賢表行須有辛勸之色恰似諸行未能滿足其願若知此意則菩薩眞身自然出現可使往來瞻仰者頓發菩提心矣豈不大有功徳哉不但爾也卽女平生塑像以來一切欺天誑人之罪皆得銷殞矣時有一僧對曰也要他先必有求懺悔之心乃可和尙呵之曰此等腐話再不須道處士金姓眇一目視瞻不甚便而心實平穩可教像之面目有些不平整和尙每見輒嘆以爲好豈非以其人乎抑所嘆在驪黃之外也眾僧實不知故因和尙歸方丈卽指令攺正和尙大叫曰教汝不必攺如何又添攺也金處士牙顫手搖卽答云非某甲意諸人教戒某也林時亦在傍代啟和尙曰比如菩薩鼻不對嘴面不端正亦可不攺正乎和尙忻然笑曰爾等怎解此个道理爾試定睛一看當時未攺動時何等神气何等精采但有神則自活動便是善像佛菩薩有矣何必添補令好看也好看是形世間庸俗人也活動是神出世間菩薩乘也好看者致飾於外務以悅人今之假名道學是也活動者眞意實心自能照物非可以肉眼取也適居士楊定見攜寶石至和尙呼侍者取水淨洗因置一莖艸於淨幾之上取石吸艸以辧眞不蓋必眞乃可以安佛菩薩面頂肉髻也乃石竟不吸艸和尙乃覺曰寶石不吸腐艸磁石不引曲鍼自古記之矣快取一莖新艸來投之一投卽吸和尙喜甚曰石果眞矣此非我喜眞也佛是一團眞者故世有眞人然後知有眞佛有眞佛故自然愛此眞人也惟眞識眞惟眞逼眞惟眞念眞宜哉然則不但佛愛此眞石我亦愛此眞石也不但我愛此眞石卽此一粒眞石亦惓惓欲人知其爲眞而不欲人以腐艸誣之以爲不眞也使此眞石遇腐人投腐艸不知其性則此石𨿽眞畢竟死於腐人之手決矣佛像菩薩坯胎已就處士長跪合掌而言曰請和尙看安五臟和尙笑曰且住我且問爾爾曾畱有後門不若無門卽有腹髒屎從何出所以你們愚頑未達古人立像之意古人立像以眾生心散亂欲使之覩佛皈依耳佛之心肝五臟非佛罔知豈是爾等做得出也且夫世之塑神者必安五臟穿七孔何也爲求其靈而應也庶幾祈福得福祈免禍得免禍也此世人塑神事神之本意也若我與諸佛菩薩則不然若我以諸佛菩薩爲心則吾心靈眾僧若以諸佛菩薩爲心則眾僧心靈借佛菩薩像以時時考驗自已心靈不靈而已靈則生不靈則死是佛菩薩之腹髒常在吾也處士又曰某日開光須用活雞一隻刺血點目睛和尙曰我這里佛自解放光不似世上一等魍魎匠魑魅僧巧立名色誑人錢財也爾且去用心妝出令一切人見之無不生渴仰心頓捨深重恩愛苦海立地欲求安樂解脫大光明彼岸卽爾塑事畢矣我願亦畢矣無多言再無多言故至今未安五臟未開光然𨿽未開光而佛光重重照耀眾僧是之無不渴仰至五月五日和尙閒步廊下見莊嚴諸佛菩薩及韋馱尊者像嘆曰只這一塊泥■﹝土巴﹞塑佛成佛塑菩薩成菩薩塑尊者成尊者欲威則威欲慈則慈種種變化成就俱可孰知人爲萬物之靈反不如一泥■﹝土巴﹞土塊乎任爾千言萬語千勸萬諭非聾卽啞不聽之矣果然哉人之不如一土木也懷林時侍和尙請曰和尙以人爲土人聞之必怒以土比人人聞之必以爲太過今乃反以人爲不如土木則其以和尙爲胡說亂道又當何如也然其實眞不如也非太過之論也記得和尙曾嘆人之不如狗矣謂狗終身不肯背主人也又讀孫堅義馬傳曾嘆人之不如馬矣以馬猶知報恩而人則反面無情不可信也今又謂人更土木之不如則凡有情之禽獸無情之土木皆在人上者然則天亦何故而生人乎噫此非爾所知也人之下者禽獸土木不若固也人之上者且將咸若禽獸生長艸木又豈禽獸艸木可得同乎我爲下下人說不爲上上人說林復請曰上下亦何常之有記得六祖大師有云下下人有上上智有上智則𨿽下亦上上上人有沒意智沒意智則𨿽上亦下上下之位固無定也噫以此觀之人決不可以不愼矣一不愼卽至此極頓使上下易位我與子從今日始可不時時警愓乎沙彌懷林記

李溫陵集卷之十二

●李溫陵集卷之十三

海虞後學顧大韶仲恭校

雜述七

◆雜述七

代深有告文時深有遊方在外

又告

禮頌藥師告文

移住上院邊廈告文

禮誦藥師經畢告文

代常通病僧告文

安期告眾文

告土地文

告佛約束偈

二十分識

因記往事

四海

八物

五死篇

傷逝

戒眾僧

戒大智

○代深有告文時深有遊方在外

龍潭湖芝佛院奉佛弟子深有謹以是年月日禮拜梁皇經懺以祈赦過宥愆事念本院諸僧𨿽居山林曠野而將就度日不免懶散苟延心𨿽不敢以遂非性或偏護而祇悔夫出家修行者必日幹而夕惕庶檀越修供者俱履福而有萬早夜思惟實成虛度縱此心凜凜不敢有犯而眾念紛紛能無罔知但一毫放過卽罪同丘山況萬端起滅便禍在旦夕乎深有等爲此率其徒若孫敬告慈嚴慈以憫眾生之愚願棄小過而不錄嚴以待後日之譴姑準自攺而停威則萬曆二十一年十月以前已蒙湔刷而從今二十一年十月以後不敢有違矣

○又告

切以誦經者所以明心見性禮懺者所以革舊鼎新此僧家遵行久矣皆以歲之冬十月十五日始以次���������有芝佛院以來龍潭僧到今���������矣而心地竟不明罪過竟不���������塔屋於玆院之山以爲他年��������動眾禮懺誦經以爲非痛加懺�����虛文非專精念誦則禮懺爲徒說故此兩事僧所兼修則此會期僧家常事也若以兩者目爲希奇則是常儀翻成曠典如何石責以寡過省愆之道望以明心見性之理乎謂宜於每歲十月通以爲常否則每一期會必先起念先起念已然後舉事卽舉事已然後募化旣募化已然後成就如此艱辛謂之曠典不亦宜乎從今以後不如先期募化有緣菩薩隨其多寡以爲資糧但得二時無饑卽可百日聚首於是有僧常覺慨然任之不辭酷烈之暑時遊有道之門不憚跋涉之勸日履上聖之室升合不問隨其願力無不頓發菩揚妙心擔荷而來因其齋糧可使隨獲菩提妙果誦經者明心而施主以安坐自收善報禮佛者懺罪而施主以粒米遂廣福田不惟眾僧不致虛度𨿽眾施主亦免唐捐常覺之功不旣���������則眾僧有福施主有福常覺���������故告佛使明知之

○禮頌藥師告文

���������計人生大數如我之年已是�������與以死乃爲正理如何不賜我死���病乎夫所以賜之病苦者謂其數未至死尙欲畱之在世故假病以苦之使之不得過於自在快活也若我則該死之人壽至古稀一可死也無益於世二可死也凡人在世或有未了業緣如我則絕無可了三可死也有此三可死乃不卽我死而更苦我病何也聞東方有藥師璢璃光王佛發大弘願捄拔病苦眾生使之疾病涅盤卓吾和尙於是普告大眾趁此一百二十日期會諷經拜懺道場就此十月十五日起先諷藥師經一部四十九卷爲我祈求免病想佛願弘深決不虛妄也夫以佛願力而我不求是我罪也求佛而佛不理是不慈也求佛而佛或未必知是不聰也非佛也吾知其決無是事也願大眾爲我誠心念誦每月以朔望日念此經共九朔望念經��������部不可謂不多矣大眾之殷勸��������而不應焉未之有也但可死不�������三再三願佛聽之

○移住上院邊廈告文

龍湖芝佛院佛殿之後因山蓋屋以爲卓吾藏骨之室蓋是屋時卓吾和尙往湖廣會城居士楊定見及常住僧常中常通等告神爲之逮和尙歸又告神添蓋兩廂及前廊邊兩廈艸艸成屋可居矣和尙但念力出眾人成此大屋宴然居之不特心神不安面貌且有厚顏也屋成遂題肩懸其額曰阿彌陀佛殿中塑西方接引佛一尊髙一丈二尺以爲院僧三時念佛瞻像歸依之地南向廂房三間塑起普陀懸崖坐觀世音菩薩於崖石波濤之上以顯急苦難大慈悲之力使眾僧有所依怙不生怖畏前廊五間中間塑韋馱尊者金像一區連座髙九尺專賴其擁護僧眾使精勸者獲利益怠昏者用一杵故扁其額曰護法尊者之殿而觀音則直書南無觀世音菩薩七字而已殿之東西供養達摩伽藍二像門樓北上其神在��������神專聽護法尊者主使有此種��������眞容則和尙借佛背後半間丈��������今尙未塑佛未敢入居正室且�������土木之功未得止則動土之事尙������日入居邊廈不得不告

○禮誦藥師經畢告文

和尙爲幸免病喘結經謝佛事念今日是正月十五之望日九朔望至今日是爲已足九部經於今日是爲已完誦經方至兩部我喘病卽減九分再誦未及四部我忍口便能齋素齋素旣久喘病愈痊喘病旣痊齋素益喜此非佛力我安能然𨿽諷經眾僧虔恪無比實藥王菩薩憐憫重深和尙不勝禮謝禱告之至和尙再告有小僧常通見藥師如來卽愈我疾亦便發心隨壇接諷祈瘡口之速合乃肅躬而致虔以此月十六之朝請大眾諷經一部嗚呼佛乃三界之大父豈以僧無可取而遂棄之況我實諸佛之的嗣又豈忍不以我故而不理也念此僧𨿽非克肖在僧中亦無大愆鐘磬齊臻鼓缽動響經聲昭徹佛力隨施兩年未愈之瘡藥王一旦加被何幸如之爲此代懇不勝瞻依

○代常通病僧告文

龍湖僧常通爲因病瘡苦惱禮拜水懺祈佛慈悲事重念常通自從出家卽依三寶叵耐兩年以來痰癅作崇瘡疼久纏醫藥徒施歲月靡效咸謂必有冤業恐非肉眼能醫倘求一時解除須對法王懺悔第顧微末何緣上達於彼蒼縱出至誠未必降臨於下地歷觀前劫想不能如悟達師之戒律精勸重重十世以爲髙僧俯念微軀又不如哥利王之割截身體節節支解而無嗔恨舉足下足罔非愆尢日增月增無可比諭因忍痛以追思或明知而故犯彼已往其柰之何恐將來當墮無間所賴眾弟兄等同心一意頓興灸艾分痛之眞情因病生憐遂起借花獻佛之妄念以是吉日禮拜懺文仗諸佛爲證明一懺更不再懺對大眾而發誓此身卽非舊身若已滅罪而更生何異禽獸倘再悔罪而復懺甘受誅夷伏願大慈大悲曲加湔刷大雄大力直爲洗除法水暗消瘡口自合此蓋佛菩薩憫念保持之恩與眾弟兄殷勸禮拜之致也

○安期告眾文

一常住中所有事務皆是道場所作不苟盡屬修行惟愚人不信不肖者苟且須賴師長教督之耳今師不知教督其徒又不畏愼則所有事務令誰爲之必至幹廢弛荒散而已尙賴一二徒子徒孫之賢者自相協力故龍湖僧院得以維持到今然中間不無偸惰成性必待呼喚而後作者或恃頑不理𨿽呼喚之而亦不爲者未免有三等僧眾在內則𨿽欲不荒散終不可得矣夫此間僧眾約有四十餘人各人又受徒子徒孫又收徒孫日益月增漸久遂成大業林而皆相看不肯作務則𨿽有一二賢者其柰之何況今正當一百二十日長期大眾雲集十方檀越四海龍象共來瞻禮者乎爲此將本院僧眾分爲三等開列於後庶勸惰昭然務化惰爲勸以成善事報施主之徳助師長之化結將來之果咸在於玆矣勸者龍象也懶者無志也若安坐而食十方之食𨿽呼喚亦不作者無恥也皆賴賢師長委曲勸誘之故有師長則責師長若師長亦無之柰何則責韋馱尊者尊者輕則一杵重則三杵畢矣尊者勿謂我太嚴也惟佛至細至嚴所以謂之大慈大悲故經曰楞嚴又曰華嚴嚴者所以成悲也爾韋馱又不可不知也勿太酸澀佛法不是腐爛之物第一等勸行僧有八此八眾余所親見者其常住作務不避寒暑勞苦極矣第二等躲懶僧眾三名第三等姦頑僧眾一名此二等三等之眾據我目見如此耳若懶而能勸頑而能順卽爲賢僧矣但常住徒有人食飯無人作務且人數𨿽多皆非是作重務之人則此十餘眾者可不加勸哉努力向前母受尊者之杵可也

○告土地文

自庚寅動工以來無日不動爾土無歲不勞爾神惟爾有神凡百有相遂使羣工竭力眾僧盡心以致佛殿告成塔屋亦就目今趺坐直上則西方阿爾陀佛一軀也金碧輝煌宛有大人貴相矣瞻仰而來者能無頓興念佛念法之心乎卓立在前則護法韋馱尊者威容也金甲耀光已手降魔寶杵矣專修淨業者能無更堅不懈不退之志乎又況觀音勢至咸唱導於吾前更有文殊普賢同啟廸於吾後懸崖千丈友羅漢直抵上方少室無餘面達摩猶在東壁誰無緩急大士卽是救苦天尊孰識平生雲長尢是護法伽藍黑海有門惟法無門現普陀於眼底上天有路惟道無路覩靈山在目中十界同虛判念便分龍虎六牕寂靜一棒打殺猢猻從慈繼繼繩繩咸願師師濟濟務同一念莫有二心則卓吾之廬卽是極樂淨土龍湖上院徧是華嚴道場矣此𨿽仗佛之賜實亦爾相之能故特塑爾之神使與司命並列虔恭致齋不酒不肉殷勸設素匪葷匪膻惟茶果是陳只蔬飯以供名香必爇願與司命齊意好花用獻當聽韋馱指麾有惡則書見過速錄細微畢舉毋曰我供汝也而有阿私小大同登毋曰眾汝敬也而有偏黨幽明協贊人神同欽則爾土有力帝將加升長守此湖永相依附矣

○告佛約束偈

龍湖芝佛上院從新創立道場上殿阿彌陀佛下殿韋馱尊者特地接引眾生不是等閒作伴觀音文殊普賢悲智行願交參從今皈依得地皆賴信女善男韋馱尊者何爲寶杵當頭立斷毫髮分明可畏尢勿容易等閒爲此與眾約束不緊不嚴不慢四時不須起蚤黎明報鐘方好淸蚤金剛一卷春夏秋冬一樣二鼓念佛一千冬春二時爲然休夏依時自恣不是仿古模賢但記誦經念佛緊閉門戶莫忽恐惹閒人雜沓致使誦念閒歇早晨報鐘甫畢便入諸殿上香上香必須鳴磬磬動知是行香失磬定是失香面佛罰跪半晌大眾聞鐘齊起急忙整頓衣裳嗽洗諸事各訖沙彌如前接鐘首眾卽便領眾以次合掌致恭前後不得參差先行拜禮韋馱然後觀音上殿虔恭禮拜一徧上殿鋪設經卷髙聲跪誦金剛誦罷齋畢何爲依舊諷讀法華每歲三冬無事日日華嚴一卷不許安期抄化擾害菩薩善良但得二時粥飯便當喫緊思量如果粥飲不繼沿門持缽可也但知聽其自至便知爲僧便宜爲僧不須富貴富貴不須爲僧爲僧爲已生死人死於已何與何必哀死弔喪替人慶生喜旺無故遨遊街市及自上門上戶不許赴請誦經不許包攬經誦不許諷誦玉經公奪道人衣缽不許私習應付侵占萬壽僧飯不許放債生利不許買賤賣貴一切富貴心腸盡付龍湖流水須知回頭無多縱使忍饑不久不聞衣祿分定非人智力能求何況一身一口何必過計私憂自謂是佛弟子卻學市井下流自謂禪僧無比獨坐髙貴上頭猶然蠅蠅狗狗無人替代爾羞我勸諸人莫錯快急念佛修福但移此心念佛便是淸涼極樂

○二十分識

有二十分見識便能成就得十分才蓋有此見識則𨿽只有五六分才料便成十分矣有二十分見識便能使發得十分膽蓋識見旣大𨿽只有四五分膽亦成十分去矣是才與膽皆因識見而後充者也空有其才而無其膽則有所怯而不敢空有其膽而無其才則不過冥行妄作之人耳蓋才膽實由識而濟故天下惟識爲難有其識則𨿽四五分才與膽皆可建立而成事也然天下又有因才而生膽者有因膽而發才者又未可以一槪也然則識也才也膽也非但學道爲然舉凡出世處世治國治家以至於平治天下總不能捨此矣故曰智者不惑仁者不憂勇者不懼智卽識仁卽才勇卽膽蜀之譙周以識勝者也姜伯約以膽勝而無識故事不成而身死費偉以才勝而識次之故事亦未成而身死此可以觀英傑作用之大略矣三者俱全學道則有三教大聖人在經世則有呂尙管夷吾張子房在空山岑寂長夜無聲偶論及此亦一快也懷林在旁起而問曰和尙於此三者何缺予謂我有五分膽三分才二十分識故處世僅僅得免於禍若在參禪學道之輩我有二十分膽十分才五分識不敢比於釋迦老子明矣若出詞爲經落筆驚人我有二十分識二十分才二十分膽嗚呼足矣我安得不快乎𨿽無可語者而林能以是爲問亦是空谷足音也安得而不快也

○因記往事

向在黃安時吳少虞大頭巾曾戲予曰公可識林道幹否蓋道乾居閩廣之間故凡戲閩人者必曰林道干云予謂爾此言是罵我邪是贊我邪若說是贊則彼爲巨盜我爲淸官我知爾這大頭巾決不會如此稱贊人矣若說是罵則予是何人敢望道幹之萬一乎夫道幹橫行海上三十餘年矣自浙江南直隸以及廣東福建數省近海之處皆號稱財賦之產人物隩區者連年遭其荼毒攻城陷邑殺戮官吏朝廷爲之旱食除正刑都總統諸文武大吏外其發遣囚系逮至道路而死者又不知其幾也而林道幹固橫行自若也今幸聖明在上刑罰得中倭夷遠遁民人安枕然林道幹猶然無恙如故矣稱王稱霸眾願歸之不肯背離其才識過人膽气壓乎羣類不言可知也設使以林道幹當郡守二千石之任則𨿽海上再出一林道幹亦決不敢肆設以李卓老權替海上之林道幹吾知此爲郡守林道幹者可不數日而卽擒殺李卓老不用損一兵費一矢爲也又使卓老爲郡守時正當林道幹橫行無當之日國家能保卓老決能以叫誅擒林道幹以掃淸海上數十年之逋寇乎此皆事之可見者何可不自量也嗟乎平居無事�解打恭作揖終日匡坐同於泥塑以爲雜念不起便是眞實大聖大賢人矣其稍學姦詐者又攙入良知講席以陰博髙官一旦有警則面面相覷絕無人色甚至互相推委以爲能明哲蓋因國家專用此等輩故臨時無人可用又棄置此等輩有才有膽有識之人而不錄又從而彌終禁錮之以爲必亂天下則𨿽欲不作賊其劫自不可爾設國家能用之爲郡守令尹又何止足當勝兵三十萬人已邪又設用之爲虎臣武將則閫外之事可得專之朝廷自然無四顧之憂矣惟舉世顚倒故使豪傑抱不平之恨英雄懷罔措之戚直驅之使爲盜也余方以爲痛恨而大頭巾乃以爲戲予方以爲慚愧而大頭巾乃以爲譏天下何時太平乎故因論及才識膽遂復記憶前十餘年之語吁必如林道幹乃可謂有二十分才二十分膽者也某曰如此則林道幹無識乎無識安能運才膽而決勝也夫古之有見識者世不我知時不我容故或隱身於陶釣或混迹於屠沽不則深山曠野絕人逃世而已安肯以身試不測之淵也縱多能足以集事然驚怕亦不少矣吾謂當此時正好學出世法直與諸佛諸祖同遊戲也𨿽然彼亦直以是爲戲焉耳以彼識見視世間一切大頭巾人舉無足以當於懷者蓋逆料其必不能如我何也則謂之曰二十分識亦可也

○四海

丘文莊謂自南越入中國始有南海而西海竟不知所在余謂禹貢言聲教訖於四海者亦只是據見在經歷統理之地而紀其四至耳所云四海卽四方也故又曰四方風動則可見矣豈眞有東西南北之海如今南越之海的然可覩者哉今據見在四方論之四川天下之正西也雲南則天下之西南陜西則天下之西北一正西一西北一西南皆不見有海也由陜西而山西據大勢則山西似直正北之域矣而正北亦無海也惟今薊遼鄰山東始有海從此則山東爲東方之海山東抵淮揚蘇松以至錢唐寧紹等處始爲正東之海東甌至福建則古閩越地也稍可稱東南海矣廣東卽南越地今其治爲南海郡盡以爲正南之海矣不知閩廣壤接亦僅可謂之東南海耳由此觀之正西無海也正北無海也正南無海也西北西南以至東北皆無海則僅僅正東與東南角一帶海耳又豈但不知西海所在邪且今天下之水皆從西出西水莫大於江漢江有四有從岷來者有從沱來者有從黑白二水來者漢有二有從嶓冢來者有從西和徼外來者此皆川中之水今之所指以謂正西是也水又莫大於黃河黃河經過昆侖昆侖乃西番地是亦西也𨿽雲南之地今皆指以爲西南然雲南之水盡流從川中出則其地髙於川中可知矣髙者水之所瀉流之所始而東南一海咸受之則海決在下流之處雲南四川山陜等去海甚遠皆可知也雲南川陜之外其地更髙又可知也不然何以不川流而西往彼西海而乃迢逓逶迆盡向東南行邪則知以四川爲正西者亦就四方之勢槪言之耳今雲南三宣府之外有過洋闊機大布道自海上來者此布我閩中常得之則雲南旋遶而東又與福建同海則雲南只可謂之東南而不得謂之西南又可知矣吾以是觀之正南之地尙未載之輿圖況西南邪故余謂據今人所歷之地勢而論之尙少正南與西南正西與西北正北與北東諸處者以不見有海故卜之也以天下三大水皆從川中出卜之而知其難以復尋西海於今之世也西海旣不可尋則又何名何從而祀海也然則丘文莊欲祀北海於京之東北楊升庵欲祀西海於滇之西南皆無義矣其誰享之嗚呼觀於四海之說而後知世人之所見者小也況四海之外哉

○八物

嘗謂君子無怨惟小人有之君子有徳必報徳而小人無之夫君子非無怨也不報怨也非不報怨也以直報怨也苟其人可惡而可去則報之以可惡可去之道焉苟其人可好而可用則報之以可好可用之道焉其惡而去之也好而用之也直也合天下之公是也其或天下不知惡而去之好而用之也而君子亦必去之必用之是亦直也合天下之公理也夫是之謂以直旣謂之直則𨿽無怨於我者亦必如是報之矣則𨿽謂聖人未嘗報怨焉亦可也若曰以徳報怨則有心矣作僞矣聖人不爲也至於人之有徳於我者則地在必報𨿽以聖人爲有心爲私厚不計矣何也聖人義重者也義重故可以托孤而況托知已之孤乎義重故可以寄命而況寄有徳之命乎故曰以徳報徳惟其人有必報之徳此世道所以攸賴國家所以有托綱常所以不墜人倫所以不滅也若小人非不報徳也可報則報不可報則亦已而勿報顧他日所值何如耳苟禍患及身則百計推托逃避無影矣𨿽有徳將安知乎惟有報怨一念則終始不替然苟勢盛於我財多於我我又可藉之以行立則怨反爲徳又其常也蓋十百千萬咸如斯也此君子小人界限之所以判也故觀君子小人者惟觀其報怨報徳之間而已故余嘗以此定古今君子小人而時時對人言之不省也除此之外君子小人有何分別乎吾見在小人者更爲伶俐而可用也或日先生旣如此說矣何先生之待小人也過嚴而惡惡執怨也反過甚乎予曰不然我之惡惡𨿽嚴然非實察其心術之微則不敢有惡也縱已惡其人苟其人或又出半言之善焉或又有片行之當焉則我之舊怨盡除而親愛又隨之矣若其人果賢則初未嘗不稱道其賢而欲其亟用之也何也大之生才實難做我心惟恐其才之不得用也曷敢怨也是以人𨿽怨我而欲害我報我者終少則以我心之直故也或曰先生之愛才誠然矣然其始也支人太廣愛人太驟其旣也棄人太急而終之收錄人也亦太狹曷不論定而後賞勿以始廣而終狹乎吁不然也夫人實難知故吾不敢以其疑似而遂忽之是故則見以爲廣而眞才難得故吾又不敢以疑似而遂信之是故則見以爲狹耳若其入眼卽得無復疑似則終身不忒如丘長孺周友山梅衡湘者固一見而遂定終身之交不待再試也如楊定見如劉近城非至今相隨不捨吾猶未敢信也直至今日患難如一利害如一毀謗如一然後佑其終不肯畔我以去夫如是則予之廣取也固宜設予不廣取今日又安得有此二士乎夫近城篤實人也自不容以有二心楊定見有气人也故�中亦常常不可一世之士夫此二人皆麻城人也友山麻城人而麻城人不知之也衡湘麻城人而麻城人不知之也若丘長孺之在麻城則麻城諸俗惡輩直視之爲敗家之子矣吾謂周友山則世之所稱布帛菽粟是也其不知也宜也梅衡湘則古今所稱伯樂之千里馬王武子之八百駿是也其不知也亦宜也若丘長孺𨿽無益於世然不可不謂之麒麟鳳凰瑞蘭芝艸也據長孺之爲人非但父母兄弟靠不得𨿽至痛之妻兒亦靠他不得也非但妻兒靠不得𨿽自已之身亦終靠他不得其爲無用極矣然其人固上帝之所篤生未易材者也觀其不可得而親疏敬慢也是豈尋常等倫可比邪故予每以麟鳳芝蘭擬之非過也若楊定見二子者譬則樓臺殿閣未易動搖有足貴者且髙明之家吉人之都是非好惡又自明白或曰公之知梅衡湘似矣然人之所以不知者以其權智太審也夫人而專任權智則可以生人亦可以殺人如江淮河海之水然矣予謂衡湘𨿽大樣然心實細謹非曹孟徳等比也必如曹孟徳等方可稱之爲江淮河海之水如之何而遂遽以譽衡湘也哉嗚呼此數公者我固知之而數公固各不相知也非有日月星辰洞然皎然如郭林宗許子將司馬徳操者出安能兼收而並用之邪或曰如先生言必如此數者然後可以用於世邪曰不然也此其可大用者也最難得者也未易多有者也子但見麻城一時有此數人便以爲易易矣不知我費了多少心力方得此數人乎若其它則在在皆有時時可用自不待費力以求之矣猶之鳥獸艸木之生周徧大地任人選取也予旣與諸侍者夜談至此次日偶讀升庵鳳賦遂感而論之曰書稱麟鳳稱其出類也夫麟鳳之希奇實出鳥獸之類亦猶芝艸之秀異實出艸木之類也𨿽曰希奇秀異然亦何益於人世哉意者天地之間本自有一種無益於世而可貴者如世之所稱古董是邪今觀古董之爲物於世何益也夫聖賢之生小大不同未有無益於世者苟有益則𨿽服廂之牛司晨之雞以至一艸一木皆可珍也故因鳯賦而推廣之列爲八物而鳥獸艸木與焉吁八物具而古今人物盡於是矣八物伊何曰鳥獸艸木曰樓臺殿閣曰芝艸瑞蘭曰杉松栝柏曰布帛菽粟曰千里八百曰江淮河海曰日月星辰

夫鳥獸艸木之類夥矣然無有一羽毛一艸木而不堪人世之用者旣已堪用矣則隨所取擇總無棄物也是一物也

夫宮寺樓閣山捨茅廬基址一也而髙低異木植一也而小大異居處一也而廣狹異同是鄕人而鄕不如則以宮室業產之良矣譬之於鳥則賓鴻於獸則獵犬於艸則國老於木則從繩同於鳥獸艸木而又不同於鳥獸艸木則以其爲鳥獸艸木本類之獨者何是一物也

夫芝艸非常瑞蘭馨香小人所棄君子所喜設於世無君子亦已譬之玩物過目則已何取於溫譬之好音過耳則已何取於飽然𨿽無取於溫飽而不可不謂之希奇也是一物也

夫靑松翠柏在在常有經歷歲時棟梁遂就噫安可以其常有而忽之與果木鬭春則花不如與果木鬭秋則實不如吁安可以其不如而易之世有淸節之士可以傲霜雪而不可以任棟梁者如世之萬年靑艸何其滔滔也吁又安可以其滔滔而擬之此海剛峯之徒也是亦一物也

夫智者好奇以布帛菽粟爲不足珍賢者好異以布帛菽粟爲無異於人惟大智大賢反是故以其易飽易暖者自過吾之身又以其同飽同暖者同過人之日所謂易簡而得理無爲而成化非若人之徒歟眞若人之徒亦是亦一物也

夫馬牛麟鳳俗眼視之相去故甚遠也然千里之駒一日而致八百之牛一日而程麟乎鳳乎𨿽至奇且異亦奚以異爲也士之任重致遠者大率類此而世無伯樂秖謂之馬牛而不知其能千里也眞可慨也是又一物也

夫能生人又能殺人能貧人又能富人江淮河海是也利者十五而害者亦十五利害相半而趨者不倦今世用人者知其害而不察其利是欲堙塞天下之江河而不用之也宋王介甫欲決梁山泊以爲良田而思無置水之處劉貢父大聲叫曰再鑿一梁山泊則可置此水矣然則今日江淮河海之士旣以有害而不用矣將安所置之哉是亦一物也今未見其人也

夫智如日月皎若辰星照見大地物物賦成布帛菽粟者決不責以霜杉雪柏之操八百千里者決不索以異香奇卉之呈名川巨浸時或泛濫崩衝長江大河實藉其舟楫輸灌髙樓涼殿巍然煥然誰不欲也獨不有鳥獸魚鱉與之咸若山川艸木亦令多識乎器使之下可使無不獲之夫則知日月星辰灼然兼照眞可貴矣此一物者實用八物要當以此物爲最也今亦未見其人也嗚呼此八物湯也以爲藥則气血兼補皆有益於身以捄世則百工效用皆有益於治用人者其尙知此八物哉毋曰彼有怨於我也彼無徳於我也𨿽有千金不傳之祕長生不老之方吾只知媢嫉以惡之而惟恐其勝已也已吁觀於八物之說而後知世之用人者狹也況加以媢嫉之人歟

○五死篇

人有五死惟是程嬰公孫杵臼之死紀信欒布之死聶政之死屈平之死乃爲天下第一等好死其次臨陣而死其次不屈而死臨陣而死勇也未免有不量敵之進同乎季路不屈而死義也未免有制於人之恨同乎睢陽𨿽曰次之其實亦皆烈丈夫之死也非凡流也又其次則爲盡忠被讒而死如楚之伍子胥漢之鼌錯是矣是爲不知其君其名曰不智又其次則爲功成名遂而死如秦之商君楚之吳起越之大夫種是矣是爲不知止足其名亦曰不智𨿽又次於前兩者然旣忠於君矣𨿽死有榮也旣成天下之大功矣立萬世之榮名矣𨿽死何傷乎故智者欲審處死不可不選擇於五者之間也縱有優劣均爲善死若夫臥病房榻之間徘徊妻孥之側滔滔者天下皆是也此庸夫俗子之所習慣非死所矣豈丈夫之所甘死乎𨿽然猶勝於臨終扶病歌詩杖策辭別自以謂不怖死無顧戀者蓋在世俗觀之未免誇之爲美談呼之爲考終然其好名說謊反不如庸夫俗子之爲順受其正自然而死也等死於牅下耳何以見其節又何以見其烈而徒務此虛聲爲邪丈夫之生原非無故而生則其死也又豈容無故而死乎其生也有由則其死也必有所爲未有岑岑寂寂臥病牀褥間扶柩推輦埋於北邙之下然後爲得所死矣蒼梧殯虞會稽屍夏聖帝明王亦必由之何況人士歟第余老矣欲如以前五者又不可得矣夫如此而死旣已不可得如彼而死又非英雄漢子之所爲然則將何以死乎計惟有做些小買賣耳大買賣如公孫杵臼聶政者旣不見買主來到則豈可徒死而死於牀褥之間乎且我已離鄕井捐童僕直來求買主於此矣此間旣無知已無知已又何死也大買賣我知其做不成也英雄漢子無所泄怒旣無知已可死吾將死於不知已者以泄怒也謹書此以告諸貌稱相知者聞死來視我切勿收我屍是囑

○傷逝

生之必有死也猶晝之必有夜也死之不可復生猶逝之不可復返也人莫不欲生然卒不能使之久生人莫不傷逝然卒不能止之使勿逝旣不能使之久生則生可以不欲矣旣不能使之勿逝則逝可以無傷矣故吾直謂死不必傷惟有生乃可傷耳勿傷逝願傷生也

○戒眾僧

佛說波羅蜜波羅蜜有六而持戒其一也佛說戒定慧戒定慧有三而戒行其先也戒之一字誠未易言戒生定定生慧慧復生戒非慧離戒慧出於戒非慧滅戒然則定慧者成佛之因戒者又定慧之因我釋迦老子未成佛之先前後苦行一十二年其戒也如此汝大眾所知也我釋迦老子旣成佛之後前後說法四十九年其戒也如此亦汝大眾所知也若謂佛是戒空戒是佛縛旣已得道成佛不妨毀律破戒則捨精舍歸王宮有何不可而仍衣破衲重持缽何爲者哉須知父母乳哺之恩難報必須精進以報之所謂一子成道九族生天非妄言也十方顆粒之施難消必須精進以消之所謂披毛戴角酬還信施豈誑語邪然則戒之一字眾妙之門破戒一言眾禍之本戒之一字如臨三軍須裀不戒喪敗而奔戒之一字如履深谷須臾不戒失足而殞故知三千威儀重於山嶽八萬細行密如牛毛非是多事彊爲於法不得不爾故也母曰莫予覯也便可閒居而縱恣一時不戒人便已知正目而視者非但一目十目蓋千億目共視之矣母曰莫予指也便可掩耳而偸鈴一念不戒鬼將誅之旁觀而嗔者非但一手十手蓋千億手共指之矣嚴而又嚴戒之又戒自今以往作如是觀坐受齋供如吞熱鐵之九若不膽顫心寒與犬豕其何異行覓戒珠如入淸涼之閣若復魂飛魄散等乞丏以何殊如此用心始稱衲子如水行舟風浪便覆如車行地欹斜卽敗風浪誰作覆沒自當欹斜誰爲顚僕自受凡我大眾其愼之哉除年長久參者無容贅示間有新到比丘未知慚愧不得不更與申明之耳凡此大眾幸各策厲庶稱芝佛道場猛著精神共成龍潭勝會可矣

○戒大智

我所喜者學道之人汝肯向道吾又何說道從六度入六度之中持戒禪定其一也戒如田地有田地方有根基可以爲屋種田然須忍辱忍辱者謙下以自持虛心以受善不敢以貢髙爲也如有田地須時時澆糞灌水方得有秋之獲不然𨿽有田地何益精進則進此持戒忍辱兩者而已此兩者日進不已則自然得入禪定眞法門矣旣禪定不愁不生智慧而得解脫也故知布施持戒忍辱眞禪定之本而禪定又爲智慧解脫之本六者始終不捨如濟渡然故曰六度此六度也總以解脫爲究竟然必須持戒忍辱以入禪定而後解脫可得及其得解脫也又豈離此持戒忍辱而別有解脫哉依舊卽是前此禪定之人耳如離禪定而說解脫非惟不知福定而亦不知解脫矣以此見生死事大決非淺薄輕浮之人所能造詣也試看他靈山等會四十九年猶如一日持戒忍辱常如一年今世遠教衰後生小子拾得一言半句便自猖狂不敬十方不禮晚末說道何佛可成此與無爲教何異乎非吾類也

李溫陵集卷之十三

●卷之十四

讀史一

◆讀史一

藏書紀傳緫論

藏書紀傳後論

世紀緫論

大臣緫論

容人大臣

富國名臣論

謀臣

○藏書紀傳緫論

李氏曰人之是非初無定質人之是非人也亦無定論無定質則此是彼非並育而不相害無定論則是此非彼亦並行而不相悖矣然則今日之是非謂予李卓吾一人之是非可也謂爲千萬世大賢大人之公是非亦可也謂予顚倒千萬世之是非而復非是予之所非是焉亦可也則子之是非信乎其可矣前三代吾無論矣後三代漢唐宋是也中間千百餘年而獨無是非者豈其人無是非哉咸以孔子之是非爲是非故未嘗有是非耳然則予之是非人也又安能已夫是非之爭也如歲時然晝夜更疊不相一也昨日是而今日非矣今日非而後日又是矣𨿽使孔夫子復生於今又不知作何如非是也而可遽以定本行罰賞哉老來無事爰覽前人起自春秋訖於宋元分爲紀傳緫類別目用以自怡名之曰藏書藏書者何言此書但可自怡不可示人故名曰藏書也而無柰一二好事朋友索覽不已予又安能以已邪但戒曰覽則一任諸君覽觀但無以孔夫子之定本行罰賞也則善矣

○藏書紀傳後論

李卓吾曰聖主不世出賢主不恆有若皆如漢祖孝文孝武之神聖孝昭孝宣之賢明則又何患乎其無臣也惟聖主難逢而賢主亦難遇然後大臣之道斯爲美矣故傳大臣大臣之道非一有因時而若無能者有忍辱而若自污者有結主而若媚有容人而若愚有忠誠而若可欺以罔者隨其資之所及極其力之所造皆可以輔危亂而致太平如諸葛孔明之輔劉禪可以觀矣非謂必兼全五者而後足當大臣之名也大臣又不可得於是又思其次其次則名臣是已故傳名臣夫大臣之難遘亦猶聖主之難遭也倘得名臣以輔之亦可以輔幼弱而致富彊然名臣未必知學而實自有學自儒者出而求志達道之學興矣故傳儒臣儒臣𨿽名爲學而實不知學往往學步失故踐迹而不能造其域卒爲名臣所嗤咲然其實不可以治天下國家亦無怪其嗤笑也自儒者以文學名爲儒故用武者遂以不文名爲武而文武從此分矣故傳武臣夫聖王之王也居爲後先疏附出爲奔走禦侮曷有二也惟夫子自以嘗學俎豆不聞軍旅辭衛靈遂爲邯鄲之婦所證據千萬世之儒皆爲婦人矣可不悲乎使曾子有子若在必知夫子此語卽速貧速朽之語非定論也武臣之興起於危亂危亂之乘由於嬖寵故傳親臣傳近臣傳外臣外臣者隱處之臣也天下亂則賢人隱故以外臣終焉嗚呼受人家國之托者愼無刻舟求劍托名爲儒求治而反以亂而使世之眞才實學大賢上聖皆終身空室蓬戶已也則儒者之不可以治天下國家信矣若康節先生明道先生龜山楊先生皆儒也𨿽曰古之大臣又誰曰不宜又誰敢嗤之作列傳

○世紀緫論

李生曰一治一亂若循環自戰國以來不知凡幾治幾亂矣方其亂也得保首領已爲幸矣幸而治則一飽而足更不佑其爲麤糲也一睡而安更不知其非廣廈也此其極質極野無文之時也非好野也其勢不得不野𨿽至於質野之極而不自知也迨子若孫則異是矣耳不聞金鼓之聲足不履行陣之險惟知安飽自適而已則其勢不極文固不止也所謂其作始也簡其將畢也必巨𨿽神聖在上不能反之於質與野也然文極而天下之亂復起矣英雄並生逐鹿不已𨿽聖人亦順之爾儒者乃以忠質文並言不知何說又謂以忠易質以質救文是尢不根之甚矣夫人生斯世惟是質文兩者兩者之生原於治亂其質也亂之終而治之始也乃其中心之不得不質者也非矯也其積漸而至於文也治之極而亂之兆也乃其中心之不能不文者也皆忠也夫當秦之時其文極矣故天下遂大亂而興漢漢初天子不能具鈞駟𨿽欲不質可得耶至於陳陳相因貫朽粟腐則自然啟武帝大有爲之業矣故漢祖之神聖堯以後一人也文帝之用柔文王羑里以後一人也西楚繼蚩尢而興霸孝武紹黃帝以增廓皆千古大聖不可輕議羣雄未死則禍亂不息亂離未甚則聖神不生一文一質一治一亂於斯焉見矣

田齊

漢文帝

魏

晉司馬氏

宋齊梁陳

燕慕容氏

﹖田齊

齊之亡甚無謂齊王建餓得亦甚可憐然如建者不餓死中甚用也餓死一無用癡漢而可以全活數十百人猶且爲之況全齊百萬生靈乎干戈不格且四十年戰國之民齊何獨幸與夫天之立君本以爲民爾由此觀之𨿽謂建有大功徳於民亦可

﹖漢文帝

歷代詔令多文飾惟孝文詔書字字出肺腸讀之令人深快予故備載之孝文深得退一步法自然腳跟穩實故其詔令不虛也學者未知黃帝老子之實謂之異端楊朱氏能令天下禍敗吁請細觀焉母但哺前人糟粕也

﹖魏

建安十八年操進三女憲節華爲夫人及伏后被弒節立爲皇后曹丕受禪遣人求璽綬後怒不與如是數輩後乃呼入親數讓之以璽抵軒下因涕泣詈曰天不祚爾嗚呼誰知此詈遂成讖也漢獻帝貶爲公以後爲山陽公夫人相傳至玄孫秋猶爲公行漢正朔用天子禮樂未絕也永嘉不兢氐羌並起司馬已失天下況魏乎嗚呼又誰知漢以公相傳又且幾百年而魏之不祚一至此也西晉已亡而後漢之祀絕則漢之祀有五百餘年其末代如周之寄食東西而更勝之矣深仁厚澤之報何如哉故有國者不可以急於取國而恣爲剿絕撲滅之威以自擅而圖後禍也本欲爲慮後之圖孰知後禍更速乎魏武司馬懿是已魏武好殺其子丕先殺其弟禁錮其宗其餘盡夷滅於司馬懿之手無孑遺者司馬懿好殺又多殺曹氏奪國未幾而司馬炎二十五子咸自相啖不盡者懷湣二君緫奴虜斬截於羌故矣天之報施竟何如哉天道好還人不可以獨殺諒哉余故謂曹後天不祚爾之言有驗也

魏之前後五帝共享國四十一年其一被弒其二見廢惟丕與叡僅存然則魏武亦枉苦心矣本欲滅吳並蜀以一天下孰知吳蜀未滅而已先滅耶又豈料俯仰之間四十餘年蕩然遂無復有耶已取天下於人若此其難人取天下於已若此其易難易之故吾知𨿽以曹公之多智亦必不能逆爲之籌矣可不悲歟奐在位七年虛器也髦在位七年身且不保求爲虛器又不能得也芳𨿽在位六年乃廢然實他人子非魏物也其與司馬晉之爲牛贏秦之爲呂等耳未絕而先自絕矣然則自魏明帝而後稱魏帝者空有帝之名無帝之實也吾又以是觀之丕七年叡十四年是魏之有天下也實則僅僅二十又一年也只有二代相繼而爲帝也魏武不亦枉哉而苦心乎哉悲夫

﹖晉司馬氏

李生曰司馬懿於曹丕至善也曹叡之愛禮懿亦至懿蓋兩朝顧命大臣受遺托寄非孟徳父子之於漢比也旣受其托殺而奪之以爲已有旣廢芳立髦矣復弒髦而立奐又廢奐而自立豈其主有劉禪之庸孫皓之虐者乎夫庸如劉禪而蜀之君臣如故也虐如孫皓而吳之君臣如故也必如司馬氏父子則國家崇班重任盡爲盜柄君之視臣如股肱心膂者乃引而納之蕭墻之內也一介之士必有密友況有國者將奚托哉是不容不以簒弒論矣

﹖宋齊梁陳

卓吾子曰劉裕以讖故弒昌明立恭帝又遣傅亮諷帝禪位帝欣然書詔曰晉氏已久失之重爲劉公所延今日之事本所甘心遂遜於瑯邪第夫裕之功徳巍巍四海皈心久矣晉氏衰弱已極卽以瑯邪一區處之如漢獻故事亦自無患何必更使兵人踰垣而入弒之也𨿽司馬懿之毒必發虐必報然爲裕者亦可省此毒手矣連弒二無罪之君以自種毒故裕子義符卽位未幾復爲傅亮所弒子孫繼立自相屠夷無遺孑者而蕭道成遂勒兵而入毒亦遂發矣蕭道成之來也猶謂功在社稷志切救主反爲蒼梧所害出不得已於是焉廢蒼梧而立順帝復弒蒼梧而卽帝位封順帝爲汝陰王足矣人心歸齊而怨宋亦自無足虞者乃復弒順帝令宋室子孫無少長皆死何也是又無故自種此毒也故蕭衍代齊遂廢寶融爲巴陵��遣鄭伯禽以生金進而加折之此亦蕭道成自�之毒不得不發於其子孫與蕭衍之手者又可逃乎設使道成子孫不自相屠至蕭衍亦決不肯畱種矣最好笑者蕭衍斷死刑則泣以面爲犧牲而以昭明太子故盡殺道士略無慘顏卒致太子死而身爲侯景所弒其子簡文求死不得竟絕於土囊之口矣又並其太子大器及王侯在建康者盡數皆死其毒不更慘耶夫我以生金進彼彼亦以土囊進我一施一報自是常理也獨陳霸先不忍殺一口以代梁故其後主𨿽荒淫不度遭遇隋堅刻毒異甚反哀而禮之爲不奏吳樂以安其心夫堅豈不嗜殺人者陳霸先之不殺先之也余是以知毒之發百倍於種福之加萬倍於施天道不爽如此可畏又如此柰之何甘自種毒而不悔也

﹖燕慕容氏

儁疾寢謂太原王恪曰今二方未平景茂衝幼社稷屬汝何如恪曰太子𨿽幼致治之主也陛下若以臣爲能臣請輔少主儁喜曰汝爲周公吾復何憂乃召吳王垂還鄴召恪及司徒評受遺輔政後恪死垂奔秦暐爲符堅所滅李生曰慕容儁何如二字大類劉先生臨終之語捨著北地王諶不立捨著諸葛公不授挈而傳之木偶可笑也

○大臣緫論

大臣之道亦難矣予觀古大臣之用心略有此五等者故別而論之夫因時者無作爲之迹遐哉邈乎不可尙矣但能忍辱者亦妙於趨時務結主者尢貴於含垢此非休休有容者不能也而要其寔皆本之幹至誠惡能彊之哉則謂此五者一大臣之能事可也近世若李文正同時若旴江羅汝芳其人非乎羅尢難識𨿽有大賢未免疑謗而況於庸眾人耶殆無怪乎老且死矣而竟不獲用於世也蓋世之好尙不同士之志業亦異如必兼全五者而後爲政則千古無君臣矣但能各從所好一門深入亦足當棟梁之任卓然不易幾及此古人所以致愼於學術也惟學術之不究而冒焉以身試之是以如其決不可耳且夫騁其材智恣其胸臆狃於聞見騖於虛名縱幸而成亦與野戰者等也又安知天下之重不可以輕擲僥幸之事不可以嘗試乎輕擲而屢試之而屢不悔彼所謂大賢君子皆是也而王介甫張徳遠其甚也介甫不知富彊之術而必欲富彊徳遠不知恢復之計而惟務恢復悲乎是直以君父爲兒戲也矣

叔孫通

王導謝安

狄仁傑

公孫弘

盧懷愼

﹖叔孫通

曹參尊何約束丙吉守魏之規叔孫因陋就間制作禮樂以粉太平是皆以無用爲用者也夫禮樂何處無之若必待積徳又至百年則人道之滅久矣且世無百年之運人無百年之世信如兩生之說則𨿽賢聖亦徒然耳曷足貴乎彼蓋不知夫擊壤而歌者眞盛世之聲也鼓腹而遊者眞盛世之容也當漢時君臣方免於爭戰之苦而砍呼慶幸於殿陛之間皆自以爲至樂矣稍綿蕞之便與天地同節又何待也積亂成治積虐成徳三章約法彼安堵之民一言而遂定及是已盡出於烈熖之中矣其爲手舞足蹈𨿽有夷夔可得而復加之邪然則叔孫生之禮樂亦若此焉耳爲漢儒宗不亦宜與

﹖王導謝安

當晉之時何時而其主何主也中原爲胡虜之區其君臣已偏安一隅矣大將持重兵於外欲以擁衛朝廷而反遙制朝廷之權矣此時尙可爲乎然晉祚卒延者何王謝之力也偉哉二公之於晉也無求備無取必無敢僥幸譬如有虛怯之癥飲食可進則進之不可則俟之不遽試以金石之藥攻劫之劑以無病視病故其病不治而自愈矣何者忘之也夫天下之病以治而失者多矣若當臥病時而能忘其病此其忘身無患固非扁鵲倉公之所能驚也況世醫乎自道徳教遠世之言治皆苟焉耳不思因時之政治以不治𨿽黃帝不能違而況累卵之時乎善哉王茂弘之言曰人言我憒憒後人當此思憒憒安石亦曰不爾不成京師至哉言乎於道徳深且遠矣獨怪夫有宋之時君臣俱犯虛怯之病其不足有爲明矣一時大賢起而欲捄之務爲求全果於取必乃百藥雜試以圖僥幸而遂壞之也悲夫

﹖狄仁傑

梁公始者幾危後得免於虎口遂悟黃帝老子之旨同流合污與世委蛇對主禠裘當朝蒲博非但全唐亦以完軀其事偉矣又可喜者婁公實薦梁公而反以爲不知人梁公實重婁公而反數擠之於外朋黨之疑不開二張之交已合後𨿽忮忍不知反正之權已在此老掌握之中矣所謂污其身以善其君者梁公有焉柰何作史者往往添足其間欲以爲梁公諱也故撮其畏者錄之於篇亦以見當斯之際尙有能爲之人則天下決無不可爲之時無不可爲之事矣特未有善學黃老如梁公者徒使人扼捥嘆息恨不得起之於九原耳

﹖公孫弘

轅固以弘爲阿世仲舒以弘爲從諛長孺以弘爲不忠似也予謂臣而忠可也獨不思難乎其爲上與主欲聖而臣欲忠夫誰獨苶欲者今臣欲忠而不以聖歸其主主欲聖而不以忠與其臣是以愈相持而愈不相值也必也其至忠乎至忠者不忠平津侯是已夫帝素憚汲汲亦素面折帝帝之多欲如故也汲以忠求帝帝反以戇與汲是故忠未獲而淮陽之命下矣平潚侯不然天子使吾丘壽王等難弘弘詘服使朱買臣等難弘弘則曰山東鄙人不知其便若是蓋歸其能於主而居已於不能上下之道當如是耳然天子卒用侯言不置滄海不通西南夷族郭解而捨卜式非人情不軌之臣則帝之受益於侯者亦弘矣作史者乃稱其意忌而復引二人以爲證夫主父之橫甚於郭解可勿誅邪仲舒以明災異下獄論死與弘何與也況膠西之相惟仲舒能以禮匡王爲王敬重舉能其官又可過乎

﹖盧懷愼

懷愼自以才不及崇每事推崇此與視人之技若已有見人之彥寔能容何異乎誠大臣也夫世之以淸白自守濁視他人者皆是也況公何嘗無才乎當局而讓姚崇身退而薦宋璟執手數語天寶之後若身見之才與識兩俱勝者也

○容人大臣

結主者慕獲上之誠容人者羨秦誓之美有自來矣夫自秦穆著誓孔子取以爲平天下之要訣而後一个臣者不難擇矣所謂一个臣者無他技蓋斷斷乎其無他技也非有技而藏之不試也夫有其技者必以技爲天下役自無其技則天下之技往歸焉此自然之勢也故爲君者擇一相而已所擇於一相者非有技也爲其好人之技也而君能好之則天下平矣然自古至今多才與技者未嘗乏人獨好技者之難何哉以其未嘗無他技故耳後儒不識好惡之理一旦操人之國務擇君子而去小人以爲得好惡之正也夫天有陰陽地有剛柔人有君子小人何可無也君子固有才矣小人獨無才乎君子固樂於向用矣彼小人者獨肯甘心老死於黃馘乎是皆不可以無所而使之有不平之憾也使小人而可以無所則是天地有棄物而慈母有棄子也必天地而不生此物父母而不生此子也而後可否則未有不以技爲天下役者矣而柰何去之吾恐仁人之所放流者正在此而不在彼也故列敍古之大臣復取其能容人者以爲世鑑焉

藺相如

張良

呂好問

鼌錯

張騫

王曾

趙鼎

陳亮

﹖藺相如

卓吾曰言有重於泰山相如是也相如眞丈夫眞男子眞大聖人眞大阿羅漢眞菩薩眞佛祖眞令人千載如見也

﹖張良

漢之三傑皆爲帝所疑獨不疑子房者以子房終始之心至明白也昔人謂子房善藏其用夫秦項滅而英雄之恨已銷可以辟穀謝世矣何用之藏與使子房而功名富貴人也當不已於好謀用知之私𨿽欲藏用以求免帝之疑又可得與信何是已信無足論矣觀何日夜求免於疑者至無遺策矣何亦自以爲得藏身之知也然帝疑何之心卒與何相終始其得免於械系者直幸耳乃知心迹苟明𨿽智如子房未始藏其用也範蠡惟不勝好謀用智之私故卒以滅吳霸越成萬世之名夫會稽之棲報父之仇也非無罪而興師者也捨而不誅蠡之君臣當用以爲徳矣謀之二十餘年自彊可也雪恥可也乃句踐旣許吳成矣蠡獨鼓進兵何哉以長頸烏喙之人猶掩泣而不忍其死者蠡獨何忍乎太伯之祀忽焉遽絕句踐之疑從玆甚矣與其逃海避誅以知求脫孰若優遊廊廟使悍後妬主皆信而不疑也故爲陶朱公者去越適齊又去齊適陶役役於利名之場老死而不止是用知之過也則謂畱侯善藏其用亦可也

﹖呂好問

李綱丁此時不思多方博訪耆徳以佐時艱乃一好問不肯容畱惜哉王業艱難政宜含垢繩之以法懼者眾矣非虛言也好問誇父越祖不用眞可惜眞可惜

﹖鼌錯

鼌錯區區欲圖袁盎自速反噬無足怪也然而漢景之愚亦已甚矣若錯但可謂之不善謀身不可謂之不善謀國也錯之對其父曰固也不如此宗廟不尊劉氏不安其父曰劉氏安矣而鼌氏危予嘗痛哭此言曰冤哉錯之以忠受戮也鼌賈同時人皆以賈生通達國體今觀賈生之策其迂遠不通者常十而一二也豈如鼌之鑿鑿可行者哉故宜魏相諸賢多從鼌賈以致中興也然言鼌則賈繼之矣余無能出賈之右者也

﹖張騫

張騫持漢節入匈奴十三年而不失與子卿何異同時八十餘人皆沒獨騫與堂邑父兩人在耳身所經歷大夏大宛烏孫康居大小月氏不下三萬餘里所至戎人愛而信之以故兩度得脫無困迫憂則其才力固有大過人者予固取其節而重其才益信漢武之能得士也

﹖王曾

王孝先人品甚髙事業亦偉以今觀之俱無足論予獨喜其能以計去丁謂也以謂之姦位宰交結方深一旦去之如縛雞然卒展動不得可謂有用之學術矣去凶人定國家安善類幾不密則失身城狐社鼠禍蔓延必重悞國自古所難也予謂公卽此是學矣使以公之才而知如此之爲學則當皇帝幼沖劉后垂簾丁謂已去而社稷之寄在我胡爲乎裁抑劉氏使不得一行其意便以爲輔相之能哉其後呂相繼之卒安劉氏而成仁宗四十年恭儉之徳公豈未諒之邪柰何復相而復攻呂之短又不得容其身於明良之朝也史臣無識於公之去丁也旣明丁非其罪矣乃復爲公諱曰獨眾論稱快云夫丁果當去不必當罪去丁果當不必稱快知此則可爲天子大臣矣

﹖趙鼎

趙鼎卒其子汾護喪歸葬衢州守臣章傑知中外士大夫是日皆攜酒來會葬陰遣縣尉翁蒙之以搜私釀爲名欲馳往掩取之以爲奇貨而不知蒙之固正人也蒙之急書片紙走僕自後垣出密以告汾令盡焚篋中書以及弓刀之屬比官兵至搜索悉無所得鼎之一家賴以紓禍蒙之力也李生曰守臣枉出奇計縣尉自有蒙之人生品格已就豈在官爵崇卑

﹖陳亮

亮卒之後葉適請於朝命補一子官非故典也李卓吾曰終始知公者葉𨿽與文公遊文公不知也乃郡守周散早歲便知亮異哉堂堂朱夫子反以章句繩亮麄豪目亮悲夫士惟患不麄豪耳有麄有豪而後眞精細出矣不然皆假也

○富國名臣論

史遷傅貨殖則羞賤貧書平準則猒功利利固有國者之所諱與然則太公之九府管子之輕重非歟夫有國之用與士庶之用孰大有國之貧與士庶之貧孰急漢自髙帝圍於冒頓髙後辱於嫚書文景困於中行說堂堂天朝犬戎侮之至妻以公主而納之財猶且不得免也烽火通甘泉邊城晝警而入粟塞下募民徙邊積谷屯田殆無虛歲矣武帝固大有爲不世出之主也於此肯但已乎今夫富者力本業出粟帛以給公上貧者作什物出力役以佐國用助徵戍是所益於國者大也獨有富商大賈羨天子山海陂澤之利以自比於列侯都君而不以佐國家之急果何說乎設使國家無有此固無損也夫有之未嘗益則無之自無損此桑弘羊均輸之法所以爲國家大業制四海安邊足用之本不可廢也且其初亦非有意盡奪之也旣拜爵以勸之矣又大封賜卜式以誇耀風厲之矣而商賈終不聽也故重徵商稅使之無利而止然後縣官自爲之耳又於京師置平準以平物價使之不至騰湧而後買賤賣貴者無所售其贏利其勢自止不待刑驅而勢禁之也弘羊旣有心計又能用人其所用者前有爵賞之勸後有誅罰之威是以銖兩之利盡入朝廷姦吏無所措其手足不加賦而國用足矣太倉甘泉一歲皆滿邊余谷賞賜日以巨萬皆取足大農大農財帛盈溢如故也武帝之雄才如何哉其矣孝武之未可以輕議也宋之王安石吾不知何如人者乃亦欲效之可乎夫安石不知其才之不能而冒焉遽以天下之重自任議者不以其才之不足以生財而反咎其欲奪民之財則其所見又在安石下矣夫安石之遇神宗猶夷吾之於齊商君之於秦也言聽而計從之矣然夷吾行之迨二百餘年以至於威宣猶享其利商君相秦不過十年能使秦立致富彊成帝業乃安石欲益反損欲彊反弱使神宗大有爲之志反成紛更不振之獘胡爲也哉是非生財之罪也不知其所以生財之罪也嗚呼桑弘羊者不可少也

卓茂

徐有功

﹖卓茂

李生曰偉哉律設大法禮順人情之語也夫以禮教汝汝必無我怨惡若以律治汝則一門之內小可論大可殺將無所措手足矣柰之何爲民父母者不念也苟一日之間三復斯語安有不興憫惻之念者安有無所措手足之民也然茂爲密令亦必數年之後教乃大行則非久任不遷亦當以不及降調罷軟罷斥矣烏能澤及密黎聲施後世乎

﹖徐有功

巨鹿主簿潘好禮稱有功仁恕過漢於張起居舍人盧若虛論之曰徐公當雷霆之震而能曲全仁恕𨿽千載未見其比也李生曰果然哉平情待下正直事上剛而能恕尢爲難事張文成爲有功贊曰躡虎尾而莫驚觸龍鱗而不懼鳳峙鴟梟之內直以全身豹變豺狼之間忠能遠害可謂善名狀矣

○謀臣

士之有知謀者未必正直而正直者亦未必有知謀此自然之理也世人之貴正直也久矣余謂惟知謀之士不用而後正直之臣見節義之行始顯耳節義者敗亡之徵也東漢之末事可見已夫惟國家敗亡然後正直節義之士收其聲名以貴於後世則何益矣歷觀近古贏氏興而六國之謀臣盡走咸陽而後屈平以死諫顯於楚李牧以死戰顯於趙荊卿以匕首入秦顯於燕矣𨿽數子者其名美彼列國者曾奚賴乎漢興而陳平之謀居多平非惟有定天下之勛亦且有安社稷之烈使當時無周昌王陵等數十輩亦何損於漢也由此觀之創業中興之主所用所養皆可知矣予以謂知謀之士可貴也若夫惇厚淸謹士之自好者亦能爲之以之保身𨿽有餘以之待天下國家緩急之用則不足是又不足貴矣是故惇謹之士於斯爲下循良之吏悃愊無華方之能吏京兆趙張才質固殊有便於民其寔一也

廝養卒

荀彧

屈原

伍員申包胥

侯生

王章

龔勝等

朱穆

範式孔嵩

田疇

﹖廝養卒

可惜此廝養卒不載名姓卓吾子曰廝卽姓養卒卽名其姓名卽千載不朽矣豈似世之自負著姓有名望而實與艸木同腐者乎

﹖荀彧

荀彧旣屢以髙光劉項爭天下事許曹操矣卻拒董昭之請何耶世間道學好騎兩頭馬喜喘兩腳船專欲無厭思惟兼得而不知人之不可欺卒之俱不能得而反以兩失也豈獨荀令君然哉裴松之等取唐衡生卒之年若爲彧辧又謂其出於不得已皆無見識之甚要知無之不足爲彧奇有之不足爲彧累烏用辧矣

﹖屈原

予讀漁父之詞而知屈大夫非能言之而不能行也蓋自不肯行也人固有怨气棋臆如醉如夢尋死不已者此等是也宗國顚覆姑且勿論彼見其主日夕愚弄於賊臣之手安忍坐視乎勢之所不能活者情之所不忍活也其與顧名義而死者異矣𨿽同在節義之列初非有見於節義之重而欲博一死以成名也其屈大夫之謂與

﹖伍員申包胥

伍員旣沒而後楚有屈原𨿽生不並世要皆楚之烈也第原自欲死而員乃爲人所死屈原決擇於死生之際惟死爲可故卒就死以明已之生眞不如死也伍員知吳之必亡而不知已之先亡吳猶未亡而身先亡於太宰嚭之手矣其視屈大夫實大徑庭吾是以後之𨿽然伍子胥之必覆楚也申包胥之必復楚也絕孝純忠驚天震地此中若妄有褒彈是誠滅卻一隻眼矣豈可豈可

﹖侯生

侯生之刎頸送公子也感公子之知我也是固然矣然特其一耳余嘗有侯生詠今錄之夷門畫策卻秦兵公子奪符出魏城上客功成心遂死千秋萬歲有侯贏是亦然矣而未盡也余又有荊卿詠復錄之荊卿原不識燕丹祗爲田光一死難慷慨悲歌爲擊築蕭蕭易水至今寒向使田光不死則荊卿決不見丹矧肯入秦乎故田光以死激荊卿而匕首發侯生以死激朱亥而晉鄙椎何者荊卿於太子本無相知之素朱亥於公子亦無深交之分也當公子親迎侯生時侯生故過朱亥而立公子車騎市中豈眞不知公子之退讓而復借此以觀之哉公子旣終不問然後權詞以稱之耳使公子當日果能請屠者與之同載而歸則屠者卽爲公子客矣當自能爲公子死也何待竊符之日乃謂公子曰臣客屠者朱亥可與俱此人力士可使擊之乎是朱亥至是尙爲侯生客未甞爲公子客也非公子客又何以得其死力而用之故侯生死而朱亥決矣夫古之君子貴成事急然諾如是而已事苟可成然諾苟可不失則鼎鑊如飴何足怪也侯生本以智謀奇而余獨列在節直之科者以其視死如歸不難報徳以成事也噫若侯生者豈直爲節直之雄哉𨿽爲天子大臣可矣

﹖王章

治京兆者前有趙張后有三王三王者王尊王章王駿也駿王陽之子王陽爲孝子王尊爲忠臣誠然哉請以身塡金堤因止宿廬居堤上也王章爲鳳所舉非鳳專權不親附鳳反言鳳不宜用爲鳳所陷卒不念牛衣涕泣時何哉然與趙廣漢始事霍氏後揣上旨徑將兵吏入霍氏之門搜索推破斧斬門關異矣吾謂王章可敬也班氏譏之非也𨿽不聽婦言而死要無害其爲兩賢者嗚乎章賢者也有妻有女又賢是可以死

﹖龔勝等

人言西漢明經術東漢重節義以今觀之西漢之節義一何多也但西漢之直節隱於下東漢之直節憤於上隱於下者本圖免死又或不免於死或不免於全家俱死憤於上者自分必死以救同類之死以冀惡黨之不敢肆而惡黨竟肆同類竟死況一身一家乎吾以是觀之處衰亂之世當危亡之朝或上或下皆未有可者也然則亦任之而已且漢自孝安而下國宜亡矣而卒不亡者何居則以賢人滿朝君子接踵虎視𨿽耽而虎口常探龍戰𨿽傷而龍鱗屢逆百折不回九死靡悔李杜滅而李杜復繼之終不以於野之血玄然黃然嚇嚇可畏而遂縮也假使何進能聽太后之語不妄召外兵以討諸閹則袁曹𨿽彊亦何釁而起乎蓋至於老瞞專國二十五年終不敢簒漢自立則孔融𨿽死其所禆於漢帝者弘矣殺其身無益於君已勝於老死牖下者萬萬況有益於君耶西漢哀平未甚失徳也而王莾從容焉飭智矯廉以取之向使終始謙恭下士不攺漢家舊制則潛移嘿運不覺矣故知虎豹在山藜藿不采非虛語也吾又以是觀之東漢諸賢之憤於上非得已也然上焉可也憤焉不可也正已而不求人以潛消其非僻之心正已而物自正以坐收其不顯之益斯善矣𨿽然此必學焉而後可也世之學而後入政者能幾人哉嗚呼不憤不發夫子嘗曰殺身以成仁矣孟子亦曰捨生而取義矣事君致身此萬世律令也此而不發憤更待何時而後發憤乎若夫明哲保身之云直謂不在其位者發非謂居髙食厚者發也道學先生愼勿錯引聖語以誤後世其可

﹖朱穆

範曄論之曰穆著絕交論蔡邕以爲貞而孤於是又作正交以廣其志夫古之善交者鮮矣漢興稱王陽禹貢陳遵張竦中世有廉範慶鴻陳重雷義曄蓋譏絕交也是豈識公叔著論之本意乎況荊卿豫讓歷萬世而一遇遇且不可又曷可絕也曄之見益鄙矣且夫彈冠結綬時勢相依正今士之獘曄獨以爲至交傷哉益以見世之無交也不待絕而自絕矣因爲歌曰

不須絕交交自絕我交已絕我無交可絕【一絕】

爰有劉峻廣而論之可喜範曄不睹其辭【二絕】

範氏若在必有褒貶著書立言有口無眼【三絕】

荊卿豫讓千載無雙朱暉朱穆祖孫略同【四絕】

範曄何人厥膽孔大無識無行口復利害【五絕】

欲絕交遊先絕此囚伯宗劉漑未足深仇【六絕】

﹖範式孔嵩

李生曰觀二子官皆至刺史郡守則前此舉動皆馬扁也非虞卿眞節義比矣謂之局騙不亦宜乎然二子亦難矣信如巨卿則𨿽馬扁吾甘奉之也

﹖田疇

陶淵明擬古云辭家夙嚴駕當往志無終問君今何行非商復非戎聞者田子春節義爲士雄斯人久已死鄕裏習其風生有髙世名旣沒傳無窮不學狂馳子直在百年中觀陶公此詩則子春始終爲漢亦已可知矣其不受爵祿有以也

李溫陵集卷之十四

●李溫陵集卷之十五

海虞後學顧大韶仲恭校

讀史二

◆讀史二

道學

行業儒臣

武臣總論

賢將論

賊臣

外臣總論

○道學

道之在人猶水之在地也人之求道猶之掘地而求水也然則水無不在地人無不載道木審矣而謂水有不流道有不傳可乎顧掘地者或棄井而逃或自甘於混濁臭穢終身不見甘泉而遂止者有之然而得泉者亦已眾矣彼謂軻之死不得其傳者眞大謬也惟此言出而後宋人直以濂洛關閩接孟氏之傳謂爲知言云吁自秦而漢而唐而後至於宋中間歷晉以及五代無慮千數百年若謂地盡不泉則人皆渴死矣若謂人盡不得道則人道滅矣何以能長世也終遂泯沒不見混沌無聞直待有宋而始開辟而後可也何宋室愈以不兢奄奄如垂絕之人而反不如彼之失傳者哉好自尊大徒爲摽幟而不知其詬誣亦太甚矣今夫造爲謗言誣害一家者其罪誅今以一語而誣千百載之君臣非特其民無道其臣無道其君亦且無道一言而千古之君臣皆不免於不道之誅誣罔若此有聖王出反坐之刑當如何也而可輕易如此矣乎予甚恨之是以不能已於太息焉晚年多暇意欲一洗千古之謗而力不能致全書又老來好書目力旣竭計有行遊四方就正有道日聞所不聞庶幾快之而筋刀衰矣出門復難就正未易噫耳目無功聞見自狹予𨿽欲尙論古人以知其世何可得也姑卽平生所知者錄而別之目爲有徳之儒𨿽師友淵源莫詳次第而僅存什一要當知道無絕續人具隻眼云耳

荀子

孟子

樂正子

文中子

謝良佐

﹖荀子

荀與孟同時其才俱美其文更雄傑其用之更通達而不迂不曉當時何以獨抑荀而揚孟也中間亦尊周孔然非俗所以尊者亦排墨子亦非十二子然亦非世俗之所以非者故曰荀孟吁得之矣

﹖孟子

孟氏之學識其大者眞若登孔子之堂而受衣缽也其足繼孔聖之傳無疑其言性善亦甚是然至盡排眾說猶未免執定說以騁已見而欲以死語活人也夫人本至活也故其善爲至善而其徳爲明徳也至善者無善無不善之謂也惟無善無不善乃爲至善惟無可無不可乃爲當可耳若乃執一定之說持刊定死本而欲印行以通乎天下後世是執一也執一便是害道孟氏已自言之矣彼其意不過欲急於覺人耳夫使人而可覺也則樂正子之徒當先覺之矣乃其徒卒無一人信性善之說者何哉又使天下而可覺也則戰國當先覺之矣乃戰國之君臣亦未有一人肯信性善之說者何哉又使後世而可覺也乃後人誦性善之說者未嘗不喜談而樂道之也而何善人之少也由此觀之覺人者可思也惟夫子之善言性也曰性相近也習相遠也上知與下愚不移不執一說便可通行不定死法便足活世故曰孔子其太極乎萬世之師之也宜也孟氏知尊夫子而願學之也亦宜也然以爲賢於堯舜以爲生民未有則亦不自知其言之過矣夫孔子自謂好古敏求學而後知之者矣乃堯舜性之也何易賢也若以謂舉作用而言則孔子之舉措分明是舜以下聖人之舉措也觀其夢寐周公可見矣夫周公且非舜比也而況堯乎當堯之時洪水之害極矣眾方舉鯀堯故知之然且順眾而用之不徒用之用之且至於九載至九載而績用弗成也乃已其舉禹舉稷舉臯陶伯益舉十六相而誅三凶且殛鯀也皆舜攝位以後事也由此觀之則堯之端拱成化後世烏能知之哉而以爲賢於堯不過情乎然此猶可委曰弟子互相神聖其師云耳乃王伯之辧則舛謬不可通甚矣夫稱天下之所歸往曰王前此而王者有三故曰三王王者不足爲天下之歸往則方伯連帥修其職業佐王者以定諸侯寧一天下於是始稱方伯之任故謂之伯自古未嘗有知其任者而齊桓始行之桓亦不知行此也管仲相桓寔首任之而桓公不知也故桓公欲徵西戎仲因之令燕修召公之政桓公欲伐蔡仲因之責楚包茅之不入曹沬之刼桓公其事舛矣仲因之令還魯之侵地而布大信於諸侯所謂轉禍爲福因敗爲功兵車不以而諸侯歸服桓公之忿以雪而其名又美故當時之人不曰雪忿而曰仗義桓公之橫行於天下也已極而其兵不識故當時之諸侯不曰橫行而曰盟誓故不惟周王得位列國寢兵百姓休息𨿽桓公亦自喜於得仲之晚也自然任之之專也已何也本以私意出而反以公道入本以取小出而反以服大入本以僥幸出而反以全勝入本爲人致出而反以致人入本爲鬭爭出而反以歸順入本爲齊侯出而反爲尊周入桓公𨿽欲不信管仲不可得矣此其借之之力固所以修方伯之職非分外舉也何以得罪於三王乎吾以爲正有功於王者矣故爲三王易爲五伯難夫子曰微管仲吾其被髮左袵矣一匡天下民到於今受其賜九合諸侯不以兵車管仲之力也如其仁如其仁故修伯者之事仲實始之自是秦穆晉文宋襄楚莊相繼效尢遂成五伯此五伯之所由名也而二百餘年之周借是以延長不滅誰之功耶而以爲無道桓文之事可歟蓋孟氏徒知夫子小管仲之器而不知夫子實心服管仲之功其小仲之器者亦大槪爲門弟子云耳當時門弟子如子貢亦不免以得邦家望夫子故夫子曰待勢而彰其器小也人亦何待功業烜赫而後足以立於世哉非以夫子之事功爲能有加於仲也

﹖樂正子

孟子以樂克爲善人信人夫曰善人則不踐迹矣曰信人則有入室之望矣可喜何如也夫人之所以終不成人者謂其效顰學步徒慕前人之迹爲也不思前人往矣所過之迹亦與其人俱往矣尙如何而踐之比如嬰兒之初生也未能行立須藉父母懷抱提攜乃能有往稍長便不用矣況旣長且大歟今之踐迹者皆嬰兒之類須賴有人在前爲之指引者也非大人事也夫大人之學止於至善至善者無善之謂也無善則無迹尙於何而踐之然則非但不必踐不當踐𨿽欲踐之而不得焉者也夫孔子非迹乎然而孔子何迹也老聃非迹乎釋迦非迹乎然而老之與釋何迹也今之三教弟子皆踐彼迹者也可不謂大哀乎惟是世間一種善人自然脗合乎至善之初生來便自不肯依人腳迹作轅下之駒矣故孔子屢稱之而極言其不可得見乃孟子遽以許樂克則樂克亦可人哉吾且極言之凡人之生負陰而抱陽陽輕淸而直上故其人得之則爲狂陰堅凝而執固故其人得之則爲狷𨿽或多寡不同參差難一未能純乎其純然大槪如是而已惟彼純陽之健純陰之順則其人難得見之夫子所以思也自今觀之聖人者中行之狂狷也君子者大而未化之聖人也善人者狂士之徽稱也有恆者狷之別名也是皆信心人也故曰忠信之人可以學禮曰主忠信夫善人而至於信則駸駸矣是信者狂狷之所以成始成終者也惟其不學則謂之善人從事於學則謂之君子由有學而悟無學則謂之中行而信實根抵之矣學者不識善人之寔乃以廉潔退讓篤行謹默之士一槪當之是入鄕願之室而冒焉以爲登善人之堂也一何視善人之淺哉孔子之門曾點以狂而見道曾參以狷而信道此其彰彰較著焉求之於古必如伯夷伊尹行一不義殺一不辜而得天下不爲方可名爲狷者若椏士師則狂者流矣由此觀之放勛狂而帝文王狂而王泰伯狂而伯皆狂也若舜也禹也湯與武也以至周召之列皆狷也微子狂而去箕子狂而奴比干狷而死夫子曰殷有三仁焉曰三仁者無彼此也管夷吾狂之魁也漢髙帝狂之神也漢文帝狂之聖也陶朱狂而哲子房狂而義莊周列禦寇道家之所謂狂也曹相國汲長孺道家之所謂狷也皆能措刑於不用已不勞而民安之矣荀之與楊聖門之所謂狂狷也韓子何人而遽指其醇疵哉若陶淵明肆於菊東方朔肆於朝阮嗣宗肆於目劉伯倫王無功之徒肆於酒淳於髠以一言定國肆於口皆狂之上乘者也難之難者其東方生乎避世金馬門以萬乘爲僚友所謂古之狂也肆其在斯人歟其在斯人與狂者又不可得欲得不屑不潔之人而與之是狷也孟氏之所謂次也猶言志至而气卽次之謂不可以軒輕也惟天地之生狂者不數故古今豪傑獨狷者差多耳吾且略陳其一二焉伍員以孝狷屈平以忠狷藺相如以勇狷貫髙以气狷魯仲連之倫以俠狷天下後世但指以爲一偏一曲之士未有知其脩者下至東漢節義之士大率如此惟牛醫兒一脈頗爲害事甚至互相標榜目爲魯國顏子自謂旣明且哲寔則賊徳而禍來學回視家國將傾諸賢就戮上之不能如孫登之污埋次之不能如皇甫規之不與下之不能興狐兔之悲方且沾沾自喜因同志之死以爲名髙是誠何忍哉此鄕願之學狂狷之實不可以不早辧也寧獨是文章亦然李謫仙王摩詰詩人之狂也杜子美孟浩然詩人之狷也韓退之文之狷柳宗元文之狂是又不可以不知也漢氏兩司馬一在前可稱狂一在後可稱狷狂者不軌於道而狷者幾聖矣𨿽心源瑩徹未知何如予獨怪其論人物定是非古今前後一眼覷破如日鏡之於形影也如死者復生立而在於前相對語笑復欷歔涕泣感慨抵掌搤腕而不能已也使讀者如寤如寐如夢如憶如醉如醒恍兮忽兮如身在太陰之中人在九泉之下不知彼死兮我生彼生兮我死杳莫能覺是爲奇耳蘇氏一門父子兄弟三人一爲狂一爲狷其一爲縱橫者流坡公論議節槪𨿽與謫仙相似第猶有耿耿忠愛之意以至坎懍而死亦其宜耳當其時君相知之矣後世又知之矣但所謂知公者亦不過以其才之奇耳則謂之不知公亦可也其殆孔北海禰正平之狂與嗟夫世無孔子則古今天下無眞是非世無司馬則誰爲繼孔子者此予之所以語狂狷也知狂狷則知善人矣然則樂克亦可人哉

﹖文中子

文中子於道稍有見其自負亦不小蓋以聖人爲已任者也然學未離門戶教不出垣墻而責房魏不能與禮樂舛矣當太宗時門弟子羅列將相未謂不遇也而曰有君無臣曰必待董薛則仲淹之教可知矣彼其區區欲以周公之禮樂治當時之天下以井田封建肉刑爲後世之必復一步一趨捨孔子無足法者然則使通而在猶不能致治平也況其徒乎

﹖謝良佐

朱熹云孔門只說爲仁上蔡卻說知仁人能見得此心便是爲仁上蔡之說一轉而爲張子韶再傳而爲陸子靜上蔡所不敢衝突者子韶盡衝突之子韶所不敢衝突者子靜盡衝突之上蔡說仁說覺分明是禪如雲見此消息不下工夫之類是也卓吾曰不因文公言那得知顯道

○行業儒臣

或問於予曰徳行有二乎李生曰何可二也夫聖人在上教出於一成徳爲行二之則不是矣然則子之分徳行爲二也何居曰去聖人旣遠學務狥名非名弗學非學無名以名爲學失其本矣徳之與行𨿽欲不二又可得耶且夫足乎已無待於外之爲徳韓子固文學之儒也而言徳則聖門之徳行之也君子之儒也所謂由仁義行者也是集義也今無得於心而日以號於人曰我能行道則亦小人之儒而已所謂行仁義者也是義襲也由此觀之在子夏已不免爲小人之儒矣況於他乎彼當其時親受業於聖門而爲髙足之徒者也猶尙如是況於千百世之後乎在聖人已知其徒之學爲儒學爲徳行者必至於是也故合而言之益恐其爲小人而不肯爲君子也蓋合之則爲君子分之則爲小人其在今日則夫教人之爲君子者已不自知其入於小人之歸矣況學者乎是故分之使知其徳自徳而行自行斷斷乎不容以自誣也蓋分之則爲君子合之則爲小人則亦不得已焉耳矣嗟夫此何事也天地之心生民之命萬世之平皆在於此而可輕乎予是以不避忌諱切骨而論之要使人務於實學道期於心得隨體黜聰心齋坐忘則庶乎不愧於君子之儒可以列於徳行之科矣否則矜名譽而悞後儒是聖門之罪人也豈不痛哉

司馬光

朱子

司馬相如

呂惠卿

章惇

蘓軾

司馬遷

﹖司馬光

善夫畢仲遊之納忠也唐肅宗語房管曰六軍萬姓之合方急無財則散卿惡第五琦可也何所取財管不能對嗚呼光謂安石不曉理財可也而謂不加賦而用足不過設法陰奪民利其害甚於加賦以爲弘羊欺武帝之言則可笑甚矣夫武帝豈易欺者哉且光旣知財貨百物皆天地之所生矣生則烏可已也而可以數計邪今夫山海之藏麗水之金昆山之璧銅鉛銀鍚五金百寶之產日入商賈之肆時充貪墨之囊不知其幾也所貴長國家者因天地之利而生之耳大學不明言生財有大道乎又言生之眾爲之疾不專專以節用言也若專以節用言則必衣皂綈之衣惜露臺之費者然後乭以有天下爲天子也夫文帝之恭儉乃千古之聖主古今爲天子者亦多矣必皆文帝而後可則是富有天下反不如千金之匹夫也人又何憚而不爲匹夫何羨而必爲天子也宜其不足以動安石之一頷而啟神宗罷生財之一念也與明道所謂當分其過者誠與畢仲遊之忠言互相發云

﹖朱子

自侂冑用事十四年威行宮省權震■﹝宀禹﹞內當時有由竇尙書屈膝執政南園山莊竹籬犬嗥共爲傳笑焉然侂冑非有秦檜之姦惡也不過貪富貴患得失之小人耳若皆目之爲姦欲必去之則太甚矣其釀成勢熖流毒邦家則以尹子自負者激而成之殊可怪也李生曰侂冑之得志汝愚薦之也學道之受禍晦翁導之也當時汝愚若厶節度使授侂冑已矣節度使不與而與太師可乎夫當朝廷賞功之時則宜以賞功爲重一毫已見不可用也而曰我爲宗臣爾爲外戚可歟我欲博宗臣不受賞之名矣而欲抑侂冑以同我又可歟縱曰其人不可吾姑假此以抑之則此賞功者也非所以論人也吾又安得作好惡於其間哉秉國之鈞不平謂何當此宰肉之際而以已見裁抑不平陳孺子不爲也況學孔氏者乎夫趙爲丞相朱爲講官侂冑未得志也而朱先生侍講首以侂冑爲言何哉旣約彭龜年共攻之矣他日經筵復畱身論奏至千再至千三必欲決去之而後已吾恐天下之人耳盡聾目盡瞎亦必以我爲阿附丞相者矣縱家置一喙告之曰我不爲黨不立異不以道學自名不爲僞必不信也夫我以彼爲小人彼亦以我爲小人此定理也彼以我爲僞學我旣以爲不是則我爲以彼爲小人彼又安肯是我彼此不相爲是則又安所定也且夫我本欲決去小人者也而小人又決不去是無術也苟無術是無學也旣無學又何以從政而安民乎則謂我爲僞學亦可矣淅東初命先生卽以唐仲友爲奇貨甫入奏事先生又以甘升爲首禍信如所言則凡在君側者必如先生而後可矣又安可得也夫孝宗願治之主也治貴適時學必經世彼其時爲人臣子者觸目激衷哀號痛恨不在甘升一豎子明矣吾意先生當必有奇謀祕策能使宋室再造免於屈辱呼吸俄頃危而安弱而疆幼學壯行正其時矣乃曾不聞嘉謀嘉猷入告爾後而直以內侍爲言是爲當務之急與或有聖人正心誠意之學直爲內侍一身而設顧不在乎夷狄中國之彊弱也則又何貴於正心誠意爲也上𨿽欲不厭聞不可得矣吾故謂今之學者但能不講學則天下太平矣但能見已之小人而不見人之小人則𨿽曰不講學吾必謂之學也然自古及今以能去小人謂爲君子者多矣獨先生哉快一已之喜惡流無窮之毒害僞學之禁有以也

﹖司馬相如

論者以相如詞賦爲千古之絕若非遭逢漢武亦且徒然故曰誰爲爲之孰令聽之聽者希則爲者𨿽工而其志不樂況有天子知而好之此相如之遭所以爲大奇也自是而降賦莫盛於楊雄文莫尙千韓愈然雄已不見知於漢愈已不見知於唐矣況其時取士以此天子好音君臣相知賡歌疊唱至盛極文之時乎今觀愈之文亦無難讀者柰何寥寥至百餘年必待穆伯長而後知其好也假使讀子虛上林又當何如也故吾謂漢武帝眞不世出之雄者非過也𨿽然又有奇者方相如之客臨卭也臨卭富人如程鄭卓王孫等皆財傾東南之產而目不識一丁令𨿽奏琴空自鼓也誰知琴心其羅列賓席者衣冠濟楚一何偉也空自見金而不見人但見相如之貧不見相如之富也不有卓氏誰能聽之然則相如卓氏之梁鴻也使其時卓氏如孟光必請於王孫吾知王孫必不聽也嗟夫斗筲小人何足計事徒失佳偶空負良緣不如早自決擇忍小恥而就大計易不云乎同聲相應同气相求同明相照同類相招雲從龍風從虎歸鳳求凰安可誣也是又一奇也悲夫古今才士數奇寡諧柰何彼相如者獨抱二奇以遊於世予是以感慨而私論之未敢以語人也

﹖呂惠卿

惠卿美才王雱百計害之惠卿以爲皆安石所教也發其私書世人報復雪已常態耳夫愛生惡死人人同心急功名懼禍敗畏譏毀寧獨一惠卿然哉蘇子由之疏過矣令人何可當也

﹖章惇

惇性剛狠膽麄才贍以眾人攻擊不得伸其气輒爾乘時報復使有聖主賢相愛而用之亦足建功定國非邢恕蔡確比也

﹖蘓軾

子瞻自謂嬉笑怒罵皆可書而誦信然否夫嬉笑怒罵旣是文章則風流戲謔總成嘉話矣然則吹箎舞劍皆我畫笥雀噪蛙鳴全部鼓吹坡公得之是以大妙奇正相生如環無端顚倒豪傑莫知端倪不亦宜歟然無坡公之心而效其嚬無坡公之人而學其步而自謂曰我能嬉笑怒罵也我能風流戲謔也又奚可古今風流宋有子瞻唐有太白晉有東山本無幾也必如三子始可稱人龍始可稱國士始可稱萬夫之雄用之則爲虎措國家於盤石不用則爲祥麟爲威鳳天下後世但有悲傷感嘆悔不與之同時者耳孰謂風流容易耶

﹖司馬遷

觀班氏父子譏遷之言謂眞足以譏遷矣不知適以彰遷之不朽耳使遷而不淺陋不疏略不輕信不是非謬於聖人何足以爲遷乎則玆史固不待作也遷固之懸絕正在於此夫所謂作者謂其興於有感而志不容已或情有所激而詞不可緩之謂也若必其是非盡合於聖人則聖人旣已有是非矣尙何待於吾也夫案聖人以爲是非則其所言者乃聖人之言非吾心獨得之言也言不出於由衷情非由於所激則無味矣有言者不必有徳又何貴於言也此遷之史所以爲繼麟經而作後有作者終不可追夫春秋者夫子之史也筆則筆削則削初未嘗案古之聖人以爲已之是非也故遊夏𨿽文學終不能出一辭以贊之而況爲之傳爲之注乎蓋夫子之心則天下後世自知之至其言之不可知者初無害其爲可知又何必穿鑿傳會以求合於一字一句之間也當時惟有左氏直傳其事使人詳其事覽其辭髙下淺深各自得之故昔人有言左氏本爲經作而左氏寔自孤行誠有見也使其依阿夫子言必牽合其爲文必不工縱矯彊爲工亦且無味誰能重之史記者遷發憤之所爲作也其不爲後世是非而作也明矣其爲一人之獨見也者信非班氏之所能窺也與若責以明哲保身則死於竇固之獄又誰爲之其視犯顏敢諍者又孰爲不明哲與

○武臣總論

戰非聖人之得已也上兵伐謀不戰而自屈矣今夫楚人百戰而百勝漢人百戰而百不勝然卒爲漢所並者伐其謀也然則楚人𨿽善戰將安施乎知此則知大將之任矣彼以勝敗論將者非知大將之道也若夫謀定而後戰戰而必勝皆不越於此矣此可以語將未可以語天下之大將也可以語兵未可以語天下之上兵也吾又安得深謀蚤智之士明於堅忍致人之術者以與語不戰之旨乎司馬仲達是已仲達受巾幗婦人之辱聞畏蜀如虎之誚終不得而致也彼六出祁山運糧不繼空自苦耳司馬氏無損兵費糧之失而諸葛已困矣末後渭濱屯戍諸葛氏固自以算無遺策不知仲達已逆知其必不能久也本欲致人而反見致於人亦豈得爲謀之善歟然則陳壽謂將略非亮所長者未爲過也太上之言曰柔勝剛弱勝彊魚不可脫於淵國之利器不可以示人至矣哉爲將者所宜潛心也

吳起

韓信

趙充國

陳湯

曹瑋

範仲淹

﹖吳起

李卓吾曰吳起料敵制勝號知兵矣而卒困於公叔之僕何哉其廢公族疏遠以養戰士所以彊楚者以是所以殺身者亦以是其鼌錯之徒與任事者必任怨𨿽殺身可也又曰李克亦可人哉使訪之程正叔輩必以貪財好色見殺矣孰與富國彊兵乎

﹖韓信

蒯通爲侯畫策何其工也而不知侯之終不聽何哉然卒如其策矣侯固無負於漢祖也方其築壇拜將一軍皆驚卒之少年之恥雪漂母之恩酬志亦遂矣堂堂赤幟涉涉囊沙垓下挫羽木罌破魏𨿽西楚霸王且恐懼遣武涉往矣英雄萬古香安在乎其無王也諺曰畏首畏尾身其餘幾今世人士少知自好猶能判身首以就功名況烈丈夫之業乎等死耳牖下亦死湯鑊亦死自無用太較計爲也嗚呼天地如存三傑長在酇侯之命不延淮陰之壽不短彼區區者猶抱冤痛於侯其餘幾之人哉

﹖趙充國

充國武賢𨿽同歸復故官然公爵位極矣安得全不爲辛子謀乎浩星賜之言千載不可易也兵事不必盡言武賢決當薦用決不宜使之徒勞而無賞也是皆公之知有已不知有人處故未善

﹖陳湯

詳劉向谷永耿育三書則知腐儒如匡衡輩狥私忘國妬賢嫉能蓋千萬古一律矣有志之士是以長守貧賤抱關擊柝而不悔也

﹖曹瑋

寶元中王鬷爲樞密使河西首領趙元昊反上問邊備輔臣皆不能對明日樞密四人皆罷鬷謫虢州語人曰昔予奉使至河北是時曹南院爲定帥鬷至定治事畢瑋謂鬷曰公事已畢明日願少畱明日饌食罷瑋屏左右謂鬷曰公滿面權骨不十年必總樞時西方當有警公宜預講邊備搜閱人材不然無以應卒鬷曰四境之事惟公知之何以見教曹曰瑋在陜西日河西趙徳明嘗使以馬易於中國怒其息微欲殺之莫可諫止徳明有一子方年十餘歲極諫其父謂以戰馬資鄰國已是失計今更以貨殺邊人則誰肯爲吾用者瑋聞私念之曰此子欲用其人矣是必有異志聞其常往來牙市中欲一識之竟不可得乃使善畵者圖而觀之眞英物也必爲邊患公其勉之李卓吾曰對王鬷談兵如對假道學談學也對耳不相聞況能用之於掌本兵之後乎旣失官矣乃更思前語滔滔者天下皆是也

﹖範仲淹

李生曰使張睢陽不愛死則郭令公不得羨收京之勛使段司農不亟死則李太尉不得�克復之績使範文正不貪宋朝人物第一之名則巍巍相業又豈潞公魏公諸賢所敢望哉何也以此三公者才智固有以大過於人也惟有以累之故其智不得藏而才不得小焉耳然亦古今之傑矣予固不忍系之於名臣之列而特附見於大將云何也天下惟相才將才最難得也相才得然後朝廷尊將才得然後朝廷益尊若其它技能皆收羅畢舉於將相之門者安可與將相並論也觀者勿曰文正之賢當列在徳行之科審若是非惟不知文正亦且不知徳行矣世固有行可以表俗言可以軌世而無益於國家成敗如尾生孝已者豈少耶

○賢將論

大將之事非賢將之任也大將則勿問而知其賢矣大將之所爲非天下之至神不能當也始計曰將者智信仁勇嚴嶽忠武侯曰五者缺一不可然是五者智爲先智則其見大其識遠其幾沈其見事敏而決其中虛而能聽能受其知彼知已知天知地知可以勝不可以勝者至矣信如四時不可易也勇如雷霆不可犯也仁則視卒如子不忍傷也嚴則視子如卒有犯輒死不姑息也將有此五者不言賢賢可知矣苟非大賢上聖又安可以語大將之事也世平時緩家詩書而戶禮樂糟粕者冠冕佩玉以立於朝視甲冑之士皆爲武夫爲麄人小小儆戒卽推以與一二麄人而自視則曰我伊傳周召也我臯夔稷契也安能知此麄人之事哉蓋食肉者乃細人彼赴火者盡麄人也嗚呼古今天下又安得有如是智信仁勇嚴之麄人而用之哉

馬援

皇甫嵩

李績

﹖馬援

援初爲書與囂將楊廣使曉勸囂其言甚美朱勃之上書白援無罪也其言亦美然援實俠之豪其爲書與嚴惇反令其效伯髙不欲其效季良何哉然卒以此書得攺葬則此書信不爲無意矣範氏謂其戒人之禍智矣而不能自免於讒隙此言非也夫伏波節俠也旣自許以馬革裏屍矣又何畏乎壬人何畏乎讒說嗟乎功名之際理自宜然

﹖皇甫嵩

範曄論曰皇甫嵩朱雋並以上將之略受脤倉卒之時及其功成師克威聲滿天下值弱主蒙塵獷賊放命斯誠葉公投袂之幾翟義鞠旅之日故梁衍獻規山東連盟而捨格天之大業蹈匹夫之小諒卒狼狽虎口爲智士笑豈天之長斯亂也何智勇之不終甚乎前史著平原華嶠稱其父光祿大夫表每言其祖魏太尉歆稱時人說皇甫嵩之不伐汝豫之戰歸功朱雋張角之捷本之於盧植收名斂策而已不有夫功名者世之所甚重也誠能不爭天下之所甚重則怨禍不深矣如皇甫公之赴履危亂而終歸全其致不亦貴乎李卓吾曰範氏此論當矣夫退讓者盛徳事也持此爲君則漢文其選持此爲將爲相則天下歸心眾謀畢集將國勢實賴而何有於一家乎是乃古今天下建功立徳保國定家之第一著好棊子也惜乎人人皆知而不能下也古今天下惟一畱侯知之是以功成而遂辟穀不事使淮陰早知此義族其可得而赤耶然則韓信之不聽蒯徹之說也未爲不是也獨其所以居功者未是耳夫當功業烜赫之日封爵在前富貴在後獨能退讓不居推功與人似若不知有身家之念子孫之遺者不知正所以深念其身及其家而遠遺子孫也故曰世人皆遺之以危吾獨遺之以安𨿽所遺不同未爲無所遺也此當時隱者之語語此一著者也夫古今天下惟貧而隱者不昧此一著故終其身亦能守此一著然此一著也非但貧而隱者知之彼貴且富者亦未嘗不自謂能知而又能下之也平時咸自謂曉了及乎事功已立名利可居卽遂迷謬不反矣吾是以知貪之爲禍而功名富貴之迷人甚也彼皇甫義眞者獨能知而下之豈不誠可貴乎範氏之推之也固宜𨿽然義眞之不受閻忠之說也宜也若子酈之說梁衍之說咸棄不用則身家之念起矣是退怯也非退讓也是又安足貴也吾故因範氏之論而推明之曰爾知身家之不足系乎非不足系也愛身家者未必能保其身家而不愛其身家者正所謂善保其身善保其家者也嗚呼皇甫義眞之不死於輩卓之手者幸也若朱雋者不赴陶謙等倡義之招而赴﹖﹖隺汜卒爲汜所畱而死於郭泛之手噫何以異哉

﹖李績

李績一言喪邦何謂哉田舍翁多收十斛麥尙欲易婦況天子乎此平常之說也平常緣於人情名教髙於責備然安知夫專事名教者平生果無三房五室與帷簿之私乎吾恐其不免於責主之明恕已之闇也甚矣修齊治平之說之足以禍天下也非修齊治平之不可也所以講於誠意正心之說者非也姑未暇論夫髙宗之昏其能割枕席之愛以拱手聽命於諸公乎武氏妬悍如此其肯低首回心終爲人下乎諸公於此亦不智矣諸公但見犯顏敢諫之爲忠殺身成仁之名美尊守名教之爲賢不知適以增武氏之虐焰而引之滔天也蓋至於易姓受命攺唐爲周然後知其罪不在李績許敬宗而在禇遂良長孫無攺諸人矣彼其敢於肆毒興羅織誅殺宗室大臣者不過欲以箝天下之口而使之不敢違異也使其時畫如陳平﹖﹖﹖侯略無違異之嫌則武氏固聰明主也非呂氏比也試觀近古之主有知人如武氏者乎有專以愛養人才爲心安民爲念如武氏者乎此固不能逃於萬世之公鑑矣夫所貴於君者不過以不知人爲患耳今觀婁郝姚宋諸賢並羅列於則天之朝迨至開元猶用之不盡如梁公者殊眷異禮固沒身不替也宋璟剛正嫉邪日與二張爲仇武氏不過也何也賢人君子固武氏所深信而敬禮者彼其視廬陵王輩懦而不足爲不待他日有天下而後見也然則武氏豈宜以女主觀哉善乎賈生言之曰人主之行異布衣布衣者競小廉矜小行人主惟天下安社稷固耳由此觀之帝王卿相所責固大矣若謂李績一言喪邦則陳平周勃阿意順旨梁公終始於濁亂之朝禠裘縱博日與淫奴爲伍是皆萬世之罪人也

○賊臣

所謂貪賊者謂其志在得失猶可得而餌之籠置而使之也如林甫檜者方自以才智駕禦一世非漢祖之神聖魏武之雄傑安能使之哉故有國者不可不愼也若蔡京使貪可也陳平使詐可也周興來俊臣等使之殘刑以逞可也彼呂不韋司馬仲達諸人𨿽以秦皇之威魏武之狡不可畜而使之也何也彼固以畜秦皇魏武爲也一滅秦於先能使秦皇爲其子一滅魏於後能使魏武不能棄其身皆千古巨姦未可輕易非是則𨿽狠如惇溫逆如安史皆可得而驅馳畜養之矣不必棄也何也天下惟小人最多才焉故也才不易生故尢不易棄此惟眞聰明之主能知也懷恩懷光乃心王室區區之心無以自明不能抵頭就戮甘心於讒臣之口遂發憤以至此耳非可與逆賊同比倫也明矣是皆死難立功之臣也若王陵數子不忍去官而忍殺母非但母死不奔喪已也曾參絕之矣

秦檜

太子憲

唐宦官

﹖秦檜

使檜不死髙宗有寒心矣使檜幸而永年髙宗不壽檜不但欲受九錫已也原其所以竭力事金者冀他日如契丹立石敬塘故事耳其設心自以坐而享張邦昌劉豫之貴也趙鼎諸人不學無術盡入其術中而不悟悲夫

﹖太子憲

明皇待諸弟如此待諸子又如彼何也讓皇帝於是爲不可及矣非讓皇帝有太伯伯夷之賢則明皇之待諸弟不難於諸子矣

﹖唐宦官

元載亦有權術可用然代宗初失國倚恃魚朝思力而卒受制於朝恩及誅魚朝恩實得元載力而卒受制於元載然則爲人主者亦難矣不用不得用之又不得是以𨿽郭令公心事如靑天白日人主難遽信也而況如令公者古今天下又最希鮮者乎吁非大聖人安能當九五之位與

○外臣總論

時隱者時當隱而隱所謂邦無道則隱是也此其人固有保身之哲矣然而稍有志者亦能之未足爲難也若夫身隱者以隱爲事不論時世是也此其人蓋有數等焉有志在長林丰艸惡囂耽寂而隱者有懶散不耐煩不能事生產作業而其勢不得不隱者以此而隱又何取於隱也等而上之不有志在神仙願棄人世如陶弘景輩者乎身遊物外心切救民如魯連子者乎志趣超絕不屈一人之下如莊周嚴光陶潛邵雍陳搏數公者乎蓋身𨿽隱而心寔未嘗隱也此其隱蓋髙矣然猶未大也必如阮嗣宗等始爲身心俱隱無得而稱焉嗟夫大隱居朝市東方生其人也彼阮公𨿽大猶有逃名之累尙未離乎隱之迹也吾謂阮公𨿽欲爲馮道之事而不能若馮公則眞無所不可矣

吏隱外臣總論

胡廣

馮道

﹖吏隱外臣總論

使子房不爲韓則終始辟穀人也且不知有吏矣安知有吏而隱乎旣已藉漢滅秦報韓是以不容不吏隱於漢耳迹若吏隱而心非也吾迹其終之所就又得不謂之吏隱乎使侯生不遇公子則終身抱關人也一遇公子則出奇畫策刎頸相隨視死如飴矣何者得死所也迹若吏隱而心亦非也吾迹其七十之初據其平生之寓是以亦謂之吏隱云耳吾故曰二子皆吏隱也夫古今豪傑終身不遇而卒老於抱關死於牖下者何限也彼侯生之得死於公子者幸也設不幸而不得死則將終抱關將終吏隱自不容不甘之矣若子房者當日旣不能死始皇於一擊之下他年又若不能遂滅秦之凶子房肯甘心辟穀已乎嗚呼國士之遇也知已之感也滅國之恨也五世之冤也千載豪傑其揆一也吏不吏隱不隱皆迹也非所論也具眼者倘以我言爲然否

﹖胡廣

甚矣殺身之難也世之人士動以殺身律人過矣使必皆殺身而後可此賢者所以終身巖穴不肯見於世也胡廣趙誡𨿽不能如李杜之極諫力爭然李杜旣死仍復有李杜者相繼而起羅列於朝誰之力歟其與自殺而遂已者厥功倍矣故曰天下中庸有胡公信哉其爲中庸也豈若張禹者以帝師之重言聽計從乃曲意阿鳯專爲孫謀者比乎吾是以亦謂吏隱也蓋隱於無名者也

﹖馮道

馮道自謂長樂老子蓋眞長樂老子者也孟子曰社稷爲重君爲輕信斯言也道知之矣夫社者所以安民也稷者所以養民也民得贍養而後君臣之責始塞君不能贍養斯民而後臣獨爲之贍養斯民而後馮道之責始盡今觀五季相禪潛移嘿奪縱有兵革不聞爭城五十年間𨿽經歷四姓事一十二君並耶律契丹等而百姓卒免鋒鏑之苦者道務贍養之之力也譙周之見亦猶是也嗚呼觀於譙周仇國之論而知後世人士皆不知以安社稷爲悅者矣然亦必有劉禪之昏庸五季之淪陷東漢諸帝之幼沖黨錮諸賢之互爲標幟乃可不然未可以是而借口也

李溫陵集卷之十五

●李溫陵集卷之十六

海虞後學顧大韶仲恭校

讀史三

◆讀史三

曹公二首

楊修

反騷

史記屈原

漁父

招魂

誡子詩

非有先生論

子虛

賈誼

鼌錯

絕交書

養生論

琴賦

幽憤詩

酒徳頌

思舊賦

楊升庵集

蜻蛉謠

唐貴梅傳

茶夾銘

李白詩題辭

伯夷傳

嶽王並施全

張千載

李涉贈盜

封使君

○曹公二首

曹公欲以愛女嫁丁儀五官中郎將曰婦人觀貌而丁儀目眇恐愛女不悅後公與儀會因坐而刻談勃然起曰丁掾好士卽使其兩目盲猶當嫁女與之何況但眇是兒悞我嗚呼曹公愛才而忘其眇愛才而忘其愛愛才而忘其女之所不愛若曹公眞可謂愛才之極矣然丁掾亦何可當也夫人以目眇爲病而丁掾獨以目眇見爲奇吾是以知曹公之具眼矣是故獨能以隻眼視丁掾也是故丁掾可以失愛女而不可以失嶽翁縱不可以稱嶽翁而不得不稱以知巳之主

魏武病頭風方伏枕時一見陳琳檄卽躍然起曰此愈我疾此愈我疾夫文章可以起病是天下之良藥不從口入而從心授也病卽起於見文章是天下之眞藥不可以形求而但可以神領也夫天下之善文章如良醫之善用藥古今天下亦不少矣故不難於有陳琳而獨難於有魏武設使呈陳琳之檄於凡有目者之前未必不皆以爲好然未必遽皆能愈疾也惟愈疾然後見魏武之愛才最篤契慕獨深也故吾不喜陳琳之能文章而喜陳琳之遇知已蓋知已甚難𨿽琳亦不容不懷知已之感矣唐之明皇豈不是能文章者然杜甫三大禮賦浩然不才詩已棄之如秦越人矣況六朝之庸主哉況沈謝引短推長僧虔禿筆自免孝標空續辧命哉

○楊修

史稱丞相主簿楊修謀立曹植爲魏嗣曹丕患之以車載廢簏內吳質與之謀修以白操丕大懼質曰無害也明日復以簏載絹而入推驗無人操由是疑又修每當就直慮有關白忖度操意豫作答教十餘條勑門下隨問應答於是教裁出答卽入操怪之乃收殺修此爲實錄矣或以修聰敏異常又與袁氏爲婚故曹公忌之夫曹公愛才今古所推𨿽禰正平之無狀猶爾相容陳孔璋之檄辱及父祖且收以爲記室安得有此且有此安得兼羣雄而並天下也其欲謀立臨淄爲丕等所譖是的蓋臨淄本以才捷愛幸秉意投修故修亦自以植爲知已植旣數與修書無所避忌修亦每於操前馳騁聰明則修之不善韜晦自宜取敗修與禰正平孔北海俱相知俱是一流人故俱敗

○反騷

雄少好辭賦慕司馬相如之作怪屈原文過相如至不容作離騷自投江而死悲其文讀之未嘗不流涕焉以爲君子得時則大行不得則龍蛇遇不遇命也何必湛身哉乃作書往往摭騷文而反之自崏山投諸江以弔屈原云李生曰離騷離憂也反騷反其辭以甚憂也正謂屈子翻愁結耳彼以世不足憤其憤世也益甚以俗爲不足嫉其嫉俗愈深以神龍之淵潛爲懿則其卑鄙世人驢騾下上視屈子爲何物而視世爲何等乎蓋深以爲可惜又深以爲可憐痛原轉加而哭世轉劇也夫有伯夷之行則以餓死爲快有士師之衝則以不見羞污爲徳各從所好而已若執夷之情而欲兼柳之和有惠之和又欲並夷之淸則惠不成惠夷不成夷皆假焉耳屈子者夷之倫楊雄者惠之類𨿽相反而實相知也實未常不相痛念也彼假人者豈但不知雄而亦豈知屈乎唐柳柳州有云委故都以從利兮吾知先生之不忍立而視其顚覆兮又豈先生之所志窮與達其不渝兮夫惟服道而守義吁嗟先生之貌不可得兮猶彷佛其文章托遺編而嘆喟兮渙余涕其盈眶哀今之人兮庸有慮時之否臧退默默以自服兮曰吾言之而不行其傷今念古亦可感也獨太史公屈原傳最得之

○史記屈原

夫爲井者泄淤泥而瑩淸泉可以汲矣而乃不汲眞不能不令人心惻也故知王明則臣主並受其福不明則臣主並受其辱又何福之能得乎然則懷王客死於秦屈原沈沒於淵正並受其辱者耳曷足怪也張儀侮弄楚懷直似兒戲屈原乃欲托之爲元首望之如堯舜三王𨿽忠亦癡觀者但取其心可矣昏愚庸主有何艸制可定左右近侍絕無與原同心者則原亦太孤孑而無助矣且所艸槁旣未定上官大夫等安得見之旣得而見則是吾示天下以公也公則無有我人又何待奪又何奪之而不與乎卽推以爲上官大夫之能可也不待彼有奪意斯善矣此以人事君之道臣之所以廣忠益者眞大忠也甚不可以不察也

○漁父

細玩此篇畢竟是有此漁父非假設之辭也觀其鼓栧之歌迥然淸商絕不同調末卽頓顯拒絕之迹遂去不復與言可以見矣如原決有此見肯沈汨羅乎實相矛盾各執一家言也但爲漁父則易爲屈子則難屈子所謂邦無道則愚以犯難者也誰不能智惟愚不可及矣漁父之見原亦知之原亦能言之則謂爲屈原假設之詞亦可

○招魂

朱子曰古者人死則以其上服升屋履危北面而號曰臯某復遂以其衣三招之而下以覆屍此禮所謂復也說者以爲招魂復魂有禱祠之道盡愛之心蓋猶冀其復生耳如是而不生則不生矣於是乃行死事而荊楚之俗乃或以施之生人故宋玉哀閔屈原放逐恐其魂魄離散遂因國俗托帝命假巫語以招之其盡愛致禱猶古遺意是以太史公讀之而哀其志焉李生曰上帝命巫陽占筮屈平所在與之魂魄巫陽謂屈原放逐江南魂魄不復日久不待占而後知筮而後與也但宜卽差掌夢之官往招其魂速之來歸耳夫返魂還魄生死肉骨天帝專之乃使陽筮之帝之不足爲明矣故陽謂帝命難從而自以已情來招引之也天帝亦遂辭巫陽而謝不能復用屈原焉蓋玉自比巫陽而以上官柔蘭等比掌夢之官以懷襄比天帝辭意隱矣其招之辭只述上下四方之不可久處但道故國土地飲食宮室聲妓宴遊之樂宗族之美絕不言當日事可謂至妙至妙善哉招也痛哉招也樂哉招也同時景差亦有大招辭至漢時淮南小山作招隱士朱子曰淮南王安好招致賓客客有八公之徒分造詞賦以類相從或稱大山或稱小山漢藝文志有淮南王羣臣賦四十四篇是也王逸云小山之徒閔傷屈原身𨿽沈沒名徳顯聞與隱處山澤無異故作招隱士之賦以彰其志

○誡子詩

明者處世莫尙於中優哉遊哉於道相從首陽爲拙柳惠爲工飽食安步以仕代農依隱玩世詭時不逢才盡身危好名得華有羣累生孤貴失和遺余不匱自盡無多聖人之道一龍一蛇形見神藏與物變化隨時之宜無有常家卓吾子曰旣云隨時之宜則首陽非拙旣云無有常家則何必柳下而後爲工班固贊曰劉向言少時數問長老賢人通於事及朔時者皆曰朔口諧倡辯不能持論喜爲庸人誦說故今後世多傳聞者而楊雄亦以朔言不純師行不純徳其流風遺書蔑如也然朔名過實者以其詼達多端不名一行應諧似優不窮似智正諫似直穢徳似隱非夷齊而是柳下惠戒其子以尙容其滑稽之雄乎卓吾子曰向旣稱朔口諧辯倡則是論勝也而曰不能持論何哉向之所謂論者向去朔未遠千載而上恍然猶將見之而問於長老之在朔時者向可知也當朔時朝野無半人知朔惟武帝知朔故朔有諫必聽彼同時諸長老誰是知朔者而問朔也不見設客難乎吁言不純師行不純徳流風遺書蔑如乎不也雄之爲人益可知矣卑卑弄其唇吻欲以博萬世之名視朔奚啻霄壤余此參駁當爲朔雄實錄

○非有先生論

遇得其人則一言以興遇不得其人則一言遂死千載遇少而不遇多此志士所以在山仁人所以盡養壽命也惟其不忍爲是以莫肯爲歌詠彈琴樂而忘死宜矣然則東方生蓋亦幸而遭遇漢武者也人謂大隱居市朝以東方生爲朝隱噫使非武帝愛才知朔如此敢一日而居市朝之間哉最先避世而歌徳衰者朔也

○子虛

班固曰史遷稱春秋推見至隱易本隱以之顯大雅言王公大人而徳逮黎庶小雅譏小已之得失其流及上所言𨿽殊其合徳一也相如𨿽多虛辭濫說然其要歸引之節儉此與詩之諷諫何異楊雄以爲靡麗之賦勸百而諷一猶騁鄭衛之音曲終而奏雅不已戲乎余謂楊雄此言非但不知人亦且不知文非但不知文亦且不知言非但不知言亦且不知諷矣旣不知諷宜其劇秦而美新也

○賈誼

班固贊曰劉向稱賈誼言三代與秦泊亂之意其論甚美通達國體𨿽古之伊管未能遠過也使時見用功化必盛爲庸臣所害甚可悼痛追觀孝文玄默躬行以移風俗誼之所陳略施行矣及欲攺定制度以漢爲土徳色上黃數用五及欲試屬國施五餌三表以系單於其術固以疏矣誼亦夭年早終𨿽不至公卿未爲不遇也凡所著述五十八篇掇其切要於事者著於傳云李卓吾曰班氏文儒耳只宜依司馬氏例以成一代之史不宜自立論也立論則不免攙雜別項經史聞見反成穢物矣班氏文才甚美其於孝武以前人物盡依司馬氏之舊又甚有見但不宜更添論贊於後也何也論贊須具曠古隻眼非區區有文才者所能措也劉向亦文儒也然筋骨勝肝腸勝人品不同故見識亦不同是儒而自文者也𨿽不能超於文之外然與固遠矣漢之儒者咸以董仲舒爲稱首今觀仲舒不計功謀利之云似矣而以明災異異以求免於害而又謂仁人不計利謂越無一仁又何也所言自相矛盾矣且夫天下曷嘗有不計功謀利之人哉若不是眞實知其有利益於我可以底吾之大功則烏用正義明道爲耶其視賈誼之通達國體眞實切用何如耶班氏何知知有舊時所聞耳而欲以貶誼豈不可笑董氏章句之儒也其腐固宜𨿽然董氏特腐耳非詐也直至今日則爲穿窬之盜矣其未得富貴也養吾之聲名以要朝廷之富貴凡可以欺世盜名者無所不至其旣得富貴也復以朝廷之富貴養吾之聲名凡所以臨難苟免者無所不爲豈非眞穿窬之人哉是又仲舒之罪人班固之罪人而亦敢於隨聲雷同以議賈生故予因讀賈鼌二子經世論策痛班氏之溺於聞見敢於論議遂爲歌曰駟不及舌愼莫作孽通達國體劉向自別三表五餌非疏匪拙彼何人斯千里之絕漢廷諸子誼實度越利不可謀何其迂闊何以用之皤須鶴髮從容廟廊冠冕佩玦世儒拱手不知何說

○鼌錯

班固贊曰鼌錯銳於爲國遠慮而不見身害其父暏之經於溝瀆亡益救敗不如趙母指括以全其宗悲夫錯𨿽不終世哀其忠故論其施行之語著於篇卓吾曰鼌錯。對策直推漢文於五帝非諛也以其臣皆莫及也故曰五帝神聖其臣莫及而自親事親事則不可不知術數矣今觀其時在廷諸臣僅賈生耳賈生𨿽千古之英然與文帝遠矣是豈文帝咸有一徳之臣乎夫旣不得如五伯之佐賢於其主又不得如三王之臣與主而俱賢則孝文眞孤立無輔者矣是故鼌錯傷之而推之以與五帝並也然謂漢文無輔則可謂其不知術數則不可夫治國之術多矣若謂人盡不知術數必欲其皆就已之術數則亦豈得謂之知術數哉漢文有漢文之術數也漢髙有漢髙之術數也二五帝霸又自有二五帝霸之術數也以至六家九流凡有所挾以成大功者未嘗不皆有眞實一定之術數惟儒者不知故不可以語治𨿽其間亦有一二偶合然皆非性定神契心融才會眞若執左券而後爲之者也是故因其時用其術世無定時我無定術是之謂與時消息而已不勞上也執其術馭其時時固無常術則有定是之謂執一定以應於無窮次也若夫不見其時不知其術時在則術在而術不能違時術在則時在而時亦不能違術此則管夷吾諸人能之上之上也若鼌錯者不過刑名之一家申商之一術反以文帝爲不知學術而欲牽使從已惑矣夫申商之術非不可平均天下而使人人視之盡如指掌也然而禍患則自已當之矣故錯以其殘忍刻薄之術輔成太子而太子亦卒用彼殘忍刻薄之術還害其身嗚呼孰知錯傷文帝之無輔而其父反以傷鼌錯之無父乎是故國爾忘家錯惟知日夜傷劉氏之不尊也公爾忘私而其父又惟知日夜傷鼌氏之不安矣千載之下眞令人悲傷而不可已乃班固反譏其父不能學趙母謬哉

○絕交書

此書若出相知者代康而爲之辭則可若康自爲此詞恐無此理濤之舉康蓋所謂眞相知者而康之才亦實稱所舉康謂已之情性不堪做官做官必取禍是也謂濤不知已而故欲貽之禍則不是以已爲鴛雛以濤爲死鼠又不是以舉我者爲不相知而直與之絕又以已爲眞不愛官以濤爲愛官者尊已卑人不情實甚則尢爲不是矣嗚呼如康之天才稍加以學抑又何當也而肯襲前人之口吻作不情之遁辭乎然此書實峻絕可畏千載之下猶可想見其人母曰畬貶康也余爲上上人說耳

○養生論

稽阮稱同心而阮則體妙心玄一似有聞者觀其放言與孫登之嘯可覩也若向秀注莊子尢爲已見大意之人眞可謂莊周之惠施矣康與二子遊何不就彼問道今讀養生論全然不省神仙中事非但不識眞仙亦且不識養生矣何以當面蹉過如此耶以此聰明出塵好漢𨿽向阮亦無如之何眞令人恨恨𨿽然若其人品之髙文辭之妙則豈七賢之所可及哉

○琴賦

白虎通曰琴者禁也禁人邪惡歸於正道故謂之琴余謂琴者心也琴者吟也所以吟其心也人知口之吟不知手之吟知口之有聲而不知手亦有聲也如風撼樹但見樹鳴謂樹不鳴不可也謂樹能鳴亦不可此可以知手之有聲矣聽者指謂琴聲是猶指樹鳴也不亦泥歟尸子曰舜作五弦之琴以歌南風曰南風之燻兮可以解吾民之慍兮因風而思民慍此舜心也舜之吟也微子傷殷之將亡見鴻鴈髙飛援琴作操不敢鳴之於口而但鳴之於手此微子心也微子之吟也文王旣得卮妃則琴瑟以友之鍾鼓以樂之向之展轉反側寤寐思服者遂不復有故其琴爲關睢而孔子讀而贊之曰關睢樂而不淫言𨿽樂之過也而不可以爲過也此非文王之心乎非文王其誰能吟之漢髙祖以雄才大略取天下喜仁柔之太子旣有羽翼可以安漢又悲趙王母子屬在呂后無以自全故其倚瑟而歌鴻鵠𨿽泣下沾襟而其聲慷慨實有慰籍之色非漢髙之心乎非漢髙又孰能吟之由此觀之同一心也同一吟也乃謂絲不如竹竹不如肉何也夫心同吟同則自然亦同乃又謂漸近自然又何也豈非叔夜所謂未達禮樂之情者耶故曰言之不足故歌詠之歌詠之不足故不知手之舞之康亦曰復之不足則吟詠以肆志吟詠之不足則寄言以廣意傅仲武舞賦云歌以詠言舞以盡意論其詩不如聽其聲聽其聲不如察其形以意盡於舞形察於聲也由此言之有聲之不如無聲也審矣盡言之不如盡意又審矣然則謂手爲無聲謂手爲不能吟亦可惟不能吟故善聽者獨得其心而知其深也其爲自然何可加者而孰云其不如肉也耶吾又以是觀之同一琴也以之彈於袁孝尼之前聲何誇也以之彈於臨絕之際聲何慘也琴自一耳心固殊也心殊則手殊手殊則聲殊何莫非自然者而謂手不能二聲可乎而謂彼聲自然此聲不出於自然可乎故蔡邕聞弦而知殺心鍾子聽弦而知流水師曠聽弦而識南風之不兢蓋自然之道徳手應心其妙固若此也

○幽憤詩

康詣獄明安無罪此義之至難者也詩中多自責之辭何哉若果當自責此時而後自責晚矣是畏死也旣不畏死以明友之無罪又復畏死而自責吾不知之矣夫天下固有不畏死而爲義者是故終其身樂義而忘死則此死固康之所快也何以自責爲也亦猶世人畏死而不敢爲義者終其身寧無義而自不肯以義而爲朋友死也則亦無自責時矣朋友君臣莫不皆然世未有托孤寄命之臣旣啐以死乃臨死而自責者好善闇人之云豈別有所指而非以指呂安乎否耶當時太學生三千人同日伏闕上書以爲康請則康益可以死而無責矣鍾會以反虜乘機害康豈康尙未之知而猶欲頤性養壽攺弦易轍於山阿巖岫之間邪此豈稽康頤性養壽時也余謂叔夜何如人也臨終奏廣陵散必無此紛紜自責錯謬幸生之賤態或好事者增飾於其間耳覽者自能辯之

○酒徳頌

法言曰螟蛉之子蜾贏祝之曰類我類我久則肖之矣速哉七十子之肖仲尼也李軌曰螟蛉桑虫蜾贏蜂虫蜂虫無子取桑虫蔽而殪之幽而養之祝曰類我久則化成蜂虫矣此頌惟結語獨新妙非法言引用意讀者詳之今人言養子爲螟蛉子卽此然則道學先生禮法俗士舉皆蜂虫之螟蛉子哉猶自謂二豪悲歟

○思舊賦

向秀思舊賦只說康髙才妙技而已夫康之才之技亦今古所有但其人品气骨則古今所希也豈秀方圖自全不敢盡耶則此賦可無作也舊亦可無爾思矣秀后康死不知復活幾年今日俱安在也康猶爲千古人豪所嘆而秀則已矣誰復更思秀者而乃爲此無盡算計也邪且李斯嘆東門比擬亦大不倫竹林七賢此爲最無骨頭者莫曰先輩初無臧貶七賢者也

○楊升庵集

余讀先生文集有感焉夫古之聖賢其生也不易其死也不易生不易故生而人皆仰死不易故死而人爾思於是乎前而生者猶冀有待於後世後而生者又每嘆恨於後時同時而生者又每每比之如附驥比之如附靑雲則聖賢之生死固大矣余讀先生文集欲求其生卒之年月而不得也徧閱諸序文而序文又不載彼蓋以爲序人之文只宜稱贊其文云耳亦猶序學道者必大其道敍功業者必大其功敍人品者必表揚其梗槪而豈知其不然乎蓋所謂文集者謂其人之文的然必可傳於後世然後集而傳之也則其人之文當皎然如日星之炳煥凡有目者能覩之矣而又何藉於敍贊乎彼敍贊不已贅乎況其人或未必能文則又何以知其文之必可傳而遂贊而序之以傳也故愚嘗謂世之敍文者多其無識孫子欲借他人位望以光顯其父祖耳不然則其勢之不容以不請而又不容以不文辭者也夫文而待人以傳則其文可知矣將誰傳之也若其不敢不請又不敢辭則序文者亦只宜直述其扛卒之日與生平之次第使讀者有考焉斯善矣吁先生人品如此道徳如此才望如此而終身不得一試故發之於文無一體一備亦無備不造𨿽遊其門者尙不能贊一辭況後人哉余是以竊附景仰之私欲考其生卒始末履歷之詳如昔人所謂年譜者時時置几案間儼然如遊其門躡而從之而序集皆不載以故恨也況復有矮子者從風吠聲以先生但可謂之博學人焉尢可笑矣

○蜻蛉謠

古今人情一也古今天下事勢亦一也某也從少至老原情論勢不見有一人同者故多每每驚訝以爲天何生我不祥如此乎夫人性不莖相遠而予獨不同非不祥而何予初仕時親見南倭北虜之亂矣最後入滇又熟聞土官猺獞之變矣大槪讀書食祿之家意見皆同以余所見質之不以爲狂則以爲可殺生取之如此則知先生惟不用用必爲姜公無疑矣生𨿽後時見符前哲亦可以證餘生之非不祥也因喜錄此

○唐貴梅傳

升庵先生孝烈婦唐貴梅傳曰烈婦姓唐名貴梅池州貴池人也笄年適朱夫貧且弱有老姑悍而淫少與徽州富商有私弘治中富商復至池見婦悅之密以金帛賂姑姑利其有誨婦淫者以百數弗聽迫之亦弗聽加以箠楚又弗聽繼以炮烙體無完膚終不聽姑乃以婦不孝訟於官通判慈溪毛玉受賂倍加刑焉婦幾死然終不聽也商猶慕其色令姑保出之親黨咸勸婦曰何不吐實婦曰若然全吾名而污吾姑乎乃夕易袿襡雉經於後園古梅樹下姑不知也及旦手持桑杖將入室挺之且罵且行曰惡奴早從我言得金帛享快樂今定何如也入室無見尋至樹下乃知其死因大慟哭親黨咻曰生旣以不孝訟死乃稱嫗心何以慟哭爲姑曰婦在吾猶有望婦死商人必倒贓吾是以哭非哭惡奴也屍懸於樹三日顏如生樵夫牧兒見者咸墮淚每歲梅月之下隱隱見其形有司以府官故終不敢舉節餘舅氏諭士積薄遊至池聞其事作詩弔之歸屬愼爲傳其事嗚呼婦生不辰遭此悍姑生以梅爲名死於梅之株冰操霜淸梅乎何殊旣孝且烈汗靑宜書有司失職咄哉可吁乃爲作傳以附露筋碑之跗卓吾子曰先王教化只可行於窮鄕下邑而不可行於冠裳濟濟之名區只可行於三家村裏不識字之女兒而不可行於素讀書而居民上者之君子池州通判毛玉非素讀書而居民上之君子乎慈溪爲縣又非毛玉所產之巨邑名區乎今通判貪賄而死逼孝烈以淫素讀書而沐教化者如此孝烈唐貴梅寧死而不受辱未曾讀書而沐聖教者如彼則先王之教化亦徒矣孝烈二字楊太史特筆也夫貴梅之死烈矣於孝何與蓋貴梅所以寧死而不自白者以姑之故也不然豈其不切齒痛恨於賄囑之商而故忍死以爲之諱哉書曰孝烈婦當矣死三日而屍猶懸顏如生眾人𨿽知而終不敢舉每歲之暮白月照梅隱隱如見猶冀有知者乎吁今之官府不但此等之死不肯代白縱有別項容易表白者亦必有勢與力而後肯孰知數千里之外無干與之人不用請求而遂以孝烈傳其事也楊太史當代名流有力者百計欲借一言以爲重而不得今孝烈獨能得太史之傳以自昭明於百世孝烈可以死矣設使當其時貴池有賢者果能慨然白之於當道亦不過賜額掛匾了一故事耳矣其誰知重之乎自此傳出而孝烈之形吾知其不復重見於棲月之下也升庵之聞聞於其舅諭士積士積夙遊貴池親見其事曾爲詩以弔之故升庵作傳具載士積見聞始未以士積可信也然則此傳不但孝烈藉以章顯士積亦附以著名矣傳豈徒作耶嗟嗟毛通判當日之爲亦只謂貪其賄而人莫知也貴梅已死而誰爲白也孰知不白於貴池而卒白於新都乎今升庵文集盛行於世夫誰不知傳其事於此集之中者貴池人士咸知有贓吏毛玉受賄而死逼孝烈以淫也慈溪人士亦咸知有鄕官毛玉受賄而死逼孝烈以淫也毛玉惟無孫子則已苟有子則必不敢認毛玉以爲父苟有孫則必不敢認毛玉以爲祖矣蓋同鄕少年傾慕太史之日久矣讀其書閱其事則必私相告語私相告語未有不竊笑而背罵者夫毛玉之心本欲多積金錢以遺其孫子使孫子感已也又安知反使孫子不敢認已也哉太史之傳嚴於先王之教化明矣余謂此傳有禆於世教者弘也故復亟讀而詳錄之以爲孝烈之外傳云

○茶夾銘

唐右補闕綦母旻著代茶飲序云釋滯消壅一日之利蹔佳瘠气耗精終身之害斯大獲益則歸功茶力貽害則不謂茶災予讀而笑曰釋滯消壅淸苦之益寔多瘠气耗精情欲之害最大獲益則不謂茶力自害則反謂茶殃吁是恕已責人之論也乃銘曰我老無朋朝夕惟汝世間淸苦誰能及子逐日子飲不辯幾鍾每夕子酌不問幾許夙興夜寐我願與子終始子不姓湯我不姓李總之一味淸苦到底

○李白詩題辭

升庵曰白慕謝東山故自號東山李白杜子美云汝與東山李白好是也劉昫修唐書乃以白爲山東人遂致紛紛耳因引曾子固稱白蜀郡人而取成都誌謂白生彰明縣之靑蓮鄕以實之卓吾曰蜀人則以白爲蜀產隴西人則以白爲隴西產山東人又借此以爲山東產而修入一統志蓋自唐至今然矣今王元美斷以範傳正墓志爲是曰白父客西域逃居綿之巴西而白生焉是謂實錄嗚呼一个李白生時無所容入死而千百餘年慕而爭者無時而已余謂李白無時不是其生之年無處不是其生之地亦是天上星亦是地上英亦是巴西人亦是隴西人亦是山東人亦是會稽人亦是潯陽人亦是夜郎人死之處亦榮生之處亦榮流之處亦榮囚之處亦榮不遊不囚不流不到之處讀其書見其人亦榮亦榮莫爭莫爭

○伯夷傳

眞西山云此傳姑以文取楊升庵曰此言甚謬若道理有戾卽不成文文與道豈二事乎益見其不知文也本朝又有人補訂伯夷傳者異哉又曰朱晦翁謂孔子言伯夷求仁得仁又何怨今太史公作伯夷傳滿腹是怨此言殊不公也卓吾子曰何怨是夫子說是怨是司馬子長說翻不怨以爲怨文爲至精至妙也何以怨怨以暴之易暴怨虞夏之不作恕適歸之無從怨周土之薇之不可食遂含怨而餓死此怨曷可少也今學者惟不敢怨故不成事

○嶽王並施全

宋贈鄂王嶽飛謚忠武其文曰李將軍口不出辭聞者流涕藺相如身𨿽已死凜然猶生又曰易名之典𨿽行議禮之言未一始爲忠湣之號旋更武穆之稱獲覩中興之舊章灼知皇祖之本意爰取危身奉上之實仍采戡定禍亂之文合此兩言節其一惠昔孔明之志興漢室子儀之光復唐都𨿽計效以或殊在乘心而弗異垂之典冊何嫌今古之同辭賴及子孫將與山河而並久楊升庵曰今天下嶽祠皆稱武穆此未定之謚也當稱忠武爲宜又曰朱文公云舉世無忠義這些正气忽自施全身上發出來故續綱目書施全刺秦檜不克而死亦文公遺意也近有人云今之嶽祠多鑄賊檜像跪縛門外更當鑄施全像立在左持刀砍檜乃得李卓吾曰此論甚當甚有益風教倘禮官言官肯上一疏則忠武之謚曉然於百世施全之忠暴白於聖朝矣不然人人未得知也

○張千載

廬陵張千載字毅甫別號一鶚文山之友也文山貴時屢辟不出及文山自廣敗還至吉州城下千載潛出相見曰丞相往燕千載亦往往卽寓文山囚所近側三年供送飲食無缺又密造一櫝文山受命日卽藏其首訪知夫人歐陽氏在俘虜中使火其屍然後拾骨寘囊弁櫝南歸付其家安葬是日文山之子夢其父怒曰繩巨未斷其子驚覺遽啟視之果有繩束其發李卓吾旣書其事遂爲之贊曰不食其祿肯受其縛一繩未斷如錐刺腹生當指冠死當怒目張氏何人眞囊弁櫝生死交情千載一鶚

○李涉贈盜

唐李涉贈盜詩曰相逢不用相回避世上如今半是君劉伯溫詠梁山泊分贓臺詩云突兀髙臺累土成人言暴客此分贏飲泉淸節今寥落何但梁山獨擅名漢書云吏皆虎而冠史記云此皆刼盜而不操戈矛者李卓吾曰此皆操戈矛而不畏官兵捕盜者因記得盜贈官吏亦有詩一首並錄附之未曾相見心相識敢道相逢不識君一切蕭何今不用有贓擡到後堂分肯憐我等夜行苦坐者十三行十五若謂私行不是公我道無私公奚取君倚奉公戴虎冠誰得似君來路寬月有俸錢日有廩我等衣食何盤桓君若十五十三俱不許我得持彊分廩去驅我爲盜寧非汝

○封使君

古傳記言漢宣城郡守封邵一日化爲虎食郡民民呼曰封使君卽去不復來其地謠曰莫學封使君生不治民死食民張禺山有詩云昔日封使君化虎方食民今日使君者冠裳而喫人又曰昔日虎使君呼之卽慚止今日虎使君呼之動牙齒又曰昔時虎伏艸今日虎坐衙大則吞人畜小不遺魚鰕或曰此詩太激禺山曰我性然也升庵戲之曰東坡嬉笑怒罵皆成詩公詩無嬉笑但有怒罵耶李卓吾復謔之曰果哉怒罵成詩也升庵此言甚於怒罵

李溫陵集卷之十六

●李溫陵集卷之十七

海虞後學顧大韶仲恭校

讀史四

◆讀史四

宋統似晉

逸少經濟

孔北海

經史相爲表裏

鐘馗卽終葵

叚善本琵琶

樊敏碑後

詩畫

黨籍碑

無所不佩

荀卿李斯吳公

宋人譏荀卿

季文子三思

陳恆弒君

王半山

爲賦而相灌輸

文公著書

闇然堂類繤引

朋友篇

阿寄傳

孔明爲後主寫申韓管子六韜

管寧華歆

王戎

初潭集賢夫

李固女

李昌夔妻

竹林

陰鳳

金縢

李克

道學

聚書

楊子云

陸士衡宋處宗

夢

顧長康

禰正平

姜肱

張季鷹

梅

祖逖戴淵

豪客

殷謝

知人

尹敏

孔融

篤義

王維與魏居士書

詆毀

交友

謝公

癡臣

彊臣

範文正公

○宋統似晉

先生謂宋統似晉予謂宋多賢君晉無一主卽宋藝祖以比司馬炎何如也惟其仁柔是以怯弱然愛民好士之報天亦不爽矣徽欽𨿽北轅與懷湣靑衣行酒跣足執蓋實大徑庭天之厚宋亦可知也唐𨿽稍得然無主不亂个个出走自五丁開道以來巴蜀遂爲唐帝逃竄後戶與漢已大不侔矣故謂宋比漢不得則可謂比唐不得則不可況比晉乎晉之司馬懿一名柔姦家奴也更加以司馬師之彊悍司馬昭之弒奪而何可以比藝祖司馬炎一名得志狹邪也更濟以賈南風之淫妬問公私之蝦蟆而何可以比太宗況仁宗四十年恭儉哉神宗勵精有爲者所恨宋主無一剛耳故余謂唐宋一也比之晉則已甚若康節不答國祚之問惟取架上晉紀以示見徽欽事符懷湣南渡事似江東非以是遂爲晉比也

○逸少經濟

先生謂逸少識慮精深有經濟才而爲書名所蓋後世但以翰墨稱之藝之爲累大哉卓吾子曰藝又安能累人凡藝之極精者皆神人也況翰墨之爲藝哉先生偏矣或曰先生蓋自寓也

○孔北海

北海大志直接東漢名流而與建安七子並稱駱賓王勁辭忠憤唐之義士而與垂拱四傑爲列以文章之末技而掩其立身之大閒可惜也卓吾子曰文章非末技大閒豈容掩先生差矣或曰先生皆自況也

○經史相爲表裏

經史一物也史而不經則爲穢史矣何以垂戒鑑乎經而不史則爲說白話矣何以彰事實乎故春秋一經春秋一時之史也詩經書經二帝三王以來之史也而易經則又示人以經之所自出史之所從來爲道屢遷變易匪常不可以一定執也故謂六經皆史可也

○鐘馗卽終葵

楊升庵曰考工記云大圭首終葵注終葵椎也齊人名椎曰終葵蓋言大圭之首似椎也金石錄以爲晉宋人名夫以終葵爲名矣後又訛爲鐘馗俗又畵一神像帖於門首執椎以擊鬼好怪者便傳會說鐘馗能啖鬼畵士又作鐘馗元夕出遊圖又作鐘馗嫁妹圖文士又戲作鐘馗傳言鐘馗爲開元進士明皇夢見命工畵之按孫逖張說文集有謝賜鐘馗畵表先於開元久矣亦如石敢當急就章中虛擬人名也俗便立石於門書太山石敢當文人亦作石敢當傳昧者相傳便謂眞有其人矣卓吾子曰莫怪他謂眞有其人也此物比眞人還更長久也且先生又安知不更有鐘馗其人乎終葵二字亦是後人名之耳後人可以名終葵又後人獨不可以名鐘馗乎假則皆假眞則皆眞先生勿太認眞也先生又曰蘇易簡作文房四譜云虢州歲貢鐘馗二十枚愼按硯以鐘馗名亦卽考工記終葵大圭之義蓋硯形如大圭耳李卓吾曰蘇易簡又以進士鐘馗而訛呼石爲鐘馗矣硯石爲鐘馗鐘馗爲進士進士爲大圭首大圭首爲椎總之一椎而已先王勿勞也

○叚善本琵琶

唐貞元中長安大旱詔移兩地祈雨街東有康昆侖琵琶號爲第一手自謂街西無已敵也登樓彈新翻調綠腰及度曲街西亦出一女郎抱樂器登樓彈之移在楓香調中妙技入神昆侖大驚請與相見欲拜之爲師女郎更衣出乃莊嚴寺段師善本也徳宗聞知召加獎賞卽令昆侖彈一曲段師曰本領何雜耶兼帶邪聲昆侖拜曰段師神人也徳宗詔授康昆侖段師奏曰請昆侖不近樂器十數年忘其本領然後可授卓吾子曰至哉言乎學道亦若此矣凡百皆若此也讀書不若此則不如不讀作文不若此則不如不作功業不若此則未可言功業人品不若此亦安得謂之人品乎總之鼠竊狗偸云耳無佛處稱尊康昆侖之流也何足道何足道

○樊敏碑後

鐫石技也亦道也文惠君曰噫技蓋至此乎庖丁對曰臣之所好者道也進乎技矣是以道與技爲二非也造聖則聖入神則神技卽道耳技至於神聖所在之處必有神物護持而況有識之人歟且千載而後人猶愛惜豈有身親爲之而不自愛惜者石工書名自愛惜也不自知其爲石工也神聖在我技不得賤矣否則讀書作文亦賤也寧獨鐫石之工乎𨿽然劉武良以精鐫書名可也今世鐫工又皆一一書名碑陰何哉學步失故盡相習以謂當然可笑矣故雕鐫者工則書鐫者姓名碑蓋藉鐫而傳也鐫者或未甚工而所鐫之字與其文或其人之賢的然必傳於世則鐫石之工亦必鐫石以附之所謂交相附而交相傳也蓋技巧神聖人自重之能爲人重則必借重於人然元佑姦黨碑石工常安民乃懇求勿鐫姓名於其後又何耶

○詩畫

東坡先生曰論畫以形似見與兒童鄰作詩必此詩定知非詩人升庵曰此言畫貴神詩貴韻也然其言偏未是至者鼌以道和之云畫寫物外形要物形不攺詩傳畫外意貴有畫中態其論始定卓吾子謂攺形不成畫得意非畫外因復和之曰畫不徒寫形正要形神在詩不在畫外正寫畫中態杜子美云花遠重重樹雲輕處處山此詩中畫也可以作畫本矣唐人畫桃源圖舒元輿爲之記雲煙嵐艸木如帶香气熟視詳玩自覺骨戞靑玉身入鏡中此畫中詩也絕藝入神矣吳道子始見張僧繇畫曰浪得名耳已而坐臥其下三日不能去庾翼初不服逸少有家雞野鶩之論後乃以爲伯英再生然則入眼便稱好者決非好也決非物色之人也況未必是吳之與庾而何可以易識噫千百世之人物其不易識總若此矣

○黨籍碑

安石誤國之罪本不容誅而安石無誤國之心天地可鑑主意於誤國而誤國者殘賊之小人也不待誅也主意利國而誤國者執拗之君子也尙可憐也卓吾曰公但知小人之能誤國而不知君子之尢能誤國也小人誤國猶可解救若君子而誤國則末之何矣何也蓋彼自以爲君子而本心無媿也故其膽益壯而志益決孰能止之如朱夫子亦猶是矣故余每云貪官之害小而淸官之害大貪官之害但及於百姓淸官之害並及於兒孫余每每細杳之百不失一也

○無所不佩

王逸曰行淸潔者佩芳徳光明者佩玉能解結者佩觹能決疑者佩玦故孔子無所不佩也李卓吾曰道學原重外飾蓋自古然矣而豈知聖人之不然乎古者男子出行不離劍佩遠行不離弓矢日逐不離觹玦佩玉名爲隨身之用事親之物其實思患豫防文武兼設可使由而不可使知之道也與井田寓兵同括矣意不在文飾持假名爲飾耳後人昧其實也以是爲美飾而矜之務內者從而生厭曰是皆欲爲侈觀者何益之有故於今並不設備而文武遂判非但文士不知武備至於武人居常走謁亦效文裝矣寬衣博帶雍雍如也肅肅如也一旦有儆豈特文人束手武人亦寧可用耶

○荀卿李斯吳公

升庵先生曰以荀卿大儒而弟子有焚書坑儒之李斯以李斯爲師而弟子有治行第一之吳公人之賢否信在自立不系師友也卓吾子曰能自立者必有骨也有骨則可藉以行立苟無骨𨿽百師友左提右挈其柰之何一刻無人一刻站不得矣然旣能行立則自能奔走求師如顏曾輩之於孔子然謂其不系師友亦非也

○宋人譏荀卿

宋人謂卿之學不醇故一傳於李斯卽有坑儒焚書之禍夫弟子爲惡而罪及師有是理乎若李斯可以累荀卿則吳起亦可以累曾子矣鹽鐵論曰李斯與苞丘子同事荀卿而苞丘子修道白屋之下卓吾子曰使李斯可以累荀卿則苞丘子亦當請封荀子矣

○季文子三思

文子相三君其卒也無衣帛之妾食粟之馬無重器備左氏侈然稱之黃東發曰行父怨歸父之謀去三家至掃四大夫之兵以攻齊方公子遂弒君立宣公行父不能討反爲之再如齊納賂焉又帥師城莒之諸鄆二邑以自封殖其爲妾馬金玉也多矣是卽王莾之謙恭也時人皆信之故曰季文子三思而後行夫子不然之則曰再思可矣若曰再尙未能何以云三思也使能再思不黨簒而納賂專權而興兵封殖以肥已矣文公不得其辭乃云思至於三則私意起而反惑誠如其言則中庸所謂思之不得弗措也管子所謂思之思之又重思之思之不通鬼神將通之吳臣勸諸葛恪十思者皆非矣卓吾曰周公之聖惟在於思兼思而不合則夜以繼日一夜一日思又何止三也朱子蓋惑於聖人愼思之說遂以三思爲戒惟其戒三思是以終身不知聖人之愼思也我願學者千思萬思以思此愼思二字苟能得愼思之旨於千思萬思之中則可以語思誠之道矣區區一季文子何足以煩思慮乎

○陳恆弒君

升庵先生曰孔子沐浴而朝於義盡矣胡氏乃云仲尼此舉先發後聞可也是病聖人之未盡也果如胡氏之言則不告於君而擅興甲兵是孔子先叛矣何以討人哉胡氏釋之於春秋朱子引之於論語皆未知此理也嶽飛金牌之召或勸飛勿班師飛曰此乃飛反非檜反也始爲當於義矣李卓吾曰世固有有激而爲者不必問其爲之果當也有有激而言者不必問其能踐言與否也哀其志可也原其心可也畱之以爲天下後世之亂臣賊子懼可也何必說盡道理以長養亂賊之心乎若說非義則孔子沐浴之請亦非義矣何也齊人弒君與魯何與也魯人尙無與又何與於家居不得與聞政事之孔子也不得與而與是出位之僣也明知哀公三子皆不可與言而言是多言之窮也總之爲非義矣總之爲非義然總之爲出於義之有所激也總之爲能使亂臣賊子懼也卽孔子當日一大部春秋也何待他日筆削魯史而後謂之春秋哉先正蔡虛齋有嶽飛班師一論至今讀之猶令人發指冠目裂眥欲代嶽侯殺秦檜滅金虜而後快也何可無此議論也明知是做不得說不得然安可無此議論乎安得無此議論乎

○王半山

半山謂荊軻豢於燕故爲燕太子丹報秦信斯言也亦謂呂尙豢於周故爲周伐紂乎相知在心豈在豢也半山之見醜矣且荊卿亦何曾識燕丹哉只無柰相知如田光者薦之於先又繼以刎頸送之於後耳荊卿至是𨿽欲不死不可得矣故余有詠荊卿一首云荊卿原不識燕丹祗爲田光一死難慷慨悲歌爲擊築蕭蕭易水至今寒又有詠侯生二首云夷門畫策卻秦兵公子奪符出魏城上客功成心遂死千秋萬歲有侯贏又晉鄙合符果自疑揮錘運臂有屠兒情知不是信陵客刎頸迎風一送之蓋朱亥於公子明知不深又值侯生功成名立之際遂以死送之耳𨿽以死送公子實以死送朱亥也丑哉宋儒之見彼豈知英雄之心乎蓋古人貴成事必殺身以成之舍不得身成不得事矣

○爲賦而相灌輸

爲賦二字甚明何說未明也蓋爲賦而湘灌輸非爲商而相灌輸也爲賦而相灌輸卽如今計戶納糧運租之類爲商而相灌輸乃是驅農民以致商賈之爲夫旣區農民以效商矣又將驅何民以事農乎若農盡爲商則田盡不辟又將以何物爲賦而相輸灌也曷不若令商自爲之而徵其稅之爲便乎農有租賦之入商有徵稅之益兩利兼收愚人亦知而謂武帝不知耶蓋當時霍子孟輩已不曉桑大夫均輸之法之善矣何況班孟堅哉俗士不可語於政信矣

○文公著書

朱文公談道著書百世宗之然觀其評論古今人品誠有違公是而遠人情者王安石引用姦邪傾覆宗社也乃列之名臣錄而稱其道徳文章蘇文忠道徳文章古今所共仰也乃力詆之謂得行其志其禍又甚於安石夫以安石之姦則末減其已著之罪以蘇子之賢則巧索其未形之短此何心哉卓吾子曰文公非不知坡公也坡公好笑道學文公恨之直欲爲洛黨出气耳豈其眞無人心哉若安石自宜取先生又曰秦檜之姦人皆欲食其肉文公乃稱其有骨力嶽飛之死今古人心何如也文公乃譏其橫譏其直向前廝殺漢儒如董如賈皆一一議其言之疵諸葛孔明名之爲盜又議其爲申韓韓文公則文致其大顚往來之書亹亹千餘言必使之不爲全人而後已蓋自周孔而下無一人得免者憶文公注毀譽章云聖人善善速而惡惡則已緩矣又曰但有先褒之善而無預詆之惡信斯言也文公於此惡得爲緩乎無乃自蹈於預詆人之惡也卓吾子曰此俱不妨但要說得是耳一蘇文忠尙不知而何以議天下之士乎文忠困阨一生盡心盡力幹辦國家事一生據其生平了無不幹之事亦了不見其有幹事之名但見有嬉笑遊戲翰墨滿人間耳而文公不識則文公亦不必論人矣

○闇然堂類繤引

闇然堂類纂者何潘氏所纂以自爲鑑戒之書也余讀而善之而性健忘且老矣目力漸竭不可以多取故復錄其最者以自鑑戒焉夫余之別潘氏多年矣其初直謂是木訥人耳不意其能剛也大抵二十餘年以來海內之友寥落如晨星其存者或年往志盡則日暮自倒非有道而塞變則蓋棺猶未定也其行不掩言往往與卓吾子相類乃去華之於今日其志益堅其气益實其學愈造而其行益修斷斷乎可以托國托家而托身也非其暗室屋漏闇然自修不忘鑑戒安能然乎設余不見去華幾失去華也余是以見而喜去而思思而不見則讀其書以見之且以示余之不忘鑑戒亦願如去華也夫鑑戒之書自古有之何獨去華蓋去華此纂皆耳目近事時日尙新聞見罕接非今世之士人所常談譬之時文當時則趨過時則頑又譬之於曲則新腔於詞則別調於律則切響夫誰不側耳而傾聽乎是故喜也喜則必讀讀則必鑑必戒

○朋友篇

去華生平朋友之義最篤故是纂首纂篤友誼夫天下無朋久矣何也舉世皆嗜利無嗜義者嗜義則視死猶生而況幼孤之托身家之寄其又何辭也嗜利則𨿽生猶死則凡攘臂而奪之食下石以滅其口皆其能事矣今天下之所稱友朋者皆其生而猶死者也此無他嗜利者也非嗜友朋也今天下曷嘗有嗜友朋之義哉旣未嘗有嗜義之友朋則謂之曰無朋可也以此事君有何賴焉

○阿寄傳

錢塘田豫陽汝成有阿寄傳阿寄者淳安徐氏僕也徐氏昆弟別產而居伯得一馬仲得一牛季寡婦得寄寄年五十餘矣寡婦泣曰馬則乘牛則耕踉蹌老僕乃費矼藜羮阿寄嘆曰噫主謂我力不牛馬若邪乃畫策營生示可用狀寡婦悉簪珥之屬得金一十二兩畀寄寄則入山販漆期年而三其息謂寡婦曰主無憂富可立致矣又二十年而致產數萬金爲寡婦嫁三女婚兩郎賫聘皆千金又延師教兩郎皆輸粟入太學而寡婦阜然財雄一邑矣頃之阿寄病且革謂寡婦曰老奴馬牛之報盡矣出枕中二楮則家計巨細悉均分之曰以此遺兩郎君言訖而終徐氏諸孫或疑寄私蓄者竊啟其篋無寸絲粒粟之儲焉一嫗一兒僅敝縕掩體而已予蓋聞之兪鳴和又曰阿寄老矣見徐氏之族𨿽幼必拜騎而遇諸途必控勒將數百武以爲常見主母不睇視女𨿽幼必傳言不離立也若然則縉紳讀書明禮義者何以加諸以此心也奉其君親𨿽謂之大忠純孝可也去華曰阿寄之事主母與李元之報主父何以異予尢嘉其終始以僕人自居也三讀斯傳起愛起敬以爲臣子而奉君親者能如是吾何憂哉李卓吾曰父子天性也子而逆天天性何在夫兒尙不知有父母尙不念昔者乳哺顧復之恩矣而奴反能致孝以事其主然則其天定者𨿽奴亦自可托而況友朋𨿽奴亦能致孝而況父子彼所謂天性者不過測度之語所謂讀書知孝弟者不過一時無可柰何之辭耳奴與主何親也奴於書何嘗識一字也是故吾獨於奴焉三嘆是故不敢名之爲奴而直曰我以上人且不但我以上人也彼其視我正如奴矣何也彼之所爲我實不能也

○孔明爲後主寫申韓管子六韜

唐子西云人君不論撥亂守文要以制略爲貴六韜述兵權多奇計管子愼權衡貴輕重申韓核名實攻事情施之後主正中其病藥無髙下要在對病萬全良藥與病不對亦何補哉又觀古文苑載先生臨終勑後主之言曰申韓之書益人意智可觀誦之三國誌載孟孝裕問卻正太子正以虔恭仁恕答孝裕日如君所道皆家門所有耳吾今所問欲知其權略知調何如也由此觀之孔明之喜申韓審矣然謂其爲對病之藥則未敢許夫病可以用藥則用藥以對病爲功苟其用藥不得則又何病之對也劉禪之病牙關緊閉口噤不開無所用藥者也而問對病與否可歟且申韓何如人也彼等原與儒家分而爲六旣分爲六則各自成家各自成家則各各有一定之學術各各有必至之事功舉而措之如印印泥走作一點不得也獨儒家者流泛濫而靡所適從則以所欲者眾耳故汲長孺謂其內多欲而外施仁義而論六家要指者又以博而寡要勞而少功八字蓋之可謂至當不易之定論矣孔明之語後主曰苟不伐賊王業亦亡與其坐而待亡孰與伐之是孔明已知後主之必亡也而又欲速戰以幸其不亡何哉豈謂病𨿽進不得藥而藥終不可不進以故猶欲僥幸於一逞乎吾恐司馬懿曹眞諸人尙在未可以僥幸也六出祁山連年動眾驅無辜赤子轉鬭數千里之外旣欲愛民又欲報主自謂料敵之審又不免幸勝之貪卒之勝不可幸而將星於此乎終隕矣蓋惟其多欲故欲兼施仁義惟其博取是以無功徒勞此八字者𨿽孔明大聖人不能免於此矣愚嘗論之成大功者必不顧後患故功無不成商君之於秦吳起之於楚是矣而儒者皆欲之不知天下之大功果可以顧後患之心成之乎否也吾不得而知也顧後患者必不肯成天下之大功莊周之徒是已是以寧爲曳尾之龜而不肯受千金之幣寧爲濠上之樂而不肯任楚國之憂而儒者皆欲之於是乎又有居朝廷則憂其民處江湖則憂其君之論不知天下果有兩頭馬乎否也吾又不得而知也墨子之學術貴儉𨿽天下以我爲不拔一毛不卹也商子之學術貴法申子之學術貴術韓非子之學術兼貴法術𨿽天下以我爲殘忍刻薄不卹也曲逆之學術貴詐儀秦之學術貴縱橫𨿽天下以我爲反復不信不卹也不憚五就之勞以成夏殷之績𨿽天下後世以我爲事兩主而兼利割烹要而試功立太甲而復反可也此又伊尹之學術以任而直謂之能忍詢焉者也以至譙周馮道諸老寧受祭器歸晉之謗歷事五季之恥而不忍無辜之民目遭塗炭要皆有一定之學術非苟苟者各周於用總足辧事彼區區者欲選擇其名實俱利者而兼之得乎此無他名教累之也以故瞻前慮後左顧右盻自已旣無一定之學術他日又安有必成之事功邪而又好說時中之語以自文又況依仿陳言規迹往事不敢出半步者哉故因論申韓而推言之觀者幸勿以爲予之言皆經史之所未嘗有者可也

○管寧華歆

揮鋤不必捉擲亦詐果內忘於懷則何所不可未見其孰爲優而孰爲劣也然伏后之弒歆亦太甚矣寧蓋逆知其所終者是以謂之非吾友也非以捉擲乘軒故而捉擲乘軒實可以觀所忽𨿽然歆之才識亦寧之流亞也曷可少也若寧之避地遼東才識如此气節如此古今容易多得邪故吾重寧而亦不敢輕歆

○王戎

戴逵之論曰王戎晦嘿於危亂之際獲免憂禍旣明且哲於是焉在李生曰以吝鄙故絕戎子王公之壚則阮籍失靑眼若曰用晦則是以吝能損戎之髙乃曲爲之捄解平方晉武未平吳之先尙爲治朝非用晦時也世間病痛事𨿽大賢不免惟不自揜覆而人皆見之乃同於靑天白日耳彼不自揜蓋而我曲爲之遮護何哉夫世之詐善者何多也其不能拔一毛者又豈少哉然皆惡吝之名鄙而特竊古人之不輕與者以自文卒之分香賣履狐媚欺孤欲自蓋覆不得何其勞也而戎豈爲之然戎父沒九郡義故懷其徳惠相率致賻數百萬戎悉不受也嗚呼一介不與是以鉆核一介不取是以數百萬不受伊尹之教也道學先生口實之矣

○初潭集賢夫

甚矣聲色之迷人也破國亡家喪身失志傷風敗類無不由此可不愼歟然漢武以雄才而拓地萬餘里魏武以英雄而據有中原又何嘗不自聲色中來也嗣宗仲容流聲後世固以此耳豈其所破敗者自有所在或在彼而未必在此歟吾以是觀之若使夏不妹喜吳不西施亦必立而敗亡也周之共主寄食東西與貧乞何殊一飯不能自給又何聲色之娛乎固知成身之理其道甚大建業之由英雄爲本彼瑣瑣者非恃才妄作果於誅戮則不才無斷威福在下也此興亡之所在也不可不愼也

○李固女

李姬趙娥一也娥主於復讎故性命不顧姬主於有後故委曲圖全皆所重者父也但其才智實有大過人者人亦何必不女人之父亦何必以女女之乎若但好名將安用之

○李昌夔妻

李昌夔在荊州打獵大修裝飭其妻獨孤氏亦出女隊二千人皆著紅紫繡襖子及錦鞍韀李卓吾曰此與夫人城一也可謂眞男子矣天下皆男子夫誰非眞男子者而曰眞男子乎然天下多少男子夫誰是眞男子者不言眞吾恐天下男子皆以我爲男子也故言男子而必系之以眞也

○竹林

竹林諸賢之風𨿽髙而禮教尙峻元康中遂至放蕩越禮樂廣譏之曰名教中自有樂地何至於此樂令之言有旨哉謂彼非玄心徒利其縱恣而已李卓吾曰不是無達意只是無玄心不恨無韻只恨無骨

○陰鳳

賈思伯與弟思同同師事北海陰鳳業竟無資酬謝資其衣服時人語曰陰生讀書不免癡不識雙鳳脫人衣李卓吾曰此非癡也乃所志也彼蓋眞知孔聖人畱此一缽衣食飯以遺後人耳窮則開門受徒計束脩羊獨善其身遠則駟馬髙蓋擇美田宅兼善天下豈爲癡哉

○金縢

周公欲以身代兄之死旣以明告於神矣而卒不死何耶然猶可委曰神不許我以死我豈敢自死乎我直以明我欲代兄之心云耳非以祈人之知我欲代兄之死也則冊祝之詞擅禪之設珪璧之秉金匱之納何爲者哉喭曰平地上起骨堆此之謂也無風揚波無事生事一人好名毒流萬世卒使管叔流言新莾借口聖人之所作爲道學之所舉動吾不知之矣陳賈云云此千古斷案也

○李克

李克兄弟二人貧無擔石之儲妻謂克曰今貧如此妾有私財可以分異獨居克聞之乃請鄰里親戚前跪白母顧其妻叱而遣之李卓吾曰克好名妻愚卻撞著伊﹖﹖霸柄也與其無罪遣妻孰若分與兄弟私財乎

○道學

世之不講道學而致榮華富貴者不少也何必講道學而後爲富貴之資也此無他不待講道學而自富貴者其人蓋有學有才有爲有守𨿽欲不與之富貴而不可得也夫惟無才無學若不以講聖人道學之名要之則終身貧且賤焉恥矣此所以必講道學以爲取富貴之資也然則今之無才無學無爲無識而欲致大富貴者斷斷乎不可以不講道學矣今之欲眞實講道學以求儒釋道出世之旨免富貴之苦者斷斷乎不可以不剃頭做和尙矣

○聚書

孫蔚家世好學有書七千餘卷遠近來讀者恆有百餘人蔚爲辦衣食倪若水藏書甚多列架不足疊窓安置不見天日子弟直日看書借書者先投束脩羊李卓吾曰先投束脩羊然後準借書則無有借書者矣若皆辦衣食夫誰不來也

○楊子云

楊子撰法言蜀有富人賫錢十萬願載一名子云曰富人無義正如圈中之鹿欄中之牛安得妄載乎李卓曰奇哉富人恨子云老不曉事致使姓名不傳

○陸士衡宋處宗

世爲人無可談者誓作長鳴雞以泄其憤懣乃得入宋手置窓前快哉

○夢

衛玠緫角時問樂令夢樂曰是想曰形神所不接而夢豈是想邪樂云因也未嘗夢乘車入鼠宂搗薤噉鐵杵無想無因故也衛思因經日不得遂成病樂聞故命駕爲剖析之衛卽小差樂嘆曰此兒胸中當必無亭盲之疾按周禮六夢曰正夢曰噩夢曰思夢曰寤夢曰喜夢曰懼夢東坡夢齋銘曰人有牧羊而寢者因羊而念馬因馬而念車因車而念蓋遂夢曲蓋鼓吹身爲王公夫牧羊之與王公亦遠矣想之所因豈足怪乎李溫陵曰周公樂令蘓子皆一偏之談推測之見靑天白日各自說夢不足信也無時不夢無刻不夢天以春夏秋冬夢地以山川土石夢人以六根六塵十二處十八界夢夢死夢生夢苦夢樂飛者故乎𨿽至聖至神於此無逃避夢中若問其因亦當縮首卷舌不敢出聲矣善哉衛玠形神所不接之問也使得遭遇達摩諸祖豈不超然夢覺之關而何止差疾已也惜哉好學而無其師眞令人恨恨

○顧長康

顧長康道畫手揮五弦易目送歸鴻難李卓吾曰畱譜與人

○禰正平

人問禰正平荀令君趙蕩寇皆足蓋當世乎禰曰文若可借面弔喪穉長可使監廚請客意以荀但有貌趙健啖肉也李卓吾曰以荀有戚容趙少食飲也

○姜肱

桓帝嘗徵姜肱不至乃下彭城使畫工圖肱形狀肱臥闇室以被韜面言感眩疾不敢出風工竟不得見之李卓吾曰與其臥闇室孰若處混穢與其感眩疾孰若長如風

○張季鷹

張季鷹曰使我有身後名不如實時一杯酒李卓吾曰正身後名也

○梅

袁丰居宅後有六株梅嘆曰煙姿玉骨世外佳人恨無傾城笑耳李卓吾曰自是肉眼巡檐索共梅花笑冷蕊疏枝半不禁何曾不笑

○祖逖戴淵

卓吾曰擊楫渡江誓淸中原使石勒畏避者此盜也俗儒豈知又曰戴淵時時有陸機世世無

○豪客

李溫陵曰不豪則自不達不達則自非豪惟達故豪一也

○殷謝

王謝相謂曰淵源不起當如蒼生何劉曰卿諸人眞憂淵源不起耶謝公在東山畜妓簡文曰安石必出旣與人同樂亦不得不與人同憂李卓吾曰安石眞率外見故簡文見其眞淵源矯情爲髙故眞長識其假

○知人

劉峻廣絕交論云顧盻增其倍價故時人號王夷甫爲口中雌黃以賴其顧盻者眾也嗚呼蒼蠅之飛不過十步托驥之旄乃騰千里之路予安所托驥乎𨿽然卽幸千里猶然一蒼蠅耳安足數耶是故寧不遇伯樂不可以不是騏驥是騏驥不論價矣

○尹敏

尹敏與班彪相厚每相與談常晏暮不食晝卽至冥夜徹旦彪曰相與久語爲俗人所怪然鍾子期死伯牙破琹曷爲陶陶哉卓吾曰欲得永夕陶陶難免俗人怪罵欲免俗人怪罵安得永夕陶陶陶陶是我受用怪罵是伊何妨吾今亦有怪罵亦不見陶陶傷哉

○孔融

融家傳曰融兄弟七人融第六幼有自然之性卓吾曰自然之性乃是自然眞道學也豈講道學者所�學乎旣不能學又冒引聖言以自揜其不能視融之六歲便能藏張儉長來便能作書救盛孝章薦禰正平必以不曉事目之矣嗟乎有利於已而欲時時囑托公事則必稱引萬物一體之說有損於已而欲遠怨避嫌則必稱引明哲保身之說使明天子賢宰相燭知其姧欲杜此術但不許囑托不許遠嫌又不許稱引古語則道學之術窮矣

○篤義

義固生於心也張堪有知已之言文季卽以信於心惟王修能冒難而來言未卒而修至義固生於心也豈好義而爲者之所能至乎是故視之如艸芥則報之如寇讎不可責之謂不義視之如手足則報之如腹心亦不可稱之謂好義故豫讓決死幹襄子而兩失節於範氏中行相知與不相知其心固以義也

○王維與魏居士書

王維與魏居士書曰稽康云頓纓狂顧逾思長林而憶丰艸頓纓狂顧豈與俛受維縶有異乎長林丰艸豈與官署門闌有異乎異見起而正性隱色事礙而慧用微豈等同虛空無所不偏光明徧照知見獨存之旨乎近世有陶潛不肯把板見督邸後貧乞食詩云叩門拙言詞是屢乞而多慚也嘗見督郵安食公田數頃一慚之不忍而終身慚乎此亦人已攻中忘大守小不鞭其後之累也李卓吾曰此亦公一邊之談也夫苟知官署官闌不異長林丰艸則終身長丰艸固卽終身官署門闌矣同等太虛無所不偏則不見督郵𨿽不爲髙亦不爲礙若王維是陶潛非則一陶潛足以礙王維矣安在其爲無礙無所不偏乎

○詆毀

夫相爲標榜正所以自擡聲價先期陰詆正所以杜絕刺譏好生羽毛惡生瘡疣孰敢違之世人多愚致使此等坐握重權耳

○交友

蓋交難則離亦難交易則離亦易何也以天下盡市道之交也夫旣爲市矣而曷可以佼目之曷可以易離病之則其六也不過交易之交耳交通之交耳是故以利交易者利盡則疏以勢交通者勢去則反朝摩肩而暮掉臂固矣夫惟君子超然勢利之外以求同志之歡而後交始難耳況學聖人之學而深樂夫得朋之益者則其可交必孔子而後可使七十子之服從也何也七十子所欲之物惟孔子有之他人無有也孔子所可欲之物惟七十子欲之他人不欲也如此乎其欲之難也是以終七十子之身不知所掉臂也故吾謂孔子固難遇而七十子尢難遘也吾又以是觀之以身爲市者自當有爲市之貨故不得以聖人而爲市井病身爲聖人者自當有聖人之貨亦不得以聖人而兼市井吾獨怪夫今之學者以聖人而居市井之貨也陽爲聖人則炎漢宗室旣以爲簒位而誅之陰爲市井則屠狗少年又以爲穿窬而執之非但滅族於聖門又且囚首於井市比之市交者又萬萬不能及矣吾不知其於世當名何等也

○謝公

郝隆曰處則爲遠志出則爲小艸卓吾曰參軍誤了出則爲遠志處則爲小艸

○癡臣

夫暴虐之君淫刑以逞諫又烏能入也早知其不可諫卽引身而退者上也不可諫而必諫諫而不聽乃去者次也若夫不聽復諫諫而以死繼之癡也何也君臣以義交也士爲知已死彼無道之主曷嘗以國士遇我也然此直云癡耳未甚害也猶可以爲世鑑也若乃其君非暴而故誣之爲暴無所用諫而故欲以彊諫此非以君父爲要名之資爲吾他日終南之快捷方式乎若而人者設遇龍逢比干之主𨿽賞之使諫吾知其決不敢諫矣故吾因是而有感於當今之世也下不如其上臣不如其君奴之才實不逮其主胡然不自揣量而疏艸日紛紛也

○彊臣

臣之彊彊於主之庸耳苟不彊則不免爲舐痔之臣所讒而爲弱人所食噉矣死卽死而噉卽噉可也目又安得瞑也是以不得已於彊也顏魯公惟弗彊也卒以八十之年使死於讒李懷光惟不得已於彊也卒以入赴王室之難而遂反於讒皆千載令人痛恨者甚矣主之庸可畏也然則所謂彊臣者正英主之所謂能臣惟恐其禮待之不優者也喬玄之言曰君治世之能臣亂世之姦賊吾以是觀之使老瞞不遭漢獻豈少一匡之勛歟設遇龍顏則三傑矣柰之何舐痔固寵者專用一切附已之人日事讒毀驅天下之能臣而盡入於姦賊也惇之咎王導曰不聽吾言幾至滅族夫晉元帝其初蓋奴虜不盡之瑯琊耳非王導無以有江左至明也一有江左卽以刁恊爲腹心而欲滅王氏何邪晉孝武亦幼沖之主也非謝安出東山則桓溫之逆謀其遂必矣後乃代溫位而居其任故能卻百萬之師殺符融而降符朗也旣幸無事而道子之讒遂行又何邪安惟恐不免於讒賊之口也盡室以行步丘是避造泛海之裝於廣陵之下欲由此還東矣乃未就而疾作傷哉於是桓玄簒位劉裕代晉彊者終能自彊而不敢彊者終岌岌以死也夫天下彊國之臣能彊人之國而終身不謀自彊而甘岌岌以死者固少也是以英君多能臣而庸君多彊臣也故言彊臣而必先之庸君也

○範文正公

公爲帥日辟置幕客多取謫藉未牽復人或疑之公曰人有才能而無過失朝廷自用之若其實有可用之才不幸陷幹吏議不因事起之遂爲廢人矣故公所舉多得人卓吾曰至言至言天下未有有才能而無過者然公爲將帥愛人取才如此後居相位卻不然反紛紛好名何哉以此見相臣之難也

李溫陵集卷之十七

●李溫陵集卷之十八

海虞後學顧大韶仲恭校

道古錄上

◆道古錄上

虞書云人心道心便是兩心心安有兩也曰心一也自其知覺運動而爲各人所發用者謂之人心自其主宰此知覺運動而爲天地人物大根柢者謂之道心人心不同有如其面卽以嗜欲一端言之南人食稻而北人食粟卽北人又有喜食稻而南人又有喜食粟者至於七情之發其爲不同也盆甚故有一喜則百艸生色一怒則羣雄喪膽者亦有一喜則傾國傾城一怒則伏屍流血者其爲危險可畏莫如人心之甚豈不惟危也哉蓋身之安危國之興亡實系之矣若夫道心則無聲無臭不睹不聞豈不是極微妙不可窺測之理乎一危一微而人心道心從此遂分然微者旣聽其自微而不知潛心以究之危者又聽其自危而不知立本以定之於是危者益危非但知覺運動之僻者破國亡軀卒與敗艸腐木同歸灰燼卽知覺運動之正者令人歆艷誇述亦不過艸木偕春而已至秋而生意亦盡無復有存矣其危而可畏一至於此故聖人重之愼之兢之惕之如履薄冰如臨深淵恐其卒死於危險之中而不能自活也然則當如何人心果有二乎天下安得有兩心之人也人人果無二乎而危微不同聖凡自別又安得而不謂之二也二之不得不二之又不得於是乎聖人有精微之功焉精微之功生知者自別而生知者絕少故其次爲學知學知者十倍於生知學知而不得故其又次爲困知困知者百倍於生知則沒身不懈矣佛得弗措矣如是而精之有不至於一貫之極乎夫子之一貫蓋學而知之者也故曰假我數季五十以學易吾蓋發憤而不知老之將至矣其精也如此是以能一是以能繼堯舜之統而執萬世之中於不墜也

夫子仕魯墮三都卻萊兵誅少正卯其作用亦只如此乃子貢極其尊稱至以斯立斯行斯和斯來生榮死哀爲言豈賢者獨有所見而聖人功用固非人所識耶曰卻萊兵自是正事誅聞人惡其惑眾夫三家柄魯魯君無民政在季氏久矣季氏能用夫子不知夫子道大非三桓所能用也然桓子雅意亦自難卻其墮成墮費等正是其欲好抽身處夫當時之君相夫子知之悉矣周流不捨蓋其道自與人羣無所逃避也然𨿽不得行道於上亦自足明道於下若果得邦家其經綸手段自然立斯立道斯行綏斯來動斯和生而榮死而哀的如子貢之說非徒以尊稱其師爲也夫子貢亦眼空一世之士者自不容易服人乃於夫子尊之如天稱之不容口築室獨居三年猶不忍去然則夫子縱得邦家終不若得一子貢之爲快矣況子頁而上又有大賢如曾閔者乎故曰歸歟歸歟夫子當時亦望庶幾有過於由賜者而不知由賜亦難遘也故決意反魯蓋夫子之得由賜勝似得邦家也如三桓之徒何足以爲

子夏云仕優則學學優則仕今人居官理事簿書塡委不遑暇食何能讀書且學者便能讀書尙志行有餘力無人薦舉何能得仕曰仕學一也仕何事以行道爲事是故出而治國則國治出而平天下則天下平便是實學學何學以行道爲學是故修身則道行於身齊家則道行於家便是眞仕仕卽是學學卽是仕仕與學一時具足初非有待於外也如此言仕與學故其學爲眞學而其仕爲眞仕矣是故明徳親民一時並舉簡易直截不容欠缺此之謂也此乃吾夫子之學所以爲天下萬世之宗者而曾子述之爲大學子夏復發之爲學優之論同是出於夫子而惜乎今不講矣曰審若是則人民社稷正學之地子路之言乃實義也夫子何故惡之曰子路之言惟其合義是故夫子惡之惡之者惡其似義非義特取口給是佞也故曰惡佞恐其亂義也隨時制宜之謂義借義禦人之謂佞

用健曰大學言至善便言格物此可見至善原無物也故止至善在於知止然必格物而後知至知至則得所止而完吾無物之初矣故格物要焉然旣言格物而又言物有本末又曰自天子以至庶人壹是皆以修身爲本何邪則身卽是物所以修身者卽是修此物矣此物如何格去得此物又豈宜格去之也邪曰此身原無物也人惟以物視之則見以爲有身耳旣見有身則見有我旣見有我則見有人人我彼此紛然在前爲物眾矣如何當得其所以使人七顚八倒者皆物也故聖人格之格之如何聖人知天下之人之身卽吾一人之身人亦我也知吾之身卽天下之人之身我亦人也是上自天子下至庶人通爲一身矣是以𨿽庶人之賤亦皆明明徳於天下而親民以明其明徳凡以修吾一本之身立吾無物之體明吾無修之修故也若有物則有身有身則有我如何修得此身來用健曰旣如此則完吾無物之初復吾太虛之體便是大學之道了卻不曰道而曰近道又何邪曰吾聖人欲人於有物上通無物則知有物卽是無物耳故能通於無物則物卽是道而何病於有物苟不能通於無物則物尙是物而未可以言道也故言物言事言近者以此夫天下惟物與事耳物則有本末而道其有本末邪若謂道有本末則舛矣事則有終始而道其有終始邪若謂道有終始則悖矣但能知所先後則於道庶幾近之夫於物也旣能由末而先求其本矣獨不可由本而復先之以求至於大本乎於事也旣能由終而先求其始矣獨不可由始而復先之以求至於無始乎知大本知無始卽此知所先後之心爲之也吾故曰聖人欲人於有物上通無物不曰無物而但言物格也

用健曰大學言平天下不曰天下當如何平當如何使民興孝如何使民興弟如何使民不倍而但曰老老長長卹孤焉是欲平天下者惟在一人之身能孝弟慈而已一惟修身爲本卽平天下而可知也言治國不曰國當如何去治當如何去事君如何去事長如何去使眾而但曰孝弟慈焉是欲治國者惟在一人之身能孝弟慈而已一惟修身爲本卽治國而可知也至言齊家又不曰家當如何而齊如何而父父如何而子子如何而兄兄如何而弟弟如何而夫夫婦婦而但曰人莫知其子之惡莫知其苗之碩焉苟能好而知惡惡而知美不溺愛不貪得能自能去僻自然身修而家自無不齊矣是欲齊家者惟在一人之身不偏僻於親愛賤惡畏敬哀矜傲惰以順吾孝弟慈之性而已一惟修身爲本卽齊家又可知也至言修身亦無別有修之之方惟說無忿懥好樂恐懼憂患數者之心而已無忿懥則自不偏於賤惡傲惰無好樂則自不偏於親愛無恐懼則自不偏於畏敬無憂患則自不偏於哀矜故心正而身自修家自齊者以齊家之道修吾身也離家無別有修身之方矣以修身之道正吾身也離身亦無別有正心之術矣故曰壹是皆以修身爲本然天子而下以至公侯卿大夫皆有國與天下之寄其本在修身是也至庶人則煢煢一身一家於國於天下何與而通曰壹是何也且旣曰壹是則庶人與天子等矣普天之下更無一人不是本亦無一人不當先立其本者吾是以未能無疑觀今之天下爲庶人者自視太卑太卑則自謂我無端本之責自陷其身於頗僻而不顧爲天子者自視太髙太髙則自謂我有操縱之權下視庶民如蟻蟻而不卹天子且不能以修身爲本矣況庶民邪予謂天子有治平之責固宜修身齊家以爲之本若庶人𨿽無治平之任然亦各有家亦各有身安得不修身以齊之苟不齊則禍敗立至身不可保家不可完又安得不以修身爲本邪故齊家觀乎身天子庶人壹是無別由是推之以治國平天下直措之耳無容別有治平術矣用健曰旣如此則平天下但說老老長長卹孤以盡孝弟慈三者足矣何必更言理財更言用人添出許多政務乎曰子但知平天下章又說用人又說理財不知爲政在人取人以身用人亦以修身爲本也生財有道則財恆足理財亦不外修身大道也試歷言之可乎夫不察雞豚不畜牛羊不畜聚斂惟知好仁好義以與民同其好惡而府庫自充矣則名曰理財實公財耳名曰生財實散財耳如此理財乃所以修身者何曾添出事耶斷斷兮無他技休休然如有容人有技若已有人彥聖心誠好名曰用人實不敢自用耳名曰取人實好人之所好耳如此用人亦所以修身者又何曾添出事耶故曰壹是皆以修身爲本也

懷林曰人皆言佛氏教人明心孰知善明心者莫如孔子大學正心章分明是明心之旨夫心本無物也若有所忿懥等卽有物矣有物安能應物且旣有所忿懥矣則忿懥在於吾心好樂之來又何以應之何也有客常在吾所主人不得空閒故也又忿懥旣有所在在東乎在西乎在中乎在東則西缺西必以爲不正也在西則東缺東必以爲不正也在中則東西俱缺東西必皆以爲不正也從此推之凡有所在無不皆然孰能定其正位乎故有所忿懥等皆不得其正者正以心如太虛本無一物不可以有所在而求之也如此則心誠無所在乎若謂心無所在則視不見聽不聞食不味百爲皆廢矣今視而見聽而聞食而知味神應不匱如此又安可謂心遂無所在也有所在則不得其正而不能應物其爲心也物而不神非所以正心也無所在則遂失其主而何以應物其爲心也空而無用亦非所以正心也有所在固非心無所在亦非心於此明得則心正矣故曰此謂修身在正其心終不言心如何正蓋欲學人自明之耳予謂此一章乃夫子明心圖也伏羲一畫而千畫萬畫自變易而不可窮是象圖也物生而後有象非吾心之初矣大禹九疇而千疇萬疇自洪著而可垂法是數圖也象生而後有數去吾心益遠矣故自古惟�難圖而惟夫子能圖之嗚呼孰知其髙出易範之上而爲往聖之所不能發者

中庸言天命之性是命者性之原也若不知命則無由知其原何以爲君子旣知命則千了百當而知禮知言自在其中矣豈知命之後又有知禮知言之功哉抑知禮知言正知命之實下手處也夫維天之命無聲無臭安得有言言之與命似無關涉何以獨急夫子罕言命豈言也者乃所以言乎其罕言之命邪中庸言思知人不可以不知天百世以俟聖人而不惑由於知人則知人固君子要緊處不知言無以知人則知言又是其極緊要處矣今觀小人惟其不知天命是以不知聖人之善言天而侮之旣不知聖人之善言天則必不能知聖人之爲大人而狎之矣狎大人不知人也侮聖言不知言也

用相曰中庸一書皆吾夫子示人知命之學故首言天命之性而繼之以維天之命於穆不已終復結言之曰上天之載無聲無臭至矣其詳言命也如此其欲人知命也如此然中庸言命而命又木中庸故以中庸立名焉中者至正而不偏庸者至常而不易是謂大中至正常久不易之理理卽禮也卽中庸也故又曰知禮知禮卽是知中庸知中庸卽是知天命矣但自其於穆無朕而不可窺測者謂命命則疑於虛若不言理則恐或墮於空寂以空寂言命豈知命也哉自其眞實不虛而不可抑遏者謂理理則涉於爲若不言命則恐或滯於典要以典要言理豈知理也哉故眞知命者不假言禮何也𨿽於穆也而實不已本至空也而又至實所以爲眞空耳矣眞知禮者不假言命何也𨿽不已也而又於穆本至實也而又至空所以爲妙有耳矣眞空妙有是謂至誠不誠則何物而何貴於命妙有眞空是謂費隱不隱則誰費而安得有禮今學者但見老子以禮爲忠信之薄不知老子所病之禮卽夫子與奢寧儉之禮先進後進之禮子夏禮後之禮耳豈知吾夫子有克已復禮之禮顏氏子有愽文約禮之禮須由約而後會由克而後復者乎約而會之則可以反本而得大徳之惇化克而復之則可以立本而合天下以歸仁此顏子所以能卓然自立而未嘗有所倚也苟不知禮其何以立天下之大本乎是故知禮要矣然所以能知禮與命者以其讀中庸之書而能知聖人之言也知聖人之言則自能知聖人之人能知聖人之人則自能知吾心之人知天下歸仁之人萬物一體之人矣我與聖人天地萬物本無別也如此知人則禮由此立命由此出方可以言君子故曰不知命無以爲君子也晉川曰審如此則中庸其至矣讀中庸者不可以不知言矣孟子後聖人而生聞而知其言者也故自謂知言而竊比於私淑曾子幸而見聖人得親聞其言者也故述之爲太學而傳之爲中庸以授子思若夫顏子與之語則不隨與之言則終日無言不說未嘗助我今無一言在焉可悲也夫今所欲知者僅僅學庸諸書之言耳而又不知眞自棄其人也夫自畔於禮也夫自絕其命於天也夫卓吾曰知言誠難哉知人誠不易哉仲尼之徒及門者三千最稱潁悟莫如子貢然夫子有莫我知之嘆而子貢不知慚愧反問何謂其莫知子則夫子之爲人子貢不能知之矣是子貢全不知人也猶庶幾望之而又曰予欲無言子貢又不知慚愧復反而問曰子如不言則小子何述是子貢又全不知言也以子貢之賢尙不知人尙不知言則子貢而下又可知矣吁知言誠難哉人固不易知知誠不易也哉

聖人言富而可求又曰如不可求蓋言富貴不當求耳予謂聖人𨿽曰視富貴如浮雲然得之亦若固有𨿽曰不以其道得之則不處然亦曰富與貴是人之所欲今觀其相魯也僅僅三月能幾何時而素衣霓裘黃衣狐裘緇衣羔裘等至富貴享也禦寒之裘不一而足裼裘之飾不一而襲凡載在鄕黨者此類多矣謂聖人不欲富貴未之有也而謂不當求不亦過乎曰若言富不可求似亦未安今世挾詐行私者恃其才力往往從微賤立致富厚此皆唾手而得令人歆羨企慕眞謂富貴之可以智力求也故吾以謂富實可求但人自不當求之耳予謂聖人尊重自然不肯求人比見世之營營狗狗無所不至者心實厭之故發爲不可求之論云耳其意蓋曰此皆有命存焉非可以彊求而得也故曰富如可求吾亦爲之然其如不可求焉何哉今子但見世人挾其詐力者唾手卽可立致便謂富貴可求不知天與以致富之才又藉以致富之勢畀以彊忍之力賦以趨時之識如陶朱猗頓輩程鄭卓王孫輩亦天與之以富厚之資也是亦天也非人也若非天之所與則一邑之內誰是不欲求富貴者而獨此一兩人也邪姑以大郡庠士論之其多者或至千或至八百卽此八百人者皆是求富貴利達者也然至其拖金腰玉多不過三四十人止矣此三四十人者以爲可求則此余乘七百五六十人者必以爲不可求矣果孰爲定論乎由此觀之富之不可求明矣求而不得者固天也命也求而得者亦天也亦命也皆非人之所能爲也天則莫之爲而爲命則莫之致而至而乃自取羞辱可傷也哉

夫皇皇求財利如恐後時者細人之事也故曰何必曰利亦有仁義而已矣今者身居大人之位心有君子之思而屑屑然與細人同其皇皇眞是可羞或對曰人生處世以財爲命一日無財便去不得安得不急但能順其自然行其所當然不貪多不爭兢於此行財之中卽是行義之地物我兼得益見其美何羞之有予謂此中亦難言若果有行義之心又本是重義之人則𨿽終日言利亦是終日行義也但此等之人絕少多是托名行義而實藉以爲利者比之專意爲利者尢爲可羞之甚而方自以爲得計則益賤耳故世之君子只宜抽身財利之外不染不淄乃得脫然無累不得假行義以自托也然世之所以爲財役者亦起於多欲耳心志之欲太廣耳目口鼻之好無窮故𨿽匹夫亦不免幹聚斂也其實一匹之夫一匹之婦衣食之供所費幾何本自易足而自不肯足反曰眾生以財爲命其沒於財也固宜用健曰此等勢利之人本無足言若是聖人安得有一毫利欲之心哉予謂此言亦非也夫聖人亦人耳旣不能髙飛遠舉棄人間世則自不能不衣不食絕粒衣艸而自逃荒野也故𨿽聖人不能無勢利之心𨿽盜跖不能無仁義之心故伯夷能讓千乘之聖人也聞西伯善養老則自北海而往歸之太公本鷹揚之聖人也時未得志則自東海而來就養於文王皆以爲勢利故也淮陰𨿽長大而寄食於漂母利也陳平本窮巷而門外多長者車轍勢也以此觀之財之與勢固英雄之所必資而大聖人之所必用也何可言無也吾故曰𨿽大聖人不能無勢利之心則知勢利之心亦吾人稟賦之自然矣盜跖至暴橫也然或過孝子之廬則不入或聞貞士之邑則散去或平生一受其惠卽百計投報之不少忘此皆仁義之心根於天性不可壅遏而謂盜跖無仁義之心可乎吾故曰𨿽盜跖亦有仁義之心但就其多寡論之於是乎有聖人又有盜跖遂至懸絕耳若五分勢利五分仁義便是中人中人可移而上下故習不可不愼習與盜跖居則所聞所見皆盜跖而終身遂爲盜跖習與聖人居則所聞所見皆聖人而終身遂爲聖人故天下惟中人最多亦惟中人爲可移此聖人所以重於習也而師友之所系爲不輕矣若夫上智下愚之不移者亦豈必十分仁義而後爲上智十分勢利而後爲下愚哉但於勢利上加一分便不可移而之上但於仁義上加一分便不可移而之下蓋此一分者皆天之所獨厚仁義加一分便是中人以上是天之所以厚上智而使之不可移也勢利加一分便是中人以下亦是天之所以厚下愚而使之不可移也故上智下愚只爭一分耳上智𨿽曰只重一分然卽此一分便有泰山之重不可動搖矧可移奪耶下愚之勢利𨿽曰亦只重得一分然卽此一分便有河海之深不可傾竭矧可移奪耶故曰豪傑之士𨿽無文王猶興自能學而時習傳而必習也又曰吾末如之何也矣所謂𨿽聖人與居不能化而入也而自然同惡以相濟積習以至此矣是亦習也習之而愈上不可復下習之而愈下不可復上遂亦各成就至於十分耳故曰習相遠也此又上智下愚不可移者之所習然也嗚呼其初也本只有一分之差若不遠而甚近故曰性相近而其終遂至於十分差別一爲聖人一爲盜跖天淵懸絕也如此吾子無他度量只自度其一分者是多一分勢利乎抑多一分仁義乎多則不可移易矣不多而僅僅五分無有輕重是正可移是正可習吾大爲吾子喜之

晉川曰徳性問學前輩分作兩事所以有朱陸之辧今言尊徳性卽是問學似信不及且徳性旣尊一了百當何又有許多枝節廣大精微安在何處溫故惇厚何處下手如此修徳只了得自家何便能宜於上下關國興敗旣以身當國何又得自保其身明哲保身如公似矣又何益於天下國家乎終日勸劬手不停披目不廢捲問學道矣又安在其尊徳性乎多少不知問學者其居上爲下或語或默亦自合時而迀闊道學執古板任已見激變致忿予竊惑焉且今守空寂者閉目凝神通不理會學問是又何說而號爲道學者人各守門戶以粗心浮气爲廣大以瑣屑細務爲精微以卑已畏人爲不驕以怕事徇人爲不倍以負气多言爲興邦以包羞忍辱爲能容以全軀苟免爲保身之明哲又何貴於學而又何益於天下國家也卓吾曰人之徳性本自至尊無對所謂獨也所謂中也所謂大本也所謂至徳也然非有修道之功則不知愼獨爲何等而何由致中何由立本何由凝道乎故徳性本至尊無對也然必由問學之功以道之然後天地之間至尊至貴可愛可求者常在我耳故聖人爲尊徳性故設許多問學之功爲愼獨致中故說出許多修道之教中庸一書皆聖人修道之教也道問學之事也此道問學與尊徳性所以不容有二也豈可謂尊徳性便不用道問學乎正欲人道問學以尊吾之徳性耳是故徳性本至廣也本至大也所謂天下莫能載是也而又至精焉至微焉精則虞廷之惟精微則虞廷之惟微而中庸亦曰夫微之顯曰莫顯乎微其所以狀吾徳性之精微者至矣極矣夫廣大也而又精微不可以見吾徳性之尊乎徳性本至髙也本至明也𨿽昭昭之天不足以比其明蒼蒼之天不足以擬其髙者也而又至中焉至庸焉中則無東西南北之可擬無方所定位之可住是故不得已焉彊而名之曰中中則人皆可能誠則本自無息所以爲萬世不易之常千古不朽之徳者在是非庸而何夫髙明也而又中庸又不可以見徳性之尊乎徳性之來莫知其始是吾心之故物也是由今而推之於始者然也更由今而引之以至於後則日新而無敝今日新也明日新也後日又新也同是此心之故物而新新不已所謂日月𨿽舊而千古常新者是矣日月且然而況於徳性哉其常故而常新也如此又不可以見徳性之尊乎博厚如地𨿽足爲厚未足比吾徳性之厚也是猶爲自上而之下也更由下而之上則可以築九層之臺也可以造淩霄之宮也可以建淩雲之閣也所謂彌堅而愈不可鉆又極髙而愈不可仰者矣何其所厚者愈惇愈固其所謂禮者又日隆日崇乎是謂忠信之足以進徳也充實之可以光輝也惇化之自然川流也徳性之尊又不可見乎合而觀之皆徳性也而人不知所以尊之是故有道問學之功焉苟不知問學之功則廣大誰爲之致精微誰爲之盡髙明誰爲之極中庸誰爲之道而所以溫所以惇又誰爲之哉故聖人重問學焉重問學者所以尊徳性也能尊徳性則聖人之能事畢矣於是焉或欲經世或欲出世或欲隱或欲見或剛或柔或可或不可固皆吾人不齊之物情聖人且任之矣故曰以人治人若夫不驕不倍語默合宜乃吾人處世常法此𨿽不曾道問學而尊徳性者或優爲之故聖人之意若曰爾勿以尊徳性之人爲異人也彼其所爲亦不過眾人之所能爲而已人但率性而爲勿以過髙視聖人之爲可也堯舜與途人一聖人與凡人一自今觀之文王非大聖人乎羑里之囚身幾不保𨿽文王亦有時而不知默之足以容也幸而有散宜生輩獨出奇計脫西伯於虎口然身𨿽幸免又不免陷君於不義矣且夫子自謂居上不驕是也夫居上猶不可驕也況隱而在下者乎然孺悲不見足矣胡爲乎取瑟之歌陽貨不拜足矣胡爲乎瞰亡之往謂夫子爲驕固不乭謂爲不驕吾亦未敢信也以此見聖人若論處世亦多有不合眾人議論處矣然亦何足以窺聖人而又何足以病聖人乎獨保身之云明哲之云學者似未可遽以借口也蓋此謂危邦不入亂邦不居者云耳若旣食君之祿仕人之國則國爾忘家公爾忘私其義也豈可嘿嘿以取容而曰我欲爲明哲乎且夫子又不曰臣事君以忠事君敬其事而後其食事君能致其身乎彼道學者獨竊此以自文是賊道矣噫欲處世而身致治乎者恐別有經綸之學在未可以大學之道爲迂緩而不講也方今聖天子在上賢公卿在下食祿任職報主竭忠保身之說非但不可言之於口而亦不可萌之於心若有此心便是不忠此何時也豈春秋時邪夫子不幸而當其時故惓惓以明哲爲言然比干剖心夫子且大以爲仁豈可遂謂夫子好明哲而復責比干以不能保身歟況今又何時矣只可責食祿者或未甞有尊徳性之功則可苟能尊徳性矣而曰不能委身事君者未之有也大抵身家之念重則君父之念輕或名義之念重則君父之念亦輕𨿽有髙下其爲不念君父一也以故情義不通上下間隔古今皆然誰肯自而任不稱年髙而志昏惰苟不知歸則貶斥隨之矣此於明哲本無交涉也大抵中庸一書專言尊徳性之事此則堯舜以來相傳之學夫子不能異也大學一書專言大人之學𨿽庶人亦未嘗不明明徳於天下者此則夫子獨得之學千古聖人不能同也

懷林曰若說大學正心是聖人明心之圖則論語言有知無知亦是明心圖矣今聖人曰吾有知乎哉是以有知自疑也曰無知也是又若以無知自信也有知無知皆不敢知如此何以故蓋若說我爲有知歟則鄙夫有問我實空空如而若無一知識在心者似若不足以答鄙夫之問也若說我爲無知歟則扣兩端而與之竭𨿽我又不知其從何而來矣然則謂我爲有知不可也謂吾爲無知亦不可也此亦夫子明心之圖也果然否予謂若如此說則夫子到處皆是明心以示人者蓋心原是無方所之物故不可以有所而求又不可以無所而得心亦原是無知識之物故不可執以爲有知亦不可執以爲無知惟在人默而識之則知有所無所有知無知眞何有於我也哉

天下之事合義則已故聖人曰義之與比則君子之於天下也義以爲質焉盡之矣何故又說禮行又說遜出又說信成不旣贅乎曰單言義則四徳皆具故義爲總名如乹之有四徳是也今各舉言之正所以盡義之用耳夫天下之事固有在我以爲宜而在彼或不宜者則禮不順矣禮者人人各具人人不同若滿堂宴笑而一人獨有向隅之泣亦未爲各得其所也故必禮以行之而後彼我皆得眾志皆洽旣得而洽之矣若顯然自以爲功是不遜也故必遜以出之而讓美與人吾不見其爲美也推功與人吾不知其爲功也則無義之名無禮之名是謂委曲遜出令人不覺斯善矣若此者蓋出自眞心本自實意成始成終表裏若一是主之以忠信也豈不君子其人哉蓋天下惟讓徳爲難故夫子曰能以禮讓爲國乎何有由也不讓是以哂之蓋能讓則天下無復事矣今觀夫子平日惟說當仁不讓而已可知當仁之外更無一事不當讓也自今觀之伯夷泰伯宜有國者也此二子之義也然太王有欲立季歷之心孤竹君有欲後叔齊之意二子若執嫡長以爲義則太王孤竹之心不遂而二子欲順太王孤竹之禮拂矣故決之於禮則泰伯決不宜承宗廟之統若顯然推之於季歷則恐太王或未安此委曲以從禮尢人子所難者故至於被髮佯狂逃竄蠻荊使季歷有得國之實太王無欲傳之名而泰伯又無讓國之迹此義之盡而禮之精委曲遜讓天下不識古今不識非伯之所可望明矣伯夷只可言讓不可言能讓非遜也須是連讓亦讓方是遜然此只就讓國一事言之耳凡事皆然寧獨讓國若子房借漢祖以爲韓義也而卒竭謀以成漢祖之業則禮之行也符於義終焉辟穀不食而辭萬戶之封則遜之出也協於禮終始一心誠信無僞故漢祖獨深心信之而不疑嗚呼此非君子處世之大法哉使韓信當其時卽能讓王而取淮陰又何有赤族之慘邪或曰淮陰當年非但不讓亦且無禮矣假王之請於禮何在予謂淮陰非但無禮亦且無義矣固陵之約信已不至非漢祖聽畱侯之說先封爵邑則垓下之事未可知也故一得則四善兼得一失則連義亦失讓其可少歟孟子曰辭讓之心禮之端也則讓乃禮之大者古今天下以讓而得以不讓而失者多矣嗚呼可不讓歟讓又是美徳又可以不讓歟連讓亦讓始爲泰伯始爲遜出嗚呼至矣盡矣無以復加矣萬全無患矣眞實有利矣

關睢之詩未得則展轉反側寤寐思求其神傷也旣得則鐘鼓琴瑟樂之不厭其樂淫也夫子反曰不淫不傷何哉曰此卽有慟乎之說也非夫人之爲慟而誰慟然則關睢樂之淫也而自不得謂之淫哀之傷也而自不得謂之傷矣

今之言政刑徳禮者似未得禮意依舊說在政教上去了安能使民格心從化也彼蓋但知禮之爲中齊之爲齊中則不可使人有過不及之差齊則欲齊人之所不齊以歸於齊夫天下至大也萬民至眾也物之不齊又物之情也中無定在又孰能定其太過而損之定其不及而益之也若一一而約束之整齊之非但日亦不給依舊是走在政教上去矣彼政教之所以不能使民格心歸化者正以條約之密無非使其就吾之條理而約之於中齊其不齊而使之無太過不及之病也是欲彊天下使從已驅天下使從禮人自苦難而弗從始不得不用刑以威之耳是政與刑自是一套俗吏之所爲也非道之以徳者之事也然不知是如何乃爲道民以徳者之禮乎禮又何如去齊得他若曰齊其所不齊則彊其所難拂民之性如何便肯格心予謂此問極好此疑極是蓋道之以徳則爲民上者純是一片孝弟慈眞心旣以其躬行實徳者道之於上則爲下者旣自恥吾之不能孝弟與慈矣而上焉者又不肯彊之使從我只就其力之所能爲與心之所欲爲勢之所必爲者以聽之則千萬其人者各得其千萬人之心千萬其心者各遂其千萬人之欲是謂物各付物天地之所以因材而篤也所謂萬物並育而不相害也今之不免相害者皆始於使之不得並育耳若肯聽其並育則大成大小成小天下更有一物之不得所者哉是之謂至齊是之謂以禮夫天下之民各遂其生各獲其所願有不格心歸化者未之有也世儒旣不知禮爲人心之所同然本是一个千變萬化活潑潑之理而執之以爲一定不可易之物故又不知齊爲何等而故欲彊而齊之是以𨿽有徳之主亦不免於政刑之用也吁禮之不講久矣平天下曰民之所好好之民之所惡惡之好惡從民之欲而不以已之欲是之謂禮禮則自齊不待別有以齊之也若好惡拂民之性菑且必逮夫身況得而齊之邪

中庸言明善誠身又曰擇善固執大學言知止能得又曰知至意誠𨿽以顏子之學亦止曰擇中庸而得一善則拳拳勿失而已然則學問之道知及仁守盡矣何故又說莊以蒞動以禮乎曰此謂臨民動民者言也臨民則有上下之分不莊則民慢而上下無體動民則有教學之益非禮則不當而教學難施故𨿽知及仁守於已所學有實造矣若槪以簡易佚樂臨之謂無事可以坐致太平謂酣醉偃臥可令齊國東海大治此則子桑伯子之簡夫豈不可然其使人不敬何哉故曰無爲而治而又曰恭已南面也至於教學而相長全要因材而篤所謂禮也若可以語上而語不可以語上而又與之語皆違時失幾不中禮矣故曾子能惟卽呼而告之一貫子貢能疑故設以多學多識而使之自然自非此皆吾夫子動人以禮處所謂相時而動不累學人者也惟顏子一人則克已復禮之訓博文約禮之訓不一而足

志道據徳依仁遊藝何謂也曰此卽知而好好而樂之謂也夫志於道則志有所在而不遷矣猶未得也得則謂之徳有得則謂之徳有得則可據之以爲守也仁則由中以發外本是吾之固有吾但依而行之足矣夫豈他人所能奪而吾據而守之邪然曰依則尙見有仁曰仁則尙見有已未忘也夫雜物撰徳皆仁之地百爲泛應皆仁之施何莫非仁者而乃依仁也邪故日用應酬但有藝事出往遊衍但與藝遊無他道也無他徳也無他仁也所謂兩忘則自然好而樂之矣故曰好之者不如樂之者孔子樂在其中顏子樂而不攺者此也所以尋仲尼顏子樂處者尋此者也嗚呼盡之矣

大學釋誠意卽首言如好好色如惡惡臭蓋卽此以比好惡之眞實不欺處使人知此是誠意誠卽實也知此是獨知獨知卽自不敢欺也不欺則意誠矣不欺已則慊於已不欺心則慊於心不欺人則自不至於消沮閉藏而無惡之可揜矣不患千目而視千手而指矣而何有於十視與十指邪何等安閒何等自在心亦由此正身亦由此修所謂一了百了者是也而其原只於不欺此獨知之一念耳一念之動者意也意之誠邪不欺邪吾獨知之而天下之人亦皆知之後世之人亦皆知之意之不誠邪自欺邪吾獨知之而天下之人又皆知之後世之人又皆知之何也以此意之同也故卽此獨知之中實爲天下後世同知之地旣爲天下後世之所同知而又何以欺爲邪而又烏用欺人爲邪是以治平君子舉此加彼不難矣孟子告齊宣曰王毋以好色爲疾也王惟眞知吾之好色則一國之男女皆得所矣毋以好貨爲疾也王惟眞知吾之好貨則一國之衣食皆有餘矣又毋以好勇爲疾也王苟眞佑吾之好勇則一怒而一國之民舉安民惟恐王之不好勇矣此類而推王若無疾則已倘別有他疾皆是自獨知而來皆是自眞眞心意所發而來不肯一毫瞞人者非意誠而何夫人正賴有此實意有此眞知故能推以及人與人同其好與人同其惡便是王政了矣使齊王自以爲疾而欲去之又安肯容人之疾而又安肯容百姓之疾邪旣而自已之疾又不能去終不免瞞昧以過日百姓之疾又欲如法以去之而曰爾何以好色好貨好勇而犯吾之所疾惡爲也吁豈非起於自欺之一念而意不誠之故哉故君子莫先於誠意焉意誠則有可推之地由此而齊家治國平天下直推之而已故能推卽是修身推之以及人卽是齊家治國平天下之功效再無別有修之功齊之功治之功平之功也好者推之以同其好通天下亙萬古此好同也惡者推之以同其惡通天下亙萬古此惡同也故意誠則推之自有餘矣推之者彊恕之道也取譬之道也勿施之道也絜矩之道也故夫子不許子貢以無施而自謂慥慥君子惟在眞知吾之未能而不敢不勉焉則聖人亦猶人也無自欺而已聖人之治平無異術也亦惟善推其所謂毋自欺者而已則無自欺要矣意誠本矣獨知之知之不可欺甚矣然而人終不免於欺此獨知者何哉則以不知此知之眞實故也故大學言誠意而必先之以致知嗚呼致知焉盡之矣

李溫陵集卷之十八

●李溫陵集卷之十九

海虞後學顧大韶仲恭校

道古錄下

◆道古錄下

舜好問已矣而又好察好察是矣而所察者又是其極邇之言謂之曰好問則自四嶽九官十二牧以至芻蕘工瞽無不好問可知也而未必皆其所好察也惟是街談衖議俚言野語至鄙至俗極淺極近上人所不道君子所不樂聞者而舜獨好察之以故民隱無不聞情僞無不燭民之所好民之所惡皆曉然洞徹是民之中所謂善心枎善言卽在乎邇言之中則邇言安可以不察乎曰察則不止於問曰好察則不止於好問然則聖人之於邇言善矣夫惟以邇言爲善則凡非邇者必不善何者以其非民之中非民情之所欲故以爲不善故以爲惡耳非眞如今人所謂妨政蠹民之惡也旣知其爲惡則隱而置之不復用旣知其爲善則揚而舉之以用其中於民隱惡揚善兩端之執也用中於民聖人無中以民爲中也夫民之所欲天必從之況居民上而爲天子者哉天之立君所以爲民舜惟日夜思所以用民之中俾之無有失所欲者安得而不遑遑焉而惟邇言是察也邇言者近言也察言者止於近言何以成智又何以成大智蓋言而曰近則一時之民心卽千萬世之人心而古今同一心也中而曰民則一民之中卽千萬民之中而天下同一民也大舜無中而以百姓之中爲中大舜無善而以百姓之邇言爲善則大舜無智而無合天下通古今以成其智夫智而至於合天下通古今也其謂小智乎大智乎當自知之矣故曰舜其大智也與

索隱則智者欲其過行怪則賢者欲過之旣隱旣怪自然與世不同自然超出尋常之外天下後世自然有稱述之者矣故夫子曰吾弗爲以其用心於不必用之地無益於百姓之日用也日用者中庸也本無名而又烏用有述爲哉然天下之事非名則誰述無述則誰爲故君子𨿽以學道爲事遵道爲功然旣無赫赫之名而能淡然不厭者鮮矣此又不免半途之廢矣故夫子曰吾弗能已以此自學則不敢厭以此誨人則不敢倦若賜之願息求之自畫我無是也我惟依乎中庸而已循吾未發之中執吾不易之庸𨿽無有一人稱述我者直至於遁世而不我知也我亦不因之自悔而遂廢於半途此則夫子之事而夫子不以自居故又曰惟聖者能之意蓋曰必如是而後爲君子之能依於中庸也然而未可以遽責之君子也必也聖人乎所謂非天下之至精不足以與此精則隱怪不能惑矣非天下之至健不足以與此健則半途不能廢矣非天下之至神不足以與此神則出有入無窺乎太始而能爲天地之先矣此𨿽至平常至簡易爲百姓之所與能而非聖人則決不可能者故曰惟聖者能之

旣說惟聖者能則不必曰中庸不可能蓋惟中庸不可能故非聖人則必不能聖人之能能其所不可能者耳今天下之事凡可以容吾力者人無不竭力以爲之如天下之均爵祿之辭白刄之蹈此皆世間第一等難能之事然以天下之眾而能使之均平若一人以天下之大與之而不屑受此固難矣猶謂所重者身耳至於白刄之蹈則生死且不顧身亦度外物矣卽此三者人皆可能可見天下無不能之人人無不能之事凡稍可致力人爭勉焉則以可能故也若中庸者費矣而隱旣已隱則𨿽神眼不能窺微矣又顯旣已顯則𨿽神力莫能遏其柰之何哉故曰不可能也又曰中庸其至矣乎民鮮能久矣又曰𨿽聖人亦有所不能焉蓋世人但知百姓與夫婦之不肖不能而豈知聖人之亦不能也哉以故告之曰爾勿謂聖人能是也自我言之聖人所能者夫婦之不肖可以與能勿下視世間之夫婦爲也此一與字下得甚妙若說夫婦所不能者則𨿽聖人亦必不能勿髙視一切聖人爲也此一𨿽字下得又甚妙蓋道有至者中庸則道之至也至則決不可以智力勉彊而能故說莫能載莫能破上下察等若曰非但聖人所不能也𨿽天地亦且不能若不極言其至非但夫婦可與能也𨿽微而鳶魚察而飛躍皆可與能之耳以此觀之彼天下之均爵祿之辭白刄之蹈皆極其力之所可能鳶魚類耳夫婦等耳曷足怪哉是又安足道邪莊生謂塵滓粃糠陶鑄堯舜豈荒唐語邪正與先正堯舜事業一點浮雲過目相合

聖人言知必言行以見行不離知言行必言知以見知不離行其曰道之不行也我知之智者過而愚者不及由不明故不行道之不明也我知之賢者過而不肖者不及由不行故不明知行相須蓋可知矣然則陽明先生知行合一之旨實出於此世間一飲一食莫不皆然𨿽有嘉肴不食不知其旨非先行之旨何由知旣知其旨安肯不食乎惟是二種人坐在飯蘿之中彊作聰明富貴之相以爲此常飯耳貧乞人之食吾安能食務求奇品異味而奇異又卒不可得遂餓而死此一種也所謂賢者智者流也亦以不行故不得知不知故不肯行是自爲過非飯罪也又一種者亦坐在飯篾中妄以爲毒物所畱寧餓而死不敢輕嘗是謂至愚至不肖不知不行不行不知交相瞞者也吁嗟使無此二種人天下豈不皆飽暖之夫哉是以中庸之道終莫之行莫之明者以此

聖人以擇中庸而能服膺弗失者爲大賢上士以擇中庸而不能期月守者比之驅人於罟獲陷阱而不知避如禽獸貪夫犯死不顧夫中庸何物也擇而守之則生不知擇而守之則遂自納於死豈非謬與今之不知中庸者眾矣何以不入於阱也予實思之而未得釋氏動以生死恐嚇人曾謂吾聖人亦言生死乎意者夫子十五便志學五十猶學易正謂陷阱在前當思所以急避之邪不如是戒愼恐懼臨深履薄恐此身出不得苦是以比之禽獸比之貪夫比之网罟比之牢獄令人早依於中庸耳矣非不義而言之太甚也予實不知中庸之可以免死因書之以請教四方之講道學者

道本不遠於人而遠人以爲道者是故不可以語道可知人卽道也道卽人也人外無道而道外亦無人故君子以人治人更不敢以已治人者以人本自治人能自治不待禁而止之也若欲有以止之而不能聽其自治是伐之也是欲以彼柯易此柯也𨿽近而實遠安能治之安足爲道也邪然其所以不能以人治人者由其不能推已及人耳故說忠恕中心爲忠自已不容已之實心也如此中心爲恕自已不容二之初念也所謂施諸已而不願則勿以施之於人是也不願者中心之實也勿施者如心之推也如是則自能以人治人而不忍執柯以伐之矣忠恕非道也而可以近道故曰違道不遠夫道者無人無已何待於推有推則猶見有已於道尙遠但須由此進之耳旣能推已及人以行吾彊恕之功則自能以人治人自妙夫無爲之化然世又有不能推已及人者則以不知反已自責之道耳故夫子曰君子之道丘未能一歷數子臣弟友而皆曰吾實不能何敢責人爲邪學者旣不知平常倫理人實難盡反以聖人爲致謙於是乎明於責人暗於自責身陷於言行相違之失而不自知況乃推已以恕於人邪不知夫子是眞實語是以不敢自足而惟日孳孳不敢放言而惟恐或盡卽此是相顧卽此是慥慥卽此是篤實君子皆自一念反已自責之心爲之也是以中心平恕而自然有可推之地也

旣說以人治人側條教禁約皆不必用聖人何以又說修道之教曰修道便是教以人治人便是修道中庸一書皆教也皆恐人不知道不離人人不離道而欲遠人以爲道於是乎愈修愈遠愈治愈不治故說道不遠人而欲以人治人也然非知道者終不能修道非學以知人者終不可以治人或曰若如此則我與百姓咸相安於無事豈不是至治之世無爲之極垂衣之朝然如何行得夫民生有欲無主乃亂彊淩眾暴訥能靜之一日無法則一日不治𨿽以舜爲君恭已南面坐享無爲亦必有九官十二牧代天之工今何言治之之易也曰子但佑舜有九官十二牧以代天工而不知九官濟濟相讓九官之臣亦無爲也禹掌治水家門不入者三呱呱弗子者其年八而能順水利導不與水爭地行所無事禹無爲矣稷掌教穡因地之利稷無爲矣契掌五教敬敷在寬契無爲矣益掌工虞能使艸木鳥獸咸若益亦無爲矣獨一臯陶明五刑以弼五教而曰辟以止辟似不免於殘民者今觀舜之稱陶曰臯�邁種徳措刑不用黎民懷之則臯陶亦何爲之有由此觀之舜之君臣俱熙皞休享於無爲者獨四凶之話說者謂其大不及堯則甚有理故夫子以天配堯以君稱舜君則只於有天下而不與天則蕩蕩焉民莫能名矣其爲絕遠實天之與淵然今觀鯀之殛也甚無謂也以禹爲子而又有平水土之大功夫禹之功萬世永賴者也鯀之罪九載績用弗成者也獨不可以其萬世之功原其九載弗成之績乎堯旣能從容以聽之於九載舜獨不爲禹念其親非情也然則堯之化遠矣故夫子言篤恭至於聲臭俱無而後爲至而後爲不顯之徳而後可以刑百辟平天下若猶有聲色者存則𨿽曰不大亦末耳此可以語治人之理矣是故不見而章者在不動而敬者在不言而信者在不賞而勸者在不怒而威者在不顥而儀刑者在不聲不色而化民者自在是謂篤恭而天下平非玄也亦非禪也是吾夫子之言也倘若出自我口入自汝耳則必笑罵叫號目爲玄言禪語不可以垂訓矣曰子所云以人治人似也何舜以下夫子皆不以無爲許之三代以降幾人曉了此旨而亦以治何邪其亦資性有偶合者邪今之學者終日談學何以不聞談到此也余謂百世無善治千載無眞儒此二語昔人已極談之矣第談者未必用用者未必知談以是相左孤負聖人學庸諸書耳非絕不談也若漢祖之神聖漢文之明聖直與放勛暗合未嘗知學問也卽令極意問學者亦安能及之哉是謂天性至到聰明超詣非常遇也曹相國捨中堂以奉蓋公九年而齊國安集汲長孺病閨閣不壞一鑪七年而淮陽政淸皆天資近道無爲而理非學所加者亦可貴也夫栽培傾覆天必因材而況於人乎彊弱眾寡其材定矣彊者弱之歸不歸必並之眾者寡之附不附卽吞之此天道也𨿽聖人其能違天乎哉今子乃以彊淩眾暴爲法所禁而欲治之是逆天道之常反因材之篤所謂拂人之性災必及其身者尙可以治人邪故誠意貴矣誠意則好惡合天是故不可以不知天誠身要矣誠身則天人一道是故不可以不知人是故大學言誠意必先致知中庸言誠身必先明善也善明則身自誠而成已成物時措之咸宜無假借也知至則意自誠而好好惡惡到處皆自慊無造作也是故欲治人者必以知道知人爲先不知人而能治人者鮮矣不能治人而能自治者未之有也

古人不出戶而知天下不窺牅卽見星斗非謬語也夫星斗至髙也不待窺牅而可見天下至遠也不待出戶而自知是近之未始不遠遠之未嘗不近也卑之未始不髙髙之又未嘗不卑也使近而不遠則誠近也何取於近遠而不近則徒遠耳又何貴於遠邪惟其近而又遠遠而卽近卑者又髙髙者卽卑此自邇自卑之論也蓋言其未嘗有遠與邇髙與卑也若果有卑髙遠邇如四維上下之不可易然則亦四維上下焉耳非所以論於君子之道也故夫子旣引詩而復以父母其順乎結之夫吾妻子之樂兄弟之翕本非所以爲順父母計也而父母自順則道固有不行而至無階而升者一讀詩而可知也而謂父母爲遠必須自兄弟妻子之邇以至之可乎是不通之談也而謂必先和吾之妻子以及吾之兄弟而後求順吾之父母循序以進途焉可乎是又不通之論也此自邇自卑之說也蓋言邇之可遠邇之卽遠君子之道自邇足矣不必極遠也自卑足矣不必窮髙也

記者謂夫子不語神而中庸乃盛言鬼神之徳之盛𨿽視之不見聽之不聞而實體物而不可遺故能使天下之人齊明盛服以承祭祀駿奔走執豆籩洋洋乎如在其上如在其左右儼若對越肅若陟降而或見之者焉夫不見不聞至微也而能使天下歷萬古之人自然畏敬奉承拜而禮之祀而祭之則其體物不遺之驗又甚顯也微而又顯顯而實微鬼神之爲徳不旣盛乎哉故其詩曰神之來也無方旣不可以私心圖度而遽以爲有而神之應也如響又自能使人不可以厭斁不敬而遂謂之無然則鬼神信非虛也鬼神信非誣也夫子之語神也如此彼謂其不語者直記者之語耳記魯論者又是何人多出曾子與有子之門人也夫神爲不測故緩詞不足以盡神鬼爲難知故顯詞不足以道鬼此惟曾子得聞之𨿽有子尙不知其得聞與不何如也而可使其門人弟子聽之哉而可與其不可與語者語之哉則其謂夫子之不語神也固宜

曰鬼神之道幽遠難明非但有子不得聞卽子路亦未之聞也季路問事鬼神而夫子不語但告之曰爾且未能事人安能事鬼乎夫當時之所謂人者果孰有過於夫子也正名之告直以夫子爲迂而不聽則其不畏天命狎大人而侮聖言甚矣安在其能事人也不能事人安能事鬼便是直語以事鬼之道非不語之也何也人鬼一道不能事人以故不能事鬼則凡不能事鬼者便是有鬼神而不信其赫然臨之在上質之在旁也又豈有能事人之理哉然則今之所謂能事人者事勢也非事人也眞能事人則自能事鬼矣故惟大聖人爲能事鬼則以大聖人能眞事人故也今觀夫子之言曰吾若有他妨而不得與祭是卽不祭是卽慢神吾不敢也是故祭先生在祭神如神在凡鄕黨一書所以紀聖人之事神者詳矣𨿽以鄕人之儺鄙俚俗惡聖人亦必朝服焉自阼階以臨之若曰是皆有神明在鄕人所爲禱祀而祈禳者也敢不敬與惟是祭不欲數數則煩其慢神也滋甚又不欲瀆瀆則諂其慢神也益甚故曰敬鬼神而遠之惟是春秋二時乃修其祖廟陳其宗器設裳衣而薦時食蓋敬神也恐煩神也又曰非其鬼而祭之諂也如魯之郊禘季氏之旅泰山王孫賈之欲媚竈皆諂之也大不敬也神其享之乎故又曰曾謂泰山不如林放乎木放知禮之本深爲夫子所大是以抑揚言之言泰山之神不可以非分而求本欲求福吾恐其反速之降殃也大不可也又非林放者比也卽夫子此言觀之則泰山爲有神乎爲無神乎如其無神祭之何益如其有神可妄祭邪故夫子曰我戰則克祭則受福然則國之大事在祀與戎蓋自有天地以來直至今日矣有此天地卽有此人鬼有此世界卽有此賢聖有此賢聖卽有此祀典使其無神聖人何謂而制此祀典以貽萬世設使一聖人者作聰明以舉之於前後來千聖相繼獨無一人見其不可乎卽聲言以辧其爲惑世誣民正所以見其不苟同者何以愈經後王而祀典愈備也今之學者言及鬼神則以爲異端釋老之教小言之則以爲恥大言之則斷以爲狂然自入仕以來一入公門則必先祭門而後敢入祀土地神而後敢坐不先齊宿於城隍仍爲文以告於城隍之神則不敢遽坐政事堂而聽政則自九卿百執事而下以至郡守邑令諸大小官罔不皆然矣何獨無一人明其不然者毀神像而惜此性醴之供也不但是也春秋二丁先聖先賢報本反始似矣若夫山川社稷之壇風雲雷雨之壇無祀厲鬼之壇則自上元淸明以至初秋霜落冬寒陰气慘栗之候無不有祭祭又必徧於各裏各鄕各村各社不太煩乎此何義也今之官者𨿽不敢廢祀然亦故典焉耳非但旣灌而後乃不足觀披倚臨祭神亦吐之矣寧獨諸壇卽以夫子言語童而習之以取功名富貴而兩廡爲馬糞之巷牌次爲廚庖之版矣藐然不理是尙能事人乎中間有眞實愛民者蠲潔牲醴齊戒必明山川鬼神自降之福化災爲祥厲不作殃歲時丰稔民日以寧而是等反笑之以爲拙癡之以爲大認眞矣然是等也平居無事則慢神而虐民小小疾病細細驚惶卽求神問鬼禱祀並作𨿽淫祠妖魔祀典不載者亦哀求之萬端也其最信神信鬼者則又莫如此等輩不亦可笑之甚與故聖人之祭以受福而世人之祭以致禍則不能事神之故可知已夫惟聖人能事神故其敬之也專夫天命玄鳥降而生商何其誕也而聖人以爲至祥極瑞筆之於經而不刪若在今人必且吐噦棄之矣帝賫良弼說築惟肖何其誣也而武丁卽以爲上聖大賢爰立作相而不問若在今人必且交章彈劾而以死諍之矣此無他不知人故也不知人由於不知天故曰質諸鬼神而無疑知天也此非至誠如神者又孰能知之故又曰神以知來又曰原始反終故知死生之說故知幽明之故故知鬼神之情狀一實理之自然一眞誠而不可掩也如此非誕也非誣也特心非至誠見滯凡近遂怪之不信執之以爲誕且誣耳矣嗟嗟執無鬼之說者卒爲鬼所拷而不知作無佛之論者因爲婦所譏而後省古今迷人大抵然矣而何足以費吾喙

君子所以無願外之念者以其能素位也所以能素位者以其無入而不自得於已也若無自得之益則見內輕見外重而能不願外者未之有矣旣願外安能素位故君子之心自得焉耳矣今夫貧賤我素有也一旦而居乎富貴之位則視富貴又若素有然而行乎富貴之所得行不見其身之從貧賤來也今夫夫富貴找素有也一旦而居乎貧賤之位則視貧賤又若素有然而行乎貧賤之所宜行初不見其身之從富貴來也以至患難夷狄莫不皆然平居無事初不知有患難也卒然而立於患難之地則患難與居若素患難然不以爲異也素居中國初不識有夷狄也卒然而入於夷狄之鄕則夷狄與同若素夷狄然初不知其爲中國人也夫富貴貧賤患難夷狄皆位也而視之若素則易位而安而自無願外之想富貴貧賤患難夷狄皆外也而外者不入則無入不得而自無出位之思故君子欲其自得之也苟自得又何往而不可哉居上居下處已處人皆可知矣曰昔人謂光陰者百代之過客又謂人生如寄多憂何爲此莊生之所以稱達也今夫子言素位則步步皆實際似與莊生等所見不同余謂前聖後賢皆重在自得上其自得同則所言自無不同者苟無自得之妙則視之如傳捨亦一時影響之見自解之意耳履之如實地亦一時气質之彊好勝之私耳非孔子莊子本旨也今觀夫子福富貴如浮雲寧獨傳捨莊生魚樂於濠梁之上貧賤若曳尾之龜其爲素位亦已極矣扶杖逍遙與逍遙禦風何殊百代過客乎觀人間世以應帝王步步皆實詣寧獨吾夫子教人素位哉故學者須得聖賢自得之益苟自得縱不同亦何妨也

哀公一小國之君也兼是昏弱太甚之君不足與言矣就使有問當對亦豈無別方便接引之語而卽告之以九經語之以誠明九經則自修身尊賢親親而推之以至於柔遠人懷諸侯誠明則詳之以博學審問知天知人以至於一人已百人十已千弗得弗措焉此皆聖人平天下之事功夫豈哀公之所能辧也余謂夫子非告哀公也所以告諸弟子也正所以教天下萬世之爲人君者也特因哀公之問而遂發之耳縱春秋之天下無一人能知而行萬世之天下終無有一人能知而行之者邪則夫子之教在也令觀大學一書所言平天下之道備矣是皆自問自答自唱自和𨿽弟子亦不待其問而遂自言之況因君有問猶謂發之有端夫子安能以已也邪大抵聖人之人千萬世合爲一人之人也故不在天下則在萬世非世人一人之人所可比也旣不得而比而又鳥得而知之哉大學言古人欲明明徳於天下余謂吾夫子欲明明徳於萬世

盡性之道惟至誠能之蓋性盡則洞徹到底不畱一塵矣故曰盡性性盡則人性亦盡物性亦盡何也人物與我同一性也若猶見有人猶見有物未爲能盡其性也性盡則化育在我參贊自我何也天地與我同一性也若化育不自我參贊不自我猶未能能盡其性也故中和一致而天地自我乎位萬物自我乎育嗚呼至矣非虛言也

夫至誠則無事矣未至於誠必有物以蔽之蔽則不亮而未免於自欺故必物格知至而後意誠此大學所以言格物也誠之未至必有物以遏之遏則不直而不能以通流故必致苗通礙而後誠至此中庸所以言致曲也致曲則疏暢直達誠自在矣誠則形不可遏也形則著自日章也著則明遂光顯也然形則猶滯於象滯則尙未活動著則猶著於影著則尙未變通明則尙疑有光景景則迹未融而誠尙在非化也化則乃可以言至誠故曰惟天下至誠爲能化也人存政舉故人道敏政人道敏政故爲政在人是故必敬大臣也必體羣臣也必知尊賢也知尊賢則自然知其孰爲大臣而當敬孰爲羣臣而當體矣等殺有不了然乎然何以知其爲賢也蓋取人之本在身又必先修身以爲取人之本焉身又當如何修修之以天下所共由之五達道也道又當如何修修之以吾身三達徳之仁也而仁又非他反而求之卽此人是已故曰仁者人也是故欲修身者不可以不知人而仁之發莫大於親親有人則有義而義之用莫大於尊賢則修身卽爲仁尊賢卽爲義矣原非在外也有人必有禮而禮之施則尊親有序親賢有秩亦非在外也夫仁卽此人則君子固不可以不知人而出之爲義生之爲禮義實天之制禮實天之經則君子尢不可以不知天矣旣知人又知天則身修而取人之本豫矣修身則能順親可知也取人則能尊賢而敬大臣體羣臣又可知也由是而子庶民來百工柔遠人懷諸侯以爲政於天下有不易易乎哉故曰爲政在人取人以身修身以道修道以仁而仁者人義與禮者天天之未始不爲人人之未始不爲天也故知天知人則身修而自能取人嗚呼盡矣下文天道人道皆說知天知人以修身事故詳言之蓋不患其不能爲政而患其不能取人不患其不能取人而患其不能修身也

思知人不可以不知天而天道則不勉不思而從容自中所謂誠者也思知天又不可以不知人而人道則必詳擇此不勉不思從容自中之善而固執之不敢失所謂誠之者也故誠者其道自然是謂至善是以謂之天也誠之者之其所自然是謂擇善是以謂之人也故道以誠爲至而學以思誠爲功天固未始不爲人人亦未始不爲天則我爲誠之亦爲誠者而修身之事畢矣豈別有修之之功哉我自有天而我自知之耳我自有人而我自知之耳一誠焉已矣一善焉已矣故中間兩言所以行之者一指此誠也指此善也善卽誠而誠卽善一實理而無以尙自其眞實不虛曰誠自其物莫能尙曰善又一也故次言明善誠身終言擇善固執明則待於擇擇則無不明然善又如何擇下文博學五句正所以擇善而誠之之事也自今觀之夫子每教人博文矣𨿽顏子亦每從事於斯矣但學者但知徒博而不知反約惟顏子能知夫子之善誘卽於博文之中而擇乎中庸遂得一善云耳蓋謂之曰博學則自朝至夕凡目之所視耳之所�所唻身之身之所遘足之所履手之所持一切五倫交接酬應何莫而非學也何莫非學則何莫非�無往非文則無往非博矣故曰博文然博矣而約者何在詳矣而至一者何在吾又於何而擇之而執之哉不就明師良友而審問焉不可也問而曰審則非泛問可知矣旣問旣審而得夫疑信相參之機則退而思之方爲有地然思又不可以不愼也不愼則遠思是謂外馳非通微之思也不愼則苦思是謂勞志非無思之旨也必愼思之而得其所以憧憧往來者然後辧而明之以就正幹有道亦庶幾達其所謂不思不勉焉者矢是反約之功明善之學也而能篤而行之者𨿽歟或日一至或月一至不啻足矣故又曰篤行之生知者一而學知者以百能之而不讓生知者十而困知者以千能之而不辭必得乃已弗得弗措果能如是篤行𨿽愚必明況非愚邪𨿽柔必彊況非柔邪故必篤行此審問愼思明辧之功務得一善焉乃已尢爲擇善誠之者之最要切處故以篤行終焉此惟顏子能之若由賜之徒非不由審問愼思明辧以恍忽其所謂一者而篤行之弗力是以不能期月守不能拳拳服膺而弗失非不能服膺之罪也未見其的然有可守之實而遂自以爲足之罪也非不能期月守之罪也未得而自以爲得而不肯篤實而力行之以求其實得之罪也實得則誠矣誠者實之謂也旣實得又烏用守若又有待於守有待於固執焉非實得也卽此不誠甚矣非誠也非天道也若夫博文之旨則民咸用之百姓與能之愚夫愚婦共由之矣夫誰不學夫誰能離之而不博

無徳而作禮樂愚而好自用也無位而作禮樂賤而好自專也有徳矣有位矣而不當時而作禮樂生乎今之世反古之道也夫自用也自專也生今而反古也如是而災不及其身者未之有也夫議禮制度考文此王者之禮樂而有徳有時有位之天子之所作也若非此等天子而欲議禮制度考文以興禮樂得乎試觀天下之今日時王之制作尙在庶民之信從未攺故車則同軌無敢制度者書則同文無敢考文者行則同倫無敢制禮者是故𨿽有其位苟無其徳不敢作禮樂焉可見王天下者其所重先在徳也𨿽有其徳苟無其位不敢作禮樂焉可見王天下者其所重又在位也有徳有位而不當時則夏殷是已今之所用者周禮吾不從周而誰從哉可見王天下者其所重尢在時也故曰王天下有三重焉有此三重而後儀禮制度考文以作禮樂則無自用自專生今反古之牛災不及身而過可寡矣故又覆言之曰上焉者有徳有位而不當時是無徵也無徵不信不信民弗從三重缺其一是以不可下焉者有徳而無位與時是不尊也不尊不信不信民弗從三重缺其二尢不可矣故君子之道本諸身有其徳也徵諸庶民又信且從有其位當其時也如此則三重在我寧獨可以寡過乎哉將見考三王而不謬𨿽三王不能違時也建天地而不悖𨿽天地不能違時也以質鬼神則鬼神不疑吾不能違時之論也以俟百世則百世聖人不惑吾不能違時之言也然則時乎時乎固聖王之所獨重矣以夫子之聖而不當時又安能已吾夫子又安能已於反復而言之詳也與哉𨿽然若夫子者又豈時位之所能限也使時位而可以限夫子則夫子亦與千古帝王百世聖人等耳烏在其爲賢於堯舜生民以來之所未有者乎故夫子亦自知之夫子亦自言之若曰質諸鬼神而苶疑知天也百世以俟聖人而不惑知人也夫學以知天知人也則萬古同一天萬古同一人是謂萬世一時天且弗敢違之矣而何時之待乎是謂萬世爲土人人胥載之矣而何位之有乎是故惟無動也動卽世爲天下道而豈直當世惟無言也言卽世爲天下法而豈直當世惟無行也行卽世爲天下則而豈直當世近而千百年服之無斁而厭者誰遠而萬億載望卽興師而欲從末由不心服者又是誰此可以見夫子之無時不然矣此可見時之不能違吾夫子矣夫子𨿽以此稱君子其實蓋自謂也彼君子者又烏能然以今觀夫子其果世爲天下道世爲天下法與則否也夫子之言眞若合符契矣故復引詩以自明

夫君子安能不從時也必也至聖乎至聖則聰明睿智已具𨿽未嘗臨民而足以有臨也寬裕溫柔等咸具𨿽未嘗容物而自足以有容有執有敬有別也蓋涵之爲溥博淵泉之徳而時出之爲莫不說莫不敬莫不信之施時在聖人不過以時出之而已又何時之待也況有位與否乎是以聲名洋溢乎中國施及蠻貃舟車所至人力所通天之所覆地之所載日月所照霜露所墜凡血气捨生之屬莫不尊之如天地親之如父母故曰配天以今觀吾夫子夫孰不尊夫孰不親從今以後以至萬億年載其尊且親但見其有加而不替矣豈若當時之王見在則尊過則已見在則親過則已者所可比邪又豈能以一人之身合中國蠻貊盡舟車人力之所至所通天地之所覆載日月霜露之所照所墜乎則夫子之澤遠矣廣矣夫子之言至是又若符契矣故稱之曰至聖焉吾以謂千古可以語至聖者夫子也夫子𨿽以推之至聖其實蓋自許云

夫子之意曰今天下萬世皆尊之以爲天親之以爲父無可疑也然欲其能眞知其所以可尊可親者則未也何也以人至於至聖則實未易知也何也至聖者至誠者也故惟天下之至誠爲能經綸天下之大經立天下之大本知天地之化育經大經一仁也人但見肫肫其仁焉耳初何嘗倚於仁也立大本一淵也人但見淵淵其淵焉耳初何嘗倚於淵也知化育一天也又但見浩浩其天焉耳初何嘗倚於天也是之謂至誠之眞經綸眞立本眞知化矣知化則本自立本立則綸自經苟不固聰明聖智達天徳者其孰能知此也蓋惟至誠乃能知天下之至聖也惟至聖乃能知天下之至誠也則必有夫子而後能知夫子也又何疑哉夫子在當時𨿽由之彊夫子每對之而嘆曰知徳者鮮𨿽賜之穎夫子必對之而嘆曰莫我知也夫獨一回而不幸短命則夫子已不見知於當時矣況萬世與𨿽尊之以爲天親之以爲父母敬而事之以爲萬世之宗師夫子弗善也夫子弗樂也夫子弗享也嗚呼此固夫子之所以爲至聖也

有子言禮之用和爲貴甚是也夫使禮而不出於和則爲彊世非中節之和天下之達道矣曷足貴與又烏在其爲美也惟其和所以民咸用之萬世同之自無不可行之理耳彼或有窒礙���行者非和之罪也不知和之罪也今若曰知和而和不以禮節之是以亦不可行如此則和反不如禮和又不足爲美而可貴矣何也必待禮以節之故也和而尙須禮幫助然後能中節而成和則宜曰和之用禮爲貴可也而何以獨貴和吾故曰此非有子之言也有子弟子之言也

子貢欲去告朔之餼羊非愛羊也傷時君之廢禮也夫子不欲去告朔之餼羊非不愛羊也冀時君之能復禮也全賴聖賢相與發明而筆之於書使天下知告朔之禮不當廢又知告朔之禮所當復此春秋旨也吾因是而知聖賢愛禮之深也今若徒泥夫子之言以謂賜也但知愛羊而不愛禮則聖賢之意荒矣

夫子語太師之知槳全是聲容節奏之間此亦何難知者而夫子故語之邪曰此正所謂樂之可知者也故曰樂其可知也夫始作而翕如縱之而純如皦如繹如則樂成矣此則太師之所知也至其所不可知者則出於聲容節奏之外可以和神人而協上下可以儀鳳凰而舞百獸如季札所謂如天之無不覆也如地之無不載也吾夫子所謂不圖爲樂之至於斯也聞之三月而不知肉味也則太師當自得之非夫子之所能語也所謂樂之所不可知者也

舜之稱禹曰克勸於邦克儉於家可知古之聖人語勸儉莫有過者矣今觀禹之言曰予乘四載隨山刊木夫以帝臣之重跋涉九州島隨山刊木卽大而乘車小而乘馬無不可者乃水行則以木爲舟陸行則以木爲履下山則前髙後低上山則前低後髙經言其手足胼胝不辭勞苦史稱其肢體焦枯卒受風寒暑濕之患終葬會稽之山則當時稱禹者固以儉而所以病禹者亦謂其過於儉而不可以垂訓也故夫子獨以無間然稱之其意若曰如禹之儉勸吾實無間然矣無間然言其無間隙之可議也而敢以議禹是何心哉故重言無間然以深釋之夫菲飲食是其儉也而致孝鬼神則祭祀極其丰潔不儉也惡衣服是其儉也而致美黻冕則祭服極其潔精不儉也卑宮室是其儉也而盡力溝洫則一財一力皆爲民費無一毫而不用之於民者不儉也夫捨已之飲食衣服宮室凡所以奉身者無不薄而惟知神之與民也如此是尙可以儉病之哉故再言吾無間然以深美之禹之學後傳而爲墨翟則於夫子同時於時天下並重之故其稱曰孔墨孔子稱禹而於墨翟之儉不敢辟以爲非蓋信其傳之有自也今墨子之書具在有能取其書讀之而得其所以非樂之意則經綸之術備焉斷斷乎可以平天下而均四海也𨿽作用手段各各不同然但可以致太平亦何必拘一律哉孟氏以無父辟之過矣是辟禹也禹過門不入者三是無父之甚者何不辟乎

人與禽獸全然不同孟子何以但言幾希曰禽獸𨿽殊類然亦有良知亦有良能亦知貪生亦知畏死亦知怕怖刑法何嘗有一點與人不同只是全不知廉恥爲可恨耳若人則必有羞惡之心是其稍稍不同於禽獸者賴有此耳非幾希而何所賴者正以有此幾希之異故可以自別於禽獸而所患者又以所異不過只於幾希亦容易遂入於禽獸也是以庶民不知幾希之可懼而遂去之以入於禽獸之中而惟君子知此幾希之有賴每兢惕以存之而遂自異於禽獸之倫焉故言幾希正以見其大可畏而又有大可喜者在焉耳若舜也禹也湯也文武也周公孔子也皆所以存此幾希者所謂君子也豈其初眞有異於禽獸哉亦曰存之而已存之者初無難事異之者不過幾希而其究也一爲聖賢一爲禽獸天淵懸矣嗚呼可不存與若我則私淑夫子之道者也其亦幸免於禽獸之歸哉此孟子志也

李溫陵集卷十九

●李溫陵集卷之二十

海虞後學顧大韶仲恭校

詩

四言長篇

五七言長篇

五言四句

六言四句

七言四句

五言八句

七言八句

◆四言長篇

讀書樂

○讀書樂

曹公云老而能學惟吾與袁伯業夫以四分五裂橫戈支戟猶能手不釋卷況淸遠閒曠一老子邪𨿽然此亦難彊余蓋有天幸焉天幸生我目𨿽古希猶能視細書天幸生我手𨿽古希猶能細書字然此未爲幸也天幸生我性平生不喜見俗人故自壯至老無有親賓往來之擾得以一意讀書天幸生我情平生不愛近家人故終老龍湖幸免俯仰逼迫之苦而又得以一意讀書然此亦未爲幸也天幸生我心眼開卷便見人便見其人終始之槪夫讀書論世古多有之或見皮面或見體膚或見血脈或見筋骨然至骨極矣縱自謂能洞五臟其實尙未刺骨也此余之自謂得天幸者一也天幸生我大膽凡昔人之所忻艷以爲賢者予多以爲假多以爲迂腐不才而不切於用其所鄙者棄者唾且罵者餘皆的以爲可托國托家而托身也其是非大戾昔人如此非大膽而何此又余之自謂得天之幸者二也有此二幸是以老而樂學故作讀書樂以自樂焉

天生龍湖以待卓吾天生卓吾乃在龍湖龍湖卓吾其樂何如四時讀書不知其餘讀書伊何會我者多一與心會自笑自歌歌吟不已繼以呼呵慟哭呼呵涕泗滂沱歌匪無因書中有人我觀其人實獲我心哭匪無因空潭無人未見其人實勞我心棄置莫讀束之髙屋怡性養神輟歌送哭何必讀書然後爲樂乍聞此言若憫不谷束書不觀吾何以歡怡性養神正在此間世界何窄方冊何寬千聖萬賢與公何冤有身無家有首無發死者是身朽者是骨此獨不朽願與偕歿倚嘯叢中聲震林鶻歌哭相從其樂無窮寸陰可惜曷敢從容

◆五七言長篇

富莫富於常知足

九日同袁中夫看菊寄謝主人

至日自訟謝主翁

朔風謠

題繡佛精舍

十八羅漢漂海偈

十八羅漢遊戲偈

哭耿子庸

○富莫富於常知足

富莫富於常知足貴莫貴於能脫俗刅莫貧於無見識賤莫賤於無骨力身無一賢曰窮朋來四方曰達百歲榮華曰夭萬世永賴曰壽

解者曰常知足則常足古富能脫俗則不俗故貴無見識則是非莫曉賢否不分黑漆漆之人耳欲往何適大類貧兒非貧而何無骨力則待人而行倚勢乃立東西恃賴耳依門傍戶眞同僕妾非賤而何身無一賢緩急何以窮之極也朋來四方聲應气求達之至也吾夫子之謂矣舊以不知恥爲賤亦好以得志一時爲夭尢好然以流芳百世爲壽只可稱前後烈烈諸名士耳必如吾夫子始可稱萬世永賴無疆上壽也

○九日同袁中夫看菊寄謝主人

去年花比今年蚤今年人比去年老盡道人老不如舊誰信舊人老亦好秋菊總開舊歲花人今但把新人誇不見舊日龍山帽至今猶共說孟嘉去年我猶在陰山今年爾復在江南傍人錯指前身是一是文殊一瞿曇花開於我復何有人世那堪逢重九舉頭望見鐘山髙出門便欲跨牛首袁生袁生攜我手欲往何之仍掣肘𨿽有謝公墩朝朝長在門𨿽有階前塔髙髙未出云褰裳緩步且相隨一任秋光更設施天生我輩必有奇感加雅意來相期入門秋色上髙堂烹茶爲具呼兒郎歡來不用登髙去撲鼻迎風尊酒香子美空吟白髮詩淵明采采亦徒疲何如今日逢故知菊花共看未開時

○至日自訟謝主翁

明朝七十一今朝是七十長而無述焉旣老復何益𨿽有讀書樂患失又患得患失是伊何去日已蹉跎患得是伊何來日苦無多聰明𨿽不逮精神未有害筆禿鋒鋩少指柔龍蛇在宛然一書生可笑亦可愛且將未死身暫作不死人所幸我劉友供饋不停手從者五七人素飽爲日久如此賢主人何愁天數九

○朔風謠

南來北去何時了爲利爲名無了時爲利爲名滿世間南來北去正相宜朔風三月衣裳單塞上行人忍涷難好笑山中觀靜者無端絕寒受風寒謂余爲利不知余謂渠爲名豈識渠非名非利一事無奔走道路胡爲乎試問長者眞良圖我願與世名利徒同歌帝力樂康衢

○題繡佛精舍

聞說澹然此日生澹然此日卻爲僧僧寶世間猶時有佛寶今看繡佛燈可咲成男月上女大驚小怪稱奇事陡然不見舍利佛男身復隱知誰是我勸世人莫浪猜繡佛精舍是天臺天欲散花愁汝著龍女成佛今又來

○十八羅漢漂海偈

十八羅漢漂海第一胖漢利害失腳踏倒須彌拋散酒肉布袋猶然嗔怪同行要喫諸人四大咄天無底地無蓋好个極樂世界

○十八羅漢遊戲偈

不去看經念偈卻來神通遊戲自誇能殺怨賊好意翻成惡意咦南無阿彌陀佛春夏秋冬四季

○哭耿子庸

楚國有一士胸中無一字令人讀漢書便道賴有此蓋世聰明者非君竟誰與所以羅盱江平生獨推許行年五十一今朝眞死矣君生良不虛君死何曾死

其二

我是君之友君是我之師我年長於君視君是先知君言吾少也如夢亦如癡去去學神仙中道復棄之歸來山中坐靜極心自怡大事苟未明兀坐空爾爲行行還出門逝者在於斯反照未生前我心不動移仰天一長嘯玆事何太奇從此一聲雷平地任所施開口向人難誰是心相知

其三

太眞終日語東方容易談本是閩越人來此共閒閒君子有徳音聽之使人慚白門追隨後萬里走滇南移家恨已滿敢曰靑於藍志士苦妝餙世儒樂苟安謂君未免俗令人坐長嘆

其四

君心未易知吾言何惻惻太言北海若小言西河伯緩言微風入疾言養叔射麤言雜俚語無不可思繹和光混俗者見之但爭席浩气滿乾坤收斂無遺迹時來一鼓琴與君共晨夕已矣莫我知𨿽生亦何益

◆五言四句

宿吳門

同深有上人看梅

又觀梅

鄭樓

薙發

哭貴兒

哭黃宜人

夜半聞鴈﹝有引﹞

莊純夫還閩有憶

歲暮過胡南老

■﹝禾盍﹞山寺夜坐

鄭子玄不顧雨雪之難走潞河欲尋舊交予愳其或有嗟來也故作詩三章以慰其行

寓武昌郡寄眞定劉晉川先生

塞上吟

賦松梅

贈何心隱髙第弟子胡時中

偈二首答梅中丞

懷林答偈附

○宿吳門

秋深風落木淸水半池荷驅馬向何去吳門客子多

其二

屋有圖書潤庭無秋菊鮮應知彭澤令一夜不曾眠

○同深有上人看梅

東閣觀梅去淸尊怨未開徘徊天際暮獨與老僧來

○又觀梅

雷雨驚春候寒梅次第開金陵有逸客特地看花來

○鄭樓

谷口鄭子眞棲遲市門裏小樓延上客酒酣猶未已

○薙發

空潭一老醜薙發便爲僧願度恆沙眾長明日月燈

其二

有家眞是累混俗亦招尢去去山中臥晨興粥一甌

其三

爲儒已半世食祿又多年欲證無生忍盡拋妻子緣

其四

大定非關隱魂淸自可人而今應度者不是宰官身

○哭貴兒

水深能殺人胡爲浴於此欲眠眠不得今子於慈死

其二

不飲又不醉子今有何罪疾呼遂不應痛恨此潭水

其三

骨肉歸故里童僕皆我棄汝我如形影今朝惟我矣

○哭黃宜人

結髮爲夫婦恩情兩不牽今朝聞汝死不覺情淒然

其二

不爲恩情牽含淒爲汝賢反目未曾有齊眉四十年

其三

中表皆稱孝舅姑忍汝勞賓朋日夜往龜手事香醪

其四

慈心能割有約已善持家緣余貪佛去別汝在天涯

其五

近水觀魚戲春山獨鳥啼貧交猶不有何況糟糠妻

其六

冀缺與梁鴻何人可比蹤丈夫志四海恨汝不能從

○夜半聞鴈【有引】

攺歲以來老病日侵計不久矣夫餘七十人也追思五十以前抱此麤疏遨遊四海兼圖升斗以贍俯仰憑尺寸以奉髙尊人人皆視爲畏途余獨坦行闊步二十五載不少一日徧交當世名流無空過者直至今日猶然念余不捨也是世之所難者余之所易也及其解組入楚身退矣名且隱矣可謂易而又易矣乃行畏途覺平妥逃空虛轉顚躓何邪豈非理之不可曉者邪夫余執此道以終始未嘗一毫攺步也今難者反易易者反難𨿽余亦自不知其故矣內實自傷故因聞鴈而遂賦之

孤鴻向北徵夜半猶哀鳴哀鳴何所爲欲我如鴻冥

其二

自有淩霄翮髙飛安不得如何萬里行反作淹畱客

其三

獨鴈𨿽無依羣飛尙有伴可憐何處翁兀坐生憂患

其四

日月湖中久時聞冀北音鴻飛如我待鼓翼向山陰【後數歲餘竟赴冀北過山陰其詞卒驗】

○莊純夫還閩有憶

乘龍人歸去誰復到吾門薄暮多風雨知子宿前村

其二

海物多奇錯礪房味正淸夫妻共食噉不得到麻城

其三

三子皆聰明必然早著聲若能舉孝廉取道過西陵

其四

七十古來稀知余能幾時君宜善自計莫念出家兒

○歲暮過胡南老

胡牀掛空壁窮巷有深居滿目繁華在先生獨晏如

其二

河內著碑銘睢塘流頌聲百年林下叟隱隱作儀刑

其三

四鄰簫管沸大都爲歲除君看五馬貴囊有一錢無

其四

有席𨿽長穿有朋亦喜歡園蔬堪摘矣不用一錢看

○■﹝禾盍﹞山寺夜坐

松風已可哀蘿月復飛來如何當此夜萬里獨登臺

○鄭子玄不顧雨雪之難走潞河欲尋舊交予愳其或有嗟來也故作詩三章以慰其行

雨雪東南行貧交家上京當時孔北海極重鄭康成

右一章

四顧堪愁絕連天一月雪恐扺張家灣難對貧交說

右二章

貧賤少親交許由故棄瓢許由千古少蒙袂且相招

右三章

○寓武昌郡寄眞定劉晉川先生

密密梧桐樹亭亭相與許中夜聞人聲疑是見君子

其二

芒種在今朝君行豈不遙農夫歡倒極雨立迓星軺

其三

細問太來者暮宿漢陽城三日望京山五日過西陵

其四

靑翠滿池臺徒增靜者哀一步一回遠君今去不來

其五

方我來歸日是君傾蓋時通玄信長者北海好男兒

其六

季心何意气夜半猶開門幸免窮途哭能忘一飯恩

其七

黃昏入夏口無計問劉琦假若不逢君流落安所之

其八

南國畱棠陰江城遺白叟君思用趙人猶憶江南否

○塞上吟【時有倭警】

乘槎欲問天只怕衝牛斗乘桴欲浮海又道蛟龍吼

○賦松梅

二八誰家女曲彈塞上聲且莫彈此曲無家人難聽

其二

皎皎中秋月無聲誰論價有色兼有聲松梅明月下

○贈何心隱髙第弟子胡時中

三日三渡江胡生何忙忙師弟恩情重不忍見武昌

○偈二首答梅中丞

本無家可歸原無路可走若有路可走還是大門口

其二

莫誇家裏富家富令人醜若實到家人一毫亦無有

○懷林答偈附

亦知都府內事事無不有只是從外來令人難長守

◆六言四句

雲中僧捨芍藥

士龍攜二孫同弱侯過余解粽

○雲中僧捨芍藥

芍藥庭開兩朵經僧閣裏千聲木魚暫且停手風送花香有情

其二

笑時傾城傾國愁時倚樹憑闌爾但一開兩朵我來萬水千山

○士龍攜二孫同弱侯過余解粽

解粽正思端午懷沙莫問淚羅且喜六龍下食因知二妙堪多

其二

元方旣難爲弟季方又難爲兄如此食麋自可何必白日飛升

其三

我本老而好學故隨眞人東行兩家並生才子自然常聚徳星

其四

泗州說有大聖金陵亦有元城何似維明與公並稱二李先生

◆七言四句

南池二首

太白樓

恨菊

哭陸仲鶴

九日坪上

除夕道場卽事

閉關

元宵

哭懷林

晉陽懷古

過鴈門

渡桑間

初至雲中

贈兩禪客

得上院信

重來山房贈馬伯時

古道通三晉

中州第一程

詠史

卻寄

喜楊鳳裏到攝山

山中得弱侯下第書

同周子觀洞龍梅

湖上紅白梅盛開戲題

贈周山人

牡丹時

○南池二首

濟漯相將日暮時此間乃有杜陵池三春花鳥猶堪賞千古文章只自知

其二

水入南池讀古碑任城爲客此何時從前秪爲作詩苦畱得驚人杜甫詩

○太白樓

世事眞同水上浮金龜好換酒家愁山東李白今何在城下惟瞻太白樓

其二

天寶年間事已非先生不醉將安歸當時豪气三千丈傾國名花贈玉妃

○恨菊

不是先生偏愛菊淸霜獨有菊花開滿庭秋色無人見敢望白衣送酒來

○哭陸仲鶴

二十年前此地分孤帆萬里出重云滇南昔日君憐我白下今朝我哭君

其二

歲歲年年但寄書艸萍消息竟何如巨卿未解山陽夢垂老那堪策素車

○九日坪上

如鳥飛飛到處棲今年九日在山西太行正是登髙處無菊亦應有酒攜

其二

坪上無花有酒錢謾將沽酒醉逃禪若言不識酒中趣可試登髙一問天

其三

身在他鄕不望鄕閒雲處處總淒涼故人若問涼邊事日射坪田索酒嘗

○除夕道場卽事

眾僧齊唱阿彌陀人在天涯歲又過但道明朝七十一誰知七十已蹉跎

其二

坪上相逢意气多至人爲我飯樓那燒燈熾炭紅如日旅夕何愁不易過

其三

白髮催人無柰何可憐除夕不除魔春風十日冰開後依舊長流沁水波

○閉關

閉關正爾爲參禪一任主人到客邊無柰塵心猶不了依然出戶拜新年

○元宵

元宵眞是可憐宵獨對孤燈坐寂寥不是齋居能養性嗔心幾被雪風搖

○哭懷林

南來消息不堪聞腸斷龍堆日暮云當日𨿽然扶病去來書已是細成文

其二

年少才情亦可跨暫時不見卽天涯何當棄我先歸去化作楚雲散作霞

其三

夢中相見語依依忘卻從前抱病歸四大已隨風火散去書猶囑寄秋衣

其四

年在桑楡身大同吾今罒﹖大子非龍鐘交情生死天來大絲竹安能寫此中

○晉陽懷古

水決汾河趙已分孟談潛出間三軍如何智伯破亡後髙赦無功獨首論

○過鴈門

盡道當關用一夫昔人曾此扞匈奴如今冒頓來稽顙李牧如前不足都

其二

千金一劍未曾磨陡上關來感慨多關下人稱眞意气關頭人說白頭何

○渡桑間

逢人勿問我何方信宿並州卽我鄕明日桑間橫渡去兩程又見梅衡湘

○初至雲中

錫杖朝朝信老僧蒼茫山色樹層層出門秪覺音聲別不審身眞到白登

○贈兩禪客

孟嘗門下客三千狗盜雞鳴絕可憐自脫秦關歸去後始知二子會參禪

○得上院信

世事由來不可論波羅忍辱是玄門今朝接得龍湖信立喚沙彌取水焚

○重來山房贈馬伯時

一別山房便十年親栽竹筱已參天舊時年少惟君在何處看山不可憐

○古道通三晉

黃河遠綴白雲間我欲上天天不難三晉誰云通古道人今惟見太行山

○中州第一程

程程物色使人羞同上中原第一樓太行𨿽有摧車路千載人人到上頭

○詠史

荊卿原不識燕丹秪爲田灮一死難慷慨悲歌惟擊築蕭蕭易水至今寒

其二

夷門畫策卻秦兵公子奪符出魏城上客功成心遂死千秋萬歲有侯贏

其三

晉鄙合符果自疑揮錘運臂有屠兒情知不是信陵客刎頸迎風一送之

○卻寄

一回飛錫下江南咫尺無由接笑談卻羨婆須蜜氏女發心猶願見瞿曇

其二

持缽來歸不坐禪遙聞髙論卻澘然如今男子知多少盡道官髙卽是仙

其三

盈盈細抺隨風雪點點紅妝帶雨梅莫道門前車馬富子規今已喚春回

其四

聲聲喚出自家身主死如山不動塵欲見觀音今汝是蓮花原屬似花人

○喜楊鳳裏到攝山

十年相守似兄弟一別三年如隔世今日還從江上來孤云埜鶴在山寺

其二

憶別龍湖才幾時天涯霜雪淨須眉君今復自龍湖至鬢裏有絲君自知

○山中得弱侯下第書

秣陵人去帝京遊可是隋珠復暗投昨夜山前雷雨作傳君一字到黃州

○同周子觀洞龍梅

一枝斜倚古垣東白首逢君出洞龍莫怪花神爭笑語周郎昨夜此山中

○湖上紅白梅盛開戲題

始知春意屬閒身紅白相將入望頻才到開時君又去看花不是種花人

○贈周山人

謾道男兒四海身百錢賣卜不愁貧卽今欲上黃梅路誰把十金拋與人

○牡丹時

牡丹才記欲開時芍藥於今久離披可是山中無人到花開花謝總不知

其二

憶昔長安看花時牡丹獨有醉西施省中一樹花無數共計二百單八枝

◆五言八句

初到石湖

春宵燕集得空字

中秋劉近城攜酒湖上

秋前約近城鳳裏到周子竹園

環陽樓晚眺得碁字

重過曾家

送鄭子玄兼寄弱侯

丘長孺生日

謁關聖祠

觀鑄關聖提刀躍馬像

秋懷

閒步

立春喜常融二人至

幹樓晚眺

贈利西泰

六月訪袁中夫攝山

薜蘿園宴集贈鷗江詞伯

望東平有感

過聊城

過武城

○初到石湖

皎皎空中石結茅俯靑溪魚遊新月下人在小橋西入室呼尊酒逢春信馬蹄因依如可就笻竹正堪攜

○春宵燕集得空字

髙館張燈夜淸尊興不空故交來昨日千里動春風竹影寒塘下歌聲細雨中可憐新歲月偏向舊衰翁

○中秋劉近城攜酒湖上

舉网澄潭下憑闌看得魚誰將從事酒一問子雲廬水白沙鷗淨天空木葉疏中秋今夜月爾我獨躊躇

○秋前約近城鳳裏到周子竹園

竹徑來三友淸幽半在君拋書爲對客把酒好論文靑苔過雨後獨鶴向人羣攜手欲同去相看日未曛

其二

暑在人還倦竹深風自涼茶來頻我酌酒到與君嘗徙倚窺馴鹿聞呼過短墻沈吟秋日近容易得相將

○環陽樓晚眺得碁字

不是環陽客何來席上碁推窻云亦去俯檻月猶遲水底魚龍醒花間鳥鵲饑眼看春又半𨿽老亦忘疲

○重過曾家

冰肌仍帶雪霜鬢更逢梅花是去年白人知何日回一杯臨老客三度隔墻開無計就君住明朝還復來

○送鄭子玄兼寄弱侯

我乃無歸處君胡爲遠遊窮途須痛哭得意勿淹畱旅鬢迎霜日詩囊帶雨秋薊門𨿽落莫應念有焦侯

○丘長孺生日

似君初度日不敢少年看百歲人間易逢君世上難三杯生瑞气一雨送春寒對客猶辭醉尊前有老聃

○謁關聖祠

交契得如君香煙可斷雲旣歸第一義寧復昔三分金石有時敝關張孰不聞我心無所似只是敬將軍

○觀鑄關聖提刀躍馬像

英雄再出世烈烈有暉灮火熖明初日金精照十方居然圍白馬猶欲斬顏良豈料人千載又得見關王

○秋懷

白盡餘生發單存不老心棲棲非學楚切切爲交深遠夢悲風送秋懷落木吟古來聰聽者或別有知音

○閒步

灌園看老圃秋色似江南畦沁蔬堪摘霜黃杮未甘爾非陳仲子我豈老瞿曇聊共班荊坐憑君說兩三

○立春喜常融二人至

客久歲雲暮吾衰道自尊時辰催短速晷刻變寒溫人賤時爭席神傷早閉門新春看爾到應念我猶存

其二

正爾逢春日到來兩足尊偸生長作客僧臘始開門淡淡梅初放如如雪可吞千三四百里又是一干坤

○幹樓晚眺

呼朋萬里外拍手層霄間塞晚浮煙重天空歲月閒斷雲迷古戍落日照西山幸有聲歌在更殘且未還

其二

憑髙一灑衣望遠此何時正是中元節兼聽遊女悲杯幹旋可酌曲罷更題詩願將北流水彈與鍾子期

其三

中丞緩定後攜我共登臨所喜聞謠俗非干懷壯心山云低薄暮樓日壓重陰欲歸猶未可此地有知音

○贈利西泰

逍遙下北溟迆邐向南徵剎利標名姓仙山紀水程回頭十萬里舉目九重城觀國之光未中天日正明

○六月訪袁中夫攝山

懷人千佛嶺避暑碧霞顚試問山中樂何如品外泉陰陰藤掛樹隱隱日爲年坐覺涼風至披襟共灑然

○薜蘿園宴集贈鷗江詞伯

爲有玉田飯任從金粟過名園花樹早小徑求羊多煮茗通玄理焚香去染痾宗侯非曠蕩若意在煙蘿

○望東平有感

我來齊竟上弔古問東平雨細河魚出云收山鳥鳴夭桃夾岸去弱柳送春行最樂誰堪比惟君悟此生

○過聊城

誰道百夫長勝作一書生渤海新開府中原盡點兵倭夷兩步卒廊廟幾公卿不見魯連子射書救聊城

○過武城

弦歌古渡口經過欲停舟世變人何往神傷意不畱文章誇海岱禮樂在春秋堪笑延陵札同時失子遊

其二

先師無戲論一笑定千秋白雪難同調靑雲誰見收春風吹細艸明月照行舟魯國多男子幾人居上頭

◆七言八句

自武昌渡江宿大別

曉行逢徵東將士卻寄梅中丞

晚過居庸

九日至極樂寺聞袁中郎且至因喜而賦

元日極樂寺大雨雪

雨中塔寺和袁小修韻

讀羊叔子勸伐吳表

讀劉禹錫金陵懷古

璢璃寺

赴京畱別雲松上人

望魯臺禮謁二程祠

○自武昌渡江宿大別

疏鍾夜半落云房今夕何由見武昌流水有情憐我老秋風無恙斷人腸千年芳艸題鸚鵡萬里長江入漢陽大別原非分別者登臨不用更悲傷

○曉行逢徵東將士卻寄梅中丞

烽火城西百將屯寒煙曉爨萬家村雄邊子弟誇雕韉絕塞將軍蚤閉門傍海何年知浪靜登壇空自拜君恩雲中今有眞頗牧安得移來覲至尊

○晚過居庸

重門天險設居庸百二山河勢轉雄關吏不聞占紫气行人或共說非熊灣環出水馬蹄澀回復穿雲月露融燕市卽今休感慨漢家封事已從容

○九日至極樂寺聞袁中郎且至因喜而賦

世道由來未可孤百年端的是吾徒時逢重九花應醉人至論心病亦蘇老檜深枝喧暮鵲西風落日下庭梧黃金臺上思千里爲報中郎速進途

○元日極樂寺大雨雪

萬國衣冠共一新婆娑獨占上方春誰知向闕山呼日正是飛花極樂辰寂寂僧歸雲際寺溶溶月照隴頭人年來鬢髮隨刀落欲脫塵勞卻惹塵

○雨中塔寺和袁小修韻

無端滯落此江瀕雨濕徵衫逢故人但道三元猶浪迹誰知深院有孫身才傾八斗難畱客酒賦千鍾不厭貧自是仙郎佳況在何妨老子倍精神

○讀羊叔子勸伐吳表

三馬同槽買鄴都轉身賣與小羌胡山濤不是私憂者羊佑寧知非算無天塹長江權入晉地分左袵終輸吳當時王謝成何事只好淸談對酒壚

○讀劉禹錫金陵懷古

王浚樓船下益州金陵懷古獨稱劉千尋鐵鎖沈江底百萬龍驤上石頭賦就羣公皆閣筆功成二子莫爲讎鐘山王气千年在不見長江日夜浮

○璢璃寺

璢璃道上日初西馬遶秋風萬木低僧捨不關從客主田家有酒爲誰攜籬邊小雨催黃菊山岫明星報曉雞自有深公爲伴侶何妨一笑過前溪

○赴京畱別雲松上人

支公遁迹此山居深院巢云愧不如自借松風一髙枕始知僧捨是吾廬風吹竹柏袈裟破月滿地塘鍾磬虛獨有宿緣酬未畢臨岐策馬復嚋躇

○望魯臺禮謁二程祠

日暮西風江上臺森森古木使人哀楚云一夜眞堪賦魯國何年入望來千載推賢惟伯仲百年想象見嬰孤然欲下門庭雪知是先生愛不才

李溫陵集卷之二十終

