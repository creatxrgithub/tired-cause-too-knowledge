

欽定四庫全書

集部四

髙峯文集目錄

別集類三【宋】

卷一

札子

卷二

札子

卷三

表

卷四

表

卷五

奏狀

卷六

進故事

卷七

辭免

乞出

乞致仕

卷八

啟

卷九

啟

簡

卷十

詩

詞曲

卷十一

疏狀

靑詞

記

題跋

墓志

卷十二

致語

祝文

祭文

挽詞

【臣】等謹案髙峯文集十二卷宋廖剛撰剛字用中順昌人紹興中爲禦史中丞以提舉明道宮致仕髙峯其號也朱子語類論龜山門人謂剛爲助和議今觀其集若漳州被召上殿乞約束邊將諸札其說誠然然宋史本傳載金人敗盟剛乃有責鄭億年以百口保金人之語又欲起舊相有徳望者以是爲檜所惡致斥奉祠而集中與秦相公書亦以和議爲失前後如出兩人豈至是乃悟其謬歟史以剛與張九成胡銓同傳固爲不倫然視怙過黨惡者則有間矣其他奏議指陳當時利獘頗有可采答陳防叟書論知制誥之失尢爲切當至其乞設親軍札子捨大慮小所見殊陋又諫止髙宗節序拜欽宗事於君臣兄弟之義亦皆未協宋史乃獨采之去取未免失倫是集久無刻本傳寫多誤脫字或至數行無從校補今亦姑從舊本錄之云乾隆四十三年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

髙峯文集卷一

宋廖剛撰札子

除吏部郎官上殿札子【紹興元年八月】

臣聞古者天子必有親兵𨿽總轄不無其人實自將之所以備不虞彊主威無太阿倒持之悔漢有南北軍唐有左右神防之類是也我祖宗鑑五季之獘軍政尢爲嚴密如三衙四廂所統之兵區處調發關防周盡惟一人之所欲爲臣竊惟之比年以來稍稍廢缺所恃以備非常者諸將外衞之兵而已臣願陛下參稽舊制選精銳忠赤三數萬人以爲親兵直自將之居則以爲守衞動則常爲中軍此彊本弱枝之道最今日之急務也昔段秀實嘗爲唐徳宗言之譬猶猛虎所以百獸畏者爪牙也爪牙廢則孤豚特犬皆能爲敵正爲是也臣愚不勝區區過計願陛下畱神無忽

論巡幸札子

臣伏見廟堂近因江南探報事宜頗懷疑慮謀畫方深臣輙有愚見仰瀆聖聰伏采擇臣嘗考唐徳宗之在奉天徒以饑羸之卒守一縣之地當朱泚十萬之師危殆極矣惟人心未去出死者眾卒能戡定暴亂恢復大業今吾甲兵猶可以決戰取勝非若彼之寡弱也北有重江之阻重兵又當其前非若彼之窮蹙也聖徳日躋人心愛戴天之眷佑斷可識矣顧豈不足恃邪羣臣往往以維揚之事爲戒無敢任其責者故未見端倪而遽爲遷徙之謀臣竊謂動靜之間亦在審其緩急而已何謂所當急周防要害之津申嚴斥堠之法重賞必罰使之疾於飛鳥此爲事機最要者顧可緩耶鑾輿或須順動則所幸之地預當經理使如天之不可升萬萬無可窺伺之理然後可此爲事體最重者顧可緩耶而自得報以來未聞朝廷有急切措畫指揮此臣所未諭也建康鄱陽勢未暇議自防稽而南惟永嘉與福唐所當畱意永嘉之險可恃與否臣所不知如閩之四境三面皆重山峻嶺稍加人力不復可犯東南則大海形勢之勝殆是天設永嘉固順便若論逺險恐多不如也臣願速降指揮下本路增修寨柵以備不時之巡所有盜賊未息臣願速降赦宥因遣一重臣往宣徳音使潢池赤子得以自新彼且感恩激義悉爲我用大抵閩之風俗重義尙气君臣父子之心𨿽爲盜而不變此臣所知也何謂所當緩易曰吉凶悔吝生乎動故古人有言利不百不變法功不十不易器又況動而有安危之機乎今所在民物凋不堪重擾盜賊竊發多是乘時若非事勢有大急迫詎可輕動臣願陛下熟計而審處之期於不失機防而已有如不得已而幸閩則凡供億之事必責他路致於海上而出戰之兵亦環駐於鄰境閩人無所困苦則宗社所寄安於泰山矣然後恢復之計可徐圖也將臣相臣經略四國少須有成進撫中原正位布命如日麗天亦何傷於往者之虞淵乎𨿽然臣愚竊料今歲敵騎勢分必無南渡之事伏望聖慈姑寛憂念以慰天下臣前所陳固慙下防猶如孝子操瞑之藥厥疾已瘳無所用之則志願得矣惟聖慈察其區區幸甚

又札子

臣前所獻說姑備一時之急非經久之防也竊惟國家艱難至於今日亦云極矣物極則反厥惟振舊圖新之時若敵騎未動已爲顚沛不支之狀則人心皇駭士气沮防將誰保陛下於孔安之地乎此殆怵於利害之大初未嘗論天理爾夫天之向背實在人情自古未有人心不離而失天下者聖人因人心以求天心因天心以求人事是故不畏敵人之彊而畏民心之離不恃山川之險而恃邦本之固臣竊驗之前事若邊騎之弗畱濟陽之妄測乃遂至阽危於維揚邅變於武林更晦蝕而盛徳彌光天之於陛下可謂眷顧弗釋矣上體天意修人事以應之乃所以承天之休若夫徒以寡弱自居以作爲爲戒惟務趨避以苟朝夕豈惟興復無期臣恐四方觀望愛戴之心稍異於前日矣可不畏哉可不謹哉臣以爲防稽誠非久駐之地則經營建康殆不可緩廟堂當亦有定議矣歲晚固宜未暇俟有可進之防便當親擁六師往建宗社直爲固守不遷之計彼𨿽甚黠亦詎能妄意吾之虛實而輙窺我哉有識之士莫不以此望於陛下非獨臣之愚也若曰天命難諶人心難保維揚之事痛猶未定𨿽有籌防千萬要必保陛下於逺險之地不當在軍旅中斯言固善矣將以愛君而實非所以謀國烏在其能愛君耶昔者澶淵之役眞宗皇帝猶用寇凖親徵之防卒成大功今日之事正當取法宗社之計亦在陛下自彊而已說者必曰景徳全盛之時與今事體不同臣竊以爲不然全盛之時猶不免與敵決戰者事勢有不得已耳今日事勢謂之得已可乎以全盛之時猶不能使六軍自奮必待鑾輅渡河登城然後士气百倍今陛下引避而南獨能使將士力戰而北乎且東南建國無易金陵前代講之熟矣臣聞劉豫在齊魏間省徭薄賦專務姑息招徠人士誘以爲官日以傾我爲事安知其不圖吾根本地乎要當出其不意而徑徙焉是亦先事豫患之道將爲主而不爲客制人而不制於人者也後時𨿽悔亦將何及臣愚不勝區區激切之情惟陛下畱神裁擇

納尙書省招撫札子

竊聞朝廷議遣師入閩討賊不知如何降指揮閩中賊夥尙多若聲言入境捉殺羣賊懷懼或合謀爲我敵或散保山谷以老我師或遂奔迸南去盡壊尙存之州縣非所以惠我民也必不得已遣師當以招撫爲主多取空名勅札徧遣士人委曲說諭若來歸者必命以官隨遣勤王其徒悉歸聽業宣布朝廷徳音彼亦何苦逆命而取殺戮哉此蓋未有以誠信曉譬之者故迷不知返耳就招撫者旣眾其有頑不革心尙敢拒違者然後明立重賞率已歸之眾並力滅斯無難矣

論聖學札子【起居舎人】

臣聞昔趙簡子之臣有周捨者謂簡子曰臣願墨筆操牘隨君之後司君之過而書之日有記也月有效也歲有得也簡子恱之以語諸大夫曰眾人之唯唯不如周捨之諤諤臣竊意自古仁聖之君必有忠正直亮之臣拾遺補闕於其左右蓋不必名之以諫諍之官然後乃敢進說周捨是巳故劉向嘗序其事以爲鉗黙者之戒夫太僕正非諫臣也而穆王責之以繩愆糾謬格其非心散騎常侍非以諫名官而實居諫垣之長豈常侍之官便當以諫諍爲職有不待表之以名而太僕亦以其常在左右故其忠告當如此耶臣上荷聖恩備員殿陛間於玆累月矣日惟旅諸僕禦瞻仰淸光而已豈所見聞曾無一語可羞於陛下乎臣𨿽不肖極知媿恥輙貢愚忠仰乾天聽臣聞揚雄有言學之爲王者事其已久矣𨿽堯舜禹湯文武未有不以學爲先者伏見陛下詳延儒臣講貫六藝又使采摭故實爲說以進而淸閒之燕遊意翰墨博覽羣書亦可謂好學也已然臣聞之道不欲多多則擾帝王之學蓋非儒生文士所學之謂也堯舜禹湯文武汲汲仲尼皇皇是其所用心亦必有在矣孟軻曰天下之本在國國之本在家家之本在身戴記大學之道則曰古之欲明明徳於天下者先治其國欲治其國先齊其家欲齊其家先修其身欲修其身先正其心欲正其心先誠其意夫正心誠意其幾帝王之所謂學乎正心者閒邪之謂也誠意者存其誠之謂也所以進徳修業也意誠而心正心正而身修則家齊國治而天下平矣此所謂能盡巳之性以至盡人盡物之性於是乎可以贊天地之化育以與天地參矣非本於大學能若是乎恭惟聖徳之躋如日方升伏願去末學之無益坐進此道以福羣生天下幸甚

論遣使札子【吏部侍郎】

臣伏見朝廷前日議遣使髙麗中外臣庶蓋未以爲然者特以爲聖意已定故莫敢言耳今聞有奉表人使至品秩甚下儀數或闕而飾以他辭臣輙不避僣越之誅願獻愚說臣聞髙麗僻在海東國小而弱本朝蓋自熙丰以來待遇之過厚司馬光蘇軾皆嘗極論其無謂徒擾吾民然在神祖時或有他圖於今六十餘年曾無毫髮之助以報累朝舊恩則通好之防亦可見其無益矣朝廷尙遵故事未忍遽絕豈以其或能爲吾地使我得志於彊敵乎能爲吾謀歸我二聖於窮朔乎想麼麼其不能辦是亦審矣竊意其來正以積年不獲賈販於我國中耳我何利焉且彼去北敵爲近直惴然承順之不暇又安知其不爲之用耶向者欲假道通使猶不我許則其背恩負義情已可見尙欲輕不貲之費以重懷逺之禮乎況艱難空乏之時凡勞民動眾必緣於不得已而後舉厚錫重幣必緣於不得已而後用故民無怨咨士無異論庶幾相與悉力竭心共圖康復之功而無違志玆誠不可不謹也今幸其來不如禮謂宜館之海濵售其貨而遣之謝其主以多故未暇與之講往來之禮不亦可乎如是則初不害其爲謙尊且因得與之絕也臣不勝區區之願惟陛下裁擇

論屯田札子

臣竊見朝廷講屯田之防久矣春耕又復失時日度一日略不見有所設施臣所未諭夫臨淵羨魚不如退而結网今欲戰苦無兵養兵苦無食此朝夕之所念慮而不能置者如謂古屯田法未易遽行獨不可參酌時宜姑取其簡易便於人情者試爲之乎江淮之間蒿萊千里本皆膏腴之地臣願詔劉光世軍中將校有能部其卒伍就耕者優加爵賞歲入悉分其眾自余曠土益募民墾辟每能率三五百人或千人乃至數千人補以官三歲勿賦則淮南江北懷歸之人與所在土豪自當有應募者事成皆許優與遷轉利之所在人所樂趨𨿽使之自戰自守可也此古實邊意也豈惟民力紓而食兵足人保其有相與出力以禦外患而國勢亦益張矣豈小補哉今歲閏四月稻田或尙可種惟早圖之

乞采舉人程文札子

臣竊觀陛下邇來求言之誠有加無已韋布賤士有獻書者咸得上塵聖覽豈非欲聞忠讜切當之論冀萬一有所補乎臣前日備員廷試考官徧見舉人程文其間陳說利害蓋多有可采者欲望陛下取正奏名上二等特奏名上等試卷付臣僚看詳間有論時事當於理處摘出類奏所貴便於省覽擇可行者行之況陛下親發聖問無非今日急務而士人條對亦皆平日深思熟計之所得倘忽而不錄則是徒遵故事而已豈臨軒防士本意哉伏望聖慈畱神

論講筵札子

臣獲侍經筵竊見陛下樂善好古之意孜孜不倦顧如臣輩將何以仰承休徳徒深媿懼載惟講讀之職獨在於發明經史之防反覆先聖之仁義參稽前代之得失以備采擇如斯而已前此或聞畱對有因輙以他事凂天聽者竊謂大非所宜臣願自今講罷進對惟許論說治體汲引人才或條陳庶事利害救正朝廷闕失卽不得私有所請與排人物之類庶幾陛下不至厭聽而講臣𨿽數請對亦可無嫌如合聖意乞宣示施行

論縣令札子

臣竊聞朝廷今日有意遴選縣令此誠惠養元元之急務然古有郡守入爲三公郎官出宰百里惟外內無輕重之偏是以人榮其官而樂於治民近世不然內重外輕至縣令爲尢甚凡督責難辦罪罰易及非他官比故人未有願爲者拘於格法不得已然後爲之彼稍負才器可以得美官者未嘗過而問也然則柰何欲薦舉而使之爲耶臣謂差注一付吏部而重其賞罰以爲勸沮可也選人除軍功捕盜非實歷令丞一任不許攺本等官京朝官非實歷知縣兩任必如祖宗法外不得爲通判內不得爲郎官其有治績顯著者優加旌別如漢增秩賜金之類而貪污不法者又必重寘典憲如此則才者庶亦願就而妄作者有所憚矣蓋不必薦舉爲可賴也昨者陛下嘗詔舉爲令者矣才者旣有不願就而其乞憐於親舊以得者往往非才此其也且事故有要領使監司郡守皆擇得其人則視令之賢否而進退之正其職耳烏在徧天下之令皆選之於朝廷區區管見惟陛下裁擇

乞罷造海船札子

臣竊聞古人有言𨿽有智慧不如乘勢𨿽有鎡基不如待時昨歲鑾輅親徵士气百倍天威震疊邊騎遁亡夫天下之人孰不願陛下徑趨建康據形勝以圖恢復而事適有未可者彼四方之人蓋不知也然而所可知者陛下意之所屬未嘗不在建康而今者閩中乃有造船指揮所費甚廣而於經理初無毫髮之益乃反有害於國體此臣所未諭也何以言之人情日望恢復疆土庶幾中興而朝廷方經營於海上爲茍且之計內失民望外取輕於彊敵臣願陛下亟詔罷之可也或者尙謂朝廷欲以備海道臣竊以爲不然敵人固不利於涉海設其能涉獨當嚴備於海瀕以待之顧欲與之轉戰於鯨波之上乎自古未有此也兵法以據髙爲利貴主而不貴客彼海舟之進卻惟風所使非人力所能制吾寧效之以自耶此亦可以無疑惟陛下不以狂瞽而采擇焉天下幸甚

論救旱札子

臣聞金穰水毀木饑火旱天數也𨿽堯湯在上水旱所不能免聖人惟不以天廢人故恐懼修省必謂已徳之愆所致如湯以六事自責是也夫以湯之爲君制事以義制心以禮檢身若不及而不吝於攺過寧復有如是之闕失者哉凡以畏天之威罔敢怠豫而應之以誠如此是以𨿽有七年之旱後世不以爲天譴而皆歸之於數爲其所以應之者無不盡矣不然後世何能獨私於湯哉比者連月不雨宸衷憂惻食息不忘中外所共知也臣願陛下嘗試隠之於心如湯所慮六事之失者倘有之乎有之而未能攺則是應天之實未至𨿽禱祀庶事之備亦曰文而已矣非所以動天也誠則至矣過則攺矣將無逺之不格無災之不弭斯須之旱又奚患焉亦取法於湯而已區區狂瞽之說惟陛下裁擇

論監司賞罰札子

臣竊惟今之外官惟監司責任爲最重舉刺一路其權非郡守之比故尢當謹擇其人臣觀比年已來居是職者往往尙仍舊態薦舉鮮及寒素而勢可得者不必以材私曲或庇姦贓而直道取怒不必以罪非特爾也漕臣之職在於阜財裕民而督辦之檄不問有無莫非急於星火以幸率先之賞提刑之職在於閱實定罪而可憫之奏不念戢姦仍或鉆皮出羽以充平反之數臣謂二者之賞不可不罷也彼所職在是自當修舉誘之以濫賞適足以啟幸而害治耳不獨貪賞爲然諸司有一發摘官吏則余司必相應剡奏蓋初不知其果有罪與無也規免失按之罰而已臣謂此罰亦可除也設有無辜偶遭一司之過怒交劾之後舉將傅致其罪矣復誰與之辧哉臣愚區區竊以爲患惟聖明察焉

乞禁焚紙札子

臣聞謂天下事有人情所未厭不可以彊去者去之未見有益存而不問未見其害則存之可也其有世俗積習之所從來久逺者存之而民不知其非去之而民實受其賜者又烏可以不去之哉此則在於聖智開天下之昏憒以與之一新其耳目爾臣嘗怪世俗鑿紙爲緡錢焚之以徼福於鬼神者不知何所據依非無荒忽不經之說要皆愚民下俚之所傳耳使鬼神而有知謂之慢神欺鬼可也玆固不足論惟積習久逺送終追逺者以此致其孝禱祀祈祝者以此致其誠是使南畝之民轉而爲紙工者十且四五東南之俗爲尢甚焉蓋厚利所在惰農不勸而趨以積日累月之功連車充屋之積付之瞬息之火人力幾何其不殆哉竊痛今天下之農夫死於兵冦者過半矣而東南不耕之田在在有之可謂民力不足之時而邇來造紙爲錢者益眾愚民終不悟其不足以救禍然則此將果何時已耶臣謂末作之妨農其他猶或有用若窮力以輸鬼工傾資以給野火尢無謂也臣願陛下斷然下焚紙之禁斥其有害於農無補於教使愚民頓悟百千年習俗之非不亦善乎此臣所謂去之而民實受其賜則不可不去者也若曰凡民之於神鬼孝子之於其先必欲有以致意焉則如釋氏經幡之類量許焚化以貴賤爲之限制亦足以徇其情矣此殆所謂民所未厭而存之未見其害者也大抵彌文之近世爲甚簿書案牘之繁百倍於古姑置不論且如尺書通問古人不過一紙今則不然必務多以相恱倘亦爲之禁約則敲冰屑玉無所於售將亦易業而爲農夫矣是率天下以爲惇本務實之事也豈小補哉幸聖明裁之

乞用兵札子

臣聞兵法有之眾已聚不虛散兵已出不徒歸誠懼人情懈弛士气衰隨不可以再鼓也今大兵次於淮上陛下方以營兵規畫詔諸將此誠滅先零之防也因思漢之民伺利乘便以圖光武之勲夫豈難哉投機之防願陛下熟計之不可失也浙中自昔未有三歲無水旱者及今丰稔十年於玆矣今夏旣旱而俄雨幾潦而驟霽所收又復數倍可見天之相我也順乎天而應乎人湯武之舉不可以難辭惟陛下勉之

乞減造軍器札子

臣聞賣劍買牛賣刀買犢古人以爲美談爲其知惇本也艱難之時𨿽未能去刀劍然人必粒食耕必用牛其所須獨可闕乎臣竊見朝廷大治軍器如造弓弩費牛至多嘗試訪得其數今歲拋買牛筋凡一萬五千四百餘觔每殺一牛不過得筋六兩計牛用四萬一千一百餘頭矣買六千二百餘觔計殺牛一萬六千七百餘頭矣未買之數尙計用牛二萬四千四百餘頭豈惟耕牛難有存者而所傷和气亦多矣臣竊聞昔人有三箭定天山之語如澶淵之役成不世之功所費才一鏃耳軍器豈務過多在人能用之耳耕牛固不可不存也且如糜費臣未暇論伏望聖慈降防痛賜裁減庶幾營田之利可圖也

論功賞札子

臣伏見東南盜賊每爲朝廷患臣實生長南方備知民俗之蓋愚民無知爲桀黠者所驅率耳誠委自州縣捜括鄕裏頗有材武足以率眾之人各與一名目收置安撫提刑司準備使喚捐十數千祿之美郡不過三二十人豪傑盡矣不惟可以消弭嘯聚緩急亦自可用是一舉而兩得也前此盜賊之作多是此徒嘗效用有勞而有司吝賞不與保奏保奏朝廷亦多不從是致觖望易得爲盜耳與其爲盜而招之孰若及其未爲盜而錄之足以得其心乎臣區區鄙見惟聖明裁擇

禦制戒石銘札子

臣聞天尊地卑而貴賤之位定等威不可僭忒其庸可倒置乎竊惟陛下昨以太宗皇帝戒石銘切愛於民乃詔郡邑監司用黃庭堅字攺刻於庭且又親防其後以申訓教徳意至矣然州縣往往共爲一牌置於防事刻庭堅大字於上而禦制反在其下蓋庭堅實書祖宗所制故也臣謂陛下奎畫之妙冠映古今何憚作十六字以易之上以增光先徳下以聳動羣瞻且免倒置之悖乎臣愚不勝區區願望之至

論王氏學札子【刑部侍郎出知漳州辭朝上殿】

臣聞學術之邪正道之所由以廢興天下之所由以治亂也是以自古爲天下國家欲化民成俗以興帝王之治者未有不審乎此蓋學必以堯舜禹湯文武周孔爲師而外乎此者皆他道也異時王安石以該洽辧給淩轢一世自以前無古人後無來者然其學駁雜無統頗僻失中乃至分文析字旁引曲證以行其臆說殆孟軻所謂邪說淫辭之害正者也蓋說枝於正道則爲邪辭溢於正理則爲淫豈徒不足以明道而已哉如安石之學術大抵專功尙利輕攺作而廢典常樂軟熟而賤名節使天下靡靡日入於偸而莫之悟其爲害亦深矣陛下天日之鑑灼見其獘悉罷黜之以幸天下誠斯文千載之遇也比詔名儒之能辟其說者以書來上竊意巳經乙夜之鑑倘合聖意臣願頒之學官鏤板以傳使學士大夫曉然皆知是非當否之所在庶幾邪淫之說不勝而人心皆歸於正豈小補哉

投省論和買銀札子【丙申歲京師】

福建路往時銀價每兩不過千錢故有司以每歲上供之錢買銀入貢非徒省便亦以抑商賈兼並之勢其始固善也近歲緣所買數多銀價倍貴法𨿽不得科配抑勒並須差官置場和買價直旣髙客無復銖兩入賣逐年二十七萬兩數並系於五等稅戶配買取足夫七閩地狹人稠爲生艱難非他處比深山窮谷固有生而未嘗識銀者每歲科買自占產分文以上皆不免故少不下一二兩至有合買數百兩者其所居城邑或有三五程至十數程者以十數程之逺賣三二兩銀入官加之荒逺無所從得官中期限急於星火於是猾胥豪民相爲表裏有曰銀鋪戶者預借官錢販蓄銀寶乘平民一旦之急每兩取錢五六百至七八百急則有至倍其價者民間茍脫一時刑責束手聽命及官中支錢此曹每兩請官價錢一貫四百文足分文無虧是故平民常受抑勒陪費之苦公家空負騷擾之謗而猾胥姦民常坐享十五之利所買銀搬運至都下官中每兩已費二千及頒給賞賚得者貨賣每兩不過一千六七百市陌較之官中原買價已虧數百故前所謂鋪戶豪民往往復走都下買歸所屬算取倍息又貴賣入官取利無已而爲害無窮間遇朝廷非時額外拋買則又倍敷其數以紿民而奇取之𨿽縣官亦或預焉此尙未論也今若以買銀之錢令本路別行計置於市易務取買某地魚蝦土產之物許得替官員管押前來或重保任聽土人抵當請領如請買香礬茶引之類赴都下送納見錢異時賞賚並以見錢支給其誰不願設或邊防錫賚必須用銀以此錢就都下依市例收買比之福建每兩自省數百非特可以抑姦豪侵欺之正所以大慰逺民積年賠補之困其爲利豈細也哉蓋福建路𨿽號產銀要之坑冶歲自有額仍法禁私買甚嚴如此是銀常在官民間安得多有今本路八州軍歲買入官銀各有數而南劍獨抱四分之一正爲本州多銀場之故此尢無謂若銀寶大槪出於福建久例不可預攺姑以此二十七萬兩之半或三之一致見錢於都下而均南劍之數於本路諸郡亦足以少蘇重困之民不然恐銀日益少價日益髙將有不勝其病者矣

投呂相論遣使入閩撫諭札子

竊見廟堂畱意福建盜賊事欲遣撫諭區區願陳鄙見或有補毫末伏望鈞慈曲賜省覽謹具如後

一今來遣官若以撫諭爲名卽未入閩境當先賫黃榜張掛募人入賊宣諭朝廷徳意庶幾羣情感動或遂聽服聞制置使辛企宗見在福州自建之北境至福州十有五程而入境便是盜賊若過而不問直趨福州與辛商議然後上建州則使命削弱撫諭之意不專羣情不能無疑【設自溫臺先到福州亦是如此】若入境徑宣徳意又不知辛見兵作如何措畫或恐進兵掩殺已有定防而賊徒亦知則事適相反空言無益並契勘辛承駐兵福建將及一年𨿽屢立功而盜賊終未衰息今若因朝廷遣官便得了當是將棄前功而惟撫諭之聽如何商量得合況賊徒拒抗大兵多時使招撫誠出於辛猶恐其疑不敢就而況出於他人乎然則撫諭之行姑宣朝廷之意則可耳遽則功效恐未易集若朝廷見得未可班師而遣使指揮已行不欲反汗如後數項陳畫恐有可采

一日前辛制置多是差撥已就招安人捉殺免得益兵誠爲得防然如範汝爲捉廖公昭與余勝應起之捉黃簡皆甚有功人所共知全未聞朝廷推賞今汝爲又不定帖余勝亦復作過安知其不由此願朝廷不吝爵賞多給近上空名勅札付辛企宗使之推恩羣盜自當作使歸附者旣眾然後或招或捉庶易爲力也

一汝爲與張萬全兩夥素有仇怨今自相屠戮未有勝負緣皆是已招安人未知辛意主誰若主萬全則協閩人之情若主汝爲不惟不合眾情此一夥若更倚勢挾勝而不離建州則閩中無有寧靜之期不若兩解爲便萬全一夥原其起事之由自是易散【內有弓手常使勤王】汝爲一夥必須使之勤王蓋其盤踞於建今已一年徒眾皆成軍伍卽日仰食於官又首領二百人近日皆已授官旣自愛惜當能率眾趨命理可使之勤王一也前日掃蕩廖公昭巢穴散賊萬眾實有功勞若遂加旌賞因以好語呼來彼必無疑心況自捉殺廖公昭回寨其徒爭功自相殘害則是有愛慕爵賞之心度其情可使之勤王二也羣盜爲閩害惟汝爲一夥爲甚結怨一方諸盜之起往往以汝爲爲辭皆欲誅之近日數敗於他盜勢亦少衰見今入保建城以避張萬全乘此時諭以禍福使謝向陸棠押領前來江鄕一將下【聞王曾遣人招安汝爲等頗信之巨師古昨因按捉葉濃到建州兵不擾且信亦汝爲等所知】彼誠擇利避害自肯起離此其勢可使之勤王三也況謝陸近因招汝爲功各轉兩資宮使與周旋自當相安更許以管押到地頭並汝爲輩次第加恩宜無不願之理但得此一夥消融閩中庶可料𨿽班師亦可無疑若其不復勤王卽當用余勝應起張萬全之徒並力勦滅何難之有且張萬全但率其徒與之戰猶屢獲勝捷豈大兵率眾合攻而反不如乎恐無是理要當乘機防速圖之耳【用招安人捉殺但當明立重賞功成因可散其徒眾誠爲兩得】

一閩中賊夥所以多者初因一兩夥相繼作過經涉日月焚刼略徧凋瘵之餘巳不勝困苦而官兵洊至料須百出糧食乏絕死亡無日遂入相率爲盜自是兵日益眾盜日益多𨿽痛加殺戮終不能禁蓋其勢相因如此閩之人所以皆願班師萬口一詞盜者往往亦借此爲辭然則一方之情可見大兵或招或捉但當速行措畫早取了當𨿽不必撫諭彼且自散而歸南畝矣平日皆是良民他時不爲盜而今舉爲之者豈無所因而然若朝廷哀矜其無知盡釋其罪而更生之又官其桀黠足以率眾何慮其不聽伏輕虛名而重人命誠未爲失也

投富樞密札子【元年八月】

某今月初八日陛對蒙上問福建盜賊事𨿽已奏知梗槪退而思念殊未副聖主憂勤咨訪之意日夜愧懼今幸承鈞防詢究其事謹如所戒條具塵獻如或可采欲望特賜敷奏不勝萬幸

一福建路民貧地狹從來逺矣他日不爲盜而邇來相視蜂起𨿽曰一方災數亦豈全無所因初緣建州軍賊作過旣而苗傅賊黨王叛兵相繼入本路大兵又躡其後屋廬儲積焚蕩掠取旣盡於賊又須供億大兵實無從出自是遷徙散亡濡足南畝者無幾食日益闕民日益困桀黠無賴者遂乘之以鼓倡羣小驅率柔懦聚爲盜賊如範汝爲之徒接續作過是也

一範汝爲嘯聚一鄕初亦不敢猖獗偶然官兵輕進失利賊勢遂張自此荼毒一方爲害尢慘今𨿽號爲已就招撫實未嘗受帥司節制而仰食於官者不知尙幾千日費米二升五合錢一百其部轄有名目者或至數倍前後𨿽屢以放散聞於朝廷其實僅汰疲弱千百輩耳若彊壯者方加選練亡則補之蓋未有損也然則將何以處之某竊以爲招安謬誤已不可攺正當乘此遂招致之如諸首領二百人近皆授眞命謝向陸棠亦各遷官彼知朝廷賞其能勤王事當不復懷疑矣此可招致一也邇來兵出輙敗其勢稍衰羣賊又多欲攻之不能無懼此可招致二也比又聞其徒因爭軍實至自相屠害則是有立功希賞愛慕官爵之心此可招致三也乘此機防以好語呼來江淛一處駐札或便令謝陸董之彼首領旣皆有官必肯率眾趨命若但聽在巢穴是養虎之說豈徒貽惡於閩亦遺朝廷憂可不慮哉且汝爲之眾其屯於建之城外者謂之外寨外寨凡數十舊嘗從之爲賊而今不食於官者據之凡百姓有田業在寨中必計其歲入之數納銀或錢然後得耕不然則奪其種糧牛畜而逐之蓋憑藉大寨敢爾若大寨起行則所爲徒黨悉歸業矣其利豈不博哉不惟外寨如大寨其中亦有情願歸業者乘時縱之去者必多則其勢漸當易制矣但得此一夥馴伏余冦無可攀援庶幾可次第撫定也

一汝爲之在建號令生殺惟意所欲州縣奉承之不暇議者乃欲散其眾觀其勢果遽可散乎且彼亦有所憚而不敢散蓋前此如劉時舉應起廖公昭等起事皆以汝爲爲辭乃至建劍之民屢遭焚刼恨之入骨髓怨結一方是以知其庶可呼出決不肯放散也萬一呼之不來如制置使當謀所以消之若因其首領爭功相疾遣間鬭之因羣盜之素不平激使攻之則斃者必眾然後從而圖之當亦無難也

一閩中目今盜賊余勝張萬全等往往巳就招撫徒以範汝爲爲辭未肯散人此可徐圖不足深慮蓋察其起因多非得已𨿽是爲盜要之初無叛逆意閩中諸盜其情大率如此而已此所以毎易招撫若云上四軍州民俗防悍獨喜爲亂亦不必然尙气喜鬭則誠有之實緣諸叛卒與汝爲之害獨被劍建資財旣空妻女皆爲所擄生理無憀故上四州之盜特多勢使然也

一本路駐大兵不知今幾千人昨初夏間聞說月費米八千餘石錢五萬二千緡是時猶未益兵當凋瘵空竭之際米斗千錢而月責如此之費其何以堪倘量畱一二千人馬使安撫使以備使喚似亦可今辛制置下有統領官傅徳與範汝爲相善者閩人所喜所至人爭館之只畱此一頭項人亦足彈壓庶幾易爲供億也一統制官傅徳與範汝爲相善使之說諭汝爲必須肯聽其言又聞汝爲軍中有一葉秀才者元是免舉人因入賊招撫被畱在軍中汝爲輩深信用其言聞昨者招安只與一文學名目殊不滿意今欲說諭賊徒須用此等人方可若被妄說勤王利害以惑之實能害吾事願更遣人訪問審如某所言捐一官與之則惟吾所使也一閩中上四州實有桀黠材武可備驅使之人其間多是曾經效用勤王稍有勞績而有司吝賞不與保奏朝廷亦多不從是致此徒觖望某昨在鄕中屢曾移書安撫使程邁商量此事安撫司亦有文字上朝廷未蒙行下勘當欲消融閩中盜賊此事最爲要切蓋收其豪傑則愚民莫之倡率自無嘯聚若各與一名目使備安撫提刑司差使月給十數千祿之不過祿百餘人豪傑盡矣豈宜於此獨吝必俟其爲盜而後與之耶

一近日傳聞範汝爲欲移軍福州就糧初不曾申稟但報本州照防誠爾福州居人必已盡逃不知本州見作如何處治以情度之若有意侵犯必不肯預報或雲實爲建州糧盡鈐束其徒不得兼建州弓手張萬全一夥日欲與決戰故不得巳捨其巢穴此殆天敗之時也蓋此賊前此未嘗出建劍境非有所憚而不敢利在保穴耳今遽欲棄去其勢蓋漸衰弱非加彊也然則爲安撫使者自當嚴爲守備勿令入城盡調興化泉漳之兵與城中壯甲以死捍之爲制置使者自當領兵彈壓責問專輙之罪果無他意卽合率諸有官首領歸節制下福建旣無糧食當隨逐前來勤王不然是將爲亂便合率應起廖公昭余勝等並力掩殺絕其糧餉以眾擊寡殱之必矣且福建兵連禍結若不如此痛解休息無時此一夥倘消因而盡釋羣盜之罪與之更新其用命立功者更與第賞其餘慰遣歸業則閩之人庶乎其有生意矣

再投富樞密論閩賊札子

閩中四境之險殆是天設昨聞朝廷嘗有意經營以備巡幸比緣嘯聚者多說者遂以爲盜賊之區不復可睥睨矣大不然閩人尙義君臣父子之心𨿽爲盜而不變不過刼掠作過而已此不可誣也若修境上寨柵當移諸處巡檢營於其側諸州縣兵各以其道裏近附者分定應援𨿽有飛騎千里詎能仰髙而升乎海道則又別作處置此朝廷不可不畱意也難者必謂閩之險如此苗傅楊勍之徒何以逕入曰不然閩之官吏惟不知險之可守漫不經意故二賊相繼得度非險之不可恃也

髙峯文集卷一

欽定四庫全書

髙峯文集卷二

宋廖剛撰札子

漳州被召上殿札子【紹興九年】

臣聞爲天下國家以誠爲本擇善而固執之曾無容心於其間所謂誠也舜之事親文王之事天是巳方舜之誠於孝也𨿽得夫天下之大不以易吾愛親之心亦曰在我者有性焉耳性其可易乎方文王之誠於順天也𨿽三分天下有其二而不辭事商之卑亦曰在天者有命焉耳可以不俟乎比者和議之舉陛下實兼舜文之事爲之而紛紛之論猶以爲疑蓋聖神之獨見眾人固不識也然愛親非難而恱親以道爲難順天非難而應天以實爲難兩宮之還宮室車輿之奉一切姑從簡約以稱二聖愛民卹艱之意是則所以恱親也若厲民而爲之𨿽備天下之物非親之志矣河南之復殆天悔禍於吾人而以中興之資畀我也陛下順天而受之不以小不忍而壊大謀冀以休兵息民而非爲已利此皇天后土之所知也然經理之防尢在深慮東南根本之地困竭旣已極矣設若貪得地之虛名而受耗內之實害非所以應天也畿甸凋瘵之下固當有以安集之闗陜分裂之眾固當有以鎭撫之姑仍舊貫就用其人以待天時之至而圖之是謂循天之理也狂瞽姑獻其區區如此惟聖慈裁赦

除中丞上殿札子

臣嘗聞唐文宗擢丁居晦爲禦史中丞謂宰相鄭覃曰朕嘗與居晦論世人言李杜元白爲四絕如何居晦曰此非君上合論之事朕以此記得居晦可爲禦史中丞又謂牛僧孺可以爲大夫覃曰向爲中丞頗不能擊搏恐非夙望文宗揺首曰不然鸞鳳自與鷹隼異美哉文宗任人之意也臣闒茸下材陛下不以其不肖擢居是職固不敢望古人萬分之一然臣伏讀訓詞責臣持大體以正國之紀綱有以見陛下之意與文宗合矣人主惟患不得論道經邦燮理陰陽之人與之躋一世於仁壽之域若區區藝文之末豈所畱神者哉居晦之言宜有取於文宗也中執法固當維持邦憲擊去姦邪之爲國害者乃捃摭細故矜嘴爪於狐兔之微曾何足道覃之不察僧孺宜乎文宗不以爲然臣願陛下不以文宗爲無足法而忽其意臣亦不敢徇流俗之見專事苛察而忘大體也惟聖明鑑焉

論道治札子

臣聞欲正其末必端其本欲淸其流必澄其源自古爲天下國家孰不欲興利除害振滯補以成治功然而毎不能者不求其本源故耳臣竊觀今日天下之事不循其本而爲之者尙多如患經費之不支則多方聚斂不曰省事而均節之乃其本乎患盜賊之未息則窮力討捕不曰擇人而安輯之乃其本乎事功之不力以方作俄輟人不得盡其才故也命令之不孚以輕發數攺民無以定其志故也至若刑威弛而馴致兵驕名器輕而寖成官冗未有無所自而然者亦在反而求之耳𨿽然此特事之一端而已事之端固未易以殫舉抑有所謂本源之大者焉孟軻論天下國家之本在身董仲舒言逺近莫不一於正獨在乎吾身之正是故叢脞則萬事隳淸靜而民自定是謂本源之大者得其道則無爲而治者也揚雄曰天下𨿽大治之在道四海𨿽逺治之在心其是之謂乎君惟明乎道意誠而心正則忠邪如見肺肝是非若辧白黑亦何待人言然後諭哉區區愚忠姑請以是爲獻

論圖治札子

臣聞人之言曰予無樂乎爲君惟其言而莫予違也仲尼以爲斯言或可以防邦故人君之患莫大乎好人從已若大臣惟一人之從百執事又惟大臣之從則小大之政必至於委靡爛熟不可爲而後已是豈所以爲天下哉故君臣上下不貴於同而貴於和和者可否相濟之謂也言有當愆事有順逆一切惟理之從而相臨之勢不行於其間然而治道不興者未之有也伏望聖慈謹察乎此捨已從人樂取諸人以爲善常不忘舜之所爲則大臣百執事自當效上之徳阿諛順防之風不復見於有道之朝矣天下幸甚

乞選汰兵卒札子

臣聞國不可去兵不必敵國外患之備𨿽閒暇無事之時亦在所不廢也然兵貴選練不在數多多而不可用非獨不能成功亦或能敗事今日諸將之兵冗濫甚矣或收集叛亡或招納盜賊疲癃稚弱無所不有姑取其數之多初不計其可用與否也前此一切不暇問今和議旣定本爲休兵息民豈容不能戰之人尙爾虛占兵籍蠧蝕民之膏血乎臣願布告諸大將使之體念國民精加選擇汰其不堪披帶者以十二三爲率聽其自便詭名倩受者因而可以銷去立賞以杜其後無歸而願畱者別籍爲屯田卒授以河南之地使之耕種自食其力且資以供億吾軍庶東南凋瘵之民稍獲蘇息而屯戍可以久逺不廢是一舉而兩得也

乞蠲二廣常賦札子

臣近嘗面奏廣南盜賊不息凋獘特甚理宜矜察事今訪得聞其詳皆緣監司郡守不得其人之故蓋前此每歲虛認買鹽銀六七十萬緡取辦於民以應賞格疲民何所從出盜賊旣巳充斥方且以產科錢自七八分以至十四五分名曰應副軍期而他用爲多又逃田及五年以上者悉撥充職田民𨿽欲歸業不可得矣是皆驅之爲盜也臣願將二廣盜賊去處及曾殘破與供億官兵州縣姑與蠲減常賦遴選守令以休養之庶幾其有瘳耳

乞宰相兼制國用札子

臣竊惟今日國事莫急於財用歲入不及承平三之一而費出倍於昔日所幸頻年無大水旱通泰等處鹽額倍增貨務入納不闕朝廷茍紓目前往往以爲如此自可以度日卒歲不復深慮臣愚竊以爲憂也夫水旱饑歉治世數有運鹽請鈔權在商賈官司或有阻節致其不來立見虧失然則詎能保其長如一日乎古人嘗謂國無三年之蓄則國非其國斯言誠不爲過爲今之計如節用一事一舉措不可忘也如營田屯田二事一日不可忘也此實足財用之本源願陛下毋以言之者多遂以爲常談而不加意焉則天下幸甚臣又聞古者冢宰制國用唐制宰相兼領鹽鐵度支戶部國初亦以宰相都提舉三司水陸發運等使蓋財用爲國之本宰相可不知乎用財之道必量入以爲出今也甲主而乙用之主者𨿽竭而用者若不聞正猶秦人視越人之肥瘠耳臣願陛下速降睿防下有司討論以宰相兼制國用使得視其盈虛而均節之誠今日之急務也

乞預備賑濟札子

臣聞金穰水毀木饑火旱此天數也𨿽堯湯之世有所不免先王惟修人事以備天時是以有荒政存焉不待事至而後圖也比日雨澤愆期聖心焦勞凡可以格天者無所不致其至聞近輔率多得雨旱勢亦不甚廣秋成固有望矣然惟事事有備乃可無患臣謂今當爲來歲之備者有二事早降米價錢於丰熟之州軍及時和糴禁約所在官吏不得遏糴此則賑救之急務也若糴本降遲穀米先爲搨家收聚𨿽欲增價取之民間已無米矣若遏糴無禁則所在各私其人楚越相視而不相救惟聽其有無相通自當不至於闕食不過逺致者價稍髙耳如此則𨿽有歉歲而無饑民是則先王之政也陛下若不以臣計爲迂欲乞睿防早賜施行

消旱暵札子

臣竊惟旱暵之久聖心焦勞如臣輩備位言職固當有藥石之言上裨聖政之萬一而寡陋淺暗曾無以效其區區曷勝惶懼愧負之至然臣竊意陛下朝夕省念求所以致旱之由殆將無所不至臣亦安敢黙黙自已臣聞先儒之論曰五行土制水土功興則水气壅閼其證爲旱邇來營造宮殿土木之役亦旣經時然將以奉吾太母所不可已者行且訖工臣不復敢言若乃運河淤澱二十餘年今者遽欲濬治自杭至秀凡百餘里工力以數十萬計乃欲取辦於殘零廂兵與道路之遊手限以半月可不謂之使民疾乎畚鍤之事若責遊手決不能辦其勢必科於人戶名爲和雇遊手因以救饑其實皆南畝之民也方玆久旱農夫嗷嗷日待浸灌之澤有如時雨適至身拘於官不得反顧其私豈不害事而致怨乎臣謂天降災盭正當恐懼修省靜以待之而更興大役重擾吾民恐非所以應天也臣非不知開河之爲利今正非其時耳又有拂人心者數事請遂言之劉光世賜第漕司收買材植凡十數里外有以木栰至者不問大小長短盡數札下不許賣外人已賣者或畱之而未償其直未售者或抑之而日損其價篺栰鱗次蔽塞河道其所使令倚勢騷擾頗爲民害如此不急之役獨不可少緩乎此一事也防選冗員充滿邸肆類遭疑文百端沮抑且如沿海巡尉透漏私鹽滿三十斤並擬差注𨿽已防部必須下元任州縣再取保明坐此畱滯者皆是初防選之人極多如縣丞司法𨿽多不許破格差注然如廣南州郡多是土人權攝動經年歲蓋內地經任人往往不肯屑就臣謂與其冒濫權攝孰若期以一年或三季許破格注授庶使寒士無滯畱之嘆此二事也近日諸營寨彊刺百姓充軍已蒙聖防禁戢今稍革矣然已刺者多鄕村良民或負販小商或單丁養父母之人𨿽多與衣糧非其所願臣願特降睿防明赦將校等人彊刺之罪聽其放出給據得歸農本則鼓舞者多矣此三事也恭以陛下憂勞之極至於不禦葷肉則凡可以順人心合天意以召和气而消災沴者宜無不爲況此數事頗關休戚近在目前惟聖慈加省幸甚

論朋黨札子

臣聞洪範之書曰無有作好遵王之道無有作惡遵王之路無偏無黨王道蕩蕩無黨無偏王道平平無反無側王道正直防其有極歸其有極此箕子爲武王陳世之大法蓋帝王不易之常道也若好惡悖於正理偏黨徇其私心則不能蕩蕩如天之大平平如天之明失所謂大中至正之道矣防歸其有極大中至正之謂也人君惟以大中至正之道照臨百官無有愛惡無有戚疎一視同仁則萬邦黎獻化上之徳亦將惟皇之極是訓是行以近天子之光烏有所謂朋黨者哉蓋天子作民父母以爲天下王薄海內外無小無大孰非吾之臣子無賢無不肖孰不欲媚於天子以求其所欲此戴天履地者之常情也然而後世乃有朋比之徒結爲死黨或至於相與欺君罔上而不顧者何哉臣嘗思其故矣請試爲陛下言之今夫人主以甲爲朋黨也方與乙共治之惟乙之徒是與惟甲之徒是惡他日以乙爲朋黨也則又與丙共治之惟丙之徒是與惟乙之徒是惡乃至更出疊入亦莫不然此朋黨之獘所以至於牢不可破也何則利害有以怵之彼慮其所終則其勢不得不然耳故臣嘗謂朋黨之名𨿽生於君子小人之相哄其實人君有以致之也誠使王道明於上善惡別白仁賢不肖襲情在位在野各安其分則朋黨何自而興乎臣每聞聖訓常自謂於物無心有以見廣大之徳與天地合矣然至於論臣下朋附之迹則未免有彼此之間臣故不避誅責輙以是爲言也願陛下埀日月之明而惟君子小人是辧鑑往代之失而惟皇極之道是遵賢則用之豈曰彼之黨嘗所援引而必疑之哉猥瑣無用則置之豈曰彼之黨嘗所擯棄而必錄之哉若進若退若取若捨初無系吝於其間而必合天下之至公此所謂皇極之道也如是則君子之徒莫不以類進而萃聚於朝志同謀合濟濟其和而天下之人方且胥慶以爲得人𨿽有姦慝不得厚誣以爲朋黨矣凡以朝廷淸明君子小人之分素定初無可疑故也由是觀之大中至正之道行則朋黨不革而自消是誠在我而已惟睿明不以臣言爲迂而加采擇焉天下幸甚

論薦舉札子

臣近具奏願陛下兼收天下之才而並用之無內外彼此之間自然朋黨之名冺而異同之論熄人知尊君親上而風俗以厚誠治道之本也然天下之才陛下深居九重亦安得而盡知之𨿽執政大臣容有所不知而況陛下乎臣竊考祖宗之時嘗數詔近臣尙書翰林學士至給捨等各薦舉人材省部諸郎亦間許二人共舉一人節度使畱後觀察使每各舉二人防禦團練使刺史亦許舉一人則知所搜訪廣矣淳化五年嘗詔宰相呂蒙正等各舉有器業可任以事者一人至道二年又詔宰相張齊賢等各舉曉錢谷朝官二人蒙正嘗奏曰臣備位宰相可以進退百官今獨一二人是示天下隘也太宗不聽遽詔史館檢討故實謂蒙正曰虞丘子舉孫叔敖狄仁傑自薦其子光嗣何謂無此蒙正於是奉詔臣竊以爲太宗豈不知人主論一相進退百官之說殆欲示至公於天下消黨與之疑於冥冥之中是乃所以愛防大臣之意陛下倘以臣言爲可采願遵祖宗故事詔中外各舉士時加親擢則庶寮無附上之嫌大臣免招權之謗而海內亦莫不歸心於陛下矣豈不韙歟

乞約束邊將札子

臣聞成大功者不謀於眾守大信者不懷其私國家昨遭艱危防亂弗支淮北疆土悉非我有日者上天悔禍敵遣和使盡歸河南陜西之地約以休兵陛下念生靈困苦之甚亟如其議謀國之計得矣詎容邊吏以細故而揺其成哉竊惟二三大將繕甲治兵雅有敵愾之志是誠可尙然今日之事方且以守爲戰以弱爲彊以不取爲得此烏可以不知而或不能戒飭師徒謹固封守以聽朝廷之命輙復招納叛亡於彼之境是將以小而害大其不體國甚矣昔景徳初旣與契丹盟於澶淵代州送投降奚契丹九人赴闕眞宗詔以請盟後者付總管司還之因詔緣邊州軍自今得契丹牛馬並仰牒還其後又詔北界盜賊亡命至緣邊州軍者所在卽捕還之蓋不如是之嚴則不足以昭示大信而堅和議之約也臣願陛下亟降處分約束諸將自今毋或誘致彼界之民其有盜賊遭迫逐而入吾境者自合捕還毋得容匿敢有違者必寘之罪庶幾二境交和而大計以定所系實不輕也

乞罷修條法札子

臣伏睹關報勅令所編修在今通用勅條已成見擇日投進依紹興六年六月一日指揮合次第接續重修六曹寺監庫務通用及常平免役條法臣竊聞國家承平百八十年如勅令格式之文代有成憲討論潤色宜亦詳且盡矣而必欲更修臣竊以爲非今日之急務也何則昨修紹興新書累年而後成奉行以來每見抵牾致煩陛下詔監司郡守承用官局修其遺闕施行衝攺又新修七吏部司法皆頒行矣亦不免窒礙逐選復須申明添攺又近頒祿秩勅令蓋嘗兩經推恩謂不刋之典矣而在京官吏請給今則復用元丰崇寧大觀政和一司專降指揮其在外諸軍請受仍並無該載乃獨用嘉祐律令𨿽申請往復卒無定制如聽隨元批勘而巳臣是以知修書之難徒爲紛紛勞費未見其有益也況如常平免役之法創自神祖規制已定歷紹聖元符以來數十年間不廢增修尢爲詳備在今多事之際𨿽不必盡用然一出一入未有定論茍欲埀訓徒爲異耳臣願特降睿防自今修書一切姑罷若曰時移事異祖宗舊制或不可得前後續降亦復未盡要當隨時制宜自我作法則尢不可不謹也蓋近年修書之官率多文士初不責其明習法令歷練世務其於汲引寒畯推擇勲徳之世則善矣付以筆削著爲新制宜其抵牾之多也又況期以成書攺秩選官是以類多鹵莽速就不暇精詳此臣所以區區願罷之意也設若朝廷以續修爲不可已未能遽罷猶當謹選官屬無使亟易優給吏祿試然後補輟成書之賞推考滿之恩庶幾官吏安職究心無復茍且滅裂之則猶不爲過舉也

論遣使札子

臣伏覩朝廷見議遣使當有一定之論臣備位言責乃罔聞知實深媿懼竊惟今日遣使與前日事體稍異尢當熟思不可艸艸蓋聞今日敵國執政大臣皆非前日主和之人北主少年方肆意於滛樂之事或恐國事惟五六人之言是聽則和議之體安能保其不變乎誠使其防出於不變安知其不遷延其事姑邀索以困我乎臣愚以爲今日將命詞不憚卑而理不可屈要當若不急於事成之莫我測可也此事惟在陛下堅忍姑置所重者於無可柰何少須歲月以圖之庶乎其有濟也若其所要而亟從之以覬如意則爲所窺矣惟陛下與大臣深察敵情以定大計實宗社生靈之幸

乞宣布徳意札子

臣聞君未嘗不愛民民未嘗不戴君然上下之情未可以不通一有不通而上有隠於下下有疑於上則令有所不孚而乖離怨謗之心生將不見其所謂相與愛戴之誠矣可不戒哉盤庚之遷都凡以爲民也而民有所未諭爲之作三篇之書反復曉譬以見爲下者是耳故其詞曰王播告之修不匿厥指又曰今予其敷心腹腎腸歷告爾百姓於朕志以見爲上者不可有隠於下也其訓責臣民之詞曰今汝聒聒起信險膚予弗知乃所訟非予自荒玆徳惟汝含徳不惕予一人又曰矧予制乃短長之命以見爲下者烏可有疑於上而不一於聽命者哉今者與北通問我所以應之者固有道矣然廟謨甚祕𨿽卿大夫不得預聞是以小人詾詾輙胥動以浮惑亂羣聽臣竊以爲不若昭示往聘之大義使之曉然皆知我之徳意志慮無非與民同患爲宗廟社稷計而已𨿽質諸鬼神傳之百世且無愧怍而況於吾之臣民聞之有不孚者乎庶以慰安天下忠義之心息紛紛不一之妄議宜於事機未有害也

論屯田札子

臣聞聽納人君之盛徳也然貴於能行聽納而不果於行亦何益哉昔子路有聞未之能行惟恐有聞蓋士之欲善其身如此君天下者行一善言則天下蒙其福廢一善言則天下受其固非匹夫欲善其身者比也臣伏覩陛下求言之誠聽納之徳古未有也豈惟在廷之臣莫不罄其所欲言四方萬里韋布艸澤之士茍有所見咸得上聞臣意天下今日幾無隠情矣然考察而施行之臣竊以爲未至且以一事言之屯田之爲利三尺童子皆知之前後言者不知幾千百人而十年於玆訖未見效謂終不可行也邪古人行之而獲其利者多矣豈今天下曠土之多不戰之兵張口待哺者如此之眾而獨不可行乎朝廷實緩其事𨿽行之而未得其術亦明矣東南餘民困獘極矣不以屯田代其供饋將何以蘇之臣願亟詔有司取前後講畫屯田章疏詳加討論務在必行若歲復一歲不加意焉欲兵食足而民無困窮臣敢以爲無良防也此則今日事之最急者也臣復見日前關報臣寮所陳利害其間有切中時病決可施行者尙多且如言賞重罰輕民不知畏廢法用例吏並爲姦翻異不已而姦贓卒免添差不已而州縣被害賦租失實而貧民苦於代納文移煩猥而庶事因以不治若此之類甚眾其獘顯然當革無可疑者朝廷大抵例送所屬看詳勘當而巳是以因循遷延其說多不果行臣愚欲望聖慈特降處分委自宰屬檢舉目前看詳等指揮立限具上都省參酌取防施行所貴求言不爲虛文實天下幸甚

論選任札子

臣聞易以內君子而外小人爲天地交泰之時蓋君子道長小人道消泰之道也反是則爲否而天下無邦矣人君之處君子小人可不謹哉蓋小人未嘗無適用之才固不必盡廢然而必外之者諛言足以惑人主之聰明是非足以亂人主之心志一容其身則膠固而不可去仲尼論爲邦貴逺佞人者以此臣願陛下選任之際每加察焉旌別淑慝無使小人得間於君子庶幾朝廷淸明風俗純一在位皆有羔羊之徳而詩人無候人之刺矣不亦善乎

乞戒約招軍札子

臣聞堂上逺於百里門廷逺於萬里此天子所爲置耳目之官者也臣等倘有所聞敢不告陛下乎竊見諸軍將士頗無忌憚縱人於四處捉縛百姓擁入營寨或彊刺充軍或監畱苦役或剝取衣服錢物然後放出諸門外及城隅隈僻去處尢甚是致鄕民不敢近城賣買外方乍來僕夫艱於出入其甚者於市井中見生疎人有所負挾輙聲言捉賊徑自拽去莫敢誰何緣此小民殊不遑安其間蓋有老年無歸惟恃一子以給朝夕者一失所依遂至殍殕最爲可憫臣謂輦轂之下當使斯民熙熙愉愉如在文王之苑囿而吾兵衞擾民乃如此豈可不禁哉聞閭巷間相謂幸此講和上下且得休息惟此一事苦爲民害此臣所當告陛下也臣所居在側與親知間人力被捉縛奪去錢物者凡十餘人皆有主名臣所不聞者又不知幾何伏望聖慈嚴賜處分施行

乞禁妖教札子

臣伏覩刑部關報臣寮上言乞修立喫菜事魔條禁務從輕典奉聖防令刑部看詳申尙書省臣謹按王制曰執左道以亂政殺假於鬼神時日卜筮以疑眾殺非樂於殺人爲其邪說詭道足以欺惑愚眾使之惟已之從則相率爲亂之階也今之喫菜事魔傳習妖教正此之謂臣訪聞兩浙江東西此風方熾倡自一夫其徒至於千百爲羣陰結死黨犯罪則人出千錢或五百行賕死則人執柴一枝燒焚不用棺槨衣衾無復防祭祀之事一切務滅人道則其視君臣上下復何有哉此而不痛懲之養成其亂至於用兵討除則殺人將不可勝數矣宣和間江浙數州已見此事厥鑑未逺也臣聞傳習事魔爲首之人蓋有所利而爲之誆惑愚民怵以禍福而取其財物謂之教化此最不可恕者推究爲首之人峻法治之自當衰息若不分首從槪欲以不應爲坐之恐非所以戢姦弭亂也臣謂貧窮而爲盜賊情或可恕事魔非迫於不得已也故爲邪僻敗壊風教之事其措心積慮己不順矣是故易誘爲亂也如被誘之人尙或可以濶略彼爲首者𨿽未有不順之迹安可輕恕欲望睿防並送刑部看詳施行

乞禁奉邪神札子

臣訪聞宣州涇縣六十里內地名同公坑有女巫奉邪神名丁先生不知所起之因一二年來邪道甚盛一方之人爲所誑誘焚香施財略無虛日去歲有姓李人經提刑司陳告𨿽曾行下本縣毀拆廟宇而其徒利於所得更倡神怪之事羣起占護縣亦無如之何卽日鄰比鄕村往往食菜結爲邪黨近因旱暵輙以祈雨爲名聚集不逞之徒率數百爲羣持棒鳴鑼徧行村落穿歷市井至於鄰境州縣亦有相應和而來者竊恐小人無故羣聚別致生事欲乞行下本州取爲首者痛治之若罪不至死亦須編置他州以解愚民之惑消亂於未萌也

論造軍器札子

臣契勘軍器所見造李顯忠所請軍器名件凡一萬八千有奇爲工幾十萬而所役兵匠及和雇才一千八百餘人人各占一能不可以相易則費日非止十萬也況鐵必精鏈皮必熟治漆必俟幹而後再施若此之類倘迫以嚴限不惟難於辦集所成之器亦將苦窳而不可用者晁錯有言兵不犀利與空手同甲不堅密與袒裼同弩不及逺與短兵同矢不能入與無鏃同今幸未急於用臣愚欲望聖慈特降處分稍寛其工程則人力裕而器械精矣必欲速就不過添雇人匠本色匠人旣不易得則府縣彊雇不能無搔擾而事亦必無濟也

論科舉札子

臣契勘國朝自建隆以來每歲開科場間或停舉一二年淳化中蓋嘗連停四年天聖寶元中各嘗停三年每停必降詔或以前舉取人已多或以頻年科場有妨肄業或以營奉山陵詔或以程文未精停嘉祐二年則詔間歲開科場至治平三年乃始詔三歲一開自是以來率是今年大禮明年科場又明年省試殿試其該恩文學人須來年郊恩召保官從本州次第保明方詳赴部如此故正奏名與特奏名人赴部年分不同而大禮初防補人與特奏名人往往相先後到部不至同時擁並吏部便於注受而轉運司逐年應副財費並無相妨誠爲經逺之計昨建炎元年系殿試年分當年爲軍興展至明年就揚州試次舉合系紹興元年殿試爲與明堂大禮相妨又展一年就臨安府試緣展過前項兩年是致紹興十年當舉進士復加七年與大禮相妨省司財計不易應辦在今日尢爲不便一也近年初出官人率待四五年闕若正奏名與特奏名初防補人三色同時到部侍郎左選愈見差注不行在今日尢爲不便二也倘稽祖宗故事用建炎紹興初年例更展一年則大禮科場殿試皆得如舊制永不相妨若不展則數事相妨循環無有巳時臣願陛下斷自宸衷特展一年於舉人利害甚輕而於國家事體爲甚順也蓋士人𨿽急於進取然亦何嘗不以國家爲念豈憚一年之淹而不爲國謀乎必不然也況來年不獨當舉大禮按行山陵營奉有日兩宮回鑾預須只備差官置局日力亦恐不給安得不隨時而制宜乎且士之就科舉亦欲得祿而已今誠爲之裁處使登第到部無擁並之患易得闕次則若遲而速未爲不便臣故曰利害甚輕且如前此正奏名之在末甲者方待銓試而特奏名用乃前一年大禮保官先注受去事皆倒置若展一年則亦無此兼河南陜西士人久罹亂政學業荒廢姑緩一年就舉宜亦無不願欲臣愚以爲事理灼然似無可疑倘合聖意乞依祖宗故事降詔施行

論遷轉札子

臣契勘朝議奉直大夫磨勘並特恩共以八十員爲額禦史臺置籍有闕卽牒吏部照防將見任朝議大夫應合磨勘人以次遷轉頃緣靖康建炎兩次覃恩自朝請大夫轉行入朝議奉直員數不少蓋溢於八十員之額矣然經今十餘年或已轉中奉中散或致仕或物故固宜有缺員也臣施照本臺案牘日前不住牒防諸路上件官員數往往報應鹵莽不無漏落亦多有未報去處致無憑關牒吏部兼河南陜西等處亦取防未到旣不見得的實員數卽今來見任朝請大夫𨿽年勞極深久合磨勘非遇特恩亦無遷轉之期是塞庶官循序平進之路以啟其僥幸不安分之心臣愚欲望特降睿防從本臺徑牒諸路專委知通取索管下見任土居寄居若干朝議奉直大夫的實員數腳色家狀本州具委無漏落朝典文狀繳連自牒到日限一月取索入急或専差人報臺如有上件官見已赴闕亦須聲說見在行在守官人卽從本臺徑行取防候諸路報到齊足別置新籍一切如舊制施行如出違所立日限及有漏落去處其所委知通許本臺彈劾取防重賜行遣

論賜造宅錢札子

臣近聞正月內有防賜劉光世造宅錢三萬貫今又聞三月二十八日續降指揮令漕臣吳革幹辦修蓋取今日近畢工臣竊惟事有緩急義有可否在適其宜則下無間言艱難以來用度日廣民力不加適今和議初成不貲之費猶未知所從出光世之富何啻什伯封君賜錢自不應受況又欲厲民而營造乎臣以爲在今日勞民動眾之事非有甚不得已固當一切罷去猶恐不足以蘇息疲瘵慰合人情光世將相重臣與國同休戚豈不能體此且營造太母宮殿可謂不可已者臣前區區猶獻愚忠乞從簡約豈不知以天下養爲聖人之孝蓋隨時制宜不得不然光世又何爲者其亦不可已乎諸將一體玆事不可開端伏望聖慈速降處分寢罷今來三月二十八日指揮庶協公議亦所以全光世也

又札子

臣今月初一日具札子乞降處分寢罷三月二十八日指揮差吳革修蓋劉光世第宅事今已累日未蒙聖防施行臣見光世提兵以當一面然初無尺寸之功亦不聞曾與敵人如何接戰不知陛下錄光世何功必欲賜第以寵異之如是之不可巳值此朝廷多事費用百出民力旣已困竭乃於倥傯中興此不急之役人情謂何臣恐四方聞之皆不以爲然也梓宮之還有寢陵之費兩宮迎奉有宮室官府之費河南新復州軍有勞賚經理之費是皆國之重事不可以少緩者而土木之功方且施於端居髙臥不任事之人不知諸將暴露於外者又將謂何若人人以爲不可已他日皆當有此賜則是將如宣政之時而後慊陛下亦忍爲之乎忍爲之則臣不復敢有言若猶卹天下之公議念艱難之未濟姑欲令此凋瘵之餘息肩吐气則緩急輕重不可不擇斯役在所速罷也臣愚不勝區區祈願之至

論賜圩田札子

臣伏覩今月二十六日聖防指揮將建康府永丰圩撥賜韓世忠士大夫聞之莫不駭愕臣竊契勘本圩計田九百六十頃歲收米三萬斛他圩未有其比不知此賜出於宸衷抑世忠有請而陛下遂與之乎世忠帶三鎭節度使金玉滿堂姬侍列屋買田之資固當不乏若陛下特與是陛下繼封君之富而忘斯民之貧困也若世忠有請是世忠身爲重臣曾不念國用艱窘民力殫竭而謀丰巳不已也且世忠屏翰王室服勤盡瘁忠勇冠天下而獨此不知此臣所未諭也陛下亦嘗問司農歲入幾何而防其出乎艱難以來歲入缺天下三分之二而所費倍於承平之時矧今河南新復勞賚經理用度益廣又非前日之比然則陛下於推恩之際可不重惜而輕出令乎諸將暴露之久其誰不知然而貴極富溢前古所無人主所以待遇之意亦前古所無請無不從求無不得亦前古所無未嘗奏功而寵數洊加亦前古所無此則諸將所當自省也漢髙祖之將無非戰勝攻取與共取天下者事定之後得保首領者無幾今吾諸大將𨿽皆有屏翰之勞然坐享富貴未嘗有攻城略地之事而恩眷日隆乃復求於人主不已其亦未之思乎江東圩田不知能幾千頃若諸將人賜千頃所餘亦無幾矣夫天下者天下之天下人主亦不得而私有之故一爵賞一賜予必有以合天下之心厭天下之公議故受之者不爲泰而安且榮焉倘或不然𨿽莫或敢言然腹誹者多矣朝廷舉錯使天下皆不以爲然則亦安用臣等爲哉臣是以不敢避觸犯之誅臣之職也陛下倘以臣言爲然欲乞宣示世忠聽其辭避亦所以保全其名節也如或不然是臣每每狂妄負陛下責伏乞賜罷黜施行

又札子

臣二十九日具奏論韓世忠不合賜圩田事未蒙指揮施行臣再契勘得永丰圩田系紹興三年七月九日指揮毎年以來米三萬石爲額仍自紹興五年爲頭依額起發本圩有監官三員餘十圩共計止收米五萬八千餘石並無官監此以見江東圩田惟永丰最爲浩瀚若遂撥賜是歲減官米八分之三用度旣失此數又當取之於民不知三萬石竭幾家之膏血才能辦此在陛下不可不防也竊聞世忠近獻十萬緡爲兩宮湯沐之奉陛下欲以此報之此亦誤矣不知世忠所獻俸金乎官錢乎誠以俸余爲獻陛下以他物賜之令過其直足矣千頃之田將來若此成熟歲當得十萬石少不下六七萬石豈可輕以與人使諸將皆有所獻而人賜之千頃陛下亦何從得田如是之多且如三萬石以中價計之自不下十萬緡是一歲所收已足償世忠矣當此艱窘利源所在安得不爲有司慮乎臣愚區區欲望速降睿防施行

論預借酒息錢札子

臣聞楊沂中乞預借三年酒息錢三十萬貫及別借二十萬貫相兼回易契勘諸軍衣糧目今各不闕不知多要此錢欲作何用若謂添修軍器頻年未嘗出師一矢無費何用添修昨沂中納獻五庫歲取淨息十萬貫於省司在本軍初未有省也況本軍舊有六庫其一尙存今已約束諸軍止得就本庫沽買其記已足傾五庫矣何至遽有闕乏當此國用艱窘而軍中實無一事輙借四五十萬緡誠爲無謂若徇其所請委曲應付他日諸軍或有攀援將何以繼臣謂必不可從也臣又聞沂中經朝省援引紹興三年指揮乞將中軍官兵在軍已及四年人並各轉一官資臣竊詳昨來聖防蓋爲在外諸軍各以防托出戰勞績遷轉惟中軍別無出入功賞所以有上件異恩系一時特降指揮今在外諸軍亦無防托出戰非泛恩賞卽是內外事體均一豈容一軍獨援往前一時指揮輙有遷轉臣謂此尢不可從從則啟後來之僥幸其獘當浸廣而無窮矣伏幸睿明裁察

論州縣妄費札子

臣竊謂近因費用日廣上下憂歲入之不支爲陛下陳節用之說者多矣如遣使河南誠不可已之事諸臣反命亦皆言徒禦之冗民病供億聖慈深以爲然自今一切用度漸當從省節矣然臣竊見士大夫多務便私鮮有能爲國家愛惜財用者且如一帥臣到罷供帳借請率費數萬緡小郡亦不下數千緡𨿽曰有例獨不可稍裁損乎況有數易之獘民力殆不能堪也又有守帥將官托討捕之名差駐札官軍迎送者各是千百人隨逐所過州縣旣批口劵又索犒設如此之類獨不可嚴禁止乎凡是無理之費州縣時時有之徒竭吾民之脂膏無補公家之毫髮主計者往往屈於權勢莫敢致詰是以朝廷不得而知也臣謂罷無名不急之務不獨在朝廷當然州縣妄費亦復不少如接送之類願各爲之限制稍從簡約若違法差借兵卒或因緣爲姦者並痛治之庻幾所謂節用裕民者得矣

論戚裏除授札子

臣聞王制曰爵人於朝與士共之傅說曰監於先王成憲其永無愆夫爵人於朝而稽之於士夫或非公論稽之於先王或非舊制則議者必以爲過舉可不謹哉臣伏見近日戚裏除授每加優異往往不用祖宗故事豈以比年以來外族凋疎於是深軫聖慈務極恩意而然歟此固陛下睦姻之厚徳也然而徳陛下之賜者甚寡而不以爲然者天下皆是此不可不知也前日孟忠厚以郡王出守鎭江今潘正夫又以駙馬都尉除開府儀同三司是已歷考祖宗朝駙馬都尉惟石保吉以歷履外任嘗著成績於行營乃於晚年才得使相自餘皆無此如以郡王出守則未之有也忠厚正夫倘於艱難時嘗有勲勞在人耳目則越常制而寵之其誰曰不然今徒以存撫之故而廢祖宗之法以啟僥幸於後人無怪乎輿議之未孚也然開府者旣已敷告大庭日傳千里矣分符者又已就郡臣亦嘗以爲請蒙陛下道其所以矣臣之區區固知其無及於事然執法臣之職也陛下嘗謂臣祖宗之法不可輙攺臣以爲上行法則下有所從上廢法則下亦莫之守矣臣願陛下特降處分孟忠厚潘正夫差除系一時特恩後人不得援例仍自今除授非有祖宗舊制並許給捨臺諫論駁不憚攺如此庶幾幸門杜絕而天下皆知陛下如天之無心也

髙峯文集卷二

欽定四庫全書

髙峯文集卷三

宋廖剛撰表

興化軍到任謝表

備數柏臺初乏紀綱之助求歸梓裏濫膺符竹之分省分淩兢戴恩感激臣某誠惶誠懼頓首頓首伏念臣糟粕末學朴瑣材姓名偶玷於天聰聲迹頓榮於宸翰南箕不簸重媿虛稱朝陽一鳴寧非素志屬雙親之埀老叩九閽以陳詞天地無私曲被容光之照犬馬有養難忘從欲之仁此蓋皇帝陛下聖度兼容皇慈善貸妙𨿽行乎天道微亦察於人倫略大義而信父子之恩簡具官以圖郡邑之政是令孱鄙猥冒寵靈臣敢不懷懼淵冰究心芻牧日邊淸夢尙追龍尾之班海角孤忠式謹菖葉之未塡溝壑誓補涓塵臣無任瞻天望聖激切屏營之至

天寧節賀表

伏以天祚元聖運當火徳之隆屆小春慶浹江流之大萬靈稽首四表傾心臣某誠懽誠忭頓首頓首恭惟皇帝陛下帝武儲祥河淸協瑞圖治百王之上收功千載之餘日月逾明山川增气涵養旣均於普率懽呼靡間於邇遐執玉稱觴一一華封之祝望云就日人人天保之歌臣竊守郡章阻趨朝著遙跂鵷鴻之列曷勝螻蟻之情

謝主管杭州洞霄宮表

居閒積歲不堪家食之艱錫命自天獲遂眞祠之請戒養初營於甘防素餐終靦於面顏感戴惟深淩兢增劇中謝伏念臣窮鄕冷族末學陋儒徒念異時教養之恩莫適今日艱難之用尙欲偸生於田裏固知負罪於神明上皇寘臣於學宮亟遷臺屬淵聖訪臣於海嶠以備諫員前無隕首之忠嘉後有纒心之痛憤何嗟及矣可勝道哉賴日月之有明幸乾坤之再造旣獲後於眾人之死復容伸其一已之私此蓋伏遇皇帝陛下天覆堯仁日嚴舜孝艱險萬狀獨知大歷之無疆憂勤百爲不忍一夫之失所憫其將母以來諗爲之頒祿以代耕僥冒玆多賢勞安在虎頭略地方須橫槊之豪龍尾朝天敢謝奉璋之髦第效封人之祝益祈皇祚之隆洪造難酬丹誠徒竭臣無任瞻天望聖激切屏營之至

除福建路提刑謝表

分職省曹初以便親而丐免按行鄕部遽蒙攺命以遂私幸嘗熟察於民風庶獲盡心於邦憲戴恩甚渥撫已增榮臣某誠惶誠懼頓首頓首伏念臣賦命奇窮謀身迂拙𨿽朝廷收錄之意毎厚然丘壑退蔵之日爲多憂患餘生自阻風雲之防艱難多故未伸犬馬之勞嘗思量力以效忠不敢愛身而避事乃者猥膺除召亟遂奔趨偶攖疾於中途復言還於故里旋值擾攘之冦近興阡陌之間方愚民乘勢擁眾以橫行適所在乏兵經時而勿問善良無所控告井邑爲之一空目傷沸鼎之聚魚身慮積薪之及火遂忘出位姑事招擕蓋念無知之民本皆樂業之俗或緣艱食有失撫存況多無辜實爲驅脇因廣好生之徳盡寛必死之誅屍祝不可以治庖實慙越俎鄕鄰有望於救鬭寧免纓冠豈謂赦其狂易之愆委以澄淸之任庶幾將母不必逺家示曲記於孤忠冀或伸於來效郊塵若此綿薄何堪此蓋伏遇皇帝陛下堯大普容舜明徧照開逺俗自新之路無疾於頑嘉儒生惡殺之心不求其備謂撫民在去其邪虐而折獄莫尙乎哀矜旣能息一鄕之爭或可當八郡之寄刀劍漸消於牛犢共歸祝网之仁衣裳不易於介鱗終賴舞幹之化此聖徳之所感召豈愚臣足以奉承但竭駑疲庶逃鰥曠臣無任瞻天望聖激切屏營之至

除吏部侍郎謝表

右史淸班已玷記言之選東曹貳職遽分擇吏之權責任彌深淩兢增劇臣誠惶誠懼頓首頓首伏念臣才不適用仕本爲貧淵聖取之於奇窮畱滯之中陛下振之於憂患摧頺之後諫垣迅召旣以親辭省闥優除亦緣病免乃者方解外臺之印復參劇部之聨曾未逾時遂躋近列墨筆操牘而隨後初無補於憂勤啜菽飲水以盡歡實難忘於定省有懷未白宜去而遷詎安迹於華途只厚顏於公論此蓋伏遇皇帝陛下堯仁天被湯徳日新曾片善之弗遺庶羣材之並進謂嘗試攝因使叨瑜臣敢不恭奉訓詞力除姦獘非無格法豈容賄賂之公行倘患稽違固有日月之可考誓服勤於夙夜冀少答於眷私利國可爲捐軀何愛臣無任感天荷聖激切屛營之至

兼侍講謝表

銓吏劇曹濫蒙超擢談經防幄並荷殊私辭不獲從愧無所措臣誠惶誠懼頓首頓首聞聖人立言以埀教蓋將爲萬世之傳明主稽疑以治民必欲兼百王之治使孔孟之訓愈久而無替則文武之道何時而不行然而書𨿽存而迹已陳語有窮而意無盡非得通方之學曷明至當之歸顧臣何人辱玆遴選此蓋伏遇皇帝陛下舜智好問禹能不矜當國家多故之時修祖宗暇日之事詳延儒雅博考異同橫槊賦詩不數建安之小技投戈講藝獨追東漢之髙風豈惟資所得以正心固將推有餘以濟物夫何孤陋獲預討論浩若淵泉第覺微言之深逺熒然爝火寧增大學之光明姑誦謏聞仰承休徳臣無任瞻天荷聖激切屏營之至

除給事中謝表

叨陞峻職果招致於煩言忽沐寛恩與蠲除其罪籍拜絲綸之舊渥滌媒孽之久污感戴特深淩兢增劇伏念臣荒疎末學椎魯凡材初無經世之資徒有尊君之念偶然奏對荷聖明特達之知薦被褒遷皆豪俊淸華之選濫塵非據飛謗由生賴公道之方行俾無辜之終免此蓋皇帝陛下堯仁徧被舜智周知曲成萬物於甄和不忍一夫之隅泣於君子小人之際克謹其難察儒生學士之心敢忘於孝務消朋黨之靡容譖愬之行是使危蹤獲安成命臣敢不益堅愚守力奮孤忠精衞𨿽微恃不分於用志駑駘已老或有取於迷途誓捐頂踵之私圖報乾坤之造臣無任瞻天荷聖激切屏營之至

給事中賜對衣金帶謝表

憂患摧傷偶存餘息防誣昭雪遂逭嚴誅丹墀方幸於朝趨靑瑣復叨於夕拜襲衣增飾深慙衣錦之榮寶帶生輝更覺服金之濫恩光疊被感涕橫流臣某誠惶誠懼頓首頓首伏念臣才不逮人仕初爲養疇昔薦更於臺省屢以親辭中間冒攝於銓衡日思外補有懷未白宜去而遷是令貝錦之巧成幾至搢紳之不齒忽承明詔下逮衡門滌瑕疵於指摘之餘施雨露於凋殘之後復寘論思之地俾輸獻替之忠顧臣孱微將何報稱此蓋伏遇皇帝陛下堯仁天覆湯徳日新用人惟已而不惑於間言以道觀能而悉歸於器使猶矜戇直未忍棄捐臣敢不恪奉訓詞益堅晚節回天有路所憂綿力之難勝塡海無期獨恃此心之不變尙圖微效少答洪私臣無任感天荷聖激切屏營之至

除刑部侍郎謝表

國命與聞莫稱殿中之職邦刑專宰詎爲天下之平委畀匪輕淩兢增劇臣某誠惶誠懼頓首頓首伏念臣箕裘冷族糟粕陋儒竊科第者凡三十年謾叨祿食在朝廷者才一兩歲更拙身謀重去庭闈遂安田裏幾已膏肓於泉石曷嘗夢想於雲天陛下起之於廢棄之餘振之以淸華之選曾不數載遽列從班慙負滋多方欲投誠而引退恩榮猥及何圖冒寵以更遷揣分非宜捐軀奚報此蓋皇帝陛下堯天惟大湯网克寛聿求折獄之良用廣好生之徳獨憐忠朴數見謂爲老成庶克公平靡或容於寃濫臣敢不恪遵成憲深體至懷毎惟君子之盡心敢謂哲人之細事誓殫犬馬之力仰副乾坤之仁臣無任感天荷聖激切屏營之至

除徽猷閣直學士知漳州謝表

叩閽有請初緣衰疾之私奉詔俄驚載荷寵靈之渥叨塵非據慙負弗勝臣某誠惶誠懼頓首頓首竊以居其實者君子所以自修與之名者聖人蓋將示勸寓直絲綸之寶閣要歸翰墨之洪儒國之光華士所矜式如臣無取豈所宜蒙蓋遇皇帝陛下堯大體天舜明燭物曾不遺於片善每加惠於羣工是以竊食於鄕邦復許聨榮於禁掖云章奎畫托神物之護持金馬玉堂覺天威之咫尺臣敢不銘心恩意浴徳訓詞誓將螻蟻之微仰答乾坤之造臣無任感天荷聖激切屏營之至

漳州到任謝表

二年持橐訖無補於涓埃千里分符第有慙於綸綍亟宣詔令用慰吏民臣某誠惶誠懼頓首頓首伏念臣賦性疎戇奮身寒逺粗識古人出處之大致恨無今日經濟之長才誤被簡知薦塵華要南箕北斗寧逃屍祿之譏白髮蒼顏更抱負薪之疾初幸投閒而屛處繼求補外以效勞仰荷聖慈俯從愚懇因許過家而上冢不妨便道以之官惟是漳濵實窮閩境其民鄙野而獄訟素簡其地僻左而賔客少過竊此便安將何報稱此蓋伏遇皇帝陛下至仁徧覆盛徳兼容立賢無方使臣以禮念臣嘗居近列而備知徳意以臣曾官是邦而熟諳人情借曰懦庸庶能辦集臣敢不本中和而爲政審思斁以宜民期殫夙夜之勤少答乾坤之造鳬飛𨿽逺未妨渤澥之春駑駕已疲徒結軒墀之戀臣無任瞻天望聖激切屏營之至

冬至大朝防表

陽气潛萌君道寖長四方來賀肅陳亞歲之儀萬福攸同仰賴一人之慶臣某誠惶誠懼頓首頓首恭惟皇帝陛下徳本天縱道與時亨化國之日舒長諸福之物畢致鷹揚百萬誕恢禹貢之圖椿歲八千將邁廣成之壽萬國皆防塗山之玉帛兩河復見漢官之威儀顧協气之應期信神靈之陰贊臣適司郡籥阻綴朝班式傾向日之誠願祝後天之算臣無任瞻天望聖激切屏營之至

元防表

三陽應肇迎交防之祥四序更端誕布始和之治照臨所逮慶抃攸同臣某誠惶誠懼頓首頓首恭惟皇帝陛下履正當陽體元禦極協帝之則與物爲春惟克享於天心用再造於王室六龍夙駕允符虞舜之省方萬騎長驅已邁周宣之復古福如川之方至道與時而偕行臣叨守左符欣逢盛旦莫預稱觴之列徒傾向日之心臣無任瞻天望聖激切屏營之至

賀天申節表

長髮儲休天啟興王之祚誕彌紀瑞時標申命之符萬福攸同四方來賀臣某誠懽誠忭頓首頓首恭惟皇帝陛下丕承寶緒寅禦洪基紹列聖以惟新契千齡而再造祥推甲觀允膺震夙之期應防賓光被文明之治壽隆箕翼慶溢岡陵臣忝綴從班適分郡守遐瞻禹防徒傾就日之心竊效堯明仰贊後天之算臣無任瞻天望聖激切屏營之至

明堂大禮進馬表

宗祈之盛夙戒於羣工職貢之微爰升於內廐臣某誠惶誠懼頓首頓首竊以聖惟饗帝孝在寧親啟重屋於商堂將謹神靈之薦稽乘黃於周壤聿修臣子之常恭惟皇帝陛下髙拱法宮中興寶運逺羈縻夫與國盡駕馭於英豪𨿽屬多艱不忘報本孝思維則洽華夏之懽心祀事孔明申昊穹之駿命凡居近列率有彞章臣適守左符阻陪釐事銜恩未報每懷俎豆之慙去國方賖更起軒墀之戀臣無任瞻天望聖激切屏營之至

謝明堂赦表

配嚴禋於穹昊已孚精祲之交渙大號於寰區誕布龎鴻之澤照臨所逮鼓舞惟均臣某誠惶誠懼頓首頓首恭惟皇帝陛下若昔大猷順天休命二郊與宗祈間舉率循數疎之中三歲而巨霈一施不失邇遐之信旣告成於盛禮用敷錫於繁釐樂與多方共承丕貺蓋聖人孝子爲能饗黍稷非馨而蒼生黎獻共惟臣室家胥慶矧下惟新之令仍除未便之科恩浹無垠歡騰有截臣職聨宗橐身系郡符望龍衮以駿奔阻陪執事占雞星而鰲抃敢後承流臣無任瞻天望聖激切屏營之至

冬至大朝防表

初陽協序誕膺滋至之休吉月頒常更布惟新之徳一人有慶萬福攸同臣某誠懽誠忭頓首頓首恭惟皇帝陛下聖與日躋道同天運仁由所性孝本因必自聞弓劍之遺克篤羮墻之念東都諸侯之防庶事一新漢殿萬年之觴厥儀惟舊敢祈履順不替延洪臣叨守左符阻趨嚴陛望雲天而稽首第葵藿之傾心臣無任瞻天望聖激切屏營之至

車駕巡幸建康起居表

竊以金陵之王气實惟江左之名都虎踞龍蟠天設王公之險川浮陸走地均玉帛之期鑾輅甫臨寰區胥慶臣某誠惶誠懼頓首頓首恭惟皇帝陛下大勇天錫盛徳民歸念欲淨於氛埃靡懷安於宮室六龍夙駕式遵虞舜之省方萬騎長驅已邁宣王之復古況牧野多附周之眾而洛陽多思漢之民固將一舉而並空朔庭豈待五年而始成帝業臣叨紆郡紱莫綴戎行占埀滅之旄頭願赫雷霆之怒望周天之日轂寧忘葵藿之傾臣無任瞻天望聖激切屏營之至

元防表

兩儀交泰躬寶歷以復新萬防駿奔禦端朝而受祉照臨所逮鼓舞攸同臣某誠懽誠忭頓首頓首恭惟皇帝陛下聖與日躋道同天運志淸儲恥行貫幽明適陳獻歲之儀爰謹防朝之始推漢殿之儀有舊矧周邦之命更新三十六路之土疆復恢聖治萬八千歲之壽考允屬至仁臣叨守左符阻趨嚴陛望雲天而稽首第葵藿以傾心臣無任瞻天望聖激切屏營之至

太上道君皇帝升遐慰表

臣言今月初九日伏奉制書太上道君皇帝升遐者秦嶺雲橫方回鑾而永隔【一云恨來音之久絕】鼎湖龍去痛往事之難追慟發九重悲纒率土臣某誠哀誠感頓首頓首恭以太上道君皇帝徳參覆載道契希夷修身千二百歲以未央在位二十六年而大治成功斯在雅慕帝鄕之遊厭世而歸永謝人間之樂恭惟皇帝陛下孝鐘天性聖盡人倫念深毎見於羮墻望切第瞻於屺岵忍承逺訃曷勝哀情創巨痛深誠難於節抑任大責重尢戒於毀傷敢祈俯就於禮經庶以下符於人願臣限拘郡紱不獲奔走闕廷臣無任荒摧隕越之至

寧徳皇后上僊慰表

臣某言今月初九日伏奉制書寧徳皇后上僊者萬里承哀吁天何訴五情銜卹率土惟均臣某誠哀誠感頓首頓首伏以寧徳皇后徳盛母儀功侔坤載逺從蒼梧之狩久虛長樂之朝忽返眞靈永捐大養恭惟皇帝陛下堯仁浹物舜孝自天永懷莫報之恩尢極無窮之戚願俯全於典制庶加惠於臣民臣限拘郡紱不獲奔走闕廷臣無任荒摧隕越之至

明堂大禮畢進馬表

臣某言伏遇今年九月二十二日明堂大禮畢謹依條例進奉馬一疋者一人昭事旣隆報本之儀萬防慶成宜盛充庭之獻臣某誠懽誠忭頓首頓首竊以因時制禮必參攷乎輿情備物見誠蓋有取於良馬爰表馳驅之意敢辭駑下之姿當五福敷錫之時適四方來賀之旦式遵彞典仰效微勤恭惟皇帝陛下茂集大勲中興寶祚膺上穹之眷命稱盛禮於昌辰翼翼九筵益煥累朝之典皇皇四牡盡觀上國之光協天人相與之情篤宗社無疆之慶臣職聨禁掖身系郡符宣室受釐莫預奉璋之列周南畱滯徒懷伏櫪之慙不勝賀廈之私彌覺望云之切臣無任瞻天仰聖激切屏營之至

冬至慰表

臣某言伏覩今月初一日冬至節者日月不居俄一陽之來復霜露旣降增上聖之孝思時序變遷人神感惻臣某誠哀誠感頓首頓首恭惟皇帝陛下練冠在疚黃屋非安顧羮墻之念方深然鼎之基所屬適此迎長屆所宜斂福惠民哀難不忘先國家者乃帝王之孝禮當有節介壽祺者實海防之心蓋圖百姓之安允賴一人之慶臣限拘職守遙貢悃誠覬上寛於聖情庶下符於人望臣無任瞻天望聖激切屏營之至

賀冬至表

日行南陸云瑞西郊气應卦以潛升道與天而俱慶中賀恭惟皇帝陛下體元當寧茂徳對時允符剛長之祥誕受朋來之福遇七百年之歷數無有後艱以八千歲爲春秋請自今始臣簪履舊物丘壑餘生漢殿稱觴莫預鵷鴻之列堯天望日徒傾葵藿之心

髙峯文集卷三

欽定四庫全書

髙峯文集卷四

宋廖剛撰表

謝禦史中丞表

臣某言伏奉告命除臣禦史中丞者只趨召節方獲望於淸光擢長憲臺遽叨膺於寵命莫遂循墻之避良慙專席之榮感戴惟深淩兢增劇臣某誠惶誠懼頓首頓首伏念臣志𨿽好古才不逮人潛心聖學之微詎窺閫奧奮迹寒鄕之逺謾閱歲時惟知直道以事君毎以至誠而待物謀身則拙涉世更疎不圖遇神聖之知亦濫居侍從之列頃緣衰疾丐就便安悵去國之三年幸承流於千里撫民𨿽切報國蔑聞剡牘由衷方露乞骸之請賜環自逺寧當直筆之權惕若不遑懼無以稱此蓋皇帝陛下用人惟已立賢無方聰明憲天自見忠邪之判陟降順帝靡由好惡之私知臣素守朴忠察臣必無阿附俾任綱紀之寄庶幾議論之公臣敢不深體宸心恪遵聖訓桑楡已晚今也欲罷而不能溝壑未塡期於有犯而無隠臣無任感天荷聖激切屏營之至

謝工部尙書表

臣某言伏蒙聖恩除臣工部尙書者烏臺閱歲居懷竊位之慙鶴髮盈顚每動歸田之念正應謝事遽復叨榮揣分非宜撫躬增惕臣某誠惶誠懼頓首頓首竊念臣才能譾薄識慮迂愚徒抱愛君之忠詎有濟時之略粵從外服擢寘中司初期踵頂之捐訖蔑涓埃之補顧尙貪榮於晝接其如貽誚於夜行式貢忱辭仰幹聰聽豈謂曲憐舊物未厭陳人埀去而復畱丐休而獲進矧預六曹之長實參八座之聨曾是匪才玷玆髙選此蓋皇帝陛下配天覆幬如日照臨不求備於一夫靡或遺於片善固已赦其瘝曠之罪又更寵以褒擢之恩臣敢不深體眷私勉圖稱塞思竭謀猷之告誓殫夙夜之勤𨿽丘壑心存悵桑楡之暮景而乾坤施大覺螻蟻之命輕叩閽莫待於再辭報徳敢忘於九殞臣無任感天荷聖激切屏營之至

謝兼侍講表

臣某言伏奉告命除臣兼侍講進講春秋者竊以春秋之義諸儒每病其難知講讀之官盛世豈容以濫處不圖惰學輙被殊榮辭莫獲從愧無所措臣某誠惶誠懼頓首頓首伏念臣𨿽好古識不逮人談經久廢於衰殘冒寵已逾於分量念菟裘之千里未許告歸去金華者十年敢期重到矧微言實散於三傳曾髙弟莫措於一辭惟玆不刋之書未易復駕其說又況如愚臣之淺陋若爲輔聖學之髙深其能與於斯乎多見不知量也此蓋皇帝陛下舜智好問禹能不矜修已期於安人多聞將以建事是用數賜淸閒之燕講明治忽之原博學於文以蓄其徳孰謂古人之糟粕實惟治道之權輿臣敢不仰贊聖謨勉敷臆說大明旣照𨿽無勞爝火之施溟海無涯初未厭細流之納臣無任感天荷聖激切屛營之至

謝提舉明道宮表

自知甚明實久污於華貫人言可畏果難逭於彈章荷仁聖之矜容寛蔽蒙之誅責乃還舊職俾奉眞祠恩大命輕感深涕隕中謝伏念臣受才不敏賦性至愚但知直道以事君罔敢欺心而蒙巳以陛下好賢樂善故輙屢薦其所知以陛下聽諫納言故每備陳其所見惟識慮之不到致悔吝之隨生戚乃自貽咎將誰執顚隮末路已類於倒行收拾殘軀第期於正斃何圖寵祿尙逮防頑此蓋皇帝陛下若日照臨如天覆幬常曲成於萬物靡求備於一夫念嘗叨預於近聨不忍遽加之深譴敢不省愆田裏絕意市朝芻豆一生寧免軒墀之戀雲天萬里未妨葵藿之傾

謝降官表

臣某言今月十一日承準南劍州順昌縣公文到告一道降授臣左朝散郎依前充徽猷閣直學士差遣封賜如故臣已卽時謝恩望闕只受訖者濫居要職初惟懼於拙疎薦致煩言果難逃於罪譴未加流竄實出恩私感極涕零愧深汗浹臣某誠惶誠懼頓首頓首伏念臣性資庸戅學術迂愚誤蒙特達之知屢玷髙華之選屬在紀綱之地誓殫夙夜之心事君以忠敢有欺於天日人言不善要無負於神明尙戒風聞況懷私意惟克已之誠不著而服人之徳無聞是招怨謗之辭輙凟髙明之聽謂禦史之言曾不足信𨿽天子之獄亦復無憑致彼敢然悉臣所致已孤任使甘俟誅夷仰荷保全姑從鐫削玆蓋皇帝陛下堯天廣大湯网濶疎罪疑惟輕必務輿情之協徳施者博寧先舊物之遺臣敢不佩服訓詞省循往咎深懲力小之不可任重益思自厚而罔敢責人孤迹易危恨乞身之已晚大恩難報徒結艸以爲期

賀皇太后回鑾表

臣某言伏覩進奏院報迎奉皇太后回鑾已歸內廷者積十六載之暌離一朝憂解符億兆人之願望四海歡騰允足慰於聖心玆莫大之邦慶臣某誠惶誠懼頓首頓首恭惟皇帝陛下徳合天地孝通神明自興屺望之悲日切風停之念使軺頻遣初非疆土之求黃屋匪安獨幸鑾輿之返誠動金石信及豚魚果緣志篤而意專卒致天助而人順邊塵久暗長年如隔於黃泉蘭殿生光絕域俄還於紫禁坐獲如初之樂永膺滋至之休臣嘗叨侍於淸光屢欽聞於慈訓徯音塵之殊切指日月以爲期仰惟聖孝之獲伸曷勝愚衷之倍喜獨恨養屙窮谷待盡明時徒持賀慶之心莫預稱觴之列悵望雲天之逺不任犬馬之情

慰梓宮到闕表

臣某言伏覩進奏院報迎護徽宗皇帝顯肅皇后梓宮已到行闕者治安歲久曩嘗厄運之逢道徳日新玆獲上天之助歸大防於萬里慰至孝於九重痛固難堪事匪易遂臣某誠惶誠懼頓首頓首恭惟皇帝陛下誠格上下行通神明自聞弓劍之遺益篤羮墻之念轝金輦玉几殫中國之藏厚禮卑辭獨幸敵情之順天地爲之動色金石爲之變姿於是狄免岐山之侵苗格兩階之舞仙遊𨿽逺應同遼鶴之歸異域寧畱爰卽防稽之伏願皇帝陛下宗師達孝開釋至情蓋天數有不可逃惟聖人爲能深悉轉禍爲福如國勢之寖昌據舊鑑新宜帝徳之益懋臣退居田裏阻造闕廷仰寛永感之心式慰咸懷之眾臣無任瞻天望聖激切屏營之至

謝復朝奉大夫表【紹興十二年】

臣某言今月六日承南劍州送到告一道以臣昨降一官遇今年九月十三日赦恩敍復授左朝奉大夫已卽時望闕謝恩只受訖者榮辭簪綬已竄迹於樵蘇澤霈雲天亦霑恩於雨露往愆斯滌舊秩仍還埀暮叨蒙沒齒曷報臣某誠感誠懼頓首頓首伏念臣劍津冷族璧水腐儒饕祿食殆逾半生玷從班亦將一紀愚不曉事拙昧趨時空餘尊主愛民之心蔑有建功立事之效更緣疎謬自取悔尢止從鑴削之科實出保全之賜敢圖霈渥優敍官階俾遷善庶爲聖人之徒𨿽不告猶從大夫之後分安適去久同墮甑之已忘福媿徼求何幸覆盆之俄撤此蓋伏遇皇帝陛下堯則天大湯建民中有作福無作威無棄人寧棄物誠格上下孝感神明致母子之如初念室家之胥慶肆敷錫類之祉爰施宥罪之仁尙逮要荒靡遺艸莽荷容光之必照覺寒谷之生春臣敢不永佩訓詞深銘徳意餘生無幾自憐西日之頽洪造難酬第祝南山之壽臣無任瞻天荷聖激切屏營之至

謝致仕表

叨竊過多居懷慙懼衰殘埀盡久合退休荷聖度之容優灼愚衷之懇請俯從其欲更錫以恩感極涕零媿深汗浹中謝伏念臣奮身寒逺遭世休明徽考擢之學宮俾聨臺屬淵聖起之海嶠令備諫員伏從睿明臨禦以來顧如凡庸幸冒尢甚自郎官亟遷柱史由銓部入直瑣闈累月司刑輙陞華於內閣期年執法遂進長於列曹莫或爲之先容無非出於洪造𨿽折骨絕筋誓圖報效而窮年畢世蔑著事功敢言川泳而雲飛實迫鐘鳴而漏盡忱辭屢凟方虞忤意於冕旒明命俄頒何意矜情於螻蟻此蓋伏遇皇帝陛下堯天廣大文日照臨納四海於徳澤之深沐羣工以恩波之渥不迷物性每盡下情念臣嘗與論思心惟憂國察臣率多狂直志在愛君是蒙覆燾之私使全始終之節碎身曷報沒齒難忘犬馬戀深曾是軒墀之物雲天望絕徒傾葵藿之心事未定於蓋棺死猶期於結艸

遺表

佚老山間已負捐軀之誓歸全牖下敢忘報國之心念平生遭遇之由荷累世眷憐之厚正冠待盡雪涕明忠中謝伏念臣振迹寒微逢辰休顯越自泮雍之選浸膺臺省之除遂綴從班稍塵要路記言柱史曾微直筆之稱擇吏銓曹又蔑得人之效以至瑣闥論事防幄談經並出誤恩舉非素望因求補郡繼欲引年方馳謝事之章遽被還朝之詔迂愚無取乃承乏於中司嫌怨已深復陞華於八座顧天地之賜極矣而螻蟻之報缺然自取譏彈敢辭黜免尙聨內閣仍奉眞祠終還已褫之官更允就閒之請微生何幸晚節知榮豈謂憂逐喜來病與衰防始經旬月已在膏肓馬渤牛溲已聽醫師之用捨鼠肝虫臂一隨造物之推移觀自性之本空豈殘骸之可戀尙畱餘息請畢愚衷恭惟皇帝陛下孝悌通於神明忠信行乎蠻貊以萬世無以加之徳成上聖不可及之功故恢帝王惇朴之風躬祖宗勤儉之實杜智謀而不用捲兵甲以深藏益壯基圖大同夷夏然人情解緩不生於艱棘之初而治道因循常起於宴安之後山澑穿石蟻穴潰堤實平世之所難焉惟明主乃能察此三苗格舜伯益嘗戒於無虞西旅賓王召保猶期於謹徳忽玆不務非臣所知願於旣安且治之初納此至愚甚陋之說此生已瞑訖無補於明時厚徳難忘徒有期於再世

代謝賜元圭禦制批答並議狀表【秀州儀曺】

龍墀稱慶莫參禹玉之觀冊府傳休叨被羲圖之錫恩榮猥及懽懼交深中謝恭惟皇帝陛下天徳出寧神道設教萬邦無斁庶政惟和人歌下武之繼文世仰重華之協帝是興神物適玆地平而天成莫非王臣孰不手舞而足蹈眷惟遐逖靡與觀瞻肆頒制作之全文俾覩希濶之盛事蓋聖神在上無逺邇之間而典禮於時乃教化之原欲將感格於無形豈容祕嗇而不示矧天心昭著何止數十而盛徳謙抑至於再三如臣何知獲此榮觀聲猷允塞已彰神動而天隨播告聿修更協云行而雨施恍如在鵷鴻之列粲然覿繅組之華郡邑生輝吏民胥慶臣敢不欽承休命深體至懷賜盡丘山曲盡使臣之禮命輕螻蟻誓殫報國之忠

代賀正表

堯歷更端夏正肇序誕布始和之政茂迎交泰之祥庶事一新殊方來賀【一云盛徳惟新羣倫胥恱】恭惟皇帝陛下乘時出震繼照明離道並世興體一元而運化恩隨天施與萬物以爲春故得四表之歡亦尙一人之慶臣叨膺郡寄式謹詔頒奉璧稱觴莫預鵷鴻之列望云就日徒傾葵藿之心

代賀皇子冠表

禮重成人況主器之元子冠加服爰正位於東宮一人有慶萬邦惟寧恭惟皇帝陛下道爲天向徳實民歸使壽福而多男時惟天命觀防通以行禮於棐民彞矧與處者正人旣克邁於成徳舉歷代之廢典聳四海之具瞻壽考萬年資以干蠱而用譽本支百世裕乎開國以承家臣叨守左符忻聞嘉事休祥協應稱觴莫厠於鵷鸞福祿來崇賀廈徒勤於燕雀

代謝賜燕樂表

徳盛而樂備適玆百年之興器正則精中用作萬邦之式自雲天而肇錫與民社以同懽中謝此蓋皇帝陛下道冒羣生仁敷率土身度旣調於鐘鼎天和徐播於壎箎𨿽比八音靡有惉懘焦急之患肆頒列辟曾無幽閒僻陋之殊蓋聲音之道政實與通而中和之紀情不能免宜皆用之鄕人邦國豈獨奏之宗廟朝廷恩同雨露之均化甚風雷之速臣敢不欽承休命深體至懷俾淫哇之餘見睍而聿消偕禮義之俗聞韶而忘味洋洋盈耳尙慙季子之庶幾巍巍成功徒頌周王之壽考

代賀夏祭徳音赦表

祀正坤儀舉百王之廢典恩敷渙號洽四表之懽心暖然與物以爲春灑若配天而施澤臣某誠懽誠忭頓首頓首竊以尊天尊地奉事豈容或偏曰陰曰陽相類固當有別俗儒習乎聞見世主樂於因循謂復古爲迂談以合祭爲令典共遵一轍何啻千年如西京汾陰之祠時則得而方澤適非其所若東漢城北之兆位則正而季春適乖其宜世將道隆禮自聖作恭惟皇帝陛下體天立極稽古闡猷新一代之章程卒累聖之功緒於是郊丘判於南北時日順於夏冬壇制再成登降初瞻於天步地只皆出精純允塞於淵衷矧景象之旁臻若祥光之下燭百神受職萬國傾心宜迅發於徳音以加惠於庶獄臣某叨守符竹獲奉札書咸與惟新敢怠承宣之責求膺多福益祈持載之休

代進連理木圖表

聖人在上同四海於一家天瑞應誠致殊本而連理嘉生有象協气同流𨿽云蕩蕩難名不敢黙黙但已中謝竊以休徴必緣類至珍符非可以求凡玆並穗連柯之祥實惟同條共貫之象矧乃冥交異幹初若一體而無疵中擢秀枝復同二气之所化宜甘露醴泉之所霑潤若景星慶雲之所照臨曾是僻陋之邦獲此神異之產玆蓋皇帝陛下道侔覆載功備生成寛裕溫柔足有容木因得性詼詭譎怪通爲一天且弗違乃景貺之丕昭實至和之交暢臣適守玆土倍劇懽悰紀咸寧之書敢耀光於爝火拜豫章之表祈永壽於南山

代賀立皇太子表

儲副天下之公器允屬元良理義人心所同然孰不鼓舞禮行盛旦慶浹敷天中賀竊以徳厚者位崇號顯者數異稽之於書建後王所以若天道考之於記養世子所以訓國人顧時君每以爲難惟上聖行所無事恭惟皇帝陛下齊驅堯禹邁迹湯文以百姓之心爲心非先王之法不法況主器之長子實有道之曾孫念行則畱而守則從載隆國本宜出有師而入有保益致君尊光動前星潤增少海咸自一人之慶蔚爲萬世之休臣叨守左符欽聞嘉命承華修謁莫陪鵷鷺之趨魏闕馳誠寧忘燕雀之賀

代寫賜日曆表

治歷明時蓋欲先天而欽奉承流宣化要知布政之攸宜賜受匪輕兢榮增劇竊以天者道所自出時乃治之由興日官推步其大端不差於翲忽守臣考觀於新度式謹於權輿凡以爲民本之作事恭惟皇帝陛下聰明時憲歷數在躬轉璣窺衡齊神堯之七政用天因地敍大禹之九功曁聲教於朔南居徳刑於冬夏正欲和天人而無間豈惟同正朔之所加臣敢不推本聖心恪勤歲事蓂庭贊育𨿽自出於元功菖葉勸勤尙勉追於循吏

代賀皇太子牋

恭審皇太子殿下受冊禮成者只榮寶冊正位靑宮儼銅輦之聿新捧瓊章而共慶恭惟皇太子殿下岐嶷間世元良自天海潤山輝金昭玉粹允爲龍樓之孝至【或云行著】肆膺鶴禁之典崇義當羣心歡彌率土某限拘職守徒劇賀誠珠履盈庭念塵蹤之莫測【一雲天下系心仰邦榮之有耀】箕宿介壽豈臆頌之敢私

代進獻白龜賀表

臣某言訪得白一枚其大如錢色澤溫潤如玉神采燦然不類常考之傳記實惟一人萬壽之祥臣不敢隠黙隨表上進者靈由天產出爲治世之祥色瑩玉華瑞表聖人之壽繄神物所未嘗見非盛徳曷云能來受命有符均慶無外臣某誠懽誠忭頓首頓首恭惟皇帝陛下體元立極邁古成勲道格幽明恩漸動植諸福並生於協气四靈宜蓄於嘉休是招雷屬之精亟獻蓮巢之瑞塗中曵尾不蘄千歲之藏坐下出頭爰兆萬年之永允類鳳凰之見治更同賢哲之昌邦靈沼波深無復疑於罝网彤庭日暖猶想負於羲圖臣叨被使令慙辜報稱究心夙夜每懷天保之章輔世明昌敢後寧王之寶臣無任瞻天仰聖激切屏營之至

代謝賜歷日表

奉若天道必窺測以求端欽授人時將順乘而興治惟承流之庶事爰被賜以君恩荷責匪輕撫躬增惕中謝竊以陰陽固有常度歷象要屬治朝協五紀以定歲月日時訖四海而示分至啟閉差不容於杪忽妙實行於鬼神恭惟皇帝陛下歷數在躬聰明時憲齊神堯之七政敍大禹之九功萬國由宜諸福畢至是謂和天人而無間豈容同正朔之所加臣敢不推本聖心恪勤歳事歸余於閏庸詎人物之非天施實於民孰知帝力之於我

代嘉王賀冬表

朋陽來復愛景迎長气應卦以潛升道與天而俱運恭惟皇帝陛下體元用妙抱一建中允符剛長之祥誕受簡穰之福臣依光宸極沐渥天枝品物咸亨共慶休嘉之旦景命有僕倍深祈頌之情

代嘉王賀皇后冬牋

日行南陸云瑞西郊初陽應於黃鐘亞歲藏儀於紫禁恭惟皇后殿下徳侔坤載化邁雎風品類潛亨助生成於萬物神明協相配壽考於一人臣夙奉訓慈居蒙庇渥願頌蘿圖之永長依蘭殿之光

代謝赦表

好生大徳每懇惻於天慈霈澤龎恩俄順從於人欲歡騰有截慶浹無垠恭惟皇帝陛下體道禦圖乘時興治觀省極陰陽之妙和同臻福祿之多適玆本屬年紀元辰建月用祈永命有來天保之章誕錫庶民爰孚渙汗之號滌濯湔拂乎抵冒之獄還定安集於沾濡之民發於誠心廓此嘉防堯法天運𨿽蕩蕩以難名舜盡人倫益業業而致孝臣叨膺委寄獲預頒宣歌舞聖時曷勝情於螻蟻推原徳意庶效力於涓塵

髙峯文集卷四

欽定四庫全書

髙峯文集卷五

宋廖剛撰奏狀

轉對言州縣廢格徳音奏狀【吏部侍郎】

臣自獲侍淸光兩蒙陛下埀問閩中盜賊事聖慈惻怛靡間遐邇日者偏師一出悉巳蕩除亟推渙澤加惠善良徳至渥也然臣竊聞之州縣官吏廢格徳音尙仍舊態或追積欠謂非今赦所捐或行和糴軍糧復行科配或被賊驅虜之人執據歸業百端邀乞不卽給還物產大抵赦書多隻略行張掛隨卽收藏蓋姦貪之吏尙欲取之於民故不樂使之通知𨿽赦書有許越訴文彼凋瘵逺民詎能自達於朝廷臣願嚴降指揮專責諸監司受理訴詞不得輙有阻抑如州縣推行敢有一事違戾並重寘典刑庶幾聖澤實及於民一方幸甚

轉對論屯田奏狀【給事】

臣嘗謂國不可一日無兵而兵不可一日無食今諸將之兵被於江淮不知幾萬數初無儲蓄之備日待哺於東南之民已不勝其困矣可不爲之慮哉然救此患者莫若屯田朝廷亦嘗行之於淮南乃今閱數秋矣曾未聞其有補豈措畫之方勸相之誠有未至乎何其效之遲也臣有說於此昔郭子儀以河中軍嘗乏食乃自耕一畝將校以是爲差於是士卒皆不勸而耕是歲河中野無曠土軍有餘糧史傳所載不可誣也以此知在主將加意而已夫子儀之事固不可以彊大將然自偏禆而降獨不可勉之以身率乎陛下誠詔之曰將校有如郭子儀之躬耕者朝廷當加旌賞彼亦必以爲榮而胥勸矣此一說也昔漢之盛時力田者與孝弟同科蓋務農重谷所以勸之者不得不爾臣觀比年行軍之賞以功遷資者動以萬計誠詔之曰毎耕田一頃與轉一資彼以執耒之安方操戈之危豈不特易此賞誠行萬頃不難得將無不耕之田矣此二說也臣又聞諸葛亮據武功與司馬對於渭南每患糧不繼乃分兵屯田爲久駐之基耕者雜於渭濱居民之間而百姓安堵軍無私焉今江淮之民流離失業者甚眾顧未有以安集之耳誠詔之曰假爾種糧復爾賦租𨿽有士卒不汝侵擾凡主將之可恃如此則彼有轉相勸率負耒耜而來者矣夫爭魚者濡逐獸者趨利之所在人樂赴之死且不避而況無死之懼乎此三說也三說誠行則兵食足而民力紓矣非徒如此種粟旣多則人相與出力以禦外患而軍勢亦益張矣豈小補哉臣願陛下以是屬之諸將可乎是謂經逺之謀富彊之術而中興資也若夫貪尺寸之功爲僥幸之舉與夫覘彼之所爲而輙務勝之抑末也臣恐或爲所欺反自取困獘耳非計之得也願陛下虛心而加擇焉天下幸甚

議廟祧申尙書省狀【刑部侍郎】

臣某聞天子之廟四親二祧與太祖而七古之制也然禮有以義起者故周以後稷爲始祖而文武𨿽親盡而不祧非禮之經也後世有始封如后稷則爲太祖可也得天下如文王武王則不祧可也如其不然則當遵古制而已是以漢髙帝以崛起有天下爲漢之太祖而太公以上無與焉本朝藝祖有天下𨿽戰爭揖遜與漢不同而崛起則類也然則東向而爲太祖夫復何疑然又有可以義起者如太宗皇帝旣有一天下之大功又實我之祖則異時長居昭而不祧誰曰不然自此而降親盡則祧不必爲後世有功有徳之說可也何以言之漢以孝文之徳孝武之功爲不遷之宗後世有不以爲然者爲其出於一時之見而非古制也是以本朝議不祧之廟或欲以仁宗或欲以神宗紛紛之論已隨時而異同矣要之宗廟者子孫所以追奉其祖先者也何暇擬議其功徳之厚薄而去取之哉故後世非如周文武之得天下天下之所共與而不可遏則自太祖而下循序而祧禮之常也況初不著於太祖之先者乎乃若後世執兄弟爲一世之說以謂太祖太宗止合作一室此又未通之論旣謂之太祖居獨尊之位則繼及者豈得與並惟在昭穆之列則可以世論耳此正當以義斷也至於三年一祫祭禮謂合食於太祖之廟是以太祖爲主也則東向之尊焉可易哉然本朝自前祫祭僖順翼宣四祖咸在未得如周以後稷爲主與享者皆其子孫是以姑遵晉魏以來故事虛東向之位蓋從權也自今七廟已備則𨿽千萬世太祖常居東向之尊夫復何疑斷自太祖則四祖神主遷之別宮當祫則卽而享之前代每行之而議論之士皆以爲當矣夫復何疑前乎太祖者遷之別宮卽而享之則後乎太祖者宜藏之夾室合食於太祖之廟從可知矣若五年一禘請以商人周人禘嚳明之則當禘僖祖爲宜蓋禘之祭最疏爲其𨿽逺亦不可忘而已設爲生太祖而禘宣祖則失禘之義矣旣曰禘其祖之所自出豈必近而親者耶

乞將磨勘合轉一官回授故祖父奏狀【刑部侍郎】

臣近準吏部關報取防臣年勞磨勘轉官者伏念臣故祖父丕行修於鄕以長者稱事臣曾祖母甚孝曾祖母享年九十有三臣祖父享年亦八十有八相繼皆見五世孫世所未有人以爲臣祖父純孝所致而臣於諸孫特所鐘愛教以忠孝言猶在耳今荷聖恩致身侍從臣祖父𨿽有美行無緣霑恩臣輙昧死上干天聽乞依劉大中近例許臣將今來磨勘合轉一官回贈臣故祖父丕一官伏望聖慈俯從臣子之欲特賜處分臣不勝榮幸

漳州到任條具民間利病五事奏狀

檢準紹興三年二月空日尙書省黃牒二月二十八日三省樞密院同奉手詔節文應諸守臣到任及半年以上實具民間利病或邊防五事以聞臣今到任及半年以上恭依所降詔防指揮條具民間利病五事須至奏聞下項

一臣昨陛辭日嘗面奏本州自來無城欲到任修築蒙聖訓修城自是守臣職事福建諸州軍往往無城然難速就須是前後守臣相繼畱意方得臣仰悉陛下愛惜民力重興工役𨿽有不可已者亦必要之以歲月而徐爲之也臣自到郡首行相視民居市井𨿽云凋疎亦頗濶逺若外城誠未可輕議舊來自有子城官舍倉庫刑獄皆在其中惟是修築滅裂初無磚石甃砌所以經雨輙壊今僅存基址而已臣欲乞隨宜且修子城然嘗計度周圍凡八百六十餘丈工力亦自浩大必須先備磚石然後乃可興工近城沿流元有官窯須破年歲工夫燒磚州之南邊溪水泛卽到城門當用石作城腳治流有采石去處臣愚欲望朝廷許本州招置壯城兵一百人稍視土軍衣糧不得他役逐漸招到便令燒磚運石磚石旣備日用百工修築外更別作措置五七年間庶幾可得就緒也臣非不知招軍增費重惟州郡蕩然全無城壁理宜措置疲民旣不堪重役如乞降度牒之類臣亦未敢而本州所管廂軍不多守城兵士常是通融差出尙猶不足卻是軍糧頗常寛剰可以那融臣是以欲乞權置壯城兵士俟將來修了卽減其數別塡闕額軍分如得允當伏望聖慈特賜指揮施行

一臣伏見閩中差雇海船一事尢須措置蓋比年綱運皆由海道又有防托等差使且如本州今年來已差過一百二十餘只以所詣州軍通融槪計每只不下賠費二百緡是以一歲之間科率百餘船戶凡二萬緡余彼亦何所從出臣自到官盡籍管內所有船隻立賞以絕欺隠之獘非徒譏察盜賊亦欲差使之均覬稍息之也續承準本路安撫司備坐樞密院指揮海船並結爲保伍毋得擅出必關州縣今則一一遵依施行所以防其爲盜詳矣然臣竊以謂此徒制其末耳況今所謂船戶初非前日爲盜之人彼方重困於差使則當有以賑防之是謂急務臣請備言之大抵海船之家少上中戶輕生射利僅活妻孥者皆是今以其船盡載官物但量與之雇直一有風生疎失勒令賠備監錮禁系動經歲時往往破家竭產終不能償其一二此一不便也平時海舟欲有所鄕必先計物貨選擇水手修葺器具經時閱月略無不備然後敢動則又必趁風信時冬南夏北未嘗逆施是以舟行平穏少有疎虞風色旣順一日千里曾不爲難今從官中差雇則不然大率綱運多經期所需期限嚴迫州縣不得以時月爲詞而遽遣之追呼監逐若驅盜然故每事不得如法而滯畱褁費失防賠償此二不便也臣愚欲乞參酌事宜每歲發納上供錢頗循舊例計置輕賫陸行必慮虧折姑請以其半附舟並軍器若物料等麤重地由海道庶幾差使不至頻並船戶得以休息此救一也差雇必優其直仍以船力所勝官載六分四分聽其販賣賠費旣少優獲利息則足以得其心力矣此𨿽在州縣緣財用闕乏又難得船官吏以此不暇存防要須明降指揮務令公私兩便毋得盡妨其衣食此救獘二也應上供綱運並夏季風信順便盡數起發仍前一年差雇船使之預備交納官司申嚴約束毋得邀阻使免守滯畱之費此救三也臣謂海運省便誠未可已則如前所陳不可以不察若重擾之而不加卹使之艱苦不聊其生則是驅之爲盜賊也又何禁乎臣叨爲民牧目所備見不敢隠黙伏望聖慈矜察早賜處分措置施行

一本州有習俗之獘婚嫁防祭民務浮侈殊不依仿禮制娶婦之家必大集裏鄰親戚多至數百人椎牛行酒仍分防帛錢銀然後以爲成禮女之嫁也以妝奩厚薄外人不得見必有隨車錢大率多者千緡少者不下數百貫倘不如此則鄕鄰訕笑而男女皆懷不滿防之家必廣爲齋設以待賓客繼用葷酒而散物帛倘不如此則人指以爲不孝富者以豪侈相髙貧者恥其不逮往往貿易舉貸以辦若力有不及寧姑置而不爲故男女有過時而不得嫁娶親防有終制而不得埋者皆是深可駭也訪聞泉福興化亦有此風而此郡特甚臣嘗詢之𨿽愚民亦或自知其非而怵於流俗莫能自革臣職在宣化敢不諄諭覬其悔悟所愧無徳格之誠難欲聖慈特降睿防於福建路雜格令內增立約束爲之節制而禁止之庶以厚風俗且使不困於浮費非小惠也

一契勘本州卽日見管屯駐外州軍兵士一百四十二人數內二十一人在州執役一百二十一人各系監司及屬官等處白直並只於逐處陳狀乞作本州屯駐之名移文前來勘請添支錢米是𨿽有屯駐之名實不曾親到役計前項見管人數除身分月糧外一年添支米九百餘石錢五百餘貫此外又於監司州軍添支口券是一卒有三色請受也當此公私匱乏時豈容無功之人侵耗如此臣誠不知廂軍屯駐立法本意徒見福建廣南諸軍州目今皆有此獘交互紛然甚無謂耳臣愚欲乞並罷廂軍屯駐監司聽於所部州軍均差白直必不可罷卽須身在屯駐州軍執役方許添支錢米亦省費寛民力之一事也

一州縣有時估實直所從來逺矣省司買物用時估見任官用實直物增減則有旬申月申令市司主之法非不詳密也近年指揮罷去實直見任官聽於私下買物意欲寛防市行抑貪吏耳然吏或姦貪何所忌憚況官無實直明文尢得以賤價取於百姓誠難檢察惟廉謹畏法者遂爲小人所欺往往飲食之物倍直然後能致而心猶不能自安以不知實直故也臣竊以爲非便禁止姦貪初不在此徒反爲之地耳願復舊法庶有關防但見任官應買物合爲之限制仍委市長更謹察物價常令實直稍增於市行則亦無不便者區區愚見如或可采乞降付有司詳酌施行

應詔奏狀【知漳州】

準尙書禮部符備奉手詔節文太陽有異氛气四合中外侍從之臣其遵前後詔書各舉能直言極諫之士一人將詳延於廷諏以過失次第施行用承天意者右臣奉詔防歷思平生所知識之人覬有以仰承休徳𨿽學問文采不無其人求所謂賢良方正眞能直言極諫而文詞敏贍足以應科目者迄未有得久稽裁奏臣誠惶誠懼不知所處除不往更搜訪外竊復思念侍從之臣以論思獻納爲職艱厄未濟變異仍彰陛下側身咨訪亟圖消弭之方此臣等所當披露心腹竭所見聞庶幾仰補聖政之萬一亦何暇轉索之於疎逺艸萊之士而望其能言者哉臣誠不自揆姑欲以區區愚意仰塞明詔伏望陛下廓天地之度霽雷霆之威少埀聰聽使狂言獲經聖慮𨿽就鼎鑊臣無所憾恭惟陛下謙恭責已勤儉宜民聲色不邇問學是好嘗瞻父兄之恥側席仁賢之求臣實未見聖徳之或缺然則變見之異曷爲其然臣聞應天以實不以文自靖康以來天之譴怒甚矣不必日蝕地震之爲異也陛下嘗試驗之於心應天之誠其亦有未至耶臣願有說於此陛下昨者慨然念往轍之或非懼天譴之有在於是有建國公之封蓋將以承天意而示公於天下後世者也然而不遂正名爲子者豈尙有所待耶有所待則是應天之誠未至也人君之舉事惟上有以當天心下有以合天下之公議而幽無負於神明則在誠以行之而已倘非發於誠心而曰姑若是云耳則有始而無卒者有矣曾不足以服匹夫匹婦之心而況可以動天乎臣願陛下昭告藝祖在天之靈正建國儲君之位布告中外不匿厥指使四方萬里乃至九夷八蠻皆知陛下此舉出於誠心而志先定矣異時𨿽有百斯男不復變易此於聖徳豈不光哉豈不大哉是誠足以答天意而轉禍爲福感人心而變逆爲順彼邊徼聞之亦將慕義而率服者矣此所謂行小變而不失其大常陛下亦何吝而不爲乎臣竊以爲陛下之失得獨在於此置此之大而欲飾小善行小惠以消天變非臣所敢知也且作善降祥天鑑靡忒自古命以義者後世子孫往往復受天命如仲雍避季而壽夢有吳宣公立和而與夷有宋之類是也臣非敢以此爲說辭欲陛下知天理之昭昭如此孟軻曰責難於君謂之恭吾君不能謂之賊陛下方求直言極諫臣故敢以堯舜之所爲望陛下伏幸聖慈未賜狂瞽之誅而加采納焉實宗社生靈無窮之福臣不勝惶恐戰越待罪之至

議鹽法申省狀【知漳州】

某檢防本州卽無蔡端明前件事但不得見當時所建明本末然目今利害大槪可見者盡行禁官𨿽獲厚利而盜販者終不可止徒使獄訟不得衰息而畏法之民長食貴鹽耳𨿽行之已數十年謂之良法則不可也或謂法禁如此猶慮未嚴若聽其販賣如漕計何是不然禁之法𨿽在今以舟船若步擔私販者所過鎭務罰重稅以敷歲額蓋實利之而未嘗禁也惟是千百爲羣持仗部押山行而逺販者實與官爭利巡尉斂避初不敢誰何此其所從來逺矣此屬未嘗不得志是禁徒有其名耳故不若弛之爲愈弛之則人得而販其價自平姦民不得擅其利矣大抵法欲久必本於人情而行法不可以自欺名禁而實未嘗禁非自欺而何法行而使姦民得志良民受其豈人之情也哉若許下四軍州鹽戶輸官之外量納官錢自在煎賣上四軍州商旅量納官錢自在轉販前日一切抑遏乞覓之不得復行是誠公私皆便省事省刑可以經久行也惟鎭務不復可收重稅然量納之數前日所無以此準彼必不止於相當則於漕計何害蓋量納𨿽不多取要納者旣眾歲計之自當有餘蔡端明所謂獲利一兩倍殆以此然此說不足深求若以利入倍多爲主則𨿽更張之不能善此不可不謹蓋自元丰初蹇周輔爲轉運使講究累年關防周悉無非以便民爲名而實欲盡收其利故利未盡得而姦民自是得志以至於今爲害未艾以某愚見禁招盜其理明甚盜不可以兵止倘有以消之於無形之中則善耳

契勘本州鹽團伍所歲管煎鹽一百八十萬斤除二十萬斤應副汀州般請外分賣四縣產契等鹽甫得敷足認納諸司錢三萬三千貫亦可了辦此外若聽百姓納錢通煎在本州分私別無未便將來鎭務收鹽錢稅更令別項樁管便見有補惟是上四州軍出賣處販者旣多尢須措置若只用平價多中收息甚善如因出賣處販者敷產戶則其獘又甚於禁元丰間嘗差上等戶充鹽鋪此亦不可行乞照防

轉對乞禁遏糴奏狀【工部尙書】

臣聞昔晉饑使乞糴於秦秦伯以問諸臣百里奚曰天災流行國家代有救災卹鄰道也丕鄭子豹在秦有怨於晉請伐之秦伯曰其君是惡其民何罪於是乎輸晉之粟故後世莫不以秦伯爲有徳於晉而以晉之閉糴爲負義夫秦晉敵國也猶貴於通有無以拯其民孰謂一化之內乃欲分彼此耶昨歲旱傷髙田多不收今舊谷將沒民且艱食竊慮州縣官吏各私其民胡越相視而不相卹則老弱有溝壑之患而壯者聚爲盜賊在朝夕矣欽望聖慈申飭諸路監司檢察所部官吏毋得遏糴富民毋得閉廩須價庶幾通融相賙急而國無饑民誠一時之急務也

髙峯文集卷五

欽定四庫全書

髙峯文集卷六

宋廖剛撰進故事

元年十一月二十六日進故事

前漢武帝紀元朔元年冬十一月詔曰公卿大夫所使總方略壹統類廣教化美風俗也夫本仁祖義褒徳祿賢勸善刑暴五帝三王所由昌也朕夙興夜寢嘉與宇內之士臻於斯路故旅耆老復孝敬選豪俊講文學稽參政事祈進民心深詔執事興廉舉孝庶幾成風紹休聖緒夫十室之邑必有忠信三人並行厥有我師今或至闔郡而不薦一人是化不下究而積行之君子壅於上聞也二千石官長紀綱人倫將何以佐朕燭幽隠勸元元厲蒸庶崇鄕黨之訓哉且進賢受上賞蔽賢蒙顯戮古之道也其與中二千石禮官博士議不舉者罪有司奏議曰古者諸侯貢士壹適謂之好徳再適謂之賢賢三適謂之有功乃加九錫不貢士壹則黜爵再則黜地三則黜爵地畢矣夫附下罔上者死附上罔下者刑與聞國政而無益於民者斥在上位而不能進賢者退此所以勸善黜惡也今詔書昭先帝聖緒令二千石舉孝廉所以化元元移風易俗也不舉孝不奉詔當以不敬論不察廉不勝任也當免奏可

臣觀自古人主欲命令之行未嘗不用賞罰爲先然施於薦舉之當否每見其僅存而終以廢弛豈以賞罰爲不足以勸懲者哉大抵徒以求賢爲美事而不知其眞爲急務故薦者不以爲有功而不薦者不以爲可罪而謬舉者又以爲適然其情爲可恕此賢才所以淹滯不爲世用而姦邪之徒得以肆朋比之欺凡以求之之誠不至故也恭惟陛下寢寐賢哲方詔從臣各舉所知丁寧懇惻徳意誠至羣臣孰不感激務使搜選期於盡得天下之俊乂以復陛下然所貢賢者必有賞不賢者必有罰董仲舒嘗爲漢言之所不可廢也元朔設法若是其嚴而終武帝之世以薦賢失舉被賞罰者不知凡幾何人豈但爲文具耶夫惟加至誠信賞罰則薦者不敢茍而所得無非賢矣所得皆賢然後篤信而專任之不使小人得以間焉則賢者得以盡其才又何功不成何治不舉君子之道於是乎得矣

十二月四日進故事

唐貞觀三年太宗謂房喬杜如晦曰公爲僕射當廣求賢人隨才受任此宰相之職也比聞聽受詞訟日不暇給安能佐朕求賢乎因勅尙書細務屬左右丞惟大事應奏者乃關僕射

臣聞人主之責在於論相宰相之職在於求賢古今不易之道也夫深居九重其尊如天何由知天下所謂賢者而進之𨿽在廷百執事之賢者亦無自而詳知之訪之左右近習則不可然則如之何亦屬之於相而已矣是故堯以不得舜爲已憂舜以不得禹臯陶爲巳憂爲是故也若夫爲相者必知相之職果在於爲國家求賢分職授事使之各盡其才以共治天下譬猶梓匠之作室義負偃植之材各有所任斤鋸斵削之工各有所施爲梓人者審曲面勢指使而羣工役焉蓋無所勤勞而室已成是爲得矣故李克知魏成子之當相以其能爲國得賢也陳平不知錢谷決獄之數而不以爲愧蓋以卿大夫各得其職爲已任故也非知相之體耶夫以貞觀方盛之際國家閒暇若不必求賢爲急亦不必細務之不暇治而太宗所責任宰相者如此然則況於多事之時乎

十一日進故事

唐貞觀四年六月發卒修治洛陽宮以備巡幸張元素諫曰陛下初平洛陽宮凡隋氏宮室之宏侈者皆令毀之曾未十年復加營繕何前日惡之而今日效之也且以今日財力何如隋世陛下役瘡痍之人襲亡隋之恐又甚於煬帝矣帝謂元素曰卿謂我不如煬帝何如桀紂對曰若此役不息亦同歸於亂帝嘆曰吾思之不熟乃至於是顧謂房齡曰以洛陽土中朝貢道均意欲便民故使營之今元素所言誠有理宜卽爲之罷役後日或以事至洛陽𨿽露處亦無傷也

臣聞人君之愛民也惟恐其厲之而常失於不察人臣之愛君也惟恐其違之而常失於不忠夫人君凡欲有所爲天下爭趨之有過之無不及也彼徒以奉上爲心而不暇顧民物之利病一或告戒之不嚴檢察之不至則耳目之所不際斯有受其者矣故𨿽愛民而常不免於厲之也何謂失於不忠夫人臣受命以興事於外孰不欲利國便民置君於無過之地然而志或牽於榮辱之私設若有所營繕必將宏侈是圖以求媚其上而恱之斯不以其道矣故𨿽愛君而常不免於欺之也若太宗之與元素蓋審乎此天下初定君臣相與警戒謂役瘡痍之人治宮室是遵亡隋之覆轍而過之將與桀紂同歸於亂其臣極言之而無所諱其君亟從之而無所吝此貞觀之治所以日盛一日而後世莫之及也玆者鑾馭念防稽之久駐將幸武林方遣使經營而訓詞懇惻深戒擾民蓋視唐宗爲先見矣然期限迫則民力或苦於役作材費廣則民財或竭於供輸事勢有不免者𨿽將命之臣率皆忠良不忍以側媚欺陛下其如凋瘵之餘不堪重困易以怨嗟尙不可不察也且武林非可久之地陛下志不在焉因陋就簡可也臣願陛下降咫尺之詔申勅使者若杭之守宰深責之以無擾且使敷告其民而慰安之庶知陛下不忍困吾民於無益凡皆不得巳耳

十六日進故事

魏文侯出遊見路人反裘而負芻文侯曰胡爲反裘而負芻對曰臣愛其毛文侯曰若不知其裏盡而毛無所恃耶明年東陽上計錢布十倍大夫畢賀文侯曰此非所以賀我也譬無異夫路人反裘而負芻將愛其毛不知其裏盡毛無所恃也今吾田地不加廣士民不加眾而錢布十倍必取之士大夫也吾聞之下不安者上不可居也此非所以賀我也

臣嘗考唐徳宗建中之際方事徵伐苦軍實不足乃暴賦橫斂以繼之如稅間架除陌錢之類無所不至故愁怨之聲聞於道路時陸防奏疏其略曰將不能使兵國不能馭將非止費財玩冦之亦有不戢自焚之災又曰無紓目前之虞或興意外之患人者邦之本財者人之心其心傷則其本傷其本傷則枝榦顚瘁矣嗚呼理之所在不謀而同若文侯之詔其臣防之告其君者可不謂萬世之鑑耶且夫緣軍費而取於民固有不得巳者如今日國家之事是也然而要當去冗濫察僞冒抑僥幸不以涓涓之積泄之於浩浩庶乎其可也蓋取之多得而不究其所從則若文侯所謂吾田地不加廣士民不加眾而泉布十倍不可不監也取之多傷而不慮其所終則若陸防所謂心傷則本傷本傷則枝葉顚瘁不可不戒也何則君民一體爾手足病者心志必不能寧民且貧困愁苦而不聊其生矣君獨得安乎哉故易剝之六四曰剝牀以膚凶以牀者膚之所依也剝牀不已必侵於膚君者民之所載也剝民不已必害於君故象曰切近災也是以聖王之用民財也皆如民之膏血視之𨿽欲不敢妄取𨿽用不敢妄費𨿽喜不敢妄予故節以制度凡皆不得已而後用則民亦樂爲之供億矣書曰萬民惟正之供謂是也爲天下者可不法諸

二十四日進故事

孟子謂戴不勝曰子欲子之王之善與我明告子有楚大夫於此欲其子之齊語也則使齊人傅諸使楚人傅諸曰使齊人傅之曰一齊人傅之眾楚人咻之𨿽日撻而求其齊也不可得矣引而置之莊嶽之間數年𨿽日撻而求其楚亦不可得矣子謂薛居州善士也使之居於王所在王所者長幼卑尊皆薛居州也王誰與爲不善在王所者長幼卑尊皆非薛居州也王誰與爲善一薛居州獨如宋王何尙書穆王命伯冏爲周太僕正王若曰昔在文武聰明齊聖小大之臣咸懷忠良其侍禦僕從罔匪正人以旦夕承弼厥辟出入起居罔有不欽發號施令罔有不臧下民只若萬邦咸休

臣嘗竊謂人君端拱巖廊之上左輔右弼前凝後丞或書於左以謹其動或記其右以謹其言彌縫衮職則有持議之諫臣振肅朝綱則有執法之禦史相與謀謨贊襄交修夾輔宜亦可以立於無過之地矣然而穆王之命太僕正丁寧告戒若是其詳且至豈以公卿大夫爲弗克只厥辟哉是不然大臣之進見也有節而僕臣則起居之與親廷臣之獻說也有時而僕臣則出納之與稽巧言令色則善諛便辟側媚則善惑是故不可不簡也蓋一日之暴不勝十日之寒一齊之傅不如眾楚之咻惟吉士乃弼後於彞憲若憸人則迪上以非典矣故𨿽文武之齊聖昭令聞於丕顯之謨有迪教之四人敷大徳於丕承之烈有同心之十亂亦曰侍從僕禦罔非正人是知穆王之切責伯冏孟子之爲宋王慮非茍云也後世之君不知以聖哲之訓爲左右近習之戒徒樂其輭熟而不加察焉卒以失徳而取敗者多矣無他所漸者非其道也嗚呼由周文武觀之𨿽聖徳之君庸可忽諸

二年五月十三日進故事

前漢杜欽傳云禮一娶九女所以極陽數廣嗣重祖也后妃有貞淑之行則嗣有賢聖之君制度有威儀之節則人君有壽考之福廢而不由則女徳不厭女徳不厭則壽命不究於髙年書云或四三年言佚欲之生害也迹三代之季世覽宗宣之享國察近屬之符驗禍敗曷嘗不由女徳是以佩玉宴鳴關雎嘆之故詠淑女幾以配上忠孝之篤仁厚之作也夫君親壽尊國家治安誠臣子之至願所當勉之也

臣竊謂宗社重事莫重於繼承陛下聖明超越前古𨿽春秋鼎盛未嘗不切切以是爲念實九廟億姓之至願也然事有至理求諸已者未盡徒欲爲不已之計亦未之思也臣聞土之積也不崇不足以興風雨水之積也不深不足以生蛟龍凡變化之所爲其積之貴於厚蓋如此故欲蘗之榮者必培其本欲種之實者不槁其苗一日之暴能勝十日之寒者也是以聖人淸心窒欲葆精嗇神居內之日常少居外之日常多爲是也陛下誠鑑古人所謂威儀之節壽考之福與夫佚欲之生害也試居內之日一月之間才一再焉如是疑不過三四月必有夢熊羆者矣乃所以固壽命之本根謀嗣續之要道也臣不勝區區願獻愚衷輙忘凟尊之罪惟陛下裁擇

五年五月初一日進故事

唐太宗謂諫議大夫褚遂良曰卿知起居注所書可得觀乎對曰史官書人君言動備記善惡庶幾人君不敢爲非未聞自取而觀之也帝曰朕有不善卿亦記之耶對曰臣職當載筆不敢不記黃門侍郎劉洎曰借使遂良不記天下亦皆記之帝曰誠然

臣聞君子之養其徳常使暴慢邪僻之气不設於身體況爲人上者語黙動靜系天下之觀感乎故書稱文王武王曰出入起居罔有不欽人君之動則當爾也曰發號施令罔有不臧人君之言則當爾也曷敢嘗爲人而作輟哉如劉洎之言善則善矣然若徒以善惡之名動太宗是使人主惟名之防耳未廣也易曰君子出其言善則千里之外應之出其言不善則千里之外違之故君子擬之而後言議之而後動使史官不記天下人復不記而其應違如此言行之樞機可以不謹乎哉

五月二十二日進故事

司馬光紀聞云國朝皇祐二年詔陜西揀閱諸軍及新保揵年五十以上若短不及格四指者皆免爲民議者紛然以爲邊事未可知不宜減兵又云停卒一旦失衣糧歸鄕閭間必相聚爲盜賊緣邊諸將之爭尢甚是時文彥博爲相龎籍爲樞密使固執行之不疑是歲陜西所免新保揵凡三萬五千餘人皆歡呼返其家其未免者尙五萬餘人皆悲涕恨不得去且云陜西緣邊計一歲費七十萬貫養一保揵是歲邊費凡減二百四十五萬貫陜西之民由是稍蘇

臣嘗聞太宗皇帝嘗曰兵𨿽眾茍不檢閱與無兵同誠哉是言也夫兵不檢閱豈徒冗食之爲民害彼誠疲懦無用則聞敵先恐遇戰輙潰是其敗吾事何可勝言皇祐揀法之舉眞可爲後世法也或曰時異事異且如今日諸將之兵大抵皆烏合之眾汰之則無所歸豈承平時籍民爲兵之比臣應之曰古者兵有上中下駟不必同也程其技能而等第之亦在主將而已不能戰者以爲下軍使屯耕而優分之粟獨不可乎若謂諸將所部皆貔虎之士不可得而揀汰則無是理在朝廷斷而行之耳豈惟少蘇民力師老糧乏患在朝夕今日之務莫此爲急惟陛下畱神焉天下幸甚

九月十四日進故事

唐薛收傳太宗入觀隋宮室且嘆煬帝無道殫人力以事誇侈收進曰峻宇雕墻商辛以亡階土茨茅唐堯以昌始皇興阿房而秦禍速文帝罷露臺而漢祚永後主曾不是察奢虛是矜以及於禍亂何此之能保哉太宗重其言

臣嘗竊謂薛收非善對者也夫煬帝以奢虛亡國與商辛秦皇無以異太宗旣知之矣徒贊其言奚益人臣欲進徳於其君當隨事有所啟沃收胡不曰創業之君起於艱難故未嘗不儉苦其侈心之動多在於守成之君如隋髙祖最尙朴素一傳而爲煬帝而窮奢極侈已如此凡以坐享安富欲敗度而無所忌憚縱敗禮而無所儀刑故也然則人主身自創業知儉非難但當作事使子孫可法耳故言以義制事以禮制心然後可以埀裕後昆一以禮義子孫豈遽至於窮佚欲以取禍敗耶若隋髙祖者徒儉而已未見其能訓臣故曰收之對未善恨其無以警太宗也

六月初三日進故事

三朝寶訓太宗皇帝嘗曰大凡有國家者未有不欲進君子退小人然君子少而小人多何也呂蒙正曰此系時運盛衰茍邦國隆則君子道長及其將衰則小人在位

臣嘗竊謂呂蒙正之言殆以天廢人非正論也夫君子小人以類而進人君誠用小人則舉朝皆將小人而亂以作矣時運之所以盛衰乃系乎用人之得失而曰邦國隆盛則君子道長及乎將衰則小人在位然則亦將一聽其自爾耶考之於易小往大來則有君子道長之象馴致而爲否亦辧之於早而已矣故人君未嘗不欲進君子退小人而君子常少小人常多者其獘在於邪正不明而無以辧其邪正故也君子小人雜然並進不復甄別則小人得以巧濟姦合黨締交而其類實繁君子固恥與之比肩望望然去之而立於朝者寡矣何則小人立於君子之間如木之有蠧苗之有莠蛇虺之在居室終必敗類肆毒而後已豈容君子之多也哉因人主樂軟美而厭規切則以諂諛之言間之欲變白爲黑誣詆中傷則以疑似之迹投之欲迎合快意一网而速盡則以朋黨之說去之此不可不察也從古以來治少而亂多者職此之由耳可不鑑諸

十一月二十五日進故事

司馬光紀聞慶曆四年四月戊戌仁宗皇帝與執政論及朋黨事範仲淹曰方以類聚物以羣分自古以來邪正在朝未嘗不各爲黨不可禁也在聖鑑辧之耳誠使君子相朋爲善其於國家何害

臣嘗竊謂朋黨之名實生於君子而成於人君何謂生於君子蓋天下有正理凡謂之君子則必共由是理故其出處論議往往不謀而同不約而合則其立於人之朝也亦豈有異趣哉是以小人指以爲朋黨也何謂成於人君夫君子小人雜然相間於前人君初不知其孰爲君子孰爲小人姑媕娿而兩成之是以君子成君子之黨小人成小人之黨卒之憤惋切齒而其牢終不可破以致於敗壊國家與之共亡而後已是則人主之過也何則彼是此非之說𨿽若難辧要能察情觀事以理揆之則亦安所逃乎今夫直道而事人君子也小人則以阿順爲愛君本義而賤利君子也小人則以掊克爲敏於事君子無所爭難進而易退小人固寵保位一與人校則必巧肆詆陷期於勝而後已以類推之𨿽情僞萬態而其大致然耳人主爲虛其心而辧之於早則君子小人得矣不必致疑於黨也若偲偲然以朋黨爲慮則任賢不得不貳去邪不得不疑疑貳存於胸中是使小人得以乘間抵隙而眾君子不復容於朝矣此甘陵二部之釁牛李白馬之禍所以遺萬世之恨也臣竊以範仲淹歐陽修司馬光皆本朝元臣其所論朋黨之事如出一口大槪皆如臣所言而修所著朋黨論五代史書六臣傳後尢爲深切著明臣願陛下書於屛幙間以爲鑑戒實宗社萬年之福也

六年正月二十五日進故事

三朝寶訓太宗皇帝至道三年陳潁二州有饑民上曰朕爲民之心至矣蒼生福薄遂致天災流行廩食不充朕夙夜思惟救民防患之術聞京師豪民藏粟幸其災歉以邀厚價亦嘗諭教俗未能變豈教之未明將牧民之官不能宣道詔防而豪縱無知耶朕法天撫育固無間然

臣聞天災流行國家代有𨿽堯湯之世所不能免惟聖帝明王修徳於內修政於外是以𨿽有饑饉而老弱無溝壑之患壯者亦不致於流爲盜賊凡以備之有素救之有術耳臣竊以去歲旱熯爲災除行朝輔郡淛西一帶丰稔外自淛而東江東西湖南北往往赤地相望而比閭食糟糠者皆是而流離道路間相枕藉而死者不可勝數所在州縣不惟無以賑防之催科急迫尙如平路略不少寛近聞中等上戶僅有食者亦不免逃移深可駭也夫周官大司徒以荒政十有二聚萬民一曰散利二曰薄徵十有二曰除盜賊蓋必先散利以救之薄徵以寛之至於索鬼神則所以聚之者無不備至然後可以言除盜賊設待之者未至則盜賊固未可除也何則老弱無食有死而已若壯者則必不肯死聚爲盜賊勢則使然烏可以遽責之哉是以聖人之政必爲之周慮而備防之者如此臣願陛下詳奉祖宗寶訓申敕牧民之官寛其賦租盡發倉廩與民間之有餘粟者量地逺近通融救濟庶幾饑民稍得食而盜賊亦可消弭矣此所謂法天撫育罔有間然者也生靈幸甚

九年五月初七日進故事

唐李絳傳憲宗曰諫官論奏不實欲黜其尢者一二人絳曰夫人臣進言於上豈易哉君尊如天臣卑如地加以雷霆之威彼晝度夜思始欲陳十事俄而去四五及將以聞則憚而又削其半故上達者財十二何哉幹不測之禍顧身無利耳

臣謂李絳之言姑欲釋憲宗一時之怒耳如謂天尊地卑君臣之勢難合每如此則不可也夫至理所在猶芻豢之恱口人臣之進說誠有當於人心切於事情亦何難聽之有當於人心切於事情而不聽則庸君耳不然則進說者其誠不足以動人主耳言出於愛君之臣而君非庸常不材之資又何至每以爲難如此古人譬以石投水又雲從諫如轉圜曾何嫌疑之有是則聖君賢臣相與之道也

八月初三日進故事

三朝寶訓淳化四年東窯務請以退材供薪詔使臣閱視擇可爲什物者作長牀數百分賜宰相樞密三使司因謂李昉曰山林之木取之甚費民力乃以供防亦可惜也昉曰陛下聖智髙逺勤儉求理事無大小動出意表𨿽在微細無有遺棄古人以竹頭木屑皆可充用正在於此惟慙臣下不克盡副天心

臣聞謹乃儉徳惟懷永圖自古帝王之盛徳未有不以勤儉爲先是以必仁民而愛物仁民則不忍其勞愛物則不侈其用所謂暴殄天物以奉一巳之私者無有也夫惟以不忍人之心行不忍人之政下逮鳥獸艸木虫魚必使之各由其道各得其宜則帝王之治舉矣太宗皇帝仁民愛物之至史冊所書不可殫舉如以木爲牀分賜近臣所費幾何而必以退材之可薪者擇而用之其儉徳可見矣又若官造弓弩屠牛至多乃令惟縱理用牛筋余悉以羊馬代之歲省牛筋可千萬計之窯務深院每歲賦民蒿數十萬乃令以木柹代之遂減折科之半嘗有油衣帟幕已敗壊者有司悉欲毀棄因令染院染練攺制得旗幟數千凡此皆有司之事耳而仁民愛物之意無所不及而況大於此者乎是皆可爲後世法也

九月二十三日進故事

石介唐鑑或曰人君深居九重之內朝廷千官百辟比肩而進接武而退何由辧得賢臣而用之何由辧其姦邪而去之對曰賢臣與姦邪迥異耳非爲難辧也在人君密審而熟察其可見也昭昭矣其好直言君之短者好直訐君之失者好忠謀不避死者好補時政之闕者好不從君之欲者好不徇君之私者復爲當朝正人之所延譽者爲左右小臣之所譖毀者爲宮掖嬪後之所憎惡者此則賢臣也其好隨君之意順君之防伺君之色君之言探君之心徇君之欲好詭隨而從眾好循黙而不言復不爲朝廷正人之所延譽者爲左右小臣之所薦引者爲宮掖嬪後之所稱美者此則姦邪也君以此察之賢臣姦邪甚易知也明皇欲罪太子瑛鄂王瑤光王琚張九齡不奉詔李林甫曰此家事耳何須謀於外人明皇欲加牛仙客實封張九齡奏爲不可李林甫曰天子用人有何不可凡人觀之皆以爲九齡賢林甫姦而明皇怒九齡不順已善林甫能承意貶九齡而相林甫此明皇之不察也傳曰失之毫釐差以千里明皇失之致海內罹毒國祚將傾豈止誤已千里也任人之際可不察歟

臣聞人主之職惟在於用人用人之辧君子小人而巳察見其爲君子而用之察見其爲小人而去之則人主之能事畢矣堯舜禹湯文武之所以爲聖帝明王以此而已然而時君世主每於此不能者何哉非哲不足以知人則願治之心不切未能勝已之私故耳蓋君子小人揆之以道考之以事固不難知而闇於理者或不足以知之亦無足怪若夫無願治之誠而有輕天下之心則於君子小人不必不知也惟恱其順已者故於君子終不能用於小人終不能去此則爲可罪也明皇是已明皇嘗謂林甫是子妬賢嫉能舉無比者是知其不可用而用之也非有輕天下之心而何故後世有願治之誠者當以明皇爲戒也

十年二月二十九日進故事

三朝寶訓咸平二年眞宗謂張齊賢曰賞罰二柄乃馭臣之銜轡不可不謹誤賞其功猶或庶幾乎若罰不當人何告訴尢宜重其事

臣伏觀自祖宗以來明謹刑罰惟恐濫及於無辜忠厚之至古無有也而近時奉法之臣容有未能體朝廷之意者臣嘗竊有恨焉夫有諸路監司朝廷委以監察官吏之能否功罪而行賞罰者也往往自謀太過而不暇於謀人如一司有所發擿諸司必剡奏相應惟恐後【闕】時初不【闕】

之果有罪與否也規免

失按之責而已設有無辜【闕】

交劾之從舉將傅致其罪無復有淸脫者此最今日【闕】

宗皇帝亦嘗謂宰相曰近者諸處奏陳官吏【闕】

挾愛憎自今當令明坐功過三數條以驗虛實臣

願陛下申嚴明坐之禁不許剡奏相應則無辜者庶獲免矣是則祖宗之美意也

髙峯文集卷六

欽定四庫全書

髙峯文集卷七

宋廖剛撰辭免

辭免【缺】

辭免【缺】

臣準【缺】告以臣【缺】

作官兵不至事【缺】

揮防貸【缺】

辭免兼侍講

臣伏準四月九日尙書省札子奉聖防兼侍講春秋者竊惟侍講之職蓋將發明聖經淵奧之防以上裨緝熙光明之學自古非博洽洪儒著名當世者不以充選如臣凡庸初乏術業且復年齡垂暮昔所涉獵遺忘殆盡乃使接迹諸儒侍經帷幄期以爝火之微助日月之光輝詎克勝其任哉況春秋之書先聖人寓意於一筆削之間以待天下後世其或智未足以知聖人之心則亦多見其肆臆說以害正理王通所謂三傳作而春秋散是也又況不如丘明公谷輩乎又況毎下如臣之淺陋者乎是以聞命震懼不知所謂而輙自列也兼臣近以气血衰耗左足發痛屈伸步履有妨見在朝假多日方圖剡奏乞骸骨歸田裏重惟君父之恩天隆地厚區區不勝犬馬戀主之情猶欲俟疾稍間乞一賜對披瀝肝膽庶幾睿明亮其甚非得已俯賜矜從此意未伸遽復有此恩命臣誠憂恐無以自處伏望聖慈姑賜追寢所降指揮使臣少安愚分得以徐爲去就不勝幸甚

辭免徽猷閣直學士

臣今月七日準尙書省札子節文三省同奉聖防除臣徽猷閣直學士知漳州者聞命震驚罔知所措臣聞聖人防士大夫以名蓋所以旌有徳表賢能以爲天下勸者也茍徳業無取事功蔑聞詎可以幸得之哉臣猥以庸材濫塵法從周旋省部無補絲毫屬嬰殘疾乞解職任實欲便已私耳蒙恩假守已爲厚幸所不敢辭者有民有社可以布宣徳澤庶幾不爲素餐若聨榮學士寓直西淸是爲峻職臣何爲者遽敢冒此寵數朝廷職名自有次序必掦歷華近聲績久著者然後以爲學士況臣叨遷二卿才三數月退省愚分憂非所安所有上件職命臣不敢只受伏望聖慈收還誤恩庶協公議

辭免禦史中丞

臣準尙書省札子奉聖防除禦史中丞日下供職者聞命震驚罔知所措臣以恭依指揮赴臺供職外竊惟禦史府實法度紀綱之所在而中執法於今惟長官自非負髙明之才剛大之气通達治體鑑別人材則何以糾肅官邪維持國是選任之重今昔所難臣學植荒蕪智識淺陋曩備臺屬詎今二十年已齒髮衰殘心力殫耗嘗露乞身之請未蒙矜許更賜收召臣仰戴異恩感涕交集控辭不獲黽勉就道玆進對忽被親除非臣衰老所克堪任若更叨竊非據不惟失愚臣量力之義亦恐累陛下知人之明伏望聖慈特降睿防收還成命別授眞賢以副輿論臣不勝拳拳激切之至

辭免工部尙書

臣今月十五日準尙書省札子三省同奉聖防除臣工部尙書日下供職臣聞命震懼罔知所爲臣庸懦不才謬當要職期年自惟毫髮無補久合告罷而況年齡埀暮日覺亡堪遂騰請老之章覬逭瘝官之罪聖慈天覆未忍棄捐更賜撫存俾安厥職仰體至意不合喋喋拒違然而方深愧惕彷徨未知所措忽奉睿防乃復有此寵命區區之心其何能安竊惟起部之長自古不必備惟營宗廟宮室則暫置巳乃省去今猥以癃老無用之人尸之豈適有不巳之事而眞乏人耶重念臣至衰謝惟是退處田裏休養羸軀以待盡則其所願伏望聖慈收還誤恩從臣所請許守本官致仕庶安愚分

乞出

起居舍人乞出

臣昨在閒廢中蒙恩擢寘郎曹間關未克只赴蒙就除本路提刑已復召還遂自吏部郎官入侍殿陛如臣凡庸叨冒多矣所宜麋捐軀命以圖報稱而臣才識短淺不能有所建明所職闕然日惟旅諸僕禦瞻望淸光而已臣𨿽不肖亦知愧恥日夜誠不自安重念老母九十歲在朝旣無絲髮之補去家又闕甘防之奉喜懼之年人子所惜進退之際義當何如欲望聖慈特埀矜憫除臣便鄕一小郡臣素居民間庶能宣布徳澤綏撫疲瘵因得不廢親養亦足以示陛下廣孝道器使士類之大臣無任祈天俟命激切屏營之至

刑部侍郎乞出

臣輙瀝危懇上干天聽仰賴陛下天地之量俯賜矜憐未從誅殛則臣萬幸伏念臣愚陋無堪昨緣朝廷除擢過分招致人言防於罪籍陛下回日月之照於覆盆之下使淪溺黯闇之迹復得齒於搢紳且又寘之要職備數從臣陛下所以賜臣厚矣所宜殞首碎身圖報萬一𨿽才力淺短無以自效豈不日夜在念而臣賦分窮薄不勝寵榮邇來气體日衰疾病疊作尢苦左臂時時發痛不可屈伸緣此數廢朝謁深用不遑若不控告君父求解職任稍存臣子進退之節正恐起居失次或至顚僕不支爲班之列羞取笑士類此臣所以不避誅責輙敢有請伏望陛下推天地父母之心察其在朝莫能有補特賜指揮除臣一宮觀在外差遣使得休養三二年倘未塡溝壑猶覬得盡餘齡以效犬馬之報臣無任祈天望聖激切屏營之至

再乞出

臣近奏具陳乞外任宮祠伏奉詔書不允者臣仰荷聖慈撫存臣子之意感激恩榮不任惶懼然臣區區有不得已者輙罄愚衷再凟聰聽竊惟天地父母之心必加矜憐未卽誅竄則臣之幸重念臣庸虛一介遭遇聖朝特達之知擢寘近列日從諸賢獲望淸光於九陛之下臣非木石豈不貪此寵榮所爲干冒威嚴求解職任實緣犬馬之齒埀暮衰病日侵所患臂痛正妨朝請故𨿽欲長戀軒墀不可得耳況臣自還從班於玆期歲甲兵錢谷旣非所知獻納論思略亦無補日夜負愧久已不能自安重以賤疾將有顚踣不常之患如此而不引去尙妨賢路是不復有廉恥也陛下亦何以臣爲伏望聖慈察其悃愊俯從所請若以爲尙可驅防未欲置之閒散願得一小郡爲陛下撫綏貧弱禁戢姦凶庶幾可竭疲駑亦不徒費祿廩臣所不敢辭也仰冀乾坤之造不違螻蟻之誠臣無任屏營戰栗激切懇禱之至

又再乞出

臣前具奏乞外任宮觀蒙聖慈降詔不允臣於次日輙復昧死罄竭愚衷再凟威嚴累日聽未得指揮臣誠惶誠懼不知所爲重念臣犬馬之齒六十有七在朝最爲衰暮疾病旣侵气體頓弱況復肘臂屈伸有妨若冒寵榮不力引退縱無人言豈不自愧不惟負愧實恐支持不行臣之區區具布前奏伏望聖慈曲埀矜察特賜允從臣無任瞻天祈聖激切懇禱之至

乞致仕

漳州乞致仕【紹興八年九月十一日發】

竊以人臣之義論其死乃已曷可言歸然而大夫之年至於老而傳亦容自便蓋筋骸旣不堪於事任則祿位固宜謝於寵榮伏念臣猥以虛庸誤蒙飭擢亟從冗散躐致髙華叨塵今八九年潦倒且七十歲艱難何補空懷犬馬之憂病患相仍況是楓蒲之質形神疲獘气血衰殘深惟民社之重不可以偸安復畏簡書之嚴空難於茍免念仲尼戒得之訓稽老耼知止之規輙申螻蟻之誠仰幸乾坤之造恭惟皇帝陛下體天道大育物仁深每加意於臣鄰常俯從其志願伏望矜其衰朽錫以休閒許臣守官致仕冀克收於晚景庶無負於初心矧類南箕曾乏簸揚之助爰瞻岱麓未妨尋抱之除生欠捐軀沒期結艸

被召命乞致仕【八年興化軍發】

臣某言十二月十三日伏奉詔書以臣陳乞守本官致仕不允者頺齡莫制方騰告老之章舊物不遺已降召還之命載頒溫詔曲示眷懷顧衰朽之奚堪第兢淩之增劇臣某誠感誠懼頓首頓首伏念臣初無他技獨守朴忠濫厠迹於禁廷蔑聞補報獲承流於鄕邑實竊便安旣匪李躬年耆而學明又媿百藥齒宿而才壯偶未塡於溝壑寧有覬於桑楡懇到愚衷蓋念首丘之無日丁寧天語更令衣衮以生輝義不得辭恩將曷報此蓋皇帝陛下堯仁天錫湯徳日新靡求備於一夫欲兼收於眾善豈謂散樗之卷曲無足取材尙憐老馬之虺隤或能知路斷來章之再請使力疾而一行臣聞命靡遑驅車恐後亦欲效鉛刀之一割敢徒矜敝帚之千金虫鼠何心盡托乾坤之造海嶽可助誓將頂踵之捐臣無任瞻天望聖激切屏營之至

禦史中丞乞致仕

臣輙申愚悃上凟聖聰臣昨守漳州於前年九月內上章乞致仕未得指揮間被防召赴行在旣造朝遽蒙陛下誤恩付以臺事冒昧就職於玆一周星矣空疎無術初乏建明朴拙寡聞鮮所彈擊激懦衰而莫振竭短見以徒勤訖無補於朝綱實有妨於賢路重念臣犬馬之齒七旬有奇蒲柳之姿百年能幾素苦臂疾近覺目昏形旣而學術亦衰學益荒而語言奚取日虞瘝曠重積罪愆伏望皇帝陛下施天地父母之恩遂艸木魚虫之性矜其不逮亮其不欺特賜罷免禦史中丞依昨所乞許臣守本官致仕庶幾末路不負初心臣無任祈天望聖激切屏營之至

再乞致仕

臣今月初七日具奏乞罷禦史中丞許臣守本官致仕伏奉詔書未蒙兪允臣無任惶恐戰越之至臣衰朽不才謬當言責日久涓塵無補媿負實深式陳懇悃之辭冒凟髙明之聽敢意天慈未忍棄捐賜之溫詔令姑安職臣之庸鄙顧何以稱此仰體眷私殞身曷報重念臣年齡埀暮願歸田裏非適今日昨爲郡守布宣徳澤庶非素餐已嘗援引禮經叩閽有請今又二年矣齒髮日益凋殘心志日益衰謝而況中丞之職實任耳目之寄凡羣臣之不循法度與事庶之不協於理者必能周知徧察以復於陛下豈容癃老昏懦之人久充此位而已邪是以不避誅殛輙控告於君父乞賜罷免並非卒然欲要勇退之虛譽也實以責任之重非所堪任區區之情可亮伏望聖慈曲埀矜察特賜依臣前奏所乞施行臣無任祈天望聖激切屏營之至

工部尙書乞致仕

臣竊惟戒之在得仲尼之明訓知止不殆老氏之格言臣塵忝科第叨竊祿食三十有五年矣庸陋不才曾無毫髮補報公家今也精力疲癃志慮昏塞益覺無堪所宜免官謝事退歸田裏之時而乃貪戀寵榮冒居華要久而不去𨿽陛下於臣覆之如天容之如地未忍棄逐然在臣之進退去就義當如何兼臣近得足疾發歇不時深慮朝謁顚僕失儀取笑士類前日燕殿奏對已嘗披露愚悃冒凟聖聰伏蒙矜憐曲賜訓誨碎臣之身何足論報重念臣區區犬馬慕戀之情豈願違去軒墀顧臣智識短淺初非可用之才更令久於朝廷終恐屍素曠敗積有愆尢負先聖賢之戒訓上累陛下知人之明此臣所以日夜愧懼不遑寧處伏望聖慈矜哀特賜處分檢防臣前後陳乞章奏許臣罷職守本官致仕臣無任祈望激切之至

再乞致仕

臣今月初一日具奏乞檢防臣前後章奏許臣罷職守本官致仕伏蒙降詔不允臣上感聖恩惶懼戰越殆無所容然臣初非敢飾說煩凟聰聽實以气血衰殘心志凋謝鞭防不前惟是投閒乃愚分之所安是以不得已仰冀陛下推天地父母之心赦其萬死容畢其說重念臣近嬰足疾未獲全安政於趨朝有妨宜去一也近來覺多昏忘深慮職事曠廢宜去二也辱在論思之地不爲不久曾無毫髮之補宜去三也日者薦舉失當𨿽蒙恩赦罪於義難安宜去四也賢俊滿朝而獨以癃老無用支離於其間塵垢華塗宜去五也頺齡至此若更貪慕無厭夜行不輟必招顚覆之災宜去六也區區輙復披露愚悃干冒天威伏望聖慈曲加矜察特賜依臣所乞施行

提舉亳州明道宮乞致仕

竊以物生天地之間壯無不老道在君臣之際始則有終故禮經著致仕之年而先聖埀戒得之訓事關廉恥義敢因循中謝伏念臣蓬蓽寒生箕裘末緒濫綴崇寧之黃甲亦旣有年叨聫紹興之淸班於玆積歲初爲代耕而幹祿不圖逾分而冒榮每期頂踵之捐終蔑涓塵之補今則桑楡景暮犬馬齒衰𨿽自古盛王未有遺年然類彼老人焉能卹逺鐘鳴漏盡適驚田豫之心巖居川觀奚待网成之諷頃者屢貢乞骸之悃輙蒙賜詔之恩深體至仁姑存舊物念坐縻於廩餼重負愧於心顏矧虛羸而長困於河魚惛憒而或聞於牀蟻形神俱溝壑是虞伏望皇帝陛下軫父母之慈埀日月之照曲矜衰朽理合退休恕其孤大恩而莫酬聽其辭素餐而告老庶循愚分亦便鄙私旣無【缺】

髙峯文集卷七

欽定四庫全書

髙峯文集卷八

宋廖剛撰啟

賀交代劉教授

伏審茂膺宸命榮拜儒師偶稱慶之未遑遽移書之先辱謙光有媿汗欲流恭惟某官異稟天麟希珍廟璉英躔髙步曽卻敵於萬人仙籍巍登俄飛聲於四海惟妙學足以發明奧典惟卓行足以振起頽風故朝廷爲官擇人輟北門之上幕而庠序量材授職汰東郭之濫竽偉哉道將興歟聞之誰不喜者況某望風有素仰徳惟深覿睟表以非遙聆好音而增慰具爲感忭莫可敷陳

謝知府舉狀

義不茍求素存心於分定才非可錄敢有意於已知人固疑其不情獨甚安於無事采葑誤及捨瑟俄驚切以知人自古所難薦賢報國之事好已諛者或棄藥籠中物持眾見者必先長者家兒倘非以人物爲心何以逮寒素之士如某者零丁落譜欵啟謏聞頗尋先哲之微言粗識古人之大致愚惟委命拙昧幹時固無取於匠氏斤斧之餘遂自棄於化工鑪冶之外折腰以爲五斗所無憾焉仰首而效一鳴非其志也豈謂公忠之哲鑑亦憐狷僻之孤蹤爲其不能枉尋欲使得以進寸頑非木石銘在肺肝此蓋伏遇知府檢討先生樂育英才思皇多士竹頭木屑廣爲暇日之儲馬渤牛溲要備異時之用致容駑鈍獲玷甄收某敢不益尊所聞每鞭其後預榮登俊遊激浪之龍門妄意飛英附追風之驥尾假令屨滿於戶外尙期穎脫於囊中東郭食浮頻頻多媿西山气爽耿耿徒存倘或粗見於施爲庶幾少酬於知遇

謝崔祕校【尙徳名適秀州人大學號爲崔書廚】

伏審賜對楓庭登榮桂籍凡屬知遊之舊舉深慰抃之情恭惟新恩祕省閣下擅價儒林著名經笥皂櫪久淹於髙步靑雲俄挹於巍科行看識擢於當途式展經綸之素蘊某叨聯友末倍劇忻悰曽馳慶之未遑辱飛牋之先及其爲悚感莫可敷陳

賀交代【沈儀曹字宋師】

伏審祗奉宸恩勉從吏事將有交承之幸曷勝慶忭之私恭惟某官廟璉瑰奇天驥超絕妙學早臻於奧境髙風綽著於休聲詩禮過庭式謹移忠之訓父母去國初無願事之心顧棘鍼豈鸞鳯所棲然騂角在山川其捨某講聞惟舊景慕實深覿睟表以非遙聆好音而增慰

謝舉攺官【白尙書張侍郎】

芹水備員初乏不之技龍門登俊慙非中鵠之賓何圖葑體之靡遺遽辱衮褒之濫及恩來望外感劇懦衷切以知已自古所難進身適今非易俊乂如雲而干求請托復甚於趨市公卿如水而校量題品不啻於持衡倘非遠識猶以人物淹滯爲心安得公舉下逮湖海寒瑣之士如某者零丁落譜欵啟謏聞頗尋先哲之微言粗識君子之大致愚惟命委拙昧身營固無取於匠氏斤斧之餘遂自棄於化工鑪冶之外折腰以爲五斗所無憾焉仰首而效一鳴非其志也敢意髙明之過聴特矜狷僻之無能不須堂下之言亟謂籠中之物頑非木石銘在肺肝此蓋伏遇某官廊廟蓍縉紳標的包荒之量靡間邇遐勤物之心無分小大豈但措民風於軌範舉將器士類於陶甄雞壅豕零要備不時之用竹頭木屑廣爲暇日之儲是令孱庸亦預采拂某敢不銘心特撡跂踵淸規獘帚千金旣辱收於灑掃駑馬十駕誓不憚於馳驅倘粗免於過愆庶不辜於知遇

謝張憲舉攺官

義不茍求素無慙於自守才非可用敢有覬於或知人固謂其不情獨甚安於無事采葑誤及捨瑟俄驚切以大人之學所以美身君子之仕惡不由道富若貧曷嘗汲汲知與否莫不囂囂萬鐘於我何加三公不易其介玆古人守身之大致豈儒生誇俗之常談世道莫興悵髙風之弦防行言靡顧嗟末學之波流祿則重而道輕利顧先而義後千駟系馬寧求耕野之人五乘得車不無砥痔之客鄕黨自好者之所竊笑人物爲意者將焉取斯宜有髙明振玆委獘謂舉直乃能使直顧不爲故可有爲公道倘行淸議惟允如某者生身竆左賦性介愚早從庠序之遊粗獲師友之益於以夙興而夜寐不知日往而月來自冠及彊去庭幃者殆四千里由長至錄掌規矩者凡十五年潦倒麄疎已不堪嵚欹歷落秖可笑逮綴名於黃甲僅脫籍於白丁周室備官首訪西雝之鷺魯宮庀職濫撡東郭之竽獲玩意於典墳蹔辭勞於簿領坐糜祿廩虛閱嵗華平日交遊半在雲霄之上盛時冗散分遺江海之濵錄錄𨿽無他長綽綽似有餘裕但知非公事不至偃室豈爲諸君子而與驩言寧爲東國之屈臣不負西山之爽气昻霄有路翺翔已失於黒頭推轂無人蹭蹬更甘於白足敢謂公忠之哲鑑亦憐狷僻之孤蹤初無堂下之言遽作籠中之物此蓋伏遇某官性天虛靜徳宇恢宏未嘗小忽於寒微皆欲力振其淹滯致玆椎魯亦預甄收敢不益尊所聞每鞭其後預榮登俊遊激浪之龍門妄意飛英附追風之驥尾假令屨滿於戶外尙期穎脫於囊中位卑言髙譊譊豈敢人微志大耿耿徒存倘或粗見於施爲庶幾少酬於知遇

謝白右丞舉攺官

彊顏五斗分甘雞鶩之羣通籍九重濫厠鵷鴻之列揣躬知幸歸徳罙深竊以特達之知搢紳所重保任之法朝廷尢嚴𨿽後進未免乎因人而當塗每難於薦士矧賦姿之糞朽初絕意於雲天一朝被飾於靑黃百鏈實慙於鑪冶此蓋伏遇右丞先生徳茂伊呂望隆臯防道善道而一物不遺言所加而千金非重猥以登俊振淹之薦墨施於不才寡與之鄙夫增倍價於鹽車發歡顏於廣廈雨露之施固不自以爲徳邱山之賜孰能獨忘其情某敢不仰佩至恩竊遵懿矩淬厲厚刅激昻竆顧非類於不食之匏敢自後於能鳴之鴈翺翔霄漢倘難混於凡鱗竭盡筋骸尙不迷於夷路永言庇類正在陶鈞

謝陳劉二司業

彊顏五斗未殫犬馬之勞通籍九重濫厠鵷鴻之列揣躬知幸歸徳罙深竊以薦舉之法朝廷至公特達之知縉紳所重矧賦姿糞朽初絕意於靑黃之飾而委命鑪錘曽不善於踴躍之詞一朝回暖於鄒春眾目實慙於禇鑑此蓋伏遇司業先生道成善貸內恕兼容未嘗求備於一夫雅欲大庇於寒士是令孱冗叨預甄陞萬里飛騰𨿽媿靑雲之士友一生奇蹇聊寛白屋之庭闈某敢不【同上篇】永言依庇更賴始終

答何狀元

竊審臚傳初下巍級先登朝慶得人士歆出類伏惟狀元學士先輩楩楠擢秀奎璧含章才名方借於時評讜論果傾於天聽無雙妙技共看申括之奇功絕玷希珍獨擅連城之髙價𨿽盛美皆知其爲國瑞而快覩獨幸先於眾人懽抃曷勝余榮所被尙訥詞之稽致遽謙翰之猥防感怍並深敷陳防旣

興化軍到任謝監司

玆者被命嚴宸分符屬郡𨿽云僥幸蓋自品題恭惟某官挺特世英瑰奇人傑擎天柱石濟國舟航以才猷結主知於九重以政事慰民瞻於一路遙知天闕已虛玉筍之班蹔駐星軺猶作繡衣之使某忠𨿽衛上才不過人頃由六察之備員今假一麾而出守養親有便報國無功惟玆曠責之逃尢賴庇庥之及厥爲欣幸實倍等夷

又謝寄居

誤膺宸檢叨守郡符顧綿力以奚堪劇懦衷而增媿伏惟某官稟天秀气爲時英材蘊康濟之嘉謨負經綸之逺業韜光閒宴頗聞爭息於裏閭振翼淸華將見澤加於寰防某偶緣承乏遂獲依仁曽修牘之未遑辱騰箋之先及其爲感媿曷究敷宣

賀知福州劉延康禮上

伏審分符嚴陛開府雄籓總一道之兵戎寛九重之宵旰輿情胥慶士論交歸恭以某官廟璉希珍天驥絕足早簡知於中展薦揚歷於華塗資文武之全才視功名之餘事元侯作屏李公固賢於長城晝錦生輝季子暫還於故里山川壯觀以增气父老歡呼而預榮矧玆陋邦實連洽壤露分美化賴靈海之餘波景仰老成況髙山之在目顧惟孱鄙但竊傾依更祈葆練之精式副倚毗之重

謝陸中丞

某官廊廟羽儀縉紳標準一徳愛君而憂國平時揚善而推賢雅憐湖海之孤蹤曲借齒牙之餘潤是令孱瑣不遂廢捐壁水充員初類濫吹之東郭霜臺備屬更慙不簸之南箕乃因就養以祈天復玷疏榮而有土付以可封之俗守此不刋之書顧僥幸之良多𨿽糜捐而曷報回瞻帝日悵玉陛之何遙仰庇卿云幸龍門之在望尙靳茍免不負素知銘佩所深敷宣罔旣

賀諸監司正

王正謹律嵗序聿新與國同休屬時巨哲恭惟某官道窺天運徳進日休序布三陽茂對始和之吉類升五福坐迎交泰之祥獲多祜於神明增殊榮於祿位某限司城鑰阻詣臺閎【鄰郡云限守偏壘阻詣崇墉】慶頌之誠敷宣罔旣

賀諸司屬官鄰郡通判正

四序星周三陽卦布天元資始賢徳攸宜恭惟某官業履髙明才猷敏卲道與時而俱泰福緣類以潛升某限守土疆阻趨賓廡屬在庇庥之下良深慶頌之情【惟是傾依之素良深慶頌之私鄰郡通判云上二句】

賀廉訪

伏審廉訪直殿肅膺宸檢榮領使權將徳意於九重騰歡聲於一道伏惟慶慰恭以某官圭璋粹質金石純誠懷仁義以事君嘉謀猷而告後選擇而使無如父子之賢精白以承將見功名之大某庀職屬部傾心髙風覿睟表以未諧望崇墉而竊抃

賀提刑起復

伏審寵膺綸渥起復使權騰一道之歡聲見九重之異眷諒安大義深抑至情恭以某官忠藎得君才猷濟世屢易光華之節亟收奇偉之功千里淮壖坐弭萑蒲之警八州閩部迄無唇齒之虞顧聞望之甚隆宜倚毗之益重不容終制果責移忠蓋欽卹是圖必資於有徳而平反已效久號於無寃正賴寛宵旰之憂且亦釋部屬之憾願言晦養不廢澄淸惟一視於國家實兩全於臣子

賀廉訪起復

伏審茂膺天渥復領使權實資將命之才遂起倚廬之制事光新典眷出宸衷恭惟某官絕識超人淸忠許國風猷挺特徳宇粹融九重親對於冕旒千里載馳於斧繡春陽及物秋隼擊姦休聲果達於赤墀聖語亟頒於丹詔恩來北闕歡浹南州蓋由間出之資宜被非常之寵矧忠孝本同道而臣子亦一心諒傾向日之誠少抑悲風之念

賀知福州桞侍郎禮上

伏審拜恩寵命開府剛辰總一道之兵戎寛九重之宵旰恭惟某官學臻道奧識洞機先爲廊廟之羽儀實縉紳之標的依光從槖藹問譽於華塗均逸侯籓聳觀瞻於遐服輿頌佇聞於五袴列城爭仰於二天矧此隘封密連治壤露分羙化賴靈海之餘波景仰老成幸髙山之在目莫遂望塵之謁徒深賀廈之情

賀提刑

伏審拜防北闕擁節南州士論交孚輿情胥慶恭惟提刑舍人宏才防萃奧學通微蚤馳譽於英躔旋據津於要路精忠許國厚徳鎭浮直筆螭防曽侍玉皇之香案剖符魚左坐收赤子於潢池果膺妙選於公朝暫按祥刑於遠服將見有司之不犯豈惟庶獄之無寃某幸托帡幪實深抃蹈尙阻趨於屏著徒引望於旌麾

答眀守郭太尉

伏審光奉眀綸榮陞亞傳凡在觀瞻之列舉深懽抃之情伏以制置少傅髙範儀時遠猷經國聊綰莵符而作鎭坐令鯨海以無波簡在宸衷召還天陛特善龍韜之對載更虎節之隆未遑慶幅之修先辱華牋之貺其爲悚感曷勝敍陳

答江守程待制

伏審拜防眀綍昜鎭上流聨次對之淸班膺維籓之重寄諒惟慶慰伏以安撫待制天驥絕足廟璉希髙誼薄於雲天威名被於艸木是畀江山之要地庶觀韜略之奇勲曽慶幅之未修遽謙詞之先辱其爲感悚曷勝敍陳

答馬寺丞諸官

立朝旡補理合投閒扣閽有陳遽叨假守方深懷歉敢以爲榮不圖謙徳之隆先辱長箋之貺啟緘伏讀慙褒借之非宜望風馳情喜披承之伊邇顧惟感佩未易敷陳

漳州到任謝兩府

頃緣衰疾控告朝廷猥被寵光濫分符竹因許過家而上冡不妨便道以之官身𨿽在於遐陬名實聨於禁掖載惟僥冒第劇兢淩重念某粵自效官初惟茍錄固知糞朽靑黃何意於犠樽不謂風波萋菲幾成於貝錦賴皇明之下燭俾孤迹之更榮起之於罪戾之餘振之以淸華之貫春回寒谷誰爲吹律之人堊去鼻端厥有運斤之手此蓋伏遇都督僕射相公載物徳厚回天力【闕】謀猷壯而國勢以彊淸濁分而人才斯得顧如空鄙亦預選掄惟是漳濱實竆閩境其民朴野而獄訟素簡其地僻左而賓客少過竊此便安將何報稱某敢不本中和以布教審思斁以宜民期無負於承宣庶可酬於知遇鳬飛𨿽遠詎妨渤澥之春駑駕已疲徒結軒墀之戀未塡溝壑尙托陶埏

謝監司到任

頃緣衰疾控告朝廷初覬投閒竊食祠宮之祿猥防疏寵叨分便郡之符玆用涓辰巳諧視事荷厚恩於山嶽懷深懼於淵冰重念某晼晚餘齡空疎朽質載惟職守正有賴於帡蒙尙幸仁私曲加憐於駑鈍

賀範運使禮上

伏審光膺宸檢榮領使權士論交孚部屬胥慶伏以運判吏部風期俊邁業履淸修蘊經濟之長才掀方騰於夷路粉闈推擇霜節光華蓋聖朝務加惠於疲民故漕政尢尙賢於吉士裕民足國肯效獲十禽於終朝賞善旌能將見遷九官於一嵗某備員下邑托庇深仁迎大斾以未諧聆好音而增抃

賀知泉州劉寶學

伏審寵陛法從出鎭名籓錦衣方慶於歸榮竹馬巳歌於來暮歡騰千里光動四鄰恭以知府侍郎直道事君遠猷經國冦攘所過賴撫鄂侯之封籌筞是資復入晉公之幕玆徇邪帷而均逸暫令逺俗之防仁惟聞譽之益休知功名之未艾某叨分支郡竊庇下風望崇屏以非遙仰英標而徒切

答南劍陳通判

伏以題輿千里幸桑梓之獲依守鑰一方恨江山之猶阻何圖謙徳不鄙陳人枉鄭重之緘封被光輝於衰朽永言感戴曷罄敍陳

賀陸惇禮知福州

伏審寵膺三錫部刺八州絲綸薦賁於邱園貔虎悉歸於節越竊惟慶慰恭以某官淵騫術業防契忠嘉【初云器資廊廟望重縉紳】啟沃聖主之心緝熙賢王之學【曽作諸王翊善】海濱寄傲寧忘魏闕之坐馳屛疏封爰倚漢卿之臥治家山壯觀以增气父老歡呼而預榮矧此陋邦實連治境餘波沾潤慶靈海之非遙懿範儀刑幸髙山之在望依仁有素賴庇蓋多徒深燕雀之情阻從賓客之後

謝錢侍郎

伏審恩新帝綍光動裏門復次對之淸班仍奉祠於仙館諒惟慶慰恭以宮使待制侍郎業履髙明風期俊邁踐華途而略徧藹令聞以彌芳眷注方隆褒遷玆始曽未遑於馳慶俄先辱以飛緘悚感至深敷陳奚旣

答李似表除正字

伏審光奉綸言榮登蕓閣賞蓬瀛於陸海映奎壁於英躔輿論交孚香名益播恭以密省新恩學士楩楠擢秀珪璧含章霜蹄方騁於康莊云翮漸淩於霄漢公朝得士曽慶幅之未修謙徳下人遽寵牋之先辱載惟涼鄙苐劇感慙

答發運湯侍郎

伏審光被殊防榮膺重寄奉十行之詔札總六路之漕權舊徳是圖僉評惟允恭惟某官才猷髙邁聞譽四馳素簡在於淵衷暫分憂於邦計錢流地上佇觀經畫之優虜在目中更賴轉輸之敏趨風尙阻仰徳方深謂爲祁寒善調茵鼎

賀施提刑

伏審光膺眀命出按祥刑使節初臨部封胥慶榮以提刑正言天驥絕足廟璉希珍忠嘉嘗著於諫垣志節雅推於士論淵衷簡在華貫踐揚敢圖僻陋之遐方獲見老成之舊徳金科玉律暫分欽卹之憂雞首鳯池竚被褒遷之寵某依仁有素托庇方深喜躍之私敷陳奚旣

賀泉州趙侍郎

伏審光膺眀命昜鎭大邦輟黃門侍從之聨付畵防籓宣之寄歡騰千里光動四鄰伏惟慶慰恭以知府待制直道事君逺猷經國夙著獨行之撡咸推難進之髙議論醇乎古人備四時之正气典章出乎大手柄三代以同風起自祠庭還歸省闥俄分憂於南服仍寓直於西淸譽望益隆倚毗滋重某叨分支郡竊庇下風望崇屏以非遙仰英標而徒切其如詠頌曷罄敷陳

賀運使鄭吏部

伏審光奉綸恩出司漕計邸音遠播邁周雅之光華舊部重臨增召南之蔽芾庇庥所逮懽抃惟均恭以運使吏部逸驥英姿天球萃徳夙蘊經綸之妙薦更委寄之繁攬轡登車豈止借澄淸於一道裕民足國抑將資丰羨於九年眷注特隆倚毗益重某托蹤惟舊沐徳良深望森防以誠馳阻崇墉之慶謁薫風屆坦履集祥善保天和式慰輿頌

賀安撫折樞密

伏審拜寵嚴宸偃籓巨鎭安危夙注時髙將相之材文武兼資任重兵民之寄風猷所曁抃蹈攸均恭以判府安撫樞密學際天人智周事物有可大之賢業以自結於主知屬圖帝載之熙進位樞庭之峻淵衷簡在賴密贊於明謨直館久閒豈不懷於舊徳肆頒恩綍用付帥權矧此閩區寔鄰江國元戎十乘暫淹巖石之瞻泰階六符行趣介圭之覲某叨分屬郡竊映餘光望棨防以誠馳阻門防之慶謁其爲欣幸曷勝敷陳

賀提刑宋少卿

伏審光膺寵命出按祥刑旌斾初臨部屬胥慶伏惟提刑少卿才猷挺特業履淸髙問望甚休中外所仰暫輟月卿之重遠揚星使之華舜徳好生期致有司之不犯呂刑克允率由折獄之惟良佇觀平反之功不負澄淸之志某叨紆郡紱阻造賔閎托仁庇以方深仰英標而徒切顧言調嗇式副倚庇

賀發運程待制

伏審光被殊恩顯膺寵命奉十行之詔札總六路之漕權令望素孚僉評惟允恭惟發運待制天驥絕足廟璉希珍夙簡在於淵衷屬惟新於墜典倚圖邦計資佐國君眷玆悠逺之山川孰匪光華之原隰錢流地上佇觀經畫之優敵在目中正賴轉輸之敏某趨風尙阻庇徳方深仰祈葆練之精式副倚毗之重

答汪相公

頃緣衰疾丐就便安悵去國之三年濫承流於十里撫民𨿽切報政蔑聞剡牘由衷方露乞骸之請賜環自逺遽叨專席之除辭榮莫遂於循墻借譽良由於推轂恭惟判府觀文相公三朝柱石九廟蓍江湖而魏闕逰心夢想以人物爲意登門最後亟防國士之知報徳何先願效王臣之蹇固當希鸞鳯而小橫秋之鷹隼敢不置狐貍而去當道之豺狼倘無負於使令庶不孤於期待

答眀州知府潘舍人

伏審光膺眀命往殿大邦聨西淸鵷鷺之行荷東土兵民之寄風聲所曁贊頌惟均恭以知府舍人待制直道事君遠猷經國夙著獨行之撡咸推難進之髙議論醇乎古人備四時之正气典章出乎大手炳三代以同風爰起祠庭暫爲民牧某暌違嵗久瞻仰日勤望崇屏以榮迷想英標而心醉

答宣撫胡大學世將

頃緣衰疾覬就便安剡牘由衷方露乞骸之請賜環自遠遽叨專席之除載惟孱陋之亡堪良由推挽之有素恭以宣撫大學士天驥絕足廟璉希髙眀而故舊不遺夢想以人物爲意逺寄五云之翰墨欲鞭十駕之駑疲某敢不被服王言激昻晚節晞鸞鳯而小橫秋之鷹隼置狐貍而去當道之豺狼倘無負於使令庶不孤於期待

答邵五王舍人

伏審解印螺川昜麾鳥嶺新政遽歌於來暮舊邦應結於去思盛徳所臨嘉聲亟播伏惟慶慰恭以知郡舍人球琳寶器韶濩純音頃接武於禁途實擅名於詞掖偶辭持槖暫丐分符曽不鄙夷乎遠名已見薫陶於美化固知君子之所養隨遇而安自得百姓之懽心不嚴而治某屏居鄰壤竊庇下風未遑問牘之修先辱寵緘之貺苐深媿荷曷勝敷陳

答洪州梁安撫

伏審拜恩眀綍昜鎭眀都素望重以逾榮眾正孚而胥悅伏惟慶慰恭以知府安撫閣學正議天驥絕足廟璉希珍貂蟬奕世於榮途棣蕚聫芳於俊域屬列侯之建長當聖主之親賢爲其腹心之臣付以肱股之郡十連有帥實爲縉紳之表儀四國於蕃用寛朝廷之憂顧某屏居遐陋竊慕風猷未遑慶牘之馳先辱華緘之賜苐深媿荷莫罄敷陳

髙峯文集卷八

欽定四庫全書

髙峯文集卷九

宋廖剛撰啟【簡附】

代謝宰執

便私請郡賜允防恩視事云初撫躬增惕竊以加禾善地吳防名邦魚鹽秔稻之富饒井邑棟甍之緐麗云連中餘二陸之流風水接淞江想三髙之遺迹舟車衝翳商賈阜通乃無獄訟期防之煩不廢樽俎笑談之樂矧遂防衣之奉更叨麟閣之榮澤𨿽沛於中天雲實興於四嶽此蓋伏遇某官持衡公道提掖儒流協一徳以交修器羣材而並用致玆庸借冒寵榮敢不夙夜懋功上贊陶鈞之化冰霜勵節仰酬拂之私

代謝諸監司

玆者誤膺宸檢叨領郡符蒞事云初撫躬增愧恭惟某官玉壺淸質金節重權抱古人之三長而才最髙兼使者之四徳而仁爲首敢鄙孤迹得請屬封顧千里之寄非輕惟二天之庇是賴旌麾在望未容履舄之親訓約素嚴敢怠規繩之守涼風初肅迅召非遙善保天和式慰輿頌

代謝走馬

某官公忠茂著節義藹聞持天憲於一方采民謡於萬里敢圖孤迹得請屬封托巨庇以方深仰髙風而彌切江山爲阻趨履舄以未遑繡斧所臨徒淵冰而懷懼旻秋戎肅泰宇育和更冀保綏式慰瞻頌

代謝龎帥

某官英才瑞世髙範儀時屛翰一方師帥列辟有可大之賢業以自結於主知聨榮內閣之淸班增重東吳之巨鎭敢圖質偶遂私心竊守下邦密連治壤露分美化賴靈海之餘波景仰老成況髙山之在目玆爲厚幸足庇孤蹤徒祗畏於簡書阻經趨於旌棨西湖風月暫畱醉於融樽北闕鵷鸞諒行趨於舜陛髙秋戎肅良覿未諧仰惟調鏈之精式副倚毗之重

代謝揚州判府太尉

恭惟某官蓍舊徳柱石元勲惟周之均民固被其膏澤若孔之卓天未絕於斯文睿眷特隆士流永重孰不願借齒牙之論固當皆在鑪錘之間致玆椎駑亦沐輝潤

代謝判府中書

某官主張吾道提掖士流王室籓維式重玉符之寄帝心簡在佇隆巖石之瞻顧惟椎駑實沐輝潤

代謝宮使林顯謨

某官爽邦蓍哲命世大儒文章學者之宗師行業士流之矜式孰不願借齒牙之論固當皆在鑪錘之間自惟懦庸寔出提拂【蔡攸顯謨何志同龍圖云道學命世公忠得君藹然聞譽之施於身卓爾謀猷之告於後】

代賀李漕加職

伏審光被殊恩榮遷峻職凡在庇休之下舉深忭蹈之情恭惟某官淸廟希巖廊重器早膺妙選薦歷華塗茂碩徳之公忠藹邇才之彊敏錢流地上知四賦之善經名落人間寧三載而徐陟繄寵光之載錫謀眷遇之彌隆要任所階僉評惟允某側聞加命良劇懽悰望旌棨以誠馳阻門闌之慶謁

代賀常平鄧提舉

光膺睿渥榮擢使華接廉之初部屬交慶恭惟某官天麟異稟廟璉希珍香名籍籍於縉紳髙步駸駸於霄漢惟鰥孤寡獨之政若開闔斂散之權委寄匪輕選擇故妙某托庇玆始望風實勞覿粹表以非遙振懦衷而增抃

代賀提舉曽察院

某官學竆性命之原道識文武之大橫經璧水蔚爲儒者之宗師執法烏臺久著正臣之風采惟郡國之敷教屬明聖之畱神

代賀提舉常平齊愽士

光膺睿渥就易使權旌斾初臨部屬交慶恭惟某官風期俊邁進止詳華韜命世之才猷抱濟時之器識傳經東序蔚爲儒宗敷教南閩休有士譽某望風有素覿徳未諧托巨庇以方深振懦衷而增抃

代賀監司郡守冬至

魯云紀瑞周曆頒元气應卦以潛升道法天而俱運恭惟某官學趨賢聖行通神眀望重朝廷寄崇方面【發運云職隆師帥】茂對履長之序允爲逢吉之期佇被褒書益躋要路某限居官次阻造門庭【發運云阻伏旌麾】祈頌所深敷宣罔旣

又

魯云占瑞堯日迎長當陽類之潛升宜吉徳之昭慶恭惟某官玉壺淸質金節重權方欽時以亮功益宜民而受祿某限守城鑰阻造門防望旌棨以非遙奉醪觴而莫及永言祈頌曷旣敷陳

又

日行北陸云瑞西郊初陽應於黃鐘亞嵗盛儀於紫禁恭惟某官允廸吉徳茂對嘉辰惟事君之盡忠當宜民而受祿某限守符竹阻慶門防祝頌之情敷宣罔旣

代賀鄰州通判

晴雲昭瑞化日迎長一陽當復吉之初萬彚訝防亨之漸恭惟某官夙躬令徳茂對嘉辰方欽時以亮功益宜民而受祿【下同前篇】

代賀新通判

伏審光被殊恩榮拜新命將有親依之幸曷勝抃蹈之情伏惟某官廟璉瑰奇天驥超絕幸逢華旦茂展嘉猷徹淵聴於九重播香名於四海陳仲舉豈眾人比請爲題輿龎士元非百里才宜升別駕鴻飛陸漸鵬從風摶輿望交忻僉評惟允某間關奇迹腕晚餘年方深瘝曠之憂乃獲明哲之助其爲慶慰莫可敷陳

代通判賀交代

伏審光膺宸綍爰駕屏星當獲賢者之交承曷勝鄙心之榮幸恭惟某官天麟殊稟廟璉希珍素韜經世之才猷茂著濟時之職業英聲籍甚士望翕然故朝廷爲官擇人擢西門之異績而州郡量能授職斥東郭之濫吹輿論適平榮途載始某聞風惟舊傃徳寔勤覿粹表以非遙震懦衷而增抃尙祈葆錬式慰願言

代賀徐發運啟

伏審光被殊恩總司大計下九重之溫詔騰六路之懽聲凡在庇庥孰不抃蹈恭惟制置發運學士英姿粹气稟於天然博識宏才周於世用薦更使事皆出上知攬轡登車豈止借澄淸於一道飛芻挽粟抑將資丰羨於九年眷注特隆倚毗益重某托蹤惟舊沭徳良深望森防以誠馳阻崇墉之慶謁涼飈戎肅坦履集祥善保天和式慰輿頌

代賀提轄加團練啟

伏審肅膺殊眷榮拜新恩增使節之光華極輿情之懽抃恭惟某官珪璋粹質金石純誠懷仁義以事君嘉謀猷而告後選擇而使故當不後於眾人精白以承果見特優於寵數某側聞褒詔竊劇忻悰望旌棨以非遙尙門闌之阻慶

代賀杭州知府李待制禮上

伏審拜恩寵綍開府剛辰聨榮內閣之淸班增重東吳之巨鎭恭惟某官逺猷經國髙範儀時方聖主之急賢屬大邦之建長不容終制遽責移忠九賦飛輸靡見頓芒於恢刃三農坐阜佇開載路之懽謡某假守隘封密連治壤露分美化賴靈海之餘波景仰老成況髙山之在目玆爲厚幸竊震懦衷悵旌棨之非遙阻闌門之前慶西湖風月暫畱醉於融樽北闕鵷鸞諒行趨於舜陛新霜在坦履集祥更祈葆練之精式副倚毗之重

代賀諸監司鄰郡正

王正謹始嵗事聿新與國同休屬時巨哲恭惟某官逺猷經國髙範儀時夙夜惟寅盡君子事天之道中和樂職抑古人求福之方玆順履於嘉辰宜倍膺於殊祉某限守城鑰阻奉壽觴【鄰郡作阻造賔閎】慶頌之誠敷宣防旣

代賀徐發運知杭州

伏審拜命恩綸易巨鎭仍涉圖書之法從不離綉斧之提封凡在庇庥孰不忭蹈恭惟某官朝廷重器縉紳名流識洞幾先智周物表屢光華於使節輙豊衍於邦儲初若運之掌中如見流於地上乃言可績所至有稱猶利刅常恢恢乎有餘譬善戰𨿽多多而益辦精忠上達一飛果致於靑雲溫詔亟頒三接遂躋於丹地屬此大邦之建長況當聖主之親賢謂其腹心之臣付以股肱之郡自昔湖山之美聊慰去思佇聞袴之謡共歌來暮苐恐赴功名之防矧方遭眷遇之隆旋卽賜環不容暖席某久托蹤於治部行竊照於善鄰聞大斾之將臨覺愚衷之增快更祈保衛式副傾依

代賀應運使除發運

伏審光被殊恩總司大計下九重之溫詔騰六路之懽聲凡在庇庥孰不慶慰恭惟制置發運學士英姿粹气稟於天然博識宏才周於世用薦更刺部連上最書繄彼東南之區是惟山海之藏提封幾乎千里經賦半於九垓倘非當才孰將倚辦惟忠純之節借甚縉紳之間而仁義之餘歸於理財之策豈止借轉輸於一道抑將資丰羨於九年眷注特隆倚毗益重某假符有守贊慶未遑迎大斾以非遙在鄙懷而增抃

代賀劉運判陞運副

伏審光膺宸檢榮陟使權命下九重懽騰一道恭惟某官風期俊邁進止詳華茂碩徳之公忠藹通才之彊敏裕民足國不勞四賦之經定分正名寧俟三載之陟繄龍光之遽被亦善最之亟聞睿眷特隆榮途伊始某依仁有幸托庇方深望森防以非遙阻崇墉之前慶其爲忻忭實倍等倫

代賀王郎中除運判

伏審光膺宸檢榮領漕權士論交孚部屬胥慶恭惟某官才猷敏邵業履髙眀動淵聴於九重播香名於四海粉闈推耀晝繡言還亟聞鎭撫之賢遽被光華之選裕民足國肯效獲十禽於終朝賞善旌能將見遷九官於一嵗某依仁有素托庇方深迎大斾以未諧聆好音而增抃

代賀新提舉常平

伏審恩新帝綍光動使星籍甚梁楚之聲懽騰吳越之境伏惟慶慰恭以某官絕足天驥無瑕世珍方淩厲於九霄暫光華於四牡惟鰥寡孤獨之政允屬仁人矧開闔斂散之權更資達識某假守治部傾心下風永言依賴之深竊幸趨承之邇

代賀杭州徐待制禮上

伏審昜重鎭開府剛辰光輝昔日之湖山鼔舞平時之部屬伏惟慶慰恭以某官才猷濟世忠藎得君九賦飛輸靡見頓芒於恢刅三農坐阜佇聞載路之懽謡某假守隘封密連治壤依仁有幸竊照益多徒深燕雀之誠阻從賔客之後

代答致仕朱承事

簿書銷日長慙郡治之無聞緘翰及門遽辱裏居之過與衰顏有腆厚意難勝伏惟某官奎璧儲精珪璋挺器早潛心於聖域亟馳譽於英躔竹帛功名因循蹉跌雲山中履鼔舞來歸方玆竊慕於髙風豈謂反形於善頌省循非稱愧荷徒深

代賀運使加職

光被殊恩榮加祕職凡在庇庥之下學深懽忭之情恭惟某官業履髙眀風期俊邁薦膺使選皆出上知挺偉節之公忠藹通才之彊敏裕民足國不勞四賦之經考實論功寧俟三載之陟繄寵光之載鍚諒眷遇之彌隆要任所階僉評惟允某側聞加命倍劇忻悰望森防以誠馳阻崇墉之慶謁

代謝諸司及鄰郡

六屬偹官僅免曠官於天府一麾假守慙非近理之人材爰托庇庥實深忻幸【鄰郡云深幸善鄰獲依大庇】重念某斗筲微器駑散凡姿漫仕江淮之間薄逰輦轂之下紫微靑難追翰墨之時英皂蓋朱幡尙取簿書之俗吏自天疏寵無地蔵羞此蓋伏遇某官提掖士流推轂善類陰借齒牙之溫潤曲矜羽翮之凋零致玆懦庸亦叨委寄明徳意祈仰合於詔條祗奉簡書庶不違於約束永惟疏拙更賴函容佩荷至深敷宣罔旣【委寄以下鄰郡云露分美化賴靈海之餘波景仰老成況髙山之在目載言忻佩豈易敷陳】

代答新通判

冒玷分符適諧視印內惟譾薄何以堪任媿修謝之未遑辱膡書之先及勤詞載玩謙徳難勝伏惟某官望重朝端材標國器尙屈偏州之佐猶安仙裏之居諒峻召之非遙豈孱蹤之得比更祈葆鏈式慰頌瞻仰荷之情敷宣罔旣

代人謝舉攺職官【荊南】

三語玷員茍逭西曹之謫二天表行濫防東郭之收云云竊以難全者天下之才易事者君子之道惟才異用故有貴於器使惟道善貸斯不吝於甄收若羣材成庭而椳闑扂楔之亦求如庶羞享神而蘩蘋蘊之猶薦要當博取豈或遐遺云云是故南陽識範滂澄淸之志於在功曹北海知孫韶輔佐之才方爲郡椽何必冉冉趨庭之屬訖無峩峩奉璋之資惟荊巨籓實楚重地襟江佩漢控蜀臨吳節制乎十餘州部屬乎八大縣固有廉防善吏亦多通達名儒循良余古人風論議究當世務有將有相宜可以爲君得人興賢興能亦足使在位美俗如某者簮裾末冑詩禮寒門發防決科憚加鞭於蒲栁抱闗擊柝甘竊食於桑楡屬王事之不遑曽私恩之靡及防激何啻萬里蒞官初未二年險阻艱難蓋備嘗矣嵚欹歷落眞可憂焉敢遽比徳於靑州從事惟知謹職於白水眞人云云某官云云掞藻儒林英聲夙著策名朝列令聞亟馳薦揚歷於省垣屢光華於使節斗南何有冀北應空尙淹防契之經綸暫膺方虎之委寄一防不折羣蠻來威拓地開疆日始逾於百里褒功顯徳嵗將見於九遷然而云云臨機應變舉必出於萬全拔滯振淹得但希於十半遂令孱陋亦預品題朱雀帳前欲免望塵之拜靑油幕下或富倒屣之迎僅同蠖屈之信稍類飛鴻之漸敢不矜持士節佩服官箴雞壅豕零誓圖來效葵燕麥忍取虛名尙無愧堪一割如鉛刀豈不能致千里如跛鱉巳防與進登激浪之龍門竊幸同升附追風之驥尾

簡

與眀應仲

傳懵爲此說亦過矣猶曰道在邇亦言道之理無不在耳予一以貫之言理之無二耳思無邪存其誠言求道之方耳學若見道聖人之道自當解釋無有疑礙𨿽自立言而自然與相關通不必疑其皆口耳也悲夫學者翫聖人之言久矣今有以聖人之言教者譬猶靑巾攜籃行市中貨墨𨿽眞呂仙莫之信矣故君子之徒每相戒不以言語輕示人正爲徒取侮矣且吾友以爲道若平常則是匹夫匹婦守常而無知者便是眞得道人此又不然聖人故曰百姓日用而不知夫婦之愚日用則有之不可謂得道萬物皆由道惟聖人能體之學未至聖則有知道知道不必能體然直謂之專口耳則不可也學者有講習講然後眀習然後固六經奧防學者所當盡心求之經而得吾心求之吾心而得聖人之心則一將有堯舜禹湯周孔不以文字傳者無異何用撥棄文字蔑視師友然後爲善學耶所未敢聞命者如此若以爲不言更望反復見教與公非世俗之交𨿽極言無嫌也

與黃思賢侍郎

某曽祖母享年九十有三方無恙時家兄有子女二是爲五世孫大父享年八十有八方無恙時家兄復有兒女孫各【缺】亦五世孫也今大人八十嵗家兄之孫十四五矣加數年見元孫不難世防名堂爲是也然敝居舊爲防戲亭中奉大夫劉防元爲作記昨任秀州儀曹日又嘗以名官舍之軒故黃秀實作詩序止道加禾防戲軒事後以防戲無相繼見髙元意而軒亭似非燕老之地故更建堂而以世防名焉前後題詩者皆主賦此事而記序異詞軒亭異所若不足考願得數言序而合之幸甚幸甚

與謝參政任伯咨

某近日聞諸大盜皆渡江但以爲江北無所得行刼就食勢當如此今日見僞赦書方知有畫江之意當是爲所迫逐而來然亦安知其無所授耶每日十數萬縱行江東恣行殺掠江東之人宜無免者豈不痛哉諸將縱賊不敢輙擊朝廷避敵不敢寧居懦栗之民將安逃其死乎僕竊以爲天下未有無其志而能爲之者況大勲大業豈容畏避茍且而欲望其有成乎靖康之失獨在於不能決戰以至遺恨滿天地尙可蹈其轍乎光武親冒矢石而獨勇於大戰蓋其志旣定謂天於此必相我非輕用其身也今敵與大盜皆嗜殺人人深憤恨是天相我之時也何憚而獨避之乎四海顒顒望朝廷爲之主敵騎未動巳先廢百司庶務但爲遷徙計不知終欲何爲江北方務聚人而我實散之得失將何如哉此僕所痛心而不能巳也仰恃嘗逰門下敢爾僣率倘可復吾君否死罪死罪

答陳幾叟

前書承報示春夢且有相勉意良好笑翰林學士豈可使學做耶假令萬一眞有誤命則有力辭而已然平日不願爲詞臣如荒蕪拙澁殊不可爲此公所知者亦復有鄙見與世不合𨿽公亦未必知近世詞命君褒其臣不啻如防佞者之頌徳未有鄕黨之行尺寸之功而除書累千百言至有批答多於辭表者僕常不以爲然又有甚不近人情者除命方新比徳伊周猶若有餘俄而貶黜則曽閭巷小人之不若他日召還或又復爲伊周此皆詞命不吝其始之過也自古除書無如微子之命褒稱爲多彼自是作賔於王家故特異然亦未比後世之一二如舜命九官非不重也豈在多詞矧當艱難倉遽之時乃猶崇飾虛文不已獨不可少變從簡嚴乎如欲如今日之詞臣使僕能文亦所不敢況不必能也常欲建明此一事顧未有便偶公亂夢聊亦閒論當一夕劇談耳

與秦相公

某今日以在告不得詣府第請問事宜訪聞兩日人情惶惑引去者眾以愚鄙所見且須別降詔書曉諭中外使人無疑心然後國事可爲蓋前日所榜賜諸帥詔不肖所以喋喋有請者非謂其簡略未盡正謂立意未厭人心蓋前此舉國之人皆不以和議爲然今徒云已許嵗幣等事是猶不以和議爲未是此人情所以洶洶也要須痛自引咎謂我所見不明猶不悟敵國之言不可信至於咈億兆憤怒之心抑貔虎踴躍之气求從所欲果又墮其計中此我之過也自今一意治兵更無他議若秋髙馬肥敵騎益至當議親徵與之決戰人心攸歸天道效順我之成功庶可必也麻制旣難爲榜示檄書又未出示眾庶不見朝廷指畫次第故未能無疑耳山東河北傳檄以諭人心似不可緩𨿽道路不通亦須委自諸將付硬探人多方達朝廷之意玆其時也伏幸裁處

與荊南知府劉節使【錡】

某頓首伏承出師屢防大挫犬羊之鋒妙算奇勲防白赫奕𨿽深山窮谷之人莫不傳聞而鼔舞何其盛哉髙眀固不自以爲功然天下後世孰能掩之某衰朽亡能待盡朝夕尙幸朝廷早以恢復爲大計委於公庶其濟也公能無意乎哉因輙僣及

髙峯文集卷九

欽定四庫全書

髙峯文集卷十

宋廖剛撰詩【詞附】

次韻彥平叔見贈

十年東序愧囊錐浪學何生且一歸逺道幾煩黃耳走故山今謝白雲飛燕遊未許安仁裏夢想頻驚在禮闈爭似釣臺飽風月一谿桃李自霏霏

大學送余適正往洛中就館

少小各西東天涯防兩蓬相看身未了欲別意無竆嵗晚嵩山雪天寒洛浦風寂寥倚孤劍應憶笑言同

代祖父次韻酬羅君寶見贈

蕭條門巷陋於顏老去靑春僅得閒心畫傳家無計筞手談畱客謾機闗靜思往事千年上俯嘆勞生一夢間多謝光臨無別意爲聞流水與髙山

次韻陳無傷春日書事

百艸千花巧趁春愛春何獨水邊人靑門紫陌酒旗颺麗日和風天气新白玉少年長帶佩紅蕖遊女小腰身自憐慣作金明客坐對閒窻滿席塵

次韻張敏叔江南僧捨送春之什

使華防斾明春江江邊佛國遊淸涼柔桑菀菀絲成防落花寂寂紅餘香人間節物易流轉獨有日月壺中長髙懽應笑杜陵客典衣沽酒畱風光

題丁樂道分翠軒

十畝淸陰隔短墻幽香端許借餘光修篁戛玉亂埀影佳木屯云巧著行隠幾助成春艸夢捲簾饒占比窓涼誰知靖節心源冷獨眄庭柯興味長

題諸宮

燕子無情語亦稀春風池沼自漣漪當年勝事歸何許苔沒趺有舊碑

二

畫橋紅去捲蛾眉臺榭遺蹤艸樹迷猶有天然無限意一池春水浴鳬鷖

三

蔓艸春深綠更齊玉鞭何處選芳菲舊時錦綉叢中蜨卻傍疎籬野菜飛

次韻和陳幾叟苦雨

雲霧陰陰閣太虛雨餘蛙蚓上堦除山頽井塌應無柰大有人愁化作魚

題楊子光雙溪閣

倚天華棟俯長洲渺渺雙溪一檻秋匹馬問津迷去客亂帆分港競歸舟花飄兩洞紅交浪影落三山翠合流淸夜鳴榔何處曲冷光平泛玉簾鉤

題胡器之鐔溪閣

龍津劍窟古南州閣勢橫空占上流山色鎭畱春色在水光長帶寶光浮風檐綠篠寒珠箔雨岸紅蕖隠釣舟祗恐楓宸促歸覲未容瀟灑老滄洲

題賢女鋪

南安軍之境舊有貞女鋪相傳云有一女子受聘未嫁而夫卒其家更許其兄弟女以義不可辭不獲從遂投水而死鋪在鐔上因以得名後避諱攺今名謝孝廉名師知南康縣追記其事尉曽定民詩次其韻和之往防州之大觀也

世上男兒半可羞貞姿誰欲遣隨流百年負愧生何益一諾難酬死卽休眀月碧溪長共潔孤云落日自含愁懸知萬古悲行客不待亭臯木葉秋

次韻侯思孺席間作

辛邜間寓居相國寺前鹿家巷與朱希參黃惇言侯思孺同過喬通叔小飲時通叔得郡湖南

微云過疎雨一洗塵土昏潛行徳幽寓隱約桃源村須臾勝士集气類非權門圖史恣娯目琴碁聊侑樽豈無肴炙憶鱸偏薦蒓大笑屋瓦震雄辧江濤翻卻愁賢主人早晚東南奔誰與識我軰咄哉非汝髠

次韻酬王元衷相過夜話次日見寄

短檠移爝光敗席掃蠆蜇軒昻僅容膝良媿生事拙妙語契深心澄渾皎寒月何當日相尋尙陋溫伯雪

防州送知府石舜弼吏部二首

風流萬石有孫傳偉望孤標防俊躔鳯闕翺翔綿二紀虎城畱滯肯三年龔黃術業今誰比臯呂章程舊獨賢政恐君王念耆碩未教長作洞中仙

二

朅來臨撫未期年五袴讙謡已藹然公道直堪平贑石淸風那用挹廉泉飛帆便恐迷三島緩轡聊須選一錢最有後車湖上客夢隨旌斾作神仙

月波樓上呈知府檢討

月波自昔騰佳名練光一帶縈寒城摧風剝雨嵗月古拊檻足栗憂頽傾恍然宏麗驚幻化云舒霞爛飛雕甍煙收霧斂霽色淨菱花玉女新妝成璢璃萬傾浸蟾腹星河帖底防魚明榮光爽气長不夜但覺零露涓涓淸彩虹飛跨度別島縹緲嬉笑歸蓬瀛紅蕖照水翠蓋合往往輝映雙華旌廣寒宮闕倘未到絕致惟欲輕題評君不見錢塘有美東南冠覆壓湖山美輪奐海門日日子胥潮百里靑煙付朝防又不見松江起尺跨埀虹騎鯨直下窺龍宮危欄欲憑駭神觀萬葉出沒風濤中月波境對了無此一色涵空天共水圓眀湛靜趣已髙不與二景爭雄豪猗歟興廢物有數髙韻庾公今日遇治荒斥陋意所便荷鍤去趨舞袴西園花木頓生春結客從今朝與暮嘉禾爲郡亦云久壯觀從來未曽有月波解與去思長千古風流端不朽

送黃秀實著作赴單父任

憶昔負笈逰虞庠三千縫掖紛袍霜英姿鋭气磨幹將淩雲薄漢爭翺翔君時捧書自閩鄕賈生十八驚洛陽南宮我適同廣場邂逅愚智俱忘羊回十載燈燭光纎鱗壁水追洋洋憐君兄弟雙鳯皇鄧林秀出凡楩樟才名籍籍日以香誰者不識江夏黃登籍還許聨龍章米糠初未精簸揚須臾綠驥馳康莊瑤池下澤殊行藏西淸椽筆金玉相揚鞭緩佩鵷鷺行丘明遷固與頡頏汗流曄壽走且僵文奎忽度南斗傍江湖洗耳聽鳴榔相逢一笑百念亡玉自輝防蘭仍芳元經寂寞誰問楊逃空我幸論肺腸蛟龍蟠蜇豈可常賜環長恐成參商春風三月鸎燕忙橋飛栁絮隨風狂修補冉冉將徵艎別離安得情無傷如君知音滿廟堂塵沙肯使埋珪璋鵬程九萬詎易量從今拭目看騰驤我慚百事無一長獨有疏勝嵇康功名老大空激昻那能俯仰巡門墻艱難辛苦亦備嘗濯纓早晚尋滄浪與君後防何渺茫江魚塞鴈無相忘

次韻劉天常赴郡防有作

雨蕚煙梢恰半春九華峯翠綺筵陳花香暗逐金蓮步燭影潛交玉輪靑鳥不傳言外意紫雲應識醉中眞鳴珂擁戶蓬壺夜想見愁看撤舞茵【紫雲杜牧之事】

二

百艸千花巧趁春曲欄幽徑總鋪陳舞腰盡欲看回雪詩匠誰當防斵輪難把星波渾作事須知簧語有非眞何如玉鐙歸來晚紅防爭扶入錦茵【二詩皆卽其席間事戲之】

次韻酬羅�秀才見贈

漫士誰當識姓名朅來微宦稱單平卑棲已分軒無過髙誼良慙蓋始傾負米未容辭五斗屠羊安得羨三旌夫君信欲光蓬陋浪擲新詩一羽輕

題朱池驛【云是買臣別業在睦州境內】

道行妻子爾胡顏閭巷封侯亦不難直使榮華傾後世朱池終媿近嚴灘【畱題甚多皆景慕過當故云】

別本覺老淨悟大師偈

癸巳中春獨遊與淨悟語終日登舟書此示之寺瀕河大槪似長盧

過客小長盧馨香滿道途我來聞好語歸棹舞新蒲道源朝奉重陽後以詩招賞菊走茟答之

欲摘金英露濕衣暗香還逐曉風微仙翁可解追時節心想何妨舉世非

送敏叔祠部赴廬州

平生才業笑時髦唾手功名晚未遭白早憐西日逺紅旗還值北風髙定知國士逢靑眼防遣鄕儇賣寶刀獨有失依門下客夢隨仙舸泛江濤

鄭彥敏以詩惠小女作紅黃雪牡丹次韻答之

玉色誰將巧染丹妝成嬌脆學應難謝家兒女空才思不似枝頭許細看

舟次嚴子陵釣臺當時出舟中所作一篇依韻和之

彌月鏁蕭寺百念損心曲開門春山靑舟備春漲綠回首戲事空白黒掃枰局卻憐剔銀燈手纎腰素束勸我金屈巵陽春詞非俗歸心千里馳客飲一笑足況我富朋簮連檣泛寒玉夜泊子陵灘淸輝耿相燭【衢守作席諸妓分立諸客前各唱一詞雜然並奏時當予前者唱剔銀燈偶差妙麗故以戲諸同事】

用當時韻題釣臺呈諸友

釣臺兀層巓釣鉤應不曲豈曰眞釣魚愛此千頃淥戰爭如奕棋光武偶贏局先生靜觀之未肯帶一束紛紛揔兒戲齪齪付鄙俗萬乘等故人醉臥加以足誰能棄天眞俯仰矜執玉亙古才一人卓哉理深燭

衢州試院次韻盛當時官長寵示二絕句

洗眼貪看幼婦詞玉人空遣暗相思慿誰爲報歸期近趁得桃花爛熳時

二

揮麈論天幸此同酒杯共笑夜鑪紅共須速了公家事相逐西湖泛暖風

次韻當時官長院中三絕句

桞嫩風摧綠花嬌雨妬香欲慿羲馭緩莫遣負韶光

二

檐鵲矜巢噪桑鳩喚婦鳴客愁饒餖飣墻外賣花聲

三

畵舸便春漲驕驄惜障泥歸歟何所愜煙桞子陵溪

戲呈吳江令張眀達

陸羽甘泉冷似冰松江因向令賢眀要須更取中橋水欲看三君子鬭淸【甲午夏防檄自潤還秀持惠山泉與達眀書此代簡吳江第四橋自古傳取水處明達得詩因說修橋日惟是橋下柱不得凡兩日後用鐡裹柱頭如錐狀方下得定蓋其下皆有靑泥滑而水急當泉湧處也是日達眀招飲於埀虹亭因遣人取水較之水輕甘於惠泉余戲達眀曰水則勝矣但未知令如何耳二人相與掀髯盡醉而後歸然惠泉𨿽味淡而體差重以石置器中可經嵗不壞居無幾時朝廷有防月進𨿽爲禁泉品之居上豈正以其不壞耶惟淡不壞耳】

丙申春貼子八首

北斗寅初建東郊气乍迎土牛惇嵗事防燕動春情

二

簫皷迎春至煙雰向曉開棠陰聽訟罷菖葉勸畊來

三

令節年光換和風春令行野塘初變桞幽谷未遷鶯

四

土牛分盡防泥香動地歡聲入壽觴倍覺今年春意好上元燈火鬭風光【是嵗上元】

五

碧波樓下銀塘晚麗日亭前瑤艸新和气滿城催燕樂風流太守宜春

六

暖風漸綠池塘面和气先薫花艸心欲識春來何處好曲屏新稱畫堂深

七

繡閣佳人拂曉妝爭持春酒賀春陽鬂云總把梅花挿簾幙春風一種香

八

金裁寶勝翻珠髻雲染華箋貼繡楣庭戶春歸何所覺暖風吹雪下瓊枝

賀知府毛檢討生辰

祥光曽射鬥牛想見當年吉慶符天遣麒麟來玉戶史占昴宿下云衢揚鞭禁省聲華籍擁斾侯籓治狀殊妙世文章燕大手致君才業魯眞儒英姿冠玉使揮麈雅座生風謝舞雩寒士幾人懷衍律窮民比屋頌廉寶燻共獻詩千首煩暑潛消酒百壺珍重公歸廟堂後老人長照帝王都

賀王通判生辰

銀河光動昴星躔妙嵗聲華已赫然靑璅雄文天外鳳白虹豪气飲中仙難攀驥足騰千里曽許驪珠探九淵防看黒頭丹衮貴伊周勲業老彭年

送毛擇民

霧躔曉色風冷冷滄波漾縠旌旗明畫舩疊皷不可挽一城攘攘心爲傾城中老人爲余語我公道來能幾許朝家借不卹吾人以我公歸欲焉處惟公立徳淸而通惟公禦下嚴而容文章光彩萬古二十八宿羅心胸髙標不受俗塵涴唾手功名猶坎軻恩深謾結千里愁見晚端聞九重賀官僚有士轅下駒感激剪拂鳴肌膚瑤池一夕看奔逸惆悵未易追亨途雲龍風虎倐際防回首可須論治最要將椽筆壓西淸不負聲名燕許大

次韻王元衷見寄

雞爭本緒粒決鬭瞥攺鷹隼方饑飛亦復一呼待誰能謝蠅頭眼不掛兼琲但覺軒冕榮相髙事風采而我果何爲潛防萬人海窮閻臥袁安朔雪落璀璀動死償幸免天公復何憝江湘渺淸曠雪景應好在因循成滯畱屑困俗猥嵗晚誤倚門居然此心痗靑雲有勝友勉我去鄙倍困憐塗中污巾笥欲千載失身殉虛名要等軻與亥歸歟筍蕨鄕夣寐春山采

與姚令生日題寶云寺

年登五九百無成誰與焚香祝壽齡濁酒一杯蕭寺裏淸風猶喜對華亭

寄贈淸涼院醫僧師

院有十全堂乃上官郎中命名廉畱題壁間

道三昧起膏肓甘露醍醐散滿堂況有星郎碧雲句坐令西域識淸涼

題雙泉堂

疊翠倚崢嶸森然眾木榮兩條寒玉迸一檻暑風淸幽意慿分防微瀾更合成誰知闤闠裏扃戶小蓬瀛

題沈宗師雙鳬軒

髙懷暫寄小軒亭池浴雙鳬便借名島上飛時眞得意网中朝處肯畱情靜同鷗鷺窺秋淨閒伴魚戲晚晴他日和鳴煙浪濶主人端亦在蓬瀛【後聨一云屏巒屏立何妨久容雪相看一種淸池中疊下更有白鷺一枚】

次韻酬防師道見寄

洗耳初嫌賸一瓢歸翰今媿遠從遼駒馳巳是無聞者鴈集何禆有道朝拭目故人三紀別回頭新貴九天遙勸君幸遂田園樂莫遣心旌取次揺【舊與師道同學相別恰三十六年意欲求書爲江西之逰故末章云】

題龍歸院一絕借壁間韻

門外靑山玉作圍溝塍連絡稻田肥多慙薄宦猿鶴一換星霜始一歸【舊讀書是院】

後十餘日別倫師赴臨章又題

瀟灑東陽笑十圍未應裘馬羨輕肥稻浪遣成蓬梗遼鶴殷勤祗蹔歸

題知漳州李伯安判院父祠堂陸惇禮韻堂在福唐城中所居之背山巓

澄江一昔鯨翻玉春水年年空自綠長思豈但袴【闕】社祭千家繞山足華堂香火暖生春月檻風櫺淸楚魂遺蹤孝慕幾時盡時見孤飛當日云【古者鄕先生沒則祭於社李公卒於婺或云社也】

題耕園鋪【鋪中有蔡君謨題佛桑花詩刻於亭中花適盛開因書云】

下馬看詩句回頭見佛桑可憐空姓字畱與木根長

山間早行題和溪驛

路入龍溪曉煙村暝不分水聲渾繞石山色半含云掠馬驚飛雉窺人走駭麏空林惟鳥語深薦忽蘭芬谷暗吟蛙部崖蒼織蘚文野花紅復白相照自繽紛

題南墩鋪

雨中聞猿聲素所未識復度二峻嶺蓋亦創見因記行役之勞云

見說龍巖路猿啼今始聞深林埋宿露髙嶺出層雲天去頭三尺崖埀足二分只愁雙目敢恃一杯醺捫歷增泥滑瘏痡日向曛長安九軌道誰識此艱勤

題新嶺鋪

嶺髙無所見泉冽不堪嘗獨有埋雲樹六月行人涼

題﨑灘鋪竹

矗矗萬瑯玕風枝帶露寒何當傍金闕天子禦樓看【路傍竹極多細冗長無如此一畆瀟灑淩厲行列森然若旦旦有理之者使人愛戀不忍捨去念景龍門新城中移植方艱倘可全致壯觀豈復有哉】

又題

蔽日揺風碧玉林行人端爲駐淸陰可憐寂寞埀亭畔爭得軒窻伴嘯吟

冒暑借壁間韻

白汗交膚不可衫濯纓空羨水如藍林泉學道平生志末路嗟誰與指南

又借韻

海鄕何處是瀛洲咄咄憑誰賦莫愁衣袂可憐塵土涴滄浪長憶釣魚舟

逆旅憩店茒軒

茅軒有何好小駐客心寛始覺安居樂無如行路難

偶書

射獲原非虎圖看未識龍古來除夢卜眞得幾英雄初冬再至龍巖過﨑灘閔竹之災弔之

凡木無端折大風玉摧成竹救無從我來急召鄰翁語爲防春筠長籜龍

瑯玕縱橫顚木猶在意不能釋再用壁間舊韻

風肓木蠧墮瑤林狼籍千竿翠碧陰憑仗鄰翁好收拾盡教裁作鳳皇吟

天明美解非晚許以臺上假山爲惠小詩督請

百花臺上小蓬萊碧玉嶙峋照眼開曽念萱堂少佳致不知何夕定飛來【天明宗室子字也臨漳司錄防辟堂名萱】

廖傳道示旅中述懷借韻奉酬且相慰勉云

髙軒慙媿遠相過道義談余旅多燈底自憐幹鬥劍壁間誰辦化龍梭時來防中靑錢選和寡空爲白雪歌好淬文鋒迎紫詔莫因賢梗嘆蹉跎

又次韻酬廖傳道

未遇由來嘆數奇梅花非早杏非遲祗因樂道甘懸磬肯羨成功不用白眼固多流俗見朱弦獨有故人知陳平豈解長貧困器業惟當自防持

寄陳厚之巳亥嵗赴闕發洪井道中寄

根塵積習亙須彌好事從來總未知蒲桞已驚秋向晚膏肓長恐病難醫靜扃玉戶應無漏密注金輪防有期感激至言慙復喜防當銘鏤絕邪思

朱藏一除校書作別竹詩次其韻與藏一直捨切鄰實共此竹【庚子年太學】

晚窻簾捲雨初殘一防無塵碧玉寒霜節畱公化龍杖煙梢憶我釣魚竿坐令煩暑消餘烈解遣窮愁釋百端他日茅檐隱疎翆懸知無夢到長安

次韻盧駿給事試茶

春容未動桞梢頭寵賜初驚逺自鷗蟹眼翻云連色起兔毫扶雪帶香浮出塵香味端誰品無滓肝腸可耐搜靑夜長應不寐瑚重見萬金鉤【初云詩情風月更相鉤】

次韻潘義榮博士學中書事

樂育賢豪地誰令亦此來羣公嚴矩範正論掃氛埃濫食還多媿眀時豈乏才所懷眞土梗只合棄墻隈眞州次韻酬丁夢符見贈【夣符名騆時以職官爲楊子令】

平生不許說功名可但人嫌薄命人松柏有心私自信芝蘭無臭自相親只今我亦乘軒鶴何事公猶入幕賓防看飛英霄漢上方知滿腹是精神

次韻向伯恭發句同逰西宮見寄

久客倦塵鞅薄逰憐寶宮論文欣得甫載酒媿非雄逺岫入靑眼長江來好風詩成故超絕千里防花驄發儀眞投宿山寺壁間見向伯恭畱題因和其韻【時議開遇眀河故有作】

百年功利要深思力屈才殫悔恐遲萬斛行船今足矣千尋鑿石古無之謀疑箕子陳洪範放【闕】周公豈我欺安得使軺虛采納免將無益害三時

次韻酬崔尙徳檢討見寄【大學時只居直捨】

規營端欲老漁樵尙著靑衫底百僚長占廣文眠雪夜分無金穀度花朝多慙軟語憐根鈍縱與香名柰實聊四海如公今有幾交情不逐嵗寒凋

次韻酬王元衷郎中兼簡夷仲學士【大學日秦夷仲名坦】

萬里端塵鞅棲息寧重論相逢一笑樂妙語如春溫謂我鬢顏好包巾已霜根問我田舍何抱甕猶欠園跳丸轉光景嵗月逝水奔豈無究竟法汗漫要窮源柴桑公闕裏此意今故存誰云王謝家流風但淸言並逰蕓閤英詞辧江濤翻久不一見之淸思濯襟煩靑冥雙鳯舉媿欲欺山樊勉哉適其時云盡天無痕

中秋夜宿光州陳寨驛

南來無侶路三千八月荒村看月圓獨酌不成眠未得靜隨寒影落天邊

題蔡州桞莊鋪

云埀曠野路漫漫策策秋聲作莫寒已分故園天樣逺不知何處是長安

題鄢陵縣驛

區區望京國京國何爲哉林泉佳處不肯住塵埃窟裏甘重來此生何日遂所樂擾擾隨俗眞堪哀

次韻鄭覺先冬夜圍鑪示同捨

碧瓦初寒夜紅鑪擁防亭嘯吟元俗調商見全經共擬蛾成螠誰憐艸花螢疚心男子事燈底看靑萍

送別城西有感簡元顯

辛已季春送妻黨入蜀別離傷懷兼悼元吉之亡

前年出城西祖餞長者轍綠髩豪偉郎還鑣共炎熱蜀道非天涯暫離非永訣況乃赴官期畱者思決人情殊易堪信未惡時節今晨西城出景物舊森列金蓮認髙樓感嘆成哽咽不見昔年人還爲昔年別此別異昔年骨月心欲折此行異昔年衰蹇方析閱聊爲稻粱謀途窘計所拙人生足憂患樂事多歇防連年瓊芘捲荒寂人迹絕況我薄命人悲辛復何說【庚辰辛已國喪】

次韻李全甫惠荼五首

零落殘紅鶯語歇荼正是花時節金盤帶露剪瓊英恐逐楊花舞飛雪

二

春意不隨桃李歇香濃飄到薫風節爲君鎭日守閒窻絕勝當年映寒雪

三

寂寞王孫遊騎歇香風何許追嘉節故應金穀擁笙簫獨倚竛竮架頭雪

四

吹盡栁綿香不歇仙姿那把春爲節枝頭疎蜨解尋芳憶得仙腰舞回雪

五

修竹弄風新雨歇瑤英玉蕋攀髙節折來解惱北窻吟只合閒拈映胸雪

重九書懷

幾年重幾曽爲客今日黃花特地愁北闕歡娯云杳藹南州消息鴈沈浮驚人節物應無柰浪迹生平可但休倚劍長吟樓閣暮淡煙寒月不勝秋

和魏奉議九日夜飲縣樓

年登千室富桑麻誰似弦歌度嵗華紫府賸延天上客黃金同醉月中花龍山勝集成追感巴嶺新篇許拜嘉倚徙更憐燈火市笙簫無數酒旗斜

送崔浩然主簿

平生才業笑時髦唾手功名晚未遭吏隱若爲酬寶劍仙遊端欲探蟠桃八龍不防聲華籍【唐崔同州生八子皆有才名世以擬荀氏八龍浩然兄臺符有時名官兩制】三防應畱气象豪【崔琳號三防崔家】盡道此行歸鑑防看云翮背天髙

賀魏議生日

閩山家處鎖煙霞喜气潛隨律報葭陸井效祥淸骨相梅丹呈瑞富才華牛刀異績聊千室棣蕚英聲又一家行看摩云上霄漢定知仙種壽仍遐

賀周材雪詩

臘雪緣何喜春工屬此興宿苗沾潤足盭气滌除仍亂舞隨空遠輕黏徹體凝漫天紛糝玉極目皎鋪繒帶雨聲初急摶風勢轉增危檐飄防幕疎屋灑寒燈瑟縮鵶棲怯跳梁犬力勝須臾平坎窞頃刻沒畦塍梅李看山木瓊瑤數塔層寢眠寧有道賦詠媿非能郭履愁離席孫窓但枕肱凍從金井水淸挹玉壺冰銀闕何勞問雲臺取次登漁簔眞好畫栁絮足多稱栗冽驚殘嵗淒其憶舊明戴君聊欲訪郢唱忽難應綺席交銀燭淸河映玉繩詩成淩鮑謝酒飲竭淄澠天朗醒孤鶴風髙激怒鵬齊宮初入夢曉鼓數聲鼟

再和

聞說長安少祈求廢寢興精禋俄感格飄舞遽縈仍剪水瑤花怯揺風栁絮凝共忻田有麥誰念客無繒灑迥春恩濶侵窻曉色增路漫三徑艸光掩九華燈棲鳥渾無托漁舠漸弗勝岡巒徒見隴阡陌不畱塍庭玉堆盈尺臺云疊防層困袁那有意飽武亦何能鬥帳愁孤椀圍鑪憶並肱攜瓶閒煮茗坎地學藏冰周雅何妨詠燕山詎可登【古人云燕山雪花大如席】齊宮當日景謝句異時稱抱膝愁無侶傳箋喜得朋郢歌元獨妙楚曲更相應跛足慙追驥凡材彊就繩汗顏從奪錦痛飲欲臨澠諭問懸荀鶴虞弦動沈鵬【杜荀鶴敍雪寄諭鳬云此時行逕無人迹惟望音徽問寂寥沈鵬雪詩云願將髙士曲來入舜綺彈】故應聊遣興布鼔豈鼟鼟

和孫逸道供奉除夜作

流光如轉轂詰旦又新年律換銅壺漏春回斗柄天守燈須徹曙分酒莫論錢雪分瓊瑤化花看錦繡鮮暗驚雙鬢攺傍羨九官遷俗禮還慵講從朝好晝眠

和逸道春雪

春雪未發春工淺春雪蒙溶翳日華曉戶玉樓迷舊燕曉村瓊樹防寒鴉籠金不礙鶯穿桞覆錦猶妨蜨戀花慿仗東風吹更暖桃源端欲訪仙家

和焦器之春雪

曉色初凝帶月華雰飛還見受風斜紅芳未徧人間景白玉先開天上花迆邐郊園迷別塢防籠春水繞誰家防須選勝乘新霽倒載千秋小樣車

送張曼伯少府歸長垣

薄宦虛名豈所誇千金歸去舊生涯百齡慈氏顏猶渥三任仙郎髩未華鴈信巳傳芳字錦鵲聲應傍小窻紗後園春色濃如酒明日輸君卽到家【又云紅杏雨餘香逕逺綠揚煙暝酒旗斜嘶風匹馬無停足春正濃時君到家】

題白馬寺西軒

幽窻殘夢午聲雞犬吠人家艸舎微惆悵十年無限事又聽啼鳥送春歸

次韻張必志秋懷三絕

夜雨陰風劍自聲幾嗟牢落向江城冷猿秋鴈猶堪聽一寸古心誰與眀

二

芙蕖池館酒杯殘筞筞秋聲入夜寒月照蓬窻耿無寐起看星斗一長嘆

三

千古文章水一杯功名誰是百無災懸知不攺鉤如曲與子雲山歸去來

憶陳氏舊寓

數間茅屋冷如冰久住與人亦有情最憶蟠軒新種竹夜深誰與聽秋聲

知防寄示入荊州學四絕句次其韻

吾屬生涯事事遲規營端與世間違等閒庠序消寒暑準擬三年看一飛

二

泮宮風化自嵓廊靑佩雛鶯學語忙慚愧薄遊聊有偈不全無力贊埀裳

三

寒離北闕三冬雪暖破南州二月風欲訪故人增感慨霜蹄猶立馬羣中

四

月照星河織女機春風花艸弄晴暉楚宮臺榭堪尋訪【闕】見容齋數日歸【知防所居有容齋】

次韻答張徳夫二首

十年歸夢繞庭闈薄分都緣觸事遲玩水看山寧所樂此心猶賴有君知

二

敢爲驕騘惜障泥煩接淅問遲遲直須日夜馳三百慙媿吾人過月知

眀應仲同遊湘西諸寺有作次其韻

幾年京洛厭塵沙靑嶂長懷沈子胯一葦渡江遊客意半巖營室梵王家【是時嶽麓焚盡初修】髙軒滿目羅詩匠【道林有軒刻道林寺字韓杜及唐名士往往有詩】寶塔盈函貯佛牙【有佛牙塔】不覺下山紅日晚可堪重到杳無涯

次韻蕭昭甫同遊江東四絕句

山下煙光碧玉溪竹間禪寂白雲扉髙僧久住淸涼國應笑風塵滿客衣

右寶云寺

龍遊龍歸已絕塵空餘頑石隠歸云當時一昔猶嫌久豈謂虛名萬古存

右馬祖巖

髙出云端謝世喧碧天秋靜鏡無痕塵緣不向塵中見聊與遊人洗眼根

右塵外亭

野塘風細度香蓮碧澗云深響玉泉從此西湖不須到淡煙寒月一家天

右天竺寺

再和

偶隨鷗鳥度寒溪寂寂禪闗半掩扉翠玉萬竿迎曉履欲憑風露濯塵衣

右寶云寺

去來蹤迹等遊塵誰向蘧廬覓道根巖穴故應無別異防題空有姓名存

右馬祖巖

林遠渾無鳥雀喧山靑那覓燒霆痕三千眼界雲霄上十萬人家艸樹根

右塵外亭

好山堆翠擁金蓮花屋籠云傍石泉秋沼英蕖半開謝直須饒占一壺天

右天竺寺

撫州試院次韻王元衷上元作

簾埀永日小亭幽時節驚人特地愁萬井笙簫懷帝闕一檐風雨寄他州靑藜定遣相輝映綠蟻何妨共拍浮不料篷窓今夜月一時分付與髙樓【是日風雨夜深乃晴】

張敏叔生辰

渥窪從古產名駒想見當年夢吉符協月輪周四極史占昴宿降三吳文章直使驚天聽【曽作送朱神童詩神宗稱賞】志業端期列聖徒七葉珥貂余後慶千秋遺慶足嘉謨星軺蹔駕恩彌渥霜節才臨政已孚豈但平反無濫獄防看調燮有眞儒南州喜气光千里東閣淸芬薦百壺珍重公歸廟堂後老人長照帝王都

王守生辰七月十四日

月華渾似十分圓玉露金風處暑天虎節端光淩碧漢龍臺佳气滿晴川揚鞭省闥聲名籍擁斾侯籓福祿駢防看黒頭丹衮貴伊周勲業老彭年

次韻敏叔郁孤臺作

一目江天萬里開世間那有更髙臺煙雲縹緲千山迥島嶼縈回二水來爽气直疑侵斗漢仙風應覺到樽罍南州已見澄淸日大筆聊從賦早梅

次韻望闕臺作

妙齡聲價壓羣英誰似靑雲早致身帝闕日邊迷遠目使星天上拱居辰牟心肯向江湖老衍律聊回澗谷春萬里夕紅歸去後可能開府但淸新【一云霜節暫遲還戀月星軺遙共更尊辰白樂天嶽陽樓詩云夕波紅】

次韻奉酬黃承務見寄

孤標邂逅揖仙翁白靑衫道不窮斂板薄嘗淸世祿拂衣早慕古人風芝蘭一室紛囂外冰玉諸郎顧盻中何幸新詩光枉教眞逰應許叩鴻防

招康朝小飲不至以詩來謝次韻戱答

誰遣聲名速置郵不才如我自休休知君只慣紅裙飲可是官身不自由

夢授訪及偶昏寢不見繼以詩來次韻答之

山城春色雨兼風誰訪揚雄寂寞中知是髙軒應倒屣妙談全勝夢周公

朱熈載防於洪井先解舟宿石頭渚以二詩見寄一約同行一賀得子次韻答之

璧水相逄似夢中天涯蹤迹偶然同爲君鼔棹吹長笛誰似乘流更禦風【舊與熈載辟雍相識是時六月末間見催欲趣南風行也】

二

主祀傳家已倍遲便須眞是桂林枝他年不媿瓊瑤贈應被人言趒竈兒【祖父二十一嵗生大人大人二十一生家兄二十一嵗生小侄獨不肖四十二才生子】

哭荊奴【將赴防州】

平生惟一女寶惜豈珠玉夫妻𦇤抱犢輭防未足上天胡忍予譴罰不容贖沈屙遽汝縈微息竟莫續痛哉傷我神怳若失飛鵠追惟百牽腸展轉損心曲憶昨將汝歸萬里自荊蜀籃輿共先後百步能我矚汝母惜可知擁坐甘局長途亦云勞不覺度炎酷今後當遠行【闕】門述蹢躅相看懷抱空將領但妾僕心折疑巳碎淚甚衝風燭念汝生少啼起臥防絣褥謂當非凡孩豈料兩嵗促意余積不釐汝故弗爲屬長江漂玉塵玆事未免俗遺蹤僅何有腸防毬綠情知東門達敢取西河辱要識父母心吾詩尙堪錄

撫州次韻李成徳桃李花詩

韶光端許見分明白雪湘云意態輕天艷靜中迎客笑靜妝閒裏照人淸不教亂落從風惡聊看交加待月生卻憶後園應更好幽閨春夜若爲情【退之李花詩云明月蹔入都交加】

次韻知府中奉登孤詩

隼斾飛揚百臺滿城佳气靜氛埃煙雲渺渺江流去花木欣欣春思回妙舞人傳天上曲暗香風度嶺頭梅金蓮影散蓬壼夜餘興應畱繼日來

同前和書事

聞說幽棲久鳯臺白雲巾履謝風埃三刀不是塵緣在五袴爭教暖律回金穀分無人載酒玉京應有使傳梅今看一舉登黃闥絕勝河東謾去來

上提刑中散生日【二月初二日張叔元舜舉靑州人】

荳梢頭春欲妍歷山髙下覆祥煙祗今騏驥騰千里當日麒麟下九天中渭早芬廷尉譽【中散常任大理刑部】集賢行峻曲江遷【曲江自嶺南按察使若知集賢院事由是一再遷遂爲中書令】貂蟬奕世眞餘事願比靈椿賦大年

次韻酬純通判

靈椿長幸防衡門堦艸何妨晚見春駿種也知慙冀北病懷聊爲釋漳濱名家正恐非蘭玉瑞世寧當是鳯麟誰道添丁無足慶競傳佳句一畨新

戲贈萬花翁

武陵溪上萬花翁花落花開醉臉紅應笑誤遊塵世客卻隨風水去怱怱

戲謝萬花翁

萬花翁廣餘韻作八句和者甚眾一日惠然攜示因復和其韻云

風流那復有斯翁端爲論文訪蜀雄鳯髓欲追千古調錦囊著一生功看花想見頻揮玉騎馬何曽羨著紅聞道碧桃春更晚歸鞭底事苦怱怱

題歸安寺

馬足車輪戀日闈幾人髙遁蹈家肥少陵秪爲趨朝懶萬里雲山取次歸【余已亥嵗自臨漳被命赴國子辛丑復自臺屬乞補鄕郡防恩假守蒲陽癸夘將之官因訪輪公用前韻】

次韻陳知防瑞木一首

薪斧寧參造化權發祥瑞若剖符然天心黙與人心契字色渾如墨色鮮事類洛書今更顯義稽商頌古難全願歸麟閣光靑史千載聲歌播舜弦

次韻林吉夫朝奉共樂臺卽事

一飛南墮羽譙譙回首淸都萬里遙卻幸開樽得云榭不妨擕客上星橋花明總照潘郎髩栁妙爭縈楚女腰化國春城人自樂多慙前哲徳音昭

題張延之覺寺亭

迷途非逺復靖節子其徒止水明心法行年見道樞儼如還舊國端是得遺珠燕處今何事春風詠舞雩

廖常山人惠珠副以詩文戲謝之

至寶人所祕感君輕暗投還君祝君富不是薄隋侯

次韻和吳濟仲見贈長篇

我有茒廬傍林麓負溪映光千頃綠靈峯鐘磬敞金蓮絕澗松篁瀉寒玉縈回窈窕廓以容正可標名取盤谷肥魚香稻不須致苦恨風悲無靜木【時在服中】霜蒲昜折桞經秋蕭颯髩毛眵兩目閒雲不雨空出岫謾說幽蘭自芬馥低回還笑杜陵老堯舜君民厚風俗靑萍飛躍鳯鳴翔要待乾旋坤轉軸只今輿馬非我事拄杖芒鞋巾一幅時時照弄摩尼珠金色祥雲滿天竺年齡亦復驚晼晚不暇栽松惟種菊淸冷池上景物新幸得君詩三反讀向來巳分得奇禍豈料更容僥靜福天光下濟詔語溫未遣安丰慙考叔市朝宗古惡風波公棹惟憐初不欲經營蛙角嚇腐鼠往往竟同蛾赴燭須知幻境本來空況乃隙駒光景促逍遙物外復何疑茍簡塲中無自足昨宵星月蘸虛碧【濟中正以新池成見寄】行散繞堤方恨獨朅來共語君勿遲【時許相訪】想見風塵厭追逐

贈圓照

圓照閔師作小閣於防國精舍求名於余且索偈頌師喜談禪於士大夫間爲作棲眞閣三字而戲贈之云乙邜立春日髙峯居士書

試說棲眞是若何鐡牛安臥到新羅个中消息慿誰防古廟緣墻長薜蘿

赴工部日題信州玉南寺壁和韻

病憤無慿寫翻然試一來誰知丘壑性疇昔鬥牛回

題臨漳臺

臨漳臺成登眺久之作二小詩戊午九月二十一日髙峯題

銀河一接天來碧玉千峯照眼開我欲乘槎訪仙去卻疑身巳在蓬萊

二

畵棟岧嶤倚翠微玉簫聲防紫煙飛憑防萬里秋光老誰防長吟久未歸

秋日牡丹

壬戌九月池畔牡丹輙開數朶賞玩不能已因書以識之

金風淅瀝葉飛黃獨倚殊姿逞豓陽誰道化工無鑑別故應奇特屬花王

別妙湛

妙湛往逰雪峯諸山髙峯居士書此作別

云逰何所圖只爲一大事事了早歸來和我休歇去

詞曲

望江南二首送黃冕仲知福唐

無諸好方面鎭全閩千騎泛雲歸洞府三山眀玉外風塵依約是蓬瀛賢刺史龍虎擅香名金花巳傳當日夣錦衣聊慰故鄕情和气萬家春

二

無諸好金地徧重城烏石亭危千嶂合荔枝樓暖百花眀千里暮潮平賢刺史來暮相歡迎終向鳯池朝紫極暫依猿洞駐朱輪風月錦堂春

滿路花和敏叔中秋詞【癸巳周守約敏叔來作中秋】

雨霽煙波濶鴈度隴云愁西風庭院不勝秋桂華光滿偏照最髙樓東山擕妓約古人千里夜來爲艤仙舟眀眸皓齒歌舞總名流惱人情態物中尢陽春一曲誰把萬金酬便好沈醉此夕嫦娥共須著意攀畱

望江南二首賀毛檢討生辰

柯山瑞雲路玉橋橫六月天香瓊蘂秀千年人瑞昴星眀風露濕麒麟廊廟器冰雪照精神妙世文章淩賈馬致君才業富姬衡松檜倚靑靑

二

蓬山曉鶴倚芝庭云覆寶燻迷舞鳯王扶瓊液薦文星棠防署風淸人盡道天遣瑞升平九萬鵬程才振翼八千椿樹恰逢春貂衮矚公榮

艸堂王生以妄想天降玉牌爲實事使有司求之旣又托以夢云戲作阮郎歸【乙未雲間舟中】

月橋風檻水邊居畫樓三鼓初艸堂收拾讀閒書起看淸夜䢐閒想象盡躊躇玉牌金字鋪夢魂縱有也成虛那堪和夢無

次韻知防驀山溪

論長校短總是非閒譽光景百年中似難畱長江東去隨緣遊戲觸寄髙情西樓月北窓風鸜鵒樽前舞故人襟韻千里心相許飛騎趁花時正名園揉風洗雨玻瓈防灩聊共醉紅裙陽春曲碧雲詞慷慨懷千古

髙峯文集卷十

欽定四庫全書

髙峯文集卷十一

宋廖剛撰疏狀

天寧節進奉銀絹狀

莫非王土食毛敢後於貢輸共惟帝臣享上必勤於儀物上件銀絹數𨿽不腆誠則有加願同野叟之獻芹請效封人之祝聖

進銀狀

誕稱屆月當天徳之出寧有大逄年宜方物之畢獻上件銀縣官輕賦所入地寶不愛之餘輙因守臣之微忠助用慶辰之繁鍚

天寧節天慶觀啟建

星渚發祥恊千齡之休運露囊標節傾萬國之懽心皇帝陛下寶祚稱昌皇圖增固福如川之方至徳與日以俱新長居北極之尊永比南山之壽

天寧節天寧寺

月建迎祥榮發先春之艸木虹流屆節慶均率土之臣民恭仗佛來仰祈睿算皇帝陛下伏願干行不息離照長明壯大業於山河茂休功於松柏四方丕式儼北極以俱尊萬壽無期與南山而並久

天寧節進功徳疏

天祚元聖運膺火徳之隆候屆小春慶浹虹流之大萬靈稽首四表傾心恭惟皇帝陛下帝武儲祥河淸協瑞圖治百王之上收功千載之餘日月逾眀山川增气涵養旣均於普率懽呼靡間於邇遐執玉稱觴一一華封之祝望云就日人人天保之歌臣竊守郡章阻趨朝守遙跂鵷鴻之列曷勝螻蟻之情

又天寧節啟建

應鐘鳴候華渚流輝誕節屆期羣倫胥慶敢慿淸淨之果上贊龎鴻之休皇帝陛下伏願日月齊明乾坤並久四方丕式咸歌天徳之寧萬壽無疆永效封人之祝

天申節別道塲功徳疏

天命申休屬眞人之肇降斗杓建午符炎運之重興盈朝天保之歌率土華封之祝矧聨榮於法從實倍慶於常情敢慿元妙之祕文密贊延鴻之睿算皇帝陛下伏願堯雲長覆舜日彌眀兵彊乎道徳之威無思不服功配乎天地之大迄用有成豈惟壽考之萬年將見本支之百世照臨所逮祈頌惟均

天寧節滿防

上聖篤生居域中之四大羣倫咸戴期天子之萬年用謹焚修俾申贊唄恭惟皇帝陛下龍飛幹健日麗離眀人歌下武之繼文世仰重華之協帝萬邦無斁庶政惟和𨿽山川艸木亦裕如曁鳥獸魚鼈而咸若河淸應千年之一嶽聲呼萬嵗者三率土歡心殊方稽首某等備官下邑際此慶辰仰瞻天徳之出寧願效封人之請祝祈天永命與國咸休螻蟻傾誠全賴金輪之法力箕翼介壽益隆寶祚之皇圖矧多歷年惟甚盛徳宜有神之克相率自天而降康壯大業於山河茂休功於松柏四方丕式奚北極之可移萬壽無期與南山而並久

太上道君皇帝升遐

龍去鼎湖莫返飄颻之馭澤涵寰海難酬覆幬之恩欲殫竭於哀誠惟依慿於勝果太上道君皇帝伏願證一乘法離六欲天恍惚神逰直指九淸之宅扶持國祚永隆萬世之基

寧徳皇后上仙

十年從狩遽永隔於母儀九土纒悲痛莫深於孺慕式報在天之徳惟慿向上之誠寧徳皇后伏願慧日照臨慈云覆防逰魂趨變永弗墮於人天覺性不迷遂證成於佛道

天申節漳州功徳疏

斗樞流電夙開誕聖之祥龍藏披文咸薦後天之福慶千齡之寶運同萬國之懽心矧曽侍於冕旒居常傾於葵藿敢殫封祝上贊堯年皇帝陛下伏願配大乾坤齊明日月四方丕式儼北極以居尊萬壽無疆與南山而並久

天申節漳州進功徳疏

虹渚流祥適屆朱眀之候琳宮飭事防申精祲之誠用集殊英以薦多祖皇帝陛下伏防皇圖鞏固寶歷延長秉徳以承天心執中而齊民志羣方祝壽翕同嵩嶽之呼萬國歸仁共啟葵心之向

天申節漳州進功徳疏

樞星照野肇開長髮之祥午日流輝黙契重炎之運恭因令節大啟眞乘庶憑無量之福田仰祝延鴻之睿算皇帝陛下伏防堯仁天覆湯徳日躋克成莫大之勲益暢乂新之美申錫百祿式符天保之詩餘慶多男下副華封之祝

天申節啟建

天命申休爰覩眞人之降斗杓建午允符炎徳之興彌月甫臨敷天同慶敢慿淸淨之果宻贊鴻龎之休皇帝陛下伏願盛徳彌新大勲極集蠻率服誕恢禹迹之疆福祿來崇遠邁周王之壽

請法眞開堂

皎月流空千波一色春雷動地萬物同聴倘非人天之師曷正佛祖之位法眞大師智覺最上士生死那畔人弦外希聲寂而善應鼻端妙斲巧不虛投坐防十方蕩盡辟支渣滓放通一綫迥然菩薩津梁舊店新開不離當處借塲作戱俯爲時流象駕速臨云緇齊仰

請法印開堂

五采旣彰孰知正色八音競奏莫辧希聲由來從空說空大抵似是非是須拈禪病始證佛心法印大師此一大姻緣實爲善知識太平曲調傳來三昧門中萬善道塲坐在千峯頂上言𨿽無味不落羣機物則有求何妨泛應亟登師位共報君恩

請法眞住本覺

玉兔臼中莫非不死之藥火籠窟里長存無盡之燈也應爲病加醫還須將眀破暗法眞大師具正法眼印古佛心壽山昔年曽傳玆事嘉禾今日共指當仁祖令載行家風猶在敢冀慈云出岫寶月現空全提防虎之機妙展降龍之手毋勞辭避乃副歸依

請靈芝深座住首教院

心本無法法以心傳道不假言言而道在離文字者適封於防見捨因果者或墮於頑空閒示正宗實資善教某人道心水止戒體珠明寶藏眞詮深入靈芝之室金篦妙解足追賢首之風願聞圓覺之音共證菩提之果云緇肅俟象駕速臨

請章法住廣惠寺

慧日流暉幹燈競續慈云布彩羣目增眀由來的的眞筌兀屬堂堂大士某大師圓機夙悟宻印早傳不動道塲初無去住太平曲調全籍舉揚章法法章巳覺馨香滿路廣惠惠廣更看功徳無邊願副輿情來正師席

請資聖開堂

心本無法法以心傳道不假言言而道在𨿽近甜邊說若何曽醉外求醒不落羣機是惟作者長公悟空眞筌夙契密印潛提擺臂萬法樷中埋頭千佛防裏遮藏不得漏泄巳多法鼓聲雷共聴太平新曲調慧燈續命欲看資聖舊家風猊座速登云緇齊仰

圎峯庵法堂成散燈

峯巒勝境殆神物之祕藏香火善緣適眾情之歡喜經營所逮財力競捐荊榛忽變而華堂鐘磬俄傳於幽谷瞻依有地傾一方之信心福利何窮慿千年之常住

變教院作律院

寶藏眞詮如來實際倘行持之不至將誦說以徒勤秀才教風熾然甚盛南山宗防蔑爾無聞當得嚴師舉玆勝事某人道心水止戒體珠眀師子英聲久著靈芝之室金篦妙解豈資賢首之功願聞圎覺之音共證菩提之果云緇肅俟象駕速臨

靑詞

修廨宇畢醮謝【漳州司錄】

太乙含虛有求皆應至神妙物靡間不通敢以微渺之詞上凟髙眀之聴伏念臣爲貧而仕就養云來適玆頺敝之居將有覆壓之患是用徹其棟宇咸與惟新昜乃井庖器非求舊尙慮工施畚蟄類多傷聲振斧斤地靈失據爰仗修持之力少伸慰謝之誠庶令喜懼之防親載安斯寢亦使賤良之百指罔有他災朋來谷旦之吉祥祓去積年之厭穢仰祈鴻造俯鑑精

甲辰保安醮

太乙含虛有求皆應至神妙物靡間不通敢以微渺之忱辭仰凟髙眀之聰聽伏念臣父年齡埀暮疾疢交攻旣損復增方喜而懼應是塵緣業障積有罪愆不然惡曜災星適臨命運謹防谷旦薫滌齋壇防命羽流敷揚法事伏望昊天上帝本命元辰金闕髙眞璿霄列宿霓旌絳節擁仙馭以來臨玉軸瑯函鑑衝科之懇禱所覬眞風銷慝大徳施生蠲除旣久之病根增益方來之壽算期頥是望倘符人子之心從欲斯昭永荷天神之貺

乙已保安醮

碧落𨿽遙無幽不燭丹誠倘著有感必通敢以微渺之詞仰瀆髙明之聴伏念臣父年齡埀暮疾疢交攻旣損復增方喜而懼臣妻張氏稟性孱弱遭數蹇屯粵從年嵗以來仍爲風疾所苦深慮有生災厄皆闗上象照臨輙憑齊防之精祠覬獲聰明之降鑑伏望璿穹列宿金闕髙眞廣布慈悲曲垂庇佑賜以康寧之福銷其罪悔之白慈親享椿松之上壽黃顏病婦保蒲栁之餘生大徳無私洪恩曷報

祝聖設醮

太乙含虛有求皆應至神妙物靡間不通敢以無愧之詞仰凟蓋髙之聴皇帝陛下與天同體亙古莫倫伏願保佑惟純眷顧弗釋福如川之方至徳與日以俱新長居北極之尊永比南山之壽

記

滌軒記

嘉禾儀參之舍前臨市衢背抵城堞其深可百尺許聴事堂室並設其廣僅少侈焉廰之北有小軒方丈乃餘燕息之所東西之隙爲方沼二其中疊石爲峯巒植以花木森蔚可愛塵囂所不到也然皆前人之所遺而予無力焉癸已孟春旣至官問所職則兵民陳新之出納帑藏貨布之支移與夫防肆貴賤百物杪忽之低昻必求平焉是其旦晝昏翳吾之淸明塵垢吾之虛靜者類亦多矣不必簡書恐辱之參乎前也且湼而不緇動而不括聖人也吾淸不足以律貪修不足以化污防已而已者也其可不思澡雪其身心疏鑰其志慮而顧役役於無益之緒而後其眞哉於是退而省躬以休心焉則每盤礡於是軒而名之曰滌云蓋聖人猶有所謂洗心退藏於密而況其餘乎而況於我乎然常自幸生太平時天下之休戚利害非所過慮而駑散長物已分無所可用故得喪非譽不復入於胸次則吾之所滌用力蓋亦寡矣噫此直寄焉耳且將濯纓淸流洗耳幽澗遺萬物而一大滌焉庶幾乎遊於淡泊之境以休吾生顧欲往而未決是其朝夕之所念想而媿焉者也政和三年二月日記

環翠樓記

余族兄蟾字元明生一嵗而孤其母年才二十幽處閨闥以終婦撡族罕見其面今且五十餘矣元明事親始被慈訓業進士旣冠不利慨然嘆曰吾獨一身安可一日棄吾母而從朋友遊耶遂不復應鄕書惟家居事田圃間以文史自娯恭爲子職而已母年益髙愈思所以奉餘歡以報其幽獨之志乃於紹興乙亥卽所居之西山爲樓於其上由北堂之寢室紆層梯而登焉一日特遊其中八風俱來四面皆暢慈顏爲之悅甚顧謂元明曰登髙如是樂耶靑嶂屏圍茂林云合嵐光霽色欝欝蒼蒼而照吾樓者皆平居所未見也於是元明感其意因以環翠榜其顏嗚呼環翠之名世或屢聞若其所以爲環翠者未有玆樓也長嘆世人奔走名利長年不見其親者多矣安知玆樓之樂哉其餘妙景絕致當付騷人之手姑敍其所以爲樓之意云

寓軒記

谷熟𨿽要縣民淳俗靖素號昜理某郡某公復以兼濟宇宙之材來爲之長宰刅力余束矢不入焉所勞其心哉圜扉艸長五桞風細申申乎夭夭乎同燕居之日矣一旦掃東廡之舊軒移花植竹羅列琴書召余坐而謂曰子知斯軒之可寓乎曰然子知吾之所以寓於斯乎曰然瑯玕矗矗翠色盈庭錦綺離離春光滿檻夏披薫兮之淸風冬防溫然之愛日文史歌嘯惟意所適故斯軒之可寓也矧乃年登民阜千室鳴弦化洽風移三異彰徳公之於此上不辜眀天子之所畀托而下盡爲民父母之道挾是意而寓斯軒其樂可勝計耶公曰吁若子之言猶有待而然者也假於物以爲足依於人以爲安終亦失所寓矣子特見吾得所寓而樂未知吾之所以寓於斯之意也子其接於人而系於物而後其眞歟試爲子言其崖略夫一身之外皆可寓之地一性之內皆可寓之意天地𨿽大孰有餘於秋毫秋毫𨿽細孰不足於天地蓋不必登長途而後逰具茨之山浮滄海而後至莫大之國黙而防之𨿽環堵之室閉門卻掃而所欲寓者了然載於目前矣然則果有待而然者耶故吾之所謂寓寓於此非寓於彼亦非資彼以寓此也若以寓彼爲得所寓則崇臺麗館耳娯而目悅者斯可以爲寓矣若以資彼爲得所以寓則東府西樞志行而意得者斯可以爲寓矣奚有如是而我獨樂乎余於是避席而謝曰僕益矣昔聞以形寓今乃知有意寓矣顧以是名公之軒可乎曰諾𨿽然吾固謂子隨所寓而寓矣尙何獨於此名乎吾將隨所居而掲之子其爲我識吾言而告諸客余於是爲之記

瑞棠記

臨汀州治之後圃舊植海棠一株叢生而大髙且二丈餘有斷幹焉去本數尺而枝葉敷茂華實以時交加叢幹中初弗之覺老圃爲餘言曩取斧柯者戕之於玆五年矣迫視之膚理預結鋸迹幾漫宜若是其旣久也異哉此獨何理然耶夫物之托於土者稟或有異如麥之兩岐谷之九穗或殊本而枝連或別畆而類合發其根或得人物之狀辧其理或成字畫之文神奇瑰怪尙不可殫舉豈無自而然哉雷風之所動化日星霜露之所感移寒燠燥濕之所變遷彼其巧妙功深抑土之气實滋焉以成之者也今是幹也薪之偶未束耳陰陽造化無所施其妙用有槁而巳而屆玆嚴栗萬木雕落之時乃始津津然獨葉其杪是何耶余每至其下未嘗不徘徊注想恨欲詣之而不可得然吾聞之玉韞山輝珠藏淵媚𨿽神聖之所存妙萬物而不測昔定光佛現相玆土靈異之迹特著今此棠正植其祠之前豈此翁招泉涸溪訓槎剪石之餘戱耶命工圖刻於石置祠下庻與諸靈迹並傳不朽云宣和四年冬至挕郡事延平廖某記

龍沙廟記

交溪南北爲靜安裏溪北之人嵗時奉里社於溪南之嶺表不知始於何年率夜半往待事於祠下𨿽甚寒若大風雨無敢攺也或不得時渡而奠獻獨後往往舉家惶懼以爲一嵗不滿之事余嘗怪之頃因防諸耆老而語之曰裏有社初無定所亦各於其井廬之間爲之從其便也惟溪比人煙實彊半於溪南豈不能築一壇以爲祈報地顧必登舟渉嶺而後以爲勤耶父老矍然咸曰曽弗爾思苐見所從來久逰以爲當然耳因復謂曰社神必立妃配姑置不論今嶺表乃有二神像與妃而四列坐堂上莫適爲尊傳以爲兄弟二人而巳莫知其所以祀是獨不可分於南北社乎且余疇昔嘗夢逰塋林龍沙之間見廟宇甚設今猶彷佛於心吾黨之社豈此其地乎試相與行相之果得爽塏焉卜之而吉乃使詣祠而請曰願輅神像一軀與妃爲溪北地主一正廟貎庶幾少於禮典神聰惟聽亟防印可於是無小無大歡欣歌舞相與捐金出力惟恐其後不再月而廟成乃涓吉備禮而遂遷之焉實經始於建炎元年八月而奉安於十有二月壬子也凡爲屋二十間神禦曰堂廟曰靈感神君著兆於夢也左右前後四山特髙大而對峙溪流直廟以來朝蓋山水之佳處也門庭嚴防繪圖森羅里人瞻仰肅心有加遂爲子孫百世不攺之祠夫亦豈偶然哉

圓庵記

圓庵者髙峯居士之所建也髙峯之南交溪之北有山惇大而圎淨其一方宛然如基可受屋廬蓋山之東也正面一山亦復圓如覆盂碧澗道其下而南騖左窮山源則羣峯如擁瀑飛絕磴莫知所從來之逺近右睨谷則山回路轉蔽合如障雞犬煙村才百步外而窈窕深防若與世隔惟玆勝境殆神物之所祕藏不輕以畀人也居士生長山間自爲兒童時頗知愛之逮宣和辛丑旣倦於逰驚幻泡之餘齡念休息於淨土於是始有營焉卽其宛然之址而等級之爲門廉堂殿自下而升傍啟軒窓散植松桂蕭爽淩厲遂爲一方精舎之冠自經始迄今日增月葺乃至種種功徳莊嚴殊勝若將歷千刼而不壊夫豈偶然哉惟庵之巓與前山皆爲圎相故因以得名而門俯澗谷髙且數丈故前廠巍觀亦名合璧爲其如日月之相邇也谷之南跨澗爲閣榜曰玩珠蓋是中有眀月珠陰雨晦防之夕往往去來山間光采爛然照映林麓不知其幾千百年也閣之南因澗髙下畱水爲池蓋両山之址皆石壁不假疏鑿而成汪然瑩徹可燭須眉故二池之間有橋曰臨淸逰庵者路所由也凡是命名皆𨿽因其實妙義固存焉耳是故居士每一至止神朗心開山色水聲儼然如在靈山防上聴八萬四千偈言未嘗不歡喜厭足而不能以告人也或問居士法不孤起仗境方生無是庵者當復如何居士笑曰本覺圓成人人具足精眞妙眀如滿月輪如摩尼珠照耀大千隨取隨得是故居士旣作是庵巳因作如是觀居士爲誰順興廖某家於髙峯之下故以自名而記之云爾紹興四年十有一月朔也

題防

禦書三十二字

考校試卷當以忠正直言利害切當文辭富贍爲上等阿附謟防文辭蕪累爲下等

防尾

紹興二年春三月甲寅上禦便殿防試進士越翼日遣中使持宸翰徧示考官以去取之防凡三十有二字且命畱賜詳定官臣等祗奉訓詞敢不悉心以奉休徳竊惟理亂之機常在於聴納之際忠言入則正道勝而治所由興防言入則邪道勝而亂所由興人主悅防而厭忠古今一轍故治常少而亂多今陛下求言之誠擇善之審如此用圖中興其庻幾乎詳定官左宣教郎守尙書禮部貟外郎臣林待聘左朝議大行右司諌臣方孟卿左朝散郎權尙書吏部侍郎兼侍講賜紫金魚袋臣廖某謹書

嘉興簿廳三秀堂記防尾

人固有務爲髙防以斗升爲不足以委身而輕去之則他日冒萬鐘而不辭曽無足怪夫惟可仕而仕當已而巳委蛇俯仰與物無忤而我常自若是謂知道之君子吾友才臣庻幾其進於是乎

郭傳師太尉曽祖墓銘防尾

道家忌世將史遷以悼成紀人其言固有味觀汾陽特進公家節鉞相承方興未艾豈忠義之澤非可以世數期而況代有似之故當不同歟紹興元年十二月五日書傳師名仲爲殿帥

戲題邪說辧尾

區區不揆譬之敵人擁百萬之眾似不可當然澶淵一矢𨿽瘦輭羨卒發之夢寐間不害其能中也

續秦叔度所書喬君宜治朱氏事

政和中吳朱氏以花石幸浙江之西一花一石不問何人之家朱氏蒼頭排闥而入以黃紙封之戒主人曰善防禦前物其橫甚於唐之五坊小兒於是髙郵喬君宜知秀州海鹽縣朱氏蒼頭入縣坊僧將盡封僧捨之花石僧徒誰何之蒼頭呼其黨箠擊之僧訴於縣君宜命捕蒼頭杖之檄朱氏朱氏大怒誣劾君宜君宜於是罷歸當此之時北斗以南一人而已士大夫髙之嗚呼嵗不寒無以見松柏事不難無以知君子君宜君子哉余讀君宜所編數類愛其讀書之多因敍政和罷官之事書之卷末髙郵秦湛

秦叔度所書君宜治朱氏事余時官於秀蓋親見之凡杖十數軰不止一蒼頭耳方其爲民父母仗理守正不畏彊禦以庇其下若是之力至於退而閒處沈酣墳籍則恝然若無意於世者其捲舒固有道耶惜乎不壽而死遠者大者遂不見於世數類之書且傳後人徒知其博學而已良可恨也延平廖某書

古今通系圖後序

古今人常患史牒浩渺詳首防末舉其中而遺其上下獘精瘵形白首鉛槧之間初若泳諸溟海四無涯涘恍然莫知所從出𨿽眀珠大貝異物深錯烏能盡攫而有於是始爲之圖錄以提其大要者多矣最先唐劉軻爲帝王照略爰自太古訖於當世比聲成句才盈千言而興亡世數歷歷槪見國朝司馬溫公亦嘗有獻於神考皇帝略虞夏商周之史世俗所習知者而斷自戰國至周之顯徳凡千三百六十有二年小大之國存亡興替悉系之年號歷年圖抑又稍著理亂之由而更足爲世鑑者也頃年書肆所鬻有五曰運統紀曰帝王紹運曰列聖節要曰古今易覽皆爲圖焉𨿽詳略不同經畫小異要有意於參備不爲茍作建安邱與權出入經史爲閩聞人出己意爲古今通糸圖莫知與四者之作孰先後觀其編次纂系連屬上下數千百年條理辧晰粲然洞照略而紀之蓋又非數者比也然與權初爲書帙刋之未便於覽予因暇日更圖之爲五軸朱畫以辧正統一縱一橫曲折而下離者卒合斷者復續列之壁間連連乎洞眎古今而無有滯礙者矣復摭傳說稍廣其載國名主號皆爲詩以次之非敢爲勞姑因邱而善其事耳

書贈馮生

世之名技術者類多異端末習徒以投好流俗初無補於名教惟圖像之妙獨能使孝子慈孫瞻仰恭敬儼如逮事其所以慰藉人心無有窮也藝之不可廢者歟馮君安民得此三昧未見倫比且能自持其術而不茍取悅於人顇澤醜好直與造物者同坯冶於筆端而無敢設焉玆可尙巳建炎戊申余念髙曽先世繪防黝剝命一新之蓋館之逾月而厭觀其能於其告行書此以爲贈云

墓志

夫人廖氏墓表

夫人廖氏余姑也世爲南劍順昌縣人年甫笄余大人以其夙成擇所歸爲同縣謝氏諱賜之室爲婦爲母姑爲祖母凡四十有九年族黨內外無或議其短者以大觀三年某月某甲子卒享年六十有四嗚呼亦不爲不壽矣而死之日舉鄕之人皆相顧駭嘆以爲如夫人者宜其康寧長久防福未艾而遽止於此則其淑徳懿行著見閭裏槪可知矣夫人性至孝余及記其居母喪時泣血三年摧頓毀瘠往往過於先王之制旣變除而日月遠矣每見遺像若過墓必哭盡哀而止當諱之月則郤葷酒而不禦親戚話言間一或及其母之生平輙涕泗被靣語不能發嗚呼女有家獨慕其母終身不替有如夫人者乎吾未之見也夫人丰肌端貎凝重而柔簡惠和而簡靜其訓敕子孫區處家事語法而不復親戚之所爲有非是必面折之無後言故小大欽矚對之莫敢防笑語嘗惑於疑似之言怒甚余適在側以理譬之隨語釋然蓋婦人而有剛正之气敏決無滯礙亦未有如夫人比也子一人元海孫男二人師古好古孫女二人皆適余之族子以是年十二月塟於婁杉鄕防仙洞之原閩中無族墳墓者惟謝氏略仿古義得髙曠地始防其先藏焉而厝夫人於其始之右以其序也元海事其母亦克有聞方夫人之終余適官食他方以不得臨其喪爲恨蓋十年然後歸見其孤感念疇昔愛憐撫存之厚相持而哭以至於慟旣而相與視其寢室屏幃茵簀盥櫛薫澤之具各設其所如夫人無恙時則又喜謝氏之有子能致孝於其親愈久而益嚴夫人後日庻乎其不冺也謹書其實掲之墓側使來者有考焉

太宜人蕭氏墓志銘

太宜人故贈朝散大夫廖竦之妻朝奉郎前充建州錄事覺之母姓蕭氏建州甌寧縣麻溪里人也父勝母吳氏家世農桑弗仕而太宜人生右足有黒子眀甚父母以爲異年十七擇所配以歸大夫公公少失所恃太宜奉其舅以孝助其夫以順治其家以慈和勤儉閨門之內雍雍穆穆防有間言太宜人有以輯睦之也生子二人長曰與以疆敏家事次則司錄也紹聖中以儒學登進士第起家授之職𨿽曰大夫公而太宜人誨導之爲力用皆底於有成大夫公先太宜人十有二年卒太宜人獨以眉壽就榮養凡三遇恩霈以其子累封至太宜人宣和二年十二月乙未終於建州之官舍享年七十有八初未嘗臥病前二日微有寒疾翌日盥櫛如平時再夕遂長逝年𨿽髙聰眀彊健少疾痰又其子孫皆進進自勵人共榮之以爲太宜人所積致也而猶雅自貶損紡績之事每親之不倦有止之者則曰此婦事也弗勝無可柰何幸能之焉用廢蓋自幼迄老如一日平生𨿽未嘗觀書而動契禮則靜謹寡言笑中外取式焉女一人適進士馮汝楫孫男五人曰松曰梓曰惟肖曰久生曰處仁孫女二人曽孫二人曰伯孫曰次孫曽孫女一人大夫公南劍州順昌縣惇義鄕人也先塟其鄕之長興保密山口之宗其孤卜以三年十一月申祔太宜人於大夫公之右以太宜人之行狀示某求銘某惟同邑裏於覺有總角之舊太宜之賢蓋所飫聞其何敢以鄙陋辭銘曰孝慈身之寶

勤儉家之肥

宜人有之欿然自持

蘭芬瑛美

懿實則著穆穆閨門

是儀是似

積厚慶長有曄其昌

百千萬年

尙賁斯藏崔左藏墓志銘

侯諱某字漢臣世爲荊州江陵人八嵗失所怙順事其母如成人旣冠而母逝廬其墓三年瘠防痿塊竭心力於浮屠氏之法以爲追報由是以孝聞於鄕除喪益慕古人立身揚名爲父母顯乃逰學四方逾江走辰州時州將麒驥使張公璛一見而愛之遂妻以女神宗皇帝卽位張守徳順例得廕子官奪以與侯曰如崔郎當不負此恩再辭不應任且陳非志彊之授三班差使俄慨然曰臣子忠孝是職功名所偕亦奚儒冠武弁之擇吾知所以致吾身矣自是研渉兵法目撃心到論議宏偉略謝凡近識者奇之熈寧六年朝廷經略河隍主帥王公雅聞其才重之首辟掌機宜文字有所諮獻往往忻納侯不樂處帳下數從大將景思立部兵趣敵最號有功異時第賞人人自列惟恐居後侯獨不以爲意或者怪之笑曰丈夫生眀盛時方天子用武無奇謀異畫足以動上冕旒資取節鉞錄錄隨眾效命正償廩餼耳何功足云聞者愧服竟錄斬獲攻守之勞至三差班使累遷右侍禁元祐紹聖間歷吉撫二州兵馬都監左丞張公商英嘗爲江西轉運副使力薦其能於朝不報性端介不善趨騖故人亦鮮能知者卒以書年敍遷至西京左藏庫副使崇寧五年寢疾卒享年六十有九侯爲人風神整秀進止詳華忠信愷悌自其天性而沈機果敢有過人者噫其良將之不試者歟曽祖某祖某家富鉅萬爲鄕豪以樂施聞父某左馳衛將軍母趙氏江陵縣君皆以侯贈張氏封長安縣君先侯若干年卒再娶曹氏封安仁縣君慈聖皇后之初從侄也子五人長曰振東頭供奉官次曰援左班殿直三曰抗三班借職次曰挺次未名女二人皆適宗子長右班殿直令淮次侍禁不巳孫六人之奇之純之邵之才之美之問女孫二人以二年癸未十一月二十日丙申塟於江陵縣之後山長安祔焉銘曰

惟孝與忠

有實其衷

神也克相志焉則從

才髙其倫

尙多不試匪富我躬

以遺後嗣

崔氏慶流其源在玆

我銘幽宮

示人不欺

髙峯文集卷十一

欽定四庫全書

髙峯文集卷十二

宋廖剛撰致語【祝文等附】

天寧節致語

華渚流輝協千齡之休運需云燕動萬防之懽心敢移擊壤之音上贊鈞天之奏恭惟皇帝陛下珠庭擢秀金闕降眞日月出而天地眀龍虎作而風雲防五兵不試六合承流一徳享於天心百樂生於治國殊方絕域航海梯山戴白垂髫含哺鼓腹屬此誕彌之月況當大有之年寶篆香濃靄祥煙之芬馥防山風細浮佳气之欝蔥遙瞻魏闕以傾心請效華封之獻祝本支百世洊膺滋致之休壽考萬年誕受無疆之福某等叨居樂部濫綴舞行幸對賜筵敢陳口號

虹流電繞想當時萬萬人今壽域躋十莢蓂開堯寶歷九歌功敍禹元圭需云湛露羅簮紱脆管緐弦颺羽霓千仞壽山封祝意年年峻極與天齊

燕待知滁州郭舍人致語

鳯閣辭榮久憩鄞江之風月麟苻傾瑞俄膺天闕之絲綸驥得路以方馳鵬乘風而遽起旌麾假道老稚駢觀賓主相逢聲气雅合恭惟知府舍人西雝粹羽東壁靈輝法言追典誥之醇道學造天人之奧暫屈朱轓之駕佇瞻黃閣之登而我知府檢討牛刅才余鈴齋事簡雄文殆無彊對嘉賓適愜髙情攺館加籩備將迎之厚意肆筵設席罄委曲之餘懽遂賦我心則降之詩乃歌客無庸歸之曲況鶯花景媚值此芳辰羅綺叢深不妨沈醉某等謬當獻笑難避匪才上悅臺顏敢陳口號汾陽幾世令公孫曽掌綸言代帝尊扈畢未從朝紫極郡符聊復駕朱轓須知榮貴南柯夢且盡勤渠北海樽更願滁人休借冦欲看勲徳被元元

燕待陳觀察致語

歸侍玉皇季子回轅於故里爭迎防斾買臣弭節於鄰邦英風幸覿於使華綺宴大開於侯國恭惟某官簮纓世冑詩禮名流自結聖眀之知所謂豪傑之士立談賜璧再見封侯獻忠而帝命不違在側則天顏有喜出入禁闈而勲勞益著布宣徳意而風采可觀玆者衣錦還鄕過家上冡旌旄照日壯觀湖山車馬盈門光輝里巷假道復經於支郡駢肩爭望於台光我知府檢討厚意嘉賓禮勤膚使金絲奏雅盛陳北海之樽罍羅綺飄香盡出東山之妓女對此舒長化日何妨醉倒春風但某等欲助淸歡慙無妙技敢陳口號上悅臺顏

皇華使者萬人英誰似靑雲穏致身和气一城迎防斾髙牙千騎擁朱輪買臣被命聊辭漢季子應朝卻入秦歸侍玉皇難再見當懽莫惜舉杯頻

燕待趙走馬致語

繡斧星馳道九重之徳意笙歌鼎沸洽一部之懽情恩波動蕩於薫風和气融怡於綺席恭惟某官珪璋粹質金石精忠持天憲於一方采民謡於萬里嘉猷入告無非懷仁義以事吾君皇極敷言更賴能往來以迪彛教我知府檢討龔黃政事王謝風流情重嘉賓禮勤膚使芳樽酌醴備水陸之珍羞妙唱遏云盡神仙之妓女某等云云

使者星車自九天一聲天語萬人傳恩光曉月眀旌斾和气薫風入管弦北海樽罍須酩酊東山歌舞亦嬋娟按行況覺都無事倒載何妨作飲仙

燕待新知越州王中大致語

綸綍十行輟名卿於北闕虎貔千騎作巨屏於東州幸玆防斾之少畱式展黃堂之雅燕恭惟判府中大奎英毓粹嶽秀鐘靈貂蟬而奕世榮塗棣蕚而聨芳俊域玉堂金馬未臨鼇岫之三畨熊軾隼旟聊佩魚符之五左矧防稽之勝景實勾踐之名區魚稻富饒舟車衝翳望鄰邦之鶴表修故事於蘭亭探禹穴以搜奇泛戴溪而招隱抑亦多燕逰之樂豈徒誇節制之雄我知府檢討喜接英標願親談麈屬鈴齋之暇日撫棠防之新涼攺館加籩愧莫將於厚意式歌且舞聊以永於今朝某等叨備伶官云云

畵船捶鼓疊煙波夾道爭看刺史過定有去思畱剡水巳傳來暮到嘉禾籓垣暫屈元侯鎭鼎鼐終還妙手和髙防莫辭今夕醉兒童竹馬擁郊坡

燕待宮使郭舍人致語

琳宮仙客鳯閣朝英解符新自於名籓購宅逺尋於樂土旌旄爰駐井邑生輝恭惟某官奎璧鐘靈珪璋瑩防舊曆紫微之妙選方須黃閣之大來云闕九重未遂扶揺而上煙波萬傾聊爲汗漫之逰秀人歌亦旣見止之詩士論發無以歸兮之嘆我知府某官逃空已久解榻特勤莫辭稅駕之未安且慶銜杯之相過但某等云云琳宮仙客紫微郎大筆由來遠擅塲三接恩光傾弁冕五花文防照縑緗蛟龍豈久逃雷雨璉璧終須屬廟堂莫惜當懽同盡醉主人龔召客常楊

同前

髙秋气爽樂國景長屬徳政之餘閒適嘉賓之交至華筵特啟懽意倍常恭惟宮使舍人翰墨宗工巖廊重器舊曆紫微之妙選方須黃閣之大來修撰中奉麟閣英髦琳宮耆舊踐華資而略徧知陳髙義以小休府吏部名重烏臺才髙蘭省蹔虎符而出鎭時鳯閣以歸朝我知府檢討義重盍簪意勤加豆笙簫度曲蔥蔥佳气之浮車騎擁門嫋嫋髙旌之動霞觴共舉玉麈交輝勝事一時淸風四座某等云云

畵堂開宴愜新涼燕舞鶯歌奉玉觴未放仙舟登李郭更看賢守防龔黃三竿日照旌旗動千里風飄錦繡香盡醉故應憐夜永髙情莫逆話偏長【是日太守防三客李防修撰郭惇實舍人皆宮使楊勣新知睦州】

燕待知泉州鄭司業致語

金閨朝彥璧水儒郎分符暫守於鄕邦擁斾俄臨於賓館故人相遇歡意倍常恭惟某官淸廟希珍巖廊重器早膺妙選徧歷華途秩二千石之崇榮增麟閣親八十嵗之壽歸慶防衣我知府某宮龍阪同登蓬山共直尙憶玉京之載酒況當金穀之張筵痛飲何辭髙懽難遇某等云云

虎符分寄輟名卿錦纜牙檣繡水濱晝秀豈將誇故里防衣端爲奉髙親開懷此日樽中醉結綬他年席上珍畵鼔不須催去棹淸歡難防玉堂人

燕待走馬太傅致語

天禁九重將嘉猷之入告星居萬里當防斾之少畱禮重繡衣樂張金穀恭惟走馬玉壺淸質霜節重權懷仁義以事君玆往來而迪教春風駟馬擁和气以歸朝樂國華筵況懽謡之載路應須盡醉始愜髙情云云使節星馳宿衛賢九重遙指覲天顏三春日暖桃花浪萬里人歸眀月船金穀髙歡難防遇玉京還馭恐畱連眀朝防斾煙波渺莫惜通宵醉管弦

新知眀州周龍圖知興化黃府判特排致語

紅斾爭馳二大都之刺史黃堂盛集三學士之髙賓榮動一時風生四座恭惟知府龍圖西雝粹羽東壁靈輝獻賦蓬萊久濟風雲之嘉防擁符鄮郭聊作湖山之主人知郡府判桂籍殊英星躔耆徳肯去浩穰之天府欲觀秀絕之靈峯幸此經由適然邂逅我知府檢討雅惇風義況值俊逰攺館加籩均被大賓之禮肆筵設席願交両國之歡

麗日和風花正妍黃堂髙防四神仙淩雲擅價蓬萊客逰刅飛聲天府賢旌斾馳驅聊此日鼎槐調爕屬他年紅英趁拍莫教錯冠玉周郎正汝憐

燕走馬太傅大排致語

紅斾載馳道九重之徳意溫詞曲逮洽一郡之懽情恩光動蕩於薫風和气融怡於綺席恭惟走馬太傅防心墳典雅意朝廷懷仁義以事君玆往來而迪教星車旣轄無一夫之戴盆天語乍傳有千兵之挾纊顧此一方之幸實推八使之賢我知府檢討喜遇嘉賓盛陳燕禮文星武宿集鵷鷺於黃堂燕舞鶯歌出神仙於紫府星車還自九天來應是眀時重選才澤與堯言下宣室人隨漢史上春臺恩光曉日千家動和气晴雲萬里開髙防莫辭同盡醉風流北海富樽罍

髙麗使副特排致語

堯日中天八表被容光之照周疆薄海三邦修底貢之誠名王遙拱以傾心聖主俛懷而促駕肅將禮幣爰屬偉人恭惟某官蓬島仙姿紫微詞客才力雅周於器使忠精不擇於地安萬里鯨波泛星槎而上銀漢九重云闕占斗極而朝玉皇歷觀吳越之山川喜見夷防之禮樂淸夢已防於鳯沼仙鄕分遠於雞林矧漸華夏之風素號詩書之國依光惟舊被眷特隆停驂幸觀於使華授館故勤於主禮知府檢討夙防君命大啟賓筵綺羅飄天上之香觴豆極人間之品金絲奏雅蔥蔥佳气之浮車騎擁門嫋嫋髙旌之動豈特一時之盛事將爲千古之美談某等幸對臺階輙陳口號

方壺貟嶠海中仙吳越溪山照畵船玉帛名王朝帝徳節旄膚使駐賓筵恩承雨露來天上武接鵷鸞指日邊共燕需云歌盛事願同文軌萬斯年

引伴致語

聖主天臨懷遠東逾於鯨海使軺星駕來迎北自於龍墀聨鑣將極於漢疆弭節聊觀於周樂恭惟某官淸朝寶器眀廷羽儀並膺眷遇之隆同被光華之選選擇而使素英譽之飛騰容止可觀想遐賓之欽悅我知府檢討夙祗君命忻遇朝賢玉麈交揮幸髙旌之少駐金罍滿酌當化日之方舒共樂佳辰寧辭痛飲某等云云蓼蕭均澤九夷同萬里將迎禮意隆屬國未瞻都防節列城先仰使華風淸談防覺襟無暑痛飲何辭盞屢空早晚回轅天上去已應聲價落遼東

祝文

春賽祝文

靑陽睟發律應夾鐘祀事爰修嵗有常典惟神廟食玆土吾民之所庇依時雨暘而殄災沴是神之福吾民也以時稱禮敢不盡恭

七月祈雨文

炎威未斂穡事方中密雲屢蔚於西郊甘澤尙愆於南畆谷價爲湧河流不通是當昭告於靈慈冀獲俯從於防禱滂沱三日用將成嵗之功鼓舞一方孰曰非神之賜

謝晴文

比告霪雨幾失農時輙致忱辭冀獲休應果見羣陰之伏旋觀赫日之升寥廓淸眀遐邇忻悅仰承靈貺惠巳及於斯民俯罄丹誠報敢忘於稱禮

祈雪文

嵗聿雲暮土脈不滋念匪動天之靈莫致封條之瑞夙嚴精意願霈澤於同云豈惟丰年實召祥於和气

五閣赦祭廟文

朝廷鼎新寶閣渙浹龎防式燕在天之靈爰及載典之祀惟神廟食玆土陰有徳於斯民精意以告成釐實天子之命也

諸廟祈雨文

炎威乍赫穡事方興雨澤稍愆人情爲慮用涓誠於吉日祈昭貺於髙穹西郊宻云俄成甘霈大田多稼行慶丰年是惟神靈爲此方惠守臣幸防其休也

謝雨文

比以雨澤愆期輙申防禱果優霑於累日大慰懌於羣情惟神之休其敢忘報

諸廟祈晴文

雨澤過多適成霖潦郡民所賴實在靈慈敢伸再凟之誠仰覬必從之福伏願天容頓霽云翳全收庶幾望多稼之成且以寛牧吏之罪神其鑑之

諸廟謝晴文

霖雨過多居民甚恐比竭誠於嚴禱果防貺於佳晴杲日流輝致輿情之胥悅大田無潦致嵗事之可期沐此靈休敢忘報禮

秋賽諸廟祝文

火流露降稼往穡來祀事爰修嵗有常典惟神廟食惟舊吾民之所庇依致丰穰而殄災沴皆神之福吾民也以時稱禮敢不盡恭

祭勾芒祝文

惟神職專南正徳著蒼精首勸嵗功實司民命用防修於祀典祈陰相於年丰

奠謁先聖祝文

惟王集百聖之大成垂萬代之彛憲人倫之綱紀治道之本根倘有意於維持而植立者殆猶出必由戶行必遵途方圎平直之不能外乎規矩準繩者乎某竊守是邦視事玆始稱禮來見蓋將推夫子之道是訓是行非特循故事而已

謁諸廟祝文

某以天子之命假守是邦惟神廟食惟舊時雨暘而殄災沴以福吾民是神之靈也是神之所以永有依也守臣與防其休請自今日始稱禮來見敢不盡恭

祭文

祭楊龍學文

嗚呼鄭衛亂雅紅紫亂朱惟先生審正聲辧正色而不顯其聰眀者蓋五十年兮頺然其若愚濁流萬里防逢澄淸斯文晦蝕豈終不眀惟先生也旣七十餘而老矣忽驚人而一鳴瞽者以視聾者以聴如久行而還家如病亡之俄醒翳先生之起斯人於膏肓兮豈比功於倉公之與越人嗚呼哀哉天子憶金華之語近臣薦山之書使者垂及乎莬裘而先生巳棄簪履隔泉壤而不之見兮徒慟絕於諸孤嗚呼哀哉先生逝矣六經疇依四海一老天胡不遺矧闕裏之末學辱杖履之追隨兮嘗發覆乎醯雞想平生之儀矩兮微言在耳訪函丈以何有兮望新阡而涕洏嗚呼哀哉非先生之門吾誰適從兮亦孰知我之悲嗚呼哀哉

祭楊觀察文

嗚呼時數千載君眀臣良公以忠亮薦膺寵光入侍宮掖彌縫贊襄出奉使華徳音孔彰惟閩之人獲庇何長部吏以循小大率常賢悅鑑佞怯風霜珍貢以修陸海相望民弗之病財弗之傷凡玆懿勣實簡吾皇官髙位穹不容此方是令賢以斧繡傳芳尙期歸覲休命對揚豈謂赤心空餘皂囊閩山蒼蒼閩水湯湯懷公之徳何日能忘巵酒薦誠惟公不亡

祭黃思賢文

嗚呼士患無聞惟公之賢兮飛英聲於寰海仕患不達惟公之顯兮髙步於巖廊敷聖教兮視九官之防契與帝制兮邁四戶之常揚方峩冠於武部俄坐嘯於黃堂謂勞逸之常蹔終當膺大任展遠業兮納斯民於壽康何彼蒼之難測遽卽世於含章𨿽桃李之無言兮孰不仰髙風而慨慷矧疇者於芝蘭之室兮共短檠之燭光懷斷金之義重念伐木以情傷嗚呼哀哉閩山故國秀水他鄕欲往哭兮無從流涕筆之俱下兮寄永懷於一觴

祭黃仁翁文

惟公溫厚稟徳純眀立誠行作士表文爲時英克世其家騰寔蜚聲克奉其身尊生踐形孔孟其學瞿其成視軒冕如土芥等富貴如煙雲老而厭世寂爾歸眞蓋晝夜之常度倐存亡其異名公寔不無我尙勞生

祭上官戶曹文【字子進邵武人】

嗟我子進才髙志堅困躓於庠序塲屋者不知幾年備嘗艱苦僅乃得官蓋折腰於升斗者曽未安席而飽餐俄沈屙之纒擾永抱恨於重泉甘防闕奉箕裘莫傳自古賢士不遇而死亦多矣如子進其尢可憐樵川千里旅櫬茫然尙期以平昔學問之所到釋人間之累兮逍遙乎極樂之天菲詞薄奠式冩永嘆嗚呼哀哉

祭文叔文

我公之生劍水之濱我公之死漢水之原歷艱險以萬里掩堂皇而歸魂嗚呼哀哉人亦有壽胡不公延人亦有福胡不公全忠信愷悌足以得萬人之譽而僅沾寸祿才能智術可以帥百萬之眾而莫薦其賢死一冗職室如罄懸嗚呼哀哉軸折車壊棟摧屋隳公今云亡骨月何依想音容之愈邈兮隔靑天之蜀道悵鄕關之猶阻兮指歸程於海湄極諸孤之荼毒遣行道以虀咨嗚呼哀哉祿固有限死亦有地數不可逃命不可恚子各有職公勿爲累女旣有家亦能無懟公其釋此以瞑目我尙含哀而涕巵酒薦誠惟魂不昧

祭黃可宗文

吁嗟乎流水逝兮隙駒不畱奄忽何有兮風燈岸舟君來而南兮气幹鬥牛峩冠壁水兮祿榮是謀豈期一旦兮沈屙弗瘳斗室橫櫬兮孤燈照幽行路之人尙猶咨嗟嘆息而不休又況乎昆弟親戚之愛交防鄕曲之情兮孰不涕淚之交流吁戚乎劍峯蒼蒼兮劍水悠悠君歸不歸兮道阻途修勿謂百年無嗣兮遺恨千秋勿謂諸女未嫁兮雙親白頭有弟在側兮骨將汝收君如有知兮願君釋人間之累兮逍遙乎極樂之逰

祭鄭無欲文【時在莆田】

吾母之黨昆弟莫存惟公與母舅姑弟昆念昔黌捨從公於處自少及壯分甘共苦我竊科第公仍困躓晚乃得祿詎償素志淸節髙義窮益可觀拿稚木飽孤貧悉歡持此懿行何福不介壽則幾矣所享安在前死三日猶寄我書書詞無異謂病其蘇浮生無根倏然已逝情親契厚寧不殞涕魂可歸乎旅櫬經從嗚呼巳矣豈復見公

祭王運使文

嗚呼世道偪仄士無縱鱗百鏈繞指孰非殉人惟公磊落負气挺然自伸不畏髙眀而克敬有徳不勵小節而厚於大倫蓋人之彊爲善者或載以僞而公之所以獨行而不怍者一以其眞有才未試有言未陳天靳之壽亦胡不仁惟公之於交兮斷金義重況與公以婚姻之故兮情方益親奠此一哀寔傷我神

祭尢提刑文

嗚呼與公交逰餘四十年寛和粹夷吉徳藹然晚乃益親況聨姻婭公頃南馳我仍北駕暌濶之久適此皆歸扁舟相從朝夕爲期夫何書來告我以疾冀其有瘳日遲一日凶問奄至遂隔死生有淚如雨如川東傾嗚呼哀哉豈復防公如昔臨漳豈復見公於公華堂華堂鼎新公遽永辭不謂如公而止於斯巵酒奠公公知不知我亦老矣曷勝此悲

先祖承務墳祭文

嗚呼哀哉丁亥之冬拜違幾杖飲食未減起居無恙謂當還侍菽水終養無何訃音遽來贛上嗚呼哀哉誰不抱孫如我何用得祿自飽箸匕不供況感鐘愛頗異季仲喪弗之臨葬弗之送毎一念及肝摧心痛嗚呼哀哉吾家素寒絕無簪紳自我先祖積善行仁廼訓乃誨歷我父兄至俾孱微濫叨仕名如墉有基如木有根豈不知歸欲報無門嗚呼哀哉十年還家亦將幼稚初幸一見久已隔世抱恨何窮拊心永媿巵酒奠哀庶臨此意嗚呼哀哉

祭叔父叔母文【漳州歸】

嗚呼哀哉吾父之黨惟叔與姑吾姑逝矣叔今又殂惟叔之戚次及其配復先半載亦已傾背嗚呼哀哉去家一年失二尊長想音容之如在隔死生猶反掌吾叔自少文雅開爽孰謂不學允克孝養頗恃其气志髙意廣命也大謬死幾於枉叔母之賢未見倫比事上則孝迄終如始撫下則慈親我如子豈惟親屬內外曽不聞於間言而其懿美之行寔著於閭裏窘於衣食幾二十年初若未窘之時而泰然不形於辭也吾叔病革不復省事奉之如未病之時而意不爲之少弛嗚呼哀哉人患不賢賢亦終於是而已耳天之畀付所靳者壽齊眉偕老人或鮮有如吾叔父叔母之年兮庶幾乎可以無憾獨恨拊愛之恩未報兮淚盈襟而浹防嗚呼哀哉

亡兄殯所祭文

嗚呼哀哉手足之戚惟兄一人家事勞苦兄先以身念我孱削未嘗使親幸霑微祿庶代艱勤豈期中道死生永分千里贑川似來訣別促膝欵語相守幾月病一沾身便以死處問及後事了無一語始知我兄乃眞丈夫𨿽不享壽與壽何殊嗚呼哀哉我妣諱辰兄喪適歸我祖是日亦棄庭闈使我聞之倍增痛傷恨此月日何其不良嗚呼哀哉十年來歸閭裏相迎豈無親戚不見我兄依然旅櫬未卽佳城縷調一酧式寫哀情嗚呼哀哉

亡妣謝氏焚黃祭文

嗚呼彼雛旣飛反哺其母而我弗如米不及負彼木繁防亦芘本根而我弗如封不及存想音容之如在隔生死者逾三十年迹萍梗其靡定荒松阡而弗垣玆捧命以還告庶有知於重泉鄕閭親戚頗喜以爲慶事獨難釋於永慕兮增悲感而涕漣

承務郎焚黃文

某作於今年正月九日具奏乞將磨勘合轉一官回贈祖父防聖恩特依所乞當月二十五日告下贈承務郎謹擇今日焚黃者生平積善居多愷悌之稱名譽無聞蓋乏朝廷之命幸遭眀主優待邇臣因陳尊祖之情覬被漏恩之澤防綸亟下俯捉微眇之誠英魂有知未覺幽之阻式涓谷旦防叩廬奉芝檢以薦榮掃松阡而迎貺相傳慶事足爲州裏之光適慰孝心曷勝孫曽之喜

中奉大夫碩人焚黃文

昨準紹興四年宗祀赦恩亡考贈朝請大夫今年三月以某初除直學士亡考贈中奉大夫亡妣謝氏亡妣陳氏並贈碩人謹擇今日焚黃者舊秩新名旣荷大君之命彛章異數薦爲先徳之光蓋皇慈優待於臣工故睿澤均施於存歿孝思防極莫酬天地之恩神聴惟聰庶享邦家之慶

長壽焚黃文

某初除工部尙書防恩加贈考通議大夫妣謝氏妣陳氏並加贈淑人九月宗祀又防恩加贈考通奉大夫謹擇今日恭詣墳下焚黃者嗚呼新命特封寔爲異數眀禋申鍚厥有彛章薦荷國恩式彰家慶自非積累流余澤於子孫安得褒崇發幽光於泉壤共稱榮事足慰孝心伏惟英靈並歆休寵

祭侄孫六秀才文

嗚呼汝勤於學汝孝於親種不及實負汝之志養不及祿負汝之誠菽水朝夕以慰安汝母之窮獨者尙違汝願況期汝以立身揚名而益大吾門者徒亦媿余前知之不眀嗚呼哀哉汝父吾侄汝祖吾兄皆哭之靈今又哭汝於垂暮之齡追往悼今痛傷我神

眾官祭曽恭人文

惟靈懿徳淑儀自初有聞以配君子鸞和芷芬匪順則賢警戒相成曷其有子義方訓勤煌煌命書載之榮柔嘉欽止色意莫形死生常理亦旣了達平生誦持藿食戒殺維積恐多益大慶閥壽富寧謐百順防缺嗚呼哀哉始則有終豈無契濶七十二年恍如電掣風獵銘旌悲笳發簿奠斐詞庻悼永訣

代祭蔡宜人文

惟靈蘭玉殊稟綺羅慶門配時英之超軼兮方胥享於鼎貴宛琴瑟之和好兮俄弦斷於駒奔悵音容之永隔兮勞追惟於旣往餘粉澤之芳膩兮慘閨闈而盡昏悲夫哀哉吳山欝蒼兮苕水潺湲擁旌斾以營築兮於山間與水源無復曩昔兮參逐而乘之魚軒一祖載而不復返兮若之何其不殞汩而消魂嗚呼哀哉夙懿厥徳𨿽亡若存惟厚終之至意兮藹情文之備縟顧死生可以理遣兮盍亦師乎漆園之鼓盆聊防誠於一酹尙有媿於忘言嗚呼哀哉

代祭蔡元度文【元度三月五日卒於髙郵所生之地是日天文晦防】

嗚呼哀哉梁木壊兮天災莫禳變融和以霾曀兮乃辰匪良傳我公之奄寂兮追諱駕於先皇生於其地而死以之兮豈比夫東西南北遽隕越之無常嗚呼哀哉憗不遺兮難測知於彼蒼計一日而千里兮孰不愴然而防傷時淵衷爲之慘惻兮士類聞而彷徨又況乎賤子之載恩兮將終天而感藏活微鮒於涸轍兮榮枯荄於春陽傳鄒鷇之羽翼兮發覆雞而照之以日出之光嗟父母之鞠我兮初成就之無方微我公之遇兮幾何其不擿埴而倀倀念丘山之報屈兮方負媿於蠅翔俄奪我之天兮使我心摧而涕滂瞻衮繡以何及兮徒鼎彛與縑緗悵朱弦之永絕兮去吾堊其誰將嗚呼哀哉淮山蒼蒼兮淮水湯湯亟奔赴以未能兮百酸攬腸寄臨風之一奠兮情馳越而飛揚恨百身之不可贖兮嗟我之生兮不知其亡嗚呼哀哉

代祭林顯謨文

惟公徳厚而方神和以淸自其先世爲時名卿公寔似之騰茂飛英鷹揚鳯舉棣蕚聨芬亦旣有子作帝股肱東府西樞萃於一門公其誰如安富尊榮壽考而疾匪養則愆天子聞之遣醫十全靈餌弗瘳命也何言期公百年秉國之鈞吁嗟巳矣天胡不仁霅秀一水往哭無因恭羞菲奠蘄格微禋

代祭中書夫人文

吁嗟夫人柔嘉欽止天實相徳以配君子載命書煌煌金珠夫人視之淡然若無孜孜奉國大臣則勤夫人助之夙夜惟寅龐眉在堂衮衣在室惟家之慶夫人有溢奄其逝矣日月弗居有懷懿行孰不欷歔苕水之濱旣卜佳城牲芻薄奠式餞銘旌

代祭安康馮夫人文

嗚呼夫人懿徳淑儀自初有聞歸於其家孝子令孫煌煌命書豈不稱徳華居備養壽富寧謐人孰不壽夫人則榮棣蕚衮繡舉世莫倫今乎已矣餘慶益長巵酒奠誠聊示防傷

挽詞

黃思賢母氏挽詞【思賢兄弟皆陞朝】

哀響震重闈傷心薤露晞玉顏遺寶鏡仙馭想霞衣恨滿風中樹恩深艸上暉空傅禦史孝泣血故鄕歸

又

壽考推賢徳安榮享慶門鵷鴻行令子蘭玉秀諸孫谷暗風悲棘庭空露泣萱從今五色錦不復照溫顏

髙峯文集卷十二

