

欽定四庫全書

集部五

鐡崖古樂府

別集類四

元

提要

﹝臣﹞等謹案鐡崖古樂府十卷樂府補六卷元楊維楨撰其門人吳復所編維楨以樂府擅名此其全帙也樂府始於漢武后遂以官署之名爲文章之名其初郊祀等歌依律制詩橫吹諸曲采詩協律與古詩原不甚分後乃聲調迥殊與詩異格或擬舊譜或制新題輾轉日增體裁百出大抵奇矯始於鮑照變化極於李白幽艶奇詭別出蹊徑岐於李賀元之季年多效溫庭筠體柔媚旖旎全類小詞維楨以橫絕一世之才乘其獘而力矯之根抵於靑蓮昌谷縱橫排奡自辟町畦其髙者或突過古人其下者亦多墮入魔趣故文采照映一時而彈射者亦復四起然其中如擬白頭吟一篇曰買妾千黃金許身不許心使君自有婦夜夜白頭吟與三百篇風人之旨亦復何異特其才務馳騁意務新異不免滋末流之獘是其一短耳去其太甚則可欲竟廢之則究不可磨滅也惟維楨於明初被召不肯受官賦老客婦謡以自況其志操頗有可取而樂府補內有所作大明鐃歌鼔吹曲乃多非刺故國頌美新朝判然若出兩手據危素跋亦卽聘至金陵時所作不知何以乖謬至是核以大義殆不止於白璧之微瑕矣

乾隆四十六年正月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●題楊維楨鐡崖古樂府

楊維楨於元仕不顯而不肯仕於明似爲全人矣而其補集中有大明鐃歌鼓吹曲非刺故國頌美新朝非眞全人之所爲與劇秦美新何以異耶予命爲貳臣傳於錢謙益之旣仕本朝陰爲詩文詆毀常惡其進退無據然謙益之所毀者本朝猶稍有懷故國之心若維楨則直毀故國較謙益爲甚夫文章者所以明天理敍人倫而已舎是二者𨿽逞其才華適足爲害不如不識字之爲愈也若曰懼明祖之彊畱而故爲此遜詞以自全乃明哲保身之計予謂明祖直未彊畱耳若與之官將亦必受之何也以其忘故國而知之危素跋而贊之蓋亦同病相憐曲爲之解耳因著此論並命錄其集前亦所以教萬世之爲人臣者乾隆戊戌孟夏

●鐵崖古樂府原序

三百篇而下不失比興之旨惟古樂府爲近今代善用吳才老韻書以古語駕禦之李季秋楊亷夫遂稱作者亷夫又縱橫其間上法漢魏而出入於少陵二李之間故其所作古樂府詞隠然有曠世金石聲人之望而畏者又時出龍鬼蛇神以眩蕩一世之耳目斯亦奇矣東南士林之語曰前有虞範後有李楊亷夫奇作人所不知者必以寄余以余爲知言者抑余聞詠歌音聲之爲物明則動金石幽則感鬼神豈直艸上風行之比哉亷夫遭盛時揚言於大庭者也將與時之君子以頌隆平樂府遺音豈宜在埜要使大雅扶世變正聲調元气斯爲至也余不敢不以此望於亷夫餘子不足語此至正丙戌冬又十月方外張天雨謹題

君子論詩先情性而後體格老杜以五言爲律體七言爲古風而論者謂有三百篇之餘旨蓋以情性而得之也劉禹錫賦三閣石介作宋頌後之君子又以黍離配三閣淸廟猗那配宋頌亦以其所合者情性耳然則求詩於刪後者旣得其情性而離去齊梁晚唐季宋之格者君子謂之得詩人之古可也會稽鐵崖先生爲古雜詩凡五百餘首自謂樂府遺聲夫樂府出風雅之變而閔時病俗陳善閉邪將與風雅並行而不悖則先生詩旨也是編一出使作者之集遏而不行始知三百篇之有餘音而吾元之有詩也復學詩於先生者有年矣嘗承教曰認詩如認人人之認聲認貌易也認性難也認神又難也習詩於古而未認其性與神罔爲詩也吁知認詩之難如此則可以知先生之詩矣先生在會稽時日課詩一首出入史傳積至千餘篇晚年取而讀之忽自笑曰此豈有詩哉亟呼童焚之不餘一篇今所存者皆先生在錢塘太湖洞庭間之所得者云至正六年丙戌春三月初吉門生富春吳復謹拜手書

鐵崖古樂府原序

●欽定四庫全書

鐡崖古樂府卷一目錄

履霜操【並引】

別鵠操【並引】

雉朝飛【並引】

精衛操【並引】

石婦操【並引】

湘靈操【並引】

箕山操

獨祿篇【並引】

公無渡河

桓山鳥【並引】

烏夜啼【並引】

野雉詞

旦舂詞

系子詞

眉憮詞

結襪子【並引】

栢谷詞

鴻門會

紫芝曲

金臺篇

吳鉤行

臙脂井

平原君

春申君

聶政篇

易水歌【並引】

已上凡二十六首或述古樂府舊事或補古樂府所缺上至精衛之古憤下及刺客之悲歌而美刺存焉勸戒彰焉讀者有所感發則事父事君而天倫無不厚矣復識

●欽定四庫全書

鐡崖古樂府卷一

﹝元﹞楊維楨撰

履霜操【並引】

琴操有履霜謂尹吉甫子伯奇爲後母譖而見逐自傷而作也其詞曰朝履霜兮采晨寒考不明其心兮信讒言何辜皇天兮遭斯諐痛歿不同兮恩有偏誰說顧兮知此寃使是詞果出伯奇則伯奇不得希於舜矣余爲之補云

霜鮮鮮兮艸戔戔兒獨履兮兒宿野田衣荷之葉兮葉易穿采楟花以爲食兮食不下咽嗟兒天父兮天胡有偏我不父順兮寧不兒憐履晨霜兮泣吾天

別鵠操【並引】

琴操有別鵠操謂商陵穆子娶妻五十無子父母欲其攺娶其妻聞之中夜悲嘯穆子感之而作是操也

雄鵠於於雌鵠舒舒兩鵠比翼其巢同株五見樹葉榮而枯嗟爾比翼而不生雛比翼將乖雌雄覊孤中夜雌嘯雄將曷如寧爲不雛死作兩孤不願八九子爲秦烏

雉朝飛【並引】

琴操有雉朝飛多指牧犢子之作據揚雄所記則曰雉朝飛者衛女傅母之所作也衛女嫁齊太子中道太子死問傅母傅母曰且往當喪喪畢女不肯歸終之以死傅母悔之取女所自操琴於冡上鼓之忽有雉出墓中傅母撫雉曰女果爲雉也言未畢雉飛而起故其操曰

雉朝飛予以牧犢之嘆不如衛女之善死有關世教也故賦以補舊樂府之缺云雉朝飛一雄挾一雌雄死雌誓黃泥歸衛女嫁齊子未及夫與妻靑縭綰素結一死與之齊人言衛女蕩且離烏得冡中有雉飛琴聲鼔之聞者悲

精衛操【並引】

按述異記昔炎帝女溺死東海中化爲精衛鳥日銜西山木石以塡東海怨溺死也餘悲其志爲作精衛詞入琴操云

水在海石在山海水不縮石不刋銜石向海安口血離離海同乾

石婦操【並引】

石婦卽望夫石也在處有之詩人悲其志與精衛同不必問其主名也予爲詞補入琴操云

峩峩孤竹岡上有石魯魯山夫折山花歲歲山頭歌石婦行人幾時歸東海山頭有時聚行人歸啼石柱石婦岑岑化黃土

湘靈操【並引】

博物志舜陟方死於蒼梧二妃死於江湘之間俗謂之湘君湘旁有黃陵廟事𨿽不經而楚詞於九歌有湘君湘夫人之辭故余亦補入琴操云

湘之水兮九支湘之山兮九疑皇一去兮何時歸攀龍髯兮逐龍飛生同宮死同穴招皇衣兮復皇轍九疑水九疑山九疑轍迹在其間望飛龍兮未來還湘之涙兮成水湘之石兮成斑

箕山操【與復古詩集稍異】

箕之山兮可耕而樵箕之水兮可飲而遊牽牛何來兮飲吾上流彼以天下讓兮我以之逃世豈無堯兮應堯之求吾與堯友兮不與堯憂

獨祿篇【並引引與時刻異】

古樂府獨祿篇爲父報仇之作也太白擬之轉爲雪國恥之詞予在吳中見有父仇不報而與之共室處者人理之滅甚矣爲賦此詞以激立孝子之節云

獨祿獨祿惡水濁仇家當族孝子免污辱孝子軀幹小勇气滿九州島拔刀削中睨父仇父仇未報何面上父丘漆仇頭爲飲器臠仇肉爲食嘬頭上之天才可戴

公無渡河

公無渡河河水深兮不見泥公身非水犀鳥風黒浪欲何濟公不能濟橫帆在河西靑頭少婦泣血啼有年不死將誰齊公死河靈伯妾死河靈妻

桓山鳥【並引鳥一作禽】

古樂府有上畱田行上畱之地有父死而兄不字其弟者鄰人爲其弟作悲歌以風其兄南俗兄違父命而虐其庶弟於父死之後者往往有焉故賦桓山鳥以繼上畱樂府云

桓山鳥鳴聲一何悲嚴父戒二子分財無嫡支父死未塟命一遺兩枝荊華摧一枝嗚呼桓山鳥鳴聲實堪悲死隔別生流離百鳥聞之爲嗟嗞

烏夜啼【並引】

古樂府烏夜啼者宋王義慶妓妾報赦之詞予爲補之而少見規誡之義云

籠蔥髙樹靑門西夜夜棲烏來上啼報君凶報君喜願君髙樹成連理啼烏夜夜八九子莫使君家髙樹移烏生八九烏散飛【夜夜一本作夜生】

野雉詞

野雉異兮家雞雉將雛兮棲棲嫁劉季兮逐季飛不逐季兮季狐疑羽翼成兮兩口苦無違

旦舂詞【一作人彘怨】

兒爲王母爲囚旦舂莫舂無時休天髙地厚日月流母苦不得從兒遊漢家謀臣張畱侯老人立致商山頭君王輕信羽翼愁十年身後知安劉髠鉗之人何以畱

系子詞

車驅驅鄧家孥長繩系野樹小兒泣呱呱泣呱呱父一顧可柰何弟兒在手不可俱父再顧眼血枯行人斷繩走匍匍

眉憮詞

朝畫眉莫畫眉畫眉日日生春姿長安已知京兆憮有司直奏君王知君王毛舉人間事不咎人間夫婦私

結襪子【並引】

古樂府有結襪子大扺言感恩重而以命相許也太白擬之亦然余以結襪子屬張釋之釋之天下稱賢故予爲是詞補入樂府云

漢家九陛飛秋霜公卿會立朝明堂王生何人談老黃廷辱廷尉理不當廷尉跪結襪有如壯夫出胯下面無慚色神洋洋君不見黃石公進張良夏侯章低孟嘗長者之名從此揚

栢谷詞

栢谷險君勿趨君一趨龍爲魚漿長豈識眞龍軀萊爾老婦能挽夫論報不賜誅漿長本無辜舉之羽林郎大將軍可奴

鴻門會

天迷關地迷戶東龍白日西龍雨撞鐘飲酒愁海翻碧火吹巢雙猰■﹝犭兪﹞【暗言範增項莊】照天萬古無二烏殘星破月開天余【此言沛公當獨王天下羽不得分也】座中有客天子气左股七十二子連明珠軍聲十萬振屋瓦拔劍當人面如赭將軍下馬力拔山气捲黃河酒中瀉劍光上天寒彗殘明朝畫地分河山將軍呼龍將客走石破靑天撞玉斗

紫芝曲

商山巍巍上有紫芝采芝可療饑何獨西山薇西伯養老去古逺而獨夫殺士吾將疇依夘金之子海內威羅絡齮齕【音蟻紇】將奚爲平生不識下邳兒肯從漢邸同兒戲祿裏綺裏無人知

金臺篇【一作黃金臺辭】

髙臺起朔方金色照天光上有七十二鳳凰金鼎玉食髙頡頏王不居志獨苦拜師禮重心愈下羣賢起南西東國恥一灑黃金空十年燕雌今日雄君不見姑蘇何用黃金屋壄鹿穿花豕銜蓐【禮重一作禮士】

吳鉤行

吳人殺二子釁成雙吳鉤吳王食賞令不識鉤中愁臨鉤呼二子飛來父心頭百金何足報萬戶當封侯佩雙鉤比明月爲君嬖者斬讒者刖制諸侯開伯烈千秋萬歲光不滅

臙脂井

井無水荒龍椅不得如巴馬子仰天夜見黃姑星水底嘍嘍話紅鬼井中之人不殉死宮人斜在雷塘趾【趾一作尾斜宮人塜也】

平原君【一作平原君斬美人歌】

平原君起朱樓美人盈盈樓上居盤跚跛汲彼何叟美人一笑盤跚愁門下士引去不可畱美人髙價千金直千金不惜美人頭君不見帷中婦女觀跛者一笑五國生戈矛葉鳩【跛汲一作跛者】

春申君

春申君見利重見理蒙保相印封江東李家女兒入楚宮春申滅國並滅嗣舎人入相遺腹子

聶政篇

齊國壯士儕要離念母與姊生慈悲旣而母死姊同屍烏乎丈夫一死泰山重胡爲輕付市井兒

易水歌【並引一作荊卿失匕歌】

儒門五尺童羞談荊卿以其刺客之靡也然予觀魏王沈事未嘗不廢卷三太息沈之忍亡其主也然後知卿之矢死報知已較然爲古義俠不可少也故君子追論燕俗之長急人之義本於卿之遺風古今詞人多拙卿而予猶以是取卿云

風瀟瀟易水波髙冠送客白峩峩馬嘶燕都夜生角壯士悲歌刀拔削【葉朔】百金買匕尺八銛函中目光射匕尖【樊於期首】先生老悖不足與灰面小兒年十三事大謬無必取先機一發中銅柱後客不來知柰何狗屠之交誰比數太傅言議謀中奇奇謀拙速寧工遲可憐矐目舊時客擊築又死髙漸離鎬池君璧在水龍腥忽逐魚風起滄海君猶祖遺筴孰與千金買方士烏乎荊卿荊卿𨿽俠才俠節之死心無猜君不見文籍先生賣君者桐宮一泄曹作馬

鐵崖古樂府卷一

●欽定四庫全書

鐵崖古樂府卷二目錄

■﹝木巳﹞梁妻

卽墨女

宿癅詞

鍾離春

荊釵曲

唐姬飲酒歌【並引】

馮家女【並引】

梁家守藏奴

昭君曲【二首】

大唐公主嫁匈奴行

虞美人行

麗人行

六宮戲嬰圖

已上凡十有四首所謂比興相侔哀樂相貫者也諷其詞義以事其君子可以補房中之遺音者復識

日重光行

三叟者訣

三靑鳥

大難日

大數謡

將進酒

君家曲

城西美人歌【並引】

崔小燕嫁辭

城東宴

西溪曲

湖中女

長州曲

琵琶怨

鳴箏曲

內人琴阮圖

內人吹■﹝遂﹞詞

內人剖瓜詞

屏風謡

紅牙板歌

奔月巵歌

簫杖歌

篳篥吟

李卿琵琶引【並引】

張猩猩胡琴引【並引】周郎玉笙謡【並引】

蹋踘篇【二首】

邯鄲美人【二首】

已上凡三十首重光三訣使之生有所保死有所遺余則雜以宴樂之作而知神仙貴富之有不足恃者也然其宴樂之中則又有戒者存焉復識

●欽定四庫全書

鐵崖古樂府卷二

﹝元﹞楊維楨撰

杞梁妻

極苦復極苦放聲一長哀靑天爲之雨長城爲之摧爲招淄水魂共上靑陵臺

卽墨女【一作逐女詞】

三逐鄕五逐裏卽墨女兒乏容止齊相取之齊國治丈夫相國奚異此丈夫相國奚異此

宿癅詞

采桑女項如罌【葉汪】受教采桑不受教觀大王大王聘之居中房舊衣不換新衣裳采桑女項如罌宮中掩口笑喤喤堯舜桀紂陳興亡中宮笑口慚且惶服後服正後宮【葉光】卑宮室親蠶桑減弋獵斥優倡諸侯玉帛走東方王上帝號聲煌煌

鍾離春【無鹽女名】

鍾離春臼頭深目凹鼻唇皮膚若煙面如塵手有五色之彩綫爲君補衮成天文漸臺之君荒且忮明朝夷臺作平地太子擇日正儲位鍾離在宮齊國治

荊釵曲

扶風女行如有■﹝新上女下﹞貌如鍾離春三十不肯嫁獨識五噫君荊釵服終身井臼操必親舉案上食如大賓如何會稽守糟糠告去如市人

唐姬飲酒歌【並引】

姬東漢弘農王之妃也王爲董卓所廢王死時與姬飲酒別王自悲歌姬起舞亦挽袖而歌之其詞曰死生異路從此乖予猶嫌其不以死殉王而其言如此故補之

皇天傾后土頹王降世兮漢祚衰王作黃泉兮誓相隨王死胡用吾身爲

馮家女【並引】

漢司隸馮方之女也避亂揚州袁術見而悅之遂納焉甚愛幸諸婦思害其寵語之曰將軍貴人也有志節當時時涕泣憂愁以長見欽重馮氏從之後諸婦因共絞殺系之廁術誠以爲不得志而死也

馮家女緑髮盤雙鴉亂離棄鄕土聘入將軍家將軍愛幸諸婦妬顏色粹美無疵瑕揜鼻襲余術淚眼啼春華馮家女昨日堂上人今朝廁中鬼將軍不爲疑司隸不爲理道傍古塜生棘榛千年古憤何由伸烏乎千年古憤何由伸

梁家守藏奴

將軍椒房親跋扈闞如虎嗟嗟孫家兒豈識鳶肩主有司夜捕帑藏婢及人母紫金與白珠沒入將軍府吁嗟乎梁家婢何太苦不知將軍妻秦宮婦三主六君七貴人明日飛花亂紅雨【不知一作不如】

昭君曲

邊月生西彎明妃西嫁幾時還不見單於謁金陛但見邊烽馳玉關將軍漢家髙築壇身騎烏龍虎豹顏何時去奪臙脂山烏乎何時去奪臙脂山

又

邊鴈向南飛明妃西嫁幾時歸酪酥入饌損漢食酸風中人裂漢衣聲音不通言語譯分死薄命穹廬域君不見越中美人嫁姑蘇敵國旣破還陶朱嗟嗟孤塜黃艸碧祗博呼韓雙白璧

大唐公主嫁匈奴行

匈奴聽鏑忘劬勞【射父事】外家未必亡飛髇如何異類待同匹丹鳳下與梟爲巢君不見大唐公主親嫁辱終唐老鶻來相鈔渡河歸來話涕泣後人猶以昏爲交

虞美人行

拔山將軍气如虎神騅如龍蹋天下【葉戶】將軍戰敗歌楚歌美人一死能自許蒼皇伏劍答危主不爲埜雉隨仇虜江邊碧血吹靑雨化作春芳悲漢土

麗人行【題玉山所藏周昉畫卷】

楊白花飛愁殺人美人如華不勝春錦韉馱起雙鳳縷黃門挾飛五花云白日雷霆夾城道樂逰園裏春正好就中小姊最嬌彊雌雄雙飛觀者惱瑤池鬭艸碧雲移艸靑艸歇春不知黃裠有恨隨春水椒房靑蠅何處起君不見翠羽颼颼帳一空東方蝃蝀纒紫宮【蝃蝀一作作螮蝀】

六宮戲嬰圖

黃雲復壁椒塗蘇銀牀水噴金蟾蜍宜男艸生二月初燕燕求友烏將雛芙蓉花冠金結縷飄飄盡是瑤臺侶宮中个个承主恩豈復君王夢神女栴檀小殿吹天香新興髻子換宮妝中有一人類虢國淨洗脂粉靑眉長百子圖開翠屏底戲弄孲孲未生齒侍奴兩兩舁錦■﹝衤朋﹞不是唐家緑衣子蘭湯浴罷春晝長金盤特瀉荔枝漿雕籠翠哥手擎出爲愛解語通心腸宣州長史耽春思工畫傷春欠春意吳興弟子廣王風六宮貓犬無相忌君不見玉釵滛黿戕漢孤作歌請獻螽斯圖

日重光行

日重光今日西沒明日上榑桑日重光日復日上榑桑人長往不返故室堂日重光身後面目誰短長日重光言果果神倀倀

三叟者訣

道逢三叟者髙壽比神仙問叟何以壽壽訣倘予傳上叟前致辭大道抱天全中叟前致辭寒暑順節宣下叟前致辭百歲半單眠是爲三壽訣所以能長年

三靑鳥

翩翩三靑鳥來自西王母作使東王公請致東王語白日不有夜四時長爲春天上神仙宅地上羲皇人

大難日

來日大難君不知焦心獘力欲何爲早知大難學安期煉煮丹石服靈芝大藥誤死世所嗤不如美酒千日可辟饑美酒醉飽一日以爲老美酒不暢【葉昌】千歲亦爲殤

大數謡

梁朝老檜昨夜死海聲已入西門市艸中張伯懷璧子丹瓶有書誰識此小夫爭爵幾時休二十四考前無儔黃金無方鑄髑髏樓船夢過西流洲更生靈香那得偸大樹夜聽聲如牛

將進酒

將進酒舞趙婦歌吳娘糟牀嘈嘈落紅雨鱠刀聶聶飛瓊霜金頭雞銀尾羊主人舉案勸客嘗孟公君卿坐滿堂髙談大辯洪鐘撞金千重玉千扛不得收拾歸黃腸【棺木】勸君秉燭飲此觴君不見東家牙籌未脫手夜半妻啼不起牀悔不日飲十千場

君家曲

生愛君家錦樹坊君家易別苦難忘彩繩舉栁髙出屋金彈流鶯飛過墻舊時春光燕來後舊時主人十無九賈家貴壻多春情共醉君家畫雀屛黃金只買五斗黛爲君添抹蛾眉靑君不見張娘秋面不食粉八字靑蛾莫嬌損

城西美人歌【並引】

丙戌花朝後一日與客逰長城之靈山宴於城東老人所時偕逰者城中美人靈山秀也酒酣作城西美人歌

長城嬉春春半彊杏花滿城散餘香城西美人戀春陽引客五馬靑絲韁美人有似眞珠漿和气解消冰炭腸前朝丞相靈山堂雙雙石郎立道旁當時門前走犬馬今日丘壠登牛羊美人兮美人舞燕燕歌鶯鶯蜻蜓蛺蝶爭飛揚城東老人爲我開錦障金盤薦我生檳榔美人兮美人吹玉笛彈紅桒爲我再進黃金觴舊時美人已黃土莫惜秉燭添紅妝

崔小燕嫁辭

闔閭城中三月春流鶯水邊啼向人崔家姊妹雙燕子踏靑小靴紅鶴觜飛花和雨著衣裳早裝小娣嫁文央離歌苦惜春光好去去輕舟隔江島東人西人相合離爲君歡樂爲君悲

城東宴【擬劍南體】

靑驄轡金牛車一時賓從髙陽徒城東邸第三四區天气澹沲春三初主人愛客傾中廚卜歡不知淸夜䢐罥纓絕燭歡有餘捲波令格【音各】兵法誅客狂起舞作旋胡主亦擊缶呼嗚嗚人生浮艸無根株齒髮日悴顏日枯含珠烏能潤黃壚今日不樂將何如君不見城南相國斵棺殺枯顱身名只共葅醢俱仕宦何用執金吾

西溪曲

西溪溪口東岡道楊栁陰陰春欲老花間系馬我曽來紅雨傷春迹如埽美人勸我金色漿玉臺贈以盤龍寶願作西溪一水魚趂爾容顏爲余好城南將軍同醉倒殯宮今已生春艸

湖中女

湖中水滑如脂湖中女芙蓉姿湖中小槳蕩蓮葉唱得吳王白雪詞輕裠利屐踏鴈足爲客髙歌激明目生年不作人家婦東人西人換恩主主家薄幸非三從歸來抱瑟彈孤鴻君不見東家女伴麄且醜嫁得比鄰呼阿忪【讀作鍾】

長洲曲

長洲水引東江潮潮生莫莫還朝朝只見潮頭起郎柂不見潮尾回郎橈昨夜西溪買雙鯉恐有郎椷寄連理金刀剖腹不忍食尺素無憑膾還委西溪之水到長洲明日啼紅臨上頭

琵琶怨

蜀絲鴛鴦織錦絳邏檀鳳皇斵金槽弦抽甕蠒五色毫雙成十指聲嘈嘈塜頭靑艸天山雪眼中紅冰嵬下血哀弦淒斷感精烈池上蕤賓躍方鐵

鳴箏曲

斷虹落屏山斜鴈著行安釘鈴雙啄木錯落千珠柈愁龍啼玉海夜燕語雕闌只應桓叔夏重起爲君彈【愁龍一本作秋龍】

內人琴阮圖【爲顧瑛題趙千里所畫】

花點吳鹽春欲老翡翠飛來剪芳艸美人睡起春思深彈絲拊木寫同心荔枝五弦調急緩阮家月琴軸初綰須臾鈞天雙合樂南薫殿中風動幕梨園樂官樂不鳴宮中之音和且平

內人吹■﹝遂﹞詞【爲顧瑛題盛子昭畫】

天寶年來教春坊紫雲制曲吹寧王美人何處竊九漏耳譜亦解傳伊涼鵾弦轉斷黃金軸獨據胡牀弄橫玉冶情忽逐野鶯飛十指紅蠶迷起伏禦溝水暖浴鵁鶄天地久無徵戰聲芙蓉楊栁自揺落豈識黃雲邊塞情西樓今夜月色午內人思仙望河鼓白日蕭條鳳不來井梧風動神烏語

內人剖瓜詞【爲顧瑛題盛子昭畫】

轆轤索褪埀金井水殿風來晚花靜美人睡起袒蟬紗照見臂釵紅肉影荔子漿酸揺左車阿母新進朱陵瓜侍奴手浴井花冷水冰金盤擎掌窊鸞刀未破圓玉斗斗破紅冰驚落手玉郎渴甚故相嘲可忍食殘團月凹去聲【玉郎一作三】

屏風謡

璢璃怯寒翡翠熱芍藥夫容四時絕深堂气候異冬春門外酸風箭入骨匡牀毾■﹝登毛﹞踏香雪紅姬扶醉醉眼纈金缸焰焰照羅襪阿瞞嬌娘太輕劣隙光射人如白月

紅牙板歌

長吉於棃園樂件歌之欲盡而於樂句之作獨缺如也吳下繆才子遺余以紅牙板一具故爲作歌補長吉之遺

百花樓前倡樂作長鼻彎彎舞金絡生憐爲齒焚雄軀枯魄應節如何虞良工削出紅冰片脫木生前豈容見自非紅鸞之舌爲爾繩安得三三貫成串三郎耳聰穿月脇彊欲黃番譜關折十三紅兒舞鷓鴣輕蓮蹋節隨疾徐爲君重制淸平曲節奏八風調玉燭【脫木或作胱木】

奔月巵歌【爲茅山外史張伯雨賦】

神犀然光射方諸海水拆裂雙明珠大珠飛上玉兔臼小珠亦奔銀蟾蜍千年太陰錬成魄豈識妖■﹝虫麻﹞吞啖厄刳胎乃墮歡伯計玉斧椎開桃扇核茅山外史海上來拾得海月稱奇哉按劍或爲龍鬼奪擲手自戲仙人杯雄雷雌電繞丹屋顧兔淸光吞在腹醒來不記墨淋漓塵世隨風散珠玉鐵崖仙客气如虹金橋銀橋逰月宮素蛾飲以白玉醴羽衣起舞千芙容居然月宮化鮫室坐見月中淸涙滴我方醉臥玉兔傍但覓大魁酌天酒不用白兔長生方

簫杖歌【爲永嘉璣天則道人賦】

空心勁艸瑯玕節瘦如筆枝赤如鐵壺公手中曽擲之黃公石上飛星裂璣天道人雙眼靑見之不減九節藤神丁未窺混沌竅中有萬壑銅龍聲道人親鑿崆峒玉九漏玲瓏尺度足黒蛇飛來膝上橫道人手中嘯鸞鵠自言奇音不敢作寒星墮地風折嶽去年臺山解虎鬭今年狼山敲豸角鐵崖相見洞庭東腰間■﹝遂﹞佩蒼精龍湘江雨腳吹雌風相呼道人木上座杖陂水拔須眉峯

篳篥吟【贈朔客杜寛用趙季文韻】

春風吹船下揚州夜聽■﹝遂﹞聲江月流故宮揺落楊栁秋客子於邑山陽愁明朝此聲不可求乃知朔客杜寛者手持悲篥尋南逰胡笳拍中愁未休龜玆角筦親編收王門歷盡及五侯翩然鴻飛不可畱篴材旣訪柯椽鎪更協鳴鳳昆侖丘捲蘆易地鳴隴頭城南思婦歌牽牛欲絕未絕一縷抽劃然石裂千丈湫叫噪鵝鶴飛蛟虯洞庭之水天東浮杜寛杜寛藝絕優藝隱豈比閔張【作推淳】儔爲君貰美酒不惜千金裘和我君山鏌邪■﹝遂﹞與爾同登黃鶴樓

李卿琵琶引【並引】

朔人李卿以弦■﹝鼓上兆下﹞遺器鳴於京師嘗爲李漑之學士賞識賜以淸平樂章今年予逢卿吳下凡貴豪觴予者座無卿不樂夜與客宴散呂保檄卿且出漑之詩求續遺音興酣遂呼侍姬江南春奉硯爲賦琵琶引

李卿李卿樂中僊玉京侍宴三十年自言弦聲絕人世樂譜親向鈞天傳今年東逰到吳下三尺檀龍爲予把胸中自有天際意眼中獨恨知音寡一聲如裂帛再撥淸冰拆蠻娃作歌語突兀李卿之音更明白玉連鎖欎輪袍呂家池榭彈淸宵花前快倒長生瓢坐看靑天移斗杓鐵篴道人酒未醺煩君展鐵撥再軋鵾雞筋我聞仁廟十年春駕前樂師張老淳賜箏嶽柱金龍齦儀鳳少卿三品恩張后復有李國工須致身酒酣奉硯呼南春爲卿作歌驚鬼神

張猩猩胡琴引【並引】

胡琴在南爲第二弦子在北爲今名亦古月琴之遺制也教坊弟子工之者眾矣而稱絕者尠北人張猩猩者絕妙於是時過余索金剛癭【胡琴名】作南北弄故爲制胡琴引

張猩猩嗜酒復嗜音春云小宮鸚鵡吟猩猩帳底軋胡琴一雙銀絲紫龍口瀉下驪珠三百斗劃焉火豆爆絕弦尙覺鶯聲在楊栁神弦夢入鬼工秋湘山揺江江倒流玉兔爲爾停月臼飛魚爲爾躍神舟西來天官坐栲栳羌絲啁啁聽者惱張猩一曲獨當筵乞與五花金綫襖春風殘絲二十年江南相見落花天道人春夢飛蝴蝶手弄金瓢【卽金剛癭也】合簧葉張猩猩手如雨面如霞勸爾更盡雙叵羅白頭吳娥年少歌金剛悲啼柰樂何【又作金缸】

周郎玉笙謡【並引】

絲竹之器貫古今而聲不可以變者惟笙也潘安仁謂笙捴眾淸之林衛無所措其邪鄭無所容其滛者是已樂記曰竹聲濫濫以立會若笙又立會之要者故夔以儀鳳鳴和神人王子晉以引鳴鳳接浮丘之仙也烏乎下俚哇沸笙師之教幾歇矣金華周郎琦獨聰於此予嘗於靈巖虎阜間聞其奇弄令人飄飄然有伊洛間意時坐客勾曲張貞居東海倪元鎭昆山顧仲瑛云丘張仲簡吳興郯九成咸名能詩者也予爲賦玉笙謡一首且率諸君子同賦而予又爲引之如此

周郎學仙吹玉笙玉笙吹得丹山七十二鳳之和鳴曽侍瑤池阿母宴座中調笑董雙成謫向人間赤松洞洞口桃花苦迎送南尋二女湘水頭十三哀弦不成弄西洞庭東洞庭相逢鐵篴銅龍精從此吹春玉臺上藂霄不許謝玄卿

蹋踘篇【爲劉娘賦也】

江南女兒花娟娟五花繡出葵花圓蹋花上下雙文鴛雙文鴛玉連瑣髻斜斜馬初墮

又

金鞭齊停馬上郎落花旋風打球場繡輪擲過東家墻東家墻噪雙燕平頭奴揺便面

邯鄲美人【爲趙娘賦也】

邯鄲市上美人家美人小襪靑月牙繡靴對著平頭鴉平頭鴉蹋場下包銀壺馱細馬

又

裠翻栁腳埀靑空水花吹亂秋芙容須臾气喘如渴虹如渴虹索銀癭轉轆轤飲金井

鐵崖古樂府卷二

●欽定四庫全書

鐵崖古樂府卷三目錄

皇媧補天謡

上元夫人

毛女

籛鏗詞

大唐鐘山進士歌

大人詞

道人歌

龍王嫁女辭

湖龍姑曲

修月匠歌【並引】

夢逰滄海歌

璚臺曲

羅浮美人

李夫人

望洞庭

五湖逰

苕山水歌

石橋篇

張公洞

登華頂峯【並引○吳復補】

廬山瀑布謡【並引】花逰曲

已上凡二十有二首髙情逺致見於方外仙怪及名山勝水之記逰而大人道人二歌則先生聞大道之所自托也讀之使人神逰八表而人間貴富爲不足道矣復識

●欽定四庫全書

鐵崖古樂府卷三

﹝元﹞楊維楨撰

皇媧補天謡

盤皇開天露天醜夜半天星墮天狗璇樞缺壞奔星斗輪雞環兔愁飛走聖媧巧手煉奇石飛亷鼓鞲虞淵赤紅絲穿餅補天穿太虛一碧玻瓈色輻旋轂轉四極正髙蓋九重懸水鏡三光不凋河不泄天上神仙宅金闕當時坤母亦在旁下拾殘灰補地裂【轂轉一本作轂奠】

上元夫人【爲玉山題張渥畫】

仙人在世間招之還可來何用三韓外樓船訪蓬萊颯然精爽合偕入東華臺怖我以蛇虎令我心死灰叔卿忽見鄙瑤池仍復回已遺滈池璧尙獻新垣杯金棺不煉骨空令後人猜君不見易招天上三天母難脫人間五性胎

毛女【列仙傳毛女字玉姜秦宮人入華陰山中形體生毛】

沙丘腥風吹腐龍華陰毛女藏雙魚【葉農】宮中雨露不可食飡松啖柏畱春容桃花流水迷紅霧十二峯頭度朝莫自是嬋娟有仙骨入海徐郎豈知故衣沐雨鬟櫛風槲葉楚楚山花紅秦樓舊鏡掩明月咸陽自送雙飛鴻

籛鏗詞

殷有賢大夫黃髮眉雙白男女欲不絕飲食榖不辟四十九室家五十二嗣息豈是山澤臒咽潄煉精魄廣成至道本自然有人得之同壽域君不見孔子竊比我老彭老彭之壽稱以徳

大唐鐘山進士歌

睛如貓須如茅烏靴白簡鴨色袍元是鐘山老馗唐進士感君之賜何以酬君勞𨿽生不得祿誓死爲鬼豪老馗血食豈敢饕宮中飽食有祅耗擘而啖之如啖螯烏乎若人使立朝殿前秉笏山動揺銜花有大耗竊笛有大祅肯使白晝見之而不梟爾祅爾耗根深蔕牢君王養之旣吝且驕跳河蹴隴翻天之杓烏乎老馗胡可招烏乎老馗胡可招

大人詞

有大人曰鐵牛絳人甲子不能記曽識庖犧獸尾而蓬頭見煉石之女補天漏涿鹿之帝殺蚩尢上與伊周相幼主下與孔孟逰列侯衣不異糧不休男女欲不絕黃白術不修其身備萬物成春秋故能後天身不老揮斥八極隘九州島太上君西化人自謂出於無始劫蕩乎宇宙如虛舟其生爲浮死爲休安知大人自消息天子不能子王公不能儔下顧二子眞蜉蝣【天子或作天地】

道人歌

道人飛來朗風岑玄都上下三靑禽榑桑已作靑海斷鰲丘又逐羅浮沈初見蜍精生月腹前身搗藥■﹝浦上女下﹞娑陰還仙服食終恍惚天上仙骸成積林手持女媧百煉笛笛中吹破天地心天地心何髙深八千歲無知音【上下或作上有○靑海或作東海○前身或作前來】

龍王嫁女辭

海濵有大小龍拔水而飛雷車挾之以行者海老謂之龍王嫁女故賦此辭率匡山人同賦補龍姑樂府

小龍啼春大龍惱海田雨落成沙炮天吳擘山成海道鱗車魚馬紛來到鳴鞘聲隱佩鏘瑯璚姬玉女桃花籹貝宮美人笄十八新嫁南山白石郎西來態盈慶春壻結子蟠桃不論歲秋深寄字湖龍姑蘭香廟下一雙魚

匡山人於立彥成和

東方龍君嫁龍女雷車彭彭載風雨神姦夜邀髑髏語碧艸無光愁露渚鮫宮綃寒珠淚泣鸞裠行煙翠痕濕阿環嬌小不成妝帝子霜田作湯邑臙脂紫土吹海腥陽侯撃浪玻瓈聲湖邊地皮薄如紙長堤捲作長江水【霜田或作桑田】

修月匠歌【並序】

按酉陽雜爼太和初有王秀才逰嵩山迷道見一人枕襆而坐曰君知月乃七寶合成乎月勢如丸其影則日爍其凹處也常有八萬三千戶修之予卽一數因作修月匠歌

天公弄丸七寶鈿脆如琉璃拆如綫月中斤人八萬戶勑賜仙廚瓊屑飯什什伍伍入杳冥妙手持天輕欲旋千斤寶斧運化鈞混沌皮開精魄見羿家奔娥太輕脫須臾蹋破蓮花瓣十二山河影碎中輪郭重完冰一片縹緲長懸玉臼飛堅牢永結妖蟇患封辭何用蟣虱臣功成萬古蒙天眷一歸蘭路不知年兔子花開三萬徧【蘭路一作蘭詔】

夢逰滄海歌

東海之東去國十萬里其洲名滄洲地方五百里上有璚濤玉浪出沒九岫如羅浮風光長如二三月琪花玉樹不識人間秋人鳥戲天鹿昆吾鳴天球橘子如斗蓮葉如舟白鳳如雞紅鱗如牛靑瞳緑髮紫綺裘日夕洲上相嬉遊鐵崖道人隘九州島淩風一舸來東漚始靑天開月如雪錦袍著以黃金樓樓中仙人睨物表瑤笙引鶴緱山頭戲弄玉如意擊碎珊瑚鉤相招元處士浩歌海西流長梯上摘七十二朶之靑菡萏玉龍呼畊二萬六千頃之昆侖丘黃河淸淺眼中見海屋老人爲我添新籌

璚臺曲

璚臺之山三萬八千丈上有瓊臺十二髙崚嶒艸有三秀之英可藥疾樹有千歲之實能長生神人白面長眉靑玉笙吹春雙鳳鳴曉然見我驚呼名授我以靈虛之簧和飛瓊約我一雙玉杵臼重見西態盈剛風吹墮白雪精一念老作河姑星赤城老人在何處何以遺我九節藤拄到璚臺十二層【曉一作恍態一作熊】

羅浮美人【一作羅浮曲】

海南天空月皜皜三山如拳海如沼緑衣歌舞不動塵海仙騎魚波裊裊翩然而來坐芳艸皎如白月射林杪洗妝不受瘴煙昏縞袂初逢鴻欲矯手持昆山老人篴黃鶴新腔知音少江南吹斷桃葉腸雨聲夜坐巫山曉【昆山一作君山】

李夫人

絕代一佳人美色如洛妃【葉乎】春月爲作眉上彀秋水爲作眼中波【葉逋】歌瓊蕤舞玉枝君王有情不自持玉枝一夜摧瓊蕤一朝落君王之心何以樂若有人兮有若無來遲遲兮去促促【葉呼】夫容葉上淸露結晴光倒射金虹滅山爲雨海爲雨何得分明夢中語落蛾影滅百子池靈風一陣彩雲飛【山爲雨或作爲云何得或作何時】

望洞庭

乙酉除夕予雪中望洞庭認縹緲七十二峯時釣臺槎客載雪適至相值一笑遂相率賦詩如此【乙酉至正五年也】

瓊田三萬六千頃七十二朶靑蓮開道人鐵精持在手嘯引紫鳳朝蓬萊龍子臥抱明月胎須臾化作桃花腮嗟爾云槎子何處忽飛來蓬萊之淺今幾尺黃河之淸今幾回云槎子云是江上來但知東方生賣藥五湖上不知張使者北犯七斗魁云槎子吾與爾何哉任公釣竿在東海潮壓桐江江上臺

五湖遊

鴟夷湖上水仙舟舟中仙人十二樓桃花春水連天浮七十二黛吹落天外如靑漚道人謫世三千秋手把一枝靑玉虯東扶海日紅桑樛海風約住吳王洲吳王洲前挍水戰水犀十萬如浮鷗水聲一夜入臺沼麋鹿已無臺上逰歌吳歈舞吳鉤招鴟夷兮狎陽侯樓船不須到蓬丘西施鄭旦坐兩頭道人臥舟吹鐵篴仰看靑天天倒流商老人橘幾奕東方生桃幾偸精衛塞海成甌窶海蕩邙山漂髑髏胡爲不飲成春愁【吳鉤一作吳劍】

苕山水歌【一作火畊陳帝墳】

苕山如畫雲苕水如篆文使君畫船山水裏蕩漾朝暉與夕曛中流棹歌驚水鴨捷如競渡千人軍渡頭劉阮郎淸唱煙中聞爲設胡麻飯招手越羅蚡旣到車山口還過■﹝靑盍﹞水濆東盛■﹝土斗﹞前折楊栁西莊漾下紉香芹東村擊鼓送將醉西村吹笛迎餘醺三日新婦拜使君野花山葉斑斕裠使君本是龍門客宮衫脫錦披黃斤願住吳儂山水國不入中朝鸞鵠羣酒酣更呼酒挽衣勸使君遊絲蜻蜓日欵欵野花蛺蝶春紛紛君不見城南風起寒食近老農火畊陳帝墳

石橋篇【天臺道中】

飛精石爲室萬歲藏不得忽然混沌破石鯨橫百尺山頭方廣開金策淩空來白猷雙眼穴長跪不能越癡兒唾落饑蛟涎新鬼舊鬼悲人天蹋石梁拜石餅五百淩霄在心影過去過來彈指頃烏乎石梁折石餅崩人間方見方廣影【廣影一作廣形】

張公洞

正月八日記逰仙三十六天洞靈洞洞中窓戶夜不扄地底風雷日相哄巉巉靈骨誰手鑿納納虛谺曷時澒龍巓虎臥絡薜蘿委蓋埀旃掛鸞鳳莖髙玉屑陳金柈窪陷瓊漿流碼甕元田鴉色白於鷗丹室蛇光紅似蝀石函緑字紫泥封玄圃瓊華靑子種白騾有迹蹋石田金虎無聲飲銀汞樵柯已爛商四朋蕋輦初過第二仲牛車望气待著書螺女行廚時進供胡麻流飯阮郎來林屋刺船毛父通王生石髓隨手堅吳客求珠空耳縫九靈太妙苞气母五嶽眞圖特兒弄書傳丹篆亦何須石化黃金本無用玉盆濯髮天雞鳴鐵笛穿空神馬鞚符行律令鬼承呵聲出腦宮龍聽頌未應片石隔仙凡溪上桃花自迎送【毛父通或作毛父迵音洞過也○埀旃或作埀旌】

登華頂峯【並引】

華頂峯在赤城去地萬八千丈其髙與岱宗日觀齊雞初鳴見日出先生治天臺日曽登絕頂賦詩今逸其槁在洞及笠澤上命吳復補之

鐵崖仙人來自西崆峒瓊林宴罷隨天風天風散珠玉乃在華頂峯拔地一萬八千丈但見瓊臺瑤闕■﹝山截﹞嶫撐靑空長松倚天不盈尺桃花水與銀河通老仙獨睨萬物表炯如秋水開夫容火烏夜半吐東海石橋飛渡天門龍九重啟金鑰千楹立彩虹列仙夾仗冰雪容中有晨肇雙郎之窈窕珊珊雜佩揺玲瓏胡麻飯初熟上案雙玉童翩然迎老仙笑語風雲從冰桃琥珀碗霞液玻瓈鍾陶然一醉三千霜【葉舂】酡顏相映扶桑紅歸來笠澤成小隱林屋洞訪浮丘翁下視東蒙塵土蒙蓬科萬塜眠英雄【東蒙或作東華】

廬山瀑布謡【並序】

甲申秋八月十六夜予夢與酸齋仙客逰廬山各賦詩酸齋賦彭郎詞余賦瀑布謡

銀河忽如瓠子決瀉諸五老之峯前我疑天仙織素練素練脫軸垂靑天便欲手把並州剪剪取一幅玻瓈煙相逢云石子有似捉月仙酒喉無耐夜渴甚騎鯨吸海枯桑田居然化作十萬丈玉虹倒掛淸泠淵【天仙或作天孫手把或作手借】

花逰曲

至正戊子三月十日偕茅山貞居老仙玉山才子煙雨中逰石湖諸山老仙爲妓者璚英賦點絳唇詞已而午霽登湖上山歇寶積寺行禪師西軒老仙題名軒之璧璚英折碧桃花下山予爲璚英賦花遊曲而玉山和之

三月十日春蒙蒙滿江花雨濕東風美人盈盈煙雨裏唱徹湖煙與湖水水天虹女忽當門午光穿漏海霞裠美人淩空躡飛步步上山頭小眞墓華陽老仙海上來五湖吐納掌中杯寶山枯禪開茗椀木鯨吼罷催花板老仙醉筆石闌西一片飛花落粉題蓬萊宮中花報使花信明朝二十四老仙更試蜀麻箋寫盡春愁子夜篇

鐵崖古樂府卷三

●欽定四庫全書鐵崖古樂府卷四目錄

古憤

貿絲詞

赤堇篇

吳城怨

陳帝宅

雉城曲

采桑詞

采菱曲

海客行

主家詞

道旁騎

風日好

春芳曲

太師宅

招農篇

南婦還【並引】

淇寡婦

七哀詩

伐木篇

瘦馬行

金山孤鳳辭

焦尾辭

紈扇詞

白門栁

丹山鳳

梁父吟

塗山篇

驪山曲

弁峯七十二

送客洞庭西

堯市山

夏駕石鼓辭

虎丘篇

要離塜

香山篇

陳朝檜

放龜池

東林社

隱君宅

道人一畆宅

已上凡四十首多古樂府之續題或寫風情或述風土或弔古憫時及逰方外之作也以古風人之興象帶太史氏評裁詩家自老杜以來之所稀有也復識

●欽定四庫全書

鐵崖古樂府卷四

﹝元﹞楊維楨撰

古憤

陰陰璞玉抱幽幽雌劍鳴玉屈有時白劍孤有時並如何妾玉身長抱碈石名如何妾劍身指爲妖鐵精天乎如有情蝕月爲妾明地乎如有情河水爲妾淸【劍身或作劍聲】

貿絲詞

鳴鳩毋止棘止棘爲摧薪女子毋貿絲貿絲爲棄人相逢誓作同穴親大禮如一失結髮不終身外爲狂夫暴內爲兄弟哂【葉平】寄語貿絲女卜語不可信況乃卜非眞【大禮或作六禮】

赤堇篇

吳鉤父悖子楚耶臣逆君曷比赤堇精新鑄雙龍文作世無價寶三卿無足論倚天落旄頭仰日裂飛雲一怒安天下持以奉至尊

吳城怨

吳兵夜入郢小弟驕父兄彎弓射天日輦土築長城長城築未竟客主老蠻荊

陳帝宅

荒城陳帝宅故殿吳王居曲池無錮石老樹有遺株髙堂易梵宇白足走鐘魚未知萬代後興廢又何如【萬代或作百世】

雉城曲

蕩舟橫塘去塘上野鴛鴦鴛鴦忽飛去相見雙女郎齊唱雉城曲共制夫容裳手洗藕花露勸君荷葉囊何以報永好解佩雙明璫妾住雉城裏不是雉城倡【手洗一作手挹】

采桑詞

吳蠶孕金蛾吳娘中夜起明朝南陌頭采桑鬢不理使君從何來調妾桑中憙不識秋胡妻誤認金樓子

采菱曲

若下淸塘好淸塘勝若耶鴛鴦飛鏡浦鸂■﹝氵鵣﹞睡銀沙兩槳夾螳臂雙榔交犬牙照波還自惜艷色似荷花袖惹紅萍濕裠牽翠蔓斜大堤東過客背面在蒹葭日落江風起淸歌雜笑哇

海客行

海客朱雀航下有五鳳房三月發長幹六月下淮揚靑絲牽白日羅幕西風涼大姬勸金露小姬彈空桑中姬執藥饌調冰浣肝腸海客睡不起明晏賽神羊

主家詞

主家宴新客內屋深羅帷貴戚金與史長者陶與猗美人間中坐玉質縷金衣歌聲上碧落不放靑雲飛杯行白蓮掌酒飲黃桐脂門下有書客彈鋏歌朝饑

道旁騎【一作春俠】

春風扇官道官栁黃金條道旁百金騎俠气爭春驍竹間小桃花嫣如董嬌嬈下馬隔花語疑是花中妖

風日好【寄馮來靑】

春來風雨顚未見風日好今朝風日好羙人在逺道美人招未來相思把瑤艸長鳥舞春風爲我一傾倒

春芳曲

春容不再芳春華不再揚我欲倩遊絲花前系春陽春陽不可系遊絲徒爾長飛來雙蛺蝶綴我羅衣裳頓足起與舞上下隨春狂

太師宅

前朝太師宅基撤萬民廬太師一去宅問宅今何如赤地無所有庭樹八九株緬懷炙手日門前卿大夫肥馬在東廐脂羊出中廚光妓列秦趙佐酒吹笙竽歷年未五十一壊不枝梧歌笑不於此悔不桑爲樞道旁甲第子過馬一踟躕【歌笑或作可笑】

招農篇

京城五都會卓錐爭比閭朱樓矗隘址繡甍夾通衢灑削饗列鼎販脂來駟車東家見妖麗西舎聞笙竽劬劬農家子住在三家墟一日出京市歸不把犂鋤千金賣恆產買屋京城居京城豈不美咄嗟異榮枯貨殖非吾法守望非吾徒仰屋視門傳壁立甔無儲卻歸卜丘首鄰里相揶揄嗟嗟食田子食技汝不如食田可久業聖主方捐租【來駟或作乘駟】

南婦還【並序】

南婦有轉徙北州者越二十年復還訪死問生人非境換有足悲者爲賦之

今日是何日慟返南州岐汨汨東逝水一日有西歸長別二十年休戚不相知去時蠆髮靑歸來面眉黧昔人今則是故家今則非脫胎有父母結髮有夫妻驚呼問鄰里共指塜累累訪死欲穿隧泣血還復疑白骨滿丘山我逝其從誰【蠆髮或作鬂髮】

淇寡婦

淇上有寡婦始慕宋共姬食貧以自守笑誚懷猜疑忽爲盜所污放僻靡不爲昔爲淇婦宗今爲淇婦嗤可憐困思反不如貿絲兒

七哀詩

貧耆欲無壽富嬰願期頥慘慘裏門道哭聲一何悲白頭灑慈淚紅顏服嫠衰借問送車人共惜紈袴兒問齒未踰壯問家素不貲黃金不貸死華屋中道辭南鄰九十老帶索如榮期

伐木篇

伐木入空谷有木大蔽牛大廈孰傾棟一日蒙見收乃知匠石棄故非文木儔土腐不中槨水沈不中舟拳不受櫽揉樠不受丹髹今玆忽邂逅陶我山之湫斧斤訪薪木輿挽充吾槱我聞漆園旨壽或逃商丘幸有大不幸焉知桑柏楸

瘦馬行

瘦馬靑海種新自流沙至市門顧不售千金價無二肉駘大項領疋帛可收致天寒道裏愁伏櫪消逺志瘦馬𨿽伶仃毅有千里气世無牙與靑瘦馬與誰試【顧或作願與或作爲】

金山孤鳳辭

肅肅金山凰鳳兮同阿房鳳兮不凰老孤鳴在髙岡幸生一鸑雛毛羽蔚成章鸑雛實不惡反哺天性良坐革梟獍暴不受雀角傷教之六律音因之唳朝陽來儀實有本鳳聲益鏘鏘烏乎金山鳳永爲百鳥祥

焦尾辭

焦尾器猶在焦尾音無遺睠玆古人器縆以今人絲纎手弄掩抑類作箜篌悲赤城有佳士今人古人師獨作古先操頎然如見之飲以化人酒此味從誰知

紈扇辭

團圓合歡扇比似月嬋娟嬋娟有時缺我扇豈長圓秋風落梧葉我扇同棄捐不得如秋葉吹墮在君前

白門栁

步出白門栁聞歌金縷衣事生不事死曩誓今已遺空負地下心百年以爲期向來媒佻鳩寧爲今日思【今已遺或作已違】

丹山鳳

吳山五色鳳千歲或一鳴來見君子國見則時文明自從鳴岐後野鳥襲爲名鳳兮徳久衰短歌空復情

梁父吟

步出齊城門上陟獨樂峯梁父昻雉堞蕩陰夷鬛封齊國殺三士杵臼不能雄所以梁父吟感嘆長笑翁吁嗟長笑翁相漢起伏龍關張比疆冶將相俱和同上帝棄炎祚將星墮營中抱膝和梁父梁父生悲風

塗山篇【一作金山】

朝發一錢渡暮宿三江潮塗山有禪伯飲我松間瓢遂登福勛廟【福勛俗指爲禹婦翁】還憩汪罔橋塗翁不可詰夜附山鬼妖載弔漆姓人負惡忍兜苖旣懷彎弓逆可徒坐不朝逆名不可訓姑以後至梟澗硔洗遺骨白日連山椒

驪山曲

驪山欎崔嵬宮闕金銀開月生鳷鵲觀云遶鳳凰臺宮中紅糚子調笑春風媒靑鳥銜巾去乳鹿巡花來天王太白次倉皇金粟堆石馬動秋色羌枝連暮哀只今瑤防風氏池水八駿渴生埃

弁峯七十二

弁峯七十二菡萏開靑冥窮探最絕頂龍舌呀巖扃髙源下絕壁海眼涵明星毒龍戲珠玉殘唾吹余腥胡僧洗神缽宻咒收風霆洞庭水如藍溟涬連滄溟下觀人間世九點煙中靑

送客洞庭西

送客洞庭西雷堆靑兩兩陳殿出空明吳城連蒼莽春隨湖色深風將潮聲長楊栁讀書堂芙蓉采曛槳懷人故未休望望欲成往

堯市山

在太湖西屬長興州

湖山七十二西峯欎相繆杯飲有堯井象畊余舜丘相傳十日出大浸稽天流生民竊生理托市玆山頭只今東震水雙雷沒如漚仁人感地脈望望終南愁

夏駕石鼔辭

在夏駕山髙一丈徑三尺下有盤石爲足諺云石鼓鳴三吳兵

周家十圜鼓散落陳倉野猶有夏駕石盤盤駕之下秦鞭血山骨吳獵焦野火夏鼓建不拔石鳴知者寡父老懼讖言山空石長啞

虎丘篇

路出女濆湖警蹕霸王驅靈池飛霹靂枯塜走於菟老禪猶點石仙鬼只疑狐祖龍來發閟銀河又飛鳬【銀河或作銀海】

要離塜

金昌亭下路春艸沒荒丘云是要離塜令人生古愁侏兒三尺幹不佩雙吳鉤中包猛士膽白日照髙秋忍死屠骨肉視身若蜉蝣荊軻不了恨慶忌成身謀如何五噫客死與爾同仇

香山篇

在太湖西濵西施種香之所

放舟脂塘曲盤遊湖上雷雷鳴湖雨作還作香山隈美人鬭香艸上有九畹栽美人在何所搴芳招歸來露下荊棘艸鹿上姑蘇臺【還作一本還泊】

陳朝檜

在長興大雄寺檜中裂爲四枝埀蔭半庭堅如金石故老相傳陳髙祖於梁天監中手植於此寺卽髙祖故宅也

陳皇有遺迹乃在鳥山中當時手所植花木羅靑紅獨有左紐樹閱世如龜龍懷哉手植人不見三閣崇後庭種玉樹金井凋秋風

放龜池

在會稽馬鞍山毛寶故宅也

我聞玄緒靈無逃豫且厄毛公贖金錢放汝黿鼉宅何期報復義背負將軍溺至今山中池洞玄露純白我歸放搘牀搘牀猶翕息

東林社

陶公八十日解組歸山阿覺今若不早我日十倍過開塗剗荊棘斧缺且無柯萊爾東林社招我南山歌回視有漏因已悟影與魔有求不補失無虧所成多坐斷前後際不須辯維摩

隱君宅

隱君宅中區心逰入天境酌空引窊石汲深出寒井檐花度吹香池葉漏天影隱幾鳴虛琴悠然有眞省

道人一畆

宅道人一畆宅乃在淸江潯山童解迎客開戶花木深幽艸有逺意仙禽無俗音劍气或成虎丹光欲流金丸中探日月畫前見天心

鐵崖古樂府卷四

●欽定四庫全書

鐵崖古樂府卷五目錄

沙堤行【並引】地震謡

苦雨謡

大風謡

白雪辭

箕鬥歌

鹽車重

鹽商行

牛商行

食糠謡

周急謡

勸糶辭

吳農謡

三男詞

乞墦詞

家仕嘆

侯庶嘆

秦刑篇

匠人篇

花門行

徵南謡

憶昔

唐刺史

法吏【二首】

劭農篇

存與篇

樗蒲行【並引】貧婦謡

已上凡二十有九首蓋傷世教之陵替時事之間關大而天變細而民情微幾沈慮寓於譎諷之中聞之者可以戒采之者可以觀矣復識

●欽定四庫全書

鐵崖古樂府卷五

﹝元﹞楊維楨撰

沙堤行【並序○一作兩相沙堤行】

職林故事拜相禮府縣載沙塡路自其私第至子城名沙堤張籍李賀皆有沙路曲至正丁亥新拜兩相曰雪雪曰太平天下皆曰賢故作沙堤行

神州和羮連五城沙堤新築泰階平正月一日太陽明殿前兩相水金星天王埀衣珠箔捲太史新書五云見火城千枝花外轉道逢吳牛問牛喘左謀右斷天子前手持五色補靑天南人不敢吹巢火中國堂堂相司馬

地震謡

至正壬午七月朔地震如雷民屋杌隉土出毛如白絲紀詩一章章十三句

四月一日南省火七月一日南地震【葉平】地積大塊作方載豈有壊崩如杞人如何一震白毛茁泰山動揺海水泄便恐昆侖八柱折赤子啾啾憂地裂唐堯天子居上頭賢相柱天如不周保國如甌馭民如舟吁嗟赤子汝何憂【如杞或作憂杞】

苦雨謡

去年雨坍鹻土今年雨沒竈釡竈釜三月靑無煙官家火程不問雨胥靡移來坐監主旬申虧官走挿戶【旬申又作旬中】

大風謡

大風起不終朝如何三日夜日日夜夜旋扶揺捲水覆我舟捲土覆我窯烏乎太平玉管將誰調五日一風不鳴條

白雪辭【一作積雪】

癡云駕日日爲黃白光半夜漏東方廣寒兔老玉髮蛻一箭剛風落人世錦宮肉屏香汗溶酒如春江飲如虹彩鸞簾額不受卷酒面洗作棃花風階前獅子積不壊十日瓊田換塵界金鉦取掛扶桑曉照見瓊田出寒莩

箕鬥歌

計孛怯檮杌紫木背文章我生之宿直箕斗不愁斟酌愁簸揚斗之柄實司天箕之風由犯月箕胡爲張口吻斗胡爲閟喉舌騎箕尾愬閶闔屏讒邪正出納文昌開箕斗合

鹽車重

鹽車重鹽車重官驥牽不動官鉈私秤秤不平秤秤束縛添畸令鹽車重重柰何畸令帶多私轉多大商鬻不盡私醝夾公引烏乎江南轉運澀如膠漕吏議法方呶呶【秤秤一作秤下】

鹽商行

人生不願萬戶侯但願鹽利淮西頭人生不願萬金宅但願鹽商千料舶大農課鹽析秋毫凡民不敢爭錐刀鹽商本是賤家子獨與王家埒富豪亭丁焦頭燒海榷鹽商洗手籌運握大席一囊三百斤漕津牛馬千蹄角司綱攺法開新河鹽商添力莫誰何大艘鉦鼓順流下撿制孰敢懸官鉈吁嗟海王不愛寶夷吾筴之成伯道如何后世嚴立法祗與鹽商成富媼魯中綺蜀中羅以鹽起家數不多隻今誰補貨殖傳綺羅往往甲州縣【淮西或作兩淮】

牛商行

黃牛商水牛商驅牛渡淮道路長淮天喘熱淮月黃老商愛牛視如傷淮民畊稼禾上場皮角有令恐牛殃君不見昨夜官軍大索馬牝牡千匹如驅羊

食糠謡

朝食糠暮食糠食糠不如彘與厖君王雁鶩令以粟甘易糧吁嗟今茫茫吁嗟何遑遑

周急謡

江南凶周最急漢家使者識經權矯制開倉輸玉粒君不見曩歲溝魂悔不及至今寃作枯魚泣

勸糶詞

水旱阻堯湯生民無罪歲後代倉廩虛時和亦爲沴孰云富而哿甚矣貧不繼借富以貸貧窮哉已非計況乃指廩間夏楚劫以勢【夏音賈】

吳農謡

吳農竭力畊王田王賦已供常餓眠鄧通董賢何爲者一生長用水衡錢【董賢或作偃賢】

三男詞

金山鐵冶家張氏婦一產三男人以爲奇事予獨稽諸史傳而有唐檀子之隱憂焉

君不見羌人之妻產龍鷲駱家之婦生虎貍造物好或怪癡兒以爲奇金村鐵婦不畫眉健手能運千斤椎懷姙弗知十月期一誕三子如母豨鄰舎來賀子公相出茅茨親戚來賀子車蓋生光輝裏胥馳走聞有司三豎內有麒麟兒陰陽者流來與推張家瑞鳳三聨枝我聞其言信且疑歷扣古牒如元龜硤石三生未聞瑞南昌四孕徒招非有條給乳本勾踐五羊十帛胡多儀他日唐檀驗後事不如介葛聞三犧

乞墦詞

獬豸不擊邪化作獸中狐屈軼不指佞化作蒿中篘黃金軀髙蓋車千夫百喏在一呼歸來牛馬驚裏閭低眉仰面承妻孥奉溲【宋之問】嘗惡【魏元忠】卑自奴墦間比來奴不如君不見衡陽有客方詫婦須髯似戟稱人夫【詫一作托牛馬一作牛酒】

家仕嘆

小仕時爲養古有當會稽豈能食其官以官養旄倪千金買作郡萬金收滿車三年逓郵傳誰以民爲家

侯庶嘆

昔日王侯家廝庶躬皁櫪後來事升降小兒家蕩析俯首廝庶門王孫有憂色

秦刑篇

秦刑悖聖教其律毒如兵大漢解倒懸文网舒急繩朝儀取雜用千載罵鄙生燕石覓玉質鄭調求韶聲如何良有司尙欲復秦刑

匠人篇

匠人久失職秦人已開阡誰望云陽气木土鑿由拳後來興利者開渠引淮船吳牛拖輦石喘月不能前老翁乏丁壯捕女在河邊投水作河婦天子罷庸田

花門行

大唐宇宙非金甌黃頭奚兒蟆作虯跳梁河隴翻九土驚呼夜半呼延秋朔方健兒袖雙手戰馬傷春舞楊栁當時天驕不借兵渭闕黃旗僕來久快哉健鶻隨手招渡河萬匹疾如猋白羽若月筋簳驕彎弓仰天落胡旄吁嗟健鶻有如許邀我索花固其所明年西下崆峒兵壯士重憂折天柱折天柱唐無人引狼殪虎狼非麟空令漢女嫁非匹窮廬夜夜愁寒云【驚呼一作驚烏邀我一作邀功】

徵南謡

錢塘江頭點行軍大艘金鼓聲殷殷千里萬里雞犬絕杳杳南國深蠻云蠻邦父母苦不仁九重天子深無聞艸間弄兵本鋤挺聚力四萬稱孤君皇華遣使宣主恩橫艸未立終童勛閩南摠戎賜斧鉞紫髯一拂淸妖棼六駁生來食虎尊猛虎𨿽猛寧同羣於乎猛虎𨿽猛寧同羣城狐社鼠何足云

憶昔

憶昔開元全盛時海陵官漕米流脂丁男老不識兵器九牧長途不拾遺宮中君明臣告老天下夫和婦循道蠻夷玉帛渉海來海平逺接三山島仁人爲邦未百年民間斗米七千錢海陵官漕忽中阻大舶滅沒魚龍淵潢池弄兵本赤子渤海老臣能料理如何嫉作豺虎叢島國稱孤姦萬死花卿猛將亂國章太阿倒持不可當君不見木蘭殺賊謝天子賞功豈願尙書郎

唐刺史

冒天海國皆王土萬里明珠貢天府一從官守失仁人牛馬驅除化豺虎蠻衣有習黃巾帽蠻旗無字題王號九重天子矜蠻情黃勅加官非賞盜君不見溪蠻攺過歸大唐世授刺史以爲常烏乎坐令白雉修職貢可是於今無越裳

法吏

法吏本止虐非以虐爲屠仁君除肉刑仁吏泣丹書況以私怒逞鍛錬及非辜理絕好還天网元弗疏懷哉沈姆誡可但懼焚如【沈姆齊沈衝母也】

又

民有殺長吏於理大悖之仁人根所自吏徳久已離擊之柱後法輦火捄焚輜彼哉漢儒論殘賊憂軟罷願言敷國惠以膏殘民痍

劭農篇

今日當假我縣守初出郭出郭到誰家田父有新約桑陰抽扊扅石畸渡略彴田父喜我來釃酒出杯杓招來道上氓賣刀買黃犢水南架魚梁水北築稻屋十分麥上場兩畨蠶上箔永願吏不妖重願歲不惡呼婦殺黃雞重話田間樂

存與篇

東家萬金產西家百屋錢錮以鐵門限自比長城堅須臾一轉首後人不能傳卻觀存與者非帑非聨阡巍然一髙閣閱世而弗遷問君何能爾但指方寸田

樗蒲行【並序】

聖如孔子勇如飛將軍而難遇於世片譚封侯鬥酒涼州者何易易耶人曰命也遂以官爵等樗蒲然余觀乖崖博勝事則樗蒲可以智力參而命若未底於定也疑而成詩書寄鄭有道先生達克莊繡使相發一笑

七十說不合片談立封侯百戰失飛臂鬥酒得涼州人言遇不遇不系人劣優亡羊與得鹿等付盧雉投獨不見張公座上三大戶胡爲百萬一擲成私骰

貧婦謡

西家婦貧失身東家婦貧無親紅顏一代難再得皦皦南國稱佳人夫君求昏多禮度三日昏成戍邊去龍蟠有髻不復梳寶瑟無弦爲誰禦朝來采桑南陌周道旁過客黃金求黃金可棄不可售望夫自上西山頭夫君生死未知所門有官家賦租苦姑嫜繼歿骨肉孤夜夜靑燈泣寒杼西家婦作傾城姝黃金步揺繡羅襦東家婦貧徒自苦明珠不傳靑州奴爲君貧操彈修竹不惜紅顏在空谷君不見人間寵辱多反復阿嬌老貯黃金屋【龍盤有髻不復梳一作閉門花落春不知又作閉門花落靑春深】

鐵崖古樂府卷五

●欽定四庫全書

鐵崖古樂府卷六目錄

金溪孝女歌

楊佛子行

金處士謌

彭義士歌

盧孤女

孔節婦

陳孝童

彊氏母【並引】

蔡君俊五世家慶圗詩鐵面郎【並引】

奉使謌

春艸軒辭【並引】

萱壽堂詞

傅道人歌【並引】

畱肅子歌

洪州矮張謌【並引】

秀州相士歌【並引】禽演贈丁道人

冶師行

艾師行贈黃中子

醫師行贈袁煉師

芝秀軒詞【四章】

壽巖老人歌

已上凡二十有六首皆謌詠一時忠臣烈士貞女孝童仁人隠士之遺事於太史氏之所未錄者蓋可爲一代之詩史矣其激揚世教豈小補哉復識

●欽定四庫全書

鐵崖古樂府卷六

﹝元﹞楊維楨撰

金溪孝女歌

唐敬宗時撫之金溪有金銀場銀戶葛佑者輸銀不足監官黃慷搒佑埀死佑二女投銀冶中化銀二錠事聞遂罷銀場金溪爲二女立廟至今血食危太檏有捲求餘詩爲賦孝女歌云

金溪石石生銀鑿石石有盡銀令無時燐昨夜銀官下【葉戶】山頭點銀戶葛家父無丁惟二女葛家父楚苦苦楚與死鄰二女痛父闗一身駢首跳冶裂焰闇【葉音】裂焰焚身不焚二女心天慘慘神森森化作雙白金雙白金盛龍錦願作萬壽巵以奉天子飲一飲銀鬼泣再飲銀令寢【身一作二女】

楊佛子行

楊佛子越之諸曁人【生宋淳熈光宗朝】幼知事母母病危佛子刲股肉進母母食病立愈母歿廬墓側恆有馴烏集墓樹隨佛子往返佛子素患癭癭大如盎道逢異人以掌訣移之背郡縣上孝感狀將表其閭佛子辭遂止年九十歲安陽韓性旣爲佛子作傳同裏陳敢復作楊佛子行

諸曁縣北楓橋溪楓橋溪水上接顏烏棲其下一百二十里合萬和水萬和孝子廬父墓墓上芝生荑楊生佛子與萬和孝子齊六歲懷母果二十爲母嘗百藥藥弗醫【葉】啖母以肉將身刲母病食肉起其神若刀圭母死返九土常作嬰兒啼倚廬宿苫塊棄隔妾與妻嗟哉佛子孝行絕人人不識感鬼神頬下生癅大如尊何人戲手癅上捫明朝怪事駭妻子頬下削贅無癅痕背上一掌印爭來看奇痕墳頭木共白兔馴更遣迎送烏成羣傍人竹弓不敢彈豈比八九雛生秦縣官上申聞旌戶復其身佛子走告免稱主臣主臣嗟哉佛子誰嫓稱今之人有刃股乳詭孝子以爲名規免徭徵以希其旌嗟哉佛子誰嫓稱【無癅痕一作無畱根】

金處士謌

吳人金可文賢智有才藝而自埋於民眾嘖然以處士稱之權貴人以丘園科起處士處士絕之曰予幸有廬一區在市闗可以避風雨田一廛在郭外可以給衣倉學聖人之道可以自樂不願仕也且仕榮利祿隠樂眞素茍以相易彼此兩乖乖而彊合吾不能已吁處士如可文信其逸而貞者歟故集賢舊老相與署牒錫號曰貞逸會稽楊維楨爲之賦詩曰

蘇州古隠君實始虞仲隠居放言中乎淸與權次曰澹臺氏言不枝行不徑未嘗匐走諸侯前五噫之夫將其匹聮耕織爲業不廢誦與弦亦有天隨仙配鴟夷子理釣船去之五百年求繼者孰賢闔閭古城陰曰有處士氏曰金長身而美髯【葉壬】風局孤古古貌疎且沈家不失箴裏不失任有餘推與人矧肯爵祿入心心闕下足終南【葉吟】貧賤易屈貴富易淫故大隠在闗市不在壑與林鳳皇不能引髙神龍不能深【音沁】深人呼爲處士更加貞與逸號焉知古不如來今吾嗟今之士科隠丘復事王侯行無補闕言無裨謀惟祿食是媒【葉牟】詭貞而隠詭逸而休以爲吾人憂放而返澗恚嶽隴羞聞處士風其不泚然在顙豈吾人儔

彭義士謌【義士元履旴江人】

八十長者新城彭一生好義不好名天歷饑告江南氓官家鬻爵令新行嗟哉我彭粟有盈內粟不與官爵爭豈惟內粟爵不爭民有乏逋我代庚乏力我又代民耕民流過門給炊烹吁嗟爾民曷報彭期以八百之長生

盧孤女

盧孤女年十五官家新條括童女東家媒娘傳巧語盧家郎選東牀柰郎自有婦妾使余不當蚤知急婚事如此悔不官家作驅使上堂拜姑身未知下堂失身惟有死歸來抱琴彈髙樓苦調不作離鸞愁東家聘西家求眀珠火貝爭委投河可幹石可泐盧家女節不可勒生作隻影蛾死作獨根柏烏乎丈夫腐節隨艸莽阿盧之風齊砥柱若道錢唐女淫苦安得有此盧家女

孔節婦

有美丈夫子玉質長■﹝髟上莖下﹞須自言五十五代孔子之孫孺其母曰陶大家大家生兒六月餘大夫子卽稱孤零丁未保麒麟雛大家一節誓不渝身有死不二夫與孤爲命相噫嗚保抱不啻琉璃珠但願孤長壽豎我門戶扶我輿天助孔胤孤無虞五歲解讀書十歲能當閭二十作賦喧三吳朅來大家八十踰孤三釜心何如紫微相君新下車上推先聖恩及孥薦書上達天王都承恩歸來拜起居堂上鶴髮霜顏都烹羊擊鮮婦當廚裏中姆讙相呼孔家生兒天與渠康之阜曲阜俱康之水流泗洙曰貞曰孝表一廬楊子作謌謌不誣他日太史春秋書

陳孝童

孝童名福越之錢淸人年十歲侍母葉病衣不解帶母病甚水漿粒食不進口中夜潛出後庭泣於天曰我母病將死吾何依刲股代藥天其從我乎股刲而母已死人謂刲股多救母童不能不亦妄譽乎予謂童知愛親天之無僞者也刲股救母而知有其親而不知有其身也又豈知有名哉季世姦民有刃股乳規免賦徭者若童又豈有賦徭而爲是哉刲股童之天也母之救不救亦天也予居與童鄰親覩其事可以弘奬風教遂爲賦詩

錢淸陳孝童十歲知孝母母病日以革藥餌空■﹝口父﹞咀夜庭人不知磨刀去剔股凡兒血肉軀軀小痛榎檚孰識身在親慘毒至刀斧鄰里聞孝童涕泗下如雨道路聞孝童過車式其戶堂堂士大夫結髮在庠序母背忍絕裾母喪亡捧土我作孝童詩豈惟風童孺

彊氏母

毘陵彊可事母以孝聞母年踰八袠可方以鄕校官調轉湖州從事感事母之日短遂以侍親致事得升承事郎浙東帥府從事由是並得封母夫人縣君今年至正戊子十一月二十三日長至適爲夫人初度日也母子恩命皆以是日至故爲賦燕喜詩一首俾令官歌之

彊氏母毘陵人年已八十又一春彊家郎未七旬五十入官教邑民六十轉官在鄰郡大府婉畫方咨詢守將急移檄候吏持在門彊家郎捧檄告母母欣欣一笑還一嚬庭前大樹風不停孝子惜陰寸寸勤彊家郎養母素不貧食有祝鯁寢有五色裀其肯貪天之祿一日離其親年未及致事辭檄奉晨曛中書重爾天性眞馳文箋天天不嗔賜爾孝子七品秩緋衣姶妠靑絲綸彊氏母隨牒封邑君一陽復爲生辰邑官裏老走侁侁上堂與母千百壽烹羊炮豕羅鮭珎彊家母抱牒謝天恩彊家郎百拜百舞稱靁尊日日起居太夫人項間壽帶日見雙絳文眼前離立五世之兒孫彊家母壽無匹榮無倫【兒孫一作諸孫】

蔡君俊五世家慶圗詩

蔡家肉譜繇司徒西蜀蔓衍雲間居胡笳一洗怨女孤世世解讀中郎書傳家五葉忠孝俱欝蔥佳气無時無有母有母徐卿徐生兒衮衮麒麟駒檜巖【君俊父】老仙老不枯巖前雙桂云敷腴繡輿從以斑斕裾或拜或立或步趨登堂好弄如羣魚中有一人美且都柏垣成陰返慈烏平反一笑堂上娯春衫初試如舞雩樵靑漁童侍兩隅坐中有客皆鴻儒晴簾花吹引香篆午窓竹雨鳴茶鑪不知人間有金屋弱海之外爲蓬壺只今諸孫稅■﹝衤朋﹞襦文采个个成於莵王階淸夢追爾祖種徳政與槐陰符太夫人在錫冠帔曾玄滿眼紆靑朱紆靑朱剩買丹靑添畫圖【肉譜或作內譜稅■﹝衤朋﹞或作脫■﹝衤朋﹞】

鐵面郎美趙禦史也

鐵面郎不願白玉堂願著錦衣裳上眀天耳目下見人肝腸江南使者欺天隠黃金車馱實虛牝忽焉靑天近天目峯前見秋隼父老出郭門焚香拜使君使君天上斗斟酌元气成冬春成冬春立皇紀董狐已修三國史柱下惠文須出理江南驄行且止萬一讒邪塞天耳手持堯時屈軼枝獨立殿前言國是鐵面郎眞禦史

奉使謌美達爾瑪氏也

至正乙酉天子遣天下奉使凡十二道三十有六人輝和爾氏達爾瑪在選中巡察西川司臬吏舞法首擊治之方面貴臣有驕而弗譓者亦糺詰之時政梗民必思痛豁去如鯁在咽必吐乃已彼不達爾瑪如者如工尹商陽之兵殺三人以爲不如是不足以反命事不幸類此而況生殺者皆不當法乎此西川使者之可謌也

皇帝五年秋皇華遣使行九州島皇眀眀見萬里外猶恐陰曀生蜉蝣奉使代天眀四目達九幽假天喜怒私恩讎欺皇眀是非一逆海倒流其中答理子西邊托周遊西邊有鳥其名曰休畱復有老狐九尾而九頭扇妖作怪呼匹儔朘我赤子血上蔽十二旒力大泰山不可拔答理子一觸泰山拆之如不周烏乎漢有張綱衛有史鰍元達爾瑪足追前猷太史筆不貶褒我作歌詩繼春秋

春艸軒辭

毘陵華孝子幼武六歲而孤善事其母以純孝聞嘗自取孟郊遊子詞名其所居軒曰春艸予爲體遊子意賦

春艸詞春暉庭下春云暖春艸軒前艸長短中有百歲宜男花一色靑蚨綴枝滿靑蚨子母生死恩艸有靈芝生孝門春暉照人春不老芝艸闌干芝有孫當時夢生芝艸緑瑤艸瑯玕棲別鵠孤兒日長艸忘憂錦■﹝衤朋﹞護兒如護玉春菲菲艸油油千金駿馬五花裘吁嗟兒兮毋好遊銅駝陌上春風愁艸萋萋春杲杲遊子歸來在逺道堂前何以報春暉身上春袍照春艸【瑤艸一作瑤圃】

萱壽堂詞【爲海漕府經歷孫仲逺作】

孫家髙堂風日好堂前秪樹宜男艸孫家阿■﹝彌上女下﹞昔宜家今日宜男復宜老香霧蒙蒙吹繡輿花雨斑斑上文褓阿■﹝彌上女下﹞之年八十深【一作今】五鸞恩誥封泥金孫家郎惜寸陰把萱酒爲萱吟易搖千歲風前木難報春暉寸艸心

傅道人歌【並序一作傅劊子歌】

禦史沃哷允常爲余道傅道人事道人字隠陽朔人也性勇獷壯年無所用其勇遂執砆質之役於刑部會河南有以詿誤系請室者若干人道人獨明其非辜不忍陷死地且加存卹未幾赦出之皆詣道人所謝再生之年其殺人之中又有仁義類此積勞當得九品官一旦棄去遇異師於闗陜間與之語有悟素不識書卽能賦五字詩道其所脫然者後遂入嵩山不還者十年父兄妻子莫知其所如往今隠居洛陽三井洞株坐不出好事者往候見之訖無一語吾子爲古詩文喜錄奇事若道人者亦一奇也且道人約餘三年後當見予洛城之東事果當以吾子之作遺之餘讀宋史知李芾忠烈之助亦一劊手耳其可以五百例賤其人乎若隠陽者旣勇於敢而殺又勇於不敢而無殺脫退其役而進道於黃冠者師非其以執術爲不是而訖善復其性者歟故爲作歌一首復禦史云

祈連山人天骨奇十五能運朱屠椎二十報仇許人死殺人不數舞陽兒鄕裏不能容官府不能治猛气奚所托仗劍歸京師京師殺柄司秋官假爾爪虎豹闗今日屍一逆眀日誅一姦朝食悖臣膽莫食凶人肝龍蛇見血性忽攺鳩隼化質身無難尋師度闗陜棄家入嵩山只今啖松久辟穀劍埋三井飛精服能聫彌眀石鼎句能和商顏紫芝曲客來啟闗不一語但聞鼻息聲滿屋烏臺卿史夘金公羣邪膽落稱人雄囊封事畢志卽東谷城丈人有前約三井洞前尋赤松

畱肅子歌

畱肅子艸衣儒居無室屋出無驢十年落魄走吳下一日奮迅遊天都自言袖有黃帝書淮荒海盜及吳租大臣不諱省中木法官交譏臺上烏艸衣言事不畏死請劍欲斬崔司徒

洪州矮張歌

洪州矮張道人術流之奇士也其術出國初李國用國用又出於徳長老不茍幹貴人卽見貴人不茍佞不仁者規言之無隠推其人以占其家及其子孫之凶慶皆奇驗若神輕財解難有古義士之風余客西湖大禹觀而道人來寓與余鄰時過談天下事非今之豪傑所能及也且欲授術於予予謝未暇歌以送之

洪州矮張如矮瓠大帛深衣沒雙屨自言矮瓠不食酒惟貯先天九宮數蚤年俠气慕朱郭輕財屢倒千金槖得道人疑李士寧滑稽時效東方朔雙瞳注射金蟆精口如急雨傾建瓴卒然一語中人隠王公錯愕面發赬烏乎王謝誤蒼生天下烏用爾寧馨居中可乏汲長孺使邊須用蘇子卿我本先皇賜進士十年不調錢塘市宦程那敢問雄飛國法新蒙脫胥靡西湖西南山南水華落日淸而酣畫船載酒遁名姓三尺長喙金人緘嗟乎五鬼賊三尸讒矮瓠矮瓠無多譚

秀州相士謌

秀州相士薛氏見心者拜余笠湖上首出句曲外史自贊一首及縹冊一帖且禪其言云持此以見梅花道人道人技癢當爲汝歌歌訖然後乞其奇文章予爲■﹝口畫﹞然大笑旣爲賦歌詩一解又如其誌書梅花道人傳一通俾東歸以復外史

秀州相士薛見心重湖風雨來相見手把茅山道人詩亦有胡僧寫東絹自云膝不拜公卿海內名人初入捲縹綾方冊錦盤囊首錄梅花道人傳道人不讀姑布書兩目看天走靑電梅花忽露太極心南枝北枝開一徧秀州相士亦識道一突求心符鐵劵章生不相一隻眼桑生不相一尺面貎如削瓜帝治開背如植鰭王業建君不見漢家將軍如牯腰午夜臍燈照悲唁【一隻或作一雙】

禽演贈丁道人

令威仙人歸故林白晝飛下天門深一千年人忽作鶴二十八宿皆爲禽俛頭埀翅聽驅使走報禍福不敢喑南方朱鳥獻奇狀部領其屬來駸駸毛鱗臝介各異態肖像妙合天地心翩然謝客欲髙舉便恐滅迹丹霞岑東州名山指華頂碧天倒墜靑瑤簮人間華表或可擬馭風時復來相尋

冶師行

贈緱氏子名長弓太湖中人與余鑄鐵笛者也通文史又善鑄鐵冠如意自云將鑄湖心鏡求餘詩歌之云

湖中冶師緱長弓有如漢代陶安公七月七日與天通朱雀飛來化靑童且莫隨仙踏飛鴻道人鐵笛已在手鐵冠八柱淩喬嵩皇帝一統誅羣凶猛士幹將無所庸還儌上靑子天上禆重瞳江心火雹流赤虹雲凝霧結愁蟠龍

艾師行贈黃中子

艾師艾師古中黃肘有補注眀堂方籠有岐伯神鍼之海艸【岐伯遺鍼於海島岸生艾艸他艾十不及一】篋有軒轅洪鑪之燧光【灼艾禁木火火鏡火珠取火佳】鍼窠數穴能起死一百七十銅人孔竅徒紛厖【華陀鍼灸不過數處】三椎之下穴一雙二豎據穴名膏肓百醫精兵攻不得火攻一策立受降金湯之固正搗穴快矢急落如飛鶬梅花道人鐵石腸昨日二豎猶彊梁眀朝道人步食彊風雨晦明知陰陽老師藥劵不受償何以報之心空蔵施藥勝施羊公漿會有仙人報汝玉子成斗量

醫師行贈袁煉師

大茅先生上天司死生每歲考挍月之二日爲嘉平至今華陽有仙會會則鬼獸叫嘯丹光眀上帝又閔其人之枉死必生仙醫有如貞白者代居山中捄愚氓自從貞白上仙去杏林剪伐橘井夷溝坑越七百歲乃有袖雲氏弱冠學道朝天京天子問道賜爵秩師拂衣去還山自吹鸞鶮笙不燒丹不辟穀不飡日月精不役罡訣甲與丁人有奇疾弗能名欝如病艸無勾萌師一視攣者伸瞽者覿跛者行問之無■﹝口父﹞咀之劑鍼石之兵惟有日兩炊飰折足鐺乃云太上親傳一管筆三軸經無憂祖師傳至我我奉行之無足驚吾聞上古兪跗善療疾不施湯液尙須皮毛解剝淨洗五蔵腥如何三經一筆乃爾靈人報以金擲之如瓦礫以廉售欲豈比長安淸亦何必隱居辛苦注艸經嗚呼人生喜怒悲樂病易成須髮日槁爲星星便從煉師乞漿啖火棗靑華定錄共共見茅君盈【日兩或作日用】

芝秀軒詞

東倉馬君瑞以芝秀名軒虞學士集爲書其扁李著作孝光爲之紀復求歌詩於余故爲賦騷詞四章

芝秀兮煌煌羅生兮滿堂紫雲囷兮如蓋露湛湛兮沐芳美夫人兮賢姱集靈瑞兮未央

又

芝何爲兮爲秀匪植以生兮匪培以茂協沖和以華滋兮食之而壽

又

山嵯峨兮谷逶迆歌紫芝兮吹參差懷美人兮不可以追

又

鐵之涇兮鳳之沼思公子兮善窈窕善窈窕兮樂康聊逍遙兮歲年老

壽巖老人歌

壽巖老人者吳興欽先生徳載也老人仕宋爲都督計議官宋革老人奮義兵不肯送降欵天兵募生致其人義其言議而官之老人列其板授言卽遁隠長山之石巖石生冬靑萬年之枝老人遂號壽巖又自志以文去老人之死四十年其孫驥出其手澤求餘歌之

壽巖老人宋都督不肯新朝食周粟水晶國裏七寶山別有天地非人間山中黃石眠怒虎圮上傳書曽有語歸來牧羊尋赤松萬年枝上盤冬龍冬龍萬年與石鬥老人一杯持自壽煉石未補南天孔【葉空】坐見瀛州生軟紅嗚呼壽巖之人兮元不死南斗化石齊崆峒

題鐵仙人琴書眞樂窩【附錄李孝光所作也】

舉世之樂無如鼔琴琴可以禁人之邪心易人之哇淫舉世之樂莫如讀書書可以絕小人之狹邪履君子之坦途世人爲樂千種�不如我樂長可保彼有嗜酒樂飲逢毒若酖艷妻讙虞自令身枯溺心貨殖爲盜賊積崇勢淩人鬼神斷嗔蚤官驕子疾爲禍首或世所樂自詭神仙累萬人學無一長年有樂放恣毀除須髮捐棄父母終竟不覺有察於獄謂俾不憯性習浸移久而泰甚凡此眾樂豈不可懷不如我樂無患與菑鐵仙左琴右書傳終日危坐笑以咍忽見吾詩仰天歌鐵仙豈不大樂哉

鐵笛歌爲鐵崖賦【附楊先生所作後】

鐵崖道人吹鐵笛宮徵含嚼太古音一聲吹破混沌竅一聲吹破天地心一聲吹開虎豺闥彤庭跪獻丹扆箴問君何以得此曲妙諧律呂可以召陽而呼陰都將春秋二百四十二年筆削手譜成透天之竅價重雙南金掉頭玉署不肯入直入弁峯絕頂俯瞰東溟深王綱正統著髙論唾彼傳癖兼書淫時人不識我不厭會有使者徵球琳具區下浸三萬六千頃之白銀浪洞庭上立七十二朶之靑瑤岑莫邪老鐵作龍吼丹山鳳舞江蛟吟朂哉宗彥吾所欽赤泉之盟猶可尋更吹一聲振我淸白祖大鳴盛世載賡阜財解慍南風琴

鐵篴謡爲鐵崖仙賦【附錄雲間錢■﹝才上鼎下﹞作也】

鐵崖仙人冠鐵冠錦袍不著衣褐寛棄官流蕩山水窟胸中奇气蛟龍蟠手持鐵笛竅有九錚錚三尺靑瑯玕吹之奇聲絕人世抑揚悲壯淩雲端鐵崖山髙髙百丈片片吹落梅花寒太湖老漁狎唱淸江歌仙人側臥吹回波七十二峯翠鸞舞大雷小雷走深渦君山弄最奇絕一聲艸木摧兩聲山石裂三聲蜿蜒躍波起四聲捲海作飛雪五聲山嶽盡動搖六聲百鳥皆噤舌七聲吐气成虹霓榑桑枝上金烏啼八聲射光凝牛斗丹桂枝邊玉■﹝鵕﹐兔代鳥﹞吼九聲十聲迸銀河鬼神股栗天嵯峩河鼓輟瓊耜天孫停玉梭九重震疊開蕩蕩帝閽驚定忘撝訶鈞天大人側耳聴口勑仙吏旁搜羅分甘吹笛樂吾樂芒屨懶上金鑾坡仙人仙人鐵石腸引喉噴鐵金瑯璫中通外竅直以剛鏌鎁善鳴愁鳳皇厎須截竹昆侖岡願將鐵崖壽鐵笛後天不老凋三光

鐵崖古樂府卷六

●欽定四庫全書

鐵崖古樂府卷七目錄

堠子辭

鍾藤辭

醴泉辭

泳水辭

梟蘆辭

龍虎辭

狗馬辭

鷹馬辭

鳳鏘鏘

鶴躚躚

五禽言【五首並引】歸雁吟

兩鵓鴣爲顏氏賦

匹鳥曲

鮫人曲

義鴿【三章並引】

警鵰【三章】

射羆行

鬥鷄行

殺虎行【並引】

白翎鵲辭【二章】

佛郎國進天馬歌

已上凡三十首皆先生涉歷世故有慨於衷多托於鳥獸艸木以起興者諷者得其旨則勸善懲惡蓋亦不無補云復識

●欽定四庫全書

鐵崖古樂府卷七

﹝元﹞楊維楨撰

堠子辭

堠子个个復个个十里五里官道課行人快捷方式行不從官道過吁嗟堠傍岐轉多堠子荊棘如銅駝

鍾藤辭

南有美木鍾藤束【葉朔】只鍾藤日肥美木削只於乎孤剛柔惡斃之孰操斧斤爲我理之

醴泉辭

醴泉兮無源靈芝兮無根如何求俟兮而欲求乎人門

泳水辭

泳水可以尋珠【商丘開】射石可以飲羽【李廣事】乃知一心之人兮遇物而無迕

梟蘆辭

梟徙而不成鳳兮蘆種而成荻此智者之操心兮受降同乎受敵

龍虎辭

檻足兮虎成狗燒尾兮魚作龍得勢失勢兮而以分乎雌雄

狗馬辭

狗有烏龍兮馬有的盧的盧狥主兮烏龍食奴於乎交之借兮無解孤之托兮無嬰吁嗟烏龍兮狗之解吁嗟的盧兮馬之嬰

鷹馬辭

鷹使司漏馬使警偸臧者守杼獲者運牛彼此職廢空抱主憂君不見薛恭尹賞各有所兩地一易俱稱優

鳳鏘鏘

鳳鏘鏘求其凰凰旣得不復念母將不如城頭烏日日夜夜哺母與母翔

鶴躚躚

鶴躚躚乘君軒肉翄重不復戾九天不如地上雞乃得竊藥隨飛仙

五禽言【並序】

禽言無出梅都官之作予猶惜其句律佳而無風勸之意故予制五禽言言若拙而意頗闗風勸焉

喚起喚起東方眀門前已如市上林有烏殺司晨苦殺蕭娘睡方美

又

提胡盧提胡盧沽酒何處沽烏程與若下美酒髙無價小姑典金釵勸郎醉卽罷君不見城中官長壺盧提十日九日醉如泥

又

姑惡姑惡姑不惡妾命苦姑有孝女姑爲慈母妾亦甘爲東海婦

又

子歸子歸子不歸白頭阿■﹝彌上女下﹞慈且悲子弗歸待何時君不見西江處士章九華十年去赴丘園科母死妻啼未還家

又

行不得哥哥我不行柰我何西山有豺虎西江有風波風波尙可壺豺虎尙可羅努兒闗平地多行不得哥哥

歸雁吟

江南荷葉黃見爾來江鄕江南春水暖歸路同天逺春復秋秋復春南來北往多苦辛漚爲友鷺爲鄰他山鷓鴣好結婚只往江南生子孫

兩鵓鴣爲顏氏婦賦

兩鵓鴣朝朝莫莫啼不休天陰婦棄去雨止還相求天公陰晴變不測嗟爾夫婦難爲逑勃勃水西頭啼過東家樓東家樓前瑯玕樹枝枝連理森相樛無風無雨春正好願爾長作鴛鴦儔莫效前身鷹隼仇

匹鳥曲

建章宮中匹瓦飛太液浮起雙紅衣文塘小徑迎春歸春紅蓮葉春猗猗金丸嬌郎故驚起白頭雙飛誓雙死上林雁婦忍流離九疑倀倀天萬里長幹沙頭人望夫願托錦翎西江書結生不作白頭伴結死須作靑陵烏

鮫人曲

鮫人居錢塘湖自從劍客過湖去世人不識眞仙儒靈丹擲湖水湖水淸如酤江妃惜不得貯在眀月壺鮫人夜飲眀月腴夜光化作眼中珠手擎蓮葉盤一株盤中走珠汞不如世人無僊意波心蕩漾靑頭鳬烹龍炮鳳日日千金廚何以灑君心熱寧君軀灑君熱寧君軀須飲鮫人眀月珠

義鴿三章【並序】

予讀康裏相家義鴿志爲之唶曰嗟乎通文史如衛仲道妻而有不鴿如者彼忍於不義不忍於死爾蕞爾鴿非有倫理之教詔也又豈識有一醮終身之義乎而托以死答所配非其所惡有甚於死者乎於乎人之所以異於禽獸者義爾而義反滅之則物性反優於人乎嘻吾不知之矣抑予聞鴿之不止義也養其子也鳲鳩之仁其托書也鴻雁之信爰賦三章以補前人之缺云

肅肅兮飛奴好爾匹兮哺爾雛吁嗟爾徳兮均慈愛於鳲鴣

右一章

肅肅兮飛奴離爾儔兮別爾家吁嗟爾勞兮比鴻雁兮將書

右二章

肅肅兮飛奴歘相失兮婦夫死者兮已矣生誰適兮與娯朝不粒兮無與呼莫不室兮無與居豈無他儷兮我儷不如閱七日以死兮矢一節而弗渝吁嗟爾烈兮繼比興乎闗雎

右三章

警鵰三章

吁嗟乎鵰來兮汝趾不爪兮臂不翎橫口堅齒長眉目葉姑兮曾不鉤吻而金睛胡爲肆攫搏兮勇慿陵稱人類兮負鳥名吁嗟鵰兮反已靈庠序汝鄕兮衣冠汝朋

又

橫翔傍舞兮羣笑以囂陰窺狙伺兮風艸動揺嗟爾醜兮不可以招讎一狝兮將汝梟上或牾兮下或憍隔截鸞鵠兮愁靑霄吁嗟鵰兮逞爾豪擊剛者怠兮與爾乎同遨

又

貞柏倉蒼兮烏府初霜寒气襲襲兮皁鵰在傍匪汝朋比兮伏陰紆陽扶豎正直兮不茹吐其柔剛鸞鳳逺舉兮梟獍云亡吁嗟鵰兮不攺行収汝族兮磔以禳

此先生在天臺諭其豪民未率化之作也今其人有更名攺過求自列於善民以一洗舊日赤書其門之醜故曰詩可諷也

射羆行

艸枯燎發原野赤老羆憤起千軍敵將軍名號巴而思【虎名】白羽慣數黃狼肋老羆決石如怒猊將軍立馬攢霜蹄滿弓一射正貫脾馬前突立人而啼南山白額當道臥東西之人不敢過少年匹馬隨噪呼從渠生抜白額須刳白額作飯器坐令泰山之婦歌好世

鬭雞行

兩雄勇鋭誇匹敵老距當場利如戟氄毳毰毸蝟刺張怒咽磈礧嗔睛碧劍心一動碎花冠口血相污膠彩翼何當罷鬭作啼聲埭上棃花春露滴

殺虎行

劉平妻胡氏従平戍零陽平爲虎擒胡殺虎爭夫千載義烈有足歌者猶恨時之士大夫其作未雄故爲賦是章

夫從軍妾從主夢魂猶痛刀箭瘢況乃全軀飼豺虎拔刀誓天天爲怒眼中於菟小於鼠血號虎鬼寃魂語精光夜貫新阡土可憐三世不復仇泰山之婦何足數

白翎鵲辭【二章】

按國史脫必禪曰世皇畋於林栁聞婦哭甚哀明日白翎鵲飛集幹朶上其聲類哭婦上感之因令侍臣制白翎鵲詞鵲能制猛獸尢善禽鴐鵝者也舊詞未古爲作白翎鵲詞二章以補我朝樂府

白翎鵲西極來【葉黎】金爲冠玉爲衣百鳥見之不敢飛雄狐猛虎愁神機先帝親手鞲重爾西方奇海東之靑汝何爲下攫艸間雉兔肥柰爾猛虎雄狐貍

又

白翎鵲來西極地從翼旋山目側邊風勁气勁折膠材官猛箭與之敵黃狼紫兔不餘力須臾白雪輕一舉千仞直鴐鵝灑血當空擲金頭玉頸髙十尺千秋萬歲逢玉食

佛郎國進天馬歌

天馬歌本古樂府車馬六曲之一也漢郊祀樂歌亦有之然漢之得天馬或出於漢貳師將軍之伐宛非徳徠之維我有元至正聖人徳被西裔而佛郎馬來宜作歌章光贊樂府故作此歌

龍徳中元气昌天王一統開八荒十又一葉治久長前年白雉來越裳中國聖明日重光仁聲馺沓動嘉祥烏桓部放號佛郎實生天馬龍文章玉臺啟閶闔張願爲蒼龍載東皇瑤池八駿若有亡白雲謡曲成荒唐有元皇帝不下堂瑤母萬壽來稱觴屬車九九和鸞鏘大駕或駐和林鄕後車獵俟非陳倉帝乘白馬撫八方調風雨和陰陽泰階砥平玉燭眀太平有典郊樂揚尙見滎河出圗像麒麟鳳鳥紛來翔

鐵崖古樂府卷七

●欽定四庫全書

鐵崖古樂府卷八目錄

覧古【四十二首】

●欽定四庫全書

鐵崖古樂府卷八

﹝元﹞楊維楨撰

覽古

晉師納天王大義白日披尹固附孽子奉籍奔蠻夷道逢秋郊婦三歲爾大期三年尹固死婦言如蓍龜

又

出姜哭過市呼天天實聞市人皆涕下魯賊當誰分出姜不�魯麟筆誅其君

又

秦穆飲盜馬楚莊忘絕纓齊景恩一木觸槐有淫刑婧女告齊相稱說辯且正明朝拔槐令婧婦脫因名

又

單父七弦琴爲治務感興十金南門木立令務必行單父有成效夜漁若嚴刑南門能徙木不能徙民情以此知巧信不如拙而誠

又

韓厥戮趙僕不以私害公後人援此義往往爲逄蒙曲逆不背本事主可移忠偉哉劉公論呂布眞難容

又

應侯刻薄人須賈得無死飛將殺覇陵狼狠不足齒如何畫眉郎五日殺掾史

又

齊相善求治議論人人殊蓋翁本黃老一語蓋有餘諸儒不足聴醉吏自足呼醉吏獄不擾諸儒多訴狙

又

恭儉漢天子取士忌少年未應絳灌徒廷中肯妨賢徒爲宣室召復有長沙遷不見馮都尉【唐】龎眉竟誰憐

又

田叔作魯相王不敢遊田痛愧取民物償以中府錢漢人重長者長者豈非賢

又

任安與田仁同仕將軍門廝養惡齒馬實坐貧失身發憤騎奴席拔刃徒自分不會趙少府何時別奴羣乃知聖賢仕端不與賤貧

又

郭解本大俠睚眥殺人威當其出邑屋獨不殺倨夷屬吏脫踐更卒感肉袒來此事實近道可以俠少之

又

漢廷古遺直免官歸田園已聞禦史奏嚴李有飛言【嚴助李文】矯制獨無罪加冠禮終存誰謂淮陽召淮陽爲寡恩

又

出闗棄繻子南徵笑狂生左右無黃髮淫夫抰之行戮殺漢使者君臣起大兵尉他羈漢綬何曾請長纓

又

成都賣卜士大易先天心弟子一區宅桑楡有餘陰何爲天祿閣忘身幾陸沈門前載酒者奇字時相尋爲謝門前客從今傳酒箴

又

子陵江海客本非沮溺倫仁義立奇論豈果忘吾民狂奴作故態飄然歸富春客星犯帝座太史奏天文故人信符讖三公等浮雲

又

武丁夢良弼審象極冥搜光武思故人物色在羊裘彭城有處士君恩賁林丘股肱不爲用顏色徒相求

又

董卓刧慈明【荀爽】次以及伯喈【蔡邕】子龍獨何人【申屠蟠】談笑卻啀啀髙視梁碭上片雲捲而懷古來髙世士塵埃豈能埋

又

襄陽有髙士生產不曾治何以遺妻子鹿門有深期籍籍齒牙論龍鳳名諸兒諸葛拜牀下可是圯橋師

又

孔公薦一鶚義烈爭秋霜矢心報知已討賊尊天王漁陽摻英憤夫豈病悖狂營門三尺梲【音脫】殺气披攙搶

又

會稽嵇叔夜才气浩不羣平生癖於鍛余好在琴尊不如一長嘯攜琴學蘇門可憐廣陵散奇弄今無聞

又

汝南許文休喪亂一駑士敢當諸葛拜合受玄徳鄙士論推指南無乃失臧否乃知郡公曺排擯有公是

又

知子石司徒分材靳齊奴諸仲財不如財窮東市誅吁嗟石司徒知子良不愚

又

洛陽輕薄子挾彈走春嬉結交金穀友諂事賈午兒蔑棄慈母訓幹沒不知幾感已賦閒居猶以拙自悲

又

彈琴戴安道焦桐破奇聲蔚宗與文季俱以琴自鳴天子不得屈王公不能聆獨憐禇司徒銀柱老齊伶

又

我愛王懷祖面壁售人罵不比少掾時瞋目答米價褊中頓有容坦之詎能過桓桓大將軍漢業在出胯

又

靑靑五栁宅貧無三徑資去參建威幕爲貧良亦非彭澤八十日胡爲遽來歸乃知決然逝非爲鄕裏兒首惡王休元酒亦無所辭華軒欲載我我心詎能違

又

王湛蓄深器世人不能窺大慧實若愚人遂以爲癡可憐濟父子同門不識之何況隔千里而欲求人知

又

羲之在東牀風操夙所稱藍田譽轉重胡乃意不平出弔曲在我反惡固其情以此悻悻死無異匹婦輕

又

韓信卜母地旁置萬人廬郭公卜鄰水長洲偶成墟千秋楊子窆投棄同江魚裸髮何爲者厭魅開籧篨孰借神丁火焚卻靑囊書

又

郭黁精術數知晉必亡秦逃秦逺歸晉追兵殺亡臣洛陽牛背叟讀書孝其親涼州未經破先歸忽如神術人不靈已哲士固全身

又

騷雅去已久宮體爭哇淫洛陽風一變枳性隨人心鄕闗思蕭瑟作賦哀江南【葉任】調入金釵臂亡國有餘音

又

嘗疑王孝子素履朴且莊門生服縣役徑行想不揚孝子躬饁具磬折在道傍門生役已脫詭道由此行

又

鄭州跛男子【婁師徳】識者惟客師【袁客師】深沈有客量不爲同列知唾而戒其弟俛世一何卑君看白水澗沫額宣駑資

又

世疑狄文恵不知婁師徳婁公吾不賢此意人未識古來嫌忌間吾道憂比迹

又

開元劉神童名字瑞一時文學不濟世鞭算竸刀錐招權啖士口使不得有訾任數不任道興利固如斯

又

小兒賀季眞棄官亦棄宅逺謁王道者去問術黃白何物袖中蔵去道萬里隔

又

嚴家兒八歲殺父姬嚴家父稱奇養成虎豺惡腐儒弄虎髭嗟吁豺虎天早斃七十慈親免官婢

又

姚家有禆將腰佩雙靑萍靑萍夜脫匣忽殺程務盈爲書報殺狀伏劍隨自刑吁嗟古義士豈復數荊卿

又

厚施而薄望郭解愧朱家大唐郭氏子【元振】手劍寒姦邪賻金四十萬主名不知誇結客豪俠場此客實無加

又

昨日滿頭花堂上爭春妍今朝大風起花落玉津園舊地易淮陜取馘諧戎門可憐於期首不謝永州魂

又

東人送降欵西人納降城長沙李太守誓死城不盟髙樓一舉火老稺同焦冥

又

要離爇妻子大盜空古名峩峩南文山光■﹝光臽﹞日月靑婦義終一醮臣道無攺更寧戴一天死不載二地生尙憐廣西弟有愧顏家兄

鐵崖古樂府卷八

●欽定四庫全書

鐵崖古樂府卷九目錄

城門曲

熢燧曲

闗山月

飲馬窟

劍客篇

俠客詞

放麑詞

牧羝曲

摘瓜詞

桑陰曲

貞婦詞

朱厓令女

妲己圖

三閣詞【四首】

雌雄曲

連理枝

朱邸曲

髙樓曲

玉蹄騧

珊瑚鞭

浣女詞

績婦詞

織婦曲

商婦詞【二首】

淸塘曲

春波曲

采蓮曲【二首】

楊栁詞【二首】

寄春曲

賭春曲

玉鏡臺

回文字

生合歡

纜船石

望鄕臺

乞功詞

聞雁篇

系馬辭

買妾言

續弦言

歸客誤【二首】

自君之出矣【二首】

吳子夜四時歌

屈婦詞

新來子

同宮子

陽臺曲

蘇臺曲

邯鄲道

昭陽曲

團扇歌

白頭吟

銅雀曲

緑珠辭

焦仲卿妻

小臨海曲【十首】

桂水五千里【四首】

已上凡八十首爲古樂府小體間有串史斷於比興者尢古詩人之難也國風好色而不淫小雅怨誹而不亂兼之者此詩有焉復識

●欽定四庫全書

鐵崖古樂府卷九

﹝元﹞楊維楨撰

城門曲

諜報越王兵城門夜不扄孤臣睛不死門月照人靑

烽燧曲

聞道驪山下西戎已結兵美人方一笑烽火不須驚

關山月

月出關山頂將軍鼓角悲漢皇今夜宴影落素娥池

飲馬窟

長城飲馬窟飲馬馬還驚寧知嗚咽水猶作寶刀鳴

劍客篇

昨夜徵西去西兵盡倒戈丈夫學劍術何用效荊軻

俠客詞

未許同交死全身報國仇太阿飛出匣欲取賈充頭

放麑詞

母麑急麑子獵父視如傷太子奔城父千秋憶奮揚

牧羝曲

老羝何日乳歸雁忽能言不逐虞常死丁零尙有恩

摘瓜詞

黃臺八瓜熟瓜熟瓞綿綿惟有大瓜好狐來瓜已穿

桑陰曲

妾自夫君戍桑陰路不通將軍哮似虎少婦竊秦宮

貞婦詞

皎日常持信倉皇不攺眞君王符不到水長漸臺傾

朱厓令女

闗朱爭兩死兩死獨誰當闗吏不埀泣靑天應雨霜

妲己圗

小白竿頭血新圖入漢庭宮中雙燕子齊作牝雞鳴

三閣詞

江南龍虎气樓閣照金銀望見長安道不知塵污人

又

璧月幾時缺玉枝幾時枯閣中連理伴夜咲素娥孤

又

昨夜韓擒虎將軍奏凱回井中人不死重帶美人來

又

脂塘幹辱水璧月破淸秋五佞誅新國江郎尙黒頭

雌雄曲

妾夫曉出塞妾夜馳孤忠誓作幹將劍一死雙雌雄

連理枝

主家連理木昨夜一枝零野藤沿別樹相托萬年靑

朱邸曲

朱邸連雲起髙甍蔭大逵要賢能置驛獨覓鄭當時

髙樓曲

髙樓有獨婦白晝彈空桑門前誰下馬不是五樓倡

玉蹄騧

銀腦玉蹄騧金鞭問妾家窓開桃葉渡小艇在荷花

珊瑚鞭

儂出靑桑下郎來淥水邊相看成自語馬脫珊瑚鞭

浣女詞

處女溪邊浣使君溪上游使君來乞飲瓢棄在沙頭

績婦詞

蟋蟀入秋堂靑缸夜未央李吾今夜惡東壁滅餘光

織婦曲

此曲暗用晉謝幼輿折齒事

盈盈白面娥新絲織扇羅當機不應客擲地碎金梭

商婦詞

蕩蕩發航船千里復萬里願持金剪刀去剪西流水

又

郎去愁風水郎歸惜歲華吳船如屋裏南北共浮家

淸塘曲

相值淸塘道儂家似沫鄕淸塘無限好相約采芳唐

春波曲

家住春波上春深未得歸桃花新水長應沒浣花磯

采蓮曲

東湖采蓮葉西湖采蓮花一花與一葉持寄阿侯家

又

同生願同死死葬淸泠窪下作鎖子藕上作雙頭華

楊栁詞

楊栁董家橋鵝黃萬萬條行人莫到此春色易相撩

又

長條一丈長長似紫絲韁長條挽易斷五馬過橫塘

寄春曲

春從天上來幾日到章臺馮語靑靑栁飛花莫浪催

賭春曲

鬭艸歸來後開筵又賭春階前撒珠戲獨是得雙人

玉鏡臺

郎贈玉鏡臺妾掛菱花盤安得咸陽鏡照郎心肺肝

回文字

芳題工織素逺意重鮫綃應識辭家久回文字半消

生合歡

朝作生合歡莫作生離泣安得並蔕堅堅似七姑汁

纜船石

江邊纜舟石纜解不畱痕長恨蕪萍艸難同結縷根

望鄕臺

望鄕臺上客秋至望鄕闗中原遮望眼可柰燕支山

乞巧詞

天上星重會徵西客未歸殷勤乞方便靈鵲度人飛

聞雁篇

樓頭聞過雁隻影不成雙一夜狂夫夢相隨到九江

系馬辭

誰系西枝馬馬嘶花亂飛亂飛渾自可莫遣折花枝

買妾言

買妾千黃金許身不許心使君聞有婦夜夜白頭吟

續弦言

麐角煮爲膠續弦弦在弓誓將弦上箭不射孤飛鴻

歸客誤

夜聞歸客騎玉轡鳴匼啑喚婦開西窓秋風響桐葉

又

江頭初一潮還從午時起柰何蕩子心相期不如水

自君之出矣

自君之出矣燕去復燕歸思君如荔帶日日抱君衣

又

自君之出矣艸靑復艸黃思君如魚鑰日日守君房

吳子夜四時歌【效劉琨體作】

曲塵波欲動紅心艸已生朝來夾城道流車如水行

又

睡起珊瑚枕微風度屧廊夫容最髙葉翻水洗鴛鴦

又

秋風吹羅帷玉郎思寄衣多情雙絡緯啼近妾寒機

又

樺煙噓席暖不知寒漏長朝來玉壺冰爲君添衣裳

屈婦詞【又名北郭詞】

瓜田不納履北郭招讒污覆釡重開日宮中殺破胡

新來子

君王有隠疾揜鼻卽生嗔何處新來子樊姬不妒人

同宮子

同宮一相見不用畫蛾眉井上芙蓉怨江蓮共一時

陽臺曲

月落望夫山髙臺十二鬟楚宮多妬女雲雨夢中還

蘇臺曲

吳王張髙宴臺下閱犀兵髙臺三百里不見越王城

邯鄲道

忽見邯鄲道千秋萬歲哀君王金不惜應築望鄕臺

昭陽曲

美人初睡起內史報蘭湯散盡黃金餅無尋赤鳳皇

團扇歌

團扇復團扇秋風不相見隠顯各有時陽阿舞雙燕

白頭吟

長夜白頭吟新絲理故琴莫將一日意誤結百年心

銅雀曲

帳中歌吹作玉座翠簾曛西陵迷望眼日莫起浮雲

緑珠辭

井厎生明月樓頭墜寶星年年金穀艸春入美人靑

焦仲卿妻

生爲仲卿婦死與仲卿齊廬江同樹鳥不過別枝啼

小臨海曲【一名洞庭曲】

日落洞庭波吳娃蕩漿過道人吹鐵笛風浪夜來多

又

道人鐵笛響半入洞庭山天風將一半吹度白銀灣

又

仙橘大如斗浮之過洞庭江妃渾未識喚作楚王萍

又

海客報奇事靑天火甕飛明朝雷澤厎新有落星磯

又

綱得珊瑚樹移栽瑪瑙盆夜來風雨橫龍气上珠根

又

海上雙雷島渾如灔澦堆乖龍拔山腳飛渡海門來

又

潮來神樹沒潮歸神樹靑雲裏天妃過龍旗帶雨腥

又

客入毛公洞洞深人不還眀年探禹穴相見會稽山

又

太液象圓海金蓮夜夜開水中萬年月照見昆明灰

又

秦峯望東海雲气常飄飄桑田明日事奚用石爲橋

桂水五千里

桂水五千里春來波浪深地消靑艸瘴花發乳蕉林

又

桂水五千里瀟湘雨气空衡山七十二望見女英峯

又

桂水五千里南風大府開象王新貢入鮫女送珠來

又

桂水五千里上有鸚鵡洲美人生逺思今夜在南樓

鐵崖古樂府卷九

●欽定四庫全書

鐵崖古樂府卷十目錄

西湖竹枝歌【九首】

吳下竹枝歌【七首】

春情【二首】

漫興【七首】

冶春口號【七首】

漫成【五首】

春俠雜詞【十首】

燕子辭【四首】

小遊仙【二十首】

海鄕竹枝歌【四首】

●欽定四庫全書

鐵崖古樂府卷十

﹝元﹞楊維楨撰

西湖竹枝歌

蘇小門前花滿株蘇公堤上女當壚南官北使須到此江南西湖天下無

又

鹿頭湖船唱赧郎船頭不宿野鴛鴦爲郎歌舞爲郎死不惜眞珠成斗量

又

家住城西新婦磯勸君不唱縷金衣琵琶元是韓朋木彈得鴛鴦一處飛

又

勸郎莫上南髙峯勸我莫上北髙峯南髙峯云北髙雨雲雨相催愁殺儂

又

湖口樓船湖日陰湖中斷橋湖水深樓船無柁是郎意斷橋有柱是儂心

又

病春日日可如何起向西窓理琵琶見說枯槽能卜命栁州衖口問來婆

又

小小渡船如缺瓜船中少婦竹枝歌歌聲唱入空侯調不遣狂夫橫渡河

又

石新婦下水連空飛來峯前山萬重妾死甘爲石新婦望郎忽似飛來峯【石新婦卽秦皇纜石是也】

又

望郎一朝又一朝信郎信似浙江潮牀腳搘龜有時爛臂上守宮無日消

吳下竹枝歌

三篛春深艸色齊花間蕩漾勝耶溪采菱三五唱歌去五馬行春駐大堤

又

家住越來溪上頭臙脂塘裏木蘭舟木蘭風起飛花急只逐越來溪上流

又

寶帶橋西江水重寄郎書去未回儂莫令錯送回文錦不答鴛鴦字半封

又

馬上郎君雙結椎百花洲下買花枝罟罛冠子髙一尺能唱黃鶯舞雁兒

又

白翎鵲操手雙彈舞罷胡笳十八般銀馬杓中勸郎酒看郎色似赤瑛盤

又

騎馬當軒鵠觜靴西風馬上鼔琵琶內家隊裏新通籍不是南州百姓家

又

小娃十歲唱桑中盡道吳風似鄭風不信栁娘身不嫁眞珠長絡守宮紅

春情

惜春正是上春時何處春情可賦詩吳王臺下鬥芳艸蘇小門前歌栁枝

又

灼灼桃花朱戶厎靑靑梅子粉墻頭蹋歌起自春來日直至春歸唱不休

漫興

■﹝靑盍﹞畫溪頭翠水家水邊短竹夾桃花春風嗾人狂無那走覓南鄰羯鼔撾

又

丈人接■﹝罒離﹞白氈裁花邊下馬不驚猜環沈溪頭買酒去髙堂寺裏看碑來

又

長城女兒雙結丫陳皇宅前第一家生來不識古井怨唱得後主後庭花

又

楊花白日綿初迸梅子靑靑核未生大婦當壚冠似瓠小姑喫酒口如櫻

又

今朝天气淸明好江上亂花無數開野老殷勤送花至一雙蝴蝶趂人來

又

南鄰酒伴辱相呼共訪城東舊酒壚栁下秋千間絡索花間喚起勸胡盧

又

我愛東湖舊廣文更過水口覓將軍醉歸常騎廣文馬不怕打鼔噤黃昏

冶春口號【寄昆山袁郭呂三才士】

今年臘厎無殘雪卻是年前十日春騎馬行春橋上路密梅花發便撩人

又

吳下逢春春思濃不堪花發館娃宮吳山靑靑吳水白愁殺江南盛小叢

又

見說昆田生玉子海西還有小昆侖明朝去抜珊瑚樹龍气隨飛過海門

又

鮫卵兼斤傳海上海人一尺立階前婁江馬頭天下少春水如天卽放船

又

南朝宮體袁才子更說西昆郭孝亷自是玉臺新句好風流無復數香奩

又

湖上女兒栁葉眉春來能唱黃鶯兒不知卻是靑娘子飛傍枇杷索荔枝

又

西樓美人不受呼淸箏一曲似羅敷可無東廐五花馬去博西樓一斛珠【一斛珠妓名也】

漫成

四十已過五十來白日一半夜相催勸君秉燭須秉燭七十光陰能幾回【一本云勸君有酒須秉燭】

又

西鄰昨夜哭暴卒東家今日悲免官今日不知來日事人生可放酒杯幹【一作莫放】

又

徐家園裏野鶯啼張家樓頭客燕棲千金買宅作郵傳何處髙垣大字題

又

鐵笛道人已倦遊莫年懶上玉墀頭只欲浮家苕霅上小娃子夜唱湖州

又

小娃家住白蘋洲只唱捨郎如莫愁風波不到鴛鴦浦承恩曷用沙棠舟【捨郎一作赧郎】

春俠雜詞

金丸脫手彈鸚鵡玉鞭嬉笑擊珊瑚侍兒無賴有如此知是霍家馮子都

又

花袍白面呼郎神當階奪花不避人天馬乘龍金絡腦賈家貴壻正嬌春

又

柘林縱獵金毛鷹花街行春銀面馬夜宿倡樓酒未醒飄風吹落鴛鴦瓦

又

朱提注酒酒如池太白淋漓喫不辭上樓更衣玉山倒腰間帶脫金犀毗

又

蜀琴初奏雙鴛鴦嶰竹和鳴雙鳳皇夜闌酒散不上馬紫荊月墮西家墻

又

石上葉生靑鳳尾階前花開黃鵠觜美人弄水百花池水灑花枝雙蝶起

又

冝男艸生小院西階前錦石與人齊錢塘潮生當午信丹雞飛上上頭啼

又

鳳皇城外橫門道小妓軍裝金綫襖春暉無賴苦撩人自下雕鞍蹋芳艸

又

西江美人久不見手把新題合歡扇鯉書憑送相思書覇王門前水如箭

又

美人遺我昆溪竹未寫雌雄雙鳳曲愛惜長竿系釣緡釣得江西雙比目

燕子辭

宜男艸生春又歸美人春病減腰圍何如使君堂前燕將得春雛入幙飛

又

燕子將雛春又深不堪春思似秋心東郊春入車前艸蕩子馬蹄何處尋

又

燕子來時春雨香燕子去時秋雨涼鴛鴦一生不作客夜夜不離雙井塘

又

燕子樓頭入妾家燕來燕去惜容華秪應韓重相思骨化作湖中並蔕花

小遊仙

元君賜覲素華臺酒飲龍胎五色醅醉啖蟠桃三百顆手懷遺核大如杯

又

女郎雙雙白玉牀對博宛在橘中央靑城不取態盈襪閒賭蕭家雙鳳皇

又

東華塵又起瀛洲十屋今添第幾籌阿母西來騎白鳳蛾眉相見不勝秋

又

素華殿上玉埀簾羿家婦來爲可嫌河上劍翁肝膽露電光一道落妖蟾

又

麻姑今夜過靑丘玉醴催斟白玉舟莫向外人矜指爪酒酣爲我擘箜篌

又

蓮華舟髙河漢埀黃姑玉女會佳期玉淸久入衙城洞莫遣成都賣卜知

又

道人得道輕骨毛飛渡弱水能千遭明朝挾至兩浮島臥看滄洲戲六鰲

又

靑丘書隨雷電亡尙作艸木虫魚荒問渠甲子不能紀但指緑睛雙眼方

又

天上莨常宮又成文章只數老玄卿五云閣吏亦謫世牛鬼少年專盛名

又

別來已及三百秋遊徧乾坤第十洲不識人家今幾世眀朝騎鶴過山頭

又

日落海門吹鳳匏須臾海水沸如炮船頭處女來相喚知是洞庭千歲蛟

又

靑玉參差嶰管裁管中吹得鳳皇來嬴家樓頭縹緲女厎用簫郎築鳳臺

又

賣藥相逢千歲公蓬萊曾約祖龍東空畱一兩黃金舄不到蓬萊第一宮

又

曾與毛劉共學丹丹成猶未了情緣玉皇勅賜西湖水長作西湖月水仙

又

西湖仙人蓮葉舟又見石山移海流老龍捲水靑天去小朶蓮花共上游

又

當時笑我去學仙汝但求金與求田不知昨夜城頭鶴問此無人識墓阡

又

靑旄節衛翠云軿按部東行過赤城龍女遺珠雞卵大結爲雙佩賜方平

又

若木西來赤■﹝山厈﹞東白金城闕碧珠宮天家令急不敢住折得五花歸飰龍

又

東逾弱水赤流深夜得桃都息羽旌地厎日回天上去金雞如鳳自交鳴

又

金鵝蕋生瑤水陰錦駝鳥鳴珠樹林上皇勅賜龍色酒天樂五云流玉音

海鄕竹枝歌

潮來潮退白洋沙白洋女兒把鋤耙苦海熬幹是何日免得儂來爬雪沙

又

門前海坍到竹籬階前腥臊蟛子肥孲■﹝牙子﹞三歲未識父郎在海東何日歸

又

海頭風吹楊白花海頭女兒楊白歌楊花滿頭作鹽舞不與斤兩添銅鉈

又

顏面似墨雙腳赬當官脫袴受黃荊生女寧當嫁盤瓠誓莫近嫁東家亭

鐵崖古樂府卷十

●欽定四庫全書

鐡崖古樂府補卷一目錄

荊卿失匕歌

補梁毗哭金辭

補日飲毋苛辭

冰山火突詞

月氏王頭飲器歌

附張憲和辭

附李費和辭

附顧亮和辭

楚國兩賢婦

楚妃曲

慈雞田

牝雞

雄秦女休行

木蘭辭

羅敷詞

漂母辭

鳯皇曲

長門怨

燕燕步踽踽

焦仲婦

銅雀妓

黃花辭

菖蒲花辭

緑珠行

●欽定四庫全書

鐡崖古樂府補卷一

﹝元﹞楊維楨撰

荊卿失匕歌

風瀟瀟水灂灂馬嘶燕都夜生角壯士悲刀拔削【葉朔】徐娘匕尺八銛函中目光射匕尖【樊於期首】先王地下汗如雨匕機一失中銅柱後客不來可柰何十三小兒面如土擊築復擊築壯士漸離重矐目倉君倉君亦何爲博浪沙走千金椎君不見鎬池君璧在水龍腥忽逐魚風起於乎刺客死君王不用買俠才畱取千金買方士【一卷作易水歌而語稍異】

補梁毗哭金辭

隋大理卿梁毗爲安寧刺史凡蠻長以金多者爲豪俠逓相攻奪酋長相率以金來遺毗毗置金座側對之慟哭曰此物饑不可食寒不可衣汝等以此相滅今將此物來又殺我邪一無所受余爲毗補哭金辭

汝金來【葉】我今與汝辭汝辭不犀能斫我頸汝液不鴆能折我肌金穀汝剭首金塢汝焚屍金兔汝滅族金牛汝喪師故我與汝永訣誓不爲安寧貪刺史寧爲齊黔婁魯榮啟期

補日飲毋苛辭

勸君酒呼酒來【葉】尙方肉食有臘毒天賜我酒壽君金屈巵君不見漢家中郎絲廷毀丞相斥嬖兒吳中脫死歸阿種【絲侄】者勸以日飲毋苛鬭雞走狗嘻不則利劍刺君君莫支於乎十七客肩相隨掊生日者弗能知阿種眞好兒

冰山火突詞

冰山不可倚冰破割爾足火突不可附火燎爛爾肉君不見魏其侯門下客獨厚灌太僕太僕相引重勢若繩合束身服期功更與【一作爲】結歡田相國相國席上縛騎兵首懸東市及支屬魏其侯屍渭城東朝有制不可贖

月氏王頭飲器歌

黒風吹瓠瓠不流冒頓夜斷彊王頭黃金畱犁攪玉斗一飲一石酥駞秋眼紅啽囈生血聚汗滴石樓濕靑雨【石汗蓋骨髓隠語也】鬼妻扣骨骨欲譍精禽飛來作人語黃雲壓日日欲頹將軍回首李陵臺君不見漢家西風凋細栁老上單於誇好手棘門胡盧可盛酒

附張憲和辭

持爾月支頭飲我虎士頸虎士飲之怒生癭猩紅酒熟黃金柈淋漓猶疑血未幹雄心如劍四五動倒蘸狼山海波湧帳前按劍千熊羆耳熱聴我歌谷蠡此杯持勸藺夫子烏能持勸武陽兒

附李費和辭

先生作月氏王頭飲器歌𨿽李長吉復生不能鬥其雄棘門胡盧蓋托今反面事讎者讀者不知其微費僣和之

太白入月月欲頹胡風吹度白龍堆血函模糊截仇首半■﹝骨宛﹞刳作玻璃杯目眥生紅酒微襭戎王胸堂沃焦熱靑氈帳下唱胡歌三十六國肝膽裂金篦攪紅紅欲凝腦中猶作銅龍聲千年古恨恨未平怨魂飛作精衛精君不見漆身復仇仇未復地下義人吞炭哭

余讀費辭爲之擊幾而歌費眞狐精也時鐡門和者稱張憲明日費辭至憲拜之曰吾當放君一頭取已作而焚之餘復技癢作些月氏頭歌令費和之費謝曰某气竭矣

嗚呼老氏顱大如鬥眼中燐吹欲腥遊魂夜哭燈前走夢呼老氏顱在手倒瀉一聲索郎酒嗚呼飲月氏酒船不倒劉伶屍酒淋汝顱胡用悲君不見左賢截落血丸頂藜蒺營邊作溺皿

附顧亮和辭

月氏王頭歌古作數十篇未有能發其雄憤者及觀先王之作皆是玉樓鬼不能道者發其千載雄憤爲古今絕唱一時和者不許張憲而獨稱賞李費費眞狐貍精也亮不敏何敢望費以先生之命僣和之

月氏肉碎如雪月氏顱頸如鐡快劍一斫天柱折畱取胡盧飲生血冒頓老魅呼月精夜酌葡萄隴月明鬼妻蹋地號我天可汗天靈哮虎聲嘶酸於乎顱兮顱兮汝勿悲我今酌汝金畱犁黔州都督有血頂精魂夜夜溺中啼

楚國兩賢婦

列女傳楚王持金聘接輿夫負釜甑妻戴衽器變易姓名而逺陟莫知所之老萊畊蒙山之下楚王以璧帛聘之不至王駕至老萊門妻曰可食以酒肉者可隨以鞭箠可授以官祿者可隨以鐵鉞遂與老萊棄畚而去

楚國兩賢婦婦夫萊與輿寧隨夫婿饁牛下不願夫婿專城居投畚卻車駕挈器采樵蘇嗚呼今丈夫棄耕貪祿【句】粟萬鍾養孥【句】孥未養身受酰葅禍及其夫【葉姑】永爲二婦笑鄙夫

楚妃曲

琴論有楚妃嘆七拍楚妃樊姬也余嘗論楚妃之徳不妬而善諫不妬者進後宮九人善諫者止王之獵咲虞丘子也古辭未及諫事惟張籍及之故吾辭亦取興於獵云

朝遊田云夢藪莫遊田云夢藪樊姬諫不售矢不食田中獸妾願王王壽考【葉口】獵賢才開伯道楚國夔龍孫叔兒非麟非虎非熊羆虞丘子眞狐貍

慈雞田【補魏公子乳母辭見列女傳】

秦下令購魏孤匿孤罪族俱屠嗟慈雞獨哺雛秦令毒毒如狐慈雞知有雛不知有狐搏我軀

牝雞雄

列女傳伯嬴秦穆女楚昭王之母也吳王入郢妻昭之妻又欲妻其母嬴嬴伏劍不可犯而止爲作牝雞雄補樂府缺

牝雞雄秦氏熊【公谷書嬴作能】吳王入楚妻後宮牝雞雄把劍夜嘯生悲風夫亡子遁誰適從人言秦雞解逐鳯不知牝逐孤飛龍

秦女休行

秦氏有烈女自名爲女休【葉虛】左手執白揚刀右手把烏龍殳年十五妻燕王夫燕王陷無辜取仇西山上殺人白晝衢闗吏不敢睚眥司敗莫孰何【葉乎】於手殺人者殺創人者創女休豈敢避法走蔵累嫂與兄使縣吏解章女休自歸罪丞相列坐東南牀丞卿議罪拘文法故常牽曳東市頭法刀利如霜刀未下金雞銜赦出法場百男盡短一女長嗟嗟女休眞女郎丈夫堂堂掩面事仇女休視之如妾婦女娼

木蘭辭

木蘭古辭二首世疑金柝鐡衣句非漢魏語余觀二辭前辭爲古後詞蓋又擬者之作也吾爲此辭又將發蘭之所未發也

金韹韹鼔■﹝音堂﹞■﹝音堂﹞行人且勿行木蘭換衣裹戎裝木蘭戴金鋀鉾著鐡裲襠右手鴈翎刀左手月輪弓葉跨上八尺馬輕若飛鴻翔木蘭父老下無丁弟上無壯王兄【葉】木蘭代父前我行我羌健兒八尺長不知木蘭與彊木蘭�■﹝必﹞跋■﹝必﹞跋誰雌誰復雄【葉】健兒何艸艸木蘭何堂堂東市斫西市斫相斫似阿若郎【楊若阿事】擒賊報信歸報我國王國王賞功爵名字始知木蘭是女娘女娘安用尙郎請移木蘭爺娘當國王進忠良制我羌埀衣裳不下堂木蘭去兵亦爲婦采桑

羅敷辭【一作陌上桑】

盈盈秦氏女采桑南陌頭一顧云不飛再顧水不流使君立五馬招儌重回頭艷歌爲君發繁絲爲君掫使君有婦如有■﹝新上女下﹞羅敷有夫非秋胡使君喜使君愁羅敷不得須臾畱

漂母辭

諸母漂泗濱一母眼中識窮人盤有餘餕及汝王孫竟我漂食踰兼旬王孫封王報母以千金【葉斤】丈夫養賢不如漂仁又豈知鍾室妬婦殺功臣過客酹墓千千春

鳳皇曲【卽白頭吟】

鳳殊棲皇悲啼比翼不如鳬與雞皇悲啼鳳殊棲造端不能合隙終不能暌捲衣香未歇薦琴弦未絕昔日連環心今朝兩分別乃知茂陵女未求溝水已作東西流

長門怨

阿嬌盼美目阿嬌貯金屋金屋瑤華春未老長門一夜生秋艸蜀才人金百斤受金爲我賦長門長門寫春愁君王見之爲傷秋臨邛溝水東西流不知悲婦悲白頭

燕燕步踽踽

燕燕步踽踽【飛燕善踽踽步】飛附陽阿主燕燕尾涏涏飛宿昭陽殿啄子啄及矢誓斷涏涏尾【梟其首斷其手帝怒語也】十四月虹流輝望堯門方是耶非【帝以其姙踰十四月當生聖人】市犢歸湢鳳飛玄宮之人兮白華緑衣【燕讚班姬班姬退處東宮作賦自悼白華緑衣賦中之語也】

焦仲婦

舊序言仲廬江小吏漢安時人古辭凡千七言予嫌其辭過宂而情不倫復述此辭

劉氏有好女十三能織素十五能箜篌十六通書數十七爲焦氏婦得意焦氏夫失意焦氏姑阿母謂阿仲汝去爾婦爾婦自專不受驅東鄰有女如羅敷吾與汝聚如水與魚阿仲孝母復愛妾愛妾愛必割母命不可違斯須仲去婦無七辜爲吾謝外姆破鏡毋再合斷弦當再續【平聲】婦感仲區區誓天日不再家【葉姑】君如盤石妾如葦蒲葦蒲繞石石不車但苦親父亡父亡有暴兄【葉】暴若豺與狼迫我再事人不得畱母堂脫我舊絲履重作嫁衣裳腰襪繡華襪耳著明月襠團扇畫雙鸞箜篌彈鳳皇蓋若市門使我掩面不得蔵昨日縣令媒云有弟三郎今日府君媒云有弟五郎金鞍玉腦馬靑雀白鵠舫【平聲】雜彩三百端賚錢三萬鏹【平聲】仲婦不得懼違我暴兄【葉】寧違暴兄死不違焦仲使意傷矢爲焦家一姓婦不爲他婦食二家水漿開戶四無人投身赴滄浪焦仲聞之裂肝腸掛身一在枯枝桑兩家合塟廬水傍暴姑悍兄淚浪浪

銅雀妓

火龍戕銅雀翔漳河水鼎中央魏武王安得萬萬壽長生銅雀宮【葉】百歲塟西岡銅雀妓不得與金銀珠寶同埋藏臺上六尺牀牀下繐帳奠酒粻月十五作伎以爲常更令登髙臺而望西陵【良】漳河水啾啾東下不回頭銅雀妓漳河流試問臺上妓何不殉死如秦丘

黃花詞【齊後主穆後】

椒壁閟丹丘网軒接瓊樓金人未成鑄玉冊竟爲偶後裳輝錦襠伶衣亂珠黈典禮旣乖違綱維蕩無有百年神武基勢落淸觴酒嗟哉金湯固一朝拉枯朽

黃花穆後之小字也本宋欽道姦私所生欽道伏誅黃花遂入宮有幸後主遂立之爲後童謡曰黃花勢欲落淸觴滿杯酌後主自立穆後昏飲無度故云淸觴滿杯酌言黃花不久也

菖蒲花辭【馮小憐】

黃花落菖花開勸君續命酒金琶聲若雷晉州古城鐵甕裂大人石點燕攴面玉鏡髙臺畫眉未蟠蛇陣前看兒戲馬上走戎裝禕衣上身何短長長風起華橋日落漳河道爲君始爲君終菖花不如美人艸

馮淑妃名小憐慧黠能彈琵琶工歌舞穆後從婢後愛衰以五月五日進號於後主曰續命周師取平陽帝獵於三堆晉州告急帝將還淑妃請更殺一圍自晉陽以皇后衣至帝爲按■﹝上口下﹞命淑妃著之然後去及帝遇害以淑妃賜代王達因作弦斷詩曰𨿽蒙今日寵猶憶昔時憐欲知心斷絕應看膝上弦隋文帝賜達妃兄李詢令著布裙配舂詢母逼自殺

緑珠行

主家髙樓起金穀買妾不惜眞珠斛美人買得一片心不買靑眉與明目手持玉笛吹鳯皇誓漢簫史雙頡頏樓頭侍宴宴未徹甲光一片樓前雪神珠一點擲畫闌化作流星光不滅嗚呼珊瑚步障裂行人弔珠在古井井中照見靑天月石家妾石家哭二十四人金穀友【葉以】八騶道旁方拜履【題與九卷同而詞異】

鐵崖古樂府補卷一

●欽定四庫全書

鐡崖古樂府補卷二目錄

金穀步障歌

五王球歌

金人擊球圖

桃核杯歌

阿犖來操

華山髙

太山髙

●欽定四庫全書

鐡崖古樂府補卷二

﹝元﹞楊維楨撰

金穀步障歌

金穀水泒銀河流金穀峙據三神丘太僕卿【君一作居】十二樓花艸不識人間秋蜀江染絲云五色紫鳳銜絲中夜織剪斷鯨濤三萬匹天女江妃不敢惜明珠量斛買娥眉時時玉笛障中吹紅鸞翠鵲飛在地香塵蹋蹋凝流脂野鷹西來歌吹歇踏錦未收風雨裂樓前甲士屯如雲樓上佳人墜如雪於乎董家郿塢金成泥鬼燈一點然空臍齊州奴何用爾只須豆粥與萍虀不見祇今金穀底野花作障山禽啼

五王球歌

天河洗玉通銀浦雲气成龍或成虎金絲剪斷黃臺瓜萼緑五枝生五花讓王不在荊蠻俗李家兄弟眞骨肉醉歸何處戲球場黃衣天人是三郎十幅大衾驚裂纊西風夜入金雞障五馬一龍龍化豬大■﹝衤朋﹞兒在黃金輿靑騾萬里蠺叢路雄狐尙復將雌去涼州曲破可柰何至今玉笛憶寧哥

張憲跋曰國朝雅詠五王球者多矣至吾鐡崖先生始以錦囊隠語帶史斷此其難也寧哥識破涼州諸王之所不及非老於史學孰能感慨至此哉

金人擊球圖

靺鞨國鶻產仇赤藥半吐妖狐愁夾山丈雪走髑髏黃羊紫酪燻神州麗春堂前春正好臙脂妝花絨剪艸君王自作擊球戲說與【一作似】郎君莫相惱蜚虎幟蟠龍裘烏紗頂換銀兜鍪四埀帶綰雙白月玉腦緊貼金籠頭袒臂交肩捷過鳥鐡【一作赤】棒旋身電光繞一陣歡聲埽地來火珠迸落雙華表盲骨天人赤龍須火伍要與常人殊畫工俗筆不可摹謾作十國朝王圖於乎五國城一丸土不爲羊哥封國戶麒麟脫地地一裂千古球場弔禾黍

貝闕跋云自虞閣老賦金人出塞圖館閣推爲獨步先生賦金人擊球圖脫去閣老胎骨無一語相襲金國始末此詩了之與閣老詩相頡頏奇句過之也

桃核杯歌

道士余筠谷爲予道長春眞人事世祖皇帝幸長春館眞人方晝寢盤桓久之始寤上曰眞人何之對曰臣赴蟠桃宴上曰有徵乎曰有乃袖出桃核大如盌上神之玩不去手命左右持去眞人請剖而爲杯一以奉上而自畱其一上命置萬億庫永爲我家鎭國之寶時館閣先生未有歌詠筠谷請曰此我朝奇事當得老鐡史奇語以傳世爲補賦桃核杯樂府一解

西霞火龍蹋罡風飛上萬八千里昆侖宮玉衡精結萬年果朔兒不敢偸春紅夢中紅日炎【去聲】金甲隆準天人臨臥榻笑問火龍何所之袖出連環大如榼雄雷走天天發威裂作兩扇鴛鴦桮神珠脫胎日月破鬼斧鑿竅乾坤開左扇入天府右扇畱丹臺七星斷雙虹結天狗天狼落如雪願承漢武掌中露不染田疆咽下血於乎金甌缺寶鼎遷鼎湖龍去何時旋八十一紀海水變桑田招霞師談後天雙桮復合十斛大甕磅磄巓

阿犖來操

阿犖來者卽可汗簸羅回曲也吹之羌管被之四弦節爲十有一拍始弄極慢不可節拍至六七弄漸促數爲十一而止今效用李延年新聲補我朝樂府是曲之盛於詧大駕今鮮卑老將復用軍中奏馬上樂君子不無感也已

阿犖來阿犖來十有一拍拍莫催壯士捲蘆葉夜吹簸羅回胡霜凋折栁邊風吹落梅龍城寒月覆如桮陰山狐貍奉首哀眞人作統九垓一拍始天地開五拍六拍奎斗回合歌金槽雙欏桫黃宮大弦聲若雷鴐鵝頸羖■﹝羊歷﹞胎鮮卑齊上萬壽桮大駕歲還龍虎臺阿犖極阿犖愁九九八十一春秋黃霧迷涿丘桃皮篳篥吹隴頭二十四弦如箜篌東靑雕雄糾糾白翎雀雌嚘嚘鮮卑老將涕交流爲君弄兜勒兜兜勒兜將軍怒髮豎鋀鉾龍跳虎擲走蚩尢

龍府云晉樂志胡角以應胡笳橫吹有雙角者是也張博望入西域傳其法於西京惟得摩訶兜勒一曲李延年因造新聲二十八解以爲武曲

華山髙

思美人兮西華山我欲往兮如天難上通帝座二气之呼吸下衝龍門百折之昆侖源秦闗桃林之寒贔屓於其左兮右抱萬頃白玉所產之藍田金天太白實主宰井鬼上應精靈躔巨靈一擘萬古不可合首陽下有根株連雲臺仙掌現眞迹朱衣赤須埀櫜鞬明星玉女不許以肉眼見兮玉盆緑水灑不竭一匹石馬誰來牽嗟你華山人不歸來兮徒畱連人間塵士那可以久住白雲蹋爾希夷眠天池注腦晞緑發玉漿渇飲饑飡蓮伐毛洗髓不足較白日一瞑三千年覺來招酒姆騎茅龍訪子先更呼山東李謫仙搔首問靑天巨靈接見媧皇前驚呼一笑軒轅之子彌明癲

太山髙

巍乎髙哉太山之山三萬八千文兮五嶽之伯萬山之宗上有云官霞伯明星玉女金堂石室髙重重三十六天第一洞是爲蓬玄太空之上穹上帝賜以金篋之玉策司命下土開羣蒙自從崇伯子受命告厥功至今七十二君壇壝畱遺蹤觸石之云可以一朝雨天下封突起化作海島十二金芙蓉三神尙有劉郎記五官不受秦皇封東方有巖名日觀羊角而上千萬盤屈始窺大門小戶之天聰黃河西來如綫走其下齊州九點煙滅蒙秦觀見長安吳觀見會稽周觀見洛嵩聖人登之天下小似東龜蒙夜聞巨靈蕩蹋西華峯流血下染洪河紅嵩髙不生帝王佐常山蛇怪兩首而三瞳天上金烏下倒景大星僣曉芒角流妖鋒鐡道人手持一雌一雄雙鐡龍騎龍天闗叩天語夜拜日駕五色披祥虹天封地禪禮數絕徵兵三度謠嵩童博陸侯狄梁公虞淵取日扶桑東太陽當天天下白照見地下蟣虱金頭虫金頭虫如蠛蠓

鐡崖古樂府補卷二

●欽定四庫全書

鐡崖古樂府補卷三目錄

崆峒子渾淪歌

眞仙謠

獨酌謠

湖龍姑曲

老姑投國璽

曹大家

唐姬飲酒歌

辛家女

王氏女

髙家妾

武氏剪甲詞

安樂公主畫眉歌

桑條韋

雙雉操

朱延壽妻

王承綱女

商人妻

銀瓶女

●欽定四庫全書

鐡崖古樂府補卷三

﹝元﹞楊維楨撰

崆峒子渾淪歌

老子言混沌於物未鑿之先鑿則死矣崆峒子名渾淪於旣自形之後曰不死可乎而有不死者尸解後天弄丸先天是死不死辧也歌渾淪者亡慮百十家而又求予言故復敍之爲鄭重其詞曉周柱史之旨者鄭遂昌張句曲幸出餘言質之

貞州道人鄭崆峒自言得道金公之棘栗蓬歸來因號混淪子不識盤皇破殻之【一作分】雌雄有物先天鼻天祖一畫天作公再畫地作母渾淪一破不可補羿妻合得七寶丸歲費斧斤三萬戶道人渾淪人弗知竊笑李下華■﹝眞眞﹞兒有時中天弄金月散作萬水圓琉璃渾天圜太極圈曰器曰道何紛然而況投閣子五千重艸玄於乎渾淪子爾之生兮曷以始爾之死兮曷以止九九八十一曼紀渾淪不生亦不死

眞仙謠

漢武帝曰天下豈有神仙耶惟節食省欲可延年耳武帝所謂仙者亦方士求諸吐納一丹一藥之爲若天地間眞仙在浩刼外者非武帝所能知矣因賦眞仙謠

停君歌住爾咢聽我歌莫莫後天有死長生可學瓶收七豕【一行】紙剪雙鶴【張綽】盆花頃刻開屏女相惟諾癡仙狡獪弗之覺去尋王屋二子講太檏丹海烏沈冰壑黃河丸裂火暴【二子石曼卿蘇舜欽也石云牛尾麟角成眞少神仙言路不闗書蘇公云丹海飛日烏玉液朝元腦昆臺气候四時春紫府光陰夜如曉亦只是吐納仙耳眞仙不取】於乎後天一【一作有】死長生不可學西華傾東海涸問我在何處手持天根不盈握浩刼萬萬刼始胸之天幾褪黃卵殻

又有一首和狄仙人曰日月西墮而東出江河東逝而西旋乾坤顚倒吾自在眞仙此訣將誰傳先生自言夜夢擊壤老人談詩曰身在天地後心在天地先天地自我出其餘何足言鐡仙人自詫黃卵殻外非天自我出邪予謝之曰老人吾師也

獨酌謠

我約月槎客去向月宮逰試辧月中物山河之倒影大樹之閻浮羿妻不死到今幾甲子山夷海突還紀宮中籌吾聞九州島之外更九州島君房曼倩不能周豈無湯桀與軒尢疊蠻疊觸尋戈矛久安長治安得萬歲而千秋君不見沙丘鮑烏江猴白門兔荊州牛錦■﹝衤朋﹞老羯金牀小蠕邗溝又築汪芒丘淚亦不能爲之墮心亦胡能生許愁采石袍赤壁舟古人不與今月在古月還爲今人畱呼酒重登黃鶴樓

湖龍姑曲【神弦十一中之一】

湖風起浪如山銀城雪屋相飛翻白鼉豎尾月中泣倒捲君山輕一粒浪中拍碎嶽陽樓萬斛龍驤半空立雨工騎羊鞭迅雷紅旗白蓋蚩尢開靑娥鬒髮紅藍腮紫絲絡頭雙黃能神弦歌急龍姑來

老姑投國璽

梁山崩六百年後符命興五將十侯至宰衡攺漢臘頒新正五威符命走天下侯王稽首厥角崩老姑亦去號攺新母稱置酒未央宮誰爲朱虛按劍行酒令吁嗟長樂孺子璽不得渭陵殉塟蔵幽扃

曹大家

曹大家博文善著書著書豈獨識閨壼禍轍使我元舅歸先廬大家大家丈夫婦如何我兄固不能勸元舅白首同歸死囹圄平聲太后母新野君薨鄧隲乞行服【太后不許以問大家大家上疏而隲引退】

唐姬飲酒歌

姬東海弘農王之妃也王爲董卓所廢王死時與姬飲酒別王自悲歌姬起舞亦挽袖而歌之其詞有曰死生有路從此乖予猶嫌其不以死殉王而其詞如此故補之

皇天傾後地頹王降庶兮漢祚衰王作黃泉兮誓相隨王死胡用吾身隨

辛家女【辛毘女憲英】

辛家女父書曽讀春秋經豈比髙家二女夜讀兵辛老人古遺直議郎云言一一闗社稷吁嗟英言光父則抱頸郎君器如斗【曹丕】魏祚得之那可久【十年而崩】卞夫人絕左右【丕母】未若英言賢可後【其決鍾會之必反皆英先識之明】

王氏女【武治元年】

王氏女始州人羌中老虎旁企【羌名】地朝接長安莫聚南山羣龎家大將【王】不敢嗔王氏女在虎口上馬與聮轡下馬與飲酒老虎臥酣上馬走拔刀殺虎如殺狗王氏女眞奇勲錫以崇義號夫人不數李家娘子軍【柴紹妻李氏聚兵萬餘號娘子軍會世民於渭北】

喬家妾

唐右司郎中喬知之有美妾曰碧玉武承嗣借以教諸姬遂畱不還喬作緑珠怨詩寄之碧玉赴井死

石家有緑珠喬家有碧玉顏色上春花節操冬貞木金穀樓鸚鵡井一雙白璧沈倒影

武氏剪甲詞

武彟女文皇妃【葉】弱兼厥嗣雄其夫立周七廟滅唐諸孤身服衮冕執鎭圭【葉】郊祀上帝圜丘之墟於乎黜牝晨之僣洗麀聚之污復子厥辟退老椒廬何用拜洛受圖禪少室頌天樞𨿽不剪甲神其吐諸

安樂公主畫睂歌

銅鼓二鼓星如雪帳底春云夢初熟羽林千騎開殺聲畫睂畫睂天未明結龍蟠飛鸞舞鏡中人皇太女畫睂不鑑長髮尼畫睂畫睂將何爲墨書未罷斜封旨血浸三郎三尺水桑條韋按史伽葉志忠曰順天皇后未受命天下歌

桑條韋

於是上桑韋歌十二首請編之樂府皇后祀先蠶則奏之餘惜後晚年欲遵武后遺轍遂陷逆婦爲賦桑條韋補詩之刺云

桑條韋著翚衣【後服】開蠒館繅蠶絲順陰配陽立坤儀胡爲乎牝乘雄黥面牝雛飛籠【婉兒】小鸚折翅棲桑中【武三思】天子不敢令墨勅行斜封執法不敢言宮苑奪農功隆慶池相王府【睿宗五子皆生於此】雲气成龍亦成虎手提三尺正天綱【臨淄王】一夜天星落紅雨【韋氏宗屬誅戮迨盡武氏𦇤褓兒無畱者】桑條韋枝已折葉已稀上陽不可宅飛騎不可歸天戈取血不釁鼓全祭定陵陵上土【中宗】通化門前衰布奴小白竿頭畫睂女【宗楚客衣斬衰乘靑驢逃出通化門門者斬之引圖讖使韋氏革唐命者此人也】

雙雉操

晉王以練■﹝糹斥﹞劉仁恭父子凱歌入晉陽獻太廟自臨斬守光守光曰死不恨然教守光不降者李小喜也王召小喜証之小喜嗔目叱守光曰汝內亂禽獸行亦我教汝耶王怒其無禮先斬之守光曰守光善騎射王欲成伯業何不畱之其兩妻李氏祝氏讓之曰皇帝事已如此生亦何益請先死卽伸頸就戮

雙雌雉錦繡襠朝呼鳳皇侶莫宿鴟鶚房兩雌角角聲稠將晉陽网艾如張小喜鵲子先飛揚一雄欲茍活兩雌誓溘亡於乎寧爲兩烈死白刃不活金籠異姓王

朱延壽妻

朱延壽之妹爲揚行密夫人行密狎延壽延壽怒陰與田頵通謀謀泄行密詐爲目病謂夫人曰吾不幸目疾府事當悉以授三舅夫人以書召延壽延壽至執而殺之延壽赴召時妻謂曰此行吉凶未可知可日發一使以安我一日使不至妻曰事危矣部分奴僕授兵守門候捕騎至至則集家人聚寶貨火焚府捨曰妾誓不以皎然之軀爲仇人所辱遂赴火死

夜聞目眚子肺腑變仇讎英英朱氏婦烈气橫鬥牛百口同日死一燎焚髙樓伯姬錄爾卒誰執唐春秋

王承綱女

蜀軍使王承綱女將嫁蜀主聞其美色彊取入宮承綱力請之蜀主怒流於茂州女聞父得罪自殺

王客女春花面璞玉軀靑年已許東家夫如何君王亂禮法合歡重綰雙羅襦感君恩侍君酒但念髙堂父與母願君知妾心使妾東家奉箕箒君一怒父萬里魂飛鸞刀逐父死不殉牽羊秦國鬼【蜀主降封】

商人妻【天福三年】

楚順賢夫人貌陋而治家有法楚王希範憚之旣卒希範始縱聲色爲長夜之飲內外無別有商人妻美色希範殺其夫而奪之妻矢不辱自經死

商人妻身棲棲家住湘累湘水西君王昨夜殺無罪良人白日歸黃泥妾非野鴛鴦生死雙鳳皇書寄回文錦臂纒紅守宮【葉】良人爲我死我爲雌雉經【葉】於乎司馬后眞犬羊甘奉巾櫛穹廬王【晉後羊氏歸劉曜事】

銀瓶女

宋嶽鄂王之幼女也王被收女負銀瓶投水死今祠在浙憲司之右

嶽家父國之城秦家奴城之傾皇天不靈殺我父與兄嗟我銀瓶爲我父緹縈生不贖父死不如無生千尺水一尺瓶瓶中之水精衛鳴

鐡崖古樂府補卷三

●欽定四庫全書

鐡崖古樂府補卷四目錄

雨雪曲

隴頭水

折楊栁

童男取寡婦

上陵者篇

三婦詞

饑不從虎食行

丈人烏

鼠制虎

墻燕

君馬黃

吳宮燕

借南貍

鐡城謠

折逃屋

門生靈

山鹿篇

四星謠

攙搶謠

石郎謠

逰陳氏園有感

小姑謠

賣鹽婦

天車詩【並序】

擬戰城南

磔鴆

拂郎國新貢天馬歌

緑衣使辭

桃花犬

祀蠶姑火龍詞【並序論】

馮處士歌【並序】

桐卿俊公子

丁孝子行

●欽定四庫全書

鐵崖古樂府補卷四

﹝元﹞楊維楨撰

雨雪曲

祖穆天子黃竹詩陳後主與江總皆有是作今又以刺武氏

天蒼蒼地茫茫二月三月雪滂滂雨我黃竹濕衣裳天子不在黃竹鄕天蒼蒼地茫茫武曌兒髙冠大履據堂皇唐家臣子三月以爲祥

隴頭水【一曰隴頭曲漢橫吹曲之一也】

隴頭水交河津東行九回阪西通月氏東達秦貳師將漢家傑手摩龍泉七星滅此身未報主君仇釁妻再鑄千金鉤精誠豈識徵夫侯

折楊栁【鼓角橫吹曲也】

折楊栁楊栁不可折楊栁條十丈長與君系馬靑絲韁閼支婦剖黃鼠勸君飲馬乳楊栁聲作人語楊栁枝作人舞

童男取寡婦

童男齒十六寡婦六六年俯就寡婦妃還受壯女憐壯女拊膺蹋地呼天俾妻鬼夫【鬼夫指童男出徵死】寧作生口老死不傳火風起燒野田野鴨逐胡鴈胡能牽連飛上天【演紫驑馬辭云野火燒野田野鴨飛上天童男取寡婦壯女笑殺人】

上陵者篇【宋樂志鐃歌十五之一也】

步出城西闗松柏郁盤盤道逢上陵者手指西陵田借問塟者誰大將塟衣冠大將非戰死軍中答刺罕健兒啖人鮓無骨賜桐棺

三婦詞

大婦善主饋甘旨出中廚中婦善調箏淸歌似羅敷小婦似小喬中夜讀兵書丈人不復樂起起去防胡

饑不從虎食行

西方有白額虎東方有蒼頭狼太室爲爾宅孟門爲爾場饑以人爲糗渇以血爲漿食盡食萬倀自矜無對當無數自相啖相雄不能兩彊朝食其子莫食其妃況弟況兄【葉】黨從皆滅身隨之亡惟有慈烏喜鵲噪其四旁君不見博浪椎淮陰胯兩人未遇時其事足悲咜饑不從虎食倦不息狼捨待時以售如藏待價劉季得之天下王項羽失之國不霸

丈人烏

丈人烏飛入丈人廬聒聒鳴座隅國人怪爾烏告凶不告喜丈人愛爾烏獻忠不獻諛命爾曰忠烏爾噪介推屋介推不受祿爾噪慕容城慕容危受兵維北有鶚觜不啄惡維南有豸角不觸罪永言忠烏誓死直弗諛展矣丈人克剛克仁惟剛惟仁下有直臣惟直臣是容人莫不榖我又曷凶君子作詩惟以告忠

鼠制虎

上海民有武斷商舟者曰河虎虎刼商財欲溺商於河商抱虎同溺虎死商泳而去鐵史聞之爲作鼠制虎

河之虎莫孰禦河之鼠亦莫余敢侮虎一怒鼠無生鼠一怒制虎死河滸浮雲蔽靑天火風捲后土孰識鼠寃苦鼠寃苦訴諸河伯府河伯爲我告天不生此河虎

墻燕

慕容辭曰願作墻內燕髙飛出墻外慕容本名■﹝垂夬﹞以讖去夬名埀大元八年稱燕王墻裏燕不出墻墻外旗竿如揷檣墻裏燕飛出墻不使枉殺墻外百萬黃口鶬墻裏燕何堂堂垂名夬稱燕王

君馬黃【古樂府有君馬黃驄馬驅二曲】

君馬黃當風嘶路旁闗山不憚逺君命重有將大劍帶陸離千里歌載馳路幽川谷陿日宴行者饑下馬知馬勞上馬憂馬遲馬遲竟何罪君命不可違

吳宮燕

此題演鮑昭空城雀語也靑烏逺食玉山禾勝吳宮燕無罪得焚窠

吳宮燕秋復春饑食玉山粒渇飲玉池津木魅吹火火及爾巢焚爾身不知靑雀子飛去銜紅巾【此傷丁未九月九日事亦一代詩史】

借南貍

此題亦本唐人苦哉行有曰彼鼠侵我廚縱貍受梁肉鼠旣爲君卻貍食月須足今貍則又異於是矣

北貍不捕鼠爲鼠欺鼠作妖【句】人立豕啼媼責貍不職借南貍假虎威鼠未捕翻我屋上瓦倒我廚中盆與罍【葉】食飽求媼雌雄匹之咋死媼貍與鼠同嬉烏乎媼小不忍大禍遺

鐵城謠

張司業有築城詞嫌其嘽緩無沈痛迫切之警今補之

蒸土築城城上鐵北風一夜吹作雪君不見銅駞闗外鐵甕堆中塡白骨外塗血髑髏作聲穿鬼穴銅駞崩鐵甕裂

折逃屋

折逃屋屋基生秬黍農拔穭黍投礫與鵡五種不敢入土孔謙竿尺到田所

問生靈【續聶夷中樂府】

金椎碎銅仙火窯燒石佛天子問生靈生靈消鬼卒【張道陵事】天上光明光無屋照突兀願照屋下坎再照坎中骨

山鹿篇【續張司業樂府也】

山頭鹿距蹌蹌【上聲】目瞠瞠【上聲】田租未了壓鹽租夫死亭官杓頭杖夫死捉少妻拷妻折髁不能啼妻投河作河婦獄丁捉白頭母

四星謠

西星白東星黃南星鴈北星狼赤熛不敢怒威靈不敢仰招距不敢拒葉光不敢抗況爾羅侯曜向午姦太陽太陽剝未復光道日倀倀太山有巨靈目覩哭扶桑手取甘泉水爲日洗重光明堂亮太階平【葉旁】黃白泡滅雁狼燐亡

攙搶謠

攙搶星攙搶星夜夜西伴長庚明煌煌火龍東未升攙搶經天掩陽精李湽靑胡不庭陽谷倒戈太行假兵攙搶夜半雨血齊城金雞喔喔東方明【李湽靑師道陽谷太行事見劉禹錫平濟行】

石郎謠

南山石郎隠蓬顆將軍逺適南山下彎弓射石石郎怒生火石郎告將軍猢戴汝髏蟻穿汝踝家有鬼妻廏有鬼馬不知石郎長年者長年者石馬戴郎不稱殤石妻望郎不稱寡

先生有石郎詞補吳樂府孫皓事辭云石三郎十丈長石印生文章天下太平今適當加印綬石郎白髮丈人黃衣裳

逰陳氏園有感

陳家園野塘基千金花錦地千年子孫期歷歲未半百池臺生櫓【音旅木自生也】葵紅樓在西家無址遙相移主公規戒石艸中字離離妾流廝養婦客散屠沽兒尙有庭中樹髙蔓女蘿枝飛來雙燕子豈識春風悲嗟我陳家園盛衰固有時我聞陳主公義俠猶見推揮金周所急解佩酬相知君不見西家齷齪子生女作門楣嬌客滅門戶重令後人嗤

小姑謠

小姑失母年十五大嫂育之嫂如母小姑急嫁嫁蠻郎雙鬟私插金釵股大嫂泣血告小姑汝祖儀同父上柱如何世閥不對當失身去作蠻郎婦汝貪蠻郎多金銀寧嫁華郎守賤貧蠻郎金多不到老華人𨿽窶終吾身小婦不聴大嫂誡蠻郎戰沒羊羅寨五丁一夜發郿塢官籍黃金官估賣小姑還家嫂怒嗔棄置棄置同市門嫁衣重繡金織孫今年又嫁烏將軍

賣鹽婦

賣鹽婦百結靑裙走風雨雨花灑鹽鹽作鹵背負空筐淚如縷三日破鐺無粟煮老姑饑寒更愁苦道旁行人因問之拭淚吞聲爲君語妾身家本住山東夫家名在兵籍中荷戈﨑嶇戍閩越妾亦萬里來相從年來海上風塵起樓■﹝舟召﹞百戰秋濤裏良人賈勇身先死白骨誰知塡海水前年大兒徵饒州饒州未復軍尙畱去年小兒攻髙郵可憐血作淮河流中原音信絕官倉不開口糧闕空營木落煙火稀夜雨殘燈泣嗚咽東鄰西舎夫不歸今年嫁作商人妻繡羅裁衣春日低落花飛絮愁深閨妾心如水甘貧賤辛苦賣鹽終不怨得錢糴米供老姑泉下無慚見夫面君不見繡衣使者淛河東采詩正欲觀民風莫棄吾儂賣鹽婦歸朝先奏明光宮

天車詩【並引】

丁未臘交戊申春三月霪雨不休農以潦告官修圍岸迫農車泄澇農力竭而潦不退有黃髮老髯來謂農曰汝車力倍而功寡吾教汝車力不勞而功倍之索巨竹二竿刳節交兩首尾飲如口注農家水龍皆閣不用農驚問其神髯曰此陰陽升降法也余讀張讓傳傳注渴烏雲爲曲筒以气引水上下天車引水卽渴烏之引也郡守某過餘言其事謂之天車請鐵崖紀以詩詩曰

百日漏天瓠河決髙丘十丈蛟龍穴髯星降世教天車刳爾雌雄兩龍節膠泥瑣口如折筒天竅地竅中相通疲氓拜舞賽神教喜气上天成白虹戽幹水怪支祁走海底珊瑚拾星斗坐令墊土成寸金丈尺官來履丘畆我聞阿香閣雷車農車巧運脫殻蛇如何天車閱天巧馬鈞【造水車魏國人】不泄三農家九重帝車運北斗五風十雨調大有我願天倉紅粟朽農食冬舂飲春酒和我歌擊壤叟

擬戰城南

昨日戰羊邏堡今日戰牛皮航王者有徵而無戰胡爲日日戰血屠鋒芒篁竹之丁婁鴟張上山跳踉山鹿獐將軍馬無昆號硯安能爲之陸相梁昨夜將軍獲生口什什伍伍童及叟問之半是良家兒賊中驅來帕紅首五花劊子牛頭神五十八人同斧斤烏鳶飛來百成羣不得銜啄飛去野水濵乃知當街割啖人須臾白骨堆成薪【是日民兵食人殆如狗彘】於乎君王子民天地人忍使天地殺毒傷陽春嗚呼忍使天地殺毒傷陽春

磔鴆

鴆出蘄州黃梅山狀類訓狐聲如擊腰鼓巢於大木顚巢下數十步無艸生晉制鴆不得渡江有重法石崇嘗得之以與王愷司隸傅祇於愷家得此鳥奏之宣示百官燒於都街蘄有進此鳥者以誇罕見當有傅司隸付之火刑以示滅惡故予賦磔鴆詩

蘄州鬼鬼來惡蘄州鴆鴆何凶【葉興】聲如萬腰鼓百鳥不敢鳴委地一片羽百艸不敢生如何崇家柵養相誇矜司隸忽上奏焚滅不畱形秋官司天法殺物自有刑嘖嘖驅我嫉■﹝分隹﹞■﹝分隹﹞勸我畊【嘖嘖■﹝分隹﹞■﹝分隹﹞皆九扈鳥官】天何生爾毒毒作人中兵我願天悔禍仁鳳下虞廷

拂郎國新貢天馬歌

千金骨五花毛虎脊龍鬐尾蒲梢神如飛龍气如猇初來燉煌祁連之逺郊雙鶬迸落獨鶻起急勢直欲追飛鶮天駟精靑海傑羈黃金絡明月未棲天子十二閒孰得人間貯金埒嗚呼渥窪之產寧徒勞圖形已詔韓與曹伯樂光寒夜寥閴靑鶴一聲箕尾髙【伯樂星名】

緑衣使辭

緑衣使朱冠纓西來萬里隴山靑金精气淸儆直言語分明藏不得房中祕人不知近竊寧王玉笛吹殿上兒老萊戲十幅錦繃搖虎翅皂鵰不語君王私拜爾君王緑衣使

桃花犬

邑吳氏仲衡家畜犬病踣子能銜食哺其母母死塟小山下有花開如白鳳仙人因稱之爲孝犬云

昔桃花孝義聞天家今桃花生子在吳家桃花子母病踣不起三子者累累若悲啼有一子銜食哺母母食之子始出馳一去復一來眠母左右不一離吳老人壽期頤五葉孫斑斕衣門前荊樹不分枝柱下並蒂生靈芝吳家孝慈及艸木況爾桃花爲有知喔喔梟獍兒泥塗我宮室蕩裂我四維風俗日壞壞不支歌桃花作家慶吳家兒當執政桃花甡化梟獍

祀蠶姑火龍詞【並序論】

余嘗論蠶有六徳衣被天下生靈仁也食其食死其死以答主恩義也身不辭湯火之厄忠也必三眠三起而熟信也象物以成蠒色必尙黃素智也蠒而蛹蛹而娥娥復復卵而蠒神也此六徳也人靈爲倮虫之長食君之食衣君之衣乃有朘生靈之膏賣君父之國卒不得其死者其不愧火龍乎因賦火龍辭四章補樂府之缺

火之龍兮云弗從雨弗降【葉】三眠始三眠終火之龍兮桑以榖絲以腹蠒以屋象水火兮以金以玉火之龍兮蛹以蛾蛾以卵卵復化【葉】龍之神兮實多惟龍之神兮有大功於人又殺身以成仁狥道而忠益信火之龍兮其節甚髙彼麋爵者誰兮生寵死則逃剝民之膏粥人之國而死與叛鬼曹火龍徳徳可褒

馮處士歌【並敍】

富春馮正卿氏四世不分其曽大父冀爲宋徳佑死節臣正卿者才而賢當元末不屑仕僞眾嘖然以處士稱之丘園科屢起處士處士絕之曰予幸有一廬一區林下可以避風雨田一成在郭外可以給衣食學聖人之道者可以自樂不願仕也且仕榮利祿隠樂貞素茍以相易彼此兩乖吁處士正卿其可謂逸而眞者歟故吾號之曰貞逸而爲之賦詩曰

星臺下桐廬陰曰有節士馮氏之家林後三葉五丈夫子玉琳森曰正卿者長身而美髯【葉壬】風局孤古體貎疎且沈家不失箴裏不失任貧不屈富不淫有餘推與人矧肯要爵祿心闕下足終南【葉吟】鳳皇引髙神龍深深【音心】處士貞逸退如處女古井心嗟今之士科隠丘事王侯行無補闕言無禆謀惟祿食是媒詭貞而佞詭逸而逑以爲吾人憂放而返也澗恚嶽隴羞聞處士風其不泚然在顙豈吾人儔

桐卿俊公子

古什一首餞濮敬之榮上司之任

俊公子二十忠義俱殺賊不受賞務在安邦閭使者宣條約來試匡君略調官鄕縣中狴犴庀鎖鑰此气與秋髙丰城掘寶刀獄空元有象門櫓鵲來巢

丁孝子行

孝子蘭刻木肖母顏木有神痛相闗況我孝子有母上堂問安否母胡爲雙目瞽母瞽捫壁行行聴孝子聲孝子泣母舐母目何時仰見天日星朝舐瞽莫舐瞽一日二日百里程母瞽豁然而月明鄰里交相賀母如長夜再生明孝子名上達天聴華表柱爲孝子旌葉牟【出諸曁志】

鐵崖古樂府補卷四

●欽定四庫全書

鐡崖古樂府補卷五目錄

大明鐃歌鼓吹曲十三篇

●欽定四庫全書

鐡崖古樂府補卷五

﹝元﹞楊維楨撰

大明鐃歌鼔吹曲十三篇

濠之塗山自五代周世宗嘗見王气鑿其地絕之今越五百年而王气復還聖人出焉爲生民主爲聖徵啟第一

於王气塗之岡五百祀皇陵藏火流烏星流虹駕生聖人應天祥聖人生六合一統天下昌

右聖徵啟九句其七句句三字其二句句七字

妖術彌勒氏聚黨以萬計據汝潁蔓延河洛爲汝阿彌第二

汝阿彌言語侏離復兜離妖誦胡膜幹毒師蜂屯蟻聚億億萬搖首枯舌樂不疲金銀城鐡爲■﹝捷﹐釒代扌﹞湯爲池北踞河洛南驅淮老獐野鶻弗能支大明帝厲虎旅拔龍飛手把黃鉞相招麾元運絕彌何爲築京觀兗之際荊之埀撥亂反正聖武赫戲大明烈烈開皇之基

右汝阿彌二十三句其十二句句三字其四句句四字其七句句七字

王師起臨濠收義兵駐南譙平河陽遂南渡爲天下所推戴郊天登極爲臨濠武第三

皇皇帝肇迹濠之壤【平】上天黜元命命帝靖四方神兵三千投箠渡江基建業定南京【葉】大興問罪師天戈剪妖狂妖狂潰崩【葉】赫烈我武揚系頸闕下大明朝賀開明堂元主大去國閩廣並來王皇帝神武越五帝咸三皇皇皇萬國賓日出日入土普爲大明臣制禮作樂聖化鈞大一統業萬萬春

右臨濠武二十二句其四句句三字其四句句四字其九句句五字其三句句七字其二句句八字

長鎗氏何吳兪劫元將劉九九奪睦城民大潰人相食不聊生王師剪平之爲三蛇長第四

三蛇長一蛇擅雄王上掩三日生妖芒羿烏斃彎弓無人落攙搶血人爲漿肉爲梁交結■﹝犭考﹞狫恣跳梁帝閔下土命將一日平【葉】收其帑實夷宂藏截蛇首刳蛇腸祭民社主反民井竈還丘坑

右三蛇長十有三句其三句句三字其一句四字其三句句五字其五句句七字其一句九字

元末僞漢陳友諒據江廣水犀之眾薄我城下天戈一奮追北鄱湖上友諒殪於矢爲犀之窮第五

山傾峩【峩峯撫州山名】水翻鄱旗拏黃龍鼔考鼉坤軸震水犀列以陣樓櫓層層突而蜃皇赫怒血漂刄不用命斬以徇鐡鉤鎖扼艨艟辟彊弩開神弓老犀暈火角生風流星一矢貫爾額與胸老犀窮小犀夜泣鮫人宮

右犀之窮十八句其十二句句三字其四句句七字其一句五字其一句九字

僞吳張士誠由淮據浙僣國於吳門命將討之介弟士信中礟死士誠投首降爲雙虎殪第六

江爲障湖爲池兩虎赫赫姦天威天兵東下跨池與障平如砥【平】兵十萬威武宣紅帕錦股偃艸前暇以歲月喘以延收殘丁嬰孤城穿城礟機若流星小虎粉首大虎摧爪翳兩睛齊云火天骨肉焦冥天子好生一雞一犬不汝兵糧盡矢竭開闗輸平羣臣魚貫歸大明大明帝義之斷仁之成

右雙虎殪二十四句其九句句三字其七句句四字其八句句七字

方氏珎憑溫臺明三州竟東海命將平之俘至京師爲東海鯨第七

東海鯨鬐插鐡牙如雪山眼如月前驅虎頭鯊後挈三足鱉尾一掉天綱崩地維缺吞三閩啖百粵飛涎噴沫弟兄作宂巖潭生子孫天吳彎弓弓靶折四海波濤盡流血東皇太乙乘魚從霞長綸臣餌羈縻鉤加漁彭蠡獵黃池鯨亦穿腮京口來【葉】京口來遊不動化爲鰍空囁喁

右東海鯨二十六句其十三句句三字其五句句四字其三句句五字其四句句七字

元將將鎭閩不克守土豪友定閉闗抗王師�將破之俘以告廟爲定八閩第八

海上將軍神騎還乘勝捲甲斬閩闗阿難气虓虤老鶻語綿蠻土豪據土孰與京將軍將命揚風聲豪一敗走連營俘以獻廟功用銘閩山奠閩水淸

右定八閩一十一句其三句句三字其二句句五字其五句句七字其一句六字

淮豪王信據山東大將取之不以師羈其父與兄而信降爲下山東第九

益之都魯之邦元不綱兵彊馬壯碻磝岡梗我王化山輸海貢隔梯航狡狐三宂跳躑貪狼王師薄城築我受降駢首就縛父與兄弦歌之化復我鄒魯鄕

右下山東一十二句其三句句三字其五句句四字其三句句七字其一句九字

秦俠李思齊據闗中已而私竊名字王師招之解甲來降爲招闗中第十

太原李繼忠襄京兆李王咸陽唇齒相依勢相望構讒煽虛撼金牀王綱偏圯弗攑上弗急君父同盟不相援徵兵闗中伐太原大丞相偏將軍士馬百萬蹂燕云國已墟闗來從尉之陀竇之融

右招闗中一十八句其十二句句三字其四句句七字其二句句五字

元末河南王擴闊守汴大兵抵城闊遁遂收汴京爲汴通河第十一

邗啟溝汴通河河之王鎧仗山積血流波前徒接戰盡倒戈二三主將弁峩峩輸忠竭節心靡他以彼取此類虞羅由汴入濼入紅螺嗟政不綱可柰何自底滅亡可柰何

右汴通河十一句其三句句三字其八句句七字

王師由海入燕元主大去其國全城來歸不血一刃爲統幽薊第十二

國運傾六師駐那吒城龜玆主走灤京宣明詔許厥成壺簞筐篚左袒迎封籍府庫奉大廷大丞相舎於野【葉序】克大國匪余武天子龍驤士貔虎問其寡泒毋恃殺擄秋毫無犯民按堵民按堵振旅旋鉤麗冒胤未殄滅【葉】大將軍請戍邊偏將踰蔥嶺越祁連追亡逐北萬五千抗大旌懸絕幕【葉】天子諭書通玉帛胡宗��來沓譯

右統幽薊二十九句其十八句句三字其八句句七字其二句句四字其一句句五字

僞夏明珎負地險久據四川天子息兵之次未忍加誅先諭之以辭爲諭西蜀第十三

隴云寒隴水乾天使晨入荊門闗右扼僰左控秦巴蜀限峨岷僞夏昆彊項不來賓元戎闡皇威民何罪肝腦糜一札西去如星馳彼元之微棄身獨夫剪與我絕忍及爾孤告冉厖束斯楡檄邛笮上版圖剟包蒲受正朔玉壘峩■﹝山上眉下﹞我城郭沱潛三巴我塹壑誓蠶叢銘劍閣

右諭西蜀二十六句其十五句句三字其四句句七字其三句句五字其四句句四字

會稽楊公亷夫登髙科四十餘年以文鳴當時方四海有兵事髙居松江山中一日聘至金陵論定禮樂乃成鐃歌鼔吹曲稱頌武功昔栁栁州謫官荒徼以有是作方之於公目睹行師之次第而論撰於著作之庭者大不侔矣臨川危素敬書

鐡崖古樂府補卷五

●欽定四庫全書

鐵崖古樂府補卷六目錄

江西鐃歌【二首】

大將南徵歌

小萬戶射虎行

虞丘孝子辭

髯將軍

鐵骨搭

韋骨鯁【並序論】

舒刺客【並序論】

趙公子舞劍歌

李公子行

盲老公

銅將軍

周鐵星

蔡葉行

金盤美人

春暉艸

凝香閣詩【有序】

毘陵行

杵歌【七首】

劉節婦

雉子班

黃鵠曲

翁氏姊

濮州娘

處女冢

●欽定四庫全書

鐵崖古樂府補卷六

﹝元﹞楊維楨撰

江西鐃歌二首【見東維子】

陳友諒起兵殺倪蠻子據龍興辧章阿里溫沙公憲僉察伋公合兵破之龍興始平江右諸郡無不欵附至此而武功成作龍興平

繄龍興藩西江二昄章國駿厖江有砥柱胡爲鴻流洚勍蠻效尢蟊蠈內訌三臺暎太微國士俱無雙王旅嘽嘽鉦鼓摐摐天威震赫羣凶八郡望風鹹來降武功旣成毋從從聖人南面殿萬邦

右龍興平十五句其三句句三字其三句句四字其三句句五字其四句句七字

龍興陷日憲使劉夔懷印埋土中土生瑞木一本察伋被命爲僉憲丞購印於瑞木下掘得印來歸伋得印施諸移文遂成恢復功爲銀章復

維白金有章維國之光九鼎旣峙翕元化以張大冶範金吐景耀鋩■﹝虫畱﹞螭紐龜鸞翥鳯翔官臣實司之植我皇綱孰函且藏啟發禎祥操挈系政柄繄徳是將符節允合人文昌蕩攘凶頑時乃康與國咸休萬年膺天慶

右銀章復二十句其二句句三字其十三句句四字其五句句五字

大將南徵歌

美河南王察罕也

大將軍將天討出南徵文如阿閣鳳武如牧野鷹兵行司馬法漕轉屯田丁鹿山放麑萬眾泣虎穴取■﹝虎兔﹞千人驚東屯西屯露書布南徯北徯壺漿迎蠻奴授首鱉子獻城三危送欵孤竹輸平藍之山截海斷峽之水吞湘漢大將軍持廟算直向刑塘築京觀嗟嗟小蠻觸尙爾爭雌雄將軍大勢破竹下拾土補地裂中國長城無再壞昆崘天柱無再折盤石永安金甌罔缺我頌摩崖千丈碑大字如斗光奪月

小萬屍射虎行

美慶元鎭帥金駒兒也

邊城秋气勁折膠艸枯燎發風蕭蕭將軍校射出細栁馬上箭落雙飛鵰須臾吼地窮獸急將軍匹馬電弗及疾蹄迸落衝虎過白羽穿喉虎人立將軍身不六尺彊一怒萬夫無敢當先皇賜名名拔突部下材官爭蹶張畫工親見編須勇急陣梢岡浩呼洶目光落地已化石將軍生气毛發動君不見桃花島阜樹洋乳孫哺子人爲糧將軍一死不可生東海黃公愁夜行

虞丘孝子辭

顧亮會稽上虞人也父珪倡義兵拒海冦與虜邵仇至正戊戌冬邁裏古思引兵東渡珪爲虜所害亮時年十五每有推刃於仇之志而未獲遂也閱去十餘年過余道其事揮涕哽咽怒髮盡豎予悲其志爲作虞丘孝子辭以繼古樂府云

虞丘孝子父仇未雪長劍拄頥蕺艸在舌夜誦讀漉篇涕泗盡成血於乎頭上天戴昬曉千金去買零陵之匕刀虞丘孝子心始了

髯將軍

美功將董參政搏霄也

髯將軍將之武相之文文武長才不世出將軍兼之今絕倫陣法本天地兵機侔鬼神八門遁丁甲六花散風雲樓船旌斾龍矯矯云闗金鼓雷磤磤水犀枝戰悍鯨帖陸兕出神妖狐奔風塵澒洞翳日月紫髯一拂開朝昬上馬談兵被裘帶下馬降禮陳壺尊於乎昔人恨隨陸無武絳灌無文將軍之武平禍難將軍之文煥經綸髯將軍受斧鉞承華勛淨除國妖雪國恥制禮作樂歸相天王尊

鐵骨搭

美江浙省鐵宣使也

鐵骨搭偉鶻砂性如獬豸口如鴉仰見太陰剝食欲挾匕上天刳妖蟇俯見海揚波誓拔快劍水上斷蝮蛇才雄志大無位可施展乃令行人走使匹馬無停撾南藩大吏一月二十九日醉藩職弗理莫敢輒玼瑕骨搭北上見官家官家門南事一一叩陛下陳治忽談忠邪天子爲點首百官盡驚呀禦史結舌慚輔車有附和無聱牙於乎骨搭者古之汲直無以加天子何不喚取歸南衙下爲百司司白簡上爲天子持黃麻

韋骨鯁【並序論】

韋名淸江陵人性彊梗好怒罵人號爲韋骨鯁省臺大臣有過輒昌言之無忌僞張氏大弟奪浙相位相僚曰壽曰的拜其僞太妃已而復奪臺印章大夫普持印未決淸走普所屬語曰大夫尙不能殉印一死耶普死之淸時爲察胥獨航海至京師上書言壽的喪節普完節及陳便宜二十事上不報徒步歸江陵故里吳主欲仕之淸力乞骸骨侍親遂落魄金陵市中以詩酒爲事母死後服道士服遊五嶽名山云予以淸非公卿大吏而嫉邪憤世有禰正平之气節求之於妾婦世豈不在可詠之列耶爲作韋骨鯁詩

韋骨鯁性■■語軋■﹝旱戈﹞【幹】眼中有周公孔子舌底有龍逢比干見無義漢不律官怒癭突項髆芒刺生肺肝【去聲】敢向漢遮欄駕策不向秦鑽【不仕僞】世人不識之峩獨角巾如豸冠痛吟蕩陰裏悲歌淸淚灘左旋右衡萬妾婦朝梁莫晉千癡頑弗弧弗刃劫白日■﹝釒屈﹞郎摸仿同一虷【姦同】走轂下出臺端力陳悖逆不赦金雞竿敗紅一陣逐風去木駃萬駕螺螄盤朅來秣陵市佯狂落魄酒澆舌本黃河幹我有孤竹笛和君獨絲彈神仙狡獪只在吾人間倒騎一笑與爾共訪西華山

舒刺客【並序論】

沅州有奇男子陷賊中佯俘受僞命陰謀刺僞主大享宴中匕首業出袖不幸不中訖能流渰以免絕似博浪沙事僞主淫殺疑似百十人已而間行歸荊溪山中說豪傑數百輩從之歸正於江浙省相府貢禮部爲作歌詩令予志其事予始知奇男子舒氏而志名明年志覲京師予徒鄕貢忻【一本忻下有忻字】回京師持其狀來求書余讀太史公刺客傳未嘗不悲國士之志志窮而爲刺也議者謂傳刺客非春秋旨蓋嘗論刺客有義有不義辧爲國報仇爲私人戕正人此義不義辧也刺客有五吾取其三人沬持匕首刧盟壇上管仲不以爲非而歸其侵地讓挾匕首入塗廁中趙襄子義其人而卒釋之軻挾匕首亢圖爲丹太子馳入仇國圖窮匕見而卒受戮死君子猶以義俠予之嘻刺客若三子者可以翩豹之例書之乎五百有餘年而曹操遣客至先主座所見諸葛而遁此眞珠靡耳又三百餘年而唐有曹王俊客能取其主仇謝佑首爲溺器義士快之又七百餘年而今有舒志人又咎其不得爲曹王俊客此以成敗論也吾取義烈於志不計其功成與敗也太史公曰義或成或不成其較然不欺其志豈妄也哉吾以是取志予旣爲志錄其事志自京師得賞爵回來見曰先生爲李鐵鎗作歌至今鐵鎗有生气志拙事幸見錄於鐵史再幸得先生歌𨿽衮冕無以諭榮予與壯士飲酒酒旣酣遂爲作壯士歌一解使左右擊節合噪相和壯士大喜出佩劍作渾脫舞而去

舒壯士智如張子房膽如趙子龍神州地入黃旗東壯士手挽回天功探虎入虎穴壯士沃焦心火熱怒潮一卷石頭城匕尖已帶乖龍血闇中三耳走鬼工百日淬匕一日窮座中火位剉杌肉壯士滅迹孤飛鴻柯壇劫盟地還魯舞陽小兒何足數博浪沙頭力士歸爲韓報仇仇必虜於乎大將軍萬夫雄赤心報國爲先鋒如何馬頭交劍不斫賊卻畱小惠誇丁公

趙公子舞劍歌雪

軒左相求奇才劍客公子侍予遊其門席上作舞劍左丞命歌之其人名信奉元人也身長九尺有文武略

趙公子千人英讀書萬卷愁無成負此長身九尺如長城雪芙蓉玉靑驄我將挾爾成大功腰纒十萬欲何往直上北臺觀虎龍道逢鐵笛僊把酒九峯前酒酣爲我拔劍起作渾脫伎白虹遶地烏風旋躩然指天天爲穿天狗墮地頑星堅老鐵酒酣爲椎鼓壯士衝冠髮倒豎老增撞斗何足爲鴻門突立衛眞主趙公子千人英爲君酌酒肝膽傾忍見東南吳楚坼愼莫脫手踴躍逝去雙龍精君不見我家古鐵三尺冰粵砥蕩磨新發硎不學區區一人敵上爲天子匡前星

李公子行

李公子鳯之雛龍之駒面如赬玉盤眼如明月珠舌端吞吐五色錦胸中元有鄴侯三萬牙簽書曩執金陵南端之白簡今曳淮吳大府之長裾東維先生在五湖相逢一笑黃公壚我聞公子曽大父先皇開基作刑部馬頭約法十二章燕都新建尙書府丹書鐵劵盟山河赫赫勲名照今古又聞爾父司農公畫策屯田辟西土歲輸百萬實太倉功著兵前料量府汝今年少毛骨奇五花驄馬當春騎燕王方買臺上駿趙客合脫囊中錐姑蘇臺下春回首東風緑徧官河栁人生離合自有時更勸西門一杯酒李公子爾豈馬上殺賊之钃婁下馬諭賊之露書莫負汝祖汝父東魯爲眞儒

盲老公

刺拜珠格爾臺長也戊戌十月二十三日黨海冦用壯士槌殺之穆爾古蘇將黃中禽拜住盡戮其家

盲老公侍禦史崇臺半面呼天子白米紅鹽十萬家鳳簫龍管三千指門前養客皆天驕一客解拯千黃苗太阿之柄忽倒擲槌殺義鶻招羣梟一客死百客辱萬夫怒一夫獨生縛老盲來作俘百口賤良一日戮獨遣小娥年十五腰金買身潛出戶腰金買身潛出戶馱作娼家馬郎婦

銅將軍

刺僞相張士信也丁未六月六日爲龍井炮擊死

銅將軍無目視有準無耳聴有神髙沙紅帽鐵篙子南來開府稱藩臣兵彊國富結四鄰上稟正朔天王尊阿弟柱國秉國鈞僣逼大兄稱孤君案前大事十襖嬖後宮春艷千花嬪水犀萬弩塡震澤河丁萬鍤輸茅津神愁鬼憤哭萬民銅將軍天假手疾雷一擊粉碎千金身斬妖蔓拔禍根烈火三日燒碧雲鐵篙子面縛西向爲吳賓

周鐵星

刺斂臣周侲也張氏亡國亡於其弟士信趣亡於毒斂臣周侲侲山陽鐵冶子以聚斂功至上卿伏誅日曰錢谷鹽鐵籍皆在我汝國欲富當勿殺我主者怒曰亡國賊不知死罪尙敢言是耶速殺之吳人快之或手額謝天曰今日天開眼也

周鐵星國上卿談韓申爲法經釘箠杖爲國刑千倉萬庫內外盈十有三賦爭科名周鐵星鞭算箕斂無時停開血河築血城血戰艦血軍營刮民膏嗍民髓六郡赤骨塡芻靈齊云倚天一日傾鐵星亡國法當烹尙持六郡金穀數丐死萬一充虞衡烏乎周鐵星十抽一椎百萬釘誓刳爾髏作溺罌鐵星碎地啟聵天開顭【盲同】

蔡葉行

刺佞幸臣蔡文葉徳張氏亡國由太弟太弟致此實由二佞丁未春二佞伏誅於臺城風漧其屍於枰刑者一月

君不見僞吳兄弟四六七十年彊兵富金穀大兄埀旒不下堂小弟秉鈞獨當國山陰蔡藥師云陽葉星卜朝坐白玉堂夜宿黃金屋文不談周召武不論頗牧機務托腹心邊籌憑耳目弄臣什什引膝前骨鯁孤孤內囚牿【參軍兪斗南也】去年東臺殺普化今年南垣殺鐵木鳳陵斵棺取含珠鯨海刮商刼沈玉粥官隨地進妖艷籠貨無時滿坑谷西風捲地來六郡下破竹朽索不禦六馬奔腐木那支五樓覆大鉞先罪魁餘殃盡孥戮寄謝悠悠佞幸兒福不盈眶禍連族何如吳門市賣藥賣占饑死心赤足

金盤美人

刺僞駙馬潘某也潘娶美娼凡數十內一爲蘇氏才色兼美醉後尋其罪殺之以金盤薦其首於客宴絕類北齊主事國亡伏誅臺城投其首於混

昨夜金牀喜喜薦美人體今日金盤愁愁薦美人頭明朝使君在何處混中人溺血骷髏君不見東山琵【弼】琶骨夜夜鬼語啼箜篌

齊主納娼婦薛氏淸河王嶽嘗因其姊迎之至第帝怒殺其姊薛甚寵於帝久之主忽思其與嶽通斬首藏於懷出東山宴飲探其首投於盤支解其屍弄其髀爲琵琶復收髀流涕曰佳人難再得載屍出塟帝被髮步哭送之

春暉艸

悲甘生鈞也鈞從予學春秋鄕貢成名父死母老乏養不擇祿而仕於僞禍連及之與十參謀同死於髑髏堆云爲其母賦春暉艸云

宜男花春暉艸小艸報春暉葉好花亦好花上靑蚨綴枝滿阿■﹝彌上女下﹞花開春日短疾風捲地起勁艸偃如麻借問春暉艸漂蓬落誰家闔閭城外髑髏臺阿■﹝彌上女下﹞些魂臺上來宜男艸抽花染血花上之血不可滅

題朱蓮峯夢逰仙宮殿明日偕見西辧章進凝香閣詩【長短二十句】

靑蓮老人靑佩環自言昨夜夢逰海上天梯山天梯之山三萬八千丈瓊臺雙闕開天闗赤藤飛上最絕頂千樹琪花散晴影通明前殿上覲玉虛翁左面長眉瞳炯炯玉翁元是太極仙手弄兩丸日月旋天扃地戶司啟閉玄牝一鑰開天先靑蓮老人南極裔泰華開花一千歲大人賦奏馬文園玉藕如船澆渴肺殿前作詩明月光光采下徹下土中書堂明朝寫得凝香章蝴蝶飛來七寶牀

凝香閣詩【有序長短二十四句】

凝香閣者光祿大夫平章政事張公辟之以待四方賢士卽漢平津侯之東閣也客卿鐵崖楊子名之曰凝香本韋蘇州語予讀楊子記云休兵息民又云厭兵圖治引周公仲山甫爲辭夫兵不爲攻城乃森戟於左右者豈非休兵乎燕寢凝香與賢者共之豈非圖治乎周公東徵成王迎歸天乃反風起禾此休兵效也仲山甫䢐齊宣王賴有補衮出納王命此圖治效也楊子之進規者至矣杭庠典教朱庭規敷楊子之記復爲歌以頌云

有兵不若森於庭發矢不若藏於棚汗馬不若系於營休兵要待民力生平章政事光祿卿閣下萬卷淸香凝書生香徳生馨況復爇鼎相燻蒸緑煙一縷風度欞光祿燕寢寢不驚蝴蝶飛來窺枕屏周公入夢話東徵山甫依稀亦言並天旣反風禾稼登告以補衮埀鴻名楊子進規爲座銘有客如此眞賢卿有客如此眞賢卿廩人飽粟庖人饋鯖燕昭臺上千金輕錢君博士起相慶有如十八學士登蓬瀛

毘陵行【記十月七日事】

孟冬四將發勾吳彎弓誓落雙髠顱智謀無過史萬葉嫖姚無加李金吾前茅已作破竹刃三覆乃殪含沙狙常山長蛇一斷尾卽墨怒牯齊犇■﹝甫﹞玉蕋孤軍呼庚癸皂鴉萬甲迷模糊江南長技江北無蒲牢一吼千鯨呼赤杠卓入鐵甕戶鐵翅橫絕丹陽湖搗虛之策不出此赤手可縛生於菟當時上將陷江都至今莫贖千金軀後來飛將愼勿疏襄王城頭啼白烏如何臨期易將犯兵忌何必不讀孫吳書嗚呼臨期易將犯兵忌何必不讀孫吳書

杵歌七首【見東維子】

杭築長城賴辧章仁令兩郡將美政洽於眾心以底不日之成然役夫之記有不免淒苦者東維子錄其辭爲杵歌

亟亟城城城亟成小兒齊唱杵歌聲杵歌傳作睢陽曲中有哭聲能陷城

又

自古眾心能作城五方取土不須蒸蒸土作城城可破眾心作城城可憑

又

疊疊石石石■﹝山敖﹞嶆立竿作表齊竿旄阿誰造得云梯子剗地過城百尺髙

又

羅城一百廿里長東藩恃此作金湯舊基更展三十里莫剰西門一樹樟

又

蘇州刺史新令好不用西山取石勞拆得鳳山楊璉塔南城不日似云髙

又

南城不日似云髙城腳愁侵八月濤射得潮頭向西去錢三鐵箭泰山牢

又

攻城不怕齊神武玉璧堪支百萬兵不是南朝誇玉璧闗西男子是長城

劉節婦

大江東流接混茫金山焦山郁相望鐵甕長城北枕江中有三槐節婦堂壁立萬仞之髙岡自別母氏歸劉郎中朝瓊樹摧秋霜玉琴不奏雙鴛鴦玉笙不吹雙鳳皇絡緯夜啼月上房燭光照淚埀汪汪紡績給朝莫羣雛忽成行生處同室居死期同穴蔵新阡種松三尺彊黛色已見參天長流脂入地成琥珀終夜吐焰如丹光揚雄與馮道不異燕趙倡食君之祿而弗與國同存亡嗚呼節婦之徳不可量節婦之髮白於雪節婦之心化爲鐵我歌爲繼柏舟詩門戶他年耀旌節

雉子班

秀女有姊妹被苗師彊聘之爲妻又遺妹媒而致其姊姊不從赴水絕之妹亦尋死爲賦雉子班雉子班

雉子將雛𨿽兩雌麥田靑靑四月時雉子班班上毛衣网羅一相失誤爲囮所危吁嗟爾爲囮誤又忍爲我媒【葉】我今謝爾死豈忍須臾遲兩雉死同歸琴聲鼓之爲嗟咨英英鷞雌兒百鳥不敢欺只如燕燕傍人飛

黃鵠曲

蕭山顧節婦年二十居寡貴要將彊婿之顧賦詩自誓攺道家裝絕之爲賦魯陶嬰黃鵠辭

黃鵠雙棲兮年命有不齊雌將雛兮失其雄飛【葉】𨿽失雄飛孤自誓【平】豈無他雄兮誓不徙故棲使君兮逑予與孤俾予攺圖一女可二夫使君事主塗亦殊

翁氏姊

翁氏姊者錢唐人年四十不嫁寇陷錢唐與弟忠一家四人誓結袂死於河姊曰河之死者有穢矣吾獨尋漧淨水死忠等赴河姊亦不見乃跳城陰古井死

翁氏當亂離投河誓翁媼生爲同林鳥死作結縷艸翁氏姊投袂赴長河賊殺血污水我胡爲河裏死莫耶井古城陰下有斗水琉璃深井中古劍劍妾心莫耶夜作蛟龍吟

濮州娘

朱鬕氏掠女婦人擇白腯者一狎卽付湯火熬膏爲攻城火藥濮州花娘薛氏者瀕殺復與裸飲飲婪酣抱花娘臥乘酣睡抽其佩刀刺之遁出馳馬抵官兵而遂擒其眾吁薛娼婦也而壯節可尙亦亂世奇事爲賦濮州娘列古樂府

濮州花娘勸君酒酒中電影紅蛇走花娘分死紅焰焦五尺肉軀油一斗連牀裸飲飲婪醺花娘待罪眠紅茵突咽一寸揕匕首夜馳鐵騎投官軍君不聞始州王氏女拔羌刃殺羌虎濮州花娘刺客才劍气何須大娘舞

處女冢

處女名雪字玉霙余從父女弟也年十三善琴十五攻詞翰二十許陳氏子未娶陳歿遂守志不嫁達官聘之不允自誓之死作處女冢兵亂處女閉戶餓而死年四十有二冢在梧桐山先壠側

楊處女白雪霙慈母惜白雪抱玉眞珠擎十三善瑤琴不作濮上音十五弄彤管不作花帽情叮嚀媒與妁必嫁公與卿英英馬上郎貂帽繡衣裳來交處女幣願作處女郎貯以黃金屋薦以白玉牀大珠連理帶七寶合歡囊大珠五十萬七寶百萬鏹黃羊尾如扇文雞若鳳皇置酒結髙宴長跪起行觴處女誓慈母有死不下堂嗟嗟楊處女處女節獨苦事母終母喪母墳成負土白髮五十秋五十終處女誓作處女墳南山華表柱荒城兵火交三月不開戶生作獨月娥肯作城中三嫁婦

鐵崖古樂府補卷六

