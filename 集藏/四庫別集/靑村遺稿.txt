靑村遺稿元金涓

欽定四庫全書

集部五

靑村遺稿

別集類四

元

提要

﹝臣﹞等謹案靑村遺稿一卷元金涓撰涓字徳原義烏人本姓劉先世避錢武肅王鏐嫌名攺姓金受業許謙之門復從黃溍遊宋濓王禕皆其同學也累辭薦辟教授靑村著有文集四十卷明初已佚是編乃其六世孫魁七世孫江等搜羅散逸綴輯而成詩格淸和婉約𨿽乏縱橫排奡之才而格調舂容自諧雅度嘗有和王禕詩一百九十韻極爲宋濓所稱今不見於集中則其所存者殆亦千百之什一矣

乾隆四十二年十月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

靑村遺稿

﹝元﹞金涓撰

○序

送楊仲章歸東陽詩卷序

楊君仲章以淸峻修敏之質好學不倦窮討六籍𨿽晚登先師黃文獻公之門而彊記卓識邁倫逸等一時學者咸推先登宋君景濓每稱之曰能而先師亦自謂不意晚年復得此友如涓者愚弗能砭頑弗能訂安敢望其末光也哉重自念四方士人登先師之門者無有不立名成業涓自幼年侍側時則有陳君時甫吳君立夫李君仲倫朱君元達朝夕講論文字辧析義理涓未始或能識知也旣而時甫居東陽以明經授徒常數十百人弟子不逺千里而至其髙第弟子則有張君良金爲江浙鄕舉易魁凢爲舉子之業者無不宗焉立夫以庚申歲中鄕試榜仲倫以茂才異等用大臣薦爲校官惟元達豪俠不覊藐視進取以學問文章同逰浙西者三十餘年𨿽虞栁諸公薦書交上亦睥睨弗顧也後數年先師提舉江浙儒學時則有劉君子實哲君子正應君之邵陳君子中肄業西湖書院劉哲二君皆登上第應則兩中鄕舉榜陳回河南授試主司見其文反疑其爲南人代筆之作由是失利而返則抑欝不得志卒於錢塘先師銘其墓焉迨夫先師告老致事而歸則有宋君景濂許君存仁王君子充以英敏絕人之學一時咸集文名徳業超出前軰今則皆居要路宻邇淸光所謂立名成業眞足以承前引後嗚呼盛哉夫何朱君伯淸傅君國章與吾仲章氏皆以妙年傑學才器局幹以出入乎諸君之間逐逐焉不以印組爲務忒忒焉不以文章自髙晦光隠徳逸志抗云迥出人表比辟書及門伯淸以居制不出國章以母老懇辭仲章則先事適機以自潛時知縣胡公子實方興學校以導民奉幣致請仲章爲弟子師迎焉以偹其敬館焉以具其禮無幾何致辭而歸咸贈之以詩去則隠於東陽南溪之濵閉門絕客束書問農文不畱稿詩不贈人與涓不相聞問者寥寥四五載矣今其季仲齊授徒法興精舎涓適見此卷慨後生之可畏嗟良覿之難逢痛念先師之不可復作矣因撫捲興思先師以晚年得此友爲喜而涓亦以晚年得友斯人爲奇則先師道業之傳宗而主之者有其人予復何憂遂並敍此意於捲端以寓夫久要不忘之意云仲章見之其必有以知我屬望之深意也

○七言古詩

和吳正傳五臺懷古韻

姑蘓臺

闔閭城畔姑蘓臺百花洲上千花開笙歌半空曉未絕一聲落月啼烏來蛾眉顰翠愁如簇空捧春嬌在心曲滄江羅网縱鯨鯢碧瓦坵墟走麋鹿淒煙慘日潮生處怨滿鴟夷猶不悟甬東東海不可棲劍光夜冷吳山路

章華臺

楚臺云棟連天宇伯气憑陵橫九土方會諸侯求鼎時天下無周而有楚一朝吳蔡兵合謀孤舟江路誰從逰宮花曉露細腰泣空山落日餓鬼愁春風過眼秋蕭瑟■﹝飠肙﹞人一飯那能得道傍塊土棲艸煙夜寒夢落空臺前

朝陽臺

楚王昔日逰臺上前望巫峯近相向靑楓錦石叢古祠暮雨朝雲依疊嶂蔓花古木多春寒翆幃仙佩非人間神功治水佐禹迹至今石刻巍如山詞臣錯寫髙唐賦剛道朝云夢中遇千尺黃湍洗不淸水聲猶望臺前怒

黃金臺

昭王有志興宗社厚幣卑辭禮賢者郭君一語捐千金國士爭趨駢駟馬燕臺計議皆英豪齊人蹴踏猶兒曹三軍旗幟白日動半空劍气靑雲髙樂生旣去士亦少回首春風長芳艸火牛遂復七十城恨滿臺荒天地老

戲馬臺

將軍逐馬闗中來神威掠地風雲摧鴻門舞劍成敵國彭城衣錦登空臺馳下漢軍何披靡垓下楚歌相應起山河百二幾諸侯子弟八千無一騎古來天下誰英雄荒臺老樹悲秋風符命合歸赤帝子項伯不忠範增死

○五言律詩

和楊仲齊韻

光明淸絕地物色藉詩描野鼠拱虛穴山蜂歸早朝閒庭翻芍藥枯木引陵苕鼻觀香風入移時獨未消

其二

云嶠無榮辱林泉得浸滛瀑飛晴雨散風奏曉龍吟大葉長莖苿枯枝老樹林吾行忽過此殊喜得幽尋

其三

渴飲空中露饑飡石上霞夜茶烹玉液春酒釀松花自謂得仙術不知老歲華請看梳櫛處斑白照窗紗

其四

溪行欲假履云坐不須冠樹宻一天小樓髙六月寒袈裟憎客至魍魎喜人看惟有松無意風來卽奏彈

自述

疆埸正多故山林成久畱據鞍皆戰馬扣角且歌牛淸徳交逰冷光眀詩思浮從今脫塵濁自可鄙公侯

春興

菜甲時堪摘柴荊晝不開鑿渠通水道度地覓花栽旅食憑儒術春愁仗酒杯卻憎塵世薄徒爾暫徘徊

其二

落落相如志悠悠王粲悲乾坤猶甲冑耕鑿且年時伐木開新徑引泉添小池个中非所適排悶且裁詩

其三

艸閣成遷次春來景物新杖藜時野外把釣卽溪濵夜雨桑麻足東風艸木勻闗河阻南北何處問通津

秋夜

四望秋無際憑欄夜未央星楡晴舞葉月桂冷飛香人澹琴心苦林幽鶴夢長此情當此夕誰肯賞淒涼

山莊

靑村溪盡處林宻隠孤莊石老莓苔路門荒薜荔墻人行秋業滑鶴立晚松涼治畝農歸後蓑衣掛夕陽

江村

寂寂江村路輕煙晚自生遠峯晴見色獨樹暖無聲渚鷺行看水溪魚賣入城孤舟人不渡兩岸夕陽眀

錢塘行在

鳳舞龍飛處寒煙半野蒿地卑東海近天逺北辰髙來往春秋燕盈虛日夜潮老僧年八十對客話前朝

伍員廟

東出昭闗日倉皇去路遙漁人憐贈劍市吏識吹簫楚郢鞭荒墓吳江起怒潮因思臣子節千古一魂消

舟次漁浦

雙溪東入浙終日坐危舟流水逺眀目小蓬低壓頭煙村鴉入暮江國雁賓秋一片淒涼景安排獨客愁

浙江曉渡

片帆風力飽涼气碧颼颼江闊欲沈雁天空惟見秋漁歌聞四起人影在中流隔望秦峯出東南第一洲

舟次嚴灘

八月桐江曲靑蘋未著花亂雲低壓樹細水淺流沙到郭無多路依山有幾家故人成逺別相望各天涯

雨後書懷

畏俗久不出其如此意何鬢毛詩白盡山色雨靑多曲偃行蛇艸圓生浴鳥波與誰專一壑同和采芝歌

康湖山居

康湖環十里半世樂吟身白屋居寒士靑山是故人松多天不暑瀑近地無塵頗得漁樵趣生涯日又新

送人回剡

華川逰未徧又作剡中遊詩海珊瑚月書田苜蓿秋行山時借屐訪雪夜乘舟別後懷人處淸風獨倚樓

別徐處士歸嚴州

浙水連天白輕帆帶雨飛榻懸髙士去釣在故人歸秋盡雁初過江空魚正肥君如招伴隠我正欲相依

別友人歸衢

爛柯山下路猿鳥待多時今伴少微隠何愁太史知葛陂龍化早遼海鶴歸遅爲問山中叟如今幾局棋

送友曉發赴北

荒雞三唱後河漢正西流太白孤星曉中華大野秋樹低江郭遠風急艸煙收此去金臺上觀光樂勝逰

客中與友人言別

同是婺中人情親若弟兄客邊今識面詩上已聞名驛栁分春逺山花照晚眀相逢卽相別流水幾多情

旅懷

江湖爲客久歸計與誰論春色艸無路雨聲人閉門薄衣知酒暖眼病覺燈昏蜀水家邊景連宵役夢魂

江樓有見

睡起無忙事寒多不下樓櫓聲和雁去江影照人愁山碧雲初曉林紅葉正秋琴書無恙否我欲問歸舟

山園卽事

暖日麗亭臺山屏四面開與誰行樂去有客伴吟來鳳舞摩挲竹龍蟠屹崛梅春風似相識終日共徘徊

自述

索居三十載一硯鐵穿磨學淺非時用人生柰老何竹房來暝早花塢聚春多靜坐無餘事門前水自波

次楊仲齊韻

端坐無時事春秋讀聖經逐風驚退鷁隕石看飛星自謂心將憒何期眼倍靑獲麟應絕筆三嘆動虛靈

其二

空谷開云葉淸池曵水衣階苔掃不盡山果摘還稀長嘯妨僧定徐行看月輝狝猴庭下過擾亂靜中機

其三

書巢何所有香縷散紛紜眀月將梅到虛樓看夜分僧歸驚臥犬錫落破層雲語及外間事令人不敢聞

村居

荒艸無行路人家隔小溪雨多嵐气重石少水聲低病鶴依松立寒雞傍砌啼近來渾懶動靜處欲幽棲

對客

對客談淸話相忘酒一壺吟腸傾大白醉額岸輕烏午飣新虀韭秋廚活膾鱸眀朝重有約一笑過康湖

亂中自述

汨汨兵猶競淒淒興莫賒嬌兒將學語稚子慣烹茶亂後添新鬼春歸發舊花十年湖海志羈思滿天涯

其二

幽居鄰水竹避地獨柴門白日琴書淨春風燕雀喧看山頻矮屐適興任芳樽天地軍麾滿詩成自朗吟

其三

園林春已半茅屋日初長水動魚兒出花飛燕子忙看雲閒坐石把酒濕徵裳落落當年恨髙歌竟欲狂

其四

春夢猶爲客題詩發興淸風簾茅店酒晴日栁橋鶯親老頻歸覲時危未息兵況來招隠計擬問鹿門行

蜀墅頭

溪頭自舒散天澹夕陽微拂石松邊坐看雲水上飛舊磯雙鷺下小棹一漁歸不覺吟成久苔痕濕上衣

雲門道中

三月山南路村村叫杜鵑白雲千嶂曉斜月一溪煙水冷長松井春香小薺田何時移別業來往繡湖邊

秋夜有感

苦吟人不寐中夜啟幽扉明月霜初下西風葉正稀家貧豚有子天冷客無衣感事忽如夢孤螢入我幃

暮秋懷歸

西風三徑菊秋晚正花開家逺書難寄天寒雁未來靑山如舊識白眼妬奇才遙憶浯溪路年年長緑苔

○七言律詩

用仲敬先生折桂韻

金印懸腰不用黃丹溪垂釣亦何傷舟移鷺點靑山破笛弄梅飄白雪香月裏版圖窺窄窄望中鴻鵠去茫茫蕭曹不是逢隆凖未必姓名千載芳

夜宿靑陂

爲愛靑陂甚瀟灑二三杖屨樂徘徊道人棹雪今何在野老牽衣不放回別塢犬聲風送至誰家梅影月偸來卜鄰若許成茅屋日種芝蘭千百栽

用前韻復春穀道人

春谷無塵宜笑傲蜀山有路可徘徊蛟龍得雨翻猶臥鵰鶚橫秋又早回放艇幾同漁父去看棋時許野樵來洞前更約東風轉仙李碧桃隨意栽

用楊仲章兵字廬字韻

林森劍戟立天兵不礙琴書嘉遁情李願釣鮮情自逸謝安補屐興何淸巖房罷磬銷香篆石壁題詩紀姓名我欲相從無羽翼秋風雞黍約佳盟

其二

不向人間結艸廬任他城市務贏餘飽飡薇蕨泉中水過眼牙籖架上書嵐气著牕云影過鐘聲入夢曙光初髙居自與禪機會何害門稀長者車

山行

望望峯巒紫翠凝杖藜補屐謾登登樵歌谷靜聲相答雨霽林香气欲蒸行樂可無詩似錦從容那用酒如澠何當擺脫塵中慮許我移家共作朋

寄許存仁存禮

金華有客負材丰搜抉神奇奪化工愛酒何殊陶栗裏隠居眞似陸龜蒙欲知晴日鶯花處盡入新詩品藻中江漢夕烽然未息莫將心事較窮通

其二

年來無事學休糧蜀墅溪頭有艸堂幾度瞻云思棣蕚淸宵看月坐藤牀侵晨處士煙霞疾慚愧才人錦繡腸樗散聲名甘寂寞從教詩句只尋常

寄友人宋邦彥

故人別後見尢難彼此詩盟尙未寒寧暇對牀論契闊漫勞折簡報平安春山裂竹愁如海流水落花紅滿灘九十春光都過了諸君何以罄交歡

寄胡希顏

伐木有詩誰善賦嚶嚶喚起逺相求白沙翠竹一村曉錦樹黃花滿野秋雪夜艱難呼檜楫晴風容易下書樓獨憐浩浩多眞樂不似棲棲蘊積憂

重逰光明寺

梵王宮闕倚崔嵬積翠繽紛圖畫開啼鳥避人穿樹去老僧迎客下山來裁詩石徑書靑竹散髮雲林臥緑苔自識个中幽興熟杖藜何惜重徘徊

送李子威之金陵

金陵自古帝王州策馬飄然作勝逰一代衣冠新禮樂六朝文物昔風流此時送別詩盈軸何處相思月滿樓若見潛溪宋夫子勿云江漢有扁舟

秋興

搖落頻驚節序催亂離懷復向誰開江山滚滚紅塵暗霜露淒淒白雁來雄劍醉提時慷慨矮衣屢舞起徘徊近聞幕府徵豪傑當代誰爲濟世才

題楊伯容竹居

最愛君家竹居好秋花錦石相新鮮窗前讀易無俗子林下置酒多才賢寶鴨晝焚香滿室鐵笛夜吹聲在天安得卜鄰近左右與君日日談詩篇

送楊仲齊之武川訓導

聞道琴書行有日臨岐送別意何如蒲萄酒羙杯初泛楊栁條新葉未舒春入杏壇朝鼔瑟雨餘芹泮水生魚定知別後遙相憶毋惜頻頻逺寄書

春暮客中述懷

幽窗寂寂問音疏牢落干戈且讀書芳艸王孫歸未得靑春客子意何如花殘樹底園收果水落溪頭人買魚爲問紛紛當路者飛騰還肯顧蟾蜍

會胡原道馮原輔溪飲

溪流一曲石爲城中有廽瀾分外淸金盞縈紆天上泛玉盤宛轉鏡中行日髙松影侵衣碎風綻楊花落帽輕我軰固知文字飲鳳笙龍管向誰鳴

野步有感書寄城中黃上舎

新晴野步踏靑暉萬緑枝頭可染衣流水小橋通野澗斜風飛絮點苔磯春歸別駕憑誰管儒負虛名與願違惆悵年華更疊易達人何事不知機

喜雨寄楊伯容

江城曉夜雨浪浪並作芳齋六月涼倚杖出門田父樂題詩呼酒野人狂不愁戰地多兵甲遂喜丰年足稻粱問訊艸玄亭上客竹林疏簟夢秋光

秋暮會楊仲章

矮褐淒涼淹別館故人一見話綢繆溪頭水落魚龍夜塞北云深鼔角秋爛醉豈知猶是酒相逢誰爲不封侯江湖眀日重分手滿眼西風獨倚樓

贈術士呂公

短褐垂綸已十載柴扉篳竇卽湖邊年來出處常存道身外功名懶問天造次可無詩入聖相逢還有酒爲賢虎頭燕頷君休論好向山陰買釣船

自嘆

雀聲催我過湖西日暮歸來看藥畦耄老不思安樂土問人何處托幽棲白雲出岫心何在仙鶴離巢樹欠低攜取琴書便歸去奚煩更待杜鵑啼

贈陳仲玉本學教諭致仕

聴雨芹池二十年如何一旦捲靑氈陡令猿鶴生秋怨髙枕琴書且晝眠詩爲懶題閒木筆飯因不足羨苔錢石田茒屋華川曲從此挑燈繡佛前

淸徳晚歸

酒畱詩戀意遅遅回到中途已落暉小蹇引秋行落葉老漁隈冷坐危磯山間眀月隨人出松外閒雲伴鶴歸試問夜深何處宿欲從山下扣禪扉

方學士招飲不赴

我在林間鹿與羣君爲天上玉麒麟莫將彩樹燈前酒來醉梅花月下人白屋不生三閣夢靑山那識五陵靑行吟每到看松處自有漁樵作主賓

小齋

世道非時懶屈人小齋容膝且安貧河圗不出空歌鳳魯史將終遇獲麟云掩松窗低結暝水行花徑曲流春近來頗得幽閒趣幾夜靑山入夢頻

秋江話別

別酒相傾別淚流江流亦不爲君畱片帆今夜人何處眀月滿天誰共樓一雁叫霜紅入葉十年爲客白侵頭莫嫌歸計多蕭索三徑西風菊正秋

送楊學諭還浦江

萍迹相逢又一年小樓情味共淒然半窗燈影看書坐四壁秋聲聴雨眠浦汭暮云迷去雁樵溪春水憶歸船重逰莫負華山約須趂梅花早著鞭

贈王隠君叔誠

投老江湖作隠君鳳來龍去絕無聞孤山梅近閒吟月九里松深穏臥云書屋幾畨畱鶴守釣磯一半與鷗分摛文染藻風流處可似蘭亭王右軍

送張學諭歸三衢

穏泛靈槎訪鬥牛未容歸伴赤松逰蒓鱸此去無千里雞黍相期在幾秋瀔水月寒梅入夢繡湖煙澹栁分愁春風莫問田園計須趂功名在黒頭

金華史學錄回永嘉鴈蕩

靑衫洗盡泮宮塵三載琴書又問津海闊正憐鴻去逺山深須遣鴈來頻沈郎風月詩俱瘦謝老池塘艸自春莫笑廣文官獨冷長安一日看花人

寄王照磨季畊

底事鄕心憶鏡湖一朝歸去伴樵漁傳家尙喜貧存硯教子尢勤老著書靜裏有時觀水坐閒來何處買山居門■﹝土廧﹞桃李應如舊添得春風栁五株

贈星命周雲峯

元是濂溪別一峯蒼寒髙卓五雲中中蔵月窟無人到試躡天根有路通絕頂陰晴分上下半空星斗繞西東我來欲問元元理吹起扶搖九萬風

送金華應學錄回天臺

華發靑衫寂寞官泮芹香暖客氈寒仙源久憶胡麻飯書館羞餐苜蓿盤洞裏碧桃春自醉樓前眀月夜誰看好風若有西來便願寫相思寄彩鸞

送東陽杜僉憲之河南【號尺五翁】

玉堂學士艸堂仙濟世英才間世賢憂國正撡言事筆移官又買載書船風摶渤澥三千水雲擁蓬萊尺五天更到鳳池春好處紫微香暖禦鑪煙

悼開元洞天沈羽士

隔世仙靈不可招栁煙愁鎖赤闌橋蒼蛟有血遺金劍丹鳳無音臥玉簫洞冷石墟雲气濕樹枯雷剝火文焦舊時風月今何在空見芳園長藥苗

三訪僧潛谷不遇有詩謝予就韻以答

槁木心形大雅姿我求相見話襟期三生石上尋盟久一片雲間識面遅梅下有童空放鶴屋邊無竹可畱詩因知雪夜人回棹豈是無心顧少微

送僧歸天竺

錫影孤飛下十峯定知分住翆芙蓉巖云曉伏參禪虎溪雨晴収入缽龍香洗供花吟對月淸浮談麈坐依松我來欲遂林泉約金碧樓臺第幾重

送楊志仁之浙西僉憲

玉骨秋神鐵石心風流如此世無羣乾坤千古有淸气河嶽一時生白雲蚌腹月眀珠迸彩鳳毛春暖錦成文此行別有調羮信湖上梅花爲報君

雪霽偶作

無事身閒睡起遅開門天霽已多時村醪待熱未紅火野客忍寒先白詩冰照梅花微有影雪摧松樹半無枝笑呼稚子鄰家問昨夜魚歸未賣誰

自述

獨倚層樓眼界寛天風吹濕到闌干驚人好句愁中得濟世方書病後看庭樹雪崩時一響瓶花凍合夜多寒江南景物今凋獘誰想蒼生望治安

分韻得春字

分得新題賦未成暖風香散玉鑪塵樓臺無月不宜夜天地有梅先得春世路近年難獨客好山隨處著閒人何如寄傲南窗下學戴淵明漉酒巾

夜泊蘭江

江山歷朗雪初融坐見宵分碧落空世景固知光霽少人生多在別離中影隨月下成三友春到梅邊第一風此夕此情聊復醉馬蹄明日又西東

秋日山中

不記秋風幾日晴偶來林下見云生野梧半脫無多影山雉驚飛忽一聲短錫引船僧渡水小輿聨擔客歸城溪頭聴得漁翁說近日前村酒價平

秋日客中

久客歸來靜閉門秋風落葉自紛紛夜來一暖做成雨早起滿溪流出雲山色祗宜閒裏看鴈聲那可客中聴黃花開徧歸無計吟老秋光又幾分

富陽舟中

終日推篷對酒杯漁郎隔浦棹歌回路旁古屋無人住山下疏梅獨自開幾處汀洲分鴈下滿江風雨送潮來白頭篙叟休相促眀日天晴上釣臺

城中歸志喜

城郭多時得一歸小園幽館雅相宜種荷池暝便鷗睡儲粟瓶空慮鶴饑兩屐苔痕人立處一軒秋影月來時靜中自得其中理此意無人會得知

曉發金華

一帶寒林古木齊蒙蒙樹色亂雲迷沿村問酒難尋店隔岸呼舟欲渡溪夜雨艸深蛙鼓鬧曉風花落子規啼可憐客路多岑寂何處垂楊駐馬蹄

村舎

幾村桑柘逺相連村北村南小渡船茅屋有緣臨水住閒身無事看山眠孤林欲暮鴉爭樹一雨及時人種田昨夜鄰翁喜相報今年依舊是丰年

山莊值歲暮

坐久那能笑口開篆煙燒盡石鑪灰山廚度臈貧無肉茅屋逢春富有梅凍鳥縮身依雪立饑驢直耳望人來牕前更展離騷讀消得茶甌當酒杯

客中寄丁景行

半生書劍惜分陰誰想飄零素髮侵朋社有盟鷗聚散客鄕無信鴈浮沈潮回斷岸沙痕淺月落幽池樹影深歸計未成愁入夢一燈空伴壁間琴

春日過繡湖

湖上晴光麗物華行行幽興浩無涯林頭新店去沽酒門外小盆來賣花天气可非三令節春風多在五侯家茅庵兀坐無餘事靜看逰蜂報午衙

喜林達民至

相交十載不相疏只數能詩一老逋曲徑不緣花落掃淸尊端爲客來沽剪將春韭露華濕吟到寒梅月影孤對飲不妨■﹝扌棄﹞爛熳務求鄕誼重如初

林下答王仲實韻

林下黃茅屋數椽門前流水一漁船酒懷近日頻中聖詩骨何時可換仙生計喜添供鶴料閒身幸結住山緣客來不話功名事且誦莊生第一篇

西湖偶作

見說西湖多勝事六橋景物似當年風前楊栁株株活雪後梅花樹樹鮮隔岸飛簾人賣酒臨堤撾鼔客逰船幾時遂我窮行樂載道煙塵祗自憐

泊釣臺

釣臺聳挿大江頭臺下悠悠水自流交友端居尊黼服先生髙尙只羊裘空山落日哀猿嘯斷岸西風古木稠極目登樓頻悵望白雲飛盡碧天秋

客中風雨述懷

溪南連日雨昬昬客況難禁不出門山嶽陰風靈气伏江湖秋水怒濤奔乘槎久待無邊使憂國徒懷奉至尊自起髙歌看寶劍大哉吾道許誰論

其二

謀生自嘆一何愚彈鋏髙歌志彊舒江海故人楊得意風塵多病馬相如買山何處堪歸隠爲客經年廢讀書溪上曉晴新雨後且須沽酒慰躊躕

望天臺

日光紅處是天臺萬壑千峯紫翠開滄海波濤時洶湧瓊樓石室自崔嵬丹邱霞酒憑誰遣緑水胡麻安再來東望長歌搔短髮秋風滿抱一登臺

病後自吟

地僻柴門少客過寂寥生計柰愁何秋來得雨涼偏早病起緣詩痩更多鶴立露枝黃墮葉鷗飛煙渚翠翻荷幾回夢入江湖棹笑看雲山臥緑蓑

秋興

柴扉艸閣小溪頭生理蕭然只釣舟鼉吼江湖千里浪雞鳴風雨五更秋漢家事業蕭何盛衛幕才名葛亮優極目天涯心緒亂婆娑窗下看魚鉤

其二

棲棲裋褐閉柴扃颯颯西風起洞庭曉樹著霜千葉赤秋虫懸戶一絲靑雲昬塞北鴻書斷水落湖頭戰血腥回首可憐文物異誰能提劍發新硎

逰佛堂

石田級級黍離離野外招提野趣宜山色萬重靑有待槿花一樹白無私得時豪傑誇身健老去飄零仗佛慈課罷出郊時極目不堪人事苦吟詩

春日

今年春日殊無賴不逐黃衫作伴逰學道十年心似醉懷人一別歲如流殘山剩水塵凡隔瘴雨蠻煙日夜浮戰伐卽今憐壯士功成誰擬覓封侯

繡湖重逰

繡湖八月景堪題士女扁舟尾尾齊白水靑山圗畫裏淡煙疏雨夕陽西芙蓉濯濯偏臨鏡楊栁依依宻護堤滿眼浪濤終古事華川望斷意都迷

幽居自述

小橋流水護柴荊門外靑山適性情太痩卻應詩思惱多愁莫放酒杯傾蕙蘭旣植堪爲佩松菊猶存不用名誰識个中眞樂趣偶來林下看云生

○七言絕句

山齋雪夜寄王叔野

月滿中天雪滿村一琴窗下自溫存溪頭應有人相訪只恐扁舟不到門

舟中

短蓬搖下雨長川山重寒雲樹重煙篷底筆牀相對坐有人看作米家船

秋夜

獨自歸來秋夜靜雨濕寒云小窗暝竹鑪無火渴思茶隔樹人家有燈影

冬夜

獨坐夜深人讀易屋外雪明如月色松寒老鶴睡不成飛下窗前伴人立

春晴

曉風吹暖破陰雲艸色湖光轉緑痕試看海棠枝上月定將花影到重門

寄王可宗

石鼎烹茶風繞林小亭面水足淸吟只今酒禁嚴如許誰信香醪更可斟

寄彥敬

髙人歸隠久投簮日轉花陰睡正酣階下斑衣森玉立詩來猶說愛宜男

逰赤松

枕石聴流夢未安碧雲蘿薜古祠寒夜深鸞鶴羣仙過人在靑松月下看

其二

桃花流水出紅塵洞口仙凡隔幾鄰劉阮若知人世換春風那肯問歸津

其三

金華三洞洞中天今日來逰信有緣丹井水寒瑤艸碧白雲猶伴石羊眠

其四

琳宮玉宇鎖崔嵬絕頂松窗對月開昨夜仙翁騎鶴去五云深處采芝回

村園

半畝村園接水涯誅茅新構小書齋窗前不用栽花栁只對靑山景自佳

春曉偶成

淸晨睡起覺衣單亭館東風怕倚欄一夜好春吹作恨棃花寂寞雨鳩寒

題可宗壁間墨梅

澤臒山嶝月明中筆底精神擅化工老幹疏花生意在紛紛開謝任東風

春愁

一春多爲惜春愁無柰鵑聲叫不休最是惡懷難著處落花風雨五更頭

幽興

回首紅塵已息機雲山應不負心期晚來散步淸溪上策杖長歌覓紫芝

其二

幽居無事總忘形艸緑柴扉晝不扄柏子香消淸晝永閒憑琴幾寫黃庭

其三

芳艸池塘夢恵連臨風得句忽淸圓年來每愧天才短袖裏應無筆似椽

其四

閉門不出動十日雨後慿欄眼倍眀萬樹飛花將欲盡一池春水漲浮萍

其五

束書屏迹住山中白髮蒼顏見老翁門外黃塵深似海一家桃李自春風

讀易

至理從來無古今後人刪注轉迷沈遺經獨抱加潛玩始識羲文廣大心

南窗

南窗不受北風寒筆硯供吟對景安最喜手扳檐外竹雪中尢勝作花看

題睡漁圗

拍岸驚濤喚不醒輕鷗分夢下遙汀緑蓑自擁蘆花月應怪羊裘動客星

題耕云圗

亂石吹云出曉溪又隨流水到春畦無心夢到商林去自在山中足一犁

子猷乘興圗

月照梅花雪點春小舟危坐醉中身一時爲愛溪山去本是無心見故人

和靖索句圗

聳兩肩寒痩不禁東風獨立久沈吟山童莫放催歸鶴正與梅花論苦心

美人圖

彩雲宮殿月闌干翠袖春風倚暮寒馬上琵琶愁未已不須重展畫圗看

內人燒香圗

小院鉤簾拜月明暗將心語達微誠妾身不願承恩重願保君王樂太平

趙昌海棠圗

銀燭燒殘夢未回舊家庭院已荒苔玉簫聲杳人何處惟有東風燕子來

徐熈牡丹圗

翠幄籠霞護曉寒無人凝笑倚欄幹玉環去後千年恨畱與東風作夢看

夏圭江天霽雪圗

小舟和雪載梅花水气吹寒拂鬢華妙處人琴忘已久不知乘興到誰家

眞妃吹玉簫圖

此聲不許鳳凰知誰遣豬龍耳畔吹吹到彩雲驚散處斷腸聲在落花枝

團扇詞

莫恨秋風入女墻恩情中道易淒涼人間縱有春風樂歌罷桃花亦斷腸

探梅

乘興扶藜過石橋地平不覺萬山髙庭前一樹梅花白疑是春陰雪未消

溪頭晚歸

野店春寒酒力微溪云吹濕上人衣山童不顧肩書重猶折梅花帶雪歸

幽興

燕子飛來近畫檐暮春時節雨纎纎杏花落盡無情緒何處人家有酒簾

範增

舞劍鴻門計不成咸陽歸路楚愁生子房玉斗空撞碎柰有陳平四萬金

蘇武

北海寒深雪滿天邊云漠漠漢云連將軍不是麒麟種爭伴羝羊十九年

題蒲萄

漢使當年得種回至今中國受栽培秋風馬乳顆顆熟正可盈缸釀緑醅

靑村遺稿

