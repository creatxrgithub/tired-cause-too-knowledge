

欽定四庫全書

集部六

藍山集六卷

別集類五

明

提要

臣等謹案藍山集六卷明藍仁撰仁字靜之崇安人明史文苑傳附載陶宗儀傳末稱元末杜本隱居武夷山仁與弟智往師之授以四明任松卿詩法遂謝科舉一意爲詩後辟武夷書院山長遷邵武尉不赴乂稱其明初內附隨例徙臨濠則必當嘗仕張士誠又集中有甲寅仲冬攝官詩甲寅爲洪武七年則放歸又嘗仕宦特其始末不可考耳仁詩規摹唐調而時時流入中晚蔣易作是集序稱其和平雅澹詞意融怡語不雕鎪气無脂粉出乎性情之正而有太平之風惜其不列承明著作浮湛裏閭傲睨林泉有逹士之襟懷無騷人之哀怨卽屢更患難而心恆裕如要其所作皆治世之音也𨿽推之稍過實亦近之閩中詩派明一代皆祖十子而不知仁兄弟爲之開先遂沒其創始之功非公論也明史蓺文志載仁集六卷朱彛尊作詩綜時猶及見之今外間絕少傳本榕城詩話言吳焯家有之然吳氏藏書今進入書局者未見此本其存佚又不可知恐遂湮沒謹從永樂大典中采掇裒輯得詩五百餘篇仍釐爲六卷以符原目著之於錄焉

乾隆四十六年九月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

藍山集卷一

﹝明﹞藍仁撰

○五言古

靈鳯篇

鳴鳯岀丹穴五采耀晴旭朝飲瑤池流暮棲昆山木和聲六律備靈徳百禽伏重華去已久淳風何由復不聞夔樂諧但復楚歌促梧枝霜不蕃竹實冬未熟愧彼梁間燕雙雙托華屋

舟中望長洲田家

積流會澄川浮沙亙長洲上有佳樹林下有良田疇漁樵自成村桑麻翳榛丘犬吠林巷深鳥鳴田舎幽落日負耒歸涼飆蕩輕舟斯人亦何爲樂哉以優遊羇懷迫道路悵望徒淹畱

暮宿田家作

木落天正寒山空日將暮荒村倦鳥歸亂水行人渡窮年滯艸莽短褐被霜露晚宿依田家主人情亦故汲井泉滿澗燒竹煙在戶鐘殘溪上村月照階前樹濁酒初潑醅嘉蔬亦時具且慰饑渴懷況諳村野趣老翁八十餘有子役徵戍秔稻歳暮收官司日加賦我願息兵戈海宇重農務愧乏經濟材徒然守章句

擬貧士二首

蠨蛸网我戶蟋蟀號我壁被褐不掩脛采薇豈充食歳有饑寒憂巷無車馬迹豈知曠逹觀不以貧病迫昔聞孔顏聖亦有陳蔡厄澹然忘世慮弦歌自朝夕

蓬門有一士被褐恆苦饑朝飲南澗流暮食西山芝𨿽有二頃園蕪穢亦不治妻子共寂寞彈琴詠詩書荒林積雪深古屋炊煙遲髙臥自有適何必他人知

在野

慕榮非素心在野甘自晦泉分九井注門掩千峯對犬吠秋艸根鶴鳴白雲外茅檐有濁醪田翁夜相會

暮秋懷鄭居貞

季秋霜露降艸木日已衰暮登城門丘遙望滄海涯鳥鳴求其羣況在逺別離美人美如玉夢寐恆見之飄蕭紫鳯毛照耀珊瑚枝海水不可越丹砂詎能期灎灎杯中酒泠泠桐上絲豈無一日歡念子來何時少壯難合並流光倐如馳悠悠逝川嘆渺渺停雲思

西山暮歸

涼葉墮微風秋山正蕭爽天寒獨鳥歸日夕百蛩響偶從桂樹招遂有桃源想石磴閴無人山猿自來往

暮歸山中

暮歸山色昏濯足月在澗衡門棲鵲定暗樹流螢亂妻孥候我至明燈供蔬飯佇立松桂涼疎星隔河漢

宿田家望武夷

山仙崖蓄靈異怪石盤空曲一水隔花源千峯入茆屋金芝暖逾秀瑤艸寒更緑雲中武夷仙一一顏如玉白馬去不歸玄猿叫相逐昔陪丹丘侶酣歌紫霞谷雞鳴洞天曉落月在林木空瞻仙子髙舊夢那可續荒林激悲風日入對樵牧佇立望歸云解衣田舎宿

少年行

東家少年子挺挺七尺軀適遭風塵起應募趨名都明甲金鐵堅寶刀冰雪如朝隨霍嫖姚暮逐李輕車手挽二石弓腰懸雙虎符擊刺當萬人飛揚淩八區椎牛會賓客考鼔吹笙竽意气擬卿相光輝生裏閭西鄰有迂士白首講玄虛貧無擔石儲富有萬卷書

捕魚

漁人騁技巧長网截大川萬魚不能脫已知數當然傾城食鮮膾維舟洗腥涎猶有鮫鱷存食人市門邊

待渡

早出未開關暮歸常待渡誅求尙多門辛苦在長路浩浩川上波蕭蕭道旁樹百役幾時休臨流愧鷗鷺

拙者自號

吾生何爲者老以拙自名眼拙揺空花耳拙起虛鳴手拙持戰栗足拙方欹傾寸心更苦拙百事無一成語言拙少味交逰拙寡情學拙志慮耗道拙憂患並行當死於拙掩骨依先塋傍人笑我拙我拙亦有程聖賢旣不辭愚下孰敢爭孔子拙陳蔡伊尹拙割烹呂拙釣尙直陶拙琴無聲夷齊拙不食古道誰人行我拙不有命我拙自有誠寧甘抱拙枯不作背拙榮傳拙與子孫用拙盡平生

祭虎二首

猛虎在前林羣豕踐我黍饑來搏食之絕迹秋田裏虎非獸之良推功及田父流傳不可忘南村朝祭虎

祭虎虎何功云能食封豕封豕善遁藏充觴得仙麂仙麂𨿽馴良入口那復吐虎去不復來居然暴禾黍

○七言古﹝長短句附﹞

爲方煥賦雲峯秋霽圖

茆屋溪頭紅葉村石梁秋水淸無痕枌楡過雨鳥鳴澗秔稻如雲山對門老翁日髙睡未起稚子讀書窗戶裏干戈如此賦斂煩雞犬晏然鄕曲喜山中酒熟黃花開仙人候我芙蓉臺雲林今夜好明月擬跨幔亭黃鶴來

題鄭徳彰員外所藏髙彥敬畫楚江春曉圖

旭日未出羣山昬蒼茫楚江多白雲芳洲無人采蘅杜落花飛絮春紛紛晴嵐滿戶漁家曉花枝彷佛聞啼鳥巫陽夢斷三峽空湘渚愁深九疑小文彩風流髙尙書如此江山歸畫圖平蕪煙藹水空闊陰壑松檜天模糊左司郎官何處得髙堂紫翠生春色是中宜有五湖人一葉扁舟蕩空碧風塵兵革浩茫茫對此便欲歌滄浪碧梧翠竹生髙岡豈無彩鳯鳴朝陽

水南山房詩爲任立本賦

南溪白雲白如練萬壑松蘿對山縣幽人結屋溪上居稚子過庭能讀書淸流美竹秋瀟灑棐幾明窗日閒暇坐中往往見樵漁門外時時駐車馬盛世弦歌比屋聞淮南兵革又紛紛平川戰血流成海白日妖氛漲作云一自離家從部曲夢繞故山煙水緑被褐愁趨戎馬羣牽蘿誰補南溪屋近隨都尉入關中逺逐嫖姚樹戰功匣底笑看三尺劍尊前起舞萬人雄三年畱滯關山外環堵蓬蒿果安在荒林猿鶴怨秋風落日魚龍愁逺海時淸方且歸去來他鄕道路多塵埃有才未必長在野君王已築黃金臺

題劉商觀奕圖

遙峯蒼蒼松檜色澗水無聲晚煙白圍棋不見商山翁伐木那逢會稽客行人遙指爛柯山洞裏羣仙白書閒石牀對奕豈知久樵子旁觀殊未還執柯卻坐莓苔石勝負眼前誇得失石爛松枯不計年云子瓊漿堪度日斧柯已爛下山遲城郭𨿽存故舊非處處桃花無路入雙雙白鶴背人飛仙逰寂寞秋山裏圖畫千年尙如此社稷山河幾局新地老天荒遺數子君看滄海變桑田一木不支何足憐

余復嬰近以方壺所寫大王峯轉惠暇日展玩殊有幽趣因題

方壺畫山世有名生紙一幅塗縱橫孤峯倚天旭日上危石拔地秋風生壯逰曽來拾瑤艸夢裏武夷淸未了紫陽五曲石門荒金老三間茅屋小興來故筆起層巒萬仭嵯峨咫尺間龍洞雲煙含宿雨鶴壇星月滿空山武林道士餘三一來憩松根講周易十年不出鬢埀絲九轉將成眼如漆新圖千里寄神交東南一柱靑天髙願授神方服石髓共聽仙樂鳴云璈閒窗持贈深有意念我衰年住塵世便欲呼兒挽鹿車從此相隨入蒼翠

題歐陽楚翁梅竹畫

道人下筆天機熟宋末元初冩梅竹瑯玕个个起中林瓊樹娟娟在空谷三花五蘂天然好直節心虛肯相保花光老可費經營和靖子猷驚絕倒兵戈流落存者稀展玩茆屋生光輝羅浮月色忽在手渭川白雲隨我飛此翁亦是英雄輩事異時非聊自晦百年翰墨可流傳開圖靜與儀刑對

悲流人

爲農未免租調瘢從軍可辭刀箭痕布衣一日任民社鞭撻不救肌膚完足兵足食萬世計徵衣戰甲無寧歳但知城郭倍光輝誰問閭閻久凋敝深機巧宦何爲者暴虐施民自寛假山頭白石城下泥已有行人先問舎前車後車相繼摧滿山枯骨白成堆嗚呼古人不可作自書下考眞賢哉

題馬大使靑城圖

靑城丈人髙入云野老未識應先聞畫圖朝開拭我目興入深谷窮其源四川號雄觀五嶽爭推尊昔在漢季老仙伯燒丹井竈今仍存二十四治屬呵禁鬼魅不得侵人羣後來肥遁更多士采芝斸藥深林裏樵夫誤到老人村世代傳流長孫子馬卿食祿東南隅思山願乞明年歸祇今聖代重養老春風會送斑斕衣

惜貓怨

山人養貓俊而小畏渇憐饑惜於寶一鳴四壁鼠穴空臥向花陰攫飛鳥鄰家畜犬老更狂狹路相逢力不當吁嗟貓死難再得惡物居然年命長

放歌一首效蘇仲簡

萬方一日綱紀新四夷重譯來稱臣白頭山臒驚且喜托身兩代耕桑民桑田海水千年攺霜木晨星幾人在老馬空嘶皂櫪間驚鴻已出虞羅外旁求都邑及山林兵選三丁儒一丁裂荷焚芰別山谷帶牛佩犢趨邊庭萬人坑平百艸緑風雨年年寡妻哭縱有生還老退身疾疢傷殘形不足我生不豫功名期先朝未壯今衰羸夕陽漸掛首丘樹當歌一放誰能悲

野鷹

野鷹棲老江邊樹整刷毛衣矜爪距深林未見攫妖狐近市且知爭腐鼠天生羽族誰爾雄爾徳不肖形軀同雲霄眞骨死炎瘴來者如斯往者空

題秋山訪隠圖

遙峯蒼蒼白雲白紅樹黃花間秋色三徑曽尋蔣詡居一區尙憶揚雄宅十年不見鶴田翁逺水長山入夢中涼飆散榮逺林靜微雨濕衣空翠濃先生見客幡然出髮短眉長眼如漆窮髙極厚作千年虛往實歸凡幾日畫圖絕似鶴田秋不許同行只獨逰黃綺正須天子召巢由底用世人求

雪中候云壑不至書懷兼柬雲松昆仲

臥病空山連日雪崖谷平沈髙石沒朝暉倚杖坐茆檐夜气擁鑪燒榾柮兵選三丁壯者稀祗余翁媼守柴扉秋霜早殺空晚稼寒機盡用無冬衣聽說誅求愈淒惻轉憶承平樂耕織暖入狐裘念苦寒飽分玉食憐饑色九折危途一道溪故人相望阻攀躋惜乏籃輿度雪水安得靑鞵踏雪泥

廬峯絕頂阻雪書寄雲松

昨日籃輿不得上今日籃輿不得下天花萬點散長空白雲一月包靑野山空雪霽日色微風前猶作落梅飛閬風玄圃在人世夜景若晝騰光輝茆屋閉門愁出入履破衣穿寒轉襲揮毫三復白雪吟手足凍僵才思澀張老屏山賞又新應披鶴氅對嶙峋長篇短幅述淸語定有瓊瑤報故人

海上行送舒文質之京赴危大參之招

海門五月南風髙龍驤萬斛如鴻毛蓬萊方丈渺何許但見吞天沃日之洪濤龍光蜃气迷咫尺夜看星辰朝看日居庸如天入海靑玉樓十二通仙靈仙人樓居龍衮明二十八宿風雲生山人曽駕遼東鶴秋入瀛洲采靈藥歸來塵土三十年至今夢想鈞天樂十月北風鴻燕翔羽人遺我云錦裳紛紛霪雨暗八荒子胡不歸白玉堂山人笑與靑山別夜鶴秋猿意淒惻有書伏闕救瘡痍江南小臣如蟻虱吾聞東海百谷王有如宸居朝四方江淮道路日流血海若率職能令海道成康莊吳檣楚柁千艘入白粲紅陳萬倉積近傳渤海罷干戈復道塗山來玉帛我歌海上行送子萬里情匣中雙吳鉤忽作蛟龍鳴安得持之獻天子一掃六合風塵淸

題春雨藍澗圖

雲煙慘慘春林裏風雨瀟瀟澗聲起荷笠宜耕桑柘村持竿欲釣桃花水吾弟俊年多讀書生怕軒冕來相拘布衣擬就澗邊老艸坐似習山中臒朝廷偶說通賢路州縣臨門逼人去秋天嶺海下鷹鸇落日川原肅狐兔淸才直气不入時坐守古道衝危機無人更掃藍澗屋有墓已題春雨

碑醉歌一首送劉蘭室還建溪兼問蘇明逺椿桂

憶昔下馬扣我門惠連種豆歸南村脫巾漉酒共一醉秉燭題詩期再論人生安得長相見世事誰知回首變惆悵鴒原負急難淒涼鶴髮甘貧賤淸尊重對黃花前更爲後會知何年菟裘問地君思隠蛻骨名山吾欲仙霞洲玉洞秋風老更有何人拾瑤艸因君爲我問三蘇墨池霜菊年年好

酬劉蘭室題墨菊扇寄惠

白團誰寫秋風曲寄我茆齋掃炎燠新紈皎潔一尺冰濃墨淋漓數枝菊摩挲雙眼老復明興入東籬餐落英蘇仙筆下雲霧濕劉侯句裏煙霞淸一丘養拙南山側敢擬柴桑舊時宅淸節誰憐白髮翁壯懷不倚黃金色故人嘉會不可忘永日淸風吹我裳長隨懷袖送月影更入篋笥生虹光

範伯剛爲予作翠屏別墅圖因賦雲林茅屋歌

我昔結屋依雲林開窻正對浮雲岑山花爛漫散春色崖木慘淡埀秋陰籃輿欲往空費力十步五步還坐息日斜又向茅屋歸惆悵三年登未得範寛生紙寫作圖中堂忽見遙峯孤白雲黃霧自舒捲濕翠晴嵐時有無半空石壁懸飛瀑下有良田藝桑竹買牛春雨早歸耕莫遣兒孫忘鄕曲

重題虛白道院﹝並序﹞

吾弟虛白居西山學道之七年歳在庚寅八月初四日有羽士相過蓬頭眵目敝衣破笠杖懸藥瓢數十鏗戞有聲旣至門相見揖讓周旋之禮頗疎供茶與粥俱不入口翩然卽辭而去明日鄕鄰有至山者云昨日有一道人云自海上來問西山路去訪藍道人投機一宿不投機卽行沿途施藥請服之者病輙愈詢之數十里間同日俱見遂徧訪求之竟無及矣虛白不勝悵然蓋其志勤於慕道仙者特來觀察焉後數年虛白仙去其事少知之者暇日重過林下有感前事遂題長句俾有志於道者知學仙之不妄也時戊午三月藍山拙者書

吾弟再來人弱齡志神仙師事月間老辛苦二十年丹書墨符役神鬼白日靑天致風雨元陽眞火分濟人不俾世間羸瘵苦西山松栢裏仙人有舊廬白雲長芝艸靑霞護道書林居圜屋奠八卦艸衣木食參玄化宴坐靈龜息漸微空歌白鶴飛初夏靑春三十功累成名列丹臺玉署深蓬萊官府案行宻特遣仙者來中林瓢笠過門日當午一語不合幡然去杖藜揮袂風飄飄回首云深不知處微言至理豈易逢仙緣尙隔一塵中前程悵望鸞鳯逺遺蛻偶與蛇蟬同學仙求道難如此拔宅徒勞慕劉許我來撫景重興懷滿林白石空延佇

候劉蘭室不至

送君上京師懷君來武夷黃花開口向我笑不肯握手趨東籬艸堂正在藍澗底年年風雨花如此架上殘編落蠧魚尊中濁酒軋浮蟻期君逾月君不來日日鞍馬驅塵埃軍符侯印生白髮石田茆屋荒蒼苔世上功名休便得有子況能傳父職倘入廬山訪社蓮爲報陶潛久相憶

白雪歌

南州大雪從來少數日山莊三尺厚一點逰塵著處無四檐明月連宵有瓊樹應迷谷口樵玉蓑不脫溪邊叟淸池片石疊寒氈逺岫疎松排禿帚鳶肩獨聳費吟哦鶴髮相輝惜衰朽梅淸竹瘦轉憑陵鳥僕猿僵罷飛走孤煙冷舎自無聊橫寶當途誰得取宜消瘴癘拯羣黎忽報丰登隨眾口髙士軒中愛煮茶將軍帳下催斟酒種石辛勤璧在田照書爛漫珠盈斗陰崖北向云影開旭日東來澗聲吼眼前光景漸消磨石門天柱長回首

題南山秋色

憶昔弱冠心冥頑趨庭侍訓溪南山彩衣朝日動春色蕙帳秋風生夜寒三年奔走衡湘間候問寢食通平安歸田在念竟莫遂陟岵引領空長嘆結廬新阡陟松栢捧土涕淚垂汍瀾仙人怪我久不返畫圖寄示靑■﹝山贊﹞岏雲霞映隠石崖紫霜露點染楓林丹舊時猿鶴良有待向夕漁樵相與還催呼童僕與老母杖藜入谷尋柴關躬耕力學企先志絕頂爽气窮躋攀

題雲松九江秀色圖方壺畫

淵明栁太白松九江千載生淸風後來張籍學稽古志操卻與前賢同早年仕宦逰閩中白頭不歸鄕井空長思故業勞夢寐舊攬秀色積幽衷琵琶亭香鑪峯傷離恨別不足較尋幽望逺將誰從題書扱小宋揮筆煩壺公靑山白雲負輕策落霞秋水浮孤蓬昨日攜圖來叩戶品題愧我非才雄江山如此逰不到惆悵一生田舎翁

贈武夷魏士達

武夷山水天下無層巒疊嶂皆畫圖神奇直疑混沌鑿秦漢而下靈仙都中天積翠開宮殿石壁紅光夜如電鸞鳯常驂神姥逰猿猱共醉曾孫燕洞中別有升眞天瓊林遺蛻如枯蟬露盤仙掌千年藥春水桃花九曲泉萬松岡頭羽衣客更入三山采眞訣神逰不計海天遙夢覺長懷山月白歸來髙隠萬年宮天香時降雙靑童道參元始鴻蒙外身寄虛空象緯中嗟予久慕煙霞侶天遣空山作詩苦淸歌曾遶幔亭云凍筆空題艸堂雨金丹擬就玉蟾分木葉西風鐵笛聞野老只知堯舜世樵夫或遇武夷君黃塵白髮悲年暮回首蓬萊更何處病容豈是學仙才儒術元非濟時具余侯畱滯海南居鴻應來時一寄書期君天柱之南隱屏之北共斸黃精煮山雪

又次國學生朱士堅逰武夷

韻春風吹船泛中流千巖萬壑開滄洲空林濕翠散晴旭絕頂爽气生淸秋皇華咨訪成幽趣水木蒼蒼逺參互鷗起如驚使節來猿啼似怨山人去隠屏峯下平林路漁父壇邊文杏樹艸生書帶不多春空與山麋野鹿鄰杖藜或可共避世拂衣誰許是知津羽人稀少云邊住回首人間障塵霧半夜松聲逺浦潮終朝嵐气前峯雨金雞啼月響仙機四海秋風豈不知乘槎徑欲問織女杼軸常空終自疑靈芝仙艸迷荒麓盡日盈襜采新緑興盡重尋洞口回詩成尙憶山中宿淸溪從此別漁樵六翮仍看上九霄歸朝應傍薇花立在野難歌桂樹招故人張籍同官舍倘問山林衰病者食力非邀谷口名灰心已入廬山社

題淸江碧嶂集追懷淸碧杜先生

山中之人號云壑落日題詩寄溪閣示我淸江碧嶂詩開卷淸風滿寥廓憶昨先生林下居黃花翠竹臨階除平生不受天子祿老向名山空著書十年死別如朝暮一望孤墳淚如雨往事悠悠嘆逝川遺編零落俱塵土江湖耆舊晚更稀此卷乃出幽人爲細書深刻不易得短詠長歌勞我思虞楊範掲名當代猶敬先生師法在祇今餘子徒紛紛敢以涓流敵滄海淸廟之瑟朱絲弦九臯鶴唳聲淸圓波濤萬頃注三峽魑魅九鼎傳千年吁嗟古人多泯沒一字流傳風漸歇髙情古調人莫知夜久長松轉霜月

淸明

淸明日大風起紙錢飛作灰散落千山與萬水舊墳間新墓哀哀哭不已百役轉溝壑首丘寧有幾朝廷自忠厚惻然念無祀天下向萬城科條戒鄕裏緇黃施法食縣官具羊豕日昃天暝晦陰靈集壇所飲食歆饗余似聞相告語秋冬復繼惠有後竟何似長林或掃松荒阡誰掛紙生者不自給死者長已矣因思上世人未明仙佛理諸儒動引經不肯祭非鬼推思九泉下著令今代始從知徵戰場饑魂怨千古

藍山集卷一

●欽定四庫全書

藍山集卷二

﹝明﹞藍仁撰

○五言律詩﹝五排附﹞

颶風

海上颶風來乾坤吼萬雷旋毛將巨木驅石似輕埃晝夜聲同怒陰陽召此災殺機何日息天際暮雲開

題武季逺竹木圖

輕紈剪霜素妙墨寫秋林修竹露華潤石崖雲气深鳯棲淇水暮龍化渭川陰載美武公徳永懷單父琴

雨中懷子冶兼善

去年秋社別今雨艸堂思衰病難爲況暌離已許時連牀談舊事對酒誦新詩淸夜檐花落休忘鄭老期

題愚齋卷二首

丈室愚名扁西家笑讀書力行非寗及私省豈回如孟谷呼相應栁溪閒可漁終知移不得直詐古今殊

武健惟材任齋居豈彊名奇兵長自用困學久須明不徑心常正移山气未平功成應養晦冠弁似儒生

丙寅正月三日作二首

開歲仍愁雨交春已聽雷衰容萬感集生意幾時回彊飯扶斑杖巡檐看落梅敝衣風更冷吹送雪花來

書罷迎春帖家家應節多老年難再拜佳客莫相過閉戶惟僵臥臨觴忽放歌太平宜有待暮色欲如何

人日偶成

七日本宜晴愁人風雨聲廚煙侵幾濕檐瀑隔窓明楊栁顰何事梅花笑不成呼兒催酌酒一醉百憂輕

又人日懷雲松

七日始爲人寒風未似春長吟呵筆久獨坐擁鑪頻仙茗烹松雪山醅漉葛巾如何巷南北偪側不相親

又人日懷兼善

元日至人日檐聲斷復聞山頭雪待雪溪上云連云牧犢空年老聽雞過夜分平川張逸士最念久離羣

春日

陋巷斷人行柴門不用扃衰年栢酒緑春日菜盤靑彊飲鄰翁對長歌稚子聽午牕閒試墨只寫相牛經

又

艸木消冰雪林園換歲時病傳方士劑閒詠古人詩兄弟飄零恨兒孫懶鈍姿一杯春日酒無柰醒愁悲

齒落

池艸夢難成風蟬斷又鳴衰年惟有睡浮世自多驚映日攜書近分泉滴硯淸如何牙齒落更欲較詩名

喜雨

數夜不能寐乾坤如大鑪衰顏值炎赫生意轉焦枯偶聽雷霆過仍看雨澤俱茅齋慰岑寂涼思滿桑楡

雨中

滛雨仍無賴名花亦自殘林深云久暗城晚雪猶寒問粟瓶長聲呼尊酒已幹衰年將百慮惆悵獨憑欄

久雨不能休花時慘似秋牛羊僵在野魚鱉困中流敢嘆泥塗苦長懷畎畆憂滂沱非潤物天意逺難求

燕僕多空壘鶯僵在逺林春霜晴不久社雨冷難禁妄動徵前失深藏異此心故山棲老鶴永夜自長吟

冰雪似三冬鶯花又一空毛寒誰問馬指直久妨農和气從今轉嚴威未可窮野人時望日霽色露前峯

雨腳

雨腳時時急溪頭日日渾漁舟侵野市虎迹徧荒村老去心空壯憂來眼並昏無生差近理欲究梵王言

雨歇用前韻

雨歇塵仍暗秋來水更渾艸深迷虎穴霧重失漁村生理何多難吟懷久已昏彷徨如有得惆悵竟無言

挽趙子將三首

四十身先死才名柰爾何山川千里隔風雨九原多已負雲霄志空傷薤露歌無書問妻子有淚逐江波

北闕諸公薦江西一命榮窮途淹疾病造物忌才名牢落逢兵甲暌離異死生天長鴻鴈去揮淚望江城

短棹浮滄海淸詩滿翰林幽人中夜泣壯士百年心白日人間盡黃泉地下深秋風歌楚些山雨應猿吟

挽空無相四首

避名依野老危行托狂僧蹈海非今日尋山住上層黃龍持鈍斧雪嶠撥殘燈自了英雄志居然契大乘

靈象何人識冥鴻有客思虛空無住著矰繳枉勞施明月浮杯逺孤云振策遲萬人看出處示寂在京師

二十三年別頭顱故不同逰方何處止求相本來空法海龍應化塵樊鶴在籠三生石上月誰問牧牛童

西山塵境外水木本淸虛自結詩書侶長畱仙佛居顚汪遺蛻後狂李涅盤初重會知何日衰顏豈待渠

柬雲松

我老君長健君賢我不能文宗曾子固篆逼李陽冰幾杖山林願門生月旦稱鄰州同景仰爭畏鶴書徵

有感

玉石何勞辧兵農不必分異方投體魄非罪及兒孫部伍年年定饑寒處處聞荒田兼廢屋愁眼對秋原

嫁女先鄰近誰言有逺徵長號辭母去無力逐夫行顏貌銷前日憂虞送此生遙知膏野艸靑塜祇虛名

道路頻徵發悲號孰忍聽老翁憂絕嗣童子畏成丁飯乞嗟來食衣牽不掩形風沙連雨雪萬里到邊庭

衣食推溫飽詩書輔守成危機憂不免謗語禍非輕溫凊三年隔艱難萬里情天倫不相保人世欲無生

鰥獨須仁政承宣待上官更饒多病苦那解百憂寛邊郡書稀到衣襟淚不幹南人西北老天逺問應難

大同路石佛谷過啼哭嶺

云京石寺逰西北上丰州山險爲啼哭路艱成阻修聞名心已碎未見淚先流萬里江南客那堪過嶺頭

自傷

天地爲羅网梟鸞一死生英雄莫自悔骨相或當黥照影渾疑鬼殘形已作兵詩書翻誤世戈甲可收名

栁隘嶺上

黎村云洞北栁隘石門西萬木秋初落千峯曉更迷猿埀深澗飲馬入白雲嘶攬轡炎荒外恩疑雨露低

過云洞嶺

路出千秋迥山連五嶺遙石崖懸度棧野樹臥通橋澗飲猶防蠱畬耕盡屬猺夕陽驅瘦馬鬢影漫蕭蕭

秋江待渡

野水蒼茫夕雲山慘淡秋暫停徵路策遙喚隔溪舟茆店闗門早僧鐘出寺幽衰年懷逺道禁得暮歸愁

賓州九日作

三年頻客路九日又賓州野圃黃花晚空江白鴈秋無錢從止酒有賦倦登樓回首闗山逺蕭蕭落葉愁

蒼梧夜坐

天闊蒼梧夜江淸碧艸春殘花宜對酒明月暫隨人白雪知音少靑山入夢頻還鄕恐未遂魚鳥漫相親

毒霧

大霧無時起冥冥夜色同江連蛟蜃气野匿虎狼蹤久暗應成雨遲收欲待風南山沈已盡畱得兩三峯

竹搔背

裂竹供衰病能分子侄勞周身尋痛癢到手助爬搔野服同捫虱仙經似伐毛自慚鮐背及此物敢忘勞

削竹名何器年來試用頻揩摩長在手痛癢不求人刻畫兒童掌追隨老病身渭川淇澳際托分久相親

題志玄﨑嶇窈窕捲

靑牛去不返黃鶴已難追獨羨持初志長齋似舊時洞天尋伴侶丹火慕眞師他日緱山頂家人待一辭

書悶二首

苦節從人笑端居拙自謀姦邪頻得志忠信動成仇世故只如此吾生行已休少來不解飲老去付幹愁

讒言投毒藥非罪觸嚴刑萬里邊沙白孤魂暮艸靑倚門空悵望主器尙零丁天道闗人事誰分渭與涇

藍澗雜詩五首

郭外茅亭小門前澗水淸諸生時問字野老盡知名移竹須春雨看山待晚晴年來疎懶甚著述苦無成

碧艸云連屋黃山暮入簾養生思橘井曝背戀茅檐雪爲觀書積泉因洗藥添懶従閒轉甚貧與病相兼

蘚徑沿溪滑柴門倚樹欹看云行自逺臥雪起常遲白日磋跎過玄經寂寞爲不才甘在野非是傲明時

寂寞揚雄宅荒蕪董子園生涯謀轉拙儒術道空存野竹鈔書盡淸池洗墨渾惟應門外水花發似桃源

避人常獨臥借地遂幽居多病勤栽藥無言懶著書山光兼落日竹色共寒蔬故舊如相遇休嗔禮法疎

題劉伯壽菊逸捲

種菊寧無意幽居得自怡丘園臨晚節霜露傲寒枝逐客餐英夕休官待酒時淸風與髙致千載重相期

病中

臥病秋將盡艱難日又增夜深方著枕戶逺更畱燈鄰畏呻吟近僮來抑按能有身應有患空寂未如僧

病起

帶緩肌如削巾欹髮半埀故人憐病起稚子笑行遲郤酒憂成醉收書老更癡滿岡梧竹盡尙想鳯棲時

寄余復嬰

道士淸溪住扁舟久未回井埀霜後橘門掩雨前苔鳬舄長相候魚書杳不來虹橋他日宴又負紫霞杯

寄雲松昆仲

丘園無雅況經訓有餘閒偶過柴門外相期藥肆間談詩不知倦看畫欲忘還二仲稱儀表衰容詎可攀

經趙師節故居

五畆城邊宅過門憶往年病拋詩社捲貧索酒家錢古道能追轍新聲不攺弦鹿門秋月色因照徳公阡

題伯頴雲林茅屋圖

將軍今爲庶茅屋住雲林白帽長年著黃精積雪尋已聞瓜地近更說鹿門深猿鶴頻來往眞知避世心

中林避世士茅屋一閒雲雨笠尋芝術晴窓究典墳竹深羊仲至瓜熟邵平分也有幽棲處長隨鹿豕羣

避人深卜隠食力自爲園賣藥從過市催租不到門廚煙蒸術起社酒漉醅渾風雨相期夜詩成更細論

環谷

余國權名行亭曰環谷中以舊得朱子所書風月無邊字扁之題詩四首

雲谷畱云墨濓溪有似人園林當勝夕尊爼集賢賓天籟飛來逺冰輪洗出新乾坤淸气滿何處有囂塵

無邊風月興盡在此亭中幾杖淸秋近弦歌白晝同名書懸舊扁畫筆付良工髣髴瑯琊勝能文憶醉翁

華亭當谷口風月興無邊艸木聲相應山河影倒懸衣巾涼气襲杯斚素光傳折簡能招我論詩夜不眠

風來環谷迥月出野亭幽樹靜泉聲細天淸露彩收長畱佳客坐偏與阿戎逰共有司空趣輸君未老休

題觀音巖

石色依廬阜潮音接普陀江云晴自逺水月夜還多鳥爲銜花至龍因問法過瓣香瞻彷佛帆影拂嵯峨

寄示侄澤

五侄緣思孝陳情不肯休一抔原上土三載獄中囚霜露空山道風煙拱木秋蓼莪停誦處逺想淚雙流

非昔

覽鏡驚毛髮殊非宿昔翁狂來詩有興愁極酒無功久病成眞跛流言息近聾明知過相問起坐夕陽中

別云壑

枉策來相訪衡門宜暫畱故情憐獨老淸論慰窮愁芋火寒初撥藜羮暖未收歸心何偪側又宿水東頭

送別歐陽雪舟

已是三年別那知一笑俱相看歌白雪獨往住玄都畫馬塵生壁籠鵝雨滿湖松門淸夜月還念故人無

詠千枝柏

獨榦千枝長濃陰萬葉稠傍檐低翠蓋對坐擁靑油霜雪兼松茂風煙帶栁柔舊栽祠觀裏曾系老君牛

秋夕懷武夷舊業

客路西風晚懷山獨夜愁露寒仙掌月天逺幔亭秋落葉他鄕夢啼烏何處樓歸心似江水千里向東流

時事

治國宜寛典新民在市恩欲追三代盛莫使一夫寃引善猶連茹銷愆若救燔流傳千萬葉端拱禦乾坤

久嘆旌賢少還聞剪惡多生材不易得曠職欲如何進退皆由道明良自有歌邦基百度舉不獨壯山河

列宿郎官位嚴霜禦史威銓衡須有見負乘乃無譏經術存公正刑章折是非地天交始泰全欲愼先機

昨日天恩及生民解倒懸俘囚空在獄羸老並歸田和气當成歲驕陽莫作愆叨逢雷雨解喜動白頭年

寄周子冶

周子能文士攜家入武夷地幽眞可隠席暖不須移融帳開何日牙琴聽有時扁舟衝野雪臥病久相思

寄杜徳基

聞說徵君後猶存版築中天恩何日及世道此時窮黃耳書難保靑蚨篋已空倚門惟有母華髮對秋風

寄毛伯善

狂藥勿相依平生變是非大呼將蹈刃急走不披衣學仕斯難信思親或欲歸殷懃提耳誨莫與聖賢違

代毛生答

浮世容身狹韶光過眼非瓦盆盛社酒槲葉制秋衣禮樂休拘束漁樵乞放歸前林逐麋鹿未與素心違

寄李孟和

同學朝冠士投簮幾日歸裏中朱紱少世上白頭稀隴黍登新酒池荷足故衣夕陽天際鳥還向北林飛

寄張雲松

闗塞風塵暗山林出處難生涯謀釣艇世事笑儒冠有酒■﹝扌棄﹞長醉無衣度苦寒南山有奇士扣角夜漫漫

九日病中

伏枕山林逺閉門風雨深一秋貧轉甚九日病兼侵落葉荒三徑窮愁迫寸心細看黃菊蕋空感白頭吟

寄雲松先生隠居五首

風雨論交舊林塘卜築新幽棲兼令弟髙臥愧時人竹日明書帙溪云覆釣緡林居無俗容麋鹿自相親

濟世須豪傑斯人老澗阿別離知己少辛苦著書多村晚收秔稻天寒制芰荷南山今夜月誰聽飯牛歌

蜀郡文風盛屛山道學髙承顏勤菽水壯志恥蓬蒿春日營三徑秋風嘆二毛時逢見烽火轉覺寸心勞

前賢已淪落古學更誰知臨徧鍾王帖吟成魏晉詩靑燈懷舊雨白首嘆平時亦有山林興何時共采芝

立雪平川日同門最老成干戈■﹝扌棄﹞死難釣築負平生力盡追風雅途窮念弟兄遺編共朝夕應見百年情

山中漫題

平生江海興閉戶老巖阿晚景寒山淨秋聲落葉多詩成樵客和酒熟羽人過叢菊蕭疎甚其如蔓艸何

乾坤千古事風雨百年心野興供髙臥窮愁費苦吟荷衣秋色老茅屋夜寒深蓬鬢看霜葉蕭蕭不自禁

讀書期有用閉戶恥無能落葉空山雨疎鐘獨夜燈人稱樗裏子住近石門僧靜坐觀詩妙須參最上乘

偶依松石坐閒詠艸堂詩宿鶴林中靜歸云川上遲千峯秋似水多難鬢成絲自識盈虛理浮生更不疑

寥落三冬學棲遲十載心寒雲龍戰野暮雪鳥歸林狂客歌徒苦愚公谷自深匣琴流水調歲晚念知音

風雨雞聲亂雲山鶴夢淸自非諸葛臥誰有魯連名碧海堪埀釣黃河未洗兵鏡中看短髮種種負平生

山居

數月方休沐山行不覺勞塵容渾老盡詩思與秋髙飯顆應逢杜柴桑未入陶閒門荒徑窄此日剪蓬蒿

無人知隠處古木伴荒丘茅屋三年築沙田七月收林疎休剪竹溪滿可行舟偶與鄰翁飲斜陽起更畱

盆竹

種竹尋盆盎低迷似磵阿細聲兼雨有微影動風多長筍排鍼出成竿數寸過且無斤斧慮終老雪霜柯

盆柏

盆裏仙人柏千枝共一柯年深猶短小雨重卻婆娑翠色孤松並繁陰片石多西來指禪意不敢問如何

予壯年時幽居山谷塵俗罕接惟與泉石艸木爲侶日徜徉其間醒悅心目而已年老力衰世移事攺向之醒心悅目者反足以損靈亂思矣蓋所養於中者旣異故應於外者自殊是以石失其貞而存其亂木失其美而存其惡泉失其淸而存其污艸失其勁而存其弱理固然也因成律詩四首以泄胸中之郁抑呈錄同志庶知比興之有在焉

亂石爾何知摧輪剝馬蹄當途生磵谷在野礙鋤犁盡煉天難補深塡海自低點頭能聽法不信竟沈迷

惡木經年歲空煩匠石尋逺看千丈勢不借一枝陰雨露恩多及風霜力少任終慚松與柏歲晚在髙林

污流迷舊井何處汲淸泠土壤難分色蛇虫莫辧形空歌今世濁不照古人醒倘有神膠力無勞別渭涇

弱艸不堪扶晴沙路更虛因風長自偃得雨始微舒車馬頻年路牛羊幾處餘生成由造物畱補燒痕疎

哭壻遊彥輝二首

獨老今誰記愁心重爾傷空期半子力翻哭少年亡兒女存孤幼鄕閭失善良秋風歌楚些衣上涙千行

爾病書頻報吾憂力不支論方迷善藥任術值庸醫剪紙招魂日臨棺灑淚時相看玆壻意更盡九泉期

送卓叔良回三山二首

老伴全稀少斯文又寂寥送君歸故里惱我在今朝扶病一言餞去程孤棹遙黃花滿三徑秋興未蕭條

諸孫逺迎侍獨老久懷歸束擔琴書古還家鄰舊非掃松經故隴采菊授時衣八十免爲客庭柯倚夕暉

舊業

谷口畱茅屋溪南廢藥園風髙愁欲破地濕想宜翻寂寞三間足甘辛數品存素懷安舊業淸苦訓諸孫

挽陳景章

禪笠頻相訪儒衣忽自謀十年勞火宅一日脫書囚客捨黃金散鄰僧白骨收生芻何處奠孤寺亂山秋

昨日偶聞訃偏令老況哀肯堂尋舊指壽穴用先裁竹徑風時掃柴門月自來往還二十載只似夢初回

柬伯頴

聞說重陽日王弘厚客情風流同酒興博雅盡詩名罵坐誰先起揮毫或後成黃花莫相笑謬誤豈平生

題吳徳暘山水小景

雲山分逺近水石助淸幽老眼看名畫深懷似故丘艸迷行鶴徑藤引釣魚舟賣藥忘機者無人識伯休

○五言排律

題劉子長畱耕圖

原隰春山逺門廬磵水斜三忠先世澤五畝舊生涯小圃連喬木疎畦帯落花種苗侵雨露去艸撥泥沙已佩平安訓何論賦斂加簞瓢分菽水衣褐給桑麻耕鑿無多地流傳有幾家從知瓜瓞頌不爲古人誇

藍山集卷二

●欽定四庫全書

藍山集卷三

﹝明﹞藍仁撰

○七言律詩

新創譙樓美邵令

大棟層軒俯廣庭南山逺送武夷靑五更畫鼔先迎日百尺雕欄近列星漏點分明知善政齋居髙爽挹仙靈從今淸獻梅花月祗向春風角裏聽

寄雲松

雲松隱者巢居處上有屛山下藉溪花徑夕陽眠鹿豕釣磯春雨集鳬鷖十年種木春林逺萬卷藏書艸屋低久欲相從扣羲畫負琴長往碧巖西

次雲松訪復嬰宿萬年宮

聞道尋仙叩洞門淸溪古木路斜分桃花滿地飛紅雨橘樹懸崖漲綠云講罷先天煙篆冷夢回斜月玉笙聞髙秋也欲扶衰病共候山中白馬君

代簡雲松

世事紛紛未息肩雞羣鶴處尙翛然故山可隱人將老佳夕相思月再圎稚子久嗔陶令出諸生休嘆孝先眠他時定有公交車召正及先生矍鑠年

擬雲松簡彥民

詞翰知名有幾人東家住近不相親久傳筆勢行蛇蚓又說詩篇照鬼神伐木未聞鶯出谷停雲空望雨淸塵春風門巷蒼苔徧獨少林逋履迹新

候云壑不至

柴門久候故人風不見巾車入谷中王子已回淸興盡陶潛猶憶素心同餘年自卜牀頭易淸響誰分爨下桐一片白雲天際起晚來猶自戀前峯

春興

■﹝毛參﹞■﹝毛參﹞煙栁早鶯啼喚起春風送杖藜花映前川紅逺近艸迷長路綠髙低流光冉冉增惆悵往事悠悠倦品題安得一尊長在眼夕陽林下醉如泥

題春山訪隱圖

逰山有興未從容偶向君家閱數峯水泛落花凡幾曲雲開逺岫似千重茆堂有約琴尊共蘿徑何時杖履從避世老翁頭雪白風前徙倚聽長松

題黃獻可所藏魚樂圖

春云漠漠水平湖掉尾揚鬐羨爾魚自笑山林雙目短不知江海萬形殊桃花浦口鉤虛擲蘆葉磯邊网自疎歲久只愁頭角異風雷相送上天衢

題畫龍

淮水歸舟數客程傳看龍掛雨初晴九重天際騰身近一聚雲間掉尾橫此日畫圖存彷佛何時爻象應文明風雷澒洞西窓夜祇訝僧繇已點睛

題云翁龍

畫龍近代數云翁下筆斯須變化同漠漠天陰連海水紛紛雲气逐溪風偶看全體驚埀老安得眞形走畫工紈素蕭條懸壁堵不爲霖雨夢髙宗

題朱士堅屛山隱居圖

臨川城外隱君子兒孫滿目自繩繩三世喜聞詩禮學一門獨著孝廉稱上堂彩戲春多酒滿屋書聲夜有燈盛大豈容終隱逸白眉先起任賢能

翠屛山下卜幽居秋水荷花十里餘遁世已甘棲■﹝畝犬﹞畆起家何負讀詩書近聞拔萃逰京學又見求賢擁傳車年少功名方快意早持恩誥入門廬

春日憶章屯故居

衰年長愧北山靈春日題詩憶翠屛茆屋也從人借住柴門不爲客來扄林陰嵐濕藏書架鑪冷苔侵煮茗瓶惆悵閒牕巾帨在孤墳宿艸已靑靑

世事浮雲變換多歸耕仍覓舊煙蓑城邊老屋他人住溪上荒園此日過社燕已非尋主入林鶯還是爲誰歌角巾喜有鄰翁在閒與庭前盼樹柯

石村卜居候程芳逺

數日遙聞駕犢車靑囊貯得異人書山前再宿辭仙館雨後長吟候野廬竹徑漫期羊仲入鹿門偏愧徳公居子孫能守平安訓二頃山田也有餘

題趙子庸古木居捲

趙子西江古木居客遊未返十年餘蛟龍倔彊埀當戶蝌蚪流傳貯有書風雨毎嗟鄕夢逺塵埃近覺宦情疎鄰人喜遂歸來願落葉荒苔並掃除

寄武夷張郭二山人

天壺峯頂日月轉星渚橋畔雲煙埀靑溪道士騎黃鶴白髮老翁歌紫芝濁酒欲謀他日醉丹砂須作後天期塵埃滿眼不歸去洞裏桃花空夢思

懷張兼善

社酒醒來曽送客秋山望斷未還家雨聲門巷蕭蕭葉霜信園林采采花念我艸堂初伐木候君松徑自煎茶角巾藜杖隨詩興十里靑山日未斜

雪中抵竹梅齋

衝風冒雨轉幽崖雪滿長空夜色催客枕有時驚折竹遊帷無處認寒梅野人籬落孤煙迥茆屋瓊瑤幾尺堆掃入公家徵斂足冰山不願太陽來

爲云壑題雪友墨梅

歐陽筆下開冰雪竹外橫斜見一枝庾嶺獨憐春色早羅浮相憶月明時山間自伴幽人隱林下長歌處士詩老我歲寒頻對此白雲幽壑共心期

題徐士振蜀路看梅捲

彩服曽遊錦水濵見梅如見故鄕親當時鼓棹難爲別此日揮毫欲寫眞萬里蜀山頻入夢一枝春色逺隨人歐陽翰墨名當代贈爾寒梢數萼新

贈汪亦雪

三年無處問平安一日相過異地還自說暫離人鮓甕也知生出鬼門關園林但有中宵夢塵土都非壯士顏祇恐龍泉埋古獄夜深紫气鬥牛間

贈葉彥新

石林居士日相親溫雅如君復幾人脫卻時名棲寂寞吟成詩句轉淸新淸溪九曲宜埀釣茅屋三間可卜鄰我亦平生憂世者近來雙鬢白如銀

贈吳彥敬

卜居何論買山錢喜有南鄰二仲賢門徑新開疎種竹池塘分斷半栽蓮客來酒缶墻頭過兒學書籖架上懸況是世交同繼業林間猿鶴倍欣然

贈張兼善

贈人相識自平川乂會松軒炙石泉惆悵望云懷故舊周流觀世避英賢河圖擬究成書際羲易應參未畫前頗訝華山陳處士白雲深處至今眠

贈歐陽亦雪

歐陽處士有行窩束擔琴書處處過肘後藥分丹火祕雪中梅放墨花多老來懷抱思傾寫病起筋骸費按摩聞與赤松黃石伴樓居此日意如何

贈西山本淳

先代誅茆傍翠岑他山猿鶴也投林藥苗散漫冬無雪桂樹團欒月有陰髙枕白雲同靜境揮弦流水入淸音酒仙惟數張顚健釀得流霞毎共斟

贈葉宗善兼復嬰

武夷宮裏葉髙士方外同逰獨老成祕訣隱文參古學淸辭麗句負時名飡霞直上陽崖逺采藥歸來夜月明久別鄰庵余復古西風鶴背許相迎

再贈西山本淳

穴處巢居避市廛南山構架白雲巓風髙茆葦三重掩澗險藤蘿百尺牽旦食有狙分芧地春耕無犢廢芝田野人不但貧輸力甲首敲門橫索錢

賡張宗翰舟過武夷述懷

丹霞白鶴洞仙宮絕頂當年避地同春雨磯頭憂巨浸夕陽林下眩殘虹先幾自合乘槎去投老方驚墮甑空九曲棹歌期再聽寄聲鷗鷺少從容

荒榛滿目故儒宮憶昔風雩樂趣同年代已隨川上水文光無復鬥間虹黃埃赤日遮平地髙石層陰起半空昨暮維舟西渡口濯纓猶勝抗塵容

甲寅仲冬予攝官星渚本邑判簿李公以催租入山忽遊武夷予命小舟追之不及是夕宿常庵溪風山月一時淸興王事靡盬明日卽附舟逆流而上因憶曩時與石堂盧使君同遊放懷山水一觴一詠其樂不可復也援筆書懷遂成唐律二首

休日相期上翠微出門頗覺事多違小舟送酒來何及獨騎看山去義歸山月抱琴尋澗水天風倚杖叩巖扉煙霞一榻無人共夢繞瑤臺跨鶴飛

淸溪九曲逐眞遊已覺雲山笑白頭緩轡未能隨後騎叩舷聊欲借前舟先朝故老偏相憶此日虛名不自由從事獨賢何足問煙波慚愧舊盟鷗

次劉彥炳武夷見寄

故人十載別平川淸夢時時共釣船采藥重來俱白髮聽猿有恨落蒼煙山頭掃月還相待水底看松似倒懸竹洞雲巖秋老盡晚晴猶喜兩峯連

次丁郎中遊武夷韻

九曲淸遊興不窮舟人指點看仙蹤雲開釣艇橫丹壑月落鳴機在碧峯道士金丹誰化鶴仙人鐵笛莫驚龍明朝匹馬尋徵路回首東南紫翠重

賡馮老泉

山中久住豈無情偶爲尋詩出谷行歲宴龍蛇當伏蟄春和觀鶴自翔鳴眼空江海棲棲老興近煙霞往往淸林傑後來俱特達侯門彈鋏舊知名

題沿山王那海千戶澄淸亭

綺戶朱疏面面遙不知城郭有塵囂石巖雲气何蕭爽池水天光共泬寥楊栁梧桐分處處鴛鴦灘鶒並朝朝杜陵也有南塘興題向將軍第五橋

送陳子敬歸三山

石頭城下住經年鄕路重尋谷口田千里客愁淮水上三山歸興海云邊故園松菊陶潛宅舊日才名鄭老氈舟泊武夷思仰止棹歌遺響墮空煙

松菊軒雜詠後再賦假山一律

兒曹暫得應門閒疉石分泉作小山碧艸只疑行處盡白雲如在望中還四時花竹多生意一日塵埃亦彊顏昨暮得書猿鶴侶種來桂樹已勝攀

題淸源遊仙圖

海上神山只逺聞圖中眞景識淸源雲開秋色連蓬島雨過春陰散石門應有仙人騎出虎定無逋客恨啼猿人間歲月頭空白安得流霞共一尊

題方方壺風雲髙仙圖

仙人來往馭飆車豈料遺蹤入畫圖林下曾逢騎一虎雲間常想度雙鳬千峯夜月簫聲逺萬里晴天劍影孤未遂滄州瑤艸願夢隨飛佩過方壺

和雲松過鶴田有感

淸溪松竹故人居門掩東風寂寞餘一束生芻將老淚數編殘稿訪遺書丘墳已卜山林近堂構仍聞歲月虛回首平川應不逺棹歌微響復如初

題海好問西湖霜月軒

華軒南敞對湖船有客弦歌夜不眠楓落吳江霜正肅潮生滄海月初圓自吟肺腑寒光入欲赴襟期爽气連門外梅花凡幾樹杖藜蹋影訪逋仙

題杜徳基望云軒捲

平川上有望云軒棟宇飄零舊扁存遺墨猶能傳異代承家應喜得賢孫春風回首思先壠秋色關心隔故園百世詩書余澤逺艸堂元在浣花村

題聽松軒

野老林居入萬松曲肱髙臥聽長風龍吟水底寒初起虎嘯山前气更雄天籟未收人境內秋聲又挾海濤東客來剝啄驚幽夢彷佛鈞天曲未終

重經平川有感

壞道頹垣蔓艸區眼中人世古今殊朱門五馬先朝貴白屋三徵此日無松竹不堪論舊事山林何處托潛夫月明誰唱滄浪曲欲問漁舟不可呼

荒園有感

一片荒園戰伐余主人流落未安居春來漫擬桑麻長歲久誰將蔓艸除慨想農功難自棄靜看人事不如初道旁時有栽瓜者煙雨才分半畆鋤

題黃仲文爲孔方作松林樵者圖

伐木幽人入翠微松間久坐澹忘機百年霜雪髙柯在一曲天風古調稀放筆擬將韋偃敵攜書懶逐買臣歸圖成寄示寧無意伴我山中老采薇

松下幽人不受呼低頭屈膝對雙株半空翠色連蒼藹片石淸陰轉白駒兀坐似忘浮世事乍逢應訝列仙臒廬山五老峯前路還有雲巢似此無

花朝偶成

一聲霹靂洗乾坤滿目靑山帶白雲地底龍蛇驚欲動樹頭鳥鵲喜相聞鄰人買酒酬春社野老攜書就夕曛閒拂塵埃開匣鏡白頭微有黒絲分

寄劉仲祥索貢余茶

春山一夜社前雷萬樹旗槍渺渺開使者林中徵貢入野人日暮采芳回翠流石乳千山迥香簇金芽五馬催報道盧全酣晝寢扣門軍將幾時來

謝盧石堂恵白露茶

武夷山裏謫仙人采得雲巖第一春丹竈煙輕香不變石泉火活味逾新春風樹老旗槍盡白露芽生粟粒勻欲寫微吟報佳恵枯腸搜盡興空頻

求河泊劉昌期貢余茶

蒼顏白髮未投閒祇訝名兼吏隱難月校舟緡畱渡口春催茶貢住林間何年天祿然藜杖舊日霜臺借鐵冠聖代於今偏敬老幾人半俸臥柴關

河官暫托貢茶臣行李山中住數旬萬指入云頻采緑千峯過雨自生春封題上品輸天府收拾餘芳寄野人老我空腸無一字淸風兩腋願輕身

云壑寄惠黃楊木簮並詩

黃楊爲木至精堅寸幹三春長未全偶乞余材簮短髮兼煩佳句寄衰年籜冠不用傍人整槲笠還宜覆頂圎慚愧病軀梳沐少鬅松雙鬢日髙眠

九日席上呈兼善伯壽

九日歡遊處處同微軀僵坐似枯松彊開桑落招詩社倦揷茱萸到病翁張子思歸心漫苦劉郎題詠意先慵瓦盆到手俱■﹝扌棄﹞醉天道無知伯道窮

盆松乃慈谷手植

瓦盆乞得小松栽誰撥霜根向斷崖盤屈豈能移本性低回故欲困長材吞聲莫向秋風訴抗節從教臘雪埋更後千年枝已長仙人應化鶴飛來

盆梅乃林希玄寄恵

羅浮喚醒雪霜魂知是孤山幾代孫冷蕋疎枝低作幹蒼苔翠蘚近移根未論大用調金鼎已許平生老瓦盆歲暮徜徉三友在寒松瘦竹共柴門

托根盆盎似藏身五蕋三花小試春水月影隨燈火轉山林迹共市廛親隴頭不爲行人折湖上空懷處士鄰最念平生淸白操偶拋霜雪傍光塵

瑞香

南園秋色盡凋零別有幽芳出逺林葉布緑云晴靄靄花攢紅粟曉森森雪中吐艶爭春早露裏浮香坐夜深不與梅花同素淡時人少識歲寒心

兒時長記侍重闈頻向花前戲彩衣春樹婆娑低幾杖夜香浮動襲屛幃用心霜雪開時早晦迹山林識者稀四十年餘看物變又扶衰病對芳菲

瑞香當作百花宗翠葉朱蕤碧玉叢先得陽和開兩月也禁霜雪度三冬江梅比節終藏白仙杏同時合釀紅華石綱中招不去山林歲晚彊爲容

嘗梨

庭前梨熟鬧兒重踏樹攀枝漸欲空一團削玉幷刀下數片浮冰碧椀中療渴已能除痼疾嘗新何幸及衰翁仙人只愛如瓜棗安得移根種海東

送梨與劉鎭撫

自得佳名百果宗累累幾度熟秋風樹根頻掃林無蟻竹葉重遮谷有蜂揮刃卽看冰片落登盤惟恐雪花融野人久念將軍渴逺逓雙筐手自封

送梨與雲松

百果稱宗品最奇餐冰咽雪食如飴十年雨露栽培力八月秋風采摘時登爼應知全味在傾筐還動故人思張公大谷猶多樹蕪沒中園久不治

闕雨

云霓蹤迹未全消數日山中艸木焦徒有世人祠土梗自無神力倒天瓢鄰牀並汲愁枯井田舍相過嘆槁苗欲問天鈞誰主宰十年不聽太平謡

闕雨寄上官煉師

七月三旬天不雨兩鄕百里井無泉連畦接畛枯將盡鑠石流金勢可憐江上雷云虛作意山中艸木欲生煙仙人不管蓬萊淺深瑣蒼龍洞裏眠

闕雨寄程云壑

十處結淋九涸泉幾人奔走祇堪憐自焚虛擬之推死私祭難銷孝婦愆漸恐揚塵侵海水久知埀象動星躔梅峯隱者非忘世也向雲間禮孔仙

本眞法師祈雨有感兼美武宗理

髙士西山有異書流傳況是壁中余蛟龍悉聽仙官令雷電能教旱魃除歲稔便當期鼔腹政成端欲賦隨車衰年病骨渾無賴一夜淸涼入艸廬

老泉索賦喜雨

苦熱眞嫌夏日長片雲今夕作秋涼顚風未欲驚蒲栁急雨還能養稻粱病骨淸泠惟穩睡吟懷衰老減疎狂馮唐過我談新詠扣戶先愁債未償

巾秋

玉宇秋中月正明好天良夕祇傷情誰家庭院開樽俎幾處關山照甲兵白髮餘光聊自惜黃河倒影幾時淸胡牀好盡南樓興莫向西風動笛聲

澆花

稚子銅瓶汲井渾一畦花木對幽軒已看潤色分枝葉更惜淸陰庇本根溪澗龍移泉化土田疇龜拆艸連村老夫亦有蘇枯意無力穿雲浚水源

途中有感

泥途汨汨雨霏霏白黑誰能別是非何物功名眞拾芥逼人富貴是危機刑章正宻飛騰少禮樂方新揖讓稀槁木死灰忘世者杖藜回首立斜暉

問流人

道旁辛苦問流人非罪相看誤此身何用老成徒取辱久知溫飽不如貧衣裳臭穢沾牀汗枷械拘攣滿面塵不自我先休嘆恨周餘靡有孑遺民

夢歸

獨上江城倚夕暉西風點點鴈斜飛百年已半猶爲客三徑將蕪苦憶歸老婦一秋常伏枕癡雛幾度候牽衣月明忽作還家夢九曲溪頭一扣扉

柬張孟寛

醫官督稅想賢勞盥潄忘餐到日髙倦執牙籌從會計偶慿烏幾欲推敲舟車湊集須躬閱藥裹增除莫自拋此日虛名求實效研摩直恐數秋毫

柬薛君玉

人生自古少合幷鄰並應煩數送迎戎馬艱危猶旅食儒衣漂泊負才名有錢可買歸山隱無酒難爲待客情傷心世事苦偪側可能白髮對河淸

送薛君玉調江西憲椽

落花飛絮送殘春濁酒淸歌別逺人憲府簿書淹歲月宦途鞍馬傍風塵湖邊有宅棲徐孺城裏無山隱子眞羨爾奮飛千里逺嗟餘落魄二毛新

夜坐

蕭蕭風雨坐相侵共守寒燈抱膝吟捫虱倦談當世事聞雞還起濟時心云連烽戍兵猶滿鴈度關河雪正深此際正當明出處且將書劍傍山林

紙被

采得仙巖不老藤蒸云煮雪揭輕冰光浮一片昆山玉暖壓三冬內府綾衣被生靈眞有道捲舒明晦亦堪徵衰年朽骨寒尢甚自擁蒙頭到日升

立春偶書

八八衰年只縕袍閉門春日自歌騷一尊風雨心空壯數畆田園興不髙黃卷但知賢聖對白丁誰問子孫勞不堪兩鬢蕭蕭雪猶向人前作桔橰

藍山集卷三

●欽定四庫全書

藍山集卷四

﹝明﹞藍仁撰

○七言律詩

送太史子玄之忻城縣丞

慶逺忻城嶺海間儒衣新授長民官哦松不可閒風月棲棘何愁老鳳鸞夷獠雜居生自遂包茅入貢政從寛惠連曽忝觀風使畱得題詩到日看

黃均徳前任酆都縣丞服闋赴京過余林下

三仕爲丞不負人蜀中赤子戀慈親先塋已許號松栢宣室猶思問鬼神偶過艸堂畱藥物又趨京國拂衣塵承家黃霸能爲郡他日應期晝錦新

追賦懷富順縣丞徐惟楫捲

爲問徐卿自別離鳴弦暫佐蜀邦時闗山迢遞疎音況風雨淒涼屢夢思三峽泛舟淸夜泊雙松當戶緑陰移喬遷此日知何處江上逢梅寄一枝

和吳縣丞韻

西山爽气喜朝看堆案相仍政自寛筆底煙波孤棹晚堂中風月一琴寒定應投版思佳菊還念埀綸釣碧湍野老力供常賦外不因詩興豈相干

謝雲松寄惠靑藤

仙藥驅風力最靈九華山裏老藤靑三更花露調冰椀一斗松醪倒石缾博士傳方消痼疾衰容涉世保餘齡更煩大筆重題品續入神農本艸經

新詩妙藥兩難酬令我平生宿疾瘳弱足便堪扶杖起閒情先想出門遊邑中佳句爭傳誦海上仙方費逺求彊欲追隨成二老莫將天驥笑犛牛

西山修竹已爲軍兵所伐

朝來伐竹已千竿始覺籓籬宇宙寛照室丹光林外見隔溪山色座中看春秋豈信栽培易風雨那愁出入難鳳鳥不來龍已去空山誰與報平安

次韻雲松西山春遊五首

西山今雨叩門時似與浮丘有夙期良會可無佳客在長吟忽動故人思未能參道同餐玉逺想淸齋只茹芝千歳蟠桃忘早熟一瓢春醞寄來遲

道院閒眠客思淸泥途數里倦趨程春寒未退花全少暖靄微銷鸛又鳴城邑交流污濁迹丘園總待發生情詩囊擬共連牀語猶愧衰年宿疾嬰

摩挲老眼倦編蒲雨過山窓兀坐孤松帶浮雲張翠蓋艸承殘照綴明珠鳥鳴轉覺林塘靜花發方知節候殊張籍題詩工古淡愛來同賦輞川圖

城南竹院似丹丘風雨遙知客獨畱花暎洞門春寂寂茶分石鼎夜悠悠蘇耽井近觀遺迹徐孺亭空悵舊遊不待山靈嘲俗駕題詩翠壑共賡酬

欲遊方外老何堪惆悵西山舊石龕竹徑無塵深幾許松花有會近重三涼生夜枕煙霞潤饑憶晨廚筍蕨甘偶讀君詩如在眼夢魂飛繞白雲庵

追懷天壺舊遊

天壺不似在人寰湧翠飛流面面寒石徑似梯同鳥上洞門無鎖有猿看何年瑤艸尋金磵舊日仙桃捧玉盤宴罷流霞分手後獨因詩興更憑欄

酬伯頴見訪

開門春日枉良朋扶病相迎愧未能采藥久知來北谷種瓜猶識住東陵丹砂變化神仙術白帽風流隱逸稱老我無由筋力健廬峯云壑擬同登

次詹立之題石壺庵韻

故人招飲石壺山煙火蕭條晝景寒仙去或傳丹井在樵歸未得局棋看莓苔雨後沿荒壁薇蕨春來饋滿盤前代開基仍種植空餘疎竹對塵欄

送徐仲圭回黃巖

詩書正气有家傳鄕邑皆稱孺子賢千里趨庭秋似水重闈戱彩日如年天臺鳳穴迎朝旭九曲魚歌起暮煙兩地平安報消息燈花數夜照人眠

呈邵張二宰

從祀先儒起邵張髙門奕世擢賢良列星並應郎官出愛日相期化國長彩翮固非棲枳棘白頭重欲詠甘棠觀風倘入閩闗境邑有弦歌野有桑

滿縣栽花爛漫紅竹園村巷也春風簡書幕靜追呼少鼔角樓髙結構雄三考九年嘉績在一堂二妙頌聲同斯文相顧偏靑眼更欲題詩寄老翁

挽張執中煉師

壺中辟穀住多年命盡人間亦可憐血濺豺狼空落日丹成雞犬自升天蓬萊雲气迷仙馭松桂秋陰覆藥田不待遼東歸化鶴人民城郭總蕭然

挽陳伯升蕭慈谷二公化日同門有爲鄰媼稱觴不至故末語及之

二老長齋共白頭一朝相挹去西遊已傳換骨藏諸洞又說飛神上十洲賣藥壺公今暫隱開花殷七久難畱疎狂卻憶東方朔只戀蟠桃不自由

賡雲松陪祭翁墩先壠

三年不得詣先塋白髮斜陽渺渺情空讀蓼莪揮涕淚又慚麥飯負淸明風煙極目山林逺丘壠傷心艸樹平多感故人深厚意一尊同薦石泉淸

送張啟宗分韻得雲巖朝爽

仙巖上有白雲浮爽气朝來豁逺眸羣壑漸分初上日兩峯髙並欲淩秋英靈未用譏塵俗故老相期事釣遊幕下簡書何日靜同歌瑤艸望滄洲

送杜徳基歸省

苦學憐君最少年傳氈況是隱君孫屏山仰止來千里杜曲分流遡一原奇字政須詢故學力行無愧守空言西風一夜歸心切知有慈親獨倚門

送彥材居貞

二鄭才名世並傳自成同气亦家賢石渠有待書重校宣室遙知席欲前對雪肯過安道裏臨風長望季鷹船春光浩蕩靑雲闊目送雙鴻上九天

閩闗西去度嵯峨下有輕舟入浙河春日山川開雨雪舊時灘瀨減風波玉堂蓮炬須分直茅屋村醪許重過臃腫自慚山下木老枝空幹倚巖阿

送朱孟舒

秋風送別出閩闗老桂吹香拂馬鞍分教往年曽北上司徵此日又南還詞林已富三冬學雲路終期九萬摶愧我無成頭白盡紫芝黃葉共空山

窮鄕漸老不趨時短褐飄蕭兩鬢絲秋色黃花聊冩興陽春白雪愧來詩分氈潞水驚文采攜酒芝山訪武夷不爲送行徵一語巷南巷北未相知

送魏上修

建安多士起明經年少如君學行成春日慈烏勤返哺秋風丹桂久遺榮暫因樂育棲鄰邑又應賢良赴上京自古移忠須就孝天顏咫尺更陳情

送鄭居貞

十年三上乞閒居又說鳴騶向艸廬堯代巢由終有托漢廷嚴馬欲何如蒼生久待東山起素業能忘谷口鋤復有長林新構在一堂風月五車書

送穆谷華

二十年前知姓名殊方未遂盍簮情偶逢幽徑詢衰病自說公交車召老成深谷良材須世用髙空健翮起秋淸野人願比支離木祇向山林送此生

擬送蔣伯羽

不掃仙壇借隠居扁舟南下意何如十年藩府趨帷幄千里山河倦尺書怪事只今看失馬前程未用嘆枯魚病軀不得臨岐別搔首東風柳影疎

送李孟和

天書海內起英髦肯許山林索價髙一日聲名催宦達十年蹤迹類逋逃女憐擇對方諧卜兒擬應門未代勞寵祿少酬勤苦志不知何處試牛刀

戊午自壽

野人扣戶饋靑精自笑龍鐘老鶴形卦滿周天蓍再揲觴浮流水酒微醒桑蓬又記逢初度松栢何煩祝逺齡頗與榮公同此樂長歌金石振林坰

十月初五日夜栁城夢艸堂

落葉殘燈臥栁城長江逺海隔柴荊久淹客路頭俱白暫想雲山夢亦淸黃鶴紫芝空谷晚寒梅疎竹小窻晴覺來枕上芭蕉雨猶似松風澗水聲

寄雲松昆仲

秋山揺落正堪悲蒼狗浮雲事不知閱世祇應貧可免閉門眞與病相宜坐依東壁看書倦行過南園散藥遲筆硯重尋塵滿幾故人已訝久無詩

劉俊民鎭撫自京回趨會不及詩以寄意

聞道回轅宿武夷巾車晨出赴襟期平安已驗從龜吉進退誰言履虎危水驛梅花題壁處山營栁色候門時淸談不肯畱今夕目送南云有所思

送董徳輿迎侍兼柬三山諸友

花壓春城彩袖回雲飛秋水錦帆開山中令尹憂官瘦江上慈親望子來逺道不違甘旨願淸朝未乏孝廉材三山故舊煩詢問歳晚相思肯寄梅

寄彭穆之

鄕閭誰信合並難數月曽無一日歡醸酒祇應謀自醉題詩未肯借人看林間麋鹿全天性澗底松筠保歳寒靑眼白頭相望在閉門髙興愧袁安

寄劉蘭雪

故人出處本隨緣近日淸修擬學禪愛子早承兵印重在家先許佛燈傳長空澹澹雲俱盡淸夜沈沈月正圓我亦東林同社客灰心世事了殘年

寄雲松

早歳相知晚更親別來並覺白頭新浮雲世事凡千變空谷生涯只一貧古道相看松竹冷巓崖共畏雪霜頻題詩報與加餐飯臘盡風光漸轉春

寄王叔善

十年前識王長史驛舎題詩寄寂寥南北風塵音信斷東西岐路夢魂遙雪霜已入詩人鬢廣海長驅使者軺騘馬淸風誰不避蠻中瘴癘一時消

寄陳景章

閒雲野水平生趣大帽寛衫未老身五畝受廛依舊俗十年開徑候何人詩名漸逺非長計酒興全疎且耐貧欲扣柴門連疾阻好風良月憶相親

寄張雲松

谷口生涯已白頭量才揣分早知休春風茆屋初巢燕曉日桃林未放牛兒擬力田承素志客來扶杖共淸遊南山芝艸年年長更與相尋綺裏儔

杜甫平生艸堂興老我正爾經營間溪流淺似浣花水秋色髙並成都山愛客自須開竹徑故人誰肯訪柴闗吟邊郤憶張君子危坐臯比也未閒

寄張兼善

故人卜隠依山市野老遷居到石村濁酒近篘謀共醉新詩未穏許同論南風吹筍初成竹前雨移松已引根肯向艸堂尋杜甫百年地僻有柴門

寄林信夫

一官江北佐鳴弦消息時因過客傳不信阮生悲失路自甘陶令賦歸田榕窓茶熟煙棲屋茘浦帆歸月在船憶昔過門慚二仲蒼蒼風景舊山川

寄葛仲溫

中年相識少相親逆旅來過不厭頻貴賤𨿽殊皆白髮田園有處避紅塵玉壺且醉藍山月丹鼎須分葛井春更約明年同釣石桃花溪上兩烏巾

寄余復嬰

幾年韜隱武夷山肯向秋風換壯顏賣藥偶從城裏過圍棊誰伴橘中閒先天龜筴傳神妙何日刀圭乞火還不信塵埃空老大溪頭已結屋三間

擬寄葉希武

八十猶傳不入城南州耆舊傳應成自歌白石時長短誰信滄溟又淺淸縱目已隨春樹逺離愁更與暮云平凡材蒲栁多先悴常向山中說姓名

寄劉彥炳

九曲溪頭問艸堂名山不隱又還鄕畫船邀客湖光近金剎題詩竹影涼帷幄十年心最苦幅巾三徑意何長不知聽罷山陽笛淚向南云落幾行

寄陳景忠

三年不見一書來況憶論文共舉杯藥籠素無醫國術鹽車空絆濟時才只今館閣思耆舊何用山林問艸萊落日題詩勞悵望南天萬里鴈空來

寄陳徳甫﹝三山府學訓導﹞

攜手瑯琊飲釀泉別來書札罷流傳三山海水連春樹九曲仙巖隔暮煙風景不隨人事異老懷肯作冷灰然何時烏石山邊屋重看題詩憶惠連

寄張孟方

三年不見張君子舊作書巢傍澗松常與白雲分主客偶因明月想形容飯牛短褐歌深夜采藥長鑱度逺峯聞道近移毛義檄掉頭深入萬山重

寄老泉

艸堂閒殺老狂夫世上窮愁盡撥除壯志豈期遊汗漫輕身今欲托玄虛市廛不入佯多病道侶相安可久居攬結林泉淸气在不知詩興近何如

經杜淸碧先生墓

皓首山林艸大玄鶴書徵起又歸田一窩自得堯夫樂三策誰知賈誼賢空有墓碑臨道路更無書屋貯風煙後生仰止前修逺慨想升平七十年

次韻答張簿

苦熱休嫌褦襶過欲詢爲況近如何陶公蓮社當尋伴杜老花溪許放歌正乏酒錢誰送與又添詩債費催科蒼頭不識相觀善牢閉柴門畏客多

野人不識學爲官終老荷衣分所安泉石盡堪供嘯傲風塵猶喜出艱難獻酬有客同三爵麤糲期君共一餐獨念故侯忘貴重笑談只作布韋看

次前韻餞張簿

莫訝城南一再過老懷無柰別離何承恩未及瓜時代善政猶存麥秀歌此日功名揚舊徳當年經術亞前科賓鴻去盡靑天逺獨立看云慷慨多

行人欲發重盤桓一夜西風枕不安仕止可師賢聖在天親休念別離難松荒先隴宜秋掃菊滿東籬飫夕餐翹首雲中天萬里祇從南鴈候書看

三獻無瑕白髮疎春風到處善噓枯一杯又唱陽闗曲五栁還尋栗裏圖秋思定隨鴻共逺老顏眞與鶴同臒兒童贏得歸舟快囊裏春衣典欲無

丙寅歳春送崇邑判簿劉宗文朝京

榮名鄕校起才賢早向亨衢著祖鞭梧樹秋淸初到邑桃花春暖又朝天由來枳棘棲非久暫佐弦歌化已傳王賦足供民瘼盡野人側耳聽喬遷

佐邑由來宰邑同一從堂上詠南風十年巖穴消沈外百里人煙笑語中問俗更思延野老親賢頻欲適儒宮仙舟忽報朝天去歸日棠陰滿路濃

餞張判簿

擲下朝簮似野翁放教白髮少惺松十年朽索馳危阪一日歸鞭指大同今雨更催新折栁故山應羨後凋松月明還有相思夢九曲漁舟欵乃中

王事賢勞白髮新承恩此日許爲民久操判筆初停手還著儒衣郤稱身惜別敬持杯酒餞投閒暫卜艸堂鄰故園松菊催歸興目送飛鴻北向秦

苦學由來逺大期不知陵谷忽遷移陶潛去就惟耽酒江緫平生酷愛詩髙擢桂枝如昨夢暫棲枳棘已多時覃恩此日歸驂動萬里秋風兩鬢絲

出遊

病中三月不出戶暖日晴風始一遊處處鳥鳴催布谷山山花發叫鉤輈幽人幾杖來相就野老壺觴起更畱童僕不知觀物意歸途催報夕陽收

酬答啟東明上人詩畫之惠

上人自是贊休徒風雨重逢世事殊竹寺每懷尊宿健艸堂能憶故人無三年艾起煙霞疾八法書存竹石圗他日相思回首處白雲千丈一峯孤

永平王谷云來武夷奉其師慈谷蕭先生仙蛻以歸藍山拙者嘉其誼而贈之

逺尋遺蛻訪仙壇又舉空衣返故山猿鶴淒涼思舊社鬼神呵護惜余丹紫溪涼月迎歸路白塔晴雲送出闗山下居人瞻望處南天飛度劍光寒

足弱服勝駿丸懷仙牧老

杖藜扶路更蹣跚空想秋風過北山帶索榮公行自笑看花鐂跛醉仍還欲塡溝壑狂何益久辱泥塗出轉艱仙老傳方能勝駿相期來往華嵩間

次韻張雲松

懷友軒前百尺梧每從淸蔭共趨隅學詩到老終教拙種藥扶衰自笑愚髙入天風鴻避弋長鳴秋雨鶴將雛甘同木石居貧賤肯信寒松作大夫

次趙聲逺韻

閒抱瑤琴入武夷名山不隱復何之五車舊富三冬學一卷新題九曲詩雕鶚漸衝霄漢逺蜩蟬自送夕陽遲君家淸獻梅花在靜對髙標有所思

次遊徳芳韻

兵戈已覺素心違潦倒山林兩布衣茅屋春深桑柘薄石田歳晚稻粱微緑尊但用平生足白髮方知往事非九曲月明春水碧夜深同坐釣魚磯

餞彥材居貞子玄仲管

四賢同起七閩中久望仙舟上北風水驛偶成三宿別茅檐因得一尊同髙歌激烈詞源湧古帖臨摹筆陣雄他日瀛洲羣彥集題書報與白頭翁

居貞請題國學鄭某省覲回京諸捲

早歳宜充觀國賓故鄕長念倚門親白頭作夢持環在滄海馳情戀闕頻祖帳又開喧道路仙槎欲泛上星辰徵詩餞逺慚衰老空向山林想吉人

送康煉師歸上方觀二首

華蓋峯前上方觀武夷洞口逺遊仙送君竹杖歸千里寄我茅齋住兩年紫气浮闗開雨雪白雲埀戶候林泉老懷此別休惆悵更說崆峒壽幾千

道人別我江西去藜杖衝寒手自拈久憶故山風月好又驚歸鬢雪霜添鄰翁逺候蒼精佩闗吏先知紫气瞻若過新城煩借問月間遺蛻在金蟾﹝汪月間先居西山數年後往金蟾峯解化有讖云三十年後吾當重來相見故及之﹞

贈薛煉師

長生何處得眞傳徑入名山住十年共說墨符能役鬼又參丹訣擬升仙吹簫坐久云生石煉藥遲眠月滿天我亦願遊方外者安期應笑早華顚

寄余復嬰煉師

石鼔渡頭呼釣船幔亭峯下候眞仙川原雪霽浮春色樓閣林深鎖暮煙遊市懸壺凡幾日還山服藥又千年月間舊隱金蟾迹擬借丹鑪煮石泉

贈桃源孫牧庵

道士何年始種桃仙源深處不容舠一林曉色丹霞散雙澗飛泉錦浪髙煙火自應塵世隔犁鋤還共野人勞采花食實年年事住向名山幾伐毛

贈虞道士

淸修苦節學神仙九轉功成別有傳傾蓋猶思山市語畫圖遙寄艸堂懸一天星斗斟明水幾處風雷送有年擬過蒼峯看修竹開門不惜煮春泉

食棃有感

西園棃樹憶兒栽棃熟徵兒去未回適口自憐甘似蜜羈懷誰念冷於灰爭攀漫引兒童喜啄食頻看鳥雀來此日思兒常繞樹不堪風雨晚相催

次仲雨韻懷兄

松菊軒成罷唱酬可懷非罪泣孤囚一川煙雨原鴒晚萬里秋風塞鴈愁每念凱歌還絕域能忘堂構在中丘音書莫訝從來少魂夢相尋獨未休

示兒三首

天怒寧論罪有無荷戈萬里戍成都三聲自聽猿鳴慘一片誰憐鴈影孤苦樂不同安悔吝死生長定省憂虞老牛舐犢終存愛白髮蕭蕭淚眼枯

衰容渾欲不勝衣況復天涯有戍兒塞鴈傳書空在望林烏反哺動遐思諸孫棃栗頻相聒獨老桑楡久自知春日一罇﹖﹖盡興阿咸傍看醉題詩

拋卻耕鋤候縣門朝呼夕令競紛紛久知畫地皆爲獄漫道號天可扣閽入市於菟尋汛語鬭牀觳觫倚眞聞白頭咄咄書空罷慚愧龎公訓子孫

送牛自牧住武夷仙掌庵

牧子風流老更狂武夷六曲築茅堂肯從龍虎來今雨懶向羅浮問故鄕山月夜寒丹伏火洞天秋闊劍浮光衰年總仗刀圭力他日須傳肘後方

牧子疎狂早學仙武夷更欲住千年已從春雨修茅屋便擬秋風買釣船仙酒肯分山客醉神丹未許世人傳汪顚寂寞金公隱尙想風流在眼前

藍山集卷四

●欽定四庫全書

藍山集卷五

﹝明﹞藍仁撰

○七言律詩

謝彥昭作小像

開口臨風牙齒疎搔頭向日鬢毛枯自知老醜成何物誰喚良工寫此圖藜杖偶從蓮社客角巾遙迓艸堂臒一丘一壑從吾好試問仙人著得無

吳子仁氏有斑竹杖藏之數年矣文彩燁然堅勁可愛近以贈仲溫葛先生葛公得之甚喜登山臨水之興浩然不可遏也過余求詩爲賦二律

數尺長笻拄過眉雲痕雨點灑淋漓托根霜雪生吳會借力風雷起葛陂石徑攜歸花滿地溪橋閒倚月明時野人素有遊山癖欲問仙翁借一枝

前得修篁滴瀝斑湘妃淚灑幾時幹蛟龍變化休臨水虎豹文章本在山孤幹自憐髙節邁虛心相倚暮年安花邨酒熟邀皆去烏帽春風酩酊還

賦梅杖

剪得孤山最舊枝老年筋力賴扶持雪中拄去餘香在月下攜來瘦影隨生長冰霜憐硬骨摩挲苔蘚露蒼皮仙人九節休相笑也欲看山入武夷

攜得南枝拄白雲天寒時復出柴門交頭共倚春風力到手還疑夜月痕禹廟星霜空自化葛陂雷雨未應存老來只爲尋詩苦踏雪明朝過逺邨

緑竹新栽節節方老年與爾共行藏遊山鹿豕休相訝倚壁蛟龍恐欲翔不用虛心隨石轉自來直幹拂雲長扶持莫問顚崖逺但愧微蹤久雪霜

伐竹爲笻共我長不煩繩削自然方端形祗是生來少直節誰憐老乾剛拄過蒼苔窺鳥迹踏殘黃葉出羊腸此君盡力扶衰朽一日平安不可忘

病中

能得浮生幾日閒桑楡夕景漸闌珊病魔可避寧浮海詩債相尋且閉闗燈影背窓愁作伴雨聲喧枕夢驚還鹿車記得淸溪路稍待秋風更入山

西窓僵臥動逾旬世事淒涼淚滿巾老去已無兒可托病來直與死爲鄰孤虛履運成何事悔吝連秋爲此身抗節擬同松栢固顚崖從爾雪霜頻

衰年臥病閉柴荊有客相過問死生隠幾祗饒昏欲睡杖藜非復跛能行社中漫忝詩名共方外虛思藥術成寄語郡齋張博士寂寥猶望故人情

無才祗欲苦吟詩肝腎雕鎪气久衰白虎痛傳闗節徧烏蛇方送藥資遲下牀腓股堅於石覽鏡頭顱白勝絲多謝道人余復古酒瓢新浸五加皮

病起偶成

春來春去總匆匆九十光陰臥病中緩步也愁平地險加餐不與去年同生憎野艸侵人緑可惜殘花過眼紅昨日鄰童偶相值不知何處一衰翁

次韻雲松病中見寄

謝病投閒素願酬廣文氈冷脫官囚叩龜勿藥終爲喜枉札加餐不用愁更向畫圖評水石偶題詩句寄林丘西山風雨茅齋冷獨老如今萬事休

同雲松西山懷舊

藍田丘壑費攀緣因憶前遊一惘然丹藥難徵勾漏令虹橋去說武夷仙西風老鶴松間語白石羣羊洞口眠無分在山空有屋塵埃衮衮送流年

題六朝遺秀圖

登臨長憶鳳凰臺六代興衰迹已灰山色共知今日好水聲如訴舊時哀天低白日浮雲合地勝黃金與土埋王謝諸公吟不盡風光畱待後人來

石頭城下系孤篷滿眼興亡六代宮吳晉山川非舊國宋齊陵墓但秋風犧牲不入諸天界花月髙歌永夜中欲問漁翁渾不識年年江上蓼花紅

次韻壽雲松

才名久滯廣文氈甲子頻催絳縣年共說稱觴華旦近那知扶杖白雲邊道人酒熟應同醉坐客詩成忽逺傳黃石赤松長不老從來山澤號臒仙

壽日醮壇有感

三天符籙授長生凡骨尢慚煉未輕方士久傳餐白石野人相勸飯靑精宮商縹緲仙歌逺樓閣玲瓏梵气成弱冠有聞今白首空山何處候方平

題鄭居貞長林書屋

萬松樓外問松樓下有長林百畝幽最念詩書先澤逺頻傷兵燹故園秋楩楠自足充新構風月從知勝舊遊揷架牙籖三萬軸諸孫文彩繼弓裘

自述

弱子承家志未酬無辜遽作楚人囚萊衣漫有思鄕淚羌笛眞成出塞愁白髮臨風悲逺道緑蓑耕雨憶荒丘放農銷甲知何日更倚柴門望不休

哭兒骨殖還故山

愁心慘淡失淸秋歸骨淒涼傍故丘總爲無兒憐伯道更堪非罪哭王裒從來禍福分淫善誰謂忠良似冦讎黥作孱兵寧餓死西風殘照淚交流

竄死遐荒萬里餘藤纒艸束土侵膚黃金竟爲讒言鑠白骨翻成待價沽形影自隨嗟獨老肝腸分裂念諸孤天髙視聽無消息彊欲招魂托楚巫

明時不得保天倫萬里投荒殞爾身欲引殘魂歸故國祗憑老僕勝周親瘴雲瀘水郵亭逺絕域孤城鳥道頻此日先塋容附托一壞黃土骨如銀

哭彭副使啟殯歸瑞安

獨振兵威百里間更推恩信數州安梟徒競作操戈入虎士翻成奉柩還大筆特書靑史在荒祠遺像畫衣殘銘旌逺道收兄骨一片歸云度雁山

旅殯荒山三十春白頭執紼又何人久知杜甫須收骨誰料張飛解殺身歸旐已隨春雨動故丘應與海云鄰武夷野老扶衰病楚些歌成淚滿巾

期雲松會宿不至

松軒會宿興難乘坐聽城頭轉二更北斗忽髙當靜夜南風不起又慳晴鼎中茶熟思淸話囊裏詩成欲細評相對白頭宜一笑百年幾度入山城

雨中會雲松無善宿西山

淸宵那得酒如川共聽檐聲吼澗泉茅屋閉門慚舊隠松窓下榻集羣賢茶甌欵話更深後詩卷分題燭影前歸思縱忙猶阻水竹牀布被且同眠

梅村與云壑會宿

淸泉白石輒難忘又得春前會艸堂對酒先﹖﹖今夕醉題詩還倚少年狂山林寂寞形容老冰雪間闗道路長共愛雞鳴聽山雨後期何處更連牀

雲松云壑會宿翁源別後追賦

三日籃輿到處行雲深只訝野猿驚稍尋僧捨侵林影偶聽樵歌出谷聲野老掃門霜葉滿山童瀹茗石泉淸詩囊一夜談無厭共笑雞鳴夢不成

西山與雲松會宿

兩屐春泥懶過門一笻斜日會前村煙霞夢想西山榻風雨襟期北海尊不俟主人趨竹所休煩漁父入桃源老年謬忝詩名共莫惜燈前更細論

賦緋菊

丹砂竊服駐秋容便與東籬景不同徒有赭顏承雨露苦無淸節傲霜風極知嫵媚隨人易祗恐繁華過眼空處士欲言何足辧南山正落酒杯中

九月晦日見菊

一夜秋香未必衰兩旬冷蕊苦開遲非闗獨立超流俗自是孤芳不入時歲暮結交松栢友天寒謝絕蝶蜂知無心更待陶潛酒有感惟吟鄭谷詩

對菊

懶與時芳作並妍西風籬落意蕭然自從屈子歌騷後也共陶潛到酒邊消瘦只宜秋色好耐交惟有晚香傳南山長在幽人眼開早開遲不必憐

催菊

籬下黃花共我長開時便欲醉重陽枝間點注分秋色葉底胚胎釀晚香久旱似慚虛雨露後凋終擬傲風霜兒童頗會吟翁意朝夕分泉灌漑忙

賦劉俊民鎭撫蘭室

一室廛居不受喧滿前生意對蘭孫七弦漫倚宣尼操九畹仍窺屈子園霽月光風浮戶牖淸霜紫電繞轅門十年來往慚交誼襟袖餘香想契言

寄余煉師居玉蟾丹室

湖海歸來掛一瓢玉蟾丹竈待重燒內經黃帝畱鍼訣三品神農辯藥苗楓葉漁舟波澹澹茶煙禪榻鬢蕭蕭髙秋擬借峯頭鶴共爾吹笙遡泬寥

送蜜與蘭室

松花崖蜜古方傳久服輕身更引年愛伴茶鑪烹雪水懶隨桂酒釀山泉淸涵渴肺醒司馬潤入枯腸笑玉川亦有小詩呈巨眼煩將眞味別中邊

雲松邀往翁源足疾不果行

臨水登山興已非客來扶杖彊相依前川不得隨花柳逺壑空思老蕨薇覽鏡彷徨餘發短開書涵泳壯心微仙人不授輕身術安得淩空跨鶴飛

又簡汝實佑吉席上諸公

兩處芳筵共一朝病軀不動愧相招已知博士推名飲又說監河善醉謡冠弁巍峩容自肅觥籌交錯興初饒巷南巷北休辭逺絳蠟銅盤徹夜燒

寒食有感

累累丘墓掃西原寒食淸明又一年好木靑黃多自累野花紅白更誰憐種桃遁世今何處辟榖長生亦偶然不待蓍龜推倚伏眼中海水換桑田

用韻自述

生年七十又周餘萬事從心不校渠風雨聲中長閉戶桑楡影裏更觀書行扶竹杖龍鐘甚病踞藜牀偃蹇如憶昨武夷云滿谷長松千樹托巢居

代靈寶廢觀道士葉宗善贄縣官

大理曾懸一黍珠六丁收拾入蓬壺閭閻共記神仙境官府堪徵郡邑圖梵气何時重結構故基此日尙虛無甘棠數畝春陰近借與西坡辟榖臒

次雲松畱別韻

爲客山中未浹旬分攜相顧白頭新長橋柳色霏微雨空谷芝香浩蕩春君意自寛猶惜別我才無用付沈淪林泉爽气宜詩興應有新篇寄惠頻

次張判簿畱別韻

素琴黃卷日相親不分名韁苦絆身萬里山河非舊國十年江漢尙迷津海門又送孤舟雨輦路重趨兩袖塵賀監乞歸天亦許鑑湖春水屬閒人

次韻雲松西山送別張兼善

西山一徑緑陰稠梅雨晴時送客遊對榻更期何夕再抱琴深入白雲幽微風藥艸燻衣袖盡日詩瓢掛杖頭閒說道人猶惜別呼尊剪韭夜相畱

執熱奉懷余復嬰

毒熱中人如毒藥流年過眼似流星已﹖﹖朽骨同蟬蛻敢擬髙仙類鶴形淸論有聞勝濁酒非才自笑負丹經山中蒨屋何人住千載長松養茯苓

中秋對月

西風片雨過林塘對月還疑在故鄕灝气平分淸夜永微云不動碧天長持杯且共寒蟾醉搗藥何勞白兔忙雲谷故人忘世者當年同見海生桑

題雪景

髙閣臨江戶牖開兒童歡喜故人來不知天際孤帆到祗訝山陰短棹回雪凍白魚初上釣天寒緑蟻自添杯題詩正好分淸气回首瓊瑤萬壑堆

次韻雲松雪中二律

山中歲晚雪迷漫甕牖前頭失翠巒剪水應愁南浦淺飛花亂逐北風寒明年已卜丰年瑞舊俗相傳瘴癘安空向茅檐堆幾處老眸無復映書看

鶴髮閒披曳履行太虛素積自生明人間失卻黃塵路天上移來白玉京孟老耽吟心獨苦袁安僵臥夢還淸南村撥凍尋春色折得梅花寄逺情

再次前韻

北風吹落雪漫漫轉眼靑山起素巒平地已迷行徑險閉門猶怯擁鑪寒池淸有影驚梅重夜永無聲喜竹安憶向廬峯淩絕頂下方俱作白雲看

僦得籃輿冒雪行林巒相映月華明應同棧道經西嶺又似飛沙抵北京擎重更看危木在號寒偏聽野猿淸開窓瀹茗題詩句誰與山翁共此情

雪中偶成

背郭茅堂早閉門天寒獨戀縕袍溫琴書散漫無賓客稼穡艱難有子孫竹杖稍能扶病力梅花彊欲惱吟魂蹇驢踏雪如堪借行盡江南數里村

臘前三白報年丰里巷歡愉著處同林野漸添饑鳥雀階除初積走兒童梨花柳絮遮無地鷺羽鴻毛散滿空也有灞橋淸興在獨慚衰老句難工

春雪

大雪自來南地少臘前春後苦寒生江淸已壓漁舟重風逆還隨柳絮輕萬里山川同一色誰家煙火起初晴春風欲解昆侖凍願借黃河一洗兵

題王仲文監稅臨淸閣捲

官閣臨淸背市廛司徵餘暇思飄然牛羊春雨回山徑鷗鷺秋風傍釣船酒熟重期何日會詩成還有幾人傳瓜時未欲忘淸景歸捧新圖鶴髮前

城隅官閣下臨河監稅閒來載酒過兩岸蟬聲喧濕翠一天鷺影落晴波憑欄自有幽人樂趨市能無估客歌三載政成心似水栢臺還說薦書多

官閣新成勝槪兼日長公暇理牙籖靑山對榻嵐光重碧水當軒爽气添客到無時浮大白人間何處有朱炎遙知睡起題詩際燕語隨風落畫檐

至梅村別業再用前韻寄云壑

猿鶴相招隠此山柴門一徑雪霜殘已知富貴輸年少自抱幽貞傲歲寒野老許攜新釀至鄰人閒借舊書看陽和欲候梅梢信數日攀躋未覺難

世情只益老年悲秋气先從病骨知髙臥且尋愚谷僻曠懷惟入醉鄕宜田園著處徵徭急風雨孤村獲斂遲擬約道人云壑外茶鐺煮瀑共談詩

詹齊之訪予章屯別業不值有詩畱題次韻奉答

一自瑯邪返故林幾年種樹未成陰買山得屋才容膝愛竹臨軒自解襟春雨桑麻連曉社西風猿鶴共秋吟忽聞張籍蓬門過他日相期話此心

野人自愛住雲林客到開門掃緑陰白帽有情應送老緑尊無事且開襟一川野水舂鉏下四壁秋風蟋蟀吟共作故園松菊主未慚元亮百年心

題程芳逺遊方捲

程芳逺氏學楊而好儒者也早年與故弟藍虛白爲方外交所至必禮宿師名儒以求講益新朝取士無棄材芳逺乃以方外得免藍澗弟在山時復與爲泉石侶芳逺近以雲遊捲求詩餘喜芳逺之獨善又悲二弟之早逝臨紙惘然

畱形且作地行仙依止名山五十年雲水逺遊天下半松筠髙節歲寒全淸吟近日窺風雅眞訣先天講洞玄吾弟論交多換骨還丹未許老夫傳

題西山庵

空山寂寂守巖扄獨鶴棲棲傍艸亭曉鏡又催霜雪白秋衣不換芰荷靑仙人住處多栽藥野老來時或負苓同气凋零衰朽在百年光景似晨星

題余復嬰寄惠南山別墅圖

道人放筆起崢嶸一片南山割眼明秋老層崖黃葉徧天淸幽墅白雲生振衣便欲乘風去采藥還隨入谷行投老相依猿鶴侶共知溪上艸堂成

再題南山別墅

攜家自愛鹿門耕避世何須谷口名黃菊正開扶短杖白衣不至對空罌隔溪漁笛隨風細何處牛歌起月明兄弟幾人今隻影空搔短髮媿餘生

次雲松題南山別墅韻

紅塵不入種花源白髮髙居曝背軒耕鑿誰知當世事桑麻時共老農言疎篁野水分三徑古木寒煙自一村昨夜故人來叩戶安排詩句對淸尊

催黃仲文寄南山別墅圖

一段南山畫不成王維天趣與經營水淸盤石思埀釣花落荒村見偶耕靑嶂白雲仙掌迥淡煙疎雨輞川明欲催下筆畱眞迹先許題詩照有聲

上官仲敏惠書用其挽藍澗弟韻奉答

城南分手五經秋肯信才名晚未收濟濟靑衿歌在泮蕭蕭白髮倦登樓山川寥落云千里骨肉淒涼艸一丘尙憶冷氈倚大樹西風九日舊同遊

次韻答劉南山

秋風木葉下庭臯眼底南山突兀髙倚馬成篇知獨步屠龍挾技笑羣豪未應澗谷藏名迹終見雲霄起羽毛偶辱新題驚老病依歌何敢近風騷

次韻答歐陽雪舟

云出無心鶴自啼塵埃何用污人衣東將入海從巢父西上長安愧陸機才薄眞爲時俗忌年衰猶恨弟兄稀南窓一枕松風睡遮莫人間萬事非

百年舊隠傍名山一落塵埃竟不還自倚渭流難變濁誰知獸食不畱斑松楸漸覺秋風老澗壑惟餘夜月閒慚愧老兄攜弱侄又修茆屋臥雲間

閉門仲蔚只村居賣卜君平與世疎兩地相思常命駕十年不會費題書靑山久候幽人履白屋曾畱長者車秋早黃花開較晚度闗紫气近何如

次韻答劉用貞

傾蓋溪頭一再逢六年相望寸心同柴門蹋雨題名去竹檻看云執手從前輩文章觀酒徳後來歲月嘆詩窮鹿車又與佳兒隠笑折梅花餞曉風

有賦淩雲嘆不逢山林出處調應同賓筵偶奉淸尊集鄰捲頻扶短杖從範叔解衣情未展袁安僵臥道非窮春來擬聽弦歌處白帽低斜杏樹風

明時出處系遭逢投足山林長物同疏食每畱佳客坐縕袍自愛野人從開園橡栗羣狙喜滿屋詩書五鬼窮猶有短琴隨白首興來一曲鼓松風

拜虛白塔

石徑松林入翠微門人卜此窆空衣流沙幾日靑牛度滄海千年白鶴歸山鬼夜驚丹气吐洞雷晴挾劍光飛久知生滅元無礙目斷鴒原下夕暉

九日西山燕集次靖之韻追懷虛白髙士

九日重登臥站臺西風愁對菊花開空聞玉女賓云曲不見銅仙白露杯葛井丹成龍自化楓江霜冷雁空哀杜陵老去多詩興不待尊前急雨催

挽蔣鶴田

乾坤慘淡士林空又折南山百丈松只有騎驢嗔李白更無覆瓿笑揚雄淸文金石傳來世髙節田園托老農他日漢廷興禮樂安車不復到閩中

憶過秋山訪隠居三年悵望信音疎共知鄰境徵徭宻不念斯文老病餘易簀恨遲千里駕成家須護一樓書門人藍澗修文早不及哀歌共挽車

挽牛自牧

皓首論交二十年西風吹淚一澘然鹿皮尙想山中隠鶴骨元知海上仙賓榻動隨長有酒藥囊好施不畱錢門人應窆空衣在何處靑山是墓田

小樓對雪有懷西山道人

西山白雪一丈深北風吹倒長松林千崖無人虎豹死中夜有客烏鳶吟髙樓此時最相憶弱水隔海知難尋凡身毛骨更蕭爽願借黃鶴棲雲岑

藍山集卷五

●欽定四庫全書

藍山集卷六

﹝明﹞藍仁撰

○五言絕句

墨梅

不必論淸白猶懷度暗香無人知此意月色正昏黃

墨菊

晚節黃金盡霜枝淡墨新東籬日昏黑不見白衣人

題車老人墨竹﹝其子爲崇安簿﹞

秋色映瑯玕靑靑共歳寒過庭山月白畱影易棲鸞

桃花雙雀

雙雀睡方濃桃花笑暖風休驚春夢斷長在彩雲中

花鳥最娛人良工筆更眞雙棲無限思長占一枝春

題張兼善雲樹圖

平川開逺景倦客憶先廬數里閒雲在東風過雨初

題平川雲樹圖

窈窕川谷靜蒼茫雲樹深十年岐路者一片故園心

題樵隠圖

野橋橫澗淺茅屋傍林微隠者無尋處春山伐木歸

題方方壺畵垂綸意

漁父空頭白生涯一舸微欲浮滄海去又逐暮潮歸

雲樹逺重重川平夕有風買魚呼不應船過釣臺東

○六言詩

題靑山白雲圖

茆屋何人共住石林似我曽遊白雲只在半嶺靑山誰到上頭

題南山秋色

南山一片秋色老子半間白雲他日瓢中酒熟竹林風月平分

題湖山淸隠圖

南山北山秋色東崦西崦人家倦客不歸頭白數年空負煙霞

○七言絕句

題班姬扇面

花比容顏石比心自將團扇寫新吟同車昨日辭天寵不用長門買賦金

題黃仲文扇面小景

鵠白新裁月一團蒙蒙煙樹著前巒野人不慣藏紈扇片紙畱傳久逺看

紙扇相遺意未輕好風還似故人情林中李白休相笑拾得長江片月明

山中隠者似王維胸次丘園下筆時何日南窗分一幅輞川煙雨費題詩

題張師夔小景

空山禿木兩株長屈榦樛枝半欲僵下有敷榮三五樹自緣低處少風霜

題黃仲文小景

雨過春山艸木稠懸崖千尺掛飛流幽人倚杖遙觀處似在廬山五老逰﹝春日觀泉﹞

緑樹垂帷石作臺龍唇拂拭自徘徊黃埃赤石人間世正想南風解慍來﹝淸晝鼓琴﹞

晴空萬里片雲收山木蕭蕭虎豹秋對酒願畱天上月淸光長照少年頭﹝涼宵對月﹞

旭日初升雪滿山水邊林外覓花看南枝先得陽和信竹杖芒鞋不避寒﹝雪霽尋梅﹞

題東郊歸牧圖

牛背相驅下隴時夕陽門巷景遲遲欹眠倒立休相訝造化從來似小兒

淺石幽柯艸滿川吳牛背上穏於船兒童顚倒爭喧笑絕似雍熙在目前

題煙波垂釣扇面

漁釣生涯不爲貧煙波鷗鳥日相親鑑湖一曲秋風興誰似知章早乞身

題歐陽雪舟墨梅二首

橫梢倒幹春偏好冷蘂疎花晚自妍我老正須詩興助欲移茅屋住湖邊

最憶廬陵老煉師酒酣揮筆寫南枝春風開盡江頭樹不見扁舟載月時

題小幅雪景

短棹中流往復還神交元不在承顏剡溪淸興何人會月滿長川雪滿山

湖邊倒樹玊爲槎樹底茆檐路半斜饑鶴翅寒飛不去伴人閒立看梅花

玊堂空愧故人招風雪歸來渡野橋畱得平生詩興在蹇驢破帽鬢蕭蕭

藍關回首自淒涼積雪層冰道路長去國可無三宿戀旁人休笑馬蹄僵

題孤松怪石圖

老枝枯漧倚巖巒縱有風雲變化難自是無心愛春色千年畱與石同看

題亷宣仲墨竹

先朝文物佳公子善寫蒼筤一兩枝不有百年眞翰在淸風髙節幾人知

城中無土種瑯玕蒼翠時時畫裏看最憶西山秋影靜滿身涼月更憑闌

黃仲文寄墨竹

一幅鵝溪寫輞川髙情相許已三年春風傳得平安報剪與淇園半畆煙

題宣和畫鵝雛捲

栁下金溝暖似湯羽翎全短毳毛長睿思不及鷹揚力愛畫舟前似酒黃

宴安花木應成癖遊戲翎毛思有餘內苑養雛何所賜右軍能寫道家書

題獨駿圖

圉人牽出栁風涼十二天閒白晝長老眼漸看兵革息相逢期在華山陽

題王仲文臨淸閣捲

髙閣畱賓酒滿杯秋風千里雁初來故園松竹平安在天際歸舟不用催

題梅根讀易圖

疎花老幹轉春風獨坐觀書夕照中倘許蒼苔分半席也來林下論參同

題梅窗玩易圖

月到書帷夜肅然南枝微有暗香傳靜中紬繹先天學消長盈虛在目前

又題梅窗玩易圖

三絕韋編一洗心碧窗風露靜沈沈寒灰自畫周天卦月上梅梢夜已深

題淸源玩易圖

一卷羲經足洗心研朱滴露向秋林仙人欲授參同論白鶴飛來夜已深

效馮老泉詠西山蚊虫

林壑饑蚊響似雷成羣作隊夜深來道人傳得希夷睡燒盡葭煙一束灰

蚊虫只爲口如鍼火刼煙攻退又侵風露盡多呼吸處破窗殘隙莫相尋

散漫飄蕭豹腳長小窗飛入鬧昏黃月明蕙帳今空在借問爲誰逐客忙

霜落俱看掃迹空雨餘又聽放聲同生民膏血能多少盡在饞腸利觜中

雲松到西山有四絕句見貽依韻奉和兼柬云壑本淳一笑

自與山靈有宿期題詩屢報入山時林間二客煩相待拂拭蒼苔看舊詩

路岐筋力久難堪偶爲山人過水南明月軒中一斗酒浮丘今夜共淸談

三年兩夕會西山寸晷分陰若自慳白髮相期來洗髓又扶竹杖叩云關

平生痼疾在林泉老去詩名亦漫然故舊相逢聊一笑蟬聲過耳竟誰傳

石村阻雪雲松惠詩依韻奉答

淸湖晴雪對蓮峯下有弦歌一畆宮題得新詩寄茆屋長松修竹共淸風

攜得長鑱度雪峯月明畱宿洞仙宮世人未識賓云曲閒卻林梢一笛風

山行雨中

疎林野水白鷗閒細雨濃雲杳藹間若得扁舟載春酒畫圖都是米家山

送茶與朱孟舒

仙艸靈芽出洞天封題千里附歸鞭月明記得相尋處曽試林間第一泉

病起後園看花四首

霜枝露葉長叢叢鑄就黃金訝許同昨日不緣行藥到又成寂寞付秋風

冷坐東籬句自敲旁人錯訝候香醪餐英飲水尋眞樂久與王弘著絕交

露下碧叢珠滴滴月明素萼雪團團不知晚節全淸白更向東籬仔細看

一枝數萼剪輕冰應與淵明共素心秋色滿園題品徧從來白玉貴黃金

柬雲松惠宿翁源

路入仙巖更向西松林茅屋擬同棲一尊風月謀今夕邀得閒雲晚度溪

修渡船

渡口沈舟久欲修百川東下正橫流艱難共濟慚衰老更喚前溪黃帽頭

秋日偶成

荒苔落葉小軒秋兀坐無聊疾始瘳一縷篆煙飛不盡又將詩卷閱從頭

秋雨生寒似早春寥寥門巷緑苔新社前釀熟松醪酒畱得仙瓢候故人

石村阻水

昨日今日雨不絕武夷東西溪水髙駕壑仙船在巖頂也愁孤棹動風濤

空山雨腳亂如麻短杖衝泥艸徑斜野老門前三尺浪相逢眞在水仙家

聞小兒欲歸

風雨泥途汨汨忙新春殘臘寄他鄕歸期趂得天涯燕社日飛來入艸堂

除夜憶小兒泊峽口

除夜孤燈對短篷浮生原不定西東斷猿何處驚殘夢風雨蕭蕭宿峽中

傷春

山莊寂寞雨兼風紅紫園林數夕空憶得往來三四十靑天白日萬方同

落花飛絮滿晴川杜宇聲聲更可憐不用傷心愁欲死亦知春去有明年

食魚呈劉河泊

淸溪紅鯉上雕盤庖子揮刀鱠雪寒遙想河官停夕筯欲分山老助晨餐

琴髙入海偶先還掉尾揚鬐戲碧瀾野老久思羮一啜病軀無力掣長竿

病來物物不入口最想波鱗芼澗蔬紫鯉上盤煮白雪加餐願看腹中書

河官頓頓食魚羮不待侯門有鋏聲老子平生藜藿口狂來猶欲膾長鯨

寄蘓明逺

寫得冰綃帶晚霞歸來捲贈一枝斜摩挲老眼看春色郤訝墻頭出杏花

筆下秋光最好看相思千里寄來難白頭已入廬山社猶憶東籬月影寒

稚子牽牛似挽車微風落日笛嗚嗚故人久識柴門處爲作藍原野牧圖

釣船移向夕陽邊春水桃花緑滿川一曲漁歌聊自樂晚風休爲世人傳

寄復嬰本淳

絕粒虛腸譬餓囚無眠低戶數更籌仙家有說能飛解不挾凡軀送十洲

桃花馬

君家駿騎自超羣毛色桃花个个文安得騰驤三萬匹滿川應似漲紅雲

生從渥水眞奇骨臥向華陽亦素心何事落紅飛滿背隨風衝雨過桃林

病中

朽骨不禁風露冷衰容更畏雪霜繁呼兒欲問春深淺栁絮梨花已滿園

杖策兒扶村捨翁一樽花下臥春風社前雷動催茶筍興入千巖萬壑中

山城雨過艸萋萋無數殘紅逐馬蹄燕子不知春景異傍人華屋又銜泥

寄文明病中

童冠論交五十春巷南巷北日相親年來頗恨俱衰病欲候平安卻問人

欲療瘡痍未有方閉門扶枕換年光從來禍福分滛善天道如何轉渺茫

贈云壑

望山尋水不憚遙白雲紅樹喜相招夢回茅屋瀟瀟雨又得畱君住一宵

兼善攜仲文竹至

靑山久隔故人面修竹自同君子心老可近來無一事爲添淸影滿東林

西山道人惠江南筍

江南苦竹生甘筍春社雷驚出土長扶病欲來參玉版道人曉起贈雙筐

寄題五夫先壠

雙親逺葬傍西巖麥飯來遲毎自慚願得太平徭役少結茅此地守松杉

先壠有感

雙親已逺弟兄稀魂夢相逢似舊時茅屋數椽田二頃白頭猶受一安遺

和雲松雪中十絕

夜寒敢嘆臥如弓起傍殘鑪榾柮紅童子偶看門外白誰將瓊玖賑詩窮

夜雪茅檐積漸髙傍林時聽折危梢南山石上雙松樹莫更動揺仙鶴巢

天上浮光帶玊京世間幻境入瓊林馮夷奪得天孫巧剪水飛花一夜深

亂來雙鬢俱成雪對雪疑窺鏡裏顏明日春風消釋盡祇畱鬢影對靑山

瓊林只在碧山阿遙憶仙人寄傲多閉戶袁安僵不起難隨鶴背一相過

梅花開徧臘將殘幾度吟詩倚暮寒何處蹇驢駄孟老一鞭風雪正漫漫

翠竹擎多看漸低寒梅封厚望應迷尋春擬趂朝暉出又恐靑鞋濕凍泥

曵履自慚隨獸迹背藜欲出聳鳶肩酒中挽得陽和轉一斗松醪直萬錢

羣賢詩語鬭淸新白戰何人筆有神未似漁翁堪入畫孤舟蓑笠自垂綸

旭日光微未盡消背陰巖谷沍連朝春風一解昆侖凍漸化河澌入海潮

紙帳

數幅秋藤拂地齊匡牀閒對竹鑪低山中一枕梅花月不識雞聲送馬蹄

藍山集卷六

