範徳機詩集﹣元﹣範梈

提要卷一卷二卷三卷四卷五卷六卷七補遺

提要

《範徳機詩集》七卷﹐元範梈撰。梈字亨父﹐一字徳機﹐淸江人。以薦爲左衛教授﹐遷翰林院編修官。出爲嶺海廉訪使照磨﹐歷轉江西﹑湖東。後選充翰林應奉。又攺閩海道知事﹐移疾歸。天歷二年授湖南嶺北道廉訪使經歷﹐以母老未赴。明年母喪﹐竟以毀卒。所著有《燕然稿》《東方稿》《豫章稿》《侯官稿》《江夏稿》《百丈稿》凡十二卷。此本七卷﹐不知何人所並。葉子奇《艸木子》載﹕梈有與危素同晚步﹐得「雨止修竹閒﹝案諸本多訛「閒」爲「開」﹐今據原本攺正﹞﹐流螢夜深至」二句﹐喜甚﹐旣而曰「語太幽﹐殆類鬼作」云云。卽今集中《蒼山感秋詩》也。其語淸微妙遠﹐爲詩家所稱。然梈詩豪宕淸遒﹐兼擅諸勝﹐實不專此一格。《閩書》又載其爲閩海道知事時﹐以文繡局取良家子爲繡工﹐作《閩州歌》述其事﹐廉訪使遂奏革其獘。《歌》今亦載集中。然其事可記﹐其詩則語頗近俗。與沈作喆《哀扇工歌》僅相伯仲﹐尢不當以是槪梈也。揭徯斯序其集曰「虞伯生稱徳機如唐臨晉帖﹐終未逼眞。」攺評之曰「範徳機詩如秋空行雲﹐晴雷捲雨﹐縱橫變化﹐出入無聯。又如空山道者辟穀學仙﹐瘦骨崚嶒﹐神气自若。又如豪鷹掠野﹐獨鶴叫羣﹐四顧無人﹐一碧萬里」云云。徯斯之語𨿽務反虞集之評﹐未免形容過當。然梈詩格實髙﹐其機杼亦多自運﹐未嘗規規刻畫古人﹐固未可以「唐臨晉帖」一語據爲定論矣。

卷一

五言古詩

送張煉師歸武當山

張君瀛洲人﹐來作武當客。始來武當時﹐祇著謝公屐。弟子百數輩﹐稍稍來服役。誅茅立萬柱﹐空中現金碧。辛苦三十年﹐夜臥不側席。以之律鬼神﹐故亦如矩墨。元年踰冬旱﹐朱火燒四國。野谷方焦熬﹐六月畿甸赤。朝廷亦不愛﹐犧牲與圭璧。僵巫曁憊史﹐歌舞無消息。君時待詔來﹐公卿初不識。一朝傳天語﹐問以濟旱策。君云臣鄙愚﹐造化非所測。陰陽有開閉﹐此實智者責。公卿復致辭﹐物生今孔棘。已敕京兆尹﹐取足輸粟帛。此如解倒懸﹐祀事惟所擇。君聞猶固譲﹐心實內憂惕。飛章白玉闕﹐瀝膽殫悃愊。臣實才淺尠﹐臣實學迮塞。臣有一寸心﹐願輔後皇徳。後皇本愛民﹐民今旱爲厄。或者罪有由﹐皇亦重開釋。祈謝各有方﹐咒禁各有式。上堂薦明水﹐下堂考金石。夜分請命旣﹐昧爽大施設。爲壇東市門﹐經紀法靈冊。庭中玄武旗﹐飄飄墨黍黑。君臨一揮手﹐怒發上霄直。指揮東方龍﹐捲水東海側。指揮西方龍﹐捲水略西極。北南曁中央﹐各以方率職。某日某甲子﹐漏下五十刻。我在壇上伺﹐不得忤區畫。丰隆與飛廉﹐列缺與霹靂。汝將汝風馳﹐汝遣汝雷擊。汝云馮勿漓﹐汝雨必三尺。汝不從誓言﹐不畏上帝敕。至期果響答﹐動蕩十日澤。常時人所難﹐君若不以力。公卿奏天子﹐是必有褒錫。可以寵號名﹐可以蕃服裼。君曰天子聖﹐卿從誠所格。臣敢貪天功﹖況在歸計迫。昨得山中書﹐至自靑溪宅。向來百弟子﹐遲歸在朝夕。暾時冬序半﹐霜下木葉積。明當課斬伐﹐結構西巖壁。山田晚報熟﹐芝術及采摘。狝猿長如人﹐夜夜盜柿栗。堤防苟不豫﹐六气盡蟊賊。公家事旣已﹐私事容棄擲。方知用世士﹐遺世等糠籺。所過如虛空﹐焉知去畱迹﹖我持一瓢酒﹐欲以贈遠色。歲暮不見君﹐悵望空中翮。

奉同元學士以落月滿屋梁﹑猶疑照顏色爲韻﹐賦贈鄧提舉之官江浙

靑天靑如石﹐星辰何磊落﹗適見北斗髙﹐忽復滯郊郭。感此流電驚﹐行邁孰爲樂﹖況值杪春令﹐淸商動涼幕。芳宴候朋親﹐驅車背河朔。登髙望四野﹐下田畢新獲。於時不同賞﹐惆悵睇云嶽。古人有云然﹐末契重交托。托契自有初﹐相晞在結髮。請持交龍鏡﹐比似空際月。昔月三五盈﹐今夜三五缺。月盈自有時﹐傒君采薇蕨。采薇陟崇岡﹐空筐不易滿。季女懷朝饑﹐日下光纂纂。豈無機杼思﹖十旬義一澣。含淒就經緯﹐意長絲緒短。路逢相識親﹐要入鮫人館。泣下仍成珠﹐更苦哀歌緩。緩歌浮雲停﹐急歌流水促。水流亦有宗﹐雲散復成族。踽踽行路子﹐離居振羣肅。會合寜無期﹖載感時運速。晨風懷菀林﹐玄鳥辭華屋。明發念飛蓬﹐秋聲浙江曲。浙江名山水﹐在昔最余杭。浩浩海負區﹐地絕川無梁。執玉誇禹會﹐帶甲宣吳疆。慨彼仁義都﹐風俗殊興亡。末代綴繁會﹐周衢沸絲簧。聞之虛廟閟﹐斷雨生蛩螿。幸及九域一﹐四民樂時康。遊歷須愼重﹐勿用多殞傷。矧玆握新命﹐出布堯文章。𨿽當日月遠﹐足昭云漢光。淒其金气厲﹐嘉實方斂藏。楊柳臥枉浦﹐蒹葭委嚴霜。物情各有歸﹐我獨不得將。仰視雲中雁﹐肅肅俱南翔。云雁鳴天中﹐回首顧齊州。沙嶼重綿互﹐竟復少遲畱。欲知鳴雁心﹐黍稻非終謀。視彼羣飛者﹐矢心良不猶。不猶將謂何﹖豈復不如玆﹖明年擇勝蹈﹐旣往無復疑。譬之騉蹄駒﹐昂藏養云姿。下乘歲百駕﹐逸足誠歸誰﹖伯樂偶並世﹐當受知者知。長鳴待儔侶﹐首路復安之﹖所之在東南﹐斷水列風嶠。至人遺吏隱﹐出處惠兼妙。幹莫居匣中﹐千年逸神耀。一朝持入手﹐未言心相照。照之千里外﹐如在咫尺間。明夜夢見君﹐怡怡越河關。惜去不須臾﹐念來亦循環。古時岐路人﹐何用涕潸潸﹖景巖艸木斷﹐虎豹啼空山。方冰先春水﹐野飯維淸灣。買觴斫魚鮮﹐甫謝金鑾班。此行竟遂媾﹐亦慰親友顏。天目掃煙岫﹐日夕飛禽還。山中桂樹多﹐庶爲故人攀。攀花貽遠道﹐洵美道中軛。苦復無相忘﹐報之雙白璧。美人如芙蓉﹐隔浦無相識。舊交日以違﹐新交當日得。各自有殷勤﹐初不在容色。俯水媿遊鱗﹐仰空慚飛翼。眷言執手地﹐歲暮霜霰迫。踟躕復踟躕﹐淒惻重淒惻。

寄謝周文學

周子雅孝友﹐聲價動江隅。有徳斯有言﹐新詩敷道腴。示余以詠嘆﹐累日不知劬。雅亡風亦衰﹐萊爾亦區區。與子初識面﹐靑春滿洪都。別來二十年﹐王事勞馳驅。山澤念耆舊﹐風塵揚鬢須。焉知離憂中﹖乃得此長娛。公園橘柚寒﹐驥鳴感修途。發音詠隆施﹐重見能來無﹖

贈馮煉師歸嶽陽

王子吹笙侶﹐精神如九秋。暫攜碧山屐﹐遨嘯帝王州。江湖未識面﹐寄語旋鳴騶。夏云逼幽澗﹐春鳥啼芳洲。行色當及春﹐景气適惠柔。眷眷將歸客﹐勝日懷林丘。何時謝燕闕﹖亦得西南遊。洞庭木葉下﹐期爾嶽陽樓。

贈學正洙扶櫬歸眞定

朔風吹急水﹐哀雁繞天鳴。送子川路遠﹐浩蕩扶神旍。少年挾髙藝﹐求仕入皇京。祖父通籍家﹐蟬聮及弟兄。柰何抱長痛﹐鞠此霜霰情。伯氏江外居﹐心殫慈母驚。奉命持衰來﹐畱連鎭陽城。會言襄祔事﹐各復東西行。生飬死當葬﹐若爲好爵嬰。朂子泣血日﹐寡言收視營。尙愛千金軀﹐以保百代貞。

次韻古體二首﹐其一

偶爲淳朴語﹐卽有希夷風。在世能勿忤﹐聊以古爲同。大巧三代人﹐所拙辧僞工。曲哉末學士﹐妄擬述作功。至性苟能盡﹐焉得推盛隆﹖先師予狂狷﹐蓋憤失所中。於時得依歸﹐敢嘆吾道窮﹖

其二

聖道缺已久﹐文不充其資。自從夏殷來﹐因革當從誰﹖中更鳴鳥聞﹐載嘆徳之衰。寥寥大師樂﹐復得存那猗。大音苟有托﹐不必稽其辭。設有盈樽酒﹐日夕斟酌之。樂杯當在手﹐自今不復疑。胡爲不復疑﹖賢者當明知。

和胡掾

三違江海春﹐再見歲將夕。開軒觴微風﹐忽近載陽節。鳥鳴气適和﹐晨鵲亦稍集。逮歡不猶今﹐萬事已逾昔。緬懷命世士﹐具爲知所役。翻知不賢名﹐可足濟身策。而我拙自藏﹐流動日月積。達觀良有餘﹐仁者造其極。播美明珠篇﹐時艸當更碧。

貽孛術魯翀編修

悲風動日夜﹐遊子絕河山。一別十年流﹐四方幾時還。憶子旅江外﹐過余撫林鬝。曉色竹晻靄﹐春容杏闌珊。陽坡鳴赤雞﹐陰館來白鷴。文義相剖析﹐宴歌亦循環。吳星逐夢變﹐楚月帶愁彎。自來燕薊中﹐相望漢沔間。初傳教下郡﹐或道釣淸灣。起居𨿽未悉﹖聲聞已難攀。明聖禦八極﹐震驚折羣姦。登賢彌制斷﹐進士嚴刋刪。倒澤起游泳﹐搜空集翻劗。斯時麟見郊﹐絕世驥在閒。豈期脫布衣﹖復得聮朝班。始疑迹異方﹐卒見意俱閒。惟此冰雪壺﹐近當雲霧關。紀載竹帛藏﹐潤色絲綸頒。儲才藏地閟﹐抽思刮天慳。固當讓俊逸﹐焉得委疎頑﹖物化豈堪玩﹖仙棲庶可扳。寤寐在靈嶽﹐傍徨媿塵寰。碧艸蒙澗沚﹐靑霞冠雲鬟。長生願不負﹐竟往事無艱。常聞羽人言﹐頗落俗士頑。早伐九節杖﹐倚之聽潺湲。

蒙恩供奉翰林﹐未行﹐攺佐閩幕。自丰城便道﹐取疾繇撫過旴﹐與郡守薩侯會﹐約尋麻源不果﹐明日﹐別旴

暫遠雲霞觀﹐卻希山水音。珠星聮極下﹐璧月動江潯。始集寶气亭﹐復趨金晶岑。馬飲樹連澗﹐猿啼風滿林。揚瀾思汗漫﹐睇嶺寫嵚崟。輟棹更垂釣﹐推書時弄琴。石門生夕景﹐麻源籠曉陰。是邦遇賢守﹐佳致契幽尋。尊爼迫淸好﹐弦歌彰古心。郡中宜鳯集﹐泓下或龍吟。頗媿塵務逼﹐還爲旅病侵。一行混吏軌﹐千載負國琛。旣往事莫究﹐於玆念方深。姑山如有意﹐遂許一登臨。

上巳日﹐文宣王廟陪祀畢﹐歸西館作﹐奉貽儒宮諸同志

禮殿肅春薦﹐齋居淸曙鐘。斜街星斗轉﹐阿閣霧煙重。久去金華直﹐暫依赤社封。非才沾教育﹐希世念遭逢。修風泄洙泗﹐治日舒黃農。深恩曷效報﹖彜典幸追蹤。粲粲金石列﹐鏘鏘珂佩從。飲福嬰多疾﹐髙臥對千峯。

昨夜書懷將行﹐且書且賦﹐因成十二韻

巨海截上國﹐危星轉淸旻。去來抵二極﹐俯仰適周晨。往鶻無遺影﹐潛魚有縱鱗。勁風山葉碎﹐濃露艸根勻。卓彼趙李輩﹐郁爲唐宋臣。忤恩非棄置﹐知命有髙屯。妙句鏗金石﹐荒臺蔓蒸薪。憑髙重回首﹐懷古獨傷神。記別玉堂夜﹐來尋丹竈春。常恐學仙侶﹐亦猶辟世民。蓬萊𨿽異塢﹐卽此是通津。

上牛頭石望海

人謂此石險﹐我言玆境佳。日兼山气動﹐雷與浪聲偕。平浦煙浩渺﹐髙林雨參差。遊魚依碧澗﹐飛鳥卻丹崖。飲濁逞孤坐﹐乘危費亂排。稍知舒磊磈﹐初不近俳諧。玄圃知何許﹖蓬萊在所懷。將尋白雲侶﹐髙處結茅齋。

重五日﹐至西峽渡﹐邂逅閩帥王侯﹐盛稱山川之壯。余謂可以爲知矣﹐亦復有賦渡﹐近方山之下

繋馬西峽間﹐朝曦射崖赤。城中見方山﹐江上成亂石。緣流感重險﹐攬勢得巨敵。不有歌詠懷﹐徒困馳驟役。因之竊歔欷﹐美哉此嘆息﹗尊醑淸屢注﹐盤荔朱新摘。紛龎異方俗﹐卓犖同門客。去去無久畱﹐燻風蕩南國。

送樵隠侍親之濟南

春晚川陸靜﹐日髙風雨收。斑衣隨授節﹐畫鼓送行舟。未知會面期﹐寧識離思憂﹖崇旌殿歸雁﹐柔櫓答鳴鷗。遠去違四美﹐幽尋考三周。芰荷生歷下﹐煙浪際吳頭。設有來魚使﹐因之寄舊遊。

西巖夜宿﹐懷雷州幕府同僚

月出萬籟靜﹐巖宿紫煙深。邂逅逢淸景﹐飄蕭澄素襟。久辭蓬萊苑﹐復憶嵩髙岑。掃雪待白鵠﹐淩霄看翠禽。如何較奇賞﹖而此事幽尋。𨿽負簡書畏﹐還希金玉音。涇暗泉移澗﹐風疎星滿林。願持千里意﹐空外寫瑤琴。

奉同陳應舉月夜齋宿玉堂有賦五首﹐其一

崇館肅玄閟﹐虛扉敞彤碧。詞林何蒼蒼﹗國器皆奕奕。顧惟朴樕材﹐謬忝文字役。嘗僚負簡陋﹐祇事深踧踖。於焉嚴明享﹐況復在今夕。

其二

奉禮慚明信﹐斂誠資宴歇。風露灑九天﹐星辰逼雙闕。屏聽非效聰﹐規行殊攺刖。春容啟華蕚﹐宵影動林樾。思君空中云﹐惠我席間月。

其三

幅員施廣圖﹐輪魄昭晬像。三後猶照臨﹐萬代極瞻仰。寶之在禁密﹐本以肅靈爽。豈伊呈苾芬﹖遂爾通肸蠁。洞洞乎其忠﹐洋洋如在上。

其四

塞直慕南董﹐良明憲夔臯。孰爲非我事﹖相命須其曹。被褐騫寒素﹐奉璋參俊髦。王戡載簡冊﹐臣職放牲牢。忠敬道無二﹐笑談誼彌髙。

其五

燭暗曙鐘遠﹐詩成春漏沈。古苔見隱約﹐幽檜響蕭森。白雪畱寒色﹐靑雲延夙心。在闕諒當補﹐惟賢庶可欽。願逐西蟾影﹐長棲丹鳯林。

袁州謁韓祠已﹐宜春臺晚眺

乘月泛修渚﹐淩晨訪崇臺。層甍匝地起﹐疊觀淩雲開。時須炎夏首﹐斗柄從南廽。四州翠巘出﹐六合淸風來。王明猶日月﹐憲令若風雷。惠澤緑郊樹﹐陳蹤蒼澗苔。鼓鐘代寂寞﹐輪軫路徘徊。聞玆守郡者﹐自昔何雄哉﹗百鳥見孤鳯﹐眾星嚴三臺。吏負鈞石寄﹐法已豪分該。云胡答臨眺﹖遠揖謝英才。

八月十九日﹐城東辟喧﹐孤坐書懷

始生值髙秋﹐久客感流年。睠玆琳宇閟﹐瞰彼滄海壖。霧畜朝雨泄﹐云泛暑風還。避人非絕俗﹐淹病實妨賢。昉膺良辰會﹐適使中情宣。靜能驅百慮﹐生已慕孤鶱。焚香禮碧艸﹐種玉思藍田。焉得靑鳥使﹖馳歸王母邊。

畱贈黃明府

黃甫古傲吏﹐而多淸白心。屈身試下位﹐載道發淸音。洗刷邑獘陋﹐宣暢民滯淫。荒村無吠犬﹐秀隴有鳴禽。淵明不醉酒﹐子賤自彈琴。未必盡師古﹐何曾暫渝今﹖裁詩俯碧澗﹐煮藥玩虛岑。淸眠消白晝﹐髙視抵黃金。我本江海人﹐常聮桑梓陰。攜持粵山酒﹐寤寐朔城砧。鴻鵠歲月晚﹐鯤鯨煙浪深。還爲異鄕別﹐舉手一沾襟。

繇海昏入武寧道中

登髙勢欲墜﹐踰險心始領。戒想適其恆﹐經過何由騁﹖泄云行崦杉﹐云落浥澗茗。玄蟬振山淒﹐皓鷺團沙整。久盼歸舟近﹐況懷垂釣永。豈不畏巖程﹖無因攬流景。煙霞蘊至樂﹐歲月啟深省。百丈有幽期﹐眷玆心耿耿。

過梅尉祠下

梅尉淸萬古﹐許令騰八埏。能官不必髙﹐髙者乃其賢。眞材儲世用﹐遺蛻或如蟬。嘗疑說者謬﹐何獨今不然﹖斯人井竈處﹐往往在林泉。還丹誠可學﹐但恐難爲傳。

七月初二夜﹐洪州對月﹐懷伯丈親捨

初秋公府肅﹐明月到南軒。開懷納淸輝﹐林影類溪園。偶得塵气靜﹐萬籟此中存。物生感气機﹐候虫噪四垣。心虛無所入﹐起坐復何言﹖猶云不如雁﹐飛逝抵髙原。

和廉將軍邨居二章﹐其一

居止簡物競﹐頗受歲月侵。誠願輸昆侖﹐遐舉遺浮沈。時冬萬物斂﹐野迥景載陰。雉鳴穡在場﹐煙火邨巷深。兒女戲我前﹐有酒聊自斟。自斟何足貴﹖得飲勝千金。聖哲去已遠﹐六籍傳其心。受生敢不愛﹖發憤攄長吟。

其二

念世居難終﹐忘世亦易度。今旦庭樹落﹐空明見飛雨。沈痾從誰解﹖采艸時自炷。萬里無一歸﹐願得妙者悟。寥寥宇宙間﹐捨此復奚慕﹖

九日﹐報熊敬輿

羸疾臥江滸﹐承恩慰髙秋。木落塢渚淨﹐天朗气暄柔。便了晨光中﹐授我雙蝤蛑。呼童敬薦之﹐風味宜南州。憶昔客燕薊﹐白雲從方舟。於時見此物﹐千錢三十頭。打黃試新羮﹐爛醉天市樓。一日食一百﹐更爲明旦謀。三日困暴下﹐傳笑諸公侯。此邦誠罕見﹐初出愈難求。矧當浮茰日﹐傾道俗如流。厚價得兩螯﹐持之比琳球。物有少爲貴﹐感事重綢繆。柰何雷同者﹐政復多優遊。欲折黃金花﹐報君向滄洲。此花苦未發﹐少待歲寒酬。

贈安西王提舉別

車聲何軋軋﹗我去亦翩翩。借問車中人﹐幾時到秦川﹖秦疆數千里﹐西與云棧連。行人秣過馬﹐猿啼上靑天。長安古帝州﹐宅土腴不偏。聞君答平昔﹐宦遊祇晏眠。十齡渉文史﹐十五懷家氈。二十學壯遊﹐五十綴朝聮。奉常老掌故﹐今已二十年。功業晚何就﹖蕭蕭髮垂肩。天子念逢掖﹐錫官頗靜便。紫衣綰墨綬﹐此是車中緣。飄飄上都門﹐白馬錦連幹。舉案招靑山﹐孟光老猶賢。大兒坐車軒﹐小兒調馬鞭。中兒又絕好﹐國語荷珠圎。旦夕俟君至﹐買捨淸渭壖。此皆足慰意﹐日食官俸錢。俸錢足養親﹐親自有圭田。人生慕富貴﹐富貴翻受憐。不有鐘鼎食﹐亦無膏火煎。前日三市事﹐目擊心凜然。當時气淩人﹐不得呵烏鳶。觀君浩蕩去﹐萬事當棄捐。孔子不西行﹐及河軌再旋。今君渉河流﹐西路方綿綿。終南與嵩華﹐是中多神仙。仙掌出浮雲﹐上有三峯蓮。眞人玉拄杖﹐掛在明月弦。便當往從之﹐吸月升太玄。金鼎交龍虎﹐使我神貌堅。柰何二三月﹐百憂集離筵。空花如錦機﹐野色相交鮮。楊柳亂愁思﹐萬條散靑煙。我不酌美酒﹐敬讓故人先。椎碎琥珀杯﹐獨灑春風前。春風澹無言﹐徒以別慮牽。別亦無所慮﹐所慮應當宣。願及相思時﹐中腸郁糾纒。爲吹雙紫燕﹐銜書到君邊。矯矯蕭徵君﹐珠貝藏龍淵。一別如列星﹐隨天夜移躔。鳯有五色瑞﹐時下岐山巓。請君問起居﹐歸來定何年﹖

宿夏莊

陰晴知何如﹖開戶月滿地。主家種長楡﹐竟夕燻風至。半生朝市蹤﹐頗負山林意。及玆登覽余﹐亦復纒世累。棘籬臨大道﹐嘶馬駭童穉。眾臥復離披﹐躊躇獨無寐。江山轉寥落﹐星斗亦連綴。丈夫十載間﹐豈獨鉛槧事﹖

夏日﹐奉酬汪使君

浮雲無時停﹐浮雲有時停。停雲在何方﹖乃值初雨星。我亦毒炎伏﹐歡言酒盈瓶。解帶斟酌之﹐醉已萬慮輕。飄飄翼長風﹐便欲東南徵。林壑蓋靑天﹐上與霞霧爭。安得徑至此﹖念之觸中情。使君新詩來﹐陳義富且精。私慚應渉淺﹐如畜不充籝。忘已量須進﹐玆乃聖所營。冰然內熱解﹐始識道非名。

贈方永叔往教重慶路

汲水得明月﹐倒影上靑天。客行三十年﹐未識蜀月圎。中宵夢巴蜀﹐秣馬辭燕服。成都𨿽雲遠﹐未到意已足。遠意不可期﹐宿夕宛見之。云迷飛鳥道﹐雨急臥龍祠。干戈何艸艸﹗祇說渝州好。旦得渝州官﹐甘就渝州老。渝州古雄城﹐彭君舊建旌。至今江石上﹐猶有古時名。豪傑世已矣﹐空城俯流水。復有江東人﹐來教渝州士。方俟天機深﹐大雅托遺音。沈潛萬夫敵﹐脫略五湖心。翩然別我往﹐長揖仙人掌。疾風吹大旗﹐落日明斜舫。卽此少相知﹐相知無限思。巫山桂樹發﹐折寄定何時﹖

冬至日

冬陰已解剝﹐天運旋其初。晨興理書策﹐盼望周太虛。纎云無凝停﹐旭景亦已舒。未知太史家﹐偵言復何如﹖古來聖明世﹐不必徵其餘。和气乃致祥﹐斯語端不疎。大田黍稻滋﹐秋事在葘畬。誓將理歸檝﹐臨江卜吾廬。

天冠山

江東有天冠﹐山翠郁嵯峩。浮嵐衍縣郭﹐鳥啼若笙歌。古來有眞人﹐學仙雲巖阿。丹成脫之去﹐晞髮臨咸池。年深化爲石﹐石色切星河。至今剛風吹﹐梁柱不偏頗。羽人室其下﹐厭見頂婆娑。朝陽夏影縮﹐秋月夜陰多。吾欲敕五丁﹐掇之超滄波。東掛扶桑枝﹐此心諒匪他。宏彼日月光﹐不可將如何﹖天寒歲又晏﹐云露滴煙蘿。

送吳眞人持詔寧親

垂楊十二門﹐旦旦羅鳴騶。千騎萬騎中﹐孰是違世儔﹖美哉吳夫子﹐脫灑住丹丘。气涵羣象動﹐思與萬物周。天馬出名駒﹐逸態橫九州島。自從下地走﹐但飲星河流。明月落中江﹐倒影射鬥牛。飄然持玉節﹐去犯蒼山稠。紫鳯把細華﹐逶迆仙巖陬。遂經三茅岑﹐已登閣峯頭。還家拜封君﹐玉冊珊瑚鉤。笑問遊子衣﹐不獨五色優。門縣朱雀旍﹐坐擁金明裘。開筵浥芳醴﹐炰觴進庶羞。承顏開淑訓﹐慰爾道路修。爾歸奉天子﹐萬歲更千秋。番君大國壽﹐賀老淸湖愁。煙水三萬頃﹐宮袍在扁舟。荷花合古渡﹐此處不夷猶。云錦雙鴛鴦﹐悠悠戲汀洲。東風長年來﹐揚我闌檻幽。白馬絡金羈﹐柰此甚盛休。儂家合峯下﹐霞竹敷稻疇。鶴集偃松雪﹐靑雲互綢繆。自從干戈余﹐川嶽秋蕭騷。骨肉倚四海﹐風雲擾吟謳。聞君復此去﹐浩蕩懷今遊。罷酒黃鸝鳴﹐髙華艷城樓。良辰難能別﹐嘉會易爲酬。至樂夫子行﹐子行無滯畱。

贈掲景哲茂才別

司掲本楚官﹐子孫以官氏。掲陽漢建侯﹐氏實出於史。同源而異流﹐流各昧其源。泛舟在中河﹐安得窮昆侖﹖驅馬燕山市﹐路逢子掲子。爲我述其先﹐本自司掲始。及乎旴徙洪﹐著與掲陽通。以玆究其源﹐瀕海而南東。南東煙濤惡﹐將身犯蛟鱷。遠拜故侯墳﹐遺蹤尙如昨。歸來見翰林﹐贈以雙南金。集賢亦敬嘆﹐髙文畱賞音。二公天下士﹐子亦庭階美。胡不攬家氈﹖黃朱耀閭裏。九萬扶揺風﹐相看尙轉蓬。髙樓有橫笛﹐送雁上長空。

贈李端朝別

驅馬別舊故﹐舟檝麗城隅。欲復少欵敍﹐子云不可須。哀笳激長云﹐羣飛滅霄衢。孟冬猶溫風﹐鄕此川途迂。賢良策上第﹐再命出南區。沈沈大藩府﹐勤事以馳趨。幸接江湖歡﹐豈期流次殊﹖一朝遂西東﹐何以慰踟躕﹖髙霞映列巘﹐寕不眷名都﹖解組翕淸譽﹐在徳由丰輸﹖要當給余用﹐初終保瑾瑜。

散步還南軒

幸自塵鞅絕﹐起遊欲何之﹖江遠夕气澄﹐開軒納新詩。莎雞振陽砌﹐蠨蛸結陰池。珊珊修木靜﹐宛宛好風遲。桃李競秋園﹐旋隨時艸萎。寜不悅生植﹖肅殺乃其宜。於斯見發育﹐及深霜露思。嵇康本達節﹐竟受薄俗嗤。快哉東方生﹗嘲唅得吾師。

市汊水驛候邑吏不至﹐北亭書懷

端坐息萬慮﹐於此道心存。江沱歸雁集﹐楊柳落柴門。刻符期邑吏﹐日晏已成昏。相望不百里﹐曾莫思崩奔。以爲公家須﹐緩急義所惇。嘗抱慢令戒﹐空復嬰憂煩。藩芊蹂嘉蔬﹐頗傷主者恩。𨿽非四鄰物﹐祛除奚討論﹖小橋通北亭﹐澗涸靑煙繁。未明復來日﹐暫得辟塵喧。塵喧不足辟﹐班馬在丘樊。遠想髙堂君﹐逝將反中園。

發富州

駑拙謬承乏﹐巡遊至玆邦。登危始出幽﹐歷覧見長江。不與夷曠會﹐焉得壯心降﹖力小而任重﹐民憂正紛龎。斯須舉隠慝﹐頹俗何由扛﹖初下丰水船﹐爽气夕浮窗。柔櫓奏長風﹐中流鳴鶴雙。景晏川色淨﹐巖際縣漁矼。行止欽聖則﹐胡能守株椿﹖

寄劉掾

往與魏盧亙﹐談君在直廬。會時春月和﹐省事重踟躕。聞子大夫掾﹐廉厲久猶初。覊孤限馳驅﹐不能枉尺書。建康古名都﹐自昔帝王居。陳迹今具在﹐斯人定何如﹖淸吟足度日﹐羮飯可無魚。勿論爵祿事﹐於此自有餘。廟堂議賢寶﹐櫝美常安舒﹖峩峩惠文冠﹐四海將誰譽﹖

嘉澤

嘉澤徧羣物﹐山郭餘寒收。日臨公館靜﹐聊足散優遊。古松含晚秀﹐春桂吐新柔。樹聲鳥語和﹐苔徑蚓行周。念彼農畝士﹐生涯托巖幽。𨿽無豈弟賢﹐亦免曠鰥憂。而我委素業﹐布衣以遨遊。謬通金閨籍﹐一志旅荒陬。還歸吏鄕部﹐胡寜心不休﹖深承采菲意﹐終負伐檀羞。庭闈邇江外﹐何時溯扁舟﹖誰能違天命﹖且復盡人謀。

度澤過關山

單車度大澤﹐有似遊梁山。初飛雁鶩徒﹐辱在葭葦間。季冬陰風盛﹐雨霰紛珊珊。念我離大府﹐行役何時還﹖朝臨昌邑浦﹐夕指鄱陽灣。衝泥赴農村﹐老屋夜不關。然薪設供帳﹐風味猶百蠻。蒸烘濕衣裳﹐徒禦相回環。極知道路難﹐尢念奔走艱。傳餐逮明燭﹐饑渇未容慳。春和理稅駕﹐且以慰衰顏。

古幹將

畟畟古幹將﹐經世不再見。丰城匣已空﹐龍亦久當變。百怪日夜出﹐思爾一斷剸。裝佩美紛紛﹐不爾眞百煉。又恐百怪飛﹐翻著他人身。麒麟或失所﹐魍魎气益神。不如且深藏﹐愼勿幹星辰。我歌幹將行﹐庶爲君子陳。

須句曲

朝望須句曲﹐靑桑被原野。牛馬何茫茫﹗盡在大堤下。堤髙容可隱﹐河水堤上流。年去復年來﹐靑蒲送行舟。借問行舟裏﹐誰是回鄕客﹖燕趙與東吳﹐憧憧競晨夕。山中有老人﹐白髮不可量。自不緣年壽﹐何因爾許長﹖

溯漳水﹐有懷在京二三子

晨發宜姑渚﹐迆邐溯黃流。天淸鉦鼓和﹐檣櫓隨川浮。南徵卜利渉﹐陽晷適三周。野花明遠川﹐時鳥詠芳洲。麥苖已含秀﹐蘆筍亦吐柔。一行被明命﹐豈不職思憂﹖時物已具變﹐未得吾行休。眷眷二三子﹐秉徳聿宣猶。崈髙諒能淑﹐大業非人謀。惡乎報終令﹐庶以答山丘。

鵲來巢

靈鵲空中至﹐棲我庭樹枝。樹髙不尋丈﹐下有弄丸兒。朝騎庭樹﹛府﹜拊﹐暮仰樹巢窺。寄巢欲生子﹐值此將焉爲﹖是以捨巢去﹐拮據忍如遺。靑天覆上林﹐何息非所宜﹖物情非有異﹐念亦顧其危。倘逢愛護者﹐鵲有復來時。鵲聲但報喜﹐說似主人知。

盧鴻

在昔有志士﹐隱居嵩髙峯。行義榘四海﹐矯若人中龍。天子念治具﹐詔書訪孤蹤。旣來亦竟往﹐去就何從容﹗架巖結茅堂﹐虛砌蘼蕪。封身𨿽艸土﹐間道爲世所宗。攀磴采石華﹐引手接雲松。朗揖謝污瀆﹐長嘯紫煙重。不能諧聖君﹐豈徒媿萬鍾﹖安得起斯人﹖千載已相從。

和答楊茂才

始我南山居﹐與子共朝夕。服事子尊君﹐徳義藹宿昔。焉知二十載﹖萬變如頃刻。漁釣負平生﹐浩蕩隨所適。進慚負官義﹐退媿尋幽迹。而此山水間﹐時勤問消息。夜深欵巖扄﹐蘿月在屋翼。淸言溢前聞﹐子學自有力。世好將未忘﹐相資庶有得。

春雁

嗸嗸九春雁﹐整列向天端。𨿽念洲渚幽﹐已違霜雪寒。羣行旅陽土﹐亦爲稻粱難。唼食曾未充﹐知時詎能安﹖衘蘆領孤雛﹐蕭蕭理羽翰。明年還當賓﹐勿興中路嘆。

卷二

五言古詩

韓山曲

韓山白雲下﹐遙見翠竹祠。其祠何代人﹖云是宋君時。裏中有周氏﹐子孝母深慈。所以樂慈母﹐不吝千金資。爲母築別館﹐勾帶好園池。母曰我暇日﹐臨眺良歡怡。夾山爲壽藏﹐死汝葬於斯。及死如母言﹐攀恨無窮期。卽館奉母容﹐灑淚松栢枝。至今空澗阿﹐幽鳥鳴聲悲。故老更爲語﹐母訓猶父師。子亡孫已貴﹐孫復昌書詩。紫衣腰黃金﹐入侍白玉墀。間歲萬里至﹐展省甚光儀。流水莫自急﹐浮雲有餘思。誰能和此曲﹖爲繼棘荊辭。

二杏﹝甲寅。﹞

北鄰杏一株﹐身作龍盤拏。直上靑天中﹐虛空髙結花。南鄰杏更好﹐枝榦相交加。三月二月時﹐匝地堆紅霞。自我來京城﹐寄居諸公家。其地僻自阻﹐茂樹繞窗紗。亦有桃與李﹐盛節爭豪奢。𨿽富無可人﹐紛紛亂如麻。晚遇此二杏﹐突兀超塵沙。嘗時好客來﹐立斾遙咨嗟。欲去復顧戀﹐往往至日斜。我昔詞館直﹐羸馬道路賖。晨往昏黒歸﹐無由領其嘉。今我已投散﹐終日猶枯槎。朝暮出見之﹐百匝虛檐牙。而我又將去﹐何由報繁葩﹖誓將適南郡﹐辟地江之涯。種此一萬樹﹐漫漫被荒遐。花成實給食﹐收拾歲盈車。此事亦易集﹐但恐君疑誇。

贈別白忻州

昔年上都門﹐送君作太守。今年太守來﹐失喜狂欲走。問知郡中治﹐稱寃不容口。彊欲對酒歌﹐愁引杯去手。古來選郡監﹐本爲姦慝糾。豈宜肆其私﹖鍛煉易妍醜。幸逢賢執法﹐白日雲霧剖。快馬歸並汾﹐且以慰慈母。失身落州縣﹐玆事無不有。君子善奉持﹐凡百淑爾後。排難與解紛﹐吾媿魯連友。明年江之南﹐得寄消息否﹖

檢校菊吟

百華已爛漫﹐虐雨更及晨。疾風吹靑空﹐好日麗芳鄰。自知園居僻﹐少與繁會親。編籬種黃菊﹐元不計秋春。昨朝新芽吐﹐大葉已輪囷。軒昂各有意﹐未謂非其神。故廬陵云下﹐苦壌多荊榛。孤芳久不見﹐貰酒問遠人。

雨後山莊圖

川容麗過雨﹐百谷會新流。溪路淩髙轉﹐佳木鳥鳴幽。我田橫岫下﹐黍稷歲可收。不謂有生意﹐乃復見將秋。時從野老飲﹐歡語載道周。宇宙無終極﹐此外更何求﹖

道靈巖峽﹐宿吳都人家

野飯寄峽寺﹐重過已三秋。𨿽若陟降險﹐頗惟臨眺幽。風翻白練帶﹐樹響黃栗畱。舊宅有主人﹐無復識先猷。向者之名園﹐老木陰相繆。靑山入坐席﹐白水抱門流。自傾雞黍載﹐感古心悠悠。

谷口散暑

谷口月未上﹐漁火出橫塘。門前面稻畦﹐鼃黽雜風篁。童丱弄山墅﹐今玆白髮長。新歸稍結構﹐日徯江海涼。琴書散衡宇﹐藥物布滿牀。謝告未緣衰﹐以疾不得將。維時仲夏半﹐織女當西堂。常恐梧樹落﹐莎雞戒衣裳。平生荷耒志﹐經歲失丰穰。此行庶無負﹐海內膺時康。

登石城驛亭

南遊未是謫﹐北行不當歸。今旦上崇岡﹐飄飄風吹衣。始我在京時﹐雙闕凝秋暉。別來守窮海﹐故國音書稀。竊祿滋媿負﹐何時睹柴扉﹖胡不依白石﹖去卽能如飛。驛樓俯平川﹐其下白雲圍。雨餘足稻粱﹐可以信丰饑。去去道路遠﹐王事毋稽違。

饒國吳氏晚香堂

大江秋似練﹐楚樹落淸曉。巖際不逢人﹐翩翩數歸鳥。饒君庭宇靜﹐澗水黃花繞。爛錦照天朗﹐繁錢承露小。何當鶗鴂鳴﹖誤識春事了。焉知歲寒姿﹖獨立西風表。乾坤有淸气﹐欲少未易少。揺落暮春期﹐美人煙霧杳。

立秋日﹐分司書懷

淸晨鐘鼓鳴﹐海角金气應。芳樹哀蜩歇﹐凜節亦已徵。如何向亭午﹖毒熱尙吹甑。是宜起居謬﹐不與贍養稱。逝川無回波﹐駕馬少返乘。簪髮恥虛名﹐丘園激髙興。飄飄百年內﹐過者已蹭蹬。彊學而有成﹐庶以道自勝。

將赴江浙大府校進士試﹐會疾止建安驛﹐上後山﹐東眺郡城﹐作十二韻

靑雲建安郡﹐人物故鍾秀。承旭開芳樹﹐淩虛列遙岫。溪聲湧夜長﹐石角吐秋瘦。漁沙府圖讖﹐仙室川浸澑。徵塵汨炎毒﹐服事彌奔湊。淡淡鴻鵠舉﹐蒼蒼鷹隼候。山英茗在瀹﹐館飯菇登豆。勤渠相國誼﹐忝竊大夫後。顧惟論賢能﹐奚取推寡陋﹖吾欲敕五丁﹐雷電激宇宙。疾飛移萬壑﹐及此洗昏疚。起爲梅子眞﹐南崖掃丹臼。

送答裏麻廉訪使

龍節猗皇皇﹐六轡忽如流。聖主命大吏﹐出按東南州。東南何所有﹖榕荔蔽山丘。深有險跋履﹐淺有佳遨遊。繡衣辟庭戶﹐法署若瀛洲。提封憲令行﹐霜日淨髙秋。公來天爲歡﹐公去海生愁。渺渺眾庶望﹐爲我少淹畱。郊亭接烏石﹐楊柳蔭淸溝。鳥咔方睍睆﹐花林復綢繆。吾聞古君子﹐弗替進退憂。昕朝正圖舊﹐庶用慰忠謀。

肇慶李知事會別﹐至峽上阻風﹐因以懷李

取別非雲暮﹐王事有程拘。臨流逢執手﹐復念野踟躕。季秋北風急﹐遙遙別方艫。出峽江始放﹐迢迢波浪敷。仰天覺形全﹐俯地會心娛。暫得珪組解﹐樂與漁樵俱。撫事悉邂逅﹐廽翔且須臾。滿秩不受更﹐竟行諒非愚。

贈李兄提舉之官豫章

公孫閣下士﹐多似魯諸生。昨者聞髙誼﹐玆行起盛名。文亭南斗近﹐徵斾北風輕。余亦懷鄕郡﹐今猶滯帝城。關河驚半面﹐霰雪念孤徵。芳宴絲簧咽﹐新詩錦繡成。長途心果怯﹐令節眼增明。渺渺饑鷹度﹐嗸嗸旅鸛鳴。露凝秋浦白﹐雲散夕堂淸。是物關流動﹐何階計合並﹖會須縈桂檝﹐相共啜蒓羮。徐孺亭前水﹐因之幸寄聲。

立春日﹐和王翰林

北斗紅雲上﹐西城皓雪邊。歲華今若此﹐宦味故依然。節躪荒冬後﹐寒驅挾日先。樓臺通帝極﹐並落散人煙。登眺臨無際﹐歡娛信有年。客情關外地﹐農事庾陰田。只有傷弦促﹐那能效屐穿。幾時歸櫟社﹖盡日接芳筵。寶鼎升平瑞﹐金旛澹蕩妍。逶迆朱鳯集﹐瀟灑白鷗眠。遠業嗟何就﹗髙名賴必傳。道𨿽沾世用﹐意漫逐時遷。顧遇煩頻數﹐欣榮頗倍千。江湖萬里興﹐爛熳百花前。

寄福建杜廉訪使君

臬府羣工表﹐言官百世公。君王咨稷契﹐臺閣起黃龔。吳越聮閩服﹐蠻夷偃漢風。九州島諸道右﹐一柱眾流中。虎豹精神肅﹐豺狼道路通。靑暝行勁鋭﹐白日貫精忠。斧繡揚秋隼﹐泉阿達夜蛩。壺冰元自潔﹐瘴雨不勞空。賤子嗟何幸﹗微心誓盡躬。望來方切切﹐告別匪悤悤。祇爲文科重﹐尢慚祖餞隆。客魂銷海鵠﹐病骨碎溪蛩。謬敢辭王事﹐私嘗泣老翁。髮緣思母白﹐顏每應人紅。倘使彛倫薄﹐其如祿養丰。以玆三徑撫﹐猶獲二天蒙。幕府刑𨿽簡﹐滄洲道未窮。請將心萬疊﹐寫入嶧陽桐。

贈翰林宅山水圖

敏絕丹靑手﹐驅馳翰墨場。力能移地軸﹐藝直破天荒。素壁淸風起﹐蒼崖旭日光。喬林支混沌﹐巨石偃滄浪。鶴背芙蓉影﹐牛頭薜荔香。參差殊不謬﹐奔峭亦非常。仙去遺眞館﹐人來倚釣航。向知萬里近﹐不費一生忙。擬乞丹砂洞﹐長尋碧艸鄕。松喬如可及﹐結友更何方﹖

奉觀百官迎香輿出南郊

聖治尊皇極﹐天章達紫微。禮宜崇報祀﹐時則重瞻依。吉日初蠲策﹐圜丘肆太祈。相君蒼玉佩﹐卿士赤金圍。髙管寒猶混﹐淸鞭晝漸稀。合薌來北闕﹐敷隊出南畿。夜雪侁侁過﹐晨煙陣陣飛。難叨惟帝澤﹐獨敬在天威。禮樂寕無述﹖歌聲何有歸﹖從知堯徳大﹐不外贊巍巍。

和謝友人惠範君用筆

毛君好伯仲﹐枉駕及東堂。盡縛曾無笇﹐同行倍有光。欲飛隨燕上﹐未化學龍藏。盛賜懷全璧﹐斯文托一芒。姓名渾偶合﹐潤色柰何當﹗且效峩眉老﹐題詩西上陽。

詠古

五言在王國﹐安所雕琢工。肇及蘇李輩﹐猶復相沖融。往還離別者﹐人情之所同。正聲始微茫﹐與世狎污隆。遂令天地產﹐山川與云風。鬼神百物怪﹐屈曲歸磨礲。組繪麗羣巧﹐爭以爲長雄。雅道日以晦﹐六義誰折衷﹖後無述作者﹐仰止泣麟翁。

贈別羅元友教授之應昌

翩翩郡博士﹐騎馬渉長道。居庸關門北﹐仲夏綿茂艸。應昌信殊僻﹐宅近今丰鎬。𨿽當淸冽鄕﹐足以消熱惱。天家振文治﹐造士充國寶。延攬必時髦﹐如何戀芹藻﹖驚風吹過雨﹐川水白浩浩。但祝愼馳驅﹐歸來顏色好。

感興

龍駕廽層霄﹐陰衝伏照光。聖人一萬歲﹐有道過虞唐。我與二三子﹐羣佩爭翺翔。玉京陳義問﹐金匱發冥藏。春容麗藻繪﹐晨色泫孤芳。停思候物媚﹐沈思郁難當。願及西北風﹐馳之通建章。

袁州謁韓祠已﹐宜春臺晚眺

乘月泛修渚﹐淩晨訪崇臺。層甍匝地起﹐疊觀淩雲開。時須炎夏首﹐斗柄從南回。四周翠巘出﹐六合淸風來。王明猶日月﹐憲令若風雷。惠澤綠郊樹﹐陳蹤蒼澗苔。鼓鐘代寂寞﹐輪軫路徘徊。聞玆守郡者﹐自昔何雄哉﹗百鳥見孤鳯﹐眾星麗三臺。吏員鈞石寄﹐法已豪分該。云胡答臨眺﹐遠揖謝英才。

四月朔﹐經楊林作詩﹐奉命宣布郡縣﹐值大水﹐蠶麥俱盡﹐深念民生

吉日渉大川﹐單舟若鴻毛。揺揺遇順風﹐泛泛淩雄濤。已過赤岸渚﹐復宿楊林臯。棹師何心術﹖在險益無勞。受命未踰期﹐觸目嘆所遭。蠶熟麥再空﹐萬口聲哀嗸。年時有災地﹐白屋皆滔滔。不能補分寸﹐奚用徵秋毫﹖綸言本溫厚﹐下布肅官曹。奉宣吾職爾﹐庶用救蕭騷。

八月十五日﹐公堂燕別作

悠悠我行邁﹐去此粵山端。遲明駐徵車﹐爰盡公堂歡。開筵俯城郭﹐簫鼓集儀鸞。謂欲戒醉飲﹐重此良辰難。關門集會府﹐僚友並徵鞍。更辭無別語﹐但祝長加餐。役者四五人﹐相從出林巒。亦復路旁泣﹐豈獨殊肺肝﹖況我離慈母﹐朝暮偵平安。送行各如許﹐焉得不辛酸﹖

秋日﹐海康齋居

吟事久已落﹐玆辰遇髙秋。泠泠空中籟﹐襲我書帷幽。如何寒暑疾﹐徑與大江流﹖江流不復轉﹐歲月已還周。遊子去京華﹐邈在天盡頭。胡雁不踰嶺﹐眷眷非良謀。排云挹飛觀﹐金爵露光浮。在遠心所仰﹐胡爲滯滄洲﹖茅屋足艸花﹐洵美難久畱。苟能一吾志﹐斯道將何憂﹖

懷丹丘﹐奉寄元尙書

舉酒撫往日﹐酒盡得離愁。初謂歸心迫﹐海天今已秋。虎豹守玉關﹐宮殿天上頭。靑春白日和﹐麟鳯俱來遊。廣成攝四象﹐安期扶九州島。下視污濁世﹐漂轉空煙浮。仙人要我來﹐招我住丹丘。豈非交不信﹖景晏此淹畱。明日鼓桂楫﹐徑泛星河流。髙樓有長笛﹐黃葉下滄洲。

止酒

大鈞播羣物﹐壤壤勞吾生。得酒足痛飲﹐何用身後名﹖所以戒飲酒﹐豈矯世俗情﹖昨日足歡笑﹐今日愁思盈。多見桃李花﹐語亂作棘荊。反以飲召歡﹐何以忘虧成﹖靡榖漢詔切﹐喪邦周誥明。奚必宇宙內﹖獨有屈子平。

曉出西郊

自春已及夏﹐歲鑰寢中更。平旦西郊道﹐始聞啼鳥聲。川晴樹气嘉﹐夕露枝條盈。西峯近在眼﹐白雲夾路生。一從違夙昔﹐好懷郁難並。未知髙世意﹐忽復何以營﹖屠狗與漁釣﹐俱足成大名。卓哉箕潁客﹗使我抱深誠。

登西山頂還方澗作

弱質有貞向﹐依依在物表。謬當城闕隘﹐放意窮昏曉。晨興理良轡﹐啟途慮已悄。白日滿澗阿﹐林虛答鳴鳥。幽尋晚適遇﹐頗覺知者擾。俯仰古人迹﹐達生未爲少。緬彼髙翔禽﹐淩空自鶱矯。

秋江釣月

秋江明似鏡﹐月色靜更好。之子罷琴來﹐蘿徑初尙早。眾峯更滅沒﹐橫笛隔幽島。我船爾棹歌﹐絲綸蕩浮藻。潛魚卻寒餌﹐宿雁起夜縞。離離不可招﹐白露下煙艸。髙風洞庭士﹐俊業渭川老。同是釣魚人﹐那應不同道。把酒酬淸輝﹐如何答穹昊﹖

郡中卽事十二韻

儋耳九州島外﹐邈然在南荒。周回數千里﹐大海以爲疆。古來非人居﹐禽獸相伏藏。自從中世來﹐貢賦登明堂。其或失撫馭﹐山藪更陸梁。聚則成蜂蟻﹐散卽驅牛羊。髙結舞大鹵﹐上衣不備裳。殺戮乃酬勸﹐誅之仁者傷。吾嘗七八月﹐持節泛滄浪。一旬錄郡獄﹐詢事考纎芒。問之守郡人﹐莫識爲治方。但見西風多﹐廨宇秋蕪長。聖哲戒忠信﹐勿謂不足行。及玆蠻貊邦﹐始見斯道臧。

出甘蔗州

淸雨气候變﹐移船孤石灘。已行千里餘﹐始驗初冬寒。暫解霧露毒﹐稍知江山寛。新人異言語﹐故事同憂歡。思昔夏后氏﹐封建天南端。伯業起句踐﹐世遠子孫殫。無諸佐大業﹐遂作漢王官。身受閩君策﹐白日海澄瀾。至今崇臺上﹐列戟絢衣冠。古來樹名節﹐於此事常難。惟有精英在﹐靑霄明羽翰。

晚登南樓﹐眺烏石﹑九仙﹑方山諸峯

自來閩中郡﹐僑寓公宇偏。身病縻服餌﹐單居日如年。憲署歷三試﹐愚庸寡所宣。玆行臨辟道﹐黽勉以周旋。日夕登髙臺﹐遙盼四山川。山川亦云美﹐宜與萬念捐。慈闈隔江關﹐稚子目娟娟。連夜夢新堂﹐嬉戲在我前。祿食無寸補﹐遠遊何當還﹖東風號陰澤﹐此土候气先。艸木相衰榮﹐已復爭碧鮮。思及方春時﹐買船向邵延。長歌蕩暄景﹐吹笛玉臺煙。行止欽聖訓﹐義著艮象篇。此豈不在人﹖虛心以勉旃。

四月八日﹐訪閩粵王無諸古城﹐遂至蓮花峯下僧寺﹐寺乃唐王審知祠

維夏气淸晏﹐原藪樹蘢蔥。上弦適休暇﹐遊詠紫煙中。石澗演新流﹐山苗含惠風。肥薴膚隱白﹐崇橊葉張紅。撫節驚代謝﹐未歸憂心忡。承官尠政術﹐但覺祿養丰。句稽困日月﹐始得治遊驄。觀看職何補﹖庶望裨至公。遺丘隱莎艸﹐廢剎在空蒙。而況塵境事﹐斯理固有終。

數日毒熱﹐喜雨﹐適立秋先三日也

夏末始炎毒﹐沈憂坐匡牀。起行無所之﹐登髙睇遐荒。問昔西風歸﹐颻颻向何方﹖往還不可期﹐賴得天道常。聖主禦大歷﹐故可稽明堂。粲粲白駱駝﹐玆晨郊路長。念我伏遷次﹐江海葉再黃。旅懷抱焦火﹐思濯寒冰鄕。忽來浮蒼雨﹐爽气吹衣裳。稻田已就獲﹐晚種待新秧。微軀亦易持﹐但願烝黎康。

新雨階除﹐花藥倍茂﹐田裏生意﹐懷之欣然。情至﹐有述簡諸作

久旱埃霧集﹐閒居寡髙情。微雨夜來至﹐滿庭花藥生。長年憂裏術﹐退坐若無營。偶攜一榼酒﹐得喚故人傾。念彼甿隸便﹐勞生在耦耕。洊饑苟不熟﹐何以供王程﹖幸天沛時澤﹐食息日已寧。繕性衡門下﹐寒饑無足驚。

苦熱﹐懷楚下

苦熱不可極﹐念此西南風。誰云灝气遠﹖乃在庭戶中。我家百丈下﹐井上雙梧桐。向夕集歸鳥﹐未秋足鳴蛩。自從別家來﹐江海信不通。宛宛維桑思﹐願從孤徵鴻。夜夢白髮親﹐歡笑攜稚僮。倚門望子歸﹐未歸憂忡忡。東臯無良田﹐何以待歲丰﹖盛年將稱意﹐無爲學轉蓬。

觀錢塘上人墨蘭二首﹐其一

蘭以比君子﹐所貴者幽深。黯然空谷中﹐遠爲人所欽。志士秉美徳﹐如玉復如金。篤實而輝光﹐芳搴出喬林。偶然爲時出﹐節義凜森森。下愜烝庶望﹐上當君王心。功成無所累﹐宿好在云岑。

其二

翰墨者誰子﹖妙年出江關。翦須事浮屠﹐遊戲在雲山。時將騷臣意﹐寫入尺素間。嗟彼爲形士﹐長往不知還。其心猶有慕﹐豈不薄茅菅﹖學古寕爲人﹖誠念修已艱。聖哲𨿽異代﹐詎云不可攀﹖

明月幾回滿

明月幾回滿﹖待君君未歸。中庭步芳艸﹐蝴蝶上人衣。誰念同袍者﹖閒居與願違。

蒼山感秋

蒼山秋意長﹐池館靜而閟。雨止修竹間﹐流螢夜深至。皇羲世雲遠﹐雅頌日凋獘。舉手遏頹波﹐誰識作者志﹖烏啼魯東門﹐泗水不染袂。後去三十年﹐直可肩聖知。機關繋風化﹐詞語特細事。月落閉虛簾﹐坐夢太古帝。揚眉潤玉色﹐盡發養生祕。勿謂仙學難﹐此道可立致。

酬申屠子廸

碧月出海底﹐掛在靑天中。美人如明珠﹐滄波思無窮。身非千歲客﹐欲逐萬里風。願因紈素衣﹐托向孤徵鴻。

筠州東都遇雨

髙林展夏緑﹐杲日轉城岡。四國金石流﹐忽見飛雨涼。飄飄西北風﹐亦復至我傍。我行初渉旬﹐去意已傍徨。親交苦滯畱﹐川陸訝阻長。遠行𨿽有命﹐期至詎能忘﹖宵分睇南星﹐命僕戒川航。豈無他方願﹖且反顧舊鄕。舊鄕寕非懷﹖吾生未渠央。

贈宣掾蒲瑛還靜虛山房

掃地謝塵鞅﹐坐誦聖賢書。妙年陟府署﹐服食猶休居。聞子進修地﹐花藥羅齋廬。惟靜故能定﹐有容當在虛。而虛乃非空﹐養之貴安舒。苟能充至理﹐徳業將有餘。子本西蜀珍﹐西南散簪裾。問知其方俗﹐有若鄰華胥。教化本自然﹐匪學故有初。況彼聲教敷﹐封疆常晏如。淸秋武昌郊﹐氛霧夕開除。誰能不重別﹖執手以踟躕。

遠遊

遠遊非吾志﹐偶墮天一角。去就亦有期﹐寜能計今昨﹖料理貧居士﹐守書負西郭。淸心見古初﹐徳宅甘寂寞。杜門坐春深﹐緑竹解寒籜。𨿽無淸時賞﹐幽意各有托。千載非長生﹐松喬未足學。焉知勾漏令﹖不厭宦情薄。山中歸去來﹐朝霞可以酌。

述古

天下有大垣﹐人自隱多岐。任理忘恩怨﹐何乃累吾私﹖元气育萬物﹐雨露丰悴之。丰悴𨿽有恆﹐還復系其資。彊者固弗已﹐弱者自有期。向者槖鑰中﹐竟是誰設施﹖美哉唐虞聖﹐至治以無爲。

卷三

五言絕句

題張果老騎驢圖

細柳官橋路﹐騎驢不用鞭。先生誠有道﹐此去亦千年。

題竹樹圖

老樹半垂葉﹐疎篁斜露根。若無煙霧隔﹐應見石西村。

秋江

秋生洲渚靜﹐露下蒲荷晚。忽憶釣魚時﹐人家楚鄕遠。

建昌小湖望廬阜二首﹐其一

靑雲覆疊巘﹐白鳥度平湖。釣嶼夜來雨﹐山深知有無﹖

其二

我懷貞煉士﹐多在巖谷陰。惟有髙林月﹐長知望遠心。

題二仙圖

明月萬山空﹐溪橋暗路通。不知何洞府﹖終夕坐松風。

絕句六首﹐其一

障擁芙蓉競﹐燈隨櫸柳移。繁星臨迥野﹐疎雨過髙池。

其二

江上打魚船﹐有頭那無尾。與卿相見時﹐不望如魚水。

其三

鄕路西州是﹐延平那向東﹖片帆儂會使﹐祇是怕隨風。

其四

水淸灘自急﹐蕩槳直須人。勸卿休恨水﹐多爲不知津。

其五

水如靑銅鏡﹐山色綠芙蓉。中天明月上﹐此處好相逢。

其六

日淨芙蓉遠﹐春明芍藥長。誰憐玉蝴蝶﹖正似錦鴛鴦。

看東亭新筍

問竹何年有﹖親曾共歲寒。昨傳新筍發﹐扶杖繞林看。

送別

爲君垂別淚﹐更向楊花側。鬥酒問離鴻﹕幾時歸故國﹖

燭夜

燭影夜侵墻﹐松桂成行列。鼓絕艸虫鳴﹐四山露華結。

秋江圖

雲裏衡陽雁﹐网下武昌魚。石門秋共遠﹐江樹雨餘疎。

芙蓉

芙蓉生石壁﹐云錦映靑松。那憶南州路﹖歸船處處逢。

五言律詩

蘄州城下晚泊﹐與土人語及西方事平﹐有喜而作

野闊秋無際﹐天空夕始涼。漁船下浦急﹐畬火入雲長。洲遠懷鸚鵡﹐山危指鳯凰。戍人新斂甲﹐垂老幸時康。

黃州道中

徑轉山仍掩﹐沙移圃自成。蒹葭連水白﹐楊柳蔭門淸。無復論餘事﹐眞堪了此生。眼中陳仲子﹐九鼎一毫輕。

贈孫秀才

四海孫思邈﹐云礽復盛名。白駒空谷遠﹐黃鶴大江明。子去何瀟灑﹗人知盡老成。特來容貴近﹐次第取公卿。

捨前龍骨樹

塢夷籬落見﹐誰種此江津﹖結榦多於葉﹐成陰迥不塵。取材因惡刺﹐感事撫長身。安得艱難際﹖相從作四鄰。

百丈山中夜坐﹐聞謹思將還﹐憶甲寅入南中﹐正此日也。十二月二十三日六首﹐其一

近得雷州信﹐遙知弟侄來。江山淹遠望﹐天地保疏材。鄕爲魚羮起﹐今寕馬豆猜﹖殘年有心事﹐未定著寒灰。

其二

欲雪翻成雨﹐何天恰吝晴﹖似緣春在近﹐故與月爭明。谷樹行行暝﹐川云冉冉輕。往年當此夕﹐孤棹適南徵。

其三

歲月嗟匏繋﹐乾坤信梗浮。蹉跎逐越鳥﹐迂闊問吳牛。正道曾無獘﹐旁觀各有由。聖人如可起﹐吾欲詰東周。

其四

飲谷驚風合﹐空階墜澑鳴。燈昏時作暈﹐漏遠不傳更。但得林間趣﹐何須谷口名﹖是誰超物外﹖不用計浮生。

其五

往備淸華職﹐寕知濩落心﹖槐街春日盛﹐杏省午煙深。出試終何補﹖還歸敢自任。祇慚山澤吏﹐空受二毛侵。

其六

客行身萬里﹐家在地中分。爵命優臣子﹐江湖遠聖君。夜瞻龍鳯气﹐歲出虎狼羣。舊故無消息﹐低回瘴海云。

壬戌秋﹐錄囚﹐晚行寜州道中﹐追錄

曉發髙平鎭﹐前旌路未分。小橋煙外過﹐流水月中聞。虎豹宜多隱﹐豺狼不可羣。居人敵炎暑﹐報有竹連云。

寄題嚴氏樊川別墅二首﹐其一

先生天下士﹐小隱郭東村。甃水緣開徑﹐楹山對掩門。士風寜近洛﹖川姓不離樊。樽爼心𨿽間﹐衣冠口已喧。

其二

亦欲西流去﹐相尋素滻邊。多應百年術﹐少見一人傳。生事空芝術﹐心期托蕙荃。明當詢大藥﹐畏子不論錢。

數日跋渉泥淖﹐至北山﹐始霽﹐暮經鄱陽湖

川路遶長林﹐歲窮千里心。賈舟棲港迮﹐樵火出邨深。欲雪應消瘴﹐因風忽解陰。轉移足淸景﹐難受客愁侵。

寄謝董簡卿

髙人北海下﹐遂與世情疎。悵望九霄鶴﹐攜持千里魚。風雲今邇只﹐泉石後何如﹖詔讀須中祕﹐無疑未見書。

步畦

白髮榮中將﹐淸晨步菜畦。祇言無所事﹐寧復有相攜﹖日靜聞禽語﹐泥融散馬蹄。讀書不解俗﹐猶自負幽棲。

引兒灣晚泊

席壓波心正﹐舟移岸腳斜。夕陽明細霧﹐秋樹擁荒葭。問道獨如夢﹐懷京卻勝家。客愁不自整﹐更苦暮啼鴉。

秋雨寓捨酬答夏編修四首﹐其一

亂竹通鄰捨﹐修梧限掖垣。日長惟有雨﹐秋半祇如昏。野色愁俱破﹐河流畏更渾。惟應好僚友﹐孤寂義彌惇。

其二

左丞京下宅﹐大半貯蛩螿。容曳棲烏地﹐低迷臥鹿場。幾時衣定暑﹖昨夜酒生涼。太息時人語﹐依稀不可忘。

其三

平生談笑口﹐未是向人慳。直以朋友內﹐難爲伯仲間。陳君元下榻﹐賀老自懷山。見謂前修事﹐因之一破顏。

其四

倚巖推許遜﹐負水揖文簫。萬里初鄰並﹐長年此寂寥。不要麟閣畫﹐虛累鶴書招。同是西江客﹐君當結夢樵。

九月十四日﹐過紫極宮熊道人房

層軒俯江竹﹐欹枕對連山。雨止煙霞集﹐洲回鷗鷺閒。紫霄行有徑﹐白日戶無關。但見空中侶﹐飄飄不可攀。

九日﹐諸生攜酒至城東看菊

楚楚臨階菊﹐重陽特地開。慰人良有意﹐報汝媿無才。巷杵聞雞發﹐鄰觴送蟹來。采英吾欲寄﹐悵望倚江臺。

閱除﹐目仲淵宣慰﹑傳之廉副俱出山南。暑夕﹐有懷﹐無由傾倒

舍下初秋至﹐明月出云端。淸輝延細竹﹐爽气集幽蘭。江漢不容越﹐方舟逝良難。瑤琴誰起坐﹖中宵爲我彈。

題山居圖

平湖含白水﹐斷岸見靑林。籬落初秋气﹐雲山向夕陰。養閒祇用拙﹐避俗更懷深。爲問舟中客﹐何如澤畔吟﹖

社前七日作

久旱春始雪﹐社寒猶未妨。沈沈鶯待木﹐語語燕歸梁。靜想親交絕﹐儀求旅處臧。以身觀萬物﹐應繋末輝光。

奉訊浦編修

聞君踐馬厄﹐詩賦日應多。但倚文爲命﹐焉知病是魔﹖蒲萄深巷雨﹐菡萏遠湖波。未始無相憶﹐經過柰禮何﹗

送譚殷卿歸徽州

送君從此發﹐何日到徽城﹖已是夕螢亂﹐況堪秋雁鳴。行藏無定策﹐仕養最關情。見誦覃懷守﹐名家舊有聲。

題贈李右丞

恂恂李右轄﹐行義古人期。緩急倉公傳﹐勤勞衛母詩。滄波大地轉﹐白首老天知。莫寫靑田鶴﹐鳴臯重我思。

晚過孔奉常舍下

滄江一萬里﹐書信近如何﹖向暮客懷薄﹐及秋鄕夢多。故人相慰藉﹐並捨數經過。但願長無事﹐彤庭接佩珂。

悼遠﹐用友人韻

采江莫采蘋﹐思食莫思蒓。間歲曾爲客﹐經時獨夢人。林園花動夕﹐帷帳艸畱春。萬里燕山路﹐空懷涕泗頻。

酬孔太祝

蘇郎懷印綬﹐不計敝貂裘。一去靑山下﹐三年白露秋。關心悲地隔﹐渉患見天遊。笳管深無那﹐晚來動戍樓。

贈別朱生爲南海醫教﹐得問字

拜命辭中闕﹐鳴簫下南郡。天晴木葉空﹐江暖梅香近。解鐸風成陣﹐開堂月生暈。欲酹扶胥碑﹐移船定相問。

贈別李教授亭赴五羊﹐先往余饒覲省

行色動西風﹐鄕心去住同。諸生五嶺外﹐之子大江東。且羨還家鶴﹐無愁度海鴻。若逢天上使﹐書記莫悤悤。

贈別徐教授之欽州二首﹐其一

徐子雅好易﹐白頭來上京。如何懷遠檄﹖竟往教專城。山近煙霞密﹐江澄瘴癘淸。朋遊政事少﹐況在仰修名。

其二

冉冉歲月暮﹐悠悠關塞長。歌鐘凝旅宴﹐舞袖拂徵艎。到日梅花亂﹐來春蕙艸芳。南金自昔重﹐寄贈可能忘﹖

移居東城

移居古城裔﹐桑竹似村墟。已謂丹霞近﹐無嫌白日疏。天晴時見鶴﹐池淺尙通魚。賴有知心者﹐過門亦下車。

十二月五日﹐雪﹐答傅淵道

薊門臘月雪﹐初似楚南寒。祇悅年光盛﹐寕愁旅宿單﹖濡毫思謝朓﹐掩戶憶袁安。昨暮瀛洲署﹐應當策馬看。

王繼學晚過舍下﹐翌日﹐惠詩兩章﹐用韻答貺﹐其一

平生病太史﹐淺陋媿曹邦。自足封函谷﹐聊須壘受降。黃鍾知和寡﹐白璧動成雙。天外誰招得﹖淸風滿入窗。

其二

客居惟所適﹐不是遠時人。聞喜池臺僻﹐來依第宅新。月涵鐘警夕﹐風引釀生春。頗得過從樂﹐相看莫厭頻。

和二章已﹐而徵者適至﹐戲用韻爲再疊云

久客歲雲暮﹐悠悠念異邦。病因詩暫愈﹐愁爲酒先降。屋隠疎篁半﹐城依老樹雙。晨朝有好鳥﹐命我隔東窗。

其二

頗怪君家使﹐徵求太迫人。從知心匠苦﹐況復物華新。輟夢天開夜﹐思歸水墅春。縱無靑玉案﹐寄贈莫辭頻。

用韻報李宗明二首﹐其一

李侯持重噐﹐隠若一雄邦。敵至嬰城守﹐威行走傳降。燻弦須和五﹐古劍肯埋雙。見說研朱地﹐車聲繞碧窗。

其二

古來輦轂下﹐不畜隠淪人。況有龍門舊﹐寕無獸錦新﹖江山政如畫﹐松栢自宜春。可是東城曲﹖過從步屧頻。

送張月梅

臥病空山裏﹐君來起素秋。叩門驚遠字﹐扶杖揖淸流。潦倒炊粱客﹐從容樹橘侯。偶同螢夜語﹐行李又何州﹖

三月二十三日﹐雨中示諸生

後園僧寺裏﹐聞有蜀葵花。好趁今朝雨﹐移來向我家。編籬𨿽待菊﹐引蔓盍藏瓜﹖總在經營力﹐秋成莫浪誇。

贈別李太祝還廣平省親

六祝周遺禮﹐千官漢盛儀。聲名無此達﹐少壯任君爲。孤戍程𨿽迫﹐萱堂拜恐遲。都門四月別﹐愁殺萬黃鸝。

贈答吳二奉禮

新詩走風雨﹐感謝老兵來。藥圃昏長樹﹐柴門靜古苔。妬晴鳩狎喚﹐怯冷燕頻回。解說銷愁事﹐何由斷酒杯﹖

登南城樓

樓倚晴空外﹐登臨延賞心。微風孤雁過﹐落日萬蟬吟。客路侵齊樹﹐鄕愁接楚砧。爲詢宮外築﹐流水似哀琴。

寒食後﹐百丈山夜坐

已新寒食火﹐更近暮天鐘。花片隨風減﹐柴扉帶月重。以閒酬宦達﹐將病抵心慵。本不從耕稼﹐臨江媿老農。

月出

淸楓起夕陰﹐明月出髙岑。達識衰榮理﹐深齊去住心。夏虫先振砌﹐昏鶴未休林。不有詢奇字﹐應誰載酒尋﹖

山壽生日

見爾開三歲﹐堪余謝一官。常憐爲子重﹐更念報君難。曷曰勝裘馬﹖於天學鳯鸞。終當慰老眼﹐空闊萬人看。

九月二十八日﹐濟上作

昨日立冬雨﹐內河中夜雷。晨興猶未定﹐震懼忽如摧。衰柳並寒在﹐早梅何處開﹖饑年方禁釀﹐不飲稱無才。

快閣延望

快閣延江望﹐淸尊息坐彈。風雞猶戒曙﹐雪雁每辭寒。莫使晨歌廢﹐聊思飽食安。百年會有故﹐終不媿儒冠。

題秋山圖

我愛秋景好﹐自緣秋气淸。江空石露骨﹐木落風無聲。偶向畫中見﹐猶如雲外行。祇疑豺與虎﹐無地得縱橫。

正月三日﹐大雪

大雪生何處﹖飛來應早春。淸寒微著物﹐光霽亦宜人。日月雙吟鬢﹐乾坤獨病身。濁醪差可近﹐祇爲有天眞。

康大監善慶堂

大府聲名舊﹐京華有此堂。棟梁深盡制﹐花竹淨分行。世美尢當濟﹐身名賴必揚。自公常退食﹐把易細焚香。

九日﹐和危太朴見貽

年年江海上﹐飲菊對重陽。又復玆辰至﹐都無少日狂。遙峯棲戶碧﹐敗葉擁池黃。只有長生事﹐於今墮渺茫。

九日﹐簡危太朴

疾風吹細雨﹐忽忽過陰崖。久喜江山靜﹐新增節序佳。秋聲連迥野﹐暝色起髙齋。自得論文侶﹐中年有好懷。

夏夜﹐登後亭

縣酌羣山置﹐亭因古堞安。幸無多檢校﹐於以小盤桓。潦倒淵明釀﹐淒涼子賤彈。杖藜聽夜鶴﹐世慮苦無端。

湖上值雪

農事傷下澤﹐官曹限窮年。崎嶇盡所歷﹐繾綣何由宣﹖窗明變松雪﹐室冷延山煙。少歲守恬淡﹐未敢輕棄捐。

貴州

離思久不愜﹐幽情晚旋添。天宜明月獨﹐山與宿云兼。蛩語通支柱﹐蛛絲映捲簾。若無光霽在﹐何以破朱炎﹖

發橫浦之永淳縣

急槳開晨漲﹐孤尊已夕陽。木光排峽靜﹐洲勢背城長。太史才無敵﹐將軍義不忘。感傷今歲月﹐淹泊媿滄浪。

寄劉傳之

故人去南海﹐已度百花時。萬事須重到﹐孤舟何太遲﹗云迷帝子渚﹐月過伏波祠。幕府文書省﹐來須慰我思。

晚至沙塘

風雨病屢渉﹐煙山知幾重﹖平湖番近服﹐大邑艾遺封。受粟常慚吏﹐看花正閔農。周原已徧度﹐明旦復何從﹖

三月十一日﹐遣家人還捨奉侍﹐值雨。十四日﹐值晴作

具船聞解纜﹐想象系朝昏。到日初收雨﹐沿流定達邨。初生南澗藻﹐好近北堂萱。載感飄零意﹐淸江是故園。

古木

誰擘蒼煙破﹖依稀露老龍。偶違風雨會﹐遂感雪霜蹤。飛動關元气﹐沈潛見物宗。何階韋偃伎﹐千歲此相逢。

贈別韓徳卿歸安西﹐因候蕭司成

十年關隴道﹐文學老貂裘。久別重相見﹐相看更自愁。早膺朱紱寵﹐暫爲白雲畱。寄謝蕭夫子﹐巖棲向幾秋﹖

寄宿維揚驛﹐寄懷王儀伯

水墅見明月﹐適隨歸棹圓。故人在郡國﹐今夜隔風煙。何日徵河內﹖常時誦潁川。經過因念此﹐書信賴流傳。

題靖節徵士歸來圖

維公楚杞梓﹐作令晉衣冠。得志但恐暮﹐濟時非所難。古今弦韻寡﹐歲月酒杯寛。渺渺山中去﹐深深畫裏看。

題吳生雨吟圖﹐還寄淸江皮野

江雨四時昏﹐故人家遠邨。如何一見面﹐還又兩忘言﹖老樹經蛟淚﹐空花斷雁魂。由來前日畫﹐妙手出吳門。

東齋秋雨後﹐花藥具有生意

田園𨿽尙遠﹐未肯效淒涼。藥就籬成蔓﹐花因徑作行。豈惟延晚趣﹖自足信年芳。頗敬鄰人婦﹐驅雞不過墻。

病中

世故只如此﹐予生今若何﹖不憂新食少﹐但喜好詩多。野鶴來濠上﹐山猿落澗阿。平時朝夕者﹐經歲不吾過。

哀文集賢﹐時奉使南海道棄

瘴海距天關﹐道踰千萬山。空傳靈雨送﹐不見使星還。旌斾靑楓暗﹐樓臺白水閒。郡人惟我最﹐遠客淚潺潺。

贈葛推官

五罰從容至﹐羣生阨塞多。但無爲已甚﹐勿問達如何。早讀於公戒﹐終傳召父歌。故人風雨節﹐爲我數經過。

張別駕山居產玉芝

髙秋別駕宅﹐異艸吐奇芬。爲爾掇白雪﹐服之乘紫雲。但恐仙靈物﹐長遮虎豹羣。待棄人間事﹐先報赤松君。

贈別李仝

士以才名重﹐君猶梗槪先。間關百年道﹐浩蕩九春天。不爲歌彈鋏﹐還尋與酒錢。古來自如此﹐相問澗西田。

奉寄髙郵李使君

題詩報使君﹐春遠楚江濆。剩水黿鼉窟﹐低空雁鶩羣。朱旛臨野日﹐翠袖繞山云。早晚金鸞召﹐風流許細分。

晚興

古寺山重掩﹐平田縣對門。鷓鴣藏白書﹐蟋蟀破黃昏。貝賈多通市﹐藷偸毎近邨。殷勤省風俗﹐慷慨動心魂。

澄邁縣﹐有蘇內翰所題通潮閣﹐在海上

候館駐徵騎﹐西風獨夜淸。開門聞葉落﹐倚杖看潮生。有禮齊蠻俗﹐無歌學楚聲。淒涼蘇季子﹐行處足髙名。

將行值暴漲

雨發蠻山漲﹐來從五指原。風橋初沒馬﹐到縣已侵門。甚欲乘槎去﹐還思棄佩言。輕身犯南斗﹐信有北溟鯤。

詠茘子

思歸江路永﹐茘子幾時丹﹖祇念違親久﹐何愁待爾難﹖園林有専美﹐霜雪莫畱寒。記得珠崖道﹐長吟立馬看。

細雨

細雨沾墻竹﹐輕風發檻桃。幕分流水靜﹐樓抗遠山髙。但長琴書癖﹐寧知案牘勞﹖趨朝未覺懶﹐興味屬吾曹。

和謝梁內捨過訪

承聞招隱處﹐獨占萬山淸。乍見心如醉﹐多憂眼遽明。薦遺唐四嶽﹐道付魯諸生。欲理尋幽事﹐惟妨夜鶴鳴。

河口

神女大河口﹐逸人陰洞中。船鳴谷雨浪﹐門掩茘枝風。鶴鸛行相背﹐烏鴉宿自同。爲於百年內﹐試問鹿皮翁。

晨至西郭池亭﹐見新荷﹐有感時物而作

虛亭結構美﹐驛路帶垣斜。山薌含晚翠﹐池響集春蛙。官荷已偃蓋﹐僧蔬欲架花。俯仰賓從役﹐孰與測幽遐﹖

三山對月﹐懷山壽

豫章千里月﹐漸解向天髙。安得山兒慧﹖能知海客勞。榕城咽韻鼓﹐竹館淨香醪。何日書帷下﹖淸輝映鳯毛。

晚上南山觀燒

渡口向寥闃﹐夕暉生翠屏。隨風初繞電﹐翳霧忽如星。鳥獸蒸宜遁﹐柴荊照不扃。閩都春始過﹐雨洗合重靑。

庭艸

爲愛庭中艸﹐經春坐不除。澄心皆淨域﹐履道卽安居。海气含樓閣﹐年光映簿書。昔人傷廢事﹐作吏竟何如﹖

昨遊

昨遊居士澗﹐春入羽人丘。面面山相引﹐年年水自流。乾坤雙蠟屐﹐江海一漁舟。知我能來否﹖啼鶯去復畱。

雪觀雨後對薜老峯

髙閣飛雨過﹐新涼連海隅。竹溪魚板集﹐松寺鶴巢孤。吏隠非兼得﹐登臨適自娛。盛名蘇季子﹐猶是老徵夫。

京下思歸

黃落薊門秋﹐飄飄在遠遊。不眠聞戍鼓﹐多病憶歸舟。甘雨從昏過﹐繁星達曙流。鄕逢徐孺子﹐萬口薄南州。

延平西峽

巨浪劈山傾﹐孤舟與浪爭。逆飛天地肅﹐捷出鬼神驚。至險追前載﹐終身願太平。不然忠孝理﹐值此各何情﹖

次韻曾五判官

磊落將軍石﹐周遊太史遷。世人寧見爾﹖我軰故超然。膽急投豺地﹐神銷過鵠天。祇今誰可語﹖壯志必同年。

贈顚叟僧別二首﹐其一

問子家何在﹖名山越樹春。來遊萬里道﹐去作五臺賓。乞食寜忘祿﹖行歌若有神。曾逢陸修靜﹐招入社中人。

其二

未是眞顚者﹐能顚故有餘。試畱吳郡艸﹐爲報掲陽書。帶日辭銅馬﹐投云聽木魚。南歸定何日﹖白象守林廬。

送施處士還東溪

東溪子故物﹐歸去一身輕。樹曉雛鶯坐﹐沙晴乳鹿行。乘舟不盡興﹐罷釣忽忘名。憶我南山下﹐蘼蕪繞捨生。

期出東郊不果﹐卻率便河閘橋﹐詣張道人庵尋故舊作

卻欲東郊去﹐還尋北渚來。江翻垂木動﹐風過雜花回。馗道迷朱轂﹐虛空見紫臺。世氛渾不柰﹐憶得是蓬萊。

閱友人壁間詠﹐有懷舊遊

漫說經行處﹐云邊第二春。石林投倦客﹐畫壁跋髙人。迹與風鵬轉﹐心兼野鶴親。平生許玄度﹐自比白頭新。

和李漑之園居集詠八首﹐其一

書劍上靑霄﹐鄕關雨雪遙。年華侵水竹﹐客思墮山苗。會想商巖綺﹐將從鄭裏僑。文辭誠小技﹐祇比俗情饒。

其二

豈是幽棲地﹖飛騰亦未量。城根分鼠壤﹐池面合魚梁。名久喧郎署﹐歌時感女桑。畏卿音調苦﹐疇復貴相忘。

其三

圃色依簾障﹐天光切戶庭。艸生連夜雨﹐花落徧池星。未遂翔寥廓﹐眞堪托晦冥。逢時須紫燕﹐得意拂靑萍。

其四

亦欲依家耳﹐衡門斗極邊。鄕心徵化鶴﹐宦徑跕飛鳶。白日拋書送﹐靑山拂檻延。風流自無已﹐憶上五湖船。

其五

都無京國意﹐滿眼舊生涯。壁隱崆峒木﹐氈蒙婀娜花。善鄰垣故辟﹐愛客酒能賖。皦皦荒途子﹐音期只爾遐。

其六

偶從耕鑿事﹐便有古人風。井瀉千畦碧﹐林然獨杏紅。世情何近遠﹖宦秩自卑崇。任道流行意﹐雩壇或與同。

其七

磊落人間士﹐名成定不虛。願陳元有策﹐交薦可無書﹖莫遣從師苦﹐因將作吏疏。吾徒豈念此﹖媿盡馬相如。

其八

丹柰花初結﹐朱櫻子半成。寢興因物變﹐筋力與年增。燕拂承塵去﹐蜂隨曳杖行。玉泉幾千仞﹖好在翠如傾。

重過太傅忠憲王園林

一代王章寵﹐於今勝地非。野池花自發﹐春日燕爭飛。坐送笙歌密﹐衙迎劍佩稀。頗縈遊子騎﹐修景澹忘歸。

登覺山寺

遠見浮圖頂﹐逡巡及寺門。此行如有待﹐何地更無喧﹖山背斜陽惡﹐泉侵落葉渾。沈沈委臺殿﹐多是賜金旛。

種瓠二首﹐或言種瓠蔓長﹐必翦其標乃實。予齋所種﹐因樹爲架﹐蔓緣不已﹐果多虛花。欲去之﹐慮傷其淩霄之意。因賦五言﹐爲之解嘲云

豈是階庭物﹖支離亦自奇。已殊凡艸蔓﹐綴得好花枝。帶雨寧無實﹖淩霄必有爲。啾啾羣鳥雀﹐從汝踏多時。

秋後﹐瓠果成一實﹐輪囷可愛。予嘉其晚成而不羣﹐答賦云

嘉瓠吾所愛﹐孤髙更可人。不虛種植意﹐終繋發生神。有葉誠藏用﹐無容豈識眞﹖明年應見汝﹐眾子亦輪囷。

六月菊

蕭然故可愛﹐況在五侯家。未到三秋節﹐先開萬點花。風霜寜未熟﹖歲月自云賒。慚媿靑松幹﹐昂藏照島沙。

戲簡孔太祝

人間最好日﹐祇在菊花前。頗怪來今雨﹐相看語後天。門階銷俗客﹐冠佩切飛仙。願約秋風住﹐長年泛酒船。

送劉修撰赴湖南提舉任

久淹詞館寄﹐新奉璽書還。白髮臨漳水﹐靑雲動楚山。文稱一道重﹐政類百司閒。設有湘南騎﹐因之解別顏。

寄李彥謙

古燕城下路﹐柳樹落西枝。每到重來處﹐長憐欲別時。鶻飛平照急﹐鷗集遠煙遲。此去秦州什﹐應須寄我知。

寒齋對雨書懷

冬暖久不雪﹐天分雨破顏。依稀才灑戶﹐慘淡欲連山。垣屋重重密﹐壺尊獨獨慳。焉知魏闕士﹖隱與吏相關。

客至

客至冠纓好﹐殊非舊友生。曉晴霜太重﹐冬暖日偏明。覺我肌膚弱﹐興言感慨並。子云工賦述﹐切莫論公卿。

詠梅﹐和陳城南

我亦吳頭客﹐年年念遠梅。孤根元自植﹐冷蕊爲誰開﹖因睹城南詠﹐深思嶺表來。北人盆裏看﹐應不近蒼苔。

守歲詠懷﹐次韻

大年在今夕﹐旅爵記前除。時序無閒事﹐江湖少定居。燭花分坐委﹐漏箭落城疎。底復窮廬嘆﹐人生各有初。

送貢仲實還江西

送行何太頻﹗日日見行人。又復風霜節﹐相違旅病身。浮名非甚急﹐遠意獨難信。念子關勞苦﹐題詩莫待春。

題友人山居

遊居展靜好﹐盡日有髙情。竹下流泉過﹐花間時鳥鳴。因人問藥裹﹐要我罷琴迎。本自無知者﹐山林頗近名。

林尊師招不果﹐就別

甚欲摳衣去﹐仍煩折簡呼。竟孤林下約﹐還想市間壺。野館侵濃樹﹐春波亂嫩蕪。看云解榻意﹐秋露近玄都。

野望

思遠卑棲地﹐憑髙獨望辰。峽云低度晚﹐野水淨含春。語鶴關梁迥﹐歸鴻歲月新。不堪回首處﹐橫笛倍傷神。

遊招提

勝地相從日﹐應無俗客蹤。春花濃夾騎﹐晝樹靜藏鐘。妙理端深得﹐佳遊亦漫逢。憐渠絲與竹﹐舫上見西峯。

送白湛作尉金溪

離思已無極﹐尊前況夕曛。閉門六月雨﹐行李萬重云。遠祿年𨿽壯﹐名家代不羣。縣人迎主簿﹐應似大浮君。

盧師東谷﹐懷城中諸友

契闊遽如許﹐淹畱空復情。天遙一鶴上﹐山合百虫鳴。異路嗟何適﹗冥棲得此生。平居二三子﹐今夜隔重城。

送鄧慶長衍從宦吳中

聞說吳中郡﹐靑山萬疊開。雲霞通井邑﹐水木映樓臺。子去嗟何恨﹗吾生念卻回。辛勤官下養﹐書記合頻來。

正月三日﹐海子泛舟

曉日明如茜﹐春波凝不流。浴鳬浮斷梗﹐過雁折危樓。頗敬吳兒狎﹐何傷楚客囚﹖沙邊縈小楫﹐初慰玉京遊。

送云知事赴余杭

一舸發春瀨﹐涓涓沙鷺明。官煩南郡佐﹐禮重北城迎。海浦潮聲暗﹐山城日气淸。宗卿懷故掾﹐蚤晚薦髙名。

暑夕

煩暑不能寐﹐望鄕憶宵徵。開門海月白﹐髙枕林風淸。不飲畏投轄﹐將歌思濯纓。誰家橫短笛﹖吹盡楚關情。

七夕詞

天上新秋節﹐人間巧夕祠。不成兒女笑﹐空負歲時悲。璧月當軒墮﹐銀河帶闕垂。低頭媿烏鵲﹐寜爲遶南枝﹖

和巽初得子

喜事平安使﹐家書遠見貽。正愁行路子﹐新得稱家兒。白璧無勞羨﹐靑雲日與期。庭階人事意﹐眼冷念含飴。

離席合賦贈南劍教授盛復之之官﹐凡十首﹐其一

盛君江海士﹐直气軋霄崢。翻爲詩書苦﹐焉知印綬榮﹖度遼曾萬里﹐走越更千城。便是來難得﹐鄕關近慰情。

其二

首路向朱夏﹐出關猶到官。麥收風漲暑﹐梅熟雨畱寒。气候隨方異﹐才名自古難。豈容賢若爾﹖教授老江幹。

其三

江浦見黃鸝﹐石橊花滿枝。欲攀猶屢惜﹐已去復何疑﹖蚤畏紅英亂﹐還當絳帳移。驛程動易隔﹐畱待寄相思。

其四

娟娟沙尾鶴﹐毛羽映江鮮。去住長如此﹐飛鳴豈偶然﹖仙家應汗漫﹐侯判莫畱連。憶得東門事﹐須君正壯年。

其五

閩南荔子熟﹐問客倘能來。暫爲諸生屈﹐寧傷獨茂才﹖雲飛絕寒落﹐雨過行平臺。賦就新詩別﹐扁舟且莫催。

其六

昔向遼東郡﹐長歌覓管寧。此行無贈策﹐故事有談經。豆實登朱荔﹐虹光照紫萍。龜山文物在﹐未用嘆凋零。

其七

躍馬問入郭﹐解龜聽報衙。江沙侵細竹﹐墻蔓覆疎花。政不離書閣﹐吟應上釣槎。有懷當皓月﹐玉署聽啼鴉。

其八

碧艸津頭郡﹐𨿽偏是勝遊。野人頻識劍﹐穉子亦能舟。稍定傳衣怪﹐聊資宦秩周。南來說風物﹐有待細詢求。

其九

杯酒莫停手﹐路長思八閩。精靈深狎客﹐瘴霧簿侵人。海近漁船集﹐山空鳥道鄰。來京書一束﹐賴爾老隨身。

其十

黃帽催晨發﹐郵籖報旅程。遡風斜帽舉﹐虛日亂弦鳴。異俗從誰變﹖眞才不自成。倘於髙第內﹐歲久得歐生。

奉寄淮東憲孔知事二首﹐其一

日有烏臺使﹐因君問合肥。熊章官下食﹐虎略幕中威。易政聽時報﹐交深念日遲。知音偕上列﹐須假繡爲衣。

其二

昔在東門別﹐相離數歲星。一官何委折﹖萬里獨飄零。楚樹春頻落﹐燕云晚自停。幾時淮浦月﹖仍與共揚舲。

遣懷

柳影侵門暗﹐桃枝亞竹髙。年深詩並進﹐春在酒爭豪。吏隱嗟何擇﹗行藏信所遭。斯文如未喪﹐端合付吾曹。

卷四

歌行曲類

贈海康舉進士者

聖主徵儒用文學﹐翩翩五士起海角。元戎虎帳飛薦鶚﹐泮水成材玉新琢。吉日舉餞鐘鼓作﹐皇華大夫繡朱襮。快馬鑿蹄輪脫斵﹐相送西風出郊郭。問君此行事何若﹖於菟要是赤手縛。候雁南飛不踰嶽﹐洞庭山秋木葉落。詞場先鋒奪霜鍔﹐萬里靑山上黃鶴。明光宮中問禮樂﹐董生策有經濟略。一朝聲名動河朔﹐往取靑紫如六博。前年禮闈開峻擢﹐明當接武絲綸閣。歸來錦衣照丘壑﹐人生無如進士樂。嗚呼﹗人生無如進士樂﹐朂爾髙步翔寥廓。

送菊

臥病髙秋畱海浦﹐明日重陽更風雨。杜門不出長蒼苔﹐令我天涯心獨苦。籬角黃花親手栽﹐近節如何獨未開﹖含芳閟采亮有以﹐使君昨暮徵詩來。淩晨試遣霜根送﹐畚土𨿽微甚珍重。極知無意競秋光﹐往作橫窗歲寒供。憶我初客天子都﹐西垣植此常千株。結花年年應吹帽﹐始信南邦事盡殊。願得封培自今日﹐何間朱崖萬家室﹖秋香端不負乾坤﹐但願簫管亂儔匹。歸去來兮𨿽得歸﹐念歸政自莫輕違。他日采英林下酌﹐誰向淸霜望翠微﹖

奉新縣樓對月﹐望浮雲山李八百洞﹐超然有懷

白露浥宵桂﹐月滿浮雲山。遙想山中人﹐與我身俱閒。少日曾陪供奉班﹐流浪三千隨百蠻。海水接天看不足﹐卻歸萬壑聽潺湲。累土成嶽諒非艱﹐蚤服玄英勘大還。金闕玉淸名籍在﹐不應猶自戀人間。

閩州歌

閩州土俗戶不分﹐生子數歲學繡文。圍繃坐肆雜男女﹐誰問小年曾識君﹖古來夜行斯秉燭﹐今者衢路走紛紛。那更誅求使者急﹐鞭箠一似雞羊羣。古來閨閣佩箴管﹐今者女工徵六軍。𨿽復太平少徵戰﹐設有備豫將何云﹖去年居作匠五千﹐耗費府藏猶煙雲。官胥掊克常十八﹐況以鳩斂奪耕耘。祇今棄置半不用﹐民勞竟是誰歡忻﹖歲歲條章省煩費﹐幸且不省無方殷。唐虞在上儉且勤﹐後王猶復錦繡焚。豈有夔龍讓姚宋﹖不言忍使憂心燻。觀風自是使者職﹐作歌𨿽遠天應聞。

奉陪京城諸友遊南城﹐尋丘尊師道場作

我本漁釣淸江濱﹐三生自是華蓋君。往從竹浦拾明月﹐初向芝山尋白雲。聞有仙人姓丘者﹐舊廬正在燕城下。杖藜隨步躡天梯﹐千尺雲門淨如灑。門前水流淸且深﹐朗如石鏡開煩襟。中有幅輪轉浩劫﹐多見聽者無知音。髙莫髙兮嵩山之中岑﹐幽莫幽兮壺嶠之雲林。萬金買閒不易得﹐一到城市無歸心。堯舜之事俱寂寞﹐獨畱一人在丘壑。問渠羽駕來仙壇﹐夜夜疎星迷皓鶴。我爲長春行﹐興在碧艸間。白日又欲暮﹐浮雲無時還。十年住天都﹐塵土污客顏。於此意不愜﹐泠然遂懷山。更將攜手上煙蘿﹐曾是軒轅弓劍過。我來正值五月半﹐靑天漸少緑陰多。每思東山公﹐興來恣婆娑。左持玉麈揮俗客﹐右引采扇遮天娥。明時豪達盡如此﹐逝且不樂今如何﹗我亦欲喚細腰舞﹐白馬馱酒金叵羅。誠恐道人嗔我慢﹐空遣弟子來相看。上堂椎鼓日色晏﹐孤我靑精白日飰。黃金臺前春已歸﹐海橊花發乳燕飛。同行佳人莫相違﹐相思更贈女蘿衣。

贈劉山人遊湖南

楚山髙髙楚水淸﹐之子西還復遠行。手持空縣寶月鑑﹐人中到處測公卿。楚有羈臣面如削﹐千載姦諛膽驚落。誰能早向太平年﹖識得聲名等光嶽。洞庭湖上莎艸生﹐湘娥祠下鷓鴣鳴。與人言必據忠孝﹐豈獨賣卜嚴君平﹖子言亦是蜀州士﹐家寄錢塘小江涘。九野飛鴻逐便風﹐行色將我泛湖水。湖水上﹐幾時來﹖自古生才須世用﹐試爲今人靑眼開。

搗練圖

深宮佳人白日長﹐夜感蟋蟀鳴中房。起視河漢心回皇﹐雲鬢籠松分作行。淸水如天收素練﹐翠蛾帶月杵玄霜。轆轤無繩金井悄﹐邊頭不見梧桐黃。裁縫熨貼坐在牀﹐載玄載黃公子裳。制成不遠煩寄將﹐但見寒暑雕三光﹐身體甚適平時康。君不見古來邊庭士﹐雪壓關河徵戰多﹐折盡衣裘淚如水。

題李白郎官湖

當時郎官奉使出咸京﹐仙人千里來相迎。畫船吹笛弄緑水﹐何意芳洲遺舊名﹖唐祠蕪沒知何代﹖惟有東流水長在。黎侯獨起梁棟之﹐彷佛雲中昔軒蓋。南飛越鳥北飛鴻﹐今古悠悠去住同。富貴何如一杯酒﹖愁來無地貯西風。大別山髙幾千尺﹐隔城正與祠相直。靑猿夜抱月光啼﹐掛在東湖之石壁。黎侯本在斗南家﹐枕戈猶自憶煙霞。祇擬將身報天子﹐不負胸中書五車。昨者相逢玉闕下﹐別來幾日秋瀟灑﹖黃葉當頭亂打人﹐門前繋著靑騘馬。君今歸去釣晴湖﹐我亦明年辭帝都。若過湖邊定相見﹐爲問仙人安穏無﹖

王氏能遠樓

遊莫羨天池鵬﹐歸莫問遼東鶴。人生萬事須自爲﹐跬步江山卽寥廓。請君得酒勿少畱﹐爲我痛酌王家能遠之髙樓。醉捧勾吳匣中劍﹐斫斷千秋萬古愁。滄溟朝旭射燕甸﹐桑枝正搭虛窗面。昆侖池上碧桃花﹐舞盡東風千萬片。千萬片﹐落誰家﹖願傾海水溢流霞。寄謝尊前望鄕客﹐底須惆悵惜天涯﹖

梁掾枉教冬菊之歌﹐仍韻答貺

中書省郎梁茂才﹐嗜好雅與時流乖。休衙歸來緊閉戶﹐剝啄或爲幽人開。屋前枯楊千萬樹﹐屋後官槐傍官路。別起新亭翼瓦間﹐晝閱黃花夜吟句。自別仙城白兔公﹐采英泛菊九秋同。江淸木落寒雁遠﹐我思古人煙浪中。彼美人兮無此美﹐不見憂兮見之喜。本是千巖萬壑姿﹐如何肯落君家裏﹖昨夜遣詩兒過門﹐挑燈三誦月黃昏。更酬疊唱未足報﹐要須共倒花前尊。君不見長安富兒買歌笑﹐意擲千金惜年少。桃李如今不似春﹐勗子含和保貞曜。

錢舜舉畫馬歌

錢君畫人勝畫馬﹐安得名驄妙天下﹖靑雲隱約見龍紋﹐有意軒昂駛華夏。圉官山立頎而髯﹐朱衣黑帶髙帽尖。問渠掌握詎有此﹖牽控寜知人汝嫌﹖君不見才士受束縛﹐往往因之縱寥廓。

杏葉黃

杏葉黃﹐天雨霜。穹窿攜日照八荒﹐回光照見白玉堂。堂中美人雙鳴璫﹐中宵抱被直西廂。忠君愛親兩不忘﹐柰何零露沾衣裳。淸曉樓頭見徵雁﹐不如謝官歸故鄕。

題姑蘇丁氏一樂齋

人生開口日幾何﹖一日所得亦已多。請君爲我酌美酒﹐我當爲君歌樂歌。堂上仙翁紫錦袍﹐堂中碩人冠嵯峨。瑤池日遲眩五色﹐椿樹春生交萬柯。借問彩衣行者誰﹖丁家令緒如絲蘿。兄弟無故父母存﹐此語未必慚鄒軻。況昔知君在朝列﹐贊教國冑懸瑲珂。當時權幸悉故舊﹐靑紫可拾不肯阿。扁舟一去江海遠﹐事寔由己非由他。他人束縛我掉手﹐此又一樂信所過。要當髙名日益升﹐使廉如華分如河。歸掩茅齋坐淸杳﹐松竹交蔭花成窠。丈夫所就類如此﹐劍絕卽與浮雲摩。聊題長歌送君去﹐出門咥笑臨鷗波。

贈彭生

自來西垣二月吉﹐品裁良士無虛日。上感天子大聖明﹐下知朝政靡闕失。耳聞目見心所然﹐莫此名郡彭君賢。辭官歸飬終二親﹐流水二十有四年。古人作官計百世﹐今人動作晦朔計。赤面持籌舞銓吏﹐哀哉賢愚同一致。豈知彭生後時寵﹖更二十年猶始至。耕田足雨稻刺波﹐種樹繞天花照地。未知羲和多少事﹐但願堯舜一萬歲。千鍾有待亦人情﹐尺璧無瑕乃士貴。四牡以之不爲傷﹐蓼莪以之不爲廢。王人若徵雅道闕﹐淸廟朱弦倚三二。美哉彭生淑慶源﹐孝子亦在忠臣門。幾人嘆嗟向穹昊﹖下馬指點銅臺村。

侏儒行

君不見東方朔長九尺餘﹐不如侏儒長三尺。朝捧一囊錢﹐夕竟飽死復何益﹖死者不可作﹐饑者食有餘。堂堂之軀天所命﹐生之短者續則悲。嗟哉世之人﹐羨彼侏儒復何爲﹖

轆轤怨

門前水揚聲似雨﹐幽人當窗碧弦語。東裏徵夫去不歸﹐一雙蛾眉鏡中舞。年年井上攀轆轤﹐勞心只恐秋葵枯。他家種得長生艸﹐梅花落盡靑靑好。

田君寫眞

田君力斡成霜鐵﹐一筆能開萬豪傑。總是人間敵海愁﹐但自不忘泓潁別。我所思兮大江濆﹐欲往致之道路分。安得煩君寫作巫山與洛中﹖有美人兮﹐泛波上之遊鴻﹐行巖巓之素云。嗚呼此君不可見﹐獨立乾坤淚如霰。

贈鄭元澤別

燕城閉門百花節﹐鄭郎騎驢索我別。示我髙人王右丞﹐輞川之圖澹明滅。一從辭山去吳越﹐寤寐鄕關五情熱。偶逢此卷卽欣然﹐人間何處無奇絕﹖虞生教授司成館﹐文字精神萬人傑。品題一百二十言﹐一言不作溪山說。卿云亦有溪山趣﹐事與虞言當合轍。贈朋與親各有義﹐頗媿紅塵驅蹇拙。更欲相畱度小春﹐夜深縞杏都成雪。平旦何以答畫圖﹖爲解臨江雙佩玦。

張月梅子昂竹石圖歌

近來海內寫竹石﹐集賢學士有李衎。吳興翰林公更神﹐大抵不令石作板。半幅蕭蕭煙霧枝﹐如卷中有千尺奇。洞穴常起鬼神疑﹐嵩華衡岱狎童兒。金溪處士淸似鶴﹐攜此隨秋訪幽壑。我憶爲公故僚吏﹐細撫遺書雙淚落。吁嗟翰林今世無﹐一筆猶可重江湖。鳴鳯之下出瑾瑜﹐髙風況足勵頑夫。

西黎歌

一十三縣海之州﹐四城結帶相綢繆。中有羣黎集百峒﹐耕鑿不知堯舜憂。手扶長弓架鉤箭﹐白馬白似雪花片。此又外黎漸漢習﹐仇殺從前如旅勸。春花滿山禾滿臯﹐婦饋壺漿夫血戰。曾不如深居不識禮教人﹐又誰使之郡若縣﹖黎霧山髙裹白雲﹐哀猿驚鹿夜深聞。下瀨戈船今已遠﹐行人猶說路將軍。

掘冢歌

昨日舊冢掘﹐今朝新冢成。冢前兩翁仲﹐送舊還迎新。舊魂未出新魂入﹐舊魂還對新魂泣。舊魂丁寧語新魂﹕好地不用多子孫。子孫綿綿如不絕﹐曾孫不掘玄孫掘。我今掘矣良可悲﹐不知君掘又何時﹖

望瀛海一首﹐送危太朴之四明﹐兼簡廉訪鄧使君﹑翰林袁侍講

危君英妙年﹐獨往志千載。天馬出名駒﹐空行見風采。昨日銜書到空谷﹐甚欲畱之不能待。九月開帆指四明﹐要逐髙秋望瀛海。海水上接天漫漫﹐世人不知此別難。當君夷山碧嶼日﹐是我對月永夕�。猿狖啼靑巒﹐江樹葉飛天。雨霜�江上﹐吳歈思斷腸。窈窕徐家兒與女﹐卻望蓬萊如故鄕。君行卻向三山望﹐雲霧軒窗六鰲上。東方𨿽樂不可以久畱﹐歸獻仙公白雲唱。西過錢塘遇順風﹐爲拜湖南持斧翁。會稽學士臥云島﹐朱弦流水鳴孤桐。道我寄語莫悤悤﹐送君有情亦如海。海水有盡﹑別意無終窮。

重登興眞觀小樓

瀕湖觀戶舊倒顚﹐新起小樓明且鮮。道人不慣養白鶴﹐食豕卻來堂下眠。偶聞使者薄暮至﹐考鼓撾鐘吟昊天。春茶煮就且莫試﹐慷慨憑髙詢往年。

至日行

長安夜半通明光﹐羣公冠佩列雁行。泰壇三成樂萬舞﹐布衣類得齊嗚璫。小官需次祇自賤﹐當日再拜謝日長。多少朱門圍艶質﹐何當起視東方白﹖

得黃太史重碧拈春酒﹑輕紅擘荔枝十字扇面﹐以歸友人

豫章先生行孝友﹐作書往往心應手。想當揮汗臨風時﹐不在荔枝與春酒。竹枝歌中喜鵲鳴﹐食蓮感秋思弟兄。素紈便面大如斗﹐送與君家作千壽。

孟先生

孟先生﹐愛靑山﹐看山累月出不還。蹇驢長笑天地間﹐杖頭酒壺時取酌﹐身須饑病多容顏。往時佳句動明主﹐富有聲名無比數。先生遇之亦不驚﹐去臥南山紫蘿雨。嗟吾豈是先生徒﹖朝朝飽飯謁禁廬。暮歸卻向衡門趨﹐刻畫造化論錙銖。但有千載名眾人﹐不知而已獨信非其愚。未知吾師先生﹐先生師吾孔子﹑不師周公﹐吾亦聊以自娛。嗟哉先生﹗獨不得相與於同世﹐雲龍上下游八區。

七月一日﹐颶風後﹐奉和廉訪使

海上颶風久不來﹐一日示我破柱雷。乘此便欲歸蓬萊﹐炎州四時無落葉。大木不效軀幹折﹐怪事何止犬吠雪﹖蓬門土銼𨿽足憐﹐日月晝夜行靑天﹐借爾楚竹洗蠻煙。

奉觀許尊府遺墨

奉常許君玉色立﹐手抱父書紅錦襲。紛茫蜀令九霄神﹐抉摘郢州千首濕。鍾張𨿽云世已遠﹐任趙未可肩相及。葉滿天地雨聲急﹐我縱覽之重於邑。卻憶風雷昨夜顚﹐萬壑起盡蛟龍蟄。不然尺素尋常耳﹐何日蕭蕭百靈集﹖艸堂驚怪不敢畱﹐至寶豈復能輕酬﹖還君子孫世善收﹐扁舟歸弄江湖秋。

夜上烏巖

扁舟夜傍烏巖宿﹐然火上巖尋古祠。老巫輟睡啟神戶﹐牽幌請官窺漢儀。漢家將軍利於鶻﹐徵行往往皆良奇。當時光武皇帝聖﹐舉以善馭皆周知。將軍再出定窮粵﹐忠義耿耿光精垂。不然夷祀已千載﹐何尙至今歌舞之﹖髙懸銅鼓五獸缺﹐以手摩拂增深悲。蜈蚣宵行蛛网結﹐不識欵書何歲時﹖庭中蕉葉照石面﹐猛虎出谷靈風吹。澤魚導從吏扶掖﹐欲畱頗復懼深危。登臨有客動必戒﹐況此星露景倭遲。獨立蒼茫問橫浦﹐明日江山勞夢思。

朱煉師洪崖丹井歌

城西山﹐相鉤連﹐隔水照見蔚藍天﹐中有芙蓉碧嶄然。眞人手持緑玉杖﹐瀛洲一去茫無邊。谷巖歷落掛飛斗﹐樓閣崔巍淩紫煙。古松當道石作根﹐松下寒瀨縈潺湲。百花盡遶諸峯前﹐前有神龍藏九淵。赤鱗蜿蜒過千尺﹐四海丰登長晏眠。堯舜在上位﹐佐命皆惠宣。豈如秦漢主﹖燒丹學飛仙。白玉之牒黃金編﹐樓船美人去不旋。窮極耳目欲﹐思比赤松肩。焉知淸靜化﹖乃可與長年。

古杉行

丹陵觀﹐有古杉﹐屹如雙闕當雲門。云是鍾君之手植﹐君去此樹余空村。尾搖翡翠捎八表﹐根結蛇蛟行九原。幽邊豈無鬼神護﹖深處直形天地恩。一方拆裂引穿澑﹐猶是百年燒火痕。蒼皮樹裏漸欲合﹐始知艸木有道存。或云下有丹火伏﹐四時地底皆春溫。神還復壯此其驗﹐疑是自此無傳喧。平生政坐嗜奇古﹐來看適值寒冬昏。長歌沈思遶其下﹐夜半月髙松露繁。飄搖葉縣鳬舄影﹐牢落丰城龍劍魂。何當喚起博物者﹖共騎黃鵠淩昆侖。

題皮野逸亭

方丈新亭隱藂筱﹐下有長風蔭淸沼。杖間白日漏遊絲﹐空外靑煙送飛鳥。人生百歲今半之﹐更百千歲將奚爲﹖麻姑自是好風骨﹐按行蓬島歸何時﹖

卷五

歌行曲類

釣臺歌

吾慕嚴子陵﹐隱居富春山。故人乘六龍﹐身隨魚鳥閒。羊裘大澤雪在須﹐忽來導從入皇都。掉頭不受諫大夫﹐髙風逸節何代無﹖愼勿滄浪輕釣徒。

首陽山圖

山漠漠兮谷逶迆﹐中有二士形容饑﹐問之不答告者誰﹖在昔父死人致國﹐弟讓兄辭俱去之。一朝隱居北海北﹐去亂就治歸人師。遇世偶有戰伐事﹐叩馬垂血陳媿辭。君王知名義臣直﹐直不退聽將奚爲﹖見兵不果事乃定﹐恥食其粟隱於斯。終然饑死玆山下﹐到今稱誦猶當時。白旄黃鉞不可追﹐功業甚盛徳甚衰。救民水火事誠危﹐三綱一失誰扶持﹖是以聖人表其怨﹐謂彼仁者良由玆。首陽之墳髙幾尺﹖自古富貴埋沒野艸空累累。我欲酹北斗﹐薦以黃金巵。展圖涕漣洏﹐此意畫者宜不知。

贈余相師

幽人本自居丘壑﹐誤上靑天養黃鶴。長敖四海不知歸﹐幾見珠玄雜花落﹖厭原山下遇余君﹐語余世事徒紛紛。書眼猶如牖中日﹐宦情正似嶺頭云。

張明徳經歷松石圖

張君畫手天下奇﹐往者京城曾見之。濟南參議最博雅﹐毎爲送酒題長詩。深山大澤生喬松﹐緘封寄我章江湄。問君安得致此本﹖吏櫝政類麒麟羈。又費臨川百日假﹐不爾能事何能施﹖澗阿無人白石爛﹐飛泉但見下漣漪。老夫對此神慘惻﹐況近歲寒霜霰垂。髙齋展玩意未已﹐便欲共赴靑雲期。搔首弦歌白駒操﹐悠悠四海將誰知﹖

二韓詩﹐爲韓吏部作

太行靑雲城上頭﹐城下亂水亦東流。誰家煙中楊柳樹﹖鳴鳥一似黃栗畱。是時東風蕩瀛洲﹐瀛洲冠帶集英遊。有客抱琴來海嶽﹐罷彈爲我誇韓侯。韓侯家慶邘晉始﹐異代流風尙能耳。九十丈人住丹丘﹐猶子類翁翁類子。一門兩世百八十﹐更問千年今有幾﹖余系生子子生孫﹐錦衣爛照晴空裏。我向瑤臺聽洞簫﹐靈風浩蕩迷宮徵。桂枝翠弄月光寒﹐一時秋滿芙蓉水。神仙中人無俗賈﹐說似靑天天爲喜。往年初識吏部君﹐吏部有子才絕羣。與我同僚內相府﹐給事朝夕均勞勤。是則知君莫如我﹐作歌盛徳況所欣。皇都二月花紛紛﹐美酒斗倍錢萬文。把酒欲醉春日醺﹐爲君卻日呼流云﹐此歌此事今罕聞。

懷舊遊﹐贈別杜君還益津

往與羽人曾結滄洲期﹐醉騎鯨魚躍天池。北走幽都摩碣石﹐所歷至今皆見之。澤國波光秋瀲灔﹐津亭月色曉參差。山夾疎鐘和雪度﹐樓棲斷角引霜吹。蘭園坐送流鶯亂﹐革觀行聞住鶴悲。別來幾度斜陽裏﹖平曲風煙勞夢思。安得狂心化爲浪﹖去隨流水到天涯。偶向煙城逢杜子﹐爲我立馬歡相持。自言家在碣石西﹐石西易水淸淪漪。易州風帆日日至﹐佳人何事重來遲﹖重來易遲去易遠﹐便欲從君川路返。歲年冉冉思無限﹐詩成雁過雲濤晚。

用韻酬鐂茂才

弱冠從遊狎山水﹐三十餘年屈伸指。南隨粵鳥北燕鴻﹐祇今甚矣吾衰矣。學問無成不了事﹐況望淸名照書史﹗得歸重賦茅屋春﹐靑眼相看賴吾子。丹鉛曾近更生閣﹐但惜案頭螢亂死。世情浩蕩何足云﹖髙人不厭席爲門。百丈山前秋屢過﹐九州島外事憶重論。昔傷萍梗流滄海﹐暫喜梅花侑翠尊。制古直須追左契﹐聲英必合紹前聞。昨朝示我淸江作﹐洶如壘壁瞻風雲。媿我徒當大敵怯﹐此陳何止摧千軍﹖流離天驥志遠道﹐悲鳴往往思其羣。

畱諸生

淩晨風雨踰山樹﹐把書對酒聽鳴扈。牡丹初茁柳新芽﹐復逐春光向何處﹖元舅曾聞白水誓﹐婦翁更審淸冰譽。二家婣好信無匹﹐四海交遊知有數。我於卿門誼不薄﹐況此阻陿泥中路。元宵只在數日間﹐天气未佳須少住。

淩雲篇

往與淩雲山人披虎豹﹑謁太淸。是時東風滿瑤京﹐緑楊三月聽流鶯。君隨掛席湘江行﹐予亦騎馬趨承明。手把宮袍厭縛身﹐卻憶南溟有縱鱗。四年辭海嶽﹐一舉上星辰。逢君卻向淩雲下﹐心上經綸甚瀟灑。半夜淸猿四合啼﹐長松古月照回溪。桃花源上路﹐一去意卻迷。我本淩雲峯畔客﹐何日相從卜其宅﹖早服還丹生羽翼﹐共脫朝衣掛靑壁。

舟下龍舒望九華﹐有懷秋浦守集賢周使君

長淮初四月﹐照見九華山。不見秋浦人﹐使我心怡然。昨者蓬萊峯下相周旋﹐白雲冉冉招歸船。余亦泛海追羣仙﹐未知成道何因緣﹖可憐柁樓月﹐咫尺成吳越。安得馮夷半席風﹖疾似南飛寄書雁﹐從君今夜過江東。

小孤行

小孤有石如虎蹲﹐西望屹作長江門。洪濤萬古就繩墨﹐𨿽有勁勢不敢奔。大哉禹功悉經理﹐何必有志今能存﹖大者爲綱小者紀﹐不徒百谷知王尊。靈祠正在石壁下﹐我來適值秋風昏。明朝東行弔碣石﹐更與尋河問九源。

張吏部宅山水壁歌

髙堂秉燭見翠微﹐巖崖突兀當兩扉。庭前系馬霧露集﹐老木倒掛藤蘿衣。問誰妙手能至此﹖筆墨簡古世所稀。天官主人爲我言﹐翰林供奉精天機。憶我尋山客南粵﹐地暖四時皆芳菲。眼中得此了不易﹐便覺宇宙揚淸暉。旅人獨行歌采薇﹐滄洲茅屋何年歸﹖安得峯頭置雙鶴﹐相逐蓬萊頂上飛。

贈李山人

平生慕事華蓋君﹐四海孤蹤隨白雲。峨眉山人住旴水﹐駐馬重逢帝城裏。別來相問意悠悠﹐北走南飛又幾秋﹖昔向貴溪尋講鼓﹐又從薊郡攬徵裘。展圖示我靑山屋﹐山在旴城小江曲。東風日日蕩人歸﹐明發行歌載黃鵠。憶昔上帝敕遊華子岡﹐中道勒回俗駕賓炎方。是行倘或如私願﹐華子岡頭定相見。麻姑應解索題詩﹐碧桃花發報人知。

己未行

二年六月己未朔﹐京城五更大地作。臥者顚衣起若吹﹐起者環庭眩相愕。室宇無波上下搖﹐乾坤有位東西卻。自我南來睹再震﹐依微初震不今若。昨朝展席坐堂上﹐耽翫圖書靜無覺。堂下羣兒又驚報﹐方饌饔人喪杯勺。櫛者倉皇下牀榻﹐門屋鏗鏘振鈴鐸。祇今猶自騰妖訛﹐旦暮殊言共郛郭。大家夜臥張穹廬﹐小家露坐瞻星落。焉知怪變不可屢﹖安巢盡有南飛鵲。昔聞上帝憂瀛洲﹐親敕巨鰲十二頭。特爲羣臣舉首戴﹐萬古不與水東流。豈其九州島亦類此﹖此事或誕或有由。上帝甚神吾甚愚﹐戴者勿動心優遊。

次韻賦吳尊師漱芳亭白﹑紅梅花二首

梅仙之宮在何許﹖五尺靑天隔風雨。冰雪肌膚綽約人﹐鐵石心腸軟媚語。行藏一粒粟中寄﹐品格百花頭上數。所以商廷和鼎功﹐大濩登之六代舞。嗚呼﹗安得東皇錫白社﹖胙以金陵爲爾土。

其二

惟梅本是羣仙侶﹐別有芳姿照微雨。人嘗誤作杏花看﹐我亦戲作蓮花語。卽色非空還是色﹐遽數不終須悉數。偸服丹砂抹玉唇﹐赭顏謫向春風舞。嗚呼﹗安得東皇錫赤社﹖胙以朱陵爲爾土。

贈陳兄

侍禦諸孫美絕儔﹐辭我遠行遊桂州。道路炎暑正足畏﹐山水淸涼須暫畱。昔我效官滄海上﹐歸棹春前拂靑嶂。極知玆郡煙景樂﹐欲往終然背晴浪。送君此去倍傷悲﹐夢寐梅花雪片詩。故舊相逢憑問信﹐何時重與覓安期﹖

奉酬段禦史登嶽陽樓之作﹐時分理盜賊至海康

誰能手鋪湘水平﹖剗卻君山看洞庭。昔人已騎黃鶴去﹐樓前亂芷春蘭靑。豈知繡衣後千載﹖遠違鳯闕來江城。憑髙弔古落日紫﹐領客置酒開云屏。酒酣點筆賦新句﹐薄海傳誦令人驚。憶我初遊白玉京﹐與君聮步趨承明。手宣皇猷敷帝績﹐濟濟學士如登瀛。一行竟墮萬里外﹐回首滄浪思濯纓。守官區區事無補﹐惟有白髮欺人生。牂牱水外萬竹底﹐四時鳥語煙邊鳴。忽忽此地復相見﹐恍如幽夢求仙靈。中宵秣馬不遑暇﹐君又北鄕予南徵。如玆後會復何日﹖念之使我雙涕零。宮中聖人總四溟﹐所過海嶽須澄淸。鐵冠峨峨望天下﹐靑霄快展皆修程。由來豺虎伏仁獸﹐況有鷹隼當秋橫。明夜相思隔云島﹐月落髙臺聞笛聲。

贈答楊顯民四方采詩

今人論學古人詩﹐事皆天者非人爲。文章由來貴爾雅﹐但顧有法何妨奇。六經固已殊緩急﹐樂子飛騰自玆入。國賈寜懷大寶疑﹖宮工肯效微綃泣。志至言從意自足﹐何必王風系流俗﹖觀變時時到黍離﹐宗周思近西郊哭。十道使者明如水﹐閭閻盡在冰壺裏。觀風本是使之職﹐太息幽人爲之起。昨雨緑苔生晚閣﹐黃菊花前共秋酌。采采芳英不盈掬﹐月落樹聲連萬壑。去去牛馬汗如泉﹐旣別勿計歸來年。治平之音斷可傳﹐無庸使我心煩悁。

題冷架閣修原圖

曾泛修江入海昬﹐更數百里緣人村。道至常州四晨夕﹐猶未遂得窮河源。山人世世原上住﹐示我畫圖聮秀句。安得移家向碧峯﹖釣磯長倚沙頭樹。

蕭煉師

若有羽人吹洞簫﹐拂手不拾松門樵。身披破褐笠一瓢﹐獨攜雲霧通靑霄。幼曾逢人越嶺椒﹐教襲造化爲科條。坐致雷雨不終朝﹐罔兩不習持斧燒。其徒誇者長嘵嘵﹐時夏汗流金石焦。山川圭璧走乘軺﹐大巫結舌小巫嬌。但見空宇行肖翹﹐人謂蕭師服神僚。胡不試手須人邀﹖師乃含思坐中宵。謂患不禦猶助妖﹐便以誠意答狎調。至期發號從不驕﹐閉戶赤腳飛招搖。白鬛倐忽朱鱗超﹐赤日卷上靑天潮。四郊泠泠蘇旱苗﹐列缺一去天迢遙。喁噞曲士暫顏銷﹐何須坎鼓更煩囂﹖爭以俎豆相呼招﹐誰知玄功坐不要﹖師方斂手歸云寮﹐臥聽流水鳴朱橋。采詩觀外給空謡﹐我負師約秋光凋。昨莫敗葉西風飄﹐相思無由警岑寥。我作此詩比鉤琱﹐誰其和者以報蕭﹖

登君堂﹐酌君酒﹐爲張氏順堂賦

登君堂﹐酌君酒﹐願君有親千歲壽。有蟠者木﹐嶷彼堂前。越女能舞﹐秦女能弦。羽觴流月﹐翠幕張天。粲粲在側﹐羅列庻鮮。登君堂﹐酌君酒﹐願君有親千歲壽。昔屈生去芰﹐君子貴之﹔鄭荘循愛﹐終悔其爲。先師遺言﹐戒爾從今。至孝有道﹐豈不在敬﹖酌君酒﹐登君堂﹐願君有親千歲壽﹐歲歲壽且康。

贈別張淸夫還吳

新雨不作泥﹐鉤輈樹上啼。徵夫懷遠路﹐家在太湖西。別家今幾度﹖楊柳江邊樹。念鄕車輪下﹐漸是中年路。萬事中年尙可期﹐人生且莫長別離。長別離﹐向何方﹖九江落花淸浦香﹐王雎班班鳬乳黃。南望不見三髙堂﹐柰何遊子思故鄕﹗我家諸公濟時早﹐功成身退合天道。當時未必知者賢﹐挽不回之臥煙島。後來閱盡虧成事﹐始識從之去時好。我不能赤手縛虹霓﹐又不能委身同艸木。生逢堯舜世﹐肯受泥塗辱﹖昨者誤奮龍門雷﹐蝘蜓嘲之自云足。憂來舉觴酹白日﹐惟有皇天照空谷。張公子﹐吳江生﹐我有千載意﹐不羨身後名。爲君寫作贈行曲﹐曲中鏗戞難爲明﹐君行不聽我意平。明日買船棹秋聲﹐亦欲東下窺蓬瀛。飄然始去白玉京﹐須卿禹穴來相迎。相迎未見須相待﹐客行𨿽遲心未攺。

城南諸園觀牡丹

燕然牡丹絕世嘉﹐名園是處列如麻。淸晨步騎醉暮歸﹐胸中消得一萬花。靑雲長銜若木日﹐緑水亂泛天臺霞。神功天巧奮心目﹐依稀半在侯王家。欲持此花表眾芳﹐斗大亦有欹與斜。堂堂不動吾所敬﹐似者何得爭豪奢﹖我從年少過花下﹐𨿽有車馬不敢嘩。未知時人作意否﹖俛仰宇宙思深遐。

奉和效古意醉歌

憶我初年三四齡﹐當客惟對聲令令。夜誦漢賦一千字﹐朝來千字仍心冥。自許英年逼華蓋﹐豈信流光不相待﹖祇今四十少二年﹐坐念立忘足悲慨。我當贈君金叵羅﹐君當答我黃鵠歌。吳南水遠春似畫﹐欲行未行可柰何﹗莫使風雷寄鳴鋏﹐莫嘆羊裘墮煙雪。人生萬事如春花﹐璚花𨿽晚君須折。

二月行

二月欲半春風顚﹐對食廢飡心黯然。排沙蕩沙忽到眼﹐須臾幾席無光鮮。昨者出門吹欲倒﹐乘黃不病不得前。百圍大木拔莫動﹐決折斷幹追烏鳶。驚雷萬車碾空過﹐倐忽捲地散百川。未知何自蛟龍怒﹖坐使老屋如流船。先生老屋十五椽﹐寄住主人從昔年。崩騰直爲居者惜﹐過客東西何用憐。幸自環堵無足樂﹐屋𨿽朴陋形制堅。但念素衣發如漆﹐白黑變盡思歸田。勉焉守之勿易地﹐會且風止天淸妍。君不見列禦寇﹐禦之還得同飛仙。

送蕭二十兄

東郊蕭條生事微﹐快馬日日趁朝歸。黒頭遊宦吐粱肉﹐靑眼髙人歌蕨薇。儂家旅食彊甘苦﹐何物俗流輕是非﹖百歲乾坤消屐屨﹐三江風浪隔庭闈。柳根臘雪春猶凍﹐沙上晴雲暖更飛。昔擬此時具吳榜﹐送行何故不沾衣﹖

雲林歌﹐爲貢供奉作

朝望宣城﹐夕企雲林。掃花釣月﹐淸我閒心。城東之山倚天碧﹐手捫南斗近咫尺。幽人築堂面山坐﹐絕似謝公故時宅。謝公今何在﹖蒼苔翦行迹。調笙誦新詩﹐流水照白石。看水作明鏡﹐年光靜來往。夜深敬亭雨﹐坐見南湖長。淸風被長阪﹐鳥度蒹葭響。云之林兮不可攀﹐中有靑猿白鶴相盤桓。林之云兮不可縛﹐時來宿我靑檐端。昂藏老仙人﹐抱劍臥山側。憶在中華時﹐相逢發未白。問之不笑亦不言﹐阿蒙中子瀛洲客。卻起遺我寶字書﹐依稀攝精煉魂魄。相期後天無極年﹐共爾守之合自然﹐專气還得同飛仙。未登雲林堂﹐試作雲林歌。嗟我久客意衰邁﹐雲林雲林柰若何。

芝山歌

自公習隠華山園﹐公旣未相淸乾坤。三光回明五秀閟﹐儲靈肆啟忠孝門。昔在至元侍潛藩﹐出佐刺史窺江源。二十年間躡臺輔﹐卽復拂衣辭紫垣。憶昔尋眞度海嶽﹐騎鯨相見芝山根。手拋仙人緑玉杖﹐傾笑爲之顏色溫。芝山嵯峨熊虎奔﹐屏風百疊翠波翻。靑天芙蓉翦秋水﹐髙堂宴罷浮嵐分。醉陪藜杖陟山榭﹐桑麻被徑松滿原。此時細屬方外裏﹐但覺泉石多深恩。帝思舊臣振頹獘﹐下詔明言徵吏煩。使車日曆林澗曲﹐復攜白雲朝至尊。觀公出處握至要﹐自許當有古道存。方今明堂力更化﹐頗陋周漢追堯軒。蠻夷來庭百辟享﹐聖心正欲嚴天元。黃鐘九奏樂萬舞﹐廟薦無月無受膰。大酺精神蓋六合﹐民物自爾能丰蕃。功成次第勒彛鼎﹐歸去欵委尋笙尊。此是英雄千載事﹐愼勿輕與常人論。只恐門墻少壯客﹐白頭猶是芝山村。且持此山爲公壽﹐願益公壽如昆侖。

奉和李監丞醉贈羽人之作

李武昭王暠之孫。自從墮地愛名山﹐五嶽尋眞去不還。靑山無津度日月﹐旦暮禦气行其間。九江西來赴海門﹐中有道路古來難。笑談解入蛟蜃腹﹐脫此命與松喬班。吾嘗左揖三茅君﹐右手直接髙飛翰。至今空蒙偃翠蓋﹐望云懷我雙佩環。君從茅山來﹐靑衣白霓裳。肝膽出古劍﹐剸裁光甚揚。玄元皇帝云與仍﹐稱世舉徳朝未央。偶吹龍笛過九市﹐共君斟酌北斗傍。浪轉北斗不可揖﹐酹之昨以白玉觴。百觴未已已復醉﹐援此織女天機章。舉頭眼送南歸鴻﹐秋自滯畱君遠翔。眇眇美人絳珠宮﹐弦白雪兮歌淸風。浮萍流水相遭逢﹐何獨不在岐路中﹖何獨不在岐路中﹖相思昨夜春缸紅。

官河曲

官河人﹐世居河水邊。嚴冬二月河冰堅﹐響廚待汲烹庶鮮。朝朝投壺先眾女﹐十指凍墮貂金蟬。今日出門又苦早﹐行人爭惜少夫憐。鑿冰難得水上堂﹐養姑欲姑喜��。

元城行

元城郭使君﹐愛母不逮飱。刻木貌慈母﹐去官西山濆。上堂示甘旨﹐下堂候寒溫。人見使君孝﹐作書細討論。我論使君政﹐亦由孝所惇。虞周𨿽已遠﹐此道今幸存。嗟乎﹗使君天壤何茫茫﹐此道誰與期﹖天𨿽髙﹐孝心本自達天徳﹔地𨿽厚﹐孝心當有徹地時。何必邦人子弟能化之﹖致之家國﹑天下皆爾爲。秋風吹庭樹﹐樹葉秋如雨。秋樹則有枯﹐烏生長顧雛。

卷六

七言絕句

懷小栢

手種庭前小栢樹﹐分枝散葉總天成。涉旬不見長相憶﹐況是經年別友生。

楓林雨止

籬角楓林露鵲巢﹐春深翠葉未全交。山家老屋渾相似﹐千里行人識把茅。

題黎氏家山圖

漠漠家山在白雲﹐石橋流水路斜分。狀元坊裏重來日﹐還有新阡表陸君。

社日

丘陵雨止散靑煙﹐白叟相違已來年。忽遣大兒三角結﹐打門來覓社神錢。

贈卓秀才還澧州

不說從師學道難﹐一身千里暮云端。是行若拜庭闈罷﹐有使題詩祇寄蘭。

五月二十六日夜﹐宿松林蘭若

白沙寨下接飛霞﹐行至招提日已斜。睡覺忽聞山鳥語﹐不知今夕離吾家。

瑞州城東水邊松下﹐遇老翁稚子﹐蕭然有桃源想

花墻竹柵護長松﹐云去柴門晝啟封。不是武陵州縣古﹐秦人那得晉人逢﹖

登髙風亭﹝亭在三劉祠後﹐今西澗書院劉凝之書﹐髙安人子道原﹑孫義仲。﹞

罷官本自亦由君﹐直節髙風世世聞。天下布衣能致祿﹐多應無傳附靑雲。

桑落洲

桑落洲前秋興孤﹐白雲遠見近還無。傳聞酒吏經年罷﹐美釀家家得縱沽。

發湖口

已過匡廬卻向西﹐片帆猶逐暮云迷。路長正是思親節﹐取次驚猿莫浪啼。

潯陽

露下天髙灘月明﹐行人西指武昌城。扁舟未到心先到﹐臥聽潯陽譙鼓聲。

題山水圖

煙崖窅窅樹欒欒﹐三兩漁舟戲碧瀾。不解買山頭已白﹐今朝又得畫圖看。

十月白牡丹﹐郢中孫氏家植也

霜檻枝頭結素云﹐分明便有繡成裀。紫皇爲愛春風早﹐特向瑤臺折贈君。

八駿圖

天上房星照九垓﹐翩翩西域畫龍媒。昆侖一去無消息﹐空見人間八駿來。

試院中﹐戲題姚檢校山水圖

故園不涉已經秋﹐何日徑辭黃鶴樓﹖郤借仙人緑拄杖﹐乘風散上碧峯頭。

以瓊扇一握奉致黃明府

拾得炎州月一團﹐殷勤持贈比瑯玕。情知已是秋風後﹐畱作明年九夏寒。

詠鹿

野性難馴不稱家﹐呦呦如怨復如嗟。何如送汝歸山去﹖許令臺前臥落花。

鍾陵夜宿聞鐘

中年江海夢靈皇﹐夜半聞鐘似上陽。一百八聲猶未已﹐更兼云外雁啼霜。

宿村莊﹐見髙進士畱題﹐戲作

三水橋邊望翠篁﹐行人駐馬立昏黃。因何秉燭來投宿﹖州判題詩在艸堂。

午憇村落竹溪上

竹連流水水緣村﹐上有靑山蔭薴園。此處不容居士住﹐短墻午暑特侵門。

日晏

昨日相期早出村﹐今朝日晏未開門。可人一夜東風雨﹐緑徧天街舊艸痕。

四月三日﹐蚤作﹐訪夏編修

曉穿甲仗抵晴沙﹐橋角垂楊亂映花。春色於人元不薄﹐將詩勾引到君家。

答贈晚春

懶向佳人說翠微﹐長安陌上見春暉。誰家門巷花狼藉﹖吹作漫天白雪飛。

初六日﹐在院中﹐僚友無人至

乘輿聞喜達皇都﹐自此玉堂宣鎖無。閒殺幕中揮翰手﹐日長獨坐數花須。

因杜右父編修贈痔醫

舐痔曾聞獲乘車﹐王卿妙藝復何如﹖祇應杜老波瀾筆﹐絕似齊人治驗書。

院中夜直

此身只似到南州﹐莎艸寒雞一片秋。後夜玉堂誰上直﹖料應少睡更多愁。

贈黃道士別

二十四巖煙霧幽﹐輕舟橫笛戲淸流。萬人舉手風塵下﹐怪殺仙人學遠遊。

鄰燈

星星遠映孤村外﹐炯炯微穿落木間。知有鄰姬思遠道﹐績麻應待夜深還。

休日

暫解晨參不出關﹐有時持酒憶南山。無端卻被詩牽引﹐斷送先生此日閒。

十一月十六夜

本是圎時半不明﹐非緣掩冗復何情﹗更無雲表眞消息﹐鐘鼓盆罌亂自鳴。

戲題二牛

燕山丈人年九十﹐戲筆掃此雙犂牛。江南夜半春雨作﹐老農驚起爲君愁。

離揚州

孤篷如磨遶汀沙﹐葉滿平湖藕未花。回首竹西亭漸遠﹐一江煙兩酒旗斜。

贈裴氏二子﹝唐晉公之後﹐家有胡銓盛徳堂銘﹐其先世爲守是郡﹐家焉﹐至今尙爲儒家。﹞

有後深知晉國賢﹐傷心不爲海南邊。相逢莫笑無多贈﹐猶是詞垣舊俸錢。

過三合驛

一春歸計又蹉跎﹐窮粵風光柰病何﹗總有靑山千萬疊﹐行人長少鷓鴣多。

江閣雨望圖

髙閣秋風樹半枯﹐連山更帶雨模糊。幽人把釣空江上﹐縱有扁舟不受呼。

見觀西人家石橊

石橊始華實已紅﹐橘柚照日靑玲瓏。自來南州感風物﹐賴得鄰人生意同。

十月十一夜﹐東署聞雁

久別雲林舊艸亭﹐南江都邑歲雕零。可憐此夜長空雁﹐正在靑松樹底聽。

詰朝﹐進書西宮﹐問盧九修譔借馬戲奉絕句

作書太史具有喜﹐徒步拾遺方可憂。明日待朝天上去﹐何由贈我紫驊驑﹖

髙齋

俗客過門應有數﹐祇言渾似野人家。小齋髙接萬林杪﹐坐見城南城北花。

候孔校書

承聞舟楫向河幹﹐久別深思再見難。已具一尊林下酌﹐好來共慰百華寒。

悼節

百華髙下擁晴天﹐竹屋方牀興悄然。忽憶逝人泉下冷﹐學燒楮火作新煙。

淸明後﹐聞鄰莊牡丹盡發﹐館中獨遲。雨晴﹐忽開一枝﹐詠以志賞

千山颯颯雨無風﹐憔悴羣芳二月中。整待人家春事過﹐小亭特放狀元紅。

題楊補之墨梅

學到逃禪自一家﹐洗空塵墨印江沙。筆端不有蘭亭骨﹐莫寫園林雪後花。

江東晚泊

雲間列岫映朱樓﹐江水東來打石頭。不是行人惜光景﹐人心舊有帝王州。

江上古祠

老樹昻藏倚岸隈﹐祠靈經歲鎖蒼苔。豚蹄巵酒能多少﹖便有羣鴉旦暮來。

重感

曾謁聊城太守歸﹐吏扶殘醉踏斜暉。重來柳下停船處﹐太息人間萬事非。

湖面

湖面春深暖气勻﹐靑蕪未隕已知春。沙灣散駐張魚客﹐葦室時驚射雁人。

玉隆宮

東晉眞人尙典刑﹐石函故在藥飄零。閣前正是升仙處﹐雲路笙歌少得聽。

經梅仙壇下

懶慢辭朝梅子眞﹐空山祠廟已千春。自從上疏東都後﹐不見江湖有直臣。

北山谷中老父

無多林屋冠靑山﹐長子成孫鬢未斑。問我鄕原何處是﹖半生江海未知還。

題萬竹秋聲

山人愛竹手自種﹐萬个直臨江水邊。長吟浪被秋風覺﹐散作宮商聲滿天。

錢生幽禽圖

誰人翦下碧梧枝﹖誤落西風粉墨池。立斷小禽飛不去﹐朝陽何事鳯鳴遲﹖

封州作

魏闕迢迢隔彩霞﹐別來幾歲客天涯﹖春風二月崖州道﹐時見棠梨一樹花。

渡端州峽

棹郎得便溯淸流﹐忽報舟前曉霧收。蠻語酬人翻自苦﹐好山不敢問何州。

正月二十四日﹐至寶圭驛﹐是北流縣﹐自此遵陸指郁林矣

遠辭京闕碧雲端﹐溯盡夷江未到官。回雁峯南更千里﹐是行誰爲報平安﹖

登沓磊驛樓﹐自此度海

半生長以客爲家﹐罷直初來瀚海槎。始信人間行不盡﹐天涯更復有天涯。

謁海神廟

南州未識異州蘋﹐初向沙頭問水神。料得行藏無用卜﹐乘桴人是北來人。

得樟樹鎭﹐便寄家書

商船夜說指江西﹐欲托音書未忍題。收拾鄕心都在紙﹐兩聲杜宇傍人啼。

瓊州出郭

自出瓊州古郭門﹐更無平衍似中原。重重葉暗桄桹雨﹐知是黎人第幾村﹖

臨髙阻雨

恐傾南海成秋雨﹐急喚西風作晚涼。淨掃黎山須見骨﹐莫令楚客屢回腸。

檳榔寨

秋入黎山風雨多﹐長江不定駐驚波。翠榕葉底聞鸚鵡﹐自此無如客思何﹗

定安縣

塢上晴雲滅復生﹐誰家吹笛海天明﹖縣堂曉起西風急﹐半是深黎夜雨聲。

至富屯

承恩千里出江鄕﹐轉歷三關道路長。黃葉霧開山市集﹐見人鳬雁憶橫塘。

西樓

童子出舂親掩關﹐春來芳樹伴人閒。別家五月不得信﹐獨上西樓思遠山。

遊南臺閩粵王廟

海角釣龍人杳杳﹐雲間待雁路迢迢。若爲借得山頭石﹐毎到髙秋坐看潮。

元夕

危樓向暮倚層空﹐故歲今年不得同。記取合沙元夕節﹐滿街簫鼓雨兼風。

正月十六夜﹐雙門觀燈﹐時閩﹑粵閫官吏皆集

雙門此夜啟崇臺﹐次第東山好月來。自古金吾元不禁﹐少畱大將與銜杯。

二十六夜﹐得捨弟書﹐及知熊敬輿茂才消息。期旦夕有會﹐並知便﹐良足快慰也

故人天闕騰新薦﹐捨弟雲溪守敝廬。未省東歸何日見﹖挑燈細讀寄來書。

南澗志見

繁桃只稱倚紅扉﹐臘酒吹香著舞衣。樓底誰家吹玉笛﹖一雙白鷺上雲飛。

池館夜坐聽雨

更聲隨雨動譙門﹐頗似聽泉宿楚原。客裏靑燈如骨肉﹐獨能相待向黃昏。

懷京下親友

海上經年思殺人﹐絕憐京國舊交親。過江惟有傳梅使﹐寄得書回是暮春。

池上晚步

淸池斜步竹煙微﹐鶯囀重門鎖夕暉。退食幸堪無趨謁﹐見人慚道聽公非。

不寐

鼓角連天月滿城﹐芭蕉葉上露華生。思鄕不寐占潮信﹐說是中旬夜半平。

夜坐池上館

沈沈畫戟隠髙牙﹐月滿閩都十萬家。竹外小曹人睡穏﹐杖藜獨立聽鳴蛙。

建安館夜坐聽流水

平生慕愛武夷君﹐及此名山阻白雲。九曲水聲流過郡﹐夜深猶得世人聞。

路傍樹

路傍古木是誰栽﹖更有山棠次第開。東海神仙求不得﹐何因百歲客重來﹖

臨觴

幾見春鐘度上陽﹖偶因寒盡彊臨觴。故鄕只在車輪下﹐自是靑雲路毎長。

聞笳

何處聞笳最是悲﹖京門獨立晚晴時。鸝庚一去荒郊遠﹐借問春光有底遲﹖

夜誦賦瓶花

膽瓶折得樹頭花﹐初是東園一片霞。西澗讀書過夜漏﹐忽隨燈影上窗紗。

寓書

欲寫鄕書寄故園﹐行人已遠意空存。舉頭卻見南來雁﹐个个隨春度塞門。

山僧養犬

不見巖扉淨業君﹐山僧養犬漫成羣。人知自此來看少﹐祇向山中吠白雲。

憶得

憶得佳人白紵詞﹐幾將天外數歸期﹖自從落盡庭前樹﹐夜夜秋聲總不知。

聞東鄰歌

促指繁歌沸不停﹐月髙弦語轉明星。莫令知有西鄰客﹐獨坐挑燈課六經。

贈郭判官

慈烏夜夜向人啼﹐幾度紗窗兔魄低﹖自有平安三百字﹐無因卻寄大江西。

種樹

種樹江頭不記春﹐年來年去祇傷神。今朝忽向江頭見﹐稍有淸陰芘路人。

溝上

禦溝新緑動朱闌﹐溝上垂楊盡可看。惟有西山九千仞﹐朝朝闕角倚晴寒。

臥庭

朝來忽見樹藏霞﹐碧艸村邊徑路斜。佳客不來春雨盡﹐山禽啄徧小桃花。

靈應宮

萬花如繡擁靑紅﹐梯石稜層見梵宮。一十二時春百刻﹐日長半在鳥聲中。

淸明日﹐畱西山

離家六度見淸明﹐知是何時出帝京﹖今日登臨倍惆悵﹐好山多似豫章城。

逢芳艸

忽逢芳艸思綿綿﹐緑徧郊原翠滿川。不是王孫歸未得﹐盡緣春色有今年。

西谷訪人不遇

出郭幽人晚未歸﹐靑山咫尺見何稀﹗一年祇有春晴好﹐多事楊花學雪飛。

題閨人望遠圖

郎行不用苦悲辛﹐久別心知萬事親。看取江邊垂柳樹﹐最先零落最多春。

酬友人月夜見寄

捨北捨南流舫通﹐髙荷萬柄倚微風。不識此時明月夜﹐共誰談笑水煙中﹖

題沈﹑李二山人談道圖

白雲流水兩無情﹐一段忘言畫不成。昨夜天壇明月滿﹐野風四壁候虫鳴。

春日上平坡寺

蘿徑陰陰近百層﹐金輿記是昔人登。山僧苦避尋詩者﹐牢閉柴門喚不譍。

省災﹐初至新建山谷山家

卹災猶自惱漁樵﹐太息無時緩賦徭。日暮解鞍仍秉燭﹐彊顏聚吏戒科條。

山下

樓外風江集米船﹐樓中光景月流天。空洲此際無鳴雁﹐猶比山深少夜眠。

章義門送人還南城觀臺

郊原平晚緑萋萋﹐獨上髙臺意轉迷。古樹鳴蟬城下路﹐送人長憶向安西。

懷臨江寓居

石霜峯北淦西頭﹐寄住林塘數畝幽。比及到家猶是客﹐對人彊自說鄕愁。

淸明日

旅庖欲禁自無煙﹐酒裏中原熟食天。不憤小桃紅似火﹐爲人兒女照秋千。

西垣感春

簾幕沈沈燕子歸﹐牡丹帶露浥春暉。依然畫省風光妙﹐少問去年人是非。

楊花

穿空透戶本無因﹐若便隨風惱殺人。我似楊花花似我﹐年年飛盡玉堂春。

挽西蜀�先生

八十猶傳隠者名﹐乾坤未是負先生。無端白帝城邊水﹐欲載哀歌上玉京。

歸自館中聞鶯

春來羈思不堪論﹐日日瞻星謁禁垣。昨夜歸來津口聽﹐嬌鶯啼斷內城園。

友人壁間寒山圖

行盡天涯不見秋﹐君家庭院冷颼颼。太平欲選風霜吏﹐畫史當居第一流。

東郊

東郊芳艸緑萋萋﹐欲到渾如戀馬蹄。總是都門好春色﹐隨人直到大江西。

絕句

幽人不出戶長開﹐看盡春風長緑苔。多謝有情雙燕子﹐暫時飛去又飛來。

懷南省海棠﹐感新事作

海棠花發醉題詩﹐猶記西垣下直時。今日豈無歌舞地﹖一尊先被外人知。

贈聊城施生

京國相逢意若何﹖向人平讞路人歌。臯陶此去爲廷尉﹐似子寧疑一掾多﹖

贈盛復之之官宣徳

帝城谷雨見黃鸝﹐關外風光大較遲。想得牡丹花落後﹐先生初是到官時。

戲題張平章所贈洪生書後

一翁二季向皇都﹐未必遭逢事太殊。祇惜翰林歐學士﹐當時書讓蔡君謨。

贈水鑑道人寫眞

鑑盡公卿寫盡眞﹐此心澄徹故通神。世間未用論滄海﹐何日河流照得人﹖

十二月十九日﹐候進賢﹐該吏不至﹐看野人家道書

社農家近白鷗沙﹐再系停驂候蚤霞。閒啟古囊看法籙﹐此身如到玉淸家。

送薩僉憲至巖頭渡

石頭渡口風煙古﹐洗盞開樽對淺沙。郤喚掾曹無覓處﹐移船幽寺看黃花。

小年日﹐仍宿北山

臘日才過又小年﹐那堪澤國雨連天﹗兒童把酒傳明燭﹐遠想慈親尙未眠。

題秋林圖

霜樹前頭欲下禽﹐遠行逢有慕歸心。佳人昨日天際去﹐紅蓼作花秋正深。

孝友堂

堂前多種紫荊枝﹐堂上能啼白髮兒。但恨後來風雅廢﹐南陔不似古人詩。

戲題奉寄行營董僉事

五月沙山鐵騎羅﹐將軍無那太平何﹗帳前養得堂人鹿﹐祇愛行營芳艸多。

和掲曼碩茂才﹐掲嘗過臨不遇﹐畱題墻壁

麻姑蚤解鬢成霜﹐況說山中海與桑。久別南城壇近客﹐西風殘照憶題墻。

題煙雨圖

似有江南布谷聲﹐亂流觸石野橋平。何由招得魚竿客﹖共上西峯看晚晴。

題稚川蘆雁圖

不見羅生心惘然﹐畫圖河朔盡流傳。滄洲舊隱無人識﹐正似寒蘆落雁邊。

伊孝子

是州寧有古藤君﹖子弟班班行義聞。又說水村煙郭外﹐伊家水樹抹靑雲。

題松雪圖

傍人不識歲寒松﹐憐殺深山大雪封。待得化爲東海水﹐靑天白日睡蒼龍。

桃花原是漸嶺對江

雪晴尋路入華原﹐絕愛淸江抱遠村。行處祇貪幽樹好﹐不疑山谷易黃昏。

卷七

七言律詩

正月節日﹐上寶歷寺行禮﹐退述事

朝參不見承明廬﹐夢想三更尙是初。窅窅重山遮列炬﹐泠泠流水逐行車。柴關響接羣僧磬﹐艸澤心馳上帝居。聖壽延長天廣大﹐固應涵養及樵漁。

晚經皮使君江居不見﹐賦簡二首﹐其一

使君直節更無雙﹐又拜濃恩出海邦。絕域朱旛兼皂蓋﹐名園碧樹倚淸江。山明殘雪當松塢﹐岸斷斜暉射石矼。媿殺會稽王子敬﹐過門未遂此心降。

其二

憶得去年尋藥圃﹐甚憐此日負花時。拏舟況說看燈及﹐叩閣應煩把酒思。浩浩古今奚我獨﹖悠悠江海是吾師。西墻倘遂殘年願﹐來往風流或可期。

松湖渡亭子夕眺﹐懷西山朱煉師

不解無愁祇遣愁﹐憑髙試看水東流。一天鷺影摩仙闕﹐兩岸蟬聲送客舟。肯信先生居錦裏﹐不將夫子敬丹丘。如聞舊按蓬萊節﹐松下時時省釣遊。

題阮茂材詩卷

炳炳人間阮嗣宗﹐能詩飛動每愁儂。九霄麗日開鳴鳯﹐六月深淵起臥龍。前輩文章工祖述﹐後生師友系遭逢。一編欲返明珠寄﹐寶匣看君不敢封。

贈熊處士還山房﹝廬山中有山房﹐宋李尙書公擇藏書處﹐今廢矣。海昬李氏爲其先作書堂於建昌州﹐亦曰山房﹐並記尙書焉。蓋有慕廬山者矣﹐聞熊修業是間﹐故作此記之。﹞

尙書舊隠在匡廬﹐亂後傳聞宅已墟。祠宇祇今誰薦鞠﹖鬼神猶自護遺書。石泉宛宛輸池細﹐川樹茫茫映日疎。不識海昬熊處士﹐冥棲消息近何如﹖

贈傅汝礪北遊

十年身不到瀛洲﹐江上逢君又素秋。行李祇今何處在﹖看花須及俊年遊。滄波遠去浮三塢﹐白日髙懸照九州島。大旱若將敷說命﹐賢良記取舊弓裘。

贈熊文學

江東閥閱冠羣倫﹐多士如君復幾人﹖庠序弦歌時雨潤﹐廟堂俎豆徳風淳。嘗因矯舉思鴻鵠﹐何幸升平睹鳯麟﹖黃葉薊門寒色早﹐佇看天上紫泥新。

送馬掾遷湖南

聞君暫與故交違﹐去逐西風落葉飛。看劍未成今夕會﹐拏舟定復幾時歸﹖雲開帝子黃陵廟﹐月過將軍赤壁磯。事業還須各努力﹐收名卽用繡爲衣。

八月二十日晚﹐試院得雨﹐次時作

彤廷下詔簡賢良﹐大府新開藝戰場。一道風雷嚴號令﹐九霄星斗煥文章。求材正合隆天爵﹐發策應當急歲荒。昨夜雨聲傳數點﹐爭燒銀燭待新涼。

贈李宣使

故園云臥四三年﹐府署依然念子賢。莫爲馳驅傷遠道﹐但將忠孝感皇天。湖南政譽聞爭薦﹐日下絲綸竚近傳。爲報津頭黃菊蘂﹐明當照我上江船。

大明殿退朝

曉星寥落動晴霄﹐雙闕香煙近眼飄。警蹕西來天影近﹐衣冠北上海光搖。間因正笏知春漏﹐忽報簫聲押晝朝。忝後詞人𨿽寡陋﹐極知聖主體軒堯。

淸燕奉教

日上髙城煙霧多﹐玉簫前路散鳴珂。開筵迥出淸川上﹐對酒其如緑樹何﹗南極有星朝玉闕﹐中天佳气掖鑾坡。長年不負經綸寄﹐願及昌時養太和。

四月十六日﹐詣東華門奉迎香輿

天香曉報出宮城﹐已辧隅頭合樂迎。黃鳥低斜衝隊過﹐紫驑疎蕩著班行。百王盛祀無遺典﹐萬乘深居有至情。失喜快傳湯沐賜﹐禮官識姓未知名。

禮成﹐還齋宮

九重雅有舜儀刑﹐猶遣精神接杳冥。朱戶瞻星扶帝座﹐淸天分月下齋庭。周旋宛若羮墻見﹐薦祼遙聞黍稷馨。歸舍何人發新詠﹖郤兼鳴佩兩邊聽。

至夏莊﹐懷平坡舊遊

平坡谷前桃杏花﹐年時著屐到君家。祇今可買惟村酒﹐無復能來識石茶。簾幕髙髙通紫燕﹐溪潭款款伏靑蛇。同遊昨有虞公子﹐郤爲盧郎得浪誇。

贈王主事如上都

天官幕府盛諸卿﹐又從皇輿赴上京。邂逅同爲遠道客﹐比鄰猶有故鄕情。秋風響近彈琴峽﹐夜月懸當直斗城。須記今年上馬日﹐菖蒲杯裏試長生。

長春瓢﹐奉同夏﹑楊二編修爲九宮道人作

妙絕新亭九宮下﹐似杯非杓異山罍。昔從樹杪泠風去﹐今向天邊灑雨來。芥子量應容宇宙﹐黍珠境不外樓臺。從師斟酌行藏事﹐小閱冥靈一萬回。

送梁知事之婺州

皓月靑雲若个邊﹐送行恨不共吳船。新官浙下皆名郡﹐舊宅山東有賜田。禮樂固應張盛代﹐簿書勿用嘆流年。經時不見曹員外﹐今日因君重惘然。

追和盧修撰張平章園亭觀花飲

白藕花邊香已秋﹐西郊風物野亭幽。未須短杖扶持病﹐且遣孤尊斷送愁。紫气近連飛鳯闕﹐靑山遙隔釣魚舟。勝遊縱在招要外﹐猶解因詩頌醉侯。

秋日集詠﹐奉和潘﹑和二使君﹑浦編修諸公十首﹐其一

古薊城邊白露零﹐秋聲不任旅人聽。差差乳燕朝辭捨﹐嚦嚦髙鴻暮過庭。以病酬閒翻自惡﹐將愁扺醉祇難醒。何人解擬匡廬賦﹖千仞岡頭瀑瀉瓴。

其二

將身跳出市間壺﹐美賈由來不用沽。大地騎鵬須共化﹐中宵上鸐倩誰扶﹖庶幾未老投簪去﹐尙可長生折簡呼。此輩終非塵土物﹐明朝種橘學諸蘇。

其三

生也無涯死有涯﹐拋書幾擬問南華。要知立志非多事﹐但使成言自一家。寒樹接天霜映鶻﹐濕蕪滿地雨生蛙。相過倘遂攜尊酒﹐檢按墻東野菊花。

其四

迥無江左管夷吾﹐誰復能稱晉宋書﹖運本關天聊爾耳﹐力能蓋世復奚歟﹖百年艸艸雲龍地﹐四海悠悠法象廬。曾向鐘山酹芳艸﹐至今心死及菑畬。

其五

流落移家白帝都﹐低頭媿盡馬相如。題橋一字終何益﹖賣賦千金竟或無。風月長畱前輩詠﹐塵沙滿載古人書。此身泛寄空江上﹐已異當時舊鬢須。

其六

浮世有由虛尺寸﹐明時無伎答涓埃。偶隨靑瑣須髙步﹐欲綴丹書甚寡才。斷壁云過溪笛逝﹐虛林雨映寺鐘來。幾年閒卻持螯手﹖彊爲淸秋送酒杯。

其七

潘公墻角樹連亭﹐曾是笙簧晝夜聽。門巷祇今埋糞壤﹐輪蹄自昔走雷霆。長因午睡思茶竈﹐卻爲朝吟款竹扃。若續濟南名士錄﹐莫令憔悴鵲湖亭。

其八

李侯髙朗若空晴﹐論議詩書滿腹撐。期接仙舟應少便﹐偶分宮硯亦多情。蠻荒異俗中年曆﹐河漢頻秋向夕傾。此去暫煩南郡守﹐旗旄勿用野人驚。

其九

浦君髙價本璠玙﹐多幸蒹葭得所於。學道初輕千里驥﹐收功直到九州島魚。詩探飯顆尢難測﹐賦擬蘭陵定不虛。月月西垣更夜直﹐還應共我惜居諸。

其十

秋入江山錦繡開﹐白雲紅葉盡詩才。句成祇用三年得﹐槎在應須八月回。自是每爲浮客累﹐非關不受故人催。憑將寄語詞林老﹐風雨重陽又近來。

送白無咎太守之郡

瀟灑中書舊省郎﹐排云曾攬舜衣裳。一麾況復守名郡﹐萬事不如歸故鄕。馬首漸違燕闕雨﹐雁聲欲度晉城霜。漢廷擇相皆良吏﹐蚤奉潘輿謁建章。

奉同陳應奉訪友人不遇

翰林小暇出西城﹐京國餘秋晚更明。鷗度折磯心已熟﹐馬逢危石眼偏生。疾風稍定樓臺色﹐微照猶含鼓角聲。會合何因得惆悵﹖潛夫祇媿未潛名。

夜坐﹐有懷捨弟在江右﹐別來凡閱九冬至矣

天邊此夜逢冬至﹐江表頻年望客還。謬戴詞林深雨露﹐卻憐棣萼遠河山。周流本已違長策﹐趨走那堪益厚顏﹖何日求田歸計定﹖一尊松下詠間關。

寄別倪大同

知君久住玉眞壇﹐日與飛仙弄紫環。從此便令行地縮﹐逢誰不說上天難﹖鶴邊紅日浮觴送﹐馬首靑山抱檄看。相好何因不相別﹖寄詩應到暮云端。

將赴雷陽﹐送羅提舉之任廣東

松滋暫泊薊門船﹐復指番禺路幾千﹖茉莉香深和酒露﹐桄榔葉暗煮鹽煙。齊人舊算無遺策﹐漢史新藏有剩錢。莫爲遐荒心力怠﹐朱崖更在海南邊。

休日出郊三首﹐其一

上方鐘鼓晝依稀﹐出定諸僧綰法衣。迎客猶能下殿走﹐訪人更有待尋歸。禿鶖近水行仍啄﹐危燕當梁乳更飛。自古旅懷煩慰藉﹐並遊萬事莫相違。

其二

丞相祠西椰子園﹐新開湖館見遙邨。風含碎羽珊珊過﹐浪湧長幹剡剡翻。止息幸然無鶴爵﹐去來應或有鵬鵾。江邊柳樹晴相倚﹐祇爲行人作斷魂。

其三

歇馬髙林煙霧開﹐感今懷古獨登臺。遷臣逐客皆前輩﹐幕長郎官盡上才。放浪已聞窮九域﹐飛騰終合近三臺。謝公自有靑雲屐﹐且與從容步紫苔。

寄友人

繡衣行部直南州﹐幕府英名蚤歲收。如此一臺兼二妙﹐令人萬里破千愁。桄榔葉暗潮聲暮﹐薜荔花懸嶽影秋。此去三湘寧久住﹖近天須應璽書求。

題燕山僉事彩繡堂

海康城下白雲飛﹐南部觀風使者歸。督郡須持直指斧﹐歷階尙掛老萊衣。髙堂見月思丹檄﹐遠路逢春憶翠微。賴有勝流詞翰在﹐定隨華榜照林扉。

贈余使君致仕還江東

九華山下女蘿叢﹐使者旌旗發粵中。昔至本膺丹詔重﹐今歸惟頌白頭公。百年自喜行藏定﹐千里何當語笑同﹖門口侍船應有待﹐大江西卽大江東。

焚樓鎭志曰﹕漢大將焚船處也﹐今爲文昌縣。懷古﹐奉簡邑文學

龍節迢迢去不歸﹐漢家將軍建國威。當時曾見樓櫓集﹐異代空聞塵土飛。風壓春潮吞亂嶼﹐岸分古木轉斜暉。旁人猶解祠神女﹐何故功臣廟貌稀﹖

立春日

今辰春節喜新晴﹐況是山堂此日成。畦菜撥余傳葉美﹐徑桃畱在著花明。雲開葛井蛟龍動﹐雪盡蕭巖鸛鶴鳴。失喜浪傳京邑信﹐未聞鄰捨識髙情。

寄題何處士竹閣

吳漢仙翁丹井西﹐君家髙閣俯淸溪。泠泠修竹鶯時到﹐井井空煙鸛晝啼。解帶欲圍蒼雪遠﹐敲門待看緑陰齊。何當試答登臨願﹖系馬宅前楊柳枝。

屈原廟前觀雨﹐雨止﹐渡口觀魚

乍來倐去峯前雨﹐半落未開沙際花。春遠客懷淹燕雀﹐年荒民命假魚蝦。徒聞黃霸能爲郡﹐豈識張騫苦泛槎。早謂仙人無世慮﹐山深往往飯胡麻。

送毛煉師奉祠禮成還京

仙官持節下靑冥﹐海瀆嚴祠衛百靈。行爲治平循禹服﹐禮從禋祀想虞廷。東風到處隨神雨﹐南極歸來奏壽星。致福要當宣室問﹐鶴書先報白雲扃。

黿潭墋

徵夫魚貫涉秋唇﹐樹底照見石燐燐。攀緣惟有千古意﹐搖落獨如三月春。天淸過澗猿飲子﹐日宴噪林雞警人。七曲棹歌誰按得﹖他年重問墋頭津。

題黃隠君秋江釣月圖

舊識先生隠者流﹐偶因圖畫想滄洲。斷雲滿路碧窗晚﹐明月何年靑嶂秋﹖世故風塵雙短屐﹐生涯天地一扁舟。何由白石空磯畔﹖招得人間萬戶侯。

寄上甘肅吳右丞三首﹐其一

要使唐虞化遠覃﹐玉門關下屈徵驂。多憂總爲民心苦﹐有喜惟聞郡姓甘。日晚邊沙黃浼浼﹐天晴隴樹碧毶毶。國風不系秦州外﹐自此西人識召南。

其二

歷數先朝輔弼賢﹐如公孰可語同年﹖二童一馬臨荒鎭﹐百感千憂倚上天。深厚已聞鸞詔趣﹐平安不用雁書傳。別來濯濯春城柳﹐誰信秋風慰目前﹖

其三

塞上孤鷹白雪毛﹐塞門風物靜蕭騷。黃河西去從天下﹐泰華東來拔地髙。枸杞莫將如薏苡﹐醍醐足飲勝蒲萄。遙瞻圭衮還舟日﹐正屬江湖心緒勞。

郭茂才要飲舍下﹐忽報董中丞靈柩自上都至﹐出城迎之﹐遂負此約﹐戲題奉謝

相期把酒對秋暉﹐忽報中丞旅櫬歸。遂逐城東朝騎發﹐遙憐江口夕鴻飛。陶潛宅隠波吞石﹐謝傅山寒雨打扉。人事𨿽殊風物在﹐笑談豈可眼中稀﹖

九月十九日﹐京東門與董右軍諸公別﹐至通州還﹐寄在京朋遊

臨分彊顏作笑言﹐上馬慟哭投煙村。十年總仗舊交力﹐萬里獨懷明主恩。南極下頭星象少﹐東風近便柳梅繁。時人祇怪丹砂令﹐曾以虛名細討論。

山齋二首﹐其一

山齋朝雨竹光勻﹐茶竈催添石火新。對語黃鸝眞不俗﹐飛來白鷺淨無鄰。辭榮豈敢邀時論﹖賞靜猶應媿古人。報道林河春漲起﹐少須重理舊絲綸。

其二

幽棲自是少經過﹐藥裹書囊柰癖何﹗仙井朝來雲气重﹐洞房夜盡雨聲多。江湖耆舊深思憶﹐臺館風威尙琢磨。自爾索居增固陋﹐負苓誰問首陽阿﹖

送陳從事歸江東二首﹐其一

長年京下送人歸﹐初及扁舟指翠微。豈意遂聞鴻鵠操﹖卻須同制芰荷衣。淸江碧樹重重見﹐紫燕黃鸝處處飛。如此交遊二三輩﹐何因中歲每相違﹖

其二

吳儂呼劍每通神﹐鑄作由來極苦辛。天下縱無增價士﹐夜中須有識光人。卽今況躡靑雲地﹐何日重翻紫陌塵﹖令弟兩街淸顯甚﹐定應攜手接星辰。

傳之經歷謁告還湘中﹐未語別而宵徵。翌日﹐與僚友追送生居亭中二首﹐其一

美人歸思落滄波﹐昨者論心肯重過。寒盡極知春意在﹐夜深無柰月明何﹗海隅𨿽暫違霜幕﹐天上應須接玉珂。如此才賢移病去﹐瘴煙端的爲誰多﹖

其二

北風盡日破南溟﹐行客經年倚壽星。子有全家依翠嶽﹐我猶萬里隔靑冥。山田鹿下投書去﹐水館猿啼卻坐聽。王事馳驅知有素﹐何由重見此郵亭﹖

十月九日﹐詣天光門上﹐進三朝實錄

儀鸞簇仗滿云端﹐玉鑰初開眾樂攢。三後龍光周典冊﹐羣臣鵠立漢衣冠。鑪香著日浮晴靄﹐宮樹班香試曉寒。千騎前頭都不避﹐祇傳學士拜金鑾。

畫馬

一自房星下渥窪﹐龍媒多在玉皇家。赤毛灑血微生汗﹐黑暈摶云整作花。不待老能知失道﹐固應來是涉流沙。如今豈少眞神駿﹖猶有丹靑紙上誇。

石氏壽母

鶴髮西風尙健身﹐彩衣天上四麒麟。爾門皆可二千石﹐此母何妨五百春﹖露下齊山紅樹曉﹐雨生灤浦緑波勻。勝筵偶睹諸賢詠﹐盡敬東州學士醇。

歸來

十載歸來問艸堂﹐入門喜見葛山蒼。慈親已慰占烏鵲﹐稚子行堪詠鳯凰。新理園池幾剏物﹖小移松栢且分行。卜居未是居難卜﹐爲恐旁人議楚狂。

和柳提學贈危太朴

伐木丁丁秋滿山﹐詩筒忽到與開顏。當時有客諳花洞﹐此地經年上竹關。絕域尙懷身倚劍﹐深居曾夢手持環。文章政類龍多變﹐識察能通豹幾斑﹖

題新諭吳氏浩然堂遺事

釣磯西畔問宜州﹕回首空山又數秋﹖曾見龍蛇飛敗壁﹐每疑魚鳥逐扁舟。風雲一變衣冠地﹐城郭重來水石幽。傳得眉山遺記在﹐吳家子弟更風流。

過鄰人園林

隠者園林晝不嘩﹐冠山樓閣護靑霞。平安日上瑯玕竹﹐富貴春行錦繡花。髙鳥時排朱檻過﹐遠溪正帶白雲斜。江城只解聽絲管﹐何處能來玉女車﹖

金鳯

金鳯階前只漫生﹐移栽行列甚方平。新來兩本當軒出﹐各吐幽花照眼明。夏雨要將蘇眾槁﹐朝陽端已瑞先鳴。勿云小艸精神短﹐每論韶簫記爾名。

贈楊茂才

西風淅淅風雨生﹐南塘蕭蕭樓觀淸。玄蟬抱樹一時息﹐老鶴懷山終夜鳴。放形海嶽等雲水﹐托好音書猶弟兄。未知此別會何日﹖爲子商歌無限情。

贈王文學

法樂洞天曾一遊﹐君家聞在水西頭。石潭密映藤蘿月﹐山葉深藏虎豹秋。豈意吳城祠下路﹖共尋揚子岸邊舟。胸中富有天官學﹐莫爲東南久滯畱。

到京之七日﹐親祀禮成﹐聞喜有作﹐簡曹奉常

南徵被命過柴荊﹐瘴土歸來濕病嬰。行撥煙霞歸上界﹐臥聽風雪打長更。侍祠想重鳴珂密﹐出次知先警鼓淸。拂曉齋宮聞好語﹕誰人不賀泰階平﹖

辛酉歲元日

西山千仞郁崔巍﹐山下樓臺紫翠開。玉帛會同來萬國﹐璣衡縣運屬三臺。嘗聞海客談金鼎﹐更見祠官進玉杯。慚媿辭臣今白首﹐久無賦頌獻蓬萊。

次韻送人之五羊

豫章遠接五羊城﹐白鳥飛還道路明。昔我乘桴遊汗漫﹐今君攬轡度崢嶸。湖堧夕下潮聲轉﹐鬥角寒深寶气橫。總爲觀風揚職業﹐有詩才不負玆行。

七月一日﹐度毛竹山

毛竹山髙風物幽﹐夜宿白雲新雨收。沿溪而上鐘鼓導﹐自昔以來仙聖遊。久知地迥飛猿黠﹐新喜天空鳴鳥稠。折崄縈危盡吾力﹐此行聊不負司秋。

曾教授趨韶州

荔子紅邊五月初﹐廣文去住定何如﹖報恩豈戀將軍馬﹖治盜聊迂太守車。多近藤蘿安吏捨﹐少憑椒葛附音書。到官定有佳聲薦﹐瘴雨蠻煙細祓除。

獲鹿西郊﹐在樵舍下十里。鹿脫穽走山麓﹐余驅騎者踣之﹐以縛自隨。時藩兵方燎原﹐靡得觀者傳訝

獵人大火布江磯﹐凖備平章旦出闈。麀鹿齊看赤手獲﹐鷙鷹猶傍碧雲飛。呦呦尙想山居縱﹐麌麌寧忘野食肥﹖天上神仙不得力﹐心安束縛從吾歸。

靖海縣

海縣春深沙气暄﹐居人生事不離邨。上梯取斧料桑尾﹐抽橛移舟擊柳根。已過淸明違帝裏﹐不妨紅白徧江園。持杯試與酬風物﹐深媿樊遲學圃言。

百丈春日紀懷三首﹐其一

江墅羣芳手自栽﹐春前相次劚蒼苔。鄰僧昨許山蘭送﹐社嫗新分圃藥來。本爲聖情思共濟﹐更饒生事得相催。粵王溪畔韶光好﹐誰想經年逝不回﹖

其二

東風久不到新堂﹐生意𨿽微未卒荒。艸上葫荽偏挺特﹐花間蘆菔故髙長。時來豈盡栽培力﹖物化須知長養方。葵藿有心終莫奪﹐每間支笏照滄浪。

其三

飛飛燕子守繩樞﹐愛爾由來似鳯雛。肯謂撩人嗔坐對﹐向曾去我憶巢孤。塗泥須責經營苦﹐爪觜無供啄哺娛。春社風光時有再﹐天生品彚各懸殊。

太朴緘至君靜淸詩﹐讀之慰快。斯文凋敝之餘﹐安得見此傑然者﹖敬嘆敬嘆。一詩寄謝並簡君瑞﹐要知於二賢傾倒之至也

元丰宗匠是吾師﹐幽夢江湖每見之。在昔才名眞蓋代﹐祇今子弟好能詩。六經更待黃麻擬﹐雙劍終因紫气知。衰疾連秋猶長物﹐扁舟未到謝相思。

弔張煉師

名家接武依丹陛﹐壯歲招魂入翠微。遂使老聃成自弔﹐不知丁令竟何歸﹖蛇蟬豈戀尋山蛻﹖雞犬曾聞挾日飛。獨有皇恩無以報﹐昨傳天語慰松扉。

李原李翁

魯國先生九十餘﹐百年消息定何如﹖世情看作東流水﹐天地畱恩下澤車。隴西供奉豈無酒﹖河上丈人空有書。見說鄕鄰問何事﹖扣門語及莫鐘初。

寄題集賢周司直悠然閣

番陽東下萬山圍﹐魁閣崢嶸面翠微。云接大荒回古色﹐波涵落木動晴暉。宦情靜與遊魚逝﹐詩思長隨夕鳥飛。久待倚闌成獨酌﹐癡兒了事各須歸。

徐聞縣懷京下舊遊

平生不識張廷尉﹐中歲方逢馬伏波。昨見山川皆膽落﹐稍侵霜露始心和。皇恩遠荷優隆至﹐旅況深慚慨惜多。天上故人安好在﹐西風遲暮意如何﹖

泰定二年丙寅歲元日

閩藩傑構入靑雲﹐簫鼓聲髙萬壑聞。甌粵誰存封建業﹖唐虞眞是聖明君。蓬萊瑞气皇居正﹐太液恩波禦席分。身遠祇懷歸委佩﹐絲綸閣近最繽紛。

自戎府出還珠門﹐晚歸廨捨

光迎署府千花樹﹐秀入河橋萬柳梢。春日樓臺圍翠巘﹐夜晴燈火接靑郊。升平舊俗今猶在﹐浩蕩流年又過交。董奉接官何處宅﹖相依願與結衡茅。

閩山神光寺西崖上觀唐李陽冰篆﹐篆爲山僧架屋所壞﹐存者始二十二字云

城西有寺忽如林﹐伏地卬霄苔蘚侵。古人題字看欲徧﹐今我杖藜來相尋。潛蛟在壑不多見﹐飛鳥過巖時一吟。斫破荒祠山鬼怪﹐祇饒遊覽重千金。

遊南澗寺﹐寺乃唐節度使王審知所建

閩山東面啟松門﹐梯石層層見梵尊。題表尙存唐節鎭﹐地圖渾似洛林園。亭因聚遠開幽徑﹐棧至臨危出小軒。最是躋攀宜健步﹐病身無羽亦飛騫。

伏睹中書以內郡饑徧行拯救新令﹐感激有作

江南往歲旱連州﹐河北今年水逆流。恭體朝廷寛大意﹐少紓田裏散離憂。表章有道誠長策﹐衣食無功本拙謀。國制由來重農畝﹐太平政不在他求。

憲司雙榕輪囷數十圍﹐其庇數畝﹐雨止﹐觀白鷺

榕樹庭中翠欲曛﹐飛來白鷺動如雲。每當彈射思傷物﹐忽到徘徊感離羣。護子烏鴉來辟易﹐附人鸛鵲漫繽紛。要知得失都何與﹖含育無由報聖君。

歸思

陶公歸思定如何﹖山郭春風長薜蘿。直道當官惟任拙﹐庸才負祿祇慚多。江山實自辭家隔﹐日月虛隨閉戶過。點點飛鴻向天末﹐憂端不類澤中歌。

到官

陶公到官八十日﹐今我到官踰半期。勸農省俗了無補﹐暖衣飽食將何爲﹖常思在山深虎豹﹐幾曾當道假狐貍﹖英雄見義猶饑渴﹐可使文人有媿辭﹖

風止聞鵲

荒山遠水放輕舠﹐傾雨顚風撼敝袍。五六月餘鄕問絕﹐二千里外客心勞。樹間烏鵲聲頻好﹐天上麒麟格自髙。獨有武夷看未了﹐野人寄語壓香醪。

奉和吳宗師退朝

柳外朝冠古進賢﹐雲間觀戶舊通仙。蓬萊豈隔三千里﹖華頌宜過一萬年。香並衮龍浮瑞日﹐聲隨簫鳯下晴天。文臣不願金莖賜﹐但想黃封到竹邊。

奉觀郊廟禮成﹐簡曹禮部元用

西山半壁影鉤陳﹐晴雪新鎖路馬塵。兩歲通行三大禮﹐千官中稱一閒身。伊臯事業何當下﹖管樂才名不用眞。遙憶南宮舊詞伯﹐退歌淸廟屬生民。

和馬貢士元夕同觀燈之作

已戒金吾夜不嘩﹐西山又被雪微遮。饑年禁釀知誰力﹖到處看燈似我家。旅夢比嘗經赤甲﹐病身尢欲戀黃芽。云端此日煙霏暖﹐遙想仙人立露華。

答李泂

客居離索感芳晨﹐頗耐物色惱詩人。花心盡逐陽和動﹐柳眼宜於故舊新。萬里淸江家共遠﹐九春皓月夢兼頻。鹿門自有龎夫子﹐長往煙林秋復春。

調馬君

平時有酒不解醉﹐愁至方知酒道尊。一萬里程兼雪霰﹐三千年事隔朝昏。何因洗盞花間嶼﹖更與停鞭柳下墩。寄語東鄰馬貢士﹐今晨琴築好溫存。

獨立

能詩不得靜中師﹐又是天涯獨立時。髙樹夕陽人影亂﹐曲河新水棹聲遲。一身慷慨家仍遠﹐十口淒涼歲薦饑。獨爾憑闌感風物﹐臨流先被白鷗知。

張畱公母

山風遙引紫雲車﹐樓閣春深阿母家。更五十周重甲子﹐後三千歲一桃華。彩衣故綰封畱印﹐白璧新隨使蜀查。見說麻姑舊行處﹐至今源上有丹砂。

奉和王繼學懷濟南舊遊四首﹐其一

前輩風流逐斷澌﹐濟南舊錄故人詩。遙知靈運初遊日﹐正是元方後載時。靑社寥寥成異物﹐丹丘皛皛屬遐思。壯年易動離居感﹐繾綣花前金屈巵。

其二

樓上看山翠黛浮﹐樓前沽酒錦纏頭。登臨試與詢湖雁﹐豪傑親曾侶海鷗。沙嶺曉晴雲散出﹐野亭春盡水交流。意中故舊那能得﹖彊擬偸生賦遠遊。

其三

每愁大手不如燕﹐多見公侯勝昔年。計拙欲求千戶等﹐心勞政類十洲仙。幾回見月思歸去﹖暫到臨風復惘然。剪盡緑楊三萬樹﹐多應無處著啼鵑。

其四

手接新詞絕底淸﹐一雙白眼爲君靑。寰區政待新年谷﹐江漢徒傳赤日萍。斷雨潛蛟虛水榭﹐遠波回鷺實云汀。此情可在齊州外﹐不解無人問獨醒。

和田師孟郎中寒夕西曹卽事

正是西曹遣翰初﹐落花寒食柳微舒。每因作者畱心苦﹐多恨時人守法疎。詩思偶關綿上史﹐刑修正在腹中書。平生萬卷蘇居士﹐皓首東坡雪不如。

上眞應寺觀寺後龍湫﹐湫在崖上﹐蓋由寺北下馬﹐並髙數十折得之。又數步許﹐得巨石﹐有僧龕。其中云﹕卽唐盧叟所隱成道處。時日斜﹐方焚香誦經﹐間聞客至﹐乃能輟誦相迎作茶云

憑髙窈窕辧精藍﹐濯佩還思訪古潭。字貶孟家題處碣﹐洞畱盧叟去時龕。近人野鳥如曾識﹐問客山精不敢談。聞說平坡猶在上﹐登臨𨿽倦且停驂。

雨後﹐坐郝大參亭子

每見人來問艸堂﹐偶從燕坐憶滄浪。地形遠競朝霞爽﹐林气淸分宿雨香。移石旋成行藥徑﹐障泉思引釣魚航。他年紫綬歸黃閣﹐幾杖苔生盡不妨。

雨後過王長史

省郎近佐三公府﹐想得深懷似故山。風急遊絲當院靜﹐雨餘芳艸閉門閒。未離塵土長思蛻﹐已近江湖不論還。自爾相看慰岑寂﹐不聞朝署有新班。

挽劉提舉

逝川無力可能攀﹐又送先生葬碧山。化鶴不歸華表上﹐鳴雞倘在白雲間。空歌楚水巫陽些﹐不見蓬洲使福還。畢竟修文陰有待﹐玉樓何許淚潸潸﹖

補遺

瀉露亭

初秋白露降﹐爽气迫虛幃。薄林方泥泥﹐灑漢復霏霏。暗襲玉堂悄﹐斜飄金掌微。鶴眠寒屢警﹐螢火濕猶飛。葉垂知月朗﹐花艶怯陽晞。蘭飲畏朝墜﹐艸沾傷夕歸。爲霜當夙戒﹐去日漫增欷。俜停吳宮女﹐三月采薔薇。挹彼枝上香﹐散入舞裳衣。千歲亦不滅﹐但恐願相違。君子保世澤﹐在久愈光輝。

順昌道中

冉冉秋序髙﹐勞勞客程促。如何霜霰交﹖不見原野肅。顚崖絢夕紅﹐古澗漾寒緑。非惟藤蔓敷﹐亦復芳气馥。物生固有常﹐气候殊過續。以玆羸疾身﹐動往居瘴毒。念彼閩村人﹐田稀口如粟。耕種上靑雲﹐妻孥力涼燠。吁嗟公私獘﹐羣需待其熟。安得廉恥吏﹖俾之食常足。上以承恩光﹐下以厚風俗。丹心映皓首﹐我何自拘束﹖

玉臺

曉出玉臺道﹐山川稍夷曠。只愁灘石際﹐磊落更萬狀。市樓倚崖岸﹐山頂列石障。是中更有人﹐隠約蔥倩上。我願從之遊﹐長風渉玄閬。還歸保精路﹐髙視神目王。空蒙飛鳥過﹐慘淡回波放。由來心力疲﹐會意乃益壯。

節婦王氏

妾年四三二﹐始識月團團。十二學女工﹐刺繡如鴛鸞。十九嫁夫家﹐事姑施衿鞶。夫婿良家兒﹐世籍爲王官。𨿽聮朱紫貴﹐不習綺與紈。過庭執詩禮﹐開口若驚湍。風儀在一時﹐爭作玉人看。天地忽降毒﹐摧折靑瑯玕。回首四十春﹐景光若流丸。貞心守松栢﹐芳性軼芝蘭。落月簾帷曙﹐西風機杼寒。沈思往昔事﹐涙下紅闌干。豪客至茅屋﹐舉家竄林巒。入房衛病姑﹐身犯白刃攢。相向義憐釋﹐視死色無難。親知爲嘆息﹐保社爲辛酸。欲與上州府﹐爲妾旌門闌。妾實無所願﹐所願在所安。婦人往從人﹐阿母涕汍瀾。送行遺之語﹐敬順無違歡。匹偶固有時﹐寜知憂患端﹖辛苦蹈物變﹐豈羨身獨完﹖殷勤謝舊故﹐聞者摧肺肝。

奉寄翰林鄧善之侍講學士

曩承持節江之東﹐騎鯨再上蓬萊宮。蓬萊仙人歌白鶴﹐聲落五湖煙雨中。世間爵祿不易致﹐何獨去就如飄風﹖朝廷禮樂須制作﹐六經隠義資發蒙。論思廟堂集耆碩﹐啟沃寧讓前諸公﹖閉門讀書古都市﹐四輦冠蓋方隆隆。我生生長在窮谷﹐那有文字爭人雄﹖謬蒙引譽百僚上﹐負祿府署慚無功。一別十年還又五﹐昔者少壯今成翁。誰知復客七閩下﹐隔二千里來詩筒。羸軀頓醒瘴癘惡﹐賴以慰此心忡忡。越王城南浪自白﹐越王城西花正紅。

望潮曲

潮來直上靑崖住﹐潮住卻尋滄海去。烏石山頭望故鄕﹐故鄕更在云深處。我生不如橋下水﹐消息春秋任流止。又不如如水上船﹐去去來來年復年。負祿旅孤二千里﹐上念慈親下妻子。子生未解別爺啼﹐睡戀阿婆懷抱裏。烏鴉日日傍人飛﹐喜鵲時時噪羣西。更有平安書字到﹐金壺約伴玉人攜。

題先天觀圖

學仙之人﹐與仙爲徒。住在匡廬之奧﹑江湖之區。張公煉丹作龍虎﹐丹成禦气遊太虛。後來出者絕代無﹐何不學仙住玄都﹖玄都之壇角井孤﹐上摩萬里之黃鵠﹐下伏千尺之饑鼯。陰森檜筠自太古﹐斬種力與開辟俱。扶桑朝日掛絕壁﹐坐見樓觀靑模糊。擘崖控弦瀉哀湍﹐春秋云露芝田腴。我亦人間山澤臒﹐偶陪夔龍賓唐虞。有時一醉黃公壚﹐振風三日撼不蘇。折花不得渡弱水﹐渾手始識仙凡殊。玉堂學士危與吳﹐遺我玆山之畫圖。尋窗數戶久嘆息﹐無因置我雙樗蒲。獨行幽人不受呼﹐掃葉靑澗聽啼烏。日暮蘿徑相縈紆﹐縈紆縈紆向何處﹖明朝爲借麻姑鵬﹐我亦騎之天上去。

萬竹亭

誰能買山種萬竹﹖殘年請老住巴蜀。結亭更在竹中間﹐四面雲溪寫山麓。風敲最覺夜眠淸﹐雨洗驀延秋望緑。日吟不限三千字﹐日飲定須過百斛。隴西仙翁持斧客﹐散馬涼城行新菊。爲言令弟隠滄江﹐如此風流天下獨。乃家正在蠶茨野﹐束束瑯玕繞茅屋。方知白眼待時人﹐箕踞科頭自爲俗。是邦子雪劇博雅﹐閉門艸玄食漢祿。多緣未識此君心﹐往事微瑕傷白玉。使君自是廊廟具﹐方駕前修詎爲辱﹖平生抱負勁直節﹐日暮天寒照空谷。始我瞻望望不及﹐終我嘆嗟嗟不足。乞官倘或從西遊﹐向子亭邊祝黃鵠。

過西芹

路隠巖崖迥﹐橋通屋舍重。鳥啼黃葉寺﹐泉注白雲峯。市販賖柑柿﹐畬耕間竹松。行人報山郡﹐失喜問萍蹤。

延平江閣

山勢包平險﹐津流合眾源。詎知從事劍﹖不類大夫魂。光彩潛猶見﹐精忠死尙存。幽靈如可問﹐吾意豈忘言﹖

奉同廉訪使君洎寮友遊愛同寺

閩粵古城東﹐千巖半梵宮。冒寒尋水石﹐盡日倚虛空。鐘鼓何須急﹖壺觴亦有終。翩翩北海寺﹐碑版翠無窮。

寄武夷杜徵君

洞居淸隠士﹐時接武夷君。斾影巖前見﹐山香石上聞。不爲圭組累﹐焉有市朝分﹖暫得同麋鹿﹐終朝試與羣。

會約尋麻源不果

暫遠雲霞觀﹐卻希山水音。珠星聮社下﹐璧月動江潯。始集寶气亭﹐復趨金精岑。輟棹更垂釣﹐推書時弄琴。石門生佳景﹐麻源籠曉云。是邦遇賢守﹐佳致契幽尋。樽俎迫淸好﹐弦歌彰古心。羣中宜鳯集﹐泓下或龍吟。頗愧塵務通﹐還爲旅宿侵。一行混吏執﹐千載負圖琛。旣往事莫究﹐於玆念方深。姑山如有意﹐遂許一登臨。

和答張伯雨題東坊槁次韻

靈均逝矣不堪呼﹐幾欲南遊訊楚巫。城郭煙濤垂白帝﹐星河風露浥黃姑。幽人昔恨九關豹﹐佳士今猶千里駒。久客資君相慰藉﹐可能無意謝飛鳬﹖

送黃中庸歸吟

法樂洞前曾一遊﹐君家聞處洞西頭。石潭正照猿猱月﹐山藥曾經虎豹秋。豈意吳城祠下路﹖共尋揚子岸頭舟。胸中富有天官學﹐莫爲周南久滯畱。

蓮房

憶得花神一笑歡﹐六郎家住小江幹。佳人怨等秋風近﹐稚子眠聽浦雨寒。彊爲折來開戶牖﹐誰將鎔出擬杯盤﹖少年太守思兄弟﹐戢戢靑頭莫謾看。

桂子

盡輸金粟三千斛﹐換得瓊枝數點秋。定是月中嘉種失﹐卻從世上異香浮。石巖夜見呼猿摘﹐藥臼晴敲伴兔秋。十月天臺誰得見﹖西風吹夢落山頭。

送夏蘭同知會昌

承聞吉日上江船﹐佐命分符落雁邊。野館溪頭三晉雪﹐山城畱下七閩煙。庭春花气迷銅墨﹐市瞑溪聲學管弦。何日周廬尋夜直﹖倍知報政九重天。

贈廣居查尊師遠遊

查君學道戀名山﹐廬結東南紫翠間。更憶皇州春色好﹐卻辭仙館曙光閒。千年城郭逐人去﹐八月星河奉使還。莫爲昆侖無覓處﹐早將詩賦動江關。

至懷安縣﹐又入福州

山城列障駐餘霞﹐水與長空遠映沙。芍藥省中人望幸﹐荔枝林外客思家。遙遙徐巿三神棹﹐渺渺張騫八月槎。蚤歲學遊今白髮﹐不應猶戀棗如瓜。

平臺晚懷

落日微風生晚涼﹐平臺西上萬山蒼。佳人獨不生同世﹐樂土那知是異方﹖海嶽雲霞千古意﹐鄕關道路九回腸。丹靑不寫歸田賦﹐猶以虛名累霍光。

寄李祕書泂

祕書出是蓬萊苑﹐流落東吳又一春。見月定懷騎鶴侶﹐聞秋肯讓鱠鱸人。吾曹事業徒溫飽﹐子等居諸異隠淪。海表何時攜手再﹖相憐同是老詞臣。

送別周儀之推官赴錢塘﹐並簡李四祕書

武帝龍飛第一春﹐京華相送各沾巾。詎知邂逅文身地﹖總是棲遲皓首人。山驛蛟眠星滿洞﹐水鄕雁起月迷津。若逢李泂南天竺﹐謂是前書感謝頻。

開歲

自違北極向南辰﹐重見東皇似故人。合席管弦方殿歲﹐殊鄕花栁覺先春。水歸楚澤魚俱化﹐土覆周郊獸亦仁。薄宦於時無補報﹐且須康濟百年身。

艸堂

艸堂不在萬山峯﹐時有幽人步往蹤。雨壓墻煙籠薜荔﹐石行渠水鑑芙蓉。淸名豈讓陶貞白﹖共住猶須陸士龍。忽憶鴈行天外去﹐歸來期在粵城中。

東署

習靜天常見﹐居深路近通。陰階垂葉露﹐空院長春風。

題廣居家藏東坡竹

古藤尺五霜煙交﹐不見長身見墨梢。千載髙風猶一日﹐莫妨儋耳住無茅。

經石門鎭

揺落石門秋水淸﹐殘僧樓宇映沙明。買船欲上旴江去﹐路轉峯南聞雁聲。

懷京中親友

海上經年思殺人﹐絕憐京國舊交親。過江惟有傳柑使﹐寄得書回是暮云。

春日西郊四首﹐其一

春風千里福州城﹐緑水靑山老送迎。惟有垂楊偏待客﹐數株殘雨帶流鶯。

其二

佳人不讓海棠嬌﹐喜見天晴挹露饒。若使有詩寧費日﹖便令無酒亦終朝。

其三

江上登臺望眼迷﹐西禪更在石巖西。尋常楚嶠看花日﹐此處新苖緑已齊。

其四

南澗淸晨不易得﹐有無更似此時春。朱桃皓李都隨世﹐紫蝶玄蜂故趁人。

聞東郊夜歌

促拍繁歌沸不停﹐月髙弦語轉明星。莫令知有西鄰客﹐獨坐挑燈看六經。

與虞伯生書

山居乏江海之使﹐無由上記。卽日伏想神相﹐臺候起居萬福﹐某株守碌碌耳。近來武昌﹐與鄕友傅汝礪會﹐其人妙年力學﹐所爲詩賦警抜可愛﹐其爲人靜愼又可尙﹐謂將北行﹐介之以見﹐無他。出門而瞻望泰山﹑黃河﹐以洗窮鄕之卑陋﹐此其志也。與語當知僕之非妄﹐未由參侍﹐更冀以斯文自愛﹐不宣。

臨髙縣龍壇記

距臨髙縣西二十里曰西村﹐有龍壇。宋故事﹕令天下旱雩﹐擇郡縣地爲壇﹐刺史﹑縣令帥諸史奉祭具如法﹐玆其遺也。壇三成﹐長一丈﹐廣半之。北有潭﹐東西廣七百尺﹐北南少東西廣七之二。中潭有穴﹐二水碧黒色﹐探之無底。父老傳天聖間﹐嘗有白龍出焉﹐其在祀典者以此。潭水西灌千畝﹐大旱不殺﹐甚雨不湧。或曰﹕地近海穴﹐與海通﹐故然。天久幹﹐靑白气上騰﹐禱者以爲雨應。延佑元年﹐安丰牛君某來尹是縣。會旱﹐禱之﹐雨三日﹐旣祭﹐又雨﹐谷大熟。思所以侈靈報貺﹐惟是表章。先時﹐民有侵壇側地以食者﹐墾鑿四起﹐褻污不虔﹔君盡復而樹之﹐注汲有塗﹐奠瘞有次﹐泓涵澄映﹐勃鬱蔥蒨。歲時祈報﹐贊拜跪起﹐祀官以嚴﹐神靈以欣。二年﹐又旱。余錄囚歷縣﹐尹請述其事刻諸石﹐欲往察不果﹐命吏翦叢翳﹑審面勢以來﹐且與龍約曰﹕庶余文哉﹐以神視余。吏反而雨隨至﹐禾乃大起。吁﹗亦靈矣。夫宰百里﹐所以治夫人也﹔神﹐依人者也﹐依乎人者事之﹐猶若是備至。則治人之道﹐何以尙之﹖況山川之功﹐在禮有足稱者。乃授以樂龍之章﹐俾其人世世歌以承祀﹐且並刻焉。辭曰﹕僊僊兮舞羽﹐坎坎兮拊鼓。龍之居兮有宮﹐棟白雲兮下爲宇。湛湛兮天門﹐龍之徠兮從繽紛。去莫去兮回皇﹐洞簫亮兮須君。蹇須君兮日復夜﹐柈有蒸兮芳有藉。折素馨兮揚眉﹐玄夭矯兮上下。我有大田兮海之隅﹐藷蕷充實兮黍稻於於。終古兮介佑﹐子孫兮樂胥。

潮州路總管府忠愛堂記

潮陽古百粵地﹐控海之隅﹐𨿽俗雜夷夏﹐而民稱易治。國朝承平日久﹐涵養生聚﹐郡之殷庶﹐名嶺南右。人民之休戚﹐實系守者同徳焉。泰定二年﹐制授廣平宋侯﹐用朝散大夫爲同知總管府事。至未期月﹐灑滌故獘﹐厥政大行。一新公府之署﹐揭其視事之廳曰忠愛之堂。與府判官買住君﹑推官劉君克敬﹐及其知事趙弘道﹐馳書三山﹐屬予文以記之。予謂潮嶺南右郡﹐諸君一時同徳﹐其作新振起於斯堂宜矣。抑嘗求古聖王之所以建侯置守者乎﹖今太守﹐古諸侯也。天以天下付一人﹐不能徧履而周治﹐於是﹐剖千里之地﹐與其民﹐簡其人﹐使分牧之﹐所以重所付也。太守受地與民﹐擁朱轓﹐綰三品章綬﹐官有承貳﹑佐吏﹐奔走者﹐自邑令長﹑羣執事﹐咸下風聽命焉﹐亦崇且華矣。得人則一方則受其安﹐不得人則一方蒙其殘。苟殘矣﹐是太守負所簡﹐而簡之者輕所付矣。曾謂有志忠愛者﹐固知是乎﹖漢人有言﹕與共治者﹐惟良二千石。然不必盡良﹐得一人則一方重﹐勢可見已。國朝疆守之廣﹐度越三代﹐人材之盛﹐超軼漢﹑唐﹐詔書方又重郡守之選焉。有膺是責﹐而居是邦﹐食天祿而治天職﹐乃自附於不爲者乎﹖或曰﹕潮之距京師遠﹐其治固有緩急。是又不然﹐譬之天生物之麗乎土者﹐去天誠若夐絕矣﹐而物之所由以生者﹐雨露之澤至深切也。郡視京師𨿽萬里﹐有國之制﹐昭如日星﹐設官分職﹐以宣布之。信賞必罰﹐俱在有司。今且云然﹐是猶知天之髙不可極﹐而不知生物之無一日不蒙其澤﹔知朝廷之遠﹐而不知典章法度之至近也。太守任宣布之職於其間﹐亦思無媿於易與良者而已。此非獨爲潮言也﹐爲天下道也。今諸君當蒞政之初﹐適丰暇之歲﹐因其故獘﹐爰有攺作求言之意。乃不藻繪之尙﹐而拳拳以人心。世道興起﹐懲勸爲先﹐非眞知忠愛之實﹐有所爲而必無所負者﹐又能如是乎﹖余𨿽未獲登潮之堂﹐然切識諸君之義於書辭之表﹐故樂頌之。夫同知而下郡丞貳也﹐而所立如眞守﹐況守者哉﹖因請刻文堂上﹐且爲方來執事規。異時論相於郡﹐如漢故事﹐必自潮始。則今日之規﹐又所以爲頌也。泰定三年正月﹐範梈記。

潮州路經歷司衡政廳記

余旣記潮之公堂已﹐其請則又曰﹕郡幕之署﹐扁以衡政。政言正﹐衡言平也﹐幸遂識之。嗚呼﹗夫正人者﹐烏得有不平者乎﹖且百官之有贊佐﹐莫今郡爲難也。郡方千里﹐責有民社﹐都轄者厭於上﹐眾聽者仰於下﹐郡處中焉。制經歷﹑知事﹑照磨﹐秩自七至九﹐郡凡三員﹐上以承太守﹐下以攝郡吏已﹐又處中焉。卑不得有所挫﹐崇不得有所陵。凡所興起處操持者﹐皆國之故也。事無大小重輕﹐具於案牘﹐紛至吾前者有萬不同。吏曰可未也﹐守曰否未也﹐贊佐者常執其衡﹐進退其權﹐而取事之中﹐舉無所容吾心。是以守𨿽貴不得以廢吏之是﹐吏𨿽賤不敢以徇守之非。政於是乎平﹐訟於是乎理﹐教化於是乎宣﹐風俗於是乎淳。其致此者何哉﹖以吾無私而已。夫私者﹐非貪黷比同之謂﹐一有容於吾心﹐卽賊乎天理之公矣。故有詰彊以立異﹐依違而苟隨﹐居兩上下之間﹐而不思其難。所興起處操持或異﹐則衡將不在己而在人﹐欲正人而人反正之。正人則衡在己﹐人正則衡在人﹐一公私之間﹐而利害相懸若此。服庶官者﹐可不愼歟﹖今潮之幕貳﹐則浚儀趙君也。君舉茂異﹐起家風紀﹐當明正人之說矣。因志廳壁﹐諗之君子。泰定三年三月七日﹐範梈記。

海角亭記

欽﹑亷僻在百粵﹐距中國萬里而遠﹐郡南皆岸大洋﹐而亷又居其折﹐故曰海角也。有亭在於西南隅﹐昔人以是名之﹐歲遠代易﹐廢已久矣。延佑三年秋﹐余使過郡﹐訪其址﹐得於荒煙亂水之間﹐欲復之未能也。屬之郡吏﹐曰諾。明年﹐來告成﹐請記之。夫土木之靡﹐工人之用﹐𨿽未獲諗﹐至於雲霞之映帶﹐島渚之出沒﹐夢寐所歷﹐猶見其處﹐亦殊方之勝槪也。然廉爲侯邦﹐亭有地勝﹐居是者𨿽擁髙爵厚祿﹐亦往往有悲憤無聊之感者。何也﹖蓋常因是而憶之﹐地裏僻遠﹐復加瘴癘﹐自古以來﹐非謫徙流離之士鮮至焉。以吾無所爲而得之﹐宜其人之戚戚爾也。抑嘗推昔朝廷之於士大夫﹐茍非顯過極惡﹐未嘗不欲曲受而優容之﹐萬不得已﹐則又非深放遠屏﹐無以啟其摧痛自反之忠﹐古之人臣﹐思堯君而心魏闕者﹐每惓惓於畎畝之間﹐江海之上。彼蕭墻之內﹐固有負不扶不持之憂者多矣。然則甚疏之者﹐乃所以甚親之也。於此﹐固見聖王忠厚之至意也﹐而居者從未思也﹐思而或未之求也。寓斯土而登斯亭者﹐有能驅去流俗之態﹐涵養孤忠之气﹐把酒賦詩﹐臨髙瞰遠﹐反而求之﹐何往而不得其所適﹐又豈獨誇結構之華﹐從臨眺之樂而已哉﹖於是記之﹐俾刻亭上﹐後之覽者﹐其不參有所感發矣乎﹖前翰林國史院編修官﹐今授將仕佐郎﹑海北海南道肅政廉訪司管勾﹑承發架閣庫兼照磨髙平範梈文。承直郎﹑僉海北海南道肅政亷訪司事燕山大都題額。

東坡祠記

先生事宋神宗﹐紹聖間﹐被譴謫儋州。無地可屋﹐嘗偃息城南桄榔林﹐有銘石。及元大徳間﹐郡校官購之﹐得諸邏人之爨下﹐遂置學宮。先生居儋四年﹐計平生所歷爲久﹐而迄宋之世﹐儋無祠。延佑四年春﹐僉海北海南肅政廉訪司事大都軍行部至是﹐乃求其偃息之地﹐構堂三間而像其中。周以堂廡門室﹐兩廡爲房﹐將以處郡人子弟﹐擇師教焉﹐命儒者六十家奉祠事。又植桄榔爲林而表之﹐歸銘石林下。祠成﹐屬記之。梈也竊嘗撫銘而感焉﹐曰﹕惟先生海內之士﹐其始至儋也𨿽以罪﹐然去朝廷投荒裔﹐極矣。識與不識﹐亦知其宜有以禦燥濕﹑辟風雨也。當時之人﹐曾無念玆者﹐至使居無室廬﹐同於野處。今去之數百年﹐宜若遠然﹐而山川之墟﹐城郭之圮﹐始有感慨過之以思者﹐曰﹕是先生之所止也。思之不足﹐又將棟宇肖貌﹐如欲聞其容聲﹐率其學人﹐以挹其流風遺韻。若然者﹐吾亦不自知其何心也﹖豈古今之賢者﹐殆有不相似與﹖不然﹐何若是其曠也﹖禮曰﹕有其廢之﹐莫敢舉也﹔有其舉之﹐莫敢廢也﹔是故無所廢而舉也。舉之者﹐賢者也﹐是非舉者之自賢也﹐亦以示儋之人知所闕也。闕者﹐宜舉也﹐祀先生﹐亦其孰敢廢也耶﹖夫往者不追已﹐敍而刻之﹐以諗來者。儋州﹐今爲南寧軍云。延佑己未夏﹐範梈記。

武寧縣儒學記

武寧爲龍興西南壯邑﹐山刻而水駛﹐故其民多秀拔﹐以學行著於代者不乏人。國朝甞設寧州以隸之﹐而兼分寧縣﹐後又以分寧爲州﹐而武寧仍爲龍興屬縣。學宮據修水之上﹐直縣廨東南。始縣隸州而學隨州﹐州廢而復隨縣。棟宇榱桷﹐歷載旣久﹐風摧雨浥﹐坐漏日星﹐於祀事至不嚴也。居有弗寧﹐過有弗念﹐凡如是者﹐匪制於用﹐則拘於謀。一二有志者起而爲之﹐亦何事之不立哉﹖至治二年夏﹐余被檄過焉。謁先聖廟庭﹐退而縱觀﹐升堂戲欷。坐甫定﹐文學掾夏侯士璋作而曰﹕余幸叨玆掾﹐而不幸學計單薄﹐乃有廢獘﹐不能興補。若玆所覩者﹐敢以爲吿。余用喜曰﹕斯非所謂有志而無拘制者與﹖以語縣長令﹐皆曰﹕是吾職也。時有沒入官舫廿余艘﹐白諸憲司畀之。於是﹐凡儒與有力者﹐走趨相事﹐將興廢。會有土功之令﹐踰年禁弛。士璋去﹐焦大有繼之﹐而後令之來者益勤無怠。至治三年二月經始﹐泰定元年十月訖工。禮殿門廡﹐講堂書閣﹐巋然一新﹐祀事嚴矣。余又適至﹐學者摭本末請記於石。余嘉夫文學掾之有志﹐令之能思其職也。學校﹐所以眀人倫﹔聖人﹐人倫之至。而今而後﹐邑之士子﹐有遊有居﹐是養是教﹐思先王之道﹐志所至而學亦至。舜何人﹖予何人﹖有爲者狂作聖矣。是其成也﹐將不有如今日之興廢補獘者乎﹖願因諸君之善﹐以爲士子規﹐且以見君子之於天下﹐茍有志無所不立也。前令李洪濤﹑後令呂天倪﹐始終是役者﹐臨縣史剌馬丹。後三年四月朔記。

貞一稿序

夫爲大而無當﹑往而忘反之言者﹐必世所謂山林枯槁﹑果於違人之士﹐豈非以其志﹖與若仁義之本﹑風化之原﹐論說必歸儒者﹐而稽之章逢家﹐或反謬是。夫士也﹐乃气必充﹑辭必端﹐馳騁上下﹐橫從今古﹐無不極而約之﹐無踰乎禮。其志若是﹐惡可以山林之果者蔽之耶﹖余得上淸朱君本初貞一稿讀之﹐未嘗不掩卷而三嘆息也。余與朱君遊﹐知其文學舊矣。來南州﹐君主玉隆別館。去年冬﹐行縣田﹐有烏山小兵馳田間﹐得君寄詩二章﹐蓋六朝庾﹑鮑而唐太白之流也。今夏﹐君自西山來示余此稿﹐槪篇百數﹐而榘度若一。其武當山賦與巢湖等詩﹐論莊詞澹﹐尢吾所謂馳騁橫從而無所踰者。其大而不誇﹐往而知所至﹐與雅頌。廢風气降﹐數十年來﹐鄕之事進取伎者﹐一趨於詩。人愈多而詩愈少﹐非詩少也﹐徵諸本原﹐則微矣。江西號多文邦﹐頃在都﹐與同列論是邦人﹐咸獨推某﹑某﹐今又得君。君故臨川人也﹐顧又蔽於是﹐是山林者又惡足以蔽君﹖使無知者亦云然耳。玆所以資吾掩卷之嘆﹐而尙悲其志也。世之觀人者﹐往往循名遠實﹐靡然成風﹐將使天下負無士之累於後世﹐其病類如是。凡不可而眾說可﹐與而失之者﹐豈特如本初之文而已﹗君論著外﹐此若詩所稱輿地圖書者尙多。謹先歸此稿﹐竢休告叩雲谷﹐相與並論之。至治三年八月朔﹐臨江範梈序。

翰林楊仲弘詩集序

大徳間﹐余始得浦城楊君仲弘詩﹐讀之﹐恨不識其爲人。及至京師﹐與余定交﹐商論雅道﹐則未嘗不與挺掌而說也。皇慶初﹐仲弘與餘同爲史官﹐會時有纂述事﹐每同舍下直﹐已而猶相與回翔畱署﹐或至見月月盡繼燭相語﹐刻苦澹泊﹐寒暑不易者﹐惟餘一二人耳。故其後余以禦史府用筦南憲架閣適海上﹐仲弘復登乙卯進士第﹐爲浮梁別駕。余遷江西﹐仲弘亦攺宣城理官。相違十數年﹐相距數千里﹐迹𨿽如是﹐而心固猶數晨夕也﹔而仲弘竟未任宣城以卒。烏乎﹗慟哉。余嘗觀於風﹑騷以降﹐漢﹑魏下至六朝獘矣。唐初﹐陳子昻輩乘一時元气之會﹐卓然起而振之﹐開元﹑大曆之音由是丕變。至晚宋﹐又極矣。今天下同文而治平﹐盛大之音稱者絕少。於斯際也﹐方有望於仲弘也﹐天又不年假之﹐豈非命耶﹖蓋仲弘之天稟曠達﹐气象宏朗﹐開口論議﹐直視千古。每大眾廣席﹐占紙命辭﹐敖睨橫放﹐盡意所止。眾方拘拘﹐己獨坦坦﹔眾方紆余﹐己獨馳駿馬之長阪﹐而無畱行。故當時好之者𨿽多﹐而知之者絕少﹐要一代之傑作也。仲弘有子尙幼﹐其殘槁流落﹐未有能爲輯次者。友人杜君伯原自武夷命僕曰﹕將就其平生所得詩﹐刻諸山中。此誠知仲弘者﹐而杜君猥謂﹕罄仲弘海內之交相好﹐又莫余若也﹐俾爲序之﹐用掇其梗槪﹐著於篇端。致和元年六月一日﹐臨江範梈序。

傅與礪詩集序

孔子曰﹕詩可以興﹑可以觀﹐可以羣﹑可以怨。朱氏釋曰﹕興者感發志意﹐觀者考見得失﹐羣者和而不流﹐怨者怨而不怒。四者之事不同﹐而其序宜有先後。蓋見他日論詩﹑禮﹑樂﹐則首曰興於詩。詩者﹐志之所之﹐以其志感人之志者﹐孰不足以有所感發哉﹖然則興者﹐豈非居先乎﹖感人之道﹐莫尙乎聲音﹐入焉寂然冺然﹐忽而歆起震奮﹐動蕩淪浹﹐入之深而化之敏者﹐斯其效﹐曷從而至哉﹖古人云﹕聲音之道﹐與政通。夫聲者﹐合天地之大气﹐軋乎物而生焉。人聲之爲言﹐又其妙者﹐則其因於一時盛衰之運﹐發乎情性之正﹐而形見乎辭者可覘已。故曰﹕治世之音安以樂﹐其政和﹔亂世之音怨以怒﹐其政乖﹔亡國之音哀以思﹐其民困。正得失﹑動天地﹑感鬼神﹐莫近於詩。夫詩道﹐豈不博大哉﹖要其歸﹐主於詠歌感動而已。斯義也﹐司馬太史嘗聞之矣。其言曰﹕三百篇﹐孔子皆弦歌之﹐以合韶﹑武﹑雅﹑頌之音。夫旣合之﹐則當時存什一而去千百﹐必其不合者也。深矣哉﹗聲音之於政也﹐聖人蓋取之矣。新諭傅汝礪﹐妙年工詩﹐自古今體﹑五七言﹐皆厪厪焉力追古人﹐有惟恐不及意。間示余以所著編曰牛鐸音者﹐讀之連日不厭。聞其音而樂焉﹐以爲誠識所尙者﹐因揭孔子之言詩﹐徵以師說﹐遂演繹以告之。天歷二年四月一日﹐範梈書於百丈山房。

