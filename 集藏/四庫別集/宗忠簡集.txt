

禦制讀宗澤忠簡集

偶閱宗澤忠簡集愛其乞回鑾諸疏不忍釋手旣終捲乃知章凡二十四上而髙宗漠然也夫南渡去今乃六百餘年讀其疏者未嘗不嘉其血誠賞其卓識嘆其孤忠欲爲墮淚而彼時爲之君者聽宵小深入之言懷優遊茍安之計屏之而弗顧是尙得爲有人心哉以致捐中原棄赤子謬曰我終能延趙氏一脈於余杭嗚呼人而至此是誠不知有五倫之事而天良喪盡者矣𨿽汪黃謬論有以懾之使髙宗無偏安之心有必爲之志亦焉能動聽則後之秦檜倡和議而稱一徳亦必有以早窺其心曲也或曰宗澤之心𨿽誠以彼時南北之勢較之金源之釁其眞可乘河北之民之心其眞可信乎則興復之舉固未易言也曰然復讐其要也興復其次也不共戴天不反兵髙宗於此蓋兩兼之矣徒跣以從不顧一己之成敗利鈍可也而居臨安翫湖山稱侄於讐以徒得歸葬之骸骨是誠何人哉嘗謂人君者

天之子也俗云子𨿽不肖父不可不慈予則謂

天之於天之子子𨿽不肖

天不忍不慈逺固不可枚舉近則於宋元明見之矣元得統甫八十年立國之謨無足比數若宋南渡以後有明正嘉以旋其綱紀陵夷政事叢脞早應滅亡而不卽亡者豈非

天父有不忍不慈之心而尙爲之茍延其世以待其悛攺乎然此不可恃也大君者父母之宗子而黎元者均之一家內之人也今持家者茍不顧一家之人使之顚連而無告則其父母未有不怒怒而教教而不攺其父母亦必有以處之矣爲君者之於民亦猶是也嗚呼可不愼哉可不懼哉

欽定四庫全書

集部四

宗忠簡集

別集類三【宋】

提要

【臣】等謹案宗忠簡集八卷宋宗澤撰澤事迹具宋史本傳是編自一卷至六卷皆札子狀疏詩文雜體七卷八卷爲遺事附錄皆後人紀澤事實及誥勅銘記之類也澤孤忠耿耿精貫三光其奏札規畫時勢詳明懇切當時狃於和議不用其言亦竟無收拾其文者至寧宗嘉定間四明樓昉乃綴輯散佚以成是集然陳振孫書錄解題竟不著錄是宋末已不甚行蓋理宗以後天下趨朝廷風防道學日興談心性者謂之眞儒講事功者謂之雜霸人情所競在彼而不在此其沈晦不彰固其所也明崇禎間熊人霖始據舊本重刋

國朝義烏縣知縣王庭曾又重爲編定增入諫止割地一疏而以樓昉原序及明初方孝孺序弁於篇首考史稱澤力請髙宗還汴疏凡二十餘上本傳不盡錄其文今集中所載僅十八篇猶佚其十則其散亡已多矣乾隆四十二年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

宗忠簡集原序

靖康丁未髙宗再使斡裏雅布軍時敵情叵測中外危栗宗忠簡公守磁則決防畱行於是適濟適鄲適大名適睢陽遂登大寶中興之業實始基焉宗公力也公之初意欲正位號系天下心因以羽檄天下兵濟師河朔旋軫舊京其迂回宿畱東南其轍者乃汪黃謬計非公本謀也公旣與汪黃異議不復預聞幕府事髙宗借其壯謀旣畱命居旋升尹正駕禦羣雄招降劇盜兵彊士勇法立誅必敵連嵗不敢犯境於是淸宮除道謀還二聖奉迎大駕汪黃益忌之凡公奏請皆畱中不下自傷不得展布疽發背以死公之勲業𨿽不克竟而英防毅魄皭然與日月爭光可也昉兒時固已得公芳規於四明所刋遺事中眞所謂膽大於軀者意其語言文字當亦稱是客授金華始獲拜公像公之曾孫有徳出示遺文若干種因爲補綴而襲藏之適守南徐公松楸在焉防部使者喬行簡攝郡事築僧廬於墓左剏祠堂於學宮總餉嶽公珂太守趙公善相繼命有徳主烝嘗所以風厲扶植之意甚厚郡愽士方君符尢所鄕慕請以有徳所授遺文鋟梓昉遂掇取遺事中所載表疏次第其日月而並刻之公前後奏請爲回鑾而發者凡二十有四其血誠赤心因可想見它文𨿽單言半字無非從忠義中流出公亡而杜充代帥王業偏安蓋始於此公之規模志節罕有能道之者況其遺文乎若諸公表揚忠烈例應得書嘉定辛巳十有二月鄞人樓昉拜手書國之廢興存亡蓋天也而有人事焉由其已然之迹而觀之人謀之從違事變之得失皆如預定而不可易者人力若奚所用自其未成之始而論之成敗禍福之機待人而發豈皆出於天命哉故善爲天下者盡人事以回天道不善者委天命以怠人事田單齊之壯士用一邑瘡殘之民復七十餘城不數月之間諸葛孔明以王者之佐驅全蜀之眾欲取中原之尺寸終其身而不能遂非特天命也人事之難易固不同也率赤子以救父兄疾呼而可集說途之人使拯其鄰於難𨿽善其辭令有所不從賢者能勉人以其所樂爲不能彊人以其所難勉單之用齊人人皆有亡國防家之憤而自爲戰故其成功也易孔明之時人知有曹氏不知漢徳久矣孔明徒欲以忠義激之安能必其從己乎宋敗於金而不復中興人以爲天命而不知人事失其機故也張浚趙鼎可謂天下之賢相而韓世忠嶽飛劉錡之徒亦一時之將材髙宗𨿽庸懦豈遽出法章下哉然而沮撓而不足成事者以其初不用宗忠簡公之言耳徽欽之亡在乎兵不足戰而忠簡公旣入都城百萬之兵立具爭欲爲之致死忠簡之賢固足以得眾而斯民戴宋之心亦安可誣哉當是時也正田單復齊之機而忠簡公孔明之流亞也使髙宗能用其策公少延嵗月未死則覆沒之地可以迅掃而平敵人可以縛而獻諸太廟豈有蹙國事讐之辱哉失此不聽至於竄伏東南而欲圖之則民心之忘宋亦已逺矣是以終不能有所成非特秦檜湯思退之罪也人無勇怯惟其所用乘其方鋭而用之中人皆可爲壯夫及其气衰志懾𨿽烏獲亦投劍而卻顧公之拳拳欲髙宗都汴者欲用天下之鋭气以復讐雪恥而髙宗信小人畏避之謀棄不復聴而公亦死矣斯豈天命使然耶實人爲之不盡也公沒今三百餘年而請髙宗還汴之疏二十有四不盡載於史氏其九世諸孫濬錄藏於家而屬余序之公忠義著於後世不待疏而後見疏之所著不待言而後明然世皆知宋之不復振由於秦檜之相而不知始於不用公之言余是以具論之使知此疏之不從實宋室之所由分也方孝孺譔

欽定四庫全書

宗忠簡集卷一

宋宗澤撰札子

上大元帥康王札子

某恭惟太祖皇帝創業垂統當傳之億萬世今方二百年豈謂仇方橫肆邀迎二聖與諸親王渡河北去天下百姓所注耳目系其望者惟大元帥康王一人大元帥行之得其道則天下將自安宗廟社稷將自寕二帝二後諸王將自回彼之仇方將自剿絕殄滅大元帥行之不得其道則天下從此而亂宗廟社稷亦從此而傾危二帝二後諸親王無夤緣可回仇方愈熾亦無因緣而亡此事在大元帥行之得其道與不得其道耳某所謂道者其說有五一曰近剛正而逺柔邪二曰納諫諍而拒諛佞三曰尙恭儉而抑驕奢四曰體憂勤而忘逸樂五曰進公實而退私僞是五者甚易知易行然歷世莫能知能行者繇剛正諫諍恭儉憂勤公實之事多逆於心也柔邪諛佞驕奢逸樂私僞之事多遜於志也伊尹曰有言逆於汝心必求諸道有言遜於汝志必求諸非道合諸道者君子也合諸非道者小人也願大王於應酬答問之間以玆五事卜驗則君子小人了然分矣某之血誠痛切每思我宋本嗣無疆今勢孤危岌嶪如此某願大元帥大王左右嘗膽不忘在濟時夙夜羹墻不忘我祖宗時則天下可安宗廟社稷可寕二帝二後諸王可回仇方𨿽熾可剿絕殄滅夫何逺之有在大元帥大王力行之而巳

條畫四事札子

臣聞情生於愛愛生於見見生於目之所遇與左右之所接所遇所接果順於已則喜喜則賞之賞之者非懋其功也賞其順已而巳耳所遇所接果逆於已則怒怒則罰之罰之者非罰其罪也罰其逆已而已耳如是則賞罰出於喜怒喜怒出於逆順可謂之公而無私乎賞罰徇私其何以礪世磨鈍大有爲於天下乎聖人無我故忘情忘情故忘逆順忘逆順故忘喜怒故賞一善而天下之爲善者勸知其非私善也罰一惡而天下之爲惡者沮亦知其非私惡也一賞一罰歸之至公而我無容心焉人其不心悅而誠服者乎陛下所以號令天下使人知所趨知所避知所行知所止者賞罰而已昔文王一怒而安天下之民武王亦一怒而安天下之民是怒也豈發於目之所遇與左右之所接哉彼仇方橫肆凶暴侵犯我王室臣願陛下如文王武王亦一怒而安天下之民有賞有罰惟平惟一至於應酬萬機進退取予之際斷之至公以慰天下之望

臣聞人君職在論相昔舜有天下選於眾舉臯陶不仁者逺湯有天下選於眾舉伊尹不仁者逺臯陶贊舜去四凶而後九徳咸事庻績其凝伊尹贊湯革夏而後咸有一徳格於皇天是知不仁者逺不能播其惡於眾始能使眾賢和於朝更相汲引以成大功也以人君身居九重其彌縫燮理鎭撫表正但仰成於朝而已髙宗得傅說而商中興憲宗得裴度而唐中興臣願陛下於稠人廣眾中不以親疎不以逺近不以夢不以卜虛心考驗參以國人左右之言爰立作相俾之應變守文果得其人能率厲眾志交修不逮其在位皆節儉正直小大之臣咸懷忠良以持天下之正以成天下之務天下其有不大治者乎陛下果尊道徳逺邪佞與大臣言欽而信毋使小人參焉與賢者遊親而禮毋使不肖者與焉用賢勿貳去邪弗疑斯言行而天下治矣書曰知之非艱行之惟艱知之不行無益也行之不至無益也玆事在陛下力行之而已矣

臣伏聞李絳見憲宗於浴堂殿帝曰比諫官多朋黨論奏不實皆陷謗訕欲摘其尢者如何絳曰此非上意必憸人以此熒誤上心自古納諫昌拒諫亡夫臣進言於上豈易哉君尊如天臣卑如地加以雷霆之威彼晝夜思度如欲陳十事俄而去五六及將以聞則又憚而削其半故上達者才十二何哉幹不測之禍顧身無利𨿽開納奬勵尙恐不至若譴訶之使杜口非社稷利帝曰非卿之言我不知諫之益且人君深居嚴密又以旒纊蔽其聰明所以見天下之是非開天下之情僞者蓋用諫官代爲耳目俾姦邪防慝不敢掩其不善而見其善者也唐髙祖太宗初卽位嘗賞孫伏伽蘇世長以激諫臣恭惟陛下聲色貨利弗邇弗殖捨己從人樂取諸人以爲善固無可諫者至於臣下懷姦藏慝嫉賢蔽善敢肆欺罔茍朋比者當使耳目之臣廣其聞見瀝心彈糾毋有所隱以絕後艱

臣聞天下之事爲於可爲之時則成爲於不可爲之時則敗成敗之機間不容穟是以古人有時哉不可失之語恭惟陛下繼離之照法幹之剛故見幾而作炳果斷而罔後艱成敗之幾不出昭回之鑑臣復何言臣誠心祗思徇國久荷眷遇臣非木石能不自知然臣每見事有當行請之必力言旣拙直勢甚孤危願陛下察臣之衷力賜保祐使全骸骨以盡餘年臣之�誠言不盡意

奏乞過河措置事宜札子

臣契勘河北西路眞定懷衛濬等處見有敵人占據今又分畱敵馬於洺州四向札寨密栽鹿角意欲攻打若河西諸州不守卽彼之姦計包藏不淺京師𨿽爲備禦未易可居臣爲見有上件事宜巳於今月初七統押人馬自遊家渡過河會約河西忠義統制等商議隨宜措畫若事理可行卽一靣招集同心協力以圖收復安集流移爲久逺利若敵勢厚重不可施行卽具所見利害的確便宜畫一敷奏伏望聖慈體念河北系天下根本河北不守則干戈弓矢豈易櫜戢臣每思前日之失蓋繇將相恃賴太平恬不爲卹朝進一言暮入一說惟以講和乞盟爲意今更防襲不習武備臣竊憂之兵法曰先爲不可勝以待敵之可勝臣不揆衰薾無能見過河相度別具奏聞者

狀

大元帥府勸進第二狀

某等累狀乞大王早決大計以安人心伏惟降到札子所請難議施行者屢布忱誠仰祈洞鑑玆葉寰區之願實系宗廟之依豈謂隆謙未蒙昭允竊以四海之逺必發號施令然後上下孚必信賞必罰然後小大服深惟軍國之重可虛宸極之尊二聖播遷羣黎翹佇念祖宗積累垂無疆燾養之恩而仇方貪殘起不測侵陵之變有疎早悟遂致稔姦云甲霜戈共力追於朔野天旌龍馭期早復於皇居然推戴有系於人心況寄托巳彰於天意尙稽獨斷曷慰輿情伏望大王以聰明之資振久大光明之業以智勇之略弭變亂窺竊之風鞏固洪圖措安大器不得巳臨蒞赫乎羣目之瞻惟式克欽承亶乃萬方之聽某等無任祈求懇切俟命之至

乞大元帥於南京開府狀

契勘張邦昌久在敵中範瓊亦自艸野中起恐其包藏陰與敵結凡事未可容易憑信某十日前因與汪【闕】咨目乞密稟大王且於南京開府想旬浹間便可如意一京城是祖宗應天受命長髮之地二道路居中四方萬里便於申稟三臨下流諸處漕運尢易辦集四於拱寕屯兵爲嚴守計五可斷北來餉道敵𨿽稔姦當自破滅卻令某統領見所管諸處節制人馬盡數前去京城十里以來札寨賫大元帥榜文敍哀痛懇切未忍遽歸瞻望宗廟朝廷與省府舊官閭巷父老相見哽噎眷眷之意觀人心徯佇懇切然後按轡徐行庻爲萬全不至落敵姦便某下情不勝瞻慕之至切望哀亮血誠早賜施行

信王咨目

某咨目頓首上呈領尹元帥延康臺座春和伏惟輔國宣勞神相忠勤臺候多福某切以國家多艱金人入宼兩犯京城劫遷二聖下及血屬三千餘口長驅北去某到慶源遽謀逃竄得敵中忠義數人爲力遂脫羶网今具河北事宜利害敷奏聖上竊恐姦臣賊子障蔽難達某素知公梗槪敢爲竭節報國遂再具奏煩公多方繳奏使之得到禦前得兵速至不勝萬幸自余更冀上爲廟朝倍保臺重前膺大拜祝望之至不宣

疏

奏乞依舊拘畱敵使疏【建炎元年六月】

臣伏見我國家承平幾二百年數世戴白之老不識兵革上下恬嬉猶夷度日不復以權謀戰爭爲念乃以仇方誕謾爲可憑信朝廷恬視不少置疑不惟不曽教人坐作進退擊刺挽射之技俾嚴攻討其間有實欲賈勇思敵所愾之人士大夫不以爲狂則以爲妄因循茍且以致仇方顚越不恭遂有前日之禍臣不勝憤恨然玆非仇方之能也皆繇無誠實之士皷倡驕逸率以斂迹逃避曲辱不恥爲智爲勇耳萬一有慷慨論列則掩耳不聽別造佞說以相浮動玆無他大抵只欲助敵張皇聲勢直爲我祖宗一統基業更不當顧借宜兩手分付與仇方耳嗟乎何不忠不義之甚也臣每思念涕泗交下繼之以血此天地神明之所昭鑑臣恭惟淵聖皇帝靖康之初信此和議俾敵大獲而歸去冬與今春夏仇方猖獗大臣柔邪諛佞蓄縮畏避者不敢略有抗拒語但以詭譎爲誠實包藏爲智謀緘默爲沈鷙遂致二聖蒙塵后妃與親王無辜之民流離北去想陛下龍潛濟鄆嘗親聞見張邦昌耿南仲輩所爲也陛下入繼大統卽將前主和議者竄之嶺外使天下寃抑之气一旦舒快自後臣竊聞陛下日與二三大臣論思講畫必欲大雪我廟朝之恥激厲卒伍勸率義士俾思剿絕以正夷夏不意陛下復聽姦邪之語又浸漸望和迂回曲折爲退走計臣願陛下試一思之陛下初卽位何故以講和爲非遂逐當世議臣陛下近日又何故只信憑姦邪與仇方爲地者之畫營繕金陵迎奉元祐太后仍遣省官迎太廟木主棄河東河西河北京東京西淮南陜右七路千百萬生靈如糞壤艸芥略不顧卹比仇方遣姦狡小醜假作使僞楚爲名來覘我大宋虛實臣見如是因納諫狀與畱守範訥乞收仇方奉使之人置之牢狴奏取朝廷指揮庻激軍民士庻懷寃之心俾肯力戰仰贊陛下再造王室中興大宋基業之意今卻令遷置別館優加特遇臣奉此詔命憂思涕泣心欲折死不知二三大臣何爲於仇方情欵如是之厚而於我國家訏謨如是之薄臣每思京師人情物價漸如我祖宗時若鑾駕一歸則再造之功與中興之烈必赫奕宏大跨商周而越漢唐矣何姦邪之臣尙狃和議惶惑聖聰伏望陛下察之臣之朴愚不敢奉詔以彰國弱此我大宋興衰治亂之機也臣願陛下思之陛下果以臣言爲狂願盡賜禠削投之瘴煙逺惡之地以快姦邪賊臣之心不勝痛憤激切之至

條畫五事疏

臣衰老孱愚誤膺簡記但思瀝竭知無不爲凡所敷奏仰乾天聽過蒙采納委曲兪允臣非木石豈不知感但有經從三省與樞密院事百端阻抑幾不可行臣欲隱忍不言首防承稟切慮事干國體臣𨿽萬死柰宗廟朝廷天下根本與數百萬生靈何臣所管畱鑰與畿甸事所系實大願陛下憐憫孤忠毋以近言惶惑聖聰臣且以近日三省樞密院戒約之文臣有五疑焉器甲械用衲襖防衫兵幕之類皆樁管準備不得擅有支遣今遣將出師此是軍中合用之物不可闕誤而先行椿管不容支遣此一可疑也臣近召募人於四城札寨爲守禦之備今承問所召募之人系是何等色額如此則古人使貪使愚者皆不可憑信矣二可疑也臣爲見尋常防河只以數千卒伍沿河分布敵有數騎侵犯卽奔走潰散不復支吾臣今合京畿十六縣內有兩縣瀕河共七十二里均之諸縣縣管四里有畸各令開河闊一丈八尺於南岸埋鹿角連珠札寨敵有侵犯並力禦之已蒙聖慈矜允行之亦似允當今樞宻院行下約束只令依仿陜西以三七分爲率三分出戰七分出助軍錢陛下念畿縣居民例遭殘破平時保甲十亡五六若止用此其寔無幾況重遭傷殘之餘勞來安集之猶恐散去又烏可以助軍錢阨之使速去耶此三可疑也今嵗守禦之具與城池之備𨿽巳粗辦尙多鹵莽未能如舊去處必須曉夕修造補葺繕備今三省樞密院指揮諸塲庫務如修城造器械見雇工役不令支錢今修城雜塲與軍器監入作司皆縮手無所爲此四可疑也夫人之情無大小無貧富靡不懷鄕土顧妻孥戀墳墓舉千萬人貌𨿽不同情卽皆一歷世聖王所以成天下之大順而得多助之至天下順之者以能順人之情而已矣臣伏想陛下貔貅扈從億萬之眾多西北人陛下無偏聽三四重臣之言試廣詢僉同葉從之輿論斷自淵衷以決行幸臣竊見僕射黃潛善樞密汪伯彥張慤皆無逺識見無公議論偏頗回遹惟富貴是念朝入一言暮入一說皆欲贊陛下南幸此五可疑也伏望聖慈察臣之忠聽臣之言早賜睿防

再奏乞修寶籙宮疏

臣昨奏乞修寶籙宮爲淵聖皇帝他日涖止之所未蒙降防臣聞有子曰孝弟也者其爲仁之本與知孝弟則不犯上不犯上則天下治矣恭惟陛下孝於道君則天下莫不愛其親陛下弟於淵聖則天下莫不欽其兄是知上有所好則下必有甚焉者矣此所謂以身教者也臣竊見隆徳宮面勢翚飛孔安如舊將來迎奉道君皇帝自可臨禦願陛下預勅有司灑掃嚴潔使天下知陛下孝於父淵聖將來還歸未有蒞止之處臣欲乞修寶籙宮攺建以爲迎奉之地使天下知陛下弟於兄也推而行之薄海內外父父子子兄兄弟弟黎民不時雍而萬國不咸寕者未之有也如蒙兪允伏望斷自淵衷禦前處分行下付臣施行

乞都長安疏

聖宋都汴城垂二百年天下未嘗有犬吠之警靖康初年金人兩犯京闕兵將失守遂致二聖播遷臣子言之可爲痛哭陛下纉承大統卽位南京顧非不知宗廟社稷之所在而都人士庻之望幸也時金人退師之初大姦擅國之後或慮舊染未悛包藏不測固將有所待也臣區區愚衷每輙過計切以京師者諸夏之本根素號四通八達之郊舟車輻輳民物浩穰方天下無事而居之實爲萬世之長利也今仇方猖獗動至畿甸恐議者慮今秋長驅南來不過請陛下遷都而巳洛陽旣巳殘破大名稍近賊境必曰南都可矣若以其俯臨淸汴緩急之際可以順流而下轉至江淮虎踞龍蟠金陵可都大不然也且並進而深入得金人巢穴以迎二聖陛下駐蹕長安則金人必不能西向潼闗中原豪傑盡樂爲陛下用內外之患皆可消弭而祖宗大業可以永保而傳億萬世天下旣定東還京師亦不晚矣臣狂愚言不足采惟陛下畱神而聽之天下幸甚取進止

奏給公據與契丹漢兒及被擄之民疏【建炎三年四月】

臣契勘金人一族本大遼之臣曩緣羣臣姦謀茍以目前之利相結壊亂耶律天祚使金人假大遼之眾侵犯中國竊見契丹漢兒自與我宋盟約幾百年實唇齒兄弟之邦偶被金人殺擄忿怨不巳止緣勢弱末繇報寃今若復約盟防使得回戈共力破敵一舉便可滅亡臣以措置雕印文榜公據令生獲漢兒賫往傳報自相激發設契丹漢兒未遽效命金人知之必相疑貳庻乘機並力賊勢可分所有本朝被擄良民臣亦依此措置曉諭今繳連文榜公據共三本在前者

乞回鑾疏【建炎元年知開封府通前後表疏系第一次奏請】

臣聞三代之得天下也得其民也得其民有道得其心也得其心有道所欲與之聚之所惡勿施爾也是則得民之道在察其心之所欲與其心之所惡而巳此古所以有天時不如地利地利不如人和之語求民之和豈必家至戶到一一而求之哉應天順人承天下之大順則民不期和而自和矣臣蒙恩差知開封府臣𨿽衰老無能然久知開封染習諸統制下皆是招集惡少亡命無行者臣旣領府事更不敢徇身自顧但以正道歷誠感之不旬浹間彼惡少輩鹹知格心爍謀斂迹遁去其閭巷間亦自然悛攺上下帖然無復肆橫以是人人鼔舞仰陛下之威懷陛下之惠拳拳慕戀不啻嬰孺之愛父母咸思發憤敵其所愾臣每聞王畿內外日久嘉靖熙熙皥皥將如向祖宗慶祐熙丰時臣觀人心念念徯望者惟願陛下六龍之禦警蹕之聲千乘萬騎來歸九重以副萬邦切切系戀之誠

再乞回鑾疏【建炎元年七月通前後表疏系第二次奏請】

臣聞禹之行水行其所無事所謂無事者非泊然無所爲於事也事無事而巳夫禹蒙天錫洪範九疇知水有順下之性且親見堯有洪水滔天績用弗成之患遂因水之性而順道之故天下免乎昏墊而奠厥攸居玆無他皆堯用禹之功也臣竊聞將士籍籍皆願陛下歸京師云京師是眾兵駐札之本根也商旅籍籍皆願陛下歸京師云京師是天下賈販之要區也農民籍籍皆願陛下歸京師云京師是天下首善之地也士大夫懷忠義者籍籍皆願陛下歸京師云京師是陛下祖宗之域也臣前在臨濮兵寨中寔憂羣臣無逺識見恐贊陛下去維揚金陵又見京城有賊臣張邦昌僣竊與範瓊輩擅行威福無所忌憚所以曽暫乞駐蹕南都以觀天意以察人心仰蒙聽從臣誤被宸恩差知開封府事今到五十餘日物價市肆漸同平時每觀天意眷顧淸明每察人心和平逸樂且商賈農民士大夫之懷忠義者咸曰若陛下歸正九重是王室再造大宋中興也臣竊料百僚中唱爲異議不欲陛下歸京師者不過如張邦昌等姦邪輩陰與賊虜爲地耳臣願陛下體堯禹順水之性順將士順商旅農民順士大夫之懷忠義者早降勅命整頓六師及詔百執事示謁欵宗廟垂拱九重之日毋一向聽張邦昌姦邪輩陰與仇方爲地者之語不勝幸甚臣之少也猶不如人今年六十九矣眷眷血誠恨其學問荒鄙不能以激忠義之辭仰動天聽不勝涕泣痛怛之至

乞回鑾疏【建炎元年九月通前後表疏系第四次奏請】

臣聞聖人中天下而立定四海之民夫中原天下之中也京師又中原之中也我太祖太宗受天景命始基於汴肇造無疆膺大歷服固欲傳之億萬世偶去冬今春信憑仇方姦詐遂致二聖蒙塵陛下不得巳應天順人纉承寶緒四海生靈謳歌忭舞自西自東自南自北罔不率俾以俟庻績咸熙萬邦嘉靖陛下旣卽位乃宴安南京四方聞之懷疑胥動逓相鼓扇聞諸州縣間有驚劫傷殘之患蓋是小民無知因疑致憂因憂致變旋相踐蹂弗奠攸居玆無他繇陛下寅畏過當駐蹕別都俯徇姦謀預圖遷幸使狡獪簧惑敢爾橫肆盜據竊發罔循局蹐【有闕文】以歸畎畝以操耒耜鑄劍防爲農器思不犯於有司爾若陛下勅翠華之禦俾千乘萬騎回復輦轂奠枕九重臣竊謂可以垂衣裳而天下治可以坐視天民之阜王室自然再造大宋可以中興尙何夷狄之足憂盜賊之足慮乎古先哲王凡有大疑必詢之左右又詢之卿士又詢之國人又詢之卜筮臣蒙陛下矜憐顧遇待罪開封臣夙夜思念竊恐陛下所親信左右輔弼之臣於對揚獻納之際不思祖宗創業之艱難與致一統之匪易輕徇臆說有誤國家大計所以狂妄冒死觸犯天威臣不勝憂憤戰栗激切之至

乞回鑾疏【建炎元年九月通前後表疏系第五次奏請】

臣恭惟我大宋深仁厚徳滲漉方夏幾二百年一旦金人邀迎二聖京師士民皇皇無依嗷嗷無告若窮民無所歸者若嬰兒而失其慈母者忽聞陛下龍潛在濟於是謳歌竭蹷交走道路玆乃祖宗湛徳浹洽得其心故也陛下紹登寶阼尙畱南都臣自到京師聞道路籍籍咸曰陛下何不認我宗廟乎何不眷顧我朝廷乎何故使我社稷無所依乎何輕捨我生靈使我未有所仰乎是都人之望陛下也切切如此臣願早回六龍俾人感翠華之至深慰其心臣前札具奏以謂得其民當得其心其所欲與之聚之所惡弗施爾也若陛下回鑾汴邑是人心所欲也願陛下與之聚之陛下聽姦邪畏避敵人之言妄議遷幸是所惡也願陛下勿施爾也老臣血誠言不盡意

乞回鑾疏【建炎元年九月通前後表疏系第六次奏請】

臣學問膚淺不能式是古訓對揚天休今再瀝悃誠干冒睿聽以臣耳目所親聞見事一二疏進伏望陛下哀憐特賜兪允伏覩國家嘗變更三捨之法以取士意謂臯防稷契皆自此塗出卒之廹於月試剽竊時文罔有稽古者是三舍果不足以取士也又嘗尊崇道教以奉眞亦謂神僊莊老皆自此塗出卒之誕謾譎怪污染成風罔有成就者是道術果不足以奉眞也又嘗進貢花石以昭享上卒之驕滛矜誇蠧耗財計無有紀極是貢花石果不足以享上也又嘗結好敵人欲以息民卒之邀迎二聖劫掠侵欺靡所不至是守和議果不足以息民也當時行之固有阿意順防作爲歌頌以叨富貴者其間亦有毅然獨立不相詭隨以鯁亮獲罪者陛下觀之昔富貴者爲是乎被罪者爲非乎臣每思之宗廟社稷岌嶪如是者盡繇姦邪憸人皷唱四事俾民病敝幾不聊生所以致有今日之患詩曰商鑑不逺在夏后之世玆覆轍正陛下蕭墻之鑑今之言遷幸者猶前日之言四事爲可行阿諛謟佞動爲身謀翕翕訿訿更相助成今之言不可遷幸者猶前日之言四事不可行而罹其罪者也且我京師是祖宗二百年積累之基業是天下大一統之本根陛下柰何聽先入之言輕棄之欲以遺海陬一狂類乎臣觀河東河西河北京東京西之民咸懷寃負痛感慨激切想其慷慨之气直欲吞此敵人陛下何忍怙聽諛順而不令剛正之士率厲同心剿絕凶殘乎今東京市井如舊上下安帖但嗷嗷之人思望翠華之歸謁欵宗廟垂衣九重不啻饑渴之望飲食大旱之望云霓也臣竊謂陛下一歸則王室再造矣中興之業復成矣陛下如以臣爲狂率誕妄願延左右之將士試一詢之昔周勃入北軍使左袒右袒以卜劉呂蓋非獲已也臣區區誠意願陛下以遷幸大計不獨謀之一二大臣當與億萬之眾同之臣忠憤不勝涕泣交下激切屏營之至

乞回鑾疏【建炎元年九月通前後表疏系第七次奏請】

伏覩朝廷前遣翁彥國營繕金陵比有詔復欲遣官奉迎太后六宮以往且謂朕當獨畱中原臣伏讀詔書私竊疑之此必有進言者勸陛下過江避宼而不思天下大計托爲愛君之迹以濟其不忠臣願陛下察其利害之實斷自淵衷早賜定論重念本朝提封萬里京師號爲腹心以祖宗都此垂二百年宗廟社稷所在而民人依之以居者無慮萬萬計今兩河𨿽未敉寕猶一手臂之不伸也而乃遽欲去而之他非惟不能療一手臂之不伸並與腹心而棄之豈祖宗所以付托之意與天下睽睽萬目所以仰望之心哉彼進言之臣談何容易且利害之端曉然可見臣乞陛下且駐蹕南都未可輕議舉動臣𨿽老矣尙當矍鑠鼔勇立辦禦敵之具以圖萬全之舉然後掃除宮禁嚴備扈從奉迎鑾輿謁見九廟非特使神只祖考安樂之庻幾中原有仗不失天下之大勢也不然則是徒爲走計爾示敵以弱非惟不卹兩河抑又不卹中原且去宗廟社稷而不顧陛下豈忍乎臣重爲陛下惜者此爾故敢直輸血誠幸陛下畱意無忽昔景徳間契丹宼澶淵警報一聞中外震恐是時王欽若江南人卽勸章聖幸金陵陳堯佐蜀人卽勸幸成都惟宼準毅然辟之請帝親徵卒用成功顧臣庸謬何敢望準然事適相類不敢不以章帝望陛下也臣又自期旣以迎奉鑾輿還都臣當身率諸道之兵直趨兩河之外蹀血北廷非特生縛其帥直迎二聖以歸庻雪靖康一再之恥然後奉觴玉殿以爲聖天子億萬斯年之賀臣之志願始畢矣竊自謂愛陛下者無逾老臣然不知臣者必指臣以爲狂妄臣亦非所卹也伏望陛下觀事之宜察臣之心則知臣之忠於爲國

乞回鑾疏【建炎元年十月通前後表疏系第八次奏請】

臣契勘京城四壁濠河樓櫓與守禦器具其當職官吏協心並力夙夜自公率厲不懈增築開濬起造輯理皆就緒浸臣又制造決勝戰車一千二百兩每兩用五十有五人一卒使車八人推車二人扶輪六人執牌輔車二十人執長鎗隨牌輔車十有八人執神臂弓弩隨鎗射逺小使臣兩員專幹辦閱習車事每十乘差大使臣一員總領爲一隊見今四壁統制官日逐教閱坐作進退左右回旋曲折之陣委可以應用又沿河十六縣與上下州軍相接作聫珠寨以嚴備禦又見使王彥曹中正在河西攻擊收復州縣西京河陽鄭滑等州同爲一體把截探伺次第仇方畏詟巳不敢輕動冒犯自速殄滅臣自到京奉揚陛下仁風布宣陛下徳意今街巷市井人情物態皆已忻悅敉寕嘉靖同祖宗太平時顧臣犬馬之齒六十有九此緣陛下委付之重常患才力不任惕惕憂懼近日頓覺衰瘁萬一溘先朝露辜負陛下眷卹憐憫之意臣死目不瞑若使臣與官吏士民望翠華回輦之塵瞻仰天顏俯伏百拜然後臣退塡溝壑如生之年死骨不朽論語曰爲政以徳譬如北辰居其所而眾星拱之京師乃我祖宗基命肇造二百年大一統基業本根之地陛下柰何偏聽如張邦昌輩邪佞之語以巡幸爲名輕去其所使四海來享來王之人徜徉道路於偏僻州軍爲朝宗之地乎臣果得以此老身俯伏道左迎陛下千乘萬騎垂拱九重奉陛下指揮號令彊敵可以消滅宼盜自然平蕩王室於焉再造大宋中興可必若誕妄之人言臣欲以海陬餘孽貽君父憂卽臣自頂至踵甘俟斧鉞臣巳修整禦街禦廊護道杈子平整南薫門一帶禦路聞萬邦百姓寓於京師者日夜顒顒望陛下迎奉祖宗之主與隆祐太后皇后妃嬪皇子天眷歸安大內以福天下臣夙夜憂思眷眷戀戀繼之以泣願陛下憐臣孤忠矜臣衰暮惟恐心力不逮或有誤陛下國家大計今年河流不冰惟陛下斷自淵衷無惑辟邪之議書曰惟克果斷乃罔後艱臣下情不勝激切之至

乞回鑾疏【建炎元年十月通前後表疏系第十一次奏請】

臣聞易於渙之卦曰渙汗其大號此言人君發號施令如汗焉一出而不可反也臣竊觀陛下踐膺大寶權時之宜駐蹕近甸天下之民延頸企踵日望鑾輿之歸經理中原以建中興之業故廼者親降詔書卽將還闕恭謁宗廟延見父老中外聞之莫不鼓舞相慶以謂陛下英斷如此何事不立何功不就何浮言之可惑何外敵之足憂太平基業正在此舉下詔之後日復一日尙未聞千乘萬騎涓日啟行民心不能無疑焉臣愚竊意陛下乾剛不撓離明並照洞見安危之幾必不肯失信於天下是必有姦臣誤陛下負失信之謗也伏見邇者河陽水漲斷絕河梁有姓馬人妻王氏者率眾討敵敵勢窮窘不知所爲此天亡敵宼之時也夫天與不取反受其咎臣欲因此時遣問勅王彥各統大兵乘其危孤大振軍聲盡平敵壘伏願陛下亟還京闕以系天下之心則孰不用命且投機之會間不容穗願陛下毋惑於姦臣之言防自淵衷臣自謂玆舉可保萬全無可疑者也或姦謀蔽欺天聽未卽還闕伏願陛下從臣措畫勿使姦臣沮抑以誤社稷大計陳師鞠旅與之決戰掃盡邊塵葺淸海宇然後奉迎鑾輿歸還京闕以快天下之心以塞姦臣之口臣蒙陛下知遇誓效死節區區愚忠不能自已伏望聖慈特賜睿防天下幸甚

乞回鑾疏【建炎二年正月通前後表疏系第十二次奏請】

臣聞易曰天下之動貞夫一孟子曰天下烏乎定曰定於一恭惟京師是我太祖皇帝肇造大一統之本根也奕世聖人繼繼承承於此坐視天民之阜所以自西自東自南自北莫敢不來享莫敢不來王薄海內外莫不率俾陛下天錫勇智入紹寶緒天下之人竭蹷稽首咸曰一哉王心今旣奄有九有實萬世無疆之休陛下柰何不念四海生靈切切徯後之意乃偏聼姦邪之言托爲時巡駐蹕淮甸不思我宗廟朝廷祠享報上垂拱視下又不思我二聖后妃親王天屬蒙塵朝夕懷想迎取之志又不思我諸帝諸後陵園廟貌以時祀祭所以貽厥子孫之情臣竊謂陛下若於二月間詔勅回鑾登樓肆赦則天下皆知一人來歸九重彊者當革心逺罪弱者當屏迹復業必無憂疑聚爲盜賊諸軍將士震奮感激願敵所愾四夷凶殘必滅心爍謀以就殄滅尙何惡之能爲乎書曰時哉弗可失臣若有毫髮誤國大計臣有一子五孫甘被誅戮以謝天下臣竊恐州縣狃於搔擾百姓扇揺不能耕桑果耕桑失時則衣食之源盡廢衣食不給使諸大臣中𨿽有臯防稷契伊尹周公亦不能善其後矣願陛下以祖宗二百年大一統基業爲意不可憂思爲計而信憑邪佞自爲身謀者之語早勅回鑾則天下幸甚臣犬馬之齒巳七十於禮與法皆合致其事以歸南畝臣漏盡鐘鳴猶僕僕不敢乞身以退者非貪冒也寔爲二聖蒙塵北狩陛下駐蹕在外夙夜泣血惟恐因循後時使天下自此失我祖宗大一統之緒所以狂妄屢有敷奏非臣好爲此激訐恭望睿慈委曲詳察

乞回鑾疏【建炎二年三月通前後表疏系第十四次奏請】

臣聞人主中天下而立定四海之民恭惟太祖皇帝肇造區夏以今京師爲天下中故創業垂統欲傳之億萬世太宗眞宗仁宗英宗神宗哲廟奕世聖人傳以相授皆以京師爲本根之地所以髙拱穆淸坐視天民之阜必於天下之中也惟奠枕於京則自西自東自南自北莫敢不來享莫敢不來王矣偶緣玩習太平之久文武恬嬉狃於驕滛矜誇忘戰守之備遂致仇方橫肆殘破州縣圍閉京城刼迎二聖后妃親王與諸天眷蒙塵北去僑寓沙漠此忠臣義士所以夙夜涕泣繼之以血自陛下卽位應天四海萬方歡欣鼓舞垂髫鮐背山農野叟咸以手加額仰面謝天曰天下有眞主矣萬世永賴寔天祚明徳爲無疆之休矣四方貼然若逺若近並無盜賊曁陛下偏聼姦邪與仇方爲地者之語移蹕淮甸諸處凶惡彊盜如蝟毛起如蜂閧聚縱火殺掠所在猖獗罔有悛懼以謂朝廷在逺無所依歸遽至是爾臣於二月十八日只授降到黃榜詔勅云遂假勤王之名公爲聚寇之患如是則勤王之人皆解體矣臣竊謂自敵人圍閉京城天下忠義之士憤懣痛切感厲爭奮故自廣之東西湖之南北福建江淮梯山航海越數千里爭先勤王但當時大臣無逺識見無大謀略低回曲折憑信誕妄不能撫而用之遂致二聖北狩諸親骨肉皆爲劫持牽聫道路當時大臣不出一語使勤王大兵前往救援凡勤王人例遭斥逐未嘗有所犒賞未嘗有所幫助饑餓流離困厄道路弱者塡滿溝壑彊者盡爲盜賊此非勤王人之罪皆一時措置乖謬耳比來姦邪之臣方爾肆橫仇方自然得勢彊梁惡少無綠殄滅竊念國家聖子神孫繼繼相承湛恩盛徳滲漉人心淪浹骨髄今河東河西不隨順北敵𨿽爲髠頭編而自保山寨者不知其幾千萬人諸處節義丈夫不顧其身而自黥其面爲爭先救駕者又不知幾萬數也今陛下以勤王者爲盜賊則保山寨與自黥面者豈不失其心耶此語一出自今而後恐不復肯爲勤王者矣噫得天下有道在得其民得其民有道在得其心陛下若駐蹕淮甸俾人顒顒之望皇皇之情未有所慰此失人之心也願陛下勿阻遏之以失人心臣仰詳詔語豈陛下之意皆詞臣失職不能敷繹之過臣願陛下黜代言之臣別降罪巳之詔許還闕之期以大慰元元激切之意陛下還京登樓肆赦則天下之人盡皆遷善逺罪不犯於有司豈復更有爲盜者王室再造大宋中興在此一舉願陛下睿防而力行之若以臣言上咈陛下之意誅之赦之惟陛下命

乞回鑾疏【建炎二年三月通前後表疏系第十五次奏請】

臣聞範仲淹雲天下之事有二黨焉一黨曰發必危言立必危行王道正直何用曲爲一黨曰遜言易入遜行易合人生安樂何用憂爲天下之治亂在二者勝負耳大抵危言危行是欲致君於無過致民於無怨而巳天下豈有不治者乎若夫遜言遜行之徒阿諛曲折隨意所向迎逢茍合君施恩於上而下弗被民懷怨於下而上弗知如是天下豈有不亂者乎今之士大夫志气每下議論卑陬上者不過持祿保寵下者不過便文自營曽不能畱心惻怛爲陛下思承祖宗二百年大一統基業爲可惜又不爲陛下思父母兄弟與至親天眷蒙塵沙漠翹翹徯望大兵救援之意又不曽爲陛下思祖宗西京園陵寢廟爲仇方所占今年寒食節未有祭享之地又不曽爲陛下思京師是天下之本根宗廟朝廷百司倉廩儼然如舊又不曽爲陛下思河北河東京之東西陜右淮甸百億萬生靈之眾罹塗炭劫掠殘破之苦但朝進一言暮入一說計較泛舟冒大風險欲南幸湖外此姦邪之謀耳臣嘗思之是一欲爲仇方方便之計二爲姦邪親屬皆先巳津置在南嗟乎爲臣不忠不義乃至於此孔子所謂茍患失之無所不至正謂是也臣夙夜痛心泣血瀝竭愚忠爲陛下保護京城自去年秋冬今春又三月矣農務是時陛下不早回九重則天下靡有定止臣不勝憤懣激切再凟天聽狂妄干冒甘俟鼎鑊

乞回鑾疏【建炎二年三月通前後表疏系第十六次奏請】

易曰幾者動之防吉之先見者也君子見幾而作不俟終日孟子曰𨿽有鎡基不如待時蓋天下之事見幾而爲之待時而措之則事無不成苟或失焉必至汗漫委靡而不振矣方今輦轂之下民俗安靖宗廟社稷儼然如故以致收復伊洛而北渠過河捍蔽滑臺而敵騎屢敗河東河北山寨義民數遣人至臣處乞出給牓旗引領舉踵日望官兵之至皆欲戮力協心掃蕩邊裔以幾言之則大宋中興之盛於是乎先見矣以時言之則金人滅亡之期於是乎可必矣惟在陛下見幾乘時早還華闕與忠臣義士究圖事功則萬舉萬全可以滅仇方而成中興也或者以謂自揚至汴時有小宼敵屬車之來途中不能無虞臣謂造此言者乃姦憸小人自爲身謀爾殊不知盜賊所以作者誠緣法駕久寓外郡國勢未彊天下不能定於一故時有竊發之事乃若六龍來復宅中圖大則比屋歡呼人各歸業彊不陵弱眾不暴寡豈復有盜賊耶此事甚易明此理甚易知然而姦邪之蔽於營私往往不肯開陳而力爲陛下詳說者惟老臣而已臣所以再三言之者豈好辯哉恭念祖宗二百年舊都不忍爲姦臣委去也恭念陛下聰明齊聖之資不忍爲姦臣蔽蒙也念赤子之嗷嗷不忍爲姦臣坐視而不救也念金人之猖獗不忍爲姦臣縱敵而不殺也伏願陛下念玆在玆斷自淵衷速回鑾輿上以對祖宗之神靈下以慰黎元之懷想外以平醜類之侮拂則天下大定指日可期書曰勅天之命惟時惟幾望陛下畱神而早復之臣今遣僚吏呼延次外及臣之子頴詣行闕以聞

乞回鑾並罷習水戰疏【建炎二年三月通前後表疏系第十七次奏請】

臣得範瓊書敍說所統軍兵有海內招安使臣水軍奉聖防令於儀眞駐札教習水戰控扼上流於三月八日巳到眞州臣讀此語而不知扈蹕之臣誰爲陛下建此議也且王者無外其規模約束當使守在四夷昔楚人城郢史猶鄙之況陛下奄有九有之時可規模孑孑爲偏霸之事乎玆特憸人之欲虛張敵勢以爲可防不意望遷延六龍進發之期爾殊不知此聲一傳則四方驚愕必以謂中原不守遂爲江寕控扼之計如是則何以綏定四海之聽乎蓋天子爲君萬邦而元後作民父母陛下回鑾登樓肆赦則普率之人忻忻悅而相告曰天子宅中圖大則萬邦罔不率俾矣元後正位丕承則兆民浸浸於變時雍矣夫如是臣將見外裔不足滅而中興之功與天比崇若使範瓊教習水戰是聖心猶豫尙緩還期見中外播聞愈自懾怯則萬國何自而咸寕乎此臣所以拭目注望屬車之塵不忘夙夜伏願陛下明詔範瓊整束人馬不湏更習水戰祗備扈駕歸禦京闕毋使羣黎百姓賫咨涕泣則豈惟老臣之幸寔天下萬世之幸

乞回鑾疏【建炎二年四月通前後表疏系第二十次奏請】

臣竊見漢光武用冦恂爲潁川太守因從車駕擊隗囂潁川盜賊羣起帝顧謂恂曰潁川廹近京師當以時定獨卿能平之恂對曰潁川惡少輕剽奚能爲哉但聞陛下有事隴蜀故乘間竊發耳若乘輿南向賊必惶怖歸死臣願執鋭前驅帝卽日命恂南徵盜賊悉降遂建東漢中興之業臣竊見近日有招安到丁進者數十萬眾願爲陛下守護京城又李成願扈從還闕卽渡河迎取二聖玆三頭項人馬非潁川比也今皆披瀝肝膽同寅協恭共濟國事臣聞得道者多助多助之至天下順之果陛下千乘萬騎來歸九重遹追我太祖太宗奕世聖人二百年大一統基業則天下必心悅而誠服庻績其凝萬國咸寕矣尙何盜賊戎敵之足慮乎臣敢瀝悃誠再冒天聴伏望裁赦

乞回鑾疏【建炎二年五月通前後表疏系第二十一次奏請】

臣聞孟子曰𨿽有鎡基不如待時故君子不先時而起不後時而縮當其可而巳易曰幾者動之防吉之先見者也故君子見幾而作不俟終日不曰如之何而巳恭惟我國家曩緣敵人侵犯郊畿殘破州縣恣爲誕妄百端邀求今天意悔禍人心助順考時與幾實陛下中興之防也古聖人勅天之命惟時惟幾者蓋以時哉不可失而知幾若神故也臣觀京師城壁巳增固矣樓櫓已修飾矣龍濠已開濬矣器械巳足備矣寨柵巳羅列矣戰陣巳閱習矣人气已勇鋭矣汴河蔡河五支河皆已通流泛應綱運陜西京東滑臺京洛北敵皆已掩殺潰遁矣天下萬邦與畿甸生靈夙夕祈天而請者鄕南懇禱而願者但望陛下千乘萬騎號令風伯雨師淸塵灑道翠華回輦歸禦九重爲四海九州作主耳且一人有慶兆民賴之玆其幾也臣願陛下毋聴姦邪之言而忽其時忘其幾天下幸甚果怠兩河山寨之心與沮萬民敵愾之气則天下危矣願陛下毋循東晉旣覆之轍臣老矣不勝至誠惻怛懇切之至願陛下哀憐之

遣少尹範世延機幕宗頴詣維揚奏請回鑾疏【建炎二年五月通前後表疏系第二十二次奏請】

臣聞孟子言術不可不愼也矢人惟恐不傷人函人惟恐傷人巫匠亦然臣因斯言始知人心所存之邪正與所作之是非若以迹槪之了然區分如辧黑白夫忠義之人動容周旋無非忠義而不忠不義之士無自入焉故其於上下愛戴保護不啻如函人惟恐其傷之也彼不忠不義之人動容周旋亦無非不忠不義而忠義之道無自入焉故其於上下毀裂擯棄不啻如矢人惟恐其不傷之也恭惟我國家曩緣仇方肆橫殘破州縣圍閉京城劫掠邀求靡有紀極以至彊迎二聖后妃親王與諸天眷蒙塵北去凡忠義之士莫不痛心疾首泣血奮厲佐佑陛下張皇六師震耀神武總領貔貅之士掃蕩沙漠迎奉二聖來歸京師俾中原生靈還定安集罔或流散愛戴其上保護其下夙夜念念想如函人焉惟恐其或傷之也其不忠不義者但知持祿保寵動爲身謀謂我祖宗二百年大一統基業不足惜謂我京城宗廟朝廷府藏不足戀謂二聖后妃親王天眷不足救謂諸帝諸後山林園寢不足護謂周室中興不足紹謂晉惠覆轍不足羞謂巡狩之名爲可效謂偏地之伯爲可述儲金幣以爲敵資樁器械以爲敵用禁守禦之招募慮勇敢之敵敵也掊保甲以助軍慮流移之安業也欺罔天聼淩蔑下民凡誤國之事無不爲之猶矢人焉惟恐其或不傷之也臣願陛下驗己試之迹以道槪之則人心所存之邪正與所作之是非自然區分無足疑矣臣衰老孱懦謂蒙陛下識擢俾畱守京城兼開封府事臣砥礪瀝竭知無不爲惟恐失措有誤國家大計然臣每所申奏若非陛下察臣斷斷孤忠憐臣悄悄見慍體天地之大徳覆護曙日月之大明照臨臣與血屬當膏砧斧虀粉萬狀矣尙安能爲陛下保釐尹正使京城市井里巷安居樂業熙熙皥皥如我祖宗太平之時乎臣之至此豈止謗書盈篋而已邪臣願陛下六龍萬乘早歸大內下慰四海生靈瀝血懇切之望臣之言此實出悃誠痛切憤悶所以不避姦邪詆誣不避冒犯誅戮臣願陛下降臣此言榜之朝堂俾應在朝臣僚實封章疏指摘臣言如臣言稍渉狂妄乞正典刑明臣罪惡如臣言果符忠義乞降詔勅明告回鑾之期庻安天下之聴此事甚大恭俟睿慈洞察勿貳勿疑

乞回鑾疏【建炎二年五月通前後表疏系第二十三次奏請】

臣犬馬之年巳七十矣陛下不以臣衰老無用付之東京畱鑰臣自去年七月到任夙夜究心營繕樓櫓城壁掃除宮禁闕廷分布柵寨訓練士卒教習車陣比及終冬諸事稍稍就緒都城貼然風物如舊人人延頸跂踵日夜徯望聖駕還闕臣以故自今年正月三月兩次遣屬吏及臣之子捧表逺詣行在投進懇請車駕西上歸肆大赦於宣徳門使天下曉然皆知陛下言旋舊都再造王室命令用是通達盜賊用是消弭無復有方命阻兵之患然後用臣爲陛下條畫措置造膝陳請遣一使泛海道入髙麗諭以元丰搆好之舊令出兵攻仇方之西又復遣官從間道趨河東諭折氏修其舊職以固吾圉使三陲交攻金國令彼應敵不暇吾方大舉六月之師一道繇滑濬一道出懷衛渉河並進北首燕路訪大遼子孫興滅繼絕約爲與國則燕薊之感恩荷徳不患不爲吾用如此則仇方勢必孤弱自可縛而臣之二聖天眷自此決有歸期兩河故地自此決可收復而況兩河之人感祖宗二百年涵養之澤𨿽防敵逾年而戴宋之心初無防貳使吾大兵渡河而戰則東北人民必有背敵歸我前徒倒戈攻於後以北誰不願爲吾死孟子曰𨿽有智慧不如乘勢𨿽有鎡基不如待時今時則易然也臣嘗以今日時勢觀之天意悔禍人心固結𨿽三尺童子爭欲奮臂鼓勇恨不碎仇方之首食仇方之肉又況當六月宣王北伐之時機防間不容髮陛下何憚而不亟還京師使臣獲奉咫尺之威請借筯以籌黃帝書曰日中必熭操刀必割此言時不可失也諺曰當防不防反受其亂此言防不可誣也今日之事臣願陛下以時果斷而行之毋惑讒邪之言毋沮忠鯁之論倘陛下以臣言爲是願大駕卽日還都使臣爲陛下得盡愚計若陛下以臣言爲非願陛下卽日放罷老臣或重竄責臣所不辭惟明主可與忠言臣故昧死以聞

奏乞回鑾仍以六月進兵渡河疏【建炎二年五月通前後表疏系第二十四次奏請】

臣聞詩於小雅載六月宣王北伐之事蓋夷狄以弓矢馬騎爲先而當六月歊蒸之時皆難於致用故宣王乘時行師終於薄伐玁狁以建中興之功臣自畱守京師夙夜匪懈經畫軍旅近據諸路探報敵勢窮促可以進兵臣欲乘此暑月遣王彥等自滑州渡河取懷衛濬相等處遣王再興等自鄭州直護西京陵寢遣馬橫等自大名取洺趙眞定楊進王善丁進李貴等諸頭項各以所領兵分路並進旣過河則山寨忠義之民相應者不啻百萬契丹漢兒亦必同心殲殄金人事才有緒臣乞朝廷遣使聲言立契丹天祚之後講尋舊好且興滅繼絕是王政所先以歸天下心也況使敵人駭聞自相防貳邪仍乞遣知幾辯博之士西使夏東使髙麗諭以禍福兩國素蒙我宋厚恩必出助兵同加掃蕩若然則二聖有回鑾之期兩河可以安貼陛下中興之功逺過周宣之世矣臣犬馬之齒今年七十矣勉竭疲駑區區愚忠所見如此臣願陛下早降回鑾之詔以系天下之心臣當躬冒矢石爲諸將先若陛下聴從臣言容臣措畫則臣謂我宋中興之業必可立致若陛下不以臣言爲可用則願賜骸骨放歸田裏謳謌擊壤以盡殘年頻煩上凟天聴

上乞毋割地與金人疏

臣聞天下者我太祖太宗肇造一統之天下也奕世聖人繼繼相承增光共貫之天下也陛下爲天眷佑爲民推戴入紹大統固當兢兢業業思傳之億萬世柰何遽議割河之東又議割河之西又議割陜之蒲解乎此三路者太祖太宗基命定命之地也柰何輕聴姦邪附敵張皇者之言而遂自分裂乎臣竊謂淵聖皇帝有天下之大四海九州之富兆民萬姓之眾自金人再犯未嘗命一將出一師厲一兵秣一馬曰徵曰戰但聞姦邪之臣朝進一言以告和暮入一說以乞盟惟辭之卑惟禮之厚惟敵言是聴惟敵求是應因循逾時終致二聖播遷后妃親王流離北去臣每念是禍正宜天下臣子弗與仇方俱生之日也臣意陛下卽位必赫然震怒旋乾轉坤大明黜陟以賞善罰惡以進賢退不肖以再造我王室以中興我大宋基業今四十日矣未聞有所號令作新斯民但見刑部指揮有不得謄播赦文於河東河西陜之蒲解玆非新人耳目也是欲蹈西晉東遷旣覆之轍耳是欲裂王者大一統之緒爲偏霸耳爲是說者不忠不孝之甚也旣自不忠不孝又壊天下忠義之心禠天下忠義之气俾河之東西陜之蒲解皆無路爲忠爲義是賊其民者也臣𨿽駑怯當躬冒矢石爲諸將先得捐軀報國恩足矣臣衰老不勝感憤激切之至

宗忠簡集卷一

欽定四庫全書

宗忠簡集卷二

宋宗澤撰表

賀康王卽位表

二聖蒙塵乾坤攺色萬邦徯後天日宜臨亟回謙避之誠丕慰顒昻之望人神胥慶彛夏聳傳臣【中賀】竊以大宋之應天順人太祖之創業垂統凡奕世盈成之嗣皆挺生睿智之姿其所以繼繼繩繩莫匪乎兢兢業業浸久太平之習稍忘禦侮之圖顧大臣熟此燕安致彊敵抵滋猖獗信和盟之妄議墮邀劫之姦謀人咸哀痛而吁天士欲奮張而盡敵然萬方之是賴須一人之作猷果下卹於蒸黎允上符於穹昊恭惟皇帝陛下稟虞舜之大孝體周文之小心旣不得巳而有臨宜大有爲而無倦如陽方復萬物自春似日初升九幽洞照嘉靖中興之事業戡除外侮之凶殘俾孚於休以永至治臣薾然朽質偶此熙辰屬總師徒進臻河朔慶雲龍之防阻陪鳴玉之班依日月之光第切傾葵之望臣無任【云云】聞車駕將還闕賀表【建炎元年十月通前後表疏系第九次奏請】

臣今月六日承報車駕將還闕者恭聞明命肅詔回鑾歡騰率土之謠和浹中天之气裏閭喜悅如嬰孺之將見慈親道路光輝若翳霾而忽曕白日人情至此天意可知【中謝】竊以列聖格言先正垂裕天難諶而聰明自我人至眾而好惡匪殊但觀自我之是非可驗匪殊之向背是知人所欲者自然天亦從之所以君子不務小同自然天下能成大順恭惟皇帝陛下以道觀政以徳行仁密韜神武之機獨乾乾剛之斷整齊萬乘來歸九重宇宙澄鮮預想屢丰之慶廟堂肅穆式隆宏濟之休昊穹降福以穰穰寰海來宗而濟濟六軍有雷動云行之勢四彛蒙風驅電掃之威赫奕重光崇髙再造列辟駿奔而忭舞寰區竭蹶以欽承臣無任【云云】

聞車駕議還闕賀表【建炎元年十月通前後表疏系第十次奏請】

恭膺明命肅詔回鑾下蘇徯後之情仰對在天之意蔥蔥佳气增光二百年之休勉勉逺猷駿惠大一統之盛佇觀丕應聿享咸寕【中謝】竊以太祖肇基奕世嗣服並據本根之地宏施實徳之風宅四表而率服吾君奄九有而來崇眞主曩緣辰告暫聴時巡知人久戀於睿慈聚議獨形於英斷欲繼志而述事遂斡乾而轉坤時方奉於詔書顧忽聞於雷震是天喜悅爲人音聲想眾懽呼應時舞蹈河伯安流而迎駕雨師灑道以淸塵兒童爭提防於壺漿父老願平治於道路裏閭皥皥田野熙熙收兩河山寨之心鎭逺徼彛人之聼然後禦端門而肆赦滌舊染以維新欵宗廟而告歸儼威容而如在憂勤祖述恭儉緝熙大成有截之功永以無疆惟卹臣無任【云云】

乞回鑾表【建炎元年九月通前後表疏系第三次奏請】

臣聞君陳之尹東郊深勅謀猷之告後宋璟之守京兆極明得失而進言皆所以啟沃君心箴規政闕矧荷聖神之知眷有懷宗社之安危敢忘斧鉞之誅仰凟冕旒之聴【中謝】竊以天子居九重之奧窔非務蒙塵京師爲諸夏之本根當思奠枕倘值艱虞之防未詳利害之機或輕萬乘以逺巡致駭四方之羣聴則本根斯弱華夏奚安逺稽唐室之浸防寔乃商鑑之可擬越自運啟炎宋卜都大梁宅中而包三萬里之幅員創業以貽二百年之基緒重熙累洽端拱垂衣非緣三嵗之親祠曷見六龍之逺禦曩值澶淵之宼或陳楚蜀之巡賴有直臣卒排異議星奔一鏃膽落四彛豈圖姦蠧之擅朝繼被仇方之猾夏二聖旣以北狩中都幾至內訌所幸人無離心市不易肆日徯眞人之繼統心傾我後之來蘇果致宗廟降靈上穹悔禍皇帝陛下天縱上聖運葉中興載纘璇圖增光火徳親屈鑾輿以冒犯霜露躬整師旅以殄滅虇然行在久畱於別都淸蹕未回於魏闕逆徒尙熾羣盜繼興比聞逺近之驚傳似有東南之巡幸此誠王室安危之所系天下治亂之所闗仰祈聖慮之深詳宜戒屬車之輕動且以中國之倚恃寔爲兩河之盛疆前自敵騎長驅列城畏遁獨懷忠憤糾進義兵力抗賊鋒率多俘馘然久闕王師之助援己深民庻之暌疑近者𨿽時遣將䢐徵渡河深入尙闕膚公之奏先傳南幸之音慮增四海之疑心謂置兩河於度外因成解體未諭聖懷倘敵人乘之而縱橫則中國將何以制禦臣叨膺委寄代匱畱司玆緣密托於雲天偶遂敉寕於畿甸遽報翠華之移幸深虞中外之難安願罄孤忠冀回淵聴昔奉春委輅建防猶止洛陽之都張禹驛馬抗章尙返江陵之駕矧丁聖世曷愧前修伏願陛下秉虞舜察言之明體成湯從諫之聖輟巡南服回駕汴都以安東北兵民之情以慰溥率云霓之望則人神悅豫彛夏謐寕邊陲指日以肅淸盜賊不令而衰息咸資睿斷用杜危機瀝悃扣閽罔避龍鱗之觸傾都拭目佇迎天仗之還願俯徇於愚誠誓益堅於忠報【臣云云】

乞回鑾表【建炎二年正月通前後表疏系第十三次奏請】

臣言今月二十四日準範世延等賫降詔命車駕將欲還闕者比遣屬僚仰輸誠款薦瀆蓋髙之聴益懷履薄之憂睿眷矜憐特賜回鑾之詔愚忠戀慕愈增徯後之誠【中謝】竊以萬乘來歸六龍扈從雨伯前驅而灑道河神迎駕以安流不煩夾道之壺漿自有隨師之甘露人情皥皥如聼南風天意昭昭乃回西顧再斡乾坤之造重增宇宙之光赫有宋之中興奄多方而大定想瞻原廟應加肅穆之儀爰禦端朝愈見鬱蔥之气雍容對越駿惠緝熙宏收率土之歡誕作普天之宥下所欲者上必從之恭惟皇帝陛下踐祚應天時巡淮甸備歷艱難之事盡昭勤儉之風謂京師爲諸夏本根而元後作斯民父母念本根不宜揺動謂父母自合依歸玆俄奉於詔音眾但知於抃舞願陛下繼志述事整頓萬機願陛下命將出師邀迎二聖平蕩叢彛之窟保全疆埸之封坐視穆淸時躋仁壽臣【云云】

乞回鑾表【建炎二年三月通前後表疏系第十八次奏請】

臣言屢奏囊封疊幹宸扆聖主未頒於明命愚臣敢避於嚴誅謹攄悃愊之誠再瀆髙明之聴願從人欲以格天休【中謝】竊以京師是諸夏本根元後作斯民父母本根如已深固則枝葉自爾扶疎父母若未安寕則子孫無緣泰定玆實簡編之成理蓋非里巷之浮言始陛下踐祚於應天萬方皆欣其有主近陛下駐蹕於淮甸百姓因此而致疑何前日之郡縣靖共而近時之盜賊荒擾繇勤王者弗卹與救駕者靡憐贊主上逺父與兄乃巡南服助姦臣贖壻與子欲棄中原百爲祗肆於誕謾一事罔繇於誠實迹狀如此情意可知伏望陛下斷自淵衷早回法駕據本根而致治體父母以視民俾人自勉勉以來主天亦穰穰而降福恩霈端門之赦歡收寰宇之心俗旣逺罪以歸農敵亦望風而遁迹王室自玆再造大宋繇是中興黎民時雍萬世永賴果臣有飾非之語則臣甘誤國之誅狂妄奏陳憤懣流涕臣【云云】

乞回鑾表【建炎二年四月通前後表疏系第十九次奏請】

臣某言易謂省方書言輯瑞是天子或時巡於下土邦人可瞻仰於至尊然古今之事勢有殊宜觀防通而制治況上下之人情至切思聞詔命以回鑾故老臣再瀝於血誠願聖主早形於睿斷意狂罪大語出涕零【中謝】臣伏聞先有格言事必師古藝祖應天而受成命太宗繼志以集大勲列聖所以繼繼繩繩諸福所以穰穰簡簡實在京師本根之地以爲寰宇朝覲之天端拱而坐九重穆淸而朝萬國陛下纉承寶緒紹述丕圖當奄九有而有爲體三無而無外柰有姦臣之臆說與憑仇方之誕辭忘周宣之中興循晉惠之往轍天下之來勤王者使去義夫之黥救駕者弗知兩河保山寨之忠民四方作艸竊之賊子皆緣陛下久駐蹕於淮甸咸思慕於翠華懷抑鬱而吁天罔聞致猖狂而遷善無路果還法駕大肆鴻恩人當澡雪以歸農敵亦遁逃而屏迹遹追一統之大丕昭萬世之休玆甚易知而易行勿謂難測而難識但去阿諛柔佞之語而宏剛健中正之風必天日之照臨應祖宗之保祐一人有慶庻績其凝臣無任【云云】

遺表【建炎二年七月】

心期許國每輸扶廈之忠死不忘君猶積戀軒之意防魄將離於形體精忱願達於冕旒【中謝】伏念猥以朴忠受知淵聖擢自困躓覊窮之際付以宼敵往來之衝適遇陛下出總元戎察臣粗著榮效坐籌密計俾臣得預屬僚逮夫踐祚之初首錄孤危之迹宼攘未泯暫爲淮甸之巡宗廟斯存委守畱司之鑰力小任重志大心勞誓殄仇方再安王室但知懷主甘委命於鴻毛無復偸生期裹屍於馬革夙宵以繼寢食靡寕斯民獲奠枕之安北馬無飲河之意事爲紛至黽勉惟多回視頹齡巳廹桑楡之晚景益堅素節每期松栢之後雕豈謂餘生忽先朝露尙扶病以治事敢愛已以顧私陰陽之宼洊深藥石之功莫效少延殘喘庻畢願言昨有招安到楊進等約其眾多無慮百萬昔嘗爲宼頗聚眾以震師今巳革心欲爲國而戡難足踵道路雲集都城巳涓吉而戒塗擬成功於指日干戈未舉舟壑忽移神爽飛揚長抱九泉之恨功名卑劣尙貽千古之羞仰憑睿眷之深必無生死之異屬臣之子記臣之名力請回鑾亟還京闕上念社稷之重下慰黎民之心命將出師大震雷霆之怒救焚拯溺出民水火之中夙荷君恩敢忘屍諌顒昻法座無繇再望於淸光枯朽防生從此永辭於宸扆臣無任【云云】

謝親札令縱遣敵使表【建炎元年八月知開封府日】

懷柔逺人親灑宸翰旣哀矜於外使復肆宥於愚臣仰承曠蕩之湛恩但增感涕恭俟熒煌之法駕早賜回鑾【中謝】伏念臣垂釣渭濵耦耕莘野居厲舉毛之志誓端造膝之誠斷斷無他皇皇有素偶承宣於滏水辱顧盻於潛龍依日角之照臨見天顏之咫尺恪攄情悃瀝竭論思願戡外侮之艱難力助中興之事業曩聞敵使祗賫荊楚之書因憤戎心失奉本朝之意是借口以覘虛實欲合眾以苟侵陵實不憤於誕謾遂乞收於囹圄庻全國體以爍姦謀豈敢渉於自專乃上貽於北顧恐懼承防倉惶攺圖文列云漢之昭回精神滉漾筆現奎躔之赫奕耳目疏通旋收錯愕之防仰認撫綏之意更聽警蹕永保生成【臣云云】

除京城畱守兼開封尹謝賜對衣金帶表【建炎元年八月】

猥叨眷奬並冒寵光分內府之衣而副之兼金出上廐之馬而飾以華較曳婁知感負乘增羞伏念臣濫中儒科泛駕仕路偶緣遭遇洊被使令縈帶爲城本無善防下車搏虎徒有壯心𨿽殫犬馬之勞曾乏絲毫之效敢圖異數誤逮孤忠不稱身章尢慙蕃錫此蓋伏遇皇帝陛下法天之健躬攬萬機如日之明光被九有察臣腹心忠義曲賜顧憐知臣蹤迹羈單每加覆露故令衰朽亦玷恩榮臣謹當克勵駑庸勉效綿薄𨿽逼桑楡之景敢渝金石之心知無不爲深戒容身之計老當益壯永懷報主之忠臣無任【云云】

謝降詔奬諭表【建炎元年八月】

守麟符之兩月方懼罔功下漢札於九天遽叨睿奬恩言曲逮俯已增榮【中謝】竊惟京邑眾大之居實爲諸夏本根之地封畿廣逺民物浩穰豪彊萃聚而彈壓當先奸伏紛拏而發摘匪易比在熙平之盛尙稱綏撫之難況當兵火被毒之餘繼以府治曠官之後閭閻雕敝綱紀隳頹凶殘防畏於明刑掠奪公行於白晝仰勤憂顧誤被簡求而臣學昧知方器非任重徒抱孤忠而許國妄期薄效以報君初抵都畿首蠲宿蠧鉏耰姦暴剪蕩宼攘良民獲奠枕之安昏夜罕鳴枹之警悉奉行於條詔偶坐格於謐寕陛下憐臣帥府參籌叨塵簮履之舊念臣神州領尹粗宣犬馬之勞特陞祕殿之隆名仍畀畱司之重寄深虞屍素仰玷倚毘玆蓋伏遇皇帝陛下柔如神之智以臨照百官體逮下之仁以駕馭羣俊彰徳非專於爵賞念功思奉於綸言冀風勸於臣鄰俾日新於事業致玆庸陋獲預寵褒臣敢不祗服訓詞恪司管鑰金城雉堞嚴守禦以增崇甸服田疇咸勞來而安輯經費務先於實粟練兵敢怠於防秋預畫事宜悉符告戒刻宸章於琬琰式昭天府之榮觀傳寶訓於云來永侈老臣之知遇更殫九殞少補萬分臣無任【云云】

謝中使傳宣撫諭表【建炎元年十月】

星使自天玉音在耳恭被聖神之賜頓增畿甸之光臣固衰防倐望天顏於咫尺人咸慶抃願隨獸舞以駿奔感戴而思涕淚以血【中謝】恭惟皇帝陛下聰明睿智恭儉憂勤稟天縱之多能亶日新之盛徳整淵衷之孝悌思沙漠之父兄天鑑昭回必助恭行之罰人心激勵盡懷敵愾之誠因矜浩穰之都遂遣皇華之命裏閭見九天之軺從競夾道以焚香父老聞萬嵗之歡呼但吞聲而飲泣伏望陛下誕宣溫詔早勅回鑾庻寛大旱之望云式慰調饑之念食卑誠懇切輿論傾依臣無任【云云】謝收捕開封府稱禦前收買珠玉仍出榜告諭都人表【建炎元年十月】

基王化而宅域中端臨萬國躬儉寶以先天下懋迪羣黎宸翰誕頒民風丕變朝野識徳意之所向邦家知泰階之可期伏讀訓辭第增感涕【中謝】恭以治自近始化繇躬行儀倡肇黼扆之嚴視聴徹要荒之表好惡所示治忽可稽弗剪茅茨堯俗於變躬履革舄漢治勃興深惟治化之端實以朴儉爲本恭惟皇帝陛下秉徳紹統建極禦圖誠意正心以齊家國復朴惇本以律士民念國步之猶艱慨民俗之浸靡克勤克儉去泰去奢屛服用玩好之奇聚左右圖書之富申嚴厲禁豈特卻璀璨之珍昭示儉純蓋將揚絲綸之化農知重谷而力穡士知守義以遵繩革蜉蝣之僣奢成行葦之忠厚一人表正四海風傾臣猥以菲才誤膺繁使惟知朴直以報國不敢偸薄以示民仰聖訓之丁寕激孤忠而抃躍臣敢不播揚純儉之化恪遵禁令之嚴一道徳以同風冀追太古修政事而攘敵行見丕平臣無任【云云】

謝除資政殿學士進階朝奉大夫表【建炎二年二月】

祕殿參華文階序進繇被湛恩之厚靡容瀝懇之辭荷寵若驚撫躬增愧【中謝】竊以眞皇禦宇之際景徳紀年之時將優待於近臣乃肇修於新職學士有資政之號朝廷爲盛事之傳舉玆以防名稱至重若樞廷之均逸始獲新除非丞轄之辭榮未嘗輕授豈意衰遲之迹亦叨超躐之恩伏念臣天賦朴忠人推愚直方帥幕宣威之日嘗贊運籌曁帝暉繼照之辰誤蒙序爵興言遭遇良劇兢淩俄分靑社之符旋拜夷門之命就司畱鑰俾衛上都初無槃木之先容實出冕旒之獨斷忠懷子翼不忘河內之孤功謝鄼侯豫謹闗中之守深慚麼麼曷副使令敢圖繼被於褒章濫賜比蹤於前哲顧惟宿姦之防箭無以中傷乃如大佞之笑刀莫能潛害爰念保全之徳每懷補報之恩敢望崇資洊加朽質循墻欲避渙汗難回玆蓋伏遇皇帝陛下堯舜性仁湯文義洽慶賞刑威之馭眾尢先崇徳而報功聰明睿智以臨人固不泄邇而忘逺宜收簪履用慰桑楡光華顯設之榮恐懼褒優之過臣謹當堅持晚節愈激懦衷讀回鑾之詔書但形鼔舞感懋官之徳意誓竭靡捐臣無任【云云】

謝賜對衣鞍馬表【建炎二年二月】

服思不稱始貴身章馬志無疆方爲駿骨況帶被兼金之飾而鞍如華較之榮仰荷寵私倍增慚惕【中謝】竊念臣蓑衣冷族駑廐下材本操耒耜以耕云偶備驅馳而獵道恭承褒字巳驚在笥之羞景仰天飛尢激戀軒之望旣免回旋而見肘敢忘夙夜以加鞭玆蓋伏遇皇帝陛下天道覆臨萬邦衣被乾剛運動四海駿奔灼見三有之心廸知九徳之行致臣衰朽亦被恩榮臣敢不曵婁懷慚負乘知愧素絲可效誓堅正直之心小駟無能願竭周旋之力臣無任【云云】

謝傳宣撫諭並賜茶藥表【建炎二年三月】

皇華睿使溫潤訓詞仰膺覆燾之恩曲示眷憐之意孤忠鯁槪誓戡外侮之殘直道對揚庻贊中興之盛此誠激厲但涕交零【中謝】竊以太祖太宗基命定命其肇造本根之際必參稽年世之占卜旣協於休祥事乃臻於泰定所以繼繼繩繩之治無非巍巍蕩蕩之資累聖緝熙億年駿惠逮陛下入承於丕緒偶大臣密奏於偏言托曰時巡意圖偏伯忘宗廟朝廷之重違神明天地之心棄大一統之規模毀二百年之基業且天下是陛下之天下彼姦臣何卹於存亡如京師是陛下之京師想憸佞安知夫去就但知親屬歸在江湖寕顧中原變爲荊棘臣薾然衰憊彊爾支持曾無毫之功徒竊乾坤之造金符剛正同【有闕文】密緘蜀市之珍寵錫建溪之異仰叨殊眷願畢餘生但知力竭以報一人豈顧狂迷而忤三事伏望陛下奮乾剛之獨斷敷離照以旁觀特出宸衷早回法駕俾四海謳謌而來享使萬民竭蹷以向方用承滋至之休永貽無疆之賴臣無任【云云】

宗忠簡集卷二

欽定四庫全書

宗忠簡集卷三

宋宗澤撰記

賢樂堂記

巴別乘治廨之北有地數畝荒穢不治其日久矣自熙寕命倅以來凡更二十餘政間有好事者足迹及之往往掩鼻蹙額唾之而去其他則未嘗過而問也宣和六年春朝廷以僕承乏郡貳視事屢月日有暇矣因一訪焉爲之躊躇四顧怡然有得於心者噫天下佳處嘗藏於眾人不識之地而臭腐化爲神奇且物有是理則玆境也未必不待我而後顯又烏知僕之意不出於造化之所使耶於是斬荊棘鋤蓬茅易敗壊泄污潦因髙而基之就下而鑿之首構一堂獨擅羣勝四山回環如列屏嶂爭雄競秀來人目中巖花春盛木葉秋落於此可以鑑榮謝岫云朝出林翮暮歸於此可以諭出處非特是也堂之東濬爲方池植竹以環其峯彊名曰竹溪臨溪爲小閣目曰思逸於是可以想見䢐徠之侶依翠陰俯淸漣放浪沈飲髙吟大笑於淸聖濁賢之間脫然逺迹於聲利之場也堂之西洄爲曲池種桃以復其島彊名曰桃溪跨溪爲小橋目曰訪隱於是可以想見武陵桃源流水瑩碧落英泛紅漁舟之子訪昔隱人夜半月明防淸骨冷灑然如出風塵之外也堂居其中眾美並見因榜之曰賢樂有客登堂而笑曰賢者之樂固如是乎僕因莞爾應之曰然客固不知也昔者惡木蔽天不剪不伐梟鴟防鳴於其上今則桃李成蹊松栢如蓋春鶯鳴秋鶴唳矣昔者蔓艸據地不芟不夷蛇蚖蟠伏於其下今則蘭杜夾徑芙蕖滿塘鴛鷺遊嘉魚躍矣方時序之良景物之美揖賔友而進之遊目堂上縱步堂下無復敗人意者賞心油然生矣或舉白痛飲或揮麈劇談或射或奕或琹或嘯披襟淸徑防花香渚終日與魚鳥相樂恍然無異濠梁之觀海上之遊也此其所樂人之所同者也若曰是地不過數十步山得無謝昆侖之髙乎水得無謝云夢之大乎堂得不爲大廈耽耽者羞乎不知一拳之石與泰山同體一勺之水與滄海同性堂髙數仞榱題數尺亦古人得志者所不爲而吾耳目所寄方寸所寓自有至大者存𨿽在環堵之間曠兮曾無異乎廣莫之野無何有之鄕也此之所樂已之所獨者也人之所同其樂自外已之所獨其樂自內二境𨿽不同要之非賢者則不與知也客攺容謝曰斯堂之名眞得之矣余內外俱進矣願紀之以告予之儔僕曰諾於是乎書

義烏滿心寺鐘記【宣和甲辰十一月十八癸巳】

如來以大悲心欲令眾生於十二時中因耳所聞生利益見不爲欲所沈迷不爲邪所障蔽斷除惡念滋種善根於是建置洪鐘以時撞擊俾有識無識虛懷聼受隨所聞聲夤緣入道譬如雷霆蟄驚凡牙甲昆虫悉皆感悟所以者何日將旦羣動咸作奔趨爭逐擾擾競前於是警之廣令眾生起戒懼心曁至食時饑火煎廹噉涎貪噬鮏羴無厭於是警之廣令眾生起齋潔心日之方中交易爲市矜智嚇愚籠絡利巳於是警之廣令眾生起方便心昧谷斂昏陰邪气盛一念差誤爲盜爲滛於是警之廣令眾生起畏懼心至夜未央神識俱晦夢想顚倒莫覺莫知於是警之廣令眾生起修省心人之云亡气魄隨去倀倀防行莫知所趨於是警之廣令眾生起依歸心如是等心悉繇中起念念勿絕證無上緣因知眾生因鐘以聴其聲因聲以考其意因意以明其心因心以防其道如來所寓思濟人滿心古精剎也形勢盤礡據湖山之勝舊𨿽有鐘形度小瑣發響焦急無從容韻寺僧有宗徧募擅越弋陽主簿葉天將捐財倡之寺眾環喜和者防至於是大體鈞模采鳬氏法規天地以爲鑪翕陰陽以鼔气回祿騰焰飛亷助威熠燿璀燦融爍銷液神施鬼設一瀉而就頂蟠蒼虯蠖蛇鉤搦徽以金索懸置挈之隱隱闐闐滿虛空界應四生六道濡滯幽防聴此法聲悉皆解脫玆勝事也樂爲頌云人得是身不自愛重貪殘暴忍長惡弗悛劫劫輪回歷盡苦報如來悲憫以鐘代言俾眾生聞警覺省悟隨聲懺悔滋益善心予適宰官代佛宣說願咸諦聽無量無邊公忠義得於性學顏淵季路嫡正宗而時獵釋氏之精以助我法此鐘記分明從戒懼不聞雞鳴平旦中討出不第作海潮音也正徳間寺攺爲文廟三乘金鐃地頓作千秋木鐸天殆此記文心實陰啟之耶鐘猶在明倫堂西序之懸欵識隆隆古色炤人向亦無人知爲宗公手澤者余每朔望登堂鼔鐘與羣弟子恭敬心隨聲滋益肅然先覺之言提其耳也【熊人霖識】

重修英惠侯義濟廟記

巴子之國逺在西南一隅封爵卑而土地廣自秦伐蜀時師還滅之以其國爲郡曰巴郡西漢因之列郡境爲宕渠等十餘縣東漢又於宕渠之北置漢昌縣元魏延昌中遣將平蜀始以其地爲州曰巴州則今之巴州實昔巴郡之屬封也故州有巴郡太守嚴將軍事劉璋名顏沒千有餘載巴人事之如存嵗月追祀而歌舞之若嘗親見其人躬被其惠澤不可忘者凡過其門無老壯賢不肖必以手加頂至於再三如神眞在其上以至雨暘之愆疾病之苦率詣祠禱之無或不驗前後郡太守數上其事於朝朝廷嘉之旣錫之廟號又封之侯爵其所以旌寵神徳至渥也宣和四年冬公被命出守其邦下車之三日謁於侯廟禮甚恭明年春閔雨秋復潦皆有請於神昭答如響嵗則大熟六年秋郡國修常祀公至祠下視其堂廡甚因顧其屬曰嚴侯實在祀典且有徳於巴人今棟宇傾壊支以他木上漏下濕不芘風雨人不可捨其下神其肯安之乎傳曰誰敢不齋肅恭敬致力於神矧是州年谷屢丰朝廷徳澤下流饑者哺勞者息囹圄空虛盜賊不作民安且治矣致力於神適其時也乃擇屬吏之事事而敏者委以完繕且戒之毋取於民毋勸於眾繇太守而下爭出俸錢以助其費數有差皆不約而從也始事之日羣心欣愉工不呼而集材不俟鳩而足陶甄致良剞劂致巧易腐以堅代撓以直增卑而使髙廓隘而使廣欹者正之潰者起之昬污者飾之晦朔不再匠氏告成公乃率僚佐落而祀之公親爲祝辭以告之禮成就次眾皆曰事神若是謂無負矣曰謂僕紀其事僕曰然夫智有餘者常不足於忠勇有餘者常不足於義僕竊謂嚴侯兼之方先主之將入蜀也劉璋旣遣法正結好發兵協助逮其來也親出都城三百里與之防飲百日璋巳墮先主彀中曾不少悟侯獨拊心嘆曰所謂獨坐窮山放虎自衛非曰智而忠乎及張飛擁大兵而西勢欲吞噬巴蜀郡縣聞之不棄城走則閉門降惟侯領一州之卒以死拒敵力屈被獲猶數飛而罵之且曰我州有斷頭將軍無降將軍飛怒將斬顏色不變終不少屈非曰勇而義乎嗚呼侯之赤心烈火之赫侯之勁气金石之堅智足以謀而惟忠是效勇足以斷而惟義是爲使之遭盛時佐明王任之大事假以重權必能奮不顧身行其所志而盡其所長勲烈之偉名節之顯當與古社稷臣比肩矣惜乎生而不幸委質於僣竊之牧使功名不顯於天下死而不幸史臣不爲立傳本末不見於後世僕每讀張飛傳見侯行事未嘗不廢捲太息而爲之橫涕也抑世之士大夫有以柔聲媚色期就軟熟巧爲進取冒躐華要或不得已而補外猶竊名藩巨鎭坐屍寵祿一旦事出非意神气駭奪莫知爲計甚至於變服雜庸匿田舍中以幸苟生俾一方生靈魚肉賊手國家果何賴於鼠輩爲哉然則嚴侯之忠誼誠可尙也宜乎血食巴土萬世而無替

義烏景徳禪院新建藏殿記

夫百億妙門三藏爲總大哉利生之本不可得而思議也如來出世以大士因緣示悟眾生繇一道淸淨用一音演法機感不同而所聞亦異故五時五味半滿權寔圓機定假之義播列諸部星躔霞布沒世不能誦其文終身不能發其蘊於是彌勒大士闡大方便聚諸經以歸三蔵使流通教典盡載一輪塵沙法門同歸一揆倘眾生信而揚之則不須朝講暮習於彈指頃間含受法要心怡神悅蕩釋諸苦發探蒙愚展廸聾瞽復性命之眞救迷妄之失可不謂無窮之利乎烏傷之北附縣一捨有院曰景徳肇荒於唐山主琳師始建經藏寫經律等僅一百函師歸寂缺而不講越治平二年院之徒契湜徧募士庶經滿其數置函五百成卷五千有八星環金晃墨寶珍嚴燦然煥赫顧舊藏不足以容時竊景慕至元丰中居士葉詵崇信佛法誠謂長者一旦發念出家聚材孱工作轉輪以廣其度住持沙門契海又化檀信益爲經理其屋十八楹越二年畢乃告成隆廈廣闊飾以珠貝華輪盛麗負以虯龍窮極雕繪間錯文藻內外一新逺近信仗四方之人皆得轉輪是猶振風之過眾竅甘雨之成百谷然後美根長固惡蔓除滅芬芳嘉實皆得饒益設有下愚至賤之人若見若聞或瞻或禮隨其根莖各有所潤譬夫饑者入太倉觀夫谷粟𨿽未得食固知可以飽其饑矣病者之藥肆觀夫劑料𨿽未投藥固知可以療其病矣以此法味永施眾生則饑能充而食難盡病有止而藥無窮究其防歸何須外求周旋於方寸運動於日用從容中道左右逢源動無所牽止無所累行無所遮奚俟輪哉今觀葉氏所謂藏者如是如是至於布瑯函列朱軸誠爲除眾生饑病方便法也

銘

宗汝賢墓志銘

先大夫四子嶧灝二弟皆少亡惟兄與某自幼歷艱辛某旣忝一命惟兄服勤力穡肯播肯獲以克幹裕厥家某嘗媿弗獲朝夕相從事意謂投老當奉幾杖於東臯西疇優遊以憑化遷及方丐宮祠浸圖爲休致計不幸以罪斥繼而睦宼竊發橫肆焚劫衣冠良善尢被害兄逼凶焰遑遽挈妻孥奔避山林間昏夜迷誤因溺死實宣和辛丑二月二十四日也是時路尙梗迨閏五月始聞訃嗟乎兄之積行乃罹斯禍耶某失怙恃繄兄是賴聞問痛弗自勝卽寄書諭稷曰汝父存某旣不能相倚以生今亡又不得撫棺號慟以盡哀所可報友愛者惟襄奉耳汝舉宜俟某躬與執紼庶酬夙志稷卜地協吉泣血來告某啟緘梗塞且自言曰吾尙忍銘吾兄耶然義不當辭兄諱沃字汝賢世爲婺州義烏縣人曽祖惠祖拱皆不仕父舜卿贈朝散大夫母劉氏贈太宜人兄始娶劉氏先兄卒再娶時氏享年六十有七兄天姿夷曠撥置邊幅直情徑行靡所阿徇事親孝於飲食起居際時作諧語慈顏每爲囅然一笑平居怡怡無慘沮意甘疎淡气不下人未嘗以圭撮干親舊亦未嘗以防墨擾州縣喜賓客曽不顧供具有無朋遊中有倚豪富作气勢陵轢貧下或揜其不善而見其善者兄於廣坐中直以理折之彼𨿽暴戾心自媿服鄕人欲作一不義事必先畏縮曰宗汝賢知之定眾辱我矣以是俗多敬慕五子曰愈兩貢於禮部曰三六少俊爽皆先兄卒曰稷謹願有志趣能訖大事曰臯曰防皆勉學稷卜宣和丙午正月乙酉兄於同義鄕新塘原泣而爲之銘銘曰

兄任直心不生虛妄惟是寡求故气不喪諸子詵詵蔚有趨向善之所鐘神自來相他日錦章賁松阡上歸安玆丘慰斯人望

葉處士墓志銘

公諱桐字彥倫其先睦州人五世祖徙居婺之義烏後宅里人祖迎父遜潛徳不仕公天資沈靜偉特始居貧約生理日蹙因擇地之廣口見層巒沃壤築居其間治家先勤勞不妄取諸人而生日裕不私蓄諸已而用必舒本末緩急咸得其宜常自言曰養身可矣養其心者可失乎爲今計可矣爲厥後計可緩乎觴詠固可樂豈若田園之樂深籝金固可積豈若詩書之積久乃依山原緝園亭四方賓客過其門者延之無虛日一時英才碩徳咸發胸中之蘊與其子孫遊講明爲學之方皆嚴整無他好公亦游泳其間讀古人典要自得眞趣鄕裏皆稱爲處士紹聖元年四月以疾終享年七十有五娶錢氏一子曰琳克孝克倫不幸先亡公哭之慟𨿽諸孫敬養更侍甚於平日終鬱鬱不釋嘆曰每期諸子事余終某天年今若此非天喪我乎未期遂亡一女適駱氏孫男四長義鄕貢進士次防筠太學生幼筌三年十月甲申於邑之永安鄕方丈塢余嘗受知於公之季氏熟公言行來請銘廼弗果辭銘曰

气偉特兮性溫厚躬儉約兮致丰厚樂田園兮得所守資詩書兮貽厥後與山嶽兮齊其壽石可壊兮銘不朽

陳公墓志銘

公處麗水人幼喪母隨其父僑寓因與先人遊遂相結爲義兄弟某省事卽尊奉公若叔公撫視某猶子也後𨿽爲姻家而眷眷克恭如念天顯未嘗一日替先人中疫气病幾死至親無肯過門者惟公不忍離側凡藥餌必嘗而後進某防先人喪歸自膠水公迎之路撫棺號慟哀感行路人先人諱日公躬走佛剎薦奠以敍追悼意公與先人自幼至老自老至死巳死且不忘每語及必梗塞泣下嗚呼公有實徳於某曾未一報今乃云亡墓隧之刻非某其誰宜爲公諱允昌字得全今爲婺之義烏人三世皆不仕曾祖桓祖生父居昱母魏氏公父某尙及見之龎厚溫粹與人侃侃言必以誠獨生公公娶霅溪潘氏先公卒公自幼特立嚴正而和疏通而信惟喜佛思淨覺心求寂滅趣於是屏居小室宴坐湛然離諸染著凡所酬對取靜爲證無毫畱礙事如老尊宿常梵行者一方鄕人有訟必質公公爲剖析理道定論曲直又飲之酒以和之故凶悍狡獪愧服無復敢嘩間有窘乏不吝假貸怠慢者諭以勤浮侈者諭以儉漫浪不謹者諭以修飭不獨隨宜周濟而必寓之教焉裏有防不問識與不識常備棺櫬以副其求若急難所需無少難色以是鄕人依歸愛慕若疎若戚若逺若近咸不言姓名止以公稱之惡少不逞輩不敢造公門或持縣檄至必喞喞下气怡聲惟恐公聞知此非有力脇持之也皆自心悅誠服如是爾公享年八十八未亡前一月屏去茹葷浸不欲食但飲沈香水三日百無所苦神識不亂以宣和壬寅十一月十二日若睡而逝玆迨學佛積善所致然也公一子一女子昻廸功郎前任邵州新化簿公薨背後哀苦毀瘠去公九十日而卒女適遊士傅璨孫詩懋於學公不欲其去膝下彊納粟爲太廟齋郎曾孫惇仁惇義惇禮惇智惇信曾孫女四人卜以宣和癸卯十二月乙酉公於永安鄕卞巖原使來乞銘某不敢以廢學辭謹爲之銘銘曰

公坐一室心自內觀了知六塵皆見幻妄故於財色盡欲逺離方寸泊然淸淨圓滿公無所住予復何言玆彊銘公聊示爾後

尊翁之懷惟某深知之故樂爲之銘數日究心方能成此切不可令人攺動一字如不可意請托能者別作仍爲寫一本燒靈前庻少慰亡靈至扣至扣某上聞

陳評事墓志銘

某先父行巳謹且信不泛交遊與公相厚善情好旣篤遂結爲姻家今公之孫暘以書告某曰暘祖安厝有期願丐銘藏諸幽暘某甥也某公壻也義不可辭公陳姓系出有嬀世爲婺之義烏人曾祖祖父皆晦迹不仕公諱裕字寛夫天資莊重不妄嬉笑不輕然諾孝於親母年九十餘公下气怡聲左右承順起居飲食必躬省視出入戀慕不啻如童穉時二兄一弟疎懦不立公俯仰友愛相怡怡至老不少懈嘗聞禮記云毋不敬公曰嘻果能行此一句卽不失爲善人君子某幼聞是語曁長觀公褆身接物循循侃侃其與鄰里不問長少必委蛇致恭毋敢慢有以急難告者隨分周濟見樵牧子亦推誠遇之使僕妾未嘗形之色聚族數百指閨門雍肅中外姻戚咸以長者稱娶劉氏享年八十有六某年某月某日以疾卒於正室垂死神識衝靜殆平生樂善寡欲之致也男六人曰什和易孝友踐履如公曰錫處太學以文行馳名及進士第朝廷除復州教授二子不幸皆先公卒曰伋曰備曰成曰鏜咸修謹克家女三人長適劉哲次適宗嶧幼適某孫男七人長孫宗哲醇厚可喜亦少亡次宗暘以武舉進士第試吏密之安丘尉方力爽邁當塗交章薦之曰宗益曰宗臯曰宗卨曰鼐曰昭兩預鄕薦孫女十人曾孫男一十七人曾孫女五人伋備成鏜卜以政和丙申某月某日葬公於祖塋之側某自幼與公子錫遊且系葭莩之末知公之所存爲詳銘曰

修之家其徳乃眞盟之獨其行乃惇嗚呼如公是宜慶流衍溢而俾子孫振振

宗忠簡集卷三

欽定四庫全書

宗忠簡集卷四

宋宗澤撰書

求教書

某未冠時持先人遺書一車他無所防悲吟梗槪懍然去國求師承於四方閱十餘年矣崇筵絳帳所歷數十取道一無所得莫悟其繇因悵然以歸一日拏舟越重湖將泛巨浪以放心志之郁紆也並堤而行延緑葦間皆漁聚落得漁老焉邀過其處蔽漏蕭然掃地以坐因詢之曰瀕湖而漁何憊之甚豈術之謬乎曰不然余所學任公子釣也任公子之釣爲大鉤巨緇五十犗以爲餌期年而得魚可以厭淛河蒼梧之民也若夫有是具而得是魚則利固可以終身豈不泰乎今有若魚矣而乏其具是以病焉某始聞而驚曰求師而取道亦猶是也學未備而欲聞至教固亦難矣盍益之名都大邑通儒之聚凡古人所著之書與今日之學者耳目所未及一皆貫穿熟讀要其無所不知無所不有一展底蘊以求至教則於取道其亦庻乎旣歸且治之有智叟過門而歌曰辰乎辰乎盍來之遲而去之迅乎巳乎已乎筋力憊而死期至乎某再聞之而疑曰諒矣魚人之弗慧也吾又祖其困而取斃耶大魚不易得至教不易求吾其與求魚並志可弔之使攺圖乎因訪前日之處首至其鄰焉因告以學漁之難繼訊之曰子之漁何求之易而利之多耶鄰漁曰予所學詹何氏之釣也不若是之費也詹何氏之釣以獨繭絲爲綸芒鍼爲鉤荊篠爲竿剖粒爲餌於百仞之淵汨流之中引盈車之魚綸不絕鉤不伸竿不撓爲術無他獨臨河而用心專故能以輕致重也某終乃拊髀而增嘆且至是乎必求大具以要大魚者皆見笑於詹何氏者也亟走以歸屏前日之俗勞一其慮養其气盡精白而無巧僞所幾亦有取道之質矣今則行之彌年果獲造先生之門焉恭惟先生道學淵防智識髙玅登天庭而拾科第揚仕路而展材略皆其緒餘耳然則所至則士皆歸向所言則世必傳載凡遊門下者其於求教而取道無不厭其所欲某前時過江來鄕曲知識皆寄聲相賀曰知子用鄰漁術防荊篠鍼鉤往遊龍伯宮矣盍勉之干冒師嚴

上鄭龍圖求船書

嘗觀昔有逸客爲江湖隠者意欲浮家泛宅便可一生而吳興太守敕舟往助之昔有墨客爲山水遊者防以暴漲輙數日不粒而來陽縣令具舟往迎之夫爲江湖隠是殆徜徉彷徨於塵埃之外爲山水遊是殆茹髙激淸於耳目之表非有不得巳之事羈酸憔悴之色彼太守縣令者何爲乃旦旦然待之覻覻然驚之賓賓然卹之借使有冰氏之子俯仰空谷鶉衣之士蕭寂窮途寄五斗米而淵明之歸去來有不可賦無二頃田而衛人之胡不歸有不可得全家百指如飄蓬斷梗一在天之涯一在地之角其當時太守縣令脫或見此豈不伐南山之木而濟之哉某諱窮久矣家徒四壁立矣平生不喜爲吏寒窘犯人挈挈然廹之使出官遊東方聚室待餉獨祖母老矣重棄故鄕而客逺官遂畱不行乃者家君得幕金陵去鄕邦跬步白髮之老亦旣願往低回商略勢不可久於此昔攜家中半而遊東方今又攜家之半而歸江南矣然自密取道得車則至朐山帆則至江左躊躇四顧疾聲而問曰誰哀王孫乎誰借以一葦而使渉大川乎恭惟閣下英風健譽傳在眾口徳宇廣闊人有芘賴某也名不譽於賓客之席肩不摩於夫子之墻乃欲囊防長書筆話羈態如轍中鮒犬呼乞憐豈獨他人笑之某亦自笑之矣且謂孤窮無挾之語惟某可言廓落推挽之心惟閣下可望矧龍圖近班非若吳興來陽之卑且賤而某今日懇欵亦豈爲江湖隠爲山水遊特得巳而不巳者哉倘蒙垂徳肯聴則飛帆鼓楫溯大江而下其朝浮暮泛者皆恩波也

上王提刑書

天寒日暮雪霜並至蕭條冀北之野犬爭食而鳥啄瘡者乃其所也孫陽過焉昻頭掉尾彊起而一鳴人孰不笑之噫是馬也瀕困等死耳亦知激其感遇夫何傷乎孫陽忽察焉見其所不見而不見其所見秣芻以飼之封藥以裹之異棧而羣毛辟易受羈而道路攺觀春風入蹄頓掣千里自古詩人畫史與防稗小說一皆異口而贊美玆事是以孫陽爲善相馬而精防比於列星信不誣也某深感於此故復摭其事而進焉重念某一登仕路備驅策者二十餘年蓋亦渉長途縈險道未嘗敢一跌以負主人之責者況竊衘轡爲哉今則旣仕而老將至矣以日計之方將防影於無人之道而猶坐曹以竊祿也嗟夫士不遇知巳老死塡溝壑者往往尙有顧某何足數而欲覬閣下之知我而憐我𨿽然冀北之鳴聊爲孫陽而一發恭惟閣下英姿偉望簡在朝右固宜羽儀帝側而鳴玉禁途廼者暫輟華班出司邦憲擁麾澄按經歷列城正孫陽過門時矣倘僕僕道旁袖書自列不知者皆胡盧而笑知我者猶謂其激於感遇也不識可賜調禦一經九折之阪否剖心誓天言不悉意

上李丞相書【諱綱】

某衰老無所能解但聞敵人驕蹇尙有橫肆之意欲言之慮渉自媒欲不言之又恐緩不及事且或誤國然自媒之罪小萬一於國有誤則罪死無濟比蒙恩差某知靑州兼京東路制置使仰荷朝廷眷注所以爲一身計則甚安便矣方今二聖蒙塵天子駐蹕在外京城嗷嗷顒望翠華回輦四海生靈猶有未復業安堵如我祖宗時者顧一身偸自安便如憂思過當不能自爲一身安便何恭惟僕射相公以道應世不忘天下休休有容恢恢無間欲再造王室欲中興大宋基業想勞心經濟上副仰成凡所設施必以天下在起居飲食間也前過京師有河東數百姓來日訴乞收復河東州縣有數太學生並太學正王擇仁來相見言收河東事於今月二十九日有王擇仁附書並諮目來與某顧某𨿽不以一身自營爲計而無路可爲相公有志天下願輔佐天子纉承焦勞再造中興我太宗奕世一統寶緒毋蹈東晉旣覆之轍毋安積薪未燃之火某不勝痛憤激切之至所有王擇仁札子謹此繳納

與北道總管趙野約入援京城書【靖康二年二月】

某惶恐再拜上覆北道總管資政閣下春和恭惟鈞動止萬福竊惟京城圍閉日久君父注望四方勤王之師入援想不啻饑渴資政爲北道大總管乃將大兵自衛迂回曲折走南京駐札蔽遮江淮之人俾不能進前固護王室則朝廷何賴於屏翰伏望早賜指揮進發去京二三程札寨示敵人以天下人心歸向軍民怨切願瞻天表之意庻幾敵人畏恐下城引去以示忠節無爲身謀不勝拳拳憤悱激切之至

與河北河東宣撫範納約入援京城書

某惶恐再拜上覆河北河東宣撫太傅春和恭惟鈞動止萬福太傅是朝廷重望大臣凡所舉措爲天下重輕爲四方軌則今以河北河東宣撫之名乃擁兵自衛迂回退縮札駐南京是耶非耶不知太傅晝思夜度謂臣子大義果如此耶若以周旋無非合於義理伏乞指揮開放道路濟以糧斛令江淮以南州軍皆得自進勤王去京城二三程札寨示敵人以天下歸向激切之意庻敵懲戒無有後艱毋爲全身之計不勝幸甚

與知興仁府曾楙約入援京城書

某頓首再拜上覆知府待制春濃恭惟臺候動止萬福近汪元帥錄云藥方云是左右所撰某竊疑之且有人至親偶感是疾其爲子者豈可安然坐視漫不省察使邪毒之气漫滛侵蝕耶亦豈可輕聴人言遂一切屏去表發洗滌之劑以助養眞元使三百六十骨節之間更無外邪之證俾其親享無窮之壽而其子自保仁且孝之名乎今敵人猖獗侵犯畿甸待制使之爲醫者誰歟醫之用藥能表發其外洗滌其內者誰歟旣來有爲醫與藥者乃揮諸兄弟令望望然去之曰是時气也姑當任之不可召醫不可用藥是亦不仁不孝也已某衰老無能過膺重責夙夜震恐不敢寕處伏望待制炤悉早賜指揮所統諸將起發前進令去京二三程札寨示敵人以天下軍民至誠懇切奮不顧身願入覲天表之意毋爲一向顧惜諸人私意俾敵人恣肆全無忌憚也

宗忠簡集卷四

欽定四庫全書

宗忠簡集卷五

宋宗澤撰賦

撫松堂賦遺王居士

嵩少之麓萬松鬰然偃髙蓋以鳴風盤深柢而切天卻揮斤於睥睨欵化石而頑堅帳莫致之華我林泉發聘士之幽尋課畦丁而小遷培拱把而气藏運桔槹而智圓寓修身於種藝戒除惡於蔓延期百尺於嵗寒扶大廈於將顚眷焉撫之倚笻於麓薈翳其成森若巖谷且漑且壅濯我喬木或攢膏而爲酒或飛煙而取墨或采脂以儲藥或祈明而代燭或盤縷以爲扇箑或折枝以當麈玉倘聘士之見須效尺長於必錄我觀此物碨落節目擅巨棟於廟堂備行艫於海瀆用扶危而利渉肯收功於芒粟肖象伊何萃於一庭蒼官侍坐靑衣侑尊鼔琹瑟於晚吹晃屛幄於朝暾聘士顧之內娛外忻陋軒駟之飛馳避門箔之炎薫我觀此物受命不羣稟直气以自如信孤標之獨尊聳若髙才儼如正人思仰止而企及罷童語之紛紜苟好尙之不移質是非於老生姑置勿談羽服綸巾時矯首以怡顏毋折腰而役形處身世於無心看出岫之飛雲以聘士爲後來之淵明也

古楠賦【有序】

巴城之南山有寺曰南龕寺之外有大木曰楠其生甚久唐刺史嚴武禦史史俊皆有詩謌刻於嵓腹嚴曰臨溪挿石盤老根史曰結根幽壑不知嵗自時迄今又數百年邦人謂之古楠宜矣僕到官之三月兩至巖下讀史嚴之淸什感是楠之老於巖谷而可憐也因慨然操筆而賦之曰

楠之生兮層崖之中巓詢之人兮不知幾何年包堅根而下蟠兮貫頑石而澈沈淵竦修榦以上淩兮並孤岑而參蒼天大枝崛起兮虎豹拏攫小枝回屈兮蛟螭蜿蜒黃葉敷陰白晝沈沈輪廣十畝蓋穹百尋眾鳥托宿鄧林非深諸卉仰芘荊云非陰雨濯瑩兮一塵不染風振響兮海潮同音露下兮鶴唳月明兮猿吟擅此淸致亙古迄今有客戾止惻然動中吁嗟斯木之異兮有不遇之窮爾胡不生於泰山之側秦帝東封防風雨之是避豈以五大夫之號而封松爾胡不生於周成之宮禁林九重顧親賢之是戲豈以封國之瑞而剪桐爾胡不生於分陜之域捨彼召公未必以甘棠之蔽芾流詠於國風抑亦豈無工師之良識爾材之非常用之爲棟梁則足以建九重之明堂用之爲舟楫則足以濟巨川之汪洋用爲宗廟社稷之器則足以參鼎鼐交神明薦至徳之馨香夫何黙黙而甘老於窮山寂寞之鄕徘徊其下恍若夢兮心駭而目眙蒼髯偉人瞑目視曰噫謂子知我乃不吾知吾生於斯長於斯始於毫末至於十圍雨露不吾遺霜雪不吾欺春兮秋兮吾不知代謝之有期漢兮唐兮吾不知興亡之幾時柯葉顏色曾無攺移過者千百睥睨焉不以吾爲朴輩待之斧斤之害亦幸不罹吾受天地造化之恩孰有等夷子之不智而乃我悲使子處此復將奚爲吾非不知彊自取藏器以待時而動老當益壯自任以天下之重倘匠人斵而小之能不浼然而悔痛乃所願比不材之樗同乎無所用若曰不遇自有物主之非吾所能爲姑亦付之一夢客聞之釋然悟曰達矣夫斯言可書紳而永誦

詩

五言古

東上辭松楸一首

八年坐親黨泯伏長安城甘心傍松楸申我兒子情閉戶慨巖廊讀書笑金籯力田固爲政課童乃司兵深病骨相寒不蒙軒冕榮維天臨萬邦捜羅世豪英我友挽出之大人今繼明古無忠孝全泣涕去丘塋爲翁大門閭翻然以東徵

感時【有序】

彊敵長驅京邑阽危此忠臣義士痛心疾首勤王報國之秋也而宰臣遷家郡守逾垣縉紳士大夫陸竄水奔使人主嬰孤城以自守無一犯難者事小定矣而上書獻防之人亦未有慨然以東者世道之衰一至此乎太息之餘以詩自道

卿士辱多壘天王憤蒙塵禦戎要虓將謀國須雋臣百戰取封侯未必亡其身懷姦廢忠義胡顏以爲人吁嗟世道衰大僇加縉紳平居事奔競梁汴分云屯一旦國步艱四迸如星繁輔相巳擇棲守令仍逾籓冠蓋陸西竄舳艫水南奔鄙夫用慨然防馬趨修門勤王羞尺柄悟主期片言時來倘雲龍峩冠拜臨軒逶迆上玉除造膝伸元元措世於泰寕歸來守丘樊

謁華嶽

楊賜嶽所挺嚴武金天晶二子爲時出顧我非炳靈維嶽鎭四方气秀天骨靑嶻嶭立千仞力能產公卿降神詠崧髙讖諱仍反經取象到執珪譎怪如洞防平生笑窮奇立語心自驚我質培塿耳胸山固崢嶸誰言華嶽髙我山摩玉京是中所包藏丹碧參瑰瓊平居蟄云雷飛雨溢四溟此豈眞有之落筆紛縱橫發我文物祕象渠膏澤傾太華屹不揺我山身載行

五言律

雨晴渡闗二首

燕北靜胡塵河南濯我兵風雲朝防合天地晝淸明泣涕收橫潰焦枯賴發生不辭闗路逺辛苦向都城

其二

蕩滌眞成快氛霾不敢陰萬花恩澤了二麥寵光深地勢瞻仙掌河源識帝心馬頭迎霽色詩句日邊尋

過潼闗

一雨崤函底風沙放我過嶽神猶假借官吏莫誰何塹斷思航渡城堅戒石摩一夫工墨守寕怯萬夫多

道逢鄕人笑僕騶馬之痩

生笑長裾曳仍羞下澤奔據鞍非馬援叱馭豈王尊汗血能觀國的顱終感恩莫欺騶馬痩揮防詣金門

五言絕

盤豆鋪南李翁園

李翁臥亭午春深掩柴荊忽聞風雨響疑是勤王兵

六言

題趙園

瑤瑛夾侍梅臺琴瑟自鳴松島山中野服相羊足以亡憂遣老鑿池智有泉源種木胸無芥蔕螭頭吐水涓涓端是銀潢一

七言古

道逢散遣之卒云講和退師無所用之矣輙以二十六句道胸臆

翁擁麾幢我爲兒剽聞竊睹皆兵機其中襲擊不容瞬颷行電掣猶逶迆戎人長驅越大河天下震驚觀闕危肉食之謀殊未臧我憤切骨其誰知慨然奏疏金馬門力陳盟賂損國威嚴尢下策尢可笑晁錯上書亦奚爲道路荊棘初剪除花如步障吾東之八年閉戶尺蠖屈一旦渡闗匹馬馳行行側身聴戎防忽聞募士詔遣歸濃書大墨榜教詔曰敵悔過今退師羽檄向來召貔虎乃詠出車謌杕杜櫜兵銷刃兵猶怒卻把鋤犂農鼔舞君王神武今藝祖爾賊不歸污我斧

七言絕句

曉渡

小雨疏風轉薄寒駝裘貂帽過秦闗道逢一澗兵徒渉赤脛相扶獨厚顏

華陰道中

煙遮晃白初疑雪日映斕斑卻是花馬渡急流行小崦柳絲如織映人家

其二

菅茅作屋細家居云碓風簾路不紆坡側杏花溪畔柳分明摩詰輞川圖

其三

寕王畵作金盆鴿韓愈詩誇玉井蓮瓦缶泥村落小亂茅羣雀不堪傳

至洛

都人士女各紛華列肆飛樓事事嘉政恐皇都無此致萬家流水一城花

華下

千巖層出亂雲飛失我平生洞府期夜據徵鞍不交睫舉頭彈指睡希夷

馬上口占

龍興虎視詫周秦王气東遊作汴京陰祝巨靈移此險大河爲塹嶽爲城

蚤發

幄垂垂馬踏沙水長山逺路多花眼中形勢胸中防緩步徐行靜不嘩

宗忠簡集卷五

欽定四庫全書

宗忠簡集卷六

宋宗澤撰雜著

寕國長老語錄序

趙州栢子果是分明靈云桃花更無疑惑一宿不爲迅速九年未是遲延萬法只是一門千口豈有兩舌寕國堂頭宗乘東道覺路南車儒釋兼通死生了達包藏無礙常發大慈悲心度接有緣默傳正法眼藏如某愚昧願師提撕濟我無底舟航還我未生面目深悟筌蹄之要證此上機姑有土苴之餘寓諸方冊

閿鄕麻衣寺痩佛畫像贊

壁上痩者乃人天師非病維摩亦非辟支學道雪山跏趺忍饑中包太虛外示淸羸方其痩也一麻一麥鬢髮如蓬巉巗面骨及其肥也丈六金身相三十二爲佛世尊非我臒儒亦非飛仙願此法身充滿大千是故合掌作此偈言

題珣師休牧軒頌

靑居曾露一絲頭謾示人能解牧牛究竟本來無一物未知能使阿誰休

一乘休去已忘機恰似當初未牧時雲起雲消本無迹有爲全體是無爲

空餘短笠與輕蓑道著休時事早多更向中間問消息夜深無柰月明何

告金天廟文

維嶽雄峻維神司之云雷翕張神固專之作帝金天號位髙明云胡戎醜竊我盛名夫金者奠方則爲西制器則爲兵論幣則爲上鐘人則爲英厥號耿光可享維神彼敵無知擅於厥身匪國之殃繄神之讐神弗殄誅爲神之羞大發陰兵百萬其師怒目張牙龍甲豹皮彍弩橫刀鐵騎沓馳助我羆熊戮彼鯨鯢神以獨尊祀以不隳借神威靈一掃無遺

請寕國再開堂防

伏以山上浮雲本無心於去就海中潮水豈有意於往來無非時節因緣要識捲舒任用寕國堂頭自家衣鉢非徒庾嶺傳來心地泉源便是曹溪流出吞盡三世諸佛跳出四面八方七縱七擒縱橫妙用三仕三已喜慍不生何妨舊店重開可謂前燈復續珠還合浦鶴返故巢正當恁麼時請說這个法

請海長老住蘇溪崇徳疏

伏以萬法本空一性圓寂撚花鷲嶺曾虧一笑之瑕面壁少林猶病多言之失必也忘眞俗之二諦泯色空之兩途自非圓頓之流曷致機筌之用某人長老洞明宗防深達祖風始出世於治平實印可於法湧退藏密防棲心彌勒之道塲重振宗乘示迹法輪之古剎人天共集凡聖瞻依防須振領提綱十方坐斷若也超佛越祖一綫不容除是慣戰作家能具正法眼藏旣登寶座願振潮音俯徇眾情無煩退托

請舉老住滁州寶林

靈山正法眼本從防笑傳來金粟不二門亦向無言悟入必將說難說之法相與參未參之禪灼然開口便差須是當仁始得某人導雲門之一派住鷲之三春祖風夙振於淮壖道價浸髙於海內屬寶林之虛席合眾剎以謀師旣蒙赴感於隨緣何異逢塲而作戲前日瑯琊席上巳示老婆心只今襄水岸頭佇聞獅子吼

爲華州作延請晝老疏

義標第一建特地之伽藍語揭前三屹衝天之窣堵𨿽伏神龍之暗護亦資象數之防捜不有當仁豈容作禮某人性融圓覺迹契因緣定裏光明入惠持之境界句中法令得智老之門庭願解禪包來提祖印奮拳擲臂宜借掌於巨靈舉拂拈錘試拔蓮於玉井不憂末劫端是本心

千手眼大悲偈

千手一手用千眼一眼觀用觀無差殊何必許多般

覽鏡偈

覽鏡影還在掩鏡影還去試問鏡中人卻歸什麼處

盧行者偈

休問東西南北莫說之乎者也直饒神秀文章不似老盧行者

佛說偈

後學要說禪教人學圑謎佛祖意分明但爲傳衣鉢

宗忠簡集卷六

欽定四庫全書

宗忠簡集卷七

宋宗澤撰遺事

公姓宗氏諱澤字汝霖系出南陽漢汝南太守資之裔五代之亂避地江南居婺之義烏生嘉祐四年十二月十四日巳時公生而趣尙不凡長有大志讀書過目不忘遊學四方籍籍有聲登元祐六年進士第時宣仁聖烈皇后垂簾詔廷對防限以字數同輩相告曰必如詔可以中程公曰事君盡忠自今日始豈可圖前列而效寒蟬乎遂力陳時病幾萬餘言且及吳處厚蔡確事曰自古興衰治亂悉由人材人材之困厄於朋黨今處厚箋注詩章臣恐朋黨之禍自此始主文者以其言直恐忤防置公末科賜同進士出身八年以將仕郎調大名府館陶縣尉攝邑事吏多以年少易之及牒訴遝至剖析曲直迎刃而解不奄月訟庭閴然紹聖二年冬呂參政惠卿自大名移帥鄜延欲辟公置幕府固辭不就卽檄公與邑令視河堤檄到値防長子捧檄遽行惠卿聞之曰可謂憂國忘家者也適朝廷大開禦河隆冬役夫僵僕於道中使不以申奏監董甚急公上書帥司略曰某非有避也時方凝寒鍤鐝一舉冰凍已合徒苦民而功未易集少需之至初春可不擾而辦當身任其責卒用公言上奏朝廷從之明年河成所活甚眾防秩滿去官五年循通仕郎遷衢州龍遊令邑小民未知學公爲建庠序設師儒延見諸生講論經術自此登科者相繼起裏閭惡少嘗十百爲羣持虵虺擾民以規利稍不如意輙鼓噪擲瓦礫碎屋壁前令不能禁公密白之州籍其壯者爲軍日得百餘人風遂革未幾丁淑人劉氏憂崇寕二年服除調萊州膠水令膠水號劇邑豪姦宿蠧挾勢虐民習以成風有溫包者恃陰告人率不實公案前後犯治之州別駕與包連姻以位臨曰令敢爾邪公曰包犯法某以法治不知其他也有彊賊百餘人侵縣境率僚屬親捕之且約曰獲盜公等受賞不然身獨任罰幸無退志一士族女被掠匿旁郡久之不能獲公亷得其迹越境徑造賊壘取女以出斬首五十餘級焚其廬州奏功於朝官屬皆被賞公亦進文林郎同捨生林廸者先公登第音問不相及者累年官萊之別邑公始至也迪挈家詣公經旬而去迪以病告公赴之垂革尙能語曰迪身如何公曰某任後事室人子女如何公曰嫂當養子當教女當適佳士後以迪女妻修職郎康森且慮居處南北再以親女妻森之弟協申愛好焉迪子懋後從公討賊得官又文登令卒於官貧不能歸公詣弔之厚以俸津遣其行職甫滿丁大父憂大觀三年循承直郎再調晉州趙城令下車修媧皇祠新趙簡子廟且請於朝曰趙城前有並河汾陽之固後當晉絳蒙坑之險左依霍邑右阻太行沃野百里可以種植寔河東用武之地願陞縣爲軍如楚之漣水開徳之徳淸命以軍額實治縣事且大養軍士以備不虞復言慶源乃國家興王之本趙城又慶源之本也書聞不盡如所請公曰方今承平之久固無慮他日有警當有知吾言者矣政和三年以薦攺奉議郎知萊州掖縣一日當路需牛黃縣坐數百兩吏民惶懼無以應公條具報部使者曰方時疫癘牛飲其毒凝爲黃當此太平和气橫流牛無傷者黃何自得部使者怒取邑官名位欲劾奏之公曰此意自某出同僚何預獨書銜以上牛黃竟免亦不加罪公前後宰四邑其綱條簡而不煩所至稱治嘗語人曰某之作邑其始以信濟之以威信旣孚矣威亦何用直龍圖閣範公純粹知公深每對客語及作縣則曰如宗君所至有去思𨿽古循吏未見其比在掖縣甫及考尢爲靑帥王公旉所知辟置幕下未幾旉罷中書梁公子美繼來公投檄丐去子美驚曰聞公名舊矣何疑而遽去也公力辭不獲子美欲新靑城壁擬拆齊之樓櫓以助增修檄公往相視公曰齊亦吾地損彼益此人必以公爲隘願勿毀子美忻然從之五年有防陞登萊濰密四州爲次邊遴選能吏可任守貳者子美以公名應選差通判登州郡邑有宗室財用田數百頃皆磽瘠不毛之地嵗輸萬餘緡無所收率取於民以應辦公條奏得除免黃縣有大俠與河上居人有隙請於朝言治河事下部使者大起夫役公曰是役也吾未見其利而徒擾於民條具申乞寢罷朝廷從之道士髙延昭者恃勢犯法無復以州縣爲意公窮治之不顧已而朝廷遣使結金人爲海上之盟公語所知曰軍興多事自玆始矣磨勘承議郎宣和元年丐祠得主管南京鴻慶宮方退居東陽結廬山谷間著書自適有終焉之志會延昭訴於朝以公攺建神霄宮不當林靈素主之褫職羈置鎭江府公聞命曰罪大責輕丹徒善地卽日就道坐廢四年公娶陳氏至是疾卒卜葬京峴山之陽就居丹徒經郊恩得自便四年差監鎭江府酒稅敍宣教郎公盡心乃職課入倍加六年復判巴州靖康元年有詔侍從官各舉所知禦史中丞陳過庭等薦公可任臺諫召赴闕公奏對三防上嘉之時尼瑪哈斡裏雅布再犯河朔王師一再失利廷議遣使八月甲寅假公宗正少卿奉使斡裏雅布李公若水假祕書少監使尼瑪哈副使令選差七日起發公曰此行不生還矣或問其故公曰某豈能屈節外庭上辱君命邪彼如悔過退師固善否則與之力爭必死敵手初以和議使爲名公力奏言名不正請攺曰計議使從之議者謂公剛方難合且徒死何補時朝廷意主和遂攺命著作郎劉岑初王云使北歸過磁相謂守臣曰敵聲勢非前日比且善因糧若淸野則無所得矣兩州如其言公抗章論列宰相非其人及宣撫使副提大軍逗𨖻不進並劾云張皇敵勢廹脇人主及請河北西路淸野聲東應西恐從東路入冦云墮賊計先自困西路耳上以章示云云於是憾公切骨九月防詔選易河北帥臣等辛未除公朝奉郎直祕閣知磁州訓詞曰河朔列城每謹擇守矧玆滏陽當兩衝防寄委之重尢在得人以爾才術敏彊裕於從政宣力中外克著風績俾膺是選寔允僉言往其悉爾心力惟事事乃克有備則罔後艱可不懋哉時太原新失守眞定攻圍甚急河北河東州縣多闕官被命者率托故不行公曰食君之祿而臨事畏避吾君何賴焉遂單騎卽日就道從羸卒十餘人至河上自北來者盡驚曰敵已犯眞定矣𨿽往何益笑不納庚辰至郡前此磁經北騎往來人民流徙帑藏枵然不復可守公至則繕城壁浚隍池治兵器募豪傑爲必守計不逾月而辦惟糗糧不足視帑中所有盡以髙價糴米數萬斛然後廣募義兵應者雲集公度所儲尙不能久贍又出俸助之由是民間爭獻金穀公上疏乞邢洺磁趙相五州各養精兵二萬敵攻一郡四郡應援則一路常有十萬兵上嘉之嘗以語康王其後諸郡議卒不用時敵人再犯河朔攻保塞不克遂治兵中山大防酋長諸番部於眞定晝夜急攻壬辰上親札賜公曰知卿糾集軍民共濟國難今遣呂剛中侯章團練起發想當卽日就道以效忠義之節苟可立功一面施行髙爵厚祿朕所不愛也繼除公河北義兵都總管有招安彊寇號第十三將首令者恣橫凶暴不攺故態馳騁市肆間公命斬之公領所練義兵直抵眞定屢與敵接戰兵力單弱圍不可解十月丁酉眞定防河北居民震恐公條畫邊防要防與勤王之議並上之【防議佚】十一月詔曰知磁州宗澤措置邊防利害可采除祕閣修撰訓詞曰朕以疆場多虞干戈未息咨擇能吏以扞一方而滏陽近藩寔當要衝爾條畫邊務洞達戎機剡牘上聞朕用嘉嘆中祕論譔之職其選甚髙非爾之才不以輕授益恢逺略紓我顧憂斡裏雅布自眞定引兵南進防慶源宣撫使範訥率兵五萬守滑濬以扞之公亦大治甲兵聲振河朔斡裏雅布知有備乃東趨大名歷魏縣乙亥自李固渡渡河恐公兵躡其後乃分遣數千騎直叩磁州城下公披甲乘城令壯士以神臂弓射之矢下如雨敵退走開門縱兵追擊之斬首數百級所得牛馬金帛盡以賞軍其城上用神臂弓者又厚賞之自是義兵人人奮勵疊出擊敵或守要害日有克捷初刑部尙書王云遣從吏李裕間道馳歸傳斡裏雅布語若得親王兩府奉使議和兵庻可解康王頃嘗與斡裏雅布周旋北人畏服乞遣康王朝廷從之公抗章乞輟康王之行【章佚】朝廷猶豫防云繼至請益堅上曰肅王旣畱又遣康王萬一盡爲所畱柰何云曰康王行則和議可成和議成必無畱康王之理臣以百口保之上用云計於是王被防出使以中書舍人耿延禧觀察使髙世則爲防議官延禧世則見王卽召云共語王曰國步囏難臣子當盡忠竭節茍可以安社稷何辭使萬里顧謂云曰尙書謂此行和議必成至以百口保之豈別得斡裏雅布之語乎云爭曰未嘗敢爲此說王曰尙書奏事時適在禦屛後盡聞所言康譓亦侍立榻旁呼譓出問之如王語云無以對丁丑發京師辛巳至磁公率官吏迎謁王撫勞甚至公曰大王乃欲親使敵中乎王曰奉皇帝之命不可不行公曰更熟議之聞敵人由大名已渡河矣恐不可遣萬一更如肅王爲敵所畱又將如之何以澤觀敵情豈有肯和之理哉特設詭詞欲挽致大王耳可不察乎防郊外飛塵亙天公密遣禆將張宗領騎數百覘之甫至三十里果遇敵騎遙望問張宗曰是非康王與王尙書乎宗應聲云是復傳語尙書可速來宗回以告公宻戒城中爲備旦以宗所見白之康王曰敵情灼然可見願大王勿行王因問所養兵公曰民兵可及萬人皆在近地有急則呼之饋不費糧趙洺邢相則無有也云因面責公曰公前日見劾何也公曰如公固不足劾自宣撫使副劉韐等某無不劾之大抵張皇敵勢者天下所共疾何獨某哉王行期未決磁有嘉應侯祠州人事之甚謹請康王與王尙書共謁祠下公從旁贊可之曰卜以決疑時有被鹵婦人從魏縣寨中脫走至磁言見斡裏雅布掠太平車由李固渡相衝如浮橋過南隄又以船載魏縣官妓吹笙簫月下而渡人心聞此殊不寕且怨曰敵不由磁相乃從李固渡前用云計徒毀我墻屋籍我糧艸壬午防王謁廟州民遮馬諫曰不可去肅王已爲人誤送入燕山初言至河必曰斡裏雅布重信義大臣亦保無他今果何如雲乘馬在後語之曰大王謁廟卽歸非北去也民不以云言爲信曰已有萬人守北門𨿽欲行不可延禧世則諭云勿與辧云曰人言何足卹乎竟進至廟民心益忿激厲聲指云曰此淸野之人爲敵計眞細作也謁神畢民如山擁公語云曰外頗喧亂約與偕行雲易之與延禧世則先出小吏附耳語延禧曰外已失王尙書馬延禧約世則速行百姓皆露刃怒目因迫視曰此非王尙書耶雲乘小吏焉相繼出遂遇害及王出廟門父老前擁言曰今離此門五六十里卽有敵騎王云乃細作也王諭以不復北去眾始引退王諭公取首亂者一人斬之梟首廟前收雲從吏王府內外乃定從馬識逺取國書識逺曰𨿽云副使寔曰小吏國書未嘗見也廼發云行李索得國書並上賜肅王肅王夫人書長主與都尉曹晟書咸已發封知前後未嘗逹也又得皂裘一番巾三羅綾錦各一王曰必有人見此故謂云爲細作也眾因謂磁不可畱又初過河之明日巡警使臣任永爲敵騎所掠問王所在永不以寔告後得脫告王癸未王畱相州乙酉斡裏雅布軍劉家寺京城戒嚴閏十一月癸已尼瑪哈亦至軍靑城已酉朝廷遣忠訓郎閤門祗秦仔等賫蠟書詣王康王可充兵馬大元帥陳享伯可充兵馬元帥宗澤汪伯彥可充副元帥丙辰京城失守戊午王語僚屬曰吾夕夢皇帝脫衣賜我我服之此何徵也有頃仔至再拜以蠟書進王涕泣望闕謝恩軍民感動仔曰敵圍城甚急方大雪皇帝禦遙津亭遣仔等請王起兵入衛十二月壬戌朔王開大元帥府於相州備禦札行下丁卯準大元帥府備坐詔曰乃知州郡糾合軍民共起義兵此皆祖宗百年涵養忠孝之士天地神只所當佑助同力葉謀以濟大功應辟置官屬玆從便益札下知磁州祕閣修撰宗澤準此公拜命感泣甲子禦前再遣閤門祗候侯章至大元帥府出蠟書曰京城圍閉日久康王眞朕心腹手足之托巳除兵馬大元帥更無疑惑可星夜前來入援章曰皇帝遣章十輩來惟章一人得達陛辭日宣諭臣曰三辟中書舍人得可令便益艸詔盡起河北精兵入援又曰恐諸郡畱精兵自衛當使守臣自將庻盡得精鋭之兵或難章曰審如此則河朔兵一空他日金人歸師列城何恃章曰方京城事急未遑他議況此出皇帝之意王乃命延禧艸詔如章言頒之乙丑大元帥府乃傳檄諸郡其檄曰契勘閏十一月二十七日康王於相州被受禦前蠟封皇帝親筆除兵馬大元帥巳於今月一日開府三日又準閤門祗候侯章賫詔書來催促起兵當府除巳備坐詔書行下外仰逐州依詔書守臣自將竊惟敵人猖獗再犯京城攻圍未解君父憂危臣子之心義當效死矧凡在職世受國恩當此艱危豈應坐視宜勉忠義戮力勤王仰逐州守臣如指揮到日依巳降詔防不移刻措置起兵除量畱本處募到土豪分擺地方守禦外盡數剗刷官兵精鋭招集彊壯堪充出戰人逐色團結並堅利器械隨隊附帶差得力人官兵以將佐隊將押隊內選差民兵以知縣丞簿巡尉內選差逐州使臣更切措置糧料輕賫以防沿路次捨艱食隨宜供億本府已選定十二月十七日以後正月三十日以前節次到大名府防合聽候指揮審度前進右札送中山府陳延康享伯知河間府黃待制潛善知冀州權修撰邦彥知徳信州梁徽猷揚祖知洺州王寶文麟知深州姚直閤鵬知磁州宗修撰澤知徳州滑大夫彥齡知棣州趙大夫闕知博州孫大夫振知慶源府裴刺史汝明知保州葛刺史逢知霸州辛刺史彥宗知安肅軍王大夫徹等準此惟中山慶源受圍不得通余悉被受丁卯上遣僉書樞密院事曹輔同北使迎王且密爲蠟封及礬書付之因令賫詔撫諭河北詔曰大金軍巳登城斂兵不下朕親出郊見兩院帥和議遂定宗社自安生靈獲全恩厚徳深恐四方隔絕日久未免疑惑仰諸路監司守臣速行撫諭及移文鄰路各令安業故玆詔示想宜知悉乙亥王發相州丁丑至大名先是公屢言宜防兵奪李固渡斷敵歸路眾議不可公聞李固渡敵騎往來不斷自將秦光弼出東西兩門夾擊之敵兵潰斬首數百級因防城下寨光弼兵不過千餘人更出疊進以撓李固寨敵旣渡河畱兵數萬屯西岸有寨數百公時遣壯士夜之破三十餘寨奪其資糧翼日防大元帥府檄至約提兵防大名遂班師公卽量畱人兵守禦磁城盡提所募兵進渡漳水宿鄴鎭軍馬履冰渡河時天大雪公披堅乘馬道逢郡守往往臥氊車賫庖具自隨公與士卒同甘苦故人樂爲用癸未至大名領兵以參王府王諭撫循甚至論至終日且曰京師受圍日久入援之防不可緩乞早處分王卽面諭公就供副帥之職僉書公名公稟命退繼除公爲集英殿修撰曰伏見兵馬副元帥宗澤風力敏彊气節髙邁方時艱棘夙夜精勤招集民兵豪傑爭輔志存滅敵義不辭難經營百爲各有條序老當益壯今見其人宜除集英殿修撰巳具奏聞去訖右札付準此公翼日入謝初尼瑪哈欲召王還京師其曹輔之出迎王也敵以甲騎三千從輔東至興仁城守甚備王師二萬列柵郭門外敵騎去城數里許畱不進輔獨入城與知府事曾懋密語具道敵巳登城而斂兵不下議和恐可成懋詰輔曰敵人貪冒姦詐豈有登城而兵不下者必公家族遭執脇爲是言耳輔乃裂礬書示懋並出蠟封令奉上大元帥府甲申破蠟封廼上手詔曰京城失守社稷安危尙賴金人講和止於割地而已仰大元帥康王將天下勤王兵總領分屯近甸以同濟難無得輕動恐誤國事四方將帥亦宜詳此次以礬書其字粲然廼樞密院書也書曰大金已通和好猶未退師諸路勤王人兵可且於稍近三五程間駐札師退日放散於是汪伯彥等在側咸執以爲然公曰敵人狡譎事勢如此是必欵我師也豈可深信以詒後悔乙酉知洺州直寶文閣王麟將千人詣大元帥府謁告歸視親疾從之以兵公丙戌王防幕府議行軍所向公請直趨開徳府次第進發以解京師之圍伯彥曰不可敵兵十萬圍京城四控要害自衛南抵都城壁壘相望覘者水火不通吾當量力何論解圍也公曰京城圍閉日久君臣相望入援何啻饑渴方今之計當言軍中久不聞天子詔令願見君父旣曰通和請亟退設有詭詐則吾兵巳在城下王從之命公先行審敵情大元帥以次進發戊子公提兵二萬發大名以劉浩將前軍尙公緒將左軍陳淬將中軍常景將右軍王孝忠將後軍河北轉運判官顧復本隨軍應付出南門趨開徳府聲言王在軍中庚寅王發大名如東平二年春正月辛卯公至開徳府時遣精鋭與敵挑戰前後十三戰兵出輙捷敵自是不犯開徳癸已王次東平敵挾帝迎王甚急乙未遣中書張澂行戊戌澂持詔直叩開徳問王所在諸將以不知答之澂曰敵方登城援兵未可進徒誤大事公曰此賊爲他來欵我師令壯士乘城射之澂與敵俱遁走閤門宣贊舍人蔣彬持詔至北道總管司詔曰朕自卽位以來金人交戰不巳朕累下哀痛之詔諒爾久悉朕意今金人攻圍京城已及一年應援兵尙爾稽遲使社稷生靈坐以待盡比者金人已登城按甲議和欲使朕與吾民肝腦塗地金人請求靡有不從每念屈辱之極時事如此不獲已許帝姬和親立大河爲界而金人寔未斂兵質我太上皇帝又欲使朕南遷朕自禱皇天皇天未之震怒下告人民人民未之懷憤祖宗積累至此而欲盡乎朕之徳薄不能以保吾民乎朕思一身朝夕不能安痛切深思實無罪戾夫何使朕與吾民至此極也咨爾河北之民與其防於邊裔孰若發憤抱孝懷忠更相推立首領多與官資監司守土帥臣與爾推讓結集北道軍州自以爲號守疆土使予中國不失於邊裔天下安平朕與汝等分土共享之朕言及此痛若碎首故玆詔示宜體至懷辛丑右文殿修撰知冀州權邦彥帥州兵千人至大元帥府王命屯開徳受公節制二月丁卯王命公及黃潛善分領勤王兵檄曰契勘金人長驅再來攻圍京城當府近自河北被防勤王已領大兵過河與諸路防合前進解圍救援君父夙夜痛心惟恐緩期尋據興仁府申到曹樞宻所傳蠟書手詔及樞密院礬書白札子當府尋節次探得金人自京城札寨擺布北來直至東明宛亭南至胙城東跨五丈河西抵黃河水泄不通度其姦計一則把截以防北來勤王之師二則恐朝暮不測迆邐進寨漸回東北前來窺伺吾軍若不前起慮落姦後立見危殆今合將諸頭項人馬節次分遣於開徳府興仁府濮州柏林鎭廣濟軍單州一帶擺布駐札除權邦彥尙公緒常景王孝忠孔彥盛宗元帥張換髙公翰王善黃待制外今撥濮州閭丘陞姚鵬孫振等共二萬四千人並仰聽宗元帥節制廣濟軍丁順孟世寕溫宗建李大鈞張榮等共二萬五千人並仰聽黃待制節制仍各深切體認今來擺布人馬與寨柵一如對壘相望足以伺察動息仰更切不住遣信寔得力人偵探多方尋路前去鉤索金人去住之意久近之期所向之方如是不測引兵前來侵軼仰火急戒嚴持重以待乘便掩殺仍一面馳檄諸處相爲應援及節次不移時飛申當府以憑差撥人馬前去防應如是探得京城動息或有釁可乘要須審度可否飛申當府當審詳事宜約南京宣總司催促陜西江淮勤王師帥相與審度然後尅日大舉互相應援務在警懼以備不虞庻幾正應詔防不誤國事先是大元帥府遣張超李安入京城偵探至東明爲敵所得因畱北寨聞敵言國相巳令於三山縛橋絞筏期以端午到燕京旣而走脫歸爲王言之於是王防幕府議或云敵𨿽曰斂兵不下而京城沈默息耗不通不若約進兵便或言京城四壁旣爲敵有吾師一逼之如太上皇帝何議不決已已乃再艸檄行下曰契勘當府今月七日巳札黃待制宗元帥節制開徳興仁兩府濮單二州廣濟軍柏林鎭等處諸頭項人馬與宣總兩司互相應援務在警懼以備不虞要當審詳毋或輕舉庻幾上應手詔不誤國事並札宣撫司炤防外今再簡蠟書手詔及樞密院指揮大意謂金人登城斂兵不下已通和好勤王人馬未可向前恐徒誤國今來𨿽已札下開徳府駐札宗元帥節制濮州閭丘陞姚鵬孫振及將隨軍陳淬一行諸頭項人馬並聽節制並札下興仁府駐札黃待制節制廣濟軍丁順孟世寕溫宗建李大鈞張榮駐札柏林鎭等將隨軍張換等一行諸頭項人馬並聼節制及宣總司互相應援切慮隄備未謹審度未盡仰逐處更切差得力信實之人前去京城以來多方偵探如是登城之敵未有退期及胙城衛南韋城宛亭東明南華等處敵寨稍有隙可乘便合隨處事宜審觀形勢料度彼己見得委是可以前進卽仰一面進寨駐札與附近人馬遞相闗報互相應援仍申當府以憑防應不可守株如未得利便不宜妄動上誤國計卽日具本處動息及探報到事宜具狀飛申幷札宣總司炤防施行令徧牒陜西江淮諸路勤王師帥炤防施行公得檄日謀進發檄閭丘陞人馬逗𨖻不前公聞王善叛去遣人招集之得三千餘人尙以兵力單弱不能進乙亥有佛奴者本大名之魏縣人爲敵所得至劉家寺寨凡半月脫而北歸至宛亭防雨雪苦寒不能進又爲彼遊騎所掠畱宛亭寨中使牧羊聞敵言須麥秀可歸師庻無水艸之慮巳而復乘間得脫北走官軍得之送大元帥府具道彼中事因言敵之大酋死事者感傷切至以刀剺額跪而大哭佛奴能周旋以效之於是王命檢書已已丁卯檄書再下付公炤應施行初武義大夫閤門宣贊舍人常景之將孔彥威告景叛王命彥威擒景許以景官及兵授之是日彥威斬景以首級來於是彥威自承信郎除武翼大夫閤門宣贊舍人統景兵萬人赴開徳披城下寨令受公節制卽彥丹也戊寅王謂幕府曰京城寂然無耗札探未詳吾食息不安可再檄開徳興仁並下南京宣總司其檄曰契勘金人歸期全未見的確信息不通或云系橋或云絞筏不久渡河然登城之敵至今不下大寨或有未起小寨旁列四起劫鹵吾民搬運糧料或候麥苖長大可以餵飼牛馬方可北歸是未有去計講和之說實欵我天下之師觀其形勢慮包詭謀今仰見在開徳府副元帥宗修撰興仁府黃待制各宜加意召募信寔之人前去偵探如是得委有姦計尙或窺伺京城未有退師之意仰詳審形勢料度彼巳隨處糾合附近諸頭項統制官兵尅日進寨於近京駐札張大軍勢逼脇令去仍宜持重明逺斥堠毋致反落姦後不得先以兵馬挑弄自啟敗盟之釁內如宗元帥舉師之日先告諭開徳府濮州如黃待制起師之日先告諭興仁府單州廣濟軍各嚴備守禦其逐處城上地分先已撥布若軍民之兵不得一例起發使各保守以防乘虛並仰南京宣總司炤防宗元帥黃待制一依今來指揮各精細覘探互相闗報防合進寨約於近京駐札務要聲援相應仍下河北運判顧大夫京東運副黃龍圖隨軍轉運梁修撰等各隨處應付錢糧不可小有缺誤小帖子並契勘南京開徳府興仁府等處去京城遠近不同卽起發當有先後務要同日到京城側近切在契勘無令參差不齊又小帖子再契勘京城圍閉日久昨朝廷遣使賫傳詔諭𨿽知金人已再講和無復鹵掠然到今累月未聞退師今勤王之師諸道雲集便欲相與戮力進兵血戰仰念聖上屈已崇信講好息民之意未得輕進當府已累札下審觀形勢可進則進無先以兵相加自取敗盟之釁今仰副元帥宗修撰節制黃待制宣撫範承宣訥北道總管趙資政野經制翁閣學彥國發運向閣學子諲發運方徽猷孟卿淮南路提刑汪郎中師忠知楊州許龍圖汾前知宻州郭待制奉世西道總管王資政襄陜西五路制置錢侍郎蓋知汝寕府趙侍郎子崧仰各申飭諸將整軍伍利器械具糗糧若旬日之間師猶未退忍復坐視當約日齊進誓身一戰凡在臣子世受國恩各懷忠義之報必效死立功仍仰吐心瀝誠防繹方略合謀解難速行條具供申公捧檄謂諸將曰王府今檄灼見敵情忍坐視乎是時北道總管趙野與河北東路宣撫使範訥命軍南京自號宣撫司趙軍自大名亂後尢無紀律日出剽掠甚於敵騎獨公日夕以都城之圍未解憂慮切至書告大元帥曰敵人果修好卽應退師今兵久不解疑生變乞更檄諸道約日進兵同防京城公又移書野訥曾懋以君父危急願協心入援【書見前】野輩盡以公爲狂不答時子諲在宿子崧在陳何志同在許陞在濮懋在曹俱環京列屯不進彥國則經制東南六路兵徘徊於淮甸間初朝廷以彥國爲經制使盡起東南六路兵入援彥國所統洞丁鎗杖弓兵數萬屯泗州聞京城圍閉顧望不行知州事賈公望率官屬詣彥國曰京城報甚急天子日夜望中丞救援今畱此不進豈欲反乎不惟上負朝廷泗州久壘錢糧俱竭自明日更不供公宜斬公望以謝軍苐恐朝廷他日未遽貸公耳彥國色沮翼日提軍迂程趨淮西而去公料賊決有異謀且防兵五旬無一人至者卽欲以孤軍進召諸將計議都統制陳淬曰敵方熾未可輕舉公怒欲斬之諸將拜乞貸淬效死釋之防得大元帥府檄令防合庚辰公乃進柵南華境上命淬曰汝當先諸將一行謝前日之過淬曰敢不效力遂進兵未十里與敵遇出敵不意敗之卽頓兵南華是日康王發東平癸未至濟州三月朔二聖在郊宮丁酉太宰張邦昌以敵命僣立敵自宛亭引眾逼興仁列柵而屯復分兵寇開徳公遣彥威與戰敗之度敵必犯濮州急遣邦彥嚴爲之備兵果至接戰復敗之駐於近郊辛丑再戰殺傷相當公自南華遣二千餘騎援濮州敵兵引去復向開徳邦彥彥威合軍夾擊敗之壬寅公親提所節制兵進至衛南前驅報曰前逼敵營當少避之公曰苐言兩國旣和久不退師我欲入覲君父敵無得出寨諸將莫曉其意公曰以將孤兵寡不深入重地不能成意外之功公揮眾入敵區彼亦陳兵以待公操戈直前親冒矢石與敵戰敗之轉戰而東敵益兵至刃旣接陽敗而卻我師追擊不利傷者什二王孝忠死之公令將士曰今前後盡敵壘進退等死當從死中求生士卒亦知必死人人爭奮莫不一當百敵大敗斬首數千級敵退卻數十里遂據韋城巳而公私自計曰敵兵十倍於我一戰而卻必當有謀若盡合諸營鐵騎夜以襲我我軍殆矣深暮戒禆將辛叔禧杜琳曰徙軍南華敵果夜至得空營大驚自此深溝自固兵不再出矣癸卯自南華遣兵過大溝河出敵不意襲擊敗之自戊寅檄後兵無防者獨公屢與敵戰每捷到王嘉嘆不巳於是承制除徽猷閣待制辭曰兵馬大元帥府竊見朝奉郎集英殿修撰河北義兵都總管兵馬副元帥宗澤自河北躬率大兵鼓行而南與敵對壘初則養鋭以待今則奮怒而前人之所難視之甚易心堅金石忠義凜然協濟大功宜有褒擢今除徽猷閣待制先是覘事人張宗至京師爲邏者所得執以見權領尙書省王時雍宗具言遣來狀時雍以邦昌事告之且補武修郎不受乞歸報府時雍縱之丁已黃潛善擕宗至大元帥府出邦昌僞號文字金人號文字赦文王讀畢往麟嘉堂與府僚呼問之王慟哭期以身先士卒邀二聖於河北諸將曰此將臣職耳大王乃宗廟所系不可輕舉王謂府僚曰斯報國之秋可速檄河南北諸郡及河北山水寨一應官民之兵邀其歸路或斷橋阨險設伏襲擊當親提大軍防應效死仍檄副元帥宗澤依防應行之戊午公得防敵宗室二人問以都城事言二聖畱敵營未還公具上大元帥府已未公起南華進兵臨濮夏四月庚申朔兩宮北狩敵營定議以斡裏雅布軍由滑州路進發以尼瑪哈軍由鄭州路進發兩路護送日行數百里辛酉大元帥府傳檄郡國曰靖康二年四月二日兵馬大元帥皇帝弟康王【禦名】檄郡邑曰見危致命者忠臣之心視死如歸者烈士之志凡在率土世受湛恩今陳瀝血之辭庻獲捐軀之效玆者上皇禪位下詔責躬事出忱誠人皆惻隱恭惟皇帝遵養潛邸十有五年克儉克勤博通經史天下延頸莫不歸心及受禪之日金人大入許割三鎭乃肯退師皇帝念祖宗之故疆及陵寢之重地請計賦租之入以爲嵗幣之常廼曰渝盟寔惟求釁再操戈而詣闕遂鼓眾以乘墉至於屈已稱臣露章引咎初斂兵不下詭曰通和旣邀駕出臨乃輙畱駐故人望北塵而徯後旣已降詔而割地腴民畏左袵而拒門又爲隙端以肆貪欲今者二聖太子諸王近臣皆質敵營恐將北去攷之自昔未有或然臣子之心痛憤徹骨【禦名】昨奉睿防充兵馬大元帥倡義率眾形從響答數百萬眾奮怒而前內揆人心可知天意逼逐狂類今玆已行彊抑臣僚俾從僣位天怒人怨曷能安居除已發遣大兵糾合諸郡把扼險阻焚絕河梁或迎擊於前或追躡於後期於掃淸千里迎還兩宮帥臣等其統驍鋭之眾使堅忠義之心撫摩良善之民毋忘歸戴之舊凡闗津之出入謹於防姦或文書之往來審於辧詐以報皇朝之涵養以底天下之治安報徳賞功非言可究三靈在上寔聞其言仍下宣撫使範訥河北道總管趙野西路副總管孫昭逺經制使翁彥國東道副總管朱勝非西道副總管髙公紀陜西制置使錢蓋京兆帥範致虛鄜延帥張深副總管劉光世熙河帥王似知汝寕府趙子崧發運判官方孟鄕向子諲亟防兵城下以俟進發奉迎二聖無得輙入都城因緣殺掠初公遣人覘敵動息見其日夜益兵增寨柵備守禦甚嚴公曰是欵我師必欲由他道遁也卽夜遣兵襲之得其所掠人問以都城間事或言二聖巳爲彼邀取間道渡河北去矣公未之信方謀引兵渡大河據敵歸路而對壘諸營一夕解去公方知二聖果播遷北望號慟卽自臨濮提孤軍趨滑州走黎陽由大伾壬午至大名府城南下寨欲徑渡河迎取乘輿而勤王之兵無一至者又聞邦昌僭立卽回欲先行誅討且密遣健步間道持檄安慰京城士庻曰兵馬副元帥宗待制契勘當府所統率軍兵奉大元帥康王指揮防合分遣諸處人馬追襲掩截金人仍令隨軍便宜措置自承大元帥府札子星夜間道逺遣使臣等徧督河北河東路州軍府將合心並力各據要害斷絕橋梁把扼圍擊救迎二聖與諸王皇族並后妃期還宮閫與三軍將佐效臣子死節誓報國恩及行下大名府諸路分催諸處義兵將士五路人馬相約掩擊去訖炤對自去年十一月以後金人登城按甲不下假倡和議欵四方勤王之兵坐敝近甸詭詐百出使中外聲援不相接致請二聖出郊乃輦金載帛罄竭帑藏以遂其欲又邀擁鑾輿及皇族子孫后妃巳下逾河北去及是啟行外方始知覺四方痛切忿恨呼天號訴日月慘色豈夷敵戕我中國乃上累君父竊惟大宋一統天下祖宗功徳滋休太平自古莫比本緣姦臣誤國結怨生隙流毒遺患遂至今日然以天下之大宗社之重天眷有宋垂億萬年其必有在恃公卿將相一心保護廟朝安存士庻以此見大宋之恩徳甚深與天地終始其都城軍民僧道等思慕之心豈有窮已今大元帥康王忠孝友愛出自天性總兵於外親擐甲冑冒犯風雨欲戡定國難輯寕方夏防諸路勤王之師不啻百萬前此守議和信盟以竢敵退俯爲生靈每戒輕動曁國家一落敵計蒼生柰何康王聞此泣盡繼血𨿽艸木無知亦須悲痛左右開勉莫回便欲躍身自奮手格狂類以刷君父之恥見不住進發人馬催督忠義士數路合擊𨿽封王建節皆許充賞期以力救駕回用慰中外故未忍歸朝瞻望闕庭欵謁宗廟與本朝諸臣父老軍民僧道相見伏想輿情日夕願望必興念祖宗積累之厚遽遭金人作孽致二帝播遷惟康王爲宗廟社稷所賴佇成大功禔福天下當府駐兵去都城不逺須至詳具公移慰撫都人者時諜者言京城修守禦之具王曰果如此或諸道兵馬皆來討逆則吾民重困矣乃貽書於公曰禦咨目上元帥待制【臺座】初夏漸熱伏惟總禦師徒勤勞王事臺候萬福【禦名】去嵗使敵營中道輟行所攜不過千人閏月被命帥師始集東北兵民進未及畿巳承再和之詔繼得礬書又戒生事且防忌器未敢輕舉但分屯近畿爲逼逐之計閱日旣久賴知敵情不免督兵前去繼聞領兵戡難感涕交頤卽具公文當巳呈達今聞大臣之在敵中者日久分深承其付托而二聖二後靑宮諸王北渡大河五內殞裂不如無生便欲身先士卒手刃孽徒身膏艸野以救君父而僚屬不容謂祖宗徳澤主上仁聖臣民歸戴天意未攺故老近臣將帥軍民忠義有素當資眾力具成忠孝本意除已具公文外伏望賈作士气開曉士心奉迎君父永安社稷以成不世之勲【禦名】不任痛憤泣血懇切之情所有受敵付托之人義當徵誅然聞二聖之在郊巳膺僭僞慮百官之謀國或出權宜未當輕動徒使京城重擾軍民被害致欲按甲近城容【禦名】移書問故得其實情卽時闗報施行未晚今日之事非左右戮力造次在念恐不能濟伏望孚察未瞻防闗尙冀厚爲宗社所賴保倍臺重不宣書後復批曰近有尙書省札子於濟鄆間訪求行府語意無他尢宜謹重仍嚴備也公得大元帥書約移師近都城按甲觀變公曰人臣安有張紅蓋服赭袍居正殿者乎卽上書謝【書見前】繼探報人申俊等申繳張邦昌赦文公讀之益憤怒卽具申大元帥府【文見前】繼具札子告王【文見前】兩札上公謂所知曰怨結王之左右矣不卹也戊辰邦昌召從官入延福宮請元祐皇后垂簾聽政遣奉禦史尙書左丞馮解副使權尙書右丞李回詣大元帥府迎王已已邦昌以太宰退處資善堂大元帥府隨行官屬耿南仲等上表勸進王不許公亦累狀懇請【前兩史無撿】批答曰兵馬大元帥皇弟康王答副元帥宗待制敵人犯順輙肆剽侵大兵前驅本期殄滅亟聞失守遂戰功永惟太祖創業垂二百年二聖在位幾三十載旣遭蕩析乃至播遷涕淚橫流心肝糜潰有天有地古今所未嘗聞爲子爲臣夙夜實不遑發方行追躡誓必邀迎念元帥之權實出上意顧國家之任難徇眾情所請難議施行公再上狀勸進【文見前】再批答曰兵馬大元帥皇弟康王答副元帥宗待制金人披猖鑾輿播越詔令不下無所稟承遐邇民心翕然見屬謂天下之動必正於一故連日走請乃至於三𨿽輿情難以輙違而孝心有所不忍方將徧覽所上詳熟以思俟入京城欵謁宗廟若鑾輿未還欲撫定民庻權聽國事宜體此意無復苦陳初濟陰夜有紅光燭天如赤烏翔翥狀識者以爲宋火徳之符於是濟之父老軍民以萬計詣大元帥府乞王卽位於濟幕府羣僚或曰濟或曰南京議未決防公亦乞於南京開府【文見前】於是南京之議遂定戊寅大元帥府命公部將士於長垣韋城衛南南華已卯以次進發庚辰王發濟州癸未至南京五月庚寅朔王卽皇帝位於南京大赦天下曰皇天佑宋卜世過於漢唐藝祖承周受禪同乎舜禹列聖嗣無疆之歷保邦隆不防之基屬以朝姦稔成邊釁恃中都之安富忘外敵之憑陵馴致金人來犯京邑初登城而不下終邀駕以偕行痛念鑾輿逺徵沙漠宗族從而遷徙宮閫爲之一空彊抑臣僚俾僭位號朕以介弟之親而受防開元帥之府以總師方輸敵愾之忠亟奉請和之詔豈圖變故終致阽危蓋嘗指日以誓諸軍使前迎而後請不憚瀝血而檄率土冀外附而內親而三事大夫與萬邦黎獻共致樂推之懇靡容牢避之私謂亹亹萬機難以一日而曠位矧皇皇四海詎可三月而無君勉徇羣情嗣登大寶宵衣旰食紹祖宗垂創之基疾首痛心懷父兄播遷之難顧號令久隔眾罔系心軍旅薦興民多失業慰民耳目之注敷朕腹心之言爰布湛恩誕綏區夏可大赦天下攺元建炎於戲聖人何以加孝朕每懷問寢之思天子必有所先朕欲救在原之急嗟哉文武之烈若時忠義之家不食而哭秦庭士當勇於報國左袒而爲劉氏人咸樂於愛君其一徳以一心佇立功而立事同候兩宮之復終圖萬世之安副我憂勤躋時康乂以黃潛善爲中書侍郎汪伯彥爲同知樞密院事辛卯詔元帥府限十日結局詔公赴南京行在甲午公上表賀【文見前】乙已準告覃恩轉朝請郎訓詞曰朕纂服丕承疏恩大賚眷惟邇烈宜在褒嘉具位宗澤執徳粹明受材宏達自陞華於法從良著績於周行加秩之崇於昭新渥輸忠之報益展素懷公拜命上謝表【表佚】分兵河上量帶數百騎徑自衛南南華詣行在所六月巳未朔公入對气哽不能語涕泗交頤上亦爲之動容復陳興衰撥亂大計極論當時人材上問勞甚厚凡進四札【文見前】上有畱中之意而左右不容癸亥以公爲龍圖閣學士知襄陽府提舉隨房郢州兵馬巡檢事訓詞曰唐太宗天防舊僚以次登用皆備公卿之選朕元帥開府總兵朔方汝起滏陽之師實爲傾助肆加褒擢無愧前聞具官宗澤博學雄文懿行髙節剛大之气至老不屈縱橫之才應變尢長力陳排難之謀克奮勤王之志獨當一面聲望卓然並嘉翊戴之功宜有褒遷之寵躐延祕閣之華序往鎭襄陽之大邦共濟多艱聿來圖效旣通二禁之籍勿替告猷仍俾千里之民悉安新政時復有割地之議公上疏【文見前】上聞其言壯之戊辰攺知靑州上丞相李綱書【書見前】尋以公知開封府訓詞曰朕哀憫元元間罹兵禍思欲濯瘡痍爲燠寒變呻吟爲謳謌用以靈承顧諟天命庻幾休息惟京師雜五方之俗事物大繁號稱難治用勞侍從之良典司尹正之重以爾气渾而質厚中偉而外莊篤望可以鎭浮長才足以周變優遊兩禁譽處益隆是用膺靑社賜履之邦蒞三輔浩穰之寄惟爾乃者從朕兵間訏謨密勿固知予徳意志慮所向矣往宣爾術底於輯寕益昭爾庸用符僉屬公拜命卽日就道以七月乙已到京城京城自敵騎退歸樓櫓盡廢諸道之師雜居寺觀盜賊縱橫人情恟恟時敵畱屯河上距京城無二百里金鼔之聲日夕相聞京畿千里之民與京東西連亙數千里咸懷悚栗公到首發爲敵之淵藪者數人誅之又令都市曰爲盜者贓無輕重並從軍法由是豪彊退縮盜賊屏竄人皆靡然悅服曰今有宗公我不危矣公察人情粗安市肆商賈稍稍如舊上疏乞回鑾【疏見前】時詔荊襄江淮悉備巡幸有維揚金陵一議公復上疏【疏見前】一日敵有八人以使楚爲名直至京師公訝之是必假此名以覘我虛實因納議狀遺範公畱守請收置牢狴奏取朝廷指揮範公然之卽具奏公復上河北京東路稅鹽札子【札見前】八月壬戌以公兼京師副畱守防範訥罷除公延康殿學士京城畱守兼開封尹訓辭曰汴居鄭滑曹許之間其地平衍無山河百二之固太平日久人亦惰驕骫骳不武一經邊塵矍然惕息尢欲得人而綏輯之具位某頃守滏陽一節不撓艱難險阻忠力彌劭身膺簡寄更試畱鑰曾未閱月政聲流聞延登祕殿之華增重畿封之任爾其戢姦卹隱酌寛猛之中使民畏而愛之稱朕畀付之意公具狀辭免【狀見前】降詔不允曰省所奏辭免恩命事具悉國家制均諸郡溥循銅虎之規體重別都特厚玉麟之寄矧今京邑實古大梁億載之所卜年列聖於斯禦極肆朕纂承之始暫爲巡狩之行倚貴臣而居畱仍兼官於尹正庻幾彈壓克用敉寕卿堅彊敢爲慷慨自信威足以禁暴明足以督姦善良恃以帖安豪猾爲之戢息玆陞華於祕殿俾增重於中都何必謙防形於奏牘往膺褒顯以副眷懷所請宜不允上表謝【表佚】繼奉詔令所拘畱敵使遷置別館優加待遇公上疏【疏見前】再奉詔曰卿彈壓彊梗保護都城寛朕顧憂深所倚仗但拘畱金使未達朕心朕之待卿盡矣卿宜體此公奉詔卽出八人縱之上表謝【表見前】丙寅詔賜對衣金帶上表謝【表見前】時議者多以公拘囚金人爲非獨尙書左丞許景衡知公最深上疏辧之曰臣竊聞讒者多指開封尹宗澤過失事未知是否如何宗澤之爲人及其爲政固不能上逃聖鑑苐未知果指何事而言也若只拘畱金國使人此誠宗澤之失也然原其本心只緣忠義所激出於輕發未審國家事體耳不知別有何等罪犯也然臣自浙渡淮以至行在得之來自京師者皆言澤之爲尹威名政績卓然過人誅鋤彊梗撫循善良都城帖然莫敢犯者又方修守禦之備歷歷可觀臣𨿽不識其人竊用嘆慕每以爲去冬京城之內不能固守良由大臣無謀尹正非才之故使當時有如宗澤等數輩赤心許國相與維持則其禍變亦未至如此其酷也往者不可咎來者猶可追今若較其末節小疵便以爲罪而不顧其盡忠報國之大節則臣𨿽至愚竊以爲過矣況宗澤昔在河朔遭遇陛下遮畱拱衛繼參幕府宣力尢多今尹天府其績效又章章如此則其所爲終始亦可觀矣議者獨不能少優容之其不恕亦已甚且開封宗廟社稷之所在其擇人居守尢非他州別路之比今若罷宗澤則當別選畱守不識今之縉紳其威名政績亦有加於宗澤者乎若有其人則除受交割尙費日月兵民亦未信服防秋是時計將柰何若未有其人則宗澤未宜遽然更易也人才難得久矣惟聖人以天地爲度包容長養兼收而並用之庻幾其濟也其宗澤伏望聖慈上爲宗廟社稷下爲京師億萬生靈特賜主張厚加委任使成禦侮治民之功天下幸甚八月二十八日奉聖防朝廷別無行遣亦無臣僚論列章疏札下炤防右札送京城畱守宗延康公拜命上表稱謝【表佚】九月眞定懷衛間敵兵甚盛州郡有乘城固守者敵亦大治兵爲攻拔計公欲時暫過河措置事宜乙未上札子【札見前】庚子公回自河北具因依奏聞【奏佚】辛丑準省札【札見前】九月五日三省同奉聖防依令宗澤其功罪尢甚之人申取朝廷指揮右札送東京畱守宗延康準此繼拜詔將諭曰昔趙廣漢之尹京兆民稱頌不容口以爲自漢興治三輔者皆莫能及朕念京師兵火之後遴選撫綏彈壓之才以卿帥府舊僚從班耆宿擢居尹正之任肅然政令之行摧折豪彊發摘姦伏剛果不撓盜賊屏迹夷考前躅能以嚴治威克允濟亦莫如卿比陞祕殿之隆名仍專畱司之重寄視古無媿乃績可嘉載惟王畿千里之封實爲諸夏本根之地都邑閭閻之眾旣遂謐寕甸服田畝之間益當安輯以至練防衛之兵謹城守之備經營財用預思可繼之圖拯濟艱虞務存善後之防諒卿體國之志必通時事之宜嗣有寵休靡忘褒贊故玆昭示想宜知悉上表謝【表見前】公感上知遇益自奮勵京城四壁各置統領守禦使臣每壁立界至以所招義兵分之隨處置教塲爲閱習訓練之地造決勝戰車又據形勝立堅壁二十四所於城外隨大小駐兵數萬別選有謀略勇敢之士四人充四壁提領公往來親按試之周而復始沿大河鱗次創連珠寨結連河東河北山水寨忠義民兵及陜西京東西路諸路人馬咸願聽公節制開五丈河以通南北商旅京畿十六縣內兩縣瀕河共七十二里均之諸縣縣護四里有奇各令開濠深廣丈餘於南岸埋鹿角內又團結班直諸班人兵外則隨寨軍兵百姓丁壯等以備緩急之舉各有條序乙已上表【表見前】奏入不報再上疏【疏見前】不報再上疏【疏見前】不報再上疏【疏見前】有詔遣官迎奉六宮往金陵公復上疏【疏見前】公防秋之具悉備宮室宗廟省府臺部並見營葺規模宏麗不減全盛時以東門乃回鑾迎奉之地首加增修所分布人馬及閱習戰車招集人兵足以禦敵十月戊午復上疏【疏見前】公前後申明多降特防事由三省樞密院則沮抑之至是公條具五事【疏見前】聞有詔車駕還闕公上表【表見前】繼拜詔將還闕公喜甚再上表【表見前】公自畱鑰甫半載威譽四馳逺近歸心招致賊徒如王再興兵五萬李貴兵幾二萬人往來淮上王善兵號七十萬騎護萬乘寇濮州楊進自號沒角牛兵三十餘萬並王大郎等諸頭項人馬百餘萬眾所至侵掠公徧遣人諭以禍福招來之羣盜素知公悉聴命相繼至進尢所敬慕願效死軍聲甚振公諭曰軍中老弱婦女久被驅鹵吾不忍其無辜宜盡釋之進等奉命諸軍所放幾萬人善宼濮州直欲來據京城公單騎往造其巢一見執其手仰天號泣曰朝廷當危難時無一人出爲時用使當時有如公輩豈復有今日患善感泣曰敢不效力諸將謂公此行不返及歸迎於郊公曰事畢矣善有帶甲解甲之請幕下未有處公據案命筆書從便二字越三日來降止以五百甲騎隨餘皆解甲旣至左右止之曰此畱守司門擅入者斬善乃下馬趨入拜於庭公繼以禮接之曰軍禮不得不如此乃延之飲許以節使臨行請公到寨撫諸軍將有請勿行者公獨信之篤入其寨第賞有差時嶽飛偶犯有司欲正典刑公一見奇之曰此將材也畱軍前適羽報敵犯汜水遣飛爲踏白使以五百騎授之公語曰吾釋汝罪今當爲我立功且戒無輕鬭飛稟命卽行凱還補爲統領後遷總制自是軍聲大振公誅鋤彊梗撫民居經制財用各有條緒凡兩河京東西州郡文移往來求軍需者則撤在京所有隨多寡應之欲其同心濟難不以彼此爲間時行在所遣中使傳宣撫問上表謝【表見前】繼聞車駕南幸公復奏疏【疏見前】批答曰朕惟上都據四方之中開基歷十世之久祖宗創業置諸奠枕之安城社奔流勢若建瓴之順玆請特巡之制姑爲近甸之行思宏濟乎艱難致殫勞於櫛沐每念本根之重嘗思監守之懷迄綏靖於侯邦卽趨歸於觀闕任卿司守屬在王畿共傾戴後之誠來效回鑾之請睠言忠藎良劇嘆嘉奉公禦筆聞京師有稱禦前收買珠玉人紛擾民間或至彊市卽時立賞委緝捕人收捉及出榜告報都人上表謝【表見前】十二月甲子邊寨駐於大河之北大防酋長引兵至河上稍稍南渡西犯汜水北侵胙城敵人𨿽知公名不敢輕入亦時擁眾以擾瀕河州縣滑州以南沿河諸寨欲並兵方戰斷河梁申乞授師議者曰賊鋒未易當不若堅守自固公笑曰去冬城潰正坐此耳厥鑑不逺尙可襲乎命統制劉衍趨滑劉逺走鄭各提兵二萬戰車二百乘以分衝突之勢且戒諸將不得輕動極力保護河梁以俟大兵過河毋致臨期誤事敵聞之夜斷河梁而遁所獲甚眾二年正月壬辰復自鄭入直抵白沙鎭距京三四十里都人恐甚敵先堅壁不動寮屬請間議守禦之防公方延賓圍棋笑語如無事時眾莫敢言退而分布部伍撤弔橋披甲登城都人愈恐公始知之戒諸將曰何事自爾張皇命諸軍將士解甲歸寨曰劉衍等在外必能爲我禦敵選精鋭數千以益之戒曰宜繞出敵後設伏路母輕出戰伺其至則縱兵夾擊且諭僚屬曰上元密邇盍奉舊法以迎之命榜諸市張燈五日暫弛夜禁往來軍馬不異平日敵遊騎至城下疑不敢入人亦不知所懼衍與敵遇大戰敗之收復延津胙城河陰至滑州尙有屯兵州之西三十里衍分兵夜之大防悉得其輜重甫及收燈五夕防書鼎至眾始知元夕正王師接戰於版橋之時公謂僚屬曰吾知劉衍必勝百姓可使由之不可使知之若得豫聞徒擾擾敗吾事丁未公復上疏【疏見前】公再上表【表見前】二月丙辰敵騎再犯西京公遣統禦官李景良閻中立統領郭俊民等領兵萬餘趨鄭遇敵大戰爲敵所乘中立死之俊民降敵景良以無功南遁公捕得之謂曰一勝一負兵家之常不勝而歸罪亦可恕私自逃遁是無我也命斬之管軍閭勍統制官藍整等咸爲景良乞貸責以後效公姑收系之後竟斬首以徇繼俊民與敵將史官人燕人何仲祖王義等以數百騎直抵八角鎭與都巡檢丁進遇進擒之生致麾下初欲持書誘公公毅然曰郭俊民吾統兵官也失利就死尙可爲忠義鬼後有知者不失血食今全軀苟活反爲敵人持書以脇中原有何面目見人乎命斬之謂官人曰京城不守主上巡幸領重兵在近甸命我守此有死而已何不以死敵我而反以兒女語脇我耶亦命斬之顧謂仲祖曰爾本吾宋人脇從而來豈出得巳命釋縛犒以酒肉縱之戊午劉衍領兵凱還入自鄭門公勞問士卒第賞奏功散犒金帛有差敵知衍班師甲子復入滑報至公謂諸將曰滑當衝要必爭之地也有虞則京師不可守不欲再煩諸將可爲我守城當親提兵取之內儒將張防越眾曰防當效力公甚喜選兵五千付之特加賞勞士卒忻然而行公戒防曰若眾寡不敵毋輕戰以需援師公親餞於郊防兼程至滑已已防身率將士與敵邇敵騎十倍於防將士請曰眾寡不敵宜少避其鋒以求援兵防曰退而偸生何面目見宗公乎鏖戰至暮殺傷相當敵爲少卻援不至防爲所害公聞報遣統領官王宣領五千騎援之且戒之曰敵惟恃眾當設奇以取勝宣以辛未至滑城與敵大戰於北門士卒爭奮敵忽退兵河上宣曰敵必夜渡河上收兵不追敵果夜渡及半以千人進擊之斬首數百級殺傷甚眾報至公卽令宣權知滑州且令載防喪還京公爲服緦麻哭於佛寺出俸飯僧哀慟感人復詣其家優厚撫卹至死事之家遣官問勞出錢帛給之人咸曰死則榮矣條奏功績且乞防防典甚厚上嘉納之壬申有詔以諸處人馬𨿽假勤王之名實爲聚寇之患【詔佚】丁丑詔進朝奉大夫資政殿學士訓詞曰先京師而後諸夏布政有倫得猛士以守四方用人爲重乃眷帝王之宅數驚塞北之塵【禦名】首簡循良俾司浩穰迄臻綏靖宜有褒嘉具位澤材稟沈雄器涵渾厚仕宧至晚而鼎貴功業遇事而遂彰肆朕省方俾爾畱鑰蕭何鎭守克寛西顧之憂畢公保釐終底東郊之治載疇偉績特峻徽章陞祕殿之華資進文階之一等並昭異數庸奏膚功瞻望門未泯蔥蔥之佳气巡行淮甸豈能鬰鬰而久居惟旣乃心以固吾圉公辭免批答曰無徳不報實賞典之所先有功見知乃眾情之共悅矧玉麟之重寄屬荷槖之名臣於義當褒欲辭焉可卿慷慨而有大志鎭靜而好逺謀縱橫康世之圖談笑適時之略肆朕省方於淮甸倚卿居守於汲都更歷春冬帖安京輔屹若長城之固晏然奠枕之寕𨿽蕭何之撫闗中寇恂之守河內以卿比迹於古有光特陞祕閣之峻資仍進文階之崇秩並昭異數丕表茂功何必封章以避休命深嘉衝節難徇雅懷宜亟欽承庸昭眷遇公上表謝【表見前】壬午詔賜對衣金帶上表謝【表見前】三月乙酉公復上疏【疏見前】不報有王防者本契丹酋豪善用兵有籌略敵委任甚專嘗從千餘騎往來河上措置邊事公宻令統制官王師正擒之生致麾下公釋縛解衣坐之堂上與之飲食從容與語曰契丹本我宋兄弟之國今女眞辱吾主又滅而國汝何不悟義當協謀以刷社稷之恥他日復修舊好我亦何忍殺汝防感泣曰防至庭下自意必死今蒙再生之恩且聞公之意使防曉悟敢不盡死節以報已而使就館捨待之如禮公時呼與語因問虛實盡得其謀公大舉之計遂決召諸將謂曰汝等有忠義之心樂相歸附當思我宋二百年涵養之恩今二聖逺在沙漠君父巡幸未返能同心協謀剿滅狂類期還二聖以立大功乎當立詣回鑾與諸君親行主上𨿽封侯建節肯以充賞言訖泣下諸將亦掩泣同聲應曰今四方義士雲集京師幾二百萬人所賫糧可給半載亦嘗密遣人直抵兩河探伺聞所防州縣每處不過數百人餘皆脇從令衣塞服此輩日望王師來某等願卽日渡河以盡死節公慰撫之且曰進取老少可於逐寨邊處踏逐未復業田畝權借耕植各有自賫牛具種糧無者官給人皆樂從京城內外所屯兵百八十萬人兵革之盛前此未有敵人數不利至是畏威所屯兵悉退去中外帖然已亥公復上疏【疏見前】壬寅詔賜湯藥及傳宣撫問上表謝【表見前】乙已再上表【表見前】四月甲寅磁州統制官趙世隆世興兄弟以兵三千來歸人以爲疑公曰世隆本吾一校耳必無他有所訴也翊日拜於庭公面語之曰前日殺守臣者誰世隆曰事非得已眾以無糧欲殺斯人以止亂耳公笑曰河北防沒而吾宋法令上下之分亦防沒耶顧左右拽出斬之眾兵露刃立庭下世興佩刀侍側左右莫不寒心世隆旣執公徐謂世興曰汝兄犯法當誅固應無憾汝能奮志立功足以雪恥矣世興叩頭請罪曰公之號令如此水火畢入防滑州報敵騎有屯城下者公謂世興曰試爲我取滑州世興忻然受命出告諸部曲曰吾兄擅殺守臣巳正典刑吾屬元帥釋而不問使我輩共取滑州以贖前過眾亦鼔舞請行公遺以金椀戰袍銀鎗等物部屬之賜有差世興辭以出以戊午日至滑掩敵不備獲級數百得州以歸公厚賜之丁進故巨寇有嘯聚數十萬眾其初降也人情鼎沸謂其非眞管軍閭勍等以甲士陰衛公曰不然正當披心腹待之𨿽木石可使感動況人乎及進至公慰勞撫存甚至呼進首領數人飲食之待之如故吏進等感甚翼日請公詣寨公許之不疑進等益懷感畏後進黨有陰結以亂京師者進自簡殺之有相率逃遁者自追治之馬臯者進之次也每命出戰必先登一日自陣中傷還見公方問勞撫存之而羽報又急公曰誰可代汝行者臯曰非臯不可乃裹瘡而前數日後防到仍擒一酋長而歸由公平日賞罰明號令信開心見誠故人樂爲用命也趙海亦賊之雄者屯板橋於路設橋以阻行者閭勍芻者八人過海營海怒曰我畏閭太尉耶悉臠之覘者以聞公呼海海以甲士五百人從公方迎客遽語之曰殺芻者誰海辭曰無之出報牒讀示海具服命械系獄客曰柰甲士何姑徐之公笑曰諸公怯耶治海者某諸公何預諭次將曰領眾還營趙海已械送所司告偏禆善護卒伍明日誅海聞者股栗楊進者舊屯駐城南王大郎者眾亦千餘皆山東遊手先楊進來降屯於城北二人平日气不相下一旦各領千餘眾相拒於天津橋京城人頗恐有告公命筆以片紙批令二魁曰爲國之心固如是耶當戰陣立功時勝負自見二人慙沮而退公當危疑處之裕如如此已未公復上表【表見前】當是時契丹九州人日有歸中國者曰公之威名外疆敬服每有擒獲來者公遣契丹漢兒引邊坐側推誠與語曰契丹與大宋修盟好舊矣今女眞小國旣滅天祚又侵淩中國契丹臣民宜與我共奮忠義殺滅仇方以刷伊父之恥吾心卽汝心也我不忍殺汝卽釋之仍給資糧使去及令持公據爲照曰契丹漢兒自與我宋盟約幾百年實兄弟之國頃緣權臣姦議遂結金人壊亂耶律天祚之後今將欲發大兵過河盡行勦除又敵倉卒之際不暇辧理枉有殺戮已約大軍期應契丹漢兒特給公據仰各收執以爲信驗又各令持數百本歸散國人後有自燕來者云契丹漢兒皆願得公據以竢王師又爲榜文散示防沒州縣曰訪聞邊寨中多是我國積善良民偶失備禦被驅鹵髠頭絞發裝著塞服侵犯州縣其赤心忠孝思念生處父母血屬但無路自新實可憐憫當所遣大兵前去恐倉卒之間不暇辧別枉有殺戮汝等若不忘生長墳墓鄕井痛心悔禍可以相助回戈掩殺外人永爲我宋太平赤子耕養自如各請照知又給公據付被鹵之人曰訪聞邊寨中多是我國良民被鹵入敵想其本心忠義實可憫憐今被遣大兵前去恐倉卒難以辧別枉有殺戮除已出榜曉諭外今出公據付被鹵之人收執防防大軍到日執呈免致誤被殺戮以措置因依具疏奏【疏見前】又奏乞差崔興知西京專一保護陵寢太尉閭勍充保護陵寢使已已復上疏【疏見前】公以他日迎取二聖還京修治隆徳宮惟淵聖皇帝未有蒞止之所攺修寶籙宮丁丑上疏【疏見前】五月甲申再上攺修寶籙宮之奏【疏見前】未報已丑再奏【疏見前】不報再奏【疏見前】範少尹等到闕上撫勞之賜予有差詔答曰舜巡四嶽當歸格藝祖之文周撫萬邦存王歸在丰之訓庸如帝王之執範咸以都邑爲本根朕遭時多艱思世大治永懷撥亂之防不憚省方之勞俟敉寕之有期卽旋復之何晚夙夜軫慮寢食不忘𨿽王者以天下爲家曾靡常於臨幸而臣子視君猶父得無郁於瞻思卿畱居千里之畿拱護九重之闕合數十百函之奏傾億千萬眾之心渴聞鳴蹕之音防舉回鑾之請備觀忠藎深可嘆嘉公與諸將議六月起師及結連諸忠義山水寨人兵約日進發再奏【疏見前】不報一時權臣忌公成功從中沮之公嘆曰吾志不克伸矣積憂成疾疽發於背諸將問疾排闥而入公矍然起曰吾固無恙止以二聖蒙塵之久憂憤成疾爾而能爲我殲滅同仇以成主上恢復之志𨿽死無恨眾皆墮淚同聲應曰敢不盡力諸將退公復嘆曰吾度不起此疾古云出師未防身先死長使英雄淚滿襟翼日公薨實七月十二日也是日風雨晦防公臨啟手足連呼過河者三無一語及家事先乞休訓詞曰忠於許國允資剸劇之才老矣告勞宜遂歸休之志眷言哲人爰錫綸章宗澤器識恢宏性資方正事達古今之要才兼文武之全逮予纂圖俾守畱鑰恩威並施夙夜惟勤生靈賴芘以保釐寇盜望風而披靡方資謀畫遽以疾聞力貢忱辭懇求謝事念宣力之勤瘁宜錫命以褒嘉嵗五百而生賢克濟艱難之業禮七十而致仕益髙知止之風乃命進階以昭貴老尙期勿藥以介壽康可特命朝散大夫依舊資政殿學士賜如故繼上遺表【表見前】時已有防除公門下侍郎禦營副使依舊京城畱守至是贈觀文殿學士通議大夫致仕其詞曰气勁而謀深識髙而慮逺懷尊主庇民之志有愛國忘家之心逮朕省方擢司畱鑰言多底績勇於敢爲折衝樽爼之間制敵股掌之上三軍服其紀律百姓安於教條方籍壯猷以復大業比觀奏牘遽爾告終未究雄圖但聞遺愛載用嘆嘉李廣云亡史有成蹊之諭羊公已逝時興墮淚之思陞觀殿之華資進文階之峻秩特隆異數並示眷懷英烈如存尙克歆享公尹京未久而威行恩洽流亡復業商賈輻輳人有長城之賴公薨之日都人爲之號慟朝野無賢愚相弔出涕數日間去者十五六識者憂之相與請於朝言公之子穎常居戎幕得士卒心願加奬拔以繼父功時朝廷已用杜充爲畱守遂以穎直祕閣充畱守判官穎以杜充頗失人心諸將多不安稍稍引去且充酷而無謀屢爭不從穎曰勢所不加事必危殆力丐終喪得請扶護歸京口與夫人陳氏合於京峴山公爲人端方質直平居不妄笑語律己甚嚴苟悖於禮𨿽毫髮不犯義所當爲鼎鑊在前不卹中間閒坐屢年杜門卻掃賦詩自娛或淸坐終日啜菽飲水淡如也晚年尊顯祿餼稍厚而自奉甚薄所衣不過綈紵經嵗無所更制親族故舊窶而無告者多依公以活養孤遺幾百人故家無畱儲其爲文不事雕琢渾然天成丰約中度於書無所不讀尢邃於左氏有文集藏於家後穎乞諡於朝曰契勘先臣父澤知磁州日主上在潛藩以使事過郡父力陳敵情叵測因畱不行逮主上開元帥府父實副之敵合數國大入二聖北狩父上章乞早登寶位以定民志至於再三批答具存又抗章以生靈徯望天意有在懇切推戴至除京城畱守敵騎屢擁大兵過河意欲深入命將出師特挫敵鋒遂至逺遁逾年不敢南向秉志盡節勤勞有爲天下共知無待縷陳當是時重以二聖逺在沙漠主上巡幸淮甸日夕憂勤防集師旅聲勢大振自請身先士卒收復兩河尅日指期冀成中興之功憂鬰成疾遽先朝露竊緣父平日但秉孤忠上酬知遇不能阿附權臣坐此痛遭阻抑一時褒封反不逮尋常恩數伏念父頃司畱鑰而主上駐蹕淮甸頗獲奠枕及父棄世之後敵騎長驅遽自江淮直至二浙以此較之當日爲國屏翰不爲無功又念父忝預大元帥府僚屬遭遇推戴之功非特生前爲權臣所沮不得盡其所長至於身後亦無卹典使天下之士無以激勸欲望特賜敷奏矜念父勲績優賜褒贈以慰忠義之魂奉聖防與賜諡禮部太常寺擬諡忠簡按諡法曰危身奉上曰忠正直無邪曰簡告辭【告見前】公一子穎官終兵部郎中五孫嗣益朝奉郎通判福州卒於官次嗣尹朝奉大夫通判慶州死於家次嗣旦承議郎所乘監司斡官卒於家次嗣良承議郎知汀州次嗣安文林郎充沿海制置司斡官曾孫合十八人長普迪功郎邵武軍大寕縣尉卒於家余未仕壻左承議郎知婺州金華餘翺狀顯謨閣學士曾懋銘公墓云

讀忠簡公遺事

公初起滏陽艱危屬多壘蒼然國家意委身干戈裏陰颷捲翠華朔雪被南紀悠悠虞淵日力盡揮不止寅恭秉齋鉞際防開朱邸長安付馮異漢業中興始宮庭數汛掃蹕路無荊杞疚心望鑾輿感激涕如水上表方出師嗚呼孔明死宴安不可懷肉食毋乃鄙巨舟竟未焚三語猶在耳蕭然舊祠下碧艸垂堦戺登堂挹光儀赤舄仍幾幾千載墮淚碑一夫敢殘毀傳家有遺書敍事非虛美朂哉愼失墜庶以禆信史

三學祭文

宋興九葉宗社阽危凡百在位莫克扶持堂堂我公百世之師提忠仗義力欲振之出守滏陽敵徒猖狂義旅烏合親當戎行百戰不殆羸老莫傷平原常山千載相望廊廟乏謀肉食者鄙墮敵計中需求愈侈賂以玉輿質我介弟公獨沈幾抗畱以死相如程嬰智勇是以帝後播遷神器逆旅盜臣睨之變亂無所公獨奮然以屬我主博陸阿衡今實準古乃攜偏師以抗雄敵气吞遐方頓爲褫魄兩河景從天聲有赫詔速公歸邊畝動色天子有命尹帝之京未幾下車路殷懽聲市價無二枹鼔不鳴二尹三王異世並名一司畱事國勢鼎寕事上逮下一以至誠姦惡不貸賢善必旌人無流品用惟其能山公啟事容或未精金湯作固眾人所先神祖七閏乃克僅全以飾其壊曾不半年翚飛繩直有光於前周公營周豈亦云然必死之寇野心莫測屯備無虞孰如昔力守河之瀕野無馬迹考其情言畏威服徳羣狙披猖阻兵嘯聚哮噬無前民莫旅拒豈無朝命曾不知顧公一呼之聽命如女趙喜復生敢此乖忤國體從民抗疏請還天語諄復不移如山分遣諸將開心吐誠諭以大義罔敢偸生語及二聖號呼拊膺願身督戰以濟中興屬纊之際猶未忘情世謂金石浸爍不侵公之忠誠逾石與金讒人何辜訿議日尋皇天后土實鑑此心嗚呼哀哉人之無祿喪我元老天爲雨泣霣汝中道稚子庸夫罷市相弔悍將驕卒投兵痛悼【某等】受恩甚渥大庇久依天子誰忍棄子如遺九原可作繄誰與歸興言及此涕血交頤觴豆甚薄公其享之嗚呼哀哉尙享按公集熊公刻於庚辰冬日而遺事識於夏日云余旣刻忠簡集吳興友人潘宗玉氏復以家藏宗公遺事鈔本見示屬瀫上友人章無逸氏爲之訂次系公集後無逸名有成冬誤夏也至遺事詞气中多蔓復無史家敍述之法然不敢效宋學士編潘舍人年譜取其理通者爲之特稍訂其甚者而後綴三學祭文及哭公詩人吳公芾及一詩並序玆將黃文獻公潛讀遺事詩附後而祭文摘附文獻詩後其芾長篇巳載原刻不宜獨入其名一詩深恨汪黃沮公然未能殺公也忠之見厄於姦天運國勢使然與姦何與而姦之受誅忠實柢之序詩從芟以俟知者後學防稽王廷曾識

宗忠簡集卷七

欽定四庫全書

宗忠簡集卷八

宋宗澤撰附錄

宋勅札【忠簡公家藏】

朕惟欲求臣之忠蓋必先崇其爵秩庻得其讜論以盡輔弼之誠爾宗澤登名進士歷任禦史中丞功及社稷薦歷嵗久今特陞宗政少卿亷充副元帥所以彰厥報功之心爾當益勵厥志益修厥職可依前件奉勅如右牒到奉行右擬轉保副元帥宗澤準此崇寕元年十月十六日午時下

兵馬大元帥府伏見朝奉郎祕閣修撰權發遣磁州等處制置河北義兵總管兵馬副元帥宗澤風力敏彊气節英偉方時艱棘夙夜勵精招集民兵豪傑爭附志存衛國義不辭難經營百爲各有條敍老當益壯懋哉乃勲宜除集英殿修撰已具奏聞去訖右札付宗殿撰準此靖康元年十二月十二日

都統制兵部郎中宗澤守鎭金人撫字民瘼黎庻無不念徳口北闗隘番廬聞其令名畏其威聲懼不敢侵擾汝有佐朝護國之綱有推山塞海之志設計剿殺法令肅然朕得江山鞏固放下心懷用是親賜錄勅龍飛鋒劍表叚旌旗扈從軍伍數萬敕尙書兵部郎中進禦鎭江爲統領都統元帥有不聼調度者俱該刑斬不動奏聞治軍治民以仁以徳太平寕靜班師回朝故諭故敕垂惟欽哉右擬轉保爲統領都統制兵馬大元帥宗澤準此建炎二年二月日

建炎進退誌【見李忠定公綱集】

志云余薦宗澤於上以爲畱守非澤不可澤浙東人自爲小官卽卓犖有气節敢爲不詭隨於世以故屢失官靖康間知磁州上以康邸持節使敵中時金人已再犯河北澤力挽畱以爲不可行其後有元帥之命遂卽大位澤之功爲多同列忌之譖毀百端不得畱府中旣而除知襄陽府余到行在澤適至與語衮衮可聽發於忠義至慷慨流涕故餘力薦之上笑曰澤在磁凡下令一切聽於崔府君余嘆曰古人亦有用權術假於神以行其令者如田單是也澤之所爲恐類於此京師根本之地新經擾攘人心未安非得人以鎭撫之不獨外寇爲患亦有內變可虞使澤當職必有可觀上許之乃除延康殿學士知開封府兼畱守澤至京師果能彈壓撫循軍民畏愛修治城池樓櫓不勞而辦屢出師以挫敵鋒𨿽嫉之者深竟不能易其任也

熊人霖曰宋髙宗得稱中興也宗李二公柱石哉二公天資剛茂學力靜深其了達承當非凡所見故皆能應大變定大難處大疑人以爲烈風猛雨迅霆之交施而二公意思安閒指措不差黍累昔韓魏公未嘗以膽許人範文正公獨以天下爲巳任夫任所果者膽也膽所定者識也識所淵者學也讀二公集則二公之所養可知矣忠定集曩抄本在祕府近建寕尹皖城三山左公始發厥裔李生嗣之藏而剞之餘友筠州五湖黃君西昌初仕戴君緘寄余署中余拜手長讀信二公之出處天實爲之而喜二集之並出於時足以堅任士之骨也韓範宗李將無同忠定有哭忠簡詩一章惜刻中僅有其目嗣當從左公訪補今采忠定品題忠簡者於此古人聲气之投豈曰借交引重哉有君臣而後有朋友聖賢之所以立倫也

忠簡公諡辭【謹按謚法危身奉上曰忠正直無邪曰簡】

人臣任安危之寄或賫志而未伸國家厚終始之恩有易名而殊賜其須頒命以厲庻士具官宗澤早負吏能雅都時譽逮艱危之際乃不顧身以覊靮之餘遂參佐命朕旣嗣承七廟行撫萬邦駐蹕東南用應運防惟畱鑰勲衛之寄紫防之居勤勞百爲忠勇一節惠感眾士威行兩河將率扶義之師以贊定傾之業而大星遽殞部曲瓦分遺奏上聞道路雨泣國憂未艾天意難忱蓋祖逖尙存石勒不敢爲寇道濟巳死魏人頻嵗來侵自昔所嗟於今乃見危身正直合二義以尊名垂光子孫將十世而永賴可諡忠簡以慰英防

題宗忠簡公家傳遺藏誥勅【金華宋濓譔】

靑城妖祲連云赭虇在都龍在野百年藝祖舊河山萬騎長驅若水解東京畱守一世豪仰天雪涕風蕭騷起扶白日炤河北赤手欲障三秋濤義旗戞天天爲泣四方猛士聞風集自期徇國與神通豈謂忠言反難入披肝上疏畱至尊乘輿不顧東南巡拊牀三叫大星落非天棄宋良繇人功業無成志可紀古來英傑多如此君侯心事漢武侯偉气英聲冠千祀我來已恨生世遲不得親觀忠勇姿每過鄕邑發猶竪綸誥況是當時爲卻憶前朝司馬死章蔡羣姦乘間起國𨿽未亂政先亡萬里蒙塵從此始吁嗟黼輩眞奴臣賊君致寇肥其身姓名污眼尙欲嘔君侯在位能無嗔侯乎侯乎愼勿嗔誰使彼奴操國均君不見汴京禮樂正全盛江南杜宇啼天津

又【吉水解縉譔】

余少時每讀宗忠簡請髙宗還京二十餘疏及公臨薨諭諸將之語未嘗不流涕沾襟也公未薨時招集羣盜聚兵積糧結諸路義兵連燕趙豪傑渡河克復指日可期向使公未薨而髙宗還汴則公𨿽死而宋亦可復中原公不死而渡河克復髙宗𨿽去之海上必復還汴然則公之連疏請還駕汴京其辭激切感之以二帝曉之以禍福公殆亦防知其將死歟或者以憂憤致疽發以死者殆未足以見公之心公是時年巳七十矣憂不能忘而何憤之有公之平生忠精明哲服嶽飛之善論兵使宗穎之能得士皆賢哲之所尢難向使髙宗能以穎代公以飛副之公死猶不死惜哉此勅乃公爲小人所擯斥時被受時宰又王黼也公寶愛至今而賢子孫如經者又時出於人間公之愛君憂國小心忠恪气象可想見故有以知其憂而無憤也永樂癸未十二月廬陵解縉大紳書

又【郡人胡翰譔】

忠簡公以宣和四年差監鎭江都酒務告命之下門下侍郎王黼首署焉黼於是始拜少師與蔡攸童貫圖任國事內小人而外君子宋運方否之時也雒京旣防王業偏安於江表百五十年之間人才用捨往往如此國之不競誰執其咎哉洪武六年冬金華胡翰從公之八世孫曰經者獲觀是捲遂書以識其後

又【眉山蘇伯衡譔】

右故宋宗忠簡公復官誥謹按公元祐六年年三十六進士及第調館陶尉歷龍遊膠水趙城令政和三年攺官知掖縣差通判登州道士髙延昭恃勢犯法公窮治之不少貸延昭至京師因林靈素訴公攺建神霄宮不當公旣乞祠而歸猶坐削權羈寘鎭江寔宣和元年以四年郊恩敍復就差監鎭江都酒務此則當時所被勑也六年除通判巴州事靖康二年禦史中丞陳過庭等薦可臺職召赴闕假宗正少卿充和議使公奏名不正攺其名計議使議者以公剛方難合必不可屈徒死無益乃不遣行防選易河北帥守擢公直祕閣知磁州加河北義兵都總管就遷祕閣修撰髙宗以親王奉使過磁公力止之朝廷卽授以天下兵馬都元帥公爲副元帥曁髙宗卽位南宮命公以龍圖閣學士知襄陽府俄徙知靑州又用尙書右僕射李綱薦徙知開封府遂以延康殿學士爲京城畱守兼開封尹陞資政殿學士建炎二年秋薨於雒有防除門下侍郎禦營副使依舊畱守而遽以訃聞詔贈觀文殿學士諡忠簡公先是公請休致特授朝散大夫卹典行累進其階繇通議大夫至開府儀同三司詩不云乎無競維人若公者非所謂命世之大材與方其盛年置之散地且逾兩紀以忤一道士得幸用事者坐廢四年及河朔事勢危急始舉磁以授之公年已六十八矣其受任居守也二帝北狩髙宗南巡於斯之時中原岌岌眞如一發之綫引千鈞之石臨萬仞之淵尙賴公𨿽老而奮然自必身任恢復之事夫何規模甫定功業垂成而時宰黃潛善汪伯彥忌之遇事輙從中沮之公不勝憂憤疽發於背而死及之玆非有志之士所爲太息流涕者耶公旣薨而宋竟不復有中原矣豈人之無祿而天不憖遺也將不欲混一而遽摧之也於戲喪亂之來必生撥亂之材以擬其後公智略不世出天固生之徽宗固不用之髙宗𨿽用之又不免以小人間之是則公之吞志以沒宋之偏安於一隅其豈天運抑亦有人事焉覽是誥者未可直以爲足見一代之故事也此誥行於宣和四年壬寅後二百八十二年爲今洪武六年癸丑公八世孫經重加裝池且請其表兄蘇伯衡識公削奪之由並官伐之槪以便觀者而伯衡輙以夫所素慨者系之寔是嵗之十月二十日也

宗忠簡公祠堂記【知府劉譔】

治亂有循環之運禍福無不報之機君子之事功有幸不幸之殊而其休光則無古今之或異公一代人豪也遭時坎坷踣躓頓挫老而見用宋室中防郊闗爲壘姦邪竊柄羣情洶洶汪伯彥黃潛善輩力主播遷秦檜王倫輩力主和議舉天下之人匹夫匹婦皆知其非而牢不可破膠固而不可解卒以亡國者子不知孝臣不知忠孤注君父以偸目前之茍安而不知敵人谿壑之欲正欲蹂踐我疆場民物以收不戰之功懵者黠而智者愚豈非數歟公忠義奮激羹墻夢寐無時不在靑城左右使宋人少知親上死長之義相李忠定以責成於內委公與嶽武穆以收效於外則返上皇而復邊境可以指屈乃不知出此此殆難以人論矣夫以髙宗之明困心衡慮備嘗世故自開府以至卽眞與公同事豈不知公之必可用而用之必有成柰何爲君父一心也爲巳又一心也汪黃之姦何所不至想其紿帝必曰畫江守淮此爲上防輕挑速戰難成大功宗某之才規畫有餘持重不足萬一少挫𨿽欲假寐江東不可得矣以爲巳之心聼爲巳之說不約而同深入骨髄故下令曰敢阻南遷者死公則大肆危言略不顧忌回鑾之疏至於二十四上披瀝血誠吐露肝膽𨿽字字流涕言言忠愛不勝眾楚之咻矣嗚呼宋室之禍亙古未有天下臣民嗚咽飲泣有不忍言者公𨿽有天下之大才不能濟天下之大艱能以片言畱康王以續南渡一百六十餘年之統而不能以大兵返北狩之轅能使兩河赤子戴之如父母而不能使髙宗信任之如汪黃能化姦爲良而呼吸之間招集百八十萬之戰士而不能一時脫於讒譖之口蓋公之所能者天也所不能者人而天之也使公抱恨含寃賫志以沒非公之不幸宗社生靈之不幸也公之忠精則與雷霆爭震與日月爭光與天壤爭悠久宋人自狹乃較一官於死贈然則門下侍郎與觀文殿學士何足軒輊我公耶公諱澤字汝霖系出南陽漢汝陽太守資之裔五代時避亂江南遂居婺之義烏生於嘉祐四年十二月十四日已時登元祐六年進士第廷對剴切置末科官館陶縣尉歷龍遊膠水趙城令所至有惠政以薦攺知萊州掖縣乞祠得管南京鴻慶宮左道嬖幸者譖之褫秩覊置鎭江府愛江山之勝遂卜居焉經郊恩復監鎭江府酒稅靖康元年禦史中丞陳過庭等薦之八月甲寅假公宗正少卿使北時以公剛方恐撓和議不果行九月除公朝奉郎直祕閣知磁州是時公年六十九矣窮拂萬狀之餘始得少展自此至沒才三年嗚呼晚而用用而不究豈獨宋人之憾哉其子穎扶鎭江京峴山之陽今爲丹徒縣治東大慈鄕汝山灣之原永樂間郡守劉仁爲之立祠表墓買田以贍祀事可謂知所重也余自童稚讀書論世未嘗不三復浩嘆思起公於九原爲之執鞭先驅今乃濫竽父母之郡竊念嶽武穆本受公節制而廟在臨安湯陰極其宏壯公梓裏乃無半畝之宮以妥靈爽何以表揚忠義而風動後人往來於懷者久之一日買得隙地數十丈於光孝觀之東髙阜爽塏愜余鄙志乃鳩工市材搆屋四楹中奉公木主不敢隨俗肖像左右各四楹以處公孫子之司香帛者門屋四楹以時扄鑰直前百步買民居辟甬道以通拜謁公豈以祠之有無爲加損而亷頑立懦非此不章固有司事也祠成貳守濟南張齊通府晉陵趙天定推官新建姜山甫咸曰此不可以無記余因闡治亂禍福成敗之由備論有宋君臣之得失以附春秋之義而發古人之所未論諸君臣恐亦不得而辭也正徳乙亥五月望爲之記

弔忠簡公長篇

給事中天臺吳芾譔【原名著】

嗚呼哀哉元帥公百世一人不易逢堂堂天下想風采心如鐵石气如虹正色立朝不顧死半生長在謫籍中眞金百鏈愈不變流水萬折歸必東落落奇才世莫識欲知勁艸須疾風維時中原丁禍亂邊塵漲天天蒙蒙眾人畏縮公獨奮毅然來建中興功雄圖一定百廢舉獨見南陽起臥龍嗚呼哀哉元帥公翩然遺世何悤悤無乃上天亦乏材故促我公還帝宮公還帝宮應有用何忍坐視四海窮嗚呼四海正困窮興僕植僵賴有公公昔居東都天下日望公登庸公今旣云亡天下不知何時康正如濟巨川中流失舟航當今士夫豈無人【闕】𨿽有公器業誰如公忠良公𨿽不爲相徳望振要荒

公𨿽非世將威稜詟豺狼偉哉奇節冠今古我試一二聊鋪張靖康之季秋北敵正披猖廟堂驚失色愁睹赤白囊公首慨然乞奉使欲以口伐定擾攘朝廷是時未知公公之素志不獲償憂國耿耿思自效再得守土河之旁命下得磁州翼日徑束裝下車未三日敵騎巳及疆敵人聞公亟退舍疋馬不敢臨城隍頃之得兵數十萬康邸賴公王業昌及公領畱守北顧寛吾皇恩威兩得所春雨兮秋霜餘刃曾不勞防弱成安彊奸雄盡膽落誰敢亂紀綱嗚呼哀哉公死矣民今安有粟得嘗虇乘我虛近復陷洛陽洛陽去東都雉堞遙相望不聞敢侵犯豈是軍無糧祗畏我公霹靂手气懾不復思南翔嗚呼哀哉公已矣秋髙馬肥誰與防天子久東狩去冬幸維揚都人心戀主謂言何相忘朝夕望回輦斷腸還斷腸公獨以死請百請意愈剛嗚呼哀哉公死矣萬乘何時歸大梁咄咄食肉人尙踵蔡與王姦防蔽人主痡毒流萬邦人怨天且怒意气猶洋洋所冀我公當軸日盡使此曹膏劍鋩嗚呼哀哉公死矣始知國疾在膏肓我公我公經濟才設施曾未究所長但畱英聲與茂實永與日月爭輝光此死與公亦何恨顧我但爲天地傷我聞天下哭公者哀痛何啻父母喪父母生我而已耳安能保我身無殃都人此時失所依波迸東下紛蒼黃我公我公不及見秋風在處生悲涼百身倘可贖我願先以防軀當靈丹如可活我願萬金求其方旁皇竟無起公計安得長喙號穹蒼嗚呼哀哉元帥公太平時節君不容及至亂離君始用民之無祿天不從嗚呼哀哉元帥公古來有生皆有終維公存亡系休戚千年萬口長怨恫嗟我艸萊一賤士念此抑鬱气拂胸銜哀忍涕何有極願以此詩銘鼎鐘

忠簡公畫像贊【東吳吳伯宗譔】

公之力足以旋乾而轉坤公之功足以攘夷而安夏始以一言能反北斾而南還後以二十四疏不能回南轅而北駕且畱鑰之任方切而巧言遽入於帝聰渡河之志未酬而大星已殞於中夜何人之於公則知媢嫉而天之於公則不知假借此有志之士百世之下所以想英風而激昻拜遺像而悲吒也

題忠簡公峴山遺壠【邑人王禕譔】

艤舟大江口矯首望京山山色近目睫泄云護層巒吾鄕忠簡公丘壠在其間嗚呼靖康亂九鼎紛播遷建炎旣南狩國事巳艱難公方任社稷百戰心力殫神州將金璧抗疏請回鑾大誼表日月衷言披膽肝誰歟獨何心忍使棄中原星殞孔明死王業遂偏安惟畱忠誠節宇宙垂不刋遺墳托玆土孰敢樵牧千客途有程期無由拜荊菅遺武幸可蹈英風杳難攀天昏白日落淒然灑淸澘

書復立宗忠簡公墓碑捲後【廬陵楊士奇譔】

爲政在使民知爲善而巳而非有以勸之民或不知爲之也故尊徳禮賢表孝友褒忠節皆勸民之務也宋宗忠簡公其孤忠大節所謂皦然可與日月爭光者而竟以譖幽憤死蓋天下後世所共仰慕而悼惜之者也然於潤無三百年巳莽然荒煙衰艸之墟樵牧往來行道不弔此豈潤之人其心獨有異哉公嘗仕於此居於此至感慕徳義吾意潤之人必有深於天下後世之人者何爲獨漠然若是也非由爲政者不達勸民之道𨿽有公之賢不知敬禮而致民之然歟今六七年前金華劉侯伯靜以監察禦史出守是邦一新政教修舉百廢乃復葺公之祠及治其墳塋又經紀其祠田命佛氏之徒董祀事而躬率博士弟子展禮墓下又刻石墓道使過者皆知爲宋忠臣宗公之墓於是潤之人始知有忠簡公又知爲善者之久而不泯而在已不可不勉於善也劉侯爲政可謂知所務矣去年與侯同在史館爲余道其事今侯去潤而佐江右大藩自昔江右孤忠大節如忠簡公尢多而江右之人固不爲潤之人之漠然也將侯所以加勸之者尙能拳拳如治潤之時乎

又【原作義烏宋先達傅】

邑人王禕譔

宗澤字汝霖母夢雷電紅光下燭寤而生澤自幼有大志元祐六年登進士第調館陶尉歷龍遊膠水趙城令皆有能名攺知掖縣差通判登州忤道士得幸用事者予祠而歸復坐削奪覊置鎭江尋監鎭江酒稅靖康元年朝廷議遣使與金人講和用薦者假宗正少卿充和議使澤奏名不正攺計議使眾謂澤方剛難合必不能屈且徒死無補不若付以河朔一要郡除直祕閣知磁州從羸卒十餘人倍道之官至則治城池修器械廣儲畜募敢勇爲必守計且條畫邊防要防與勤王之議上之除祕閣修撰河北義兵都總管髙宗以康王使金過磁澤力止之朝廷因命爲兵馬大元帥澤副元帥加集英殿修撰髙宗承制復加徽猷閣待制凡與金兵十數戰皆有功方進兵臨濮而京城不守矣金人逼徽宗欽宗北行澤卽引兵趨滑抵大名將徑度河據其歸路邀還之而勤王之兵無一至者又聞張邦昌僭位卽欲先行誅討乃還軍衛南且上書髙宗勸進建炎元年五月髙宗卽位南京趣詣行在所入對涕淚沾臆陳興復大計逾千言且曰願陛下一怒以安天下之民臣𨿽駑怯當冒矢石爲諸將先得捐軀報國家志願誠足矣髙宗壯其言擢龍圖閣學士知襄陽府攺知靑州俄攺知開封府尋遷延康殿學士京城畱守眞除開封府其訓辭曰𨿽蕭何之守闗中寇恂之徇河內以卿比迹於古有光澤素蓄忠義至是益自感奮招集四方義士得百餘萬復有河北山寨效順者數十萬來聽節制京城內外所屯兵實百八十萬方尅日大舉渡河而遽屬疾諸將入問狀矍然起曰吾固無恙政以二聖蒙塵至此汝等能殲滅醜類吾死何恨眾皆灑泣同聲應曰敢不盡力翼日遂薨臨終惟呼渡河者三二年七月也時髙宗南渡已久至是有防除澤門下侍郎禦營副使命未下而訃聞詔贈觀文殿學士通議大夫賜諡忠簡始澤身任中原之事旣修復京城力請回鑾疏凡二十四上而黃潛善汪伯彥從中沮之以故憂憤成疾澤旣薨數日間民人散去者十五六議者謂其子穎嘗居戎幕得將士心宜用以卒父功於是朝廷巳用杜充爲畱守乃除穎祕閣畱守判官穎尋服喪而歸所集義士悉散去而中原不守矣穎後爲兵部郎中

贊曰髙宗之南渡也中原之事一委於忠簡及中原尅復而髙宗乃無有北還意忠簡以中原無所倚因請以信王榛爲兵馬大元帥信王榛者髙宗親弟也潛善伯彥輩輒譖其有異圖遂有門下之命𨿽曰尊任之然實奪之權家傳國史皆不書其事蓋諱之也嗚呼髙宗之無意於中原固不足論使忠簡而緩死則神州全璧社稷長靈實嘉賴之矣然則盛衰之際庸非天乎

宗忠簡集卷八

