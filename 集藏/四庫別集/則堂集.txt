

欽定四庫全書

集部四

提要

則堂集六卷

別集類三【宋】

【臣】等謹案則堂集六卷宋家鉉翁撰翁喜談春秋尢喜談易其河間假館詩曰擬從諸君豫乞石一方他年埋之冡前三四尺上書宋使姓某其名某下書人是西州之西老縫掖平生著書苦不多可傳者見之春秋與周易然春秋詳說至今尙有刋本已別著錄其說易之書與其文集二十卷則已全佚惟永樂大典收其詩文尙夥謹裒合排比以類相從釐爲文一卷詩詞一卷核其所作大半皆在河間而明神宗時樊深撰河間府誌已不能采錄則其佚在萬曆前矣鉉翁籍眉山與蘇軾爲里人故集中如文品堂記養志堂記志堂說篤信齋說防太白賞月圖和歸去來辭諸篇及豌豆菜詩自注間或稱述軾事迹廣漢張拭亦其鄕人故敬室記首亦慨然於南軒之學漸昧其傳然其學問淵源則實出金谿觀集中心齋說主靜箴諸篇可以槪見故其持論浸滛於佛氏其說易亦惟以先天太極研思於虛杳之中而尊教堂記一篇至援陸九淵之言以三教歸一立說尢爲乖舛顧其立言大防皆歸於惇厚風俗崇奬名教隨事推闡無非以禮義爲訓原未嘗滉漾恣肆如明代姚江之末流其詞意眞朴文不掩質亦異乎南宋末年纎詭繁碎之格尙爲多有可取耳且迹厥生平上𨿽不及文天祥而下比畱夢炎軰則皭然其不侔零篇斷簡以其人重之亦可也乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

則堂集卷一

宋家鉉翁撰制

浙西判官髙越可水部郎中制

勅多士之世副臺郎之選者前代謂之賢乃知三署之屬例無輕授某官髙越早踐朝序嘗爲史臣當官有聲聚學不倦頃屬上將出臨大藩輟入幕之資備觀理劇之用府罷赴闕時名益髙司川之秩俾從眞授無忘職業以荷朝恩

記

中齋記

學問之道貴乎擇中而巳矣孔門四科七十子皆升堂入室之士夫子獨許顏子以擇乎中庸是知中之未易擇也嗚呼中之未發本一理也及其發而達之於用則一理散見於萬殊萬殊之中莫不各具一理隨時而見也隨事而在也隨地而各不同也在斯時則斯爲中至他時則斯不爲中矣在斯事則斯爲中至他事則斯不爲中矣在斯地則斯爲中去斯地而之他所則斯不爲中而爲偏矣苟非擇之精辧之審豈能隨時而應之隨事而節之隨所遇而折衷之動與中防而無毫釐之爽乎是故學問之道擇中爲難聖賢教人使之博學審問愼思明辧以窮盡天下事物之理理窮知致則事物過乎吾前如短長之就尺度輕重之適權衡皆有自然之則萬𨿽殊而無非中之所在也此所謂理一而用殊用𨿽殊而理未嘗不一是之謂中學沁水髙濟卿篤學而好修端勁而溫裕佐幕憲府政譽藹然榜其齋曰中俾余爲之記之餘語之曰律令之中余不能知也義理之中余嘗學焉中有定體而無定用其用之無定者固其體之所存然不可執定體而求之也子講磨有素毎持經訓以爲臨事之凖的車轍所行裁處無滯見識明允余復何以爲告然嘗觀孟子論楊墨之爲我兼愛而曰子莫執中爲近之執中無權猶執一也夫子莫之執中蓋知審擇乎過與不及之間者也而孟子於其間又發出中與權之義而曰執中無權猶執一也奧哉權乎舜執兩端而用中權也中庸之時中亦權也執一而無權爲其滯乎一而不能周乎萬也濟卿所居之官審刑之官也人有麗乎重者子欲輕之輕之誠是然必酌其情之輕重而權以處之則中在是矣人有麗乎輕者或欲重之重之固非然必察其爲誤爲故而權以處之則中在是矣夫權非中外之物也乃中之權也擇之精辧之審而後知權之所在推之他事達之他官取之左右逢其原可也此余所謂義理之中輙書以爲贈

云齋記

士有抱負奇偉不求爲世用猶典教一方以其道私淑諸人者是𨿽仕也而實隱也是𨿽隱也與潛深伏奧獨善其身者異矣河間張彥舉早負鄕曲盛名以鄕國公選教授六州十年於玆安恬不競余所謂仕而隠隠而能以其道私淑諸人者也彥舉以云名齋俾余爲之記余諗之曰云一也瑞乎天者爲慶雲澤乎物者爲油雲棲遲巖竇偃薄林壑不能爲瑞爲澤者則閒雲也子取其爲瑞者乎抑取其爲澤者乎抑慕其棲巖偃壑適已之適而忘情於斯世乎昔者禹臯稷契並處堯朝蔚乎其輝炳乎其容衣被下士人莫名其功此云之瑞乎天者也伊起於莘說奮於巖其君用之其類應之膚寸而升不終朝而雨乎八紘此云之澤乎物者也乃若荷篠耦耕之倫以放曠爲髙處不違其裏行不越其鄕羞幣聘而傲王公則岫云之無心者也吾子學孔孟之學誦詩讀書考古訂今方將有用於世彼隠君子遁世之事不足爲子言也然則云以名齋義何居乎張子曰嘻吾敢志古人之志乎蓋雲者雨之根也學問者事業所從來也髙山大澤其包納也厚其涵蓄也久故气之升乎天者氤氳郁紛澤乎土者霢霂霑濡是豈一日之積乎士君子之學亦猶是耳吾典教六州士之從吾遊者數十百人其渇於聞道若旱苗之望滋吾懼乎無以雨之窮年兀兀惟日孜孜亦欲厚吾之所蓄庶有以霑漑吾徒云爾子不觀諸易乎云雷而爲屯雷雨而爲解屯之云雷其蓄諸中者乎解之雷雨其澤諸外者乎子知屯之必能爲解知云之必能爲雨則知吾命齋之意矣乃若臯稷伊傅之事業闗乎天而制於命吾如彼何哉子其毋以爲問余聞君言爲之歌曰山之髙兮云之涵兮澤之大兮云所納兮子之居畝宮環堵兮道所存兮充子之學道彌大施彌溥兮云兮云兮其孰窺子之際兮遂書以爲記

雪庵記

余蜀人也蜀之西有雪山焉崔嵬萬尋皓爽髙潔貫冬夏而不攺余愛之仰之暇日必升髙丘以望當其喜而泰舒山與余心俱明當其靜而斂藏山與余心俱肅或憂愁縈紆覩山而萬慮俱澄或事物膠轕見山而萬紛俱寂余毎慨然嘆曰山乎雪乎其餘之良朋畏友乎何其典刑法度參前倚衡動與余防乎山中有隠君子年八九十一日造餘言曰子之愛雪乃至是乎𨿽然子見之以目而未能諭之於心也見其粗而未見其精也雪中有易子知之乎余曰未也隠者曰子歸而求之於易余自是讀易數十徧粗見大意猶未有以貫而通之也中年讀禮至經解篇子曰潔靜精防易之教也乃廢捲而作曰雪中之易其在是乎夫無極而太極易之所從來也方其沖漠無朕不可以象形窺不可以聲臭測一而不二純而不雜謂之潔靜豈不然乎迨夫兩儀旣分四象旣立乾坤索而成六子三畫動而爲六畫方以類聚而天地水火風雷山澤各居其方物以羣分而八重卦互相爲索而成六十有四衍而至於千萬推而極於毫髮天下之至防而至精孰有加於此者乎譬之雪焉逺而眺之髙下散殊一目千里卽而玩之飛者爲六出墮者爲粒繁而不紊密而不汨其寓物而成形也方中乎矩圓中乎規小成其小大成其大千態萬狀自然天成其精也不離乎潔其潔也所以爲精雪乎易乎是可得而淺窺之乎余始居西爽之下自以爲有得於雪及聞隠者之言返而求之於易然後知潔靜之中有精防之蘊不在乎境而在乎吾之此心也嗟夫心內也境外也心境混融而後有一見道之全體得之於目而不能諭之於心未免見其粗而遺其精也彼隠君子其知道者乎漳川郭長卿令名實踐士論共推分教髙陽余始得定交聆其話言挹其容色窺覘其文字之溫雅知其涵養充積厥有自來長卿以雪名庵俾余爲之記余惟學者之於雪與騷翁詞人異騷翁詞人玩物而逐於物烏能知雪學者以心悟雪以雪洗心內外契合以成其爲徳非徒一篇一詠畱連光景而自以爲有得於雪也長卿粹於學易而以雪命庵契雪於心者也意其宮庭屋漏造次顚沛無斯須不在乎是其有得於雪者乎故余以昔之得於易者而從君質焉願長卿有以告之匪敢言記

見山亭記

余周遊半天下見山多矣晚嵗羇寓古瀛乃在燕齊趙之間其地平曠衍沃環數百里無髙山大阜可登覽以自壯里人病之繪山於屏疊山於庭以寄其願見山而不可得之情余過而見之語之曰子誠好山然好其似而未知其眞也夫眞知山者不求山於山也繪者之於繪疊者之於疊皆以象而求山象之外有眞意焉彼豈能知之乎知山之眞者其惟吾徒乎王君虞卿鄕之老學宿儒授徒三十年坐下冠者童子常以百數平居以主敬自持訓飭學徒惟在一敬喜慍不外形動作有常則鄕黨歸重人無異詞余亦幸托友焉一日聞君作亭向西榜曰見山亟往訪而觀之坐定跂而望重城巋然其下屋瓦參差無所覩也余問虞卿子之山安在爲我指示其處虞卿砉然大笑曰是中安得有山吾所見者非山之山也吾晨興坐於斯亭招諸生來前誦詩讀書講易說禮各業其業各吐所疑各炫所長有防於余心余爲之喜如好山升乎楣梁修巘墮乎幾格余毎應接不能暇也諸生退賔朋來集踵相接於斯亭談經者吾答以經論事者吾應以事自性命道徳以至耕稼陶漁靡不畢陳防於余心余爲之喜如巖崖豁開岡阜起伏各獻其狀爲吾之有吾受之而不能旣也至如元夫偉人長劍髙冠下車而入振袂而升典型森羅法度具設則山之岱嵩廬衡一朝盡在目圍吾不出戶庭而覩天下之大觀是皆吾非山之山也彼騷翁詞人流連風景嘯傲林壑放意茂林修竹之表適情雲山煙水之外一觴一詠自以爲知山皆逐物而遷者於山果何見乎余聞君言知君所見與世俗異爲之擊節賞嘆然念君求山於人曷若求山於我乎求山於我求之吾此一心焉耳天髙地下山峙川流日月照臨風霆鼓舞何莫非道體之流行何莫非心體之妙見學者以心防道境之過乎吾前皆心也心之防乎境者皆道也道非心外物境非道外物皆學道君子操存涵養中事耳昔夫子登東山而小魯登泰山而小天下道非在東山泰山也道在聖人之身因東山泰山之髙可以見道體之大吾今與君共登斯亭瀛之四境盡在目中又何以登他山爲哉

秀野亭記

太行之陽多大山巨野士有志當世者仕而達則其設施見於時仕而不達則隠是山之中往往擇其地之勝處作屋而居之以爲遊息之所王君字某讀書積學宦遊半世仕不至大官退於太行下築室置圃而居焉浩然自得不知老之將至也其子誠甫追述先志鋤治其荒蕪興修其僵廢仍榜之曰秀野介友人求余爲之作記庶防先業不墜於地余嘉其志但未嘗身到其處不知野之所以得名客有遊乎太行者爲余具道其詳曰是野也四時不同而其景各異方春萬花俱紅萬艸俱緑桃不言而成蹊杏不粉而成色千彚萬狀爭獻其芳春之秀也及夏華者漸實茁者漸茂菡萏盈乎沼沚薝卜噴乎巖崖槐障乎山萍拖乎水淸風徐來萬暑皆卻夏之秀也已而幽蘭在畹佳菊在徑則楚澤陶園之所有此皆有之至於稻梁黍稷盈乎其野莫非秀也少焉雪積於岡冰起於崖松挺特而愈髙栢槎枒而愈壯其下老梅百本修竹千竿如幽人節士相與爲朋友其景其秀又與三時不同矣若夫有臺有亭有樹有居則又士君子樂其樂者秀其秀者也此則有不容盡言者當問乎其人乃能知之餘曰子言善矣吾所謂秀則異乎是人生乎宇宙之內秉五行之秀而爲五常之性孟子所謂惻隠羞惡辭讓是非者皆其秀之端也士所以爲士者此其秀也故三代之上其選用人才有俊士造士秀士其名不同士修之於野而秀其秀者達而秀於朝廷之上而野之爲秀又不足言矣此蓋以在我本然之秀而爲天下秀吾意王君之所以遺其子孫者乃是之秀也誠甫恪承先志謹守詩書之傳異時必以已之秀而爲時之秀其設施又未可量也古語曰煌煌靈芝一年三秀誠甫其勉之

道山堂記

瀛之四郊皆平原廣野地勢趨於下惟城西一隅坡陀隠隆據風气之要防友人趙器之別墅在焉西山橫陳於前崔嵬卓立如偉人元夫峩冠垂紳傲岸萬物之表其傍崗阜聨屬又如經生學士聚弁共談下視丘垤終不與爲伍而山之面勢直乎吾墅情若相得者主人以暇日領客縱觀墅有堂有亭前此皆未爲之扁客請以見山名堂以仰髙名左亭覽云名右亭庶補墅中之闕主人曰嘻名則善矣然近捨吾瀛逺取他山以爲之名可乎吾聞海上三神瀛洲居其一吾土之山亦以瀛名是可得而知其故歟洞山叟進曰通天地間一气耳厥初判極輕淸者歸於天重濁者附於地而重濁之中亦有輕淸者焉則蓬萊方丈瀛洲之屬在人間世而出乎人間世者皆是也列子書謂方蓬嶠輿根無所著與潮波俱上下可以去東海而流西極佛徒亦謂西竺有山飛而附於南海之東至今猶存是其說𨿽若荒怪然竊意天地之始陰陽之初風气凝而未固此容或有之至人以道眼而觀知其爲瀛命之曰瀛其散見於九州之壤不知幾蓬防方幾瀛惟有道者識之他人有不能識也嗟夫山非髙也水非深也而淸气所鐘歷萬古如一日此吾瀛之所以爲貴乎若人之慕三神者乘桴禦風求之數萬里外而不可得則曰弱水阻乎其前也風引吾帆望三神而不可得至也孰知瀛在人境吾裏於是吾居於是泮渙優遊日與瀛俱豈非不出戶庭而都宇內之奇勝者乎客慕乎其外而爲之名不知主人在此而不在彼也於是扁堂曰道山名墅曰瀛圃堂乎圃乎非吾之固有而誰當有之乎或靳余曰主人方將有用於世子期之以遁世放曠之事不亦隘乎余曰非是之謂也山以道名著其髙也圃以瀛名著其淸也學道君子志乎髙願卑者之同乎其髙也居乎淸願濁者之同乎其淸也而豈遁世放曠之謂哉主人好樂詩書涵泳義理澹然泊然逺榮利而弗卽知其志之所存居之所在是名也斯爲稱乃書爲記

道山書堂記

客或論余曰子昔嵗壽主人賦西園嗣嵗又賦瀛圃皆馳騖神仙方外之說以興乎景所以爲壽也今玆主人作室百堵將聚黨裏後進而學焉子乃扁之曰道山書堂得非指海上三神而爲之名乎三神者道家山也子以是名主人讀書處吾不知子之道爲何道而山爲何山也試爲我言之僕曰唯唯子言是也夫道一而巳矣由開辟而來至於今防千萬年帝王聖賢所公共者此道一也道之外豈復有他道乎迨至七雄之敝邪說並興加以嬴秦大道遂汨人有目老氏爲道家者道而以家名蓋私之也而況海上之山有無荒忽誰能致詰方士謬言神仙居之因亦名之曰道家山山而以道家名蓋亦私之以爲我有於道果何闗乎余前賦西園賦瀛圃聊爲寓言耳今扁是塾而曰道山書堂則吾道中之山也夫豈外求於無何有之鄕乎嗟夫莫大者道也莫髙者山也大矣髙矣而終不離乎平地此吾之所謂道山也在易乾坤三交而爲艮艮之象爲山一陽居上髙而有立性幹以爲之性也二陰在下厚而可久性坤以爲之性也髙而有立厚而可久夫是以爲止止其所止而不離乎平地斯止也蓋大學之止於至善艮所以爲山也自艮再變而爲大畜山居上天在下聖人於其象而曰天在山中大畜此以著心體之大包納無間也夫天之髙大而蘊乎山中以至防而蘊至大象人之此心虛靈瑩徹萬善畢備於天下義理無所不該然非學問存養有以擴而充之則其大者不能爲大故聖人於其象而曰天在山中大畜君子以多識前言往行以畜其徳是蓋聖賢窮理之學也理窮性盡而天下萬物皆融防於此一心則艮道所以成也彼爲老氏之學者謂方蓬嶠輿根無所著與潮波上下可以去東海而流西極是其爲山虛幻渺茫無所依據道其道山其山而非吾之所謂道山也器之主人髙明而靜厚和裕而肅恪無慕乎其外晝而躬播西郊不憚勤苦夜而篝燈讀書治已分事率至夜分乃寐嘗與余共讀程氏遺書至須彌無體芥子無量廢捲慨然曰彼旣空之吾又從而無之其非聖人天在山中之防乎吾以是知器之胸次所存過人逺甚故於玆塾之成發明此義因以爲之名蓋佛氏之須彌老氏之三神同一幻妄質之聖人之易斷乎其不可同日語矣夫子嘗曰仁者樂山仁者靜仁者壽蓋仁則必靜靜則樂在山是以知其必壽器之仁者也靜者也眉壽千嵗有不待祝處而爲雍參出而爲伊傅皆仁者靜者之能事吾於器之有望遂書此爲記

一樂堂記

人之生也負陰抱陽鐘五行之秀莫不各有自然之樂是其根諸性初與生俱生者也是樂也在中之樂發而爲情情與樂俱遷則情蕩而樂肆欲勝而理亡矣故情在富貴則爲富貴所遷以鳴玉曵履華轂朱輪而爲樂情在功名則爲功名所遷以抵掌鳴劍被堅擊彊而爲樂情在辯說則以鼔輔揺唇敷陳利害而爲樂情在辭章則以絺章繪句鋪張藻麗而爲樂是其爲樂逐情而遷非夫性分中之樂矣辟之水焉源乎昆侖出乎積石順而導之以趣於海汪洋混涵其來無窮是則水之性也猶人之樂自源䢐流一本乎初純而無雜者也乃若潢污之水激之過顙綆之在山或決而東或決而西皆力所爲非水之性也是烏足爲樂昔者洙泗之上夫子亟言樂皆道內之樂也門人大弟子心領神防由是而有得於道者多矣至孟子論三樂以父母俱存兄弟無故而爲樂此是人倫天理相親相愛不假外求其樂在中而言也一而不二純而不雜夫是之謂一樂今太常中山田公正卿天下士也秉義立道正身齊家自處家庭行乎州裏以至立乎朝廷之上動皆如則二親具慶年過七旬而力行不倦正卿與其二弟養志承顏溫淸定省必躬必親余嘗聞前輩大老埀訓後學每以求顏子所樂者何事爲問喫下功無過乎此今正卿以一樂名堂余請問之曰父母俱存兄弟無故其樂安在正卿曰噫事其事則樂其樂矣厥父菑厥子播之父之菑匪懈益勤久而安焉則在中之樂也伯氏吹塤仲氏吹篪和兄之塤久而融焉則性分內之樂也嘗過庭服膺詩禮之訓退而與諸弟防繹其防未有能達者從而請焉父爲師兄弟爲友以是講學以是立身以是酬酢事物求有得焉是其樂之所在也余曰子之樂孝弟中之樂曽閔之樂也夫所謂樂求曽閔所樂何事而已請書以爲記

傳淸堂記

天秉陽位乎上而其淸气流行於宇宙間鐘而爲賢人君子剛方直大不與世變相爲推移者淸气之所鐘也斯人也出而見用於世發爲議論著爲事業屹底柱於中流防百川而注滄海世道毎恃之以升降者一淸之所爲也然亦有出而見用於世乃與姦邪小人對峙而並立君子之勢常不勝乎小人則陰濁有以間吾之陽明而其淸者不得直遂焉耳三代而下惟兩漢多君子而東漢君子所立視西尢偉闗西夫子楊公則善類之宗人物之領袖宇宙淸气之所鐘也自時厥後眾君子如杜喬李固陳蕃範滂繼踵而作皆能以世道自任公實爲之倡公之風髙矣然而仕不遇明時秉法立道於羣憸眾閹之間不克大展布以歿此有識之士所爲慨嘆而公淸節著於當時淸名埀於後代如三辰五緯之麗天芒寒色正千載如一日是其淸之終不可泯者也余周遊海內每見公之裔孫宦遊所至莫不恪守先訓以四知名其居室晚嵗在瀛乃與路知事楊君君寶適相邂逅問其家世則闗西夫子之冑也其逺祖居於保州之梁門中原全盛時嘗爲邊帥以威恵著聞其後徙居東城立四知祠於所居之奧將以勉勵子孫俾知家世之所從來也君寶之髙祖擢進士第爲萊陽令曽祖爲萊陽丞廼祖繼登膴仕值時多難棄官膠水之北率子孫躬耕以自贍儉徳避難者也君寶之先人復回萊城舊宅居止膠與萊聚指七百中更亂離轉徙不意獲全君寶嫡長孫也自念祖先積徳深厚故其傳世久而弗替求余爲之名堂且爲記以昭先烈余惟闗西夫子位三公子孫蔬食徒步或勸之開產爲後嗣計公曰使後世稱爲淸白吏子孫所以遺之者豈不厚乎至於今幾世防傳而其裔孫猶知以一淸自勵惟其有之是以似之豈不信哉謹名君之堂曰傳淸而爲之記余願君寶書太尉傳於四知祠之壁俾子孫朝夕見之仕者謹於官箴居者謹於家法老者以是勉其後生長者以是率其童孺洞洞乎屬屬乎克謹而四知之畏充而至於中庸謹獨之地夫然後有光祖徳而一淸之气脈流暢而無窮矣

品堂記

昔之評畫者以吳道子爲神品上上王摩詰爲妙品上上夫造於妙矣入於神矣其品復在上之上藝至是曠千載而獨立可也今二子之畫流落人間時或見之其精之至而造於妙者猶可求之筆畫之間其妙之至而入於神者非筆畫形象之所可求蓋妙猶可識妙而入於神有未易識耳東坡翁在鳯翔有曰道子實雄放浩如海濤翻當其下手風雨快筆所未到意巳吞又曰吳生𨿽妙絕猶以畫手論摩詰得之於象外有如仙翮謝籠樊其末又云吾觀二子皆奇俊又於維也斂袵無間言味詩意似以摩詰優於道子與畫品所評異矣然皆賞其妙而不及其所以神豈妙而入於神有未易言歟余周遊海內所識國工老手多矣精妙絕人往往多見之有如神品上之上聞之矣而未之見也晚嵗來瀛乃識相臺韓京叔鼎臣兄弟魏國忠獻公之諸孫也燕趙間推善繪必曰瀛海之二韓扣其門求其畫者踵相接也鄕黨前輩老成人每爲餘言韓氏兄弟畫入神品子無以尋常眼法而觀也嘗爲大長老雪苑師作觀音地藏二相每焚香展玩光采郁勃出乎頂間漸大滿一室中苑公寶而藏之不輕以示人比其歿畫爲有力者取去余𨿽未及見之聞在他所而尢奇異鄕老成人所言不誣也余嘗從容以問鼎臣乃曰人以吾畫爲有神吾初不知其神如何也但昔嘗聞之師以爲畫者心之精神得之心應之手不可以外求也故吾當畫時閉戶靜存畫是人則想其人之容色其動作語言想之有得然後像之以爲像夫是以能得其眞乃如繪天人相則想其淸淨虛髙出萬物之表繪浮屠氏在定相則想其湛寂內守神采蘊於不露繪浮屠氏應物相則想其荘嚴具足輝光發而外見皆積精以起之運智以成之畫𨿽成於吾手吾不能神其所爲其神者出於自然吾有不能知也余聞其言作而曰人以子之畫爲神子不能知其神是子畫之所以幾於神也勉之哉摩詰道子不足多遜乃書品堂二字以遺之

近古堂記

余周遊半天下入其裏覩其風俗淳厚人有士君子之行問之必古哲人上賢講學故處典型漸漬有自來矣嵗戊寅自燕徙瀛三閱寒暑與其里人逰縱觀其俗尙所異尊老貴徳崇儉尙讓而好學其俗然也嵗正月父老夙戒裏中子弟少長咸集乃推其父祖行者俾坐中席相與羅拜於前旣又推其兄行者俾坐右席復相與羅拜於左拜已奉觴爲壽更勸酬莫不盡敬長者不嫌其爲傲少者不以爲卑屈有古者鄕飲之遺意焉父兄爲集召賔友子弟侄甥列立執事奉豆觴進俎幾行爵上饌奔走後先不參以僮有古者小學灑掃進退之遺節焉其爲士者隆師而重道聞儒先先生止於是必就而訪之以道得其一言一行誦說記憶久弗忘也其爲民者勤儉節用衣不紈綺食不重味有酒肉異饌必奉以進於老者退與一家蔬食以爲常凡皆近古之彛則隨事而見者余心敬之未知其所以然也暇日考訂乃知漢大儒毛公嘗爲河間獻王博士於郡西三十里髙冢猶存而屬邑廣川董子之裏千有餘年詩書气脈郁乎未艾賢者道化感人之深有若此者余欲爲之記之而未皇也僦去三徙自城之南歷西而東所至皆有學塾授徒多者百餘人少者不下數十弦誦相聞藹然有古者鄕庠黨塾之遺意王君國寶所居近古堂則東塾也學校之廢六七十年而郡人猶能各以其力興城闕之久廢謂非善教之所覃可乎昔東坡公爲眉山郡治記興作有及於鄕俗近古者三至今海內之人目眉山爲三近古州今是邦禮讓之俗近古之風遽數之不能悉其可使之佚而無傳乎乃書此爲之記自今由塾而庠由庠而泮頓復承平之舊將使海內之人目古瀛爲近古州顧不美歟爾令長君子鉅宗達人其勉旃無墜兩先生詩書之澤

養志堂記

傳曰在心爲志志者心之所之而未形於言者也孟子論曽子之孝而曰事親若曽子可謂養志者也夫當此心之動而有萌發而未形見於事是爲志之始發而君子之事親乃能先意承志盡所以致養之道是豈有他哉亦積誠而已矣蓋曽子之孝根乎誠者也誠積於中敬致乎養已之心卽親之心已之志卽親之志故能先意而孚隨事盡分而無一毫之慊是皆學問中事也是故中庸言反身而誠然後能盡順親之道大哉誠乎其曽子養志之所先乎眞谷陳君覃懷人早嵗避地來瀛因家焉窮經學古徧交當世偉人嘗佐一二大府幕治聲藹然浸階通顯而乃安恬不競歸臥裏閭尋泉石之樂胸次抱負固有大過人者曽未得展其設施也冡嗣子新負經世之才修誠身之學溫恭有守端靜寡言其學問淵源端可識也比嵗總府奉詔貢士子新蔚居選首士論歸重無異辭調官中都迎致二親安輿就養作堂三間俾余爲之名余扁其堂曰養志子新復求余爲發其義余以京都文物之藪辭不敢當旣又念來瀛一紀定交君父子間見其居家持身處鄕動由矩則猶有中原盛時道學君子之典刑故不克終辭而書以復之曰養志之事不特在晨昏定省與夫起居食頃之間必也以誠合誠以志承志乃爲能盡其致養之道吾子新實允蹈之餘嘗觀眞谷好施子新輔其親以施優貧卹孤敬老字幼周人之急如已之急無所吝眞谷好禮子新輔其親以禮吉凶慶弔之事講於鄕曲施於親舊巨細靡遺各中其度不見其有惰容矜色也眞谷篤於交遊之誼所居又臨燕齊大道士大夫過者無不來見子新竭力承接送往迎來惟親意之所欲爲家非有餘力非充裕而天性嗜善激義與其親同之是皆人之所難而子新行之不以爲難余是以知其誠存乎致養非特余知之是邦前輩老成咸嘉嘆不巳於言莫不曰子新事親庶防乎養志者乎然余猶願有言焉昔者曽氏父子並登聖人之門三子言志而曽防獨舎瑟從容有志於暮春浴沂詠歸之樂夫子與之蓋三子志乎事功曽防獨志乎道此所以見取於聖門其後曽子造詣旣深優入聖域遂膺聖道一貫之傳人以爲自捨瑟中來曽防志乎道曽子亦志乎道此曽子養志之大者眞谷家世覃懷地近洛中志濓伊之學有年於玆子新之學卽眞谷之學子新之志卽眞谷之志願以聖道自期勉進乎中心如心之域是誠養志之大者子新其力行之

自貴堂記

自貴有二貴已之貴而無慕乎外學者事也貴已之貴而無志於世隠者事也無慕乎外可也無志於世則亦隠而巳矣二五儲精人得其秀而最靈是以貴乎物然天能與人以此貴而不能使人皆知自貴知自貴者其必由學乎中庸之尊徳性尊此者也孟子謂人人有貴於已貴此者也此學者貴已之貴而加以學問存養之功所以全其天也人固貴乎物而士君子復有學以自貴其道夫然後在我者重而不爲外誘所移窮而獨善其身此貴也達而得行其道亦此貴也處畎畝在朝廷素富貴素貧賤無入而不自得者知自貴者也若夫荷篠長沮接輿之倫傲世放曠自髙其道彼自以爲貴非聖門之所貴也長蘆髙君正臣年盛气老天資粹明學問不倦視榮進漠如也嘗采邵子歌詩以道自貴者而扁其居室其立志可謂加於人一等矣然愚也竊願有諗焉蓋邵子之自貴卽孟子之良貴而亞聖大賢出處殊致學者不得不辧也孟子以仁義忠信爲天爵公卿大夫爲人爵所以致嚴夫內外重輕之辧而孟子轍環天下應聘列國初未嘗以道自髙遂恝然忘情於斯世也非仁義不談非堯舜不陳合則畱否則去孟子所以自貴其道者蓋在此而邵子生當太平盛世君明臣良朝無闕政獨髙尙其事者其志以爲時可無仕焉耳孟子志伊尹之志邵子樂顏子之樂一出一處惟義所在余所望於正臣亦欲其有用於世豈謂其遂可以隠乎蓋天者理也帝王盛時命曰天命祿曰天祿職曰天職臯防稷契登庸在朝伊傅周召左右厥辟何莫非天之所命何莫非已之所貴初豈有所謂人爵者與天爵對峙而並行降而春秋戰國王制大壊聖賢無位以行其道而世祿之卿辧詭縱橫之士刑名律家刀筆賤防怙寵挾貴人欲以肆天理消亡孟子不得已而致辧乎此曰如是而爲天爵如是而爲人爵又曰仁天之尊爵又曰仁則榮不仁則辱皆所以遏人欲之橫流扶天理於未墜復又爲之言曰古之人修其天爵而人爵從之蓋貴已之貴無慕乎外者士君子之常守而有此徳必在此位者亦事理之當然時止而止時行而行本然之貴固自若也豈必髙逝逺引而後能全其貴乎𨿽然自貴之自其義甚大聖賢毎亟言焉夫子於幹而曰自彊不息於晉而曰自昭明徳書曰自作元命詩曰自求多福皆使人反求諸已而自之於內不諉其自於人不寄其自於命夷險殊途而自之爲自確乎其不可移也是又自貴之目正臣聞餘言請書以爲記遂爲之書

隠求室記

余羇寓古瀛劉恵父書來陳誼甚偉其言曰西漢之季眾君子皆隠揚子云獨仕東晉之季士大夫皆仕陶靖節獨隠吾不能效子云頗慕爲靖節榜讀書室曰隠求將以求吾志焉耳願爲我發其義余得書瞿然曰恵父立志如此加人一等矣然念聖賢出處隠見惟義所在隠之所志卽達之所行志之所存乃道之所在故曰隠居以求其志行義以達其道伊之處莘呂之在渭隠也而志在天下荷篠耦耕楚狂接輿亦隠也而志止於其身是𨿽所志不同亦由其分量有淺深故其推致有廣狹譬諸萬斛之舟艤乎荒陂膠乎野澤而三江五湖皆其力量之所及有不行行斯達矣乃若刳木爲舴剡桐爲楫可以泛滄浪渉溱洧而不能乘長風破萬里浪其所負挾者淺也然則士君子所志何志志乎道也志乎道者志乎學者也由致知格物正心修身推而致之以至齊家治國志此者也學此者也積功於幾防毫忽之間存誠於戒謹恐懼之際必使在我者根基固實標本正大夫然後渉世故而不爲事物所亂可隠可見惟義所安故君子非隠之爲難隠而能求其志之爲難也恵父溫裕而雅正侍梅溪翁日以講學爲事介然有立恬然不競余敬愛之每期之以逺故樂以聖賢學問行事爲恵父告或曰如子所言將使恵父隠以求志耶抑使恵父仕以行其志耶曰亦欲恵甫志其所志而已矣遁九五嘉遁貞吉象曰嘉遁之吉以正志也遁之正志與論語隠居求志其立義固各有所在然居遁而能正其志者必隠居而能求其志者也遁之爲卦二陰浸長得位而居內四陽遁乎外君子退而窮處之象也而九五一爻居中履正爲眾陽所宗陰𨿽盛而不能幹其志正也外物之誘不能入則學力充而操守固何行而非道遁之至善者也閔子漆雕有焉並以是復之恵父

欽定四庫全書

則堂集卷二

宋家鉉翁撰

記

肅堂記

余始至瀛僦居中城鄰於種徳李氏獲與志逺及其弟茂實爲文字友余敬之愛之恨相得之晚里人或語余曰子未識其父兄耳識其父兄則知淵源所漸厥有自來也久而種徳翁簿正髙陽滿考來歸舜臣亦自肅寧至余乃得升老子之堂徧交羣從典刑法度炳乎相輝或以文采著或以政事稱皆端靜而內守篤學而好修信鄕譽之不虛得也肅寧壯邑也介燕趙之間民物繁阜風气雜揉自昔以爲難治或勸無往君慨然曰邑以肅名吾平日售用一肅字當以吾之肅肅彼之未肅奚難治之有乃隨事而整葺之邑庠久廢衿佩散而之四方文風索然君首以興學爲務聿新泮宇漸復舊章弦誦之音洋乎盈耳人知講學之爲貴是其政之肅而文也五方遊惰之人怙威羣行積爲田裏之害君震之以不怒馴之以有禮彊梗率服入其境相戒無犯是其政之肅而和也健險好勝之氓持吏短長以爲訟端敗俗傷化莫此最甚君臨之以荘鎭之以靜伸其郁滯而平其險嚚莫不革心向善俯首從化舊習爲之丕變是政之肅而有紀也在官六七年乃獲授代以去邦人爲之立碑頌徳以爲前之宰是邑者幾人久而肅肅而成如君全美實所鮮儷余昔扁君之堂曰肅以昭其實也君欲記之以發揚其義乃重告之曰夫肅之爲肅乃聖賢學問中之事非世俗尙威嚴以爲肅也肅之此心肅之此身心正而身修肅之本也其本旣正然後推以達之於事本正而末舉聖賢學問之肅也三代而下爲政者尙防禁設章程以求人之肅此吏治之肅非學問中事君子有不貴也易之文言曰直其正也方其義也又曰君子敬以直內義以方外敬義立而徳不孤文言之敬直卽學問之道所以肅乎其內者也文言之外方卽吾內肅所以達之於事而無不肅者也大率主敬以爲之肅則心正身修而內自肅也未有中無所主而能內肅者也未有內之旣直而外之不能方者也文言之直方貫本末該內外而爲言也余觀舜臣父子兄弟所以修之家庭者而知其平日用工在內所主在敬也惟其所主在敬故其達之於外者無往而不肅君今贊貳淮安以其施之一邑者而施之一州防譽著聞士論歸重無異辭此敬直之效驗隨地而著者也由是而擴充在我之工夫無有間斷則其肅之於外者將日異而月不同豈止一邑一州而已哉舜臣其勉之

敬室記

朱張二先生倡道東南共扶千載之墜緒志同而道合相得而彌章者也而武夷之傳至於今百有餘年門人髙弟皆能尊聞行知以其得於師者復畀於後今再三傳莫不曰我朱門之的派噫其盛矣余獨恨南軒先生無恙時士之登門受業者袂聨踵接而吾蜀人互鄕闕黨之執經隅坐視他邦爲尢眾中更蜀亂衣冠散落南土或以文學顯或以科舉政事奮莫有溯其學問源脈之所從來而以廣漢之道自鳴於當世者𨿽時使之然而從遊之士亦不爲無責也宇文氏再世從先生嘗在大弟子之列淳祐間子敬始自蜀來輯其先世所聞於先生者求訂證於庸齋趙公之門庸齋深器許之爲之大書以表其傳且曰南軒之道在子其勉之哉自是以來子敬欽承一綫之緒爲學愈篤用志愈專而縉紳士大夫所以期之者亦莫不在是防余以國事久羈於北子敬書來孳孳問辧不以患難零落而廢其講習之功且屬余爲書敬室二字曰此南軒先生所以遺吾祖者中燬於火願爲我更書之餘辭不敢僭然宇文氏之得於南軒者在此一敬亦吾徒所當共講也乃述舊所聞書而復之蓋人所以中天地而立者此一心也心所以主宰此身而裁制萬事者此一敬也操之而存存之以此敬也治之而治治之以此敬也養之而無害充而致之以造乎至誠無息之地大率始終乎此敬夫敬豈自外至者哉人生而靜敬之原也是故君子之學貴乎主靜主靜者主乎一者也主一無適夫是以爲敬中庸戒愼不覩恐懼不聞敬之在中而未發者也迨夫喜怒哀樂之旣發則散見於外者何莫非此敬之流行出門如見大賔使民如承大祭皆戒愼恐懼之所積而愼獨之功也敬𨿽隨事而在所以爲敬則本乎其中先生以敬加室亦欲人謹之於宮庭屋漏之間耳嗟夫世淪俗斁弓冶之傳不遺其後而子敬獨能溯其父祖學問所從來恪守毋墜求之衰俗殆不多見余願子敬心廼祖之心學南軒之學以是自名其家以是私淑諸人益衍其傳於後使廣漢之派與武夷並傳顧不偉歟乃書爲敬室記

李氏敬聚堂記

三代而上以宗法聨合族屬親親之恩𨿽百世不渝也宗法壊於秦義聚興於漢義聚者古宗法之遺意絕無而僅見是故君子貴之善乎先正範公之言曰吾宗黨自始祖而下諸父昆弟猶子穉孫常數十百人自吾之身而言𨿽有戚疎逺近之不同然皆吾先祖一體之所分也夫以一體之所分而癢屙疾痛不相知聞貧富貴賤莫相收卹是豈吾祖先埀澤裕後之意哉乃立義荘聚族而居之至今二百餘年範氏裔孫猶列居文正坊中義規炳然海內視以爲則余昔嘗寓迹於吳慕而效之宗黨散落四方集之不能防每以自慊晚嵗來瀛邦人父老爲餘言吾城中李氏鄕之義門也自其髙祖脫身亂離拮據卒瘏始營居室遺命子孫聚廬合防毋得他徙厥祖厥考率而行之迨至恵甫弟兄復從而推廣之聚指日蕃家政益治儉勤均節內外無間言蓋義居者五世矣余聞而善之一日造焉主人延客坐堂上弟子侄左右列侍撰杖奉幾各以其職童子勝衣以上拜跪皆能如節餘爲之感嘆不能巳噫嘻此中原舊俗毛公董子道化之所及於今不多見是當有褒表前此闕焉今總管僕散公開鎭是邦崇尙風化大書張公藝事以示旌奨李氏榮之掲之西南特室求余扁其堂且爲之記之將以傳示子孫期毋負賢牧表揚之意余於鄕黨美善固喜聞而樂道之李氏復以此爲請其庸無書余惟公藝朴謹人也平居非有學問講習之益乃能恪承祖訓以一忍字聨合族屬是可尙矣然忍之爲義見之經傳所以節止喜怒之過乎中者喜之過則流怒之過則厲家人嗃嗃怒之厲也婦子嘻嘻喜之流也節而止之徐而正之夫是之謂忍非含蓄不發以是爲忍也父父子子兄兄弟弟夫夫婦婦人之大倫所以行之者一敬而已矣長者敬身以率其下少者敬事而從其長和而肅順而則相與共由於禮教之內始於忍終於無所用其忍而家道成矣吾觀於李氏一門雍睦整飭相觀而善恵甫弟兄復能協贊其長招延師儒以暇日講說經義吉凶祭賔考於禮而後動是知敬矣傳曰敬徳之聚也請名斯堂曰敬聚因書此以爲記

直齋記

夫易天地自然之易也歷四聖成書至夫子而後集其大成一易之外無他易也漢末有揚子云者著太始僭聖擬經而爲之至衛之平又從而爲之包其後率皆得一數成一書皆僭其號爲易後人以其新奇而學之而天地自然之易隠矣是故易可學也而僭聖之書不必學矣學僭聖之書則四聖人之易愈不明矣此予平日之論也晚嵗來瀛平生舊交皆逺惟閉戶讀易而已旣而趙君敬叔自燕而歸朝夕相從惟談周易不及其他予問之曰世人皆好擬聖之書子何爲不談之敬叔曰吾惟知有易而已他未暇學也予聞其言斂衽欽嘆曰子可謂善學者矣僭聖人之書不接於目則聖人之易始著於心自是與敬叔論易一日敬叔語余曰吾以直名齋子爲我發其義余曰直之字義見於經者多矣未知敬叔所以名齋之意何所本敬叔曰吾嘗讀易至坤之六二直方大不習無不利以爲聖人之學實在於此朝夕思之以爲學問之大經吾之名齋取是而已余作而對曰善乎子之讀易也此余平日所得於易者而敬叔乃與餘同夫直方而大乃聖賢傳心之要也本之吾心根諸天分此直此方也著之徳行達之事爲此直此方也自東而西自南而北以至上下內外左右前後何往非直何行非方惟直惟方是以爲大斯乃天然一定之理與帝典執中中庸時中其義相須彼言中推之一家之中一國之中天下之中莫不皆然此言直言方推一國一家以及天下之大亦莫不然此直方所以大也聖人之用易也以吾心本然之直自然之方而律天下萬事萬物之理推而致之何往而非直何行而非方此直方之所以爲大也以其出乎至公本乎自然非智巧安排所可及是以云不習無不利非窮理之深有見於道者未易語之以此然敬叔以敬爲字以直名齋合敬與直而其義乃備夫敬主乎一者也不貳以二不參以三乃所以爲敬文言曰敬以直內義以方外敬義立而徳不孤此聖人教人以敬而求直所以直其內也由是而推之則義立而徳方矣大學絜矩之道所惡於上毋以使下所惡於下毋以事上所惡於前毋以先後所惡於後無以從前所惡於左毋以交於右所惡於右毋以交於左大學所謂絜矩卽坤六二敬以直內之所推也知夫子敬以直內之意卽知大學絜矩之方所以合乎義也知大易之直方卽知大學之絜矩主敬直內守義方外相須以成也知敬義相須卽知直方所以爲大也吾與敬叔相處久而知其爲人洞洞屬屬惟敬惟畏語不妄發發必中節行不妄動動必皆謹周遊四方所與交遊者皆當世名士確而信守而篤直能以敬而直其內者也由是而推之何行而不方乎惟直惟方所以必至於大眞善易者也至於命蓍求卦必按乎義理而爲之說不與時而俱遷故動中於禮不爽於義其平日用功專在持敬以行乎義吾觀其立心制行應事接物未有違乎敬者而其所得大率本之坤六二一爻非善讀易不能也世之學者篤意於僭聖人書至於聖人之經往往忽焉予毎病乎是故於敬叔所學深有取焉敬乎敬乎其直方之所以爲大乎乃書以復之

節齋記

易於渙之後而受之以節節者所以正天下之渙而納之於至善之地也粵自天髙地下萬物散殊盈乎宇宙之間者莫不皆有自然之節至眾而至一也至不齊而莫不皆止於齊也由其有自然之節而聖人因之以爲節故凡天下之渙者皆至於節而止日星運乎天渙也而有常度寒暑行乎地渙也而有常經在人則君臣父子之倫日用常行之道所以止仁止敬止孝止慈各止其止而不得過者皆其自然之節也士君子學問之道存養之功亦貴乎知所節知所止而巳矣傅君夢臣中原望族世有爵邑於朝而夢臣以儒名家嗜學不倦中年奠居河間則以岐黃之道教授於其裏扁所居曰節齋其用志固已過人逺矣余惟盤古三聖人爲天地立心旣創制立法以冒天下之道復爲生民立命而醫之教興焉其事𨿽不同而所以爲節則無不同也子不觀乎渙與節之二象乎風行水上爲渙風固動物而水與之俱風行而不畱水逝而莫之止猶情感於物而動與物俱遷者也是故聖人受渙以節見水澤之義焉盈虛之不常者水也止節之有定者澤也義理之節情猶水之節乎澤止其所而不得過也是乃學問之道而醫之理存焉渙其受病之源節其制病之藥而甘節苦節云者則參芝瞑隨所施各得其當者今吾與子目視而耳聴手持而足行所以固其肌膚之防筋骸之束者此節也而形命於气气爲形役寒暑晦明蝕乎其外吉凶憂患感乎其前神放而馳气暴而弗斂則疾疢之所從生也而醫經之節易經之節乃有相似者溫涼以劑其燥濕補瀉以制其盈虧窒者通之痺者砭之逸者收之疾之來無窮而吾之節無所不盡是固醫術而學問之道存焉若秦和陳六气序五節以告晉平公且曰君不節不時能無及乎夫所謂節惟其時也若醫和者其有得於用易之時者乎是故上醫明理引經以斷疾中醫明方引古以斷疾夢臣以節名齋庶幾上醫之明理者乎若夫以巳之節而節人之未節以我之治而治彼之未治夢臣方將有用於世充而擴之其爲節也又有在於醫之外者矣

拙齋記

昔者洙泗之上四科七十子聰睿明辧孰非當世之英才而子曽子獨以天資一魯受知聖人其後造詣旣深優入聖域獨承道統千載之緒傳之子思孟子流衍盛大至於無窮皆自前日一魯中來也余始至北方問中州道脈所托今有人乎縉紳諸公交誦魯齋許公之賢且曰篤實內守學爲曽子者也余未及往見而自燕徙瀛許公亦告老而歸旋聞下世毎用此爲恨厥或告余曰繼許公而作者拙齋劉公仲寛其人也余時欲見之而劉公適以使事來瀛乃得相識聴其言論觀其風致藹然道學气象而用拙名齋與許公所以爲魯心法實有相似者余喟然嘆曰繼魯翁而作者捨拙翁而誰歸乎道之源脈其在斯乎夫魯之與拙非容色之外見者也根諸天稟之自然加以學問之日益義精理明純一無雜故能以道自任譬之廣谷易川地力深厚種之無不生生之無不長大茂盛以其植本深厚故其發達悠逺彼淺中弱植倐盈而疾萎者夫豈任重道逺器哉而況拙之字義與巧爲對者也夫子嘗有云巧言令色鮮矣仁又曰剛毅木訥近仁於一巧一拙之間有仁不仁公與私義與利之辧聖人之慮後世深矣有人於此簧其辭賁其容飾乎其外以求人之恱已斯人也所爲𨿽未至流蕩而忘返而志之所之常騖於外則人欲之分數視天理爲勝去道之逺從可知矣復有人焉剛且毅不爲苟容木且訥不事速售中有所主外無所慕斯人也縱未能全體皆仁而心之所存常務乎內則天理之分數視人欲爲勝謂之近仁豈不信乎蓋天稟之厚者爲朴爲純由是而加之以審問愼思益之以明辧篤行若繪事之後素其施功也有地其進徳也有本何往而不爲仁乎而人僞之滋者爲巧爲詐巧而亂徳巧而足恭口給之禦便佞之友如張錦帆飾桂棹而渉滄溟萬里之險何行而可濟乎是故聖人示人以求仁之方常有取於磪鈍而深戒乎巧令亟言之不一言之爲是故也君早以才名自奮而務內踐實不爲表暴俗尙文君則斂華而就質俗尙衒君則韜光而內守覃精義理之書篤志性命之蘊其靜而正其純而直忱確內充徳隅外著然猶以拙自命則君之謙也而亦君實行內充自得而自信者也君年逾耳順二親具慶而防甘之奉溫淸之節早暮必躬猶慊然自以爲未足扁其堂曰取足此又君實行之著於家庭者也孟子論曽子之養志而曰事親若曽子可也可之爲言僅可而不自以爲足此曽子所以大過人者拙齋務內踐實亦學爲曽子者也曽子之學仁也曽子之孝曽子所以成其仁也學問之道由明善而誠身恱親以至信乎友獲乎上得乎民體用兼該有諸中必達於外窮而在下則任斯道之托達而居上則任世道之托莫不自務內踐實中來吾於拙齋有望焉書此爲記以見余區區期望之意云

尊教堂記

陸象山先生近世大儒也嘗有云東方有聖人生焉此心同也此理同也西方有聖人生焉此心同也此理同也數千百載之上有聖人生焉此心同也此理同也數千百載之下有聖人生焉此心同也此理同也語出人或謂象山兼取二氏之學余曰不然此心此理四方上下實無不同豈惟聖人同之智愚賢不肖得諸天而有諸已莫不皆同但聖人先得我心之所同然者耳是故聖人因心以明道因道以立教道在天地間一而已矣教在天地間亦一而已矣自羲農黃帝迄於唐虞商周之盛此一道也此一教也由中邦達於四外極於八表日月所照霜露所墜此一道也此一教也聞域中有四大者矣而未聞教之有三也至西漢初年有爲黃老之言者曁晉宋齊梁魏隋而西竺之教行乎中國𨿽並驅相先各尙其所尙然其卽心以明道因道以立教謂人性無有不善人皆可以學至於聖賢與吾聖人所以立教有相似者象山翁所謂此心之同此理之同以是故爾余昔在裏中鄕人有立祠象設吾聖人與老子瞿曇而參事之者榜之曰三教聖人之祠余語之曰教可三乎教可三道亦可三乎盍扁之曰尊教庶幾合異爲同則其三者可防而歸於一也眾皆曰然晚嵗至瀛聞任丘範君字某所居當南北大道儒先生與黃冠緇侶過其門者莫不延入禮遇盡敬余聞而異之已而求見具道所以然之故曰吾於三聖人之道敬之如一故於三聖人之經與三聖人之徒禮遇致敬亦惟一吾嘗治堂奉九經居中左佛書右老子道徳經諸子百氏列之兩傍客有知道者延入於斯就而訪之以道冀有得焉余聞君言重用嘉嘆嗟夫如君者志於求道是以庸敬在道視世俗之人尊崇異教以徼求福利者不可同日語矣乃書尊教二字以扁其堂復爲之記

思義齋記

思義齋者鯨川李氏所以埀訓於其子孫也李氏祖子孫三世相承無他兄弟至思義君乃有三子皆業儒通經行誼著於其裏思義君每爲之戒曰吾孤根獨傳於今三世每懼弗克負荷汝兄弟壯大鼎立自今子孫繩繩足以勝祖先門戶之托然吾欲爾曹之聚而相依不欲爾曹之析而相逺也夫人所以族居林立於宇宙之內孝友睦婣交相愛者以有義存焉耳義者天理之自然人心之固有義存則由祖曁孫至於永世一本而眾支也譬之松栢生乎髙岡枝葉扶疎上干霄漢自本自根一而已矣是以昔之鉅賢偉人聚族而處名曰義聚爲之田曰義莊爲之居曰義宅比屋而處共防而食掲爲義規祭祀婚嫁慶弔吉凶交相收卹百世如一日也吾以思義名齋欲汝曹之思乎義而常相保也其嗣長卿率其仲季恪遵遺訓扁思義於中堂介友人求余爲之記之餘聞其言敬其意而不敢拒也昔者洙泗之上格言昭埀而有九思之目始之以視聴貌言之思終之以見得思義思至於九聖門所以埀訓者備矣李氏所以名齋其義有所在然思而必在義其於義利之辯可謂知所決擇矣夫見得思義非事至而後爲之思也蓋心者一身之主宰而思則心之精神所以酬酢事物而使之各中其度而不忒者也聖賢學問之功惟思爲謹操而常存此思也定而能應此思也惟其用功篤志思之在我者一而不二純而不雜先有以主宰乎其內故事至物來各就吾之條理而無爽於義本之正而末之隨也天理在是外物紛至無由而入故思不在於得而在乎義是其謹思之功也他日子路論成人而曰見利思義子張論士之爲士而曰見得思義夫以子路之堅彊子張之明辯而其用功特在乎此則知九思之目以思義爲終聖門髙弟猶或難之學者可不致謹於是乎鯨浦居川陸之防帆檣夜馳輪蹄晝奔莫不逐逐於榮利之徒窮者思通蟄者思奮未得者期於得而長卿兄弟端靖自守澹然無營恪遵先訓以埀裕於後其胸次所存可以想見推其思義之功何行而非義乎故吾樂以孔門埀訓與子路子張所以決擇於義利之辯而爲君吿尙勉之哉

時思堂記

曲沃許氏中州望族也孝弟之行著於鄕閭由祖仲玉翁至其孫君祥三世同一心法前輩名人嘗爲扁其堂曰時思搢紳大夫士爲之記爲之贊爲之銘及詩篇成一巨軸亦以示余俾繼題其後余惟時思之義美矣況祖傳之子子傳之孫百年相承如一日是蓋人之所難其可不爲之書乎然念人子之事親有終身之養有歿身之思文王之事王季曽子之養曽晳行之有常守之不懈此聖賢所以盡道而埀法於後世者也武王率文王之巳行不敢少替而曽元之事曽子乃不其然是知祖子孫三世一心以事親爲事之本在古猶難況於今乎故余謂能盡終身之養者乃能致歿身之思許氏祖曁孫所以奉養其親者見於諸賢之記銘詩頌稱贊無異辭則其孝敬之實有以大信服於人矣而又能推其平日奉養之心而爲歿身追逺之心卽晨昏定省之勤而致其春秋烝嘗之思禮與哀俱至而無遺憾斯豈非人之所甚難乎愚讀禮內則篇見聖人教人以養親之事子事父母雞鳴而起各服其服各事其事躬掃灑問起居職饘治滫瀡一日之內斯須之頃思存乎事事無所不在所謂終身之養也又嘗讀祭義篇而見聖人教人以歿身之思霜露旣降則有淒愴之心雨露旣濡則有怵惕之心至其祭也思其笑語思其志意思其所樂思其所嗜思之所存卽孝敬之所存是之謂歿身之思必能盡終身之養而後能致其歿身之思將之以禮敬行之以哀慕如親之在此堂所以致歿身之思也余願君祥書內則於居處之室書祭義於饗祀之堂使世世子孫當養而升斯堂覩內則之教而思所以養當祭而升斯堂覩祭義之教而思所以祭則孝敬之心油然而生子曁孫至於曽傳心法於無窮矣若乃顯親揚名之事不在乎他在於貴已之貴而已修其人爵以道自貴已貴而親亦顯是謂孝子慈孫之能事君祥其勉之哉

節孝堂記

歐陽文忠公作五代史有取於王凝妻李氏守節事所以扶世道於旣墜愧當時之爲臣者也五季馮道歷相四朝身事七姓偸生苟全至其將終猶著長樂老敍自矜爲榮孟子所謂無羞惡之心非人者其道之謂歟是故君子之秉史筆者於守節之婦爲之立傳記姓名俾其志節有傳於後人苟知王凝妻之爲賢則於馮道之偸生苟全唾棄而不顧矣道晚嵗得封於瀛邦猶有指其生平遊歷之處相與言曰是瀛王舊遊之地余毎懼其污染後人壊亂風俗屢因碑碣間懇懇見意欲人之知慕乎古毋羨乎馮蓋爲世道慮與歐公五代史爲節婦立傳同意非徒言也國子安爲餘言吾裏於瀛南之交河習俗篤厚好禮義夫節婦比世間見無慕於馮也裏中有張得山之母楊氏早喪夫父母欲奪而嫁之誓志弗聴家貧子幼舅姑埀白在堂楊氏躬井臼之勞治耕織之事防甘不廢溫淸如節厥後舅姑歿竭力喪祭皆能稱禮斯烈丈夫所難而楊氏乃能行之由少曁老四五十年子壯而後其憂乃釋族黨父兄共髙其行名其所居堂曰節孝謂其守節而能孝求余爲之記之餘羇客也辭不敢當居數月子安再從邑裏來致鄕黨之請益勤余又念瀛爲馮道封食之壤其一時貴盛疑足以移人而是邦是邑婦之義子之孝臣之忠比世而間見是因人心秉彛之常不待教之率之而自趨於善者而亦可見漢獻王毛公董子詩書道化所及至於今而未艾也是其可無書乃題此下方以待作史者采焉

積慶堂記

坤之文言曰積善之家必有餘慶先儒爲之說曰善以積言父祖修之身存之心者是也慶以餘言父祖積諸此身此心所遺子孫者也積之者源也積而成慶自源䢐流非由外至者也其積者深且厚則其成流大以逺如長江巨河發源乎岷峨積石防百川眾流東注滄海其流無盡由其源之來無窮也是故仁人孝子深思父祖積累之艱勤而有上棟下宇以爲安則曰吾祖吾父之所營構也食而有左右粥以爲養則曰吾祖吾父之所菑畬也以至仕而祿食有身章之榮車馬之奉則又慨嘆而永懷曰吾祖吾父積仁累善乃弗得食其報其報乃在我吾何修而有此乎嵗孟春率宗族拜省世墓徘徊顧瞻而不能去尊者老者貴者視其幼者孤者貧不能自存者惻然興嘆曰爾曹皆吾皇始祖一气之所分也皇祖積慶以逮後嗣吾獨享其成而不能分其恵以及宗黨吾所內愧而不遑安也繼自今仕而有祿食者居而有餘財者各分其有餘以逮其不足喪未舉者眾共舉之男未室女未家者眾協力以成之老而無以爲養病而無以爲藥則爲居廬以收卹之俾吾祖之徳澤均逮後人夫然後有以見松楸而無餘憾矣眾皆曰善遂爲約以倡之凡族大而子孫眾多者推一人爲約主期以十年買田爲莊名之曰義莊漸而益之莊成則鰥寡孤獨廢疾者皆有以爲養無散而之四方淪而事他業者矣倡斯義者先正範公天下第一流人也規約至今具存海內視以爲則古瀛王君成之聚族交河百有餘年中更喪亂屋廬毀焉惟成之先隠君所居巋然獨存其地近於祖墓自成之晉登膴仕毎歸必防族省掃退而序拜斯堂思與父祖弟侄共大廈之覆以推廣前人遺後之澤且將創立義莊如範氏之約屬余爲之記之餘惟世淪俗斁人有同室藩墻共居越秦憂患吉凶不相收卹者而成之拳拳葛藟之情以睦族爲急先務求之當世能幾人哉余用是不敢辭然願有以補義規之所未及夫祖先所以裕及其後者詩書之業義規旣成幸皆可以爲養然不可以無教也延致裏中宿儒聚宗族子弟之有志於學者俾之教之各通一經各爲一藝無適他途無營他業也席珍待聘懷忠信以待舉可也他年峩冠埀紳於朝廷之上以行其所學夫然後有光祖宗而究顯揚之美流積慶於無窮矣

種徳堂記

曰人有問餘者曰積善降祥有徳必得其壽信乎否耶曰自六經聖賢以來有是言矣奚其不信蓋通天地間惟理與气而巳仁義忠信理之存乎人者也壽考福澤气之應乎理者也理行而气從有必至之應然必爲之力行之勇要其久而後信子不觀之農圃之事乎稻粱菽蔬所以種之必生生之必遂者物理之常也然有耕並壤而登耗之弗齊種同時而美惡之或異者气有厚薄使之然耳理其常也气不可常者也理足以主宰是气气惟理之從其不常者皆可常也是故上農老圃之事其事也惟其理不惟其气時而耕之時而布之時而灌之漑之耘之耔之去其稂莠之害苗者夫然後生意流行無所不及理在是則气斯應之矣人之有是心猶物之有其實操存涵養之功則栽培種藝之事也操之而存養之而不害理之充於我者無不盡則气之應乎理者無不周故作善降祥有徳得壽有莫知其然而然者書曰臯陶邁種徳徳而言種言邁爲之力行之勇要其久而後信云耳余寓河間之中城與李君吉甫爲鄰毎造其室見其家庭肅雍長幼順承子孫環侍終日無惰容以是敬之退而詢諸鄕黨則知吉甫筮仕四方所至以善狀著聞去而見思其彊於爲善有自來矣吉甫葺堂旣成扁之曰種徳中子志逺與余遊從最久求余爲發其意前旣引稼爲諭而意有未能盡者復於此而畢其說蓋士生斯世莫不求爲有用種學所以種徳也種之身以及於家以及於國是其種工非一朝夕所能致也在易地中生木爲升山上有木爲漸聖人於升之象而曰君子以順徳積小以髙大於漸之象而曰君子以居賢徳善俗蓋地中之木由根榦而枝葉寸寸而生以及於丈尋夫然後適於用學者進徳之序也山上之木挺特卓立與山體俱髙足以風厲於下君子有位之事也積小髙大成已也居徳善俗成物也皆積而後升漸而後至吾所謂爲之力行之勇要其久而後信者也吉甫老成更練諸子森然階庭或以學問自力或以才能奮身他日成就可棟可楹可榱可桷逺到未可量也乃書以勉之

瑞云寺記

區宇中分而釋氏宗教亦判爲南北各師其師各道其道枘鑿冰炭不相爲謀百有餘年矣豈期車書混同萬里一轍釋氏宗教因是亦合於一淮浙荊楚有志於訪道者絡繹而北燕趙齊魏有志於求師者亦振臂而南南北一家佛道祖教由此而中興噫亦盛矣虎巖大長老奮身淮甸踏徧諸方晚嵗簡知九重擢主靈隠方丈以當世第一流主東南第一剎南北學徒充溢錫下動以千數前是百餘年未之有也虎巖不以地位髙峻接引忘倦每示眾曰吾老矣汝諸人有疑速問莫待吾影落空山持鐵鍬而問靈骨乃卽錢塘之瑞岡介竺峯靈鷲之間度地數頃據山水要防剏一招提示爲退居之計欲學徒篤志求道惟日孜孜非自成已所以成物也中爲大殿外爲山門左有僧堂右有香積環以精舍洊被恩命以瑞云院開山俾其徒甲乙主掌密近靈隠而自爲門戶各無相闗內外圓成遣一禪人求予作記曰是吾退居也是吾菟裘也公爲我發其意予告之曰進必有退亦物理之常師之道價方隆遽求髙退不太早計乎予聞近代尊宿矯世俗興作之獘卜退居於揚子江心者又有卜退居於海門潮上自以爲髙者予嘗語之曰奇則奇矣而未髙也夫居其所當居樂其所可樂何山不可以藏骨至與魚龍爭其洞穴以爲退不亦隘乎虎巖之卜瑞云不幽而深不藏而密樂哉斯丘異乎他人之退居矣吾聖人云居天下之廣居立天下之正位行天下之大道道之所在卽居之所在進一廣居也退一廣居也三千大千世界何往而不可居何山而不可退乎百尺竿頭更宜進步虎巖勉之

寂照閣記

眞谷居士陳君彥祥早嵗周遊中原徧交當世名卿巨儒以至外方博達之士無不就而訪之以道充然若有得也乃歸築室髙陽之下父子自爲師友名其讀書閣曰寂照予過之問焉曰子爲吾聖人學乎亦有取於釋氏語乎聖人言寂釋氏亦言寂義近而理殊不可以莫之辧也居士請予發其意爲之言曰夫心一太極也沖漠無朕者太極之本體也寂然不動者此心之本體也方其沖漠無朕一理混然而動靜互根所以生兩儀四象八卦者舉在是矣方其無思無爲寂然不動而道徳性命之理所以離爲仁義別爲五常散爲百行萬善者舉在是矣是故未發而寂心體之本然也已發而通心體之妙用也無思非無所思也無爲非無所爲也其寂然不動之本體固如是也及夫感而遂通天髙地下萬物散殊孰有出於思慮之外者是之謂以一理而貫萬殊羲之畫文之彖孔之系如斯而巳矣佛氏則不然其所謂寂卽空以爲寂心無心也形無形也物無物也以是爲體而不能該乎天下事物之理非體也至其動而接乎物境空境也相空相也法空法也以是爲用而不能周乎天下事物之理非用也何則寂非空也彼視其身與天地萬物等一虛空露電以原其始而莫知所始夢幻以要其終而莫適所終是之謂以一空而了萬法體之不能該用之豈能通乎故吾儒異端言寂𨿽同而所以爲寂則異不辧則不明也或曰若子所言寂之爲感與寂之爲照有以異乎曰自此心之本體而言寂而感者心體之妙用也自學問積功而言寂而照者亦心體之妙用也子不觀之日乎夕而向晦日之寂也朝而升乎天衢無容光之不照者向晦之所息也子不觀之嵗乎冬而閉藏者气之寂也春而陽明發舒萬生被其光榮者閉藏之所爲也人之此心虛靈瑩徹萬善畢備然非主靜以正其本謹獨以澄其源存誠於幾微毫忽之間積功於不睹不聞之地何以復此心本體之渾全輝光日新明明徳而靡不周乎故寂照云者學問存養之功積久而後見非卽空以爲寂卽寂以爲明也居士覃懷人嘗佐大名幕倦遊而歸繪松林秋月爲圖著深衣持麈拂據磐石而坐若思非思其有志於自治其心者乎其嗣子新篤學好修彊毅有守他日必將有用於世其所涵負殆未可以淺窺也余以羇客來瀛獲交君父子朝夕所講皆義理之大端故登斯閣喜而爲之書

洞霄宮記

道爲三極之祖大包宇宙而不見其外細入毫粟而不見其內生陽生陰神鬼神帝陶鎔千聖槖籥萬象不見其迹是故莫大乎天地此道撐拄乎天地莫幽乎山川此道充塞乎山川道卽理理卽太極太極本無極撐拄乎其上無一瞬之或息故曰天柱充塞乎其中無一隙之不周故曰洞天嗚呼爲天柱洞天之說者其知道乎其至人示以至道之精眾妙之門乎夫天有形道無體以無攝有誰爲之耶天至大洞至小以小納大誰司之耶天柱卽大易統天承天之象老氏天地得一淸寧之防洞天卽大易天在山中之象老氏谷得一以盈之意無疑矣夷攷往牒女媧氏斷鼇足以立四極非鼇也道也天柱之諭也元始坐浮黎寶珠十方天神悉入其間何神也道也洞天之諭也余杭大滌山洞霄宮爲三十六洞天之一與舒州壽陽天柱爲三金堂玉室上通太微奇異神秀不可殫紀漢武立館神歷晉曁唐以至宋世累朝禮奉深謹代生髙人主張斯道咸淳甲戌臘月不戒於火千礎皆灰防世運更革歸化聖朝山中諸老合力營之旣底於成爲力勤矣至元甲申六月郁攸洊作一夕復盡四眾還視於邑太息提防宮事一山郎公如山提舉宮事桂林舒公元一敏毅介特人也不沮不懼宣言於眾曰吾將新之取木他山運粟他所葉心集思鳩工度材先建庖帑乃築大殿以及余屋元貞乙未之三月壬子吿成金碧瑰麗照映林谷神運鬼工殆不是過朝家欽崇防持視昔有加旣成囑余爲記余辭不可巳而吿之曰洞有天天有柱吾言於前矣天中有天盍終言之夫天中之天上極無上是爲三境境𨿽三淸則一也又三其爲九名𨿽九淸則一也學道之人鏈陽消陰朝夕存存以我之淸同造物之淸淸乎淸乎超萬形而不壊者乎遂筆之記

序

孝先詩卷序

人之爲善廼已分之所當爲非有爲而爲之也如種之必生炊之必熟種者炊者但知其用力之勤而已爲之不怠則種者必能生炊者必能熟皆自然之理也於公自謂我治獄多陰徳子孫必有興者令髙大門閭以需之於異日其言果驗然以已之陰徳責報於造物學道君子所不言也余久羇古瀛地與鯨川相接知張氏爲孝弟之門由祖而子而孫傳以孝弟至於孝先不懈愈勤鄕黨稱之士大夫敬之餘𨿽未識其人知之久矣一日見此軸以於公陰徳爲言余語之曰子之徳修之於身行之於家由祖至孫傳之如一日世所爲實行不期報於造物而造物之報常在焉所謂孝弟之道通於神明者也而豈世俗陰徳陽報者云乎哉中庸曰大徳必得其位必得其祿必得其壽此𨿽爲大舜而言然人之有一行之修一事之善莫不能不格而孚不感而應自然而然者也栽者培之豈不信哉子力行不倦其效有不可得而言者願言勉之

送崔壽之序

余讀詩至鄭風子衿掩卷而嘆曰周之東遷未久學校之廢乃至是乎及觀魯頌之泮水其詩曰魯侯戾止小大從公又曰載色載笑匪怒伊教上以是率其民下以是從其上八章藹然與鄭風我往而彼不來者異矣蓋周公魯公之化在人未泯故其習俗漸漬有以異乎他邦也河間古文物郡毛公董子之化至今猶有存者士尊名教而貴禮讓逺功利而談詩書出而仕於四方所至皆以興學校崇教化爲事然有行之而通者焉亦有率之而不能應感之而未能盡孚者焉是則魯鄭比壤而學之興廢不同其俗使然非士君子所病也崔君壽之河間之秀弱冠從其鄕曲老先生講問經義敏而好修有黨裏之譽往嵗調官安陽始至卽延師儒設講席率郡之子弟執經請疑人肅然知有師道學宮久廢墟爲牧塲前之仕乎此者莫或過而問之君獨以是爲戚亟佐其長鳩工度費興頽舉壊辟宮墻拓廈屋像先聖賢而事之春秋嵗祀俎豆具設登降如禮長老預在列者咨嗟太息不圖盛事復見於今政將成翩彼飛鴞乃或鳴其不善亟委而去之士論共惜壽之則不以是芥蔕杜門講習忘倦久之乃調廣平之賔幕春仲將發眾爲祖於郭南或舉觴而言曰魯僖之化不可以行於鄭校泮林詠歌不可以加於城闕子是行欲興學其毋遽乎余曰不然士之仕也觀其志之所存及其旣仕也觀其政之所先其所先者乃其志之所存也存之於平居先之於臨事惟學問君子能之不可望此於眾人也壽之筮仕之始涖官之初卽能以延儒興學爲急先務由其志之所存也在是故其政之所先者亦在是此正壽之所以卓然過人出處通塞系乎所遭其可以是沮吾志乎況廣平地大物眾秀民彚興皆有志於道夫豈安陽可儗余願君舉安陽之巳行而行之廣平推安陽之未及行而究之廣平必致其長於魯僖鄭僑漢文翁之上使人曰路幕有儒者故路之政事皆出於經美聲洋溢主賔俱榮不亦善乎若夫治簿書課功程苟逃曠責刀筆吏類能之不足爲君凂也乃書此以餞之

送楊善長序

三代盛時耕於野者爲民升於學者爲士士者民之秀傑千百而一二者也故有選士有俊士有造士由俊而造徳成行尊是之謂進士王與二三大臣論其材能而授之以位公卿大夫由此其選也乃若府史胥徒之屬則庶人之在官者耳蠲其徵輸而役之以事官長所舉不以薦之於王是烏得俊造齒哉蓋上之所貴者在士故天下之士莫不知所以自貴風俗淳厚人才眾多用此道也降春秋而戰國王者之制日以隳壊而老學宿儒猶能以道自任不與世變俱遷也當時諸侯大國之君亦知儒之爲貴卑躬盡禮惟恐不能致其肯以待眾民異術者而待之乎又降而兩漢選舉之制𨿽與古異然非經明行修名爲儒者不得在髙位國之羽儀民之師表於是乎在其有由他途而進或階曹掾而升不過職錢谷治簿書試以其所長而止耳自是以來千有餘年九流名家並馳爭先而聖人之道儒者之教如三辰麗天淸明光潔萬目同仰夫豈以一屈一伸或用或捨而爲晦明軒輊乎道如是教如是儒者之所以爲貴亦如是萬鈞一羽在我而不在物也河間楊善長家世業儒中間爲菽水之養試掾於京俄而風木纒悲以是返舍旣除喪自念祿不逮養乃捨去刀筆之陋復儒冠焉鄕黨以是賢之一日過余具道所以然之故求一言以表其向道之夙忱余語之曰人有下喬而入幽者矣子今捨掾從儒所謂出幽而遷喬子之立志善矣𨿽然立志非難而堅志爲難余願子持之以靜深要之以悠久毋動於榮利毋奪於貧苦毋安於卑近嵗通一經以植其大本聞海內有先覺之士必往請質所疑以定學問之指歸使在我者充然實有可恃萬鐘軒冕且不足以累其方寸庶人在官之祿又何足爲浼乎

送穆秀之序

周子太極圖義理之宗也邵子先天圖像數之源也二子發前聖未發之蘊海宇所共宗仰人無異辭也而朱漢上易表乃謂穆君伯長得二圖於華山陳希夷氏以太極圖授周子以先天圖授李之才之才傳之邵子則二圖乃伯長所傳於華山翁者漢上之語其徴信乎近世大儒乃謂太極圖周子自得之學似不以漢上之語爲然蓋推尊周邵不欲汨之於異教而伯長付授之功其可沒乎嗟夫長江大河行地萬里以趨於滄海而岷嶓積石乃其發源所自江河之大初不以發源爲諱也蓋伯長傳之周邵二先生推而衍之伯長傳其圖二子得其圖外之心由是成通書成皇極經世流衍盛大以至於今如長江大河汪洋浩博東注於海而伯長之傳則岷嶓積石之發源有不容廢也穆氏裔孫少見於南方余羇寓古瀛乃得與秀之相識伯長先生之裔孫也捧憲檄巡行屬郡潔防自將端靖無擾民譽交歸公退之餘坐驛手不釋卷或遇儒生質疑辧惑亹亹不倦其學厥有自來信乎其爲伯長之裔孫矣將還求餘贈行語余謂秀之子之職業優矣子之才具美矣子之仕進有梯矣余所望於子者修明爾祖之學以顯爾祖之道且以淑爾身使天下之人知太極先天二圖之所自來非吾子之當務乎蓋周子通書邵子經世書觀物等書皆圖外之心而近代晦庵朱子著太極解義及易啟防等書又所以推明周邵二子之學其書浩博不可涯子勉讀之道在是矣

欽定四庫全書

則堂集卷三

宋家鉉翁撰說

塑夫子像說

河間古文物郡爲士者篤意內修不求聞達往往隱於農工商賈之間晝治其業夜課書史暇則相與聚而講習故其气象藹然有儒生之風王潤卿其人也潤卿工於塑藝冠河朔瀛保淸滄大州鉅邑有興學校像吾先聖賢者必得潤卿爲之士論乃愜蓋其志慮端慤有以取重於人異乎俗工汲汲趨利者矣吾嘗觀於浮屠老子之宮棟宇翚飛金碧焜燿梓人程其技工人炫其能莫不盛光景飾奇怪使觀者動心駭目爭投金錢粟帛於地以此累貲肥身聨騎結駟而鼎食者多矣而潤卿窮年猶像吾先聖賢以爲事動循規制不事靡麗不求贏餘非夫中有所存豈能若此充潤卿之此心可以求道於藝乎何有哉昔者洙泗之上門人髙弟朝夕侍夫子函丈不惟質疑問難以求片言之益而於聖人容色動作審視而謹記之不違絲毫良以道徳气象隨事著見譬之元气之運流行宇宙間固不可以有迹窺然不觀天體之髙明地體之博厚日星之運行寒暑之推遷何以識造化之妙乎子藝於斯肖聖人之容儀服采像亞聖大賢諸子峩冠盛服列侍左右防年於玆矣當其用志專一肅乎如有見於其位瞠乎若摳衣趨隅從於門人戶屨之列義理之心油然而生有莫知其然而然者加以存養之功庶防近道夫豈與眾工論錙銖較優劣乎子其勉之

澄鑑說

人有老而觀書忘倦者或問之曰子目力疲乎曰否觀書以心不以目人有衰而作字彌勁者或問之曰子筆力勞乎曰否作字在心不在筆心者神明之舍目之視耳之聴手之持足之行皆受命於此心者也心不在焉視之而不見書之而不能工動作起居皆放紛而無其紀是故窮理者必澄其源遊藝者必正其本此學問之道隨事而見者也眞定史國卿以風鑑之術遊士大夫間而於繪事亦能造寫生之妙求余爲下一轉語持以謁當路者余語之曰善風鑑觀書法也善繪事作字法也吾於二事毎求之於心得之於手應之於目爾於二藝亦嘗求之於心否乎收視斂聴於目力未用之先則人之形色可得而知矣沈思周觀於筆力未施之頃則物之情狀可得而傳矣是之謂澄源正本乃書澄鑑二字以贈之鑑乎鑑乎其定而能應者乎

徳昭字說

余始來瀛僦居中城與郭君舜元爲鄰壁遂定文字之交見其子焉年方齠齔挈提左右頭角嶄然余固以異之長而敏慧日誦數千言皆能得其防趣進進不巳逺到未可量也比加冠命名曰晉俾余爲之字之餘取晉之大象君子自昭明徳之義字之曰徳昭而爲之說晉之象離明出乎地上漸升乎天衢中而爲晝皆本體自然之明也君子觀晉之象而自昭其本有之明故曰自昭明徳大學之明明徳晉之自昭明徳其義一也人負陰抱陽鐘五行之秀有諸已無待乎外者此徳也蘊之吾心虛靈不昧達之於事泛應曲當動與理防此徳之明也是明也固厥初之賦與賢愚之同徳而人之聞道有早晚之異其用功於學有勤惰之不齊故其事物相接也目視而耳聴手持而足行不能純乎天理有時而汨於物欲之累如離明麗乎太空容光必照一爲陰翳所薄其明不能無虧迨夫翳去明見本體之虛靈未嘗一息間也君子自昭其明亦不過克去物欲之累復還本體之眞欲淨理明吾之得諸天而有諸已者固自若也夫子旣著其義於易之晉曽子復於大學而詳言之大學之明徳晉之自昭聖人喫爲人欲其求諸已無待乎外也我之徳而我自昭之是之謂自昭余以徳昭有受道之資故以是爲告然余所期於徳昭者又有在也晉之爲卦諸侯承君之象也故其彖曰康侯用錫馬蕃庶晝日三接康侯者康國之侯也惟其有自昭之明是以膺三接之寵然則晉之三接以明合明夫豈自外至者哉徳昭其勉之

公度字說

友人李景山之猶子幼名九將冠景山爲其孤也不忍更其名乃因其舊名而命之曰九疇字之曰公度俾余爲之發所以名之義余曰美哉子之爲是名也天地之初陰陽之始惟九而巳河龍負圖五居中而成九上古聖人因之畫易象數之原也其後箕子爲武王陳洪範五皇極居中八者環之於外而成九愚意中古聖人因河圖之九而成範以垂法於後代漢儒以爲洛書非也蓋疇之爲九乃天地民物自然之範正心修身治國平天下之要莫不在是八者環處於外皇極居中以統之皇極者大中之道也自君身以至諸侯卿大夫士下及庶民尊卑殊途而共由乎皇極之中爲其大也而名之曰皇以其中也而掲之爲極蓋自堯舜禹授受以來歷夏商周聖聖相授者此一中也天下事物至中而止故名之曰極近世大儒不取孔安國之說以皇爲君以極爲至極之標凖謂極乃在中之義不可指以爲中余深味經防舊說未爲害義而新說非之過矣蓋極者中之位也位之所在卽中之所存事至中而止是之謂極捨中而言標凖則所謂標凖者寧可有過不及之差乎蓋八疇列居四方四隅而皇極居中如輪之有轂以其位而轂當爲中轂旣居中則中之所在乃極之所止卽四方四隅面內之中也極不爲中則爲過髙過大之名又豈足爲萬事萬物之標凖乎景山字其侄曰公度者日用躬行隨時隨事之則亦積九之所成學者苟有志於中其必循度而進度之所在卽中之所存疇𨿽有精粗大小之殊至於度則無所不齊至於齊則無所不中此皇極居中而統八疇之說也或曰疇有九而以五福終之其義何居乎五行五事疇所以首也五行天所以賦乎我也五事人所以修乎天也視必明聴必聰貌必恭言必從思必睿五者皆中其度而不忒則隨事皆中無有偏頗而五福之應隨之矣五福蓋範內之福由中而來非自外至者也書所謂自作元命詩所謂自求多福劉子曰人受中以生是以有禮義威儀之則以定其命皆此義也余願公度率爾伯父之誨言被服禮義學問詩書惟度之循而福與中防逺到其可量哉冠禮之祝辭曰棄爾幼志順爾成徳壽考惟祺以介景福願爲公度誦之

誠甫字說

中山古文物之邦名儒碩徳軌轍相望後進彬然好學見稱於時張君誠甫其人也名徳信與余相防燕京求餘發揚命字之義余曰子知信而誠在是矣夫仁義禮智是爲四端仁得信實其爲仁義得信實其爲義禮得信實其爲禮智得信實其爲智必實而後能成其徳故陰陽之有五行木火金水必得土而後能成其爲用天一生水得土而爲冬其數六地二生火得土而爲夏其數七天三生木得土而爲春其數八地四生金得土而爲秋其數九此陰陽五行之理而仁義禮智必得信而後能成其爲徳此天道之自然也子之嚴君命子之名蓋本於此師之命字廼所以終成其義而術家謂土寄旺四季非寄旺也中庸曰誠者天之道也思誠者人之道也誠者不勉而中不思而得從容中道而聖人之事也思誠者擇善固執之者也夫誠未易言也而思誠者廼學道君子所當勉也信所以爲思誠地也擇善而固執之吾子之所當務也擇善之要惟信而巳先儒嘗謂信之一字自不妄語入朝思夕思擇善而固執之隨事皆信廼所以思誠也夫惻隱羞惡辭讓是非之心人皆有之必孳孳乎用力於信然後有以誠乎本然固有之徳如是而爲仁如是而爲義如是而爲禮如是而爲智皆以信而實之信在是則誠在是矣擇善而固執廼思誠之大端誠甫其勉焉

景賢字說

趙君景賢求餘發明字義余曰子之師命子以字豈無意乎景賢曰某名從智父命之也師語之曰智有二良心善性與生俱生淸明內存事至能應此賢人君子之智也機巧辯給逐物而遷此眾人之智也爾當從賢人君子之智勿墮眾人之智字之曰景賢以是故爾余曰子之師所以命子者盡之矣余復何云然念大學之道在明明徳夫所謂徳者天所以與我我之受於天而有諸已者也然是徳也合而言之爲明徳別而言之則爲四端仁也義也禮也智也而智者又所以知夫三者自明其明而有諸己也者是其爲徳賢者與眾人同得於天惟賢者能循其性分之固有而加之以學問充拓之功眾人有不能然是故傳之首章援康誥之克明徳太甲之顧諟明命帝典之克明俊徳而蔽以一言曰皆自明也明其性分之本有不假外求夫是之謂自明學問之道亦自明其明而巳矣自余來瀛今八九年士之志學而向道者辱從之遊余亦因是不廢其講習之益景賢端願謹恪業其所業不汲汲於外騖余是以識其爲受道之器玆因發明字義而以大學之自明者爲告景賢則扣余以自明之要余惟格物而致知子曽子所以述聖師之意而垂訓於後自明之要也人之此心虛靈瑩徹萬善畢備是所謂本然之明也然非卽事卽物孳孳焉究極其理之所存則本然之明有時而湮汨所知不逺何以能自明其明而盡吾心體之用乎或曰物物而格之將不爲玩物喪志者乎曰否此格之以其理理在我知在我物至而格之以盡吾心之用非求之於外也先儒謂讀書爲格物之事余謂窮經所以窮理理窮而物無不格矣士篤志於道及年嵗之未邁率以之三載日力而通一經積二十之久諸經皆通天下義理觸處洞然吾之知有不致乎易之晉聖人於其象而曰明出地上晉君子以自昭明徳易之自昭卽大學之自明自之一字最聖賢喫爲後人處余爲子扁書齋曰自明勉之哉

晉齋說

學問之道所貴乎見善之明也用心之剛也見善明知之事也用心剛行之事也二者相須而相爲用去一非學也在易大壯之後繼之以晉旣盛壯則必進物無壯而終止之理也故夫子於壯之大象而曰雷在天上大壯君子以非禮弗履言學者用心之必剛也於晉之大象而曰明出地上晉君子以自昭明徳言學者見善之必明也然用心之剛者其見善必明見善之明者其用心亦必剛聖人於序卦著學問之道學者讀易之晉而原其明之所自來必由於壯不惟知之又有以行之不惟行之知之惟恐其有未盡二卦所以相爲繼也韓君子升餘久要之朋也篤學而好修沈靜而有立比年以來嵗治一經每經皆能諦詳其義手不釋卷志不外馳實爲受道之器以晉齋名其讀書之室求余爲發其義余嘗傳易釋卦義子升旣見之矣余今所以告子升者不惟昭晉之明兼有取於大壯之剛爲學問之道凡見善之明者由用心之剛者也夫雷行天上與明出地上以其象而言其義固各有所在然壯之必明明之必壯實相須而相爲用者也天左旋一日一周大明與天俱旋亦一日一周惟其壯盛健行是以明麗乎上洪纎髙下靡不畢照以學而言知之者於行行之者於知實非二事也昔顏子問克己之目夫子告以非禮勿視勿聴勿言勿動與壯之大象其防實同顏子勇於自克無復畱難他時洞見道體卓然如有所立端自夫用心之剛有以臻之曽子於大學篇首而著其義曰在明明徳又引書以爲之證曰皆自明也與晉之大象義實相符曽子自明其徳用功懇到他時優入聖域親傳道統千載之緒實見善之明有以致之顏曽二子之學其皆有得於易乎子升用晉名齋蓋有志於自昭其明者也吾必吿之以明剛相須之義蓋以子升孳孳講習毎在於易故以余平日所常言者而重爲之言非子升不以是爲告也或曰卦下之辭有取於康侯而不及學問之道何哉文王所言者易之用也夫子所言者易之學也卽象以明義初無以大相逺蓋侯之言康爲坤體故也學者篤志於道靜厚而専一亦道中之侯自康濟其一身者也錫馬蕃庶表其行之無疆也晝日三接表其明之不息也學者進道日新又新亦猶康侯之防寵膺錫皆道內所宜有初不待得之於外而後爲榮也孟子謂修其天爵而人爵從之然則蕃庶之錫三接之寵皆天爵中事吾於子升有望焉

約齋說

余始北來從搢紳諸公問河洛道學之傳今有人乎皆曰魯齋許公師道之所存也其學宗二程先生務內而近實北方學者莫或先也余以使事有防不得往見已而自燕徙瀛公歸老覃懷之下頗識其門人髙弟言論典刑森然具有師法私竊自念光嶽中分百有餘年而道學一綫之緒至今猶有存者豈非天乎而及門之士又皆勉自樹建尊聞行知以不墜其師之付托是可尙矣靳君士約從於戶屨之後有年於玆方在弱冠公字之曰士約因以名其齋有取務實近本之意士約俾余爲之記之以發揚魯齋示訓之深防余惟聖門平日教人於約之一字毎亟言焉有矯時俗之偏尙而示之以約者裏仁篇所言是也至論道學之全體言博必反之於約言約必先之以博二者不偏廢也蓋斯道之大一本而萬殊也萬殊而一致也大而三綱五常微而百行萬善詩書易禮之教性命道徳之原以至登降揖讓之節應對進退之事凡見之日用躬行何莫非道體之著形不窮之致之無以探其原不講之習之無以詣其極是故學問之道必先之以博所以博天下之義理而防之於此一心也旣博之而反之於約所以融天下之義理而貫之於此一心也顏子之約禮復之之事也曽子之守約守之之事也子夏早年與於文學之科至晚嵗語人有所自得乃曰博學而篤志切問而近思志之篤思之近非斂其博而就之於約乎子貢早年與於言語之科至中嵗以後夫子所以告之者直欲其棄去多識之舊聞勉希聖學之一貫不以其旣多者之爲尙欲其反之於約也如人將營居室致材於山楩楠豫章苟可以爲吾室之用者吾致之惟恐或遺所以博之也旣得其材則規矩而方圓之凖繩而平直之爲梁爲楹爲桷爲榱小大各適其用合而成室所以爲約也是道也博之固難約之尢爲不易約之乃所以成之也余嘗與士約邂逅古瀛館中見其言論溫雅動作有則心固異之已而聞之於人則知其師友淵源厥有自來涵養成就非一日矣吾復何以爲告然念理義無窮心體廣大博之有要約之有程其要其程不在乎他在乎主敬而巳矣是故主約者主乎敬者也主敬者主乎一者也顏曽賜商造道𨿽有淺深而所得於聖門者在是吾意子之師魯齋所以拳拳屬望於子者亦惟在是請以主敬二字伸許公不盡之意乃書以復之

志堂說

余弟祖仁甫篤學好詩合毛鄭以來諸儒訓說而爲之折衷扁讀書室曰志堂取義在虞書其用志於詩久之矣精之矣書來乃更欲餘發揚其義附於平舟翁題扁之下祖仁求道之志老而彌確余憂患摧折學殖荒落不能有所發也然昔日讀詩深有味於詩序在心爲志之防以爲在心之志乃喜怒哀樂欲發而未發之端事𨿽未形防則巳動聖賢學問每致謹乎此故曰在心爲志若夫動而見於言行而見於事則志之發見於外者非所謂在心之志也是以夫子他日語門弟子曰詩三百一言以蔽之曰思無邪無邪之思在心之志皆端本於未發之際存誠於防微之間迨夫情動而言形爲雅爲頌爲風爲賦爲比爲興皆思之所發志之所存心之精神實在於是非外襲而取之也序詩者卽心而言志志其詩之源乎本志而言情情其詩之派乎自心而志由情而詩有本而末不汨不迂蓋門人髙弟親得之聖師而述之於序非後儒所能到也是道豈惟詩聖賢平日講貫毎於此而拳拳焉告子謂不得於言勿求於心逐乎外而不由其本者也孟子辭而辟之爲之說曰志气之帥也气體之充也持其志毋暴其气反復詳說大率以持志爲學問據依之地誌足以馭气動容貌正顏色出辭气何莫非天理之著形是固心學而曰勿求於心豈非失之逺乎詩人之詩所以嗟嘆詠歌不知手之舞足之蹈亦由气統乎志喜怒哀樂發而皆中節非由外也是故善觀詩者觀其辭之洋溢暢達而知其气之充周觀其辭之雅正溫純而知其气之安定觀其樂而不淫哀而不傷怨而不怒而知其气之循軌而有節由學問操存有以主乎其內也詩序孟子其相爲發明歟或語余曰若子所言志一而巳其發也乃有多歧之異何哉曰志乎道徳者在心之志也伊傅周召顏曽思輿隱見不同而其志乎道徳則無不同也彼志乎功名志乎富貴則管晏申商之所謂志中無所守淪而入於他歧者也所貴在心之志操之而存如水之有本自源䢐流行地萬里一本而巳溢而爲潢污別而爲溝瀆是豈水之正哉余昔與祖仁俱侍先君周遊四方過庭講習一在義理毎見祖仁讀書多密察之功遇事有素定之畫嘗期之以前輩事業而余也迂拙自信恪守繩尺之外無他中年因讀禮采內則名篇之義命堂曰則嘗語祖仁我則其則子志其志持是自見於世何行而不可乎自爾以來沈埋州縣垂四十年晚嵗有位於朝大廈告傾棟折楹摧非一木可支余以國事見驅而北祖仁避地入閩別去八九年窮困百罹未嘗一日廢書也比聞祖仁更用功於易著論成編余自燕以來瀛卒春秋舊業成集傳三十卷以爲春秋者聖人見志之書易爲天下事物之凖志之所至則亦至焉則之所止志亦在焉春秋二百四十二年之行事何志而非則之所存易六十四卦三百八十四爻何則而非志之所在吾兄弟𨿽衰邁日侵不復有意當世猶能以旣老之識從事於經尙庶防托聖言以垂不朽乎昔坡潁弟兄感夜牀風雨而興防合不偶之悲今吾與祖仁南北相望萬里寒饑疾憊之弗卹而汲汲於道惟恐失之是固常情所迂而吾徒暮年捨此復何所事乎風雨淒淒雞鳴喈喈自今益知所以自勉乃書此復於祖仁甲申正望某書於古瀛歸潔道院

心齋說

余丱角時受學於梁山賈齊鄕先生不以余爲童稚未有知每爲具道心性命之大指且曰學問之道能自有所得夫然後自信而無所疑未能自有所得而信他人之言以爲自已之得徒學也余具記其語不敢忘自是以來周遊四方請益於當世大老派系之自武夷出者𨿽誨誘諄諄不倦而余猶有疑也獨於梁山先生在宿昔所言涵泳省索由少而壯而老服膺弗失𨿽不敢自以爲有所得而篤信之無所疑也嵗在癸亥餘年半百始定學問之指歸著心原性原春秋易綱領以述其中欲言者獨與子侄講之家庭亦有賔朋久要時時相過辧訛訂惑於義理大端始而知所疑中而釋所疑最後渙然粗若有省毎自念梁山先生所言自得而自信者庶防在是乎方將加以靜存之功益求其所未至防國有大難余坐抗議不撓牽聨北行畱滯積年舊業頓荒故交盡隔巳乃自燕徙瀛地近中原士有志於道者不鄙而辱臨之於是記憶舊聞勉揩病目手萃成編相與共學李君茂實是邦之秀也從余最久於余平日言論叩顚末窮幽渺辧質不嫌十反必求無所底滯而後釋蓋以學爲嗜者也余衰老日益甚詎意飄流異方乃得見此美才英質篤信內守而不悖如茂實者其進於道豈可量哉余孤陋寡聞不能有益於君而拳拳愛助不能自巳乃出其二十年間心性命之業見諸論難而有成說者手以授君而重爲之言曰夫心非身外物也天所以與我我之得於天而有諸已者也士希賢賢希聖聖希天希之以其心也存之而存正之而正養之而定貫之而一融之而妙是之謂心學心之外無他學也易六十四卦彖象系辭文言聖人心法之見於經者也春秋二百四十二年之行事聖人心法之見於事者也後儒以卜筮而求易以史傳紀載而求春秋此最說經之大獘余嘗著春秋傳系辭文言解義務革除二獘以昭聖人心術之精微茂實於余之春秋旣信之而不疑於余易解義猶未覿其全防當以此爲告蓋窮經者心聖人之心者也於易春秋而知聖人心法之所在則道之全體大用可得而知矣是之謂心學心之外無他學也吾師嘗有言心如明鑑懸空有象畢照而蝕之者有三辭章綺麗而好之一蝕也外物紛華惑而入之二蝕也異端末流以空虛爲至道慕而恱之三蝕也逺彼三蝕保此一眞心在是矣心在是則道在是矣乃書心齋二字遺君致余期望逺大之意云茂實勉之

稽古齋說

髙陽陰振之以稽古名齋余過而問焉曰士莫不以稽古爲尙而志之所趨有弗同也志功名者稽其成志學問者稽其程志典章文物議論政事者稽其巳往之廢興大率考古訂今求爲有用非以獨善此身也子亦有志於此乎振之砉然而笑曰吾隱者也奚用之可致吾授徒於鄕冠者童子從吾遊常數百人朝夕所稽皆六藝之言與夫訓詁傳注之辭諸生有問依古爲對其非古者有未暇言也少嘗治易以分蓍布卦爲事人有以是來扣據經而答其非經者有不能知也吾所謂稽古如是而巳矣嘗聞漢儒有受寵王庭退而陳其車服之美自矜耀以爲稽古之力者吾淺之而不敢慕也余聞君言矍而作曰子立志如此異乎人之爲稽古矣然願有以告夫古一也而有中古焉有上古焉溯洙泗而上迄於夏商之世是爲中古溯堯舜而上迄於軒羲之世是爲上古道之大原由是而出至於今幾萬年學士大夫所爲稽古此而已然而上古之上復有古焉非書傳之所紀無語言文字之可稽則所謂義理之原先天地而生者也宇宙之初人物之始書𨿽未形理則已具迨夫河龍負圖洛出書陰陽分而五行列易於是乎有象易之有象以圖書而爲古者也圖之九書之十以太極而爲古者也沖漠無朕者太極之本體而陰陽五行之理之象實具於其間古之上復有古此易之原也子分蓍布卦因變以求易後天學也卽象數之可稽者而原易理之所從來則先天之學畫前易也萬殊而一理也萬古而一心也千萬人而一致也卽心以悟易卽易以求道由後天而窺先天之蘊卽有象而悟無象之奧則古之上復有古所謂易理之原者可得而知矣振之明於易有靜守之功筮𨿽奇中而志存學古不以是名家也故吾樂以先天畫前之易爲君告是所謂稽古之能事余與君皆當勉焉

勉堂說

由典謨而後君臣交相警戒惟一懋字懋所以勉也自洙泗以來聖賢所以啟廸後進作成人材惟一勉字勉所以懋也懋之義大矣勉之義精矣帝王之世非有怠於事者孜孜警告惟曰懋哉聖人之門非有惰於學者而諄諄訓飭惟曰勉哉懋從心欲其篤志而無怠也勉從力欲其自力而罔懈也懋與怠勉與懈常相爲對出乎此則入乎彼是以帝王聖賢以是爲訓告之先務欲人之無怠於事勉進於學也夫子於幹之大象而曰天行健君子以自彊不息其義又益大益精矣天運於上日月星辰系焉或一日而一周或一月而一周或一嵗或累嵗而一周運行有常晷刻無爽春秋冬夏相爲循環者大化生生不息之功也學者學爲聖人自十五志學至四十不惑五十知天命充而至耳順心從之境亦自彊不息而已矣士希賢賢希聖聖希天自彊所以不息也或曰勉彊而行乃困知之事天分髙明者無待於勉是不然學道以力行爲貴知而不能行行之而不能力惰於自勉者也顏子亞聖也其喟然之嘆曰仰之彌髙鉆之彌堅嘆聖道之大而難攀也又曰旣竭吾才如有所立卓爾則勉彊力行必期於得而不能自巳也故三千之徒聖人獨許顏子以好學惟其好之也篤而後求之也勤勉之也至是知一勉之功乃聖賢所以自彊不息也平陽鄭君通甫久客古瀛一日來訪以易經大綱領爲問余知其篤學好修將以予之所學從君商確焉曽未幾日通甫忽以省親告歸乃曰昔常稟學於鄕曲老先生以勉堂二字題其讀書處願公爲我發揚其義余語之曰子扣我以易吾將有以吿子而子乃動歸歟之興吾今欲爲子勉舎讀易之外他無以爲言矣夫易性命道徳之蘊四聖所傳此心而已此道而巳後儒斷之以卜筮雜之以術數蠧乎易者也余所著綱領子旣見之願加以玩索之功苟有疑焉還以砭我吾與君以易道相勉不亦善乎然則是勉也吾與君共之遂書以爲贈

恕齋說

人受中以生其本心之所以根柢萬善而希聖希賢者曰仁而已仁道至大未易名言而恕之一字則聖門平日教人以求仁之方由恕而仁塗轍正大脈理融徹用功之久而仁在是矣子貢嘗問一言而可以終身行之者子曰其恕乎已所不欲勿施於人勿之爲言遏絕私欲不使有萌則恕之在我日以充而仁不逺矣他日子貢又曰我不欲人之加諸我吾亦欲無加諸人夫子則告之曰賜也非爾所及也蓋子貢自以爲有得於仁而夫子惟許之以恕所以勉其進而幾乎仁也蘆川李君資夫鄕之徳人余在瀛久稔其髙譽而未及識也一日友人有此軸見示者則知君年逾七袠通經學古動作謙禮乃實踐之君子其積功於恕由壯曁老已造爲仁之地位非初學之士所淺窺也故余以聖門由恕踐仁者而爲君告蓋仁者天地生物之心所以散見乎萬形者也人得天地生物之心以爲心故是心之恕發達乎事物之間惟公惟溥廣大而純一皆其本然固有之善隨事而見者也但心交乎外有時而蔽於物則公者梏於私廣大者梏於隘狹而本心之徳不能推以及人則去仁於是乎始逺矣譬之渉千里之途仁則其所欲止之處恕則通都大逵由之必可以至於仁然非識之精行之力則是途也𨿽車轍所必由有時而榛塞將滯礙而不得通何者私欲爲之蔽由乎恕而未及乎仁也孟子曰彊恕而行求仁莫近焉恕而言彊見其用力之難勉勉朝夕然後能至於所止余昔所聞於師而用力於恕者敬題於諸賢之後幸有以教之

篤信齋說

交友之道以信義爲本信義著於平居暇日人皆可能也至於處患難臨死生而義形於色信著於事若金石之弗渝是當於古人中求之而不可望於薄俗也予周遊海內嵗行五周所與締交數千百人就其中相從之久相知之深殆不十數平居無事握手論心期嵗寒不忍負及余身履患難之境十更寒暑困苦千狀莫有能走一乘之使存問生死少見朋友之誼者況望其如巢元修徒步海南謁二蘇公冒瘴癘濵九死而不顧者乎余在瀛追想前事每嘆風俗薄惡友誼凋喪遽至於是然亦自咎其取友之非其人也或謂余曰吾裏則異於是有殷君玉者篤厚尙義有古人之風其友張生歿無以爲君爲之葬旣葬其妻攺適有子幼穉依君以食俄而以疾失明君撫之曰汝不天喪爾明他年壯大何以奉承祭祀供給嵗時殆將爲溝中之瘠乎吾爲爾憂之不能置也乃爲之辦束脩禮使之從河間劉巨川學易占久而盡得其業遊行閭裏卜者競趨家事復振如厥父存時殷君乃釋然自喜曰吾今而後無愧吾亡友於地下矣若君者豈不足以愧薄俗之棄義者乎豈非行人之所難乎相與嗟賞不能已時猶未識君也居久之君來見則粹然一儒生坐語良久又知其通詩書論語孟子閉戶自飭有年矣然後知殷君所以能篤朋友之誼自平日講習中來古語云一死一生乃見交情又曰使死者復生而生者無愧於死者夫然後不食其言若殷君可謂不食其言矣充君之信以是求道如乘駟乘行千里之險輗軏旣具何行而不達乎尙勉之哉乃書篤信二字以遺之

實齋說

天以陰陽五行化生萬物人得之以爲性者一實理也聖人因性中固有之善而修之以爲教仁義禮智之大端君臣父子之大倫皆實理之得於天者也士君子踐聖賢之言學其所學事其所事由格物致知以至誠意正心修身齊家以至治國平天下皆實理之修於身實學之致於用者有此實則必有此效豈空言哉吾夫子生知而天縱其示人以爲學之漸次必曰十五志學三十而立以至五十知天命六十耳順步步踐實以造於從心不逾矩之地正欲後人向實地上漸次而進如九層之臺自下而上以有實地以爲之基也外乎實則皆虛也巵言蠟貌飾虛美以炫外也錦心繡口崇虛觀以諧俗也綺言簧辭駕虛辯以苟同也爲文不根乎義理造句不本乎風雅則晉宋之雕鏤晚唐之妖麗巧則巧矣工則工矣皆浮僞之爲文反乎實者也故君子必踐實之爲貴余來古瀛十二禩矣士之篤學好修者粗皆識之而李君積中則有志於踐實者也嘗過余共談終日亹亹不離乎道退又率其同志就鄕先生講說𨿽隆冬盛寒至夜分乃散此其爲學之實也自其髙祖以來子孫義聚者五世內外雍睦無間言𨿽長之率之而積中節之以禮將之以敬入其門典刑肅然气象藹然猶有中原承平之舊俗此又其事親從兄處家睦宗之實也余嘗題其讀書室曰實齋積中復求余爲發其義則告曰夫實所以爲誠也中庸曰誠之者擇善而固執者也擇善而固執之由實積功以造於誠也又曰博學之審問之愼思之明辧之篤行之五者由實而誠所以積功之目也學者苟志於道於是五者朝夕用其實力有不爲爲之必要於成不成不措也積中余之實友願於中庸五者之目而盡心焉他時舉而致之於用如種之必生炊之必熟其效驗可勝旣哉

習古齋說

里人王君子祥過餘言曰某少也有志學問師扁其室曰習古自是以來周遊四方未嘗不服膺斯訓惟古是習習之而未得其要願公有以告之餘曰君言是也夫萬古在前人之習之如以片帆孤艇渉乎滄溟汪洋混涵孰得而窺其際惟習於海者而後知之耳吾聞海之南北東西有大山巨鎭爲一方之樹表習於海者生於斯長於斯習於斯相風而馳望樹表而趨故𨿽數千萬里之逺惟意所欲之皆有以至其所止爲其知要故也學者有志乎古能知樹表之所存則得其要矣由羲黃而堯舜禹湯以迄於文王周公孔子孟子萬古樹表之所存耳詩書易禮春秋論語孟子則大山巨鎭之津涘習乎是可以知其要也余願君以十年之功先通乎孔孟之格言又十年徧通余經萬古在前可得而知其要矣余聞君通於陰陽之學是學也以易爲古易之爲書以羲文周孔四聖人爲古而系辭文言則其綱領繩尺之所在是所謂陰陽之古也後儒有著書儗聖如子云之子平之包乃一家之書非古也又如焦氏京氏以推占爲事乃筮家之學尢非古也子逺後儒之古而習聖人之古用功之専眞積之久而一陰一陽之道可得而識矣子祥孝友端恪爲學不倦方以戶役有事於燕暫歸亟還餘未暇與言易他日再來當與之言先書此謝其意

肅堂說

天地以肅而成四時聖人以肅而成萬化肅之所以成之也士君子之學本諸心修諸身達諸政由內而外自源䢐流亦貴乎肅而巳矣夫肅非任威以爲肅也亦非事事而肅之以求其肅也中有所主而外自肅矣奚主乎敬也敬者本心之徳一而不二純而不雜肅之源也敬主乎內則修諸身者無不肅修諸身者旣肅則達諸事者無不皆肅肅非由外至者也坤之六二之文言曰直其正也方其義也君子敬以直內義以方外敬義立而徳不孤先儒爲之說曰主敬所以直其內也守義所以方其外也又曰敬立而內直義形而外方敬所以爲義也直所以爲方也方所以爲肅也所主在是則所守必在是近而一心一身逺而一國以達於天下敬之所主隨地而皆方方之所存隨事而皆肅肅者自心自身之敬所以爲肅夫豈由外至哉侯公字某篤學而好禮好友而溫裕自早嵗入侍旒扆擢佐春闈言論中理規贊有程縉紳大夫士固巳交稱無異辭廼者髙陽擇牧公以朝廷之望世濟之英首膺是選期年報政民望具孚作堂治所俾余爲之名之餘惟名者所以旌其實也公之治狀肅矣請以肅名斯堂復爲說著所以名之義惟河間古禮義之國毛公董子遺化在人俗純易治地大物眾五坊遊手參錯其間積習肆暴達官不敢伸其擊彊之手長吏不得布其字民之仁此頑梗不肅之病民者也自公下車躬履阡陌延問疾苦布宣教條饑鷹噬犬聞風遁藏而田野之患肅矣異端浮屠日新月盛大興紺宇日役萬人六郡爲之騷然綿亙數年役不得息此異端不肅之病民者也自公下車因事裁約斧斤罷剪於山林鉏耰獲安於耕耨而異教之擾肅矣大邦學政一道具瞻黌宇不修佩衿解散芹宮鞠爲茂艸精舎幾同牧場此庠序不肅而病乎風化者也自公下車修明舊典漸立新規春秋二丁豆籩於粲登降有儀在列咸聳玆又興舉頽廢延禮師儒頓復承平之舊而泮林肅矣至於決訟立談之頃折獄淹系之餘郁者獲伸枉者得直明則察姦而聲色不露簡則禦繁而動作有則由府而郡由郡而邑前日之未肅者今皆肅矣以是名堂豈不稱其實乎余又嘗聞之師曰天地間一理而巳一气而巳理行而气從是以敬主乎中而气肅乎外一身之气旣肅而天地之气亦肅自然之應也洪範五事貌曰恭恭曰肅又曰肅時雨若則以在我之肅而肅天地間之不肅也自公以來雨暘時若嵗事屢丰此理行气從之效自主敬中來者也是气也養之斯充充之斯大充之大則用之也亦大孟子謂志气之帥也持其志無暴其气此養气之大端也敢以是爲公獻

又

肅水卞上人少嘗從儒先生學問長而遊方爲達摩學浮屠後來之秀也求余爲名其所居室余𨿽未及識之聞其自儒入佛手儒書弗釋亦吾人也故樂於語之以道乃因其裏之名而爲其堂之扁復書此以贈之夫學問之道以敬爲主敬主乎中則肅形乎外肅非自外至者也戒謹不睹恐懼不聞敬之主乎中者也容止可觀進退可度肅之著乎外者也有諸中必形諸外肅其外以養其中此吾儒入道要領而佛之爲教亦不異此蓋吾之所謂敬在爾教中是名爲戒巖居而野處艸衣而木食其動也無斯須惰其苦也無防微厭爾之所謂戒也周旋乎三千之威儀出入乎八萬之細行起居作止動與戒防則戒之所以爲肅也然必持之以久要之以定使夫內敬外肅表裏常相爲應夫然後敬之用乃行肅之功乃見已肅而人亦肅也人肅而境亦肅也仰而天日星之運行風霆之鼓舞俯而地山川之流峙气化之消息中而人有倫有理有法有式千彚萬狀莫不皆歸於肅是謂道內之肅自然而然者也若是者何主乎一有以攝乎萬也主乎一者主乎敬者也子持戒精進坐禪面壁思無所思爲無所爲曷若持敬以爲內主而肅以成之乎乃書此爲肅堂說

靑鼎說

余曩在燕寓於東華與崔君善卿居同裏潔修好禮而未及識也嵗庚寅善卿自燕來瀛一日過餘言曰某家世業岐黃之經以靑鼎自表其廬自京師及四方之人目吾家爲靑鼎崔氏衣冠縉紳爲文賦詩以發其義備矣然吾不獨藝醫少嘗從師授詩書禮論語孟子講明道要猶冀有以自見於世願公有以告之餘嘉其意爲之言曰子業醫經號以靑鼎足以昭子活人之功矣子有志於道將由醫而進乎儒則鼎中之調劑誠未足以究子逺大之業請以余自挈其鼎者而爲子吿可乎昔余始冠先君子命之名曰鉉而說之曰在易鼎之六五其辭曰鼎黃耳金鉉利貞夫鼎重器也中虛而上植可以勝重任而致逺必有鉉焉橫貫於鼎耳之上所以舉鼎也人之此身鼎象也所以勝重任而致逺惟剛惟中惟正猶鼎之有鉉鉉之用金爲其堅彊中正而可以挈也以是名汝守汝之中用金之彊庶乎可以勝鼎之重矣余稟承先訓嘗作鼎加鉉於其上而置之座右朝夕觀省由少壯曁老耄歷患難之境處搶攘之防老壯窮堅不攺其操以有是鉉以自挈其身鉉非吾身外物也善卿勉之子有鼎而飾之以靑足以見子活人之心吾有鼎而鉉必用金者持身之要也吾行世六紀年近八十不復有志當世將釋金之堅彊而用玉之溫潤從乎鼎之上九以爲節也願以吾之金鉉加於子靑鼎之上庶有以盡子之用而伸子爲儒之志矣

中庵說

醫學問之道也近於儒進則爲儒矣百家末流藝術工賈各事其事者也其不能以齒乎醫是故儒爲貴醫次之道𨿽有小大業𨿽有精粗然皆積功而後入非巧力智計躐而得之是其所可貴耳蓋儒以心運醫亦以心運儒者之學本之心推而致之達之於治如種之必生炊之必熟者道學功用也而醫之學其學亦本之一心推而致之達之於療憊者可使之起痼者可使之瘳效驗在人亦有不可掩者良以其學本末具舉近類乎儒積諸中而有自得之功故達諸用而有必得之效事𨿽殊而理有相似者耳是故醫可爲儒醫之爲學可以進於道使和扁倉華而有志於儒吾知其必能造於盛大光明之域與聖賢同其歸豈止著效膏肓收功瞑而巳哉邊氏由唐末五季代有顯人居公卿之位蓋著族也鎭之早通醫經識趣髙逺推恵鄕黨典領濟民老貧幼孤賴以全活孳孳善道藹然尙有典刑求余爲扁其堂余惟學問之道求中爲先中有定名而無定位隨寓而存各止其所者中也是故有一堂之中一家之中一國之中地𨿽異而中常在是惟理明義精者乃能識之而醫之爲道亦猶是耳素問云五方之气不同民生其間嗜好亦異而疾之感於外者常自其所偏而入是故制爲攻療之法有砭有艾有鍼有劑有導有按率視其過不及者而損益之名曰異法方宜方宜云者隨時求中之義也餘生長蜀道自蜀而荊由荊而吳周流四方所識善醫不過數人皆隨地制方不泥於古書有得於中意每許之以善學玆來寓瀛介燕趙之間獲見守貞劉公所著宣明論證無常形而治之以有常之法是所謂中也計自是而中原齊魯莫不視此以爲凖子歸而求中在是矣乃書中庵二字以復之此學問之道也亦醫人理也

欽定四庫全書

則堂集卷四

宋家鉉翁撰書後

聖門一貫圖書後

夫子語曽子曰參乎吾道一以貫之語子貢曰賜也女以予爲多學而識之與對曰然非與曰非也予一以貫之此二章聖門傳心之要語參者道體之一貫一本而萬殊也語賜者聖學之一貫萬殊而一本也世人知尊曾子之所聞以爲道統之付托在是故耳於子貢之所聞往往忽視之而不講殊不知子貢之多學乃反博歸約之地惟博而後能約非博無以爲約聖人恐子貢以多學爲務故告之者如此非謂多學爲無所用欲躐而進之於一貫之地也是道也如長江大河發源乎岷嶓積石固一本也及其防百川眾流而歸乎滄海其歸者一也其一者百川眾流之所防也是所謂道體之一貫又如百尋之木由根而幹由榦而枝葉其扶疎上出者乃日積月累之功自本而根一而巳矣是所謂聖學之一貫他日夫子又語子貢曰予欲無言子貢曰子如不言則小子何述焉子曰天何言哉四時行焉百物生焉天何言哉大哉言乎乃子貢晚嵗所聞聖人心法之妙於是盡見不語他人獨語之子貢所以終上文一貫之防必子貢之學巳造於是而後夫子以是爲告也嗟夫時之行物之生天道固無所不覆然天非物物而生之加以雕鏤組織之功亦貫之於一而巳貫之於一此天道不言之妙而聖學之極功所以與造物相似者也肅寧張舜卿藏此圖筆法精妙追輩龍眠愚妄意欲於曽子之後繪子貢遺像以見二章付授之深意巳囑郡人韓京叔模臨一本尙未得之先書此卷後歸之張氏云

新繪一貫圖書後

聖人之道一本而萬殊學者之學萬殊而一致此曽子子貢後先所聞兩一貫之大防也蓋道體之大原其初一理也分而爲二列而爲四離而爲八衍而至於萬何莫非道體流行之妙原其初一而巳矣防其歸亦一而已矣聖人之道一本而萬殊曽子所聞於夫子者也然學者之造道必由粗而達之於精由博而返之於約由條目支節而貫之於道是故灑掃應對學也讀書窮理學也俎豆之容登降揖讓之節千緒萬端何往而非學然究其歸未有出於吾此一之外者此學者之學萬殊而一致子貢所聞於夫子者也前一貫猶滄海之納百川百川之來無窮滄海之納無量古往今來上天下地一理之外豈有他哉後一貫如枝葉之於根本扶疎上出萬有不齊返而貫之皆不外乎一本曽子子貢造道𨿽有淺深而萬之必一一之必萬聖人所以垂訓而示後者在兩章無餘蘊矣肅寧人舊藏一貫圖夫子坐於磐石之上曽子拱而立乎其前李積中持以示余余曰論語言一貫者凡再皆聖人心法之所傳授不可偏舉也曽子造道巳深積功巳久其未達者一間耳聖人呼而語之曰參乎吾道一以貫之曽子卽能於言下應之曰惟而無所疑斯乃亞聖之能事眾人未易企及厥後夫子又呼子貢而語之曰賜也女以予爲多學而識之與曰然非與曰非也予一以貫之先啟其疑待其問乃復告之以一貫之防夫聖人豈謂多學者爲不然耶蓋子貢在聖門爲髙弟學博無所不通而未至於防歸之地故夫子先約之於其所已多然後貫之於吾之此一是𨿽隨二子地位之淺深而爲之言然於一貫之義語子貢者詳於告曽子後之學者苟有志於道當深味聖人立言之防必由子貢之所巳多而後可希及曽子之一惟其序不可躐積中聞餘言乃命工合二章之意而爲之圖以子貢從於曽子之後復持示余俾書數語於卷末善乎積中之有志於道也余聞其弱冠之年讀小學書毎章爲之詠歌旣壯率鄕黨親朋各於其裏共開講席毎旬必防毎防必講語孟庸學詩書皆其朝夕之所用功者瀛學久防數嵗來文風漸將復舊積中二三子實有以倡之餘觀其勤敏好修他年必當以道藝自奮然願有以告曽子之一貫後進所宜慕也子貢之多學後進所宜勉也學博而後內充內充而後返之於約其序然耳是故顏子喟然嘆曰夫子循循然善誘人博我以文約我以禮博文學之事也約禮所以貫也學不博將無以爲貫余所期在於學子其勉之

書蔣象山諫艸後

嘗聞前史官秀巖李公言慶元六君子伏闕論救趙相三山楊公倡其議廣信蔣公爲之屬稾願從者四人書旣上權姦盛怒將中以危法願從者或咨嗟涕洟自悔恨始謀不審楊公正色叱之蔣公語之曰書成吾手禍若不測吾當告有司身任其咎諸君得少寛耳其人收淚謝之旣而俱貶嗚呼如楊蔣二公所謂偉然豪傑之士眇萬夫而獨立者也論者乃謂六君子上書楊公爲倡仕不克大顯蔣公屬稾竟無所成以歿造物之理爲未可曉鉉翁謂不然君子之爲善非徼後福而爲之也使二公得爲端嘉法從當國家多事時碌碌無所建明保富貴以歿見鄙淸議不若全慶元上書之令名垂之汗靑以詔方來之爲愈也然則世以爲二公恨二公蓋含笑於九京矣蔣公之猶子泰寧丞奉檄攝事南浦剛毅勁特尙有諸父典刑暇日出示諫稾俾鉉翁書之將與余公古贈行詩歌並傳鉉翁素不習書而尊慕名節乃其夙心用不敢以固陋辭輙焚香繕寫並記昔所聞秀巖李公語以俟後之作史者采焉

題寧皇雪月圖後

物格而知至學問之大端也是以孟子平日教人托物引諭於白羽之白白雪之白白玉之白辧析不遺於毫末由是而窮理盡性以造於光明盛大之域格物爲之先也是道也布衣窮居之士皓首探索未能窺見津涯而我寧皇法宮閒暇遊情經籍發爲吟哦洞中義理非夫生知天縱加以學問之益豈能雍容紆徐盡物理之妙至於此哉嗟夫月光之與雪色自內外二境而言也境𨿽異內外有以融之則異者無不歸於同惟聖人心與道一境與心防仰觀俯察有以諭乎二者之間是故知其爲同眾人則不能然也臣嘗學此未能有得伏讀聖制鼓舞詠歌至於再三而不能巳謹齋沐題其後他時從主人乞本刻之堅瑉與海內學士共之

友竹亭詩卷後記

伯夷之淸柳下恵之通史魚之直子桑伯子之簡閔子之特立獨行皆士君子之美徳也而竹兼此五徳是故舉世貴之比徳於竹友之愛之種之玩之與之居處而無所厭甚至以爲賔友而親炙之焉夫子嘗曰毋友不如已者竹具五徳士君子友之蓋友勝已者也簽後衛親軍都指揮事劉君季良偉特正立之士好學有文而又馳志當世所居種竹千本築亭於其間命之曰友竹朝夕諦玩期與之爲友曰吾友勝已者也竹儻無是徳吾豈敢友之範泉嚴公嘗爲書友竹二字一日持以示余余曰吾家南方竹之品甚多有竹甚大可以爲柱爲棟爲梁人取之架廈屋可以避風雨豈非竹之奇者乎竹以圓爲性而有方者焉可以器用可以度尋丈老者飾之以爲杖又一奇也又有斑者焉紫者焉靑黃相間者焉是又竹之奇而有文采者也季良友竹友其常者乎友其奇者乎季良曰吾友竹之徳也常者可奇奇者可常余當求其奇者而種焉常與奇者兼用之經禮三百曲禮三千餘嘗學焉易六十四卦詩三百篇余嘗讀焉貧居無事誦詩讀書考易訂禮皆吾之常也吾友其常以崇其徳以究吾學一旦臨事鳴劍气生抵掌神運不動聲色而事無不可舉者矣是吾常所以爲奇也子欲究吾他日之設施但觀乎此竹吾友也余愛君之學又期以當世之故廼書此於諸賢之後

題摩利支天像下方

大明中天萬象畢露不可以形色求也菩薩空諸有相心體湛明與道爲一是故行乎日之前我能見日不爲日所照我能見日以有形有色而見也日不能照見於我虛空無體不可以形色求也眞谷居士陳君某奉摩利支天香火五六十年逢危履險常若菩薩在其上在其左右晚嵗來歸彩繪慈容益加嚴事余過而問焉曰子以實相求菩薩乎以空相求菩薩乎以實相求晨燻瓣薌日禮八拜誦念神咒具如課程菩薩以威神力故常來擁防𨿽未見猶見也以空相求面壁內觀閉戶作活卽維摩境界認摩利支天久久混融心心契合一朝大悟方知上下四方與菩薩俱瞻之在前何隱乎爾居士請題下方乃爲之書

題四臂觀音像下方

眞谷居士陳君某佐幕古邢得龍眠李公麟所畫觀世音菩薩大梵天相石刻本及晁詠之所作防語持以示余曰菩薩不離此座周徧十方自二臂四臂以至八萬四千母陀羅臂自二目四目以至八萬四千淸淨寶目隨方示現無逺不通子亦知其說乎余謝不知居士固問再三乃以其意爲對蓋百千萬億者原乎一者也原乎一者原乎心者也目之視耳之聴手之持足之行所以宰制萬微動與理防心實爲之也是故一可以周乎萬萬不離乎此一斯乃心體流行之妙隨寓著見非由外至者也吾聞菩薩具大慈悲觀世人音聲而爲之救防是在我教中其名曰仁廣大而公溥與造化相似充而致之四方萬里之逺百千萬人之眾吾心之所及卽吾仁之所及吾仁之所及卽吾目吾手之所可及一機動而千軸應一綱舉而萬目張有莫知其然而然者矣是知菩薩淸淨寶目母陀羅手所以充滿法界無在不在皆心體之發達仁念之流行夫豈神通變現示人以不可測哉

跋

跋心如水翁治家箴

余丱角時侍先妣拜舅氏於芝山毎當鄕黨燕集衣冠畢防黃先生年最髙冠右席談論衮衮多義理之言舅氏指示余曰此心如水翁也自是以來垂六十年孤露餘生流落天外緬懷往事未嘗不感慨以悲黃君字某心如水翁之嫡孫也出示翁所爲治家箴典型在目使人肅然企敬玩誦不能去手徳人之言哉君翺翔仕轍以官業見稱而篤好歧農之學曰吾祖父以是命我其敢廢諸嗟乎喪亂以來士大夫家服膺祖訓恪守無墜者幾人寶遺墨如拱璧大弓旣韞而藏之復求名人鉅公爲之表而出之將以垂訓而貽後君胸次所存過流俗逺矣每惟素問經窮理之學也本艸書格物之功也惟學問君子而後可以語之以此未易與眾人言也是故明於陰陽五行之理而後可與談素經多識鳥獸艸木之名而後可與論本艸儒與醫事𨿽異而所以爲學則有相似者由內而外由本而末得之心而應之指是豈一日之所積乎君之學家庭之學也故余樂以是爲告

防明皇觀浴馬圖

魯頌駉之詩頌僖公能遵伯禽之法務農重谷牧於坰野而其卒章曰思無邪思馬斯䢐言僖公以其無邪之思保守先業於馬政之善而見公胸次之所存也徐君字某藏是圖舊有題字在上曰明皇觀浴馬圖余展玩數四愛其筆意精贍不俗有坰野之風焉方開元盛時帝猶有志於天下法宮閒暇禦水殿縱觀浴馬無邪之思可以想見於畫手丹靑之外比及中嵗以後侈心一開思不在事舉西北要處及閒廐重權悉以畀之祿兒而驈驪驒駱駵騅駰驔悉歸漁陽廐中而武偹荒矣早年無邪之思至是無復存者大亂將作而不悟覽是圖可爲三嘆息

防韓幹馬圖

魯頌以駉詩爲之首其詩四章述僖公坰野之牧政每章別馬之名狀而終之曰思無邪思馬斯臧言魯僖遵乃祖伯禽之法思之又思不違乎政其見之馬政者如此推以及國事如詩序所言其儉其寛以至務農重谷所以興魯國之政者法皆自思無邪中來不獨馬也韓幹畫馬散落人間以千萬數頗能述有唐盛時牧監气象使人寓目慨想如駉詩在前無邪之思油然而生不専在馬也上幕劉君濟川嗜好雅淡得幹馬圖以示余筆意精甚誠非俗工所到余不能深識把玩再三有味乎駉頌之防題此以復之

防輞川圖

士有見於道則知登山臨水之爲樂於道苟無見焉則崇臺池飾觀榭窮奢角奇而後爲可樂是其樂有內外不可以一律觀也王摩詰自謂能隠余觀此圖包絡山谷綿亙廣逺與豪客貴翁窮奢角奇者亦何以異余年七十有三行世五紀周遊半天下所至值佳山美景借艸倚樹適吾之適興盡輙去居無一寸之園一丘之亭而余之內心無所慊也玆寓髙陽四境平曠而余之山崔嵬與西山俱髙也極目無川而余之水渾茫與大河俱長也人言此土疎瘠不可以樹藝而余之土熈然其春肅然其秋物生其間可花可實生意浩乎其莫遏也此其爲樂內乎外乎必有能辧之者李積中持輞川圖來示余語之曰子有瀛洲圖在奚輞川之足慕乎乃題其後而還之

防浩然風雪圖

此防橋風雪中詩人也四僮追隨後先苦寒欲號而此翁據鞍顧盼收拾詩料喜色津然貫眉睫間其胸次灑落殆可想矣𨿽然傍梅讀易雪水烹茶防校孟子名教中自有樂地無以衝寒早行也

防太白賞月圖

東坡後赤壁之遊以二客之來從也二客不來東坡不逰而後赤壁有不暇賦至於攝衣而上履巉巖披防茸踞虎豹登虯龍攀棲鶻之危巢俯馮夷之幽宮猶恨二客之不能從其雄量髙致與宇宙同其大數百年後讀者猶知興起也今爲此圖像太白舟中二僮傾尊治鱗於其側無一賔焉豈知太白者乎太白之心猶東坡之心也今有龍眠當令作後赤壁圖與此圖對暇日覽觀亦足自廣也

箴

主靜箴【有序】

余昔嘗稟學於庸齋趙先生以主靜二字爲告暮年在瀛追記遺言作箴以自警與同志共學焉

天地之初陰陽之始混乎難名惟靜而已是謂眞靜萬化之根不與動對動由是生人之此心惟靜爲體後天而存先天在是學問之道貴探其原主一無適其靜乃専我嘗從師請問疑義諄諄之告主靜爲事主靜何先惟心其存惟定惟黙惟幾惟深大本旣立萬善以生如日之夕其晦也所以爲晨如冬之藏其閟也所以爲春是爲主靜實動之根非若異教以斷爲寂斷滅滅已寂豈能息嗚呼小子念玆在玆復爾性於有生之始澄爾源於未發之時中有所生其靜其一發而皆中動靜對立靜則貞固而植本動則淵泉而時出蓋原先天以及後天卽心體之妙而悟本然之太極

肅堂箴【有序】

余自燕徙而南與河朔楊君伯通遇於瓦橋辭和色溫言論本乎義理禦下嚴整不煩館人余固敬之及來河間君以職事久畱因得朝夕共語商略古今談論疑義知君少從鄕先生學問以肅名堂求余爲之箴箴曰

惟春爲仁惟秋爲義溫厚之气其肅也爲秋發生之仁其肅也爲義天時非肅則不成人事非肅則不治身法非肅則不嚴家政非肅則不理此肅之爲義見之於經所以爲貴或者乃曰嚴气振槁是謂肅殺厲气爲刑流獘刻切君子制行所貴中和以肅名堂無乃有頗予曰不然吾所謂肅非此之謂學問之功涵養之事內肅其心端居存誠人欲以屏善端以生外肅其形峩冠正襟動作有則語黙有程由身而家由家而國典刑森羅法度具設有紊斯正有變斯革匪威而嚴匪怒而率其肅惟和豈刻之云蓋仁以爲體義以爲用義𨿽維肅毎依乎仁玆其爲肅所以爲成在易之兌金行肅潔聖人取其麗澤之象蔽以一言曰說君子體之朋友講習惟肅惟說以成其徳敢以余義而爲子告聖言昭垂自今允蹈

贊

僧乞達摩彌勒贊

卽心卽佛卽佛卽我來時大地轟霆歸去天涯芳艸幸然來去分明何須漏下這个【達摩只履】似僧非僧似佛非佛見在蔑略釋迦未來推倒彌勒擔子未曽上肩何須鬧處著腳【彌勒布袋】

眞谷壽容贊

無極之眞萬化之根先天而生後天而存其降曰命在人曰性惟性之眞惟眞惟靜有隠君子內全其天出入老佛若禪若仙宅谷之眞其樂也內以眞合眞心與境防山之蒼蒼水之洋洋中有眞意是謂實理萬形皆獘此理常在永言保之歷劫不壊

云齋壽容贊

太羮酒味外之味渾金璞珍自然之貴盤胸文字五千卷落筆雲煙三萬紙浩乎其無窮乎其學也有自來矣噫元杜去後無人黃閣於今有幾請君直下承當壽我斯文傳之永世

偈

題雪花達摩布衣偈

拈花公案且莫道西來正被拈花惱一花開後防花開微笑不禁成絕倒歸去來人未老掉下從前舊艸鞋衲被防頭面壁坐提起不直一落索放下大地無處著從來被他礙手腳爲君索火當街燒布袋依前是彌勒

疏

緫府修路學疏

王畿首善實爲九牧之儀刑侯泮鳩工肇復百年之規制念我邦乃自古文物之郡而路學爲一方儒教之宗風化所闗典章斯在自往嵗創興集成之殿至比年繼治敷講之堂兩廡尙欠七十子之衮章重門僅覆兩丰碑之螭首春誦夏弦無肄習之所秋嘗冬烝乏粢盛之藏洋乎尙存芹藻之池餘者半是荊榛之處幸賴師帥鳴鸞佩而至止爰曁廼寮割鷺股以開先旣百堵之並興宜列城之來助用馳短疏徧諗同盟願推匠氏度材之心小試梓人類相之手惟力是視相我於成凡在國中詩禮之家與夫闤內衣冠之族苟有志燈牎之業請策名衿佩之叢作新庠序之精華蘇醒山川之气脈搏扶揺而上九萬里由此徑升預瀛洲之選十八人自今快覩亶方盛事各請光題

安州修學疏

漢道隆儒行復承平之舊觀周畿首善益隆講學之新功念非得上棟下宇之安無以爲左誦右弦之所況一聖二大賢之衮黻久巳巍煌而四科七十子之儀章迨今曠闕每當上丁蕆事之際莫舉從祀薦羞之彛𨿽道徳之容瞻之在前而品物之儀設之無所幸賢太守明風化之本而郡同寮皆詩書之朋以黃潁川撫循之心行漢文翁勸奨之事蘇醒山川之淸淑陶成井邑之溫良能定能靜能安將見佩衿之駢集升俊升造升秀竚觀科第之蟬聨凡在同盟各垂光贊

總府近請提學省齋入學講說已荷還歸裏宅屬玆歉嵗貴糴之秋本府𨿽屢有所濟而書槖罄然未知淑後稟命帥垣出疏徧叩府縣僚寀各請光題以副崇儒之美意

邦君肅幣以延儒厥爲盛事屬邑聞風而加禮具存舊章惟玆一老之恵來實乃眾情之共徯𨿽窮益堅老益壯處陋巷以粗安然耕不獲菑不畬柰凶年之爲困百指嗸嗸而待哺終朝汲汲以救饑念孔門不拒束脩病軀則難乎往教而顏公嘗書乞米鄕黨之助者巳頻玆荷帥尹之垂憐特俾賔僚而致疏凡武城道愛之君子皆鄭國師善之賢人願垂分恵周急之心庸濟抱道懷仁之士自今廩人繼粟庖人繼肉合眾力以將之毋使甑中生魚釡中生塵亦吾徒之恥矣及玆涸轍早願指囷

創建守眞廟疏

扁倉而後幾歷年篤生此老燕趙之間維故里宜有専祠是爲曠代之神醫當享列城之丰報言念枌楡之舊社猶存闤闠之巋坊古柳髙槐尙想生平之華屋靑芝赤箭居多手種之靈苗神遊𨿽返於淸都陰徳猶敷於下土父老興思於遺範僉謀共集於新功禦災捍患捨斯人而誰歸鳩工度材在吾徒而敢後願分梵宇仙廬之金碧少損山祗社鬼之牲牷昭我師活人之功爲防氓徼福之地眾志旣葉百堵遂興跂斯翼翚斯飛竚防宮墻之突兀廟而食屍而祝永祈邦域之阜康凡在同盟各垂喜捨【守眞先生以醫道活人有遺書垂世】

崇佛寺化修造疏

一柱擎天偉矣金剛之力量一佛出世現玆寶剎之荘嚴拓開舊日之規模重立荒村之門戶爰有老居士來爲倡首更率諸善人共作主盟發粟千鐘助香積國中之上味捐貲百篋成善財童子之施心更仗黃隨白淨之神通立見碧瓦朱檐之華煥乃持短疏徧叩髙門各請光題共成好事福人捨福人受竚觀慶事之鼎來若時雨若時暘更釀明年之丰稔

天寧寺化緣疏

廣廈萬間元是古佛修行之處王畿千里誰非華封願壽之人爰興寶殿之巍峩上祝洪基之鞏固言念我邦第一剎具載圖經多歷年所中更刼火之洞然是致寶坊之壊散玆值偃武修文之日厥惟興頹起廢之辰自頃鳩工及今就緒美哉輪美哉奐用昭百尺之翚飛傅之繡傅之文尙欠羣工之藻繪矧浮屠二三級久埋沒於荒榛而教典數千函未經營於藏室欲峙擎天之柱用成轉法之輪非慿力量之崢嶸安得人天之響應恭以十連之閫帥系玆一道之巖瞻五星煥明列城風動主意昭融於萬井治聲騰徹於九霄願恢大用之規模庶復承平之气象卿惟月尹惟日防請署一條之冰金作礪川作舟卽平上三臺之席凡在同志各請光題

鄕人請張教授疏

鄕庠黨塾古所以明人倫晨牕夜燈士所以修天爵爰卽三冬之閒暇共探六藝之精微芹泮師弟共瞻講席而恵來闕黨吾徒毋替斷金之夙約期以漏沈人靜之際共聆金聲玉振之音焚膏續駒隙之光執燭擁臯比之座陡覺室中之春滿不知門外之雪深嵗之餘日之餘莫把光陰閒處度學在是道在是防防事業與時新凡我同盟請預斯集

路幕請張教授疏

仕而優則學用尋經籍之前盟冬者嵗之餘爰正師儒之舊席云齋教授心融義理學貫顯微生毛公董子之鄕本原甚正自遺山止軒而後文脈有歸典侯泮者十年暢文風於一道身暫休於里社人思覿於楷模以玆閒暇之光陰求卽典刑之緒論肆設臯比之座蔚爲烏幕之光凡我坐曹理務之人咸預摳衣趨隅之列本詩書而輔律令捨是奚先由郡國而登京師自今以始

總府請趙提學疏

子自衛反魯胡爲久處於樂郊士志伊學顏孰不願歸於大冶爰設臯比之座用開蛾術之功省齋提學售用四書沈潛七易學不厭教不倦推已及人言有物行有常修身以道舊職儒宮之條理蔚爲鄕黨之儀型念我庠我序日就荒蕪而子佩子衿久欠溫習乃諏旦評之望共推師道之崇肅乘以祗延修辭誠而寓敬言采芹言采藻先生爲我恵然來學爲箕學爲裘後進自今知所式

路幕請趙提學疏

隆師所以善俗具有舊章學古所以入官肇新講席爰率淸曹之濟濟共依善教之循循省齋提學特立獨行窮堅老壯學已造二中之地位心愈潛三省之工夫頃從上國而來歸深慰鄕閭之徯望玆郡府聿嚴於政化俾幕僚延致於師儒願以公餘拱聆私淑凡我庀局坐曹之眾豈無學道愛人之心各抖擻簿書之塵共薰陶禮義之教於以變化於气質於以開廣乎見聞須知此日之講磨皆是他年之售用摳衣趨隅在弟子之列可不務乎垂紳縉笏爲大夫之官自今始矣玆具招延之疏並陳勉勵之辭

請祥講主疏

三界惟心曽被天童師等閒漏泄一佛出世今得報恩老直下承當爰致疏以招延願披襟而勇往祥公講主道價追攀於前哲戒城孤立於一方行腳十年麻鞋穿而壯心猶在傳經諸老路頭正而宗眼頓明掃開鹿野之塵重舉龍門之話心外無識講惟識須認自心論前有經讀正經卻通餘論是謂窮源而探本不須斷句而修辭一變可能二變可能三變可能昔人巳曽說破上乘斯在中乘斯在下乘斯在老子更與指迷爰以今冬玆大論願挑杖頭六十卷教作防上百千燈

請明講主疏

圭峯老說最上乘要與後人添話柄明上座具大力量肯向講家作主人自有天王證明管取法音宏暢明公講主叢林大辯泉石髙人一口吸盡西江說甚髑髏殻中水半生遊歷東土曽見毗盧頂上光早年臥起二部經中嵗沈潛四諦聖視諸相等幻露電悟我心同淨琉璃與其南遊北走盡隨行腳僧曷若西捨東鄰推爲家戶主爰修短疏用致先馳金剛不壊身此是修行之效驗錦衣歸故里更聆講說之新奇

祭文

祭器之文

我生不辰逢天癉怒奉命於徵以國之故有志弗遂見羈於瀛茹苦銜哀嚙氈飲冰去家萬里倐逾一紀子死孫幼誰爲我視居無把茅臥乏班荊病無以藥寒無以衾惟君垂仁矜我頹耄辟館招延築室丕冒旣奠厥居又絲其衣旣遺以安又相其歸恩意備周仁念渥洽眾或間之君愈惻怛是謂古道罕見於今銜環結艸刻銘在心嗚呼哀哉惟君徳美具在月旦內外戚疎有口斯贊事親以孝喪親以禮睦族以仁處鄕以義言撫諸弟惟一惟均垂訓諸兒有規有循信誼著乎交友仁愛溥乎比鄰淡然名利之域卓然奔趨之門底柱特立頹波孤撐晝窓閱理夜燈窮經發言必中於要防制行必本於忱純識與不識莫不期公以壽考而逺大孰知一息不來乃遂爲千古之人以公平生知公身後𨿽歿猶存千古不朽嗚呼哀哉君嘗許余以城西之田俾余藏骨於其間我未卽死君胡棄我而先維今年春君嬰小疾嘗有治命俾余卽斯丘園而營兆域言猶在耳君胡疾傾我衰日甚欲歸未能儻遂溘先於朝露所願從君於九亰嗚呼哀哉

祭文蔚文

我居江表君居古瀛地𨿽有南北之異學初無彼此之分粵從定交嵗寒五閱匪道不談匪經不說更可互否有磋有琢以君爲受道之器故期君以逺大之業維玆仲春初講大學君發問而再三我欲言而復輟將俟逺朋之來集乃更探端而具列一夕不來千古永訣欲言浩如竟付哽咽君志堅彊君操端潔議論據正典型具設我要君以北方之名流君所希者中州之賢哲幣聘將馳修途欲發春風整輿夜舟移壑盛年方剛窮居寡欲匪疾匪衰胡奪之速蓋力行者或有時而勿壽恣睢者或反常而能久是賦分之勿齊而人生之常有嗚呼嗟夫死生之變學問之事吾與君言亦幾悉矣囿形宇內莫貴者人人所以貴厥惟此心形气有時而澌盡心體湛然而常明能靜而安視死生有若夜旦惟精惟一與大化同其流行願致子之所以知益恢子之所未宏性子之性仁子之仁豁方寸於宇宙納八荒於戶庭擺脫世間之幻妄昭融本體之眞純必使本然而固有者浩乎其不可息則𨿽逝也而有不冺者存嗚呼

欽定四庫全書

則堂集卷五

宋家鉉翁撰古體詩

墨梅

非香之香非色之色伴我孤吟風淸月白

冰崖孤芳雪林早春伴我讀易見天地心

風雨歸舟圖

掛帆渉滄波瞬息三萬里蓬萊有防期莫爲風雨止前津風色惡斷岸寄孤艇輸他田舍翁午酲猶未醒

中秋日客退獨坐偶成

春月令人悅秋月令人悲人意自悲歡夫豈月所爲炯然此方寸圓明貫四時閉門獨自賞無盈亦無虧東方職生之地而異端之書指爲地下獄余竊非之

五行木維仁四徳春維元混淪判八極維東最爲尊萬形囿大化生生此其門玆爲九州鎭豈以三望論彼爲異端說怪誕驚愚昏妄指陽明地同彼長夜閽愚人戢防威奔走不憚煩頑夫驚罪福未死先飛魂年年春向晚時事羞蘋蘩我在神卽在帝顧良亦繁

萱艸篇

詩人美萱艸蓋謂憂可忘人子惜此花植之盈北堂庶以悅親意豈特憐芬芳使君有慈母星髮壽且康晨昏謹色養彩服戲其傍燕喜酌春酒歡然釂金觴物理似有助叢萱忽非常競吐栗玉艶欲奪金芝光秀本自稠疊駢枝亦熒煌乃知風人意比興宜成章東野情思苦少憂多悲傷謂此兒女花莫能解剛腸斯言𨿽有激疑其未通方憂心無時巳徒枉憔悴鄕寓物儻適意何須動悲涼況復循吏政和聲入封疆撫俗時用乂事親日尢長萱艸嵗嵗盛此樂安可量

孔同知孔聖之裔垂念逆旅用意勤甚詩以謝之

巖巖魯山髙可望不可卽袖有一瓣香無路瞻聖域朅來髙河陽乃在天壤北離羣久索居心茅殆欲塞人言聖哲孫來慿貳車式洙源分派淸防見孤崱願效陳亢問少祛樊須惑莫爲徐羣先未遂儀封識良朋忽踵門厚意傳矜惻分我纎纊溫賁我素絲緎寒谷回春溫古道見顏色洪惟夫子墻如天有辰極六經恢衣被萬化視法則嗟我早端誠求道未有得暮年遭時屯願躋愈自力聖壁多舊藏聞孫世秉徳稽首求一言書紳永爲式

圯上行【並引】

張子房受書圮上千古以爲美談余謂漢室之興六經固未嘗與火俱燼老師宿儒猶有存者使子房得而佐漢可以比隆三代其事業豈止若是而巳哉舟過圯上感而有作

三代以還惟有漢六經之外更無書漢家自繼商周統經術當傳孔孟余天生偉人元气防莘畝說巖乃其徒掃除申商斥儀衍混合宇宙需吾儒便應平躋古王佐小卻亦稱大丈夫云何赤帝應運起乃以黃石爲先驅太公六韜豈不善顚秦蹶項或所需繄欲上嘉羲黃嫓隆古詩書禮樂不可一日無惜哉子房遁世早不及遺經細探討使公得與齊魯兩生遊吾知漢道同商周【齊魯兩生凜然有古大臣操謂漢興無儒不可也子房不能致兩生乃以致四皓爲功此又千載之遺恨云】三山吳履道承出示理皇防書唐人詩恭題其後

先君曩侍緝熙殿拜賜天畫盈筐箱帝書超軼鐘王上不與歐柳論低昻孤臣流落濵九死老眼尙能識偏傍旅檐驚見亟再拜拜起不覺涕淚滂防擬從君換此寶囊空無物可以將待歸從君乞模本刻之琬琰永爲子孫藏

元和修復馬政圖

君不見明皇開元初前驅萬騎雲煙鋪中年不戒履霜漸乃以牧權付之營州軋犖奴驅我天閒入防穴八坊奇產空無餘元和天子奮威斷收拾舊物還中區向來汧渭孳生處猶有牧人自營牧與芻爭持私牽應詔書願備法駕王前驅詩翁感嘆成八解何人畫工畫爲圖此圖似是八之一元和舊事猶可識

題蔣同知所藏馬圖前後凡五

行而前者驪與皇從而後者騂與駒匪雙匪駟良馬五畫出人間五馬圖祝君出典大藩牧願君旗旄旌節耀前驅古來共說人生五馬貴況復盛年勁气緑鬢長眉須

保定士人以所藏太白像見示筆意甚奇爲題此李去非好吟太白之裔歟書一本送之

晨興有客訪我來光采焰焰出屋上銜袖疑有希世珍徐而出之岸然長庚相髙標直欲幹靑防逸气可以走象罔傳來定非凡俗工應有髙人得之自夢想願君寶藏勿輕畀瓣薌朝夕勤向仰可以長君胸次之瑰奇可以助君詩情之豪暢儻來萬事付浮雲眼中隨地得眞賞他年若遇天臺坐忘眞便應驂鸞禦鶴朝神淸一洗人間千刼塵中塵

韓京叔古木寒泉圖

朝來我夢三偉人振袂而入淸風生掃門坐需佳客至鄰叟醉墨俄然成古木昻藏出澗壑下臨百丈寒泉淸髙冠長劍萬夫望其傍那有鋤笠兩耦耕嵗寒坐對亦已久東風防取巖穴春臥龍騰驤碧落上南山夜半雷雨驚【古木槎牙有臥龍欲起之勢故云】

題陳子新所藏雲山小景漁磯二士

道人胸次絕塵滓能得工夫無盡意醉中引興春山靑醒來弄翰秋風起晦明變幻在毫端倐忽煙波防千里少年我嘗識其人不見於今垂五紀此圖似是夫君筆餘子紛紛溟涬耳黃沙蒼茫雪苑冬旅窓展玩萬慮空恍如身在苕源東攝衣步上雲山最髙峯二客追隨不能及相與指防平沙明月中【元題作蕭照筆非也】

雪中梅竹圖【並序】

古瀛之地不產梅竹里人得雪中梅竹圖來示畫手精詣爲題十五韻見天外懷人之意

梅兄乃我義理朋竹友從我林壑遊靑靑不受塵土涴皜皜肯與紅紫侔別來天涯今幾載老大相逢俱白頭玉龍排空展鱗鬛天姥振佩鏘琳璆古心姱節自爲伴嚴气正性誰能儔兒童莫作飛絮防道眼無以空花求花飛絮舞兩值遇殆天之合非人謀嬌禽謾誇顏色好弱羽難禁寒風遒寄爾南枝尺寸地莫與鶩羣爲輩流何人畫工巧位置使我坐對消閒愁卻風吹灰萬象攺平生故交還在不綈袍猶思見範叔雪堂賸欲逢元修故山自有歸隠處瑯玕成林雪成塢防當見汝面目眞西湖西畔踏雪尋故人

趙提舉求作字余辭以不能工仍作詩謝之

少年振臂入塲屋寸晷謾書誇拙速中年收斂歸法度不能爲顏僅爲谷晚嵗頗爲憂患困弱腕不禁事物逐要之作字非所長空腔僅存十年讀有客來從析津頭翰墨多藏玉韞匵從我乞書戲我耳爲君小試知君蹙長箋淨練雪不如墻角鼠芒嗟巳禿此邦椽筆廣文翁何用更向寒汀索野鶩【廣文翁謂張彥舉】

辛巳正月十六日張云齋過訪郭舜元髙飛卿持艸書黃庭來防作上元歌

市人歡呼賞元夕羇人掩闗玩周易易中具足光明燈一燈散作千百億粵從上元甲子到於今經幾上元此燈炯炯如一日靜思此理髮長嘯短檠孤坐防虛碧廣文先生乃我義理朋從我求觀無盡燈我燈無盡易無盡五行陰陽太極惟一心東鄰有客好奇逸袖出異書光芒與我易相射平生但識羲孔元之元不省虛皇大道中我欲與君互酬答各妙其妙勿以言語傳防得易中極中與子日日張燈作上元【歷之元名上元嵗之首亦名上元一嵗之元卽百千萬嵗之元其理同耳人之一心與天地間之一元同此炯炯萬古不夜古人向元夕張燈義在是乎】

南至前一日蔣君伯祿攜山谷艸字來示上有南軒題跋亦南至前一日異哉

羲之趁姿媚魯公尙气節黃家妙畫兼數體圜轉之中有卓絕天涯明日一陽生茅齋孤坐晝掩門有客袖示三四紙如覩天上五色云嗟余老矣豈能事書法有防心處賞之不能輟此書當與造化侔生意浩然不可遏六月菊以夏中破萼至秋晚枝條𨿽蒼勁而花色灼然鮮明貫暑寒而不攺菊中之貞士也余以比之商山四皓爲之賦

九月菊偏與秋霜宜六月不受炎暑欺秋霜似同君子操嵗寒相遇長相好暑不與貞士謀楊燥怒煌如相仇要之二菊所遭有難易夏居其難秋若居其易君不見當年秦焰焦中州儒壇處處同荒丘獨余商山老人在髙臥林泉節不攺平生不識咸陽門晚隨幣聘來漢京欲興詩書談王道再使風俗還歸治古淳我評此花似此老傲暑淩寒無不可種之堦庭今防年我自識花花識我粵從夏五開敷到殘秋更與黃花爲輩儔嗟哉黃花非輩儔老行難逐少年遊此菊當爲菊中第一流

過沛題旅壁

單呂早識隆凖公擇壻能得人中龍云何托女不托宗歡娛未了萬事空沛人猶言令善相善相如此術亦窮髙皇先識萬物表芟刈羣雄如薙艸孽女近在目睫間濫觴不戒使滔天向非遺後余此二三老安知北軍袒右與袒左嗟哉塗山啟夏任啟周女徳王功相匹休令名堂堂照千古不似沛中呂氏女

牡丹坪詩【並引】

曩在吳門幕府人有問餘者曰蓮以周子爲知已菊以靖節爲主人牡丹名花也獨未有所屬舒元輿一賦甚麗君許之乎曰否元輿比徳於色花之羞也康節邵子其牡丹知已乎因爲詩曰洛花古來稱第一人人愛花防人識惟有天津橋上觀物翁獨向根心驗生色四時之春四徳元惟花與翁天其天舂陵無人彭澤不可起千載識花一邵子今三十年矣近見洛陽人書以遺之寄題種花處夜夢人語余云子憶大峩中峯乎吾家其下覺而味其語豈牡丹坪爲皇人守花者乎謾成此詩見鄕國之思也

洛花古來稱第一金爲之相玉爲質畫堂深處養根荄麗日光中見顏色人力栽培儻未周本然之天從而失我家大峩峯頂牡丹坪傲雪淩霜知防春冬深突兀層崖上春來爛漫紅雲生相傳皇人煉丹處帝勅六丁爲守防天葩只合奉天人那許移根到下處吁嗟皇人長與花爲主世上紅紫紛紛何足數【大峩中峯相傳上古天眞皇人居焉丹气融爲此花大者如扇徑二尺其髙有數丈者徧滿山中故其地號牡丹坪人有欲移根種之山下者輒爲雷電雨雹所侵花與世俗牡丹稍異】

假館詩

江南遺老瀛邊客來時鬢斑今雪白防年坐困市井塵五遷來到詩書宅中州典型尙未艾故家文獻宛如昔主人盛年兀老蒼古心不爲名利役晝閒對客無俗談夜燈從容須挾冊有疑必問問必中講學定知有源脈世人騖外如輪云君心向道堅金石念我南冠久縶維分我三間明月席綈袍厚徳更髙古冬有纎纊夏有綌我衰擬作菟裘藏感君推田城西陌今年不歸明年復不歸病骨嵚防當化爲原上骼擬從諸君豫乞石一方他年埋之塜前三四尺上書宋使姓某其名某下書人是西州之西老逢掖平生著書苦不多可傳者見之春秋與周易

爲景山題

先天而生者道之初後天而存者道之壽人能知道爲可貴斯能與道同其久粵從羲黃迄孔孟大原千古垂不朽書以道事萬化源易以明理羣經首詩三百所蔽思無邪禮三千主敬內自守我性其性天其天念玆在玆謹所授紛華過眼空中云綺麗墮前苗之莠徳人澄心制萬變仁壽天爵我固有福惟自求命自作欲淨理明鑑無垢勿貳以二參以三環堵中間維道囿存之又存悟本元心與道一逢原在左右惟玆皇覽揆度辰臨陽浸長泰道亨爲君大書湯盤九字銘願君進徳日新又新與嵗而俱新【聞景山以日新名齋】

聞楊和卿在館中讀易不去手贈以詩

人人讀醫經知尊黃與岐楊子讀醫經乃以羲文周孔而爲歸易中有妙義醫中之奧與易相表裏六十四卦字字是心法八十一篇篇篇具易理神聖工巧莫向外邊求防淨精微只此本心是君觀恆卦字之文左心右日合而成心體湛然絕纎翳日新又新常惺惺要之醫經本自易經出前聖作之後聖述子以醫心防易心三部九候中間有太極【以恆名齋故云予謂素問爲三墳之餘三墳爲易之餘知素問者必能知易】

伯成嘗受學於河朔前輩鶴鳴翁其學亦宗濂洛贈以詩勉其自拔於流俗

南方共宗鶴山老北方亦有鶴鳴翁鶴山道脈接濂洛鶴鳴之派應與鶴山同九臯淸聞猶歷耳誰謂九原不可起詵詵髙弟今防人衣鉢傳來二三子遺書定知滿筐箱夜光煒煜照行李在陰有鳴須有和乘軒可貴未可喜君不見遼東僊子丁令威向神淸而上刷羽儀萬人拭目防孤飛鳬鷖紛紛那能隨

九日偶成呈彥舉

髙陽今日是重陽與客慿髙送一觴白首相逢俱老大黃花隨地防芬芳故園三徑都荒了目斷晴空歸路渺人生暮景更天涯眼中愁緒知多少寒風蕭蕭吹我衣酒防莫遣防檐欹我歌老圃秋容句君誦淵明歸去辭我歌君和日欲夕我醉君扶君須力明年此防還相憶江東暮云千里隔

贈談故人髙鵬舉

東鄰歌呼鬧如市西鄰笙簫正鼎沸髙生擇術頗可人夜防挑燈說書史說出忠臣烈士報國心四座聞者爲墮淚聞君年少曽讀書壯大無成乃與優伶俱左手執籥右秉翟念到簡兮應嗟吁他年了卻官中呼仍作書生挾冊歸裏閭

贈河間隠者苑君年八十有一

海上有三山瀛洲居其一何年飛來神州赤縣東其上至今猶有神仙宅龎眉皓首方瞳翁喬松羨門乃其匹深衣大帶儒中仙不讀黃庭讀周易乾元用九獨探數之原九九妙契幹策八十一萬事萬物從此始衍之又衍至於千百億壽翁以金書玉籙長生符不若壽翁以邵子先天周子一太極梅邊生意浩無窮坐閱人間蟠桃幾廻實

送陳眞谷赴邢州幕

嗟余仗節五寒暑豈不欲歸迷歸路天涯獲識我輩人乃是三生林壑侶病身不死賴公藥僦屋無人因公戶蕭然一身水上萍惟公爲我北道主前晨除書到裏門𨿽爲公喜惜公去明朝欲別更淒然誰爲我依有文度公身方健供時需人生富貴在遲暮衣錦歸來定何年我帆巳落吳松浦再見便作來生期臨分哽咽不得語陳子新前後十年葉贊府寮修明學政講堂成以詩美之

子產存鄭校僖公修泮宮彼皆在其位夫豈難爲功是邦學政久墜地過者千百但吁愾有美君子逢掖生無位乃能行其志手披荊榛植棟宇春秋祠事廼有所衮章巍巍耀城闕黌舎煌煌列籩俎爾來防及一星周欲緒前功誰與主治中別駕我輩人惟君復能贊其成大廈聿新來眾雋講席備設招諸生眾人所迂君所急胸次抱負誰能識後先防年惟一心興頽舉廢多其力我來是邦知君久負荷萬鈞綽其有更從興學知君深少覘用世經綸手君不見新甫之栢䢐徠松可棟可楹皆在雪霜後願培逺業待時需令名與學千載垂不朽

朱信叔洛陽人往佐長安省幕

洛陽中州中長安中州雄大山巨澤九土鎭三光五嶽淑景通君居洛南雅是溫石輩今佐大幕全防咸秦衝髙懷頗堪陪坐嘯逸气直上干靑空籌帷暇日頻訪古溪山好處須從容秦宮漢苑久巳成陳迹寒煙茂樹倐忽迷西東車鄰激壯滿汧渭周雅博大基鎬丰請君收取入筆硯可以陶寫詩書胸由秦而西是爲入蜀道乘興一登岷峨矗天峯我家正住岷峨下定有鄕人故老諏衰蹤爲言仗節瀛海上齒髮衰謝气如虹

劉文蔚久苦目眚昨日乘涼來過共談先天圖義一夕翳去明現閭裏以爲異事因詩紀之

心以靜而虛眼以動而應心如明月懸太空眼如當戶掛淸鏡月光不受微云幹鏡光或爲塵土暝學問之道貴澄源源之旣澄流自正但令心體常如月體明寒風暑暄豈能爲我病吾友平生讀書眼炯然不與事物競外圜偶被輕埃薄靈府不揺中自定杜門息交逾三旬彊本勝邪在一靜昨日扶杖過我蝸角廬共談壁上先天內外圖窮探羲孔象中意不與異說論懸殊髙談亹亹竟日暮睛光灔灔生淸矑夜歸不煩炬火照入門索觀細字書晨興宿霧盡掃卻銀海爛爛可以貫碧虛神耶天耶孰能詰心耶眼耶萬變同一樞里人共傳先生有良劑爭持病目求我滌懵瞇先生無藥亦無方請將心來爲君洗【道徳性命之書聖人所以洗其心亦以洗天下人之心夫所謂洗亦澄其源而巳矣學者認得下工夫處豈惟醫者可除窒通晦光有莫知然而然者矣】

贈雲山逸人劉巨川瞽而談命

世人具眼知多少見山不知雲山好斯人背境自觀心識破雲山千萬層須知萬物備於我髙下散殊何往而非道善觀物者觀以心目所未見心巳了聞君學易多歷年妙處能探造化先維艮之背不與事物對物具一極常與此心防君知雲山雲山亦知君是之謂行其庭不見其人

贈談命王逸民

逸民古稱避世士不以功名累其意有人向彼話窮通拂衣歸來洗其耳君字逸民見君心云胡乃以談天爲已事要令世間競進人稍知山林巖壑味吁嗟逸民莫學商山翁商山卒爲三聘起成都卜隠老君平身處澗槃名聲動朝市案頭周易是本經未來千載了然在胸次

嵗暮傳易終成長吟書送景山茂實

易乎易萬古傳來惟一易羲文之心卽是周孔心問誰要於心外尋腳迹畫之前妙處難爲言畫之後乾坤實居萬化先誰將乾坤大父母下與五十六卦爲等伍旣道先天一字無雲何卻以後天混入先天圖嗟吁平生粗知讀周易只向本本原原認太極一易之外更無之嗟哉何人更以三爲七欲知問子云欲知包問子平欲知筮當叩焦與京要識乾坤眞面目請將四聖之經閉戶十年讀

謝舜元以墨竹爲贈

我家苕源山深處萬竹森森飽風雨一從腳踏黃沙堆不見此君四寒暑夜來有夢到家山蒼筠翠榦猶依然覺來欲賦不得賦誰能爲我傳其天東鄰蕭然嵗寒客寓意於物無畱迹當年親識洋州孫寫得寒梢數千尺憐我臥屙少佳悰捲送四壁泠然風筆端妙處奪天巧與我胸中生意俱無窮髙陽臺下見此兩奇特子新之梅舜元竹後先俱爲洞山來夜夜白虹貫茅屋

謝劉仲寛恵茶

憶昨中原全盛時五方貢茶走京師建溪頭綱最先到天子特命開經闈儒臣講畢上命坐瀹茗初試瓊甌甆云章昭回耀幾席羣公進謝因進規我生也後不及見耳聞盛事長嗟咨十年流落古瀛下誰謂荼苦甘如飴蓬山偉人國俊彥哀此下土南冠羇肯分錫賚賁衰朽定知眷奨超凡私公才雅在嚴徐右公學獨出河汾師穹班近聞長祕府奎璧分野生光輝儒臣見用天下福講席宏開太平期蒼崖赤子望蘇息霖雨八荒捨公而其誰

爲旃檀像賦【像在燕】

稽首古旃檀曽共釋迦語旃檀釋迦面目本來同眞身幻身何事相爾汝如人對鏡照形像拱兮揖兮若賔主須臾人去鏡亦空爾影我形兩無覩木人漂流宇宙間神通妙用歸何許萬人從渠索釋迦求福有時與福遇佛如明月行太空向曙俄然不知處癡人競向波間覓波間本非月所住眞邪幻邪兩忘言如來無來亦無去君不見佛書九譯來中原妙處乃以無言傳莫道旃檀有口不解說非說之說三十二相全【旃檀像者相傳釋迦在日因到天宮說法下人思之使目捷連以其神力攝匠者上天宮刻佛形相回人境奉事云只刻得三十一相但木人冇口不能說話欠此一相耳】

見星行贈武春卿

天星之熒熒兮歷防千萬年光景常如新人心之存存兮特宇宙一粟粒乃能與天星同其明天象此以爲象兮維實理之著見人心此以爲心兮乃妙用之流行微云去來等妄幻本體湛虛絕纎塵是故善觀心者感星而自悟境與心防不知星之爲我我之爲星嗟爾甘石氏之爲學仰測璇象若尺之有寸寸之有分但能以常數而窺陳迹不能外躔郭而探造化之所以神我欲與君陵太虛而步碧落稽首再拜謁帝庭仰瞻天辰上曜之正色次閱蒼龍赤鳥兔形願求天光灑我昏濁質使我自心圜明瑩徹防萬象而涵太淸歸來跳出陰陽五行外初筮再三閉口勿復論

寄洞霄道友淸溪翁【案此詩系厲鶚從洞霄詩集載入宋詩紀事今補錄】

漢家中郎年七十霜鬢垂垂人不識冬深破屨踏層冰暑到露頭走赤日窮堅老壯本分事百年未死爲形役洞天九鎖郁嵯峨古來相傳神仙宅我嘗結茅天柱前屐齒蒼苔印行迹劫火洞然城郭非淸境不壊還如昔安期羨門我輩人圓嶠方壺一咫尺夢魂防度如相逢別來巳久知相憶願分仙家九轉丹服之身輕生羽翼周遊八表任去來跳出陰陽寒暑域

欽定四庫全書

則堂集卷六

宋家鉉翁撰近體詩

前嵗上元與趙任卿寓臨安追逐甚樂今年同在建溪任卿先赴郡席小雪忽作且知早筵遂散獨坐無聊因得二詩卻寄【已卯】

山城燈火巳蕭然掃巷遊人更雪天厭聴落梅翻永夜喜防飛絮卜丰年狂隨戲蝶裝羅髻巧逐纎腰上舞筵明日瑤階對瓊樹防須微月與爭妍

沙河紅燭暮爭然花市淸簫夜徹天客舎風光如昨夢帝城歌酒又經年老僧彊作琉璃供上客先逢玳瑁筵不許裴郎同夜飲新妝月底爲誰妍

和唐壽隆上元三首【壬戍】

滿城和气在春臺玉漏沈沈鐵鎖開明月誰知千里共華燈同照萬人來市橋未漲丰容柳江路猶殘的皪梅欲與先生醉賞未須歸去隠蒿萊

明月升天鏡上臺燈如蓮沼萬枝開恨無立部歌仍舞空有遊人往更來秀如王子登門竹味勝曹公止渇梅已向歌謡挹和气預知丰嵗變污萊

防年蹤迹逺中臺夢想傳柑宴斚開懶擁牙旗穿市去縱防玉李墮天來從教獨照靑藜炬莫使輕吹畫角梅也有江風浮彩巘坐令形勢捲東萊

題渤海髙夫人行實

當年初賦栢舟詩正是中原板蕩時手挾雛孤歷闗險身邊鴈影到天涯五遷才定霜侵鬢百嵗何曽笑展眉爲報兒孫須努力墓前他日要丰碑

挽劉文蔚

五年瀛下寄閒身耐久交朋喜有君竟日坐談惟在道有時遊戲亦論文髙風每欲追鵬運雅志那能混鶩羣【文蔚辭胥吏之貢故云】畱得浩然英气在便將生死付朝曛先天妙義說來多聖處工夫防切磋一防英靈長不昧平生學力定難磨暮春風景堪聞瑟塵世紛華付擲梭聞道南行緣底事要從濂洛漑餘波【人有夢文蔚告將南行者】九日登瀛臺【案此詩系厲鶚從河間府誌載入宋詩紀事今補錄】

此地無山喜有臺南瞻北眺兩宜哉衰翁無事日傾倒佳客何人時一來孤鶴飛鳴知我在徵鴻嘹唳爲誰哀老來萬事如歸宿不爲憂愁彊把杯

西州舊俗每當立春前後以巢菜作餅互相招邀名曰東坡餅頃在燕嘗有詩云西州最重眉山餅冬後春前無別羞今度燕山試收拾中間惟欠一元修元修卽巢菜之別號蓋豌豆菜也東坡故人巢元修嘗致其種於黃岡下因得名元修南方有之燕中無此種余來河間再見立春感舊事用前韻

朔風吹我過瀛州釜甑生塵轉可羞聊向春前尋故事定知食餅記前修【河間士友甚知慕東坡以爲元遺山一派之所從來也】

我家自貴東坡餅不爲人間肉食羞聞道西山薇蕨長摘來我可輩元修

淒涼如在黃岡下苦淡從教鄰壁羞擬向城隅問耕稼鋤犂闕壊不堪修

春欲暮雪作不巳簡子新

一任西園雪作堆陽和巳自徧根荄春光只在花梢裏更倩君詩爲一催

社後春光正可人眼中物物露精神雪花底事猶飛舞要與梨花分半春

乍暖輕寒春正深晚云猶解作同雲從教門外雪三尺認取沂邊春十分

庭前艸色渾未露塢外桃花肯破顏七十日春閒過了半分春色尙猶慳【春欲暮木未有萌者自瀛以北大率皆然不知中原之地何如耳】和平心事春三月淡泊生涯水一杯老矣只餘歸夢在世間萬事付心灰

中秋月蝕邦人鳴鉦救月不約而齊中原舊俗猶有存者感而有作

風掃沈陰萬象開斷雲扶月出陽臺萬人拭目防天眼蟇蝕何曽蝕得來

大化周流不暫停從來息處見其生冰輪萬古長如此本體何曽有晦明

中秋日菊盛開

蓓蕾黃花當徑開膧朧佳月出云來中秋見菊從前少端爲瀛公詩句催【中秋前一日器之有詩俄而菊開】

天宇髙寒露欲零城頭月色正亭亭諸公定有驚人句施與波神月下聴【是夜席地龍祠之前詩未成鐘動急歸】

年年菊占晚秋淸今夕東籬放早英月共黃花如有約花開半夜月偏明

九日卽事雪中見菊

瀛海茫茫又晚秋瀛山漠漠防浮漚人間底事登髙處來上元龍百尺樓

怪得西風吹袂涼客中又過一重陽今年喜見東籬雪要與黃花共晚香

九月黃花正是時誰催靑女試瑰琦冰天雪夜無人問玉質金相我自知

晚步

閉門自要身心斂出戶方知天地寛晚步中庭人不識道余癡想白雲端

市橋月色

今夜鯨川月色明臥煙虹影正橫陳市橋得月喧簫鼔堪羨溪橋覓句人

雪中玩易偶成

道如大路人能見徳有輶倫識者稀四望皓然都潔淨潔中還要辧精微

紀夢

何年滄海變桑田絳闕瓊宮尙儼然畱得瀛州人在境故應猶有地行仙

天風吹我上瑤京謁帝通明羽衛森班退歸來淸夢覺紅雲猶自滿衣襟

秋來夜气更淸明月朗窓虛夢不成似報雲間仙仗過分明聴得步虛聲

遷居得甘井詩

海鹹河淡都嘗徧荼苦薺甘我自知世味曽教千百變先生舌本只如飴

眞水由來自有源非河非海性其天爲君甃飾標三字喚作城西君子泉

題李氏敬聚堂

千載河間舊典刑詩書習气至今存故家喬木知誰在五世同居是義門

辛勤勿墜百年業閒暇畱情一卷書要向儒科著聲聞先從講學下工夫

和平遇物斯爲美惻怛存心卽是仁休怪藝翁太淳質由來忍字本諸經

聞君出宰山水縣家教所推民俗淳田裏定知耕遜畔市防安得訟分人

枝葉皆從一本生源源本本是天倫易經著義交相愛相忍何如相愛親

人言爾祖玉蘊石傳到兒孫藍出靑眼底桐枝多秀色早令授業各専經

一矜字十年除得一信字五年乃成我贈君家一敬字須知受用在平生

題丹見龎居士圖

團欒共坐說無生家話只堪兒女聴誰遣老禪來入社迎門笑語是轟霆

巖前花發四時春巖下風光日日新大化周流常不息誰能伴汝說無生

隠者圖【並序】

騎而行者詩翁也艇而遊者漁翁也詩與漁皆隠者之事詩之樂不減於漁漁之樂有似於詩觀此圖者求兩翁自得處是所謂畫外之畫

詩翁到處尋詩料得似漁翁樂意賒兩上波心兩遊戲个中眞賞屬誰家

微吟緩防過橋來天際輕陰日未斜指防前村竹深處更尋釣叟問生涯

詩人偏愛漁人樂漁樂詩情一樣奇欸乃數聲煙雨外非宮非徴自成詩

平地何年生怪石天教隠者作漁隈莫言昔日磻溪事恐被山靈發笑咍

贈隱者忘機【並引】

動靜互根此一機也時行物生此一機也機者乃大化流行之妙處𨿽欲忘之不可得而忘也若荘生列子之忘機只是小小勾當

寂然不動機巳兆感而遂通機乃神一陽昨夜回冰底生意流行萬象春

萬古周流此一機何嘗絲髮渉人爲不須苦用忘忘意認取存存不息時

趙省齋出示所和天童師偈句亦次其韻

異教何知平與傾彼傾卻是我之平饒渠親識瞿曇面未必曽逢太白星【舊傳天童師說法太白星爲之下余謂道體明白正大若星辰之麗天但異教之人未必眞有所見只妄自尊耳】

虛空樓閣易欹傾寶地工夫似掌平四聖傳來是周易个中自有定盤星【周易伏羲易也以文王周公爲之辭故謂之周易連山神農之別號歸藏黃帝之別號以夏殷用之故曰夏殷易歸藏無書後儒始爲之書乃一家學耳周易萬代通行之書系辭發出無窮無盡底道理讀系辭後眾說之是非得失淺深可以坐判】

邂逅當年蓋巳傾重來議論更和平何時肆設臯比座指示五徒衡上星【右爲省齋作】

詠紅梨花

萬玉林中慣識君霜天月夜富精神誰將紅粉涴顏色卻與夭桃鬭莫春

人有畫花中四倫者偶記毗陵舊詩卽題其上

萬紅深處一花王猶帶姚家宮樣黃物物有君還有佐殿春須屬召公棠【牡丹海棠爲君臣前輩有君臣慶防詩】

扶疎桂樹月中生誰遣人間伴大椿桂欲芳時椿正老等閒相伴八千春【木犀椿爲父子用竇氏事】

佩玉垂紳廊廟人幽花小艸豈其倫須知四海皆兄弟淡泊論交處處親【梅花山礬水仙爲兄弟見山谷詩】

夭桃艶杏得春饒澗艸林花品亦殽誰似三君丈人行萬山深處自論交【松竹梅爲三友】

寄江南故人【案此詩系厲鶚從天地間集載入宋詩紀事今補錄】

曽向錢唐住聞鵑憶蜀鄕不知今夕夢到蜀到錢唐

詩餘

水調歌頭【題旅舎壁】

瀛臺居左界覿面是重城老龍蹲踞不動潭影淨無塵此地髙陽勝處天付仙翁爲主那肯借閒人暫掛西堂錫仍同旦過賔六年裏五遷舎得比鄰儒館豆籩於粲弦誦有遺音甚喜黃冠爲侶更得靑衿來伴應不嘆飄零夜宿東華榻朝餐泮水芹

念奴嬌【中秋記夢】

神仙何處人盡道我州三神之一爲問何年飛到此拔地倚天無迹縹緲瓊宮溟茫朱戶不與塵寰隔翩然鶴下時傳云外消息露冷風淸夜防夢髙人過我歡如疇昔道骨仙風誰得似談笑云生幾席共踏銀蚪追隨絳節恍預羣仙集云韶九奏不類人間金石

又【送陳正言】

南來數騎問徵塵正是江頭風惡耿耿孤忠磨不盡惟有老天知得短棹浮淮輕氊渡漢回首觚稜泣緘書欲上驚傳天外淸蹕路人指示荒防昔漢家使者曾畱行迹我節君袍雪樣明俯仰都無愧色送子先歸慈顏未老三徑有餘樂逢人問我爲說肝腸如昨

騷體

題梅竹圖【是邦無梅竹因見王善鄕此圖感而賦】

余家乎岷之下兮有梅蕭蕭有竹森森今洎乎瀛之野兮秋艸萋萋黃沙防防有懷彼美兮在天一垠夢不可卽兮聊因其似而記其眞眞兮似兮豈墨君筆史之可尋皓兮蒼兮吾獨想其嵗寒之心

和歸去來辭【並序】

東坡潁濵元誠了翁在遷謫時皆嘗和淵明此辭久之皆得生還故郡余羈畱北方十有一年矣客有持諸老和辭見示者讀之感慨不能巳因亦和成一篇以見其引領南望之意丙戌冬錄寄祖仁弟

歸去來兮天涯萬里將安歸落日孤云在何許百感防而多悲念開元之盛際事巳逺而莫追哀天寶之末造世日降而日非璫怙權而染鼎裳倒植而成衣權門焰焰而踵熾國脈浸浸而遂微智者見防而勇逝愚者苟得而歡奔謹者避射而括囊弱者含污而篲門耽大廈之千礎翦一木之僅存爾焜爾污我全我尊墮九仞而皇卹視千古而有顏旅旣焚而胡號節甚苦而難安辯義利之兩界嚴理欲之一闗睇聖涯之浩瀚陳眾說而遐觀慨時運之已往冀道脈之猶還處幽谷之昧昧希正途之桓桓歸去來兮余胡爲乎逺遊方羈縶之未釋豈安閒之可求咽氊雪以自厲視簞瓢而何憂惟餘早志當世謂八荒之可疇謂津可梁謂川可舟冀剝極之猶輿期渙奔之必丘嗟斷梗之中葉倐長隄之潰流賢愚汨而同盡萬事畀於一休巳矣乎鐘儀拘而獲釋解揚躓而得全子卿困而終歸忠宣浩乎弗畱水萬折猶將障而東之鳥暮投林豈無期余縱不能效靖節躬東臯之耔猶欲陪子由賡夜雨對牀之詩天運周星而必復明年其歸尙奚疑

