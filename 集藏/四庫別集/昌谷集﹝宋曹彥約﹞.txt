

欽定四庫全書

集部四

昌谷集二十二卷

別集類三【宋】

提要

臣等謹案昌谷集二十二卷宋曹彥約撰彥約有經幄管見巳著錄是編稱昌谷集者考集中有與劉后溪書謂世爲都昌村落人後遷於城下昌谷巷則其所居地名也彥約初遊朱子之門其後歷仕州郡卻敵平冦獨卓有實用故宋史本傳稱其可以建立事功及入侍講筵亦能殫心啟沃其經幄管見一書敷陳祖訓規箴時政尙歷歷可稽惟其文集湮沒不顯宋史藝文誌書錄解題諸書皆不著錄惟焦竑國史經籍志有昌谷小集二十卷錢溥祕閣書目亦有曹文簡公集十五冊然亦久無傳本厲鶚宋詩紀事搜羅繁富絕不及其姓名則無徵久矣今惟永樂大典尙頗載彥約詩文今核其篇目如本傳所稱爲利路轉運判官時所作病夫議爲兵部侍郎時所上薦李心傳札子俱不載其中知己未免於佚缺然其餘諸作世所不傳者爲數尙夥謹類次排纂釐爲二十二卷其間奏議大都通達政體可見施行所論兵事利害尢確鑿有識不同於摭拾遊談其應詔陳言二封事乃慶元寶慶間先後所上於當日苟且玩愒之獘反覆致意切中窽要亦可徵其鯁直之槪惟儷詞韻語稍傷質朴然不事修飾而自能詞達理明要非學有原本者不能也乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

昌谷集卷一

宋曹彥約撰五言古詩

上李郎中嘉言二首

莽莽岀北門迢迢伍牙山伍牙何崔嵬羣岑間孤巒望之蔚然秀豈無艸與菅中有百尺松可憩不可攀六月久不雨祝融奮其官行人渴欲死班荊此盤旋往來得所托感慨爲長嘆況爾山上苗久防無棄捐

桐川出幽谷等彼江漢深修然一派橫淸澈寒士心有時對日光圭稜燦星金沙礫謾自苦安能蔽淸泠我行正寒風欲滌如煩襟念彼濯纓人千載求知音

喜雪次倅車韻呈使君

使君軼何武未去民先思平生愛我意玉立無玷疵邇來祁寒咨已賦白雪詞陽春有腳來云意夜四垂天公亦小兒布置人未知美滿丰年意萬里光陸離璇題庾亮樓栁絮習家池監州有佳思往往似佺期格律前緩聲比興莫相疑平分風月餘時吟冰柱詩明年朝雪宮同上萬壽巵

雪中同趙倉從之泛舟餞錢憲文季酒中劇談漢事臨別文季索詩賦四十韻以寄

冬序以防閉塞乃其職巧作六花飛與天爲粉澤初舞若狂然旣定稍眞積坐令宇宙間萬象變顏色霜肅特加厚月皎更畱迹晚節答造化有此足淸白今日此何日雙艣鳴大舶淸溪照紅妝醴酒障行客莫言山水興蕭散竟何益莫作兒女戀黯然空戚戚有詔起聞人意逺理可卽王所切經綸言路倚忠直鋤梃弄湘南鐵甲冷河北倉廩竭江外防袂窘朝糴隱憂關念慮閒暇已偪仄忽作一尺圍此事費防繹先生持論髙踐履我所識酒酣技已癢漢事多發擿仲舒智似愚紓緩卻端的公孫巧乃拙迎合屢傾側縞衣紛陸離見晛立消釋惟有眞實在拍拍滿胸臆雄辯醉得醒溫言寒褪力誰知百丈外霏屑散珠璧須防鼎分袂眷戀語離席篙師與徒禦酥酪在肘腋此行朝雪宮憂樂任指摘表沴戒袤丈呈瑞佇盈尺勿棹子猷船勿穿東郭屐髙臥更何爲精神見肝膈歸來情緒惡膠舟隱沙礫輾轉意悠哉隱幾不能息明年兆多黍今年滋宿麥我居官得祿我去家可食俯仰足歡顏廣廈庇仁宅想見燮調人讜議進君徳先生訓故考防小發幽賾七篇粗可意餘子無爲役持此力行之願以間防慝盛哉孔孟心萬世信經籍

水北民家牕間有題夜深短檠燈功名平生心者戲成平仄詩二首

詩書窮年燈功名平生心辛勤鶯遷喬哀鳴猿投林蘭膏誰爲容朱弦無知音安能如蜉蝣隨時安其陰竹外兩縣境水北一艸舍蔀屋日見斗韞匵玉待價禍福自倚伏得失忽晝夜子盍去墨守我亦入逺社

知縣次韻來復寄二首

亭亭靑瑯玕冰霜崔嵬心𨿽無桃李姿知非柴荊林涼風西南來淸圓彈空音其誰齊彭殤相從山之陰得志烏擇木失喜鵩入舍但協孔氏性忍索少室價小艸有逺志積李欲縞夜所覬匠伯顧不復棄櫟社知縣再次韻不作平側體復次韻二首

步出山前阪遙望徒驚心下無百尺流上無千嵗林至人有遺言三嘆金玉音莫飲盜泉水莫息惡木陰和氏得荊璞昡走數百捨謂足奉至尊過眼不售價有時置篋笥光彩忽驚夜持歸弄兒女足以照里社

贈日者

我本無能人簡冊彊纒繞饒舌苦譊譊外貎似了了應酬聊復爾懶惰亦不少眨眼鼻如雷黃昏到天曉

上周益公

荒村建午月斯螽動股鳴借問暑方熾何意作秋聲自言本寒族四海無令名振羽每自嘆在野神屢驚常恐向寒時風霜莽飄零憶昨寒谷中春風全我生贈我百艸芳遄我趯趯徵是時木未茁及此堇向榮感彼蟋蟀歌日月遒以傾促織未成章淒切難爲聽願言日載陽有鳴隨倉庚

老梅晦父攺韻見貽走筆奉和

有酒且莫斟聽我歌一曲所歌無長語江梅倚修竹炯炯寒露冰皎皎白駒谷粲粲能賦人日日對髙躅詩如何水曹發興揚州牧味入傅巖翁調鼎國受福桃李豈不華入景混凡木偃蹇有長松窮年相照矚

贈別徐秀

出京才四日雨雪日一縣行徧淛江頭夢識廬山面相逢兄弟歡莫作兒女戀歸計動心旌春風揺柳綫

贈別潘漢臣

宦薄魚上竿地左猿擇木經過還似舊笑語何時足畱君潘鬢在許我曹裝趣三年卻歸來此夢如何續

偶成

道心非動靜學者何難易癡云欲掃除迅霆無擬議無妄而防疾勿藥斯有喜一輪秋月明云爲豈思慮

七言古詩

春日奉陪韓簽虞丞解監修禊事卽席中所有鰕菜梨棗分韻得蝦字

雨餘春水壓堤沙柳未花飛蒲茁芽淸流激湍石佛寺崇山峻嶺野人家大酉之山檀溪壑秦俗未解書成車居夷驟得羣賢集惠風鼓動生精華去年可疑張進士市人物色爭矜誇今年艤棹無所適坐看孤鶩齊落霞長官敏者唐吏部八龍受種今渥窪兩年分韻得此老未覺景物相寵嘉世南弄筆好商防宴客自許窮珍鮭萬金鼎至我亦喜便欲染指魚與鰕漢司後最靜者家有白璧無防瑕扣之淸越聲韻響滿座失喜相嘆呀怪予窮陋一不有冠者八九乃獨髽歸而謀婦得鬥酒夜韭可剪魚可義偶欲占射酒似闕自覺輩晚無肩差暗中曹劉不易得屈宋未死甘押衙自從修禊卜師友一洗萬古況兩蝸但恐朝家用賢急去我便立文石花泮宮先生坐官意此四子窮驕奢年前共得石居士畱客嵌空到日斜【原注廣文去年共飲水竹人家坐石上至晚是日偶不赴】

帥相泛巨舟東下水淺不可進盤旋三日僅至菱黃浦率同行就此作別簡以小詩

半日咚咚離岸鼓萬斛龍驤發南浦戈鋋照日牙纛明百丈咿啞更雙艣眼前突兀勝華屋前防中堂後圊浴主人燕坐擁歌舞晝捧金樽夜銀燭吳人余皇那可比漢家樓船聊爾耳有時但可濟舟師無事只堪橫野水太平州縣邊無嘩行所朝夕如居家恩光艸際碧弄色心事柳梢黃茁芽我亦同時浮一葉葭葦作篙蒲作楫坐久欠身頭觸篷臥多輾轉衣成折旁瞻盡鷁如飛動絕似茅茨望梁棟春光嬌面秋月眉爭妍不到書生夢誰知淺水雞籠山順風不下畱驚灘津人用盡如神力長年三老忘朝餐嗚呼材具各有用秔稻不生穜稑種涸轍聊濡鮒魚沫大壑方觀巨鱗縱我生簡便非憚煩坐觀燕蝠爭晨昏瞥然便轉子猷棹明朝直到章江門陪漕使春日吳江之集戲贈元理森父

垂虹夜吸吳儂水畫鷁朝飛張翰裏護客歸來玉莭閒隱隱春光動浮蟻傾蓋鱸魚故交蠣可人森父佳元理著我中間醉卻醒舊管新收幾年紀【原注初食鱸魚坐間有送生蠣肉者】

次韻使君湖莊歌

使君徳量湖水寛和气襲人春避寒山川自古窮絕處鑄鐵防頑成轉丹頻作好詩醇似酒妃子鬭妍西子丑人生行樂只花時更吸西江斟一斗

次韻蔡元簡麒湖莊之句

雞本憚犧先斷尾燕粗能巢聊葺壘漫郎無用卻歸來得熟道傍眞苦李誰家買田緑當戶何人種花紅照水君詩讀罷已忘機撲漉沙鷗隨處起

大雪感懷

翻雲覆雨紛輕薄萬瑞不如三白樂嵗事相關國重輕天意亦知人忖度前年不雨旱爲祟今年不旱螟爲惡造物與人著力深一飽年來何落落冝春先生古君子撐腸萬卷一丘壑吟哦乍擬柳飛絮感慨相輝花有萼商量雪意馳一騎攺變天容翔萬鶴翻思五十干道年是非一律無今昨日月逝矣幾丰耗人物然增索寞吹篪寡唱气欲竭陟屺何心涙猶閣再拜珠璣卜來嵗十襲藏之富囊槖

季直經幹喜得三白次師繹韻見餉走筆奉和

三農一命如紙薄已定蓋藏猶不樂年來慳雪意如何搏空嵗事堪隃度新誇兩白已呈祥數日天工還作惡栽培玉屑界瓊田指顧同雲藏碧落萬象攺容龍戰野滿船空載魚縱壑詩才喚起金閨人坡上傳香梅綴萼明當攺選嵗又稔揚州騎得纒腰鶴家有靈光獨巋然事感鴒原驚已昨豈無他人和者寡不有阿咸幾落寞關心不見九華樓舊逰莫嘆登云閣與我新詩字字奇珠玉盈懷分陸槖【原注九華樓登云閣皆舊時梅坡先生觀雪處登云又師繹詩意也】

陪使者護客晚發京口

拖船鳥驚獸駭奔追夫雷動云作屯前日生辰使者去賀正又出丹陽門欲上未上軍人馬似響不響縣官喏窮冬閘閉水不行深夜火明山欲赭尙書太尉傳語來夫船未足官湏催敵使三節能幾耳客載萬舸何爲哉甘心事仇誰作俑恥不自羞猶慫慂古來秦禍不須胡防恬斥外斯髙寵

次韻李晦父炎早梅

華顚淡色催人老造化無功春不早翰林風月恣推排萬馬一空三峽倒冷暖從渠入世情孤眞爲我參幽抱卑枝未覺鼎鼐催不與人間障煩惱

交代趙從之善石見和次韻奉答

詩來格律辭皆老卻恨有磚拋不早只因淸興與花同千詠昔聞今健倒君家裝額要冰肌我圃耐寒誇合抱秀色孤根各自宜玉堂茅舍俱相惱

有懷昌谷老梅再次晦父韻兼贈仲元弟

水邊籬落西湖老結伴寒標歸計早月昏香動幅巾時鐡石廣平猶壓倒新來昌谷辟藩墻宻花疏榦添環抱等閒詩酒奉周旋何似文書頻苦惱

泛舟蕭公陂

山水繞靑鑪韛紅花開絮亂春欲空太白酌酒塵世外小舟蕩槳農事中築堤漑田十里同居民舉手稱蕭公蕭公有恵何時窮十里穮蓘無凶丰

景仁寄和蕭公陂詩次其韻

照眼石橊裙褶紅回頭浪蘂隨春空春歸湓浦風塵外詩到淮南煙雨中防田將緑一水同造化奪巧非天公錦囊不盡思無窮我欲從之歌元丰

方南康席上觀贑妓秀英作墨梅竹

南州佳人號秀英竊弄毛頴親儒生解衣傍若無我輩疏梅矮竹眞天成公主朝妝弄眉墨誤作鉛華污宮額此君劍器藏鋒鋩張顚幻出公孫娘我來忽見驚心目張八何生魏何熟酒酣耳熱且勿喧爲我慇懃寫雙幅

次韻魏君寶光黃雲觀古風

重湖鏡展心生涼五老壁立背負芒中間只作如許屋一觀𨿽小意堂堂書生相業綫不絕故侯墨妙燈不滅與山三好孰四之畢萬有孫胸次濶拋梁不須偉兒郎黃雲髙舉天頡頏從龍作霖皆是物邇來一足飛商羊次韻趙使君師夏謁白鹿遊棲賢長句

三峽移名澗響空中著一橋如飲虹旁連濺瀑龍所宮謂佛有力眞防蒙非造物意無禹功一綫偶達成巨谼可怪一律人聵聾助桀唱和更撞舂或者誤信晨暮鐘萬有一幸相際逢吾儒自有名教蹤壁立萬古澗底松異端細秋後蛩一物不格皆妄庸誰知健者此山中朴實可亂田舍翁出郊小隊不妨農黃巖意與考亭通長養此道如種穜駿發爾私雨我公穮蓘𨿽饉亦有丰常行萬世無污隆行健不息人中龍不妨更擊白鹿鼓扣之大小皆舂容

五言律詩

同景輔登樓約集少陵句

徐步移斑杖登臨意惘然雲霄遺暑濕樓閣倚山巓薄劣慚眞隱虛空不離禪我生無倚著自有一山川開辟當天險分明在眼前野橋齊度馬森木亂鳴蟬稠疊多幽事淒涼憶去年何時一樽酒恣意向江天

送十三郎赴尉漢陽二首

宦路今如此親闈望已深是誰門戶責慰我父兄心鏡裏休頻看杯中但淺斟前賢官業處端的要追尋此地關情久淳龎好士民向來同患難今歷幾秋春防棒迎新尉綈袍說舊人爲言昌谷老寄語益相親

出郊偶成呈府判知縣三丈二首

奉行三尺令問訊十分春雞犬柴門曉牛羊艸徑新逺投雙嶺寺頻見耦耕人我亦江南客爲農頗識眞去郭喧囂逺空江气象寛柳舒含絮媚梅褪著枝酸物外登山好公餘盡日歡歸遲應犯夜暝色占江幹

寒露日阻風雨左裏詩

久謂熱當雨玆來歸近家露寒遲應節天變勇飛沙甕白應浮酒籬黃可著花一江三十里直欲問仙槎

親友馮儀之運幹挽章三首

聞道江西使賔筵隕徳星失聲歸士友短气動朝廷屢選非無意遲行若有靈忍令淸燕處我輩尙談經有學關時用無心與物馳已稱黃髮老猶似防衣時世道空機穽襟期自坦夷只今風月夜猶足想淸規子也吾嘗友天乎獨異渠仕無通籍祿家有厚齋書講說來匡鼎風騷借子虛爭榮森竇桂訓不負菑畬

挽致政朝散王大夫章二首

風流江左後今不愧諸王弓冶儒非誤衣冠晚見償當時獨立處千載狀元鄕天定常如此三槐有二郎子貴人間有親難及盛年出藩先使莭入從冠經筵問政承顏日歸鄕屬纊前誰能碑有道還合傳先賢

同知樞宻程公挽章二首

用盡文章力多馳剸撥聲一朝歸禁近再嵗卽鈞衡遇合功名廹哀榮日月傾鹽梅空有志縮手未調羮憶昔都城防論交戊午班故書𨿽絕迹晚景自貪閒契濶形骸外參差出處間重來風作惡黯淡寶蓮山

挽蔡祭酒詩二首

舊說乘驄老新來衣繡人眷方隆嗣聖世已厭成均景晚遲鵷序邊秋憶虎臣家聲傳慶曆忠恵豈前身昔締金昆好慈恩有舊題及今如社燕與子共朝雞未見星常北相逢日易西定應湖上路寒色黯招提

宿蘓坊

客久囂塵外冬深驛舍前亂山寛處日野水暮時煙契分新篘酒生涯舊物氈悠然歸興動依約探梅天

致政檢法牛公挽章三首

結屋明經好經明身欲修平生倉廩實不爲稻粱謀官路門方盛容臺志已酬莫言餘八袠猶欠少遲畱瘠甚都昌境民無晚種田樂輸𨿽欲速乞糴堪憐帥閫施長技王人攺舊本原誰任責陰徳至今傳門戶關州縣交遊及弟昆每於尊爼後窺見典刑存豈不昬姻重常疏藥石言矧聞丹旐發心緒正沄沄

夏日漫興

廣廈仍炎熱疏慵疾病中賦詩當夏日鼓棹近南風自覺塵氛少依然樂事同夜來憑眺處明月隠墻東

龍防遇雪

出門能幾里風雪故相隨新嵗自有巧舊寒猶絕癡自天藏瓦礫與客照須眉甲冷殊關念丰年卻在玆中和後一日吳門阻雪距春分才三日

梅容慘不競鳥語噤無聲二月朔已告三日春當分寒餘淩暖律雪後更同云但恐嚴凝誤陽和欲奏勲

桂陽走筆呈以道

別後蓬丘老兮杯嵗又闌髮因求道白心但濟時丹瘧鬼三秋熱河魚六月寒不圗梅影夜對榻共平安

龍防道中得家信

幸自居家樂何須遣信來聲聞先隕獲書至尙驚猜問僕心方定開緘色漸回寄言重九日掃淨玉京臺

聞官軍收復新息

降敵知無日和戎事已休百年艱國步九世憶家讎獲蔡馳新捷收京有定謀可無蜂蠆慮馬健更防秋

再至淮南

湓浦經從後淮壖欲到時江山春自攺風雨日相隨泥滑禽猶訴崖懸馬欲疑解鞍聊間息造物本無私

書彭仲誠詩卷後

惠養無他務亷勤以自持能寛三邑責不爲一州私逮此來歸日還如始至時士民難借防惟有召棠思冬至畱滯舒州有懷嵗旦泊舟平江門外

舒郡驚冬節吳門憶嵗時天寒城閉早凍合水行遲再拜爲兄壽同聲念母慈窮年終是客至日始題詩

驚蟄後雪訪徐孟堅不遇坐待甚久

忽忽弄明珠紛紛擁塞酥都忘春老大復作冷工夫甲拆遲先逹芳菲約後圗興來還興盡呵手復須防

遣將追賊何公橋

遲爾停車久偸生恐未然皇威三令後民瘼萬端前貔虎煙塵地猩鼯雨霧天監官有老眼巢幕暫狂顚子敬作詩已久不以見示忽出一卷共有四十字乃相陪避暑三峽橋之作戱次其韻

乃有詩如此淸新思湧泉夤緣塵外景發露性中天舊事驚陳迹新功喜盛年當流欹枕處醒得困時眠二郎之官房陵作五言唐律兩章送之

入幕曽霑祿之官始問津邊城廿冷淡世路識艱辛責重杯柈省公餘簡冊頻先人淸白意百世尙書紳【原注舊所居房乃先人種竹植梅之地名淸白軒】

制閫今梁棟霜臺昔範模近書先問汝逺念早寛吾眾論宜遷木官常合守株房陵有佳處穩穩問徵塗

虞司理畱同官麫飯

玉版初參後桄榔半醉中誰知三里外有此五人同移座淋頭雨開窻拂坐風明朝公事了假道訪虞公

上已日捨舟丰城

路出丰城縣籃輿了夕陽何人共列坐勝事憶流觴帝裏衣冠近家山念慮長慇懃樓下水今夜到吾鄕

蕭散

風日倚餘勇扶春不自由在家曽半面隨我到他州絮後酴醿約鶯前杜宇愁新來無吏責蕭散更何求

雪中領客湖莊

天上瓊林防人間瑞物圗山藏眞面目地湧巧工夫領客驚閭巷攜家窘僕奴卻思邊戍地著鐵更彎弧

連雨坐湖莊

泥濘政如許出門安所之龍公無倦日老子有閒時適意家常酒忘懷獨自棋困來饒一睡百慮本何思

春問湖莊

問訊湖莊事經年意若何爲渠魂入夢老我鬢添皤雪霽春應好山明水漸多遣兒徴僕役除道莫蹉跎

深春挈家下湖莊

去郭不三里將家逾十年轉添身散誕況乃足蹁蹮九疊春宜老羣芳晚更妍得閒無一事倚杖看秋千我生聊自樂人意適相隨郊外有行處春中無倦時𨿽知攀折苦未覺燕遊衰更欲添桃李初心不在玆師繹題宮姊夫惠示湖莊佳句輙次韻

願學言詩賜降心識字雄絕塵嗟莫及雅趣喜相同任性天憐老貪閒鬼笑窮可堪香火分誤入武陵中車馬喧人境茅茨棄道旁無心天外得有玉匵中藏領略煩詩將勾收入醉鄕防從盤谷老野處日徜徉

湖莊雜詩

萬頃蒼茫外三年種植初路回深吠犬藻宻暗逰魚舊酒春同盎新茶雪不如稍修遺老傳忘答故人書野水平湖濶雲山疊嶂深一溪橫驛道兩岸挾神林亂石通人迹孤舟系客心幾年茅葦地松檜已侵尋

故邕管安撫李思永挽章三首

發廩寜憂嵗防邊不待秋古來漢循吏今說李成州勁气橫關隴神光射鬥牛竹林天下士一第可無求【原注思永尊人號竹林先生科舉不利】

義利明千古躬行勇不疑澗瀍窮正脈張陸是吾師仕與儒先防官從黨論卑所施才一障聲聞徹華夷【原注初任與陸梭山同官次任趨事張南軒】

念昔浮湘樂論交一世豪味同江左右人忘品卑髙庇我渠渠屋關心戀戀袍延津龍化後流水但空號

和趙振文太社郵筒逺寄

天與容臺掾田園早得歸杯中寜有影海上自忘機世路閒身好人生靜者稀更於蘐艸處靜看老萊衣

陳氏夫人挽章【邵子山母】

受氏推元女來嬪得召南躬行其誡七禮盡所從三孝養衣皆防權輿色已藍霜風吟木末哀怨不能堪送以道赴漢東兵官因呈繡使吳勝之同年兼簡李伯行檢法許定夫軍使三首

久入功名防新攜辟召書忠勤曽防勵奮迅此權輿當路心知已長城指望渠只將眞實地持守足安居仗斧暴公子酌泉吳隱之斯人未易得於我最相知見義爲常勇求賢信不疑典刑今在此此去有餘師李許相從久時方混武文議刑新幕府保塞舊將軍二士俱人物三賢更主君春蘭秋菊意他日共風雲

祕閣修撰雷文卿挽章二首

殄瘁連鄕黨凋零及老成玉亡修水秀星掩壽沙明不上論思直空餘餽饟名蓋棺隆眷在論譔見哀榮訪我鳴琴日聞公吐屑言循良臨武政忠憤大奚寃厥後依英簜新來近逹尊卻歸桑梓路忍對建昌門

右史殿撰吳之平挽章二首

閫制恩威足邊防戍守牢政平多暇日民費絕秋毫豹尾天光近螭頭地勢髙孰令黃石水旦旦只空號生長均江左防從集豫章官曹推掃漑人望極軒昻讜論暌違後休聲涕淚傍鳳池綸綍手揮翰發幽光

故殿撰修史李舍人挽章二首

四戒從誰得忠勤與孝亷本原來簡冊膏潤到閭閻仕久機鋒熟時來智慮添平生眞售用家法有森嚴【原注四戒乃其先訓】

丁未慈恩盛從容最後來一從辭墨綬三徙入烏臺記動時方好持衡去不回恩榮頻出綍晚遇有餘哀

故福建提刑鐘編修挽章二首

問俗周方國推賢漢吏師立朝天有喜仗節玉無疵得自南軒學親承北面師更無工部句可繼八哀詩江漢迎歸客瀟湘問故人錦衣新炫晝繡使近行春坐對長沙酒空傷夜雨神南樓風月下霏屑易成塵

薛端明挽章三首

講學聲名早飛騰藹士林九重嗟見晚諸老願交深時有亨嘉防天無平治心每於當用處梁父又重吟諫諍嚴凝地論思咫尺天直宜問俗曲突卻臨邊儒道終期用皇威可得宣視儀𨿽兩地難到玉堦前客本何爲者逢公幕府開兵間𨿽有志度外本非才流水音何在髙風首屢廽只今巖石望寜忍泰山頹

故殿撰侍郎趙公挽章三首

惠國垂芳久瀘南錫第初詩書今有此衣鉢正關渠業大喧朝野儒酸羨裏閭只言三桂盛五桂尙權輿邊求良牧京華倚重臣撫摩中有備發擿靜無塵效著龍顏動班疑豹尾眞訃聞遺憾見進秩有明綸早嵗燈窻宻中年宦海遙相防嗟落寞晚復共漁樵已矣耆英防居然一葉凋豈無朋友念人物嘆公朝

後溪先生劉閣學挽章三首

早際龍光渥中更貝錦傷升沈關運數變故識忠良天定當持國時來倚乾方至今羊叔子名繞峴山傍任重行吾道憂心屬鉅公三朝千載遇一代數人中筆健心猶壯名髙晚更穹差肩誰許似八秩有初終憶奉巴西燕工歌到鹿鳴西淸多學士南省舊門生屬耳靈光在驚心砥柱傾湖莊空望眼讀記若爲情

總領戶部楊公挽詩【諱師復字無悔】

華顯世儒業循良今吏師未應州縣薄能簡廟堂知沃轡歌周雅含香問漢儀經綸殊未展曛景迫崦嵫赬尾勞民久靑天轉粟艱三年流馬運一笑狎鷗閒天逺才多阨功深報肯慳勒銘周伏柱何恨掩丘山二昆同唱第短世不堪言生晚欣親炙謙防過撫存裏門重擁篲秀野秖空園零落西歸藳誰能作九原【原注先兄伯剛仲遜與公爲同年兄弟仲遜調官臨安又與公同舟溯峽有西歸集唱酬甚富秀野公家園名也】

故經略華文趙郎中崇憲挽章三首

國是歸宗相儒科看嫡傳與時常落落持論極拳拳柄用無韓範師承有澗瀍衣冠何足論父子世稱賢出處權輕重幾防見老成我官渾漫浪公道要分明忠定名先正姦諛魄自驚翻思元祐事千古欠哀榮世路平平好民庸處處髙入朝寜卻步及物自忘勞系望人宗主爲儀國羽毛修文才下壽天亦負英豪

挽寜宗皇帝詞二首

百六消氛霧東南立際蟠統傳三聖後枕奠百年安不識遊畋樂深知稼穡難何人靑史上敢作漢唐看混一開羣防憂勤損萬年衣冠藏禹穴歷數襲堯天宻定詒謀議難畱厭世仙烏號攀莫及有淚徹淵泉

故丞相忠定趙沂公挽章三首

對防飛龍日宗卿夙所期時來人激烈身定國危疑一徳三朝老孤忠百世師是非空貝錦銘篆有鐘彞鹽防寛閩甚兵權慮蜀多閩民今可矣蜀事竟如何便好屍而祝初無玷可磨緊誰求徑捷行陸彊風波譾譾羣情便嶤嶤俗眼驚此身無利鈍於國要忠誠得力平生學求仁死後名登門非雅素持論略公平

戱集少陵句

山晚浮雲合天寒鶬鴰呼世人共鹵莽行路日荒蕪衰謝身何補低垂气不蘓所過憑問訊似欲慰窮途

郭承禧同年解倅印趨朝

昔在慈恩防交新意已親相逢遊宦處不比後來人共度衡陽夏平分嶽麓春夤緣如此少欲別倍傷神仕路何曽樂迎親卻是榮諸公新引類難弟久專城便恐班朝著無勞仗友生長沙風月夜炯炯自淸明

張行父大監出鎭章貢艤舟來索詩

頗覺邅回甚由來去就輕坐曹𨿽冷淡出位極精明我老猶貪祿君行已問程虎頭𨿽好郡朝路憶崢嶸

中秋後一夕獨臥月臺

分得秋容半添來爽气深靜中無罣礙此處好登臨老景當風臥平生愛月心幾回烏鵲動曉色上平林

春到湖莊

飽綠勻楊栁殷紅茁海棠將春到昌谷及早下湖莊祠事三年樂邊心萬里長新來和气好吉報已占祥

奉濟驛次杜老送嚴公韻

奉濟傳芳久當年折栁情來賡工部句去作錦官行詩妙將安仿吾衰及此榮艸堂修舊否得見慰平生

江村散步

已落無邊木猶誅不盡茅沙光迎逺景風力鬧寒梢牧處髙低路漁時逺近郊竹籬茅舍外門閉可推敲

晚晴

賸水浸秋碧餘霞占晚紅浩歌鳴鶴後柔櫓泛鷗中酒戒情難遣詩吟老未工懷哉眞面目助順企淸風

聞道旁有死於賊者

義气窮羣防妖氛慘一隅分憂吾弗職殊死爾何辜智者連千慮天乎媿匹夫諸軍猶請戰此道不榛蕪

送眞希元侍郎得祠西歸

願治方凝竚求歸竟得閒空令如我輩忍媿尙朝班望重忠嘉上身輕去就間渺然人物慮少壯亦衰顏

紅梅

雪月共髙寒求多意未防林逋五品服宋璟九還丹老友松筠健賢宗鼎鼐酸任渠蜂蝶鬧難作武陵看

暮春

春盡無何耳客行猶及之水光風約束山貎雨矜持物態從前好官身到底癡只言餐秀色十口政憂饑

社日熱甚中夜得雨

蛆蟻開新盎雞豚落社鍋艸衰秋水淨木脫暮山多顥气時應爽驕陽老更苛依然霖雨在暑酷要消磨

得雨

局蹐民無地焦熬嵗不天雨方寛趙日數已入湯年調餉今方爾蠲租恐未然古來勲業盛根本諱沈綿

舟中連雨

客裏逢連雨龍公不貸人一篷遮晦朔萬慮入悲辛忽忽淹吾道堂堂送此春誰歟訟風伯揮掃鑑中塵

盤谷胡季隨挽章二首

天地開南學葵軒接五峯淳熈亡一鑑盤谷有眞蹤庭立心傳鯉門乘玉潤龍風流遮不斷堂斧若爲封我負光華遣君從懇請來人如九鼎重席爲百泉開梁壞帡幪屋星移絳帳臺湘西明在眼欲渡不堪哀

陳伯量挽詩二首

朴茂開城府師資足楷模官卑𨿽晚境子仕卻亨途不酒陳驚座無金疏大夫何人碑有道老手看慈湖我晚慚初學公才又壯年同盟覺山寺共飲玉溪泉薄宦身常隔髙懷骨易仙傷心風作惡不助過湖船

趙知宗挽詩三首

壯日民師帥中年國典刑六分名郡竹兩粲使華星防戲方娛侍丹旌忽篆銘空餘泉一滴萬古嘆淸泠【原注葬處有泉號淸泠泉】

三桂先猷逺公來應瑞芝子能傳世業令欲徧孫枝笏盛牀應滿端闓槖已持掛冠猶進秩天意卜深知【原注堂名瑞芝】

匯水誇同邑桐江事事賢骨寒誰與地言重卻牋天遊宦常千里歸來共一川西門今日路忍淚入資延【原注資延所賜寺額】

彭師泰挽章

家世文爲富居寒地不寒諸昆親受業二祖昔闓端屬耳靑雲杳驚心逝水湍後來方屹立天不誤儒冠

黃季通挽章

世務經心早鄕評好弟昆但爲三徑樂無間一家言已作賢關夢爭如藻鑑寃霜嚴中夏發桑柘老南園

讀乞歸不允詔

有赫絲綸寵空貽老病羞命從今日下事比去年愁已向祠官去猶爲講席畱誰知蝴蝶夢栩栩到吾州

課園丁洗竹

種竹年華晚新添數百竿低垂非我好冗長要人刪直節心期露疏行眼界寛從玆風月夜淸白足相安

邵武趙使君挽章二首

近代金枝裏何人桂籍傳祖孫三世盛文武兩科全日月開宏業山川哭盛年天髙無可問有徳在民編脫白同辛丑蒼黃共丙寅京華誇俊逸鄂渚話酸辛謂上樵川最還登要路津鄰墻摧一柱嵗晚倍傷神

道中遣興

遊宦何曽樂佳時又出門春深花處處社近鼓村村天地一羇旅江山千吐吞平生黃嬭誤今日麯生尊

潘景泰知縣挽章

甚矣吾衰久猶能誄故人愛賢髙贊畫造士憶同寅道防慳人物才難泣搢紳頗聞蘭玉秀天不誤儒身嶽徳器逺來見訪袖出六年前所賦湖莊詩次韻答之

巴蜀歸才子江湖枉使車久吟工部句新寄子公書面對花應笑眉開栁爲舒苦無杯酒暇人事正紛如

欽定四庫全書

昌谷集卷二

宋曹彥約撰七言律詩

羣山閣

萬里云萍一酉陽便將和气壓荒涼挽回梅萼依明燭管領椒花入壽觴笑裏不知熊軾重醉餘猶記博山香只因臘雪成佳集等到春來味更長【原注四更後卽立春也】

雨後早行

鼓鉦攢防擔先行未報平安睡已驚燈火避明天弄曉鳥烏無樂雨慳晴喚來野渡水新漲飽得晨炊煙自橫驛使嶺頭無一信筍輿咿軋彊貪程

和西園胡季履見寄

衣冠葉葉著師儒創見皇家異代無前事盛哉申國呂近時繼者武夷胡累朝經學堪貽厥三世名家列友於莫道新來凋一萼西園老栢更淸臒

百年幾見三嘆萬事相違臂一交道合不知身隠見詩來如見手推敲我儀圖此藏周廟人實云何滯楚包無柰廬山歸夢急遣書空報白雲巢

飲良父弟橫舟

簿書日月費消磨華鄂歸來樂事多已涉一川舟自在相安眾口麯平和人生正好乘流止塵世相逢對酒歌欲泛五湖眞浪語浮家猶足鎭風波

連雨中買歸舟

泛菊囊萸事已休光陰無腳駛如流更無出入消磨雨只有悲涼斷送秋戴屋未停持繖手買舟先辦打篷頭懸知明鏡重飛處暱暱燈前問鄂州

迎寺丞舅歸舟

桂林使者赤松人爭得匡廬自在身蟬蛻一官驚俗子鸛鳴雙艣壓江神人生到此方爲樂世路新來可具陳開盡朱門無鎖鑰滿城桃李萬家春

送雷赴漕召【原闕名】

詔書隠隠下穹窿已覺朝廷後此翁儒雅久稱唐吏部典刑今對漢申公薰風使者驅馳外暇日斯民長養中麥隴秧田政如許定應歸報不言功

幾年分閫作遨頭又擁皇華歲兩周豈有休聲勤注倚尙持英簜但咨諏只今衮職須誰補自古官身可自由相業靑徐寧有定好將功業張吾州【原注後山云世稱靑州王相濮州李相而吾州自開國以來才有劉李二公執政爾贈鄭戶部詩云聖朝未有徐州相剩作功名跨數公】我生𨿽晚亦匡廬得見先生喜有餘止爲包荒安邸捨敢將入幕論鄕閭一官貪祿無他望四海安身卽定居幽谷若因明主問莫言臣邑有相如

送蕭季然倅均州

持家逺與立朝同善繼何人似廼翁國史但書蕭傅直鄕評更仰伯夷風只今邊備艱難際自古官箴謹飭中四袠親朋今健者尙防褒詔詫江東

送綿竹王主簿

渇想才名不計年得詩甜處徹中邊知君眼裏藏靑白托意杯中別聖賢萬里偶逢多幸耳一朝相別兩茫然榮歸蜀道川塗穏莫漫嚱吁信謫仙

送趙主簿

新詩燕婉似花繁好在鵷行接羽翰一笑相逢江海客三年猶老簿書官見聞我闕猶幹祿矍鑠君能欲據鞍卻似岑參寮友防陽春一曲和皆難

送易彥章以太學正召

涵養書生二百春爲渠文物有經綸只今領袖賢關地疇昔錙銖捨法人吾道年來多落落士風從此卻彬彬不應小折陳蕃角謾謂朝家棄直臣

爲謝府題制錦堂

錦江新制奪春妍物采名堂意曉然應有五紋供帝衮曾無一縷費民編年來撫字誰髙手古道循良此比肩經緯一同餘事耳淸朝晝繡說家傳

漫成寄朱伯海主簿

幸拜恩綸彊自寛窮居寒士忝防官風霜迢逓逾千里晨夕間闗歷萬端一片山城常寂寞防宵燈火憶團欒當年別後傷心處極目君峯艸木寒

陪總卿路鈐相麥觀花修出郊故事

二月春光最惱人不禁春惱更尋春闗心秀入靑靑隴適意紅臨灩灩津開闔雨晴天气巧鋪張桃李世情均病夫已作廬山夢尙擁籃輿托後塵

秋日出郊

早是淸和便束裝只今庭葉報新涼山應險盡饒寛大水欲平來尙激昻已服官常猶潦艸未紓民力要商量鮮於司馬經行處文物彬彬意緒長

送湖口尉王徳髙解印東歸

笑解符指鄭鄕應從鳯口得書忙平生璧水功名志壯歲鐘山姓字香惡少何人窺甕牖長官無事燕琴堂從今我亦南州吏乞取梅仙已驗方

程宰虞簿和縣庠老桂詩見貽再賦以謝

風流人物冠瀛寰折桂曾驚咫尺顏肯賦摽梅深有味已標仙籍正相關一枝笑入弦歌裏千古名傳俎豆間欲攪枯腸追妙語飛來雙鶴杳難攀

龍遊道中卽事

幾年舟楫便吾曹步入龍遊記所遭激水代舂城旦作義松親爨店人勞屏除車馬肩輿冗料理泥沙甃甓髙忙裏著晴天意好坐令行客興滔滔

送臘

謂向年前稍自寛惱人時序故多端幾回水落還添浦百樣天晴卻轉寒未有梅開供探討若無酒遣太衰殘明朝便是春來處暖律丁寜著眼看

家本譙人得奉祠亳州喜賦述懷

宦遊隨喜亦云聊筆橐何官晚見招已定秦關無論蜀好恢湯亳卻歸譙雪邊廬嶽雲千嶺雨後湖莊水一腰買得扁舟能著我便無西子也逍遙

送錢文季國博赴召

每向招賢防典刑中間人物似零丁只因朋黨排諸老無復紛綸任五經一節何如歸帝所賜環元不爲郎星古來官職論車斗只有忠嘉可篆銘

衝暑相迎慰寂寥忍寒爲別助蕭條笑談但喜頻揮麈夢想何嘗到續貂已辦犁鋤供老圃尙乘軺傳托公朝班聮若問官聮舊說與思歸不自聊

春到湖莊

堤南堤北水溶溶旁倚羣山不礙風收拾田園供老境栽培桃李課新功墻頭向長千章聳潤下潛流一綫通腳力尙堪行樂在年來天不負衰翁

湖莊述懷

昌谷喧聲漸屏除湖莊新意亦空疏逺栽夏木來鳴鳥短截寒谼縱小魚架有空籖聊貯藥樓無他用只儲書病來得惰因成趣此外於人百不如

門無賔客愧朋儕冷淡何人諒此懷隨意作詩無唱和等閒沽酒不安排每扶短杖行方穏欲泛扁舟計未諧訪得廬山與彭蠡不論晴日雜陰霾

湖莊春晚

栽種成陰恰十年水光山色靜無邊杏桃賞徧春容老松竹添多晚力堅向有味中求冷淡好寛懷處且盤旋干戈漸說邊塵息朽木因依得晝眠

使君領客訪湖莊分簡齋茂林當日映羣賢之句得羣字

風流人物總能文洗我榛蕪久離羣意气掃除投老障浩歌驚起住山云風迎小隊春三月天與湖莊景十分七子賦詩皆寵武刳腸猶不報慇懃

九日領諸子同季明泛舟之湖莊

爲酬佳節訪江臯短棹能寛腳力勞把菊未遑憂歲惡愛松相與嘆風饕雨餘得水三湖闊天靜無塵九疊髙老病不將詩領防新來能賦屬兒曹【原注是歲無大水旱而五穀僅半收數日大風拔木湖莊古松悉爲烏有】

十月一日陪使君領客之湖莊

鸛鳴雙艣壓中流斷送余分不盡秋石罅有聲轟壯語風驕無計尼眞遊江神自合供如願艇子尢能送莫愁卻笑湖莊眞落莫但畱斜日照歸騶【原注是日北風稍勁已捨舟於云棧石下使君徇歌者之意復挐舟至防亭】

送權次翁赴湖北計幕

萬竈貔貅趣上邊皇華新遣墨猶鮮何人共了飛芻事有客同稱入幕賢舉酒便驚分袂處掛帆直到賞音前不妨勲業髙前哲卻與山寮作後編

送章致逺賢良赴招撫司機幕

窮經知國更知兵梁楚中間播此聲唐幕亟招溫處士漢廷徐策董先生平時未識人賢否用處方關國重輕露布便多機事少寄書因到武昌城

答傅憲

妙語差肩落燕泥亨塗驤首化龍堤敢酬閣老慚非杜適見夷吾不爲齊趣覲可無三節召送行那有一錢賫功名自是平生志旃罽爲庭正可犁

次耿令君藥名韻

賦分防官卽忍冬衣單無計可防風四方逺志從頭去一水空靑到防窮地骨自寒誰與祛天門欲到愧無功是誰直上淩羊角卻更從容使脫空

再次韻熟藥名

善保生經莫怨冬心存和气自消風誰能聚寶徒誇富粗有千金不訴窮未許二仙爲聖散且將一字見神功何時相對淸涼飲越舞齊謳酒不空

雨雪中歲享臥病不能陪位令諸子代拜

嵗事無多世事忙病夫終日臥藤牀雪積易消春已近雨來無節晝偏長朝儀尙想三廻舞歲享難持一瓣香莫道蓋棺便無事義方猶欲訓諸郎

首春課湖莊種植

買橘求杉答履端尙虞霜雪重遮闌桃蹊上下全鋤麥梅嶺中邊雜藝蘭鉅竹栽成千百个野花畱取兩三般生平只有田園樂晝短還須秉燭防

師繹再賦湖莊雨後佳句有惜春之意復次其韻

委曲東風滿萬家家培桃李恣雄誇先生客裏觀時態老子詩中感物華雨後有花須領略春歸無防可攔遮山行忘卻芳菲趣把玩珠璣到日斜

子山見和去年湖莊春晚詩仍次前韻

筆硯論交半百年中間揺落更臨邊尋盟花木春猶在結友松筠晚益堅雪霽萬峯開紫翠江空一水恣回旋何時共我湖莊樂醒後吟詩醉後眠

明之亦和詩來復次前韻

當年莫逆尙忘年今日霜蓬入鬢邊已防花盟猶習惰驟迎詩敵敢攻堅依棲有幸烏南繞防合難並蟻左旋著我畫圖添李卲丹靑那復起龍眠

師繹諾湖莊之約畏風色不果來以詩見餉次其韻

宴集慚非左氏莊妄行村落似猖狂人生適意眞難遇天意慳晴未易量可但客衣吹杲杲只愁春色去堂堂輟行句好猶追逐駑蹇奔波怯乘黃

送魏使君歸宛陵二首

姓名久已禦屏間合上鋒車入帝闗豈有薦書喧筆槖但畱聲價恵江山簿書袖手詩還在出處忘情意自閒不分愛江樓下水隔人無計可追攀

我無郡績合歸與君有時名孰捨諸其事頗同人頗異此心相照亦相疏一時風力天容攺後夜月華雲气舒同是江南易回首人來多寄一行書

次韻葛丞至節見邀踏雪

照人好語妙陽臺佳節相隨七日來甚欲去陪桃竹杖可憐消盡豆稭灰喜君天上星辰次贈我人間錦繡堆小試平章和气動他年臺鼎要鹽梅

和兗子冰詩

畏折綿霜已不勝加工寒裏立威稜爭明日月天無色遏住江湖曉作層欲倚爲山憂晛見不如吟柱得詩能規恢可但滹沱事只任賢能也中興

鹿鳴小集奉餞赴省諸公

便從塲屋了經綸防取朝家詔選掄天賦忠良須努力人生溫飽豈榮身鼎來時事方憂國到底儒冠不誤人靑紫拾來餘事耳直應尊主庇斯民

昌化朱浪潘子云漢臣季子也漢臣旣物故持其季父聖與詩來因問堪村徐季登其健如昔昔戊戌省試後道出昌化館於漢臣一日同訪季登遇榜下第於渡口今三紀矣因子云告別有感前事作此章以餞之爲我謝聖與兼簡季登

朱浪山春啼杜鵑溪南溪北刺舠船人生幾度年三十世路重逢事百千客已倦遊今老矣君須揖別故淒然從容有問居閒意爲說湖莊水一川

送陳彥功入都

握手論心九歷年中間多難不堪傳相親幕府分襟後說到銅官制錦前訪我田園猶命駕愛賢時莭好加鞭別懷莫問書疏數老病無端日晝眠

方孚若恵端溪硯

不宜磨墨謾論車風字偏坳玉斗斜喜有山靈藏舊物幻成蟾影照圓沙活鸜眼好童謡誤死馬肝眞帝語賖辜負海深天濶樣玉堂何似竹籬家

題漢李固太尉廟

生死忠邪未易窮其如國脈是非中誰知刺骨翻爲福不念捐軀有此忠一日太阿歸跋扈百年黃鉞授姦雄不然彼亦何爲者敢肇兵端起鄴宮

同兒輩食雪和兗子韻

天然髙潔淡爲眞似蜜增甜亦可人不分瑤花驚俗眼更招瓊液到吾唇取來酒後團欒夜壓盡人間瘴癘春遙想嚼氊淸到骨古來持節要忠臣

子敬見和食雪詩仍次前韻

色如姑射未全眞消得新詩膾炙人冰不待藏須防齒凍何須解要濡唇烹茶尙有虀鹽味食蘗難誇麯米春賸欲淸涼非內熱不應宴賞羨諸臣

病中有感欲落不落雪舊事偶成唐律

東皇雅欲破滕六終懷可否情豈不願丰招瑞气又虞加力困饑氓柳𨿽閣絮心猶壯梅不能妝意自傾只恐玉龍禁不得便輸鱗甲賦羣英

驚蟄後雪作未已阻之湖莊

甲拆多應滿藥欄跨騾心已拂輕鞍正疑陰固仍飛雪豈有春中卻沍寒啟蟄候虫猶自閉向陽梅子自能酸誤成嚴冷非天意說與人心作好防

登復州城詩

李子園邊水滿洲當年桑土欠綢繆城分南北平腰束湖號東西拍面浮馬健獨能全上幕水淸元不污賢侯滿城山色春何在小立無言萬象秋

見梅有感

莫把夭妍等重輕賦成千韻況難名防來好處非因色敢向春前似有情柰老不成三弄笛濟時還擬一杯羮淸標實用何人可只合差肩宋廣平

次仁季詠梅韻

誤分符竹建星臺官事縈心不到梅粉面莫驚公主艶鐵心曽對廣平開托身冰雪剛而栗取友松筠晚不回已向个中懷鼎味直須魁占百花來

再次仁季詠梅韻

衙官桃李列芳臺豈有凡花敢並梅雅健巧妨羣動息參差能作數畨開爭先照眼春無限索笑闗心日幾回莫道暗香非是雪許多蜂蝶不知來

水邊得月共樓臺此處風光可認梅萬態爭如疏影好一尊何惜笑顏開東君爲爾饒先著俗子逢之倒射回莫恨隴寒無驛使江南衝暖望歸來

仁季再賦亦再賦二首

昔年逺訪郁孤臺止渇曽詢庾嶺梅別後只從忙裏過到今多見旅中開是非汨沒身添老寒暑侵陵首屢回卻憶故園松竹外朔風吹雪亞枝來

何物淸髙稱月臺雪天佳客照江梅謝家玉樹庭前發后土瓊花歲裏開朝日何郎吟未徹晚風姑射宴方回橫拋珠玉人間世只恐花神駕鶴來

章泉言語妙天下知僕無詩能且未識面乃時以佳篇見餉何也不敢再虛盛意勉次韻二篇以謝

珍重章泉辱寄書應疑不復夢匡廬本無學術安時論誤入班行拱帝居老矣應招寧爲祿時乎歸釣亦非漁宦情山色常如此欲去遲行媿二疏

吟罷新詩卻防書先生必自愛吾廬天開上壽供椽筆地出佳泉相廣居自古莘耕懷道義只今舜徳起陶漁直須大老歸來好莫道髙情與世疏

況子沿檄來歸舟過淮右繡衣左國錄贈行以詩因及衰朽次韻奉酬三首

況也來從班馬傍泛舟千里尙醲香庭𨿽過鯉元無異桴偶乘由得問彊親見治民如治眼歸談勤事更勤王翻思父子寒如此孤負珠璣富墨莊

金石爲心錦作腸案前合侍玉皇香只因淮蔡須裴度不爲並州戲葛彊繡斧邇來新遣使瑤琛從此盡輸王功成逺勒燕然石閒卻江西左氏莊

憶昨相逢是豫章笑談親接齒牙香如今但有心期在不似當初腳力彊投老頗能安晚境祝釐聊以報明王簡編未了平生債冷淡猶能讀老莊

使君見示鹿鳴詩走筆奉和

眼明及見決科文發防當書第一勲八句催行歌白雪一言合意定靑雲君今去亦朝天上主聖還須對夜分遙想朱華傳勅處九重春色醉朝曛

四明趙添監連日恵詩不能盡繼匠手次唐律韻以謝

馬口爲銜不自寧轍環惟筆可深耕門迎滄海襟期闊地逼天潢句法淸吾道本無靑白眼世情休嘆短長檠珠璣肯袖來昌谷不道陳人畏後生

陳倅寄恵四詩用昌黎和裴相韻愧不能當也走筆賦二章以謝

兩歲驅馳馬首東曽微一戰可論功因人偶爾成擒蔡無計降之媿伐崇萬竈炊煙歸塞下十分農事到湟中酸寒伎倆才如此辜負新詩托至公

近來人物江東況也書生責勇功痛定卻思三策謬歸來猶想萬山崇誰從荀伯官寮裏賦入昌黎句法中戎事尙多心事少苦無佳語可酬公

偶成

春入園林種種奇化工施巧太精微山禽說我胸中事煙柳藏他物外機旣遣杏桃空際發又令蜂蝶近前飛如何有眼無人見只解西郊防落暉

腳踏和風步步春石魚樓上等閒人興來衝口都成句老去遊山不動塵李白誰知他意思桃紅漏泄我精神忽逢借問難酬對只恐流鶯說得眞

攝守漢陽次韻項平父餞行之句

我計短於頭觸篷公才髙似目飛鴻已馳騅馬雄西楚尙引蜉蝣綴國風願伯明年終恵我以曺爲解可無公欲持枉尺歸繩墨秖恐旁觀血指紅

用四明劉聘君古風四韻賦唐律

錯落珠璣滿袖傾百年初見媿生平人從伊傅平頭數句似陰何徹骨淸恵我善鄰天有意惜君橫道世無情曲終狗尾那能續欲附曹劉萬古名

章泉趙昌父頻數寄詩再次韻一首

斗南獨立章泉老四海神交可得親適意不忘新進客作詩時托逺來人報無瓊玖衰緣病保此珠璣富不貧命駕已孤千里志掛冠今欲致爲臣

譚仁季以二詩見貽走筆次韻

風聲久想杜陵珂坐對忘年可爛柯但覺淸談揮玉柄也知文律敵金科螳螂欲振難當轍鼴防終微漫飲河從此防堂風月好滿腔茅塞半消磨

詩才淸不羨滄浪曽向歐曾接瓣香萬里相逢書遜志百年幾見易含章君溫有腳開春盎我暗無心得夜光可柰文場催戰急陣雲飛動正堂堂

次韻淸卿用使君鹿鳴韻見貽

甲戌家聲僅有傳等閒膏澤下雲天苦無事業榮宗黨彊把忠勤了歲年往事紛紜幾折角後來奔軼要加鞭得時自古無淹速卻與亨塗作壽仙

送友人

藥裹包回碾臼聲得閒消息病先輕謂予不信看舟楫之死無他況利名積雨晴邊花蔕耐好風吹外葉聲平只愁岸送檣畱後卻憶湘南老友生

冬至伊邇滯畱桂陽有感

如此生涯任轉蓬幾年漂泊羨歸鴻淒涼落日荒山外黯澹愁雲暮靄中叢菊乍殘秋色逺嶺梅將放雪光融枯腸索盡渾無事詩句粗成付碧筒

憶歸口號

壯年梁父粗成吟亦謂逢時可盡心過了許多空日月得來輕棄舊山林平生簡冊心猶壯晚歲規模力不任何事一來何事去去來端的要知音

初無警策驟驚人亦不媕婀巧進身每向經筵持正論願於國脈奬忠臣昔從新政趨嚴召今爲衰年避要津陛下果能行古道𨿽閒猶是太平民

漫說湖莊水與山不因松菊便求閒月中休沐才三日殿外經從僅百間但有心期思報主苦無腳力彊趨班得歸便欲疏賔客本意劉伶不閉闗

春至

閏後陽和樂不禁還將動靜印天心借畱臘意梅藏玉指防春容柳轉金冗奪漸疏詩領略情鐘須索酒追尋玉京山色防亭水自與絲桐作賞音

謝朱鶴臯招飲

里巷浮沈適自由江城久住似菟裘廣文活計貧無那好客情懷挽不畱滿院竹風吹酒面兩株橊火發詩愁料應此外無佳致人物相防總上游

旬休日遣懷招陳徳溫飲

擁鼻南窻對晚陰自憐終日坐蕭森相如未遂題橋志工部虛勞戀闕心盡辦赤心遭白眼聊將防服照靑衿東鄰況有陳驚座時得花前一盍簮

謝羅醴陵宏材樂府見寄

自別湘中首屢廻漏傳春信一枝梅固知我老何須此不與時同亦壯哉百里去思民父母三年歸作國臺萊更將餘力哦新調三百篇中著意來

云隠李季可挽詩二首

云捲云舒好靜觀謂宜隠者似無端誰知天上爲霖用竟作人間出岫防萬里功名當進步諸昆時節合彈冠只因自得無心趣三度歸來現宰官

當年棋酒漫追攀幕府承平白晝閒帥事卻來兵革後官身惟冗簿書間壯懷日者論交舊末路天乎與壽慳風急浪髙云黯淡訃書新到落星灣

魏總幹嘉父以果齋求詩爲賦二章

請言山下出泉防防養從來有聖功三徳知仁非好勇六爻險止要時中申棖有欲剛安在曽子無仁毅不洪以果名齋兼眾徳力行方見古人風

偶向齋名見一斑其中蓄徳尙多端講明自有安心要出處還須中節防持以贈君成我拙歸而求此有兄難當年射防封章意暴虎如由膽亦寒

遣吏約同官奕棋議事知有蘇山之遊不果來晚使君載酒見過遂賦此詩

索居誰復共前籌坐想蘇山最上頭並轡水兼天共逺孤吟棋與酒皆愁孰令客裏擠排老不分軍前斷送秋卻有鄰翁驚笑語夜來尊俎對賢侯

使君黃祕書上印有期聞嚴召已得好語賦唐律送之

五十萊衣宦海榮每將忠讜報平生暫分竹去寛宵旰又賜環歸近聖明人物然須引類東南竭矣願休兵功名自重囊中物感悟從來看積誠

上湖廣總領趙郎中

總角爲兒百未更已陪先進識英名慣聞似覺雄風近因問從知盾日明千里未迎天子詔一同先說長官淸吏師況有桐川舊敢向題輿問去程

春風湓浦駐行軒獨許愚儒夜叩闗六路方迎新遣使五年猶念舊登門薄緣未許南樓分歸夢惟驚丙夜防幸自秋江好天色一帆風月際眞源

豈無山水憚登臨未話平生語欲淸得馬經營今搏手傷弓憂患幾驚心所思未覺荊山逺欲往寧辭沔水深山水有情弦未絕請從千里抱鳴琴

次韻趙兪宣徳石博山香臺

水骨苔痕洞穴開龍騰波湧碧崔嵬煙雲靜向林中起風雨飛從海上來江外廬峯傾瀑布日邊鼇頂對蓬萊幾經兵火今猶在拂拭還看貯劫灰

欽定四庫全書

昌谷集卷三

宋曹彥約撰七言律詩

送趙侍郎被召

大纛髙牙古帥垣甘泉人物帝王孫文如賀白尢寒素政似龔黃更本原歲課未書先報政詔封頻趣定調元欲知恵愛今多少水滿長川月滿村

只爲分憂輟近臣不應持久費經綸暫來制閫無多日歸去朝天及早春紅斾緑油生羽翼落霞秋水動精神行行但說長安近辜負攀畱幾許人

憶昨東來防印章又從此去餞朝裝辛勤行李知身老幸防依蓮到骨香五十功名猶落寞百千懷抱轉荒唐而今親見爲霖雨野艸幽花特地芳

薛侍郎移鎭合肥被命入覲賦唐律詩二章

經濟蜚聲數十年只今韞櫝固依然老於思慮惟憂國好在功名更守邊人望鼎來須易地春風早去便朝天漢家老將輝千古只有畱屯服防幵

平生惟仰薛居州病渇尋梅正所求風送有時參畫鷁幕開無路到靑油百年萬事常交臂一代數人今白頭帷幄得賢如此好貂蟬元不在兜鍪

送胡倅辟書不遂復到選部

便飽蒲帆縱木蘭王陽時節好彈冠官身臺歷星遲速世路天香篆屈盤人去邊頭三策在春回天上五谿寒歸飛未戢靑防翅卻與朝廷作羽翰

禱雨陽山

暮投突兀淨爲坊早踏﨑嶇翠作岡露气失涼風帶暑嵐陰欺曉日韜光不憂時事禽空語可怪凶年艸更芳欲問行人祈禱意日來鉦鼓漸淒涼

所以登山不憚煩爲藏雲气達泉源多峯豈炫千巖秀一綫才通萬壑奔其在玆乎須出岫此時何不早翻盆名髙已到巖瞻地只有爲霖可養尊

課花木

旋飾芳菲眞艸萊彊加湔祓敵塵埃春將紫翠籠丹桂晚覺蒼黃植緑槐鼻觀已通蜂蝶鬧酒杯頻到燕鶯猜官居未勝閒居樂乞得三年野興來

序齋丁主簿挽章

詩禮彬彬到古風月橋人物序齋中鄭公宅畔鄕仍在馬氏臺前帳已空萬事可堪評夜旦九泉終不蓋英雄只今家學方如此猶喜先生易未東

一碧萬頃堂

乞得湖光萬頃多傍招九疊更嵯峨百年未死須閒在一日不來如景何意逺已知貪雪月身安猶欲鎭風波只愁頑似雲間石更有何人爲琢磨

寶泰寺讀曾鴻父侍郎畱題有感次韻作侍郎挽歌

斯人千古閟音塵絕妙肝腸好受辛四袠升沈懸日月百年修短誤君親天邊尙記絲綸手地上今無磊砢人對此感懷非爲此贖之空擬百其身

陪總卿戎帥登髙因至郊外

萬木陰陰覆女蘿一川佳處寶峯多因晴領客催茰菊恐雨妨農訪麥禾付我江山須領略可人時節易蹉跎心閒更了官中事未必秋風柰老何

海棠

彼美花兮宜晚春柔姿淑艶是何人十分國色妝須淡數防胭脂畫未勻帯雨容開渾是恨出墻頭望恰如眞幾時謫下蓬萊島霞染仙衣痕尙新

一度相逢一度春不知名姓是何人十分國色妝須淡數防胭脂畫未勻好把東皇爲上客便堪宋玉作西鄰臨卭道士今何在說與唐宗是太眞

九江郡齋分韻送魏六兄好文逰鄂渚得陽字

倦客尋閒誤入忙飄然上水擊潯陽鈴齋有伴期三友玉徳何人似六郎千里江山時聚防滿城風月夜淒涼西風隠作中秋防莫戀南樓醉武昌

送蓬丘山人張以道歸吉州

山人曾著宰官衫了事還爲馬口銜別我三年無瞬息思君一節尙巉巖人生契合常如此吾道年來見大凡雨後只愁風力健江空無計欵歸帆

代送禮部楊侍郎帥江陵

鼎鼐眞才筆槖聲淸朝人物獨先生從來馬老荊州望可但元公禮部名謀帥直須醫國手輟賢何以慰人情送春又數春回處忍更堂堂背我行

慈恩一集成三紀朝路相從不半年托防身如松下艸願交身已社中蓮一時事體公輕重到處參辰我後先折贈不須門上柳病懷落寞正如綿

奕棊戱作

人皆托物滌塵襟我亦於棊了寸陰散誕不知身老大從容聊與世浮沈諸君誤作機闗說老子初無勝負心收拾定應全局在淸風明月照書林

次韻長沙鄭監廟公選

先生淸徳徹寒泉應俗周旋更折旋防宦向來徒混耳盛名今得孰多焉詩嚴尙作蜂腰格志大寧憂馬腹鞭卻似周公勤小物亂揮珠玉擲忘年

已廢詩壇罷酒兵更無餘力敵分陰兩章句好驚霏屑千里神交信斷金如奕棊然隨手著效顰眉亦撚須吟不圖病客甘投老敢與詩人作賞音

喜晴

防書遲報已驚神不分龍公巧障人傾倒從頭慳雨破除當面艶陽春有園未賞陰連屋無地言歸水拍津報道纎埃歸洞壑本來山色任橫陳

喜晴

醉入機緘喜不勝幾多風雨一畨晴掃除氛祲乾坤大拂拭光輝日月明萬計官逋紓吏責十分燈夕防人情熙熙不但春臺樂從此東南說建平

春雪初霽

已通消息變垂楊又忍須臾困海棠雪意疏時風自惡云根好處日爭光威嚴冷到漢三輔艶冶春歸唐六郎四者欲並從古少便將樽酒問羣芳

雨中同官遊野園

忙了三年乍得閒便乘風雨防溪山可憐過眼事多少都不闗心春往還老至但驚霜上鬢興來聊復酒開顏如今便作遊人喚更欲徜徉紫翠間

諸丈和野園之詩乃復次韻

驤首彌年閉六闗倦飛今日徧千山也知心醉非從事頓覺身輕有大還酒債人生頻檢防宦情山色正孱顏不須作惡悲兒女更放羇人到席間

陪李監稅飲劉園

剩栽花木鬧低墻滿刻詩文榜畫堂郁李齊開枝尙弱牡丹垂謝蘂猶香書生野趣人間少遊子佳時客裏忙凖擬燈前兒女問得君全不負春光

重陽湖莊無菊走筆招趙季淸黃一之登髙

揺落江村菊就荒苦無節物報重陽病來欲廢傳杯舊老去惟思著帽彊已變楓丹秋盡力僅存萸紫晚添香登髙有景那能賦喚取騷人趙與黃

次韻黃一之

蕪盡田園學亦荒衰年無復夢張陽起予節裏心期合及此年時腳力彊萬古推遷陵谷變幾人登覽姓名香欲追奔逸慚駑蹇始信人間有乘黃

九日遣興

防誕平生百不憂未應揺落學悲秋儻來節物知寒暖泛應賔朋任去畱落帽粗豪非宿好插花姿媚怯英遊不如只把茱茰防免嘆尊前歲月流

次韻隆慶楊使君送別之章

傾蓋星橋憶去年官聨預說使君賢別來風送空中月此去雲開劍裏天治效龔黃方側耳交情呂好差肩相逢便作陽闗曲數日銷魂正黯然

細讀君詩字字新巧將鹽豉入羮蒓也知世路催行客更遣工歌勞使臣千里身心空晤對五經懷抱想紛綸他年宛水昭亭外把玩猶能絕防塵

春同伯中之櫟田

涖卜他年正首丘尙乘風日逐英遊平分正月春猶淺斷送元宵冷未休藕斷山鐘黃蘗外枝分水轉石橊頭捲簾隠幾俱爲樂付與涪翁悶得不

東庵新辟云棧

步出東門葦不航以云名棧正相當地臨空濶天成險水到回旋石作梁萬頃波濤一丘壑百年官吏幾循良古來勿翦甘棠意此地風流未可量

送趙安卿召除考功

秉節歸來乍賜環握蘭髙處自催班身趨地禁嚴凝上名在湘淸欵乃間萬竈艱難寛國步一星咫尺近天顏席前若問長沙事只有深仁滲百蠻

五老重湖一腐儒彊令隨牒應時須杜陵身世霜前鬢陶令田園雨後蕪梅菊滿懷憂歲晚松楸闗念怯春濡知音自是調元手乞與還山防命符

次知縣花名詩韻

天不長春又入冬可能含笑拒霜風淩霄器宇隨時見茉莉生涯到處窮但可憐花成後約莫將荳蔲掩前功人生且進薔薇露滴滴金錢總是空

晚登縣陴

樓櫓寛閒事力勞新來人物舊蓬蒿占畱古意梅根老壓斷寒聲樠木髙地迥山川含鼓角夜明星斗助弓刀當時愛得蓮無恙一段淸流繞屋敖

廖子晦以通書及山道鄕晦庵帖見惠

文公垂憲墨淋浪鼎立山更道鄕家有一焉猶冠絕寶玆三者見珍藏來從疊嶂層巒裏置在光風霽月傍收拾兵戎無一物滿船空載有歸裝

雨行宿髙岡人家戱成口號

過了一坡更一坡中間田道水成渦雨來更驟擔肩重泥滑不休行步多柰老杉松猶偃蹇趨時桃李暫蹉跎炊煙戀屋不肯出夜宿人家燒薜蘿

靜坐對茶花偶作

菊後梅前冷落時剪檀雕蠟酪爲肌人從老處親平淡花向無中補闕虧地暖不憂春近逺牕空惟映月參差病夫久廢盧仝椀鼻觀從容聖得知

次韻晦父喜雨詩

何處鳴鳩只好音誰家孝婦有寃心古來禋祀闗仍叔今日兵饑憶華歆王制不堪乖用仂春秋從此卻書霖君詩好似靈湫水淸絕無人測淺深

同官約賦紅梅成五十六字

淡中著色似狂顚心與梅同迹不然奪我焉支寧免俗豈無膏沐獨爭先辧桃認杏何人拙壓雪欺霜政自妍只恐東君招不得好修猶在竹籬邊

落星寺詩

好風好雨舊闗情落在江心不彊名地盡匡廬猶變現水連彭蠡略崢嶸金山但設魚龍險灔澦空聞象馬驚爭似淸暉樓上好重湖九疊互分明

送子通司法之官括蒼

議禮蠲租兩有聲老坡元不計身榮爲民受屈今誰似有子能傳近得名此去掾曹無暖席是中科律定持衡公餘更欲翻經籍古道時才孰重輕

答趙守見貽之韻

已報新題下紫泥尙畱佳防築新隄一心國事忉忉在萬口民歌剪剪齊惜去轍須田父臥催歸詔有內臣賫舍人若問朝天日割盡黃雲水滿犁

送趙戶侍出守鎭江

都人車馬鬧城闉似惜民曹更牧民到處忠勤無粉飾入朝言語有經綸只今次輔須賢帥自古維城必懿親報政不須三五月姓名端的記嚴宸

和三十郎蠟梅韻

官黃新賜極恩榮花不同梅與共名頗謂寒中宜作伴想因開早更爲兄世間何物疑眞蠟海上新來染碎瓊體得自香天分好金塗銅砌卻崢嶸

久雨嘆

誰爲戎首起邊功萬里生靈一擲中天爲憂之連作雨人無識者驟歌風所期辟地今城守不善因糧卻火攻古道君師意深逺攺弦端的奏膚公

秋分後十日得暴雨

負固驕陽不忍回執迷涼意誤驚猜傾盆雨勢疑飛瀑掲地風聲敵迅雷堦下決明添意气庭前甘菊賸胚胎可憐歲事今如此麥壠蔬畦尙可培

豫章賀丁漕建臺宴口號

車馬盈門撥不開防衣新著繡衣來壯懷風月歸英簜滿意江山入酒杯便覺陽和通嶰竹已知春信到官梅西江豈是畱人處築得沙堤喚得回

晚梅

去年浮月動微薫隕籜憂寒正雜羣今日得春張萬玉采繁迎暖尙從軍花時十月連正月歲事三分占一分酒煮和羮還好在預除蕪穢莫紛紛

湖莊謝客

漸撤疏籬短作垣與春期約老田園晴多易得花開早地迥難藏鳥語喧我欲偸安頻謝客人誰見許數敲門定知桃李平生誤下已成蹊漫不言

朔日迎客之章諸賢多有和者使君再賦仍次韻以謝

霜淸石出水分流邂逅騷人得志秋落日斷霞增逸气小牕低戶媿英遊苦無酒量能陪飲只有詩盟可避愁此地何哉添此瑞建章新識九牙騶

五言絕句

飄飄臺

淸風怒折腰斷送斜川歸吾今已歸了無用頻吹衣

經丘臺

尋壑初不憚經丘亦忘疲人見﨑嶇處不知心坦夷

七言絕句

祁門道中卽事

識面山川尙可尋跳丸日月更相侵語音攺道家山近行色不知春事深

社雨初晴舊燕歸春膏潛動小鮮肥桃花未必隨人去飛向行人行處飛

餅餌商量全孕麥衣裳消息半芽桑山堂艸色夢魂逺官路柳絲心緒長

爲愛幽鄕度逺村支頥竚立愛山礬栗畱尙惜輕求友反舌紛紛亦巧言

修竹圍墻艸防堦賞花庭院已安排洛陽忠孝家何在不貢姚黃更緬懷

嶂疊巒層巧送靑一溪幽處小園亭誰能換得王維手洗我塵埃作畫屏

弦誦瑯瑯兩岸聞此風尢足張吾軍兒童相顧驚相問莫是當年舊主人

山木陰陰系晚牛水田漠漠任春鷗長歌大笑卻歸去長在農家今白頭

半淪溪谷半山岡地狹民多盡蓋藏爭道去年小丰稔至今租米正輸王

古來遺逸野人家石磴﨑嶇閣道斜犬吠人行都不問杉籬空掩刺桐花

夜坐

道人心事略幽閒落在星流羽檄間吏退燈明書到眼袖鑪烘暖鷓鴣斑

偶成

曩疑先賢嗇於言何不明明細細傳今省從前都錯認更加詳後卽紛然

夫子文章不用爲從心到口沒參差咄哉韓子休污我卻道詩葩與易奇

雪月風花總不知雕奇鏤巧學支離四時多少閒光景無个閒人領略伊

勿學唐人李杜癡作詩須作古人詩世傳李杜文章伯問著闗雎恐不知

詩癡正自不煩攻只爲英才輙墮中今日已成風俗後後生个个入樊籠

儒風一變至於道此是堯夫未識儒除卻儒風如更有將驢騎了復尋驢

當敬不敬謂之悖當正不正謂之防是中適莫俱難著意態微生已覺疏

桃紅柳綠簇春華燕語鶯啼盡日嘉誰信聲聲沂水詠又知處處杏壇家

可惜有生都衮衮如何終日只紛紛滿前妙景無人識到處淸音獨我聞

我吟詩處鶯啼處我起行時蝶舞時踏著此機何所似陶然如醉又如癡

此道元來卽是心人人拋卻去求深不知求卻翻成外若是吾心防用尋

誰省吾心卽是仁荷他先哲爲人深分明說了猶疑在更問如何是本心

若問如何是此心能思能索又能尋汝心防用他人說只是尋常用防心

此心用處沒蹤由擬待思量是討愁但只事親兼事長只如此去莫回頭

可笑禪流錯用心或思或罷兩追尋窮年費煞精神後陷入泥塗輾轉深

心裏虛明象太空乾坤日月總包籠從來个片閒田地難定西南與北東

莫將愛敬復雕鐫一片眞純得自全待得將心去鉤索旋栽荊棘向芝田

忽認胸中一團气一團气裏空無地旣空無地更何義此無廣狹無一二

惡習起時能自訟誰知此是天然勇多少禪流妄詆訶不知此勇元不動

回心三月不違仁已後元曾小失眞一片雲花輕著水不復省漓醇

有心切勿去鉤鉤得來在外邊何似罷休依本分孝慈忠信乃天然

伯量同二弟欲見訪湖莊以詩告至褒拂過情輙次其韻

淸江一曲界間闗倚作琴聲上下灘【原注琴曲淸江引有上灘下灘聲】鵲報主人知有喜恵然金玉總稱難

笑殺商山綺與園幾年頓使防風寒只今勲業才如此孤負衰顏鏡裏防

年來奪錦馬羣空而況君家有八龍傳與鄕人經濟防問焉何惜少舂容

水僊

盈盈蝶粉襯蜂黃水國仙人內樣妝同在寒梅應媿死枯枝猶說傲冰霜

韓耕道次八絕句韻見寄因和答之

立說招攜與殪戎兩端蠻觸互論功古來帝力通南北山過焉支嶺度蔥

逢危無防媿時才懷抱何曾得好開衮衮防書來不斷活人基本要深培

羽檄交馳駭電奔詔書頻下想天恩舊時懶惰如魔去祗有書生習尙存

營壘家家說望夫將軍志逺在余吾從來萬甲千金費曾有因糧事也無

我句拙於貧女妝尊前替戾敢承當何人錯比羅敷艷枉賦詩人陌上桑

特特新詩滿意來中間華藻任鋪排不知養拙干戈裏但覺愁端變好懷

孤負靈蓍續短蓬寵光枯枿附春藂他年賈至岑參句得入詩編托杜公

昌黎世有簡編孫鄴下常傳慷慨言憶得此公端的健但將忠力復名門

湖莊雜詩

雨後人家菜麥香旋渦流水亂橫塘靑春未有闌意付與遊人自此忙

家家有分閒桃李歲歲相親舊燕鶯老子今年風味惡稻鍼麻甲尙闗情

橫舟弟相別年餘阻一江之水彼此皆病未有可防之日向得一兩詩多悼亡感慨不忍和答今乃粲然盈冊老眼增明適玆喜雨取登樓喜雨之作先次韻三章不能多也

好詩好雨適相逢抖盡襟懷要折衝自古天人無間斷寧因水旱輟良農

阻饑傳播骨先寒愁把臺評子細看賴有重黴三日雨向來枯涸已彌漫

我有鴒原或尼之一江橫絕謾漣漪幸哉未隔池塘夢鼎臠初甞豹一窺

三絕句賦和靖梅

落在西湖有歲年不因和靖獨爭妍誰知道盡香和影萬古新詩不在編

人如和靖淸難比花似寒梅秀可餐卻問荔支何所似江瑤初雪水晶盤

觀蒔芬芳也自奇漢壺貯水最相宜只應臥我明牕下不似湖邊縱鶴時

毛希元提幹有廬山癖旣卜築居之又作臥龍樓與玉京道院一時諸老皆爲賦詩矣知賤子非所長而亦令賦何也作三絕句資一笑

錦繡裁成九疊山山山佳處水縈環無心但有云來往看得髙人取次閒

臥龍消息合爲霖別先通一綫心若向祁山聽響震定知梁父不須吟

玉京仙境發山謡未把芙蓉意已消此處尙堪詩興在當年行樂亦云聊【原注太白之言九疊總廬山之名耳今人專指山中數培塿以名九疊不合古意希元經始臥龍得一綫之泉於石間冬夏不竭玉京以山得名希元意不爲永業以道院目之其山一名玉京一名上京淵明所謂疇昔家上京太白手把芙蓉朝玉京皆是山也庚辰十月乙酉書於湖莊所性堂】

望廬山

暮年秋色戀江鄕酒熟魚肥蟹著黃已見廬山非入夢一帆風穏稱歸航

遊恵山觀第二泉

僧人顏似松杉老齋飯味知泉石多我不能茶有風冷愛山成癖欠消磨

自逢陸老問君名又見蘇公記此行從此卻歸廬阜去豈無聲寄谷簾兄

蜀海棠

西蜀佳人巧欲言紅酣猶帶醉時魂子規叫斷黃昏後卻憶鄕情染露痕

余幹史子固本知縣趨朝便舟見訪以四絕句敍舊次其韻

再拜新篇極主臣詠眞何必更尋眞論心十八年前事詩律交情更可人

虎榜初傳淡墨名饒山何重泰山輕日邊未得春風力江右惟髙月旦評

仕已都無喜慍三有不解但操南歸來穏上論思直政爾民情已熟諳

豈無魚鴈懶傳書枯枿春風不用噓只有簡編遮眼在馬牛猶得逺襟裾

迎春花

錦作薰籠越樣新迎春猶及送還春花時色與香如此花後娟娟更可人

睡入華胥日未曛博山何在寶香聞覺來但有南牕靜葉瘦花肥醉錦薫

奉陪黃帥機訪問元夕戰場歸塗見人家園池花木相與嘆息旣帥機書前所作八詩示滕審言不及予也枕上不能記韻效唐人和詩體自賦八絕句因以寓意

照人精采駐元戎與我驅馳錄近功想見玉簫聲逺夜亂芟篁竹剉春蔥

新來鈇鉞授當才嶽下浮雲日日開易得成功難更好鼎和諸將熟栽培

謾捐儋耳非長防便戮先零亦少恩整了六師須禁暴本朝元气要長存

深居處女靜無妝脫飛時勢莫當已防不須三捨避便將戰處入耕桑【原注聞許統領獲防欲退師安仁】

爭先報國恥非夫過後論功失故吾志士斗量賢士少赤松遊處智名無

並轡遊人任往來透墻春色已安排花時卻記梅前事秀水如何不永懷

憂世愁腸轉斷蓬趨時好色上芳藂古來只有春平直披拂年來也不公

爲渠著姓黃山谷結友齊名杜審言領略殘膏沾匄我彊書酬唱入坡門

催花

催花徑裏日千回只恐催開落又催老性只宜風雨後緑陰靑子欵相陪

道傍得熟人家

舊雨畱煙飾短垣淺沙催水撼衡門旗簾動眼新迎客防防闗心故弄孫

縣郭新居人家

苟簡誅茅勝野盤托身城郭愛平安五更人語驚雞犬壁漏檐疏共一寒

荷花

寫徧堦頭萬葉紅不成無味只書空絳綃剝盡紅酥凸給與煩襟作冷風

漢陰縣驛有連理山茶舊嘗逺送上官擾及百姓根條槎牙鄰於戕賊乾道初有使者沮其事今婆娑蓊蔚爲一邑壯觀因見何令壁間所書賦二十八字

逞艶呈祥只自殱何人攫取更趨炎只將勿剪看君子愛物安民處已亷

謝朱鶴臯招飲四詩

過雨桃花墜晚紅及時庭艸翠翻風倚牕細究天人理六籍元無一字空

東皇無意染靑紅長養猶資五日風收拾英華入新句祥雲藹藹媚春空

石火能畱幾許紅人生南北馬牛風春光倒指無多日相遇休辭酒盞空

六年奔走汗顏紅此日行吟兩袖風俗慮湔磨有詩冊淨看明月照長空

欽定四庫全書

昌谷集卷四

宋曹彥約撰表

代荊帥彭侍郎冬至賀皇帝表

天生民而立君中全剛徳雷在地而爲復運際初元必有聰明不世之資體此出入朋來之象恭惟皇帝陛下統接千嵗道謹三微時敏厥修成日就月將之學不逺而復立外陰內陽之基嘉迎長至之辰永防無疆之慶臣迹拘守土心切望云去嵗玆辰陪百辟趨班之盛太平今日想三宮上壽之儀

冬至賀太上皇帝表

三統疊推黃鐘應律一陽來復太極分爻時當亞嵗之儀光啟後天之算恭惟太上皇帝陛下功成不宰道妙難名昔離照之中天羣陰屏迹今震雷之出地萬國歸誠適玆宮綫之添知有玉杯之奉臣夙叨隆眷阻守遐方考史官望气之占必書云物相王者尊親之至復見天心

皇帝卽位賀太上皇帝表

禹績旣成希夷玩物周年方永付托得人三四聖之相傳億萬年而一遇恭惟太上皇帝陛下聖明生稟歷數親傳逸樂憂勤大矣垂裳之化崇髙富貴居然脫屣之輕遂令神器之傳可久中興之運臣適將隆指親見榮懷竹簡屢書竊謂本朝之盛石崖可勒願賡天保之歌

賀皇帝卽位表

乾坤淸夷祥開大業風雨感防運際眞人鞏固宗祊光輝圖牒恭惟皇帝陛下道參髙厚天稟元良雞鳴問安久仰百王之冠龍飛在位一新萬物之觀越北燕南鳶飛魚躍臣心馳魏闕使領熊湘王言大哉方讀丁寧之詔聖主決矣已占熙洽之辰

賀皇帝登寶位表

伏奉赦書皇帝陛下防膺顧命紹履慶基如日之升克明克類際天所覆悉主悉臣恭惟皇帝陛下睿智生知光明眞積幹潛未躍風雷韜歌舞之聲離麗旣亨日月顯照臨之象負扆而山嶽震疊主祭而天人統和混同冠帶之區率服氊裘之俗臣及玆末路親見盛時讀建武詔書𨿽一見而已決頌慶曆聖徳當萬年而無窮

賀皇太后垂簾聽政表

母儀萬國禮極尊榮子惠兆民治兼內外希濶本朝之典發輝載籍之傳臣伏以仁祖初年保防實専於章獻哲宗新政維持允賴於宣仁導末命於慿幾之時共幾務於代天之始周任姒夐無前比漢馬鄧莫有成功惟我累朝示儀萬世恭惟皇太后陛下徳髙儷聖志務進賢宻贊先猷盡柔順利貞之美志存風化無險詖私謁之心宜位正於簾帷以奠安於海宇臣職聯待對身阻祝釐景在崦嵫復見祖宗之盛體關夷夏卜知家國之安

除直祕閣知漳州謝表

悉數外庸莫髙閫寄又加中祕斷自宸衷仍兼芻粟之官不攺封圻之舊事無掣肘感極銘心伏念臣少也執經長而筮仕専門泥古從墨守於官箴常調進身故夷行於民事蜩欲飛而不至防有技而易窮靖言旒冕之深知或是廟堂之過聽率貔貅而乘障何有威名集鴻鴈以登車初無風采展轉受將輸之寄因循瘝調度之常孰移羣玉之仙來畀十連之帥平生俗骨夢不到於蓬山日近中權任每隆於荷槖豈半世泥塗之久曾一時朝迹之無驟入選掄極新觀聽玆蓋伏遇皇帝陛下艱難憂世忠恕用人乾轉坤旋得天地不言之美春生秋殺皆祖宗從欲之仁七旬立俟於格苗八命方嚴於作牧鼎來責重猥及人微臣敢不居安思危以榮爲懼復鑿井耕田之業保防黎元戒要功生事之心丁寧諸將至若猩鼯之假息坐令貔虎之懷安敢輕徇於浮言更審觀於事力時乎未至容少緩於先零機或可乘終必擒於元濟

皇太后冊寶禮成賀皇帝表

儷極鴻名鋪張寶冊告庭大號聳動綿區不知感防之何如但覺驩虞之自若恭惟皇太后陛下母儀中正內治彰明贊大議於頃刻之間導顧命於危疑之際莫名造化與天比隆宜有尊榮佑宋無極恭惟皇帝陛下親承慈訓悉踵舊規鏤玉爲文聳一時之觀聽垂衣共治保億載之丕平臣逺在山林式聞典禮讀建武詔幸生聖主之時考思齊詩益見文王之聖

冊寶禮成賀皇太后表

郵傳初播已極尊榮冊命旣成益新觀聽造端內治攺觀外朝臣竊以易著坤柔同稱於地道禮存陰教元定於母儀若乃祐聖治於歷年推仁心於新政本朝獨盛前古未聞恭惟皇太后陛下徳厚承天功髙與子進賢更化權綱夙贊於先皇憑幾導言保佑尢勤於嗣聖已定宅宗之位亟彰鏤玉之文邁古今之上儀接祖宗之舊制臣叨聨扈從阻奉祠官尙與逺人被江漢人倫之化幸生今日見國家母道之尊

賀皇帝立後表

誕敷大號表正柔儀風化所原聳動海宇典禮之盛超軼古今臣伏以天地並貺而萬物成日月齊明而四時運惟帝徳欲光於下土在坤元當正於中闈若稽文物之朝必定褘防之位恭惟皇帝陛下務思治國必本齊家上奉崇闈承歡顏於長樂近遵祖烈發顯冊於淳熙臣世受隆恩親聞慶事職修連帥莫陪百辟之班志慕封人更上多男之祝

立皇后賀太皇太后表

三朝壽母垂訓重闈一代宸儀造端六禮神民協望龜筮告祥臣伏以裕陵之建中宮實由慈聖元祐之聽內職蓋本宣仁旣已詒厥孫謀用能繩其祖武於皇我宋卓冠前朝恭惟太皇太后殿下徳協舜華徽音周雅謂衣裳之治先正人倫欲江漢之風並行王化定名椒掖增重蘿圖臣假守藩方阻陪班賀但想鵷鸞之列不勝螻蟻之情

瑞慶節賀表二首

十月爲陽光啟寖明之運後天難老有嚴載夙之辰慶徹際蟠歡均抃舞恭惟皇帝陛下體堯神聖承禹儉勤接泰元授防之期周流甲子過郟鄏卜年之數度越春秋時當虹電之祥允致天人之助臣列班紫槖今牧洪都鏡錄千秋莫繼唐臣之筆觴稱萬壽載馳漢殿之誠神告昌期久啟燕謀之慶祥開良月風流虹渚之光於昭誕節之臨不顯歡聲之洽恭惟皇帝陛下溥將受命只懼治民徳邁五三混華夷而共貫統傳億萬與日月以齊輝屬玆載夙之辰益衍方增之福並包所曁鼓舞惟均臣職在祝釐誠存歸美照臨有赫遙傾就日之心覆幬無窮請祝後天之算

賀皇帝禦正殿表

奄四海以爲君大膺天命朝諸侯而當寧盡酌民言渙汗一頒羣心允協恭惟皇帝陛下闓端孝治注意聖傳入翼室以宅中親承末命眂治朝而聽政宜正大昕聳內外之觀瞻協神人之屬望臣欣聞盛禮病臥遐方𨿽在江湖猶不違於咫尺逺瞻天日如親睹於淸明

賀皇太后禦正殿表

位同太極莫如母道之尊禮有時宜共濟君臨之業鋪張新政增益舊聞恭惟皇太后陛下徳備洽陽祥分沙麓成功內治嗣任姒之徽音聽政外朝接曹髙之懿範巳正簾帷之禦益安內外之心中外無嘩神靈克享臣叨恩過分已病祝釐親見微身遇照臨之日月喜同品物入動散之風雷

壽慶節賀表

統接嵗千先啟東朝之奉陰生夏五又開南極之祥凡在照臨悉深抃舞恭惟壽明皇太后陛下禦今九有稽古二南正母道於宮中實關人紀扶日輪於天下綽有聖功慶瑞節之開先永徽音而嗣古臣職𨿽補外心實指南前殿玉巵想一時之歡洽後天寶歷占萬載之延洪

日舒南陸麗天占離位之重星拱東朝彌月闡坤珍之瑞慈闈光唘寰宇歡騰恭惟皇太后陛下賢邁虞嬪行齊周姒遵燕謀而啟佑翊駿命以照臨子育羣生上體髙穹之眷母儀四海中存太極之神繼元佑之徽音舉長寧之彛典茂膺純嘏益衍丕基華封祝聖人共喜堯民之擊壤皇帝奉太后未誇唐殿之稱觴臣身系賦輿心馳象闕薫風入五弦之奏欣際阜財嵩嶽傳萬嵗之呼永祈介壽

謝朝辭內引奏宣賜表

久曠經帷已絕寵光之望乍違帝所不勝戀慕之心方反復以陳情忽便蕃而受賜一身莫報萬口稱恩臣竊以硯出端溪飾之寶匣馬來冀北被以錦韉器與幣以皆華茗得香而益雅錫命𨿽存於舊比優賢不在於常才顧惟愚臣偶陪講席薦縻藥鼎乞歸不及於終篇峻陟松階進職巳多於始望豈期新渥尙及陳人驟加劵外之榮益重山表之愧玆蓋伏遇皇帝陛下曲成小物廣播大鈞謂臣心乎愛君粗得詩書之訓念臣老而去國益施帷幄之恩舉墜典於濶疏駭羣心於觀聽臣𨿽髦矣自視欿然矍鑠服乘尙竭力駑駘之後飽溫薫瀹更效忠翰墨之間

謝皇太后宣賜表

立朝無補適當衰晚之年歸裏有期冒受便蕃之渥便殿當陳於愚計講帷偶及於終篇重申命以無嫌九殞身而莫報臣竊以易稱錫馬極爲三接之榮史著賜金謂賞六奇之計以至香來蕃國與夫茗出壑源器分禦府之珍羅疊宮衣之雪有功則賞猶曰患多當去而畱不幾冒受鼎來沓至恩重命輕玆蓋伏遇壽明皇太后陛下山立朝東天臨慈極功髙與子接大統以持盈徳在及人施餘恩於優老遂令異數猥及孤蹤臣拜命闕庭問程鄕井樂唐虞之化尙鼓舞於聖時歌任姒之章知本原於母道

謝撰攀龍臺碑防賜表

臣某言伏奉恩勅緣撰攀龍臺碑文賜臣物四百段研精不優篆刻無術下帷闕蛟龍之學搦管慙鳯凰之思猥辱隆命俾圖先範戴天知局仰大象而增遊述聖爲言撫孤懷而自失寧足發揮一徳揚防萬分述虞後之孝思談姬文之睿業而天情不匱帝造無涯式推愛敬之心用廣褒崇之惠披文相質本殊黃絹之詞頒賞計勞遂承紫泥之渥荷寵惟懼瞻恩載靦只奉之日悚汗交馳無任慙載屛營之至謹附洛州奏事使具官臣奉表陳謝以聞

寶謨閣直學士提舉佑神觀兼侍讀謝皇帝表

晚景侵尋合歸休於里社聖恩廣大尙勸誦於經闈美名聨學士之班厚祿假內祠之寵分皆過甚力則難任伏念臣息偃窮年遭逢新政絲綸三接無非越次之官藥餌一年遂起乞骸之念夢寐已歸於江國姓名頻叫於天閽謂宜已照於容光何乃尙稽於從欲上儀曹之紱猶入侍於金華出眞館之綸更峻陞於寶閣盛服侈解衣之渥精鏐分帝錫之珍爲老臣將去之榮舉近嵗不行之典玆蓋伏遇皇帝陛下緝熙聖學振防儒生知臣求退之意勤出於眞實念臣在列之日淺姑使遲畱加以不次之榮名寵以久虛之異數微生有幸末路增華而臣志气索然頭顱如許集百憂於方寸脫萬死於毫釐馬戀軒之本心未敢釋露門之捲蟁負山之綿力終當掛神武之冠

寶謨閣直學士提舉佑神觀兼侍讀謝皇太后表

學士通班忽陞華於峻職講闈勸誦尙竊廩於眞祠本求去而得遷將終辭而懼凟勉從成命愧極愚衷伏念臣末路窮儒聖朝遺老學𨿽有志欲粗接於師承技本無他終不宜於用世荷造化不遺於微小致夤緣遂列於禁嚴賜環首列於諸儒再轉與聞於三禮執經進讀無補毫芒煮藥偸安難堪疾疢苦口願歸於田裏窮年已迫於崦嵫豈期疏寶閣之名更使上金華之直玆蓋伏遇皇太后陛下恩寧僭及器不備求坤徳居中助堯舜之先務母儀型外躬任姒之徽音成先朝三袠之功協聖嗣初年之政遂俾荒疎之學亦防坱圠之仁臣榮與憂並望非意及歸計已形於夢寐病軀益見於衰頽幸際風雲姑依光於日月恐塡溝壑願終老於漁樵

明堂禮成賀皇帝表

色動房心禮旣成於陽館恩均海宇徳遂布於端門徇斯民逺罪之心廣眞主推恩之意臣竊以國之祀典莫重於親祠聖有統傳尢嚴於謹始當繼序不忘之日行合祛大享之儀熙事已竣一時創見恭惟皇帝陛下丕承累聖對越三靈志在守謙甫親於幾務事遵越紼益重於孝思璧琮奠而百志欽簫韶鳴而羣工肅情文兩稱上下交欣體祖宗不殺之仁普霑中外發天地好生之徳下及昆虫大號風行歡聲雷動臣奉祠嵩嶽畱迹周南駿奔走而執豆籩阻躬陪於帝所觀防通而行典禮知上格於天心

明堂禮成賀皇太后表

禮嚴宗祀方講於威儀志在羣生旁流於沛澤凡有知識悉聳見聞臣竊以享於合宮時惟鉅典傳之累聖視彼郊丘當簾帷保佑之時正中外瞻觀之始恭惟皇太后陛下應時休運嗣古徽音末命導揚旣親承於密議明禋修舉益增重於彌文遂敷雨露之恩徧及際蟠之廣臣無功聖世有位淸廂虞瑞初班逺想總章之訪周仁大賚但榮象魏之觀

辭免除職與郡恩命表

引疾乞歸力布由衷之懇蒙恩錫命尙叨望外之榮此恩𨿽出於非常於分深知其不可若爲蹐地尙敢叩閽臣聞職名所以優賢非賢不授郡守期於布政無政奚觀昔嘗分千里之符固欲盡一朝之力寓直冠西淸之首居中聨學士之班何者麼微逾涯至此今而衰颯置散則宜豈應外於専城況乃內連於異數或謂曲加於佚老其如非所以使能始待對於露門尙慙屍素當掛冠於神武寧敢求多用是盡情庶幾從欲伏望皇帝陛下順行古道俯鑑愚衷察臣久廢朝參難受無功之賞念臣屢更繁劇本非避事之人無嫌反汗之難庶遂乞身之願

賀壽皇生曾嫡孫表

乾健坤承尊莫嚴於太極山輝海潤慶遂衍於重孫邸吏一傳羣心允愜恭惟至尊壽聖皇帝陛下功髙協帝孝極尊親脫屣無爲旣得廣成之道降年有永孰占郟鄏之期昭大徳以裕後昆詒孫謀以燕翼子本支旣茂益繁臣親見榮懷適將隆指鬱蔥望气天一笑以可知熙洽逢辰嶽三呼而未已

賀皇帝生嫡孫表

運啟赤符丕闡重闈之慶歡騰朱邸有開冡嫡之祥鞏固宗祊光輝圖牒恭惟皇帝陛下道傳面命治本躬行巍巍蕩蕩之功統接千嵗繼繼承承之美史不一書於昭蕃衍之期申錫熾昌之應鼎來帝祉榮啟孫枝臣使領熊湘心馳魏闕由一知萬與聞炎祚之隆以古揆今竊謂本朝之盛

賀皇孫降誕表

前星有耀肇新朱邸之祥景命誕膺首啟綠車之慶體關宗社樂極際蟠恭惟皇帝陛下勤儉刑於家邦忠厚及乎艸木天錫靈長之羨預正元良躬行積累之仁莫名盛大國本系無疆之望孫枝開有永之期虩虩震雷倐增崇於匕鬯詵詵螽羽佇蕃衍於云仍臣近獲通班逺聞盛事卜年卜世而過歷知兼茂於本支祝聖祝壽而多男更傳芳於

禮部侍郎謝皇帝表

賜遷外服已聨獻納之班再擢中臺又列寅淸之佐薄分已慙於超躐大恩復至於便蕃退省其私無能爲役伏念臣頃由閒館峻入禁途中朝無一日之班誤令持槖末學昧五兵之要遽使司戎史闈浪綴於編摩經幄濫巾於誦說所虞過分寧敢求多思昔伯夷舜命當勤於夙夜是爲宗伯周官首冠於夏秋職思兼治於神人親擢亦難於副貳若何俗骨亦玷淸流玆蓋伏遇皇帝陛下踐累聖之基圖新一朝之文物謂六曹贊長𨿽並列於亞卿而三禮名官乃獨稱於華選欲講明於鉅典猶推擇於微臣輔尙書喉舌之官托祈父爪牙之助天光旁燭不間幽微人爵增榮若何稱塞臣敢不考三王之制參二載之書事爲制曲爲防豈但詫威儀之盛朝有著防有表又當明制度之嚴

禮部侍郎謝皇太后表

戎部空餐佐五兵而有媿秩宗淸選典三禮以何能官聨𨿽似於遞遷士論實知其峻陟得逾所望感極難名伏念臣起自漁樵進陪表著初無學術論思禁路之間徒以朴忠扈從屬車之末告朔僅逾於七八拜恩已至於再三秉史筆則未決是非輔聖學則徒知誦說日窘負薪之疾倚藥爲生浪居持槖之聨取禾而食議定乞身之計慙無報國之功言未吐於忱情心已形於夢寐任夙夜寅淸之責當屬名儒兼神人上下之權實非冗職選用必求於人望叨逾豈但於身榮郵傳風行宸恩天覆玆蓋伏遇皇太后陛下體坤用六如晉接三知臣下勤勞已報二南之化當國家閒暇兼收一得之愚攺聲爨下之焦施色飾溝中之斷偶畱餘韻終借末光臣敢不感此逢時心乎體國觀防通而行典禮體首出於飛龍志俶儻而精權奇願智専於老馬

兼侍讀謝表

禁路初陪未脫塵埃之舊經帷進讀遂親日月之光驟加躐等之榮莫徇循墻之意伏念臣世途九折門地一寒淸白傳家始辛勤於簡冊倉皇就祿終汨沒於簿書歷四十餘年如夢寐之間置五三六經於齒牙之外不知老至矧以病纒聞帝王自古以來必資誦說若神聖其功莫大不假漸磨矧諸賢方盛於執經在孤陋豈容於分席忽傳除目殊覺驚心居論思獻納之班更令入侍近蠖濩蟺蜎之座矧乃前陳凡骨易仙榮懷增懼玆蓋伏遇皇帝陛下事惟古訓聖不自居天縱淸明熠熠不遺於爝火海涵浩渺涓涓猶取於潢流求學問必至於芻蕘任仔肩將示於徳行遂令朽質得侍淸光臣敢不溫習舊聞對揚新渥𨿽則稟資駑下未深明玉板之文亦須勵志討論庶不負金華之選

兼侍讀謝皇太后表

典武班行未見論思之益執經帷幄本無誦說之能驚異數之沓來撫微躬而增愧臣奮身塲屋脫迹山林初讀父書早已失過庭之訓稍親師席久而非入室之科辛勤粗服於官常展轉偶逃於吏議領銅符而出守當風塵俶擾之時持玉節以觀風適邊徼陸梁之際亟受先皇之眷誤膺元帥之謀拜恩累玷於絲綸投老久安於香火忽被持荷之召俾列夏官曽何秉筆之長更兼史館又進邇英之讀益增儒者之榮退省其愚若爲可稱玆蓋伏遇皇太后陛下功施社稷徳協天人輔佐求賢始著坤元之厚簾帷決事巳重離麗之明方輕視於崇髙尙曲成於造化深培聖學用及臣愚臣敢不博采多聞益溫舊習詠歌周雅體太姒之徽音反復商書廣髙宗之時敏

謝攺知隆興府到任表

西蜀歸田甫踐枌楡之境南昌謀帥誤當樗櫟之材叫號本在於乞身徼幸敢萌於易鎭已涓日吉始服官常伏念臣寒士得官初年有志念民生之不易吏貴循良際邊事之靡寧時當扞禦一意但安於死守萬分偶得於生全初無排難之成謀粗有牧民之本意荊湖窮處身率戎昭漢水源頭手行荒政恃造化有彌天之覆致馳驅無擇地之私此身已苶於負薪人望豈堪於作牧矧烈祖潛龍之郡古號名都賦唐人飛鶩之章人推勝境舊額尙存於督府大臣常至於出藩豈朝迹之不更忽中權之誤寵玆蓋伏遇皇帝陛下日新萬善器使羣工謂人才各有所長不求全備知天下本無難事要在忠誠如臣已試於民庸或者頗諳於吏治處之江右擢以帥垣臣敢不力疾效官齋心報國與民休息庶幾賡袴之歌禁吏貪殘其敢犯繭絲之戒

箋

皇帝卽位賀太皇太后箋

母道三朝爲社稷久長之慮孫枝四世承祖宗積累之基定議宮闈歸心海宇恭惟太皇太后陛下承堯運徳授舜傳心昔求賢而審官輔成至治今正君而定國逺有宏規從古至今此事創見臣親逢鉅典伏讀訓詞應地無疆仰坤順至剛之徳後天難老應干行不息之期

皇帝卽位賀太上皇后箋

歷數傳賢丕闡赤符之運宮闈定議共非黃屋之心歡動寰區事關宗社恭惟太上皇后殿下徳承剛健性本靜專志在求賢內贊六年之治功成與子外安四海之心始旣盡於憂勤久乃遊於汗漫臣逺觀彤史孰儷皇家繼繼承承盡危微之親授原原本本知警戒之相成

皇帝卽位賀皇太后箋

奕世傳心事益光於三聖正家有道慶遂集於重闈四轍迅郵一陶和气恭惟皇太后殿下徽音詒逺厚徳資生儷美重華力贊承堯之道問安慈福已成錫禹之功燕及神孫誕膺天命臣聳聞盛事遐想詒謨命出隆慈協億載萬年之計尊同長樂備九疇五福之榮

皇帝卽位賀皇后箋

天命人謀統正傳於大寶陽剛陰相位首定於長秋端本一家視儀四海恭惟皇后殿下慶鐘王邸徳配震宮奉三朝之歡克循婦道刑二南之化宜正母儀於昭大號之揚咸仰徽音之嗣臣肅將使指遐想禮容觀詩及書復見塗莘之懿自內及外坐移江漢之風

賀皇后箋

奠位坤儀儷尊宸極累朝盛典萬國歡心臣伏以夏有塗山用能襲堯舜之盛周稱太姒所以嗣姜任之音必朝夕憂勤之心與夙夜警戒之道輔成聖治表正人倫恭惟皇后殿下天錫靜専性成慈儉冠四星之首於赫母儀刑二南之風聿昭王化正名宮壼同體聖神臣獲覩彌文莫階庶列讀王言之播告知內治之修明

賀皇太后生嫡孫箋

三朝壽母彰甚盛於皇家五葉嫡孫實挺生於朱邸體關宗祏喜動宮闈恭惟壽聖皇太后殿下徳順承堯謀參授舜迨九功之惟敍膺萬福以無疆節屆春祺方衍後天之算統傳正肇開奕世之賢非惟曠古之未聞抑亦本朝之創見臣逺拘持節阻聽催班本本原原知慶流之逺大繩繩繼繼仰內治之修明

賀壽成皇后生曽嫡孫箋

日月齊明成功與子天地並貺奕世生孫冑出神明國齊箕翼恭惟壽成皇后殿下化行彤史徳紹徽音當慈皇孝理之時聿修內治及嗣聖心傳之際實啟睿謨上致養於東朝下流芳於朱邸云仍未艾典冊有光臣迹在三湘歡同萬國闓端慶系已觀椒實之蕃基命皇家永保蘿圖之固

賀皇后生嫡孫箋

三聖相授家刑國以開祥五世其昌子生孫而有耀璿源正玉葉重芳恭惟皇后殿下婦順三朝母儀四海陽剛陰相佐駿命以成功天施地生與螽斯而比徳格蟄蟄眾多之應固丕丕逺大之基舟車所通室家相慶臣屬玆親見亶未前聞夏道方興知有塗山之助周年可卜願賡大姒之章

欽定四庫全書

昌谷集卷五

宋曹彥約撰封事

應求言詔上封事

臣伏讀聖訓至再至三仰見陛下寅畏以奉天艱難以濟業不矜伐聰明不鄙薄愚賤博采旁求思有益於治道而後已臣待罪言語侍從之列職思其憂聖意之所未及猶當有以補報萬一矧惻怛求之可無一言以自效耶臣竊觀陛下嗣服之初未嘗有失徳於天下而天下之共治者常有凜然不安之憂天下之論治者常有歉然不足之嘆不可謂之小故也豈新政所當行者有未盡耶抑事變之方來者有難測耶將異議者好爲紛紛而不足防耶抑將疑其說之不合而思求以勝之耶明良精一之地兢業萬幾主徳必欲其宣恩澤必欲其流乃方與賢士大夫爭辧於是非之際疑似於從違之末則致治之效無時而可望矣都兪之堂何嫌於吁咈好謀之主何難乎銷印施行容有未盡事變容有難測異議者正所當防而其說之不合者不足勝也臣不暇廣譬曲引以明前事之失亦不敢偸容取恱以媚世俗之好竊以爲重裘可以禦寒自修可以止謗若國勢之所以未定與人情之所以未孚陛下諸臣皆足以應詔言之矣不復條列以紊天聽請卽其易行者而徑言之庶幾其有補也陛下謹定省以事長樂開王社以篤天倫孝友之行宜足以取信於天下矣然而兄弟至親猶誤於狂妄小人之手道路異說猶襲於尺布不縫之謡事關國體人皆以爲難處矣臣猶以爲易也守法者人臣之職也施恩者人主之柄也漢淮南厲王欲危社稷大臣張蒼馮敬等論如法文帝旣赦其罪廢而勿王不幸而死卽封其三子於故地以示私恩此往事之明驗本朝太宗皇帝之所已行也今若狥文帝緣情之義法太宗繼絕之意明示好惡無隙可指𨿽不止謗而謗乃息矣陛下招山東以復境土撫忠義以幸遺民混一之機宜闓端於此矣然而跋扈之將肆凶殘於制閫授鉞之人持依違於兩端去畱不常包藏未發事關國勢人以爲難處矣臣猶以爲易也戍虎牢之城鄭不得與晉爭杜大行之險楚不足以支漢用兵之道可以形格而勢禁不可以直致也江內者兩淮之腹心正軍者忠義之主宰有三萬之正軍然後可以制一萬之降卒有十萬之正軍然後可以制三萬之忠義今盱眙孤單江西闊逺三衙渙散見謂脆懦若能徙江外之闕額立江內之重屯人眾而聚則有才可選軍歸其營則無劵可擘可以省廩稍可以減般運使超石拔距之勇出其中而牛酒日至之聲聞於外然後經理淮壖振立威柄則犯上者翻爲孝悌而狂狡者莫不率服矣陛下位置虎臣布列閫外峻陟驟用不拘常制宜有以得其人矣然而每一選用物論洶洶幸而無事則舉朝相賀不幸而敗事則舉朝歸怨事闗國論人以爲難處矣臣猶以爲易也冦凖之在北門則白溝不警矣張浚之在江左則淮淝不震矣今大而帥守小而一州選用已定臣未敢輕議金陵虛席公論之所屬目合公論則朝廷奠枕拂公論則海內寒心筋力不逮者旣不可以勝任望位未至者又不可以嘗試或已試而軍民不服或未試而公論不與豈惟臣獨憂之凡心乎國事者皆不免於過計矣臣以爲人才不可以全求公論不可以力勝與其用輕虛淺迫之人不若用遲鈍木訥之士與其用掊克聚斂之才不若用寛裕溫柔之徳其仁聲足以安百姓其器宇足以壓人望气類相感則寮屬可以任事淸介相勉則道義可以相規用人如此則戅直者可以寢淮南之謀而儉約者可以罷子儀之樂矣陛下正旦視朝以求賢爲急訪落親擢以靜退爲首拔茅連茹以其彚徵宜必以序而進矣而詔防所頒或指爲具文選召所及或慮其不廣事闗國幹人以爲難處矣臣猶以爲易也求賢者人主之心也用賢者人主之實也仁宗之用執政或給札於天章而使之盡言眞宗之待兩制或賜對於夜分而與之議事故中外無不盡之情而田裏無不安之俗今已至者列於朝而未能行其言未至者遲於外而未能必其進有言而未用則或者疑其沮於訐當言而未發則或者疑其局於懦日月逾邁功效蔑然循習如此其視前日未求賢之時何異今若考其言而信其所學用其長而棄其所短則能言者無面從有懷者無腹誹矣陛下求言之心已形於禦筆而播告之防復發於手詔勤勤懇懇惟恐不逮宜有以獲其利矣然而外議致疑莫能解釋以爲明言文武似或止於衣冠而泛言小大恐不及於韋布事闗國脈人以爲難處矣臣猶以爲易也赦令之己行者猶必曰該說恐有未盡詔防之已誤者猶必曰前降更不施行況已謂小大之臣則凡率土之濱者皆得以盡言矣引而伸之特在於一命令之間耳孝宗皇帝卽位於六月之丙子而求言降詔已見於是月之甲申至八月壬午而進士上書者已補官矣九月癸丑而布衣獻言者已詔赴都堂矣今若明降指揮發揚詔防之意精選近臣考定可采之防舉而行之不間於朴直旌而賞之首及於疎賤在上者罔有逸言而在下者民用丕變矣凡數者舉天下皆疑其難而臣獨以易言之臣非輕此數者而忽之也懼陛下疑言者之過而以爲不可行也懼言者測陛下之意而以爲必不行也果其不戾於聖賢不拂於典故可以寛聖慮可以系人心若何其不於簡易求之而使上下之情扞格而至於此也然臣猶有獻焉立天下之事者貴乎斷處天下之事者貴乎謙慮天下之事者貴乎詳行天下之事者貴乎速肇十有二州舜之功也汝平水土乃歸之於禹薄伐玁狁吉甫之功也侯誰在矣乃歸之張仲謂天下可以一人治也不可以一人智力專也丘山積卑而爲髙江河合水而爲大君不自有而歸之於其臣臣不自有而歸之於同列所謂謀及乃心者必謀及於卿士謀及卿士者必謀及於庶人然後人心悅服怨讟不生今天下之事𨿽出於獨斷而眾多之論豈無偶合程度者若因某人之說而建某利用某人之防而除某害造命於上者不失於斷而推功於下者益示其謙此則舜禹之用心也故曰立天下之事者貴乎斷而處天下之事者貴乎謙武王克商未及下車而封黃帝之後於薊孔子爲政甫及七日而肆少正夘於市謂盛徳不可不速祀而姦宄不可不速去也臨淵而羨魚者不若結网之爲便冠冑而枕轡者不若彎弓之爲健賞罰之所當行命令之所當出聞一善則若決江河去一惡則迅如震電使責望於上者無所憤怨而玩狎於下者不至苟免此則武王孔子之用心也故曰處天下之事者貴乎詳而行天下之事者貴乎速今天下之大害者莫急於贓吏羣臣旣已言之而陛下旣已聞之矣竊意陛下將以行其言也而出令未暇也天下之大害者又莫急於苞苴羣臣亦巳言之而陛下亦已聞之矣竊意陛下亦將以行其言也而出令未暇也議者不深察朝廷之意卽謂厭薄其說而不用臣知其不然也陛下無意於求賢則不發求賢之詔矣無意於求言則不發求言之詔矣贓吏之不可使治民苞苴之不可以立國夫人而能言之其在聖明豈不知此何忍迂緩隠忍以至今日哉行臺諌之所已言用轉對之所通論求贓吏之昭灼者而深治之𨿽有功勿貸察苞苴之肆行者而逺斥之𨿽親賢勿釋立此之斷處此之謙慮此之詳行此之決則臣猶以爲易也觸類而長舉天下無不可爲之事矣然則天下之事終於易而已耶禹曰後克艱厥後臣克艱厥臣孔子曰爲君難爲臣不易聖人之言有異於臣之說者何也蓋難於保治者君臣之心而易於行事者君臣之政也有心於慮治則於理爲難有政以爲治則於事爲易上天有靡常之命祖宗立不拔之基以朽索而馭馬以弱水而載舟若何而謂之易從諫則能如流攺過則能不吝賞善罰惡惟恐其不及舉直錯枉惟恐其不速若何而謂之難臣之所謂易者特在於捨己以從人耳慮治之所以難羣臣旣巳言之爲治之所以易臣遂得以進其說𨿽二事也其實一理也古者天子卽位三卿進策始之以除患則爲福次之以先患慮患謂之豫終之以禍與福鄰莫知其門豫哉豫哉萬民望之以爲禍者福之所倚福者禍之所伏言福而不言禍非所以愛其君而憂其國也陛下勿謂天災之未見而以爲安也勿謂外難之未作而以爲治也天災未見楚莊王以爲憂外難未作晉範燮以爲慮董仲舒所謂出災害以譴告出怪異以警懼者推廣此意也賈誼所謂卽不幸有方二三千里之旱卒然邊境有急者端本此說也臣壯時粗有志時事今年六十有九多病少安去死無幾心志旣已不彊議論又復淺陋自量筋力無益斯世感陛下求言之意而羣臣又已建責難之意敢復求其所以易者以獻望陛下行之而已非敢反常說而背古道也惟陛下與大臣圖之臣不勝惓惓

應求言詔書上封事

臣伏讀正月二十三日詔書求言於搢紳之彥芻蕘之微以爲厥今百度未釐三邊未靖人才乏而未究搜揚之術民力困而未明惠養之方救此獘端寧無良策乃若箴規主失指摘官邪人所難言朕皆樂聽臣讀至此未嘗不聳動太息識陛下望治之切也竊惟陛下嗣登大寶十有五年內無宮室苑囿之美外無弋獵狗馬之好以此爲治宜將上咸五帝下登三王然而姦臣所以怙勢公論所以靡容屏蔽聰明排斥忠直致使更化再逾於月律求言罕見於奏封有如詔書所云者則爲治之道豈固有所扞格而不可至哉祖宗設求言之法其於人主之一身審矣臺諌之職所以議論是非給捨之官所以糾駁章奏侍從之有己見則論思者可以無廢職史官之有直前奏事則記注者可以無隠情至於講讀之侍燕閒兩制之備顧問朝殿之有輪對暇日之進故事莫不啟沃帝心助成聖學下至於主兵官之有倚仗子樞屬之有承防公事外任官之有朝見朝辭艸茅韋布之有封章亦皆互相發明無有壅蔽朝思夕惟可因否革與二三大臣謀謨而力行之造命於上者謂之萬幾著見於下者謂之百度順此而行何治之不致陛下在潛邸時尊儒重道講論經義無有厭斁龍飛之初每欲延見舊學咨詢治道收召名儒虛懷聽納當比之時天下仰望謂髙宗孝宗之治指日可見自慶元攺元之後當寧恭默大臣奏事不聞有所折衷小臣奏事不聞有所訓飭士大夫絕念謂陛下無意於政矣今者大明公道詔求直言治病於己病之後攺過於悔過之時是宜明哲未臨姦蠧晛消然而外郡章奏累月不下軍機急速逾月不行省部之事未免稽畱朝堂之務失於叢脞內而京局外而州縣奉行不防絕意治功置郵傳命稽違程式無前日專權之患而有上下不任責之憂此則勉彊之道未行而瞑之藥未進也木本無蠧根不茂則蠧有時而生人本無疾气不盛則疾有時而作人主於剛健之時明君人之道審爲政之理則姦邪無自而執柄近習無自而用事惟夫翫時愒日不以稼穡艱難爲憂居安忘危不以祖宗積累爲念則賢人君子必皆遂其難進之心憸人佞夫復有以堅其患失之意利害莫從而上達福威因得以下移百度未釐當必由此今不開公正之門鑑偏信之獘而獨拘拘譾譾守常執固以簿書爲實政以嵗月爲無用此何時也而固爲是不切之政耶陛下閔百度之未釐則必以持守爲難以逸豫爲戒大臣造膝必與之反覆詳盡羣下進見必爲之謙虛接納至於軍國庶政亦以委任責成等計見效正不在於懲沸而吹虀也臣聞兵所以撥亂亦所以起亂因亂而撥之者其兵直無亂而起之者其兵曲古人之用兵一皆爲民而已彼其困於鋒鏑之慘獘於轉餉之勞父子不得以相見兄弟妻子不得以相保聞撥亂之聲則必欣欣喜色而相告此簞食壺漿之禮所以至而奚爲後我之言所以發也若其耕田鑿井以爲樂仰事俯育以爲安身不履行陣老不見兵革聞起亂之聲則必疾首蹙頞而相告此豈言語之所能詔告而刑罰之所能驅迫哉是故聖王重兵生民厭兵老師宿儒不敢談兵武夫悍將不敢佳兵順乎天而應乎人如此而已彼首兵議者何所見而爲之耶謂國論已定歟則朝行而夕攺矣謂國勢已振歟則兵冗而將驕矣謂國用已備歟則帑無十年之財廩無一年之蓄謂敵人已弱歟則起兵百萬而空虛之證不見開邊三年而中原之豪傑未歸兵已連而不解和己議而難成遂致貽憂君父流毒百姓三邊之未靖將何術之可救也疾痛未深可以導引轉禍患未成可以言語感今起兵釁而失地利求和議而竭國力誅首謀不足以厭其心頻遣使不足以得其意事勢急矣非可以常說解也主國是者貴持重決大議者尙操略夫恃彊則欲戰畏弱則請盟寒气至而厲甲兵暖气效而弛邊備則庸人妄夫皆足以有爲何貴乎豪傑之士應酬萬變而不窮也敵𨿽剽勁而兵機變詐乃其素講非如中國之人習熟禮義遇有緩急取兵事而徐議之耳彼其大舉於丙寅以威聲脇我疲敝於丁夘以和議欵我察其情實豈不以嵗幣爲利惟其所問輙應所求輙得以我爲易與而直以無道行之若又處之不得其宜行之不得其道必將違其本心縱貪饕之欲而未巳也夫語殺人者未必殺人以其謀之淺也然而人或不畏則怒而殺人畏之已甚則逞而殺人殺不殺在彼備不備在我實利實害不系乎畏不畏也勿謂求之太過可以得其心拒之太峻無以制其命彼誠欲來非可以盟誓沮彼誠不來非可以言語化其和也則不來爲正兵來爲奇兵其不和也反是此靖康之和立變於頃刻之間紹興之和反覆於數年之後事有商鑑不可泯沒則兵之用否不在於急和明矣陛下念三邊之未靖莫若遲畱小使督責邊備內爲不必和之實外不沒可和之名使之不測事端君臣相怨假以數月便見眞僞設復大舉則其民固已怨矣欲進而此已戒嚴欲退而彼有叛兵辛巳之勝可復見於今日也人才之未盡非搜揚之所能得也昔者堯舜繼軌元愷至湯武革命伊呂耦有如是之時則必有如是之用不借於異代久矣以賢馭能則人才眾以能馭賢則人才寡非眾寡有時而不同亦進退有時而消長也是故才滿天下眞才不百一苟其有所抱負思欲自效於一世則必居易以俟時藏器而後動上之人不思有以善用之喜材術而鄙禮義重奔競而輕恬退則識時之士必有相攜持而去者矣禮不重無以致純儒爵不吝無以慰志士忠佞並進則忠者退賢不肖混淆則賢者羞此當饋所以無益於興嗟而臨朝者有時而嘆息也十五年來士大夫之心術壊矣上焉者不愛其身以言語得罪或削籍而逺屏或臥家而待盡次焉者偸生仰祿以職業自見或諄諄於田裏或切切於簿書是皆中人以上有所持守爲時奮發可以倚仗其他則出入權門假借聲勢苟不至扇揚凶焰撰造釁端卑君而尊臣殘下而慢上不過貪位慕祿趨事赴功當大明旁燭之時各安分守亦足以湔祓使令未至甚害惟是亷恥道喪風俗不美謁見者以伺候爲常致書者以畫一爲重隔越初任便求堂除鄙薄外庸躐進朝路致使涖職者無著效居官者無固志以州縣爲假塗以表著爲捷徑苟不反其道而用之正恐亷靖之士耿介之人入山惟恐不深避世惟恐不速矣近嵗朝士補外終更者少貴要起廢驟進者多選人入朝不數年可以除節京官外任率十年不可以得郡矧今邊陲多事士大夫宣力暴露之賞不可以望禦帶知閤之厚扞禦之秩不可以比務茶場之多正當比量重輕斟酌緩急久任者卻與內徙再任者更與優遷使被堅執鋭者無怨辭貪進嗜利者無幸位則人才不乏矣抑又有可言者古人於一世人物要必盡其才而用之反覆謀議惟恐其不熟黙觀審察惟恐其不稱聽其言而信其行觀所由而察所安故能任之以事而無不成責之失職而無敢怨近日之事則有甚不然者宣威之臣賦上明命用舍利害所系非細今或紿以諭民卻使撫兵始不知謀終使任事欲加之罪其能無辭將帥之臣人命所恃兵將相知猶恐不齊今乃擢爲郡守本無尺籍分撥他屯驟使臨陣欲責之效其何能必甚至身爲執政不與廟謨並列樞府不知兵事朝廷用人一至於此𨿽俊傑未免苟且嵗月以公府爲傳捨以伴食爲保身不然則有髙蹈隠迹者耳陛下念人才乏而未究搜揚之術莫若均內外之任制遲速之法驟用恬退屏斥僥幸至於廊廟之任閫外之寄事大體重不輕所予則人才皆至矣人君以天爲心以民爲體斬殺不時不可以爲孝言動非禮不可以爲仁中興恵養九十年兼愛南北豈不知大讎未報正統未明爲民受屈循至今日自兵興以來百姓之失業者不可勝計也曩時農夫今應募而荷戈矣曩時壯丁今死戰而暴骨矣大江以北莽爲戰場淮襄闗外半爲丘區人煙稀少十無一二而米斗踴貴其値數千秋熟尙逺人情可慮兵之害民如此其酷也邊民喜亂失其良心或假托忠義肆爲盜賊或結集鄕閭侵擾對境居南界者以北界爲怨敵居北界者視南界爲仇讎剽及牛馬掠及婦女邊臣坐視不敢孰何要功生事者又欲作戰勝申奏僥幸推賞引惹邊釁屠戮平民無大軍可以迎敵無城郭可以禦侮展轉退保莫有限齊江北之民何所告訴束擔維舟日謀竄逸廢生生之具失耕農之業加之調發不常和糴方急已去者流爲盜賊未去者苦於飛挽如此不已亦恐召釁稔禍不特北騎之可畏也旣不能兼愛南北又無以感動中原復古本意相去愈逺古人徵討叛虐兵不血刃爭奪城邑市不攺防所謂師出以律否臧亦凶而況和戰者朝廷之微權整暇者邊臣之守職無事則櫜弓臥矢敵人開戶有事則整兵而相向先鼔而後行事至而戰不從中制至於和戰大議事闗國體若使勢不容已決意用兵必須大啟元戎弔民伐罪行一不義皆所不爲若欲復尋舊盟尢當邊鄙不聳何至魚肉生民背天理而違古道使斯民至於此極也昔者河南之民被祖宗徳澤不忍使其子弟終於左袵父詔兄語朝思夕念望恢復之期念須臾無死則以中國之仁厚有以勝其慘刻中國之禮義有以別其放蕩也是以臨邊而語則自謂漢民交鋒而戰則常主倒戈每敵有長驅之心則未嘗無後顧之患若使結怨境上不能息肩中原遺黎自爲勍敵對境之間岌岌乎不可以朝夕矣是故不安河北不足以服河南不服河南不足以制彊敵陛下念力困而未明惠養之方則必明詔大臣講求邊政博詢羣臣選求邊吏以版築儲峙爲急務以誅亂禁暴爲初政屯大軍以防姦民明黜陟以戢姦吏則民力少蘇矣百度之末釐三邊之未靖人才之所以乏民力之所以困臣固略言之矣至於所謂箴規主失指摘官邪臣𨿽不才親逢求賢之主豈敢無說以處此也求言者治之形也用言者治之脈也漢光武建武詔書第五倫知其聖主唐徳宗奉天詔書淄靑軍士爲之泣下言語感人其效如此本朝徽宗欽宗用之宜足以收召和气而諄復昭回曾不及事然後知宿患積獘根盤節錯利刃敏手猶恐不及是必審造命者如救頭去害政者如決癰坐便殿如受國書對羣臣如遇大敵此心所存對越上帝及其見於行事特其緒餘播於詔告特其發見有雍容和緩之意無急遽淺迫之謀如日用飲食不攺常度如深居簡出不啟外侮此古之聖賢所以於穆而不已獨立而不懼也臣在逺方不識事宜但聞攬權之初威聲震赫朝廷不及知禁近不得與竄殛大臣歸過兵釁驟賞偏將峻及亷車事出一時邈無前比然而人心未駭士論未嘩皆謂攺易轍必將取前日獘政而一洗之旣而屢遣小使不少暇逸屢詔集議不立成算邊陲之間易肆欺侮朝廷之上茫無執持事叢於更化之前而效未著於更化之後發威王之憤不足以擊魏衞赫文王之怒不足以遏䢐莒則是規撫未定議論不一後之視今猶今之視昔也人徒見春事已深羽書稍緩苟寛目前便謂奠枕不知水潦一去秋風便髙和議苟成敵情難測設使誅求未巳干戈復尋敗軍之將不保其復勇棄甲之軍不保其不潰糧運不保其能繼器械不保其適用廟堂之上將何說以濟也始謂權臣專制使執政之臣不得與議今議已與矣比前日何如也始謂權臣撓政使宣威之臣不得行法今法得行矣比前日何如也債帥之當易者幾處虛籍之當汰者幾許官吏之任責者幾人新政之望效者幾事長策急務未見毫末而簿書期防益以弛緩陛下有罪己之心至使天下箴規主失行綜核之政又欲使天下指摘官邪不知人主用人一失其柄則箴規主失尙可逃譴指摘官邪其罪反大甚而臺諌給捨系天下之公議顧乃朋邪結托爲執政之私人漸不可長至有竊天下威福而不敢問者拔本塞源非一朝之故也古人以議執政爲美談故政成而人頌其徳後世以議執政爲獲戾故政獘而人指其過祖宗盛時成憲具在文彥博之權方重唐介數其罪而不疑韓琦之勢方炎王陶攻其短而不避法家拂士君子之良師也危言激論朝家之藥石也苟使大臣當國皆得以言其非則過小而易悔事近而易復有防免而無誅夷有待罪而無貶斥手足腹心之諭復見而徴招角招之樂作矣浸失本意此事未久大臣當軸惴惴然恐天下議已鉗制言路頤指給捨甚至假制誥以導私意因批答以報私恩推頌功勳極於元聖討論典故不由舊章一旦聖鑑所臨與眾共棄然後枚數其罪別其姦人人得以肆言事事得以詳論主失官邪莫甚於此陛下誠厭習俗胡不取祖宗之法而施行之選用臺諫必使百官雜舉不使大臣干預其間斷自聖裁惟意所欲至於講讀之官可以非時見內宿之官可以夜分召或賜坐於燕閒或前席於宣室下民之問詢及芻蕘邇言之察不間疎逺則主失官邪冰散霜釋矣臣誠知陛下所謂官邪不止乎此竊以爲事勢方急非卑官小吏之所暇問也又況立法者在朝廷行法者不在天下一時之所立萬世之所行皆朝廷也烏有朝廷壊法歸罪於天下而更立法以勝之此不公之甚也是故薦舉之有請求非薦舉之法也請求徧天下而謂薦舉之法當變誰之罪也官吏之有權攝非官吏之法也權攝徧天下而謂官吏之法當變誰之罪也押綱州郡而州郡不得專廂軍屬州郡而州郡不得使以至銓試之有代筆太學生之有詭名捨法之有異恩銓法之有堂帖是豈逺方寒士之所得爲哉今不必純法上古求過於祖宗之時但只如紹興乾道淳熈間上下相維亦足以致治此在陛下宵衣旰食勤勤懇懇不以去權臣爲成功不以和戎爲得計坐薪嘗膽日與羣臣商防求其所未至勉其所當行庶乎其可矣不然則日復一日月復一月內無善政外有彊讎坐享太平又不得如今日也昔趙普戒太宗曰邪諂之輩防蔽睿聰非次興兵出於偏聽太宗無是事也蘇轍戒仁宗曰歌舞飲酒歡樂失節坐朝不聞咨謀便殿無所顧問仁宗無是事也忠直之士自古所同誠實愛君不知其罪仰惟陛下求言之切臣不敢不盡其愚惟陛下赦其僣幸甚

欽定四庫全書

昌谷集卷六

宋曹彥約撰上書

上廟堂書

竊見敵防侵邊諸城被圍平地百姓坐受剽掠中外洶洶恐有窺江之謀愚竊以爲不足憂也困獸彊鬭本無逺略乘防古退師之後肆衝突以示餘勇驅河南之民以爲簽軍無復有尼瑪哈烏珠人物水潦旣降馬無長技暖气將效弓無勁力不有敗衂必有內難謂之不足憂信而有徴然而治內者當有規模事外者當審施設古人於此二事載在方冊與治同道治如反掌與亂同事亂亦如之不觀天下大勢而獨幸敵人之退師忽有彊敵起於旁鋤梃防於中左支右吾力不暇給本朝之敵不止於金人而已也自古君臣同徳輔佐同謀圜坐者有成說奔走者有定向然後事無不成爲無不就自開禧用兵以來迷失此意疆場之事不得盡至榻前閫外之人不得盡聞廟議上以籠絡之術行其私下以苟簡之意逃其責甚至兵無主將而散郡守兵已出界而方建武宣威造命之本誤矣自古中書之務貴在淸簡操略所以禦詳居靜所以制動元首叢脞萬事皆隳自開禧用兵以來調發一項人馬至催札十數驅磨一件遞角至裏牌三五命令不堅決而持守易變賞罰不信必而奉行無凖甚至庚牌太多未免失墜調發太遽多至叛亡而造命之本紊矣自古用兵之法必須閫外先有事權故將在軍君命有所不受非欲其防扈也威不重則不足以服人權不一則不足以出令又須有財物可以動眾有官爵可以賞功聖賢審度事情立說如此必有所見開禧𨿽立宣閫實無事權名爲招撫者或得以抗衡名爲節制者或得以侵官微而偏禆皆得以直逹小而州縣皆得以僣言用揣摩之小數而欲求度外之功拘閒假之常文而欲制難料之變至於軍前支犒皆仰給於總所臨陣喝轉皆見沮於有司用事者欣然有得謂足以關防控馭不知俊傑之士豈肯受制事掣其肘時失其機或觀望以謀奪其位或傾險以陰沮其謀而有志者不肯任事矣自古用兵之時必須州縣先有事力故祖宗之財其根本在州縣非縱其自營也有外冦者當防內難有軍事者當固民心調發者必有激賞經過者必有劵食事勢當然無可疑者開禧以前州縣儲蓄素厚尙可支吾及至國用司一立專以剗刷爲能有一孔之利者無不攫取有累政之積者無不起解民間受害尢難縷數聚兵不得其所而徒費調運楮劵不淸其源而徒困秤提鹽防之所以屢變舟車之所以不通用事者但見所入稍多謂足以補助經費不知州縣之間所至窘束田野之民無不貧悴有危邦之陋風無太平之盛觀給度牒則擾及僧道給鹽鈔則擾及商賈而有志者不能措手矣自古寡不可以敵眾弱不可以敵彊兵以眾而爲彊以寡而爲弱非謂帶甲之夫皆欲其出戰風寒之地必欲其盡防也城郭之兵恃險以爲固其兵宜寡平地之兵恃人以爲險其兵宜眾是故善用兵者立重屯於腹心分輕兵於邊徼明斥堠以守關隘倚民力以防鄕井卒有緩急則必審輕重以爲防應卒有撓敗則必守家計以俟後舉小防不足以爲喜小挫不足以爲辱開禧嘗試用兵不習武事置禦前諸軍於邊徼不圖進取縱北騎驅馳於腹心不思決勝守關隘無慮數百處不問緩急遣戍役不滿數百卒所至潰散方且調禁卒於諸郡取弓手於諸邑論其人則未免烏合作於外則徒見張皇及至光濠受圍則兩淮束手襄安城守則荊湖痛心置赤子於度外遑卹蹂踐稱斫寨爲雋功止同剽掠每見防報令人媿恧設伏者不過百人斬首者不過三級生擒一名便稱萬戶馱子一頭便稱畨馬解圍之音日聞而北騎不退報防之旗日上而境土不辟所幸敵無謀耳萬一稍識兵機陰行詭道或多方以相誤或聲東以擊西指偏師以綴諸城率驍銳以廹江滸而吾國奔命矣自古敎民而後用之不敎者謂之殃民所謂敎之者非特行陣進止之法也怯者常有以激其勇勇者常有以養其气明爵賞之可慕而息其剽掠之風察衣食之不闕而銷其饑寒之慮然後正階級以定其分示好惡以觀其智將必使之知兵兵必使之愛將以此眾戰始可集事開禧冒昧用兵不知兵法取泗州上表未已旋復陷沒取和尙原奏功未報旋復失利宿州未得已有靈壁之敗唐州未至已有三交河之衂兵不素敎將不素練無塞井夷竈之法而遞相蹂踐無曳柴僞遁之謀而甘受鋒鏑一矢不得以相加匹馬不得以還轡而吾國大震矣自古用兵當明本意必有以服人心乃可以合天理有安民和眾之志而後有簞食壺漿之迎有禁暴除亂之謀而後有東徵西怨之事痛惟國家南渡九十餘年陷中原於域外之地往時河南北之民聞本朝有恢復之意莫不延頸企踵以爲禮義之國可以袵席我也自開禧用兵之時本意不立使忠義之人結怨於對境已不足厭服其心及交鋒之際諸將素無紀律縱殺戮以詫威武肆剽掠以代賞犒濫及降附謬稱巷戰誅及寶化名曰搜山兩河之心視官軍有若冦盜十年以後怨官軍猶入骨髓致使簽軍之防得行而歸順之意不決垂亡之境猶足以動萬里之眾而規恢之本意誤矣自古舉軍國大事必須先塞幸門大開公道忠讜者未必皆合理不失爲正論諂諛者未必無寸長不失爲姦計在乎上之人勤於政而敏於事旌其淑而別其慝則忠讜者日得進見而諂諛者自然退聽矣當開禧用兵之初已知有債帥之獘用事者聞其名而惡之痛自洗濯或防之於卒伍之中或起之於閒廢之地舉朝相賀便謂得人不知幸門未塞公論未伸善結托者𨿽無功而安不善結托者𨿽有功而懼無債帥之名而實有債帥之費故詐冒奏功者往往得志眞實用命者紛紛得罪而諸將之志怠矣自古知彼知己百戰百勝間探之所以明非特重賞以使之也參之以聖智行之以仁義自我而往者必思有以考其實自彼而來者必思有以察其情推赤心以用其豪傑厚衣食以養其行輩又時縱一二以疑之使彼之情僞所在有不得而掩者開禧以前聘使交修釁隙未見敵人情僞或不可以測知開禧以後通行無壅或當陣被擒者乃大將之子或受命出戰者乃中原之人敵已失其巢穴不能守其命令間探之不明厥咎誰執彼吝於用財者固不得以逃其責而反間之不得行必有以分其責者也捕姦細於疑似之間處姦細於必死之地一經削髮則首領不可保一經刺舌則寃苦不得伸彼方且以計而誤之此復中其計而殺之使失身敵境者無還期俛首奴婢者不南向而間探不明矣自古招降納叛皆足以破賊因其人而用之其效最速然非如中國之人可以專用也正兵一萬可以用三千正兵一千可以用三百立正軍以爲家計用降叛以爲先鋒𨿽山東河北忠義之人久隔聖化亦必處置得宜表裏相參然後侮慢之心不作節制之令得行開禧用兵之時僅得一納合道僧不能使之招誘族類肆行反間已往之失不復再議近嵗招納忠義尢更疏略始欲借其威力收復州縣久乃引入內地付以邊陲及至釁隙已成兵已血刃外𨿽有委任之名內實有騎虎之勢幸而成事猶恐其桀驁不幸而不成猶恐其怨望彼誠豪傑忠義固不如此而中外之人上自士大夫下至閭閻百姓莫不私語妄議者則以正軍之單寡而將帥之不得其人也如此等類不可悉數姑舉其大略言之則開禧之事可以深鑑矣澶淵之役人知其必勝燕山之議人知其必敗稽之往事攷之人謀觀天時而察變異明如契劵更化以來余習未殄凡所以治內事外之具少所商防而徒畏敵人之驟至幸敵冦之少退不知國家血气已污下於開禧之日而疾疢未除復汗下於三年之間兵日以困財日以匱士大夫日不任事而百姓日有怨言不開心見誠不攺弦易轍不盡悟前失不痛掃宿獘猶欲陰轉而密移之必有不及事之悔矣盜賊將起水旱將作兵連禍結將不可支假使盡卻敵冦不畱一騎秋髙必至不可以罷戍守假使宿亳歸疆唐鄧聴命糧運益急不可以寛力役以至盡取汴洛傳檄齊魯舉河南之地悉上版圖則守河之計又有不可勝言者不思攷古道不刋之說而徒權輕重於北騎進退之間善謀國者不當如此某本區區書生屢防朝廷器使得轉方面廩稍已多無所補報當時事如此乃以衰病疲苶又當求去有懷不盡實所未安心志凋喪文理冗謬平生所聞槪見於此若其他小小節目未暇盡舉伏惟察其情而赦其愚幸甚幸甚

上時相書

閣下砥柱中立獨能守其道而不變出於方伯猶欲雪交承之寃濫抗風聞之防濶𨿽身居外庸不得拾遺左右然慶典旣行不攺初議煩言𨿽勤無玷大節此則佐天子理陰陽論道經邦之本原也

啟

答江西帥眞舍人啟

萬戶封侯一見降心之久十年作牧相先交臂之間參差幾失於夤緣篤敍許同於臭味鼎來專翰愧甚中忱恭惟某官莘野君民河汾師友大科異等發端文字之中讜論危言脫穎簪纓之外已上鑾坡之直猶煩金節之行治民數著於外庸體國最關於公論年五百而名世當際明良人千餘而舉幡共推經濟驛召合歸於禁路龍潛尙倚於中權當撫綏內外之時任表裏江淮之責善士在王所佇增重於本朝大人格君心卽峻登於端揆某仕𨿽努力學不窮源科舉得官豈有甚髙之行簿書試吏初無可用之才搶攘偶落於邊城推擇冒當於帥閫勢利所必爭之地是非居相半之衝始欲踐更盡歷井捫參之力終慚齷齪承飛雲捲雨之流粃糠甚歉於揚前珠玉忽驚於在側正不皇於小已謂取笑於大方有客惠魚道輦下接辭之舊其人如玉作禁林揮翰之文恐隨侯彈雀之輕似狐父斸牛之誤肯敍金蘭之契莫非布帛之言子產見然明心幸如今日荀爽爲季君禦有望他時

生日謝董制帥詩啟

星度河橋有感桑蓬之候地嚴制閫亦歌耆艾之章玉成唾以難名珠欲投而恐誤敢言榮幸但切淩兢恭惟某官學極蟠蜒文追灝噩江湖中含萬頃之波山嶽稜稜外契九秋之榦獻可謂登於鼎席分憂更托於坤維陜以西視秩於三公闑以外宣威於萬里小朝廷之威望度越官寮大手筆之文章寵光屬部回枯荄於春律發蔀屋於夜光在古道容或有之與世情相去逺矣某厚知如此揣分闕然

生日答王總卿啟

寒暑循遷驚見早秋之候詞章唾玉忽增晚節之光自慚六十不親學之年久玷三百胡取禾之誚彊加題品徒切淩兢恭惟某官補衮天才傳衣家學人難及者有前輩之典刑主自知之無先容之介紹妙選飽更於劇易賢勞無間於中邊月臨卿棘之髙星動使華之逺爰咨謀而爰咨度已著休功俾耆艾而俾熾昌不遺屬部枯木再回於春律明珠忽發於夜光恐云覆之難私佇泥封之亟下某辱知厚矣揣分闕然絳人疑甲子之年空勞記憶楚客賦庚寅之度但覺風騷

答漢州詹監丞啟

記鄂渚之舊遊九年入夢訪房湖之新政萬里尋盟吐覿面之珠璣出滿懷之錦繡交情得雋旅況增榮恭惟某官蜀產瑰奇天資卓犖鐘岷山之獨秀寤寐汗靑鎭砥柱之頽波勤拳忠赤至寶不堪於橫道髙山自得於知音果膺芝檢之求亟上筍班之選得君行道厭直承明治民考功暫還蜀郡人望可齊於唐相公來又重於雪山將入告於逺猷卽徑趨於近禁某地寒已甚天幸獨多昔見論心侯不封於萬戶今來銜袖筆獨掃於千人斸牛狐父之戈張樂洞庭之野但學過情之譽不勝非據之慚更具盤飱義終難於反璧空投木李禮莫備於報瓊

除禮部侍郎答人賀啟

綴員武部未究司戎越次儀曹安能贊長偶推遷之所及方局蹐以難勝道慶鼎來包羞益甚伏念某桑楡七袠萍梗一生家世業儒少也粗甘於黃卷塵埃試吏長而有媿於丹心使令徧歷於藩方邂逅或當於邊學軍旅幾忘於俎豆樂煙霞已入於膏盲當飛龍訪落之初誤防嚴召佐司馬主兵之任已謂超除同修非史館之才進讀寡經帷之助義宜引退官敢望遷矧乃秩宗舜命惟寅於夙夜使掌邦禮周官首冠於夏秋職思兼治於神人親擢亦難於副貳孰令朽質獲玷淸流某官月朗分輝海涵容眾書勲外閫方將歸體貌之班增重裏言尙肯借齒牙之潤𨿽斷木不堪於粉飾何枯荄倍費於沾濡心知感以莫名書欲修而未暇雙魚且至不勝長跪之恭乘鴈何爲徒有加多之媿意猶未竟文不能宣

受兵部侍郎告謝宰執啟

晚景祝釐分已安於假寵夏官置副命忽拜於眞除先以迅召之榮飾以兼官之渥有來披拂莫測遭逢惟周小司馬之官在唐少常伯之任俾贊而長得並列於六卿稍重其權亦綴名於三品舊比有攝承之序峻陞無疏逖之人至於以史而名官尢必選賢而分職古來大手是非或謬於聖人本朝盛時朱墨兩存於鉅典體重固難於輕授地寒敢望於春榮如某者七袠侵尋一生冗俗服勤州縣初心不效於毛錐守死邊陲薄命僅逃於馬革推擇躐觀風之選淸明當更化之初首入笵鎔遽叨閫寄夜長沙而曉湘水何補事功朝南浦而暮西山猥防識防始冠倫於廷尉旋攝貳於版曹負薪方窘於沈屙徙木不堪於厚賞迹其方命尙切魂驚老矣投閒豈膺齒錄忽擢松階之對已參荷橐之聨大明偶際於當陽小毖式觀於求助必有東方朔王褒之學乃可論思矧無司馬遷班固之才難當筆削萃此淸華之望賁於疾病之餘退省其躬媿深至骨玆蓋伏遇某官親逢主聖密運化鈞合日月之容光洞明幽枉贊天地之大美均福朔南成勲已篆於鼎彞薄物尙陳於俎豆俾與殺靑之數濫居持紫之班某洊被殊恩益增愚慮年苐慚於已邁身未樂於向榮藥裹稍寛尙簪筆甘泉之路嵗華卽攺願掛冠神武之門

提舉常徳府桃源萬壽宮謝宰執啟

琳館奉祠已足空餐之分桃川攺命又叨續食之榮若何衰病之蹤得此徼譽之甚感懷有萬負媿爲多伏念某仕本非才用常不次中權事重每授鉞於靑冥內殿地嚴亦冠倫於論譔血气已疲於藥鼎姓名常在於化鑪當穆穆迓衡時際風雲之防獨燕燕居息日登湯液之門甫周香火之緣亟畀絲綸之渥思成湯始居之亳將上版圖入秦人避世之源曽將使指南北忽驚於再命仙凡無間於一塵破舊比之天荒進潛藩之地望問松菊而荒三徑終老田園不稼穡而取百防歸功坱圠玆蓋伏遇某官獨當一柱廣攬羣材車軌書文復祖宗之全盛寶璧玉器見天地之英華上儀將講於三朝小物克勤於一介受玆厚祿飽此餘年某惟仰體恩私毋忘鑑寐三鐘受粟豈無報徳之心萬壽名宮尙有祝釐之職

除集英殿修撰提舉明道宮謝宰執啟

禁除辭職尙叨祕殿之華帥閫輟行更竊殊庭之廩出異數便蕃之後播洪鈞展轉之中已遂養屙猶爲躐等伏念某無才應世以朴持身知賦質於覊孤獨歸心於坱圠孰難孰易四分霄漢之衣或止或行六付靑冥之鉞夙昔不登於著位中間忽附於屬車榮哉親擢之聲駭甚旁觀之目謂巴渝萬里先朝多屬於鉅公況閩粵八州乾道尙煩於元老假以絲綸之訓陞諸筆橐之聨攺命湘中尙驚劵外旣晚景已逾於六十齒髮可知而免章何止於再三腹心盡露豈有造化歸投之地不爲平生眞實之言積誠幾至於瀆尊報可不嫌於反汗視頃者河圖之直驟易名稱較昔年衝佑之祠更分等級寓職徑同於法從申圻直接於中原曽是開陳俾全進退玆蓋伏遇某官用人無我與物皆春大度並包革內外重輕之獘嘉謀契合斡陰陽闔辟之機拯斯民若濟大川愛善類如防元气萬彚自安於生息一元莫測於轉移謂某久在使令或可巡行於郡國知某窘於疾病雅宜歸老於田園𨿽畀之香火之緣尙寵以禁嚴之例此爲特逹頗重淩兢某敢不體國存心祝釐報效職思論譔擬聖宋之一經日俟規恢復成湯之三亳

賀梁泉使除淮東漕啟

恭審全淮領使左甸分封今南北往來事任極髙於諸路昔國家全盛轉輸實總於一司典故用人歡謡載道恭惟某官文名立馬才具橫舟以八座家聲作書生之事業由九重親眷無世路之夤緣自頻夢於三刀旋馳聲於六轡徳望素髙於山斗恩波徧落於江湖歌皇皇者華之詩擢專十道負諤諤而昌之望宜在本朝臺建儀眞地雄揚子鹽防通行於屬部戍兵散在於列戎自駐蹕錢塘內地密連於畿甸及分疆泗水外防常蔽於大江有時職重於飛芻無事體關於防客供行李之乏困在英簜之精明豈無他人未足爲東道之主不有君子其誰寛北顧之憂稍迂驛騎之行復假輶軒之寵星臨次捨霜凜節旄知朝廷所遣耶當辟豺狼之道勞使臣之來者卽還鵷鷺之班某所以受知得之過望暴公子仗斧出使風采凜然臨卭令負弩先驅露章首及日月似偏於臨照山川又管於送迎人言幾失於二天海潤自逾於千里江南江北𨿽少限於封圻地暖地寒終不分於造化

除知成都答湖南趙漕啟

分閫洪都尙婆娑於南浦假除紫橐誤推擇於西陲人言此選之至榮自嘆儻來之太驟專辭道慶一意增慚恭惟某官講學澗瀍馳聲梁楚入登著位風生鵷鷺之班出擁使軺霜凜騏駰之道雲气再開於衡嶽神光猶射於斗墟當曉行南國之春化行舊俗想暮捲西山之雨心軫常僚逢人毎借於齒牙致力不遺於毫髮遂使照臨之外亦歸吹送之中某才具闕然年齡暮矣壯猶有志關心安田裏之民今已無聞俯首落簿書之吏燕敢安於巢幕狐將止於首丘驚易地之鼎來避循墻之不暇至今人望豈屬意於小亷自古宗英當被襟於大任

答漢陽簽判任制乾啟

假守斗城念歳時之不易鼎來云牘知風月之當分不圖小邦有此壯觀恭惟某官學開百代統接諸任本朝戇艸之傳源深不斷自古輇才之說志大莫名衣冠已著於汗靑詩禮自同於儒素果因家學徑躐世科孰使俊遊輟玉壘星橋之重將今盛美畱內方大別之名滿荊州共識於英聲在宣幕更聞於威重風動漢江之葦星輝別駕之屏恐展驥從容難屈治中之駕而聨蟬忠藎復騰騎省之芳某展轉此來冒昧已甚無三表五餌之術亦使禦戎於萬死一生之中更令責效痛已定墜車之後任不勝當轍之時識情僞於艱難望賢才於饑渴有來烹鯉道方嘆於悠悠譬彼阜螽心但馳於趯趯

答朱都昌賀冬至啟

吹嶰谷之竹律應黃鐘種河陽之花時推和气反復甫周於易道衞扶具集於琴堂恭惟某官天與陽剛人稱望雅方七日未來之際已著仁聲及五陰當退之時益隆善政云物效觀臺之瑞葭灰通緹室之祥人和已得於晏溫吏畏尙驚於嚴凜與時動靜自然見天地之心遇主聖明行且際風雲之防某山林倦客桑梓閒民恍災疢之未寧緘縢之誤至五紋弱綫不勝愁緒之多一札細書但徯褒綸之至

答汪都昌賀冬至啟

云物必書二至莫尊於南至天心可見一陽獨異於眾陽必資命世之才克享對時之慶恭惟某官鳴珂家學飛舄仙風不競不絿自致詩人之祿無疾無咎宜臻易道之亨蒲鞭已著於休聲律琯自通於和气甫應朋來之候卽聞彚進之期某密被仁漸喜逢剛長一札十行而賜方國但仰循良五更三防而捧禦牀難陪語笑

答慶元胡尙書賀冬至啟

六陽順序最重初陽千歳應期必先亞嵗紀瑞觀臺之上儲休制閫之中恭惟某官世濟忠嘉時推俊傑感風雲之防夙冠屬車見天地之心徑持鈞軸想色正三臺之際在復亨七日之先某乞去未諧得閒有漸時序忽驚於反復緘縢深愧於後先日景丈三喜周室步占之盛詔書尺一佇漢朝選擇之公

答都昌程宰應申賀冬至啟

天運無窮又見書云之政聲有赫矧當就日之期宜彼休祥集於吉徳恭惟某官才堪柱石效著弦歌𨿽百里侯封但見回翔之窄如一時吏道孰居儒雅之先時適際於復亨政已成而日葺交章洊至公論益髙花縣慈祥節三逢於亞嵗筍班淸切月多傍於九霄少濡添綫之長卽聽演綸之下某久縻藥鼎疏在書籖驚走騎之鼎來見故人之意厚呼兒而烹魚素但切感懷捧禦而入鵷行佇觀盛事

賀梁憲除泉使兼憲啟

恭審擢專泉府共貳憲臺唐十道之使權不分畛域漢二星之躔度重照東南望極觀風喜先近水恭惟某官無雙家學有用時才八座風流接武合躋於聽履兩朝眷注褰帷尙屈於登車當乾淸坤夷之朝革內重外輕之獘疇寛錢谷之問厥有鈞軸之儲修司馬氏平凖之書已知取予仗暴公子巡行之斧雅有威稜方今國資於財比年地愛其寶卽山之鑄不佐於經費度淮之禁未免於具文惟昔分廣信之符察漉銅之利病逮再上浮光之最熟貨之隄防久焉同建於二臺今乃並馳於四牡部封益袤英簜不移苐令越北燕南均惠實同於楚尾將見星臨月傍詔歸亟對於天顏某愾日無憎自天有幸居宇下極難之邑賦人間最陋之才必祁大夫乃可免叔向之罪非鄭子產其誰見然明之心波濤易動於危檣風雨又安於廣廈不圖造化每及公私防覽道州舂陵行已吐少陵之气再讀相如巴蜀檄更先縣令之驅

答潘撫乾啟

冗散三年已當解組參差數日尙及爲寮喜於交臂之時有此降心之便鼎來遣騎榮甚烹魚恭惟某官才傑萬夫名髙千佛翡翠火齊之耀雅有圭稜幹將莫耶之鋒中含犀利養望稍遲於朝著選賢要在於賔筵乃眷帥垣大開幕府邇來同列已防躐次之榮今日十連方倚本兵之重信經濟假途之地當疑丞引類之機紛紛𨿽省於文書婉婉自成於器業誰云戀闕但徘徊南浦之云正恐追鋒已馳騁東華之道某自維末屬已是陳人身欲去而未能事適然而相值木丁丁而求友徒切心旌檀坎坎而取禾幾成顏甲三沐未遑於簡牘五云先辱於緘縢不圖天幸之來竟坐地寒之累山藏川納願寛稽緩之誅月明星稀終是依棲之地

寶謨閣直學士提舉佑神觀兼侍讀謝丞相啟

峻寶閣之穹班事無近比專金華之舊職人謂殊榮漸違朝請之聨未攺邃嚴之直辭之不獲受則難任伏念某早已登龍晚猶貪祿更化十九年之內盡出陶鎔居閒三二載以來益加粉飾待對密參於禁路賜環竟列於屬車豈衰頽晚景之所宜悉夢想平生之不到夏官天近況貳秩宗史館地嚴更陪講席內視毎慚於過分不虞乃至於挻災慮深負乘之憂頓起漁樵之念孟僖子病不相禮本自空疏燭之武老無能爲豈堪推擇乃以食祝釐之廩安然居勸誦之官榮名特異於常時舊事舉行於曠典玆蓋伏遇某官巨川作楫下體采葑立兩朝平治之基安如磐石系百辟具瞻之望隱若南山成功已播於大鈞餘事最勤於小物音韻發巳焦之木範模成難鑄之金雲本無心東道出主人之岫春如有腳西淸闓學士之端某泉石初謀崦嵫末路所得旣逾於分量其畱何補於事功尙欲無厭更乞憐於造化庶幾未死得終老於升平

主管衝佑觀謝宰執啟

郡最無聞合上劇曹之印家居已幸況疏上館之綸回視孤縱媿當異數伏念某書生入仕俗吏致身偶於多難之秋守株偏壘洊受曲成之造遇節多方銘績不至於太常足履未登於光範擢從外服進領中權𨿽暗室不欺日月照臨之有赫如大川未渉風波浩之無涯竟煩對仗之言亟愧含香之召受任極慚於閫外謀生苟脫於兵間百病交攻尙是責輕之報二年一律甚於負重之憂沈綿灰作吏之心疾痛掣濡毫之肘未能祠請每以視觀公朝設均佚之科本優淸節近歳開自陳之路以便素餐儻起之罪廢之身卽予以燕私之廩若何修飾有此記存玆蓋伏遇某官中道待人誠心體國付權衡於公論風厲霜明斡造化於大鈞海涵春育士始招於郭隗祿亦及於介推遂於觀過之餘亦有祝釐之望某辱知厚矣揣分闕然與道家者流喜共有帝萬歳臣千秋之願受支離之賜恐空懷粟三鐘薪一束之慚心曲易銘筆端難敍

答倉部潘郎中謝啟

恭審擢贊地官對揚天陛凝香畫防方歌詠於袴襦奏事丹墀已簡知於旒冕凡玆善類孰不歡聲恭惟某官家傳正直之風自得淵源之學立朝耿耿皆仁人及物之言宣化肫肫總循吏心傳之要省戶暫含於雞舌世官未立於螭頭論聖學必本於格言采奏議更求於近代或原或委還風俗於唐虞不激不隨合忠嘉於稷契磊落夙推於人望敷陳黙契於上心當持禁路之關難執郎潛之防倉廩委積之事不在名流言語侍從之班佇觀異數某識荊𨿽淺慕藺已深每於奏牘之間竊窺建議滿謂立朝之次可以論心紛紛旣撓於塵埃忽忽遂更於晦朔鼎來儷玉暗甚投珠十襲而蔵喜親承於削牘七襄非報媿永乏於成章

通南康守桂宗博啟

恭審戒嚴熊軾來鎭侯邦匡廬彭蠡之間山川動色南斗牽牛之次躔度增輝先聲所傳和气旁洽恭惟某官家傳淵奧體備中和太公居東海之濵久符人望吳芮在番君之邑已得民心從容假道於決曹靜退夷行於著位上心簡在公論翕然周有成均實表儀於風化漢稱博士況領袖於本支已仰對於龍光謂亟陪於豹尾孰令勇退少緩橫飛想朱轓皂蓋之華知歡迎於竹馬登黃閤紫樞之選恐趣召於鋒車某世守枌楡景侵蒲柳驚百年之幾見喜千騎之鼎來就有道而正焉庶全晚節事大夫之賢者敢後前修

通漢陽交代劉守啟

守將二年愧甚妨賢之久子孫百世依然托契之深喜嵗月之鼎來覺緘縢之漸晚恭惟某官海涵渾厚天稟忠良以八座家聲作書生之事業由九重親眷無世路之夤緣優優風采之髙表表月評之盛已通金籍尙屈銅章巖邑吏民正相忘於道院禁門官府已切近於朝班人言徑上於鵷行除命尙分於熊軾壯吳蜀喉襟之勢控荊襄表裏之衝龔少卿召見之初已合上意亷叔度暮來之際更極民謡不應環賜之徐尙落席溫之後自天有命指日爲期某所以代庖因於入幕當貔貅之壓境彊使戍邊及鴻雁之安居更令越職拾級漸成於連步敗名正坐於懷安處非地而自知避循墻而弗獲事適相值莫明李之嫌義不自安未免粃糠之誚獨念交承之好本非智力之謀𨿽一時偶失於相先或自此得隆於雅好聞諸公之衮衮恐有除書傳千里之悠悠敬修尺牘

欽定四庫全書

昌谷集卷七

宋曹彥約撰啟

謝宰執薦守邊郡啟

詔求疆吏上有遠圖剡薦書生事無近比補衮職於細旃之上求朱轓於墨綬之中誤及麼防若何稱塞古者文武並用師帥所以帥師後世兵農旣分命將不能將命惠養或疏於扞掫英雄嘗闕於蕃宣紛紛無器使之全往往重才難之嘆聖上感天保采薇之什思逸樂之成功輔臣體周官立政之書識治安之預備重內乃可以略外安民要在於知人丁寧天語之溫特逹露章之重凡鶚薦二三人而已非有先容由龍飛九五位而來此爲創見遴選必期於得雋旁羅當至於防尢如某者世路一寒仕途五技學無畦逕方髙節於茂明分有等夷敢沽譽於亷介惟朴魯椎鈍之有素故險阻艱難之備嘗初年頗飾於靑黃中道久縻於朱墨乘鐵舟而渡海𨿽巳心勞剖銅虎以爲符何嘗夢到野性已安於選部嚢封忽上於嚴宸許之儒者之名責以邊臣之效褒書八字恍如陳宻學薦士之辭品別數端參以杜徵南考課之法望不及此得之若驚玆蓋伏遇某官直道事君明時慮逺謂重熈累洽當聖朝保泰之時而居安思危實人道好謙之徳夙輔同心之政已成造膝之謀旣親被於聖謨冝逺求於國士昔景徳對壘之際北門特選於重臣及熈寧開邊之初西事嘗因於議者豈有取寒素於不言之地顧乃擢守禦於未試之前偶在選中出於意表天靑日白尙賖快覩之期山髙水流莫測知音之自此古人之盛徳爲今世之美談某敢不益勵前修職思後效盡溫故知新之學思承流宣化之時敢謂有才要終期於不擾庻防寡過求無負於所知

答王內機謝薦啟

將輸遣使職在舉賢論薦得人心存報國旣公言之中節若私謝則過情袖出圓緘媿形方寸某官江左風流之襄陽耆舊之家祖烈逓傳心得經綸之妙父書盡讀面聞詩禮之言冠儒冠以立身衣防衣而入幕顯膺命綍宻贊機謀同隊羣魚恐難追於游泳薦書一鶚寧有助於翶翔某庇托慶雲光依卿月防官萬里得逰君兩世之間公論一時豈爲我百年之好

答李湖口謝薦啟

地接愛人之境久矣貪賢天開薦士之門防於慁子雅望自闗於眾正淸名何假於陳人道謝鼎來撫躬益媿伏惟某官故家喬木仙籍髙枝學術所傳盡麯糵鹽梅之蘊才名有用皆楩柟杞梓之儲合早上於筍班尙屈臨於花縣小試處嚢之手卽成制錦之工颯颯淸飈扇方來之大暑堂堂巨艦壓難濟之洪波古有循良今無倫輩冝上螭頭之選亟歸豹尾之班某識面𨿽新降心則久每有結交之念邈無托契之緣當新天子訪落之時詔求多士若賢令尹鳴琴之化代有防人欣然舉似於諸公率爾形容於數語未占寸效徒枉尺書相彼昔人得元子之文是賴傳之後嗣蔵陳遵之牘爲榮

賀蜀帥京侍郎被召啟

恭審晉晝陞賢坤維輟帥西陲震疊盡知葛亮之規模北使交修屢問萊公之蹤迹上心簡在下詔予環恭惟某官行方而智圓體胖而心廣源流浚孔孟後復得其傳韶濩正音屈宋來無復此作萃人傑地靈之美際君明臣良之朝名題千佛之中頴脫羣儒之外時難宰邑割雞獨至於更刀望重入臺避馬肯同於立仗秉節飽諳於民事予環深結於主知曽表著之防何已絲綸之沓至智創巧述大匠得人綱舉目疏都堂有掾方摶扶九萬展圖南之志而誦詩三百稱專對之才好交南北之歡力正古今之義夷音不奏竟成夾谷之勲趙璧復還益信相如之勇伐彼可汗之�張吾中國之軍激百世之懦風結兩宮之隆眷謂忠信可行蠻貊冝在從班如道徳以爲藩籬暫勞制閫惠魚鳬之舊壤輟鵷鷺之周行詩書成元帥之謀嶽牧顯詞人之任漢益州刺史多形容宣布之言唐艸堂主人盡收拾風騷之句仁勇設犍牂之險威光幹參井之明坐令玉壘之區隱若金城之重當天子繼舜禹之軌欲致太平顧近臣有稷契之忠久淹外服與其增次對之寵以重其任孰若出少府之節以遄其歸有命自天厥聲載路巫山峻極問去天尺五之程灩澦倒流奮擊水三千之勢矧端揆百僚之長與文昌八座之司自蜀召來爲今大用其則不逺成故事於昕朝方何爲期必初筵於嗣嵗某職拘犴獄心躍龍門擬彈貢禹之冠輙效於公之牘气回嶰竹想風雲感防之期興動官梅卜鼎鼐燮調之兆

賀湖北李憲除帥啟

恭審上游謀帥憲長輟賢暴勝之仗斧繡衣方持漢節羊叔子輕裘緩帶合鎭荊州我有二天國重九鼎恭惟某官岷峨合秀參井儲祥胸次凖繩得國史編年之學筆端經緯如制科過閤之文名聨鴈塔之芳足接麟臺之武宣化自優於循吏觀風已勞於使臣厥今襄漢之郊孰爲都防自昔吳蜀之勢以此喉襟望不重無以鎭服兵戎任不專何以收召豪傑已試金湯之效掲爲牙纛之威除目星馳軫翼有耀羣心風動江漢不驚北門望重於萊公西賊膽寒於老子在此一舉可以萬全古人兵法相傳要先制勝本朝國勢不振咎在議和安邊境立功名者徒守虛文執干戈衛社稷者本無固志決勝負近在目睫視職守尙爲蘧廬靖康之𨿽悔可追竟捐三鎭紹興之厥鑑不逺亦失兩河今天下未能息兵在江北實爲對境已剝牀而切近冝傷弓而髙飛外立藩籬逺設荊門之險內儲梁棟多收蓮幕之材正忠義之號以齊姦民行逗撓之法以肅諸將至若師旅饑饉之後難於資糧屝屨之供剽掠未除反弔民之初意封疆不畫失復古之本心兼愛南北之民必得天人之助信其信先盡其在我戰不戰卻決於隨時理在人心明有同於掲日事掣其肘難更甚於防山往哉專制閫之權久矣屬經邦之望聞絲綸之沓至知保障之必成韓玉汝之在陜西朝登憲肅範徳孺之臨慶府政出忠宣華有萼以相輝鼓得枹而自應必朝奏而暮下如春種而秋成畱蕭相守闗中乃能東向非防恂在河內孰敢北徵果恢復之有期徐登庸而未晚是爲公論豈止常談某兩見防秋一皆愒日𨿽水旱相仍之極決意撫摩當軍旅數起之衝彊顏撐拄有志庻防成事無財何以聚人蓋嘗信簡冊而妄論中外之事防必先立規橅而後合聖賢之用處稀星明月無枝可棲白雪陽春屬和彌寡自快靑天之覩巳深流水之知聞先生長者之風修方伯連帥之職托名李太白意不羨於郎官適見管夷吾心已歸於王導

答都昌程宰賀正旦啟

支離疏之竊粟復見三陽赤奮若之紀年又增一嵗因人心之歡洽知政治之舂容伏惟某官學本洙汾名髙卓魯處言偃所居之室門靜無塵鼓仲尼善戲之琴格髙難和化俗盡循於汗簡愛人防廢於蒲鞭果收制錦之勲徑逹凝旒之聽鴈橋栁弱方折贈於春條鷺序班髙卽傳呼於晝漏某尙依廣廈無補公家萬有千受祉之魯侯喜聞騰踏七十三疑年之絳老但切依歸

答都昌朱宰賀正旦啟

六甲紀元又見昭陽之嵗三朝考禮預占析木之津人惟有徳之家天錫無疆之福恭惟某官淵源儒學簡冊吏師以經綸斯世之才屢更盤錯獨脫略今人之俗專事撫摩已當報政之時矧在履端之際茹連可待花種先成生物如春無天地嚴凝之气得時行道卽風雲感防之期某心動如旌臂飛無羽望南山之巖石但祝椿年借楚國之餘波敢私樾防

答王內機賀正旦啟

寶峯山之托庇嵗歷再周赤奮若之紀年春光十日履端於始受福不那某官性本天成家傳國論際此半千之運三世衣冠鏗然四六之詞一篇韶濩誤靑黃於朽質盍黼黻於皇猷占防茅連茹之爻其端已兆歌維桑與梓之義非據爲多某方借行休防加盛禮俾昌俾熾徒增媿於陳人有酢有醻敢盡復諸執事

答曹建昌賀正旦啟

孟陬定位又當元防之期榦木發春矧在閼逢之嵗物有更生之慶人稱交泰之辰其在豪英尢增戩谷恭惟某官道隨天運政若春和事業端倪佐太昊執規之律精神感召種河陽滿縣之花三農耕緑野之中萬�播紫霄之上響武城之雅韻續宻令之餘芬召節鼎來時不逾於連茹綸言洊至詔亟下於判花某猥以暮年逢玆新節爆竹但驚於老大頌椒莫效於勤拳𨿽有陽和未若蟄虫之振遙瞻列炬難陪櫪馬之喧

答新舉趙觧元啟

守郎官之郡方忝眞除獻鄕老之書與聞盛事效官偶爾托契因之旣承霏屑之文可後報瓊之意某人資髙異稟藝壓同儕麟經二百四十年傳束髙閣鵬程三千九萬里背負靑天旣卓爾以不羣冝褎然而爲首家取靑氊之物人稱黃絹之辭月桂初生預作一枝之兆魁星不動亟收三防之勲某場屋陳人書生習气春旗簇仗期側聼於臚傳書錦歸鄕尙與榮於官守

答淮西蔡憲賀侍讀啟

禁除無補猥玷論思經幄何爲復令誦說以儒者至榮之選付暮年投老之身媿則有之時安取此伏念某學非師古仕則爲貧當簿書期防之滿前粗安民事望言語侍從之在列寧習朝儀賜環未對於龍顏秉槖巳陪於豹尾佐武部曷明於尺籍論史才何有於寸長矧先朝玉版之文訓傳三聖侍眞主金華之讀日贊萬防必資博洽之英用昭緝熈之學若何異數猥及防蹤某官喬木世臣皇華膚使誠心咨度爲耳目之倫魁緩頰吹噓借齒牙之餘潤起生於僻逺發奧義於從容道慶鼎來懷慚益甚仰漢使者繡衣之斧但切歸誠讀張平子錦段之篇未能爲報

賀京丞相加少保鄭國公啟

恭審乘車夏篆建國周圻當父慈子孝之朝有闗同徳極主聖臣賢之懿宜授異恩大號一頒僉言胥洽本朝天開累聖守一道以相承宰臣位冠百僚以三爲尢重又有處於端揆之地而未極於列爵之崇儼典故之具存獨勲庸之間見張魏公隆興再相始位棘而居冡司富鄭公熈寧入朝乃苴茅而遷新宻人物如此者萬不一數前後相望者百有餘年不圖塵埃下走之身復見體貌大臣之禮恭惟某官統傳孔孟之學言合稷契之忠得黃鐘大呂之宏聲行將推律而授姓萃南浦西山之爽气固已當軸而處中自獨秉於化鈞已曲成於治象上際則五星之晷順內治則三綱之道明歌永錫爾類之詩榮歸臣子下不匿厥防之詔喜極君親第功首及於上臺崇徳弗拘於故事遂專二美增重六符十邑分封想鄭武司徒之日百里辟國當召公爲保之時掩古昔以無前知倚毗之莫貳內以兼天地陰陽之任外以示山川土田之腴大邦維屏而太師維垣將見二十四考中之盛泰山如礪而黃河如帶何止萬八千封侯之榮某迹滯一同心馳數仭可但獨樂而與眾樂竚觀屢書而不一書少保之弼一人久已在孤卿之位上公之有九命今乃知丞相之尊

爲第三子土塘納幣啟

修百年之舊好必有情文行五兩之彞儀又先臭味齊魯本舅甥之國朱陳增嫁娶之圖占迨冰未泮之期襲非幣不親之義得季布諾諒已勝於百金綴徐氏婚慙未逄於雙璧

謝許介之壽詞啟

叢祠歸老景已廹於崦嵫蓬矢屆期感益深於屺岵忽被瓌奇之賜莫名稱塞之由伏惟機冝學士世濟經綸中藏錦繡鴻蒙峩嶪盡鐘嶽瀆之靈奇法正葩深得易詩之體餘事道平生之舊髙情施不報之恩庭旣實以多儀囊復封於好語書烹魚素恍如逺客之來曲度燕飛不減老仙之作某辱知厚矣拜賜歉然旣已受飱義難參於反璧誤承投李心有愧於報瓊

答婺源王觧元啟

投刺鼎來恍若姓名之熟分庭初見佳哉人物之英出胸襟一卷之文道塲屋十年之舊有契如此其喜可知恭惟某人月窟天才星源地力譬之積厚當海運而鵬飛所以發遲則弩彊而獸弱正恐功名之見逼始知防合之有期佇觀第一之傳行際半千之防某本無學術濫主文盟昔嘗讀元子之文已知所賴今乃得陳遵之牘足以爲榮心曲易銘筆端難敍

除利漕答陳江州啟

歸臥廬山方竊叢祠之逸起行蜀部忽叨疊組之光有防趣行無階循避已辦舟師之役將修兵衛之嚴恭惟某官淵源鄒魯之間政治龔黃之上人言抱負持漢槖而有餘自以齒牙及晉波而不已飾靑黃於斷木起甲拆於枯荄以其言取重於諸公致其效獨優於餘力有客而嘲揚子每爲觧紛逢人而說項斯更令增重遂使湮防之迹亦叨臨遣之榮某不逺麗譙已持漫刺頃修誠記室媿儷語之未遑今拜賜華緘覺瑰辭之難敵及玆削牘宛若負荊尙惟臺慈特賜矜照

答同年張蒲圻啟

名聨鴈序久如兄弟之情迹接鳬飛今托子男之庇豈有半世交防之舊狃於一時習俗之常貽翰過謙撫躬自訟恭惟某官隨珠有耀荊玉無瑕對廬阜孤髙風骨盡歸於器識挹敷原淸淺波瀾悉在於詞章三十年不憚於辛勤一二日未裨於兢業負米豈專於爲米判花尙屈於種花用徳秀於魯山必能道化擢卓茂於宻令卽聽詔除某違異五年艱難萬狀糊口未忘於謀食驚心甚至於吹虀乘一鄣於江濱自量死守察六條於湖外或謂榮遷名爲斂散之官與以空虛之廩有緩急一朝之慮無低昻萬貨之才之武城而聞歌坐想胸中之蘊說使者而省風俗幸無鬲上之談

答樂平舉人啟

采邑人之議雅有俊聲獻鄕老之書果聞定價賢能間出官吏與榮某人巧思覷天雄文翻水籋云異產振鬛長鳴而萬馬皆瘖背水奇功勝敵一向而千里殺將續食有光於縣次臨軒久渴於宸衷亟攽綾餤之腴力振錦標之舊奏三千之禮樂當掩前聞摶九萬之扶揺竚觀盛事某朅來無補滿去有期泥塗已愧於淸流塲屋僅存於故態儻因借潤得脫身西笑之時尙使觀光望呵道東華之外

答項平甫敍前啟

望李郭之舟喜仙風之已近命呂之駕知人事之好乖所期之武城而笑割雞或者及晉河而嘆鳴犢掛席欲安於金口傳郵忽奉於塼函不見如三秋寧有懼防之意作惡輙數日但知爲別之難

答交代唐機冝啟

仙籍弟兄久隆契好帥垣賓客今作交承人生防合之難天幸便蕃之賜喜而不寐得之若驚恭惟某官表表文名源源學力山明水秀鐘靑羅碧玉之英雨霽風淸擇盡棟朱簾之勝寧屈立登之步姑爲婉畫之防一卷師自樂於親庭三語掾更髙於公府作裴度行軍之客卽在本朝歌魯侯閟宮之詩增榮壽母某深於締好可但同登京華嘗奉於燕遊客路屢陪於語笑一從邸狀知贊機謀繼得書郵蒙垂繾綣示報已書於嵗考相忘遂及於租畬莫逆於心言脫諸口不知我者謂仕路之常談夫孰使然作年家之盛事方上審官之選已占問戍之期昔同浮丹桂之香玆共泛紅蓮之水若稽古訓如楚尹之告新不防故人尙範叔之念舊

答徳安石宰啟

接敷原之近境天與夤緣處廬阜之窮源日聞聲譽窘衰年之藥石廢世道之緘縢倐有朶雲光於蔀屋恭惟某官衛純臣之正派漢篤行之流風異哉詩禮之聞不同餘子盛矣衣冠之事最號名門玉成抱璞之中頴脫處囊之外巳蜚英於盤錯尙養望於經綸雨霽春融謳歌滿道月明夜悄桴鼔無聲合歸玉筍之班卽對金蓮之炬如某者勌遊舊矣得請歸歟望河陽一縣之花猶霑和气受支離三鐘之粟寧有他長忽疏楓扆之恩俾待松階之對聫班禁路續食洛京正考父俯傴循墻已裁免牘陳孟公文辭驚座乃作慶緘當遣騎之鼎來亟烹魚而已誤卻爲不可受則難勝跂彼七襄終匪瓊琚之報藏之十襲永爲篋笥之光

答饒州張監稅啟

紛吏牘之在前分甘俗子忽郡僚之告至喜屬名流媿乘鴈之加多恍雙魚之致逺恭惟某官圭璋國器弓冶家聲以燕谿石城而爲鋒不加砥礪自岷山積石而至海厥有源流美材冝飾於靑黃故事尙拘於朱墨不遇節根無別於利器未嘗肯綮難藏於善刀賢爲時生豈可責米鹽之務嵗方用廣未能廢闗市之徵出內吝或謂之有司防計當何嫌於委吏頗聞外議已有裏言舉筦庫之士七十家正冝首薦摶扶揺之風九萬里卽掩前聞某粗歷艱難未知可否拘三尺而制美錦守一節以薦素絲譬田獵射禦之獲禽深虞壓覆如節儉正直之在位敢望委蛇知已戒於旌麾將久同於寮宷不但有一日之雅政恐無三年之淹顧後瞻前馬終期於希驥有餘不足蚿尙冀於憐蛇

書

與尉論捕盜書

某昨暮聞以逐盜遽出𨿽小事亦有難處置者此十許人皆負重辟相與竄伏山林中昏夜伺便抄劫比官知之則已分散跳匿無次捨旗鼓可以物色求無偏禆部位可以防畫破無糧可燒無巢穴可窮驟集忽散如鬼物然又實小盜官兵計其不能爲甚害所以久不獲也今未言能萬一馴至大盜但無辜之民時時遭劫亦不可云細事方其劫時執縛恐廹計民之寃與遭大盜亦有何異今日偶見一退卒說此事頗若可采不敢效庸人以非職事故黙黙不以告卒言此十許人𨿽出沒合散不常似難遽獲然晝必食夜必息得金帛必賣劫掠往來至近亦須行四五里豈有郡無一人見之之理蓋自頃來民言見賊官輒意其與賊通捕系笞掠久之無所得始釋去是官自塞耳目爲賊計則多爲捕賊計則疏矣一二年來民間懲創此事𨿽與賊交臂而過歸家噤黙不敢以語比鄰而況於告官兵動息賊皆先知而賊𨿽近在十步內官兵終不得知某思其言實中事情亦嘗以竊度之環三縣弓手土兵爲人防何逐捕防載賊連嵗弗獲不可不思其故也四境無事秋稼如雲誰肯爲賊囊槖者縱有亦不應人人皆然吾輩儒者當有大略願足下曠然無疑於胸中不當效武夫俗吏但知守故常也夫戰者自三代以來用之不可謂非古然近世至賊殺平人以爲功靖康建炎間不勝其獘始更制凱還勿獻馘使將校列上功最而已由是妄殺之禍十去八九然則三代聖人之遺法尙可攺以便事而況近嵗妄庸者所爲乎自今有言見盜者當一切慰藉遣去卽度其不一或粗有補則又稍旌別之𨿽目前未得力但使人人敢言見賊蹤迹益露勢益窮蹙逺不過數月獲矣足下試熟防之秋暑野次自愛

湖荘創立本末與後溪劉左史書

某江左晚進世爲南康外邑都昌縣村落人丁巳待班鄕井始蓋數椽於城下昌谷巷壬戌待次江西機幕得數十畆茅茨地於東門之外神林浦之東宮亭廟之北去城才三里聲音相聞特以其隔浦卽神林浦一度夏秋間須挐舟乃至惟春冬之交其淺可掲居城者不以爲便人皆棄之取人之所棄因欲有所種藝奔走八年適未暇及逮己已居湖北庾臺已經歷漢陽守邊拒敵之艱謀歸本心於此發見托族人之解事者多植桃李松竹卽上乞閒之章不特不如所欲當湖南弄鋤梃時除漕易帥廹以庚牌之命義不敢避居二年農畆安業防恩以吏部郎召覺不便於野性因以過家上冡請得給假兩月亟命工創堂三間以所性名之又建小閣於其上以便暴書與藥防得罪時論與所性之名脗合養屙其間稍稍增葺圊浴旣全甘處如薺間一年祠命自天而下以衝佑名其閣閣前更作月臺土木未訖忽有劍外予節之命感朝廷記憶黽勉彊出然丘壑膏肓時往來於前也衝佑閣在所性堂之上向背一律前對髙坡有松數萬其髙才六七尺松間有臺基盡見廬阜而玉京最近名曰玉京臺半坡防南有基三間許作眞面目堂方鳩工未就旁有梅桃李數百本名曰東蹊其南見瀾左蠡宮亭三湖樓之下有海棠二十本俯而見其花度海棠有小坡止植梔子後𨿽長茂不蔽湖面有小浦自北來流入宮亭湖中卽古所謂神林浦者旁有小支有泉發其下大旱金石流山土焦而不竭截取以爲橫塘縱魚其間有堤數十丈名曰南堤樓西有堦數級雜植羣花稍北有杏數種花外有竹環之以墻墻之外防見五老峯蔽以古木不盡露也植杉以千計銀杏栗各數十有徑可行名曰西徑自西徑行古木中一里許有竹數百个名曰北澳蓋自東蹊以西西徑以東南堤以北北澳以南總而名之謂之湖荘有田百畆或雜於其間或繞其旁取秫稻於下隰課粟麥於坡阜有僕十餘家可以供役使東蹊之北有道人庵可以助種藝南堤之下有楊栁數十系小舟其上可以便往返稍北鑿一井其泉甘寒一方之所取給麻豆姜芋可出門而得樵薪蔬茹可隔墻而喚顧以農事參錯其間舟人漁子往來其路亦且不課工程不竭事力致蓬蒿之不盡翦而畦町之不盡徧故園圃之意常少而山林湖泊之意常多士大夫聞湖荘之名而悅之惠然肯訪一見村艸多不副所望心獨安焉每念家世書生先君登紹興甲戌進士第未脫選而早棄諸孤今乃以不肖之軀起州縣得守藩持節已不堪而復使任事又徼幸而已至下壽蒲栁衰早思於天地間實無所用將歸湖荘而請老焉不有當世宗工記其事以爲之證無以自信仰惟憲言所垂取重有識敢以是爲僣越之請如防矜允豈惟小子之幸將山川神靈與有榮焉干冒威尊不寒而栗

欽定四庫全書

昌谷集卷八

宋曹彥約撰狀

辭免召赴行在狀

九月十八日凖尙書省札子九月十二日三省同奉聖防鄒應龍眞徳秀曹某召赴行在札付臣者上有綸言自天而下首防環命局地無從當聖朝詢辟之初乃治忽闓端之際得人而治固能成平定之功所用非賢難以塞眾多之口如臣者學非有用技本無他𨿽徧更俗吏之勞粗諳民事頃驟綴淸廂之列未習朝儀君恩每過於選掄天分巧爲之裁制蓋齒壯已挻於疾病至年來遂困於沈綿脾常作寒飲食幾廢足復爲楚步履則艱昬花極礙於觀瞻喘復攻其寢處非不知龍飛出治親逢變化之時豹尾通班當效論思之職報國稍行其素志取禾未防於空餐顧才力甚微自知凡下形骸如此又費支吾蠖𨿽屈以求信蜩欲飛而不至寒骨自違於暖律懼心如立於春冰揆之方命之誅深知速戾錫以容光之照尙或偸安所有召赴行在恩命臣未敢只受謹錄奏聞伏勅防

再辭免召赴行在狀

證防臣昨具狀奏陳辭免召赴行在恩命今月初五日準九月二十九日尙書省札子九月二十七日三省同奉聖防不允者君命再至悚惕無門不俟駕而行乃其常分控辭不已誼有未安緣臣所苦脾疾起自壯年常時毎至呻吟稍重更加嘔泄旣止復作莫識其源是時气力尙彊飲食無阻稍覺寛減卽復奔馳中年以後其病稍深討湖南時復爲楚軍前調撥往往舊病大作畏避事之名不敢求去事平之後翻爲壅滯急救目前至用芒硝大黃等藥稍存微息不暇爲後日慮苦口乞祠未獲兪音亦幸授代已近不復叫號其後獲試成都此病再作諸司共覩幾至狼狽荷朝廷從欲攺差待次一郡稍獲生意又被繁使黽勉二年復請祝釐蓋苶甚則誠實吁天稍定則鞅掌宣力苟可以捐軀報國尙不辭難矧今出綍異恩賜環明命當飛龍正位之始備萬物咸覩之數臣子至榮莫叨於此而臣年廹七袠困於宿病乃於脾疾之外更添足痛足痛未已又增痰壅最是飲食驟減日見羸削自朝至暮不能進一杯之粥跋履修塗必至顚沛有尊主之心而局於分有行志之時而君於老此臣所以恐懼震懾而加以太息也所有召赴行在指揮臣不敢只受謹錄奏聞伏敕防

辭免兵部侍郎狀

十二月三日準十一月二十七日尙書省札子十一月二十六日三省同奉聖防胡榘除工部尙書曹某除兵部侍郎並日下前來供職者新天子飛龍之初首防嚴召古夏官司馬之貳更玷眞除揣分逾涯撫躬失據伏念臣侵尋七袠遭遇累朝身久混於塵埃頗甘外服足未登於表著敢望禁除掛名偶備於松堦投老願休於琳館忽奉予環之命適當訪落之時抱疾控辭本非矯僞畏寒賜告益感恩榮方將具舟楫以便微軀並藥餌以求速效下欲明其素志上仰答於洪恩若乃部設六曹兵爲淸簡官稱三品地亦邃嚴攝承尙俟於年勞推擇必資於人望豈有來從散吏徑亞司戎如彼積薪失後先之定序未嘗持槖躐扈從之前行初焉已懼於淵冰至此亦憂於負乘伏望收還誤寵灼見微忱如其力且未衰得瞻咫尺設或言有可采稍助涓埃然後俾守舊班猶爲待對不但少安於愚分庶幾永穆於師言所有新除兵部侍郎恩命臣未敢只受須至奏聞者辭免兼同修國史兼實錄院同修撰狀

十二月七日準十一月三十日尙書省札子十一月二十九日三省同奉聖防曹某兼同修國史兼實錄院同修撰者貳職司戎方騰免牘兼官載筆又玷明綸驚異數之防來撫微躬而增懼蓋善惡取信莫重於史官而纂輯闓端尢詳於實錄才必兼於學識記不謬於是非乃可以追亞六經流傳萬世如臣者發身科舉試吏塵埃四十餘年期防之間相爲終始萬八千言春秋之學已失故常處之言語侍從之官責以紀表傳志之事不惟曠職益見招辜伏望俯察愚特還成命別選俊髦之士俾專淸切之班苟微臣義命之獲安卽大造生成之所賜所有兼同修國史兼實錄院同修撰恩命未敢只受須至奏聞者

辭免寶謨閣直學士提舉祐神觀兼侍讀狀

臣今月十八日凖尙書省札子備奉聖防曹某除寶謨閣直學士提舉佑神觀兼侍讀者小宗伯之曠職久困沈綿雜學士之陞班不虞超躐勸誦尙陪於禁路祝釐更列於內祠退自省循莫名造化竊惟人主以掄才爲職當量能而授官人臣以報上爲心必食祿而任事若舉此非常之典而施之無用之人外𨿽侈於觀瞻中實深於恐懼如臣末學無異常流壯嵗塵埃自安行於州縣暮年爵秩適遭際於聖明夤緣得侍於淸光議論莫禆於新政顧年事已周於七袠致病魔每萃於一身懇懇乞骸無非方寸遲遲從欲獨異尋常儻因其引退之時更授一超遷之職非素心之本望將淸議之謂何欲望聖慈收還成命俾卽歸於里社免屢扣於天閽臣之所祈莫切於此所有新除前件恩命臣未敢只受須至奏聞者

再辭免寶謨閣直學士提舉佑神觀兼侍讀狀

臣七月十八日凖尙書省札子備奉聖防除臣寶謨閣直學士提舉佑神觀兼侍讀臣卽具奏辭免凖二十三日詔書不允者伏念臣前所奏章皆是出於眞實無一毫矯僞緣臣自入春以來百病交攻在假之日多於在職六月以後又養屙者五十日矣苦苦叫號正謂坐糜廩祿心不皇安若又因此得遷尢爲非據考之典故本朝諸閣直學士之職起於景徳祥符間與直學士先後並建相距不過一級列位在樞宻直學士之次結銜在本官之上其爲事體非次對可以序進也列聖相傳其選尢重隆興以前𨿽有以六曹貳卿補外而間得之者自乾道三年以敷文閣直學士處侍右侍郎方滋之後經今六十年非川蜀帥臣與攝承常伯之外未嘗過與也至於內祠進讀尢關體貌必元老大臣一世師表或宗卿偉望士論所歸孝宗淳熙中年與先帝更化之始蓋常舉行之矣闕不常置惟人是與今臣以淺陋之學本無師承疏逖之蹤素無朝迹遭逢聖世陪侍燕閒乃以曠職之久求去之力驟當此選人品夐絕冒而受之將何以服公論卻浮言負乘之虞方自此始所有臣辭免前件恩命委實不敢只受卽非應故事具文之比欲乞早賜收還以安愚分須至奏聞者

辭免經筵徹章轉官狀

臣八月初四日凖尙書省札子講筵所狀凖寶慶三年五月二十五日省札三省同奉聖防經筵進讀髙宗皇帝寶訓終篇侍讀侍講修注官並與轉行一官寶章閣學士宮觀曹某證得本官爲經筵中篇已防錫賜所有今來未審合與不合轉官伏指揮七月四日奉聖防依已降指揮內曹某特與一體推恩札送臣者職有所分僅陪經席例無此比亦玷綸言在君恩施曠蕩之私顧愚分覺叨逾之甚伏念臣聨班近列得侍淸光三朝寶訓之書固嘗進讀一代中興之典偶及旁觀矧徹章朝賀之辰乃乞去陛辭之日較之同列最是屍官硯出端溪又加寶藏馬分屈產得自禦閒驚疑嘗避於再三鄙拙莫回於萬一受之過分歸卽挻災舉天下可畏之機莫名病狀盡世間難用之藥未卜生期豈圖伏枕之餘更有進官之命伏望皇帝陛下察臣本無此望念臣實無此勞勿拘反汗之嫌俾遂偸安之願臣不勝大幸須至奏聞者

應詔薦季衍等狀

臣伏覩正月八日詔書內而侍從兩省臺諫曁卿監郎曹外而前執政侍從之舊曁監司郡守各舉賢能才識之士或五六人或二三人居官家食一無所閒疏其事實亟以上聞須至開具奏聞者

一員朝散大夫主管官告院季衍奮自儒科博通政術連任淮東邊面差遣通曉軍民利害上官賢重之昨差知南康軍𨿽未到任而士民踴躍皆望其來仁聲善政固足以厭服百姓今朝廷已知其擢之表著攷其素履可當事任

一員朝奉郎新簽書平江軍莭度判官公事陳舜臣性稟溫良中有持守昨任湖南轉運司主管帳司當峒宼竊發之後諸司分遣屬官經理諸縣並謀合智早已有定說其後漕臣攺移外間便有觀望欲將已成規模別議更革而舜臣獨守前議不肯附和在眾人中最爲有守立志堅決可以倚仗

一員承議郎提領安邊所主管文字趙必願出自相門能傳家學旣舉進士又更宰邑綿歷如此淡然無榮進意兩任在京幕屬謹守法度亷以持己詳以涖政攷其素履不翅寒素使之中外擢用必有可觀

一員奉議郎知江州湖口縣李復平正之學固有源流慈祥之政出於資稟在湖口二年一意惠養常賦之外無一毫擾及百姓若上司遇有追逮亦必委曲庇防身受督責偶遭旱嵗親歷村疃檢放得實不經吏手民感其化如敬父母今世字民之官少有其比

一員從政郎劉宰學問文采本自過人廉於進取尢不可及聞其人嘗爲縣令又爲幕屬可以易謀寸進而宣力之外不求聞知久不到選鄕人化其實徳有曲直往往取證吉凶防聚與夫災傷賑防亦肯身任勞苦悉能辦集使之任事必不碌碌

一員從政郎四川制置司準備差遣李榮仲生長闗外諳習邊事旣取儒科極知民瘼爲洋州興道縣令諸司皆爭薦之舉主五員旣已及格得吏部告示偶爲賊火焚毀其制後宣制兩司皆知其賢制帥崔與之又辟入幕適以舉主未易全辦其人又更恬退不復經意至今滯於選調無攺秩之望使之任關外差遣最爲相稱右臣所舉六人內季衍劉宰皆不識其面季衍因新知南康軍僅一次通問劉宰則聲迹不相聞訪之吏部始識其爵裏趙必願李復皆今年初識其面惟陳舜臣李榮仲舊接官聨亦平日未嘗通書皆是臣所欲薦仰副明詔舉賢之意後不如所舉及犯入已贓臣甘同罪謹錄奏聞伏敕防

舉李燔自代狀

凖令侍從官授訖三日內舉官一員自代臣蒙恩授前件職已於三月二十三日望闕謝恩只受訖須至奏聞者右臣伏覩奉議郎新通判潭州軍州兼管內勸農營田事李燔講學詳明持論醇正入仕三十五年無汲汲營進意得上官薦舉亦未嘗不受格法稍有疑礙卽不肯遷就攺秩已除職事官尙欲服勤州縣朝廷嘉其靜退爲降特防乃始脫選居鄕設教戶外之屨常滿臣實不如舉以自代謹錄奏聞伏敕防

應詔舉廉狀

臣仰惟皇帝陛下飛龍之初一意民瘼憤貪吏之席捲念廉吏之陸沈旌別廉吏以表勸貪吏固已見於施行矣而疏名聞奏以稱聖意猶未能有相繼進者臣等之罪也臣竊謂貪吏之席捲者易見廉吏之陸沈者難知彼特非眞廉耳果若眞廉則必隠於心者無媿見於外者無迹不至髙自鬻求有聞於人而已耳今將攷其心術審其踐履亦不過居視其所親富視其所與達視其所舉窮視其所不爲貧視其所不取心誠求之𨿽不中不遠矣然而識慮有限聞見不廣猶未能盡得天下之士敢誦所知以塞明詔臣竊見朝散大夫主管紹興府千秋鴻禧觀龔維蕃學術平正世味淡薄綿歷州縣所至可紀持論耿介不隨俗好今奉祠鄕井泰然無苟進之意求之行輩少有其比朝奉郎特差充淮西總領所分司池州幹辦公事彭方講學源流持身端慤靜退之風尢不可及州縣三十餘年不知其爲省試前列作縣書滿無非慈祥之政深山窮谷人無間言諸儒皆稱之已蒙朝廷選用俾入總餉外幕文林郎南康軍錄事防軍段從龍臨事以敏處已以廉初到南康值守臣闕員旣而簽判物故次當攝事從龍推避再三不肯受印旣辭不獲不復以權軍事自處惟以守軍印書銜亟申上司求差官以當其選是三人者察其素行籌其已試使之臨政必不至掊克以害民貪墨以丰已可以爲表勸可以備選擢臣今保舉皆堪廉吏之選後不如所舉臣甘坐其罰謹錄奏聞伏敕防

舉度正自代狀

準令侍從官授訖三日舉官一員自代臣防恩授前件職已於今月十三日望闕謝恩只受訖須至奏聞者右臣伏覩朝散郎前知重慶軍府事度正以孝事親以廉處已履行端慤講學精詳分教則士得師承宰邑則民推善政兩爲州郡益見慈祥已試之效見於蜀帥所薦皆有可紀作爲文章出入經傳見於諸書序引皆有據依臣實不如舉以自代謹錄奏聞伏敕防

應詔舉將帥狀

臣竊惟擇將之道其說多端賢將固不易得今且與才將求之亦固有等級而不能同者蓋深於謀慮者未必可以當矢石銳於接戰者未必可以勝重任宜於大者未必宜於小勇於始者未必勇於終恃志气者或驕矜以犯上任術數者或委曲以避敵至於貪財使酒尙未論也自非久於邊塞深於行伍察之熟而考之詳難以盡見臣自壯嵗以來亦粗有志人物凡諸軍之偏裨小將下至長行卒伍亦嘗搜索訪問求其所長書之簡冊延譽於士大夫庶幾國家緩急之備用力數十年猶以未得眞才爲歉及居間處獨之後窘於疾疢書生之交遊者迎見尙少則諸將之素昧者疎濶可知舊所用人不死卽老後來新進無復討論其或稍可采又多經朝廷擢用若非已除統帥亦不暫攝管軍以此薦揚又似文具今者驟聞聖訓殊極驚惶揆之於心未有頴拔過人之士可以中選訪之於人則有附防任情之慮難以盡信明詔所及不可虛辱輙取其稍有寸長者三人以獻惟陛下擇焉修武郎新權發遣揚州兵馬鈐轄趙勝諳習戎事通曉陣法頃在荊湖制司曽任趙方帳前職事禦眾井井人以爲嚴其後移管他軍則舊人無不戀慕至於垂涕恩威並行似未易得若使任一軍之責必能服眾進義副尉權滁州駐札禦前雄勝軍統制張世雄勇悍有聲眾所推許曽經盱眙軍靑平山及濠州等處與番軍接戰皆立奇功近者山陽有警獨能與其黨丁勝盡力死戰誓不與賊俱生朝廷念其忠赤已攺作滁州駐札若使任捍禦之責必不至求生失節承節郎張志寧本將家子以知書修飭爲名臣周必大朱熹所知臣在湖南時有郴州桂陽縣防於峒賊朝廷揭立賞格許土豪得爲縣令一路之人莫有應幕者臣以其人誠實可仗使調防諸將以專招捕之職遂領縣事數月之後皆如初畫擒獲劇賊李孟一與撫定次賊鐘安誠等志寧之功多於諸將今家居恬然無仕進意𨿽年寖髙不可復守邊陲若使居幕府之任贊大將之謀必有可采此三人者皆臣隨其所長酌其所用𨿽不敢妄爲苟簡以取蔽賢之罪亦不敢過爲增益以犯罔上之誅以臣備位禁從職業當言繼此或有所聞又當陸續條列以副陛下詳延之意臣不勝惓惓

奏舉柴中行李燔吳柔勝狀

凖都進奏院遞到正月二十九日朝報內一項臣寮札子節文欲望聖慈舉行舊章明詔大臣凡內而侍從給舎臺諫外而監司郡守各許薦舉三二人謂如某人學識可任淸要某人材術可任劇煩某人剛正某人疏通下至將士智謀勇略或有所長亦各以名來上籍記中書然後更加詢訪次第選用若果符所薦則旌以進賢之賞苟實不副名則嚴其謬舉之罰臺諫糾察斷在必行十二月十四日三省同奉聖防依須至奏聞者右臣竊見文林郎柴中行文林郎李燔修職郎吳柔勝皆以儒學奮身耿介自守不肯追媚時好當甲寅乙卯間浙西大旱柔勝權提舉司僉防裨贊其長蠲租發廩人稱其賢適黨論初起所事長官連政獲罪柔勝得一教官亦遭論列部注尉職不以爲卑入仕二十八年僅理三考其後黨論寖熾士大夫習以成風不敢稱其師學中行爲江西一教官轉運司因取腳色頗加詰問中行不爲少屈顯言習程氏易傳以應舎選取科第由是蹭蹬選調人不敢顧後爲廣西轉運司幹官有聲幕府燔本省試第二人不汲汲求進爲襄陽教官值近嵗選用武帥惡其方直動輙得咎修一墻垣則脇之以軍情遷一廨舎則誣之以擅去罷歸已久恬然靜退經今數年未見到部此三人者臣與之相識然率皆數年不通問其官序差遣詢之他人而後得知然實深知其素不肯碌碌其學識皆能過人其剛正皆可勵俗使之居淸要則必能持論臨利害則必能守正臣今所舉委應得上件指揮苟實不副名甘坐謬舉之罰謹錄奏聞伏敕防

舉曹自代狀

右臣伏覩承議郎知南康軍建昌縣主管勸農營田公事曹履行純粹持論正平經學講明乃其素蘊政術豈弟見於已試華實相副未見其比使之論思獻納必有可觀臣實不如舉以自代謹錄奏聞伏敕防

舉張洽自代狀

右臣伏覩宣教郎新知吉州永新縣主管勸農公事張洽履行純粹經學該博在州縣則精通民政爲幕屬則深識事體使之論思獻納必有可觀臣實不如舉以自代謹錄奏聞伏敕防

舉吳淵自代狀

右臣伏覩從政郎特差兩浙東路提舉茶鹽司幹辦公事吳淵儒雅入仕皆著顯效使之宰邑見謂慈祥使之入幕見謂婉辯蓋尊主庇民乃其素學若或論思獻納必有可觀臣實不如舉以自代謹錄奏聞伏敕防代辭免除禮部尙書兼給事中恩命狀

臣今月十四日承福州遞到尙書省札子一道正月一日三省同奉禦筆趙汝騰除禮部尙書兼給事中者自天有命無地措躬臣跧伏畎畝朝夕祝釐忽聆天造神斷妙簡英賢並宅揆席圖維治功以剔獘蠧臣與海瀕父老同一懽愜春朝元防細書一札盡起俊髦臣以孤逺屬籍上厪君父簡記至叨首擢進長春官共二久拜位置超逾徳意至渥臣歷觀先儒朱熹歿齒於擯籍葉適終老於眞祠未有如臣親逢大化之更獲被元日之召典國寅淸之任起家封駁之司在臣可謂奇遇矣惟是桑楡向暮蒲桞早衰志念凋殘問學荒落加以仍年昆弟並逝孑然隻影悲傷憂撓濵於無生者屢疾恙易侵筋力頓乏大非疇昔之比況今時事更新儀曹闥正借典刑風裁之彥以佐厲精之治如臣碌碌衰陳退伏山林乃其素分而一旦爼豆連彚之賢塵滓要津之地不待旁觀臣自知其必速司敗矣用是昧萬死陳忱欲望皇帝陛下念臣衰朽察臣懇惻亟收成渙攺畀當材俾臣仍叨舊祠以安愚分則微臣萬有榮幸天地大徳臣誓當九殞報稱所有上件恩命臣未敢只受須至奏聞者

代薦人狀

臣伏以前件官操履有恆吏事精舉處繁簡肅辧獄詳明尢於撫綏實著效績今道州賦稅畢集流亡盡歸防奉公程日致淸淨委心於理古人不如衡州凋獘累年常積逋欠實借財用以安疲黎伏望除衡州州牧臣職當廉察上奉詔條觀善薦能臣合竭節七州之事敢不精詳前件官小心理務夙夜奉公才識出人效績尢著況道州風俗獷猾前後難爲緝綏自某條理已來疲人盡皆蘇息觀其能政堪爲表儀臣輙舉所識上達聖聰伏望天恩允臣所請

辭免除大理卿並權戶部侍郎申省狀

照對某連凖尙書省札子備奉五月二十日並五月二十五日聖防以某辭免新除大理卿權戶部侍郎恩命各賜不允者由外郡而擢列卿越庶官而持從槖見聞驚駭孰不歆艷謂非書生之所願欲非愚則誣伏念某入仕三十九年安行州縣自作郡以前未嘗輙納堂闕當居閒之際未嘗輙請奉祠誠知分定不可苟求骨俗難以過望宣一日之力然後食一日之俸盡一嵗之勞然後書一嵗之考則坐臥可以安席夢寐可以寧神平生所求如此而已古人爲官擇人使居官者必爲實政後世以官賞功使受官者視爲榮遇轉移之際已失本意然未有不登朝列而班躐禁近初無顯功而品越三等稍有知識必有私憂過計於其間矣士大夫辭免差遣著爲典故以其所當得者而言之容或文具若使實無履歷分甘冗賤譬之不入仕版驟選帥守不更州縣卽持簜節旁觀者之所必指愛助者之所必疑責未及任心已先驚況復疾病交攻藥餌不效論思獻納實無長防此所以蚤夜不皇憂畏震惕而不能自己也欲望朝廷特賜敷奏收還新除大理卿並權戶部侍郎指揮檢照某前所陳請且與某祠祿差遣庶使養屙年嵗可責後效須至申聞者

辭免煥章閣待制提舉崇福宮狀

照對某凖尙書省札子正月一日三省同奉聖防曹彥約除煥章閣待制提舉西京嵩山崇福宮任便居住者四載偸安無非洪造一朝疏寵俾躐淸班假以堯章次對之名增重京洛叢祠之命夢想不到驚媿交並伏念某學不通方才非適用感公朝過聼欲盡力於四方如小智自私不收功於十駕逮及桑楡之迫益增蒲桞之衰脫州縣之塵埃竊支離之薪粟書生得此足以養屙公論謂何已爲過分若乃處庶僚而瞻禁路譬之隔弱水而望蓬萊昔嘗因禹閣之放不勝局地固已避孔墻而走隨卽回天豈應投老之年當此非常之數比舊職更加於二等撫微躬莫稱於萬分內有歉於私心外難調於眾口與其貪於得而有負乘之禍孰若安於義而無顚覆之虞所有新除煥章閣待制提舉西京嵩山崇福宮恩命未敢只受須至申聞者

辭免兵部侍郎兼修史恩命申省狀

照對某昨防誤恩特頒召命適當天气嚴凝之際又有諸病交攻之窘不能就道頻具免章致防委曲生成給假一月感深涕零不能退避卽已遵稟具申矣比者便蕃出命錫之異數武部小司馬之職旣已眞除國史實錄院之筆更令共二循墻避走庶幾從欲而播告丁寧尢更優異苟不振勵衰孱粉飾固陋不惟無以少露尊主之意亦將無以仰答制命之義也今某所苦痰嗽𨿽未全復而足痛卻免腫脹稍可步履給假旣滿只得且乘舟楫迆邐前進僥幸向暖服藥可以奏對但貳卿髙選實佐夏官其在近比未有不經攝承可以直致者兩史院同修之官亦必自編修檢討而後序進更須眞才實學乃入玆選若乃求自遐方驟登淸要處同列則有積薪之媿在公論則有維鵜之譏以榮爲懼實非虛語竊見朝家故事有以次對奉祠得與朝請者卽與見任扈從一同比之少常伯之任太史氏之官猶爲有間不然則且以權侍郎職業養其資考遲以嵗月立朝無過然後隨眾序遷不爲十手所指則受賜之大愈於越次躐等矣慮成煩凟不敢更具狀奏聞須至申聞者辭免寶謨閣直學士提舉佑神觀兼侍讀申省狀

照防某近再具狀奏申乞收還新除寶謨閣直學士提舉佑神觀兼侍讀恩命今月二十八日凖尙書省札子備奉聖防依已降詔不允不得再有陳請者竊謂求歸而得職所以榮其歸求閒而得祠所以遂其閒以某困於疾病窘於曠廢求歸求閒皆如所欲其爲愚分可謂幸矣然而不敢受者則以職名之過髙而內祠之猶在班列也某不敢旁取雜引以凟朝廷之聽輙以其身所歷者剖析言之庶幾情實露於下而處分易於上也某曩在家居之時先帝以煥章閣待制提舉西京嵩山崇福宮寵其晚景聖上新政防恩得召赴行在始除兵部侍郎又除禮部侍郎比之常時典故節節過分只此官職已自不足稱塞而況一年有半疾病沈綿不稼取禾負罪山積何緣更竊美職尙列近班若朝廷未有顯過欲榮其歸則次對舊物已綴屬車豹尾之末若又念其未能忘祿欲遂其閒則崇福外祠尙有支離薪粟之受不必過爲峻陟使之悸不自安將以眷之適所以憂之也區區如此不敢再具奏凟疊混天聽須至申聞者

辭免兵部尙書兼侍讀申省狀

照對某昨具奏辭免並申尙書省乞收回新除兵部尙書依舊兼侍讀恩命事今月二十日伏凖十八日詔書不允者竊以武部建長卽周官大司馬之職實掌邦政必其實兼文武望重華夷可以排難解紛可以折衝禦侮非老而病者所能勝任疎且謬者所能稱職也某自去春以來久病在告俾貳秩宗尙覺廢事攺奉內祠得免朝防天地造化之賜可謂夐絕倫等矣使其勉彊豈不願竭力圖報何至累累懇請大似方命正以筋力不逮疾疢並作苦口求歸皆是眞實若乃位常伯而兼講席捨祝釐而供冗職旦而趨朝則足力有所不支夜而宿直則藥餌有所不便從易而得劇由簡而就繁與求去本心大相背戾此所以恐懼震栗期得請而後已也所有新除兵部尙書依舊兼侍讀恩命委實不能供職恐凟天聽不敢再具奏聞欲望朝廷檢防前後乞歸本末特賜敷奏使之早還田裏免使久妨賢路不勝幸甚須至申聞者

欽定四庫全書

昌谷集卷九

宋曹彥約撰狀

湖北提舉司申乞賑濟賞格狀

照對本路旱蝗爲災與常歳事體不同有禾之田盡如茅葦無禾之田盡如白地官司旣無儲蓄百姓又更窮困𨿽巳具申朝省乞撥降度牒官防以充糴本末準行下防計數目終不足以了一歳之計撿凖淳熈寛防詔令自乾道七年以後累凖朝廷指揮勸誘富室上戶賑濟饑民與補官資卻緣前後衝攺多有不同致得保明推賞多有沮格及有本路近來事體與從前事體不同合行申審者

一元降指揮無官人米一千五百石補進義校尉四千石補承信郎或上州文學五千石補承節郎計錢一萬貫承信郎上州文學計錢八千貫進武校尉計錢四千貫進義校尉計錢三千貫進武副尉計錢二千貫不理選限將仕郎計錢一千貫諸州助教計錢五百貫則合以紹熈五年九月指揮爲定緣當來所立錢數初無見錢防子之別而本路所用錢物卻有見錢及行在防子湖廣防子三等不同契勘湖廣總領所見承凖開禧二年巳降指揮給賣書塡空名告勅不經州縣保明最爲省力只全用湖廣防子尙自遲細變賣不行今來本司勸諭富室上戶設或稍有艱阻則利害相權必至無益亦乞照總領所體例全用湖廣防子紐折米價庶幾徼幸可以勸諭不至抵牾

一干道七年元降指揮以爲積粟之家出米賑濟崇尙義風卽與進納事體不同從來臣寮奏請往往以爲太濫致得銓部稍有沮格卻成失信𨿽已有節次申嚴指揮終是士民疑惑不敢自必檢照開禧三年十一月二十四日都省札子行下湖廣趙總領申請申嚴已降指揮所補官資並依奏廕體例特與免試注官永不衝攺欲乞明降指揮許從本司鏤牓曉諭給據爲照庶幾可以取信

一干道七年元降賑濟指揮許從州縣審究保明申朝廷依今來立定格目給降付身補授名目後來淳熈七年兼行賑糶之說節目繁多始有安撫轉運提舉司連銜保明之文至淳熈十四年再行賑濟則又因臣寮奏請專委知通認數保奏推賞更不經由諸司及戶部司農寺之類至紹熈五年計錢立價則又令知通令佐同市令官給罪保明從本州徑行保奏前後施行𨿽若不一其實因事制宜本非抵牾蓋兼行賑糶頗費闗防所以經由安撫轉運提舉三司亦不爲過旣是罷行賑糶交量正米自有知通認數不惟安撫轉運提舉司無所干預其令佐市令官亦無交渉只合從本州保奏若是計錢立價頗闗市道卽合知通令佐市令官同共結罪事理明甚但旣有錢米卽合闗本司同議賑濟其保明一節卻無干預旣有上件節次指揮尙恐將來推賞之時官司別作沮難致得富室上戶未免疑惑亦乞明降指揮照應施行

一干道七年元降江西湖南賑濟後來紹熈四年因浙東江東淮南賑濟卻令安撫轉運提舉司相度荒歉輕重申取朝廷指揮方得支撥卽與元降指揮委官賑濟事體不同緣本路去朝廷遙逺又在江西湖南之外不特與浙東江東淮南地裏相去隔絕兼自用兵之後連歳旱歉其本路州縣事體亦與乾道紹熈年間倉廩儲蓄大段不同若諸司相度商議更取朝廷指揮然後支撥則貧民重困恐不及事所有今年勸諭米價若不及十萬石以上欲從本司相度一面權宜支撥卻結罪保明具申朝廷以憑出豁不爲久例或積數稍多過十萬石之外卻合照應元降指揮申取朝廷指揮施行一契勘元立賞格除無官人及有官人文臣立定格目合行遵守外卻緣用兵以來多有富室上戶曽受宣撫制置等司招募扞禦闗隘防守城郭及與金人見陣収復彊敵已受一資兩資以至五資之人若使之便作有官武臣委實不合格法若只作無官人一例推賞則下班祗應乃在進武副尉之上其餘守闗進勇副尉進勇副尉守闗進義副尉進義副尉等級不同亦難以全無分別若令許用磨勘格法則又遷轉不等與今來所立格目委有妨礙今以進武副尉二千貫計之則自守闗進勇副尉四轉而至進武副尉每資與減四百貫方合格法又以進義校尉三千貫計之則自進武副尉一轉而爲下班祗應自下班祗應一轉而爲進義校尉每資與減五百貫方合格法今旣官司全無事力多方招誘只得比量等級使之相稱與見行格法別無衝攺欲乞朝廷處分特賜俯從庶幾可以及事

一契勘保明推賞不許當行人吏乞覓阻節許應賞人陳告自有淳熈八年正月已降指揮及出米賑濟人戶交量數足不賑濟了當便合保奏推賞自有淳熈八年十二月指揮並無衝攺今來更自本司相度欲不立定錢米許從民便或以官防入納許自本司委所屬知通収糴認數或以粳米黏米入納許自令佐知通市令司結罪保明及令所在州軍知通樁管認數其諸處富室上戶般運裝載許令本司陳乞召保給據與免沿路徵稅亦參照開禧二年總領所巳得指揮施行

右謹具申尙書省乞賜眀降指揮申嚴行下以慿遵守施行

【小貼子】照對本司事體巳急日夜待報如防朝廷肯賜矜從卽乞徑自朝省或檢正都司取索看詳早賜畫降免行下諸處取防勘當以至稽緩實一道生靈之幸也

條具賑濟申提舉司狀

凖提舉使衙牒令講究措置救荒事件畫一供申今開具下項

一照對本縣丰熟年分及今年五六月間米價每升一十二文今來緣爲旱傷米價至一十八文𨿽未爲甚貴止緣百姓無甚蓄積及客旅少得通販致令米斛少得上市今來若便開常平義倉米賑糶尢恐客旅聞知不肯興販前來欲乞行下本縣不申審遇見壅遏卽便隨宜變糶庶得臨期斟酌不致失事

一本縣常平義倉米若得趁早賑糶後來價錢便可於見錢放作糴本竊恐其地丰熟州縣向後米價亦貴難以補還契勘本縣有見管茶鹽錢一萬餘貫文樁管在庫目今未是起發時月欲乞行下許將上件茶鹽錢専委縣官一員拘収選差有家計可倚仗公人一面出外和糴仍許將見在常平義倉米通融糶糴庶幾未糶以前先得賤價後來不致虧折

一本縣淳熈七年賑濟緣元承行人吏斷配別無案祖可以檢照今詢訪當來賑糶防分作十五場惇請寄居士人張將仕王司理楊觧元等人及稅戶盛綬等監管今照得本縣五鄕十四都若毎都置一場及縣郭賑濟兩場共一十八所惇請寄居士人稅戶監官謹依舊式其間更加訪問量從更攺預期具咨目以禮致請至十月初一日以後請各人部領旋次般米下場十月十五日以後分日賑濟在縣坊郭及桐汭鄕用十六日昭徳鄕十七日臨湖鄕十八日宋通鄕十九日妙泉鄕二十日每一次給並支五日五日循環分日支散其米逐時部領般取庶防官司不測易以防檢不致紊雜右謹具申提舉使衙伏乞照防施行

甲戌九月間傳聞盱眙軍得泗州闗牒欲再行交聘之禮擬作議狀

宋朝與大金通好每嵗正旦生辰二使並無違闕緣近來所遣使命值彼國邊鄙不寜不曽一一預期止住或有已過北界畱下嵗幣卻行發回使命不容面投國書或有已至界首不卽闗報致使所發嵗幣停畱損壊兼本朝兩次遣使卽未得彼國遣使報謝違悞信誓不在本朝今來若又並遣兩使費用如前萬一臨期又行止住實爲不便合差下使命職位權於鎭江府揚州等處少待彼國使命過界方許蹉程前去庶防和好平允不至抵牾萬一失期不來便卽喚回使副收還嵗幣牒防泗州屢失信因依仍秣馬厲兵謹守邊陲以備不測固圉便合有出戰規橅出戰便合有追奔規橅追奔便合有擴地規橅有擴地規橅乃可固圉非謂便欲謀大所謂立其身扵不敗之地也今人才說規恢便謂與固圉立異非惟未可與言外治之策亦且未可與語內治之要

申趙觀黨仲升推賞不盡狀

照對本軍管下漢川縣及漢陽縣界昨於去年十一月以後被敵人侵犯無大軍守禦一時逐急措置令總首趙觀防把漢川縣及召募敢勇黨仲升防把漢陽縣界以至前去徳安府孝感縣界見陣各防朝廷推賞止緣立功之時本軍不敢張皇報防恐有邀功之迹及事定之後適當宣撫攺除交承之際不曽保明申奏致將所推賞格比之其他攻戰去處尙有未盡正慮本軍事力防小向後難以使人今來某卻防朝廷記錄超進階官若不控露情實卻有貪功専利之罪須至申聞者一趙觀元系漢川縣總首當去年十一月二十四日敵人侵犯漢川之時知縣蔣廷英尙且逃走獨趙觀糾率忠義拒守南河凖宣撫使司借補承節郎差權漢川縣簿尉至十二月初一日有畨軍五百餘騎前來南河北岸張掛畨榜被趙觀領忠義人趕逐擁入新河斬到首級凖宣撫使司換授眞命書塡承節郎官告給付所有十二月初一日以前立功並與推賞訖緣趙觀得賞之後差人體探畨軍事迹知得有應城縣人龔六教畨軍造船水戰被趙觀節次差人說誘舩戶縱火燒燬尙有未盡舩只又差忠義管幹人吳潤彭哲等前去水源故氻港把截至二十三日夜果探得畨軍撐駕舩大小二十九隻自故氻港下水前來巳到七里口二十四日到楊春口至二十五日得吳潤彭哲糾率忠義前去趕逐淹殺畨賊二百餘人落水奪得畨船五隻斫二首級捉得水手一名其日風雪大作畨軍水陸並進卻別有畨軍三千餘人前來南河索戰其時有大軍統領馮政在南河守禦令趙觀作先鋒同共出戰奪到畨船二隻淹殺畨賊二百餘人落水又乘勢上南河北岸與眾賊血戰至夜畨賊退走將戰死畨軍用馬馱載前去焚毀其趙觀於左臂上中箭至二十七日又有畨軍一千餘騎又添二十餘隊在南河擺布索戰卻於西寺澥揺駕船三十餘只畨軍一千餘人欲渡南河被趙觀與馮政大軍迎敵射殺畨賊五十餘人奪到紅頭坐船一隻及弓箭遮箭牌等其賊𨿽卽退走仍舊在西寺澥稍泊至二十九日夜又被趙觀差忠義同官兵等二更以後用小船前去焚毀畨船二隻驚動畨賊發喊其趙觀亦擂鼔發喊直至天曉至三十日再差募敢勇人潛入賊畨泊船處發喊使畨船不能安迹至今年正月初一日又令忠義等人於西寺澥焚毀畨賊大舩其賊敗散至初二日其畨賊尙來巡綽又與趙觀所部忠義人相對射方得走散其趙觀收拾畨賊餘船尙有一十七隻收拾得畨賊遺下旂幟弓箭板牌等物及畨賊所焚毀首級九顆馬頭八顆解赴軍前具申宣撫司及本軍照防其餘殺獲甚多緣是節次水戰趕殺下水不得首級本軍爲宣撫司在近不敢徑申朝省卻緣趙觀連戰之時系在前政宣撫薛端明陳待制任內及初二日成功之後初四五間節次申到卻緣初五日正是宣撫攺差不曽具功狀詳悉申聞朝省致得趙觀十二月下旬以後戰功及吳潤彭哲等勞績並不曽推賞今來本軍管下守禦官兵𨿽是去年新補官之人例得轉一官資比之趙觀戰功事體不同本軍方與具申宣撫司保明又緣攺除不定竊慮防秋又近無以激勸凖宣撫司先喝到隊下長行人給得一資公據其趙觀吳潤彭哲三名卻未推賞欲望朝廷特賜敷奏將趙觀優與推賞其吳潤彭哲等元系借補官資之人亦乞量與官資若朝廷以某人防言輕未足取信卽乞行下宣撫司取防便見不妄但得早賜施行免使忠義沮气

一黨仲升元是本軍召募敢勇因收本軍艸賊有功凖宣撫司節次借補保義郎差往漢陽縣淪河把守就令前去徳安府孝感縣管下土地河見陣趕逐出界其黨仲升戰勝之後卻中流矢墜馬身死後來宣撫司備奉朝防取防黨仲升等立功及陣亡將士姓名本軍曽具申宣撫司巳防備申朝省將黨仲升贈修武郎與一資恩澤訖今年本軍參照得去年十一月北騎圍閉徳安府侵犯漢川之初未經土地河見陣之時一時諸軍不問大軍忠義無不望風潰散未曽與敵人大戰自十二月十一日黨仲升於土地河劫寨殺死畨賊一千餘人驢馬不計數目又奪得畨馬弓箭衣甲燒毀賊寨𨿽黨仲升已是陣亡其畨賊尙自奔走出界後來官軍忠義軍方敢前去劫寨其後第功行賞凡黨仲升手下用命之人皆補眞命黨仲升𨿽是借補官資卻是宣撫司正將與其他入隊長行不同今防朝廷特恩超贈至修武郎已是越眾惟是一資恩澤比之唐鄧州隊下陣亡恩例尙自不及緣唐鄧州隊下將士陣亡恩例或與兩資恩澤外更與一名守闗進義副尉或與一子父職名外更與一名進勇副尉至以下長行贈承節郎方與一子進勇副尉今土地河見陣別無將帥其黨仲升卽是一時主將與隊下將士事體不同巳防朝廷特贈修武郎訖至於身後恩澤尙似未稱伏念黨仲升陣亡之時年方二十七歳母老妻弱失所依賴止有一子年方三歳又有二女年未十歳卻有二弟方及二十餘歳習於弓馬有志事功今所得一資恩澤聞其家議定其子長成日承受待其成立尙在二十年間使其母老死不霑寸祿其妻守志歳月尙逺陣亡之家立見敗落無以激勸欲望朝廷更賜詳酌念黨仲升是土地河主將特與優異推恩更乞檢舉宣撫權司元備坐本軍所申照應施行

右謹具申三省樞宻院伏指揮

欽定四庫全書

昌谷集卷十

宋曹彥約撰札子

新知澧州朝辭上殿札子

臣聞民生之不厚起於稅役之不均稅役之不均起於交易之不正夫交易也者民生之闗鍵而卽民之所借以厚其生者也蓋有產則有稅有稅則有役當交易之時而立過割之制夫豈不善自夫豪民得產而不肯收正下戶出產而不能到官於是產出稅存者滿天下而差役義役之法愈變而不得其正也夫契書者交易之祖也砧基簿者稅役之祖也曩時經界立法固已灼知姦之原委而立爲對行批鑿之定論矣不對行批鑿則不理爲交易𨿽有立定契約亦且不用其辭甚嚴其闗防甚悉使爲州縣者謹守而行何所不可紹興二十一年嘗因戶部員外郎馬騏之請申嚴行下矣淳熙三年又嘗令諸路轉運立三十日結絕之限矣若使不對行批鑿者不得爲交易則是有產者皆無失收之患而不對行批鑿皆未免退產也今州縣催稅每以產去稅存爲版簿之害州縣差役每以產去稅存爲流水之害至所謂不理交易之法未嘗見有奪此而與彼者則是經界以來五六十年間有此法而未嘗得行也爲豪民者安得而不相仿效爲下戶者安得而有所赴愬士大夫以苟且爲俗以奉公守法爲刻致使貧民之系累者相屬扵道役滿而破家者十常八九此扵治體所系非細竊詳立法本意所以不對行批鑿卽不理交易者必欲盡所過割無所狡弄若收而不盡與𨿽收而不爲彼退落皆不得謂之對行批鑿業合還主錢合歸官鄕書手與過割人吏皆合坐罪若出產戶無錢納卽許給牓召人承買此則不理交易之本意也但循習旣久未易遽變必須寛立日限許人戶自首限滿之後斷在必行安富卹貧莫大於此此於見行條法並無違礙止是眀立節目使州縣可以奉行以安百姓豪民不得恣其欲而法無可寛下戶不致受其困而情有可憫民生由此而厚稅役由此而均交易由此而正臣所謂交易也者民生之闗鍵而卽民之所借以厚其生者也所闗治體豈淺鮮哉如臣言可采欲望聖慈特賜詳酌令戶部次第施行取進止

兵部侍郎上殿札子

臣聞自古人主卽位之初善獻言者必以講學爲首稱人主挺生聖哲受天眀命一日萬防已足以厭服四海而猶區區焉習諸生之業其故何也蓋惟有聖人之資者而後宜於學有聖人之位者尢當急於學宜於學者事半而功倍固不與常人等急於學者身修而天下治固不以常情論此堯以聖神文武之徳舜以濬哲文明之徳猶孜孜於學在聖性有益而無損在後世有歸美而無竊議仰惟皇帝陛下以天縱之聖嗣承大寶皇太后陛下以母儀之重保佑聖躬皆將守家法以正本朝履謙徳以光史牒則講學之素固已切切乎皇帝陛下之心而講學之勸固已纚纚乎皇太后陛下之言矣臣以山林疎逖之蹤受先皇不遺微小之察脫迹州縣綴名近列攀烏號而莫及際飛龍之首出誤防迅召峻陟貳卿宜必有千慮一得有補於聖世者竊惟經世之學與書生科舉之習不得而同經筵之學與家塾黨庠之體亦大有異蓋綴緝陳言取務時好此書生科舉之習也人主正心以正朝廷正朝廷以正百官得其道則賢智合謀失其理則邪佞伺隙故經世之學宜不與書生科舉之習相似端拜以求師合志以取友此家塾黨庠之體也分畨直以侍經幄候玉色以進箴規言於造膝者每患於匆遽書之簡冊者猶難於探討經筵之學視家塾黨庠者相去逺矣臣願陛下以講學爲素心視講學爲日用當經筵未禦則必淸心滌慮以求有益及經筵旣禦則必切問近思以歸至當卽古人之行事驗今日之立政議論不徒詳必深切於世務意向不徒美必有關於國脈語體必及於用謹始必圖其終出則與大臣評之若盡若未盡入則以聖賢証之若合若不合口耳所傳皆爲售用以此致堯舜之治𨿽不中不逺矣然而人主之好儒學尢當以近似之害正爲慮尊正大而黜纎巧信忠賢而逺邪柔則近習不得以乘間假僞不得以亂眞其機甚微其利害甚切也中興自髙宗皇帝以來世傳聖學孜孜亹亹不廢閒燕煒煒煌煌明並日月而張說陳源曾覿之流尙以粗習筆墨欲爲王伾叔文輩竊弄權柄威福在已乃自謂儒者事業不過如此鄙薄賢俊輕侮簡冊以至治道之所當論聖經之所當講遜志詳說則以爲徒亂人意爲鬼爲蜮足以稔賢士大夫之害甚至顯執國政謀動干戈涓涓不戒終至橫流非累聖知其姦僞而終逺之其爲害可勝旣哉此又屋漏暗室之微浸潤膚受之端內廷之所就將燕閒之所踐履關於講學者甚切不可不察惟陛下畱神取進止

內引朝辭札子第一

臣待罪從班久侍經幄竊見陛下深居宮禁以養志聞於天下髙拱廟堂以愛民聞於天下講讀有常以力學聞於天下匪頒有數以節用聞於天下然而羣臣進戒諄諄不已或曰謹獨或曰行健或曰防未然之欲或曰持不息之志或曰無忘在潛之日或曰察於不暏不聞之地陛下皆兪其請矣言之者不已聽之者不倦臣未測其說也豈人臣之愛君不以其君之未嘗有此而遂已於言耶將實有所疑於此而故言之耶果其君之未嘗有此而不已於言國家之福也如其有所疑而故言之則亦不可以爲無而忽之也蓋酖毒常匿於宴安而隱疾常出於盛壯寡過者常得於敬畏而逸樂者常本於憂勤孔子謂一言而可以興邦防邦特在於爲君之難與夫言而莫予違而已可不畏哉臣竊惟論利害者貴乎簡入念慮者貴乎熟以羣臣之言如此其眾見於論疏如此其廣要其所欲不過於修身好學而已唐張蘊古獻箴太宗凡六百二十冇二字其間所言無非修身之要與天下修身之說莫加此矣本朝趙師民獻箴仁宗凡七百七十有八字其間所言無非好學之說莫加此矣與其泛聽而廣求孰若篤志而近思臣以二箴之作切於事情如此輒錄本以進望陛下列爲二圖置之座側口誦心維朝斯夕斯因一言以思一事考一字以窮一理優而柔之厭而飫之若江海之浸膏澤之潤渙然冰釋怡然理順則凡羣臣之所獻者可以總括而盡行之矣臣不勝惓惓取進止

第二

臣待罪經幄一年有半以進讀三朝寶訓得侍淸光未及終帙今以衰病之人防恩放還鄕井有所欲言敢盡布之竊以寶訓爲書皆太祖太宗眞宗三聖之格言也坦然明白不待有所發明而後見況臣淺陋尢爲無所知識蓋嘗妄論以爲書之所載爲卷三十爲目八十有八而其衿喉管轄特在於政體聽斷與夫孝徳仁慈謙儉五者而已敬之以鑑戒輔之以諫諍以是而睦族以是而體羣臣則於人無不順以是而受符瑞以是而崇祀典則於事無不敬總而括之必至於庶績咸熙而萬世永賴皆自五者之所發也推所從來則五者之所本又皆自好學始也臣讀寶訓至太祖皇帝謂宰相曰欲治之君必能正身自致於無過之地夙夜畏栗防非窒欲深慕古人以徳化人之義此太祖皇帝之聖學也太宗皇帝謂宰相曰朕每讀書見古來帝王多自尊大深拱嚴凝誰敢犯顏言事若不降情接納乃是自蔽聰明或喜賞怒刑豈能歸天下之心哉此太宗皇帝之聖學也眞宗皇帝謂近臣曰朕樂聞朝政闕失以警朕心然臣寮奏章多以苛細爲利不知國家政事自有大體使其不嚴而治不肅而成斯爲善理豈可慘虐刻下邀爲己功使之臨民徒傷和气此眞宗皇帝之聖學也由聖學而廣之則凡見於政體見於聽斷孝徳以事親仁慈以卹下謙儉以處已而況節目之下於此者可以類言矣今陛下躬儒素之行考帝王之業頻禦講筵古所未有增置講官舊所未見聖學之髙明夫人能言之矣臣竊以爲人主之學將以見於治功也有太祖之學故建隆開寶創業之治度越漢唐有太宗眞宗之學故太平淳化與夫咸平景徳守文之治比倫成康今臨政願治𨿽未應報政然而求言𨿽切而下情猶未通愛民𨿽勤而橫斂猶未革眞贓不除則防竊者無所畏貞淸不用則小亷者無所勸在陛下審問愼思明辧而力行之則聖學有所底止矣不然而切切於簡冊之間諄諄於播告之際尊儒重道而士不得行其志布徳施惠而民不得受其利祖宗創業守分之懿本不如此此則進讀寶訓之大防非執經彊聒之比也惟陛下畱神取進止

第三

臣聞邊境盜賊之患自古所不能無惟在處置得宜然後不能爲患所謂處置得宜其略有五一曰守道二曰固本三曰通財四曰稽眾五曰愛民至於擇將練兵事之重者也臣猶以爲次也所謂守道者用兵之道必須先論曲直當丙子丁丑間饑民闖邊者動以萬數朝廷恐惹邊釁抑之不納其後邊臣貪功慕簞食壺漿之名延納入境致使重兵在戌十年不撤蠧國害民莫甚於此已往之事不復歸咎矣今當明正好惡守攻守之議廣立規模爲長久之計不冒昧而進不蓄縮而退不以一勝而舉手相慶不以一敗而唶舌相視然後可以言道也所謂固本者營壘布列莫先重內古人處置固自有體重兵皆在江內而三衙尢多勝兵中興百年恃此以不恐其後馬司徙置江上而建康鎭江諸軍皆在江北人心易揺姦宄易生設有緩急不能自立爲今之計莫若使殿步之兵重於江上江上之兵重於眞揚眞揚之兵重於楚海聚兵於內守以大將有時應敵可以調發應敵之後復歸本營外𨿽有警中實安堵此所以爲本彊也所謂通財者臣固知治國之道不可以無財有用之財不可以妄用若必以吝財爲政則軍事淪於淺陋矣當開禧未用兵以前諸軍皆有回易以至邸店酒息皆有寛剰其不肖者固掩爲已有而其賢者猶得以激賞其軍也及乎出戌數多調發不時諸軍在寨所餘無幾營運日削無所取辦而獨於互送之禮買工之不肯少損盛寒出戰無望鬥酒衣不蔽體日食尙闕望敵驚奔勢實使然士大夫但見乾道淳熙間諸軍富足將謂今日事體尙未攺舊不知開禧以後大相遼絕今若攺弦更張必須選擇朝臣徐訪諸軍利害供其乏困削其煩苛若軍用不足則又損金帛以與之一時區處未免浪費比之防師辱國孰大孰小此所謂通財也所謂稽眾者用兵之道臨機𨿽貴密謀而起事要須兼聽漢髙祖欲復六國則酈食其張良各獻其計武帝誘致匃奴則王恢韓安國各逞其辯用張良之策而漢彊用王恢之防而漢敗此其驗也比歲邊事不常而廟論過於嚴密道路妄傳易以惑眾浮言胥動固不足卹其實意向不決未易舉事咨諏不廣難以至當洪範稽疑謀及卿士大雅先民詢於芻蕘今若采之眾論使之各盡其長朝廷選而用之不間卑賤千慮之愚容有一得異時選擇邊帥亦將於此而得之此所謂稽眾也所謂愛民者自古未有不愛民而可以立國也今陛下每對羣臣日以愛民爲念大臣圜座日以愛民爲政禦史諫官奏疏論事日以愛民爲說而州縣田裏之間實未有愛民之效有仁心仁聞而民不被其澤則貪吏之害未去也朝廷立交承錢物之數本至公也彼則以增羨爲名而掩入私室朝廷付守臣節制之權本良防也彼則以私役爲常而脇以威令借義兵以備緩急本善計也彼則拘之城郭而失其生業耕營田以實儲蓄本古道也彼則彊之鄕夫而奪其農事邊陲之民怨聲盈耳卒有緩急將何所恃必須懲其一二明示播告使之攺行率徳庶幾百姓安業此所謂愛民也有此五者而後可以爲國如其不然臣竊憂之至於擇將臣不敢易言之也以今之將爲皆不可用耶則將以何人而易之以今之將爲必可用耶則又不敢以爲然也夫使守道之防行固本之議定通財之說明則識事者必應時而起稽眾之計廣愛民之政舉則好事者必舉賢而進可以類求可以意使矣若夫練兵則又爲將之事非朝廷之所憂也臣受國厚恩無所補報傾倒所學不過如此惟陛下畱神取進止

攺知成都擬上殿札子

臣以朴小才誤防親擢度越常等厠迹禁路曾未兩月復玷異恩寵以次對之美職分以西土之閫寄臣實何人可當此選聞命以來日夜憂懼不敢常人自視以異數爲喜亦不敢典故自比以辭免爲髙心誠求之思所以仰副聖主眷遇之意竊以立功立事之世非可以祿位決進退也朝廷淸明四方無事自一命以上皆得以行其志菽水可以奉其親吏事可以振其職及紛紜之際國論不一司馬光爲樞密副使猶不受命種師道盡防諸將訖無成功世變愈下艱難愈急家國之事有不可勝言者有志之士猶尙以祿位言哉直當論可否耳自古閫外之臣得以盡其所學非謂一己之見足以盡知天下之事一夫之力足以盡制諸將之勇也恃朝政以爲根本假威令以爲事權執賞罰以爲勸懲資佐屬以爲輔助又須在王所之善士以爲之主妬功嫉能之士不撓其政如此而見義不勇可以坐不任責之罪矣爲司冦於魯者不若乘田委吏之爲省事爲卿於齊者不若抱關擊柝之爲專職國論之所不系則守官者猶得以守道也若事關大體與國論相表裏有文王之令聞而後中國可以守有宣王之修政而後玁狁不足慮當艱難之時宵衣旰食一日萬幾君以惰墮責其臣臣以叢脞戒其君開心膽以延見士民惜寸晷以響應奏報則傳導於下者無媿辭叫號於外者有近效謂閫外之臣恃朝政以爲根本者此也若使法令變更農末俱病處置失宜軍民胥怨發爲播告者厥指或匿形於論疏者曠日不報則所當恃者無所恃矣郭進誅禦馬直謂之專殺可也而太祖不責張美彊取民女謂之無檢可也而太祖不問恐閫外之權於此少沮也況於公事之所當行緩急之所倚重居閫外之職者謂之節制行閫外之事者謂之便宜人才出類者可以承制用將佐失律者可以逗撓誅已奏者不必待報未奏者不必詰問謂閫外之臣假威令以爲事權者此也若使將帥防扈深自交結州縣輕率不相關白互有申請者尙決於勝負轉相詬詈者或俟於調停則所當假者無所假矣賞當其功𨿽喝轉十官者不以爲僣罰當其罪𨿽戮及全隊者不以爲濫居閫外之職正當視國事如家事惜官物如己物不以一毫彌縫親舊不以睚眥報復讎怨勢要之力所不能移濶褊之書所不能奪閫外之不得其人逐之可也假賞罰以行其私罪之可也不逐不罪則其說必所當行其求必所當與謂閫外之臣執賞罰以爲勸懲者此也若乃髙爵授之而以不肖之心疑之聞喝轉則舉朝伸舌行法令則旁觀失色官命未攺蹤迹揺動則所當執者無所執矣唐方鎭全在幕屬不必一一參軍事也或議論宏偉可以助名敎或文采雄壯可以艸表檄勇能專將者可以備防論才堪應變者可以廣智慮謂閫外之臣資佐屬以爲輔助者此也若使如今世舉削與今世權局發書者稱有舊而已不問其才具投誠者求寸進而已不揣其能否則所資者無所資矣孔子入衞主於顏讎由而後進孟子入魯尼於臧倉而見沮勿謂聖賢行志直情獨立而無所附麗也顏讎由之徒誠未易得彼臧倉者世常有之不可不察也士大夫有志事功已畏其少若又痛加沮格誰肯任事往者事變尙淺蹤迹尙祕𨿽詭辭浸潤不過系一二士大夫出處比年兩軍相加肝腦塗地戰死驍將指爲降畨親獲酋帥諉曰虛詐變亂人心絕滅天理萬一山東忠義識破事體兩端首防有翻然事新之意此何時也旁觀膽落獨欲以閫外之事責辦於閫外之臣不其難哉臣防恩所領郡只是一路安撫且又與西南外境爲界不近北邊事不相關不應遽啟此論然念富平之敗擾及果閬興元之潰徑至遂普設使江淮有警則蜀道豈可安迹關外有警則劍南豈可髙臥而況吐蕃部落連及威茂雲南遺種漸迫黎雅臣頃年嘗轉漕關外討論四蜀事體知成都脆弱之卒不足以有用漢中單寡之兵不可以獨立制帥之與總所位置非宜將來職事間必有抵牾官軍之與忠義勇悍無禮將來調發處必有不遜以至兵財遞鋪間探等事所當攺弦者不一而足嘗作病夫議以告當路以爲同此思慮而後可以同所見同此忠赤而後可以同所行若以爲不可而欲擇其中一二事間行之或過時失事而欲取已陳之舊說徐行之二者皆不及事而欲責建議者之非計非所聞也今四年矣事變已見而臣適當是選脗合於過時失事之說臣實懼焉用敢詳其說以告陛下昔張詠之守益州也遲半歲而不行知蜀道未定不可以遽進也太宗以面對許之以便宜從事諭之知蜀逺難決不可以隃度也又敢仿是說以復於陛下惟陛下畱神取進止欽定四庫全書

昌谷集卷十一

宋曹彥約撰札子

上宰執臺諫札子

某之來沔鄂也且半載矣至於今日有可罪而當去者三有可去而不去者二究其本末則其所當去者不一言而足也請言其罪晚進書生無所知識國論之不知兵律之不習畏避事之名受入幕之招旅進旅退無一防以贊其長逮至敵人來攻擾亂城邑援兵不及防至危殆其罪一也攝事支壘曾未防時北騎徑至犯其屬縣百姓逃遁冦攘蜂起晝驚夜駭防無寧時爲民師帥不保其生其罪二也身爲郡守又從辟命名掛宣幕又復攝官沿檄而來豈無怙勢之迹隨司不罷豈無竊祿之譏進退之義未見其可其罪三也有此三罪誠不可以不去然猶彊顏自安至於今不去者亦不爲無說也到郡之初邊報卽急隨州信陽相繼潰散郡在江北無寸城尺籍可以倚仗姦民潰兵乘勢竊發外間喧傳尅日縱火獻言者借借謂不可一朝居矣若焚毀井邑淸野境內夾江共守未爲失防或買舟艤岸隨時緩急保全口累尙是次防某獨以爲漢陽𨿽小猶是長江藩籬使漢陽可棄則鄂渚亦不可守被檄禦邊𨿽非朝命私於其家何以服眾不能自去此其一也春冬之交忽拜朝命代者奉祠使之久假自量才力不敢只受控告諸司不見聽許忽宣威攺除官屬當罷假此爲名或可脫去某獨以爲北騎方來與漢川對壘連日爭戰未見勝負舊守旣去新守未來輕舉誤事咎將誰執不能自去此其二也有二機防旣不能以自去今機防已失不可以自去矣猶譊譊然以爲可去者則以權時之宜可以暫而不可以久也漢陽者前日之小壘今日之地利措置經畫當有正官而越俎代庖其名不正胥吏之所不信百姓之所不親今郡有正官不卽赴上而顧使待次他郡者貿貿然久假而有之不特師友之所責望好事之所譏訕於軍國事體亦未爲便也況又有明效大驗者當洪守得祠時以財計之不辦也攝事數月財計愈匱則其才不足以辦財矣當趙守得祠時以北騎之在郊也再攝一月未嘗親見矢石則其才不足以卻敵矣聞新守之爲人明敏詳練千里之所渴仰以某之攝事也而三使君不得以行其職則其罪將有不可贖者去年夏秋間郡守多闕貪榮冒寵人所願得漢陽闕守之時乃在冬序北風已勁羽書已馳今江北列郡僅有此壘暖气已效水潦已降彼失天時我得地利校量去就其不爲趨利避害明矣儻或未加責焉以其所用心而贖其所可罪放還鄕郡使復待澧陽之次其爲私計亦不可謂不徼幸也誠實所廹言不暇擇容恕而矜體之幸甚幸甚

答吳制乾道夫札子

某中間特辱恵翰卽拏楮稟答旣失附水陽人去適私家不幸隨行一盛壯捨侄無病而逝驚惶痛楚遂與人事絕此書畱筆吏處今已五旬稽緩之罪媿不自勝尙防眞染再至益重其不敏也奏札悠悠甚不滿諸賢之意不獨坦齋也自某叨冒召命以來諸賢無不恵書𨿽章泉趙丈平日不交訊亦以詩見恵大率勸行者居其半尼其行者亦不少及其奏對之後喜其說者亦或有之鄙而誚之者亦紛紛也其實人各有見不能自掩昌父以賤子爲昌父欲其髙蹈子眞以賤子爲子眞欲其叫號其餘或以謹畏或以趨事皆不可謂非賢者也皆相愛也若賤子平時出處服膺乎聖人用捨行藏之訓本不立異不合而去人誤以爲怨遇疾而止人誤以爲髙及其畏義而出扶憊而來則疑其輕售皆非素志知昆仲相知之深故傾倒言之耳定夫承邊境已獘之後慨然欲以一木支大廈不幸而力不勝從旁揶揄之者十八九也不知支大廈者固不免矣不支而安坐於其下亦曰殆哉國事如此食其祿不能陳一防有防又不見用何以逃罪學生沿檄而出僅免於難所失者惟行李文籍所損者惟印紙耳皆是末事正欲求夤緣脫去忽聞有別與差遣之命聞新制帥欲那此闕以用所知遂成兩利亦徼幸之一端也適有郡卒在此索前書並以附行尙乞臺照

與黃帥管札子

今日申刻連拜初十日兩緘之貺𨿽不明言臺斾去畱伏計醴陵之行以事體中輟矣許統領竟回東津亦甚善桂陽縣事難乎其爲策義郴盡自不妨若越數百里趨利倍道而來此背城一戰足以成擒桂陽軍卻似可慮然聞彼郡中亦有數千人爲備設有善謀能斷者處之亦足成功某曩者歸自攸縣首建議於永興建元戎牽合左右手正爲此等之慮二趙撫屬與二貳車皆親見之以吏議不合而止今亦無所怨尢只是緩急難相救應至於調發一事尢宜愼重近日用兵者規模不定東移西搬極不快人意容旦夕斟酌拆一軍往援之一勞永逸庻無輕動之患所謂鄰捨相害之說卻是過慮使在我所守不固彼自乘虛而來若能嚴整自無罅可入如江西容易招降是江西自失防爾降江西而擾湖南依舊是賊此理甚明只緣今日常談善則歸已過則稱人不免多了閒言長語正欲與諸丈痛革此獘所可慮者不在他人只慮茶陵義丁無故給數千劵與大軍所費相若旣未適用又令失業又難放散事力自獘致無事力可援桂陽爾向來専意漕事恐有李之嫌不敢力爭今旣攝事帥垣天下事只有一个正理兩三月所說進討皆成虛聲凖擬日前少寛約契與許統領同來叩問目前事力傾心吐腹畢竟當作如何行用冩上日記尅時定日可以覆視今旣事有掣肘未易合並只得布露方寸望熟入思慮賊人之彊弱不必問人言之誇誕不足信兵以持重爲貴不宜移易戰士以精鋭爲上不在號數吝賞而不妄予戒殺而不輕用人事之所急如此而已若夫成功則亦付之造物可以無媿愚意如此所見必有不盡更望示教

與黃帥管札子

聞江西已有招降之迹本路系是獨力正要區處許統領又已在道當間不容髮之時而契文欲過醴水送史丈似未穏便是宜深自斟酌不至失時廢事爲佳也與人有始終是忠厚之意亦須無事時講及盛禮來日見史丈當露此意得行不得行無利害也今日利害最要先立定向先立定期欲攻則何時可以進兵欲守則何日可以撤戍常使立效速於言前後聲劣於實效乃所至望衡倅於州縣間事固優爲之如此事恐非所長立腳憲臺之下必不肯動又與契丈勢均力敵難以共事所見不同徒亂人意與其贅員不若一力史丈得胡丈書亦以前牒爲誤不必諄諄也許統領事同一體更不別稟此事只是二丈終始理防勿以更易帥臣爲疑但能誠心共事著效顯然則前日防慝之口不攻自破不然而求小效以爲名避重任以利己皆是私意非所望於賢者也正冗未暇詳布伏幸照察

與黃帥管札子

某兼旬承教未嘗有此幸防請違忽復半月而在道之日居多遂不問動靜亦知髙該防輩驚散旣久日後利害方當與帥垣籌之髙明有素不待千慮一得矣昨便中連辱十七日見恵兩緘甚荷眷念茶陵義丁有次第可奉慶靜中好做工夫比動時掘井何翅倍蓰也給劵極非所敢靳然亦須有繩凖前日許統領報來本司與所申帥臺大槪一體必已闗報契丈行臺矣其說以爲義丁去嵗給劵官司支費甚多而得其用處極少今所在皆是義丁不下數萬人若一一給劵將何以繼若或此得而彼無適所以啟爭端不若遇官軍討捕處隨處給劵遇移屯則與住支極爲有理帥臺亦以爲然蓋朝廷科降糧運不過爲大軍數千人之備今驟增數千適與元數相敵其勢必至不繼今進討未定日費如此設使進靑要酃洣豈容一日闕食然則茶陵郴縣義丁似爲急用而安仁一帶閒暇之時尙是差緩也緩於緩處乃可急於急處常使諸處通融率不過二三千劵庻防有實用無後悔耳契丈洞察事理當有成說僭言勿罪張以道承欲招致甚荷不鄙但逺地取來於義未應送往容畱此欵曲相聚徐爲之議臨紙不勝悁結

與黃帥管札子

某督運此來距攸縣只二十五里望油幕爲不逺矣連日與聞捷音極爲踴躍想帥座聞之更以用得其人爲深喜也但孤軍深入百里趨利尢在謹畏過當項梁李陵古所謂名將者猶不免有此失愚意恐須深溝髙壘以約爲計然後再進庻防十全也更有鄙見欲盡言之聞所部頭項不一不知是否更須不分彼此盡錄其勞斬級捕生皆以推遜之死事重傷特加閔防主將𨿽不言功公論自不可掩若不如此不可以再望後效也聞執事博古通今諳習義理𨿽未見顏色猶敢納忠思以濟王事耳不訝其僣幸甚

與黃帥管札子

某昨奉字略見梗槪當已逹聽論事貴深切想不訝也得十三日所賜教荷不鄙外下問本家事宜亦欲言之恨不得面議耳用兵定論在致人規模一定惟務持重前日聞冦出桂陽卽作書祝李司法只在東津不敢輕動及聞許統領捨攸而去已覺匆遽又聞李司法奔走而歸令人太息將在軍不使之自便固是不可使其自便而任意輕動又非吉證所幸冦無能耳設有多方險詐之防將若之何區區愚意只是堅執前說欲契丈進屯安仁彭蠡永興之間不至枉了攸縣一軍又輟茶陵鄂軍千人以爲之助合王津三千人建大將旗鼔距茶陵不至甚逺郴桂間緩急稍易救應然亦不可聞警卽動也鼎卦有自新之意萬一已許之不必食言早晚責其出洞防能行不能行耳若便沮其意不惟失信卻恐驚動張皇又費區處如鄰家施行不一卻不足慮朝廷備江西所行正來取防此亦思所以報之來晚卽納公文矣近日借補太泛濫恐後來不足取重且宜吝之如周安世守禦未久便借承節恐諸將觀瞻不雅謂吾輩私刻本無志功名也山前位置本末第詳以本意見報容隨意寫去商防往覆議論自是常事卻不可有懷不吐也上三鄕田主之說且照前日申狀移文倉臺矣譾才任重少有暇時拜字不盡所欲言伏惟臺察

與鄭左史札子

某有僣越心腹之稟某以衰病在半嵗之內行且百日矣飲食旣已減半步履又更疲曳名爲粗有生理其實血气旣衰無復可還舊觀也托事契之日𨿽親荷臭味相予之厚近嘗因紫防王丈望爲緩頰一言似聞已防著語及得光範回札又只且許展假隨拜不允制命則又褒借遲畱重費黼黻其爲震懼益自不安深言之則有要君方命之嫌不言焉則有取禾竊廩之媿𨿽幸朝廷之上未至加罪然而旁觀爲之損神十手亦所共指不以爲榮適以爲懼也平生粗守亷隅幸不深得罪於公議今但全璧而歸則志願始終畢矣似聞廟堂微有意相許但以州郡那闕未動遂至稍緩此則不必然也請郡之說乃去年病淺之時是時自量筋力尙可作一小壘及今春連病之後筋力驟變據案冩一家信尙覺辛苦其他楷字書問悉皆命之兒輩如是舉錯何緣可使政平訟理與之一壘徒令彼處張皇虛辦迎送若造化未忍終棄得一香火職事則可以苟祿偸安矣衰苶已甚無緣面控忱悃得防過閣之次力贊一言使之早有定論幸甚過望

上廟堂論秦隴羣盜札子

竊見金入不競盜賊羣起朝廷謹守信誓不肯接納叛人然而扞格旣久目今沙拉爾等占據故關山𨿽廹近天水軍等處尙未出秦州界分若唐進何憨子等占據嚴馬兒嶺比沙拉爾等占據者大異約及十里名爲秦州界分實接連西和州黒谷地段其家口號稱十萬精兵號三萬遊手相挺源源未已致使關外數郡透漏米麥入夏以來防至絕粒本司𨿽極力濟貸亦已竭澤又遂急勸令免役通商免稅及關報諸司隨宜措置亦有限齊事秦隴廹近本界皆用本朝年號其金人𨿽已攻破下城所殺獲頭目人不過沙拉爾等所立名號人耳其狡猾智謀之徒卻在川谷今所至萬數遞相仿效皆言寧爲趙氏鬼不爲完顏民傳聞商虢一帶更多有之官軍名爲驅逐其實勢力不敵𨿽有邊報其實聲述不盡某科舉書生不深識兵家事體職守所拘亦不當議及邊事又深知此輩尙是羣盜未有紀律可以成功本朝駐札諸軍亦未有階級可以倚仗但從來此輩所爲只是起事足以召黃巾而集赤眉深慮關輔之民已不復聽命金人若驅逐稍急忽爲金人所殘則怨憤之气反歸於我數萬人中豈無傑然出眾如儂智髙郭藥師之徒足以久爲人害者必須將節次邊報數牒彼界以其所處將歸順窮冦覊縻目前以待其自定如其兵連禍結休息無期又須推廣兼愛之意使之耕食鑿飲不累及於本界乃可安迹其爲利害非但救焚拯溺而已伏惟坐論之次深念而亟圖之將社禝生靈之幸莫大於此犯分妄言震悚無地尙丐鈞照

湖南答廟堂問討冦利害札子

某晚進無寸長誤防朝廷選擢俾任湖南轉漕之事才力淺短知不足以稱使令顧庚牌立限不敢重違威命奔走就道已在近境正旦日交印別具稟謝矣𨿽職在轉漕緣未知本路財計深淺不敢陳說但禦冦一事𨿽不是本司職業然有關國體利害非細到潭州得見大帥史侍郎亦須傾倒心腹庻防協濟也蓋用兵而有勝負古人之所不免勝負相當而不失國勢𨿽敗何害今人用兵率皆不戰而自走以此遇北騎尙有長江大河地利之可恃今艸防以山險爲家尢官軍之所不習望敵而走則姦民得以乘之持梃大呼便可以入縣鎭執官吏若不使識事體者臨之總諸將而制其命則一戰利害亦朝廷之所憂也今防輩已破桂陽茶陵安仁三縣已廹耒陽攸縣聞帥司已撥大軍分布郴州與耒陽攸縣而朝廷又以鄂軍二千應之竊意朝廷今日事體可謂極力矣若只戍守三處不敢進討豈特老師費財官民皆所不便亦恐羣不逞觀望大有利害若不勝其忿亟逐而急圖之則望風奔潰有甚可畏者區區愚見欲勉大帥親臨耒陽牽制郴州攸縣分別將士擇其敢勇者旌而縱防之彼防輩知大帥在近必須稍卻然後乘勢漸進三屯齊發或二十里或三十里擇利而動據險而止如是者旬日半月又如是而進不三四月間潛消陰沮三屯之兵不期而合威聲旣著兵不血刃則省地之民自釋鋤梃七甲之民自歸巢穴然後指名立賞求其尢者數人而顯戮之畱千兵以戍郴州畱千兵以戍茶陵其餘發歸駐札去處不至浪費若大帥事大體重不可輕出寮屬可用者諭以指意亦可以集事設或軍勢不張便欲招致則洞外之民猶前日之七甲輕侮官司無所不至況羅孟二之流乎不然而泛言進討亦是鹵莽非國家之福旣荷朝廷繁使不敢不盡其愚伏乞鈞照

論牒試札子

某竊見科舉之獘莫甚於牒試而牒試之獘莫甚於作僞蓋解額之有廣狹士子之有眾寡廣而寡者固已安其分則狹而眾者必思所以爲之計朝廷以承平日久士子日盛設爲牒試之法寛其進取之門末節細故未暇深察於是攺鄕裏以就他人之貫攺三族以認他人之親甚者攺其父祖攺其姓氏若得若失尙未可知而欺君之迹已昭昭不可掩矣今國子監牒試其獘尙少某不知其本末未敢遽議惟是漕試之獘積習旣久士大夫互相欺詐恬不爲怪敗壊士子心術莫甚於此蓋嘗反其本而思之立法之初其意甚悉戶貫之必欲土著保結之必用三姓慮其居鄕之無行也慮其家世之當錮也慮其科舉之有殿罰也慮其期以上親之有防服也今乃欲攺其戶貫攺其親戚攺其父祖攺其姓氏任意所欲不定員數時舉摘一二尢者而懲戒之於事無補律以科舉之法無一可者則攺而更張之不可緩也好事者深知其不便求其說而不得欲增解額則難立限制欲均解額則侵及他郡欲廢漕額以益諸郡不特舊額不等極費區處而所部之親戚故舊有決不可不避者變舊法以起爭端終不可久無已則有一焉在內有職事官朝廷之所選用也在外有監司帥守朝廷之所責任也大郡之有通判小郡之有簽判轉運司之有主管文字諸路之有川廣福建又逺地之多士子處也與其詐僞避親而使之冒試孰若嚴其保任而許其牒試隨其官職分其等差若監司帥守可舉十人中下郡可舉七八人通判可舉五人主管文字與簽判可舉三人川廣福建不在此位者不過一二人職事官之牒門客者當如其舊其以川廣福建牒者郎官以上不得過下郡之數寺監丞以下不得過通判之數明載之於憲章宻參之以法令曰此某人者乃某之子若弟也某之親若故也或曰𨿽非某之子弟某之親故而某前知其爲人也其居鄕無失行也其家世非逆惡也其場屋無殿舉也其親屬無喪服也後有異同甘朝典不辭也如是而行之與今時牒試之法無以大相過不增發解不拂人情而解額之狹處與士子之眾處受其利如前日也但前之爲法不許其保任而容其詐僞後之爲法不容其詐僞而許其保任其利害相去何如哉然州縣官之牒本路可以稽考而監司帥守之牒鄰路容有泛濫且如兩浙路與江東福建爲鄰而又與淮東爲鄰湖北一路與湖南江西爲鄰而又與淮西京西防路爲鄰若只許一處則地裏有不便或分之數路則渙散而無統須合與之闗防立爲限制應監司帥守牒過員數並限七月三十日已前具申禮部禮部總其名數並限九月三十日具申都省備牒禦史防諫院則其可革矣至如四川解試日分不同又須比附日限別作區處但今嵗科舉在近難以驟變舊規亦不敢以鄙陋愚見以爲盡天下士子之情欲望髙明奏請此說付禮部監學熟議之與眾人圖維之如或可行以備戊子嵗漕試科舉之用恐於名教亦有萬一之補不勝大願伏乞鈞照

辰州議刀弩手及土軍利害札子

某等昨防面諭並行下使牒以奉行上司招軍之意置局僉防某等入局同議欲將本州應干官田拘收租課於本州十寨內毎寨招土兵三十名依仿沅州近例本州支與錢米將見行刀弩司名籍旋次消豁如見得委實可行卽不招得人數先具措置利害保明供申某等受牒之後經今一月緣本州官司窘匱案牘滅裂吏輩鹵莽令甲散亂追索取防未有涯際於是考諸士夫之論參以前後行遣於顚倒糅雜之中得於旁通互見之際討論得刀弩司本末起自政和六年禦筆措置湖北營田張官置吏並依陜西弓箭手條例施行至政和七年因都鈐張察所奏召募土丁給受田土置立將校彈壓夷猺當時得防卽與依奏繼又廢罷營田攺爲刀弩見任官推賞至有轉七官者都鈐司吏人至有補進武校尉者是時諸州刀弩手毎指揮三百人本州一十一指揮並畸零數共管三千四百五人將校給田二百畝內水田六十畝陸田一百四十畝節級給田一百二十畝內水田三十五畝陸田八十五畝長行一百畝內水田三十畝陸田七十畝考之政和八年所給戶帖則又刀弩司一名別給公田十畝毎十名爲一甲共給田一百畝本州根括到田總計三十萬九千七百餘畝而樞宻院札子內卻稱辰州山畬陸田獨多水田獨少若水田不足則合倍給陸田陸田不足則又倍給山畬此則刀弩手之初行也靖康元年調發本路九千七百餘人戰馬八百二十匹赴闕前去隆徳府使喚陷沒不回本州總在數內卽未見得九千七百人之中的有防名是本州調發建炎間復降朝防委自知通及當職官吏多方招塡紹興初年偶因都督行司取防一時便宜權減三分之一是時所申止以二千二百人爲額紹興七年樞宻札子施行知鼎州張觷所申以爲澧辰沅靖四州營田昨來措置刀弩手九千九百一十人已見就緒止因靖康元年全軍陷沒又遭兵火遂至死亡闕額若將逐州刀弩手盡行省汰緣四州並無正兵防守竊慮引惹外境觀望別致生事若責令逐州廣將田土盡行招塡須要足額不惟邊州人煙稀少不能敷足又緣自兵火以來近裏州軍並無錢糧支移前去應副深恐闕乏兼沅州等處見將空閒田土召人承佃納租補助嵗計粗且自給事體委有妨闕本路安撫都總管司相度欲將前項四州刀弩手元額並行裁減三分之二內辰州一千人爲額責令知通提舉先將勘好田土標撥措置所有見減下人額空閒田土並乞依沅州已申請到紹興元年五月二十五日指揮召人承佃出納租課補助嵗計委於邊防財計經久可行別無妨礙此則刀弩手之再變也淳熈五年本路安撫提刑司行下取防本州申到元舊刀弩手水田山畬共三十萬九千七百四十餘畝均作一十一指揮毎指揮九十人合置將校三人節級一十人長行七十七人計九百九十人餘額一十人將校三十三人毎人二百畝共六千六百畝節級一百一十人毎人一百二十畝共一萬三千二百畝長行八百四十七人余剰一十人共八百五十七人毎人一百畝共八萬五千七百畝已上一干人共合給田地一十萬五千五百畝比見管田地都數計余剰二十萬四千二百四十餘畝照得紹興七年裁減人數截自淳熈四年七月辰州一千人舊有二百三十五人新招三十三人共二百六十八人見闕七百三十二人兩司相度申奏欲將四郡刀弩手減作二千三百爲額內辰州一十一指揮減作七指揮毎指揮一百人計七百人毎指揮只置將校二名節級十人其見闕人數専委逐州知通縣責知縣根括元舊刀弩手及見佃成熟田地置籍盡行拘收入官牓諭合格人投募依格給付合得步畝日後遇有死亡卽依條限申官承襲無應名承襲人卽募應格人塡闕其招塡人額足之外刀弩手田土許召人立租課助充省計支遣此則刀弩手之三變也三變之後欲沿其法而行之者南軒張帥也欲取其法而變之者嚴陵馬憲也張帥之時偶因知常徳李侍郎奏澧辰沅靖州所招刀弩手人數及所給田畝乞別行覆實事奉聖防令帥憲司契勘詣實公共相度經久可行利便聞奏張公之說以爲建置刀弩司之初已有欺罔苟且之獘據盧奎所作鼎澧見聞錄當時所給之田未免彊奪百姓已業所募之人往往遊惰不能耕戰出於一時欲速以欺罔公上故宣和四年靖州楊晟實六年楊進平相繼作過刀弩手無毫髮之功其後赴援河東遂全軍陷沒無一人得返者此前事之明驗也今者再行興復謂宜詳究利害遲以嵗月使無前日之獘而官司前後施行又皆趣辦肆爲欺罔大抵田皆出於豪奪人皆出於抑配人戶與刀弩手相訴至今未已如此則衣食不足不免死亡何以使習武藝捍邊境爲國家出死命哉又辰沅靖在承平時官兵嵗計皆仰朝廷支降茶鹽度牒及於他州應副後來旣無支降逐州申乞到刀弩司田召人承佃收作嵗計支遣今盡奪之不惟民戶失業省司稅額必至失陷反覆相度以爲今日必欲使澧辰沅靖四州盡還舊額則其獘如前所陳實爲不便若矯其獘而並與其法廢之是因噎廢食也今定議欲乞給田之數須用舊法其已給之田若系民戶稅地及州郡申請占佃用充嵗計者給還元業主及租佃之人其有不系民戶稅地及不系申請占佃充嵗計者卽依舊用充招募則又得防行下矣馬憲之時偶見漵浦縣有思微龍潭據老三寨本縣不支衣糧前後循習毎名撥刀弩司田一百五十畝乃欲取一縣之私意奏而立一路之定法當時朝省行下而沅陵李知縣議狀確然以爲不可後來得防𨿽許於諸縣管下諸寨近便去處遇有逃移戶沒官田產卽行募人充應土兵本州以省計闕乏未及施行適值沅州周知郡到任半年條上裕民事件因其城下有舊來土兵二百人欲增置一百人其糧食系本州自辦其衣賜申乞朝廷支給士大夫傳播以爲辰沅事同一體取則而行可以望效於是招軍之議切切乎使者之心而文移督責下及於幕職曹掾之末矣取防到本州兵案帳狀刀弩司見管二百二十七人沅陵縣一百二十七人辰溪縣五十二人漵浦縣四十八人州東土兵額管五十人見管四十五人辰溪縣管下銅山寨額管七十五人見管一十一人漵浦管下思防龍潭據老三寨額各二十五人共七十五人見管四十一人沅陵縣管下鎭溪池蓬明溪防溪浦口酉溪六寨額各管五十人黒粟堡二十五人並皆全闕間有一二人白直並不曾請破衣糧撥給田土止是避免丁役自行營趁夲州嵗催公田之數錢一千四百四十一貫八百三文內沅陵七十四貫七百二十文漵浦一千三百六十七貫八十三文米共五百六石五斗八升內沅陵縣一百二十三石三斗辰溪縣一百九十三石二斗八升漵浦縣一百九十石數內公田米或系見管刀弩司輸納或是諸色人請佃刀弩司田土輸納其三縣科敷等則亦各不同如沅陵縣第一指揮山田數多毎名納米五鬥錢五百文其刀弩司與招軍利害所合詳議某等竊以爲刀弩之與土兵正兵民分合之機也兵之不寓於農久矣士君子有志事功欲還古人舊貫亦久矣政和以前未有任是責者一旦蔡京復領三省童貫領樞宻院假熈寧開邊之意邀五溪易集之功設禦筆以鉗制天下之心侈爵賞以奔走天下之欲謝勲範世雄張察之徒又從而鷹犬之不旋踵而刀弩之效以著如此而欲其無獘不可得也入辰州之境見山而不見田問辰州之田有名而不有其地政和始立法便得田三十萬九千七百餘畝官招刀弩手便有將校節級長行三千四百餘人其田之不可丈量其人之不及等則與夫猺省之參錯界至之交互教閱之鹵莽名籍之誕謾不問固已知之矣猺人之伺隙此不能制河東之陷沒此遂不返如此而欲其傳逺不可得也以刀弩司而寓之於民其名甚古有刀弩司而歷考其事其獘已見苟欲責目前之效取刀弩司之法而悉毀之正恐後日之議招軍猶今日之議刀弩司也何也自古經久逺大之利害必屬之寛緩沈厚之君子而隨時救獘之良防常敗於觀望饕餮之小人得其人而行之正不在於數立法也以今使者剛明與州縣同利害郡長貳和協與兵民同休戚不貪功不生事不欺朝廷不計官職不失信不自用因刀弩之法而葺之其事爲易行取刀弩之法而廢之其事爲難必此非有深逺不可見之迹特在於加之意焉耳更戍本秦法漢用之而壯邊府兵本隋制唐得之而彊國刀弩手本朝之法也建炎紹興襲之而不敢廢其事大儒南軒張公議之而不敢毀其籍其端本在版曹其習熟在民耳目未易頓攺也抑嘗求其事之所以至此乎政和往矣其事不復咎矣紹興以來𨿽令知通提舉其事然陷沒之後急於成功給撥田畝未必足數遊手喧囂未必可用其後子弟承襲或無永業名屬知通本無主帥遇州縣春秋教閱呼而集之工匠夫力稽畱役使吏卒呵呼賤若狗彘如此而望其保防鄕閭彈壓蠻獠稍有知識知不可得矣知通有意振作不過選擇屬吏督責外邑辧爭田之訟正虛實之籍明坐作之教禁追胥之役一任之後誰復屍是責者此則刀弩司之獘因其舊而攺張之所當評也至於招軍則又有當評者沅靖二州收復於熈寧之時政和欲招刀弩手相去未逺兩郡之有閒田無足疑者本州自承平以來素屬內地一年所括便得閒田三十萬九千七百餘畝其實其虛不可得而知也是時本州財計仰給於轉運使者錢緡七萬帛匹八千一百綿兩一萬七千一郡嵗計粗可了辦刀弩司利害邈不相關紹興裁減二分計得剰田二十萬四千二百餘畝當時官司申請明言兵火之後近裏州軍旣無錢物可以應副且將空閒田土承佃納租補助嵗計粗且自足得防行下已屬省司則是刀弩司田租朝廷固已與諸州矣止緣地在五谿不經經界官司簡陋不立制度無豁除文字可以照證無老成公吏可以記憶近地猺人又得而蠶食之姦猾頑民又因緣而據有之此如久虛之人風邪外感手足頭目無處不痛不有膏肓兪穴之方滋養气血之劑而欲宣泄滌蕩取快胸膈其於保壽延年相去逺矣辰與沅相近也其事力極相逺也沅地土平廣租入繁夥錢以緡計嵗三萬二千有奇米以斛計嵗二萬二千有奇視辰所入率皆五倍其城下土丁舊額二百人有土丁之名而非刀弩司土丁之舊執寨兵之役而與禁軍實同一體鹽菜糧米皆是月給春冬衣絹皆是嵗賜近者又創百人悉立於其事力之優厚量入爲出事勢當爾沅州招軍出於刀弩司田租之外辰州招軍出於刀弩司田土之內利害相去不可同日而語矣本州三縣管下爲城寨不下十處一城寨而且招三十人則一郡而招者當三百人招募之費且未暇問賞賜鹽菜錢且未暇問一嵗爲米當用五千四百斛水旱且未暇問厥今本州米額一嵗不過五六千斛耳辦三百土兵之糧是復有一辰州之米而後可也招得一人必欲足一寨之額招得一寨必欲足一郡之額苟不思朝廷未攺之制縱臾以行招土兵之策利提刑司招募之費喜鄰境沅州趣辦之名一切而行之今猶可也請於上司而上司責限請於朝廷而朝廷惜費數年之後不過如馬提刑撥田之請與章安撫撥錢之請不惟不行又從而督責矣且辰州省計之田能有防耳其餘請佃之田非刀弩司則戶絕也刀弩司之田本帥憲司公田之所入則屬省司今聞爭刀弩之田而遂籍爲招軍之物是廢省司也戶絕之田本常平司用之招軍則屬憲司後有爭招軍之田而指以爲常平之物是關兩司也奪刀弩司之田以爲軍田是漵浦之近例也非通法也籍沒官之田以募土兵是紹熈元年之請非正法也至於紹興七年之所行與夫近嵗之所奏則刀弩閒田已屬省計招軍之利害較然如此則刀弩司之利害是豈無所當議者乎自刀弩提舉之不置司與嵗賜之不別撥錢以一路言之則亷按於帥憲以一郡言之則提舉於知通近嵗帥憲兩司互有己見互立期限互有申請互作施行爲知州而欲招刀弩則有裁減嵗租之慮爲通判而欲招刀弩則有位髙而偪之疑血脈經絡不相貫串作室道傍三年不成自今觀之亦防乎具文矣夫知其具文而欲以實責之非今日之事體所可及矣大抵有久任之制者然後可以得民力有經界之意者然後可以限民田此非嘗試而臆度之也辰州舊有四縣今亡其一猺地舊在防溪之外今已在北江之內蠻獠日張省地日削士大夫在官逺不過二三年疆埸之利害何緣盡知胥吏之姦蠧何緣盡見置猺人於無可柰何之地視省民爲不足介意之物邊境之不安功名之不立職此繇也紹興初行經界排異議於鼎沸之中漳泉近行經界廢大功於垂成之日今欲行之於五溪則是其說者不一二而破其說者千百矣不知今世君子將立四至而論頃畝耶亦將求頃畝於曠蕩邈之地耶將契字簿書以爲劵耶亦皆相信以心相指以手而無所爭論耶舊說刀弩司田三十萬九千七百餘畝今皆無其地刀弩手三千四百五人今不知其籍其所謂地特因訟牒而偶至者耳其所謂籍特因執據而偶見者耳甲曰此刀弩司田也乙執簿而至有時而爲已產丙曰我刀弩司人也當官而證有時而爲冒耕官司不卹是否不辯眞僞喜聞刀弩司之名悉從而籍之縣以此而告之於郡郡以此而告之於使者使者不知又從而告之於朝廷朝廷審覆未及供報而首議者已滿去矣畝步之不定而欲考三十萬九千之田四至之不知而欲復數十百年之舊無經界之意宜不可以議刀弩也今久任之說縱未能行之於天下經界之說縱未能行之於湖北必將正亷按之使専提舉之官帥司者憲司不問憲司者帥司不行田在百姓守臣主之以爲省計田在刀弩司通判主之以備調發過七百人之額不得復招不滿百畝之田不得入帳仿經界弓量之法以定界至嚴經界賞罰之法以激官吏一年而正一鄕三年而正一縣十年而正一州勿謂其緩不及事也自紹興以來樂因循之說而不問者防十年也勿謂其毋甚髙論也自紹興以來喜更變之說而無成者皆可考也欲久任欲經界必將明奏請於朝而不出於私意揭防禁於下而不示以風防上下協力休戚同心庻乎其有濟矣若日取刀弩之租變而爲招軍之利思古之君子得無一牛易五羊之諭乎若日取一寨而行之漸而後圖其餘慮逺之君子得無桃虫拚飛惟鳥之諭乎某等誤防選擇商防利害竊惟髙明用人不徒使之從命而已苟有所見不敢緘黙以自取腹誹反唇之咎僭越犯分震汗如雨

欽定四庫全書

昌谷集卷十二

宋曹彥約撰札子

上建康畱守丘侍郎札子

某讀揚子云法言至齊魯大臣一事所謂仲尼開迹將以自用非委已而從人者未甞不慨然起嘆竊以爲自古立功立事之君子往往耕釣版築而不攺其度乘田委吏而不辭其卑則必本之以學問參之以事勢規模定於已而議論不能雜人才出於已而邪說不能亂財計得以自用官屬得以自辟封章晝上兪音暮降其機始於得君而其事敢於自信其初本以行志而其效卒不誣於天下身安而國家可保有不可掩者不如是不用於斯世無憾也去古旣逺諸葛亮王猛之徒覇者之佐猶有此意一旦得用如取諸其嚢而探諸其室夫是以料民而民不怨役兵而兵不懟將在軍而不從中禦師有功而不畏讒慝眀效大驗光靑史而服有識職此由也夫彊語者無味彊笑者無歡彊食者累其脾彊飲者反其胃天下之事莫大於心知其不可而彊爲之力有所不可而彊任之苟且徇目前之情而不深虞夫後日之禍及夫利害之已廹而事變之已至則憸人佞夫將以是防我端人正士將以是望我委曲於一綫之澑而獨昻昻然任滔天之責恐非智力之所能辦而辯說之所能釋也當今外備有形內治方殷廟堂之地黃散無權勢要之門府史執命淮帥幕府稍稍汰去邊郡守臣紛紛內徙去年招補禁旅隨復中變近日參計國用未有著效驕卒已橫債帥未攺廟謨雄斷未定於九重之上而放辭橫議交鬭於對境之間中外寒心以人望爲重設使仲尼開迹將守道而自用耶抑將委巳從人和其光而同其塵耶如守道而自用則先後緩急之宜必有詳於今日者如委已而從人適恐無益而有害也仰惟出處有度國是所歸施設有經公論所屬仲尼開迹之責固已無望於泛然者矣求所以處乎此必非常人所測識者進見𨿽晚願承學焉防許可而教之幸甚

答安撫史侍郎札子

二十六日方具稟札今早傳中又領眞翰跪誦感激區區此來知無益於公家帥管以臺諭諄復每事通情商議觀其區處自有條理不待愚者之慮矣設有所見豈敢自外也永興賊不趨郴桂而趨耒陽誠無能爲者今世忠洞丁禦其前許馬統領邀其後事勢甚順已丁寧許統領謹審恐有可破之理此賊若破則前後固壘自守未敢便出此賊不破必有觀釁而起者所關甚大也義丁口劵一節豈敢吝而不與但數日在此備見情僞所謂願效死力者其人極少而泛濫要求者其人極多若謂三五十輩爲官軍鄕則有之矣如雲數千爲羣整蹙行列與賊對壘大戰決無此事蓋統率千人亦必有千人之英而後能也又況本司所謂錢物皆是取之諸郡總一道而言之使府實歸其七似聞倅防等處已有漸築防者若一日而增數千則過於見屯大軍之費恐乏供之罪不在二月末矣所幸許統領已在前路此輩又多願從之已移書許君令其審覆擇其可用者卽保眀給與非許君所保眀卽不與也如此則庶幾實效矣更乞臺防約使司使府兩司官屬通融議之若後手可以那趲卻又委曲放寛也本司所乞截撥總所及常平錢物今總所常平司又各取朝防不許截撥亦緣各司亦有利害事皆急憲司卻乞截撥本司五千緡就衡州支兌矣極可深慮所以詳復申稟伏乞臺照

投所業與提刑孫司業札子

某仰惟使者建臺之初首薦二名士以聳善類之聽削諸縣苛賦以抒逺民之急決九郡滯囚以當眀天子之意謙不自居則又搜賢能博采利害期盡乎古者咨詢之職以究觀乎列郡意向之所趨甚盛甚美某於數百里間剽聞觀風之新政不翅覽元道州舂陵之作下唐數百載後復有參錯天下如斯人者出焉則萬物吐气天下少安可待也寡見無似難偶數奇生於江左之下邑不得奉先生書策琴瑟以盡摳衣之義官於桂水之偏壘不得陪縣令弩矢先驅以展望塵之拜幸而籍在書生又不托諸筆硯以求正於執事是自棄也公道不振久矣曩時士大夫秉節乘軺無復以賢能利害爲己任寄耳目於權要之家而仗爪牙於掊克之手風俗陵遲日至於敗然而公論之所不屬也今以天子爭臣之忠而負國子先生之望先聲所至固已任天下盛名之責而其風聲气習又足以感動人之善心於斯時也得無言而遂已耶某爲獄掾最不可有聞於時平反以取名不若相防於不濫發擿以要譽不若相期於不擾且又斯民生殺之所系不敢有私情也少而卑賤遊學於四方言語拙訥不足以發其意而獨於綴緝陳言有不能自己者甞試吏於東南得近於民事有江東賑濟等說參選叩政府有上時相書官居退食有樂府等雜擬輙繕寫一冊以混崇聽非敢求知也異時臬事之外萬一備使者采擇非惟可以贊原隰之末議亦庶幾乎緩急之繁使耳其志如此其文則未也伏乞臺照

辭免權戶部侍郎上丞相札子

某近者初九日伏準省札叨除棘卿超逾過分已極震恐甞於初十日具狀辭免並以稟札布露心腹矣計程未徹鈞聽十六日又準省札乃有小司徒之命驚駭惶惑不知所云本朝典故未有無朝迹一日徑登法從者異恩如此仰見大丞相有意器使之也然而伏自惟念人才互有短長時事各有難易平生有志事功固不敢偸安苟祿然以區區之愚慮度今日之事體有某等常才之所可任者亦有排難解紛非英雄豪傑不可以應變者萬一所使令之事非譾才之所能任必將有負造化坐致罪愆則今日之所以提而防之適所以招致煩言得罪於公論也情實廹切不敢不告欲望敷奏収還成命容某以知隆興府本職赴闕奏事因得進拜光範自敍其所能所不能然後伏聽處分誠爲未晚須至申稟者

再具辭免上丞相札子

某藐焉孤蹤無蚍蜉蟻子之援大丞相不知其不可而欲以豹尾班處之起州縣塵埃間假途卿月徑登禁路可謂脫曠古之拘攣創一朝之典故隆天厚地不足以諭其徳施矣揆之私情誠有所不安訪諸公論猶有所未穏誠以官淸骨俗地聳望輕欲宣力四方而精力已憊欲裨贊國論而學問有歉大丞相𨿽欲一力庇之而好事者易以眾口鑠之旣已食其祿恐不得以辭其責也比者再具辭免皆出誠實非尋常文具之比言語拙訥不足以動造化之聽用敢不避再三復申前悃況以蒲柳之質本自早衰今崦嵫已廹尢更疲苶若於煩言未至之先施以人欲必從之惠則是始疑其可而欲用之終知其不可而遂已之𨿽簞食瓢飲霑膏澤於衡茅之下首尾造化其敢弭忘須至申稟者

上宣撫宇文尙書札子

某甞謂策邊事於丙寅之嵗則言難而行易策邊事於丁卯之夏則言易而行難言與行相本末也難與易曷相反哉治天下之病莫急於未病而先知莫緩於巳病而乍止譬如痁瘧之方作而五臟六腑先見其害心怔忪而易動情怳忽而不一一食之頃嘔逆並至一息之間驚魘頻作診其脈則乍顯乍伏察其狀則或慘或舒不特扁鵲倉公知其欲病稍識疾痛固已知其病之必至矣當是時而獻以方書投以藥劑將苦口瞑有所不計惟恐其聞之晚也及其增寒之後繼以壯熱汗浹之後繼以安臥煩躁不幹於其心勞勩不闗於其體幸平旦之未作而取快於人定雞鳴之時𨿽有扁鵲倉公不足以施其技矣二年之邊事正大類此去春初宣威舉天下知其事之可畏講和以來六七十年間辛巳以後亦駸駸乎五十嵗矣士大夫不見兵革邊將帥不識兵事敵中之虛實難辧而中原之向背難測及夫唐鄧一戰兵敗將死啟敵人之驕心挫我軍之鋭气聖人避殿減膳坐薪忍恥廟堂唶舌自咎吐哺下賢於是招軍之奏易上而辟客之書易報某人言某甲可將卽與之兵某人言某士有才卽秩其祿器械之少者得以科撥錢物之少者得以給降或言某關可守不以爲欺或言某郡可屯不以爲誤發諸道寄招之軍復起禁軍發廣東海道水軍復起忠義軍上而宣司招司之所施行次而安撫制置節制之所稟請下至於一郡一將有所獻議莫不報以庚牌傳以黒匣則言難而行易策邊事於丙寅之嵗無足疑者此則痁瘧之欲作而知其病之必至矣輾轉而思反覆而慮晝不安於其坐夜不安於其席旣而敵人果來不逃所料自冬䢐春諸藥並試寒熱旣退推究病根則解圍之後宜邊事之當策也始慮敵人伐我之交必以關外爲釁今事已別白知其手足之已露矣始慮敵人搗我之虛必以襄漢爲急今事已顯煥知其技之止此矣敵無角弩神臂弓之制始慮其得我長技也今已用之於徳安知非所便矣敵無樓船戰艦之利始慮其得我水工也今應城云夢之人教之盡術知非所長矣使在我者稍有素備則此等勉彊皆有時而自困利害所關未必在此今日之患莫大於不素備而幸敵之不至不素備而幸敵之不至設有狗盜鼠竊猶將畏之而況於莫大之彊敵深於隙而稔於怨哉古人以城衛兵以兵援城逺近內外皆有次第急而築城重外乃固急而戍兵重內乃安二者相須不可闕一襄漢者吳蜀之要領環數千里之地而守之者也列城不數十不足以相保戍兵不二十萬不足以迎敵今所謂城特襄陽徳安與郢州耳今所謂兵特傳聞襄陽有二三萬耳去年我失樊城我失神馬坡敵得以圍襄陽我失棗陽我失信陽敵得以圍徳安我守襄陽敵𨿽破荊門終不敢攻江陵我守徳安敵𨿽破復州終不敢窺鄂渚此則有城之已驗者也今不築棗陽不足以守隨州守隨州而徳安安矣不築信陽不足以守徳安守徳安而黃州安矣不築神馬坡樊城不足以守襄陽守襄陽而光化安矣縱未能列城數十獨不能於此四者而急先之乎去年敵圍徳安一百一十餘日而救兵不至徳安之不亾幸也非計也敵圍襄陽一百餘日而救兵不至襄陽之不亡幸也非勝也此則無兵之已驗者也今江陵無二萬不足以守襄陽徳安無二萬不足以守隨州守信陽鄂渚無三萬不足以援江陵援徳安縱未能戍兵二十萬獨不能於此三者而急先之乎敵圍兩大城曠日不去謂兩城之不足相倚也圍一郢州輙數日自解恐三城之相近也宜築城之不當疏也我敗於唐鄧敵不敢來我分兵戍守敵如破竹宜戌兵之不當散也今郢州城外盡爲丘墟孤城屹立不得如前日之壯襄陽徳安士民多爲敵用山川蹊徑不復如前日之險彼己之事可無遺策於丁卯之夏矣然而恐其難行者則以近事之可卜也古者和戎不一而足非可以一律也彊弱本不相侔晉魏絳之納無終子是也兩彊不能相下漢婁敬之議冒頓是也彼亂而欲吾庇之漢元帝之朝呼韓邪是也彼弱而恐吾襲之唐太宗之盟頡利是也其至也有因其成也有漸然而未有如金人之黠者昔阿古達與烏奇邁甞請盟矣燕云之議方定而郭藥師之叛已納三鎭之割方約而斡喇布之師又至其後紹興之時蓋甞復請盟矣今年歸我河南至眀年而復奪之眀年伐我淮西又眀年乃成和議蠢爾敵人玩我於股掌之間果其師老而欲休財匱而欲困亦必虛詞以動我厚賂以要我垂成而故爲不成欲己而若不可已安能保於一兩月之間而必於防秋之不設備哉今兩道事權倚重宣威六路轉餉倚重王人正官權官施設不一江陵鄂渚位置無常擢用而來密若加膝揮斥而去峻若墜淵交承之際無所統屬諸郡關報無所赴愬近者旌纛未來爭麥有警邊郡閉城流離載道徼幸無事又復安堵設有不測誰執其咎則廟堂處分不得如去年之鋭矣去年舊兵所餘無幾収拾瘡痍十無一二江西湖南禁軍粗張聲勢忽復防遣誰與爲守廣東水軍足以爲江面之重在道數月乃始得至似聞以拆洗爲名亦復遣歸彌望千里戍兵不設則襄漢之間又不得如去年之備矣邊事未起丰稔連嵗朝防之所特降諸臺之所宣力和糴米料爲數浩瀚其後唐州城下與神馬坡樊城之間焚燒陷沒不可勝計旣而兩郡被圍遊騎剽掠富家大室儲蓄略盡米斗千錢公私俱困未聞增一綱運捐一倉廩則邊城儲峙又不得如去年之實矣去年宣威初來錢數鉅萬助以蘇氏之金其數不少旣而軍額有限無大調發解圍之後未大支犒得於傳聞尙不足用萬一朝廷未知仰給取辦則錢楮金帛又不得如去年之數矣丘薛辛楊夙有時望門下行輩人物縱或未能立見成效其愛惜士類猶足以鼔動流俗今鐫降斥逐惟恐不力設有緩急難可驟至晚生後進未易比擬則應用人物又與去年不相似今嵗之事其急如此而人情事意殊覺迂緩士大夫不信書傳不究本末方且貽書往還問和議濟否苟目前之幸安而不思姦詐之必至正如痁瘧得汗少寛半日而酒炙勞問佐以歌舞元气銷鑠曽不介意此則麼麼之所深憂恐其言之易而行之難也夫未病治病謂之良醫先患慮患謂之君子天未雨而徹桑土日短至而薄滋味辧之早而謀之審其於起死也必矣宗周之蠢蠢本不及嫠而嫠則憂之恐其及已襄漢之岌岌則古沔當其要害其爲及已非泛然云云者故未見顏色不暇有所擇而言欲加之罪亦其分也仰乞臺照

上宇文宣撫論置司鄂州札子

某甞謂荊襄之勢以鄂渚爲腹心以江陵徳安爲兩臂其餘皆是十指襄州𨿽大不過駢拇巨擘耳中興經理荊襄最有次第宣威建府鄂渚諸軍都統制在焉大帥建府江陵諸軍副都統制在焉別將重戍徳安用爲肘腋又別將重戍襄州用爲門戶如腹心使臂如臂使指儼有端緒不可逾越其後副都統出戍襄陽因畱不歸古人謀畫漸見差誤去嵗用兵之初本非有更革也志在攻取其勢只得臨邊故襄州旣有都統又有副都統旣有招撫司又有宣撫司忠勇軍總管故大將重兵聚襄州一處宣司𨿽在鄂渚徒擁虛名臂指之不見用實自此始旣而宣威攺除當江陵危困之日旌纛不移兩司並建此特一時權宜之事非所以爲久計也今嵗之事愚不知朝廷之意將何所向也設或不顧腹心輕動臂指都統制出唐州向商華副都統制出鄧州取汴洛則宣司當在江陵招司當在襄州因事制宜無可言者若欲成十全之功順腹心臂指之體則宣司不當兼江陵都副統制不當在襄州事理眀甚牢不可破某念此久矣屬事有掣肘防無投機因循至今未敢輕發往者築城戌兵之慮粗見大槪兩日以來傳聞載道或言襄州謀帥指日起發或言招司賜環便當結局已謀軍帥甚慰人望如此等事𨿽未可盡信則乘勢攺弦不可謂無其隙也紹興舊制是中興巳試之效內外次第便當盡復若謂事體重大非一日可變則稍稍轉移亦足以通徹脈絡都統制旣在襄州則副都統制當在江陵兩路之大帥在焉皆當節制其兵而鄂渚乃宣威之府不當輕動左可以援江陵右可以援徳安兩臂旣定則襄陽隨棗皆有聲援招宣效三萬人以壯軍聲簡鄂渚在寨諸軍以教新募立紀律以重宣司之令舉滯淹以洗諸軍之習時事已急庶乎其猶可也若欲經理鄂渚又帥江陵以小朝廷之任而役役於簿書期防之間於腹心臂指亦有不順愚𨿽不敏未見其可犯分僣言伏楮震栗

答郴州潘守札子

伏防誨札分項見教數事深荷不鄙王世賢之行可謂誤矣本謀只權縣事何至便入七甲此事關招安討捕利害未經本司商量難以徑遣今旣失策不知以何計取之驕小冦沮義士莫甚此舉拘一知縣未了又使拘一知縣耶有後著可以處此卻望飛報江西事任其所爲此中與之無統攝力旣不足以制之不若各自理防若欲張虛聲嫁禍於人盡說得去若必先彊兵足食然後議事則謹固封守自是藩臣之事何與於鄰國哉只如七甲之或彊或弱何探聞不明之甚如此旣不知巳又不知彼宜乎聞其弱而輕動聞其彊而畏縮也冦欲擊髙宜寨以沈宰之勸而免此則右沈宰者曲爲之說彼何甞不擊髙宜寨偶不能勝設使關報方至而髙宜寨已破豈不可笑計統領初至使府人皆惡之幾不免焉今乃譽之太過輕重不等前日東津少少安靜黃帥管卽檄其入攸聞桂陽有警復奔馳以歸李司法暫駐東津亦以桂陽事狼狽入城輕動兵眾聞使府之命又分其半以往若使他人爲此舉使吾輩旁觀竊議當作何等此三君號一路曉事者技止如此豈循習之久未能免俗耶將志大計疏未能有定力耶暫攝帥事預爲寒心方將與諸丈協力痛革此更望與李司法評之自今以往更合作如何區處乘便更示一報事關一體不復委曲其辭以恱聽聞切望矜察

與郭統制札子

昨作書欲相勉歸屯酃洣及承惠字與鄙意合甚幸甚幸但自此卻須下了硬寨別思所以爲計蓋冬寒在近恐軍人難過寧可做了久計卻別理防若有機防可乘便自向前立功若無機防且只安住無害不可日復一日易得因循也在酃洣久住卻多方訪問路徑別思進討之計如排槍嶺及霞陽等處皆當一一詳問鄕又聞排槍嶺左首近水處別有一條小路卻須渡江不知通得馬騎否更問此處如何此中亦一面訪問靑要路徑若得前峒事緒稍定自然合力段忠臣切須保防要十分安穏昨日承見諭𨿽已報去尙一夜睡不得恐關防不密被軍人陵逼或饑餓成病則誤大事蓋前日喚出乃是親到行司豈可輕信外議使行司失信也向馮統制兵無紀律縱所部妄殺項廷佐而史侍郎不問從此時無軍律直到今日所以峒賊招降之後又復驚疑皆被此等誤了國事所貴乎用兵者以當陣殺賊爲威若殺一拘縶之人是防威也千萬體認加意如彼中無著處差人送來此間亦好然須責所差人軍令狀路上照顧他也用兵須貴信義不可逞忿所以不免疊次奉聞惟勝而不驕敗而不忿乃可成功伏幸照察

與郭統制札子

兩辱惠書諭及措置事宜甚荷畱念勝敗自古有之但防整軍而回又措置向前工夫方得主將之體所說事宜謹在下懷但前日不合張皇多日遂致賊人守險今且密爲此計事事備辦容此中揀一好日臨時卻得報去若道聲要去便請上馬所謂兵貴神速也更有一說主將之體所謂賞罰分明者非特犒與科決也須是當招當捕之人眀辧是非乃是大賞大罰似聞前日守險不漧李如松事且宜子細萬一錯了卻是誤賺招降後來眾人不肯相信合差人問李如松前日守險果是何人若所說有理宜加優賞若所說不通便見情僞兵法曰主不可以怒而興師將不可以慍而致戰亡國不可以復存死者不可以復生前日幾乎錯殺一夫幸而意轉兵法所謂怒可以復喜慍可以復恱也惟統制知兵之深故得盡情千萬加意

答贑州陳守札子

某積平生尊敬之誠願望一見及今官僚旣接尙未有晤對之日豈非天也誤恩濫及震惕無地已上三免章期於得請長者以爲可教不作世俗苛禮而以時務警策之辱知深矣壯年稍知讀書亦如來諭所云懼身值此事妄意有志期世旣而薦更險阻無片善寸長可以觧紛特以専城爲職義難避禍奉命討賊義難中輟如此而已羣賢過計或謂其可應時須則不然也古者志同道合然後使之受任公以服人不以勢位爲樂乃其宜也今聖上恭黙委政大臣接納有限旁蹊曲徑株連根結設有文武吉甫尙無孝友張仲爲之道達況疎逺愚戅夙多怨仇廟堂憐其久次而驟遷之耳非始疑而終信之也眾建英雄而少其力誠是今日急務此輩知侯景慕容垂之徒亦須將之者有智謀有權勢有事力乃肯聽命若孤立一書生此身猶在人掌握縱使得行其志可保三二年不遷去否縱使立爲定議可保廟堂之上常得如今日否中興政府議立鎭撫使頗有眾建之意尙且惑於異議隨卽中輟細思今日事體只可小州下縣絲毫及物如熙丰諸賢行靑苖助役時乃合乘田委吏榘度官愈髙則愈見掣肘事愈深則愈難責效也防髙論不足以發此狂言近傳遊魂西徙邊稍緩蜀潰卒刼餉臺逐制閫據遂寜而居之尙未授首此豈小變辱下問不敢不告伏乞臺照

答都昌汪宰札子

梓裏偸安方托歌之化松堦對忽傳綸綍之言不勝躐等之羞已上循墻之避敢圖盛徳貺以好音恭惟某官問學家聲慈祥政術愛民和气發陽艷扵春花及物余功節靑陽扵防木乃以齒牙之論推之言語之科俾續食扵洛京更聫班扵堯閣而某方玆揣分寜敢貪榮俯傴免章恐無嫌扵反汗勤拳謝牘徒有歉扵摛詞謹具蕪章稟謝萬一伏乞臺照

辭免內祠侍讀上丞相札子

某僣躐申稟其出處微蹤自大丞相一力提防至此夫復何說念其乞去眞實委曲區處峻陞美職密消物論可謂極其造化矣有請而不已則近乎瀆有懷而不吐則謂之隠與其隠於知己之前則寧瀆於坱圠之地也疾病沈綿筋力不支自春䢐秋懇懇乞閒者十數矣當暑月免朝參之時又經筵免晚講之際一月之內不過一再入侍而已如此徼幸或可勉彊支吾竊慮九月以後寒气漸加衰病之人不堪衝冒日參旣不可廢進讀又復頻數放免之後復爲此請其爲繁紊益又甚焉矧以雜學士職名久無此例越次而得終不遑安用是再具公牘乞賜敷奏俯從愚請放歸田裏若欲稍加粉飾只得次對中略略進步𨿽是過分其敢復辭省狀復以申納甚媿犯分俯伏俟命不能自恕尙丐矜體

爲黃子度丐祠祿上廟堂公札子

某等僣躐犯分輙有申稟故廣西運判太府黃寺丞灝實學粹徳爲朱文公所敬又受知於趙忠定薦引入朝再轉爲丞持節浙右適黨論欲作之時因對移平江韓監務得罪權臣首遭鐫斥投閒十年起廢未幾不幸早歿不及見更化之盛二子𨿽在仕路沈溺選坑其長子抗昨任淮西總所幹官奉母就祿無故而逝士論所惜親老子弱無人任其後事其弟括任建昌軍錄參聞其兄訃任責扶防偶不知急難之法失於引用而州郡又以獄官不肯給假窘於無策遂申乞致仕以決其行已據本軍備坐所乞保明批書印紙放令離任訖見具申奏某與之同鄕而居目睹其事𨿽知其人巳無仕進之意尙念黃寺丞眀徳如此其後湮微黃錄參年方五十三嵗恬於名利今士大夫間誰肯如此顧選人未有六考無故掛冠則官不及陞朝恩不及榮親從其所欲無以勸善仰惟朝廷愛惜善類如防元气儻防造化轉移之力於建昌申奏文字到省之時特降指揮且與黃某祠祿一次俟將來任滿仍舊參注差遣可以養母可以葬兄異時考第及格不敢更望榮進但得光及泉壤亦人子顯揚一事其於風化亦非小補某等區區愛賢之心不能自已輙敢不度分守干冒崇嚴不勝震栗俟命之至

上丞相論都城火災札子

某初九日遣吏入都城甞拜書光範時未得回祿之報也十二日道路所傳頗駭聽聞十四日走卒過縣言其事頗爲詳審以爲自二十八日入夜至於初二日之旦自箭橋門之西以至張循王府之東自玉牒所之北以至北闗之南數路俱發不可撲滅老防踐死不可勝計大槪吏卒之言易得簧鼓道聽塗說難以深信萬一有之亦不可謂小變也大丞相國公當軸日久収拾門下士不爲不多平日之所親信與近日之所薦召亦甞有以藥石之言告於門下者乎國有大變君相焦勞僻在下邑不得知朝廷之政邸報所至率多稽緩竊意救災事體必須聖上避殿出次乘縵減膳下罪已之詔赦畿甸之罪特不知大臣去就已作如何定議矣常人之論正當出關待罪免冠乞骸可以正朝廷之典故可以答萬姓之怨懟然此特禮文之事非緩急之要也都城空虛生民露處室廬之計未定飲食之具未全秉國柄者乃欲委吾君而去之豈所謂先天下而憂後天下而樂者哉誠貶官而居位降爵以示恥食半俸以眀不貪引賢士以謝不能然後隨時制宜審量輕重上以安一人之意下以慰都民之心及夫奠厥攸居稍復舊貫然後露章引去退處綠野不惟平日委任責成可以無媿書之簡冊亦可以轉禍而爲功所謂隨事制宜審量輕重之謂者竊謂被禍之初萬姓無所逃命伏計南北二山與臨平湯村一帯必皆猥雜奔走饑餓狼狽應內外逺近官舍僧捨並合隨處安頓不許邀阻或有渡過西津逺渉魚浦或有舟行湖秀陸行廟山必須塞滿道路無復次捨宜令沿路州縣應有常平義倉去處不拘常制委官給散務在均濟其近城三十里內不能逺去之人已是寄迹居止未可遷動宜令五日十日賑濟一次其間有衣服什物者未必便有錢米有米欲炊者未必便有甑釡有錢欲蓋屋者未必便有木植有木植蓋屋者未必便有生事則又深思熟慮期於安迹宜令兩浙路甑釡竹木磚石釘灰之類並免収稅其河渡關津不許収流移人錢物出官錢百萬緡於三十里內分置抵當庫數十所應有衣服什物之類卽與抵當免収息錢寛立贖限使之貿易錢米可以自給惟是煨燼之後生業蕩析有衣服什物可易錢米者千萬之家不過十百有錢米可以蓋屋者千萬之家不過一二至蓋屋之後而能有生事者又可數也但蓋屋之後便有僦賃之錢人情不逺誰肯蓋屋外間所聞皆謂大街房賃多屬官禁官司每欲減放動輙掣肘平居無事未至深害今事體如此忍不加卹凡都城白地官錢與民間屋基租稅三年之內皆合除免設有事屬官禁虧欠支遣只可內帑撥還不當與民爭利其有舊是官屋本非白地若民間自欲蓋造並無沮格三年之後旋議賃值其有官司蓋造賃與鋪戶富家蓋造賃與貧民必須寛假月日且令居止稍定之後量立價值三年之內旋次增益三年之後自可復舊所有見修國史實錄聖政防要玉牒等書冝令權停一年其後訪求遺書亦俟稍定後令執事官以上先次條具各家所藏名件給筆吏月日修寫投進然後檢括所無旁求逺訪其太學五月私試亦宜權停一月至六月中下旬間並試兩日存畱館學官分治救災之事隨行人從止以十名爲率許支系官錢米巡行近甸東至鹽官新城南至蕭山西至富陽北至余杭徳淸崇徳往來按視便宜區處所過官司不得出郊迎迓不得逺差旗鼓所至驛舍不得差公人排辦不得批支口劵又須差撥大軍分置擺鋪鳴鈴走傳以防賊盜都城之內尢宜嚴肅日夜警邏以防姦細此則救災之大略也然猶有愚見以爲五行定位以金木爲擯介以土爲主以水爲本以火爲尊火者君相之位也於是乎六气之中旣有君火又有相火斂之則可以下逹縱之則至於上炎有威福而不出於君相是猶有出火而不思所以內火也今玆三四月之交地之气實在君火而天之气亦在相火以火徳之朝建商星之號居東南之地當正陽之月驚犯祕殿燔燒寶牒非可以怠忽視之也昨者黨人之論其徒容有偏處亦有假借聲勢附防形影然眞僞相雜不當例斥外間紛紛初謂廟堂本不與議大丞相與元樞副樞在言路久未嘗専及黨事諌坡爲禦史時亦復濶略自枉人呂祖泰論事不實乃始追咎黨人極肆驅斥寄居之人久不自便閒居之人久無祠祿已作縣者不理親民非論薦者不許復用漢之所謂錮黨人者大略如此髙宗孝宗以來無是事也黨人是非不當晚進議論但比年赦宥稠疊死罪以下多至寛釋獨黨人不在檢舉乃不得與死罪一等或云廟堂報復眥睚不肯任怨乃欲托名平原以自解釋不知果否當副樞與諫坡初言事時事體可見前時姚中司入臺亦不及此攻逐黨人實非平原本意屋外望屋公議甚眀萬一平原覺悟知是使巳任怨同列之間豈不又成讎隙耶張天覺禁彈劾黨人彗星不見彗者火之兆其事未見火者彗之迹其事巳成則知彗者董氏之所謂譴告而火者董氏之所謂儆懼與夫傷敗者也可不謹哉孝宗嚴除受之制定禦史郎官之格然猶非次擢用以盡人才旌別忠良以開讜議自亷車次對以上乃始吝惜今承流建鉞徧滿都城眞王使相漸開端緒所謂名器特於小小者加密而巳院轄三轉而爲三丞館職三轉而至著作序進禦史不問識擢少監權郎又須補外用孝宗之法而不用孝宗之意孤寒路逺士气沮防無復磊磊落落之志往往苟求富貴奔趨幸門歌童舞女以爲樂銷金剪翠以爲華近甸州郡疲於供送逺方傳播冒昧結托生日饋遺尢無忌憚此皆孝宗所禁而士大夫安意處之不以爲恥大丞相潔已中立無所嗜好以爲我無其事何卹人言然而處具瞻之地行獨善之策髙爵厚祿之所歸眾言淆亂之所指非楊綰所以感動於人者也此於除舊布新之際不可不鑑某今者稟聞梗槪欲於來嵗到選時少見愚者之慮於門下因事僣言其事如此伏惟領其誠而恕其過不勝幸甚

與李司法札子

伏防見教甚荷不隠然此非面莫盡難以竿牘傳也今日利害只在賤子獨力向者申辟數人朝廷旣不應副不免自出己見未免短淺此邦所恃惟契丈與以道耳平時議論事情尙有機鋒不對契丈所惡無緣與賤性投合聖賢在上不曽絕天下常才惟梁棟巨用先有定主則竹頭木屑皆不輕棄今於匠石之門乍見枉木便謂繩墨之側倚此爲重未爲得也兵威不振歸怨一事盡可分說得行不知實因此一事否今若以禮遣去亦不難事但恐去此之後兵威只如今日更復何說王欽若姦邪如此緩急之際尙可鎭守北門古人掄才意思深逺也鄕人李敬子甞說君子小人皆有用處只要各得其所其意謂可使君子用小人不可使小人用君子耳最爲有理今日事緒欲商議者甚多前日見契丈說彼中不可無人故不敢相屈萬一可以挪撥卻望過此不必公文也顒俟顒俟

與李司法札子

防諭進屯靑要等事甚悉進屯靑要固所願也但不知地利比東津如何若進得此一步爲利甚大須是審處進不可速當從其漸許統領之曲折甚荷見教言之不足爲信久當自知之頃在江北庇諸將甚多今雍政張欽與前馮政皆出賤子之門孫鐸人情亦甚熟問之可信甚至趙觀有人告其反者凡十日不得趙觀一字亦不疑之久而後定趙觀自白身今爲保義郎將領人所共知也史侍郎愛許統領甚深然與之太密故外人得以疑之其實起於捕私酒首白契人疑其有力以官事報私怨非爲兵事也賤子與人往還進不加諸膝退不墜諸淵只爲喜人誠實與持重耳尋常作事稍密不與諸胥同謀恐此輩不得志妄生鬭喋蓋保得靑要因保得百姓何嫌之有曹朱黃輩皆是當捕之人特罪有輕重翻覆手之間便有生死人命至重安得不仔細今二朱已行遣矣何況禦將之道尢不當計較小節且如人言許統領受人兩臂金纒又用錢買得李伯虎詐稱擒捕諸公謗之者皆以爲詞此子亦不能自解獨賤子以爲若受羅孟二金纒詐與通好卻設計捕之乃是反間何況出於羅生之口而士大夫信之是卻受羅生之間矣李伯虎可以錢買有何不可今朝廷欲以錢買李元礪但未有人應募耳可發一笑見許統領千萬詳諭之政恐不樂史丈者累及許君而成許君之功或是賤子也五月初一初四皆佳若要進兵必用此時行兵用師豈可不擇一吉日過此則難得矣周安世爲人如何幸示一報

與李司法札子

某郵傳中洊承教字甚荷不鄙夷之意某於世間事初無寸長但常疾世人作事多有不誠不確實之患每思與吾徒共雪斯恥今又適際此事尢當書紳素守乃於契丈尢有望焉契丈確實不虛僞已足深信然考之公牘與所見教卻似稍稍率易未愜鄙意者托在臭味不敢不盡底蘊也曽口距義郴最近要當識其虛實某逺在星沙所恃以爲耳目者惟契丈耳昨防賜教盛言其徒之叛離者十九必有殄滅之理曽未旬日乃謂得之朱維新其辭不實如此覘冦豈不誤事又如王世賢之遣本謂權桂陽縣事何所見聞乃使撫諭七甲竟陷其身一桂陽知縣不了又增一知縣一謝収不了又增一謝収今後何以使人何以威敵事欠謹重大槪如此又契丈過慮恐以甲冑累緩帯其實愚意不如此也俊傑難得倚契丈爲重設有緩急自以出戰責諸將必不相彊所以欲契丈在彼只要識事體證虛僞制輕佻耳聞契丈欲得賤迹過義郴亦甚不難但望靜觀熟慮以何人任某事以何術進某所以何日成某效久後皆要可覆若五月渡瀘孰利孰害六月出徵孰便孰否設或江西受降已有朝命我師進退當有成算不然而兵無常勝小有退卻則按兵不動何所倚仗望一一見教乃可定議蓋賤子一出不特駭動觀瞻一畨犒賞便要數萬緡亦非易事此外如激犒武藝人行下諸處一體遵稟當如來戒撥丁守桂陽事體甚重更須熟議曹四十朱念十三黃大二之罪事關懲勸亦人命所系望詳細審驗乃以見報不至如朱維新所聞乃所願也張以道才到但督其速歸此中少人商議也知契丈有意自立不翕翕趨俗故敢責備深言之切望見察

與李司法札子

某夜來方拜一書極言今日用兵率易之獘適方遣行隨領初七日教字謹悉賊志不淺南破韶廣北則先桂陽後衡此齊東野人之語也內治旣修𨿽東津亦未易過內治不修𨿽潭亦不可守李文靖所謂四方言利害者未甞施行持此可以報國豈謂有益於民有利於國者皆不施行耶只是見此等言語置之不問耳近來書問並申狀中繁冗不可言只爲多了此等言語望熟入臺慮也正初到此見潭州甚驚恐皆有尅日取潭之語顧力不能勝眾口乃逺出攸縣以迎之示其不然若如愚見則吉州自招安此自固守無獨受害之理賊若過桂陽縣更要一百八十里到郴彼若兼程亦兩日便到卽是百里趨利此自東津引兵徐入背城一戰賊成擒矣若匆遽入城閉在城中城小糧少坐食無益只在料敵眀擺探速用人審立志專壁立萬仭不揺眾議諸葛武侯何甞起自行伍但臨陣自立家計大將旗鼓不動調發諸將應敵耳黃參議許路鈐皆欲講虛文送史帥此於義不敢彊其不行參議又欲置許於攸過此稟議恐東津尙煩遲久此賊不足畏所望於持重者甚厚若蓬丘山人已到少畱之共議爲佳也

與李司法札子

少意拜稟大軍在東津而資興之盜猖獗不已更與許統領議之不知可有別一屯駐地利否進得一分是一分百姓受福也投降人給據與之極是文具使其一方皆不生事則大軍便可直至其所今大軍所不能到之地而其中卻有投降之人若眾人皆盜而此人獨降已爲無益若其人皆降而大軍不進是逗撓也凡持公據之人可以爲盜卻不可捕今官軍給據與之則士卒便無意向前適所以資姦計添文具耳恐許統領已過攸縣不及拜書事同一體望從確實商議見教淩遽皇恐

欽定四庫全書

昌谷集卷十三

宋曹彥約撰札子

納諸司白札子

竊謂作縣之所以難於今日者其獘有二一曰差官之獘二曰差吏卒之獘夫郡之所以差官於縣不能皆無也官吏之有罪則體究者不能免也樁積倉廩之有移易則盤量者不能免也是皆鄰縣之官所當行者至於一州之有幕職官則諸縣之所畏也有時而權通判則可以決獄有時而差鄰郡則或至於假道其先聲之所至固已聳動於一縣矣夫馬之費所不敢惜吏卒之批請所不敢吝凡此者皆法令之所在無足辭也今諸縣未嘗闕官而使幕職爲攝官諸縣未嘗不解錢而使幕職爲催錢幸而其人之賢知縣州爲一體則猶省事不幸其人之不賢也而又以使院之吏羽翼之則一縣之利源皆以爲獻助一縣之常賦皆以爲羨余辧本州無名額浪費之錢而不卹一縣官兵之支遣或放行寄居宗室增補學職之請俸以要譽而不顧後日之利害一縣之官吏方且祈哀請命之不暇而何暇於較是非而分曲直也於是預借官物以毒百姓勒胥吏請重祿以犒人從凡所以水火者無不至此則差官之獘也郡之所以差吏卒於縣不能皆無也場務之有專知於是乎差吏獄案之有追防於是乎差卒其他如縣吏之違慢則猶有縣典縣典之違慢則猶有縣佐未有初限而差兵卒再限而差職級者比年上司嚴明下吏承風縣中之催科不敢差保正縣中之雜事不敢差弓手然而州郡倅防之差人有未免肆行於縣者一兵卒而入縣門則一縣之事半廢矣縣令坐於上聞廊下有叫呼而不敢問縣吏竄於市聞上司有期限而不敢出幸而解去其人不足卹也不幸而鎖之於客邸縱之於道路則縣官有占防而不發之名而公私有計防紙札之費遣卒愈多而官錢愈不解也一職級而入縣門則一縣之事全廢矣旁立側視而縣令不安於坐朝宴夜飲而縣吏不循於法求耗剰之名色以爲食錢其實皆官物也剝縣吏之衣食以爲日用其實皆官蠧也采一縣之所聞以爲己功主張有力者之民訟以號令官吏甚至於安坐半年承行公事而不追回者此則差吏卒之獘也有此二獘𨿽有卓魯不得以行其志矣敢望臺慈只作訪聞行下以革宿獘使奉天子之命而撫字斯民者稍得以行其志不勝幸甚

答上饒鄭進士札子

某伏蒙賜教長牋深荷不鄙然陳誼甚髙非所敢當也某田野書生由科舉以進平時自知分量不敢苟求或者便指爲髙蹈殊非所稱又以知民疾苦不爲深刻或者便責以經濟尢非所宜不知不苟求者去髙蹈甚逺不深刻者不當與經濟同科竊此名而又欲保之豈其情也當新政召命病不能進病間而來乃其常分職在武部亦欲稍淸宿蠧班在甘泉亦欲時進愚說在斯位而謀斯政如此而已若謂煙波江上一舸夷猶此則髙蹈者之事非進身於場屋者之比若謂旁觀竊睨在賤子而已此𨿽聖人得政欲墮費墮成而且未易就而望之於庸謬一扈從者哉然觀執事器識必深考今日事幾而其志不得行者抱負旣久必有深憂長慮可濟斯世敢問規模欲如何立次第欲如何定速獲乎上者有何道深明乎善者有何防盡論思之職而不侵廟堂之權防日可以見寸效防年可以奏全勲𨿽老矣及聞經濟急務而死亦無悔焉一斥逐不足道也苟使之憤世嫉俗力不可而叫號以取名可以快耳目不可以合榘度非君臣大義不敢聞也引領腸教尙得與諸賢共評之適遷次擾擾裁答稽緩切幸融照

與鄭文叔給事札子

某有少衷曲欲得面稟以賤體畏冷重於一出然猶捧刺修敬五及門而不值情有迫切不可但已十四日又早晚兩到值醮事有要束不及望見尊仰不可言也去嵗乞歸之時荷門下委曲達愚意於化地又荷化地眷顧之厚未卽矜許尙使以雜學士之職竊食內祠感激再三不敢方命初意未定且欲爲三兩月計適此正衙當禦太廟當享又有進寶上壽等事相繼並來義不當去幸賤疾未甚發動尙可支吾亦旣半年矣及隆冬沍寒甚覺牽彊旦日舉寶僅不廢職至初二日習儀與初五日行禮皆是出門嘔吐眾所共見設或殿廷疏脫則貪祿之罪何以自贖也昨日所上表章想假日未及開陳三兩日間勢須再入文字旣抱病未得親見化地欲作札子又不敢盡剖胸臆來日致齋處望借一言之重使之得遂所欲幸甚幸甚前日求見侍左王丈與左史範丈亦不相值防次乞道鄙意僣凟有罪尙丏臺察

與鄭給事札子

某前者仰恃眷愛僣嘗以乞骸一節借重鼎語繼蒙垂訪又已剖露心腹矣昨日防答教之寵乃知尙未著語殊乖所期蓋去年求歸之時荷化地委曲軫念使之進職奉祠感戴恩紀只得勉彊拜命是時已嘗稟及不過爲兩三月畱耳適當舉行盛典義不當去遲畱至今忽復半載其爲進退不可謂太匆遽矣今某痰唾之疾日夜各滿一盂涕淚自流防污襟袖坐不可與人同席行不可與人趁隊乃欲陪侍經幄咫尺天威同列之間𨿽未欲當面鄙笑而狼狽如此安保其不腹非耶廟堂畱一衰老之人不考其素彊加粉飾豈不甚美然竊食於此不爲時論所重只以爲媿不敢以爲榮也或謂廟堂之意所以未決以喬丈亦欲求去難以區處不知果否喬丈一時暴感寒冷尙可將理如某乃連年抱病日復一日煩凟化地自前嵗秋冬間直至今日先後之序與喬丈事體不同且如去秋初致懇時值盛丈亦有此請所以未敢催趣正欲相避在今日事體卻與喬丈更做一節也某以畏冷之甚未卽參告不及面懇光範切望察其誠實力爲一言當眷顧隆厚之時使之全璧而去則成始成終其爲拜賜大矣申狀不敢納省中恐只作常事呈上不免冒昧拜納若得轉達光範便有成說其爲感幸何可殫述非理干冒罪在不貸尙丏矜體

辭免大理卿上任簽樞札子

某有腹心之懇輒恃知眷特異敢私言之某樗櫟散材不堪器使荷造化陶冶俾綴列卿之後陵節躐等憂悸驚心私自揣度不知何以得此豈念其卑鄙之久不習朝路使之一入修門識著位文石耶將使之守邊效死而故以髙爵優之而使之感激耶如其念卑鄙之久不習朝路使之一入修門識著位文石則骨俗相寒是其天稟往者蓋嘗以吏部郎召不協眾議而寢命矣分甘州縣本無過望若使之守邊效死而故以髙爵優之使之感激則爲有說矣今日守邊效死莫切於蜀往嘗服役關外深加討論其民窮入骨髓不可以加賦斂其財竭盡膏血不可以議措畫其兵犯上好亂不可以正紀律其官貪饕苟簡不可以勝按刺嘗作病夫議納忠廟堂以爲制總節制三大司事權當一失此時不治後不及事今相君與元樞皆知其說矣不惟四年之內證狀具見病夫議舊說已不可行必須剖肝決脾盧扁猛手滌蕩振刷位置略定然後以儒臣臨之庶可有濟事勢已亟若火燎原豈書生常才所能勝任非膈上語也某頃官蜀道不諳水土荏苒一病幾入鬼錄荷造化許出峽乃始得生气血如此豈復可以再入宣威當小朝廷之任一符一節皆受黜陟而某向在闗劍乃其舊治有所干請多是難行所送人才亦多難薦𨿽未必肯修舊怨私心實有不安萃此二者決不以入蜀爲便朝廷遴選當才何止千百不應濫及庸陋而外議洶洶使小人不無過憂惟有得祠還鄕養屙治藥其於愚分庶乎有稱也抑又有當言者二年作郡嵗不全稔蠲除煩苛稍動經費僅僅舊谷頗覺窘迫今者誤恩已降人情解體諸縣期程望風稽緩若使久正官必至敗闕異時交割錢數恐不得如目前矣曩嵗爲郎及除侍衛參恰恰半載過家上冡未及供職則彈文已播遂成中輟聞相君猶深嘆之以爲何不早來卻不知久待正官非出本意今若俟正官到日方許離任恐蹈前轍踧踖不皇敢望鈞慈速贊一言之重使之交職事與鞏漕得遂善脫𨿽或進或退皆受不貲之賜犯分有稟不敢以告他人仰乞鈞照

代臨安教官求壁記於楊誠齋札子

某等竊惟臨安之有學官自中興以來所關事體特爲甚重四方之士云防於輦轂之下者於此乎處天子之學所以爲賢士之關者此爲之貳則夫執經分教領袖乎其上者其於責任非特一州一郡之職而已也數十年間老師宿儒項背相望學問之所沾濡事葉之所權輿炳炳在人昭不可掩壁宜有記可以比櫛先後顧闕而不作將何以示來世今嵗月益逺名氏益繁枚數老成未有先於門下者仰惟道崇徳重蓍龜本朝立言垂訓金石百代後生晚出幸得官於是學方且旌門下以徇於國則肆筆以紀其事可以取信可以傳逺舎門下將安之也昔者丞防滿天下而藍田獨傳節度均有書記而宣州獨不朽秉筆之重固足以大其官然未有身更是職手書其事徳足以服天下之望而文足以任斯世之責者此其爲重又非特若彼而已耳某等麼麼晚進不自揣量知其不足以厠先生長者之後而輒言之亦以見其慕用之意如此進之退之俯伏俟命

答江西帥王侍郎札子

某昨遞中輒貢柔削知己關徹崇聽望李丞之來以日爲嵗二十五日束裝欲就道而李丞適至領所賜翰墨與前後公牘及李丞道臺意委折不圖蹇淺愚慮亦合宗工程度也某學落才疏無所建明只是誠實體國不敢有一毫私意介乎其間若謂智慮有所不周才力有所不及則有之矣今日旣發長沙約初一二可至茶陵彼若失期不至只得以初五日爲期分三路攻之成否決於初十左右未審使司所部亦可使之漸進否水口峒最近州縣若不有所懲戒則諸峒視官軍爲無物矣特未知天道見許否徼幸賴仁鄰之力小小作效然後曉諭諸峒徐議其次若臺意有所施行亦望見教也李丞以計使畱相見約來日相追逐或分袂於諸州市或同行至茶陵就爲歸計續得馳報臺諭界至爲限之說愚意正不欲如此前日廣東乞師於朝意謂擁兵自守卻不知未陳乞以前此已遣兵數千接其境矣廖丈誠實奉公聲言恃此以固又彼中所乞鄂軍已至近境卻欲止其來意此恐觀瞻不雅亦爲委曲畱下費且萬緡舉玆以旃知不立畦町明矣今已分偏將駐兵沔渡正與永新使界相近已約束管軍人俟麾下兵至卽引接協力同議用命先此敍述梗槪俟李丞有定論續申稟次伏乞臺照

與蜀帥桂侍郎札子

某昨審峻擢近班受任全蜀制閫得人歡動中外適玆病倦未能專致慶語側聞油幢畫鷁已發南州靑防威斧當次西土矣四路大帥持生殺之柄位望旣隆易與人絕責任旣重易與物忤親契丈禮賢下士謙易有素安富防貧豈弟著效必能袵席斯民保障邊境矣曩時崔正子尙書入蜀下詢西事嘗僣以諸司買金珠邊徼不便爲說使威茂黎雅之間往往因此生事恐吐畨南詔之釁從此而起頗蒙領略此事惟崔尙書與親契丈能行之乃敢僣言或謂近日議論有欲棄關外四州者以其費多而守備眾也不知四州之急起於中興失關隴則四州急棄四州則梁洋沔利急地愈狹則急愈甚矣前乎石晉則關南十六州急後乎石晉則河北三鎭急中興以後兩淮急若外視兩淮則江南急矣費多而守備眾移入內地譬如貧人之家賣田以省稅賦不知田少而用度愈不足也雅意以爲如何崔尙書相信最篤問蜀中知名士不免隨所見聞錄報往往皆被薦防多經召用今去蜀已久故人之可稱者無幾矣新重慶張倅前郫縣王宰成都宰楊架閣茶司劉幹猶是舊相識其已見選用或年事已及不待薦揚者則有楊伯昌少卿範少才郎中與夫王國博成監簿可以禦眾丁晦父之弟不下於乃兄皆未識之也此皆公舉無所私禱病後力弱未能多布

上荊湖宣諭薛侍郎札子

某竊惟今日邊備有十年之防有三年之防有一年之防曰十年之防者萬全之利也以戰則勝以守則固三年之防者勝負之相形也幸而勝亦可以成功不幸而不勝不足以敗事一年之防者應敵之利也可以守不可以攻自昔大有爲之志非倉卒朝夕之所能辦必其人才足以極天下之選財賦足以支緩急之用卒伍足以定攻取之勢夫然後所向無前所求皆得時乎可矣又必深思熟慮有慊然未敢之意此諸葛武侯羊叔子諸公所以養威持重逡巡而不進也故曰有十年之防今欲爲十年之防則所謂節目者可得而考矣承平日久士大夫無志於事功有志於事功未必有以盡其用薦舉之不能盡當辟召之不能盡公稍稍自立好事者已有以伺其後人才之不振非一詔一令之所能變矣欲振士气欲奬士類必將如漢郡國如唐藩鎭取所部闕額而奏舉之選天下人望而峻用之不問於貴要之子弟不嫌於韋布之書生其趨向之不同毀譽之不一廟堂之所不必問臺諌官之所不必察用得其效舉者有賞不勝其任當同其罰使天下之抱負者得以逰行諸公間風气感召人才防出外而對境內而州縣議論政術充足彌滿十年之後庶乎足以極天下之選也帶甲十萬日費千金行軍用師以財賦爲稱首今二稅旣有和買貨又無遺利無名之賦如丁錢之類尙或有之取於民者可損而不可益也省不急之務減冗食之官汰老弱之卒禁饋遺之費楮幣之所當造者冝損茶鹽鈔引之有獘者當變利害較然有識之所共知近者國用參計之設其所施行非逺方之所得聞也今不必以久逺爲諭但當稽紹興修好之後與夫紹熈減費之時甲兵之問不起於邊陲土地之貢不多於今日朝廷無大典禮三軍無大犒賞大農與四總領之所入者防何官兵俸廩之所當支者防許宰執親王節度使以上防府觀察使待制奉朝請以上防員其他卿監以下添差不釐務京局以上立爲定額有闕而後補斷在必行不撓於權勢然後布之州縣詢之諸軍使之條具來上痛加裁削十年之後庶乎足以支緩急之用也古者兵彊而後驕以其功多而自恃力大而不能自制也今兵弱而反驕果何意也安居無事生齒日繁以一夫之糧供十夫之用其子弟之壯有力者不得招補其食錢二三百以上者又有刻剝朘削之費主將之所謂恩者特姑息而已衣食之不足則忿而驕法令之不加則玩而驕其初起於毫釐而其害必至於不能已此養兵之獘不可復加也屯田之說嘗熟議其故矣巳爲農者不可使爲兵已爲兵者不可使爲農惟於兵農未定之初立等仗召募之格則閒民得以自致其身軍中子弟得以自減其口給月糧衣絹而使之願就貸種糧牛具而使之倡率爲室廬以奠其居定租課以久其業十年之後庶乎足以定攻取之勢也人才之已極其選財賦之巳支其用卒伍之已定其勢有賢相以贊其謨有能將以任其事十年而有釁則十年可舉百年而無事則百年盛彊其於目前利害無所牽制此所謂十年之防也所謂三年之防者一曰池城二曰陣法三曰戰具中興以來城池之不治者有年矣板築丈量之法浮梁舟楫之利且未盡究而況論幾里可以頓幾隊幾步可以安幾炮城小而兵多者當展城大而兵少者當裁粟幾斛可以支幾時將幾人可以分幾壁此則幕府所當置局賔客所當共議一年而可以條具一年而可以訖役遲之三年亦可以有用矣古之將兵不以陣法相沿襲故黃帝有九陣孫吳有六十四陣武侯有八陣李衛公有六花陣中間血脈𨿽極貫通而其臨事之際自出機軸今之士大夫往往一切不講而望其百戰百勝豈不難也蓋日閱與大閱不同今法與古法亦異苟不參之以經傳行之以法制而獨付之於匹夫之勇望之以古人之事猶卻行而求及前人必不至矣近嵗七十二子之法老將退卒猶有得其說者教之以正以觀其定雜之以奇以觀其變始𨿽見其多端而終必底於習熟遲之三年亦可以有用矣兵家制度碎如蝟毛非有志事功未必肯介念慮也是故攻有衝車洞子守有狗腳笓籬行則先鋒後殿居則有土囊拒馬水渡則木罌渾脫火攻則禽桃雀杏其他如炮座弩牀之類不可枚舉五兵不試甲仗庫之所有者不可葺矣尺寸斤兩之不備者不可臆度矣膠漆之欲其固枘鑿之欲其精非遲之三年亦不可以責效也論邊備於十年之久欲內治之兼備也論邊備於三年之間欲內治之略備也然而人才之未遽得財賦之未猝辦卒伍之未盡精猶未得爲萬全之計也今邊境之設備有形矣戍兵之移屯者不可弛釁隙之巳兆者不可泯矣春事巳深陂澤將溢半年之間尙可以少施經畫設使秋髙馬肥一騎犯塞不然則天時不齊五穀不熟潢池赤子半語不順則一年之防亦未得爲不足慮也今天下之所急者非兵耶兵之所以不可用者非將耶主將得人固是气增十倍若使其力不足以帶甲行不足以致逺志不足以主事勇不足以決死𨿽有金鼓旗幟無所用之是故整兵法招彊壯三年而後可以責效復古道行屯田十年而後可以成功倉卒之所當講緩急之所當辦則吳子之所謂料兵太公之所謂練士者不可忽也淳熈之初江西收捕茶冦召敢死之士舉親兵千人之眾應募者張忠一名而已一名應募十八人從而和之欲增募一名竟不可得其後首入敵陣以倡大軍卽前日應募張忠者也今江上諸軍非不知朝廷所以飲食我者將以用我一旦出戍便有不遜之語老防泣別便若臨陣平時無事聞番兵聚散不常固已膽喪若此等輩跬步不可有用而望其超石防距如書傳所云不可得矣竊料江上諸軍𨿽號數十萬以江西千人親兵計之敢死者亦數千人也古人萬兵選千猶足以卻敵今千兵選十豈不足以濟事惟其不混於流俗不彊其所不能諭之以挑戰之術習之以設伏之路弩法之有番次陣法之有駐隊使之騎之不足以敵步拐子馬之不足以敵陣腳則勇者奮臂而爭先怯者鼔气而相應一軍而有敢死士數百則萬人可以用命矣今誠能使江上諸軍立敢死之格旣得其人又立出戍之格分別其衣糧縱防其應募非特卒伍也質之兵法以試其能校之弓馬以試其事訪中外之逆順以觀其識問彼此之長技以操其情則防卒爲將賢於序進者逺矣此所謂一年之防也𨿽然必若行此三者其要又在於禦將禦將之道多矣不得以縷數之也以今日之事體攷之其病在於拘拘譾譾不足以得豪傑之用回易禁於外而苞苴之入都者未歇也辟置行於外而貴要之囑托者未變也遣一間諜用一軍法一聽於上命而君命不受之說爲虛文也有用人之心而未有用人之政故諄諄三年而天下以爲具文日月逝矣嵗不我與後三年而視今猶今之視三年也故於是有十年三年一年之說以禦將終之而請教焉恕其僣妄甚幸

上宣撫薛尙書札子

某疏謬晚進誤蒙知遇以古人羅致之禮欲使之備數幕府顧惟不稱無以仰答盛美而此意甚厚亦不可以虛辱也二十五日遂抵鄂渚見總卿及史君知行府已次襄峴欲舎舟徑進又以臺翰所諭令到鄂渚日先次馳報以聽要束只得少俟嚴命也某區區此來本欲有以自見去家才一日知有唐州之敗事勢益急尢不可但已輒具公札三件冒犯嚴誅所學所知僅止此耳更乞緘之囊楮不以示外免其僣言之罪而幸許之伏楮震栗

論事札子第一

某竊見仁宗寶元慶曆間有事於西夏其勇於見敵者莫著於劉平任福葛懷敏其遲於立事莫顯於韓範然而劉平任福葛懷敏之徒每戰必敗而一韓一範之歌至有心寒膽破之語則知用兵行師要當以成就論勝負而不在於驚人可喜者也蓋上兵伐謀其次伐交其次伐兵其下攻城能而示之不能用而示之不用以迂爲直以患爲利臨敵善戰𨿽貴於拙速而立綱陳紀要在於巧遲故司馬仲達忍巾幗之恥而羊叔子欵饋藥之意趙充國待防幵自定寧沮詔書王忠嗣不以數萬人命易一官爲國逺慮此皆號善用兵者誠以國勢所關人命所系非可以輕舉徼幸也某來自逺方不識邊事聞之道路知出兵於唐鄧之間竊意襄州重鎭控扼南北內屯精銳外設溝塹使偏禆出戰無後顧之虞勝負不常無搗空之患忽聞全軍在行大將交鋒傳播所及無不驚懼已往之事不敢復陳矣今者前恥在念後效有詔自今以往復作如何計議也漢髙帝靈壁之敗收士卒於下邑發老弱於關中說九江而教之畔防韓信而與之合然後有京索之勝而猶深壁於成臯髙壘於小修武此皆前事顯驗非深逺難知者也古人親履行陣尙且千慮千慮之中更防一失諸葛武侯所謂攻吾之過所不可廢今承平日久未嘗渉軍旅之事士大夫有志當世雅協時望不過信師友信簡冊者耳未嘗躬跨鞍馬手援鼓桴其臨機料敵當更卻顧況於三使鼎出襄漢獨居其中以言其兵則不如江淮以言其險則不如闗外徒以地近京洛勢當都防其事不得不急其人不得不重則當深思逺慮求以計勝而不可以力取也知彼知己百戰百勝知其將之賢否而後可以用人知其軍之虛實而後可以設備知其糧之所聚而後可以就食知其地之險易而後可以行軍其詳在於算多而其宻在於用間至於斥堠之必審壕寨之必擇推所從來厥有端緒平居而士愛其將見敵而士輕其死緩急有冝本末有序非可以指日算效者勝負在前迅若霆電愚不敏敢以誠告

論事札子第二

某竊惟自古用兵所以教之飭之無所不至究其所歸亦惟曰整暇而已惟整也然後可以行弔民之志惟暇也然後可以行伐罪之威蓋自古用兵以市不易肆爲羙談𨿽絕域遐方猶是赤子而況中原之民祖宗徳澤之所及以其思我王化困彼虐政於是拯而救之使還舊觀然則殺一遺黎謂之不辜取一布帛謂之不義頗聞近日軍中子弟有剽掠於道路者以類而推不能無疑設使所獲城邑以巷戰爲名妄有屠戮以輜重爲名妄有掊斂正恐中原之民自爲敵國無向風迎降之事矣故曰惟整也然後可以行弔民之志今敵之所恃者騎也吾之所恃者步也騎以畜步以人人可以意得畜不可以情化故先登陷陣忍死血戰騎不如步事理明甚靖康建炎以後本朝與金人相水火無慮百戰其間敗多勝少皆是望風奔潰使敵得以乘我其敢戰交鋒則未有不取勝者以事攷之則明州城下與夫順昌和尙原采石等數處而已𨿽有烏獲之力巨毋覇之軀見人而走果何所用故曰惟暇也然後可以行伐罪之威旣不能整又不能暇平居坐食已有心腹之憂況欲使之弔民伐罪乎比年朝廷知債帥之獘稍稍出意用人不爲憸人近習所賣可謂甚盛然此可以責其不刻剝耳一卒當誅上章待罪得防放免乃始自安有孫武教吳宮之才不肯爲今日用矣方圓曲直之意尙未通曉應卒遇變寧有長技有武侯八陣之法不可用於今日矣今事在目前不可遼緩望因近日小衂之後俾諸將各議整暇之法條具禦兵教陣利害如王襄敏之於熈河使之各盡所見果其嚴於用罰明於用賞不姑息不苟簡教戰有規繩待敵有方略擇其長而用之更與敷奏免從中禦亦緩急之一說也

論事札子第三

某章句書生習舉子之文以竊科第生於畎畆間粗知田夫紅女艱苦出而爲吏勤勤懇懇期無負於廩稍而已古今之大義中外之正統獨於書傳見之足迹不及於邊陲議論不列於軍旅一旦大開幕府而使之與議於其間知不足以稱塞矣以爲不可而避之耶則近制之所禁也知其不可而彊爲之耶則夙志之所不安也旦旦而思之昏暮以繼之求無負於知已者惟有避賢一說庶可以自贖也竊意諸府之所辟召邊面之所繁使眾所共知固已有得人之賀矣其有薦書之所未及除命之所未至而其人才皆倍蓰於某者不知其幾乃或安居家食從容內地當此之時頗而不稱請略數其十餘而其他可得槪見也前知撫州楊方新知惠州陳孔碩知徳慶府劉爚知潯州廖徳明新知常徳府唐彪前衡州通判潘防新贛州通判袁燮新全州通判陳武廣西運漧柴中行衡州教授李肅前襄陽府教授李燔前贛縣尉吳柔勝或與之深交或得於見聞其學皆通於古義其用皆逹於時宜使之贊幕中之辯必有所補此特舉其大端而某之所欲言者不止此也伏惟經綸之暇少防繹而選用之審知不謬無面謾之愆則不肖晚生承流宣化於照臨之下竭盡駑力牧養小民亦可以爲保障也愚誠如此惟執事者察之

欽定四庫全書

昌谷集卷十四

宋曹彥約撰序

送東林長老法平序

平東林捨書生科舉鋭意學佛來自東淛肯爲逺法師結緣僧俗共敬必有異於人者問所從來夙見知於慈湖楊先生先生以易道視己以己視天下其所予進必不碌碌矣歸見慈湖若問廬山景但云九疊云浮山不動重湖風定水常平

送辰州朱守序

仰惟孝宗皇帝登俊庸良綜名核實文恬武熈駸駸乎天保采薇之盛矣右學之士感聲气而應者茅彚而起遭遇其時訓習其事開邊拓土之論習以成俗湍鱗風翼項背相望今辰陽使君朱公乃獨以書生學力立橫流砥柱馴致專城流芳逺播農殖士化所鄕一律盤礡乎紹熈慶元之間藹然政治豈其師有異指事有異趨推廣作成之大徳則必有所受之者矣太公抱負磊砢沈浮東海者八十餘年一旦得君行道不肯詭隨苟合以就功業天道無殃不敢先倡人道無災不敢先謀此其志慮豈特在乎區區攻守奇正之間及乎黃鉞一麾蒼兕一誓日中必熭操刀必割暴六韜於天下特其形見有不得已者如此夫子食息乎俎豆乃獨以我戰則克建號當世當其攝相首欲沮萊人而兵之及墮郈墮費動干戈於邦內門人如子路謂升堂而科於政事者乃欲以行三軍誰與自況然則官設兩學判然以呂氏孔氏爲宗岐文武而二之不攺唐舊是豈孝宗皇帝之本意而先聖先師所以設教於後世者乃如此哉自紹熈以來衣繡持斧始不擢右學之士天下承平信使交通大將之命不登於壇節鉞之制不渙於廷仕於外而入幕薦於朝而得郡奏最予還不過列爲環尹推而上之又不過朱華二閣贊相上下祖宗舊制禮隆持槖士夫雅望體重秉鈞比歲擢用寒士稍稍濶疏或膺簡在亦往往不能久處豈今世君子便於已而不安其職耶服其服而恥習其事耶不然則同列者忌之好進者奪之立異者媒孽之而使之不能安迹耶學士院不列於鑾坡則蓮炬賜對者有數中書省不直於鳳沼則視艸西垣者有限渡江以後禁地要省與百司庻務分曹錯居其舊貫仍在不可得而疏逺者有此而已親於職則其情孚近於地則其體重古者工執藝事尙得諫爭宰供刀匕或能進規況乎端闈之禁賔贊之長肅等威於表著傳臚句於陛亷其關於國家之大體系於人主之心術觀其人之賢否以爲輕重非獨漢謁者一職而已今使君以儒術集以武科選以徳履薦以事業用天子畱而近之所以自許者當如何哉上不欲敷文治則已欲敷文治則太公未遇時以何說進上不欲立武功則已欲立武功則夫子或用之日以何道行履其實不襲其名信其言不孚於行是則自古聖賢與孝宗皇帝所以責望之本意而非派別支分者之所能察也愚不敏求所聞如負暄者以告𨿽極淺陋亦野人之防也

井田分畫序

建國之法取其方而易制故鄭康成以井字爲解而王荊公亦以國字爲說惟取其方也是故每以方而周其外今且疊而言之王城方九里其外凡二節每節五十里自王城直度近郊凡五十里近郊凡百里自近郊直度逺郊五十里逺郊方二百里以行六鄕之法其外凡四節每節百里自逺郊直度甸百里甸有三非四丘爲甸與甸服之謂也以行五遂之法甸方四百里自甸直度稍地百里稍方六百里始雜以井田助法自稍直度縣百里縣有二非遂人五鄙爲縣之謂也縣方八百里自縣直度都百里都方千里亦謂之畺自是以上謂之王畿縣之外直度百里凡三十有八同總謂之都亦謂之畺畺者所以爲王畿千里之限也畺之內每以小都者四加至方百里爲大都天子之三公與親王子母弟各食其一焉亦在九十三國數中以百里四分之以一小都之稅入於王而食其三大都之外有公邑用貢法貢法之外亦有口出泉所謂邦都之賦者此則直度五百里之內方千里之地也

登復州城序

復州城舊濶而難守非二萬卒不可閉門今於北面築腰城一帶引東西二湖灌其後其南自有義河活水亦有地利因問丁夘春北騎入城事皆雲林守方未出城以前韓僉相旣去城中揺動刼火間作林守初六日出居水次江陵差張鈐轄榮領兵五百守禦城中居民以爲可恃矣始隨林守出者今皆復歸張鈐轄𨿽不權州其實領州事也旣而魏參議良忠乃來權州林守送印與之張鈐轄不樂退居東禪寺至十一日而北騎驟至始自西北角李子園入卻旁分兩翼三路並進居民奪南門渡浮橋其來擁並橋爲之沒北騎乘之死者不可勝計其一軍趨東禪欲降張鈐轄張赴水死乃降其卒每一名守以二女眞旣而殺之魏參議失其印與一親隨部轄並馬而遁敵人乃登江漢樓招納百姓其後知不能守復還應城掠其子女以行事定後得張鈐轄之屍於水詔贈拱衛大夫果州團練使範守云魏參議尙欲奏功此何理也去年吳宣參趕過漢陽力言郡印失於魏參議今詢之郡人則張鈐轄實不曽領印而林守送印乃魏參議也

樂平傳逺乘序

樂平縣之利害固非一端其有嵗額不定而官受其害者曰縣用州用苖則關於使府者也曰經總制移用錢則關於府判防者也曰木炭錢則闗於都大提防使衙者也其有積未去而民受其害者曰稅苖則闗於催科差役之大要而官與民之所共困也爰自判府王大夫寅而縣用之苖始有定數自今判府陳大夫杲而州用之苖始見虛額經總制移用之不必專人則今府判梁朝奉綸而上下相信木炭之不同於諸縣則前都大徐寺丞煇與今都大梁判院季珌而前後相應凡官之所謂受害者庻防乎免矣至於民之受害而官不能去則又爲令者之罪也某不肖幸得效奔走諸君子之下居官之責旣以幸免而百姓借借皆謂稅苖不正爲令者無所逃其罪蓋嘗講求利害剔抉蠧不量事力黽勉而行於縣矣一歲之間相率而歸並者亦數千戶今去替不逺懼失諸君子之盛徳不得以惠於久也輙復書其事而以區區所欲行者附見一二所以塞猾吏誅求之路而損豪家兼並之意其爲意則甚勤而所以爲計則疏矣作樂平傳逺乘

輿地綱目初槁序

輿地之書作於車同軌之時則易作於國異政之時則難時同軌矣猶必君相注其意郡縣宣其力咨訪於下者無遺慮編摩於上者有實學然後可以稽古可以傳逺玆事浩博非經生學士所能獨辦自漢班孟堅志地理之後後魏酈道元注水經以來世無儔匹尙稱抵牾該洽事力僅能有此惟唐李吉甫志元和郡縣身爲宰相世號中葉其時尙可其位又稱比量他書粗有本末百或一失未暇盡備也本朝全盛之時記寰宇於樂史誌九域於王存一則自出己意不假朝命一則依仿舊圖撮其大要或討論之不精或紀載之不備觀者歉然未爲大典而歐陽忞輩乃欲以專門自許廣記其事志則良苦事力猶有限也觀書誦史如坐暗室東徵西轅出門有礙儒者之恥也暮年脫迹吏事櫽括舊聞始類韻爲輿地綱目以備檢閱在目前稱謂則主乎嘉定其陷沒州縣則號從中國詳於三代秦漢以前次及於魏晉分離之後日附而月益期以自淑而已名數繁多位置未暇簡冊有所未備足迹有所未履字畫豈無訛誤筆力豈無差舛以至凡例之不立稱謂之不同或詳或略明知而故犯之方將考諸書而證同異著拾遺以助闕失防寶慶訪落錄及耄謬京塵膠擾玆事已廢及請老得閒窘於藥鼎餘息如髮不復可以考正矣筆力所及僅能出初檢以示本意若乃國諱禦名非不欲避慮以殷爲商則盤庚失其都以朗爲明則武陵失其郡古者臨文不諱之義或出諸此異時吾家子弟知吾本志求其細目之略而能增廣之見天下一家請於博雅君子而是正之使後之立綱陳紀者有考焉似易爲力或因其疏濶而遂譏之亦其所也

開禧徳安守城錄序

開禧兵釁旣啟敵悉力闖諸郡時主諾多以戎帥不然亦勇將兵屯至少處猶不下數千獨安陸以內地故經理所不到乃受敵最慘守𨿽將家子懦不解事幸而得存則予同年兄王元父之力也當丁夘之春敵戀戀無去志得縋者來言城中癘疫大作老且病者醢貓以侑食予聞之泣下曰人之愛貓近於愛子殺貓而甘其味去相食無防矣旣白之宣府又書其事以告朝路無安陸是無鄂渚自江以南將何所恃責同年在位者不防元父盡力之意朝廷𨿽知元父忠顧事力不暇及也以列郡無重兵身不當事任受圍百有八日遮蔽天塹困彊敵以俟水潦訖全其城其用力良苦哉圍解二十年元父亦修文地下久昔旣不自狀其勞則後於今日者益不足以考其槪矣每切憂之今監倉君示守城錄一編纎悉具備列禦敵之法固足以示訓若元父之所以用心與其所以和眾上以安其親而下以刑於妻子講學之明而用志之堅有非文字之所盡者更在於守城錄之外也嘗論開禧用兵之時主事者竊取諸老先生復讎大義謂簞食迎師者可以立致謂六月北伐者可以圖全然而體統不明規模不定吳曦趙淳皇甫斌之徒已受宻議重兵壓敵境然後廹諸賢以稱王人勢不可辭亦不可止及乎敵已大舉三邊數千里皆已受敵宣司擁虛名於內無一兵可以增益至董世雄輩以朝命來援亦傲睨不防國事本末倒置之一至於此全安陸而不敗必有人如元父而後可也監倉君善繼其志善述其事有守城錄如此可謂元父賢子矣予素善元父不但慈恩之契及守漢陽倚安陸以爲固識其受敵事如錄不繆忠肝義膽固已隠然於錄矣以死自許卒得不死不幸而死元父無媿也顏平原張睢陽以守城著名一生一死至今道守城事者指二公爲稱首無所輕重以其事在守城𨿽生死猶末也儒者以忠信爲甲冑禮義爲幹櫓置生死於度外然後可以行志此又錄外之意不可不考元父名允初永嘉人同年小錄中字茂逺監倉君名致逺嘉定甲申孟夏旣望東滙澤曹某序

送桂陽洪守序

徳星聚翼軫映帶壽沙擲石廩而接天柱湘中部使者粲粲如元道州列諸郡最課未有先於桂水者大丞相益公爲連帥重然諾未嘗自薦一郡乃獨曰桂水吾所敬吾其爲上言之當是時南北好通上遣著廷近臣修問金國故事金國君臣迎見首訪紹興間忠宣洪公遺迹下至當時使金國得還童悉欲知其後嗣安否著廷復命上咨嗟太息具問左右忠宣子七人自內相而下今誰用者桂水使君之望徹於垂拱之聽久矣初壽皇遴選二千石不間逺徼錫對殿廷問其所治𨿽五月報政期年有成不肯爲其人數易防金陵別乘還朝當路剡上如雨擢長是郡垂裕後人上雅念忠宣公忠讜桂水又有能聲顧二千石不久任非壽皇所以加惠千里之意終更而圖特未晚耳今其還也靑氊可復有也上或問桂水利病將何以告歟地愛其寶白金不登民無農桑又變而爲両稅刀種火耕與槃民之族爲伍束濕一急潢池易波賦斂所入要不當與江淛爲殿最吏道貴寛簡不貴苛細財用以制度不以浮侈推是心以往𨿽天下國家可均也豈獨湘中一壘已哉使君之行邦人誦而歌舞之固已明效大驗又能以其說進之君其與炙背食芹者逺矣某不敏敢書以告

送權郎中守臨江序

今天子卽位攺元紹熈之二載司門郎權公被命趨眂淸江守印從壽皇聖帝之選也仰惟壽皇聖帝履九五之位二十有八年朝廷無事四方寧謐士渾厚而成風民冨饒而知義負者歌行者樂熈熈侃侃相期於咸平慶曆元祐之治推所從來是孰使之然哉聞諸先生長者之談上以至仁覆天下不忍一夫不得其所每擇牧守必錫對便殿論千里之政治反覆曲折必采其裕民事以告於上或可施行亟兪其請間又遣部使者從而咨訪之詔両省侍從臺諌從而選舉之小則因任進職大則予環驟用故其牧守多賢體上所以愛養天下之意薫陶漸化使之二十八年不知兵而未已也脫屣萬乘將內禪於嗣聖猶諄諄乎以牧守爲急於是司門公懷紱之命適此時而選其所以簡知必有異乎防常者中原故家不振於東南也久矣士大夫狃於簮纓漫不知講學爲何事幸而假途筆研足以均國家爵祿則如魚筌兔蹄忘棄之不暇司門公旣登仕版益潛心典籍度嶺落南願爲葵軒先生機幕涵養自得𨿽未卽盡所用於世然至於孝以悅其親整以治其家友愛以善其族黨久要以得其鄕裏非泛然乎以先聖爲蘧廬者昔端明公崛起諸生慨然以國事爲己任衡石輕重毀其家以安社稷不在其身則必有三槐王氏之報淸江戍旣至司門公方就道井井綱紀已足以聳其吏人之聽矣更數月奏上五事天子可其請有司得行其防部使者稱其能両省侍從臺諌稱其賢斯亦大用之梯航也客或過湘中道問淸江新政推其餘以告之見葵軒之門生弟子儻可以告秋七月庚午東滙澤曹某序

棲賢進士題名序

進士賜第而歸題姓名於貢院可以已矣又題於棲賢僧捨惟南康爲然則前守黃祕書粹仲倡其端今守張著廷子宓成其美思昔唐鴈塔題名之意有此舊事然錫燕江上題名塔下唐進士侈大君賜而已立身行己之本未見端緒今乃拜聖賢於白鹿齒長防於行輩然後檻山以爲髙掬泉以爲潔𨿽紛華盛麗萬不侔於曲江而雅趣素志似若無歉焉者旣特書而又書之不爲贅也曩者止於鋟木今乃勒石曩者三嵗當一易今欲序其首而列書其後使異時之再至者易集而百世之不墜者可考事至久而後精謀以眾而加詳非疏於昔而當於今也始予序貢院題名固已抒其心曲凡累聖設科之本意與父兄愛子弟之盛心班班可見矣今又以桑柘遺老辭不獲命而書其槪非曰能之或以爲闕焉則近有貢院之辭在嘉定癸未十月朔郡人曹某序

曽侍郎武城集序

士患志不立不患不逢時唐劉蕡對防太和中言言藥石自人主以下皆知其忠廹於勢不用而止於蕡無歉也漢賈誼爲庸人所害壯年短折𨿽不至公卿猶能使人主躬行以移風俗史稱其未爲不遇有所感而然歟曽鴻父侍郎發迹艸茅中逾冠而對防天庭慨然立論謂人主以其身爲羣臣士民之倡當以帝王之道爲必可行以聖人之道爲必可信以後世淺聞曲學之說爲必不可法以美教化移風俗爲己任而不徒從事於撐拄支吾之術以剗除宿興起人心爲急務而不敢少墮於因循苟且之意其論壯矣至於區處條目剖決是非審當今治勢而不爲慕古之誇心示好諫本意而不爲求賢之虛名明責任之方則宰相不親細務臺諌不按小吏行均節之法則人主之心必本於寡欲宮掖之費必關乎外庭吏員冗則當別能否民力窮則先裕州縣明公道以破依違両可之論寛文法以作趨事赴公之心莫不深察乎人情熟識乎世變施之於今無不冝驗之於古無不合用斯人而行斯政烏有不致治者哉選擢亞魁謂其用可必也當權臣執國柄適與其歲月相爲終始由冊府而進則異議足以揺其迹乘邊障而去則立法足以柅其行及夫弩末刀塵去鑑明攝代言之筆進持槖之班演綸而忠賢神伏批敕而姦諛膽防獻可替否方勃勃乎其中明珠未剖梁木先壊矣視劉蕡則其說已合較賈誼則其身已顯而見用稍稍可以行其志者攝事鳳池才五閱月耳眞權起部旬有七日耳疾病交於其中而執筆之日有限抱負奇偉志不得逞夫天未欲行其言也何其奪之暴也沒防二十年有子繼其志裒所爲文自廷對防而下凡輸忠於上者有奏議有表狀交遊於士大夫吟詠其情性有書啟序記有古律詩而諡議講議外制防問之屬皆與焉合二十四卷爲武城集若搜訪而未備者猶不翅也凡所爲文誠足以觀其學而知其所行信其初而可以必其所就獨惜其對防之言磊磊落落可以謀王體防國論而不得盡見於施爲措置之間故於漢唐二子之事而有感焉鴻父曽姓諱漸建昌南城人寶慶乙酉陽月朔日東滙澤曹某序

蕭公直諒集序

祭酒蕭公乾道間論宰臣甚力而宰臣反欲薦公或以爲兩賢非也公對仗再疏已得防納副本宰臣出闗待罪已經夕不再召旣事關兩宮勢不容並立𨿽除職公節猶禦筆親攺訓詞有正人去國豈朕所欲之語宰臣彊顏竊位觀上風防謬稱公以自固豈復有薦賢雅意其後召公賜對深嘉屢嘆所謂思卿直諒與直諒不衰者至再不已可以觀當時君臣之際矣公之文集三十卷而論疏居其三詩文散逸之餘防萃未定顧立朝大節不可以不早傳況其沒也已四十餘載矣其亷靜易直見於晦翁朱公之記其忠朴直上見於麗澤呂公之詩而朴茂不妄語則又南軒張公所以告雷卿朝宗者如此皆足以名其集獨直諒二字則阜陵所以面賜之者不可隠也敢掇取二字以名其集俾後之事君者有所勉焉其他姓氏之源流出處之顚末則平園周公所以志其墓者在嘉定己夘二月朔旦壻東滙澤曹某序

黃西坡文集序

西坡先生立朝不至郎曹外庸不過持節容臺議禮則有力褫气蠲租浙右則朝論變色罷歸裏第而倡爲黨論者於此時立焉其人物闗世道消長當如何哉晚年卜居廬山下日對五老九疊用不汲汲不用不戚戚後學晚進皆得而師承之有疑義則拜書考亭以取決焉人徒見霜降水落之詩如此不知其少且壯也選於鄕而升於學出必與勝己者語入必與苦口處切磋於經籍章句之精防而泛濫於莊騷太史子云相如之蘊奧發而爲文各究其體見於行事各得其當由博而入於約有萬而歸於一然後取證於儒宗眞積於日用故其講明也易而持守也固非泛然傳口耳竊近似之比也士大夫起書生當職任有一節可稱如西坡之蠲租議禮亦每每間見而時論之消長不與焉若至於晚節末路醖借於師友之間而終始乎義理之正則斯世之生斯人也不數數矣讀其文而知其學於世道有感焉列在諸甥不敢以私言也本本原原則勉齋黃直卿已敍其事矣復贅辭以附其後嘉定庚辰十月旦日曹某謹書於湖莊所性堂

欽定四庫全書

昌谷集卷十五

宋曹彥約撰記

普州四賢堂記

劍南之東有州名普冠帶之盛與西眉並稱名藩大府或不敢望然一郡才三邑地方廣才三百里其博物洽聞絺章繪句獨嶄然露頭角士類之所歆艶文之以禮樂其來未巳郡有學校由祖宗盛時以迄於今其廢其葺不可盡考若其大成殿之東從祀堂之對楹辟而三室闔而一繪像而名之謂之四賢堂則自今嘉定乙亥貢士黃盈進之請寓公馮倓之助使君虞方簡之力也昔濂溪周先生闡性命之理闓端後學而明道伊川二程先生與橫渠張先生祖述其道發明其說使孔孟未言之教顯然於天下曽子子思親傳之懿隠然於人心則相與屍而祝之社而稷之𨿽載祀千萬斯世者罔敢失墜可以無愧有堂而設諸學宮使夫郡之爲士者望焉而起敬慕焉而取則有益焉而知樂不及焉而知懼豈不足以移風易俗還文物於三代之際然質諸他郡昔固有以義起者矣夫以四先生者或足迹之所嘗至或宗族之所嘗居聲教之相關則心志之所趨者有漸師友之相傳則口耳之所聞者有據是豈嵗時祭祀之足以言其禮而廟貌尊嚴之足以象其徳哉普之爲郡地介巴蜀聞濂溪之風不若江湖舊治之爲審誦程張之學不若關洛前輩之爲詳顧乃正其位於學宮列其名於祀典本本原原其於尊徳樂道之意可謂勇矣抑嘗思四賢之所以皇皇汲汲與後世之學者所以尊之重之而不敢怠亦何意乎天生烝民授五常之性以立於天下非以其力大之足以奪爪剛之足以決也無父子之親則不足以聚族而居無君臣之義則不足以同文而治隠於道心者爲甚微而攻於人心者爲可畏爲是之故而思所以一天下不可無學則夫學者事業非以其涉獵經傳知人之所不知以爲富也又非以其綺麗言語能人之所不能以爲華也有善而不知所擇不可以言致知擇善而不知所執不可以言力行及其積之以誠持之以敬然後知致知之所以爲力行力行之所以爲致知以言修身則徳盛而仁熟以言及物則海涵而春育玆非四賢垂世立教之本意而後世君子所以表章四賢之盛心哉繼自今步趨於堂廡凜然四賢之論說參於前偃息於屋漏犂然四賢之踐履關於中從容於學校科舉之間而安行於富貴貧賤患難之際誠實於事親從兄之始而善推其所爲於四方萬里之外玆堂之作其有功於名教多矣如其義利之不辧而決擇於得失之境操捨之不察而顚冥於利害之塗誦其言而不惟其義信其迹而不求其心終日摳衣乎四賢之側而常若與四賢隔乎宇宙此則鄕黨自好者不爲於四賢乎何有餘不敏敢以誠告嘉定丁丑二月朔日記

江西安撫司機宜防壁記

帥臣列屬有三而主管機宜文字者乃獨知印上而議幕固已多歷麾節或入朝有顯效主人所尊敬不敢責以細務其下則幹辦公事同一資格而機宜文字猶爲之長有建議必質正焉中一幕而立顧不甚重予嘉泰壬戌以至甲子嘗以奉議郎居其職去十有三年爲今嘉定丁丑冒領帥事則今潘君檜實爲之雅好捷出按籍且訪諸人得前二十政斷自淳熈以下囿石於壁而欲記之必有說也將以收拾姓氏舉揚墜典使後之居官者有所考耶亦將記錄本末旌別能否使後之職事者有所勸而或有所懼耶如其收拾姓氏舉揚墜典居官者有考而已姑置勿論若欲記錄本末旌別能否可以勸而可以懼亦豈遂無說以處此哉唐藩鎭固是獘法而其識拔名士尙髣髴三代舉選本意固有士行修於家而辟命達於朝出而贊戎幕者多奇才入而居王官者多宿望近世以銓法取士稍失舊典猶必以邑最爲正格以畫降爲異數謀有機密事有便宜非如諸使之屬窘於一職而已叛而不討無以示朝廷之威服而不柔無以示朝廷之仁獻曲突於焦頭之先折遐衝於樽爼之際惟有徳者可以立言惟有學者可以應變惟忠誠惻怛無私意介乎其間者可以贊其長而友其寮此則溫石諸君子所以揭日月於唐不與餘子碌碌者伍囿石於壁姓氏云乎哉

南康進士題名記

進士之有題名古也吾邦壤地褊小前乎三十載由進士解褐爲有限致揭而立石者亦闕焉始書於學官之屋壁再書於釋氏之浮圗事力簡陋其勢然也惟立教之意隆而羣試於有司者日盛表而出之必將有異於前日者縱防於塲屋勇鋭之地而發越其山川英靈之气俾相與目視其姓名心惟其本末出必以及物爲先務入必以律巳爲切體知追配於古道者爲可敬而一意於溫飽者爲可羞此則國家累聖設科之本意而鄕之父兄所望於子弟之盛心也先是邦人舉進士未嘗以右科得雋今黃侯來刺是邦而兩科賜第者乃有六人其文武掄魁固足以鼓動後輩闓端異日而又廣貢院百餘楹於辟府之始徙題名二百年刻書其間所以備培植勸誘之美政豈直誇耀於士子驚駭於閭裏而巳哉旣命某直記其事不敢不告侯名桂字粹仲三山人嘉定庚辰十月旣望郡人曹某記

白鹿書院重建書閣記

白鹿洞之復有書院前使君朱文公所建也書院之有禦書石經孝宗皇帝之賜文公之請也藏書而有閣焉又文公之所度地前學官李君琪之所剏前使君宗學桂博士欲攺而大之今使君太府王寺丞增益其費命學官丁君燧董成之幾五十年而後文公之志始遂亦難矣哉仰惟髙宗皇帝立極東南當氊罽跳梁之後聖學湮微不斷如發親禦宸畫勒聖經於樂石摹而揭之使嗣聖得以詔士子則閣名云章豈不足以增重書院思昔聖人治天下立司徒之職以典教爲本家必有塾黨必有庠術必有序國必有學灑掃應對進退有其節禮樂射禦書數有其文本之以孝弟忠信行之於州閭鄕黨然後考之以徳藝升之俊秀無非使之明其善以復其性夫是以上作而下應教化行而習俗成後世以法度整齊天下古道日薄時乎用儒或以爲觀美間有稱其道徳之開延喜其六經之表章其於名教茫未有補惟我本朝尊儒重道累聖相承前後一律故白鹿賜經始於熈寜而修繕之勅發於章聖髙宗皇帝閔聖經之道將廢萬幾餘暇不以聲音采色爲樂而以筆札爲工不以藻詞麗語灑翰而以聖經示訓則夫奉云章於傑閣瞻望而尊敬之視漢熹平蜀廣政所刻相去逺矣聖經標凖萬世凡圜其冠方其履者皆知其不可一日廢於天下也然而口誦其言者常多而心惟其義者常寡議論橫出者常勝而眞實踐履者常不逮豈載之簡冊者猶有遺憾哉知之者有所未致而行之者有所不力也天理具在孰不有所知學焉而不博問焉而不審思不愼而辧不明非致知也日用酬應孰不有所行執之不固積之不久得一善不拳拳服膺而勿失非力行也推本聖人垂法天下與本朝先哲所以講明義理垂裕於學者纎悉詳盡以此奉親以此事君以此行巳以此及物不但云章所刻而巳由是而推之凡經籍所載見諸簡冊先儒之所歸重者𨿽手之所抄家之所藏市人之所摹勒莫不求之以誠守之以敬惴惴栗栗如薄冰深淵之在前而惟恐失步皇皇汲汲如駒隙桑蔭之易徙而惟恐失時下至於諸子百家之說編年傳紀之載與夫微言讜論有益於身心有利於世道者積累而通徹之饑餐渴飲不廢朝夕此則累聖所以惠天下之防朱文公所以淑後學之心前後主議典教是邦者於此特注意焉其不爲應故事明矣舊閣尙卑隘總髙深之數爲丈者率不滿二其廣特加一焉今所增或以丈計或以尺數蔑有不滿之慮書院偉矣閣崇且廣矣所望於稱是閣者日防其間云章參其前出乎其外云章著於心如是則居族稱孝居鄕稱弟仕於州縣利澤及於民立乎朝著名聲昭於時皆自致知力行始則又誠敬之所端本不可誣也王使君栻字式之故相之賢子作郡有惠政尢於兩學加意若殿若廡靡廢不舉大啟是閣特其顯著者召節巳至尙肯以斯文爲重訖此役而後行貽書來告以記爲托且言涖其事者星子縣主簿王橚堂長魏汝諧學錄直學陳畊繆惟一也彥約幸生是邦昔嘗肄業書院義不可辭輙誦所聞如此寶慶丁亥正月郡人曹彥約記

致仕通政檀公壙中記

公諱渙字元吉姓檀氏曽大父諱宗益故比部郎中贈正奉大夫妣方氏贈碩人大父諱伸故武學博士贈朝議大夫妣周氏贈恭人考諱師醇故朝請大夫湖北安撫司參議官妣髙氏曹氏皆封恭人公自幼習讀卽表表出餘子上爲文字操筆立成不得雋於埸屋乃受廷賞調南康軍建昌縣尉澧州司法參軍歸州興山縣令黃州黃陂縣令臨江軍新塗縣丞惟興山以內艱不赴其餘所至輙有聲律己以亷待下以寛知民疾苦一毫不擾而所向輙辦上官賢重之民感其徳無汲汲騰踏意暮年猶才選幹辦湖南安撫司公事平劇賊李元礪等奏功幕府進秩命下而公掛冠之請巳上矣始以陞朝官致其事次以五品服其身年彌髙而徳彌劭議論風生運筆如駛聽聰視眀少壯不防及夫婦齊年世所歆艷得末疾一年猶日坐堂上接世務對賔客皆如平日至於易簀辭色不亂生於紹興乙夘之七月終於嘉定壬午之三月享年八十有八娶許氏濠州通判諱燾之女生二男子長曰梓次曰松松先公五年卒六女皆已適人其婿曰黃渭劉遵李景亮劉令徳李天麟楊垍四入宦途二爲名家名士有再捧賢書者二孫男一曰燮一未名一女亦許嫁矣家世池州建徳縣望族以外氏南康也幼從官扵是郡已慕廬山之勝及得尉外邑建昌甫滿卽卜築城下今又卜兆山南實爲淸泉鄕鳯凰之岡亦以治命梓將以是年十一月丙午克防大事日月不畱狀其行而銘墓以告扵立言君子將有不及姑命敍其大略而記諸壙示不朽也

長女如範記

曹氏如範者昌谷居士某字簡父之長女名柔則無封邑以字志也世爲南康軍都昌縣淸化鄕龜山人今徙居城下年餘十嵗卽頴悟孝友若有陰相之者十八嵗爲同縣人牛斗極妻居士持湖北庾節攝守鄂州及將漕湖南攺帥長沙皆以之隨行及歸牛氏則所以事舅姑和叔妺者猶前日孝友得舅姑歡心撫如巳女叔妺之所倚信不翅已兄弟處良人以敬撫婢妾以恩治飲食奉賔客以勤又防躬履儉嗇力任家務舉無違禮如老成人中外斬斬無不稱善居士自劍外乞歸移守寜國待次鄕郡實歸寜城下僅二十日忽得吐下疾逾一日遂不起𨿽痛楚委頓時言語猶不亂享年二十有七實嘉定十年七月十四日也嗚呼痛哉所生母王氏以其解事有情義嫡母宜人黃氏所深愛病時不頃刻捨二母病革時黃氏猶抱持之生兩男皆不育有女聞娘方七嵗卜以其年八月十五日歸於義風鄕彭婆橋之南原以便祭祀斗極已命扵朝爲初品官其父與兄皆爲朝列門地方顯而婦賢不壽命也夫前十日居士記

次女如璧記

曹氏如璧者其字也名柔美爲昌谷居士曹某簡父次女生紹熙辛亥八月二十日死嘉定庚辰五月二十四日才三十嵗耳可哀也哉居士南康軍人本居外縣都昌之龜山今徙居城下昌谷巷再娶今宜人黃氏爲潮州通判諱瓌女當通判公知江州徳安縣時居士未赴桂陽軍錄事參軍如璧生扵外祖官舍年十有七居士假守漢陽以妻同郡進士陳畤自是得湖北庾莭領湖南漕計至守長沙又將漕劍外移守豫章所不與俱者獨劍外耳以其孝友出誠實故中外無間言以其聰敏識大體故酬應無滯事在夫家則事姑如母敬夫如賔和上下如兄弟姊妹兩家隔一巷而居其親愛雍睦如同室也前死六日猶歸寜如常時至眀日以疾告後五日以不起疾告居士與黃宜人皆不堪其苦以其盛壯之甚而亡之暴也居士之考諱興宗終佐從政郎贈朝議大夫妣黃氏贈恭人陳氏儒宦三世而畤之考諱秠屢試禮部而樂於隠徳自爲文以志其死又親書以表其墓世未有比所娶郭氏有賢行尢撫如璧如已女如璧生數男子皆不育止有八嵗女名師妺有慧性足以祭其母將以是年九月丙午如璧於星子縣丹桂鄕浯陂之原而居士爲之記

欽定四庫全書

昌谷集卷十六

宋曹彥約撰榜文

利州客位榜

某持節領州不敢憚見賔客但筋力有限職事少閒不欲以有限之時講無益之禮凡賔客之有參辭者毎日蚤見一次其有職事者又食後見之𨿽非職事而有私計不得以自逹或寄居官之有已事如封贈奏薦循轉官資放行請給批書印紙之屬及士人整防科舉學籍之類無不見其持佳作以見教廣聞見以相助非有利扵其間者尢所欲聞其餘見任官無職事當議者毎月初亦立定日分請聚揖一次過此則不能迎肅恐典謁者不察此意卻欲分外阻隔賔客特此奉聞切望洞察

豫章苗倉受納榜

當職到任之初適當苗倉受納之際訪聞本府所收苖米扵常年所收加耗之外近嵗以來增收斛面米多至三升又其所納米等色分作上中下九等之外更有加防添耗之獘民以爲苦今照得所在郡縣受納苗米加耗數目已失祖宗之舊向以承平日久支用繁多添差養老之費上供送使之額比之全盛之時大段不同近嵗本府又有巡城坐甲支費等用不一而足爲數至廣若欲盡減加耗固所不暇但近嵗久例之外將斛面紐作實數更增三升卽是無名暴賦立爲常規所合裁減其所納米等色自上上以至下下旣有九等則其餘九等之外豈應更有可納之米必是倉中合干人迎逢州府之意妄以糠粃濕惡爲名加防添耗將來盤量日暗有剰數委實不便今將十年內盤量數參考見得本府嘉定六年權府趙吏部任內盤量之時米數最少卽是未增三升之時其加耗數目卽合以此爲凖今本府於此數外再有優卹又於分定九等之外不許以糠粃濕惡爲名更與加防添耗將來盤量日本府更不額外收數如本倉専斗合干人故意邀阻乞覓錢物或妄稱盤量出剰輙於久例加耗之外仍舊增收三升或於九等之出毎防更加一升決定重作施行許被害人戶赴府陳訴的不虛示

四川類省監試入院曉諭榜

當職江左書生將漕劍外誤防朝廷差擇使防全蜀舉子省試庚牌制嚴不敢控免朝思夕慮惟懼不足以稱塞美意竊見朝廷施行今嵗省試加重常時凡主文考試官六員皆自聖防遴選而制閫大司奉行近制凡檢防試卷官十二員又以東南西蜀名士參於其間則夫前日士論之所疑與夫朝論之所慮決無請托苟賤之事矣至於文字間苟有所懷不先期言之恐情實之不孚而才學之士或有遺恨也從來四川省試有監試考試檢防試卷官必參以東南之士者取其鄕貫之在逺而親戚故舊之不多也然兩處文體卻間有不同處蓋東南作義必須破題精確冒頭詳整作賦則四柱平穏小賦格句妥貼然惟能者而後終篇相稱至於蜀士之文則以文勢議論爲勝卻間有破題不精確冒頭不詳整作賦則四柱不平穏小賦格句不妥貼之患若槪以東南律之不特枘鑿不相入亦將有捨其所長遷就體格思欲投主司所好而倉猝掘井反有失其故步者士子三年科舉利害甚重豈不可念今已與主文考官檢防官商議毎一副三塲卷子必須散在諸位凡經六手考校以學問識見才气爲主若得頭塲首尾相應筞論又更相副如此卷子是謂全備置之前列固是主司之幸萬一破題冒頭與四柱小賦苟不至大段疏脫而其終篇實有議論或頭塲偶爾平貼而其筞論實有胸臆非泛然碌碌之文亦須行間安頓無緣便入不考之數庶幾各盡心力爲國得人不至舉子有遺才之嘆竊慮舉子在外未知試院意向但見試官鄕俗不一便恐好惡不投旋行攺變文格卻至不便湏至曉諭者

湖南軍前曉諭峒賊榜

契勘郴州桂陽郴縣衡州茶陵縣諸峒作過爲日已久當職五月內親至山前布置軍馬尙欲奉行朝廷寛大之意未便進兵誅討經今三月坐費糧運𨿽據本司簽防行司及諸處軍前取到諸峒頭目人供到不敢作過事狀今經多日未見躬親前來簽防及軍前出首事有未便契勘三縣諸峒系是朝廷省地百姓與其他覊縻峒猺不相同若當來失誤作過或因報復仇怨或因捍守山寨或因親戚爲盜不能自別或因羣盜並起聚眾爲備旣欲攺過自新卽仍舊是郴州衡州百姓出入州縣往來鄰里方是眞心向化別無姦僞在朝廷必不肻殺降以失威令在本路必不敢殺降以欺百姓若乃深據險要聚眾弄兵外爲招安之說以欵大軍內爲固守之計以伺間隙甚至文移之間儼若敵國邀求官爵張大聲勢致使官軍淹延嵗月未能撤戍取諸路財計以爲一路之用取諸郡夫力以爲三縣之役則所以待良民者何虐而所以待盜賊者何恕耶當職身任連帥義難避事志在體國不敢邀功本欲告戒諸將並力進討尙恐玩習之久未能盡悉此意亦恐所差招諭士卒未能公平誠實增添語言減落事節致使諸峒疑惑無以自決今委請本司趙撫幹前去山前置立安撫司簽防及委親兵許統領前去招諭眀立期限各立賞格若限內前來謝罪不將帶人兵隨行卽仍舊是本路百姓官司釋其罪愆寛其租稅其間有合受官職合支賞犒一聽官司自作施行則是作過之人尙得全其首領豈不僥幸若限滿不來則本司別無商議卽便諸路進討戮及妻孥除頭目人一家之外其餘脇從之眾並不妄殺一名應官軍義丁或諸峒頭目人有能用命效力𨿽是賊人親屬並一例推賞當職親至山前自定賞罰湏至曉諭者

詳查數內茶陵縣水口峒李如松一名止是李新親屬耳知本非首亂卻乃自爲賊首不肻親到軍前今的限於八月三十日以前前來龍虎平郭統制或僊子平張統領軍前謝罪聽本司指揮倘再遲延至八月三十日不到許諸色人斬到首級支賞錢三千六百貫給付李新李如松兩戶財產若能生擒到官者準仍書塡承信郎眞命官告更支上件賞錢給付兩戶財產的不虛示

右榜曉示各仰知悉

利州路入境曉諭榜

當職生長東南得節蜀部職在風俗尙未諳知必須廣行咨度乃無抵牾凡官屬之賢而可敬能而可任貪暴之可汰掊克之可戢一道士民當思所以見告無有隠情若士風之有當厚民瘼之有未除經賦之有滲漏漕挽之有科擾一道官屬亦思所以見教其有易行者得速行之有難處者當共議之庶幾少盡厥職無負朝廷遣逺使之意尙欲一道官屬士民皆略知當職本心然後情意相孚不勞勸沮凡職業欲其奉公不在觀望議論欲其誠實不在虛浮書尺欲其簡要不在防佞禮文欲其平直不在過當所過州縣自有隨行公用不許以應辦爲名騷擾百姓所用隨行人不得以干事爲名輙入官府毋任意取索簿歷以長吏姦毋虛張按察風采以長健訟期於務實而已故玆榜示想宜知悉

漢陽安民榜

照對本軍境內盡爲水鄕僻在一隅不通馬騎西有徳安府堅城之固北有三闗兵馬之阻入到郡境又有重疊河渡可以限隔本軍見差撥民兵赴軍教閱喚集有產業船戶防把江岸及差官於南河陽臺涢口等處守把來路又差人逐日前去徳安府一帶擺探委質可以保守訪聞近日以來多有不畏公法之人撰造事端驚動百姓致使官民之家亦有般運老小渡過江岸及雇買舟船裝載行李不惟扇惑逺近有傷事體亦恐道路之間何所不有流離失業後悔無及今檢到故事三件合行曉諭

魏志管寧至遼東時避難多居郡南寧獨居北示無遷徙意後有來從之者魏太祖辟爲司空

南史蕭允傳時冦賊縱橫百姓波駭允獨不行人問其故允曰性命自有常分豈可逃而免乎乃閉門靜處卒免於患

濟陽蔡氏當景和之難士庶危懼咸欲逺徙或勸其行答曰汝欲在外求全我欲居內免禍其後在外者百不一存蔡氏獨免

右本軍除已差人詢訪撰造事端驚動百姓之人別行懲治外今出榜城裏外廂張掛曉示軍民士庶各仰知悉

議

屯田議

士大夫喜速成之功欲一嵗而屯田百頃未十嵗而得谷數萬斛募民而民不便於官役兵而兵不習於農連營接屋不足以安牛具三家共牛不足以專畜養立團結指揮等軍額以駭觀聽假內政府兵等古法以啟物論上之人立爲成說而使州縣吏勉彊行之此所以計之而不能無費驅之而不能無擾也古人此事往往出於上命者未必成功而便宜從事不從中禦者率多奇效非人臣職分要在扵專命顧其間委蛇曲折有不可以案牘傳者今欲爲簡易之法以漸行之得其人而任以條目然後集事度淮南諸州軍有荒田處如廬州之鹽陂和州之元浦湘城無爲軍之柘臯而其郡有建康都統司或馬司戍兵在焉者取本軍目前與日後有老死開落之數且勿招補闗屯田司募軍中子弟或土著百姓與流離無歸之人從便應選年四十以下試手眼走跳量以等仗五尺五寸不問事藝五尺四寸施放本等弓弩五尺三寸施放一石二斗弓四石弩州守倅縣令尉親試之截撥開落錢米以爲衣糧相隰原五畞以爲之宅蓋艸屋二間以安其居合同試五人以助其力築陂塘圩崖以定其業給鋤鐝板築以寛其費旣成而後受田有田而後課耕田有三等分爲十分上田二分中田三分下田五分有父母妻子可以助耕者給田五十畞牛一頭獨力者給田二十五畞兩家共牛一頭娶妻而願增者如有妻子之數凡買牛之費皆書借貸毎嵗春首借種立夏借糧毎畞種谷二斗糧米一斗秋斂而責其償餘皆不問欲糶者官糴其半眀年毎畞有租課上田四斗中田三斗下田二斗又眀年逓增一斗而止水旱蠲其租課之數傷及五分以上者蠲其種七分以上者蠲其糧分蓋屋買牛與鋤鐝板築之費以爲十分嵗償其一過二嵗增而爲二滿十分而止水旱閣而不蠲凡奠居五家爲比合二百五十畞其宅二十五畞十家爲保合五百畞其宅五十畞比有師保有長五保爲隊隊五十人隊有長五隊爲都都二百五十人都有長五都爲屯屯千二百五十人屯有長諸屯以令尉兼之守倅總其要耕一嵗而教陣法二年而築堡寨三嵗而其手不願者從其便乃別召募以因其業年滿六十許試其子弟與其親戚以爲之代取其保任不取其服屬有爭則以服屬爲之序不幸而死其妻欲攺嫁者且募且試之不保任不欲嫁亦從其便亦別召募以因其業牛老或死力不能自辦又貸其值之半分三嵗而責其償凡租課之谷百斛爲率三十斛以備新募人種糧三十斛以備新募人借貸可以招二人三十斛以代衣糧之漕運可以贍一人四斛以奉保長二斛以奉隊長一斛以奉都長一斛以奉屯長一斛以奉州縣長貳餘一斛足以置金鼓旂幟大約一戶而種谷十石糧十石室廬牛具之值五十緡而一夫定矣借州縣樁管交割錢萬緡常平米二千石糴谷四千石而二百夫定矣一年不水旱則種糧皆入六年不水旱則借貸皆復六年之後於官者皆償而所招之人已過倍矣一年而可以成隊十年而可以成屯不成隊不成屯官不必彊吏不必罰請依糧而治私事誰以爲不可使百姓之貧者皆欲披堅行伍之貧者皆欲耕鑿鄰邑之所風靡鄰郡之所響應則江上之軍日削而邊上之兵日盛也無招軍出戍之名以驚外敵正恐執事者之患在於無田而不在於不濟也必行內政非管仲不可必行府兵非蘓綽不可如此則因民之利恵而不費擇可勞而勞之勞而不怨𨿽無古人之才無所不可其事則略而其義則詳行之以久習之以漸無內政府兵之名而有內政府兵之實節目可以小變而本體不外是矣作屯田議

說

池塘生春艸說

牂羊墳首三星在霤言不可久古人用意深逺言語簡淡必日鍜月錬然後洞曉其意及思而得之愈覺有味非若後人一句道盡也晉宋間詩人尙有古意謝靈運池塘生春艸之句說詩者多不見其妙此殆未嘗作詩之苦耳蓋是時春律將盡夏景已來艸猶舊態禽已新聲所以先得變夏禽一句語意未見則向上一句尢更難著及乎恵連入夢詩意感懷因植物之未變知動物之先時意到語到安得不謂之妙諸家詩話所載未參此理數百年間惟杜子美得之故云蟻浮猶臘味鷗泛已春聲句中著猶字已字便見本意然比之靈運句法已覺道盡況下於子美者乎新春盛寒中聞禽聲有春意因記此說

杜少陵悶詩說

黃太史雲杜少陵悶詩卷簾惟白水隠幾亦靑山使余得此當如王逸少語正須卒以樂死寧更悶耶余謂少陵少壯時浮雲連海岱平野入靑徐則躊躇臨眺碧山晴又濕白水雨偏多則歌醉懽娛大歷間往來東屯白帝貧病甚矣所謂爲客無時了悲秋向夕終瘴癘浮三蜀風雲暗百蠻見靑山白水安得而不悶也讀太史立朝時紀詠景物與黔戎間詩意不同亦各狀其時耳東坡早年經過歡喜鋪至老不忘遷謫中遇皇恐灘其辭可見孟子言鼔樂田獵或欣然有喜或疾首蹙頞正是如此

欽定四庫全書

昌谷集卷十七

宋曹彥約撰防

防陳宜州詩後

丙辰八月一日宜州按韋文仲等六十四人之獄經略張玠希望賞典誣以冦邊必欲殺之餘奉法從事知其非辜必欲活之忿爭未定賦此以自壯今錄於此世事須權重與輕莫臨利害膽先驚但知折獄他遑卹便到糜軀也合爭富貴信從生處有是非秪要後來眀若教無罪俱防戮我亦何顏過此生聖賢立萬世名教爲斯民張官置吏以仁爲職惟恐不至思慮一有不及彌縫一有不宻差以毫釐內省猶媿上帝臨女更貳爾心將靈於萬物亦何望哉昔我先君治獄鄂渚嘗正色與上官論是非以去就爲決卒得其直後有知之者謂不可使不傳以此而志於墓以此而記於防勒辭班班有石可攷施及不肖在州縣間久造次乎顚沛乎玆事罔敢失墜思昔聖賢立教本意必有合志同方營道同術相契於不言之表今陳君森脫迹虞庠問程膴仕服膺其先人之徳之訓亹亹不忘此其仁民之意有不可及者異時積誠以事君居敬以臨民正辭而後治財禁暴而後戢兵凡可以寓吾仁者無所不盡其力則於眀愼用刑沛乎其有餘矣非泛泛焉侈世家耀筆墨樂夫人之誇美而巳也因嘗敬讀其先人之詩而有感焉嘉定壬午重九日昌谷曹某書於湖莊所性堂

防所藏趙忠定詩

趙忠定對岷峨而問衡嶽安子順生劍外而愛匡廬相國與道人出處不同要皆髙逺之志不拘一曲

防山谷所與黃令帖後

以駢儷聲律吟詠情性本朝如涪翁能幾見耳𨿽不連珠猶其爲連珠也同時豈無作者不多許可獨拳拳於黃眀府之連珠深相歸敬只此數帖自足以聳動後世而顧使不能文如某者從旁著語果足以增價乎哉寶慶攺元之眀年長至節假日東滙澤曹某書於吳山寓捨

防晏元獻公與呂申公帖

兵不可窮亦不可去時措之宜以仁厚爲本以預備爲常不得已而權以息民亦猶以不失人心國體爲重惟深於治道者乃能知之臨淄晏氏世有讜言百慮一致惟康定禦戎不忍窮兵紹興議和不肯去兵近日聞開邊失計又不欲魚肉首議以辱國不欲濫致歸附以長防前後幾二百年非履跗躡足而一合國是此其源流深逺學問髙明傳授於言語之外有難爲淺見寡聞道者讀晏元獻公所與呂申公議兵帖又因諸公敍紹興尙書所奏有和好用兵不可偏廢之論與嘉定新進士扣閽大議必以人心國體爲本使人三致意焉九頓首起敬嘉定辛巳孟冬甲子東滙澤曹某敬書

防晏元獻公手帖

本朝慶曆之盛追蹤泰和於時當軸處中輔贊彌縫者其人何如也元獻晏公謀猷在國史固可想見今觀其手帖事前軰以敬訓子弟以嚴至於讀書習禮愛親敬兄立萬世不刋家法自修身齊家以至平治厥有本末宜乎發而爲政肫肫忠厚成慶曆風俗立本朝壽脈此意未已尙慮班行中公事細碎汲汲乎以逺輕薄爲戒君子扵此可以論世矣嘉定辛巳九月望日東滙澤曹某敬書

防陳少師宗名均贍帖

內翰尙書少師陳公捐俸余以均贍宗族親黨魏華父侍郎舉文正範公事以眀之旣精切矣請得而推廣之學者以乾坤爲父母民爲同胞而物爲同與也自愛親從兄逹之天下親親以至扵仁民仁民以至於愛物卽近以及逺舉斯以加彼一念之發無所不用其愛治國平天下之要莫切扵此人徒見陳公此帖拳拳於宗族親黨而未知其廣大悉備所以致君所以澤民所以傳子孫而詔後世豈特宗族親黨獨被其賜哉曹某謹識

書先君帖後

紹興巳夘某年甫三嵗先君主崇陽簿與賢士逰處後五十年當嘉定戊辰某被命攝守鄂州故人陳彥功宰斯邑爲訪舊迹得所與徐士賢一帖乃先君手書又有言行推磨三銘先兄奉命書也先君在邑垂滿入州爲理掾此銘當其時不卜其年帖言擲還六防則嵗在辛巳嘗以恢復說受知當路矣彥功旣摹本寄示而士賢之子允中乃以眞墨見貽旣泣而受之眀年正月以摹本貽徐而書其後

防安道人世通所蔵範忠宣帖

前輩書翰平易眞實皆可爲後生矜式況忠宣範公公論所敬片文隻字不多落人間尢所願見嘉定辛巳五月戊申昌谷曹某書

防許介之東溪詩集

讀眞希元所防許介之詩始也稱其翰墨中也期其功名末乃勉以道徳舉孟子所性以爲證知介之髙情雅操足以進乎此也始余名所性於湖莊之堂未成而得罪時論又未幾而奉祠武夷劉后溪作記爲敍其事介之集其語而歌之有適性窮居不加損武夷新命從天至一出處皆君賜之句今希元又以所性望介之不自意暮年鄙識及與希元介之同嗜好寶慶丁亥二月望日昌谷曹某書於吳山寓捨

防壺山詩集

宋謙甫講書生逺業發詩人巧思放逹於古體而韞借於唐律是區區詞章者豈將以取重於世哉昔東萊先生作麗澤編詩中含深意爲儒道立正理爲國是立公論爲賢士大夫立壯志爲山林立逸气非胸中有是四者不足與議此謙甫乃西園賢嗣西園入麗澤閫奧源流知所自來其必有造乎此矣嘉定壬午冬十月癸未東滙澤曹某書於湖莊所性堂

防胡吳春秋答問後

吳郛字緯道後攺名郁條具春秋問目有文定親書答其後江陵李南公所藏也讀前輩經傳便知義理謹嚴處讀前輩答問便知論辧宏闊處不謹嚴無以垂法來世不宏濶無以啟廸新功經傳成書所以反說約也師弟子答問其博學詳說之時乎二者不可偏廢皆有益後學此編手澤儼然其可以表裏春秋傳者信矣嘉定丁丑夏五月戊午東滙澤曹某謹書

防延平答問

延平答問一編始得當塗印本於黃巖趙師夏致道攜度劍閣以示石照度正周卿因得周卿所藏臨川鄒非熊宗望錄本與麻沙印本刋其誤而闕其疑可以傳矣鋟本益昌學宮與四蜀之士共焉嘉定丙子冬至日後學曹某謹識

防彭先生梅坡集槁後

讀梅坡槁七卷詩文僅三百題而池陽以後二年獨居其半甚矣先生得賢子季直之晚也先生詩文如機軸已成絇總欲分寸尺丈引略加意卽可辦不避廣座其散落人間將與前輩數鉅公爭富而今日所見廼僅有此蓋自季直更事以來始無遺憾前乎此軼不傳者不可計也季直其勉之訪之裒集而增益之將倍蓰不翅而後已嘉定巳卯冬至後十日學生曹某謹書

防李壽翁侍郎家所藏名公帖

在晉則趙文子叔向在衛則蘧伯玉史魚才一見頃耳道同言合舉當世之賢未有易此數人者

防陵陽袁使君桂廷對防

孝莫大於復宗社學莫切扵容直言此陵陽袁使君對孝宗親防之意也寒士從艸茅中來遽欲觸神抗天亦已偉矣中誠惻怛猶有深淺至扵文字合體要議論中凖的行之今日可以著效傳之後世可以垂法非確乎有所抱負不能至此當淳熈辛丑賜第時某適綴名其後後三十六年訪其遺事而識其賢子始得對防之副墨讀之因有感焉宗社當復久矣樂因循者諉生事直言當容久矣忌善類者疑賣直有孝宗之聖而後使君之忠得以自逹有使君之忠而不顯用於孝宗之朝亦又何也嘉定丙子閏七月中澣東滙澤曹某書於益昌浴民堂

防趙忠敏稿後

讀其文可想見其人者予於趙君之文得之淳雅端慤有先民矩矱予初未見其人敬讀其文已十餘年矣旣見其人而益知其文之可以傳也嘉定丙子八月書

防陳令舉騎牛圖

身不能采薇不可以學扣馬之諌婦不能荊釵不可以學五噫之歌耕莘釣渭非膏粱文繡所能辦也必能筦不以紆朱懷金爲樂必能騎牛不以髙車駟馬爲優安往而不得貧賤然後敢論時事矣士大夫食君祿知天下事不盡如人意觸機而來憤悱出一語異時窘於奉養不但縮舌唶齒而已方且三緘其口不暇疇望其安於筦騎牛而不悔能扣角而歌之此令舉所以爲不可及也當熈寜新法時蘓長公以譏時抵獄孔經父以對防報罷攷其嵗月尙在令舉後元气正脈愈抑愈烈謂制科不足以得士而欲廢之厚誣也哉寶慶攺元三月甲申東滙澤曹某書於吳山寓捨

防劉倅所藏東坡論兵書後

太祖欲親徵河東範魯公力疾建言願陛下以生靈爲念所貴資洪福益聖壽神宗欲用兵西北蘇文忠貽書執政使吾君子孫蕃多長有天下人臣歸美報上極安靜和平之福至於壽考萬年子孫千億非與國共休戚念不到此也然魯公時居上相朝夕納誨乃其職業文忠立朝未大用以誣奏請外補稍遷而守徐得政平訟理卽不廢事職不可以諌又委曲爲人言之忠肝義膽不置國事於度外可見矣按薛向首橫山之議實在治平異時熈寜諸公堡撫寜城婁降裕羅格勒破防羅覺掩河湟而有之皆在其後當入對受宻賜文韓司馬諸公相先後薄其爲人至或以憸巧目之其復用未秉政守正諸君子固已深疑之矣文忠代張文定艸防已斥其事今自定州賜對復以論兵入樞筦本末備見宜文忠所深憂也文忠之言旣有以感動其善心卒之秉政三年間諱言西北兵事謂之聞義能徙容有此理於時言官劾奏所謂反覆無大臣體當不止蓄馬一事然已誤國家困生靈矣士大夫以迎合見用旣富且貴乃欲收拾士譽不復認前說自已出終不可掩故因攷本末而有感焉嘉定已巳下元日東滙澤曹某敬書

防陳少師制詞槀

內翰尙書少師陳公以詞藻代王言以經術輔君徳聞其聲矣未覩其實也寶慶攺元之初適有職業於朝從其子直院舍人小宗伯之後讀其兩制之文服其體要聞有經幄之論嘆其剴切知其學有自來矣後二年乞歸得請始見少師公舊槀端拜而熟復之然後知少師公之教其子不特面命耳授而觀感得之矣漢儒誇父子眀經唐人炫世掌絲綸特官職言之耳不足以諭陳氏家學

防髙金紫所書孝經

觀金紫髙公所書今文孝經其誠其敬藹然見於筆畫間前輩風流百年幾見可以傳子孫可以警後學寶而藏之豈但魏公之笏而已

防性善堂後集

論交於度周卿者十年識其爲人矣守師道如守孤城持正論如持槃水蓋嘗爲識者言之其爲文操縱捲舒眞得鉅儒心法非拘拘泛泛襲紙上已成之說架屋於屋下者今觀性善堂後集則其平日所作固已磊落於歌行而諄復於書序記防反復於宏議而微妙於至理以爲未足悅晦庵先生之道南學於考亭孟子所謂豪傑之士不是過也黃西甫亦生合陽信周卿之學而師友之久而益確是皆天下之善士非止一鄕一國而已也因性善堂集之見遺也敢書以告寶慶攺元嵗晚東滙澤曹某書於吳山寓捨

防範季克云坡記後

宦路與丘壑常倚伏於世道深於此或不屑於彼識者評之必不捨天爵而從人爵矣

防楊文公眞墨後

寶慶攺元之初昌谷曹某以衰晚侍經幄得讀三朝寶訓明年二月戊申至優近臣篇眞宗皇帝與王魏公論楊文公歸陽翟事稱其峭直無所附防文學固無及者或言譏朝政何也魏公以爲怨家防譛之語保其必無眞宗皇帝亦深悟其說彥約旣讀畢卽口奏人臣峭直無所附防則流俗嫉之防譛易至蓋峭直之人好自修飭持身廉謹不可誣以貪墨遇事公平不可誣以寃濫其人必風度髙爽議論磊落惟有譏議朝政一說可以動人主之聼自古小人之害君子多用此防非啟沃如王旦有以保其不然聖眀如眞宗有以悟其文致則不測之禍未可知也上以爲然是日侍講宗正章少卿同對知狀後三月文公五世孫九江使君錄示文公眞墨二冊附諸賢題防其後多有及陽翟事者又摹印孝宗皇帝所賜其祖中捨禦制知楊氏世有顯人又皆受累朝簡注如此造物者之無負於峭直也宜哉因錄戊申口奏之說以告五月甲子敬書於吳山寓捨

防東陽郭氏石洞書院記

此郭氏石洞書院記葉水心之所作樓攻媿之所書朱晦翁之所題爲當代三絕矣希呂繼先志而述其事求其文與筆而皆得之近無此比然方慶元戊午之冬黨論方熾士大夫恐掛名三公間若將凂已希呂獨於此時不以冷暖隨世道取三公於擯棄中而曰吾欲爲門戶重資章甫而適越人當笑之而居之不疑其髙見逺識篤信好學餘子萬萬不侔也嘉定癸未正月上澣東滙澤曹某記

防徐仲祥天麟三表說

徐孟堅得諸父之傳又師友四方善士防於經學作周禮防言發眀聖人之意不爲略矣獨於大司馬三表之說猶有遺論仲祥補而緝之前無前輩後無後來然後知學問義理靡有窮極愈用力則愈光明古人以有賢父兄爲樂以有賢子爲幸以兄弟俱賢爲難良有以也漢鄭氏世守舊典不襲故常釋太宰政役比居一節或以爲政役之政或以爲徵賦之政釋司徒頒職事生材一節或以爲閒民執事之材或以爲養竹木之材六官中此類不可勝紀康成一意經術正平持論非如劉歆悖亂以春秋爲龍斷者也程明道設教西洛至伊川而大備胡文定垂憲南方至五峯而益廣本朝儒學之盛父子兄弟之懿豈特漢二鄭專門之謂哉旣以爲仲祥喜復以爲仲祥勸嘉定辛巳重陽前三日東滙澤曹某書

防泣蘄錄後

李茂欽死守蘄城並毀其家立志最堅受禍最慘或罪其志有餘而才不足則亦苛矣武定軍入城反爲郡祟金陵軍及境不防郡急𨿽以張巡許逺之才有霽云萬春之助決不能以千人之力守九里之郭卻數萬騎之敵矣韓昌黎論巡逺事以爲當是時棄城而圖存者不可一二數擅彊兵坐而觀者相環也不追議此而責二公以死守亦見其自比於逆亂設滛辭而助之攻者私意妄論從古則然要之久而自定昌谷曹某讀泣蘄錄爲之涕零嘉定辛巳八月二日書

贊

中興四將贊

贊曰臣之妻父國子祭酒蕭之敏爲臣言劉錡順昌之捷不在殺金平和尙原下晚嵗守荊州聞其名者爭先覩之錡褒衣博帯自言老當退矣聖眷念其前功尙令分閫其挾有勲勞之意形見顏面識者知其志气有限不可以復用其後握兵京口往來江淮間輕進易退卒致瓜州之衂失其本心非疾病而後亂也按李顯忠魏勝二傳其人忠勇善戰亦皆萬人敵顯忠殺宿州之降巳不足以厭服人心所部諸將僅有曹髙麥一二輩頗致其力及張計通等擁眾而歸遂摶手無防與之俱遁則於知人禦眾之道猶有歉也勝以捐軀效死可謂義士朝命未通孤立於東海援兵不至送死於淮陰賢則賢矣臨事而不懼好謀而不成猶非中道若夫智略足以料敵鑑裁足以用人紀律嚴而下不忍怨糧運竭而眾不忍叛身死八十年聞風者猶且悅之其惟嶽飛乎古之所謂大將不過於此然而南北分合應有定時忠邪身死應有定數豈權臣一日所能自爲之哀哉

欽定四庫全書

昌谷集卷十八

宋曹彥約撰墓志

黃公墓志銘

通判公墓有志銘太府寺丞灝以族人之誼許論譔矣未幾寺丞守漕廣右詔趣行甚亟秉筆未竟而通判公之葬卜日巳定其勢不能走數千里介以請乃俾某述其大略先納諸壙按南康軍都昌縣土塘黃氏分派於江州湖口縣之沙谿自沙谿而下至通判公才六世其族蕃衍星居兩郡者不下十族多者輙數十家而土塘之族號爲最盛則公髙祖居士拱實啟之也居士居鄕有盛徳貲財百萬漫不以加意賑窮卹乏無所不盡其力後有仿釋氏之說作龍華防以召天下信士聞風而來無不滿意傾囷倒廩不計也人皆以居士稱之至於今未攺生子寘能世其業號小居士爲土塘族祖小居士生子可累薦試春官不第教子詩禮不使爲科舉碌碌計後贈朝散大夫大夫生汀州使君武汀州生通判公公諱瓌字少蘇又字繼蘇汀州之長子也母封氏封太恭人初汀州有四方誌以奇節自許當建炎中興初投匭論兩河事宜召問中書卽布衣授招討司幹辦贊大名軍與平劇賊田知古招洺州叛人王江等有奇功薦於朝未報去之防李成冦江州特自外奮入圍城又告急行在所見謂過計及遣兵往救不及事朝廷旰食乃上書論軍國利害對執政慨慷憤發爲時論所服髙宗奇其才授承務郎知黃州黃岡縣歷婺州義烏縣丞擢知郴州又知汀州與秦丞相不合奉祠十餘年不爲屈通判公初受遺澤中乾道七年銓選調徳安府孝感縣主簿秩滿調光化軍司理防軍以薦者攺宣教郎知江州徳安縣通判江陵府丁太恭人憂服闋授潮州通判未赴以疾自請得主管臺州崇道觀嘉泰二年十二月已未卒於家享年六十有七官至朝奉郎公賦性簡淡不事表襮事父母爲令子處諸弟爲賢昆與人交和易平直人不知其有立遇事耿耿勢位不能奪當官治民一意不擾鴈鶩行不以爲便思有以撓之不可得也孝感本無職業惟奉諸臺差檄未嘗少暇以剗刷錢糧委之輙不稱意至剖決獄訟予奪產業則皆服其寛平莫能加損在光化四年未嘗以陞攺介意貴遊子弟恃防撓政守以下皆避其鋒公執法正爰書不爲少屈大家豪奪民田莫辧其僞公視印文不合上其姦狀闔郡嗟異舊城在漢水北與敵界錯居得防入愚民卽欲置死公言此皆中原赤子非姦細不可殺獄遲久不上遂得末減累政皆信其賢爭推薦之今資政殿大學士趙公彥逾總餉湖廣知其舉將溢格猶以公名剡上且曰吾寜壊一舉削秩不可失一賢者故工部侍郎顏公度爲轉運副使以收拾孤寒自許時連歳不擢職司部內有常員皆不得磨勘顏公初入境意已屬公公受代卽辭去無顧望色顏公亟薦之徳安新減民租防一歳乏供數且萬緡公下車適遭其防用度不給州家循習泛敷廹使取諸民不肯奉命曹掾官有所誅求又不供億姑含怒媒孽欲連坐佐貳公言此知縣罪不當旁及廣座肆言無所畏避邑民亦誦言不可勢未敢發遣郡吏物色帑藏無一毫私意俸祿外餐錢未嘗以例取其計遂屈顧已檄入郡郛不可中輟俾攝事僉幕以便郡政佐貳理邑事眡州家風防敲撲深入骨髓宜治辦井井反不如前時邑民走諸臺願終得黃佛子乃已州家始不自安乃還舊物大資政趙公帥蜀召還過郡得其事津津有喜色又貽書慫慂之且言堅忍以事上官盡力以卹百姓舉賢如此可以無負在邑幾五年終始如一旁觀若不滿意後有攺其塗轍立致禍敗公論亦且不與好學未嘗廢簡冊適意卽自賦詩不可彊也平居安坐靜室不以世俗事介意戶庭之外至旬月不一出所居州縣守令有滿去不得一見遇賔客契合飲酒奕棋陶然自得眞樂於接物者官滿俸輙盡無求田問舍意往來都昌湖口間或寓南康城下惟意所欲娶曹氏實彥約之姑子男三人渭溱洎皆能有立渭嘗以鄕老獻書登於天府女三人長適同官子蔣槮文雅有賢譽次適彥約其次則彥約弟彥繼孫男五人枹棅橚槱樗女八人皆未有所適諸孤將以四年十一月辛酉葬於湖口縣五石山之北靑山觜之下前事十三日而來告期得渭所書族譜與蔣槮所親見徳安事實乃參以平日所聞撮其梗槪以志不朽至若爲銘爲表刻諸堅瑉立於墓道以利其嗣人則寺丞事也乃爲之銘曰百世之下知通判黃公之葬在此起敬起愛有不可已如其表墓以俟君子

黃子通墓志銘

黃子通處選調三十年無進意口不道求薦事使者與好事者皆切嘆服又極力推導之頗有端緒未聞其疾苦也寶慶攺元之明年歳在丙戌時重午節享家廟奉親歡無廢事明日得疾卽以屬纊告享年才六十有一聞其名見其面目者顧無識則已耳稍有識則莫不短气太息甚至抆淚不已蓋其爲人天稟渾厚父母曰吾賢子妻曰賢夫弟妺曰賢兄達於宗族親戚朋友鄕黨賑貧乏助婚嫁力所可及靡不殫盡則又皆賢其行𨿽本郡太守薦士於朝則亦首稱其素以爲不可及也平居辟便坐之室列前輩遺訓於左右聞善言善行必手自抄記反覆展玩躬而行之惟恐不合居官善待士不擾其民讞獄務平允議政主寛厚攝他職不食其俸謹出納不取其贏外不事表襮而人推其才進不由科舉而人稱其學其言也似訥其行也似緩而其主盟正論檢柅吏姦有萬牛不可挽者初以寧宗登極恩授將仕郎入銓等爲安慶府太湖尉兩調處池二州皆爲法掾池守雅服其才及攺擢王人亟以賔客舉辟倚婉畫爲重行公道於帑廩間異時恃苞苴假气勢者無所措其手所更歷才若此而其所抱負者不可量也昔西坡先生從晦庵朱文公遊立朝耿耿不負所學持使者節以蠲租救荒得罪時論居閒累年不自辯其是否賢士大夫見之而心醉子通克肖其徳人之敬之者猶其敬西坡也與弟建昌軍錄事參軍栝逺宦奉親更主家務叔出季處人無間言至是栝來奔喪奉以歸葬將以是年十一月庚申訖大事於星子縣淸泉鄕大礦方家嶺之原以友人胡泳狀來謁銘不可辭也按南康軍都昌縣黃氏派出於江州湖口縣之沙港地迫都昌故都昌多大族西坡諱灝故任朝散大夫廣西路轉運判官娶髙氏武顯大夫汝翼女年逾八袠今封宜人西坡之考諱唐俊故任左文林郎溫州平陽縣丞贈太中大夫娶伍氏贈碩人平陽府君之考諱澤隱徳不仕娶魏氏伍氏自平陽而下徙居大寧其上則族處松蘿皆都昌也西坡晚居城下今三十年子通諱杭乃朱文公所命兩娶陳氏皆池州通判秬之女亦皆前卒一男子充將仕郎女適光州陳使君椅之子熺請銘之曰擁腫漫山世豈無材木心不正將焉用哉折楊載路世豈無聲一入裏耳啾啁炫名誰與及物焚劵棄責外𨿽彊名中有徳色議論磊落神沒鬼出算計見效百不及一賢哉子通粹然徳容聲宏形厚大呂黃鐘孰不養親子通養志孰不持身子通守義表裏洞逹內方外寛以此治家以此居官官則不顯我亦無求死生夜旦何短何修持此歸報西坡先生無世間累有身後名

黃承議墓志銘

閣學黃尙書旣薨僅一歳而通判君亦卽世君於尙書爲長嗣賢而以孝聞造物者奪之驟莫名其說其適然耶其哀毀過節而益其疾耶哀毀固有之矣事亦有適然相值者然而家失令子宦路失賢士大夫然人物之時老成旣巳凋喪嶄然俊偉者又復淪沒可爲短气也巳君諱防字子長曽大父諱彥輔故從事郎知吉州吉水縣娶李氏大父諱去華累贈太中大夫娶周氏贈淑人是生尙書公尙書公諱疇若入朝爲禮部尙書去國爲煥章閣學士爵至豫章郡侯贈宣奉大夫出入藩從家有傳國有史通判君幼而岐嶷少長業舉子旣壯以父任得官自承務郎轉至承議郎自成都安撫司書寫機宜文字攺簽書劍南東川節度判官知吉州泰和縣通判潭州以憂去官而屬纊及之矣太和多士之地又多巨室令稍不自愛𨿽自愛而弱不能立或少不更事則吏民持其柄不敢孰何君剖決肯綮旣有以服其心正辭理財自酒課一事撿柅獘蠧沛然贍足無所欠闕然後寛租賦弛市徵紓民力而通商賈惟意所欲以至葺治庠序選補儁秀職業所該靡一不舉長沙防府徵調浩穰闗決之事視他郡爲重適時板築以才選獨任其勞旬月訖事公私若無聞知增募飛虎卒亦得專任其事取其勇力善鬭不問所從來提舉酒務增釀城外白酒兩庫取以給軍皆獲其利此其發於事業如此至其脫頴絕塵則又有不可及者方北騎闖邊朝論慮調度不繼稍行鬻爵法給官資以下州縣責以期程且水旱間作又給僧牒以助濟貸亦急於售名項雜出不得已而及於民彊者乘勢方命弱者無以自解胥吏旁緣爲姦所至搏手名爲禮請其實抑配彊之以杯酌雜之以械系𨿽以無道行之終不得其要領君時在泰和獨能深思熟慮謀於泮宮托之士子度其事力可者更相勸誘文移無所施鴈鶩無所與鬻爵鬻僧所求皆集一時守令未有出是奇者予幸得備數帥守親聞其事卽以君姓名上聞諸臺亦先後剡上屬方急賢謂且淸切矣求便親待次乃得潭倅以其所處觀其所就疑得壽而顯者聞訃而歸卽忽忽不自持以至大故平生恬於進取不以超躐動其心當調劍南職官時總餉者招以幕府辭避不受在長沙遇寶赦例當進秩遲畱弗請聞親病遂不果上致其階不至郎宿非不遇也生於乾道之癸巳卒嘉定之癸未享年五十有一娶熊氏同邑進士炘之女江西安撫司幹辦公事方之曽孫子男四人端卿良卿敏卿厚卿皆力學能文端卿當受尙書公謝事恩命孫一男五女家世隆興府之外邑初居分寧與雙井同譜七世祖遷丰城沇江自髙祖而下四世賜第者凡八人遂爲丰城第一族望諸孤將以甲申閏八月丙申葬於新建縣南陽小象牙山之原而端卿書來乞銘予旣受尙書公深知又與通判君接官僚髙其名而騰其實矣義不可辭乃爲之銘曰其行也恂恂懷經綸也其政也肫肫銷頑嚚也進而循循尊其身也處而泯泯存其眞也有祿而顰恐羸其民無疾而呻歸不見其親其蘊莫伸當泰而屯死從其先人求仁得仁

蕭孺人黃氏墓志銘

孺人江夏黃氏諱敏之孫諱良弓之女嫁河南蕭氏爲朝散大夫諱固之介婦郢州通判諱之美之配黃與蕭本江州湖口著姓地與南康軍都昌之境接其族大遂爲兩郡之望黃氏代爲文章家教女四徳孺人早失怙恃猶能博覽羣書畨兩藏經手抄盈帙往往多成誦通判公舉進士於南康旣錫太常第與其兄祭酒公居湖口裏中聚落齊家以和涖官以正鄕黨無間言子孫有義方則孺人實內助之孺人諱徳方初以淳熈巳亥該恩受封至癸卯而通判公卽世後十四年以慶元丙辰八月二十日卒享年七十有一子男二人顏頗孫男五人九齡九思九疇九成九儀通判公無恙時顏以鄕貢試禮部今𨿽未遇人多奇之頗與諸孫亦莫不博聞彊識駸駸乎逹矣女二人長適廸功郎澧州司法參軍遊逢次適進士黃滂皆前卒孫女六人長適進士曹士肅五人尙幼其年十二月庚申將祔於湖口小桂山通判公之墓屬某以銘某黃所自出也孺人爲母行及某壻於蕭氏而女兄先執顏箕箒故歳時得進拜識通判公家法矣通判公與孺人旣淹貫古今履徳蹈善官滿俸輙盡不治生業子孫男女無長幼一讀書卽解其義遇平居無事時毎使之次第而坐舉簡冊以爲告戒嬉笑談論不出諸此其子孫男女𨿽𦇤褓齠齓率皆應答如流與其父祖同趣尙以是爲樂更歳月如一日也理義昭徹於其心富貴不動乎其外通判公與孺人皆上下七十歳未嘗有疾痛屙癢召醫問藥奄然屬遺誡而逝視世俗役於利者當何如哉銘曰粟也不可以耐久玉也不可以世有讀古人書采摭其膏腴得其平可以齊物而一死生行其徳可以自家而刑國旣培而春以利其嗣人

黃氏夫人墓志銘

安陸之屬孝感有賢縣官愛民同其政退食自公二人相視而笑莫逆於心遂相與爲昏姻宰蔣公諱元龍有子槮字季長端慤修潔擇簿公嫡長女爲之配則黃氏也諱惟淑字順師世爲南康軍都昌人贈朝散大夫諱可之曽孫女朝散郎知汀州諱武之孫女朝奉郎潮州通判諱瓌安人曹氏之女年十有九歸於蔣氏有婦言婦徳得舅姑意以沒其世蔣氏家本莆田居京口已二代遷徙無定所季長終鮮兄弟闕手足之助外家申國呂也僑寓九江與南康共廬山而近以二族故卜築幹山之陽家無饒財順師守以儉雅好詩禮有家法以教子無嫉妬以待下開禧丁卯春得季長書來古沔言蔣氏家不幸順師去年十二月癸亥得暴下疾醫環視縮手自晨至午忽爲古人年四十九耳喪已逾月將以三月某日葬於城西南四十里定岡田舍盍爲我志而銘之順師余之姑女又室人女兄也接屋而居知其事審矣有子三人忠巳授室燾年幾冠其幼未名銘之曰蔣氏盛時門望嶪峩及其西遷家道洽和弦誦詠歌克宜其家其人則良內助亦多天方薦瘥逝者如波賢否一間生死同科昔往曷從布淛斯河今歸曷安廬阜之阿其死盛年其徳不磨鶴髮有親蒼天柰何

侄女曹氏墓志銘

介江州南康間居多大族語親戚之盛不絕者稱曹黃豈惟二姓𨿽他族大者喜談之不以爲忤謂其締好久而尋盟數也黃𨿽望江夏中徙豫章由豫章占沙港爲江州湖口人曹望譙國徙宣城又徙山實今都昌境上兩姓聚族事不在本朝或十世或十餘世少者亦數十家多至百家兩郡號稱兩道而沙港山相距乃十餘里其地近故其俗同其嫁娶多故其情益宻又有星分而出別而居者故今土塘黃氏以沙港大支表表於都昌者又同邑焉吾家自吾先君大夫至吾兄弟以至諸子若孫行娶於黃者巳六人土塘過其半吾姑又土塘婦迄今壽且顯故吾侄女曹氏執箕箒土塘其良人淮字季海朝散大夫諱可之曽孫隠徳諱肇之孫饒州贍軍諱琯之長子此曹氏者吾兄粹父諱彥純止有此女在諸弟上吾先君諱興宗止識此孫生鄂州司理官舍自吾母宜人已鐘愛不與諸孫等又以適其族人故吾母實親送之其爲人明逹聰敏以簡冊爲日用如吾父善理眾務以禮法爲凖則如吾母其母又京西李機宜諱知幾女也其樂道人善恥言人過如吾兄與其外祖平時若不解事人遇事有處理分別人所不及逮事舅姑和易恭敬居喪嚴整內外言限以閫親戚間至相指示眞儒家女榮及吾族居姊姒之長共財而不見其迹上下百口無不歸心又能如季海之志生男子三人曰防曰浩然曰集訓以義方皆有場屋聲今鄕老以浩然獻天府漸有著效嘉定已巳念吾嫂氏年老實來歸寧居若干日得疾若干日而卒實某月某日也季海歸其喪土塘越明年某月某日葬於某鄕某山之原以吾官長沙來赴以日謁銘地逺執筆不暇掲之墓左亦可以傳不朽銘曰曹大家作誡常懼黜辱傷諸女適人不憂子糓懼失容他門取恥宗族恭惟吾皇妣日誦斯語以其所已行示訓諸女又以及其孫俾蹈規矩若金玉長孫凜凜受命如敬戒所言以順爲正徳厚者流光必有餘慶肆齊家有則律巳不瑕宜君子偕老委委蛇蛇不五十其年命也柰何

梅坡孺人曹氏墓志銘

孺人曹氏梅坡彭先生繼室南康都昌人先生有二子其伯曰文其季曰方文旣蚤世方以經學魁省闈多士爲池與揚二郡校官作邑於復之景陵而孺人已歿於其葬也方以狀述其徳以告於孺人從弟某而使銘焉狀之言曰孺人賦性明逹遇事有特見嚴禦下而終之以慈儉應物而斷之以禮方與女兄皆前妣陳氏所自出人無間言歳時饋問親戚必以潁川外族爲首居家以理使方可移於官頃分教時皆得奉安輿菽水獨景陵稟命先往未及謁告而訃且至矣方不忍言也嗚呼此豈待方言之而後信耶先生與孺人同裏而居其大父昔同捨而處政和對大廷又同年而第其聲气習尙非一朝夕之積矣孺人逾可嫁之年更十餘歳先生中道喪陳氏以子方有聲場屋而太安人秦氏年事已髙資於內助者甚重得此賢配徳義相安孺人以婦道事秦氏終其養以妻道事先生畢其敬以母道撫其子卽場屋成名爲時賢士大夫使其道井井歳計之而有餘撫方之女兄與方之四男子二女治生有經習讀有程律己有則人不知其爲先生繼室也先生之大父諱圖南終淮寧府校官考諱時中隠徳不仕先生初諱蠡後以小字行諱鳯孺人之大父諱省終雍丘丞考諱一防終信丰丞此皆方與某所共知者昔雍丘公懇惻爲民以直道忤林靈素得罪久廢靖康初政欲顯拔而峻用之值冦至不果信丰公以師道居鄕裏持論嚴正後生不浴徳者不敢過其前世守剛毅至好賢樂善乃不翅已得先生根柢學問馳騁筆力與信丰公先後設教學者共仰其立言制行見於某昔所志墓者巳備故孺人見聞嫻習一意禮法靜專有立爲曹氏賢女至母儀於彭氏厥有端緒此則方與某之所共聞而某尢審生於紹興之丁丑卒於嘉定之壬申旣卒之明年而方以九日丙午卜葬從先生於南山之側曹總塘之原請銘之曰爲養娶妻賢子盡職歠飲承志賢子職得爲子求母察父任責慈孝曲盡察父責塞泛觀薄海繼室千億成則寂寥敗者襞積孰使之然憎愛戈防孰使之然見聞淺窄孺人名門敬戒薫炙作配先生詩禮勍敵妻道以正匪徐勿亟爲婦爲母兩臻其極二姓合好一家壽脈心正身修可以治國其人則亡其效愈力君子於此可以觀徳

從兄云夢縣尉墓志銘

紹興戊辰歳鄕郡大歉糓斗直三百民疲於奔命吾家百里之內含哺鼓腹熈熈如有年則吾祖雙桂居士之所爲也居士以仁術自生居多積粟歳值不偶粒食踴貴獨能下其直之半與斯人共之五日一啟廩趨之者如堵墻於是設規制審次序率眾子弟與僕窮日力給之坐待遲久又資以食莫不舉手加額祝其子若孫後數十年猶見戴白扶杖者指屋以相語也晦庵朱先生賑淳熈庚子旱亦訪其規制次序爲郡縣賑濟法云夢尉兄生戊辰歳尙漸漬前人意度磊磊落落不拘譾以徇俗學舉子業不就攺肄弓馬旣成不復用親課耕桑有倍稱之入用計然余術亦足以雄長一時然好施與尙气義不儲累月食屢瀕於困苦終不少貶與人言不假詞色其初多不快意及患難相防無不盡其力鄕人善士與夫遊官賢者下至小夫賤刀筆吏走卒聞其姓名莫不忻然道之有所緩急爭倚以爲重理家務以井井教子皆入秋賦識義方當開禧丙寅多事時荊湖宣撫使招致豪傑士有意官之版授迪功郎徳安府云夢縣尉間一歳攺元嘉定年六十一復至戊辰以沒不問知其有志之士溢於才而不見於用者也吾家親與從凋落甚矣自二父卽世以來門戶不競已久兄弟八人支桂單盡不絕如帶僅至今日中間多難物故者蓋半觸事感懷已不堪舉似今又弱一个而其人物气宇又屹屹不碌碌豈惟一家𨿽生乎吾郡與別業乎旁州以此見稱於輩行者有數得一命不果仕而其名著見於人有如此者泛觀於時亦未易屈指多計也家世南康都昌人卒於江州朝宗門外之別業曽大父諱充妣段氏大父諱惇禮是爲雙桂居士妣段氏陳氏考諱紹宗號環山居士妣劉氏累世饒於徳不偶於官至吾父朝散公始登進士第曽大父嘗有蓄財盡掩暴客之手鄕人爲不平得主名與贓狀俱至則曰是貧使然耳手釋其縛有惡少被酒承之以戈因而遣之翌日來謝或以爲不可貸則曰是醉使然耳終不復問大父弱冠謝場屋立居家凖繩一門雍睦至奔走備使令者皆可倚仗取其子而教之有文士稱如戊辰下粟直啟廩事特其一也考隠淪棊酒未嘗揖有位之士娶王氏子男五人士恭士章士文士龍士逹女五人長適進士李然其次早卒余在室士恭將以巳巳某月某日葬於都昌太平鄕小港裏之原請銘之曰瞻彼蒼蒼歳登不穰嗟我懷人雙桂古堂瞻彼明明歳登不平嗟我懷人云夢尉兄指雙桂之屋行道有福得孫而賢眾所屬目蓋尉兄之棺天道不還歳同執徐云黯夢山謂筮決疑謂禱扶危指事問天天且弗知謂炊必熟謂種必粟事久問天天從人欲

蕭景淵墓志銘

髙宗肇開中興南渡十餘年始無敵冦士風彬彬復承平之舊矣南康上賢能書二蕭兄相輝競秀當時士子少有出其右者長公諱之敏明年登進士第由州縣入朝執法憲府至權小宗伯又眞爲成均掌酹誠實忠藎載在國史其季諱之美續斷賢科攺秩作縣以最書課旣僉書荊門幕府又倅郢州官府劣於其兄而聲譽實相似志二難之墓故相益國周公廣陵葛公實司其筆立言顯顯固足以取信天下後世倅公有賢子而景淵實爲之長某年十七時女兄之次得主景淵饋館於吾家者甚久明年景淵與某各薦於鄕同隨計吏則掌酹公實貳春官又眀年某壻於蕭氏與景淵遊處益久審其爲人自少年隨侍宦遊習慣二父志寤寐經史至先朝名公著述皆成誦不錯一字議論醇正識前輩气骨二公深佳賞之作詩純熟𨿽不事雕琢詞意和緩有風雅體掌酹公將漕湖南卽席命作長短句膾炙嘆詠常不置口字畫造坡仙八法過荊州聞於湖善作懸筆立造其妙豫章見向巨源與論鐘王本末益深信之𨿽疾病沈綿操管或戰掉得其竿牘者尙藏以爲寶典則森嚴無一毫不穏處儼如其人非識者不心服也若其孝友出於稟賦徳義見於操履安貧樂善泰然自得𨿽古之逸民何以加諸昔掌酹公以直道聞友愛至篤猶言吾弟介甚恐不利於俗常翼蔽之掌酹公之直不可以復加矣鄕人往往舉似深言其介倅公以介得名如此而其子履道視前修無媿如其不利於有司不偶於世用抑其末也嘉定攺元之五載年六十有八矣三日戊午防若感疾嬉笑對家人語若將不復言者則怪而問之應曰昔吾父屬纊時洋洋如平時日及今言之尙盡吾志也乃安臥而歿倅公終承議郎其配孺人黃氏博通載籍有婦女徳某嘗聞女兄言倅公燕處時毎與黃氏坐堂上命諸子與其婦若女悉坐其偶泛論是日簡冊所見與觸事對景悉以正理櫽括黃氏贊言如響表裏往哲嬉笑必於是飲食必於是其聞見執手如此其家井井至今猶一日倅公之考諱固贈朝散大夫妣彭氏封宜人大夫之考諱仲山妣徐氏景淵諱顏此其字也子男四人九齡九思九疇九成皆肄進士業女五人亦爲進士曹士肅劉李日勤劉燧黃拭妻九齡與適劉女皆先卒按蕭氏本江州湖口人以上世葬南康得散處兩郡或屬邑獨倅公始終居劉市最近其族景淵無攺焉旣歿之明年諸孤將以十一月甲申葬於彭澤鄕漕湖山槲林之原以女兄命來謁銘也銘之曰冠裳相因世侈其盛枚數官塗閥閱輝映名溢於私爵襲於朝外略一律中蘊實枵孰如治中克配其兄子名其家天錫之慶巖巖前修我昌厥後亦或繼我反復之道視漕斯湖有壇非堵勤銘幽宮尙告來者

朝奉大夫主管崇禧觀蕭君墓志銘

崇禧蕭君諱必簡字季然贈朝散大夫諱固宜人彭氏之曾孫朝奉朝祕閣修撰贈朝散大夫諱之敏太恭人項氏之孫贈奉直大夫諱顗恭人劉氏之長子以修撰公遺澤補將仕郎年二十一赴淳熈丙午春銓入等授迪功郎寧國府南陵縣主簿秩滿調郴州司理防軍遭外艱去職服闋差湖州長興縣合溪酒官合溪爲提領所辟客曩時主者以貴遊自處往往遙領不至以鶡冠攝職釀政不修逋欠山積君下車親履其事奉行月令六物靡有差忒曽未滿歳績以最奏宰邑者苛於闗市民旅病之剏立機穽旁及近郊白其事於郡將猶未能革乃使與聞彈壓悉柅吏姦民無橫擾事亦不廢未滿又遭內艱服闋用薦者攺秩知紹興府山陰縣縣近輦下調度繁急事力單弱不與他邑比赴調者不敢問而君獨以爲天下無難事欣然飛舄防成肅皇后上仙當應辦宿頓之任變出非常尢更膠轕卒無闕事亦不病民復土奏功訖得優賞秩滿到闕差通判興化軍先世怨家當道尼不使赴攺通判均州時邊防故多房陵與光化闕守攝事主諾居無寧日蜀帥聞其賢辟通判金州荊帥不忍其去攺辟通判襄陽府未兩月選知郢州房在萬山中舟楫所不能逹正供所貢以白金易泉貨初以爲利其後金值益昂劵值益廣較前所償何止三倍官不能辦取足於胥胥又不足取足於民郡僻且陋莫敢訴者君獨叫號總饟告急諸臺利害痛徹遂復其舊郢迫近邊境郡計仰給酤鼎立三庫官吏冗糅本息單寡所費日廣所入日薄君定計並省合而爲一蠧斃旣去經費乃饒始議郡郭狹隘緩急難守其外東南面百餘步坡阜反髙俯瞰城內勢若窺井在昔嘗建堡寨而基址曠逺不可固守開禧被敵冦直據其上城中洶懼幾廢汲爨前守李國錄誠之按視裁縮欲板築不果君至卽議成其事以至訖役髙以二丈周以千步城門樓櫓皆如州郭釣橋羊馬墻儼若對敵又念民熟干戈易致苟簡俎豆之事漫不畱意乃撤新大成殿宇增撥公田以助養育以其貢士有莊又撥田以增其費休聲上徹擢提舉京西南路常平茶鹽公事兼本路提刑運判朝廷降鹽鈔實邊歳以萬計謂之軍前鈔至則先次給鹽不與他鈔一律商旅爭欲得之歷歳旣久或以供互饋者相師成習無復本意君痛革前獘募人運米塞下閱月八九積棗陽米十五萬石而本年之鈔不與也州縣以丁夫運糧素無定籍臨事調發姦吏司其柄貧富異役怨嗟載道卽爲斟酌定列爲三等毎制司大舉入敵境隨軍應辦未嘗乏事值調發益急不以攝養爲意六轡督運衝冒霜露越明年得防奏事行在所而君以疾告矣大聲抗章以歸田爲請得主管華州雲臺觀攺建康府崇禧觀病革乞致其事以嘉定甲申十月望日卒於正寢享年五十有九積官至朝奉大夫娶陳氏朝奉郎池州通判諱櫃之女封宜人子男二人曰有大曰有立循謹有家法皆當受命孫三男一女皆幼昔修撰公以直諒受孝廟深知執事殿中掌酹冑監又攝貳儀曹事衣繡乘輶軒持使者節爲乾道淳熈間薦紳表儀君𨿽未冠猶逮事也奉直公議論峻勁詩文淸駛辭官不受凜然晉宋間人物見聞觀感自不與凡俗等流風遺烈鐘於崇禧君故其事親以孝聞處諸弟以友愛著其學也有原其居官也不茍愛賢則如暱治民則如傷丞相葛公邲京公鏜與觀文趙公彥逾端明趙公方皆愛重薦引之本江州湖口人以先世葬南康乃卜居城下一堂之外前不可以領客後無燕息處倚伏臘於祠官之廩食且不足其卒也幾無喪具二子將以十二月丙辰葬於星子縣淸泉鄕廬山淩雲峯下淩雲庵之側以銘爲請余嘗銘奉直公矣尙忍銘其子哉辭不可則告之曰受任先烈古所貴科目第云身自致崛起題名誇出類無所取則吁可畏崇禧家有淸白誓祖風直諒禰好義拍滿醍醐宗廟器歸而求之有餘味謂窶爲常侈則媿之死有身無葬費若昔部氓今抆涙甘棠不到門無吏足矣報國猶不翅刋此銘焉可百世

李左藏墓志銘

攺慶元之三年歳在丁巳冬十一月庚申故提轄行在左藏東西庫李君葬於南康軍都昌縣黃金鄕梅坑之原前葬旬日其表弟曹某有千里之役哭於柩以告別左藏之三弟曰景東曰景源曰景恭合辭言曰吾兄之喪吾從兄樞宻院編修官欲表其墓矣今日月有期而表文未至掇其要以藏諸幽有不可廢者子行𨿽速吾從兄之事宜莫如子詳盍書其事某𨿽不敏敢摭實而言之江州湖口縣南安李氏八柱國之一也派別於唐季而族居於五代隠徳於國初而復顯於中興之世當其曽祖居士諱舜申妣黃氏時固以盛徳雄長鄕裏及其祖承事公諱箎妣沈氏始以教子作效考通判公諱知幾妣孺人曹氏尢欲以詩禮用光前人業曹孺人四子皆賢而左藏公居長四試禮部未三十而登進士第是時承事公尙無恙通判公攺秩欲作邑編修官同祖兄弟也亦以賢科相望祿仕李氏之盛駸駸乎古者衣冠矣左藏旣注黃甲授迪功郎調筠州司戶參軍滿一考而丁曹孺人憂服闋調漢陽軍司法防軍滿二考以薦者循從事郎丁通判公憂又服闋調辰州沅陵令滿三考又以薦攺宣教郎調吉州廬陵知縣再遷承議郎又以薦者授中都官乃除提轄左藏而卽世矣生於紹興癸亥十二月之除夕卒於慶元丙辰二月之中澣其生也皆畏而愛之其卒也則疑焉而皆不信及其信而後識與不識皆涕泣又至於今且久而鄕黨之親戚朋友歳時防聚言左藏之事莫不寃其死者非其不考終命也幼在𦇤褓未嘗好弄稍長讀書嶄然頭角事父母未嘗失歡心平居未嘗有怠容處兄弟無絲粟間言和長幼不異蓄產居喪合禮則治家有繩檢人有不及表裏殫盡面別是非聴者不怨人有緩急不啻身受輕財重施不問疏逺及其出仕所至有稱事上官則無不受知處寮寀則無不盡情諳熟民事明淸獄辭兩入掾曹諸臺郡守莫不倚以爲重在沅陵時鄰郡有訟不決憲臺擇賢至越三尺而以命君比至一見生死判別廬陵號江西劇邑事煩賦重剸撥三年當路相慶前宰益國周公廣陵葛公連剡公車遂登朝路幼學壯行可以無媿而又對客舉酒未嘗沾醉早失伉儷旁無女禦人物偉岸議論宏逹謂宜壽考可以儀表士類擢官中朝未及眂印而防疾屬纊享年五十三而止此公論之所以嘆息恐爲善之不足以勸也左藏諱景範字器之娶蕭氏國子祭酒諱之敏長女亦有婦徳前卒子男三人曰嚴曰邁曰克皆肄舉子業端恪恭敬凜有父風女二人長適迪功郎筠州新昌主簿歐鑑其季在室某旣奉命以銘而其行事節目銘所不備可以詔告後來者則又有編修官之表在乃先銘之曰立已可以力行臨事可以義爭至孝可以悅親彊仕可以成名至於規矩以保身乃不得以久其生人而不天天而不人

欽定四庫全書

昌谷集卷十九

宋曹彥約撰墓志

蕭景仁墓志銘

景仁諱顗國子祭酒蕭公諱之敏封太恭人項氏之次子也淳熈五年今資政殿大學士趙公爲南康守開府之初防僚屬言曰吾早識祭酒蕭公景仁又其賢子祭酒公旣歿聞景仁欲以所得官遜兄子而州縣弗敢言吾懼無以成其美也上其事於朝景仁得不補官當是時天下之賢士大夫舉手引領思所以激頽風而感動人之善心者以景仁爲何若人也某六嵗時已得拜祭酒公以公與先君善而哭其防也八嵗得見景仁扵親戚李氏家二十嵗而得娶祭酒公季女登蕭氏之門聞祭酒公與景仁之事最審景仁制行與祭酒公節目小小不同而得祭酒立已之要未有如景仁者祭酒公早孤事二姊以孝與弟郢州通判公友愛聞於親黨景仁旣克事其親所以事通判者猶事吾祭酒公也祭酒公且老有田數十畝每以分給姊弟景仁治農事走田裏甚苦與兩家兄弟均其貧乏至不能自給祭酒公以剛毅立朝孝宗皇帝思其直諒見於聖語抨彈風采聞者膽防景仁持月旦之柄雌黃人物面與人相失不歉也祭酒公初拜副端卽論事以出典成均酹朝士第且將持槖時當肆類漫不爲防仁計毅然退勇同列不能奪景仁敝屣視一官未嘗與人商防旣得所欲怡然無一毫勉彊意志尙端嚴有祭酒公遺直稍畱意詩筆卽合祭酒公格律識與不識知其爲祭酒公賢子也景仁有兄而早卽世有弟而年齒不相若中年幹蠱祭酒又朴儉故景仁之用力也勤而其覺衰也早至甲寅乙卯問病已侵矣防有以引之說言者景仁時亦信之過其弟婺源知縣碩官舍因道訪方士甚欵旣欵而歸裹一嵗之糧且將復往與親友防聚時常言我眀年當不出今已當別一日束行李買舟而上泊南康城下訪所親邵艮子山書館謂子山曰我有大事欲來投子子山未悟也對榻而臥中夕呼子山甚亟起而視之已不能語子山善防持之復舟載以歸越六日而逝則慶元丁巳十二月之十三日也年五十有八景仁學引時其實已病與方士言其實無所損益顧景仁方寸素眀故得知其病病旣革而又知其死以爲因學方士以死固不知景仁或謂其知死爲有得於方士則又惑也景仁大抵天資髙篤於自信與物易忤其淸心外物若與方士者合至急人利害奮其身不顧博愛實能要不與爲我者同道世或有不知耳家本江州湖口人先世咸居南康之都昌徙居湖口邑下則自景仁始娶劉氏耒陽丞諱漸之女閫內有法祭酒公太恭人皆以爲賢祭酒之考諱固贈朝散大夫大夫之考諱仲山景仁三男子必簡必端必復必簡爲修職郎郴州司理參軍以謹慤受上官知交薦公車必復爲兄穎後與必端俱習舉子業不碌碌女二人適胡瑜李日嚴皆名家子有學術孫男二人有大有立將以己未正月丁酉葬於彭澤鄕加塸裏漕湖亭子山之原前事數月景仁諸子嘗以銘文爲言矣某辭曰祭酒公通判之銘丞相周公葛公實爲之近嵗太恭人之葬今丞相京公典書其事則銘景仁也必有大手筆如三公者辭數四矣距葬且半月復得婺源君書以日月有期不暇走逺介謂某聞祭酒公與景仁之事最審也必使之銘而不可辭乃銘之曰孤竹二子聖許其淸忽諸不祀未免近名有祀不餒漢劉鄧丁𨿽微中道庶幾典刑鴻愷太尉彪沒太傅始辭其卑弗辭其富孰如景仁孝友肫肫茍利弓冶崇素安貧陶唐氏之民歟

蕭景蘇墓志銘

祭酒蕭公三子其二早世景蘇其季也讀書究本末善屬文溫恭禮遜井井有典則居官不忤物乃以辦治蓋其事親從兄居家已理移而爲吏無往而不稱宜壽考以大其家年過半百有二而歿君子於是謂沮善矣昔我先君司理與祭酒公友善兩家各生子毎命名率多脗合餘年在蘇下自戌而丑其命名亦相若鄕人至作詩歌之以爲宜婚姻也我先君卽世不肖子未有所立祭酒峩豸立朝以其子妻之故景蘇與余也少相狎長相愛又復締朱陳之好則銘景蘇者或以余爲可余安得辭𨿽然自從宦以來得欵曲於景蘇者有數矣同時到銓曹皆得一尉余尙待建平次景蘓上蒲圻拏舟送之同寢處三數日說從政發軔事莫逆於心有疑義輙刺口問難乃兄景仁在旁舟扣舷稱快間一年餘過鄂渚今資政殿大學士趙公彥逾太府卿商公飛卿在焉二公早有雅望重許可人物說景蘇亷謹有家法且善公家事守貳皆敬愛之又二年景蘇上印過余建平粗問蒲圻政纎悉縝密不爲驚人可喜事而其戢吏愛民儼若一律旣再到選嶽陽法掾國方大卹丞相京公鏜時爲宰士選授金國報謝使景蘇以親屬從議北燕不當舉樂與京公合據經執禮眾不能詰歸湖口道其事且有源委當京公歸報時孝宗嘉嘆良久第公增秩景蘇當攺注美官奉親急祿非所願也滿嶽陽秩用薦者攺京官調宰海鹽以內艱不果往復調宰婺源余往來湖湘間不與景蘇偶別八年而過婺源觀其邑政又問嶽陽事自言事兩使君不專治三尺一職每以幕畫相倚重了民間不結之案不知其防有相承數十年者郡庠闕博士命景蘇攝其官辭以故事不獲郡人士合詞以請且將謁諸臺不得已乃受其名不食其祿有司治錢糧正錄督程課郡不能奪識者稱韙婺源地大民夥以鑊湯名東南縣齋牓曰止沸士大夫以柱後惠文治之其士愈嘩其民愈健景蘇下車不設備接之以禮如平居無事有犯者亦不貸莫敢毀侮聽斷從容洞達情法有頑民終訟欲反其說處之以和無所憤嫉健吏欲舞文求之卒不能攺好事者彚爲一編質諸老成究其指歸以教化厚俗爲先務嵗嘗小歉非水非旱百姓抱苦無所吿訴景蘇得其隱瘼爲部使者道其事使者壯其言獨得薄輸不與他邑等又二年餘在樂平及與景蘇修鄰好叩境上所聞與所親得不謬居則邑人誦之去則思之郡太守露剡薦之方伯部使者王人董餉者連剡上之值京公當軸以嫌自列調通判寧國府道出樂平畱四日輙求去自是與景蘇別不知其寧國之政也防辛酉貢士寧國官屬有校試旁郡者過樂平稱貳車賢徳甚都大府所恃經總制積已久書逋籍以累萬計景蘇理其侵漁證虛額非是以整辦聞寛諸邑無所苛取去年冬餘自江西防帥印東來始與景蘇相見於鄕郡事有期程畱我飯不能得浮我大白卒爵而不得酢問所以則曰髒有毒疢每暴下輙不止余相從久知景蘇飲酌有度在婺源以縣事爲重竟嵗至不舉酒今又止飲知甚自戒嗚呼不知其止於此也今年夏餘歸自臨安江行過湖口問景蘇則曰已矣爲古人矣問其病如去年所謂耳其人有令徳不使之永其壽其先人有名徳不使之顯其世其爲病又不足以死人而獨死之將何以解說於善類也景蘇諱碩曽大父諱仲山妣徐氏大父諱固贈朝散大夫妣宜人彭氏考諱之敏朝奉郎國子祭酒贈朝散大夫妣太恭人項氏本江州湖口人近南康境上彭宜人始葬都昌祭酒公登第也以南康薦景蘇受遺澤亦南康上其事今卜居焉家世儒學至祭酒公始著立朝以剛正聞家有文集有奏議國史有傳景蘇前孺人京氏宣教郎贈太師衛國公諱祖和女無子今孺人周氏通直郎江淮宣撫使司幹辦公事特贈承議郎鳯谿先生諱燔女子男二人必學必則自十七年至十二聰悟皆過其年女二人以餘子況爲長壻其季未許嫁景蘇孝友出於天資誠實粹於外貌居膝下得父母懽心祭酒公所至每以自隨烏府密奏多其手書任以牋翰不爲防竄米鹽細務不升於堂兄弟防聚處無景蘇則不滿意事有難處經景蘇剖析輙不異議從先生長者遊卽稱道不置口行輩羣居愛之而加敬臨防賤上防意畢備所至而去人懷其徳釋婺源六年有如父母之謡未已禦史因事及之至逹天聽來南康未久出多於處其亡也無不駭嘆寒暑變矣猶若有所失生紹興中丙戌之四月卒開禧乙丑五月之六日曆官自廸功郎至奉議郎爲尉掾宰邑丞郡至待次防檢贍軍酒庫所主管文字始居南康時負郭田未有尺寸得林地數十畝以供薪爨鄕曰淸泉山曰福源去家十里人以爲便旣卜兆龜筮寡協獨福源告吉將以其年十二月庚申葬焉請銘之曰剛明正直其生不數上下千載倒指落落漢誼黯舒唐贄愈蕡掲若日月其後無聞惟祭酒公耿耿不朽有子而賢可以借口旣賢而仕天實徳之旣仕而窮天胡嗇之始時祭酒入棘出節旅櫬歸時片瓦徒設景蘇三遷築室未全負郭十里孰爲此阡淸貧再世家法一體國人皆曰幸哉有子天道茫茫何有何亡惟此令徳百世不忘福源有泉淸徹廬阜景蘇之風永錫爾後

奉新知縣趙公明墓志銘

公眀姓趙氏諱炳江州徳安縣人也始余淳熈辛丑與公明偕計吏以桑梓相接交刺於臨安旅捨奏名解褐與公眀同年生時孝宗皇帝以射藝試新進士與公眀考業貢院及選徳廷試公明入上等因與餘同注黃甲公眀意廣气鋭倉猝無可擬闕余閱選榜得池州貴池尉以告公眀彊之使就又年與公眀防江州同遊廬山馳馬太一峯下相與甚歡然未知其官業也又三年而過貴池則公眀之秩將滿問其言本末具舉考其行事詳練精審與常時大異其後余官湖南又外移湖北公眀爲平江府昆山縣丞又爲郢州長壽令別公眀而不見者十有八年嘉泰壬戌余來入江右帥幕公眀始攺秩知隆興府奉新縣以職事謁府得相見敍平生而公明之病體見矣懇懇道邑事若未病時越眀年而來告防又明年而來告葬則志公明之墓而銘之安可辭也公眀蚤嵗而孤以力學取勝場屋致戶外之屨凡所以立身行己當官涖民一皆出於意見無所依附所至以辦治聞不肯碌碌出眾人下在貴池時盡力水利以便百姓得盜賊不肯受賞戶部尙書張公抑時爲常平使者以公眀爲能上其事公車因得增秩在昆山時以學校爲己任課諸生事業牛腰吏牘剖析如破竹參政袁公說友時爲郡太守以公眀爲能首剡薦之不使一日去幕府在長壽時一意以民事爲念救荒賑窮尢無遺力吏部郎中魯公三聘守郢寶謨閣待制程公九萬又襄陽帥也未嘗有介紹爭欲令出其門下起孤寒得陞朝籍所向輙自行其志上官皆賢重之處今世不陸沈選調如公眀者蓋寡奉新爲豫章佳邑前宰往往臥治亦不廢事公眀小物必謹不忍少不便於民簿書期防必欲自立機軸日不足繼之以燭𨿽祁寒暑雨不釋也意自樂此飲食往往失節浸滛成疾役役以死而不攺其度生於紹興甲子四月之癸未卒於癸亥十月之癸卯蓋眀年某月某甲子而葬於奉新縣七里建康鄕之新塘又家於其縣從遺命也曽大父諱眞大父諱芹皆隠徳不仕考諱庚以公眀故得贈承事郎妣李氏贈孺人公眀娶蔡氏又娶髙氏子男五人堅早卒基奎垕壄皆聞詩禮女五人皆未嫁孫男一人鑄公明家世儒生無常產以伏臘常自言其未第時蔬食菜羮以享其考妣未嘗不流涕享畢卽夫婦剖分受胙無不滿色居家亷介自持不肯封殖貲產變素業爲後日地至於死而不能歸葬是可哀也而尢可銘也乃銘之曰貧者士之常何足深計三軍可奪帥匹夫不可奪志惠愛所以卜鄰詩禮可以傳世百世之風百世之祀奉新趙氏如桐鄕朱氏

故利州路提防刑獄陳君墓志銘

君姓陳氏諱元勲字彥功以祖任爲將仕郎銓試入優等授吉州永丰尉秩滿徙道州軍事判官丁內外艱服闋調漢陽軍漢陽監以舉主當攺秩辟知鄂州崇陽將滿辟湖南安撫司主管機宜文字徙通判安慶府甫三閱月擢知郴州嵗余又擢提防利州路刑獄公事兼四川制置司參議官數月兼權知興元府事逾月而卒其在永丰時訪境內水利得舊陂十有八所諭豪民並力防鑿訖事不擾隄防旣密水積益富用以漑田爲頃二萬有奇在道州時贊州家簿正失陷推考顚末吏不得揺手郡太守坐嘯黃堂委政受成防旁郡零陵吿旱流民麇至常平使者李公楫選才任荒政檄治其事則能深入溪洞家至戶到慰勞撫防不憚勤苦借寺觀之租以爲貸本薄關市之徵以通商販或勸分以均貧富或貶食以增繕修糓直頓損民若冇年使者欲上其事防憂去不果在漢陽時當開禧用兵敵入郡境朝廷增鑄緡錢十萬倍於舊額區處鐵炭於此時最難分別工課井有條理正數旣登更補前欠部分監卒與郡兵相表裏薦員溢格又第功增秩在崇陽時軍嚴未解其應辦糧艸收買器械矯積年之取足官帑事旣不廢民亦不知造浮梁以便道路作叢冡以掩枯骨乞轉輸之粟以寛旱嵗正防尾之籍以定差役在湖南時與聞捕李孟一事及分畫酃資興桂東三縣攝事議幕檄相隰原防羅世傳叛徴復見卽復任便宜事往來前後二峒部分諸將賊旣就擒乃得還局安慶未久旋卽攺命已規度築吳塘陂工未就役在郴州時首與帥府定議撥緡錢以助邊費激犒戍卒俾覘盜虛實則又增築州城並及外縣貯谷粟以爲備捐租稅以與民桂東李大成才欲倡亂巳伐其謀治以整暇延進士類更行鄕飲酒禮風示好惡防攺除將去猶條上本郡三事欲選用守臣取文人有風力不以武將異時本路使者有闕於此乎取又當兼郡事以壯其權飛虎更戍非經久之利欲招兵移屯郡城以免虛費又殘破縣分𨿽倚閣官租無眀制蠲免後有貪吏必復取之民捲捲爲郴民逺慮去之日如始至其在劍外事兼諸使防剔滯淹檢柅吏姦關表告饑日議賑貸發廩輟俸靡不畢備防金人聚兵鳯翔其意叵測則調防諸將力戒輕動帥事方倚重焉而君已病矣上章告老朝論嘆訝進秩一等已以訃聞其出處大節如此若其孝友篤實輔之以學慈祥豈弟將之以誠則又本本原原有不可掩者居官有深思若無所可否遇大議論往往至此而定臨事剛決聞命卽勇往究其所就未嘗近功利亷於受俸不但無劵外之須𨿽添給所入亦置局以餉賓客與人交未嘗有忤意人亦不敢幹以私彌更耐久慨慕前賢所至訪其故迹歐陽文忠公葬母永丰嵗久墻垣齧缺爲增築封殖訪其後使奉祭祀張忠定公治崇陽有惠政民至今稱之卽討論事迹著爲年譜収拾遺文鋟爲簡冊又顯設廟貌使邦人屍而祝之郴之負郭邑爲濓溪周先生舊治而祠宇不稱牲酒不丰則又撤而新之合樂而祀之所至學校攺觀士類增气他人以爲故事而已獨以實行處之其少也鄕先生稱其賢其仕也上官稱其政其歿也識不識惜其早積階自廸功郎至朝奉郎未嘗求多於世而以褒賞得者常居其半故知樞密院雷公孝友簽書樞密院宇文公紹節前防知政事衛公涇同知樞密院安公丙端眀殿學士薛公叔似與今禮部尙書任公希夷或期以逺到或薦之重任或委以事權皆有著效其他當路之所推許寮友之所歸重未易枚數生隆興甲申卒嘉定丁丑六月二十有八日享年五十有四家世蔡州之新蔡靖康避地南渡徙袁州之宜春今爲宜春人曽大父之純皇任朝請大夫知濰州贈金紫光祿大夫妣蔣氏建安郡夫人程氏永寧郡夫人大父升皇任朝請大夫致仕贈正議大夫妣晁氏碩人徐氏宜人考公璟皇任朝散大夫知西和州贈朝議大夫妣駱氏贈恭人三世以才徳典藩至於君始持使者節皆淸白一機軸娶柳氏封孺人三子衍業進士衢衡皆將仕郎衡出繼季父元老後孫女二人諸孤旣防其防以歸眀年十月丙午葬於信義鄕徳成裏貂石嶺之原祔西和府君之側一如治命前事四十日遣使以張公右史嗣古狀來謁銘似倒置也惟右史嘗秉筆立螭坳爲天子記言動豈應狀其事而不銘欲以此爲解且媿不學令更窘朱墨顧葬日已近有不及事之患念初兼領漢陽時郡送迎新舊守卒不滿十錢不滿緡米不滿斛不逾月而敵已在郊𨿽決意死守而環視同列孰可共此事者彥功議論平正不畏不沮有慨然憂世心乃請命宣威俾與聞幕府事凡所以出郊逐盜與閉門捕亂卒置營寨招宣效選謀士守江捍城無役不預敵退戍撤彥功當脫選調適崇陽闕令宣總司頗難其人卽爲宇文公言非彥功不可彥功得免班引徑領縣印予旣攝事鄂渚又領常平使者事舉一道令最孰有先彥功者防繡衣錢公文子適至首與合議共上彥功治效皆其實錄及攺守長沙卽欲得彥功入機幕聲言於朝朝論執嵗月未應不許伺彥功當滿復溫前議始獲共事其後彥功參選入都與通守安慶皆訪我廬山下畱連不忍去在劍外我𨿽異事猶及同寮歸未弛擔而彥功已訃聞矣蓋嘗六薦彥功於朝自攺官陞陟之外更四露章無論叫號於士大夫間也葬彥功而不銘其將何辭乃銘之曰賢哉乎彥功不媕婀以取容不激切以稱雄其不忤物似通莫當其鋒心平而不尙同事定而不畱蹤可以守中可以折衝以淸白始終古君子之風賢哉乎彥功

朝議大夫直煥章閣範季克墓志銘

嘉定己巳余被命始得節湖北適嵗種不入土民旱告諸郡講求荒政置局賑防擇郡僚主局事必賢而更練者常徳在庾臺之下尢所目睹郡以錄事參軍範君季克主斯局積力彊敏心志惻怛凡一郡四邑道裏之逺近委積之丰耗百姓之貧富戶口之多寡本末毫釐無不洞究姓名等第率皆黙記有訴有求隨至立決郡無失事民如有年職在諮詢亦免曠職予於此時知季克之爲學一意民事而不在乎其他矣季克姓範氏諱仲武初字仲烈後乃攺今字家世隆興府之丰城曽祖大輿祖英右承務郎致仕父人傑從政郎衡州常寧令自常寧公始卜居髙安今爲瑞州髙安人季克生有異質讀書過目輙不忘十二能屬文所學有根柢稍長蜚聲場屋遂冠倫秋賦登慶元己未進士乙科主臨江軍新諭縣簿邑大事繁吏緣爲姦版籍攺更不可稽據彊者詭寄規避賦役弱者受楚無所控告季克推求源剔除吏蠧縣受其利催科不擾嵗丁大祲任賑防之責勸分移粟井井有條貧民旣被實惠而豪家大姓未嘗有擾秩滿調常徳府錄事參軍所謂賑防局事者特其一耳沅江有未行之盜爲縣所獲其令欲夤緣推賞掠使誣服以爲欲刼倉庫據縣以叛季克職在審勘察其誇大以本情平之令肆謗言撼不爲動攺秩知吉州太和縣民訟繁夥素號難治適有秤提禇劵之令所在奉承太過以深刻相尙季克不忍行一切之政視如常時錢幣通行人自按堵思昔爲是令者其人物出類莫如黃太史公庭堅訪其舊政遵而行之著效烜赫人無間言當癸酉甲戍間金人窘於韃靼奔竄古汴使介不通其意叵測山東遺民方欵塞不絕朝家急用文武求之如弗及夙知季克才不俟太和秩滿擢通判安丰軍俾任邊事始至卽周視郡境咨諏耆老阨塞要害靡不詳究歷歷爲廟堂言之又擢知軍事首議擇將才招勇敢復武定軍以保鄕井廣行賑濟以固根本又以城濶難守縮減北壁旣與戎帥同任其責更環之以塹以增險固攺守涪州僅八閱月亦不遺餘力寛鹽課以優井戶尊賢士以勸學者攺知嘉定府值關外用兵總餉者襲開禧下策斂四路免夫錢期限峻急一時妄庸欲夤緣趣辦求之民不堪命季克取辦公帑不賦於民時事益急擢成郡路轉運判官興元潰卒張福莫簡作亂於利州劫倉庫焚城邑害及王人擁眾南下內郡久不知兵望風洶懼制帥退保閬中檄季克節制本路軍馬卽調犍爲土丁黎雅牌手及飛山軍扼資榮懷安之路與簡池守各據險拒賊招戎帥張威腹背擊之多爲幹糗以備饋運藥餌屝屨輸送不絕官軍爭奮困賊於普之鐵山其計旣窮詐乞降以緩我季克力言賊不可信必須除以伸國威以遏亂階賊旣授首公論韙其議尢畱意人物首嚴科舉解試考官增給常費不假隄防盡革宿及兩防類省試得行所學抽摘考校無異寮屬四路知名士皆在選中至於接納後進表異英特大者薦之於朝小亦量才授任若乃貪虐之吏則所素惡澄按不貸沒齒無怨在蜀八年朝家倚重季克久當事任力勞心勦丐閒之章陸續而上上方思見儀刑重於擇代始則寓直道山繼復擢丞外府及乎召還表著方將大用季克求歸愈切勢不可遏築室舊居以云坡勒名異卉喬木徧植其中靑雲白石乃其深趣舊得寒疾至此增劇還家未幾竟不能起可謂知其命矣生於隆興甲申終於寶慶攺元正月乙酉享年六十有二訃聞進秩元士升職堯閣蓋異數也娶黃氏先卒贈宜人子男之晉今爲從事郎郢州司戶參軍女一人尙幼之晉旣以二年十月葬季克於南康軍建昌縣卜鄰鄕烏溪之原乃以治命持武寧章令君洪狀數遣使謁銘於昌谷余知季克居鄕時受知於故知樞密院雷公孝友在湖北受知於前參知政事曽公從龍故禮部尙書袁公燮今兵部侍郎胡公槻其在蜀尢爲閣學後溪劉公光祖所敬皆非偶然者後溪聲言於朝以爲料賊無遺策給餉無闕事保守列城捍蔽兩川士大夫口傳耳熟謂無過譽又作徳星堂贊以爲小範老子胸中甲兵不主招降卒用賊平其主盟公論尢爲可信事功如許余所親見當玆衰晚之時疾疢交作舊時筆硯不復吉蠲諸方求者悉已謝絕而獨於季克一意民事不在其他願贊一言固非飾辭也人惟尊主則思庇民庇民則能尊主知天地生民之意旣已托之君師而君師愛民之責必須托之官吏自初學以至於謝事一以此意爲主則居官之際與民一體獄不濫刑財不妄取捍禦而得其要患難而知其權輕利重士皆自此心發見故知一意民事乃其所學也季克自太和徙安丰道出洪府權帥聞其政聲也置酒從容扣問在縣日施行本末季克爲纚纚言之至蠲放貧民下戶余稅帥色不怡聳身而言曰某於民事無不盡意獨不以姑息爲是且貧民下戶余稅豈其所自欠者富戶得產而不收攬戶得錢而不納若一一蠲放則此二者受惠耳季克乃言蠲放貧民下戶余稅則富戶攬戶受其利誠如所諭然催之不已則受害者貧民下戶耳非富室攬戶之所憂也帥感悟稱善余聞擊節焉以爲季克之於民瘼可謂眀白昭徹矣其後宣司斂蜀財季克以漕計當其任不及下戶或謂大家巨室有詭匿爲下四等者免敷下四等戶恐非計也宣司惑其說將欲易轍季克言寧使富民有徼幸不可使眞貧弱者重受其困其議遂定以季克抱負如此發之於政見於行事謂之非一意於民可乎請銘之曰厥初生民立之君師宗子兄弟初無町畦孰爲吝驕析而二之疾痛屙癢舉不吾知加之上位於民匪宜聖賢立教視爲四支舉手揺足莫匪我私爾寒我栗爾餒我饑以此授職顏無忸怩以此尊主禮無闕虧季克爲政端本羣黎講之以正處之以慈思昔秉彞不藩不籬取彼封閉剖決無遺外此節目皆其設施天與異稟孰疾其馳𨿽則疾馳名徹四夷炯炯松栢柯葉不移云坡如在心實似之

繆南美墓志銘

繆南美旣卒有官業可書其孤狀其事走介二千里語昌谷曹某而乞銘焉南美諱仲公永嘉平陽人舉今世能文章持正論雌黃人物未有多於永嘉者知南美之事旣近則詳不應逺取矧如狀所云者今大參雷公秉政號嚴重頃持使者節篤南美有操守厭服士評近將作監楊公簡以時望主畫諾永嘉揭月旦道左推許仁勇不以屬他人事核而易載可以取重持此以謝其請不爲無說迹其所以來有端緒不可泥者南美困頓場屋得官暮景歸鄕有善行力不足以及物主饒州樂平簿當某令玆邑調郴州推官則某亦將輸此道檄來入幕又當領帥事時平生執吏鞅僅有此三者所至輙相值值卽志相偶𨿽有能文章持正論者喜談而樂道之則必考而後言質而後信未必身親履心敬服要且切如此樂平於黠吏以詭戶愚百姓丞簿不惻怛反資以辧白直曲爲囊槖役法顚倒禍及貧悴長官者掣肘不敢孰何解後丞職有闕南美兼領其事議從所欲削吏輩一切科配繩以三尺姦計不得行協力著效並詐冒七千餘家邑庠舉廢養士以教居職冠帶濟濟咸所推敬眀年奏名禮部邑登善士旣倍數常時又多執經行輩防作於郴之屬邑稍及近郊齊民或落其手脇使執役不幸而爲官所捕卽以死坐郡每夜駭有職者不救去無幾南美恪居官次贊畫城守又平讞無辜不稍阿流俗旣羣凶蕩攘遂與帥幕之議淡然無營不特求解職而已引年自列遂得致其事仕塗顚末宜莫悉於此若乃有所未知與所已知而未暇及者於狀有考不可略也魯繆公之後以謚爲氏唐咸通中宦於閩近擇橫陽之地而居者其上世有諱文珂者其曽祖諱敏以収方臘功補進武校尉隠居不調者其祖諱從才從廣補通州助教者其考自廸功郎遷從事郎攺承事郎者其品官由主簿以入郴幕更帥幕者其任職生紹興丁巳卒嘉定壬申者其享年靖康死義家有賢女黃氏先卒者其配以猶子奉命入繼曰伯垕者其長子曰夢巖夢履夢過者其次子以至其季子有家三人皆仕族一在室者其女防而未名二人者其孫曰淸容俚槁者其所居軒名與所著集曰親仁鄕燥溪之原者其葬處曰癸酉十二月壬寅者其葬日也昔與南美相處久見其撫四子一律又獨爲長子授室不知其有非己生者今狀言云云信其行著於家聲聞於鄕推之以了國事厥有本末狀又言其失所怙早事所恃得懽心從兄無間言兄沒則撫其嗣與人交不隨時冷暖平居謹戒寡言笑終日如對大賓有某所未盡知者卽其所可見以證其所未知當如狀不謬又言乞銘本意則又皆其治命諸子不敢違益不可辭也乃銘之曰士患立志難不患晚得官患不吐其奇不患官之卑有志得行仁且壽子學能文世其守屬纊牖下死不朽嗚呼南美無憾矣

曹次蕭墓志銘

君姓曹氏諱防字次蕭初名隨讀書通大義卽不事傳注力學苦思率暗合先儒問出新意與世俗異議由是屢試塲屋輙不偶有司窮年燈火兀兀不自止旣而嘆曰親老矣求三釡不得又將並菽水之業而失之無以仰事曽是以爲孝乃誅茅結屋率僮僕治田事日積嵗累廚不乏供溫凊以時旣得所欲則又誘掖後進訓飭子弟義理之學不事紙上語性剛直不阿附時好豪家恃气陵轢鄕曲輙不肯出其下其貧悴無告人所不齒往往出力助之略無難色彊學力行率皆若此歷年六十慶元庚申六月庚戍微疾卒於家是可紀也按族譜龜山曹氏本宣州南陵人來都昌且數百嵗世爲儒家其登進士第則自君祖雍丘府君始也府君政和間爲嶽州士曹州有天慶觀最號富饒方道士林靈素居中用事以其髙弟主之守貳奉承頥指如意其犯法奪民田漫不敢省一日府君攝州事杖而逐之以忤時好得罪廢不復用防靖康奬忠直擢丞雍丘則四郊已多壘矣感愴時事不得志以歿此其源流深逺所以遺後人者雍丘之考諱通是爲君曽大父雍丘之長子諱一飛是爲君考自曽大父至君四世皆娶黃氏二子忠輔忠弼皆應進士舉宗族極稱之二女適擅和之黃維屛亦進士將以癸亥十月十九日甲申葬君於江州湖口縣帥家灣之原以銘來諗某實君三從弟又嘗從學則爲之銘曰學爲仕乎將以行己乎仕爲貧乎將以求仁乎寧一其寒無寧失奉親之歡寧百吾謫無寧瘝愛君之職退不叛道進不媚於時好若昔祖考惠我於無疆者子孫保之

欽定四庫全書

昌谷集卷二十

宋曹彥約撰墓志

通直府君曹公墓志銘

通直府君之將也有屬其從弟某銘其墓者某與府君出同族生同屋居同鄰讀書同硯席其遊宦不同寮宷尙得同時而覩其易簀也則銘府君者某其奚辭然當其未時居官有戎事旣前一月又成命巳當去職交承之際其事益殷又兩月過家欲撫棺不可及旣病且被劾與文字愈契濶今病稍間日從事田野間衰老少暇逸懼不得如今日也銘將廢乎請次序其事府君諱昈字日華居南康都昌爲龜山曹氏者則自有唐叔世別於宣州之南陵也南陵而上不考其所自來來龜山爲大家巨室至府君十有二世矣以周之舊典禮經選鄕老登仕籍則自府君髙祖兄弟以來未之有攺曽祖諱溪祖諱大經不爲世俗學故不上於有司妣皆黃氏至顯考承事公諱晉在族黨鄕裏中尢所推敬學術事業逺出行輩上又以詩文駢儷名率皆表表是時中興之後一郡賢能書族無虛牓莫不爲承事公扼腕者其配孺人陳氏又能善事其夫義訓其子有識延領所望於府君與其後者甚至矣府君生紹興之丙辰歿嘉定之己巳薦於紹興之壬午得一命於紹熈之庚戌始官於成都府之稅院終於常徳府之觀察推官解褐於廸功郎稍進文林郎而掛冠於陞朝之通直此其大凡也其爲舉子也習父業其爲孤子也承母志當鄕舉奏防時陳氏至驚喜曰吾事汝父數十年見其勤苦曽不若汝婦之覩汝效也其處兄弟也始終如一食貧指眾人無間言晚歳官薄迎其兄以往奕棊賦詠與兒時嬉戱不異其居鄕授徒誘進後輩沈浮流俗不爲詭激行其居官簡亷不事表襮在成都則寛徵稅以便商賈所入當少損反更衍緡錢數十萬故事私有公用獨不肯下筆當以羨獻又不許共事者不以爲便命決疑獄則受財者自敗在常徳行縣多釋系囚蠲旱戶租課皆得行其素志百姓指爲佛子上官以至誠公目之蜀帥趙公彥逾尢所推許謂亷勤自將與其適合也恬於名利久無州縣意在常徳二年欲去之屢矣防某得持常平節卽以引嫌告法吏守故常謂共事不滿半嵗不可乃引年得請命旣下矣嵗適當宗祀卽榮其親治裝未發而微疾不起賢兄在側問何所疾苦則蕭然閒雅誦東坡詩數句而巳始陳孺人夢飛龍生府君因以龍爲小字其後登名天府當孝宗初年載名仕版用光宗新沛造物於斯人決非偶然者孺人雷氏亦有賢徳與府君相待如賓先一嵗卒子男七人正子晏子髙子曑子開子文子斌子曑子先卒女二人適劉朴遊去疾晏子去疾試禮部未效餘皆有聲塲屋孫男四人已長立者彌大女亦四人已適人者壻栁三顧以嘉定壬申二月五日葬江州徳化縣江磯山史家礲之原矣旣不記諸壙當銘其碣以表於墓曰古人受姓姬嬴嬀羋邾與小邾謂魯曹比後世分封以國爲姓晉秦陳楚分光並命姬嬴無傳嬀羋亦然風姒巳子今何有焉以此推曹不在邾後振鐸文昭垂裕巳厚伯陽潰國參窋封君節騰之際中巳紛紜宛陵有族自晉江左臆度恐然推本未可別子避亂有唐政厖都昌爲邑厥屬九江本朝來屬太平建壘族聚始盛廣袤十里府君髙祖昆弟惟五始以緑綬脫迹民伍若子若孫儒風益壯秋賦春闈項背相望更有源流舊典禮經奕世遊刄若新發硎至於府君益光前業已則首薦子亦屢防立身有行居官有政不究所施自安其性我作銘詩因得累數歸而質諸尙有族譜

祕閣修撰吳勝之墓志銘

勝之修撰葬有日墓當立碑眞希元直院巳諾執筆柴與之祕監又狀其事矣二公號大手筆一代端慤不數人其言足以信天下後世而壙中之銘尙以見屬𨿽苶然病餘廢玆事且久得附名三賢足以自幸且不忍辭也請敍其略勝之諱柔勝家本姑蘇八世祖徙宣城以儒爲業嘉祐中有諱華者與同郡梅公堯臣友善嘗屬梅公置京師一監書崇觀中有諱時者應制舉爲宗忠簡公澤所深識後徙建康之溧水至之始擢淳熈辛丑進士第稍訪故里調寜國府宣城尉以外艱不赴再調南康軍都昌簿亦阻內艱又調嶽州巴陵簿攺監秀州華亭下砂鹽塲堂差秀州教授以臺評攺部闕爲贛縣東尉秩滿辟浙西提刑司幹辦公事請祠監潭州南嶽廟擢差主管刑工部架閣文字遷國子正太學博士司農寺丞選知隨州除京西提刑仍領州事以疾求閒攺知池州又攺湖北運判兼知鄂州求歸徙知太平州未滿歳求去益力乃以直祕閣主管亳州明道宮進直華文閣以工部郎召不赴進祕閣修撰歷階至朝奉大夫而歿特防轉朝散大夫此其出處之大略也舊下砂鹽額不登官通賄以優富戶縱彼侵漁使貧者失其常課至是盡革宿獘上下均一又以塲去海逺水味益薄鳩千人浚其浦引海注之借本錢以給空乏增鐵盤以助煎鬻宿瘠旣洗課以最聞部使者羅致幕下頒其術以示諸塲悉獲其利贛當二廣走集之防仕族出嶺者貧悴於此循至流落乃引趙淸獻守此邦日置百艘防送故事縱防當路築廣惠之館躬任其勞居者有食行者有贐陸輿水楫悉爲辦集至於創造弓手寨屋閱習武藝猶是常職捕盜法當攺秩棄之不顧乃其素志兩學厄於黨論師儒失職教導本防無復介意甫至則甄別有志與講明修身行巳之要利害毫釐之辧隨其分量各使有得防太廟鴟尾壞時當輪對歷數春秋書太室屋壞之戒與晉安帝時震太廟鴟尾唐明皇時太廟四室壞之證纚纚昌言無所回互又言人才之在天下視上意向上以表暴爲能則下有衒鬻以希用上以奉行爲能則下有迎合以自見上以發擿爲能則下有賣值以求名上以財計爲能則下有聚斂以邀功此其機括所系在人主操縱之間茍取舎之際意向少偏輕鋭者獲進浮躁者得志將以集事未必不敗事也隨州廹近敵境當兵火焚蕩之後勸賞未明咨訪不及下車之初許士民得白事皆言丙寅之戰韓通死節未錄和議再講畏敵太過邊界相犯一切歸罪省民死以非辜寃者莫訴郡欠城壁人無固志兵少不支無以取重卽爲韓通立廟請額於太常爲文弔祭厚防其家隨人大悅無不思奮郡有梁臯等七人獄按舊比皆死訪其顚末則敵有盜其馬者交矢相拒此直彼曲立破械縱之具以報敵敵亦語塞經理郡郛又且並及棗陽板築具舉浚其濠塹招徠亡命得精兵千人別立一軍號曰忠勇防城之具纎悉不遺教養之方委曲備至土豪孟宗政有保防鄕井功縱所部自肆輕視官府檄來欵接勉以忠義宗政感悟遂爲良將信陽屯戍將官康孝先以疑附人獻諸敵境安陸人陸桂僞命得官乃注選闕以部使者發其姦皆得竄逐當塗地方千里戶口十萬彊各江東道院實有弛政爲之剖決訟牒終日據案招補禁卒又招補義钂手溝通市河民無疫癘奏免城下稅徵商旅無壅若乃拯民囏厄尢所畱意初待次秀州學官出而任浙右救荒事芒屨杖策躬履窮陋捐金散粟用及私槖佐使者美意蠲一道賦入以寛百姓作尉於贑又以使者檄視旱旁郡具以實告得所未聞鄂渚旱蝗四起田無遺粒預講荒政乞糴於湖南熟郡置場損值分旬濟給又辟官寺僧居作饘粥以活行路病有藥餌不幸而死有棺衾屬部十五郡體而行之皆有著效此其臨政之大略也事親以孝聞事兄以弟聞事寡嫂如事其兄處甥侄如處其子弟少嗇於財每以仕不逮親爲憾異時把麾持節遇公宴必動色往往對盛饌泣下大郡故事有迓錢則卻而不受宴設有不盡錢則歸之公帑考其緡數不下二萬餘未入朝時課其子以修身爲本取大學之義榜其堂曰壹是後得歸故里家宣城西門有地二十畝爲樓三楹矯首遐觀千里在目榜曰得要蓋徜徉七年乃始屬纊生於紹興甲戌卒於嘉定甲申享年七十有一登仕版者四十有四年而生平遊宦處僅有贑尉三考守隨與鄂皆不滿二歳下砂以見忌衝替校官幕官以煩言攺缺鄂渚有實惠及物乃或以千譽好名目之其尊徳樂義中懷誠實不必與賢士大夫盡接而脈絡交貫自無間斷不必與非其人相惡而枘鑿方圎自不相入至於鹽防以最聞而彊以虧額坐替救荒巳著效而虛以好名得謗人之反常害正一至是哉曽大父諱奭妣胡氏大父諱殊妣王氏周氏考諱丕承竹坡周公紫芝甥也再試禮部不偶贈朝奉郎妣劉氏娶石氏沈氏曹氏皆贈安人臧氏又受安人封男女五人源待補太學生泳三試禮部入太學奉補迪功郎湖州武康主簿女適進士林公榮皆蚤世淵賜甲戌進土第今爲從政郎淮東制置司幹辦公事潛丁丑唱名第一今爲奉議郎通判廣徳軍二子將以十一月二十三日葬於宣城縣石港之原書來謁銘余解後與勝之爲同年進士識面臨安邸中論世事輙契合後十七八年復防則黨論巳起諸言學問者皆咋舌不復道獨勝之鯁鯁如前日無所沮撓又十年餘守漢陽防更化詔許薦士余取選調中不茍合者三人以進勝之居其一至其相與莫逆度越於形迹之外者不可毛舉欲辭銘得乎請銘之曰謂勝之爲道不遇耶玊立周行孰辟厥路風寒倚重孰識厥素予節兩道外無窘步郎宿論譔其選益遽謂勝之爲志得行耶焉鬻海不使終更冷官采芹莫獲問程幕府何爲亦至屏營有惠活人胡云近名時乎道耶天乎人耶時有否泰道無屈信彼眾勝天我守其眞人死萬殊之死一律惟有直道可繼可述勝之稜稜視彼教忠壹是修身旁無附庸儉府仁言漢廷大策其敵益勍其守愈力淸風時雨萬古一陶咨爾盲怪無爲怒號有狀有碑詞正而麗我作壙銘以示來世

郭夫人盛氏墓志銘

予待罪建平友親舊於漠櫟僧舎當淳熈甲辰有介予從叔以進者曰郭氏子舒之宿松人斯立其名也手持小戴禮以科舉請事巳識其經意大槪不碌碌只作炫有司計又習其名物度數日問至十數反覆不少怠息眾論不以爲可予獨可之考其家世則其父予族姑子也後十餘年有郭氏登進士第者識其名斯立心𨿽樂聞尙念相處時年未壯信其不茍於學而巳臨事辦否未敢便許諾又數年予假守漢陽在開禧丙寅丁卯間北騎驟至邊吏不能禦入郡郡廢入邑邑潰漢陽幸倚水險予僅不失職旁邑有黃陂實於黃盡淮西境上當南北之陸險不足恃無兵馬財計事力邑責又在令疇敢以死守望其佐有爲之尉者奉垂白母乃能身任其政令立砥柱中流諸使與主兵官嘆吁歸重心服其膽勇問其人則斯立也敵人環繞其旁獨不敢犯其邑敵人歸北去朝命以墨綬眞付之俾專撫字是時戍壘未撤轉徙未復餽餉稍遲卽怨咨滿道或一意豈弟乏供坐譴黃陂蕞爾邑未嘗闕事百姓朝走州家暮擊宣威使門以吾令君愛我願久畱不許請代予得節湖北尙領鄂渚又攝事総餉職業所闗與斯立日相聞數數爲諸臺言之舉是三節知其母異於人非泛泛然者然不記其爲誰氏也斯立脫黃陂得列屬於湖北計臺未赴而遭內難移書自言郭氏居宿松久世爲大家四世祖承事公諱某有夫人吳氏內助教子起家破天荒於玆邑詩人紀之有元丰元祐雙金牓之句至斯立之考諱徽得配盛氏實鄕先生諱得象女義方訓示無異於承事公與吳夫人者禦諸子嚴整使其手不頃刻釋卷故諸子不得不自立諸女適皆得人若其事舅姑以孝事夫以禮輕財以睦其鄕則又斯立之不敢誣其親者今旣亡矣可無以銘其墓者予及識盛先生知其爲人三舎時名進士誠實有直气貧悴至老晚始得一官志不少下冝有賢女斯立好學能文臨患難能守其人不惟宜有賢母抑其母云賢可以托諸金石盛氏生紹興庚戌至嘉定癸酉卜於龍溪山以是嵗閏九月之晦後於其夫者十有六年斯立其長子其次斯張又其次斯謀皆向進未巳女巳適人者楊師謙趙希焆劉一之許嫁者孫良貴皆馳聲塲屋學校有以優防奏名者矣孫男四人去疾去非去僞去疵孫女七人斯立旣乞銘又書吳夫人舊志爲證使有依據頋予熟斯立爲人如此知敬其母有子而仕仕而行所學不特金牓爲榮足以誇耀其鄕裏且將以昭示來世以信其所已行𨿽不能文猶欲托之以爲予重其可銘也奚必有證而後作耶乃銘之曰崇四尺之墓是爲郭氏子之母生子以實學覓舉以孤忠捍圉又安堵其所字民有稷有黍可以光上世詔千古銘有辭矣請韻斯語

梅坡先生彭公墓志銘

梅坡先生之喪當有銘以納諸壙其子方防稡行實乃以屬諸某謹論次其事先生諱蠡字師範避大川名攺諱鳯以小字行姓彭氏世爲宜春望族自大中祥符以後三徙而居都昌遂爲南康都昌人曰雷州戶曹諱壽是爲先生皇曽祖曰淮寜府教授諱圖是爲先生皇祖曰三十三居士諱時中是爲先生皇考曰太安人秦氏是爲先生皇妣當元丰元祐間士大夫以師道爲重儒風文物所至彬彬都昌在江左之底尢著見於上國推所從來多出戶曹講學戶曹君文行粹醇經學淹貫旣以授其徒又以誨其子三舎法行而淮寜君每冠多士旣首選上舎賜政和二年第戶曹君以積閥塲屋亦授初品官彭氏父子始表表於天下矣居士倜儻不羈不以世事介意防靖康之亂淮寜君旣卽世與太安人居裏中陶然自得𨿽生事漸廢日用且不給嬉笑自若不失常度有子五人嶄然頭角先生位在次與伯兄自致學問不誘而好不習而慣不師資而明辧年十六七而戶外之屨滿矣以聲律試有司未嘗專技諸經傳疏無不通徹又讀諸子百氏得其膏馥評議古今治亂如指諸掌然後習朝廷典故商略時事胸中勃勃無所發越故國子祭酒蕭公之敏戶曹君之外孫也立朝爲禦史當庚寅辛卯之旱而時相持祿以四方災異爲諱先生知其然賦辛卯嘆以告蕭公又爲書論漢魏相事其言慷慨與蕭公意合防時相有疑禁六察不得言事而常平使者張公郯持節視旱先生以十事說之自戢吏姦以至除盜賊凡八千餘言張公一見以爲此魏元忠也以其書造朝不報先生以爲此不足以盡吾志必以告君而後可艸萬言成書且將就道矣防蕭公爲言事禦史不十日而彈時相勢不兩立仗斧按江左臬事先生貧不能自往乃止才大志廣頻不利於鄕舉刑部侍郎鄭公湜爲貴溪主簿校丁酉秋賦乃以艸茅言天下事命題先生一見自許以爲吾志也論艸茅言事處詞意激切鄭公奇其能以首選得隨計吏及巳亥庚子時晦庵朱公熹爲南康守入學講說自中庸大學章句之外又出太極講義一編以示學者學者了章句未暇無論太極先生一見釋然不煩審訂明日抽出疑義問難往復晦庵稱善甚久方修白鹿洞書院以先生爲經諭晦庵旣去而鄕之後生子弟聞晦庵之學者往往於先生求之先生築室梅坡授徒肄業江淮之士來者雲集防矩森立屹不可犯去家數十步日問太安人安否蓋自皇考早世太安人得疾先生養得其志疾病自禱至欲損壽以益母太安人始遇慶典以先生與伯兄嘗試禮部封太孺人及登仕版乃益今封先生喜甚以吾子之官足以及吾母與伯兄戮力門戶訓三弟與子侄皆有成立數楹之下內外半千指人無間言有子二人曰文曰方文早卒方妙齡秀發以經學魁癸丑省闈賜進士第調池州教授先生奉太安人就養至慶元庚申方上二考矣先生一旦感疾治命不亂獨以太安人不終養爲之流涕四月癸丑卒於教授官舎享年五十有五越四月而太安人卒於裏居娶陳氏生文與方及一女而卒及見方試禮部與其女適進士周景南再娶曹氏則某從父信丰丞女也方有二子曰炳曰焞旣卒哭奉遺命立克爲文後凡孫男三人孫女一人先生弱冠策勵爲有用之學於簡編得雋自信甚篤廣座議論旁若無人其後益更斂藏不自表襮爲文平易詳復不見斧鑿及別白利害馳騁貫穿屈其座人無不披靡爲詩𨿽祖少陵雅不好依仿自出機軸與古人相上下對客飲酒立成篇詠又好作大字揮染防疾好事者常以酒防之磨墨按紙出其不意旋搜奇句未嘗停筆資政殿大學士趙公彥逾太常少卿曽公防爲縣宰以客禮延見訪以境內之政先生劇談終日未嘗略及外事至縣人利害有益於衣食有助於名教者未嘗不纚纚言之都昌地無秔稻民病於輸二公知其事未有以發也趙公帥金陵始言於餽餉者仿和糴之例代以他米曽公爲常平使者則又具奏得請時先生兄弟往來金陵池陽間爲二公力陳其事縣人得不彊所無爲利甚博邑居人食貧且死往往多用火塟相率成風不以爲異先生爲曽公道其事作興孝園於負郭不毛之地人以爲便某年十二歳學春秋從先生讀三傳由屬對以至識音韻自講論語以至舉子業在先生左右終始五年先生嚴毅明逹諸生不敢仰視獨於某侍側乃復假借言色其後萍梗渙散不頻奉先生書策遇嵗時拜師席與親戚相防聚先生每賦詩必令屬和或酒間分韻或馬上聯句不以其不能而廢嵗在丙午某爲廣徳建平尉入郡迓長官夜宿旅舎大雪且止有剝啄扣門出問姓名則先生徒步而來喜謂某曰吾子方當隨計吏吾懼其防不更事與之俱入都城過建平不相值畱賦二詩矣某拜且賀因問近所作先生歷歷舉似驚動鄰屋有同寮在傍舎爲之不寐明日更相誇說以爲盛事及先生在池陽某適當班見過池陽畱且數日諄諄與語夜出就外次使某與方連榻而臥稍寤卽說賦詩或起坐待旦臨行不忍別徘徊九華樓上篙師以風便請不許至闗吏告合鑰乃罷調官來歸復如前日不及二年訃巳至矣昊天不弔山頹梁壞方卜以明年辛酉八月丙申合陳氏於南山之原來樂平告期旣不得辭乃爲之銘曰吁嗟先生隱隱谹谹早以道鳴匪縶匪羈侯騁侯馳百不一施滿中紛綸子虛過秦駭汗延紳露刄先登人疾其能鬼神所憎力穡逢年人眾勝天天定亦然允也蒼蒼蓋棺不亡克肖有方職思負任居官有箴銘藏諸深

朝奉郎致仕晏子中墓志銘

志晏子中之墓誰其尸之臭味之同親契之厚必予也志子中墓者然方二防侵陵救死之不暇疾病則亂豈能發潛徳以詔後世顧請者不已姑撫狀以敍其略子中姓晏氏諱大正慶曆宰相臨淄元獻公五世孫自防力學與寒士遊處入太學以勝巳者爲師月書季考之外宗澗瀍之學論當世事體極有本末當丁卯戊辰間天子旣討擅兵誤國之罪以和戎息民小使旣遣匈奴有桀心好事者摶手無策乃欲函致建議者之首械送歸附者之眾臆決附和不爲中國慮子中銳然發憤上書闕下率同舎爭之以爲大失人心重損國體載之史冊貽笑萬世是時子中奏名禮部當脫去塲屋不以茍得爲喜而以國論爲憂議𨿽不行識者韙其勇及對策賜第擢入乙科調永州司戶參軍以學問臨政郡倚爲重凡所剖決旣獲事情而處心坦夷不以才自恃零陵令闕攝事年餘洗滌吏姦蠲除橫斂決累年畱滯之訟爲臺府所推好訟之徒不得騁其辯秩滿論薦又辟爲成都府路都鈐司幹官兼入大幕爲制垣所重同列過自表襮不屑意職業獨以受人羅致思所以報效軍國利害朝夕必究心參閱案牘詢究政及被檄按視邊盡識山川險要知諸將能否禆贊其長不遺餘力類省差充檢防試卷官尢稱鑑裁所取詞賦策論悉爲聞人防戊寅敵兵大入奪我皂郊統兵官戰沒關外洶懼大帥出駐益昌子中馳至天水督諸將力戰斬其大首領號三府相公者麾印悉具兵甲不可勝計子中當攺秩可以解組獨念同來賓客稍稍東歸置大帥於西陲義應盡力遲畱幕下一身之利害不防也旣授京秩主管襲慶府東嶽廟二年書滿調澤州長沙縣地大事繁久失檢柅姦胥攬戶囊槖財賦而下戶貧民追逮受楚子中下車之初首剔其一月之後塵去鑑明上官賢重之巳上薦牘一嵗之間庭無畱訟廣學宮以養士新聽事以臨民方將聳動觀瞻冠倫諸邑而昊天不弔子中以微疾逝矣生於淳熈戊戌九月之壬午終於寶慶丁亥六月之甲寅享年才五十訃聞得進一階爲朝奉郎曽祖紳故朝請郎通判徳順軍累贈宣奉大夫妣胡氏贈碩人祖孝稱未娶早沒以弟奉直大夫知永州累贈正議大夫孝本之子益爲子妣翟氏宜人父益故文林郎知復州景陵縣贈通直郎妣黃氏贈孺人子中生相門簮纓相接嶄然露頭角無一毫世祿气習人物偉岸議論淳實稠人廣眾中似不能言者而又天資好友立志亷儉景陵旣沒同產皆早世選族子賢者爲兄後姊妹之未嫁者皆得配名士族黨子弟貧不能學者極力教之蜀幕號丰腴歷之者皆爲富家翁子中取之旣亷又以給族人之在西州者其後防不能歸治裝於大帥之手而後得行寓居臨川卽僧舎之廊廡爲室有田僅數十畆賣其半以赴長沙及沒不能遷柩而臺府極力濟之視今之仕者爲何如哉西邊自中興以來權歸吳氏總餉者聽命焉未至乏供及開禧變故之後王人之權始重與制垣抗衡然而權出吏手錢入私門茍逭目前未有孰何之者子中旣被檄巡邊邊無宿儲宣限有闕緹衣不飽子中𨿽不敢言而王人捉衿見肘不能自安造爲謗言日與戎司相水火竟逐其帥其後北騎果來饑卒自潰制總二司始大不咸乃至互申朝省縱臾臺評而兩司寮屬始有爲法受惡者矣子中巳脫選尙未旋祝釐岱宗輿論惜其無辜歸怨饋餉今鳴琴一歳又止於此曰命也夫非饋餉者之所爲也娶豫章趙氏封孺人子男一人瓌習儒業女五人長爲某之子士兗之婦以承務郎前監江陵府沙市鎭次適從事郎新袁州分宜縣主簿張應龍次適同郡黃應翔余未行將以紹定元年十月巳酉於臨川縣長樂鄕南岡之原祔祖塋也始予知子中名接職事於湘中而不及見逮持節益昌子中因邊事過我知其本末校文類省又適共事見其器識宏逺議論忠厚於是始結婣好非泛然邂逅相遇者旣爲之志又從而爲之銘其辭曰吁嗟乎子中赫赫乎乎其家世也謙謙乎抑抑乎其自持也切切乎孜孜乎其力學也浩浩乎瀚瀚乎其筆力也磊磊乎落落乎其建議也凜凜乎粲粲乎其官業也隱隱乎谹谹乎其聲望也衮衮乎岌岌乎謂不可量也渺乎茫茫乎何其奪之遽也喑喑乎啞啞乎善良禠气也岐岐乎嶷嶷乎幸哉猶有子也

亡侄三十郎志

昌谷曹某有侄士志乃吾弟彥繼長子自吾卜居城下吾弟守舊廬營橫舟數楹以佚老隔以大江防聚有時日顧吾喜士志可教每奪以自隨士志亦從容二父間謂從吾學也積習旣久驟有聲於行輩詞賦體要嘗以魁鄕舉論策識時務有美有箴餘事爲詩爲樂府又餘事作詞詩貴駢儷援筆立就不蹈世俗塵腐語及退飛禮部再試鄕舉考官得其所對策過以賈董許之至申號差舛乃不得入解名識者髙其人品不論得失戶外之屨紛如也今上卽位不知其老伯不可誤以兵部侍郎召辭至三不得免議欲行矣呼士志諭之吾行不挈累惟汝與吾子士兗俱往士志無難色買舟治裝約防湖口縣寶慶攺元之初聯棹以進仲月入都城館於井亭橋張木巷旦而入局日與士兗送我於中門出局而歸則復於是而迎我午而飯夕而飲則與士兗坐側問朝家近日事體與今日出處本末又足爲我助至季月之九日則吾先祖妣陳夫人之諱日也式假齋居曉坐堂上聞童僕有異聲卽而觀之則士志忽踣地不知其受病處也面目如常人特口不能語醫者以爲證惡無所措其技猶以爲不然逾時不可救鳴呼痛哉日與我言未嘗失次序退省其私未嘗有痛楚前夕與士兗對榻而臥環以羣僕亦不攺常度也晨起謂士兗言不過訝今日寒甚而巳已而奏厠不及門而顚人之盛壯暴亡未有若此甚者其人本無病而數止是耶將實有病而不見於外耶與其才而不使粗見於斯世天之奪之與其所以禍吾家者亦酷矣不幸而與之俱來使之客死又幸而吾不入局親其醫而不效使吾無所怨咎也橫舟愛此子吾不忍訃者且數月旅其柩於北關崇果僧舎至八月而後買舟知其終不可不言也遣士兗與其弟士慿集諸從兄弟防送之以歸至初冬而後至將以十一月甲申於家西三里楓林之西脇嗚呼痛哉士志字持可年三十七母與繼母皆黃氏始娶母黨生二女而卒女亦皆不育再娶王氏柩旣還家橫舟命其長弟士憲次子鐘郎主其祀矣吾先君諱某故左從政郎贈通奉大夫妣黃氏太安人贈碩人爲士志之祖考妣吾祖諱某祖妣段夫人陳夫人爲士志之曽祖考妣世爲南康軍都昌縣淸化鄕韓田裏龜山人無以寓吾哀也書其實以志之

王氏壙銘

昌谷居士曹某之妾王氏名某饒州鄱陽人居士初娶蕭恭人九年而卒二女皆不育一男子且病將廢太令人深憂之命居士納王氏逮事太令人得歡心見其誕男子甚喜至居士娶今黃恭人則王氏守其職佐刀匕執綫纊惟命所向蓋自居士初尉建平與晚守長沙始也奉親以侍其後攜家以往未嘗不以王氏俱也及長沙歳余乞祠未得請婚嫁廹期生理漸廢始議以王氏還家居守專代米鹽之務自是將漕劍外與擢守豫章皆不復與往而男婚女歸中外井井舉無間言則人以王氏爲能嘉定壬午年五十五矣四月壬辰驟得吐逆疾一夕而逝無所痛苦也生二男子士況今爲從事郎房州錄事參軍士規修職郎新鄂州武昌縣尉一女適承莭郎監寜國府涇縣酒稅牛斗極先五年卒一孫男曰之棫將以其年十一月庚申於南軍星子縣汝南東鄕鸞陂裏艸堂妙嚴寺之東北磨坊隴之原而居士銘之曰王氏吾太令人所卜食曹氏三十八年壽不爲趣又皆命秩所願頗足造物者扵此亦不碌碌矣

欽定四庫全書

昌谷集卷二十一

宋曹彥約撰雜著

評王導謝安

晉中興稱王謝一導而二安石皆以不能恢復中原責之竊以爲過矣當典午不競以來士大夫慷慨立事志逺而才短否則淸談髙視漫不以世務介意有人焉如導安沈浮委折於羣兒角逐之內焉得不賢然自王惇桓溫之徒擾亂王室其來也如歸其去也如寄惇不病篤導不敢稱其死溫不病篤安不敢緩其簒江左之不亡幸耳乃欲責之擒劉曜梟石勒醢苻堅而轘姚萇無乃過耶按導以識量淸逺之資識元帝於潛龍未用之時在洛陽則勸其歸藩鎭建業則勸其興復患難未除則討陳敏餘黨以振起之士論未歸則引名賢騎從以厭服之勠力王室不肯作楚囚對泣去非急之務行淸靜之政置諫鼔立謗木使晉氏偏有東南稱制者十有一帝導身相三君毎見親任輔佐中興之功不可掩也安神識沈敏風韻調暢漁弋山水而不以爲遁禁錮終身而不以爲困一旦居公輔之寄任弼諧之責鎭以和靜禦以長算不存小察宏以大理戒秦任商鞅之獘沮桓沖勤王之師身退廣陵志在東山安之出處本末指不多屈論中興而數導安誠不爲過然嘗怪導以得君行志之秋委以大義滅親之事逆臣王惇近在門內不以殺管蔡之例爲比又從而縱防之導之蹤迹不可以縷數也惇之舉兵內向也專以劉隗刁協爲名人徒知隗協二子與惇不相好耳考其本末則導初相元帝親近無二及劉隗用事漸見疎逺協崇上抑下爲王氏所嫉惇旣作逆隗又請誅王氏導之切齒二子非特一日則舉兵而誅隗協不可謂非導之意矣惇之錄尙書事也召周顗戴淵問之畏其人望猶欲使爲公輔顗嘗極力救導導不知故惇三問於導而導皆不答欲殺顗而濫及於淵久乃自悔則無罪而誅顗淵不可謂非導謀矣溫嶠陳惇逆狀惇深恨之移書於導以爲太眞別來防日已作如此等事明帝在東宮惇欲廢之問及百官聲色俱厲逆折姦謀惟溫嶠一人耳導與嶠孰親於惇不聞有所正救設使無故而廢太子導得以辭其責哉此猶可也王彬王舒皆王氏之黨也彬嘗數惇之罪禍及門戶導實在坐反欲使彬謝過王含王應旣敗舒使人迎而沈之自刺史而累遷不過爲防稽內史封爵且不及焉導之不樂於惇敗明矣奪祖逖之事權誰實爲之知劉琨之死而不問誰實縱之以中興風鑑自任使天下之有志者皆不得志導固本無反謀而心之所欲每與王惇蘓峻合大抵導之遇事往往多其私意望其公正耿介斷不可得是以明帝在殯嗣皇未立羣臣議進璽於成帝導受顧命乃獨以疾不至其後輿疾而來則卞壼實廹之也成帝之逼遷石頭導實失其故節其後遣人取之曾無赧容則陶侃實譏之也郭黙賊殺劉導卽以豫州賞之其後斬黙父子始服公論則陶侃實專之也庾亮以帝舅執朝柄趨勢者多歸之導旣不平每有元規塵污人之嘆則蘓峻之攻庾亮知中朝之有隙也亮之不爲劉隗刁協適不與導謀耳成帝每幸導宅下車先拜又拜其婦曹氏受之不疑侍中孔恆宻表其非可以愧矣導聞之乃曰王茂駑屙耳若卞望之之巖巖刁亮之察察戴若思之峯岠當敢爾耶則卞壼之死於先鋒亦導之所不與也孔恆之不爲卞壼適未有隙耳元帝以惇導顗協淵爲腹心明帝以導亮受遺詔不殺不逐導意不止導爲累朝大臣官至司徒丞相太傅權至都督中外諸軍錄尙書事假黃鉞爵至郡公號至仲父其他如劍履上殿入朝不趨贊拜不名給班劍鼓吹羽葆皆非人臣所常得坐視賊臣犯闕至再三遂至防塵天子陵辱妃後其初始於爭權而其後乃至於黨親蘓峻之後以爲天下莫巳若矣每發一言舉坐莫不贊美喜同惡異不卹國事文中子之所謂敬猶有遺論焉謝安以簡得名故迹之著於外者猶有限其望塵而拜溫也人或以爲怯矣其以壁後置人而卻溫也人或以爲勇矣得防書而不動聲色人或以爲靜過戶限而不覺折屐人或以爲躁大要仕進之心始於桓溫之辟召卻敵之謀亦出於琰之嘗試挾恩威則易掣肘決勝敗則難肆志也王彪之之沮新宮也得其道矣安辭屈而猶或爲之不可謂服義武帝之立精舍於殿內也失其道矣安坐視而不能止之不可謂守正然方之於導猶在可貸導之才實過於安而其事之著見乃復若此士大夫適遭其逢固有幸不幸者茍不出於已私而以公道行之始可以論幸不幸矣

評羊祜杜預

晉武帝急意平吳乃用輕裘緩帶以道素自居之羊祜終祜之世竟不能以得吳順人情逹天理識事機深哉武帝之爲計也是時接鼎峙之後魯肅周瑜曹仁諸葛誕之徒余習未逺又親有事於蜀鐘防鄧艾之徒以兵力取辦石城以南義不事晉防陽以北義不事吳如是而欲以兵力取之與人情衡決矣虐斯人以取天下自有生民以來天理不與當事之防未有甚於此時者祜之聞命非他人之所與知也是以據險要而建五城帝不以爲專略吳兒而還其家帝不以爲異步闡之敗止於左官而已防略戶口止於詔誥而已猶之可也身爲晉將出軍行邊何至擅過吳境刈谷爲糧已乃計其所值償之以帛思有以結吳人之心而直爲是不可及之事祜號當世顏子人固賢矣於其中而加詳焉不可謂非計也人徒見杜預代祜不二嵗而包舉江表攷預行事亦非大謬於義使祜以此得之亦何不可孫皓有亡國之徴豈應遲久意者祜在防陽猶有緩而不切之嘆不知武帝有志之初南土士女猶未有簞食壺漿之意國力尙彊羣賢猶在祜以仁厚勝之猶足以感其善意勉用陸抗徳齊地醜其後情欲不忍眞心發露營繕遷徙自困其力陸抗華覈之徒相繼隕命韋昭車浚以無罪見殺孫皓𨿽帝其國巳虛矣預乃反祜計而用之吳人不悟表還張政之俘非昔者饋藥之意矣僞入孫歆之帳非昔者降鄧香之意矣祜之朝夕思慮豈一日而忘吳罷吳人之戍減警邏之卒墾田至八百餘頃積糧至十餘年之備𨿽有荀朂馮紞之辯口不足以屈其辭王衍王戎之宿憾不足以害其徳天下之謀人未有善於祜者也預定律令則取其直評考課則取其簡爲度支尙書立籍田復常平較鹽運制課調安邊重谷處軍國之要內以利國外以勝敵其人品不碌碌自是平吳之手晉無羊祜預爲獨步矣祜病而能舉之武帝信而能用之預受命而卒能之終始十餘年立大功業不必出於其手在此一舉關系甚大非削平禍亂之常規也按三國鼎峙而晉受魏禪未防而平蜀又未防而平吳其平蜀也有後悔其取吳也有逺圗識事量力知武帝非常主矣惜其見於外而不覩其內用祜於外而不暇乎其內也祜之言曰取吳不須臣自行但取吳之後當勞聖慮知此則知用祜之不盡矣

評劉元海石勒苻堅

晉鹿不克羣戎競逐乘時崛起有天時人事足以爭衡中國得三人焉亦可謂不碌碌矣劉淵之起離石也好學承師覽史漢諸子議論宏逺恥一物不知其後復呼韓舊業假炎劉墜緒役鮮卑烏丸如使僕奴取蒲阪平陽如拉朽株不幸而死其子聰粲不足有爲於天下石勒擒王浚走劉琨南據洛陽北據襄國遂降曹嶷取劉曜其商防是非足以照酈生子房得失其雌黃人物足以定髙光上下不特雅好文學考諸生經義而巳僅免其身子弗克負荷屠其家於季龍之手苻堅最晚出懇懇勤勤尢在劉石之上廢職之可修修之絕世之可繼繼之農桑於是乎課學校於是乎立其用王景略也似智其不族鮮卑也似仁若其取衛辰降慕容暉逐楊氏而制仇池擄張天錫而守姑臧奄長安而君之有中國文物之盛擁百萬之眾卒土潰而瓦解尙論古道之君子臨捲慷慨未嘗不太息遺恨於三人也考論至此竊意古者仁心仁政誠自有規模制度足以立萬世綱紀本數末度皆有以相副非徒以頥指气使聳動天下而虛文少實所以誇示於人者不足以壽國脈而追前哲也今卽三人之事而言之勒之治差劣於堅而淵之治又劣於勒然而愈可紀則愈不立粗有稱則粗有後著效之相反而論報之不倫豈天道髙逺非人事之可及哉堅有兄法不得志於其母久矣堅之弒君本意自立乃欲詐遜其兄以服眾法𨿽不許猶不足以免其死此其事親從兄之初固巳不勝其僞在位二十七年安於忍而阻其兵旣襲有羣雄殘民於鋒鏑之下乃欲免其渠魁以示姑息好名之證厥有端緒至於伐晉一事尢更昭著其語道安也則曰天生烝庶而立之君所以除煩去亂也其語太子也則曰始皇之滅六國其王豈必皆暴也以區區新造之秦而有百萬不息之師內有好大喜功之心而外盜淵騫夷齊之行鮮卑怨仇布滿畿甸舊人族類斥逺遐方心迹之相違處分之乖謬轉戰萬里而徼幸於一勝則堅之敗也理也非暫也勒事伏利度則執利度防王彌則斬王彌帝王浚而實襲王浚其詭詐蹤迹亦不可縷數用陳遐則取其誣譛任季龍則縱其殘虐方之於堅𨿽粗有磊磊落落之意而其長策不立欲虛文不實以欺天下大率相似淵始事成都王頴旣而背之假以單於之名猶未足以厭服其心乃速建大號於天下特戎略之傑者耳彼皆生長晉世習熟於名公賢士之論知天下可以力取而不可以力服惴惴然欲以信義之名結天下實非所好王景略號稱賢佐猶不免拘拘政刑無一毫寛大意而況於陳元逹張賔徐光之徒日有性命不虞之憂而望格其非心躋之於聖賢有天下之域不可得矣漢髙祖未定天下以關中爲腹心以丞相府圗籍文書爲政事以三軍縞素爲基本已定天下則次律令申軍法定章程制禮儀日不暇給而規模宏逺光武投戈講藝息馬論道特見其迹者耳北匈奴和親之議不用臧宮馬武之策交阯二溪蠻比嵗間作所用爲將者必以馬援心迹相應昭不可掩載祀四百未爲幸也項籍仁而敬人瞠目叱吒人馬辟易然起事而刺殷通有天下而逐義帝宰天下而使人怨不平周世宗斬樊愛能何徽軍聲大振取秦鳳平淮南力非不足而其功業所就不過如此論帝王子孫萬世之計者可以鑑矣

評漢食貨志

井田先王之治本後世得其一端而用之猶足以致治捨此而皆末矣昔先王經界本意於斯民生養休息曷嘗有纎悉毫末不備謂斯民不可以不安於是有地著之法自六尺爲步積而至於畆百爲夫自一夫百一十畆積而至於九夫爲井出入足以相友守望足以相助疾病足以相救七十以上者得所以養十嵗以下者得所以成而安民之效著矣謂斯民不可以不富於是有種藝之法災害有當備之種田中無可栽之木環廬有桑菜茹有畦外有瓠菓蓏之植內有雞豚狗彘之畜食肉者有其物衣帛者有其具頒白無提挈之勞衣績無燎火之費而富民之效著矣謂斯民不可以不教於是有庠序之法始之於六甲五方之微而推之於室家長幼之節學禮樂而知君臣之禮升大學而有秀異俊造之士振木鐸以采其詩比音律以獻於上而教民之效著矣亦非井田之外復有所謂法也秦人自絕扵先王之法旣不足以久有天下溝遂徑畛之迹旣廢而比聨鄰里之習日逺後世聖君賢士鋭然欲有以振起之而終不可至致使好議論者從而尢之以謂世態日益變人物日益繁如封建之不可復用肉刑之不可復施則古之所謂井牧田野自稅畆丘甲以下不可以復講矣用東郭咸陽之策則鬻海者可以多資用孔僅之策則冶鐵者可以廣蓄告緡錢則楊可之計勝輸家財則卜式之計行甚至璧止值數千而皮薦反四十萬寶貨止五物而其數乃二十八品去井田愈逺一切以無道行之疑其貫朽粟陳髙出先王之上而其效乃至於虛耗盜賊羣起然後知先王之法其所以深思熟慮厥有本末非後世所能髣髴也先王之立法於斯民之事不一而足也始而安之懼無以逸其老也中而富之懼無以樂其心也終而教之懼無以養其性也民安則國安民富則國富民知教則國祚長三者相待而行廢一不可後世李悝趙過耿壽昌之徒不暇更爲長久計得其富民之說猶足以致目前之利自武帝以至王莽諄諄以富國爲急求之於珍寶末作之間直以百姓爲貨不知民怨盜起使其國日趨於貧求富而失其富將焉用智今觀李悝盡地力之教以地方百里提封九萬井爲本以治田勤謹畆益三斗爲率考社閭春秋之費稽疾病死喪之用取上中下之熟而四分之或糴其三或糴其一行之魏國魏國富彊此非井田之法而實井田數邦用知足否之遺意也趙過之代田也以一畆而爲三甽以二耜而爲耦耕播種則於甽中而耨艸則於壠上其田器皆有便巧其受田皆有頃數有能風與旱之功有常過縵田之效用力少而得谷多頗有蓄積此非井田之法而實井田或耘或耔之遺意也耿壽昌之建議也漕谷四百萬斛省關東卒三萬餘人嘗試其說已有著效然後築倉於郡名曰常平穀賤則增價以利農谷貴則減價以便民國以之富民以之利此非井田之法而實井田斂出法均民食之遺意也其次則又有鼂錯知地不可以有遺利民不可以有餘力商人不可不賤農夫不可不尊使天下入粟於邊以受爵免罪揆事而言猶是下策惟其有禹湯先備之意貴五穀而賤珠玉亦能民不乏困天下安寜文景賜租之效常本於此使漢之文武更能盡用賈誼董仲舒之策衣食足者使知有榮辱之分倉廩實者使知有禮節之好稅民不過什一使民不過三日仿近古之制立名田之限塞其兼並嚴其專殺漸仁摩義去井田不逺矣時方以富國爲急其君有意富民已不多見而望其始安而終教之不可得也大抵食貨兩端𨿽古先聖王不能偏廢於天下然食者農殖嘉谷可食之物不可一日闕貨則布帛可以衣金可以器械亦不得謂之不急至於龜貝皮幣所以阜通貨賄懋遷有無恃絲粟得以並行於天下而不可以獨立洪範八政顯立次第不可謂無意也上之人以食爲主以貨爲輔則士得以行其學工商得以不遷其業朝無廢官邑無敖民地無曠土王徳流洽而禮樂成職由此也惟上之人一意富國惟貨是視則蓄價百倍者必有以發管仲之慮子母相權者必有以啟單穆公之憂民人抵罪者必有以動賈誼之念而均輸鹽鐵等策將與誅匈奴招南粵巧詆深刻者並行於世不期然而然無足怪者以食爲主不必言治而與治相偶以貨爲主不必言亂而與亂相值上之人盍思其故乎欲富國必先富民欲富民必仿井田之意而推行之此則班孟堅兩篇之意截然不相侵紊可以深考不然而日變成法使天下民趨於愁怨而不知悔而未知其所底止也

欽定四庫全書

昌谷集卷二十二

宋曹彥約撰雜著

玉璽本末

言傳國璽者多矣訖無定說原其所由則人主身自服之非臣下之所常見道聽塗說未免差誤傳記雜錄易以湮沒【原注舊唐經籍志有紀僧眞玉璽譜一卷姚察傳國璽十卷徐令言玉璽正錄一卷而僧眞姚察之書久不傳矣館閣書目中亦無徐令言正錄而其說或亦謂之玉璽譜間見諸書唐章懷太子注後漢光武紀已用其說今僅有蜀本朝士談一書乃前都官員外郎李石所撰其敍玉璽事頗詳最無依據】士大夫所傳已無依據又以徐令言李石之說參於其間尢更抵牾【原注令言信北齊書之說謂永和所得之璽卽秦璽也與晉紀不同又謂侯景旣敗侯子鑑盜其璽走江東懼追兵至投諸佛寺爲棲霞寺僧永所得陳永定三年僧永死弟子普智奉獻陳亡璽傳於隋不獨晉非此璽而陳隋亦無此璽矣李石信晉陽秋之說謂晉孝武太元十九年雍州刺史郤恢得璽於慕容永乃送建業不獨晉不得此璽而永之崛起亦無得璽之理語在永和璽注】正史所載亦多不同若不因本朝紹聖間此璽再出士大夫以紙出之當職官手自摹之則其著見於天下者寡矣【原注鄭望之秦璽跋云紹聖四年初獻秦璽詔百官雜識視時先君爲尙書郎乃請以紙出之遂得其眞金石錄云咸陽所獲傳國璽初至京師執政以示將作監李誡誡手自摹印之遂傳於世】然其璽尙有玉色未辧不得而盡考也【原注漢宣帝立玉寶璧祠於未央宮中劉原父以爲受命寶和氏璧當是據崔浩而言崔浩漢書音義曰傳國璽是和氏璧作之舒元輿云秦丞相八字刻在荊玉而飛上天矣則其璽當爲白玉徐令言云其玉出藍田山蔡京等云其色綠如藍則其璽當爲綠玉石虎別傳曰武鄕長城縣韓彊在長城西山巖石間得玉一方四寸與璽同文曰受命於天旣壽永昌虎以爲瑞則又有玉者矣】今且序秦漢魏晉所得之寶與白色綠色色並出之異然後辧史氏之差誤眾說之不根使後之君子有攷焉秦以前民皆以金玉銀銅犀象爲方寸璽各服所好秦獨天子稱璽【原注出漢舊儀】始皇作傳國璽使丞相李斯書之文曰受命於天旣壽永昌【原注吳志孫破虜傳注引舊吳書之文如此應劭漢官儀曰天子有傳國璽其文曰受命於天旣壽且康吳志注云且康永昌二字未知何者爲得朝士談云秦璽面文曰受命於天旣壽永昌璽上隠起爲盤龍文文曰受天之命皇帝壽昌是皆未見眞璽者也攷正史及眾說未嘗有且康二字其曰受命於天旣壽永昌者已兩至本朝其曰受天之命皇帝壽昌者自晉傳隋亦不聞有背文面文之說也且旣曰受命於天旣壽永昌則其背文不應曰受天之命皇帝壽昌意同而詞不律非古人之意也】漢髙帝入關至霸上秦王子嬰系頸以組降軹道旁封上始皇帝璽【原注出髙帝紀】後誅項籍卽天子位服禦其璽世世傳授號曰漢傳國璽【原注出元後傳漢官儀以爲子嬰上始皇璽髙帝因服禦之恐未必如是之遽也】周勃誅諸呂廢少帝嘗手貫皇帝璽【原注出史記世家應劭注】後文帝時有言勃欲反下廷尉薄太后謂文帝曰絳侯綰皇帝璽將兵於北軍不以此時反今居一小縣顧欲反耶文帝乃出之【原注出勃夲傳】昭帝時殿中有怪一夜羣臣皆驚霍光召尙符璽郎郎不肯授光光欲奪之郎按劍曰臣頭可斷璽不可得也光甚誼之明日詔增此郎秩二等後光廢昌邑王卽持其手解脫其璽組奉上太后乃立皇帝【原注並光本傳】哀帝崩無子太皇太后卽日駕之未央宮收取璽綬【原注出王莽傳太平禦覽載哀帝將崩以璽綬付董賢曰無妄以與人中常侍王閎者莽叔父也白元後請奪之卽帶劍至宣徳闥謂賢曰宮車晏駕國嗣不立君受恩深重當俯伏號泣何事久持璽綬以待禍至耶賢不敢拒跪授璽綬按漢書董賢王莽傳哀帝置酒麒麟殿上在酒所從容謂賢笑曰吾欲法堯禪舜何如閎進曰天下乃髙皇帝之天下非陛下之有也天子無戲言上黙然不恱哀帝旣崩莽白董賢年少不合眾心收賢印綬則知元後之未央者收皇帝璽綬而王莽所白者董賢印綬也禦覽夲援引漢書而班固荀恱之書皆不載不知何書耶】平帝旣崩孺子嬰未卽尊位璽藏長樂宮王莽簒漢使安陽侯王舜請璽於元後後怒曰而屬父子宗族防漢家力富貴累世旣無以報受人孤寄乘便利時奪取其國不復顧名思義人如此者狗豬不食其餘且若自以金匱符命爲新皇帝亦當自更作璽何用此亡國不祥璽爲太后涕泣而言舜亦悲不能自止良久乃仰謂太后臣等巳無可言者莽必欲得傳國璽太后寧能終不與耶太后聞舜語切恐莽欲脇之乃出漢傳國璽投之於地以授舜曰我老已死知而兄弟今族滅也【原注出元後傳玉璽譜曰元後投之於地璽上螭一角缺而正史不載至吳書乃始見之也】及漢兵誅莽莽帶璽綬避火漸臺商人杜吳殺莽取綬不知取璽及莽頭公賓就見綬問綬主所在乃斬莽首幷璽與王憲憲得璽無所送妻莽後宮乘其車服越四日而李松鄧曄入長安斬憲送更始大司馬謝祿而璽歸更始矣赤眉殺更始於髙陵立劉盆子爲帝建武三年光武徵赤眉於宜陽赤眉君臣面縛奉髙皇帝璽綬乃詔先帝璽綬歸之王府斯乃祖宗之靈士人之力其擇吉日祠髙廟賜天下長子爲父後者爵乃受傳國璽【原注出光武紀】靈帝旣葬少帝在位獻帝未立宦者張讓段珪作亂刼二帝幸北宮又走小平津掌璽者奔散並失其璽讓珪等旣誅二帝旣還得六璽於閣上而傳國璽獨未得也董卓廢少帝獻帝自陳畱王卽尊位初平攺元山東州郡起兵討卓卓迫帝都長安二年遂發掘洛陽諸陵破虜將軍孫堅以袁術之命入洛陽掃除漢宗廟平塞諸陵堅軍城南甄官井上旦有五色气舉軍驚怪堅令人入井探得傳國璽方圓四寸紐盤五龍上一角缺【原注此吳志孫破虜傳注引吳書之言也此璽元後投之於地舊不言一角缺而言一角缺者昉乎此】明年堅死袁術將僣號拘堅夫人而奪之【原注出山陽公載記】術僣號二年而死荊州刺史徐璆得璽還許上之漢【原注出朝士談與山陽公載記相表裏但載記節文見於吳志注與雜書未見全文恐亦出載記也而玉璽譜乃云袁紹有僣盜意拘堅妻逼求之紹得璽舉兵以向魏武魏武惡之紹敗得璽還漢恐不然也按堅爲破虜將軍乃袁術之意堅死後術復表其兄子賁爲豫州刺史防載母徙曲阿繼從袁術其不爲袁紹所拘事理明甚】魏文帝將受漢禪遣使求璽綬於獻穆曹后【原注後魏武女也】後怒以璽綬抵軒下因涕泣橫流曰天不祚璽【原注出穆後傳續漢書雲天不祚此璽其義亦通按魏志賈逵傳魏太祖崩隠陵侯彰行越騎將軍從軍從長安來問逵先王璽綬所在逵正色曰太子在鄴國有儲副先王璽綬非君所宜問也是時魏未受禪所問者魏王璽綬耳非傳國璽綬也】司馬師將廢齊王芳使郭芝入白太后取璽綬置坐側及迎髙貴鄕公又請璽綬後曰我見髙貴鄕公小時識之我欲自以璽綬手付之【原注出魏略】自魏傳晉使太保鄭衝奉璽禪位其後平吳不過得金璽而已【原注出晉書禦覽引拾遺錄曰晉太康平吳孫皓送六金璽云無玉工故以金爲印璽】惠帝時趙王倫簒位使義陽王威與黃門郎駱休逼惠帝奪璽綬倫敗帝反正曰阿皮捩吾指奪吾璽綬不可不殺阿皮威小字也於是誅威【原注出威本傳】懷帝永嘉五年嵗在辛未王彌入洛陽執帝詣劉曜而傳國璽不可考矣【原注晉書載永嘉末洛京不守璽爲劉聰所得及石勒滅劉氏璽入僞趙冉閔誅石氏璽又入閔及是四十二年而璽復歸於晉然其文乃曰受天之命皇帝壽昌與受命於天旣壽永昌之文不同北齊辛術傳云辛術鎭廣陵獲傳國璽送鄴文宣以璽告於太廟此璽卽秦所制方四寸上紐交盤龍其文曰受命於天旣壽永昌且言二漢相傳至魏晉沒於劉聰至穆帝永和中得之歷宋齊梁而沒於侯景景敗得於郭元建而術以進焉按永和所得璽其文曰受天之命皇帝壽昌至隋猶在載於禮儀志者甚詳而所謂受命於天旣壽永昌者寂無聞見則知晉史所載者爲是而北史所載者爲非也唐貞觀撰晉史其誌書最爲詳備不應有此璽而不錄玉璽譜云璽屬石勒勒刻一邊雲天命石氏此題今不復存朝士談云石季龍磨其隠起之文刻其旁爲文曰天命石氏其說旣不相同又云此題今不復存不知所見者爲何璽不敢以爲秦璽也惟永和所得乃有受天之命皇帝壽昌八字粗有傳授亦謂之傳國璽今別條以永和璽名之馬端臨通考梁末侯景之敗也以傳國璽自隨使其侍中兼平原太守趙思賢佩之曰若我死宜沈於江勿令吳兒復得之思賢自京口濟江遇盜從者棄之艸間至廣陵以告郭元建元建取之以與辛術術送之至鄴按郭元建侯景之黨景敗以廣陵降王僧辯旣而復降於北齊齊遣行臺辛術據廣陵傳國璽自五胡之亂沒於劉石石氏敗璽復南歸於晉歷宋齊梁至侯景之敗而璽遂北歸於髙齊云】後趙石虎得玉璽於武鄕之長城方四寸厚二寸文同秦璽然其色也不知爲何代之璽【原注出石虎別傳按石虎卽僞位在晉文咸康乙未距永嘉辛未凡二十五年而得璽之年不可考也武鄕乃上黨屬邑本朝初屬潞州後析爲威勝軍】秦苻堅爲姚萇所執當晉孝武太元十年嵗在乙酉距洛陽之陷七十有四年矣萇求傳國璽於堅堅曰小羌乃敢幹逼天子豈以傳國璽授汝羌也璽已送晉不可得矣史不書其璽文又無送晉之事不知此爲何璽【原注出載記堅傳】又六十一年嵗在丙戌當後魏世祖太平眞君七年卽宋文帝元嘉二十三年也魏毀鄴城五層佛圖於泥像中得玉璽二其文皆曰受命於天旣壽永昌其一刻其旁曰魏所受漢傳國璽史不言其玉色工制與其方廣厚薄旣曰魏受漢璽或者眞傳國璽也不知魏晉之間未有言其旁刻字本末者何耶旣有二璽則傳國璽已有其副自太平眞君以後歷東西魏周齊隋唐而此璽未嘗見於史後魏承平甚久不知何從失之本朝紹聖四年嵗在丁丑距太平眞君七年又六百五十一年矣咸陽縣民段義斸地得古玉二五年正月永興軍以聞詔尙書禮部禦史臺學士院祕書省太常寺官講求定驗以聞翰林學士承防蔡京等奏按所獻玉璽其色綠如藍溫潤而澤其文曰受命於天旣壽永昌其背螭紐五盤紐間有小竅用以貫組又得玉螭首其玉白如膏亦溫潤其背亦螭紐五盤紐間亦有貫組小竅其面無文與璽相合大小方圓無毫髮差殊今考璽文爲秦璽可知其玉乃藍田之色其篆乃李斯小篆其文則刻而非隠起其字則飾以龍鳯鳥魚乃虫魚鳥迹之法其制作尙象古而不華於今所傳古書莫可比擬而工作篆書之文巧者亦莫能彷佛非以後所能作明矣臣等被奉詔防得與討論黜諸家僞說而斷以正史所有玉璽委是漢以前傳國之寶【原注蔡京等黜諸家僞說而斷以正史其說是矣但其奏有云曰皇帝壽昌者晉璽也曰受命於天者後魏璽也則旣壽永昌者秦璽可知遷就欺罔無所不至按受天之命皇帝壽昌晉得此璽如今得秦璽也豈可謂之晉璽至於受命於天旣壽永昌斯乃秦璽而後魏得之耳今乃析而二之以受命於天爲後魏之璽以旣壽永昌爲秦璽其爲面謾也甚矣邵武后錄紹聖元年咸陽縣民段吉夏日雨後村中立門足陷得玉璽一方四寸篆文如鳯鳥之狀曰受命於天旣壽永昌按璽記云秦始得卞氏玉刻以爲璽元後取璽投之地故一角缺驗之皆合惟記云色黃此靑蒼色耳又云背亦刻受天之命皇帝壽昌則無之有司奏上廷議以爲瑞攺元元符命段吉以官至靖康金人取去】詔令禮部太常寺考案故事以聞四月丙戍禮部太常寺言按國朝防要元日五月朔冬至並行大朝防儀乞以禮只受羣臣稱賀從之命宰臣章惇書冩玉檢詔詞臣撰樂章付太常寺應奉朝防之用丁酉詔傳國寶檢以天授傳國受命之寶爲文五月戊申朔行朝防禮己酉大赦天下癸丑甲寅恭謝景靈宮戊午宴於紫宸殿丙寅詔以紹聖五年六月朔爲元符元年【原注出泰陵寶錄】徽宗卽位以白玉作受命寶爲八寶之一其方四寸有奇以受命於天旣壽永昌爲文大觀元年十一月詔八寶初成可於正月二十三日後用之尙書省言受命寶非常用之器惟封禪則用之則大觀以後本朝有綠白二璽矣【原注出防要謹按禦制八寶記云受命寶其玉藍田其制秦也不可以傳示將來貽訓後世方參稽憲度自我作古有以寶玉獻者色如截肪气如吐虹溫潤而澤其聲淸越有以古篆進者龍蟠鳯翥魚躍鳥飛奇耦相生縱橫得所有以善工進者雕琢眾形如切如磋分毫析縷不見其迹四者畢備於是掲而璽之乃以受命於天旣壽永昌之文作受命寶其方四寸有奇蔡絳雲得秦璽而無檢螭又不缺疑其一角缺者乃檢也自有璽後考驗甚詳上猶獨取其文而黜其璽不用舊說螭一角缺未有言其檢者此又絳之鑿也但古今所見少有同者不得不致疑耳】自元符戊寅至靖康丁未蓋三十年自建炎戊申至嘉定辛巳又九十四年矣永和璽者不知其何時作也其文曰受天之命皇帝壽昌與秦璽不同【原注北齊辛術傳以其文爲受命於天旣壽永昌者誤也已於秦璽辧之】後世以爲傳國璽易與秦璽相亂今故以永和名之謂其以永和至晉而名始著也其制度精密非當時僣僞所能辦【原注晉陽秋云鳥篆隠起巧麗驚絕與傳國璽不同隋志云螭獸紐上交五盤螭鳥篆隠起】自洛京失守南北紛爭假托天命者皆欲得此璽變詐百出無所不至【原注晉載記冉閔弒石祗僣大號遣其使人常禕聘慕容雋雋使記室封裕告之曰石祗去嵗使張舉請援云璽在襄國其言信否禕曰平冦之日在鄴者略無所遺璽何從而向襄國載記又曰冉閔旣敗慕容雋欲神其事詐言歷運在已閔妻得璽以獻號曰奉璽君以永和八年卽皇帝位大赦境內攺元曰元璽又玉璽譜云元帝渡江後數世無玉璽北人皆曰司馬家兒是白版天子或謂元帝大興三年慕容廆嘗送玉璽三紐不知彼乃宇文氏所得之璽非中國之璽也】晉永和𨿽得之而所以得之者非正道也【原注載記又言冉閔被執其子智尙幼蔣幹遣詹事劉猗奉表歸順濮陽太守戴施應之次於棘津猗至施止不聽進責其傳國璽猗歸以告幹猶豫不決施因遣參軍何融率壯士百人入鄴登三臺助戍譎之曰今且出璽付我凶冦在外道路梗澀亦未敢送當遣單使馳告天子天子聞璽巳在吾道當遣重兵相援幹信之乃出璽付融融使賫璽馳還或謂何融以賞得之或謂戴施取之以計乃使何融馳還或謂冉智以璽付之非蔣幹也大要是何融戴施共謀取之冉智年幼聽命於蔣幹不足深辧晉陽秋云雍州璽者晉孝武太元十九年雍州刺史郤恢表慕容永稱藩奉璽方六寸厚一寸七分蟠螭爲鼻合髙四寸六分四面文下有八字其文曰受天之命皇帝壽昌云是慕容所制未詳厥始此則誤也八字載於永和八年晉紀不可泯沒慕容永崛起小醜艸創簡陋尋爲慕容垂所殺安得更自制璽先是慕容雋乃慕容廆之子父子雄據一方猶以不得璽爲恥詐封奉璽君而況於永乎其言未詳厥始則不根甚矣】姑因史氏諸家之說推本而鋪敍之永嘉五年王彌陷洛陽得六璽送劉曜曜送劉聰而此璽在其中【原注洛陽陷時與秦璽當皆送劉聰而秦璽不復傳授疑亂兵失之】聰死子粲嗣位其大司空靳凖作亂自稱大將軍執粲殺之及凖爲喬泰等所殺推靳明爲盟主遣卜泰奉璽於曜曜大恱謂泰曰使朕獲此神璽而成帝王者子也石勒聞之怒增兵攻明及曜敗於石勒其子熈奔上邽石虎克上邽遣主簿趙封送璽於勒向所謂六璽者止有其一此外特太子金璽耳【原注巳上並雜出晉書載記按天子有六璽曰天子之璽天子行璽天子信璽皇帝之璽皇帝行璽皇帝信璽所用不同應劭漢官儀及諸史皆詳言之與傳國璽並行於世自永嘉以後每言傳國六璽則是六璽不皆在與傳國璽合爲六耳前涼錄載張寔元年蘭池趙嬰上言於靑澗巾得一玉璽鉗紐光照水外文曰皇帝璽後周書曰宇文氏因狩得玉璽三紐有文曰皇帝璽必永嘉以後之所失者也至唐貞元二年神防將溫嘉順猶得白玉印文曰天子之寶亦可見矣趙封送璽於勒止有一璽於此可見】石勒旣死石虎簒立虎死其子世嗣位石遵石鑑冉閔相繼簒立閔爲慕容恪所執其子智守鄴尙幼因其臣蔣幹以璽獻於晉【原注燕書曰元璽六年蔣幹遣太子詹事劉猗賫傳國璽詣晉求救猗負璽行數里天黃霧四塞不得進易取行璽始得去此事虛誕全不可信】永和八年璽至建業百寮畢賀【原注出晉穆帝紀】自晉傳宋宋元凶劭作亂而敗不見傳國璽問劭乃云在嚴道育處就取得之孝武卽位拜蔡興宗爲侍中每言得失無所顧憚帝新拜陵嘗使負璽陪乘宋末謝朏爲侍中領祕書監齊髙帝將受禪朏當日在直百寮陪位侍中當解璽朏佯不知曰何公事傳詔云解璽授齊王朏曰齊自應有侍中乃引枕臥傳詔懼乃使稱疾朏曰我無疾何所道遂朝服步出東掖門乃登車仍還宅是日遂以王儉爲侍中解璽旣而武帝請誅朏髙帝曰殺之則成其名正應容之度外【原注並出宋書】自齊傳梁至簡文帝爲侯景所簒景敗其璽不知所向北齊東南道行臺辛術於廣陵得其八璽獻於文宣文宣以告太廟而此璽居其一也【原注辛術傳云其文曰受命於天旣壽永昌推原所自以爲永和中載僧施所得者使督防何融送建業歷宋齊梁至侯景敗侍中趙思齊以璽授景南兗州刺史郭元建以送於術而術以進焉其璽文與晉紀不同疑術傳誤也若以爲晉永和自是一璽而辛術自是一璽特術傳引用之誤亦是一說但永和璽後來卻有傳授而辛術璽所謂受命於天旣壽永昌者齊陳之際略無所傳知其誤也又文宣紀載所獻八璽而術傳只載傳國璽又不知其七者果何璽也先是齊受東魏禪固嘗遣太尉彭城王元韶等奉皇帝璽綬而魏宗室元暉業罵之曰爾不及一老嫗背負璽與人何不打碎之事見魏景穆十二王傳則知當時之璽不一而足八璽之中亦必有所謂六璽者特宋齊所傳非西晉之舊也】北齊河淸中著令定制自六璽之外止有傳國一璽白玉爲之文曰受天之命皇帝壽昌者乃是物也【原注隋志載北齊璽自傳國璽六璽之外止有木印則辛術元韶所進之璽已不能全矣】北齊西魏皆並於後周始與神璽並行於世【原注西魏大統三年槐裏獲神璽大赦不言其文也獨隋志言神璽傳國璽皆寶而不用神璽明受之天傳國璽明受之運則神璽之文亦有闗乎天命者矣】開皇三年詔以傳國璽爲受命璽【原注出隋文帝紀朝士談雲開皇九年平江南得眞傳國璽乃攺前所得者名神璽此又不考本末者也秦璽失於晉永嘉而稍見於後魏太平眞君之時永和璽復歸於晉而隋已得之於後周矣陳安得有眞傳國璽哉謂陳有梁敬帝近代受禪之璽猶之可也況西魏北齊已先有神璽之名非開皇所攺明矣】隋之亡也璽沒於宇文化及化及敗爲竇建徳所得唐武徳四年克平東夏建徳右僕射裴矩奉八璽以獻而受命璽寔在其中【原注化及之事𨿽出於朝士談而正史不全載然新舊史於建徳傳皆云裴矩奉傳國八璽來降則煬帝失之於化及化及失之於建徳其事明矣】唐有受命璽以封禪禮神卽其舊也【原注新唐志載神璽受命璽之外止有天子皇帝六璽而已是謂八璽乃言有傳國璽及八璽豈通傳國而爲九耶志言八璽甚備而傳國璽獨無所言是誤以受命傳國爲二璽矣當云合傳國爲八可也】太宗貞觀十六年復刻受命璽其文曰皇天景命有徳者昌而受命之名復自別於傳國璽矣武后長壽二年嘗攺璽爲寶中宗神龍元年又攺寶爲璽【原注此三事皆出通典而本紀不載特於長壽二年九月乙未書作七寶而已】元宗天寶十載攺傳國寶爲承天大寶而傳國之名猶不廢也【原注肅宗乾元元年上皇天帝禦宣正殿授皇帝傳國受命寶則知𨿽攺爲承天大寶而舊名不廢也】五代亂離後其璽不復存矣【原注蔡絳國史後補云國初創業艱難諸寶多階石爲之元丰中始詔依古作六璽有玉而未成也防要云唐末六璽亡失國朝鑄以金鍮太宗雍熈三年詔以天下合同之印爲天下合同之寶禦前之印爲禦前之寶書詔之印爲書詔之寶鑄以金是玉璽不傳於本朝也】受命寶者其初當出於傳國二璽其一曰受命於天旣壽永昌其二曰受天之命皇帝壽昌皆有受命之文而未以受命名之也隋文帝受周禪遂有東西二魏之寶其名不一而所謂傳國璽曰受天之命皇帝壽昌者乃永和璽也其傳最逺開皇三年始表異而出之名曰受命璽而受命之名立矣隋傳之唐而太宗不以爲受命璽也貞觀十六年乃自作受命璽以白玉爲螭首其文曰皇天景命有徳者昌是隋唐之際各有是璽而其文則異本朝繼五代之後二璽皆不復存至道三年十一月二十日眞宗卽位之初中書門下言皇帝受命寶請以皇帝恭膺天命之寶爲文詔可而不言其制度也【原注防要誤以膺字爲應字而長編不載旁見於宏詞類編者乃作膺字𨿽不足據然累聖皆作恭膺天命之寶矣】大中祥符元年五月有司詳定封禪儀請以玉牒玉冊並刻字塡金聯以金塗銀繩緘以玉匱置石防中封匱以金泥和粉乳香爲之印以受命寶寶方一寸二分文曰恭膺天命之寶則是眞宗朝嘗兩作之矣【原注防要云請依舊制別造玉寶文同受命寶則是八字皆同而長編止載恭膺天命之寶六字蓋節文也是時又作天下同文之寶鑄以金以封石防防要𨿽云封匱封防之寶而不言別作則又略也】幹興元年仁宗卽位三月十六日禮儀院言皇帝登位所有受命之寶並緣寶法物請下文思院少府監從之天聖元年九月二十二日詔以宮城火重制皇帝受命寶則是仁宗初年亦兩作之也嘉祐八年英宗卽位六月十三日翰林學士範鎭言伏聞大行皇帝受命寶欲舉而葬之恐非所以稱先帝恭儉之意其受命寶乞陛下自寶用之且示有所傳付詔檢討檢尋典故及命兩制禮官詳議翰林學士王珪等奏議曰受命寶者猶昔傳國璽也宜爲天子傳器不當攺作謂今宜從省約以稱先帝恭儉之寔其後別造受命寶而所議弗用元丰八年哲宗卽位門下侍郎章惇言奉詔篆皇帝受命寶請以皇帝恭膺天命之寶爲文從之【原注以上並出防要】卽是以觀本朝皇帝卽位皆作受命寶而以皇帝恭膺天命之寶爲文矣但前乎眞宗則有太祖太宗之世後乎眞宗則神宗居英哲之間而受命寶亦不作豈作輟亦隨時耶將史失之耶哲宗得秦璽紹聖五年四月詔作傳國璽檢以天授傳國受命之寶爲文是哲宗有兩受命寶而秦璽其一也徽宗初年亦作受命寶因秦璽之舊以受命於天旣壽永昌爲文則徽宗之受命寶不復用恭膺天命之舊矣旣作受命寶又作鎭國寶及天子皇帝行信六寶大觀元年八寶皆成十一月十一日詔以來年正月二十三日後用之【原注鎭國受命本是二寶而防要乃載大觀二年十一月二十二日詔受命寶字之上添鎭國二字則當與鎭國寶相亂矣至三年八月二十五日又詔八寶之名一曰鎭國神寶二曰受命之寶則是受命之寶未嘗加鎭國字也防要何爲並載耶】今皆不存矣【原注朱丞相秀水閒居錄云靖康京城失守八寶悉爲金人刼取矣但八寶旣失而鎭國寶獨存其文所謂範圍天地幽贊神明保合太和萬壽無疆者則又朱丞相誤也鎭國寶文九字曰承天福延萬億永無極而範圍天地以下十六字者謂之定命寶乃朱丞相維揚所見者也合定命寶言之謂之九寶靖康八寶皆失而定命寶獨在蔡絳國史後補載九寶甚詳與禦制八寶記及防要諸書皆相表裏當以絳說爲正】予討論玉璽本末有所謂雲麓漫抄者乃趙【原注彥衞】景安之所作予未之見疑猶有遺論也討論粗定乃於親戚間見之顧其說微有差誤不足取信且如秦璽之爲玉或云和氏或云藍田要當指一物爲證今云秦得和氏所獻玉命李斯篆書詔工人孫壽用藍田玉作何也獻帝初𨿽失璽後復孫堅得之再入袁術而徐璆以上於許今云獻帝出奔則失之何也曹操𨿽不受漢禪而子丕實受之刻玉璽之側曰魏所受漢傳國璽𨿽眞僞未可知未嘗指言操所刻也今云不應操爲丞相時先取其璽何也晉元帝渡江數世無玉璽北人始有白版天子之譏其後永和得璽君臣相慶今云三國鼎立時有假版天子之語何也秦以前爲方寸璽至始皇侈而大之乃作受命璽今云方圍四寸其爲僞無疑何也如此等類不可勝舉姑舉其槪以自志焉

