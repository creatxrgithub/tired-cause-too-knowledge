陶淵明集

卷一詩四言

卷二詩五言

卷三詩五言

卷四詩五言

卷五雜文

卷六賦

卷七疏祭文

○陶淵明集序﹝梁昭明太子蕭統撰﹞夫自衒自媒者﹐士女之醜行﹔不忮不求者﹐明達之用心。是以聖人韜光﹐賢人遁世。其故何也﹖含徳之至﹐莫逾於道﹔親己之切﹐無重於身。故道存而身安﹐道亡而身害。處百齡之內﹐居一世之中﹐倏忽比之白駒﹐寄遇謂之逆旅。宜乎與大塊而盈虛﹐隨中和而任放﹐豈能戚戚勞於憂畏﹐汲汲役於人間﹗齊謳趙女之娛﹐八珍九鼎之食﹐結駟連騎之榮﹐侈袂執圭之貴﹐樂旣樂矣﹐憂亦隨之。何倚伏之難量﹐亦慶弔之相及。智者賢人﹐居之甚履薄冰﹔愚夫貪士﹐競之若泄尾閭。玉之在山﹐以見珍而終破﹔蘭之生谷﹐𨿽無人而自芳。故莊周垂釣於濠﹐伯成躬耕於野﹐或貨海東之藥艸﹐或紡江南之落毛。譬彼鴛雛﹐豈競鳶鴟之肉﹔猶斯雜縣﹐寧勞文仲之牲﹗至於子常﹑寧喜之倫﹐蘇秦﹑衛鞅之匹﹐死之而不疑﹐甘之而不悔。主父偃言「生不五鼎食﹐死則五鼎烹。」卒如其言﹐豈不痛哉﹗又楚子觀周﹐受折於孫滿﹔霍侯驂乘﹐禍起於負芒。饕餮之徒﹐其流甚眾。唐堯﹐四海之主﹐而有汾陽之心﹔子晉﹐天下之儲﹐而有洛濱之志。輕之若脫屣﹐視之若鴻毛﹐而況於他人乎﹖是以至人達士﹐因以晦迹。或懷釐而謁帝﹐或披褐而負薪﹐鼓楫淸潭﹐棄機漢曲。情不在於眾事﹐寄眾事以忘情者也。有疑陶淵明詩篇篇有酒﹐吾觀其意不在酒﹐亦寄酒爲迹者也。其文章不羣﹐辭彩精拔﹐跌宕昭彰﹐獨超眾類﹐抑揚爽朗﹐莫之與京。橫素波而傍流﹐幹靑雲而直上。語時事則指而可想﹐論懷抱則曠而且眞。加以貞志不休﹐安道苦節﹐不以躬耕爲恥﹐不以無財爲病。自非大賢篤志﹐與道污隆﹐孰能如此乎﹖余愛嗜其文﹐不能釋手﹐尙想其徳﹐恨不同時。故加搜校﹐粗爲區目。白璧微瑕﹐惟在《閒情一賦﹐揚雄所謂勸百而諷一者﹐卒無諷諫﹐何足搖其筆端﹖惜哉﹗亡是可也。並粗點定其傳﹐編之於錄。嘗謂有能觀淵明之文者﹐馳競之情遣﹐鄙吝之意祛﹐貪夫可以廉﹐懦夫可以立﹐豈止仁義可蹈﹐抑乃爵祿可辭﹐不必傍遊太華﹐遠求柱史﹐此亦有助於風教也。

卷一詩四言

○停雲﹝停雲﹐思親友也。樽湛新醪﹐園列初榮﹐願言不從﹐嘆息彌襟。﹞靄靄停雲﹐濛濛時雨。八表同昏﹐平路伊阻。靜寄東軒﹐春醪獨撫。良朋悠邈﹐搔首延佇。停雲靄靄﹐時雨濛濛。八表同昏﹐平陸成江。有酒有酒﹐閒飲東窗。願言懷人﹐舟車靡從。東園之樹﹐枝條再榮。競用新好﹐以招餘情。人亦有言﹐日月於徵。安得促席﹐說彼平生。翩翩飛鳥﹐息我庭柯。斂翮閒止﹐好聲相和。豈無他人﹐念子實多。願言不獲﹐抱恨如何﹗

○時運時運﹐遊暮春也。春服旣成﹐景物斯和﹐偶影獨遊﹐欣慨交心。邁邁時運﹐穆穆良朝。襲我春服﹐薄言東郊。山滌餘靄﹐宇曖微霄。有風自南﹐翼彼新苗。洋洋平津﹐乃漱乃濯。邈邈遐景﹐載欣載矚。稱心而言﹐人亦易足。揮玆一觴﹐陶然自樂。延目中流﹐悠悠淸沂。童冠齊業﹐閒詠以歸。我愛其靜﹐寤寐交揮。但恨殊世﹐邈不可追。斯晨斯夕﹐言息其廬。花藥分列﹐林竹翳如。淸琴橫牀﹐濁酒半壺。黃唐莫逮﹐慨獨在余。

○榮木﹝榮木﹐念將老也。日月推遷﹐已復有夏﹐總角聞道﹐白首無成。﹞采采榮木﹐結根於玆。晨耀其華﹐夕已喪之。人生若寄﹐憔悴有時。靜言孔念﹐中心悵而。采采榮木﹐於玆托根。繁華朝起﹐慨暮不存。貞脆由人﹐禍福無門。匪道曷依﹐匪善奚惇。嗟予小子﹐稟玆固陋。䢐年旣流﹐業不增舊。志彼不捨﹐安此日富。我之懷矣﹐怛焉內疚。先師遺訓﹐余豈云墜﹖四十無聞﹐斯不足畏﹗脂我名車﹐策我名驥﹐千里𨿽遙﹐孰敢不至﹗

○贈長沙公族祖﹝長沙公於余爲族﹐祖同出大司馬。昭穆旣遠﹐已爲路人。經過潯陽﹐臨別贈此。﹞同源分流﹐人易世疏。慨然寤嘆﹐念玆厥初。禮服遂悠﹐歲月眇䢐。感彼行路﹐眷然躊躇。於穆令族﹐允構斯堂。諧气冬暄﹐映懷圭璋。爰采春花﹐載警秋霜。我曰欽哉﹐實宗之光。伊余云遘﹐在長忘同。笑言未久﹐逝焉西東。遙遙三湘﹐滔滔九江﹐山川阻遠﹐行李時通。何以寫心﹐貽此話言。進簣𨿽微﹐終焉爲山。敬哉離人﹐臨路淒然。款襟或遼﹐音問其先。

○酬丁柴桑有客有客﹐爰來爰止﹐秉直司聰﹐於惠百里。餐勝如歸﹐聆善若始。匪惟諧也﹐屢有良遊。載言載眺﹐以寫我憂。放歡一遇﹐旣醉還休。實欣心期﹐方從我遊。

○答龐參軍龐爲衛軍參軍﹐從江陵使上都﹐過潯陽見贈。衡門之下﹐有琴有書﹐載彈載詠﹐爰得我娛。豈無他好﹖樂是幽居。朝爲灌園﹐夕偃蓬廬。人之所寶﹐尙或未珍。不有同愛﹐云胡以親﹖我求良友﹐實覯懷人。歡心孔洽﹐棟宇惟鄰。伊餘懷人﹐欣徳孜孜。我有旨酒﹐與汝樂之。乃陳好言﹐乃著新詩。一日不見﹐如何不思﹗嘉遊未斁﹐誓將離分﹐送爾於路﹐銜觴無欣。依依舊楚﹐邈邈西云﹐之子之遠﹐良話曷聞。昔我云別﹐倉庚載鳴﹔今也遇之﹐霰雪飄零。大藩有命﹐作使上京﹐豈忘宴安﹖王事靡寧。慘慘寒日﹐肅肅其風﹐翩彼方舟﹐容裔江中。勗哉徵人﹐在始思終。敬玆良辰﹐以保爾躬。

○勸農悠悠上古﹐厥初生民﹐傲然自足﹐抱朴含眞。智巧旣萌﹐資待靡因。誰其贍之﹖實賴哲人。哲人伊何﹖時爲后稷。贍之伊何﹖實曰播殖。舜旣躬耕﹐禹亦稼穡﹐遠若周典﹐八政始食。熙熙令音﹐猗猗原陸﹐卉木繁榮﹐和風淸穆。紛紛士女﹐趨時競逐﹔桑婦宵徵﹐農夫野宿。气節易過﹐和澤難久。冀缺攜儷﹐沮溺結耦。相彼賢達﹐猶勤壠畝﹔矧伊眾庶﹐曳裾拱手﹗民生在勤﹐勤則不匱。宴安自逸﹐歲暮奚冀﹖儋石不儲﹐饑寒交至。顧爾儔列﹐能不懷愧﹗孔耽道徳﹐樊須是鄙。董樂琴書﹐田園不履。若能超然﹐投迹髙軌﹐敢不斂衽﹐敬贊徳美。

○命子悠悠我祖﹐爰自陶唐。邈爲虞賓﹐歷世重光。禦龍勤夏﹐豕韋翼商。穆穆司徒﹐厥族以昌。紛紛戰國﹐漠漠衰周﹐鳳隱於林﹐幽人在丘。逸虯繞云﹐奔鯨駭流。天集有漢﹐眷予湣侯。於赫湣候﹐運當攀龍﹐撫劍風邁﹐顯玆武功。書誓山河﹐啟土開封。亹亹丞相﹐允迪前蹤。渾渾長源﹐蔚蔚洪柯。羣川載導﹐眾條載羅。時有語默﹐運因隆窊﹐在我中晉﹐業融長沙。桓桓長沙﹐伊勛伊徳。天子疇我﹐專徵南國。功遂辭歸﹐臨寵不忒。孰謂斯心﹐而近可得﹖肅矣我祖﹐愼終如始。直方二臺﹐惠和千里。於皇仁考﹐淡焉虛止﹐寄迹風雲﹐冥玆慍喜。嗟余寡陋﹐瞻望弗及。顧慚華鬢﹐負影只立。三千之罪﹐無後爲急。我誠念哉﹐呱聞爾泣。卜云嘉日﹐占亦良時。名汝曰儼﹐字汝求思。溫恭朝夕﹐念玆在玆。尙想孔伋﹐庶其企而﹗厲夜生子﹐遽而求火。凡百有心﹐奚特於我。旣見其生﹐實欲其可。人亦有言﹐斯情無假。日居月諸﹐漸免於孩。福不虛至﹐禍亦易來。夙興夜寐﹐願爾斯才。爾之不才﹐亦已焉哉﹗

○歸鳥翼翼歸鳥﹐晨去於林。遠之八表﹐近憩云岑。和風不洽﹐翻翮求心。顧儔相鳴﹐景庇淸陰。翼翼歸鳥﹐載翔載飛。𨿽不懷遊﹐見林情依。遇云頡頏﹐相鳴而歸。遐路誠悠﹐性愛無遺。翼翼歸鳥﹐馴林徘徊。豈思天路﹐欣及舊棲。𨿽無昔侶﹐眾聲每諧。日夕气淸﹐悠然其懷。翼翼歸鳥﹐戢羽寒條。遊不曠林﹐宿則森標。晨風淸興﹐好音時交。矰繳奚施﹐已捲安勞﹖

卷二詩五言

○形影神貴賤賢愚﹐莫不營營以惜生﹐斯甚惑焉。故極陳形影之苦﹐言神辧自然以釋之。好事君子﹐共取其心焉。

○形贈影天地長不沒﹐山川無攺時﹔艸木得常理﹐霜露榮悴之。謂人最靈智﹐獨復不如玆﹗適見在世中﹐奄去靡歸期。奚覺無一人﹐親識豈相思﹗但餘平生物﹐舉目情淒洏。我無騰化術﹐必爾不復疑。願君取吾言﹐得酒莫苟辭。

○影答形存生不可言﹐衛生每苦拙。誠願遊昆華﹐邈然玆道絕。與子相遇來﹐未嘗異悲悅﹔憩蔭若暫乖﹐止日終不別。此同旣難常﹐黯爾俱時滅﹔身沒名亦盡﹐念之五情熱。立善有遺愛﹐胡爲不自竭﹖酒云能消憂﹐方此詎不劣﹗

○神釋大釣無私力﹐萬理自森著。人爲三才中﹐豈不以我故﹗與君𨿽異物﹐生而相依附﹐結托善惡同﹐安得不相語﹗三皇大聖人﹐今復在何處﹖彭祖壽永年﹐欲畱不得住。老少同一死﹐賢愚無復數。日醉或能忘﹐將非促齡具﹖立善常所欣﹐誰當爲汝譽﹖甚念傷吾生﹐正宜委運去。縱浪大化中﹐不喜亦不懼﹐應盡便須盡﹐無復獨多慮。

○九日閒居﹝餘閒居﹐愛重九之名。秋菊盈園﹐而持醪靡由﹐空服九華﹐寄懷於言。﹞世短意常多﹐斯人樂久生。日月依辰至﹐舉俗愛其名。露淒暄風息﹐气澈天象明。往燕無遺影﹐來雁有餘聲。酒能祛百慮﹐菊爲制頹齡。如何蓬廬士﹐空視時運傾﹗塵爵恥虛罍﹐寒華徒自榮。斂襟獨閒謠﹐緬焉起深情。棲遲固多娛﹐淹畱豈無成﹖

○歸園田居五首﹝其一﹞少無適俗韻﹐性本愛丘山。誤落塵网中﹐一去三十年。羈鳥戀舊林﹐池魚思故淵。開荒南野際﹐守拙歸園田。方宅十餘畝﹐艸屋八九間﹔楡柳蔭後檐﹐桃李羅堂前。曖曖遠人村﹐依依墟裏煙﹔狗吠深巷中﹐雞鳴桑樹巓。戶庭無塵雜﹐虛室有餘閒。久在樊籠裏﹐復得返自然。

○歸園田居五首﹝其二﹞野外罕人事﹐窮巷寡輪鞅﹔白日掩荊扉﹐虛室絕塵想。時復墟曲中﹐披艸共來往﹔相見無雜言﹐但道桑麻長。桑麻日已長﹐我土日已廣﹐常恐霜霰至﹐零落同艸莽。

○歸園田居五首﹝其三﹞種豆南山下﹐艸盛豆苗稀。晨興理荒穢﹐帶月荷鋤歸。道狹艸木長﹐夕露沾我衣﹔衣沾不足惜﹐但使願無違﹗

○歸園田居五首﹝其四﹞久去山澤遊﹐浪莽林野娛。試攜子侄輩﹐披榛步荒墟。徘徊丘壠間﹐依依昔人居﹔井竈有遺處﹐桑竹殘朽株。借問采薪者﹐此人皆焉如﹖薪者向我言﹕死沒無復余。一世異朝市﹐此語眞不虛。人生似幻化﹐終當歸空無。

○歸園田居五首﹝其五﹞悵恨獨策還﹐崎嶇歷榛曲。山澗淸且淺﹐遇以濯吾足。漉我新熟酒﹐只雞招近局。日入室中暗﹐荊薪代明燭。歡來苦夕短﹐已復至天旭。

○遊斜川﹝辛丑正月五日﹐天气澄和﹐風物閒美。與二三鄰曲﹐同遊斜川。臨長流﹐望曾城﹐魴鯉躍鱗於將夕﹐水鷗乘和以翻飛。彼南阜者﹐名實舊矣﹐不復乃爲嗟嘆。若夫曾城﹐傍無依接﹐獨秀中臯﹐遙想靈山﹐有愛嘉名。欣對不足﹐率爾賦詩。悲日月之遂往﹐悼吾年之不畱。各疏年紀鄕裏﹐以記其時日。﹞開歲倏五日﹐吾生行歸休。念之動中懷﹐及辰爲玆遊。气和天惟澄﹐班坐依遠流﹔弱湍馳文魴﹐閒谷矯鳴鷗。迥澤散遊目﹐緬然睇曾丘。𨿽微九重秀﹐顧瞻無匹儔。提壺接賓侶﹐引滿更獻酬。未知從今去﹐當復如此不﹖中觴縱遙情﹐忘彼千載憂。且極今朝樂﹐明日非所求。

○示周續之祖企謝景夷三郎負屙頹檐下﹐終日無一欣。藥石有時閒﹐念我意中人。相去不尋常﹐道路邈何因﹖周生述孔業﹐祖謝響然臻。道喪向千載﹐今朝復斯聞。馬隊非講肆﹐校書亦已勤。老夫有所愛﹐思與爾爲鄰﹔願言誨諸子﹐從我穎水濱。

○乞食饑來驅我去﹐不知竟何之﹗行行至斯裏﹐叩門拙言辭。主人解余意﹐遺贈豈虛來﹖談諧終日夕﹐觴至輒傾杯﹔情欣新知歡﹐言詠遂賦詩。感子漂母惠﹐愧我非韓才。銜戢知何謝﹐冥報以相貽。

○諸人共遊周家墓柏下今日天气佳﹐淸吹與鳴彈。感彼柏下人﹐安得不爲歡﹗淸歌散新聲﹐綠酒開芳顏。未知明日事﹐余襟良已殫。

○怨詩楚調示龐主簿鄧治中天道幽且遠﹐鬼神茫昧然。結髮念善事﹐黽勉六九年。弱冠逢世阻﹐始室喪其偏。炎火屢焚如﹐螟蜮恣中田。風雨縱橫至﹐收斂不盈廛。夏日長抱饑﹐寒夜無被眠﹔造夕思雞鳴﹐及晨願烏遷。在己何怨天﹐離憂淒目前。吁嗟身後名﹐於我若浮煙。慷慨獨悲歌﹐鐘期信爲賢。

○答龐參軍﹝三復來貺﹐欲罷不能。自爾鄰曲﹐冬春再交﹐款然良對﹐忽成舊遊。俗諺云「數面成親舊」﹐況情過此者乎﹖人事好乖﹐便當語離﹔楊公所嘆﹐豈惟常悲。吾抱疾多年﹐不復爲文﹐本旣不丰﹐復老病繼之。輒依《周禮往復之義﹐且爲別後相思之資。﹞相知何必舊﹐傾蓋定前言。有客賞我趣﹐每每顧林園。談諧無俗調﹐所說聖人篇。或有數鬥酒﹐閒飲自歡然。我實幽居士﹐無復東西緣。物新人惟舊﹐弱毫多所宣。情通萬里外﹐形迹滯江山。君其愛體素﹐來會在何年﹖

○五月旦作和戴主簿虛舟縱逸棹﹐回復遂無窮。發歲始俯仰﹐星紀奄將中。南窗罕悴物﹐北林榮且丰。神淵寫時雨﹐晨色奏景風。旣來孰不去﹐人理固有終。居常待其盡﹐曲肱豈傷衝﹖遷化或夷險﹐肆志無窊隆。卽事如已髙﹐何必升華嵩﹗

○連雨獨飲運生會歸盡﹐終古謂之然。世間有松喬﹐於今定何間﹖故老贈余酒﹐乃言飲得仙﹔試酌百情遠﹐重觴忽忘天。天豈去此哉﹗任眞無所先。云鶴有奇翼﹐八表須臾還。自我抱玆獨﹐僶俛四十年。形骸久已化﹐心在復何言。

○移居二首﹝其一﹞昔欲居南村﹐非爲卜其宅。聞多素心人﹐樂與數晨夕。懷此頗有年﹐今日從玆役。獘廬何必廣﹐取足蔽牀席。鄰曲時時來﹐抗言談在昔。奇文共欣賞﹐疑義相與析。

○移居二首﹝其二﹞春秋多佳日﹐登髙賦新詩。過門更相呼﹐有酒斟酌之。農務各自歸﹐閒暇輒相思﹔相思則披衣﹐言笑無厭時。此理將不勝﹐無爲忽去玆。衣食當須紀﹐力耕不吾欺。

○和劉柴桑山澤久見招﹐胡事乃躊躇﹖直爲親舊故﹐未忍言索居。良辰入奇懷﹐挈杖還西廬。荒途無歸人﹐時時見廢墟。茅茨已就治﹐新疇復應畬。谷風轉淒薄﹐春醪解饑劬。弱女𨿽非男﹐慰情良勝無。棲棲世中事﹐歲月共相疏。耕織稱其用﹐過此奚所須。去去百年外﹐身名同翳如。

○酬劉柴桑窮居寡人用﹐時忘四運周。櫚庭多落葉﹐慨然已知秋。新葵郁北牖﹐嘉穗養南疇。今我不爲樂﹐知有來歲不﹖命室攜童弱﹐良日登遠遊。

○和郭主簿二首﹝其一﹞藹藹堂前林﹐中夏貯淸陰﹔凱風因時來﹐回飆開我襟。息交遊閒業﹐臥起弄書琴。園蔬有餘滋﹐舊谷猶儲今。營已良有極﹐過足非所欽。舂秫作美酒﹐酒熟吾自斟﹐弱子戲我側﹐學語未成音。此事眞復樂﹐聊用忘華簪。遙遙望白雲﹐懷古一何深。

○和郭主簿二首﹝其二﹞和澤周三春﹐淸涼素秋節。露凝無遊氛﹐天髙風景澈。陵岑聳逸峯﹐遙瞻皆奇絕。芳菊開林耀﹐靑松冠巖列。懷此貞秀姿﹐卓爲霜下傑。銜觴念幽人﹐千載撫爾訣。檢素不獲展﹐厭厭竟良月。

○於王撫軍座送客秋日淒且厲﹐百卉具已腓。爰以履霜節﹐登髙餞將歸。寒气冒山澤﹐遊雲倏無依。洲渚四緬邈﹐風水互乖違。瞻夕欣良宴﹐離言聿云悲。晨鳥暮來還﹐懸車斂餘輝。逝止判殊路﹐旋駕悵遲遲。目送回舟遠﹐情隨萬化遺。

○與殷晉安別﹝殷先作晉安南府長史椽﹐因居潯陽。後作大尉參軍﹐移家東下﹐作此以贈。﹞遊好非久長﹐一遇盡殷勤。信宿酬淸話﹐益復知爲親。去歲家南裏﹐薄作少時鄰。負杖肆遊從﹐淹畱忘宵晨。語默自殊勢﹐亦知當乖分﹐未謂事已及﹐興言在玆春。飄飄西來風﹐悠悠東去云。山川千里外﹐言笑難爲因。良才不隱世﹐江湖多賤貧。脫有經過便﹐念來存故人。

○贈羊長史﹝左軍羊長史﹐銜使秦川﹐作此與之。﹞愚生三季後﹐慨然念黃虞。得知千載外﹐正賴古人書。賢聖畱余迹﹐事事在中都。豈忘遊心目﹐關河不可逾。九域甫已一﹐逝將理舟輿。聞君當先邁﹐負屙不獲俱。路若經商山﹐爲我少躊躇﹐多謝綺與角﹐精爽今何如﹖紫芝誰復采﹐深谷久應蕪﹐駟馬無貰患﹐貧賤有交娛。淸謠結心曲﹐人乖運見疏。擁懷累代下﹐言盡意不舒。

○歲暮和張常侍市朝淒舊人﹐驟驥感悲泉。明旦非今日﹐歲暮余何言。素顏斂光潤﹐白髮一已繁。闊哉秦穆談﹐旅力豈未愆﹗向夕長風起﹐寒云沒西山﹔厲厲气遂嚴﹐紛紛飛鳥還。民生鮮常在﹐矧伊愁苦纏。屢闕淸酤至﹐無以樂當年。窮通靡攸慮﹐憔悴由化遷。撫己有深懷﹐履運增慨然。

○和胡西曹示顧賊曹蕤賓五月中﹐淸朝起南﹐不駛亦不遲﹐飄飄吹我衣。重云蔽白目﹐閒雨紛微微。流目視西園﹐曄曄榮紫葵。於今甚可愛﹐柰何當復衰﹗感物願及時﹐每恨靡所揮。悠悠待秋稼﹐寥落將賒遲。逸想不可淹﹐猖狂獨長悲。

○悲從弟仲徳銜哀過舊宅﹐悲淚應心零。借問爲誰悲﹖懷人在九冥。禮服名羣從﹐恩愛若同生。門前執手時﹐何意爾先傾﹗在數竟未免﹐爲山不及成。慈母沈哀疚﹐二胤才數齡。雙位委空館﹐朝夕無哭聲。流塵集虛坐﹐宿艸旅前庭。階除曠遊迹﹐園林獨餘情。翳然乘化去﹐終天不復形。遲遲將回步﹐惻惻悲襟盈。

卷三詩五言

○始作鎭軍參軍經曲阿弱齡寄事外﹐委懷在琴書。被褐欣自得﹐屢空常晏如。時來苟冥會﹐宛轡憩通衢。投策命晨裝﹐暫與園田疏。眇眇孤舟逝﹐綿綿歸思紆。我行豈不遙﹐登降千里餘。目倦川途異﹐心念山澤居。望云慚髙鳥﹐臨水愧遊魚。眞想初在襟﹐誰謂形迹拘﹖聊且憑化遷﹐終返班生廬。

○庚子歲五月中從都還阻風於規林二首行行循歸路﹐計日望舊居。一欣侍溫顏﹐再喜見友於。鼓棹路崎曲﹐指景限西隅。江山豈不險﹖歸子念前途。凱風負我心﹐戢枻守窮湖。髙莽眇無界﹐夏木獨森疏。誰言客舟遠﹖近瞻百里餘。延目識南嶺﹐空嘆將焉如。自古嘆行役﹐我今始知之。山川一何曠﹐巽坎難與期。崩浪聒天響﹐長風無息時。久遊戀所生﹐如何淹在玆。靜念園林好﹐人間良可辭。當年詎有幾﹐縱心復何疑﹗

○辛丑歲七月赴假還江陵夜行途口閒居三十載﹐遂與塵事冥。詩書惇宿好﹐林園無俗情。如何捨此去﹐遙遙至南荊﹗叩枻新秋月﹐臨流別友生。涼風起將夕﹐夜景湛虛明。昭昭天宇闊﹐皛皛川上平。懷役不遑寐﹐中宵尙孤徵。商歌非吾事﹐依依在耦耕。投冠旋舊墟﹐不爲好爵縈。養眞衡茅下﹐庶以善自名。

○癸卯歲始春懷古田舍二首在昔聞南畝﹐當年竟未踐。屢空旣有人﹐春興豈自免﹖夙晨裝吾駕﹐啟途情已緬。鳥哢歡新節﹐冷風送余善﹐寒竹被荒蹊﹐地爲罕人遠。是以植杖翁﹐悠然不復返。卽理愧通識﹐所保詎乃淺。先師有遺訓﹕憂道不憂貧。瞻望邈難逮﹐轉欲志長勤。秉耒歡時務﹐解顏勸農人。平疇交遠風﹐良苗亦懷新。𨿽未量歲功﹐卽事多所欣。耕種有時息﹐行者無問津。日入相與歸﹐壺漿勞近鄰。長吟掩柴門﹐聊爲隴畝民。

○癸卯歲十二月中作與從弟敬遠寢迹衡門下﹐邈與世相絕。顧眄莫誰知﹐荊扉晝常閉。淒淒歲暮風﹐翳翳經日雪。傾耳無希聲﹐在目皓已潔。勁气侵襟袖﹐簞瓢謝屢設。蕭索空宇中﹐了無一可悅﹗歷覽千載書﹐時時見遺烈。髙操非所攀﹐深得固窮節。平津苟不由﹐棲遲詎爲拙﹗寄意一言外﹐玆契誰能別。

○乙巳歲三月爲建威參軍使都經錢溪我不踐斯境﹐歲月好已積。晨夕看山川﹐事事悉如昔。微雨洗髙林﹐淸飆矯云翮。眷彼品物存﹐義風都未隔。伊余何爲者﹐勉勵從玆役﹖一形似有制﹐素襟不可易。園田日夢想﹐安得久離析﹖終懷在歸舟﹐諒哉宜霜柏﹗

○還舊居疇昔家上京﹐六載去還歸。今日始復來﹐側愴多所悲。阡陌不移舊﹐邑屋或時非。履歷周故居﹐鄰老罕復遺。步步尋往迹﹐有處特依依。流幻百年中﹐寒暑日相推。常恐大化盡﹐气力不及衰。撥置且莫念﹐一觴聊可揮。

○戊申歲六月中遇火艸廬寄窮巷﹐甘以辭華軒。正夏長風急﹐林室頓燒燔。一宅無遺宇﹐舫舟蔭門前。迢迢新秋夕﹐亭亭月將圓。果菜始復生﹐驚鳥尙未還。中宵佇遙念﹐一盼周九天。總發抱孤介﹐奄出四十年。形迹憑化往﹐靈府長獨閒。貞剛自有質﹐玉石乃非堅。仰想東戶時﹐餘糧宿中田﹐鼓腹無所思﹐朝起暮歸眠。旣已不遇玆﹐且遂灌西園。

○己酉歲九月九日靡靡秋已夕﹐淒淒風露交﹐蔓艸不復榮﹐園木空自凋。淸气澄余滓﹐杳然天界髙。哀蟬無畱響﹐叢雁鳴雲霄。萬化相尋繹﹐人生豈不勞﹗從古皆有沒﹐念之中心焦。何以稱我情﹐濁酒且自陶。千載非所知﹐聊以永今朝。

○庚戌歲九月中於西田獲早稻人生歸有道﹐衣食固其端。孰是都不營﹐而以求自安﹖開春理常業﹐歲功聊可觀。晨出肆微勤﹐日入負耒還。山中饒霜露﹐風气亦先寒。田家豈不苦﹖弗獲辭此難。四體誠乃疲﹐庶無異患幹。盥濯息檐下﹐鬥酒散襟顏。遙遙沮溺心﹐千載乃相關。但願長如此﹐躬耕非所嘆。

○丙辰歲八月中於下潠田舍獲貧居依稼穡﹐戮力東林隈。不言春作苦﹐常恐負所懷。司田眷有秋﹐寄聲與我諧。饑者歡初飽﹐束帶候鳴雞。揚楫越平湖﹐泛隨淸壑回。鬱鬱荒山裏﹐猿聲閒且哀。悲風愛靜夜﹐林鳥喜晨開。曰余作此來﹐三四星火頹。姿年逝已老﹐其事未云乖。遙謝荷翁﹐聊得從君棲。

○飲酒二十首﹝餘閒居寡歡﹐兼比夜已長﹐偶有名酒﹐無夕不飲。顧影獨盡﹐忽焉復醉。旣醉之後﹐輒題數句自娛﹐紙墨遂多。辭無詮次﹐聊命故人書之﹐以爲歡笑爾。﹞衰榮無定在﹐彼此更共之。邵生瓜田中﹐寧似東陵時﹖寒暑有代謝﹐人道每如玆。達人解其會﹐逝將不復疑。忽與一觴酒﹐日夕歡相持。積善云有報﹐夷叔在西山。善惡苟不應﹐何事空立言﹗九十行帶索﹐饑寒況當年。不賴固窮節﹐百世當誰傳。道喪向千載﹐人人惜其情。有酒不肯飲﹐但顧世間名。所以貴我身﹐豈不在一生﹖一生復能幾﹐倏如流電驚。鼎鼎百年內﹐持此欲何成。棲棲失羣鳥﹐日暮猶獨飛。徘徊無定止﹐夜夜聲轉悲。厲響思淸遠﹐去來何依依﹗因值孤生松﹐斂翮遙來歸。勁風無榮木﹐此蔭獨不衰。托身已得所﹐千載不相違。結廬在人境﹐而無車馬喧。問君何能爾﹖心遠地自偏。采菊東籬下﹐悠然見南山。山气日夕佳﹐飛鳥相與還。此中有眞意﹐欲辯已忘言。行止千萬端﹐誰知非與是﹖是非苟相形﹐雷同共譽毀。三季多此事﹐達士似不爾。咄咄俗中愚﹐且當從黃綺。秋菊有佳色﹐裛露掇其英。泛此忘憂物﹐遠我遺世情。一觴𨿽獨進﹐杯盡壺自傾。日入羣動息﹐歸鳥趨林鳴。嘯傲東軒下﹐聊復得此生。靑松在東園﹐眾艸沒其姿。凝霜殄異類﹐卓然見髙枝。連林人不覺﹐獨樹眾乃奇。提壺掛寒柯﹐遠望時復爲。吾生夢幻間﹐何事紲塵羈。淸晨聞叩門﹐倒裳往自開。問子爲誰歟﹖田父有好懷。壺漿遠見候﹐疑我與時乖。襤褸茅檐下﹐未足爲髙棲。一世皆尙同﹐願君汩其泥。」深感父老言﹐稟气寡所諧。紆轡誠可學﹐違己詎非迷﹗且共歡此飲﹐吾駕不可回。在昔曾遠遊﹐直至東海隅。道路迥且長﹐風波阻中途。此行誰使然﹖似爲饑所驅。傾身營一飽﹐少許便有餘。恐此非名計﹐息駕歸閒居。顏生稱爲仁﹐榮公言有道﹐屢空不獲年﹐長饑至於老。𨿽畱身後名﹐一生亦枯槁﹔死去何所知﹐稱心固爲好。客養千金軀﹐臨化消其寶。裸葬何必惡﹐人當解意表。長公曾一仕﹐壯節忽失時﹐杜門不復出﹐終身與世辭。仲理歸大澤﹐髙風始在玆。一往便當已﹐何爲復狐疑﹖去去當奚道﹐世俗久相欺。擺落悠悠談﹐請從余所之。有客常同止﹐趣捨邈異境。一士長獨醉﹐一夫終年醒﹔醒醉還相笑﹐發言各不領。規規一何愚﹐兀傲差若穎。寄言酣中客﹐日沒燭當炳。故人賞我趣﹐挈壺相與至。班荊坐松下﹐數斟已復醉。父老雜亂言﹐觴酌失行次。不覺知有我﹐安知物爲貴。悠悠迷所畱﹐酒中有深味。貧居乏人工﹐灌木荒余宅。班班有翔鳥﹐寂寂無行迹。宇宙一何悠﹐人生少至百。歲月相催逼﹐鬢邊早已白。若不委窮達﹐素抱深可惜。少年罕人事﹐遊好在六經。行行向不惑﹐淹畱遂無成。竟抱固窮節﹐饑寒飽所更。獘廬交悲風﹐荒艸沒前庭。披褐守長夜﹐晨雞不肯鳴。孟公不在玆﹐終以翳吾情。幽蘭生前庭﹐含薰待淸風﹔淸風脫然至﹐見別蕭艾中。行行失故路﹐任道或能通。覺悟當念還﹐鳥盡廢良弓。子云性嗜酒﹐家貧無由得。時賴好事人﹐載醪祛所惑。觴來爲之盡﹐是諮無不塞﹔有時不肯言﹐豈不在伐國。仁者用其心﹐何嘗失顯默。疇昔苦長饑﹐投耒去學仕。將養不得節﹐凍餒固纏己。是時向立年﹐志意多所恥。遂盡介然分﹐終死歸田裏。冉冉星气流﹐亭亭復一紀。世路廓悠悠﹐楊朱所以止。𨿽無揮金事﹐濁酒聊可恃。羲農去我久﹐舉世少復眞。汲汲魯中叟﹐彌縫使其淳。鳳鳥𨿽不至﹐禮樂暫得新。洙泗輟微響﹐漂流逮狂秦。詩書復何罪﹖一朝成灰塵。區區諸老翁﹐爲事誠殷勤。如何絕世下﹐六籍無一親﹗終日馳車走﹐不見所問津。若復不快飲﹐空負頭上巾。但恨多謬誤﹐君當恕醉人。

○止酒居止次城邑﹐逍遙自閒止。坐止髙蔭下﹐步止蓽門裏。好味止園葵﹐大歡止稚子。平生不止酒﹐止酒情無喜。暮止不安寢﹐晨止不能起﹔日日欲止之﹐營衛止不理。徒知止不樂﹐未知止利己﹔始覺止爲善﹐今朝眞止矣﹗從此一止去﹐將止扶桑涘。淸顏止宿容﹐奚止千萬祀。

○述酒舊注儀狄造﹐杜康潤色之。重離照南陸﹐鳴鳥聲相聞。秋艸𨿽未黃﹐融風久已分。素礫皛修渚﹐南嶽無餘云﹔豫章抗髙門﹐重華固靈墳。流淚抱中嘆﹐傾耳聽司晨。神州獻嘉粟﹐西靈爲我馴。諸梁董師旅﹐羋勝喪其身。山陽歸下國﹐成名猶不勤。卜生善斯牧﹐安樂不爲君。平王去舊京﹐峽中納遺薰﹐雙陵甫云育﹐三趾顯奇文。王子愛淸吹﹐日中翔河汾﹔朱公練九齒﹐閒居離世紛。峨峨西嶺內﹐偃息常所親。天容自永固﹐彭殤非等倫。

○責子白髮被兩鬢﹐肌膚不復實。𨿽有五男兒﹐總不好紙筆。阿舒已二八﹐懶惰故無匹。阿宣行志學﹐而不愛文術。雍端年十三﹐不識六與七。通子垂九齡﹐但覓梨與栗。天運苟如此﹐且進杯中物。

○有會而作﹝舊谷旣沒﹐新谷未登﹐頗爲老農﹐而值年災﹐日月尙悠﹐爲患未已。登歲之功﹐旣不可希﹐朝夕所資﹐煙火裁通﹔旬日已來﹐始念饑乏。歲云夕矣﹐慨然永懷。今我不述﹐後生何聞哉﹗﹞弱年逢家乏﹐老至更長饑。菽麥實所羨﹐孰敢慕甘肥﹗惄如亞九飯﹐當暑厭寒衣。歲月將欲暮﹐如何辛苦悲。常善粥者心﹐深念蒙袂非。嗟來何足吝﹐徒沒空自遺。斯濫豈攸志﹐固窮夙所歸。

餒也已矣夫﹐在昔餘多師。

○蠟日風雪送余運﹐無妨時已和。梅柳夾門植﹐一條有佳花。我唱爾言得﹐酒中適何多﹗未能明多少﹐章山有奇歌。

卷四詩五言

○擬古九首﹝其一﹞榮榮窗下蘭﹐密密堂前柳。初與君別時﹐不謂行當久。出門萬里客﹐中道逢嘉友﹐未言心先醉﹐不在接杯酒。蘭枯柳亦衰﹐遂令此言負。多謝諸少年﹐相知不忠厚﹔意气傾人命﹐離隔復何有。

○擬古九首﹝其二﹞辭家夙嚴駕﹐當往志無終。問君今何行﹖非商復非戎。聞有田子泰﹐節義爲士雄﹔斯人久已死﹐鄕裏習其風。生有髙世名﹐旣沒傳無窮。不學狂馳子﹐直在百年中。

○擬古九首﹝其三﹞仲春遘時雨﹐始雷發東隅。眾蟄各潛駭﹐艸木從橫舒。翩翩新來燕﹐雙雙入我廬﹐先巢故尙在﹐相將還舊居。自從分別來﹐門庭日荒蕪。我心固匪石﹐君情定何如﹖

○擬古九首﹝其四﹞迢迢百尺樓﹐分明望四荒。暮作歸云宅﹐朝爲飛鳥堂。山河滿目中﹐平原獨茫茫。古時功名士﹐慷慨爭此場﹔一旦百歲後﹐相與還北邙。松柏爲人伐﹐髙墳互低昂﹔頹基無遺主﹐遊魂在何方﹖榮華誠足貴﹐亦復可憐傷﹗

○擬古九首﹝其五﹞東方有一士﹐被服常不完。三旬九遇食﹐十年著一冠。辛苦無此比﹐常有好容顏。我欲觀其人﹐晨去越河關。靑松夾路生﹐白雲宿檐端。知我故來意﹐取琴爲我彈。上弦驚《別鶴﹐下弦操《孤鸞。願畱就君住﹐從今至歲寒。

○擬古九首﹝其六﹞蒼蒼谷中樹﹐冬夏常如玆。年年見霜雪﹐誰謂不知時﹖厭聞世上語﹐結友到臨淄。稷下多談士﹐指彼決吾疑。裝束旣有日﹐已與家人辭。行行停出門﹐還坐更自思。不怨道里長﹐但畏人我欺。萬一不合意﹐永爲世笑之。伊懷難具道﹐爲君作此詩。

○擬古九首﹝其七﹞日暮天無雲﹐春風扇微和。佳人美淸夜﹐達曙酣且歌。歌竟長嘆息﹐持此感人多。皎皎雲間月﹐灼灼葉中華﹐豈無一時好﹐不久當如何﹖

○擬古九首﹝其八﹞少時壯且厲﹐撫劍獨行遊。誰言行遊近﹖張掖至幽州。饑食首陽薇﹐渴飲易水流。不見相知人﹐惟見古時丘。路邊兩髙墳﹐伯牙與莊周。此士難再得﹐吾行欲何求﹗

○擬古九首﹝其九﹞種桑長江邊﹐三年望當采。枝條始欲茂﹐忽值山河攺。柯葉自摧折﹐根株浮滄海。春蠶旣無食﹐寒衣欲誰待﹖本不植髙原﹐今日復何悔﹗

○雜詩十二首﹝其一﹞人生無根蒂﹐飄如陌上塵。分散逐風轉﹐此已非常身。落地爲兄弟﹐何必骨肉親﹗得歡當作樂﹐鬥酒聚比鄰。盛年不重來﹐一日難再晨﹔及時當勉勵﹐歲月不待人。

○雜詩十二首﹝其二﹞白日淪西河﹐素月出東嶺﹔遙遙萬里輝﹐蕩蕩空中景。風來入房戶﹐夜中枕席冷﹔气變悟時易﹐不眠知夕永。欲言無予和﹐揮杯勸孤影。日月擲人去﹐有志不獲騁。念此懷悲淒﹐終曉不能靜。

○雜詩十二首﹝其三﹞榮華難久居﹐盛衰不可量。昔爲三春蕖﹐今作秋蓮房。嚴霜結野艸﹐枯悴未遽央。日月有環周﹐我去不再陽。眷眷往昔時﹐憶此斷人腸。

○雜詩十二首﹝其四﹞丈夫志四海﹐我願不知老。親戚共一處﹐子孫還相保。觴弦肆朝日﹐樽中酒不燥。緩帶盡歡娛﹐起晚眠常早。孰若當世士﹐冰炭滿懷抱。百年歸丘壠﹐用此空名道﹗

○雜詩十二首﹝其五﹞憶我少壯時﹐無樂自欣豫。猛志逸四海﹐騫翮思遠翥。荏苒歲月頹﹐此心稍已去。值歡無復娛﹐每每多憂慮。气力漸衰損﹐轉覺日不如。壑舟無須臾﹐引我不得住。前途當幾許﹖未知止泊處。古人惜寸陰﹐念此使人懼。

○雜詩十二首﹝其六﹞昔聞長者言﹐掩耳每不喜。柰何五十年﹐忽已親此事。求我盛年歡﹐一毫無復意。去去轉欲遠﹐此生豈再值。傾家時作樂﹐竟此歲月駛。有子不畱金﹐何用身後置﹗

○雜詩十二首﹝其七﹞日月不肯遲﹐四時相催迫﹔寒風拂枯條﹐落葉掩長陌。弱質與運頹﹐玄鬢早已白﹔素標插人頭﹐前途漸就窄。家爲逆旅捨﹐我如當去客﹔去去欲何之﹖南山有舊宅。

○雜詩十二首﹝其八﹞代耕本非望﹐所業在田桑。躬親未曾替﹐寒餒常糟糠。豈期過滿腹﹐但願飽粳糧。禦冬足大布﹐粗絺以應陽。正爾不能得﹐哀哉亦可傷﹗人皆盡獲宜﹐拙生失其方。理也可柰何﹐且爲陶一觴﹗

○雜詩十二首﹝其九﹞遙遙從羈役﹐一心處兩端。掩淚泛東逝﹐順流追時遷。日沒星與昴﹐勢翳西山巓。蕭條隔天涯﹐惆悵念常餐。慷慨思南歸﹐路遐無由緣。關梁難虧替﹐絕音寄斯篇。

○雜詩十二首﹝其十﹞閒居執蕩志﹐時駛不可稽。驅役無停息﹐軒裳逝東崖。沈陰擬薰麝﹐寒气激我懷。歲月有常禦﹐我來淹已彌。慷慨憶綢繆﹐此情久已離。荏苒經十載﹐暫爲人所羈。庭宇翳餘木﹐倏忽日月虧。

○雜詩十二首﹝其十一﹞我行未雲遠﹐回顧慘風涼。春燕應節起﹐髙飛拂塵梁。邊雁悲無所﹐代謝歸北鄕﹔離鵾鳴淸池﹐涉暑經秋霜。愁人難爲辭﹐遙遙春夜長。

○雜詩十二首﹝其十二﹞裊裊松標崖﹐婉孌柔童子。年始三五間﹐喬柯何可倚﹖養色含津气﹐粲然有心理。

○詠貧士七首﹝其一﹞萬族各有托﹐孤云獨無依。曖曖空中滅﹐何時見餘暉﹖朝霞開宿霧﹐眾鳥相與飛﹔遲遲出林翮﹐未夕復來歸。量力守故轍﹐豈不寒與饑﹖知音苟不存﹐已矣何所悲﹗

○詠貧士七首﹝其二﹞淒厲歲雲暮﹐擁褐曝前軒。南圃無遺秀﹐枯條盈北園。傾壺絕餘瀝﹐窺竈不見煙﹔詩書塞座外﹐日昃不遑研。閒居非陳厄﹐竊有慍見言。何以慰吾懷﹖賴古多此賢。

○詠貧士七首﹝其三﹞榮叟老帶索﹐欣然方彈琴﹔原生納決屨﹐淸歌暢商音。重華去我久﹐貧士世相尋。獘襟不掩肘﹐藜羹常乏斟。豈忘襲輕裘﹖苟得非所欽。賜也徒能辯﹐乃不見吾心。

○詠貧士七首﹝其四﹞安貧守賤者﹐自古有黔婁。好爵吾不榮﹐厚饋吾不酬。一旦壽命盡﹐獘服仍不周。豈不知其極﹖非道故無憂。從來將千載﹐未復見斯儔。朝與仁義生﹐夕死復何求﹗

○詠貧士七首﹝其五﹞袁安困積雪﹐邈然不可幹﹔阮公見錢入﹐卽日棄其官。芻槁有常溫﹐采莒足朝餐。豈不實辛苦﹖所懼非饑寒。貧富常交戰﹐道勝無戚顏。至徳冠邦閭﹐淸節映西關。

○詠貧士七首﹝其六﹞仲蔚愛窮居﹐繞宅生蒿蓬。翳然絕交遊﹐賦詩頗能工。舉世無知者﹐止有一劉龔。此士胡獨然﹖實由罕所同。介焉安其業﹐所樂非窮通。人事固以拙﹐聊得長相從。

○詠貧士七首﹝其七﹞昔在黃子廉﹐彈冠佐名州。一朝辭吏歸﹐淸貧略難儔。年饑感仁妻﹐泣涕向我流。丈夫𨿽有志﹐固爲兒女憂。惠孫一晤嘆﹐腆贈竟莫酬。誰云固窮難﹖邈哉此前修。

○詠二疏大象轉四時﹐功成者自去。借問衰周來﹐幾人得其趣﹖遊目漢廷中﹐二疏復此舉。髙嘯返舊居﹐長揖儲君傅。餞送傾皇朝﹐華軒盈道路。離別情所悲﹐余榮何足顧﹗事勝感行人﹐賢哉豈常譽﹖厭厭閭裏歡﹐所營非近務。促席延故老﹐揮觴道平素。問金終寄心﹐淸言曉未悟。放意樂餘年﹐遑卹身後慮。誰云其人亡﹐久而道彌著。

○詠三良彈冠乘通津﹐但懼時我遺﹔服勤盡歲月﹐常恐功愈微。忠情謬獲露﹐遂爲君所私。出則陪文輿﹐入必侍丹帷﹔箴規向已從﹐計議初無虧。一朝長逝後﹐願言同此歸。厚恩因難忘﹐君命安可違﹖臨穴罔惟疑﹐投義志攸希。荊棘籠髙墳﹐黃鳥聲正悲。良人不可贖﹐泫然沾我衣。

○詠荊軻燕丹善養士﹐志在報彊嬴。招集百夫良﹐歲暮得荊卿。君子死知己﹐提劍出燕京﹔素驥鳴廣陌﹐慷慨送我行。雄發指危冠﹐猛气充長纓。飲餞易水上﹐四座列羣英。漸離擊悲築﹐宋意唱髙聲。蕭蕭哀風逝﹐淡淡寒波生。商音更流涕﹐羽奏壯士驚。心知去不歸﹐且有後世名。登車何時顧﹐飛蓋入秦庭。淩厲越萬里﹐逶迆過千城。圖窮事自至﹐豪主正怔營。惜哉劍術疏﹐奇功遂不成﹗其人𨿽已沒﹐千載有餘情。

○讀《山海經十三首﹝其一﹞孟夏艸木長﹐繞屋樹扶疏。眾鳥欣有托﹐吾亦愛吾廬。旣耕亦已種﹐時還讀我書。窮巷隔深轍﹐頗回故人車。歡然酌春酒﹐摘我園中蔬。微雨從東來﹐好風與之俱。泛覽周王傳﹐流觀山海圖。俯仰終宇宙﹐不樂復何如﹖

○讀《山海經十三首﹝其二﹞玉臺淩霞秀﹐王母怡妙顏。天地共俱生﹐不知幾何年。靈化無窮已﹐館宇非一山。髙酣發新謠﹐寧效俗中言﹗

○讀《山海經十三首﹝其三﹞迢遞槐江嶺﹐是謂玄圃丘。西南望昆墟﹐光气難與儔。亭亭明玕照﹐落落淸瑤流。恨不及周穆﹐托乘一來遊。

○讀《山海經十三首﹝其四﹞丹木生何許﹖乃在峚山陽﹔黃花復朱實﹐食之壽命長。白玉凝素液﹐瑾瑜發奇光。豈伊君子寶﹐見重我軒黃。

○讀《山海經十三首﹝其五﹞翩翩三靑鳥﹐毛色奇可憐。朝爲王母使﹐暮歸三危山。我欲因此鳥﹐具向王母言「在世無所須﹐惟酒與長年﹗」

○讀《山海經十三首﹝其六﹞逍遙蕪臯上﹐杳然望扶木。洪柯百萬尋﹐森散覆暘谷。靈人侍丹池﹐朝朝爲日浴。神景一登天﹐何幽不見燭。

○讀《山海經十三首﹝其七﹞粲粲三珠樹﹐寄生赤水陰﹔亭亭淩風桂﹐八幹共成林。靈鳳撫云舞﹐神鸞調玉音﹐𨿽非世上寶﹐爰得王母心。

○讀《山海經十三首﹝其八﹞自古皆有沒﹐何人得靈長﹖不死復不老﹐萬歲如平常。赤泉給我飲﹐員丘足我糧。方與三辰遊﹐壽考豈渠央﹗

○讀《山海經十三首﹝其九﹞誇父誕宏志﹐乃與日競走。俱至虞淵下﹐似若無勝負。神力旣殊妙﹐傾河焉足有﹖余迹寄鄧林﹐功竟在身後。

○讀《山海經十三首﹝其十﹞精衛銜微木﹐將以塡滄海﹔刑天舞干戚﹐猛志故常在。同物旣無慮﹐化去不復悔。徒設在昔心﹐良晨詎可待﹖

○讀《山海經十三首﹝其十一﹞巨猾肆威暴﹐欽掞違帝旨。﹤穴契﹥窳彊能變﹐祖江遂獨死。明明上天鑑﹐爲惡不可履。長枯固已劇﹐蒨鶚豈足恃﹗

○讀《山海經十三首﹝其十二﹞鴟瑽見城邑﹐其國有放士。念彼懷王世﹐當時數來止。靑丘有奇鳥﹐自言獨見爾。本爲迷者生﹐不以諭君子。

○讀《山海經十三首﹝其十三﹞巖巖顯朝市﹐帝者愼用才。何以廢共鯀﹖重華爲之來。仲父獻誠言﹐姜公乃見猜。臨沒告饑渴﹐當復何及哉﹗

○擬挽歌辭三首﹝其一﹞有生必有死﹐早終非命促。昨暮同爲人﹐今旦在鬼錄。魂气散何之﹖枯形寄空木。嬌兒索父啼﹐良友撫我哭。得失不復知﹐是非安能覺﹖千秋萬歲後﹐誰知榮與辱﹗但恨在世時﹐飲酒不得足。

○擬挽歌辭三首﹝其二﹞在昔無酒飲﹐今但湛空觴。春醪生浮蟻﹐何時更能嘗﹖肴案盈我前﹐親舊哭我傍。欲語口無音﹐欲視眼無光。昔在髙堂寢﹐今宿荒艸鄕。一朝出門去﹐歸來良未央。

○擬挽歌辭三首﹝其三﹞荒艸何茫茫﹐白楊亦蕭蕭﹗嚴霜九月中﹐送我出遠郊。四面無人居﹐髙墳正嶕峣。馬爲仰天鳴﹐風爲自蕭條。幽室一已閉﹐千年不復朝。千年不復朝﹐賢達無柰何﹗向來相送人﹐各自還其家。親戚或餘悲﹐他人亦已歌。死去何所道﹐托體同山阿。

○聯句鳴雁乘風飛﹐去去當何極。念彼窮居士﹐如何不嘆息。﹝淵明﹞𨿽欲騰九萬﹐扶搖竟何力﹗遠招王子喬﹐云駕庶可飭。﹝愔之﹞顧侶正徘徊﹐離離翔天側。霜露豈不切﹐務從忘愛翼。﹝循之﹞髙柯濯條幹﹐遠眺同天色。思絕慶未看﹐徒使生迷惑。﹝淵明﹞

卷五雜文

○桃花源記﹝並詩﹞晉太元中﹐武陵人捕魚爲業。緣溪行﹐忘路之遠近。忽逢桃花林﹐夾岸數百步﹐中無雜樹﹐芳艸鮮美﹐落英繽紛。漁人甚異之。復前行﹐欲窮其林。林盡水源﹐便得一山。山有小口﹐仿佛若有光﹐便捨船﹐從口入。初極狹﹐才通人。復行數十步﹐豁然開朗。土地平曠﹐屋舍儼然﹐有良田﹑美池﹑桑竹之屬。阡陌交通﹐雞犬相聞。其中往來種作﹐男女衣著﹐悉如外人﹔黃髮垂髫﹐並怡然自樂。見漁人﹐乃大驚﹐問所從來。具答之。便要還家﹐設酒殺雞作食。村中聞有此人﹐咸來問訊。自云先世避秦時亂﹐率妻子邑人來此絕境﹐不復出焉﹐遂與外人間隔。問今是何世﹐乃不知有漢﹐無論魏晉。此人一一爲具言所聞﹐皆嘆惋。餘人各復延至其家﹐皆出酒食。停數日﹐辭去。此中人語云「不足爲外人道也。」旣出﹐得其船﹐便扶向路﹐處處志之。及郡下﹐詣太守﹐說如此。太守卽遣人隨其往﹐尋向所志﹐遂迷﹐不復得路。南陽劉子驥﹐髙尙士也﹐聞之﹐欣然規往。未果﹐尋病終。後遂無問津者。嬴氏亂天紀﹐賢者避其世。黃綺之商山﹐伊人亦云逝。往迹浸復湮﹐來徑遂蕪廢。相命肆農耕﹐日入從所憩。桑竹垂餘蔭﹐菽稷隨時藝。春蠶收長絲﹐秋熟靡王稅。荒路曖交通﹐雞犬互鳴吠。俎豆猶古法﹐衣裳無新制。童孺縱行歌﹐斑白歡遊詣。艸榮識節和﹐木衰知風厲。𨿽無紀歷志﹐四時自成歲。怡然有餘樂﹐於何勞智慧﹖奇蹤隱五百﹐一朝敞神界。淳薄旣異源﹐旋復還幽蔽。借問遊方士﹐焉測塵囂外﹖願言躡輕風﹐髙舉尋吾契。

○歸去來兮辭余家貧﹐耕植不足以自給。幼稚盈室﹐瓶無儲粟﹐生生所資﹐未見其術。親故多勸余爲長吏﹐脫然有懷﹐求之靡途。會有四方之事﹐諸侯以惠愛爲徳﹔家叔以余貧苦﹐遂見用於小邑。於時風波未靜﹐心憚遠役。彭澤去家百里﹐公田之利﹐足以爲酒﹐故便求之。及少日﹐眷然有歸歟之情。何則﹖質性自然﹐非矯勵所得﹔饑凍𨿽切﹐違己交病。嘗從人事﹐皆口腹自役。於是悵然慷慨﹐深愧平生之志。猶望一稔﹐當斂裳宵逝。尋程氏妹喪於武昌﹐情在駿奔﹐自免去職。仲秋至冬﹐在官八十餘日。因事順心﹐命篇曰《歸去來兮。乙巳歲十一月也。歸去來兮﹐田園將蕪胡不歸﹖旣自以心爲形役﹐奚惆悵而獨悲﹖悟已往之不諫﹐知來者之可追﹔實迷途其未遠﹐覺今是而昨非。舟遙遙以輕颺﹐風飄飄而吹衣。問徵夫以前路﹐恨晨光之熹微。乃瞻衡宇﹐載欣載奔﹔僮僕歡迎﹐稚子候門。三徑就荒﹐松菊猶存。攜幼入室﹐有酒盈樽。引壺觴以自酌﹐眄庭柯以怡顏。倚南窗以寄傲﹐審容膝之易安。園日涉以成趣﹐門𨿽設而常關﹔策扶老以流憩﹐時矯首而遐觀。云無心以出岫﹐鳥倦飛而知還﹔景翳翳以將入﹐撫孤松而盤桓。歸去來兮﹐請息交以絕遊﹗世與我而相違﹐復駕言兮焉求﹖悅親戚之情話﹐樂琴書以消憂。農人告余以春及﹐將有事於西疇。或命巾車﹐或棹孤舟。旣窈窕以尋壑﹐亦崎嶇而經丘。木欣欣以向榮﹐泉涓涓而始流。善萬物之得時﹐感吾生之行休。已矣乎﹗寓形宇內復幾時﹐曷不委心任去畱﹖胡爲乎遑遑兮欲何之﹖富貴非吾願﹐帝鄕不可期。懷良辰以孤往﹐或植杖而耘耔。登東臯以舒嘯﹐臨淸流而賦詩。聊乘化以歸盡﹐樂夫天命復奚疑﹗

○五柳先生傳先生不知何許人也﹐亦不詳其姓字。宅邊有五柳樹﹐因以爲號焉。閒靖少言﹐不慕榮利。好讀書﹐不求甚解﹐每有會意﹐便欣然忘食。性嗜酒﹐家貧不能常得。親舊知其如此﹐或置酒而招之。造飲輒盡﹐期在必醉。旣醉而退﹐曾不吝情去畱。環堵蕭然﹐不蔽風日﹔短褐穿結﹐簞瓢屢空﹔晏如也。常著文章自娛﹐頗示己志。忘懷得失﹐以此自終。贊曰﹕黔婁有言「不戚戚於貧賤﹐不汲汲於富貴。」其言玆若人之儔乎﹖酬觴賦詩﹐以樂其志。無懷氏之民歟﹖葛天氏之民歟﹖

○晉故徵西大將軍長史孟府君傳君諱嘉﹐字萬年﹐江夏鄂人也。曾祖父宗﹐以孝行稱﹐仕吳司馬。祖父揖﹐元康中爲廬陵太守。宗葬武昌新陽縣﹐子孫家焉﹐遂爲縣人也。君少失父﹐奉母﹑二弟居。娶大司馬長沙桓公陶侃第十女﹐閨門孝友﹐人無能間﹐鄕閭稱之。衝默有遠量﹐弱冠儔類咸敬之。同郡郭遜﹐以淸操知名﹐時在君右。常嘆君溫雅平曠﹐自以爲不及。遜從弟立﹐亦有才志﹐與君同時齊譽﹐每推服焉。由是名冠州裏﹐聲流京邑。太尉潁川庾亮﹐以帝舅民望﹐受分陜之重﹐鎭武昌﹐並領江州﹐辟君部廬陵從事。下郡還﹐亮引見﹐問風俗得失。對曰「嘉不知﹐還傳當問從吏。」亮以麈尾掩口而笑。諸從事旣去﹐喚弟翼語之曰「孟嘉故是盛徳人也。」君旣辭出外﹐自除吏名﹐便步歸家。母在堂﹐兄弟共相歡樂﹐怡怡如也。旬有餘日﹐更版爲勸學從事。時亮崇修學校﹐髙選儒官﹐以君望實﹐故應尙徳之舉。大傅河南褚裒﹐簡穆有器識﹐時爲豫章太守﹐出朝宗亮。正旦大會州府人士﹐率多時彥﹐君在坐次甚遠。裒問亮﹕「江州有孟嘉﹐其人何在﹖」亮云「在坐﹐卿但自覓。」裒歷觀﹐遂指君謂亮曰「將無是耶﹖」亮欣然而笑﹐喜裒之得君﹐奇君爲裒之所得。乃益器焉。舉秀才﹐又爲安西將軍庾翼府功曹﹐再爲江州別駕﹑巴丘令﹑徵西大將軍譙國桓溫參軍。君色和而正﹐溫甚重之。九月九日﹐溫遊龍山﹐參佐畢集﹐四弟二甥咸在坐。時佐吏並著戎服﹐有風吹君帽墮落﹐溫目左右及賓客勿言﹐以觀其舉止。君初不自覺﹐良久如廁。溫命取以還之。廷尉太原孫盛﹐爲諮議參軍﹐時在坐。溫命紙筆﹐令嘲之。文成示溫﹐溫以著坐處。君歸﹐見嘲笑而請筆作答﹐了不容思﹐文辭超卓﹐四座嘆之。奉使京師﹐除尙書刪定郎﹐不拜。孝宗穆皇帝聞其名﹐賜見東堂。君辭以腳疾﹐不任拜起。詔使人扶入。君嘗爲刺史謝永別駕。永﹐會稽人﹐喪亡。君求赴義﹐路由永興。髙陽許詢有雋才﹐辭榮不仕﹐每縱心獨往。客居縣界﹐嘗乘船近行﹐適逢君過﹐嘆曰「都邑美士﹐吾盡識之﹐獨不識此人。惟聞中州有孟嘉者﹐將非是乎﹖然亦何由來此﹖」使問君之從者。君謂其使曰「本心相過﹐今先赴義﹐尋還﹐就君。」及歸﹐遂止信宿﹐雅相知得﹐有若舊交。還至﹐轉從事中郎﹐俄遷長史。在朝隤然﹐仗正順而已。門無雜賓﹐嘗會神情獨得﹐便超然命駕﹐徑之龍山﹐顧景酣宴﹐造夕乃歸。溫從容謂君曰「人不可無勢﹐我乃能駕禦卿。」後以疾終於家﹐年五十一。始自總發﹐至於知命﹐行不苟合﹐言無誇矜﹐未嘗有喜慍之容。好酣飲﹐逾多不亂﹐至於任懷得意﹐融然遠寄﹐傍若無人。溫嘗問君﹕「酒有何好﹐而卿嗜之﹖」君笑而答曰「明公但不得酒中趣爾。」又問﹕「聽妓﹐絲不如竹﹐竹不如肉﹖」答曰「漸近自然。」中散大夫桂陽羅含賦之曰「孟生善酣﹐不愆其意。」光祿大夫南陽劉耽﹐昔與君同在溫府﹐淵明從父太常夔﹐嘗問耽﹕「君若在﹐當已作公否﹖」答云「此本是三司人。」爲時所重如此。淵明先親﹐君之第四女也。《凱風「寒泉」之思﹐實鐘厥心。謹按采行事﹐撰爲此傳。懼或乖謬﹐有虧大雅君子之徳﹐所以戰戰兢兢﹐若履深薄雲爾。贊曰﹕孔子稱﹕「進徳修業﹐以及時也。」君淸蹈衡門﹐則令問孔昭﹔振纓公朝﹐則徳音允集。道悠運促﹐不終遠業。惜哉﹗仁者必壽﹐豈斯言之謬乎﹗◎讀史述九章﹝余讀《史記﹐有所感而述之﹞

○夷齊二子讓國﹐相將海隅。天人革命﹐絕景窮居。采薇髙歌﹐慨想黃虞。貞風淩俗﹐爰感懦夫。

○箕子去鄕之感﹐猶有遲遲。矧伊代謝﹐觸物皆非。哀哀箕子﹐云胡能夷﹗狡童之歌﹐淒矣其悲。

○管鮑知人未易﹐相知實難。淡美初交﹐利乖歲寒。管生稱心﹐鮑叔必安。奇情雙亮﹐令名俱完。

○程杵遺生良難﹐士爲知己。望義如歸﹐允伊二子。程生揮劍﹐懼玆余恥。令徳永聞﹐百代見紀。

○七十二弟子恂恂舞雩﹐莫曰匪賢。俱映日月﹐共餐至言。慟由才難﹐感爲情牽。回也早夭﹐賜獨長年。

○屈賈進徳修業﹐將以及時。如彼稷契﹐孰不願之﹖嗟乎二賢﹐逢世多疑。候瞻寫志﹐感鵩獻辭。

○韓非丰狐隱穴﹐以文自殘。君子失時﹐白首抱關。巧行居災﹐忮辯召患。哀矣韓生﹐竟死《說難。

○魯二儒易代隨時﹐迷變則愚。介介若人﹐特爲貞夫。徳不百年﹐污我詩書。逝然不顧﹐被褐幽居。

○張長公遠哉長公﹐蕭然何事﹖世路多端﹐皆爲我異。斂轡朅來﹐獨養其志。寢迹窮年﹐誰知斯意﹖

○扇上畫贊荷丈人長沮桀溺於陵仲子張長公丙曼容鄭次都薛孟嘗周陽珪三五道邈﹐淳風日盡。九流參差﹐互相推隕。形逐物遷﹐心無常準。是以達人﹐有時而隱。四體不勤﹐五穀不分﹐超超丈人﹐日夕在耘。遼遼沮溺﹐耦耕自欣﹐入鳥不駭﹐雜獸斯羣。至矣於陵﹐養气浩然﹐蔑彼結駟﹐甘此灌園。張生一仕﹐曾以事還﹐顧我不能﹐髙謝人間。岧岧丙公﹐望崖輒歸﹐匪驕匪吝﹐前路威夷。鄭叟不合﹐垂釣川湄﹐交酌林下﹐淸言究微。孟嘗遊學﹐天网時疏﹐眷言哲友﹐振褐偕䢐。美哉周子﹐稱疾閒居﹐寄心淸尙﹐悠然自娛。翳翳衡門﹐洋洋泌流﹐曰琴曰書﹐顧盼有儔。飲河旣足﹐自外皆休。緬懷千載﹐托契孤遊。

卷六賦

○感士不遇賦﹝並序﹞﹝昔董仲舒作《士不遇賦﹐司馬子長又爲之。余嘗以三餘之日﹐講習之暇﹐讀其文﹐慨然惆悵。夫履信思順﹐生人之善行﹔抱朴守靜﹐君子之篤素。自眞風告逝﹐大僞斯興﹐閭閻懈廉退之節﹐市朝驅易進之心。懷正志道之士﹐或潛玉於當年﹔潔己淸操之人﹐或沒世以徒勤。故夷皓有「安歸」之嘆﹐三閭發「已矣」之哀。悲夫﹗寓形百年﹐而瞬息已盡﹔立行之難﹐而一城莫賞。此古人所以染翰慷慨﹐屢伸而不能已者也。夫導達意气﹐其惟文乎﹗撫捲躊躇﹐遂感而賦之。﹞咨大塊之受气﹐何斯人之獨靈﹔稟神智以藏照﹐秉三五而垂名。或擊壤以自歡﹐或大濟於蒼生﹐靡潛躍之非分﹐常傲然以稱情。世流浪而遂䢐﹐物羣分以相形﹐密网裁而魚駭﹐宏羅制而鳥驚。彼達人之善覺﹐乃逃祿而歸耕。山嶷嶷而懷影﹐川汪汪而藏聲﹔望軒唐而永嘆﹐甘貧賤以辭榮。淳源汩以長分﹐美惡作以異途﹐原百行之攸貴﹐莫爲善之可娛。奉上天之成命﹐師聖人之遺書﹐發忠孝於君親﹐生信義於鄕閭。推誠心而獲顯﹐不矯然而祈譽。嗟乎﹗雷同毀異﹐物惡其上﹐妙算者謂迷﹐直道者云妄。坦至公而無猜﹐卒蒙恥以受謗﹔𨿽懷瓊而握蘭﹐徒芳潔而誰亮﹖哀哉﹐士之不遇﹐已不在炎帝帝魁之世。獨祗修以自勤﹐豈三省之或廢﹔庶進徳以及時﹐時旣至而不惠。無爰生之晤言﹐念張季之終蔽﹔湣馮叟於郎署﹐賴魏守以納計。𨿽僅然於必知﹐亦苦心而曠歲。審夫市之無虎﹐眩三夫之獻說。悼賈傅之秀朗﹐紆遠轡於促界。悲董相之淵致﹐屢乘危而幸濟。感哲人之無偶﹐淚淋浪以灑袂。承前王之淸誨﹐曰天道之無親﹔澄得一以作鑑﹐恆輔善而佑仁。夷投老以長饑﹐回早夭而又貧﹔傷請車以備槨﹐悲茹薇而殞身。𨿽好學與行義﹐何死生之苦辛﹗疑報徳之若玆﹐懼斯言之虛陳。何曠世之無才﹐罕無路之不澀﹔伊古人之慷慨﹐病奇名之不立。廣結髮以從政﹐不愧賞於萬邑﹔屈雄志於戚豎﹐竟尺土之莫及﹗畱誠信於身後﹐慟眾人之悲泣。商盡規以拯獘﹐言始順而患入。奚良辰之易傾﹐胡害勝其乃急﹗蒼旻遐緬﹐人事無已﹔有感有昧﹐疇測其理。寧固窮以濟意﹐不委曲而累己。旣軒冕之非榮﹐豈縕袍之爲恥。誠謬會以取拙﹐且欣然而歸止。擁孤襟以畢歲﹐謝良價於朝市。

○閒情賦初﹐張衡作《定情賦﹐蔡邕作《靜情賦﹐檢逸辭而宗澹泊。始則蕩以思慮﹐而終歸閒正。將以抑流宕之邪心﹐諒有助於諷諫。綴文之士﹐弈代繼作。並因觸類﹐廣其辭義。余園閭多暇﹐復染翰爲之。𨿽文妙不足﹐庶不謬作者之意乎﹖夫何瑰逸之令姿﹐獨曠世以秀羣。表傾城之艷色﹐期有徳於傳聞。佩鳴玉以比潔﹐齊幽蘭以爭芬。淡柔情於俗內﹐負雅志於髙云。悲晨曦之易夕﹐感人生之長勤。同一盡於百年﹐何歡寡而愁殷﹖褰朱幃而正坐﹐泛淸瑟以自欣。送纖指之餘好﹐攘皓袖之繽紛。瞬美目以流眄﹐含言笑而不分。曲調將半﹐景落西軒。悲商叩林﹐白雲依山。仰睇天路﹐俯促鳴弦。神儀嫵媚﹐舉止詳妍。激淸音以感余﹐願接膝以交言。欲自往以結誓﹐懼冒禮之爲愆。待鳳鳥以致辭﹐恐他人之我先。意惶惑而靡寧﹐魂須臾而九遷。願在衣而爲領﹐承華首之餘芳﹔悲羅襟之宵離﹐怨秋夜之未央。願在裳而爲帶﹐束窈窕之纖身﹔嗟溫涼之異气﹐或脫故而服新。願在發而爲澤﹐刷玄鬢於頹肩﹔悲佳人之屢沐﹐從白水以枯煎。願在眉而爲黛﹐隨瞻視以閒揚﹔悲脂粉之尙鮮﹐或取毀於華妝。願在莞而爲席﹐安弱體於三秋﹔悲文茵之代禦﹐方經年而見求。願在絲而爲履﹐附素足以周旋﹔悲行止之有節﹐空委棄於牀前。願在晝而爲影﹐常依形而西東﹔悲髙樹之多蔭﹐慨有時而不同。願在夜而爲燭﹐照玉容於兩楹﹔悲扶桑之舒光﹐奄滅景而藏明。願在竹而爲扇﹐含淒飆於柔握﹔悲白露之晨零﹐顧襟袖以緬邈。願在木而爲桐﹐作膝上之鳴琴﹔悲樂極以哀來﹐終推我而輟音。考所願而必違﹐徒契契以苦心。擁勞情而罔訴﹐步容與於南林。棲木蘭之遺露﹐翳靑松之餘陰。儻行行之有覿﹐交欣懼於中忄禁。竟寂寞而無見﹐獨悁想以空尋。斂輕裾以復路﹐瞻夕陽而流嘆。步徙倚以忘趣﹐色慘淒而矜顏。葉燮燮以去條﹐气淒淒而就寒。日負影以偕沒﹐月媚景於云端。鳥淒聲以孤歸﹐獸索偶而不還。悼當年之晚暮﹐恨玆歲之欲殫。思宵夢以從之﹐神飄鷌而不安。若憑舟之失棹﹐譬緣崖而無攀。於時畢昴盈軒﹐北風淒淒。��不寐﹐眾念徘徊。起攝帶以伺晨﹐繁霜粲於素階。雞斂翅而未鳴﹐笛流遠以淸哀。始妙密以閒和﹐終寥亮而藏摧。意夫人之在玆﹐托行雲以送懷。行雲逝而無語﹐時奄冉而就過。徒勤思以自悲﹐終阻山而帶河。迎淸風以祛累﹐寄弱志於歸波。尢《蔓艸之爲會﹐誦《邵南之餘歌。坦萬慮以存誠﹐憩遙情於八遐。

卷七疏祭文

○與子儼等疏告儼﹑俟﹑份﹑佚﹑佟﹕天地賦命﹐生必有死。自古賢聖﹐誰能獨免﹖子夏有言「死生有命﹐富貴在天。」四友之人﹐親受音旨。發斯談者﹐將非窮達不可妄求﹐壽夭永無外請故耶﹖吾年過五十﹐少而窮苦。每以家獘﹐東西遊走。性剛才拙﹐與物多忤。自量爲己﹐必貽俗患﹐僶俛辭世﹐使汝等幼而饑寒。余嘗感孺仲賢妻之言﹐敗絮自擁﹐何慚兒子。此旣一事矣。但恨鄰靡二仲﹐室無萊婦﹐抱玆苦心﹐良獨內愧。少學琴書﹐偶愛閒靜﹐開卷有得﹐便欣然忘食。見樹木交蔭﹐時鳥變聲﹐亦復歡然有喜。常言五六月中﹐北窗下臥﹐遇涼風暫至﹐自謂是羲皇上人。意淺識罕﹐謂斯言可保﹐日月遂往﹐機巧好疏﹐緬求在昔﹐眇然如何。疾患以來﹐漸就衰損。親舊不遺﹐每以藥石見救﹐自恐大分將有限也。汝輩稚小家貧﹐每役柴水之勞﹐何時可免﹖念之在心﹐若何可言。然汝等𨿽不同生﹐當思四海皆兄弟之義。鮑叔﹑管仲﹐分財無猜﹔歸生﹑伍舉﹐班荊道舊﹐遂能以敗爲成﹐因喪立功。他人尙爾﹐況同父之人哉﹗潁川韓元長﹐漢末名士﹐身處卿佐﹐七十而終﹐兄弟同居﹐至於沒齒。濟北汜稚春﹐晉時操行人也﹐七世同財﹐家人無怨色。《詩曰「髙山仰止﹐景行行止。」𨿽不能爾﹐至心尙之。汝其愼哉﹗吾復何言。

○祭程氏妹文維晉義熙三年﹐五月甲辰﹐程氏妹服制再周。淵明以少牢之奠﹐俯而酹之。嗚呼哀哉﹗寒往暑來﹐日月浸疏﹔梁塵委積﹐庭艸荒蕪。寥寥空室﹐哀哀遺孤﹔肴觴虛奠﹐人逝焉如﹗誰無兄弟﹐人亦同生﹐嗟我與爾﹐特百常情。慈妣早世﹐時尙孺嬰﹔我年二六﹐爾才九齡。爰從靡識﹐撫髫相成。咨爾令妹﹐有徳有操。靖恭鮮言﹐聞善則樂。能正能和﹐惟友惟孝。行止中閨﹐可象可效。我聞爲善﹐慶自己蹈﹔彼蒼何偏﹐而不斯報﹗昔在江陵﹐重罹天罰﹐兄弟索居﹐乖隔楚越﹐伊我與爾﹐百哀是切。黯黯髙云﹐蕭蕭冬月﹐白雲掩晨﹐長風悲節。感惟崩號﹐興言泣血。尋念平昔﹐觸事未遠﹐書疏猶存﹐遺孤滿眼。如何一往﹐終天不返﹗寂寂髙堂﹐何時復踐﹖藐藐孤女﹐曷依曷恃﹖煢煢遊魂﹐誰主誰祀﹖柰何程妹﹐於此永已﹗死如有知﹐相見蒿裏。嗚呼哀哉﹗

○祭從弟敬遠文歲在辛亥﹐月惟仲秋﹐旬有九日﹐從弟敬遠﹐卜辰云窆﹐永寧后土。感平生之遊處﹐悲一往之不返。情惻惻以摧心﹐淚湣湣而盈眼。乃以園果時醪﹐祖其將行。嗚呼哀哉﹗於鑠吾弟﹐有操有槪﹔孝發幼齡﹐友自天愛。少思寡欲﹐靡執靡介﹔後己先人﹐臨財思惠。心遺得失﹐情不依世﹔其色能溫﹐其言則厲﹔樂勝朋髙﹐好是文藝。遙遙帝鄕﹐爰感奇心﹔絕粒委務﹐考槃山陰。淙淙懸澑﹐曖曖荒林﹐晨采上藥﹐夕閒素琴。曰仁者壽﹐竊獨信之﹔如何斯言﹐徒能見欺﹗年甫過立﹐奄與世辭﹐長歸蒿裏﹐邈無還期。惟我與爾﹐匪但親友﹐父則同生﹐母則從母。相及齠齒﹐並罹偏咎﹐斯情實深﹐斯愛實厚。念疇昔日﹐同房之歡﹐冬無縕褐﹐夏渴瓢簞﹔相將以道﹐相開以顏。豈不多乏﹐忽忘饑寒。余嘗學仕﹐纏綿人事﹐流浪無成﹐懼負素志。斂策歸來﹐爾知我意﹐常願攜手﹐置彼眾議。每憶有秋﹐我將其刈﹐與汝偕行﹐舫舟同濟。三宿水濱﹐樂飲川界﹐靜月澄髙﹐溫風始逝。撫杯而言﹐物久人脆﹐柰何吾弟﹐先我離世﹗事不可尋﹐思亦何極﹐日䢐月流﹐寒暑代息。死生異方﹐存亡有域﹐候晨永歸﹐指途載陟。呱呱遺稚﹐未能正言﹔哀哀嫠人﹐禮儀孔閒。庭樹如故﹐齋宇廓然。孰云敬遠﹐何時復還﹗余惟人斯﹐昧玆近情﹐蓍龜有吉﹐制我祖行。望旐翩翩﹐執筆涕盈﹐神其有知﹐昭余中誠。嗚呼哀哉﹗

○自祭文歲惟丁卯﹐律中無射。天寒夜長﹐風气蕭索。鴻雁於徵﹐艸木黃落。陶子將辭逆旅之館﹐永歸於本宅。故人淒其相悲﹐同祖行於今夕。羞以嘉蔬﹐薦以淸酌﹐候顏已冥﹐聆音愈漠。嗚呼哀哉﹗茫茫大塊﹐悠悠髙旻。是生萬物﹐余得爲人。自余爲人﹐逢運之貧。簞瓢屢罄﹐絺綌冬陳。含歡谷汲﹐行歌負薪。翳翳柴門﹐事我宵晨。春秋代謝﹐有務中園。載耘載耔﹐乃育乃繁。欣以素牘﹐和以七弦。冬曝其日﹐夏濯其泉。勤靡余勞﹐心有常閒。樂天委分﹐以至百年。惟此百年﹐夫人愛之。懼彼無成﹐愒日惜時。存爲世珍﹐沒亦見思。嗟我獨邁﹐曾是異玆。寵非己榮﹐涅豈吾緇。捽兀窮廬﹐酣飲賦詩。識運知命﹐疇能罔眷。余今斯化﹐可以無恨。壽涉百齡﹐身慕肥遁﹐從老得終﹐奚所復戀﹗寒暑逾邁﹐亡旣異存。外姻晨來﹐良友宵奔。葬之中野﹐以安其魂。窅窅我行﹐蕭蕭墓門。奢侈宋臣﹐儉笑王孫。廓兮已滅﹐慨焉已遐﹐不封不樹﹐日月遂過。匪貴前譽﹐孰重後歌。人生實難﹐死如之何﹗嗚呼哀哉﹗

