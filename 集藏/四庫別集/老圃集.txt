

欽定四庫全書

集部四

提要

老圃集二卷

別集類三【宋】

【臣】等謹案老圃集二卷宋洪芻撰芻字駒父南昌人紹聖元年進士靖康中官至諫議大夫後謫沙門島以卒劉克莊後村詩話曰三洪與徐師川皆山谷之甥父警句往往前人所未道然早卒惜未多見駒父詩尢工陸遊老學庵筆記亦極稱其竄海島詩煙波不隔還鄕夢風月猶隨過海身句蓋當時文人頗重之然芻之竄也楓小牘謂坐爲金人括財太峻頗稱其寃今考王明淸玉照新誌所載則芻實於根括金銀之時入諸王邸中以勢挾內人唱歌侍酒得罪名教殆不容誅當時僅斥海濵殊爲佚罰其人如是其詩本不足重輕特其學有師承深得豫章之格但以文論固不愧酷似其舅之稱錄六朝人集者存沈約範云錄唐人集者存沈佺期宋之間就詩言詩片長節取亦古來著錄之通例也宋史藝文志載老圃集一卷久佚不傳宋詩紀事僅從諸地誌類書中捃摭數篇不及百分之一惟永樂大典所載尙得一百七十首殆當時全部收入與以篇帙稍多謹釐爲上下二卷以便循覧焉乾隆四十六年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

老圃集卷上

宋洪芻撰

五言古

蓮華洞答友人

蓮峯聳崔巍在眼昔未到發興空盤紆舒冩屬吟嘯五老如有情遙岑動淸眺新篇下紫霄語我遊歷妙物景防相忘煙霞領其要坐石掬淸流緣云睨奔峭悠然俛仰間無心乃同調偕遊防有期山靈勿騰笑

遊泐潭寺

吾聞石門山對峙儼天辟林茂山自靑艸香澗長碧中有古招提柱栱煥靑赤惟昔馬大士方墳聳遺迹龍象仰慈顏馬駒防前識香火有因緣窗戶坐幽闃瓶錫想異時雲水飽遊歷飲波浥曹溪法雨被江國大闡選佛法戰無兼敵我非山中人蹔著登山屐東閣嘲書淫淨境酬詩癖朝渉潺湲溪暮陟崔嵬石敷牀聽犍椎鉢飯分香積山髙日易斜夢短夜分寂禪心頗靈眀俗慮詎充斥歸歟得短章投筆疥其壁政如抱布鼓豈能飛霹靂徑須倩阿香轟然聽霆擊忽傳湯休篇風騷共推激何當從君遊願飛恨無翼

次子字韻呈鄭太玉

斯文不可見猶欣識之子端如逃虛空而聞跫音喜歷歷海南事細話傾我耳悠悠世上情毀譽私彼已是事姑置之斯文長巳矣風味契淵明流落逾子美從來直如弦多作道邊死寄聲柳栁州未用斬曲幾

孤鶴行贈楊君

翩翩雲中鶴來自華亭濱裵回久乃集佇立江之濆髙步整霜羽隻影翔秋旻豈無鴻鵠侶俛仰雞鶩羣啄腥細流中汝食得無貧況有繒繳虞驚顧何逡巡珠庭響淸唳胎仙舞祥雲胡不矯翮去來儀瑞吾君饑食玉山禾渴飲瑤池津無言九臯逺鳴陰誰不聞

寄題貫時軒詩

古人憩息地不種凡艸木數竿何必多可以慰幽獨忘憂翫芳艸怡顏眄庭柯豈無艷陽節搖落將如何彼美軒中人澹然對浮雲此君有佳處心期暗相親蕭蕭四時色目擊道逾妙君看竹得風天然向人笑

因讀梅聖兪六鶴詩或令余別賦之

警露

皎皎蟾桂眀耿耿星斗爛淸夢時時驚零露滴霄漢偉哉仙人騎從來知夜半

顧步

舉趾一何髙修頸宛回顧隻影踉蹡行眷然慕儔侶豈忘赤霄上盤桓此池籞

理毛

飄飄靑田質斂翼在亭臯回此碧玉喙刷我白雪毛顧影矜羽儀孔翠非其曹

唳天

淸唳九臯內抗音薄層雲戛然時一鳴流響驚人羣嗟哉陸內史華亭無復聞

舞風

歸來丁令威暫別巳千年抽琴奏淸角婆娑舞胎仙何必拊節和禦風自泠然

啄食

昻昻兀兀姿朱冠垂素翎首下尻益髙裵回我中庭俯仰雞鶩羣啄腐復吞腥

同師川過李三十九湖上宅用師川韻

多書唐鄴侯藹藹盛云來髯公頗好事相過必遲回結構平湖陰淸絕無纎埃數到不知逺君家寛酒杯繞水信杖屨披靡蓬蒿開遺基訪孺子荒墳弔澹臺誅茅卜鄰並玆願何當諧七松未暇種五栁徑須栽

同陳虛中勸農出郊因遊眀水山寺

深樹鳴鷤防紅紫春事休臨川賢假守只今陳太邱駕言出逺郊班春臨道周亦招素冠士來従朱轓遊晨興愜勝引適此夜雨收原隰亂髙下意行逐前儔荒荒白水滿鬱鬱稻秧抽舊聞眀水寺宛在嵒之幽石門本無關鳴禽自相求不有省耕役俗駕來何由老屋隠喬木野僧事良疇松徑深窈窕軒車紛少畱遲回動歸興衝雨戒摧輈危情極冰淵細路遵塍溝深泥艱渉足竹雞爲我愁豈憚來往頻淸與耳目謀回首謝靑山尋盟亦悠悠

贈倪濤少府

君從淮上來手持阿髯詩塵埃欣拂拭得此帶經倪珠壁豈投暗按劍有餘悲願保靑雲姿勿嘆黃綬卑太山駐翠輦行艸封禪儀漢皇儻借問潤色非君誰我非國僑賢慙負延陵知縞帶敢虛辱贈言當紵衣

次韻和鄭太玉新居

荒塗負崇岡君居在其麓下與佛界連一徑通芻牧髙情慕天隨枵腹茹杞菊數椽負郭居窈窕鑿空谷憶昨步過君窘步侵兩足聽君亹亹談霏屑落鋸木相依方在玆涼飈蕩煩燠

宴李氏園亭得慶字韻

我來北斗南兩見回東柄萬斛開府愁四壁文園病誰知深巷中卉木頗幽夐大梁賢公子攜酒賔亦命紅蕤巳飄零緑綺方輝映豈惟追尋遲亦苦風雨橫主賔混誰何談笑雜嘲評詎知時雨靈但覺中酒聖年丰樂崇寧詩敵躡長慶況有雷陳交何必宛洛盛律管承飛灰羲和駐春令日月曾幾何佳辰我所竟芍藥殿餘春想見晨妝靚一醉觀有餘此集君其更

七言古

題黃稚川雲巢【按豫章續志分寧縣櫻桃洞黃公凖讀書處公凖字稚川雙井人結茒於洞之巓號曰雲巢永樂大典作雅川誤】

雲巢一上十五里中有今世巢居子雞鳴犬吠白雲裏不知天際去此幾平生深契鳥巢禪翦茅蓋頭萬事巳宴坐經行飛鳥上人間榮辱不到耳蝸牛兩角竟何爲鷦鷯一枝端自喜我有一防落城市章服褁狙聊復爾武溪未訪桃花源修江儻問桃花水防取櫻桃洞前路藜杖扶衰従此始

戲用荊公體呈黃張二君

金華牧羊兒穏坐思悠哉誰人得似張公子鞭笞鸞鳳終日相追陪長夏無所爲壘麯便築糟邱臺古今同一體吾人甘作心似灰南方瘴癘地鬱蒸何由開永日不可暮渴心歸去生塵埃人生防合安可常如何不飲令心哀張公子時相見我能防爾抑塞磊落之奇才只願無事常相見有底忙時不肯來

松棚

南山落落千尺松干云蔽日搖靑蔥盤根錯節嵗月古龍吟虎嘯號悲風北山文杏中梁棟我材臃腫非世用修枝細葉幸有餘赬肩大束那辭送承以髙竹靑扶疏置君寛閒之玉除倐如亂雲駐車蓋怳似廣庭張拂廬垂頭塌翼下孔翠張鱗擺鬛來鯨魚穿空入隙淸飈吹疑有萬壑哀聲隨羲和按轡不馳騁炎官火傘將安施朅來投荒近循海日坐板屋如蒸炊南山蒼官憐我熱遺我七鬛千孫枝但令修幹靑靑多溫風烈日如予何

再次洪上人雲巢韻

黃子厭喧求避俗直上孤峯結茅屋欲期汗漫遊九垓俯視塵寰戰蠻觸小山招隠喚不回舊時從事有邊幅不能投筆學文鴛底用決科似張鷟自賦雲巢自髙唱手握靈蛇嗤魚目由來江夏多可人藍田片片生美玉要須靑山頂上行去伴白雲檐下宿西湖窟穴對華榱肯把蘭亭比金穀

板屋

西戎板屋詩所錄甌閩萬里同風俗風吟日暴雨所沐巧匠引繩如觧玉谿民得之亟乘屋旣輕且堅尺度足可憐童我南山木君不見曹瞞鄴下銅雀臺陶土作瓦何壯哉臺傾基平瓦尙在鑿爲大研奇且瓌君不見黃州使君誇竹樓剖竹俛仰相綢繆琮琤最宜雨中聽擊考有類鳴琳球銅雀麼麼何足摹籜龍燥輕易焚如不如杉屋壽且姝風雨不動何渠渠嗟予抱釁謫蠻夷如人體瓌欣解衣數椽破屋亦不惡仰見星宿相參差防鴞作室庇風雨鷦鷯巢林安一枝淩雲大廈鬼所窺衡門之下可棲遲【黃州有竹樓王元之所作】

次陳州

一水縈回槖駞項百丈遙牽如簸掌鸕鷀捕魚沒復出鷺鷥行沙俯還仰白雲思我白頭親雙足未到心先往黃昏系纜危臺邊飯糗羮藜莫惆悵

五言律

次李少微韻

春風楊栁岸寒食杏花村對月驚生魄思人暗斷魂我閒無吏考君治有司存又作匆匆別相逢席未溫

次韻和王張贈別之作

五言聊贈別二妙送將歸立馬然萁敏爭鋒嚙鏃機日將秋共晚人與雁俱飛去住加餐飯新霜防客衣

次師川韻

與君城北寺取次對牀眠坐卽棊中隠時逃醉裏禪相招從白社不擬問靑天但有加餐飯無田亦願年臥屙非傲世背俗信畸人無復少年事偶隨肥馬塵靜便門掃軌懶任艸如茵迹滯江山勝心將魚鳥親

次瑛上人懷汪彥章韻

君𨿽四禪侶自是一詩家白足濯蛟井淸風振龍沙虛室無長物多文富生涯懷人有新作粲粲菖蒲花

次韻師川題余荀龍壁間三首

靑鏡磨秋水紅衣退藕花朅來尋五栁端欲問三車濁酒休論限浮生定有涯比封千戶竹鼔吹一湖蛙髙文腸是錦妙句筆生花松菊開三徑詩書載五車曲湖鄰賀監復壁笑王涯海若應憐我貽書問井蛙我來占食指客至卜燈花但祝加餐飯何勞問頰車交情眞莫逆秋興浩無涯姑置人間事紛紛祗鬭蛙

喜雨詩

日日望南山朝隮解我顏云垂四天外雨灑一林間枯沼微瀾動旱苗生意還慇懃祝屏翳莫爲逺人慳

次師川韻喜雨呈彥章

綠塘深漲雨紅芰靜舒花臥上三竿日晴喧兩部蛙老饕猶善飯水厄怯逢茶擬到新池畔來尋謝客家登髙能共賦好雨故催詩階艸臥靑軟畦苗垂綠滋夏深飛燕靜秋近虫知寄語耽吟客可無新句爲

次韻和彥章池上之作二首

官閒發興淸水逺覺空眀玉局思無限靑蘋風自生魚荷翻暮色蟬樹帶秋聲云黒斜陽外遙知雨又晴水檻涼秋好風林初日眀屛間靑嶂合鏡裏白雲生茶試旗槍色蛙添鼓吹聲痩笻聊復倚繞水步新晴

題雙林寺

幽谷雙林寺荒郊得逺尋銀鉤遺墨在筆諫慕賢深徙倚千山晚坐愁三日霖枯棊圍白黒聊復費光陰

潘延之挽詞

肥遁攀巢許幽光燭鬥牛長公辭漢世孺子隠南州閉戶荒三徑防書綜九流欲尋髙士傳端向古人求

次韻和元禮

湖海沙鷗性山林霧豹文龍虵爭起陸羔鴈看成羣玉石無緇燐芝蘭自苾芬韓康不二價女子防知君

容滕軒

烏隼經行處蝸牛窈窕深防稽𨿽奉計彭澤自無心禪寄跏趺坐風披徙倚襟莫言容滕地不廢掉頭吟

送張元幹

自昔張平子愁來賦四愁行看車馬客坐覺嵗時流眀月江山夜虫天地秋怪君有底急不肯少遲畱

嘲偸兒

長卿惟有壁囊槖自無錢金盡何勞攫墉疎豈待穿未能拋鼎祿猶復戀靑氊梁上休驚墜饑寒亦可憐

書懷

北闕書休上南窗滕易安道肥知戰勝歸約己盟寒委吏無麟筆迂儒置虱官所須升斗水肯沃鮒魚亁

又和師川同集章江寺二首

鹿苑江南寺龍沙城北遊修椽云自宿返照雨還収禪麈尋支遁碁枰對奕秋還家眞復樂何必逺封侯興發尋荒徑途窮見寶坊隨宜聊復飽觸處得追涼取友眞濠上懷人向渭陽不嫌茶七碗殊勝酒千觴

口占贈何秀才

何郎閩越英疇昔昧平生邂逅同衾宿夷猶共舸行繁臺半牀夢潁水一篙淸俄頃膠投漆難忘此日情

次韻李商老贈李少魏

誅茅遲竹君拂匣見桐孫囊篋深傾倒鐘彛細討論只今仙李后好事阿髯存不厭敲門客時開炙背軒

題泐潭院

平生麋鹿性名山恣幽尋歷盡嵓壑奧始聞鐘梵音中多不凋木上有自呼禽許稅俗士駕玆焉聊洗心

再遊泐潭院用前韻

石門久寒盟玆遊得重尋靜契祖師妙淸聞山水音長閒羨老衲幽思愧鳴禽可怕移文劾沙鷗知我心

次韻陳使君詠霰雪三首

天幙垂云合山屏擁雪飛楊公田種玉淵客淚成璣防綴添梅萼飄零亂羽衣淸溪橫一葉並載月眀歸蕭灑宣城守揮毫雪共飛山川映重壁咳唾鬭眀璣佳气籠寒谷歡聲抵襲衣霜臺如不踐粉省定須歸敷牀初屑屑入夜故飛飛拭處渾拋粉揉來亂擲璣銀蟾分玉照云絮借天衣地席橫陳處晨曦未得歸

欽定四庫全書

老圃集卷下

宋洪芻撰

七言律

和郭功甫題客館韻

容膝柴門覺易安數椽喜枕寺東山雁飛不到吾來此燕亦知歸客未還夢斷霜鐘年欲晏愁聽蠻鼓鬢先班自公退食門長掩未必鄰僧似我閒

翠嵓道人蒔貓頭竹生大筍十餘調防甚謹爲予従者髠盜殆盡戲作長句觧嘲

觸藩大筍闖貓頭竊屨眞成従者�山鹿恰看逢角觧籜龍端有剖胎憂因供蒲塞桑門饌殊勝渭川千戶侯翻恐癡兒癡黠半爲君淨盡破除休

歸自西山至黃梔港口

衝雨穿雲愁去路歸雲閣雨路還通七層湧塔瞻天際三徑吾廬在眼中港轉黃梔橫野艇裏空白社漫春風靑山送我寜辭逺流水隨人亦欲東

次山谷韻

妙峯宛在水中央上有荘嚴淸淨坊壊衣盤礡蝸牛角法窟窈冥師子牀萬象森羅一拳石千頃汪洋百谷王不減乘槎到牛女擬取支機問下方

寶石崢嶸佛所廬經宿何年下淸都海市樓臺湧金碧木落牖戶眀江湖千波舂撞有崩態萬棟淩壓無完膚巨鼇冠山勿驚走欲尋髙處垂眀珠

陪陳使君宴南山亭

曉露無塵夜雨收日光穿漏趂公逰煙花澹蕩連三里雲樹低迷羃一州岡轉臥龍春色老气橫野馬夕陽愁林間新火眀雙炬歌舞南山最上頭

次杜公韻

杜郎得飽肥如瓠怪我秋來太瘦生時輩不應推翰墨論文時許過柴荊朋交結綬非能事身世靈丹豈易成幽徑新涼約微步晚風含樹有蟬聲

次韻李商老見懷之什

一日思君劇九秋平生問事賈長頭郵傳頗怪詩來晚技癢遙憐筆不休王孫莫問投書渚芳艸空迷谷鹿洲望斷西山山盡處云居何處只空愁

次韻閱道見貽之句

獨來深樹初啼鳥防處髙枝已嘒蟬坐久毎將碁作隠晝長還覺日如年醉鄕彭澤陶元亮句法襄陽孟浩然聚散悲歡皆夢幻南柯同寄曲肱眠

次李元亮韻

邂逅何曽十日飲乖離細數七年遲鄼侯廟下相逢處揚子橋頭握別時猶喜夫君誦新作自憐衰病豈能詩平生流水髙山意緑綺朱弦付子期

次李少微韻

紫芝眉宇久不見朅來老眼快雙眀春光駘蕩遽如許詩骨崢嶸太瘦生書蠧研埃無復理鳥啼花落亦關情客兒起我風騷興敢與羊何並得名

次顧子美韻

幕府優防兼吏隠華陽眞逸詎應慚定知爽气供行路怪有新詩成立談晚日碧雲人未至西風紅樹我何堪幽懷疏豁慿佳詠飫徳餐和飽且酣

次韻謝無逸送謝幼槃

康樂風流鴻雁行眼中文物敢雌黃相逢艸艸來何暮索去匆匆作底忙尙臥東山髙謝傅亦憐白首老馮唐只應飲酒稱名士不用離騷詠九章

題雙桂亭

燕賀翚飛稱虎符銀鉤蠆尾映金鋪訟亭畱得棠陰在月窟遙憐桂影孤故郡毎懸髙士榻新居兼愛丈人烏雕磨才思無佳語可許江山借助無

將至潁上

賣馬得錢買舟去拋擲紅塵泛緑波梨栗登盤黃菊晚江淮放艇白鷗多霜飛鴻雁有底急月眀烏鵲柰愁何女兒浦口渺何處且向女郎臺下過

次韻和成道人山中卽事二首

香城髙絕剰春寒桃李靑靑一破顏俗子車塵隨水逺野僧心事與雲閒花従風雨飄零去寺在煙霄縹緲間往日尋源到幽處至今猶復夢潺潺

沙白澄江江上山帶靑百里染層巒欲尋邱壑何當往擬掛塵冠不復彈邂逅三春還徑去軒渠一笑有餘歡郢人妙質應猶在政爾揮斤斲鼻端

同蘇伯固逰東山寺

五里來尋只樹園寒蟬嘒嘒葉紛紛田間壊衲僧收稻天外奇峯山作云半榻華胥聊共寄一盂香積許同分迎人返照不無意送客殘鐘猶自聞

遊東禪寺

聞說巖隈閟寶坊後車無客自徜徉人如冬日燻肌暖句與宮梅觸鼻香隨蝶未容尋枕上觀魚且喜得濠梁夢魂飛過水東去落日寒山一帶長

野迥亭髙眼倍眀悠悠芳艸古今情酒兼賢聖醒還醉風有雌雄雨復晴嫩緑連天誰與染殘紅擲地自無聲岡回溪轉藏嵓寺歸路蕭蕭聽馬鳴

又陪陳使君遊東禪寺

暉暉麗日旆悠悠千騎班春古寺幽篆破髙靑知野火防殘橫緑掠沙鷗微行曲折如羊阪亂石崢嶸似虎邱暮靄餘霞趣歸興溪魚林鳥自遲畱

城裏芳菲盡破除更攜賔従出東郛桃憑苦雨收紅糝李借風光耀雪珠碧水橫隄春澹沲石門弭蓋步踟躕細看名字蒼崖畔防檢而今半在無

雪

越犬舊聞冬吠雪閩天今見雪中梅朔風掃蕩宿霾盡苦霧驅除霽色開情共酒杯渾欲淺心隨鑪炭欲成灰我來正落黃茅後茅未黃時儻得回

何君挽詞

萬里空悲赤壁秋九原遽有白楊愁鳳毛並作人間瑞玉潤俱従地下防已躍龍津隨化劍難憑夜壑覓藏舟遙知防葬車千兩苦雨蕭蕭迸淚流

宴城上亭呈閱道

山圍水繞思悠哉蹔向登臨勝處來宻坐已霑神女雨歸軒更借阿香雷笙歌入耳眉還舞鄕縣牽情首重回敏防隨時豈無興君賢揚子我慙枚

晚宴南禪寺呈使君疊前韻

隔年蹔到鶯將老此日重陪燕始來云傍熊軒飛好雨山移鼉鼓作輕雷踏靑女伴春衫濕浮白賔筵舞袖回可是元暉方在郡尊前能賦媿鄒枚

七夕前二夕同二僧追涼寺門

髙樓傑閣對岧嶤滴露流螢夜寂寥剝啄叩門知有興従容拂榻慰無聊殿藏北斗惟看柄松礙南山不見椒乘月儻能同步履杖藜逐我莫辭遙

同師川商老追涼徐賢亭

抖擻三年異域塵還將衰鬂照湖淪田田亂葉如迎客潑潑跳魚似畏人機事已忘來白鳥雄風蹔起在靑蘋九原埋玉𨿽千載追想髙懷迹未陳

送師川還龍舒

灊嶽西山各滯畱江頭相遇話神州送君歸去還爲客破涕成歡轉復愁眀日東湖人已散朝雲南浦水空流郎官好在能乘興凖擬歸騘踏素秋

送李仲特

賔客願見韓荊州部曲猶思郭細侯可是孔鸞垂塌翼行看騏驥踏長楸謝公已蠟登山屐範蠡難維泛海舟當復睽離還惜別山中猶得従公逰

冬日逰宣巖

殺雞爲黍見交情步屨扶藜向此行剖竹取泉來滴瀝防巖剔藪到崢嶸一綸涵碧磻溪釣千穗垂黃谷口耕白水靑山應笑我抗塵走俗媿平生

次友逰宣巖韻

攀躋來借一枝笻幽討深行極半峯路側似逢居士屩嵗寒空老大夫松林間突兀森蹲虎門外坡陀偃臥龍引水作簾眞酷似防防初不異秋冬

謝楊崇送酒並口味

剝啄扣門驚晝夣逕知酒客寄新詩官醅濃潑鴨頭緑雕俎香蒸牛尾貍黃雀披綿爲誰好靑州従事與君期眞成爛醉頽然臥兔走烏飛了不知

再用前韻答李商老

江南暮春鶯亂飛平章風物憶邱遲蒼苔寂歷荒三徑緑樹扶疏又一時漢陰丈人少機事艸堂先生能寄詩交親咫尺不相見汗漫九垓那可期

新樓

聞說新樓冠舊名國人縦觀一城傾層甍迥出晴空外羙景還將樂事並潭底魚龍驚倒影梁間燕雀賀前楹他年秋夜堪乘興小坐匡牀待月生

次元禮題餘詩卷後韻

異域三秋百感生愁腸一日九回縈每聽足音聊粲笑蹔教覓句觧憂酲従來魯衞如兄弟頗覺何劉謾舅甥勝防欣然眞得計文窮詩痩祗空名

次韻徐師川喜余來還之作

謫去蹔經牛斗分歸來重賦豫章行鴒原淒防手足戚隴水悲傷甥舅情半世問津今老大一邱散髮得生平長卿句法鋒難犯隠若防公萬里城

次曽元禮韻

臥龍山下阿蘭若漠漠煙城楚水西肯共扶笻同散步來尋負郭慰卑棲曲肱睡穩門常掩促膝談深日已低他日相過如卜晝南窓就我共羮藜

席上次張法曺韻

山城臈月盛江梅底用花奴羯鼓催宻炬暗隨殘漏盡冰肌巧鬭一枝開已聞珠貫停檀板未許蔥根近玉杯多謝主人能卜晝幽花未落更重來

寄楊崇索酒

重九遙思楊執防菊花滿地漫龍沙欲作山中醉千日不送蒲州酒一車秋至苦吟如促織書成滿紙似昏鴉蜀江儻有南來鯉莫寄盧仝七椀茶

宿翠巖寺呈馬彥若徐師川

不到翠巖如許久朅來聊復破春愁已聞髙士徐孺子更約平生馬少遊夣裏鐘聲驚客枕靜中玉子落紋楸非關風雨畱連我要作山間十日畱

萬松亭用蘇黃舊韻

夾道蒼官似異時峩峩冠劍想秦儀云垂車蓋尋前路風作濤聲入舊枝故作虯龍驚俗眼不妨霜雪弄妍姿難追急景遼天鶴無復當年校尉詩

聞東湖上荷花盛開畏觸熱未得往

五賢祠下古城隅一昔來逰儼畵圖傳道荷花映荷葉只今東湖連北湖想見波間浮屬玉誰撐艇子入菇蒲欲將鼻觀偸香去火傘炎官不貸吾

示子

太學何蕃久不歸十年甘防誤庭闈休辭客路三千逺須念人生七十稀腰下𨿽無蘇子印篋中幸有老萊衣歸期定約春前後免使髙堂賦式微

還張閱道文編

只今天下張公子邂逅論文得琢磨顧我筆端無綺麗愛君胸次粲星羅囁嚅元白何勞壓卓犖曹劉不啻過魚目碔砆空自愧敢將光價敵隋和

題云居寺詩

雙澗逺輸功徳水四山深閟法王家曲肱聊寄吉祥臥緩帶來嘗安樂茶亦有同行木上座初無引路鹿啣花孤峯頂上卻歸去回首冥冥雲霧遮

寄贈王允嘆

楚俗禨祥古所尢迎神簫鼓沸香湫眞成娶婦諛河伯亦有韓生笑沐猴毀校可無東裏子斬巫誰是左黃州詎知卹緯非嫠事白屋何妨肉食謀

潘子眞用慳字韻勸香城人葺陳陶書堂因和之

一宿層城飯香積六年淸鏡攺朱顏陳陶仙去書堂壊羅幙塵生春晝閒毎向山頭望城裏直疑天上非人間可能分我尋常地抺月批風想不慳

泠泠野水翛翛寺矗矗髙峯疊疊巒閒伴禽魚宜石友靜聞山水奏淸彈難招靈觀追陳迹好在湯休接古歡開士未應文士後病夫端欲避三端

呈潘延之丈

黒頭異日掛冠歸親植杉松見百圍閒過一生従古少兼全五福似公稀手抄萬卷筆猶健身倚孤笻行若飛寄語輕鷗莫驚顧南州髙士已忘機

呈彥章

塞翁失馬吾何有濠上觀魚每自慙探袖空漫禰衡刺叩門徑就阿戎談但思濁酒同元亮底用淸談學仲堪回首世間皆苦累蟻封蝸角戰方酣

次韻和南山卽事呈使君

鳥啼花落柰春何謾道春光特地多不見餳簫寒食後暫陪觴詠惠風和竹衫爭醉丰年日瓦鼓仍聞載路歌五馬來嘶莫愁雨滿堂冠弁共峩峩

再用前韻呈閱道

抱關擊柝何爲哉田園將蕪歸去來雄辯接公如豁霧淸狂誚我作顚雷【顚如雷見南史】朋歡巳許膠投漆光價無容賜望回欲整羸師聊一戰知君豈復事鄒枚

次韻和人詠雙葉蓮

花盡紅銷子結房並垂荷葉是何祥風吹嫋嫋能浮蓋雨打田田更發香蕩槳可無雙舴艋照波不羨兩鴛鴦怪來下客詩濤湧知有騷人爲濫觴

飲汪彥章池閣見龍掛

避暑追涼許近尋君家池閣爽煩襟宻雲不雨龍掛尾落葉辭風蟬噪林許逺淸灣淨如拭沒多紅芰意能深圍棋爭道未得去遮莫城頭西日沈

次韻閱道見貽

地偏袖舞長沙窄心逺胸通夢澤寛遽失比鄰秋屋靜稍親燈火夜窓寒乘雲妙在思黃鶴寫韻遙知有彩鸞四海弟兄傾意气鴻妻萊婦有餘歡

贈張道聖

曲江忠藎藹前修晚嵗差池恨未休鼻祖聲名髙嶺海耳孫詩禮尙風流眼中韶石還家夢客裏西山脫葉秋示我開元余翰墨懷賢撫事卻成愁

同師川至李氏涵虛閣

闌暑追涼得佳處筍輿乘興入蒿蓬乍停西嶺三秋雨得借東湖一曲風江上帆檣來雉堞波間荷芰沒鳬翁後車孺子賢孫在弔古徘徊返照紅

人日

偶逢人日彊裁詩身在異鄕多所思天气暖如寒食後桃花酷似暮春時溪毛入饌光浮筯云子新炊滑澑匙防酒百錢能得醉儻尋佳處一伸眉

五言絕句

悠然齋

可到羲皇上不離方丈間初無盈把菊盡日對南山

六言絕句

臨川卽事

峴臺著色山水南湖罨畵池塘欲買浮家泛宅个中端坐迷藏

覓句翻經靈運臨池學書右軍誰知麻源三谷頓有一雙玉人

廟有魯公遺像堂余玉茗髙華零落銀鉤欲折摩挲螭首興嗟

七言絕句

次陳使君韻三首

釀雨濃雲郁不開絳英素蘂半蒼苔不因皂蓋班春去誰喚靑衫老吏來

循吏三年借冦君賔筵春事一畨新中山自可銷千日河朔寜湏泥十旬

暖日和風似酒醺提壺鳥語苦淹人傳聞已有時代誰與東山管轄春

道中卽事八首

五日塵沙十日泥杜防苦勸不如歸蹔來還去云相似我亦無心出岫飛

十年不踏闗山道千里來尋長短亭煙水照人頭欲白雲峯見我眼猶靑

兜羅輸桞防多緜獨繭抽絲颺逺天買防殘春是楡莢亂拋無數沈郎錢

筍輿沙路裌衣輕小雨斑斑落又晴三月盡頭穿嶺去萬松陰裏踏莎行

春風嶺上春風顚杜防花下啼杜防花開花落春事晚歸歟當及秋風前

萬里將雛西北飛江淮倒景弄差池雲天空濶稻粱少卻羨鷦鷯巢一枝

穿雲髙入雙峯寺投壁難追四祖禪香積喜逢蒲塞饌拂牀聊寄吉祥眼

三月東風池上頭魚龍漫沒戲仙舟我來稅駕亦未晚後乘儻追公子逰

偶成

翻經靈運推不去愛酒淵眀挽不來無復種蓮人作社空餘寫影佛成臺

戲酒官

吏部甕間應爛醉淵眀籬下祗空杯徑湏道士常持滿拉取靑州従事來

次韻和張掾新泉三絕句

北山石竇冽寒泉森木淸陰拱外堧試酌只園八功徳醍醐灌頂想欣然

水之美者三危露邂逅淸甘一勺同兩客攜茶煮湯鼎歸來應禦玉川風

山色何如水色幽碁聲不亂葉聲愁斧柯未爛君歸去白日桑楡不我謀

従璉長老借書

折軸南來書五車韋編具葉映窓紗老禪不用鑽故紙借與書生遮眼花

防橘帖二首

蘇州句法追彭澤九日題詩興有餘可是門生藏橘帖不勞博物見新書

右軍一字價連城斷簡殘章尙典型坐獲驪珠三十九絕勝辛苦賺蘭亭

戲余天申

十年不見君如許一日相逢我便傾結綬合爲金馬客裁詩巳至玉谿生

賈誼洛陽推最少相如蜀郡更多才異書且覓金樓子俊采空歸玉鏡臺

席上口占和使君韻二首

皂蓋朱轓駐水濵芳菲𨿽晚景猶新何妨綺席三千履不負陽春十二旬

鶯歌蝶舞更紅裙端與東山作主人竹馬兒童扶杖老爭隨千騎去行春

松棚

先人手種一川松爲棟爲梁似未中只合茅齋聴驅使爲公六月喚淸風

或遺揚州芍藥者用元韻二首

似與風光殿後塵亭亭紅艷逺看人旣能障下嫣然笑移取雷塘十里春

可堪春恨似悲秋把酒驅愁轉益愁飛盡桞花憐逐客始知春色到汀洲

次韻絕句

子猷愛竹眞成癖愛菊淵眀懶是眞籬下想通三徑入林間誰許七賢親

戲答王雍

臨池端欲寫黃庭籠贈鵞羣重有情我亦年來無復殺不應怪我太憎生

中秋戲趙公子

南國佳人翠自顰西山爽气我相親只應此夜團團月偏照寒窓獨宿人

茶花

萬卉千葩畵不如芬芳合比白雲腴應慿巧絕傳神筆幻出江南沒骨圖

局中卽事用壁間韻

老屋疏牕窈窕深鋪松防竹作淸陰數竿風篠天然笑惟有此君知我心

無人盡日鳥關關只許淸風伴我閒縦復思歸歸未得婆娑詩酒破愁顏

始年四十二首

門換桃符官落拓酒傳婪尾嵗侵尋朱顏已逐年華攺祗有胸中不動心

學詩未後髙常侍獻賦猶先杜拾遺摘句捜章終底用求田問舎悔全遲

曽內相以絕句詩還予詩卷和其韻五首

梅生養性來關市賈傅隳官弔汨羅敢過雷門誇布鼓輙將魚目換隋和

月旦平生精藻鑑短章七字粲星羅銀鉤蠆尾爭輝媚豈減蘭亭敍永和

紫微光焰垂星斗內相詞華麗蜀羅願乞金丹換凡骨坐令文物壓元和

李膺此世龍門阪得士初非一目羅牛鐸黃鐘或同調豈無宮徴配鸞和

世味著人濃似酒交情向我薄於羅古今混混東流水聽取踏歌藍采和

小桃晚發

深深淺淺小桃枝苦被蠻風瘴雨欺莫恨春工開防晚卻應孤艷落還遲

東風不識桃花面惆悵多愁足病身靑帝也應憐逐客小窓故剰一枝春

戲贈僧庵二首

海棠紅映梨花白拄杖芒鞋繞屋檐深樹提壺空好語無人沽酒送陶潛

風枝雨葉春無賴石徑芳茨晝不開緑竹筍髙人未覺紫荊花謝我重來

