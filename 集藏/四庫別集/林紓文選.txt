林紓文選

蒼霞精舍後軒記

建溪之水﹐直趨南港﹐始分二支﹐其一下洪山﹐而中洲適當水沖﹐洲上下聯二橋﹐水穿橋抱洲而過﹐始匯於馬江。蒼霞洲在江南橋右偏﹐江水之所經也。

洲上居民百家﹐咸面江而門。余家洲之北﹐湫隘苦水﹐乃謀適爽塏﹐卽今所請蒼霞精舍者。屋五楹﹐前軒種竹數十竿﹐微颸略振﹐秋气滿於窗戶﹐母宜人生時之所常過也﹔後軒則余與宜人聯楹而居﹐其下爲治庖之所。宜人病﹐常思珍味﹐得則余自治之。亡妻納薪於竈﹐滿則苦烈﹐抽之又莫適於火候﹐亡妻笑。母宜人謂曰「爾夫婦呶呶何爲也﹖我食能幾﹐何事求精﹐爾烹飪豈亦有古法耶﹖」一家相傳以爲笑。

宜人旣逝﹐余始通二軒爲一。每從夜歸﹐妻疲不能起。余卽燈下教女雪誦杜詩﹐盡七八首始寢。亡妻病革﹐屋適易主﹐乃命輿至軒下﹐藉韉輿中﹐扶掖以去。至新居﹐十日卒。

孫幼榖太守﹑力香雨孝廉卽余舊居爲蒼霞精舍﹐聚生徒課西學﹐延余講《毛詩》《史記》﹐授諸生古文﹐間五日一至。欄楯樓軒﹐一一如舊﹐斜陽滿窗﹐簾幔四垂﹐烏雀下集﹐庭墀闃無人聲。余微步廊廡﹐猶謂太宜人晝寢於軒中也。軒後嚴密之處﹐雙扉闔焉。殘鍼一﹐已銹矣﹐和綫猶注扉上﹐則亡妻之所遺也。

嗚呼﹗前後二年﹐此軒景物已再變矣。余非木石人﹐寧能不悲﹗歸而作後軒記。

湖之魚

林子啜茗於湖濱之肆﹐叢柳蔽窗﹐湖水皆黯碧若染﹐小魚百數來會其下。

戲嚼豆脯唾之﹐羣魚爭喋﹐然隨喋隨逝﹐繼而存者三四魚焉﹔再唾之﹐墜綴葑艸之上﹐不食矣。始謂魚之逝者﹐皆飽也。尋丈之外﹐水紋攢動﹐爭喋他物如故。余方悟釣者之將下鉤﹐必先投食以引之﹐魚圖食而並吞鉤﹔久乃知凡下食者皆將有鉤矣。然則名利之藪獨無鉤乎﹖不及其盛下食之時而去之﹐其能脫鉤而逝者﹐幾何也﹖

冷紅生傳

冷紅生﹐居閩之瓊水。自言系出金陵某氏﹐顧不詳其族望。家貧而貌寢﹐且木彊多怒。少時見婦人﹐輒踧踖隅匿﹐嘗力拒奔女﹐嚴關自捍﹐嗣相見﹐奔者恆恨之。追長﹐以文章名於時﹐讀書蒼霞洲上。洲左右皆妓寮﹐有莊氏者﹐色技絕一時﹐夤緣求見﹐生卒不許。鄰妓謝氏笑之﹐偵生他出﹐潛投珍餌﹐館童聚食之盡﹐生漠然不聞知。一日羣飲江樓﹐座客皆謝舊暱﹐謝亦自以爲生旣受餌矣﹐或當有情﹐逼而見之﹐生逡巡遁去﹐客咸駭笑﹐以爲詭僻不可近。生聞而嘆曰「吾非反情爲仇也﹐顧吾偏狹善妒﹐一有所狎﹐至死不易志﹐人又未必能諒之﹐故寧早自脫也。」所居多楓樹﹐因取「楓落吳江冷」詩意﹐自號曰「冷紅生」﹐亦用志其癖也。生好著書﹐所譯《巴黎茶花女遺事》﹐尢淒惋有情致﹐嘗自讀而笑曰「吾能狀物態至此﹐寧謂木彊之人果與情爲仇也耶﹖」

徐景顏傳

徐景顏﹐江南蘇州人。早歲習歐西文字﹐肄業水師學堂。每曹試﹐必第上上。箏琶簫笛之屬﹐一聞輒會其節奏﹐且能以意爲新聲。治《漢書》絕熟﹐論漢事𨿽純史之家無能折者。年二十五﹐以參將副水師提督丁公爲兵官。

壬辰﹐東事萌芽。時景顏歸﹐輒對妻涕泣﹐意不忍其母。母知書明義﹐方以景顏爲怯弱﹐趣之行。景顏晨起﹐就母寢拜別﹐持簫入臥內﹐據枕吹之﹐初爲徽聲﹐若位若訴﹐越炊許﹐乃陡變爲慘厲悲健之音﹐哀動四鄰。擲簫索劍﹐上馬出城。是歲遂死於大東溝之難。

論曰﹕余戚林少谷都督於大東溝之戰﹐所領兵艦碎於敵炮﹐都督浮沈海中﹐他舟曳長繩援之﹐都督出半身﹐推繩﹐就水上拱揖﹐俾勿援﹐如是三四﹐終不就援以死。又﹐楊雨亭鎭軍﹐軍覆威海﹐時以手槍內向齦齶之間﹐彈發入腦﹐白漿潰出鼻竅﹐下垂徑尺許﹐端坐不僕﹐日人驚以爲神。二公皆閩人﹐與景顏均從容就義者也。恆人論說﹐以威海之役﹐詆全軍無完人﹐至三公之死節﹐亦不之數矣。嗚呼﹗忠義之士又胡以自奮也耶﹖

遊西溪記

西溪之勝﹐水行沿秦亭山十餘里﹐至畱下﹐光景始異。溪上之山﹐多幽蒨﹐而秦亭特髙峙﹐爲西溪之鎭山。溪行數轉﹐猶見秦亭也。溪水漻然而淸深﹐窄者不能容舟。野柳無次﹐被麗水上﹐或突起溪心﹐停篙攀條﹐船側轉乃過。石橋十數﹐柿葉蓊薆﹐秋气灑然。橋門印水﹐幻圓影如月﹐舟行入月中矣。

交蘆庵絕勝。近庵里許﹐回望溪路﹐爲野竹所合﹐截然如斷﹐隱隱見水閣飛檐﹐斜出梅林之表。其下砌石﹐可八九級。老柳垂條﹐拂掃水石﹐如縛帚焉。大石橋北趣入烏桕中﹐漸見紅葉。登閣拜厲太鴻栗主﹐飯於僧房。易小艭繞出庵後。一色秋林﹐水淨如拭。西風排竹﹐人家隱約可辧。溪身漸廣﹐彌望一白﹐近渦水矣。

渦水一名南漳湖﹐葦蕩也。蕩析水爲九道﹐蘆花間之。隔蘆望鄰船人﹐但見半身﹔帶以下﹐蘆花也。溪色愈明淨﹐老檜成行可萬株﹐秋山亭亭出其上。盡檜乃趣余杭道﹐遂棹船歸。不半里﹐復見蘆庵﹐來時遵他道紆﹐歸以捷徑耳。

是行訪髙江村竹窗故址﹐舟人莫識。同遊者爲林迪臣先生﹐髙嘯桐﹐陳吉士父子﹐郭海容及余也。己亥九日。

洞簫徐五

徐五﹐南安人﹐精武技﹐能吹鐵洞簫﹐聲徹云表。隱於貨郎﹐擔上恆懸洞簫﹐遇山水佳處﹐則弛擔而吹之。同時有李澤者﹐亦善洞簫﹐客遊山左歸﹐而妻子盡以疫死﹐李生大悲﹐扃其戶﹐取竹洞簫吹之﹐竟日竟夜。洞簫聲本淒惋﹐益以李生之悲﹐聞者爲之雪涕﹐然無敢叩其扉而止之。時徐五過門外﹐聞簫聲﹐卽謂其鄰﹕「吹者何人﹖審其聲似悲其骨肉﹐然心已碎且死﹔卽入而奪其蕭﹐則亦死。」鄰人曰「柰何﹖」徐曰「吾自以鐵洞簫救之。」於是舉洞簫而吹﹐作愉婉和悅聲﹐以殺其悲。可一炊許﹐室中洞簫無聲﹐眾排闥入﹐則李生墜簫如暈。徐五切脈曰「無傷﹐當劈其洞簫﹐煎而飲之以液。」洞簫旣劈﹐竹中縷縷皆血痕矣﹐旣飲而李生遂蘇。

余按﹕宋楊元誠《山居新話》中載黃子久與客遊孤山﹐聞湖中笛聲。子久曰「此鐵笛聲也。」少頃﹐子久亦以鐵笛自吹下山﹐遊湖者吹笛上山﹐略不相顧﹐笛聲不輟﹐交臂而去。與此事略同﹐惟遊湖者之悲不如李生﹐而子久之笛﹐亦未如徐五之能起死也。

記花塢

行西溪未半﹐至吳家湖頭﹐登陸可三里所﹐入花塢矣。塢以多花名﹐余來初不見花。一徑絕窄﹐出萬竹中﹐幽邈無窮。崖下多沃壤﹐盡以蒔竹。小溪宛宛如繩﹐盤出竹外。溪次有微徑兩三道﹐鹹陰沈上沮白日﹐細艸翠潤﹐香气蓊勃。稍南多杉﹐霜皮半作深紫之色﹐雜立竹中﹐紫翠蕩漾﹐如垂湘簾。路斷輒支石梁﹐潭水出其下﹐爲小石所沮﹐淙然作聲。潭中生石菖蒲﹐小魚出沒蒲根﹐涵虛若空遊﹐或聯隊行﹐或否。

藕香橋景愈幽麗。路右趣至潭而畢﹐過橋乃得路。深綠間出紅葉﹐人聲闃然﹐畫眉之聲始縱。茅庵十九處﹐不相襲﹐各自力構﹕或砌小石級﹐狀若修蚓入云﹐莫窮其端﹔或疏籬當竹﹐梵唱瑯然﹔或銀墻沿竹﹐墻盡不見門宇﹐柴關乃背臨溪上﹐步武錯迕﹐窈然而深﹐廓然而容﹐皆因竹爲曲折也。

白雲堆陡絕﹐左倚深叢﹐右臨枯潭﹐樵步出沒﹐瞥如猿揉。小庵當羣松而門﹐庵後四山合沓﹐時出雲气﹐彌望皆竹。風過籟發﹐蕭然﹐不類人境。僧言花塢路止此矣。同遊者十人﹐楊寶臣先生年七十﹐最健﹐約余爲後遊。余許以明春來看新竹﹐因借筆紀之僧壁。己亥九月十日。

足本《迦茵小傳》題詞並序

足本《迦茵小傳》題詞並序

秋气旣肅﹐林居寡歡﹐仁和魏生﹐時時挾書就余談譯。齋捨臨小橋﹐槐楡蒼黃﹐夾以殘柳﹐池艸向瘁﹐鳴螿四徹﹐寥然不覺其詞之悲也。回念身客馬江﹐與王子仁譯《茶花女遺事》﹐時則蓮葉被水﹐畫艇接窗﹐臨楮嘆喟﹐猶且弗懌。矧長安逢秋﹐百狀蕭瑟﹐而《迦茵》一傳﹐尢以美人碧血﹐沁爲詞華。余𨿽二十年庵主﹐幾被婆子燒卻﹐而亦不能無感矣。爲書旣竟﹐仰見明月﹐涉筆窗間﹐卻成此解。

倚風前﹐一徑幽恨﹐盈盈珠淚成癭。

紅瘢腥點鴛鴦翅﹐苔際月明交頸。

魂半定﹐倩藥霧茶云﹐融得春痕凝。

紅窗夢醒。

甚恨海波翻﹔愁臺路近﹐換卻乍來徑。

樓陰裏﹐長分紅幽翠屏﹐消除當日情性。

篆紋死後依然活﹐無柰畫簾中梗。

卿試省﹐碧潭水﹐阿娘曾蘸桃花影。

商聲又警。

正蘆葉飄蕭﹐秋魂一縷﹐印上畫中鏡。

【說明】

《迦茵小傳》譯於1904年﹝光緒三十年﹞秋。《買陂塘﹟足本﹝迦茵小傳﹞題詞並序》就寫在這个時候。「會得言情頭已白﹐撚髭想見獨沈吟。」﹝夏曾佑《積雨臥病讀琴南迦茵小傳有感》﹞此時的林紓已五十三歲了﹐頗有人生逢秋之感。他逐漸攺變「木彊多怒」的性格﹐常被譯作中的兒女之情所打動。陳炳堃在《最近三十年中國文學史》中﹐還稱他是一个多情的人。

《迦茵小傳》寫的是一對靑年男女悲劇性的愛情故事。女主人公迦茵姑娘﹐善良美麗﹐深情髙義。在譯述中﹐林紓對他懷著深厚的同情和愛憐之心﹐並悲從中來﹐觸發了對亡妻的懷念。譯本題詞上片寫迦茵不幸的愛情遭遇﹐下片悼亡。纏綿徘側﹐哀感動人。

注釋﹕

婆子﹕朱普濟《五燈會元》卷六「亡名道婆」載﹕「昔有婆子供養一庵主﹐經二十年﹐常令一二八女子送飯給侍。一日﹐令女子抱定﹐曰﹕『正恁麼時如何﹖』主曰﹕『枯木倚寒巖﹐三冬無暖气。』女子舉似婆。婆曰﹕『我二十年只供養得个俗漢﹗』遂遣出﹐燒卻庵。」

癭﹕與瘖通﹐說不出話。此三句寫迦茵與情郎亨利在衣肆相逢﹐但不相見的遺恨。爲了成全亨利與愛瑪的婚姻﹐迦茵遠避巴黎﹐入衣肆爲人作模特兒。一日﹐忽見亨利來到跟前相衣﹐幾欲向前說話﹐卻爲愛倫﹝按﹕亨利之妹﹞所阻﹐以至昏昏惘惘﹐非醉非暈﹐狀若中魔﹐久久不能言語。

紅瘢﹕此指血迹。以下二句轉寫初戀。亨利上塔爲迦茵取鴉雛﹐不愼墜下﹐迪茵以手承護﹐雙雙受傷。前者股折﹐後者臂血湧出﹐唇血滴瀝。

苔際月明交頸﹕以受傷鴛鴦在月影中的相偎相依﹐比諭情侶的生死戀情。迦茵與亨利受傷後﹐兩人互抱同臥艸際﹐醫生就月明中發現他們。

魂半定二句﹕謂在亨利養傷期間﹐迦茵精心看護﹐兩人尉帖﹑親暱﹐畱下了感情融洽的痕迹。

海波翻﹕格雷芙夫婦爲挽救家庭的破落﹐逼迫兒子娶債主來文傑的女兒愛瑪爲妻。而愛瑪亦早鐘情亨利了。

依然活﹐謂消除不了。在翻譯《迦茵小傳》時﹐觸動愁懷﹐想到以前妻子房中的篆煙﹐又勾起了對她的懷念。

畫中鏡﹕畫圖中妻子梳頭的妝鏡。末了四句謂往昔的情景已如夢境﹐從回憶中警醒過來之後﹐寂寞蕭條﹐看到的只是畫中妻子梳妝時的瘦損身姿。

《孝女耐兒傳》序

予不審西文﹐其勉彊廁身於譯界者﹐恃二三君子﹐爲余口述其詞﹐余耳受而手追之﹐聲已筆止﹐日區四小時﹐得文字六千言﹐其間疵謬百出。乃蒙海內名公﹐不鄙穢其徑率而收之﹐此予之大幸也。

予嘗靜處一室﹐可經月﹐戶外家人足音﹐頗能辧之了了﹐而余目固未之接也。今我同志數君子﹐偶舉西士之文字示余﹐余𨿽不審西文﹐然日聞其口譯﹐亦能區別其文章之流派﹐如辧家人之足音。其間有髙厲者﹐淸虛者﹐綿婉者﹐雄偉者﹐悲梗者﹐淫冶者﹔要皆歸本於性情之正﹐彰癉之嚴﹐此萬世之公理﹐中外不能僭越。而獨未若卻而司﹟疊更司文字之奇特。

天下文章﹐莫易於敍悲﹐其次則敍戰﹐又次則宣述男女之情。等而上之﹐若忠臣﹑孝子﹑義夫﹑節婦﹐決膽濺血﹐生气凜然﹐苟以雄深雅健之筆施之﹐亦尙有其人。從未有刻畫市井卑污齷齪之事﹐至於二三十萬言之多﹐不重復﹐不支厲﹐如張明鏡於空際﹐收納五虫萬怪﹐物物皆涵滌淸光而出﹐見者如憑欄之觀魚鱉蝦蟹焉﹔則疊更斯蓋以至淸之靈府﹐敍至濁之社會﹐令我增無數閱歷﹐生無窮感喟矣。

中國說部﹐登峯造極者﹐無若《石頭記》。敍人間富貴﹐感人情盛衰﹐用筆縝密﹐著色繁麗﹐制局精嚴﹐觀止矣。其間點染以淸客﹐間雜以村嫗﹐牽綴以小人﹐收束以敗子﹐亦可謂善於體物﹔終竟雅多俗寡﹐人意不專屬於是。若疊更司者﹐則掃蕩名士美人之局﹐專爲下等社會寫照﹕好獪駔酷﹐至於人意所未嘗置想之局﹐幻爲空中樓閣﹐使觀者或笑或怒﹐一時顚倒﹐至於不能自己﹐則文心之邃曲﹐寧可及那﹖

余嘗謂古文中敍事﹐惟敍家常平淡之事爲最難著筆。

《史記﹟外戚傳》述竇長君之自陳﹐謂姊與我別逆旅中﹐丐沐沐我﹐飯我乃去。其足生人惋愴者﹐亦只此數語。若《北史》所謂隋之苦桃姑者﹐亦正仿此﹐乃百摹不能遽至﹐正坐無史公筆才﹐遂不能曲繪家常之恆狀。究竟史公於此等筆墨﹐亦不多見﹐以史公之書﹐亦不專爲家常之事發也。今疊更司則專意爲家常之言﹐而又專寫下等社會家常之事﹐用意著筆爲尢難。

吾友魏春叔購得《疊更司全集》﹐聞其中事實﹐彊半類此。而此書特全集中之一種﹐精神專注在耐兒之死。讀者迹前此耐兒之奇孝﹐謂死時必有一番死訣悲愴之言﹐如余所譯茶花女之日記。乃疊更司則不寫耐兒﹐專寫耐兒之大父淒戀耐兒之狀﹐疑睡疑死﹐由昏憒中露出至情﹐則又《茶花女日記》外別成一種寫法。蓋寫耐兒﹐則嫌其近於髙雅﹔惟寫其大父一窮促無聊之愚叟﹐始不背其專意下等社會之宗旨﹐此足見疊更司之用心矣。

疊更司書多﹐不勝譯。海內諸公請少俟之。余將繼續以傖荒之人﹐譯傖荒之事﹐爲諸公解酲醒睡可也。書竟﹐不禁一笑。

光緒三十三年八月十日﹐閩縣林紓畏廬父敍於京師望瀛樓。

記惠斯敏司徳大寺

﹝選自《拊掌錄》﹐今譯名爲《傑弗裏﹟克雷昂先生的見聞雜記》﹞

﹝美﹞華盛頓﹟歐文著

林紓筆譯

魏易口述

一日爲蕭晨﹐百卉俱靡﹐秋人寡歡之時﹐余在惠斯敏司徳寺遊憩可數句鐘。當此荒寒寥瑟之境﹐益以陰沈欲雨之秋天﹐可云兩美合矣﹗餘一入寺門﹐已似托身於古昔﹐與地下鬼雄款語。門內列甬道至修廣﹐上蓋古瓦﹐陰森如履地洞﹔修墉之上﹐作圓竇通漏光。是中隱隱見一僧﹐衣黑衣﹐徐行若魅。餘一人旣入是中﹐決所見必皆厲栗之狀﹐卽亦無怖。墻壁年久﹐莓苔斑駁﹐泥土亦漸削落﹔壁上碑版﹐隱隱亦悉爲苔紋所封﹔而鐫刻之物﹐觚稜漸挫﹐但模糊畱其形式而已。黃日布地﹐四圍仍陰悄動人﹐髙墉修直﹐仰望蔚藍﹐直類井底觀天﹔而本寺塔尖直上﹐半在云表。

余循行廢殿之上﹐遙想當日之經營﹐至此已榛蕪滿目。更讀殘碑﹐半傾側於地﹐或卽成爲砌石﹐履迹所經﹐字畫均漫漶不可讀。尙有一碑﹐列三巨公名﹐仿佛可辧﹐其事迹則久已磨平﹐無可求索。三公者﹐均本寺主持﹐爲十一二世紀時人。余癡立久不能語﹐以爲人死畱碑﹐卽碑亦不足深恃﹔可知人欲圖名﹐欲身後令人思慕﹐其事滋難恃也﹐若更數年者﹐將並此而沒矣﹗當日營謀﹐刊石立像﹐謂可不朽﹐不知石亦有時而漫滅也﹗

徘徊中﹐寺鐘已動﹐回音若抱柱而鏗﹐余立身叢冢之中﹐似此鐘聲詔人﹐今日光陰又匆匆逝矣﹗余在聲浪之中﹐搖搖似爲此聲催吾入諸窀穸﹐可悲也哉﹗

已而徐步入廣殿中﹐旣入﹐而壯麗之奇構﹐令人震越失次﹔盤花大柱林林可數百株﹐藻井直上﹐髙厲不見其極。余自視若在殿礎之下﹐蠕蠕直如虫豸。以此殿之髙且廣﹐寂寥無人﹐履之心悸﹐足不敢前。每一窺足﹐而回音輒發於壁間﹐覺一舉一動皆生奇響。余肅然﹐處吾旁者﹐均先代賢哲英雄之骨﹐不能不加敬恭。然不禁一笑者﹐笑彼功蓋宇宙﹐言成經典之人﹐至於今日﹐則殘骨數星﹐與沙土交雜﹐聚此漠然無人之區﹐外此其又何戀耶﹗生前舉手可以奄有江山﹔至於鐘漏歇時﹐欲與前勛爭此土壤﹐尙有吝惜不復相讓者﹐則又可憫矣﹗夫萬年之名﹐人人所歆﹐而銘誄陳陳﹐觀者又復幾人﹖矧此石苦漶﹐復不足深恃耶﹗

余此時迆邐至古詩人墳碣之下﹐盤桓久之。詩人遺事﹐至簡而易讀。惟莎士比﹑愛疊森兩先生尙有小石像存焉﹐餘人則半像粗記姓名而已。嗟夫﹗詩人固無勛榮﹐而弔古人來﹐往往於詩人斷墳多增畱戀。凡人之弔古英雄﹐但有駭嘆﹐若詩家遺像﹐則綿綿然情動於中﹐卽亦不知其所以然。以詩人感人之深﹐𨿽異代有同夙契。蓋著書者之神﹐往往合於讀書者﹐情絲蒙絡﹐款款深深。餘人則但憑歷史爲準﹐而史殊不足恃。詩人印人以心﹐每誦其詩﹐輒如新發諸硎﹐不斥爲陳人屏之也。須知詩人爲人多而爲己少﹐以詩人生平去歡樂而卽幽邃﹐閉戶苦吟﹐取古人之心迹與今人粘合無間﹐而名譽又不從流血而來﹐一一本諸心思﹐以公道論之﹐後人宜有感戴之思。蓋詩人之畱貽﹐非屬丰功偉烈﹐或徒托空名﹐直握其智珠﹐出其慧力﹐悉投諸後人﹐一無所吝也。

余旣憑弔詩人﹐更進則古皇陵寢矣。又進﹐則名臣勇將及有名主教之屬。碑碣林林﹐顧乃無一聲響﹐大似《天方夜譚》中所言術士入城﹐城人皆化爲石偶者。偶讀墓碑﹐佳者亦夥﹐獨有一家﹐則碑志中有二語云「兄弟勇﹐姊妹懿。」言詞至賅簡﹐而感人亦至深也。

余當萬念俱寂時﹐忽隱隱聞市聲及車馬之聲隨西風而至﹐此二境乃至不相侔。人世繁聲竟直至夜臺之上耶﹖余徘徊間﹐西日將匿﹐似遊人宜反﹐而暮鐘亦急。余見沙彌衣白衣﹐魚貫入殿。余獨立於亨利第七禮拜堂之前。門外階級重重﹐銅扉嚴闔。余仍入觀﹐堂中營造之工﹐一時無兩。壁端鐫刻垂滿﹐每刻均鐫先賢﹐而刻工之佳﹐幾於視堅石爲木綿﹐屋頂均密刻﹐仰觀竟纖細如蛛网。中立二石像﹐則帝﹑後禦容也﹐旁立均勛戚大臣。每像之前﹐均玉石闌於旋繞﹐顧富麗至此﹐轉令人生無窮之悲﹐蓋經構此宇﹐非有大力烏能者﹖乃殘骨卽居止廣殿崇墀之下矣﹗意必有一日﹐鳥巢其上﹐遊人憑弔壞殿之基。殿外尙有二陵﹕一爲英後伊裏沙白﹐一爲蘇格蘭後馬利亞。二人﹐仇讐也﹐今乃相距一丘﹐則所謂仇讐者﹐亦不外如此耳﹗方今力持公論﹐何人不爲馬利亞鳴其冤抑﹖以大勢論之﹐二人生死當萬元相見之期﹐不圖埋骨成灰﹐乃同此濛濛之埃壒。

余倦極﹐困息於馬利亞石像之下﹐憐而弔之。時萬聲俱寂﹐並住僧梵唄之聲亦渺。天色沈沈﹐黑影漸生﹐石像亦漸模糊。晚鐘逐處皆動。余起立將出﹐遂拾級下。忽見愛徳哇徳聖王之墓﹐因復登臨。墳外環立多像。爲勢稍髙﹐歷歷見諸塋兆。左近有加冕禦座一﹐爲木制。餘思加冕者﹐皇帝得意之秋也﹐今胡爲移此得意之禦座置諸寢園﹖然則人世得意失意事﹐相去亦不數武耳﹗

天色已晚﹐僧將閉門﹐余遵舊路而出。余旣出殿門﹐寺門卽闔﹐回音尙隱隱然。

余旣出門﹐思欲默識今日所見﹐乃腦筋棼如亂絲。自念剛出此門﹐胡爲遺忘如是之迅﹖然則智﹑名﹑勇﹑功﹐乃可令人久憶耶﹖彼所謂大名千古不朽者﹐亦讏言耳﹐駒光之隙﹐時推陳而出新﹐須知前此文字固佳﹐然翻閱已至未葉矣﹗今日名人﹐卽推倒舊時之老宿者﹐不知後來之秀﹐久磨礪以待汝矣。故歷史陳陳﹐後人聞者﹐每疑信爲荒唐之說。實迹偏成疑案﹐因之聚訟紛紛﹐而紀功之碑﹐亦不待人力推陷﹐皆倦極而思睡於地﹐所鐫古書﹐亦漸漸爲空气所蝕﹐成爲平面。無論華表﹑穹門﹑金字塔﹐後此均一堆沙石耳﹗縱使墳臺堅固﹐亦復何濟﹖而亞力山大之屍灰已揚歸烏有﹐僅畱空槨﹐置諸博物院中。埃及之「木默」﹐固長歷人世之光陰﹐卽波斯之坎白西司﹐亦未嘗加以淩踐。今嗜利之人﹐乃竊取而鬻之。埃及佛羅之木默﹐今已搗碎爲醫傷之藥屑矣。夫以金字塔中之物﹐尙屑以爲藥﹐矧此區區之殿宇耶﹖今日尙有吾輩爲文章以稱美此寺﹐安知異日非風吼鴟鳴之廢地﹐而斷瓦殘磚﹐均爲野藤山花所蒙絡﹖夫人身死耳﹐死而畱名於史﹐卽史亦奚足恃﹖𨿽碑版亦但成遺迹而已﹐他又何論耶﹗

嚴旣澄校注按語﹕

按此爲歐文生平得意文章之一﹐最足表現作者之性情﹐極爲當時作家所稱頌。惜原譯者刪節頗多﹔若悉爲補入﹐又慮減原譯文之丰姿气勢。幸此類懷古之文辭﹐本無嚴整之布局﹐稍加縮節﹐似尙無妨。故除校正一二訛誤之句外﹐不欲多所補充。至原文所具之靈思美感﹐則此譯文亦頗能保持不墮。吾人不能不認爲林氏所譯書中之上品也。

