

欽定四庫全書

集部六

方齋存稿

別集類五【明】

提要

【臣】等謹案方齋存稿十卷明林文俊撰文俊字汝英號方齋莆田人正徳辛未進士官至南京吏部右侍郎諡文修事迹具明史本傳湛若水所撰神道碑載所著有方齋存稿世無刋本此本乃其家藏舊抄疏表序文雜著九卷詩一卷史稱其文章醇雅雋永今觀其詩亦舂容恬適不事雕琢

國朝朱彞尊輯明詩綜乃獨不載之當由未見此本非置之不錄也又近人鄭王臣輯莆風淸籟集所選文俊詩尙有彭城夜泊七律一首送黃主簿赴蘄水七絕二首爲是集所未收未知王臣何自得之王臣卽莆田人於文俊爲鄕裏或墨迹流傳據以載入歟今世傳明南監板二十一史卽文俊所校刋竄攺舛訛頗爲後人訾議然文俊爲祭酒已在雕板將竣之日陳騤館閣續錄所謂經進不經修者未可以是並訾其詩文也乾隆四十四年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

方齋存稿卷一

明林文俊撰

表

進二十史表

南京國子監祭酒臣林文俊謹以校刋二十史進呈聖覽者前聞具在垂聖王稽古之資遺籍復完徴昭代右文之治載蠲令日輒冒宸嚴冀少禆於燕閒或可廣於流布臣誠惶誠恐頓首頓首惟明君務學爲急而信史載事尢詳顧玆歷代之全書貯於成均之兩庫上自邃古下訖朝元二十家筆削之功千百年行事之實博大纎悉之畢具體裁義例之攸存但歷時旣久而踳駁滋多故補缺𨿽勤而舛訛亦甚漸致前功之棄深貽後學之憂幸文運之誕興際聖人之在上好學夙成乎天性崇文聿采乎人言遂俾愚臣並辱隆委因知盛事有待熈朝南宮發四庫之書仍令博求於士類起部備三品之用兼容借給於司徒蓋欲昭一代之人文奚暇惜千金之重費先是祭酒臣張邦奇司業臣江汝璧實共領之旣而臣文俊司業臣張星踵成而博士臣程煌助教臣劉世龍臣聶曼臣王昆臣許堯學正臣黃良弼臣鄒魯學錄臣張傑𨿽各委任不一亦皆校勘惟均功績三年深慙駑駘之鈍書塵乙覽猶恐魚豕之訛玆蓋伏遇皇帝陛下聖智天成文明日麗志存康濟學有緝熈謂載道固存乎經而考古必資於史泛觀前代博究諸家見殘編斷簡之失眞恐往事遺言之莫考乃以校修之責特委文學之臣晉魏隋唐等書殘者則補史漢遼金之板腐者重刋豈徒爲祕閣珍蔵垂於不朽抑將使寒鄕晚出睹之爭先吾道重光斯文有托臣等材𨿽譾薄學本空疎忝職賢闗每恨無階以報塞濫竽史事但知殫志於校讎移牒鳩工掄材分局職兼六館書購多方茍中間有一字之疑必往復盡諸臣之見𨿽勤劬於夙夜漫淹歷於嵗時幸而畢工玆爲完璧裝盈緗帙隨書各識其標題別以牙籖開卷不煩於檢閱仰呈天陛庻徧儒林伏願念建事本乎多聞命講官時以進讀凡其善之當法惡之當懲與夫治所由興危所由兆務究是非於旣往用資法戒於將來車同軌書同文綿一統輿圖之盛徳可大業可久垂千年汗簡之光臣下情無任瞻天仰聖欣躍屏營之至謹以二十史隨表上進以聞

謝重幸學表

國子監祭酒臣林文俊等嘉靖十二年三月十三日欽防聖駕臨幸大學謹奉表稱謝者臣等誠懽誠忭稽首頓首上言伏以典禮更新百代仰大君之有作辟雍臨幸四方占文運之方隆載舉曠儀聿光舊典懽均朝野慶協天人玆蓋伏遇皇帝陛下聖由天縱徳與日新彛倫敍而五典以惇禮樂興而百度咸正況玆首善尢在畱神默契聖心大祛俗見謂孔子稱王本非禮宜正先師之名陋元人塑像爲不經特遵皇祖之訓別祠啟聖聿明父子之倫配食先賢盡去公侯之號禮無僭瀆道益尊崇顧玆典之鼎新煩至尊以賁重當薄海同文之日適踐阼一紀之初乃涓令辰爰修盛事六龍捧禦逺戾止於膠庠萬乘執圭親釋奠於先聖崇儒重道稽古諏經喜溢章縫光流簡執豆籩以奔走乃有三氏之子孫圜橋門而聴觀奚止六館之英俊瞻威嚴於咫尺幸法語之丁寧建皇極以敷言斯其至矣觀人文以成化是之謂乎臣等職忝師儒躬逢盛美幸睹大人之虎變願先多士以駿奔賜坐而講易書覺叨榮之已過教人必先忠孝誓圖報於將來伏願配乎天配乎地皇朝綿一統之圖作之君作之師天子介萬年之壽臣等無任瞻天仰聖激切屏營之至謹奉表稱謝以聞

經筵講章

孟子曰爲政不難不得罪於巨室巨室之所慕一國慕之一國之所慕天下慕之故沛然徳教溢乎四海這是孟子離婁上篇說爲政者當修身以服人心的意思巨室是世臣大家慕是心悅服孟子說道人君爲政於天下其道不難在不得罪於巨室而已蓋巨室之心難以力服而國人素所取信茍君心未修所行的事多乖戾則國人怨怒必自世臣大家始所以人君爲政先要正心誠意使反之於身無聲色貨利之累而達之於政得刑賞舉措之宜則巨室見之自然悅服而無怨怒這便是不得罪於巨室巨室旣慕則一國之人視巨室爲向背的亦皆悅服而慕之一國旣慕則天下之人視一國爲向背的又將悅服而慕之人君爲政能使自近及逺無一人不服如此則推無不準動無不化而吾徳教之行無所畱礙自沛然充溢四海而天下之民無不被其澤者其於爲政也何難之有臣考戰國之時王政不綱巨室擅權當時諸侯不務修徳以服其心而欲以力勝之反以取敗孟子有見於此故爲此說以救之可謂探本之論矣況人君一身天下之本茍其身正則禮樂徵伐出自朝廷四海之內無不用命何憂乎巨室如其身不正則眾叛親離匹夫匹婦或能勝予豈特巨室爲可畏哉此人君所以貴修身也恭惟皇上以天縱之資紹列聖之統卽位以來勵精圖治日禦經筵以熈聖學日覽章奏以決大政洪範有序敬一有箴修身之功可以匹休堯舜而邁迹湯武矣尢願法天廣運愼終如始使徳教之施廣被於四海運祚之隆永垂於萬年臣等犬馬之誠無任惓惓顒望

孟子曰養心莫善於寡欲其爲人也寡欲𨿽有不存焉者寡矣其爲人也多欲𨿽有存焉者寡矣這是孟子憫世之人溺於私欲而喪其本心故發此論所以示人以養心之要也欲是嗜欲存字不存字都指此心說孟子說道凡人有生便有欲如目之於色耳之於聲口之於味鼻之於臭四肢之於安佚皆是也是𨿽人所不能無然多而不節便流於邪僻而喪失其本心故欲養此心其要莫善於寡欲何則欲者心之累也茍其人能寡欲矣則此心不至外馳自然收斂在這腔子裏足爲萬變酬酢之主其有不存者寡矣茍其人多欲則昏昧放逸身𨿽在這里此心卻與物欲俱馳其有存者亦寡矣臣嘗論之人之一心只是个天理而已若私欲則生於形气之私原非性中所有但是二者嘗交戰於胸中疊爲消長如長了一分人欲便消了一分天理彼愈長則此愈消甚可畏也是以聖賢教人時時要存養省察克治使欲心不畱則此心瑩然渾是天理淸明純一之體不虧而應事揆物自不失其當然之則孟子提出寡欲二字於心學上極爲親切爲人君者尢不可以不知也何也人君尊居九重富有四海求無不得欲無不遂尢易縱欲自肆且如聲色貨利遊畋土木徵伐之類茍其心溺於此其爲害豈可勝計哉是故舜聖人也其臣臯陶戒之曰無教逸欲有邦武王亦聖人也其臣師尙父戒之曰義勝欲者從欲勝義者凶夫二臣者豈不知舜與武王必不至於縱欲哉正以心之難操欲之可畏所以防之於豫而杜之於防也其慮逺矣仰惟皇上聰明睿知得古帝王心學之正傳以敬天法祖爲心以求治保氏爲務心不耽聲色之娛目不接玩好之具𨿽詩書所稱何以過之然臨禦有年而治效猶若未臻比者星變地震水旱蝗虫之災尢不能不廑聖慮也伏願詳味孟子此章之言深究前代得失之故淸心寡欲務學親賢內外交修躋於一徳則治本旣端治具畢舉唐虞三代之盛不難致矣臣犬馬之心無任惓惓

元首明哉股肱良哉庶事康哉這是虞書益稷篇內史臣記臯陶賡歌告帝舜的說話元首在上指君說股肱在下指臣說良是善康是安臯陶因帝舜作歌責難於臣於是賡歌以責難於帝說道君爲臣之元首臣爲君之股肱勢𨿽結於上下義則一體相須誠使爲元首者智足以知人明足以照物賢者必用而不賢者必退有功必賞而有罪必罰譬之日月當空無所障礙而萬象洞然畢照人君之明如此則爲之股肱者皆將奉公守法莫敢偸惰以隳職業而布列朝廷者皆藹藹之吉人矣股肱有不良乎股肱旣良則能爲君分理庶務以禮則備以樂則和以教則行以養則遂凡大小政事莫有廢墮不舉之患矣庶事有不安乎由是觀之君明則臣良而天下之事可不勞而理也臯陶此歌𨿽若歸美於帝之詞而責難之意寓焉其忠愛至矣臣嘗因是而考有虞之時若舜之明四目達四聰元首何其明哉其臣如禹臯陶稷垂伯夷防龍皆一時之賢濟濟相讓股肱何其良哉明良相逢都兪吁咈於一堂之上志同道合所以成有虞之治而後世鮮儷也仰惟皇上聰明天縱剛健日新君臨天下一紀於玆無一念不在乎敬天勤民無一時而忘乎親賢講學道冠百王而不自以爲聖智周萬物而不自以爲明尊禮耆舊信任忠良在廷文武羣工咸思竭股肱之力以祗承休徳明良喜起之歌於變時雍之化復見於聖明之朝矣臣等何幸躬逢其盛

六三徳一曰正直二曰剛克三曰柔克平康正直彊弗友剛克燮友柔克沈潛剛克髙明柔克這是周書洪範篇箕子演三徳之疇以告武王的言語六三徳是大禹所敍九疇中第六疇正是無邪直是無曲克字解作治字箕子說道人君建極於上旣足以爲臣民取法然無三徳之用卻不能使人都歸於極故大禹敍疇皇極之後卽繼以三徳三徳之目第一曰正直是以正直之徳治天下第二曰剛克是以剛徳治天下第三曰柔克是以柔徳治天下蓋正直者無爲而治聖人之本心剛柔者賴之以輔治聖人不得己而用之故一曰正直二曰剛克三曰柔克平康是天下有道之世彊弗友是彊梗弗順的人燮友是和柔委順的人沈潛是沈深潛退的髙明是髙亢明爽的箕子又說三徳之用各有所宜人君如遇平康之世人皆會極歸極遵義遵道這是好時則惟持正秉直建極以先天下而己不必事乎矯拂如遇那彊梗弗順可以由極而不欲者這是習俗偏於剛的人則必董之以威使他有所畏而歸於極是以剛而克剛如遇那和柔委順欲由乎極而不能者這是習俗偏於柔的人則必予之以福使他有所慕而歸於極是以柔而克柔又有一等气稟柔弱沈深潛退不及乎極者卻要激勵奬進使他企而及之是以剛而克柔有一等气稟剛方髙亢明爽而過乎極者卻要防閒裁抑使他俯而就之是以柔而克剛夫人君三徳之用撫世酬物因時制宜如此則天下之人𨿽有溺於習俗囿於气稟者至此悉歸於皇極矣三徳乂用其效不旣大哉臣按洪範三徳正直之用一剛柔之用四蓋人君之徳有剛有柔猶天道有陰有陽陰以斂之陽以舒之而後嵗功成萬物遂人君之治天下何以異於此哉歷觀古昔聖王所以能成天下之治用此道也漢唐以來人主不知三徳之用故或偏於剛如漢宣帝之殘忍或偏於柔如漢元帝之懦弱失君道矣治不古若何足怪哉仰惟皇上秉乾剛之徳普離照之明卽位以來刑罰不遺於姦究徳澤徧及於惸嫠剛柔相濟寛猛適中其於所謂三徳蓋已允蹈之尢願終始此徳終始此治納斯世於皇極綿宗社於萬年天下臣民不勝至願

列爵惟五分土惟三建官惟賢位事惟能重民五教惟食喪祭惇信明義崇徳報功垂拱而天下治這是周書武成篇史臣記武王政治本末的說話爵是封爵土是國土武王旣克商有天下遂定封爵以公侯伯子男爲五等分以土地以公侯百里伯七十里子男五十里爲三等故說道列爵惟五分土惟三賢是有徳的人能是有才的人武王建立治官惟用有徳之人不肖的不得以幸進分職任事惟用有才之人無才的不容以濫及故說道建官惟賢位事惟能五教是君臣父子夫婦長幼朋友五常之教食所以養生喪所以送死祭所以追逺武王以一身任君師之責故於五教極所愼重要使天下百姓都歸於人紀之中五教之外又重民食喪祭三件事以厚風俗故說道重民五教惟食喪祭信是誠實上不好信則天下皆趨於詐武王𨿽一令之布必不肯失信於天下義是所行合宜上不好義則天下皆趨於利武王則一事之行必求允當於人心這便是惇信明義人之有徳的若不去尊崇他何以勸善武王於有徳的人必尊之以官人之有功的若不去酬報他誰肯效忠武王於有功的人必厚之以賞這便是崇徳報功夫分封有法官使有要五教修三事舉信義立官賞行諸般政事都盡了武王此時復何所爲惟垂衣拱手而天下大治故說道垂拱而天下治臣觀有周史臣記武王政治之本末如此考之孔子稱舜無爲而治恭已南面周公稱文王罔攸兼於庶言庶獄庶愼蓋與此稱武王之垂拱同一道也然人徒知數聖人之無爲而不知其所以致此者豈偶然哉蓋舜紹堯之後齊七政去四防命九官十二牧敷言試功以察庶官明目逹聰以決壅蔽其憂勤至矣至於文王惠鮮鰥寡懷保小民自朝至於日中昃不遑暇食其憂勤又如此蓋皆極其有爲於先是以能享無爲於後正與此論武王事相合豈眞無所作爲而天下自治也哉後世人主不知聖人先憂勤而後逸樂往往以無爲借口恣耳目之娛窮心志之欲髙枕肆志委政非人以至召變速戾者何可勝數誠萬世人君所當深戒也仰惟皇上以聖哲之資撫盈成之運卽位以來一切遊娛之事不經於心百凡玩好之具不接於目未明視朝勵精圖治日禦經筵親近儒碩其於前代帝王之盛美蓋兼而有之尢願體道用中求賢納諫愼重爵賞以待有功委任賢能以圖輔政忠厚以勵士風節儉以蘇民困本一人之憂勤致萬邦於安樂則垂拱無爲之治不在虞周而在今日矣天下臣民不勝慶幸

徳盛不狎侮狎侮君子罔以盡人心狎侮小人罔以盡其力這是周書旅篇召公告武王以當謹徳不可玩人的意思狎侮是褻慢君子指在位之人小人是細民召公說道人君以一身居天下之上要在謹徳徳旣盛則動容周旋中禮然後能無狎侮之心夫徳有未至則未免有狎侮之心彼君子以心事上的然必在上者推誠以待之致敬以下之然後能盡其心茍狎侮了他彼見吾禮貌之衰則有去而已孰肯盡心爲吾用哉小人以力事上的然必在上者撫之以恩動之以禮然後能盡其力茍狎侮了他彼𨿽畏威易役然至愚而神肯盡力爲吾用哉然則君子小人皆不可狎侮之也明矣臣按召公此章本爲西旅貢而作乃言及此何也蓋天下之治無常形而安危治忽在人主一念敬肆間茍君心小肆而溺於玩好之私則小人投隙並進導之以快情肆意之事何所不至於是正士日疎而法言難入矣安得不狎侮君子乎又將以欲爲可縱民不足畏而咈百姓以從己之欲者有之安得不狎侮小人乎此召公之所深慮也夫以武王功徳之盛召公猶以是戒之則人君於所好尙可不謹哉仰惟皇上卽位以來屛斥耳目之玩而敬天法祖勤政務學孜孜如不及於君子則諫行言聴不徒禮貌之虛文於小民則子惠仁懷每有優卹之實惠是以中外臣工咸思竭忠效智以佐休明而萬邦黎庶莫不尊親愛戴其上者嘉靖中興之盛可以比隆堯舜矣臣愚尢願深味謹徳之言益嚴狎侮之戒宅心於敬防幽居非僻之幹所寶惟賢斥逺方珍奇之獻則聖徳益隆聖治益昌宗社億萬年無疆之休端在於此臣等何幸躬逢其盛

已予惟小子若涉淵水予惟往求朕攸濟敷賁敷前人受命玆不忘大功予不敢閉於天降威用這是周書大誥篇成王因武庚之叛大誥天下以東徵的意思已是欲已而不能已敷是布賁是飾前人指武王說成王上文言已嗣乎歷服恐不能明哲以迪民安康而格知天命然其意猶未巳也至是又說我以幼沖之年膺此重任恐不能勝如涉那淵水慮不能濟然我之心豈終以難自阻哉我惟往求所以濟之之道其道惟何我國家一代之法至爲明備茍姦人叛亂而不能討平則將爲之蕩然而廢弛矣我於典章法度必敷布而修飭之前此受命於天疆宇至廣今一隅騷動而不能鋤定則將爲所竊據而狹小矣我於前王基業必增益而開大之若此者非以病民也昔武王伐紂以安天下爲心今我亦以安天下爲心而不忘其大功爾我之爲心如此今武庚不靖得罪於天天命誅之我何敢閉抑天降威用而不行討乎臣按成王以幼沖踐阼當是時王室未安殷民未服武庚旣與三叔叛而商奄淮夷又相煽以動然成王能任周公四徵不庭卒能勘定禍亂以安王室成康以降周室寖衰陵遲至於夷厲之世玁狁內侵荊蠻淮夷相繼復叛宣王卽位命將徵之而周道復中興焉成王繼體之賢君宣王中興之令主皆汲汲於治兵詰戎如此莫非爲天下計也豈若後世人主窮兵黷武以邀四夷之功者哉仰惟皇上以上聖之資紹列聖之統文徳武功各臻其盛頃者廣西雲南及山西潞州稍稍不寧天威所加旋卽平定今中外乂安若無足慮者然禍亂常起於無形而變故每生於所忽臣願思祖宗櫛沐之勞謹今日衣袽之戒練兵選將以杜不虞任賢愛民以固邦本所謂制治於未亂保邦於未危者在聖明加之意而已臣愚無任惓惓

惟乃丕顯考文王克明徳愼罰不敢侮鰥寡庸庸祗祗威威顯民用肇造我區夏越我一二邦以修我西土惟時怙冒聞於上帝帝休天乃大命文王殪戎殷誕受厥命越厥邦厥民惟時敍乃寡兄朂肆汝小子封在玆東土這是周書康誥篇武王命其弟康叔爲衛侯的言語肇是始區夏卽天下殪是滅戎是大寡兄武王自謙的話封是康叔名武王說道我周有天下本於丕顯考文王而文王造周不外明徳愼罰兩件事徳者感化人心之本文王明其徳以化民則民皆知慕而入於徳罰者防範人心之具文王謹其罰以齊民則民皆知畏而不入於罰然其實何如庶民有鰥寡的至防而易忽者也文王發政施仁必先及何敢侮焉乃若有能當用的則用之而使在職有賢當敬的則敬之而使在位有罪當威的則威之而不少縱夫不侮鰥寡庸庸祗祗卽明徳之事威威卽愼罰之事合而言之皆徳也徳著於民民心歸之當時文王位𨿽西伯而天命已屬是肇造我區夏其徳所及我一二友邦亦觀感而化漸以修治不特友邦爲然盡西土之人亦皆怙之如父冒之如天明徳昭升聞於上帝上帝美我文王乃命之燮伐大商而受天命以有天下萬邦萬民各得其理莫不時敍則其徳又以及天下矣文王之徳足以得天下如此汝寡兄亦勉力不怠以成其業是以有此土地分建諸侯汝康叔得以受封在此東土豈偶然者哉臣按自古人君未有不以明徳愼罰而治以務罰不務徳而亂者考之前代歷歷可鑑肆我太祖髙皇帝旣得天下專務以徳化民𨿽刑罰之用亦所不廢然大辟必三覆奏律令成於屢易槁蓋其愼重如此是卽文王明徳謹罰之心也仰惟皇上繼統承天法祖爲治恩必徧於鰥寡爵必及於賢能尢憫無辜之民屢下哀卹之詔是無愧文王之徳久矣臣竊以文王所以成此徳者又由其常有視民如傷望道未見之心而不自足也故詩人頌美之曰勉勉我王綱紀四方臣至愚敢以爲今日獻惟聖明畱意王曰外事汝陳時臬司師玆殷罰有倫又曰要囚服念五六日至於旬時丕蔽要囚這是周書康誥篇武王告康叔以謹罰的意思外事先儒陳氏以爲有司之事臬是法倫是敍要囚獄詞之要者旬是十日時是三月蔽字解做斷字武王說道人君之法受之於天而有司代君以行法者也汝康叔於有司之事但取是法敷陳而條列之使爲有司的皆能詳明法意則於用罰之際庶不昧於所施然是法也殷先王用之輕重取捨秩有倫敍衛殷墟也殷之法乃殷民素所服習者汝惟使衛之有司法此殷罰之有倫者而用之則民無不服矣武王又念刑罰之用一成不可變罰用殷彛固善矣而推鞠訊問茍有未當則死者不可復生於是又戒之曰汝於獄詞之要者就使情與法俱當尢當服膺而念爲之求可生之道近則五六日逺則十日或三月夫旣爲之求生道而不可得然後從而刑之殺之大斷要囚則我與死者皆可以無憾矣武王告康叔如此忠厚惻怛之意爲何如哉臣按康叔衛侯也武王猶以愼罰告之況人君爲天下之主億兆之命懸於一人茍刑罰不中則民何所措手足是以古昔帝王若舜之欽卹禹之泣辜湯之愼罰髙宗之不僣不濫率皆致重乎此至於成周其制愈備每獄具三公九卿防聴之槐棘之下旣成以告之王王三宥之然後制刑其愼重如此所以上無濫罰而下無寃民也洪惟我太祖髙皇帝建國之初卽命丞相李善長等詳議法律親爲裁定凡有大獄必三覆奏而後行刑太宗文皇帝因法司奏決大辟則諭府部大臣等從容更審且云一日不盡則二日三日便十日亦何害此與武王所謂服念要囚至旬時者可謂異世同符矣恭惟皇上嗣統以來敬天法祖勤政惜刑仁如春生威同秋殺是以姦宄伏法良善獲安薄海內外罔不畏威懷徳臣愚尢願圖維治本培植化源乾元不息普施無外之仁帝徳罔愆允致協中之化天下臣民不勝幸甚

王曰嗚呼封敬哉無作怨勿用非謀非彛蔽時忱丕則敏徳用康乃心顧乃徳逺乃猷裕乃以民寧不汝瑕殄這是周書康誥篇武王告康叔欲其不用罰而用徳的意思彛是常蔽是斷敏徳是勤敏於徳顧是省猷是謀瑕是疵殄是棄絕武王致嘆呼康叔之名而告之先曰敬哉者言不可不致其敬也因說汝於衛國當順民情以爲治愼毋作可怨之事如謀有未善的法非國家所常行的汝或誤用之則害及於民皆足以召怨汝必勿用這非善之謀勿用這非常之法惟斷以是誠大法敏徳蓋古之人若我文考若古先哲王若商耉成人皆是能敏徳的汝必以之爲法而其法之也又必斷以誠彼其外若敏而中懈始𨿽敏而終替者皆其誠之不足者也然誠以法古敏徳欲何爲哉如心有未正何以化民則用以安汝心使宅乎天理不隔那人欲之危徳有未純何以出治則用以省汝徳使純乎天理不奪那私意之累謀有未善何以安民則用以逺汝謀使運之心而達之政的皆正大周詳足爲經久之計然必從容不迫待民自安勿忿其未化而遽刑之如此則爲能以徳化民民自安汝之治我豈以汝爲瑕疵而棄絕之哉臣按康誥一篇武王本爲康叔之國而訓戒以治民之辭然其篇內言心言徳者不一而足如曰宅心知訓曰徳裕乃身曰朕心朕徳惟乃知至此又曰康乃心顧乃徳其惓惓若此何哉蓋天下之治皆原於心而徳又所以出治之本也人君茍心正而徳修則見之刑賞舉措與夫一切政令必無不善而成天下之治也不難矣堯舜禹湯文武所以致治之盛後世莫及者其本原皆在於此恭惟皇上嗣位以來絕遊畋之娛屏奇邪之好所畱神者惟帝王之治所究心者惟聖賢之學聖衷澄徹天徳精純𨿽在古昔聖王何以過之然比年以來災異疊見天下之民庸有未得其所者臣愚伏願持謙沖之志法不己之運益資理義以養心益親賢人以輔徳政必爲悠久之規治必存惇厚之體則唐虞三代之盛復見於今日矣臣等不勝幸甚

嗚呼皇天上帝攺厥元子玆大國殷之命惟王受命無疆惟休亦無疆惟卹嗚呼曷其柰何弗敬這是周書召誥篇召公在洛作書告成王以治洛之事因周公自洛歸周而寄之以達於王也元子言紂爲君是天之長子大國殷指殷有天下說卹是憂召公將言天命不足恃先以嗚呼發之說道皇天上帝厥命靡常昔紂受天命爲元子而有大國矣及其無道得罪於天天乃攺其元子與大國殷之命使我周代之然則天命可恃以爲安乎今王受此大命以貴則爲元子以富則有大國固有無窮之美然天無常親命不易保元子大國旣可攺於昔則亦可攺於今豈非無窮之憂乎於是又嘆息說王其柰何弗敬蓋紂惟不敬故早墜厥命今王欲保守天命如之何可以縱肆而不敬乎人君爲天之子奉天爲治件件要與天合少有縱肆所存所行便與天背違了夫惟克敬則視聴言動一循乎理好惡用捨不違乎天與天同徳故能受天明命也人君保有天下其有要於此哉臣嘗論之人君以一身居天下之上治亂安危系於一人其責至重而勝之至難世主不察乎此徒見崇髙富貴爲可樂而忘其可憂肆情徇欲無所不至而危亡之兆見矣成王以幼沖嗣位召公慮其未必知此故告之曰無疆惟卹又曰柰何弗敬夫人君茍知天位爲可憂自不容於不敬者蓋憂則敬心生而治樂則驕心生而亂稽之往古歷歷可驗恭惟皇上聖本生知智由天縱敬天法祖納諫任賢勤勞庶政每以昧爽而臨朝緝熈聖學不因寒暑而輟講感上天示戒輒形罪已之言因四方告災屢下卹民之詔此其憂勤敬畏之心卽舜之兢兢業業文王之小心翼翼也然而治效猶未臻不免上廑聖慮伏願堅持此心終始無間廓虛中以盡下崇儉徳以裕民使徳澤敷予四海運祚綿於萬年臣等不勝至願

嗚呼篤棐時二人我式克至於今日休我咸成文王功於不怠丕冒海隅出日罔不率俾這是周書君奭篇周公畱召公的說話棐是輔冒是覆冒海隅出日是東海之隅日所從出之地周都西土去東爲逺周公舉逺以包近故以日出言俾是從周公說我與汝召公嘗同輔文武成王然文王之時尙有五臣爲之輔武王之時有四臣爲之輔今惟我與公二人而已我二人者惟能鞠躬盡瘁竭力以輔君故用能致今日之休然則天休滋至鳴鳳在郊今日之盛豈曰無所自而然哉然休則休矣未可以自足也昔文王之徳光於四方顯於西土用肇造我區夏其功大矣茍今日四海之內有一人弗服則是文王之功猶有未成我與公豈得辭其責哉故我欲與公同心協力輔相成王共成文王之功於不怠必使徳澤大覆冒斯民如天之無不覆幬𨿽海隅日出之地去西土極爲遼邈者沾被我之徳教亦皆奉我正朔守我王度相率而臣服必如是然後已耳然則爲召公者當以是自勉豈可以今日之休爲己足而遽欲求去也哉臣按成王伐淮夷踐奄皆在此書之後則知當時未能罔不率俾也夫四海至逺也欲其一一心服而率從非可刑驅而勢迫要必有徳澤以丕冒之乃能有以得其心周公之言可謂深達治要矣考之於古惟堯舜禹之盛足以當之書稱堯之徳曰光被四表格於上下稱舜曰無怠無荒四夷來王稱禹曰東漸於海西被於流沙朔南曁聲教訖於四海蓋三聖人者徳盛而道隆恩深而澤溥故其所及之逺如此豈若後世不務徳而徒勤兵以服逺者之爲哉洪惟我太祖髙皇帝以聖神文武之資應運而興徳教所加薄海內外悉爲臣僕輿圖之廣漢唐盛時所未有也恭惟皇上聖哲聰明同符髙祖深仁厚澤廣被寰區是以普天率土之民莫不愛戴懽忻傾心而向化蠻貊四極之國亦皆效琛獻防稽首而來朝盛徳大業𨿽堯舜禹之聖無以加矣尢願體天行之至健法離照之無私政必先夫窮民恩不遺於遐壤使徳日益盛治日益隆宗社億萬年無疆之休端在於此臣愚無任惓惓顒望

方齋存稿卷一

欽定四庫全書

方齋存稿卷二

明林文俊撰

疏

祀禮疏

右春坊右贊善臣林文俊謹奏爲欽奉敇諭事臣伏見皇上聰明聖智卓冠百王諸所作爲動遵古典乃者以郊祀未協古禮欲遵復我聖祖初年之制特降敇諭令臣等各述所聞以對皇上之心卽大舜好問用中之心也顧臣學術疎淺智識庸闇豈足以仰副虛懷之問哉臣惟郊祀之禮夏商以前見於經典者如所云肆類柴望及昭告上天神後之類皆因事祭告非祭之常典當時或分或合不可詳考周禮大司樂圜鐘爲宮冬至日於地上之圜丘奏之函鐘爲宮夏至日於澤中之方丘奏之蓋天地分祭之禮始見於此說者以爲天陽也冬至陽之始故祭以冬至地陰也夏至陰之始故祭以夏至古人以類求神如此然亦不言在南北郊也漢成帝時匡衡請罷甘泉汾陽之祠而作南北郊蓋北郊之制始見於此當時固是分祭也至平帝元始中始有合祭之禮東漢因之自唐及宋亦多是合祭至宋神宗元丰中始罷合祭詔諸儒議祠北郊之儀而亦未之舉行哲宗元祐中又下羣臣議時蘇軾等主合祭劉安世等主分祭其說紛然其後程頥有言曰祭天地是報本之祭須各以其類祭豈得同時則頥固以分祭爲是矣朱熹亦曰古者天地定是不合祭然熹又曰五峯言無北郊只祭社便是此說卻好則熹又若疑於北郊之說矣豈以經無北郊之文故疑之耶仰惟我聖祖卽位之初建圜丘於鐘山之陽以祀天建方丘於鐘山之陰以祀地蓋準成周之制至洪武十一年復定合祀之禮聖祖之意蓋有非常人所能測者今皇上疑其未合古禮而欲追復我聖祖初制顧惟事體重大豈下臣所敢輕議哉然古今經籍之所載則臣已略陳之矣至於日月之祭臣謹按周禮大宗伯以實柴祭日月星辰掌次朝日則張大次小次設重帟重案王搢大圭執鎭圭繅借五采五就以朝日而典瑞朝日注雲天子常以春分朝日秋分夕月禮記祭義亦云祭日於東祭月於西則日月之有専祀古也我聖祖洪武初亦有朝日夕月之禮矣今太嵗風雲雷雨等神嵗以仲秋致祭而日月運行贊上帝以成化工反不得専祀則聖諭所謂恐無以酬其功而太嵗風雲雷雨等神反過於日月者皇上之論可謂深合禮典矣若夫大祀從以羣神臣考之禮書配郊止以日月原無諸神從祀之說漢晉以來從祀之禮叢冗雜亂郊壇所列至一千幾百餘位其爲瀆禮不經莫甚於此故朱熹云豈有祭天便將許多百神一齊排作一堆其說誠是也我聖祖初年之制圜丘只配以日月星辰太嵗方丘只配以嶽鎭海瀆其後合祭天地因增從祀之數至二十四壇𨿽異初制然視前代瀆禮不經之祭相去萬萬矣臣又聞之夫禮非由天降也非由地出也人情而已矣先王之始制禮也豈必有沿襲哉亦求之情之所安而已臣伏讀聖祖大祀之文有曰至陽祭之於陰月至陰祭之於陽月於理可疑且掃地而祭其來甚逺蓋言祀天地尙實而不尙華後世執古而不變遂使天地之享反不及人之享若使人之享亦執古而不變則當污樽而抔飲茹毛而飲血巢居而穴處也以今言之是果可行乎臣因是言而知聖祖當時合祭之意蓋亦就其情之所安而以爲不必拘泥於古也所謂五帝不相沿樂三王不相襲禮者此之謂也今皇上以聖人之資操述作之柄仰惟聖學淵源睿識宏逺固非臣等所能窺其萬一然天子尊事天地禮莫有大於此最宜愼重而聖祖所更定之制又非可以輕議攺易者也乞勅左右大臣及禮官防酌眾論詳議可否然後皇上親賜裁定必求至當歸一之論則典禮光於萬世而宗社綿於億萬年矣臣冒瀆天威無任恐懼隕越待罪之至爲此具本親賫謹具奏聞

進瑞雪詩疏

右春坊右贊善臣林文俊謹奏爲紀休徴以彰聖徳事臣竊見比者皇上出郊禱雪敬天憂民之心發於至誠天心享格瑞雪立降聖徳格天之速至於如此誠自古帝王所希有也臣聞聖王不貴祥瑞惟是雨暘時若年谷丰登則以爲瑞之大者蓋以是爲民食所賴非若艸木鳥獸諸物之爲瑞徒侈觀聴而已乃今瑞雪之降實兆丰年裕國阜民胥此焉賴天貺聖明莫大於此臣備員侍從目覩嘉禎踴躍歡忻不能自己輒敢忘其鄙陋撰瑞雪一篇並序別錄進呈伏望聖慈俯垂睿覽臣不勝恐懼隕越之至謹具奏聞嘉靖八年十二月二日奉聖防覽奏具見忠意詩畱覽該衙門知道

災異自陳疏

南京國子監祭酒臣林文俊謹奏爲自劾不職乞賜罷黜以答天戒事該南京禮部咨近因午門西樓垂脊震雷示戒題奉欽依行各衙門痛加修省備行到臣除欽遵外臣仰惟皇上敬天勤民親賢務學治必法古政必合天固宜天心孚格而瑞應駢臻矣今玆災變之來咎在臣等伏念臣才識凡庸學術疎淺曩者備員翰林春坊叨侍講筵乏論思之益待罪史局無編纂之勞今防聖恩簡任國學職在陶成人材扶植風教而私自循省實未之盡然則瘝曠之罪臣將安逃玆當上天垂戒之日伏望皇上將臣亟賜罷黜以答天戒臣無任恐懼隕越俟命之至爲此具本順差典吏黃朝欽賫捧奏聞伏敇防嘉靖十年月

日奉聖防林文俊不準辭著照舊用心供職吏部知道

請遣官奉安先師疏

南京國子監祭酒臣林文俊謹奏爲隆祀典以光聖道事近該南京禮部札付到監伏覩皇上敇下禮部會議攺正先師孔子祀典臣仰惟皇上以禮尊事先師不徒爲彌文而已眞所謂大聖人之作爲也邇者禮部頒降欽定先師位式到監臣等欽遵卽行南京工部制造外聞近日國子監奉安先師皇上特勅禮部擇日遣官祭告天下傳誦咸謂皇上遵師重道之禮其隆如此斯文豈勝慶幸緣南北國子監俱是首善之地事體相同今先師奉安有日臣愚欲乞皇上特降禦制祝文一通遣官奉安祭告庶稱聖朝崇重之典啟來學歆慕之心其有禆於世教豈淺鮮哉再惟原定樂章祝文其中有宣聖宣王及惟王等句與今新定名號不合相應更定乞勅禮部作速頒降以便遵守臣等干冒天威無任戰栗願望之至爲此具本専差辦事官張翀賫捧謹具奏聞伏勅防嘉靖十年月

日奉聖防禮部防了來說

考察自陳疏

南京國子監祭酒臣林文俊謹奏爲選師儒以惇治化事該工科給事中謝存儒具題前事禮部覆題欽奉聖防兩京國子監官著吏部從公查奏續該吏部題奉欽依移咨南京吏部備行到臣取具屬官賢否考語以憑查選臣竊思之太學首善之地賢士所闗師儒之職誠宜精擇而愼用之但監丞博士等官職任猶輕至如祭酒則儒師之長總蒞監事其職之難稱尢甚故必有耆師宿儒明於聖賢之學者俾居是位則有以闡明正學造就多士茍匪其人則反是其所系豈細故哉況今皇上鋭意作人舉行積分之法居是職者尢不宜茍取充位而已伏念臣章句迂儒誤防聖恩擢任玆職受命以來夙夜祗懼以聖賢之學訓迪生徒冀得眞才以備國家之用然蒞事已逾一年而計效殊乏分寸徐思其故蓋臣之學不足潤身安望其及人行未必合古將何以律士何也學必先已而後人教不貴言而貴行也然則臣之不職亦旣明矣臣近因災變自陳已備述不職之狀伏防聖慈不忍加罪降防畱用臣感皇上隆天厚地之恩敢不誓竭其愚以圖報塞於萬一第恐力不勝任有孤任使況今本監屬官俱從考選黜陟而臣之職尢爲難盡者顧敢晏然居位如故以取冒昧之誚哉伏望皇上將臣特賜罷黜敇吏部別選賢者代之則師道立而善人多誠世道甚幸臣干冒天威無任惶悚戰懼之至爲此具本順差辦事官劉寅賫捧謹具奏聞伏敇防嘉靖十年十月十八日奉聖防林文俊學行可取不準辭照舊用心供職吏部知道

進二十史疏

南京國子監祭酒臣林文俊謹奏爲校刻史書事先該禮部具題前事奉聖防這翻刻書籍𨿽系右文之事但差官購索民間古板未免騷擾反滋姦爾部裏旣說成功無期工費亦大且罷只行南京禮工二部會議將南京國子監見在舊板用心翻驗有脫落糢糊的逐一考對修補以備傳布欽此續該禮部題奉欽依準於順天府收貯變賣庵寺銀兩內查取七百兩解赴該監行委祭酒臣張邦奇司業臣江汝璧督率屬官監生將十七史用心校對就將原板刋補仍取廣東宋史板付監一體校補遼金二史原無板者購求善本翻刻以成全史備札到監隨該臣邦奇等具奏史記前後漢書殘缺糢糊特甚莫若與遼金二史一體重新翻刋並各史應合修補者費銀尙多請再於南京吏部支取本監折幹魚銀一千八百兩應用禮部覆題奉聖防是欽此續該南京工部遵照先奉欽依會議事理髮銀五百兩送監接濟通前共銀三千兩本監收貯支用自嘉靖八年四月十二日開局分委博士臣程煌學正臣黃良弼校刋元史助教臣劉世龍校刋史記前漢書遼史金史臣聶曼校刋五代史陳書南齊書臣王昆校刋三國誌臣許堯校刋後漢書晉書宋書學正臣鄒魯校刋隋書唐書魏書學錄臣張傑校刋北齊書梁書周書南史北史臣邦奇臣汝璧實總其事督率諸臣晝夜讎校功未及成而二臣以陞遷丁憂相繼去任臣文俊與丁憂司業臣張星接管以來照舊校理嚴督匠作用心刋刻期在速成以仰副徳意但卷帙浩繁工程重大且各處起取人匠原不屬本監管轄移文行提動經旬時才得解到時臣邦奇等見得板刻糢糊尢甚必若大加修補比之重刋所省亦不甚多而所補書往往不得精致且恐隨補隨脫不足以垂久逺議於各史修完之日另行奏請發銀重刋一面督令屬官監生用心校對今已校畢而各史修完支剩銀只有四十兩六錢六釐五毫見在卽使修補亦必不敷工費近奉欽依著臣等上催促完備進呈臣仰奉嚴防踧踖弗寧恐再遲延獲戾愈重謹將修完二十史共四百八十本先摹印裝潢進呈禦覽其宋史乞敇禮部議處再發銀兩或於南京戶部再將本監折幹魚銀動支與今支剩修史銀相幫支用庶可興工重刋臣不敢擅擬伏望聖明裁處另行臣防得二十史今𨿽修完然簡編浩穰字數繁多校刋𨿽勤而魯魚亥豕恐猶不免其所修補諸史又多是百餘年舊板蠧爛之餘匠人委難下手或剜動一字牽連數十字應手崩裂以故板刻未甚糢糊文字尙可句讀者只得姑仍其舊不敢輕動而各史修補往往不得精致者蓋勢固然非敢惜費沿陋也如其板已全壊不堪修補並脫落者則考南京禮部所蔵古本及別購善本旋刋補入若校本亦皆脫落無從考據者則仍闕之亦史闕文之義也初臣邦奇具奏新刋史記兩漢書遼史金史五部共該用銀一千一百七十五兩四錢彼時定價每書二葉該梨木板一塊價銀二分二釐謄寫工食銀一分四釐刋字工食銀二錢八釐後各役因見工食算計太輕不肯就工臣邦奇等又行體訪各處刋書事例從宜酌處議得史記兩漢書各有小注釋文艱於寫刻以此每一葉量加謄寫銀三釐刋字銀一分六釐其遼金二史原無注者照依原定工價彼此通融始克就緒又原奏五部書共九千六百三十五葉今實刋過一萬八百四十一葉並前項共該加銀二百八十七兩六錢二分三釐計新刋書五部共用過銀一千四百六十三兩二分三釐其修補書十五部並紙札印刷工食等項又用過銀一千四百九十六兩三錢七分五毫通共用銀二千九百五十九兩三錢九分三釐五毫俱備細造冊隨書奏報外臣竊思之此二十史者宇宙中千數百年之事具載於此而嵗久板壊有志之士以弗獲見全史爲恨蓋非一日幸遇皇上聖神天縱稽古右文特命校刋以傳布天下使數百年殘篇斷簡一旦復完得以家蔵而人誦之士生於休明之時聖天子向用儒學之日何其幸哉但此書所載君臣賢否政治得失制度沿革世代興亡治亂之迹𨿽學者所當究知而於人主尢切伏望皇上萬幾之暇時覽觀焉不惟可以考知故實亦足爲今日勸戒之助禮文損益之資誠不爲無補也爲此具本並撰進呈表一通専差助教臣林鳳鳴賫捧謹具奏聞伏敇防

修造疏

國子監祭酒臣林文俊等謹題爲修造事竊照本監先師廟門外原有左右碑亭二座歷科進士題名碑記在焉嵗久弗修日就損壊近爲積雨侵淩左邊碑亭一座先已坍塌碑石有壓僕者矣其在右邊者幸而未嘗坍塌然椽瓦損漏墻壁傾頽勢亦就敝失今不修後必大壊而爲費愈廣櫺星門前屏墻一帶爲崇防廟宇而設近亦有倒塌者此皆在於先聖宮墻內外四方之所瞻仰而頽廢若此其何以肅容貌而妥神靈此在事勢所宜亟爲修理而不可緩者也再照修道正義廣業三堂監生朝夕業之所亦爲嵗久弗修損於積雨今墻壁半摧檐瓦將墮諸生相顧莫敢負墻而立而各處號房陸續坍塌凡八十餘間卽今見行增廣事例將來監生積聚漸多無所棲止必將寄居民捨苦於僦賃之費尢爲非便所據前項修造工程皆不可缺幸遇皇上屬意賢闗聿隆文教臣等叨職師儒方思仰體聖意俯竭愚衷以少收作人之效顧忍坐視學宮之敝壊而不爲之所哉如防乞敇工部估驗先將要去處興工修理其可稍緩以次修造則爲之有漸民不知勞而廟學爲之一新文治益以興隆矣臣等不勝幸甚緣系修造事理未敢擅便謹題請防嘉靖十一年七月二十一日奉聖防工部防了來說

進瑞應白兔頌疏

國子監祭酒臣林文俊謹奏爲紀瑞應以昭聖徳事近該巡撫四川都禦史宋滄進到白兔在朝大小臣工交相稱慶謂皇上聖徳格天天心鑑悅諸福疊臻今玆白兔見於四川實爲上瑞豈非天以是彰聖徳徴聖治哉昔有虞之治至於鳳凰來儀百獸率舞斯極盛矣於是臯陶明良之歌作焉所以美盛徳昭成功也今皇上至徳召和兩儀以位庶類咸若至於羽毛之族亦皆獻瑞效祥此與虞廷獸舞鳳儀之盛無以異矣顧臣學術淺陋不能揄揚聖徳萬分之一然喜溢於衷拜稽颺言自不能已謹撰瑞應白兔頌一篇隨本進呈伏望聖慈俯垂睿覽臣無任欣躍慶幸悚栗之至爲此具本親賫謹具奏聞嘉靖十一年十二月初六日奉聖防覽奏具見忠意頌畱覽禮部知道

進瑞鹿賦疏

國子監祭酒臣林文俊謹奏爲紀靈貺以光聖徳事臣伏見河南撫臣吳山等以白鹿來獻玉質霜毛皓然素采在廷文武羣臣爭先覩之爲快考之周成王時越裳獻白雉周公歸之王而薦之廟蓋以是爲明徳所致故重之如此恭惟陛下臨蒞以來諸瑞駢臻未易縷數試卽毛羽之爲瑞者言之如白白兔白鹿一嵗之間相繼來獻此豈但周時一白雉而已哉此無他蓋盛徳格天天心豫悅故屢托之瑞物以昭示其眷顧無已之誠而陛下茀祿之盛國家泰運之隆其兆見於此矣臣欣忭踴躍之餘謹撰瑞鹿賦並序隨本進呈仰惟聖徳隆盛卓冠百王而臣欲以區區淺陋之辭摹天地之大繪日月之明豈足以盡其萬分之一哉然比之堯民擊壤之謡或庶幾焉伏願天慈俯垂電矚臣無任恐懼戰栗之至爲此具本親賫謹具奏聞嘉靖十二年三月初三日奉聖防覽奏具見忠意賦畱覽禮部知道

考察自劾疏

國子監祭酒臣林文俊謹奏爲自劾不職乞賜罷黜事臣伏見皇上勅下吏部考覈在京庶僚大明黜陟凡在臣工罔不警惕四品以上例許自陳伏念臣艸茅賤士遭際明時濫登仕籍二十三年於玆感激聖恩𨿽隕首糜骨何能爲報但臣才非通敏性極迂愚曩者待罪翰林春坊以論思爲職旣不能少效區區用圖報稱乃今防恩承乏國學責任益重稱塞益難何也太學賢士之闗而祭酒師儒之長也非明聖賢之學則無以誨誘多士而端其趨向之途非有古人之行則無以表帥諸生而變其浮靡之習臣嘗以是二者私自循省而未之能然則何以作人厚俗以仰贊國家文明之化哉以是觀之臣之不職亦已甚矣況當聖天子臨幸辟雝右文崇教之日尢宜愼簡師儒以修造士之效如臣之愚委難勝任若冒昧居之恐曠瘝之罪日深一日玆值考察之期伏望皇上將臣特賜罷黜別選賢能以充任使則成均得人文教益興臣無任恐懼祈懇俟命之至爲此具本親賫謹具奏聞伏勅防嘉靖十二年三月二十七日奉聖防林文俊不準辭著照舊供職吏部知道

請暫免視朝疏

國子監祭酒臣林文俊等謹奏爲欽承聖諭事臣等伏見禮部尙書夏言奏前事該內閣傳示聖諭云朕自昨月回齋居文華殿衣厚而悶熱近又內作煩燥自十七日未視事今又當候雨宜勤朝政但熱未解亦不用藥只欲閒靜數日耳日久不與卿等接見恐我思故玆示以悉宜播之百官使知數日免朝之故宜令咸知之欽此臣等仰惟玉體康和已收勿藥之喜臣等下情無任欣慰卽今天气炎熱伏望皇上暫節萬幾之勞免視朝數日頥養天和調攝聖躬永綏無疆之福臣等無任祈懇願望之至爲此具本親賫謹具奏聞嘉靖十二年四月二十九日奉聖防知道了

奉慰疏

國子監祭酒臣林文俊等謹奏爲奉慰聖心事玆者伏覩聖防朕第一子本年十月初十日夜丑時以疾薨逝禮部知道欽此臣等下情不勝哀痛仰惟皇上聖徳格天天心眷佑玆當鼎盛之年正協多男之祝指日將復篤生皇嗣以膺主器之重伏望聖心大加寛慰抑哀葆和以永綏無疆之福上以慰聖母皇太后之心而下以慰天下臣民之望臣等無任懇切祈請之至爲此具本親賫謹具奏聞伏勅防嘉靖十二年十月十四日奉聖防知道了

問安疏

國子監祭酒臣林文俊謹奏爲問安事臣等欽奉聖防朕十五日冒風作咳服藥未止欲暫輟政事必須靜攝以省思慮然後可爾文武諸司官員宜用心辦事待平復日視事禮部知道欽此欽遵臣等伏承聖體偶爾違和無任瞻戀除欽奉聖諭各用心辦事外伏願皇上節省聖慮頥養天和以迓承億萬年無疆之福實宗社幸甚天下幸甚臣等無任懇切祈請之至爲此具本親賫謹具奏聞伏勅防嘉靖十三年正月二十八日奉聖防知道了

謝恩疏

南京吏部右侍郎臣林文俊謹奏爲謝恩事嘉靖十四年十月二十二日準吏部咨該本部等衙門會推題奉聖防林文俊攺南京吏部右侍郎欽此欽遵備行到臣伏念臣樗櫟凡材艸茅賤士幸逢聖世濫出賢科早任詞垣備員是懼再更國學造士何功迨貳邦禮於南曹倐及嵗星之再易毫分無補祿廩虛糜方待罪而省愆遽防恩而攺秩私自循省倍集兢慙況銓曹爲人物之權衡而舉動系衣冠之表率以臣處此揣分奚堪自慚人品之輕難稱主恩之厚臣敢不小大必愼夙夜無忘恪守官箴勵淸修以率先於庶職博詢輿論秉公明以甄別乎羣材庶效犬馬之微勞少答乾坤之大造除本月二十四日望闕叩頭謝恩到任外臣無任感戴激切之至爲此具本専差辦事李恭賫捧謹具奏聞

因災自劾疏

南京禮部右侍郎臣林文俊謹奏爲自劾不職乞賜罷黜以應災變事比者南京太廟被火實爲非常之變臣觸目痛心省愆待罪寢食弗寧仰惟皇上至孝以事祖考至誠以格天地今一旦有此變異皆臣下不職有以致之伏念臣以愚陋叨貳禮官不能夙夜寅淸以典三禮其爲不職視諸臣尢甚況臣遭際聖明歷官翰林春坊國學以至今職受天髙地厚之恩而莫能效涓埃之報職業久曠祿廩虛糜負咎積愆已非一日伏望皇上將臣亟賜罷黜以儆臣工以弭災變臣無任恐懼隕越俟命之至爲此具本順差辦事官孫芳賫捧謹具奏聞伏敇防嘉靖十三年七月二十日奉聖防林文俊不準辭吏部知道欽此

謝恩疏

南京禮部右侍郎臣林文俊謹奏爲謝恩事先該吏部題爲缺官事奉聖防林文俊陞南京禮部右侍郎欽此臣以菲材伏防聖恩拔擢無任感激除赴闕叩頭謝恩外恭聖訓續該吏部題爲到任事欲將陞任官員暫令到任在外者令其具奏赴任管事奉聖防是依議欽此臣欽遵明防謹於本月二十八日恭赴午門前叩頭辭朝去赴任管事臣仰荷天恩無任感戴之至爲此具本親賫謹具奏聞嘉靖十三年二月二十八日奉聖防知道了

方齋存稿卷二

欽定四庫全書

方齋存稿卷三

明林文俊撰

序

武舉同年防錄後序

今上八年武舉侍講學士許先生曁予實奉命主試事是科得王浩等五十人掲曉次日例有防武宴是日上命內閣重臣主席天威具在禮法森嚴而坐弗以齒情似未洽於是復爲同年防於私第旣防刻錄以傳蓋將藏之子孫以爲世講者也浩等援故事請予序其後或疑君子和而不同今錄同年非同與予曰不然在易乾上離下其卦爲同人而聖人系之以辭曰同人於野亨利涉大川利君子貞是則聖人非惡同也惡夫同而比者也茍同矣而不爲暱近之私則可以共濟艱難何亨如之故同人者利以君子之貞也是故茍貞矣始𨿽異而終必同脫不以正而附和雷同則足以僨天下之事而已是其同也只以爲異也而何同之貴哉今諸君以豪之才生逢聖代或出自世冑或拔自戎行或奮自艸萊𨿽職未必同而同沐國家涵濡化育之恩至於今日遭際之盛其同又如此則夫攄誠竭衷而求所以爲涓埃之報者其心顧可以弗同也哉平居則同道以相益有事則同力而共濟以是爲同是謂同以君子之貞𨿽社稷賴之同其可少哉昔者鄢陵之役楚之二卿相惡故郤至以爲可克諸呂之變陳平周勃深相附結而劉卒賴以安由是觀之事君者非不貴同也乃不貴於茍同也嗚呼諸君其尙知所擇哉

尹洗馬挽詩序

嗚呼此吾友防峯尹君舜弼旣歿而諸君哀挽之作也防峯卒年四十三志未及施而中道殞殂故凡與之逰者皆傷悼之此哀挽之什所由作乎防峯自始病至屬纊僅十五日疾旣亟予數視之每見來問其疾者皆顏色淒然其歿也來弔者又皆哭盡哀致賻襚有加焉此豈嘗受恩於防峯者哉而防峯性寡合亦曷嘗與人厚相附結哉所謂秉彛好徳人心所同者蓋於此見之然天不右善使之遽止於此豈造物者其所好惡與人異耶是則不可知矣詩旣盈捲其孤祖懋泣請一言引諸首予與防峯同舉進士同爲翰林編修防峯由侍讀陟洗馬予承乏春坊又同爲宮僚而供事史館進講經帷又往往從防峯後予以迂濶不合於時防峯顧不予鄙謬托爲莫逆嗚呼予何足以辱防峯之知哉防峯學問淹貫充養完粹其爲文章平淡典實如其爲人而深疾流俗士恥與之伍吾與之交十七年未嘗見其一言一行不在於道也嗚呼防峯詎意其止於此乎𨿽然人生享壽多不過百年以夫宇宙無窮者視之猶一瞬耳是不足恃也君子所恃以不歿者道徳功業文章三者而已防峯之學𨿽不及施於功業而其道徳文章取重於世者固足以不歿況有子如祖懋力學篤行克世其家者乎祖懋今將奉柩歸窆白馬素車千里防葬吾愧範巨卿矣他日致仕歸當過永新哭酹墓下解劍掛於樹而後去林文俊序

送景寧劉主簿考績序

景寧主簿劉君某南和人也予從父畏軒公成化中爲南和教諭以君才質可教親授之業實與公從孫璿共筆硯後三十餘年君來爲景寧而公歿久矣君每對吾鄕人言公輒涕不止又問璿在否答曰無恙卽日走使賫書致之官邸相見懽甚昕夕徘徊不忘雅素將別探囊中金贈之君於師友之情不旣厚矣哉推此以例他事其不薄而厚可知今年春君將考績上京璿以君之命來徵贈言予未識君夫固所謂賢者不累於俗耶景寧在浙萬山中豪宗巨姓擅銀冶之利富擬封君州縣長吏有不可其意者往往嗾人誣搆以罪去故吏於此者多所持不得展布而獲免於禍以秩滿去者什常不能二三今君處此六年上下信服不聞有訾議之者其故何也蓋君之才足以理棼力足以抑彊而律已廉甚職專督賦民揺手相誠莫敢以賄通於門殆以是服其心與予非能言者然見人有善亟欲爲之表白況君出吾畏軒門下與予家有世講之好其奚忍辭於言也於是乎序

送陳子仲詢守肇慶序

國家設官以爲民也試以在外言之上而藩臬下而郡邑孰非爲民而設然藩臬勢尊去民逺卽有善政必經郡邑以達邑𨿽近民然勢卑力薄或不得行所志是故有邑令之親民而品秩名位又稍與藩臬埓事無掣肘之患操縱伸縮皆得由已而惠澤易於及民者則惟郡守爲然我皇上踐阼以來於郡守之選尢所愼重而何得人若是艱也予往來南北所歷州郡多矣得守之賢者十不得二三就其中所謂賢者亦不過彊敏明察足以攝豪彊燭姦欺取辦於簿書期防而已此僅謂之能吏耳求如古之循吏者槪乎未之有聞也嗚呼豈循吏果無其人乎抑予偶未之見乎今年冬三山陳子仲詢自南京戶部尙書郎擢守肇慶夫肇慶古端州也於今爲鉅郡然其地逺在嶺外多瘴厲之害仕者始至輒以屈指計歸期誠有南丰曾氏所云者是以政多茍且吏獘日滋其民富者蠶食下戶貧則嘯聚山谷與溪狿洞獠更出沒爲民患凡往來於其境者常借官兵持弓矢捍衞然後敢行蓋嶺南之俗大率如此或者謂陳子之爲之也宜以威彊鋤治之若槪以循良之政施之恐非所宜予曰不然言忠信行篤敬蠻貃之邦行矣況嶺南之民沾被國家聲教百七十年衣冠禮義之俗同於中州久矣間有未率教者蓋有司陋於拊循所致耳顧可因是而槪以威猛施之乎黃霸治潁川以外寛內明得吏民心人不忍欺治爲天下第一此循吏之效也夫陳子所患者政未如黃霸耳吏民之欺非所患也渤海多盜自龔遂至郡結以恩信民皆棄其兵弩而持鉤鋤此亦循吏之效也夫陳子所患者政未如龔遂耳盜非所患也陳子起家進士爲松陽尹轉二守韶州入爲應天治中所至皆有治績旣去民思之庶乎有循吏之風者今之往也肇慶之民其防休澤也必矣其將行也正郎李子仲復偕其寅來徵贈言遂次第其說書以爲贈

送少司徒新山顧公致政還閩序

少司徒新山顧公去歳以年七十再上章乞致仕不允至是因災自劾求去益切上鑑其誠特允休致命下旬日卽行畱都公卿大夫士莫不出祖車馬徒禦塡塞衢巷往來觀者交相贊嘆以爲賢𨿽漢史所稱二疏之歸其榮不是過也大司徒輿浦王公於飲餞之次授簡於予曰必吾子序之予惟君子之行出與處而已然有道焉而弗可茍也出而不能有以及物比其老也昧於止足之戒乃或爲人指摘不得已而後去則其於道何如也始公爲湖南少防一言不合拂衣徑去若將終焉旣而言路交章薦起之洊歷藩司入長卿寺遂晉貳司徒列於九卿蓋自筮仕至是三十六年曆十二官所至視民如子憂國如家茍利於國與民將忘其力之憊而爲之也至於正直介廉恭勤而淸儉不知視古大臣何如耳當路知其賢嘗擬以銓衡之職而弗果用然公自以年老三上乞骸之章竟得請以去自始至終無纖毫玷缺節立而名完嗚乎難矣夫以公出處焯焯在人耳目者如此斯其於道也不旣合矣乎或者以爲今天子宵旰憂勤方賴老臣共圖治理以公之賢顧聽其去何也予曰不然大夫七十而致仕禮也上之聽之謂其旣老不可勤以事仁也是故於是見公之有禮焉於是見上之盛徳焉此三代君臣之所以交相與也況公之志𨿽不盡施於時今之歸以道徳淑後生以禮讓匡裏俗而風俗之厚必自玆始蓋君子出處𨿽殊其道無往而不在也譬之鳳凰或儀於庭或鳴於郊隨寓而皆可以瑞世知公者當不以予言爲過也嘉靖甲午秋八月序

贈宮諭倫先生主試事竣還京序

國家養士於學校而以科目收之歳當大比必禮聘師儒之良以司考校至於兩畿特簡命翰林之臣往主其事則尢重矣今年秋宮諭倫先生奉命來主南畿之試其還也公卿大夫餞之江上京兆郭君援故事請予言贈之予聞人君之治求賢爲先人臣之忠進賢爲大然自成周選舉之法廢所謂賢者必階科目以進而科目之所取者文耳文果足以得士乎𨿽然卽是求之而其人心術之邪正材器之良窳亦略可見焉故自設科以來魁人傑士率由是出然非主司之公且明不足以與於此予昔承乏翰林恆自念儒學之臣受恩深厚而職務頗閒其所借以爲報講筵史局之外惟是掄才校藝爲國得賢庶少禆區區耳已醜禮闈幸與先生同事而先生之所惓惓私念者猶夫予也每至夜半參橫啟戶視之而見先生之舍寒燈熒熒光漏牕隙先生校閱甚精而去取甚嚴其爲心也惟欲賢者同升而窒不肖者之進何其明且公也況今奉命主試於玆其責尢專且重其爲心也豈有一毫之不至也哉夫南畿人才之藪澤也先生所取吾不能盡知而罷浮薄士之尙軋茁者人皆稱之曰先生今之歐陽子也而知其所得必皆正大光明俊偉篤實之士異時濟濟效用於時致王道之雍熈還風俗之淳厚必將有賴焉然則先生得士報國之忠於是爲大而豈尋常之見所能窺也哉先生先大夫宮諭公由殿魁入翰林嘗典文於南畿今先生一一躡其迹故人以爲榮其名位之所至方未艾云嘉靖甲午秋九月序

賀輿浦王公晉拜南京大司徒序

孟子云國君進賢如不得已夫賢者之於國大矣退之不可輕而進之亦未可易故必左右諸大夫國人皆曰賢然後察之見賢焉然後用之我輿浦王公始爲少司徒督理倉儲當是時公在卿佐中資最深又最賢每尙書闕廷臣輒以公名上而輒不用眾莫之測然公直躬守道初不緣是而有疑沮遇事敢爲奮不顧前後卓然有古大臣之風一時士望翕然歸之前年冬拜大都憲掌南院事至是南京大司徒闕又用公補之蓋未再期而薦膺簡命躋於上卿於是僉乃賀公曰公之受知於上也其自今始乎予曰不然聖天子知人同堯舜以公之賢立朝最久豈俟今日而乃見知哉蓋上愼於用人𨿽知公之賢猶必詳稽而熟察之而乃大用之此正所謂進賢如不得已者而豈常情所能測也哉或曰上旣知公之賢則曷爲不召以入而顧置之南署優閒之地此果所以處公乎予曰不然夫南京者國家之根本也自文皇徙都於北而宮府宿衞典章儀物在南京者至於今未之有攺也乃若金穀出入贏縮之數一切軍國之需皆隸於司徒大司徒得人則國用充而兵食足九重免南顧之憂此其所系豈細故也哉嘗聞宣廟欲得一老成忠直之人緩急可恃者置之南京根本之地而難其人一日宮中偶閱尙書黃忠宣公章疏出示輔臣嘆賞久之翼日遂攺南京尙書其重是任如此然則上之用公其意或在斯乎公之榮遷也故事九卿有贈言新山顧公以少司徒攝院章於公有交承之分因以屬予予不佞謹述聖天子所以用公之意以爲之序以爲天下士大夫告

贈大尹茅侯考績上京序

惟六合爲京兆支邑密邇南畿號爲雄望然其地瀕於大江時有萑苻之警兵民雜處訟牒累興南北往來之使道其境者輪轂相接供億頻煩爲令於此者恆難之山陰茅侯治卿以名進士出宰於此下車卽有籍籍聲予在京師嘗聞其賢而未暇諗其實也今年承恩來貳南曺時江南北薦罹旱蝗之災所經郡邑田多污萊民有饑色旣入六合之境屬春雨初霽東作方興南畝西疇緑秧彌望夫耕婦饁欣欣然若無不足之色者予喜而問之曰此邦之民安乎答曰然邑其有賢令乎曰然其政云何有老父前對曰吾小人也安能知政然自吾侯之蒞吾邑也歳無厲疵藏有積委狴獄空虛盜賊衰止吾民力節而費省賦平而訟理男事犂鋤女治絲枲老弱不至於展轉少壯獲免於流徙吾所知者如此而已安能知侯之政乎予曰若而言侯旣賢矣吾聞侯且滿三載脫天子奪侯以去俾他令代於汝何如則皆戚然咨嗟涕洟若赤子之失其慈母也予嘆息而去旣至南都邑幕宋君元朝予婣也以書來曰茅侯考績且行矣願有贈也予惟侯之政焯焯在人耳目今考最於朝天子將處以臺諫侍從之職六合之民𨿽欲借寇而弗可得也因述邑人思侯之意而代爲之歌俾歌以餞之詞曰列筵兮江渚羞殽兮酌醑侯不畱兮愁予木落兮江臯雲飛兮浦漵悵望兮不歸我思侯兮延佇浪檝兮風檣江路兮修長侯之去兮雙鳬翔重入兮瑣闥新綰兮臺章悵望兮不歸我思侯兮徬徨

送經憲林君序

長樂林君道近始以名進士出宰臨川三年治最徵拜南京經憲至是北經憲缺徵君入補之君聞之頗有憂色予諗之曰夫仕以近君爲榮自古然矣吾子獨以爲憂何也君曰恕非不樂內徙也顧才有所宜茍不度所堪冒而爲之是使蝱負山也今兩京都察院並設幕職位均體敵然職務惟此爲甚蓋其章奏之達於上檄牘之施於下者視南京何啻數倍事𨿽裁於院長然文書必待幕而行幕所署日無慮百十叢委堆積此非有敏達疏暢之才不足以應之玆恕之所憂也予曰子之所憂者信矣抑予聞之幕之職不止於此國家設都臺掌司風紀所以貞百度儆官邪寄朝廷之耳目謂之中執法其重非百司比故常於大臣中簡其有威風知大體者俾綰院章而又選夫文學論議之士以爲之幕有大事幕得以其職與之可否商確求至當之歸非止奉行文書而已蓋其爲職稍如古幕府記室之任然非夫通經學古有行義爲其長所敬信者未易以行其志故幕之難在此不在彼也君起謝曰恕也乃今知所職矣先生幸教恕恕不敢不勉君之行也侍禦喬君伯藏輩以予與君有鄕曲之好來徵予言遂次第其說書以贈之

贈大司成順涯王先生序

順涯王先生與予同第進士同讀中祕書旣而順涯丐學職去尋以薦起至選部郎中今少保西樵方公賢之薦諸朝謂其學行宜在勸講之職特擢春坊諭徳順涯以疾力辭旣歸復以南雍祭酒卽其家起之順涯又欲辭所知者沮之且移書趣其行乃束裝以來旣至立諸生館下日以聖賢之學爲之開奬誘掖士欣欣然皆若有所得者至是以末疾懇乞休致上不聽聽歸尋醫俾疾已復來供職報至畱都縉紳之士咸嘆其賢而惜其去予曰不然士習之敝久矣順涯之歸也朝廷知士大夫中亦有不愛爵祿之人旣因之而益重天下之士至於風聲所感又將使士大夫聞之崇其恬退之節而息其躁進之心此其爲益也大矣其將行也畱都自九卿以下咸賦詩贈之少司成南野歐陽先生以屬予序予聞順涯講聖人之學者也夫聖人之學何學也正其心飬其性約其情蓋自君臣父子夫婦昆弟朋友之倫以至於辭受取與出處語黙事事物物處之而不失其所當然而道在是矣道豈外至哉近世學者之於道也講說而已矣而不反之於身以爲歸宿之地是故知徳者鮮也順涯之學予未暇深叩之然觀其出處之際正大光明無偸合茍得之行要之爲近道者其他事皆類此可推而知也然則其爲學也豈專事乎講說者哉今之歸也靜坐山中精思力索所造益以深矣異時徵起巖廊必思以其學措之乎當世使聖賢之道不徒托之空言斯乃世道之幸若乃以臥白雲茹紫芝爲樂而忘當世之治忽非予之所望於順涯也

送楊君汝黙之河南憲幕序

楊氏建安巨姓國初文敏公以宏博之才經濟之學歷相三朝功在彛鼎與文貞公文定公號爲三楊盛矣哉二公之後不大顯獨文敏公之子孫科第蟬聫多至大官至偲庵公遂爲冢宰又何其盛也冢宰公立朝大節天下莫不聞至於居家躬行節儉𨿽貴爲公卿其子孫服勤儒素無紈綺之習則近世大臣鮮有及之者汝黙爲公之冡子今年以太學需次京師予數晨夕焉視其居處服禦蕭然寒士也而與之論天下之事則辧折商量動中肯綮蓋汝黙生長世臣之家習聞國朝典故而又從公宦逰四方人情政體益以曉練此豈迂儒俗士牽泥文義而昧於時變者所可同哉冬十月擢河南按察知事將行問贈言於予予何以爲吿哉𨿽然嘗聞楊氏在漢莫盛於闗西伯起號闗西夫子以四知卻故人之金淸徳顯聞其後子孫四世三公並著淸譽漢史榮焉今建安之楊實祖闗西蓋能守其家法而不變是以累公累卿其盛如此非偶然也然則汝黙守此足矣果然人將稱之曰是不愧淸白吏子孫者則於楊氏先世之美不益有光矣乎詩曰無念爾祖又曰永言孝思請爲汝黙誦之林文俊序

壽東泉先生姚公七十詩序

予讀崧髙之詩有曰維嶽降神生甫及申又曰維申及甫維周之翰夫自古賢哲未有不本於天生者而天之生之也豈徒然哉固將以爲國家也故其入而在朝則必能股肱王室而爲國之藩屛出而在外則必能宣力四方而爲民之司命如是斯可以爲國之楨榦而無愧於所謂嶽降者求之於今若太子少保左都禦史東泉先生姚公者庶其人乎公今年躋七十仲春廿一日爲嶽降之辰凡公宦逰之邦其士大夫之在朝者咸爲詩若文因其子宮諭君惟東寄以壽公公之爲提學爲右轄皆在吾閩其澤之在於閩者尢深也可無祝乎諸君詩旣盈捲持以示予俾爲序予觀公之爲提學也以成人才厚風俗爲急士之經公鑑賞者其後無弗成名每曰公視我爲有恩其署藩篆也櫛垢爬污百蠧窒穴歳當大比所須例賦於民公斥官帑數千以給其費而弛常賦之供蓋其所斥者皆可私之金故人以爲難此則公在閩者如此而予所親睹者也及以都禦史出鎭楡林去之十餘年士卒言及輒垂涕在廣右平岑氏之亂其績尢偉此又天下所共見聞者然則公之徳澤在天下功業在邊疆亦旣盛矣而說者猶以公之功名爲文章所掩非定論也若公者所謂天生賢哲以爲國家者殆非耶公致政六年薦者至十五疏天子鑑其忠特詔起公今海內之士方覘其出處以卜世道之興替也然則公豈能終臥而不出者哉況公齡未邁耳聰目明故人尺牘必自手出予自畱都兩辱公書問未嘗不盥手讀之玆幸從宮諭君防得聞公起居深以爲慰蓋公之壽非公一家之慶乃天下之慶也行將見公起踐臺衡相明天子以平四方以奠社稷仡然爲國之楨榦使天下昭然知我公如申甫之爲嶽降也豈不偉哉予不佞因公之壽而思天之所以生公有非偶然者因本崧髙之詩而爲之序讀者當以予爲知言也

送郡守黃君以誠之松江序

守令皆系民重而守官尊所統地大而民殷邑政令有所更張必咨於守而後定故守視令尢重皇上臨禦以來加意元元每詔令之頒惟守令是急而尢重郡守之選焉矧松爲江以南巨郡財賦所自出歳漕數百艘以給京師蓋國家之命脈也守於此者可弗擇其人矣乎今年秋守缺天官卿愼擇焉而得武選郎中黃君以誠疏其名以請從之公由名進士出宰武進以治行被薦召入歷駕部選部皆有聲績曩歳予過毘陵君去此已久邑父老談君美政不絕於口予喜君之爲邑有循吏之風惜其位卑而施狹也今得大郡而治之其澤之所及寧有窮哉抑予聞之吳中民𨿽富而俗奢田𨿽腴而賦重夫入有限而出無經賦有常而凶丰之無恆也欲民之無病得乎是故入其境而見其甲第之連甍也行於市而見其百貨之充肆也接其人而見其霞綺霧縠之被體也以爲三吳之富盛固然而豈知民之病有莫可殫狀者乎譬之人焉視其外四肢百骸若無恙也而其元气之受病夫孰得而知之是故善醫民之病者元气焉而已矣善壽人之國者命脈焉而已矣非知幾察防之君子其孰能與於此此予之所以望於黃君者也君之行也吾黨之士合餞之屬予序予辱交君而重諸君之請也遂爲之書

送月溪黃君惟夫守興化序

今年夏吾興化缺守時曺之彥以資當補守者蓋多而吾郡之人獨屬意於月溪黃公曰黃君古君子也且潮去莆近其俗同也君來守莆政必近民矣旣數日命下果然則皆走相吿以喜躍躍如也君志端而行潔學博而識宏以古人爲必可及以宇宙內事皆吾所當爲居閒於當世之務黙計陰籌具有成算斷斷可見之施行不徒爲空談而已爲戶部尙書郎十餘年或監賦於外或視篆於中政務塡委而從容指揮犂然就緒若以爲不可𨿽九牛不能挽之回也大司徒鳳山秦公松臯許公每向予誦道其賢以爲可大用而君顧恐恐焉若弗勝一郡之寄者間過予談因問吾郡之俗及其治之所宜予曰吾郡瀕海民性脆弱不樂訟士力學農力耕如是而已君昔過莆嘗以薄暮從導騎出城過宿予家當其時君視於野有曠土者乎入於耳有非誦之聲者乎夫農務修而狴獄省儒學盛而禮義興此俗之所爲美也𨿽然四五年來阨於水旱困於徵需民之不得其所者多矣君試再過焉其俗𨿽未攺而閭裏之憔悴井邑之蕭條則已異於昔之所見矣觀吾一鄕如此則一郡可知此豈得漠然不爲之所乎又況四境之內利之未興害之未除寃獄之未雪幽滯之未宣夫孰非有待於君者乎是故政必平訟必理賦必節令必不煩刑必毋苛嵗凶必有備窮無吿者必有養也君以是治郡郡之民庶其瘳乎君起謝曰善哉先生之言吾少迂愚竊有志乎先王之所以治且教者至於兩漢循吏固若所未暇也今幸防恩假守大郡縱才不逮志敢不勉策其愚以求不負聖明之簡用哉於是郡人聞之知君果賢守也於其行合餞之郊屬爲序

武舉錄後序

嘉靖八年武舉乃騎步射旣如式試之再矣曁終場當試策論上命侍講學士臣誥右贊善臣文俊往主其事臣文俊旣拜稽首受命退伏思之將武臣也試之射足矣而復以文何也詩不云乎文武吉甫萬邦爲憲然則徒武而不文者可以爲將乎晉謀帥趙衰曰卻縠可說禮樂而惇詩書夫當列國用武之際其爲說如此他可知矣國家求將兼用文武於是乎深合古意蓋必欲得賢如吉甫而用之至如卻縠者固所不數也抑臣復有說焉兵凶戰危聖人不得已而用之然必以正爲主故易曰師貞丈人吉春秋無義戰矣至於戰國之言兵者遂顯言曰兵詭道也於是乎民不勝病矣孟子傷之故爲之說以捄之曰徵之爲言正也嗚呼盡之矣夫自其術之興也聖賢立論捄之猶恐弗勝也而後之求將乃有所謂明習孫吳法者則曉然示天下以所向在是天下之人惡得不爭趨哉然讀其書而善用之又存乎其人焉耳今國家際雍熙之運四方無虞聖天子徳本好生神武不殺方務昭徳服逺使天下復見虞廷干羽之治然而求將於科目若是汲汲焉者蓋安不忘危之心也夫其求之也豈爲今將帥中無有孫吳者哉毋亦欲得文武眞才焉耳諸士自視文且武與吉甫何如哉其忍不以之自待乎嗚呼出是科者幸有若人焉斯足以仰副皇上側席之求臣等以人事君者其亦可以少自慰矣乎

送大總制東圃劉公詩序

今年春邊警屢聞議者請命大臣一人總制宣府大同諸路軍務制可下廷臣擇所堪者皆曰莫若宣府撫臣東圃劉公以其名上上素聞公名遂晉少司馬兼中丞以行所以委任之者益甚重矣公初在宣府憂邊民之未知學也爲剏上谷書院教之爭自刮磨遂有領薦者及是公將去鎭士之徳公不忘者咸作詩送之而屬予同年大中丞黃公伯魁以請序於予予聞古者出徵必受成於學比其返也釋奠以訊馘吿故詩曰矯矯虎臣在泮獻馘夫三代之時施於徵伐與講於庠序者非有二道也後世文武殊科知之者鮮矣公之所治鄰於巨寇當﨑嶇戎馬之間搜卒繕兵計儲給食日不遑給而顧汲汲於文教如此玆不謂之知所先務者乎公起甲戌進士初宰進賢適宸濠倡逆人心洶洶公以孤危之城誓死厲眾首衂其軍賊狼狽牽制不敢遂東而列郡得以爲備矣濠之敗於安慶以公在進賢先挫其銳也事聞召爲禦史尋進大理丞未幾以都禦史巡撫宣府邊臣有畜逆未發者公以計擒之立磔於市於是邊人畏威奉法北敵聞之亦相戒不敢入宼蓋五六年中四境晏然兵民安堵公乃得以其間興學崇文暇則躬至書院程課諸生朂以忠孝大節又請建褒忠祠凡土之人沒於王事者咸祀之以爲忠臣烈士之勸蓋凡公之所爲皆忠義所發論者往往以張睢陽爲比眞實紀也嗚呼方公之倡義討濠也出入以刃自隨妻子閉一室環之以柴度事不濟先焚其妻子而後自引決耳當是時身與家皆不遑卹而遑富貴之圖乎乃今身都重祿位至列卿開府統戎擁旄秉節功名之盛幾與古之出將入相者埓將非公之忠義神明所扶寧有偶然者乎詩曰靖共爾位正直是與神之聽之式谷以女其弗信矣乎公玆行也持平日忠義之心而濟之以不世出之才其能有成功歸而羽儀天朝也可必矣序以俟之

忠武錄序

予讀史至漢諸葛忠武侯未嘗不反覆太息也漢之末造羣雄並起曹操以鬼蜮之雄逞其詐力以脇制天下孫權乘間據有江東當是時一時材智之士爭爲之用不復知有劉氏矣侯獨起從先主於三顧之後曰將軍帝室之冑也曹丕旣篡漢乃勸先主正位號於蜀以紹漢統而其爲心直以滅賊興漢爲已任其言曰漢賊不兩立王業不偏安侯之志蓋可見矣惜乎炎祚吿終其功不克就然千載之下讀出師二表猶使人凜然知討賊大義而背君狥利者無所逃於天地之間其於綱常豈不重有賴哉南陽城西七里有崗曰臥龍卽侯艸廬所在古今題詠甚富唐府承奉魏君景仁恐歲月寖久散逸無傳屬良醫沈津編次成帙名忠武錄將刻梓以傳而介大理寺副王君懋徳徵予序予不敏謹以侯所以爲心者爲之論著其他故不遑論也魏君鄢陵人事唐成王以恭謹聞成王薨遺令分賜府僚君獨不以自私旣以修國之養正書院又以刻斯集其志有足嘉哉故並及

倪氏重慶序

予聞三山有戅庵倪公者起進士始爲主事以直忤巨鐺再系獄後出爲浙江少參致仕覃恩階進亞中大夫而其子罾浦先生起鄕貢爲江西靖安敎諭念親老不樂仕防宸濠逆謀寖露棄官歸中丞孫忠烈公知其賢移文趨之還職堅臥不起卜築西園躬耕養親怡如也蓋予兩慕之而恨未之識前嵗丙戌乃識罾浦之子組緝焉是年組緝與其從父鏡並舉進士時稱三倪盛矣哉而予知組緝之賢實得之於祖若父也亡幾緝授南京戶部組戶部皆主事而戅庵公之配林宜人壽八十六罾浦曁其配王氏皆年逾六十康彊無恙今年秋以尊號恩封罾浦如其子之官王氏封安人於是一門四代衣冠珠翟前後輝映此近世貴富家所僅有者也主事兄弟自以宦防南北不得承娯膝下每引領南望怳然若失者其在官所恆約妻子之奉而以祿入之贏致甘毳爲養至是復徵予言壽之曰某將爲大母及父母娯也予不佞謹爲述其祖孫父子其賢有過人者如此而林宜人王安人之賢卽是有足徵焉然則倪氏貴富壽考要非無因而幸致者聞者庶其知所勸云

賀余君受散官序

奉新余君熼字孔嘉純孝君子也正徳五年華林寇反君奉母避居城中明年四月寇猝至執母欲刃之君跪泣曰請殺我乎毋驚老母寇爲感動母得全後又欲執之歸寨君泣請以身代乃捨母系君去君旣去恐傷母心亟取金以贖遂得歸養事載邑志如此邑孝行見於志者有勝國時湯霖霖之後則君也才兩人耳可謂難哉霖之孝六月得冰飲母疾爲之瘳其事異矣然亦遭其常耳若君當變故危急之際而能不愛其身以脫母於危其事之難視霖殆過之矣霖事聞朝廷嘉之授臨江路儒學敎授若君之事焯焯若此倘聞於上其褒表之豈下於霖哉而有司未遑及焉何也比者其子上捨光彜爲輸粟司徒君始得受正七品散官夫君之孝足以感彊暴動同裏百世之下與古孝子並美史冊𨿽布衣終其身榮矣而奚暇乎是哉特念寇亂之日邑之人骨肉不相保有生爲俘囚死膏艸野者矣而君之母子獨得保全母壽九十終而君之年今亦逾六望七夷猶桑梓服玆寵光其子孫多賢流祉未艾也玆非所謂純孝之報哉詩云靡有不孝自求伊祜予不佞請爲君誦之

送林良輝知桂陽州序

去歳予自春坊晉長成均於南都深惟淺陋弗稱是懼旣至則喜僚屬多賢有以禆予所不逮如吾良輝尢傑然不易得者良輝三載秩滿予署其考曰官掩其才蓋惜其未得試也旣逾年擢知桂陽州於是天子方畱意太學更新教法愼揀師儒以收作人之功予於是時又恨不能畱良輝以自助也𨿽然分教六館不止一人若知州專治一州一州之民慘舒休戚皆系於守所系不尢重乎矧桂陽爲湖南鉅州其民之病久矣玆欲滌其煩苛而蘇其療瘵吏部以爲非吾良輝莫可畀也則予豈當以爲私恨而不爲此州得賢守喜哉良輝之行也其僚援故事請予言贈之予惟良輝爲人曉暢疏闓事至能斷今之桂陽也如出硎之刃患不得虎豹犀兕而刺之耳吾不憂其不能爲也所憂者不爲古之循吏也夫古之循吏至誠以循物寛仁以卹下務徳緩刑不設鉤距與其民相與如家人父子之惟諾者此所謂良有司也若夫恃明察以摘姦峻刑罰以懲惡使其吏民畏服而不敢欺者此但謂之能吏耳能吏可以邀一時之名立致顯位而已循吏所居無赫赫名而其民愛如父母去而思之烝嘗之至於久弗忘也以此視彼其爲優劣何如哉良輝於此宜知所擇也予聞良輝有孝友之行俸祿所入悉以贍其兄弟其於孤嫠者至鬻田助之可謂仁者之用心矣今夫桂陽之民孰非吾赤子也夫不有孤嫠者乎誠推是心及之其民庸有失所者乎勉哉良輝他日有來言者曰桂陽有賢守出自太學師者則予也亦賴有光矣

望楓亭詩序

望楓亭者南京戶部郎中蘄水徐君子元之所建也子元葬親於東衝若干年矣所居南有山曰龍防陟其半西南望則見東衝之壠林木蔚然而中有楓特出子元泣曰吾親不可見矣見楓庶見親乎爰卽其處構亭望之扁曰望楓縉紳大夫多爲歌詩子元萃成巨捲間以示余屬予序之予嘗觀於先王之制禮矣夫人子於親之終也殮之襲之函之坎之塗之薪之厚其藏如此者欲人弗得見也夫旣弗得見矣孝子思親之心將安寄乎於是乎廟而妥之主而祭之屍而祝之聖人之意蓋曰孝子卽是求之親其在是矣至於丘墓𨿽非神所依而親之體魄藏焉於是乎又有展省之禮故去國則哭於墓而後行比其返也展而後入弔去國者則曰柰何去墳墓也夫孝子於親旣歿而可以致其情者廟與墓焉耳其見之禮經者如此然廟近而墓逺惟近也則可以旦夕謁拜惟逺也但以時展之而已然孝子之心尢不忍頃刻防也於是升髙以望見夫丘壠之上林木森然蔥蒨而思吾親體魄之藏其下也爲之徬徨顧戀涕出不能止遂有作亭以望之欲托此以時見其親若子元之爲者是𨿽先王制禮未之有而其情益切其志亦可哀矣𨿽然人子思親之心若必觸於耳目而後動則將有時而忘惟愛根於心則一出言一跬步自不忍忘而凡虧體僇親之事皆不忍爲矣子元發身賢科踐歷中外所至有治績冰蘗之操初終不渝一時翕然稱之曰徐氏有子是爲孝之大者而非自其思親之心推之何以有是哉予聞唐禦史黃端嘗構亭望其考其後朱子居其地今所稱考亭是也子元之志旣與端同茍充之以朱子之學將所至愈不可量而望楓之亭亦永有聞矣

壽東麓沈公序

錦衣指揮僉事東麓沈公今年八月四日春秋七十公之子鐘輩將以其日稱觴壽公而屬予序予方有南成均之命促裝且行不遑搦管而鐘輩苦不予釋也然公之賢予所夙聞奚忍以匆遽之故喑無一言以爲壽筵獻哉惟公爲武廟賢妃之父武廟臨禦十有六年貴近之臣恃寵橫行威勢熇熻而公以椒房懿親獨退然靜處若不欲以聲迹聞於人者曁今皇帝入紹大統以公先朝貴戚舊臣眷遇特厚賚予駢蕃而公處之愈自謙抑屛居城東別業非朔望朝謁不入城府客至豆觴壺矢以爲樂語不及時事其於權貴非素識未嘗輕納一刺也惟我國家於外戚優以祿爵而不假以權爲得保全之道今觀公之所以自處務爲韜晦如此則古今戚畹之賢如公者少矣公旣享介壽其子孫亦多而皆循循謹飭禮度秩如車馬衣服不攺儒素此又見公之教行於家也繼自今云仍世世永享天祿與國家相爲無窮可卜矣然則沈氏之盛其有旣乎沈氏自錢塘徙建康世以醫名家公之考諱廉尢有隱徳活人多吳越間稱長者而公又以積善承之已而果生淑媛被選宮闈聨姻帝室賜宅京師髙門大第埓於公侯穹階厚祿傳於奕代夫天之於人其報施之不爽也固如此乎予不佞敢因敍公之壽而倂及之用爲天下吿庶聞者咸有所勸云耳

賀主事楊君叔用考績序

予讀書見舜命四嶽十二牧九官而繼之以三載考績三考黜陟之法爲之嘆曰玆二十二人者在唐虞之時皆極一時之選舜咨命之旣當矣而復爲是考核之法以維持之古之聖人其殆人法並任者乎然自今觀之九官之中如垂如益所掌者百工之事及上下艸木鳥獸耳其事何瑣委也然舜必疇咨而命垂也益也又必再拜稽首而讓夫垂益豈計其事之爲瑣委哉惟見已之才不足勝任而已此所以爲聖世之才也今之仕者不量力之所堪惟覬淸峻之秩以爲榮如其不饜所望輒艴然曰我分固如是耶至於錢谷之務往往病其瑣委而弗屑爲之嗚呼斯人也去聖世人才不亦逺矣乎今夫列職於朝自侍從論思封駁巡察至於禮樂兵刑金穀之屬各有攸司茍治之而善無往非學也而亦奚必致擇於其間哉延安楊君叔用始釋褐爲祁邑令有能名部使者屢薦之知君者謂其必入爲臺諫已而擢戶部主事於南京君語人曰吾治邑本無善狀今防恩拔擢至此於吾過矣益秉公服勤不懈蒞官三年出納明愼上下交譽之嗟乎今之仕者使人人皆君若將安有所謂逾涯之覬曠職之刺哉君將考績入京其鄕人大廷尉中梁張公苻卿涇野呂公屬予言贈之予旣慕君之賢而慨古今人材之逺也於是乎序

送大司徒華泉邊公致政序

大司徒濟南華泉邊公前歳自太常卿進拜南京刑部右侍郎便道過家屬有末疾具疏乞休堅不欲出上降防勉畱惇迫就道公不得已舁疾行旣至進南京戶部尙書政益繁勞益甚疾益纒綿復欲具疏請同列固止之公亦念上惓倚之厚力疾圖報未敢遽言其私今年之夏廷臣偶有以公之疾聞上者上不欲煩以政特賜休致公聞命感激且喜其私之獲遂也旣焚香北面稽首謝越數日治裝遂行畱都自公卿以下咸設餞於江之滸少司徒新山顧公授簡於予俾爲之序予聞大臣之事君也鞠躬盡力不憚勞瘁茍利於國將忘其老且病而爲之者忠之至也君之於臣使之而不盡其力用之而不彊其難或因病而予之吿或未老而賜之閒者仁之至也今觀公之事上與上之待公何其兩盡也哉公自弱冠登進士卽以文章名天下其後敭歷中外三十餘年位至六卿而其政事宦業猶不免爲文章所掩然卒亦不能盡掩也知公者以爲公之學若得盡施於時其勲烈之在天下者殆未可量而今歸矣此豈徒爲公惜哉𨿽然盍亦觀之華不注之泉乎流則行坎則止耳泉則何容心哉方其行也餘瀝所沾枯壤爲潤百谷生焉生民賴焉利何溥也方其止也潤物之體自具及其旣盈則將出坎而流而其爲及蓋以逺矣公年方逾知命旣歸山中屛居靜養疾且勿藥倘上追念耆舊手詔起公公忍以老且病辭而忘其所以及物者乎予不佞敬序以祝海內大夫士亦以是屬望於公也

送近渠野人西歸序

近渠野人張子徳馨闗中老儒生也鄕人多腐視之獨與涇野呂子仲木往來相善數日不見輒巾履相過從至語合意輒抵掌相視大笑竟日忘歸今年春以涇野子在金陵不逺數千里來訪於是年六十矣居數月別去涇野子請於畱都諸士夫作詩送之而屬序於予予曰先生奚取於徳馨也涇野子曰吾取其迂腐與吾合耳涇野子由掄魁入翰林正徳中論事不報退居田裏今上初年被薦再出尋以言謫久之乃得徙官至尙寶卿閉戶讀書不幹榮政此則涇野子之腐也而吾旣聞之矣敢問徳馨之腐何如涇野子曰徳馨始爲邑庠生防歳饑侍其親就食四方久不能歸坐是除名而徳馨不恚也曰某知養親足矣其弟賈於外積數千金以歸不以尺寸畀之一無所問其後弟死於蜀犯險阻舁櫬歸葬於其貲無毫髮私其與人言必依於孝弟忠信而恥爲脂韋防婀以媚於俗此其爲徳馨之腐乎予笑曰此其腐亦近於涇野子矣𨿽然今之儒者患弗腐耳腐於朝則必無干名幸進之刺腐於鄕則必無忘親徇利之患涇野子固不俟言若徳馨之腐世可少是人哉徳馨之來也計其道途所經由河而淮而江備歷風濤之險而其年又且老矣此與蜀之巢谷年七十餘徒步訪東坡兄弟於嶺南者其意無以異也予聞而甚嘉之況其行之卓然如此故樂爲之序

送吳應韶長教亳庠序

莆稱兄弟好學曰吳應韶應時氏旣並舉於鄕應時連第進士官刑曺應韶連試不利今年以親老丐受教職就內廷試出語驚諸公寘名第一元老石齋楊公延見私第再三推奨曰甲科遺才也嗚乎以文行如應韶而艱於甲科之選所謂命者非耶予聞應韶在鄕校遇尋常試名常右儕輩稍闗得失輒左焉蓋於人所必競之地而愈不敢競焉不大類其爲人矣乎應韶旣得亳州學正之命其友進士陳士翀郭實夫以鄕諸縉紳之意徵文贈之惟亳爲鳳陽屬州我太祖龍興一時王侯將相多里閈豪傑而亳顧寥寥焉及考前志所載若曺植夏侯湛諸人又何其甚盛也意數賢流風未冺士崇文雅不樂以甲冑效用然比年薦書所錄又靳靳如是何也無乃深藏恥售不樂競於俗之所必競正投夫應韶所好乎夫天不擇地而生才君子當因其地而施教譬農之於田也蕪益甚其菑治宜勤乃有獲也應韶往哉吾將爲亳人賀得賢師而人才彬彬然出矣

歐陽氏族譜重修序

鄕人歐陽慶字天祥以掾吏從事京師間持族譜請序於予曰惟我歐陽氏之譜先祖伯輿公有志重修未就而卒家君汝芬命慶踵修之且成矣敢以序請謹按歐陽氏本越王后漢時諱伯生者受古文尙書於伏生傳九世皆官博士故有歐陽氏尙書學唐初詢字信本洎子通字元素皆工書法號大小歐陽體通季子昌字伯盛爲泉州判因家晉江閩之有歐陽氏自昌始昌子詹字行周善古文爲觀察使常衮所知貞元八年與韓愈李觀輩並登進士皆極天下之選時稱龍虎榜官至國子四門助教始遷莆錦屛山下九世孫傑字子俊南唐保大元年徙居郡城鳳山宋嘉泰五年彭友亂莆士大夫家多絜族入海避難傑六世孫爵字順修再徙赤岐山下瀕海以居是謂上歐至慶蓋十五世又有諱伸字君直者傑之四世孫葬親馬腰山廬墓下有紫芝白鳩之祥因家焉其孫滄又稍徙而南是謂前歐二歐皆自鳳山來徙至今通譜云嗚呼古者圖譜有局官領其事所以別貴賤愼婚姻也後世此法廢名爲儒者亦鮮有明於氏族之學向非家乘時修恐寖久寖訛將不知其身所自出故三世不修譜謂之不孝若汝芬氏祖孫父子可謂孝矣抑予有感焉閩人登進士自四門始四門嘗與予族忠臣公蘊及二三同志講學靈巖精舍當時師友逰從之盛至今可想也予每過四門故居及精舍遺迹輒立馬低徊不能去訪其子孫曰散處二歐間多秀而文而居上歐者尢盛今觀是譜信歐陽氏有賢子孫也賢者之澤孰謂其不深且逺哉故樂爲之序

送揮使梁國用歸嶺南序

嶺以南兵之銳無如髙州其帥臣之賢無如梁國用國用名璽自幼善騎射勇略過人弱冠襲父職以副千戶守禦髙州築城浚濠治器械練士卒寇聞之相戒不敢入境兵備胡公永年奇之調徵海南賊有功欽賞防幣二匹廣西逋寇韋通天等劫掠郡縣君承委提兵往徵所向克捷賀縣平以功陞正千戶俄栁州平再陞指揮僉事仍守禦髙州居無何江西巨寇王浩八等據猺源洞華林寨相煽爲亂江右大震至廑九重南顧之憂總制陳公汝礪前在兩廣熟君名召徵之君旣至與太守李公立卿等合謀攻之連破其寨部下俘斬凡二百七十人以功陞署神電衛指揮同知僉書軍政兼管備倭君在江西凡十有七月久勞戎務幾致羸疾比歸須髮有白者今年甫五十以老請致政當道惜其才難之請益力至於再三乃許焉君率其子希孔來京襲職且奏給二代三品誥命將捧歸爲母黃淑人樂君之父寶以戰沒未霑卹恩人惜之至是得膺贈典蓋善人之報云君將歸介吾友茂名尹兪君靜來徵贈言君靜爲余道其事如此予惟承平日久人不知兵武臣子孫生長膏粱不幸有事往往不足賴而君乃諳曉韜略親履戎行累立戰功薦陟穹階貤榮先代可謂忠孝也已至於年未及耄輒求休致視去榮利若敝蓰然是又明止足之戒審進退之宜𨿽儒者奚以過之予故樂道其事使欲知君者有考焉

送少司馬山齋鄭公致政序

今年夏少司馬山齋鄭公上章納祿旣得請自執政而下咸惜其去言路將合疏畱之公之車且國門之外矣始公以江西左方伯爲寧庶人所搆得罪以去忠直之聲聞於天下寧庶人敗先帝采廷言復公四川左方伯今上嗣位進右副都禦史巡撫江西尋召爲大理卿逾年進兵部侍郎公位遇旣隆益感激思報每有大事或抗疏於朝或昌言於廷侃侃無所顧忌其攝部篆也冦入於甘肅兵叛於大同羽書旁午公晝夜區畫不辭勞瘁卒平大患而勢家子弟攘功以邀官賞者一切格不行由是諸用事者稍稍不恱防寧夏帥臣爲公所劾者持土物求解於當路事覺公自以本兵大臣入疏自白因力求去公旣去上命窮治其事乃知在廷之臣莫有納其賄者而公則尢以嚴憚見至不敢邇其門於是聞者益嘆公不可及禦史徐君世瞻請因公之歸加恩典以勸廉疏𨿽不報時議韙之夫大臣之義在於難進易退公以布衣致位卿佐未及引年而去其去也皭然不污如此於公榮矣然在廷諸君子咸以爲不當去者我皇上啟運中興方圖任舊人共成維新之治而近者起用遺老如我族丈見素諸公則已相次歸臥矣今如公者若之何又可去哉公之行也諸鄕衮謂宜有贈相與屬筆於文俊夫公是非於天下後世者史職也是以不辭而僭序之使欲知公之出處者有考焉

方齋存稿卷三

欽定四庫全書

方齋存稿卷四

明林文俊撰

序

云屺遐瞻圖序

行人司正柯君奇徵過予請曰維熊自壬午使吳假便過家壽吾母蔣太孺人今四年矣玆七月十二日惟六十四度之辰我仲弟貢士維羆季弟主事維騏及諸弟幸在膝下得奉觴爲壽獨維熊羇官萬里南向頌祝而已閒請待詔文先生爲作云屺遐瞻圖以寄吾思惟執事序之凡吾母之行有足稱者蓋其事舅贈評事篳亭公姑洪孺人能敬事我先君西坡公於貧賤能儉以勤先君由大理領郡旣貴矣而吾母勤儉不攺於素時斥其贏以仁三族維熊兄弟賴先人遺訓叨登科第吾母每戒之曰惟孝惟忠所以報也毋邇於慝以速官謗維熊等敬識之不忘此其爲行之大者如此顧惟不肖莫知所以爲顯揚者願執事教之予嘆曰賢哉太孺人斯固司正兄弟之所以賢乎太孺人諸子皆已貴顯𨿽有離憂其志樂也而司正君猶不能己於情予請廣圖之意以爲吿可乎夫陟屺之詩泛言大夫之行役者耳若狄梁公瞻云則並州法曺時也公後歷刺數州皆有惠政及爲宰相匡復唐祚其忠尢著故君子謂公能移孝也司正兄弟誠孝矣自是移之於國使功業著於朝廷惠澤加於生民則天下後世稱慕而欽服之者必推本其父母之賢愈久愈不泯則所以壽其親者寧有窮哉詩曰其徳不爽壽考不忘太孺人之謂也禮曰思貽父母令名是在司正兄弟

賀揮使丘君兩膺巡臺犒奬序

國家寄兵政於戎衞而統之以武臣武臣之中有材鄙勇怯廉墨不同而甄別之權則寄之巡按禦史故事巡按至指揮使而下具櫜鞬負良兵郊迎旣入臺則以戎服見抑首階下不敢望見顏色況望其禮貌乎若夫兩年之中再膺犒奬若永寧衞指揮僉事丘君天與者蓋百十之一二也非其賢過人何以有此哉君幼穎異通經史兼善書法年十六襲父職明年選充浯嶼衞總旣至攝把總事歲中代歸不私其贏餘一錢人稱其廉蘓世昊寇同安蟠據窟穴五十餘年有司莫敢問君承委提兵親履其境賊聞官軍猝至遁去君帥精騎追及之轉鬭數十里生致其渠報至憲副李君嘖嘖嘆異命乘勝進海寇又平之數年以來盜戢民安君之力也巡按松江周君廉知其賢檄掌衛事犒以厚幣君嘆曰吾受國厚恩無以自效靖寇安民吾職也敢辱大惠益自感奮閱卒伍治城濠繕器械於凡常例之供一切罷去周君旣去代者蘓州沈君遇君尢善委掌衞事如故犒之加厚焉今當聖天子更化之初以君之賢茍有知者疏薦於朝或入防帥府或出殿方隅必能蕩滌妖氛寧謐疆宇策勲樹名與古之名將相爲先後是其可賀已知事路瑱請於指揮使共徵言爲賀嗚呼名髙而同進者不忌君之賢益有徵焉故爲之序

竹巖後序

今歳春予北上過三山拜侍禦程君時言於行臺君延入起居畢敕從者治具畱餉未舉觶袖出一卷見示曰先方伯府君別號竹巖今沒且四十年追想疇昔百事已非顧惟竹巖獨存耳某與伯兄防政時昭宦逰南北欲登玆巖以撫吾先子手植之竹不可得矣每思至此輒嗚咽不自勝敢私布之執事幸爲我識之予謝不敏旣受卷讀之終篇見西涯泉山二大老唐太史守之黃兵曺伯固所爲序記甚備容予贅耶然侍禦君之命則有不可以終虛辱者公起景泰甲戌進士天順初拜戶部主事進員外郎中遷廣西政以憂去服闋攺河南尋進左右布政使歷官幾五十年宦轍所至皆有遺愛而淸風髙節更夷險終始不爲少變居貞而守固外直而中虛蓋竹之助爲多而其剛方峭厲峻絕超拔人之望之眞若太山巖巖壁立萬仞可望而不可攀也防政君在江西焯有聲望侍禦君持節按閩風裁峻整不忝古直指使者其於公也得非所謂蒼梧翠竹稱其家兒者乎異時伯仲並位臺鉉勲名赫赫流汗竹之光地望巖巖增羽儀之美啟之者其必由公矣程氏後人果能世承休徳於先公巖竹益加培植則益蕃以茂孫枝競挺將來未可量也

贈太常少卿黃君序

國家兩京並設卿寺而太常職司禮樂號爲淸卿在南京者職務尢爲淸簡故少卿缺多以翰林近臣往踐其任不然則取之諫院之良其不由是二者蓋罕得至焉南海黃君子任在諫院十四年至是始得簡任玆職前少卿何公粹夫也武廟時爲翰林修撰講尙書切直坐補外今上召還遂至大用蓋嘉其亮直耳今以君繼之豈不以繼何公者非君不可耶君爲都給事在戶科實錢谷出納所闗一時豪貴怙勢有所干請者君痛裁以法往往先事防駁不行𨿽或已行猶必執奏再三期必寢乃已用是左右皆不恱吏部每進君之秩忌者輒從中阻之如是者蓋數數而君不爲動念鯁直言事久之上察其忠故有是拜命下之日公論鬯達善類歡沸以爲黃君以直諫晉用在位之臣有所恃賴自是益勇於任職而利害禍福不復爲之顧慮則所以作士气而幸世道者端在於此非直爲君賀也君旣以直受簡知繼今以往窮階峻級何患不至然臣之於君受恩愈深則其爲報宜愈厚範文正公在位必計其所爲事與食相稱古君子之用心蓋如此耳君之行也鄭君九萬合其寅來徵贈言於是乎序

送興化府葉君赴郡序

吾興化爲郡僻在海隅民性脆弱恥爭訟間有徵斂不煩程督旬日可辦而俗重禮讓鄙末作每深夜行陌巷間讀書之聲所在滿耳士大夫居鄕以聲迹不至公府爲髙蓋其俗如此是故爲政於是者無庸乎苛以爲威而矯以爲異也惟其宜民焉耳矣郡多賢守逺未暇論最近丰城楊侯也侯政尙簡易不爲苛急民有不平得造膝前開口陳諸所斷決不必悉在於法而推情酌理人人以爲得所願𨿽受箠者亦無怨也下車值歲旱有謂侯宜行錢法減谷價以便民者侯曰如此則富民閉廩而海賈亦不至矣不聽未幾米商輻集谷價爲減民果賴之其政宜民率類此惜其不久於位也侯旣去郡士大夫在都下者私相語曰孰可以代者乎有言刑部郎中葉君國光之賢者皆曰可矣後數日命下果然君沈毅闓疏達於政體其爲刑部也廣東司於諸司尢號繁劇而從容裁決一一當於情法平居議論典實平妥視夫苛以爲威而矯以爲異者每若鄙之以爲不足爲此其政蓋必宜民者乎君之行也郡士夫合餞於郊屬予序之予聞歐陽子曰醫無問貧富惟飲藥而病愈者良醫也吏無問才否惟政行而民便者良吏也蓋予於君亦云

送朱有度宰棗陽序

莆水南先輩有兩朱先生者長曰遲軒公由郎中爲馬湖知府次曰贛庵公由禦史爲浙江僉事皆起進士遲軒公寛厚坦夷不露圭角人無賢不肖皆樂親之一時號爲長者而贛庵公風稜峻整人不敢幹以私茍志不同𨿽在同官未嘗曲詞色爲茍合司寇見素公蓋兩敬之嘗以比之二程夫子者二公之學旣不及大用其歿也又皆無厚貲以遺子孫識者占其後必有興也遲軒公有子二人𨿽不登仕籍而詩書禮義不失世守贛庵公之子洪字有度自幼頴異知學正徳庚午領鄕薦今夏以年格受棗陽縣尹可謂能繼其志矣然議者猶以賢如有度不得登甲科踐其父伯之位以爲私恨也予曰不然士始釋褐得受百里爲之宰操縱予奪惟其所出責亦重矣有度豈當薄之耶荊襄在昔爲戎馬之地承平以來其民始獲蘇息然水旱寇賊之相仍民之困也久矣矧四方流徙來僑者恆居其半習气不齊爭訟易興爲政於是者寛與嚴蓋不得而偏廢也以寛乎遲軒公足師也程伯子春風和气以之以嚴乎贛庵公足師也程叔子秋霜烈日以之夫恩施則民愛焉威施則民畏焉畏且愛矣於棗陽乎何有今天子立賢無方百里之令治有善狀例得防拔擢至監司郡守者累累有之勉哉有度何患不能踐伯父之任也

送方信甫任四川蕳州同知序

蕳州舊爲蕳縣其地擅鹽井之饒先時鹽徒羣聚相煽爲蜀中患者逾年旣剪平朝廷從守臣議乃升縣爲州而州之正佐必選有才望者爲之所以爲民計者周且悉也吾鄕方君信甫經衞九年秩滿陞是州同知僉謂信甫負其才矣而久居戎幕當閒散之地無以表見今其得展驥足矣而信甫意愀然顧乃若有私憂過計焉者予告之曰子不聞蜀之水有所謂岷江與三峽者乎奔騰澎湃一防千里見之者往往錯遌震掉不敢狎視然舟楫旣具得良篙師焉操之以往則濟之如沼沚然不聞蜀之路有所謂九折阪者乎昔人比之羊腸鳥道者也然禦者謹啣轡戒馳騁則履之如坦途然何也所以濟險者得其道也今夫人心之險甚於谿谷固也茍禦之有道恩信以固結之禮義以化服之𨿽氊裘椎髻殊方異俗罔不向化況蕳州密邇中原其沾濡國家徳澤旣久且深庸有不可化導者乎子勉哉吾將見子之治蕳州若輕車試故路而善操舟者忘岷江三峽之爲險也

贈大司成涇野呂先生序

今年秋國子缺祭酒天子以太學賢才所萃必得道徳耆儒往爲之師乃以命涇野呂先生仲木焉先生時亞南京奉常望重資深久在散地及是報至公論暢達善類增气先生卜日且行畱都公卿大夫士餞之江上謂予宜序予惟人才治之所先也用之在宰相而教之在師儒其重惟均譬之鄧林之木必也培植長養旣成材矣然後有良工師焉執斧斤而臨之曰某可棟某可榱量材而用之而明堂大廈於是乎成焉夫才有不由預養而可用者乎是以三代聖王必以建學造士爲急而重司徒大樂正之選焉今之祭酒大樂正之遺也先生未第時已以道學鳴闗中旣取掄魁入翰林至是將三十年名愈髙而不自矜衒官𨿽滯而益韜晦公暇則閉門讀書養親而已予與之交久竊見其操履端嚴充養完粹一言一行無往非學然後知今之世有道徳之儒若先生是已嗚乎自聖賢之學不明士之爲學先詞華而後心性詳於講說而略於躬行故聽其言𨿽近似及考其措於身而見於日用者未必悉在彛倫也蓋士習之久矣今先生往焉以道徳爲之師表太學之士日漸月摩皆將爲惇本務實之學浮靡之習爲之一變而人才之盛必自玆始然則世道風俗其將有復古之漸乎況先生昔在翰林侍講幄每當進講授經據禮多所匡正一時稱爲眞講官而自以論事斥外名不通朝籍者十餘年矣今入爲祭酒例得兼領講職當聖學緝熙之日得正人端士在左右備顧問任獻納則輔成君徳以端治本又將深有賴矣豈但辟雍作人而已哉是故先生玆行職任甚艱士大夫之屬望在焉當不思所以副之者耶追念昔時予自南雝被命召入先生辱贈以言嘗以龜山先生之爲祭酒者爲予願焉予曰愧不足以當之今先生實履斯任然則向之望於我者今日尙當自踐之此予之所深望也夫相交責以善者友道也先生行哉

賀侍禦李君考防序

禦史古官也周之時掌贊書授法令而已秦漢以來始爲糾察之任我國家稽古建官尢重是任而寄之耳目凡時政之有缺失百官之有凶邪皆得抗章論列不爲越職而行部所至一方之事罷行弛置皆得自由所屬僚吏五品以上得舉劾其賢否而進退之其下者聽自黜罰焉其職之重如此甚矣其難居也是故非才猷之敏贍則莫宜非學識之醇正則莫宜非操履之端嚴則莫宜永興李君仲謙以名進士簡爲禦史於南京職任亡幾偕同官上疏指斥當路大臣忤防逮下詔獄旣釋還職防彗出東井復疏時政六事首勸上修徳以回天變其言鯁直不避忌諱有諷其爲自全計者君曰諫吾職也罪譴之來吾敢避乎賴上察其忠防嘉納焉亡何奉命視倉於鳳陽諸處至數月條上四事又防采納而巡歷所至雪寃起滯剔蠧鋤姦民困爲蘇軍食不乏威行惠流逺近慰恱歲滿復命於朝又疏便宜二事請命所司招流氓墾廢田而免皇陵衞軍之京操者其言皆有禆於邦本報如議行之此皆君履歷之大焯焯在人耳目其細者未暇悉數也乃今三載考績部院署其考率有好詞或以文學操履或以性行才識蓋各以其所知者稱之非溢美也於是其同鄕諸君仕南都者相與徵言爲賀予於是有感焉自古忠讜之臣固亦多矣然或生叔季之世遭諱言之朝往往有言而不得盡其甚也有罹斥逐者矣若君遭際熙朝得開口論天下事無所顧忌中間𨿽被逮系竟獲保全以至今日遂得奏績天朝以俟顯陟此非聖天子聽言納諫優奬忠直則君何以有此耶君子於此方爲世道慶而遑爲君賀哉惟君勿以是爲足益思納忠盡職以答明時可也審如是髙爵厚祿其來也不得辭矣此予所望於君也君爲楚望族一門取科第爲顯官者衣纓林立其才操亦多足稱云

賀顧君仲光守汝寧序

皇上以民之休戚系守宰自嗣統以來每一渙汗之申必惓惓儆飭蓋再且三矣玆當羣後來朝特勅吏部汰其不職而簡賢者往代之於是南京臺省之彥出補郡守者十餘人而刑部郎中吳江顧君仲光得守汝寧夫士自布衣起家至郡守有祿二千石出入得備五馬乘朱輪金章紫綬何其榮也於是其僚陳子士仁合同官若干人徵言贈之予謝不敏陳子則進而言曰惟玆請也在先生有不可辭者三先生嘗隸太史職文翰一不宜辭顧君與先生之弟憲副同登進士有通家之雅二不宜辭先生先世實汝寧之固始人夫朱子產於閩而言稱新安不忘本也然則先生於汝寧獨得無情哉三不宜辭予曰子之言然旣不獲讓則乃爲之言曰夫顧君亦聞孔子之論政乎冉有問於孔子曰旣庶矣又何加焉曰富之旣富矣又何加焉曰教之夫富與教政之大者也舜命九官首稷養民次契教民若命臯陶不過以刑弼教耳非治之所先也今天下爲郡以百數專城而居剖符而治者相望也其間以賢稱者亦多矣及考其實果能使田裏無愁嘆之聲乎道路果無流離轉徙者乎風俗果淳厚而頒白不負戴乎此無他蓋其爲政無教養之實而或以刑罰先之嗚乎是不亦戾於古矣乎顧君初尹將樂有惠政及徵爲刑曺屢平反寃獄其所論讞輕者非故爲縱而重者非故爲苛也主於弼教而已若君者殆所謂識治體者乎今出爲郡守其職在宣布天子之徳惠以撫綏其人又與司法異矣是將略緩刑罰之施而求聖人之所以教養民者推而行之此邦之民庶其防休澤矣乎蓋聖明所以選任良牧之意正在於此予交君淺而聞其賢久故於其行也特用是爲吿他日以治行優異增秩賜金或遂徵入爲九卿如漢時故事此皆君所必有不足爲異而予不欲以是先焉者懼凟也

送僉憲劉君寔夫序

往年予在春坊與寔夫往來相好也寔夫有儒者之行吾敬之愛之與之逰逾年實夫以諫斥去去歲予叨貳南禮實夫起爲祠部郎中後得相與周旋凡稽古禮文之事助益予爲多而以閒暇過予話舊論文又甚樂也乃今逾年寔夫擢廣西僉事又當別去嗚呼予於實夫之行當如何其爲情哉寔夫旣拜廣西之命或問於予曰劉子是行其心得無不怡耶予答之曰子未知寔夫乎方寔夫之爲都諫也倘俛仰從俗大官可立致矣然寔夫恥爲緘黙視天下事有不可於意者如有物喉中不吐不止前後論諫皆剴切鯁直不避忌諱及斥爲江西幕僚銖索莫甚人爲不堪而寔夫方與諸生講道白鹿充然自足略無纖芥觖望之意其心若曰卽使我老於此官何不可也及轉判常郡則又汲汲焉問民所苦而撫摩之其心若曰卽使我終一郡倅又何不可也寔夫之行可稱者甚多若其恬淡不嗜榮進則士大夫尢稱之今防恩擢至監司且通顯矣顧豈有不怡於心者哉或曰劉子之自處則然矣然自他人視之賢如劉子坎坷幽滯亦旣久矣乃今僅循常資得一憲僉嶺外去是不能不爲之惜耳予曰不然夫䢐徠之松長養於深山大谷幾百年矣然後伐之以斧斤而登之明堂則可以勝梁棟之任夫嶧陽之桐排風霜而飽煙雪不知其幾年然後縆之以絲繩而奏之淸廟則可以格天地神祗夫材之美者非遲之嵗年則不能大就勢固然也今實夫殆類是乎況僉事𨿽秩五品郡刺史以下咸受節制其職在繩貪墨雪寃滯布徳宣威釐正百度蓋風紀之司不以輕畀非人必矣實夫往哉誠若濂溪先生提刑嶺外實歷瘴癘之鄕以洗寃澤物爲己任則亦足以行其志矣升沈遲速要之不足爲實夫道也其行也其同寅咸來徵言予不能辭遂次其語以爲贈

送鄒斷事序

正徳己巳予以舉子客金陵大司寇松陵吳公館予於張氏之第遣季子昆從予受經時無錫鄒世善從學沈先生亦假館於張氏與予交相好世善才敏志篤見予所作經義文字必手錄口誦不輟予甚愛之每晚涼必攜世善出太平門徜徉湖堤爲樂倦則憩林下呼酒對酌酒酣興發取古人詩歌之聲振林木世善追念此時以爲樂乎否也其秋予解帳還莆遂與世善別不相通問蓋久矣今年春世善以太學生謁選來京復得相見道舊懽甚於是別去十九年世善紅顏白面如金陵時而予且老矣塵中烏兔乃爾駛耶世善旣選江西斷事將行來徵贈言予聞斷事都司屬也凡都司一切訟諜必下斷事裁決然承平旣久戎務甚稀予嘗見爲斷事閩中者每旦視事不過一二刻至食時吏卒皆散去公庭無人斷事君獨從二三儒生以文酒爲娯其閒且適如此今以世善任此似未足以究其用然世有祿厚位尊而材不勝任往往取負乘之誚招覆餗之虞若此者則又願爲世善而不可得也予深幸之於其行無以相益姑酌之酒而與之別

內黃縣誌序

內黃爲大名屬邑自建國以來疆域廢置山川物產官師人材附見於他書者多矣而邑之志獨闕如也予嘗考求其故漢唐以前逺未暇論宋時大名鄰於契丹常棲重兵於此當時守臣方以治兵禦敵覬旦夕之安爲急務其於志固宜未遑也曁於金元之際此地分南北者三百年國朝混一以來始得靖烽煙之警以復中國文明之盛列聖相承仁漸義摩百五十餘年四方文治蓋極盛矣而是邑之志顧未有任之者則爲政於是者不得辭其責也嘉靖某歳永昌張侯來知邑事始至稽邑故實乃喟然曰邑無志猶國無史蔑從稽矣玆豈不在予旣三年政成化浹百墜俱修乃就邑中致政縣尹周君萬金謀焉周君力學嗜古嘗稽之圖志咨之耆宿私爲書一帙藏之巾笥人莫得見至是出以示侯侯喜曰君積勞於是有年矣今之任是事非君孰可者遂以屬之而猶慮有遺漏舛訛也復請邑庠司訓孫良輔偕庠士某等相與搜羅讎校凡七閱月始克成編而數千百年闕典至是乃備豈亦有數存其間耶嗚呼文獻之興廢系乎人與時而二者難於相值也若玆志之修固張侯之賢知所當務有如不幸而丁宋季金元之運𨿽賢有司亦奚暇於此乎天下有道君子得好禮可謂幸也已刻具成防張侯考績來京屬爲序因爲書於捲端於以見是志之成非偶然者如此侯名古字某起家鄕進士云

觀風紀詠捲序

此卷侍禦東厓虞君按閩且滿閩中士大夫爲是以贈之者也君之發榕城也其日予適艤舟芋江距城十餘里聞城中人無少長皆出送縉紳先生多贈以歌詩予至建寧見君於行臺得請而觀之蓋歌行詩賦古今體不同至於言君之爲政有惠於閩而閩人不忍忘君者則無弗同也閩俗重廉節恥干請方君之未去閩也士大夫恥爲頌美之語及其受代而去乃爲是捲贈之而稱頌贊嘆之詞若是乎其盛也此足以見其論之公而可信矣君始以名進士出宰嘉魚萬安皆有惠愛其去也二邑之民固畱之君爲更畱數月旣去民思之爲刻遺愛錄以傳及被簡爲禦史奉命按閩閩浙切畛俗本相同君又兩爲令熟知郡縣事故有所因革切中民之利病令出而人皆以爲便𨿽持法甚峻剗獘鋤姦剛毅不撓然性度廓然無私喜無暴怒諸所斷決必推情酌理而裁之以法蓋其爲心主於洗寃澤物而非徒以搏擊爲能笞朴爲威以取赫赫名者是以行部所至威行惠流士民感恱及其去也爲之低徊戀慕不能己於情如此豈聲音笑貌所能致哉予閩人也固亦惜君之去者然天下事視一方尢重今君還朝日執簡立墀下論列天下事如上之衮職有闕下而吏治多疵外而西北彊敵跳梁內而中原數千里連嵗蝗熯此皆事之可憂者其他未可縷數也君於此獨能黙然已乎君忠誠欵願洞達而暢疏有弗言言之而必聽也有弗行行之而必效也吾知虞君是行將使天下咸被其澤而豈閩人所得專也哉予與君交淺而知深因觀諸君子之作輒敢僭書於捲端

戴氏榮壽序

嘉靖丁亥予始識戴子貞卿於京師時貞卿以進士初除義烏令上疏願攺校官不報別去半年義烏以治聞而當路者竟用前疏奏攺爲武昌郡文學旣三年擢南京駕部主事會予來貳南曺因復得與貞卿相見間因問訊而知其父會川君及母李氏皆年躋六十前歳以覃恩父封爲駕部主事母封安人矣何其壽且榮也戴氏家華亭密邇南京然防川夫婦皆安其閭裏不樂出門貞卿數以書迎之不至日日惟引領東望而已今年貞卿當考績京師因假便過家爲壽吾想春陽載熙壽筵旣啟君與安人命服坐上貞卿防衣象笏偕其弟昆以次奉觴起爲壽此其爲樂𨿽三公之貴不願易也貞卿之將東也其同寅張子子成林子道純來吿予曰某於貞卿僚也夫同寮有兄弟之誼焉於其親之壽也可無祝乎某也不佞願假詞於下執事予惟戴氏榮且壽人所共知不假予言至其所以致是者則本防川君與安人之賢而予不可無言也予聞防川君天性孝友其親年逾八袠旦夕必君侍側心乃寧遺產寧取其磽且薄者其與人交忠信不欺卽有負之者亦不校鄕裏以是多之而安人慈孝恭儉其徳亦與君儷焉君嘗累踐塲屋不利而教子益勤曰不可以吾厄於儒而令子孫徙業也旣而貞卿果用父學取科第入仕君與安人皆以彊健之年食其子祿榮膺貤典鄕人歆艶之夫爲善者豈終無其報乎譬之農夫是穮是蓘厥亦有年夫不務善而覬非分之福猶惰農而望有秋也弗可得矣貞卿年少克自奮樹以顯揚其親可謂孝矣抑未宜已也詩不云乎孝子不匱吾願貞卿繼此益致力於忠孝之大端而以古君子自期則名位所至將未可涯國家錫類推恩及其父母者必不一再而止君與安人幸未老其尙克光承之哉

送張彥卿任成都別駕序

隴西張彥卿爲國子學錄且四年今以年勞擢判成都府將行詣予辭且諮政焉予曰予弗能知政凡子在此與諸生相講說者非聖賢修己治人之道乎然言也而匪行也今往任治民之責矣書曰匪知之艱行之惟艱子其愼哉夫政與學非二也古之君子平居師友相與講論而爲學者無非聖賢之道及其施之於政亦必以此而弗敢背焉是故其子民必仁其蒞官必愼其律己必廉𨿽造次纎芥未嘗不在於所學也故曰學與政一也後之學者其爲學也固亦談說聖賢之道矣及施之政則以爲古人方冊之言迂濶不可用更效世俗吏取辦簿書文具以爲能其甚也飾虛僞以邀名峻刑罰以示威左拾右攫惟恐利不盈槖蓋其所爲皆平日執筆丑詆以爲不足污牙齒者乃或躬自蹈之嗚乎此其視素學爲何如哉彥卿明敏闓疏遇事能斷而久淹儒官無以自見譬之太阿在匣未得虎豹兕犀而刺之蓋蓄銳久矣今之成都也吾弗患其不能爲也而患其所行者或非其所學也彥卿往哉其尙以聖賢之道與諸生日相講說者推而行之以善其政愼毋厭儒之腐效吏之俗使夫政事學術裂而爲二如予前所云云則成都之民庶其防君子之澤矣乎彥卿起謝曰先生之言將進傑於道傑不佞敢不率承於是彥卿行矣其僚友爲徵贈言因述所與彥卿語者書以贈之

賀曾母柯氏受封序

太孺人柯氏今禮科給事中晉江曾君思達之母也初給事君爲順徳知縣治爲嶺南最使者交章薦之三年考績吏部以聞天子嘉之錫之勅命追贈厥考景瑞公如其官母封太孺人尋擢思達於諫垣在侍近之地給事君旣趨朝謝乃出封勅及冠帔馳使者奉太孺人於家鄕人榮焉凡逰於給事君者皆徵言爲賀予於給事君同年交契防密而有以知太孺人之所以爲賢者方公卽世時兄弟先亡二孤尙穉門力單甚太孺人忍死厲志育孤稍知學擇嚴師教之夜則燃燈治絲枲親課其業稍拂其教輒朴之不以姑息爲愛給事君卒用母教取進士通籍靑瑣黃門而曾氏之宗遂以碩大者太孺人之力也太孺人孀居五十年備嘗勞瘁乃今壽且榮如此𨿽盈虛消息物理之恆而忠臣烈婦造物者或黙相之使之享其令名而受玆介福未可知也是故太孺人之事有足以勵爲婦者焉有足以勵爲臣者焉非一家一鄕之榮也給事君自召入屢疏時事上嘉納之吾見名位方躋而貤榮其親必不止此予聞閩先輩有忠惠蔡公者宋慶曆間在四諫數論事不阿仁宗嘉之曰有子如此其母之賢可知勅特賜冠帔以寵之後忠惠位旣尊母夫人年九十餘尙康彊無恙當其時凡閩人舉觴其親者必以夫人爲祝予不佞敢以忠惠望給事君而蔡母夫人之福壽則敬以爲太孺人祝林文俊序

送張君席珍赴常州推官序

莆數百年喬木故家推橫塘張氏予母族也其族之賢者吾嘗與逰焉若席珍君者其尢也君在鄕校治毛詩有名或雲橫塘科第久郁而未章君𨿽才如數何予曰不然數極則返滯久則通今之治舉子者有如張君而反見失於有司者乎未幾領正徳癸酉鄕薦丁丑第進士循例謁吿歸省者二年旣還朝其同年甲第名氏與君相次者皆已補令去以例君亦宜令也予曰不類君霜威鐵面須如防張是當居中爲天子執法吏若補外亦不失司法至是拜常州府推官蓋郡之司法也聞者咸神予之言始君以進士試政儀曺也以其餘功旁通律例頗得其肯綮及是命下知君者咸喜其優於其職也予曰不然所貴乎儒者謂其以經術飾治也若以律例而已則一獄吏事耳五經皆切於行事而眷秋者孔子之刑書也其操縱予奪至公而無私至嚴而亦恕此誠家法之源委先儒謂五經之有春秋猶法律之有斷例也君爲司法將無是求耶勉旃君也他日治績流聞天子嘉之徵入爲中臺執法之臣予之言尙屢驗云

湧翠軒詩序

涵江黃翁自怡有燕息之軒焉其旁多古木修篁其外奇峯異巘或對峙前後或縈帶左右翁以其暇坐軒中見山光樹色逺近浮碧若湧而奔赴於吾前也扁曰湧翠有詩紀勝名公鉅人至是軒者多爲翁防詩壁上去或足迹未至而慕翁之名者亦多作詩遺之久之積成巨捲翁使人持至京師請予序蓋自宮保見素公而下作者若干人軒之景摹冩殆盡讀之使人灑然如坐於其中襲淸風而挹空翠不自知身在埃中也涵江闤闠之區富人巨室多亭榭觀逰之勝其雄傑壯麗豈有不倍於湧翠者而大人君子罕所紀述遂以黯然而委棄沈埋於涼煙茀艸之間不聞於世者多矣所以然者由主人不好文墨好矣或其人不爲作者所重亦未可輒得也今觀爲翁作者其富如此又皆當時有位望文學者也則翁所好與其爲人皆可知矣予亦重翁者故爲之序

送司訓翁守學之上海序

淸浦翁君守學文行君子也以數奇連不得志於有司玆貢至京師連試皆優等授上海縣學訓導守學大父醉庵公由教官爲翰林檢討實生尙書冰崖公少參雪崖公皆卓然名臣二公之後主事守洪公起進士大尹守潤公朝發君教諭守明君皆起鄕薦旣盛矣守學於其間獨無所遇蓋低徊久之乃以年格授一教官去知守學者皆惜其用之不究也予曰不然君子之仕也有得行其道者有假之人以行道者要之其致一也夫逢時遇主身都顯榮功徳施於朝廷膏澤流於天下者行其道者也冰崖諸公是已亦有不得尊位以行所志而以學淑諸徒其徒旣獲進用則其所施於時者皆吾之道也是假之人以行道者也醉庵公與今守明守學皆是已是故王珪魏徵之相業河汾之出也錢藻範純仁之功烈蘓湖之傳也行道者豈必盡出於已哉上海自昔號爲多賢國朝爲畿甸之地聖化所先百五十餘年名公鉅人後先接踵至於服章掖逰庠序者亦皆秀敏有文才蓋鄧林之植昆山之產也守學之往也從而培植之琢磨之則皆底於成矣若然他日假以行道者遽可一二數哉守學之行也鄕縉紳合餞之謂予姻且友又於守洪同年相好也屬爲序

送都水郎中柯君治河序

河之源出昆侖禹自積石導之自大伓而北旣釃爲二至大陸又北播爲九然後爲逆河以入於海其治之之法如此河所經地萬餘里旣合諸戎中國之水其勢益大其治尢難非屢散裂而順導之莫能爲功也周定王時河始南徙漢時初決瓠子其後再決遂流爲屯氏諸河而徳棣之河又自播爲八亦偶合禹時所謂九河者耳自時厥後河不爲害者最久至宋南渡而屯氏徳棣之河廢於是河復南注合淮以入海而曺鄆徐沛之間大受其害遂以至今也一二年來河之支港寢以淤澱其害彌甚每河流泛溢自徐以南數千里漫爲巨浸其一支出沛之境者往往浸行平地挾泥沙以來而沛漕受之爲之堙矣國家歳漕四百萬石徐沛四達咽喉之地也可不爲慮乎於是執政大臣至於羣工百執事各獻治河之策有謂宜疏渦河故道以殺水勢者有謂河勢東徙難以力爭者有謂宜棄沛之堙河而隄其旁昭陽湖爲渠以通漕者其說紛紛靡所適從朝廷患之乃起老臣總理河事而選工部官屬長於治河者爲之副吾柯君奇徵特授都水郎中以行責亦重矣今九河故道旣不可尋屯氏徳棣諸河又難猝復聽其東徙與防通之漕不足憂乎隄昭陽與能必其不衝嚙乎以愚策之必多爲釃水之渠使河不妄行然後度水勢之緩急地形之堅脆或防也或浚也要在散裂而順導之耳奇徵多聞廣識自六籍子史至於水經地誌諸書無不究知受命以來日從士大夫之治水者講求其說區畫已定況聖天子在位徳及山川威攝百神固宜河伯受命而川澤順軌豈若漢武躬勞萬乘帥羣臣負薪寘河而不能塞瓠子之決者予喜奇徵將有成功也遂書以贈

送僉憲祁君啟昭之河南序

庚辰之歳予同考禮闈得潛江祁君啟昭明年廷試第進士簡爲禦史奉命巡按河東風望大起旣還朝以病乞致仕不報未幾陞河南按察僉事又連疏引疾乞休皆不報蓋當道知其材可大用故特寢其奏而啟昭堅臥不出疏且再上與啟昭交者日夜以好語寛譬慰畱終不可一日予偕左諭徳張君崇象過訪之觀其貎甚臒也視其色甚黧瘠也而察其神气充乎若有餘也與之論天下之事口如懸河不覺忠憤發於中而憂悴形於色也予曰子之病殆非失調於六气而於防沈者砭所不及而藥餌所不療也其有積憂乎夫天生英賢非使之獨厚其身而已爲天下計也故士之有志當世者茍宇宙之內一民一物不得其所則視之如痌瘝乃身者今四方薦災徵斂愈急盜賊寢興貪殘之吏蠧政殃民者所在林立民之病甚矣民病是病國之元气也啟昭於此宜亟出一匕彊劑以起之猶恐弗及也顧以己之病爲解而急於引去憂時憫世之士固宜如是乎啟昭聞予言也瞿然而謝憣然而起卜日治行予與所厚數人餞之崇文門外觴酌之次各爲詩道其行而屬予序

送侍講學士席先生主試事竣還京序

士之列職於朝者無問大小各有所事每朝罷則退而坐曺治事恆至日昃乃休惟翰林春坊之臣優防禁苑若無所事事者而上亦未嘗以職事繩之也至於大官給食歳時宴賚又非諸曹可比自常情觀之國家之於儒臣胡寵遇之隆而責效之涼也如此哉是不然諸曺所治蓋一職耳儒學之臣不治文書而其所職者經筵也史局也外此則柄文而已夫勸講以成君徳而治本端焉紀錄以昭公論而勸誡明焉其所系旣甚重矣至於柄文而天下之賢又將階之以進夫進天下之賢者以共事其君玆爲報也夫豈治一職者所可同哉𨿽然三者之任重矣勝是者其必由學乎我國家之於儒臣不煩以事而專之學者固將厚托而重委之此其意微矣而豈尋常之見所能窺哉今年之秋翰林侍講學士虛山席先生春坊左中允毅齋孫先生奉命來主南畿之試而先生皆侍經講筵秉筆東觀惟我皇上側席求賢思禆化理故暫輟其任而特遣之自今觀之一時賢雋甄錄盡矣從此揚於王庭布列庶位相與推其所學以尊主庇民用翊贊我聖朝熙洽之治而天下隆平終必賴之其由於兩先生乎斯其爲忠也大矣其效之非涼也亦明矣其將還朝也畱都自公卿而下咸祖之大京兆江公少京兆柴公援故事屬詞苑舊僚分贈以文而贈虛山者繆以屬予予喜先生得士報國而因侈言儒臣之效其大有如此者聞者可以無惑於上之寵遇矣

防峯集序

吾友太子洗馬防峯尹君旣歿其兄秋官副郎舜章裒其遺文得若干捲將刻梓以傳而屬予序防峯與予同第進士同官翰林防久防相知今歿五六年墓艸宿矣追惟平日言議風猷何可復見獨其遺文行於世者使人讀之猶可以慨然想見其爲人也謂文章爲不朽之具豈不信乎防峯學博行方所樹立不肯下古人性尢簡重當羣謔哄然噤不出語間遇其知己者靑燈一炬對坐竟宵或辯析義理或商確古今娓娓數百言不窮使聽之者躍然忘倦平生外無泛交內無雜想退朝燕坐一室左經右史極意討論於詩不甚屑意而於文爲之輒工予每過之防峯輒出所作令予指摘瑕疵予𨿽譾陋然未嘗不爲之盡厥心也今觀是集所載則又多予所未見者而皆典則雅淡不爲瘦詞硬語棘人喉舌而意味雋永體裁莊重讀之者知爲有道君子也防峯於文不吝應酬至於其沒之年求者多謝郤之獨取舊所爲稿芟潤攺竄手自抄錄付其子祖懋藏之是時年方四十三遂若預爲身後之慮者予竊怪之蓋未幾而卒是集多其所自選別有藏稿若干捲不在集中防峯襄名舜弼字與兄舜章相友愛兄弟皆以古行聞一時稱之無間言雲林文俊序

送鄒君守廣州序

夫爲政孰先乎守與才二者焉耳有才能吏也有守廉吏也而兼之者少矣何也有耿介之操者其才或不足於理繁而負軼宕之才者其所爲又未必入繩墨是以孔子嘆才難而循良之迹罕見於天下也嶺以南爲郡凡十而廣州在防府部使者及藩憲臨之於上政務尢繁其他擅山海之饒畨舶時至名珍異寶充斥境中不可勝用是故擇守於廣州者非其才與守卓然過人者尢未可輕畀之今年之冬吾邑鄒君君哲由尙書戶部郎中擢守玆郡或問於予曰鄒君其勝廣州乎予曰鄒君之才吾弗能知然其在戶部或監賦於外或握篆於中百務叢防而從容指揮沛然若有餘者今之治郡也如刃發於硎吾知裁剸之下吏無稽牘而狴無滯訟矣鄒君所守吾亦弗敢知然其司出納有年夫旣皭然不污矣今之於廣州也豈以飲石門之水而變初志哉吾知其在官也必廉其歸也必不賫越裝矣或者曰若先生所稱鄒君之才與守也不旣過人矣乎予曰信也𨿽然才美矣夫不有挾其才而剛愎以自用更張而無次至於秕政而厲民者乎是故君子貴乎有才而聞道也廉美矣夫不有恃其廉而矯亢以爲髙苛刻以爲威至於傲上而殘民者乎是故聖人貴乎廉而不劌也古之守廣州者有若陶侃吳隠之有若宋暻盧奐又有若余靖之數君子者才不自用而廉不近名是以治有遺愛廣之人至今屍祝之鄒君惟是之師則乃賢守也哉或者曰善哉先生之言也使鄒君得聞其說而試之其於廣州也其庶乎予素與鄒君善於其行也遂書其說以贈之

錢氏偕壽序

偕壽者壽越之兩涯錢翁及其配鄭孺人也往歳翁仲子采之在京師從予學翁適以事畱京予獲晨夕焉而見其一言一行必在於禮義卓然有隠君子之風當其時翁之弟某君方爲臨江守臨江二子及采之又皆已舉於鄕何其盛也而翁方泊然布韋自處略無盈侈之色家居惟力田以供賦以詩書教子孫而已其斯謂之隠君子矣乎今年翁壽七十鄭孺人長四歲皆康彊無恙於是采之已舉進士爲行人獨其冢子及諸孫畱侍膝下奉防甘翁與孺人心樂之而采之終以不獲歸養爲恨去冬奉使楚藩方其銜命南來旣渡大江望見親捨矍然心動曰吾其歸省吾親乎旣乃復自念曰禮君命不宿於家詩云豈不懷歸畏此簡書遂如楚從簡書也及是事竣且還朝乃假便東歸覲省其親吾想使節過門光生桑梓親朋畢至裏閭交賀時乎壽筵旣啟翁與孺人白髮龎眉坐堂上采之錦衣象笏偕其兄弟子侄以次奉觴起爲壽肅肅如也愉愉如也凡鄕人得於見聞者將謂采之之孝其親也如此翁與孺人善教子乃今享其成如此其誰不以之爲法而人紀之修天倫之厚必自此始若是則采之之歸於世教不爲無補矣豈若漢司馬長卿朱買臣徒以駟馬之榮三組之貴矜耀其鄕裏者哉采之之將歸壽其親也過白下謁予欲得予言以爲壽筵獻於是乎序嘉靖乙未仲春月

送黃徳恭赴廣東市舶提舉序

國朝有天下威徳廣被外夷諸國自昔不奉職貢者罔弗來朝名珍異寶神馬物產航海而至者蓋百餘國故閩浙東廣近海之處各立市舶府領之以中官而又有提舉司分蒞其事每畨舶至則先遣提舉閱實其貨籍其入貢之數有餘乃聽貿易而又爲之平其物價治其爭訟蓋聖朝所以柔逺之意固甚善也然夷性獷悍難制禦之者必恩威並濟乃可茍撫處失宜不惟阻其效順之心而變且叵測聞先帝末年有佛朗機者亦籍以入貢至廣廣之守臣爲之聞於上其酋遂得至京師以奇貨賂用事者稍稍見幸於是徒黨在廣中者怙勢橫行以數百艘往來海上莫敢誰何幾爲寇掠海徼動揺賴今上禦極悉散遣之不然禍可勝言哉不特此耳二三年前倭夷入貢至寧波乘機掠殺城中人多罹其害事聞天子遣官驗治守臣坐得罪者數十人此二事者蓋足徵矣當其時茍爲提舉者有如蘇子卿之典屬國富鄭公之爲館伴則片詞之下固足以逆折其姦萌矣何至桀驁爲害如是耶然則提舉之職其於所系不旣重矣乎今年秋廣東市舶缺付提舉吾鄕黃君徳恭以經衛陞補之君爲宋樞宻使鏞之後代有顯人入國朝內之侍從臺省外之監司二千石不翅數十人君於官箴政體得之家傳不習而能其爲人通敏練達長於應變鄕人皆謂提舉不足盡其才而不知其職之所系若是重也故予特爲徳恭言之徳恭勉哉

送方君重甫通判南康序

頃者江西告變南康守臣皆坐累去職皇上重惟創殘之民宜得良有司撫之詔吏部愼選以往於是吾鄕方君重甫以國子助教陞任是府通判舊制府判僅一人正徳甲戌吾族孫克容來判是郡謂郡瀕大湖盜賊充斥數爲民患因建白當道請增設府判一人專主捕寇事聞從之君被命未數日克容以舊判再除南康職捕寇君因得以專於督賦無兼職之勞然南康屬邑民多獷悍賦不時供有負逋數十年者急之則持弓操矢以待捕吏而建昌尢甚頃之建昌析置武義縣亦江西守臣因克容先嘗建白而請於上者也夫官分則職易理邑分則民易治所慮者用兵之後轉輸給餉民之困甚矣今政以寛與不涉懦而廢事乎以嚴與不涉殘而生怨乎酌寛嚴之宜使事集而民不知勞譬良醫治病病去而無元气之傷如是斯可也君歷定陶澄邁訓導分水教諭陞教國子在分水嘗與監司事詞色厲甚監司怒己而悔悟霽威相待如初同列聞之嘆曰方君溫然今其建乃爾蓋君爲人樂易可親所存所行率皆近厚然義所當較則有確然不可撓者嗚呼有近厚之心則政必不涉殘而怨弭矣有不撓之行則政必不涉懦而事集矣蘇瘡殘之民以副聖天子愼選良吏之意其在君乎君行哉爲我訪於白鹿洞復有如少室山人之隠者乎其鄕人有如陶靖節之賢者乎其長郡有如濂溪晦翁兩先生者乎有之則君有餘師奚俟予言

送方崇潔任莆田主簿序

遂安方崇潔以國子生謁選天曹得主吾莆邑簿崇潔見予予察其意蓋若不滿慊於是擢者予謂崇潔此非所當計也士無志則已茍有志焉無不可借以自見者況簿乎明道簿上元矣晦翁簿同安矣當其時位通顯者何限今乃澌滅殆盡而之二簿之名至今炳然簡冊也暇日嘗閱莆志見令之賢者不絕書其下如丞如尉以賢得書亦多至於簿則自宋開寶建置以來見稱於志者郭眞一人耳然其稱眞之賢不過曰質直無僞處事有常而立東山水則惠民尢多蓋如是而已是豈終不可繼者乎予初識崇潔觀其爲人亦所謂質直而有常者至於講求水利尢今日之急務也近聞東山水則寖非郭眞所定舊制瀕海居民往往私設涵竇水爲之耗旬日不雨陂塘立涸田作兆拆今不亟更恐歳久獘滋南北二洋百萬頃之田皆化爲槁壤矣邑侯雷君孟升每致意於是崇潔其佐以行之此不世之利也百世之下與郭眞並美誌書其在崇潔耶遂書以爲贈

送蘓子道赴懷寧縣尉序

蘓君子道旣拜安慶府懷寧縣尉將行吿別於予且徵言焉予語之曰子知夫懷寧之所以名者乎夫懷與寧皆有安義今夫荒區僻壤其民不識兵革無調發之擾供億之煩民乃安矣乃若懷寧爲邑瀕於大江爲南北咽喉之地使者往來境內舳艫相禦廚傳賓客之供數倍他邑萬一四方有變此地尢先被兵逺未暇論元之季世守臣余忠宣公嬰孤城以抗羣盜者六七年及城防死之民之靡爛於干戈者莫可勝數皇明有天下撫摩休養百五十年始獲稍稍蘇息而比年以來再更宸濠之變賴此邦之民忠義有素相與出死力拒之卒衂其軍然薦罹兵燹民亦不安亦已甚矣而昔人顧取懷寧名其邑此其意可知也毋亦以懷來輯寧深致望於賢有司乎子道曰先生之言是也然邑之長有令焉爲之貳者又有丞若簿焉夫尉職防惡足以語此哉予曰不然朝廷設官無問大小皆以爲民卽令以下皆賢而尉獨不賢庸非民之病譬之一歳之中兩間之內和气暢達固足以兆丰穰矣然一方之水旱不時一辰之螟暴作未必不幹和而召異也然則子道可以其秩之防而委以無責乎子道喜謝曰希孟知所職矣先生幸教希孟敢不祗承遂再拜而別

送梧族兄教授南雄序

族兄梧先生世崇由鄕進士任繁昌新防二庠教諭九載秩滿書最吏部陞南雄府學教授於是其子汝雨以壁經魁天下簡入翰林爲庶吉士文行籍籍有稱矣翰林諸君與汝雨防者旣獲拜先生皆羨慕欽服惜其學之弗究而又幸汝雨之能究先生之學也各爲詩贈之而屬予序予聞教官滿九載上吏部者例授有司先生私語人曰吾壯時猶不樂州縣吏今老矣豈能與新進小生伺大官顏色於眉睫間哉吾竊仍丐學職以去語聞吏部果擢教授不知者或爲稱屈而先生得之意甚稱愜是時先生在學職十有六年而安之如此是可知其志之所向矣先生貌古行修防於經學爲古文詩平淡有理致教人必以徳行口不言利諸生貧者賙給之兩典江西文衡人服其公當道委署邑不赴委修實錄輒赴不辭其見素定如此先生旣去繁昌修邑志者列之名宦蓋公論云鳴乎前輩不可見矣以予所聞今之爲師儒如先生者無幾人焉予嘗病三代以降士惟見利而不見義蓋自其少時學於家飬於庠序習聞於父兄師友者無非是物也故其所趨在是所就亦止於是而人才之不如古奚怪其然哉繁昌新防自得先生而士習爲之一變今移教南雄南雄之士薫炙於道徳又將不有勃然而興起者乎予素慕先生之賢而幸嶺南人士之得師也故不辭而序之

方齋存稿卷四

欽定四庫全書

方齋存稿卷五

眀林文俊撰

序

送少司徒王公致仕南還序

今年春戶部左侍郎維揚王公致其仕歸在朝自公卿以下皆惜之曰賢哉王公若之何去朝廷也初公以都禦史巡撫四川也芒部土官隴氏爭襲構亂爲川貴害者二十餘年公旣至督兵討平之遂奏攺爲鎭雄府請設流官如馬湖故事未防公徙侍郎去其黨沙保復叛於是言者稍稍侵公上以沙保之叛公已去蜀其釋勿究及公引咎乞休遂降防慰防之一日忽出內批下吏部議吏部言公居官防正宜如前防畱供職上不聴特詔致仕公之平芒部也其績甚偉使得久於蜀則區畫周悉必無後悔抑公𨿽去茍代之者撫綏不失其宜亦未必至是也此其過豈專在公乎而公顧坐是以去何也然亦求無愧焉爾矣公自郎署出爲方嶽入尹京兆再出爲巡撫皆有聲績未易殫述姑卽近事言之其以侍郎奉命覈地於畿內所至按圗籍定經界民產爲勢家所奪者悉割還之戚屬怙勢有所干請一切抑不與於是宿盡蠲民獲蘇醒然權貴多不悅有出語恐公者而公弗顧也度公之心茍利於國死生以之而遑爲固位謀哉況公自布衣致位九卿不爲不遇今歸老於鄕猶將以道徳師表後進暇日從故人賔客登臨談詠以樂太平之世將焉往不泰然哉公之歸也其屬僚徴言爲贈予以公迹𨿽疎而慕其賢久矣故不辭而僭爲之序嘉靖己丒某月某日

送郡守丘君赴潮州序

潮於嶺以南爲郡最鉅今年春其郡之守缺吏部欲擇京官有望實者爲之惟時膳部郎中丘君主靜有籍籍名在縉紳間遂用以守是郡蓋愼選云君且行諸鄕衮謂予曰盍有贈乎予性迂鄙不逹於政且承乏詞垣職在言語文字之間而於生民利病若之何因革而便益懵如也𨿽有言何以益吾丘君無己請以文諭可乎夫文也者所以眀道立敎無非實用也然粉藻太過則蔽正理而不適於用文之獘也故質可過也文不可過也政不猶是乎聖人之議政也曰敬事而信曰行之以忠貴誠也兩漢而下循吏誠心愛民民亦愛之如父母其去也有攀號遮防而不可得者近世爲政者迹其所爲不過爲粉澤之具而已上官弗察交譽其賢而考其實果能使田裏無嘆息愁恨之聲乎此所謂文勝質者也政之獘也其有實意爲民者或不能循俗俛仰當道不稽其爲政之實乃或因是輒加摧沮往往志不得施此循吏所以罕見於天下也皇上深知其然邇者特詔郡太守謁見部使不得過爲卑謟旣顯示優崇矣又命吏部立轉遷格如有資序旣深治行尢異將遂用爲九卿如祖宗朝故事皇上之意誠見郡守系民至重故激勵之如此是將責以循良實效不徒爲彌文而已今丘君何以仰承休徳乎亦曰以實心措之於政逹之於民毋效世俗吏徒爲粉澤之具而已則民被實恵所謂良二千石者其在君乎君在部以學行聞嘗奉命出典山西文衡所謂程式之文平實古雅大宗伯任丘李公屢欲薦爲提學而弗果君蓋知文者可以語政矣

壽林翁八十序

世之爲神仙之說者曰必鏈精制形乃可以長生爲荘老之說者曰必守淸淨不勞神役智乃可以延年其說予不能知所知者孔子所稱仁者壽是已然所謂仁者豈必博施濟眾之云哉或隠或仕隨其力之所及茍有以利物皆謂之仁而足以致壽均也若吾鄕林翁貴容亦其一與翁爲孝子攢之後爲人和易質直其主新防簿汲汲以鋤宼安民爲務在邑八年民甚安之行部使者防知其賢敷加奨勸而翁以年老固請致仕歸歸之又明年陂決於杭頭至百餘丈自陂以北田作兆拆禾盡槁死郡人惶懼罔知攸措有言翁能任是責者郡守馮侯躬禮其廬而請焉翁旣諾募人就工堰水上流而涸其決處乃實土築之內外皆固以石越兩月隄成水循故道至今賴焉予嘗艤舟陂下謁長者祠讀宮保見素公所撰碑記而知翁之恵在莆人者蓋不可冺也翁以眀年庚寅壽八十其冡子京熊以京衛考績上京預徴予言爲壽予聞翁起居焉而知翁飲食步履尙如少壯時非鄕飲不入城府間與故人賔客登眺觴酌竟日忘倦此其壽尙未艾者也翁不曉神仙吐納之說亦未嘗效莊老爲固亦勞神而役智矣然其享壽若此非以仕而隠皆有利恵及人固所爲仁者與然則孔子之言徴之於翁其不益信矣乎詩曰其徳不爽壽考不忘又曰樂只君子遐不眉壽請誦之以爲祝

送憲副張君之山東序

浦城張君搏南與予同舉進士始以戶部郎監稅臨淸有防名未防移疾歸杜門不出者十有餘年及再起爲兵部郎中於是兩鬂皤然出入騎羸馬從省郎後恬然不以榮進爲意公退則寓居僧舎凡交逰飲宴之樂多不與予聞造焉家具蕭然惟案上書數卷而已若君者殆所謂防靜君子者乎今年冬以薦擢山東按察司副使開府臨淸專理兵備夫兵憲之職在乎察防兵民之利病而建革之及其所屬文武吏之材否而黜賞之其責重矣居是者非威而眀不足以勝任張君溫然儒者爾或以爲非所宜予曰不然夫張君防靜君子也惟防也則不求威而威生焉惟靜也則不求眀而眀生焉何以知其然也今夫鷹鸇之搏擊可謂威矣及以攫食而見捕於虞人則眾鳥反狎視焉夫不防其有能威者乎水之鑑物本至眀也方其驚風駭浪卒然而起則黯然莫辧姸媸夫不靜其有能眀者乎兵部爲戎政所萃君居其間徒以亷靜處之而從容裁決悉中肯綮吏胥宿蠧刔剔殆盡自大司馬而下咸稱其能今之爲兵備於一方也率是行之庸有弗濟者哉𨿽然威之過則苛而病乎恕眀之過則察而病乎公必也恕以濟其威公以用其眀斯盡善之道也先民論政其蔑以易矣君之行也其同寅諸君來徴贈言遂爲之序嘉靖己丑冬十一月

便江李氏族譜序

便江李氏出唐連州刺史諱君防五代時追封南亭王人因稱南亭李氏雲南亭二子長行瓌官終太守次行超官終萬安倅南安之後無聞矣今散居耒陽永興二邑皆太守之後而居永興者又分爲三此譜重修於南亭二十代孫李職方君永敷則上彥也蓋自耒陽遷永興至職方五世矣職方旣自爲之序其從子今南京戶部主事君旦禦史君祦復以譜示予請序予聞之孝子仁人之心無窮也而禮不敢過是以聖人爲之廟制與服制焉廟有時而祧也服有時而盡也是故聖人爲之限制也禮也然廟𨿽祧而祖不可忘服𨿽盡而族之人不可視如塗人者情也自世之降禮僅存而情寖衰矣賢者懼焉是故爲之譜系以眀本支而序昭穆使子孫知其身所自出不以世代旣逺而忘其尊祖敬宗之心又知族人𨿽疏且逺其始與吾同所自出而不忍相視漠然如路人夫譜之作其意如是而已所以廣孝悌而厚風俗也是當輔禮經以並行而決不可廢焉者至於紀載先人言行之遺以爲一家之史且使子孫有所視法以圗不忝則亦何莫非爲孝弟而設也今觀李氏玆譜深得古人之意而附以家規家範則所望於後人者益深且逺蓋職方君序之詳矣予復何言獨防李氏自唐幹寜至今六百餘年南亭之子孫日以繁衍然莫盛於永興永興仕宦又莫盛於上彥前代姑未遑論入國朝舉科第者十有一人職方君之學行不暇言矣若禦史君之父大尹君藩知當塗有恵政沒祀名宦至今民思之其餘或仕州縣或教黌序亦皆有行業卓卓可稱述而禦史君與今北京戶部主事君易同登嘉靖己丑進士南京戶部君則以績溪令治最徴入羣從三人同時居臺省有聲譽籍籍縉紳間此又豈特永興所未有哉是上彥仕宦又莫有盛於今日者也蓋其先世自南亭以來世有徳善永樂間諱崇徳者以貲雄於鄕值嵗歉捐谷千餘石以賑饑民得旌門焉卽始遷上彥之祖也以是觀之謂人家之盛不本於先世積徳可乎而子孫思世其家者胡可不務徳乎然務徳必自孝弟始是故其在家也必孝於親必睦於族其在國也則移事親之孝以忠於君推睦族之仁以子其民此其大者耳至於一言一動之微亦必弗敢茍焉以求不戾於儒先君子之道曰毋以爲先人羞也審若是非直有光譜系而己將見先世之徳自此益以衍迆光大李氏之用是以爲盛也庸可旣乎予不佞因序是譜而致其望於後人者如此二君之屬予以序也其意或在是云

送少司馬峩峯潘公序

聖天子勵精庶政簡賢任能而於九卿大臣尢重其選每有缺吏部集廷臣推舉疏率三四上乃得兪防比者少司馬缺南京少司馬峩峯潘公被命入補之蓋吏部奉防再推及公而後簡用何其愼也仰惟國家稽古建官六卿分職而司馬掌邦政凡選將用兵及四夷邊徼事無大小悉焉故爲卿佐於此者非其人材兼文武而又嘗親歷邊隅習知戎事者蓋莫可輕畀也公起進士由大理出僉東臬晉副使巡海已有威名及攺福建適海宼爲患公至立擒之海嶠底寜晉山東憲長湖廣方伯遂擢都禦史巡撫遼東至不數月築邊垣四百餘里雉堞連云敵不敢牧馬城下攺南京操江尋晉少司馬從容贊畫東南晏然此公平生履歷之大略也蓋公所歷非一官而政尢嫻於軍旅所至非一地而迹尢著於邊隅然則本兵之地在公居之誠宜聖天子之簡用抑又何其眀也命下朝野咸稱得人公聞命感激念趨召之不可遲也乃以盛暑之月治裝戒行太子太保兵部尙書鳳山秦公各內外畱守諸公餞之而以序屬予予嘗辱公知厚於其行誠不宜無言顧自筮仕承乏詞垣以觚翰爲職業及叨貳卿曹所職又皆吏治禮文之事而軍旅之政正孔子所謂未學者何以爲公告哉獨念國家承平日久武備漸將悍卒驕彊敵跳梁時爲邊患賴聖天子威徳逺被旋致掃平令中國乂安殊方順軌若無足虞然衣袽之戒聖人謹焉比聞聖天子赫然方有志於詰戎講武復周宣吉日車攻之盛當是之時宜必有文武如吉甫壯猷如方叔者爲之輔佐安知其不在於公乎公勉哉以公平生所立卓然如此上之簡用眀且愼如此當不思所以副之者耶公被召命後數日從子方塘公自中丞晉拜少司空石泉公則先入爲少司宼一門同時爲卿佐者三人近世衣冠之家所未有也予樂爲之言者非徒侈其家世之盛抑以見國恩之隆冀諸公汲汲於圗報云是爲序

壽大方伯霞山蔡公七十序

天臺赤城山色如雲霞世傳有仙居焉大方伯蔡公巨源嘗搆艸堂居之扁曰霞山人皆稱曰霞山先生云公襟度曠夷風韻灑落往年𨿽在宦途而其心嘗欲擺落塵緣去而遊乎方之外也故爲福建參政年未六十卽上謝事之請及轉右轄河南連上四疏竟得請以去命旣下寄家於陳而自以匹馬往來嵩少箕潁間窮探極討蓋累旬日而後絜家東還投老赤城之下若公者殆有仙風道骨者乎公歸眀年冡子亨之舉進士爲曹郎又眀年以郊祀覃恩錫二品誥晉階通奉大夫誥詞有榮名壽考始終完節之褒是時公年六十餘矣今壽已七十愈彊健燈下能作細楷書遇風日晴美偕故人賔客攀懸崖陟層巘防如少壯者不用子孫扶掖而野服葛巾瀟然塵外人望之固如神仙也其福壽之備如此要必有以致是者乎初公由進士選庶吉士兵科給諌凡事持大體恥拾人細過以爲名及以僉憲督學湖南貴州福建參藩以至河南右方伯宦轍所至必有遺愛予閩人也親見吾閩人思公如父母公於道旁多構亭樹木以休行者至今道路歌詠之至比於召公之甘棠焉抑不特閩中爲然別駕三山林徳良曩以試事過貴州其民多問公今爲何官云已致仕則皆相顧眙公何以不至卿相邪連稱好官不已更數驛率如之林君歸向予說如此用是觀之他省之民思公不忘計亦類此特予未盡聞耳至於出處之際尢爲勇決視沈酣富貴老而不知止足者相去懸絕𨿽公平生雅志林壑蓋亦持盈戒滿之心也公之爲人大略如此然則其壽也固本於天之佑善神之福謙其理有不可誣而或者以其居霞山也遂以公之壽爲眞有得於長生久視之術則予不能知矣六月二十八日公懸弧之辰亨之爲南京吏部郎中念不得在膝下偕其兄弟子侄跽進一觴爲壽爰請士大夫之能詩者賦之而以請序於予將寓歸爲壽筵獻予不佞僅以平素知公一二爲之論次如此若公繼此益享期頥之壽老成耆徳巋然鄕邦表儀而以亨之之學行繼此益躋華要以究公未竟之施而貤榮公者尙未已也此皆理所必至諸君之什鋪述備矣奚假於頌祝哉

送僉憲顧君伯從之山東序

松江顧伯從初以母老求便養自刑部副使攺南京儀制郎中旣逾年其弟伯貞又來南京爲驗封主事予之叨貳禮部也得伯從爲屬及徙吏部又以伯貞爲屬而見其兄弟文行之美未嘗不嘆二恵競爽以爲難得也亡何伯從擢山東僉憲諮政於予予告之曰夫爲政者過寛則長姦過嚴則病下必也相濟乎然二者之害姑息爲甚逺未暇論聞前輩言元自中葉以後士大夫之緘黙依阿無所可否者率指爲忠厚一時仿效成俗𨿽爲風憲者亦皆靡然不復搏擊人因目之爲不捕之貓其後上下賄賂公行民窮盜起則憲臣失職之致也我聖祖深知其然天下旣定更亷訪司爲按察司與禦史臺內外相埒皆以紏官邪防吏獘凡官其間者無問大小皆法豸服𨿽僉事秩五品分巡所至事得專制不必闗白總憲而後得行蓋以風紀所系故異其體貎而重其事權如此然則居是者獨可視爲具官而茍焉以爲之也哉山東介河濟連海岱地廣民眾爲今名藩然比來習俗寖攺𨿽其故周公之國孔孟之邦然聖賢之徳化逺矣仕是者不有淫刑黷貨以厲吾民者乎吏不有舞文弄法者乎閭井之民不有豪猾兼並而武斷於鄕者乎犴獄不有寃滯者乎凡此皆民之病而仁人君子所宜惻然動心焉者伯從往哉端其表率公其激揚眀而不察嚴而不苛必能使車所過一道澄淸吏無貨法民無茹寃若是而持繡斧冠恵文稱風紀之臣斯無愧矣若乃竊忠厚之空名貽姑息之實病豈所望於子者哉子產爲政不寛而嚴孔子以爲恵人朱子使浙東其政多主於嚴而濟之以寛夫孔子朱子百世之師也伯從舎是將誰法耶伯從作而再拜曰中立不敏敬聞命於君子矣敢不率承其行也其同寅來謁予言爲行李贈義不得辭因詮次其語書以贈之某月日序

賀侯母太夫人夏氏百嵗承恩序

大中丞平溪侯公世卿之母封太夫人夏氏今年壽登百嵗惟時中丞公方奉命巡撫南畿念親老不得在膝下奉防甘恆若以爲私憾者比者上疏言情臣有百嵗之母在堂𨿽臣兄辭祿歸養然亦七十六嵗老且病矣臣烏鳥私情不勝廹切惟陛下垂仁矜閔賜臣歸養臣母子幸甚疏入不允特勅有司以米帛賜其母蓋異數也南都諸公聞之皆嘖嘖稱嘆以爲榮太子太保兵部尙書鳳山秦公謀於鎭逺侯顧公永康侯徐公曰吾儕居守舊京而中丞公巡撫於此誼分尢厚今幸覿玆盛事容可無言以爲賀耶不鄙謂予序之予維人之生以百嵗爲期然不能皆然也綘縣老人自言四百四十五甲子以年計之蓋七十三耳左氏猶侈言之以爲難得況百嵗乎百嵗矣又有子在顯位受知聖眀得受寵賜如太夫人者尢不可多見而其所以致此則有非偶然者惟我國家啟運以來海內升平百七十年太夫人自少而壯而老身所遭際皆在熈洽之朝惇厚博大之气得之旣深且厚而又自其爲子以至爲婦爲母慈孝恭儉內外族稱焉則其徳又足以致壽矣玆其享壽百年而光被國家養老之賜豈無自而然哉夫年之貴乎天下也久矣古者天子巡守方嶽問百年者就見之若行養老之禮則天子袒而割牲執醤而饋執爵而酳敬長如此所以敎天下孝弟也三代以還此禮寖廢惟髙年米帛之恵間一行之然皆覃恩也若太夫人之所受則出特恩而爲曠古之令典故士大夫尢以爲榮君子謂是事也有可以勸孝焉有可以勸忠焉其有補於風敎大矣豈徒侯氏一家之榮哉前代子顯而親壽最髙者在宋惟蔡君謨氏君謨自諫官出知泉福二州領使一路而其母年九十餘尙康彊無恙閩人瞻望咨嗟不榮蔡公之貴而榮其母仁宗因其子之賢嘗制冠帔賜之其事頗與侯氏類然蔡母之壽不及百年則太夫人之福祉又似過之矣太夫人年𨿽邁而齒髮不衰享壽未涯也其子位望日崇貤榮方始安知繼此不有殊錫至於再且三哉此諸公祝頌之意也若夫篤移忠之義以仰答乎君廣錫類之仁以均慶於下使東南之民同躋壽域此則中丞公所以彰君之賜而爲孝之大者予不佞並以致祝不識諸公以爲何如

送少司徒西洲唐公序

予與西洲唐公相聞最久然自予立朝公己以母老歸養及再起爲提學洊歷藩伯至爲大中丞巡撫山東譽望籍籍在縉紳間而予獨以未能親炙爲恨前年冬公來南京爲少司徒始獲晨夕焉而見公粹乎其學也沛乎其才也淵乎其量也確乎其守也心切敬畏之而知向之得於所聞者猶未爲深知公也豈五嶺之精南海之靈鐘爲偉人以待國家之用有不偶然者乎比者北少司徒缺廷議以公爲宜疏其名以請從之律應夾鐘之月公將北轅畱都自公卿而下出祖於郊而不忍於別公者則曰我國家兩京並建勢均體敵今之南京非唐東都宋西京比也天子方命唐公來貳司徒式是南邦乃僅逾期而遽奪以北不知南北奚擇焉予曰不然南京𨿽根本之地自文皇徙都於北政務塡委視南恆倍之且如一切軍國之供及財賦之出入盈縮民力任不任孰非職於北司徒者乎然自比嵗以來帑蔵空虛邊餉不給四方郡國以災告者又相踵而至則國與民之力可謂俱屈矣古稱戶部爲金部又爲民部夫司徒所職不專金穀而己民力之困尢其所當防者也天子以公有經國逺猷而又嘗踐歷外藩周知民隠老成忠厚有仁人長者之風故擇而任之其不輕也較然矣況今制六卿𨿽分職至有大事下廷臣集議則不限職守皆得抗論而極言之公之往也偕在廷諸老雍容廟堂參陪國論將見發一言而天下陰受其賜不但財賊一事而己然則公之在朝其所禆益不多於在此乎由是而秉鈞軸據要津位益髙則道之行益廣而生民被其澤者將益以溥矣不見泰山之云乎云不出岫固不能爲霖一旦觸石而起膚寸而合不崇朝而雨天下矣今公之出處似之吾儕豈當惜一朝之別而不以公之道大行爲賀哉於是諸公皆曰然觴酌之次各抽思騁詞歌頌盛美以爲公贈旣成授予爲之引

賀少宗伯鐘石費公序

士君子立身宇宙間必有至大至剛之气如其義也脇之以利害而不懼非其義也榮之以利祿而不顧夫然後可以有立於天下也彼怵於勢而動於利者孔子之所謂鄙夫也曽足以語此乎予同年友鐘石費公子和始爲翰林編修時宸濠畜逆數遣人以賄至京師結納諸公公之兄少師鵝湖公及公獨峻拒之遂爲所中廢黜家居者八年及宸濠敗乃以薦起再入史館預纂修曁史成當進秩適少師公柄國公以久廢復起之人僅循常資晉一級亡防復來南京蓋低徊久之乃得爲南祭酒比者北祭酒缺天子以公爲賢命輔臣傳諭之吏部以其名上命己下矣防少師公再起至京以嫌上疏懇辭乃止旣數月遂陟南京少宗伯予嘗因公之出處而僣論之方宸濠之猖獗也茍怵於利害俛首聴從𨿽一時可以茍免將來之禍必不止於廢黜亦不當復起旣起之後茍夤緣父兄攀躋分寸則將有訾議之者矣未必得有今日而又見崇於公論如此也以是觀之士君子身在仕進之途得喪遲速皆非所當計惟其正而己茍正矣安往而不宜哉詩云靖共爾位正直是與神之聴之式谷以汝其弗信乎況公今貳春卿爲國大臣在具瞻之地有世道之責將上以事其君下以治其身者顧肯一毫不以正直也哉然則公其能令終也必矣公在國學敎澤及人爲深及遷去而代者未至諸生相與詣吏部願得公再攝學篆公聞之固辭予不能彊也諸生旣皆怏怏而去及是復來羅拜階下乞予言爲公賀予義不得辭而又不敢以世俗相華耀者爲諛說而獨論次其平生大防如此庸以厲公之晚節且因以自厲焉

送獅山朱徳俊輟講歸所居序

獅山朱君徳俊年甚富气甚銳質甚美甫弱冠與其表兄遊濟逰學郡城辧析經義屢屈其行輩提學陳公惇賢首器重之延致家塾由是顯名遊旣領薦君尙在諸生中益刻苦爲學築石犀書舎所収貯皆六經及秦漢以來遺書終日據案疾讀蓋將究心大業不專習爲科舉程式之文以徼利逹而己可謂有志之士哉今年春吾族孫別駕克容方爲族子弟求師防有以君之賢爲言者克容欣然曰斯人誠吾所願致遂諏日具幣授使者卽其廬以請君卽日就道旣至卜館授餼惟謹帥諸生以束脩禮見君因其材器而成就之一時及門之士隨其深淺大小皆有所得夫水有江河者流潤千餘里君子之學𨿽未顯於時其沾被於鄕之後學者亦多矣北風其涼嵗聿其暮君將撤帳告歸卒業石犀克容率諸生餞之屬予序庚午之嵗予初識遊君常疑獅山之下如遊君之材者不可多見乃今而復識君焉然則窮陬裔壌豈不復有如吾朱君者乎特恨不生於名都防無朋友爲之延引聲譽其賢而有位者又未必知知而未必能薦是以終身沈沒其聲迹不聞於世者者眾矣如是而徒曰乏才可乎哉君歸矣予亦將北其轅他日歌鹿鳴而來尙與子邂逅金臺之下

壽謙庵髙公序

三山謙庵髙公今年壬辰壽八十有三季春二十日懸弧之辰也公之子南京刑部副郎貞父念不得在膝下跽一觴爲壽廼屬詞於予將遣其子頥和捧歸而以其日合子姓姻婭觴而祝焉貞父予同年辱相知契奚忍辭抑予於是有感矣古者天子巡狩就見百年若有故而入朝天子先與之揖讓而後及爵者至於四時養親爲之割牲執醤而乞言焉蓋其敬長如此當是時民安得而不孝且弟乎自古禮不復習俗漸漓人多忽老而貴少𨿽名爲士大夫者廼或詭年以受官諱老而飾貎防不復有髙年之可敬矣獨裏閈之間猶知重齒坐列飲燕必以齒序其有龎眉黃髮之叟則鄕人子弟相與牽羊載酒賀其生辰少者捧杯盤而跪進之揖讓雍容猶有先王敬長之遺意焉故予於賀壽之作不指爲應酬例而郤之正以古人風化之厚僅此爲未冺耳況我謙庵公以賢名令徳享玆介壽誦而傳之上以昭天道之佑善而下以勸於鄕邦其於世敎豈不重有所禆哉公爲提學木軒之孫孝子惟一公之子孝子公孝聞朝廷得被旌表及公事親又孝而友於羣從睦於宗黨其舅禮部侍郎兼少詹事陸公無子公祀之別室嵗時展省墳墓至老不衰而性尢謙抑蓋公自少年席其祖父及舅氏之防中嵗以儒發身典敎於金華於贑於昌化皆底有成績比其老而歸也貞父又起進士以郡縣治最召拜京秩防恩封公如其官可謂始終榮貴者矣然公自少至老恂恂願慤未嘗以詞气加人故人以公爲勞謙君子也其稱之者不以姓字亦曰謙庵先生云予觀公善行固莫可殫述要其所以致福壽若此者豈所謂鬼神福謙者乎今聖天子建用皇極思以孝弟化成天下公年徳旣隆從此而進而九十而百年當屢被國家養老乞言之禮使吾閩人益知所以孝親敬長而風化之厚庶防如先王時豈不盛哉予不佞尙拭目焉

送僉憲須君之陜右序

士患無志耳有志矣又患其才不足以用世也志與才具矣茍處之閒曹冷局則亦不足以展其才而行其意是故自古魁人碩士必全是數者然後有以自見於功業而垂聲於不朽玆不亦難乎安徳須君孟觀器度宏偉超出流輩讀書必期眀體以逹於用旣舉進士拜南臺侍禦史奉敕督理屯政所至鋤姦剗獘凜有風裁未三年軍需饒給民气鬯蘇而奏蠲通泰二州無田之徴則又百餘年來人所未及者活數千百人垂死之命其徳尢鉅此非志存澤物而才足以濟時者其孰能與於斯朝廷嘉其賢今年春擢陜西按察僉事夫禦史僉事皆風紀之臣法豸服同也僉事秩五品分巡所至則一方之利病皆得而建革之官吏之貪鄙皆得而按劾之其任之重與禦史又同茍修其職則一道肅淸吏無骫法民罔茹寃其澤之所及可旣哉此須君之行所以爲可賀也或曰須君所轄者陜之西路乃邇於邊矣以君之賢盍不置之內地而顧使之出入於塞垣沙磧之間以理邊務爲職𨿽須君之才無所不可此豈所以處君乎予曰不然國家以西陲爲重鎭而自承平以來軍實屢匱斥堠不修卒伍空虛營田弗懇而有司之貪婪武臣饕餮日朘月削爲兵民病也亦久矣若此者非得賢憲臣駐節其地痛以法防之則民瘵日滋邊防日弛卒然有事其若國之大計何然則爲憲臣於此較之在內地者所系果孰爲重輕也斯其爲天子用須君之意乎君素以知大體聞今之往也其威必足以懾姦其仁必足以懷逺使千里之內吏畏而民安兵彊而食足烽燧不驚牛羊被野邊人鼓舞謳吟與內地之民同樂乎太平之世如是則爲不負其職不忝其才而克稱上之任使矣異時治聲流聞部使剡薦崇階華級又將自此而升此大夫士所望於須君者也君之行也其鄕衮司諫雲巖朱君屬予言贈之予雅知君而重司諫君之請也故爲之序

柘陽葉氏族譜序

永丰葉君汝猷予從兄僉憲谷齋先生門下士也間來南都以族譜求序於予曰吾葉氏系出霅川先世有仕上饒者過永丰樂其風土因家邑之下唐始祖崇義再徙今柘陽玆譜族人鼎元始修之所錄始於柘陽蓋譜其所可知者耳方吾葉氏之中微也子孫不絕如綫腴田大第裏之豪右悉敓而有之髙祖妣詹度力不能爭嘆曰是倘來者聚散如雨泡何足惜也獨取家譜寄上饒周氏蔵焉今是譜幸不散佚而吾子孫得以詳其昭穆世次及先世行事之實不至於冺滅者髙祖妣力也元也不肖重惟先世愼重是譜如此每行四方必槖之以俱不敢暫離先生幸爲我序之使文獻有徴也予考葉氏之先在宋師旦爲節度使茂爲翰林檢閱安詩以道學稱在元有鼎元善古文讓能惇尙理學旣盛矣國初憲部郎中徳髙都憲孟芳同時仕於朝又何盛也自是以後薦罹變故或絕或徙防無孑遺髙孺人之子頴生二子其季應輝幹蠱克家乃復建祠宇立祀田續族譜以再立葉氏卽汝猷之大父也今其族指日繁業儒書者肩摩而踵接矣夫葉氏數百年間盛衰見於譜者如此予嘗僣論之家之有興替猶木之有枯榮而徳其根本也務徳之家難保其後之不替𨿽替必復興猶之樹焉植根旣固𨿽枯必復榮也不務徳者反是然則葉氏之盛而衰衰而復盛者非以先人之徳爲之根本乎而子孫有志承先者又胡可不務徳乎是故出而仕也必思有以及乎物毋以苛病民毋以墨失官處而隠也必思有以善其身毋越禮義以自縱毋淩鄕裏以自封若是則先徳益綿世載休問葉氏之盛必將復始豈但如今日而己哉汝猷學成未及試援例授王府典膳其爲人篤師友之誼甞徒步走數千里弔子兄於莆陽予雅重之故於其以譜序來請也亟諾之而致其望於後人者蓋不淺云

劉母陳太宜人榮壽詩序

南京禮部郎中劉君實夫之母前嵗以覃恩自太孺人晉封太宜人今春秋六十有八季春十四日惟設帨之辰實夫將以其日觴而祝焉而玉軸瑯函至是適至鸞誥龍章輝映蓬室玆劉氏奕世之珍也太宜人旣北靣稽首祗受訖退坐中堂受賀冠帔之服煒如也醆之行秩如也蓋見者咸歆艷焉太宜人蚤嵗頗嘗艱虞至於晚年榮享鼎養薦受恩封諸孫森然蘭茁而實夫之子鶴翔又以文學舉於鄕矣何其福之厚且備也於是鄕人仕是者相與繪圗賦詩爲祝以屬予序予非善祝者然與實夫往還今十餘年聞太宜人之賢最久請得而備誦之可乎始太宜人之歸贈奉政大夫誠庵公也前宜人林氏所生二子撫之同巳出𨿽至親莫能辧其親疎是有鳲鳩之平焉及公卽世所以匡飭家務訓育子女惟太宜人是賴則有代終之義焉實夫自翰林出爲給諫旣顯矣太宜人不色喜曰吾憂其盡職之艱也及其以直諫貶官江西太宜人聞之不憂曰彼職固然且欣然來就其養實夫喜太宜人至旦夕娛侍膝下而忘其官之爲謫也居二年轉倅毘陵始奉以還閩及來南京復迎致之在官所恆貶衣損食節縮百費以成其子之廉旣老猶躬家政不以子代以專其學此皆太宜人賢行炳於人之耳目不容掩者謂實夫之賢不本於賢母可乎太宜人以逾六望七之年耳聰目眀髮才半白其享壽未艾也是將見其子及孫躋崇陟要樹勲朝廷晉被大封顯霑異數福履之盛不特如今日而巳此則諸君頌禱備矣奚俟予祝而予獨有一言爲實夫勉夫古今賢母多矣今見於班氏傳者僅僅可數也夫其姓名湮滅不聞於世者亦多矣然則母之賢幸而有聞者亦必賴其子之賢也是故必有呂榮公而後申國夫人之賢益傳必有兩夫子而後程太君之賢不冺夫爲子者能致其親之名愈久而愈不冺則所以壽其親也寜有窮乎記曰思貽父母令名又曰大孝尊親其次弗辱觀於此則知所以壽其親矣予於實夫相朂以道義非一朝一夕之故因頌祝太宜人輒申此說於末簡實夫尙益務乎此毋以其所巳能者而自畫哉

贈仰山宋君守眞定序

今年春王正月天子禦眀堂執介圭受萬方羣後之朝大眀黜陟政令聿新於是列郡之守多缺員吏部擇京官中有望實者出補之而南臺侍禦仰山宋君獻可補守眞定君舉進士於是蓋十年矣或曰宋君之爲禦史也入掌臺務出視江防所至釐正不度按劾貪猾風稜肅然不忝古直指使者其所條上事宜切中時獘多見嘉納嘗偕同官抗疏論事忤防逮下錦衣獄尋釋之然則天子之於宋君亦旣知其賢矣是宜待之不次以旌其能今使之出刺一郡何也夫一郡之政果足以究宋君之施乎予曰不然今天下事在內惟臺諫得言之在外惟郡守得行之𨿽藩憲有所欲爲亦必倚守以辦蓋其秩尊而又去民近膏澤易於及民前代有以宰相出領郡守無他以郡守得行其志也況眞定於今爲畿內大郡所屬州若邑三十有二疆域廣輪千里自州長史而下奔走受事庭下無慮百餘人守之尊稍視古大國諸侯茍修其職則千里奠安隠然足爲京師之藩蔽其所系之重又如此然則非宋君之賢其孰能勝之𨿽然地廣則民眾眾則拊循未必周而民隠滋焉郡大則政繁繁則綜理未必宻而姦蠧伏焉昔之守此者所以褰去帷裳以廣視聴也君往試察之政有未平者乎訟有未理者乎田野有未辟而徭賦有未均者乎吏有倚法以長姦者乎官有黷於貨淫於罰者乎閭裏豪右有肆其並吞以自封者乎茍有之皆民之病而牧守之責也牧者養也今有受人之牛羊而牧之者必爲之丰其水艸適其寢訛去其瘯蠡驅其虎豹而後牛羊得安焉民之牧不猶是乎利不爲之興害不爲之除欲民之安也難矣𨿽然牧守與風憲異職撫綏與搏擊異體斟酌損益與時宜之寛不縱姦嚴不病下則在宋君也己勉君也今天子重郡守之任每詔令之頒必惓惓申飭如其治有異狀將循祖宗朝故事不次用之有如宋君吾知一郡不足以淹之也君之行也侍禦喬君伯蔵輩徴言贈之予知君之賢而重諸君之請遂爲之書

贈兩山許侯守興化序

今年春王正月天子服衮冕執介圭朝萬國諸侯大眀黜陟於是郡國多缺守吏部請擇臺省之賢者出補之而兩山許侯伯和爲南京戶部尙書郎方有籍籍名遂用以守興化報至予詣侯賀焉侯曰吾疇昔之夕夢至一處前爲大海其後有山焉皆烏石也玆豈興化乎予曰然哉昔有夢虎行水濵而得汝陽守者有夢牛鬭於庭而得濠州守者侯之事殆類是乎賢者所至山若增而髙水若增而深疇昔之夢將非山海之神徼惠於侯歟侯謝不敢當旣乃從容問郡之俗焉予曰吾郡疆域廣輪不逾三百里山與海居十之三四地狹民稠而又僻在一隅商賈之百貨不至故其爲俗士力學農力耕婦力蠶績勤生而嗇用𨿽貴家子弟行無車馬服無綺紈公府徭賦令下輒先趨之無敢後期者尢惇禮讓恥爭訟村墟之民有白首不至縣門下者大抵近山則民俗朴野近海則民性脆弱謂風俗本於山川詎不信乎侯曰若是則治之宜易矣而或者每病其難何也予曰民不難治惟彊以治之始見其難耳夫威以怵之刑以驅之皆彊治之也古之君子無意於治民而民不能不治於君子是豈彊之使治也哉予聞之民有生莫不欲安也善治民者能勿擾之而己是故法令欲其勿數更也徴召欲其勿太煩也夫然後民乃不擾焉民有欲惡不能自遂也善爲政者求民之情而己是故虛其中欲其有容也廣其視聴欲並納也夫然後下之情皆得輸於我焉不觀之山與海乎夫山以鎭靜爲徳而海以茹納爲量者也君子法是二者以施於政將安往而不善哉侯嘆曰善哉吾夢而得治郡之道焉敢不謹識之以爲官規侯新安世家起進士以臨海治最徴拜民部嘗稅於淮以防白稱所立條格至今人守之爲人髙朗闓疏曉暢政體所至展采措事人以爲難侯沛然有餘也然則海濵僻郡豈足以辱侯直須臥治之耳侯之行也鄕大夫郊餞之予序之

送僉憲戴君師賢之四川序

今年春四川按察司缺僉事吏部請以戶部郎中三山戴君師賢補之報可師賢尊甫廷詔公起進士由刑部出爲僉事晉副使有聲今師賢又起進士爲僉事矣父子繼司風紀法冠豸服榮映一時人以爲難師賢在戶部𨿽所職者錢谷而於天下之事罔弗究心尢疾貪污吏曰是當盡捕寘於法耳而見夫前史所載埋輪攬轡之事則斂衽起敬慨然若欲從之遊而不知其事在於異代也可謂有志者矣僉事憲臣也凢一方利病所當弛置者皆得行之犴獄有不平得申雪之貪殘之吏大者劾治小者得黜罰之責之重如此士之得行所志蓋莫有過於斯者也惟四川僻在西南三國五季之分裂不足言矣宋平蜀旣百餘年而訛言猶騰騎士屢變官於此者往往以嫌不敢修城堞況敢有所爲乎國朝有天下威徳廣被遐方順軌𨿽近蜀蠻羗亦罔敢相挺爲患仕者當斯時復何所疑阻而苦於志之難行哉士患無志耳有志矣又患夫所居之位所遭之時或不足以行也茍其位與時足以行矣而不肯動心出力一少試焉姑以持祿逭責而己是不有孤聖眀簡用之意而負其所學哉勉防君也爲張忠定爲趙淸獻在君而己君之行也鄕縉紳合餞之予序之

贈王用寛序

上卽位八年大司農累累告匱乃下廷臣議權宜足國之術皆謂今郡國凋耗兼多水旱防賊之虞不宜更議徴斂無己則令人入粟補官可紓目前之急上黽勉從之時新安王用寛客遊淮甸聞之嘆曰夫爲人臣者國家有急身可狥猶當棄之況財乎吾幸有先人薄田可給饔飱若不率先應詔吾則非人卽日詣官請入粟如例有司嘉之以用寛名上得補徳府典膳用寛不願仕白於吏部持告身徑去昔漢武帝欲事西南夷卜式願以財助邊帝意其欲官也有寃欲言也使人問之曰皆不願式無他材能又不繇文學進特其用心如此是以漢史取之與董仲舒倪寛並列良吏今用寛之心與式合予有取焉故賞之

壽郭翁七十序

郭翁世昌世家京師崇文門外有園林竹樹之幽亭榭之勝吾閩士大夫出城餞客必於翁所翁與客坐則其四子以次立侍諸孫有業儒者則令執所業就客請益焉予嘆曰若翁者其亦所謂好禮者耶翁今年登七十二月卄七日懸弧之辰也其子瀾等將以張筵壽翁而屬予序予聞人之壽有系於天者有系於時者亦有系於地者今夫人有積善天必佑之而使之享有壽考此系於天者也盤古之世气化龎厚人生其時往往有至百千嵗者此系於時者也至於傳記所載若南陽之菊潭靑城之老人村居乎是者其人多壽此又系於地者也惟翁平生力於生業不以非義取父子兄弟慈孝恭愛一門之內雍雍如也是其務徳緼善固足以得乎天而享壽矣況其生也當國家气化隆盛之時我祖宗列聖曁我皇上厚澤深仁覆冒九有𨿽動植之微亦得各遂其生於太平之世況於人乎惟是輦轂之下王化所先居乎是涵濡徳澤尢深且厚然則翁之壽固其所居之地所遇之時之不偶者有以致之哉記曰化國之日舒以長其是之謂乎矧翁占籍錦衣無徭役之煩徵戍之苦惟駕出則扈從而己是以身安心逸熈熈然享升平之治者六七十年是惡可不知所自哉翁年𨿽老耳聰目眀步履輕健出入據鞍超乘如少壯者此蓋享壽之徴無俟予祝矣而予特原翁之所以獲壽者其故如此固以見善之可爲而我國家斂福錫民亦於是有徴焉

送周曰才龍遊掌教序

今之士有不得志於禮部者多卒業冑監以幸再試其意以爲甲科卽不可得遲以嵗月猶得州縣職故多不樂就校官就校官者多吾莆士也然天下庠序之士得他邑士爲之師不以爲喜惟夫得莆師焉則私自慶幸以莆之士於經學而善誨人也故𨿽偏方下邑素號乏才一經莆師指授不數年間多取科第去其語人必曰吾嘗受經於莆陽先生云而莆之經學遂重於天下吾友周君曰才蓋所謂於經學者也再試禮部不利今年夏丐受龍遊教諭龍遊之士將有不以得君爲幸者乎君爲敎諭竹雪公之孫方伯雙竹公之侄二公皆以學行稱而竹雪公曆敎定安武隆俱有成績至今二邑祠祀之此君所當法者也君往哉試推初學以爲敎不數年門下之士濟濟然出而效用其所推行於天下者皆君之道也吾見君之道也吾見君之道將大行於時矣卽使君爲良有司其所及止於一州一縣而己眎此何如哉宜君不以彼易此也予少苦貧弱冠卽挾冊出敎裏塾旣成舉子亟欲丐學職去不意誤見錄於主司今待罪詞林十五六年濫竽淸華之選然聞人談說校官之樂猶時羨慕焉況簿書之吏日奔走於塵泥中者將不望君如神仙者哉君之行也與君遊者皆餞之屬予序之

送鄭君日進守嘉興序

今年春嘉興缺守吏部以爲浙大郡也非其人莫可俾往是時鄭君日進爲戶部郎中聲稱籍甚遂以其名上從之鄭氏文獻舊族世以儒顯日進尊公省齋先生起進士爲南京禮部郎中尢以淸徳宿學爲時所重然不及大用以歿其時日進在弱稚家又貧甚成立未敢必也知先生者皆曰安有賢如省齋而其後不立者乎蓋去之無防日進果踵武進士洊歷至今官於是向顯庸矣而先生未究之學庶其在玆乎庚辰之嵗予同考禮闈得日進所試文讀之眀白條鬯至論及時政愛君憂民之意溢出言表而尢慨然慕眞文忠公之爲人其答心政經之問尢爲所稱賞當是時予知日進志在國家生民而非徒竊一第以爲榮者顧其筮仕當錢谷之司𨿽以勤愼淸白見知諸老而拘於職守澤之所及有限也乃今出刺一郡則一郡事皆得行之日進疇昔所抱之志不及此時奮力一試顧復奚待乎眞文忠公再守溫陵甚有美政其始終自勵及以勉其僚屬不過亷仁公勤四者而巳公去溫陵十四五年及其再至老稚塡聚懽迎如見父母蓋聖賢之澤入民之深又非漢唐以來循吏所及也日進之爲郡也倘不以公爲師則亦何以言語慕公爲哉日進尙懋之它日政譽流聞躐躋華要勲猷著於天朝聲實流於天下則所以答國恩而振家學者皆在於此願以予之蹇劣因之而獲知人之名不亦竊與有光榮哉

耆壽洊榮序

嘉靖戊子秋七月徽號沛恩文官五品以上致仕年七十者晉其階一級大方伯鑑湖方公文玉得晉二品階資政大夫時其子直在太學予謂之曰尊公榮遇斯極所少者諸郎趾美科第爾子勉之是秋八月直復領順天鄕薦再閱月間公有喜二焉於是壽七十一矣鄕人仕於是者相與屬予詞將馳歸爲壽公登治癸丑進士由戶部郎出爲湖廣議晉陜西江西左右參政湖廣右布政使轉雲南左布政使歷官三十年屢以軍功被賞賚加祿至正一品又得以三品官追贈三代乃今歸老林下洊被寵榮又如此公之福何其完且厚哉而考公所以致是蓋有非偶然者始公以主事督儲臨淸不受中官餽遺人服其防及爲郎中出督漕事值嵗旱河涸公請出直募饑民防河民得不餓死而運道以通嵗入如故其後奉命覈地於河南鳳陽取勢家所侵田復歸之民而釋所系頌者至數百人及參湖藩首平湖賊總制尙書洪公材之委徵蜀果擒其渠藍鄢等檻送京師未防江西華林諸寨賊勢熾甚公自陜移治之旣至新淦張元二建昌徐九齡等各擁眾僣號流毒州縣公皆督兵討平之及以右轄再涖湖南防三省用兵公任督餉軍以不乏食宸濠之叛公復兵守興國黃梅等處捕得逆黨立誅之賊聞之斂兵不敢廹蓋公自爲方嶽常出入兵間運籌決防克平大憝生民賴之前後使者交章論薦公以滿盈爲懼比至雲南屢疏乞休竟得請以去知公者皆惜其用之未竟也夫陂澤之水停瀦不泄故流潤無窮公惟位不酬徳是以有今日乎況直之文行克世其家所以究公之用者胡可量哉世有所挾不及公而名位反過之及考其終亦有福履之盛如公者乎何也穴趾而竣墉必危再植之木必傷其根夫功菲而賞厚者亦若是耳予於公辱在姻婭敢以平日所以知公者爲天下誦之庶欲知公者有考焉

送鄭巡檢序

今年春鄭君玉良以年勞授揭陽鮀浦巡檢將行以予其姻也徴言爲贈予聞巡檢職捕盜而嶺以南盜尢多往往竄伏山谷乘機出剽居民商旅不勝其害𨿽逹官貴人過其境亦必以兵自衛然後敢行有司坐視莫敢誰何更數嵗兩廣守臣輒一請於朝防兵夾剿期無遺種乃巳然爲之者猶弗悛也夫盜亦人耳好生惡死之心與人同也豈樂爲是以趨其斃哉亦有司陋於拊循所致耳然其始也勢尙未熾任遊擊之職者誠能嚴其禁令時其巡警設伏伺便出輒擒之則其黨潰散而盜且衰止矣距致滋蔓不可治至於貽禍若是烈哉先王之時敎化修眀冦敓屛息然爲之防範其法甚嚴蓋其道路之間以兵革趨行者有禁出入不以物者譏若周禮司門氏司闗氏所掌是己今道路險阨之處各設巡司以防姦禁亦周人之遺也然爲之者鮮克善其職徒知商稅之入而巳至於冦至少則閉門弗出多則挈妻子走匿民舎以避敢操弓矢與之從事者少矣然則盜將何憚而不爲乎玉良有智謀膽气令爲巡檢於鮀浦也必不如予所云息萑苻之警以安海嶠之民吾於玉良乎有望

送鄭日宣任永昌別駕序

吾鄕鄭君日宣由南京國子助敎擢判雲南永昌府與之遊者皆曰君自起鄕薦歷敎數庠以至太學前後三十年所職者敎耳而未有以及民也今其學得施於有政矣予聞之曰是將以政與敎爲二事乎冉有問於孔子曰旣庶矣又何加焉曰富之旣富矣又何加焉曰敎之孔子之論政如此固未嘗離夫敎也及考其所施如宰中都則長防異食男女別塗矣爲大司冦有父子訟者其父請止則赦之矣皆所以厚人倫而美風俗也夫其政也乃所以爲敎乎後之爲政者不知出此法令科條焉耳是裂政與敎爲二也而欲望先王之治豈不逺哉永昌在昔爲哀牢國自入國朝生齒益繁名琛異寶難得之貨皆其地產民亦庶且富矣但其地僻在荒徼民夷雜居禮義之俗未必同於中州今鄭君爲政於斯亦敎之而巳敎莫大乎君臣父子長防男女之禮若法令科條則爲此而設也非所恃以爲治者也君居家重倫紀俸祿所入悉以給其兄弟家以故貧而雍睦彌篤蓋其躬孝友之行如此及其敎人亦必以是焉鄱陽邑志列之名宦非溢美也當國家更新敎法之日予方喜得君爲助而君行矣然君之敎自是將行於遐方譬之水焉涸於東而溢於西其有所沾被則一也然則予復何恨

賀侍禦劉君考最序

侍禦劉君容甫官南臺三年矣玆將獻其績於朝同寅諸君相與詣予屬言爲賀予曰我朝考課之法仿虞周三載之考課其功狀云耳非有陟眀之典也奚賀爲然追念往時劉君偕其同官以言得罪逮系詔獄當是時也非賴天子眀聖洞燭其忠將觸禍必矣安得完璧而歸以有今日耶是之爲足賀乎諸君曰然皆上之賜也予曰禦史寄一人之耳目逹隠弼違洗寃澤物乃其職也故遇事不能極諫固無足多若其按部所至不能興利剗獘以爲一方造福則亦未爲稱也吾聞劉君之巡視京城也籍流民千餘戶之有產者俾任徭賦而民困漸舒按內府圗籍以復火巷而民居免於濫毀旣有徳於民矣及奉命出視江防屬承平之際武備寖弛則爲戰艦百餘令沿江衛卒各習水戰軍聲大振又多爲邏舟令所司領健卒分畨邏哨冦發輒捕得之於是長江數千里無剽冦之虞吳颿楚柁出沒於煙濤浩渺之間者皆瀝酒相賀曰此劉公之恵也巡歷所至察防兵民利病及復命於朝則條爲四事上之言覈而慮周聞者韙焉夫以劉君之克盡其職如此是之爲足賀乎諸君又曰然予曰劉君之賢固也然士之有志者當以天下之事爲己分內今劉君視天下事何如哉朝廷之上時政豈無闕失者乎宇宙之內災變豈盡消弭者乎逺而邊疆則悍將驕兵負恩干紀內而中原則千里旱蝗道殣相望其他事之可憂若此類者𨿽更僕未易盡也劉君夙負憂時之志而又居得言之地今玆入朝必以耳目所見聞者切切焉爲上指陳寜肯首防緘黙爲自全計耶審如是則其澤又將及於天下不徒一方防福而己不尢爲可賀乎於是諸君皆曰先生之言是乃所以貺劉子也請書以賀予不能辭遂欣欣然爲之搦管若夫掄材計老防置顯崇以風有位此司黜陟者之事非君所計予亦不欲爲君道也君大名世家由進士宰靳多恵政以能徴拜今官云

送郡守項君遷之之撫州序

今天下國以百數其守多良進士有文學者也而治以循良稱者何若是也予竊怪之及考班固作漢儒林傳稱公卿大夫士彬彬多文學之士西京人才之盛蓋可見矣至所傳循吏亦不過六人文翁以州縣吏見察舉朱邑起嗇夫黃霸入錢谷補官若始以眀經進而終列於循吏者龔遂召信臣二人而巳夫漢世文學之盛而循吏之難如此不獨今爲然也然則政不必出於學乎抑長於學者未必逹於政乎嘉靖己丒予同考禮闈見永嘉項君遷之所試卷雅而則辯而不肆予於是知其學焉然未識其政也去嵗予叨貳南禮遷之自職方副郎丐南爲膳部郎中旦夕以職事相親者將二年見其敏而共疏而不滯於是又知其政焉今年冬擢守於撫予方賀撫之得循吏也而遷之意不自足方娓娓焉諮所以爲郡者於予予告之曰子亦知學與政之合一者乎夫學而不逹於政非學也政而不出於學非政也古之君子平居師友相與講論而爲學者無非聖賢之道及其施之於政亦必以是焉是故其子民也必仁其涖官也必恪其律己也必嚴是皆學也學與政一也後之學者其爲學也固亦嘗講說聖賢之道矣及施之政則以爲史冊之言迂濶不可用而甘心效俗吏之爲甚則飾虛僞以徼名峻朴罰以示威仰拾俯攫惟恐利不盈槖迹其所爲皆其平日執筆丑詆以爲不足污牙頰者乃或躬自蹈之不以爲恥是自棄其所學者也學與政一也嗚呼自政與學二而天下無善治矣後世吏治之鮮循者固不以是也哉遷之有志之士也平昔自許所學爲何如今之爲守於撫也設施次第吾不能懸知要之其政必出於所學而不使道術政事裂而爲二撫之民庶其防君子之澤乎審如是漢世循吏又不足爲遷之道也北風其涼嵗聿雲暮遷之卜日戒車於邁其同寅諸君子爲之徴言因次其說書以爲贈

方齋存稿卷五

欽定四庫全書

方齋存稿卷六

眀林文俊撰

序

送少防喬君之陜西序

今年春陜西缺右防議吏部請以南臺禦史束鹿喬君伯蔵補之制可將行其同官李君仲謙輩來徴言焉夫今之布政使卽唐虞之十二牧其下如參政如參議皆以牧佐而賦政於四方者秩宗位重非其平日踐著有聲績者蓋罕得至焉蓋陜爲名藩山川雄壯疆域博大在周之時周召二公分治其地陜以西召公實主之今夫喬君所居者唐虞方嶽之官所治者周召分陜之地也其重如此獨不思所以稱之乎君爲禦史按部所至剛稜不撓以材推掌河南道考覈臧否允愜物望前後所上凡十餘疏皆切中時獘上皆嘉納之今位亞方伯受恩益隆則爲報宜益厚也顧肯緘黙因循無所事事以召戾速尢吾知君不其然玆行也其將大有建革以慰悅陜民也必矣或曰是則然矣然君玆所治其地於陜爲極西邇於邊陲其職在督飛挽給餽餉何暇及民乎予曰何爲其然也子貢問政子曰曰足食足兵民信之矣夫兵食國之大政也其可以及民者孰大於此今邊儲告乏守臣輒請內帑及鹺利以爲舎是二者則無法也試與君私論之昔有徙屯田於塞下以省郡國轉輸之費者其法今果盡行乎夫今之闗陜皆周時井田之地溝塗畎澮之制𨿽壊其遺迹必有存者獨不可修而復之以資灌漑之利乎夫民無事則耕有事則戰此三代兵農合一之制如之何其可廢也君能建議行之則國與民皆受其利他日民之思君將有不如南國之歌甘棠者乎若然則居方嶽之職而履召公分治之地信不愧矣予不佞請以是告君不眎爲迂濶否乎

壽聞人母王太孺人七十序

太孺人王氏今南京提學侍禦姚江聞人君之母壽七十矣六月十二日設帨之辰南畿諸君仕畱都者將以某日具醪醴登堂列拜爲壽而徴予序且合辭言曰提學君以文章道徳師表吾邦吾邦自得提學君俗爲之厚才爲之成吾屬子弟多賴焉吾徳之無以報貺念提學君純孝人也所願者母夫人壽耳今吾爲之致其頌祝於太孺人者將以爲報也願假辭於下執事幸無靳予嘗讀詩而嘆詩人之忠厚也愛其人必祝以壽考至於令妻壽母則祝及其親忠厚之至也諸君是舉可謂得詩人之防矣予嘉其義不容辭而況太孺人之賢予所稔聞而樂爲之表白者乎惟太孺人爲冡宰海日公之妹新建伯陽眀先生之姑旣歸貞庵公執婦道謹甚不以門閱自矜貞庵公告逝時年方三十誓死守志稱未亡人者今四十年教其子用進士起家至顯官君子謂太孺人之爲婦也有詩柏舟之風焉有易代終之義焉可不謂賢乎獨念太孺人初防所天二孤尙穉當是時也朝夕有淚盈睫而己中嵗以來又以哭長子致目眚計其平生履歷在疾疚憂虞之日什常七八至於晚年乃以提學君貴得受恩封霞帔翟冠榮映白髮魚軒文駟就養兩都每遇嵗時子婦孫曽羅拜膝下以次持觴起爲壽太孺人之樂何如也此無他蓋造物者鑑其貞烈之節故報以介福如此婦之貞臣之忠一也用是推之臣之忠於所事者將無其報乎詩曰神之聴之介爾景福其弗信邪是則太孺人之壽也有足以勸爲人婦者焉有足以勸爲人臣者焉三綱賴以立四維賴以張而國之元气亦將賴以壽焉獨太孺人之壽也哉予樂爲之表白者固將爲世道計亦以壽其令名無窮也區區頌禱常語要之不足爲太孺人壽

贈職方費子民獻序

今年夏天子思得耆艾之臣置之左右特遣行人賫手勅起少師湖東費公於家公以四朝舊臣一旦入政府國朝所未有也旣逾月職方缺主事公之子民獻又自南京吏部被命入補之與之逰者皆曰民獻是往也日趨闕下聨鷺序而簉鵷班旣近君行所學矣而又得朝夕在公之側奉侍溫凊承膝下之歡忠與孝庶其兩盡乎予曰是則然矣然上之所以召用民獻其意蓋不専爲是也何也國家屬兵政於司馬而職方在諸司中尢爲要劇凡將領之推用兵馬之調度以至邊徼四夷一切戎務之大者皆職方主之在無事之時猶當擇人而使況今將悍卒驕負恩干紀武備不飭邊防漸而北方之敵時復出入爲邊民害斯時也爲職方者庸可弗擇其人矣乎民獻博學多聞好談說古今治亂成敗事皆有本末次第而又自其少時侍公於宥密之地習聞國朝典故而於政體時務悉能曉練不爲空言視艸野酸寒之士見聞疏陋一旦出爲世用持古人所不可行於今者而彊行之至於敗事者萬萬不侔也斯其爲今日用民獻之意乎其不輕也較然矣民獻在畱都職淸務簡徒欲效而無階也今幸居可爲之地而遭時之盛又如此平生所學不於是而施之乎則上負國家之恩下忝家世之懿安在其爲忠與孝也哉是故忠非僕僕趨走之謂也孝非區區溫凊之謂也民獻盍亦務其大者乎少師公方且純徳正學相我聖天子旋斡化樞以致太平相業之盛有宋韓範二公不能專美矣然韓公之子忠彥範公之子純仁皆以文章政事克肖其父而其後皆爲大官名位功業後先輝映前史榮焉予知民獻之賢不忝於此故以是望之勉哉民獻孰謂古之人不可跂及乎其行也其同寅諸君子徴贈言念民獻嘗從予遊於其別而去也不可無言故爲之序

耆壽薦恩序

今莆中先輩以長者稱無逾吾族丈易齋舜卿公公起辛丒進士爲長興漢川令務以徳化民不尙鞭朴民愛之如父母爲立生祠擢太僕丞九載不調言官疏其淹滯晉拜曲靖守是時逆瑾擅柄所遣詢事於四方者往往憑藉其威以邀賂入公不從坐年老勒致仕公在曲靖僅一年歸無遺貲所需或不給而亦曠然不以爲意也今上嘉靖初元以雲南巡撫何公薦命有司具禮存問時所存問多先朝公卿有名徳者然不過十餘人乃若知府獲預者公一人而巳是年其子汝桓以主事推封加公中憲大夫戊子徽號霈恩文官五品以上致仕七十者晉其階一級公又得從三品蓋自致仕以來三被恩命壽八十一矣鄕縉紳在朝者以是爲公榮也相與屬辭於予將馳歸爲公壽予聞漢四百年循良之吏以卓茂爲第一史稱其視民如子口無惡言吏民信愛不忍欺其所爲頗與公似茂在王莽時以病免歸及光武卽位首訪求茂賜之幾杖絮帛封褒徳侯仍官其子爲中郎給事公在逆瑾時亦罷歸今天子卽位因大臣薦首被恩賚屢陟官階而其子亦爲曹郎蓋晚年遭際之奇子孫之盛亦往往相同予因是思之循吏所至必有實恵及民不求人知故位多不顯然自天佑之終享完厚之福彼夫役智術任苛刻以爲治者其在當時或可以致赫赫之名而掩取大位然其功徳弗及於民欲慶集於躬施及後如公者少矣予懼世之爲吏者或慕於彼而不知爲此故於公之事樂誦之庶聞者咸有勸云

送鄭君有章守滁州序

滁州地僻而事簡予讀歐陽公醉翁亭及丰樂亭記愛其山水奇秀有觀逰之樂而又喜公之爲守能與民同其樂也公在滁僅三年召還朝廷歷踐華要遂參大政然滁人思公至於久而不忘則公澤在於滁者顧不深且逺哉長樂鄭君有章今年春由進士出守於滁有章嘗學公爲文章今之筮仕履公舊宦之地其政舎公安所從法乎𨿽然公之在滁正當昭陵治平之時四方無事而是州又得公爲之守豈弟寛平民安其政蓋自公至州無不獲之嵗無不給之民民樂丰登故公得與四方賔客及是州之民日遊覽於山水之勝而樂也今四方郡國以災告者相繼至而滁之旱蝗尢甚一二年來民之愁苦寒餓失業者何可殫狀然則官於是者其亦奚暇於樂乎矧今天子軫念元元渙命之頒每以民生未遂爲憂而督責守令尢嚴且切有章至州宜先問民所苦而煦濡之噢咻之務以蘇民之困而紓上之憂爲急俟政成民安州以無事然後循歐陽公故事日從賔客及州民逰以樂山水之勝此範文正公所謂先憂後樂者也有章能是則其政無愧於公他日去此而踐華要滁人之思之也將不猶昔之思公者乎予於有章同年交契最久其行也正郎陳君允恭屬言爲贈於是乎序

送陳珍夫尉江陵序

吾鄕陳君珍夫今年春謁選吏部得尉荊之江陵瀕於大江其地東連吳防西通巴蜀南極湘潭北據漢沔四方逹官貴人往來於是者舳艫相啣迎送供億之煩數倍他邑珍夫慮之間以問予予曰不足慮也子視今之江陵與昔何如哉惟荊襄在三國爲必爭之地東晉及南北朝皆以是爲雄鎭兵革蹂踐之餘防無孑遺矣隋唐之際稍獲蘇息及宋之南也以是爲江漢上流戍守益嚴南侵之師在江上者無嵗無之元季干戈鼎沸尢甚我太祖皇帝神武天授泛掃羣雄江漢之間始獲底寜至我文皇徙都北京則以西北邊爲重鎭而漕東南之粟以給京師多由江淮汶泗以逹於是荊襄之民不復知有兵革之苦饋挽之勞而爲有司於是者亦不復調發兵食規畫戎務得以專意於安民此珍夫之所聞也其自以爲幸否乎夫今之江陵旣與昔異則今江陵之民脫有未安爲有司者固不得諉曰時固然也予未嘗道荊楚然槪觀之有司官廢事罔以民生爲心惟計槖入之厚薄者往往有之以珍夫之賢固不出此然亦豈得不以爲戒乎珍夫讀書知古今事職務之暇試按圗經以覽觀於昔人爭戰之地惟見殘壁故壘黯然蒼莽間而蓋世之雄安在哉則知人生富貴不可恃以常存其必慨然有感於斯矣

送林君世觀宰黃陂序

朱子論文章道徳不可出於二以予觀之政事文章亦未嘗不出於一也何也理在天下一而巳矣蘊之爲道徳發之爲文章施之爲政事者皆是物也是故眀於道者其爲文也簡以瑩而其政必逹昧於道者其爲文也浮以詖而其政必乖夫文也者君子於是觀人焉於是考政焉槪指爲末技則悞矣去嵗已丒予同考禮闈偶於同舎見一卷其文簡朴特異諸作徐玩之其言皆根柢於道而意味雋永气格髙古如商惇周彜文采剝落古意僅存予曰是其名士乎及拆視之則吾莆林君世觀也世觀嘗取省元有時譽故主司咸賀得人旣成進士客京師予與之處逾年而見其言與行皆篤實君子然則世觀之於文也不大類其爲人矣乎今天子重縣令之選必簡名進士爲之故以世觀之賢未得上蕓閣登蘭省特從常調出宰黃陂夫凾牛之鼎非所以烹鮮也試之云爾黃陂介淮楚之間地劇而民貧世觀之爲之也其設施次第吾不得懸知要之必有實恵及民決不效世俗吏徒爲粉澤之具以世取名而巳果然則世觀之於政也不又類其爲文矣乎予又聞之二程子黃陂產也伊川未嘗臨民而其所論爲政皆簡要可行若眀道則嘗爲令矣其所施於晉城扶溝者今尙可考也此非世觀所當法者乎二先生文章政事必出於道徳所以卓乎不可及世觀尙以是求之

送知事陳繼殷序

我國家置衛以統貔貅一切戎政寄焉然以其長皆武人不學故其幕職必選夫通曉詩書眀習法令者爲之吾鄕陳君繼殷今年春授寜波衛知事蓋幕職也將行客有徴言贈之者予聞君子居其官則思顧其名夫官以知事爲名非以於衛之事皆所當知者乎當知而不能知其爲官莫大矣漢文帝問周勃以決獄及錢谷之數勃謝不知是時勃爲丞相文帝所問者非其職也若使勃爲廷尉而不知決獄之數爲治粟都尉而不知錢谷之出入則勃爲失職矣顧可以是爲長者耶他日問上林尉以禽獸簿尉仰視不能對是尉之失職也而文帝不加罪則仁柔之過矣今國家承平百六十年武臣率膏粱子弟不知武事而爲幕者亦多優遊玩愒每旦出署公牘退則偃然髙臥而巳至於卒乘之虛實城池之修否器械之利鈍餽餉之盈縮漫不知省問之則曰有主者吾弗知也嗚呼是不亦曠職矣乎用是兵政日弛卒然有變束手莫支他未遑論姑卽寜波近事言之一二年前值倭夷之變城中居民罹其荼毒者何可勝數當是時也武臣有能向賊發一矢者乎幕下之士有能艸一檄出一籌以退賊者乎所以然者由武事不素講故其臨事狼狽失據至於如此及朝廷遣官按治守臣而下皆坐罪有差是可諉之不知乎況今天子勵精圗治文武大小之臣咸思見功業以祗承休意君之往其毋狃於故常以爲當然哉尙其贊爾元戎飭爾武備於以弭災變於未形致疆土之寜謐人將稱之曰是子也其知軍旅之事乎則於所居之官庶乎名實相副矣

送周肅卿掌教江都序

肅卿周君以鄱陽學諭丁外艱去服闋謁選攺江都將行以予辱在同年屬序之始君格於例去爲鄱陽也眾方爲君惜而君獨泰然及是來京師間出別後所作示予蓋閱之累日不能盡焉度其心方自幸得處閒散以放意於文墨詞翰之間其視世俗所尙者不知爲何物嗚呼君亦賢矣哉今夫鄱陽東南巨浸浩蕩洶湧彌望無際吞吐煙靄晨夕異狀逰人估客驚心駭目然君子之學所以奇偉而雄壯則恆於是而得之今江都揚州倚郭邑其地枕江臂淮爲東南都防朱甍碧瓦鱗次櫛比陸海之饒甲於天下稱繁侈者必曰揚益焉然君子之學所以宏博富麗並収而廣蓄則恆於是而得之周君逰宦由鄱陽而江都夫孰非其所資以益吾學者耶𨿽然未也君往哉拜董子於祠下退而詳味其正誼眀道數語則所謂奇偉雄壯宏博而富麗者又必歸之於此而後得學之正儒之醇也夫敎與學非二也知所以學則知所以敎君謂然否

送從侄養之赴鳳陽參軍序

吾宗自始祖回年府君辟東井義學命族子艾軒爲子弟師而詩書之澤綿綿至今入國朝舉科第者十有六人𨿽仕不甚顯而淸白傳家百數十年以來莫之敢攺者養之其一也養之舉丁夘鄕薦爲徳州學正用薦擢尹海丰毅然以鋤彊植弱爲巳任有豪民爲不法事養之按之急遂誣摭養之事訴於部使者使者下所司驗治無狀乃抵誣者罪旣逾年前之誣養之者又詣新使者入牒新使者頗尙苛刻所司迎合𨿽知養之誣莫敢爲湔雪者防二年及是朱君守中按部至乃辧其誣而出之然猶坐以詿誤左授鳳陽右衛經歷養之將行意若有不怡者予解之曰士立兩間求俯仰無愧怍焉爾矣無妄之災賢者不免而宦途所歷跋前後亦仕者恆事也顧可用是爲慙且戚乎抑予有感焉當元之季四方云擾我聖祖起自臨濠天戈一揮中外底定至今百五十餘年海內熈熈得享太平之樂者誰之功也今養之之往也覽其興王遺迹而追思聖徳神功同乎天地將能忘其所以爲報乎

送洪君玉方守紹興序

紹興古會稽郡其地有湖山之勝其民有桑麻魚稻之饒其郡非通道無供億徴召之煩而其俗重儒多賢士大夫有司得以諮取焉守是邦者亦幸矣然天子宰相以是爲雄望之邦非材且賢蓋不輕授今年冬郡守缺其郡人爲公卿於朝者愼擇所任曰無逾洪某疏其名以請從之是時玉方爲戶部郎中有名上命大臣舉郡守不稱且連罪旣逾時不聞有所論薦予曰此必薦者懼連累耳不然天下之大也乃無一堪任者乎其後有詔寛連坐之罰矣而薦者亦寥寥久之南都稍薦三五人焉天下之大也才任郡守者豈宜止此乎旣而思之未可易言也守所統地常千里千里之民利病戚欣皆懸之守在守之下者位卑而施狹且事多肘掣在其上者官𨿽尊然去民逺澤難下究事無細巨非倚守莫辦甚哉守之重也守乎守乎誠取充位而巳誰不可者必求稱其職如古良二千石豈不難其人哉薦者旣然巳於是黙計吾所見聞可以當此者誰乎指數屈而巳耳玉方其尢也玉方誌行髙潔才識敏達嘗奉命督賦江淮兩浙民恱其政今之爲郡也以其所能者施之而巳感於此有不感於彼者乎玉方且行鄕縉紳合餞於郊謂予職文翰且於玉方友善也屬爲序

賀侍禦陳君考最序

今中外之官得行其志者莫如禦史蓋其於天下之事不拘職守皆得言之出而按部一方之事無問細鉅皆得行之固非他百執事比也𨿽然得言矣言而不度事勢謂之迂近於譏訕謂之訐迂不可也訐不可也其惟時乎得行矣行而涉於依違謂之隨過於矯伉謂之激隨不可也激不可也其惟中乎是故難也久矣今中外百司皆吏部循資注授惟臺諌必簡而用之非學識兼懋者弗得與也非以責之重稱之難故愼其選如此與五山陳君道源以名進士簡爲禦史於南京始巡京庾搜剔宿蠧已著能名旣逾年奉命出視江防弭莭京口風裁尢峻始至捕得逋防數人不煩榜笞折以片辭輙皆吐實引伏君立斃之於市觀者塡街溢巷魂飛魄褫從此小人革心姦宄屏迹吳檣楚柁往來江上者野宿旅泊不擇處所逺近歌頌之是時太倉鹽徒爭利聚黨互相讎殺三吳動揺君偕撫按諸公設防撫處竟降其黨而不煩用師坐銷大患則君主其議爲多嵗滿代歸推署河南道考覈諸司臧否人服其明尢愼舉措明大體其所建白必闗利害之大而不毫舉細事以爲功其所舉刺必當賢否之實而不攟拾細過以爲名君之意以爲言而訐焉則寜迂行而隨焉則寜激然君於是焉皆無之其斯以爲稱乎今三載秩滿將獻其績於朝同寅諸君嘉其有成績也相與徴予言爲賀予昔承乏南雍辱君知厚亡何君偕同官言事忤旨逮下詔獄賴上察其忠得釋還職方歸在途予適被召北上邂逅道左見其言議侃侃色和而貌澤初若未嘗涉憂患者於是知其所養矣自是寂焉不相聞問去嵗叨貳南曹因復與君獲晨夕焉蓋君之事皆予親得之見聞者君固未嘗自言也以君之賢積之嵗月窮階峻秩褚囊中素所畜物耳奚暇予言惟君堅其所守勿變而迂而訐而激而隨則其所至將疇之能量也哉君世家浙之上虞爲邑望族五山其所自號

送趙彌髙赴鹽城司訓序

國家養士於學每嵗貢其良者於京師天子廷試之命禮部吏部覆試之最後又試於廷而後命官蓋與科目並行得人亦相半焉故事廷試以翰林職校閱予實承乏焉每披捲輙有科目遺才之嘆及得君捲益奇之曰是必名士發其封視之則君也君名崇字彌髙連城世家先大父雲莊公由吏部郎中出爲湖南參政多恵政有遺文二十卷行世尊考貳守公曆常徳維揚二大郡比解官歸槖無百金之賫惟指架上數萬卷語崇曰吾以是遺若不猶愈乎君承祖父之志刻勵問學夙有塲屋名而屢阨於命今年方彊壯俛首乞教職去蓋念母老亟欲得祿以爲養耳君旣授鹽城司訓見予顏色怡甚問之則曰吾母嘗侍先考遊宦維揚今鹽城去之最近是其舊所經遊地也以此知母必來就崇之養也崇不敏不能致身通顯以承先志然視簿書小吏於叱辱之來甘之若飴者竊恧焉今幸官一校得與衣冠士周旋於詩書俎豆之間退而又得以養吾母崇以爲所得多矣玆所以樂也予數曰崇孝哉崇孝哉昔有爲親而色動於捧檄者君豈近是耶遂書以贈

送逸軒王君歸槎溪序

丰城之西有溪曰槎溪邑鉅姓王氏世居其上詩禮相承爲江以西文獻舊家者數百年於此矣王之族有曰習韜君其號爲逸軒讀書知大義僑寓金陵三十餘年初厥考耐齋及母楊氏在堂君嵗歸爲壽比二親歿間數嵗輙一歸展封塋今不至者五六年矣間謂其子鎬曰吾性嗜靜故軒以逸名中嵗以來乾父之蠱奔走四方非得巳也今老矣槎溪之上幸有先人之廬可蔽風雨有田數百畝可耕吾將歸老於此矣汝其卒業太學毋以吾爲念鎬奉命惟謹旣來京師介其姻魏進士良輔徴言爲君贈予未識君然嘗得其家世於楊文貞公所爲譜序近又得稼村集讀之而嘆王氏之先多聞人也君之賢其所從逺矣君好禮嗜義篤倫紀女兄之子及宗族孤寡者撫之甚恩見人貧乏輒推泉貨助之里人重其行畱都士大夫亦多與君厚每出城餞客必過君談竟日乃去而君未嘗茍有所幹嘗裒名公賢士爲其父母壽挽諸作至盈卷帙知君者題其錄曰孝思蓋君之賢可稱者多而於孝友尢篤也今之歸也嵗時伏臘偕父兄子弟祗謁祠墓展考敬之誠而以其餘貲從宗族親戚飲酒洽比爲懽君之樂如何也世之貪饕之徒縻於升斗蓋有老且至而忘桑梓之念者矣若君者未老而逸是知止足者其可尙矣故樂爲之序

送由正夫驛丞序

國家設郵置以傳王命通貢賦而徐州當要防之地東達齊魯北達燕薊南通吳防百粵使者往來境上嵗無虛日供億之煩數倍他處故特設驛二曰彭城驛凡舟行者取給焉曰黃河東岸驛凡陸行者取給焉而丞皆必擇夫彊敏有材力者爲之以爲不如是不足以勝任淸源由正夫今年春選黃河東防驛丞將行客有徴言贈之者予聞武宗末年權璫貴臣往來於郡國者連艘數十所在充斥往往怙勢敺吏取快丞度不能支聞其至常防伏不出有棄官去者矣皇上在潛邸深知其卽位以來非事闗祕密錦衣內監不遣出京而凡奉命乘使軺者亦皆惴惴奉法惟謹於是民困始蘇丞所職者迎送供應而巳茍常職不廢可無憂於罪譴之及矣故咸樂爲焉予夙聞先朝之及嘉靖初元被召赴闕道路所見迥與昔異也竊念於驛如此則百司庶府可知於丞如此則中外百執事又可知矣此誠世道休明之徴聖天子更化之效仕者遭際斯時茍不思自效以答上天之大貺則非人也予方有感於是適正夫行輙一言之正夫亦思所以爲報否乎

送顧正甫赴遂安邑幕序

夫幕所以贊政也今內之府部南監外而藩臬郡邑皆置幕古也然古之幕自方鎭而下得自辟者而今則命於朝此其所以異也惟其自辟署也不惟士得擇所從而在上者亦得自擇其士故其所得多一時之良如董晉之幕則有韓愈嚴武之幕則有杜甫是巳惟其命於朝也則選用之權必委之吏部吏部嵗所銓注動至數千人豈暇一一詳擇故居幕職者賢不肖嘗參半焉亦其勢然也夫幕於事無大小皆所當聞古者於幕禮如賔客每事諮焉而幕亦常出其意見與之相可否今名𨿽幕賔上下之際直以分相臨耳至於郡邑之幕其職尢卑吾見爲之者其不肖者不假言矣𨿽賢者亦惟謹修其常職至於其長之前則亦唯唯而巳敢與之相異同者少矣幕之設其初意果若是哉嗚呼古道之不復也久矣誠使今之爲長者曰吾謀其政非可以獨任巳見也而虛心延訪必求盡人之長爲幕者曰吾謀人之政非可以茍狥爲悅也而往復商確必思盡巳之見若然則庶乎其能相與以有成也然非心存至公而曠然相期於形迹之外者未易以語此也吾鄕顧君正甫爲幕於浙之遂安將行其弟驗封頥齋屬予以言予素悉正甫賢而重頥齋之請也於是乎序

贈姚在韜掌教建平序

暢山姚君在韜嘉靖壬午與其從弟在明同領鄕薦在明連登進士爲刑部而在韜上春官屢不利今年以母老乞恩授建平學諭客有私於予者曰在韜叔父少卿愼修先生與今刑部君皆起家進士在韜文行之美得於家傳脫少須當趾美甲科馴致顯位以爲親榮今不此之圖而俛首防官以規斗祿之養此果孝乎予哄曰客誤矣若客言士庶人不得爲孝乎古之言孝者莫如曾參閔損夫曾閔豈嘗以名位榮其親者哉且子不聞養之大乎昔人有云一日之養三公不換夫茍有見於天性之樂𨿽三公之貴直艸芥耳近世學者耽嗜榮進寜乏父母之養而不屑小官必冀成進士乃巳然有終身弗得者矣幸而得之萬一養不逮親位𨿽崇不過榮其身祿𨿽丰惟肥其妻子而巳以若所爲揆之以聖人之道得無戾乎今在韜爲親老決意出求仕至於位之崇卑祿之厚薄皆不暇計可謂篤天倫而薄榮進其於道也不旣合矣乎客曰先生之論在韜者是矣抑孝止於養而巳乎予曰何爲其然也公明儀問於曾子曰夫子可以爲孝矣曾子曰參直養者也安能爲孝乎故大孝尊親其次不辱其次能養且國家建學校之官亦非爲其貧而畀之祿以爲養也將賴以成人才而媺風俗其責重矣在韜能盡其職則所謂尊親所謂不辱者皆在於是其爲學不尢大乎客唯唯而退適有徴言贈在韜者予因述與客語次於捲端以爲序

贈大司馬紫巖劉公被召入朝序

今年秋八月紫巖劉公尙書六載當考績以方奉勅贊畱務不得輙離乃書績於牘走使者驛奏於朝畱都諸公喜公之有成績也方圖修賀蓋奏未至而公巳承召命矣始公以弱冠及進士第入翰林爲太史爲宮僚爲學士文名滿天下晉少宗伯久之進尙書於南京歷禮吏兵三部聲稱益懋在禮部則禮典明而百神秩焉在吏部則型範端而百寮式焉及爲大司馬任居守之寄則威行彊禦徳洽惸嫠數年之間兵民安堵九重免南顧之憂公之功也然惜其所及者止於一方而不能遐今公得立於朝則其澤將及天下矣是以命下之日逺近聞者無不動色相賀顧惟畱都文武衣冠之士至於閭井細氓數十萬貔貅之卒皆戚然不懌甚至賫咨涕洟若不忍別公以去者予聞而嘆曰休矣哉昔鄭桓公武公相繼入爲周司徒周人愛之有緇衣之詩焉今喜公之入者將不類是也乎昔周公之居東都召公之巡南國其民或預恐其歸而悲之或追思其徳而愛之乃有九罭之歌甘棠之詠焉今戚公之去者將不類是也乎予觀公之出入其所系於人心者如此而公也當不思所以慰天下之望哉公在翰林日以經史侍上講讀受知爲深而自轉遷南來回首闕廷身不至焉者六七年矣聖天子思舊學之臣念勤勞之義惟是有今日之召命蓋其倚重公也不淺矣而公也當不思所以醻聖明之知哉是故玆行也人爲公榮而予知公之心固獨以爲憂且懼也曷懼乎上之睠倚若是乎其厚也天下之屬望若是乎其重也而吾脫無以副之是棟之撓而鼎之折足也獨得而不懼也曷憂乎公旣以身任天下之重則衮職之有缺民生之弗安君子之未進小人之未退干戈之未戢災沴之未消凡若此疇之責獨得而不憂也然則公之入朝秉大政握要樞未足爲賀惟公居之不忘其憂且懼之心則生民被其澤國家防其利而公之勲徳將竹帛不勝書矣是之爲足賀乎公之行也公卿以下飲餞於郊少司馬莪峯潘公授簡於予曰盍有贈乎文俊在翰林從公後將二十年今承乏南省又獲侍教焉辱公之愛爲厚因僭爲之說如此狂瞽之言脫可采乎則亦庶乎效愛助之萬一云

壽質軒鄒公序

質軒鄒公今年春秋七十十月三十日懸弧之辰也公之孫主事君哲以縻官於朝不得偕諸孫立階下跽進一觴爲壽乃屬詞於予致遙祝焉憶十年前過公之鄕時方盛暑見有施水漿以飲渴者問爲誰有老叟答曰此吾鄕鄒公也行之三十餘年矣予嗟異久之叟又言公之善不止是其居家甚嚴冠婚防祭率依古禮嘗斥其兄俸余與嵗祀之羨剏作祠宇朔望帥子孫謁拜肅如也比嵗大祲公出粟貸貧者不增其息鄰有湯氏者嘗病疫俗忌傳染獨公數視其母歿又爲買槥殮之近海之田以堤岸善崩水常損稼公與有田者約共修築仍植木堤畔以爲固用是嵗連有秋公之儀於家恵於鄕之人類此者甚多叟言如此予於是時巳知慕公所爲而占其後當有興矣亡幾公之子淑之果起鄕薦爲彬州學正或以爲公積善之報予曰未也淑之官滿歸養其子君哲復起進士爲主事於戶部天之報公者誠厚矣予曰猶未也何以知之昔有陽雍者給水漿以濟行旅之渴其後生五男位至卿相彼一善尙爾況公之善不止是者乎予未及識公比於君哲所見公所寄手書皆蠅頭細字端整成列其言諄諄又皆居官行巳格論乃知公年𨿽邁而耳目聰明精神完固其壽未艾也夫家之將興也必有善人積徳以基之而又登年以載其徳徳愈厚則其流慶愈無窮若公是巳予不佞請以是言爲公壽

送程吉甫通判保定府序

績溪程君吉甫以太學生試吏部第一得授保定府通判將行詣予徴贈言保定自宋以來鄰於彊防爲用武之地者數百年及我國家定鼎燕京遂爲畿內之郡而諸衛內屯重闗外蔽嵗宿重兵以禦防患兵苦於戌守民疲於給餉其來亦久矣今年春畿內防起保定亦煽動有司不能捕治至煩禁旅討平之未數月戍卒以乏糧羣噪府庭欲殺守臣爲變事聞僅按首惡數人及易其守將而已此豈畿內所宜有哉是𨿽治久法弛致然然亦當求其故也予嘗道燕趙之間而觀於其俗大率以騎射相髙多曠土多惰民民無貯積而賦繁役重一遇嵗凶非徙則死不然則去爲盜耳此勢所必至而自逆瑾柄政遣使四出括天下之財州郡帑藏爲之一空自是每遇蠲貸卽軍實告乏有司束手莫措此又天下通患不特保定然也然則今之爲政於是顧有急於足食者乎足食之要曰興水利也課農桑也禁末作也寛賦役也廣屯田也此數者皆古人之明驗吉甫倘能行也數年之後民財寖裕兵食亦充夫民富兵彊平居則重自保有事則足以爲衛不惟境內寜謐無意外之虞所以拱衛京師而緜億萬年太平之基必將於斯有賴焉此其計功豈彼屑屑於簿書委者所可同哉吉甫通達闓朗負才具故予以是告之吉甫其必有副予之望哉

送姚君在明使便歸省序

吾鄕姚君在明始舉進士爲刑部主事其尊甫愼修先生實丞太僕父子同官於朝一時榮之未幾先生晉光祿少卿致仕在明獨畱京師每念先生及母余太安人輙寢食不寜第初登仕籍自念宜竭力報國未敢言私玆旣考最防恩誥進先生奉政大夫母太宜人奉命錄囚南畿遂謀取便過家捧封詔爲親壽吾想先生太宜人亦念在明久矣今見其歸必爲之喜津津溢睂宇而在明防服侍養承膝下之懽此其爲樂𨿽三公之貴九鼎之奉吾知無以易此也於是吾鄕大夫士皆歆艷其行相與餞之以予爲先生同年有通家之好屬爲序予惟臣子之於君親一也孔子曰事親孝則忠可移於君國家定制京官六載許歸省所以勸孝也今在明念親之切不必六載假使事以行𨿽若情溢於法然世有縻於爵祿不暇念及其親至於逾期不能歸省者則在明是行非仁人孝子之所予乎𨿽然古之君子不忘於君猶不忘於親也吾願在明展拜家慶之餘促裝還朝勉圖報稱而以令名貽厥所生此非孝之大者乎況王事有程簡書可畏非可久暱於私者詩曰仲山甫䢐齊式遄其歸請以是贈

恩遇圖序

都諌三山蔡君廷彛始以知縣考最防恩封其尊甫西峯公如其官及入爲禮科右給事因考績疏請攺封制曰可則又封公右給事母鄭氏繼母劉氏封贈俱孺人時公方就養京邸聞命感激翼日率廷彛入謝班行注目或數羨其榮廷彛幸玆恩遇謂宜有紀乃圖焉而虛其上方屬予序惟我國家推恩臣下必本其所生者仁之至也子能移孝爲忠而致君寵滲及其親者孝之大也𨿽然有遇不遇焉故有終身弗得之者其得之亦或遙受而巳若廷彛官在七品公巳兩霑恩命又在京師得父子同入謝爲時所榮者眞希濶之遇也公居家孝友篤義方之訓始廷彛以進士尹嘉興日寓書朂以王事及在諌垣因事納忠多所禆益公私用爲慰而尢以沽名售直爲深戒若公者可謂善教矣是以克成其子令名洊躋華要公亦服玆殊寵豈偶焉者哉君子謂是事也於以見君之勸孝焉於以見臣之移忠焉於以見公之善教子之義養焉其於天常人紀皆有足言者公年齡未邁廷彛位望方躋所以貤榮公者宜未有艾而感上之知遇思所以爲報於萬一者在公與廷彛亦詎忍一日忘哉

賀菊坡龔公曁林安人榮封序

三山龔君鳴治以丙戌進士第一人入翰林爲修撰遂迎其尊甫菊坡公曁母林氏養於京邸今年以尊號恩封公修撰母安人公率鳴治入朝謝退與安人命服坐堂上鳴治率林氏婦命服拜階下旣成禮皆以手加額言曰上之賜也其曷以報是日也吾鄕諸君咸走賀焉謂予於鳴治忝爲同官屬序之予聞公事親至孝與弟提舉君恭愛甚篤訓廸諸子必以聖賢行巳之實平居造次必在於禮義而恥以智巧衒於俗也故又自號朴庵蓋其賢如此而安人之賢足以儷公然則成鳴治之賢者公與安人也其享今日之榮豈偶然焉者哉昔陳堯叟堯咨皆舉進士第一時其父秦公省華及母馮夫人皆康彊無恙頗與龔氏相類後二子名位俱顯而考論人物者或不滿焉謂其不能用其父忠孝之訓也豈惟是哉宋仁宗廷試之夕宮中焚香祝天願得忠孝狀元是科得鄭獬獬固名士及考其所就亦未見其有以厭天下之望也夫望之重而副之難如此鳴治以文行重詞林與之遊者皆許其雅量如呂文穆志輕溫飽如王文正也倘不以是爲足而益勉焉異時位望勲烈赫然追古名臣人將稱之曰是不負主上防擢之恩父母之教矣是之謂忠與孝矣乎國家推恩臣下必本其所生者勸孝也亦勸忠也故予因賀公並朂鳴治公必樂聞予言矣

一黙先生挽詩序

一黙先生以嘉靖癸未卒卒之又五年其冡嗣某計偕來京以縉紳君子所爲哀挽之什示予請序余觀近世挽歌動盈卷帙所挽率其人在顯位者不然則亦必其子孫嘗宦達者也然吾觀爲之作者亦因其請漫應之云耳未必知其人何如也則有不足信者矣若先生者累舉不售布衣終其身其子若孫亦未有躋於貴仕者顧豈有名位動人哉而爲之作者若是富也則先生之賢有足感人者從可知巳予聞先生事親至孝其弟世熈臥病累年視其藥石甚謹少瘥則教之學世熈後取鄕薦官至亷州府同知語人曰防吾兄吾不及此也葺祖祠具祭器修宗譜尢所汲汲蔡忠恵之裔流落嶺南十餘年先生謀於世熈歸之而忠恵復祀性寡合獨與僉憲忍庵彭公交好忍庵入城輙就先生談竟日皆商確經義不顧其它吁觀其所友可以知其人矣先生嘗曰吾曾祖三復公祖易齋公皆以大儒得祀鄕賢吾從子見素又以道徳稱海內吾儕𨿽雌伏不出當思自立忍墮凡格以夷吾門乎蓋先生所以爲心者如此則修於身刑於家於鄕者顧敢茍焉而已哉先生之學旣不及用於時其享年亦僅逾下壽此諸君子所爲悼惜不能自巳者詩以哀之蓋情之發也豈所謂漫作者哉余亦知先生者故推作者之意而爲之序

賀同年王君志潔陟憲副致仕序

予與晉江王君志潔同舉於鄕同第進士往還相好也君由大理左寺副出爲廣東僉事所至以洗寃澤物爲巳任吏受賕者亷得之輙寘於法有望風自解去者當道以爲能委徵畨禺賊平之威名益震新寜諸邑殘防未殄君復提兵與分守章公兵偹王公合攻之連戰俱防俘獲無算事聞加俸二級大軍徵樂昌也君以紀驗有勞又加俸一級先帝念君功多而賞不酬勞命吏部進之官未及用也防有中以飛語者勒致仕君旣去廣而廣之士氓思君不巳巡撫張公巡按凃君復疏君前後軍功請仍加之秩以示優勸兵部覆其疏亦爲之請上從之陞廣東副使致仕於是君歸巳五年杜門不出買園一區亭其中引水環之時奉親以遊甚樂也客問時事笑而不答故人在要路者書亦不答此豈復有所希覬哉而諸公之所薦聞朝廷之所甄錄是可以占公論矣嗚呼士茍見短於公論𨿽進辱也公論茍吾與𨿽退榮也古之君子寜違榮而不違道若君非與君之弟主事志達聞予言喜曰先生深知予兄者曷書以遺之於是乎書

鐘石山房詩序

予友鉛山費君子和有讀書之室在鐘石之上去所居橫林僅半里許石在溪房圓明秀聳曰鐘石以形似名也水自東來二百里經過此石激射舂撞滙成澄潭乃復折而西流其外若鵝湖五峯芙蓉諸山登石以望皆在目睫正徳甲戌子和以編修致仕家居與兄少師湖東公皆爲宸濠所忌濠常陰伺其所爲將中以奇禍子和以是益自韜晦而防檢愈嚴足迹不窺城府日挾書就鐘石讀之其聲瑯瑯晝夜不絕意有所感則以竹如意擊石歌曰汝形似鐘兮胡不能鳴時當閟蔵兮宜勿發聲石乎石乎吾資汝以攻玉兮惟器之成蓋聞者皆知其志也子和廢居八年值宸濠敗乃以薦起復爲編修又三年以史成晉左贊善與子和同時貶斥後被召用者皆得超遷而子和以少師公在首臺引嫌退避故隨例僅進一級久之乃爲南京尙寶卿將別攜縉紳大夫所爲鐘石山房詩示予請序予與子和同第進士同官詞垣在經筵同以尙書進講相知爲深而見其學之惇也志之確也行之介也外示渾淪而有璞中蔵也意其得之石者多矣使他日得見具瞻之地當作礪之責豈不優爲亦惟俟知於匠石焉耳知不知命也而君子之於學琢之磨之淬之厲之不至於聖賢不巳也予無似願與子和共懋之

送王司訓之新防序

平海王君漢舉今年春授新防邑庠司訓將行鄕縉紳在都下者以予善於漢舉也徴言贈之漢舉在諸生中以文行知名前後督學諸公曁郡邑大夫咸禮敬之遇若賔友及貢至京師偕天下士試於大廷於吏部皆寘名前列然場屋試輒不利年防知命乃授一校官去此其所謂命者非與漢舉之父爲百夫長旣沒家貧甚漢舉旣葬其父走京師乞奏以父職讓弟其弟後調官潮州念漢舉貧時分俸贍之鄕人以王氏爲孝友也漢舉且選私謂予曰吾惟一弟在潮念欲見之倘得一官廣南實所願也己而果然嗚呼今之學者有能文章者矣求操行如漢舉者少也昔人有云得經師易得人師難新防得漢舉非甚幸與周禮大司徒以三物敎萬民先六徳次六行又次六藝夫先王之敎不以藝先徳行何也貴本也近世古法不復而造士之意尢與古異蓋所以敎者藝焉而巳吁才之盛也難矣漢舉有志復古者今之新防也予喜其道之行而邑之人才風化必將有賴也故爲之序

送郡守詹君朝章赴建寜序

堯舜禹湯文武之道至孔子而眀孔子傳孟氏之後其傳冺焉文公朱先生折衷諸儒之大成於是復眀也世以先生比孔子則建寜爲先生所生之鄕固當比闕裏矣予比嵗北上嘗至考亭訪先生故居又至武夷訪所謂精舎者及暮泛舟溪上歌九曲櫂歌以歸欣然若挹先生之淸風焉因嘆此邦人士道徳問學逺有師承固云幸矣而仕於是者亦得以瞻拜宮墻遂仰止之思因其遺俗之未冺者而順導之治固甚易也亦豈非幸哉先生嘗居南康軍其後知漳州又知潭州所至愛民如子若奏減橫賦修舉荒政凡可利民者罔弗盡心而尢以厚人倫美風化爲急焉先生立朝最淺使浙東亦不過一年惟治郡之日粗得行其所學其設施次第人皆傳錄爲式然則凡今爲郡者皆當師之況守先生之郡不以所學於先生者顧將安所從法乎虞衡郎中番陽詹君朝章今年擢守建寜副郎鄭君諧甫合其同官來徴贈言君起丁丒進士由行人司正轉郎工部出納防愼爲人忠信恭雅溫然君子是知向往於先生者故予告之以此君必有以副予之望哉

贈後峯黃先生赴南京大理丞序

昔元城劉公學於司馬溫公以誠而入及爲諫官以直道不容於朝屢竄嶺外章蔡數以虛聲廹之不爲動時稱鐡漢彭恵安公記鐡漢樓謂公之學得之於誠蓋知言云後峯黃先生伯固素有志聖賢之學其再入兵部爲郎中也總兵江彬用事誤國數誘先帝巡逰先生上疏諫止因顯斥彬姦請斬之以謝天下疏入彬大怒必欲置之死諷錦衣深治其獄連日拷治體無完膚俄有防杖於廷或謂先生必斃杖下矣而先生亦不爲動慷慨自若語且斥彬旣削籍放歸彬憾猶未平陰使人賊之先生單騎由間道獲免嗚呼方先生之在詔獄也彬之毒深於章蔡死生之禍甚於竄斥非其學本於誠而能不爲所動乎行部使者命有司於先生所居之裏爲建書院扁之曰立誠可謂知先生者今上在潛邸聞先生名及嗣大位詔起爲南京大理丞先生聞命感激至於泣下顧書院初成方欲潛心講學其中未有翻然之意而士大夫所與遊者皆謂聖政方新羣賢茅拔此千載一時也況賢如先生睿眷尢渥誠不宜臥家不起以孤簡注乃各移書勸之行先生將行謂予曰子素善我今可無一言以別乎於是竊有感焉以元城之賢名在謫籍者三十年晚始召還竟不及大用以死則元城之遇不及先生而主上之賢過宋帝逺矣先生是行亦思所以酬聖主之知副天下之望乎予觀近世人才以气節自許者不少至於晚節往往寖以沮喪無他誠不足也誠則不息不息則久矣先生愼乎哉毋使海內士夫得以致議於晚節之際則幸矣而未必非得之於誠也

壽舫齋黃翁序

予與舫齋黃翁舊相識已夘之春予束裝北上翁載酒崇殽餞於水之上琴奕壺矢皆具翁傾冩樂客每引滿爲予導予素不喜飲是日亦大醉至晡別去是時翁年六十矣入京以來史事方殷不獲以書問翁安否者蓋四五年前冬翁之子安以掾吏至京予見之問翁無恙乎曰然曰尙能傾倒樂賔客乎曰然予旣爲之喜且知其壽未艾也而安念翁春秋髙不忍離左右邇者自疏陳情願給冠帶歸養詔從之聞者皆嘆其孝也安將行詣予請曰安幸防恩歸省惟某月日爲家君懸弧之晨安將率子侄跽進一觴爲壽惟執事畀之言貺莫大焉予聞翁爲人倜儻好義曠逹坦夷其與人交誠實懇欵不以貴賤親疏異致尢喜拯人之急或勸殖產爲子孫計曰貽之安足矣壯嵗遨遊江海與詩人林景淸輩相厚善迨至晚年息駕故里獨與朋舊十餘人爲眞率防分日設酌以詩酒自娯老居有廬出有騎食有甘防而嵗入常有贏故翁得以不問家有無而日與賔客樂也況安之歸慰悅親顏於違濶之久翁之樂又當何如哉予官於朝不獲豫壽觴之末瀝繼今以往請嵗寄詩爲翁壽翁能撫節擊案歌予詩以樂客否

方齋存稿卷六

欽定四庫全書

方齋存稿卷七

眀林文俊撰

記

貓相乳記

大宗伯甘泉湛公家嘗病防畜二貓焉其一貓生三子皆不育未防其一貓又生四子於是前之三子不育者與其母更乳之其母或出求食則爲之守其子不忍暫離已而一子死爲之防且嗅焉悲而鳴焉若失其子然久之則所乳三子者視之亦若其母然異矣哉公自志其事以爲人物之靈者也貓人之畜者也人之於子或非巳出者多妬害之饑寒之而失其慈愛之本心是爲人而畜者也是貓也蓋畜而人者也其言深有禆於世敎然其所以致是則非偶然而公有難於自言者按唐北平王家貓相乳昌黎韓子著說謂爲北平王之徳所致其說是也公爲大宗伯修其典禮以和神人眀其彜倫以端化本而退視於家則父父子子兄兄弟弟夫夫婦婦慈考恭讓之風藹如也夫道之行也必自家始家人化之至於其所畜亦感而化則公之徳其亦可知已公邃學宿儒名重海內方將入相天子調元气乾化樞使民用康乂物無癘疵嵗稔時和災沴不作而一家之瑞一物之祥又有不足言者矣文俊於公忝在末僚且居相比也故得聞其事而記之以備史氏之紀錄云

九華山甘泉書院田記

甘泉先生起自嶺南以聖賢之學爲倡一時有志之士不逺千里負笈從之遊者戶屨常滿故所至輒有書院以爲講學之地若靑陽之九華山先生足迹所未至而亦有書院者何哉初先生之敎南成均也前禦史何君喬時爲諸生與江生學曽輩十餘人皆自靑陽來受學及先生入爲少宗伯諸生送至淮上先生作詩與別每若不能忘情於九華者故諸生歸謀卽玆山創書堂居之以相與講眀乎先生之學蓋蓄志久矣而願莫之遂嘉靖甲午提學聞人君巡按虞君始命池守侯君爲先生作書院於玆山化城寺之東而以先生所作講義及九華詩刻置壁間如先生之臨乎是也涇野呂子旣爲之記但山髙路峻四方士之來學者不能裏糧爲久居計貳守柯君斥俸金買田十畆入焉所収僅足以充公費而贍士之資無所出柯君患之邑有寗生涵者嘗從學柯君而慕先生之學一日告其父曰今書院𨿽成而士無所贍不能久居於此其若先生之敎何吾家幸有先人之田取給饔飱足矣多畜贏餘以遺子孫無益也其父然之遂刈腴田百畆入書院以贍士之來學者予聞而嘆曰善哉今夫世之人往往能畜不能散能散矣乃或用之以廣異端而徼非望之福非徒無益且受誑而甘心焉其爲愚一也若寗氏者可謂積而能散散而要諸道者也然非先生之道徳風敎深入乎人抑何以致其然哉於是柯君屬江生來南都徴予文記其事且曰願申其說於終篇以勉學者文俊與涇野子皆先生門下士也凡先生之所以敎人者涇野子取以爲記發眀無餘蘊矣予記書院田耳此可略也無巳請以田諭學可乎夫學者之於道猶農之於田也耨之不勤其實不栗農且然況學乎孔子曰苖而不秀者有矣夫秀而不實者有矣夫孟子曰五穀不熟不如荑稗蓋病學之無成也今四方之士學於書院者亦旣悅慕先生之學矣亦知實用其力以求深造而逺詣者乎不然亦歸於無成而已豈非先生之所病哉學之要致知力行二者而已然亦知之者必若知五穀之可以充饑而後爲知之眞行之者必若食者之求飽而後爲行之至近世學者病在徒知而不能行夫茍不能行則其爲知也口耳而已豈得謂之眞知也哉此先生知行並進之說所以爲破俗學之陋而大有功於來學也然則有志於道者卽是求之足矣豈必先生親居於是靣承指授然後爲有益哉江生歸試以是說復柯君以爲何如寗生之父名鐸居鄕多善行卽此可占其餘矣田之疆畆徭賦及一切條約則刻之碑陰

瑞葵記

僉憲山陰敬軒沈公之圃有瑞葵焉一蒂七花時公適致仕家居凡來觀者皆曰此沈氏將盛之徴爲之見之賦詠者旣甚侈矣公沒若干年其子今禦史文瀾恐嵗久事湮無以昭示來裔乃命工圗之而虛其上方徴予記公之爲莆郡推刑也予以諸生數辱奨借公旣歸猶每向禦史君道之禦史君以予爲公知已故以記見屬嗚呼予何足以知公而爲之記哉今夫天下植物多矣惟葵之開必向日日君象也故臣子之忠其君者必取葵藿以自況然古今植物之爲瑞者若木之連理之並蒂禾之同穎見於傳記者多矣而葵之爲瑞獨未之聞乃至於公而創見焉公𨿽玩而樂之亦不自知其何以致是也以予聞之物有以類而相感者殆此類也乎始公以進士來爲吾郡推刑多平反寃獄郡稱神眀自是鄰郡有疑獄不能決者當道多檄公決之公在郡三年比歸行槖如始至時可謂防吏矣使者交薦之召居憲幕久之出爲湖廣按察僉事分巡衡永𨿽僻逺州邑巡歷必至官之受球及吏貨法爲蠧孽者立寘於法而申雪寃滯撫摩庾瘵威行徳流境內大治及致政歸禦史君復起進士出知霍山南昌二邑公復遺書以淸白忠勤朂之考公平生之所履歷要之爲不負於君不負於國如葵藿之傾心太陽者蓋至老而不衰也然則是物之爲瑞將以表公之心而彰公之徳乎不然公之圃豈無他植而其瑞乃獨見於葵哉孟氏之孝也而瑞見於竹田氏兄弟之友也而瑞見於荊夫物之以類相感者往往如此公之事信非適然也公之學不及大用於時而優遊林下享年七十五以終今禦史君又能光紹前徽揚聲天路持斧所至風稜凜然而其淸修之行忠直之節視公無愧焉一時士大夫皆以逺大之器期之其餘諸孫未仕者皆溫溫不去儒業夫以公子孫之多賢者如此然則是瑞也謂爲沈氏將盛之徴豈不信乎予不敏謹濡筆而記之旣以頌公之徳且以俟於無窮云

樂庭記

樂庭者奉新廖翁別號翁仲子余姚丞振纓比在京師徴予記予觀世之王公貴人位髙祿厚者常懷不測之憂而沈於下寮有意進取者又常終日役役奔走局蹐於持權者之門乃得尺寸焉其得之未必樂而失之又以爲憂也若夫士庶人無位者宜可以樂而無憂也然庸眾之氓鮮克循禮貧者則以饑寒而邇邪富者或因溫腆而溢欲爲之不巳小則爲怨詈之招大則速徽纆之入憂辱至矣然則自王公至於士庶人茍非其心不累於欲其有能樂者鮮矣廖翁隠者不以榮利動心久矣而用以治其身刑於家者造次必在於禮義平居無外事惟敎子讀書力田供賦及貨物於人薄入其息如是而巳有司髙其行誼嵗舉鄕飲必延致賔席盜過其門曰此翁長者也相戒不敢加害吁亦異矣翁旣壽考而子孫多賢家產亦丰居有廬食有肉出入有輿馬自少壯至老七八十年未嘗一日有憂患之幹世之樂亦有如翁者乎而翁之樂非以其心不累於欲而然與孟子以不愧天怍人爲樂漢東平王言爲善最樂翁之樂殆近是乎予從子景暉尉奉新知翁之行爲詳間以語予予固以識之於心矣故今於振纓之請不復辭而樂爲之記吁安得世皆若翁也翁名心傳字若虛

易州重建府判公館記

易州爲西北咽喉自茂山衛移至於此兵民雜處治之益難其西八十里爲紫荊闗嵗宿重兵焉蓋外控夷狄內蔽京師要害之地也先年添設山西副使一員開署易州專理兵備保定府通判一員焉後指爲冗員一切裁省比因撫巡建議以爲非便乃復設通判仍卽易州爲治所凡境內大小事及邊闗重務悉聴分理其不重乎初府判旣革所居公署有司視爲空谷不復修葺日就傾圮及今通判績溪程君伯祥至惟見蒼莽中頽垣斷礎而巳視事數月防部內無事乃白於巡按禦史趙君請卽故址重建趙君然之委知易州事胡君山專涖其事而以易州庫金若干兩爲之費前門中爲事三間爲廂房東西向各三間以爲吏舎事之後爲燕居之室五間東西廂房亦各三間則井汲庖爨在焉繚以周垣固以圍棘規制宏敞黝堊壯麗經始於嘉靖已丒三月庚戌落成於是嵗六月甲子蓋費出公帑僅三之一其餘則胡君私規緡力以爲之助程君使人至京師曰願有記也予聞先王之時以火見興土功修其城郭宮室此王政所不廢者況署以出政政以軌民所系尢重顧可防視爲不急之役乎趙君識逹大體所至以修舉墜典爲務故鋭意玆舉而賢有司終始其事於例皆得附見然是舉也一材一甓皆出於公而成於民力居是者其得無思乎是故睹輪奐之美必思吾得安其居矣吾之民將有未寜幹止者乎覩垣墉之固必思吾得免於外侮矣而西北邊者國家之籓籬也邊防將有未固者乎推所以往隨事致思思矣必求有以善於政則庶乎其無愧也予不佞因記斯役之成敢附是說以朂夫居是者趙君名鏜京師人以才行簡入臺爲名禦史云

楓山別墅記

泉城南十里有山曰楓山樹木蔥蒨四時異狀而楓尢多故特以名其山今國子學錄楊君裕卿別墅在焉君有第在城中以其近市喧囂常欲卜幽寂僻逺人迹罕到之處別營一室爲蔵修之所而久未克遂廼嵗戊寅歸自京師始買地玆山之麓構堂數楹居焉堂之北有山髙而鋭類文筆者曰紫帽山由紫帽而北稍東爲朋山爲三臺山其前左爲獅山有三石突起如鼎足形者曰三才山其右近堂有山焉則裕卿預營以爲樂丘者也澗谷之水下合溪水東南流至孤山下入海而前揖於堂堂之規制𨿽小而山水之勝具焉裕卿心樂之稍暇則挾書誦讀其中悠然自足客至肅以入彈琴賦詩爲樂或相與登髙眺逺見四山環翠眾水流碧藻思橫發愈不可遏凡來遊者皆畱詩壁上自裕卿再來京師今四五年而意恆在楓山也間命善繪事者冩入縑素懸於退居之署時玩之以自適予一日偶過之裕卿指以語予曰此吾楓山別業也吾營是以待老且十年矣他日子過泉南尙其覓我於此我當以胡麻飯爲餉盡出山中所作待子評之子能爲我信宿畱乎予笑曰有是哉夫古之君子𨿽身居重位畢力殫智於天下之務而其心未嘗一日忘丘園之適視嬰情於富貴溺志於聲利至於老而不知止者萬萬不侔也今裕卿猶是耶裕卿文學行義見推時輩然歷官二十年恆在文墨之地其學及於人者未普也是將膺顯秩躋膴仕以盡防其施俟功成志遂然後以老請於天子歸隠玆山之下日從故人賔客遊覽以畢此樂則楓山之勝將因裕卿而有聞於時豈不偉哉嘉靖丁亥夏某月記

東園祠堂記

何氏旴江望族文獻之盛者著在往牒國朝仕最顕者太子太保吏部尙書東園公諱文淵始以溫州守課爲天下第一召入爲少司防後晉冡宰致仕卒有子六人第三子曰刑部尙書椒丘公諱喬新當成化治間椒丘公之名滿天下其卒也守臣交疏其賢贈少傅諡文肅第四子諱喬壽從一峯羅先生受經亦舉鄕闈第六人嗚呼盛哉初冡宰公有讀書之屋在城南門外溪山秀朗竹樹蓊薈公樂之旣沒側室張氏知公不忘是也卽其中肖像朝夕哭之其前買山數畆自營壽竁前爲享堂讀佛氏書其中曰死祀我於此張氏沒無子其婢爲尼居其中主香火遂襲以爲常嘉靖丁亥坐詭祠毀公之孫實同其子姓謀曰此吾先人故業也亟詣官贖之就以是嵗冬十月卽享堂故址創祠堂三楹而以肖像之堂爲寢室祠堂五龕中祀始祖宋寶謨閣學士文定公左爲贈吏部侍郎徳源公右爲贈刑部尙書景營公冡宰公祖父也又左右則冡宰公及其子孫各以昭穆祔扁東園者祠爲冡宰公作也旣成眀年實同用學宮例貢至京師授寜國縣學訓導將行具事始末來請記予聞盈虛消息造物之常國朝父子尙書才四五家何氏居其一斯極盛矣今其子孫顧多且賢也則先公遺澤所以衣被後人者深且厚矣後之人胡可不深長思乎思之何如盡其孝焉耳廟以時修墓以時展四時之祀燔濯必潔節祝必防庶防其歆享之孝盡於是乎未也詩不云乎無念爾祖聿修厥徳夫修徳所以崇孝也出而仕也用前輩君子之道以事其君治其民隠而處也用是道治其身曰吾以忝吾先人也若然天下言公卿家有儀軌者必以何氏爲首稱而世澤益綿將來之盛其未艾哉其未艾哉

新建水南書院記

莆文獻莫右水南誦之聲聞數里由科目出爲顯官有名於時者後先踵接可謂盛哉然市肆雜喧士無講論之所恆以爲病其地西南故有紅泉宮治中鄕人以詭祠奏攺爲社學正徳壬申燬於火始謀卽其地爲書院請於巡按禦史李公如圭提學副使姚公鏌皆曰可檄旣下防二公相繼去有司憚於勞費遂寢今守馮侯馴下車之初鋭意文教諸生復以爲請侯亟諾之而水南縉紳若翁方伯朱侍禦諸公首出泉貨爲倡士各以貲來助有差而屬丘君諧許君效賢專涖其事以辛巳十有一月某甲子先建文廟三楹以祀先聖未防告成侯見而喜之顧講堂未立齋序門廡未備欣然以爲已責貳守李侯縉別駕何侯晉節推朱侯鼐曁大尹雷侯應龍鹹協心相成遂命河泊官洪憲等兼涖之爲講堂三間於廟之後翼以二室爲東西齋房各十有五間南有儀門儀門之外左祀所嘗講學於斯者曰林公艾軒右仍祀名宦郎中裴公次元禦史蔡公熈凡齋居庖庫諸室罔弗具備總爲大門以扄鐍之甍棟壯麗規模宏敞而其爲費則皆馮侯隨時區畫不煩於民今天子嘉靖初元四月某日甲子工旣告訖諸士來觀皆若勃然而興起者扁曰水南書院嵗以春秋二仲次丁日請鄕先生主祀事而祭祀之費與諸生廩餼之供則馮侯與新尹趙侯葉方次第規畫以充僉謂此舉曠古盛事不可無記乃具事顚末請文俊記文俊竊觀春秋新一門築一臺必謹書之重民力也惟魯侯修泮宮不書以爲是所當舉也有若書院之建不當以勞費爲憚者此春秋之義也馮君及諸君於是賢逺乎人矣前代盛時學校寖興然有志之士往往依書院以講習大率多至數百人官設山長以主其敎此蓋學校之外別出一罏冶以爲陶成人才之具而爲聖賢之學者恆由是以出此今日建立之本意也學於斯者必盡棄俗學之陋而相與潛心所謂聖賢之學者以是而知以是而行以是而始以是而終孶孶汲汲期必至於聖人而後巳然其用力之要敬是已蓋自程子提出以示人而學者始有所從入文俊不敏敢述所聞爲同志者告願共勉之

楊烈婦碑記

烈婦汪氏諱莊泉州人山陰教諭某之女歸同郡庠生楊希閔爲國子學錄孟洪冡婦正徳癸酉秋九月希閔卒烈婦時年二十三每哭輒僕地良久復蘇又拊膺大哭天乎吾何以爲生耶欲自經死家人防之預弗得間時自囓其舌出血見者惶駭防益謹烈婦度不得間聞茉莉根有毒能殺人取之煮爲湯貯臥內家人不知也希閔死旣彌月其家延緇流誦經烈婦自爲文祭之詞極悲苦是夜五鼓家人倦且就寢守者亦懈烈婦入臥內更衣取所貯湯飲之比天明覓烈婦死矣預爲殮具甚悉鄰里聞者無不泣下烈婦沒十餘年郡以其事聞覈實未上提學憲副邵君鋭檄郡守髙君鉞以官錢若干緡新其墓前之祠巡按侍禦王君以旂淸戎侍禦徐君州爲之扁其詞曰貞烈於是凡過祠下者皆低徊感嘆凜然若有淸風襲人毛髮爲竪邑士夫侍禦郭君楠等謂玆事不傳蔑以厚風敎矣相與徴文刻石祠中以垂不朽予讀烈女傳見投崖赴水事每偉其所爲謂當與古之忠臣並垂宇宙惜後世不多見也玆以烈婦視何如耶大丈夫讀四庫書平日開口論天下事何處更有豪傑一旦臨小利害不幸喪其所守者往往有之此其視烈婦爲何如哉嗚呼君臣父子夫婦謂之三綱惟其所在則致死焉一也烈婦之事傳而忠臣孝子接迹於天下矣

柯希齋曰維騏著宋史其烈女傳小序云易坤之詞曰妻道也臣道也褒烈女者所以勸爲臣也文修公先得我心乎

祁門縣重修閶門堰記

祁門縣西南十三里許有灘曰閶門其水下流入鄱陽合於大江商賈之舟往來相續夾灘巨石對峙如門亂石劍立舟上下從石罅中詰曲行稍失防禍且叵測唐元和中路君旻爲令卽灘上流築堰別開斗門引水西注丁家灣民甚便之嵗久而潰水由故道咸通間令陳君甘節復積木爲橫梁築成之未防亦潰蓋爲患久矣正徳某年漳州洪侯晳來知邑事旣下車問興革所宜父老具圗志上之侯慨然有志顧役重費鉅未欲勞民居無何邑人前錦衣汪君瓊歸自京師侯與語是事君曰此吾志也願私出貲成之無勤有司侯義之以其事聞於郡及撫按使者咸加賞嘆遂以屬之君念前此用木則水嚙易壊輒修修且勞民今吾當爲經久計爰代以石卽故址累爲堰其崇二丈五尺廣三十四丈長視廣殺三之二堅厚比昔特倍焉用金凡三千餘兩費不出於公斂不及於民蓋逾年而堰成旣成水不得南奔復西入丁家灣以流風檣浪檝悉從是往來舟人賈客自幸得以去險卽夷凡過此者皆瀝酒相賀而江湘川廣之貨日至境內物價不致翔湧則君之恵豈不溥哉予觀世之人率能蓄不能散間有揮斥金玉而不惜者則或用之以飾釋老之宮浮屠之像其意蓋以邀防福而已吁亦惑哉若汪君者捐數千金之費以爲民建萬世之利可謂仁人之用心矣然自路陳二君後令於此者多矣至洪侯始復究意於是侯其豈弟君子民之父母者乎邑父老汪以深等不忍忘侯與汪君之功屬庠生胡洤以書幣來京師請記其事於是乎記

蘭崖記

吾鄕翁君祥伯別號蘭崖間來京師與予處逾年知其爲有道者久而益親蓋助益予爲多譬之芝蘭之室入其中者久而與之化矣將歸請予爲記予未暇究君蘭崖之說曩時嘗行於野見夫澗壑之隈崖谷之間往往有蘭生焉爲之嘆曰騷經以況君子故君子好之爲其臭味之似也是宜殖於戶庭階圮近人之處顧叢生於此何哉吾恐蘭𨿽芳終蕪沒於涼煙白艸之中與榛莽等耳夫誰知者哉吾悲夫蘭之不遭也𨿽然幽貞絕俗此蘭之所以可貴也世之君子履仁服義抱其徳馨而退處於寛閒寂寞之野深蔵恥售賢逹之士或未必知知而未必爲之推挽是不猶蘭生崖谷而知之者寡乎是不足爲君子病也使夫君子者亦與夫希進之徒輕自矜衒以求人知則所謂芳艸變爲蕭艾者矣又何芳之可祗乎易曰履道坦坦幽人貞吉君以蘭崖自命意在是耶嗚呼芝蘭生於僻逺而荊棘彌於路周任世道者又不能無愧於斯矣

太平府儒學重建記

太平古姑孰郡人才之盛著在往牒國朝太祖髙皇帝自和州渡江首駐驆於此及定鼎金陵遂爲畿內郡聖化所被最先且深百七十年間鴻儒魁士以道徳功烈著稱者亦旣多矣然科第之盛視江南諸郡顧若不及議者謂學宮卑隘又前廹孔子廟幽昧不眀才之登耗固不系於此然非所以爲文眀之地也且嵗久不葺衰敝滋甚監察禦史莆田宋君茂熈奉命巡按南畿所至察防利病而建革之風裁峻甚猶汲汲於文敎間因詣學見之病其不稱也顧瞻廟東校官廨舎在焉則指以諏於眾曰是不可攺建於別隙地而徙學於此乎僉曰然遂出贖金百餘兩屬郡守衛祝侯詠攺作之祝侯自給事中來知是郡下車卽有志於是屬時詘未遑也至是欣然爲已責度地籌費庀材計傭凡所當爲靡晝靡夜巡撫都禦史平溪侯公位提學禦史姚江聞人君銓聞之皆協力相成防嵗饑巡撫公檄郡出粟募饑民就工民爭趨赴提學君則捐學租之入以佽助之爲眀倫堂若干楹爲東西齋各若干楹前爲儀門若干楹材木瓴甓必堅必良黝堊丹漆侈然光新而規制恢位勢顯敞迥異舊觀別爲校官居舎於學傍其外若門垣若泮池則因舊修葺而疏濬焉工旣訖巡按君帥郡長貳曁學官弟子以始立學禮舎奠於先師廟下退坐眀倫堂見靑山前陳黃山北峙白紵天門諸山縈帶左右則皆相與嘆賞以爲奇疑天造地設以待今日非偶然也而是郡人文益盛蓋肇於斯矣於時敎授鄭富由進士銓授始至謂玆盛事宜有述也爰具事始末率庠生李珂何銑來南都徴是記蓋聞先王之世家有塾黨有庠州有序國有學皆所以爲造士之地也士者民之望也士習正則民俗美而治可防矣我國家稽古右文崇儒重敎內自京師外逹海裔罔不有學而嵗久或圮任風紀師帥之責者乃或指是爲非吏議所急坐視其敝而不爲之所此爲知先務者乎今玆郡學賴賢憲臣又諸君子相爲振厲而作興之得因爲新去幽卽眀旣幸矣士之講論於是而接於耳目者盍亦充類致思以求學之要乎必也講學以致知主敬以立本涵養深而操存熟使私欲不畱而吾方寸之地廓然廣大湛然虛眀無一物爲之障礙及出而任治平之責設施論議亦必磊磊落落爲陽之光眀而不爲陰之柔暗審如是世道將有賴焉庶防建學者之意乎魯人頌僖公能修泮宮曰濟濟多士克廣徳心俊不佞敢援詩人之防而致其望於多士者如此是役也經始於嘉靖乙未某月某甲子成於眀年某月某甲子肇斯舉者巡按君而規畫緡力以助不給者祝侯也若通判諸陽總程督事知事譚景翀訓導丘佐時郭守識李大有分董其役蓋皆效勞於是例得附見云嘉靖丙申某月某日記

說

瓶魚說

里人陳氏子客京師幾上常置一瓦瓶中貯水可一盂畜小魚數尾絕憐之間數日輒爲滌瓶易淸冷水又爲捕小防時食之予偶見之竊怪其員頭橫目黒鬛而赤尾猶夫魚也胡憐於人獨爾耶𨿽然是魚久處江湖今見畜於此游泳跳躍不過數寸之地亦困矣哉卽不幸愛者稍弛食之不時以累月日水不爲易臭穢之气觸鼻而魚死矣是將與涸轍之鱗無異視泛處江海不爲人所憐者又不知孰爲幸不幸孔甲時嘗有豢龍者其後龍死醢而食之夫龍可豢則亦醢龍且爾矧魚乎哉今觀是魚悠悠然若在江海不以爲憂者世傳魚目夜眀顧不能察此何也悲夫

望字希呂說

從兄西莊先生將冠其冡孫望而命之字曰希呂間以書命文俊曰必爲之說以詔之俊聞之方呂望之在漁釣也其志若終身焉及西伯出獵遇之與語大悅曰吾太公望子久矣載以歸立爲師尊之曰尙父其後佐武王伐紂定天下而功烈之盛遂與伊傅周召並稱夫尙父之學𨿽不可詳考然其告武王之言曰敬勝怠者吉怠勝敬者凶義勝欲者存欲勝義者滅此四言者卽大易敬義之防也可謂約而精矣故孟子曰若太公望則見而知之謂其得道統之傳也自司馬遷作史記望爲文武師其事多兵權奇計後世更相沿習遂以尙父爲兵家者流而取其書雜次之孫武穰苴尉繚子之間是蓋不知尙父者無足怪也而或者又以其治齊之政少之予考之鄭云望旣受封畱爲太師輔周未嘗之齊也果可盡信乎是皆不足深辯吾以爲學尙父者且當用力於其敬義之訓使無一時一念不在於此幸而見用則以其學施之天下如其弗用寜終於渭濵而已不輕於求售也若然則進可爲名臣退不失爲君子庶防尙父之徒哉西莊兄學成不售益務善弗懈以委祉於後人望防慧嗜學意者其在是乎夫學者立志當以三代以上人物自期故予因其命名與字之意而推眀呂氏之學以勉之呂何人哉希之則是

夢升字君符說

都憲松厓方公卜日冠其嫡孫夢升屬予命之字並爲之說夢升生之前一夕公夢有龍見於井繞屋而升乃生因以夢升名之異矣哉昔鄭穆公以夢蘭而生唐叔以夢虞而生其事皆驗今夢升豈異哉因字夢升以君符又推其義而爲之說曰夫龍陽物也時潛而潛時見而見變化莫測蓋惟大人之徳足以當之故易稱大人之徳爲龍徳然則徴於龍而生者未爲奇當以符龍之徳爲貴也鱗虫三百有六十而龍爲之長倮虫三百有六十而人爲之長人固龍也而何具龍之徳者若是少也夢升年妙質美今當乾爻初九之時正宜養靜處晦從師友以問學爲事蓋潛而未見之龍也他日學優而仕致身靑雲之上必將推其所學以霖雨天下功業昭於時利澤施於人人將爭先睹之爲快則九二之見龍九四之躍龍是也至是則龍之潛者升矣而公之夢不果符矣乎公之文章風節聞海內譬之神龍威鳳天下無賢不肖皆知其爲瑞冡子思興孝行篤純亦旣以文學舉於鄕矣夢升爲公之孫思興之子也不亦難其繼乎不思所以繼之公之夢殆未見其能符也可不懼哉可不愼哉

方齋存稿卷七

欽定四庫全書

方齋存稿卷八

明林文俊撰

志銘祭文

明山東兗州府推官馮公墓志銘

嘉靖庚寅七月卄七日蘄州馮公以疾卒於正寢明年三月某日塟州之淸善裏佑興山祖塋之次其孫鄕貢士天馭方歸匄太學奉廣東按察使張公齊狀詣予請銘墓按狀公諱翺字時舉號雷崖世居蘄州曾祖某祖某父某母陳氏公頴敏彊記年十四補州庠子弟員屢躓塲屋以貢入太學試京闈又不利正徳某年授山東兗州府推官治獄寛恕民有其父死而誣爲怨家所殺者獄久不決公至郡亷得其狀召諭之曰汝父實病死汝不速殯顧欲緣是以防人於罪耶縱成獄亦必啟棺驗眎殘傷遺體汝其忍之乎其人聞之兄弟相向號叩首伏罪一郡皆稱其明承委督所屬逋賦例有賂遺或以告公驚曰此何例召賂者亟以還民否且抵罪於是邑惴惴奉法所督賦常先列郡而集逾年告老歸郡守董君旭爲勇退圖贈之公事親孝爲諸生時旁捨火起公自外望見亟馳歸入負母及取先世告身以出余無所問巳而火亦尋滅居父母喪哀毀成疾旣免防忌日必哭四時祭薦必丰歸自兗州他無所營惟以治先塋及祭器爲急二弟早卒爲卜地營塟如禮而撫其孤不異巳出族姻故舊婚防不能舉者皆周之家有多景樓晚年日與賔客觴詠其中或閉戶焚香燕坐怡如也卒年若干配羅氏有淑行先公八年卒子男四雕鶚鸞鷺女二適某某孫男七天馭天騄天驊天駿天駟天馴天【闕】皆業儒孫女六銘曰

穴趾埈墉其成易毀弇腹侈喙其出易匱嗚呼雷崖徳浮於位爲家孝子爲郡亷吏亷不近名孝有錫類嗚呼雷崖我銘無愧

洪母太安人吳氏墓志銘

太安人吳氏贈主事洪公南湖仲謹之配今紹興知府珠之母也正徳丁丑十月卄二日卒卒之四年辛巳珠舉進士爲戶部主事明年以尊號恩贈爲太安人珠旣歸襄事又自狀其行速予銘按狀吳出宋狀元叔告太安人之父諱朝器母曰陳氏防有至性年十八歸南湖公逮事先姑姑常稱其所爲以勵諸婦姑旣老代綜家政一毛不入私室奉其身及子女甚涼而所施率厚南湖公不治生業又常鬻田貸金以賑人之急家以故落而好賔客好施與不倦太安人宻爲區畫以佐其費公兄弟多先物故則又贊公買地塟之一切經費多出太安人公弗知也珠防慧公以舉之晚也甚慈之太安人嚴督之學曰汝不思成叔父之志乎叔故鄕進士剏也珠力學有名正徳癸酉取鄕解於是公巳歿太安人率以拜祠下教且泣珠亦泣丁丑下第歸至家太安人疾巳革聞珠聲急下牀抱以泣曰吾兒至矣越數日竟卒年五十九男二長珠由郎中出守以文行器識稱娶佘封安人次琨娶朱女三長適翁渠卿次適趙以新又次適翁槃者側室陳出孫男三應奎應壁應參孫女四南湖公存日嘗自營壽竁於其兄弟墓側旣成以爲不祥曰必攺卜也太安人垂絕語又及之嘉靖乙酉珠攺營紫帽山西淙白水之坑頭之麓以四月十七日以二柩合窀從先志也銘曰

洪出忠宣其後必興遙遙華冑南湖是承惟南湖公其殖旣厚有吳相攸亦防之遘顯命伊始千里分麾自昔奚爲惟後之貽兆於牛眠協於廟食永世烝祀惟以考徳

故福建右布政使致仕晉階資善大夫澤西杭公墓志銘

嘉靖甲午閏二月八日澤西杭公卒春秋八十有三公之董學於閩也文俊猥出門下辱陶甄焉竊祿以來違逖門墻餘二紀矣前年公以八十自壽詩並手簡遺予其字細楷不類老人書謂壽且未艾也乃遽至是乎訃至南京予哭於寢爲文祭之後數月封走使者來告逺日願爲幽室之銘嗚呼予胡忍弗銘按給事毛君憲狀公諱濟字世卿其先自中州來居於杭後從宜興東霞埠始祖邦愷再徙今百瀆裏在笠澤之西故公自號爲澤西防頴異十嵗能爲詩長從鄕先生卜從大逰博綜經史貫穿百氏爲文下筆沛然與弟都憲公淮皆以文學見重三吳治壬子年四十一領應天薦明年第進士授吏部稽勛司主事進考功司員外郎冡宰喬公宇時爲郎中公與協心共事考覈臧否允愜時望進稽勲司郎以親老乞歸省亡何陞福建按察司副使督學政以善俗作人爲己任教人必先經術而本於徳行以身先之士習翕然丕變當署司印或以儒生易之公揆情定法狴無滯囚老吏驚服使者飛章薦之當軸以舊銜抑不以聞久之陞布政司右防政值汀漳用師屬公督餉曲慮周防寇不能掠鈔軍食饒給逾年賊平分守邵武威行惠敷吏民畏愛之大方伯朝政京師公當攝印適交承吏盜印去公不爲意旣而得之封識宛然人以其量似裴中立竟坐是調廣西尋丁父憂服除補河南左防政分守南陽南陽地近湖襄流民雜處且多豪彊公開示以禮而裁抑以法眾皆帖服宗室以防欲置人於死公曰吾不能殺人以媚人力爭不可竟釋之陞福建右布政使閩人聞公再來懽聲溢路旣至輕徭省賦民困爲之蘇醒有賂鎭守市舶議造海船者臬司亦爲所惑公獨抗議以爲不可其事遂寢正徳丁丑以年及乞致仕優遊林壑將二十年兩遇覃恩階晉至資善大夫公爲人戅直剛方言動必以禮與人交不爲媕婀取容有過則面斥之然胸次洞達坦夷不設機械故人𨿽憚其嚴而樂親之居官任職不避怨嫌尢以冰蘗自勵爲吏部時監司有以千金求脫重辟者叱而去之旣致仕屏迹不至公府鄭禦史慕按部至常求見不可得以楮金爲遺問禮固辭不受淸撡類如此𨿽貴不畜姬侍年六十三防內子遂不復娶居常獨寢一堂命童子侍盥櫛而已事親至孝間得羙味親未嘗不敢先嘗居防不以衰廢禮友愛諸弟出入必階逺出公以老用兩人舁都憲公常衣冠徒步從後鄕人賢之卒之前一日偕諸弟泛舟飲酒賦詩樂甚約明日遊蓼莪庵比曉攬衣下牀問霽否趣家人治具忽噤而逰聞者皆悼惜之曰善人亡矣故舊門人有千里來防哭者郡邑大夫臨弔致賻襚以明年某月某日塟某山之原從先域也曾祖敏祖徵父倫封吏部稽勛司主事母王氏贈太安人配王氏封安人子男一太學生封也文行不忝其父孫男三惟銳惟銑惟純孫女五自少至老手不廢書爲文章典則莊重如其人尢長於詩所著有澤西稿聨句集若干捲銘曰

杭世緼善雌伏弗愆委祉禪體慶澤蜿蜒乃及於公昻昻軒軒志惟慕古學乃沂源爰自稽勛出秉文蟠身爲型範教豈空言晉防省政遂長薇垣公曰退哉無若觸藩乞身於朝飬髙丘樊其所未食以貽子孫嵗時之佳或琴或樽山躋溪泛偕其弟昆金舂玉應詩編討論流風所被薄俗爲惇嗟公齒徳邦人所尊水之渤澥山之昆侖今則已矣問於九泉刻詩墓門公乎永存

故淳安縣知縣姚君墓志銘

姚氏先世光州人在唐俊傑偉兄弟皆登第稱三龍者始入冓居泌園元右丞都副使崇再徙涵江三世鑑又從湖洋塘之電陂卽今所居君曾祖紹秩祖資徳父封君商皆緼徳不仕委祉於後故君與弟禦史鳴鳯及其子推官虞先後第進士封君以禦史貴防恩封南京太常寺愽士一門簮纓蟬聨冓人榮之君諱鳴鸞字景雍八嵗能屬文禦史少四嵗亦頴敏甚封君嵗延師教之君進則質疑於師退以所聞授弟家庭之間自爲師友學益長進正徳庚午領鄕薦庚辰與季父今郡守正同捷春闈屬武宗南巡未奉廷對明年今天子嗣統臨軒策士君登進士第試政兵曹首上疏言七事一曰崇聖學以端治本謂古今近臣蔽主必以聲色娛其耳目陛下宜法祖務學鑑前代興亡之迹絕外好斥嬖佞則本正而化行二曰明典禮而抑驕縱謂禮莫先於正名今尊崇之典議者紛紜宜早爲裁定而戚畹怙勢奪民產其風尢不可縱三曰立紀綱以肅朝政謂國朝正統以來內臣王振曹吉祥劉瑾相繼濁亂朝政及各處鎭守索貨害民皆宜預爲之處四曰淸言路以審取捨謂正徳末年臺諌沮气今宜開言者之路其言毋足采者置之則取捨當五曰保聖躬以固國本謂國朝之制太子未立親王不遣之國自劉瑾蓄逆在京師不畱同姓國本空虛宜復祖宗之舊六曰敬大臣以隆國祚時大臣有系詔獄者故云七云汰僧道以辟異端其言皆鯁直不避忌諱聞者壯之是冬當選以親老防乞近地校官以便祿養不聽除知浙之淳安縣先是經費外多無名之徴上下肆爲幹沒民瘵滋甚君至立爲減革嵗所省不貲當道嘉之取以試他郡豪家賦不時輸貽累貧民君以理曉諭不從則痛繩以法自是邑無宿逋民免於累縣丞李才死非命爲直其寃且以衣冠𨿽忤用事者不卹先時大旱三月至是忽大澍逺近霑足人謂之洗寃雨嵗歉發廩賑饑全活者數萬人淳俗厚嫁女故生女多不育君嚴論財之禁申舉女之諭俗爲之變生女多以姚名之淳遂之間有銀冶上生毒艸爭者不勝輒服艸死訟無虛日君塞冶薅艸爭遂息君事練而才優𨿽政務叢沓而從容酬應常若無事以暇日修邑志葺廟學及壇壝祠墓之類旣成皆自爲之記在邑三年百墜具興惠化旁洽邑人刻碑頌徳巡按禦史潘君仿薦於朝嘉靖丙戌考績至京歸遘疾以是嵗四月三十日卒徳州泊頭鎭享年四十君之防過桐江舊民迎哭不勝悲相與設奠致賻禭送至數百里而後返邑師生以君治行白於浙當道覈得實祀於名宦而冓復祀君於鄕矣嗚呼君𨿽短世而兩地廟祀血食無窮此豈可以百年論修短者哉君事親至孝旣仕恆以親老不及養爲恨與禦史君極友愛一衣之華一味之甘必共之如是者蓋終其身家譜久不修爲訂訛補漏族人賴之與人交忠信不欺對妻孥禦子弟無惰容媟語君之內行修飭如此宜其設施見於外者卓卓乎度人逺也配董孺人同邑處士某之女治家嚴而有則在官所隨事規益君得其助蓋多君之歿也孺人及二女在側皆以哭君致疾已而長女先卒丹陽石羊村至吳江孺人繼卒爲是嵗六月二十六日享年四十有一子男三長虞今爲鎭江府推官治聲籍甚次夏平海衛學增廣生次殷孫男一君以嘉靖某年某月日某山之原董孺人祔前事推官致君禦史君狀以速銘於予予悲君之志不得大施於時也因其自號亦云而爲之銘曰

嗟若云乎鬱鬱紛紛蕭索輪囷其出岫也吾不知其何心其散去也吾不知在山之阿抑河之濆乎噫嵗方旱熯物如惔焚云乎云乎夫旣從龍而爲霖矣胡不普厥施而膏之屯吁嗟乎云

鄕進士範君墓志銘

甄寜範生徳卿以嘉靖乙未八月十有七日卒於家君始得疾自度不起卽爲書告其尊甫今南京少司空衢村公詞若訣別者公得書憂悸不知所爲惟禱於鬼神問於卜筮而已旣浹月凶問果至公卿以下皆往弔慰公對客涕汪汪下明日具防乞歸謀其事預屬同邑鄕進士楊生應詔爲狀而以請銘於予予於公忝有鄕好義不可辭爰爲序次而銘之曰範氏先世居汝陽唐乾符中有仕閩者值黃巢亂因畱建州子孫世家焉君曾祖某祖太學生某贈中憲大夫廣東按察司副使父衢村公嵩起進士洊官至大僚爲時碩人娶唐恭人無子側室吳氏生君於宣州官舍因名曰宣字徳卿防頴敏出語驚長老同郡太僕少卿楊公亙試之嘆曰奇材也因許妻以女年十三隨宦河南少司馬王公珝時爲防政試以唐主賜徐世勣李姓論伸紙拈筆數千言立就出經入史新意湧出王公命之歸補郡庠生嘉靖壬午年十七以易經領鄕薦上春官不利卒業冑監益淬勵爲學六經子史下至星歷地理諸書靡不淹貫爲文章善往復馳騁不爲步驟所縛而必歸於理祭酒司業得其所試奇之特加敬禮尢注意天下事凡屯田馬政漕渠邊防皆嘗考究具有成說歷歷可行不幸未及試年三十得羸疾以卒於乎有足悼哉君早防生母鞠於適母唐恭人愛如已出公宦遊四方恭人畱治家務君在膝下左右承順動求愜意事無巨細咨而後行恭人歿哀毀骨立防悉遵古禮與異母弟某特相恭愛某有小過公欲撻之君卽跪爲救觧蓋其孝友之篤如此平日服食簡約賙人之急出貨刀猶棄粃粺族婣故人顧卹尢至初公以大中丞撫蜀蜀邇畨夷連嵗用兵君奉書於公曰兵凶器也傳曰師之所處荊棘生焉自古善制邊者不師而不殺惟大人愼之又常寓書勸公早歸曰願大人毋過爲子孫計嗚呼此豈尋常士大夫家子弟所及哉君娶楊氏少師文敏公六世孫先一年卒有子一人曰學詩生八齡矣女二人長許聘滕氏子某君卒明年卜某山之原日食卜以某月某日又食遂以其日穸銘曰

疇之沃矣爰有嘉谷旣芟旣柞而胡不獲山之輝矣爰有良璞旣磨旣乃毀於櫝惟君之系休聲世繼以及司空令徳豈弟毗國克忠牧人以惠施及嗣有慶實延不位不年孰訊於天惟躬不然後將多賢何以徴之閟辭幽阡

東石談君配蔡氏墓志銘

孺人諱秀字橊卿姓蔡氏松之上海人西山先生之後處士某之女年十七歸同邑談氏爲東石君之配東石名田其尊考侍郎彛庵公始擇婦於蔡氏孺人方在髫齒特爲所奇旣來歸執婦道謹甚姑太淑人張氏愛之教以詩書輒能記不忘浣滌縫紉饋食之事必躬任之太淑人老且病恆語人曰吾十年之生孝婦所致也及卒孺人哭之幾毀侍郎公慰以詩及侍郎公歿哭亦如之惟時東石業舉子家事屬焉綜理周宻凡嵗時伏臘賔祭之供至於米鹽之細具有條序不以煩東石東石以其故得肆於學爲古文詩歌日以有名然試輙不利孺人慰之曰斯命也已東石年三十八尙未有子孺人勸立兄子爲後其上太學也出鐶釧內之袖中曰願以此置妾生子也東石如其言果連生四子及兄子破產束石怒甚孺人多爲好語觧之兄子夭死撫其二孤尢恩仍分產與之人以爲難東石喜賔客樂交遊孺人戒媵侍日治具餉之𨿽嵗入無贏弗計孺人生男多不育僅一女甚慈之然衣食必均諸子人莫能辦嘉靖乙丒五月二十七日疾旣革猶處分家事語畢而逝略無怛化意春秋六十子男四賔之宬之家之寜之孫二琥珜女六長適光祿卿陸公男太學生棐卽孺人出次適學士沈公曾孫太學生載采次適尙寶卿張公孫堯允次適都給事張公男琨余防未聘東石以庚寅冬十月之鶴坡談氏靑山自爲狀次其世出行事命棐來請銘予聞東石名二十年今觀其狀孺人之行如此則孺人之賢亦女流不易得者寜不稱其爲配矣乎銘曰猗歟孺人允迪壼彛由婦而母克孝以慈顯允君子葭有文辭伊疇翊之曰得其孋弗偕於榮命也則屍閟銘幽墟庶永其垂

故南京戶部郎中進階朝列大夫致仕澹庵方公墓志銘

予少聞先生長者言吾冓先輩有郎中方公者恬退不嗜榮進居鄕惇行古道俗化之予願執鞭焉而恨生之晚比在京師公之孫禮部郎中瀾間語予曰先祖之行族伯父防政公逵已摭爲狀然未有志於石者今請先生追爲之可乎予曰近世士大夫率有銘以然不數年形迹澌滅鄕裏不復省記其姓名者多矣公𨿽無銘至今將六十年談誦盛徳者若出一口然則公豈恃銘以爲不朽者哉𨿽然予聞公之賢倘因吾子之請得執筆銘公墓乃所願也瀾聞之遽以狀請按狀公諱迪字從善號【闕】嗚呼公於是時年老而官淹然且挺然特立不肯附麗故人以規進取斯其爲前輩君子之風乎性無他嗜惟喜讀書六經子史百氏靡不搜究爲文章典則溫厚詩宗盛唐致政家居不營貲產惟與騷人韻士唱和於松臯荔圃間竟日忘倦然多不存稿旣歿子孫搜葺散逸僅得一二曰澹庵稿藏於家平居造次必在禮法無惰容媟語子弟嚴憚之成化某年某月某日卒正寢享年七十有二初娶顧氏贈宜人再娶鄭氏皆有歸子男四銘曰

禮以爲馭徳以爲輿行乎康衢坦坦舒舒世之所趨我則徐徐豈獨司馬政府無書壽水之上旣懸巾車食惟先疇居有敝廬彼仕而休腴田廣居曰可長存轉瞬而墟論世攷徳孰與公如我銘匪防公永有譽

監察禦史鄧君墓志銘

奉新鄧君顯麟字文瑞正徳甲戌進士授行人司行人己夘之春武宗將南巡君偕同官切諫謫國子學正今上嗣位收復舊職未數月擢浙江道監察禦史差視長蘆鹽法還兼掌鹽政亡何奉命巡按湖廣將滿得奇疾防歸就醫至家逾月以嘉靖戊子三月十一日卒於正寢君天資髙邁防知嗜學旣仕不廢經史爲學正時京闈聘典文衡鑑別公明所收多名士其爲禦史也初理長蘆鹺政已著能名及按湖廣未入境已亷得吏之貪鄙及事之爲民害者旣至立黜罷之民吏驚服彭明昶叛督軍討平之事聞賜白金防幣軍中冒功妄械平民君察知其誣立破械釋之所全活者甚眾比謝病歸徳君者宻走送至數千里皆哭而別居家孝友與人交表裏一致性剛果遇事是是非非不爲脂韋媕婀以取媚於俗蓋年四十五而卒曾祖某祖某考某泉州府學訓導以君貴贈監察禦史母某氏封孺人君娶同邑某氏亦封孺人男二長亷甫邑庠生次寛甫孫男一亷甫等將以某年月日君某鄕之原先事以狀授予從子景輝來請銘景輝宦於其邑凡君施於家儀於鄕者歷歷能道之若其施之朝廷者焯焯在人耳目予與君仕同朝聞之最久又不必徵之狀而後信也宜爲之銘銘曰吁嗟鄧君良柱下史出采民風入司邦紀泛駕之足期邇遐軌誰其厄之不使千里卜藏斯丘萃和延祉春秋來拜濟濟孫子猗歟盛徳百世烝祀

明故中順大夫直太平府知府熊公墓志銘

公諱蘭字天秀姓熊氏相傳爲楚子熊繹之後世居南昌枌塘灣入國朝始徙今板湖髙祖徳讓洪武中爲江右十八才子之冠徵至逾期出監泉州稅徳讓生素敬素敬生資直贈承徳刑部主事生昭以公貴封文林郎監察禦史公早負雋才刻勵問學治詩切理修文不事雕琢最爲提學二泉邵公所知正徳辛未舉進士授行人司行人奉命犒師於東南比還朝擢福建道監察禦史出理河南鹺政嵗終代還以外艱嘉靖壬午服闋赴闕攺河南道巡按廣東亡何擢直太平府知府至郡五日坐防落職蓋公出處終始之大致如此公精敏闓防遇事立可否在河東值鹺政積之餘剗剔爬梳端窒穴諸所條畫皆可經久行之至於興學勸士毀梓潼像以祠先賢尢有補於風教都禦史張公檜特防薦之還以材兼數道有大事待公而決公素爲逆藩宸濠所忌正徳己夘濠逆謀寖露乃系公之父及弟侄輩於獄以箝公口公聞之哭曰事已至此吾不言則誤國言之則速父兄之禍爲之柰何乃具以濠必反狀告其同年禦史蕭君淮而屬蕭君奏之又因所知宻白東敞具以其事聞上大怒詔捕濠諸用事者已而降勅遣中使大臣往諭之使者及境濠果反不逾月竟敗初濠見蕭君防不知其謀出於公故公之父兄幸免於難君子謂公之爲是忠與智俱焉其在廣東窮歷嶺海所至旌亷黜貪洗寃澤物潮州衛指揮王某或誣以失律當斬系獄十餘年公訊知其寃並其黨數十人皆得末減性剛介當官直道而行法所當按𨿽達官要人未嘗寛貸人服其公然竟坐是遭防以廢嗚呼惜哉公以嘉靖戊子六月二十六日疾終於正寢享年五十八以己丑十二月二十四日本裏之楊園後五年奉禮部主事張公鏊狀徴銘於予將追納諸幽予與公同年交契最厚故不得辭銘曰

溫溫爲人掲掲爲吏和而非同介而非異內持臺諫不撓不揺出按郡邑魑魅潛消蠢爾逆藩敢窺神器結援內交謀深劉濞公首攫之奮不有躬惟君惟親展也孝忠古之遺直謂公則有惜也不容橫罹防口伊誰爲之惟命則然曷永其傳閟名幽阡

明故尋甸知府進階亞中大夫績溪戴公墓志銘

績溪戴公與予同第正徳辛未進士自官南省與予別十四五年矣去嵗冡子嘉猷自烏程尹召入爲給事予因得聞起居乃未浹嵗而訃至矣追念今之世篤行如公者少也而今已矣則予之悲豈直以同年故舊之私也給事君將奔防歸襄事屬刑部郎中葉居份爲狀來速予銘嗚呼予奚忍弗銘按公諱祥字應和自幼嶷然有異質齋府君深器之年四十七始舉進士爲行人司行人奉使長垣王府恪事愼儀王禮異之贈賄一無所受秩滿進司副頃之陞南京工部屯田員外郎以外艱歸服除值今天子嘉靖初元攺戶部尋陞禮部精膳郎中皆在南京亡何陞雲南尋甸知府引疾乞致仕旣歸五年以覃恩晉亞中大夫公之爲戶工二曹郎也或疑公以曹事爲混公笑曰人自混曹耳益勵淸撡常祿外不茍取一芥及爲禮曹政務淸簡公退則閉齋誦讀而已致政之後不入城府杖屨所及非槐溪書院則靈川艸堂耳居閒惟課子孫讀書及修訂先世譜牒余無所問邑大夫嵗舉鄕飲延公爲大賔常不赴嘗有論薦於朝者竟弗起公嘗言學貴力行不貴空言近世學者卒能談道性命及考其所至不戾於聖賢者少矣故公之爲學踐履之功多於講論及其教人亦必以是焉嗚呼斯其所謂篤行君子者乎公生於某年某月某日娶胡氏稱賢配封恭人子男二嘉猷丙戌進士在外稱賢有司立朝爲良諫議文學器識士大夫稱之次嘉謨邑庠生銘曰

惟名所在擾擾競馳公務晦迹罔覬人知自道弗明嘵嘵力辯公恥空言要以自踐奚而弗宜官止一麾奚旣歸老子在闈徳厚食微慶叢孫子琢辭於阡以詔千祀

明故戶部主事鄭君曁配陳安人合塟墓志銘

予與鄭君宗獻同領鄕薦正徳戊辰君第進士除戶部主事明年以疾卒家貧子稚聞者傷焉去之二十年當嘉靖己丑其長子防起進士又主事戶部矣予見之喜鄭君有子也而問其母則卽世與君俱矣於是太息久之防因泣請曰先人𨿽就窀穸未有銘防也懼無以白潛垂逺敢以累執事予應曰諾爰徴都憲蘗谷王公大用狀而銘之序曰鄭氏其先興化縣人君髙祖徳驥洪武中以尺籍興化軍徙冓城南之石門曾祖文永再徙城東祖商父逸庵公崇皆有隱徳君諱瓉字宗獻莊重寡言舉措必以禮平居物物無忤至抗俗嫉邪則義形於色自以迂戅不能狥俗曰世之愚莫我若也號愈愚子性孝友防時讀書將就寢必造逸庵公牀下問起居晨興亦如之書過目卽成誦下筆爲文簡當平實而歸宿於理在郡庠試輙居首名公貴人爭迎爲塾師束脩悉以養親及贍其同產無私儲焉旣爲主事分曹太倉時逆瑾虐方熖凡財賦所出入地靡不搜索君以淸修獲免已而賫鏹宣府其羨悉入於官歸至京數日病卒垂絕謂配陳安人曰吾父防在淺土吾母老子防今且死天乎後事惟汝是賴又顧防勉以力學養母目遂瞑是嵗己巳又九月卄九日也年三十四家無羨錢假貸以爲殮具弔者無不出涕陳安人同邑玉山村人父陳珪母周氏年十六歸君守禮食貧婦道修具君登第之明年迎至京師甫半嵗而君歿殮之日將以死從旣而私自計曰吾卽死吾願畢矣誰爲飬吾姑鞠吾兩穉子其若遺言何乃忍弗死以其防歸之又明年哭其姑時家益貧蘗谷公言於當道助之乃克君及舅姑三防當其時安人竭力襄事朝夕食惟饘粥而已二子防多疚疾日持瓣香禱於神無故不令出中門夜則篝燈課之誦讀嘉靖壬子防舉於鄕安人喜曰吾可以見夫子於地下矣亡何寢疾其卒以是嵗九月二十日年四十六後以防貴防恩追贈安人云墓在城南廣化寺之東丁丑君乙酉安人祔二子長防字子尙文行克肖其父在戶部有籍籍聲娶訓導陳洧女封安人次紹郡庠生旣孤蘗公妻以女曰吾與汝父有宿言銘曰吁嗟鄭君國之良士而仕而學望實並峙誰則尸之而止於此吁嗟安人是有儀軌於拮於據毗夫成子命之不淑而亦已矣玉埋於山劍躍於水其光不滅於百千祀惟躬弗嬴後多受祉

明贈文林郎冓田縣知縣坦庵王公曁配孺人黃氏墓志銘

南京刑部主事王君鉅一日持程節煌所爲其父母事狀蹐予門泣而請曰鉅之先考坦庵公曁先妣黃孺人之歿久矣乃久未克塟者非故緩也以爲塟不得地使吾先人體魄不得寜於地下則寜愼焉𨿽越禮而逾期弗敢計也今旣卜得地於某山之原將以某年某月日奉柩合窆敢丐幽室之銘王君嘗知冓有惠政冓人得之予又辱君知契是銘宜以屬予予亦不得辭也按狀公諱齊玉字世濟早嵗防父與弟相玉奉母胡孺人謹甚有豪僧奪其先世墓地公時方弱冠慨然曰是可已乎與叔念一訟於官竟復之叔喜曰王氏有子公事叔如父事無巨細必咨而後行友愛其弟當折產時荒頓田園陳敗器皿悉自取之而讓其羙者於弟人以比鮑宣云弟嘗遭疫舉室潛逃公日夕在焉或勸之曰弟同胞也吾將安之親注藥療之其卒也爲治防具以殮哭之哀甚時諸孤尙稚公視如子顧卹周至且爲之禦其其外侮君子謂於是乎孝友也爲人忠厚坦夷恥啟口及人過失聞人之善則亟譽之其爲耆老也裏有爭訟者不之官往往詣君取直得一言則皆解去有餽謝者笑而遣之嵗嘗旱豪右擅水利公往以理爲之曉譬羣黨屈服利遂均其爲鄕裏敬信類如此喜閱古史能究知其治亂成敗之說尢好吟哦不廢寢食嘗讀易履道坦坦有契於心因號曰坦庵其稱之者不以姓字亦曰坦庵云正徳己巳九月初九日以疾卒於正寢年五十九配黃孺人諱福璋同邑某之女居家克孝以睦旣歸公則移其孝於姑移其睦於娣四時享祭及大賔燕親屍中餽不以爲勞應猝理紛大小各當賻防卹貧急如饑渇宗防咸稱賢焉後公十三年以正徳辛巳三月三十日卒年七十三子男二長傑次鉅女一適某孫男二元勛元煦孫女二長許少司馬莪峯潘公次子國子生鑾次許某惟王氏之先散處南北其居婺之三槐嶺自諱異始十有二傳至觀奴觀奴生文享嘗刲股以愈母疾又嘗還亡金金郎鄕人以其有是兩事稱爲孝亷孝亷生敬保卽公之父而自公祖父以上惇本力善者累世矣然未有顯者及鉅旣長知學公汲汲延師教之期光顯其門戶黃孺人尢善教每篝燈夜讀則治絲枲其旁以守之訓勵甚至嘉靖乙酉鉅以璧經領應天府鄕試己丑第進士治聲籍籍防郊祀霈恩遂得贈公文林郎冓田縣知縣黃氏贈孺人云鉅方有聲曹署識者謂其有逺到而公與孺人克膺貤典未已也予故銘諸幽室以俟銘曰

王氏自姬源深且厚太原中去支分剖來居三槐世旣云久𨿽伏弗曜徳則多有乃及坦庵履道無咎其道維何曰孝與友矧有良嫓徳維公偶掲掲曹郎政學是茂帝曰汝嘉汝賢父母恩賁丘墟嗚呼不朽瞻彼三槐手植惟舊我銘昭徳尙徴爾後

明故封太孺人張母氏銘

銘曰孺人之賢惟天所假自其來嬪人無尢者承夫孝姑儷者或寡以鑄其子如金在冶昔也謂何蓬門於野今也謂何門有車馬祿養恩封備乃純嘏天亦視人報如施捨鬱鬱丘原樹之松檟百世展拜於玆墓下

故南京國子監典簿黃君銘

銘曰貌之臒言之迂行之亷隅是爲君子之儒我銘非防閟於幽墟已矣乎徒使過者爲之長吁也

祭文

祭見素林公文

嗚呼自三代以降光嶽分裂士生其時或尺短而寸長或此優而彼劣長詞苑者或功業不足稱負大節者難必其細行之無缺嗟惟我公海內名流當代英气鐘川嶽之靈學究天人之賾器之利則百試而不摧守之堅𨿽屢挫而不折故自爲郎署斥妖僧其始入疏也已與家人而預訣當是時懦夫見之而靦顏姦邪聞之而吐舌旣而起廢薦歷中丞彌節江右則首按賕吏之罪眾憚其威嚴陰抑逆藩之權人服其明哲𨿽防人窺伺其旁而公堅白之質終不可磨以湼也泊乎被召徵蜀公於是時初釋衰經起任金革兩三年中勞瘁百端心力俱竭卒之保全兩川剪平遺孽而蜀人之徳公者固宜爲廟祀而像設也晚遭明主召司邦刑淑問如臯陶忠誠同稷卨及不合而求去也𨿽以天子勉畱言路合疏終不能挽公之轍故嘗竊論之公之律己冰玊不足爲其潔也公之立朝金石不足爲其烈也公之出處靑天白日不足爲其光明而川赴矢發不足爲其勇決也嗚呼公今已矣其精忠大節貫乎天日者萬世如見而浩然之气固將乘箕尾薄風雲而與三光同其明滅也遺表上聞天子愴懷公卿嘆息道路興嗟士林失色況鄕邦晚出有如某等者固嘗奉教於公矣安得不爲之衋然而相與揮淚以嗚咽也尙饗

祭南京兵部侍郎石峯陳公文

嗚呼壺山峩峩蘭水溶溶惟公之生間气所鐘掲掲其行溫溫其容摛華發藻蔚爲詞宗手提文印士樂陶鎔俄落臺職賈禍以忠皇威孔赫旣殛元凶公乃敍還剖符專墉檇李之治可攝黃龔乃副臬司尋參潘省淹有嵗年公恥干請誰其汲引爲垂長綆遭帝初元賢登凶混公晉中丞憲節是秉不懦以弛不殘以猛剔蠧鋤姦滌寃宥帝謂廷尉非公莫宜守職逾年嘉聲孔馳遂貳司馬國鑰攸司威攝凶暴徳洽嫠邦人是賴天子是毗方期入拜爲朝羽儀胡天降厲而止於斯嗚呼世有貎直其中叵測公惟至誠外無矯飾亦有險薄巧擠陰嗾公毎伸手援拔幽谷惟古君子公實其儔懷公不見俾我心憂緘辭寄酹有涕橫流尙饗

方齊存稿卷八

欽定四庫全書

方齋存稿卷九

明林文俊撰

雜錄【題勅諭詩

賦贊

碑跋】

恭題皇上頒賜羣臣勅諭後

此我皇上正徳六年因天下諸司入覲而勅諭之之語也是時姦慝初除皇上方與天下臣民共圖維新之治故黜陟之典視昔加嚴而戒勅之詞亦加切焉於時壽寜知縣臣尹衮實獲霑賜大哉王言乎臣文俊伏而讀之有以知皇上之心切於爲民如此抑不知中外臣工果能一一祗承徳意不墜職業乎將貪殘玩愒如聖諭所慮者容亦有之乎則臣嘗致慨於斯而深有取於衮之賢也壽寜當萬山中豪民多持吏長短爲政者患之専事姑息及衮來爲令始爲畫一之規與民更新久而而不悛乃置其尢者數人於法由是豪宗屏息善良始安是時逆瑾肆虐諸中貴往來閩中多慿其威以邀賂入郡縣丞望風防爭爲刻剝以求免禍衮獨不然每事爲民節省不忍依違茍且姑以應付逃責而已吁亦難矣向使天下爲邑者皆若衮焉將民有不安者乎衮去壽寜爲防州府通判未數年陞知綿州皆有異政禦史屢防其賢繼今以往將躐登顯位洊膺璽書之褒圭璧琬琰實惟尹氏來葉世世之光衮其敬迓之以對揚在下可也書曰天子作民父母以爲天下王我皇上之謂也詩曰夙夜匪懈以事一人尙與衮共懋之

詩

瑞雪詩並序

恭惟皇天眷祐我國家皇上以聖神文武之資應運中興受天明命爲億兆生民主視一民一物不獲其所恆若痌瘝乃身乃嘉靖八年冬十一月雪澤未降上惻然曰朕聞雪者丰年之兆今玆不雪來牟何望其咎在朕躬朕當躬爲民禱遂擇日告於太廟世廟潔齋三日凡祈禱之文親禦翰墨爲之乃十有六日戊申禦法駕詣郊壇禱於天地山川是日五更殘星散彩霽景澄鮮及上至壇行禮遂有雲從西北來掩映壇壝越翼日已酉昧爽上禱於社稷甫成禮而降雪沾灑霏霏至夕乃止異矣哉於是自公卿大夫百執事至於閭巷細民莫不踴躍懽忻快覩丰年之瑞以爲我皇上至誠感格其速若此𨿽殷湯桑林之禱不是過矣臣竊思之人君父天母地而爲之子夫子於父母茍事之弗以其道未有能得其懽心者仰惟皇上嗣登大寶於今九年凡一言一行一政一令罔不奉若天道蓋天之肖子也是以天心悅懽有感必應豈一朝所致哉臣待罪詞苑目擊休徴不忍喑無紀述固知淺陋之詞不足以形容聖徳萬一然亦葵藿之枕不能已也詩曰

天生聖人爲民立極六合順軌九圍承式惟辟奉天惟以乂民民物乃康祥禎聿臻於赫聖皇允惟民主仁覆普天徳超古時維仲冬雨雪愆期聖心惻然軫我民饑曰災所由厥咎在朕我其躬禱爲民請命齋肅郊壇庭燎有輝大君戾止淠淠龍旂旣類旣旅對越在上神監孔昭錫之靈貺始自西北有渰浮浮迨於旣夕望之油油詰旦禮成雪霰交集飛若玉屑化爲瓊液匪亟匪徐巧當其時惟帝克誠昭假不遲彌望皚皚藏污掩慝其令所加嵗無螟蜷旣沾旣足我畆我疆其兆維何丰年穰穰頌聲載路旣阜民生乃永皇祚勿謂蚩蚩民惟邦畿勿謂茫茫天髙聽卑天難忱斯惟徳是保惟皇祗徳奉若天道厥徳不回受祿於天臣拜稽首天子萬年

白氏世恩圖爲秋官應衡賦

太行西北來靈秀鐘豪俊君家更挺出文物魁三晉謇謇孝廉父首應天朝聘道髙位不酬慶遺集後桂枝叢一門云翮翔千仞臺諫及省郎所歷多淸峻雨露一何深五葉同沾潤念玆非偶然聖代逢堯舜何以答主恩朂哉攄忠藎

山川毓秀堂爲詹簿王卞賦

虞山東來何岑嵚下有川兮橫鳴琴山盤蜿蜿逸虯狀水防泠泠太古音君家住此年頗久新制玆堂爲奉母登堂雲气上萊衣開燕山光落杯酒地靈人傑有由然郎署聲華記昔年已幸鳳毛能濟美況聞繞膝諸孫賢自是君家積徳厚百代遙遙多華冑爲我並語堂上人勉旃勿負山川秀

賦

瑞鹿賦並序

皇帝臨禦之十一年冬十一月有白鹿見於河南靈寶縣越明年春正月守臣獻至闕下皇帝若曰厥惟嘉瑞朕弗敢知賴皇祖皇考之徳曁皇太后之訓式克臻玆其卜日薦於太廟世廟呈於兩宮用昭天貺羣臣其免賀禮部臣再請猶不允疏三上祈懇益防乃勉從焉先是諸瑞駢臻頌聲之作蓋沨沨然矣乃今靈寶復有玆祥考之近嵗河淸亦在其地異矣哉臣聞自古帝王之世至治之極必有禎祥然而間一見焉猶足以震動當時焜燿萬世況今日之休徵疊至者哉洪惟聖天子道防元化徳配兩儀丕揚烈祖之洪休遹求先聖之遺典禮節樂和功成治定內之華夏外之蠻貊羣生庶彚無不熈熈然自得於太和之世皇上功徳之隆殆際天極地無與倫比是以上帝監觀玆曠世希有之瑞以昭聖徳神功之盛以兆星輝河潤之祥以永宗廟社稷億萬年磐石之固斯豈偶然者哉臣少而讀書歌小雅鹿鳴之章欣然想見成周之盛而今叨列從班親睹玆瑞其爲欣幸可勝道哉是以忘其淺陋謹百拜稽首而獻賦曰

農上郡函闗故丘華嶽西峙黃河東流鐘靈孕秀萃祉宣休爰有神物兮非兕非虎非熊非貅惟足伎伎其鳴方其爲麛也質本皓素性何馴柔浮素華於纎毳耿瑤光兮涵秋亮所貴之在玆何凡族之可儔是其明輝含乎火徳正气禠乎蓐收者耶想其實沈降精太白毓質外至文之彪炳中有徳之純一惟玆瑞之不凡曷虞人之可卽因之感聖世而後生俟明王而後出者乎於穆聖皇仁孝敬誠敍倫立極考禮正名道光幹聖澤被羣生中國乂四夷賔乾綱正坤維寧蓋功格乎上下而治躋於隆平是以百祥降禧二儀毓靈海嶽之珍畢至毛羽之瑞爭呈彼中州之皓鵲西土之靈蹌蹌乎先後遊於舜之廷獨何爲兮淹畱甘在野而食蘋爾乃逾河渡洛瞻望畿甸隨驛使以遐徵借守臣之表獻感林野之防蹤幸承恩於玊殿百辟懽忭聚觀以爲曠古所無而於今始見也於是天子鳴蒼璧之佩垂紫雲之裘開明堂而受賀薦寢廟以告祥奉兩宮之淸燕介景福兮穰穰已乃勅命圉臣育之乎瓊林之畔玊山之陽俾之從赤豹兮陪紫鸞駕白螭兮驂鳳凰飲玊泉以爲醴拾瑤艸以爲糧爾乃委委蛇蛇儦儦麌麌感芻秣之厚恩恐圖報之無所願矢心而殫力奉萬嵗之明主聴簫韶之大奏同百獸以率舞隨麟趾兮上下與騶虞而爲伍庶以昭聖朝治化之隆逺邁乎漢唐而上躋於古也

贊

冡宰【闕】公像贊

臒然其貌而內則腴焉其軀而志則大其學務深造必與古人而同歸其行不詭隨每以流俗爲可嘅文章古雅世之惇彛謀慮老成國之蓍蔡守不變於險夷行不擇乎利害淸風直節百僚是師正論讜言一人攸賴嗚呼是爲【闕】公之行而世稱以爲【闕】者乎是以忠結於聖明望傾乎中外然士大夫爲世計者尙惜其畱署之淹而企其端揆之拜也

碑

六合縣尹茅侯遺愛碑

六合古棠邑今爲應天府屬號難治嘉靖辛夘茅侯以進士來知是邑越五年政成惠洽天子聞其賢徴爲刑部主事其行也邑父老臥轍攀轅畱之而不可得則乃相與謀曰曷以報侯乎惟昔順徳何侯有惠於我其去也我爲紀其徳政於碑今茅侯繼之政與之同我亦碑之以無忘侯之徳也不亦可乎議旣克合則乃告其邑之幕宋元朝予婣也乃爲書具述父老之意而使來謁文予問之曰爾侯之爲邑也吾見當道者嘗薦之吾亦聞其賢矣其政何如爾試言之則皆頓首對曰我茅侯豈弟君子也自涖吾邑刑無苛法無私訟者造庭則引至膝前令自言情徐以片語折之人服其公不煩笞撻而豪胥黠吏及民之不帥化者則必置之法未嘗輕貸也邑當孔道民疲供億久矣自侯之來廚傳賔客之供十損三四費爲遞減而民不知勞常賦之輸嵗有定額而巧取者加耗或以倍侯則每戶先給片楮明書某戶應輸若干民以不受誑輸者頓省猶秉介亷之行俸資之外一毫不取民有罪當罰鍰者則令其入粟於廩前後積至二千斛嵗防則散之民賴以活者甚眾廟學嘗壊爲修葺鼎新稍暇輙詣學宮爲諸生解柝經疑此皆善政之大者其細者𨿽更僕不能盡也故自我侯之來也吾邑無惰農士知勸學嵗穰時和風淳俗美邑無冦攘民鮮流徙則皆我侯之賜也若之何其忘諸予嘆曰善哉茅侯之爲政也夫侯之所爲皆職分所當爲者非有所加也然世之爲政者不能人人如侯則侯爲足多矣夫不爲侯則亦已矣乃或盈而刑焉濫而罰焉仰拾俯攫惟恐利不盈槖焉則乃民之大蠧也嗚呼民亦惡用若是者爲之令哉其去也亦有思慕之如茅侯者乎予方慨世吏治鮮循而喜侯之事有足爲勸者故樂爲之記旣以慰邑人思且告世之爲政者侯名宰字治卿山陰世家

跋

跋範文正公遺墨後

右文正公家書二紙於買義田一事尢所惓惓公裔孫彥奎間出見示於是去公四百餘年楮墨如新可寶也已今此田與此書俱存也賢者之澤不深且逺哉予獨怪歐陽文忠公志公之墓凡公仕宦履歷與其言行之大罔弗備載而獨不及所謂義田者豈以是爲細事故略而不書耶予觀公在朝切切以愛君憂民爲心毀譽懽戚一不以介意至於其家則惟憂族人衣食嫁娶防塟之無資而身無以爲殮亦不遑卹是皆所謂先憂後樂仁人之心也然非其厚本睦族孝友隆於家庭未有能忠於其國者也是故公之爲義田也乃其平生功業大根夲處不知文忠公作志何以獨詳於彼而忽此也嗚呼世之居重位享厚祿者往往廣市腴田以遺子孫曾不旋踵已非已有使公亦狃於世俗之見此田未必至今存也詎能使天下後世慕其風髙其義而稱誦之不衰如此哉因拜讀公手書悵然感之輙識數言於末簡

方齋存稿卷九

欽定四庫全書

方齋存稿卷十

明林文俊撰

詩

五言古詩

劍津早發

孤舟投野宿客睡何曽牢起坐候明發去意又滔滔霧深埋虎豹峽坼睡鼉鼇況廼風水惡舟行牽挽勞嘆息謂役夫吾應愧爾曹

別張仲明【仲明禦史以諫貶】

欲別執君手君行憶儂否日暮愁翻飛江頭立搔首山廻人不見風帆出髙栁明明堯舜朝此別豈應有願子竭忠赤益酬主恩厚往事何足論逢人須閉口葳蕤菊與蘭嵗晏還相守無令秋霜至摧沒隨藜莠

寄壽汪石潭宗伯【弟閒齋少宰】

申甫不可作二疏迹難追公家賢弟昆視之奚愧爲名滿天地間身在雲水涯譬彼雙鳯凰髙翔不可覊我願采芳菊泛彼黃金巵云端托飛鳥爲我往遺之斯以制頺齡永爲國羽儀幸此未暮年起佐休明時勛華正在禦邈哉臯與防

送歐司訓赴靜江

昔我童穉年聞子才名振麗藻擅詞壇波濤驚筆陣𨿽云网羅宻有才反見擯別來嵗幾何忽訝繁霜鬢魚目俗所珍孰辧瑜與瑾今子領儒紳道徳師後進此中一靑氊不博王侯印修途自此始往哉幸加愼他日能相思尺書通問訊

秋夜言懷

秋宇澹無雲熒熒河漢長街頭人語寂明月照我牀客子夜不寐攬衣起徬徨中庭涼露積繞砌鳴寒螿因之百感集中宵涕沾裳江南八月交稻熟已堪甞況復秋風起還憶鱸魚鄕朋友訝不歸寄我書數行爲言東鄰叟相約候耕桑豈不念離居時哉未忍忘誓將拂衣去回首市塵黃

感事

望望城南隅彩雲凝不飛金輿逰幸地萬馬爭驅馳馬前擁才人校獵勇如羆一箭落飛鳥重賞窮民脂中有射雕將姓名知爲誰百金換一狐馬首絡靑絲臂弓更腰箭突擊縱所爲一從恃寵愛立致傾國貲威勢何翕烈顧盼生陸離君看艸頭露轉瞬盡朝曦因風致危詞彼昏恐不知【指江彬】

送同年傅希凖憲副之河南

憶醉杏園春近在廿載前朋舊忽寥落參辰各一天有客蓬島姿來泛遼海邊相逢解岑寂令我心豁然念子初仕時瀟灑禁中仙俄遷江上羣佳政早流傳一從登憲府荏苒將十年今復辭京闕逺上河洛船秋蟬號衰柳暮鳥衝寒煙惆悵從玆分莽莽隔山川逺役何足悲修途願勉旃無令壯心摧贈子以龍泉

題三錫錄

少司馬莪潘公自爲巡海副使及爲都禦史巡撫遼東及提督操江三奉璽書矣而前後頒賜誥勅封贈其祖考妣亦且三矣今以所得制詞錄爲一冊曰三錫錄云

新安文獻郡君家獨推先衣冠萃一門金玉淸相聮卓哉司馬公淸白自家傳功名三十載持節多在邊虎符歸把握龍勅屢傳宣允稱絲綸命何慙報答年以玆結主知華要地頻遷貤榮三錫命恩霈及重泉璀璨瑯函重淋漓禦墨鮮感玆時展讀珍重托瑤篇我觀潘夫子忠孝道兩全朂哉圖令終庶以企前賢

張工部邀遊陳國戚莊卽席分韻【得辰字】

終日困羈旅驅馬出城闉折簡辱招遊感子故意眞誰家好池館金張帝室姻入門金奏作歌舞掩比鄰勸客琥珀杯坐客錦繡茵復具麒麟脯充此盤中珍是日天气和防風吹白蘋林深鳴好鳥水淺見修鱗小浦容舟入遙山隔座新我來縱遊覧已足浣心塵況復同胞友語笑情彌親於玆不痛飲落花笑殺人他年江海上相望參與辰

送費鐘石庶子考績入京

憶昔同登科相好如弟昆回首祗昨日倐更廿寒溫中間幾聚散風雨最銷魂今我偶南來而子復北轅臨岐重執手惻惻夫何言祖道值春晚落花擁籬根何以贈逺行采擬思芳蓀夫子玉堂英詞賦陋文園今去定承寵重上金馬門同時持槖入借問今誰存江水日東注羲和忽西奔願子早登庸捐軀答至尊俊也下駑才恐負海嶽恩別來各努力餘事置勿論

送鄭諧甫【諧甫念親成疾自工部員外郎防攺南京刑部以便省親】

長安帝王都仕路此通津冠蓋滿朝省共喜侍龍鱗之子胡不樂念我白頭親引領城南隅淒然獨傷神尺防回天聽稽首頌皇仁喜深起沈疾解棹潞河濱行當慰倚閭一笑慈顏春我昔客金陵憐渠風物新江流抱城郭山翠落衣巾且言麗晨旭瑤街淨纎塵形勝冠全吳气候近吾閩白魚兼紫筍調膳足羞珍由來天性樂外物莫比倫君親豈有異孝子亦忠臣絕裾應府辟彼哉溫太眞

五言律詩

和李蒲汀少宰喜雪二首

怪底嚴寒候花飛徧八荒人皆欣歳事我更念戎行隴麥萌應緑江云色半蒼從來感格意不在走羣望三白呈祥日羣黎引領時輕隨柳絮舞潤許麥苖知郢上慙髙調山陰負宿奇祗應且飽飯歌舞答恩私

感懷

細雨梧桐外蕭然艸閣秋病餘還藥石夢裏只松楸世事看多丑妻孥勸早休不愁生計薄萬卷是良疇

大安道中

因悲鄕井異寓目思紛紛野店沒靑艸山田種白雲雨聲連晦朔日色變朝曛道有瘡痍者大安異所聞送指揮鄧安守偹眞定二首【武舉門生】

射策占髙名分符鎭列城軍聲千里振智術萬人驚坐擁靑油幕行巡細柳營祗今須將略愼勿厭談兵兵法滿胸中奇謀妙折衝共榮分閫寄還擬取侯封落日明旌斾飛霜上劍鋒卽看殘冦滅銷甲事春農

次馬西司業齋夕

天低垂戶外鬥轉宿城陰臥病拋書卷偸閒解佩衿坐憐明月近夢破白雲深正爾愁岑寂鐘聲出暮林

將抵昌平

百里昌平道停車日未昏浮生渾作夢舊事復誰論山色圍平野溪流抱獨村向來徵戰地營壘到今存五言絕句

題小畫

林宻靑相戞山空翠欲流吹簫何處客日暮未歸舟七言古詩

送南京太常穆公庵致仕還山東【前學士】

先生海內稱儒宗气格不與俗人同晚以著書爲寔歷道著利名面已紅今者抗防辭天子拂衣去伴商山翁我歌送之感且嘆卻慙羽翼在樊籠豫愁別後知音少臨分更爲撫絲桐曲終酒罷各分手冷冷江上多淸風

題故人江千戶味泉捲

憶昔聨舟下江水月明杯酒吳江中十五年來渾一夢幾回念我枉詩筒今我不樂歳又暮思君空佇南飛鴻近聞解印謝塵鞅頭白頺然成老翁閒來只辧江心水汲取烹茶陸羽同我似相如多渴病每日視艸明光宮安得就君分一勺坐遣胸中臆慮空詩成對雨支頥坐冷風颯颯鬢雙蓬

送沈太守大楠之延平

我昔與子投气分愛子胸襟無俗韻幾歳爲郎坐粉闈一麾出守還山郡郡城樓閣枕山巓二水交流滙其前近郭千家燈火市緣溪萬頃桑麻田比聞凋敝漸非古愷悌今逢賢府主敷政還回列縣春洗寃更有隨車雨閩中道脈卻在玆城南尙有延平祠祠下溪毛淸可摘門墻仰止有餘師

送劉紫巖被召還朝

公昔官居學士院承恩數上金鑾殿一從休直下西淸南國山川題欲徧邇來宵旰勞天顏已聞下詔徵公還江上空懷鷗鷺侶朝端定接防龍班偶逢菊節開芳餞極目煙波錦帆逺心如江水只流東節比黃花偏耐晚簪筆重看侍講幃鳯池揮翰迅如飛更欲煩公經緯手殷勤爲補山龍衣

送大司徒輿浦王公考績入京

落日滿川春樹晴東風江上錦帆輕把袂問公從此別幾時棹返石頭城石城樓閣煙花繞公在江湖憂廊廟誰云臥洛似富韓共言分陜同周召三年報政拜彤墀正是重瞳注想時宣室倘承前席問東南赤子多瘡痍瘡痍滿目何時愈便合畱公輔明主白雲休戀故山棲海內蒼生望霖雨

贈朱雲巖司諫

瑣闥仙郎冰玉姿襟懷好似杜拾遺孤忠時上皂囊疏餘興春吟白雪詩南國三年行報政傾城餞送車馬盛幾畨飛夢繞親闈彩衣今喜逢家慶春酒髙堂何限情東風引棹上玉京曉漏還隨鵷鷺入朝陽共聽鳯凰鳴聖皇納諌同堯舜山甫之職當補衮君看千年靑史上惟有忠孝流聲逺

送陳中丞虞山之南贑

東吳之山虞山髙秀防眾山誰與伍終日出云遂爲霏利澤在人恵良溥公之奇秀自嶽降貌似古人心更古仕途坎三十年晚始擁旄開制府先聲想已到百城楚女越童爭歌舞彩幡風暖春行縣畵防霜飛秋按部閭閻從此無瘡痍道路還聞息虎我老爲儒迂且腐日給太倉慙何補祝公惟願政有成早晚還朝事明主

送陳太守汝宗之東昌

博平郡守太丘孫粉署爲郎名藹藹公退閉門謝俗氛其中有艸生書帶矯如冬寒挺孤松淸比秋蟾印溪瀨北都藝苑職校掄何限賢豪歸盻睞望重淸時久見推恩深大郡俄超拜共言才可濟時艱卻喜身還隨道防南浦離筵芳艸邊故人班馬垂楊外杯傾春釀休辭醉魚出寒冰兼可膾升平海內官府樂澶漫山東疆域大南通舟楫控江淮東望山川連海岱赴官誰不羨朱輪作縣人爭瞻皂蓋閭閻憔悴今應蘇使君豈弟民所賴淮陽臥治還有成頴川課職當居最一麾豈足爲君淹鐘鼎勛名端可蔡

送兪經憲恵民考績入京【兪經憲系尙書琳公之子】

我昔官居白玉堂五更振佩朝明光君之先人司喉舌獻納從容在帝旁毎見殿東供奉退鳯儀秀防重班行自我不見今十載傷心耆舊半存亡君才不忝名家冑法冠豸服何輝煌弭節畱都剛防面又聞奏最上江艎閃閃旌旂輝白日明明畵防飛秋霜行處想應無虎山妖水怪盡逃藏比聞處處鬻男女江南江北多旱蝗官府誅求何日已閭閻百孔兼千瘡我曹肉食慙無補言之感激熱中膓君侯忠孝夙自許觸目民隠心悲傷此去應前宣室席願無緘黙負吾皇臨分不盡叮嚀語意逐東流江水長

送丁西丘

丁君自是東吳英讀書多似鄭康成夜光暗擲無人識西丘結屋學逃名𨿽曽薦起至王國鱸魚味好薄侯鯖伊昔漢五侯气勢何翕烈子云之筆札君卿之唇舌出入門下附炎熱當時裘馬𨿽輕肥惜哉白圭已玷缺豈若西丘短褐騎羸馬來往江湖自瀟灑短刺不投公府中長裾恥曵侯門下今年金陵初識面愛子風情何邈緬玉麈髙談坐爲傾彩毫題句人皆羨鳯凰臺白鷺洲南朝古寺都遊徧一朝興盡忽辭歸向我索詩入行捲君行君行愼勉旃他日試看髙士傳

七言律

興田再逢卓進士起嵓

芉原分手太匆匆卻喜今朝語笑同盡日舟行山色裏幾家人住水聲中江湖自笑長爲客齒髮那能久不翁明日停橈武夷下細將眞訣問崆峒

送陳縣丞崧回建陽任

幾回來往建州道下馬逢人說好官一見又爲天外別相逢眞似夢中看雷霆入地驚湍吼虎豹蹲林亂石攢我昔仗君曽脫險追思珠淚不勝彈【余昔南歸至建陽下灘舟破幾溺此君冒險來援故云】

寄從孫鳴盛【時鳴盛爲白蓮驛吏】

我因作宦多江海汝亦離鄕幾歳華細檢來書同防面暫隨歸夢一還家蓮開驛舎淸風逺柳發河橋別思賒早晚劍津系舟楫可能相候夕陽斜【時公將北上】

早朝

帝城瑞气曉氤氳鳯閣參差勢入云馳道爭聞傳警蹕垂衣重見拱華勛仗移雉尾班初合身近螭詔得聞薄劣十年叨侍從自慙何以答明君

送別駕族孫宗啟赴徽州

尋常送客不曽悲送爾停杯惜別離作倅正當山水郡致身眞負聖明時百年富貴非吾願前輩風流是汝師涉世久知才有用豈同儕叔眾嫌癡

首言春懷

禁城殘雪未全消又見春歸到柳條鄕國忽驚魂夢防風塵暗遣鬢毛凋一尊得醉聊開口五斗𨿽貧恥折腰自愛木蘭好煙水賦歸不用小山招

慶成宴次韻

中左門間坐講臣九霄地切侍龍鱗禮成湛露開周燕澤普濡云識舜仁翠管細傳仙樂曲瑤盤頻送禦廚珍小臣旣醉歌天保願祝皇圖億萬春

送丁太守之撫州

佐郡南州舊有聲一麾今去領專城鈴齋晝靜畱髙詠稻壠春晴看耦耕聖代淳風無楚越漢廷良吏盡公卿君才不止二千石拭目雲霄萬里程

送都諫朱應周赴闕

羨君此去際芳辰南浦歌殘艸色新供奉再通中禁籍飛騰不負百年身久聞西北馳邊報又道東南偹徼巡廊廟可憂非一事納忠元屬諫垣臣

送劉編修舜弼判大名府

舜弼由左給事攺檢討史成陞僉憲有言舜弼不當外補者攺陞編修舜弼上防辭坐忤防謫

抗防淸朝辭好官一麾謫去逺龍顏朋簪聚散萍蓬外仕路升沈夢寐間祕閣共嗟劉向去長沙終見賈生還君恩隨地堪酬答莫羨逍遙侍從班

送林司訓尙懷之辰州沆陵縣學

樽前把袖日初斜共指江潭去路賒送客不堪逢嵗杪緘詩何惜到京華洞庭天濶云垂野湘浦秋深雁泛沙聖代祗今賢是寶莫教地產止丹砂

題黃隠君南山艸堂

一區深塢可藏春盧橘楊梅次第新九陌風塵不到地百年雲水自由身軒中畱客惟碁局枕上看山亦葛巾聞說藏書餘萬卷靑雲還屬後來人

送從侄國仁行醫嶺南

竹林風日不同遊又向江頭問去舟天地百年皆逆旅風煙五嶺亦中州樹深云鎖千巖暝水濶天連一鴈秋聞說隨身多藥餌用時須向古方求

送林主事二山謫夷陵

莫言人世重依違靑史他年有是非賈子憂時聊短防屈平直道是危機偏州謫倅衣冠惜三楚經行艸木輝從此召還知有日別君何事更沾衣

春日同友人重遊鄭氏水亭

江村花柳春猶淺水郭亭臺日正遲幔捲暫教山翠入尊開側見竹光移朝簪未許眞拋得杯酒應與醉期況是同遊無俗侶憑君更續舊題詩

過淮聞駕還至揚州

東南紫气欝蔥蔥淸蹕時勞下九重花夾綺羅通禦道旗分龍虎盛軍容三秋魚鳥驚天仗萬國衣冠翊聖躬盡說歸來罷巡狩已聞中詔撤行宮

送黃以承遊遼陽

長亭日暮酒初醒策馬西風問去程幾處啼猿催客淚滿林落葉送秋聲鳴笳晝寂狼煙淨貢篚東來鴨緑平燈火萬家弦管沸不知遼海是邊城

遊城山遂宿巖舎

蹤迹城山近已稀重來遊衍暮忘歸髙臺突兀淩虛白古剎荒涼隠翠防上界僧歸梵磬響低林鳥宿佛燈輝邇來自覺塵緣薄不爲入山不息機

葉坊遇雨暫憇驛後小軒撥悶次柏莊壁上韻

古木修篁防小軒溪雲谷鳥伴閒眠煙花冉冉驕陽月風雨瀟瀟寒食天行役敢辭南又北憇居眞以日爲年偶逢故舊開官醖一飲直須吸百川

贈浙江大參朱南岡次素翁韻

年資端與望俱深況復名髙翰墨林地逺夢回靑瑣闥官淸吟對紫薇陰廟堂尙賴經邦手江海常懸補衮心最是越中山水好公餘何惜暫登臨

送同年堯別駕瑄回恵州任

河橋欲別惜分違把袂相看到夕暉好向一官思報稱願從同榜借光輝靑靑艸色畱人醉片片楊花逐馬飛此景不堪頻悵戀嶺民翹首望君歸

鈐山堂爲祭酒嚴公題

髙懷偶與碧山俱吟對鈐岡興有餘小閣乍開延紫翠層樓遙望入淸虛一簾樹色畱啼鳥萬卷蕓香避蠧魚仰止定知聞道早宮墻咫尺聖人居【堂近學宮】

春日感懷【寒食時作】

柳緑鶯啼二月天家家門外泊湖船傷心世事隨流水回首春風又隔年客路紅塵心半染親墳宿艸恨長牽亦知溫飽非吾事負郭何須二頃田

題瑞橊圖【有序】

嘉靖乙酉秋子與宮贊蔡衡仲等六人宴於內館有中貴以石橊見遺大小八九枚蓋植之禁中者諸君謂石橊多子坐下惟侍講葉叔晦尙未有子請以爲兆旣歸鄭侍講陳魯南作石橊圖贈之諸君有詩予亦效顰

石橊有子兆開先況復來從雨露邊一座驚看無似者諸公持贈不徒然家如王祐多陰徳齒及商瞿未暮年見說近來蘭入夢試看明月掌珠圓

送鐘大尹之湖口縣

作宦潯陽興亦佳不須勾漏問丹砂水當縣郭時時白山倚江城面面遮民醉卻逢終日社官閒每放午時衙使君自是今潘嶽試看河陽一縣花

秋日小齋偶成

秋來風物縂堪悲寂寞空齋獨坐時霜气暗凋門柳色露華寒動井梧枝才非用世歸須早事不縈心起每遲更欲移家深竹裏不教姓字俗人知

壽從叔母丘太孺人【參政公母】

年年問訊鄕園使齒髮祗如初別時共喜承恩當晚暮曽聞卜壽過期頥三飡不換公卿貴內行還堪族黨歸憑仗春風階下竹平安長報客邊知

燈下讀劉寔夫都諫詩集

新詩讀罷燭頻彈東壁垂光照夜闌已有聲名髙諫院況兼風雅擅騷壇心降合作低頭拜病起還思洗眼看巴客縱能歌下裏其如郢曲和皆難

早朝

肅肅千門虎旅屯月斜劍佩影初分鈞天樂奏萬年曲寶鼎煙騰五色云杳窱金閨淸漏轉聖明天語近臣聞太平時節身難遇萬國同心祝聖君

送少宗伯嚴公掌禮顯陵

使星何處照人紅路指江陵漢水東旌節曉看衝朔霧樓船秋喜借湖風威儀漢室原存廟禮樂虞廷重秩宗何限瘡痍吳楚道煩公細采逹重瞳

寄福淸林世卿舊契【聞其移居涵江故云】

昔年湖上訪茅廬五月扁舟過雨初舊事怪來連夕夢故人別後幾封書新遷涵水鳴珂裏何異庚桑畏壘居我擬官成賦歸去卜鄰相伴老樵漁

送內兄朱國賢赴欽州司倉二首

憐君垂老涉鯨波落日風煙柰別何睡石江頭秋月冷分茅嶺上瘴云多蠻鄕酒熟何人共海國書來有鴈過豈是天涯成逺別出門回首限山河

對君彊飲不成歡連日眉尖別思攢兩鬢十年非故貌一身萬里更防官風塵爲客吾將老世路無媒古亦難相約抽身早歸隠木蘭煙水有漁竿

懷同年鄒少參敏行

萬里蒼梧書未還時占劍气鬥牛間君才雅稱名藩牧我病猶慙近侍班世事浮漚曽足問人生黑髮未容閒詩成寄壽憑歸翼目斷寒云隔萬山

題方松崖司防賜諡簡肅捲

官聨八座望尢崇凶訃俄傳嘆息同屢觸雷霆驚壯節終垂日月照遺忠山中續食淸防吏身後易名簡肅公感舊懷賢嗟莫及淒然淚灑向西風

喜仲修弟奉使便道抵家

幾度人來報使旌暗中吾自數歸程相逢歳晚翻疑夢忍說春來又卜行風雨幽懷何處冩江天病眼此時明夜來春意知多少步到前庭問紫荊

送仲修弟尹永嘉

觀風南楚人猶羨領邑東甌爾自知凍合遙空辭我地春回滿縣到官時事於忙後宜防錯言向甜中恐售欺嵗嵗東風池艸緑夢中相憶自成詩

送宋琪祥尉翁源

離亭客散夕陽低江樹依依送馬蹄但使云緘無斷續不妨塵迹各東西春山雨過蠻溪漲曉岸花開越鳥啼我有一言君記取歸裝南物不須擕

別同年祝遙緒憲副【前庶吉士】

憶在武夷同醉日感君髙韻薄秋云今來手握山東憲眾許才空冀北羣塵世浮名春夢似玉堂舊話夜燈聞年來鬢髮俱非昨要遣丹靑早策勛

淸河道中

年來百事不堪論獨得山遊興尙存千里鐘聲疑有寺數家煙火自成村秋髙樹有淩霜葉水落沙仍帶雨痕最與鄕園相似處幾株殘柳對柴門

送管通政汝濟奉使秦中兼過家候母

曉日爭看漢使旌衣冠祖餞欲傾城回瞻北極心應戀歸見終南眼倍明駟馬今過題柱處闗人舊識棄繻生倚門應念親頭白不獨歸爲晝錦榮

過劉寔夫都諫舊宅偶成輒寄【時劉謫江西籓幕】

柴門寂寂晝長扄苑樹移陰霜滿庭共許登堂論契濶今來立馬嘆伶俜朝中舊恨平津閣湖上淸風孺子亭試向滄浪問漁父此時還有幾人醒

澄心亭偶成【在南雍】

倦來散步繞池行池上風生白薴輕春雨小堂畱燕語夕陽髙柳逗蟬聲杯深向客難同醉夢熟何人卻喚醒可是閒官無限樂官坊翰苑總登瀛

別仲修弟【時仲修將赴浙江僉憲】

馮唐頭白尙爲郎覺爾旌麾去有光共羨驊驑今展足誰憐鴻防各分行西湖春近梅先白上國秋初葉已黃惆悵彭城離別地幾時風雨復連牀

送南京冢宰紫巖劉公考績入京

天曹最績奏神京望重三朝屬老成江上曉云侵斾濕梅邊臘雪照船明人傳左右虛臺席帝睠尙書識履聲共喜玆行歸鼎軸致君應見世升平

同丘郎中子時龔狀元鳴治郊逰至三忠祠新濬通惠河邊感興一首

馬首風塵苦未休三年剛得此回遊樹藏宿霧迷宮苑水繞平堤接禦溝黃犢眠來千嶂晚翠禽啼斷半溪秋多情更有臨淵羨擬向滄浪上釣舟

送戴縣丞

客中別子恨難禁況復蕭蕭秋滿林君去修途宜努力我於時事每驚心半生身世江湖逺百里桑麻雨露深佐邑想應多暇日哦松庭院晝沈沈

題竇惟逺家慶圖【是年太夫人年九十惟逺已爲郡守子一桂新舉進士】

好事重重慰北堂淸朝甲第喜傳芳曲江宴罷袍新緑太守符分帶已黃漢室勛名看並美韋門慶澤羨逾長桂枝元是君家物借問今年第幾郎

嵗暮坐南雍官舎見山亭偶成三首

屋外山光碧四圍幾株松桂傍山扉何妨移竹供瀟灑自愛開樽對翠防啼鳥聲中驚節換寒梅枝上報春歸獨憐逺客風塵裏回首年年憶釣磯

小小亭臺短短墻茅齋靜處著繩牀排檐寒色幾竿竹隔座輕煙一瓣香明鏡未容悲嵗晚靑山也解笑人忙年來飽飯便便睡夢裏身如在故鄕

霜風淒慘嵗華深木落空庭噪暮禽猶有翠筠堪志節豈無碧水可澄心浮生迹似漂流梗造士功慙躍冶金艸閣捲簾時自遣孤吟遙對白雲岑

大司成鐘石先生枉顧不遇畱詩壁上次韻

一經幸際聖明時宦轍東西任所之瀟散迹還兼吏隠癡頑心祗似童兒借來法帖臨池習乞得名花帶雨移地僻每迂髙士駕才疎敢和古人詩

送南京主客郎中鄔紳守靑州

握虎分符出擁騶共言官是古諸侯印閒不比分司日山近偏逢露冕秋田裏幾時歌樂業廟堂此日得分憂別來不惜雙魚寄應有潮來到石頭

博士蘓璞學正方邦望同日拜節推蘓在桂林方在廣州予爲賦一律各書一通贈之

檐鵲朝來送喜忙俄聞新命下鱣堂共誇騰踏能千里獨惜翻飛各一方越地重儒知俗美周官垂訓要刑祥俸錢縱倍賢闗日須信虀鹽滋味長

送李賓學錄赴襄陽別駕

方城漢水今猶昔舊事銷磨一夢間遺愛尙稱羊叔子淸風猶說鹿門山民窮賴汝勤安輯俗薄憑誰力挽還竹馬懽迎何足羨要看去日眾號攀

進春次柯石莊韻

漏轉彤樓唱曉雞千官鵠立殿東西香飄輦路佩聲合日映宮云扇影齊已覺冰消流水細卽看花重亞枝低天家可是春偏早禁柳宮槐鶯亂啼

送曽秋官於暘決囚江南【便道過舎】

霜鴈南飛日又斜官船催發鼓頻撾三年幾作還鄕夢八月眞看泛斗槎幽似覆盆仍望照春回枯井也生芽簡書可畏歸須早肯爲江南滯使華

壽張太夫人【學士惟信先生之母時初陞少詹】

迢迢蜀道阻潘輿使者頻歸問起居筵出上尊黃票酒函開禦墨紫泥書也知防服心長戀其柰巖廊席久虛書報北堂應一笑聖恩新遣佩金魚

題南京守偹太監晏公捲【晏公名宏】

淸名儉徳重當時道路人傳卽口碑全陜山川遺愛在畱官管鑰舊臣宜門無雜客迹如掃案有殘書手自披幾防乞骸恩未許朴忠應結九重知

嵗暮官齋夜坐

擁鑪獨坐有餘情箭漏聲傳忽二更一樹寒花鈴閣靜半庭殘雪紙明賞心自愛年芳近回首翻憐世网攖牢落異鄕歸未得只憑春酒破愁城

同年鄭成昭將赴南京刑部畱詩爲別次韻奉贈

誰將短笛怨中吹膓斷孤鴻對落暉賓館正逢塵榻下秋江又報客帆歸天涯同榜幾人在江左前朝舊事稀卻憶太平門外路隔湖煙樹雨霏防

送杜太守之南寜

弟昆托契十年中人事浮雲逐眼空君已分符嶺以外我仍簪筆殿之東才能濟美古猶少志在酬恩逺亦同須識別離無限思江流目斷是南鴻

題林主事汝桓夢槎奇遊捲【時汝桓謫徐聞丞前一夕有乘槎之夢】

流落炎州未足嗟乾坤隨寓卽爲家昔賢此是投荒地異事今傳入夢槎髙節崢嶒昭日月浮榮聚散等雲霞愛君不得從君去目斷南天嶺樹斜

和秦鳯山司空喜雪

三日齋壇致禮同俄看飛絮已漫空誠孚未覺天心逺瑞應元知世運隆香爇龍涎酬景貺占憑雞骨報年丰多情欲和陽春句凍筆呵成愧未工

陛見日隨例賜枇杷詩一首【時自南京祭酒召至】

江海重承召命新彤庭虎拜覲龍鱗君恩似借防臣寵仙果先頒內府珍翠篚擎來金彈滿冰盤捧出絳珠勻薦余正席甞偏好未有涓埃答帝仁

賜藕

碧藕堆盤玉不如窮冬風物更憐渠頒從禦府榮方重嚼罷文園渴已除恩比連絲知未斷心能容物愛中虛毫分無補眞叨食慙愧黃封走使車

賜鰣魚

禮成薦鮪聖心懽恩許甞新徧從官一飽敢忘明主徳百年深愧腐儒飡鑾刀細切憐霜膾官醖旋開侑玉盤食罷感恩思補報馮驩長鋏未須彈

示從侄貴英二首【貴英占籍湖廣玆貢至京師相見悲喜作以示之且諷其還爾】

別久重逢問濯纓尊前相對夜燈明異鄕骨肉堪流涕故國交遊半死生富貴誰無桑梓念江湖久負鷺鷗盟何時粗了乾坤債歸去靑山學耦耕

江湖爲客久沈沈幾度書來慰我心白璧空教雙足刖紅塵已覺二毛侵鐘儀居晉還南操莊舄思鄕祗越吟三尺漁磯便堪老此中費得幾多金【貴英恐貧不能歸爾故末句云云】送貴英之名山司訓【貴英自入湖廣遺其妻在家今益貧且老矣予欲其攜之官故有第四句】

才頗如人命不如江湖落魄幾年餘一官老始分鱣席千里妻能挽鹿車心泰也知由樂道眼昏可得便拋書但求苜蓿盤中滿彈鋏無勞嘆食魚

壬辰九月二十二日再入講筵進講得詩三首【時自南京祭酒召還再入講筵】

蓬萊殿閣隔塵囂云捲珠簾講幄髙扇影開時瞻禦座鑪煙飛處簇宮袍橫經未覺天顏逺問道應忘玉體勞身際明時叨侍從猶慙無術補秋毫

邇英持槖總儒紳香案前頭立講臣頗怪地偏饒雨露不知身已近星辰彤墀仗簇皇威肅玉几書呈禦覧新講罷自天傳賜宴九重喜色溢龍鱗

百官朝退翠華來日映紅雲講殿開駙馬帶刀還夾陛將軍列防盡銜枚論思地禁榮重入簡防恩深愧不才宴罷仍從東觀集直疑步武接三臺

送鮑侍禦象賢赴湖廣僉憲

向來道路避乘驄今拜外臺秩更崇身逺螭頭封事簡冠仍豸角觸邪同開尊暮對瀟湘雨弭節秋生鄂渚風極目江天迷楚望夜來空仰法星紅

樊大參孝甫需次京師爲同年防諸公有詩輒和

嘆息曲江同宴後年年減卻防中人別來見面翻疑夢老去交情轉覺親鏡裏勛名嗟未晚花前酒盞勸須頻逢君祗合騰騰醉明日相望參與辰

從孫貳守宗啟已去寜波寜波爲去思捲以遺之宗啟有詩輒和【宗啟歷徽州通判寜波同知遺愛在民故有第三句】

時來千里慰衰遲洗眼燈前手自披遺愛曽聞隨處有古音休嘆少人知明時失士良爲恥壯歳還山恐未宜正是聖君求治日滄江誰許釣綸垂

題艸堂雪齋【鄲城樊公宣徳中以行軍司馬駐師濟上暇日過故鄕適艸堂初成積雪新霽公甚樂之東裏諸公皆有詩今其孫憲副孝甫索題故爲賦之】

故鄕歸作雪中遊萬里凝華漾素秋色借旌兵气合光連營壘陣云收成功豈必調商鼎料敵何如下蔡州舊日艸堂無恙否門前時見擁鳴騶

送南大理丞林次崖考績入京【予時初至南都】

君在江南正憶渠我來君復動徵車如何鴻燕時難並可是參商迹便疏閉戶只窮羲氏學憂時曽上賈生書玆行績奏天顏悅應得承恩佩紫魚

送江京兆景熈考績入京

兩爲三輔號【闕】平千里耕桑藹頌聲漢史無勞誇長倩韋門又喜得成江空山色依帆轉闕曉鐘聲雜佩鳴朝謁承明輪奏對可應無語及蒼生

陳子道修來南京求銘父墓賦此送之

孤舟夜雨一燈靑臥聽城烏淚暗零千里子心憐寸艸百年人世嘆浮萍情深未掛當年劍才劣猶慙太史銘身在異鄕親淺土莫辭歸路載殘星

送潘莪峯少司馬赴召

徴賢詔下促驪歌江上風煙別思多羣從幾人登正路九霄何地答恩波籌邊卽見銷金甲待漏重看振玉珂若向江湖懷舊侶緘題時托鴈南過

翰林舊僚修瀛洲防於憑虛閣限韻得防字【予時以禮侍來南都蓋再至矣】

多病長思臥翠防重來江閣坐朝暉未能報國心徒戀且喜看山願不違對酒忽聞啼鳥過賞春空惜落花飛分明此地眞蓬島吟倚防幹晚未歸

送賴廷穆經衛之湖廣

落落才名出羣紫髯又見作參軍書生莫道不知武記室從來要有文別路共傷千里月懷人知隔數重云三湘春近多來鴈卻要音書別後聞

湖邊小寺避暑

炎炎畏景晝偏長竹簟藤牀覓上方出戶便驚塵土滿脫巾且趂水風涼徑松滴翠凝冰硯砌竹分陰上粉墻頭白老僧無一事惟將雙眼看人忙

齋居二首

空庭誰種萬瑯玕贏得齋時對榻看座起午應瀹茗簾垂暮雨漫焚檀燔柴何幸逢周典簪筆也曽忝漢官今日甘泉誰扈從夢回星月近瑤壇

焚香掃地擁氍毹卻飲辭葷稱病軀臥向靑山三日後消來雜念半分無風應掃霧開千嶂雨爲淸塵徧九衢郊罷願頒寛大詔坐教海宇盡懽娯

送陳望之赴臨淸河州判【前貴州郡幕】

歷盡山川力未休一官今去贊刀州淸名何必羨畱瑣利器還應見解牛客路秋初飛一葉官河日晚泊千艘寄書莫道無來鴈人在蓬瀛正倚樓

送陳國英侍禦之南京次見贈韻

士行公才俱絕儔烏臺新拜寵恩優朝廷正合畱長孺鄕裏應多識太丘雪意逺含宮樹暝江聲寒送石城秋南朝古寺題詩處何日從君覓舊遊

壽王逸軒【僑寓金陵稱壽後將歸老槎溪故居矣】

隠居谷口漫逃名時有髙人扣竹扄枕簟晝長迷蝶夢江湖天濶羨鴻冥嚢收珠玉几千首家住蓬壺近百齡他日一杯何處祝夜深頻望老人星

初秋懷山中友人

又覺金天爽气新古今不駐是羲輪月明萬戶懸砧杵日落扁舟罷釣綸遙憶故人多夢寐獨憐晚嵗尙風塵幾時投老靑山下共汲淸泉煮澗蒓

喜族人至

病客逢秋憶故園汝來應得賴溫存江湖嵗晚身千里骨肉情多酒一尊別後闗河長問信愁來風雨更思君西窗燈火寒無夢舊事中宵得細論

題竹

此君標格最堪憐幾度相看思悄然宻葉風含聲細細髙梢露裛色娟娟影分枕簟疑無暑潤映琴書合並妍我欲結君爲宻友相將同到嵗寒天

秋夜旅泊言懷

空江木落柰愁何臥聽霜鴻帶月過老去身浮靑雀舫秋來夢入白鷗波靑牛早解莊生語衰鳯眞慙楚客歌早晚歸尋樵牧侶深山結屋傍云蘿

送南京潘少宰希周赴少司防之召

十年不作淸都夢直道受知自聖君恩重江湖來召命秋深鴻鴈惜離羣公卿不貴深持法竹帛還期早策勛預報商霖今有兆爲公指防出山云

壽大宗伯甘泉先生二律

平生用世守遺經老去眞爲國典刑班馬文章髙漢代夷防禮樂重虞廷身輕似得長生術名就猶當未暮齡人物斗南稱第一他年汗簡有餘靑

嶺表衣冠幾百年曲江公後更誰賢早能見道陳編外晚卻遊心太古前馬帳談經羅俊彥鳯池揮翰待儒仙須知輔飬吾君徳卻要伊川在講筵

送倪考功赴浙江少參

一門圭組羨多賢仝榜金緋獨妙年歸省正逢家慶日別離須記歳寒天南都人物陽秋裏兩浙山川節制前到處瘡痍應可念城西休問泛湖船

方齋存稿卷十

