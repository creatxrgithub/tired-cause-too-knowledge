

欽定四庫全書

集部四

提要

東牟集十四卷

別集類三【宋】

臣等謹案東牟集十四卷宋王洋撰洋字元渤山陽人以省試第二名中宣和六年甲科紹興初累官起居舎人知制誥直徽猷閣歷典三郡其事迹不見於宋史惟周必大所作集序略紀其行履大槪嘉定山陽志中有洋小傳亦皆采必大序中語不能有所增益今考韓淲澗泉日記稱洋在信州城居有荷花水木之趣因號王南池辟宴坐一室號半僧寮淸貧衣服窶甚善詩篇云云江西通誌亦稱洋僑寓上饒與曾防相唱和以二書所載與集序防考之蓋亦南渡之淸流也集爲其子昌祖所編宋史藝文志列其目爲二十九卷而必大原序實作三十卷則宋史爲誤自明以來世罕傳本選錄宋詩者多未之及獨永樂大典各韻中散見頗多謹采掇編訂得古今體詩七百首雜文三百五十餘首其詩極意刻往往兀奡自喜頗不爲邊幅所拘文章以溫雅見長所撰內外制詞尢有典則蓋洋生當北宋之季猶及覩前軰典刑故其所作𨿽未能上追古人而蟬蛻於流俗之中則翛然逺矣洪邁容齋三筆載洋題余幹縣琵琶洲詩云塞外風煙能記否天涯淪落自心知眼中風物防差是只欠江州司馬詩當時稱爲佳句而永樂大典內已佚不收又澗泉日記極賞洋爲李彭元所作飬源齋記檢永樂大典亦無此篇則其他殘缺者當復不少今姑就其尙存者分類排纂析爲十四卷以著其槪其周必大序亦仍冠之於首云乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

周必大原序

文章以學爲車以气爲馭車不攻積中固敗矣气不盛吾何以行之哉東牟王公之文吾能言之以六經爲美材以子史爲英華旁取騷人墨客之辭潤澤之猶以爲未也挾之以剛大之气行之乎忠信之塗仕可屈身不可屈食可餒道不可餒如是者積有年浩浩乎胸中滔滔乎筆端矣賦大禮則麗而法傳死節則贍而勁銘記則髙古粹美奏議則切直忠厚至於感今懷昔登髙望逺憂思愉佚摹寫戱笑一皆寓之於詩大篇短章充溢箱篋嗣子易祖懼夫散軼而無傳也釐爲三十卷屬某爲之序昔葉少蘊嘗問公劉貢父精於史漢以其謂杜詩功曹非復漢蕭何爲誤用事信乎公曰髙紀蕭何爲主計吏孟康注功曹也王定國猶知之詩史豈誤哉少蘊嘆服公之於學可謂不茍矣官太學時實代秦丞相而直道正辭亦擯弗用晚守鄱陽洪忠宣適獲罪於秦無敢過其居者公獨修舎蓋故事坐是罷郡方勢利之門大開旣不闖焉又從而偭之其气何如哉故因論文章淵源而以二事實之庶幾來者有考焉公諱洋字元渤宣和未登甲科紹興初以右史贊善嘗命直徽猷閣歷典三郡所至有異等效云淳熙元年十月一日

欽定四庫全書

東牟集卷一

宋王洋撰賦

擬進南郊大禮慶成賦【並序】

某伏覩紹興某年某月某日赦書頒下郡縣冬至已行南郊禮成惟斯盛禮缺墜未講有年於玆矣某竊慕古人覩時盛事必有文章紀敍輙述實用注於當年禮文因革有所稽證此文之所以有助於治者也某不自量度輒因盛禮之舉爲南郊慶成賦亦庶幾萬世之後思見今日禮儀制度之數典祀克舉之由逹於有司典章之外或有攷焉其辭曰皇帝踐阼十有七載遐邇旣洽神人用和爰以中冬癸丑朔越七日庚申有事於圜丘始復古也皇帝若曰恭我祖考肇造區夏有眾一旅四徵弗庭日不暇給然猶奠玉祀帝彛倫靡缺克禋克祀上帝盡歆以敷佑於萬邦是用寖明寖昌奄有方夏肆予衝人嗣位適我家之艱難匪籩豆梡嶡升降是肄而干戚旄羽斯習惟文惟武更爲污隆典缺弗備理亦固宜今者上天降休華夏以輯紹我洪烈斯惟其時重念魯人將有事於上帝必先有事於頖宮齊人將有事於泰山必有事於配林三代之禮小大由之有唐祀事亦先太淸告於祖考配天以明固惟秩敍如階之升乃先期三日齋於原寢翌日享於太廟又翌日宿於郊宮大禮以秩縟典咸具於是羅千乘列萬騎被衮衣鳴玉佩和鸞旗常纚纚曳曳逹於淸廟祗見祖考升降堂階奧肅靚深文母后妃實妾實嬪金石絲竹緉畢陳其鬯則栩椈香郁芬芬蔥蔥琛爵璧角犧象禪勺山彛泰著疏畫縿羃其鼎俎之薦則牛修豕麋鴽釀藙梅蒸鱮燒雛辟雞宛脾其籩豆之實則芝橊蔆椇棗栗柰柹昌歜幹防爵鷃蜩範九州之腴靡不殫獻爾乃循於江幹登夫太壇丰隆吐曜霜妃接道批巖逾波潎洌滂濞防防鰅鰫魼鰨螭龍踴躍訇礚砰磅泌瀄爭馳競騖旁蕩捷出於時勾陳載營羽衛悉備梢防魖抶獝狂飛防茸走陸梁柴虒駢羅照粲成章乘輿於是駟蒼螭六素虯軼倒景騰淸浮淩髙衍轢紆譎乃次於圜丘齋心服形嚴恭寅畏道洽於漠神合於气淡然無爲若與神防嚴漏未旣牽牛將中汾沴霍散瑞景從繽紛飄肅協於時丰於是禮修告於宗伯播鼓作於瞽蒙灑離鼖應毊笙和沂巢剽棧筊徒吹歌咢修寋籈料塤箎六變具奏天神可禮天錫皇帝惟予男子雜遝丰穰挻煽晦晰燔燎斯升髙靈畢從煥爚婐嶫峨蒙鴻條胂練馬車云風熙事旣成退卽小次肅旄旗矗嚴隊鞞鼓奮猛士厲熊羆弭耳虎豹跳虛鱷鰝鯨鰴噤瘁睢盱周衛轇轕重數閒暇霜女江妃紛綸曉靄遐夷逺俗駢踏閜呵乃禦端門乃赦天下寛縲舒棘龎恩厚錫韗胞翟閽各遂乃職盛禮將畢天子乃穆然而思若曰天造我家今三甲子兢兢守位何千萬禩惟玆蕆事符於艸昧艱勤底今取泰於否上帝降休丕隲汝眾匪予敢思與爾共之於是輔弼元臣執爵而進曰皇天無親饗於克誠當去否之運崇再熙之明非至仁無以守位非至誠無以格神陛下攬眾美而弗有是以孜孜亹亹以底於今日之寧也屏宴遊絕田獵以藝文爲圃囿以書禮爲機橜孝悌逹於神明精誠熙乎日月相昔王之兢業以今視之或未齒於毫髮也且宮室至卑膳禦至菲𨿽大禹之飯土㙧啜土鉶不過是也時止則止時行則行𨿽文王之遵養時晦武王之久立於綴無以更也施蜺靡云豕蹷兕絕侵淫鯈夐徘徊從節相如誇校獵之盛缺矣石闗封巒宣曲細栁鳷露寒宜春牛首漢武示別館之富陋矣明四目以達視所欲見者民俗也矧櫟櫧枰櫨欃檀栟櫚之木足經於目乎達四聰以廣聴所欲聞者民情也矧侏儒揉雜哇淫繁促之聲足惑於聴乎味不求珍美不求異故皽酏粉溲熬母薌極之味不足貴也筦簟越席弋綈大練故雕文纂組方空罽綺之靡不足美也惟聖時造蹈艱履匪剛匪柔貴乎沈幾髙明沈潛執事之機用能益履而取剝卽安而去危彼蠢蠢者安能知之帝乃卻扇就輦朝於東堂載見文母鼓鐘煌煌大姒是似左右奉璋申錫純嘏萬壽無疆

五言古詩

春陰卽事

春風𨿽輕颺摧折猶有補適當穠華時明知不須雨浴蠶待桑錢插禾陽土婦子三時勤亦欲少歌舞百艸仰膏腴少俟亦無苦如何屯寒云專翳扶桑吐事多不由人十可八九數不若姑置之吾非拾翠侶

春苦風雨

東君始造家積累亦不細一從潛陽興黃鐘本根蒂二十四信風以有此紅翠如何縱飄敗不作苞桑計風雨不令子豪猛但適意萬紫雜千紅用供一日費一日費尙可矜侈不少置豈惟困芳菲桑麻亦憔悴溝塍浮新秧蕩揺失生意無乃大傷和行敗乃翁事願言期少安百物思吐气吾不若訟防惟圖保終嵗

七月八日小雨

萬彚就槁死一涼送生意問誰犯炎威用事得屏翳始自長夏來龍骨嘔四裔平原暴槁幹生火自焚燧借令翻長河不給野老淚祝融固有逞軒軒抱余恚商飈欲小展不費一矢遺人謀略殫窮乃作鬼事計此邦嚴百神奉事防失墜惡衣不掩脛致美盡一祭有嚴者貴神父老誦明記適當牛女期懸弧值嘉瑞不知誰相傳轟然動天地走書集房祀刻日共髙會俄然駕雲駢各以偉像至原野照旌旗閭閻便鼓吹鞠躬偵顏色大房薦籩胾恍惚動百靈相傳亦汪濊今朝響云車風馬繼飄駛意挾大江神傾輸作霶霈日影弄亷纖檐馬鳴細碎涓涓乍伶俜赫赫復昌熾神乎享已丰何乃靳小施婦怒罵少年汝定事遊戱汝牲汝自甘汝酒汝旣醉我疑神吐之禍汝不少貰得免已可憐尙敢望嘉惠嗟我偶投身枵腹俟丰嵗感此意淒然中旦不成寐紀見成小詩豈謂非吾事

十一月二十九夜大風明起書室皆敗葉

木老性倔彊朔風怒明威初更卽合戰已乃聲鼓鼙大塊信難測三鼓气不衰我屋山僧居破陋久不治防當晴明日仰見河漢移防風鼓橐籥虛空同奔馳夜無芙蓉人慌惚疑褰帷平明滿書齋敗葉方紛披孰爲呼吸者作此怒張爲天寒不成雪恐坐彊風師撲塵整書架糞挶不可遲人非陳仲舉用舎亦有宜

舟宿南尉岸下夜夕不寐思丁老小山戱成長韻

積少自成多一元陶萬類破大可作小壺中有天地果謂眞無窮百慮同一致若曰一毫芒萬里鵬垂翅變化無定形古今俱幻事老丁習眞觀幻事亦不棄輸財買幻人放意窮幻智發屋仰偸天鑿泉下汲防慌惚幻峯巒共疑無足至妻兒固俱賢未免慮憔悴拒諫設科條縱語終莫遂相顧色慘怛但未垂怨淚老丁恐敗事往往陽怒恚共知無柰何奇計亦多祕托言有鬼神疾病果作祟要盟質諸天庶得捐驚悸老丁如不聞嬉笑無畏忌起語家人言常數不可避吾老嗜奔湍且可幻吾戱戰敗豈吾過時有利不利子無徒面從背我乃竊議我意終不移畢命乃殊嗜吾聞利有幅盈舒如在噐老丁自治產費金亦其意得侯旣自我失侯亦何媿萬事懷中寛目前同一醉更須稍進功有爲俱有累一靜勝百爲壯士屈伸臂

陪徐狄二子出東郊卽事

與君同酸苦思得一散愁散愁何所適共作郭外遊是時窮冬節寒威未肯收茫茫一望間丰瑞彌阡疇老農挾雉子嬉戱尋朋儔問之向人語明年報有秋淮南塵土地髙原少車溝夏苗率畏旱冬雪苦不優若呈盈尺白卒嵗無所憂常聞爭戰後天意不自由人心結恨憤陰陽不旋流皇天佑邦家予賚徧九州將欲掃凶醜先爲除凶蟊況此甸服內大駕方豫遊賜之倉箱實始應政事修所以田野間老農獲歌謳愁中聞此語恱如去罝罦未諳鼎饋食亦宜保幹餱回頭顧二子不用自拘囚往來茅舎酒三酌更獻酬枯腸得滑潤一笑散孤幽放懷了無悶萬事皆悠悠晚歸足益健自喜筋力柔歸見城中人揣我將何求

十月十七日雨霽復至仙隠

秋雨閒十日緬懷秋山空煙霞固舊態敗葉鋪山紅平生五大夫投老一禿翁相看各蕭索事付不語中二輪固代謝四序彌初終義霜素慘烈溫律復沖融相期保嵗寒木末回春風

安成令以長橋圖來且示王民瞻記喜其有成因成短章

楚人問晉勇答曰好以暇後人或疑之鍼也其說駕吾意政之餘觀此得用舎晉士儻不然安能一戰覇韓君令安成不待期月化始如逆走丸卒若快啖蔗爲政行辟人修梁插飛架異時常病涉舉邑僉矜詫王子吐琳瑯文章助光價綠波凝暮朝晧月迷淸夜誰云困兵革不可事耕稼聊書以記之來者可憑藉

寄題安福鳳林橋

二年廬陵城不踏安成野但聞古侯封沃壤富書社剸煩或容容書考乃下下韓君令安成政事飾儒雅攷實見功多程勞用力寡邑南橫長溪春流夏湍防輿梁久弗支冬涉猶病骻韓君一咄嗟民力競輸冩修梁插晴空野色集平瓦問君胡能然一錢不入把因民乃利民胡往弗寛假十年旌旗中未得洗兵馬羽書固所先民簿乃付且誰知安成令從政識用舎目前縱奔馳心事日蕭灑薛宣好男兒正可上醇斚吾𨿽不預觀書以告來者

眞意堂【案此詩從上饒志抄出原本云故刑部郎中徐兢明叔所居兢善書畫人物蕭灑乃後唐騎省都尉鉉之後有園在弋陽縣】

一室空掃愁三間良足用積錢寛買園此事不敢夢弋陽千萬家比屋接修棟相期生在勤意象不少縱饑字參不致竟日自倥愡設有花木山僅作一身供徐翁初來時赤子不取重徐徐汲壑谷轆轤轉雙甕耡夷荊棘開攺化溪山動千年五栁陶慕用常接踵徐翁但神防疎迹不勘縫七弦已可忘五栁不待種見山若舉頭孤鴈亦須送

弦歌堂

曹務日以渾令君心自淸散彼愁嘆气化作懽愉聲懽愉何所寄寄此弦歌鳴歌如珠累累弦以桐鏗鏗顧此三尺匣中有萬古情大弦含春溫赤甲隨勾萌小弦羽𨿽細一奏壯士驚次第徵角招向日葵心傾商以表節義皎皎秋霜明斂之五音全昭氏無虧成鼓之播萬物艸木同敷榮令君保此噐常得心和平知君本抱道巖壑依云耕缾粟朝不飽彊起從簪纓素琴常在禦朝陽鳴簫笙蕭然古槐下時乎一再行亭午百吏散永日垂簾旌舟車自衝防我道無將迎筆役朱墨愷悌消紛爭誅求絕敲榜升合均缾罌和風動千室暖律鳴嚶嚶坐令今上饒乃類古武城問君何能爾但守一字誠吾聞古良吏惠養先孤惸不聞棠陰中髙燈照長檠大雅有夷路小鮮無急烹令君實儒素不肯尊錢兄吾心如平田衎樂物自生勿言桐鄕陋子孫傳令名勿言百里狹列宿符郎星願君守此志終始不變更豈惟人道順可與神理並辱君示琬琰報徳匪瑤瓊他年挾薰風期君拂天棖

畫列子圖和韻

稻梁戒鳴啄饋粟辭子陽神明久不死宇宙一鳥翔若人據槁梧中自含宮商其遊車泠風其息形坐忘豆山瀛泗等念往卽褰裳蓋云任去來豈謂符弛張老商顧之笑是事何輕揚云風駕旬餘日月輈兩傍拊掌一戱笑何異侏儒場後人致引慕竹林焚馨香飄飄大人賦气奪千丈彊吾聞孔仲尼道盛涵化光雅言盡常理不見一日長放乎子列子君其樂彷徉

謝葉秀才惠書自言能書大字來書作小字甚工

大字韋將軍小字徐開府惠我數百言字字了今古江山得何助文采乃如許莫羞無稻粱鴻飛自髙舉

紹興庚申解官廬陵畱別歐陽隠士

梅雨翳江浦我來初識君俯仰寒暑移幾親芝蘭羣芝蘭本何心悠然蕩淸芬不妨識度髙解使靜躁分我從困飄泊朋從少知聞投足自失所造化本無垠妻兒憚逺寓豈復辧蕕薰顧惟鄙野性樂此川原尊時觀前古俗家傳付兒孫常疑百年餘下流名尙存慚非撥煩手未能解紛紜虛懷飽暖戀有媿民吏勤無乃同鄕夫或可覃後昆脫身亦由人孤翥隨騰鶱豈不快宿願誰能困籠樊他年方外士相期同策勲

送章季萬戶部

吳人不授館楚人不分田此身天地間泛若不系船憶昨罷吏役白鷗同一川欲乘萬里風短翼無夤緣使君霤宇大下庇千萬賢雞鳴度闗客亦到尊俎前賤子忝夙分今已三四傳嘗許策蹇步十駕困屢鞭公文如摛華公筆如修椽筆端色五采宻補造化權浮沈旣異路防合眞可憐我無三徑地直欲參四禪後防寛作程望舒圓復圓他年赤松子問訊玉堂仙

同劉仲忱舎人先生鄭武子錢伯氏賦兩篇得聖歡二韻【案歡字韻一首見七古】

客行仍別離此恨亦已更去語已莫畱來愁不須聘七閩何貪賢四海方仰聖班驛是歸塗頻宜發新詠

鄭丈灼灸戱成

丈人國元千古祕淸廟側聞扈聖初彤庭獻喜兆從此氛霧開屢錫休瑞報珪璋厭紛華江湖樂丰好一冠脫孟勞十年泛靈沼近聞出淸江仗節觸烝罩漁者有豫且橫梁截隈奧如何抱神智失腳困泥淖倉皇見夢祈修門極悲叫櫝藏得夫光價逾納郜再拜爭乞靈灼鐡具爇燋火攻固下防柰此集眾噪低頭謝羣工脫身圖後效此戱亦太虐臍腹困然膏切勿再三瀆瀆亦不汝告舎爾觀朶頤從吾襲髙蹈

聞劉行簡給事休致作詩寄之

郡下一卷書云自郵籖來剝啄驚晝眠柴門手自開上有驪珠光照耀分塵埃讀之未盡行喜焰生寒灰黃門白首郎上疏稱乞骸帝曰大布衣錫汝陞文階天孫鈆錄祕論撰須儒魁榮名不汝遺汝往時欽哉夕卽拜帝命雪涕何紛漼恩許歸舊廬徑臥南山齋此翁山澤仙不賦章綬材誤因文彩露遂落天网恢一遊三十年所得非不諧文名動靑筆力幽黃能左省豈不榮珠庭重徘徊巢父一掉頭百挽終不回吾意天地間淸風有根栽人心感披拂達者分條枚二疏楊巨源同上百尺臺劉翁傳其風蒼舒次隤敳況復祖子孫此道同胚胎前劉脫功名養气如嬰孩至今一箭詩諷詠及陪臺翁今亦何有曠達忘悲哀淸風旣不死缾大無恥罍嵗晚春物動吳山發寒梅願翁彊賦之爲花吐瓊瑰牀頭拂易傳牀下鳴新酷它時三徑邊爲翁剪蒿萊

我有一雙眼贈徐氏仿老徐體僕近與思逺賡和頗自言老有拒徐出遊意恐以僕爲眞老也故有此作

我有一雙眼光可照明燭我有一寸腸時復潄醽醁我有兩垂鬢與君相映綠我有一雙腳比君非不足眼能別妍醜腸不慮榮辱須鬢每自憐足力能相逐一一將比君未便遽慙恧胡爲被君輕污田對寒玉君如邀我遊我亦知所以朝出任意遊暮歸同倒屣況此郊野間逺近在一視東抵東家田繞溪六七里北向闗外行五里見淮水我家園在西鳴泉到淸耳南郊野叟村慇懃種桃李大抵浩蕩處瀟灑異城市春云乍爲錦餘霞忽成綺興來思暫息極目無涯涘兩眼極恣橫性情始歡喜歸來看君詩陳饋鋪八簋羅列水陸珍咀啖盡日美我亦彊自吟合處粗相似醉時所經歷醉後詩在紙連粘動成捲持行不羞恥以此不畏君請君亮肝肺晴來擬出遊喚我爲君起

還自伊山過金城宿覺慧寺贈始寧禪師

家山三百里處處逐流水舟行鑑影中塵埃不須洗人言田間苦我言田舎好濁醪三兩杯沈憂積如掃昨與田父言別白皆有證丈夫幸聴之物物保性命歸來過山僧僧始見客喜試與語囏難不貪亦不止我徐覺言煩廼靜觀厥理僧言禍與福皆其自取爾吾師有明言報應有彼是所作旣不同所遭亦如此君言君自憶我初不到耳及君受報時何用乏吾事去年梁宋災載屍滿城市今年江淮南囷窌有餘米善惡無兩岐末流見殊致君後起念時覺此而已矣再拜謝髙僧師言誠有味解榻借僧裯不覺已鼾鼻展轉未厭眠雞鳴喚客起

贈頴師

昔有二大士比迹相差池一隠盧老堂一作貧舎兒任緣本無意音韻偶追隨髙唱旣絕詣豹隠那得窺頴公實靜者妙賞心自知以此墨守慮逺繼白雪詞首敍同契語生死一推移未祛唱酬迹風月非所私中間任遊戱不假永篇題自此探骨髓杜蘭雜香蘼翻思前作者往往求其皮彼非不論量泛浪忽深思但取偶世語髙調終莫追頴公整襟量峭聳乘嵚危防捜尙論古快警耳目疑不從禪寂防此道信權奇

曾谹父約遊南巖短韻奉呈

南丰不蔵善逢人說南巖南巖亦何好造物祕此緘煙雲態全異松竹色半酣去國十里贏守戍僧二三乞身滿一日幽事亦可探行客問徵途居者縈轡防蕭條野店煙夐靜彌勒龕念非塵外侶誰分禪味甘受傭作閒人自亦可慙於時日在房山色染靄藍一徑盤鬰靑羣峯列空嵌吟泉計涓滴瀹鼎消塵凡端如常徳靜可警疾步貪揚鑣出雲門回首憐煙嵐公其吐妙語勝事須指南

食鱠

生長江湖中厭食水中珍從得脫死來頗見鄕味親毎食無不飽敢嘆蔬茹貧老妻生過計爲我鱠鮮鱗飣餖盤箸間玉縷鋪繽紛不知驚憂後腸胃久不伸瘧余病尙在欲飫嫌羶腥所以縱對此凜如見嚴賓由知飲啄緣丰儉各有因所饗茍無分對靣難霑唇可嘆賦分薄一炙亦艱辛在近猶參商其大應吳秦嵗事已轉轂園葵行獻新勿擬春蔬薄春蔬久向人

曽谹父將赴浮光九日無酒賦二詩次韻

經營戒奔忙髙士乃貴嬾不然繋匏瓜何異列樗散若人落閒社旁觀助煩惋況聞上方札天子恨見晚朝廷錄故舊士女重嗟逺父母謝使君相看猶故眼

中虛臥北牕嵗月驚兔脫側目一愁胡巳寒不須潑吾聞金鼎象次第有本末千里尙疏封五漿何用設它年激沱江大捄相如渴丈夫屬有念行行勿騷屑

和曾吉父飲南坡四詩

買山如買金去艸如去惡開山一代師前者無是作向無邱壑心𨿽有亦不樂何須待髙秋風防已可落寒暑有至公物物無避處岧嶤半天中乃截雲雨路炎薫障南林淸風來北戶幽事未可量如君美無度若無敗人意何適非好懷飛輪了無轍爲作明鏡臺有酒不共飲定知何日開魚鳥亦知意門前日日來終年困塵土一日同宴嬉詩價重車渠酒色空琉璃月出散林莾攬之有餘輝山林信可樂所樂無四時況渠善窈窕與我昏爲期防須挽淩波同載月明歸

秀實行邑回寄示佳章次韻

皇皇宇宙間快意本何限有如抱畦畛相對不見靣汝南箕頴士白首仕州縣偶來江西遊溪山副良願口誦陶令章手持古書卷老气益健敏落筆增蒨絢尙願姑置之有人圖自獻

秀實監丞時惠佳章逋債稍多今因休暇再報一章當時同遊已逾三月輙泛語以謝

人生萍梗蹤端若邂逅期柰何人常言防合信有時鄙人初謁郡故事科童兒竹馬豈其情驩笑亦彊隨豈緣特達賢惜此駑鈍姿乃信非偶然三葉親華枝此老軰行髙心事故崛奇逃禪昔蘓晉辭榮今介推十年守一官不樂亦不悲獨設詩中禪健勇了未衰談空不可攀且報今年詩

秀實再以前韻寵惠佳篇謹再次元韻

名利世所重燋爛以爲期出處不自由語黙多因時陳侯有餘佞又以傳其兒蘓秦掉頰舌代厲俱詭隨此風幾百年尙作柔佞姿武子衒富豪擊碎瑚枝褒姒出巧譛歸放加伯奇茫茫天宇間窮達不可推不須謀快樂亦勿生愁悲但看憂樂人往往心神衰長年飽喫飯此事前賢詩

次韻劉希顏李泰發龍井壽聖請獻辧才詩

古人重好古今人徒賞今賞今拘近俗何以勞寸心昔者臞靣仙分符此來臨邦君舎華軒老人獨散襟從容塵領間消息禪慮深道人本絕俗猗蘭故相尋風流右將軍寂寞支道林泉石誠膏肓此病難與箴缾盂飽粥飯巾防替裳簮萬家辭近市寸碧依遙岑邇來四十年何人發孤吟亦有好事者杖藜訪層陰鵝溪喚畫像金薤鏘瑤林賞遇旣落落風神見森森此道果有繼不憂風雨侵誰言殊緇俗二士鄴與欽

次韻辛起李長篇

十年爪牙官百世傳風流每思先賢範爛漫涕不收爭奪世界中蕭灑自十洲辛使東洲望翹材錯薪槱干戈一相尋賢愚自相仇六鰲失所負羣賢困道周人如辛使者往往官屢休用舎方坎身世同蜉蝣但聞公卿間飽誦才業優爵祿縱可辭嵗月那得媮向來成名時石室書盍防柰何俯仰中窘路拘驊驑嘶鳴合亨塗飄泊仍海陬嗟予才每下粗能別薫蕕識靣苦不早論交亦何尢長裾曳非難騖棹驚莫畱旣懷難防戀那無輕去愁方今艸冦猖健兒炊矛頭金盤集衛霍藜糝甘軻邱不知到死處眞得飽暖不行當捫牽牛快願同桴浮

次韻酬尹少稷

尹子於爲文跳弄同戱劇舉頭髮天藏俛首取地蟄誰謂熱洛河可使當劉秩揮毫射虎豹引手唾決拾馭風千里空命的一箭疾吾意召雷霆已下六丁敕置之西昆山歌樂華胥國遂令長吟哦姓名注瑤籍置之風露場不飲亦不食鸞鶴迎玉簫云漢配靈匹雄辭水翻瓴壯勢虎挾乙剪裁霜月明窺探化工宻少畱千首詩聊示萬人敵不然薦淸廟三嘆奉寥閴未驚鄒海濤已過髠轂炙竊料充選防數塗當處一恐緣奉髙堂薪芼事朝夕且安顏氏瓢未縱參軍逸我意似子才終難守環壁

次韻李叔飛

溪山春蘭林桃李花槐市戱友二三生興來逺返趾墨客冠再彈蒼官仕三已矜豪栁索彊引分梅知止緑芳艸齊亞粉靣花襯綺慶暖具杯觴送寒操杖幾態度略不齊將妍俱可喜人心獨當然造物聊戱耳烏防以舊畱靑鞋請今始相逢浩蕩春切勿通爵裏

次韻政老夜坐有懷

客行犯蕭條物態如寒冰借問松牕人久客將何營答言慕幽禪懷抱徹欲淸當年困流俗鑽紙如癡蠅一朝脫塵网決若飛鳥驚齋盂趂後軰臥防陪老生從玆軰行間往往推先鳴此道本無學精粗不可評忽然辧疆域獨得分専城物外懷抱好醒來毛髮輕餘事不著意自然造純精憐君生卑防也防利與名持身抱餘恨冩物多遁情以此遊世間心慮何由平再拜謝師言得閒頻寄聲

觀講師有感

一僧據幾坐眾僧列其間紛紛士與女其外復相環娟娟誰家女粉靣垂煙鬟旣爲時俗妝復著道士冠一聞法師唱先眾低朱顏俯仰皆中度儀矩如素閒眾僧推舉首往往務旁觀云是良家子良人綴朝端二十哭其夫蕙幃守奇單誓保嵗寒節悼往時汍瀾鄰女聞好色願見無由緣孺枝無雜匹對鏡有孤鸞如此十餘載里巷不敢讙嵗久厭俗累幡然學僧禪朝朝事香火常念舎囂煩遂來佛寺中圓頂雜長髯未能問以此吁嗟涕以澘女子本柔靜閨房不肯安當初紅顏時何必同惸鰥所行𨿽失節尙可求芝蘭如今余艶態卻來叩幽闗進退兩無據此道何漫漫京城富貴家妍麗出塵寰不肯自愛重白日呈妖嫺亷恥節旣喪萬里來夷蠻向來紅靣女十九逢時艱柰何兵戈中此風不爲刪僧乎爾其能爲我逃窮山

和伯氏寄周秀實

相親卽噓濡相忘卽江湖事理去取間情分乃異區周侯瑚璉噐晚乃擲道途異書窺蔡叟潛論發王符夜諷恆至卯朝飯或逾晡置之轉徙流柰此臭味殊置之翰墨塲勇往無於莬𨿽乏三寸舌自保千金軀山巓富蔬菜渚牙長菇蒲屈曲一徑寛於焉寄其孥非藥亦非餌問君何歡娛所樂麋鹿遊緇白初不渝我於聞道新齧肺方噬膚喜翁新經過已辦煮瓠壺我有甑中塵翁無竹裏廚相見期一笑良勝醉叫呼水花正充容小隨輕鳬

和尹少稷經幹

昔年初見君山頭日卓午但言奉親歡不道作詩苦稍稍窺藩籬淸風滌袢暑論文及古人一笑乃相許早知沒津涯矧肯起城府結交得若人渠彌有環渚風防笑沈著健足不畱佇如何黃卷中尙對古人語田間把犂鉏筆端灑風雨我亦正宮懸非君更全堵往作九奏歌屈指爲君數矧今獨壯年獻爵未酬旅古鼎太廟牲時花洛城女如君作文章兩壘竟安與

再和

故人客都結茅臨子午慈親哺童稚十口共甘苦門橫百瑯玕永日不受暑浮名博煙霞掉臂終不許聽我讀新詩小侯趨大府揮毫散珠玉風防轉驚渚北郭鄭仙翁襟懷兩虛佇尹氏才振古仙翁筆端語矛戈角森橫畚鍤起雲雨應笑窮巷生蓬蒿半垣堵所喜樂丰登粒米不須數況從名士遊眞可釋羇旅願君分餘光下照及鄰女切勿閟好音文典實不與

和鄭丈侍郎

鴻蒙棲神契脫落力自由諒此丈夫事寧爲兒女憂丈人志宇宙纖芥無滯畱靜觀四大室俛仰七十秋詩寛江海涯心無花月愁請言平生志曠度無陰謀浩瀁馳三峽涇渭分九流霜皮峻千尺回首走萬牛大歷竹馬遊卽今誰在不被髮下大荒萬象散莫収一舉攝倒景百篇醒醉眸矧此無妄疾固可勿藥瘳時當天宇淸皮人獻功裘願公彊舉巵起慰瀟灑侯列星遙參光虫鳥逃窮捜前山方刻窟粗可少獻酬不作紅粉涴那憂華發羞洪崖與浮邱彩筆俱丰優

和李希言仙山書事

五年萍梗蹤所向隨波流請言初起時皇輿向吳頭觸目多變異論心鮮朋儔願借谷生筆慙非奕者秋憶昨元年中紫墟拜松楸搶攘逃賊庭斂退勇自收況知踳駮才豈副英俊求摧折縱俯仰旋澁難調柔放意山水間恐合成窮捜人事喜乖誤奔茫赴南州每緣身外交不愜心事幽有時塵壤際獨羨滄海舟平生欲往願夢想從之遊近者明詔寛汰核眞良謀飛集任鳬鴈縱遣無半畱乃得陪髙人一散百慮憂艱難健兒貴武爵輕公侯吾徒合何如甘分宜相投況彼四士者髙淸懷逺邱雍容秦中吟激烈塞上謳得失有如此飄零晤良遊

酬鄧子

我年數七十不過春五來素心嵗月盡白髮日夜催縱懷獨往願欲去心先回惟思百境空洗此一念埃喜逢鄧仲子妙語驚奔雷未登黃金臺要是白玉杯安能駕飛車與子相追陪姑借喝月術救我年齡穨

子楚煮雪水防團茶乃舉陶翰林語以詩見戱不敢不酬

平生何居士一壑淸江濆達觀眞大士獨往乃聲聞我亦策蹇步不甘子絕羣追逐到滅景回視嗟紛紜今朝玉府開羣仙剪瑤裙迷空散天花萬疊屯寒云賞心防兩遂百憂銷一焚雙鳳已鳴似神椎抗孤軍更看陰沴盡髙檐掛晴曛

謝吳提幹惠詩文

排門雪三尺閉戶饑腸鳴擁騎逺方來骨法秀以淸袖出一卷書中有怖俗情上言井有徳爲費四字銘下言酒傷道顚倒虞心兵中流障百川絕口無縱橫君子皆是術殄病人自驚子其欲修我匪以校我榮再拜采雜佩斯云得香蘅

代徐思逺謝張季萬【案此詩後半系五排疑當時俳諧之體】

淳風嘆遼逺友道傷澆漓交情比一綫斷續同羈縻仁惇旣難合義重亦不支寒谷少溫律衡門自寒扉亦聞豪俠地風月滿臺池可憐伏雌客出往無所施淮鄕有病客波浪逐淪彌中流失舟檝宛在水中泜請敍先世徳繚繞窮方維始奉華陰組繼迹東南馳道有海內譽經爲淮上師聞風事鑽仰極力忘憊疲求精析晉豕辧僞正褒漦大逐千里鵬小察一寸鰭旌善類騁駿誅姦如戮鯢魚虫蛙蝦蛤俱不遺筆陣驥逸野詞鋒江斬螭導江海尾疏源河鑿岯立言經寓宇刋行結防隄禮樂尊中國春秋揮四夷書謡切頌帝詩化淑歌妃徳苑心潛逺文帷性自嬉謀心千古近張目萬人睢觀範推難習同肩嘆莫追窮榮探沓黙測逺極奫而奚事千張錦眞成一角犀聴言眞靡靡觀行自披披裏薦書頻上天恩澤屢垂翼衝宜遂奮羽困柰輕摧賤子承前緒遺蹤恨久違智髙思引望愚下顧難移前業皆紛放今懷孰怨咨志存宜自勵聰失僕安祈碌碌追香餌規規拾腐戴盆思倬漢屋蔀蔽朝曦流落眞難似衣冠愧未宜敢思千里潤但覬一環溪自分無修翮何人整困泥及門初著足投分乃知歸衮衮窺儒海汪汪見量陂風流饒灑落矩度盡逶迆附尾蠅方借余斑豹幸窺自從柸與共不覺嵗逾期飲徳初難料防庥久尙疑篇章時繼續杖屨屢追隨乍履云衢便俱亡客路危與錢寛剩酒裹飯接殘炊揣質恩奚自知公徳不漓煦濡三尺澤和暖一囊衣盛事眞驚俗神髙解起痿老軀財脫病稚子孰言肥慰薦增今喜栽培任夙期此身如寄托畢願服耕耛悲此孤根弱愁先百艸萎名卿宜逹理直道不容私飲徳寧辭醉餐和不恨饑頓忘前事迫復慮異時悲東閣𨿽開館淄川只下帷可能嘗燕樂獨肯念貧羸肉骨非無藥還生信有醫論情惟借口此病敢言腓枯鮒長思水官蛙幸給糜承庥宜足矣去徳如何之道義終祈合形骸聴易睽借籌難獻策罄竹莫陳詞君子眞雄觀幽人乏令姿甘貧寧守魯事大復貪齊已佩添年藥還吟起病詩命疎從我薄情解爲君怡聊述蕪詞拙章成復自嗤

和沈子美梅詩

一气如權衡俯仰在緹室鼓行橐籥間艸木俱應律物物各有長軰行皆屈膝誰能長百花寒梅最先宻自此啟端兆次乃排等秩防者或易傷大者或不實剪除困陵暴糞掃如撲抶駢開類爭妍粉敗若老佚采擷旣紛紛棄置復鬰鬰大抵爭春花柔弱忌寒冽方知嵗前梅義勇過箭疾有如比紅兒觀者亦呵叱有如當皺玉卻欲數梨橘又如奏金石秋虫並啁喞又如持豨苓便擬簉芝術又如白玉堂光耀映蓬蓽以此難著語老眼徒屢熨前賢有題韻靈還不容乞欲寫文君容相如口猶喫投章自淸絕報聘我戰栗昨者得君詩冬景當暖日猝然遇彊敵不戰勢已屈堂堂旣難當惴惴良自失花前嫫姆陋篆外靑黃質魯肅思一鳴展禽恐三黜舊積已經年佳情諒難窒勉力駕疲鈍著鞭追俊逸我於掌武公蹤迹亦舊物差肩固百千及門或六七嘉謨傳四海吾君能細述餘事付丙丁詞華須甲乙始信直道功子孫定逢吉門戶旣未艾靑史當屢筆我思薦一言君其試無忽藻身須英華造道在經術學博貴守約美質或矯拂古者亦有言愚慮千得一川流子方興絕潢我易畢晴昊插繁華從今好顏色

梅

心妙意難到理淺語易俗惟此公共美路坦行自局彊勉思攀陪𨿽懇不見錄料想何水曹平生一防足

觀徐園金橘有感

金丸不逐肉聚族居士園此園豈不佳百卉念已繁主人特愛重列圍限兒孫嵗晚甘液成饋薦籩豆存楚楚小籞欄彌戴覆護恩向來叢棘中豈不茂本根零落艸木傍未得依蘭蓀一朝被華藻如奉貢篚尊輝輝黃金實采摘勤加餐乃知物貴賤得失同一原收用貴瑚璉棄置輕邱樊臨風一感嘆相向無復言

枯栢

齋前兩栢樹其大皆十圍我初營屋時正與兩栢期其一傍北亭其一近南籬相去十步間當夏無炎曦我翁時來遊對此顏貌怡羣從來其間或飲或賦詩賓客來其間顧盻屢解頤桃李幾畨春不逐物態移霜雪苦侵刻曾不顏色衰亦知堅貞性凜凜不可期夫何今年秋予來自京師哭親苫塊間喘息絕自持忽見南籬栢索索但枯枝徘徊栢樹下終日懷嗟咨家人對我言栢死已經時今年春夏交老翁初見之悲傷復愛惜不忍加斧斯意謂糞壤間所處非所宜材已中棟梁安得死茅茨爲此感慨久子豈盡得知我旣聞此言不覺重紛洟豈爲小圃內失此嵗寒姿蓋念天與人響答良不疑方夏巨栢死致秋哲人萎豈不明告人像類來不遲所以翁對此然雙淚垂大廈將營度固非一木支柰何如此材終死不得施芃芃叢生者朴良已卑槐老未及仞露腹憂明離東邊一畦菊豈足充朝饑樹蘭徒九畹不能比蕪蘼蕭蕭數竿竹空腹將何爲此外雜花木不復較雄雌譬如麟失藪駑馬從競馳鸞鳳要髙翔巢卵何用窺於懷久衡慮追數苦費詞枯栢復枯栢汝其亦長思

八月道宮聞鶯

宻林囀圓吭流韻入淸杳當時太晚計花前來不早致使惜春人聞聲恨先老正緣幽谷春朋友在久要爭春快先鳴無乃失友道日塢集芳欄名園唱淸曉得路共遷騰此事不艸艸卽今秋色髙金衣尙鮮好歌舞興未闌秋空樂晴昊

和谹父尋春之作

穠華女兒紅芳艸王孫綠小大各盡態低昻俱恱目久雨脫滯著振衣樂休沐晴空吟思開命簡句可屬起看花覆墻淨掃云爲屋幸防二三老風騷命奴僕欲說未說情三篇兩篇足玉人花暎靣眉黛添香醁杯酒戒失身無如飽捫腹

欽定四庫全書

東牟集卷二

宋王洋撰七言古詩

路居士山水歌

人年八十百慮昏丈人耳目方聰明他人到此筋力疲丈人勝如年少時老中彊健閒中忙經卷丹鑪肘後方金書千軸造理窟赤城七篇談坐忘我年三十始相識丈人年已防六十往來出處三十年體無作用神安然靜窺了不見根底我謂君心秪如此那知能事有別腸筆下風光窮妙理溪道人古衲師心辭聲利常無爲晨鐘粥鉢半鑪火午日茶甌一局棊一朝共語小牕前防出小捲含風煙爲言老路手作此畫出王郎訪戴船明朝見我微笑語漏泄丹靑柰緇侶別有一叚壺中天果若知音定分付輕輕一軸數尺長奇峯突兀煙茫茫其間細屑千萬狀領略試爲哦新章初畫寒林宿鳥驚山蹊漸曉人漸行四僧趂飯分先後人立渡頭沙岸口一舟閒泊石岸中一舟半渡淩雲空兩舟一釣一垂网上有鴈落蘆花風兩橋近山轉淸絕客攜笻杖半卼臲定是當年鶴氅翁神气飄飄犯寒雪山腰佛寺樓閣明下有茅店臨沙汀剎竿挺立照山影風幡髣髴聞談僧紛然萬象爭奇怪縮地便移他境界才薄其如此畫何彊寫嬌容捧心態昔聞大令馳筆鋒天門未借西南風眾工索錢陽好語吳起果被公叔沮翩然拂防返田廬將軍妙手今爲防乃知胸中千頃碧來自傳家萬金直丈人丈人有餘墨莫惜逢塲時戱劇

明妃曲

漢宮沈沈凝紫煙妾身一入知防年樓髙秋月照淸夜亭暖春花燻醉眠憶初送我辭親戚便擬光華列旌防君門安得似人間咫尺千山萬山隔花月朝朝空暮暮長戀朱顏不如故內家車子散金錢安得此身霑雨露忽聞花宮選羅綺單於來朝漢天子但言妾欲嫁單於萬一君王賞桃李大明宮內宴呼韓出水芙蓉鑑裏看徘徊顧影花顏靚綽約丰容廣殿寒當日君王喜且驚欲畱失信去闗情若教不殺毛延壽方信蛾眉畫不成茫茫漢塞連沙漠栁色陽闗斷腸處故鄕阡陌想依然馬上琵琶向誰語命薄身存有重輕天山從此靜埃塵山西健將如君否此日安危托婦人人生景物疾如馳翻覆由來萬事非莫笑巫山女麄丑朝防楚宮暮柴扉男兒莫厭欵叚馬女兒莫羨金縷衣君不見巫山歌舞賽神罷野老至今懷秭歸

乙酉閏八月二十一日出南城逰峴山壁間讀東坡詩感而有作

水晶宮名凡防區此州絕景天下無寒溪十里出明鏡峭壁千仞涵淸虛平生邱壑胸次間長情自恨無時閒干戈逐我出鄕曲散浪卻不拘塵寰往時足健輕追逐吳防山川看未足行來恰値積雨餘萬疊峯巒發新緑溪山長好人長閒不信此州翻地軸流落須論塞上翁髙唱慚無郢中曲千年陵谷多遷變髙名長在惟稱賢峴山上下碑在否見說父老猶澘然襄陽但記羊叔子霅上風流亦如此壁間誰記萬瓦詩嘆息前賢淚如洗鄰僧以木龕養蜂一日墜地僧見蜜積燎煙薫蜂蜂大駭散因割取防盡適覩此事感而有作

采花供課能滿庾不自營巢庇風雨壘土削板非愛君君自歸之若安堵一聲衙集律令嚴兩股挾持筋力苦棟宇不牢偶墮地盡見室家窺積聚王緣積久頗厚實招冦慢藏誰自取山僧平日恐物傷忍向麼微施數罟豈嫌嚼蠟味太薄一割未厭猶再鼓初猶忍戀縱追螫俄困薫灼難力拒驚飛浪走觸藩籬往往散墮折肱股害身卽是養身人愛本爲仇慈是虎嘗聞釋氏戒奪食此道胡爲今不數刀頭得蜜吾何有出力爲君傍作主勸僧切勿苦有情盍用慈悲銘肺腑且畱餘食供歲事庶得春風容慢舞丁寧更諭眾蜂王自此亦可寛祖簿

讀中興頌碑

峩峩蜀道艱難路萬里行人走徵戍招揺夜發川谷驚回首長安滿煙霧朔方日已催天明朱輝散射朝霞升旌旗指顧豺虎靜風雨汛掃煙雲淸臣能姦君子詐父身有妖雛不知顧江中鹿死始悲嗟帳下豬驚猶躁怒萬年枝上春風回明明九廟無風埃扶鞋綴組命書重崇邑大縣華封開如何李父乾天路禍未單誅已交惡子儀不保墳土幹淮陽豈爲幽燕懼太宗功業三代前煌煌建立今古傳兩宮哀笳十五曲至今談者猶澘然

吳興苦雨

黃流渾渾彌川瀆此邦不求長自足人家蠶治怕桑寒堦下決明隨意緑朝來橫急如少止忙亂車溝畎秧水還君膏澤莫貪功放出扶桑照千里

病眼【謹案其一首見五律】

寄身𨿽閒念未除敵念賴有前賢書如何昏花接旬月古史散落經耘耡我知稟賦分量淺費出稍防防空虛衣服飲食悉若此耳目形體應相如此如用多隨困闕不似緩莭安虛徐解衾臥穩省開目細瑣悉悉分虫魚異時意气尙掀舉欲取功烈防名譽從天且乞一雙眼此外不敢求贏餘

憫旱

天心愛民非不勤民心有恨天必聞爲嫌流水入城郭指防山澤收浮雲浮雲未肯便承命往來空中無定性平時風伯防口多忍看云師自奔橫願得天公張网羅要令滅迹須嚴科雷公傳聲澤靈死嗚呼柰爾風伯何

近冬至祭肉未給因敍其事

去年至日猶從俗今年至日曽無肉食無臠防情勿傷祭不毛血貧太酷起與婦謀宜早計我典春衫君剪髻但得豚肩略揜豆敢事三牲共日祭婦將捩髮猶忸怩請君憑幾聽致詞所聞奉祀貴誠潔誠果不立丰何爲自爲君婦今有年君家儉徳相流傳以其所養昔固爾稱所丰儉今宜然況聞隆殺古有制禮貴視時成愷悌順成八蠟乃得通聖治功成方饗帝方今大禮曽未充倉廩不與昔日同無財無田不可祭子有籩豆那能丰且求遠去酌行潦在野不應嫌薄少待得故鄕兵馬空共買羔羊薦淸醥

外屛不固婢有思逸者小兒作髙柵限之

一從爲客今五年囊中羞澁無一錢𨿽逢惡客如櫟社匠石不顧斤斧全自矜尙可詫妻子不用戒謹長安眠性慵外戶縱不閉竊類陳平佐刺船昨者小兒治藩落堅不可防髙逾肩心疑過意使輟作瓦棺自免一壞穿答云竈下不安室慵倦未終頻計日饑鷹在臂常掣韝病鶴傷心懷舊匹有自而然爾莫慚無以聚人吾自黜又思廚淸固無餘以我養爾何怨疾忍饑只合且困眠何爲目眺思悠然爾今腸空尙圖逸借飽安得同周旋人生有命甘淡泊安貧聽我歌薫古來饑渇苐可忍醉飽以徳方稱賢

方春時羣兔食麥先生置罝焉終無所獲今者原頭艸枯無所隱遁乃得以投湯餅是兔得所嗜以死而先生之憤亦快也旣感斯語因繼前韻【按題云繼前韻今集中七古無之】

吳山積雪不潤麥客子思鄕疑卜宅先生好客如聚書豈料向來遭五厄防防自是安無虞爾身那計歸庖廚遐方自此欲同軌書文正合求長須當時咀食應矜狡湯餅於今得稱巧幸因所嗜同一烹吾鼎饒伊送肝腦臘八日書齋早起南鄰方智善送粥方雪寒欣然盡之因成小詩

臘月八日梁宋俗家家相傳侑僧粥栗桃棗柿雜甘香蓤椇芝栭俱不錄金僊托言成道時不認饕饞借稱目誰謂毗耶淸淨身何有塵埃更須浴今晨雪屋梳白頭南鄰與饋如素求未須怊悵思往昔坐變勁峭同春柔鋪排短韻一作戱爲君姑續歲時記

僊上人舉進士過三十不第作詩曰男兒三十未有立人世百年徒自勞徑拂衣削髮爲比丘今二十年矣精力甚健及將遊天臺旣羨師行復自悔訟因其將行作詩紀之

春風只解吹春花靈根古木無生芽玲瓏拳石出萬樣碧峯千仞藏煙霞世間百事總如此偶然感慨還興嗟上人本是龍門客少小辭家來射防可憐奇物未化神卻與凡鱗同防額當時三十未爲老急電抽身能覺早一投空迹二十年畱得詩腸至今好我始與君同業書明瓊偶紀張雙魚彊將野鶴落樊圃不與閒雲同捲舒君將風防隨煙霞我獨塵緣著冠屨試問堂中老衲師定見兩人優劣處天臺風路埋云根寒巖夜嘯鼪鼯羣脫身也自不費力未疑此心長羨君他年邂逅雲門路不止分君一片雲

賀生孫詩

紛紛鬱鬱煙結扉傳道老何孫子歸褓中不作嬰兒泣芝蘭共見生庭闈於公決獄徳莫比今日何公亦如此掌中送此麒麟兒不是如來須孔子長兒本自長沙得驥子生孫定奇特未論玉骨秋水神聞說已傳湯餅色

尢生說字

正名百物與神謀禍福無門亦自求君獨何心分象數筆端無復見全牛探心取意陳前修一字或可談封侯逆知喜怒容防頭攻君乃是操君矛謡書失腳似可笑雜今雜古近同調乃知人事亦天然吾心或者司化權昨日往伯源承軒蓋未還苐見兩夫守舍面目嚴冷有羽林貔貅勢一僕候門遇故客乃加禮振聲折腰應對響答若騁駿足而未果者因問主翁何在日晏何尙未歸僕從如汝輩凡幾人三人者齊聲答曰主人旦暮出入結駟榮盛奔走執事畢具間枉車騎過客它捨羣騶之外尙餘三人我輩是也見其庭戶森然黃簾緑幕朱戶扄固此三人者特外耳而勢已如此使僕誤入帷帳深處又當何如僕時病起與羸夫爲三旣不得見因招籃舁將還三人者自後指而笑之意誚客太無堪態主人眞可誇也俛首興嗟不能自巳因成小詩且於卒章自見其志並發一笑

洞中僊子丹藥成鬼神妬嫉喘且驚龍門虎踞工守視始知異類窺僊靈先生本是玉京客藍橋邂逅邀雲英是宜收藏此丹鼎貔貅呵禁門長扄亦如猛虎守厲禁千山不許一鳥鳴主人日食大尉府都騎自合連輜軿只嫌底事苦未足要有蘭玉羅階庭行人過者莫回面墻東秋千不可見我有丹砂不似君待與葛洪評貴賤寶覺師畫少陵像用筆甚簡伯氏稱賞之因戱爲長言寫之

破防麻鞋肩傴僂回頭意若呼宗武行歌又似出闗時飯顆山前日當午公如冰玉天賦成玉爲溫潤冰爲淸廟中朱弦堂上曲一唱三嘆知遺聲平生但飽主人飯身後空傳世上名蕭條冷炙殘杯气寂寞千秋萬古情吳僧筆端龍幻化幻出前賢世無價可憐見畫未見詩更合愛詩方愛畫

曽谹父招客盛夏轉涼

火雲烈烈燒塵土八月炎風正三鼓使君傳教招近局雨打紅塵風起舞人言神物戱慳人長爲微情愛三暑晴時得雨靜招風若飲淸涼汗如雨了知人意通三界達士揮金天不怪今朝賓客雜鄒枚想有筆端風雨快季文作眞率防遇大雪寒甚主人之居狹不容散步爲嫌作數語爲解

一風一雨天醖雪溪上行人手吹裂主人掃巷作光華滿注金罍喚賓客酒酣耳熱膽量寛容我口開非偪仄天寒促膝政相宜共道興來連舉白人心好客天亦知平時思雪不可期寒消內熱沃肺渇瑤花滿眼眞瑰奇一尺呈丰有成驗三白譴厲徴前爲不辭秉燭達光別思共醉今何辭此身對酒願長健明年花發春遲遲鄭吏部設川饌招客戱成長言呈諸丈

茫茫四海天宇髙九州列貢分地毛江黃之區橘柚國細腰宮衣無吳庖不得供刀匕【不得供刀匕句原脫二字】況走川珍自岷水鄭翁幻戱不作難縮地分甘五千里老人種蔬姜滿畦買姜畱錢人不知丁寧使者市蜀錦恍惚異味來如期乃知此事古亦有鄭老此戱誠瑰奇搗珍防臠投巨鼎繚肝末肺分全犧南方揺落靑未已梅蘂垂垂照靑泚雪消冰盡飽陽和更待春風轉沙尾穠華只說錦官城匝地燒燈夜初起從翁已幸不賫糧期向城都看藥市

題徐明叔海舟橫笛圖

莫愛一掬水海闊觀狂瀾莫愛手中月空明海上山人生適意貴如此前度徐郎在千里噴云裂石天宇髙夜寒水冷魚龍起世間俗客貪昏睡波濤不識神靈意更令疊奏數曲終鯨山防作玻璃翠畫工妙手今無防可惜徐卿今老矣醉中睡起百憂寛與君一笑西風裏石澗【案此詩從上饒志抄出原本云寓屋故吏部侍郎徽猷閣直學士東徐鄭望之顧道上饒之所居龍溪汪內翰爲記所居又有石澗東牟王右史嘗和其詩】

帝令銀漢推余澤不與人間較刀尺剪綃爲練課天孫濺澑成文照東壁我疑蒲城鬼神入腳踏飛車翻霹靂怒當十倍王離瓦震三軍開許歷仙翁題詩詩有史畫史紛紛俱屈膝至今盛事隨山中往往摩挲到金石歸來滿口說江湖不學平生論感激乃知捲舒在虛懷誰道今人不如昔有時坐我天姥下但覺淸風生羽翼長令淨洗五兵閒回看萬事皆塵迹

寄題永新鄧成之粟庵【案詩二首其一見五言律】

學詩學禮子已文種花種竹居不貧門閭正可務廣大如何一粟容君身結庵名粟亦何寄口不盡言知有意鵾鵬羽翼自垂天蜩鷽飛鳴有餘地短長小大爭長雄舒捲不離方寸中小如一粟大江海萬形宇內寧非同君如推此充寥廓回集塵端亦棲托放言切勿誚蒙莊伯夷永名仲尼博更須談理勿談空此道根原由守約

凝雲堂

浮雲蹤迹眞何處防若無心是同住此間我若解忘情應與閒雲共來去靣山結屋開虛明屈伸與我同太淸紅塵洗淡一翻手悠然適見云平凝回看詩客時滿堂雕刻品彚俱奔忙亦知泉石成膏肓與人裝取錦繡腸寥廓萬里同翺翔惟有白雲來帝鄕

庚午歲伯氏生朝作樂府一章爲壽

木公金母傳瑤爵九虎開門動魚鑰瑤池曼倩別煙霞海上安期降喬嶽東牟先生徳彌大靜課虛無明寂寞背連海嶠三雙鼇手取西山一丸藥推先當戶培芳蘭鬥牛寶气揺光寒光華章綬表奇格照耀廣陌馳花鞍春風物色論長久栁拂腰支梅勸酒百篇聊復付西江盛事防湏傳不朽天上老驥禾充膓一秣萬里瀆空蒼年年歲歲身長健歲歲年年春艸長

同劉仲忱舍人先生鄭武子餞伯氏賦兩篇得聖歡二韻【案聖字韻見五古】

南州本非行路難年來行客多悲酸黃花白酒且今夕驚風晚日催雙翰一杯交歡意方屬四座相顧顏不歡如今守邊戍不遠政合勉力勸加餐

送周仲固運使之官湖北

梅花滿野春欲蘓漢家使者臨重湖使君作意不求異解使愁嘆成歡娯往年奉法佐廷尉縱遣狐兔誅封嵎平生獄吏弄爪觜民不畏吏從君初卽今持節下澤國要令比屋歌唐虞父兄便飽倉有粟童子莫恨衣無溫溫和气徧封服坐運豈必勞傳呼桃花之源誠有無吾恐誕幻成荒誣不如使君三聖書總括萬彚包堪輿一編韋帯在掌握藏之懷抱時捲舒古今事物不外取但用指訣開迷途斯民識路從變化履泰去否攣中孚使君早訖外郎課歸奉天子陳王圖他年訪我當踟躕欲餉白飯陳靑芻

偶得上饒芡實頗佳分薦同邑以詩送

明珠寶簿藏貝宮姮娥取置空明中神仙法施仗祕咒一粒變化傳無窮水府仙人通妙訣擘破寒泉弄明月左庚右甲養素胎珠勝醍醐色如雪錬丹水底含太陽世人錯比煎硫磺丹成不合戀凡殻雄鷄冠碎鴻頭傷紫苞裂處呈芳髓火溫溫闇香起靑荷猶著舊衣裳玉質可憐供軟美我家舊住長淮湄花開十丈芙蓉旗年年割鮮喚同社徑醉忘卻還家時何人縮地有幻巧容我短棹追馮夷

借笠澤叢書於陳長卿以詩還之

親見子云貎不颺遲以歲月名自彰松江笠澤防多地古今三作勝士塲鴟夷已去乘海航季鷹撫事驚秋霜五百年間天隨子汀洲杜若齊芬芳筆牀茶竈湖光裏欸乃聲中弄淸泚有廚無煙釡防空過午懸簞藜莧美詩窮文怪兩奇絕造化別分閒日月一峯下嶺晚當門四頰寒鱸夜飛雪甘同世上伏臘勤肯作人間觴豆客辟書不爲救口忙衘命終辭一官熱借書當借物外書洗除塵坌觀浮虛異時曽此一過眼故人相遇誠歡娯翩然好去追黃鵠酒無兩瓻歌一曲

聞何爲孫作內集以長言戱之

門前春田澍膏雨門內春風動歌舞瑑爲璋玉男子祥起作繡鞋女兒舞阿翁吹簫兒獻旅粉靣嬌孫侍家主一門歡笑足戱樂盛事流傳百年語村歌社曲莫挿手定本風流教坊譜一家有喜百家同況是相逢淪落中犀錢玉果大開說巳愧湯餅霑無功

周秀實書云裴奇卿好茶得病鐘熈仲酣醉任眞西林老逢塲作戱同倚花下一時信筆作詩爲戱

閒來得病緋衣客著酒當茶桑薴翁誰知十室有二士復得周叟同從容叟今行年餘七十七歲詩成鬼神泣卽今脗合主盟壇籍湜驚奔汗流急兩君置陣亦嚴整未許行人私越境有時爭利逐輜車掉鞅安行發機穽戰者方酣見者眞走書取證石壁人石壁老人方睡起巖前一笑桃花春遲君待我同徙倚共催短棹東風裏方何二公回自郡所得不同作詩戱之

南鄰博士只破幃春來數日分春衣東風陌上催防茀不許看花緩緩歸那知此理未可訴破費書廚走長路靜思我咎安致然杳杳人情無問處歸來粉黛包亦結安得衾禂更羅列嬌兒冬暖不須啼正恐當寒更無韈命數從來有奇耦北裏士師眞好手一時歡笑父子同篋載縑緗船載酒歸遺欣欣樂可期婦運金刀時哺飴先憂後喜尊吉卜釃酒烹魚消百罹世間得失類如此解使空腸作悲喜紅白紛紛一種花試向東風問桃李

戱鄭曽二老

兩編千片白雪繭六百二斗靑銅錢不辭破費十日產要向幾上追前賢前賢已死不可慕世上流傳只佳句不防斷簡賞心符定自前賢無覓處鄭翁知我用意誠云有甲乙分余明盧仝書到孟郊富李老被酒張翁醒當時儲館典讎校今日取送傳芳馨分多析少毎如此翁甑百金杯千羮北鄰老子苦好客懸簞過午湏賔食昨朝喚客啖鵝炙十字浮光湯餅滑須臾碾畔百塵飛語是奴童破珪璧此翁香串數百枚一一啖客當千回啜香飽炙勘詩譜但度流年無所苦

以校正字學還方智善作詩贈之

惟古於文藏妙理自然之音見防防唇舌齒喉母生子淸濁重輕毛髮比古者八歲方毀齒小學師承方肄此時及春秋循一軌臺輿亦知窺閫壘齊人謀莒本祕詭登樓宻語不敢指兩唇含合不哆侈見者能知豈徒爾後人學疎忽源委傳防流俗兼下裏庚辰吳入記前史郢永遂令齊亥豕少知長老習步跬紅緑誰能辧朱紫縱有是師無是士聞者一笑或掩耳我年六十老書幾仿佛聲形多取似目前趨過或但已翻覆討論徒累累方侯大梁舊冠履結髮儒衣長槐市發憤編摩貪寸晷索摘眞能窮骨髓持以告人遭詆毀方侯持心直如矢尊吾所聞寧轉徙若不我從知已矣我畱溪同庋羶蕕偶幸親蘭芷時論古意自鞭箠不覺此心思奮起乃知古學惟審是晚乃紛紜聽華綺攷永聲律究終始縱不有疑心固喜要好誰云不傳紙革誤鉏疑云糠粃欲障東流歸海水識路直須行不已靖節琴中有宮徵

聽琴贈遠師

世人傾耳聽繁音太音古淡難爲聽有如廣庭題旌夏或者驚遁疑有神當時舜牀調五弦薫風煽物無窮人若言造化不愛翫安得感君回陽春遺音相繼嗣者誰窮山緇侶黃冠師非干此意樂窮靜世路自與相參差我今試聽淸風操野鶴孤猿對殘照瑯琊山下醉翁吟分明撥向琴中調【時聽二曲】人言大弦如玉溫小弦亷折亮以淸春秋自是隔寒暑天地不得令偕行豈如七弦轉十指勁節諧音同到耳乃知造化在指端豈但髙山與流水道人不肯長懷珍亦曽挾藝遊車塵髙門八字驚未見脫贈往往捐千純如今飄泊困長路更覺世味難將迎應將感愴赴琴曲一聽萬慮羅心兵道人勿苦生冰炭古道須信非人情哀音果要洗俗耳更去嬌弦三兩聲

陳道士年十三骨气有異弈碁得妙處鮮能對者推此藝以他學何所不可因成短篇贈之

一枰局上無多歧世人到此懷自疑方圓動靜曽未識生死眼前那得知長頭道士年十三眼如巖電光爛爛已將雙腳落城市猶自面目藏煙嵐局中應答毎閒暇揮霍紛紜窮變化回頭卻笑世人疏不認盈虛成取捨我聞此藝在専攻莫起妄念思冥鴻冥鴻不至局巳敗弓繳漫自存胸中我欲將君比弈秋専持此藝從君遊但期白黒得歸處一枰勝負吾無求又聞奕棊多仙侶常向局中送寒暑世間利害疾轉頭妙手如今向誰語昔時陶令曽鼓琴爲嫌弦上多繁音七弦除去五音斷卻於此處知琴心我知此藝亦如此不似推枰休刻齒請君長大具芒鞋共向鹿門防石髓

贈向揚州

耐官丞相千載人傳家愛國不愛身兒孫當使風流在已許絕代誇殊倫其間淮上禮樂帥气象直出追芳塵未論十世數眷屬況是云幕椒房親揚州自昔鎭平野東控七澤南甌閩肩摩轂擊接晝夜賓從雜防朝天津尊前芍藥照金翠堂下楊栁眠芳茵上中下地貢賦錯二十四橋風月新百年人事有更變冥冥原隰桑麻春中興天子撫方夏選用世徳分憂勤劬勞鴻鴈事安集藍縷篳路張羅閩【閩字韻重或疑作闉】卽今施設如有神突兀壯勢何逡巡髙城樓觀挿空碧畫橋舟艤浮奫淪黃童白叟息愁嘆自言重見風俗淳野人本住蓬萊側寄籍淮甸老阡陌飄流自分不重來重來翻欲謀安宅昨宵晚渡長江來扁舟欲泊長河側送徒勉我但安行此地何人名惡客元戎號令皆有時令行禁止湏臾期請君委槖付大尹野宿山行良勿疑行行古埭弔謝公平堤一笑逢老翁語多雜亂惟說尹但道還樂今年丰吳娘踏歌兒起舞不須社日長聞鼓若令未卽棄塵埃防見黃金價如土野人詩句來林泉具書目見非妄傳請君雲路驅長鞭黃覇龔遂皆世賢

贈鄒徳年

短檠三尺照座隅眵昏兩目頭不梳丈夫功業務廣大安用事此牛尾書多求舊聞助噐識欲駕萬里須舟輿要堅志節在専苦積螢照夜眞前車道鄕先生好門戶髯季晚出充門閭昻昻雞羣見野鶴烱烱虎視嗟黔驢如何天公不著眼棄此異寶猶紛挐我知造物自有意將騁健駿先虛徐金須百錬作鐘鼎玉試三火眞璠璵來年明光再射防聊取髙第酬三餘古今人事自差別見晚用速皆乘除他年雲路著鞭穩無忘過我中田廬

贈大猷

棲遲下國傷蹉跎更生父子交琢磨雀羅門外賔客省三鱣堂中經史多菑川起奉太常防風雅先入光祿科人間盛事有如此東平江夏今如何一防聊寄吳山曲白柄長鑱斸黃獨飲從野老自有餘飯在先生長不足人言功名難力取我意功名要勤苦分明經訓是菑畬誰道今人不如古山陽隱士家傳饑長身季子今流離聞君酬唱得此客牧兒販婦哦新詩我將六十筋骨羸形骸行赴溝壑期如君名遂尙可見幅巾他日期追隨

古詩贈沈約之

蘓端薛復同黃土海內文章誰接武卽今七字續長言沈子揮豪照今古朝爲百賦更賈勇暮作千詩猶奮怒補天防筆不費工捲地奔風隨挿羽窮途得所喜入眼口誦新篇身起舞已知奔逸逐驊驑況復逡巡蹈規矩薦書指日登姓名藝圃方期富倉庾閻公色動瞻鬥牛處士當筵賦鸚鵡跨海鯨魚要力求翡翠蘭苕不湏數不嫌投迹老溪看子聲名滿寰宇

贈丁執中

計子產余身可足有子有妻難免俗平生食案好擇余今日虛倉不贏粟忍饑自是學道功萬事由來同轉燭天生異寶世須求說是君自懷玉

懷範子以詩贈之

開正占晴符古語便謂春風徧花塢那知天意不可謀才告休期便風雨急追令節已難防臥向空齋思勝侶可憐十步五步寛似隔千山萬山阻今朝馮夷巧作便翦刻天花散飛舞峭寒燠沐兩不同況是南箕正三鼓若求此花勝彼花少霽威嚴無用武桑錢未出土未興緩給丰膏亦無苦半分僧室依環堵滿目愁來不堪數需公排日作好詩細破春愁看防許

聞丁永安屋下疊山甚有佳趣恨未之見作詩寄之

買山防人眞愛山束薪煮石凋朱顏老丁謀作久長洗寒疊翠房櫳間簾通庵扉卽洞戶人映山色多煙鬟住山住庵似丁老脫棄妻子眞愚頑

周秀實以近多讀書少對棊有詩及之因以寄

識情變易須臾期躁動未得安無爲幽思傷神靜生苦遊藝且復招僧棊棊中趣味亦何有勝負紛紛翻覆手分排事外雜窺圖得失坐中分好丑要須忘年在書史不出空齋見千里昏塵積習要揩磨晚學未應談至理終當謝遣惠子琴不掛一弦存五音日損其半思慮盡此道孰知無古今

因與伯氏同一僧話武夷事作詩追寄之

直峯峭壁天半靑髙檐張燈疑掛星山川勢力有如此擇地信可棲仙靈我前解官古樵戍志願本欲探珠庭時當恢臺積氛霧一日三雨時三停載舟撐石逆噴浪自謂力可登靑防篙工榜岸遭急灑回宿荒宇依祠防二三道士謬告語云此潤澤來云軿比聞輿人誦舊說仙官下矚如明熒逰占晴爽惡昏滯官去此法當伶俜果還近甸阻天路一官泛迹隨飄萍退之昔日徙南服祝融騰擲開仙扄近時蘓翁失定武太行毛髮無餘形一晴一雨告休咎晴者人樂陰天刑我意神官與人異宜以行事分羶人如阨棄神亦厭世間利達眞芳馨窮通兼忘扶正直人知戒勸思常經有如神意本不爾人意忘卜欺愚聽黃鐘大呂絕世韻扣擊距躍嗟短莛心知得路適遠意願結茅廬當寒汀眞遊適遠未可必遙寄此語通丁寧

答裴寄卿書因寄長篇

裴郎短身衣服衣長過身防半幅髙裙大袖領占肩要是精神大於腹古書古字談古人洗盆滌盎供慈親慈親居貧不道苦裴郎醉中頻起舞裏中驚怪無此人往往爭看立環堵妻兒醉時亦同醉未免醒時生竊議裴郎裴郎切勿論錢錢有菜【裴郎裴郎下十一字有脫誤】我家伯氏亦翛然得官去官俱醉眠裴郎有意縱短棹雪夜待君明月邊

喜雨寄上饒守

東村叢祠聞伐鼓西村巫家女兒舞滿城半笑半悲啼惟有使君心獨苦使君日日拜土龍尊彞淨潔籩豆丰公廚彌月不禦肉七十行老筋力充明明上天采民譽先使千嶂云朣朧知公不肯愛珠玉非玉非珠只雨粟如今萬室動歌穩保千箱滿穜稑不須衮衮談政理但持此事獻天子從來上瑞是丰年防有徴書封玉璽有如不掩造物功盡付妙手歸長空長空防防不可名請公便作喜雨亭

寄曹嘉父

廣陵隋家天子都背負巨海襟江湖江分靑山湖獻白梁宋千里傳膏腴朱坊瓊園翫月夜谷林九曲秋陽䢐奇辭巧語不可極盛事往往開天衢我家太傅官三載文物方値開元初四並堂前木芍藥小金山下紋車璖沸天哀笳律新婉照水粉靣衣襜褕少年意盛不自屈直欲赤手擒於莬翁云學等不可躐俾著逄掖勤詩書泮宮得就弟子列親見士子衣諸於子時燕頷出頭角眾中轉目窺陳吳【吳字韻重有誤】孤羆自爾事拱黙嫫姆未免爭妍姝夤緣傍石見光彩驚破塵匣開明珠同袍傳諷梅花句知子名字湏氊毺分攜兩家止隔歲果見貢篚先鄕書巍巍廣殿厭長防曄曄盛譽嗤諸儒蓬萊海徼通外服坐戢巨浪張威弧超騰意子便得路亦復坎遊窮途我年二十始冠弁一門嬰禍奔淮隅辛勤往來防萬里壯志滅沒忘前圖再逰黨塾事商較齒髮已壯頭須梳十年低徊不附奏閭閻婦子欣揶楡年將四十偶占第朱顏已變無膚腴一官從此浪隨牒十生九死羣鼪鼯祠官香火卽系外考祥視履傷疲駑舊聞子官向西蜀萍迹飄泊來東吳相望敻逺思防合安得挿羽先陽烏偶然婦家有近黨一官宰社依南都報言歸妹得異士乃知子食江南魚我時方冬寓窮屋喜气不覺排寒區那知老乃並姻婭自此日覬參雙鳬人生防合信難料短書先寄三年餘今朝得子歲前記指數舊事談菑畬論情感恨共歲月談經造理分賢愚孔師已沒道堙塞遙遙千載想盤盂百家搜唱互詭怪決意剪剔隨榛蕪有如出門問長道敗溺壓覆無須防子今識路又鼓勇直到定處無紛如蓬萊季父已荒謝揚州舊士多淪胥卽今我年五十六四易寒暑君前驅兒𨿽已婚女未嫁气何與子相乘除寒牕何日共樽酒一取耳熱同歌呼

寄何宣仲

同年進士同壇僧暫聨戢戢如浮萍一從仕版秪事役往往牢落如明星假能作意篤恩好言語不過時芳馨死生貴賤兩角黃鐘可扣非柔莛吾見何子取路別秋霜皦日看鴻冥一言意合卽定分咄嗟洞見無畱停慈親八十髮黃素稚子三歲眸靑熒此翁貧苦不敢嘆意欲歡笑娯親庭往年我官南武郡士有林子家伶俜一兒得官走上國投銓中品書安寧忽去病死不得返我亦憤泣傷飄零徐言中表有賢丈已收旅骨依林坰是年我歸再通訊冬日已照堯堦蓂書中報我方急擾我意官下非常經鄱陽胡子遽客死此翁立爲營輜軿我時方臥生嘆息不覺灑淚霑牀屛恩宜先施士固有徳不期報人誰聽貧猶務徳幸今見死不背義聞前銘又思此翁乃常履盛譽未足滋芳名有如此翁空試用慕附始見眞羶腥一官未用念鄕裏九鼎自合尊朝廷行看謦欬立事業下邦震動如雷霆淮田野人分屛置雙鬢不復當年靑幹愁道路阻防靣恨酒不醉嗟長醒短書一紙說情狀安得模冩無餘形何如未決待淸暑尙期一醉同壺缾

寄周秀實

天目之水停山椒滙爲雙溪霅與苕先生苕上結鄰好遠得徑山中洞霄浮圖道人支若永赤城黃冠陸修靜前山後山松栢幃七盤九盤龍虎鼎山前籃舁過者誰不是長須謝靈運此逰已恨失春期更待淸和閒晝景

寄亷宣仲

繞淮邑屋緜千區畫檐綺棟吹笙竽冶金合範結樞紐冰銷水釋無湏臾盜前乞死火中走幾人脫迹逃江湖靜思朋舊若滿目不取神禍遭囚俘其間善類豈不有安得變化歸同符平生宣子富心事先奉白髮攜童孥吳山越山好處所飯炊香稻歌吳歈我家盜焚先子業毎仗余徳寛天誅悲傷扶病別鄰里﨑嶇僅得來東吳稻梁在世竟何物與子各隔天一隅近聞詩章不減舊昔日健筆爭華敷鵷鸞羽翼困州縣況事糟酒分錙銖隔江遙想思防合安得兩腳生雙鳬溪邊樵風趂短棹杖頭明月兼酒壺十漿饋我五漿少萬事一醉眞良圖

寄何子楚

江如淨練山如幕人道老何得眞樂寒溫語後再拜前每得書來話寂寞米鹽細碎百慮寛自昔仁賢學道難詩書可樂捲胸臆啼號不救如饑寒去年嘉興租不足今年山田米炊玉稍湏酒肉療枯膓雪老淩霜不從欲丈夫功名無後先請翁拭眼看前賢西湖處士竦吟骨饑乞僧飯紓長年香山居士箕尾客東坡老子金鑾仙生前千騎不招買身後一盞同寒泉我意何翁亦如此髙人不飲無錢水忍饑徹老守淸臞它年配食赤松子

寄亷仲載

吾州阿載志尙古瓦豆鉶羮列尊爼存心淡泊自有餘過眼浮華俱不與但知古人力可到不管今人棄如土白頭老子舉嘆嗟黃口小兒方靳侮淮田平衍眞樂所地遠溪山老淸苦天教置子一壑中句曲海東防藥圃道中小吏三四家邑前傍海饒桑麻初疑一飯不可飽那知歲久今爲家別君十年勞肺腑遣問寒溫訪兒女一書還我報何如志老益堅無軟語喜君書語談古人身𨿽隔遠心相親扁舟何日載樽酒共泛淸江千尺綸

和秀實寄詩

去年河南歸故地今年朔方兵又起血牲面埋曽防時無乃姦盟神不喜嗟爾萬人來遠荒豈無戰士傷金瘡封疆萬里尙越境金帛露積猶多藏國家彌文今尙武已碎銅山鑄銅虎勿矜突騎飲長河肅愼燕陲吾北土且知成功俱自天天心可卜因丰年但令三錢博斗米任爾自枕干戈眠

和鄭侍郎贈晁倅

昭徳文公百孫子存者風流今尙防封胡羯末定可人往往髙吟笑侯喜自期不解世俗書肯學持竿釣溫水江國蕭條一郡丞萬事得君無不理窻間五老亦多情防綴靑天一張紙庾樓明月淸宵起夜夜柴桑空故里黃壚日日曲江頭曲聲日日闗山裏使君勿厭簿書煩解有哀猿醒俗耳詩中能事了防人智有三公力任鄙鄭翁老自愛詩情餘事紛紛不掛齒一篇長韻十四詞付與鵾弦作桃李我於此事亦何有盛事與翁傳不朽遙瞻小隊到柴桑采采黃花薦淸酒

和張文潛輸麥行寄滁守魏彥成

瑯琊山靑讓泉白上計使君封瑞麥田家煮麥燒稭忙一笑相煎何太迫醉翁亭上緑縹囊亭前庾積蟠蛇岡家家輸送不掃塲謂取我廩金斗量賸錢沽酒追良伴使君莫數星霜換願君容我借三年他日萬錢供一飯山頭飛雉鳴朝日哺我老翁張射畢誰言田舍漫蹉跎輕裘年少毎相過

和謝齊解元見惠

楚東六邑多秀民其間達者海內聞恨我眼闇不識眞客捨道傍初見君徴君當以文章顯照眼靑錢充萬選胡爲過我誤淮揚山徑蹊荒費鉏剪龍鐘野老安用哉偶隨江上浮鷗來簿書魚鳥少閒暇賦斂戶口煩徴催君今蹉跎壯非少隴首棲遲雜長嘯上書自薦莫崢嶸直气如虹亦奇峭詩書滿腹燈火勤勿言此道非由人雪霜不厭松骨老桃李自與春風新短書禦防懷珍具文字天成絕斤斧一鳴行卽駕雷車萬卷它年勞電母北窻紋簟淸如水靑蠅側翅如畏刑側身甘防寢疾愈負我此腹何由靈身世浮雲不畱處書生白首談堯禹書窻行幾幸虛閒過我蕭蕭聽夜雨

和監丞去歲賦巖桂

南方火老不告疲秋物過半新涼時姮娥剪花趂時節新月借色天風吹平生仰望婆娑影一日坐對連蜷枝異時寒梅憶老伴過眼春物眞羣兒人間著名終自疑但取質幹稱文犀天淸夜寂兩相對萬里不寄長相思

次韻周秀實見寄長篇

當年識君恨不早麗句淸髙人縹緲有如商律變初秋慢緑夭紅俱一掃自親蘭社襲餘芳歸爇寒鑪陋昏棗乃知形骨縱龍鐘勝處精神不衰老我辭官下曽防時囊甑𨿽貧未空倒女兒索嫁金無餘錄過知難坐丘嫂人言貴賤在天公饑飽更湏闗富媼是事姑置無相聞瓜蓏分區竹有孫暑風長養遠林宻雨腳並合前溪渾傷心事慮漸消省胡不俯仰隨欣欣有時放意枕書臥亦復倚杖防荷翻慇懃不如偶相遇過我思同明月尊世間明月向人好丞不負余余負君

陳長卿以詩見別依韻

朱之琴三人嘆此曲宜傳廣陵散要知太上乃忘情山上嬰兒是雷電情鐘我軰才力中路傍野艸年年丰原頭火燒去不盡天外春意來無窮西方眞人言可恃愛斷有情如愛子暮年收足欲依僧一鉢一缾聊止止西臺仙客傳風流細說閒情寛我愁此身已分松牕下衲被無人自頭

次韻酬江如晦

命數奇窮誰與伍陋巷甘同一命僂怕寒長苦地多風厭滯毎遭星好雨命在天公難自由若知安命當無憂三斟長得供卯醉米鹽不辧俱悠悠去年約子招佳客貧不闗心眞達伯共貪靜適且過從追恨窮途昔暌隔二月黃鸝初好音槐陰栁幄靑羅衿杖頭掛錢只買酒與子作意時登臨此鄕秀野多水石莫道云逰不如昔松栢相望泉下人試數防人能滿百生前一飽復一眠得失塵緣俱偶然長年無事頻相見此自前賢今古傳

冬雨不止鄭丈作詩次韻

海門山外天池雨來趂沱江打鼉鼓望夫臺上濕愁紅玉斧壇邊沒沙渚貂裘公子思寒侶佩玉鳴鸞不成舞慇懃舉爵祝云師壯士端湏气相許果然晴日照魚梁鴻鴈髙飛肅霜羽西淸丈人詩眼髙師友淵云僕徐庾興來弄筆起春風暖日桃花靜初吐且題紅藥寄長沙不用短衣從猛虎

曽谹父再賦鼓字韻詩再賦一篇

頭如靑山手如雨十日瓦溝鳴羯鼓南城病客偏作愁魚逰淺釡蛙同渚去年曽困夏畦幹巫祝陳牲女師舞淮南米賤隔闗河漫道歸期久已許誰同著力破愁城願備前行挿飛羽那知物理自乘除原思五秉公西庾暑雨祁寒人莫嗟潔籩滌豆神其吐茅檐生意滿晴川方信虀腸能抵虎

谹父又賦鼓字一篇復次韻

魯人小信亷纎雨大國雷車起三鼓堂堂千里埶無前安用渠彌設三渚使君賔客多英侶碧玉傾香細腰舞浮花浪蘃爭取憐醉乞一言終不許有時鬥酒詩百篇猛將腰間掣金羽公家丞相在當年寒解衣裘饑發庾風流世徳今固存一沐三漧飯三吐生男何用金滿籯傳家願學文中虎

陳長卿侍郎以玉友末利見餉並示長言已酬再示一篇再此次韻

少常仙伯詞翰光天鵝綬帶連天香崆峒之人瞻北斗假靣不敢呈西涼浮名於我亦何有不愛熱官能炙手詩參祖律品度髙飲遇故人情分久夢中不踏肥馬塵覺來驚看瓊樹新只愁三疊詩更好有如恩愛成煩惱劉行簡以自題所畫墨竹詩見示依韻酬之

買花無謀謀買竹少陵未必甘同谷索酒缾空方索茶陶水終慙錦茵宿我生絕意鶴背錢犯分猶貪竹間肉穠華穩付桃李春寂寞頗疑松栢獨自逢劉叟用意好錢不看囊不羞忸誤身冠在竹皮寛比酒葉宜衫色緑如翁湏著第一流藝能飽勝三千秋少名數軰列靑士語放干云封素侯詩成自寫眞三絕筆下瑯玕手中鐡若湏推轂極淸髙有待朝天寒栗烈

又題琳師房劉行簡給事墨竹

黃門給事二千粟日割三牲亦應足劉翁食爼厭羶千畆渭川期滿腹吳人束簡如束芻百錢可了三日廚劉翁平生防兩屐可能千畆無贏餘獨嫌納腹未可盡更爲揮毫寫淸峻庭空月落千丈長老栢喬松未髙勁錦繃稚子置腹中鐡靣老人淩遠風此君族類俱得所多事索此霜髯翁腹饑眼飽徒倥傯只說饕饞疑作俑何以先生日照盤更看嬋娟勢飛動琳師從此惟善看時時更爲通平安

酬政老見贈

君於取予無乃亷筆端自許能摧堅摧堅不是老僧事賈用不售將誰還卻收神觀反初視先種熟耨終有年早知防息造溟漠不爲耳目辭嚻喧新詩投我苦褒拂豈但一讀頭風痊方今冠履尙錯總不到巨浸非長川姦窮否極防一返快掃醜類論億千乾淸坤夷龍妥帖與師訪遠同畱連

子楚以二酒合而爲一且效洞庭春色以詩敍其事因奉酬

世間百味俱有正偶失酸醎俱一病湏知論酒如論才軟美悅人嚴太勁韓靑居士貴調和田竇醉時籍福勝寂然二物俱有光物外洞庭容借香共談已造名理窟一鞭亟入亡何鄕了知此處有眞趣再聽牖下鳴糟牀

又謝丁執中寄黃龍菜

吳山艸長春暖時吳人髻中金捲箷家家饋薦作寒食貧富丰儉要適宜富兼庶品助取醉貧得勝具兼哦詩金缾玉筯固華麗雕章繢句眞瑰奇西溪友生居占野不務結屋畱園葵歲時供給不外索野花滿院蔬本肥今朝懷我寄余劑色照匕箸光陸離我慚此腹負此物但用當肉無它辭舊聞書生飯不足朝暮虀鹽只充腹勸餐齒頰雜宮商若比哥舒薦梁肉我歌短章持報辱恐子詩成費追逐好音佳惠不敢虛寄以離騷三十六

謝章季萬寄新篘

面山堂上迎秋色使君舉酒當月白冰磁雪腕方取憐看破妖嬈念羇客溪邊從騎何奔忙溪童疊厭爭窺墻爲公一洗窮愁膓與公艸木同輝光

謝淮南徐巨源寄酒

淮南有酒誰人得分餉東吳無酒客應憐蔀屋寒气多倍費行廚春色力人道使君宜在朝我視使君宜逍遙已聞財計免催索況是閭閻安教條增秩賜金古亦有且畱使君與淮叟玉隆香火幸畱人年年要飲淮南酒子楚持小甑中實以物餉予防之如芋而味勝曰此黃獨也野人得之故以分遺因感少陵詩率然有作

君不見野人謀食搜山谷不似輸錢買金粟防薇細俱見情豈有靈根不收錄少陵饑走徧九州命寄長鑱生事足早知雪盛又無苖擬欲誅求已皸瘃先生蔬食亦易饑意感鄰夫荷斤斸僅同冠芋又隱藏逺勝鳬茈適疏縟癡兒且食驚未見便欲負鋤自捃挶人生畱滯誠可憐坐使百憂寛濕束煩君轉寄與慇懃晚食何時飽顏蠋

謝人寄茶

建溪珪璧能圓方萬錢一啜難輕償奔騰千里羞貢篚天應不數金錢綱侯家錢如大國楚陵肉澠漿推大戶早知煩滯厭膏粱貴此新香兩三數一朝百室困干戈在十於今或去五老工旣死無典刑髣髴兒孫追故步誰令遠寄山澤仙來洗沈屙太華巓攻頑治癬恨無術且共山頭玉井蓮慇懃更語抱琴客不用君歸人未眠

嘗新茶

僧催坐夏麥畱寒吳人未禦絺綌單溪雲谷雨作昏翳思假快飲消沈煩商人遠處抱珪璧千里來從建溪側報云蟄戶起驚雷鞭走龍蛇鬼神力色新茗嫩取相宜畱得一年春雪白先修天貢奉珍團次向人間散春色僧窻虛白無埃塵碾寛羅細杯勺勻寒泉一種已淸絕況此靈品天香新人間富貴有除折靜中此味眞殊絕誰言僧飯獨蕭條勝處誰容較優劣

梅花林

甲子正月陪智善刪定叔逺寺丞約子濟別乘共步溪濱扣院落委曲入梅花林連日晴暖花已盛開地無落粉因成長言記事

橫橫直直迷人路誰知恰是藏春處減春一片亦何傷切莫輕狂作飛絮開正盡數一至七無雨無風保休吉此逰不記後難防聊寫長言記時日

王亞之元夕招客庭下紅梅兩株相對盛開

君家不種通神錢只種春色畱庭前庭前春色誰最妍二女解佩來江邊沈沈華屋淸夜起火樹銀花月如水自然顏色變韶稚況乃新妝露初洗春初艶粉秋初蓮綘綃廣袂羅羣仙華淸池畔嬌無力赤鳯樓中困未眠後來更許誰相擬海棠欲睡薫穠李亦知等級且追陪格外風流不相似一枝乞得歸茅屋窻裏銅缾窻外竹不禁淸絕意蕭然大似佳人依艸木閬苑花無世上緣收香還入四禪天明朝風雨催歸去花月重圓又一年神情邃美膚粗惡涇渭由來兩淸濁要求繪筆盡芳妍更問尊前老文學

詠蠟梅

江梅已勝猶非似此外餘芳更堪數信知風格忌太髙至此從前難著語世間初無字可誇且隨顏色稱蠟花醉人香味解禪定捩眼靜佇辭紛華徐熈畫花只畫神黃筌細皆逼眞要湏別花如別畫只恐此心難付人

席上和鄭顧道燭下海棠

日長花困眠初熟故向花前張【去聲】燈燭要教未敢脫羅裳玉頰長紅黛長緑生憐杏火發中林無柰桃顋倚修竹爭如錦帳照佳人一笑嫣然春意足獨疑工部不題詩端爲風流欠芬馥

題範子濟雙頭芍藥

煙粘艸露珠結窠淮上人疑春未多揚州東部紛芍藥巳與天地分中和雙苞一色生同蒂不是花妖是和气恩霑雨露力偏饒來向人間自應貴欄邊鼓徹無柰何欲畱白日誰揮戈練緗聊記舊容質猶得勝士長吟哦八姨不列眞妃上大姨穩作昭儀樣無雙顏貌卻成雙背立無言似惆悵淮南通守別花眼曽向花前傾玉琖左看右看俱可人欲選嬌娘倩誰柬

戱詠酴醿示邑宰

芳洲繞郭溪如練中有風光共流轉方今得尹日添長化作河陽一花縣獨龍注雨澆桑麻芳菲總不爭紛華陽州地遠牡丹少酴醿晚作畱春花君家朱樓映池沼髙架瓊瑤覆花島欲求此花同一巵試勸春歸無艸艸

題長興陳朝檜

蒼髯石根皴皵膚夭矯枝榦中半枯有如老人自離立亭亭不用兒孫扶六朝兵戈日相逼晚向陳隋生道側不知何計脫鋒鋩三十六中居上防臨春結綺迷仙處晉王只用陳船渡車書從此稍通津無乃培根偶堅固百年巳長復百年邑人說自曽髙傳卽此兒孫作父祖只應相對猶依然桃葉桃根卽零落獨保長年應澹泊老人果解復嬰兒分我一丸童子藥

聞鶯

堦前芳艸一尺齊黃鸝始向林間啼一聞傳聲人失喜駑馬並立逢駃騠我思此鳥固妍好人喜亦緣來不早若令春到便輕遷厭聽誰憐迹如掃正恐貪歸有近期三月麗景方舒遲園林上下弄晴晝羨汝語黙眞知時禿鳩黒鳥有何惡毎到天陰自酬酢婦翁詛罵兒彈射恨不身隨羽翰落戒汝一物莫嘆嗟金衣公子春爲家汝無禍福咎亦淺況異子鵩當日斜人間美惡有如許且放黃鸝作嬌語

鵲巢

今年結巢不近地門戶人言解知歲了知積累功力勞投伴鳲鳩無此智閭裏爭如惡少年不持彈射操空拳探巢取子盡居室旁觀禁止無由緣父翔母噪力不加小雛在手鳴楂楂羣兒不逞至若此增巢不得安生涯漢家春夏禁采捕詔書非止行三輔可憐科罪掛墻壁國家禁絕非不預鶉居熈熈太古民就令闚巢不用嗔同逰飲啄不相害海上鷗飛不避人

大笑鳥

夜聞慨欬如老翁若悲若嘯空山中老妻防子疑問我此名何物來何從我知此物不常有豈解招祥宜報咎狐鳴梟噪殆所傳惟祝停聲聲轉久明朝問人此何鳥僧言此鳥名大笑幸災樂禍撼主人僥幸前知非善告我聞此語益淒然我從坎今有年若徒報禍未報死子之告我何遷延異時白骨滿城郭此時子笑何人前昔年長沙賈太傅鵩鳥飛鳴告其故滔滔宇宙鵩安知應怪達人任來去牕前靈鵲人樂聞谷鸎上下長和鳴汝曽不效乃效此汝性險遠知難更汝其更笑我自娯取酒與爾同歌呼

欽定四庫全書

東牟集卷三

宋王洋撰五言律

晚宿村居

早趂林鴉泊荒籬四面同田夫畱古意野水識和風倦僕欺予逺疲輿念汝功爾嫌冬日促吾興在寒空

自忻村被酒歸失方竹杖

我貧難致逺得此有夤緣弟爲兄身老書來意巳傳扶衰惟獻直入手不隨圓偶向醉中別如何不黯然

夜聞賽神鼓

坎坎丰年鼓鱗鱗賽社人神寛陟降禮情取笑言眞掩豆豚肩薄分餘福斝頻靈壇本宜夜考鼓已防津

重九日至云號

梯山七千丈接迹上淸虛鐘雜鈞天奏僧參梵帝居攝衣鵬展背灑墨鴈添書今日登髙眼平生總不如【一云平日登髙計今朝獨不疏】

嵗晏書事

打打鳴牕雨昏昏帯岫云酒寒難作熱鑪冷不成燻梅頰夣中笑鴈聲愁處聞傷懷目前事細數費云云

樂飲

何意親杯杓初期樂性眞若教狂勝徳多被酒忘身談笑交情宻氤氳酒力醇勸酬如錯雜莫過兩三巡

安眠

隨處便隨眠昬昬息萬緣魂如防翅蝶身在四禪天素飾羅爲幌芳茵錦作筵心如懷寵辱未必得安然

觀擊食

結習慕金僊西方省問禪時分四季社報積後生緣念戀期無問辛勤已有年防緣如有約此理自誰傳

五老峯【案詩二首其一見七言絕句】

已作人間瑞飛空老尙豪勢分方嶽重名列緯星髙月夜霜添發花晨露染袍此翁無柰事占詠亦徒勞

遊呂庵偶題

結屋得勝處羣山簇畫屛春城花覆白【回顧繞城皆李花盛開】野路麥鋪靑趂暖鳩呼婦先時栁化萍年年寒食近心自嘆飃零

無盡齋詩【案集中有無盡齋記爲淸江韋子作此詩三首其一見七律】

造物本無盡貪求乃不公此能隨量取彼亦一無窮水底家家月窗前處處風要知眞宰意不在有無中潢潦集湏臾朝盈夕已除沛然隨飽滿廓爾是淸虛金穀輸倉篋錙銖較簿書不知方寸地無計脫苞苴

題楊道人庵庵基舊縣邑有廢井存

空室寄空山柴門不用關虛心觀夣幻塵世獨淸閒舊井前村古新泉一勺慳蕭條齏粥外身世有無間

寄題韓勉夫枝巢

萬物各有性逍遙卽自安均鳩得巢易躁蟹寄身難莫羨髙頭樹湏防靜處丸如今洛陽第誰到子孫看逍遙惟所適小大浪殊觀溟渤鯤鵬近藩籬燕雀寛宅髙非逺害藏宻定成安不似南山樹枝間有彈丸適時非履險足分不憂貧湏信人間世宜思物外身榮柯堪嘆蟻飽露可憐螓更謝東方朔能安一老臣

望山間西際寺

聞說林間寺攀蘿一徑斜有僧眠雪月無客賞風花丈室虛名在方袍嵗事賖空王無系著破屋便傳家

三峽橋

萬馬戰空山聲馳宇宙間窺髙增健大照勇怯孱顏洗石無千古招僧過一關不知平去易何似倒流艱此日湖源回展叔頴書頗及往嵗經行曁諸同志賞梅花之一笑急景相催又復幾年感而有作因寄叔頴並呈子楚

憶昨越溪曲官梅正發時追隨連日飲酬唱幾篇詩淡佇看人意淸香許自知慿誰將恨寄爲說鬢成絲

寄彥文

張子蕭條後空山十五年缾無粟遮眼門有客求錢折補經綸手拘畱褊短緣尋詩有情否旋送兩三篇

寄夏孝叔

夏子賦分淺淒涼不喜看星星脫兵火嵗嵗獨饑寒世若均如子人應不羨官如何閏月底怨淚亦闌干【以前所聞事末章及之】

寄周表卿

不見祕書久經時失寄書交情猶繾綣遣訊問何如郡籍藏昆府班行近玉除自憐無借在不敢夣華胥簿領正塵埃天邊驛使來姓名傳寶琰朋舊集蘭臺始望豈及此故人安在哉曽陪丞相幕撫事勿驚猜【首尾裁十年故舊𨿽有顯仕而亦多淪謝念之愴然也】

寄永新元老元書云已辭廣孝復歸禾山白雲矣

已尙淸髙久湏教去住艱彊分云出岫終放鶴歸山煙帯重嵐潤衣侵霧雨斑輕身如有藥猶恐費躋攀

寄熊叔雅

天上郎官宿人間又幾年莫思華轂貴好種錦溪田山色靑盈眼梅花雪滿川儻因魚鴈信時寄兩三篇

寄陳元載

太丘傳祖道作邑興何如著意招風月隨緣遣簿書吏參名例外詩托笑談余偏憶當樽酒論文意不疏

送谹父守光州

沈防臥江臯詩人擁節旄便期犀結帶安事馬騰槽地入淮源重霜隨鴈信髙命書催入覲應及薦香醪

送小劉解元赴試南宮

衰年稅蕭寺偶與鳳巢鄰萬里刷鮮羽一鳴驚眾人寒催徵騎急春接賜袍新折取如丹桂歸榮鶴髮親

寄伯氏

同占溪名邑還從佛借居懶便書眼暗靜愛酒杯疏山路閒供課僧房當車地鑪貪軟火未得賦歸歟

贈峯書記

本是三山侶閒爲七澤遊放寛千里目散遣一身愁詩韻松來往經牕竹獻酬蒙頭一衲外萬事看浮漚

贈恭侍者

學有千門路恭爲百行初謙和人愛重放傲腹空虛樹大求斤斧皮柔易捲舒請君觀巨海萬水豈能如寄題鄧成之粟庵【鄧吉州永新人案詩二首其一首見七言古】

一粟本非慳縱橫透入關要知千種解不離一塵間透徹通眞境拘畱卽妄攀湏彌聊比諭未是最髙山

崇壽印師以詩見恵次韻答之

客問王居士如何是半僧祛緣都未盡學道又無能身世隨忙業妻兒飽嵗登時逢方外士陪奉說心燈

贈辧侍者

莫恨常無辧湏防辧有魔易生人我見恐爲記持多弄巧它生怨藏鋒性自和辧心休辧口方信是婁羅

郊行

曽問徵夫路名山兩日程能銷幾兩屐況値一川晴詩欲謀於夜云多不近城暮年塵事有逐處得心淸

次韻曽吉父淸明

暄晴猶苦促那更遇春霖花色存余態春臺得重臨主觴方意展客意已愁侵是底書生事時爲洛下吟吉父賦南池詩次韻吉父詩𨿽云紅蕖在眼而獨與白鷺關情蓮上人何望輙戱呈

水府朝元路牙分女隊行神仙天外事風月世間情有淩波勢廊無響屧聲何妨沈醉後珠履小縱橫

和曽谹父春半書懷

節物各自好春風獨太華裝添山衣錦零落地鋪花趂課蜂招侶幽吟鶴自嗟放開平望眼翠幙不湏遮敲火開香焙書齋思漸淸田翁新社長巢燕舊門生學僻詩無味心開語見情不愁無樂事正與物俱榮今日前溪好晴空事事明艸長顏色重鳬暖去來輕遊女矜髙髻書生厭短檠懸簞𨿽過午碧澗煮芹羮

和曽谹父雨中詩

案體無尊骨畦丁有賤蔬鳬鷖憑岸泛雲海占空虛婦老能論舊兒癡尙帯吳旁人如見問老子卽遷居往年茅屋水痕過一由旬人論方宜夏心驚已畏春花光如勸酒山色獨談眞補拙供吟課聊開一笑頻

和谹父連雨快晴

十日雨易滿一鳩嗚更多開眉初對月生耳不憂禾兔走無畱迹輪空不受它乘風若歸去九虎莫誰何官無三不遇身負四宜休無意花迷眼惟因月上樓役車懸白地社鼓祭黃收何事關心切逢人說有秋

和春雨韻

客路元來促春情本自長送愁誰納欵遣癖又無方失性陪飄雪凋顏自染霜吟君春雨句縈拂爲牽腸榮辱一時夣浮生百種心愚因難化穏懶爲不治深分退何湏卜貪髙每自斟湏君說情話澤畔欲行吟

和曽谹父中秋前六日二詩

怪底暑風淺明珠照座寒鋪張平地錦峻激急流灘吟諷千篇過更移一字難少畱明艷句拂拭菊花間誰將兔消長用卜月陰晴三穴由來暗中天本自明金盆如未滿玉斚爲誰傾處處隨人去長空不送迎

和曽谹父促叢珍之集

布谷但催耕鳴鳩不喚晴風添前夜急花負去年盟老去歡娛少茶多懷抱淸論文一樽酒何日向人傾

和谹父畱別

細雨關山路梅花識舊鄰擁旄紅額騎抺杖白頭民故國悲王粲年光送李頻遙瞻解鞍馬正是小陽春臥鼓開亭障斯人久晏然宣王思采芑羊祜保新邊妙手傳榦葉鰲頭控六連使君防眼闊塞艸不供憐

和谹父問訊吉父

北園依梵庋東郭據梧桐鶴並千年骨詩傳一祖風有愁添鬢白無藥駐顏紅臺上秋期句思君類渴虹困臂知三折攻頑費七旬不聞覆杯水能救一輿薪俗傲軒轅聖巫誇越女神百年勾漏術觸處白頭新

和鄭丈戱贈谹父

生疏僮僕賤顏色病妻同定有明人眼眞煩壽乃翁仙曺歌法曲詞伯綴秋風不是人間譜霓裳墮月中

和谹父答鄭丈

鄭圃潛仙客陳畱繼阮生掄才俱道用昌譽得詩鳴未解侯三接先歌玉六成篇篇多痩骼疑似帯銅聲

和鄭貳卿別賦

病逐秋風至年隨塞艸衰家如百年夣身入四愁詩北焙聨圭璧南薰潤嶽池齋房多勝事可但滑琉璃

又和新字

淸秋移象緯皎月一更新巖桂陪賔席黃花似故人詩參工部正道入醉鄕醇遙指靈山下長衫賽社神

和伯氏示兒侄

屋僻惟宜靜櫳疏巧受寒衾光宵獻白鑪火晝無丹潦倒投僧梵依稀似宰官一錢不停蓄卻喜布囊寛

和方簽判詩乞芭蕉於教官

緗帙文書展靑衿懷抱空花前添翠幙句後卷詩筒云重能鄣暑身輕不礙風相期三伏日借此作寒叢

和酬鄭共老

萬事易瓦裂故人情未休慇懃一詩語辛苦百端求書托峯頭雁人隨海上鷗終期斷湖尾卜築共良謀

江如晦以詩送蕙一本以詩謝之

幽芳不弄姸人意自推先比徳人間願同心事外賢香因天力與名自楚詞傳桃李多顏色相逢不敢鮮

謝筠守趙從周寄黃蘗中洲茶

道院文書靜傳籖報兩衙籠山疏藥圃祖寺摘春茶珍品少爲貴佳名逺更誇要知淸白徳盞面看浮花

李丞相挽章

名紀三朝重身居百辟師華夷占用否進退繋安危見夣英靈在成功命數奇出師身巳老埀淚憶當時風雲扶日月堯舜正衣裳壯烈周方叔從容漢子房鼎彛酬鉅業典禮賁幽光悵望它山逺千年綠野堂

王侍郎挽章【案此詩二首其一見七律】

位列仙官籍名隨海賈船前旌衝瘴雨拱木兆新阡玉骨埋黃土金聲麗藻編兩行懷舊淚灑向菊花天

曽侍郎挽章

道盛當堯日名髙嗣聖初人推金鼎望帝念玉樓居舊典尊王迹傳家教孝書崇文華夏事澹泊寄情疏未下蒲輪詔先驚栢府寒九州方鎭節萬里使華冠嵗晚一庵宻風流百世寛永懷函丈訓泣涕自汍瀾

呂尙書挽章

古逺儒冠拙時忙壯士尊百年難保命萬里未歸魂身後塞翁馬生前廷尉門悲笳咽遺恨行矣不湏論載纉世基日羣公扈聖年伏蒲鳳岡上持節鴈峯邊外閫風猷逺中臺出處全履聲傷易盡不得輔中天四海詘伸勢安危俯仰殊犬戎蟠洛邑晉鄙握兵符楊李生同烈髙秦死異區誰如雙劍化義烈一門俱

挽向倅【案詩二首其一見七律】

襟量塵埃外功名慷慨中人懷不滿望身有未全功逸气猶驚眼馳光息轉蓬蕭條古原上松栢自號風

挽程伯禹

盛徳師千古髙名滿四方位登三品貴身任百夫防公在衣冠重公歸逺近傷哀榮終始事褒典在徽章待問盈朝日羣生解褐初太常方奏第儒館下除書出入勞忠藎襟懷自捲舒如何奪公早不得待懸車

挽焦適道寺丞

學有千箱富言無一字欺脊令慈孝地兄弟急難詩頌美觀名士傳家付令兒平日磨玷缺此理上天知【前兵戈時骨肉散失後與元昆相得於三衢慈孝坊人以爲誠意有感又兩郡多令政時賢亦爲賦詩今爲兩集】亹亹談多緒諄諄意恐傷行孤違眾好誠盡是君長生死人間異經營地上忙靜中如有趣遺譽自芬芳

挽喬民瞻【案詩二首其一見七律】

世徳書靑史榮名在本朝如何元士葬不得大夫招惆悵空蕭瑟秋風正泬寥遙看古原上松栢暮蕭蕭

臧夫人挽詩二首

奕世流芳逺傳家慶有餘簮荊蘋薦潔曳練寶妝疏載徳光門閥成名振裏閭如何裁半日一旐向輀車義有臧侯者寥寥幾百年豈惟君子貴亦有女郎賢寜捨家藏富先歸宿貸錢自然難到處風烈是家傳

哭嘉彥

釋蹻淮西土平生質勝文形模笑婦女術業富丘墳客路酒歡喜官曺名放紛銀章猶斷壠餘事付靑雲

哭李淸卿侍郎

薄壘氊車咽危臺斥候移孤忠萬夫望獨許寸心知義動乾坤正生殘日月虧南山竹有限難盡泣君辭金石𨿽云久精誠諒不移但期忠可仗誰謂敵難知吁極天應泣難諶信有虧報君如不盡禍福定虛辭皇澤淹時久人懷孝可移不應當後患端恨未前知國破言猶壯身亡義不虧靑編照千古昭代有芳辭眼見盟城築俄聞鐘鼎移憶君還抆淚胡爾大無知名擅千鈞重功無一簣虧殺身因主辱獨爲實前辭

賦紅梅

爲怯淸宵短然膏約憑欄頰疑西子醉花誤北人看防露燕支破啼妝風雨殘莫嫌翠袖薄猶得防春寒

初螢

腐艸漸時澤翩然變化功分光衣作炫乘暗力排空自表因存照𨿽多不暖風偶緣膏火盡得到兀窗中

病眼【案詩二首其一見七言古】

飛花無復數遇物輙成雙書畫疏幽閣屏幃戀北牕懶開辭俗客寫望憶秋江椒菊供朝餌猶湏發酒缸

五言長律

和陳長卿五人同集韻

受廛均宅畝寸矩漸經營湖泛輕舟遁峯排老岫嶸牧之推上第吏部絕心兵列爵分全服和聲奏大庭暫辭侯馬貴聊撫帝弦淸黍在谷爲重雞緣徳勝鯖無功湏滿斗仲雅計全升顧我窮難送如公福正榮恵施書巳富陵也句初鳴徑醉相逢樂亡聊一洗平

省題防帝鼓瑟

雅樂聞琴瑟相因防昊前朱絲疑雜奏素女減哀弦破竹符終合分魚目不全所餘裁五五再續未綿綿損益時皆有虧成理或然茫茫千古意漢帝自誰傳

欽定四庫全書

東牟集卷四

宋王洋撰七言律詩

新隠四首【案上饒志王東牟遷居上饒有新隱詩卽此詩也】

四注飛檐略勢寛江湖城郭得同防縱饒縮地神僊術長要移人視聽難僊子月多呈顧兔女兒牀晚欲棲鸞使君飲散攢燈火長怕浮空水面寒【古亭】

題輿記榻得髙賢寄意眞同物象先收拾蕪萊成院落量邊幅占風煙登臨斗覺今知要雲水從斯入畫傳斫竹洞門無鎖鑰時攜客枕一慵眠【新亭】

香分淨社色專城冠蓋如雲照乘眀曉露一妝秋艶曳涼風吹月夜經營戲荷魚小波紋近戞玉船低笑響輕聞說笠幹燒供夜無邊華燭競歡迎【荷池】

郭外溪流溪外山山峯長在白雲間開懷幸對百年友屈指何憂一日顏煩燠尙寛秋占野林巒欲暮鳥知還夜歸猶隔溪橋水不記重門欲上闗【南峯】

上元二首

火樹銀花起夜煙驂驔朱幰競駢闐一千戶外開金鎖十二里中然玉蓮何日行宮祠太一誰從摩詰問諸天歌臺且喜宜正月栁岸今年勝去年

誰將膏粥飯蠶師輕薄兒童覓防衣遊騎但知誇艷麗祠門直莫嘆寒防東城南陌春迷眼逐馬隨車醉未歸莫怪老翁閒坐久鬅鬙燈火照柴扉

和尹少稷上元

年少輕衫競彩霄老翁心地寄參寥照人燈火成何事示我威儀貴不恌閒卻剪刀尋斷夢任隨錦轂縱華鑣固知行樂承恩澤亦喜丰年樂一瓢

故人飄泊少相逢喜向雲間得士龍少日功名鵬萬里長年風月酒千鐘已知吟思才難敵自嘆簮皤髮已童聞說玉池蓮十丈相期摘實上髙峯

三月三十日

寂寞餘紅防翠衣曉風捲盡絮花飛避人黃鳥逺山去背我靑春此日歸倦舞栁條猶作意侵階芳艸不知非老無年少尋芳恨一榻淸風展翠帷

喜雨

去年秋日百神求嵗度春風尙未優補貼稀防三日澤栽培飽滿一年秋已幹桑柘蠶多飽待濟舟航水接流雲雨算來多少力夕陽處處聽漁謳

苦寒

平侵鑪火易成灰穏閉齋扉不用開浩蕩晚風隨伴起遲回前雪待朋來他無雜念專思酒縱有交情敢憶梅靜坐不聞簫鼓急土牛莫是送春回

和苦寒韻

秋容落落轉頭空誰與元防競長雄侵剝老條無硬對栽培玉樹是家風漫誇鶴骨飛饒健彊說龜膓語轉工對此只宜常袖手眀年春物共君同

一夕大風偶成呈諸兄簡士修思逺

狂飈一夜撼天闗徹曉陽烏勢未還早恨餘寒誇老健重憐新物損朱顏彊畱殘火如相別已典春衣不可攀料得云端風背上融和那肯似人間

雪晴

墻角寒梅未試鹽熬波何事被凝嚴解教鑪火添餘燼似妬陽烏到短檐幽谷但期回暖律交光何用映防簾朝來一掃窮陰處先照羣峯上尖

冬節日疾作不能親祀事但具禮不拜戲作示內

他鄕易感嵗時侵病入衰骸苦不禁臥聽兒孫羞栗脯倦依鑪火只愁吟房無肥腯牲三爼幙有馨香酒數斟苦與黔婁分等級尙爲吾婦莫傷心

嵗除前一日病中作

客寄他年又一鄕椒花隨興飲杯長病疑寒健銷陰脈愁怯花寛笑酒觴去住自知身老大經過長恨嵗窮忙眼前兒女陪懽悅年少從教各自彊

病痰有感

气堙風貫血行遲運用工夫了不知待盡生涯蠶作繭就衰榜樣髮繰絲稍因對酒頭先未是多行力早疲更若尋思年少戲如何不送老頭皮

琴枕

琢石髹池省練弦寂塵不動五音全應嫌雜奏妨人樂正可常擕對客眠投倦乍如傾耳聽起醒惟欠籟聲傳舞雲家範升堂席寂寞依稀萬古賢

辟方丈地供香火

全家共寄一庵中庖滌因連奧胙通穴不容身銜窶防芥分餘地結齋宮幾甌粥借鄰僧飯一瓣香尋祖佛風十笏比邱居有限羅眷屬要無窮

從鄰庵求浴

口多屋褊分張窄堂室齋庖約略分春服乍成宜穏貼浴盂無處集蘭薫供分淸淨如霑露气郁芬芳過食芹自引一杯歸路穏從教歌詠不成文

閒中卽事

虫有鋋矛獸有戈江中飛燕避淘河防紅翡翠飛傳錦展翅鸕鷀臥曬蓑絕境芳菲時喚客隔林機杼夜催梭平生約略閒忙境到底閒中得較多

卽事

官閒久媿叨祠廩身幸眞堪學種瓜月給郡倉三斛米日尋山路一川花盤空婢去催燒筍鑪暖妻來趂焙茶閱盡鄰僧閒況味官供粥飯勝僧家

和邵堯夫韻示兒侄

言貴安徐行貴常與人平淡勿相傷莫貪順路行時快到了回思見去長克已定知天降福害人只是自貽殃長教言行樞機宻此外虛心不用防

觀僧作藏防

推崇社首勸來人嵗結春緣轉寶輪誅及米鹽知產罄事干生死見誠眞歸持福壽憑懷劵時及暄和謂有神安得勸農官考古春秋禮射莫辭頻

從伯氏攜稚孺遊保慶卽事

提攜未便卽歸山暫扣僧園且暫閒嵗晚東君顏色近霜晴寒意有無間前溪雨後渾通路荒戍人歸不上闗笻竹一枝天正暖卻嫌飛鳥倦思還

壬戌立冬十月十一日陪路文周朋攜禔祖同訪後山道人庵道人出就庵烹茶庵外采菊拾橡實以歸偶成卽事

倦緣閒景散閒情人未歸庵戶不扄試撥柴煙尋宿火旋添泉水洗茶瓶黃花采采盈衣袖橡實離離傍短萍何日一邱藏曲折與君同伴劚靑冥

養生無欠亦無餘種竹圈籬艸結廬鑿地覓甘分乳脈鉏田得實飽新蔬壁間數本空王像架上都無養性書我自病來能晚食從今緩步當安輿

已已三月十二日陪淩季文游水南陳氏園次壁間徐眀叔韻

不慚衰白照溪光淸晝穿梁訪野堂物外風煙多喜客人間艸木亦宗王浮花競作爭新艷近侍全收殿後香秉燭便須期醉賞勝饒吳榜起漁榔

同吳周朋髙虞卿尋泉憩積暑下庵

繚繞尋泉逺步遲倦逢籬外敞庵扉門前竹長云垂舞巖下泉甘雪未飛景物偏幽緣捨小茶香看客爲僧稀相公房舍添人否擬灌春園住翠防

陪方何諸人後庵謝客紀事

後山客館報聘禮野寺僧甌當酒茶云未散屯知雨溪惟貪漲不容沙艸間翁仲今塵迹雪後江梅是故花一掃窮愁無不足方知謀醉是生涯

同張徳和遊沈道士庵

上春甲子送窮日早破煙扉令節求指防葆光僊侶洞招期南極老人遊龜前香火木稱士堂後交蟠石作牛我恐上眞無礙意使君息慮是淸修【沈自言上眞授葆光無礙號興作甚盛】

題僧邀遊梅和庵

地接山腰捨繞泉丰堂巍殿勢蟬聨非禪非律三百輩有圃有千畝田中坐獨尊司獄佛幾前雜事地行仙若無生死驚愚俗正恐齋廚亦悄然

中冬下澣一日陪方丈訪客因過向氏園亭有感

前防水竹界桑麻桃李畦分小徑斜山數靑黃人住久路排藜藿客行賖云寒煙合入長暝梅懶春催未放花聞道蒼頭長兒女主人遊宦不還家

去秋過吳江臞翁園亭追作

水接舟航陸接鞍忙中光景靜中防無窮宇宙規模逺出格池臺制度寛一水斯須分靜僻四橋繚繞照波瀾擬分風月知何日且趂鱸魚整釣竿

聞沈氏小亭欲往主人辭出先聞趙丞相嘗逰

籬橫地狹曲相裁倦掃殘花長緑苔連榭似聞兼靜雅閒情暫欲洗塵埃料將春色供家用那有芳尊爲客開怪見門前少車馬多因只要相公來

至法海寺

天有陰晴地有艱一山如隔萬重山偶逢冬少三餘雨況置身無百慮闗嵗熟役車容借客閒來崖寺可開顏懸危旣免逢饑虎又得休公半偈還

又題祤禪客龜峯圖【案洋有遊龜峯七絕一首故此稱又題蓋卽遊龜峯時所作也】

不用丹靑染素翰防煙分染碧雲端一千里地境中鎭三十六峯天半寒巢露葉中呈物象濾羅帶畔疊林巒人間此是淸涼藥時向塵中爲展防

畱題翠峯

陶朱山下金僊宅云是當年故相家去國豈知傳貎象扁舟端自訪煙霞平吳霸越功何在弔古傷今事可嗟早是登臨饒客淚幾行徵雁落寒沙

歸雁亭次東坡韻

平時何憚不成歸猶向亭前送雁飛弱羽可堪繒繳宻寒沙那得稻粱稀燕吳眞恐音書絕城郭猶疑今古非若爲哀鳴相原野依隨豈惜共卑防

煮泉亭

昔人來去本無情世自貪賢爲結亭身在雲間天繚繞夢無塵事性防靈撐腸大欠五千卷拄眼今防萬疊靑景物卻因閒處見前賢詩已說丁寧

題鄰僧房壁

南窻日暖北窻涼時節頻移意自長半坐蒲團七家飯兩函經卷一鑪香身辭塵雜元無累人見朝昏卻自忙雪屋夜寒燈火暗蕭條气味合鄰墻

題齊政壁

栁經沈雨舞腰慵鸎入新陽曲未終照徑自藏塵外境憎花不愛世間紅橋分知爲前溪攺寺逺因尋別路通更待薫風日淸永長歌呼就滿蒲風

題懷玉上方

蟠踞峯巒面勢多天分雄望鎭闗河足開煙霧鵬垂翼手摘星辰月轉波問法舊聞裴相國傳經今見李維摩禪徒到此棲塵迹方信靑雲路可過

無盡齋【謹案此詩三首其二首見五律】

矯首層霄俯翠巒虛空不住骨毛寒古今等是無窮境風月何嫌取意看巢寄一枝惟自足風摶九萬豈知難與君同入逍遙境方信乾坤宇宙寛

題龍溪橋

放出淸泉疊舊蹊行人但渡不沾泥與君暫濯紅塵足畱我長澆白玉畦千古蜿蜒潛窟宂他年頭角上云梯信知法海津梁別認作東林是虎溪

思徑山

汲引凡軀駕海鰲恢張奇壯自僊曹九龍獻宅金園貴四眾添花寶範髙身住四禪觀夢境眼收萬象比秋毫經行防遇登臨處勉策筋骸莫嘆勞

僧自臨安歸說逺信

幻形變滅困湏防晚景尢驚嵗易䢐滿目交遊多故物傷心風雨對今吾逝波昨日方追霅覆簣今朝又過衢旋打靑梅新薦酒且須耳熱聽歌呼

與鄭侍郎

還卻天官尺一書淸時有味保懸車公年尙壯去何蚤古道誰言今不如南部方開新榜麗西淸人說舊遊防半簮白髮無拘束不用黃精自掃除

還龜溪成拙句呈給事劉兄【正月下旬如山三月初還】

上春日暮暮春頭翠淺芳濃艸色柔五十日天和暖一帆風地往來舟棊神得雋驚逢敵酒病尋醫尙入流只有風流動文采較量沈謝亦推劉

發龜溪道中

欲窮幽勝逺紛華頻向晴空漾釣槎霞雜鳬羣歸趂浦雪飛鷺陣宿投沙山連空秀嫌花雜樹逺多圖怕霧遮莫怪故園歸未得爲貪入手好煙霞

余幹見遊存誠

世家兄弟久隨流少不同嬉老宦遊身似舟空長信浪官如萍轉偶同州論文共酌三斟酒決勝公圍一局楸三百里溪眀月夜得心情處便相求

二月九日訪仰之聞徳茂與壻鄧叔厚蚤作逍遙溪濵嘆而成詩

貪閒心不受囂塵六十年餘自在身愛水愛山三益友如冰如玉兩閒人言無拘畏詩多健酒借豪華力有神聞說山中丞相語與君心事最相親

徳茂以兩小篇報聘再成一章

不著冠纓不洗塵不將忙事擾閒身捨前自舊存三徑林下如今見一人八節灘聲泉喚客數枝墨戲竹傳神前生定是張公子一見相從意自親

昭武舊同僚見過

半生辛苦路漫漫八月樵川類破酸官事到時初覺易人情別後始知難苦無私恵違情重儉用官錢得謗寛聞說東園墻下栁有時顰蹙念前官

祝舜兪拉希言見訪富春赤亭山居

巖腹紆盤一徑通故勞都騎載郫筒先生舊負連城價校尉今煩一箭工著雪老山淸刻骨添梅官路巧迎風此身終觧渾無事共樂郊原浩蕩中

因同年見過有感

靑似春袍色發榮變移朱紫漸催成琴因聲急弦難續流爲池平水不鳴神耗恐因驚寵辱心閒請爲減經營貧門二十年中夢貴賤存亡嘆友生

喜仰之至

江東幕客江西吏各是年過五十時一去塵中勞夢約重來物外有心期煙中艇子花前酒竹裏碁聲月下詩景物不妨俱是舊只添須髮白如絲

喜二曽一鄭歸

木葉黃時拂兩輪馬前同防蚤梅春舊遊踏徧千山月新嵗迎歸三老人梳洗樓前酬鵲語琴書案上掃蛛塵只愁鳯詔聨翩下又指天邊問去津

雪中赴季文集

防因率集轉慇懃掃徑寛迎陌上春恩解訊書紅粉戀寒消酒力玉花新盤堆靑菜春回律甌泛瓊珠月借神浮白自憐偏戶小醉歸全是夢中人

慈相寄居同院何子感寒僕已似安何尙未出似聞亦以冬至人事動揺疾困未觧亦成小詩

分僧半坐小僧圓世故猶尋未了緣小大不同俱示病窮通有命只聽天愁防藥裹推難去願見香醪騁不前比若扶頭卻因酒甘言苦口定誰賢

乞桃竹於令尹

小結幽棲事靜便爲無花竹不成村在君百里鳴弦地成我一方濯錦園按鼓威名知破膽乞花詩句是招魂桃溪竹徑如成趣栁岸梅洲卻未論

還許推詩軸【許前永州東安令汪彥章姻家】

好在東安解戍瓜歸懷珠璧慰生涯翰林詞伯夢中艸粉署仙郎筆下花已間簫韶還政俗未持旌節自光華邦人故眼應回首詩律傳芳又一家

徳茂晨起折花花葉中眼上橫衝痛楚因詩戲之

幽事相闗略未衰蚤乘芳露折鮮枝如何引惹傷殘處莫是喜歡攀折時人見花容如苦愛花隨人意亦相欺須知恩愛成煩惱將命花欲怨誰

近聞直學馮子容以家產中丘乘之賦作詩戲之

千古茫茫不可攀仲尼日月照儒闗生前冷竈七日火身後遺基十萬間寧許富兒通市籍只求賢士共歡顏那知等級輸邦計亦許顏原見一班

萬席仰之許酒以詩戲之

花色芳菲酒力醲坐中上客索千鐘朱陳繾綣論前契【伎人姓陳】子壻牽聨本一宗【二何兄弟皆萬壻同席】獨爲棊髙能假借眾同酒伴不阿容歸來醉倒終無怨此防心知不易逢中春二十四日集仰止書室徳茂仰止何彥亨彥發鄧叔度與僕凡六人至夜格夫自外歸就邀同飲仰之是日對棊屢敗徳茂任直時出罵坐語叔厚謂子可以詩紀事否翌日戲成長句

朱何王鄧偶婆娑晚喚寒甥共笑歌煩惱少因知事少【謂徳茂】喫拳多爲打人多竹間豪逸多酣暢斗下文章競拂摩好是花時省風雨勸人沈醉是天和

飲葉氏園亭不覺大醉欹側詩呈徳茂仰之並簡二何

步入靑冥路賖嵐光四面照流霞相公未許歸旄節旅客還來防物華不獨衰腸難勝酒自緣饑眼乍防花醒來知免污茵席端爲勤勞不駕車

葉云仰之謂予有隨軒人作無眞詩誚仰之用前韻

方外參軍語太賖文茵萋斐錦成霞齊王國印封韓信古戰塲文識李華不醉而狂烏變白以無爲有舌生花嚇燕書自何人計只問軍中李左車

詩去得仰之報云旦夕必有風雨可速相過走筆以詩報之

幕下郎君發醉吟多如年少惜花心預排尊爼當長日不遣韶華負寸陰種竹澗邊排坐石讀書窻下聽鳴禽艸堂更要添顏色剰借鄰花酒淺斟【仰之宗族皆有侍女不肯借用毎令長須行酒仍勸客醉而後止】

葉伯宇和霞字韻詩再作一篇

全似襄陽隠士家只添靈照減丹霞晚山寒後猶疑逺古木春來亦好華酒似竹光仍鬭緑人如錦面更添花了知衰病輕成醉不但流涎向麯車

慶吉父七十作詩敍事

裏有仁賢慶壽祺不辭沽酒典春衣年髙且作尋常防身健湏誇七十稀頰火欲燒雙鬢白心閒時笑昔年非誰誇八座天人貴丞相星垣動紫薇

帥相生日二首

季管吹灰木落洲天邊初獻鷫鸘裘邦家襲慶因前續嶽瀆儲精自幾秋秦晉君臣三晝接安危將相百年求休論辟穀功成後只恐功名卒未休

整頓乾坤不作難指間造化自多端恩回春色華風暖气接秋天絕塞寒勛爵已增彛鼎重功名長入畵圖防錫公難老無他驗但覺斯民欲再安

贈吉父得女孫

兩兩星階協泰符爲嘉瑞雪勝維旟果如靈照翁何恨若比倉公數有餘慰眼臘娘能剪防他年楊惲競傳書斷無豪客窺籬落爲自從前免破除

賀張帥

日邊春早帝王州花滿黃堂壽醑浮世有忠嘉扶社稷天教勲業紹箕裘稀鳴枹鼓無偸市屢敞圜扉罷慮囚已佩荷囊簉鴛鷺徑將名姓覆金甌

門弧瑞靄曉氤氳天錫熈朝社稷臣京兆赭裾多譽久甘泉紫槖眷恩新一城和气仁風晝萬口歡聲壽語春端有泮宮蓮幕士願隨緑水泛通津

喜楊致平登第

寄隠湖頭知幾年聊城一箭自家傳便須結組隨鴛鷺暫捨銜杯樂聖賢鶴到九霄方展翅驥行萬里可加鞭隔江阻預金錢防夢到君家社甕邊

得周朋詩云方爲祕府書石渠二字作詩羙之

斡地排天力有餘倚空金榜稱華胥快兼長史三杯酒優重中郎六體書字向雲門增瑞彩思從天陛聽傳臚集賢學士相驚顧應道揮毫古不如

李叔飛以僕遷官逺貺長牋而僕在江亭無以報謝因寄小詩

知君才气本無雙拭目曽防古戰塲華蕚風流今不墜文章光焰自應長詩從古錦傳家法身【原缺一字】花塼是故鄕它日萬錢供日費更期粟賤致時康

舊聞邵叟名今識面目於詩句字畫中輙取二詩賡之他日防面亦舊相識也

平生髙士苦交疏今見音容向一書輸子一籌吟未足加人數等盍分余供陪應覺山勞費捃拾不教春自如詩社便宜張客館莫教防士嘆無魚

曽參古佛問忘情可笑初孩尙未名自刻肺肝誠定誓時牽耳目又寒盟苦無借在書牕冷賴有知憐風竹聲好是鼻端消息在夜堂流水夢初成

送猶子之官武昌

旅情傷別意何如霜打枯茄雪未除門戶難成攻事業慇懃暇日讀詩書湏憐白髮親今晚莫恃朱顏气有餘要使仇香非醉尉定知不負武昌魚

孫叔誠宰南峯過信道諸曁舊事往往能記拙詩因以送之

身是前身念已非相逢喜誦昔年詩心情似舊知無日兒女成行能幾時政事便須書竹帛功名何必問蓍龜旴江風月時分寄免隔闗河費夢思

送蔣推官歸宜興

陽羨溪頭蟹正肥三年客盡拂徵衣一川秋色背人去【溯流而行故云背人】滿路黃花迎子歸未用解裝榮故里少須通籍扣天扉紅妝莫作離凰怨自有鵷鶵接翅飛【推官道中期有得子之慶故末章及之】

庸齋薛防之裏居時與僕爲莫逆交亂後寓洛西時來闗中毎相見必詫郝壻之爲人嵗辛未秋紹先沿檄至長安始得因杯酒接殷勤觀其气槪知庸齋之不予欺也今因其歸詩以餞之

玉潤冰淸久著名長安一見眼增眀笑談已了闗中事慷慨還成防上行桑落酒邊還適意渭城歌裏莫傷情寄身琴鶴堂中相早爲皇家致太平

送錢顯道赴臨安學宮

紛紛獄市如棼絲與子共事西江湄地連逺近多雜俗事出眾口無同辭文章幸子老益壯蒲栁怪我秋前衰從今斫額望天路十年莫放攻多遲

送章眀章善觧官奉親還吳中

了知天意貴生全南嶽夫人奉化權當日論功門戶重至今傳澤子孫賢聊書鬲上三年課最愛杯中一百篇君寵母恩如已報暮云春樹約他年

病臥江城五見秋惟君向我用靑眸廩人白粟長相續官簿靑錢不用求向日傾心今得意犯嚴薦口昔徒羞期君通籍金閨後喚我松江共釣舟

送魏滁州

恵政從來到處寛民心歡喜吏心寒醉翁亭畔霜初肅釀酒泉邊菊未幹紫綬繡衣催傳送黃童白叟挽車防今君已是滁陽守父老猶稱魏長官

寄朱徳茂

生涯非富亦非貧恰好容君放曠身種竹種松湏傍水有花有酒不求人功名夢幻吾無與豁達襟懷徳有鄰半醉捋須天地窄玲瓏峯頂防紅塵

寄丁求安

郁宻林巒十丈餘包羅萬象徧方隅吳王劍沼連巴峽廬阜飛泉貫具區賈老華夷分寸尺輞川花栁較錙銖別來不恨江湖逺只在君家聚米圖

寄朱仰之

年齊甲子性同宜相見論文更不疑小約同行先具酒且推獨步放君棊庭前雁鷺能堪否堂下龜魚暫付誰好向藍田報消息多栽松竹待哦詩

寄劉行簡

西來有客解歸裝先說東臺白首郎顏貎宛如周柱史須眉皆是漢馮唐百年未覺彊弓滿新曆還添漏箭長欲寄平安恐煩報桃花川裏漾舟忙

寄丁執中

米鹽煎蹙意何如盡日逍遙不費書債作拘畱身莫贖詩成困痼力難除事錢不謹兄移愛與世畱心客有餘幸各身閒好同伴相思如許卻相防

寄糜公範

塵滿簮纓緇滿衣幾人眞解棄如泥水方流急收驚檝籓自無心防觸羝陶令縱教貪漉酒謝公寧不念烝黎也知雅意人難防笑對西山是指迷

寄李元叔

北臺禦史共推貧饑走三吳幾閱春繻袴逺聞歌政績江山應復助詩神鄕尊耆舊多遺事地有神山得近鄰料得新篇滿中篋好分風月寄閒人

寄何子楚

冬餘春晚未收書一棹相過兩日余久擬從容來語舊豈期盟約未尋初風隨雙樵中隠人似三閭澤畔居櫻筍廚煙茶焙火從來心事不相防

寄鄭公老

一投魚目得雙珠恍覺光寒照坐隅郡政已知先嵗課髙文何不副時湏法官屬籍忠勞久弔死傷孤裏俗蘇已分漂流寄江海甘從父老啖蒸壺

寄徐稚山

曽攬軺軒一整冠江西吏膽至今寒疲民仰徳方爲貴野老言公不似官身必靜休猶是病心無揀擇始知安髙情未得眞消息試仗詩筒一問防

寄張文彥

掃葉林間一夢回別來秋物已驚催書通意外慇懃語詩寄閒中气味來花木成陰如結幄庭除自轉不蠲埃俱生北地俱流落誰得楊枝送一杯

寄李叔飛見振叔云叔飛嘗見訪不遇

難逢易別景如梭戀戀思君可柰何煩捨朱黃曲尋訪偶穿城市直經過簮朋恨阻陪吟嘯文防知難聽琢磨何處恰如長對面遇心無事便髙歌

寄李叔飛

襟懷犖犖久沈淪念子令人白髮新蘇季揣摩𨿽未試陳平容貎不長貧要須業履能追古不信儒冠解誤身早達才名未爲貴王楊盧駱愧前人

贈曽谹父雪中歸

趂得君侯解佩時平臯千里散瑤巵來時馬上寒休問歸日蘭房夢已知不獨吳娘誇舊事重教江上聽新詩鳯書恐逐春風到催起車輪不放遲

谹父望日欲載酒過南池且云已得潘風酒鄭顧道亦作詩再敍南池風物以酬曽使君吟賞之意

盡意妝成出曉窻燕脂頰淺緑雲長水僊鹵簿三千女瓦影龜魚一味涼雞舌舊傳僊客句芬陀長帶梵天香使君玩物無畱物爲爾臨流欲泛觴

贈鄭吏部

春艸牽吟費夢思一杯相屬重熈怡誰知道路添新曆只覺精神勝舊時鳯子卽今車接翼議曹他日政無私春風吹轂還催起從此愁添五路棊

雨中贈尹少稷

滯雨昏風漲野田旅亭猶幸竊髙眠閉門不爲辭賔客開卷端如揖聖賢夢裏荘周花裏蝶醉中徐邈酒中僊老來此興非吾事靜識東君意自傳

和伯氏韻贈王元眀元眀舊親予叔行也今死於賊矣

十分佳處限長淮人在空眀靜【原闕一字】猜水北結茅眞好去袖中漫刺爲誰來因嗟翳日塵凝榭更弔沈槍臥緑苔多少平崗繞淮路分眀逐處是池臺

野樹霏煙不傍城還知髙士欲逃名倦投芒屩春隨處笑起孤防潮又生曽宿客來門不掩無心人住鳥忘情郊原盛事知多少出郭當朝共眼眀

贈鄭季洪季洪屢以詩文見示

近無鄰曲雜塵氛逺有聲名海內聞白雪兩眉誰顧我靑銅三百擬邀君波濤入筆潮千尺【鄭以潮賦見示奇甚】義勇橫胸士六軍早辦林間茅一把與君分坐防晴雲

贈何著作

淨名梵行宰官身迹似空花意自眞豈爲世間呈伎倆正緣物外長精神牎橫午榻籧篨靜日上朝盤苜蓿新誰與塵寰說消息不爭好惡莫疑人

送法榮師歸吳興榮自淸江退院而歸

又作三年一夢回浮雲何地是根栽身隨東土因緣去袖帶西江風月來碧眼已傳胡相具白頭誰問故人猜與君別後同參處雪裏梅花次第開

贈聞老

給孤園下化叢林堂上雷音振海音十六師兄同本願三千法界一慈心有時去作人間雨無事不聞齋後禽悵望四年畱五日自知淸濁易分襟

畱贈道老慧苦眼疾

雲中白鶴塔千防爲眾同南古到今五百年來一聲錫四禪天外百花林長眉白黒歸宗眼苦口因緣黃蘗心方見道多勝境盡情呈現付知音

遊純房見李叔頴郎中詩因思叔頴聊繼其韻贈淳化禪師

衲衣處處逐浮雲法乳何妨長子孫室有巾缾畱祖意門無車馬露苔痕名髙楚澤多新侶夢入苕溪有舊言誰與隠峯居士說曽參一句是同門

遊天聖邂逅正師知藏作詩贈之

乘流自謂不得死生意逢師聊具論無心已盡世間義舉足不隨天上尊本源了了眀月觀餘事衮衮洪瀾翻我生流落勢未巳期師盡老依僧園

贈開先悟老悟老述情三頌自持淡泊不事化緣夜坐舉枯木話二首

放懷澹泊省拘持應物無方自不疑我國晏然君莫問他心通處我爲誰靜無淮浦他年夢老與廬山宿命期到了百年俱任運世間屈曲自推移

身如枯木了生涯那更迎春競物華金粟病中猶示眾如來到處不湏誇毗盧法藏無心供兜率陀天自散花比似出門千萬事何如丰儉且隨家

天池贈回老

平地相逢已二年重尋勝處少畱連千峯拱足煙霞表飛鳥啣花幾席前白雪擁牕齋竈冷春風吹谷野芳妍四時坐斷閒消息古佛心燈萬古傳

贈後庵顯裕僧

壞色寒惟破面藤寄情顯裕一孤僧花天捧日朝分供山鬼呼風夜撲燈何日庵居同兀兀羨君身外只騰騰是非不到爭多少前寺經山只一層

元日倦臥書齋聞僧食未敢歌鼓聲作繼以淸唱感而戲作

蚤鸎聲轉雜危驚散書牕午枕眠大法鼔聲胡部曲摩登伽戲野狐禪眼中顚倒迷情事世上縱橫使鬼錢爛煮瓠壺鐘鼎食山堂誰道獨翛然

伯氏自儀眞招寶覺師住持以詩促行

白沙太守性多能儒業箕裘祖佛燈酒減三分畱待客艸髙一丈逺招僧見成齋飯非長計創立叢林是大乘好住潙山十年後牯牛爛櫕不湏繩

送寶覺禪師

夏淺春餘宇宙淸溪山千里送君行今宵栁岸半輪月何處花村飛錫聲衣挽嶺雲猶帶濕鶴隨杯渡不須驚江頭一綫輕帆急穏壓鯨波气自平

過慈感知古闍黎爲童行落髮畱飯偶已食不果畱

曉衝輕浪逺煙迷聞道方爲訓導師綠髮小童辭俗日白頭老子泛舟時自緣旅客蔬盤早不是闍黎鐘飯遲欲別慇懃更畱客逢君知是舊相知

和伯氏別元老贈行

相見還如相別時杖頭眀月舊相隨五亭溪下西風靜六合沙邊夏日曦洗鉢又辭香積飯傳衣仍是雪山兒要湏桑下無三宿不爲淮南塞艸衰

畱贈太平劉道士

早嵗希夷合道眞八年靜黙已全神收還赤子無爲境畱得丹霄自在身獨與老荘談妙理不分儒釋是殊倫有時醉露眞消息流水桃花不誤人

和贈鄭法師

僊翁八十保純精自解眞符不送迎信是虛閒能卻老從教艸木不知名交鄰有興開三徑只用無求度一生聞說嵌巖云石路翁能行處我能行

和贈知宮

洞門九鎖是天闗出世那知在世間行客衝煙排洞戶主人失足到人寰飽餐蔬筍充朝暮便與孤云結往還因爲羣仙作家主卻應我到勝君閒

元夕夜與戎琳殊三老僧對棊琳請作詩賦之

白布衫韝時節新嬌鬟丰口綺羅春滿城菡萏官同樂午夜簫歌社降神繼晝尋棊三淨侶聞燈堅坐一閒身不湏彊學行春客兒女多應不要人

與長老夜話出故人兪宋防書予至山之日兪書適至書中又相問訊感而賦詩二篇兪郊居婺源艸堂蔬圃教子讀書鄕人重之聞近苦目疾殊可念

三十年餘病作魔相思長恨隔闗河僧窻開讀君書至丈室分龕我暫過憶爾音容如防合感懷蹤迹念蹉跎兩篇價有千金重若比千金更不磨

法海空門老伏波婺源槐市病維摩道無同異要當爾命有窮通可柰何兩目再淸張籍在一經傳子鳯毛多飽聞行業書鄕社得失功名付浩歌

得小兒書寄二陳學顏字有楷法

前代風流顏太師英風烈烈動朝儀危身已著當時節正筆猶開百世疑兒作此書眞識路翁因憶汝念臨岐慇懃莫攺平原腳慶及門閭防有時

欽定四庫全書

東牟集卷五

宋王洋撰七言律詩

酒熟未酌鄕人次第固未及伯氏伯氏因失酒以詩謫之謹繼韻解嘲

滿盎濃薫靄緑云可憐珍韻不長存病妻功罷初嘗液壯士酣余更破樽千日畱春傳古昔一宵遺愛有缾盆明朝試榜揚雄宅恐有壺車忽到門

謙仲好古擕酒見過伯氏以詩謝之次韻

我生南北本殊津邂逅相逢若聚蘋故納破愁成一笑應憐對影只三人居嫌共邑猶分袂醉覺同心只異身送客溪邊一惆悵新歡過眼又前塵

次蘋字韻卽事

飄零何處是通津陸有飛蓬水有蘋賦稟但隨升斗祿姓名常後百千人趨炎未肯施先足耐冷何須便曲身祗有鳴塤恐難繼此心端欲避芳塵

伯氏再以前韻卽事復繼韻

問宅無成復問津靑衫長是照靑蘋生涯異日知何地性命如今正屬人螻蟻命輕難報國虫魚買絕拙謀身五年湖海成何事只得冠纓不染塵

伯氏以詩投郭謙仲敍未相過之意次韻

相過何日買輕舠十里思君柰郁陶莫謂逺煙迷野樹且看飛絮舞江臯難追競病傳淸晝且合亡何引濁醪除卻醉鄕岐路穩人間無處不風濤

髙民瞻以前韻作詩因酬

釣叟生涯止一舠興來猶復醉陶陶知君自欲營新築繼世那聞有舊臯野性素來便野趣春山惟恐欠春醪果能過我論文字且擬張帆看怒濤

民瞻再作詩復以前韻酬之

報我新詩疾轉舠論文始信賴薫陶追風定見驥千里鳴野今聞鶴九臯看劍爲君傾薄酒張弓何日畏春醪不煩更問瑚樹舊繡年來拆海濤

和伯氏徳淸道中

解組歸防梵釋宮帆風舟轉疾飛蓬棠陰畱付長江外山色収來數筆中聞說笑談供燕席有時魚鳥雜籖筒豈惟政譽歌袴文字由來繼古風

伯氏臨江使君寄薌林次韻

力蕩橫空萬斛舟一函酬唱紀川逰篇篇秀潤東南竹落落珠璣小大鄒人物百年同富壽客懷千里夢逡遒主人合作鯨川楫無柰髙情寄一邱

君王勸駕一輕舟賜履西江飽勝逰井邑詩書今化魯春秋盟防不書鄒詩中侯印知無分筆下尊拳勿太遒快讀新章與神防蠧闗門掩夢經邱

和伯氏

松竹窻邊拂簡書芙蓉水伴戱魚鴈行千里時一往蜂得一房聊共居千二百年形骨健三十六計米鹽防齒牙缺落無衰病慚愧當年謝防輿

又

眼見羣兒倦走書明瓊忽報漲雙魚造端萬緒自成室迷路多岐要卜居談氏兒門相在微之道保曉星疏願翁壽考貽孫子文有千箱徳有輿

次曽吉父韻

憔悴非同十載前旅酬那復似初筵蜜房羽客非無課木局枯棊亦任緣得酒且思陪笑語著詩終欲共林泉北壇居士新登拜租得茶山又一年

曽吉父出示和鄭固道病中詩次韻

行藥蕭晨放步遲嘯臺秋色飽秋時樂天何意病爲伴樊素不収春自隨舊雨故人頻問疾茅君使者淨窺棊拂衣身健丹楓路積壓風光剰費詩

吉父用晁恭道韻作詩謝同防次韻

蒲栁先衰祗自驚靜思前事似前生力侔元气推先覺醉打愁城堪一行求援援暌緣富厚鼓宮宮動亦虧成防當載酒論奇字日暮江天得細傾

曽吉父以詩招客次韻

醉吟居士桃李曲忠孝相家鸚鵡杯情隨蘭畹碧香注詩送茶山煙雨來溪邊官栁意欲盡枝上海棠紅半開不應物色相擕手驚喚南池春夢回

和吉父賦隨字韻

此生休戚已前期命薄天公不可移一飲且同今日醉數篇曽見古人詩靑山招我成長計白髮欺人亦太癡莫與老翁疑甲子當年猶記防沙隨

和吉父示送別七言

景物隨人也解愁年來諼艸不忘憂微官自防敢辭冷倦鳥縱歸何處投一歲又聞禾黍熟百年惟喜甲兵休人生佳莭眞難遇莫惜重陽菊滿頭

和吉父還谹父詩

病折丹心一寸灰猶憐花月照云罍碧腴旣許投交分黃菊從教卻放開上客醉時花婀娜綺筵歌罷月遲徊【集韻徊通作回】白頭賀監頻三請好客從前招不來

和吉父贈谹父詩

瘧有黎邱競出奇操矛不報主人知問渠去處終無定與我周旋便有期貧似淵明猶愛酒瘦如工部只緣詩但教酒入無功社何用詩稱國士爲

和曽谹父簡吉父伯南坡

栁徑桃蹊艸色新一年春半又侵防無情燕子疑巢冷多怒鳴蛙互目禁滿眼爲花畱色艷轉頭遺我是淸陰莫愁艇子芙蓉檝且聽拏音作好音

和谹父小雨秋涼

時丰報祀拂黃収共說金穰更防秋【來歲方在金】樹染煙濃山著色月臨天迥水明樓盈囷黍答三時力七字詩銷萬斛愁飽飯哦詩醉山月不妨歸老一扁舟

和谹父擕家南坡期以招客

日日防春春未休髙情可是愜風流詩如濯錦江波色身在浣花流水頭行想袿裳分襞積晚因魚鳥得遲畱艸堂費盡無人寄悵望前溪獨自愁

答秀實見招

此身初不敢圖安老去偏憂行路難欲調舟車難用法偕行僕從只宜寛已持食節多虞病嫌重裝囊少慮寒且替疲兵充守宅詩成莫惜寄來看

秀實監丞復寄二篇譏商彥不至亦微見及因次韻【案此詩二首其一見七絕】

折除官職是聲稱利達文章不易並聨句毎容分短韻五言今始見長城將軍莊畔傷沈甲處士廬邊笑盜名我欲抱鋤歸問婦揶揄未許餉春耕

和嘉仲秀實九日詩

幸分微祿飬閒身杖策登髙擬令辰貧愧減員招酒伴閒多債數得詩人不辭眼見黃花舊卻恐花驚白髮新人道二防賢父子我疑文采是天倫

次二兄韻

短莛投迹類蓬麻何似差吟得當檛藏迹豈期今脫死迎軍防處早分髽池塘帯雪猶涵溟林谷先春已豁谺莫謂寒荄更無分春來也解露雙芽

僕近還捨以一篇餉秀實防以兩篇見酢謹用前韻再酬一篇

春行日日度芳林僧夢回看午轉陰閒喜林塘多靜態忙輸蜂蝶見花心三杯酒後逢人醉防首詩多取意吟慚愧孟郊三百首何人收拾薦薫琴

和周秀實用前韻

老知白髮媿花林望絕華筵繼晝陰病與物防鎖火性貧知分薄更灰心春收紅紫如辭客風入松篁得伴吟莫恨蔬盤欠何肉文園病渇只因琴

和周仲嘉再示三篇

舊日衣冠說武林風流曽不減山陰百年人物千山秀萬里功名天下心族姓人人誇盛事溪山處處稱髙吟後生欲聽淸商曲莫學無弦只撫琴

花有芳叢竹有林春來各競趂光陰妍媸等是目前事冷淡方知異日心十二里山長隔面一帆風地每傳吟髙山流水人知否緑綺牕間自曉琴

長篇大軸勢如林慰我窮愁正結陰數首娯憂兼寓物防人對面便知心多求筆吏供濡墨剰買筠筒給浩吟閒靜心情如此少能聽賀若是知琴

秀實再用前韻惠詩再答

身似鷦鷯寄遠林仍將病骨卜晴陰有情緣墮有情法無處云知無處心棊對僧牕時自縱詩傳人口不堪吟感君裁鑑多淸賞收拾焦桐防下琴【右答見贈】

聲馳南國秀千林逸气終疑困華陰病任燒空不燒火詩惟傳句不傳心當年宗魯江西夢異日睎顏洛下吟直把風流付邱壑眞如封鎖匣中琴【右答自述】

和知字韻二篇

春來秋去鎖煙扉此境人間不易知彊遣憂愁湏借酒巧傳消息卻因詩生緣有累難除藥性本無爲不用醫苦樂從來略相對乘車湏記飯牛時【右答解嘲】

全無客到掩庵扉冷暖心腸袛自知貧欠飯租難乞米午虧睡課且裁詩已傷刄自驚逢敵多病人難更說醫彊半工夫付詩軸獨慚騎吏立門時【右答寄贈】

和秀實扉字韻

柴車朝出莫柴扉麋鹿情通麋鹿知寓目每因思舊約破顏時幸讀新詩妻兒債負眞寃境祖佛因緣卽妙醫救火抱薪還止火只嫌虛幻沒休時

奉酬秀實報章外以前韻示謔且聞灼艾次韻

早衝料峭別巖扉惜別音容意自知道上每因同客笑篋中常恨少君詩飽參靜定推先覺苦炙虛空得下醫菽韭盤空春睡起伯仁還遇火攻時

和仲嘉示秀實

去秋九日失歸期今度花前又過時喚客便宜傾鑿落與誰同伴挿酴醿新甘未厭松江鱠敏防先酬季父詩莫道野翁無食品葵羮爛煮亦偏宜

和秀實答仲嘉

未春先以約春期載酒如何卻負時遙想醉狂哦舴艋也知歸客趂醿阿瞞气懾周瑜陣樊素心貪白傳詩橫槊賦詩俱占卻據鞍矍鑠正相宜

和秀實

十風九雨一春除散緑畱紅證夏初心事自應隨念遠年華未省向人疎欲開胸次猶湏酒泛若因緣卻爲書飽滿盤天久無望良規眞恐在污渠

和秀實寄尹商老見訪

二千里外命車輪慰我言詞字字新自向江西逢隱吏方知物外有髙人頻將篇什收風月怠整形儀作搢紳相對茅檐終日語從教人道是沈淪

再和答秀實

紅剝芳菲緑作叢遙知惆悵兩心同結交舊燕多情語消病殘花無用紅獻計欲居塵境外投名且向酒壺中新來但覺多新樣不道襟懷盡古風

老境看來亦悄然方知世味有無邊忙中受用非闗我靜裏風光總是禪易【原缺】常參饑後眼酬有【案酬有二字疑誤】只有飽時眠周翁百事多恬退詩律從來不受憐

和秀實別寄二篇

世徳聨綿自漢朝元功當日說蕭曹營分細栁威名重笑指飛煙量度髙文挾素勲誰與敵詩推餘事尙稱豪了知三阮逃名久恐被名牽未可逃

香火社閒棊度日溪山伴靜酒爲年碧霄鶴唳詩情逺湖院僧知茶夢圓【謂二閒叟】常喜春鉏行佚老每嫌棊路尙爭先平湖艸岸經行好後夜延緣刺釣船

秀實惠簡問閒居消息有滴水滴凍之語以詩報之

气血扶輿夢幻身用多補少不調勻如今滴水滴凍客便是貪花貪酒人髮白容衰爭早晚官榮家富費精神空花若解揩摩盡方識人間一笑春

晨鐘齋鼓住僧園縱不陪堂已一般恐爲因緣略相似若無消息自難安樂爲苦本宜先戒病是良醫要好看爲問鑪香經卷外有無塵妄更相干

得丁執中書和前韻依用韻一首

履堅抱節有誰如本爲書窮更買書命欲問天何厚薄貧多聞道是乘除倉箱粟帛常虧課庭戶芝蘭獨獻餘气味如君略相似只論詩律媿空疏

趙筠州惠書賀冬道予得宮觀訝久無書且勸滿泛壽杯及問老妻安否

筠陽太守舊知聞筆力淸新思不羣泰道自當隨紀歷蹇塗何用慶書云杯中防酒衰難盡牀上愁妻病未分故向琳宮同寂寞一鑪香火伴淸芬

杜倅再示前韻繼之

慚愧詩筒數往回自嫌局促困駑材塵蹤已掛舊官壁妙語猶隨新雨來好客共謀良夜醉養花長得四時開知君客裏猶行樂端爲襟懷不染埃

不惜分余爲借光情同結客少年誰知親拜六篇語全勝遙聞十里香自嘆滿頭頻獻白敢言三爼欲懷黃一缾一鉢煙波裏徑入苕溪向水央

再酬杜倅兩詩用前韻

報道春風莫便回少陵凖擬作詩材公然背我堂堂去略不隨人得得來花占三春官已滿河専一壑幕初開已知風物長流轉得舉朱弦且拂埃

昨朝珠玉已爭光再轉旌旗再擅景物歲時俱婉娩徳人言語亦馨香歌風燕子初爭語藏栁鵶兒學畫黃牽率賡酬無健句鸞聲只合聽央央

楊先寄安仁因簡熊叔雅趙令並次前韻

三年築冶困塵迷且拂塵埃下錦溪客子雲山無定宅令君桃李已成蹊閒情聊賦籬邊菊快意湏分物外題粉署仙郎臥江渚相逢莫惜醉如泥

葛祕校和予闗字韻詩兩篇再以一篇奉酬

數州形勝共鄕闗江浦淮堧一望間長恨﨑嶇千里隔那知邂逅兩身閒稻粱要足防時足閭井欲還何日還猶勝拘牽名利客心無一事看春山

沈大虛以丁求安韻寄兩篇次韻【案題稱兩篇詩止一首或沈所寄者兩篇同韻故止和一篇也】

長淮千里擁雙旌攬轡曽聞志已淸槐市早年先走譽橋門多士羨蜚聲山長靜黙溪長緑人有豪華物有英早趂官閒剰防賞它年車騎不單行

子楚寄吏報章復用前韻再寄一篇

長湏晨送一函書語不周遮意有餘滿一犂知過望艸開三逕喜如初黃魚白酒江頭市緑竹靑蒲隱士居病後世緣多懶惰相逢詩酒未全疏

和趙倅兼善觀徐園詩

闇長亭去驛賖褰帷那免嘆年華應緣問俗頒溫詔卻得名園看好花晴入郊圻初浩蕩春隨杖屨得津涯仙郎不解收珠玉別乘歸時載滿車

再次前韻

堆案文書不用嗟新詩字字說芳華題輿事省時眠艸綸閣文髙合判花莫待春歸空悵望湏知醉裏有生涯如何爲向邦侯說整頓淸明載酒車

厚載王君求僕賦寄閒齋詩又欲僕作晚實此君二詩皆未果惠然枉佳篇甚厚非老鈍所及聊次韻奉酬

布鼓何堪付阿香平生癡絕亦長康曲成下裏安知宋防就中郎不姓常【厚載詩及僕近奏封事然孤逺無援助非有常何爲之先容也】未許芳馨依杜若遙窺光怪識幹將秋風一水空相望畱滯何時貢玉堂

和徐思遠韻

防葉文章開一花布裘中句已名家無心於世苦亡賴生子如郎定可誇行矣齋房思賈傳莫將髙論詆王嘉防鴻一去自千里寂寞沙村只望涯

和滕宰與徐思遠【徐莭孝先生之子】

故國愁來有所思那堪更讀四愁詩令君術業輝千古處士才名冠一時醉後嘯歌爭气焰閒來履屐共追隨詩豪酒俠方推重野客何知但朶頥

和徐思遠歲除

節物催人莫自悲開顏且喜防君詩飯拋宿歲因輕棄酒爲迎年故重違照鏡不收寒鷺影藏鉤新與少年期何湏直待東風醉紅燭花前且滿枝

徐思遠出示月夜登樓詩句法甚髙不類平生語幸少卑之在我軰中自不失爲社頭且使時見一斑也

防處澄輝防處秋好閒時上水明樓誰憐老子風前興爲遣中郎醉上舟一帯橫空長漠漠時看飛棟影悠悠今宵踏月歸時節莫罵徐郎只暗遊

李尹叔知丞借華嚴於仙山子楚以詩道其事李有和詩因以次韻

與君淮浦接鄕闗聞道忙中也自閒身似浮花眞客宅心歸實地是家山牕明篤耨朝煙細榻靜籧篨午夢殘更問前生李居士南行今到防人間

和張中大

天作長綃玉作圖恍然身世在冰壺歲期共飽如頒粟瑞要均行勝得珠未辦五湖揚短艇且謀雙鯉喚長須淸朝不要培芝菌正好稱觴頌正符

憶昔開元夜宴圖錦爲方丈玉爲壺但誇北裏樓吹笛誰問長安米勝珠事去牽連難雪恥愁來陪奉長霜須兔園巖穴皆時彥一斗靑精過刻符

楊仲承祕書蹉跎三年今得榮州文學冬日貽書以詩答之

昔年曽嘆小差池官帯榮名自有時二火並光君有漸一茅覆屋兩相宜心田自樂緣知足世路無求亦少思好是一丘藏曲折也無鄰里共追隨

節日同兒女小集倅有詩見戱答之

白首相看一病妻也能舉桉與眉齊誨兒共織龎翁竹飬气多慚紀渻雞作惡不湏嗟室罄驚魂長幸脫徵鼙團欒欲說無生話試借先生刮眼鎞

和江如晦

蕭寺姑分一日光人生同調穩相當空齋夜語規前哲帯酒論文恐老狂三獻三休眞琬琰一前一卻笑螳蜋君家江左才名舊防向長塗一振驤

婦未生兒先制名人生適意但隨情有無何預它人事輪奐當期異日成收拾功名湏義勇較量得失是心兵鄙文不用量輕重久已無心羨世榮

和黃朝請

謀身學業愧淵云急退還慚谷口眞可是有生同冗長眞成無補費精神抽簮早覺宏圖遠側席時聞妙語新共道徵君似顏子升堂今日見詩人

極目關山不斷雲嶺梅開處若爲眞沈迷簿領政無術展拓詩章筆有神夜市鬻茶如訪舊曉妝吹頰自爭新長溪西畔煙霞遠聞有風光屬主人

和方丞觀棊詩兼戱戎琳二僧

防得頭頭理趣微此如未防卽傾欹試看一路爭先著何異三乘占上機但使無心湏百勝多因弄巧防重圍條條白黒分明路苦被旁觀指是非

和呂令見寄

莫話艱難徧九區門前咄咄尙堪沽眼中寒暑頻傷鴈閒裏心情要憶鱸政似釣璜歸大老詩能引士愧非夫暄風暖日明年事共樂烘春造化鑪

和平甫

八節灘頭老醉吟年來愁也不勝禁湏知到處難忘酒有意來時且抱琴欲與君遊忘世慮若非吾事莫闗心相期早晚塵緣外共訪毗耶聽梵音

和謝方智善

瀟湘十畆弄柔猗獨染啼斑事已奇但愛波聲鳴犖確不湏蠅翅避琉璃莫疑山路﨑嶇險解脫繩橋性命危慚愧平生竹上座得相隨處毎相持

和聖求

桃花人靣共春風人去桃花自笑紅撩亂絮飛春物後依稀雲散夢防中鶯遷是處皆良友蝶化知誰是主翁莫訝求仙杳無信賣花人過小橋東

和叔頴楮衾

自顧生來骨相屯不容彊覓防衣輕榮華地位無多子寂寞因緣已半生我擁素衾方自喜君貽組句遂兼榮書牕對榻仍揺腹誰道挑燈夢不成

酬淩季文過楊仲誠

慢緑遲紅靜不爭小梯斜倚上空明日篩竹影花奴睡人度禾吠犬驚散帙未甘書效晚攜笻獨喜病骸輕排芳穿宻多幽處後日相期子細行

和朱祕校惠詩

了了臞儒說舊章三鐘初試楚金良當年尙老君方壯此道催人意已防懶逐肥塵規冷炙甘同貧女借餘光誰家春艸能終惠惆悵還同病乘黃

短檠燈火防經秋古遠人疏道不侔可惜詩書架三萬不如奴婢橘千頭顏回賦祿惟簞食林類當春亦破裘見說老人懷舊事夢中吹笛更能不

和吳朝議【邵武】

小說風煙已自佳前峯矗矗爲盤牙千重巖壑名卿宅【本郡名公多居山谷】一簇樓臺刺史家自媿虛涼無物望難將術業向人誇所聞政績刋金石刻畫無鹽學篆沙

自是天公亦厭艱十年戰士好休閒胡兒弓射燕陲月漢將心馳海上山慶事頻聞輸帝府好音傳落到人間丈人自是朝廷舊早趂鵷鸞入近班

謝運屬祕書惠詩

雪撲徵鞍岸漲沙不辭天闕去程賖江梅笑處人爲客仙桂香時鴈到家秦地少年應辦酒江南詞客好酬花錦衣防仗還鄕路欲訪萍蹤問釣槎

謝邵武危秀才惠長牋

湏知秋日勝春朝一鶴淩空振羽毛滿軸文章慰衰病十年燈火困英豪良醫先爲肱三折合負終看釣六鼇鄭老襟期幸同調新詩時與寄亭臯

以越箋與三四弟有詩次韻

無復花生拙筆頭一生長負剡藤羞過門多是陳驚坐得句誰憐趙倚樓社友書來頻寄語山翁鬢已不禁秋老幹仙去吾宗冷有繼華星一字不

謝呂令子卿雪中遣人惠酒初令人置酒於祝舜兪呂令以酒爲惠云

也知謀醉勝謀閒戶小都忘滿腹慳晚得麯生投老伴長邀玉友訪空山初貪雪裏香宜倍忽報缾中酒自還全勝朱提雙飲盞親教從事送酡顏

王提幹送云安春色以詩還酒尊

萬里闗河未說長亡何鄕是醉中鄕客居江館當炎熱春日云安逸色香沽水童奴思給酒乞錢司業更傳觴藍橋不用鴛鴦語只合壺中貯玉漿

陳長卿淩季文自弋陽寄酒麯以詩謝之

六十行年兩鬢蒼興來猶愛引杯長黃翁壚下山河遠酒母車來驛傳香碧落侍郎燒鼎訣粉闈仙客駐顏方三斟夘飲心無事一枕亡何是故鄕

曽法師嘗寄蒲萄追作一篇

自分蔬腸甘苜蓿煩遠騎送蒲萄靑條自有悠揚勢甘液多因灌漑勞坐見滿盤堆馬乳全勝千里惠鵞毛病來苦不勝杯杓今日思君飲濁醪

曽谹父惠黃龍菜

朝日團團上碧峯蔬盤牢饌四時同園供小摘添幽事雨打寒菘帶晚濃可但拈香參玉版直湏進步禮黃龍溪堂炊甑容千客不打闍黎飯後鐘

挽向伯恭

十里林花帶月蘿壠頭車馬斷經過可憐人物今如此試問天公事若何籬下淵明惟酒菊舟中範子任煙波璇題金榜垂霄漢千古榮名定不磨

絕代風流世所希如公眞是命難推三辭令尹髙前哲兩掛儒冠當盛時丞相耐官天語貴左師習禮楚人知試看流慶當何似滚滚長江不盡期

挽徐次翁

仁義功髙澤子孫衣冠由是古王門位升五品鵷鸞貴政在三州民社尊一旐豈期江漢遠千年惟有徳風存了知大末淵源在功業臯防付後昆

自想溫容耳誨詞他鄕已恨重分違送人作守乘軒去結艸爲靈象俑歸防合只如風過燭花陰何異月澄輝相門子壻諸侯服除卻淸名百事非

挽喬民瞻【案此詩二首其一見五律】

楚鄕槐市憶當年錦繡文章六藝先朱紱哀憐應有在白頭故舊各淒然修文地下埋英骨遺愛江城付防編造化於公意良厚不教丹旐渉長川

挽向倅【案詩二首其一見五律】

耐官丞相山河業靖國簾帷社稷勲四姓風流傳學問三朝潤澤慶來云重車折軸人何力積閥傳家子有文史筆它時汗靑簡左師家譜紹淸芬

王侍郎挽章【案詩二首其一見五律】

當年幕府拜英逰十載烏絲換白頭城郭俱非前日夢闗山如舊一天愁詩人已作潭移影往事休論江自流物色佳城閉何許西山凝望不勝秋

挽玉山詹教授

鶴髮雙親歲月殘旣霑三釜卽心歡廣文未脫一官冷範叔寧忘昔日寒文中八科名益重魂歸千里命尢難後生它日思風範只向傳銘石上看

哭周秀實

餘英初約轉舡蓬二載廬陵郡課同官簿縱居時俊後詩名舊列昔賢中三斟屢酌前溪月一瞬曽帆下渚風千里音容從此絕夢隨江水逺朝東

翁來謂有世間情翁棄人寰一葉輕白玉樓成金闕峻步虛章就紫霄淸笑談烈焰懷飛壁寂寞空潮自打城大筆如椽石似玉何人爲與說平生

哭宋文淵

淸懷凜凜古人風尙憶當年語意同開口劍鋒初論事歸林弱羽已傷弓累朝因革襟懷內四海悲歡指顧中寂寞門防感恩客曽將頑質謝磨礱

藹藹聲華動帝宸一時車馬走芳塵文如屈宋才仍富心似臯防道已醇身後功名因報主生前勛業爲憂民知公本意安劉氏不許身危更累親

哭沈行彥宮教

气迥神淸形骨立藍綬紆腰垂四十年侵運櫛髮蒙絲日晚煮黎羮不粒教司冑子祿方來日薄西山風已急平生失意固多端忽向幽泉猶飲泣

挽黃夫人【向奉使姻家陳長卿姑黃簿妻】

官棲枳棘莫消魂身托絲蘿在徳門三後姻聫門戶重貳卿閱閥徳名尊傷心結蟻靈轜逺保室鳴鳩道化存爲問如何慰防漠飽聞中外有蘭孫

挽楊承事並夫人詩二首

除卻家傳教子經世間百事不營營自應藝學推前輩故得風流勸後生疏傅揮金終足食徐卿有子自成名後來若不流餘慶眞享千鐘亦未榮

夢協幽蘭故可誇來從君子更宜家疏恩自合開新邑比徳還應副六珈解使威儀同詁訓聊隨輕薄事鈆華自從瑤瑟初扄後檻外春風懶放花

哭孀嫂【徐仲貴先生女】

文章夫子才難盡孝弟人言報自賖四事先生俱擅世一塗後裔不傳家嵗當丰暖偏寒餒朝正歡娛獨嘆嗟報施若教長似此防人守道不回邪

雙眼失明二十載一身病臥四周年俱生孤女眼前死諸禦四兒姑幸全徧歷人間眞苦惱略無身後好因緣靜思四十六年事一夢三生業夢圓

目疾

天公嗔我眼長白故著昏埃阿堵中不怪參軍談瞎馬但妨中散送飛鴻著籬令惡誰能對損讀方奇定有功九惱從來是佛種防如那律證圓通

和李商隱賦紅梅

公主檐間睡起時勻紅行繞大安池北人未識春迷眼妃子偏憐酒入肌更若施朱疑太赤不須生女白如脂由來風骨都相似豈爲丹靑別賦詩

梅蕋年年破臘時玉花飛舞集鸞池獨將艷色添眞色任爾冰肌映雪肌帶恨不妨紅作淚洗妝終見白凝脂可憐渠有風流句只作歌詞不作詩

和方智善兩色梅

春到冬餘去住間玉樓無處不輕寒鮮鮮魏女履下履粲粲眞妃冠上冠眼亂互揺歌扇羽心驚添著粉闈幱東君厚薄非無意一種馨香兩眼看

書梅花數枝病起再見缾中盛開因作

書堂籬落冷如灰十日相忘亦自猜初訝凍枝無艷脈那知寒室自花開銅缾結實元非種蔀屋迎春似有媒方信陽和滿天地不須人力費根栽

貴溪尉防黃梅盛開濃香丰艷非凡品可及尉坐此速招客因成小詩戱之

歌酬花意醉酬春笑口相逢可厭頻不飲正疑花怨客典衣莫聴婦傷貧天生尢物非爲福蚌有明珠亦累身墻裏佳人墻外笑冶容招悔豈無因

觀瑞香杏花二首

陌上春風已半酣薫籠院靜怯輕寒織成花錦傳香密養就嬌羞對客難山路不知淸夢逺宮衣猶惜舊花殘若將品第分髙下湏向芝蘭格外看【瑞香】

絳萼紅顋帶露肥燒林長近禁煙期且容北郭通鄰徑若比南枝較發遲曲水岸邊尋舊事賣花擔上揀繁枝香韉一色垂楊路何似吳王宮裏時【杏花】

和陳長卿賦芭蕉

落落虛懷好自珍一畨舒展一畨新揺風捲起窗鋪月滴雨驚回夢愴神荔子丹時陪獻豆丁香結處共愁塵本無顏色爭韶艷野老由來不怨春

一幅靑天世外珍詩人得句共淸新書生幾上側理紙巫女廟中巴峽神長恐天寒慿日暮不將翠袖染緇塵世間荷葉並蕉葉不與紅芳競占春

賦洞庭柑

兩潮船上別蘇臺嵗歷侵人鶴化胎霜實可憐今入眼佳人何日問重來黃金丸逐驚飛肉白露團凝別恨腮重待扁舟落吾手爲君先報栁郎回

谹父得洞庭柑分送往往難遇賞者因成小詩

緑玉波心聳絳臺丹霞道士日傳胎仙人不惜黃金貴海蜃遙驚驛使來玉食光輝天著力主家春色雪融顋手中三日香猶在不是吳姬乞打回

谹父出示趙倅木犀詩次韻

黃姑斸月種文犀落向三秋月滿時巖邑疏封兄弟國銅缾分派子孫枝漢宮明艷塗嬌額仙鼎珍丹散漉籬好趂燈花同報喜黃間金粟正相宜

趙倅兼善再用前韻賦木犀

物外家風本自奇人間獨步九秋時誰登月姊靑霄露折得郤詵丹桂枝韞玉巖扉通戶牖蕋珠花殿徹藩籬淵明不共眞香醉只與黃花作便宜

茶荈

蠧闗艸掩日蕭疎自汲寒缾煮澗蔬早愧空腸添雪乳何須雜佩列瓊琚往陪雪繭千重貴顧試鈆刀一割如風露滿樓人未散小窗應爲賦歸歟

龍涎香

搴露紉荷楚澤舷未參南海素馨仙大門當得桂花酒小樣時分寶月圓詩挾少陵看妙手犀通神物爲垂涎使君少住幽蘭曲時傍顰山照鬢邊

欽定四庫全書

東牟集卷六

宋王洋撰五言絕句

得丁求安書云疊石境於溪心嵲然如江上之磯作二詩戱之

心重吳山老天教閒許長事多因醉遣心半爲山忙立石標溪界防荷限水香此翁三十載防了防人忙

梅

隔濶已經嵗相逢不置辭情如淡交久處士合吟詩勝韻難齊俗淸流不受渾豈應踐期約獨自愛黃昏

六言絕句

和固道韻問谹父小疾

木落亭臯逺思疏簾淸簟棊聲閉門十日知否風月愁人敗盟

舊傳傳箭聊城海內羣工舊名況有文章老伴朱顏碧落仙卿

惆悵休尋舊事酣歌且數前山待君蒼蘚重拂相逐寧論興防

七言絕句

幽園卽事

屋頭積雨漲春雪捨北夭桃堆暮霞細雨斜風妨病起牕間把玩數枝花

籬邊楊栁似羅敷裊裊娉娉十五餘無賴風光相料理忽防柯葉可藏烏

殘梅依艸遣愁盡細艸緣堦滿意生莫道中年春思少每逢佳處眼偏明

曉牕晴哢丁寧語晚樹幽花委曲香散策尋春不知逺片雲作雨度回塘

遣興

老如認老應無病貧要安貧可免憂貧病欺人須服弱嗔拳笑靣卻應休

遷學

闕裏荊榛一掃除文明猶是舊規模要令多士充庭賦能識邦君此意無

聞詔下示兒侄

一封丹詔聘儒林裋褐書生競拂衿發憤正須先賈勇莫教空望狀元心

焚黃誥

伶俜族緒不堪論兄弟相持老僅存方信有生同造化君恩猶得賁丘園

徐氏幼婦以花獻幾筵婦髙甥也

前徐愛孝世相傳日薦珍嘗不計年便合一生成婦順旅酬今始見初筵

近陋室以斗升釀家婦謂予未飲不以見告昨夜偸兒入室挈二壺去自此室中又復索寞今後酒熟便呼近鄰痛飲遇夜守視庻大家著力也呈諸兄兼簡士修思逺

斗米蒸炊入小罌未應消息到比鄰靜思懷璧眞成罪恐是糟牀夜滴聲

寂寞茅齋晝掩扉著書還【原本缺】易招譏固知不解論奇字惡客何須抱酒歸

吏部眞堪上罰觥甕邊都不問公榮平明挈榼出門去應笑童奴鼻息聲

再繼士修三絕

直造門來誠有意不持金去似全名端疑解習叔孫禮竟酒曾無讙訟聲

一身何適非眞盜淺識常虞世俗譏我欲似君専盜酒常謀卜夜不謀歸

主獻賔酬卒舉觥禮成賔主不遺榮自慚館客殊無禮終又不聞食器聲

兩小人相淩

負擔相隨語笑同不分彊弱便相攻若無三尺齊民律曠野何人是長雄

問訊東霞李師

烘林日動雲霞雜繞坐香通蘭蕙分一局仙棊春院閉不教聲利世間聞

四月二十九日迓伯氏時久渴得雨田父交賀而行客病之戱成二絕

本是黃梅雨漲時沙痕褪落不成泥龍公不費絲毫力收起鳴車水滿畦

盡是行人劵內愁鉤輈猿叫雜鵂鶹四時各有宜人處只怕蕭蕭風雨秋

投宿震澤僧難之翌日戱成以解

老將病骨犯煙波厭聽蓬牕雨作魔一枕僧房得安夢受恩眞是不須多

王亞之見訪知谹父郎中得女戱作

春風翦防花開臉秋水爲神玉作肌解使門防添喜色宜來何必是男兒

紅斾欲隨巖桂發丹書應與菊花期功名信是前庭事浴了珠娘也未遲

前詩似不盡意別成二小詩【案前詩題云徳茂晨起折花花枝中眼上橫衝痛楚因詩戱之詩見七律】

得意中人嫌太雅眼胞上捧爲多般從今邂逅逢花處要似茱萸子細防

已分都將命乞花恩多成怨莫傷嗟玉容紅淚猶堪憶纎手拳頭盡好誇

五老峯【謹按詩二首其一首見五言律】

小年那得此風流老子登臨興未休恨石尙分三敵國仙翁合列五諸侯

遊峯

下徹靈根上太虛斑分碧落照塵區要知一覽峯境不用重防鴈蕩圖

建炎八月乘家舟往來山

張侯無居寄岸上志和有意學浮家我今乘舟任來去便應隨處爲生涯

予寓家溪賦廩郡故事郡將始至及其將行皆一奉謁予非異人也不敢異眾故自壬戌三月至癸亥暮春計裁一年往來三宿何山寺退而自笑復自憐也質明將發縱觀殿蔵奧曲覩慧樞二士經營成立之迹私有感焉因賦二絕

官供粥飯是官身一嵗三逢陌上春應有得閒人笑我苦因何事去來頻

房湢齋庖間翠鋪環山環水緑云扶不知防許中人產支慧居前後阿樞

四面山田中獨出二並峯正如假山

黛色因依四面同田間獨並碧玲瓏兩家茅舍依山住不在詩中在畫中

金山

突兀波心倚翠空他年金碧照魚龍火燒水轉休惆悵且防中流樹防濃

登巖頂謁靖應祠

獨尋空翠到仙家夾路香傳數里花欲快平生無礙眼煙霞頂上防煙霞

弋陽道中題丫頭巖

昭君村裏千年恨神女峯前一夢成不謂此州無美艷只嫌名字太麤生【吳楚之人謂婢子爲丫頭】

鄭吏部開山路成二巖對棊於上因成二詩

向來本爲買山田饒得靑松不費錢更向靑冥斸峯頂放教南斗照臞仙【壽松巖】

棊局隨空破碧雰上方剝啄下方聞方圓變化知多少笑殺先生洞裏云【白雲洞】

正月九日攜兒侄逰寶慶寺

花川同色及春時不報人知也自知此日不須題嵗月一回來作一篇詩

過龍居寺偶題寺有新取華嚴方結閣貯之

取意竹依牕宻促自開花照眼鮮明老僧踏徧諸方路花竹相防世外情

千株松逐巖腰轉四面山如扇掌開不厭客成眞實否華嚴閣就約重來

九月二十日逰桃源寺

東溪繚繞黃花國西崦縱橫白酒家誰道桃源解迷路與君平步到煙霞

香鑪寺

道邊繞廟占防涼郊逺山連艸樹荒果有祖師傳印在爲予試爇一鑪香

題源師小房源善畫

吾心閒欲省塵緣選得閒雲起處眼筆下自多寛宇宙眼前猶樂少林泉

謁龍潭

路不傾欹卽易開若添人迹便塵埃神龍豈爲含幽阻只要紅塵不到來

煮泉石

頑石連捲裹緑苔人傳桑薴手親開誰言天地無情物卻解慇懃喚客來

題山庵

桃花櫻花紅雨零桑錢楡錢艸色靑昌條脈脈暖煙路膏壤輝輝寒食汀

題宓庵壁【九月十日淩季文約孔老人同防】

西風吹徹菊花黃喚我東籬泛一觴白髮揷花休笑我年年汝亦負重陽

宿臨江院

鄱水僧猶敬故侯爲予解榻小淹畱病餘尙覺山川健興在煙霞故未休

楚王廟

提封猶是古方隅廟食何慚百世余醴酒不陳賔客去至今遺俗重詩書

題趙侯廟

途窮道盡勢倉皇猶守孤城結戰塲遺廟丹靑照今古不慚張許在睢陽

紫極二仙翁祠【徐神翁張打魚】

方內人過方外遊兩翁身世等浮漚何如添作三髙士爲有平生一水丘

廣孝寺

前朝締結梵王宮祕咒長因乞嵗丰隆報自惟追廣孝修除眞可效臣忠

題演法觀

國𨿽褊小亦封除防奉仙靈意气余猶有黃冠說前日開元曾是下天書

逰梅竹

汗肩擔上碧參差陽脈初興趂嫩移山路莫辭行力逺淸風隨步不相離

圓通至樂亭見月戱畱

潑黛長空月正濃與師山路少從容莫貪豪侈牛心炙來防孤圓馬耳峯

題防蠡亭【舊說範子曽經此山下故以名亭】

禦兒南望越王城相國勤勞干國情料得功成身去後扁舟猶憶此經行

昔人寄賞事何如逺借髙名信有無試使當時未身遇不知誰解別賢愚

趙康州徐節孝祠

康州義烈光千載徐老勤劬盡一身及到成名略相等須知忠孝是同倫

治防

邦君臨治意何如所重川流政化敷堂上諸侯貴如許髙明他日見雄圖

題沈氏小橋

能去塵埃防裏遙隨香步步透蘭橈主人可是饒風月分與防人倚小橋

再題棲賢橋

萬仭蒼崖走玉蚪急催詩句已難酬禪心不肯隨波浪猶道橋流水不流

問花塢

一年春又轉頭空前信花催後信風花塢老人詩力健好畱春住莫匆匆

故市

頻陽田宅就荒墟十室居人九室虛驃騎將軍無甲第書名竹帛又何如

樵牧無人記故侯﨑﨑林壑水經邱道傍若問王承福應嘆人間萬事休

樂平道中朱門當道詩二首

門外車輪日往還忙中塵土靜中閒不栽松竹分遮帳應要開門便見山

疇昔操戈列戰塲人間無處避披攘門橫官道長安堵端爲無心害虎狼

尋趙安道舊居趙與予爲昭武隔政交承窓前種竹尙存壁間有題字丁寜主僧愛竹因以有感

曽憶山城政在前人傳遺事總依然重逢蘭若棲遲處只有窓前竹似賢

周家卜政防專城曽見長身掩重名但願常教劉向在不應異姓敢爭盟

催老泉鑿井【案題中稱老泉詩曰全師二字必有一誤】

全師何日鑿新泉澆滌塵埃是勝緣恐爲師無均濟力長招官索欠租錢

何叔逺置酒約逰後山值雨

偶因斗暖重寒得見籠煙帶霧花卻恨經春長閉戶等閒風雨不離家

屋初立木過安仁見之約再過不果聊寄二詩以見意

小築靑冥不厭勞松拖紫翠竹牽梢仙郎不憶靑綾被辛苦江頭一把茅

浪泊空成兩鬢華要須收拾老生涯近聞洗足只園社庵外無人管落花

送龔淸太尉上虞

射防楓庭正妙年一官聊作地行仙雷門鳴處無枹皷勤勸春鉏種象田

陳粹中再約重陽之集旣不果赴以詩寄之

酒熟招期勝士開錦溪詞伯是仙才衰顏野老無酬對若有新詩卻寄來

九月南州菊未黃年年長待飽經霜使君著意勤招客催促籬間日夜忙

以詩問谹父病

捨南捨北逢秋雨十日相望不出門聞自新涼罷湯熨秖今含哺防兒孫

病爲世上眞良藥佛是人間大道師十八師兄齊飽後卻言無病可醫治

閒門嵗滿常驅廹事外那容免剝膚爲問赤城香火客不知還欠藥錢無

滿目溪山醉復醒虛懷長羨少經營相如病起忘消渴一任沱江過錦城

不與紅塵費夢思白雲流水有心期吟君細與鷗盟句病起全勝未病時【郎中近詩云淺沙細與鷗盟】

賦前韻

魯公世取蒙地宜有田文出相門恰似夷吾起江左封胡羯末盡蘭孫

子美才髙不自期卻言蘇李是吾師若人欲逞蘭苕句試掣鯨魚與對治

衛玠神淸玉不如非同杜乂鬭肌膚十篇冰玉傅靑史便是神淸得似無

髙臥江濵百慮淸獨於詩思尙營營不勞刻楮三年力攻破劉郎五字城

粉闈詞客伯牙子碧落老人鐘子期幸有園林窮勝事不妨鐘鼓樂淸時

晁升道將還旴江先以二詩見意

濟世儒先道不貧白袍古制搭烏巾塵埃陌上無閒地信是山林好著身

口說歸期爲底忙春風九奏奉花王芳菲莫管前驅盡末後慇懃最久長

偶同季文刑部訪仲成祕校因韻

獨自開門自防山旋添花艸滿柴關不須竹院尋僧話只訪先生亦自閒

問訊吉父

南北相望恨日疏經時不見意何如喜聞髙閣扶衰杖竹院秋光漸破除

身世兼忘了幻因飽聞塵网不闗身病根未解依誰住試向毘耶問主人

偃僕跳梁太自粗從渠窮技逞揶揄防須聞見都忘盡防打虛空得住無

晚雨蕭蕭只傍檐此身無病亦淒然若人心在悲歡外卻是淸涼八月天

費盡工夫意未親團欒說處是天眞不堪兒女來防病生怕龎翁不度人

前言在耳不應忘秋向南坡歷上方九日籬邊花未透中秋雨霽月新涼

聞秀實歸自臨安有新作戱以小詩寄之

永丰西角緑絲垂盡日無人可得知聞道棃園采新曲長安十樣畫宮眉

宮妝十樣向眉頭傳道人間不解愁說與眉端向人意元和才子舊風流

才子風流是當家曾傳舊語到天涯文章爛漫鋪紅錦合向天邊防彩霞

天邊五色彩霞新筆下應無筆外塵一曲奏時天一笑光揺栁宿萬枝春

和寄錢稷臣【稷臣自謂遇呂公】

澹泊因緣亦破除風情心緒尙貪書越山不作功名債硬忍饑寒計不疏

白酒東家一飯餘仙翁題字石橊書知君招飲先歌曲莫道神仙世味疏

寄徐明叔郎中

雪釀寒漿凍結醅獨謡興懶自持杯聊慿書詰徐居士許折梅花不寄來

上谹父郎中

堂前雙石瞻金印砌下孤峯記好詩春入甕醅誇麯糵雪浮盞靣壓槍旗

湘江又見承明客靑嶂誰刋嶽麓詩雙斾到時鴻鴈少洞庭春水照旌旗

大明老僧年七十五日誦法華一部

自憐雙目瞇塵沙老欲依僧半在家世上何人銷永日如君七軸妙蓮華

閒閒公爲上淸宮道士冩經並以所養鵝羣付之諸公有詩某亦同作

防稽筆法老無塵今代閒閒是後身只有愛鵝緣已盡舉羣還付向來人

憶送雙鵝懷玉作長生鵝

不費黃庭一卷經經年門外戱波輕慇懃送上孤峯頂去伴天鵝云外行

別雙鵝

緑水波浮雪羽光只今便住白雲鄕爭前故眼如相戀莫是空髙少稻梁

贈筆工周宣

靜聞孤卓漏聲遲午轉花陰晝景移能事莫憂身不足人間不用石橊皮

吳使君

玉皇案吏去紛紛舟到三山有防人西掖文章推獨步早歸丹陛演經綸

化僧求詩往宣城

艸鞋踏破世間塵乞飯因緣不爲身一路春風好消息不知此事付何人

僧求詩往平江

一瓶一鉢逺山寒野路梅花已向殘自古吳門十萬戶莫疑開口告人難

送鄕僧證緣歸山陽

千家名滿百家村細說淮南欲斷防師到鄕關勤問訊古人今有防人存

贈廨院主僧

平生老信愛顚狂覺子而今繼道塲坐斷前溪去來路爲誰辛苦爲誰忙

下云居至瑤田戱贈圓老

山在雲中人在山人居山與白雲閒也須認得瑤田路方見靑雲一望間

戱伸監院伸宣力甚勤圓老有傳衣之意

安樂窩前安樂僧一輪明月一枯藤與他整頓山林了更上孤峯第一層

贈宣上人二首【四明昌國人】

海上孤峯一劍鋩從來匣裏自韜光如今直靣相呈處懷玉山頭春艸長

袖被騰騰粥飯師無人曽見下山時相逢只道無能解肯作紅樓應制詩

贈棲賢僧二首

錦心繡口絕鉛華白防銅缾古梵家宴坐無人問消息有時敲板喚沙

暖風吹律百花新何處芳菲不動人到底雄丹有家法風流不是一般春

老僧年八十五誦經度僧今五十八年一室翛然日誦法華數過因題壁間

事隨過眼塵常靜愁不關心夣更淸八十五年香火社殘經七卷席平生

酬伯氏用前韻【按題云再用前防今集中七絕無之】

自方國小難回袖不畏秦彊欲奏盆遙想調琴堂上日仁風曾使滿千門

和賦秋聲

初傳巖谷聲猶靜乍轉松篁韻更淸莫遣幽人破幽夢夢中榮辱一般輕

次韻曽吉父食酥

色分姑射冰肌外味在金僊露掌中乞與佳人潤妝臉兩家春色一般風

聞道金城煮防貢包長伴雨兒梨卽今萬里風流在浙水東頭又浙西

和曽吉父以詩謝鄭顧道送酒

文人運化得天然九醖香醪自日邊分與詩人澆舌本不妨石澗一杯泉

南浦紅蕖色欲然北山僧枕夣無邊醉鄕境界無南北不用移封向酒泉

和曽父求梅於谹父二章

沙觜冰消水上波春風初不柰梅何雪中猶恐迷眞色殘雪如今得似麼

春入茶山夢未回閒情獨愛一枝梅團圞要共鄰僧借不怕銅缾帶月來

和吉父韻謝谹父煮菜

雲海堂前飯鼓忙頭陀巖下客船香長因筍蕨甜如蜜引得逰山潘孟陽

手把長鑱斸白雲無苗黃獨不勝珍賜香堂上春風在謝爾浮山識故人

次曽谹父韻

白玉堂中晝漏遲小姑新學竹枝詞中郎筆力髙千丈不稱詩情不作詩

鳳尾花牋白鳳新元和才子賦陽春茶山居士貪禪寂悞卻江頭解佩人

和曽谹父庚伏書懷

垣衣侵砌竹穿墻日日蕭條气運涼急雨滿池鳴兩部幽奇不獨水雲鄕

吳興水郭芰荷隄別後扁舟去岸迷莫訝道人新活計亦防粉靣照淸溪

緑漪平漲小橋頭紅蓼花鮮杜若洲便喚畫師來貌取不須云夢澤南州

仙翁服食久遺年且作童兒戱眼前井上轆轤休軋軋檐間風露自濺濺

皇家休符徹象緯河上五老飛人間卽今三老不住世賴有兩峯髙玉山

申郎句法祖師意取玉鑿山開混茫疏簾淸簟半雲雨臥聽天籟生虛涼

和谹父樓字

共醉元龍百尺樓方知塵世已髙秋舉頭把酒問明月許我乘風歸去不

和曽谹父約八月十六日防月

海上羣仙錦旋襴舞餘擲出紫金盤人心自愛休分別未必全輸昨夜防

以酒餉谹父防以絕句爲謝因次韻並敍送行之意時欲往吳中

旋坼金泥不滿杯明知不自酒泉來後房防女弓鞋窄持得金蓮案上開

詩滿花牋酒滿杯吳中應喜使君來馬蹄歸踏靑霜滑早趂江梅次第開

和谹父分洞庭柑

林屋仙丹色外妍淸泉香霧總堪憐不知自落人間後三寸黃金直防錢

秀實監丞復寄二篇譏商彥不至亦微見及因次韻酬謝【案此詩二首其一見七律】

東岡凖擬太丘來竹洗塵根石拂苔好客風廊俱有分只愁髙唱不容陪

秀實寄兩絕來招嘉彥嘉彥未回輙次韻

舊喜三周貪好客爭如一叟促歸程長亭日晚相望處一片平湖泠浸星

長道相思苦不開故從百里泛舟來如何不見稽山老卻道心因興盡回

和張直可投詩

老覺浮雲念不萌君才豈合後諸生從教罪我春秋法不受詩人月旦評

聲猶在耳鳥關關過眼庭陰作午班香篆靜中便細防緑蘿新處得髙攀

冨平學滿書三篋輔嗣功成易六爻聞說短檠書細字不須燈火入涼郊

防音解作障耳霧佳客能開病眼明一軸收蔵比珍貺不妨擲地亦金聲

牛衣泣臥傷君子華衮髙名亦丈夫但使如雲雙翼在它年九萬是鵬圖

小試成均書一封女媧五采不言功靑雲事業期它日觴豆規模是小忠

潤入圖書麥向辰如今此腹又孤人余風更與畱春在時照紅英作醉裀

誤身人道是儒冠穏稱圓冠我媿難顏歜起居皆冨貴恵施文字獨芝蘭

楚楚才名六尺身此間襟度有殊珍缾無餘粟難論冨篋有風光不似貧

老去獨憐南澗竹閒來不費北山移年顏攻我眞無賴冨貴尋君好自持

戱和虞卿

君有輕舠恰稱身我家亦有嶺頭云君云容易能分我亦有吾云可寄君

和張平甫韻

寒谷由來不識春可憐金殿解宮軒哀王孫有秋來月防處愁人不掩門

和卓季萬寄示五絕宋徳操爲唱

一百五十節欲近二十四畨風老時莫因舊雨與新雨閒卻十枝並五枝

靜無餘事可關情快讀新詩醉魄醒太守文章眞衮衮參軍衫鬢兩靑靑

失計長松習用剛一官才得鬢毛蒼酒醪不入缾空腹始信防夷智慮長【此篇戱宋紏】

南國餘寒有素期年年隆臘只浮澌還人春色九十日紅紫從它少後時

紅斾朝天防色新主人心在五湖春君王不鑄良金象莫愛扁舟共載人

和子楚

黃粱未熟任推移堪笑年年一局棊說與山中老居士從今櫻筍嵗相期

我知黃卷能遮眼豈識紅襦解對棊且要此心無黑白憐渠勝負自相期

和張文彥所寄二絕

家有千章敎子經言無一字不堪行有人志業堅如此那不流傳世上名

一枝一枝復一枝造物捷敏功不遲驥子熊兒誰得似它年防誦少陵詩

和曽吉父酬鄭顧道韻

古澗久無軒冕夢茶山參徧古今詩江湖風月閒天地不愛牙旗愛酒旗

和王仲髙遺丁求安二詩

光祿文章寄小詩愛閒不是傲當時扁舟時過西溪曲端爲平居有所思

未扣關隠士居曽尋舊繡理天吳自從拭目來冰鑑悔爲兒啼拆海圖

裴子再寄詩酬之

裴郎四海一輕舠身寄浮家小動揺蝴蝶不來閒處舞知隨春夢到雲霄

次鄭丈韻又一小詩代簡

籬間殘菊舊令尹霜後古栢嚴諸侯梅花若不報春信誰表東風第一流

溪山堂上有約束要待春日同暄妍小梅恃愛犯顏色獨洗粉靣當老拳

徐思逺招客

盍簮何啻得明醉裏呼曹自啟扉我保刳腸正藏六到將無處得同歸

徐思逺趙大猷寄梅以詩謝之次韻

芳菲本自競年華人老空將命乞花分比鴈行長作客盡饒蜂暖似還家【和思逺】

蒲團紙帳老生涯只防新詩勝防花遙解知君得詩處竹籬茅舍兩三家【和大猷】

以假鱟豆豉送鄭顧道

黃巖貢篚魚爼赤浮玉僧盤豆醬寒走送似呈花下客防花容易別花難

以豆豉送谹父

吳楚家山一水分金山僧飯飽知聞蒓絲煮菜無消息鹽豉聊供舊使君

以紙衾寄叔飛代簡

我有江南素繭衣中宵造化解潛移隆冬必可獨不死分向苕溪雪闇時

苦寒得酒

因雪成寒勢未收及時一醉比封侯陽功亭毒無人見已有春光亦信不

鯤鵬蜩鷃子知不小大形殊各有儔取醉盡情師李白放言極力問莊周

雨中以一壺酒送汪養眞秀才

南枝未肯試瑤英客枕愁聞屋瓦鳴路斷往來泥滑滑相思聊寄一壺情

以芋易酒於應求

防田到死無饑苦軟飽三杯醒又饑我忍空腸謀換酒爲嫌惶恨沒休時

以面換祖孝酒

雪壓寒根麥未黃春催社甕麯初香若論本是同根物好遣桄榔喚索郎

並寄季文以酒【案此題上似有脫句】

溪漲蒲萄新撥醅興添野水入金杯華嚴居士貪幽定一綫春絲喚起來

再用前韻酬明叔寄梅並酒

絳蠟融春扇欲開恐君池閣獨傳杯故將曼語招新句望外春風作伴來

梅

凍思嚼蘂嗅寒芳隔月春非道路長作意開籬通野岸等閒尋步到池塘

自縣圃得梅花因成五絕

天工施春不愛惜樂與枯槎借顏色嵗寒日晚律嚴已遣南枝報消息

嵗嵗新花卽舊花生緣感舊自興嗟先春莫憚傳消息催促東君早轉車

春風欲轉非容易選取一枝作先使試防欲發未發時似與東君說心事

我家阿大才名久老筆能旋萬斛舟竹外試題淸淺句莫教何遜獨風流

元酒初傳習駿奔鹽梅異用合先論須畱鐵靣攀墀力莫爲花開空斷魂

以前韻再繼五絕

夜發前村君莫惜曉與天花比眞色爭先不是壓羣芳秖恐羣芳心自息

老眼非慳不愛花慣逢開謝不須嗟君防桃李成陰后也自能回長者車

風流比擬談何易未省爾曹堪作吏曽聞一頌了劉伶湖上七篇傳盛事

紅紫紛紛難共席芝蘭冉冉或同舟洛陽花譜今存否借問誰居第一流

春風待防百花奔舊事知誰可共論顏色不曾追俗好從他蜂蝶自勞魂

和向監廟紅梅

向來冰艷敵寒空直待春來試淺紅大抵一般標格在兩般顏色不須同

已爲春風一醉來不知妝鏡爲誰開虙妃只解如飄雪也費陳王八斗才

南人誤種桃李欄北人疑作杏花防更須結子成佳實畱到淸和伴牡丹

再賦紅梅

比玉比冰俱未切恰是紅兒兼比雪東君主掌不堅牢也作堪憐也堪折

鄭顧道恵臘梅

一種佳名兩字猜蜜脾融液臘中開雪花不敢迷眞色風格都緣不是梅

長垂月帔別天堦翦作金鐘應律灰世上語言無入處好從天上覓詩來

和賦千葉桃花

騶玉團香移寶綃淩風浥露勢驚飄從教不結千年實且防尊前一味嬌【一云若教解結千年實金屋何緣貯阿嬌】

才喜尋春又惜春尋春眉展惜春顰莫將顰笑爲花用處處平蕪是醉裀

鄰僧送桃花

性根本自白環宮分得天邊一種紅比似將花供金粟何如乞米送盧仝

擕稚幼防桃花

人靣防花花笑人春風吹絮絮催春韶華𨿽好多頭緒何似秋空不受塵

賞瑞香催海棠

鄭人蘭佩不須誇自別團香擅國華客枕莫疑無好夢年年同有瑞香花

生無飛頷老蒿萊慚愧君侯客燕開靣帶淒涼無酒色誰人信道賞花來

魯國諸儒走月題甘於聖學飽羮蔾不知荷篠人歸後誰似張侯爲割雞

刺繡牕前午夢驚驪駒堂上禮初成旁無粉黛燈籠錦頓解饑寒瓠子羮

卜晝彌文卜夜遲前人明訓後人師海棠不守春秋法髙燭偏宜照睡時

和吉父賦海棠

畫手三川著色濃黃昏更在獨圍中佳期落日連云合艷采垂絲帶縷紅

我愧畱髠花惱客君矜止廣尉貪公傳呼徑去孤風景幸好防時不暫同

斫竹移松傍淺樊牡丹時節尙輕寒向家庭院花如錦獨爲窮忙未得防

題範子濟雙頭芍藥

春風隨律入花房三月淮南春晝長聞道傳呼催近侍雙垂羅防引花王

趙家姊妹在椒房宮漏春遲午夢長淡拂蛾眉減脂粉一般裝束奉君王

紅蓮

池塘雨漲暑風防防水紅妝出水遲五日便當分六月韶村道上見開時

題前寺中洲茶

中洲絕品舊聞名瀹以寒泉雪乳輕怪得道人長不睡一甌喚醒夣魂淸

鄰園花成欲具旬防病未果二首

嬌春意謂已堅牢次第千林散錦袍恐有天魔妬妍好遽連風雨作麄豪

年從脹脈冷侵肌彊欲尋春怯自疑衰病固知無可柰不須妨我防花時

明日沈幹送花二枝續一章

暖風吹得也輕狂連夜爭開有底忙困恨蘭宵畱宿酒笑濡曉露試新妝

問松

嵗晚孤松輒自娛排行金朶映蒼須不知風雨摧殘後曾有心情管領無

逢伯氏舊鶴代賦

引啄苔池浴素翎野田人逺見精神羽翰未到靑霄路料汝猶能憶故人

欽定四庫全書

東牟集卷七

宋王洋撰制誥上

二廟封夫人制

神有功於民旣受封爵而儷神作配者可不錫以美號共膺廟食乎具某神妻英靈之迹載於祀典凡邑祈禱影響感通旣耦像以享乎一方宜防恩以昭其異數秩以二字賁之小君尙期杳防歆此嘉寵

巫伋進講尙書制

具官某講筵髙三侍之選藏壁出四代之書堯舜之治垂衣裳亶其稽古文武之政在方冊可以驗今顧惟儒宗宜備晝訪以爾多見守約資深逢源憲防持紏察之公諫省有彌縫之益入侍經幄詳聞起辭諒學術之該通尢典謨之淹貫於五十八篇之定舉大義以敷陳若十餘萬言之繁鑑空文之無補庶裨聖治日佇英猷余堯弼兼崇政殿說書進講左氏傳制

具官某朕鑑古成憲求時多聞詳延鴻博之儒宻輔緝熙之學疇咨在列愼簡其人以爾羣書淹該眾士宗仰著曲防勾稽之譽肅副端彈紏之威望實具孚風采彌卲廼眷素臣之傳深明約史之經有五體之可推於三家而最備爾其發揮雅蘊進陪帷幄之英辯析異端力救膏盲之誚期有禆於至治庶無事於空言

成閔轉觀察使制

閩山多阻粵嶠旁連盜防潢池之兵時煩羽林之遣靈旗一出蒲澤掃淸具官某抵掌功名搴旗果毅受命問罪釋脇從而殱渠魁振旅凱還歸飲至以數軍實爰頒寵典用陟防車往祗恩光益厲忠勇

許世安除觀察使制

屬櫜鞬而宻侍時謂信臣稽嵗月以疇勞宜頒寵典具官某受資沈勇許國精忠安邊而立功名牧馬而在坰野入居左右久宣文陛之勤時旣終更用陟廉車之秩往祗異數益勵壯圖

除大理評事制

大理刑獄之原卿貳摠其綱丞正聽其成而言議根本則始於廷評非通律令達民情者莫克在此爾等明習三尺法試於有司咸中科目肆用推擇往參棘寺之屬務悉厥心各揚廼職

詹公薦湖北常平茶鹽制

具官某操煮摘之利以佐經費擅斂散之權以稱低昻合玆二使之華付以一方之略委寄至重推擇尢艱以爾早議禮於奉常繼乘軺於右廣乃眷重湖之壯摠於列郡之饒財用之餘不足得以周知官吏之賢不肖得以徧察往任外防之責勉勤振職之思祗予訓言用答光寵

黃仁榮浙西提鹽秦昌時浙東提鹽劉伯英湖南提鹽並兼常平制

山海天地之藏資用度以無窮開闔斂散之權欲低昻而適稱委以重寄愼於擇人爾等才力彊明識度閎達咸有績用稔於朕聞顧玆二浙之間與夫重湖之右有鬻摘之利足以佐國有帑廩之積足以裕民各專使指之將往思職守之責務澄淸於一道兼總覈於兩司其懋美庸以副華遣

余賔興太府寺主簿制

具官某食貨出納各在外府簿書勾稽務於得人以爾才資甚髙事任彌著以字民則有豈弟之譽以守藏則有彊明之稱肆疇廼勞往踐厥次宜精詳於凡目勉圖報於恩休

史才國子監主簿制

橋門師表之官簿領勾稽之任參決監事愼擇時髦命爾往居是爲淸選勉思厥職用答所防

錢云騤授官制

朕廣辟道山博捜逸典而爾以家藏之富悉上送官爵秩之榮所宜錫寵往欽嘉奬益勵操修

鄭僑年江東運判趙令詪福建運判範寅秩湖南轉運判官制

具官某等大江之東重湖之右皆總賦租於九郡復専刺舉於列城如閩部之﨑嶇艱漕臣之飛挽擇玆數路之寄同以安民爲先爾等試績可觀治稱咸著徹於聞聽付以將輸攬重任於外臺宜究心於一道劉晏之知取予蘇章之明公私無俾前人得爲專美往祗明訓各勵良圖

史聿潼川府路轉運判官制

具官某一萬里坤維之逺重委寄於外臺十五州梓路之饒擇將輸於漕計以爾材華自奮政術甚優安居臨卭之民皆資撫字南充金水之郡並茂藩宣眷惟劍川之東上直參宿之度去此端朝之邈統於所部之繁豈惟轉餉以足國裕民蓋當刺舉而揚淸激濁不輕責任往勵猷爲

郎官制

文昌之總眾務周官之分四司詳明莫重於議刑參贊尢難於厥屬以爾稟資勤愼臨事防通繼丞正於理廷有平反之課績擢從棘路列寘蘭闈顧天下奏讞之繁與律書重輕之意往佐而長參酌其宜毋或不欽思所責任

蔡縡太常博士制

具官某曲防典司禮樂設屬參預討論自非通儒不副華選以爾志尙自立詞彩蔚贍起從玉律刋定之所往踐厥次汝能傳經質義折衷是否俾時典章侔古不盭乃揚汝職懋哉

王瑀除閤門祗免供職制

具官某朕以中闈之戚屬綴上閤之班聫所以示恩也命爾而不責以職尢爲異寵其思懋勉以稱所防

裴良琮轉秉義郎除閤門祗制

具官某朕以東朝之戚屬綴上閤之班聫庸示眷恩俾嫻儀矩往當祗肅思副寵嘉

大禮都虞換給定本制

具官某朕以大報禮成均釐海防矧爾執戈之士可無進秩之榮其祗寵光益勵忠績

士琯磨勘制

具官某朕惇九族以廣恩免從吏責必十年而進秩用率國常爾宗姓之英材資之美屬司稽籍嵗考應遷其繇環衛之聫俾進遙團之任其思謙毖以副寵光

畢良史直敷文閣再任制

具官某朕睦鄰固圉擇守撫民惟已試之績可觀則疇勞之恩宜厚以爾職稱博洽材擅敏彊自臨鎭於盱眙能緝綏於淮服教條素著聲望久孚與其求代於終更曷若責成於因任爰陞華於內閣用增重於邊城勉爲朕畱益宣爾力

鄭益換官制

具官某朕不吝爵賞以旌戰多而爾效命行間列員虞事稽之彛式秩以美階往祗官榮益盡忠力

韋防換文官制

具官某朕躬郊拜貺浹防均休凡居官守之隆皆懋賞延之渥矧吾元舅亞秩公臺顧其嗣子之賢冝易文階之品𨿽循彛典蓋出異恩益勵操修以圖報稱

任元等換官制

具官某朕賞恐逾時付便宜於帥閫功圖實效嚴考覈於吏銓玆命爲眞益思報稱

橫行換官制

朕賞恐逾時付便宜於帥閫功圖實效嚴考覈於吏銓事廼率常爵無濫與具官某臨戎果毅勵志精忠援枹鼓則忘身執干戈而衛社戰多累著命秩從權玆稽選部之文用正遙團之秩往祗渥典益懋壯猷

李吉等爲有戰功換官制

勅具官某吏士乘邊朕所優卹矧有功效法當序遷可

姚舜明復一官制

勅遇災而懼修徳所以應天彊恕而行推恩期乎及物旣下再新之澤宜原一眚之辜眷予近臣可忘褒敍具官某气専以靜行正而和蹈履艱難久著輿人之誦講調師旅居多長者之言昔大敵之深侵本嬰城而固拒民知務戰方圖魏尙之功力已不支難罪常山之守旣陞榮於華貫復牽敍於崇階聊示徽章用增命數奪伯氏之駢邑在朕何心取甘茂之十官於汝無愧益祗明命嗣有寵光可

林安上復直龍圖閣制

勅具官某爾文學之富爲時老成政事之優見於已試自陪從列譽重本朝屬時艱虞靡究施設嘗稍從於貶爵蓋自致於煩言屢沐殊休宜還舊服名已陞於延閣祿尙寄於眞祠勿替忠嘉嗣有褒寵可

呂源復直龍圖閣制

勅具官某爾濟世之美爲時名家臨政之優所至稱治殆洊更於煩使何屢致於謗書蓋嘗統三千之師曾無發一矢之用稍從貶黜旣易嵗時念將邁於逺猷盍稍還於舊物升華奎閣增賁星軺其上體於眷求益自期於報稱可

葉煥復集英殿修撰制

勅具官某推恩宥罪務通四海之心含垢匿瑕是謂大君之度矧守藩之良翰有持槖之舊臣原其一眚之辜豈宜終棄霈此再新之澤用錫鴻依庶均蕩於仁風冀共迎於善气以爾蚤修文藝旋事試功出領州符郁爲共治之最入參法從卓然進說之優嘗偶致於煩言俾暫鐫於要職旣淹嵗月宜有甄收升祕殿之崇名假宣垣之偉望昔周勃有重厚之器卒安邦家張敞被輕媠之名不至師傅汝惟謹擇何媿古人可

胡舜陟復集英殿修撰制

勅具官某朕惟遇災而懼修徳所以應天彊恕而行推恩期乎及物矧玆壽俊時惟舊臣原其一眚之辜豈冝終棄霈此再新之澤用錫鴻休庶均蕩於仁風冀共迎於善气以爾早緣才譽寖更要途入貳憲臺執剛果不回之操外分閫服有從容治辦之稱迹其蹈履於艱難知乃始終之勉勵殆未究其成績用稍致於人言旣淹嵗時盍申優敍西淸要職昔嘗褫於崇朝祕殿榮名今匪頒於三錫惟功罪之必正見予奪之無心其體恩章益思奮用可

李璆復集英殿修撰制

勅具官某大君之度貴在匿瑕有國之恩莫如宥過思仰符於駿命肆大賚於多方眷予舊臣可忘申敍爾質行素美術業甚優早以蓺文遂登禁從往從貶黜遂歷嵗時其躋祕殿之聫仍卽眞祠之奉念人言之可畏汝勉自修承帝命而莫違予惟好徳勿煩多訓益邁逺猷可

趙子崧復集英殿修撰制

勅具官某【同上】爾質行之美著乎夙聞術業之優見於已試自登要路益顯令猷河間大雅之風本由天性東平爲善之樂蓋自安行往遭冦攘有失綏禦一從貶黜遂歷嵗時其躋祕閣之榮仍卽眞祠之奉可

衛仲逹祕閣修撰制

勅具官某【同上】爾質行素美術業甚優早以藝文遂登禁從及事功之累試在名位爲已隆殆覩時危率先干紀念一從於貶黜旣屢沐於恩休其升中祕之聫仍卽眞祠之奉可

朝散郎直龍圖閣程昌禹復朝請郎制

勅具官某兵興已來人懷自謀其有奮不顧身以徇國家之急者𨿽有小過固當宥之以勸能者爾前自淮蔡徙於荊湖皆履涉艱危以身犯難斯亦勤矣比因赦宥進敍舊階而有司謂爾尙在譴呵法未當得特從寛典用視防恩夫極塗炭之民行勞徠之政因時施設固所敢爲然能不尙威名毋急功利則謗書滿篋亦何畏哉其旣乃心勿替朕訓可

何志同復徽猷閣待制制

勅具官某爾質行之美著於夙聞術業之優見於已試自登要路益顯令猷多雍容長者之風具禮樂成人之事念不見於三年之後常佇予懷想致意於一篇之中可明汝志尙卽眞祠之奉言歸次對之班益保令名永綏後祉可

季陵復徽猷閣待制制

勅大君之度貴在匿瑕有國之恩莫如宥過思仰符於駿命肆大賚於多方眷玆近臣可忘申敍具官某恭和而能斷質厚而有文列服儒官見推多士致身法從名重本朝前膺舊徳之求實謹佐時之選宜敷誠意用副虛懷乃遽致於煩言謂有同於誤國一從貶削屢易嵗時旣均被於洪休盍稍還於舊物姑卽祠庭之奉言歸次對之班益自奮於忠嘉其勿忘於協濟可

鄭望之復徽猷閣待制制

勅【上同】具官某柔以有力直而好謀臨難不回惟祗厥事所居見紀克世其家曩從散秩之卑進貳銓曹之貴殆有同於特起蓋以表其異材覬竭嘉謀共康庶務及覩夫艱難而避事烏在乎顚沛以愛君俾卽眞祠仍鐫要職念屢更於嵗籥宜稍敍於官聫言陞延閣之華益對茂時之寵其思論報勿替防恩可

趙子淔復徽猷閣待制制

勅【上同】具官某詩傳古錦學富巾箱不羣之材出乎天性爲善之樂見乎安行昔漢家規磐石之安大封同姓若周室重維城之寄亦以宗彊豈曰異時弗圖前烈矧治功存乎已試而譽望得於舊聞𨿽尙寄於眞祠宜遂躋於華貫益思奮勵嗣有寵光可

張擴致仕復敷文閣待制制

懇據禮經力抗辭榮之奏閔勞官職爰防歸寵之恩眷顧舊臣申頒渥典具官某才資雅健徳性粹溫頃擢自於郡麾亟躋榮於郎省演綸詞掖時稱潤色之工持橐從班日罄論思之益方卽眞祠之秩偶聞美疢之嬰勉徇情於奉身用陞華於次對往祗邦渙增耀家居端明殿學士左通議大夫提舉萬壽觀許翰復資政殿學士制

勅朕遇災而懼未明求衣推原其端罔燭厥理肆加霈澤大賚多方𨿽極幽防靡有遐棄而況二三大臣散在外服蓋朕所恃以爲時望者也使或失職斯民何觀宜錫恩章悉加命數具官某識髙而器逺學博而聞多淸以有容澹乎自守剛而不犯意在愛君譽已髙於一時志獨追於千古昔靖康之初政起宣和之舊臣首預優除旋登要路遂從憲府進陟樞庭士心徯望其謀猷天下想聞其風采宜重持以自愛何輕譽以假人功𨿽勒於燕然豈無慚徳人旣殊於有道寕免愧辭榮名因禠於殿廬賦祿乃從於祠宇屢更嵗月亦旣甄收顧惟求舊之思可緩再新之澤殆將應於同徳宜先正其崇階不替前恩用旌宿望其勿忘於奮用尙共濟於艱難可端明殿學士左大中大夫提舉成都府玉局觀馮澥復資政殿學士制

勅【同上】具官某智窮閫域識造淵防凜然君子之容冨有昔人之學方議臣之進說挾邊將以開功萬口一辭不期而合獨抗在庭之論允惟特立之賢釁迹旣彰名言具著知夙沙之塞隧蓋辱國師謂承璀之撫軍徒張賊勢凶徳旣從於顯戮吉人宜得以彚徵遂冠樞庭實參政柄迨國家倉卒之際乃志士有爲之時豈前智而後愚何始勤而終怠無惑乎人言之屢至當念乎已力之弗支念祖宗崇宥過之仁而憲典開自新之路豈於舊弼反緩疏恩位已敍於故聫名復陞於祕殿鄕居旣佚仍從玉局之逰國步方艱應有日邊之夢尙惟耆徳勿替成言可

端明殿學士左光祿大夫提舉鳳翔府上淸太平宮宇文粹中復資政殿學士制

勅【同上】具官某智窮奧域識造淵防溫然君子之容自得先王之學剛而不犯縱橫皆本於愛君淸以有容造次不忘乎自守初從蜀土來至上都聲譽藹如固已先於多士文章卓爾寧復慕於古人旋賜對於大庭果陞華於前列蘭防詞掖歷踐要途畫省鑾坡防更嵗籥比參機務之際適丁多故之時艱難可見於同心夷險不聞於異論嗟國忠懷自謀之計卒蹈危機惟見素存憂國之心終逃眾禍及出分於閫服恃作屏於要藩諒方憂於虎狼固不虞於蜂蠆再剖符而均逸屢膺霈以圖新稍易崇名初仍舊貫念四郊多壘之難莫若今朝成羣材並進之功豈無異日尙益堅於汝志用勿替於我家可

左中大夫提舉西京崇福宮張徴復端明殿學士制

勅朕遇災而懼未明求衣推原其端罔燭厥理肆加霈澤大賚多方𨿽極幽防靡有遐棄而況二三大臣散在外服蓋朕所恃以爲時望者也使或失職斯民何觀宜錫恩章悉加命數具官某識髙器逺學博聞多言語足以竦動羣情政事足以緝熈庻務烏臺正色已稱疾惡之如仇螭陛記言自信直辭之寧辱自將使指進直詞垣偉抗節之堅剛嘉訓詞之溫厚防新田之方啟嗟舊弼之寡謀執法不回諒汝丹衷之志去姦務速具存白簡之辭固允協於師言亦大同於予志爰超從列遂贊機衡出入累年備著忠勤之效始終一節曾無險易之殊蓋惟本朝之光甚協當時之望迨一麾而出守據九江之要衝休戚固同中外奚間猥煩言之屢至謂舊眚之難逃遽解眞符遂從貶爵俾下聫於中祕仍分務於畱司旣積嵗時累更優敍玆下再新之澤豈忘求舊之思用還直於殿廬尙均休於祠宇永懷共濟期底丕平可

趙岍復直祕閣制

勅具官某爾世濟之美爲時名家臨政之優所至稱治前帥烏合之眾防當蟻聚之師念久習於安平諒不虞於倉卒官投散秩職禠崇階已歷嵗時屢膺霈澤盍稍還於舊服俾尙寄於眞祠其念寵光益思報稱可

張士亷敍官制

持軍臨陣罪莫大於遷延積嵗省愆恩亦昭於拂拭具官某頃繇勇略擢任戎行防至失掎角之方敵奔無追躡之效辟從吏議名在刑書旣閱日以滋多冝推仁而更始悉還舊秩益勵新謀往當終身思鑑前轍

劉光輔敍官制

具官某朕躬郊拜貺浹防旉恩凡在譴呵悉皆甄敍以爾頃繇臧獲從坐悔尢辟難吏議之逃名遂刑書之絓屬當肆眚庸昭曠蕩之仁是用參稽稍還品秩之舊服玆至宥尙念自懲

蔣璨敍官制

具官某決獄以麟經之義明大夫遂事之辜補過稽羲易之文取君子宥罪之象爾頃任牧養弗思靖共以擅收庫息而免官以侵用廩粟而鐫級𨿽經肆眚尙貶一階旣久閱於再期宜盡還於故秩往祗寛典益念自懲

王贇敍官制

具官某朕明罰以懲過舉防恩以許自新爾頃麗刑章再更嵗籥用從甄典盡復故官往體寛條毋忘檢已

向子忞敍官制

具官某朕明罰而欲其當罪示法之公宥過而許其自新待人之恕爾頃從吏議遂絓刑書旣閱嵗時之多宜還官秩之舊往祗渙渥毋怠省循

吳懋敍一官制

勅具官某朕念斯民離散之後當寧慨嘆檢身節用不忍以一毫取於民庶幾力行以致仁壽郡二千石固宜仰觀朕意布宣徳澤以成厚下之政其或過計以謀足國豈朕意哉爾在四明綏養疲瘵愛利之實亦旣行矣而言者謂爾借府庫之餘供屝屨之乏財匪由於天降民不可以戶曉則前日之譴固亦不可不行今者已更嵗時再膺恩霈而大農舉邦籍計之實縣官所藏汝初不敢私也進敍一官稍還舊物汝之疑罰行自著明益旣乃心以俟襃選可王倫特轉朝奉大夫除右文殿修撰主管萬壽觀誥

勅具官某朕惟古者交戰之國𨿽兵刃相接而攝飲獻禽之使往來其間故得以分曲直定彊弱宣導怒气化爲和平此古人所以貴於使者也爾昔以气節自信將命出疆去國五年斯亦勤矣今其來歸不失使指庶防平國以靖吾民官爵利祿非所愛者昔西漢之世賞功太輕故蘇武還朝位止屬國後世議者固多惜之朕今待汝有加於前則汝之思報尙其勉之可

石邦哲大理寺丞制

具官某朕嘗取曹劌必情之言訓飭憲臣固期天下共體至意況大理刑獄之總凡命官屬必加審擇爾評讞廷中以詳愼聞肆庸敍遷往丞寺事其益旣厥心思厥職毋或枉濫欽哉

周埅除大理寺丞制

唐虞之世畫衣冠而民不犯及觀書典君臣相戒以刑尙愼重如是朕鑑前代於理官尢嚴推擇以爾履歷之久事多練逹其往丞寺使明允之譽稱於廷中則爾職舉矣欽哉毋忽

章燾大理寺正制

具官某法令人之隄防刑罰治之藥石總在大理聽於卿師務其公平愼乃推擇以爾持心明允涖事審詳初直廷中曾無枉撓繼承寺事多所平反克宣再嵗之勞就陟三官之長惟寛仁而不至縱罪惟精密而不爲深文玆謂適中往思汝守

李宣収使功賞轉官制

具官某國嚴銓選制定彛章儻無格法之拘則有甄陞之寵以爾舊功素著余賞尙存用進厥官往欽茂渥

宋藻加官制

具官某閩有海冦煩遣王師轉輸𨿽委於漕臣倚辦亦資於厥屬載疇爾力敍陟華階祗服恩光益思報稱

任文薦加官制

營卒結徒謀爲不逞而爾宻聞凶計開白守臣旣鉏孽萌宜有嘉奬循階一秩往服異恩

宋受等加官制

閩冦幹常王師致討旣策勲而飲至宜錫爵以第功爰品戰多用頒賞典逓進武階之秩各欽寵命之承

劉衝等加官制

朕經帷講道記注前聞爾等庀職編摩積有嵗月進官一等用旌厥勤玆謂異恩勉思報稱

周三畏加官制

朕平賦蠲徭厚民生而講治因時制法酌古憲以垂文載覽成書宜頒寵典具官某材猷練達請讞精明棘寺平反揚歷十年之久秋卿詳決躋陞八座之聫凡有科條預聞刋正方國備三登之蓄夫家無七尺之徵參考舊章著爲定令嘉奏篇之來上爰增秩以防榮用賞積勤往欽茂渥

韓順之加官制

止戈蓋設而弗用除戎則戒於不虞而爾庀職宣勞器械精備用進美秩以旌厥勤

杜欽云郭鎭加官制

具官某等屬者防竊爲患海濵爾等或輸帥閫之謀或擒冦黨之孽有嘉顯績用進厥官祗服恩光勉思職守

陳靖加官制

具官某朕閱武便朝第材禁旅以爾列屬嚴闉之職參華上閤之班程其實能預有成績進陞一秩庸示異恩

孟愈孔奕蘇世能加官制

具官某等朕閱武便朝第能禁旅爾等或有總稽簿書之號或有攷案法律之勞咸進厥官益思自勉

黎初加官制

謹備除戎畢功第賞旣稽勞之有式宜錫寵以示公用循文階勉思職業

王永肩秦亮世熊誠並與遙郡上轉一官制

具官某周以全失總在醫師唐於禁嚴入待君詔故有稽事制食之政用爲褒功勸能之科以爾習知方書察見色脈供奉神扄之內備宣夙夜之勞疇功十全進官一列遙制戎團之任時爲爵秩之榮只服寵光益思懋勉

潘溫卿加官制

朕禦便朝而閱士校實藝以疏恩載疇宿練之勤宜靡彛章之限具官某賢聞戚畹冑出慶閎司筦鑰於嚴闉備宣忠績屬櫜鞬於文陛入綴淸班攷周環訓厲之功拘轉受賞延之制用逾常典峻陟華階進陞畱務之聫昭示外婣之寵往思刻志祗副眷懷

劉堯佐加官制

朕向以龍輴返國蜃炭修陵載疇卜兆之功宜錫進官之寵用增厥秩益謹爾猷

陳章等轉官制

具官某閱武練師程能第賞藝旣精而異等寵宜厚以疏榮敍進武階以旌勇力

向子固轉官職制

具官某朕觀前漢循吏六人宣帝得其四而龔黃之政首事盜賊逮治稱流聞則璽書增秩以褒勉之爾守維揚兼分帥閫績譽休著旣勝任矣屬者防竊爲患海濵乃能方略掩捕洗淸蒲澤用陟文階之品兼陞延閣之眞其只茂渥益思拊循以無愧西京之治乃副朕懷

薛璟轉官制

具官某朕信賞待功予心求當爾能權宜措事殱厥首禍之人爰陞一階用旌爾伐益思自力以副殊恩

三節官屬轉官制【賀正旦生辰】

具官某朕率常遣使修好睦鄰凢從馳驅宜有甄奬敍遷厥秩式寵其行往祗恩光毋憚勞勩

俊胙轉官制

具官某以爾克輸忠順久捍邊陲載疇嵗月之勞參攷典章之舊敍進厥秩用旌其能祗服恩光勉圖報稱

許制轉官制

具官某罪懼非辜故獲冦釋脇從之黨功疑惟重故旌忠示褒勸之方進爾一官特爲異數往思自力以答所防

鄭抃推垜子轉一官制【系皇城使防檢文字】

具官某朕閱武便朝第能禁旅爾嚴闉庀職吏牘宣勞庸進厥官以昭勸奬

邢元轉官制

具官某爾仗節奮忠死於王事朕嘉其義故賁以階秩憫其孤故官及嗣子尙有英爽來歆榮之

樊璉轉官制

具官某朕崇東朝而備孝養品上藥以輔天和爾父供奉有勞寵光宜錫旣引年而致事爰及嗣以頒恩用陟美階往祗異數

蔡申轉三官制

具官某頃者椒塗正位歸欵祖禰凡其戚屬悉霑恩渥時爾服職逺外非朕爾遺今以名聞進秩三等特爲異寵母怠欽承

張頥老轉官制

王師殄冦軍不乏興財用足兵功爲可錄爰頒賞典循爾文階往服恩光益思砥礪

王挺之押天申節馬轉官制

具官某朕猗蘭慶旦職馬之臣以駿來貢而爾紀綱其行策肥而逹進爵一級庸示勸能

賈讜致仕轉官制

朕優賢尙齒尢貴老成之人覽奏引年又嘉止足之義遽開請謝爰用疏恩具官某策名於時施學於用早著將輸之效屢宣牧養之勞凡其居官俱有顯績持甘泉之槖方均佚仙眞之祠掛神虎之冠乃列陳鐘漏之語用頒寵典進陞峻階其安撫於精神以光華於鄕裏家居自適只以觀厲俗之規世賞相承當勿替教忠之訓

李朝正磨勘轉官制

朕觀大舜以三考黜陟致庶績之熈有唐以一曰獻替爲近侍之顧階陞非拘於法從而章程蓋率於邦彛具官某學稱儒宗材裕事干入防郎省茂著握蘭之聲擢貳民曹亟參持槖之例比因課績之故法應敍年之稽循級而遷𨿽匪賢能而不次並行無廢庶防爵祿之爲差往服恩光益勤猷告

陞加五鬥力更轉一官制

徒營較藝膂力挽彊載疇出類之能復進歷階之秩往祗疊寵益勵壯圖

一石五斗弓各轉一官制

因秋閱武被甲控爰嘉七札之能用進一階之秩往祗寵數以奮勇功

葉份致仕轉官制

朕惇風厲俗尙齒優賢觀以禮進退之人爲識天盈虛之道宜疏光寵用賁休歸具官某早以材猷屢更事任文昌八座入聫紫橐之班竹使一麾出擁朱幡之寄曁分祠祿多閱嵗陰乃抗奏以據經欲引年而謝事重違雅志良惜華顚爰躋三品之榮益介六身之壽往祗渥命無怠教忠

羅汝楫郊祀轉官加食邑制

舜考三載以致庶績之熈唐分四善以參近侍之最朕於法從之舊固有睠恩之隆至稽敍年必率彛典具官某懷器凝逺操履剛方執法中司風采見栢防之正總綱八座銓衡況金鑑之淸出守輔藩丐防眞館嵗應選曹之格時均禋祀之休用陞寄祿之階並衍爰田之賦往祗渥典無怠告猷

張涓轉官制

具官某狂夫不率詭眾造言旣明棄市之誅宜示發謀之賞進官一級以旌厥忠往服寵章以圖報效

張致逺致仕轉官制

賢者於世分出處之二塗明君待臣惟始終之一道進必由禮退而示恩具官某仕逄其時學見於用入居瑣闥星郎髙侍從之班出擁朱幡竹使撫雕題之俗聫榮次對均佚眞祠偶因嬰疾之防遂有引年之請重違雅尙爰舉彛章用增階品之榮聽遂林泉之適

晁謙之磨勘轉官制

有虞考三載明庶績之熈成周以六計羣吏之治乃眷法從之舊不廢敍年之稽蓋存大公用率彛典具官某克紹世閥鬰爲時材入參持橐之聫羽儀禁路出守畱司之任管鑰陪都課閱嵗於吏銓屬均休於郊燎歷階增益加地建侯式萃寵光用華藩翰不待次舉𨿽未稱於賢能以是爲差庶可班於爵祿往欽異數勉迪令猷

胡深轉官制

具官某爾效命戎行執俘海冦用從賞格敍進武階往服寵光毋忘報稱

雷進押駱駞轉官制

具官某帥四川之臣貢一封之獸而爾紀綱其至視防無傷寵進品階用旌勞勩

沈該磨勘轉官制

考績於三載之間固先最課設官於六品之首乃有定員惟吾侍從之臣靡限拘攣之法具官某學術淹貫吏能優長擢從天府之浩繁進貳春卿之淸近自服禁塗之列就稽銓部之文庸陟美階詎縻彛式適被使華之遣防玆寵數之頒勉迪厥猷往欽予命

梁揚祖磨勘轉官制

朕公爵祿以厲世愼名器之假人法舜之考三載以致庻績之熈稽唐之參四善以第近侍之最顧玆條列亦由次陞具官某世閥髙華材猷彊濟入奉禁塗之橐出分名郡之麾寶閤通班眞祠均佚𨿽積日之效非所以責賢而序年之稽具應於陟典爰增美秩用率彛章往宜欽承毋怠歸報

王瑋除四廂都指揮使知荊南府【攺永州防禦使】

朕眷今南郡實古郢中接云夣而通巫巴爲一都之防蔽潭衡而控襄漢分十國之連愼擇守臣兼資武略具官某材稱果毅志守精忠提偏師以衛畱司固嘗著效總鋭眾以臨湖外亦旣宣勞來承召環入對便殿詳觀敷奏宜任撫綏用更禦侮於零陵其往承流於荊土務逹弛張之理勉圖牧養之勲宜副異恩將觀報政

王防致仕轉官制

守堅正之居官力思盡瘁積憂勤而成疾固欲遺榮方勇退以奉身宜憫勞而疏寵具官某仕行其義知無不爲專一心以徇公靡眾訾之遑卹亟膺眷禮擢寘要途京兆赭裾著威聲於彈壓甘泉紫橐參法從以論思屢剖竹符丐防琳館朕循名必責其實用人欲盡其材甫賜召環遽聞上綬嬰沈屙而引第難扶病以造朝爰舉恩章用增爵秩勉嗇精神之養往承渙渥之休

兪俟磨勘轉官制

朕更三載而考績大明黜陟之公操八柄以馭臣不輕爵祿之予𨿽爲法從亦率彛章具官某資稟疏通材猷膚敏薦更事任咸有聲稱入持橐於甘泉備罄論思之益稀鳴桴於京兆素髙彈壓之威屢抗需章丐防眞館方從銓選課年勞而陞寄祿之階屬布郊恩進伯爵而衍爰田之賦特賜異渥榮增一時往祗渙命之優母怠嘉猷之告

夏嗣忠轉官制

具官某朕優內宰解職之恩錫給役減年之寵用陞爾秩思副所防

錢肅之轉官制

具官某防漕率職輸幣貢金而爾綱紀其行道塗修阻宜旌勞勩寵進厥官往服恩光益思報稱

蘇楷許宦轉官制

爾等奮忠宣力獲冦執渠旣更秩以躐七階之拘復轉官以增三級之寵賞爲至厚思稱所防

刁廱轉官制

具官某朕睦鄰遣使率屬在塗肆疇萬里之勞特懋三官之賞一更華秩兩進美階玆謂異恩勉思報效

楊偰轉官制

具官某朕以爾父有屬鞬之勞未頒於寵典善教輕滿籯之積能掇於賢科玆乃抗封欲其回授敍陞華秩用表名門只服恩光毋忘報稱

梅興祖轉一官制

具官某周官於醫以全失差次上下而稽事制食固不輕授以爾明習方藥服勤滋久甄陞一階庸示勸奬益祗厥職以答茂恩

李蹈循資制

具官某除姦盜安良民令之職也爾能洗淸蒲澤保全邑城寧惜一階之循因任百里之寄往祗寵渥益務撫綏

張之徳循資制

朕於軍賞固不逾時爾在吏銓初未理選今旣效官之久宜甄討賊之功用循文階勉思報稱可

廖供循資制

具官某詩至於頌盛徳之事也朕不以位爲樂而得奉東朝之養爾職儒官形容孝道燦然歸美用循華階以示嘉奬

張適道循資制

具官某朕於使命遣必疏恩爾在銓曹拘於理選今旣任官之正宜循舊賞之資往服恩光勉圖報稱

蒲榮循資制

具官某巴蜀貢金嵗時率職而爾道途之逺紀綱其行用循文階以旌勞勩

楊時發循資制

具官某海冦竊發官軍討平而爾奮其精忠與有勞效用循厥秩思副所防

董諒循資制

具官某以爾職在字民功能禦冦保聚而境以固守給餉而軍不乏興肆疇乃勞用循厥秩益思奮勵以副褒嘉

曹霽循資制

具官某防酤擅利佐國餉軍旣以羨聞是爲職舉用攷賞格式循文階祗服寵光勉圖報稱

方涇循資制

具官某朕通好殊鄰聘問嵗遣凢庀職於其行者定爲彛典以賞其勞循爾文階時乃異數往思勉以副恩光

陳伯疆循資制

具官某古者兵交而使在其間爾能奉命軍前用循文階以正賞典往思懋勉期稱所防

宋藻循資制

具官某唐劉晏固能吏也然其屬皆敏鋭故可促督倚辦以成厥功日者王師討閩冦飛挽餉軍爾預有力焉用循華階勉思副答

孫誼緣有去失將四官作四資制

具官某朕聞懋軍賞者曾不逾時立戰多者固將超級爾顯效𨿽著闕文莫稽宜錫寵以從權俾歷階而進秩得於已失思稱所防

欽定四庫全書

東牟集卷八

宋王洋著制誥下

皇叔右監門衛大將軍秀州防禦使士街磨勘轉正任防禦使制

勅考績之法謹於有司近自同姓至於疏逺之臣小大共之非可私也具官某久官環衛祗事有勞宗司計年法應遷秩鎭防之任祿厚官尊惟忠惟勤乃稱厥服夫兵戈未定勇夫宣力其有積功累勞以死勤事而僅獲爵一級者則官至於此亦可貴矣勉思謹戒以爲宗屬之勸可

潘浹敍右武大夫濟州防禦使制

勅國家崇宥過之仁憲网開自新之路旣施霈澤以賚多方其於庶工豈忘甄敍具官某沈審善斷果毅有謀自服官箴累更任使而乃逡巡詔命遂坐鐫官已屢休於新恩宜悉還於舊物往祗懋渥更務恭勤可

邊順復萊州防禦使制

勅國家崇宥過之仁憲网開自新之路恩施浹洽下逮幽防眷惟先後之臣可緩甄收之典具官邊順周旋軍旅練習艱難出入禁庭小心無過在省方所底之地有居民延燒之災曾畚之弗修致鬰攸之煽害嘗鐫舊秩旣沐新恩用復正於官聨其益祗於乃事可

趙公悅責官制

官吏之置本欲爲民租稅之輸適滋其擾聊鐫一級以示薄懲往思厥愆尙體寛典

江少虞責官制

漢宣帝勤卹民隠故重二千石之選朕念赤子付之牧守庶幾其安而爾領郡寄租稅之輸冝檢獘姦乃庸吏言惟務貲貨何以副朕之望哉聊鐫一階用懲失職

王淑責官制

三尺垂文百鍰示罰蓋因疑赦詎可擅行況有應言之科聊從鐫秩之貶往祗寛典毋怠省愆

儲秉直責官制

士有常心莫先廉愼人無逺慮必墮悔尢爾於職事之間每有擅私之累聊從鐫秩毋怠省愆可

趙不曲責官制

黥之人罪籍所系失於閒檢遂致逋逃鐫秩兩階用懲弛職

王中正種諤降官制

朕大興士眾屬爾等以伐羌固將舉其巢穴非徒卻虜收並塞之地而巳兵西出則近而爾等東繇綏徳回逺之路以疲士馬費畜粟致功用不集中正議旣不審又約有分地當攻其左而不能奮擊以殱除醜類夫軍賞吾必信而罰亦安得巳哉是用按爾之罪降秩有差其體寛恩尙思報稱可

連環責官制

設官分職上下相維令而不從何以爲治其鐫一級以示薄懲

郭照責官制

弧矢之用惟在轅門忿厲而傷則麗憲网𨿽經肆宥尙鐫一階往體寛恩毋忘有咎

苗靖責官制

具官某古者大夫有家臣欲盡心於所事爾典其計而私其用可乎鐫秩一階尙爲寛典

薛弼責官制

周官之於鄕刑重造言之罪漢制之於郡守先勤學之方況朝命之冝遵而士風之欲振乎以爾職爲師帥令失稟承謂布韋有狂率之人俾庠序歸蔵修之地而乃教之不素閒之失嚴致其越禁以自如復爾遂非而弗頋爾訓下若此導民謂何聊鐫一階尙服寛典

林充等責官制

士夫修身俾從訓誨國有明命貴在稟承爾等視令故違頽風不振致其輕率復爾自如各鐫一階用懲弛職

辛永宗劉綱責官制

朕念干戈衛社之重故垂賞以待功辧名器假人之非斯明刑而當罪具官某等相濟同惡自營背公頃出命以勸戰多姑從權而付軍帥旣均休而已事宜列上以聞朝乃因請托之間略無頋忌之意擅以王爵收爲私恩冝從鐫秩之科以示爲臣之戒往祗寛典毋怠自懲

王俊民責官制

士有常心莫先廉愼人無逺慮必墮悔尢爾於持巳之間每涉徇私之累法稽吏議爵貶文階尙服寛恩毋忘懲艾

田安衡責官制

萃除戎器以戒不虞爾職總弓人愆於成式聊從貶秩用儆瘝官尙爲寛恩毋怠省咎

徐大任責官制

尉職逐盜本欲安民濫及無辜適滋其擾聊從末減用貶一階往體寛恩毋忘循省

孫彥責官制

朝廷總機務郡縣分等級固有次第不可逾也爾不循常制越序陳詞令甲昭垂鐫官一秩往祗寛典以聴攸同

陳大猷責官制

鞫勘圜扉必期當罪故失出入律所不容爾議獄縱辜法當鐫秩聊從寛典往省厥愆

陳淵責官制

防計當則爲委吏出納吝則爲有司爾爲筦庫之官不知簿書之謹旣戾三尺用鐫一階往祗寛恩毋怠深省

何休降官制

具官某足兵先於足食所患違期守道貴於守官寧容擅去爾給軍儲而失職假赦宥以脫身徇國伊何原情莫恕聊鐫一級尙體寛恩

李隊降官制

具官某爾涖官行政規利暱私三尺垂文一官鐫秩往祗寛典毋怠省愆

姚伸降官制

具官某爾檢身不謹至麗刑章明罰有常用鐫官秩往祗寛典毋怠省愆

趙立之降官制

具官某防名仕版冝愼檢身投足賄致輕犯憲吏議三尺秩鐫一階往體寛恩毋忘省咎

戚寶等降官制

具官某朕兼愛南北之民俾還桑梓之地而爾懈於防送致有過愆用貶一階以懲不職

侯璋降官制

具官某爾綱紀貢金來輸左帑恣爲貸用因作販商邦有常刑鐫官一級聊從末減往省厥愆

董季舒降兩官制

具官某士有常心在於廉職有常守在於謹否則辟也爾居官而私其用聚劵而妄其給縱下而盜其帑罪將何逭以經肆宥聊示薄懲鐫秩兩階益思循省

鄭知剛降官制

具官某朕於方郡設教官欲其以徳行表士子而厲風俗爾乃移書請托詭卒給廩是以盜訓也其鐫一級往服寛恩毋忘循省

趙子儼降官制

具官某祿以致養冝修廉隅爾職兼稅官旣爲賈售之事又匿其徵可無懲乎聊鐫一階尙服寛典

武安寧走失罪人降兩官制

具官某爾職在巡警被檄追逃縱下受賕獲而復縦獄成來上鐫秩兩階尙爲寛恩毋忘循省

王褒降官制

具官某禮辧等威律嚴誣告爾飾詞以僞越訴於朝鐫秩兩階以懲誕率其歸營壘益務省懲

王國光降官制

具官某時啟閉以嚴公帑謹出納以檢吏姦此涖官行政之所先也而爾馭下無威盜金失察將誰執咎聊禠一階往體寛恩毋忘懲艾

葛善降官制

具官某尉以討賊爲職防以合謀爲名而爾怯懦違期顧望逸冦以經肆聊禠一官尙爲寛恩往冝循省

張臯押馬降官制

具官某君子以窒欲則無私喜以懲忿則無私怒可損之善莫大於此爾容軍婦以出入於家而捶死其夫鐫秩兩階尙爲寛恩往省厥愆毋重悔尢

田瓘降官制

具官某律設大法明過與故所以原其情也爾初虞劵歷之失而失之乃過爾旣失而因以誣人豈不爲故乎用鐫一階尙服寛典

莫仲效降官制

具官某以爾居官爲下交之瀆涖事信誣告之事鐫秩一階用懲不恪尙爲末減其懋省循

張通降官制

具官某愚爲臧獲寧免過愆爾旣不能恢雅量以含容又不能付攸司而裁決至於毆死則有常刑用鐫一階尙服寛典

吳億降官制

具官某爾長治百里師帥斯民不能檢身自麗刑辟𨿽經肆宥尙鐫兩階玆乃原情毋忘省咎可

孫慶降官制

具官某朕兼愛南北之民俾還桑梓之地而爾護送不謹詐滋生用貶厥階以懲失職

汪召嗣余應求降官制

具官某等唐劉晏總轉輸號一時能吏觀其所任𨿽在千里外奉教令若目前爾等專領漕計委使之際不能擇人鐫秩一階用懲失舉尙服寛典毋忘省愆

孫處厚降官制

具官某朕憫死事之孤而官其嗣子蓋旌其忠也有欲冒賞者爾乃以身保之罪將奚逃鐫秩一階尙爲寛典往冝循省可尢人乎

秦琪降官制

具官某爾防名仕版效命戎行不能檢身至麗刑辟聊從鐫秩勉自省愆

鐘志大降官制

具官某競逐市利固失於亷隅假貸官金又從而隠諱吏議三尺秩鐫兩階往服寛恩毋忘省愆

劉眞降官制

具官某策名以仕檢巳爲先而爾被酒私遊尙气不逞聊鐫一級以示薄懲往體寛恩毋忘循省

柴瑾降官制

具官某簿領貴於勾稽閭閻戒於煩擾爾居官縱吏督賦撓民聊鐫一階尙服寛典

胡寅轉一官致仕制

逹進退之分者可以律浮競之徒篤終始之恩者所以優老成之禮眷從臣之謝事舉彛典以疏恩具官某經術淹該識度凝逺君子之仕行其義早服禁途公家之利無不爲備宣忠力出紆郡紱亟佚祠庭遽因疾以引年重憫勞而徇請爰增厥秩用寵其歸顧疎廣祖行𨿽不及都門之盛方祁奚告老尙無忘嗣職之賢往專精神益介壽考

防名就列早聨持槖之班引疾抗封力起掛冠之請重違雅尙爰舉彛章具官某經術淹該風猷凝逺入趨淸署鬰爲侍從之臣出殿大邦綽有蕃宣之譽方卽眞祠之奉遽陳美疢之嬰篤意遺榮憫勞以事疏恩增秩用寵其歸往祗邦渙之優益遂家居之樂【案此首失題附此】

劉錫致仕制

宣勞效命久殫衛社之忠引疾抗章遽起掛冠之請莫回雅尙爰舉恩章具官某結髮從戎指心報國出賈軍禆之勇入提禁旅之嚴家世韜鈐裔本山西之種弟昆勲績名皆國外之聞越躋畱務之班亟就眞祠之佚比觀請謝惻用閔勞仍玆階秩之華遂爾林泉之樂其愼調於方藥以益介於壽祺

王舜臣致仕制

委質宣猷方專分閫露章引疾遽欲掛冠顧雅尙之莫回冝恩章之具舉具官某持心謙毖稟質粹溫樂名檢以自閒逺驕華之末習視三孤之秩位峻於亞師張六纛之儀任隆於謀帥方奉眞祠之佚俄陳美疢之嬰懇請欲歸憫勞以事用率循於彛典仍寵畀於故官遂爾晏私祗予渙渥

任鑄致仕制

具官某侍宮闈而勤事允爲親信之臣歸選部以引年爰篤始終之禮以爾性資恪謹材諝疏通旣久奉於宸扄乃願歸於銓品偶因嬰疾力欲辭榮冝仍階秩之華俾遂家居之樂

張思正致仕制

執戈衛社者知忠義之大閒引年謝事者逹進退之髙致可無渙渥用賁歸休具官某奮身戎行乃心王室識奇正循環之理有撫存挾纊之恩自封爵於廉車丐奉祠於眞館遽陳嬰疢力請辭榮冝因寵於故官蓋率遵於彛典其專安養以對休光

起復徽猷閣直學士朝議大夫利州路經略安撫使知興元府王庶轉行兩官制

勅由闗陜之地通於巴蜀有梁州之區焉徳宗迫朱泚之亂蓋由奉天進狩於梁而戡難之勲自其地始其風聲气習之尙冝可槪見有能爲朕拊循其民申明尺籍以振山西之气則前人之功斯無媿矣具官某好謀而能斷任難而有成率邊郡之良家興於義勇抗數州之賊气全我隩區朕方期樞臣成閫外之功汝能爲國家建方面之略𨿽土門之師未集而陜右之勢巳張冝錫美官用作爾祉念方圖河內之守莫若寇恂成異時淮蔡之功或歸李愬玆益隆於任寄宜自奮於功名可

中亮大夫喬仲福階官上轉一官制

勅國家有疆埸之憂未能外禦而郡縣有蟊賊之患復肆內陵念非義勇之臣曷勝披猖之勢冝申優賞以勸異能具官某沈鷙以有謀恭和而善斷前者敵人之計欲破江陰汝與將士共遏其勢彼乃敗散一方保全同時立功皆巳論賞汝之勞效不減眾人獨拘常法曾未遷攺豈信賞之道哉加進一官是爲異數往服恩命益圖後功可

楊存中除少傅制

朕法黃帝之衛兵任重殿巖之帥稽周官之洪化位髙孤棘之班攷閱嵗以酬勞誕告廷而增秩具官某稟資沈鷙許國精忠援枹皷則忘其身深懷義槪挫虓虎而奪之气屢著戰功總萬營以扈禁宸張六纛而分外閫歷時滋久盡瘁靡他載嘉十稔之勤敍進貳公之次騂旄導節仍齊鉞於雄藩繡斧在裳正朝儀於亞傅陪惇邑采申衍戶租以示褒崇以光環拱於戱有功見知則說朕旣昭積累之懃執事順成爲臧爾益謹凝嚴之護往祗明訓思副異恩

韓材起復制

素冠三年之制是謂禮經墨絰一時之宜蓋當戎事願從權而制義可移孝以爲忠具官某鷙勇多謀魚麗著績遽動倚廬之戚諒深陟岵之悲與其處苫塊以居憂慕親何及曷若執干戈而在列徇國爲先勉服訓言趣還官守

陸謹範勝起復制

具官某倚廬枕塊𨿽懷至性之悲腰絰從戎亦有奪情之禮蓋資父事君之道一也爾其起從王事悉乃心力揚名顯親則忠孝兼得矣

王父亨贈太師制

勅朕屬時艱虞率巡侯社惟玆大饗之禮敢忘九獻之勤禮旣偹於克禋慶宜均於厚下具官某父某忠能事上勇足帥人少服戎行擅勇冠三軍之譽晚持使節有功成三箭之歌燕及後人保玆餘慶爰升品秩之數遂極師保之榮靈如弗忘宜克知享可

武略大夫王俊贈五官

勅夫死難之臣𨿽非有勞亦宜第賞況功狀巳著而身榮弗及則褒揚之典其可後乎具官某昔者狂寇引兵攻防城邑殺掠吏民江淮之間爲盜淵藪至並師合擊乃始敗卻爾居其中處死弗顧亦旣忠矣大將計功以狀來上進官五等遙領郡章靈如有知尙克歆享可

羅汝楫封父制

朕秩三神而拜貺冒四海以均釐矧惟法從之華冝錫顯親之慶具官某積徳之厚天假髙年教忠之勤賢稱嗣子玆頒郊渥用陟階封祗予命數之崇爲爾家庭之耀義方獲報壽履永綏

張思正贈父制

朕貴誠質而因天事天嚴陟配而以孝教孝均爾將臣之貺爲其禰廟之光具官故父某實浮於名材裕於用少著嚴闉之績慶鐘嗣子之賢肆頒神休以率國典爰陟亷車之峻載昭飾禭之榮尙期爽靈歆此嘉寵

康諝封贈故父制

供奉宸闈畨休分兼職之掌典司帝輦滿秩有疏恩之常推以及親詎當吝賞具官某故父某早稱勤毖服在禁嚴生陟廉車之榮歿受帥節之寵厥有嗣子能紹家聲酬其尙輿之勞申玆飾壤之禮儀物俾同於三事光華增賁於九原未泯英魂來歆異數

贈故母制

具官某故母某氏淑惠根性柔恭律身叢然隤祥茂於嗣葉能勤事役克紹家聲酬其尙輿之勞申玆飾壤之禮旣正小君之號攺荒大國之封邈焉九原歆此異數

贈妻制

供奉宸闈之宻典司章輦之嚴旣滿秩以賞勞用疏恩於厥室具官妻某氏溫恭植性淑謹禔身嚴盥饋之威儀謹閨門之法度粵從夫爵載陟階封躐命婦四級之華爲端朝一時之寵祗承渙渥益勵柔嘉

康執權封贈故父制

朕緹室迎陽觚壇展寀旣嚴昭配以盡己之孝又均蕃釐以及人之親具官某故父某風矩潔修宇量衝固𨿽抱藝以不試非榮其身然積徳而克昌乃大厥後繄有承家之嗣通予延閣之班越熙禋祠興感禰廟極榮二品之秩用賁九泉之幽尙期爽靈來頋恩寵

贈故母制

朕率三嵗之舊章崇二儀之合祀貺施荷神靈之賜福釐同臣子之均爰頒慶條用慰孝慕具官某故母某氏柔明賦徳法度冝家實生嗣子之賢服在禁塗之列向因郊渥巳侈郡封越告成於明禋用載裂於腴壤尙期遺懿式克欽承

汪藻贈父制

朕貴誠質而因天事天嚴陟配而以孝教孝頋在從臣之舊冝疏禰廟之榮旣歷再郊並昭疊寵具官某故父某材韜不試徳厚流光大嗣子之承家有懿文之華國屬當精享習卜二嵗之祥爰累慶章飾贈一品之秩尙存靈爽來賁渥恩

贈故母制

朕貴誠質而因天事天嚴陟配而以孝教孝顧在從臣之舊豈無念母之思旣歷再郊並昭疊寵具官某故母某氏早騰淑譽來範髙閎大嗣子之承家有懿文之華國屬當精享不專向於蕃釐爰累慶章用攺荒於名壤尙存靈爽來賁渥恩

梁份郊恩封贈故父制

朕緹室迎陽觚壇展宷旣均神釐之貺亦愴親養之遺宜敷我恩以錫爾類具官某材裕於用慶叢於家大嗣業之繼承聨棣華而通顯旣上儀之丕就宜渥典之申頒進陟亞傅之崇用爲幽隧之賁英魂不泯休命其承

贈故母制

故母某氏惠淑根性柔恭律家叢厥隤祥茂於再葉玆頒郊貺用率國常攺荒大國之封追飾小君之號尙期英爽嘉此寵榮

王故母馬氏贈慶國夫人制

勅具官某故母某氏儀於中壼早著令猷惠及小星蓋由淑徳實生令子爲予虎臣𨿽弗逮於身榮豈遽防於追報易名大國用侈余休靈如弗忘尙克知享可

王繼母向氏封秦國太夫人制

具官某繼母某氏柔儀可則令譽有聞生於世家作配君子惟內黃湯沐之奉巳啟舊封嘉秦川陸海之饒載開新邑益膺褒寵永綏壽康可

王故妻令人趙氏贈碩人制

勅具官某故妻某氏夢蘭協吉載翟有光以鳲鳩之徳而居鵲巢以采蘋之誠而薦行潦爰嘉有禮乃命疏封益修中饋之儀助成分閫之略永祗命服勿替訓詞可

王舜臣贈妻制

朕測景迎長竣祠拜貺旣孚渙號以爲爾姻戚之寵又沛湛恩以閔其室家之亡具官某故妻某氏法度柔嘉言容靚愼發自華緒儀於名門早銜卹於鼔盆屢疏榮而飾壤屬頒郊渥更侈郡封邈其九原歆此異數

師敏轉遙郡刺史誥

勅具官某七閩之區素稱無事比年以來盜賊數起至遣將輔撫戎乃稍底定夫戰克之難如此則凡斬將搴旗之士可謂均有勞矣爾前者躬率師徒冒涉山險不顧必死遂擒渠魁上功自言備見成效進官一等遙領郡章益圖後勲朕不忘汝可

端明殿學士左中大夫提舉亳州明道宮顏岐復資政殿學士誥

勅具官某才華夙著徳厚有聞淸以善容剛而不犯譽旣髙於奕世學自名於一家昨從艱難累更事任揔北州之師律士聽無嘩從南國之徵行人心胥悅防敵師之侵擾致淮土之繹騷先事而圖曾靡聞於奠國見幾而作何獨善於謀身俾辭機政之勞姑就祠宮之佚念巳更於積嵗盍稍正於崇階一沐新恩遂還舊物惟始終之厚遇豈替朕懷若左右之具宜其享汝徳可端明殿學士左中大夫提舉臨安府洞霄宮李邴復資政學士誥

勅具官某從容而能斷剛毅而用和自奮材名屢更華貫旋司政柄備罄忠勤惜未濟於艱難遽請從於優佚嘗因旁累遂坐鐫除念君臣通宥過之仁而兄弟無相及之義固知王導初不與大將軍之謀何待祁奚乃能免羊舌氏之難已陞華於祕殿復進敍於崇階蓋朕之待臣初匪有疑則臣之報君亦宜自盡往肅祈於明命其益勵於嘉猷惟予藎臣勿煩多訓可

邵溥復祕閣修撰誥

勅朕遇災而懼廣求其端爰疏渙恩大賚羣品冀迎善气以享天心而況勤勞之臣尙嬰譴戾載加申敍其可後乎爾文學之富爲時老成政事之優見於巳試自登禁從名重本朝屬時艱虞未究施設嘗下鋒車之召益勤仄席之思卽將邁於逺猷盍稍還於舊物升華蕓閣寄佚眞祠𨿽在逺而弗忘宜體恩而圖報可

李弼孺復直徽猷閣誥

勅具官某爾世濟之美爲時名家臨政之優所至稱治旣屢更於煩使或稍致於謗書對仗自言何乃果於用辧投章而去是亦近於弗思念旣歷於嵗時亦屢更於霈澤巳起眞祠之秩仍歸延閣之班勵汝忠嘉服我休寵可

罷吏部侍郎落職提舉宮觀誥

侍從之臣義當徇國謀身旣切理必背公肆癉朋比之徒用振公方之气具官某頃有舊譽擢置諫垣察其陳說之詞謂絕附枝之援當羣情之交煽委正道而弗行汝宜爲朕辟大公之塗朕亦恃汝爲眾正之望猥自同於新進諒有愧於初心陰交臺臣爲嚅囁相親之態致身從列忘逡巡自好之風姑褫銓曹之聨往卽祠庭之奉是惟茂渥其務攺圖可

李光落職提舉臺州崇道觀誥

勅王道不明士以私義自髙其於君臣師友之分不知權輕重而行之用失其敍者多矣夫呂祿之死劉氏之所以安也而酈寄負賣友之謗使寄納忠於祿則呂氏之禍豈易去邪朕方欲息邪說詎詖行放淫辭以正人心有失厥敍可不援而正諸具官某頃者大姦在位持權日久學士大夫始皆惡而逃之及其中也不能無疑又其終也乃反變而從焉此由道術不明而私義得以勝也爾自服官箴卽思自奮其視州縣力抗回邪可謂義形於色矣至大姦久而弗去亦復變而從之何也靖康之初條具宿惡明示天下汝當言路自同寒蟬豈亦君臣師友之分不知權輕重而行之者歟嗟乎範氏勢盛商邱聴移董卓云亡伯喈興嘆此學者之大戒也其鐫要職往食眞祠求汝宅心服我明訓可

廖剛先次落職誥

勅朕臨朝思治仄席求賢士有一善未嘗不悅而進之惟恐其不及也在廷之臣亦宜精白克承朕意庶幾共濟以底丕平其或詭行敗徳務規進身豈朕用人之意哉具官某始以操守見推鄕閭中嘗宣勞以綏盜賊使者獻狀朕意嘉焉故自造朝曾無幾時而循致禁從朕之期汝亦云厚矣而乃柔佞回邪喜爲附會朕旣失望汝亦奚顏其鐫美官稍正其罪尙體寛渥毋忘攺圖

欽定四庫全書

東牟集卷九

宋王洋撰表

賀冊皇太后禮成表

慈恩逺被母道貴親至徳增明天下自順恭惟皇太后陛下夙贊先皇弼成至化誕生明聖纘繼鴻庥華胥實贊於軒圗文母有光於周道恭惟皇帝陛下治道克成孝徳聿盡爰歸功於慈訓遂推美於瓊章邁古今之上儀接祖宗之舊制孝恭交至家國慶安臣逖居下土遙仰闕廷𨿽濟濟蹌蹌莫預搢紳之列而雝雝肅肅同聴遐邇之歌

到邵武軍任謝表

分守無功宜收符竹引嫌自請尙領軍麾被寵若驚以榮爲懼伏念臣伶俜末族朴小才持身本乏於寸長積毀難逃於眾口豈期僥幸頻辱使令右粥左餐坐享丰登之樂戴天履地難酬飽暖之恩此蓋伏遇皇帝陛下洪覆兼容大明旁燭憫一夫之失所致四海之歸心臣敢不上體薫陶益思砥礪觀民膏民脂之戒夙夜靡忘奉一心一徳之規造次於是

辭免兼侍講表

聞命震驚罔知所措竊以帝王之學緝熈光明爻象之書廣大悉備非通儒之鴻博曷備問於淸閒伏念臣理昧鉤深識非知一徒以雕虫之末技誤膺出綍之代言莫稱使令巳憂逾溢更玷露門之淸選妄談太極之防文懼瀆聖聰必嘩公議伏祈睿斷攺授時髦庶俾小臣獲安愚分

侍講謝表

臣某言伏奉告命授臣兼侍講者詞掖代言方愧六員之選經筵勸講誤聨三侍之榮寵逾其涯悸不自定臣某誠惶誠懼頓首頓首伏念臣稟質淺窳逢辰休華屢叨洪恩驟寘近列顧篆虫之末技何取於致君以涉獵之謏聞豈精於談易況夫親法宮之事者其臣莫及遊聖人之門者於言爲難故文王深逹於六爻獨演河圖之妙𨿽孔子猶勤於三絕敢陳黼座之前過被絲綸宻承帷幄玆蓋伏遇皇帝陛下體堯稽古邁禹惜陰日月就將自得光明之學乾坤易簡發爲久大之功樂取於人不求其備臣敢不研精十翼撮要九師如至治之宏綱見於觀象庶俯詢之淸問可以防經臣無任

代宰臣以下賀瑞木表

臣某等言近據防州守臣薛弼進上瑞木中有天下太平年五字者徳格圓穹昭示一人之慶木呈嘉瑞中藏五字之文珍貺一聞懽聲四逹臣某等誠懽誠忭頓首頓首竊以物𨿽防於動植政實與之感通和气致祥則天且弗違聖人在上則木皆得性眾枝內附示武王無外之休僕栁成文啟宣帝中興之兆同頴駢柯之秀扇廚指佞之生史不絕書地非愛寶曾未若木析斧斤之際文形節月之間匪刻匪雕示以三登之意非行非艸宛具八法之工新逢甲子之上元得在章貢之南服當仁宗之慶曆嘗獻自於澧陽逮神祖之熈寧亦見諸於柚木崇和列瑞治平紀祥欣逢再造之期實繼前休之盛恭惟皇帝陛下升煙饗帝振鐸右文孝悌之徳通神明忠厚之仁及艸木魯史記九年之蓄巳聞輿議之共稱周詩備五福之章孰謂太平之無象惟夫萬物得由其道故有諸福可致之祥昭賁飾於人文闡坤珍於植性臣等叨陪宰路莫測聖功俯察仰觀合嵗星主文之象母修子應彰火徳爲孝之符臣等無任

代謝幸太學表

八表塵淸仰屬右文之世六飛雷動一新視學之儀昭回咫尺之天顏鼔舞眾多之士類慶諧千載風動萬方中謝竊以聖代恢儒非止奉行於故事王畿首善蓋將樂育於英材治已格於偃修教必惇於帥勸振風俗於衣冠之舊息干戈爲禮樂之華鋪張奕世之宏休紹復中興之盛典於今爲最亙古未聞夙駕臨廱藹鬱鬱蔥蔥之瑞溫顏下士見洋洋濟濟之風旣釋菜於杏壇重橫經於黼座臚傳趣召欣聨振鷺之班廡席回環分賜蒼龍之璧旋移天步親禦書帷睿意非常不數漢唐之陋誦聲逺播悉還鄒魯之純恩下九天榮生一日恭惟皇帝陛下心遊六藝道冠百王論經何啻於夜分議政有逾於日昃手揮宸翰仰窺琬琰之光帶擁橋門咸聳云霓之望綸言載布聖徳昭孚臣敢不只奉訓辭恪勤術業學如不及肯忘寸璧之陰樂且有儀不負百朋之錫

代張帥謝除待制表

承流京邑方懷瘝曠之虞次對禁塗遽被褒遷之寵自天拜命無地措躬伏念臣生稟庸資進蒙異睠馳星軺而轉漕未及終更任天府之劇繁遂叨試可屬神聖中興之運搜禮文久墜之儀百度肇新千齡希遇實臣子效勲猷之日𨿽盡勤勞然材能有分量之拘終難稱塞每憂夙夜無補事功況桴鼓未稀尢愧夫輦轂彈壓之政而荷嚢忽佩奚取於侍從言語之臣避不獲辭得非所望玆蓋伏遇至仁博愛妙道曲成錄善棄瑕急堯帝親賢之意兼收並蓄無商王求備之心𨿽甚拙疏亦加甄奬臣敢不坐以待旦益思父教之忠國爾忘家願報君恩之賜

代謝轉官表

郊祀配天創見修文之效考工率職遽叨增秩之榮拜命自天措躬無地中謝伏念臣猥從疏逺遭值聖明解京兆之守符持甘泉之從槖屬陽陛精禋之饗雷動屬車具勾陳法駕之嚴星羅周衛供無乏事幸免瘝官恩更俾之序遷得實逾於望外玆蓋伏遇道參化育徳洽臣鄰稽古禮文炳同風於三代咸精技巧覈稱職以中興乃如罔功亦誤優擢臣敢不勉思宜稱只佩寵光益殫夙夜之勤庶有防埃之報

代謝賜對衣金帶表

榮頒顯服襜如一襲之恩巧制精鏐燦若萬釘之寶寵非常而驟及徳不稱以深慚中謝伏念臣稟質迂疎逢時熈洽考績王畿之治曾莫逮於中材躋身法從之聨恩實由於上力更防褒博增賁孱愚玆蓋伏遇命式九圍徳承羣辟信賞旣精於爲治儀刑遂致於作孚𨿽器名不假於人欲昭國典然體貎以厲其節爰錫身章臣敢不衣被知榮糜捐誓報服之無斁闕必念於彌縫束可使言口不憂於眾鑠

代王帥謝賜對衣金帶表

行都延閣方懷曠職之虞顯服精鏐更被章身之寵人𨿽歆艷已實兢慚中謝伏念臣生稟庸資出逢興運躐從外職擢寘近班未逾嵗月之間浸冒龍光之厚玆蓋伏遇皇帝陛下乾剛天徳賁飾人文隆體貌以厲賢養威儀而致福垂裳防治懷手足視臣之心偃革躋時公爵祿磨鈍之具臣敢不書紳佩訓屬袂知榮束帶立朝執百錬益堅之節惟衣在笥存五紽退食之心

狀

乞擢用宗室狀

臣伏讀十月二十五日詔書星變火災許內外臣寮實封言事文詞哀痛徳意丁寧聞者感泣以爲上天有悔禍之期而聖主有應天之實臣偶列官行在親覩變異且讀陛下求言之詔安敢黙黙以自後於黎庶故敢略陳其說伏惟陛下畱意幸察臣聞天之警戒人君必依托象類以示訓誥人君之應天亦宜因其象類以求之則天意可得而災異可消茍或不然𨿽多方以求之皆未免於瞀說也臣聞之師曰昭明齊遫可以亨飪者火故古之聖人繢火於衣以明事宗廟之孝昔炎漢之興實紹火運故繼世稱孝以象其徳臣嘗因其類而推之若火徳順其序則宜昭明光大下臨幽隠旁燭無疆而禍故熄絕一或失此則災延於下變見於上亦其理然也春秋書火災者屢矣或毀一廟或焚一國聖人固已求其端而書之況如比年冦盜相煽焚滅生類自國門以東極於海濵南至豫章長沙延袤幾數千里等爲瓦礫生靈之禍未有甚於此時也臣謂凶焰至是極矣而防稽之火復見行在上天威之熒惑天其或者欲重警陛下俾更新而振起之乎是誠聖上警懼修省轉禍爲福之秋也且自曩者以至於今凡有號令莫匪順道天下之人皆知聖人之心欲以至徳要道以治天下也積之有年宜享順應而乃悖繆如此豈夫播告之修或有其文而未盡其實乎羣下承命咸體聖言而惻怛之誠或未能有加而無已乎將左右之臣以姑息愛君而失陛下惓惓念親之防乎古之君子其從政也譬之農夫之有疆埸朝夕行之行無越思蓋彼效一官者時必先定其目而以思慮繼之方今天下之急而凡任天下之大當如何然則其目安在乎二聖鑾輅未還中原則生靈不得息兵革不得戢禍難不得弭而陛下與羣臣得髙枕而臥哉臣願陛下審定其目固巳在此時而力行之無使須臾忘去方練甲兵以核其力勵政事以精其徳因斯民之顒顒奮聖人之怒爲先焉敢爲逃遁之說者必誅無赦凡曰二聖在逺將求康復之功必自此以圖之至誠力行久而不息則上天之瑞應殆將緣類而降其符也豈憂變異之不去哉臣又聞之聖人以宗社爲重故必固根本以消禍亂於冥冥此不可不急也伏願捜求宗室親近其賢者或外假其權使同姓常彊異姓無得而逾之此又宗廟社稷萬世之長防不可不思者也臣無任

繳駮郤漸除直祕閣狀

臣聞爵祿者聖王所以勵世磨鈍之具不可以不戒也故重用之則名分重而人知勸輕用之則名分輕而民不服臣伏聞防漸前爲無錫令及常州通判皆以善事權貴趨時附防以爲進身之計近者遽得瞻望淸光巳駭物論今者復俾進直中祕漸爲何人乃與此選夫延閣之聨士林淸要之地陛下猶不愛惜以爲勵世之具乎況今來敇黃一道並不顯元犯事因臣乞令有司別行檢坐容臣看詳漸向所以得及落職之因必欲洗濯用之委以煩任俟果立勞效徐命進以階官可也榮名美職豈漸所宜得者哉

與丞相論鄭武子狀

伏覩本局闗報刪定官鄭克坐言章所及別與差遣者某竊見鄭克溫恭足智簡儉自將問學有所師承孝友發乎天性某自得官敕局與克同事熟聞議論備見操蘊方今行在招徠茂異多士駢集𨿽在防官亦多英畯敕局數人其間固有防犀擢象見稱一時者然而析理精防旁通法意鮮如克亷靖有守不妄嬉鮮如克好惡不茍是非別白鮮如克克自入仕以來辛勤養母兄弟二人出處雍睦克身就吏祿弟奉母郊居克之所享不過脫粟蔬茹每營甘脆奉母身不敢嘗昔郭防與茅容定交止此一節今克持身如此而不見稱於世豈獨郭防爲知人者哉時方艱虞朝廷用人固難以一槪取人才如克柰何以流品棄之某不敢逺引古人姑以近人比方克之素節則查道劉羲叟經術則陳賜龔原文章則唐庚馬存詩什則陳無己心計則薛向議法則劉賡今一官於敕局已防鐫貶則克之材能安得盡用伏承日者以新修敇令一代重典屈丞相爲提舉官則刪定官亦丞相總屬之末某所以自忘防賤輙敢論述克之行事以爲職分所當然者敢幸鈞慈俯加審錄閒暇之際加訪求焉有一言不符甘受欺罔之罪昔休徽江州之政宰相不知孔戣固巳爲言江州之政旣外且逺其未逹於朝廷亦宜今克近預末屬日在視聽之下而有所抑鬰某𨿽愚賤安敢獨自愛惜不爲借鳴於丞相之前惟丞相俯加采擇還克故任新書之成允有借賴干冒威嚴不勝戰恐之至

札

彊國本札

某嘗謂天下之病治則隠亂則見其隠者固非素隠惟當路者蚤夜以思務求去之而又有能言之士助成於下故小病之不積大病之所以去也其顯者固非驟顯惟當路者不蚤夜以思務求去之而又未有能言之士助成於下故小病之弗除大病之所以成也某不敢以久逺諭請以近事明之宣和以前大病有二靖康之世大病有一今日之勢大病有一病於往者弗治而顯矣復何言哉病於今者尙可治使隠也可不念乎所謂宣和之二病何也曰請謁也曰貪功也惟請謁之風行故刑政不修亷恥不立善者不勸惡者不懼而內亂成也惟貪功之說行故新政事作禮樂辟土地失盟好而外難起也所謂靖康之一病何也曰兩宮之間不能無間言也王黼之禍坐於蔡京師成之死急於童貫人皆以謂事之本原固有所在推是言之事多倒置此所以內外之勢離而弗合無彊枝輔故逺夷再舉而京師爲墟也所謂今日之一病何也曰國本單弱也明皇之世河北難起而靈武之師肅宗帥之至徳之世兩京復防而子儀之師廣平統之邇者逺夷近在江口命將出師則其勢輕六飛臨戎則其事危方此之時若選取近屬之賢爲上出徵撫我六師官以京尹之貴假以宿衛之重逺夷聞之知天子恢廓大度天威赫然庶幾其亦懾也況行伍之士乎若所以固根本彊宗社重朝廷其爲無疆之休有未易盡言者焉至於誓命之禮攬禦之方事在朝廷了無可疑今執事當路而不務早夜以思指是爲急恐傷上意置而弗言乃欲理當世之務使不失敍非愚者所能知也干冒威嚴不勝戰悚之至儻或可取願觀設施

論楚州事札

某竊見今日朝廷所恃方鎭以江北爲重在江北諸鎭中楚州承州最爲緊急承州今聞已被敵人侵據獨楚州截然中居彊立者兩年矣某謂楚人稍習山川形勢利便人材能否今試具數事恐可施用謹具畫一如後一自楚州來者詢問得趙立彈壓用人甚有次序中間執通判賈惇詩送於朝囚曹官賈連置於獄殺主簿查蒧責以大義明示於眾有祥輝觀女道士二人收金人帖上有金國年號便欲殺之所以一郡之人莫不知好惡所向承命不暇前此州都監王詢者専執兵柄郡將所不能制及趙立出師淮北令詢作先鋒回顧卽斬致詢之兵不敢少卻用能走金人之師所獲軍資甚眾此彈壓之效也至其用人則又有可稱者朱存中爲土豪之最得郡人情以爲幹辦官兼知山陽縣事朱鉞土豪薄有武勇以爲州都監孔師錫老士人謹細能禦吏計出入以爲山陽縣丞張驥千士人之可稱者以爲山陽簿顧伯起朱芑皆進士登科委伯起以縣事先任芑爲本州糧料又任芑通判泗州是以一郡之士皆樂爲用然此數人恐非經朝廷命令𨿽抱忠力未能自逹若朝廷降付札子各令條具優與官爵使此數人皆見朝廷已知姓名必思自奮以報恩寵

一除趙立所委用外士人有馮舜文馮舜詔翁招張師閔亷潔巳蔡仁張次仲土豪有吳襄馮周士周源謝珪皆有帥眾之略頗聞未肯遽自當事若札下趙立有欲與官者不拘人數許以奏聞庶幾肯爲用者眾昔漢髙祖曰吾不愛四千戶以慰趙子弟今以是行之事似相類

一楚州東有鹽城南有寶應西有淮陰北有漣水漣水限在淮北淮陰卽當泗州之衝此兩處各爲敵馬蹂踐不復更有徵賦惟鹽城寶應兩邑今年曾下種處稍有稻麥趙立都兩邑稅賦凡得數萬可支半年軍食百姓所食不與也今寶應路與承州鄰勢必梗絕獨鹽城一路可通防州興化今欲稍給楚州糧食必自通防往乞以糧食轉至通州卽令嶽飛據所交到數卻自防州撥還楚州令楚州之兵自從下河津般孤城久饑得通糧道必自向前縱有散失分數亦自歸恩朝廷矣若通防不肯那移必得朝廷所降之粟自到楚州卽成迂逺恐誤兵食

一楚州至承州中間有兩湖一曰白田湖二曰新開湖有張敵萬者聚眾往來湖中與趙立爲仇常梗楚州糧道前者承州薛慶頗得此人歡心故獨不梗承州糴買之路所以七月中楚州米一升四百五十承州一升二百粟價相去不啻一倍又承州城中足食皆緣張敵萬與薛慶無怨不於城外阻截之故今乞以一近上名目與張敵萬令取得承州卽以承州鎭撫與之命趙立與張敵萬通和彼𨿽懷忿其力不能相制若承朝廷命令必便解仇以此助楚州之力其利不細

一承州旣爲賊人占據必驅本土人當鋒今乞朝防勸諭楚州人切勿殺害承州土人常務招誘告以朝廷傷痛赤子之意縱使兩州之人交鋒之際不暇承命此令旣出承州之人感戴朝廷恩惠必有思自奮者或執賊自歸理亦有之

一承州𨿽爲賊人占防其間倉庾稍實又聞有敵人殘零輜重皆諸將所覬覦所以近日環冦之師稍眾若令諸將先入者主之則人人自奮又承州之地自江南視之則爲危自宿泗視之則爲安今聞宿州蘄縣尙有宿州官吏而泗守王宣贊者驍勇過人若令來取承州就食彼必聞命引兵又泗州劉氏統兵屯駐建康特以泗州乏食故不謀歸今若令取承州就與鎭撫則泗州失業之民皆可復歸承州漸近鄕裏此亦因其鋒而用之之道也

論防秋事札

一諸處起土豪民兵把隘乞令防集後卽時放散直警急方得追呼某竊見朝廷以謂近年敵人入冦諸路民兵以愛惜鄕閭悉力捍禦往往獲功去嵗兩浙民兵尢著勞效朝廷節次行下州縣保明推恩人人自奮甚大惠也今秋諸路往往勸誘土豪民兵一則各保鄕分二則爲眾防守然聞諸路把隘官司多慮民兵生疏遂欲預行教閱有欲五日一習總一縣觀之計所起民戶去把隘去處有去家十里者有二十里者若五日十日一習往來道路必致經宿是五日十日之間少者兩日多者四日方了一番教習豈不妨廢農務冦賊未來先自紛擾且鄕保之民使其不甘侵暴用命自奮𨿽瓦礫白梃可以擊賊若使了無鬭志𨿽使日日教習寧免生疏今乞鄕分土豪各已分定把隘去處卽時拘集當官教閱使識旌旗金鼓坐作之節不過三日卽時放散直警急方許追喚如有不肅以軍法治之號令旣行人人安便

一諸縣添差縣尉一員令部新法弓手乞行寢罷某竊見朝廷以縣道弓手爲不足用特置添尉一員使専出戰法意甚善然以某所見觀之徒爲紛紛無益實事凡一縣之內鄕民肯爲弓手者不過若干舊額往往不足又使添置新法新舊相爭各爲區別尋常巳自異心緩急豈肯相援且張官置吏亦非細事每官一員少者史一人胥兩人防司兩人多者史二人胥四人防司四人是數十人中多者十人少者五人先已無用不執弓矢共糜廩稍無益有害莫甚於此今乞速罷添差每縣止於舊弓手額外各添百人以新法弓手補充如有不足更行召募尉或不才自當換易豈有文尉守律武尉出戰名分相敵不相爲使縣縣敗事害徧天下且朝廷初立新法欲易招置遂使新法弓手役錢優於舊人此正與蔡京創立辟廱施行新法貢士進士分爲兩岐不知天下人材本無新舊實同名異妄爲紛爭伏乞速行並罷督責縣尉務使一心

蠲逋欠札子

某竊謂朝廷有可以大慰民情事理甚明每屈於眾議欲行輙止者如拖欠積欠稅賦干系官錢是也已出省限而未納稅苖謂之拖欠經及累年謂之積欠正犯人家財不足均攤合干人出備謂之干系官錢此三者前兩項在官未嘗有所得後一項所得甚防而破家賣業者相繼皆朝廷所不忍行而行之者奪於眾議以謂不可去也今眾議所以謂不可去者以其數至多一旦蠲之國用遂屈且催刷積欠逋負其名甚正若一旦蠲除卻行斂取卽傷民或甚此眾議所以不欲行而朝廷不能奪也某以爲此事爲州縣監司者皆已知之不敢不行耳且所謂拖欠積欠者何嘗得之皆以當年所入名爲催到欠負而巳且以一年計之當年所入皆以數足於足數外催到米斛謂之欠負可也豈有當年之數未足卻納欠負之理朝廷試取一州夏秋帳狀計之當年所入幾何催到欠負幾何當年已足有催到之數謂之催到欠負可也當年未足而別出催到欠負一項非以新爲舊而何哉且州縣所以爲此者蓋亦有說不惟欠負未防蠲除掛在簿歷正緣當年所入盡合起發催到欠負尙容兌那此所以不得不爲防蔽之術也某竊觀江南東西湖南北數路以連年盜賊之餘或彌阡亙陌舉爲丘墟而復業之人未嘗盡歸以至江西之田賤價與人人不敢售者以其欠負未盡故也每遇肆赦有除放之文徳澤非不加也然於條稱放者止放三分餘七分尙存也某願朝廷徑下諸路凡九年以前拖欠積欠並行除免如十年拖欠許令催促如州縣敢以新苖補塡舊欠移易簿書委監司覺察民戶越訴如此則南畆之民悉被實惠太平之基豈不益固哉又干系均備一項尢可矜憫謂如甲願充衙前借乙田宅抵當又召某人爲保及當受重難欠折爲甲者家業已盡或已身死或死獄中矣除抵當田產自合出賣均及保人又均及鄕鄰又均及主行文書之吏原其本情未必不相防蔽以規在官之利然其心豈謂務便破壊綱運便失防也根柢窮治無有已時賣妻鬻子不能充足豈不傷和气哉某願朝廷徧下諸路如見今欠負除正犯人家業及見抵當財產並行出賣外其餘干系一切除之某觀前世有因推恩減除租稅者國用若足租稅尙可減免況逋欠乎國家用度方之其它固不可行若此三項或有名而無實或害多而利少願朝廷斷之行之

正詭名法札子

某謂當今之法有條約備具刑名甚嚴而決不可行者詭名之法是也今者州縣有十等五等之別一有均敷曰上戶一有追呼曰上戶一有差徭曰上戶爲上戶者不勝其勞而下戶晏然熟視如此則是驅之使爲詭名尙何以禁之哉近年以來朝廷因臣僚申請如均敷和買之類皆徹下等是詭名之已去矣尙何俟設禁以防之乎蓋其法之有甚害者行於貧而不行於富行於賤而不行於貴此乃不可不革者也且縣有一宰行法於一縣者也其家無田則己爲縣令者家買田園有不爲詭名者乎州有一守行法於一州者也其家無田卽己爲郡守者家買田園有不爲詭名者乎推而言之蓋無不然乃徒設禁防形勢之家𨿽有訟者州縣不行是行於賤而不行於貴也兼並之家人不敢訴是行於貧而不行於富也獨貧民下戶稍涉讐怨更相告訐若州縣受訴而不行卽屬違戾若受而行之長告訐之風使細民無所措手足至使豪猾之人誅求鄕村仰以取結者豈不謂法之甚者乎某今以謂若盡去其法使詭名者無所忌憚則不可獨願除告賞之法凡詭名挾佃寄托官戶規免等第減落稅錢之類並除許人告三字遇其事至官皆依法窮治如州縣隠蔽卽委監司按劾而舉行之如此卽法固存不害其爲良法意固存不害其爲美意去告訐之風長惇厚之俗豈不美哉嘗聞錢氏之有國也有一族子弟領郡民有訟盜種官田者錢氏子弟怒而杖之且曰有國者之富獨患地有遺利豈以官民爲異道哉使地皆墾辟卽稼穡之盛非有國者之利乎由是二浙之地鮮有曠土夫以偏方之佐尙知捐在官之利與民共之以爲有國者之利又況詭名之若常均及下等卽無損於官而實便於民今又不除其禁特寛告訐之俗何憚而不爲乎此理甚明願朝廷斷以必行之

初論修法之意札

某竊見朝廷重修敕令者其始本欲盡復嘉祐故事非有意於重修也故當日詔書大意以謂仁祖在位四十餘年最爲久長故盡復嘉祐法度緣閱嵗旣久政事更革詳略不同又自熈寧以來便分勑令格式四事嘉祐法度已不復見今之爲有司者當上承朝廷復古之意先以嘉祐法爲主其有攺更政事前法所不載者以後來刑名附入則祖宗之大法復於今日旣從刑部侍郎商守拙之請使嘉祐所不載者並依見行條法俗吏因之習耳目見聞之常一切以政和法令爲主豈復有嘉祐哉今者𨿽行重修左右前後皆政和行法之人根蔕蟠結勢不可解區區一二士人安能勝彼之眾乎嗚呼熈寧以來變更法度以至於今逾六十年矣十甲十二子相配數窮六十豈天時人事因我國家創殘之餘大復祖宗之宏規乎美意始行俗吏掣肘而責之事者環聚士子十餘人法吏數十人怵以後禍誘以近利謂新書朝成暮推賞典若一開口必致敗事今試取巳修者觀之皆政和勅也羣吏檢防凢政和所有而嘉祐所無則必修入而後已嘉祐所有而政和所無則不復條具蠧政之結人心也如此幸遇君相有恢復之大志而俗吏奪之了不得伸此有志之士所爲憤嘆不平者也

次論嘉祐政和法意不同札

嘉祐勅者不分四門具載於勅謂如創造一物在嘉祐勅則曰凡造某物光集人工材植計多寡限某日爲之功成獲某賞工廢定某罪此嘉祐文意也政和勅者分勅令格式四門集人工材植令也計多寡限某日式也功成獲某賞格也功廢定某罪勅也故嘉祐勅一閱而盡在不習法者舉能知之此士人百姓之利也政和勑反覆尋閱有終日不盡一事者法吏侮文者之利也今立法者欲一舉盡見使人人曉然咸知而爲百姓之利乎欲网羅詳悉繁文碎辭可以出入爲侮文者之利乎今持良法以治天下使綱目咸舉不務求爲百姓之利而使侮文者得以弄之愚意立法之意必不然也且法度之變何世而無髙祖初定闗中約法三章天下旣定命蕭何次律令民歌之曰蕭何爲法較若畫一其洞然易曉之意可見其後天下多事而趙禹張湯之法出天下豈勝其哉賴昭帝繼之霍光知時務之變而當時根據之光能絕之摧燕王僕上官文學之士咸使盡其辭羊之流不得竄其說保而持之以遺宣帝中興之功始粲然耳向使昭帝承奢侈師旅之後守趙禹張湯之令不變則始元之詔眞虛文也嗟乎昭帝去漢武之世相繼其間余習往往具在張湯趙禹之黨必尙持法相顧而文學之士得以竭忠盡辭者丞相大將軍與百執事主其議者爲是力耳使丞相不從大將軍不力主在庭百執事畏罪不議則招徠之士尙得開其喙乎更昭立宣爲日久矣魏相猶以漢故事奉行爲名相則欲恢復大業者於祖宗之法當何如耶前朝之臣蔽防聖明過誤國家殘賊百姓不勝其天下之人無問逺近言祖宗之法則釋然昭蘇如病者痊如痿者起如久憂者去如言蔡京之流凋之政則防膽失气魂亡魄絕如覩臭腐如視涕唾如久陰而沈結如痿痺而不起嗚呼今欲去姦諛更政大慰民心名聲稱號之順否亦當如何哉此區區之愚所以不量愚賤而欲極論其者也

後論今日之法當然札

某嘗聞管子之相齊下令如流水之源者豈不計是非利害一切順從眾意務以愉快爲事乎是亦因時乘理疏瀹其端導而行之使無畱難故民之行之不約而順從也某竊觀嘉祐勅條目絕省政和勅條目甚繁嘉祐勑之文詳政和勅之文簡嘉祐勑立法多重政和勅立法多輕夫條目省則易行立文詳則易曉而法重則民不輕犯百餘年間致治之美得非由是乎政和勅則不然政和所載在嘉祐勅十無三四此條目所以爲繁嘉祐丁寧訓誥之意政和一切去之此其文所以爲簡徒流笞杖所以禁姦類多姑息謂之陰徳此其法所以多輕徒不知條目繁則難行立文簡則難曉姑息從輕則易犯數十年間蠧國殄民得非由是乎但舉一二事言之水陸不得事道像道士不得動鐃鈸軍人不得養鷹犬將校不得從畋獵又如絕禁兵器則鉤刀博刀捋尖刀名號𨿽異而形相似者皆收坐之此嘉祐所不載而政和則有之此政和勅條目之所以爲繁也如招軍經由人不得受軍人例物在嘉祐勅則凡招軍時先具法曉諭出榜旗下各令知委此仁民愛物之意欲民不輕犯也至政和則不然但斷受財之罪而已其意以謂旣巳立法何必出榜旣不出榜何取知委故至今俗吏多謂嘉祐爲剰文不知光武一札十行丁寧訓誥之意幾何其不爲剰文耶此政和勅立文所以爲簡也嘉祐勅於同居親有所防求而或使爲童行或不收養因而致死者論入十惡僧尼道士於本師亡歿還俗歸家回禮它人爲師者加一等所以禁止姦可謂委曲政和勅則一切去之不知刑有當重豈可但使從輕設法之意將禁姦是務而獨務從輕姦可禁乎故政和勅所以爲輕而易犯也以某觀之大抵嘉祐勅必出於士人之手故士人喜觀之前政和修勅時詳定官一時貴人漫不省事刪定官多貴遊子孫故政和勅皆出於文吏之手故文吏喜道之今其言曰法令詩書自爲兩塗𨿽習翰墨豈能曉法故以文法出入爲已任獨不知管夷吾便民之令以道揆爲之乎亦拘制文墨之而爲是諄諄者乎且近時風俗便文自營規避後悔牢不可破以謂攺嘉祐之文孰謂理直攺政和之文則政和之人具在不可不慮乎此所以上下袒徇務爲文致必從政和而後止也嗟乎此可怵夫抱案吏耳士大夫奮身謀國死且不畏今欲導祖宗良法美意以便天下實千載一時之嘉防而蓄縮畏罪制於文法寧有是哉某又竊聞人士家多有藏元祐勑者若朝廷發徳音下明詔求元祐書與嘉祐參合對修具爲成書其有二勅所不載於見行條法者先具條目令刪定官各具所見與公朝通議之其不必用者去之其不可去者附入之則此書之成當粲然可觀而使一代之典出於此時顧不韙與蕪昧之說未知可否恭惟髙明俯加裁擇而間取焉幸甚

正得失札

前朝害政之方不一而止然總要而言不離於倒置而止耳以忠爲佞以邪爲正則人材倒置也女謁日盛宦官弄權則名分倒置也以謟諛爲向上以愛民爲附下則是非倒置也國力空竭邊陲召亂則彊弱倒置也或唱於前或和於後並爲一談牢不可破如是而行餘二十年故上天從之報以倒置之禍外夷天下之足足固在下而返處於上中國天下之首首固居上而返處於下連年之禍古今所無豈可謂彊弱之運偶如是哉實倒置之禍積以召之也傳曰人之所欲天必從之端謂是耳然則今日之事所以爲燮調之理者不在於它審其倒置者易之斯得矣今之所謂倒置者何耶曰前朝之倒置在諸法度譬諸人身殘其血气之道也今日之倒置在於彊弱徵伐譬諸人身殘其形軀之道也殘其血气者難見而其禍遲殘其形軀者易察而其禍速方今朝廷謂襲前日之紀綱法度一切失敍則厚誣矣若徵伐之所出漸成倒置則鄙人𨿽愚實區區之心所甚恐也今執事其思返此禍乎施設注措之方必有黙曉執事之意者若謂宻勿之請固巳告猷獨行自然機不可泄則非愚所敢言也干冒威嚴退惟戰恐

欽定四庫全書

東牟集卷十

宋王洋撰策問

策問

問廊廟之材非一木帝王之功非一士然功無不可成之時時無不可用之士顧所使如何耳兵法曰使智使勇使貪使愚姑卽是四者言之智可與共圖功也然有餘於智者反難獨任勇所以濟難也然勇冠三軍者或一戰可擒萬里徵伐不錄其過使貪之術則善矣然將吏侵牟物故者眾幾何其不喪師也謂守臣取材以防他盜使愚之術則善矣然擅掠財用奪禦遏兵幾何不同惡相濟也主上練覈羣材共圖中興任賢使能固自有道至若開閤延賢當進退之任齋壇受鉞專假授之權爲將相者亦宜茂明斯術也夫使人人已得其術則善矣如其未能而有問於生生將何以語之

問防惟我宋克肖天徳天以所覆全畀於我聖神相承垂二百年地大物庶孽牙其間邊陲版圖不充職方之籍者七年於此矣主上勵精庶務宵旰靡遑恢復之業視前世倍稱然而算計見效未得四五豈夫服叛去來自有數邪抑消長之運其來必有漸邪將施設措注之方尙有可論也今姑取一二言之潢池赤子盜弄干戈招徠所以安吾民也然撫禦失宜而覆出爲惡者眾選將命師分制要路期以固吾圉也然勢橫侵侮而望風奔潰者多轅下之夫授以耕戰保民之道宜不過是其如私憤一起則耡耰可以相殘有餘則予不足則取古今通道皆出於此至或取之再三則民力困於輸斂日者詔書條下謀盡羣議因有在庭之對柰何但謹奉承蔑聞著見豈不辜盛意哉夫時異事變迹勢不同然訪古驗今趣捨則一敢問今日之遏彊敵如李牧之守邊與光弼之電擊誰優今之弭盜賊如虞詡之治朝歌與龔遂之安渤海孰合兵民可以寛轉餉而使井閭無紛爭之憂厥要何從借民力以裕邦財而使養生無不足之嘆其術安在舉措之方宜有良策諸君學優入仕固宜兼明世務以補執事之不聞幸備言其說以著於篇毋略

問孔子之後善學孔子者曰孟軻氏而止耳今觀其書有若不同者孔子刪詩書定禮樂作春秋至於易彖象而系之尢爲著明而孟子十四篇之書未嘗有一言及易孔子之教進則與之𨿽互鄕童子有不棄也至性與天道自子貢有不可得而聞者孟子則不然論形色天性𨿽萬章告子之徒皆與之往復問難不少隱焉夫以易爲性命道徳之書不可以言傳歟而言性何其易也以性爲人所同稟可以廣言之歟則性豈不近於易而夫子又不以誘人何也言至於是不容無疑試辧明之問物之不齊物之情也自古有貨幣之法以權百工之低昂其來非一日也然而錢幣物價常相輕重彼輕則此重彼重則此輕一有偏勝不容無故管夷吾有開闔斂散之法施之當年傳之後世襲而行之非無成效而法出姦生令下詐起如誅稂莠不可盡除豈自然之情比而同之終有不可者歟老子有言曰治大國若烹小鮮如是則在民者固當順其自然非可以法度加之也老氏之說可施於政歟夷吾之法可推而行之歟試明辧之

問滕文公過宋而見孟子孟子道性善言必稱堯舜他日告諸弟子之言亦曰人之性善若其不善非才之罪也自孟子之言出天下無異辭而人皆知性命之說美矣至荀卿氏則曰人之性惡其善者僞也妻子具而孝衰於親爵祿盈而忠衰於君嗜欲得而信衰於友人之性惡又何問焉故孟子之後荀卿氏有異同之論而學者不容無疑焉西漢之衰揚雄氏作其論性則又有不同者其言曰人之性善惡混習其善則爲善人習其惡則爲惡人夫孟子荀揚皆聖人之徒也使其同出於聖人之道抑何相背之戾邪且性者夫子之所不言而三子訟言之無少隱然荀卿又稱問答之語以爲堯舜有是言也使堯舜果爲是言而孟子不知是不學也知而背之惡在其必稱堯舜乎試辧明之

問春秋之時去先王之世未遠列國之卿大夫材之相逮者至眾也大之爲晉楚小之爲鄭衞當朝覲聘問之際其文辭著於傳者蓋不減先王之盛世焉然而比權量力莫能相尙而功烈如彼其卑何也豈其流風余澤止如是而已乎豈有其人而無其時乎不然其人才無以相尙莫能相一也試論其才之髙下而究其所以然問冠圓冠者知天時履矩履者知地形此儒之所貴乎通三才之道者也請言十有二次合於分野者如何其備著之毋略

問僖公固魯之賢君也今考之於詩頌僖公復周公之宇推本姜嫄后稷至於太王文武之功然後及魯侯之徳其鋪張之美則言公車千乘公徒三萬膺戎狄懲荊舒至於海邦淮夷南夷蠻貊莫不率從如是則魯侯之功𨿽周公不過也使有是功則宜大書於春秋今考之經傳殆無是焉豈詩人之賦文勝之過乎孟子曰說詩者不以文害辭不以辭害義以意逆志是謂得之夫辭志可以意得也今所稱述皆聖經之有迹者果可以意逆而遂信乎戎狄是膺荊舒是懲孟子嘗以是爲周公之功如是則泮水果僖公之詩乎夫詩三百篇皆經孔子之手學者安得而議然春秋亦聖人作也不然傳誦者誤矣盍試稽諸麟經按僖公之事而決其疑焉問春秋隱公十一年滕侯薛侯來朝至桓公二年滕子來朝先儒但言時王所黜而不明其事及後之說者曰以滕服屬於楚故降稱子夷狄之也如是則夫子黜之矣先王之制子男之地方五十里而孟子謂滕文公曰今滕絕長補短將五十里如是則滕爲子男明矣春秋之時列國僭等自侯自伯固不足據而夫子所書必正其爵未嘗假也使滕果侯爵乎安得方五十里以爲國使其爲子男乎安得與薛並稱侯爵以假之先儒但言時王黜之而不言其事信乎若曰服屬於楚而黜之則陳鄭宋衞之君從楚者眾矣何不黜也觀滕文公問孟子之言曰滕小國也間於二大國之間事齊乎事楚乎如是則滕之服從於楚至孟子時尙未定也謂貶黜於二年之間其事安在試夷攷而詳言之

問孔子曰人而不爲周南召南其猶正墻面而立也與學者之於二南如是其急也爲二南者可不通其說乎今考之詩其說殆有不同者焉關雎后妃之徳也說者以爲太姒舊矣而或以爲太任夫太任一國之妃耳以一國之妃爲天子之後不近於誣歟若以後妃指太姒卽鵲巢之夫人又爲何人耶騶虞鵲巢之應也而漢儒以騶虞爲文王之囿則所謂關雎之應果安在乎使騶虞非關雎之應則麟趾之詩爲鵲巢之應又何所取正哉夫詩之爲經不可不學者也二南之於詩又其急也而說者不同如此將安所取正乎試明言之

問孔子百世之師也後之學者著書立言捨孔氏奚自哉今考其書則有不同焉魯論載孔子雅言之敍其首篇言學次卽爲政蓋謂從政不可以無學而學者固將以爲從政之具也至荀況揚雄則不然皆始言學而以修身次之夫學卽所以修身而修身者學之謂也詎可裂爲二乎修身矣而不施於政豈將獨善其身而已邪二子者學聖人而達者也其立言如此必有微意試明言之

問孔子曰禮與其奢也寧儉儉非聖人之所貴也若賢於奢則遠矣春秋傳曰儉徳之共老氏之書曰儉故能廣而夫子於麻冕純儉則從眾儉者豈非無悖於道而聖賢之所同貴者與及考詩人之刺乃有不同者焉僖公儉不中禮不能及時以禮自娛樂昭公有財不能用有鐘鼔不能以自樂皆斥其失而刺之爲君者而不能修道以正其國至於政荒民散刺之宜也有財不能用有鐘鼓不能以自樂儉者之事而已遽可刺乎又若朝廷不能灑掃獨閽人役之事不修也亦可以刺其君乎且蟋蟀之序曰本其風俗憂深思逺儉而用禮乃有堯之遺風夫使一國之人儉而用禮而其君又能儉以率之國之富實可待也果可以爲刺乎或曰序詩者未必得詩人之意也序詩而不得詩人之意則聖人之意詎可見乎以此言之序詩有可疑者矣

問記曰疏通知遠書教也旣習其書宜知其說盍條陳之以觀所得

問唐季至於五代文教不優武烈不斷所謂教養作成之法皆已掃地宜其人材衰落無可稱者及宋受命聖聖相授於今百年其教養作成之法固已大備其人材宜百倍曩時而拗指計數才三數人耳豈衰亂之極思自奮以投功名之會而承平之世無所施設乃自晦於懦弱之域邪將人材或不在於教養抑教養有所未至邪祖宗擐甲冑掃僭竊則前後左右指顧馳騁皆英偉磊落不世之士大者運籌帷幄決勝千里而小者猶能提戈斬級各以智力自效嗚呼盛哉近古未有也先皇帝患之始辟武學試以射禦而策之以孫武之書然所得士尙皆齷齪亡古名將風𨿽至治之世毋恃此屬然北有對峙之敵西有未誅之羌思患預防不可忽也今欲得將帥之士皆如祖宗時其取之之法馭之之術可得聞與武舉之制貢試之科亦有缺而未至與所謂教養而作成之將別有說與幸並以見告

問七十子之徒學於夫子其得聖人之道各以其分量之所及而夫子告之亦因其材而篤焉故有見而謂之仁者有見而謂之智者有得一體者有具體而微者固無得而皆同也若夫至徳要道獨曾子聞之故曾子之學一傳而爲子思也有書作焉再傳而爲孟氏宗王之論興焉是曾子之學其於聖人不可謂不得其傳者也然而從於陳蔡者自顏閔以至求由並在四科之目而曾子不與焉使其發爲文章豈遽不及於遊夏率於徳行寧知不逮於冉閔而不得與於十子者並烏得無其說哉試考訂而言之

問萬物莫不有之者道也聖人管道之樞要六通四辟無所不極故言而世爲天下道行而世爲天下法後之學者惟折衷而已耳心服而已耳豈復有開其喙者哉迨至諸子百家得聖人道之一偏而不全不粹故互相排擊莫能統一要其所宗皆出於聖人之道亦何相爲矛盾之甚歟昔者荀卿著書非十二子自惠施鄧析至於子思孟軻皆不能免使十二子皆逆理而傷道則可使其有合於聖人之道而荀卿非之當乎自孔聖而下善學夫子者莫如孟子而孟子猶且不免則荀卿之論謂之不當可也揚雄之言曰吾於荀卿歟見同門而異戶也如是卽荀卿於道固爲同門夫同門之士而相非若此其說安在諸君試辧明之

策

遏敵之策

臣聞中國之於外夷未易以力勝也能使外夷之人自相攻討則敵寇可遏矣西漢之屬國都護東京之南單於與唐回鶻之師皆此道也金人用兵以來七年於玆而四夷之兵未聞效順敵兵以是日熾中國以是日陵禦遏之術未見其善必能合羣夷之情捍彊梁之勢然後外寇可殄中國可安或曰中國之使外夷外夷之事中國各有常勢胡可彊議今中國之勢旣陵外夷之勢方盛安能間激使相戰爭臣曰不然今者中國之財貨子女奇技珍巧金人奄取而盡有之固諸國之所欲也使諸夷取之之謀利則中國啗之之術行況今四夷諸國一介未通在此者旣不示以撫安之情在彼者安知其無向化之意臣謂宜常遣單使屢持尺書使知中國之勢尙可振起若諸國有能助順則金人行可破之何必輶軒旌旂然後增光逺之華箱篚厚恩乃可明遣使之禮申包胥之救楚但哭秦庭燭之武之使秦不聞厚幣此所謂不可不爲者不可以不爲而廢功也事有不可爲者固難以必爲而冒進亦有不可不爲者安得以不爲而廢功

弭盜之術

臣竊謂弭盜之術有二小盜宜求所以安之勿思所以勝之大盜宜求所以勝之勿思所以安之何者小盜防竊千百爲羣或因規利貨財或緣不忍小忿順而撫之宜有悛革若官軍不知出此必欲窮誅勝之不足增威不勝反成窺侮是以龔遂之臨渤海安赤子以稱良虞詡之在朝歌殺降者而生恨臣故曰盜之小者宜求所以安之勿思所以勝之也若乃大盜株連逾州跨邑嘯聚不逞攻刼善良此四夷之所視以卜我興衰寇賊之所慿以相爲唇齒若不講明軍律選練羣鋒斷之以必取之謀示之以不赦之意使彼羣醜必底滅亡則將大盜不除小寇是效州州相煽轉發禍梯安能風示逺方擴淸宇內成中興之漸覬奠枕之安乎臣故曰盜之大者必思所以勝之勿思所以安之也今者羣盜之中江州爲最昔憲宗已平淮蔡河朔遂朝然方師未有功羣言屢至賴憲宗明斷以有蔡功臣恐江州之寇稍成遷延官軍淹時或有小衂則必有言其外順之勢謂可懷柔者臣願朝廷斷而行之勿卹羣言必殄此賊以爲四方之戒也

書

上趙元鎭書

某自夏中東走行在見大臣三人某素知二人焉一曰丞相範公舊嘗遇於學宮一曰參政張公官烏府時因緣張公親舊得望履舄獨於樞侯未嘗一接欵曲惟於律學博士何泳直捨一覘風采退而問曰此天府官趙侯也邂逅旣退不知短長故於樞侯最爲無故然自獲進見也防樞侯向人稱道不絕口夫進見大臣以所業爲摯此常禮爾樞侯獨取觀之再三稱賞刪定官魏矼曰朝廷添置勅局官以代道山當先以王某爲首此樞侯言也某自念樞侯方一再進見所論天下事未甚深切而樞侯賞之是豈欲招置同類助爲腹心使士譽益彰爵位益固而可長保者哉其意必欲兼收並用庶幾其有益於國也樞侯所期於某者如此則某之期於樞侯當如何哉然某竊觀今日之事大有可急者意樞侯思慮所及不在人後何久而弗言樞侯爲大臣進見主上必有密勿之論而某敢謂樞侯不言者大臣不言卽已言之則當從之從之則當行之如其不從而止是與不言類耳方今之急日甚一日急於救焚急於拯溺急於救經而趣解急於倒垂摶艾然頂而營免敵馬盤礡近在長江候騎持一赤白囊南鄕則行在震驚上下騷動官吏先治舟檝幸其得免逾冬減死轉至春夏則褒衣峩冠復求進用嗚呼今之進見丞相坐語立退者幾人不爲其身謀而以宗社安危生靈休戚爲念者哉使賈誼復生不暇痛哭自絕於世矣某今不量度輒欲以兩言因樞侯以獻於上其一曰立根本以固宗社其二曰履危事以決安危此兩言者愚意有言於大臣者矣而大臣弗聽無益也必有觀事勢露風旨而達主上者矣主上弗從無益也昔王彥章見事迫切自內一刀見梁帝欲先自剄而梁帝聽之夫朱梁之臣其行事甚可羞媿然欲辟羣小進至言非感激垂涕以死自明則不能入今日之事迫矣大臣柰何不聞以死自明者乎嗚呼此天下所望於大臣者也且某之言非但欲批逆鱗犯忌諱邀一時名幸而進官以爲身榮不然身死而名彰亦爲一時之望也某之所陳蓋亦有取焉樞侯其試聽之夫仁祖之朝中外驚急不知何如仁祖聖嗣未立自大臣庶寮日夜爲憂必至聖心攺悟建立根本至今防福眞祖時契丹至澶淵其勢不減耶律徳光而當時大臣必彊車駕渡河以張士气二祖之朝與今日事大不同而當時大臣必力爭廷議期當而後已豈不可爲後世法哉某願主上選宗臣謹厚好學無過者使主筦鑰主上提兵而出召大臣諸將歃血而盟若曰嗣位以來所遭艱棘自古未有安得復不奮怒以爲生民請命若天命果在乎當一戰戡敵復我祖宗疆土如其不然大臣將士宣力輔弼俾無墜我祖宗之基相斯言也感激指天以誓某意如此則天地必爲震動將士必爲感泣日月必爲順行星辰必爲循軌風雨必爲時若譬如提綱先振大者自余條目其順從者不可勝言矣嗚呼某自宣和之末官於京師敵人初至城下竊聞主上毅然請行都人之戴主上也慈父愛母何足比稱方敵人之欲解而主上未回也某嘗於都人眾中聞有一人言曰有能迎康邸歸者官至大將賞錫巨萬眾口雜然和之又有一人言曰有能得張邦昌如何有應者曰送府杖而遣之眾人亦大稱快某以是知人心天命牢定如此後至建炎秋夏邦昌在位都人望翠華之來引頸瀝血以爲生死決在朝夕其後敵人日盛朝廷日弱主上走馬遠避然天下之心皆知君父實不得已故至夷滅州縣而人心不怨君父誠知其無柰何然而如是行之今四年矣敵人去歳涉重江逐行在荼毒之虐自盤古以來未之聞也某意上天至是亦震怒矣所以敵人所至則粟貴如珠人民艱苦州郡尙存者五穀丰熟將士飽食此天助順之明效也天心助順而惡逆今旣怒矣人子不繼之怒以行天威其柰何哉其柰何哉嗚呼主上之心太仁與敵人用兵相反敵人之兵進則有生退則必死我國家之兵進則必死退則必生故累年以來敵人之兵日彊而中國之兵日弱然而以善气敵殺气以仁心對禍心則福常在我禍常在彼生常在我殺常在彼論諸人事𨿽彼彊而我弱觀諸天意恐我忠厚而彼殘賊也天道三年小變今逾三年矣盍小變之以振兵威乎所謂小變以振兵威者非欲勸人君以多殺也主上旣怒則大臣怒大臣旣怒則將士怒將士旣怒則智者竭謀能者出力並鼓以前富者敢愛財乎貧者敢愛力乎今日之弱怯可化而爲盛彊也某嘗論靖康中京城所以敗者皆緣愛死以得死時敵人疊壕其功過半淵聖一幸城隅聞大將有縋城擊賊者使當時大臣力勸淵聖張黃蓋設禦幄上南薫門粟帛官爵並列在前日募果敢陷堅卻敵某知城必不陷柰何爲宦官宮女者以姑息愛天子必曰不可臨城如天子臨城安用臣下爲左右給事者愛大臣必曰不可臨城如大臣臨城安用將吏故方是時天子仰大臣大臣仰將吏將吏仰士卒堂堂中國所恃以卻敵者女墻數夫與策應將卒百十爲羣者耳孫傳東州朴儒也粗知義命有不愛死之气所餘僚屬某知其人焉其稱賢者曰宋齊愈齊愈之居適與某鄰常與夜語一日告客曰孫公今日自城上遷城下矣某實勸之以謂大臣當淸心治事城上哤雜豈能治事也以某度之齊愈亦以姑息愛其主人耳嗚呼城門之遙與沙漠孰逺臨戎之苦與竁帳孰危百官有司絡繹奉養與酪漿羶肉孰丰不知大略者徒知以姑息愛人主初欲逺禍而得禍如此姑息之流果可與論大利害乎事之往者旣已若此其未來者可循習前日之獘而襲之哉且某以謂履危事者非敢彊大臣勸主上當枹鼓之急而以賊遺君父也金陵自古龍盤虎踞之所保江南者能守金陵則事濟不能保金陵則江表非其有也故未嘗不與北兵對壘且孫氏與曹氏孰彊曹氏臨江者屢矣孫氏欲遷武昌而不可劉備勸孫權都秣陵權從之而孫氏以安南唐與中土孰彊李氏保金陵則安中徙南昌國勢遂不復振又吳防者闔閭定霸之所𨿽夫差不修國政姦諛用事句踐謀二十二年而後敢動後因吳大用兵乃乘其敝耳此二地利保江表者必爭之所去歳杜充彊愎好殺將士離心周望怯懦庸繆望風先遁所以敗事若六飛臨按張將士气飛三吳之粟增上流之備四方聞之謂天子變弱爲彊化怯爲勇必有瞠目攘袂切齒扼腕思自奮者天時人事恐可一戰而定也又浙西太湖之險四絕平陸靑龍華亭皆岸海道若果堅敵未摧軍勢不振方徐圖之天下孰不益知君父爲不得已者𨿽連城跨邑肝腦塗地某知天下必無怨上之心如其不然日事退衂卽恐人心眞解體耳且某所謂立根本誠可勿疑者淵聖皇帝朝主上初請使敵營後領兵河北可謂大有勲勞矣然使淵聖太子尙畱中國某以爲謳歌訟獄必有所在蓋名分旣定人不輕變今主上自臨禦以來人心愛戴知君父之艱難𨿽無知之民罔不垂涕激發思奮勵者使姦諛𨿽有他意安得動揺獨患朝廷不能自立輕爲進退民心漸離萬一包藏蛇豕心如苗傅者猝發懷袖則非某所敢言且某竊料金人用兵逾二十年詭計百出連年以來或來或否或春來或冬至皆謀出我不意以某度之今歳未必由江北來也以江北之兵疑我君臣陳船欲度或潛突浙西卻以奇兵由他道來襲我不備我若提兵浙西保吳會太湖之險命信臣守行在銓部以下百官有司一切畱之是亦所以伐謀也嗚呼樞侯其念某言若樞侯迅勇自奮出萬死一生以徇國家一時之急某願屏棄妻子執鞭弭以身爲衞與樞侯同死生無悔天地神明聽之臨之不敢有妄

答袁秀才書

比承車馬枉顧且惠之教感徳不忘某於道無所聞見而公下問之試誦其所聞以告某嘗謂人之學者旣積於中則必思行於外思行於外則必求合於人求合於人學者之大病也然有不得已者以干嗜利祿志在於得其勢必求合於人而在我者惑矣足下所論二氏學者之無以爲也彼更萬世而無者孔子一人而已自曾子之學傳而爲子思子思傳而爲孟軻子夏之學傳而爲段幹木段幹木之學傳而爲莊周足下試取中庸孟子之言與莊周之書讀之其相去蓋不啻千萬也彼數子者皆出於聖人其去聖人爲未遠而不同若此而又將以責學者之末流可乎𨿽然聖人之道所惡者勿傳而已西漢之士各守師說其相攻者幾何然至今詩書不亡者皆學士大夫誦說之力故不背仁義之塗不失孔孟之意同是堯而非桀者皆有功於道者也何以其異同爲哉某忝與尊公遊而足下才志過人甚遠若優遊得失之間而無汲汲以求合於人修其在已者以俟天命則異同之殆可脗合彼朝程而暮王者足下自知其解也

謝諸葛秀才書

某辱書爲賜甚厚某衰老學殖疎落未嘗得此於人也足下屈而臨之以下問爲事誠賜厚矣然觀足下之意不過以某嘗習周官之書以取進士第幸中足下方事於此故辱問塗譬如有病他術未效試卽老醫問之冀其有瘳而不知已陳之方或未適用也𨿽然旣有問矣安得不告夫周官之書治世之具也後世仿爲六典惟唐最詳疎密有條小大有列井井乎無紊其序則其有用於世可見某方遊學校時世非王氏不道先進者以此取士後進者以此幹祿則安得不學顧其說亦未易略某於正經之外嘗講字學以明之如六典立經常之道八則裁利制之宜法以有去爲文職以俯聽爲義井人所掌有公私之別韗人所治非徳教之先爲鐘者以鳧名染羽者以鐘紀旄愛其仁鞮履其義韎達其禮推類而言其義不一亦皆先儒所未言可訓以自效者也二十年來文律復古視王氏之說分析破碎無古人之大體故雜用諸書而士守全經不必以字形曲意求之之爲勝也某於此亦有一說夫鑑形者必以他物燭之則昭然可見太公之書曰視爾前顧爾後欲鞭其後獨視其前可乎今足下之習是書請讀易書以鞭之蓋形名度數至理所寓不可以迹求也以迹求迹止於迹而已烏知其所以迹哉足下試觀夫運盎者亦出盎施其力乎抑坐盎中挨防攩揇而求其轉乎周官之書盎也足下運盎者也易書出盎法也足下試取易書稍絕人事閉戶沈省晝讀夜思旦暮之遇釋然有得而反照度數之書則足下之學自此遠矣況有司之程乎讀書之暇儻復見臨請俟他日

答柴徳廣秀才書

某前辱惠訪見教甚厚繼又以長牋與書偕來美意稠疊何以得之思一走謝久矣以嘗沐面誨居第荒逺又多寓他捨僕亦多病彌月以是闕焉久不伸敍悵然可知足下所引古今之摯輕重之說是矣文章言語固不足以知人然其賢於執一雉以相見明矣足下之文非獨詞采過人其稱道取予條理暢達私竊慕之至用古人姓名小異此家貧無書任記誦之過耳自前輩鉅公不能無是失亦何媿也而足下再三念之自恨其疵僕以爲足下之文自是無復病矣僕曩有瞀疾惙惙焉懼之謀於醫而脈焉醫之言曰君之疾則有之可勿藥而愈也僕初訝其言不倫詰之醫曰凡人之病患在不病則有不可治者病者病之捄過不給病其有不治者耶君病是病而怖之必以怖免𨿽有良醫不是過也僕佩是言以底於今不惟前病之愈其他搔癢屙痛枝節之苦以怖去者十有七八今君詞章气焰如此將之以溫然之容輔之以不競之徳思其失而補之豈惟文哉吾將見子珪璋之美與日俱新粹乎其不可及也昔子張學幹祿夫子告之以寡悔寡尢近世顏平原著小學爲幹祿帖乃在於筆畫防綴之間彼一聖一賢者豈無至言妙道以告哉以爲邀爵之道勿求於他故在此而不在彼也足下其勉之僕敢誦前醫之說以告

答陳謇叔主簿書

辱書爲貺甚厚然所期待有不敢當者某初見顏色卽有願交之心相距隔絕不敢自必今者幸會遂得所圖私心慰滿方且慕向而遽沐期待之過其敢當乎某聞善惡之積至於不可掩解者類皆有以相之以成其自信之心故有非人之所能爲者則不知其然而然者是也所謂相之者何邪卽其所至之物是矣今人爲善初如萌蘗之生焉非敢自意於茂大也及其雨露之所潤晝夜之所息至於絜之百圍而未已豈不猶爲善而不可掩者邪彼爲惡者亦然其始犯義也寧無畏懼怵迫之心及其已熟旁誘曲譽日聞於耳然後至於惡積而不可解此大學所謂格物而後知至斷章取義則爲善惡之訓一也某聞謇叔之居於鄕也有裏胥持縣符相督以勞辱事者彼不知爲善者遇之不過諂笑以媚彊袖賂以規免伐羔肫具酒炙以幸其去爾謇叔於此時獨慨然發憤攻求古書以敵俗吏之鋒此狄梁公之志也故能好學不倦至於今日又求其所未至嗟乎如子者豈易得哉僕之畏友今得人矣所期於子者願子自信以增其光大而已唐有崔羣者韓子之所畏也然其贈羣之書則曰崔君無怠云蓋懼饑渇困躓之來有以害之也子能屬崔君之志保韓子之言無爲饑渇困躓之所敗則百圍之材子當之矣如僕者其願庇焉盛暑憒憒不能辯悉其他俟相見

代人上呂相書

嘗謂仁人君子立身行已自有法度故方其宿道向方檢迹飭度則其所美者在身及其揚名立身就養有方則其所奉者在親服官箴嚴立訓則其所修者在職業至於得志而澤加於民忠施於君不出廟堂指顧之間而愛利施於四海則其所憂者在天下此四者仁人君子立身行已之方所不可易也某北方之人也方自總角則知大丞相之名侍坐長者數一時之士則服大丞相之徳襲箕裘之業陳力就任則被大丞相之恩前在河北兄弟四人皆麾下及淮寧兵火喪家之後親弟子忞首防陶鑄則某於門下又不爲無分然自大丞相之當國某躊躇瞻望不敢爲自售之說者其意豈固取疎於門下哉以爲君子之道方其憂在天下𨿽身有不暇顧也𨿽親有弗暇事也規模宏逺以天下爲量非特曩者當一任按一部察求屬之類也故某持前四說而不敢輕以進焉今日輒造廡下求望大君子之威容則前所謂受恩之說豈復有可以言者哉故請略去前說而以公道論之庶幾其可言焉某賴先祖之遺澤同父兄弟十三人皆在士列比年以來遭罹困苦零落殆盡以褒名者死於朔部以韶名者死於宛邱其餘名位不顯黙黙以死者非諸兄卽諸弟今所存者三人而已念子忞守白沙子率從辟淮南軍中與某而爲三三人所同事者一母思得便親就養之地皆未可得故某輒願乞不肖之身得一江浙便安之地奉老母以終餘年則某自今日以往盡未死之年皆大丞相之賜也或曰斯言也私若之何某以爲不然某竊謂方今用人之要大略有三一曰察勤惰二曰公賞罰三曰均勞佚此三者天下所望於朝廷亦方今所宜急者也何謂察勤惰方朝廷遣吏有受命卽往者有聞命覬望者覬望者爲惰則卽往者爲勤矣何謂公賞罰盜賊所陷之地有能奉心向國不被污染在所宜賞則首防兩端治狀不著者在所宜罰矣何謂均勞佚取其勤者可賞者更之佚地取其惰者在所罰者督使任勞則勞佚均而百吏勸矣某在靖康之初朝廷選人往太原未有行者某時爲樞密幹辦官以四月被命卽行金人以二月十一日解嚴而某之往太原以二月七日斯固未足以爲勤抑不敢自謂惰也去年春攝領楚之淮陰趨辦縣事不敢不力至正月解官二月中金人至淮南入楚州某以無職事退伏村落金人旣去盜賊繼犯城邑楚州郡守以某粗知陳力辟爲本州推官凡四月盜賊攻城者無虛日且守且戰州城卒全至七月終本路漕臣辟充幹辦官應辦王軍儲始自楚解官赴漕屬當殘破處攺官者以半年爲率某遂竊應是格此𨿽不足以邀賞抑示之罰則知避焉今日非敢以卑鄙庸賤之迹自列於大丞相幕下苐欲取所謂於勤不敢不勉者於賞粗可論者求便安之地以更前日之勞焉此豈非前所謂略去受恩之說而以公道論之者哉昔信陵君之救趙也令於軍中曰父子俱在軍中者父歸兄弟俱在軍中者兄歸得選士八萬人與之偕行於是率全趙而卻秦師蓋古之君子使人之道𨿽在急難未嘗不盡其情而使無不滿之意此人所以出死力而不敢不勉者也某今兄弟三人二弟官淮南矣使某得一官居江浙以升斗之祿就養老母是猶母子俱在軍中而兄歸也大丞相使人之道某意其或在是焉且某自入仕以來凡領邑者四佐漕計者再爲州郡吏者逾十年而又嘗官於河東窮邊之所其山川險易之形人情向背之理與當今政事之所宜財用之所出某粗能言之如大丞相使令有乏置之幕下以給趨走未必不如車上禦史有以裨助聰明之萬一進之退之惟今日命之

欽定四庫全書

東牟集卷十一

宋王洋撰啟

謝解啟

右某啟伏覩九月初四日試院榜文叨預薦送者程能駛晷慚非黃絹之好辭啟視糊名因獲靑氊之舊物得由望外悸與喜並竊惟國家承累世之基方郡設三年之選念在圖治亟於搜賢有經術以究其淵源有詞章以觀其藻麗解頥折角蓋將求六學之端吐鳳擲金豈止調四聲之律緣飾吏事發揮國華故其兼用於兩科將以旁求於庶士矧屬時之多故方值世之中興條理政綱敷宣天語必也攷治亂興亡之迹以宻贊於帷幄有溫厚爾雅之文以演繹於絲綸庶得元逵之情可下山東之淚故文之第品取縟句以居多屬響哦聲豈尙麗淫之美裁篇給韻敢逾枯澁之艱宜有實材方膺茂選如某者棗膏鈍質冰氏寒蹤看屋梁多朴學之嗤系車轅蔑雅音之賞顧人心之愛日感親發之垂星覬足代耕輙就棘闈之較藝偶叨首薦幸蒙蘋野之送賔豈謂先鳴之雞反作退飛之鷁收殘軍於麾下作銳气於胸中𨿽萬全不戰而屈人寧一敗便沮於成計當時勾踐豈羞防稽之棲山今日公孫終作澠池之奮翼賴有半段槍之殺气幸成再奪矟之勇名𨿽類積薪之譏庶逃澄礫之恥撫躬增愧獲幸有階玆蓋伏遇某官推轂士流提衡儒教文翁大興於儒學何武先見於諸生望鎭黃堂十萬戶皆蒙其福化行靑佩六七人多詠而歸故此采葑亦勞勸駕某敢不勉所未至期於有成秋槎已泛於河津春浪佇成於頭角十三層之鴈塔名誓髙題九萬里之鵬途路從今舉過此以往未知所裁

謝宋令修新學成招入學啟

干戈未息猶聞烽燧之虞庠序遽興大暢弦歌之化風移百里恩浹諸生竊以進徳修業欲及時化民成俗必由學得奚殊於耕獵染固甚於丹靑蓋忠義所謂大閒而文徳誠爲利器𨿽時當禦侮聴鼔而思將帥之臣然師出受成在軍旅不忘俎豆之事尙聞輕石弓而慕丁字豈可好大劍而詆毛錐是知禮樂𨿽自百年興學校不可一日廢然而陵陽縣古井邑蕭條舒水俗寒衣冠鄙野矧自多艱之世旋成不振之風黌捨鞠爲莽墟靑衿逸在城闕義方浸寡俗尙彌乖遺子皆務滿籯教一經而曷有終身不能遜路枉百步以寧聞豈是邑之人皆愚哉特當時之訓未至爾防惟某官心勞撫字政暇承宣悼風俗之陵遲樂人材之教育如父兄之憐子弟誨爾諄諄恐仁義之漸榛蕪憂心悄悄是以當沐雨櫛風之際念螢牕雪案之徒畚鍤颷興斧斤雲集斬荊棘而披瓦礫鼎新藏息之區飾旒冕而繪火龍復葺溫防之貌幸值斯文之未喪遂令吾道之再興人知廈屋之帲幪俗陶禮教之防範某沗防梓邑久詠雩風入其門而升其堂旣托先生之庇廕見其禮而知其政復觀令尹之防模𨿽蒙循循善誘人然苦鬱鬱久居此故欲養成於頭角行將變化於風雷敢不力排羽翮於九霄气吐虹霓於萬丈當拾地芥以破天荒從玆得路之時卽是酬恩之日學興蜀地遂大變於蠻夷風仕始閩人誓當稱於龍虎榜佇期收效少謝知音

謝張令有啟招掌學

學者化之本原治當先務師者人之模範患在好爲擁塗傳車騎之臨盈軸出珠璣之賜仰承嘉命深負愧悰竊以國步多艱師幹膺試旌旗滿目寖忘俎豆之儀鐃鼓諠空久亂弦歌之聴靑衿逸在城闕學捨鞠爲園蔬毎聞用大劍而笑毛錐未見輕石弓而重丁字念養士於承平之日尙或罕焉欲崇儒於倥傯之時尢其難者伏承知縣能髙施設識造幾微爲吾道之主盟収人材而樂育下車卽修庠序聲邁文翁行部先見生徒禮隆何武庀事而一新籩豆馳文而四諭布韋風動閭閻譽流鄰鄙蓋三年之學不至谷力覬有成然一卷之書必立師曲加惇請旌斾俯臨於顏巷文辭就賜於郇云輒及菲才實疑過聴念秋之奕而良之禦夫豈無從況革爲鞠而木爲棋亦皆有法欲當傳道受業之任必得溫故知新之賢某也學愧面墻識拘窺管博習旣已不與記問亦奚能爲自愧小知豈若大知之貴慚非先覺寧能後覺之明趨隅敢辱於摳衣外戶豈能於滿屨難咈過勤之命但虞不職之愆𨿽盡技以授人寧憂羿罪當讀書而飾已何畏邊嘲誓在激昂辱居題品其於愧怍曷具敷陳

轉官謝執政啟

居無限之員毎慚月廩調殊庭之戍何有年勞拜命兢惶撫躬失措竊以三載考績帝堯之典可稽六計察廉周官之書具在法成令具見前世損益之文含過匿瑕蓋聖朝寛厚之政至或簿書期防才不逮人夙夜靡常咎皆在我一投吏議必罣微文𨿽嵗月之屢移無勤勞之可錄西曹白髮難逃百謫之誅隴首棲遲徒起十年之嘆名器巳重得之實榮進退旣分成者爲首重念某賦才譾瑣臨事迂疎政無一矩而一規官乃三仕而三已矧中臺之部吏髙朝署之儀郎寓禁廷曽無兼直之榮逢大祀乃有及子之澤衡茅動色里巷傳光夫何罪戾之餘有此僥幸之實某官平心恕物直道經邦堲讒說以消壬人進善類以定國論咸其自取吾何爲哉待以無心彼自化耳春風扇物豈間寒荄幽谷澌冰亦叨暖律某敢不激昂士檢恪謹官常洗四十九年之非誦千有一得之訓未離溝壑期報徳以敢忘痛念瑕疵誓洗心而未巳

謝漕郎中啟

螺浦效官曽無善最樵川易守復玷疏恩無牧養禦眾之才叨承流宣化之任念曠官之是懼感覆防之彌勤某官徳重鎭浮才髙名世東山笑傲初無富貴之心南國經營自是功名之防某衰遲晚節連蹇下材𨿽頻辱於使令念不忘於矜畏敢圖仁厚過沐撫存更祈眷予之私遂保始終之賜

謝大資啟

中臺列屬無善狀以彌綸西掖代言忽誤恩而超躐復攝玉堂之直遂通荷橐之班感徳知歸揣躬甚懼伏念某气資淺窳術業空疎志𨿽勇於有爲文實昧於知體殆若冥行索塗而未睹趨向中流泛梗而莫見津涯頃遇眞儒時爲宗伯獲執摳衣之禮以希防礫之恩𨿽不反於三隅庶服膺於一善毎嘆孟軻之道疑若登天深味孔子之言進𨿽覆簣方圖黽勉求識指歸忽冒寵除恍慚素業由左右司而進用固感異恩兼內外制以並行詎當重責愛深負乘避莫循墻此蓋伏遇侍讀大資徳立中庸道懷先覺大鈞品彚皆隨分量以胚渾余鼎刀圭可脫塵凡而羽化致玆庸陋亦預甄陞某敢不滌慮洗心防俟兩端之叩碎身粉骨誓當一死之酬過此以還未知所措

新除祕書郎謝宰執啟

鑾坡對問嗟約結以無奇蕓閣讐書駭輪囷之見器恩逾望表名視實浮顧當察察之朝翻作容容之客人皆憐其譾識巳尢愧於厚顏竊以九流之言盛於戰國兩漢而下實振儒風隨一時旌帛之求皆四海英髦之選文傳帝虎陋靑白之並嫓學去縱橫賴朱黃之是正蓋藏室校讐之吏亦石渠應對之臣道以人文因世貴渲釀浸久風流莫傳𨿽梁朝盛南國之文而晉氏開東堂之防處或非稱議亦隨譏獨取貴遊堪笑何郎之九子未求難字巳驚顏氏之一書凡相承者幾年終不攺於同轍洎唐室之禦世開崇館以右儒道旣成乎一王文乃窮乎三變下更世季復嘆道微鐡馬金戈彼方營於旦莫錦心繡口此何計於嵗時逮我宋之龍興煥斯文之虎變旁搜俊乂務極優隆掊百氏於斷缺之餘規三館於深崇之地賞花命賦身陪玉輦之遊給札訪言名預金閨之籍稽羣賢之品式見累聖之規模倦客堪嗟乃作諸侯之客子漁翁巳老終爲禁地之主人屬戎冦之猖狂致衣冠之奔走舊章旣逸前事莫追白頭多未見之書黃童有謏聞之嘆孰謂文初不墜時可有爲收潰敗於瘡殘不圖今日救什一於千百何愧古人然而成大室者必謀其材求善工者先利其器非有得於俊譽詎可列於英躔如某者受才亡堪爲學甚陋棲遲末路敢意騎鯨盜竊塵編僅同窺豹先王之能屈轂今謂伊何小人之用直鉤素無可取矧蘭臺之諸彥在過江爲幾人才若坦之乃宜獨步人非阿濬殊媿七賢某官道爲世師學該治要急親賢之先務下至孱庸藏觀闕之舊章不忘造次致令樗散亦預雕鎪某敢不求所未聞勉其可至效鉛刀之一割儻遂初心防駑馬以三驅試窮末技仰酬洪造以答已知過此以還未知所措

得宮觀謝執政啟

起從祠館付以専城不稱使令自貽罷斥豈期覆防復竊餐錢視人何顏揣已增懼竊以郡守之任實顓千里之權文臣之科當謹七條之訓一或失度是爲曠官擇不處仁何有魯堂之戒自拘司敗難逃法吏之誅宜塞戶以歸愚誓灌園而終老念在官之日少歸橐無餘顧仰食之口多臥缾垂罄徙捨免借車之費舉家憂食粥之虞非仰叨於洪鈞人誰憐者果俯從於民欲天實臨之還香火之舊緣償山林之宿願未作師門之棄物斯爲淸世之幸民夫何勞能有此僥幸某官平心處物直道事君勤勞百爲夷險一節毋固毋必毋意毋我在夫子以何心使智使勇使貪使愚感羣情而咸格致令孱瑣毎預陶鎔飽支離之三鐘脫陳卿之百謫某敢不彌惇晚節少報隆恩與之粟九百辭已愧古人之取予存其邑三年復尙期異日之生成過此以還未知所措

賀鄭侍郎知鎭江府啟

伏審光奉言綸榮紆守紱持甘泉之筆槖通籍淸班覽北固之江山作藩重鎭印章初視輿論灑然伏惟某官冠冕一時淵源千古文能經緯存彬彬儒雅之風言合忠嘉厲謇謇王臣之操早膺簡注遽歷淸華入侍燕閒有謀猷之告後出分憂顧常豈弟以宜民比自琳宮擢臨鐵甕方北道有往來之使而南徐實控扼之區爲其當衝聊以借重某方糜芻粟阻造門墻寓誠尺牘之間未殫賀意側耳鋒車之召嗣慶恩除

與檢法啟

學海無雙量陂千頃顏魯公之節霜日雨澤隨今雋京兆之學春秋平反自古

賀呂憲到任啟

防審光膺宸命出總祥刑方畫衣冠隆堯舜之風而空囹圄追漢唐之治不有平反之譽曷當簡注之求邸音初聞識知交慶防惟某官道存忠恕徳紹髙明華省握蘭入應郎官之宿名藩剖竹出髙刺史之天顧揚歷以滋多宜踐更而皆可況值星辰之貫索佇觀艸漏於圜扉倚成幾措之功仰副好生之意側聆報政行卽疇勲某欣聞視印之初屬有計臺之冗阻趨賔綴莫造足於門墻姑誦慶言聊寓誠於竿牘

代王漕到任謝王參政啟

淮濆飛餉未究微勞江滸轉輸遽膺徙命叨榮逾溢撫已淩兢竊以貫索猶明攙搶未掃洪流五千餘里多控險以居東精卒數十萬人皆列屯而聚北張頥待哺露體索裘旣非天雨而鬼輸必絲身而谷腹𨿽智慮朝廷之藪可足食而足兵然江淮租賦之淵宜利民而利國況加之師旅而因之饑饉欲居者積倉而行者裹糧挼禾穗以何堪鬻帶金而莫給欲當闗中蕭何之任必得江左夷吾之材豈宜孱庸誤辱委任如某者材微知闇資散望輕事爲空號於練更階品謬因於積累衣冠𨿽襲慚無挺挺之風桑梓何賖空有恂恂之念況籌算素疎於心計而幹排難見於錢流𨿽未知開闔斂散之方豈敢憚絡繹往來之事徒以蠻夷尙熾誓不俱生筋力未衰尢當任責初造海陵之壘繼陵桐柏之流曽未浹辰亟防溫語飛芻挽粟將效於勤勞防霧襲蘭豈忘於香潤此蓋伏遇參政道優器使義重宗盟蚤加推轂之私曲盡采葑之美故國非喬木防向記於鄕評思人及甘棠辱未忘於祖烈叨玆恩遇實賴奬提某敢不力務斡旋日思供億攬範滂之轡志𨿽在於澄淸持劉晏之鞭心實期於取予儻宣微效庶答深知

賀萬俟元中啟

帝求上徳位亞公槐朝列正人民歸重望伏惟驩慶竊以功名之士本非期於有爲軒冕之來類多出於無意惟天人之共助𨿽廉退以難辭持身始見其躊躇微物自歸於陶冶豈徒觀溫良防儉之徳抑亦止貪婪奔競之風昔聞是辭今見其事某官稟中和之徳平好惡之心從容縉紳之間特達珪璋之表毀不沮而譽不勸美哉千頃之波用則行而捨則藏卓爾萬夫之望某親承惟舊名位至疎情豈廢於攀緣勢自同於間濶不知鼓舞豈惟私意則然咸在甄鎔是乃輿情同爾方伏波之於邁難施下客之詞逮季子之來歸並敍國人之喜遙瞻崇屏匪罄欣懷

賀章參啟

掄從執法晉秉事樞具允師言遂參大政朝廷胥慶夷夏交歡竊以前疑後丞眾星環而拱極右賢左戚先王所以造邦儻非賢哲之求曷稱聖神之舉萬牛回首眾驚廊廟之才一鶚橫空果副風雲之防當五兵之不試在庶尹之允諧朝廷旣尊名器增重光武之得鄧禹無異立談先主之遇武侯猥煩三顧某官廣大有裕直方不疑以詩書禮樂爲雅言故溫良恭儉而得政國勢旣定加九鼎以彌安文徳誕敷在三苗而何有永惟同徳均輔太平遙瞻環佩之光獨媿臺萊之賤昔陪論士嘗披樂廣之云老與斯人共樂唐堯之日過此以往未知所裁

賀黃新恩啟

鄕大夫之論秀必取眞才賢進士之成名固非假譽爰得藝能之實允符旁仄之求解元先輩學守家傳文該古訓賦得卿云之麗詩憐郊島之寒挺秀木於千林出靑錢於萬選某昔窺霧豹蓋尊君作宰之初今覩摶鵬乃志士成名之日行觀騰踔尙慰衰殘傾祝之情敷宣奚旣

初赴浙西帥幕賀王帥啟

伏審光奉綸言進持荷槖京邑爲四方之則遂尹上都精神折千里之衝兼分外閫重望素著羣情翕然恭惟某官執徳不回受材鮮儷早騰雋譽休著妙年星省握蘭金堤防埽一麾出守立忠節於艱時十國爲連富兵儲於漕計揚歷旣久眷知益深念淸蹕所臨之區乃敷天咸仰之地是用秉甘泉之從槖入綴鴛行若京兆之政聲洞知烏攫門閥獨髙於天下經綸自了於胸中賈誼負王佐才無廷臣之出右魏謩有祖風烈踐世職以可期某受性維庸辱知最後自聆邸報喜倍私悰石洪初至於河陽韓愈欣從於晉國大廈成而燕雀知賀豈止庇身淥水泛而芙蓉可依遂當入幕

上葉帥啟

念垂髫弱嵗巳嘗誦夫子之文章及斂版微官久欲聴先生之謦欬素仰龍門之峻獲瞻虎節之雄天假夤緣時爲幸防竊以士之於世也不必因周秦而貴賤道之在經也固嘗與日月而光明惟春秋於六籍之文而制作合百王之典親出聖人之筆削時傷周道之陵遲始自東遷訖於西狩事系日而日系月豈徒爲因史之文正次王而王次春抑有見奉天之意不獨示一時之褒貶蓋當爲萬世之章程三家之傳旣興五始之言間出互相矛盾漫失本眞起廢疾而鍼膏肓徒有専門之蔽充棟宇而汗牛馬益爲駕說之多甚則棄經淺而決獄或以之明水旱之變或以之正宗廟之儀至於辧戾園之非議陳湯之賞有如上下其手者孰云緣飾以儒哉經術不明世道交防綿歷漢唐之代晚稱啖趙之功然皆蠡測以管窺豈識天髙而地厚未墜文武之道及我國朝間出英雄之躔共明道義崛起泰山之學風靡伊川之流錚錚自持落落相望時因中廢學益未醇卓聞命世之賢大闡編年之學恭惟某官六經羽翼四海楷模至誠質諸鬼神浩气塞乎天地探聖賢而趨奧壼道格乾坤推緒餘以應國家功光帶礪望隆分陜勲庇維周興庠序於沸鼎之中控江山於扼喉之地十洲風動莫不歸心諸將云屯獲其死力蓋文武爲萬邦之憲而精神折千里之衝但人心未厭於居東然主意實煩於防北龍蟠虎踞方當禦侮之區玉杯竹林綽有談經之暇固已發聖人之深蘊蓋將傳後世以不刋隄障末流開明積闇是當冩之琬琰副爲名山之藏緘在綈緗必有神物之防某也天資凡下地出寒微僅爲小智之自私不見古人之大體然麟經舊學螢雪半生而豕字多疑塵埃積嵗妄欲勉趨於覺海孰能爲破於迷雲所以久願掃陸先生之門庶幾聞武平一之論比因假職望帥座之熒煌遂獲摳衣聴鈞言之溫厲非敢以爵祿勢利而爲希慕實將求道徳性命而爲指歸進而教之乃所願也𨿽執干戈而衛社稷方當扞外侮之時然說禮樂而惇詩書是亦翼中興之效誓將剪拂辱在品題

代問葉帥啟

艸木揺落鳴膠折之秋鴻鴈來賔書想帛傳之日禮將合秩節屆授衣宜君子之對時保天和而視履恭以某官風神玉粹气局海寛牀或用於龜支體無煩於禽戱守行宮之禁鑰綏撫吳邦總推轂之戎麾肅淸江滸時則鳳臺風勁鶴帳云髙淡霜日於秦淮洗露天於鐘阜華絪列釡聊復熊經而鳥伸大纛髙牙坐鎭龍蟠而虎踞某仰叨云庇俯恐錦傷官守拘縻堠程修阻莫望熒煌之座輒伸咨之儀覬全頥養之功日迓晉蕃之寵食已調於五鼎位行面於三槐祝頌所私敷宣何旣

賀趙參啟

大君有命舊徳自求物論旣同人心自定竊以時無劇易得賢者昌事有異同從繩則正方上聖憫難艱之際繄哲人赴事功之秋命彼生商相臣咸有一徳監於有夏周人蓋惟一心是膺興起之期實系安危之舉在民譽者非公誰歟某官淸以有容廉而不劌全師保勝嘗坐制於中樞臨代得符宜再酬於大邑東山巳久公望偉然北土未歸天心有待堂堂漢相威稜憺乎四夷赫赫周師勢重侔於大呂復鴈門之踦者言旣遂矣濟茅津之役者拱以俟之是必於從容談笑之餘一齊乎窫窳懻忮之俗某登門𨿽舊奉履甚疏嵗稔時和知荷哲後之賜噓枯肉骨永懷愛日之功頌願之情敷陳罔旣

賀沈參啟

申命自天典司宻命疏恩胙土總攬中權華夷同辭將士增气某官學非人力道實世師確爾同心義斷金而必合囂然眾口雪見睍而自消載膺同徳之符復敍七人之列蓋上防莫如自治而爲國要在得人惟堂上之奇謀乃軍中之奮執田知發蹤爰收搏獸之功師欲致人宜本運籌之略惟仡仡保予勇士必章章歸彼侵疆殆將一怒而安遂見太平之象某登門惟舊向徳彌崇永懷戀慕之誠喜聴懽愉之頌其爲欣蹈實倍等倫

賀張參啟

將平僞壘載用眞儒命起新傳人還舊觀華夷幸甚朝野具依某官靖以有容剛而不犯九齡風度表在縉紳萬福威名行乎艸木進退必當於義出處惟適其時誠節著於公朝徳望觀乎近代築巖傅說宜膺審象之求辟穀畱侯難遂棲霞之志某瞻光惟舊向徳彌崇敢祈茵鼎之調永作邦家之福其爲頌願實倍等倫

賀陳參啟

帝思作對賚我元臣國有正符相予碩輔驚輿言之乍喜審臚命之初傳政屬巨人物無異論竊以有心於事者志毎不遂無求於物者功或可成故小智自私毎輕從於進取而達人大觀當退托於謙沖方自放於溪山之中若兼忘於塵寰之表引疾謝事寧知軒冕之榮感物寓懷殆逐虫魚之樂然帝心攸屬民望具依病若畱侯𨿽靡煩於徵討謀如叔向終難徇於優遊果膺同徳之求遂正七人之列某官宅心淡薄稟徳粹夷無甚親無甚疎固自分於涇渭用則行舍則止實有系於安危橫岷峨峻聳之奇導河洛中和之美民有望矣天實從之凡在聴聞孰不欣蹈某趨承惟舊向慕彌崇喜廟算之益奇期軍行之決勝相儒臣待命之气摩礪以須笑腐儒紀徳之誠執筆以俟其爲幸願難罄敷宣

賀席參啟

師言允協帝念誕敷正道旣開人心自定竊以艱難之際所急者在於得賢出處之方所貴者先於合道惟一舉而兩得乃公論之具諧念眾人之與求猶難盡道豈帝心之枚卜可覬曲成必有忠勞積累之勤仰當聰明特達之舉是爲同徳乃副旁求果有若人儀於天路某官宅心甚厚遇物惟公不吐剛而茹柔夙著傳家之美若忘身而徇國誠髙一代之勲某嘗辱下風蓋惟舊物喜鳳鳴而躍逺何啻揚眉笑鼠飲之屬猒終期滿腹其爲欣願實倍等倫

代賀樓樞宻元正啟

歷象日月星辰四序協履端之始布治邦國都鄙萬民聳垂法之觀當去故取新之時有小往大來之吉恭惟某官受天間气爲時宗臣有絲綸華國之才以代言詞掖有帷幄運籌之志以經武兵樞精神折千里之衝方伯總十連之帥宻邇長安之鐘鼓肅臨禹穴之山川聊均佚於侯藩卽遄歸於揆路蓋謀王斷國天下捨我誰哉況詢事考言廷臣無出右者茂對三陽之寖長宜推五福以類升某素荷帡幪方紆芻粟東閤椒觴之列阻效鳬趨南山巖石之瞻徒懷燕賀永言傾頌莫旣敷殫

代回合肥李漕賀元正啟

歷象日月星辰肇更嵗始布治邦國都鄙式聳民觀茂當數雨之辰宜有拔茅之吉恭惟某官材優心計慮審鞭籌𨿽江淮租賦之淵倚爲軍餉實智略朝廷之藪自見錢流風解凍而淝水明日載陽而槎山媚時迎泰象福考履祥某逺想使旌徒揺心斾阻稱壽斚坐縻千里之符先辱華緘重拜五云之賜緬懷感頌曷具敷殫

賀王參政元正啟

歷象日月星辰肇更嵗始布治邦國都鄙式聳民觀方朝廷受四海之圖而臣主慶千齡之防應三陽而交泰葉百順以來宜恭惟參政羽翼帝圖權衡王化丙吉知大體遂同致於有聲宋璟善守文能濟成於應變旣上聖攬合兵之柄而從權制淸野之謀冦遂斂師時尋舊好念光武禮匈奴之使蓋髙皇用婁敬之謨五利收於和戎𨿽蠻貊之邦行矣百樂生於治國信仁人之言溥哉日舒以長子溫而厲茂對三微之治允膺五福之升某邈在江臯阻紆漕計當戶帖畫雞之際有粟行流馬之拘仰望鈞閎逺想葦桃之飾輒伸慶牘代稱椒柏之觴祝頌欽懷敷宣莫旣

韓樞宻啟

【首尾同王參政】某官識照幾先量包宇內大忠貫乎日月至誠質諸鬼神鯨鯢築京觀之封屢平冦壘帶礪受勲臣之誓克鞏皇圖本兵旣重於樞機授鉞再分於旄節𨿽鄧禹不勞於吏事而周公常在於王朝功成豈特以不居帝眷方聞於益厚顧子儀以全徳終始無纎芥以自嫌然裴度爲天下重輕作當時之人望茂對三微之始允膺五福之升某沗出恩門阻紆漕計【云云】

賀吏部侍郎元正啟

麟史備書夏正別三王之統雞人肅唱漢朝受四海之圖當去故取新之時有大往小來之吉恭惟某官材優經國道足覺民已揚藻鑑之淸聲人稱裴馬咸矚金甌之重望帝眷崔盧茂對三微倍膺百順某阻紆漕挽徒跂門墻戶列葦桃幸欣逢於谷旦觴稱椒柏莫旅進於賔閎壽語惟勤尺書難盡

戶部張侍郎沈侍郎元正啟

某官材猷通敏宇量深沈薦歷淸塗久持從槖念宣王復文武之境力振紀綱而劉晏亞管簫之功實禆用度旣方深於帝眷諒卽輔於政機茂對三元倍膺五福【某巳下同】

中書李舍人啟

某官禁林頗牧文體常楊調軍稱倚馬之才攄思擅湧泉之譽【書生效洛下之吟詞掖感山東之卒】時名獨擅早魁玉筍之科帝眷方深夜秉金蓮之炬諒佇膺於倚注當峻陟於機衡茂對三元倍膺百順【已下同】

賀安撫劉寶學啟

某官材優經濟道洽拊循髙牙肅擁於戎麾剖竹暫分於郡寄念斯謀斯猷而入告於後眷且方深然宜民宜人而受祿於天福將焉往【某已下同】

兩浙兩運使淮東運使提舉本路坑冶提舉通用

某官謀謨鼂賈材術管蕭有猷有爲端得隨時之義如幾如式允膺作善之祥茂對三微永綏五福【某已下同諸州太守止攺上二句作材華舒向政術龔黃】

本路提刑元正啟

某官人中屈軼天上麒麟握蘭增省戶之輝列柏聳憲防之節念先王以明罰勑法𨿽云垂三尺之文然君子以折獄致刑豈特活千人之福【某已下同】

諸州通判並諸司屬官回元正啟

鳳歷更端定四時而成嵗羲輪乍永與萬物以爲春茂對新元倍膺崇祉屬此飛芻之務未遑慶牘之馳先枉華緘過形雅祝感藏深佩敷述奚殫

張樞宻元正啟

某官望重岱嵩智先蓍蔡受書黃石祕傳韜略之文取日虞淵光輔照臨之運旣兵柄専元樞之任而淮堧爲淸野之謀遂挫彊鄰來尋舊好念光武禮匈奴之使姑欲包荒而亞夫嚴細柳之營時方持重𨿽五利得和戎之福由七徳收禁暴之功化國之日舒以長帝王之兵全以勝茂對三微之始允膺五福之升

代賀林提鹽啟

伏審光奉綸言出司利柄見聞攸曁懽慶惟均竊以貫索尙明九賦殆成於箕斂攙搶未掃五兵難致於櫜藏轅門需芻粟之軍儲罽幕責金繒之嵗賂廩給有百官之俸禮文存三載之郊略舉一條動將億計旣非鬼輸而天雨又惡日削而月朘念足國裕民之謀惟煮水摘山之利欲膺劇任必有偉人恭惟某官材勁南金器珍東寶權事得重輕之要濟時多經緯之宜笏畫鞭籌而悉曉幾微頥指目語而自能辦集置爲渠展陋管仲孟春之條益廣牢盆多五琦季年之數如見錢流地上豈容利析秋毫況江淮爲租賦之淵而山海爲天地之藏以富國彊兵而自任豈剝下媚上以徼功幹局方施能聲已著某也斷斷兮無他技錄錄率皆因人材疎而命苦奇志大而用多拙桑楡漸逼恨無卻日之長戈蒲柳易衰空有欺人之白髮冰子方求於挾纊涸鱗正念於分波附鳳翼以有階登龍門而復幸職當負弩心願執鞭五斗米旣巳折腰𨿽慚彭澤萬戶侯豈如識面獲事荊州儻埏埴之或容庶防頑之不棄忻愉所倍敷述奚殫

代賀陳提鹽禮上啟

光奉制綸専出司於利柄慶行巖邑咸托庇於卿云顧在埏鎔特深欣忭竊以國家艱否河洛邱墟六師久戍於淮襄八駿未還於沙漠轅門餼餉實非天雨而鬼輸邦計斡旋多資海煮而山摘矧此大江之左最艱會府之權不有偉才曷勝劇任恭惟某官朝閨粹品翰圃淸流早符六夢之祥時中萬錢之選示斯文之蓍蔡爲當世之羽儀禮教中而樂教和職明防襲著爲律而疏爲令功著刋修妙簡淵衷來司計任斡山海而排商賈稱物貨而足轉輸計陋夷吾利固逾於渠展術髙孔僅財自衍於牢盆𨿽曰討冦未休宿師尙眾國用自聞於給足民財不見於誅求尙淹總計之司姑郁具瞻之地某治稱寡狀材術無聞自虞制錦之傷特借潤河之賜若披雲霧旣瞻君子之威儀如落珠璣當聴先生之謦欬誓將剪拂辱在甄收

代賀劉季髙移守鎭江兼謝見知啟

銅符千里下僚方獲於依劉芝檢十行徙命不容於借冦臥難畱於去轍詠空播於甘棠賀與戀並神隨夢往愚竊聞朱方古壤黃鶴佳山赭衣思秦鑿之餘鐵甕想吳城之峻南坑罅海北固橫江季札賢名尙想延陵之舊俗仲謀覇略可觀京口之宏規初二漢疏作雄藩在六朝世爲重鎭上連建鄴外援髙陵矧今警蹕之巡尢重股肱之郡允膺髙選宜得偉人恭惟某官識度沈深規模洪逺金箭挺東南之秀韋弦無緩急之偏君堯舜而俗成康常爲自任政龔黃而識裴馬已著芳猷一麾暫試於牧民滿嵗驟聞於易鎭次翁有潁川之徙風采愈明子翼因河內之遷威聲益震誰翫月華於秋浦獨回春色於京城百錢當賫以送之時五袴有挽不來之嘆翠微亭上未寛零雨之思緑水橋邊已有昔襦之詠無施不可所至有聲某也區區何所過人錄錄未有奇節毎辱齒牙之借譽實緣瑜瑾之匿瑕若泥在鈞盡屬甄陶之力自發至踵皆由成就之軀蓋賢惟工於用人然士固伸於知已自攀違於履舄毎躔系於肝脾初巨浸波澄挽防帆而不駐柰重山云鎖入飛幕以何階姑伸賀廈之誠難弭慕羶之志誓當澡濯終辱雕杇

代賀秦樞扈從還臨安並問啟

風伯塵淸二月見姚虞之守行者扞牧五臣多咎犯之謀扈警蹕以邁徵闗樞機而運動恭惟樞宻相公气雄邊塞志混車書防城爲堂上之兵聚米論目中之虜茂洪正位思戮力以復神州文若獻規必深根以制天下法從星隨於吳防別都虎踞於金陵乘苒苒於春華還潭潭之相府陰有神靈之葉贊謐調宇局之粹和待士甚勤想勞心於三握憂時𨿽切宜彊食於萬錢薫風將奏於絲桐槐府覬調於茵鼎某也恨縻官守徒望臺躔毎懷葵藿之傾切嘆雲山之阻重趼未遑於百捨嘗貢尺書報緘輒辱於五云深銜縟禮妄意貽孫之親舊果防安國之推揚𨿽聞諾重於千金未見紙賢於十部敢期題品成就始終念叔向之望祁奚固非私好然孔明之知蔣琬亦豈淹才禮輒於寢饔意敢忘於提挈其懷畏愧曷具敷宣

代李漕回賀徐常州啟

溫語如綸妙簡惟良之寄名藩剖竹早騰來暮之歌條教一新懽忻四塞恭以某官逺猷經世種學禔身陪樞筦之賔僚謀王斷國馳星軺於屬部斡海排江踐揚滋多譽處休著念田裏欲無愁嘆而吏師果得循良宜民受祿於天亟聞報政嘉猷告後於內行見召歸某方圖慶牘之修先被華緘之貺永言感佩曷旣敷殫

賀王蘇州啟

伏審祗奉宸綸榮紆郡紱六閣髙華之地仍通籍於西淸三吳全盛之區方偃藩於南服印章初視輿議藹聞竊惟慶慰恭以某官徳度誠淳性資端亮星蘭華省方當弱壯之間符竹名藩仍在艱難之際流馬足轉輸之計問羊多彈壓之聲妙簡淸衷進聯法從入陪起部紫荷新漢槖之儀出鎭輔藩皂蓋聳吳門之望聊煩臥防行卽遄歸福及京師未覺道塗之逺功存社稷況傳家世之榮鼎席方虛鋒車在卽某久叨恩遇遽逺台光十幅防帆自記別違之日千毫霜兔莫形傾遡之懷輒陳賀廈之誠彌切潤河之望春闌木徳日暇棠陰願精茵鼎之調佇迓鈞衡之拜

代人賀周蘇州葵啟

伏審光奉言綸就更守紱輟從苕水不容遮道之願畱易鎭吳門已見騰歌於來暮望實素爾聲華翕然恭惟某官五經紛綸四海模楷激揚烏府凜然指艸之威記注螭坳偉矣編年之法竹符再剖城堞相望實憐衣錦之鄕更有戱斑之樂惟二千石已無愁嘆之聲賜尺一書佇觀惇趣之意某初聞除命喜借鄰輝莫簉迹於門墻徒寓誠於竿牘其爲忻慶曷易名言

代賀梁戶書知溫州啟

伏審祗奉宸綸榮紆守紱文昌八座夙瞻喉舌之司州牧一麾均佚股肱之郡素望涖止懽聲翕然恭惟某官器度閎深風猷凝逺有險夷一致之莭而持之以正有酬酢萬變之才而濟之以權解牛新若於發硎射虎黙然而飲羽商邑翼翼曽聞桴鼓之稀鳴禹迹芒芒力致版圖之蕃殖入侍九重之淸燕出陞六閣之髙華首持從槖之荷屢剖雄藩之竹顧東嘉之劇鎭輔北闕之行都不有畢公保釐之才孰明召伯正信之教宜膺眷注上副倚毗居欽簡以臨民已見布宣於王化有謀猷而告後行將入輔於政機某素荷雅知欣聞成命屬拘縻於芻粟阻趨造於門墻靑帝方和黃堂多暇覬倍調於鼎餁卽赴召於鋒車

代黎諫議謝胡待制啟

宸心妙柬潛徳自求綸命亟頒疏恩甚寵眷河圖之久直躋法禁之近班先邑方惇殿邦增勢某官學本謀道淸不求知事親有聞蓋稟中庸之正臨戎不墜載勞慰薦之勤輿言獨美於新田天眷乃由於舊學是謂得時而仕實爲稽古之榮凡預見知孰不欣快矧惟衰陋久荷輝光衽褐拂巾曽效貢公之喜推賢揚善慙無廷尉之風猥先辱於緘幐顧未勤於竿牘私懷頌願復積兢惶

欽定四庫全書

東牟集卷十二

宋王洋撰啟

代人求宮祠啟

用之則行竊佩古人之訓不能者止敢忘今日之規欲陳徇己之情宜叩受恩之地伏念某少無一藝長乃多奇延襲簮纓祗奉七條之戒因緣門戶妄希五栁之風不圖艸芥之防幸遇明良之防屢更歳籥連領州符夙效一官每積淩兢之懼晚當劇郡寧逃曠敗之誅諒非造化之生成安得保全於終始自顧桑楡之晚難貪章綬之榮政已三年請代葵丘之戍身逾七十願從黃石之遊某官以道事君量才授任不遺疏逺曲逮寒防故今焦防之餘尙中宮商之節顧筋骸之已莫在進取以何能齒豁頭童難跂金閨之諸彥人防位下或堪廟內之老人

代徐漕賀李漕啟

帝心簡在圖任舊人士論恊同願觀新政某官仁心恕物直道由中華蕚傳芳久冠北州之望旌麾繼世實繄南國之光旣自結於主知乃曲從於人欲眷全吳之樂土實四海之上腴委粟腐於倉中已觀前效見錢流於地上載邁逺圖顧玆孱瑣之愚遂獲依隨之幸壽王在事置都尉以奚爲馬援居前何舊交之敢屈自惟欣慕實倍等倫

代人謝漕使舉攺官啟

去來亡補初自類於鳬飛得失若驚乃遽叨於鶚薦寵逾望外愧與幸並竊以刺史之官本於往古輶軒之任尢重本朝攬轡澄淸實仰膺耳目之寄駐車決事豈徒司金穀之繁兼一方進退之權總列城刺舉之任民惟知於載徳士乃願於承顏賢智效功蓋有因而進者姦回斂衽亦望風而避焉非得充實通敏之才曷膺聰明特逹之舉如某者東州冷族下國陳人少思力於寸長壯無取於片善佩父兄之餘訓敢不周旋稽聖賢之格言粗加黽勉一從州縣屢閱歳時𨿽簿書獄訟之間謂稍通於利病而朝野艱難之際曽何濟於事功撫長劍以悲歌自傷壯志伏短轅而卻顧誰諒防衷豈圖滂沛之恩下逮根荄之細吹噓一气生寒谷之春風升斗餘波激鮒轍之江水退惟僥幸乃有夤緣某官宅心至公待物以恕與人不求其備故愚智在所兼收任事必惟其能故孤寒得以自進古所重也今實見之以曲士進而成人恩固逾於鮑叔由下土升於上國名不媿於周昌某敢不更勵所長益鞭其後涓塵已細難酬廣大之恩皮骨若存當盡糜捐之報

代韓侍郎謝胡待制啟

光膺綸綍榮進班聯侍從得賢搢紳交慶某官學知要道義不茍從溫溫君子之儒蹇蹇王臣之節懷鉛抱槧久養望於書林簮筆持荷嘗代言於西掖帝念甘盤之舊美豈專商民懷子翼之恩心惟借冦是用特加異數就寵分符願推魯俗之餘少借吳山之重某聞風惟舊承見尙遲未修竿牘之勤遽辱緘幐之賜旣懷頌願復積兢惶

賀淩季文監丞啟

廣庭賜對已屈輿言崇陛傳臚果髙眾俊國有得人之實士多慕徳之誠況在末交豈不先慶某官學本爲己譽久在人條陳時事之宜旣防文而中理指切古人之意知異世而同功豈惟育才之光是謂得人之盛

賀張子韶狀元啟

宗伯書名最先淡墨太常奏第首被濃恩光動宸樞慶傳寰宇某官言無枝葉學有本根羣心推徳行之尊獨步擅文章之美時方艱棘道在扶持讀劉蕡誦言之辭但知嘆息覩公孫曲木之諭將見事功豈惟育材之光是謂得人之盛某株愚鮮儷流落無堪嘗借辯於墨卿獲縱觀於筆陣欲修竿牘慚冗憊而莫先過辱緘縢苐兢惶而罔措

爲昌祖定婚啟

詩正人倫雅著得時之美禮諧民俗每彰合姓之文偶幸結於齊盟敢自同於晉匹某侄孫初緣世賞獲齒仕流慚無閥閱之傳粗習箕裘之緒伏承小娘子夙親姆訓早正婦容素帛傳書已稟千金之諾白茅致幣爰羞五兩之儀

賀程元吁生日啟

期三百六旬旬日遂周於堯歷凢四十九表表儀有類於宣尼屬熊羆占夢之期沸鶴齊年之祝恭以某官昴星孕秀嵩嶽儲神祥呈天上之麒麟譽掩人中之屈軼擢科而巍登虎牓早擅雄名簮筆而儼立螭坳亟躋要路鳯閣更代言之任露門膺勸講之崇𨿽爲儒士之極榮抑亦富貴之所自五百年出名一世捨其誰歟十八歳當作三公今爲可矣某謬忝摳衣之列屬逢射矢之辰稱觴有阻於鳬趨引領但深於燕賀如位列三槐九棘可繼觀賢業之猷爲𨿽亥有二首六身未足計華年之甲子其爲祝頌曷具敷宣

答趙都監求解經序啟

華牋命介榮拜芳辭寶訓長編光先蔀屋窺老成之述作得問學之淵源感殆無窮喜惟創見竊以建用同姓本裕陵宏逺之良規恢廣學宮蓋徽宗紹述之美政月書季考兼寒士進選之科事舉言揚副淸朝公正之選王室有磐石之固公子歌麟趾之詩凡九族之重光皆百世之盛典恭惟節使郡公宗室元老文章鉅公繼世象賢畢公紹前人之美爲善最樂東平爲列國之師都監團練不替前修存心古道上下經六十四卦三篋之書偶亡道徳經八十一章什襲之珍固在欲明舊學行蕆新刋何求士於論余俾題名於篇首蠅飛數步或附驥而絕羣鶴唳九臯喜其子之相和

答陳倅啟

夙仰聲猷重依喜契阻交承於履舄失修好於緘幐敢謂謙恭下收防賤某官被服儒雅操履靖共鏘鏘環佩之容挺挺松筠之節若昔先帝推恩外家知傅喜之後凋宜膺茂賞得野王之治行實冠明庭當臚命之初傳見羣工之動色謂宜奮翼遂展摶風何黃卷之誤身致靑之垂翅𨿽壽王居都尉爲任重要沮授畱治中爲淹才行聞尺一之除元副萬夫之望其如欣頌曷罄敷宣

答齊察院致政啟

竊以無適時之用舎偶佩魚符觀古人之典刑尙詢黃髮矧襄陽之耆舊本大廈之棟梁念依徳之非遙恨造門之尙阻敢慿素牘用寫丹心某官淸世名賢中華瑞气造道徳之閫奧視仁義爲蘧廬正色霜臺更十年而不調遊心物外見晚歳之後凋某奏記云稽仰風惟舊偶叨郡吏近瞻夫子之門墻繆玷儒鄕具見國人之矜式顧鴻飛之何慕幸燕賀之有依矧拜瓊瑤錦繡之牋教以撫循蘇息之術結王生之襪𨿽有意於周旋虛蓋公之堂諒未容於造次敢不心承名誨力先窮民庶不墜於前規或免罪於巨室過此以往未知所裁

答江畱臺致政啟

效官螺浦善狀蔑聞易地樵川濫聲彌著自滿小人之腹偶觀君子之鄕推求何來夤緣有自某官中朝重望南國宗工黽勉徒勞慚素書之未展推揚過實驚防筆之先頒穡人告功淸霜在候敢祈茵鼎益重保調

見鄭監啟

斡山而排商賈久欽偃艸之風行部而見生徒遂有披云之幸獲依輝潤深識楷模恭以某官廟璉凝珍天球毓粹奕奕搢紳之表堂堂人物之英閥閱髙華富貴所自有也聲名烜赫將相豈無種哉儒門不獨於韋平世徳固歸於欒範首騰雋望亟踐華塗當平戎禦狄之時懷足國裕民之術析秋毫而善心計志陋羊操贏資而佐軍興識髙劉晏如見錢流於地上豈令毀於櫝中足食足兵知取知予𨿽山海天地之藏固號利源然智慮朝廷之淵必資仁術佇賜召環於中禁諒無暖席於外臺某也樗櫟散材邱樊幽介宸庭賜命聯科𨿽獲於沾恩頖水效官待次未諧於試事浮沈裏衎汨沒歳時昨還自於錢塘因道由於宛水迫親闈之甘防從幕府之攝員經月未幾以病告去方僅出城闉之外業已言旋遽驚傳旌斾之來不遑伏謁未拜潭潭之府久懷鞅鞅之心豈謂繡衣俯臨巖邑恭而安溫而厲旣獲覘於威儀晦斯光窒斯通輒仰希於開發深期防礫敢憚掃門況居桑梓之邦宜在鈞鎔之列龍鱗鳯翼儻諧攀附之心馬勃牛溲願預收藏之數

問候孫尙書啟

武林較藝實承命以摳衣象郡驅車靡趨風而執靮𨿽灑掃進退久闕事師之禮而文章性命彌勤望道之心某官文冠一時道追千古殘膏賸馥散在人閒被髮騎麟宜歸天上伏念某棲遲末路漂泊餘生昨自道山旋更銓部曽未老於鶻突偶進直於螭坳西掖之缺員未除四旬暫攝南容之玷言易錄三復奚追旣緣香火之相依復見簡編之可愛穿花度栁妄希徒步之拾遺問舎求田未省謀身之一得惟此一麾而出守實同屢薦而得官蓋吳中名士或軫其饑寒而當軸上公有識其面目幸預分符之列猥當授筆之風白粲連檣尙索積年之紅腐赬衣緣路厭看十載之旌旗課最難攀曠可必尙覬朝廷舊徳載取靑氊門下諸生加憐白首何敢望長枝之棲鳥便欲希恩亦非同惡水之病鴟遽忘報徳

謝宮使黎尙書啟

效官螺浦曽善狀之蔑聞易守樵川宜濫聲之先播逡巡自揣俯仰興慚竊以近民之官莫先守令分土而守宜在賢能豈繄庸瑣之才誤玷使令之數眷七閩之奧壤爲八郡之名邦溪山滿前輔弼間出內自惟於僥幸豈無待於夤緣某官淸以納污粹而容雜事君以道固巳著於大閒爲國求人每不忘於片善重念列曹之舊嘗幸趨風敢期綰綬而來廼容染化其如懇款曷罄敷陳

與孫仲益尙書啟

捧入戶之扄久違三沐衽在山之褐復把一麾事出幸中榮居意外竊以張官置吏本以爲民宣化承流斯惟報國歷考循良之效每先撫字之勤蓋六七十之封疆必期足食故二千石之能否或系中興豈圖共理之求乃及孤庸之陋才負江山之助坐媿賢規質非杞梓之良終當匠斵某官道兼庶品力卸眾流堂堂柱石之材浩浩古今之學不遺疎逺每賜甄收用則行而舎則藏敢望夫子粟賦鐘而薪賦束猶恨支離某敢不勉勵疲駑庶幾希驥少奉平生之誨感收旦暮之功匪圖赫赫之名庶逃下下之考

與饒州外邑程尙書啟

祠庭代戍幸居無競之貟社木分疆復冒有民之寄揣疏庸而自媿希光範以知歸將期履幕之承倍益襟懷之善某官徳爲行本道實世師如蒼生何獨飽家山之樂惟吉士用方虛鼎席之求某百死餘生一時長物側手但圖於障日書名非列於屏風儻非咳唾之餘曷借筋骸之力遙瞻徳宇但切心依

張尙書啟

勁气沖斗直道從天當喉舌之司已著一朝之盛美賤掌握之物永光三蜀之雄姱

迓林守侍郎啟

輟從禁闥分鎭侯邦履四序之開先爲一方之和气裏閈胥慶父老聳觀某官直道持身正容悟物名魁多士學貫九流禮儀追虞夏之文詞采擅常楊之譽暫勞外服行觀五月之政成促上天階豈謂期年之化逺某棲遲晚景流落餘生坎止流行偶受一防之地鼎新革故方觀夏屋之成喜幸之情敷宣奚旣

李侍郎啟

知髙流俗行配古人可與樂成憫斯民之未覺有如得志洗萬馬以俱空

答貴溪毛尉啟

分職江邦初覩三年之政扁舟吳防偶渝一臂之交惠記溫然揣情祗若某官學窺古道行秀士林世本公淸實尙書之舊望人言仙去攬梅福之餘風履此亨辰益熙純嘏卽膺異選以副旁求祝頌之私敷宣罔旣

答縣尉權務啟

聖神在禦當圖共理之良駑怯何堪乃冒分符之寵方懷章而失措固修牘之未遑敢期仁厚之私逺致緘幐之貺靑黃未試溝塍之斷奚觀粉飾過優糞土之墻有望其如欣喜曷旣敷宣

與信州章郎中啟

百里溪濵每嘆三秋之別一麾江上偶同十國之連將觀大國之風願展小侯之禮某官胸蟠萬卷未付六丁過目十行暗書三篋位保八傅之苗裔家承三相之風流尙屈方州未諧輿論某漂沈末緒連蹇餘生𨿽頑鈍之亡堪幸班聨之有素其如欣幸曷罄敷宣

答李宣教謝攺官啟

光奉宸恩榮陞京秩凡在交遊之末舉懷欣抃之私某官中世名家南州望士材猷敏劭每遇事於有爲心術精明殆無施而不可眷此防勲之始實爲展業之規敢期益輔於中和行奮衝霄之羽翮

答滁倅章朝散啟

望吳中之甲族邈若山河思君子之徳音其人金玉得珠函於望外奉寶唾以盈牋感懼交懷姓名恐誤竊以題輿之寵示獨尊崇別駕之權實兼刺舉故國有善佐則齊侯拜加一級之榮守難其人則壽王兼四千石之重某官江山秀气造化偉人發防決科蚤繼大門之業崇論閎議素推烈士之風當大道之方行在外庸爲巳晚矧一臺獨集於二妙而千金俱重於連城太守歸而賔客從斯其時矣諸縣丰而公事少何樂如之惟政務淸於從容談笑之餘故舊章舉於廢置委靡之後壯千里之形勢得九服之藩符崇墉嵯峨多士鼓舞念表豫章之功業金石可磨當如杜牧之文章事辭乃稱傳之眾口必謂咸宜某精力銷亡學殖衰落敢期過聴逺辱旁求不識顏平原方知世有無妄近舎皇甫湜遙知縮手就閒感仰之情敷陳奚旣

答徐將仕啟

綸書初下榮繼髙華藍綬載紆光生裏閈某官學從家得性蓋天然文章居聖學之科杞梓乃匠石之用某偶官仙裏獲奉俊逰行觀騰翥於靑霄以副披云之素望

答李新恩啟

龍墀賜對色動冕旒裏拜親光增門閥新恩先輩擷芳書圃擢秀士林積學貫乎九流美才兼於數器根蟠仙李攬敷錫之淵源譽振人寰擅芬芳於華蕚某衰遲晚景流落餘生仰飛鵬九萬之程徒增三嘆借駑馬一顧之價何啻千金

答饒州諸邑啟

已試無功尙叨任使載膺共理良懼曠瘝念非垂徳之依曷副防成之願雷音在邇方霑普潤之恩電騎載馳遽辱餘光之賜其如愧感曷旣敷宣

回王教授啟

題名雁塔防想曲江授業鱣堂風移均浦念金蘭之投分愧竿牘之積修恭惟教授學士年兄學海揚淸儒林擢秀文章典雅議論髙明芹頖衣冠𨿽幸承於矜式蕓臺籖帙行有待於校讎仰徳鴞林重勤記問春華苒苒願精列鼎之調召節駸駸佇快景星之覩

回謝王參議啟

千里近畿莫課將輸之最三山藏室誤陞論譔之華恩則過優受而增愧況復星輝東壁下臨圖籍之繁夜照靑藜來賞校讎之美廼以外臺之冗計進兼祕宇之淸聯度職不侔揆才非據玆蓋某官提衡有素延譽實多薛滕先長於宗盟孔懷甚力葑菲不遺於下體求備寧聞尙稽尺牘之馳先拜朶云之賜𨿽溫造入河陽之幕名播端朝想曹參趣舎人之裝日觀召節尙期來覿躬致謝誠

答王教授啟

蓬飄易逺久疎奉於音容栢義後凋獨靡忘於繾綣華緘惇好蔀屋增輝某官學苑名流淸時望士辱久蟠於泥迹亨合防於云衢折成均俊造之鋒莫餘毒也掇春官科第之品自我得之郡博士固未免於左官儒先生宜遂升乎右治某粗親規範莫究淵源觀相如成賦之時恨驚珠玉拜齊侯投之賜報匪瓊琚

答江教授啟

夙分邑社慚已試之無功祗奉賢遊庶將來之可及驅澤車而歷路望峻館以搖旌某官學有宗師行依坊表招諸生於館下已聞誨誘之方簉鵷鷺於天邊行見摶扶之勢某棲遲末緒連餘生避燥濕寒暑之憂當賴帡幪之賜執禮樂射禦之數行觀賢哲之風修訥牘以未遑辱華文而先貺其如媿佩曷罄敷宣

與黃倅直閣啟

綸恩疏制蕓閣登賢論非曲取之私才本疇庸之選惟吉人之得位乃直道之見容凡預聞知孰不欣快某官世騰聞望夙著英聲秉一徳以在躬自落姦諛之膽亙萬世而不顧實興頑懦之風忠誠方抗於皂囊名姓遽形於丹牒三君八俊初無意於求名四海九州殆不容於措迹蓋道大者自難於貶故才髙者見嫉於庸仁人一窒志士屢嘆孰謂賢愚素定緇白莫渝昔日是而今日非小人之情可見用則行而舎則止君子之道宜然豈徒收一旦之功遂可變百年之俗某向風惟舊覿徳尙遲喜善類之適時物無異議慶斯人之有望名不虛行盍因眾正之求益爲吾道之主一書不寄虛煩詹事之詩萬戶難期願識荊州之面輙陳蕪頌少敍愉情

答許與權經略啟

無二千石之才敢圖共治得五十里之地孰曰非邦幸仁賢之具依庶曠瘝之可逭某官忠孤許國性直侔天推蔽遮江淮之功本神靈山嶽之裔威詟一方之虎旅文當八面之鯨師是謂時流之老成方見賢人之徳業未應異數尙屈殊庭豈輿論之攸宜想公言之固在某飄零末緒連蹇餘生辭五斗而彊顏希三年之報政行陪賔目良副客心

答樂平宰啟

效官亡狀尙脫刑書思免曠瘝宜求良友戒車徒而卽路望衡涉以馳心某官聖道同音儒林擢秀屈靑松而在底人謂伊何奮六翮而居前公言固在某偶分符節獲奉規橅未遑竿牘之修遽辱緘幐之貺其如欣頌曷究敷宣

答貴溪玉宰啟

拜命天墀分符侯社儉於百里𨿽曰附庸報政三年行觀課最某官中朝望族南國英遊昆也玉而友也金久擅塤箎之譽父則慈而子則孝稔聞詩禮之風尙屈試於牛刀乃未諧於驥足某棲遲客路連蹇餘生願受一防𨿽無與鳴弦之地不知肉味亦喜聞韶樂之音

迎髙宰啟

被命中宸分臨近境搢紳贊美閭井交歡某官淸世名儒東州望族才兼數器學貫九流將命有光爭嘆元昆之忠藎承流著效行觀賢季之風猷節義萃於一門譽望隆於率土人如此者士固貴之某流落餘生衰穨晚景已自甘於屏迹何偶幸於親仁喜抃之情敷宣罔旣

迓秦守殿撰啟

陞華祕殿分鎭侯邦朝廷進賢士夫相慶某官志通今古行絕品倫溫然三接之容卓爾萬夫之望念徒勞於棘枳詎久困於藩籬賜千里之魚符此其漸耳騰九臯之鶴唳行且見之某流落餘生棲遲晚景不謂孟生之客路獲依蘇季之餘光欣幸之情敷宣罔旣

與衢州張舎人啟

坐糜廩祿冒出守之一麾行拜威容敵封侯之萬戶省愚才而知媿涉治境而得師某官量大容愚道隆覆物詩律得江山之助典書追訓誥之文暫屈方州未諧輿論某偶分小壘道出大邦洗十年之學釋三秋於葛圃其如欣幸難罄敷陳

與李舎人啟

盛時領袖淸廟珪璋天外鳯凰風雅得詩人之髓壁中科斗典謨追作者之風

與奉使啟

學自家傳性由天賦徳旣具矣蓋有爲而必成天實相之諒無施而不可

與著作啟

學有宗師行依坊表懷鈆東觀儼墨客之丈人賣劍南州化潢池之赤子

與路分啟

學苑名流淸朝望族暫持剡節鈐一路之兵符已促翰音飛十行之丹詔

與樂平丞啟

某官學有淵源行無瑕玷賢科射防見林內之孤羆圃畱賢嘆棘中之棲鳯

招安福士人王丞民瞻啟

名髙物表固遐想於淸規識照幾先宜洞明於世務借馬預觀於慣馭陳羔敢愧於非儀某官聖世逸才南州望士安貧守節懷昔賢樂道之心勇退養恬躬幽人嘉遁之操某濫分支郡適處名邦虛齊相之堂敢希蹤於前哲結王生之韈覬少遂於初心

謝禮物接見啟

肅將使節逺防方朝偶修候館之儀獲奉華軒之寵更勤幣好益賁笥光

謝土物啟

車書共道已喜暢於皇猷金蘭同心復幸承於仁契三陳貺施訖荷雅懷

謝鄭監惠龍團茶啟

魚腹得書光動五云之體龍芽出焙香浮十襲之緘拜賜知榮撫躬增感竊以艸魁稱瑞山谷呈祥方東君尙困於寒威肇將迎气而北苑已偸於春色助發喊山英糵地靈範模天巧蟾背候淸芬之裂鳯圑誇鬭品之髙故黃芽紫筍之嘉名竸標物產而赤印白泥之健足已走京塵若其玳席綸闈瑣牎棐幾猊炷篆沈煙之碧虯檐暾朝日之紅揮玉麈而唾落珠璣灑錦牋而文摛組綉是宜鏗鍧碾月颼防煎風石鼎煮蚯蚓方鳴磁甌焙鷓鴣防暖漚花泛滿云腳橫斜研玉川七椀之淸味顧渚兩旗之號代酒聖者固非美事謂酪奴者尢非知音念睿賜下頒惟富蓄於戚裏侯家之第然餘波所及乃下沾於蓽門圭竇之人某也才謝好防性非顚陸尙昧候湯於魚目豈能品水於虎跑枕石眠云未淸神觀和鈆防筆多滯捜今也啟篋分香揮輪碎璧瀹奇芬而破悶潄浮浡以生春顧一榻淸風不復昏迷於蝶夢𨿽三杯軟飽未妨捜攪於蔬腸賜重兼金光生蔀屋玆蓋伏遇提舉殿撰功名餘事閥閱冠時韋平繼相種之芳王謝振家聲之盛便蕃天錫久藏閩貢之珍璀璨徳輝轉及吳儂之賤蕞然瑣質泳乃深恩某遂得澡瀹精神篆雕心府遺之孫子後世豈無傳焉味在齒牙流風猶有存者其爲感愧曷易敷殫

回入館土物啟

飭徒蕆事偶玷司存汛館納車遽寛仰止少代陳羔之薦用伸還贄之儀

再回入館土物啟

嚴車向闕方幸覿於淸標整棹觀瀾已夙聞於戎禦將恐一辭而退姑成三問之勤

髙麗入館人事啟

車徒卽館方遲三積之靡充主獻未羞再辱旅酬之下貺惠已逾於縞帶報尙乏於瓊琚

欽定四庫全書

東牟集卷十三

宋王洋撰序

趙節度使進經解序

先帝臨禦惇敍九族思割其蔞以爲宗社嘉薦於是箝以大義服以大訓表以大寵所以旌升褒拔罔不備盡竊原聖神之意若曰宗室王室之翳也翳不蔽者風或戾之故周之宗盟異姓爲後漢封同姓以張犬牙是不保翳而懼戾乎且無鑑於漢氏姑監於有唐彼三百年中有能以文章先多士政術出治表鼓行人間以取相位者數以八九凡我同姓誰云不如而視彼爲不可及也邪爰自中原以來淬厲頭角抗飾器度以致顯用者甚眾內則執筆札趨奉甘泉外則擁旌旄蕃輔京師以十數而未止也斯非聖神之妙化帝室之光華者哉先是溫州刺史開國天水郡公宗室元老潛心古學不事浮競精微莊靖洞入神骨方建中之初元獻論語說上之先帝詔曰仲尼沒而防言絕惟諸弟子之所記𨿽齊魯諸儒窮之有不能盡汝居近屬處顯位而能討論撰輯著之章句甚矣好學之篤也公讀詔泣下益自激昻繼爲易說獻之以爲未足又解老子八十一章當天寧祝釐陳九九之數備報上之義嗟乎心術之妙如是其逺且奧也嵗往月來物異事攺公之子子攸收公遺文於五厄之餘論語易說二書亡矣惟道徳經獨存子攸將寵彰其先人以詒後昆也某與子攸異時遊宦江西有王事之契紹興戊辰子攸官旴江爲戎帥遣人走上饒之弋陽屬某爲之序某何幸掛名經端以同此不沒也竊嘗聞之和平之音淡泊懽愉之辭難工天水公生爲帝族屬又稱尊乃能屏卻嗜好不從流俗獨師其心而古之此非天性篤好與時俱昌者邪夫以云漢之章褒逾華衮則錦繡之美朱黃之文有足以爲公悅目之嫌者乎探闕裏之遺思鉤羲經之奧旨則紛華盛麗驚愚駭俗有足以爲公動心之具者乎師道徳淵源之宗懷慈儉不爭之寶則淸房曲室金瑑玉璫有足以爲公膚腠之安者乎舎彼取此其有識之者矣昔劉向父子漢公族之望也博極諸書剖判藝文固儒者之規範也若鴻寶苑祕書方士語爾得之枕中以爲黃金可成此何等事業而忍爲之邪然其惓惓之義著而不忘愛君之心老而彌篤𨿽自任若此亦史氏有以表著之也今天水公以古義修身子攸尙克似之樂善不倦考之史法公之父子俱當得書矣某旣讀公之書樂先帝訓肓之澤以至於今永觀厥成也序而記之庶幾班氏之用心焉

養源齋序

大梁李子王姬五世孫也少孤附外氏陪鼎以炊旣長襟韻峻發不可禁制好爲詩章掠取風月據爲已用華則是矣實或疑焉閒掃一室橫几案散緗帙寤寐其中求名於予予以養源目之且告之故曰子知源之爲貴乎物之最鉅宜莫若海而三王之祭河實先之不以此源而彼委故耶夫五行者行而不畱之謂也然金木之質一受其成有粲繁而朐有艷【案艷字下原脫一字】而枯不能自化人實化諸惟水之性與神爲徒灝灝汗汗入有出無噓呵薫蒸潗濬太虛昆侖之穴脈於天衢一派萬仞周行八區寰瀛𨿽大乃鐘其餘物之有源不旣貴乎李子聞之曰水之源則聞命矣敢問學之源安在予推而辭之曰止子歸而求焉則吾與子同學

方子曲肱齋序

銀峯方子一日扣門而問予曰我之生也我先人嘉我初則取兗儒之受氏以命我名我自束髮念之求所以勝彼者未可得也今不幸先人棄養惸惸之孤恐無以終奉前訓今且於舊廬之西別爲宴處時曲肱而枕之以求吾志因以名吾室庶幾其不墜是訓也有過而抵予者曰子之爲道也固如是乎彼大賢者饑則具一簞之食渇則奉一瓢之飲其心殆未嘗饑渇爲也饑渇者夫子之道耳今子少而文以文名長而仕以仕進日者乘使軒過閭巷坐車中自如嫂婦下機童稚奔走人自是賜子矣何敢望回也我聞是而病之未有以告也叟以爲何如予徐謂之曰方子無以是爲病也子之師古人將師其心乎師其態乎今有人曰吾聞塗之人可與爲禹禹跳而吾趨非也躑吾足而跳之人孰謂不然則稚子皆知笑之矣子其厲先公所以授子之志從事於所謂四目視聴言動非禮弗克𨿽舎簞食而大烹卻瓢飲而薦醴從其所得於外而內無損焉子之肱直可也曲可也其何異於用哉且是言也吾知子旣踐之矣故敢因或人之辭以爲告子其許之乎

葉子發珠玉集序

予少長江淮知儀眞吳元常爲勝士宣和甲辰嵗識元常於濠梁自是歷靖康至紹興中或離或合合必相勞苦慰勉以善行撫掌道舊故意無不同元常習禪學至欲稍問靜法卽笑而不答睨予而呧之予自度學不能造道辧不能折理因黙不語置元常於方外而自處以懵昧退托之地然後乃愜後累年客有言曰吳元常今爲光禪師屏居南嶽不通水火久之有貴人舊遊招禪師欲敍契濶旣造賔序典謁者不知爲元常也狀貌短陋無須髯敗衣塵色疑其有求不爲通謁腹饑餒又不忍去旣見甚懽主人沃茶鼎泛語亹亹不絕日暮始歸疾索餅飯寺奴不時供元常怒叱之四體【案四體上有闕文】元常予畏人也始者欲外形骸不立一物而終以形骸爲累是又何哉予嘗得柳子厚書其初徙江湖也意欲求山林之樂忘羇窮之憂寺之西軒盡得登覽之美已乃履鐵鑪步遊黃溪自西山入鈷鉧潭伐翳蔽取小邱入袁家橋渇以石渠石澗爲飲可以忘憂矣又窮而西得小石潭至則竹樹環合寂寥無人以其境過淸不可久居乃記之而去向使子厚自輔其气不失中和姑取溪石竹箭之觀以洗塵滓而暢幽情不爲旣適矣乎必欲遂窮荒虛之境探巖谷之穴至淒神寒骨而後已吾意子厚旣歸嘗引馬氏妓酌酒緩歌以自慰也則向之至淸者又安在哉劍川葉子發相見於上饒其爲人髙明辧達疎眉哆口宜大用於世者一日過予出書軸二曰吾不仕又絕婚聘近次第前人禪學爲拈古珠玉集將鑱其說以行於世噫吾病夫塵勞之人不知洗削外慮同遊於至樂之域吾之書爲是作也君其爲我敍之予受其書讀之茫然不知所自欲綴補傅防透徹掛名書端以自耀鬻又懼子發之呧予如元常也子發又謂予曰我於吳門得庵宅焉一丘曲折天地奇奧處也近與人境相接過者日十數而莫有顧者此天以遺我我將爲巖居而終老焉予旣髙子發之才惜其且老不見於世而獨得於至言妙道邈不可及而又懼其未止而更求或反其初而畔其始也故誦元常子厚之事以告焉予少聞幽禪之學以誠自解乃可發口其或不知而彊悟習辧以取髙寄笑以藏術者謂之戱論罪在不貸予不敢自取不貸之罪故言止於此惟君幸寛之

記

無盡藏齋記

淸江韋子謂其友人王某曰吾老矣顧念少年庭前奏棃栗少長隨昆弟奏溫凊大昕之朝鼔篋授業奏聲利裹我荷服拲我手板趨走官長前奏簿書期防蓋吾心未嘗一日虛也日月往來風舁霧轡思慮變化自傷塵勞乃結茅淸江之上葺先人居俯仰宇宙面埶空濶傲睨萬象有求於吾吾皆給之巖扉開闔煙雲冉衍如求吾詩吾以詩律之幽花研春秋月耀夜山長鳥還沙暖鷺戱如求吾文吾以句繪之愈感愈給初無畱難不知在彼爲無窮邪在我爲無窮邪蓋當是時省吾心未嘗一日實也有髙人皇甫君榜吾齋曰無盡藏吾之心有起焉子以爲何如予徐答之曰韋子予與子昔宣和中同壇士也識子有年數矣嘗靜法格之子之貌濟矣今而果副予是望也當子之心事物實之其識所謂無盡者哉及中扃虛明內外蕩澈愈給愈全不知所以然而然旣已知其天又烏證乎虛緣韋子一笑遂書以爲齋記

書鄭氏捨田記

親旣沒泛者亡之思者存之存之而靡有及也曰浮屠道人心無爲之屬念淸淨惟是朝夕飲食之用或有以動其心則勝念弗崇有能具是供供之俾克專意於道萬物不幹其志則彼以心香勝念薫導薦供施者當獲善報仁人孝子之心固知是言非若剖劑交別可以市質而券取也然猶爲之豈有它哉以謂與其委吾親而無以爲佛書有是而吾之力可以及之舎焉弗圖是眞委吾親矣爰有割口分之業以奉其徒者久之浮屠人衣食其中藝治灌沃化瘠爲腴辟菑爲良日以贍給而施者之家支庶寖逺或不守先業視居作之產顧出其下則恚而矢之曰吾之先爲是區區將燕及吾祖且大庇我後之人也今報享之狀冥不可詰而受施者顯防其利是舛也宜有以谷我不然盍返吾田之爲得也有不吾與吾其訟取之於是僧俗相捽起而爲讎吏持其競弄而蝕之經更嵗時不示決奪至兩蕩其業訟爲閒田而後已其視初施之心豈不逺哉貴溪鄭氏爲冢舎以守先塋俾僧宗元涖之又分田以爲永業其大人有以文學取科目爲郡大吏者思微圖逺懲是物也乃自言於邑一書於籍一驗於符與宗元盟而歸焉宗元亦詳審練達能副其意書邑符於石而刻之以示不可瀆者間爲予道其事求書其後予聞而悲之於心有感焉噫若鄭氏之施宗元之受其果能相與崇其勝念而無交捽之患者哉

泗洲院記

常山縣北郭門之外延緣山麓僅五六里許跨溪以石爲梁北下數步有浮圗氏之居邑人號曰石佛寺訪其所從來云後唐中有販牛客夜宿溪岸聞鐃鈸鐘鼔之音及旦訊諸父老此地得無佛僧庵寮處近邪皆曰無之次夕是客復寓舊止觀沙洲上中夜光熖騰起立表以識之率同輩穿土丈餘得石佛像如泗洲洗濯置路傍瞻禮而去後賈牛獲息倍稱旋過其地葺茅設飯供以報自後邑裏禱病卽痊乞男女輒應至晉天福七年夏大旱祈雨有感縣具狀聞州州上於朝符下許建祠宇額爲泗洲院卽山防石造堂殿請僧住持從爾顯化一方祈求響應矣邑士賢良王公介少日讀書寺中每旦詣石像前祈延母壽仍乞嗣息繼生四子兄弟皆以儒學爲時聞人其叔季仍登巍科致身侍從賢良公官爲祠部員外郎累贈少師得非盡誠香火靈應所佑邪進士徐淸臣每念寺宇隘陋不能安眾與主僧維良議遷寛敞之所邑令徐君力贊成之然患無五百弓之基防三衢鄕璩君承奉之子進士國華雲家有讜溪之北沙汀延袤兩溪圍繞地勢平正敢獻以建佛宇政和辛卯卜新遷祠維良復念石像重甚人力不勝舉夜夢石像告以坐石破作兩片去之可也次日視之其石果裂遂棄坐十夫不力而舉行矣宣和甲辰知縣事朝奉郎郭元祈雨乞嗣屢應施俸錢建殿繼而奉議郎方翺邀慧覺總持大師淸秀住持修築精備植立功堅紹興甲子年洪水暴疾飄蕩一空特存大殿寄居貳卿魏公郎中靳公率眾布金凡講誦之堂偃息之室伊蒲之防啟閉之戶東西夾廡煥然一新壯麗而髙明矣進士孫謙亨獨施財駕橋以通往來歲時士庶遊行有請於石佛僧者爲利不細昔唐朝大徹禪師飛錫至洞山明果寺遺錫溪下以石函貯之後有髙僧月道者於九峯翠巖舍身信士萬餘眾咸集道者自髙峯跳下神物防持略無所傷道者云大眾共證豈無異事募三百餘力發大石得函啟函獲錫杖授小師有端戒令祕藏勿輕付受諸方競求不可得端一日忽召前住持僧懷智遺之防郭宰建殿因爲石像法具大徹師得非泗洲後身乎其符契如此院當饒歙往來支逕而爲開化縣大道行旅衝衝不絕今住持淸秀應接不倦得士庶之譽而戒律甚嚴逺近信向石佛之居異時當成方廣大剎矣余嘗過其居愛其潔雅一日造門以記爲請因銓次之

贊

劉行簡墨竹贊

瀏遊浮翔君之長也純直靜黙君之徳也滌炎懷風君之功也山澤之臞儒非君其誰如也

宣首座眞贊【宣屢不受請】

請它不去求它不與陌上春風鸎啼燕語

黃龍南和尙眞贊

非南非北非語非黙虎嘯龍吟雷驚電掣木落歸根水淸石出

跋

跋馮子容家藏章聖禦書

章聖皇帝大禮慶成詩一章有忠賢翼贊之言乃知賜近臣之與祀事者文懿公當國故受其目焉詩無符璽意者賡歌之臣皆有別本篆云蘂簡其復歸西淸與非小臣所得知也公之五世孫預襲而藏之百有餘年罔敢失墜使後世得以想望當時文物之盛所貴於故家遺俗者其在斯乎至於云漢之章盈成之象臣不得而名言也

跋杜仲微書出師表

諸葛孔明與杜微終不盡其用吾意二人各有遺恨今杜仲微以所精隸法爲諸葛公書出師表一通二杜相去千載姓名符合豈精神往來思報知遇固未泯乎𨿽事理冥符吾不得而知吾所知者姜維黃皓輩縱使子孫尙在不知出此矣

跋徳淸沈敏學先君銘

祖逺矣仁人之心欲其不亡而九原之骨不可作也然則柰何蓋不死其名而已不死其名有道乎曰求必傳之手黼黻其善行刻之金石內之壙中騰其文於四方如是宜不亡也今有人焉以爲未足取其上世之銘旦旦誦之遇當世能言之士又乞言以申寵之以展侈其義執未聞之耳而告之曰銘皆實語與懷金錢輸米得佳傳者異子其觀於彼人之獲丰艾也聞者曰諾乃已此其爲不死其祖不亦過甚矣哉王子以賢者過之無傷也其人謂誰溪沈良能字敏學一字子卿

欽定四庫全書

東牟集卷十四

宋王洋撰

祭文

祭程伯禹龍圖文

嗚呼天生哲人爲後學師公稟於天實允蹈之名冠多士位升進途三十六載道防形朐眷惟前哲歐王蘇公六十六年咸以令終公之反眞亦極如此豈其名儒先後同軌惟我於公實聨姻婭津亭一別音容永謝不能越境白馬素巾寓哀一奠有媿古人

祭楊仁靖知縣文

嗚呼天之生賢若將有爲已而不然人胡不悲惟君所秉柔惠正順內施於家外施於政視人如傷誠意殫盡人有七情君去其六無好無惡孰樂孰欲喜不形於顏揚怒不存於心曲惟哀獨存化爲畏懼卑恭謙和行必擇路上天之報意其必丰如何不淑官止一同顧惟飄零嘗托末防聞君之訃志奪气捐遙致薄奠哀情莫宣魂而有靈監此誠悁

祭弋陽祝宰文

嗚呼淳徳之茂天實相之中道而夭云誰喪之亷以厲已公以仁民明明上天云乎不聞勤勞下邑政成在邇方謂旌書敷榮故里如何不淑一旐翩翩白叟黃童泣涕漣漣昔我見公實佐富陽垂二十年有此防傷我病且庸公壯而丰病庸尙在丰壯俄空死生禍福孰能防之奠此一觴文以侑之

墓志

楊隠君墓志

君諱潛字彥升其先華陰農人惟楊氏別姓以來數千載間世爲盛族迹其逋遷裔冑所至皆有異人𨿽黃唐姚姒有不及者大抵重於叔向貴於赤泉侯極於漢太尉今散處郡國流分別有兜鍪而貂蟬者有儒冠而鼎食者有窮經論道爲一世宗仰者有隠居閒處身巖壑而名振天衢者皆華陰之族無它楊焉君世居將樂之瀚溪蓋別自浦城之族大王父某王父某考某皆隠徳不仕而其徳名著於鄕社者累葉不同故直而和願而恭其言也訒大王父之徳也剛而毅縱而度力兼數夫而毫視萬物者王父之量也纉二父之志通古今之學固窮厲節不求逹聞則皇考其人焉君昆弟四人在皇考爲仲子天性警悟自知讀書初加弁服名譽赫然嘗自言爲人後者非名爵相繼之謂顧不可墜者節也謂四知之可畏則故人之金可卻矣辧三者之不惑則奕世之澤必厚矣今華陰之田果安在哉人田千阡陌吾田乎淸白彼千阡陌者未百年而易族吾淸白者在千載而不竭歸乎歸乎其蹈吾祖以食淸白之田乎由是公於鄕黨則推其餘以施而人無饑者蓋其事親則就養無方而族黨之人無不令於父母者居喪結倚廬號泣孺慕而禽鳥之瑞至焉初宣和中方田法行鄕人盻盻未知所向君爲廋詞語人曰五鄙之廬舂糧而趨隼旟之丘倍稱是求平衍而腴將困於租銖銖鈞之等分是圖防其法中止時無知者後三十年復舉經界邑人追思公言有識者觧之曰五鄙之廬邑也舂糧而趨百里也隼旟之邱州也倍稱是求則百里者二焉以吾鄕去州邑逺其地衍沃將有渫惡氏者委重於此者當以等級逺近均之則當矣後果析爲九等銖銖較之始得其平故鄕裏推公明哲絕人非智所及初漢太尉凡四子長曰奉季曰牧二族爲尢盛今秦吳諸族皆本於二祖惟浦城之族出於秉以禮經考之傳於奉者宜爲大宗傳秉傳牧者宜爲小宗而秉嘗爲別族繼別者百世不遷故在楊氏世譜凡奉牧之後皆宜祖於太尉而繼秉者祖於家其敍乃正今以世譜考之自食我之禍子孫逃於華陰山谷永嘉之亂占籍上饒唐上元中劉展陷潤升吳防弗寜又避地於建安之吳興王氏據有閩粵與李氏爲敵國吳人致討建安震恐十一世祖徙居將樂之光明後自光明復居瀚溪之族於浦城而浦城之族出於瀚溪境接長河其俗獷戾視法令爲紙上語君家三世以善道化之其俗防變向使如君者天假之年漸致四方長者以徳爲池澆濯其俗益古其俗可也重車出門中道折軸其爲士者惜之君以建炎元年嵗在丁未終於裏第享年四十有四越三年九月於將樂都嶺之原先一月有雙筍生塋前不日成竹物生之異時士夫歌詠者甚眾人以爲淸徳之瑞且知子孫之慶雲娶馬氏有二男子長曰傑歷任陽山尉前信州司戶參軍次曰佐後君一年而卒孫四人如範如筠皆舉進士余尙防方民曹之官於信也予寓處郡下與傑從遊相好一日語予曰我先人棄諸孤二十餘年旣克襄事大懼潛徳不顯埋名地下願求令辭以表之予謝不令恐無以彰令徳者旣歸逾年遣人具書幣走上饒求遂前請予適有事於淮浦書不克報是秋又書來促曰碑已具幸終賜乃書以授使者君之善行甚眾而獨沈於鄕後之鄕人其爼豆之與銘曰【闕文】

右朝奉郎王公墓志

公諱彥隆字仲禮世爲江州徳安縣敷里人大王父世規累贈太師妣陳氏贈江國太夫人王父韶故任觀文殿學士正義大夫贈太師燕國公謚襄敏妣楊氏燕國夫人劉氏燕國太夫人考某故任大理評事累贈朝請郎妣李氏贈宜人公以季父厚任補假承務郎官七遷至朝奉郎錫五品服歷任陳州湖城尉汝州司刑曹掾熈河蘭防路安撫司幹當公事丁內艱不赴監無爲軍酒稅不釐務河寜府永寜縣丞移知河南縣事建炎二年七月以疾終享年五十有一徳安蓋敷淺原之地公之先有諱淺者當唐昭宗時仕至鎭南軍節度左廂兵馬使檢校右散騎常侍兼禦史大夫其後當五季之際譜牒散落世家不明由公而上可考者七世曰諱果曰諱贇爲七世六世祖曰諱明贈太子少保曰諱承壽贈太子少傅少傅子曰諱世規卽太師公也自太師以上皆晦徳不仕太師嘗一舉於有司不第遂隠於敷陽山時人師尊之作敷陽山記號敷陽先生嗣子曰韶卽觀文燕國襄敏公也方熈寜初神宗臨禦考數圖貢以爲西戎自寶元以來防劉邊陲非茵褥髮櫛無以示逺而一時將帥殆無可當一面者思得異人任以股肱於是襄敏公上書闕下以爲夏人所恃雜余種候摭扞衛埋根藏穴故能跳踉使我邊鄙時竦今若招納大酋啖以嗜利不則以兵威之剪落爪牙孽種自息書上翌日召見詔乘傳詣邊不四年大功克立開熈河道後數年自樞府諸老連帥洪鄂擁旄仗節旌旗錦繡充塞故里由是徳化之王爲江左甲族衣冠之盛榮耀一時公自防植立不羣善行表著季父奇之先任以官及拂纓就任果能保徳振譽承似先世益崇其門君子稱焉其在湖城也當闗輔咽喉地逋逃雜沓朝變夕易又闗市所需非商旅通行者禁甚嚴銖稱兩計積笞倍黥一日有挾香盜行者公嘆曰吾爲尉吏求盜是任姦不可縱法不可防然以銖兩之姦刑人之膚非仁聖意也顧吏曰投之火中眞薰鬻邪旣焚曰果非也縱遣之自是犯法者益少陜民嵗迎嶽神揭竿而趨曰神命取某物則雜然和之人莫敢較公適出見狀止車而招之使胥命於神曰神果有求無敢弗共久之報曰神無求也攝姦首笞而拲之其黨散走自是亦無繼者及在永寜畱守以河南不治換公爲河南令河南最部刺史交章薦之不果用秩滿南歸道由金陵江南使者一見喜甚曰公防河南之政來更爲我施百里之惠卽檄公領饒之浮梁浮梁固劇邑也公至條分別簡戢辧揵復以課聞時有大冦犯旁邑居人搶攘有姦人盜尉以逃將誘致亡命爲亂公微伺得之召父老豪傑疏其惡謀乃斬以徇邑人徳之繪公以祠焉公天性嚴重風度凝逺文詞蒨秀與人交終身無悔吝家居不見惰容然而降接裕大和气薫然故家人忘貧而樂焉公之卒也諸孤皆防故平生行事往往得之耆舊然存而在人有不可掩者焉夫人臨川晏氏朝奉大夫諱天常之女淑徳懿行有聞於鄕子三人長曰萬章今爲右從政郎房州廣陵縣令次曰萬夫次曰萬裕咸克修舉以世其家紹興辛未某托寓上饒公之葬已有年矣萬裕持潭郡丞雷公之狀求爲銘以揭於墓某旣考其行事敍次如此又繼以銘銘曰彭澤之西豫章之北百產之奇千尋之木鐘奇孕秀篤生異人異人維何燕公虎臣洗折戎醜宣我王靈丹靑傳像廊廟垂紳慶流衍迆乃降厥世河南政尊浮梁像偉公身𨿽亡公徳未已敷原之澤孫孫子子

隱士何君墓志

丰畜不施令聞不馳徳昭而夷防塗其生而匱其死有人哉富春樵隱何君名防字子楚本建安人博士正通中子也博士諱去非正通字也以儒業起家旣中科選又好談古兵法爲人亷勁踔悍書無所不讀自墳典傳訓系史子記以至天文地理陰陽時數山川虫魚艸木詭異之說莫不誦曉眉山蘇公嘗薦之曰伏見何去非文章論議實有過人筆勢雄防得楚漢間風力元丰中先帝覧去非廷防異之使教授武學不久遂爲博士今出之徐州乃以左遷乞除一館職以彰先帝知人之明一經題目決無虛士由是士知正通者益眾嘗代侯公說項羽設辭雜眉山書中蘇公見之弗拒也卒於通判滄州世多惜之死葬富陽縣韓靑谷以嘗令富陽而民懷之也君少嗜學盡得父書又自以父子世名蘇氏凡蘇公遺文刀筆題志小辯雜說巧發弄語無不収誦縱橫用之而不知本家貧不肯拘局以謀進取去來泛泊率無常棲晚乃卜築韓靑以保先塋生所至必得名客勝士與之定交觴行辯發旁采捷出探度物象咀其英華吳中人士翕然好之先吳有遁叟和靖處士林逋自逃空曠詩窮工奇侵泄太巧司命者殆憫其生而除其祿俾以其饑鳴故士多病之鮮道其傳者獨幽慕之士或儀於丹靑以配前哲亦不過酌寒泉以爲爵實采秋菊以爲加籩簿正具矣爼珍鼎肉葅臡防脯不以分也及好事者慕君不蹈聲祿卽又比貌繪畫而以君爲似焉君以長身瘠色凍肩酸骨突顴曼顙星瞳霧竅且好爲靑麻短制時曳曲竹謦欬林莽中步登半峯以望江潮不知君者以君何營也人謂和靖旣困宜傷其生而悔其始死自投於司命一爲攺圖以澤其臘乎今相去數十年以精神與君而君又安樂之吾知和靖不恨矣大抵君之徳淸而腴詩勁而和比之物倫松竹類也古今談者官松而君竹舉無異辭卽君之名其可辭乎爲是而稱隠君可不可也紹興乙丑十一月十三日以疾卒於樵居樵居在博士故塋之前生居其所而死瘞於園焉享年六十有九凡三娶二馬氏皆先君卒其後王氏収君而瘞之子二人曰承休曰承祖孫一人女孫一人尙防將終謂其妻曰我旣無以遺若環壁無可易錢充葬費者可錄我平生翫意具畫若干捲硯二削格佩雜物若干種舉送吾所厚某人取其償以瘞我無與爭事絞衿衾冒斂手足形可也語畢臥瞑妻就視絕矣妻皆如言卜是年十二月某日瘞君於所定之宂焉初博士爲徐州學官君尙少得黃預魏衍淵源同升陳先生無已堂透引句律其後學成所與以文雅相引重者甚眾今槪舉數公世所共知者浚儀趙令畤徳麟終安定王三衢毛滂澤民終部使者山陽李仲舒漢臣終應天少尹胥山沈晦元用今爲西淸學士吳興劉一止行簡爲給事中陽羨蔣粲宣卿爲本道安撫使東牟王伯淮景源爲臨江守錢塘闗注子東爲太學博士此人皆知名當世其褒抜賞裁人用聼決咸欲挽君大之而終不能也他朐儒彥士城郭邑落之秀願交於君或拒或予不可凡目毎嘆視君困借爲淸談而已其命也歟嗚呼君之生淸集其身及其死恨結於友讀其詩芳傳於世人謂君此皆自得於我而天所與君不與也寒一握薪饑一溢米塵蛙魚釡僧殘客余此天與君者也其理迷矣𨿽有知者不能識也而況如予者乎君未卒數月嘗有書抵予曰我見子某文銘某人而信可傳也我死亦求君銘而傳我焉予讀之以爲漫也逹命者不惡鬼事是相與爲文酒戱爾投冗部中久不省錄逮君之訃至錢塘吳諮周朋偶來過書庋繙故楮一取而得之噫豈魄兆邪或者純明亮直屛決昏翳而有以前識者邪是又予所不能知也姑載其實而銘之以成其志云銘曰幹堅而折命舒而掣道柔而缺食寂而詩發噫來之人兮母傷其防樾

吳周朋墓志

君諱諮字周朋姓吳氏世爲錢瑭人故建中諌官師禮之子廣陵王先生諱令嫡外孫今尙書郎信陽守名說之弟也防踔厲挺防漸濡父祖訓義文藝事多不學而能者不善爲章句學一試有司不中遂棄去靖康初淵聖嗣位信陽方持節浙部遣君奉表闕下推恩入仕一詣曹未受事徑歸臥裏中防叛卒弄兵奪囊稍無餘君旣晚走浙東益自縱意讀書不悅爲吏事知舊更彊之不得已調長沙簿蓋受命九年矣秩滿至行在朝廷知其才畱軍噐所爲幹官而領四方鍛工防數千人攺煎攻煉刮磨洗削鈞石出入縱手按之以十爲一引手挽之以百爲千又其間竄名趨走多右曹大官君以緑袍吏嶄嶄其間毫纎繩治率以亷約厲以勤察曹吏斂手久之武庫充牣噐械精巧朝廷益欲用之薦君宜攺秩者凡十餘章以法未用也始務學尢好字書以爲東晉以來競貴婉媚殊失古意而六書之品有繆書虫篆𨿽古意不給趣辦獨蔡中郎工爲分髙不失本意下可兼習俗視顏魯公郭忠恕較量奇耦以救差舛而卒不大見力省工倍莫如是學乃潛心漢晝經夜畫用意至到神艷奇出大者徑數尺動蕩耳目小者錙銖方略粲然可悅防祕書閣成上幸視見君所書石渠二字一時從禦冠冕內外貴人並目同說名聲赫然竦動一時皆意君顯用且不久防有論他事者因緣及君免所居官時嶺南使者求良吏自助君得漕司幹官紹興戊辰之冬君到官防二年矣蠱者飭廢者舉自經略使諸司官交章薦之而君得疾以卒是嵗十一月也享年五十一娶王氏子二人長曰琢防曰耆老始予先君與司諫同防學相慕用先君晚得一女愛甚因君委禽遂妻之君之卒也王氏自番禺扶旅柩防二兒將歸葬於臨安舟至九江信陽使人止之曰我已請於朝丐予祠官歸瘞吾弟吾之孥幸畱南康可相就分杯析勺以待無遽念他日也王氏遵命挽舟復上以需要不過嵗月卜良日以葬焉方予自鄱陽郡吏失官寓上饒境中與君尢隔濶書三往不報竊嘆曰予之困亦使韋郎迹疎乎防年収君寓書曰我自去冬得上气病憒憒害作書縱彊勉恐欹斜貽知舊憂今治疾良愈故相報後有人士自南方來云我觀見周朋於牀下病實憂人醫療亾狀曰良愈非情語寛逺憂耳又數月有來者防銜一書予意必非他人勞苦外就掣取之果周朋書封題印識無恙未暇問他事少焉其人蹙而進曰我得是書凡六月道滯畱故不速逹行畱嶺下有自嶺表來明言周朋死矣此蓋生前書也言未防而妹以訃至矣妹之言曰前發鄕裏時郎語妹我傍先塋得善地度捐財若干得之妹心知語類不祥不忍問亦不復言後病侵遣人私貨果得之又病中嘗語妹曰我死必求乃兄作刻石語以表吾志若其勿防嗚呼予與君爲近親又先君之愛壻也乃揮涕而敍之銘曰才以奮志藝以厲气若奮若厲終焉莫遂柱也摘齒馬也守閭三千之勞不防於蒲以脫其輿其命也吁

李夫人墓志

夫人李氏諱玨海州朐山人曾祖某贈太子少保祖某尙書比部郎中贈太子少傅考某舒州淮寜縣尉自少傅徙籍楚州遂爲楚州山陽人夫人堂昆諱棁位至尙書右丞祖以上皆贈宮傅亞保曾祖妣丁氏繼王氏祖妣喬氏皆郡夫人淮寜府君少有不羣之材年二十與兄仲將同中元祐三年進士第文章奇變辯論踔發識者期以華顯然竟不偶以卒人士傷之夫人生四年而孤妣程氏磁湖大族守志不奪故夫人不失鞠飬且有訓法世父官久寖爲聞人出入踐歷持節數路其後右丞益貴一門羣從衣冠相望爲淮上甲族夫人方年少不識艱苦世父爲擇對以歸觀察公焉時觀察公方困殄倦匱旅食京國諸李老人或以爲疑而夫人從之晏如撫字睦育族黨無二言人以爲難其爲京畿部從事也通議府君兩碩人殯尙未克葬獨居憂之夫人言曰吾觀君之憂未嘗爲身謀方一出近部而坐常側席其有懷邪公嘆曰吾之親委於地垂二十年今錄吾槖未足以瘞坐是憂爾夫人曰其無爲也吾羸吾服吾枵吾腹積而去之有贏於粟貞於陽卜必協丰祿期年乃遜於野當如君志始往視之果得郭氏之原郭人曰此吉祥也予我百金之償以寜而親以利而孫子公曰劵安在曰亡之矣公知其僞而不可詰又歸謀之夫人曰吾固告矣廢吾之楮袍以適市無家於余帯褊其止咸如其言事悉類舉於是二十年之寓殯一朝而復夫人之明識逹義聞者奇之噫向使隠然當男子事其自著見豈易旣乎惟女子之徳正於閫內故其可述者如此而已至其孝於親睦於黨以順從夫以義訓子人之所難夫人皆安行之必復次第比附而後成善則與夫假托浮行姑求窳名者殆無以異故略而不紀夫人享年六十有二終於防稽子傳之官實紹興庚午正月甲辰也初觀察公旁究異學間發語道未形事人不可測將終謂夫人曰今此吾其殆乎我歿後六七年君亦逝矣善自保與吾兒力持門戶其後夫人之終相距蓋七年云傳以其年四月旣望合祔於婺州城北至皮塢之兆銘曰有華於族有艶其祿乃脫其轂惟靖惟嗇惟勤惟徳終贏其宅內戒斯飭古訓是式其詔罔極

葉信臣墓志

紹興丁卯予寓信之貴溪取友二人其一曰鄭君字季洪其一曰葉君字信臣之兩人者皆倦於宦防困辱憊沮藤書蠧簡賈用不售與人言拘畏恇怯惟恐傷人而鄕裏後進咸畏憚之辯訟未決得二公語諭卽觧不幸有過惟恐二翁知之後數月季洪衰寒病甚竟死信臣亦先如江西後卒於官逾年盜發田野鼓行邑中一邑爲墟予聞而傷之竊求其故曰嗟乎向使一鄕長老皆如季洪信臣出入阡陌以不競之徳化之慕而從者以十爲百以百爲千以千爲萬以成順悌遜避之俗則兵無所投其刄𨿽有惡少年頑不可革亦無黨外之助其荼毒於眾必不如是酷也邑之羣士聞之咈然不受曰吾邑推二翁之賢固也吾曹豈皆豪誕縱肆以致憤疾者邪彼不吾憚非吾有以取之也奚獨以爲吾罰予笑而謂之曰非是之謂也凡士之裏居與出而涖官者異孔子居鄕黨似不能言豈眞不能言防子之邑仕而賢羨而富者凡防人其仕者入必奧出必佩色荘而體舒間從車馬過邑長吏則平揖而進與之抗衡如是故賤者日隔其羨而富則服都而貎澤囷食而從給嵗時酒肉歌勸鼓侑鶉衣之客毛褐不通如是故貧者自疎至於特逹之賢則又端重簡肅好惡絕俗道古今養名譽詩章嘯詠傳發光采如是故愚者不知其觧非如二翁仕矣而態民也賢矣而志降也文章之美學問之富過人數等而不自有也行李道路遇農而農遇而故澤之入人如是其力也我無心兵彼其兵我乎凡予之言非獨偉兩翁之誠也欲自是賢士大夫幸而裏居無事表暴略是三病以保三美豈惟一鄕將天下是效聞者乃悅而以予之言爲然嗚呼父兄之教不先子弟之率不謹漢儒是以賦王命也可不勉防信臣諱秉文大王父翰王父防考輔皆隠居不仕君童稚自知讀書年十三學爲文從時先生蔣公防又讀禮遂精奧義試有司爲第一由是知名後受業國學爲博士弟子老先生皆能知已而試於禮部連戰連屈乃退閒山中十餘年紹興五年朝廷推恩受一命服歷吉州龍泉主簿攝決曹掾以憂去久之調防州信丰尉紹興十九年九月丙申卒於信丰享年六十有七娶薛氏有賢操君防學困而歸薛夫人事之益畏故君以謀道自信而賤謀食者子男二人可久汝舟孫男七人南一南彊南圖南英南朋南仲南壽可久汝舟皆有學業可久明春秋學爲郡貢舉首後又與汝舟同試春官人以君爲有子至是諸孫皆亹亹服勤南彊南圖甫十嵗攻大篆知用筆意人又謂君有孫女三人長嫁進士祝廷祐次尙防孫女三人將以嵗在辛未九月某日瘞於仙源鄕招賓裏小櫪原毋夫人毛氏墓之左薛夫人先君卒十二年至是遂合葬方君之卒有擒賊之勞州上其狀未報前期可久走上饒求銘於予予昔假守廬陵君爲龍泉簿十年故人也乃爲之銘銘曰衍其實含其輝於何而年數之奇仁吾櫓信吾甲彼趫而厲色則洽表斯阡兆斯裏何以介之貽孫子

處士諸葛君墓志

君諱仲文字彥明信之上饒人實諸葛氏自君以上皆隱徳不仕君少家貧無以爲養懼親之憫焉乃自埋於賈區與時消息久之果致產百金日營甘脆以奉加豆大人樂之君曰子於爲養事立矣利不可防怨不可府流志而行善無取焉於是更求字學習誦詩訓以洗易其業鄕裏遂稱善人百年之俗習益不美以善進財爲智君有弟弗事事人或謂君宜爲無名錢別藏之無供諸子弟酒色費君曰不可也然此父母之愛吾將以志養志寧瘠我以肥彼豈瘠彼以肥我耶他日仲求異財君錄其產無餘藏仲旣得產破之君又以所益之財均焉仲亡婦防又從而衣食之婦以是慚而鄕鄰服其長者噫今人植材自營懷利相視兄弟諸父私計潛謀叔姒伯姊激訐掉罄其不詈辱而相稽者防何而君能化其族以及其黨以取信於鄕閭是亦難能也哉建炎初郡國戒嚴軍無見擔其輸粟餵軍者事聞往往報下命官然富人爭爲蔽匿莫先應命君時尙未丰給獨懷牒詣郡曰某願以私財若干佐縣官費吏大驚問君所欲君對狀類卜式眾益異之其後盜發旁邑事起倉猝君爲倡尢力君之知義樂施蓋此類也至於欵地以取甘成梁以利渉陶甓去塗以悅行旅修浮屠老子供而壯其宮不知其防何也享年六十有九男二人長俊乂先君卒次仲方女一人適郡人徐晞顏孫三人曰良材良輔良弼曾孫男女二人皆防初良材以其文過予學有師法久之又知其行之不羣於庸流也於予有奉摯之義故予因良材之請龔子之狀而爲君銘之君以紹興二十一年嵗在辛未十一月某日卒於寢以是年十二月壬午瘞於西禪梵慧院之側収君者亦良材也銘曰以智爲時以飬爲基以仁爲寶以靜爲師嗚呼後人尙克似之

劉隱君墓志

劉氏有事兄而盡弟者曰協事父而盡子者曰建兩人者皆有奇節旣瘞其親矣又以河南馮預之狀求銘於予予曰子之志則毅矣然吾聞子之爲葬具也易禪防寢衣爲絞衿衾冒今又不易其度而加費焉伐它山之石傭琢磨之工表而章之能具乎二人曰不然吾之親有志未遂有才弗試殆以黙死是旣隠其生矣吾不忍其死也使吾親托於金石使後世知有善名吾𨿽無田何以食爲予聞其言而悲之乃爲銘焉君諱靖共字子直大王父某中儒科仕至太常博士王父某贈承事郎父某終通直郎君之始父名槪者當元丰中名震一時所謂東明劉先生也一門羣從曰炳曰煥仕徽宗朝至宗伯列卿君挾門閥修名譽學問過人自防府縣學至貢於郊學文譽日廣貴防子弟皆出君下然至羣試往往不遂靖康中事多倉猝自大臣任事者皆思得奇材以濟國用故有徒步取侯印者相屬君素有物譽羣公爭取以爲從事君亦感所遇爲盡力如在惇宗院取鎭江舟濟宗子數十族崇安嗔噪卒振廩給之而戮首旤者士皆推服然仕不過初品推而進之則挽者屈抑而墮之則彊者勝是亦命夫晚居於信之貴溪優防忘年以其學訓行諸子故君之子建協之子延皆以少年連試於禮部貴溪冦火焚邑又蕩其區徙於弋陽汭口鎭逾年卒於寓捨實紹興二十一年十二月也享年六十有五急難之苦協實濟之子天長卽建也次未名先娶張氏故殿中丞淑之孫再娶趙氏承宣使仲敔之女趙氏以二女累君君擇對嫁遣之一適惇武郎趙不旣一適建州進士哀濤君以紹興壬申三月丁酉葬於汭口鎭新開山之北銘曰【闕文】

