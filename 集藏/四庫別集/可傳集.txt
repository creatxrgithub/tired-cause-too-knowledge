《可傳集》

﹝明﹞袁華撰欽定四庫全書

集部六

可傳集

別集類五

明

提要

臣等謹案可傳集一卷明袁華撰華有耕學齋詩集已著錄此本爲至正癸卯楊維楨所刪定華維楨弟子也前有維楨序稱吾鐵門稱能詩者南北凡百餘人求如張憲袁華者不能十人其集名亦維楨所題蓋推奬之甚至而維楨與李五舉論詩又稱梅一於酸鹽一於咸食鹽梅而味常得鹹酸之外若華之作僅一於鹹酸而已其說自相剌謬今觀其詩大都典雅有法一掃元季穠纎之習而開明初春容之派維楨所論蓋標舉司空圖說以味外之味務爲髙論耳其實一於酸鹹不猶愈於洪熈宣徳以後所謂臺閣體者並無酸鹹之可味乎未可遽以是薄華也華耕學齋稿卷帙較富世多行之此集明史蓺文志亦不著錄千頃堂書目𨿽著錄而不載卷數蓋黃虞稷亦未見之今以其爲楊維楨所手定去取頗嚴故一取其備一取其精與全集並著於錄焉

乾隆四十六年九月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●可傳集原序

老杜曰新詩句句盡堪傳作詩不可傳曽不愈轅下曲𨿽千章萬什徒殄廢人楮筆耳君子曰不作無欠唐詩人凡百廿有餘家其詩見於今可與杜老相傳者寧幾人哉予徒張憲嘗以筆削唐百廿家請於予予於各集選其可傳而無媿於君子議者什不能一二黃山谷甥四人皆善詩龜父者爲最龜父詩所積凡二千餘首黃著爲集其詩斤斤不百首谷因喜之以爲句句可傳者在此吾鐵門稱能詩者南北凡百餘人求如張憲及吳下袁華輩者不能十人華自二十歲後三十年所積亦無慮千有餘首而吾選之得如千首蓋又倍於龜父矣故命其集曰可傳好事者梓而行之求予序故予序之如此至正廿二年歲次癸卯春閏會稽楊維禎序

●欽定四庫全書

可傳集

﹝明﹞袁華撰

花遊曲

煙雲撲霧揺空蒙遊絲弱絮縈柔風木蘭載春石湖裏手弄瓊英掬秋水鐵笛仙人招羨門鸞旌小隊靑霓裙淩波雙飛動塵步冶情謾憶鴛鴦墓踏春撾鼓能幾來便須一飲三千杯血色葡萄凝冰椀郁輪袍催紫檀板云旗縹緲靑鳥西口銜紅巾緘舊題瓊林宴中采春使骰子逡巡賜緋回醉攜翠袖寫銀箋不數公子花遊篇

端陽曲次許彥溫都督韻

蘭湯試浴銅龍吐美人倭墮釵懸虎竹粉吹香撲燕泥猩紅血點梅花雨絳紗籠肉蟬翼輕木難絡臂如珠纓赤靈符佩練囊小宛轉中鎖相思情鎭東大閱臨細柳甲光照曜狻猊口金僕姑穿楊葉飛帳下酣呼急傳酒鸞輿北狩龍沙長槖駝皷鳴白日涼侍臣萬壽獻天子紫霞玉醴浮昌陽

搗衣篇送史仲先遊淮東

碧梧葉落黃菊開邊風肅肅鴻雁來夫君結客向淮楚無衣禦寒良可哀彊將垢敝和灰澣糊繲臨窗呼女伴雙杵搗砧空外鳴寕憚手龜筋力愞火然金斗熨貼平紉鍼補綴對短檠歸期遲速未易卜緁長緝短勞經營明年四月蠶上箔繰絲盈車手親絡香羅斷機白雪明裁作春衣寄郎著郎毋厭故惟尙新新衣故衣皆妾紉笑看墻角砧杵棄郎衣錦袍歸拜親有金不戲桑間人

賦得江上女

蓀橈送桂旌遡回多冶情板條約翠袖掬水弄璚英淸吹隨風度纎腰束素明家居白下裏夫戍洛陽城明光朝執戟細栁夜分營許國承恩重忘歸念妾輕貞心似江水朝夕向東傾

謝伯誠所藏王叔明狼山圖

憶昨鼓楫遡大江海門一點狼山碧安得振衣躡層巓東望扶桑初日赤忽見此圖心目明石壁鐵削芙蓉靑仙翁白狼渺不見金銀佛宇開巖扃上方臺觀雲中起下瞰■﹝魚畺﹞濤千頃水平原宅相放舟過吮墨含毫柁樓裏江南有客頎而長夢覺池塘春艸芳生平愛畵久成癖題詩緘封遙寄將千古風流猶未弭翩翩王謝佳公子日暮相思江水深獨立洲汀折蘭芷

完顏巾金粟道人所制寄鐵崖先生先生賦長歌以謝率餘同作

混同江流長白東完顏虎踞金源雄身如長松馬如阜蹴踏黃龍城闕空鴛鴦濼上駕鵝雪春水秋山事遊獵黃河淸後聖人生一代衣冠煙霧滅瑞玉龍環四帯巾柘袍吐鶻裝麒麟錦房芍藥大於斗驊驑坐擁眞天人傳自中原文獻家全勝白氎小烏紗金粟道人鬢已禿挾以雙環歸鐵崖鐵崖先生貌如玉繡縷盤花簇朱襮鷓鴣小管沸箏琶春流銀甕卜萄緑日日倒載髙陽池落花飄揺風滿衣九峯女兒拍手笑月中踏歌歌大堤先生醉筆蛟龍走報以長歌意殊厚脫巾花底一掀髯笑倩柳枝來漉酒

題拜石壇詩

眉山三蘇宋儒宗長公矯矯人中龍南遷儋耳西赤壁文章光焰超洪蒙快哉之亭雪初霽領客登覽山川雄自云平生不解顧胡乃一舉觥船空和詩寛限見眞率鑿崖題石摩蒼穹功名富貴一丘土斷碑殘素傳無窮吁嗟異物神所衛玉山合壁俄相逢奎章博士丹丘翁江南放逐驚秋風見之卽下朱芾拜二顚癡絕將無同築壇山中加愛護樹以松桂連椅桐雨牕雲戶濕寒翠朝闌暮檻開靑紅白野禦史龍頭客靑年獻賦蓬萊宮戲將禿穎寫■匾斷釵折股落星虹只今風塵暗河嶽王侯第宅皆蒿蓬牙籖玉軸映竹素好事獨傳吳顧雍婁東朱珪鐵作畫字字玉屈蟠蝌虫嗟哉昔人今已矣慘淡故國風煙中如何二子復嗜古策勲儒墨収奇功我來再拜重太息蒼蒼古雪吹長松登壇絕叫浮大白酒酣目送孤飛鴻

春暉樓牡丹

春暉樓前牡丹樹喜見新花發舊槎深根培植雨露厚不待羯皷花奴撾紫黃紅白緋與碧牙牌小篆蟠龍虵玉環飛燕兩傾國國色暈酒凝朝霞就中一枝最傑出金籠繡幄相籠遮前年作客浙水上去年避地苕溪涯千葩萬卉自開落媿我不見空咨嗟今年花發風日麗況無兵燹吹黃沙金尊美酒喚小妾起舞折花簪髻了酒酣樂極重太息故人南北音書賒虎頭學佛宗三車飲酒食肉談空華了知何必假外相始悟在家眞出家洛陽園池信可誇只今無樹啼棲鴉玉山山中稱樂土杳杳百里連桑麻詩成對花還大嚼一任白髮欹烏紗

陽城湖

海虞之南姑蘇東陽城湖水淸浮空彌漫巨浸二百里勢與江漢同朝宗波濤掀簸月慘淡魚龍起伏天晦蒙雨昏陰淵火夜燭下有物怪潛幽宮度雉巴城水相接以城名湖胡不同想當黃池會盟後夫差虎視中原雄東徵諸夷耀威武湖陰閱戰觀成功陵遷谷變天地老按圖何地追遺蹤我來弔古重太息空亭落日多悲風虎頭結樓傍湖住牎開幾席羅諸峯鳴雞吠犬境幽閴嘉木良田靑鬱蔥漁郎莫是問津者仙源或與人間通時當端陽天气好故人久別欣相逢玻瓈萬頃泛舟入俯覽一碧磨靑銅蒓絲鱸鱠雪縷碎菱葉荷花云錦重恩賜終慚鑑曲客水嬉不數樊川翁酒酣狂吟逸興發白鷗驚起菇蒲中相國井湮烽火闇郎官水涸旌旗紅此中樂土可避世一舸便逐陶朱公更呼列缺鞭乖龍前驅飛廉後丰隆盡將湖水化霖雨淨洗甲兵歌歲丰

玉山池館燕集

玉山池館何淸麗復道飛樓起迢遞微風過雨開新霽素月流光照丹桂松云老仙客淮濟翩然而來俄止戻握手道舊嗟分袂秖余道路風塵際美均匹馬度江淛抱關悍卒那敢睨長裾曽向王門曳主人愛客出髙髻冰弦象筦歌聲脆金銅杯深酒頻泥不飲胡爲嘆淹滯安得壯士目裂眥掃蕩羣凶淸四裔漢室毋忘封爵誓黃河如帶山如礪佇看偃武崇文藝與子永結金蘭契

春暉樓燕集分韻得當字

春暉樓前春日長緑陰滿地鳴鸝黃紅紫紛紛逐流水名花獨殿餘春芳粉容丹臉泫朝露飛燕玉環雙靚妝天上故人官春常風流不減章臺張看花走馬日倒載五云坊西千步廊撫時懷舊多感慨每把新詩酬暢當揚州金盤大如斗兔葵燕麥迷空場人生胡爲不醉飲直待兩鬢飛秋霜

芝云堂燕集

言言昆丘丹崖翠壁夐立如削錢雲气直與陽城連陽城汗湧百里間匯於界浦東馳遙遙入海不復還醴陵有孫居其上族大而蕃衍湖山郁盤在屋之左右喬木合抱髙挿天玉山人種徳知有自宅此樂土三百年宜爾子孫蟄蟄英而賢至正壬辰春海冦肆剽掠放舟來抵婁江邊猶子佐也有膽气援劍斫賊首拜君命承君思賜以白金之盌挾以五色云錦光鮮妍冠蓋塞裏閭入門下馬意气何飄然仲也襲官自幽燕一朝同歸拜堂下虎符赤組照曜雙龍泉玉山人張華筵吳歈趙舞修眉連姢撞鐘考皷聲鼘鼘錦衣彩服雜沓後先維伯仲氏稱觴獻壽玉山前玉山人笑且言致君堯舜上況汝未華顚戮力王室盡忠孝爾曹當勉旃主客就醉屢舞翩躚玉繩低轉銀河懸願各保令名請毋忘角弓嘉樹篇

天香詞

至正龍集壬辰之九月玉山主人宴客於金粟影亭時天宇澄穆丹桂再花水光與月色相蕩芳香共逸思俱飄眾客飲酒樂甚適錢塘桂天香氏來靚妝素服有林下風遂歌淮南招隱之詞玉山於是執■﹝角戔﹞起而言曰夫桂盛於秋不雕於冬又不與桃李競秀或者以爲月中所植信有之矣今桂再花而天香氏至豈非諸君子躡雲梯占鰲頭之徵乎請爲我賦之汝陽袁華乃口占水調俾歌以復主人率坐客咸賦焉詞成者六人

山橫黛眉淺云擁髻鬟愁天香笑攜滿袖曽向廣寒遊素腕光揺寶釧金縷聲停象板歌罷不勝秋十指露春筍佯整玉搔頭記錢塘朝載酒夜藏鉤靑衫斷腸司馬消減舊風流三百六橋春色二十四畨花信重會在蘇州水調按新曲明月照髙樓

黃鵠詞

余讀史臣王君彛所纂陳節婦傳事核而詳詞嚴而正其敍彜倫厚風俗豈小補哉然切有感焉夫婦人之常守節蓋不幸也頃自兵興婦人女子死節於鋒刄之下而湮滅無聞抑不幸之中又不幸者焉今陳節婦莊旣有賢子以表明之又得史臣之文以紀錄之斯不幸之中有幸者與其子寶生出此卷求詩予旣髙其母之行又嘉其教子之有成也乃制黃鵠詞遺之俾歌以壽母云

﹝闕﹞

分題得南武城送仲瑛之濠梁

南武城在婁水闔閭昔築候越兵檇李兵交竟傷指夫差一戰𨿽復仇嘗膽毋忘會稽恥大夫種至請行成鐲鏤卒賜忠臣死爭長潢池盟寧知甬東徙南武城城已隳我來覽古仍賦詩棠梨花落雨絲絲遊子西行何日歸悵望不見令人悲

春艸池

爲愛玉山好放舟玉山去緑波亭邊春艸池況據玉山最佳處時當二月春正美曲塵揺波艸如綺雨驚殘夢未鳴蛙風漾飛花見遊鯉大謝文章迥絕塵江淹詞賦亦淸新得句池塘懷別逺傷情南浦送行人何如此亭樂賞適石腳挿入魚龍宅臨流行酒水浮階俯檻鳴琴光照席君不見山川極目楚囚悲北望神州淚滿衣又不見昆明一夜飛刼灰漢代衣冠委艸萊但願無事長相見春艸池頭日日來

白雲海歌和文質韻

白雲樓居深復深道人燕坐云爲心未逐神龍澤天下時從倦鶴棲巖陰玉气虹光射虛牖天逼闌干掛牛斗始信桃源隔一塵世人祇許聞雞狗君不見茂苑長洲荒艸裏豪傑銷沈呼不起功成身退髙者誰一棹鴟夷渺煙水又不見秦川公子走干戈龍顚虎倒柰渠何落日憑髙望鄕土窮愁一洗衰顏和世事興亡等飛絮莫挽黃河水西注禦風八極恣遊遨歸去還依白雲住

題來龜軒

憶昔避地商溪頭畏途風雪同泛舟登樓見月思鄕淚坐石看云憶弟愁落花芳艸靑春暮東歸喜踏來時路入門梧竹雨靑靑園池樹石還如故中庭有物狀若能屓屓踞石■﹝冉龜﹞生苔相驚左顧一笑粲乃是河伯使者淸江來重門復戶嚴扃鐍曳尾■﹝言厇﹞途何處入固知異物神所登卻勝余且网中得吾聞靈龜壽綿綿搘牀三息三千年遊從鳯麟郊藪外會合龍虎風雲前舉目烽煙徧區宇巷陌銅駝委榛莽玉山佳處屋鱗鱗鶯花春滿辛夷塢主人當軒寫來龜邀我爲作來龜詩蹇予才薄不能賦願爾子孫金印懸累累

文湖州竹

淸貧太守石室翁渭川千畆藏胸中理閒舐筆盤礡臝兔走鶻落無畱蹤雨梢晴葉各殊態揮灑位置分纎穠中峯隱居撥鐙法气運生動將無同墨君一派來自東韈材當萃彭城公平生知已最親厚走書調笑言舂容陳州客捨示長舌翛然化去當元丰鳴呼二老不復作空瞻遺墨翔鸞龍

泉州兩義士

泉南諸山何﹖﹖■﹝阝區﹞淸源洞天仙所都赤朋開刼風气舒玉檢丹書閟神符重樓復閣山之隅鳥道百折非一塗云旗晝下狂蝯呼鉤輈格磔啼鷓鴣松檆謖謖吹笙竽芝蘭蓀蕙春芬敷巴且華黃荔子朱羽人飛行天爲徒或跨白鹿騎於莵挾以鸞鵠從雙鳬東窮弱水窺蓬壺亦有莆田列仙儒以鞭鞭石石受驅長橋橫波龍脊痀下通舟船上軒車琉球一髮云外孤蠻蜒出沒乘舳艫南金大貝犀爲珠川傾山積來委輸九日特立靑蓮柎秦君屛迹賈不沽閉門著述與世疎有唐宰相陳諌書謫宦南遷鳥在笯室家旣逺身乃愈爲卜玆山藏其軀感懷友義增欷歔尙存丹竈亭已無山川淸淑气郁紆維孫陳君生絕殊孩提嬉戲共裏閭翻若丹穴雙鳯雛下覽徳輝瑞唐虞乂若汗血天馬駒奮迅豈與駑駘俱南遊百粵北燕都偲偲切切相友於志堅金石矢弗渝管鮑陳雷張範如寧兢錐刀較錙銖朅來婁江住斯須城南新僦宅一區前槐後柳蔭屋廬艸蔬同飯步同趨嘅彼薄俗肆覬覦附勢逐利情愉愉刎頸之交漢耳余反面仇敵良可吁以柳易播忠誠孚髙風千古惇薄污歲寒松柏知後枯好事繪寫開新圖我作歌詩非從諛願子善保愼厥初

張蒙軒善制筆遂檃括毛穎傳以贈

毛穎氏山中人其先明視者佐禹治東方居卯地死爲十二神神明之後吐生子孫八世有■﹝需兔﹞當殷時得仙術匿光使物入月騎蟾蜍厥後不仕爲隱淪狡而善走東郭■﹝鵕﹐兔代鳥﹞乃與韓盧互爭能盧共宋鵲謀醢其家及其身始皇代秦思兼幷蒙將軍恬將三軍軍次中山大畋獵筮以連山其兆得人與人文今日之獲不角不牙被褐倫八竅長須而缺唇取髦資簡牘天下同書咸祖秦遂屠毛氏族拔豪載穎加束縛獻俘章臺宮上乃命恬賜之湯沐封管城寵任日見親彊記便敏工纂錄近悉當代逺結繩上自始皇太子丞相下黔首無不愛重同討論曲直巧拙善隨意𨿽見廢棄黙弗呻惟不喜武士見請時一臨累拜中書令呼爲中書君上親決事衡石程官人不得立左右獨穎常侍至夜分陳元陶泓禇先生出處則必偕友善相推稱後因進見任使令拂拭之頃謝免冠髮禿摹畫不稱旨上顧嘻笑曰中書君今不中書不任吾意老且髠臣穎稽首再拜對斯所謂盡臣穎心遂歸拜邑不復覲臣老見疎秦少恩吳人張蒙氏尙交千載上憫穎後無聞搜羅得遺裔散處宣城之敬亭雄豪英鋭肖厥祖祇今崇文偃兵革投身自拔著作明光廷

昆山李節婦

繄節婦李剛而毅伉儷再期所天逝蓬首垢面屛簮珥鄰媼媒蘗言以說下無兒息旁無恃煢然孑立非逺計上指天日矢不貳引繩自經明已意伯姊往救出死地絕而復穌斥浮議薦罹變故投荒裔執言不回身免竄放還鄕閭行益厲朝昏紡績供飲食聚兄姊孤一室內撫育教詔若已出貞哉沈江逮火斃之死靡他柏舟誓悲歌黃鵠以見志禮宗罵賊速盡惠景行義桓旌厥懿縊車刺嫂刀割鼻剪髮投井斧斷臂繄節婦李誠可儷陳子作傳庶無媿於乎偸生等犬彘

送秦文仲歸崇明拜祠墓詩

淮海秦君徳卿教授鄕裏垂四十年歿而門人私謚孝友先生其行述見楊鐵崖所爲墓銘崇明桑梓裏也至正庚子髙郵張君某同知州事始白於有司列祀校宮之先賢祠以天賜堂主李君配焉明年春正月其子約將歸拜祠下幷展三世松楸汝陽袁華追餞於婁之上而贈君詩詩曰

維秦氏先裔本顓帝元鳥誕祥爰曁大費湯湯洪水佐禹平治賜姓曰嬴是爲伯翳下逮非子主馬汧渭厥馬蕃息賞延於世胙之土田錫以爵位自岐䢐丰奄有其地以國命氏子孫蹶蹶冉相非商從學洙泗卒業聖門身通六藝三輔萬石漢稱循吏曰綿曰族曰華曰系或棲巖穴或推孝義文鳴淮海肇自觀始疏派鹽城丁宋之季南遷海隅相宅天賜懿自山父威儀棣棣玉立長身淸廟茂器授經於方力求源委朝斯夕斯黽勉弗替貢於通州詩冠多士粵有仲子才徳粹美肥遁居貞行端學邃蔚彼鳯麟爲邦家瑞講道鄕裏埀四十載一裘一葛不事華靡髙爵榮名視若敝屣沈潛理域仁經義緯性命道徳經史傳記孜孜討論由內及外立言埀憲先正是嗣後生小子爲所矜式歿有門人孝友表謚崇川之陽木拱墓隧揭示素履有隆斯碣偉哉張君恂恂愷悌以仁教養以徳撫字下車省俗振舉淹滯表裏旌賢風化所系嗚呼先生匪爵而貴上陳道統乃白有司翼翼新祠翚映泮水約承家學繼志述事兢兢業業罔敢荒肆春雨旣濡區萌叢萃顧瞻桑梓油然孝思駕言遄歸乘桴海澨鱷波底平云颿宵濟展墓拜祠聿修厥祭何以將之旨酒肥彘言言髙門列戟周衛七貴五侯充車結駟不學無術崇殖貨利未及百年子孫皁隸聞先生之風胡不少媿滄溟滔滔奔流東駛有如秦氏世澤罔旣於千萬年祀事不墜我作歌詩昭示來裔

費侯興學詩

昆山州廟學唐縣令王綱所建記之者安定梁肅也五季之末廢於兵宋知縣邊仿始克復修記之者太原王禹偁也政和迄宋季重修者屢矣國朝元貞元年升縣爲州置博士弟子員延佑初遷治太倉而廟學亦廢越四十有三載張氏入吳以州治瀕海江無以盛民而固圉也復歸舊邑今守東平費侯復初下車首謁廟學憮然而嘆曰學校者教化之本也蓋不可一日忽踰年政成民信乃出其廩稍之贏新作戟門及倫堂撤禮殿之舊而加崇廣焉作齋廡以居學徒則又民之輸材而爲助者嗚呼若費侯者其可謂知所本矣詩曰維桑與梓必恭敬止況學校乎華也忝職郡庠沐賢侯之教養覩玆輪奐實重依歸乃歷考廟學之廢興爲詩一章以美之詩曰

肇自婁校王令綱作五季披攘鞠爲叢薄火徳阜隆芟除苛虐久郁而信聖道孔照蕞爾吳越旣入王略繄邊仿氏聿來主學庀材僝功不日而落歷宋祀三百執事有恪於赫皇元龍飛朔漠詔升縣爲州建官錫爵置博士員以訓以飭治遷於東民實新邑廟隨所在玆實榛棘歲在實沈海鈔梗逆復歸舊治邑廬如昨明明費侯英傑卓犖旣牧我婁民復繕我城郭漸摩煦嫗民愈無瘼舎菜在泮考藝問業眷玆頹圯心焉怵惕相方視址爰究爰度采石於山斬木於壑工師子來乃礱乃斵乃表修垣重門有覺外像欞星內列畵戟中嚴禮殿旣崇且碩鳯麗於甍龍攫其角言言齋廡左右翼若橫經有堂釋奠有樂多士遊歌有館有谷費侯戾止在泮獻酌冠弁俅俅不笑不謔顧瞻基構昔痺今擴不有君子其何能益嗟吁諸生夙蒙啟迪爰止其所涵泳朝夕服我聖訓伊侯之徳願侯壽考如金如石懋繼前修永永無斁

匡山歌送恢復初上人

有美人兮思匡山歲雲暮兮道險艱江空積雪濤波若山駭慘栗兮凋朱顏邈芙蓉於五老兮悵飛瀑之潺湲顚崖絕谷以晻藹方翼層霄而髙舉如翥鳯而騫鸞長松幽蘭芊綿野芳鳥道百折上捫翼軫不得窮躋攀鶴夜怨而寡侶遲夫君兮未還山川揺落兮老冉冉而懷土歌匡山兮送將歸望孤云於極浦嗟昔人兮旣逺訪遺蹤而覽古社結蓮以植花林賣杏而守虎驅飛錫兮踰險阻云爲扉兮月爲戶攜匡仙兮招應眞飯松花兮飲石乳展丹屛之九疊溯銀河之三梁閱瓊經於石室采金芝於珠房霞气朝潤天光夜明養貞素於恬澹兮聊逍遙以徜徉嘅鳴鳯之不至胡眾鳥之髙翔騶虞弗仁駑駘以良樹樗折桂用狼牧羊彼方以跖蹻之爲潔廉兮又奚慕乎夷齊采薇於首陽賦歸來兮彭澤懷髙士兮南昌淸風至節照今古吾將尙友於斯人兮歌濯纓於滄浪瞻白雲兮思君何山髙而水長

賦得昆山送蔡廣文

之子駕言邁眷覽昆山顚鍾秀自前古著名由昔賢昔賢去已逺玆山還巋然玉气潤凝雨鶴聲淸聞天遙思解組日何如入洛年獻納有餘暇爲續昆山編

送昆山偰知州調嘉定

鴨緑漲江水鵝黃上栁絲二月婁東道燕燕初來時婁有賢使君白晳美丰姿聨芳五枝桂不覺竇家兒豈弟民父母古稀今罕有使君不我畱涉江采楊栁栁絲弱裊裊江水流彌彌栁衰江水涸邦人思未已

送殷孝伯之咸陽教諭

聖代崇文化賢良起艸萊鳯鳴暘谷日魚躍禹門雷匠石無遺棄洪纎在剸裁咸陽秦赤縣博士楚宏材話別嗟吾老橫經羨子才渡江淮浦迥溯潁蔡河開紅樹迎官舫黃華暎酒杯紀行應俊逸覽古定徘徊遵陸由梁苑馮虛自吹臺汴京城屼屼艮嶽石巍巍蹋月車鳴鐸嘶風騎捲埃吳音傖父訝儒服虜人猜應爲靑山住懸知白石隤解鞍依近郭縱馬齕枯荄風急狂狐嘯天髙鴻雁哀詩情秋共澹鄕夢曉同催喜見烽煙息愁聽驛皷搥虎牢悲戰骨緱嶺覓仙胎嶽仰嵩髙峙河看砥柱栽山川猶鞏固風物亦奇侅雞唱函關啟龍飛太華來碑亭矜漢好浴殿弔唐災望極吳天末行窮渭水隈別家傾菊釀到縣動葭灰多士爭先迓諸生獲後陪獻菹芹實豆捨菜酒崇罍五傳遺經在三餘萬卷該尊王明大義抑伯黜渠魁寒榻臯比設朝盤苜蓿堆樹萱思奉母援柱念提孩有弟能調饍何郵不寄梅五陵還突兀八水自縈回選勝笻扶手遐觀笏拄頦壞基畱宿艸斷礎長荒苔異地多佳處玆遊實壯哉丈夫四海志肻使寸心摧

婁侯廟

婁氓尙淫祠祀廟徧村墟疾病罔醫藥奔走訊羣巫椎牛釃酒醴婆娑樂唐虞神不歆非類傳記言豈誣聖人制祭法有功則祀諸昆山漢婁縣舊邑禾與蘇婁縣名尙存今在城東隅張昭洎陸遜封婁肇自吳桓桓孫將軍仗鉞東南隅升堂拜昭母情好昆弟如策薨受顧命擁立運謀謨諫獵止酣飲禮下魏使車忠言不見聽托疾居裏閭舉邦憚威嚴卒年八旬餘伯言𨿽後出智略雄萬夫權配以侄女數數詢良圖一從呂蒙舉乃修關羽書潛軍克公安徑進守宜都走備夷陵城蹙休夾石區相吳柄國命上疏陳立儲赫矣兩侯功稱久而弗渝太守念婁氓報本昧厥初淫祠旣撤毀左道咸剪除攺祠祀婁侯像設崇屋廬復覩漢威儀淸風肅貪污遂令此邦人車蓋相塡於雨暘及疾疫走禱來於於窮碑紀顚末大刻龍騰挐於以告來者幷解婁氓愚麗牲歌送迎萬世奠厥居

拜劉龍洲墓

劉君廬陵秀胸次隘九州島島倜儻負奇气辛陳同俠遊西登峴首山北望多景樓長歌過慟哭志在復國仇異材世間出髙揖輕王侯柰何攀桂手不能占鰲頭肆情詩酒間文焰射鬥牛昆山非故里遂爲潘宰畱五十死無嗣埋骨東齋陬世代倐變易夷墓爲平疇有司重封表立闕樹松楸何人灑麥飯淒涼土一壞建祠立神主買田供庶羞仁哉太守心祭祀亙千秋

拜劉龍洲墓歸飲淸眞觀以龍洲先生遺墨分韻得何字

龍洲湖海士瘞玉昆丘阿山川邈如昨喬木拱煙蘿偉哉二三子覽古發嘯歌披荊弔遺迹窆石臨嵳峩嘅嗟歲月流柰此湮沒何立闕表隧道大刻蟠蛟鼉維時春載陽好鳥鳴聲和麗牲拜墓下冠蓋相騈羅山僧出遺墨保護百年多縱橫廿八字恍若龍騰梭緬懷攜彘酒風雨渡江沱中原𨿽在望淚落如懸河安得起九泉執手野婆娑歸憩玄館夕涼風水微波詩成想丰采寤寐倘來過

王禦史墓

有宋建皇極汴京郁嵯峨仁化浹邇遐林林英傑多昆山𨿽癖左士風粹而和明經擢髙第踵接肩相摩禦史鄕先生學術正不頗五傳究終始備論訂舛訛粵在宣和間裒然中巍科初主麗水簿言事何委蛇說書輔春坊執法居諌坡從容答時相眞气淩太阿範公在館下詰責加切磋卒爲廟廊器詞源浩江河髙弟沙隨程入室非操戈宋史書列傳耿耿名弗磨世變陵谷遷百年無幾何城南新漕裏荊榛埋銅駝景行世仰止髙風激頹波門墻旣有限樵牧安敢過再拜重興感臨風動悲歌荒苔封斷碣太息爲摩娑

李侍禦墓

散步城南門始得圓明裏冢上木已拱泉下者誰氏披榛踏宿艸墓門半貍豸勛閥表阡石云是侍禦史力行惇古學名衡其姓李世家本江都娶婦居婁涘射策明光殿看花長安市出宰施善教矧肯猛政理至今松陵月淸光照江水拜命登霜臺白簡冠獬廌上言論姦佞手將逆鱗批勢障狂瀾回屹立中流砥五賢一不肖賦永光傳紀掛冠歸樂庵著述惜寸晷碩學邃易經集傳發微旨豈惟淑後進千古垂範軌九原不可作淸淚何漇漇鄕裏眾富兒厚葬從奢侈黃腸題輳宻劵臺文繡被可憐土木幹荒煙橫斷址後世仰髙躅庶激俗靡靡復墓限樵牧何異子朱子

壽寧庵夜宿

偶成綽山遊西風吹落日大田登禾黍髙林収棗栗仰羨松柏姿俯慚蒲栁質石縣王果崖花雨維摩室白雲浮茗甌縹囊椒書帙撫事困誅求拯時乏經術紛爭若螻蟻相持如蚌鷸可憐鴟嚇鼠何異褌處虱郊居便樵蘇埜服忘巾櫛獨樂五畆園素封千樹橘被酌坐逃禪銘墓親操筆夢幻前後身道悟中邊蜜劇談更抵掌展席仍促膝煌煌斗回杓耿耿月離畢水聲逺澎湃竹影互蒙宻淸坐不知疲東方啟明出

送友之兗州牧

昆山疎雨霽滄洲新水生气淸風日佳艸木欣敷榮維時春意動布谷催晨興帶經隴上鋤負耒壠下耕一朝應明詔出牧鄒魯氓鄒魯聖人裏政教庶易行遙瞻古鹿城白雲還英英他時晝錦歸重敍漁樵盟

題玉山讀道書小像

靈嶽聳層霄璚館閟金鄕若人秉昭質守一修洞房呼吸龍虎气嗽咽日月芒龜闕西瑤臺中有明光章下授小兆臣玉檢鸞回翔稽首校隱文瑯毫耀霞光絳蕉承寶露肉芝冒玄霜采掇充服食味傾金棃漿消揺澹無爲壽期穹壤長

次韻顧玉山感懷

金粟老禿翁喪女及二婦情鍾正我輩況爾中年後值玆世濁惡喧呶互紛揉達觀了死生放浪無何有泛濫經律論一室僅如斗蒲團竹匡牀趺坐閣雙肘心若大圓鏡觸處靡不受榮辱旣俱忘恆嘆烹走狗獨憐孫與甥哀哀失慈母誰能斷嗔愛毘耶有無垢所談不二法究竟惟濡首宿業想未償驚心血屢嘔深秋天色暄桑柘葉黝黝念子築杭城土石躬自負城髙石易窮鞭箠無所取書來知近況黧面龜兩手新谷幸登場日夜操杵臼悉供役夫養老稚曷糊口安得海宇淸關塞忘戰守歸耕對男女畜雞養肥牡側聞王師出鐵馬渡沙久中軍霍嫖姚報國忠肝剖鼓行探虎穴若拉枯與朽捷書尙未至西風又衰栁思之轉郁陶澆愁惟有酒興亡信有數蛇斷秦鹿走荷鍤死便埋四郊多培塿

碧梧翠竹堂燕集分韻得城字

霜露悴百艸風埃闇重城冥鴻奮羽翰肅肅東南徵感時增慨慷豈不懷友生美人欣會面開觴掇秋英宴坐適衝賞髙梧含久淸湛湛樂未央璇霄珠斗傾

書畵舫餞謝子蘭分韻得云字

曲館眾芳歇方塘西日曛赤闌楊栁影緑水白鵝羣謝公浮家隱囊盛惟典墳書畵船自操子前中細君胡不歸故里故里闇楚氛主人張離筵髙軒水沄沄翼若靑翰舟泛彼江之濆扣舷歌小海問字客如雲糾罰觶載揚探題詩屢分君言適江東硯田事耕耘暫屈鴻鵠志雜組云錦文蹇予風塵袁孤陋寡所聞何日往遊從騷壇策華勲

玉山宴集分韻得相字

今日復何日張燕芝云堂西風度江漢仰見徵鴻翔坐中仙釋侶學道攻文章飄飄鸞鶴姿皎皎金玉相上客貌蒼古乃是李伯陽憶別昆丘顚十見木葉黃授經合沙兪予則鐵崖楊兪楊同年生健筆賦太常嗟我久濩落邅漫筆硯荒相逢玉山中道舊熱中腸忽聞郯與陸乘月泛夜航促席更秉燭深杯送瓊漿酒闌登雪巢取琴弦淸商一彈別鵠操再鼓鳯求凰暮歸亟就寢後會知何鄕辟疆最多情明發更引觴與子各盡醉憂樂兩相忘

至正庚寅秋七月廿九日予與龍門山人良琦會稽外史於立金華王禕東平趙元宴於顧瑛氏芝云堂酒半以古樂府分題以紀一時之雅集詩不成者罰酒二觥予汝陽袁華也

門有車馬客行

門有車馬客繡轂夾朱輪玉鞍光照路翠蓋影揺春髙堂翼翼云承宇燕蹴飛花落紅雨升堂酌酒壽翁媼吳娃歌歈楚女舞願翁多子仁且武執戟明光奉明主明珠白璧何足數

可詩齋分韻得吹字

大雅去已逺淫哇雜乖漓夫君力追古豈數漢魏隋朝歌棠棣篇暮誦豳風詩齋居日夷猶圖史充棟楣燎蕓藹郁芬奎采光陸離肆筵預雅集百拜循古規班坐列長幼論難啟羣疑諸郎咸古雅六瑚間樽彜蹇予學無成學成無所施困頓盜賊中況復逢百罹禿鬢二毛侵不受霜風吹耿耿發長嘆惻惻起遐思引滿莫辭醉風塵暗天涯

玉山艸堂分韻得憂字

公子愛淸遊逺乘靑翰舟鼓楫雙溪水落颿百花洲朝從豸冠別暮向玉山畱時維十月交木落境偏幽華林澹素月層榭度朱樓文酒集羣彥歌弦雜鳴球髙僧紅罽帽仙人紫霞裘焚膏紀良夜急令散飛籌會合不爲樂暌離端可憂傾觴各盡醉愼勿起遐愁

芝云堂分韻得枝字

窈窕玉山上樓觀何逶迆丹葩曜陽林金粟亞柔枝感玆節序遷置酒樂芳時桂酒湛華觴蘭煙度罘罳雙歌聲裊裊屢舞影僛僛樂事古難幷惆悵失佳期何以慰所懷載歌停雲詩

送盧公武應召北上

前朝圖史已全収詔起丘園重纂修用夏變夷遵禮樂大書特筆法春秋金臺墨瀉朝揮灑銀燭花消夜校讎進捲內廷承顧問鵠袍端立殿西頭

緑陰亭爲顧晉道賦時姚子章於彥成飲亭上

緑陰亭上夏五月瀛洲上客與俱來日出眾鳥繞屋語竹深好花當戶開鏡裏水涵萍似粟席間云落酒如苔更貪賀監淸狂甚艇子朝朝暮暮來

李五峯伯雨亷夫希仲夜集來鶴亭

璆璆環佩玉鏘鳴夜宴蓬萊衛叔卿饕餮雷文商爵古騶虞雪操舜琴淸藏鬮座暖春屛錦舞劍星流璧月城客散瑤臺風露冷夢中時見許飛瓊

寄盧伯融

浮家南北久離羣知爾移家向海濆白首一經能教子黃茅千頃比封君異鄕花鳥皆春思故國關山半夕曛何日河船還舊裏靑山對榻坐觀云

昆山寒食日有感

馬鞍山城寒食節花气薫人南陌頭風亂紙錢飛蛺蝶煙開林響鬧鉤輈半山橋覓誰家醉疊浪軒非曩日遊面上五年塵與土不堪此地一登樓

次韻顧玉山見寄

艸堂東郭帶煙蘿門外髙軒客屢過鄭國上卿知叔向新丰逆旅薦常何柳迷官道鶯遷木花暎春江水動波已許芝云分半席嘉時行樂醉時歌

次韻答秦文仲

校文東觀繼前賢歸隱蕭齋日艸玄汲冢周書讎螙簡谷城黃石授韋編怒撞玉斗鴻門宴淚落金銅漢苑仙覽古懷今莫惆悵還聽稷下衍談天

夜宿東閣夢中遊宴甚適覺而梅影上牕橫斜可愛口占一詩以紀云

梅花千樹艸堂南花气浮空若霧嵐姑射山中春自好羅浮天上夢初酣蟠桃謾說瑤池宴仙桂徒誇月窟探萬里仙遊才一瞬不知霜鬢雪鬖鬖

玉山同泛婁江舟中卽事

六月橫塘水漫沙淸明風起豆將花憶同對榻頻更燭喜共臨風得泛槎盌送白蓮狂客酒刀分紅玉故侯瓜艸堂佳處只尺許梧竹淸陰生晚霞

放鶴亭爲顧仲瑛賦

一鶴寥寥度碧空朝辭華表暮遼東托身每遇雲林外啄食時鳴艸澤中毛骨久知神所化壽齡還與世相終曽觀夜舞瑤臺月兩翅翩蹮八極風

馬公著見山樓

徙倚雙林萬木秋好山都在馬家樓大江西上經秦望巨壑東傾見沃洲半夜書聲天外落四檐風气座間浮登髙作賦休懷土擬泛星槎問斗牛

無題

裠曳湘羅漾曲塵雀釵小佩玉麒麟紫簫偸按雲中曲彩筆慵傳鏡裏眞蝶粉膩花金作縷雁沙回雪翠爲茵若蘭錦字多華麗不減風流賦洛神

夏日園林燕集有懷

長日園池水竹陰臨流展席酒同斟花開檐卜千枝雪子熟枇杷一樹金未覺山王稱曠達更憑顧陸寫蕭森獨憐黃鶴歸畊者詩酒何時再盍簪

絳雪亭秋日海棠花開

春暉樓前海棠樹七月花開殊可人紅衣飛蓋欣同列金粟吹香殿後塵白帝駕回歌吹海天孫織錦女牛津三年花向秋冬發把酒分詩莫厭頻

題玉山艸堂

玉山之中艸堂深石牀蘿磴秋陰陰華林月白鶴在野水館風淸魚聽琴底須封侯醴陵郡自好躬耕梁甫吟碧梧翠竹我所愛他日杖履重幽尋

可詩齋燕集和顧玉山韻

哦詩聽雨坐西窓猶勝銜枚渡﹝闕﹞江赤壁焚舟嗟失魏馬陵斫木喜収龎身經喪亂愁難遣老去情歡酒易降淸坐不知更漏永定知點點墜殘缸

前題復次繆正叔韻

移家縮地慚無術扛鼎翹關力未勝半世狎遊滄海客三生舊夢白雲僧也知逐鹿多謀智始信屠龍有技能自愧儒冠猶悞世虛齋坐對讀書燈

寓綽墩壽寧寺

棲禪穴畔好髙樹三靜境中皆白雲已翻瞿曇內外典更禮茅家大小君

北山何處境淸絕藤軒陰陰生晝寒明月飛來散淸影金沙布地爲君看

客吳興春日偶成四首

曽聽吳門唱大堤只今惟有野烏啼故人魚雁憑誰寄江水無情日又西

龍鳯山靑露兩尖溪頭把酒月纎纎從教栁絮沾書帙滿地春風不捲簾

榿林日暖蕨芽生桑隴風微布谷鳴客子思家正愁絕長松吹雨落溪聲

深鎖春風罨畵樓杏花香裏醉扶頭何人得似任公子相府蓮歌不解愁

栁塘春口占四絕

橫雨狂風二月餘柳塘猶未動春鉏花明蘭渚宜垂釣葉暗蕓窓好讀書

細雨初晴暖尙微小亭簾幕護春暉曲塵波動魚初上金縷條長燕未歸

漠漠輕風雨乍収方塘水生不膠舟慈烏將子避人去返照正在柳梢頭

春塘楊柳未飛綿已有淸陰覆畵船好倩吳姬歌水調不辭有罰酒杯傳

漁莊欸乃歌

紅白芙蓉照畵屛秋波如鏡照娉婷並頭花似雙娥臉一朶濃酣一朶醒

枸杞猩紅个个圓扶疎緑葉映靑煙佳人錯認相思子來向筵前要賽拳

渡吳淞江

三江東入海渺渺際天浮魚蟹松陵市珠犀滬瀆舟季鷹終托興魯望舊追遊自媿猶馳逐臨流羨白鷗

題顧仲瑛摘阮小像

夫君靑雲姿逍遙在丘園冥心絕遐想燕坐息眾喧擁書白石上摘阮靑松根乃非竹根叟似是豊陵孫

題倪雲林山居圖

地僻無轍迹知爲靜者居山泉激石駛巖樹覆牎虛洗藥坐濯澗負苓行讀書玆山儻可老吾欲樂耕鉏

碧梧翠竹堂

疏華覆銀牀碧色被蘭渚赤日欲流金髙堂不知暑

湖光山色樓

嵐起天邊雨颿飛樹杪風湖光與山色倒影畵樓中

栁堂春

鴨緑波揺艦鵝黃柳覆堤飛花如白雪流出武陵溪

金粟影

丹靑金粟影絕筆自齊梁虎頭家法在不似謫仙狂

玉山佳處

玉山最佳處牕戶絕纎埃門無俗士駕禽鳥莫驚猜

芝云堂

堂陰有奇石如芝復如雲望云懷友生采芝招隱君

可詩齋

東閣官梅放西池春艸芳宴坐尋眞賞懷人意不忘

讀書捨

芳艸生書帶香蕓辟蠧魚褰簾雙燕入長日坐看書

種玉亭

采得昆崗石連云種小亭日華閣靈雨虹影燭靑冥

小遊仙

露下仙人長云生玉女窓千年桃結子九醞酒盈缸弱流三萬里飛度寶魔幢

可傳集

