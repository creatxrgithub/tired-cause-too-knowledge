

《四庫全書容春堂前集》

﹝明﹞邵寶撰

欽定四庫全書

集部六

容春堂集

別集類五

明

提要

臣等謹案容春堂全集二十卷後集十四卷續集十八卷別集九卷明邵寶撰寶字國賢自號二泉無錫人成化庚辰進士授許州知州入爲戶部郎歷官南京禮部尙書卒贈太子太保謚文莊事迹具明史儒林傳寶覃精經學頗能窺見原本與明季諸家摭拾空談浮誇無實者相去迥殊其舉於鄕也爲李東陽所得士故其詩文家數皆出自東陽東陽亦以衣缽相傳許之當寶以侍郎予告歸東陽作信難一篇以贈稱其集出入經史搜羅傳記該括情事摹冩景物以極其所欲言而無冗字長語辛苦不怡之色若欲進於古之人且以歐陽修之知蘇軾爲比其心之相契如此然東陽所見祗有前集其後集續集別集則寶後所續編東陽弗及覩也寶文髙簡有法𨿽气局尙嫌拘狹要無愧於醇正之目詩則淸和澹泊尢能抒冩性靈鍾惺稱王李盛行以後眞詩惟邵二泉其言𨿽未必盡當而論詩家正派當時實無以過之蓋其風雅可匹吳寛而經術較深峻潔可比王鏊而才力更勝正嘉以前固卓然爲一巨手矣其集稱容春者乃其先世所居堂名寶重修復之因以名集云

乾隆四十二年三月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●容春堂前集目錄

卷一

辭賦

卷二

古詩

卷三

古詩

卷四

五言律詩

卷五

五言絕句

卷六

七言律

卷七

七言律詩

卷八

七言絕句

卷九

雜著

卷十

雜著

卷十一

記

卷十二

記

卷十三

序

卷十四

序

卷十五

表傳

卷十六

碑

卷十七

墓志銘

卷十八

墓志銘

卷十九

書簡

卷二十

祭文

●容春堂原序

文之制大率有二典重而嚴敷腴而暢嚴則望之巉巉其可畏者也暢則卽之溫溫其可愛者也皆文之媺者也而兼之難文如韓栁可謂嚴矣其失也流而爲晦甚則僻塞艱蹇聲牙而難入文至歐蘇可謂暢矣其失也流而爲弱甚則熟爛萎薾冗長而不足觀蓋非四子者之過學之過也學韓栁者束於法有意而不得逞學歐蘇者惟意之適而不知法以裁之是二者皆過也於乎斯亦難矣董南畿學政侍禦張君手一編授予曰是爲戶部侍郎無錫邵公之文鰲山蓋嘗師焉將梓刻以傳惟先生序之初予承乏翰林北上公時始得解過予舟中出所著視予固已超然脫去凡近𨿽不得卽而友之亦未克沃而忘之也其後官於朝公以進士補外久之召還予且以告歸今玆公亦告歸地且孔邇而衰病錮之不能朝夕數數獨時得其文與詩讀之體裁簡重興寄閒逺未嘗不攺容欽嘆今乃得其全觀之知公之用力於斯也久其志直欲追古人而並之不屑爲近世之文也是足以傳矣或問公之文焉所師曰予也讀之不能窺其所至又安能知其所出然妄意論之公蓋師韓而不暇及乎其它者也其古歌詩蓋有晉魏之風焉而有不同者何師其意不師其詞此固韓公語也師韓而不必似韓此善學韓者也𨿽然此特於其外之文耳抑復有深於是者焉未敢遽論也公年未及懸車當朝廷渴賢之日方將復起大見於功業不徒托之文章而文章之出將日富而日深又非予所能涯者姑題其首以竢並以復侍禦君以爲何如也正徳丁丑歲秋八月望震澤王鏊譔

文之好尙不同而相信者絕少蓋文者人心之聲信其人斯信其文矣人豈易信哉見之而不能知弗信也知之而以爲不足信弗信也杜子美之於李太白韓退之之於栁子厚張籍皆極推許而三子者有異議焉惟歐陽永叔於蘇子瞻稱其奇才欲相遜避而子瞻心誠服之至以比孟子此何哉信不信之間耳世恆說古今人不相及今之君子果於自信而無所取信乎人故𨿽有奇才博學或陷於一偏而莫之覺於是益嘆夫相信之難也予於南畿之試得邵君國賢意其非場屋士見所爲古文歌詩愛其峭拔與之論焉數年而見之則加厚矣愛其簡潔與之論焉數年而見之則又加裕矣比乃見其容春堂集出入經史搜羅傳記該括情事摹寫景物以極其所欲言而無冗字長語辛苦不怡之色若欲進於古之人以幾於口無擇言言必有中者蓋國賢信我太過而其所自信者固存獨非有所合而然哉國賢淸修好古自領科第以來爲州守爲郎正督學政歷長藩臬更踐臺省𨿽公務叢委而條貫整飭未嘗以文廢政屬以母老乞終養不得請僅予告以歸省色養之暇大肆力於所謂文者故其所得益深而猶未見其止也作信難以貽之國賢名寶成化甲辰進士今爲戶部左侍郎容春者其先世所居之堂國賢所修復者因以名集其它集尢多予獨備見其前集雲長沙李東陽譔

今天下以古文名大家者彬彬相望也其在東南凡幾人在常之無錫則有若少司徒泉齋邵公公蚤孤力學弱冠卽名於鄕旣第進士則遊少師西涯李公之門而有得焉蓋自是仕且學餘三十年文日進以邁西涯人物縣衡也寔以天下士目公於是公隠然爲東南之望瑾晚末無似辱公寵而敎之嘗從容問公曰文將安師曰師今之名天下者無以則先進乎無以則古之人乎曰先進而上宋古乎曰有唐有東西漢者在唐兩漢古乎曰有先秦古文在古至先秦至矣乎曰庶乎其亦古也已曰將不有六經在曰六經尙矣夫學文而曰必且爲六經吾則不敢也它日問詩公詔之如問文曰將不有三百篇在曰三百篇尙矣夫學詩而曰必且爲三百篇吾則不敢也瑾切志之及公以侍養歸自戶部而病病愈無所於事則翻錄舊所著文若詩日誦諸容春精舎以爲樂樂則傳以視瑾使篇爲可否之瑾不佞輙繆復曰某者爲可某者不爲可公則取所可者覆誦焉曰然乎然乎又樂也如是者百七十日錄始定凡得文之類篇若干詩之類篇若干其謹重精純蓋得諸宋其雄渾森嚴蓋得諸唐其爾雅深厚蓋得諸漢其近古蓋得諸先秦至其諸篇每曰君子曰云云者則左氏蓋爾也而公乃自附焉於是知公之嘗以詔瑾者信乎不誣然文不必若六經而粹乎卒澤於理義詩不必若三百篇而溫乎有風雅之遺音是又奚啻先秦而已也與哉蓋所得於西涯與所自得焉者厥亦深矣其望東南而名天下也固宜公之諸門人請先刻今所錄者爲前集公謂瑾嘗與聞於斯集也命爲之序瑾不敢沒公之敎且樂附名焉乃謹序其委源聲實之槪俾天下後世之惇文獻者於是乎徵公名某字某其奏議公移在別集其後集在續藳其徳其政在史書正徳甲戌秋八月旣朢同邑浦瑾譔

內至者言焉成文如三精象垂眾湊效乎其職皆化機自然根諸道而發諸气者也故曰觀乎人文以化成天下六經羣聖人之蘊經緯天地綱紀人倫立萬世常行之矩其根深其充養浩然其化機在我文之至也後世敝經則雜敝朴則靡敝莊則散敝潤則流而入卑弱發乎才而語道或淺要諸理而語气爲或衰文云文云乎哉前輩謂太極圖像經西銘自孟子而後未見易傳甚實而自得今與原道並觀相去逺矣數先生者曷嘗屑屑然屬意文事之工理至詞至機有在我者矣予嘗謬意古文懵於道而病乎其蹐於气也嘗思名能文者聽命焉心存意往海內士三數人弘治丙辰始得會吾二泉追訟相見之晚旣而靜思之百能媿詘獨吾齒長爾嘗見品士亭記曰其擇也如此廟學記曰爲夫子作也白鹿數篇曰爲朱子作也及是容春堂集出得盡觀焉曰是文也其是气也其不離是道也紆徐容與和以平乎莊以潔乎居而不有辯博而不肆黯然其長油油然其光將根幹宋儒標枝秦漢收韓歐數君子之華實乎起衰斯文其先生始乎先生副上卿惜士者猶未酬其望世固有不相易者正徳戊寅春仲見素子俊書於雲莊靑野莆田林俊譔

●欽定四庫全書

容春堂前集卷一

﹝明﹞邵寶撰

○辭賦【十首】

毀龍骨辭

弘治癸丑夏五月鄭州某鎭地陷若干丈水暴出民以爲有神物焉逺近爭赴祈禱巫獲厚利六月許州小趙鎭有巫言龍骨出土中縱口道禍福以誑愚俗將如鄭州之爲者知州邵寶恐其久而惑眾也乃取所謂龍骨者毀之於庭杖巫而遣之復作此辭以貽州人俾勿惑辭曰

變化風雨兮上下於天古人有言兮維龍則然龍曷能然兮乘气與時斯以體幹尺窟兮非淵勺水兮非川彼朽骨兮幾何歲年擊鼓兮田田巫舞兮翩翩士女會兮如廛龍無靈兮胡托彼傳龍有靈兮彼胡制旃骨則何罪兮巫之愆逐彼巫兮毀斯骨爲吾民兮辟妖物

荊蠻操

彼有物兮不可以取我有心兮不可以語不可以語兮安可以處荊蠻渺兮何許逝將䢐兮終我攸宇吁嗟乎茍獲我心兮孰非我所

哀秦封君辭

弘治乙夘春修敬先生秦公卒越二月訃聞於京師寶旣有詩以哀之及讀其墓碑感鄕人私謚之公也復爲之辭以泄予情公寶大父行能忘年而與之進所以規誨寶者多矣辭曰

違先生蓋數載兮忽南向以興嗟望碧山而不可往兮渺愁雲於天涯問九原之安在兮慨徳音之永遐維先生之明哲兮固神啟而天賦筮遇履而之無妄兮曰坦坦其幽素服蘭菊而佩蘅兮步前修以爲度春與秋其汲汲兮恐歲年之遲暮惟至美不能以終祕兮於燦發於文章窺門墻乎漢魏兮諧律呂於中唐揮賈涕於太息兮舒孫嘯於獨傷知先生謂爲逸民兮不知者曰其忘世言博利以爲仁兮守善藏以爲智維厥子之登庸兮亦詎非先生之所施繄太邱之率物兮樹東京之髙風越弘景之退處兮乃托迹於神農眾剪剪於尋丈兮亦孰能知夫所從苟此志之不愆兮又何分乎達與窮始趨塗之各異兮終要歸以皆同徵孟生之爲貞兮附陶氏之爲靖曰輿情其旣公兮信棺蓋而後定彼曷其獨不死兮顧偸生之爲幸嗚呼先生兮庶其得正悵餘懷之無聊兮掩遺編以長謡極四方與上下兮肆逺索而旁招典刑遼闊兮里社蕭條彼水之澨兮山之椒先生不歸兮使我心勞

思胡公賦

弘治丙辰春三月蒿庵兪先生將赴長興敎諭謂其門人邵寶曰此安定先生之舊遊也吾何以哉寶謹述其意作思胡公賦賦曰

淩具區之驚濤兮越苕溪而又南惟湖之爲郡兮畱海陵之餘馣余束書以廷斆兮瞻前修而增慚髙余冠之峩峩兮儼翼翼乎餘席紛左右其來趨兮曰將考於古昔彼負姱而無成兮孰云非余之攸責嘅夫人其旣逺兮或庶幾焉見之鼌登堂而夕下兮顧庭艸之陸離地猶故而人則非兮余曷云其弗思豈話言之不可傳兮將遺則之難服寧產材之固殊兮何千古而公獨體與用其並修兮文與行其兼篤念余方慊於斯兮亦曷爲而能淑指湖波以矢言兮情糾結乎余腸采溪毛以爲俎兮酌山泉以爲觴率靑衿以將薦兮跽陳詞而願享【平聲】靈洋洋以若臨兮淸風颯其吹衱羌愈思其柰之何兮退將修乎餘業疏淳源而導之兮芟末習於枝葉庶冰藍其有望兮允餘懷之能愜噫嘻休乎猗哉湖山共兮盤紆湖水匯兮涵濡湖人秀兮繁且都湖之師兮公何可無公旣逝兮吾道則孤孰起公兮予將與之爲徒

歸云賦

賦曰歸云寶竊擬以爲少師謙齋先生徐公贈也公道徳文章勲庸惠澤著於三朝大被四海太史書之太常紀之有非小子所敢與聞者獨其歸也悟易象之消息隨時事而捲舒蓋於天道有得焉爰托諸云致詞於祖膚寸之言敢謂知先生哉其辭曰

海江之間荊溪之濆元气之會蒸而爲云始觸合以成像忽變化而生雯爾乃辭巖謝谷逾林邁陸或當陽以晞或臨泉以沐迆邐上徵若有推轂挽之弗遲從之弗速已而攀日月參星辰弭東井濟西津望華蓋出軒轅歘儵布展紛郁輪囷瞻望爲慶經綸以屯其出也無心其化也有神蓋妙乎其未易陳也若歲大旱苗則槁矣云於是時從龍而起請命帝閽以爲張弛帝曰云哉汝其翼予乃自帝庭騰鼓蹈厲顧視六合一息萬里召江靈於南津麾河伯於北渚飛亷前導丰隆後從揮霍左右頃刻異同晻靄泱郁滿盈太空微而爲■﹝雨上眾下﹞驟而爲涷沛而爲霖無逺弗徧無隠弗窮百榖薿薿庶艸芃芃郊原生色山川發容解暵紓虐轉沴召丰或曰風伯惟汝之績伯曰云哉於我何力或曰雷師維汝之威師曰云哉於我何爲云曰否否維帝之命飛龍在天實操其柄貪天爲功人將予病爰返初服爰指舊林恬愉玄黙用全吾眞追山人之駕依野客之巾霞與爲侶岫與爲賓泯若弗迹蕩乎無垠蓋將以無窮爲門太初爲鄰而東山之望猶有系於天下之人也乃有歌者曰云之遊兮山之幽兮云之凝兮山之■﹝氵靚﹞兮維云在阿適且有儀旋兮盤兮委兮蛇兮云兮云兮柰爾何兮

觀泉賦

維暮春者邵子步自廬麓觀於龍池旣觀而憩於是賦之夫龍池之上中峯淩霄雙泉下垂名曰瀑布若揚若飆若奔若馳浸星綴漢破云截霓孰從而速孰阻而遲此天下之至奇也及其中也回澗轉谷放乎至足彊弩釋機輕車旋轂鯨舞於潮龍戰於陸千雷萬霆神藏鬼伏蓋吾聞諸古人至是而得寓目焉又其下也石壁四立淵淵其潭其廣可度而深不可探納之匯之其量有涵濯之而淸酌之而甘淸不可褻甘不可婪乃溢而流紆徐百折陰洞之竇陽崖之缺潺潺湲湲滔滔決決吾嘗見其行也而未見其輟也乃若日星開朗動蕩元精玉作之色金作之聲載歌滄浪以舒幽情厥或霧霾晦蒙呼吸變化旣郁而泄叫號怒罵大資經綸小入圖畫一日之內四時之中北南西東隨觀異容發太極祕妙地天通詰之莫辧測之莫窮非川上翁其將焉從邪山僧執筆請書於石予何言哉一笑而擲

毀淫祠頌

中丞林公巡視江西之一月檄毀諸寺觀神廟弗在典與志者有司聞公風義奉行惟謹時寶舟由臨江入袁河見土木像浮水而下後先沓至乃嘆曰自狄梁公後不見此舉幾百年矣而公毅然行之不俟終日非信道篤而自知明者其孰能之公昔在朝嘗止建寺語忤權要得禍幾斃後在雲南又嘗毀諸佛像蓋其辟邪崇正之念平生所存如此而非出於一時之感也夫安得不力哉頌曰

卓哉林公心與道謀是衛是距以邪爲仇昔在先朝有寺將建孰不惜之而莫敢諫公書千言佛骨之遺曰有殃咎臣身不辭赦公復公惟明天子僉曰異哉一生九死公節滇南其气益昌曰毀斯毀神伏鬼藏公來江西諏民之瘼飲之食之培善剗惡公曰汝吏民愚罔覺舍人求神日谷以壑粵若帝舜絕地天通降禮折刑民協於衷我非爲異期古是同國憲斯在汝罔弗共吏奉公檄夙夜惟力靡逺弗臨靡深弗卽曰火而焚曰水而流美石良材學宮是修唐有狄公嘗事斯舉太史書之君子所予公心正直與神明居凡此邪慝弗怒而除除其邪慝一崇我正曰士曰民肅肅於政民耕於郊士誦於庠𨿽賞不竊維禎維祥天子曰某汝入予輔士民曰嗟奪我父母奪我父母而弗敢畱公在帝傍天下之休

弔趙烈婦賦

烈婦事予聞之志傳舊矣玆讀請祀疏而有感焉乃爲賦以弔之賦曰

慨孤城之無守兮忽井裏之繹騷虎豹肆而逐人兮眾有家其焉逃孰不有夫兮爲妻有舅姑兮爲婦幸瞬息之苟生兮寧節義之是顧相宮墻之深邃兮或彼冦之弗求抱厥嬰以相從兮亦詎謂夫善謀彼碩人其曷見兮譚猶存予何敢死禍旣殱於一家兮尙安之予捨此矧淫言之屢加兮初奚有於冶容惟一死之莫得兮恐予貞之弗終幸白刃之倐及兮免奔走之顚沛也矢九原以自歸兮見死者之無愧也惟日月之下照兮心耿耿其自明縱血流之弗迹兮將天光而並熒嗟女婦之在家兮猶臣子之在國彼朝梁而暮燕兮吾綱常其安屬惟此志之靡定兮謂夫夫【音無】而非夫或爲雄兮投閣或爲陵兮答書蹈水火而必死兮𨿽愚者之能覩彼待姆與候符兮何爲心之獨苦嗟罹盜其猶水火兮曠然感於今古嗚呼噫嘻魂兮曷歸入有懿親兮出將從夫古姬天冥冥兮魂不迷忽反顧於新宮兮增千載之涕洟

樛木頌

太恭人範氏今太常少卿兼翰林侍讀靳先生充道之母也太恭人歸贈太常公累娠不育公以爲憂時太恭人方壯憂之甚屢請貳室而公弗從不期年太恭人有娠而太常生嗚呼婦之從人其重在嗣嗣之弗立祀將焉依故樛木之仁國風載焉太恭人之葬太常逺以墓銘見貽寶不佞考論其徳竊最是事乃爲樛木頌曰

婉婉恭人維古淑媛慈惠貞良以從所天我嗣恐遲我心孔悲烝然夙夜念玆在玆我室於人嗣實由我我嗣未成非貳其可我卜我貳如弗獲已知嗣之重孰人孰已娶有不告我卜曷謀我貳旣諧惟子之求母心何心心乎靳宗一念格天鬼神其從惟母是心吾道所向善養可王休容可相爲家有子爲國生賢匪庶而嫡孰知其然子賢維何克俊有徳維邦之楨海內維則源源祿養壽母於堂良人乃瞑昭哉寵光

咎三凶詞

贈行人司副偶軒黃公某以行人奉使海外至羊嶼孤山大風激水石觸舟壞公乃溺死事在成化某甲子至於今談者哀之近讀司冦彭公所爲志銘予重悲焉凡中朝有事外國者必妙選超卓之士蓋孔門專對之許漢廷絕域之徵自昔則然矣行人公在莆若子賤在魯稱君子者無間言乃遭奇禍嗚呼悲哉予也鄙無能爲公不朽竊怪風與水與石三者相值致玆慘烈肆斥爲三凶詞以咎之詞曰

嘻其甚哉風兮何烈水兮何激石何崛頑與風水擊三凶相朋賊我國士俾有一良酷不若是先生維善人維國紀綱虎符龍節王命是將而汝海弗航嘻其甚哉任載者水司動者風底柱頹波石哉爾功汝各有神曷其冥曚水不可回風不可捕惟石可求而險不可渡乾坤茫茫孰知其故人亦有言泰山鴻毛殤子彭鏗孰公短長孰公重輕彼風水石有情無情曽何足徵我作咎詞以泄不平嗚呼先生

容春堂前集卷一

●欽定四庫全書

容春堂前集卷二

﹝明﹞邵寶撰

○古詩【五十六首】

慶成侍燕

嘉燕陳明堂黼座當春陽惠風拂宮扇親覩穆穆光冠簪肅趨拜共進萬壽觴簫韶葉舞佾宛然見虞唐三苗獨何爲不如獸蹌蹌天髙復地厚永世垂衣裳

送東山公行邊

司徒始受命朝野賀得人兩邊數萬騎所望公一身公囊無芻糧公心有經綸亦有爲國念對越天與神豈不知匱乏鞠躬在玆辰公復不自用乃薦一二臣遺事旁搜閱微言博咨詢稽首殿陛下丰儀動髙旻登車向西郭尊俎羅朝紳慨然盡余酌老眼無邊塵謂公唐室晏謂公漢家恂千載有韓範公也眞其倫公有激眾義公有撫眾仁未至百艸秋旣至萬卉春緩急在公手瑣瑣何足陳

送劉用熙

今之異人劉牧龍綽有兩漢先秦風等閒蹤迹不肯露下混此世將無同或時耿耿作怪語恍忽使我難形容殷彛周鼎初出土置在淸廟明堂中又如江水撞石鐘天然音調非人工蛟龍躍舞送雷雨倐歘霽景畱雲松直將飛步泰華峯沐浴沆瀣觀洪蒙身騎白鶴眞自適口啖紫芝猶未窮彼哉皦皦不解事惟子能固還能通我今規子復有說古來夷隘惠不恭吁嗟此別擬三載河淮合流日夜東尙友千古誰其從

惠山泉歌奉次涯翁先生

擊石長歌復長嘯山無人聲泉有竅詩人曽謂玆山空又聞山與南海通向來泉托山人姓公爲收名名始定石池左右多檻泉東流迆邐非突還非懸公門如海納川水肯向東方遺一士出山還似在山淸中有石子星之精別公無言懷獨瀉公乃題詩贈行者髙詞盡得今古奇我歌合向觀泉時年年壽公泉一酌公每書來問瀺灂援琴欲寄山中音水風吹月千里無遐心

世恩席上答諸公

我行西江自江東載書千里乘天風今夕何夕詩壇中碧瞳共照燈花紅歐陽居士蘇坡翁文星爛漫今古同不才有幸承諸公翰林四老儒之通【宜興吳克溫華亭顧士亷太倉毛憲淸姑蘇吳南夫】金石一振萬籟空司封【金齒張進之】明並兩考功【太原喬希大宜興杭世卿】髙堂白日懸靑銅少遊【秦國聲】才思如冥鴻江湖渺渺誰能窮職方【郴陽何子元】平生懷至忠每談疆埸思彎弓從容授簡錢南宮【世恩】總會諸壑歸三洪淸秋攜對江上楓亦有短句隨鳴虫雲霄北上勞湘筒

壽張都運先生

古之洛社在洛中其人往矣猶髙風今之洛社名偶同乃在蓉湖之北龍峯之東中有主者心好古脫略塵网追遺蹤憶從三策獻天子釋褐登廷稱進士漫將時事寄吟哦對客揮毫思如水職方郎官領禁符觀風三輔賦兩都朝鮮使者出闗去盡道威明前所無鎭東樓髙絕雲海想見當年美丰采洞庭煙水嚴灘云耿耿幽懷三十載人言州縣徒勞人使君所至皆陽春平生經濟有餘地萬里江湖空一身今年歸來閩海上洛社新堂舊屏障滿庭賓客燕淸秋水色山光正相向先生謝客焚妙香紫微天逺云衢長膝前觴獻森諸郎君不見黎平謠東平志回首他年皆小試願公再起再歸來手植靑松看晚翠

贈王生子春

子從天臺來衣裳帶雲气誰知山澤臞有志在當世經史隨所詢一一見深致董生去古近髙明得超詣胡然叢猥中獨與前修契士患饑與寒大節窮愈勵論事須盡變變盡乃精義源頭浚眞泉如斯日川逝孰謂政粗迹而謂文小技所貴道在玆毫釐辧同異我行入湖南子作東歸計伯氏古逸民知我知子意明年黃鶴樓待子共光霽

邃庵詩

長安陌上結書屋庭院沈沈幾紆曲最深者號文宻房如度層雲入幽谷主人峩冠講且讀上遡虞唐猶未足手探元化玄更玄諸生拱侍森如玉原泉滔滔放四隩始知大雅歌穆穆聲宏以實理則然陋彼尋常事邊幅陵莪菁菁時雨沐不出戶庭人望屬乍聞俎豆復軍旅平視邊隅如輦轂隠微知謹公所獨至虛生白能旁燭蘇公漫說風水渙邵子閒吟地雷復我曹淺薄徒有目辱許升堂載瞻肅行行深入得大觀何處湘南還嶽麓

江雨來

西津渡頭江雨來雨點入江江水回雲飛逐風沙走石咫尺不見東岡臺臺樹叢叢還可望臺上看江更奔放明朝擬下鄱陽船月色浮江水微浪

題臥龍庵用晦翁韻

此有石如龍天成諒非鑿是何空洞中雲水起復落常疑雷雨時飛舞出深壑作庵者何人淸風宛如昨兩公固龍徳恨也俱晚作秋霖不濟旱千載領余酌方切憂旱懷行矣予所樂江湖極秋波長歌對冥漠

至亡女七兒墓

日無光兮風色寒望兒墳兮心悲酸墳有土兮土有棺兒咫尺兮欲見難澆澆墳頭酒易幹紙成灰兮散漫漫散漫漫魂不返淸淚下兮盈酒■﹝角戔﹞

題元章拜石圖爲兪國昌

元章玩世人低頭拜奇石或問此何爲我意人不識璆琳豈有聲碣砥且無力拜如或使之但覺吾意適石奇恐未多屢拜非所惜我心不可轉萬仞立蒼壁石也倘能拜向我須屈膝今𨿽無膝屈有拜當以臆我今對畫圖兀坐風雨夕擊磬和新吟他年亦陳迹

泉上贈錢水部

八月十九日十賢祠成同社諸君往落之方燕飲泉上而錢水部東湖適至眾賀得佳客遂以禮神之觴觴東湖東湖亦不辭也於是相與談笑終日予愛其有古風致於是乎贈

君來訪我廬我方行山中命駕卽我所浩興乘天風風晨與雪夕今古將無同豈在形迹間所貴心相逢我有一勺泉坐奠桑薴翁載酌持獻君侑以金芙蓉或歌滄浪篇聲在澗水東君聞乃和之擊節秋山空坐我石壇上共聽風前松

寄題錢水部詩塜次沈石田韻

錢翁作詩塜粵惟己巳年厥地乃舊遊山水相延緣翁詩出翁心混混眞源泉譬諸山澤臞勤修欲成仙載賡陽春調剩讀秋水篇知音孰云少三嘆聞朱弦嗟予遇君晚縦言及前賢官銜列水部詩名亦由天投簪謝明主瀼西視琴川點檢手所筆淸興常飄然天機忌獨泄穴置還幽玄行將化爲石萬古存貞堅尋常有匡山頭白歸靑蓮韜光伺來哲古道君有焉

忠定祠享歌

迎神

吉日蠲兮祠公佩鏘趨兮庭中湛露灑兮天風暾初發兮水東靈皇皇兮旣降【葉】鳳下儀兮翔龍響應谷兮鼓鐘慰予思兮公有嘉容

送神

神翺翔兮漸遐載白雲兮紫霞墓閩山兮天之涯錢塘兮公第梁溪兮公家陸有梁兮海有槎我思公兮咨嗟

酒間短歌次吳太史

延陵太史文之豪手持椽筆輕一毫卻厭漆鏤思匏陶別築壇社延風騷健如風舸淩秋濤元气浩浩天滔滔忽入冰壑難容舠豫章言必稱禹臯下視元白等播鞀坐令萬類歸籠牢間出水碧兼金膏闗西夫子眞鳳毛咳唾中律鳴鸞刀風吹錦服飄雙絳仙骨曽啖瑤池桃手持權衡有縱操收斂英邁胸中韜彼哉坐井吝以驕瑞物一見辟百妖裁之品藻誰能逃深許抱甕惡桔橰一日千里不覺勞何嘗仰首逢人號我喜麻直能扶蒿起家江左大布袍兩以文字魁羣髦寶鑑出匣弓辭弢東陵野人隨羽旄不飲自醉黃生醪雅終奏俗空嘈嘈不可得麾安可招自知一著良獨髙

芝山寺題壁

芝山艸如黛靑春空復過我來憩古寺落花看漸多林鶯惜芳景和我登山歌白日不可挽更柰風雨何老僧供香茗小坐成天和江公舊遊處長松罣新蘿止水一畝池流衍同江河晚峯縱髙眺番陽渺云波五老近相別笑指廬山阿

湘夫人用唐人韻

灑淚向楚岫白雲生逺愁重華不復返江水日夜流美人美如玉春艸滿汀洲

望云捲

龍山一片雲萬古白未了松楸誰家墳靑靑倚孤嶠望雲起孝思無間昏與曉我懷狄梁公淸風滿華表

劍江道中

我攜數卷書歌誦劍江上書中何所言一一超形象我心會其神源泉莫知鄕中有幾微存欲語恐添障安得淩長風趨拜濓溪丈

爲龍僉事致仁題畫

愛汝鐘山艸堂靜我欲造之無所因百年觀物自得意風吹淮水波潾潾小舟西來乘有人悠然興到山花春便須入室盡此夕滄浪一聲何處津

吳太史畫冊

雲飛本無意鶴鳴復何心危登復長嘯我亦開吾襟云哉承我禦鶴也起我吟興至不自知天地髙且深俯仰八極中悠悠懷古今

無魚

沽海富魚蝦過者多買食異哉有今年玆物或幾息載歌丰年詩臨淵三太息

樂安大嶺次見素公【五平五仄】

海嶺夙孕秀登廷持忠淸廿載正色立千秋和聲鳴此地屈體力吾人增光精霧瘴久閼積霆颷初流行鶴骨瘦竦直鸞儀繁披橫在北本岱嶽於南聊方城萬姓忽雨潤三公眞雲輕亢作汲老揖卑爲侯生迎吏屬苦切束工徒欣畨更辟異有故事推賢無遺名父老覩後恐兒童瞻先爭一語破訟牒雙聲遊詩評砥柱賴獨障扶搖看髙徵孔孟道雅振臯夔功奇成鑿鑿社稷計昭昭神明盟傳紀黜楚越詩歌懲舒荊雅頌古聖則春秋今王程面質祖訓若心期皇猷平誼策重國事軻書髙天氓九鼎任一摰無勞懷莘耕

題郭子儀見虜圖

唐之大將汾陽公天畀才略成貞忠平生信義貫金石倉卒眼底無羌戎戎來如雲驅以風我下我馬何從容諸酋羅拜誓酹酒大人先兆巫言中世稱談笑可折衝萬古一羽雲霄空龍眠居士丹靑雄筆到此事眞奇逢尋常傳玩歲復月時於敝篋騰長虹焚香坐閱精神通古來尙友只數老九原可作吾其從於嗟乎九原可作吾其從

濟河謠夜過靑縣作

河可濟濟師不可濟濟賊賊濟避我師東入巨野澤澤西爲濟南爲淮賊乎賊乎安往哉野多罄室無靑艸豕突鯨奔我師老卻恨令公來不蚤

天津舟中夜坐觀水

河水東注海海流亦復東人言如沃焦畢竟誰能窮蓬萊不可渡萬里悲天風北斗揭西柄影落淸波中耿耿欲回瀾蕩漾涵虛空昔聞有碣石助禹成神功我將往求之道險多蛟龍靜觀嘆逝者緬懷川上翁

偶讀蓋巖傳

六獸入室莫敢攖巖也追格不稅纓僕分有死義無生家爲重兮身爲輕獸在途劍在手一狐殱五狼走我報主人我何有有僕如巖主知否

題太白圖

仙人騎驢如騎鯨睥睨塵海思東瀛等閒相逢但叱咜誰知萬古千秋情醉來天地小於斗鞭策雷霆鬼神走豪奇自比齊東人大雅猶懷魯中叟靑春想象華淸宮解識仙人圖畫中滿浮淥酒喚不醒葛巾颯颯生天風

山樵曲

南山髙髙入雲中有隠者操斧斤上方伐木下界聞聲可聞人不可卽自上求之霧濕我衣自下從之磵阻我舄縣厓如天勞我力

郊壇分獻東鎭退而有述

登壇禮東鎭嶪峩如在前惟皇對上帝小臣敢忘虔沂山望海岱其髙薄雲天豈無方國祀百靈合從幹惠風自巽隅馨香偏中天明神固無語我思通幽玄心祈耳復聽影響若有然山東盜方蔓禾稼妨大田輯寧當自玆在在歌丰年何以明予衷素月西南懸

元夕獨坐

月光照燈夕淸賞人所同而我獨不樂有親在江東江東豈無月白髮少歡容念子未卽見厭見燈花紅冉冉天邊云悠悠江上峯當食發長嘆何時得相從

秀江舟中

上水復下水昨日非今朝春江淥如酒天風澹飄搖坐數江上峯乍近忽已遙歸心如東流迆邐迎海潮長歌武夷曲和以廬山謠閒情寄芳艸極目靑迢迢

淵明圖爲邃庵先生題

吾聞先生本是山中人誰遣作吏隨風塵督郵迎送亦常事浩然歸興淩秋旻孤懷每感孔明漢一詠漫及荊軻秦北窻午夢入寥廓南山秋色爭嶙峋昨非今是公自道門前五栁年年春柴桑彭澤才尺只五老峯髙隔彭蠡片帆朝掛暮及門萬古乾坤一江水昔聞奇幻榖城石又聞淸激嚴陵灘是誰爲易誰爲難菊松三徑地𨿽小鴻鵠千里天何寛三南夫子今傅相心期逺在羲皇上君不見丁夘橋邊山水深江南春暮勞歸心風雲天上濟時了我亦訪公攜我琴

廬山謠用李韻

廬山倚南極乾坤一髙邱絕頂有佳處可作仙人樓詔書命我訪奇品等閒卻遂平生遊白鹿洞在五老傍我來講席重鋪張靑雲見彩霞生光玉聲左右泉不斷我行東峯澗有梁眼明還直西南望澄湖煙水俱蒼蒼不知乘舟者誰子望我應恨天衢長廬山如廬幾萬間與仙作主去復還黃塵滔滔似海水此山卽是蓬萊山載歌唐人詩我句亦時發九江秀色行攬之楚帆風送飛鴻沒五老五老眞有情萬峯之中獨自成何時拄杖往參立上呼羣仙下紫京笑攀北斗挽銀漢共洗濁世鄰太淸

聞錢希翁訃

海鶴奄以逝海天邈難招髙鳴尙我耳尋聲竟寥寥伊昔來鳴初居然破羣囂中鳴發天妙寡和多見嘲老心在萬里有林不成巢彩鳳云冥冥靑田艸蕭蕭哀音天弗聞引吭徒爲勞乃今蛻世紛復得返逍遙仙骨當不朽我銘瘞江臯

人日喜晴

我來洪都城人日喜初霽夙興省鐘聲起視星鬥麗澄湖動晨光云霾散天際樓臺東復西參差藹淸气惠風蕩前楹公餘步還憩案牘雜詩書吾事非日計獨賀陽道亨從玆破陰翳請看回軺時春深滿庭翠

新諭道中

夏木交垂陰登登入山路遙峯薄雲靑川原莽回互逾岡見長溪可涉亦可渡驅車獨西之磴小僅容步幽花自成姿時時竹間露仰觀天宇寛萬有悉中布我懷美一人滄江渺煙霧

香鑪峯懷李謫仙

半空飛流天作奇謫仙之詩眞似之雲松有巢今不見但見老僧歌妙詞香鑪紫煙日復夕散落平湖渺無迹九江秀色如我何我訪仙人東掛席

采薇曲

岐山有仁者白首思來歸願聞康衢謠不圖見戎衣渴夢北海水饑謝西山薇死從泰伯遊此志終無違

感興和李懋卿【三首】

明生又今夕浮雲亦消除風吹薄暮雨炎歊爲之袪而我坐中庭灑然心靜虛浩歌古人句得意已忘書

又

夏日苦炎熱浩思嵩山巓淸泉環左右佳木蔭後前天風有時至大音猶渾全坐此不能往西望心獨憐

又

我行汝潁間陶穴猶太古譬如觀鼎彜令人變聞覩豈無好樓居巧極易摧腐回首太室山一望髙萬武

寄題東林寺壁

鴈門僧避胡塵來匡廬山中尋講臺誰云淨土在西竺此池自有蓮花開蓮花開開千萬朶江南君臣不疑我淵明故是避世人菊花醉揷頭上巾攢眉掉臂謝公去一杯濁酒堪全眞當年意在誰獨識虎溪笑處泉流石至今古塔依西林月落江雲樹千尺

久聞徐朝文訃見胡獻臣始信

明聽得金矢有譽淮海區南徵載持憲淸風與之俱楚氛接腥蜃兵符雜刑書鄭僑戒水狎一日三年如慈元復祠廟儼然古文儒坐令弄潢子稍戢萑蒲余進階始稱使滇途險仍紆方憂萬里駕坦道生悲吁君病果何似卻怪平生臞瓊瑰夙入夢邱首眞成虛瞑矣緣國事淺之誰敢歟野哭古所惡灑淚蘭陵墟

楚江漁父圖

有臞一夫立荒浦人云三閭問漁父楚江風景是邪非而況原心越千古原心上有先王知天地可質中無疑夫豈不解漁父意揚波歠醨焉用之物無滯礙能推移是聖者事吾何知蒼蒼故吾山湛湛故吾水宗國如何吾病矣九死侵尋無一是蒼梧帝逺天閽幽上下四方徒逺遊雲驂風駕倐萬里歸來江上令人愁長揖向漁父漁父難與謀誓將魚腹爲狐邱君不見滄浪歌漁父去煙霧茫茫不知處

止水池

止水池芝山陰丞相初去國指水矢此心水止心亦止上有靑天臨朝臨池暮臨池丞相心人不知風塵來江漢沸止水池丞相死他日之心止於此

饒娥哭

饒娥哭哭何爲哭求見父面不圖今見屍屍浮水怪露已矣娥不知卽使娥不死見屍未但已伏屍三日哭娥也終赴水娥心誠水神靈江上如聞號慟聲水怪水怪猶縱橫

砥柱歌

黃河之水天上來越數千里龍門開龍門南東有山出是名砥柱千丈髙崒嵂水來不敢衝左右互洄潏山石巖巖復齒齒力有幾何能勝水從來元气植根深萬古千秋此中止君不見金焦兩山控海門江水到此勢已分不如此山當河急流處驟如風馬方羣奔秋濤春漲暮撞朝擊巋獨存又不見碣石遮海道九河播合今瀾倒不如此山爲障早柱哉柱哉立自天功成神禹乘舟年滄桑有變此柱終無遷於嗟乎滄桑有變此柱終無遷

補洛中越歌

越人夏統遊於洛遇賈充充諷之使歌統以足扣舟引聲而歌者三今亡其詞偶讀夏傳補之如左

慕歌【統云禹寓嵇山朝會萬國授化鄙邦崩殂而葬百姓咸詠遂作慕歌】

慕歌兮慕歌東漸兮海波海無波兮山有阿明徳逺兮玉帛孔多微斯人兮吾如魚何慕歌兮慕歌

河女之章【統云孝女曹娥年甫十四其父墮江不得屍娥仰天哀號中流悲嘆便投水死父子喪屍後乃俱出國人哀其孝義爲作河女之章】

潮何爲兮不回人何之兮不起父生兮女生父死兮女死歲復歲兮江濱人之心兮潮水潮水兮有聲伯姬兮有靈紛兩涯兮觀者孰父子兮無情秋冥冥兮江峯靑

小海唱【統云伍子胥諌吳王不用見戮投海國人痛其忠烈爲作小海唱】

潮來兮無天潮去兮何地若爲憑兮斯厲彼鴟夷兮水中匪匏瓜兮焉系潮來兮誰驅潮去兮誰殿言之流兮何從海東回兮鏐箭潮來兮悲吳潮去兮弔越忠千古兮長寃潮復潮兮江月

觀李劍州樂歌譜【劍州名璧字白夫】

鳳簫聲斷驚風雨十有三弦移短柱江上何人一笛橫別作黃鍾起宮羽劍州劍州何苦心小懸鐘鼓髙張琴吳歌聽罷今蜀道金玉近來眞爾音

擬子陵辭

陵來爲臣陵亦有言輔義懷仁吾喪我守臣於何有陵去爲友客星犯兮日月光故人臥兮江湖長來時心去時迹山有云兮江有石

狄國老

五龍夾日日不沈公門桃李皆成林狄國老伊周心遷桐辟管天下乂伊周之學春秋義狄國老忠有餘平生曽讀伊周書爲唐討賊當何如如是邪不如是獨憐國老身先死

鼌錯墓

鼌公潁川產墓在城東隅顧玆一抔土爾來千載余中更幾兵戈不與荒城俱公計不庇身朝議夕就誅我昔讀公傳亦嘗笑其愚豈有身後謀猶能庇邱墟大愚見深忠耿耿固不渝而況公論在信史有特書自今重封植永久期無虞

八龍冢

北原有荒邱累累亙西東相傳自古昔葬者漢八龍一蟄呼不起幽幽閟玄宮適野見遺迹徘徊仰髙風於嗟此神物時用乃不終孰爲神君藏孰爲慈明封千秋气不泯化爲艸叢叢立石當古道我意將焉窮

尉氏婦【婦時廬於其姑之墓三年矣子道出墓左見焉諭之使還】

嗟汝婦孝汝姑三年廬墓聲嗚嗚淚灑墓上柏柏樹爲之枯彼反唇此廬墓此可訝兮彼可怒寸土如寸金寸寸皆婦心取汝心不取汝孝天地之間有名敎

容春堂前集卷二

●欽定四庫全書

容春堂前集卷三

﹝明﹞邵寶撰

○古詩【五十二首】

送陳都憲赴南臺

雄都鎭南服江流走其隈驚風鼓髙浪駕禦須公才公船樹雙幟令重禦史臺輕裘兀中坐一鼓千艘開江靈戒百神前驅步浮埃有陳旣如雲有聲復如雷見將不見水頹波爲之回周流有餘暇獨起弔古懷漢功陋昆明天塹胡爲哉巍巍皇祖業萬載恆規恢安危系所修願見封章來

題王晉溪畫蘭

之子有國香幽居祕蹤迹吾將一采之薦之君王席英英雅淡姿可冩不可卽珍重無柰何黃金以爲飾

望瀑布亦用李韻

昔聞地中山今見天上水對日生虛明光照數百里聲將助雷行勢欲隨雲起矯矯白玉龍人立煙霞裏飛流何其雄不受神禹功淨洗下界濁無言歸太空精靈忽旁射秀色溢厓壁動蕩元化機落星不爲石觀水復觀山萬古心自閒願借一泓淸鑑我塵外顏布邪可剪裁衣被盡世間

湖口阻風書所見

湖西有靑艸湖東有白石水與艸有情與石乃相激艸邊水微波石也柰水何有石水不濫不願靑艸多

寄秦擇之用莫如山韻

春江生綠蕪所思恨逺別美人有新篇開緘動風日商謠跂吳云轉使心旌孑誰能袪渴塵惠我太古雪廣文今冷官五斗腰不折朝吟水洋洋晚眺山嵲嵲君庭梧十尋我方詠瓜瓞大哉唐虞談出口陋猥屑夕燈照虛堂屢系康侯節塡然鳴鼓中乃獨按魯薛南沙舊同遊有操如玉潔贈君四三章古調超巧拙歲寒結深盟紛華以爲瞥勸君勿太潛行止故有說秋芳淡無姿美在人未擷我歌亦吾情不爲聞者說

屯田二首寄胡用晦

從軍古云苦況復逺戍邊彊者乘障去羸弱乃屯田惡土不生艸漠漠沙兼天犂鋤亦病甚幸免荷戈鋋但得烽火息聊以延歲年

邊塞少雨雪歲丰亦如荒相逢莫相問丰荒兩無望荒歲固饑餓一死足以當幸哉遇丰年誅求益遑遑有生不如死長慟天蒼茫

贈王古直

碌碌長安市有客戴葛巾問之何爲者自言我山人山人本在山偶然落風塵尙餘邱壑念時向詩中陳暮作琳宮主朝爲玉堂賓興到卽成往孰能疏與親浩歌對尊酒一醉全吾眞

棲棲復棲棲而謂古遺直曽從西曹遊冒禁爲所識長揖稱詩人法吏不敢斥泡燈亦兒戱破碎何足惜西堂坐春風淒涼淚沾臆玆事久已傳野史誰當職

疎山寺

我來訪疎山幽賞酬夙昔秋風吹新波系舟巖下石弔古誦其詩手拂蒼蘚壁遊雲相徘徊去地不盈尺淸歌復淸夢聊以終此夕

髙安縣學觀習冠禮柬守巡二王君

洪州江濤激堤急江中老蛟似人立春來風雨助江靈萬丈新堤無芥力誰將神物障狂流鐵柱宮成幾百秋番陽湖深東入海空厓禹廟何悠悠筠州有蛟今有柱山霧如江化爲雨弦歌在泮修舊章允矣嘉賓吾愧主

朱仙鎭

繡旗揚揚出朱仙中原王气熄更然敵軍萬騎鳴歸鞭故宮遺廟在眼前柰何忽有金牌宣金牌宣事甚迫將之南將之北南爲吾君北社稷敢言君重社稷輕彼姦在側方經營社稷無功君有罪到頭兩事惡乎成嶽將軍決南行南行卽就死死不愧臣子

胥門

臣奢無事爲君戮臣胥敢怒不敢哭朝辭楚疆暮吳國還兵入郢亦太酷憤憤心還未足楚何怨吳何恩豫讓死王裒存是邪非不必論一片鴟夷皮褁骨難褁魂北風莫遣向越奔向越奔無不可只恐仇吳似仇楚

東山公書來問久無書舟中作書悵然有感

不上山翁書非懶亦非傲知我者謂誰而不能一報平生觀物心未得從吾好世途渺江湖執簡靡所告章水東北流秋日波浩浩惟有匡廬峯萬變猶古貌吾將作新圖用爲識者道

送王朝言

朝言天下士乃作西江行把酒酹岐路淸風引雙旌尊前卽萬里動我淮陽情淮陽豈可薄所志在漢庭君去江湖重君畱江湖輕君行何所挾岱嶽雲英英逺浮洞庭白髙點匡廬靑誰知造化意藉此方經營歸歟作霖雨四海多蒼生

赤壁圖爲王冬官題

古之達者蘇黃州覽盡赤壁無餘秋至今賦在景亦在誦者如與公同舟公舟淩空與物遊東山月出水漫流淸風徐來酒在手羽人何處仍丹邱曹吳勝負江山羞洞簫一聲生逺愁眼前水月客知否一笑自點仙翁頭水曹年來作浙遊蘇堤風景應全收卻望美人圖畫裏蒹葭霜滿湖南洲

哭李方伯惟誠用老杜哀李北海韻

朋遊三十年道誼曽不替知公定交初徳音日相繼公本西平冑水木有源柢少年擅才名文詞出新制上書排帝閽此志一何鋭門停長者車靑眼風塵際仰窺古作者流衍得眞裔主司躍然驚擢桂亦常例獻策回重瞳一朝荷嘉惠軒昻露頭角淸光映宸衛尋常笑語間歷歷邦家計力深稽古余致逺未嘗泥大哉養材功不負文明世鐘鏞懸華軒珪璧藉文罽令弟共翺翔科重甲辰歲發軔銓曹郎優遊養經濟登俊拔芳翹黜邪洗荒穢公餘日扃門惟有庭鶴唳讀禮歸故山三年淚盈袂夏官故本兵獨立謝權嬖三邊諸將臣始得重輕勢公心如靑天風月動光霽揮毫寓軍法煙雲亂行綴奉使歷南邦爽气消瘴癘西藩領參伯簡在荷先帝公初度函闗在在減徵稅向來暴如焚屏若掃以篲所不活羣生臣也誓有斃人情甚苦荼而我獨深嚌移旌向浙江山水心夙契相逢我知心歡顏照堂砌冉冉山云浮滔滔海波逝倡和弔忠魂情眞句還麗惡風從北來羣芳不勝脆萬怪歘呈露共訝天地閉公時居左轄只手披蒙翳抗衝等鐵石調劑參姜桂哭聲動九闗天乎竟迢遞力窮叫蒼梧重華久云瘞飄然得賦歸冰霜日淩厲乾坤浩茫茫吾道眞成滯訃音隔三秋乃復自燕薊日斜望蕪汀些罷愁雲蔽

萍鄕虎

萍鄕山中虎食畜不食人人亦感虎意罟穽不復陳虎乃有俗俗有仁不啻古云父子親姚源洞華林山有人殺人如艸菅吏見野人應厚顏

聽雨歌讀見素所上封事作

章江門下春水來黃流渾渾無津涯居人爭言二月八水神作會多風雷擁衾聽雨坐中夜我船明發開未開濕云十里接南浦滕王髙閣空崔嵬我歌欲登江上臺吁嗟行路眞難哉莆陽諫艸忽在眼歌聲入江江欲回君看鐵柱生莓苔

冬夜觀樹影

月樹影在地橫斜復橫斜誰爲水墨畫老筆全無華又如春雷動初驚蟄龍蛇因之得篆法錐鐵行平沙海云漾雙玕江風落孤楂元冬萬景閟嘉此獨咨嗟他宵有繁陰莫向時人誇

建昌分司古松

古松當中庭荒館幸有此微風亦秋濤雨翠復煙紫月來夜如何對我閱文史我愛巡行初見汝見君子

擬謁李旴江祠

旴江傍羣山何處李公墓城西深樹林宛轉通細路秋雨漫如絲沾濕兼瘴霧緬懷千載人乃獨缺瞻顧惟公力古學虞周在襟度平生抱遺經蕪徑倐超驚周行日千里不識艸多露典謨二三語一筆萬蛟負橫亙天地間精光破昏暮大哉忠孝詞居然見公素寶也晚且愚焉能踵髙步耿耿結中懷所向惟恐誤何當潔芳尊再拜酬夙慕

宜黃秋日用韓韻

不雨已數日蕭蕭葉聲幹靑靑獨可愛庭下羣瑯玕陰雲何處來與霧晝作團驅瘴無妙術只在心气安古井湛止水安從起波瀾焚香坐數息日月通泥丸江淺舟可放喜謝山中鞍

別羅太史景鳴用東坡韻

秋雨濕地無塵沙蕭然薄暮居官衙人言此郡有嵐瘴八月桂樹初開花欲行未行待天霽取道特過山人家山人如鶴心萬里爭林每笑羣棲鴉我昔對語盡長夜別後四見春林葩人間萬事似泉水誰哉鴻漸能嘗茶臺前舞劍聊一試樓上更鼓方三撾懸河之論透骨爽背癢安用麻姑爬明朝分手各大笑尋常爲別何云嗟贈君此曲當瓊佩報我萬斛仙壇霞

李車駕行

李車駕奉璽書西行入闗到邊隅駕言數馬閱牧地要窮利病實與虛有疏馳達承明廬鎭將不敢沮藩吏不敢拘攬轡四顧意有餘李車駕中州豪讀書萬卷志當世排云閶闔曽鳴號柰何落落不諧俗不爲臺諫爲郎曹朝回閉閣日靜坐簿領之外更有經濟爲心勞李車駕才瑚璉聲球琳大司馬知君深千鈞重任他日須君任等閒一使亦易事中有至意試君以百年未斷之盤錯歷君以萬里未極之巖嵚登臺長嘯望西北秦城莽莽漢闗磊磊弔古還思今揮君賈生涕動君杜甫吟收羅勝槪入胸臆不數雙璧千黃金李車駕須早返落花如雲春色晚風光去人不可挽宗社萬年計廟堂四海憂車駕車駕何以爲今謀

夢希翁

云頂仙人入我夢玉臺之冠杖靑藜不知此地是何所山水滿坐風披披仙人命予歌古詩把酒向天天聽之平生意气重韓孟壯大何以酬相知仙人仙人今茹芝淸時吏隠非予誰春秋經世二三策化作水上滄浪詞滄浪淸濁兩言足仙人一笑天無涯笑聲到耳驚夢破惟見寒月懸松枝

題錢世恆弔文山遺墨卷

北風吹南冠行行一匏瓜作書謝骨肉涕淚紛交加此行已忘身此書又忘家身家旣兩忘未忘者何邪片紙今又灰浩嘆天無涯

理髮見白有感

日來櫛我髮漸覺白者多世事非我力我憂欲如何我齒鄰半百光陰逝江河老至不自覺自謂心無他我心但不攺不妨髮皤皤

次吳匏翁謝馮廷伯送惠泉韻

我愛馮龍厓視山如畫屏視泉復如酒有量元泓渟竹鑪效僧海一煮盡一瓶朝朝亦暮暮相對雙眼靑細酌入肺腑灑然滌膻腥北燕又南粵觀水記所經惠通萬里外不似渭屬涇昔人作水記髙調聲泠泠水行大地中有穴無人銘君行一嘗飲郤憶漪瀾亭梁溪帶蓉湖飄然晝揚舲痛飲三百杯醉向泉頭停攜壚試煎法如釀新春醽飲罷更須汲一童負雙瓴回視世間物洪波泛輕莛髙情漫爲戲題詩謝園丁夕齋待明月禪燈坐靑熒試誦盧仝歌山僧或來聽竹枝弄云影松花遞風馨石牀獨髙臥月上人初醒嘗聞黃河源有海名爲星於江復於海一瀉不計齡悟泉未爲悟惺泉未爲惺煩君奠山堂陸羽故有靈

送彭僉憲還莆田

壺公山南南海濱山中人兮堯舜民淮南有招招不得桂樹叢叢秋復春壺山主人大隠者緘書逺致南峯下丹厓靑壁勿自誇我有幽懷爲君寫我招不是淮南招考盤同賦還同謠避人避地兩無謂白雲杳杳壺山髙昔居郎曹更憲府理是漁綸斷樵斧十年吏隠人不知卻道漁樵自今伍掉頭巢父入海東冥鴻萬里商顏翁何如玆山倚南極中深可著神仙宮七人作者莫知氏爲溺爲沮竟誰是能從吾遊吾與之坐共閒鷗看川逝

和陳玉溪得古刀歌

玉溪老人鬢雪色平生气薄秋空碧嚴冬遺我古刀歌白日無風寒栗栗公從何處得此刀而我未見難論直向來淪落未逢人有時隠躍光騰日一朝白璧落公手堪笑當時卞和泣乾坤萬物遞升沈今古千年超恍惚也知剛徳本天成等閒未肯爲人役西戎北虜不足誅豺狼在道那容息由來神物不自用義士兼資機與力昔年我亦得一鏡篆刻摩挲漢遺迹願將此鏡配公刀共保剛明勿戕賊

讀楊君謙和雪詩次韻寄之

禿豪一掃繁枝葉詠雪詩成淡於雪眼中作者吾君謙後出辭髙意尢絕直追坡老千載上我輩不覺腰罄折看君風槪有如此當知此制難磨滅愧我淺薄曽效顰把筆對君如或掣便欲索君書一通大捲珍藏飾文纈文章所貴自己出下此紛紛徒瑣屑渾然元气未雕鑿言外風神亦飛瞥知言未敢輕自許和篇聊致評詩說他年大作禆雅頌磨有貞瑉鐫有鐵

寄王推府

王郎闗西彥今爲蘇郡推憶昔騎瘦馬送我黃金臺寄言問江東謝公安在哉感此不能對慚愧經濟才坐馳楚云盡望極吳天回遺君尺素書珍重煩君裁

答尹吉士

齋居坐薄暮西陽照墻東垂簾絕賓客樹影何叢叢尹生偶入室依然故相從數語勤請益令人契深衷妙齡志尙友文翰豈徒工逺遊出彭蠡浩思偕溟蒙登廷列周士所得良己丰弦琴謝俗調三嘆歌虞風大哉經世業乾坤與無窮吾衰負吾道俯仰增媿容安能挽星漢一洗兵戈空

小孤山

昔聞砥柱黃河中萬古坐鎭狂瀾東小孤乃是江砥柱特起不與羣山同羣山隨江挺奔馬愛此石筍淩蒼穹孤哉孤哉本天造一任巨浪乘長風節宣夙受神禹戒滔滔不礙江朝宗我來信宿彭澤下咫尺仰望天妃宮翠煙霏霏落杯酒千帆閱盡澄潭空舉杯酹江江日紅隔江縹緲畱靑峯便當載筆賦東海三山點破云冥蒙

聞賀黃門訃

平生慕斯人室逺不可卽海云日悠悠醫閭幾千億歲晚撫孤松山居正幽寂百章對秋旻耿耿夢疇昔淸時乃遺賢風敎與有力往因範長史問我書咫尺好風從東來新詩寄相憶邇來十年餘長空斷飛翼哀昔忽予聞獨坐風雨夕白沙久亡矣而公復窀穸北南兩茫然乾坤浩無極短詞托髙侯歌殘淚沾臆

都昌謁陶桓公祠

我航東匯澤來拜陶公祠英靈邈千古猶系吾人思公才不世出幼學多師資時衰領重鎭光輝動旌旗大哉砥柱力江漢如潢池公生淸談後惟勤禹爲師運甓投博具舉措非徒爲道積業可大所志在濟時揮霍掣雷電呼吸飛雲霓公在國與立桓文下風斯進退自明正陋者徒生疑孫曽志公志痛恨晉祚移一辭謝世事采菊忘東籬公心愈表表後哲諒有知鄱湖水浩渺公神亦隨之醴牲歲復歲乾坤以爲期

發都昌

彭蠡古來稱險絕其間左蠡尢滕說兩山對峙舟中行白浪乘風晝翻雪都昌枯坐三日來一日東風帆早開匡廬云外露輕碧水如新鏡無塵埃蒼煙茫茫隔重浦風力催帆更雙櫓行行指點落星灣宛在中央手堪拊南康太守送我船船頭忽見瀑布泉飛流未便解肺渴自覺淸興同神仙我今西南訪黃鶴一水之間望官閣棹歌起處天風長行盡澄湖帆未落

開先僧送泉水

泉齋愛泉如愛玉每向名山觀未足長言世味無此眞俗客浪誇魚我欲匡廬瀑布故有名幾回坐飲龍池淸不知泉亦我知否我獨與泉如結盟玆行未暇登山寺逺汲雙瓶解焦思老僧聞我送茶來笑揖山靈謝珍賜剩攜陽羨新春芽夜烹落盡靑燈花吾泉在惠久能味豈以異好成遺遐相將一椀復一椀此味天教吾輩管明朝西望雙虹垂放筆大書湖水滿

爲黃公獻題和靖詠梅圖

江梅萬樹萬樹春水邊一株偏可人山人觀物著妙語雲月慘淡愁花神詩中香復印件無色宛然眼界翻成眞誰今以色冩香影山人含笑花應嗔山人山人久寥落風韻猶存松與鶴

竹鶴圖歌

太子太保戶部尙書太原周公作保完堂於晉水之上久矣天下之人望公再起者未嘗一日不西引首也今年春其館甥陳君邦瑞以浙江按察僉事擢陜西苑馬少卿便道謁公將遂爲壽乃繪斯圖屬詞於寶寶公舊屬也壽公之心殆有同於苑馬君者顧晚生淺陋何能執筆以冩盛徳之形容哉聊卽圖中所有爲公誦之其詞曰

國之元老太原公立朝鯁鯁持淸忠作堂晉水近十載但見歌頌傳兒童祝公何言再入相更期壽在喬松上東風吹噓徧八埏乾坤無言物有象綠竹猗猗鳥鶴鶴石巖巖兮松落落眾禽鳴樹山起雲千花萬花色相錯苑馬南來西入秦獻圖稱壽意獨眞惟天佑徳輔皇極歲寒貞操公其人寶也公門舊遊者有懷如畫無能冩願公自壽壽蒼生士慶在朝農在野

爲李惟誠題畫

江邊艸亭好興在江上山山畱萬古色白雲時往還云來蕩胸臆云去開姿顏云哉或出岫化爲水潺潺觀云復觀水有道心自閒策杖者何人行將坐其間我懷李蕪湖欲謝功名闗

別王演之

驅馬出國門風動晨光絢我懷方南馳北望逾眷戀之子何所來昨別今再面囑予彊加飡執手當觴餞駕言詢江東疇應謝公選微詞不自竟輿誦若爲獻離筵紛陸離賓客催入燕舉首復叮嚀上馬君乃先君言良過哉相思淚如綫經綸予何知浮雲未成變

與王徳華別

初辭渾河津輕舟疾如駕相逢忽相問玆會乃天假去來各匆匆聊此半日暇對君新涼余王事深慰藉東藩稅方逋北徼師未罷悠哉逺臣心焦勞達晨夜謂予汝何言予有再拜謝依依復依依孤舟竟東下

爲寗庵題畫

修竹滿捨傍長松當道周靑山生白雲隠隠屋上頭出門見溪水有橋復有舟天風作前驅時引幽人遊琴尊侑髙談興盡不彊畱靜遊羲皇夢閒聽堯民謳命筆書暄涼山林有春秋獨樂得深味豈嘗抱先憂莫問此何人吾當意中求

孫翊妻

夫死矣妾何敢生夫讎爲重身爲輕賊尙生妾何敢死舊門幸有諸君子號召如風赴如水奉賊頭祭夫墓白日下髙天何處黃泉路

次喬考功種竹

考功憶南曹新竹舊所藝歲寒凡兩經不見霜雪厲虛懷效前修淺薄諒非計斐然淇水涯千秋一根柢獨立良可嘉羣居亦何戾體疑墨君誣用笑楮生敝城中地如金省庭更難詣植之固由人長養荷天惠醴酒散餘酣醫俗得妙劑等閒供聽觀淡中有眞麗風淸玉聲流月暗金影翳結實𨿽未成鳳鳥或來憩主人道眼明許與松齊歲豈無一視心余卉直柔脆我將節下題相過及春霽

次孫司勲種松

觀樹如觀民豈不試故藝勲曹庭中松植難果誰厲公爲百年謀乃狥一朝計知乎向來非勤搔動浮柢揠苖信軻書免歸僮僕戾元气天地間萬木未嘗敝吾心有妙機到此深造詣況當春雨時點點荷嘉惠一培一灌之緩急在調劑新梢隠孤髙短葉露修麗𨿽無虯龍姿白日弄陰翳主人退自公往往成小憩奇哉拔地材卓爾倚天勢作詩告方來植也自玆歲桃李正芳華何心較堅脆請公看歲寒雪余晚峯霽

宿池江【二首】

秋熱大可畏舟行乘微風豈不愛燕息興在臨川東晚泊擇所止碧水連遙空沙鷗解人意來往如相從

又

放船泊中洲不住亦不流愛風當南港畏日背西邱浩歌待明月解帶倚柁樓水花向我笑我意方悠悠

風雩臺

危厓接雲雨不雩自成壇偶從沂上游振衣復彈冠晚風西南來五老生髙寒吾襟對陽春浩然天宇寛

鹿洞

山人與鹿遊乃以鹿名洞洞艸春復春人與物情共呦呦詩有之作者非好弄偶名亦佳哉千古興弦誦

奉寄東山公【二首】

不見東山公已歷兩冰雪江逺天與俱山深地尢絕吾道付閒雲蒼生望終觖月明千里心相望獨糾結

又

巴陵勝槪地嶽陽天下奇公昔遊且釣今歸幾登之驚波感世路江湖渺無期再讀希文記千古長相思

靈濟宮卽席賦白巖

孤峯何處所屹立太行東聳拔羣厓異蒼茫四望同潤疑連析木髙欲跨崆峒繪妙初施處鋒神未露中逺堪回俗駕淸許築仙宮靈秀從何代風流到此公無勞成獨邁不飾見眞工點綴長凝雪躋攀合馭風一元開混沌萬仞倚虛空夜共星辰爛春分雨露蒙慿誰磨蘚壁爲我掃榛叢明日西回首秋云渺去鴻

容春堂前集卷三

●欽定四庫全書

容春堂前集卷四

﹝明﹞邵寶撰

○五言律詩【八十一首】

聞憲宗皇帝遺詔

帝徳難思擬天髙后土深驚聞八月詔哀裂萬邦心慈壼虛文膳明堂輟舜琴扣頭瞻北極淸淚滿衣襟

昭明太子讀書臺

江左風流在前梁復後唐壁分新竹色臺散舊蕓香迹與仙風逺名隨佛日長澄湖回首地雲水一茫茫

贈李參政士淸

兩世交承舊三年晤語新艱危臨塞日勤苦報君身藩省銜初大邱園業尙貧公心元似水何處見緇塵

春野捲

白洲千載筆春野百年心云白山無際艸靑江有潯杖藜乘晚霽鼔瑟散寒陰人去遺書在悠然懷古今

望龜峯

望裏龜峯寺幽尋路可窮風塵四壁外天日一方中水曲眞疑斷雲盈不礙空往來題未了獨立嘆神功

醴陵靖興寺

古寺淥江畔僧閒喜客來殿堂分寶界鐘磬落瑤臺興逺云俱定情多雨未回舊庭元有樹若爲老夫栽

湘東道中括杜句二首

江漢風流在坐來春水船蚤聞黃閣畫晴檢白雲篇節上風塵際司存雨露邊朝班幾回點奔走已三年

浦雷喧昨夜瀼滑限西東徑筱含風淨林花著雨紅短墻殘艸裏髙葉亂帆中長路闗心在瀟湘虛映空

送鄭刑部汝華

鄭君瑚璉器瘦馬亦隨行秋晚天涯別山多溪水長眼應空兾野淚欲灑瀧岡直北須回首郎星帝座傍

送僧圓顯住慧山寺

寺據諸山會公因一檄來夢驚松閣雨歸掃石牀苔得主憐西社遺書弔北臺野雲心迹在古洞傍泉開

舟中和唐詩五首

遊少林寺

西出登封縣來尋古少林幢開靑嶂近鐘隠白雲深雨積溪初霽峯遮日早陰長廊詩刻滿拂拭倩僧吟

晚至華陰

西瞻自夙心歇馬向山陰玉井連云逺金莖入露深半峯畱夕照萬籟起秋林往事今何在溫泉未陸沈

嶽陽晚景

木下秋風起靑山送雨歸日低眞見落云逺不知飛江色煙中淡鴻鳴渚外稀倚闌情未極寒气濕人衣

經廢寶慶寺

山中畱古寺門對夕陽開苓露松春長鴉風鶴夜回佛龕塵伏鼠僧榻雨封苔解得眞空意荒涼未足哀

晚發五溪

晚鼔溪船發秋風動楚天月生洲杜外煙起渚鷗邊野艇橫村渡農蓑散水田夜涼何處宿逺思正相牽

三竺道中

人行松徑靜數里不知遙路轉還逢寺僧迎只過橋巖姿收獨妙泉響息羣囂東去頻回首山花佀我邀

示吳憲

憲也來還去離懷柰爾何雨添雙澗滿云隔九峯多趨鯉承韋訓遷鶯和木歌源泉才一勺江海有餘波

哭李徵伯三首【有序】

吾友李君徵伯不幸巳矣其訃至江西凡四十餘日而後信驚疑悲感百思生於心非言所能盡也一慟之餘略敍成詩因便附達幾筵徵伯有知其必有以鑑我矣

安得驚心語疑眞幸未眞誰能知我意天乃奪斯人京國同遊地江湖獨坐身更堪風雨夜愁絕欲沾巾

又

信也還非信東來近有書病憐秋省誤吟想夜齋虛標格風塵外珠璣咳唾餘不須論舊事淚滿故人裾

又

多情如子少忍棄白頭親晚節吾方愛中峯孰與鄰月仍畱客夜風亦散朝晨欲慰無由往空然北望頻

畱別婁郎中元善

廿載論交地溪山古信州晚園收碩果周道傍寒流天與裁春服人將渡野舟夕佳軒外月還照越江秋

蘇門山

萬古蘇門勝乘閒一覽之秋逢收潦後泉看出山時濕气生淸潤晴光動碧漪坐來心與湛昏黒忘歸遲

挽秦封君

寥落湖山晚伊人謝艸堂子遲封尙蚤身隠道逾光杖老曽於國祠賢合在鄕未能從弔客東望意何長

再至東海祠

東海祠何處玆山舊所遊帶緣禪語捨衣爲旅情畱鳥弄峯云定花開澗水流慿人訂遺像還似此翁不

宿池江

水落沙新白蟬鳴葉半黃鬱蒸仍午熖澹蕩自秋光夢就書應擲吟余牘未妨晚風生別渚起坐聽滄浪

九江贈馮戶部用見素韻

五載三曹彥登樓感舊遊帆陰連水岸簾爽帶云邱院靜風生鶴城春雨應鳩明朝有尊酒還擬爲君畱

送人

解擯不足作江上悲蚤秋文非今日贄道有古人謀井惻泉初渫洋望潦已收千年陳榻後爲我弔南州

挽姚提學秀夫

經濟平生志江湖逺柰何惠畱吳地志哀起楚人歌卜築溪邊小交遊海內多弔君追賦鵩愁絕洞庭波

上航夜泊

雪後過江驛平沙水半篙我方甘老懶誰復嘆賢勞峯影雲中淡灘聲月下髙回思十年裏幾度駐旌旄

將至鄔子舟中作

咫尺鄱湖水相將入楚鄕雨中帆力緩風外笛聲長【時別船有吹笛者】夢渴山泉茗吟銷海島香【鍾元普送牙香故云】舊遊堪一憩何處有甘棠

贈陳平江

南浦逢君處相看各問津乘槎元有漢懷璧故無秦帶礪千年地風波萬里身東風淮水上古廟不勝春

過嚴灘

獨上客星亭羣峯雨外靑公心如介石吾道亦滄溟出處輕商楫來歸重漢庭漁歌朝又暮云掩北山銘

女埠夜泊問章楓山

女埠薌溪上幽居路不遙山風聽夕瀨江雨問春潮淸秩辭新命華緘憶舊招何時拜牀下鄙吝爲公消

秋野用杜韻二首

河漢三秋隔星辰萬里違客憐雙鳥去僧訝一人歸相馬吾何有知魚爾亦非春風故相愛吹綠此山薇

又

亦知樵徑窄且放釣竿長夕籟成竽調寒潭發鏡光小橋當驛道精舎近禪房十月春如許疎梅幾蕊香

答孫山人

湖海有此客飄然何所投一瓢將水去雙屐爲山畱落落彌明鼎茫茫太乙舟幾時盛水石古寺共尋幽

追挽蔣參議惟深

憶駐西藩節觀風幾論心云收廬嶽逺水入蠡湖深正气埋邱劍餘音掛壁琴箕裘佳子在相對一沾襟

讀章恭毅年譜

國論非難定惟應敢諫難一封心自白九死淚如丹遺像慿誰問新編許我看敢言容易拜東向欲爲壇

聞白沙先生訃二首

不仕緣慈母山林七十年識髙翻似劇語妙欲無禪未肯桴浮海眞將劍倚天滄波今夜月空向白沙圓

又

近讀慈元記知公用意深若非碑矗矗空有樹森森南海諸陵淚東山十載心春秋遺策在請聽石翁吟

和盛漢臣二首

數年王事裏奔走愧纓冠行止惟天在弦歌敢自安雲松看臥鹿風竹聽鳴鸞奉母餘春酒須君罄一歡

又

鶴老何年逝遺音在士林詩中空見面史外獨傳心風月襟懷逺湖山夢寐深願君歌舊曲吾譜入吾琴

泉上答平江用姚少師韻

未了登山興樓船冒雨開不須畱帶去便擬賜環來寶劍時時拭甘棠處處栽醉吟吾老矣遲子有茶杯

慧山十賢堂成有作

萬古名泉地諸賢合有堂云龕藏舊影水鑑發新光國史千鈞筆鄕評一瓣香煩僧語遊客到此肅冠裳

麻姑山次萬長史韻二首

亭依靑嶂曲路出綠蘿間泉聽雲中佩峯看霧裏鬟風煙初曠逺花鳥各幽閒落盡西林日遊人始擬還

又

景與情俱勝人歸酒未闌輿分秋籟爽橋倚晚淙寒石鼎詩中紀蘭亭畫裏看好山遊欲徧東望眼初寛

次許給事啟衷九日感懷因以爲贈二首

南極開天詔春來萬物蘇節隨星動速槎向海浮迂鯤運溟風翼龍收渥水駒故園聊暫駐松菊未曽蕪

賈涕頻封疏因詩復一號風塵人落落江漢日滔滔徑晚菊生色庭秋鶴毨毛玉峯靑瑣外何處賦登髙

南安謁濓溪先生祠

一脈濓溪水中涵太極天契符三聖後冠冕四儒前庭謁初除艸峯尋幾問蓮略諳光霽在有筆未能傳

夜坐

聽雨山中寺蕭條對佛燈春懷偏惱客野興未嫌僧雷似千峯動泉應一夜增壯心方激烈靜坐欲飛騰

王敬止使朝鮮捲

玉樹挺髙標緋袍勑度遼風傳箕子國星動漢官軺沈斥春回蚤封疆曉望遙淸名滿東裔疋馬自還朝

徐文靖公挽詞

公爲蒼生慟私還哭所知名成歸老日功在薦賢時風采山中杖文章海內碑向來參謁地風動古槐枝

登白雲閣待友不至

路左離亭北幽尋興亦多偶登仙閣坐又聽道童歌云逺雙峯出林深一鳥過長吟無和者柰此素秋何

秋溪捲

潢潦初収盡寒泉走白沙云來疑鴈影雪舞愛蘆花有客同書舫何人獨釣槎滄浪才兩語歌起水無涯

慧山寺次姚少師韻

十年酬逺興秋晚寺門開山色空中落泉聲起處來艸香尋異品樹老問初栽欲爲茶神酹還將酒一杯

聞西園叔訃

素守邱樊節無書謁貴人占從閒處熟吟到醉時眞北渚鴻何晚西園艸又春正懷家國念聞訃益沾巾

題觀松捲

散步古松陰淸風吹滿襟雨滋蘿薜宻云隠茯苓深靜對寜須臆眞知只在心寒巖梅竹畔更許一相尋

贈毛淵之

寒風吹客衣之子正東歸云影連蓬島江光動少微天邊棲鳳沼海上釣魚磯折得梅花在還將寄北扉

過龜山

瀆廟龜山頂長淮日夜東放船方海月掛席更天風鬼物荒唐裏神功鎭靜中濟川吾豈敢斯道正無窮

答楊儀部

驅馳山水國野興入秋多佳處每十宿浩然時一歌渡江乘月坐題石帶云磨爲問南峯主相逢謂我何

徳興思家

正是思家地山中更雨中林明初得月泉響半因風臥榻辰瞻北巡車道指東慈闈無一字何處問來鴻

訪舒方伯本直

細雨深山路髙風勇退人骨同仙入相心與道爲鄰白髮霜餘少丹崖眼底眞歸舟逐煙水回首已迷津

金溪懷徐嘉興用濟

晚負蒼生望尋山只欲深孤忠天北極遺愛海東潯霜骨全欺杖風髯半拂琴丹崖人似玉吾道愧知音

次楊澹成新春感懷韻

喜雪還愁雪人將謂我何不堪雷太蚤況復雨兼多黃鳥聲全澀紅梅色半酡慿誰吹古律一笑轉陽和

將赴許州奉別西涯先生

我有文章願公今海內師南畿叨薦日東閣聽談時地重憐才甚名髙入相遲茫茫離與合何以盡心期

送鄒光大

分手金臺下東南望故鄕春隨三月盡水入五湖長愛石焚香拜評泉挾茗嘗風光看不了一一付奚囊

次韻寄陸兵侍

仗劍風塵地皇言屬汝爲一書知勝算三月定還期露檄晨馳遽圍碁夜臥遲凱歌催布榖艸綠雨絲絲

聞工侍徐公訃

千里聞公訃悲深弔卻難客衣新淚濕賓館舊盟寒南國興居重東門進退寛誄詞書不盡江水易爲幹

過天津見新築臺

臺起孤城外風塵地有餘奔鯨驚築觀飛鳥避儲胥鷗白連漁浦楊靑引漕渠它年志兵衛史筆定聯書

過滄州

指點滄州路秋來屢受攻一言符間法【賊圍城時城上漫有爾眾卽我眾語賊疑之遂殺新附者】數矢奏奇功敗屋寒灰後荒城野浸中魚鹽近何價欲問海濵翁

徳州

北路臨流郡南來奉使身將憐初領地【謂守備桂勇】器問舊藏人【時地中掘得火器若干事】獨立金湯險先登矢石親盜平看出獵春艸四郊新

夜遇髙縣尹【時新除無錫赴任】

獨行寒夜淸驚烏時一鳴相逢卽相別翻使客愁生微論開新瘴幽懷抱宿酲臨分還致語側耳聽賢聲

淸源別吳馬二生【二生先送予北來至是南還】

衛水西風急將歸客去時愁難禁下拜苦不會成詩三月師應老諸州盜未夷慈闈問消息言喜莫言悲

二生臨行得家信

正恨慈闈逺如何動笑顏一書三月至千里兩人還歲月它鄕誤風塵此道艱何時拜家慶春酒對雲山

臨淸都府感舊【成化乙巳予初領許州道經臨淸時吾鄕盛都憲爲巡撫實館於玆予嘗燕焉今二十有七年矣】

憲府荒城裏重門倚茂林壯懷天地闊舊夢歲年深月幌思秋霽風檐坐夕陰靜中軍國計一日幾經心

晚至臨淸

汶水窮諸閘西來更衛川堤黃猶有栁浸白已無蓮驛騎衝殘日城鴉起宿煙時時聞盜警烽火似三邊

武城夜泊

日暮路堪愁長河正北流風聲城上柝星影驛邊舟賢宰懷前輩【子遊嘗爲武城宰】儒官感舊遊【敎諭謝麟江西提學時故吏也是夜來逺迓】黎明促南發漕卒正焦頭

躍馬泉

躍馬泉何在西巖洞北頭無疆坤亦健有本坎還流塊歷風爭驟空行雪避遒百年誰執禦江漢日悠悠

諸公以將石聨句爲贈次韻以答

泉已離山久誰敎冽且寒無形成砥柱有價比瑯玕重在移時試淸從激處看不妨江海上風雨落花殘

泉亭捲

此泉天下勝公乃愛泉人吾道今猶古空亭秋復春眼明曽作鑑心渴幾生塵最喜前川水泠然卻近眞

答王進士演之【演之予臨行執手有謝安東山之望感而成此】

才短慚鄕國君胡問謝安自緣憂世切誰謂識人難行卷詩俱漫離杯酒獨幹相思江漢外回首朔云寒

容春堂前集卷四

●欽定四庫全書

容春堂前集卷五

﹝明﹞邵寶撰

○五言絕句【三十七首】

匏翁東莊雜詠

東城

有圃城東偏石梁度幽徑隠然見東城不見東山勝

竹田

楚云夢瀟湘衛水歌淇澳吳城有竹田亦有人如玉

南港

南渡通西湖晚多漁艇宿人家深樹中靑煙起茅屋

桑洲

汲溪灌桑樹葉多蠶亦稠衣被盡天下美哉眞此洲

全眞館

何處適餘興尋師談道經隔橋云滿屋鐘磬晚泠泠

耕息軒

隴上閱耕罷北牎淸臥風豳詩讀未了夢已見周公

鶴洞

老鶴愛雲棲石洞自天鑿秋風時一聲飛雲散寥廓

朱櫻徑

葉間綴朱實實落綠成陰一步還一摘不知苔徑深

曲池

曲池如曲江水淸花可憐池上木芙蓉紅映池中蓮

題畫

日暮風雨惡咫尺不可去危橋下馬過猶勝無橋處

湖上口占二首

不到西湖上於今二十年相逢多白髮山色只如前

又

畫船入西湖風光正春暮指點兩峯云先尋嶽王墓

松下作二首

泉流古松下松影流不去時方望云霓誰畱臥龍住

又

孤笛橫秋江一聲山月白蘆花起天風蕭瑟溪南北

題畫二首

銀河天上來不復上天去千載乘槎人應迷問津處

又

偶來坐松下愛此流泉聲雲山隔遙浦悠然空復情

春江曲

春色將歸去江南艸正新南風亦何意偏腦欲歸人

有待

芳洲艸靑靑雲水半吞吐前船已過湖還聽後船櫓

寄吳嗣業

茶香鄰酒國知味各稱仙何日攜茶具雲山共我泉

題文徵明畫

於畫見書法蕭然無滯情君看片石畔叢竹忽生生

雨過獨坐

暑雨過不盡斜陽穿濕云雷聲近還逺隠隠隔江聞

爲錢忠言題畫

偶艤北來棹淮陰聽晚鐘明朝渡江去秋浦采芙蓉

和溪爲程進士賦

家住萬山中雲峯翠幾重東山朝日出望見海霞紅

○集句

不寐

淸風何飄颻左盻澄江湘天髙萬物肅松柏郁芒芒通波激柱渚大道夷且長願爲雙鳴鶴施翮起髙翔

遇王參政汝言

蘭澤多芳艸引領遙相晞河漢淸且淺愁思當告誰我有一尊酒客從逺方來臨河濯長纓樂飲不知疲努力崇明徳餘光照我衣

述懷

東園桃與李白日忽蹉跎左右佩雙璜徙倚引芳柯寒衣欲誰待春風扇微和齊心同所願結根太山阿

有所思

蘭榮一何晚向風長嘆息褰裳欲從之燐燐水中石西遊咸陽中入道逢深識駕鴻乘紫煙髙舉振六翮

聞時事有感集李四首

松柏本孤直翠綠如芙蓉獨立自蕭飋楚山邈千重安知天漢上乘雲駕輕鴻沈嘆終永夕世無洗耳翁

又

吾衰竟誰陳焉得偶君子倚樓靑雲端千春隔江水大雅思文王行行未能已鸑鷟有時鳴雄斷自天啟

又

長鯨正崔嵬世路有屈曲自挾兩靑龍揮手折若木沿芳劇春洲鳳饑不啄粟樓船幾時回秋露白如玉

又

明月出海底回風送天聲寶劍雙蛟龍虛步躡太淸云臥遊八極三公運權衡努力保霜雪羣才屬休明

舟中懷李方伯惟誠集杜二絕

老去才難盡秋天憶射雕白鷗波浩蕩寒水不成潮

又

海內知名士如公復幾人千秋一拭淚鼓柂視靑旻

容春堂前集卷五

●欽定四庫全書

容春堂前集卷六

﹝明﹞邵寶撰

○七言律詩【九十四首】

賜大明會典

緗函新捧出天衢十載文光照石渠唐作一經徒托語周遺六典始成書聖神功化三才裏今昔經綸萬卷余遐想先皇初詔日洞觀千古欲何如

醴陵旋節

三月湘東應召還君恩免過萬重山正緣岐路生愁思總爲庭闈動笑顏云與新篇封石壁風隨舊節度江闗百年報答知何地只在丹心一寸間

歌風臺

欲上髙臺水漫波向來遺恨付長河雄圖自謂千年少猛士猶嫌一語多白日無端江艸合赤龍何在野雲過登臨更作它時約卻向中流聽棹歌

苦雨

江寒五月擁重衾雨滴空階夜夜深無地誅求貧到骨有人慟哭苦闗心百川何處堪回砥三日它年本作霖坐對靑燈頭欲白敢言吾道在山林

擬遊慈恩寺用涯翁韻

春殘才作探春行古寺尋僧懶問名近海景多頻立馬對花情劇更聞鶯鏡湖敢乞君分賜寶地偏敎佛主盟卻憶江南如畫裏萬峯靑接水邊城

謁文信國祠

春色無端滿地莎傷心燕市偶經過淸風又讀忠臣傳白日如聞正气歌社稷一身惟死是綱常千古有功多瓣香未了平生拜回首荒祠獨柰何

答錢戶部世恩

梅村東去問前津自折梅花欲贈人別恨卻尋何處在寄聲翻笑向來頻魚龍漫擬秋爲夜艸木先知地有春莫向尊前論出處彩衣公亦賜歸臣

聞秦修敬訃

太守官封處士名十年詩社忽凋零傷心忍讀蘇洵傳好事爭誇許劭評下榻獨懷它夜永濯纓誰愛此泉淸故山回首相從地一曲哀歌萬古情

陸宮詹亷伯挽詞

謾爲斯文嘆寂寥長安誰賦楚人招江山奇气還千古臺閣淸銜在兩朝門刺有名塵榻靜院燈無夢玉堂遙西風落日銘旌短回首鄕園恨未消

李絅庵渠南一老亭

詩名晚歲滿江南卻向渠南小結庵塵起污人聊作界客來看竹亦容參迹如盤谷還嫌僻計似莬裘已絕貪不用丹靑寫行樂白頭臨水影涵涵

通州遇老母生日

去歲玆辰正在家笑傾春酒對梅花日長自計還千算地逺誰敎各一涯天上鸞書重雨露山中萱室自煙霞慿誰爲報眞消息己謝秋風奉使槎

少師公祈雪齋居代啟奉問辛未

白頭燈火玉堂深三嘆朱弦對古琴庭鶴夢淸知夜气江梅花蚤見天心日將南至迎修景風自東來問捷音咫尺門墻勞跂望五云城闕漏沈沈

余幹寄秦擇之

別君風雨便隨舟剛得山亭半日畱亂艸沒泥還宿鷺宻云籠樹更鳴鳩山中一館鄰僧寺沙際諸生雜吏郵慚媿舊遊無可道湖船連夜發饒州

題顯公房寓泉窩

滿道淸陰綠樹遮肩輿坐我勝乘車僧頭似雪逢應晚山價如金欲敢奢一榻此堂眞有否百年吾道果非邪不須更索行窩記擊壤歌中日未斜

答楊杭州

京兆重分郡守符春風花鳥動西湖鄴侯功逺千年有坡老情閒一事無益下眞成軍國計虛中元出廟堂謨還朝請畫東南水不但流民可獻圗

僧圓顯請記行窩以詩答之

隨意雲山放我歌不須文字記行窩夢回赤壁月還小濯罷滄浪水更多靜定故知禪榻在虛明今謂佛燈何相逢莫認鵝湖寺舊學無朋鬢欲皤

膠山忠定祠次施克和韻

壯懷千古了難償太息羣陰剝一陽鳴鳳未聞聲徵角戰龍曽見血元黃薄茅藉處非無地老樹陰中合有堂風雨去城三十里滿山簫鼓爲誰忙

重登松風閣

天風滿榻坐參禪上有松聲下有泉髙閣我來三紀外老僧誰起百年前茶壚夜濕曇花雨畫壁春銷刼火煙最是瀧岡猶未表北山回首思悠然

卜居次西涯公【時公欲居宜興】

偶侍西堂坐夕陰可勝歡喜動幽襟鄰州卜築聞新語晚歳依歸愜素心不朽功言方逺大本佳山水更髙深願敎多植梧桐樹次第行聽彩鳳音

寄莊定山

幾年書斷定山翁極目江天送去鴻野史不妨朝報外病懷長托醉吟中短笻向晚云隨在小榻逢秋月與同尙憶長安吟別地夜深風雨燭花紅

沛縣懷古次韻

臺有遺基水有濱漢家碑刻未成塵獨憐沛邑還稱沛卻笑秦人自滅秦猛士存時猶北顧故鄕歸日正東巡城陰秋艸孤舟路往事茫茫問野人

盂城卽事

盂城驛前吟夕陽髙郵湖上好秋光紅分菡萏初經雨綠滿蒹葭未受霜逺浦有波皆浴鷺近堤無路尙垂楊南來時見吳江棹卻倚船窻問故鄕

經元世祖廟次王應韶韻

斷碑閒倚廟門斜往事傷心付一嗟春艸長沙仍牧馬晚風疎樹偶棲鴉角端虛憶傳神語劈正何從紀夢華誰向瀆山陳酒海飛塵如雨亂聞蛙

和吳太史種竹

此君不作此老客庭院眞應長綠苔古風藉汝數輩在今雨從渠何所來歳晚簡書畱石室月明環佩傍瑤臺亦知徑造有故事一月須過三十回

謝方石以祖母旌門有作次韻

懷淸臺倚海天遙臺上風吹宿瘴消云漢章回聮北極山川光被表南條寜無鄕裏評如史信有閨門禮似朝白髮賢孫拜恩地貞魂應亦望層霄

遊從姑山

回首麻姑復從姑江中煙霧兩峯孤伊人似玉丹崖阻吾道如川白日䢐曽是待年終偃蹇也應閱世未模糊晚來數點神靈雨莫謂巫山作畫圗

遊麻姑山二首

千載荒壇故姓麻刼灰漫道在煙霞泉流云壑眞能勝海變桑田或是誇此日佩蘭貽水裔它年笙鶴問天涯不須更索題名記八月星河有使槎

幾曲登登破嶺煙一亭一曲興超然開云田畫殷人井轉壑泉分禹日川獨鶴每翔新表外雙松長倚舊壇前顏碑謾爲傳聞錄屈指於今又許年

都下諸友聨句見寄用韻答之

千里懷人似望仙春波碧漾艸靑芊周京漢署天寥闊楚纜吳檣地接連山下石鐘誰定論江邊鐵柱或虛傳欲慿山水尋詩句錄取圗經次第箋

山行覓句

盡日山行苦乏詩此山佳絕句難奇秖應使者孤吟在安得仙人一和之千澗水流皆獨往萬峯雲起似相期春來漫興何須記它日重尋亦未遲

東林寺

東西林在萬山中石塔稜層見逺公人結淨緣還未了天畱佳境本無窮千峯云影朝還暮一夜溪聲雨更風欲覓蓮花何處是舊池惟有水涵空

謁李忠文公祠

江上孤城盡力支忽驚風急僕旌旗已無天訴吾窮矣空有人書某死之不負大魁眞此地終爲厲鬼是何時何當合祀余安慶再刻文山雙廟詞

送徐畊隠【畊隠少師公叔氏】

白頭京國爲誰來星聚應占近上臺天下仲淹元老在山中宏景隠君回竹林有句人爭和云岫無心鶴漫猜相業家聲千百世義莊新倚洑溪開

別後憶張元之

敝裘羸馬未勝寒近別其如數會難郢國書來心獨切江州衫在淚初幹月明西寺陪僧坐天闊東樓挾客看憶昔不知今又昔玉河風雪夢長安

夢松露公

幾杖相從十載前東曹齋閣故依然逺書淚落西江水【寶提學江西時嘗得公書有林下不能忘之語】舊夢心懸北闕天【在浙江時又嘗夢與公同入朝】秋渚孤鴻還信信春風嘉樹自年年平生手疏遺編在海內於今已有傳

南昌感舊

舟行何處不通津六載章江憶舊巡南浦但知乘傳客西山獨識倚樓人壇松月靜齋居夜庭艸風和燕坐春還向東亭問叢竹別來煙露幾回新

湘東夜宿

到處春禽弄碧楊山行三月雜暄涼宜春臺上吳闗逺萍實橋西楚路長使節乘風朝渡水客樓聽雨夜焚香憲臣自識均勞義不向長沙弔洛陽

哭王都憲汝言

未盡平生已蓋棺中丞風采豸爲冠君臣藥籠諸藩小江漢戎衣六月寒歲月幾何驚世短風塵如此嘆才難舊遊卻憶錢塘上淚滿遺書不忍看

贈戶侍王徳華分賑東行

燕山東去馬駸駸百姓應知使者心野有赭衣人似獸途多菜色米如金天開岱嶽增新觀春到甘棠復舊陰若過靑州須弔古範公祠下石泉深

謁謝疊山祠

從容就義幾封書三百年來養士余商老不知周粟富晉人方恨楚材虛庭畱舊柏生同勁鼎薦新薇死亦臞有詔作人無事日江花江艸正愁予

謝方石先生挽詞

我歸林下公長逝千里詩筒望不來海隠本非唐少室山居眞似宋䢐徠雅歌何處聲相和野服它年手自裁有石大書明祭酒古松陰裏墓門開

謝邑令請鄕飲

迷途歲晚尙茫茫謂我嘉賓詎敢當揚觶有人慚杜舉承筐無地想周行一經講受曽它日三老周旋卽此堂爲語縣侯休見訝萊衣方作小兒狂

太伯廟

太伯新祠古讓鄕老梅根畔水流長十年夢寐三間屋萬古綱常一瓣香扁榜大書元自孔【廟額曰至徳】衣冠遺制合存商向來曽擬荊蠻曲許作迎神第幾章

與毛三江訪匏翁故第暮歸有作

久矣門墻夢寐中偶來還喜故人同賦詩尙有庭前樹醒酒兼多竹外風百歲遺情孤綠野一言嘉惠重南宮【甲辰發榜日公在禮部堂揖予而進之謂諸公曰此邵國賢也予至今感之不忘】賢郎不負箕裘語地下眞堪慰乃翁

通州遇老母生日

去歲玆辰捧壽觴一時冠蓋總成行萱從薊北還新夢梅到淮南有蚤香寓客館看東野綫望慈闈著老萊裳稀齡只在明年是春酒親持笑上堂

答成戶部汝從

一日看君或兩過相思還問夜如何西風烏鳥聽時切南國梅花夢裏多吾道也知元尙白此心空有賁如皤舊傳康濟無它術數■﹝角戔﹞縕絪是太和

次崔世興西郊韻

炎風吹雨滿山陽【時在淮安】正想西園七月涼醫國自知投藥苦登山猶怪賦詩忙篇章獨得君多有幾杖相從我亦嘗撫捲匆匆又陳迹江湖回首寸心長

途中次白參議輔之

舟行數日逺塵歊秋旱長河潦未消程趣漕兵無邸閣報傳候吏有津橋道傍垂棗全供鳥野外飛蝗半食苗幾度觀風入村落輿人堪誦不堪謠

登旴■﹝日臺﹞山憶陳明之

汴泗南來見此山米翁書在翠峯間唐人漫詫僧歸塔宋代曽悲使出闗新訃忽迷雲樹碧舊題空拭雨苔斑欲登髙處誰相伴黃鳥聲中一嘯還

和李方伯惟誠

西湖煙樹曉依微正是平軒憶我時采石眺緣仙客晚金山畱爲故鄕遲席隨爽气眞成畫筆冩幽懷不當詩它日別情君記否映江樓上酒盈巵

劉廣徳介夫至

千里緘書兩日前今朝丰采復依然金蓮寺裏觀風地白鹿齋中聽雨年夜雪夢回開小徑秋濤觀罷乏平川梅花已有眞消息不用江南驛使傳

十賢祠用唐人韻

千年祠宇此重開獨爲諸賢酹一杯澗石不隨龍化去嶺雲還與鶴歸來春風谷逺嚶嚶鳥夜雨庭深點點苔聽罷雅歌賓客醉共敎童子汲泉回

又用唐人韻

九峯回處石泉幽逝者應知感舊遊萬里風煙吾白首千年林壑此淸流松筠無恙時方晚黍稷惟馨歲有秋卻憶匡廬歌嘯地幾回春艸鹿呦呦

除夜雨

爆竹聲中破積陰東風庭院晚沈沈閒評經世何人手老惜流年此夜心宸極有臨香幾近慈闈無恙酒杯深呼童起聽南軒雨卻報梅花已滿林

寄秦提學國聲

憲學名官媿我曽得君相繼價逾增鎔金有制元隨可璞玉無形已付能河廣正誇杭一葦崧髙還愛駐雙藤許州品士亭如在校罷諸生請試登

李惟正燕予通州漕府感舊有述追懷張中丞邦鎭

舊館苔荒郭外坡【己巳冬予寓此四十餘日】故人相約又來過昔年盟有鶯聲在它夜詩如樹影何東道意勤三設燕南風調逺一賡歌卻懷襄野經行地沙艸茫茫隔潞河

送吳方伯獻之赴山西

三月行旌度太行和風甘雨百花香吳公舊政曽於漢晉國餘民本自唐雙闕每瞻星北極諸邦兼領甸西方不須久作江湖念回首從容是廟堂

雨坐有懷

蕭蕭風雨不知春獨坐東亭感慨頻四海有懷非我力百年無愧是誰身翠畱竹節心期逺紅入梅花眼界新尙覺平生詩興在短吟須寄社中人

曉發南浦

西山南浦隔江流又作新春第一遊舟趂微風斜渡水輿穿宿霧漫經邱此行更切眞才望何處還多麗景收東向匡廬興無限五峯靑點白雲頭

得錢希翁詩簡

云厓傳得步虛歌回首蒼生柰爾何觴酒誰家延北海瓣香它日謝東坡江湖秋水瞳兼碧花鳥春風鬢獨皤共說陶潛能避俗卻將心事托荊軻

贈周作之

別來風彘轉深微雨雪靑燈坐掩扉江晚不堪滕閣眺春初應及楚帆歸尋常未必鍾期少五十何妨伯玉非它夜南沙重下榻匡山云尙在徵衣

次作之

鄱湖木落天雨霜故人西來故意長劇談今古每半夜漫閱乾坤還一陽也知白鹿昔年夢卻憶紫陽何處鄕勸君且束舊詩卷回首春風踏去航

奉次少傅徐公內閣賞芍藥

五雲輕閣鳳樓陰春入雕闌故故深培植敢忘明主力調和眞見老臣心彭城譜絕看新續魏國盟寒許重尋卻與長安添紙價詞林傳和賞花吟

謝少傅公惠梅子

誰將碧玉錬成丸寒逼人間瑪瑙盤數顆忽分元老賜十年如在故山看淸含曉露眞消渴老向春風常帶酸嘉實秖應金鼎內調和功在頌皆難

叫巖次陳戶部嘉言

師子逾江漫作奇此山眞有物司之懸藤不與云俱化浮石應隨鳥共馳郡將遊來曽易榜【談廣信嘗攺爲笑巖】民曹別去肯畱詩山僧莫訝登臨晚日落髙天爲我遲

聞吳寧庵轉南京學士二首

山水江南是舊遊公來誰不擬仙舟髙陵云護鐘山曉淸禁星連閣道秋新制有詞全逼漢舊章無恙正從周封君老向荊溪上十日三書慰白頭

淸風每有江東興此地我知公欲來天上靈槎連震澤人間嘉樹近蓬萊風雲長護宣麻署日月遙臨視艸臺聞道老槐當臥閣北扉回首是三臺

張家灣東遇王參政徳華

晉溪北上我南遊潞水東頭半日畱何處可忘君父念此行須爲廟堂謀百年雅頌知能夏千里歌謳望有秋指日王師收戰績勿言江左舊風流

釋菜濓溪書院貽王僉憲景昭

一脈濓溪萬古天江州名自道州傳有神眞與泉俱活無象還畱月自圓將濟晚舟猶滯在未成春服已悠然東風昨報新消息許我重栽玉井蓮

謁東匯澤陳先生祠

圑山■﹝土幻﹞裏奠公堂何意重來致瓣香史及闕文憐誤豕禮將求野幸存羊心精已與經行世徳義元堪社在鄕尙欠新碑書歲月祠官稱秩有封章

陳方伯晉庵挽詞

歸云堂下雨■﹝毛參﹞■﹝毛參﹞哭寄長歌爲晉庵詩律獨追唐逸響史評常陋晉淸談入參臺鼎階無幾退謝藩垣疏有三百歲髙名碑石在松陰十里錫山南

過南康

突爾匡廬又眼前白籠雲气碧籠煙天畱風景都無恙我與山靈故有緣晴雨漫須詢五老寒暄忽已計三年獨憐渴思今如許爲汲開先寺裏泉

見五老峯

倚棹看山夘到辰白雲何意不隨人久要未恨相逢晚逺望還輸獨對眞【獨對亭在五老峯下予所作】坐客眼靑髙踞榻飛仙鬟碧淺籠巾它年問答應多事一笑而今共出塵【予至廬山有與五老問答詩】

讀成布衣祭忠文【成器余姚人正統末聞劉忠湣死獄卽邑中龍泉山頂爲文祭之祭畢以餕頒諸同志其文歷述古今權姦之禍凡二千餘言人謂之祭忠文今其地謂祭忠壇】

萬古興亡淚滿箋一壇遙憶祭忠年大書筆在慿誰執髙調歌沈待我傳無地可投湘水裔有天應照越山顚布衣閔世尢堪弔何處松楸是墓田

括王勃詩

髙臺迢遰絕浮埃俯瞰長安四望開綠樹搖風春澹蕩赤城映日曉崔嵬倡家今夜銀鞍去戚裏它年翠蓋來不用哀歌對明月柏梁銅柏總莓苔

送楊衢州盤

秋晚山城別駕臨水淸石淨萬峯深風回祥鳳輕千仞日轉甘棠愛寸陰吾道百年皆此地斯民三代復何心趙公祠下瞻趨地共訝今來又一琴

憶東林精舍寄示華生云

東林寺裏舊書堂三十年來野艸荒百囀未忘初鳥韻一株猶剰晚柑香山懷龍阜神俱逺水問梅村脈故長寄語云生爲磨石客中新記已成章

舟中有見憶老母

老梅花吐北堂前春酒初成婦薦筵事與志違頻易地心爲形役幾經年天恩於物眞能厚子道如臣敢自偏檢罷計書方靜坐不堪鄕語過吳船

兩過徳州未謁董子祠詩以志過

地產醇儒郡有光兩來猶未謁祠堂春秋義已傳遷史誼利心曽辧粵王拜位定依庭柏影薦儀空托沚蘋香孤城回首風塵裏讀罷遺書送夕陽

憶母

手綫縫衣欲問寒慈顏時向夢中看世間盡道爲官好天下無如別母難讀罷家音添鬢白書成國事剰心丹靑燈自照磚河夜回首江南路渺漫

再至徳州【八月中嘗寓永慶寺數日】

奉使南來又徳州僧堂還記舊淹畱星明北極天初霽風掃中原霧已收野曠尙餘千里水漕荒應負一年秋咨詢未盡皇華體賦罷■﹝牜羊﹞羊獨倚樓

滄州聞官軍之捷寄兵侍陸公

露檄傳來捷是眞滄州南望正勞神功成魯國追戎地斷許唐年入蔡人有夢維魚應得水此風何艸不回春北辰瞻仰朝廷近欲擬韓詩獻紫宸

再過淸獻祠

江回春水沒荒磯石上看詩記舊題吾道百年開白日公心千古映淸溪鶴畱古貌何妨瘦松長新枝尙恨低卻憶昔遊如昨日楚云遙接越東西

次吳太史雪中見寄

玉河東下似山陰騎馬如船雪滿襟吏散偶忘前日約詩來眞見故人心寒侵松骨知多少春入梅腮定淺深欲賦瓊瑤報佳貺獨憐才短負知音

弔李憩庵公墓次莊定山

蕭蕭宰木晝呼風舊壠新阡北又東防墓未須修孔氏瀧岡眞合表崇公兩朝一徳功何自五歲三封眷未終更愛頌聲金石在碧天無際水無窮

聞陳行之訃

俗學如俳到十分玉溪髙興漫超羣著書筆自何時閣曳杖歌從昨夜聞絕壁倚云靑未了落花帶雪白還紛哀吟一曲無人和擬向西山更哭君

贈祝惟貞致仕南還次陳一夔

鶴骨稜稜苦爲詩年來此癖已成奇與君撫捲俱陳迹及我登壇竟後期聽鳥有情嗟反哺折花無語贈將離文星夜夜天南極千里長吟寄所思

通州畱別李都憲惟正

潞河堤上望渾河諸老追隨幾度過春興有餘三月小夕談無數十年多東郊正爾歌靈雨南浦何須賦淥波邊馬不嘶靑艸闊中丞問俗意如何

白鹿洞三首

五老峯前數畆宮坐慿雲水鎭南東山人骨相千年外洞主心期一賦中題壁定知誰不朽望洋眞覺我難窮太山頂上蓬萊近何處靑鸞欲禦風

靑山坐我對靑衫弔古情多漫與談眠鹿已無人主洞臥龍空有地名庵百年講坐慚虛左萬里驅車願指南吹醒淸風天未晚共誰長笑破煙嵐

風雨崇朝洗宿嵐古壇髙倚五峯南坐看雲气秋生壁臥聽泉聲夜繞庵杖履正堪成雅集弦歌猶恐落淸談殷勤好語來遊客莫遣飛塵上舊衫

送邵僉憲用之復任山東

滇海歸來老使君東行還共泰山云州兼靑兗雙旌去天近滄瀛一道分何處秦碑猶可識它年漢詔漫曽聞須公髙攬澄淸轡馬首西風日未曛

送周工部元弼

水部官憐初拜日金陵地憶舊遊時未應歲月閒供吏最是江山巧索詩秋色催人移棹急客懷逢雨出郊遲靜中經濟堪料理笑把淸樽有所期

雨坐漫述是日郭仁宏寄小像至

鏡中愁鬢欲成皤新畫應慚郭泰和花謝曉風方恨急麥收春雨竟嫌多曲房辟濕頻燒術單夾生寒重易羅滿院靑枝飛燕子扣門時有客相過

容春堂前集卷六

●欽定四庫全書

容春堂前集卷七

﹝明﹞邵寶撰

○七言律詩【九十六首】

鳳陽謁陵

鬱蔥佳气接邱壇【陵在圜丘南】眞向乾坤得大觀歳舉畱都周冊祝月遊原廟漢衣冠九重陟降天應近萬世栽培地本寛瞻仰不勝心頌在無疆休與泰山安

雪中賞紅梅奉次涯翁先生時邃翁攜酒共飲懷麓堂二首

淺絳英英忽滿枝春風到此復何之正憐與雪相逢地卻訝如人欲醉時南國已通千里信西湖空負一生詩白頭二老靑燈夜笑對江東綠酒巵

江南春色渺無涯借得芳枝似酒賖點染已經元老手品題還許大方家丹心獨對年年樹玉貌空傳處處花雪夜門深淸夢逺敢將桃李向人誇

又疊前韻答邃翁先生二首

誰寄江南第一枝歲寒如有物司之天於北道畱餘地人爲東君惜後時太素風流難入畫半酣顏色最禁詩平生鼎鼐心知在且共西堂雪夜巵

金鼉山畔洞庭涯咫尺寒香道路賖雪夜不回仙客棹春風元在相君家地應有律能生黍天亦多情爲雨花投我瓊瑤何以報擬將歸向北堂誇

雪酒爲孫司徒賦奉次涯翁先生

元酒曾聞侑大烹釀來寒雪品尢淸也知承露能髙致須信藏冰爲曲成光動夜杯如有物暖銷春甕本無聲相看莫謂人間味一滴先天萬古情

得見素公書

素老書來蜀道長洞庭春水正茫茫出羣才本安危寄習隠心應去住忘夔府孤城看落日杜陵野客夢滄浪逺人欲挽難爲計共指方平像在堂

寄李提學獻吉

鐵柱宮前春水深幾回淸夢憶登臨新亭有客還題壁舊曲何年爲入琴髙士榻虛人似玉此君堂小地如金近來又讀宗儒記回首匡廬萬古心

文廟陪祀次栁方伯拱之

惠風入夜細吹衣坐愛宮墻咫尺違星破宻云看漸朗塵消凍雨恨猶微夢餘眞覩殷楹奠語次空傳點瑟希此意欲從何處道東堂燈火兩冠巍【時林方伯同齋】

登滕王閣

望盡江湖極目天滕王樓閣尙巍然雲中帆影寒流外雪後簾光夕照前它日賦曽傾客坐何人遊更挾飛仙廟堂逺念諸公在回首層霄北斗懸

袁州謁韓文公祠

一上春臺艸陸離忽瞻遺像起遐思江山恨少滕王賦風水愁多二女祠石廩不知云去地雷塘猶想雨來時慿君莫引飛鴻望萬里騎龍任所之

次白洲公【時公起撫治鄖陽】

且臨峴首弔羊公回首臺階近九重千丈厓堪供巨筆一桮酒爲慶奇逢謝安山臥曽江左召伯風行又陜東麟閣崢嶸它日地丹靑能寫漢臣功

奉次東山公在廣元夕觀燈韻

尋常詩句亦黎元垂老丹心照海門且以數桮酬客興何曽一飯忘君恩漏聲入夜風全靜燈影乘春月半昏聞說總戎多解事漫將歌吹過江村

別廬山

山北山南幾度遊春風到處得相畱鹿聽李渤祠前曉菊采陶潛宅畔秋星落半湖蒼島出泉分雙澗白雲流五峯明月新亭興它夜江天獨倚樓

歸興六首

曽從渡口賦桃花【辛丑下第歸有過桃花口詩】客路風光幾歳華州郡十年還入省漕渠數月竟思家星辰近聽趨朝履河漢虛隨奉使槎斜日倚樓滄海上雲山回首一長嗟

東歸詔許省慈親瀛海西頭問舊津宿麥穗餘三月餉枯楊皮盡幾家新平生酒慕蘇門老【康節詩有曰美酒飲敎微醉後予嘗愛其意故云】它日羮憐潁谷人聞道王師頻報捷中原今已息風塵

鎭日衝風起九河沽潮東上不勝波云蒙日影當晡宻雨送雷聲入夜多野史一書還夏五客燈十載幾連窩新涼卻動江南思臥看靑山聽棹歌

漕堤楊栁昔人功六月淸陰處處同東國共看歸海水南船方趂過淮風尋常民俗兵興後百萬軍儲歳挽中我有瓣香何所致禮官新祀宋司空

艤棹來看治水碑沙灣堤上蚤涼時漢防故迹嗟誰志禹貢全書媿我師【予十五時從兪蒿庵先生受尙書在諸生中獨不許予讀禹貢撮要因舉武功治水事以期之後三十年總督漕運未能成功於是乎媿焉】■﹝釒截﹞柱尙存塵漠漠鹽舟不至艸離離憂勤更憶東山老白髮江村一短藜

湖上飛雲小作陰龍神祠下水流深河渠未預千年計闕裏徒勤萬古心【久擬往謁未果】驛報正愁聞魯警【是日聞有小冦在東平】棹歌初喜聽吳音【松江糧船至】順流東下三千里一笑淸風忽滿襟

分司夜閱卷

肯信行臺是隠居手寒中夜尙披書冰霜气逼庭初靜星斗光臨戶正虛漫道相人如相馬極知觀理似觀魚九重方切眞才念獨對靑燈意有餘

靑雲峯用元人韻

眼中感慨幾千秋第一峯春翠欲流迹爲古人須下馬興當今日可登樓冰霜以後花兼鳥山水之間縣復州采得寒梅香滿袖更從江上問橫舟

建昌道中見杏花

臨川梅花尙在眼旴江忽復杏花紅山行逺近百里外春色淺深三日中有力已能知夜雨無心那復問東風明朝又向南丰路卻聽鶯聲處處同

小溪道中

春雲收雨寂無功詩景依稀在眼中南去驛連分水■﹝岑頁﹞北來船趁上江風細泉落磵深成碧幽徑垂花淺著紅玉枕有名何處是令人卻憶白沙翁

送金潮

萬壑淸冰貯玉壺相逢卻訝是塵途頴師妙已傳琴操米老奇還托畫圖白馬五陵初入薊綠楊三月又歸吳憑誰爲賦行吟地云滿靑山月滿湖

寄姚都水秀夫

疏浚功成數十州東南應免九重憂柰何水部稱多病卻向鵝湖訪舊遊燕■﹝岑頁﹞暄涼憑候鴈楚江晴雨問鳴鳩艸玄聞有平生意須及揚雄未白頭

答潘維本

官忙十日九在省客邸勞君過幾回片紙漫投今世刺千金曽弔舊時臺江長云外鴻還去秋老山中菊正開卻憶湖南湖北地和君詩罷一徘徊

聞三原公訃二首

五朝進退盛明時四海瞻依百辟師散地尙堪棲老鳳格人眞合擬元龜紫宸陛逺星辰切綠野堂深日月遲韓富勲勞司馬望大書誰作墓前碑

載起登廷七十餘兩童疋馬老生如四夷相問相司馬千載獨知師敬輿咫尺天回書侃侃萬間人庇屋渠渠典刑已矣遺文在西望三原淚滿裾

還自長沙未有述作謝沈休翁【休翁謂予是行必多述作於是乎愧】

謂我南行大有詩鄙人何敢與聞之瀟湘尙憶虞巡地云夢寧知楚獵時木落洞庭秋復爾鶴來赤壁夜何其登髙坐待浮雲盡回首靑天見九疑

過長沙不得謁賈祠

巨筆誰修漢一經治安策已動天聽奠無可藉茅空白采不堪紉艸正靑舊井定通瀍北水新祠眞應斗南星獨憐鵩鳥翻爲瑞萬古淸風滿石亭

生日和答王河南公濟

新植甘棠未作陰生辰忽向冗時臨人間樂事還萊彩天上佳音有傳霖近不可親鷗似玉淡猶堪賞菊如金嶽樓記在何能讀慚愧希文萬古心

答魏憲使士華用公濟韻二首

三禮周旋起一經鳯皇鳴動九重聽愛云曽袖匡廬白題石還磨劍閣靑範記讀余心耿耿楚騷歌罷鬢星星長沙回首相思極路隔湘東幾驛亭

閒倚船窗看水經滄浪歌起隔江聽霜臺簡自它年白雨寺燈猶昨夜靑秋水南湖千萬頃晚云北斗四三星重陽己負登髙約何處尋盟更有亭

次魏士華韻嶽州道中

懶賦新詩記所經誰歟能爲我歌聽日生涼色荒荒白山露寒姿疊疊靑晚席洗■﹝舟光﹞分急水夜船檛鼓視明星長沙有約君先到何處登髙倚艸亭

新祥宮漫述亦用前韻

懶聽道士誦仙經卻愛吹笙隔院聽江上云應無數白雨中山亦有時靑囊琴正迓來今雨匣劍還將拭舊星莫道深秋佳趣少菊邊修竹故亭亭

邃庵先生約登金山

世間誰信有瀛洲奇冠江南第一州龍窟不知何事露星槎眞向幾時浮石分砥柱還孤注水入滄溟正急流更上畱云窮望眼海風吹浪晚颼颼

畱別沈休翁

湖南會本自江東二十餘年气味同此去春違丰采外向來心在簡書中杜陵門徑還今雨司馬衣冠更古風西望武昌江漢表云連黃鶴倚晴空

追悼匏庵公

天壽斯文爲國華枯藤瘦樹著新葩無書謝客門長靜有夢懷人室未遐十字誰題君子墓一編自許大方家梧桐髙倚庵前月鳴鳥寥寥噪暮鴉

答陳提學文鳴

楚帆連日阻南東到處魚羮老母同春水穏當新漲後晚山靑在舊遊中宦情於我聊今日師道如公自古風遙想樓船吟眺處瀟湘千里一虛空

采石登謫仙樓

濟上登樓已十年玆樓興在未登前何人不道詩能聖昔日空傳酒解仙舟楫心期風乍起屋梁顏色月猶懸畱題詎敢輕磨石萬古江山一慨然

望廬山用舊韻

曽從王守問山庵神思飛馳不自堪有意一亭攜客賞無言五老擬禪參朝宗江漢心初北夢寐煙霞眼正南我憶舊遊多述作慿誰刻向臥龍龕

舟中望九華山用李韻

微雨初收艸似茵九華山色欲迎人援琴正怪知音少傾蓋何妨識面新溪泛綠波才隔夜樹垂靑子又餘春風濤宦海今如許何處尋仙問出塵

龍興寺述事【時王晉溪同遊】

佛殿莊嚴似法宮聖恩偏注此山中南朝寺在俱凡界西竺僧來自祖風畫棟本連陵樹碧綺疏曽映苑花紅題名幸與司徒後怪得行旌懶向東

舟中讀匏翁詩

不見此翁還此詩讀詩眞想對翁時峯回深谷樹重疊渚漾輕波艸陸離載道弦歌鄒魯國旅庭彛鼎孔周祠平生海月庵中興應許藤牀竹幾知

齊安晚泊時榮藩初之國偕二司迎之

漫向東坡問雪堂雪殘寒日正荒荒地名自是因人重客思那勝爲國忙萬古江流從禹貢一時風力有周郎召南曽賦甘棠樹誰遣春陰徧楚鄕

謁蘇祠用前韻

去公千載我登堂春艸離離若與荒雨露不知天地闊江山應笑古今忙官銜漫逐三司使民瘼愁聞百里郎何處有靈還可弔舊遊隨地是吾鄕【時黃岡縣知縣以民事來白】

望東萊墓

內白亭邊墓道開瓣香深擬拜東萊風雩有象公何在棠樹無歌我卻來兩月近思眞定本千年大事未終裁白雲回首山中寺寒日荒荒徑滿苔

觀誠意伯像於處州

一代元功百世豪遺容瞻處麗陽髙天畱湯沐田無稅人效明禋澗有毛莘野不妨初就桀艸廬猶恨未誅曹萬峯指點靑田路斷石枯松望眼勞

山中夢希翁

江濤夜寒公不來【予爲文祭翁有廬山之陽有堂有壇遲公不來江濤夜寒之語】公來入夢亦奇哉百年知己惟心在萬事隨人可力回望久更無誰下榻興多惟有獨登臺欲將五老峯頭樹移向西湖崦裏栽

山中懷楊儀部【周九江云得儀部書有遊廬山之興】

未得登君野興堂兩年淸夢獨難忘笑談每怪逢僧健文字猶嫌應客忙山月掛松眞灑落海云迎鶴更昻藏吳天楚地同秋水老盡蒹葭一夜霜

讀釣臺集用陳白沙韻二首

莫將身世較行藏釣石能增處士光靑眼屢煩眞主顧白頭端爲故人昻雲歸故■﹝岑頁﹞龍應懶蘋委空江水亦香九鼎一絲形迹外盡敎俗客笑荒唐

從來自信任人疑一寸丹心付所知白石有情依古廟靑苔無賴上殘碑芝從商■﹝岑頁﹞猶知主魚向磻溪已得師未到桐江空仰止數章新和白沙詩

石鐘山

九江怒逼蠡濤東獨受舂撞萬竅空人籟總輸天與地石聲還藉水兼風數椽僧結云厓上一舸仙乘夜月中何處別尋吳季子只畱餘地待銘功

九江靖忠書院

歳時江郡薦江蘋異代衣冠略近眞九死竟還唐社稷一生惟識晉君臣菊松尙擬它年晚桃李聊增此地春莫道近來公論少廟門題額是何人

廣信遇龎大參元化

兩省分司偶此同不堪信宿又西東衣冠元重藩臣體議論猶多國士風春殿香煙趨北闕夜堂燈火坐南宮它年更有相逄地又引鵝湖入話中

送馬參議公禦之陜西

外省元兼內六曹使君西去更賢勞迎舟風助黃流急隨馬云分華嶽髙逺道誰敎歌憇茇丰年獨遣問啼號一尊未盡臨岐思寒日荒荒滿節旄

夜坐懷劉用熙

蘆泉本是神仙骨誤落人間識者稀聽竹每聫風雨榻涉江曽制芰荷衣臺荒薊北千金築帆逺吳西一鶴飛寒日蕭蕭那可度慿君預拂釣魚磯

送工侍徐公致政南還途中有作

祖帳東門久不陳古人髙致又今人闕庭回首風光逺岐路闗心雨色新圖畫應傳千萬本經綸方倚二三臣送君濯髮滄溟水晚節堂前戴角巾

吉水遇王敬止用送盛斯徵韻

江聲初靜晚風輕千里闗山可計程獨立已爲它日重相逢眞使故人榮望窮螮蝀云猶宻歌罷滄浪水正淸笑折梅花對搖落不須楊栁管離情

送諭祁陽時

永州南隔洞庭深令尹之官動楚吟展驥誰憐龎氏足捕蛇偏感栁矦心行春駕逺歌盈路簾晝庭閒政在琴何日徵書君莫問東風郊野看棠陰

送張淳安羽

淸才往往愛君詩百里爲郎柰別離州縣未爲吾道屈江湖眞見此行宜水連晚渡寜辭逺春入山城卻恨遲更愛公餘多古意蛟峯髙處讀遺碑

髙梁寺次趙栗夫韻

春晴方喜入山深古寺髙梁故故尋江上詩囊連日興雨中禪榻來年心竹藏幽徑云初合松倚髙壇月正臨指點匡廬何處是萬峯回首問東林

謁闗公廟【許州】

本來報效非心事死後英魂肯再遊白日在天書一紙淸風如水廟千秋伏橋有志寜臣趙左袒無期獨爲劉半部邱明眞得力兒曹空解頌君侯

謁子產祠

一上髙臺萬古情相君何在但畱名論經孔孟眞褒貶世到春秋有戰爭西北封疆猶接晉東南形勢直吞荊如今想象馳詞地廬井荒茫畫不成

大忠祠

慈元殿上朔風侵講罷孤臣淚雨深行在更無南去路中興猶有北來心一言竟免靑衣辱萬古終悲白壁沈世亂經綸亦何濟大忠祠下柏森森

贈李天瑞【癸丒十二月廿一日天瑞自京師還過許畱三日別去用西涯先生韻】

坐聽寒漏二更餘一榻全勝兩地書愁到幾時慿我解病從今日爲君除雪泥滿地淹行李云島如天阻卜居莫怪明朝欲投轄江湖回首鴈應疏

哭天瑞

百年豪气未消磨北騎南航苦更多戀闕有懷隨口是乞祠無計柰身何山連巴蜀雲層瘴春入瀟湘水漫波最是遊魂招不得隔江愁聽楚人歌

送萬晦之

南陽有約欲相尋回首淸風別潁陰魯望江湖從故態少陵花鳥負初心詩邀佳境云隨杖夢破殘更月在琴歇馬煩君問諸葛艸廬無徑落華深

登九江郡城樓

潯陽之東東城樓秋日喜陪諸老游水深已失江九派云逺還容山一頭西風爽气自荊益南極淸光當鬥牛有懷晚在蓮峯下千古美人周道州

余幹東岡詠懷一首用虞邵庵韻【志稱晦翁弔趙忠定】

【嘗館於此始注離騷焉晦翁之注騷意固有在蓋以屈原比忠定故詩中及之宋人冠冕謂忠定也】

東岡正在行臺東我登其巓西日紅宋人冠冕竟誰作吳地舟航元自通康山戰罷蛟無穴鄱水禱回龍有宮千秋莫問注騷事宿莽洲邊云接空

挽婁一齋【諒一齋吾提學蓮塘先生之伯兄也且獲交於其冢子元善是故不能無言顧言之不能盡哀耳】

它年曾讀一齋書夢入雲山問起居前輩風流猶有此古人門戶竟何如鵝湖絕筆畱眞迹洛社深衣復故袪哭罷蓮塘還再慟玉峯髙塜兩渠渠

次楊邃庵先生畱別二首【時先生提學陜西】

百尺髙臺傍寺門杜陵秋興此猶存贈行獨愧淸風句畱坐還依古樹根星共北辰雙闕近山連西嶽一峯尊明朝旌節投何處望斷秦云眼欲昏

雨餘風葉飛長林使君別去愁難任也知鳴鐸自天意肯謂乘軺非我心燕山靑連北極近渭水東入黃河深請看祖席半門下它日被褐今朝簮

次王朝言

有懷自遣坐新涼晝漏沈沈靜里長千里鄕闗頻入望兩年朝省漫隨行雲迷晚渚花猶隠風入秋林樹亦狂我憶美人元不逺蒹葭空賦露爲霜

武寜分司次見素公韻

萬山旌節破風煙細艸承輿軟似綿蒔稻有歌春鳥和采桑無侶晚蠶眠兩旬廬嶽仍回眼百里洪厓漫拍肩讀罷妙詞淸不寐夜深猶憶對莆田

聞李兵備訃

郁孤臺下鴞夜啼白日慘慘愁雲低三年戎幕庾嶺北萬里旅櫬巫峯西江湖落落歳復月風雨蕭蕭山更溪平生勤事數行墨回首敎場秋艸迷

阻風用杜韻

畫舫乘春滿載書阻風聊傍野洲居此時獨坐愛騎鶴何處老翁來賣魚飛雲漫逐海鷗逺鳴雨漸敲江樹疎莫言散局有底急湖上艸深方待鋤

次韻答萬晦之

逢君在許復京師幾向天涯嘆別離南客詎無莊鷃適北人那有召棠思江湖興逺新居定風月情多舊榻知野寺梅花堪折未欲慿尊酒侑臨岐

別白鹿

五老峯前雙澗流洞門艸長鹿呦呦深云似與春長住細雨何妨午未收千里客懷頻出使數年吏事半藏修明朝我放東風棹分付山靈管素秋

通州相城呈同事諸公二首

眼中形勢盡登臨前輩經營亦苦心一道星河天廩近千年風气水門深驛亭東去多遼使商舶南來半越吟漕計經春定何似長安三月米如金

肩輿南浦復西邱盡日淹畱爲此州云隠層城才見塔水漫孤渡偶逢舟林風力淺花能晚山雨聲遲麥未秋最是中丞憂國計幾回獨立向東流

乞終養未許

乞歸未許柰親何帝裏風光夢裏過三月春寒靑艸短五湖天逺白雲多客囊衣在縫猶宻驛騎書來字欲磨聖主恩深臣分淺百年心事兩蹉跎

弔林和靖墓

賦得梅花萬古傳水濱孤冢卻蕭然閒雲於我心俱隠老鶴如人骨半仙朝市尙餘觀物地兒童不省入城年小橋東去今成路回首中洲但暮煙

謁於肅湣祠

祠前春霧隠緋袍隔嶺松聲應海濤伯紀空勤恢復計子儀還重廓淸勞我將薄奠成三獻誰作長歌寄一號西望嶽墳才數里白雲湖上兩峯髙

五老峯

匡廬山頭五老人晚歲才見羲皇民雪蒙綠發不攺色云映蒼顏眞入神豈無北海未須避自有南極堪爲鄰吾亭擬結白鹿上獨對一杯公莫嗔

聞侍養命喜而有述

五疏才蒙一語兪拜扶老母望天除孤孀節操劬勞外獨苦心情喜懼余寛處栽花占月令靜中檢藥印方書東風吹綠長春徑不羨潘家有板輿

重陽答錢戶部

晴日重陽冗裏過百年佳節幾蹉跎山當對面愁登逺客有知心恨別多白髮此僧聊爾耳【僧圓顯同登】黃花明日又如何滄浪濯足非吾敢敢謂春湖勝王珂

松風閣贈方昆山用顧與成韻

石鼎詩成向我歌聽松樓外竹爲窩風煙逸望三江逺湖海淸談一夜多雲近不知山是否雨深還問月如何相逢莫訝辭官蚤鬢髮蕭蕭短更皤

寄題邵憲副東邱娯晚亭

荊南溪水水東頭憲使歸來訪故邱綠野竟忘裴晉國香山眞識白江州風塵迹逺新圖畫山水情深舊釣遊我有一尊思共醉扁舟將趁菊花秋

山中答黃明甫

謾乞新詩續舊詩小江髙興老僧知旌馳嶺外觀風地榻寄山中聽雨時泉近不勞將石子云深惟許偃松枝浩歌一曲滄浪月萬古心期酒在巵

夜泊鄔子聞雷有感

鳴雨乍過江茫然龍津驛前還泊船柝聲欲罷雞且叫鄕信未來吾獨眠沙邊白鷗手可掣湖上碧艸夢相牽明星照水看漸隠春陰冉冉生雲煙

謁嚴先生祠

碧石離離艸色新富春山下幾回春漫將賣菜辭求益本爲觀魚得任眞三代道亡還此有兩生心在更何人客星亭倚浮雲外未許漁翁來卜鄰

容春堂前集卷七

●欽定四庫全書

容春堂前集卷八

﹝明﹞邵寶撰

○七言絕句【四十九首】

夜贈陳都司

衛水東流起白波樓船燈火聽漁歌仙翁本是乘槎客風雨其如此夜何

觀東山艸堂賦墨本

湖南劉是江東謝千古淸風兩艸堂歸去有詞涯老在人間漫許晉文章

天臺圖

東南佳勝是天臺劉阮當年亦偶來仙藥有無君莫問山中桃似世間開

白蓮小畫

新雨池塘透晚涼蜻蜓飛處白蓮香江南風景堪圖畫怪得龍臯欲斷腸【龍臯陸宮詹先生別號先曽賦此】

畫蟾

山鬼一腳臧三耳物幻人誣或有之剛道老蟇能蝕月玊川吟後到今疑

西溪書屋爲張邦谷題

西溪又是太湖西東望龍峯路不迷我有艸堂泉石畔十年雲月夢棲棲

贈王翁

惇史曽聞古有之風流猶在漢文時聖朝恩典還三代笑對峩冠詠壽詩

贈徐東之

姓名已上古靈章卻憶江南水竹鄕憂似唐衢無涕淚古松陰裏嘯聲長

制觀泉巾

新制山巾似玊臺正堪泉上詠歸來鏡中莫笑東坡影八九年前手自裁

客有持寗庵詩至山中者次韻贈之

山中十里綠陰長新漲浮浮架石梁賦罷蒹葭掩僧舎午風銷盡佛前香

贈周山人

曉起空庭月在松慧山寺里正鳴鐘詩翁訪我來何蚤第七峯前一短笻

知微房夜坐

兩宿禪房不問禪夜深無事足髙眠西山松竹東山月共作淸涼到榻前

答周作之

禪心聞說定多年卻問東巡禦史船我正厭聽西北事渙然亭上對鷗眠

宿梅洲

秋水淸如雪下船黃花半委月猶懸枕當星劍看牛斗鶴下云汀流石泉

琵琶亭二首

世間夫婦似君臣門外天涯語是眞一曲琵琶皆掩涕無人傳與買茶人

艸堂卜築傍東林老去尋山恐未深江上琵琶自秋月如何卻有世間心

圓通寺

石乳峯前雷雨來圓通寺裏詠茶杯明朝又向東林去山路新晴花正開

畱別婁誠善

新詩贈我勝千金病閣靑燈字字心正在溪冰山玉處月明還聽老龍吟

喜晴二首

山行愁雨水愁風兩月風中更雨中今日一帆天送我晴湖如鑑夕陽紅

萬山深處古寜州五日眞成十載逰千古濂翁招不返翠云亭上看江流

拜石圖

風騷回首一茫然漫浪如公亦可憐懶是拜人偏拜石至今猶說米家顚

畫鳩

鵲巢何處樹深深葦有新叢水有潯乍雨忽晴天未定恐將消息誤知音

南康寄陳分巡希冉時希冉之九江一日矣

江上春風酒一壺南來擬共對鄱湖夜深獨聽廬山雨卻放詩人賦小孤

題畫

扁舟風水弄殘春畫裏江南恐未眞不見當年何竹鶴山靑雲白正愁人

辛丒下第還重過開利寺

奔走塵途已半年扁舟重系寺門前分明記得離家日古殿寒燈月滿天

哭亡兒徳孫

哭兒淚盡眼將枯忽憶兒名又誤呼燈影隔簾明月落斷腸愁殺樹頭烏

和儲靜夫

宦途回首各風煙浪說春江有渡船珍重寄書千里意髙秋一鴈落云邊

食角黍懷古

湘江千里碧連天綠徧芳洲艸似煙餐盡落英人不見靑蘆包黍自年年

過湖

兩洲相對五丈許十里灣灣下湖水借問舟人誰所爲年年水落長如此

謝巡按使來問疾且惠米

藜杖無如病足何山中書枕兩旬多廩人忽致霜臺貺飯罷魚羮一放歌

觀松雪書淵明飲酒詩

墨花春灑水晶宮漫寫陶詩豈醉中莫道柴桑非我地筆端眞有晉人風

奉次涯翁老師惠內法酒

黃封甕上又加封珍賜由來出上供我願慈顏如此酒一番春色一番濃

寄莫如山二首

八月風吹漢水槎江東回首更思家南沙亭上人如玊賦罷淸秋菊有華

亭倚南沙石作山鳳凰巢處竹斑斑執經時有門人到萬卷樓中不閉關

小舟

東海西陲震澤東杏花雨過藕花風世間多少江湖險不到蓬牎午夢中

與客談竹茶鑪二首

松下煎茶試古壚濤聲隱隱起風湖老僧妙思禪機外燒盡山泉竹未枯

彭澤無弦浪撫琴瑯琊山水醉翁心漫將壚火論茶味云隱松庵午夢深

謝浦文玊送黃雀及蟹

蘆花風送稻花香湖上秋來味故長黃雀能黃蟹能紫不知何地更鱸鄕

雨中偶成

午聽浪浪晚未休蕭然六月忽如秋東曹吏散文書靜閒對階除看水流

爲華汝徳題畫二首

小橋南北總春風多少詩情杖屨中髙閣捲簾還坐我天涯芳艸更無窮

山中雲起不知山坐聽流泉盡日閒短壑靑松涼似水卻疑天上在人間

奉和西涯先生春日書懷二絕

遊人競逐賞花辰卻有西堂獨臥身江艸江花春夢外題詩聊遣夢中春

江南春雨慰田家夏雨如春免踏車夢到江南心亦到不知春在紫薇花

雲溪捲

半爲溪水半爲云元是山中一气分莫道無心時出岫滄浪歌似有心聞

過馮公嶺

衣濕才知馬入云隔峯人語半相聞前行共指桃花砦巨石如碑不見文

將至安仁秦擇之來迓

滄浪水淸濯我纓隔江如聽棹歌聲故人相見笑相問一夜月明三載情

將至廣信寄婁誠善

二月書來自蔡登南樓病榻幾靑燈靈山雨後明如許渴思令人一夜增

溪晴數日覺灘多坐聽潺湲和棹歌卻到安流山有月獨吟如此晚涼何

都昌瞻陶母像

窮巷欣來長者車淹畱深愧食無魚靑絲一縷並刀下挽得中原九鼎余

泊儲潭

儲潭廟前春水深春雲帶雨晝陰陰撞鐘擊皷禮神去一十八灘行路心

花石潭阻雨

南方多雨北多風風雨多時各惱公二十年來南北路幾回風雨憶江東

容春堂前集卷八

●欽定四庫全書

容春堂前集卷九

﹝明﹞邵寶撰

○雜著【三十首】

守官箴

何以守官曰敬與廉敬則不忽廉乃有嚴何以守敬曰惟以畏國憲天彜网或敢墜何以守廉曰惟以儉我用克節我俸亦贍循是二者靜以待之可否在事喜怒曷施民曰父母君曰臣子勉焉夙夜庶幾稱此

同官箴

錫山邵寶爲州於許五年而未卽有功其幸免大過者同官之力居多焉思愼厥終乃作箴曰

同官爲僚伊何其同莫非王事惟時天功王事同襄天功同亮惟私起爭惟公生讓詩詠攻玉易贊斷金我思古人實獲我心事否則否事可則可不必在人不必在我情義相孚同僚弟昆勿或有間斯愛斯惇徳業相勸同僚朋友勿或有間斯敬斯久小子作箴告諸大夫同寅恊恭聖有嘉謨

治河論上

萬世言治水者必曰禹治水而不法禹可乎孟子曰禹之治水水之道也水之所以爲水禹之所以爲治無出此矣河也者天下之水之大者也禹之治水其詳見於禹貢其曰導河積石至於龍門南至於華陰東至於底柱又東至於孟津東過洛汭至於大伾北過絳水至於大陸又北播爲九河同爲逆河入於海者皆順導之法初無逆障之說故能成府事之功而天下稱神其極至於地平天成焉由今觀之其所空之地甚廣所處之勢甚易所求之效甚小是故其成功也如此今之治水者其去禹也逺矣而所空之地乃狹於禹所處之勢乃難於禹所求之效乃大於禹欲其成功不亦難乎何謂所空之地狹於禹蓋禹之導河自大伾以下分播合同隨其所之而疏之不與爭利故水得其性而無衝決之患非無衝決也彼自衝決而非吾之所得與也今夫一杯之水舉而注之地必得方尺乃能容之其勢然也河自大伾以上水之在杯者也大伾以下水之在地者也以在地之水而欲拘束周旋如在杯之時大禹不能而況他人乎今河南山東郡縣棊布星列官亭民捨相比而居凡禹之所空以與水者今皆爲吾有蓋吾無容水之地而非水據吾之地也固宜其有衝決之患也故曰所空之地狹於禹何謂所處之勢難於禹蓋嘗觀禹之治矣隨處施工初無窒礙亦無拘限今北有臨淸中有濟寧南有徐州皆轉漕要路而汴省在西南又爲宗藩所在左盻右顧前瞻後望動則肘掣使水有知尙不能使之必隨吾意況水無情物也其能逶迆曲折以濟吾之事哉故曰所處之勢難於禹何謂所求之效大於禹蓋禹之所以爲治去其墊溺之害而已此外無求焉今則賴之以漕不及汴矣又恐壊臨淸也不及臨淸矣又恐壞濟寧也不及濟寧矣又恐壞徐州也使皆無壞又恐漕渠不足於運也了是數者而後謂之治故曰所求之效大於禹以若地處若埶求若效𨿽使禹復生恐其難矣而或者猶譊譊然曰某爲上策某爲下策某爲中策則惑之甚也然則柰何哉求其大治必至於大亂先王知其然是故以不治治之治之以不治者乃所以深治治之也某於河亦云

治河論下

夫所謂治之以不治者非不欲治之也蓋難於其治也難於其治而遂不之治則其患有不可勝言者君子顧忍坐視吾無辜之百姓受玆酷烈哉今夫人有病其勢篤且死也將求醫以治之歟抑亦委之於不醫歟委之於不醫是待死而已矣是故謂河之不必治者待死而委之於不醫者也茍知求醫矣而謂其可恃以必不死且至千百年之壽此所謂不惟無益而又害之今之治河者何以異是是故亦治之以不治而已矣蓋河自周定王時北徙漢氏而下決東郡決瓠子決魏之館陶分屯氏決淸河靈鳴犢口其變非一議者或欲疏禹之故道或欲塞所決之口或欲分流以殺其衝決之勢或欲築堤以障其泛溢之虞或又有望气用數而謂人力彊塞未必可以應天者載考前史歷歷可見亦今日治河者之所熟講而飫聞者也𨿽成敗得失不能無辧然譬之醫者其皆一方乎茍不問其緩急先後執一方而求病之愈不愈則歸咎於方豈方之罪哉用方者之罪也取古之方隨其緩急先後而用之此所謂治之以不治者也故如漕渠急則張秋等壩所當先築而疏故道塞新決分流諸派次焉然故道若髙則不必於必疏新流若下則不必於必塞其間泛出傍溢或用疏法或用塞法以水治水吾無容心故曰取古之方隨其緩急先後而用之此之謂也今河之爲患如一人之身而具百病者也朝輕而夕重表減而裏加𨿽有盧扁不能使之全愈也故必得良醫師坐守其側切脈觀色聽其聲音察其寒熱究其病之所由起盡心力救之如前所謂取古之方隨其緩急先後而用之者幸而愈則調理如故不幸而復發於此則攺圖而治之是故有求醫無遣醫藥餌常備攻治常施而不必其成功要於不死而已矣故曰治之以不治今治河之大臣良醫師也工與料藥餌也凡所謂疏塞分築之類攻治之法也爲今之計宜常設總理大臣更置其屬頻巡視謹調護任滿則代或加命使仍其職而不必其功之成備工與料而惟其所用焉可也然大臣之任其事在朝廷疏塞分築之類其事在大臣而所謂工與料者則在民矣民可使之困乎故治河非難也備工與料之爲難也

王魏論

或問王珪魏徵不死建成之難而從太宗君子以爲害於義然歟曰不然王魏之於建成非君臣也何死難之有子遊問曰喪慈母如母禮與孔子曰非禮也古者男子外有傅內有慈母君命所使教子也何服之有王魏承髙祖之命而爲建成之輔建成固不得而臣也王魏何從而爲之死哉曰其事太宗可乎曰不可王魏義當死者也何也以建成之難𨿽不當死以髙祖之命則不可不死也曲禮曰國君死社稷大夫死眾士死制受君命而輔太子其爲制也尢重安危榮辱死生以之今有人焉殺其所輔而奪之位乃恝然莫之省則何以復君命矣且太宗以弟殺兄以藩王殺太子是有無君無親之心比於簒弒特一間耳在春秋之法所謂人人得而誅之者況爲其輔者乎王魏於此盡力致討死而後已焉可也故王魏𨿽不當死建成之難而不可不死於髙祖之命也如之何其事太宗也曰死建成則死死髙祖則死死有異乎曰死非異處死爲異均一死也此是彼非義則然耳故王魏之不能死固天理人心之所不與也然以建成而責其君臣之義則彼猶得以辭其責以髙祖之命責之九原可作吾知其百喙不能爲辭矣曰然則尹起莘之論亦無不可曰由尹氏之論此亂臣賊子所以接迹於世也烏乎可

事難

事之難者天下有之矣然東萊呂氏獨以祭仲之女子南之子之聞將殺父也以爲天下之至難而君子之所當先講者卒乃引伐國不問仁人謂君子必無此事而不必講也予謂天下之事有可以意度者亦有不可以意度者對孝子而公言將殺其親固世之所無也假令彼不吾告而或偶聞之而或陰得之則亦將推托於不知而聽其自相戕賊哉棄疾於子南父子也於楚子君臣也當是時子南在楚蓋僭越之甚而無君之漸萌矣而一旦君以殺其父告使棄疾而泄命則子南必先圖於楚子否則坐視親之將見殺而不顧也由前則黨父以讎君由後則從君而賊父忠孝之罪人棄疾曷逃焉爲棄疾之道者旣聞是命必免冠徒跣號泣於庭以告其父曰吾族有位於國世食其祿以爲巨室今王之弗彊一國之所知也而吾乃攬其威權利其寵靈俾國人上下皆謂主降臣偪王亦不自安將有虞於吾族竊恐有擬吾後者𨿽王亦不能止也盍棄位出奔以全先大夫之祀乎如是懇惻至於再三假令不從則再拜而自盡若申生之爲者吾親之心庶其有感而君父之難萬一可解也豈不愈於自經於溝瀆哉不然從父起居父生則子不敢死父死則子不敢生固常情也今不此之圖乃曰父戮子居將焉用之泄命重刑臣亦不爲何爲者邪若夫雍姬之事則尢有可論者父者子之天也夫者婦之天也國君殺大夫而專之非法也且命其壻以賊其舅君非義令臣非義共【平聲】君不可諌夫可諫也諫其夫以逃不義一舉而全二天此雍姬之道也諌而不從夫道絕矣則告於父而自經焉以明吾心其亦可也雍姬不明此義乃泄其謀而視其夫被戮以死豈不誤哉𨿽然棄疾不惟可以諫父而亦可以諫君雍姬不惟可以諫夫而亦可以諫父不從則死之死於君猶死於父也死於父猶死於夫也死於君爲忠死於父爲孝死於夫爲義烏乎孰謂天下果有難處之事哉

銅雀硯銘

玆惟陶氏遺鄴之野摩挲漢年尙論作者俾與端居彬然文雅噫彼豈爲硯我何用瓦噐不以人時哉用捨

葉司徒贊

偉哉葉公經濟之資遲回抑遏至老而施中外後先閱歷二紀凡諸物宜驗之在巳旣成文治溢爲戎勲南丹單騎荔浦孤軍岷賊有徒怙凶惟舊公計滅之如縛病獸公在北邊如其在西益障損戍精耀鼓旗是皆公功公則不伐從容廟堂蘊乃丕發國計民生惟大司徒公曰艱哉我何以圖內帑外庾歲漕月餉通融有無公執其量嬖人肆驕公語諤諤戚氏專利公疏鑿鑿彼以其寵公以憲章以國以民披肝瀝腸帝曰都哉惟卿議是其所否者什才一二公胡能爾曰識曰才識以聽納而才以裁若古大臣厥亦無愧先憂仲淹善斷如晦七十一年乃老於家錦衣犀帶淮水之涯公壽無疆天用鎭俗考徳於何名臣有錄

石祁子贊

沐佩則兆吾弗敢知吾所知者凶吉異儀或兆或否偶邪非偶大哉禮云維臣子守

紀叔姬贊

國亾君亾吾將曷歸父母邦魯先君廟酅歸不於魯而酅是依烏乎叔姬

泉研銘

我石汝琢我泉汝名無絕其源我心汝盟畜之池盈放之川行我詞汝徵

白石朱研銘

堅白者石圓方者池中渥者丹我其用之

菽水堂銘

維士養親鼎貴多有有鼎有實厥味維厚物有貴薄亦惟其誠我分乃是菽水三牲水曰玄酒菽曰嘉谷至薄而腴義我所欲所欲是承樂在其中菽水匪歉三牲匪丰茍爲不義君子所棄一芥萬鍾理罔或異盜泉不顧仁粟必求是物是誠孝哉惟休我銘君堂要在養志參何人哉希之則是

江西小硯銘

介予汝嘉貞汝予樂持汝論士予斆予學勺汝爲川捲汝爲嶽汝尙相予無忘始作也

杜氏琴銘

物以素貴有如此琴玄酒大羮實維我音或鼓而歌聽之者心庶幾古人復見於今乎

閟宮說

閟宮詩人頌禱其君以伯也僖公之時天王失馭諸侯彊有力者肆爲侵暴而蠻夷戎狄亦皆起而猾夏生民之荼毒甚矣故志於當世者莫不慕桓文之事焉閟宮詩人頌禱其君曰遂荒大東至於海邦又曰遂荒徐宅淮夷蠻貃及彼南夷又曰戎狄是膺荊舒是懲至論其所以爲之則曰公交車千乘公徒三萬夫以車徒之眾而辟土服逺玆豈非桓文之事歟於此而少進焉則有詩人之所不能及者故曰魯一變至於道此仲尼之志也書錄費誓詩錄閟宮得巳哉得巳哉

觀陶說

邵子觀於景徳之陶歷羣工所咸造焉客或嘆曰吁陶之爲噐其難矣哉方其取土於山猶夫石也碓而粉之澄之以水濾之以渠浥之以甓和之以漿始可以揉而規之又必削其未整焉因以壞者什一磨其未澤焉壞者什二潤之以膏飾之以采內諸火而出焉壊者什五其幸不壞者璺隙疣玷又什之三蓋自始規而至成噐以獻於尙膳其不得與焉者多矣然取土而舁者若干人碓者若干人澄者濾者浥者和而揉者削者磨者潤且飾者納諸火者各若干人凡越工者十而後噐斯得其成也其獻之上不過備一禦耳爲之如是其難而用之不以爲異是可嘆也邵子曰是誠難矣𨿽然吾猶以爲易也夫取土而制其質澄濾浥和而後就規刮磨潤飾而後就火茍不壞者皆成噐矣噐而獻之不過三月則離山野而薦諸郊廟陳諸宮寢祭祀享燕實與有用焉斯亦異矣視其爲之之難亦何負哉乃若君子之修身以待用者材以爲土學以爲碓戒以爲澄省以爲濾從義以爲浥力行以爲和循禮以爲規研精以爲刮師友以爲磨出詞以爲潤表儀以爲采自試而徵之以去其疣隙玷璺近者十年遠者三四十年曾不得望君門而效用焉甚或終其身於山野其視夫陶也又何如邪寶方陶於人才知其難焉故陶吾猶以爲易也客起而謝曰吾聞萬室不足於一陶今乃知其難若是𨿽然噐猶末也請著以爲說俾用才者知焉

宋穆公論

宋宣公之立穆公也不使公子與夷避之穆公之立與夷也則使憑也出居於鄭且與夷之將立也有非先君之意之言而憑也承穆公之命乃無遜詞以對其弒奪之禍固不待他日而後見矣豈有敢爲弒奪之人而可授之國乎吾嘗疑穆公重嫌以致亂由是觀之穆公之擇繼彼善於此固必捨慿而立與夷之爲是也況使慿出居所以防之亦甚周宻與夷於此茍能修徳和民以好鄰國則其位自定顧與逆賊合謀欲求除害而卒及於難蓋自求之耳故君子謂之饗之道其常也饗而不饗與夷之罪也豈穆公之罪哉而或者以累宣公抑又過矣

學禮不議說

非天子不議禮禮者所以品節乎道道無變更而禮有損益損益之要其因以時其起以義故不敢議也𨿽然君子豈可不學哉子曰吾說夏禮杞不足徵也吾學殷禮有宋存焉吾學周禮今用之吾從周由是觀之則孔子於三代之禮皆嘗學之矣其所以不敢議者非義不足也時不當也時茍不當而欲議焉𨿽聖人不敢而況他人乎茍惟視爲外事而於損益之故漫無考究則局而未博泥而未通𨿽聖人不能而況學者乎是故君子之於禮也學而不議因時起義有待而用焉斯得之矣

劉忠湣公像贊

劉禮部景玊以其祖忠湣公遺像見貽再拜敬瞻乃作贊曰

於忠湣公侃侃堂堂在正統中修省有章惟辟福威是膺戎狄義形於言諌匪公職公如元气柱我邦家彼姦賊公乃動於邪公學春秋上師孔子知有君臣不知生死死道多端公爲其難賴公存者堂陛衣冠今日何日獲瞻公貌我淚潸然爲天下悼

諸侯葬稱公對

或問春秋於諸侯之葬曷爲槪公之曰從其臣子之私稱也曷爲從其臣子之私稱曰見其私謚也私謚可乎曰古者生不爵死無謚謚與爵非天子孰敢議之天子之謚諸侯柰何曰從法而系以爵

使札對

或問吳子使札來聘在昧夷卒三十年前仲尼何貶之預也曰兄亾弟及旣有父之命矣則札也實君之貳也吳子烏而使之是使也札將無意乎不然何歷之諸國觀樂論人從容暇豫如此傳曰季札使而亾焉得其心矣此春秋貶札之實也何預之有曰傳稱壽夢賢季札欲立以爲嗣札辭不可然後立諸樊則札之辭壽夢巳聽之矣其必欲致國者乃諸兄之意非父之命也曰兄爲君兄之命君之命也況初意出於父乎

小宗祭法對

談萊州問小宗祭法於寶寶對曰祭法與宗法表裏惟大宗有太祖之祭小宗則不敢祭別大宗也小宗而祭太祖則宗法廢矣然則小宗之祭如何祭各始於所繼而極於髙故繼禰者祭一世繼祖者祭二世繼曾者祭三世繼髙者祭四世不四世不祧也此小宗之祭也小宗亦可立祖乎貴者賢者有功者以義起焉可也𨿽然必至當祧而議焉未祧而議是二大宗也

將石亭箴

予以泉名齋蓋感川流之旨而勵志於道也他日或謂泉之流易濁汲水者必將以石則歷久而其淸如故於是又以將石名吾亭焉比承乏浙臬有澄淸之寄益用自警憲副謝君汝爲聞而予之爲大書扁予燕室且辱爲之記予不敏曷足以當此哉乃述鄙意箴於屏間期無負初志云箴曰

山下有泉其源本淸出山乃濁豈泉之情歷澗而溪塵沙汨沒視我蒙初幾如二物我泉我汲我石是將石置之水隱有激揚出山在山淸也如素不逺之復維此石故維石何爲維貞維靜壁立頹波何動不定動靜相資厥修乃來放乎四海石哉泉哉

觀我軒銘

予自臬司來浙省旣適厥居旁觀其東得隙地焉遂軒其間公暇居之有客請名名曰觀我顧其義未之詳也乃復著銘以俟詢者其詞曰

人有恆言靜觀萬物萬物我備我其敢忽觀物於物盍於我心充之益宏鉤之益深以我體物以物徵我揆協後先原逢右左動不可亂賾不可惡我分固然求我矩度寂然不動我觀其幾感而遂通我觀其宜孟曰養心程曰定性元公有圖示我主靜一事予恥一夫予辜至公無我大哉聖謨自公退食我坐我室俯仰兩間萬物職職物我異分而無異觀我庭廓如地容天寛從事於斯是政是學匪敢爲迂先民有作

瘞捲銘

江西諸生小試文總三萬餘卷蓋自弘治庚申至乙丒凡四視學所得也念皆英才精力所寓故攜庋艸堂時一展焉然紙久則敝敝則棄且褻者理必有之於是穴地以藏爲銘其上曰

是惟奎壁之精廬蠡之气其騰耀而不可掩者旣行於世矣玆其不可久者亦安可棄也還之造化亦曰義哉亦曰義哉

松壇銘

賢哉二大夫昔聞其語今乃見之古色蒼然挺乎儼而我壇於斯參其離立山空無人仰不可及

黿峯銘

九華煙霞五老冰雪夫何縹緲飛來奇絕天柱不折日觀無窮我歌武夷考此石鍾於嗟乎峯

時雨亭銘【有序】

今年春二月都禦史彭公奉命剿河南流賊越四月賊平復命移師殪東賊之逋於南者公至潁州飭戎僉憲孫君伯堅避分司以館公榜之曰都臺維時大暑遂門其寢之北壁除地爲庭且亭焉公坐以籌體舒神暢伯堅請名公名之曰時雨蓋謂師出天王其神速如此伯堅以公命使來請銘初公得命將行予方在朝數與餞燕嘗擬功成之日爲詩頌之今而果然吾聞古之能師者惟貞以吉惟威以濟惟全以勝惟豫以立而濟之以機成之以斷公通儒也知用是道爲王師將克成厥功且不自居而歸之於上亭名時雨不亦宜乎伯堅素著風裁於是師有勞焉銘曰

有鎭斯川宿我重兵有屹斯臺有翼斯亭孰亭臺中而時雨是名吁嗟偉哉彭公中丞巾丞有文中丞有武鉞秉節持自天子所拯我人斯殱彼豺虎中原旣汛遂指南土民則大和式歌且舞維此舞歌中丞之功中丞曰吁帝載天工公贊神算桓桓我師譬彼大旱雨來孔時人亦有言王師時雨公維雨師旣雨旣處侃侃憲臣從公於徵乃後乃先駕風鞭霆有榜孔昭上對天日大田旣膏嘉榖旣實江漢滔滔河汴湯湯以蘇以潤雨流孔長公以雨來斯焉戾止時雨時暘其自今始人視亭只如棠斯陰公像弗畱尙畱公心

原壽

原壽壽封承徳郎戶部主事艸亭成君也正徳辛未君以子汝從貴致山東寧陽教事就封而歸又明年壽七十汝從適還自京師乃大設燕以姻友賓客祝焉謂寶與君夙同庠序請爲之詞乃作原壽以歸之其文曰

壽其原於人之始生乎譬之射者其矢之注而發也力逺則逺力近則近於是乎有修短焉抑又有修短者由射於百步之外也其始發如是而風雹或撓於天陵木或絓於地幹戟或拒於人發𨿽力未有能至者故或五六十步而止或八九十步而止其至少者弗論也夫人之壽亦何以異是哉是故或定於妙合之初或起於倉卒之變皆弗可得而知焉而亦歸之數𨿽然物之無情非若人之有欲也故射之爲物非外物阻之發惟弗力力斯至矣乃若人之生也則有莫之戕焉而自賊其性情者故惟至人爲能全其數下此而保其數者鮮矣孔子曰人之生也直至人者直乎直者也其餘則未免雜之以罔瞬息之罔生理虧焉理虧而气亦虧由瞬息以至於旬時以至於歳年數之修短又於是乎在人見其若是短也若是修也乃亦遂謂之數數一也前所謂數人與物同後所謂數人與物異同焉者存乎天異焉者存乎人書曰若生子罔不在厥初生自貽哲命此之謂也是故數不可以加益而可以保全非知道者其孰能與於此然則年不可引乎夫貞觀者天地而有時乎傾缺貞明者日月而有時乎昃虧數則然也數之所在天地日月且不能違之而況於人乎儒先君子嘗以作聖之功祈天之道諭夫引年者蓋卽夫修爲之至者言之固亦未嘗出於數之外也是故論舜徳者謂盡其性君子以爲允論周祚者謂過其歷君子以爲誣予於論壽亦云作原壽

容春堂前集卷九

●欽定四庫全書

容春堂前集卷十

﹝明﹞邵寶撰

○雜著【二十六首】

測影臺考

按周禮以土圭之法測日景凡立五表其中表在陽城卽今登封東南告縣舊治是也予至其地有二臺存焉其南一臺琢大石爲之上狹下闊髙丈餘廣半於髙中樹一石碑刻曰周公測景臺臺北三丈所復有一臺約髙三丈餘壘磚爲之其北之中爲缺道深廣二尺許下列石爲道直達於北約五丈許石上爲二小渠渠側刻尺寸甚精宻最北一石爲二小竅以出水詢其土人云故老相傳爲量天尺又以爲銅壺滴漏考之縣誌此名觀星臺亦周公所築然予見其刻尺寸所書特今文耳恐非出於周公況歷代律書言尺度者亦未嘗言及陽城測星臺尺蓋不可信恐惟石臺乃周公遺迹所謂觀星臺者則後人因而建耳且其地嘗置金昌府治又嘗置告縣治建斯臺者豈其時邪又按禮疏四方之表各去中表千里予以禹迹圖考之南表當在郢之北東表當在遼之東北表當在肅之北西表當在華之西南終南山之東今其地不知亦有遺迹在否姑記玆臺之制以備參考

徐君墓辯

徐君墓在襄城北二十里墓前有樹相傳爲季札掛劍之處名曰靈樹按史季札之初使北過徐君徐君好季札劍口勿敢言季札心知之爲使上國未獻還至徐徐君巳死於是解其寶劍系之徐君冢樹而去徐卽書所謂徐戎詩所謂徐方其地在今泗州季札自吳適魯乃其所經之道是故過徐君焉襄城非徐地安得徐君而有是墓邪樹之靈否不論也且季札適魯觀樂之後遂使齊去使於鄭去鄭適衛自衛如晉未聞其道於襄奚從而掛劍哉或謂古者諸侯有邦交之禮然則徐君適鄭而卒於是亦不可知也獨不觀乎史稱季札還至徐徐君死則其死在徐也明矣其曰解劍系其冢樹則其冢在徐也亦明矣於是過於是弔奚不可知而必爲之曲說乎予讀一統志泗州城北則有徐君冢云或曰襄又有徐君故誤稱之

題王眞靜詩集

眞靜先生之詩王祠部應韶評之詳矣寶則因是得其爲人嘗聞國初以來浙之東西號多隱君子至於今日或謂其凋謝殆盡寶以先生觀之豈其然哉

書梅感捲後

姚翁好梅梅方花而翁卒花則盡落不花者三年乃復花翁之子觀而悲之君子於是有梅感之詩烏乎忽而落者近乎有情三年如毀者近乎有禮梅其有知邪其無知邪其有以異於人邪其無以異於人邪詩曰梅感信乎其可以有感矣

題文山遺墨卷

予在京師讀信國文公手書於錢僉憲世恆所而悲其迹之毀也嘗爲詩弔之於今七年矣比者視學吉郡謁公新祠而其裔孫裕者復出此書眞迹爛然幸未遭毀予之悲之不減於昔蓋悲在其人在其國在其世而不在其書也𨿽然前所見書乃公被執北行時遺其子女有父子之情焉而終不以恩勝義後所見書乃公赴難南行時遺其朋友有君親之念焉而終不以力沮志仁義之人其言固如是夫烏乎悲不在書也讀其書而悲果在毀未毀哉

私試策問

問昔人稱周公爲輔相一食三吐其哺一沐三握其髮其急於見賢至矣說者謂舜相堯禹相舜益相禹伊尹相湯傅說相髙宗其勤且勞皆不如是豈周公之徳不及前五人者歟他書載周公之言曰吾所執贄而見者十人還贄而相見者三十人貌執者百有餘人欲言而請畢事千有餘人說者謂是特春申孟嘗之行非周公所宜有然則所謂吐哺握髮者將皆傳聞之謬歟夫以人事君大臣事也爲周公者宜何如而後可邪

江西小試策問

問先正論士品而爲三其於古人論三不朽同焉者二異焉者一其故何也夫道徳功名昔出於一今出於二不朽之論古之道也然亦曰是爲上是爲次焉必有說矣富貴不足爲士而士品之今之士果非古之士乎諸生以士自名請試言焉以觀所志

問仲尼傳革之彖稱順天應人以湯武並言之其在論語旣稱大伯至徳又稱文王至徳又曰殷有三仁又曰伯夷叔齊求仁得仁豈未滿於牧野之師而獨志於天下爲公之世乎吾其東周之期期月三年必世之擬由今觀之其作爲當何如也不然而托之空言豈聖人之心哉予也欲聞此論久矣

問人莫盛於三代後此非無人也不知何人可以稱三代之遺材言莫備於六經後此非無言也不知何言可以稱六經之餘論舉一二以例其餘則無愧於知人知言者矣誰歟我師誰歟我友我規我箴伊誰之辭願諸生之終告之也

問古之教者始乎小學終乎大學其制備矣世降經殘表章搜輯待其人而明焉然而今之成材與古之成材果何如也大學卒章所引多魯晉秦楚之言是言也果有是學而發諸口者乎小學外篇所采多漢晉隋唐之事是事也果有是學而措諸身者乎不然則聖賢立法豈若是之輕且易哉此予之所疑諸生倘能言之是予之所望也

問周子之圖爲道而畫邵子之數爲道而衍程子於此或受而不傳或辭而不學豈無心於道歟不然則周邵之事贅矣予方思之諸生何以起之

問漢之人臣有近太公之材略者有近伊尹之出處者然而固陵之追成都之取君子不滿焉由今論之果何如哉勿以成功而輕爲衰世之待勿以成說而重爲賢者之責要之歸於中正而已此予發問之大意也

問楚人亾弓聖人謂其楚亾楚得之言曷若謂人亾人得之爲大也後世有亾錢者嘗謂人亾人得矣而君子又謂其有體無用夫其事同其論不同此其故何哉不可不辯

問新城三老有興邦之力而不與於賞力有大於此者乎商山四老有安國之功而不免於譏功有大於此者乎此漢史之餘論也吾欲追決其是非而未能無疑故與諸生商之

問漢世之君或有見於封侯而無見於置將或無見於封侯而有見於命相其得失之故必有在矣酌而反之將安處乎而後爲漢法也又安處乎而後爲天下萬世之法也

問禮樂不在玊帛鐘鼔仲尼有是論矣然而告朔愛一羊之儀聞韶忘三月之味此其故何也若乃嘆文獻之難徵幸雅頌之得所博之聃襄而先進是從無亦謂夫聲音節制之間也歟諸生盍於聖言求其本之所在詳著於篇

問孟子敍道統自堯舜至文武乃至孔子嘗考孔子自言文不在玆獨承文王而鳯鳥河圖之嘆其世其人亦可想見是何與孟子之言異歟孔子萬世一人也人有恆言或曰伏羲孔子或曰堯舜孔子或曰文王孔子或曰周公孔子或曰孔顏或曰孔孟或又曰孔墨數聖賢者果若是班乎外此稱聖賢者尙多而恆言不及之抑又何也諸生請無多言願數言足矣

華瑉字說

華甥瑉迎婦於我其傅宗鎬君其族叔氏也實以瑉來瑉冠而未字宗鎬爲之請予字之曰中玉復謂瑉曰瑉乎夫瑉石之似玊者也似玉非玊故不曰玉不曰玉曷不曰石石而異乎石也故曰瑉瑉在我知瑉在人故或玉之或石之然石其外玊其中始或石之終必玉之以是而瑉有深藏之義焉吾惟恐其不瑉也不然則𨿽玉其外不能掩其中之石而況中與外之皆石乎求或玊之不可得巳君子之行己也何以異是瑉也識之宗鎬曰子幸教瑉瑉也固佩之於是瑉再拜請書於簡

雜說三首

理不外气气之所以順者理也象則在象形則在形反而復則在气無乎不順無所往而無理也君子由形知象由象知气由气知理故曰逝者如斯夫此之謂也

鄭有二邑多盜一令視盜若無盜也其一令曰盜害吾民治弗可緩乃簡卒授械百方詰捕之盜得則歸貨於室羣盜聞之曰令吾治也非爲民也將以巳利也詰捕𨿽勤吾亦力抗之而巳矣於是盜悉其力詰捕者莫勝也盜之繁繁於視若無盜者烏乎吾乃今知假公以遂私如蹊田奪牛者固不能欺人哉

有虎自它山至將搏諸害人之獸然未動也羣獸大駭走告山之神曰虎害我我受害神且孤矣山神弗察訴於帝帝曰虎能除害良虎也遂下令旌之虎之名自是大振烏乎孰知神之惡虎顧成虎之名哉

史氏二子字序

姚江史君秉直以生名其子長曰兆龍次曰兆馬頃客江西嘗問字於予予爲之字龍曰幹用馬曰坤用蓋取諸易夫乾坤之道大矣而龍馬爲用之首然龍有可豢而馬有不可羈可豢非龍也不可羈非馬也必也伸於欲屈於道而乾坤之用於是乎成二子者其尙以此思之

題兄弟論

毛尹騤頃在南城以唐人所著兄弟論質疑誤焉於予予方校文未暇一閱及予行武寧騤適調是邑復具別本如前請蓋將梓之以諭民也夫天下之達道五而騤獨於兄弟是申豈不謂夫兄弟之翕原於夫婦之正而效於父母之順觀一家而天下可知也乎異室之制君子所以保終同居之義君子所以惇始敝於異者戾而傷恩敝於同者狎而失禮恩禮之中君子酌焉騤也教其民將於斯焉在於是論之疑誤也何有書其首簡而歸之

書太原陳氏所藏西涯公字刻

西涯公徳行文章重天下其書在金石者天下之人重之若珪璧琬琰固無容贊矣但刻工有髙下故其入神之妙或不能無異公嘗謂近時京師惟閻傑刻爲第一汴梁郝升刻篆文亦頗合古意後寄示揚州瓊花詩不知何人刻又極稱許餘皆未滿公意刻工之難有如是哉太原陳君邦瑞以所得公金石書若干通萃爲一冊邀寶觀之寶出公門下聞公評書每及於刻因附數語俾觀者知之公眞行艸書皆自古篆中來晉以下特兼取而時出之耳故所成如此若不求其原而惟迹之逐豈知公書者哉

書華世宏所藏匏翁捲後

匏翁此詩予二十年前嘗見之今世宏復持以相示竊有感焉翁詩如漢循吏所至無赫赫聲而去思不巳世或摸擬之鮮能似也翁逝矣詩失於彼而傳於此予亦何知哉正徳六年正月十三日

吳氏二子字說

人莫貴於知本知而不忘忠孝出焉吳之先姬姓國也視周爲君視魯爲宗君而朝之不忘忠也宗而聘之不忘孝也非知本者其孰能與於此吳海容欲名二子而問予予名其伯曰朝而遂字以於周仲曰聘而遂字以於魯蓋示以忠孝之道也孟子所謂歸而求之有餘師者其此之類歟

雜說對談海運者

楚人有以千里馬駕車載重萬鎰歷險途數日至於齊者鄭之鄙人所載如楚人而所駕不如乃迂途而行累二月亦能至焉吳人以鄭人駕卽楚人之途中道踣者數矣幸而至則謂鄭人曰胡不爲吾之速也鄭人曰夫速天下之所同欲也吾豈異於人哉顧力與時不可彊耳彼千里馬非千金不得得而乘之非王良造父不禦且物至萬鎰𨿽有車非烏獲弗能舉而載焉彼之力足以及此其濟險也固宜吾載非所舉舉非所禦禦非所乘而險焉是求馳之逐之有斃而巳汝數踣而至一恐不如吾之紆而遲也吾昔壯時蓋有力焉而未能一試今老且衰矣𨿽欲爲之其將能乎吳人無以對周史聞其言也作而嘆曰君子行貴量力動貴相時易是必敗蓋天下之物皆然矣鄭人知此孰謂其鄙哉

許濠復水錄

許州城外四面有濠闊二十丈許昔人引潩水西北來注之夏秋水盛荷花彌望談者以是爲中州勝成化間徽王國於鈞鈞許比境董長史彜過而見之謂守某曰吾將言於王乞此濠爲吾府屬可往來遊且利焉民聞而懼言於守決其水而涸之又有爲種麥之計者於是荷廢而濠淤者數年適予來知州達觀於城因憶宋人十里荷花江湖極目之詩而怪今之無水也乃詢諸父老父老述其故且曰不如是則此濠久不爲許有矣予聞而笑曰池城相依此濠實許之池城是焉賴以鈞之封越境而請許之池可乎池歸於鈞城將奚屬國不堪貳古之制也𨿽百董彜之言王將不從吾忍自涸此濠俾我城不固哉乃復引水如故旣而率民浚其近城處凡闊二丈深一丈濠之不廢實以是故昨聞羣盜橫行汝潁間獨許以濠故將至數十里不卒攻而退三十年前一言乃驗於此因著之

題宋徽宗墨竹

論畫者謂宋佑陵墨竹叢宻處露微白自成一家不遵古人軌轍今觀此幅信然烏乎古人軌轍物理存焉小者且不可無而況大者乎佑陵於是乎繆矣

對秦問

天下之亂至七國極矣其勢必歸於彊有力之國當是時使無秦也則將何如曰六國之中必有爲秦者矣𨿽然無秦之暴也卽有秦之暴而無斯髙之姦繆則天下之受禍豈至若是烈哉然則爲秦柰何曰得孟軻則王得管仲則伯得斯髙則亡而已矣

蓬室王先生像贊

頑愚銘座忠敬書紳儼而冠裳爲古塾庠之主翛然杖屨爲今燕射之賓其教之博也盡一時之鄕士其誼之久也至三世之門人然則吾黨稱蓬室先生者必以是而參之畫史乃能彷佛其眞也

跋潘氏容膝軒記

予數造潘氏容膝軒簡而文朴而雅信有如張公之記者軒構於元庚辰歲越十有七年至正丙申而記作當時巳有獨存之嘆今去丙申百五十餘年而軒復如故不侈以易不污以隳君子謂仁仲父有後仁仲之元孫繼芳以記視予請嗣書之予聞仁仲爲楊鐵崖門人故一時名流若陳子尙張伯雨倪元鎭諸公皆嘗燕集於斯予媿乎其請也聊書此以復

跋韓知縣贈潘克誠文

國朝來吾邑賢令以東平韓侯博文爲首有廉明公恕民不忍欺之稱後擢通州知州以去終保定知府侯在邑時嘗作君子堂以待賢者若潘公克誠者其斯堂中人歟不然何贈言推重如此予生也晚嘗友於公之曽孫繼善繼芳聞公與耐軒王學士同遊尙書張公之門永樂中以名醫徵嘗從文廟北巡旣而授漢府良醫正固辭不就公蓋有識之士宜侯之重之也侯之文簡而質如其爲政其後二銜兼書豈侯旣擢將行時耶其所謂贈蓋古之所謂處者歟

辯盜

宏治巳酉春邵子在許三載將考績於京師謝事廨居一夕不寐久如聞有閧聲問家人曰無之俄而曰有使聽焉曰在廨後邵子曰盜也其在李讓氏之室乎登樓望之見火不啟門而鼓鐘旣而後堂鐘前堂亦鐘鐘樓大鐘先是約鐘則有盜故諸巡卒皆趨李氏時盜巳半去進而合攻傷三人獲二人以至邵子訊盜甲曰逸者尙十三人中二人曰李洪李贊兄弟也居襄城之次溝餘皆有名居詞具檄追之越數日襄城縣械二人至施別駕方署篆召甲視之曰是也具諸刑弗承是日次溝人百餘羣言無辜於門邵子聞之乃輿而之學宮羣遮道訴邵子若弗聞也者而過之比返羣訴如前邵子令緩訊待察眾退邵子召邏卒靈井慕者宻遣訊之野曰得情賞無爽慕請符邵子手書畀之越月餘慕以二人至曰此洪也此贊也審諸甲甲又曰是也邵子異而問焉慕曰四人者皆居次溝前二人家溝之北土著而著後二人家溝之南僑居而微盜者實後二人逸而傭於郾城大姓某有司以名居逮前二人耳邵子謂甲曰若何兩是之甲曰盜實後二人某始言謂是旣而得前二人某故有怨且虞反復之誅故遂是之𨿽是之實非今所是是也後二人頓首服釋前二人賞慕如初言君子曰聽獄之不可執也如此哉獲盜於所卽錄其辭得二人名是名也居是居也審之而信宜若無可疑者庸詎知復有後二人者哉使前二人有一先死其主者不遂非而成獄者寡矣

白鹿洞諭來學文

謹按南康府白鹿洞書院實據匡廬彭蠡之勝宋儒周朱二先生嘗寓遊焉其秀自天可以資靜修之趣其重因人可以興景仰之思士惟無志茍志欲上師聖賢進徳修業期有益於天下者聞玆洞院皆當負笈褁糧從事於斯況有捨以居有田以贍有書以觀如今日者而可不遊乎但學者立心之始幾莫大於誠僞辯莫先於義利此之不審皆茍而巳今學校徧天下立貢設科教且用之具有成法若捨彼就此徒欲自異於眾而所習者仍與眾同則於立身經世之道旣皆有所妨奪而羣居之誚快捷方式之譏或未能免焉吾亦豈敢輕舉以誤諸英俊哉學校諸生曁山林儒士有淸修愼篤欲暫輟進取而志於前所謂學者許各府州縣起送前來某𨿽寡陋敬遵先儒舊規斟酌程課近臨幾席逺寓筆札相與講明焉如其師道以伺君子此實區區奉詔崇正求眞之分也所謂暫輟進取或五六年或七八年必待學成然後出用不惟其言惟其事實斯爲有志之士如或立志未定請勿輕至其四方學者聞而來遊當異館待之某不佞敢以誠告

容春堂前集卷十

●欽定四庫全書

容春堂前集卷十一

﹝明﹞邵寶撰

○記【一十八篇】

漢禦史大夫鼌公碑陰記

予旣封漢禦史大夫鼌公之墓而或者以公在當時以言賈禍身被顯戮非君子之所嘉予而不滿予此舉予觀漢史公始事文帝屢上書言邊事及賢良對策皆切中事機蓋謀臣之雄者迨事景帝首建削弱諸侯之議以爲不如此則天子不尊宗廟不安遽以袁盎之間竟未及施以死蓋公之爲謀𨿽能料天下之變然傷於急銳而不量君志之信否其爲心𨿽出於愛君憂國敢發天下大難之端然未聞聖賢之道而無善處之術蓋爲忠而過者則殺身之禍亦其有以取之歟夫忠而至於過過而至於殺身此人臣之不幸而重予之哀者也安得謂非君子之所嘉予而遂巳於斯邱之封也哉況君子之忠尢有大且純於此者則斯邱之封夫人可以興矣此又我政人之體也旣以對問者遂書諸碑陰

石固石梁記

有義舉焉其費千金其役千夫使一人爲之可乎曰有其貲而爲義無不可矣然有有其貲而不能爲者曰其心不好義也有其貲矣其心好義矣又有不能爲者曰其識不足不知義之所在也然則千金之費千夫之役可以一人爲之而常難乎其人也許州西北有鎭曰石固聚居貿易旣繁且丰不啻一大縣然西通宻縣諸山山出泉流爲河經其地而東春夏之交水勢衝漫不可渡秋冬亦病涉焉有議爲石梁者計其費曰必千金計其役曰非千夫不可皆相顧變色莫敢先倡義官吳芳見而心動焉曰此義舉也吾一人足以爲之矣乃召匠氏伐石於山采木於林鑄鐵於冶度爲梁一髙若干長若干闊若干凡費白金千兩日役若干夫積若干日爲夫若干一不煩他人人或助之輒謝不受經始於成化丁酉之春訖工於弘治已酉之秋完固壯偉四方之人車而載者馬而驅者徒而負且攜者皆若坦途焉知水之無害而不知梁之爲利也所謂千金之費千夫之役芳一人爲之不亦難哉芳有其貲而心且好義二者於芳皆不爲難獨其識足以知世俗所尙浮屠老子無益之施不若斯梁之能濟人又足以知斯梁之濟也大非區區小惠比者義之所在知而必舉不疑不沮竟底於成斯其爲難乎始芳爲是舉適予來領郡召而奬之至是以成事告予又加奬焉民之知芳者請爲記梁之興造以張芳之義舉於不朽予嘗至石固登崇岡而四望西則韓東則許北則鄭之故墟也昔者子產乘輿濟人之地依然如故而世變益逺遺風舊俗無一可問者芳也有其貲而心且好義猶若被子產之化而其識又偶有以補其所不足吾於是益嘆夫斯人之難而所謂千金之費千夫之役一人而爲之者蓋不足言也使其當子產之時殆必有以旌芳而處之矣予爲政六年無惠於民甚愧子產顧何以處芳哉聊以是旌芳焉

裴晉公祠記

郾城西北五十里有鎭曰裴城唐丞相晉國公討淮西時嘗視師於此後人因以公姓命其城又以命其鎭鎭之中故有晉公祠不知其所創始蓋民之私祀祈丰禳沴往往卽焉然非典也吏罔攸司葺不葺惟民歲久且敝比寶來守許行縣道祠下慨然感之乃勸其鎭之民某稍爲完修建額於門設主於堂舊者以新陋者以雅有所瞻焉又請於巡撫都禦史徐公曁藩臬諸公歲役一人俾繼守勿壞且爲定私祀期式主以鄕民耆老有行義者而記其事於石某按韓碑元和十二年八月丞相某至師十月丞相某入蔡然則公駐玆地僅兩月耳非有居守撫治之勤而民之敬愛一至於是豈公求民民有私於公哉誠於國故在在而感仁於人故在在而孚其車服所臨節鉞所指當有不言而諭者矣然方是時獻俘於朝立石記功卒爲忌者所巾至有斵碑之舉抑不知碑可斵而其感孚於人者不可忘也不然一戾止之間而城曰裴鎭亦曰裴且祠焉至於今者亦獨何哉由此觀之則是非之在民者公於在國其在後世者公於在當時此理之固然無足怪也寶獨念公之在師與賊壘相距曽不數捨而從容暇豫若無事焉一時諸從事方且談笑爲樂至形之詩詠則公素定之志夙成之謀優爲之才大受之量皆於是乎見之夫惟素也故不可動惟夙也故不可撓惟優也故不可克惟大也故不可測是其克成厥功蓋有不偶然者故凡有志經世之士莫不以公爲望烏乎民懷其恩士服其徳立於百世之上而百世之下身其地者如見其人焉寶知是祠之不朽也寶知是祠之不朽也於是乎記而復系之以迎送神辭使歌於享辭曰

公將降兮玆城橫風雲兮揚靈繁歌舞兮在庭去千秋兮公如有情蠲我俎兮旨我觥

公奄去兮何鄕焱逺駕兮八荒佇城臯兮彷徨裴之城兮召之棠後千秋兮不忘

省齋記

王君廷貴旣作齋於所居之左乃問名於嵩庵兪先生先生謂君涉世也久命之曰省君謹承之他日至京師謂寶宜爲之記夫省之義大矣寶方愧此夫何言哉君居瀕太湖請以湖諭太湖者跨常蘇湖三州方數百里禹貢書之曰震澤蓋水之險江南未之有加也君嘗觀其噴薄雲霧吐吞日月而舟焉出沒於其間者乎方其出沒也身與舟俱舟與水俱𨿽有懼心不知其爲險也及夫在岸而觀焉則見夫舟之在水者俯如偃如突如躍如摧如僕如懸如落如而凡險之狀無不畢具於是自顧其身必謂永矢弗冒焉而或者往往又出於不知其險之地此則忽於省之之過也故夫人之所爲有不類是者鮮矣可不省與𨿽然大川之涉夫人之所不免也理義所在豈當逆料其險而不爲之中孚彖曰豚魚吉利涉大川利貞蓋信而至於感豚魚信之至也而又守之以正吉與利也孰禦焉而何險之有然則君子之道固有在此而不在彼者矣君更以是省之君出望族幼嘗被仲父萬松先生之教故行年五十而不忘求益云

學古齋記

人有恆言皆曰古今異宜蓋古之道不能行於今猶今之道不能行於古也罍爵難以常飲籩豆難以常食弁冕難以常服書模篆籕則難於識文擬盤誥則難於諭故居今反古君子有戒焉此之謂也今有人焉能以古之道自居則人皆目之曰此君子也學古者也抑又何邪古今所異者世所同者道道之不同非道之失也人失之耳懲其所失返其所同此天地之義而吾人之彜訓也然自眾人視之則曰古之道如此哉𨿽口稱之貌敬之而實惡其弗巳同也一齊眾楚其將若之何於是有以古始以今終者其亦難矣𨿽然古之道有本有末同其本不同其末無害於古茍惟末之同而本則捨焉此羣議之所由起而古道之所以不復也故善學者得飲之正𨿽不罍爵未害乎古之飲也得食之正𨿽不籩豆未害乎古之食也得衣之正𨿽不弁冕不害乎古之服也得書與文之正𨿽不篆籕盤誥不害乎古之書與文也此善學古者也壯以是始老以是終孰其議之哉馮君忠卿以學古名齋請記於寶寶觀君之爲諸生爲國子爲邑愽士循循然無忤於俗而處巳誨人皆無戾於道今之道由古之道也其於名齋之義可以無媿矣於是乎記

涿州重建戶部分司記

涿有戶部分司舊矣今曷爲而重建之也主事陸君士弘圖其便焉而重建之也蓋京師西南畿內數百里爲都司者一爲衛者十爲所者二皆今所謂重鎭防秋之戌歲一集集六月而罷者又以千計軍餉民輸出納之政甚夥於是乎戶部專官以分司之凡郡邑在其地者二十有四其廩祿之類皆受計焉歲更一人率以爲常歷數十年上下稱便獨其居在京師而亟出亟返勢不能巳故巡歷有期弗時則怠是謂遙制稽報有籍弗親則弛是謂虛文二者相仍獘日益滋於是乎有稱不便者陸君旣大剗其獘思惟久遠則莫若我居其會由玆以巡則辰發酉至可以定期會由玆以考則甲會乙驗可以詰蔽欺輸受於民而民便之餉給於軍而軍便之老姦宿蠧將無以容其計者惟涿北去良鄕爲裏七十南去保定爲裏二百西去易州爲裏百又西去紫荊視易差遠西南去唐視保定差遠去倒馬視唐又差遠所謂會者莫便於此矧其分司傍近有地可辟欲廣焉以居爲力頗易於是始有重建之議乃告我太子少保尙書周公侍郎許公二公曰然君乃謂郝知州某出葦稭餘錢若干以供玆役前爲門中爲廳左右爲序序之西辟門再營一如前制爲寢凡益地若干丈屋若干楹不費於公不斂於私不兩月而告成事使來請記寶嘗觀善爲政者勤以圖功不知其勞簡以禦事不知其逸要於盡職以便上下而已故當其爲之不爲暫輟不爲遐遺怨有弗卹譽有弗嫌若恫在躬若蠱在家必竭吾心而後巳焉此古之道也陸君當積獘之後綜核經理不遺餘力而才以濟之故𨿽一歲之近而必慮乎百年之遠一舉而軍民兩便其於政也可謂知慕古矣是故修建常事不書玆役也政有所關故書志事變之端故書將告夫後君子俾勿壞也故書

領庵記

領庵者吾友長沙李君徵伯名其齋者也齋以藏修而名以自勵焉徵伯之志也若夫領之爲義則吾師涯翁先生庭訓在焉徵伯奉以周旋而猶恐其或忘乃謹屬記於寶寶嘗聞之君子之爲學不難於傳而難於領領也者心有所得之謂是有機焉不可以力而彊也今夫學必有所從受所從受者吾之師也師之所授者有經有傳皆古聖賢之遺聖賢者亦吾之師也吾受所授於師徒誦者謂之口學徒聽者謂之耳學徒講而且鳴焉者謂之膚學皆有所領而無得於心心之不得𨿽領猶無領也夫領亦豈外是數者而超然獨詣哉不外乎是而有得於心由體以措諸用無所往而不得君子之學畢矣領之義其大矣哉然曽之惟與顏之請事同一領也而所以爲領者異顏以明健曽以沈潛及其成功則一也故超詣之機出於力而亦不專乎力悠悠焉則荒矻矻焉則苦泛泛焉則浮拘拘焉則固顧瞻諭倚衡運用比斵輪優遊涵泳積之平生而一旦得之者蓋亦存乎其人焉爾徵伯天資英邁讀書爲儒上師聖賢𨿽從事科舉而志不爲奪駸駸乎大有所造況先生之庭訓寓於名齋者又如此哉先生道徳文章爲世所宗蓋不立門戶而聖賢之學實隱然在於其躬天下後世之人皆當師之而況其子哉寶不敏旣以請諸先生遂爲之記蓋庵無所事記者記領之說庵在其中矣

無錫修縣治記

無錫古望縣也嘗爲州今爲畿縣治居縣西偏髙爽整嚴稱其爲望自有縣以來徵諸志凡幾修矣乃弘治丁巳進賢姜侯文魁以進士來知縣事師古循吏施於有政越明年戊午侯以政暇觀於治考敝議修曰聽事有堂旣修於前人無庸予力惟堂左右有房前有儀門門之側有獄敝而宜修者三爰謀諸僚延問於師生至於民耆皆曰惟侯所爲侯上其事於府於巡撫於巡按旣得請於是節經發羨勸義於富量費計工擇日興事先門次房次獄拓地而廣之房加靚深門加軒宏旣各就緒復因餘力浚二井於門屋而覆之以待役且訟者終事於戒石申明旌善三亭其未宜修者仍之始於巳未某月再以農輟迄今年秋乃大告成時寶有江西之命便道謁侯相與達觀之侯指戒石曰訓銘於斯及房曰吏於斯及獄曰囚於斯及門曰出入於斯斯吾修之寶曰然出入於斯者是惟民瞻其儀不可不肅也囚於斯者是惟民命其系不可不愼也吏於斯者是惟民計其防不可不宻也訓銘於斯者是惟民明畏其顧諟不可不敬也敬民以從訓銘不忽所狎不虐所忘而飾於所由君子觀厥修可以知政矣若夫井以濟暍屋以廣蔭申明以令旌善以風政之不可廢也而皆修之政其可知哉寶以是賀侯侯遜弗居縣之人請書於碑乃作頌曰

天不遠民有戒斯石維石嶷嶷維亭翼翼我侯閱之靡朝靡夕左右維史有邃其房有籍以載有牘以藏不愆不忘民之紀綱矧玆庶獄或怙或眚漢令戒瘐周刑就屏求死於生敢弗重省斯井斯屋非僑乘輿我飲我庇甘棠之餘樹聲我榜宣令我鐸我新斯亭非自我作作非自我自我振之禁以吾斷撫以吾慈政吾汝令教吾汝師朝躋於堂夕降於庭協恭於民惟史簿丞惟我斯所如新我徳惟盤銘是則其則維何自新新民刻碑於門頌者邦人

長興縣儒學重修記

弘治巳未貴溪徐侯浤以進士來令長興明年庚申以學之敝請於提學按察副使趙公寛旣得報乃修大成殿及會門及靈星門新其兩廡修明倫堂新其兩齋又新會饌堂及射圃及庫廩庖湢凡有制於學者又明年辛酉落成先是我兪先生鎧自丙辰歲蒞玆學事嘗有意焉以力未果今是役也侯與其寮協謹畢力工不踰年費不竭公勞不厲農式克就緒凡入學者瞻對聖靈退而摳趨以至藏修遊息皆有其地諸生某等嘉侯之功有以成先生之志寓書屬寶載之於碑寶嘗論三代之學備矣周衰學廢至秦而極漢唐以來學由人興文翁韓愈時則以吏陽城胡瑗時則以師皆惟其人然地以方殊時以代異故其興也不勝其廢宋慶曆間詔天下立學於是其制博且久矣而任人之意又不勝法故吏與師者因之以泛繼之以玩名興實廢在在有之今學徧天下皇祖有詔象懸籍載萬世允式百年以來所任吏師或得不得學之興廢亦惟是焉系孔子曰爲政在人學政之大也非人其可哉觀侯與先生之於長興其不誣也巳使天下之爲吏爲師者皆如是學何患不古若哉𨿽然人才風俗天下之元气也而學也者實培植之地故今之學以孔子爲師六經爲業漸磨仁義陶鎔禮樂流而爲化成而爲噐莫不益我元气實而崇之是之謂興文而應之或並棄之是之爲廢而宮廬塗雘之類不與焉子夏曰百工居肆以成其事然則宮廬塗雘固亦不可廢也侯與先生其不負於今之學矣先生已酉鄕進士寶嘗受業焉而僣書其名竊附臨文之義爲天下告爾司訓某某實佐先生故亦書之

愼齋記

臺郡多君子吾得與之遊者數人今江西僉憲王君景昭則以同官故加稔焉因君而得聞其父封監察禦史愼齋先生有欲見未能之慊今年冬君以先生壽七十與其兄若弟以書相謀謂先生素厭燕樂歌頌之事乃舉愼齋名屬某記之將寓歸獻用承志焉是亦所以爲壽也寶不敏向往先生久請因以質之可乎某昔嘗聞學於君子曰敬敬云足矣而又曰愼何居君子之論敬有曰一者愼其一乎非一而求所以爲一也有曰貞者愼其貞乎非貞而求所以爲貞也有曰莊者愼其莊乎非莊而求所以爲莊也夫莊也貞也一也舉其一未足以盡敬而愼也兼之懼其有不敬也而加之愼則是愼也其與夫敬也同實而異名者也故知愼則知敬矣君子之學其何以加諸𨿽然愼有二有愼於事者有愼於心者愼獨云者愼於心之謂也愼於心則一而不滯貞而不諒莊而不矜有不言言則天下聽之有不行行則天下信之舍此而徒愼於事抑其次焉者矣先生何居先生之父存學公昔與姚文敏公並名有傳在學者嘗登正統壬戌進士未授官而卒時先生在𦇤褓母夫人教之旣長又稟學於舅氏累試有司時名方隆輒心厭聲病棄去不事而躬行以教夫三子者惓惓惟聖惟賢是師吾是以知先生之能愼也景昭歷官內外臺卓有風裁且極力古義日可推之天下皆先生之功也而愼之爲效亦著矣先生朝夕顧諟老而不倦有衛武抑戒之遺意焉淺陋之詞𨿽未足發抑豈不可竊附於日誦之義也哉是爲記

張中丞廟記

張中丞何神也唐睢陽守張公巡也公當天寶亂城守以死且曰當爲厲殺賊史稱其有保障江淮之功宋南渡後民結社備兵火者在在作公祠以倡忠義祠必厲狀謂之公志錫山之祠豈亦創於其時邪說者謂宋異人盧至柔者於此得泉井而施民以療疾疫遂祠公泉上俾汲必告以鎭民嘩然以泉故禱者日眾其祠視他郡特盛蓋自始祠迄皇明景泰凡若干年矣而耆老有行義者議曰祠必有祀祀弗在典猶弗祀也乃以上請得春秋祭著爲令若干年成化某甲子議者又曰祀有典矣而祠以厲附他廟弗經弗專乃卜其東爲今廟君子曰是近於義廟成貌公於堂以人易厲衣冠惟時主書其官祝如之榜亦如之君子曰是近於禮夫民祠公有報有祈而禦災捍患無一日不望於公初何假夫泉哉然泉之利甚博收而幕則滯勿幕則泛勢必有主者而惟公是歸則公之得於人者亦於是乎徵觀一邑而江淮之南皆可知也氓之無知誣公以厲誠誕且怪然厲乎由民弗厲由民民求公殊而公之爲民佑者譬之玆泉或泥或甃而水固無不在也黜乎厲以從其初如是爲義如是爲禮如泉之渫則源源而來以是求公公必享之故泉不必廢也廟與貌不可不正也吾於斯舉有取焉昔狄梁公毀淫祠於南方所存者四其一伍員公之忠於員遠矣而祀由禮義其將與玆泉始終乎是爲記

陳氏兩阡記

陳氏兩阡今致政福建左布政使晉庵公賓之所營也公祖墓在惠山塟凡若干世至公父母之喪以隘而卜去二里所曰錫山得吉爲阡南鄕合葬如禮至公配之喪又以隘而卜去錫一里去惠三里所得吉爲阡東鄕葬左而虛其右公亦將斯樂焉公之父爲南靖知縣贈吏部員外郎某府君其葬在成化甲子文思彭公表之公之母封太宜人某氏其葬後府君若干年甲子文肅王公表之公之配爲封宜人吳氏其葬後太宜人若干年甲子某公表之皆碑於墓其在南阡有永慰之堂有慶源之橋有福地之門其在東阡有沖和之橋有佳安之門有榮恩孝思之堂當其中也題曰壽域蓋尊制詞彰寵數反求徳善以識久遠之意皆於是寓焉其它規構尙多而斯數者大矣先是永慰堂成文懿楊公爲記凡南阡之制略具而東阡未有記者公比以屬某俾並書之寶嘗觀吾邑西諸山惠爲最巨其形衍迆東出稍伏而起者爲錫錫惠之支峯也其秀鍾焉故其爲泉源於惠者必經於錫然後會溪入湖而歸於海其發也遠其畜也深而其匯也旋委有截觀於泉而地之脈蓋可知巳公世墓於惠再卜而錫之南三卜而錫之東其世序之相承猶其地之脈也公之先以醇厚立家自府君始顯而大發於公文學政行淵博修潔望在朝著績在銓衡惠在藩省未老而請在天下有遺用焉其世徳之漸底於盛亦猶其地之脈也此豈偶然也哉公之卜地惟近之相而吉焉是從未嘗謀諸葬師以要後利而垣域從衛封樹表識儀以飾觀度以節力君子謂稱乎其徳況三地相屬岡連嶺望歲時展掃不出午旦而彼此可徧親親尊祖於是爲備君子又謂稱乎其序序以經之徳以本之發乎仁裁乎義而成之乎禮一事而眾美畢具焉由是觀之則徵於前者將益宏於後其眞可謂不偶然也巳孔子曰墟墓之間未施哀於民而民哀蓋言感也公之爲阡訓在其子孫而感在邑裏夫復何庸於寶之言哉獨念兩阡並書公之意將以示後有不可已者於是乎記

戶部館題名記

通州倉戶部歲委員外郎一人主事四人或七人或九人監出納之政蓋分理以共成而有紀綱焉者也其所居公館中爲團亭有事議焉有客燕焉皆於斯弘治間有爲題名之榜揭於亭楣者始自壬子迄於巳未凡六十有八人其字與貫具在可覽也由庚申以來以榜盈故莫之嗣書今員外郎祁君某主事成君某李君某馮君某向君某謂是缺典相與徵諸故籍得人視前榜員外郎多若干人主事少若干人其幾人凡再至總幾十有幾於是予以督漕至通諸君請書歲月因念昔承乏司徒屬於二榜所書舊寮居多昌黎所謂烏得無情者予實有之惟古人一登臨遊燕必題其名𨿽寂寥數字而千載一日不惟其官惟其人耳況諸君賢勞於國更必以歲情孚誼處禮將道益非尋常簪盍之比揆以古義欲巳於書其將能乎𨿽然是非不敏所能與也第感諸君意勤不可無復請舉司馬公記諌院語再三誦之

尙徳書院祠李忠定公記

慧於錫爲名山山之重在泉而幽邃如聽松庵者次之庵之左有茂林修竹觀者謂爲一山之勝吾世墓邇其地舊矣弘治間購於僧而得焉時方考聞宋丞相李忠定公居錫之故而恨其未之祠也蓋有意於斯者凡十餘年至是幸獲休退而始爲堂於竹間以爲公祠間嘗登而四顧左右前後無非竹者乃顏其門曰尙徳書院若謂竹有君子之徳凡觀物者尙之云爾然豈徒以物爲哉思古之君子而不可見將誦其詩讀其書以論其世蓋狂斐之志如此粵稽三代以來君子之在錫者以至徳則泰伯之祠尙矣儒學如龜山諸賢亦故有祠於學凡我後進皆得拜而瞻之公自其祖由邵武來居生長宦學於斯至以梁溪自號則固諸賢之儔也況嘗廬墓玆山義起之禮顧當後舉哉此吾堂之所以作也今夫祠擬諸祭菜則事合稱諸鄕先生則名正肖諸家廟舊本則像眞寶與子弟諸生歲時率以從事庶幾一陟降間如與君子周旋交懋厥修以階聖賢之域蓋不知道有隆污而時有古今也抑亦自尙吾志而已矣公之學吾未知其所從受觀其父母葬銘皆出龜山當亦與聞程氏之道者故其建明經畫大抵篤君臣尙气節逹經權審進退以身任重而不自失焉其忠義激烈千載而下猶能使人興起史稱公有諸葛武侯之心而考亭朱子序其奏議至以天生弭亂許之卽是而觀謂公古之君子其不然哉昔朱子以匡廬臥龍庵之名取諸潭石遂緣其義爲畫武侯於堂君子謂其有異世之感若公於此精爽伊邇風聲所及學者有師揆之匡廬蓋爲感𨿽同而事則切矣乃若以竹興思寶不敏於龍庵之說竊自附焉天下之君子當有能知吾過者是舉也吾甥華瑉實任其勞始於正徳庚午七夕成於中秋奉安於重九皆不愆其素奠畢小燕客賦淇澳而退

云田記

云田者雲南提學按察副使彭公性仁讀書處也弘治間公由武選副郎出守汝州予時承許州乏間因胥會得聞所謂云田者蓋公世第淸江上又十里爲別業背連羣峯下面江流而中爲平野凡若干畝山水之气日夕生焉動蕩滿盈恍有景象可望可卽此其所由名也客有賦者曰東原有田中維云云蒙蒙兮田畇畇或卜其上兮讀且耘一經治兮五榖分江淸淸兮懷夫君有和以興者曰云之興矣於我塍矣我息我遊樂且令矣云之收矣於我疇矣我遊我息樂且休矣疇兮塍兮云泱泱兮君子於田樂未央兮又有以比和者曰田兮澤澤以稼以穡云兮駸駸以雨以霖人有道兮天無心儗物類兮徵徳音田漠漠兮云深深予聞而感之亦欲和焉然無以加也蓋心藏者二十年矣乃者再擢至今官致其事而歸適予以貴州節過公郡公遂請記因書爲復公博雅能文而詩逼唐法其居官屢有績效無愧於比者之言今其歸也更尋於賦且興者將不知老之將至也是爲記

仕學齋記

仕而優則學古之道也今之仕而優者亦孰不以學爲事哉學焉而不如古則亦徒學而巳古之學者爲已此學之道也昔有寒而求衣者二人同適於市一人取布帛焉曰此足以溫吾體矣其一人陋其朴也則取錦繡而制之他日風雨繼以冰雪錦繡者凍布帛者適不知爲巳之病也蓋凡爲學者皆當戒之而況仕者乎漳浦林魁廷元以進士歷官戶部郎中簿書之餘不廢誦讀人謂仕而知學廷元遂以名齋而請予言爲朂予嘉其志作記且銘曰

必有事焉惟仕之謂思不出位我躬之微實參三材何理不該遊心千里寓言一室萬物職職此有敏者斗靡誇多如身心何敬哉義哉是之謂學先民有作

曹州新作教場記

曹州教場在城西二里原野之間有阜突成名鳯皇嘴者其故形也環辟其周爲畝三百容若干人凡閱陳士卒於斯進退於斯分合於斯因阜而髙之堂其上曰全勝翼以兩序帥者臨焉而出號令於斯前於堂爲階階前若干步凡稟進止受賞罰於斯降阜而南三百步門焉曰演武阜之東若干步爲臺樹旗於斯盡疆而垣焉夾垣內外樹柳焉周完嚴整而場之爲制於是乎備蓋正徳壬申春三月實始基之越某月落成經畫而圖功者今山東按察使無錫吳公也先是辛未春霸州盜起縱橫四出攻刼城邑勢日猖獗廷議以曹古劇鎭其在今日齒牙北畿喉襟南服而肘腋河南山東之境實惟中原重地宜得文武才略之臣以憲節往鎭之會公以監察禦史再起在臺天官卿曰是惟其人乃請命爲按察副使奉璽書整飭兵備作鎭於曹直隸曁河南諸郡邑在數百里內者皆受約束公至曹首簡士卒而躬閱焉旣崇其墉旣深其池倡厥勇敢爲禦守計甚備顧舊有教場在城東以習民壯而狹隘弗稱乃於是焉卜之曠然可馳隆然可望畫然而不可犯蓋一舉目而有折衝千里之勢縱橫奇正參伍實虛棊布算列如在指掌公臨其堂諭厥吏士從容指揮以伺警報而地之爲用亦大矣厥旣落成知州某以公命用書及圖來請記今天下承平久矣武衛惟籍民兵惟名彼盜悍猾敢蔑我師實是之故公之蒞斯凡閱數月賊不敢邇且屢遺我禽焉蓋公有不可勝者乃不自恃而閱習日勤其慮逺矣推公之意必使凡士卒者惟吾法是懼而不知敵寧賊同死而無同生然後爲能師也嗚乎其可謂敏且共矣𨿽然會而習之存乎地簡而閱之存乎法鼓而作之存乎气率而示之存乎義勸而休之存乎賞戒而警之存乎罰帥而從之存乎人人重則舉人輕則廢蓋凡事皆然而況教民戰乎予比督運北河及玆省母南還道出濟上凡公舉措予審聞之於是賊三至公命騎士邀擊斬若干人俘若干人馘若干人有籍紀焉惟人之重允與地稱故能有玆成功知州某奉公命惟謹於是舉有勞焉是爲記

東湖書院記

東湖書院者廣東按察僉事梧州吳公廷舉之所建也院在州東門外南臨潯漓二江北負大雲山山之下公三代先塋在焉有水出山半左右夾流至院之前匯而爲池池方四畝曰小東湖者公名之也公之先爲湖廣嘉魚人嘉魚有東湖旣取以名又以扁夫院者蓋示不忘其先也抑有尙友之道焉昔宋周元公茂叔嘗濯纓江州廬山蓮花峯下樂其水之淸也遂寓以濂溪之號濂溪出道州去江州幾千餘里蓮峯之水非濂溪之水也然自道眼觀之則孔子之所謂逝者如斯孟子之所謂有本者如是者固未嘗異也故觀道有術莫切於水得於水而不泥於水此有道者之大觀也吾於元公見之大云之於東湖其亦類是矣夫公之學道從可知巳然遠而望其故鄕則得水木之義近而邇其先塋則廣風木之思傍以招引後學而退將自養焉一舉數得是皆道中之事也矧院之爲勝負山向水艸木魚鳥之觀日陳於前登堂矌如入室奧如經書圖史取諸左右無不應手而摳趨其間皆鄕裏秀敏之士士之不遠千里束負而至者又時有之以是尙友古人夫豈僣且誇哉公博學好古有猷有爲由邑而郡夙著名績予蓋聞之久矣頃者以貳守北上道出江右始因吾寅萬公世和得傾蓋焉比任雲間遂命伻來請記時弘治甲子也越六年正徳已巳乃克執筆蓋院之詳公自有記予特論公之志以告學者云

湖廣提學分司題名記

我皇明建學於國初爲制最廣且備其設官奉勑以專提調自正統戊午始在諸省官列按察初無別署旣乃有分司之建湖廣之爲分司自成化巳亥始當是時山陰薛公綱以副使來任實割府學廟東地爲門爲中門各三間爲堂五間爲序左右三間爲寢如堂而籍藏記室附焉後若干年弘治乙丑今僉事廬陵陳君文鳴乃辟寢後地五尺疏以受明東於寢爲亭以備遊詠又因中門爲貳以節升降以辯出入自正徳戊辰始於是公曆考前政氏名自劉公虯而下得十有三人疏其歷履刻於石且虛左以伺將來而分司之制於是乎成則已已始始君以進士髙第入翰林爲庶吉士讀中祕書旣乃官刑部累員外郎被簡爲今官士論稱允至則風厲施爲惟明詔是訓惟正學是崇正道是迪而前乎是者之所樹立近著顯效遠流余風君以是學是道律之則固若尺度權衡然有不可掩者夫何待於指其名而議焉也哉𨿽然師擇三人尙友千古古之人用之君亦用之君子謂君於是乎博夫正道隱而道其所道正學絕而學其所學由衰周至宋枝分派別不啻數百家要皆實徵於名其從與否存乎其人典學者不於是立辯焉則何以崇以迪以奉詔旨然非明諸心體諸身稽古以驗諸今𨿽欲辯之而其惑滋甚是故學不易崇道不易迪非正之難知似正而非者之難辯也是故得是者賢勉是者次之凡師弟子者之趨向往往系焉而其究也將被諸海內歷數十世而未巳然則提學者之賢否其於天下國家也大矣若謂直回忠詐指議於前而勸懲於後則固事理之必然而君之意豈止是哉寶昔嘗承乏江右蓋誠有媿於斯者玆至湖南而君辱以記屬旣書其事復以鄙見爲君誦之觀名者請以是先焉

容春堂前集卷十一

●欽定四庫全書

容春堂前集卷十二

﹝明﹞邵寶撰

○記【一十七首】

總督漕運憲臣題名記

寶承乏憲臣奉勑總督漕運始至淮鎭凡百舉置惟故是稽於是案牘山積追考前政氏名後先罔屬然其間多名人寶幼學時已志其略比官戶部所聞漸悉乃今得通閱之諸君子者於是無不載焉於乎盛哉仰惟我祖宗列聖簡任諸臣治玆漕事惟材是屬用底嘉績及其登卿宰進保傅樹勲輔徳表表相望寶愚何足以繼之竊嘗考禹貢以水紀諸州貢道蓋後世漕運之端然曰逾沔入渭則取諸陸曰沿海入淮則取諸海其直達帝都者才三之二若漢以下都闗都洛都汴間有直達之漕而爲力甚難爲費甚巨故議者往往右轉輸焉其勢然也元都幽燕海陸並運國初猶因之惟我文皇帝肇建兩都始以平江伯陳公瑄工部尙書宋公禮等建白浚玆漕渠海陸是避萬舟億卒咸建帥長倉支道兌常變具宜蓋有得於轉輸之意講求經畫越歷數朝而漕法大成國計充預萬世允賴然其爲壩爲閘閉啟掣挽於水性不能無拂焉者是故險𨿽逺避而勞不多省羣眾所聚蠧病亦從而生旣命元戎專制其事而提督整理間以命諸卿亞厥後遂有總督憲臣之命然時異勢殊獘由法起名爲轉輸而漸變直達旣乃公私交徵軍疲民困至使論時務者復有於海於陸之思則豈先朝之初意然哉夫救獘在人不在法持法在心不在迹故必通上下而後爲平必體遐邇而後爲惠必均夷險達經權而後爲貞爲哲蓋大臣之道如此漕也者特其一事也具是則舉缺是則廢凡玆前政諸公圖艱應遽保丰持平若有異道焉由今而論其世則固莫之能違矣承繼之責取監之義寶𨿽不敏於是竊有意焉故具列而刻諸石如其品藻以伺君子志漕運者尙亦有考哉自河州王公竑以景泰庚午來蒞迄今六十年爲右都禦史三人左右副都禦史若干人僉都禦史若干人兼巡撫者若干人其三人凡再至統曰憲臣者重勑詞也謹記

南京福建道監察禦史題名記

正徳已巳秋貴溪徐君盈以行人擢南京福建道監察禦史旣上之三月其僚任君賢王君鼐皆有使事出徐君署焉政暇閱故牘得前政氏名之悉乃謀諸二君立石於堂序書而刻之書來請記歲月惟我朝制天下十三道道設監察禦史數員入則廷規出則方按凡天下事皆得言之是謂風憲與百司體異其在畱都務若少簡而建官如故封章馳達人評物議亦往往爲公論所屬凡諸君子銜系官署而名在天下亦何必指議於碑刻間而後知之也哉然論人者必原其初必究其衷必徵於終三者非久莫深非深莫悉夫然故在一時亦有遺論焉而或輙爲別白曰此忠此佞此正此邪烏乎可哉必也時移地攺生乎後者歷指而參稽然後其論可得而定此名之有題所以汲汲於前輩也君子猶以爲未盡者謂有鄕評焉有墓碑焉有風謡焉有史傳焉而不止乎是𨿽然非玆石則氏名不聚氏名不聚則辯論烏乎施況彼數者皆有詞於筆洵武或失之叔叚窮奢或失之子儀而隨且隱者又常情所不免也今是石也氏名之下字書貫書出身書歷官書而不書政行若將闕疑以起問設問以待對者而天下之公出焉前監後觀而中以自考於方人得律已之道古之所謂官箴者亦何以加於此哉諸君之名於是乎可徵矣

觀艸記

正徳壬申春二月予奉詔攝總督事蒞太倉公館館之堂後甓砌間有隙土二方皆蓬然枯荄子指而問焉館人曰艸也今司徒孫公爲總督時實種之予曰是何爲者館人曰公嘗言春夏之交艸長數寸碧色可掬晨露旣晞微風泛之移牀近焉心目之間不知天下之有名園奇卉也予笑曰有是哉司徒公之好奇也昔濓溪翁嘗以艸寄意至今傳之公將襲其迹乎不然書曰爾惟風下民惟艸公民曹之長也將以是觀民焉𨿽然艸一也亦有以諭夫臣者臣民之分不同而君子之論於是乎異然則公將自觀乎公豈徒玩物者哉越三月艸果長如所言館人請觀子旣賦觀艸之詩呈司徒公復次第前語爲記

觀水軒記

觀水軒者二泉邵子所乘舟也邵子旣得請歸每出則與客泛之客謂邵子曰子所謂觀觀淺深以渉乎觀順逆以濟乎觀淸濁以濯乎三者何居邵子曰此皆觀以人者非大觀也夫大觀以天觀以天者必於水之逝也之瀾也之渙也而後可以見道也故逝可以觀體瀾可以觀本渙可以觀文天下之大觀不在是歟客曰涉也濟也濯也謂之人可也若夫淺深順逆淸濁非天其孰爲之而謂之人乎邵子曰天人同道而異用者也故涉之於淺深濟之於順逆濯之於淸濁有心則人無心則天夫惟天也則體之在逝也本之在瀾也文之在渙也斯不爲徒觀也而天下之大觀畢矣客曰夫觀則旣聞命矣然軒者車之制也昔人蓋有以命夫室者舟而室名其室安在邵子曰盈天地間皆道也人惟無見茍有見矣則凡目之所接安往非逝也瀾也渙也乎身之所處安往非涉也濟也濯也乎由是觀之吾在吾舟猶在吾室也不然何足以爲大觀哉客唯唯而退邵子遂筆之舟中以待再問者

戶部題名記代作

惟我聖祖稽周官司徒建戶部設尙書一人左右侍郎各一人以率其屬乃永樂七年已丑文皇帝北狩於是有行部戶曹之設十五年丁酉復設行在戶部至正統辛酉睿皇帝始定都邑去行在之名蓋戶部之有今署也更累朝若干年尙書曁侍郎凡若干人後以京儲事重特設侍郎以理之又若干人矣𨿽典籍具存然卒欲指數其名氏且不可得況其出處履歷之詳乎某承乏尙書後懼自今將益散滅無所紀用是謀諸侍郎吳公原佀公鐘及黃公傑翻閱故牘備錄以刻諸石年序而階列名揭而迹疏之且各虛其下方以俟來日某竊惟公署之有題名固將考往昔垂無窮以備文獻之傳抑所以起問者定品評而勸戒之意實寓乎其中蓋物聚則妍醜形焉事比則得失著焉人並則賢不肖判焉由數十載之後覽數十載之前愛憎旣公誠僞亦著是是非非固有不能以毫髮爽者至於時有丰約勢有難易而舒縮之間或有異論然知徳者觀之亦自不可得而誣也夫君子之爲善固不爲名而沒世不稱聖人猶以爲可疾名之所系亦大矣況與賢同道則名罔不昌而身享天下之榮與不肖同迹則名罔不隳而身受天下之辱此豈待後世而後定哉是故夙夜兢惕鑑觀前人則所以殫吾職而熈眀天子之績者於是乎在矣凡我同事越後之君子宜有所儆焉某不佞僭爲之記

品士亭記

予昔爲許嘗作品士亭於學宮蓋取其郡先儒靳裁之氏之說將與諸生共戒勉焉每當貢舉必觴於亭以相其志時予𨿽有學責然未專也比者奉命督學江西視前舉如爲之兆者及蒞南昌分司顧其東隅有一亭而未名予謂是可以名品士矣遂名之惟許亭之始作也太史義興吳先生實爲之記而予復書其碑陰謂士之品二道徳其上功名次之而富貴云者宜斥不與大抵予之爲說取諸靳氏而稍自異君子不以爲過且妄也今之於士也又何道以品之哉蓋亦要其上焉而已矣而次焉者亦與焉𨿽其初終表裏未必一致若難乎爲品者然心誠求之不以毀譽不以利鈍不以隠顯操聖賢之律而槪之於其言行其殆所謂不中不逺者乎夫天下之須乎士者大矣士無他成物之徳經世之猷憂時之慮三者備焉然後隨其所處蘊爲道徳發爲功名異其用而同其體此皆所謂上也惟體不同而用有同者所謂次焉此之謂矣古稱才難正在於是而吾乃欲百一求之以答明詔此夙懷所存非今日爲然也豈徒品之云哉成者品之其未成者激昂之策勵之陶養之必欲登其上品焉顧𨿽次者且不可自畫而況其下乎予與諸生固當自省也於乎元气不息才無古今盛世名邦於斯爲最予𨿽疎陋愧於師道而所以副吾之望者必有其人矣作品士亭記

獨對亭記

弘治辛酉夏六月寶奉詔視學至南康白鹿書院是院也勝在五老聞於四方乃負而弗鄕𨿽無大闗系然亦若缺典者故周覧之餘欲爲亭以對之屬時暑雨未暇相度蓋越一年而後再至步自南岡歷於東厓得地丈餘其平如砥其崇如壇仰而西望五老當前若拱若揖若陟若降若在咫尺可延致與語者竊意亭宜於此諸生從者曰此文公先生舊遊也俯觀崖石有風泉云壑四字寶乃欣然喜曰此先得吾意乎不於此亭烏乎爲宜𨿽然五老之勝有目者共覩而非公莫之能當故以獨對名亭重公迹也或謂峯以老稱不獨以秀以奇而以其壽是五老者天始與始地終與終壽孰對之謂公獨焉何居寶聞諸孔子仁者樂山山以气凝而理行其中泉石土木無所非仁惟仁故靜惟靜故壽凡山皆然況其髙且大者乎公仁者也純博中正徳與山協爲鎭爲嶽五老之對固其所哉君子觀其進退語黙從容暇豫旣得公之靜矣則其化逺功深表儀流澤與孔孟無窮其爲壽對諸五老必有能信之者況公前後代有寓賢何莫不具一節至要其大孰與公比非公獨對其誰偕之是以危登極眺覧天下之至奇雄詞動筆發天下之至秀彼以其五公以其一出象入神形於賦詠斯固公之餘事而所以作對者亦有在矣抑豈惟是哉公仁且智登斯臺也必嘗反而東顧深湖長江至於滄海皆公之大觀也寶生也晚幸讀公書見公所對如從公焉敢用窺測記於亭中九原可作不知公以爲何如耶

新諭縣孔子廟門記

新諭縣孔子廟門壞弘治癸亥鄭知縣瓛新之其材取諸淫祠其工取諸逸卒其雜物取諸羨役有顯大之觀久逺之規考成之日用祭菜禮告於聖靈退燕於學學之師生咸謂是役不可無記謂寶典在教也則來請文惟孔子王祀萬世廟用王制爲門者二其在外曰靈星靈星內有門謂之大成壞而新之有司者常事耳在春秋魯復閟宮不書修泮宮亦不書爲常事也而閟泮二頌猶存於詩詩春秋皆孔子筆也今廟於孔子莫非是式由詩所載是門之新邑人自宜頌焉豈吾書之宜哉𨿽然廟爲學立學也者風敎之源也有司者之政實於是觀其興有慶其廢有譲憲典具在而寶則奉詔専■﹝艸﹝氵任﹞其事今於是役旣率作省成以從良規又爲圖諸不朽則凡有學之寄者於其敝缺也能不起而圖之乎以吾之書學春秋之不書蓋志也非頌也抑有風勸之道焉嗟夫吾夫子道在萬世其神在天而主與像則在廟主與像之所在神之所在也神之所在道之所在也是以貴自王公賤至甿庶逺望其宮乘下步趨無敢少忽乃若進而門焉又當何如邪志美富之觀者於斯加悅修孚顒之容者於斯加敬寶嘗身親之矣於是執筆焉蓋不惟勵乎有司而又以見是門之爲重也出入是者請敬誦之門壞於弘治某甲子而甚於某甲子今之新也始以春季某甲子終以秋仲某甲子凡三閱月而成瓛應天江寧人由進士來爲縣淸敏而文知政所先而力能爲之縣丞某主簿某典史某皆與有力敎諭某訓導某諸生某等則請記者也

一峯書院記

一峯書院者爲故南京翰林修撰羅公作也公以文章節行髙天下天下之人莫不賢其爲人其生也思詣其廬其歿也思造其祠者蓋十人而九也然永丰旣居山中公之故第在水心去縣又若干裏其墓在某地又去其第若干裏若其舊遊所謂金牛書院者則又去其墓若干裏而人迹益逺矣故凡至永丰者每以瞻拜無所爲恨予督學江西之三年始一至焉欲爲文以弔其墓而雨雪載途不能往乃遣教諭某代以致之繼而步自學宮西偏得隙地若干丈遂屬吉安守張宗厚作堂三間中設公像題其門曰一峯書院俾人之苦於瞻拜者於此得少展焉𨿽然公之舊遊而詩書弦誦之地固公所以仰前修而廸後學者也時知縣鄭浚主簿某方勤修學之役吉安遂以委之不三月而告成某與訓導某請爲之記惟公天資剛毅守道不回而充之以博養之以正蚤貢於鄕已負重望及憲廟之初親擢進士第一其所對策𨿽制舉之常然援古證今指切本要詞嚴義正誦者起敬故程文未行而海內已錄傳之人之視公有漢董賢良之風焉旣而入翰林爲修撰未及數月卽有扶持綱常之疏上忠於君以及輔相新進儒臣能爲天下大計逺慮如此固非尋常摘劾之比論者方之唐子方其事似同而義則逺矣至其攺官南都時忌者已去以公之望少假歲月公卿可待而竟以疾歸蓋公之仕在行其道而不以位爲榮王曽之志錢若水之節公寔有之觀於其退而其進可知也烏乎道之在人有正大之體有曲成之用自聖人以下多患不能兼之蓋其體不能協天下之一故其用不能周天下之殊卽使幸有所成而正大者或病矣豈曲成之謂哉故觀士於今寧正大而有過毋寧曲成而無尢是則公之進言人曰太訐君子曰忠公之去位人曰太激君子曰介固非誣且過也𨿽然公之心如靑天白日公之徳如髙山大川此天下之同稱也而才藝弗與焉則世亦不可謂不知公矣寶自童年遊於庠序卽知慕公及宦遊中外知公爲詳誠有所謂願爲執鞭而不可得者則於斯舉亦烏能後哉吾聞公晚癖金牛山水而忘其瘴厲竟以是終人之爲天下惜公者或以是爲公病公而有知其亦以爲然歟故予旣爲之記復爲招魂詞二章俾並刻焉弔公於斯者或一歌之庶乎公之來歸也詞曰公歸來兮金牛不可以居幽阻叢翳兮以魅以魑毒霧中人兮朝弗夕虞什或一存兮虎豹之餘公气則正兮神明祓除彼伻從公兮將無避而歸來歸來兮公有鄕閭公歸來兮泮水傍泮水源源兮溪流孔長拜者在庭兮衣冠在堂或羞而爼兮或醴而觴人歆公兮未央公不歸來兮誦吾章

瑞州府名宦鄕賢祠記句

瑞州之境比多盜事聞於廷至命大臣來視當其時方作名宦鄕賢之祠議者或以爲迂然是舉也前知府劉璣用齊倡之今知府周津文濟繼而成之同知王相君卿則始終經理之觀其意顧若急務然者祠旣成甘通判文紹施通判溥劉推官瑜乃屬髙安知縣謝樞樹碑祠中請予爲記且述或者之意以質於予予惟仕於斯謂宦莫非仕也而名者爲難其難在政生於斯謂鄕莫非生也而賢者爲難其難在徳徳以成化政以成治治振化流則天下可平而何有於一方也哉是故君子重之然治之善者自足以訓徳化之醇者亦足以匡政論名且賢於宦與鄕者斯其尙矣下是有一節焉亦皆不能泯也風聲流傳典型可想屍而祝之將使肅瞻敬對者在宦則名在鄕則賢以成治化庶後之視今猶今之視昔也祠之爲道如此故𨿽國典靡載而有之則備無之則闕蓋天下之通行也久矣可以盜故而廢之歟況宦有龔遂則有渤海之治鄕有陳寔則有頴川之化孔子曰斯民也三代之所以直道而行也有若人焉而盜弗息者吾弗信之矣今之論弭盜者其說非一轉移感動吾以爲固有在此而不在彼者然或內乏積誠外鮮孚信而徒逐其迹無怪乎人以爲迂也若執是而遂謂夫祠之可緩抑豈通論哉夫名賢之祠非爲弭盜立也而推本論之必至於是是則數君之舉誠知所務者矣祠之制同宮異列左爲名宦凡若干人右爲鄕賢凡若干人其間功徳之偉亦有系於天下者稱秩元祀國典存焉而復祠之爲一方故句亦不爲瀆也乃若其地在孔子廟傍朔望謁春秋享凡郡邑皆習行之而門序庭階翼如森如與禮稱者吾以瑞爲盛焉經始於弘治辛酉越甲子而畢時大參濟南王公僉憲慈溪王公並繼守巡政刑兼舉威惠疊施盜以靖告祠之克成抑亦有自也已

文明閣記

弘治乙丑四月旣望寶行視武寧之學祗謁先聖禮畢退攝講坐以臨諸生旣而觀於堂北有新閣焉﹝闕二頁﹞

瑞昌縣學遷建記

弘治癸亥瑞昌縣新作學宮又明年乙丑乃成考而居焉禮也學故在縣治西百步門臨於市之衢囂隘而塵邑之君子因其敝也議欲遷諸爽塏者久矣而未得其地癸亥之歲前巡視都禦史林公行縣至是詢諸吏士得遷學之說謁廟禮畢則及分巡僉憲慈溪沈君逹觀厥基顧而謂曰是豈在他求哉後是百步而少右岡南沼北廟焉其可也廟之東爲堂爲齋又東爲庖爲廩爲廨館皆宜之沈君曰然相與計貲庸而授厥事於九江府推汪浚時寶方視學新諭公以書來致命寶拜公命之勤而申戒厥功焉髙守友璣始至聞是舉也亟督知縣王顯宗畢事而僉憲天臺王君繼蒞巡政益爲規畫用弘於初初公躬勸富室各助有差旣或渝約功未用就今分巡僉憲姚江陳君以舊基予民取直焉足之而寶適以歲事至乃進民耆某某某某四人議加直於受地之家而益其疆未卒勸者俾以力輸凡得貲若干日役裏一人稱其常役又贖有罪出錢以賃凡得庸若干於是邑有陳氏族大而禮其爲諸生者居什之二請爲眾先曰垣也某築池也某鑿道也某修各若干丈於貲力又凡省若干寶聞而喜曰林公與諸君之緒玆其可成矣乃謂顯宗日程之浚月核之而總厥功於守友璣是歲秋某月以成告學諭王某曁訓導韓某等請記惟古人之有居旣奠則不輕於遷遷非得已也故詩書所稱商於耿殷周於豳洛皆此焉事今之邑古之國也學之有宮所以守典嗣訓成賢弘化其於邑也大矣而瑞昌之學乃市之與鄰焉夫市也者利之所出也眾趨而聚不能不囂眾聚而居不能不隘眾居而混不能不塵由是以爲我弦歌講肄之擾非古人擇且卜焉之意也遷其得已哉然遷之難居之尢難﹝闕﹞

﹝前闕﹞請初彭澤學在邑治東病之者謂背陽向昩位置弗當擇所宜徙乃得今之地說者曰前山爲鞍爲帽爲髻後爲鳳凰爲緑梯爲蒼崖爲潛玉羣勝具萃左襟孤峯右帶重嶺而大江之流舉目望之盡數百里爽秀完敞學於是爲稱時都禦史林公以巡視至聞而然之分守參議董君分巡僉事沈君王君陳君繼廣其意而髙守任焉以有玆成功也予嘗怪今師生之爲學不務力本而以風水妨科名動輒請徙故多抑弗許然學之於治大矣而去陋就嘉亦有司常職此所謂同行異情者吾固弗敢廢焉於其成也能無慶乎𨿽然學所以學道也昔者孔子之語道多矣而直指親切莫如川上之嘆蓋合理气顯微一言蔽之而所以爲用功地者卽是而在萬世之學道者此其的矣天下之大川四而江爲首觀水於江非他川比也今彭澤之學旣據江爲勝而吾夫子實像在廟凡爲師生而從事於斯者盍相與追川上之遊求源於深擬進於漸期委於大修爲天徳發爲王道而愼獨以終始之則所謂道者蓋不假諸儒眾說而可自得於觀望之間矣今夫江自大禹疏鑿以來其起合流匯之道蓋未嘗一日攺也或者不求其故顧於偏溪曲港力求通焉而曰入海由是𨿽東之之勢終有必至而支離已甚況徒勞而無歸者又往往是乎君子之於道也何以異此夫志水者必自禹貢而後可得其眞六經語孟吾道之禹貢也不是之務而安於偏曲𨿽亟稱於水亦於學乎奚有哉宮室之成古有頌禱頌禱於學捨道無可語者故於考成之餘擬取川流之旨爲我師生告焉因髙守請紀遂書俾刻之是役也總於推官汪浚勤於知縣王琦而訓術計琦耆民某某則分理焉始弘治癸亥三月九日越二年乙丑四月一日而訖其費爲白金八百兩出公帑者什四諸生曁富室助焉者什六其工爲顧匠若干人爲庸徒若干人共若干日計其成爲殿廡門堂齋館庖廩廨榭諸屋以楹計者八十墻以堵計者若干街以步計者若干君子謂於舊學爲偉蓋一邑之盛事其在郡則二學後先告成不出數月尢足爲諸邦起廢之倡是皆不可略也

浮梁縣學記

凡學之設其道有四一曰習典章二曰明經訓三曰惇風俗四曰育人才斯四者實古之道而今制亦弗能外焉故典章存乎誥令經訓存乎詩書風俗存乎儀式人才存乎貢舉其槪如此世之人徒見科目足以階貴遂謂夫學專爲育人才而於所謂典章之習經訓之明風俗之惇判然若無所與故其宮也非謂風水有妨於科目則不修舉不特有司爲然而觀風君子亦莫之異嗚乎其亦不思爾矣今科目爲入仕之途自皇朝公卿以至內外百吏胥由是出蓋天下之極選而人人慕望焉者承平以來學徒日益廩增常員之外附學爲名者多至倍蓰其山林儒士挾藝以應試者亦如之由是而觀𨿽微學也未嘗無人才也然則學將可廢邪惟學有典章經訓風俗之系而不止於人才人才之生必是之育而後身心性情有所持循檢飭以爲天下國家之用是以國有學而能國郡有學而能郡邑有學而能邑否則於制爲缺缺於制是缺於道也今罔攸式古罔攸稽化塞於下而賦竭於上天衷人紀孰與立之故學圮則起荒則理壞則葺奠謁飲射講歌遊肄無廢乃已此固有司常職怠是者罰將及之於科目利弗利何有哉浮梁縣學之建久矣弘治已未火庚申新之癸亥落成寶謂其得修舉之常當記成迹乃屬知縣左輔曁教諭張洪等請文於今禦史大夫前大司宼戴公繼而有傳公語命寶者寶弗敢當而重違公命也敢著是論而以歲月附焉若夫敷宣聖明文教之懿以申飭我師生公爲鄕邦先達且嘗宗師斯文其何辭辭之凡新作大成殿東西廡戟門明倫堂二齋某等屋若干間其仍而飾者不與是數用木若干石若干磚若干瓦若干鐵若干他物數各稱是始議者知府李復貞而侯知府溪茹同知鑾阮推官韜終之教諭某訓導某某寔申告成之請督工某官耆民某某某亦與有勞皆當附書謹書以伺

南昌府學上達之閣記

弘治乙丑春南昌知府祝惟容作重屋於學宮當齋之西館捨之南饌堂射圃之北俾諸生朝夕修肄之暇登而觀焉蓋取古人遊息之意也陳推官察間率訓導董遵請名於予予愛其軒窓虛敞迥出羣構四望淸逺有髙明之觀故爲之題曰上達之閣而教授王徳明適至則與訓導盛杲黃奉黃昂復請爲記而江同知昌刻之予惟君子上達此孔子之言也宋儒爲之說曰君子循天理故日進乎髙明夫髙也明也上之謂也然而進焉者鮮何也人欲害之也天理人欲同形異情其端甚微而其究甚逺是故君子愼厥志焉無志者不足道有志而自畫則陋自滿則淺自放則荒去是數者而後可以言志志以始之力以至之化以終之其間用力之方或以顏之明健或以曽之弘毅而其歸未嘗不同也髙明上達其道如此夫何與於斯閣而彊以是名哉夫人有所見則有所感感極而反身以修凡遊息之際一景一象莫非徳業之助而況其大者乎故海興望洋山起仰止廟朝則敬墟墓則哀隠於蹈井而懼於臨淵蓋情之所發有不能已者然則君子登斯閣也獨無感乎哉今夫登斯閣而感其髙則知循理之髙有大於是而凡徇欲之卑必求去之矣登斯閣而感其明則知循理之明有大於是而凡徇欲之污必求去之矣是則一瞻望間而大有相於吾志以爲力且化焉之地閣以觀建而志可以興故吾斯名閣因以觀示敎焉𨿽然觀一也而所以觀者則存乎人人茍不能自反而徒資覽眺之勝抑亦末於觀矣吾敢以是望諸生哉天下之學同歸於敎而南昌特望自兩京國監外衣冠禮樂之盛談者先之上達之志夫人有焉宜吾不能不厚望之也昔者予在白鹿書院文諭諸生有曰學者立心辯莫先於義利幾莫大於誠僞斯二言者蓋不異此諸生試更以是參之是爲記

逰梅巖洞記

自樂平之之徳興也道出某地逺見一山髙十文余其狀特異問之曰梅巖也行數里巖漸近縣令鄒泰請往觀之遂至山下數奇石離立輿從石中上入洞門門闊十餘文釋輿而步秉燭前導稍曲而左窿然如入室焉當承宇處石有如筍者如菌者如珊瑚瑯玕者累累下懸如將墜然下近壁處有石鱗輳區分級列如或疆之號仙人田又右而行又如一室室之頂垂石折盤如龍蛟之耳中一竅水滴滴注當注處石承之圓如井闌崇如柱礎中一竅與上竅對水滿則溢又右而行地漸髙有石如舟者在左如棋者在右地漸寛平如階以升其上蓋掲鐘懸益宏而虛如亭之狀左右穴各一天光照焉出之則山顚也泰請賦賦詩二章刻於石云

潁州修學記

凡我政人胥會而論焉莫不曰學政之先也敝必修之然有力焉有財焉財詘不可以舉力罷不可以役亦夫人之通論也贏於詘而優於罷稽諸制而合焉斯則存乎人而不可常例視之者也厥惟艱哉潁州儒學自宋景佑間始建於西湖之上我朝洪武初因而再建未幾圮於河水乃徙於南城內至是蓋百五十年矣蕪穢弗治見者嘆焉而未有能修之者正徳壬申夏六月遼陽孫君伯堅以河南按察僉事奉璽書飭兵於斯地方千里皆屬控制而鎭實在潁始至之三日視學而見其廢其嘆也視諸人人加甚乃召州衛官吏師生議而修之於是北方羣盜奔突於淮汝間所至屠戮極其慘烈郡邑守令方議戰守不暇則何暇及是哉蓋財之詘力之罷莫甚於此時者矣伯堅之言曰禦賊莫先於戰守戰以勇克守以恆持勇與恆忠義之所發也倡忠義者存乎教化惇教化者存乎庠序荒於素而欲復於遽吾固知其不能也然吾聞諸孟子七年之病求三年之艾不畜不得由是觀之則夫學也烏可以賊故而廢之或謂伯堅財惡取曰取諸淫祠則有餘材力惡取曰取諸休卒則有餘工雜泛之用又惡乎取曰取諸薄罰則有餘需眾皆曰然遂卜日興事訓練撫綏之餘寢食以焉不三月而告成皆不愆其素所謂贏於詘而優於罷者非此謂耶學正某等以伯堅意爲書來請記予惟潁中州要害自古則然我聖祖龍興濠梁今爲中都而是地寔惟附翼衣冠弦誦四方萬國宜是焉先今一廢至此觀於其所而其道可知也或者猶譊譊焉以武之衰歸之文盛夫文經乎天緯乎地化成乎人者也武何物也而焉能並之𨿽然文事武備蓋有並以爲言者譬之貞以配元義以配仁用𨿽殊而體未嘗不一也故出入將相皆吾儒事而受成獻馘必於學焉武略之不競吾將文徳之弗崇是懼而可以盛衰論乎立政曰克詰戎兵方行天下罔有不服以覲文王之耿光以揚武王之大烈夫戎兵武也以之方行而覲焉揚焉非文徳何以與此伯堅素抱遐邃玆焉離艱當劇乃能先庠序教化以倡忠義可謂知所本矣予知伯堅久且嘉其事之成也故爲記之學之堂曰明倫天下之同名也飲讀賓興皆於斯在故是之先堂左右有齋肄也於是西南爲膳堂養也於是東北爲黌捨宿也於是故繼之是皆謂修堂後爲尊經閣制書在焉上下五楹間視禮殿髙數尺外而廨宇倉廩庖湢皆具是皆謂作然皆制也亦謂之修始於某月某日越十月某日落之廟之修也蓋同時而先考焉別有記者不書

容春堂前集卷十二

●欽定四庫全書

容春堂前集卷十三

﹝明﹞邵寶撰

○序【二十三首】

許州誌序

許州誌志許州也凡州之事循名考寔原始要終逺以鑑古近以驗今無不備焉是故謂之志志也者史家之一體耳今疆域之類則兼乎圖建置之類則兼乎表人物之類則兼乎傳文辭之類則兼乎集考異之類則兼乎論辧似不純於一體者然而恐失於略故求其詳恐失於浮故求其核要於備焉而已此亦志之變也郡邑之有志尙矣是志之作蓋有系乎一州而不專於一人之迹將以傳於久逺而非獨爲目前之談玩也寶嘗觀於其大有志封守者欲其愼固有志創建者欲其修繼有志沿習者欲其興革有志幽潛者欲其表章有志淑慝者欲其懲勸我所能爲我則爲之我所未能以俟君子是志之所以作也烏乎有天下之動而文籍生焉其初蓋醇如也逮乎紀載日繁於是淳風漸衰而世變以降故天下之事亦爲之而已矣奚有於志然名實之所以不紊終始之所以不爽往往於此焉賴是𨿽一家不可無乘況一州乎天下之大諸州之積也諸州之志備則天下無闕事矣況許自春秋分國以迄於今中間或爲雄都或爲望郡其事之所當志蓋有倍蓰於他州者我朝經理海內而許之爲州寔處兩畿之間徳澤在民物教化在人才制度在有司者萬世一日以今視昔地若增而重焉則夫紀述治功贊揚盛美乃守臣奉職之一端也是以不敢不作作焉不敢不詳不敢不核豈得已哉志凡若干捲始寶承乏至州卽有意於是旣而政務紛冗方負屍素之愧故因循七年始克成編舊志出於前知州五羊陳公今多因之其分類立例則寶竊用已意云

太康郭節婦詩序

節婦詩一冊若干首蓋太康郭氏之書也而君子取之以爲可傳於天下者詩爲節婦作也節婦爲前刑部郎中王公傑之女公爲鳳翔推官時郭君浩者亦從父宦咸陽公館甥焉三年而沒節婦寡居內外無敓其志者或謂是足矣節婦獨曰未也盍歸於郭敎吾子納吾子之室越若干年其子天子之室繼之或謂節婦盍歸於王節婦又曰未也有吾孫在敎且室焉吾事也卒行其願以老烏乎一身撫兩世之遺孤歷四十餘年而終始不易節婦之所處豈惟能自盡而已哉婦以不二夫爲節節盡而能處其子若孫節之大者也故春秋於紀叔姬歸■﹝巂阝﹞特筆書之蓋其識知存宗祀是所謂有其節而能處者當是時使不歸於■﹝巂阝﹞而歸魯夫亦何損於節𨿽然豈叔姬之所以自處而春秋所以賢之者哉節婦之於郭猶叔姬之於紀其節同其處之也同君子通於春秋之義其不能無取於節婦也審矣然則是冊也𨿽郭氏之書茍傳於天下使夫虧於節與有其節而不能處者聞之一則以愧一則以興豈不大有補於風化哉節婦卒於成化壬辰先卒之數月有詔旌表其門後十年辛丑其孫緒舉進士歷官戶部郎中論者以是爲節婦之報寶比守許去太康才百里髙節婦之風嘗欲有所紀述而未能也今與郎中君同官乃僣爲之序節婦母矣而猶曰婦云蓋爲天下舉重者言之而不欲視爲郭氏之書也某非敢當君子亦竊取君子之意耳

翠筠軒詩序

節枝莖葉皆竹之有也而筠之在竹見稱獨多或遂以名竹蓋竹以筠爲體凡節枝莖葉之間通謂之筠至其用也則席於宗廟筐篚於朝廷簡牘於天下後世又皆筠寔爲之而節枝莖葉不能加焉故傳曰如竹之有筠也此之謂歟然筠之爲色惟翠者爲多自籜解後更歷萬變翠未嘗易易則變變則𨿽有節枝莖葉摧敗繼之而竹之用於是乎窮故論竹者率以筠稱筠者率以翠此又物理然也吳君斯敏歙故家子遊江湖間而以翠筠名軒其知竹者乎竹之爲徳多矣而君獨有取於是者蓋卽一以求其全則凡截然爲節翹然爲枝挺然斐然爲莖葉各色其色而竹之全徳不外是矣況其爲席爲筐篚爲簡牘又未可量哉詩凡若干首作者皆時之君子而寶爲之序

少傅徐公壽詩序

弘治丁巳之歲今少傅謙齋先生徐公壽七十秋七月二十有一日爲生之日時同郡大夫士之在朝者合若干人議觴以壽公公以上方軫念北邊有司修戒我其與憂固辭不受眾不敢彊越二月疆埸事少緩眾復因重陽節以請公辭如前眾乃言曰公盛徳抑畏何乃至此抑公此意政某等所以壽公者也公以先朝舊學之臣入掌中祕再陟孤卿相事今上凡若干年心孚徳咸寵倚兼至公亦毅然任重竭其忠貞以持國是𨿽羣務交集參紏緣延未易卒定公茹以宏量鎭以雅重從容決之中外允服而民陰受其賜公乃不以爲功每退食私第輙推至誠延訪俊乂及事利病視四海之內如視其家欣戚系之得一人惟恐不用用之惟恐不亟在易泰之九二所謂包荒得尙於中行者公之謂矣至與一二元老出入僉謀可可否否惟天惟民惟君惟國惟善所在不必在人不必在己此其休休有容於秦誓所稱亦罔譲焉是以數十年間百僚庶工胥師胥遜無復嫌忌之習說者皆謂俗尙丕變而不知公之風采有以表儀於上也由是論之則公之身系天下者甚重而憂形話言至忘其年之爲慶公之心天實鑑之書曰天壽平格保乂有殷繼自今公壽未艾而勲業日以益盛豈非天貽我聖眀爲壽天下之地哉某等所以壽公者蓋其在此而公何乃固辭之𨿽然以地以事公天子相以位以道公天子傅壽公之心誰其無之而分乃未敢今日之舉壽以天下禮則鄕人不亦可乎於是公不能止眾遂相率成禮而退退各爲詩一章用紀盛事寶不佞辱公愛厚僣爲之序

重陽會詩序

重陽會詩者吾鄕諸公官於東署者作也繼是將不一作焉故詩以節名夫詩以節名者會以節舉也劑暄涼之候酌疏數之宜莫大乎節天時且然況於人乎故今爲會始元夕次上已次淸明次端午次七夕次中秋次重陽次長至循還終始擬諸天時以寓無窮之意而我同鄕在朝者𨿽有二十餘人然署各疏隔不能時時相與也惟世卿在稽勲世恩在主客廷伯在都水文光在翰林而予與文美士弘嘉言國聲五人者在戶部署旣相近出入起居朝夕無間於是而節舉一會以要鄕盟此亦人事之不可已者也其所以必有詩者蓋吾人之爲會非爲飲食言笑以流連光景之云也考徳將於是焉觀學將於是焉使不假夫古者陳采出納之遺而覘之其何以資麗澤之益而自別於羣居終日者哉由是觀之則所以爲詩者固非誇多騁速搜異衒新屑屑工拙間以啟輕忌之端者矣戊午重陽寔惟初會而予不敏敢僣爲約曰凡會人爲詩一章章書一簡者九主蔵其一賓分其八積之一歲爲簡八十有一各成巨帙彼此相通隨在具備不亦可常矣乎而命題限韻之類則會之日定焉諸公曰然遂如約所賦之詩題用古句庶幾古詩吾詩古人吾人也其目具左

水利事宜序

弘治丙辰都水主事姚君秀夫奉璽書治江南水利之政明年疏浚築捍漸底於績三吳數千里民懷其惠士服其識又明年水利之書出焉蓋集前輩論水之有闗於吳郡者而爲之也都水之用心一至於是其績之用成也夫固在此乎惟都水具有本之學久矣而於此尢致謹者蓋賑備之策莫先水利水利之於民甚大於政甚難利之弗圖顧足爲害故𨿽以順爲道以鑿爲戒聖功賢訓具在方策而時代異宜土方異勢溝防異制阞理異用奠淵異度分合異軌昔之人專官以司窮年以肄尙懼弗習其或敢以害易利妨吾人大計哉此都水所以求之今不足又求之古而至於爲書焉者也寶承乏中州嘗從中丞徐公考觀汴堤及漢魏以來諸渠之故又嘗侍於少司徒劉公聞其所以治河者乃今得都水之書而閱之則南北之水亦略可見矣使凡行水者皆都水其人水惡有不爲利而爲害也哉況水之在天下五行六職才居其一又安得夫人之於事皆如都水之於水也寶於是重有所感作詩寄之以賀其成而都水得告西歸矣吾郡通判傅侯檜乃以都水所行事宜集爲一編將與夫前所謂書者並刻以行其間相時因俗益損興補不必皆出於書而書之爲效亦於是乎少著矣是編凡四類曰敷奏曰榜諭曰辯論曰詩文總若干篇都水名文灝信之貴溪人先由刑部主事出判吾郡以擢今職儒者之政所至有之不特水也通守亦職於水奉以周旋都水蓋亟稱之云

河山勝覽詩引

河山勝覽詩若干首吾黨諸君子贈史戶部文鑑監兌而作也戶部之行凡河南山東皆歷焉故題云爾夫玆河山覧則勝矣惟玆行也地方數千里軍民吏士從事者不下以數千計勞者欲息困者欲蘓訟者欲平是亦一劇任也戶部何暇於此哉𨿽然夫人之爲一人則煩二人則紓三人則逸四人則無事矣戶部之才不啻兼數人而已者也用其三四以治其事而其所未用者以之覽勝尙有餘力孰謂無暇之有今夫黃河天下之大川也太行恆岱天下之髙山也嘗聞君子如髙山大川信斯言也宜莫如戶部者徳好相協自古已然戶部其無躍然者哉夫是之謂勝覽而臨眺遊娛茍自別於俗吏者不足言矣

重刋橫渠經學理窟序

橫渠先生之學始乎泛求中反之正終歸於知要而精思妙契之功實貫乎其間故其爲書有西銘有正蒙有理窟而西銘粹矣正蒙次之理窟又次之然理窟所載要皆出於自得則所以爲西銘之粹者玆其地哉今西銘正蒙已列學官而理窟獨鮮傳焉間得舊本遂刻而廣之以備張氏之書君子之志於學者其必有取云

王升之遺稿序

丙辰南宮之試榜出而詢焉得士之最少者四三人南昌王升之其一也升之年十五舉鄕試已稱俊才至是再捷文譽益起越眀年例授安陸知州有惠民之政又明年以事去官家居或將理焉而升之病且死矣予知升之聞而悲之於是視學其地旣弔其父國賓公而其兄鄕進士元卿時與其弟彥卿尙卿和卿皆爲諸生亟見亟問知升之者視昔爲詳今元卿錄其遺文一編請予序之餘以是而徵諸其爲州者誠不負乎其文也昔人論士之致逺先器識而後文藝古今以爲名言若升之者方懋厥修致逺之道可謂兼之而僅止乎是抑又何哉是編於升之之文十才一二其才固未盡也然卽是而究其所必至亦當以大家視之矣況由是以起問者而表乎其所自立所謂致逺者顧不在斯與𨿽然才而夭者唐有李長吉宋有邢居實二子之在當時觀其文者往往疑於其壽升之之文气昌詞雅曽無可疑而卒與李邢同歸此又余之所未諭也升之名朝卿世爲臨海人其居南昌自國賓公始

撫州府誌序

古之爲國者各有史官掌記時事今之郡古大國也顧無所謂掌記之職者是以文獻罕徵焉𨿽然有志志非史也或能修之以時無廢前傳無絕後載則文獻之徵於天下後世者是亦史爾抑何必如古之云哉撫爲江西大郡其地西南負山至郡治而平衍曠然數百里下控江湖視他郡爲庶爲富爲多才俊其事之宜志者繁矣宋景定中家坤翁氏嘗一修之君子謂之有體迄於今若干年尙無續焉斯可爲文獻之一嘅也弘治庚申胡知府孝曁同知趙瑞始圖再修乃得裏居之賢前行人姚君復亨知府徐君用濟以主其局而布衣黎喆實與編纂之任今呂知府傑繼而成之刻梓以傳凡若干捲其例一承家氏之舊而少加損益蓋無媿乎志云者𨿽謂一郡之史可也夫國史列是非備得失而不敢純用春秋之法史固異乎經也志之於史名異而實同故亦得用史法法有不錄錄必實有不書書必直二者或缺史且不能信於天下後世而況志乎然直存乎人實存乎事事有稽古傳聞之異是以紀錄失眞君子患之而墓碑家乘之類往往出於其時尢難盡信故直可必也實未可必也吾於其所未可必者而心誠求之欲必得焉以成吾直則是是非非得得失失公論在人亦莫之掩矣由是政有所資俗有所考以爲因革之地他日采於國史傳之天下後世天下後世之徵文獻者亦將不外於是孰謂志之非史哉書成之月予適視學至撫知府傑請序遂論以歸之俟知言者評焉

譚烈婦祠祀錄後序

右錄一編爲奏疏祭文碑記傳序各一詩諸體總若干皆爲永新譚烈婦作也烈婦宋宗室女遭元兵破城從其家匿縣學孔廟禮殿中旣而兵至戕其舅姑曁夫節婦被執義不受污及其兒死焉血漬於磚宛然其人形歷久不滅若有鬼物呵護之者故天下之言婦節者尢以爲烈而祠在學傍歲有私祀行於丁祭之後肇自知縣烏斯道至今巡撫都憲錢唐張公守吉安時始建議上請詔列於典而烈婦之名於是益章矣方元兵之南偪也其勢甚迫時士大夫死命死制者後先相望而吉郡尢以忠義稱焉其邑裏之間固宜有如節婦者然一死以全其身而使夫有貞妻舅姑有孝婦是豈獨爲女中之賢也哉昔漢宣帝詔褒黃潁川首以孝子弟弟貞婦順孫日以眾多爲詞而辦集期會世恆以稱吏者顧不一及則守之爲職亦可知矣公在郡若干年治行於天下爲最扶植振舉不遺餘力而尢汲汲於此非學通古今而知所輕重者其能然哉歐陽子作五代史死事傳序引王凝妻李氏斷臂事謂忍恥偸生之徒宜聞風知媿論者謂歐公此史以治法繩亂觀其所敍而閔世之志見矣公之於政猶歐公之於史也是舉也豈爲婦節勸哉臣死忠子死孝激勵於素而兾其成焉由一郡以及天下崇徳尙賢培養元气舉斯心加諸彼而已矣集之成也公旣序之玆復以末簡授寶寶不佞謹書祠祀之故爲政人告而死事始末顧若略焉蓋有諸作者在也

漕政舉要錄序

昔者聖人系易蓋嘗曰聚人曰財財莫大於榖粟榖粟之在天下必厚儲於京師京師人之大聚也儲不厚則人心離故京儲天下之命有國者重焉然其初在民非耕也不獲非斂也不積獲且積矣非運也不至昔者秦人以陸元人以海皆運也然其爲事旣勞且險君子病之故言運者以漕爲貴漕之法有轉輸有直達其論尙矣今之爲漕者寓倉而支取諸轉輸比舟而兌幾於直達自罷海運以來至是法凡幾變變屢則務繁務繁則因革損益之故歲積月累不可勝窮而斟酌擬議具足以爲變通之地凡有志經世之士皆宜究心焉而況以是爲職者哉寶爲諸生時嘗讀三原王端毅公漕河通誌竊知其槪比舉進士由許州入戶部適有會典之纂與今少司徒太原王公徳華同以郎中檢詳漕法始末且得其在都水時所爲圖志者觀之於是凡政之闗於漕者粗若有見焉旣而歷諸藩臬養士治民政以職異置是不講者餘數十年矣乃者仰奉明命承乏漕司視事之餘遂本二志所載徵諸戶部副牘又參以席主事書船志張主事文淵泉圖次苐手錄藏之捲笥以輔記憶之劣端居靜思宜民裕國之道往往若有會於心者譬之爲學有溫故知新之義𨿽不敢以勤自慰而亦不敢不以逸自懲也書重典章易尙通變並行不悖則存乎乎人焉爾矣寶不敏行將與聞廷議當從諸君子講而求之以爲上獻錄凡若干捲曰舉要者未及詳也欲詳者盍於諸圖志求之

湖南道學淵源錄序

湖南道學淵源者錄宋大儒五君子之迹也五君子者爲濓溪周子爲明道伊川二程子爲晦庵朱子而南軒張氏附焉蓋濓溪世家道州明道伊川生於黃陂而晦庵則與南軒屢爲南嶽之會是以統曰湖南而並錄之所錄者有詩有文爲體不一而五君子之迹在湖南者於是備矣初提學陳先生文鳴之爲斯錄也蓋將以興起湖南之學者也而或者未得其意予嘗思昔孟子稱陳良楚產恱周公仲尼之道北學於中國夫周公仲尼之道天下之達道也然不遊中國則不可得而學焉由是觀之道學之傳𨿽系於人亦系於地在理若有固然者湖南古楚地也由周而來二千餘歲矣乃有五君子者生長遊寓其間所講服者皆周公仲尼之道至於今流風遺澤往往未泯故凡學者之求之也蓋有不必出其鄕而自得焉者地同時異而學之難易系之提學君之意蓋出諸此或者又以濓溪道人卒葬九江程子洛人朱子閩人張氏則廣漢人也矧其平生所過殆徧天下彼凡一言一行莫不以鄕以寓各有錄焉湖南一方夫焉得而專之夫道至周公仲尼天下所同尊也而稱其化之盛必曰東魯爲天下望國豈有它哉近而已矣予嘗譬五君子之道猶水也謂水之流行徧於四澤而此謂淵源將不可乎繼自今有志於學者始於一鄕終於天下又尙論古之人不惟其迹而惟其心五君子之道得則周公仲尼之道於是乎在方今聖化流洽與海逺邇道徳風俗軌轍惟一湖南東魯此固提學君奉詔之志而其所望天下者抑豈敢後哉君醇學雅行正已作人惟五君子是式其爲道興建甚多玆特其一耳觀學者盍通求之錄凡若干捲

酆都志序

古者國有史史必世官惟世故專專則實而審公而斷傳之天下後世而不誣若董狐在晉太史在齊倚相在楚是也今之郡縣蓋古列國之變然不得爲史不得爲史而志出焉志無世官則於誰作而可無世官而有世族世族者文獻之所在也族有人焉以學以政於時稱才志之作捨是人將焉歸哉酆都爲縣國朝以進士舉者惟僉憲某庵先生而溫甫繼之所謂文獻世族者莫有盛於楊氏矣故論者謂溫甫宜爲志固若職分然而溫甫亦以是自任采擇以求實去取以求公如不得已焉凡十有五年始克成編烏乎志之病也久矣而非獨才之罪也蓋附望以爲雄其病也誇逞浮以爲富其病也俗崇異以爲奇其病也詭三者有一焉皆足以壞志之體況兼有之乎此無他執是筆者非宦焉之吏則遊焉之客所謂實且公者無怪其慊焉而未足也況才之在人又有稱不稱哉今觀斯志簡而不誇質而不浮正而不詭學以基之政以參之而文獻之不可誣者於斯焉在君子謂斯志也其史乎古之爲史者觀其所書而知其所不書故左氏釋春秋毎致意於不書之故以求聖人之情其義精矣今天下言酆都者多神怪之說而溫甫顧略焉不書則其所書者其實而審哉其公而斷哉書曰絕地天通此天下之大義也以一邑之志而大義存焉使其當國史之任又將何如邪溫甫有史才無所發而寓於此君子蓋深惜之其請序於予久矣至是乃克以復其亦以是也夫

重刋孔子家語序

孔子家語若干捲王肅序以爲皆當時公卿大夫士及諸弟子相對問之言其正實而切事者旣集爲論語余遂別出爲此書相傳至荀卿送入秦府故不以焚滅然博士孔衍則言漢武帝世孔安國因魯壁書撰次以成戴氏集曲禮乃取而禆益焉厥旣入禮遂除家語本篇其說與肅稍異大抵旨則夫子記則門人蔵以地異出以時殊其未列於經無足怪者朱子嘗謂家語是當時書然而不純烏乎得之矣寶讀春秋三傳及莊列諸子史漢諸書其間引孔子語或眞或僞多可議者嘗欲手錄其詞竊加辧論以與天下學者商確焉顧識與力未之能也況家語乃古成書君子讀而思之因而辯論其純也準諸經其未純也亦準諸經以求合乎聖人中正之則此亦格致之大端也或謂記者畱此爲病豈其然哉監察禦史黃君希武視學南畿博求遺書此其一也頃以刋成屬其門生諭貢士義請紀歲月寶不敏謹述所聞爲序

中和堂錄序

中和堂錄者吾友施君克和錄其先君子北野公所得詩文於人者也中和爲公堂之名以之名錄尊其父也錄旣成編克和授簡於寶寶因得讀之率一時名碩之筆𨿽隠顯不同而時稱作者則一也可謂盛矣公以儒醫名吳中凡三至京師公卿以下皆禮爲客及謝事歸縉紳東西行者多造其廬蓋公慕賢愛士老幼一節是以能致多如此不然則亦何有於是哉且中和云者斯道之大宗也吾儒以理而醫者以气皆不外此觀公所以名堂則其平生從事可知矣是錄所集比興備於吟詠事理具於序論蓋不必登其堂而公之風采可以盡得之譬之丹靑其可謂極似者歟況窮觀所交逺觀所主古之道也非鄕士則不能友於一鄕非國士則不能友於一國君子於公可以觀徳焉古之孝子思其親者於凡居處笑語無所不用其誠克和以是誦之以傳之人人則公之心術精神將終身一日矣豈直居處笑語之間而已哉君子於克和又可以觀孝焉克和才瞻學充其進未艾所以爲公顯揚尙有大於此者寶不敏當爲續書之

林氏家譜序

凡譜爲家作也其要在辯族姓序昭穆明冢介嫡庶而家政行焉故天下之家各譜其譜而王道成譜之於世其亦可謂重矣然譜以修理亦以修壞壞之端有三冒望則壞養子則壞贅壻則壞故譜不可不愼也蓋嘗論是三壞者曰養曰贅多知戒之而望焉是冒𨿽士大夫亦或不免況庸人乎閩之林其族最繁其所宗也最逺道逢其人問之則曰吾某宗也今某公卿爲伯仲行觀其譜而信之天下無異議焉今戶部主事魁廷元者之爲譜也則異於是蓋諸林滿郡邑獨據所知以爲始祖而族姓辯代爲圖系兼取歐蘇上承下繼而昭穆序人各著其所出而冢介嫡庶明所謂三壞者皆無之君子以爲善譜廷元初以進士有事江西予方承乏視學一見爲相知今予領督漕命道出臨淸廷元適監倉政奉斯譜告予曰願有序也廷元之先自隠庵府君以下世以惇朴愷弟相承至於今韋布而詩書者甚多廷元博雅有志好學不倦其所樹立將未可涯觀其所爲譜而世徳於是乎徵矣因書而歸之

送方伯徐公赴湖藩序

寶爲童子時聞先生長者論鄕邦人物慨然慕葉文莊公之爲人謂其亷介不羣名重當世稍長得其文辭而讀之又聞其立朝議論與其所以施於外藩者乃知文莊之學問政事足以追古人而上下之非直一節而已也自是每見其門生故吏輒詳詢焉有謂寶者曰文莊前堂內寢各置文正範公圖像退朝政暇拱手黙對良久乃去夫其若是也豈徒然哉蓋心孚神會前奮後興不啻親炙焉者是宜其所造之至爾也惜夫威儀日遐有不得拜階下以望見之恨及來河南進謁於大參徐公公以鄕晚命進之坐而論政首舉文莊所以待士者詔之又以文莊所謂水東日記者示寶寶退而考吾徐公之所行一本其所學不少移易其風采足以消邪心其操守足以愧貪俗蓋後文莊而興起者其言必稱文莊也亦豈徒哉寶嘗以爲文莊不可得而見乃今得見徐公焉夫範公與文莊皆吳產其出入將相大率皆同而所建立亦各彰彰於天下徐公揚歷中外茂著成績今又奉命布政湖藩其入以輔理蓋有日矣由文莊而希範公孰得而禦之吾見鄕邦人物之評又不落莫矣寶忝從屬吏之後方以慕文莊者事公而不獲終領其敎狂斐之志竟何如哉故於公之行敢有言於執事謂後進之於先達道盛徳而贊休聲以播於人人寶之心也若以當贈言之列則寶豈敢

送施別駕序

今天子攺元之春首詔史臣修先皇帝實錄禮部請遣進士若干人分詣各省采集事之當錄者以備參閱於時吾貳守施君以河南省檄有事編纂將行寶與僚屬具酒殽餞於北門外酒半寶起言曰世之人有忠直而不信者潛徳而不彰者憸邪姦宄而不露者事有是而或錯者非而或舉者一時之論晦而無徵則曰後世有公論焉後世之公論奚慿慿乎今之紀錄而已矣昔人謂左氏傳失之誣胡丈定之說春秋也乃多取之不得已也今夫理官之聽民訟成案旣具𨿽有大吏者徵詞而閱實因而決斷者什九從而平反者什一何則彼其始定之辭則然也史也者天下之大案也總裁也者天下之大吏也君之爲編纂也聽乎詞以定案者也大吏將於是而徵焉書曰察辭於差差不差出於民之口察不察系乎吏之聽史之成與獄之成孰輕重乎君其辧之矣勿以一方爲小勿以一人爲寡勿以一事爲微勿以一時爲近天下一方之會也眾人一人之聚也萬事一事之集也萬世一時之積也君其愼之君學問博洽壯旣困於禮部晚復屈於有司其更事且多今其行也豈患其不愼哉惟古人贈言之意不敢不告耳君起謝請書爲序

送石汜水赴召序

環府州而列者皆縣也此得一人焉以爲令則其民欣欣然有生意彼不得者反是一人之後復得一人焉繼之則所謂生意者不冺而愈滋是其民之幸也茍今日得一人矣而繼此或不得吾見生意轉爲戚容地若易而異者夫一縣之休戚系一人一人亦易得爾然方千里或七八百里而爲府四五百里或二三百里而爲州府州之所統不下數縣不得其人民有戚容者什八九而欣欣然有生意蒙得人之幸者才一二而已甚者咸無焉此豈激勸之典有未至哉今之制縣令有治行者率內遷數十年來聞某縣起一人爲禦史矣曰此亷而材者也又聞某縣起一人爲禦史矣曰此勤而能者也人人而詢事事而核歲歲而計起一人必拔其尢激勸之典如是其至而得人之效又何其難也蓋激勸之典懸於上出於一時而士之所學所養則蘊蓄於中而定於平生平生有是學有是養則固是人也彼懸於上而出於一時者得之固可無加榮焉不得亦可無加辱焉自一命以至卿相皆然而況一縣乎槁城石君邦秀以進士來令汜水至是六年矣其所行寛而有節簡而無缺汜水之民所謂欣欣然有生意者與疆域廣狹施及鄰境亦質平焉故鄭一州縣凡四開封一府縣凡三十六得一人如君者一汜水而已豈惟一府一州哉𨿽一省之內縣加數倍得一人如君者亦不數也可謂難矣君槁城望家世以經學相傳蓋有所蘊蓄而定焉正吾所謂其人者其有聲於一縣固其素也使天下之爲縣者皆如君則得人之效又何患乎其難之有寶與君以場屋事嘗再聚於汴遂爲相知蓋望其爲禦史久矣今玆之召方將走書爲賀而其縣文學孔君乃以祖道之序見屬寶故道君之爲縣而能幸其民者以爲贈蓋爲君言之而非敢妄論夫天下之事也若夫君它日之政之大者寶不佞請於汜水觀之

送楊戶部使甘肅序

弘治甲寅冬甘肅有邊警守將以聞詔司馬治兵司徒會餉大爲戎備越眀年乙夘春復有言者詔廷臣議可否僉謂兵宜振不宜輒興而所謂餉者則當預爲之處大司徒乃請勑其屬才且綀者一人往蒞焉於是陜西司郎中壺闗楊君以選當行凡我僚友無不壯君者或爲歌詩以贈而謂寶宜序寶謂楊君領天子命而督運於西陲其事甚大在它人或難而君爲之甚稱大司徒其知人哉楊君讀古書見古人處邊事成敗利鈍之迹蓋嘗一一熟籌之矣自君爲主事時嘗領命稽閱居庸等鎭倉儲其爲員外郎也又嘗領命贊漕事於東南及爲郎中實司陜西諸邊諸邊奏請歲無虛月君按章復議例比義斷左酬右應動中機會所謂出納舒縮進止速緩蓋其素具也今飛挽者吿勞屯戍者吿病庾廩告虛士卒告乏兵非有加食乃不足此其故何也君行矣將有新政邪將舉舊政而復之邪夫亦去其害政者而已𨿽然去細害易去巨害難此知務者之所畱意而深察也夫國家之患在戎夷而疆場之守在兵食食旣足有自奮之兵兵𨿽精無自足之食食之所系亦大矣哉詩曰載馳載驅周爰諮諏君奉勅外幸畫一敬獻天子施行焉此亦使臣職也寶不敏何敢序諸公之作哉聊以是爲楊君吿

送李大參赴廣西序

人之言仕者皆曰儒吏異途又曰內外不同體其果然哉夫吏固不能爲儒儒而吏也簿書之中有義焉於從政乎何有然吏於內者親上典法爲宻吏於外者親下事情爲滋宻者所以處其滋必盡其滋而後可以言宻由是觀之則內外不害其爲同而儒之與吏又安在其異也哉南海李君元善始事白沙陳先生得靜虛之趣繼而北遊京師聞見日博而學問文章益贍以雅蓋所謂儒者也及登進士累官戶部雲南司郎中兼京兆及東南漕事京兆多豪猾往往欲有所撓而漕事之宜又歲更月異君一斷以義理不亟不徐卒底於成在位若干年奏凡數百上上輒得允今年春吏部舉最當遷上擢君廣西左參政命下之日君語諸僚曰吾久服在內行之外也將若之何夫君之爲斯言固周於慮者然內外之不同者體耳體不同而理同舉以措之宜無弗逹矣蓋政莫大於典法天下烏有廢典法而可行者哉故以典法而驗諸事情則非具文以事情而稽諸典法則非臆見內惟是外亦惟是而後謂之良吏它日以牧伯最君者當猶今也而奚慮焉勞於外而復陟於內爲天子之大吏以收儒者之成功其尙有望於君矣君行同朝大夫士與君遊者皆有詩爲贈而以序屬寶寶不佞竊謂詩可不序也儒吏內外之異同則不可不論也於是乎言

送僧會定忞序

忞兩住惠山凡二十年今年乃用薦者爲縣僧會夏六月來京師得選而去去之日予因而想九峯於煙雲千里之外有餘情焉忞爲僧將以遺脫世累爲其道顧捨其山中之樂而役役於一官何哉或謂忞於其道也淺於是乎官烏乎君臣之義不可解於心天地之間𨿽欲逃之焉往而逃之忞也井而飲田而食桑麻而衣裳安居無患於艸木泉石之間其亦知所自矣縱不卽我攸居而其不能解與其無所逃者固未嘗不存焉況敢自外於有司之薦乎蓋吾猶恨其下山之晚也忞歸哉祝釐之餘尙以是告其徒

容春堂前集卷十三

●欽定四庫全書

容春堂前集卷十四

﹝明﹞邵寶撰

○序【二十一首】

重刋兩漢文鑑序

予讀唐栁子序其弟宗直西漢文類謂其條貫森然可爲學者之端嘗以未見是書爲恨頃者訓導黃雲自瑞州來視予西漢文鑑一編則宋人陳鑑氏所集凡漢文之散見於紀傳及選苑諸書者皆在焉意栁子所謂森然者殆不過是是可傳已安仁冼知縣光重刻之而請予序予也聞之今君子之論文者皆曰西漢爲其近於古也抑尢有古者而必曰漢云漢云豈不謂夫漢之文通於今也哉今去漢已逺文之用於世者若冊誥若制詔若奏對書檄贊頌詩賦之類猶夫體焉而漢雅醇矣雅醇則於古爲近近之則可復復古於通今之中君子於天下皆然而獨文乎記曰醴酒之用玄酒之尙蓋物之兼乎古今也久矣漢之文在古諸酒其猶醴也古可用也今亦可用也夫是之謂通然自今視之則有玄酒之風焉由是而復古固其漸哉此君子取之之意也若夫有道者其文以經爲師時而出之變而通之存乎其人闗乎天下之運而起衰振陋蓋有不假乎力者寶也不敏請從諸君子而深論之云所藏本本宋刻其簡帙甚約於簡閱爲便今稍加於舊凡若干捲皆貴溪諸生鄭寅所校也同刻者又有東漢文鑑若干捲序方論西漢故弗及云

大學衍義重刋序

爲人君而不知大學無以淸出治之源爲人臣而不知大學無以盡正君之法此西山眞氏序衍義之言也寶嘗觀衍義之爲書實爲治國平天下而作其條分目疏顧若未及然其稽證古今極於世變通於天下之故者則皆指事切理原諸性命而議其所安鑑懸表植由此以應乎彼有餘地焉所謂治平之地蓋悉具於是矣是誠足以羽翼經傳爲萬世君臣之監欲知大學者其可外是而他求哉惟我皇祖覧而悅之特掲廡壁以資聖學列聖相承用於經筵益加崇重淸源之治蓋有助焉凡今之臣欲求自盡於上亦執是以往而已寶承乏視學謂諸生皆學爲臣者亟以是書課之而苦板本未廣乃訪求舊藏屬九江守周文濟重加校刻傳送諸學人給一帙俾之誦習庶幾由眞氏之所衍以達乎程朱之所表章又達乎孔曽之所授受提綱挈領約以貫博蘊焉發焉粹然一出於正他日爲臣祗承休徳以著大學之效此聖天子明詔作人之意也而寶也實欽承之故𨿽不敏不敢不與諸生共勉焉書刻旣成乃復以爲諸生告

新刋大儒大奏議序

儒者之學逹則行於天下夫天下豈能自行哉致乎君而已矣告君之言固君子所學之蘊而不得不盡心焉者也孔子之告魯君中正弘大孟子之告齊君明快警切觀於其言而所以堯舜其君者可得而窺矣漢氏而下以天下爲志者代有其人然或學而非儒儒而未大故形之章牘不過隨時論事興滯補獘各極其說而全體大用往往缺焉欲望古人致君之功不亦難哉宋程朱三子學紹孔孟爲天下大儒平生敷對建請有書有疏有札具載文集其原敍體要得孔子之純其分別事情得孟子之辧蓋於天下綽有餘地𨿽功業未究而人臣告君之法孔孟以後捨是將焉取哉昔蘓子瞻表上唐陸宣公奏議譬之經效醫方謂使聖賢相契如臣主同時而歸於能自得師君子以爲有識寶嘗以授學者而又欲其進於是也故有斯集曰大奏議者不盡錄也𨿽然程朱之道孔孟之道也孔孟之道堯舜之道也身親見之人孰無是心哉寶與諸生圖所以自爲夫固宜自近始區區芹曝抑有若蘇氏者在𨿽懼僣瀆尙願獻焉

重刋靜修先生文集序

靜修先生容城劉公文集若干捲川浙舊有刻歲久鮮傳有志誦讀者蓋深病之戶部主事李君時雍公邑人也近得善本於九江捐俸重刋歸公書院以惠學者比會寶於濓溪新祠具語其故且屬爲序寶爲諸生時嘗觀是集繼讀公傳而夷考其世蓋自宋伊閩諸君子後以儒稱者未能或先公也初公作希聖解其志已略見之及夫聞風妙契能自得師而大精正貫之評出焉其識與力庶幾副乎其志𨿽年未及上而其造於道者深矣不然何其出處進退貞而且裕一至是哉論者擬公兩生四皓世以爲名言然兩生責漢以徳四皓責漢以禮而不謂其世之不可也若公之世節義不立而天下靡然蓋大異於漢公產其地如碩果在剝眇焉獨存再徵再孫而自靖以卒知春秋之義者當有以處公矣尙奚以它求爲哉𨿽然伯夷之不臣周也愛斯義焉爾也是以有登山之歌仲連之不帝秦也愛斯名焉爾也是以有蹈海之誓公負名義之重而力莫能與山登海蹈未盡其憤顧乃敢爲危行而不敢爲危言嗚呼秦人非周也元人又非秦也甚矣世之爲變於是益可痛矣而裕以成貞非深於道者其孰能之由是觀之則天下後世固有不假言而知公者況其言尢可傳也哉公之書有四書精義及是集集凡若干篇具諸體裁詞意所到壁立萬仭而洞視千古蓋不勝其壯也此其言之可傳實與行稱而孰謂其終於孫哉公沒之後歷勝國至我皇明二百年間建請從祀孔廟者無慮數十最後教諭李伸言之尢力此固天下後世之公論也孟子謂尙論古人必自詩書始是集之鮮傳也其何怪夫遺恨於學者哉李君文雅介直無愧公鄕宜其汲汲於是君又欲求所謂精義者並刻以傳且申從祀之請其意可謂勤矣吾尢望其成因並書之

送陳嘉言分司天津序

吾錫自國初至於今以進士仕者凡若干人而山林之儒居三之一其以辭翰稱者則有某某政事稱者則有某某凡錫之人皆能指而數也寶不敢僣論乃今見嘉言豈非其人哉嘉言幼克自奮種學績文將出而有爲於時然性鯁介不能茍合由是獨以布衣進旣得鄕榜鄕之人皆曰嘉言其某也其某也及第甲科爲此言者愈眾今官戶部才余兩旬能持法以勝羣姦自大司徒下至同官皆謂嘉言稱其職豈獨錫之人知之哉然則嘉言將不止於所謂其人者矣昔孟子論善士自一鄕一國極於天下又欲尙論古人焉君子之志固如此寶爲嘉言鄕人竊有志於古也而欲告嘉言久矣因其天津之行遂以贈之若夫出納之政寶𨿽不言嘉言未嘗不能行也諸公有書寶爲之序

送僉憲馬君赴河南序

近者數月吾僚擢按察僉事奉勅督屯田之政者三人桂林胡用晦之陜西瀘州鄧志夔之廣東而西安馬君應房則河南也陜西當西北二虜廣東當東南諸夷而河南則居中原故論者皆謂陜廣爲急河南爲緩陜廣爲難河南爲易君子曰不然也屯田之法兵農兩便及其獘也農病於走輸兵驕於坐食有司者玩而廢之久矣豈獨陜廣哉然陜廣之地時有所警一申飭焉乃若中原則異於是夫省則愼忘則弛者常物之大情也由是觀之則陜廣河南孰緩孰急孰易孰難當有間矣且夫河南心腹也陜與廣四體也四體有疾則攣踠痿痺立見其害至於心腹受病怔癥郁蠱如火未然如水未決不啻無恙一旦發作四體𨿽彊猶恐不救於殆而況手足方仰於中者乎此又緩急難易之辧也予不敏聞而是之旣有以贈胡鄧二君應房行復書爲別應房闗中之望其在戶曹莫不賢之嗚呼審緩急之宜者存乎識備難易之用者存乎才吾知應房其不負於君子之論哉

逺遊詩序

逺遊詩若干首柴墟儲先生倡之白巖喬先生軰諸公和之以贈江東徐君子仁者也子仁少負才气攻古文詞歷參諸名家書法時時有所自得由是有聲江東予曩獲一再見獨心賞其精逸而以不久與居爲恨旣而解擯遊於四方者於今數年矣予意其覊流頓漫之際必有郁焉無聊憤焉不平肆焉自譽且嘲之態而子仁之笑言坐起食飲詠歌猶昔日也君子謂子仁於是乎達爲之賦逺遊焉余嘗觀戰國遊士挾策走諸侯縱橫捭闔一出其頰舌而往往有離憂之感及漢興郡縣海內參建王國士之東西遊者亦或以倦歸何子仁獨異是哉蓋漢之士其逰也以宦戰國之士其遊也以說二者不能無求求之有得有不得得不得累乎其心欲勿著於外難矣今子仁曽有是乎夫烏得而不異也然子仁之遊亦非無求者吾不暇悉試言其大則觀秦碑於泰山覽大風歌於沛考東都之石經訂晉刻於蘭亭讀唐頌於浯崖搜兩宋儒者之手墨於閩洛之地探禹穴之祕訪殷盤周鼎諸銘識而句疏之入鄒魯之墟左右顧而括拾所遺目收其精手隠其度神會其機而心藏其妙有不求求無不得得而玩玩而樂樂而相忘焉是故飛沈所至見王公而不求貴其身遇嶽牧而不求用其術玆其求也夫豈昔人之求歟其遊之異蓋無足怪者不然則夫【音無】夫也芒鞵布袍足迹半寰宇其亦勞矣抑有不勞而求在其中者曰隠逺遊之餘孰能爲子仁賦卜居哉金陵天下之名勝也昔之人托隠於是者多矣子仁歸其爲我弔機云之宅登東山尋謝公舊迹葺艸堂而棲焉以揖三茆君於雲峯霞嶂之表其不將大有所得乎夫是之謂天遊而今之所謂達者又不足以嘉子仁也作逺遊詩序

分題寓贈詩引

行有贈古也言而詩詩有所指以起者蓋興之流而古之變也故君子不廢焉禮部郎中王君應韶出守陜州寶預設燕餞賓客數人人爲二詩詩各有題以寓贈言之意其始作也或談陜之故迹有底柱者曰此禹功也應韶正色危言表然立於朝識與不識皆知傾仰以是往治陜其濟乎某盍賦是或曰蔽芾甘棠召伯所茇自陜以東皆是也而始於陜故今以甘棠名驛召公之遺應韶繼之某盍賦是二題旣立僉以爲然然作者尙多詞厭復出遂相與閱陜志歷選名勝以盡古今之變而底柱甘棠大矣烏乎有底柱之徳則可振天下之擊撼有甘棠之徳則可綏天下之流離豈獨一郡哉至於斟酌議擬激昂開闔固有道焉及其歸也無愧於古而已矣焉知今之舉不爲他日之故也諸作旣成寶僣爲引

送陳大參序

內省與外藩相承而體稍異藩有使有參省有卿有亞然省之職兵不兼民刑不兼禮藩之治江不與浙陜不與山內以職分外以地總體𨿽若異其於政也所系實等吾嘗觀於藩使宣之參參之參之云者利得舉之病得去之弛得張之塞得通之迫得緩之猛得寛之蓋凡藩之事無所不與焉者也然則參之體𨿽與使異其於政也所系亦等而中州當四方之會有觀瞻之道焉視他藩爲重其奉勅以督賦者重輕損益斟之酌之使上裕於國下裕於人視他參尢重陳君之爲之也不亦宜乎蓋君抱長才負髙識一宜爲有才識而不自露二宜爲在戶部若干年會計通融無弗講究三宜爲吾以是道參之重者告之使自信毋自淺也再擢而使復旋於內因是行也而預期之豈予佞哉豈予佞哉

送泉守張侯序

今之守古之所謂牧也所謂師也所謂將也夫守之云者守其土地民人之謂也故必有牧之愛有師之嚴有將之備而後可以言守此古之爲守者所以難也今之制𨿽與古異而三者之責隠然在於其躬使徒知其一而不知其二則其碌碌於案牘役役於徵輸勤勤於訟獄以與羣吏爭能無足怪者茍才長於倅廉優於令勤愈於幕不啻足矣問其所以撫綏所以化導所以防禦皆不與焉此今之爲守者所以易也𨿽然守之設豈端使然哉居今之職而求古之道道不狃於易而務爲其難吾於泉守張侯有望焉侯以進士起家滇南官戶部主事歷員外郎郎中凡若干年某無似實與比署嘗見其政務之暇恆讀古書鑑觀古人經濟之迹而思慕效之意若不滿乎今人之所爲者其不狃於易而必務其難也審矣況泉爲東南望郡可以有爲之地哉泉守之故吾未能悉其在宋世得王忠文眞文忠兩公焉史稱忠文之治先以卹民禮賢講經詢政文忠之治先以寛商抑豪設屯備冦凡若玆類皆今之守所不暇爲且謂不必爲者而二公爲之烏乎如是爲愛如是爲嚴如是爲備殆庻幾乎吾所謂牧所謂師所謂將者而豈今之所謂守云者哉侯視篆之餘謁兩公祠下退而尙論其世將必有奮然者矣

送胡鄖陽序

鄖爲地介四省間山深六七百里水復湍悍上下甚難其中農田之外又有沙礦淘采之利足以淵藪逋逃故盜賊往往發發必數年厪我王師而後克定成化間都禦史原公奉命靖冦始奏立鄖郡郡稱難治固其所也弘治初禦史建議欲卽其郡立三司如各省制者當時復議𨿽以事體有五不可而卒歸於郡守之得人守亦誠難矣哉夫三司閫以統軍內視五府藩以理民內視六部臬以平法內視都察院其長貳僚屬各有所分故能用乂議者之意蓋出於此今不是之舉而獨以郡守當之是一人而兼數十人之事也守亦誠難矣哉吾友胡君天敍才志英邁學以充之勇以行之遜以出之勤以終之蓋古人所謂成章者頃嘗受知於少司徒劉公公未及薦大司徒周公寔薦之擢守玆郡郡猶昔也守猶昔也吾以爲在君若無難焉豈特以其人哉蓋有所試矣君爲主事始在刑曹以善讞稱繼在戶曹以善計稱繼巡於邊以善禦稱夫善禦者必能於軍可以當閫善計者必能於民可以當藩善讞者必能於法可以當臬以是爲郡人用其三我用其一而所謂三者斟酌齊量自我出焉則寛猛可以相濟文武可以相資服則撫之爭則理之有弗靖則攘之動無所掣靜無所撓必使夫逋逃吾徒沙礦吾利農田吾業而山水吾防譬之醫者鍼砭湯液惟其所用病焉有不愈哉則夫所謂數十人者固不若一人者之爲簡且要也他日論者必以鄖不建三司之說爲是而建者爲非設謂不然必指胡君以爲口實已君行同官林君世堅軰須言爲贈予不敏謹述所聞以要君之成焉

送歐大參赴浙藩序

薊郡歐君孚先以司徒正郎擢浙江左參政人之賀君者皆謂君先嘗奉命賑饑於浙經畫補助吏便其宜民利其惠至於今稱君不衰及君自大同入理司事又於浙是屬凡其虛實急緩民情吏獘君蓋盡得之矣今玆之往豈不易爲也哉以是賀君同然一詞寶不佞竊以爲君子之道患於無本茍有本焉又能通於天下之務則投之所向一皆如志故爼豆軍旅異事同體州裏蠻貊異地同用王公鬼神異道同感其理然也君英敏公勤明習典法屢考屢最大司徒周公實疏薦之其於天下蓋至賾其若理也至夥其若簡也亦奚必身嘗親之而後爲便哉大抵天下之事𨿽至亂不能無因𨿽至治不能無革其勢然也禮曰修其敎不易其俗齊其政不易其宜又曰五方之民皆有性也不可推移君子之所因者如此若夫南士吏北則彊而南北士吏南則彊而北此固執者之爲君子不爲也以是而因何有於浙哉𨿽然道有升降政由俗革革者道之通而習之敝也故詞敝傷忠儀敝蔑質音敝導欲法敝滋姦是以復始救敝其道並行徳以先之風以動之容以銷之已日以待之此固所謂修且齊者以是而革亦何有於浙哉而必以身嘗親之之爲易也或曰子所言者化也今君司以布政爲名官以參政爲銜而子言化何居夫政莫大於化化行則政在其中矣同年唐君文載代君爲郎以寶辱同年後分當執簡遂命書之

送太子洗馬梁公使安南序

弘治戊午安南國以其君之喪來告我旣有弔祭之使於是有司請封其繼上問在廷孰堪使者乃惟曰太子洗馬梁公其人公時侍講東宮上命兼翰林侍讀賜一品服奉璽書持節以往命下之日咸謂公以文學之碩久在侍從朝夕左右以承燕閒儲闈始學公與輔導境外之事乃以煩公寶聞之曰不然聖天子宅中撫外天覆地載靡所不臣而遐邇之勢固有不能槪施者故八荒四裔凡諸有邦朝貢之來不過鴻臚一見光祿一燕主客一賜而已𨿽侈隆張美贊嘆誦傳而於道徳之光政教之懿固未易悉矧其君其長其庶逺處萬里之外者哉惟彼易世之封我則有使使至其國阼揖其君堂臨其長庭令其庻必其人焉容以肅之辭以動之文以章之武以示之徳以將之巨如河山昭如星漢覿武者畏觀文者悅承容者敬受詞者信慕徳者服永矢向順心喙意貌惟一無二不惟不敢亦有不能蓋國體之重王命之尊聖化之盛大於是乎系焉烏乎非懋徳宿望如公者其何以與此且公爲上侍從爲儲闈輔導其地甚宻覩公步趨宸寧在目聞公聲音綸渙在耳所謂天威咫尺者不啻不違耳矣然則是行也其人惟公其地亦惟公非公而誰其宜哉侍禦王公敬止公所舉士也謂寶言然乃與其友楊君遜夫軰請書以爲公贈寶謝不獲旣次前語復作詩曰惟南有邦曰古交趾易世請封厪我命使我使梁公儒宗宗工麟節虎符穆如淸風公臨其疆與與翼翼王拜受詔義手跪膝椎跣文身覩我冠舄望闕如天其何能卽曰天之威使實奉之仁聲義問浹於獠夷丹沙黃金沈水明珠彼饋我卻如沙如泥如沙如泥我徳惟寶南夷稽首以頌以禱頌禱惟何天壽無疆無疆惟休綏我萬方載拜致公奏於明堂

送長垣丞髙君序

今年秋偃師髙鍾秀以太學生受長垣丞於是其兄鄕進士以徳方卒業待試君顧而嘆曰某無似一命爲丞國恩家慶甚重甚厚然竊惟吾髙祖郡守祖國相伯父司諫兄分教皆美官而吾獨丞焉丞不負吾吾實負吾世矣蓋其意若有弗滿者其姻友許進士廷綸因其行也須言於寶且道君之意云云寶謂廷綸曰子知髙君曷弗告以丞之美乎夫丞者貳令之政以行乎一邑者也一邑之政實通乎天下令主之丞輔之匪令弗理匪丞弗贊故丞也者權輕於郡守而所謂牧愛者同分卑於國相而所謂藩輔者同地疏於司諫而所謂紀綱者同事劇於分教而所謂表率者同同其責不同其名君子不謂之異焉夫階無崇卑職無繁簡事無易難能盡其道則無不美不能盡其道則官𨿽美而吾之憂者方大求不美以自逭且不可得況有美如丞者哉夫以教視丞師吾兄以誎視丞師吾伯以相視丞師吾祖以守視丞師吾髙祖牧愛以本之藩輔以固之紀綱以直之表率以臨之豈惟不負丞哉體國承家將於是乎在廷綸曰然吾將告之以爲官箴

送嚴西安序

今之爲守者有二難賾如也猥如也斯二者天下通患之然而有不患者蓋有天下之才則見其簡而不見其賾有天下之望則見其重而不見其猥是非猥與賾之難難乎其人爾西安天下之大郡也自秦漢以來或爲都邑或爲藩鎭控三邊而制四方經畫酬應於斯爲賾其在今日都臺所臨總戎所駐中監所守憲以按之藩以統之臬以監之守以一人從事其間於斯爲猥是以談守之難必以西安先焉始吾華容嚴侯之爲西安前太宰王公實舉之公郡人也知守之難而侯之才望足以當之是故拂侯之情違眾惜侯者而用侯侯至郡郡以無事監司體貌加焉人賾侯簡人猥侯重期年而政成今之西安非昔之西安矣𨿽然侯之志豈止是哉蓋矦嘗閱郡誌見古之人宦於斯者宋則韓範唐則韓宋漢則趙張三王至於今稱之不衰思其人尙論其世慨然若恨不能與之上下充是以往將見今之西安又爲古之西安也矦在郡於今五年屢以軍民重計爲監司所畱至是始考三載績矦之才望至是亦可見之然則猥與賾非所以告侯因侯而論爲守之難亦所以頌侯云爾戶曹舊僚與君遊者咸謂當有贈寶不佞僣爲之序

送按察使周公述職序

述職之禮古有之今定爲三年一覲其覲也布政司視古方伯府視大國州次國縣小國各述所職聽命於天子若按察司則視古之監將有異於彼所述者乎無異於彼而激揚振勵於其間彼賢也吾從而賢之彼能也吾從而能之彼勤也吾從而勤之反是焉者吾議黜之降之更之俾國之法逺而益彰久而益嚴將四海一家而千萬世無獘者惟是焉系由是觀之則按察之職所以綱紀羣有司而其述也亦獨難矣故必核於采納哲於評品公於取捨而後可以合天下之論一或缺焉則舉者不以爲旌錯者不以爲癉彼羣有司猶可自諉吾任激揚振勵之責其誰諉哉𨿽然使得其人則衡鑑在我矩度在我於已取之而盡乎其情聽信不惑於憸近采納不患於不核也好尙不信於同異品藻不患於不哲也喜怒不逐於愛憎取捨不患於不公也由是與於黜陟之說紀綱羣有司而維持乎國之法當無不允者矣而孰謂夫激揚振勵之難哉此寶於吾按察使縉雲周公述職之行而有是說也公以家學舉進士由良縣尹召爲禦史總諸道章奏出貳按察歷湖廣江西出入中外凡若干年文學風操迥出流軰一言一動惟法是度不樂佞已不喜絕人案律參例以平庻獄故凡天下才有異品事有異類制有異宜而在我之衡鑑矩度恆自持焉其采納也不能不核其品藻也不能不哲其取捨也不能不公平居且然而況於三年述職一舉一錯系羣有司之黜陟而激揚振勵爲國法輕重者哉故必舉一人也若加榮焉而未舉者勸錯一人也若加辱焉而未錯者懲然後無負於法矣𨿽然十使之選元之重之一路之哭仲淹矜焉古之君子所以爲天下者類如此公獨能無意乎公行憲副李公以下各爲詩贈寶因推是說而序之

贈太史羅先生序

太史南城羅公以疾在告旣愈而將北上也予適視學自建昌之宜黃道於其裏因預爲公餞公二從子城裏以諸生侍公起如內予問二生公道所由城曰由浙浙之道坦然而迂迂不勝坦其將由之裏曰由江江之道疾然而險險不當疾其將由之旣而公出予以問公公曰彼意之耳斯二道者吾皆不由也夫浙之道坦矣而迂吾嘗由之迂非吾所惡也江之道疾矣而險吾嘗由之險非吾所惡也然而今之行顧皆不由焉吾將由鄱陽出安慶渡江而北道楚陳宋魯齊趙以至於京師蓋爲道者三千餘里計其所經濟淮河沁吾將濟焉嵩行恆岱吾將望焉其歷代帝王之都聖賢之裏神靈英傑之祠墓吾將謁焉其殘碑斷碣倚壁而臥庭者吾將讀焉其平原沃野爲古井田吾將考焉其名城望邑爲古封建吾將覽焉其髙巗絕壁爲古關隘吾將徵焉其大陵崇邱爲古盟會之壇其長阪廣谷爲古戰鬭之場吾又將弔焉賦焉聞者采之覩者圖之可獻則獻可錄則錄行焉而觀觀焉而學學焉而資吾用不徒然也昔者吳季札之聘漢司馬子長之遊於今爲勝稱之不衰吾嘗壯之頃𨿽西走闗陜東涉瀛博南經婺越北抵並兾足迹半天下而獨遺中原譬之語道者遺孔孟談功者遺禹臯論世者遺唐虞三代君子不謂之知也吾於是憾焉故𨿽迂於浙險於江吾必由之吾且老矣捨是不由其將焉待哉予聞而笑曰公之於世誠熟矣奇以爲文危以爲行四十始仕仕十有六年尙未徙官吾固知公之不畏夫迂與險也𨿽然中原之道天下之達道也其所經誠有如公言者公歸天子所進備顧問退而代言且執筆書天下事君之職也有所不對對必以大有所不制制必以正有所不紀紀必以直直也正也大也天下之逹道也其爲公之中原也大矣而是行不能無資焉𨿽迂且險公亦何慊哉因問道而得贈公之說二生者識之吾將徵公矣

湖海巨坊詩序

監察禦史謝君徳溫巡按江南之明年爲正徳庚午夏四月大雨旣於五月乃止蘇松常三郡之地西自震澤東距海隅大水極目平疇下隰畊而不耔種而不苖者皆是官寺民廬傾圮漂析什六七百姓艱食棄婦鬻子啼號之聲溢於衢路裏胥鄕耆徘徊內顧懼於罪累敢怨而不敢告沴气流行蒸爲大疫詢諸父老皆謂百餘年來所未嘗見君聞之曰是責在我敢不力圖於是檄郡守縣令勸分已責以紓貧民而廩賑其尢餓者列狀於朝乞蠲稅語極懇切或謂君曰去年李巡按奏災狀稍涉疑誤得罪不測公盍緩之君曰吾豈忍計一身重吾民患哉於是民欣然若危而復安若死而復蘇蓋湖海之間視君如坊而恃以無恐頌聲作焉君子曰信哉君之爲坊也大矣蘇於天下爲水國常次之松江尢甚𨿽中匯有湖東歸有海而不盡泄也故十歲九澇而況今玆之大水乎是故昔之田疇今之湖海吾民魚焉則固其所君當玆重任極力拯救旬月之間凡所設施當疏則疏當檄則檄知有民命不知其它民去墊溺以就坦夷水若爲之殺焉然則湖海之坊孰大於是𨿽然豈止是哉記曰禮以坊徳刑以坊淫命以坊欲君於是蓋兼舉之可謂知坊者矣使天下之爲巡按者皆君其人而民焉有溺焉者乎錫之士夫有頌君者詩旣成什予爲之題曰巨坊之詩致仕東陽訓導張綬朝紳益之以圖將爲君還朝之贈而復來請序遂爲書之若曰敢與知坊則豈吾之志哉

贈施雪谷序

山之邃而虛者谷谷而雪寒谷也昔者鄒陽吹律而寒穀黍生陰而回陽固亦有機哉非心妙乎理者其孰能與此施君克忠醫術名吳下其於人也扶顚起危蓋亦多矣而名其藥室乃曰雪谷或者曰克忠有生物之心者也宜以陽道自處顧於幽陰焉何哉克忠聞之曰病死地也藥厲物也醫危術也必遇至難則神功乃出若夫日用飲食少失調攝則夫人能治之而何貴於吾道耶故善醫者先攻其難至陰之中陽道生焉猶寒谷之吹律也雪谷云者是之取爾人以告予予嘗聞之亡者保其存者也此君子傾否之要道也雪谷及此其知之矣吾不知醫嘗讀史記太倉公傳其所稱述蓋皆生死存亡之迹卽吾所謂至難者而易者不與焉雪谷蓋多有之吾外孫華漢莖其一也他日傳施君者當爲書之漢莖之父瑉具簡請書歸雪谷以爲贈

潘氏四封詩序

一家而同官於朝者四人並受推封之典此世之所難也於是所封四老者皆康彊無恙釋韋布承命服以榮於鄕蓋尢難焉徽之潘氏以文學行業望於郡久矣由前代以來簮纓相輝於今爲盛今所謂官於朝者以位則有若某官某有若某官某皆進士也以屬則其爲兄某爲弟某爲叔在朝署間朝夕相從起居相侍謀議相質猶在家也蓋潘氏之世徳於是乎在乃若四老各封其封皆如子官子拜於朝父拜於家君子以爲異故有頌之以言者題曰四封之詩大其事也郎中旦襲而藏之請序於予予惟徳可以福徵福不可以數定四老之封其遂已於斯乎由是而至於再於三未可知也倡以四封成以三錫始爲家乘之光終爲國史之盛所謂尢難者蓋不在乎一時而已也是爲序

重訂一峯先生集序

一峯先生羅公在成化初旣魁大廷入翰林爲修撰未幾上扶持綱常疏攺官畱都尋以病請歸永丰山中若干年卒又若干年而文集出焉凡若干捲爲古律詩若干首碑銘序記諸作若干首而已公天資髙邁學博气充下筆肆然各極其意而閎闊奇偉嚴正端雅讀之令人起敬起畏信哉公之昌於辭也然公志道徳而尙名節於文章顧若後焉是以若是其少也集行之後或疑有贗焉以雜乎其間者其子今江陰教諭干等以予知公間以質焉予受而閱之旣爲定其可信者凡若干首其可以信可以無信者爲外集附焉夫公之文豈不敏之所敢知哉今天下學士大夫聚而談公之心曰靑天白日者不謀同聲蓋公論如此是故公之辭可得而擬也公之心不可得而易也公之進旣不曲學以阿世退乃曲筆以狥人乎烏乎此可以知公之文矣昔之君子嘗以文知人今也以人知文獨不可乎幹也方懋於學蓋夙得於庭訓焉吾於斯重嘆之予比者承乏視學公鄕旣爲祠公學宮今於幹之請乃亦不敢辭焉諸所向往於公具見祠記特舉其槪云

容春堂前集卷十四

●欽定四庫全書

容春堂前集卷十五

﹝明﹞邵寶撰

○表傳【七首】

明故文林郎陽山縣知縣殷君墓表

君初赴陽山道出江西會予於按察分司三日而別予舉仲尼忠信篤敬之訓爲君誦之君志素定聞予言益自信不疑君平生有天下之慮每論治必曰嚴明其諸區畫無巨細一於整肅見寛弛之俗痛叱之不容口君自十二入邑庠受經於其姑之夫都禦史冰壑盛公退與其外兄江西布政使中齋秦公訂質疑義學日有進然累困場屋至四十二始膺貢卒業大學其爲文𨿽時體必參古法曰不如是不能過人評品精核不隨人髙下此皆予所知及是爲政往往相類獨其識大進無苛察之獘與昔頓異陽山隸廣之連州古所謂天下窮處君能不鄙夷其民始至卽爲講律令俾知趨避又大書爲善最樂四字印給之有兄弟爭田者仿蘇淸河故事反復開諭皆感泣去凡死囚必求生道不得已焚香告天而後成獄獄中置一響板約曰寃未達者擊之有所召集書片紙於門皆如期至數月間恩信旁達逺近胥向而君以勞感瘴竟不起君病時吏民禱無虛日又走百里求醫連州及其沒也市巷哭達於野君處事接物行以理遂止以理屈是非可否無少隱假與君遊者始若難合終則浹洽至數十年弗替君諱貴字南金別號惺齋世爲無鍚人永樂間有以進士累官至雲南布政使諱序者君之伯祖也君父縉母某氏君其仲子配莫氏先卒繼鮑氏有子二人曰聘臣莫出其別出曰夢臣女若干孫男女若干所著有惺齋集藏於家君生某年某月某日卒某年某月某日年六十一葬以卒之又明年某月某日墓在某地從先兆也君之喪過杭予哭之慟聘臣等以墓表請遂爲之其行之詳在其內弟莫如山誌銘者可互見也予嘗觀君論政似崔寔憂時似賈誼勤小物似江祿惇夫婦之愛似白居易篤朋友之義如李若谷落落儕輩中謂之迂者什人而九蓋至於陽山而後信焉士之於世修之已難孚之人尢難固如是哉後之欲知君者請徵於是是爲表

明故朝列大夫湖廣布政司右參議華君墓表

君諱山字仁甫別號靜庵華其氏也華自春秋來代有顯人至晉以孝稱者曰寶鍚諸華宗之入國朝以進士起家者若干人實自君始君年二十一舉於鄕三試禮部登成化乙未髙第釋褐知許州以父喪去服除遷南京兵部武選員外郎再遷職方郎中以繼母喪去服除攺刑部擢湖廣右參議奉勅提督太和山諸宮觀兼撫民分守居二年乃自請致仕以歸是爲正徳丁卯又五年壬申以疾卒年六十有六子男三人伯頥季賁皆庠生其仲觀義官女一人歸庠生錢萃孫男女六人父季芳甫贈奉直大夫南京兵部員外郎母夏氏贈宜人繼母婁氏封太宜人室王氏贈宜人繼室施氏封宜人君子謂君以榮始終其葬也旣有銘者其子頥等復立石墓前因其舅施君克和持莫君如山狀請予表之鄕士大夫類知君忠朴謙厚然君固亦有激發抗直者初君在許有王僉事塤之子某者司馬馬公壻也犯法當死董僉事齡欲曲全之君入分司庭辯至免冠吁天頓首不已董媿謝卒抵於法鈞鄰於許徽藩國焉許有姦民兩以地往獻凡若干頃君執不予董長史彛見許濠有荷華之觀肆言欲請之君曰是不可以言爭卽日令決其水荷乃不華民免於擾臨潁民史經左誘其尹指盜誣人尹故爲執政者友監司庇焉因減史罪君請附誣告致死人律上下稱允其在兵部先爲武選後武選缺官君以職方郎中攝其事稽世閱人遷代紀襲惟核惟法不少徇其在刑部能以安靜息請托在湖廣尢著介特襄陽民馮成以罪減死當戍邊久訟避遣君立遣之蔓逮者始獲安業道士有怙勢冒領度牒踰禮部數者君置之法鄖陽饑廩無以賑君爲發襄陽粟或以擅告不聽房山爲流民藪新作縣治而未城君曰非備也亟請城之其它事類是者尙多若愷弟近民者則固君所長弗論也君文學雅醇舉以易經而旁熟蔡氏書傳許政暇時爲諸生講說無倦季芳甫夙以愨稱母初生君其父夏翁素知星術謂此子後當貴稍長學於魏茂之氏有勤敏稱其族之望曰時濟者於君爲伯父行遂攜以歸與其子珵玨同師講授後珵以貢官光祿署丞玨以進士累官南京吏部郎中而君爲先登榜於裏門鄕人爲時濟翁侈談之季芳沒於許須材弗得民吳茂者年七十餘矣有蜀材將爲身圖乃以歸君季芳於是乎殮論者謂可以觀君惠焉君之請致仕也或曰有進階例少事竈媚可得之君曰此固以待恬退者玆欲附焉而乃用媚乎故歸以舊官其善退如此烏乎今之君子以成進士爲榮君出而守郡入而分曹再出佐藩皆可以行志之地故不惟鄕人榮之而邦家咸榮之至於未老而請優遊以終又古今之所謂榮者𨿽然榮而茍得之君子不貴也若君者庶幾無媿於榮焉爾矣吾故知君特爲書其大者俾刻於石有過君墓而欲知其人者請於斯觀之

李天瑞傳

天瑞諱文祥姓李氏天瑞字也世爲湖廣麻城人祖某正統壬戌進士累官山西布政使父某成化己丑進士歷陜西參政參政公配趙氏生天瑞五六歲卽露頭角及就傅授以書多誦彊記應口屬對輒能驚人十三能文十五學春秋書其簡曰學不到聖賢終爲人下二十中鄕試髙第卒業南雍愈力於學登丁未進士以風義自持一時名士多與友善見沈浮世事者輒叱詈之上卽阼上新政疏要在一權立法進賢黜姦廣言納諫語過切直疏入數日召詣左順門中人傳詰疏中中興再造等語以爲不祥天瑞從容對命旣而得旨俾佐劇縣遂補咸寧丞至謁上官有欲門見之者天瑞郤立不進曰庭參有禮此非其所上官攺容禮之巡撫欲調守城卒從巡而民壯代守天瑞悉放民壯卒不果出凡居數月民吏畏服或言天瑞不宜外補上意解時三原王公再起掌銓因奏召還關中父老擁道號泣監司有所饋者悉謝不受人以孟子宋薛兼金爲言天瑞曰孟子大賢必有所處吾寧過中不敢假以自欺也旣至授職方主事居十八日中書舍人吉人以言下詔獄乃有媒蘗天瑞妄議朝政者於是被逮成狀下法司擬罪主者承望比附加重天瑞曰天下後世公義固在復何恨哉誣伏不辭中外寃之旣而有欲指媒蘗者以訟其人懼乃密解從輕降興隆衛經歷興隆處苗夷間爲雲貴要衝途有給遞疆有竊攘上慢下抗名分蕩然天瑞立法均差復招致寨長申斷場禁𨿽異種部落亦凜然知畏相戒無犯提學吳副使檄兼學事天瑞首新文廟簿正祭品置田以供博選俊秀分齋肄業親爲講說鄰境士聞風來逰者若干人俗尙邪術病必禱鬼喪必奉佛天瑞集僧巫火其書器遣就常業或以歲旱請召方士天瑞曰毋吾自禱之卜日齋戒將有事於羣望是夜雨厥明徒跣走龍洞大雨及還乃止都禦史鄧公廷瓉奉命徵苗咨訪兵略大奇其才以憲職薦天瑞曰昔以言出今以軍功進不可固辭不得乃請賫表京師因圖告歸疏兩上不許卽日南還大雪中行數百里至商城曲河冰陷隕焉有司出諸冰中殯之弟文禎奔赴以其喪歸塟於蔡家園之原天瑞少有大志讀書積學晝夜不息其在家惇行孝友施及宗姻至於義所未安輒侃侃正論辭受取予一審於義好分別是非寡合少容人頗稱傲亦不之卹及更事久深自抑損每以浮名爲慮凡有議論原古證今具有條緒於文亦然詩尙精婉所著有檢齋稿若干捲生男一曰京元夭死女二年三十論曰古有磊落奇偉之士天瑞殆其人哉方天瑞弱冠時精神气槪殆將傲睨一世及遲回顚頓曾不少變而持之益堅其執禮似簡盡職似矯守法似刻非君子鮮能知之若夫斂華就實每恐規模太廣而才力弗逮不以自沮而必求往進咸寧之振奮興隆之綜理亦可觀矣充是心也何所不至而遽至於是豈非天哉先是天瑞雪中過予於許畱三日而別論講經史旁及時事以至詞章翰墨無不品評自謂慕古用心極苦恐不能壽已而果然豈非天哉烏乎天之於才生之固難而卒自戕之果何爲哉果何爲哉

史直庵傳

直庵諱塤字符諧以子貴累封奉議大夫戶部郎中姓史氏世爲溧陽人系出周太史佚漢有諱恭者用外戚恩得矦其三子季元封平臺傳三世曰崇光武初遷靑冀刺史以軍功攺溧陽矦遂居溧陽終漢世世爵有功徳其地因廟食焉今謂之祖矦吳晉之際嵩爽等列爵數人唐宋以來代有顯者元敎諭大用爲直庵五世祖生敎授和卿和卿生彥剛彥剛生舜安舜安生仲和號東莊東莊娶於周生直庵五歲而孤甫弱冠卽有樹立之志每以不逮養父歲時祭祀流涕不已卒與弟某勤儉自勵復還故業旣而祖矦廟田侵於鄕人訟而取之又念從兄源有戰沒之忠從父辰有刲股之孝祖姑貞有沈淵之烈創祠於祖矦廟傍曰三節時矦族繁衍滿鄕邑居湖埭者且百餘家直庵行尊行稱朝夕省閱善者有勸不善者有戒戒之不從會眾撻之以是湖埭之史鮮犯法者平生剛直好義有巨室匿羣盜直庵面叱之巨室嗾盜刺焉盜至不忍害而去景泰天順間連三歲歉直庵悉發貸里人後不能償不少校遇乏者輒周之𨿽妻子僅足而恆以爲急故無疏戚近逺皆以長者稱之其家法暗合古人爲君子所取者尢多年七十一以弘治丁未四月某日卒子三人學孳孚學舉進士今官郎中以治行稱孫三人論曰予與郎中君爲同官嘗聞其道溧陽矦譜系甚悉又嘗聞其三節祠之故各爲詩紀之及觀吳太史述直庵翁事行乃知世徳之後猶有人焉經著象賢傳論復始不可誣也使翁不自立以懷先古則所謂祖矦廟者且將廢墜況三節乎由是觀之翁惟無所遇故止於是茍有所遇其可書當有尢大者矣𨿽然翁不自見以歸其子孫豈有量哉豈有量哉

厲靑田傳

靑田諱升字文振別號雪庵無錫人由縣學諸生升太學選靑田知縣居若干年致其事歸鄕士大夫稱之曰靑田君自爲諸生耿介不妄言笑於辭受𨿽小不茍論事是非人賢否執所見不少狥人故或迂之或固之而識者謂其有古人風靑田居萬山中與福建接壤間更葉宼民貧以猾號稱難治君治若甚易蓋得昔人羣吏奴僕百姓妻子之意君初至民有周姓者與盤石衛軍某訟五年矣君聽之數語遂服出而哭曰厲公早至豈有是久獄哉邑八都地報銀礦發監司臨焉議歲以貢有術者謂山木潤秀所產必廣公直前曰吾聞金能克木信若人言金气盛矣木何得秀潤如此監司猶未信同官勤君從之君曰如吾民何申辯數四必寢乃已鎭守中貴歲以礦一至其邑所費不貲君於饋不缺禮而已至其它費歲率省昔之半由是民安其業君乃勸學興賢旌舉節孝禮文亦彬彬焉先是知縣金川謝某有善政民嘗以君並論君屢請老輒畱於民適朝京師故得遂請民聞之欲追畱之而君至家矣於是旣爲立碑復建祠祠之及沒眾設祭哭於祠所著有雪庵集子一人曰得秀二泉卲寶氏曰仲尼告子張忠信篤敬𨿽蠻貃之邦行矣靑田爲浙東巖邑而厲君爲之遺愛在民去而思之沒而弔之若不能解於心庶幾得乎是者不然此豈聲音笑貎所能爲哉君歸未及年人尢嘉其恬退於是靑田之名益著予按察兩浙適靑田諸生以史事見詢君遺迹蓋無間吾鄕評云

張氏女傳

張氏女秀汝寧西平人父文嘗爲慈利主簿女年十七許嫁同邑尹氏子琳越明年琳病死女聞訃易服悲哀若已嫁者塟之日請於父母往送焉臨穴慿棺痛哭幾絕及反復請卽尹當喪父母許之疏食麤衣日夕侍靈幾左右未嘗離一步舅姑不忍也微勸以他適女曰是何言歟誓死爲謝一日聞嫡母宋疾甚亟歸問焉宋思鹿羮女知不可求乃濳刲股肉作羮以進宋疾遂愈女復至尹氏所居守如故又五年以疾卒年二十六先是巡撫都禦史無錫楊叔璣巡按禦史武進薛志淵皆嘗遣使存問且令有司月給米一石旣而有司請旌表事下禮部以不應例罷及其卒也逺近見聞莫不悼惜二族長老曁鄕人耆碩合議塟之從琳兆謂之女志巡撫復爲文遣官祭其墓越十有三年予來守許許於西平比境前吏目薛悅之以告予爲之傳云論曰盧予家有言女之情以接見而恩生成婦而義重乃若張女秀蓋所謂生有未見之悲死有非婦之痛者而恩義如此其加於人豈啻一等哉昔衛女嫁齊太子中道太子死問傅母曰且往當喪喪畢女不肯歸終之以死此與張女事若相類然張女未至中道且不問於傅母其天資又當過之況專於夫或衰於親出於庶或忽於嫡人情皆然而女也獨能不偏重焉使其被以關雎之化而得薫陶之素則其進而之於中行也殆不難哉

東山公前傳

東山公姓劉氏名某字時雍嶽之華容人其先自宋都統寶從嶽武穆平湖南武穆死棄官居華容十一傳至松巖公某歷官按察副使實生公公幼時楊文定公見而器之爲定今名稍長學於黎文僖公領湖廣鄕薦第一登甲申進士攺翰林庶吉士與今大學士西涯李公輩十八人同時有文學名授職方主事進車駕郎中嘗奉使山東河南上救荒事宜若干條皆切時務未幾尙書項公忠以職方事劇乃請調公職方公按章酬應動中事會時有中官用事獻取交南策以中旨索永樂中調軍數急公故匿其籍使者旁午吏數被捶若弗聞者獨徐以利害告尙書余公子俊力言沮之事遂寢朝鮮使者爲鄰境所邀刼請攺貢道中官有朝鮮人爲之地事下兵部議將從之公曰朝鮮貢自鴉骨關由遼陽經廣寧過前屯而後入山海迂回四三大鎭此祖宗微意今若自鴨緑江抵前屯山海路太徑恐貽他日憂卒不從敵數入雲中邊帥失律中外震驚調發戰守日無虛時每一報至尙書必曰劉郎中云何所言輙行行輙獲效時右侍郎缺中官有欲薦公者遣人言於尙書冀一往見公巽辭謝之然猶迫趣不已乃自求外尋出爲福建參政奉勅巡海海道兵久弛而倉儲旣於勢盜卒難就理公曰在得人耳謀於鎭巡首選衛所軍政官而擇其尢者總諸水寨兵造戰哨船各若干艘緩急異用葺倉計儲立收支法寨設一館而親督察之不半年海道肅然琉球商舶遭風漂至平海守者私於閫帥以犯邊報欲剿之而取其財兵且集矣公廉得其情遣數人乘小艇招其首領厚卹而遣之眾始嘩然後竟信服升廣東右布政使適黃賊初靖財匱費繁有司城從化縣累年不就民尢患之公究事體節費便民擇人授之逾月而城成先是廣西泗城州官族弄兵方命兵部議撫諭之不服則繼以兵謂是行非公不可公承檄卽往反復曉譬先恩信次福禍詞懇意至數月間叛者大悟胥戕以滅兵竟不用旣還廣東後山宼作督府檄公率兵平之公恐延及脇從乃下生擒之令有所獲則集土人審實乃斬因而得生者過半嘗過崖山弔大忠祠念宋慈元後陵寢無主輒泫然曰後與陸張二臣同死國今大忠有祠而慈元不祀忽諸於義弗稱謀於白沙陳公甫爲之立廟人感其義不日而就轉浙江左布政使在浙甫八月吏蠧漸革而用法優裕犯者不怨於是河決張秋擢公右副都禦史治焉公旣至乃集山東河南二省守臣議以事關運道莫敢適主公曰河性猛悍張秋乃下流喉襟未可輒治治於上流分導南行復築長堤以禦橫波且防大名山東之患候其循軌而後決可塞也遂疏孫家渡河三十里四府營河十里築長堤起河南胙城盡徐州經滑長垣東明曹單諸縣長三百六十里量能任功敷和宣勤五旬而事竣會上命內外臣來乃於張秋口南開河三里通運舟及冬水涸而塞之已而決塞悉如公初議有勅就勞且召之還加賜羊酒金綺公曰玆惟天意某敢貧以爲功聞者益重之論功進左副都禦史佐院事公疏辭不許轉戶部右侍郎再轉左侍郎又兩疏乞歸不許越一年敵逼雲中上谷上命兼左僉都禦史往理兵餉公以內地芻糧不能出關出關者率以銀易之利歸勢家乃擬奏減價寛民別設倉於近地募商給軍率以時直由是宿獘濳去什九有三便焉及條上他便宜皆從之未幾還朝居數月移疾乞歸疏再上不許而同朝亦多願畱者公堅臥三請僅得予告因自爲壽藏記敍其平生履歷歲月刻石以歸曰恐後人溢美我重地下累耳君子謂公不伐之心逺及身後況其生乎其可謂忠且朴矣公釋褐迄請老凡三十五年所至士服民懷有所爲皆願盡力至於權貴彊悍號稱難處者公夷然與之無不得其愛慕至有終身焉者接引士類寸善片長每自以爲不及憂時憫俗形於色辭事關國家利病斷斷不易而周旋其間必求濟而後已嘗以先世二宗屬族疏散墓幾弗可識作惇本堂歲舉二祭祭畢有燕以合族人且爲家規誦燕所敎子讀書兼力農務常命督耕雨中曰習勤忘勞習逸成惰吾困之將以益之也或勸公爲子乞恩公曰此固國典然以待賢有功者某何敢哉公爲詩文有自得之趣敷奏復議操筆立就而明白切要轉折流通足以動人有東山集若干捲公二子長曰祖生次曰祖修贊曰寶幼聞公名而未獲識及至京師則聞西涯李公謂公乃昔人所謂與物無競臨事有爲者退竊自嘆安得一接風采以慰平生而今乃得朝夕承候參之所聞信不誣也公揚歷中外八遷厥官靖宼者三行邊者二治水者一皆天下之所謂難事而從容暇豫以能有成功其所不爲又皆夫人所未及見且不敢執者由是觀之則其所養亦足暴於天下矣乃若壯而奮庸老而委順而皆不失已焉非盛徳其能與於斯詩稱明哲書敍孝恭公有之而或乃謂古今人不相及豈其然哉豈其然哉

容春堂前集卷十五

●欽定四庫全書

容春堂前集卷十六

﹝明﹞邵寶撰

○碑【七首】

南樂縣倉頡廟碑銘

南樂王矦汝昭爲邑之明年攺建倉頡氏之廟廟成樹碑中庭以麗牲焉因刻歲月而屬寶書之寶未嘗習古文其何敢執筆於斯惟頡爲黃帝史臣實始造鳥迹之書厥後變爲古文古文變籀籀變而大篆而小篆而隸隸之變爲眞爲行爲艸由今之眞行艸而視古文則逺甚矣然其形聲之類皆頡之遺也顧𨿽不敢抑何能忘贊頌哉夫頡始制文以代結繩萬世宗之宗之則宜祀之然而後稷以榖勾龍以土萬世通祀而頡也不與烏乎頡而上有伏羲氏伏羲氏八卦文之肇也頡而下有仲尼氏仲尼氏六經文之成也頡之功孰與二聖故萬世知二聖之功頡不與焉豈其下於稷與龍哉或曰微頡斯文亦有制者世運之相承不得不然頡奚其功𨿽然頡爲之是頡之功也況飲食必祭示不忘本古之道也而操簡握管記事立言者獨可以不知頡乎物原其初事究其所從始頡旣不得通祀玆其故邦廟其可不崇王矦之政於是爲大矣矦名徳無錫人銘曰維魏之西維衛之東有神斯宮曰倉頡氏維文之宗矦行其庭慨其蕪落仍而有作宮以妥神贊頌在碑惟頡之功惟天之機惟物之象惟民之宜前羲後尼建立三極頡於其間亦克有力相彼鳥迹在古猶今頡神𨿽亡其存者心斯宮斯享尙時歆之

漢湣帝碑

世有存之足以爲亂賊之戒者君子存之有不毀則無以懲夫人而示天下後世者君子必毀也於其毀也而有所易黜其不正以歸於正者君子則以義起焉此皆關於萬世之綱常而不專爲往事之褒貶蓋天下之公論而非一人之私心也古今簒竊之雄首稱曹魏其惡有不待論者始其爲禪受也實在許之繁城寶自領郡得逹觀其故都有壇焉曰禪受皆誇詡之迹有碑焉曰禪受皆矯誣之詞千載而下指而笑之讀而唾之者不謀同心不和同聲此所謂存之皆以爲亂賊之戒者存之可也其地有廟焉以祠魏文南面帝服儼然臨之𨿽易姓攺物彼亦有不能泯者然當其親爲簒竊之地而舎此與彼則凡彼之所謀以欺後世者今皆墮其智計之中吾恐儒先筆削之旨終托之於空言而亂臣賊子將益無所忌此所謂不毀則無以懲夫人而示天下後世者毀之可也壇固存也碑固存也而獨毀其廟則它日必有復舉以奉之者卒亦何貴於此舉動哉謂宜易所祠以祠漢之湣帝而其臣孔融配焉彼以其新此以其故若將驅而逐之撥而反之使姦雄之徒不得一日立乎其地此所謂於其毀也而有所易黜其不正以歸於正者以義起焉可也湣之孱弱勢同寄生然猶天下之君也融𨿽意廣才疏而忠言義色至不容於賊操亦足以愧夫北面稱臣上表勸進者矣帝不稱獻而稱湣從昭烈所謚且漢之君非魏之所得謚也凡此皆所謂以義而起者烏乎君臣之分有大防焉順逆之際有大法焉彼姦邪之所不敢動於惡卽動焉猶必有以文之豈獨懼夫天下之將攻之哉亦以大防大法之所在𨿽後世有不得而逃也若曹氏之於漢是也然當時郡國之中旣無一人仗義執言揚旗伐鼓以討其簒竊之罪而在廷在野又無一人登西山蹈東海以明大義於天下蓋畏威附勢無足怪者至於後世之君子亦以空言無補因仍茍且視大防大法而不一顧念焉抑獨何哉存其所宜存毀其所宜毀而易其所宜易此吾軰讀春秋學孔子者事也況職在守土乎是故寶𨿽不敏不敢讓𨿽不韙不敢辭

常州府修城碑

常於江南爲望郡郡之有城創自晉太康初逮後唐天佑間始築所謂羅城者我髙皇帝初平江南命禦史大夫中山矦湯公和以重兵鎭其地乃攺築新城周十里有畸視羅城損五之三今城是也然多括用舊甓未底於固及海內旣定撤去鎭兵城壞不治者於是百五十年矣成化間都守孫矦仁嘗修之久而復壞間奉修理之詔上下具文知深慮者亦鮮蓋郡境南接於南京東爲三吳之門又東北距於江又北西通於京口實惟江南要地然自平時觀之則所謂腹裏也因循相視無足怪者正徳六年冬監察禦史渤海李矦某來守玆郡登而觀之毅然欲修焉時北方羣盜方馳突中原論者率以長江限隔邈乎惟風馬牛不相及故有以過慮議矦者矦曰吾豈惟斯盜是爲哉有備無患古之道也民縱吾怨吾固當任之乃具白於巡撫都禦史某公某巡按禦史原君某淸戎禦史某君某巡捕禦史某君某厥旣得報則與同知羅矦某通判陳矦某溫矦某謝矦某推官粟矦某協心經畫擇日興事時則咸謂之斷財以產率爲白金若干兩功以力授爲徒庸若平夫事以才任爲統領若干人程以籍定寸度尺分各有差等凡若干丈時則咸謂之均率作自躬懲怠勸勤朝夕弗懈時則咸謂之勤自始事三越月而畢樓櫓扉閎濠陴闉堞髙深整宻視舊加倍屹爲壯觀東西行者皆稱美焉時則咸謂之敏然過慮之議猶若未盡息者未幾北盜以窮故舎騎入江奪諸關東下越京口是來暴於孟瀆於魏村於申港合攻江陰門焉以動我部治將有窺我江南之勢警報流傳民大驚擾矦曰我城固矣吾其親率吏士民兵拒之江上相而禽之矦至江陰運謀倡力奇攻正守以折賊衝賊旣衂遂引而東又溯而西越月餘再至將殊死決戰矦復如江陰備禦益嚴賊不敢邇於是官軍適至提督都禦史陸公某遂由江陰發舟師殱渠魁於狼山賊乃盡滅當是時使城不先完則矦將自守不暇焉能出百里外以抗劇賊卽出焉日惴惴內顧焉能周旋展布有玆成功且江陰旣全郡斯固矣常郡固則江浙諸郡斯免於驅突矣夫修一城而蔽江浙千里之衝矦之功其一郡之功乎君子謂矦知幾能豫於是乎哲𨿽微冦固將頌之蓋其功之所徵者逺矣先是城成郡之大夫士謀所以紀矦績者乃因戶部郎中劉君幹軰上京師致書屬爲記寶時奉詔省母南還受書於途方將以不敏遜旣而抵郡適覩厥成敢以見聞序而詩之俾刻諸石其詩曰常維大邦望於江左東浙西淮爲喉襟所有城巋焉久壞弗修眾方是玩有識以憂越歷三紀功歸我矦矦始令民民則譊譊謂矦我浚謂矦我勞勞我筋膂浚我脂膏矦曰佚道彼則曷知乃令乃期親登以麾民趨矦事孔力且時矦曰勤止手拊摩之城旣成矣民則寧矣謂矦平矣謂矦明矣天塹湯湯突有巨冦門我江邑將襲我後矦覩我城腹心在斯我拒於江運我體肢載冦載卻王師適來【葉】出奇應遽殄彼鯨鯢矦歸視郡有墉有池斯池斯墉民心攸系國我壯威士我增气矦師於江實維長城先幾是圖神相我誠重門禦暴自古在昔四方底平矦與有績憲憲我矦政則多有城哉城哉其與不朽

慧山浚泉碑銘

正徳五年春三月錫人浚慧山之泉秋八月功成先是正統間巡撫周文襄公嘗浚之其後屢葺屢壞至是而極縉紳諸君子方圖再浚而寶歸自漕臺適與聞焉旣求士之敏者董厥工作乃與匠石左右達觀究厥敝原爲新功始詢謀僉同用書告諸望族各助厥貲而後卽事凡爲池三爲渠二爲亭爲堂各一而三賢之祠故在泉上今益爲十賢而新之縣大夫請助以菑故謝焉至是凡五閱月而泉之流行猶前日也諸君子旣觀厥成則以記命寶惟慧泉爲天下髙品尙矣然其來也同源而異穴或發則汍或發則檻三池匯之而石渠陰貫乎其間蓋約濫節迅以成泉徳古之爲是者可謂知水矣是故上池淵然中池瑩然下池浩然爲觀不同而水之狀於是略具粵自陸子品之之後觀且飲者日眾以盛甚者驛致長安通名嶺海之外夫豈偶然乎哉𨿽然時而浚之則存乎人譬之天道有燮理之功譬之人事有更化之理浚之爲義亦大矣是以君子重圖之今是役也有渠以通有池以蓄有亭若堂以爲之觀無侈無廢克協於舊其規畫所就論者謂邑有人焉寶不敏謹以歲月勒之於碑復爲詩以歌之總其費爲白金若干兩督工之士爲龔時亨楊正甫莫利卿其助之者之名具於碑陰凡若干人爲書者吳大章而往來宣勤則潘繼芳及僧圓顯定昌云其詩曰邃彼原泉慧山之下維僧若冰肇浚自古謂配中泠允哉其伍我錫彼金有子維母孰不來飲孰不來觀贊嘆詠歌井冽以寒孰閼我流石崩木蠧匪泉則敝敝以是故人亦有言淸斯濯纓棄而弗滌豈泉之情錫人協義與我浚功維物有理變極則通維云蒸蒸維石齒齒泉流其間終古弗止有徳匪泉則時予之恥我詩於碑以頌其成泉哉泉哉與時偕淸

潮河川石墻碑銘

潮河川古北口邊關也其險以水關之北舊爲棄地今司空湯陰李公鐩昔以亞卿兼禦史中丞經略諸邊始因山作石墻爲內外限水流其中與墻相際墻內之東南有堡以居戍卒號曰新營君子謂疆圉之守於是爲固然是堡去川才若干步歲六七月沙漠諸水絕川是來奔放橫決堡受衝激居用弗寧牧耕兼病冦惟不至至則罔禦正徳辛未春今禦史中丞蕪湖李公貢以整飭之命來顧瞻起憂思終司空公之功乃謀於分守太監呂公安曁參將都指揮僉事章君縉屬某官某等循川之東壘石爲南北墻若干丈又折而西爲墻若干丈屬於山麓約川南流自始事曁訖功不越一月爲費白金幾百兩或以其事之細而功之易也竊相謂曰此何足爲有無哉旣而大水至遇墻而止則又相謂曰壯矣哉是墻之爲力也水不我貽害而我設險繼自今卽有冦其若我何分守以下諸君子樹石川上用紀公績以示久逺謂寶知公使來請銘吾嘗聞弘治間爲潮河之役者旣大且難而功弗時敍人之始而疑者非以此乎不知天下之事爲大於細圖難於易其道尙矣而人或忽之非公察微知要其孰能與於此然其初也𨿽易而爲謀甚艱其究也𨿽細而爲功甚巨蓋於司空公有光焉揆之古義固當特書之公學通古今而恭愼端雅望在中外此實未足盡公而不可謂非公事也乃作銘曰維石斯墻維水斯坊洪流溢川是距是當無我毀傷誰其作之功不可忘人謂中丞斯坊斯堤自北而南復東以西尺度有稽惟川是依不我爲壑固哉山溪彼視我險自我則夷川有恆流弗墻曷害突其來如厥功斯在維司空之成中丞之載中丞受命殿我北門備禦有武綏懷有文耆歌童謡溢我見聞墻哉墻哉亦與永存

華氏墓門碑銘

錫山華氏有以義旌門於墓者曰某處士諱某字仲諄於是其卒若干年矣曷爲旌之蓋弘治壬子之饑其孫曰守吉者出粟若干石助賑於公例得書其門曰義民守吉謝不敢當則爲狀請於巡撫都禦史佀公曰吾祖某義人也吾斯舉吾祖之遺也願輟吾門之旌旌門於祖墓公從之夫旌門於墓制歟非制也非制而從之何居爲其能崇祖也凡崇祖者則從之乎崇祖而不違其實斯從之矣春秋書諸侯葬獨蔡桓舉爵說者謂蔡季之賢知請謚也故人臣以不誣其君爲忠人子以不誣其父爲孝孫之於祖猶子之於父也若處士者慈良朴茂承其祖訓而廣義於鄕嘗減田租以寛佃力歲爲粟三百餘石其它事稱是者尢眾然其生也莫爲舉之其沒也莫爲表之至於其孫始因助賑之旌而請門於墓所謂義民云者則固其所當稱也夫是之謂不違其實從之不亦可乎𨿽然曷爲不請於上荒政也荒政之不必請也柰何荒政非出於得已茍非得已則矯擅之罪且猶甘之古之人有行之者汲黯韓韶是也況祖孫異名而同義門墓異地而同旌舎此就彼曾無加損而巡撫又以便宜行之乎是故旌於門制也旌門於墓非制也義也義以從民而不外於制惇彛成裕一舉而眾知勸𨿽未請猶請也君子謂是門也可以傳矣不可弗志門成於出粟之幾年甲子守吉嘗請予記至是載請予不能辭旣敍其事遂爲作銘守吉名禎以字行平生好義不愧其祖事具錢主客所爲傳云銘曰宅裏表善維周則然亦有封墓曰崇忠賢忠賢尙哉善著者義華以孝稱維義亦世仲諄維祖守吉其孫孫孫義名請歸於尊尊弗茍推義則多有匪墓樹門曷圖厥久中丞奉詔撫我南畿謂是可從我有便宜有伉斯門松楸是翼上榜下碑載其義迹孰無義心在昔猶今遐孰終遺幽孰終沈我銘昭之百世其欽

膠山重建宋丞相贈太師謚忠定李公祠堂碑去聲

寶旣祠忠定李公於惠山尙徳書院而膠山寺故祠復以重建之成來告蓋鄕人安國爲之頃常走書請記於淮陰漕府寶有感焉而諾之於今期月矣惟公爲宋名臣寶自弱冠卽知景慕有執鞭之願比讀史傳乃知公邵武人自其祖始居吾錫於是心益向往之弘治十有三年秋寶以提學命便道過家往謁公祠至則廢壞已久僧以木主寓泉亭上肅寶再拜而退當時欲圖修復無所於屬獨陸永思者捨田七畝以爲供具蓋慨嘆者久之今玆之舉實吾志之所欲也於其成也烏得無言哉按郡誌山在邑東三十里梁太淸初寺於其麓宋紹興間公請爲墳剎攺崇親報徳之額嗣是遂祠公焉其取重於世實以公故則吾錫之人修而復之固以義起禮者而或以公非錫產爲疑不知公家於錫由祖以下閱歷三世其父殿撰公夔曁母吳令人先後皆葬湛峴山公廬墓其地手植松栢萬株詳見公父母墓銘及公行狀蓋公生長宦學於斯凡若干年最後乃有祠命因薨於福故其自稱必以梁溪又以名其文集由是觀之公爲寓賢邪爲鄕先生邪蓋嘗考公幼有大志見於登城禦宼之時而宣和大水之論知道君子如陳了齋者深所期重至其立朝有識有才有權有量而本之以忠謀出之以正气在靖康竭扶持之力在建炎舉修攘之政在紹興建恢復之議不幸而屢見忌沮則其所以復君父之仇正華夷之分而上無媿於聖賢者不過章疏計劃之間而已然於此有隱功焉而非君子莫之知也後數十年錫與邵武並舉其祠至於今廢而復興則是非之公固無古今之間而天定之能勝人果不可誣也審矣不然若秦賈之子孫固有易譜匿像避而之他者亦獨何哉第玆祠之復僧旣無力而大夫士之有力者亦莫或爲省乃俾安氏獨任其費此亦理數之極若天有以啟其衷者爾昔永康徐元徳敎授邵學首議建公祠晦庵朱子爲記深嘉予之況國無元徳之責者哉國又欲割田十有三畆與陸氏所捨同隸寺僧爲春秋私祀之需顧未有主獻者君子謂宜謀於公之族裔焉茍卒行之其事益可尙已寶晚且愚無晦庵之筆以論著公之盛烈而因以見修復之勤特爲書其麗牲之碑用紀歲月且爲迎送神詞俾祠公者歌之亦少以慰公云爾祠之建始於正徳四年八月六日明年九月九日落成時寺僧可淸等奉祠事其迎神曰公何之兮勤我招望云旗兮淩江潮公蟬冠兮綘服指舊丘兮逰敖朝騰駕兮水裔夕弭節兮山椒西有惠兮東有膠潔我尊兮醇醪跂英靈兮未下闐歌聲兮鼓簫宛懷公兮心勞其送神曰公將去兮何從望閩山兮南東公重帆兮雙楫駕海濤兮天風睠舊逰兮斯在手嘗植兮萬松惠之泉兮膠之峯儼翼翼兮新宮靈倐彼兮忽此云回翔兮太空歲復歲兮來降【葉】

容春堂前集卷十六

●欽定四庫全書

容春堂前集卷十七

﹝明﹞邵寶撰

○志銘【十五首】

明故浙江布政使司右參政楊君墓志銘

正徳丁卯十一月某日浙江右參政楊君以疾卒於官先是予往視疾君彊起坐呻吟中猶及國事予謂君志尙未衰卽爲延醫吳中醫至而君卒烏乎悲哉越數日其子江等來自山西將奉其喪歸遂以楊杭州溫甫狀來請銘予自弘治甲寅識君戶部迄今十餘年相知爲深今又與聞君殯事銘其能辭君諱奇字秀夫姓楊氏別號松坡山西潞州白林人也其先自平定州徙今居幾若干世矣以畜蕃息號萬羊楊氏髙祖云曾祖源祖潔繼業而隱至其父能以鄕進士選武昌同知擢東昌知府母宜人牛氏君頴敏絕人十歲能文有老成語長老稱爲奇童弱冠名起諸生間成化庚子中鄕舉髙第錄有刻文明年辛醜得進士授戶部河南淸吏司主事簡使犒軍於獨石督鹽於長蘆受芻於京場選緡於內帑廉公平簡後先一軌戊申弘治攺元君應詔上裕國安民疏未幾奉勅處置居庸紫荊諸邊關軍餉君上疏極言足食足兵之法在端澄本源有侵貴近語道聞繼母趙宜人喪卽日奔歸繼丁東昌公憂壬子起復爲福建司主事癸丑進四川司員外郎有淮揚督漕九江造舟河南視菑之使具建聲迹甲寅進陜西司郎中時甘肅弗靖君奉勅整督軍餉將行上疏言邊備七事上嘉納之至則今太宰許公以都禦史撫其地與君同事許公素器君於是益重焉事竣還朝有白金文綺之賜大司徒周公以君才任劇調雲南司尋以薦擢守嘉興攺夔州夔在四川地僻民厖君爲書諭之俾惇孝友尙禮義延問父老民所苦與所利卽罷行之月朔視學進弟子問業有師道焉人士咸慕至作生祠民飲江水以逺汲爲艱君議鑿井出郡門數尺卽得美泉民以君姓目之居五年擢兩浙鹽運使剔獘講利方有績效前太宰馬公以浙事簡攺君兩淮君以浙治之升鹽賦五十餘萬崇墉固藏人無虞焉明年擢參政講畫經理將有施設而乃止是知者重惜之君性孝事繼母如母軒坦爽朗不妄笑語政暇輙讀書晚好史漢及韓栁文且以課子君面白如玉軀幹魁偉須眉秀麗君子謂君才略於是爲稱君卒距其生爲春秋五十有幾配王氏封宜人側室李氏有男子五人長江次潛漑澍沂女一適貢士澤州裴爵孫男二夔鳳墓在某村之原其葬之日爲卒之明年某月甲子銘曰事以才濟其充在气气正則宏宜廣厥施公庸弗地公享弗年可知者人不可者天忠言在朝惠政在野西餉東鹺罔不效者君纊將屬其气勃如將爲云噓將爲雨濡公有孫子君慶萃止公終弗終其發伊始

周徵君墓志銘

月牎周君以醫士被徵居京師二年將有官竟托疾去去若干年病卒其子敷等寓絅庵李君狀來乞銘謂君治命銘必屬知者故及寶君自壯歲業醫三吳人抱疾求拯者舟輿僕馬行隨止候無虛時蓋不啻有權位者君無問富貧疏戚惟以急緩爲先後窮日夜冒寒與暑應之賢者孤窮者尢加之意視疾可否輙見喜憂眾所難易君或反之已而果然所至不暇授藥惟片紙書方畀之及其愈也不校其報卽報之視其力有受不受顧或周卹其食飲以爲常及君被徵寶方舉進士與君比館始公卿大夫聞君名爭延致之觀其貎朴聽其言質若不爲異者及見其治疾多自出意見參以古法效者十九於是皆折節下君君應人之求如在其鄕贈以金帛輙辭辭弗獲則買書以歸嘗語人曰病不能死生藥不能生死吾盡吾心耳聞者益重之此皆寶所親見君所謂知者寶誠是也烏可不銘君幼孤育於祖某臨終摩其頂謂曰吾家有世徳殆發於爾爾長須仕不仕則爲醫庶以及物我名爾濟廣比長以母老重違養絕意進取乃往學醫於甘露金孟昭氏金一見奇之妻以女且館焉君肆力諸經及劉張李朱四氏之學隱度類推折衷於經間得異書輙手錄口誦之蓋旣盡金之道而多自得又往質疑於吳中諸老諸老樂爲之盡又從瘍疹婦人三科專者各得其傳於是其道大成論者謂有國初名醫之風凡遇疾必謂其人曰某專是某專是蓋歷致之旣至率如君言其決死生有預言於二三年者眾始或疑終則心服君天性孝友念父弗逮養養母誠至母沒卽謝諸求治病者曰吾親不能治而暇及它人乎越數年彊之乃起伯兄老君亦老弟道不衰表外舅金氏之墓人謂君能用厚酬知焉平生義形色辭救患解紛惟恐不逮正統末王師捕閩冦道於錫吏方重斂君徑言於帥禁之民得不擾家惟先竈二祀余悉斥去對客亹亹談不少倦間有吟詠恥作新巧嘗曰不本性情句𨿽工非詩也晚復故居作春和堂於右偏中庋經史數千卷日事讎校復斟酌古今驗方爲書若干捲以授其子君卒弔而哭者若干人君諱紘以祖所命名爲字後以字行自號月牕其先家金陵十三世祖湛宋戎州通判六傳至國子學正亢學正子泰徳佑間嘗糾眾抗元兵恆慕嶽武穆李中節文信國之爲人故以其姓名三子曰思文者君髙祖也始遷晉陵懷徳鄕元季避兵遷錫梅李鄕曾祖恭甫倜儻自好與張尙書籌王學士達逰此君祖所謂世徳者祖仲端父惟慶母許氏君生洪熈乙已四月甲子卒弘治丁已五月甲子享春秋七十有三配金氏先卒子四人敷敔牧其一人先卒曰斆孫男六騂驎■﹝馬龍﹞驌騋驊女五墓在上福鄕九里之原與金合兆葬越卒之二年己未某月某日銘曰活人以醫奚異於政志尙義從且官乃病鄕人望歸都人願畱彼有政者能若是不君功在人報在孫子何所求君君藏在此

莫母金孺人墓碣銘【並序】

弘治己未寶在京師聞莫母金孺人之喪旣寓詞以奠之越明年庚申寶以提學之命侍母還錫則孺人已葬而墓銘出矣其子止復屬銘其墓前之碣烏乎碣可不銘也孺人之行不可不述也凡孺人氏諱裏世及其行之詳具載張黎平志其大而合於古人足以勵俗者宜特著焉始孺人之在室也嘗讀女誡諸書能通其義及其聲畫然未嘗舉筆以書曰非我事也旣歸於莫相澄心翁事姑顧孺人愛敬兼至時翁與伯仲同居娣娣姒姒孺人屬由以誠色不獨承意不獨致及異門戶或議所養孺人曰我事也獨奉以居顧疾痿興居須人孺人任焉𨿽污褻不敢托媵婢顧沒禮以飾情鄕人善翁必及孺人翁英邁曠達多置古圖器孺人不以爲費招致賓客日滿座不以爲濫饋遺諸姻友家徧歲繼不以爲繁於是貲少裕乃建祠堂置師塾章采日進翁治其外孺人理其內二婚三嫁備物協儀又撫孤侄甥男女婚嫁皆得其所凡內外藥病者衣寒者食餓者棺殮者墓葬者各若干人孺人與力焉翁憂嗣孺人憂甚勸之妾妾有子越三月孺人亦子子卽止賢而有文人謂仁厚之報敎子爲學恆以向上規策聞有老儒先生必令親近曰是固有益一日子侍醫入頭容太俯比醫退召謂之曰頭不可太俯後乃不太俯其嚴如此事至咨翁翁亡語其子必舉翁庭誡命師其意爲之烏乎古人以無非無儀爲婦人之徳夫豈惡夫儀哉有儀而以自放中饋之外少一預焉乃厲之階固不若無儀之爲愈耳若孺人者可謂有儀矣而閨門之行施及裏閭又不止無非而已者此寶所以謂不可不述也寶幼學於陳兪二先生與孺人之子同業知孺人爲詳敢述其大孺人子二曰潛庶出長止三月先十三年卒銘曰詩詠樛木孺人以之學而弗藝孝敬自持爰相其夫先民是師相而弗專曰職在斯職斯徳斯墓道有碑質哉我詞

王府君妻韓氏墓志銘

韓氏諱某戶部員外郎濟之祖母也王韓皆永平灤州人韓歸於王爲府君配諱曰顯字彥明以父叔死綏例隸戎邳州又以詔占河間籍河間之王自府君始而韓實相之其始有家曰我其用儉食不兼味衣不重色裁制屬紩不委人酒醢肴核𨿽精潔無殄羨余以需緩急及稍裕曰惠可施矣賑窮卹匱視力所能內外小大獲濟者甚眾旣而曰家以法立身率子女僮婢時作則作時息則息下至犬豕雞鶩馬驢貍狌類皆置之所乳孳滿前不亂羣行又曰有家矣有子孫矣烏可無敎於是濟方丱角力課之學無晝夜無寒暑助勤警惰必躬必悉於季也亦然性純誠寡言笑不揣摩爲欺亦不喜誦佛嘗遭子喪家眾疑喪禮曰惟稱勿陋勿侈勿遺議而已其大識類此晚病畏惑先由哭夫過毀甫愈而有子之慟遂弗能復常一人侍左右栗栗終日然骨血髒气皆無恙牙止脫一發半白間生黒者人謂之壽徵蓋自始病越若干年弘治戊午正月某日乃卒得壽九十七未卒也鄰代之禱旣卒也鄕相之哀君子以爲無愧古賢婦云一子某先卒孫男二長卽濟丁未進士其次曰某女三人歸勾升吳明樊景昭曾孫四體幹崇復中泰充豫女二受徐玠郝元進聘濟聞訃承重將以某月某日葬於郡西南三里鐵燈竿水裔與府君合兆乃持主事劉君用熈狀介郎中王君廷玉須銘銘曰一婦爲徳隆其門孰畀之壽天攸存子不及葬葬者孫在今則見後則聞惟玆水裔惟其墳有石志逺無庸文

崔道器墓志銘

道器諱文崔其氏道器其字世爲許之臨潁人父慶娶於徐生道器幼孤力學在諸生中以節義自許其爲文奔放飛動不受繩墨弘治壬子領河南鄕舉第一三試禮部連得乙榜當授學職皆辭不就奉母氏卒業太學居歲餘母忽思歸道器將以疾請行未果其子進辰乃先歸焉道器憂思發病而卒卒之日爲己未十二月癸夘年止四十惜哉道器娶楊氏子三進辰其長次進卯進未女一於是囊無一錢老母寡婦相對慟哭其友人編修賈鳴和太學生馬全卿邢文祥王潤夫軰具衣棺斂之進士河陰許本謙以其喪歸臨潁之某原葬焉歲庚申某月某日予昔守許道器於予嘗有講學之雅痛其亡感其友之義不能獨默也買石刻銘以附許內諸其墓銘曰盛气偉詞縱橫以陳吾知其文亦知其人有志未酬而遽殞其身烏乎天【葉】哉

黃宜人方氏墓志銘

戶部員外郎黃君顒旣受誥封其母方氏爲宜人未幾宜人以疾卒其父封員外郎廷立翁寓書報顒時顒來自歸省才期月執書大慟曰養未丰壽未極命也病不獲侍死不獲斂何子之能爲於是哀毀不能起起而圖所以葬者謂銘爲重乃奉刑部主事鄭君汝華狀屬寶銘寶與顒同官知其凝重介特允如汝華之論而大受久要尢獨許焉則其母之葬也可不銘哉按狀宜人方氏世爲莆人其祖某其父某其母朱氏其歸於黃配廷立名某其子男一人卽顒由進士累今官娶某氏女一人適林珙其孫男女各二人其封始爲安人繼以詔恩進今號其壽七十有八其生永樂癸卯七月甲子其卒弘治已未九月甲子其葬庚申月曰某甲子日曰某甲子其墓在某山之原其行在銘銘曰詩稱窈窕宜人有之內言弗聞外事弗知奢麗同流於我澹而用父事舅用母事姑兄弟娣姒賓友其夫儉以處貧允爲家法曰祀曰燕則罔有乏有子克敎以孝以忠人利其祿我愧其封言誨簡申益懋始終宜人之功惟玆爲盛其徳謂何曰惟孝敬知徳者稱知功者錄我銘於幽爲百世告

喬母陳氏墓志銘

喬母陳氏順天宛平人年若干入樂平喬氏佐路宜人事職方公能以時饑渇進食飲涼溫制裘衣又善候晨朝爲職方公起居節以不憂宜人宜人以同生視之生鴻臚主簿宜又生容遂亞宜人爲喬氏母職方父工部侍郎公爲先朝大臣職方當蔭以旣貴止則屬宜人子貢士宗宗弟考功郎中字時皆以業進士止乃以屬鴻臚故母常訓飭鴻臚從二兄學且曰汝有官者二兄所遺也事之不可不謹職方公卒於官母從宜人率諸孤以其喪歸樂平葬之越若干年宜人繼卒旣葬貢士以舉考功以官偕至京師未幾鴻臚亦需次喬之門戶盡屬於母容佐之而已而施報無失禮而閒範無失度蓋若丈夫之爲者鴻臚入寺初母一來視之忽念諸塋曁田廬容一人或不勝亟督鴻臚爲治歸具貢士考功交畱皆不聽竟歸歸一年年五十而舊疾風眩大作遂不復起弘治戊午正月某日也鴻臚得報請以某年月日葬母於樂平某之原從職方公兆後若干步禮也貢士以寶爲考功同年進士屬宜請銘銘曰賢而銘有子而銘烏乎來者庶其有徵乎

明故江西按察司經歷姚君墓志銘

弘治癸亥十一月十四日江西按察司經歷姚君以疾卒於官祿不足以具凡斂事撫巡以下諸公有憫而賻之者乃克成斂先是其子臣將歸應試適君疾未果今奉喪歸以君治命寓書請銘而吾僚任公特爲緘致意蓋爲之速之予昨在贑聞君沒也旣重悲悼讀臣之書銘其能已哉君諱衡字平夫姚其姓松江華亭人髙祖端以樂善曾祖太亨以好義人到於今稱之祖世傑父瓊行各類其祖鄕有評焉瓊配吳氏生君君生而俊特補邑庠生勤苦勵學凡幾試應天始得舉又五不利禮部乃授今官平生重廉恥一參謁取予必審爲貢士時有故人李某以禦史左遷丞其邑見其涼於貲也謀爲之助君謝不可及在官七年妻子數口莫能給每貸粟於同官同官某諷君稍通君謝不能憲長陸公欲以君言補吏君謝不敢後羅周二公繼長憲每論及君未嘗不稱賢也巡撫都憲韓公以微眚逮君畱嶺北者數月君還無怨言且稱韓厚徳不置烏乎今士大夫受知於人方深徳之一論議稍不合退輙詆訾若積仇然聞君之風可以少愧矣君恂恂雅飭言若不能出口至論人賢否事是非顧無少爽使假之年由是起守一州佐一府當有可觀者而僅止此惜哉君卒之日凡在官者皆哀之爲詩而弔之者若干人君壽五十一配嚴氏子男二長魁次卽臣方業進士有才志女五曹恕丁文華二庠生及張瑚其壻也最少者未行孫男二曰莘曰磻女一墓在邑界溪之原其葬爲卒之明年某月某日云銘曰行已有恥君其謂矣眾方譸張嘗獨喟矣謂我祿馨穢贈賄矣銘而可傳君不愧矣

秦一誠壽藏銘【有序】

一誠先生秦君邦哲年未及老而自爲墓之志復屬其友邵某曰某無徳恐後人重誣我故自志之敢假銘於執事以信吾志某與其達且共也乃問其所曰錫之西南有山面湖曰某山左曰某山右曰某山吾祖葬於是吾父葬於是吾亦將於是終焉問何以營曰坎足容槨槨足容棺封之四尺如是而已問何以表曰吾以太學久次例請一官將安表哉𨿽然君命也請書曰明從仕郎徐州判官秦某之墓問何以志曰志吾始吾始生之年則正統丙辰也其月甲子其日甲子始入學則某年也始升太學則某年也始注選籍則某年也始授從仕之命則某年也其月日皆有之不必詳乃若吾世其先開封人也宋學士少遊之子湛紹聖間通判常州乃籍武進新塘鄕是爲譜始通判七傳至諱瑞五徙於錫之胡埭是爲族始又九傳至曾祖諱彥和徙邑城鳯光橋是爲宗始祖諱子成甥於王氏因徙沙頭生先君諱景輝配李氏於是而有我焉是爲吾始吾終未可知可知者四男三女先室馮出者男爲儀偉侃伸偉舉於鄕伸縣學生女歸同邑惠思恭武進徐朝瑞繼室焦一女歸陸徳孫男五坦坤堅城培孫女五長歸華黼吾所知者止此或徼福於吾祖父有延且大者非吾敢知也某曰君之自志云爾𨿽然君有隱行請並志之君謝不欲某乃爲之銘君名勵邦哲其字一誠其齋名人因稱之云銘曰神凝志定靜以伺命命之修邪吾水吾丘吾其逰邪逰不有息止吾斯極豈吾則然先民有言自古在昔

姜母鄭氏墓志銘

姜母以母稱有子芳也芳之父曰某敎芳有法母實佐之芳以弘治乙卯鄕魁丙辰會試乙榜授廬陵縣學敎諭迎母養焉越七年癸亥某月某日卒芳奉其喪歸蘭溪將以某年某月某日葬某山之原道經南昌衰絰門辭而去且屬其友南昌府學訓導董遵乞予爲銘芳歸復屬其從兄僉憲仁夫以書再請比至廬陵問芳於諸生咸曰芳介特有局斆學弗怠言必稱母母喜亦喜母慍亦慍可謂能孝烏乎吾固謂芳賢也觀於芳可以知母矣先是芳嘗被閩藩校文之聘有以貨求關節者逺抵芳舎自童僕以上皆有賄芳白於母執而法之當是時母縱不動於利或少矜其懇必不聽芳若是毅且奮也非賢而能之乎予方圖上芳行遽聞芳之戚也念無以慰芳者輙書其大而系之銘若其幽隱之徳遵固能文當別爲書之母諱某姓鄭氏金華人曾祖某祖某父某母某氏生十七年歸於姜逮事於舅姑舅爲徽州府經歷贈某州知州諱某姑曰贈宜人某氏母壽八十有幾子男五人芳其第三也女一人孫男若干人銘曰齊宗周屬耦嘉而育誨子逮祿壽有爲歌喪有爲哭銘母於幽爲人母告

潘母範氏墓志銘

範爲錢塘世家宋西臺禦史劾賈似道貶瓊州後歸隱不受元聘世稱藥莊先生諱景文者母之五世祖也藥莊子起之爲無錫州學敎授卒葬鄧莊因家焉起之子曰致用元湖廣行省都事子景年娶呂氏生母諱宜字秉義愛而擇配久之歸潘時覲爲繼室時覲諱贄號尙古系出榮陽自宋徽猷閣待制栻始居無錫世以儒醫名至時覲父松丘翁士望益振翁配兪氏爲戶部尙書漙之女有家敎內政甚嚴母入門時松丘已歿事兪甚謹兪嘗病母日夕左右𨿽浣滌必躬兪曰婦能是吾可不藥也兪歿相尙古行喪禮愛元配余所遺二女如已出有媵李以同生處之未幾尙古卒子緒生十年矣母以節義自誓力勤鍼薾以易粟布衣敝食麄撙節支持內外婣黨吉凶無失禮旣而敎緒攻醫旣知指要復謂曰醫不通儒伎耳乃命師鄕先生習古文詞檢篋中得遺書數百卷手畀之每夜績課讀煢煢燈火間形影相依閭裏談之緒方弱冠聲名隱起邑大姓聘塾師者歸焉束脩之入足以供歲母益率以儉節且爲經紀最晚有田百畆又復其故廬君子謂是皆母力也爲作辟纑之詩一時和者凡若干人七十至八十縉紳兩致慶爲詩又若干篇弘治乙丑上登極推恩養老有絹綿米肉之賜是年十二月四日忽遘疾卒遺命殮葬母用僧道母生永樂丁酉三月十六日年二十四歸潘氏孀居五十二年凡爲壽八十有九子男一卽緒娶吳氏繼姚氏女三嫁彭云衝周永年陳尙文孫男三箴邑庠生娶沈氏簡娶周氏符娶秦氏曽孫男二穆稷女一母之卒也予還自江西緒以墓銘爲屬今葬有期緘致莫君如山所爲狀來遂次第其事而爲之銘墓在邑西龍山祖塋之次葬爲卒之又明年丁卯二月十日銘曰爲莊之後代興聞人亦有令淑爲潘氏嬪時當孤貧功在訓子辟纑數章是詩維史子也孔材有斆朋來良人弗逮母心懷哉髙年賜帛如歸我禭葬母有銘請以紀歳

貢士唐君墓志銘

今年春正月吾寮友萬僉憲世和請予銘其妻之父曰貢士唐君者之墓蓋君自成化戊子北行卒於宿遷遂葬其地弘治甲寅世和始以其柩歸藤成葬焉而銘尙缺是故爲請初君年十七以天順壬午舉廣西鄕試甲申丙戌再落禮部戊子之行將赴已醜試也有同貢士蒼梧劉棨者與偕君之病也實寓宿遷醫者王某家臨終泣謂劉曰吾死無子誰返吾骨者劉力窘莫知所出時其邑沈某始發解過家聞而往弔謂劉曰唐某不幸死道路請以朋友之義於我殯乃共買棺葬之學傍蔡氏西圃於是君之室陀氏生女才二歲越若干年乃適世和爲繼室世和辛卯貢士也少君二年嘗識君每與士夫道君卒時事則嘆曰吾舅葬而未成當於我歸當是時劉以進士令於閩倅於海南舉藤人莫可問者擬過宿遷問諸沈沈以進士累官僉憲方在滇南亦莫可問旣而世和舉進士則沈歸矣過而問焉曰固在是然必詢王某乃審其遊於外又莫可問也又若干年世和爲禦史南京考績過之問如它日蔡氏走告其處王某曰信世和設奠拜哭啟而函之以行至藤卜地曰谷原封樹如法君子謂君於是乎瞑君諱英字徳輝唐其氏世居藤之禢洲其父曰漢文富甲於鄕君幼有敏聲始舉時某郡守蒼梧陀君超見而奇之故陀歸於君君生正統丙寅五月五日年止二十三卒戊子十二月其日失之葬亦失日久故也銘而納諸墓爲今年乙丑銘曰徵凶之罹殯者其友孰歸君喪於二紀後有女得士爲名禦史或徵斯銘詎謂無子

太安人李氏墓志銘

太安人李氏九江劉守璣之母也弘治壬戌十二月某甲子卒於家越明年正月某甲子訃至九江九江卽日去郡伻來以書告曰璣不孝母卒弗及斂將及葬焉先生知我敢以銘請惟地逺請莫能再也謹伺於境幸卽圖之於是予方視學瑞州瑞州九江舊治郡也其僚吏師生聞母之喪莫不爲九江哀之其請於予者其懇如九江之請之也九江之賢斯亦足徵已某昔與九江同官戶部知其貞純端重可進諸古君子比來守瑞而予適蒞玆又見其有盜不忍戕之化蓋嘗推賢其母矣生吾賢之沒吾宜銘之故不復辭九江每爲予言吾母歸吾先人逮事吾曾祖母趙孺人以能養稱嘗歸寧見新物輙不食曰吾太姑未嘗也吾外祖母張淑人別具而饋之以爲常趙孺人嗜韭葅𨿽冬月必夙戒弗缺其它稱是事吾祖母任孺人如曽祖母在諸婦間未嘗自多至諸卑幼恆掩其過其有隱言知其能容也亦密吐之蚤聞吾外祖都運府君以古詩敎子輙記不忘及璣能誦猶口授陶淵明責子數篇其靜專如此性惡奢靡衣至數澣平居出不踰閨逰不及庭晚受封命始與內外諸母旬月爲會命服而與鄕人榮之璣初爲縣嘗迎至曲沃未幾語璣曰養有汝兄在汝力而官遂歸歸若干年而吾先人卒家政及焉今屢迎之不復能至矣九江時在戶部𨿽以缺養爲恨然尙兾其年未艾也而今有是九江其能爲懷哉母諱某世爲咸寧人其父長蘆都運同知諱眞其配封戶部主事諱某生幾子存者二曰某曰璣璣舉辛丑進士知曲沃縣擢戶部主事員外郎至今官太安人之命主事時恩也孫男幾人女幾母生永樂辛丑壽若干其葬也合戶部兆墓在某地其日爲卒之幾年幾月某甲子銘曰徳吾修之命用休之史將收之非古莊惠吾其孰逑之哉

傅母兪氏壙銘【有序】

吾邵有爲傅母三世者曰兪氏邑之開原鄕人少侍吾祖母楊安人歸吾祖三益府君府君處之側室凡二十一年府君卒又八年安人卒乃與吾母過太宜人居又四十三年年八十三以老疾卒於冉涇裏第蓋自成化甲辰寶舉進士授許州知州九遷至副都禦史總督漕事出入中外凡二十六年母以吾室顧宜人奉過太宜人就養上下大小罔不宜之優之以稱曰母云楊安人旣生吾父贈知州府君母承命保抱有傅之道安人卒時母才三十餘或以無子勸之再適母謝焉曰有而人在蓋謂某也於是寶幼弱孤苦眾方危之莫不謂母失計母不爲變母平居寡言笑在閨門中端靜專確大義所在它人力爭弗得母從容一語怨妬爲釋卽遇凶悍竟莫敢犯初寶爲諸生母被麄茹澹若將終身及寶旣貴有祿矣母猶不攺其素其它𨿽殊禮若固有也君子謂母類嘗學問者母始傳吾父繼則寶及亡妹珍奴繼則吾女嫁華瑉吳憲及許秦汶者三人蓋其恩如古慈母而三世焉者古亦希矣故其歿也吾母曁吾室哭之慟族姻內外下至童僕無不悲泣者先是母在淮安漕府嘗疾病寶方朝京師比歸母喜病少差至是始瞑烏乎母不負吾卲氏寶也方恨無以報母而今者致仕之命乃成吾故山臨穴之願顧非天哉母卒爲正徳五年四月一日越十二日葬惠山聽松庵竹園西北去先墓二百步過太宜人以銘命寶寶三益府君之冢孫也稱母者若爲吾父言之從尊也其曰傅蓋取諸子師之義云銘曰慈母如母母實近之三世一心爲貞婦師義尊其生禮隆其死墓焉春秋厥亦有人於此

王淑人楊氏墓志銘

有僕者致其主王童子節言若曰節先祖都憲府君曁先父中書君繼以沒節也幼惟吾祖母淑人實鞠以生今淑人卒且葬節未習於禮我叔祖揮使君謂宜有銘公辱世交節也弱不能赴門下敢托某以請言訖跽進揮使君書繼出陳禮部子引所爲狀予讀而悲之旣而揮使君來請如前先是都憲公之葬寶弔諸其墓時中舎衰絰從事今其母淑人卒而中舎亡矣有遺孤爲喪主而銘焉是屬能無述乎按狀淑人姓楊氏世爲無錫人贈都察院右副都禦史元振其曾祖也父理以義授承事郎娶龔氏生淑人長歸武進王氏爲南京吏部尙書文肅公之冢婦其配諱沂字希曽由成化乙未進士歷禮部主事員外郎郎中擢山東參政布政使至都察院右副都禦史巡撫畿內眞定諸郡故淑人初封安人再進宜人至今號淑人之初歸也文肅公在畱都都憲公自家以饋不愆厥時淑人實相之及都憲公官京師淑人不以逺廢問每文肅公入朝將迎承體甚悉文肅公曰婦哉婦哉中朝稱孝焉文肅公夫人吳生都憲公十年而沒繼夫人孫鞠視都憲公甚恩淑人相都憲公事之孝敬兼至人並賢之都憲公性介確在官恆以不韙是懼凡朝謁夙興淑人必先晝則戒童僕鑰門惟謹俟退食乃啟其在藩也亦然淑人生子升將冠而殤側室子昪卽中書也淑人親敎以成後季室有子淑人日撫抱不置及都憲公例當蔭子淑人曰昪旣以祖蔭小子何敢當昔先公嘗以姑氏之言蔭從子矣君能繼先公之志乎都憲公乃上疏請錄揮使君子文炳爲太學生後都憲公卒於眞定淑人以喪歸故事撫屬及所過郡縣率有賻淑人皆謝不受曰君生也以不賄聞死吾忍忘之中舎自京師奔喪逾淮而及淑人戒襄事以禮有家事曰問吾子及中舎沒則曰問吾叔氏禦家眾嚴食指逾百庭無間言平居無華飾重味至宗婣戚黨有困者樂施不靳也淑人卒以正徳辛未十二月十八日距其生正統戊辰四月二十三日年六十有四子二升旣殤未及娶次卽昪娶楊知縣溢女次祥炳聘楊文■﹝日良﹞女女一適張廷瑋孫男二長卽童子節聘華氏策亦聘華女五陸宏道黃萬善張喬張愈其壻也都憲公勅葬在郡城南三橋之側至是合葬銘曰庶子是子謂敬其夫從子是子謂順其姑維恩與義終身是圖沒從中丞曰徳不孤亶其然乎

容春堂前集卷十七

●欽定四庫全書

容春堂前集卷十八

﹝明﹞邵寶撰

○志銘【十三首】

明故亞中大夫四川布政司右參政加俸一級郭君墓碣銘

君諱緒字繼業姓郭氏開封之太康人其先蓋出周虢叔逺莫可考已其居太康則元季時開封通判佑之子二翁始二翁子曽國初爲禦史臺治書子在丰行苑馬寺監正子浩娶王氏生子果六歲而浩卒王刑部郎中傑女也寡居守節育果以長歷六十餘年以貞節旌果娶楊氏有子三人君其季也君生七年父母繼沒祖母王復撫敎之君幼端簡沈默提學憲副劉先生昌見而奇之進爲邑庠生君遂勤苦自勵閉戶不出遇歲歉嘗以所得廩米分給族人與人接莊不可犯成化庚子舉於鄕明年辛丑連得進士觀工部政有事楚府能禮卻物饋楚王賢之旣而授戶部湖廣司主事嘗督運銀二十萬兩於陜西旣給軍而主者以羨告君曰羨以正支法也歸之藩司弘治戊申升署員外郎蓋於是監水次倉者再監馬坊倉者一皆有善聞癸丑實授員外郎時宣府缺總儲郎中尙書山陽葉公言於吏部疏君名請升署郎中奉璽書以往宣府諸鎭歲用糧艸不下數百餘萬每招商則姦豪風聚時有持都臺某書謁者君叱不得售甲寅實授郎中歸蒞江西司戊午升雲南布政司左參議雲南去京師萬餘里君中州人僉謂非宜君曰分也過家置妻子獨行抵任日事事不弛鶴慶地山水暴發漂流廬寨君見途號者哺之野暴者瘞之民謂君仁大理蒙化諸土官侵賦銀數萬蓋久且隱君訪而追之其分守所至克殄久叛巨盜楊才軰數十人民謂君義且勇先是迆西有夷曰思六越金沙江界據地若干裏積二十年拒不受撫至辛酉歲勢益猖獗鎭巡合議以剿請事下公卿議撫之便孝廟重用兵從之有詔簡藩臬貞毅臣以往乃以君與按察曹副使玉同行旬餘抵金齒於是盧參將和統軍距所據地二程許而次遣官持檄往者皆被畱不報盧還軍至千崖遇君語其故且戒勿迫君曰吾受國恩報稱正在此如公言若臣節何昔蘇武入匈奴十九年尙得生還況此夷非匈奴比萬一不還亦分內事也或謂君曰蘇君以黒髮去髮白而還君今白矣將以黑還乎君正色不答是日曹有疾君單騎從數人行旬日至南甸巖突不可騎乃斬荊徒步繩挽以登又旬日至一大澤戞都土官以象輿來君乘之上霧下沙晦淖迷躓而君行愈力又旬日至孟賴去金沙江僅二舎君茇以次手爲檄遣官持過江諭以朝廷招■﹝扌來﹞之意夷人相顧驚曰中國官今亦至此乎卽發夷兵率象馬數萬夜過江抵君所持長槊勁弩露機刀環之數重有譯者泣走報曰賊刻日且焚殺柰何久此君曰爾譯𨿽微者亦世受國恩不以死報乃爲間邪因拔所佩劍指示曰明日我渡江敢復言者斬眾皆股栗君因賦詩見志思六旣見檄諭禍福明甚又聞君志決卽遣其酋長數軰來請聽令及饋土物供具君悉卻去乃奉宣勅榜且與語云云大略先敍其勞次伸其寃然後責其叛罪思六等聞之皆俯伏泣下請歸侵地君曰此固我聖天子意也宣言許之皆稽首稱萬歲歡聲動地因詰盧參將先所使人出以歸君盧曹得君報馳至則已撤兵歸地受緬書矣是夏五月君歸至會城鎭巡以下皆極稱與或謂君曰君豈令公後邪何深入夷中而簡易如此鎭巡以狀聞詔予奏事者官一級余功伺核以錄僉謂君且有殊擢越三年君考六年績道升四川督儲參政蜀財賦獘最天下君至甫一歲漸克濟用松建爲蜀極邊內地轉輸勞苦備至率數石而致一石君建議歲賫米價銀往令以半糴而存其半貴則米賤則銀惟時酌給省費而便行之果然又一年正徳丙寅始以雲南功加君俸一級丁卯君進萬壽表至京師因請致仕歸明年戊辰六月十有八日以疾卒距其生正統乙丑六月七日年六十有四配彭氏湖廣布政司都事頥之女累封宜人子四人長存心義官先卒次存恕邑庠生次存志次存性女一適士人耿希龍孫男二承仕承美女三君所爲詩有學吟稿撫夷錄藏於家君忠確簡儉孚於家達於政予以同官故知之久矣而臨事不避意气壯偉復有如金沙之行者古稱士者使不辱命非君謂邪存恕手錄所聞於君者爲狀躬至京師請予銘及予南歸屢以書速焉予故最君行爲銘而序以先之俾歸刻諸碣君葬太康城西北壩王臺之陽去祖塋一里而近存志廬其側者三年哭泣之哀聞者感動銘曰侃侃郭君允維國士自司徒屬逺佐藩使天子聖眀夷乃爾負【葉】恃其險頑越我江涘維君承詔往問疆事【葉】君拜稽首有死無貳【葉】君行孔艱【葉】澤左茅前【葉】胡逆不順彼夷亦人朝聞君言暮歸我地後不今如無能此濟大哉天威敢貪以功君歸自南兩卒一乘【葉】稍遷而西亟歸以東老請未幾遽告寢終廬焉銘焉維君有子廬臥三年銘走千里孝以顯忠子子臣臣我詞於碣以慰九原【葉】

秦恭人沈氏墓志銘

秦恭人沈氏故江西右布政使中齋公之配初封安人再封至今號後中齋公卒若干年其子銳以卒之又明年某月某日啟公兆合葬焉乃述其行請予銘按沈之先出烏程至宋逸士遇始徙無錫代有顯人恭人之父曰澤號順庵娶宋後諸趙氏實生恭人長而歸公公之先自其父封中憲大夫武昌知府修敬公上至宋少遊先生凡若干世中憲公以文行望州裏與順庵世契故知恭人而聘焉恭人事公由邑庠生領畿薦登進士第歷官南京兵部主事員外郎郎中武昌建昌知府福建參政終今官凡若干年蓋勤儉敬愼如一日在南京嘗請於公迎其舅中憲公曁姑殷安人養於官愛敬兼致比守武昌以江湖險逺遂辭公而自奉以歸率二娣盡婦事時公踰四十未有子恭人置妾數人俾侍公公朝覲還恭人乃育殷恭人疾恭人憂形於色其喪也戚甚至毀旣塟而公之建昌恭人謂建昌山水郡適協中憲公雅好乃復迎養如南京凡百供具恭人實承之公至福建十八日而疾作尋遷江西奉萬壽表於途疾復作遂歸於是中憲公老而康公與二弟日侍側以文字侑觴豆恭人在中饋猶新婦時也旣而中憲公卒公繼之恭人以其子行事無違禮中憲公葬龍山地狹乃卜惠山聽松爲新阡今墓是也恭人義以處恩親親疏疏各當其則順庵無後歲春秋墓祭後必及焉其敎諸女得古女則每舉賢孝事諭而歆之居常以朴素自將非大節令不敢禦命服敝衣必綴羨饌必藏恬愉靜重譬之丈夫類有徳君子其諸家政綜理周宻又類有材局者越七十而齒髮如壯至是一疾不起壽七十有四子男一人卽銳邑庠生娶山東參政吳郡毛貞甫女女五人壻錢稷陸含章過轅楊金華胡端含章故詹事冶齋公簡子金進士伯和子孫男三濂聘盛武臣女汶聘予女漢聘四川布政使熊良佐孫女宣聖裔孫孔氏出也銘曰婦以夫貴賢不以夫賢以夫顯爰有令圖令圖如何爲家作式天壽嘉貞允也弗斁方伯軒軒恭人閒閒與與翼翼庭無嘩言維山有松風逺孔肅我銘恭人告我邦族

處士西園公墓志銘

處士西園公於寶爲從叔父日寶從仕中外公家居實長族人邑大夫聞有負公租者欲爲督之公辭以義比歲荒當免稅命多其數公辭以法鄕飲酒禮請賓焉公辭以徳上官至謝不敢見有彊之見者曰珍重父老有何云則對曰某老矣幸有從子爲國驅馳某與子若孫采山釣水歌誦詩書不啻足矣何云之有曰是囂囂者無乃爲矯歟曰某野人不知矯亦不能也其人敬謝鄕人愈益重公寶方恃公以免家慮而公忽不起矣蓋正徳四年十一月五日也於是寶方休致歸訃聞於途慟哭之餘旣以不與斂爲恨而猶幸塟之及會也昔寶幼學時公嘗慷慨執寶手曰吾祖積徳久而今得汝汝將何以副之寶謹謝不敏退而感奮蓋爲敎甚厚今且老矣而猶夫人也每以是媿公公之塟也非寶爲銘而誰爲之邪公幼頴敏依其舅氏於閭江從李絅庵先生學博洽書史能爲啟札詩詞旣而補邑庠生終歲謝去而讀誦如故對賓客道古今事亹亹不已至究其悉皆出諸胸中未嘗剿一語於人性尙簡朴偉貎長軀巾葛衣布乘小舟過山郭瓢飲缶歌或笑其陋公若弗聞也間當輸料京師或欲代行將不利於公公毅然挾一童竟往往數月畢事還因得歷覽國都形勝及山川險阻乃益好隱日行田間與野老相周旋居常不飲飲不醉不止當其興發髙歌杜子數詩擊節自賞導客和之音調悲壯聞者知其爲公也錢希翁先生懷抱古學落落鄕裏中公常延致君子樓愛敬數年如一日嘗謂其子珠璣曰師非但理會文史凡一言行皆學也汝於希翁當知所事矣其敎子業進士先珠次璣皆以事奪乃敎其孫烈烈夭始及勛勲靜重有受公深屬焉君子謂公之敎猶古人之學得勿忘勿助之義云公之髙祖仲容府君寶五世祖也國初以試知州歷刑曹事曽祖伯完祖公禮父廷章三府君皆有隱行廷章號靜庵未老而病公爲幹蠱以振其家卒而禮塟事母吳安人能忠養母年七十公盛燕畢數日而卒塟之如其父至是公病遣命儉塟無事佛且申古人家於喪之戒蓋素志也公諱濂字惟澄晚號西園逸民壽六十七配過氏宋徐王郡馬孟玉後子二人卽珠璣孫四人烈蚤世勲熊熈卒之明年庚午十二月某日珠璣穆卜吉塟公聽松先塋從靜庵公兆塾賓周君仲章旣狀其事寶乃參考而爲銘曰壺觴在右琴瑟在左嘐嘐古人何有於我晚學爲圃手不釋書登髙放歌微醉之餘丘園是甘不至偃室身無事勞心有徳逸生曰逸民沒書於碑凡百鄕人敬而觀之

故東畊翁配過孺人墓志銘

孺人姓過氏吾母太淑人長姊也過在宋有徐王郡馬曰孟玉者自汴來居於錫歷元至國朝爲鄕巨族我外祖時明府君尢稱朴厚配周孺人生孺人笄而歸楊氏爲東畊翁配東畊諱旻字日初輸粟受仕服先孺人三年卒其塟也寶實爲志孺人之行蓋附今將啟而合塟其子槪等復以志屬寶孺人於寶爲從母幼撫長訓有母徳焉悲慟之餘謹掇前志所未及者序而刻之初孺人在室端慧恭謹識字知道理爲父母鐘愛歸楊時資裝之盛甲它族孺人不以驕於是楊方中衰孺人實相東畊克復故業東畊好賓客孺人曲承之曰茗則茗曰饌則饌曰醴則醴甚至先意從事蓋數十年如一日比其子知學朋遊日廣孺人館而禮焉如初子長有孫其爲禮也不衰周孺人老而好談孺人每迎養於家輙致裏媼日與周旋蓋其性篤於孝如此女適成氏者寡而無居孺人曰盍我焉歸旣而曰盍鄰於我遂遷而鄰焉識者謂之知義其恆事不書亦不勝書也孺人卒於正徳辛未四月二十有五日距其生宣徳乙卯七月二日爲壽七十有七子男二人長卽槪義官娶過氏繼趙氏次楷娶殷氏女一適成瓉孫男二淮邑庠生娶髙氏汴聘過氏女四人長歸邑庠生莫同次歸陸術次聘於張琳次聘於朱遷墓在龍山河滸之原以壬申十月四日塟銘曰夫乾父蠱婦作家貞施於孫子永享厥成後有顯者於是乎徵之

明故戶部郎中致仕進階中議大夫郝君墓志銘

成化丁未予在河南始識郝君世瞻因得其歷履繼讀其所謂流芳集者於其世系蓋盡得之及入戶部追檢故籍又得君治行之略於是自徵前聞不誣幸君未老尙可起而凶問至矣予方悼君而其子文寀奉翰林典籍夏君狀來以銘請予不得辭也君諱冕字世瞻舉天順庚辰進士授南京戶部主事丁內艱服闋攺戶部進員外郎郎中前後若干年以父工部公老移疾歸養又五年遂乞致仕用詔恩進階中議大夫初君旣分俸以有弟例不得終養故用疾告及致仕年才四十有七人皆風君再出而君固泊然終身嘗曰吾家自校書府君學於元中丞馬公得其指授儒業相承至於令舊矣其忍弗繼乃修治先塋申祠堂禮式又編刻遺文爲流芳集以傳一時諸子感發向學者軰出君力行仁厚撫二幼弟成長讓以故業且悉所有周其姻族凡值大饑者一中饑者三皆免於病人謂君有餘政焉嘗爲集賢廳以延賓客燕坐終日而無怠容或選勝登臨壺觴自隨風致散逸若不知有家累者予昔所得悉與夏狀合君在戶部稽閱精勤經畫通敏三考三最成化間嘗奉勅督漕北河及省賑畿內諸郡所至有聲最後督運遼東軍儲尢著風力其所建白論救荒論流民論邊備疏凡五上事凡若干條皆切時宜多見施行君治行夏狀所列在故籍可考也君爲汝寧光州望族系出元文忠公經傳三世有諱興者元樞宻院檢書郎爲君曾祖祖仲賢贈兵部右侍郎父璜以進士累官南京工部左侍郎母某氏累封淑人君配張氏福建參議雄之女累封宜人予男三長文宇義授承事郎次卽文寀州學生次文容光山縣學生女九嫁者六壻爲州學生舒敏徳史臣盧鳳羽林衛指揮使髙澤安陸州吏目徐渭義官胡士奇未嫁者三張芳熊美陳某其壻也孫男五鑄鏡鏞鈞銑女二君壽六十有二卒於弘治戊午十二月五日明年三月某日塟州城東謝靈橋西先塋之次君嘗至工部公墓下拜且哭已謂文寀曰它日植松柏當如此明日君卒夏狀云銘曰不終於官終養於親孰謂能子而不能臣觀仕於初可以要久用養效勞寧不兼有浮光之墟從先大夫所未畢者貽厥後圖沒而有知公其慰夫

大明唐府蓬萊郡主墓碣銘

予昔爲許嘗聞唐府蓬萊郡主儀賓莊君之賢於豫山先生張君文粹時君方爲裕州諸生厥旣成禮而賢益彰於予有文字之交焉頃以主卒且葬請表於予予讀今南京戶部左侍郎前國子祭酒王公某之銘及君所自爲蓋文而重嘆夫主之賢也顧病餘荒落未能執筆以書而君請益勤乃最王志之所書者而詩之俾篆於碣其詩曰古有女則方策以陳隳自貴富不自賤貧惟古之志婉婉令人婉婉令人唐王之女帝有殊恩錫郡作主有養克孝有祀克撫有瑟有琴關雎之風亦有書數以佐女紅歲朝月謁誕慶忌哭王曰賢哉維古貞淑二十九年抱疾以終國賓哀慟上感睿衷厥塟疇銘國子祭酒載徵表詞我則何有墓前有石嘉號以題終古是圖刻我銘詩

仲父怡閒府君墓志銘

怡閒府君先考贈奉直大夫許州知州純和公之弟其母爲吾祖母楊孺人其所生母曰許侍吾祖考三益公生府君九年而公卒又八年娶於朱朱吾曽祖母族也於是寶旣孤學且仕凡二十餘年府君亦四遷厥居乃復於故中以朱喪再娶方氏年五十九卒正徳攺元正月七日也寶以浙憲之命得過家視含焉朱兆侵於鄰故終喪而未克塟今寶還自京師侵地復歸乃與其子賓卜今年八月一日厝於先塋穆位禮也惟府君承世徳後性坦逸不事事家𨿽屢空惟用酒自慰然習見內外家法恆自矜重小弗如意輙發激昂語竟亦無他故鄕之君子爲之號曰怡閒雲府君諱潤其字惟澤子一人卽賓一女許嫁談某俱方出吾卲世系具世諜玆不敍銘曰溯而上世盛徳盛有衰此其極過知仁詘乃信慶惡在後之人

成世華妻楊氏墓志銘

楊氏年二十三歸永康丞成君之仲子世華爲繼室十有八年而寡又十有八年以疾卒年五十八世華前室之子二伯瀚仲浩浩後其伯父世榮世榮世華繼亡而家衰二子各依其婦黨以居楊一子不育有一女幼旣除喪或謂楊盍就子居乎楊曰子可從也婦之黨不可依也然則莫若從父曰父可從也夫之宗不可廢也乃僦其父之鄰之屋獨與一老嫗居歲時設世華主奠酒饌哭盡哀召姻戚餕以爲常有訪舊者必之楊榛椇之問不缺女長贅孟氏子侃爲壻乃益修整爲內外規而今已矣楊具四徳而徳容雅著初寡時有欲奪其志者用間探其意知不可乃已久之貞聞益起君子謂貞而存宗於女節爲難世華屬纊未諒楊之終僅以田百畆贍焉今用以塟葬之日爲卒之又明年十有一月甲申墓在龍山之原從世華兆楊父東畊翁諱旻字日初母過氏宋徐王郡馬孟玉後予母太淑人姊也銘曰愼厥從以存厥宗維貞始終吁嗟楊乎其起於紀叔姬之風乎

卲烈壙志銘

烈吾從父西園翁之孫翁二子伯曰珠字國臣仲曰璣字國政國臣娶於王四十未有予國政娶過氏乃生烈翁命後之烈丰姿秀爽而性尢沈靜年十二入邑庠爲附學生越七年旣加冠益知向學遊於南沙莫君之館師其族叔祖平野君日課有進不數月忽暴病以歿正徳丙寅六月廿二日也年止十九論者謂巫誣醫誤𨿽然亦其命也夫烈冠時予爲制字曰以楊聘今黎平太守企齋張公之女將歸焉而不及遂烏乎悲哉西園翁卜地南塘九里鋪北以卒之年十月十六日以長殤塟禮也予在浙始聞烈病亟使人問焉至則屬纊矣旣得訃予哭之慟今其塟也爲銘俾刻之銘曰世徳之家宜蕃厥孫烈乃殤矣異於前聞匪聞則謬數也莫究巫邪醫邪予誰咎邪

萊陽於婦髙氏貞烈碑銘【並序】

辛未之盜起自覇州奔突於近藩歲十一月東至萊陽大肆焚戮於婦髙氏以不受污及其幼兒皆被殺當是時吏以威屈士民以脇從婦若女以偪辱者往往是也𨿽然吏以守死士民以敵死婦若女以拒死者亦時有之髙氏其一也於是予兼憲節視漕師河上每得之傳報則嘆以爲三綱爲國之本今當倉卒流離而其不可解於人心者乃如此盜其不足平也矣盜其不足平也矣旣而盜平禦史具死者名以聞禮官請上命吏有贈有蔭士民有卹有復婦若女有旌有祠具著之令比予南歸見吾邑丞於世用與之道其故則知髙爲世用之妻蓋其所以刑之者素矣旣而世用以祠成請文於碑乃爲敍次其事系之以詩詩曰髙哉於門爲貞烈作帝渙大號顧是旡怍貞烈謂誰於矦之婦保身如玉乃罹刀斧刀斧可加身不可辱呱呱者兒臨刄以哭賊有甘言繼以甚威我心匪石百折不墮賊也我仇死實吾所須臾茍生義則不可禦史上疏貞烈是嘉百寮傾聽帝曰咨嗟國有舊章司存宗伯厥典弗殊曷揚以白旣作之門復建之祠往來聚觀以歲以峕妻道如臣夫道如父鼎立三綱匪今自古新門在閭新祠在裏我銘在碑傳者國史

明贈承徳郎南京戶部主事陳君墓碣銘

贈承徳郎南京戶部主事陳君以弘治辛亥卒其明年壬子塟其配葉氏祔越十有七年乙丑其子墀舉進士又七年正徳辛未墀歷東筦知縣遷南京戶部主事以詔恩贈君如其官階葉氏贈安人墀始請於南京國子祭酒王先生思獻志而納諸墓焉至是以題名之碣未有所刻則來請文按王志君諱爟字文政別號果庵陳其氏福之閩人世以文學顯祖周以某子貴封監察禦史父叔剛以禦史與修宣廟實錄升翰林侍讀其伯子煒累官浙江左布政使其季君也侍讀公卒時君方三歲嫡母林氏曁生母林氏鞠育以長從長樂陳思懋氏受春秋爲舉子業於是布政君方仕於朝君獨侍母居業以弗卒君內承母歡外理家事歲時祭祀外慶弔往復周致而裕且能推所有以周姻族之貧者母病肺喘君躬進湯藥惟謹比卒哀以襄事時布政君以江西按察使奔喪歸裏有產奪於閭右者將謀以歸之君曰彼力奪而產吾乘而利焉其與幾何吾不是義吾兄其受諸尋復諭閭右俾還所奪有行戍者暴死於逆旅其黨誣其主人無以自白君曰寃哉寃哉吾目擊焉而不爲之白誰爲之白者乃以其情告諸部使者不卒誣而去君素溫厚端愨見者知爲徳人而義激於衷是非明斷乃有如此者家故以貲長賦其裏裏中十年更籍君以某官令與焉戶而平之眾謂之允晚以家指日蕃布政君命之析君從之謂兄廉於官弟敢以分弗讓讓而後取率損其分焉篤敎於墀墀舉於鄕而屢不利禮部君曰學也何尢比成名而君卒知者惜之君爲別墅於義江之滸時與諸能詩者觴詠其中今其鄕傳野航漁唱集者其詩也君壽五十四有子一人卽墀今爲南京戶部署郎中女子二人長歸林錠次林廷植孫男二朝銓朝錧女二曾孫男一邦源君墓閩藍利石人山之原葉安人祔而碣不書禮也安人與君同邑其祖某嘗爲南海簿父某母某氏其歸陳逮事二姑及佐君襄其大事其卒先君六年年五十詳具內翰董君文玉所爲志銘曰卒以士塟以士銘以贈官維君有子子有令圖上施不孤其始自今贈以大夫表以大夫君有恆徳我銘不誣

明故奉政大夫贑州府同知張君墓志銘

君諱瓛字孔圭自號愼庵姓張氏其先河北人在中唐有曰文昭者徙中州至宋南渡時有諱晟者以直祕書扈從遂家建安之南村晟以上世有顯仕元末有諱信者以避冦遷浦城縣南旣而卜築回龍山陽今所居是也信子子榮生永永沈邃偉特博通書史國初有司兩以隱逸應詔皆不就其卒也楊文敏公銘焉子四人長善舉永樂辛丑進士歷官監察禦史其季冕娶於某生君君幼警敏隱逸公命監察公敎之十有一年遊邑庠卽問聖賢行已之要於師師異而禮之弱冠應鄕試年二十七貢而升諸禮部卒業南雍成化庚子舉應天髙第又屢不利禮部丁未試吏部簡授江西贑州府推官時汀韶冦大侵贑境因以饑疫民死徙殆盡君持檄走諸邑治其溝城存徠周卹以全其人瑞金石城二縣故無城城自君始當是時君力爲規勸且屢請發帑於上語甚切至蓋活者數萬人旣又重逃復之典權婚嫁之宜申掩埋之令稽古荒政而加敏惠焉其治刑尢加意疑獄他郡獄未具者亦多移蒞於君有俠民金伸誣告死罪轉引二十餘人獄死者過半君得其情亟白於錄囚使者釋其未死者七人君在官前後平反死刑四十餘人雪流以下者不可勝紀九載秩滿會贑缺同知遂以擢君君職淸戎淸戎某禦史方以苛察繩下虐及無辜君抗言無隱情屢見抵弗顧旣而嘆曰吾不能殃民以奉人而靦顏於位退不猶愈乎卽移疾請致其事疏發三日遂行於是君苦煩熱舟行至廬陵病病七日不起弘治己未七月十有六日也君性孝友以祿不逮父養養母曽氏甚謹與諸兄處愛不忘規自奉約而急於周人外重內剛不以佞奪而理棼修墜眾以爲難君裕如也嘗集古格言爲世訓一卷所著詩文有愼庵小稿六卷錦江雜詠四卷藏於家君生正統丙寅正月三日卒時年五十四娶蘇氏繼彭氏子男六人長桂次槐次鳳次鵾次鵬次鶴鵬辛未進士今爲戶部主事君墓在邑城西綿溪之原塟以卒之明年壬戌四月二日於今十有四年矣而銘石尙虛鵬以予與君同應天舉手錄君行泣拜以請予已酉歲視學至贑贑之人尙有道君遺事者於鵬所述蓋符焉銘曰南閩之彥舉於南畿有官佐郡嶺北是治九載當最卽遷乃倅曽幾何時一辭以退用未盡君君志則遂其所未遂有子以承廷揚署列嘉績用成君有遺徳於是乎徵我刻玆銘

蒿庵兪先生壙銘

孝大志養先生以之曽閔遐矣先生我師彼士衣冠謂義而利先生介如進徳有地豈不願忠吾養未終再輟仕籍式歸於東昔在陽城用孝爲敎微城猶興學古之效古有謨訓曰書春秋孰弗章句鮮爲道謀經序蒸乂傳稱錫類先生終身聖賢與對生事旣畢歸全是圖從親九原庶幾慰夫士舉師司義歸禮塟是謂歸全請以銘壙

容春堂前集卷十八

●欽定四庫全書

容春堂前集卷十九

﹝明﹞邵寶撰

○書簡【一十六篇】

賀西涯李公加太子太保啟

卽日伏惟某官合下特進師垣再遷卿位三朝養望終聖學於緝熙四海仰成永天休於篤棐坐而論道啟乃沃心揚賡載之風是在今日符夢卜之兆何負斯民某早廁門生晚蒙國士報從雙闕快天日之淸明贊乏一詞恨江湖之疏逺謹具啟奉賀不宣

賀匏庵吳公進禮部尙書啟

卽日伏惟某官合下徳義淵純文章奧雅歐陽修稱韓子異世無今司馬遷聞董生同時有古天假絲綸之重人瞻彛鼎之奇詹尹付一名儒元良攸系宗伯典三大禮寅直是供鈞軸尢待於秉持宸旒方厪於注矚某南省門生也遙聞大拜無任欣忭之至謹具啟奉賀不宣

復中丞林公書

伏承巡撫之命甚爲地方生靈賀然天下望入輔徳久矣而執事又志在道徳先江湖而後廊廟吾君吾相必有所處也包孝肅連攻張方平宋郊罷之而代爲三司故歐陽公有蹊田奪牛之疏執事奉詔而來與孝肅事不同且言韓公事婉不失實直不妨厚君子之道固如是爾又何疑焉寶卽日由新諭之安福蓋預集諸生不可中止趨臺之期坐是遲緩萬罪萬罪尊集賜閱爲敎多矣已錄副本詳加校勘容當上呈其原本別差人送上伏乞檢納他書籍封在院者寶不敢與干冒威尊無任悚栗之至謹奉啟

復李少參書

令郎至足見不外但執詞太謙執禮太恭寶方訝其過當不敢當及讀來敎乃若以寶有所聞知爲能資益於人者寶執書惶悚益不敢當孟子曰人之患在好爲人師如寶不肖其於聖賢之道志則有矣而入門進步之方蓋茫乎未之聞也方將就有道而正焉而敢曰師云哉況令郎天資不凡家學有自固不當在弟子之列也執事斯文先達吾黨長者乃不以寶之不肖屢加引誨令郎天瑞又辱與交契之分寶也資其補益多矣然則執事之子天瑞之弟固吾之友也凡有所聞不敢不告凡有所告不敢不盡固吾之分也何必曰師曰弟子云哉是以不避冒越敢因伻旋少致區區非敢飾虛辭於尊者之前也蓋辭其所當辭任其所當任也執事亮之所賜一一拜領附此伸謝卽日逺行萬惟爲國自愛不宣

上徐中丞先生書

得邸報承執事都憲臺巡撫河南善類幸甚生靈幸甚伏惟執事爲政於玆且七年矣凡治下之有識者莫不曰明習典故莫如徐公抗直不阿莫如徐公肯爲百姓任怨莫如徐公而所謂淸介云者則無間小大邇逺同聲一辭以是翹首企足仰望執事之爲巡撫也此非爲執事一人計凡以爲民耳今旣如所望矣旬日之間號令設施宜必有以大慰斯民之望者李子堅所謂觀聽望深聲名太盛蘇子瞻所謂恩徳已厚怨讟易生者願執事畱意焉歐陽公知開封所代包孝肅以威嚴禦下名震都邑公簡易循理不求赫赫之名有以包公之政勵公者公曰凡人材性不一用其所長事無不舉彊其所短勢必不逮吾亦任吾所長耳源懷巡北邊鎭將尼元須與懷少有舊貪穢狼籍置酒請懷懷曰今日是懷與故人飲酒之坐非鞠獄之所也明日公庭始爲使人檢鎭將罪狀之處耳旣而表劾元須呂東萊曰世俗多謂公私不兩立此大不然所行若合道理則公私兩全公不敗事私不傷義夫包公以嚴肅爲政未見其爲不善而歐陽公乃不肯彊其所短以襲其所長況政非包公之政乎源懷劾貪穢之故人東萊猶或非之況故人非若源懷之故人者乎寶愚敢以爲執事初政獻焉執事裁之寶也執事之鄕晚進也於執事之榮進而賀之禮也義也然而在治屬則不敢稱賀者分也亦義也區區之心不能自已乃敢獨爲此說以獻門下謂士之所以贊於公卿可也謂後進之所以效於長者亦可也惟勿以冒瀆爲罪是幸

復陸大參書

寶晚生且甚無似誤蒙雅愛欲引之於道徳之歸竊自幸甚以爲得師策勵之餘思所以少裨盛徳者無他有所聞輒以告焉庶幾古人愛助之心爲山之諭耳近者僭以書達左右其爲事蓋亦甚細非有大損益於盛徳也執事聞之卽引以爲過而要其咎於不主敬屈賜手書諄復不已嗚呼此豈聲音笑貎之所能爲哉蓋執事於斯道實用力久是故見之也眞見之也眞是故應之也速小者如此大者可知此誠古人所難今人不論也況若寶者而顧自足自欺可不可乎寶於是旣重嘆服又益有以見得師之實也洧川再見曲承開諭詞色之間益和益謙隨事說理務求要歸此正儒者格致之功著實精切不間人已處非若世之號長厚者陽爲受言而陰拒之也執事乃以爲訑訑毋乃自疑太過乎彼固有聞人之言不問是非不考可否一則曰吾過矣二則曰吾過矣至考其行猶昔焉者眞執事之罪人也執事毋乃自疑太過乎且執事之愛寶也以義寶之敬執事也亦以義夫然則𨿽沮拒之叱絕之繼此茍有所聞焉且將盡言以效一得而況深自引過如執事今昔之二書哉又況洧川之會執事能以寶之一言孜孜講求若此之鄭重哉且執事嘗曰自段南陽後惟見國賢論議又曰自一峯後肯不爲世俗諛態者惟國賢此書自顧何人而敢當此執事不以爲失言而以爲愧悔抑又何也執事名髙天下文傳士夫澤在郡邑非一日矣所以爲國爲民爲前修爲後進者當有所處寶嘗謂天下之位不同也職不同也同此位同此職而君子居之若加重焉位若加重職若加重則上之倚之也亦加重下之望之也亦加重論議者待之亦加重紀載者求之亦加重而顧可以尋常自視哉執事畏天憫人檢身慮事其亦至矣充是心也將何所不至乎事有上下理無上下盡其下則亦可以補上之不足實能之而曰不能執事之徳於是爲益光矣惟執事上念吾君下念吾民近念天下之口逺念史官之筆務進其重者焉吾黨之幸也老母撫育不肖𨿽免於世俗之失墜而不能至古人之成立寶之罪也比者屢厪埀問且有佳句歐陽之擬尙不敢而又有紫陽之云惶汗惶汗𨿽然不敢自棄也惟執事毋終棄之狀元文字今特錄上望以所詠佳句足成一章大筆書之懸諸中堂寶也請吾母坐其側跪進一觴而歌之使吾母知寶也見重於大君子如此以是少慰其心而爲怡神養气之助則執事之賜也何如哉狂愚之言萬罪萬罪

與李孟寅書

春間病冗失於款餞負慊負慊卽日抵文府起居何如容春之記實惟前輩妙詞先世遺迹自元季至今百數十年石刻旣亾墨本亦鮮𨿽有傳錄未足取信寶切恨之成化辛丑偶與令外舅子才範君同試禮部談及斯文始知原稿尙存約以南還歸我曾未幾時子才下世繼以回祿方自感嘆以爲不可復得重吾子孫之恨而去歲仲冬獲覩風采坐談之頃又知斯文重厪收護且辱慨然許以拜賜吾兄體悉人情如此凡在見聞孰不贊服髙義況寶與寒族之人宜何如感激也哉玆因寧庵先生家人之便少伸謝臆兼伺再命倘附便人尢望封識完固寶不勝惓惓

答楊杭州簡

前日從史還艸艸奉謝玆張翺去復附起居艸艸如前日也春寒惟珍愛是祝外祭兩峯文一通煩爲致之靈筵炙雞絮酒逺不能具又以勤庖人非不誠於伯髙也余伺別布

復巡撫朱都憲書

金吳江來辱賜書諭及坊牌寔不肖之光豈特吾族之人欲之吾鄕之人皆欲之但寶念自登第以來爲州八年無一善政比入戶曹又二年矣而屍素之咎倍焉安敢勞吾民費公帑以累髙明哉魯僖公新作南門春秋特書之說者以爲不時韓昭矦作髙門其臣亦以時詘舉嬴爲諫夫魯韓之所作者公門也一違乎時且猶不可今吳楚之間疲獘之狀不可枚舉寶何人斯能安受此也乎竊惟執事之意蓋或念及荒陋欲假是以寵之使夫有志於事業而墮頹未振如寶者皆有所激勸此亦舉措之大致也然歆慕華耀人情皆然寶若受而不辭辭而不能必止繼是以往則有轉相請托以求之者矣執事將皆從之歟將亦有不從者歟從之者旣以爲徳不從者則以爲怨一徳一怨在執事固無與焉其出於此者則不可不少加念也或謂此一細故夫何傷抑豈知吉士夫之爭益吏民之病者或在此也哉惟執事俯鑑愚衷亟輟其役則所以愛寶者視一坊之建殆什伯矣昔傅堯兪知陳師道貧懷金欲爲饋聞師道言不果而去寶𨿽逺愧師道而執事則堯兪其人也況執事知寶寶知執事又非傅陳一日傾蓋之比自分必能見聽以成區區之志用是委曲布之戴天履地決不敢爲不情之言以欺執事千萬亮察錢章靖衰廢已久執事一顧加重多矣此公卿下士之美節也謹以爲謝寶不勝惶悚

與李原道

得手書知愛念之悉賢者學業靜中想大進惟所謂循序致精居敬持志者不可忽耳吾輩老而無成正坐此病故爲賢者告之令伯先生處一緘三紙煩爲尋便轉上余不一一

與髙大尹

寶啟寶聞恆言不稱老人子之道也故古之人有行年七十而爲兒嬉者凡以說親而已寶以母老得請歸養方懼無以爲說敢自壽而稱老爲哉適聞執事以賤誕之日若將有所賜焉者敢預以情告如所聞果然幸爲己之寶也受徳宏矣不然是重吾不徳也惟執事重圖焉

答方昆山

承不逺二百里遣人爲老母壽感激殊不可勝果脯如數收訖彩段不敢當卽附來使返璧幸檢入之尊父母像贊亦附還愛莫揚之深負雅意浮浮記好文字周子行序激昂中見節槪任君奠文體悉中見時務非有抱負者不能爲此快讀之餘不覺斂袵也五賢像已到學政錄及康齋年譜煩令從者次第檢發余惟爲道愛重

與林鎭江

前日承過訪適出弔於華文光氏聞之亟還則從者行矣平生雅愛知感不淺不特此也郡事勞賢者始必不堪久自有欣然處蓋爲及物之速也伊川作字時甚敬曰卽此是學今郡豈作字比哉況可兼學乎吾子亮之

與鄭繼之

正節承書問侑以多儀足感厚意昨雷且雪咎徵如此請無言賀況玆禮也朝署間亦皆告免願弗介懷也至囑至囑先像當爲執筆第須遲之近夫文法於經去俗逺甚足爲吾黨增重有便幸先爲致謝萬萬頃所須板刻望急圖發來將以近夫所作配焉故也燈節後晴暖爲會期未中愛重

奉寄東山先生書

寶自已巳冬由漕運退休南歸庚午再起辛未北上碌碌奔走無時休息久知臺候還自甘肅天佑耆徳壽康倍常顧未嘗奉只尺之書以承起居𨿽坐冗廢禮而愧深矣頃見何子元郎中備聞動履又亟喜慰近者得允侍養家居賴庇粗遣竊念才疎力薄不能爲國馳驅而僅以一節自守仰負疇昔之誨然老母衰病捨此無可處者惟髙明必我諒也玆因母黨從戌沔陽者便謹此謝不敏往事逺矣近事不敢言來事不可知惟萬萬爲斯文加愛不勝至願不宣

復張巡撫書

近者在京逺承敎札感佩不淺寶玆以私養乞歸乃辱遣使慰勞且令導出撫境此固所願而不敢請者顧不肖何以得此於執事哉銘刻銘刻都斾移山東正當難爲之時而一二月間規模經畫已大可觀淹一人以活一方其此謂邪昔子產從政一年輿人誦之不勝其怨及三年又誦之不勝其徳夫子產之政一也而怨徳異情何哉久則知之深近則知之淺蓋自古則然矣然方輿人之始誦也不過曰取我衣冠而褚之田疇而伍之云耳初未嘗以私意及子產也卽使政或未終而子弟之誨田疇之殖亦豈損於子產哉江南之人之於明公蓋見子產之始而未見其終者執事於此至勤天日之誓抑自待之過矣且明公才力節槪迥出時輩直道而行不避艱險廟堂之髙江湖之逺豈可謂無知徳如東山公者哉人還布謝兼附區區伏惟亮察不具

容春堂前集卷十九

●欽定四庫全書

容春堂前集卷二十

﹝明﹞邵寶撰

○祭文【二十八篇】

祭黃丞相文

維年月日某官某等謹以牲醴敬告於漢丞相謚定候黃公之神曰嗚呼世稱循吏以公爲先考厥遺迹在玆潁川世逺千年攺名易治吏不知師民不知事某也不肖嘗竊慕公寧使來官祠享弗崇乃廢尼居乃葺乃理作主棲神人具瞻止玆陳薄奠用告厥成公勿我棄鑑我衷誠尙饗

祭李司徒文

士患無才患無其時遭時而才沛乎厥施匪時曷乘匪才曷稱才不可彊時不可幸開闔變通今孰如公公不自有濟以淸忠侍禦廉訪中丞方伯司馬司徒以佐邦國四朝三紀簡在聖心歷階而升眷注日深肅肅在臺溫溫在省在漕無嘩在邊無警其在卿位不諂以驕民我爲憂國我爲勞公惟弗爲爲罔弗果公惟弗謀謀罔弗可人方不足公才有餘時克用公公克副之天胡不弔疾起倉卒惟君惟臣有始有卒生歸有詔死塟有恩孰謂公亾不亾者存寶也小子領公鄕郡見公愛公公言是訓昔公在朝期待實隆解帶爲贈曰汝我同公喪北來望塵慟哭匪直我私悲民無祿今日何日再登公堂我酹一巵以告哀傷

祭惺泉先生文

維年月日門生具官某謹具果脯之奠南望百拜哭祭於故奉訓大夫戶部員外郎惺泉先生陳公之靈曰嗚乎先生何遽止於斯乎先生有表俗之規而不當師帥之任有理人之才而不當剸斷之司𨿽通融變化少著於會計之地而其經國之略惠民之術固未嘗得以大施也嗚乎先生何遽止於斯乎𨿽然先生忠信在鄕閭文雅在朝寧聲名在甲科政迹在郎署奉使北南所至獲譽使天少假之年則今名臣之錄先生亦可與矣而況所謂金紫者又何足語邪寶也不敏蚤歲執經遊於門下𨿽業在程文然誨廸之餘則惓惓以爲已相期而進取利鈍之言不惟不屑亦所不暇朝漸暮摩日積月化寶𨿽未足稱於胡公弟子而昔人所謂抗顏爲師者先生眞能方駕矣旣而鄕廷二試皆獲同登朝燕出入無往不承中間領郡於外睽間幾何而書使逺通聲音顏色蓋嘗著於墻而參於衡也比獲同官戶曹自以再侍爲悅而先生又使於越矣憶當別時登髙臨水跽進一觴二三賓僚實鑑在傍躍馬追送南望彷徨曷其柰何遽異存亡嗚乎哀哉寶始聞訃爲位以哭革帶布袍踰月乃復惟心之喪恆抱於獨嗚乎哀哉塟不臨穴殮不慿棺乾坤茫茫道路漫漫我懷先生心焉悲酸傳家有經繼體有子人云先生死猶不死先生有靈尙慰於此嗚乎尙饗

祭成國公文【爲戶部諸司同官作】

惟公元勲之族舊國之封歷事三朝世濟貞忠亹亹其勤翼翼其恭罔富在家罔貴在躬昔我先帝知公自衷乃謂金陵今之鎬丰命公畱後詢謀僉同漢隆太傅周重元戎公拜稽首渡江而東祗謁祖陵退修治功我潢我圻我兵我農有法以制有量以容武是用戢文是用崇越我耆耇越我兒童曷徳不頌曷令不從愛曰慈父敬曰宗工天子萬壽惟公有終東郊之政南國之風三十餘年勿替益隆時勅歲賜申命以庸天明我眀天聰我聰人方庇依天乃隕公公計北來震動九重臨朝慨然輟其鼓鐘爰議嘉謚爰營幽宮公則無憾斯人之窮某等情違臨穴神懷折衝薄奠一觴爲國興恫

祭張中丞邦鎭文

嗚乎鞠躬盡瘁死而後已古人之言公無愧矣方公東行疋馬單旌疆埸千里倚公爲城公竭心精不少暇逸眾興則興眾息則息公治於垣圖惟久安垣未克就公乃蓋棺公有經綸公有節槪公論攸同國史當載惟我數人辱公相知哀不及文述此哭辭嗚乎尙饗

祭工侍楊公文

維弘治十有三年七月七日江西按察司副使無錫邵寶領勅督學東過淮上奉謁故嘉議大夫工部右侍郎楊公墓下謹用只雞鬥酒再拜而奠之曰嗚乎我之別公十有一年公沒公塟我非恝然我懷公徳有如長淮滔滔其流日往日來公實知我我奚報公一拜公墓我懷無窮嗚乎尙饗

祭太師謙齋徐公文

維年月日中憲大夫江西等處提刑按察司副使門生邵寶謹以牲醴庶羞之奠敢敬祭於少師兼太子太師吏部尙書華蓋殿大學士贈太師左柱國謚文靖謙齋先生徐公之靈曰嗚乎公在館閣四十餘年居臺輔者爲四之一宅端揆者又十之五其於天下不動聲色而濳回黙運大有所補也蓋吾嘗迹公平生而求之往古矣魏公明習房相善謀歐陽好士文正先憂具是數徳而持之以坦坦而終之以休休用能上謹其謀猷之入下善其播告之修故寛而有制天下皆知公之徳犯而不校天下皆知公之心至於從容啟迪澤被天下者天下之人未必無知而知之或未能深也寶生也晚幸及見公禮部之舉公實爲宗引掖奬誨無所不至而猶自謂有愧於王文端之風此寶所以愛公敬公而終古無窮者也公之南還寶實送之歲月幾何而公至於斯矣嗚乎哀哉別公有賦哭公有詩登堂酹公侑之以辭伏惟尙饗

祭一峯羅先生文

維弘治十六年歲次癸亥十二月庚午朔越十五日甲申江西提學按察副使常郡邵寶謹具果脯之奠遣永丰縣學敎諭某致祭於一峯先生羅公曰我懷一峯三代遺材範我馳驅百僨不回公之議論風飛雷厲公之文章川流嶽峙公心何如白日靑天綱常一疏君子予焉公髙者懷公奇者迹臥云飡霞漱泉憩石廷儀爲鳯郊踣爲麟我願執鞭莫起其人凡我敬公實自童子再拜公堂有淚如水尙饗

謁周朱二先生文

維弘治十有四年六月丁丑朔越二十五日辛丑巡視學校江西按察司副使後學常郡邵寶至白鹿書院敢昭告於道國元公濂溪周先生徽國文公晦庵朱先生道喪千載孰起以承元公其元文公其貞二公之學世方師之迹其講寓實久於斯人以類聚理以言章肆寶忘陋與眾升堂讀公之書尙求公心玆山實髙玆水實深公如有靈睠玆舊逰惠我光明以永公休謹告

宗儒祠始祔諸儒告周朱二先生文

惟二先生繼起於宋再闡斯文惟玆洞境皆嘗過化學者宗之百世允式祠曰二賢詞若流寓甚非吾人崇重之意再考文公之時實多髙第弟子相從於是而祠無祔位亦爲缺典今擬更祠額爲宗儒祠仍設蔡沈以下十四人神位祔於二先生之堂敢用告知然後行事謹告

祔祠祭文

惟諸儒事我文公逺宗我元公嘗至斯院摳趨堂壇義得祔祠今奉主就列謹陳釋菜之儀告於二先生以及勉齋黃先生九峯蔡先生三山陳先生三山林先生洞長張先生宏齋李先生西坡黃先生厚齋馮先生梅坡彭先生桐源胡先生彊齋彭先生義卿呂先生月坡呂先生洞正周先生伏惟尙饗

攺白鹿先生祠額文

維玆洞之創實維李公洞有公祠報本反始合於禮經顧泛而弗專義則未當某也視學至此敢憚玆一舉哉爰卽舊祠祠公於中其諸嘗從事是洞者以代列焉謹告

長至日南安道源書院釋菜周程三先生文

維弘治十有六年歲次癸亥十一月甲子朔越二十五日戊子按察副使後學無錫邵寶敢昭告於濂溪先生周公明道先生程公伊川先生程公惟我周先生衡人也兩程先生洛人也地之相去數千餘里而乃授受於此天作之會中興斯文夫豈偶然之故哉嗚呼仲尼之道天地也否孰泰之仲尼之道日月也晦孰明之三先生之功於是爲大矣故凡過化之地莫不慕而祠之況授受伊始如南安者而可後乎某也愚陋幼學壯仕夙仰止焉今者承乏視學再至玆郡適當陽復之候謹率諸生祭菜祠下嗚呼獨復之難久矣惟三先生尙矜其志而惠相之謹告

寧州謁周濂溪先生祠文

惟公繼絕往聖登我後學爲世宗師凡公過化神靈攸睠惟我章逢嘉樹之思寓於庭艸實惟秉彛無間逺邇肆某不敏承乏學事行視郡邑謂南安爲公傳道之始也於是有書院之葺謂九江爲公終焉且葬也於是有祠墓之治有祀守之圖謂南康袁州爲公所嘗宦逰也於是有白鹿之奠有宜春之謁仰止髙山作我同志非敢爲諂玆至寧州覩公遺化如坐光霽焉謹率諸生酌水薦毛竊附古人祭菜之義惟公不鄙其昭臨之謹告

祭傅文穆公文

維年月日具官某謹具果脯之奠遣臨江府敎授某敬祭於大宗伯體齋先生傅公之靈維公立朝餘三十年巨人長徳時無間然博推詞林精著史局公稱禮闈忠效經幄旣陟宗伯復領宮端元良之輔其愼其難大宗載遷僉曰惟允曾未再期而公遽殞嗚呼哀哉寶初登廷公在執事於文字間與我國士公生我知公沒我悲非我私公天下咸思之尙饗

祭丁提學玉夫文

維弘治十有六年歲次癸亥十月某朔十七日某甲子江西按察副使友生無錫邵寶謹遣南昌府學訓導董遵以醴脯之奠致祭於故廣東按察副使吾友補齋丁先生玉夫之靈而哭且言曰嗚呼溺者古之所不弔也玉夫乃死於溺溺其身甚矣舉家溺焉而僅遺其一子水哉水哉何太濫於玉夫也哉吾嘗觀玉夫之平生譬之於水其瀕於溺者蓋屢矣吾略言之而玉夫聽焉昔在成化乙已玉夫以進士官中書嘗因星變疏陳十事先是見素林公以論建寺張后府兼素以救見素先後下獄玉夫危言繼之眾謂或有濡首之凶賴先帝明聖玉夫得無罪此其瀕溺而免者一也玉夫謫普安不便其水土眾謂玉夫濡尾之虞縱不在近亦必在久旣而今上卽阼移判廣信此其瀕溺而免者二也玉夫在廣信若干年轉知興國又若干年方其勞於州郡吏陵民梗中遭兩喪貧病憂辱百患備極衣袽之戒蓋兢兢焉而玉夫無恙此其瀕溺而免者三也及今一歲兩轉視學嶺南蓋出險脫危而超於困君子曰三年大國之賞庶其在是而乃眞死於溺嗚呼哀哉向也玉夫溺於世途則王三原援之倪文毅援之非爲玉夫爲天下也今溺於水亡其身以及其家乃無一援之者或謂世途險於山川豈其然哉𨿽然玉夫之心固不溺也耿耿者存將托神江湖以指天下之迷乎將假澤星漢以潤天下之枯乎抑將樹靈砥柱以鎭天下之流乎玉夫有知當感於吾言矣西望長江東臨太湖天下之水一也壇位其間玉夫其不夷猶中洲揚靈來卽邪彭蠡淸波吾聊挹之敬酹玉夫於途耳惠泉一勺傾我心曲尙伺他日也嗚呼哀哉尙饗

祭錢希翁文

惟君之學始於庭訓中乃自力闔開橫從至晚而極事識其大趣適其眞鶴在靑田一鳴驚人無懷其心周孔其夢桓文之事時亦口誦品藻折衷與眾異同侃侃皇皇有國士風野服山巾肆玩寄傲富不可求從吾所好厥或用之備顧參謀當有微言明哲所收書變於顏詩變於李楚人之騷亦自成體寶之在校資君實多所不知君人謂我何渙然之亭月來旬往鄙懷區區爲君而廣萬卷一堂淸晝緑陰君之望我實逺實深表俗經世先義後利手書勤惓心以爲識新安之別十有五年僅能再會而君不可延矣嗚呼哀哉凡我欲言筆未能盡千古之期於我傳信廬山之陽有堂有壇遲君不來江濤夜寒君墳於何湖濵軍帳逺寄一觴酹之黃壤

祭蒿庵兪先生文

維年月日門生江西提學按察副使邵寶謹以牲醴之奠遣從弟珠昭告於故長興敎諭蒿庵先生之靈曰嗚呼先生已矣寶不肖摳趨先生之門於今三十年先生敎寶精深之義而寶以粗淺負之先生期寶逺大之業而寶以近小負之先生猶不我棄故自諸生至於有祿未嘗一日不欲激昂而使之前也先生之於寶可謂至焉爾矣惟成化癸卯至弘治壬子十五年間寶於先生三別三見當其見也則不勝喜及其別也又不勝悲情以恩深義以道重無足怪者庚申冬寶領江西之命道經吾鄕而先生在長興不得一見比南行至平望遂日夜兼程走三百里往謁先生先生飲我食我敎我如昔至夜分始寐越明日晚乃拜別去執手溪滸各泣不已嗚呼孰謂此別遂爲千古之永訣邪自時厥後先生屢有書示輒以請老爲言寶謂長興去錫不逺先生敎化方行不宜遽去屢書沮之今年夏聞先生歸自長興賀啟始發繼聞先生疾病方將遣人候問而訃音至矣嗚呼孰謂千古之訣乃在長興之溪滸邪聞訃之日寶視學吉郡有璽書在弗敢位哭悵罔數日哀至淚流幾廢人事聞塟期且廹不得奔走執役謹承治命述事作銘今用附上謹此告哀伏惟先生鑑之尙饗

祭匏庵吳先生文

嗚呼公在天下爲文章伯爲道義宗冠冕立朝而凡號爲士者莫不想慕其風如是者餘三十年而吾人之望猶未窮也嗚呼哀哉寶嘗觀夫世之士其詞其行華常有餘而實則未足流之成風習之成俗膚末紛紛病我耳目不有君子大雅誰屬此寶於公匪直慟吾之私而實爲天下哭也論公之大功在史局忠在經筵儲以貞傅制以典傳曰徳曰言溫乎粹然宋歐陽修漢司馬遷祕閣之上朝夕周旋濳消黙助厥功懋焉蓋不必秉鈞宅揆而後爲專也然聖心眷注終焉罔替旣進崇秩復錫嘉謚世祿載頒爰及厥季相古名臣公亦可謂之遭際爾矣寶也甲辰門生也發榜之日公在南宮特舉姓名惟玆一言終身是銘二十餘年幾登公庭與其進也且要其成以淵以裕以介以貞公教厚矣而寶也劣則罔克承海月之庵玉延之亭宛然在望而莫覩儀刑矣此則所謂吾私者而亦天下之情也嗚呼哀哉

祭陳方伯晉庵文

嗚呼公在考功最殿明允𨿽居郎署眾惟公凖公歸省覲玉佩璚琚接其徳容儼乎煦如公於典章有意明習亹亹緒言當務之急公參閩省遄執其衡可可否否列郡仰成公時未老請致其政再而許之公拜休命公在林下十有五年公徳如石公心如泉與公寅寮多躋臺閣日夕嘯歌孰與公樂公壽望八有子成童後事旣托正寢而終寶之知公實自早歲期我者深我是之佩別公赴浙歲月未多訃音忽至傷如之何襄事何時逺莫能與我懷悠悠如水東注嗚呼哀哉

祭談萊州文

嗚呼秋云公已矣我實銘公而未盡公公之政行有儒者之風柰何乎施而未終吾斯爲斯民恫也乾坤茫茫其奚窮邪公之學老而不已豈惟今之人難之屈指古人如公者幾載觀古人或經以師或史以吏或詞以俳其究也藝孰能窮原貫我道器公則亡矣此吾所以悼焉而至於洟涕也公之徳云我銘斯云誦以奠公九原其有聞乎嗚呼

謁於肅湣墓文

寶嘗論名臣於正統景泰間劉忠湣惇君臣之大義章恭毅明國家之大紀於肅湣建社稷之大功皆所謂願爲執鞭而不可得者今也守官浙藩實維肅湣公鄕邦謹用酒脯奠於墓下惟公鑑之

祭彭少參文

嗚呼君來幾時而遽去邪君之來也湖南之民謂君必以敬獄之心爲惠民之舉如七八月之間大旱而雨今也不然君之魂气果何許邪君才則敏君徳則淸溫溫其恭乃君之情君位於朝下大夫列奉使南畿其聲烈烈君止於斯孰其爲之我輩知君曷勝其悲丹旐翩翩南指閩海我酹一觴申以永嘅

忠定祠奉安告文

維年月日後學都禦史邵寶用古祭菜禮敬告於宋丞相特進觀文殿大學士贈太師謚忠定梁溪先生李公曰維公閩宗錫產受靈玆泉歌哭釣逰與山周旋我讀公書尙論其世文獻猶存傳狀志銘君子謂公諸葛其心忠貞宏毅超逸古今維鄕先生沒祭於社我獨懷公作我精舍瞻彼菉竹如將見公秋水春芹有來淸風尙饗

祭許兩峯文

嗚呼兩峯其果無聞邪兩峯之間有白者雲飛爲君車止爲君墳孰得而分所可分者其翰與文其在君也其餘芬邪昔與君別潮江之濆我心如水日維東奔夫何數月乃遽弔君君歸何時我招君魂魂來孤山淸酒在尊

告宋尙書文

維年月日具官某謹遣署郎中崔旻以特羊之儀祭告於前工部尙書宋公之神惟公建議於永樂間堨汶入濟分流北南以成漕渠前後累年乃克有濟功在國家歷代旣久傳聞寂寥識者恨之今朝廷用言者專祠殷祀肇舉於玆寶以運舟阻厄承命是圖惟玆南旺淺涸人力孔艱惟公惠顧我漕尙黙相之俾無膠滯我責旣逭公亦有永譽哉謹告

代太淑人祭姊文

維正徳七年歲次壬申九月壬申朔越二十九日庚子歸邵氏妹封太淑人過氏某謹以柔毛剛鬛之奠遣男戶部左侍郎寶婦封淑人顧氏哭祭於我大姊楊孺人之靈曰嗚呼我姊之壽踰七望八不爲少矣然鄕閭親黨尙有期耊而未艾者姊獨何爲不彼如邪昔我孤孀恃姊如母痛定以思我心惘焉若有所失今吾老矣偕我子婦歸自宦途而姊乃捨我以去不得朝夕相聚樂此餘年嗚呼痛哉維我先父母生我男若女兄弟五人一姊二弟亡歿已久獨與姊埀白在世而居又相邇乃弗克相與以終嗚呼痛哉惟姊篤念母家壯老一致顧諸侄未見成立以吾心之戚戚知姊之不瞑也嗚呼痛哉𨿽然姊有一女已成貞節二子克家一孫應舉而一孫將繼之餘皆有歸姊亦可以無憾矣千古永訣在此旬日臨柩悲咽不知所云尙饗

奉安十賢祠祭文

維正徳七年歲次壬申十二月某朔越二日某甲子具官某謹以羞醴之奠敢告於劉宋司徒長史湛公【挺】唐尙書左僕射趙郡李文肅公【紳】唐隱士陸公【羽】宋國史編修秦公【觀】宋禦史裏行錢公【顗】宋無錫縣令焦公【千之】宋禮部尙書尢文簡公【袤】元逸士倪公【瓉】國朝義士張公【翼】國朝中書舍人王公【紱】曰維諸賢於玆山或沒而塟或生而逰隱顯異迹後先繼休惟昔有祠寂寥未續今求其人載秩號祝我山旣髙我泉亦深嗟我懷人如玉如金春采藻蘋秋薦黍稷其始自今惠我無極尙饗

祭陳平江文

維正徳七年歲次壬申二月丙子朔越十有七日癸亥戶部左侍郎前總督漕運都禦史常郡邵寶謹以果脯之儀致祭於故平江伯陳公之靈曰歲己巳予攝漕兮公總戎而與俱念轉輸之多艱兮胥夙夜以馳驅時姦宄方構虐兮遂誣公而及予公逺謫於嶺海兮予退卽夫裏居居數月維暮春兮公舟道於吾錫舉一觴以相唁兮釋驚悲於疇昔豈後命之弗虞兮猶縱觀於泉石相公度之安暇兮謂成公其在玆徵環賜於筮占兮指虔州以爲期越辛未予南徵兮復解後於南浦何信宿之淹畱兮各傷神於談虎朝京師旣戾止兮嘆天涯之修阻才晤言之一二兮胡遽聞夫訃音眾皆惜夫幹城兮矧餘情之尢深維公祖之爲勲兮夙稱秩於元祀失不逺而亟復兮公方圖報於嘉賜嗟此志之不可酬兮邈乾坤之無窮天有意其謂何兮予欲叩而無從臨繐帷以一弔兮寄長慟於悲風嗚呼哀哉尙饗

容春堂前集卷二十

