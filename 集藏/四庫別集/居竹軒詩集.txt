

欽定四庫全書

集部五

居竹軒詩集

別集類四

元

提要

﹝臣﹞等謹按居竹軒集四卷元成廷珪撰廷珪字原常一字符章又字禮執揚州人好學工詩不求仕進惟以吟詠自娛奉母居市廛植竹庭院頗有山林間意因扁其燕息之所曰居竹軒晚遭世亂避地吳中蹤迹多在峯泖故集中有卜居海上之作後竟歿於松江年七十餘矣其故人郜肅劉欽搜輯遺槁匯而刻之廷珪與河東張翥爲忘年友其音律體制得於翥之切磋者爲多而聲名亦幾與之埒劉欽常稱廷珪五言務自然不事雕劌七言最工深合唐人之體今核其集知欽所言尙非過譽而七言古詩淸華遒麗頗近姜夔一流亦自瑯瑯可誦惟五言古詩竟無一篇似不應全體遺佚或自知非其擅長遂不復作殆所謂善藏其拙者與

乾隆四十二年五月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●居竹軒詩集總目

卷一

操

古詩七言

古詩五言

卷二

律詩五言

律詩七言

卷三

律詩七言

卷四

絕句五言

絕句七言

●居竹軒詩集原序

成君原常之爲詩旣博取選唐中州而長之故發乎情者𨿽若憤慨思憂與夫婆娑暇豫也而無不深致其功焉余在廣陵時嘗與周遊乎山僧野士之寓或臨大江眺羣峯或升蜀岡坐茂樹未嘗不詩是作也其或風日之朝燈火之夕樽俎前而幾杖後未嘗不詩是談也方其索句𨿽與之論說應答而中實注思揣練有得則躍躍以喜一字或聱必帖乃已信乎深致其功也如此間嘗語余曰吾仕宦無天分園田無先業學藝無他能惟習气在篇什朝哦夕諷聊以自娛其閒逸非復求聞於世也仲舉深知我得不薦之以言而時出以自省乎余誼不容辭以跋涉世故未能一引筆也今乃不逺數千里緘所作居竹軒稿以尋宿諾焉遂爲書於編曰余學之大氐詩以法爲守以聲爲凖以神爲用故法貴整嚴法不整嚴則聲爲之散矣而聲貴諧婉聲不諧婉則神爲之黯矣而神貴飛動神不飛動則徒法矣三則猶持衡然首重則輊末重則軒惟適於稱焉爾若詩亦稱矣固平昔所深許者也又將焉告輒爲正誤五字且錄之而藏於蛻闇之竹素房河東張翥書

成君原常隠居廣陵養太夫人甚謹因不出求仕其所與逰多至尊顯亦莫有薦用之者四方士之過淮東或久畱或卽去必以君爲之依君周旋欵洽曲盡其意於是藹然長者之譽君好讀書尢工於詩比得其詩一編其憂時而閔俗憤世而嫉衰及其�也則有淩雲霞入霄漢糠粃萬物之興要皆發乎至情非有所勉彊矯揉而爲之者也李唐之世能詩者最多而工部貟外郎杜公爲甚豈非以其忠君愛國之意類詩人之思致君之詩蓋於是歟嗚呼杜氏所遭之時干戈搶攘生靈塗炭危若綴旒故其言之哀痛迫切殆不期然而然後世能知之者惟王荊公梅都官而已讀二君子之爲賦未嘗不掩卷而太息若乃憲宗之世命將相平吳元濟於淮右時則有若栁刺史表上平淮夷雅自以爲施諸後代猶唐之光眀今天子詔遣大臣出討首拔彭城旬日奏捷以君之才當效栁氏作上之朝廷以配江漢常武傳示於無窮不旣盛矣乎因書以歸之至正十二年孟冬五日臨川危素書

余向在廣陵識成君原常𨿽居於市廛而植竹庭院間綽有山林意趨扁其燕息之所曰居竹日與髙人碩士遊行吟舉觴悠然自得舉世務之可尙可慕者視之若浮雲惟意於詩五言務自然不事雕劌七言律最爲工深合唐人之體其交遊則仲舉張公爲忘年友載酒相過殆無虛日故其詩之音律體制蓋有得於仲舉者多焉擾攘以來飄泊南北復會於吳門與先生遊年已七袠余矣怡然與常時無異所作之詩視昔爲尢進而流離悲壯之態感慨激烈之情有不能自己者今先生己歿於雲間其全集未獲盡見姑以所得於吳中並昔年記憶者若干首乃得先生故人劉君叔讓彚而授之耕巖刻梓以傳甚盛事也故序其大槪於篇首云京兆郜肅序

古人評詩必觀出處之大節與其所遭之時而後人之賢否不離於性情文字之間已可見矣大抵治平之時其聲和而婉顯榮之人其气舒以安不然則太息於干戈擾攘之際者多迫切之詞呻吟於牛衣鶴垤之下者多憤激之態其去溫柔惇厚之教益以逺矣何足以垂於不朽乎往者河東張公仲舉以詩鳴於廣陵追而和之者有成君原常焉南北之士一時莫不稱讓其後張公被召入翰林躋顯仕所以黼黻聲猷詠歌所志者其境順而易而原常棲遲山林繼罹兵革年日以衰身益以困顧以忠厚之气發而爲和平之聲卒亦與張公相頡頏所謂逆而難者也余識原常於吳門觀其扁舟往來於洞庭笠澤之墟逍遙乎雲水之上凡所渉歷一寓於詩能揣練六朝之情思以入唐人之聲律變化尋常之言爲警拔之句終歸於適其性情勸爲忠厚而已夫豈置一毫窮欎不平之態於其間哉昔孟浩然一失意於眀皇猶不能忘情於篇什陸魯望在唐之季每寄憤於煙朝月夕之外若原常者𨿽不遇而終無憾焉其詩可傳而其爲人可知也丙午歲吳中鄒奕序

居竹軒成先生曩居廣陵與先君友善每侍談論不覺終日服膺請益積有年矣風塵澒洞各天一方後審先生寓雲間則已捐館哀悼之餘思先生平昔畱意詩什膾炙四方先生𨿽亡而有未嘗亡者存焉以余向所誦記及今收采於友朋者分彚成帙以壽諸梓嗚呼以先生之才之徳而肥遁夷猶吟哦自放樂乎天而不求於人者先生之志也至若晚年遭亂奔走艱難欝抑謝世使人若不能無憾者卷中所存莫不鏗鏘珂佩而追躡風雅與昔賢齊驅則先生又何憾哉謹以諸名公所序先生出處及贊詩之工妙者刻於捲端因述余所不敢忘先生者以綴於後中山劉欽謹識

●欽定四庫全書

居竹軒詩集卷一

﹝元﹞成廷珪撰

○操

題王彥龍藏三茅郎元隠墨蘭

登勾曲兮常良攬薜帶兮筠裳縶白駒兮空谷葆九鳳兮扶桑泛光風兮旣零雨水淺淺兮石楚楚望夫君兮不來悵淸風兮日將暮

○古詩七言

送周艸牕尊師歸廬山太平宮

匡廬之山仙所居銀河倒蘸靑芙蕖三千里路昔一往十八社友今何如向來匡君結廬處至今海月懸髙樹水流花落春復春洞府蒼茫隔煙霧西風蕭蕭吹短衣賣藥修琴不歸去潯陽潮落海欲枯幾時再得麻姑書桂風不跨林下虎回仙肯顧盤中魚幸畱神物守舟鼎近喜弟子迎颷車世間信有揚州鶴看汝乘之上寥廓晴窻須理白雲篇爽气仍開紫霞閣袖中寶劍且藏鋒彭蠡小龍方睡著

題婁仲瑛山居圖

近代幾人畫山水郭畀無人朱敏死後之作者徒紛綸得骨得皮誰得髓聞君掃卻山居圗令我見之心獨喜前山環伏似虎蹲後山奔騰若龍起緣溪艸堂星散居嘉樹陰陰雲旎旎豈無采藥古仙人亦有看書兩君子七十老翁居竹間老去胡爲在城市君如有意肯相過貌得滄江弄淸泚

送天長縣學教諭孫允誠任滿歸金陵

憶昔君方少年日文帝潛宮曾一識龍飛上天不可扳圗畫空餘兩奇石閉戶讀書三十秋一綫爲官十領職天長令尹莫我知苜蓿朝盤勝肉食三年官滿來揚州僦屋正近橫江樓門前車馬日如市談經講易皆公侯公侯滿座卽沽酒典卻篋內靑鼯裘鄕心苦憶長幹裏眀日君當渡煙水中山李桓文中雄乃是君之渭陽氏深夜再拜如母存故宅重歸令客喜豈無舊業問松筠亦有淸輝照桑梓靑雲熟路君何如白髮滄江吾老矣

丁十五歌

丁十五一百健兒如猛虎幾年橫行靑海頭牛皮裁衫桑作弩射陽湖上水賊來白晝殺人何可數將軍宵遁旌旗空倭甲蠻刀賊爲主西村月黒妻哭夫東塢山深母尋女屋廬燒盡將柰何往往移家入城府不是丁家諸健兒仗劍誰能翦狐鼠樓頭釃酒齊唱歌爭剖賊心歸釁鼓官中無文立賞功還向山東販鹽去

春夜曲

芙蓉樓前拜新月寶鴨微燻透銀葉吳山楚水送逺遊不管閨中照離別誰家玉鉤飛上天一似連環舊時缺缺多圓少將柰何一寸愁膓萬里結爲郎白薴裁春衣又恐月圓郎未歸

江南曲

吳姬當壚新酒香翠綃短袂紅羅裳二盆十千買一斗三杯五杯來勸郎落花不解畱春住似欲隨郎渡江去酒醒一夜怨鵑啼眀日蘭舟泊何處

戚戚行

戚戚復戚戚白頭殘兵向人泣短衣破綻露兩肘自說行年今七十軍裝費盡無一錢舊歲官糧猶未得朝堂羽書昨日下帥府然燈點軍籍大男荷鍤北開河中男買刀南討賊官中法令有程期笳鼓發行星火急阿婆送子媍送夫行者觀之猶嘆息老身今夕當守城猶自支更月中立

射鴨謡

阿儂手挽竹枝弓射鴨緑楊湖水東三三五五似學武一箭誤中雙飛鴻前船唱歌後船哭月黒湖中夜潛伏東海健兒不敢過人命幾如幾上肉老翁入縣前致詞夜夜全家猶野宿丁寧門戶且勿開眀朝又怕官軍來

哀老卒

白頭老卒衣欲穿日日織屨能幾錢點名去討海東賊別家泣上城南船自云十五入行伍掠陣爭誇力如虎賣刀買酒看升平六十年來不用武將軍醉卽騎馬歸猶散黃金教歌舞中原上馬賊更多白晝殺人誰作主我今老去死卽休白骨塡海何人收朝堂昨日下黃榜誰家年少當封侯

聞中原河決盜起有感

中原九月黃河水平陸魚龍吹浪起飛霜蕭蕭鴻雁來禾黍漂流桑棗死大風怒號揚飛塵白晝剽掠如無人官軍不誅海東賊縣吏乃殺西村民夜聞羽書起丁力老稚嗷嗷向誰泣我當六十將柰何扶杖淮南望淮北

題方方壺遙山古木圖爲桂元芳賦

千年老蛟方蛻骨蹇偃長身擘厓出山樵熟視不敢近似有雷霆護神物仙人來自方壺山何以寫此畱人間樛枝風動鐡交屈蒼皮雨澑苔斕斒薌溪先生讀書處對面髙標起煙霧會將用汝作靈槎八月因之上天去

熊松云畫秋林詩意圗送蔡伯雨道士歸上淸松云在淮陰今其來因見題以贈之就以柬送方壺隠者

松云先生江海客淮陰市中人不識驚風吹沙眼倦開枕上靑山歸未得上淸蔡君仙之徒邂逅同覓黃公壚飲酣脫帽忽大叫乘興爲寫秋林圗蔡君視之一撫掌筆法擬我方方壺我家山中舊遊處如此長松幾千樹仙巖隠者抱琴來鬼谷髙人喫茶去先生有意肯相從分與東頭一間茆屋住

辛卯秋旱已極至八月晦天大雷雨

八月晦日雷怒號大雨如注風蕭騷捷如鬼神撼山嶽湧出江海翻波濤屋茅平卷一重去河水忽漲三尺髙驚鴻翅濕飛不起散亂中澤呼其曹雲龍有意洗兵甲下與蒼生舒欝陶浮雲收斂赤日見天宇廓逺無纎毫歲年不逢亦偶爾吾將種麥耕東臯

裴氏二節婦之詩爲屯田房千戶作

昔年夫君死漳戍恨不從之泉下去有弟萬里負骨歸獲鹿原頭與封樹是時孤兒方學行天地容身復何處此心匪石石可移誓欲教兒如汝父兒成取媍身始閒一旦兒亡豈能顧婦姑相守到白頭至今不識門前路夫家趙郡知幾年鄕裏嘗旌兩節媍向來我識房將軍乃是節婦之侄孫歲時寧忘俎豆事水旱肯廢雲山屯忠臣烈女有如此千載義事輝髙門

送萬嘉會教諭之山陽

西江萬君頭戴笠淸時典教山陽邑王侯折簡不可招令尹之前只長揖深衣上堂開講筵衿佩鏗鏘如鵠立六經字字在所行要使儒風更俗習朝盤苜蓿甘如飴不羨諸公謀肉食人材作養期有成他日當爲教官式

湘江秋逺圖

蒼梧愁雲拂煙水日暮無風波自起何人吹簫作鳳凰髮披臨江迎帝子黃陵女兒情更多卻掩冰弦淚如洗千年遺恨人不知坐對空山疑夢裏

送李教諭避亂歸鄱陽

長淮九月秋風髙水怪百出生波濤吳檣楚柁不敢渡人命委棄如鴻毛山精白晝作鬼語野狐黒夜如人嗥縣齋博士最憂者中宵起聽荒雞號豈無彊弩射其上愁來磨損胸中刀平生讀書弗見用拂衣歸臥番江臯知幾未落季鷹後對客且放元龍豪束書三日先告別令我不樂心忉忉時運忽來烏可遏憂患卒至將安逃髙歌激烈不肯住衰栁何以維輕舠臨岐大醉意不已更過西家沽酒醪

四眀張文海母婁節婦詩

貞節之婦何代無大節直與忠臣俱髙風凜凜出肝膽皎如日月行天衢江淮喪亂復何有衣冠掃地悲窮途眼眀見此節婦傳胸中憤气爲之蘇夫君疾病有遺語身後之事當何如上有髙堂之老姑下有乳哺之二雛浮雲無根白日短黃塵有盡滄溟枯滄溟易枯日易短妾心到死終難渝夫君一去三十載二雛惸立今爲儒邇來世俗薄如紙撫琴南望空嗟吁爲臣不能報眀主七尺有軀空丈夫嗚呼七尺有軀空丈夫

半山歌爲余幹周隠君作隠君早歲江湖中有半山行槁三十年晚歸冠山終老焉

番陽臺上生春艸湖外之山爲誰好滄波日日送徵帆多少行人此中老翁昔少年初逺遊吳楚東南事幽討江海詩名三十年盡攬風煙入行稾歸臥冠山一半云知足由來合天道黃金似水供歲時白髮如霜照淸昊卻畱一半與諸君若个似翁歸亦早傍人錯比爭墩翁翁若聞之應絕倒

雪中歌爲王子中賦

王郎不知何許人一舟橫泛江之濵風淸月霽未肯出滄洲獨與天爲鄰洞庭煙水兩寂寞十年不見君山春北風三日雪大作掛席張帆以爲樂手中鐵笛吹紫凰身上■﹝敝上毛下﹞衣如白鶴拍浮滿載百壺酒奚足篷牕供獨酌剡中隠者毋相疑乃與戴老同襟期更闌酒盡雪未止趣棹欲返猶遲遲今夕何夕此乘興千載未必無人知

悲徐州

彭城八月風塵起數郡義兵多戰死良家子女復何辜盡作黃河水中鬼髑髏塡海幾時歸千古沈寃無處洗王師一日天上來虜船夜欲浮橋開守橋將軍不敢敵狂瀾倒瀉聲如雷三山回望平如掌野曠猶聞金鼓響軍中少年當封侯爭入轅門請功賞江邊老翁死卽休血淚沾襟空白頭

題畫史王夢麟捲

老翁窮居廣陵市四壁蕭然祗圗史題詩不博一文錢空瓦磨窮空費紙不如鄕裏諸妙年翰墨遊戲王公前解衣盤礡作山水一幅何惜千金捐何人最得滄洲趣麟也於今稱獨步狂吟寄興肯相過畫我東橋竹居趣

延佑三年東平申屠先生掾山南憲司行部夷陵毀曹操祠爲孔子廟歌頌賦論者夥矣後四十年餘亦賦一首

西陵歸來忽千古操也何嘗稱魏武黃牛峽口不曾來亦有巴人建祠宇巴人日日迎送神男能唱歌女能舞一方說是鬼姦雄血食依憑出巫語精靈托汝據荊襄魂魄何由歸鄴許今年偶值申屠君削吾尊罍徹吾俎茫茫窮壤復何之夜夜荒林怨風雨無顏可見山陽公有恨猶思茂陵土當時賊漢豈獨孤同日舉兵皆可數髙文一落在人間只得羣公削狂虜寄與扶傾濟弱人愼勿欺心背其主

題顧秀才藏舟中看月圖

放船晚作南湖遊一葫蘆酒當船頭白雲翩衣紫霞帔松風吹髮寒颼颼少焉月出景零亂散作百頃玻璃秋有月復有酒不飲令人愁謫仙在何許空塟靑山頭我家艸堂月更好何如返棹歸來休癡人不飲月亦羞素娥起舞我摘阮對飲豈必論觥籌千載與月同風流

送澧州治中王伯顏徵蠻詩

大風吹沙揚飛雲五溪白晝纒妖氛鼎民澒洞走無路何人靖難收奇勛捍城惟稱納太守殺賊惟數王將軍將軍行年未五十上馬揮戈勇無敵島夷振動江水翻日昃不令走一賊將軍亦是人中雄一日過我淮之東腰間寶刀血不滅提出歘忽生悲風樓船載得詩千首不羨黃金髙北斗刻向武林山上頭詩與英名同不朽

從軍曲

徵馬蕭蕭車漉漉年少兒郎新結束廟前無酒發行裝山路﨑嶇行未熟生來不識徵戰塵驕馬轉鞍車折軸徘徊相顧柰爾何丞相令嚴風火速妻子歸來哭倚門今夜�君月中宿

謝雪坡送饒介之鱸魚介之有歌索次其韻

松江之鱸長似人网罟未敢傷其鱗今年八月欲上市謝侯先得江之津筠籃息腳走相送侑以菊露之淸醇魯陰先生不得喫隔屋大叫呼西鄰庖丁迎笑老饕喜汲井洗出色勝銀篩香搗辣給爨婦去頭截尾娛眾賓吾儕醉飽謝侯徳此樂何啻千萬緡吳王鱠殘眇何許闔閭城外猶風塵太羹玄酒久寂莫世間滋味元非眞先生欲眠客且去勿論張翰爭羹蒓

奉書嶽忠武王詩集傳後

班師歸來淚如雨灑向北邙陵上土金杯不共半杯來旌斾已入黃龍府姦秦柄國柰若何世上英雄本無主誰人肯道莫須無嗟爾張公作何語一朝行殿受封功錫宴湖山看歌舞兩宮萬里尙龍沙泉下臣飛心獨苦臣家有子罪萬死臣心有血一斗許君王還肯北徵時畱釁中軍帳前鼓大河落日又風塵撫捲令人哭忠武

馬國瑞所題李龍眠畫赤黒二馬相戲卷子一軸索余題詩因題卷後

君不見項王烏騅如黑龍蹴踏萬里煙塵空五年乘之勇無敵七十二戰收奇功又不見白門赤兔來向東神物終屬雲長公百萬軍中刺名將疾如健鶻追秋風龍眠居士親貌得毛色意態將無同沙場無人白日靜平陂淺艸靑茸茸雙蹄直立如變化兩尾突起爭豪雄還君此圗三嘆息此馬忽去難再得江南異事人未知又見麒麟出東壁

題笠澤金伯祥橫山墓所之瞻云軒

踞湖之上幾千尺下有滄波通笠澤百年華屋與荒邱兩地相望淚沾臆親歿知幾年抱痛如一日孤雲飛處最闗情漠漠愁魂招不得魂之來兮云下垂月落分眀見顏色魂之去兮云亦空歘忽消沈竟無迹悠悠飛去復飛來孝子之心豈終極我家揚州好墓田老作江南未歸客天涯芳艸又春深夢裏還家作寒食

題張天民荊南精舍

溪有蛟兮山有虎欲往從之道應阻崩云墮地猿玃愁腥風吹衣髑髏語花開靜樹自爲春木落深林響如雨斬蛟烈士呼不聞騎驢老人去何許溪山良是村郭非撫捲茫然心獨苦日月徒爲晝夜賓江山本是興亡主先生歲晚早歸來還使居民有環堵

謝馮仁伯恵雙雞

可人送我雙鵾雞五色毛羽生方齊下堂呼兒解其縳意欲飛上茅檐棲山家得雞如得鳳寧與野雉論髙低吾將洗鼎試靈藥白晝聽爾雲間啼

六合郭節之聽琴詩卷

天下幾人彈古琴愛之不惜千黃金春雷上天霹靂死至今古調空消沈金徽玉軫久寂莫斷文剝落塵埃侵鍾期一去不復返況乃四海無知音松風泠泠白日靜山水定以娛衝襟無弦之趣世莫識悠悠千載淵眀心古人今人若流水善聽善彈能有幾六峯隠者吾故人得天下名亦琴耳

槎山歌爲胡云夫作廣西憲史云夫家於徳安之槎山累世矣至正十二年秋中臺計事回至廣陵聞漢上兵後山居亦蕩然已慨然思親而不可歸馮太守書槎山二字爲贈朝夕展玩姑慰其心因題卷後

淮水出自桐柏山東流入海何時還胡君引水種林木築室正在槎山間槎山淸空白日靜胡君意與云俱閒漢東一夕風塵起雲亦髙飛幾千里山間有家不得歸卻過揚州飲淮水飲之爲洗冰雪膓今我不樂思故鄕驅車眀發渡逺道廣海又在天一方思親恨不歸來早夢中祗說槎山好他年歸隠奉親歡白頭同向槎山老

劉商觀奕圖

茅生絕藝天下無何以刻此觀奕圗劉商見之亦驚倒神妙似與龍眠俱松陰對奕者誰子豈非甪裏園公乎雲綃霧縠古冠佩童顏雪項滄溟枯野樵旁立太癡絕歸來始覺仙凡殊斧柯竟化作塵土世間甲子眞須臾老夫只解飲醇酒一著輸贏曾放手市廛有地寄閒身卻覓南山橘中叟

題墨梅卷子

千年老枝生鐵色雪魄冰魂誰貌得三生石上見逋仙獨鶴歸來楚云黑何郎垂老客揚州花前勸酒仍風流江城吹笛月未落夢回一夜生春愁

題蘓昌齡畫秋江送別圖贈湘中江可翁

白沙江頭水楊樹正是秋風送君處海門日出潮欲平把酒娛君君不住楊公廟前聞鼓聲多少行人此中去江子於今空復情干戈滿地兵縱橫丹楓葉墮山鬼嘯黃竹叢薄饑鼯鳴湘中有家不得往時對此圖雙眼眀

李長卿遂樂軒

遂樂之軒何所遂我識軒中主人意十年江海早歸來願受城南一廛地男婚女嫁及此時婢織奴畊供卒歲閉門不出心自怡阿孫撰杖行相隨緑陰無塵白日靜饑飽捫腹看花娛遊魚在藻弄淸泚好鳥當戶鳴髙枝幾人適意有如此樂乎天命復奚疑

宋君瑞存恕堂

故家獨見宋先世文采風流一儒素向來松雪寫如心題在南堂樂居處門前求藥日紛紛或有無錢亦持去子孫傳之將百年積券如山不知數君爲郡馬幾葉孫復戒諸郎祗存恕九街正爾黃塵深杯酒對面干戈侵營營苟苟者誰子一毫奚啻爭千金傍人笑問爾何以平生苦自如吾心還君此卷三嘆息坐隅自寫爲規箴

沽酒行

街頭酒貴不可沽渇吻甚欲吞江湖手持靑錢宛若畫家僮走徧東西衢南橋沽來不滿斗就坊買得烏雞雛烹雞開酒忍獨酌可人好客難招呼今宵醉飽坐復醒燈前不用兒孫扶

兵部危太朴郎中家於臨川雲林山上請方方壺作雲林圖太朴索詩賦此

宇宙有此雲林山三十六峯如髻鬟雲林先生讀書處長松芝艸非人間白雲裁衣亦自足靑精制飯何曽慳朝光空蒙起舒眺人迹迥絕窮躋攀靑天蕩蕩海月出照見先生冰雪顏惟有方壺契幽眇貌得彷佛來塵寰宮中聖人正問道布衣召入蓬萊班玉堂給札縱揮灑金櫃啟鑰煩修刪於今聽履上霄漢聖人未放先生還山中喪亂復何有飛瀑落澗空潺湲靑林鳥啼野花發白晝虎嘯松風閒朝廷宴坐見圗畫亦應懷我雙佩環方壺生在何處胡不同來玉京住魚龍夜落河漢秋卻泛靈槎共歸去

二月二十日同李希顏遊範文正公義莊登天平靈巖山希顏有詩因次韻

闔閭城外艸芊芊桃花杏花紅爛然物華兩岸眼零亂畫船春水如登天棹歌卻轉橫塘去山寺鍾聲日將暮長松夾徑風冷冷曽是先賢舊行路老禪蔬食作淸供畱宿白雲最深處瓣香復拜忠烈祠巵酒誰澆洛陽墓淸談朝士亦東來白髮野翁猶北至曉乘竹轎度羊膓地豁川平還散步蘄王墳上無紙錢卻讀殘碑不成句一羣山鳥自驚飛無數野花空媚嫵此中俯仰二十年一廢一興皆可舉濡毫拂石重題名搔首臨風謾懷古人生身後可柰何欲乞南峯一壞土山靈有意肯相容書券便當酬地主

夜泊陳店舟中寫懷兼柬雲林髙士時張孟膚同舟

葑門曉發吳淞船手把傳符津吏前五年別家走未已素髮蕭蕭垂兩肩小龍江頭舊遊處東家西家爭招延匆匆會散等過鳥風吹湖水春無邊雲林髙士獨不見倚篷四望心茫然驚湍疊浪豈作惡渚花江艸仍爭妍夕陽收港泊陳店入市買魚燒荻鞭蓉城公子今最賢賦詩行酒能周旋一談一笑燭欲盡野戍不聞鍾鼓傳卻憶山中小兒女如此眀月應未眠

醉樵歌

朝亦不采薪暮亦不采薪蓮涇賖得沽酒家入口滑辣香且醇一飲三百錢再飲五十文興來連欲醉不得一醉已判三千春狂歌還容木客和大叫豈怕鄰翁嗔生來無田種秫米亂後有地披荊榛山花野艸揷滿笠兒曹錯�芻蕘民王質不飲酒也是癡仙人爛柯山在何許一局殘棊自今古當壚主人休索錢酒債尋常何足數醒來隨處束薪歸卻賣靑錢送還汝

和楊孟載春愁詩原韻錄寄楊鐵崖

小牕病酒厭厭臥春色三分二分過仙人謾織藕絲長金銅難補菱花破花間蛺蝶已雙飛葉底靑梅才一个彩筆題詩人未歸愁腸一似車輪大

長江送別圖題送周平叔之通州丞

福山蒼蒼倚天碧狼山巉巉生鐵色兩山當江作海門力盡神鞭驅不得滄波萬里從西來楚尾吳頭天一壁陰風轉地鯨怒翻黑霧連空龍起立來舟去楫不敢動袖手傍觀惟嘆息扶桑浴日飛上天百怪潛消杳無迹水光鏡淨山亦佳目送雲帆髙百尺靑霄要路君旣官白首窮途我猶客煙中隠隠見孤城令我思鄕心轉劇驪駒歌罷將柰何倚杖江南望江北

張士先雙桂堂

淮南叢桂天下無張侯堂前生兩株淸陰嘗棲白顧兔樛枝並立靑珊瑚侯也生兒有如此丹鳳之雛驥之子素衣老仙天上來搗熟玄霜先贈爾

○古詩五言

題賀畊叟晚香亭

陶翁本愛菊屈子亦餐英兩賢天壤間千古淸風淸翁乎飲輙醉子也空獨醒何如賀狂客不羨身後名中州有沃壤喪亂不得畊種菊數十本得酒還自傾自歌仍自和烏烏作商聲陶然有餘樂聊復全此生

賦得龍門恭送張徳常同知之嘉定任

來龍起西北萬古壯此門日月互開闔風雲恆吐吞龍來海欲立龍去天爲昏至今兩絕壁上有波濤痕張公東海客邀我坐石根仰瞻泰宇淨俯瞰靈�渾神物固莫測目擊道乃存歲旱當用汝霖雨淸乾坤

儀眞向有館驛久廢船馬俱無使客不便省委宣使梁克誠振治一新粲然可觀諸公有詩題贈因題卷後

昔遊鑾江城曽過鑾江驛庭廡閴無人蕭然艸盈尺饑鳥噪前楹羸馬臥空櫪乃知江南民於焉久當役傳吏苦誅求日夜星火急使者旣旁午箠楚復交集省城若有憂選官爲蘇息梁君英妙年力可事繁劇朝迎南臺官暮送北省客髙馬馳若星大舸宻如織宿獘一洗淸長才世難得和气回閭閻光華照原隰老夫作此歌奚足頌其徳豈無觀風者傳之上京國駕言當趨裝秋霄起雲翮

雜興三首

野蔓被長阪秋花翳前林登髙望孤冢涼露忽已深團團日東出瞬息還西沈吾親不可見衰涕沾衣襟徘徊未忍去玄云生夕陰

遙遙煙中城旗幟互眀滅大風揚飛雲悲笳隠空堞獨行臨大河足力稍衰歇褰衣欲涉之水深不可涉吾生將焉歸誰與作舟楫

夜坐竹林下仰視天茫茫浮雲起西北眾星黯無光羣鳥昧靈性胡爲思南翔良辰忽變易志士徒悲傷願爾保素節何勞怨淸商

賦樗杜之詩一首送大歳大徹二位上人歸日本國樗杜之上人自號也

東海有樗木托根扶桑邊扶桑不汝棄屈曲枝相連上拂火龍馭下陰神鰲淵念彼擁腫物豈無人所憐歳公見之喜日夕相周旋手執天地鑪巢居在其顚朝持祕宻咒夜坐淸淨禪我欲従子去一笑三千年

居竹軒詩卷一

●欽定四庫全書

居竹軒詩集卷二

﹝元﹞成廷珪撰

○律詩五言

上丞相多爾濟國王【浙江省】

太祖開中國元臣起朔方八荒歸版籍千載際眀良奕世兼茅土聞孫列廟堂白麻新命相紫誥舊封王鏤玉爲符契鎔金作印章旣徵扶社稷仍賚理陰陽遼海風塵靜梁園艸木芳精忠存北闕化澤被南荒翠織龍衣宻黃封蜜酒香三吳歌盛美百辟仰輝光士已歌麟趾人爭覩鳳凰小儒狂斐在有頌繼甘棠

瑞麟圖至正己丑夏五月麟出泰興縣張村村民箠死之縣尹馮君寫爲圖請以賦之

麟也嗟如此天乎涕獨零江間消間气天上失機星異瑞遵三代嘉祥冠四靈拳攣宛馬足彷佛野麕形髙塜云猶白空林艸自靑無由歌一角宜爾壽千齡同本時方驗歸和世未聽東川唐故事西狩魯遺經謾托犁牛子虛期紫鳳翎羙玆賢令尹見此古儀形畫擬功臣閣書歸太史銘觀風有使者還與上眀廷

題劉孝子傳後泰州海陵縣劉子彬性孝友與諸弟隠居讀書畊以爲養曲盡其道親喪塋葬有異色蛇見又產連理木人以爲孝感狀元陳祖仁記其事司業江存禮因作劉孝子傳爲題其後

好在劉眞士家居海上村義風今益振徳望老逾尊譙國讀書裔吳陵孝友門白頭共子職粉骨戀親恩養志兼甘旨承歡適凊溫難兄復難弟賢子更賢孫聮彩香凝席鳴塤酒滿樽秋田分黍稷曉柵散雞豚忽抱終天恨同招九地魂苫茨忘夜寢飦粥廢朝飱手澤疑如在音容儼若存斷雲丹旐逺良夜漆燈昏畚鍤隨傭作衣裳積淚痕異蛇成五色嘉樹托孤根活水流芳澤新塋啟慶源已終喪次禮猶奉夢中言善行能相感鄕評未易論名應動冠冕心不愧乾坤芝艸秋猶盛荊花晚更繁門閭待旌表會見薄夫惇

奉題李秋谷平章存日寄其叔父李同知安書後兼敍其實

秋谷文章在淸風四十年先朝眞宰相平地舊神仙逸气雲霄上榮光雨露邊印章封一品楮幣賜三千憂國惟心切匡時見節全回咨還內藏知足契皇天憶自攀龍去曽如抱虎眠過家期上塜謝病請歸田季父何時會安書逺道傳喜看親族貴仍願弟兄賢妙畫何森若眞情亦靄然封緘題日月光彩照山川未數甘棠笏宜書汗竹編子孫湏寶祕什襲永綿綿

王彥芳禦史所居之堂曰繡榮諸公詩題卷末

上國疏恩重中臺拜命初兩朝司內府十載奉宸居甫歷參謀選俄膺禦史除天機織文綺月姊繡華裾獬豸冠偏稱麒麟錦不如羽標金鸑鷟花隠玉芙蕖六轡靑驄馬雙輪白鷺車胸蟠五色綫腹槁萬言書被服身何忝彌縫志必攄芬芳流簡冊光彩照門閭退戶香煙裊垂簾化日舒小山蹲怪石活水灌淸渠昆季年皆妙公卿駕不虛謾誇貂作帽寧羨豹爲袪庭訓言猶在鄕情禮未疏每蒙招宴集詎肯棄樵漁鶉結慚無褐蝸藏僅有廬深期換朝服紫帶暎金魚

賦長律二十二韻題吳江郭州判索送謝太守詩卷

持節吳江日分符檇李辰雙螭交赤幟五馬挾朱輪凍雨連淸道靈風動灑塵字民親若子破敵捷如神水寺題詩徧田家問俗頻鶯花苕霅曉煙樹洞庭春是處歌龔遂連城借冦恂湖山當大郡封壤接比鄰在昔京都富於今府庫貧三苖空掠地百粵阻通津赤縣傷凋瘵蒼生受苦辛髓枯膚未剝病亟气難伸畫省持衡鑑烏臺列縉紳談兵猶辯士獻策尙從人間世才難得如公孰與倫撫時先愷悌起廢莫因循城築工尢大田毛賦必均燼余驅瓦礫兵後翦荊榛恵化仍多舉禎祥或可臻鑄錢資國費賑粟散倉陳和气隨天轉輿情與日新斐章書令徳史筆待詞臣

故湖州路同知中憲郜公子敬挽章

昔日趨烏府君年正黑頭家承今閥閱世出古諸侯夙有登車志仍多爲國謀浚湖陳上策平冦借前籌澤國波瀾息蠻江霧雨收遙知鷹隼擊曽與鳳凰遊跋涉三千里勤勞五十秋臺評通北闕士論溢南州廣海綏南服湘潭控上游三司勞贊畫兩縣起歌謳別駕恩初下朝堂禮更優上書才告老拂袖卽歸休樂矣陶潛酒飄然範蠡舟春田苕水近夏屋弁山幽潔以蘭爲佩輕堪竹作兜兒官從此大孫孝復何憂一日音容隔羣公涕泗流西軒情脈脈東勝夢悠悠芝室人千古花蹊土一壞眀公發潛徳勒石表林邱

題郭行簡照磨所有具慶堂詩十六韻

上國疏恩重髙堂衍慶新世當淸化日家有白頭親綺席團圞處朱門富貴春兒孫紛滿眼夫婦敬如賓偕老期千載生年並八旬閫儀仍肅肅庭訓尙諄諄食舉齊眉案花簮折角巾賢郎登仕版碩徳動朝紳盛事諧占鳳佳辰紀紱麟同稱壽觴滿聨舞彩衣頻斸雪供靑筍開冰出錦鱗孝心應盡力祿養必殊倫自古稱三樂於今復幾人芬芳流簡冊光彩照鄕鄰京兆看前軰汾陽恐後身眀年兩封爵頒誥下楓宸

送郭仲安貢察院

棒檄上京華淸才素共誇封章不起艸健筆自生花燕市千金馬天河八月槎看君冠獬豸好爲觸姦邪

登多景樓懷惟心上人

憑髙望不極多景復多愁落日隨天轉空江入海流漁樵何處老兵甲幾時休卻憶惟心叟題詩在上頭

六月八日

世事今如此吾生可柰何海東仍盜賊潁上復干戈苦雨朝逾急陰風夜轉多白頭無�策對酒獨悲歌

送潘仲眀醫諭之泰興

舟行三百里直到縣門前不請居官俸多收賣藥錢年丰沙米賤江近网魚鮮莫起歸來興於今令尹賢

劉莊

劉莊久不到艸樹欝蒼蒼野艇買瓜果村坊羅酒漿水生沙井淺潮上鹵田荒時共西淸老登髙望夕陽

曉出錢塘門

出門聊適意艸樹碧紛紛一雨破淸曉四山生白雲僧樓緣嶺出樵徑過橋分眀日重攜酒來澆和靖墳

齋居

曉起坐終日無人扣竹扉柿因風落早菊爲雨開遲稚子能賖酒鄰翁許借詩白頭無別計空負聖眀時

登望江亭

長江不可極岸幘獨登臨潮信自朝暮山光無古今碑亭流水涸輦路積苔深欲寫興亡恨西風萬葉吟

寄吳寅甫

山館殘花歇江樓暮雨餘長歌畱客和短札倩人書露葉懸靑蔓風簾隠碧梧夫君隔河漢涼夜月生初

寄慈溪普天澤監懸

聞說慈溪縣官閒地更偏兩潮來海錯六月刈山田曉塔天童寺春帆日本船何時瓊樹底花夕醉嬋姢

秋夜雜詠三首

對酒不能飲燈前笑又悲轉頭都覺謬對面莫相疑白髮無休日靑天有壊時微酣且熟寐一任老夫癡

平居在城市無夢傍江湖世事有今日生年猶故吾檢書逢越絕引曲感吳趨鄰叟邀皆醉歸來不用扶

世俗今多事人心此一時風塵吾道在江海我生悲白日終難系靑山不可移吾方飲吾酒君自著君棊

賦林泉民

羣居傍城郭獨汝向林泉亂世知誰在荒村只自憐白雲棲晚樹流水界秋田亦有催租吏敲門橫索錢

和謝雪坡太守東阡道中二首

上相深求治眀公獨愛民三江不用武兩郡且行春隴麥連村好池秧得雨頻數州飄泊者來此避風塵

淮楚紛紛際誰憐老逸民一爲吳郡客三見洞庭春世路間闗久侯門接納頻麻衣猶似雪不敢涴緇塵

龐山湖泛舟過寧伯讓莊所

湖上足淸晝雨餘生緑陰扁舟到城近曲港入村深野叟頻相問郎君不可尋西庵肯分席吾亦老山林

寄愚隠智東堂

落日太湖上歸舟又磧沙百年同是客兩寺卽爲家老竹仍多筍枯藤也自花何時結茅屋相伴老煙霞

垂虹亭晚坐

長橋戎馬后旗幟尙紛紛吳越東西隔江湖左右分荒哉皮學士去矣範將軍誰種千頭橘空山臥白雲

送陶教授

亂世兵猶滿崇文禮自寛靑雲總朝士白髮且儒冠苜蓿先迎日臯比不受寒婁江足雙鯉好好寄平安

舟中晝寢

篷牕坐春雨偏與睡相宜襆被支頭穏茶甌破夢遲昔年爲客慣今日覺吾衰無限滄洲意令人有所思

送葉以誠歸金華

亂世兵𨿽滿吾儒气自伸黃金贈說客白璧聘從人念子眞才俊嗟余豈隠淪向來稽古學畱以奉君親

題慶雲東竹水居

水光當戶白竹色上衣靑風露涵虛室江湖入淨瓶林梢閒掛錫月影靜翻經止觀何聞見秋聲出杳冥

秋日逰虎邱逢徑山元上人

黃葉樹層層玆逰記昔曽到山疑是夢出寺忽逢僧短簿荒祠酒生公舊塔燈畱詩駭浮俗山鬼也多能

寄安國長老慈雲谷

慈公卓錫處臺殿舊經行惡竹何多俗孤松只自淸步回春雨作定起夜潮生我亦逃禪者山林老弟兄

以張仲舉韻送毅景中任長蘆寺二載詩就答仲舉

被旨辭京闕還家復逺途行吟頭戴笠趺坐膝穿蘆佛國傳宗鏡王門得襯珠西來祖師意先爾設伊蒲

吾亦憐吾竹蕭然只數竿多生遺病俗獨汝覺心安五月秋聲早千山雨气寒裁詩謝張祜歳晚好相看

送李斯立

南國風塵滿西江道路難鄕人問家信津吏識儒冠短髮何由黑孤心只自丹放歌聊縦酒努力且加餐

次韻雪詩

閉門三日雪竹外轉蕭然夜色侵書幌春寒壓篆煙詩題名彥後酒讓老夫先一个袁髙士風流五百年

夜過吳江宿於聖壽中復中行方丈

深夜扣禪扄天寒月在庭鳥驚棲後樹僧掩讀殘經蔓艸風吹白枇杷雪洗靑對牀聴法語心孔愈惺惺

登靈巖山

木杪見浮圖盤盤一徑迂倚巖畱客坐過嶺倩人扶野色平如削湖光澹欲無殘碑不可讀春艸沒雙趺

送澄上人遊浙東

浙水東邊寺禪房處處佳千崖無虎豹二月已鶯花曉飯天童筍春泉雪竇茶煩詢夢堂叟面壁幾年華

浙水西邊寺天寒子獨經雪山當戶白雲樹入湖靑虎迹泉頭見猿聲石上聴俊公中立坐煩爾候禪扄

向遊武林之龍井過南天竺登二老亭曽賦二詩

二老題詩處風流不再逢客歸黃葉雨僧住白蓮峯誰謂山無鳳人傳井有龍白頭江海上今夕寄行蹤

三月二十五日過上洋十六保徐居士柯莊二首

野水眀春色晴沙帶汐痕朱樓黃鳥日靑艸白鵝村野老能分席官軍不到門毋煩問漁艇卽此是桃源

趁潮深入港風急水西流沙潤輕沾屐橋低欲礙舟孤花餘晚艷芳艸亂春愁沙鳥應相笑衰年尙逺遊

四月十三離上洋回華亭

垂老重來此臨分卽惘然云吞隔浦樹潮打送風船卜築虛求地行藏欲問天淮南兵革後荒卻種瓜田

○律詩七言

送張可道赴嘉定府太守

秦中百二漢闗河曽見乘驄舊所過棧道地形天下險嘉州風物古來多分符又葉三刀夢入境先聞五袴歌父老扶笻親引導將軍負弩疾撝訶錦袍錯落金爲帶白馬連翩玉作珂興學固常崇俎豆防邊還爲戢干戈四川畫省勞詢問一郡蒼生望撫摩樓倚靑溟來萬景山橫紫翠接三峨題書別館魚堪寄退食公堂雀可羅西蜀考功當第一他山有石爲君磨

題周伯溫待制爲蘇老人篆七十古來稀

天上詞臣小篆書方今端合比瓊琚肯將南極仙人壽題向東牕隠者居玉屑露凝金錯落錦茵春暖繡芙蕖纒腰信有揚州鶴垂釣寧無渭水魚方士曽分燒藥火諸孫親禦看茶車黃金意气畱賓客白髮風神照裏閭世上虛名皆寄爾人生此樂復何如芝蘭香裏渾如畫百歲傳家慶有餘

贈六合縣宣差伯士寧因兵亂於滁泗之間獨縣境肅然作詩以敍其實

風塵千里暗淮堧六合孤城獨晏然保障正符眀主意歌謡爭頌長官賢公庭吏散門如水驛館賓來酒似川疏水爲湟成重地返風滅火動皇天軍需會計多雄略兵衛森羅總少年興學未聞忘俎豆防邊仍見戢戈鋋編民辟地增輸賦逺客移家願受廛封壤逺連瓜步外妖氛不到瓦梁邊魚鹽山市宵鳴柝米麥江橋曉泊船十邑自今稱第一前程誰謂隔三千王綱政爾闗眀教民瘼何人解倒懸輿論已傳霄漢上丰碑立在縣衙前

送王君寶僉憲調河南道廣陵城下

送軺車賤子無由奉尺書南嶠幾年仍盜賊中原千里半邱墟天閒豈少追風騎人海猶多漏网魚素有澄淸天下計更須抗疏動乘輿

寄芊希曽

白髮鏡中添幾莖江空歲晚可憐生千金有人市馬骨一飯何處無魚羹東家娶媍夜宴客北裏送子春朝京年當五十不得意目送飛鴻生逺情

道士胡道元常以一舟往來洪之東湖其自扁有曰活死人窩爲賦此

一住行窩幾百年蓬頭長日走如顚海棠亭下重陽子蓮葉舟中太乙仙無物可離虛殻外有人能悟未生前出門一笑無拘礙云在東湖月在天

贈數學王隠居

靑囊曽閱五行書客亦還知此理無太古以前無甲子先天之後有堯夫鳥官當日才司曆龍馬於今又出圗餘子未能通許事黃金只可說榮枯

題赤壁圖

赤壁磯頭禿鬢翁興來攜酒泛秋風偶論水月盈虛際並入江山感慨中華髮多情傷老大皇天無地著英雄神逰八極知何許良夜應騎一鶴東

感而作爲時中生忌

夢遶南岡北嶺雲一杯無計灑松筠世間我豈長貧者地下君爲不死人夜雨自荒張祜宅秋風誰障庾公塵於今友道俱凋喪落日江湖淚滿巾

八月十六日送張仲舉至秦郵驛是夕邵文卿置酒雲峯臺望月二首

水驛官船晚未開月眀乘興且歸臺揚州鶴怨山人去甓社珠迎國士來千里何時重命駕百年今夕此銜杯同君盡醉交逰地爲問秦郎安在哉

雲峯臺上今宵月奇絕平生此一行天水光搖秋萬頃星河涼轉夜三更謫仙被酒騎鯨去遊女吹簫學鳳鳴眀發星槎上河漢定傳詩話到蓬瀛

海上卽事

範時港頭生事微三月海上行人稀東沙西沙海不熟大信小信舟當歸護巢野鵲並枝立得食水禽何處飛無魚換酒亦謾爾只恐丁男荒釣磯

送解伯中赴史館召至正癸未朝廷以史事遣使起河東張先生於廣陵眀年史局開又於廣陵徵解先生廣陵連有二盛事覩玆榮羙賦詩爲別

海嶽澄淸又百年前朝陳迹散雲煙恭聞天上修三史連向淮南起二賢靑簡旁搜成大典黃華疊出購遺編先生善用春秋法豈下當時太史遷

送陳景川歸盱眙

第一山中風物殊我欲買田來卜居風林把酒聽黃鳥雪港掛罾分白魚富貴不來吾老矣漁樵有約子何如可能久作終焉計北海能修薦鶚書

虎溪三笑圖

三老風流笑口開山中猿鶴亦驚猜攢眉入社謾多事送客過溪能幾回僧影欲隨秋水去虎聲偏傍石橋來東林絕響今千載撫捲題詩愧乏才

張仲舉助教

三寄新詩竹下來多君髙興憶東淮塵埃沒馬昏歸舍風雨聽雞曉入齋此日陽城須諫議當時方朔謾詼諧曼曼花底相思夜酒滿春城月滿街

寄拔實尙書

憶陪冠蓋集通津下士無由拜後塵曽和淮南招隠曲得從天上謫仙人鵷鸞在列誰堪並鴻鵠髙飛不可馴遙想退朝香滿袖題詩還記竹軒春

送李子威赴國子監時康魯瞻亦除監司業

曽占龍頭第一名先生元是監諸生樓船近向淮南發驛騎虛從潁上迎宣室幾年無賈誼諌垣今日有陽城同寅更得同年者同振斯文答聖眀

二月十一日祭長男之墓

三歲女孫方學行牽衣隨母上新墳靑春過眼少晴色白髮向人惟哭聲醉裏狂歌聊自適夢中相見只如生他年何處藏吾骨不盡人間父子情

寄烏古孫幹卿參議

紫宸奏對出班行畫省論思晝漏長三月不知燒筍味一春還憶煮茶香幾人白髮黃花酒何處靑山緑野堂扶植皇綱在今日中原艸木仰輝光

上淸盧道士所藏雙龍圖

仙潭煙霧晚冥冥彷佛飛空劍气腥巖穴幾年當蛻骨畫圗今日露眞形天瓢水淺陰猶伏寶藏雲深夜不扄好就盧敖聽�使八方行雨鼔風霆

夜思

斗帳方牀一布衾睡餘推枕復長吟靑燈細雨三更夢白首殘編萬古心天上不知何歲月城中誰信有山林哀歌坐待東方白短髮刁騷不滿簮

環碧齋

面面溪光護石苔軒墀無復有塵埃月涵虛白浮秋去水泛空靑入座來漁釣兒孫多質朴嘯歌鷗鷺不驚猜我家亦住滄江曲千个篔簹遶捨栽

蕭萬戶野鶴卷子

肯著邊塵浣縞衣當時城郭是耶非自離碧海三山去直過靑城萬里飛老去揚州空逸興何人沙苑脫危機丈夫功在麒麟閣莫說仙家有令威

送謝芝甫山南憲

謝庭子弟多佳士荊國山川總勝逰萬里捧書催入幕一朝撾鼔發行舟玄猿啼處巴江夜白鴈來時楚甸秋襄漢風流千古意爲君長憶仲宣樓

和孟景章秋雨見寄

十日空齋風雨陰閉門惟計作詩淫屋茅新補一重厚池水又添三尺深爨下家童耽熟睡燈前山鬼聽哀吟知君翦燭方酣飲肯信幽人獨苦心

東句曲外史張伯雨

霞佩翩翩出洞天當時彷佛見臒仙幾年南國張公子今日西湖葛稚川滄海塵飛丹已熟玉堂人去榻空懸林間載酒來相覓乞寫仙經與世傳

送幹克莊僉憲調淮西道

繡斧煌煌擁使舠才名奕奕在中朝甘泉詞客河東賦蓬島仙人海上樵風振紫山迎驛騎雲開金斗見秋雕澄淸事業須公等桂樹淮南未易招

贈松江知事唐景友三月二十八日同茅子剛府判郭宗唐推官同日上官

三月雲間同上日理官判府總英髦香風又動紅蓮幕雨气微侵白薴袍刺史燕居邀論事掾郎鵠立看揮毫衰翁亦是淮南客拭目靑霄望爾曹

送谷君玉赴南臺禦史

幾年坐嘯元戎幕一日來簮禦史冠已有聲名驚海內更須風采動朝端星眀使節三臺近霜落江城六月寒應救倒懸如水火東南民力正艱難

題王可道同知濯纓亭

翛然無限滄浪意況有幽亭近水安孺子有歌同鼓枻故人無約共彈冠通宵雲气侵衣潤六月波光入坐寒慚愧東華塵土客知誰來此一憑欄

同諸公逰西城木蘭院

三月西城風日好短笻隨意踏晴沙王孫不識蘼蕪艸童子來尋枸杞芽白髮有人中卯酒淸泉無火煮春茶山扉寂寂僧歸晚落盡辛夷一樹花

送陳子山狀元赴太廟署令

天上詞臣錦作裳喜趨淸廟奉蒸嘗寶刀刻頌登彛鼎金硯揮毫撰樂章太液秋風黃鵠下齋房眀月紫芝香禮成月薦應分胙彩服承恩到北堂

廣陵嶽宮醮夜觀王澹淵髙士蕆事自登瀛橋而迎師入黃籙壇

蒙蒙雲气濕霓旌小隊紅綃鳳■﹝虫葛﹞眀鸞鶴舞隨行道影魚龍出聽步虛聲淮南髙士靑毛節句曲仙人碧玉笙一路天風吹不斷此身今夕在蓬瀛

送董運使之江西參政

煌煌渭節擁麾幢父老曽期鎭此邦合上星辰朝北闕且攜霖雨過西江侯門何啻朱輪十相業今看白璧雙嗣見丰碑書盛美玉堂端有筆如扛

送楊士先歸長安

落魄麻衣不受塵黃金揮盡只淸貧新丰市上酒濯足韋曲城南花惱人豪傑謾嗤秦逐客漁樵能話漢功臣淸時未老丹心在且把長竿釣渭濱

九月十日自壽

餘生堪嘆復堪憐喜際眀時老市廛把菊已從前一日種桃猶待後千年但令有子親書帙莫怪無人送酒錢寡欲淸心今得矣煉丹何用學神仙

送王君章掾史侍司眾丞督辦河防竹木還京

方今禹稷際昌期河水橫流適在玆十七萬人重浚日三千餘歲再淸時相君功徳邱山重天使聲名艸木知爲送大農王掾史小儒歌誦入新詩

送將作同知眀齋趣河防竹木事還京

眀公端有濟川才百役供需入總裁東海神鞭驅石去南山材木蔽江來萬年砥柱狂瀾息千里桑麻故道開昭代君臣同禹稷直將和气弭天災

賦崧碧爲丁貞夫亷使壽

崧髙雄奠白雲鄕石勢參差面洛陽地湧兩山通上界天開四嶽拱中央丹邱煉藥交龍虎子晉吹笙引鳳凰自是勲名同不朽千年巖壑有輝光

阮子華所藏桃源圗

桃源流水似天臺彷佛三生到此來玉杵玄霜無覓處金堂玉室爲誰開滄州一夜生芳艸陰洞千年長緑苔何必狂人秦甲子漁人祗見兩三回

題泰州趙子威太守平反王■﹝田亢﹞寃獄之事是時趙子威適除翰林待制

■﹝田亢﹞也銜寃誰與雪眀公公議動乾坤狂瀾旣倒回中砥白日髙懸到覆盆一代簡書稱折獄百年冠蓋見髙門承恩又上金鑾去萬歲千秋奉至尊

送芊希曽入江西憲

岸栁汀花幾送迎買舟誰信客囊輕眞金百煉色不攺寶瑟再調聲更淸直气猶能唾姦佞苦心寧肯負公卿間闗世道諳應熟終保烏臺好姓名

寄庵詩爲余寄庵作

此身江海卽蜉蝣小住庵中五百秋萬刼有窮惟道在八方無礙與天遊虎龍夜合黃金鼎鸞鶴朝飛白玉樓暫向世間忘爾汝一瓢春酒肯相畱

嶽宮登瀛橋

疊石爲橋跨兩涯只如平地入煙霞銀河夜擲仙人杖碧海橫浮奉使槎浴水先迎三島日隔闌遙看十洲花月中時有簫聲過多是山頭聖母家

天長縣長伯顏祈雨適見白龍有感

六月天長旱爲虐顏侯夙夜最憂農丹心貫日回玄象赤腳登山起白龍雷馭電光驚不定嶽靈雲气出相従斯民已作商霖望吉夢何時到九重

題山居圗

石子坡頭松兩株水光嵐气護幽居山翁被酒愛騎馬溪友放船來捕魚秋色自隨黃葉老野懷常共白雲舒何時卜築如圗畫竹下開軒更讀書

寄題上淸鍾秀樓

鍾秀樓成天下稀象山弋水相因依煙雲顯晦出奇觀艸木動蕩流淸輝常聞仙人騎鶴至亦有隠者乘風歸吾將從之一欖結目送秋江鴻雁飛

瑞雪爲劉芝田賦

風捲寒溪漾碧沙曉來驚見玉橫斜人間風日不到處天上神仙解種花九地暖回龍有穴三山云靜鶴無家泛舟來覓芝田叟畱作山陰勝事誇

寄謝方方壺寫寄遙山古木

鬼谷陰陰苔蘚斑只除猿鶴伴髙閒月光或在藤蘿外劍气常畱水竹間每讀內篇消永日還將生紙寫遙山衰翁可是無仙骨不得相從共往還

送孫從義憲史貢部

貢名書到拆封開政爾諸曹議選才侍史閣中簾影動尙書天上履聲來階墀伏謁人皆喜符牒鋪張手自裁不有雄聲驚畫省可無淸論達烏臺

送余廷心翰林應奉

楓葉蕭蕭江已秋吳船三日住揚州靛花深染靑綾被云葉新裁紫綺裘徵驛馬嘶風滿樹別筵人散月當樓眀年春雁將書去人在蓬瀛第幾洲

畫魚

平生蹤迹侶魚蝦浦月山風滿客槎曽向春盤登北鮪更從丙穴薦南嘉賞花釣得畱詩友折柳穿來覓酒家萬里江湖淸夢逺於今空對畫中誇

寄謝察院髙徳進憲史寄來楊友直書居竹軒三大字

三字封來墨未漧堂軒舒展對瑯玕髙人不待籠鵝換好客多從載酒看月夜有懷通白下秋潮無信寄長幹淸臺翠柏應千文靜想風霜捲地寒

送李唐臣調山南憲幕

潮落寒汀水欲冰酌君何惜酒如澠人憐狗監知司馬我喜龍門識李膺爽气九秋橫楚澤先聲一日到江陵君行自厲靑雲志赤鷃終慚九萬鵬

程氏尋樂齋

當時弄月與吟風一代髙人自不同伊洛源頭無別派孔顏心上有全功歲寒只在簞瓢內春色還歸杖履中今日看君能到此不須重問愛蓮翁

夜泊靑蒲村

黃葉飄飄秋滿天數家茆屋更翛然溪上老人有識字村中小兒能駕船薺菜登盤甘似蜜蘆花紉被暖如棉此中長得無宵警春雨扶犂學種田

河圗精舍

榮河東去幾遷移撫事令人動所思龍馬不來吾已矣蓍龜多驗汝知之仙壇作記髙千古精舍眀經此一時且向程門求絕學吟風弄月有深期

胡道元隠東湖得許旌陽鐵符延瘞舊名伏蛟臺道元由廣陵入京賦此以別

許令宮前舊卜鄰鐵符傳得尙如新一彈指內三千仞八百仙中勾幾人上界風雲回羽節空江雷雨泣蛟神淮南他日來相訪卻惜東湖借約塵

贈談子平者

髙人不見詵僧判江海同誰講子平能以靜功窺造化每於先事動公卿君從何處得此術我已多時聞令名今夕蓬牕聽淸論流年容與話平生

藏拙齋

靑君抱朴深居處曲幾匡牀事事幽三穴有謀憐狡兔一巢無計笑癡鳩白雲生滿溪前面黃葉飛來屋上頭應是此中藏大巧鳳樓十二要添修

春日遊上方寺因過別業

今日雨晴山亦佳散行聊復寫幽懷田翁入郭買春酒野衲下堂畱午齋老去任添新白髮平生能著幾靑鞋醉中天地堪衾枕卻笑劉伶死便埋

懷方壺髙士

塵湖山下足煙霞羨爾方壺道士家雨後放龍畊緑野日中呼犬試丹砂瓊林一路芝如艸碧澗千年竹有花正欲相陪此深隠半盂分我飯胡麻

贈茅山彭錬師

坐對三峯絕俗緣羽衣消散卽神仙幾年大洞傳眞籙十日淸齋讀內篇采藥每行靑澗底散花多近白雲邊精神煉得如冰雪妙入羲皇太古先

邱徳輔眀徳齋

方寸纖塵一掃除湛然澄澈只如初本原不昧先天理功效多從大學書池上倚笻秋水淨月中揮麈夜牕虛修齊事業須公等我老昏昏總不如

夏日過萬蓬庵

愛汝東庵暑气薄解衣盤礡坐莓苔一林緑竹盡可數五月白蓮猶未開捉麈談禪知獨往買魚沽酒待重來滄江日落山更好且放輕舟緩緩回

送人歸金壇

滄洲三日北風作海气冥冥吹去舟遊子思親白雲捨主人贈爾靑貂裘沙頭眀月爲誰好夜半寒潮生客愁我亦輕裝待眀發掛帆撾鼓上揚州

感時傷事寄張仲舉博士

邊報紛紛日轉頻彭城猶未息風塵中原白骨多新鬼浮世黃金少故人阮籍一生惟縱酒季鷹今日定思蒓河東鶴叟應相憶落日悲笳淚滿巾

白雲軒爲羅氏賦

太行山上思親日句曲峯前寫興時千古風流無處覓一般意味少人知歸來逺道何堪贈老去閒心只自怡悵望碧天還欲暮令人空擬恵休詩

挽呂州判

七秩髙年古亦稀考之終命見天機嶽陽湖上神仙過捨衛城中長者歸門第預題新墓表幾筵猶設舊朝衣靑山埋骨知何處落日滄江望鶴飛

題上海天妃宮因見王元吉壁間所題詩次韻二首傷今感昔情見於辭

昔年漕運開洋日禦賜香來動杳冥眞籙九朝連晝夜齋廚一月斷葷腥祠光赤現天妃火雲气黃占使者星沈璧麗牲嚴祀典至今神肅在宮庭

何年立廟對滄溟合殿蒙蒙紫霧冥香暗水仙毛髮古劍畱山鬼髑髏腥寢樓下瞰扶桑日餉道遙連折木星聖代祝釐頻遣使徽音不日下宮庭

次李希顏述懷韻

八月邊聲艸木寒愁來短髮不勝冠諸公莫誚王夷甫我軰終慚管幼安酒劵如山空好客田毛何日再輸官蘭陵溝上松無恙還有孤猿夜夜看

登狼山醉題僧壁

白狼山頭僧卓庵我躡飛履窮幽探麻姑又見海淸淺女媧不補天東南危枝如龍固矯矯怪石似虎猶耽耽興來題筆寫狂語此身只合棲雲龕

題朱伯禮西邨艸堂

愛汝西邨之艸堂囂塵不到堂中央夕陽欲下山更好大火未流夜已涼二履也能來戶外小舟卽遣系籬傍豈無百榼揚州酒與子同喫歌滄浪

白雲上人悼章

八十七翁如古佛山房只共白雲居一聞東土傳來法三校西天譯後書刼火不燒紅舍利冰池重長碧芙蕖靑城今夜白眉月似汝招搖出大虛

次兪紹堂見贈詩韻

幽居地僻人稀到閉戶長歌復短歌紅樹也知秋老矣靑山不到客如何茫茫天地涼風急渺渺江湖夜雨多淮泗數州消息斷只除徵鴈度闗河

笠澤同倪雲林王伯純飯散過大姚江舟中賦

大姚江頭風乍稀小陸宅前人獨歸霜楓紅於大藥染沙鳥白似孤雲飛持螯把酒一生足食蛤踞龜千刼非雪灘水落獨無恙肯借老夫爲釣磯

送夏君美憲使出使回浙

三入軍中只布衣至今顏面帶霜威中原定亂劉琨老南粵稱臣陸賈歸走也暮年空感慨使乎今日有光輝乾坤始覺王綱正夜夜星臺拱太微

寄馮仁伯

七十老爲吳郡客故人不必問餘生淸尊日飲尙一斗黒髮晨梳猶幾莖藏骨謾思淮上去移家猶望越中行他年或有相逢地可得同君覩太平

次曹新民感時傷事韻三首

歲晚霜風裂獘裘劍歌談塵一生休牽蘿不補山中屋掛席將歸海上洲月夜拂弦彈白雪春朝攜酒看丹邱風流誰似曹公子華髮不知人世愁

北傖老作江南客撫捲令人百感生天下紛紛何足定胸中磊磊有時平滄江日暎旌旗影紫塞風悲鼓角聲今日封侯總年少老來豪气謾崢嶸

客來爲說淮南事白骨如山艸不生翻覆幾回雲雨手登臨無限古今情長街竟日人煙絕小市通宵鬼火眀欲省先塋歸未得懸河老淚若爲傾

蔡大掾乃翁八十壽

蓬萊山下老仙翁卻隠吳門水竹中生世幾逢堯甲子髙風不減漢申公繡衣坊裏諸郎貴緑酒尊前一笑同我亦行年方七十幾時相約問崆峒

過吳江華嚴寺贈斷雲講主

斷雲老僧如斷雲無心舒捲自氤氳空山與之結爲侶逺道也堪持贈君黑夜雨從龍聽法靑天風引鶴同羣江湖我亦忘機者半榻今宵喜見分

宿寧境寺

三月江南訪積翁故人同約向山中百年刺促何爲者一日髙閒不負公齋閣對牀聽夜雨茶堂趺坐足春風雪灘借地容吾隠來往扁舟與子同

王仲沔隠居上虞之東聞航海北山作寄

鑑湖春水暖生波幾个歸航載酒過掩鼻東山將不免傷心南浦竟如何紛紛白髮交情在耿耿丹心老淚多安得相從天上去玉堂淸夜聽鳴珂

過磧沙延壽寺入遊贈毅剛中長老

費家洲上元公塔又見前身示見時舍利放光成五色牡丹分供作千枝法門總是西來意經藏兼傳古注詩文筆峯前松樹下甕書藏得待吾師

送韓致用之溫州教授

祖帳倒余雙玉尊軺書催發五雲門喜爲太府諸侯客猶是前朝宰相孫講座晝閒書滿屋學田秋熟稻盈村遙應東壁圗書府遲子抽毫共討論

韓致用夢鶴

疇昔相過赤壁磯神交遺思尙依依應從五色雲中過還遶三株樹上飛月色滿庭空夜帳露華如雨濕秋衣蓬萊山下花無數遲子吹簫作伴歸

送智恵隠住水月禪院

放船直到棲禪處萬頃湖心一徑開緑樹鳥驚風落果碧潭龍去水生苔西巖尊宿傳燈在東海髙僧仗錫來今夜月眀淸似水太空無地著纎埃

題韓致用五云書屋次程以文郎中韻

看山不出艸堂門門返蕭蕭是白雲隠幾松風生鶴夢捲簾秋水愛鵝羣坐開句曲仙人酒起讀臨川太史文後夜柁樓乘月色賀家湖上擬尋君

寧境寺涵碧軒

老衲築軒湖上頭半間曽借數宵畱窻迎紫翠千峯月簾捲玻璃萬頃秋別浦瞑時迷逺樹滄洲眀處見飛鷗定回坐待波瀾靜一點珠光夜不收

題張徳長艸堂二首

屋下淸泉屋上山獨余猿鶴伴髙閒仙家只在松蘿外海月常懸水竹間社甕今朝村釀熟鄰翁何處棹歌還華陽眞逸時相覓聞道巖扉夜不闗

髙人自愛山居好遶捨淸溪帶雪沙浮玉峯前常作客句金壇下卽爲家仙人未采芝如艸令尹將歸菊有花他日常良分半席白頭同汝老煙霞

挽卞隠君二首

持杯前日送官航返袂今朝哭寢堂亂世幾人全白骨他山何處湊黃膓鐵岡路杳空秋艸金鹵亭荒自夕陽有子歸來印如斗卻招魂气返家鄕

死別那堪屬亂離鄕人聞訃總含悲家畱南國孫何恃路隔中原子未知石槨衣衾藏夜壑漆燈風雨泣秋帷西風執紼胥門路無限傷心涕泗垂

寄吳江塔院斷雲講主

華嚴杖室老維摩願力新來示疾多不假醫王加守護毋煩天女問云何空花境界離諸妄珤梵音聲散百魔海印堂中獅子座尙容參請重相過

寄申屠子迪僉憲

先生舊徳在甘棠故老爭畱住艸堂湖上月眀鷗鷺熟山中雨過蕨薇香數莖白髮終難變一日丹衷不可忘出處獨翁全大節千年靑史有輝光

馮安道提舉挽章

白髮交逰共七旬翩然長逝獨傷神中原朝士無多傳太學諸生復幾人舊業已荒吳郡宅新阡還與範公鄰伊誰傑筆書潛徳一束生芻淚滿巾

簡張天民

令子已爲吳縣尹先生猶是葛天民春秋七十又八歲江海百年能幾人多士問奇加束脯諸孫供饌砍鮮鱗荊溪舊業知無恙白鶴時來送喜頻

寄崔宗文

白髮無家七十翁一枝竹節尙西東不因避地來吳下正愛看山入剡中臺閣故人書信少江湖狂客酒船空老懷無限平生意淸話何時一夕同

寄王左丞

錫谷三山霖雨開籌邊須仗濟時才行兵暗與孫吳合論道多從董賈來太府上功金作印髙堂稱壽玉爲杯將星夜夜眀如月獨向中天拱上臺

吳江華嚴寺西軒洗竹因賦詩一首

華嚴寺裏斷雲師許我來題洗竹詩未論竿頭能進步且教節外莫生枝定回獨夜秋聲減經罷西軒暝色遲從此一塵無染著歲寒惟有此君知

春日同王仲逺偕遊松林湖之上西望洞庭東西兩山是日寒食有感

湖上春來數往還亂中寧放老夫閒一百五日又寒食七十二峯非故山行李只畱詩卷在落花應怪酒杯慳竹西拜掃知何日目斷歸鴻夕照間

戊戌年避地吳門九日感懷

行年七十猶爲客何處江湖著老夫黑髮空存數莖在黃花也笑一錢無家徒活計如鳩拙病起形容似鶴臒獨把茱萸仍獨酌酒酣不用阿孫扶

寄謝太守

君侯夙夜愛民心檇李重開頌好音兵後州人無菜色亂余廳事有棠陰熊轓按部兵車息燕寢凝香畫戟深走也門墻老賓客尙哦雲月在山林

河南陸思顏兩舉不第隠於南潯以醫卜治生作詩贈之

長歌放浪江湖上一个靑囊肘後懸但見王門多將相焉知市井有神仙折蓍獨出先天後用藥誰從未病前自笑區區無一技哦詩乞米度衰年

寄山陰天章寺靜黙堂長老

昨日相從訪了翁妙髙臺上數宵同十年秪在分陰裏萬法都歸一黙中揚子江山仍落照越王城郭又西風阿師說法天章上開徧人間色與空

贈李左丞

手分云漢下天津一洗江淮戰伐塵紫气獨行周柱史白衣誰識李山人鋪陳禮樂三千字保障東南億萬民戡定成功在今日未容歸臥五湖春

賀王彥誠新除授浙江省左丞之命

南省新堤已築沙禁城猶是舊京華山中未識將軍樹天上新頒宰相麻紫電靑霜開武庫金符玉節擁髙牙東南定亂成功了四海車書共一家

送吳志學通州帥府副元帥

立馬狼山最上峯靑天白日見英雄防邊肯發屯田計富國兼收煮海功烽火連營平野北樓船釃酒大江東干戈八載天應厭笑挽扶桑早掛弓

送沈玉泉書藥舟

一舸寛於一畆宮兩溪無處不春風遙知篷下觀書者卽是壺中賣藥公嘯隔滄洲聲似虎丹藏別室气如虹平生悔不謀深隠蓑笠何時與子同

三月十五陪烏本初同僉李希顏祭余廷心大參於斷崖因賦是詩以約眀年更祭云

七年苦戰守孤城食盡無人發救兵諸將赴河同日死萬家嚎地戟人生中臺星折天應泣大節堂空鬼亦驚國難未平公已往臨風西望淚縱橫

海陵錢文憲母汪節婦捲後

白髮孀居喪亂中苦心仍與栢舟同事夫在昔如賓禮教子於今有父風麻枲服勞忘夜寢粢盛供給願年丰男兒餓死渾閒事撫捲題詩意未窮

寄興聖寺琦元璞長老兼簡黃庭英知事

太息衰年七十彊經旬畱宿贊公房上堂也趁闍黎飯入閣仍分般若湯華渚虹霓生雨气法筵龍象識天香遙知今夕南湖月誰與郎官共晚航

題茅子剛虛白齋

靑袍朝士齋居處一掃淄塵萬慮忘四壁東西凝雪色八窻曉夜發天光茅君爲爾傳宗旨莊子由來止吉祥有客坐馳空熱惱不知此地有淸涼

賀顧克善授平江經歷

吳門五月看除目喜見郎君好姓名畫省故人持酒送黃堂太守下車迎百年治道隨天運一代人才出旦評上相憂民何以報會將新政致升平

寄楊子尊聖寺處厚子元上人

不出空山復幾年衲衣艸座獨安禪別峯行道諸天上善月翻經古佛前兵後佳期何日共春來妙句有人傳三生彷佛當相識目送孤鴻落照邊

贈謝太守除杭州

朝廷遣使航東海萬里南來送璽書著屐登山良不惡分符典郡復何如李蘇事業千年後吳越封疆百戰餘今日養民方急務肯將徵算及舟車

寄蔡彥文掾史

鳳凰池上神仙吏卻是中郎幾葉孫幙下豈無奇計出牀頭猶有異書存防秋列寨山如戟蒸土爲城鐵作門何限民間可憂事老懷那得與君論

奉答道林書記二首

何年飛錫度江城林下相逢眼倍眀老子豈能知藥性阿師寧獨擅詩名江風滿座篔簹合石雨侵墻薜荔生莫把舊家無孔笛月眀吹作鳳凰鳴

獅子林中夙夜緣杖藜來往意方堅白蓮社友須元亮金粟如來是謫仙淨梵六時嚴戒律長齋十日斷葷膻翛然古竹長松下還許山僧醉後眠

和南宗上人髙韻就呈可庭山主詩

老去喜逢方外友一庵瀟灑闔閭城野猿掛樹窺行道山鳥當牕候出鳴空界可能容我醉新詩一復見君情維摩示疾今朝起拭目街頭看太平

送陳性之昆山從事

只將從事寫前衘省檄封來自拆緘六案更須勞彩筆一官猶未換靑衫風生海市朝持酒日落江城暮卸驂我未識君空悵望恍如煙水隔仙凡

題金太醫杏林詩卷

董奉仙居不可尋君家種杏亦成陰禁方傳後龍歸洞嘉果生時虎守林不厭鄰翁來乞藥每畱漁父坐聽琴年年二月花如海應是先生樹徳深

奉題王左丞臥云軒

東山雲气盡溶溶左轄髙居第幾重玩世也爲莊叟蝶濟時仍起武侯龍風簾霧箔秋同被玉室金堂夜不封說向九江李太白結巢休羨古時松

題朱參政松石軒

長松落落風塵表蒼石庚庚太古心屹立乾坤無攺色扣如金玉有餘音人間兒女天機淺海上神仙野趣深獨有奇章知此適子孫淸賞到於今

題羅成之藏柯敬仲懸崖竹

丹邱畫竹出新意醉墨落紙秋淋漓靑天低垂鳳凰尾碧海倒揷珊瑚枝誰家俗士謾食肉何處髙人來賦詩丹房月夕起淸思莫遣風雷生葛陂

題馬縣尹壽椿堂

綿綿靈气與天逰日月盤旋定幾周七十三翁同甲子八千餘歲一春秋欲詢齊物南華老誰是平生馬少逰堂下芝蘭森玉立未容丹桂獨風流

再逰金山寺

放船重到金山寺獨對滄江照鬢絲過客謾驚天險處老僧曽見海枯時通宵月色魚龍喜絕頂秋聲鸛鶴悲瓊樹花開不歸去妙髙臺上要題詩

題石林茅屋

春林深深石如筍我屋正在林之西結茅不放風雨入種樹乃與崗巒齊天寒白鶴向人語日暮野鳥來上啼浣花老人不可作何處客至同幽棲

題王維賢所藏盛子昭畫雙松系舟圖

雲門寺前風物幽布襪靑鞋吾昔逰葫蘆盛酒待眀月舴艋載琴當上流長松並立幾千尺狂客一別三千秋何當掛席過湖去東裏艸堂姑少畱

送郜彥淸之浙西憲史時有髙徳晉同日應辟之江西所以詩中故及之

西浙西江同應辟此時此會記淸歡兩賢共起諸侯幕十載誰先禦史冠野寺聽蟬秋冉冉津亭維馬雨珊珊淸時事業須公等老我山中拭目看

題兪仲桓雙林道人捲

雙林道人如霜林參天勁木寒蕭森眾芳到此萬葉脫元气授爾孤根深風前猛虎作人嘯月下淸猿將子吟鐵笛老仙在何許吾欲載酒同幽尋

宿鶴沙張氏蘋堂

艸堂借我作行窩杖履頻煩太史過滿地白雲淸晝永隔溪黃鳥緑陰多銀瓶自瀉中山酒鐵笛誰翻小海歌今日逢君須盡醉西家亭館柰愁何

次楊太史之韻題贈葉子澄艸堂圗詩

君家艸堂林木幽乃在吳會之東頭花開從令鳥雀喜水落正爲魚龍憂深林爛飲枸杞酒如意醉擊珊瑚鉤丈夫嘉遁有如此傍人比是神仙流

送陳希文北遊

萬里中原道路長闗河環繞五云鄕心馳天上黃金闕夢憶山中紫翠房人海魚龍三月浪禦街車馬五更霜丹墀奏罷中興頌焰焰聲名動北方

題錢伯玉南園小隠

君是錢王幾葉孫浮雲富貴不須論丈人屋上烏仍好處士籬邊菊尙存招隠辭章娛日月表忠碑刻照乾坤眀當載酒來相覓爛醉君家老瓦盆

題楊仲徳照磨自汴梁歸話中原荊棘蔽野人煙斷絕聞復山東感而賦此

故人歸報朔方兵已下山東七十城日月未教烏兔死風雲方更虎龍爭入闗謾爾窺周鼎背水今誰立漢旌北望中原五千里黃河之水幾時淸

重遊虎邱寺

海湧峯頭行徑微芒屨欲趁孤雲飛風髙木客作人語月出天王騎虎歸傑閣重樓遞隠見寒泉古木相因依荒邱王气豈消歇幹將莫耶千載稀

寄題松江之靑龍瞿睿夫通波艸閣詩

五月通波艸閣寒緑陰長日此憑欄山如碧鳳參差出江作靑龍左右蟠攬子燒香雲母火櫻桃行酒水晶盤老夫亦有鵝溪絹也欲相從看寫蘭

寒舍爲偸兒見顧竊去珠環首飾賦以自遣

太息偸兒也自頑踰垣何意到山間潛蹤深夜開重穴竟造中堂啟四闗獄吏肯追全璧返家人猶望去珠還愁來幸喜靑氈在覓紙題詩一解顏

題何徳深溪南小隠

宰相官之不受招碧梧林巷自逍遙溪頭二月花先發洞裏千年雪未消朝士過門時載酒仙人飛佩夜吹簫社圗誰寫耆英會還肯中間著老樵

寒食日松江有懷廣陵

老來也欲惜年華春正濃時不在家江上苦遭寒食雨夢中猶見廣陵花書藏舊篋應無恙酒憶新樓不用賖日暮荒城聞鬼泣東風吹恨滿天涯

送秀巖上人歸日本

幾年中國遊方徧看水看山念念非海眼枯時千刼壊日頭出處一僧歸黃梅雨打袈裟濕白蜃云隨錫杖飛富士巖前畱語在庭松新長舊禪扉

題上海靜安寺緑云洞天爲寧爲無寺之祖師鰕子和尙

滬瀆城西古道場洞天深處緑雲涼雨昏不辧瑯玕色日轉都成翡翠光春水滿溪蝦子活午陰當戶鳥聲長華陽老客家何在擬伴髙僧坐石牀

別茒府判

封印歸來寡送迎畫橋門巷水同淸二分眀月杯中瀉九朶春云筆下生賓客班荊談雅道兒童騎竹頌亷聲奚須老拙揚人善公府爭傳好姓名

三月十日移居

山人垂老厭奔波客裏移居可柰何居竹軒中無長物采蓮涇上有行窩幾莖白髮梳來短千古淸尊飲尙多最喜東鄰王處士閒來無事肯相過

送毛自得北逰

平原門下客三千毛遂當時獨妙年脫頴機鋒吾已得治安籌策子何先江淮故道蒼煙外楚漢孤城落照邊今日送君何限意秪將忠孝足家傳

次饒介之逰東臯佳作

半雨半晴春更佳也知郭外少紛華蠻王埠頭多載酒李家園中來看花曲闌芳檻遞隠見蒼松老竹相交加安得長繩系烏足不放西崦紅日斜

縱飲狂歌晚未歸松陰香霧轉霏微醉中漫喜朱顏在頭上爭禁白髮稀無數野花迎客喜一雙沙鳥傍船飛浣花溪上眞堪笑每日朝回只典衣

艸艸杯盤也自佳名園今日有光華東風淡起雲漠漠胡蝶飛上蕪菁花百年酒伴無多在一夜春愁十倍加眀朝應被傍人笑醉裏題詩字半斜

不用人扶醉裏歸水邊楊柳晚風微一年春事又將半三月捷音何太稀莫倚書囊談未了卻憑藜杖步如飛入城彷佛嚴更動冉冉花香尙滿衣

同張仲舉宿寒橋

柔櫓聲幹破寂寥靑山磯下宿寒橋乾坤萬事雙蓬鬢風雨孤舟半夜潮丹鳳不來秋又老玉人何處水空遙幾時更醉秦淮酒細聽漁樵話六朝

李子英心逺亭

門外黃塵掃不開何由吹得到靈臺閒看倦鳥投林去靜愛孤云出岫來彭澤髙人多逸興峨眉仙客有天才祗今誰到悠然處同采秋香共一杯

寄王仲沔禦史左遷之安慶府判詩

靑驄馬鳴催趣裝日出未出江茫茫但願四海有武偹不可一朝無憲綱攙搶經天墮作石沆瀣著地凝爲霜先生憂國鬢未白至今臺栢畱輝光

王澹園眀道堂

重闌飛構入淸溟虎豹森羅戶不扄紫气擁闗周問禮玉光浮座漢傳經日斜海霧侵香案夜靜天風語鐸鈴幾度澹淵來說法泉中應有老龍聽

送袁季文之帥幕

少年書劍學從軍幙府於今气不羣白髮元戎多好武靑衫從事最能文帳前艸檄花如雨江上維舟水似云把酒髙歌成逺別不知何處又逢君

送張士行士眀會試

山東秋榜得豪英誰似君家好弟兄四海賓興得兩舉七千鄕貫占三名大蘇衣缽都源委小宋文章更老成眀日鴒原同送喜早將春信到江城

南城暮春

南城雨盡午風和二客相從步屧過流水陂塘春事減落花門巷晚愁多銀瓶自瀉沙頭酒寶瑟誰調陌上歌莫寫江南斷腸句賀郎憔悴髮空皤

居竹軒詩集卷二

●欽定四庫全書

居竹軒詩集卷三

﹝元﹞成廷珪撰

○律詩七言

寄湖州烏雅太守時有福建參政之除

萬里中原路未開誰傾銀漢洗氛埃諸公多向江南老逺使頻從海上來九月溪寒鷗夢熟三山秋暝鶴書回莫揮白髮新亭淚且醉烏程下若杯

次韻答馮仁伯

閉門風雨過重九卻憶同登江上臺獨客詩成扶病起故人書到拆封開自憐風物隨南土誰有文章落上臺黃菊紫萸渾未見興來聊復舉吾杯

甫裏先生故宅是時馬縣尹葺其廟

太湖三萬六千頃一代髙賢獨此翁故宅有僧茶竈在荒池無主鴨闌空松陵唱和知誰再茒屋襟期與我同最愛長洲馬眀府艱危猶自挹髙風

周平叔夜宿崇眀寺海雲樓偕羅成之隠君文長老及盧隠君以沙頭雙瓶爲韻各賦詩四首次韻捲後

滄洲三月住星槎聞訪靑原隠者家四老詠歌能玩世百年聚散若摶沙饑來且食書中粟老去空悲鏡裏花眀日分攜各努力暮云回首隔天涯

老去無因接勝遊題詩煩寄海雲樓天空直與海無底雲起正當樓上頭黑水幾程通直谷靑山一髮是瀛洲髙眀境界無塵到撫捲令人詠未休

天臺老衲兩眉龎自起髙樓枕石杠煮茗別開畱客處論文多近坐禪牕冥鴻散去猶相逐獨鶴飛來不作雙眀發仙舟上霄漢定傳詩話滿滄江

天水空眀接杳冥老禪三昧解通靈欲將東海爲平地盡捲西江入淨瓶宿靄微分沙鳥白晚風猶帯毒龍腥他時月夜來相覓笑指狼峯五朶靑

邱克莊敞雲樓

君家樓外云如海五色輪囷掃不開每就月眀檐下宿更隨秋色座中來瓊臺夜鶴迷蹤迹玉女春衣費翦裁看汝乘將朝帝所舉頭西北是蓬萊

題玉巖上人溪山野趣圗

流水淙淙石齒齒滿庭雲气欲模糊白鷗溪上秋多少黃葉山中路有無十月雨深漁屋破三江風急野航孤年來難覓幽居處空向晴牕看畫圗

寄越上能仁寺用章俊禪師

幾年卓錫住苕溪一日尋山入會稽蒲室塔曽藏舍利道林堂已種菩提空中雲气開樓閣門外湍聲雜鼓鼙艸木變遷吾老矣隔江南望轉淒迷

和周伯溫參政九日南園宴集詩二首

步履巉巖若跨鰲望中詩興與秋髙西山拄笏東山屐右手持杯左手螯返照入湖眀塔影斷雲將雨過林臯松間飲散歸來晚金粉霏霏濕錦袍

範相南園五百秋重來訪古轉多愁啼烏樹老臺空在飲馬池荒水不流芹泮好從多士樂桂叢誰賦小山幽諸公髙會詩如錦授簡安能接勝遊

嘉興繆同知號菊陂因賦

傑哉霜下轉精神一色中黃不染塵老圃看花迎宰相秋潭分水候仙人千年東裏歸何早九日南陂賞��在昔神農書上藥至今醫國慰斯民

馬瞿睿夫題張伯雨外史評黃子久畫仙山樓觀圗

陵谷東南幾變遷瓊臺仍在白雲邊閻浮世上今何日句曲山前第八天說法久要狂外史揮毫曽識大癡仙人間俯仰三千歲撫捲題詩一惘然

賀畊叟晚香亭

幽香分得東籬本每候開時九月前晚歲誰從陶靖節髙風獨數傅延年淸秋泛酒賓筵盛白髮簮花客帽偏若个芬芳同老境魏公佳句至今傳

二月十四日風雨孤坐秀州城西僧捨賦此

秀州城西春事微二月苦雨行人稀江湖渺然不可渡風雨如此將安歸老來口腹胡爲累亂後人民今見非兼旬不得武林信倚杖南望孤鴻飛

送馬令尹任滿

長洲赤子窮無告正賴郎官爲撫摩兵後人家猶耒耜日長官社有弦歌越來溪上波聲小魯望祠前月色多自古長才須大用薦書元不待常何

題嘉興水西寺爽溪樓寄新仲銘長老

新公邀作爽溪遊爲說前朝有此樓雲气逺開天北極風光仍在水西頭虛檐古瓦緣蒼鼠曲洞輕波漾白甌宸翰僅畱飛白在煙塵漠漠使人愁

賀長洲縣令尹馬公除樞宻院都事

報政期年上考書君才端合應時須三公掾屬多爲相兩府郎官半是儒夜帳論兵銀燭撫春庭稱壽彩衣趨蒼生久墮巓崖苦定有嘉言贊廟謨

次張仲舉侍讀韻

詞源浩浩倒岷江直筆如公世少雙目下十行千字過身長九尺兩眉龎世間忠烈應知感地下姦諛豈豎降老客中吳最蕭索白頭猶爾讀書牕

東饒介之

魯連不爲商賈事賀監自是神仙人解紛排難乃豪傑嗜酒狂歌非隠淪燕雀一生謀水食鳳凰千仭出風塵太湖之水東作海海上桃花樹樹春

寄張內翰

中原不見舊山河使節仍煩渉海波天末艸煙春信早江南風雨客愁多謝公擬獻中興頌壯士寧忘勅勒歌萬里相忘成永決白頭蕭索柰公何

題王仲徳思誠齋

六鑿相攘總失眞一誠無妄見斯人指揮直擬回天地祭祀還能給鬼神別室蓍龜先兆汝前楹鳥雀自相馴眀年執玉朝廷上會見尊嚴動縉紳

愛汝端居入靜思察機尢在未萌時天人孚感原無間物我交攻每日持行逺升髙應得已齋心浴已固知之屈伸洞見陰陽理榮瘁休嫌風露枝

賦得落星湖送瞿睿夫任滿之詩

南湖北湖春水多隕石不築神龍窩渚花汀艸各無賴云影天光相蕩摩天星勸汝一杯酒海月聽我千年歌斗牛之槎若可待送子八月乘銀河

錢塘謝太守有書見邀作此詩以謝之

一緘逺寄楚狂生上有錢塘太守名堆案幾時疑是夢焚香三讀見髙情五湖風月曽賓主四海交逰總弟兄少待西風漸涼後六橋荒蘚尙堪行

饒介之有詩見貽次韻奉答

一夜南風約曉晴看山如在越中行丹藏別室生虹气嘯入空巖作虎聲倒澗枯松畱古怪懸崖飛瀑漱寒淸神仙若个能千歲吾欲崆峒問廣成

數日南風陰復晴飯餘閒繞緑陰行竹間病鶴褵褷影池上驚魚撥刺聲老子鬢毛如此白道人心迹本來淸能詩誰是周公子學得陰何五字成

賀李左丞再入中書

上公開府馭羣英妙算神機屬老成裴度向來歸緑野謝安重起爲蒼生朝廷約法三章舊天地功成百谷盈不有武功除暴虐豈無文教答升平

萬壑松濤爲郜彥淸賦

艸堂夜夜聽松濤誰挽滄溟壓樹梢雷谷震驚龍換骨風林搖蕩鶴傾巢玉山月白簫聲雜銀漢天淸劍气交我與周弘同洗耳乘槎便欲渡三茅

寄周平叔就求蒼耳子

周侯久不通書問夜夜滄江入夢頻五月采來蒼耳子幾時分送白頭人沙頭酒熟田毛足港上船來海錯新南北相望千百里老來幽獨倍傷神

再題郜彥淸萬壑松濤

秋入空山萬竅鳴山前山後亂潮生不知天籟非人籟卻認風聲似海聲直幹也隨羊角旋髙枝惟恐鶴巢傾畢宏韋偃還聽否慘淡經營畫得成

蘇臺晚望

野色蒼茫落照中荒臺扶杖倚秋風延陵百里吳封舊震澤三江禹迹空濁酒更須澆磊磈黃金不解鑄英雄側身北望中原近幾處神州正朔同

送謝太守平江省親回武林就送鵝酒之貺

五馬旣秣車載脂上堂欲別還遲遲拜家已得阿母喜還郡卽慰邦人思幾年東閣舊傾蓋今日西湖誰賦詩野翁慚無一字補輒敢籠鵝臨墨池

送張師亷歸富春

讀書不逢萬乘尊獻策豈傍諸侯門放歌蘇臺晚山碧濯足太湖秋水渾千金未易買駿骨一飯何足哀王孫風塵拂衣且歸去髙臥桐江雲水村

寄題海上積善庵水竹軒

水閣云廊深復深開軒緑霧常陰陰涼骨濯足月在港淸晝讀書風滿林食筍也勝魚肉味截筒誰作鳳凰吟淸涼更在聲塵外夜夜海潮生妙音

題何永孚瓶齋

井湄須問揚雄酒松下空藏智永書一日挈之來市肆百年將汝置齋居龍泉舊物魁名在鶴髮仙翁手澤余我亦有瓶誰撫玩新詩題罷轉愁予

七月久陰十日甲子復大雨

七月十日甲子雨徹夜檐澑無休時野老驚呼后土濕秋田仰望皇天慈饑烏覓食亦散漫病鶴顧影空褵■﹝礻斯﹞靑泥沒屐不可出蝦菜何以供晨炊

題黃岡賈彥徳碧梧軒

賈誼井西梧十尋百年秀髮根株深銀牀分潤長新葉翠竹交枝成好音季春花香自零落髙秋雨气相蕭森何當臨軒坐白石爲子再歌孤鳳吟

寄題松江徐君瑞栁堂

稚栁一歲髙於母濯濯風流健似人九烈效靈連送客三眠扶起並畱春狀如車蓋生來異色比宮袍染更新入對長楊應未晚馬前飛絮撲香塵

送韓仲讓都司梁溪督兵防秋

今人勲業古人心立馬梁溪恨滿襟兵讖謾傳山有錫軍裝端信橐無金風髙古壘黃花晚霜落平原白艸深南省相君方倚重邊廷窮虜敢相侵

賀毅剛中長老住承天禪寺詩二首

十剎親題請疏開法筵擊鼔動春雷自離南楚傳燈後重爲東吳倡道來兩柱承天行日月六鰲従地湧樓臺靈山諸佛生歡喜散作祥風徧九垓

海上東來轉法輪祖衣傳久色逾新攜將天目山中雨灑向蛾眉石上塵行道要従無佛處開堂須著有緣人等閒拈出菩提子百艸千花不當春

九月一日寄謝太守

出入侯門五見春每承分粟濟淸貧托交獨喜君知我臨老猶將子累人公論幾時令捧檄私恩有日效扶輪魚書一札珍藏在白髮西湖願卜鄰

謝王左丞鵝酒之恵

深巷曽經顯者過春風披拂到松蘿右軍墨沼籠鵝在左相官瓶送酒多鄕井未忘生處樂江湖猶賦醉時歌階墀久不投名刺柰此衰翁老病何

題覺報寺茂元長老白雲窩

白雲窩裏爛如銀不住虛空著幻身趺坐也教龍入定巢居還許鶴爲鄰自緣色界閒來往誰與天香作主賓若問吾家安樂法老夫曽學避秦人

送松江朱煥章之烏程令尹

新除令尹烏程去霜落湖田十月初貂帽錦衣懷印綬靑簾白舫載圗書到官先謁將軍府省俗仍陪太守車東望吳淞三百里莫因蒓鱠賦歸歟

題元上人怡云軒

白雲本是山中物暫與山僧作主賓爾解自舒還自捲我能無喜亦無嗔半間莫惜分餘地一籠猶思贈逺人句曲有家空在望卜居何日許爲鄰

王惟賢東裏艸堂

平安一橋吾舊遊君屋乃在橋東頭晚山得月更宜酒春水到門還放舟太守詩成寫素壁老夫興發思滄洲淮南叢桂不得往撫捲因之生逺愁

送黃觀瀾尙書吳伯尙亷使之江西徵討

白髮儒臣著武冠公卿相送出朝端恭承斧鉞行天討喜見旌旗擁夏官直北聲名従此振平南籌策有人看虎皮會見包戈甲十郡蒼生奠枕安

江西冦盜本王民正賴諸公爲解紛使者精忠懸白日尙書髙義抗浮雲喜傳天上旌旗出肯使山中玉石焚千古魯連髙世士尙將談笑卻秦軍

送羅成之移居崇眀其子季通亦之本州島校官

先生八月乘煙霧妻子同隨海上槎太守賓筵先肅客廣文官舍卽爲家波濤浩蕩藏陰火島嶼微茫接太霞聞說三洲多藥艸可能無意到丹砂

送羅季通之崇眀學政

海上孤舟作冷官也知淸選重儒冠秋潮好掣珊瑚网曉日休歌苜蓿盤士子幾家能食祿汝翁早歲已遺安老人亦有乘桴意僦屋西沙度歳寒

八月三日書所見

靑軍黃軍日自鬭西城南城門不開諸侯相對面似土今我不樂心如灰饑烏在樹噤無語蒼蠅滿案從何來年衰但願飽糲食意到聊且持吾杯

秋日登甘露寺晚眺

醉裏摩挲望眼開江天寥落暗風埃猶聞西府兵麾滿不見中原驛馬來今日賈生須痛哭當時祖逖是英才翩然一笑下山去試看髙僧話刼灰

送孔士瞻憲史考滿歸曲阜

素王之後多賢者淸稼今爲幾代孫能以紀綱持憲法每將節義答君恩江淮一道風霜肅汝潁三秋霧雨昏不有俊良當世用可無章疏達天閽

送張眀善歸武昌隨又移家眷入蜀

對酒悲歌淚滿衣楚天搖落又斜暉風塵萬里與君別江海一舟何處歸老去且畱吾舌在愁來長惜壯心違臨岐不盡平生意沙苑無雲鶴自飛

南安周知事瑞雀

歳歳雙棲傍主人昔年誰與號嘉賓應圗夜半銜環報不比階前得食馴公幹題詩猶未逺不疑作頌秪如新東風更得周郎便看爾翩翩上苑春

送廣東帥郎鄭彥昭貢香藥入京詩一首

萬里番禺入貢來過淮一日到蓬萊海中藥艸無人識天上桃花有處栽聖代賓興方重士星郎年少況多才也知白璧虞卿禮猶在黃金郭隗臺

謝馮仁伯送米與舒鴈

短髮晨梳雪幾莖老來那復愛虛名只憑藥餌扶衰朽更藉詩篇寫性情天地此心惟報主江淮多事尙聞兵香粳分得誰相送舒鴈籠來未忍烹

送馬士瞻帥掾髙擢

風塵如此送君行念爾才華獨老成軍旅未聞忘俎豆掾曹多見到公卿滄江日射旌旗影紫閣風悲鼓角聲玉麈談玄何事業雲臺圗像是功名

靜逸處士顧仲庸

環堵蕭然一室寛只除詩酒寄淸歡瓶中有粟分寒士袖裏無書上熱官揚子暮年空識字龎公早歳已遺安先生獨臥風塵表吾欲相従接羽翰

題周子端惻隠齋

此心隨感與天同念爾斯人水火中拯溺未能空下涕救焚何以自成功百年底事多殘忍四海於今喜擴充將見運之於掌上世間無物不春風

吾欲卜居海上未有定止先作詩寄劉子彬

滿目風塵秪自憐輕裝已辦有行纒也知避亂依城郭更欲移家傍渚田紫步於今無士馬滄溟何處有神仙桃源只在人間世還許漁郎放釣船

送遆思誠出盱眙教諭

年年送人作校官也知當代重儒冠固因學舍人才盛自覺戎藩禮數寛一縣士風今日見百年師道後來看淮山堂上淸於水莫遣驚塵到杏壇

和張仲舉博士見寄至日詩

衡門風雪人稀到一个幽軒竹四圍半子送年將舊酒諸孫迎歳索新衣驚鴻此日猶南去老鶴何年共北飛卻憶太常張博士天香攜袖早朝歸

題漁樂手卷

江湖如此兩閒人除是玄眞與季眞長笛自吹皆古調短篷相並卽比鄰科頭不異今漁者托迹空聞古逸民亦有淥陽湖上客買舟來約理絲綸

十一月十四日有感寄江州太守李子威

淸朝如此盛公卿何以攄忠答聖眀數月未收蘄水賊一時誰散武昌兵朱門舊邸空文藻黑夜歸舟有笑聲獨使狀元賢太守至今猶捍九江城

邊報傳來實失驚妖氛獨不犯湓城義兵一日同生死信史千年托姓名別戍幾人回士馬滄江通夜走公卿九州島盡得如公者始信文儒有老成

賦吳陵鳳凰池送陳子成

蓬萊閣前春水生丹邱之鳳雙飛鳴滄波照見云錦色碧落散作簫韶聲豈無仙人下刷羽亦有隠者來濯纓池上於今望吾子一曲陽春歌太平

和張仲舉五月薦櫻桃之作

四月上林蒲筍出玉堂風致一時新也知天上櫻桃宴不致山中艸莽臣皂帽醉歸當此日金盤分賜共何人吾家一樹紅堪摘取薦春醪莫笑貧

送傅徳潤陪將作同知武昌買馬回京

維揚館裏送軺車卻算分攜八載余天使出求沙苑馬星郎厭食武昌魚數鞭已報充華廏上冢毋忘過舊廬老我平生無駿骨可従郭隗借吹噓

送霍仲臯還京

驛程萬里入皇都還過梁城取別途天下軍需何日了淮南民瘼幾時蘓求田問舍非良策憂國忘家是壯圖黃閣相君應有問願聞一語贊嘉謨

送盛克眀辟掾浙省移家吳興

十年三送滄江別此日分攜又不同辟掾逺趨靑鎖闥移家喜近水晶宮勿論後會知何地且念離羣獨老翁幕府郎君應問訊爲言憔悴坐詩窮

和周子通助教同張元禎倡和詩卷子

懶性何堪接貴逰松江之下每科頭不能取友山中社更欲移家海上州老去生涯淸似水興來詩思淡於秋玉堂傑作難爲和白首狂吟秪自愁

寄李子潔憲副時湖北殘破卻於太平開司

武昌遺老望旌旗正是諸君報國時令弟九江全死節眀公南海有生祠臺中妙選邱山重湖北先聲艸木知一道憲綱還舊覩眞儒端可佩安危

題崔原亭竹深處予家有竹數竿人號曰居竹軒原亭城西別墅有竹亦數竿則又號之曰竹深處予與崔君通家來往所好相同故及之

居竹軒中也自寛不愁無地著瑯玕文公胸次空千畆李洞門前只一竿天與老夫醫惡俗日憑童子報平安崔家別墅尢髙致遲子歸來守歲寒

經山法城禪師髙弟善上人以楚章爲號因題卷後

從向經山禮法城善端開後愈分眀千年楚國非無寶一个吳僧得此名江月自隨行道影風林猶聽讀書聲舊家白雪親曽和處處叢林得散行

題丹陽鄒隠君自得齋

天宇淸眀淑气微昔年曽約試春衣傍花隨栁無人識弄月吟風只自歸達士一生空好飲老夫六十始知非陶然不得従君樂注目滄江白鳥飛

題陽學訓曹元秉歸溧水

先生武恵之子孫粹然言貌如春溫淸門爲庶忽老大白首窮經猶討論諸生分題候堂試二膳擊鼔供盤飡今晨拂衣不肯住興在江南山水村

題蘇文仲中宣使寶善齋

星郎自是魯璠玙寶善稱之信不誣豈與黃金同日語合登淸廟應時須澠池漫詫連城璧滄海空傳照乘珠何似人中無價者君家先世有三蘇

送婁所性歸溧水

大學小學列六齋先生講席多英才公堂昕鼓會食罷門榜月錄分題來淸時如此教養偹老夫一見心神開束書胡爲賦歸去石田未必荒蒼苔

陳養吾寄韻

我本滄江樵牧人卻憐垂老見風塵邊城笳鼔傷心近野寨旌旗入望新四海正歌垂拱日百年猶憶至元春艱難未攺心如鐵潦倒空悲髮似銀

送尹敬思令尹歸靑州並序

敬思令尹早歳従逰中山王京甫之門晚歳致政歸田閉戶著書重來廣陵倐四十八年出其所著大學集注有功於後學多矣乃兄孝思憲僉亦被召可謂難兄難弟詩中故及之

玉雪丰神未七旬江淮誰識舊儒臣眼空四海歸何早胸著千年汲愈新従學王門惟此老發揮朱子更何人靑州門外京華近吾欲相從一問津

憲簽被旨方修律令尹歸田獨著書一代儀刑畱制作十章條目補遺余靑州髙起耆英社白髮同乘澤下車不得淸風接芳躅可憑短札問何如

七月十日浙省有警懷羅善先掾史後聞使閩未回

淮楚風塵可柰何南州又復動干戈三山城郭故人逺八月江湖夜雨多白髮滿頭同老境滄洲何處可行窩裁書欲問平安否海闊天髙雁未過

蔣文甫以其祀親之室扁曰思齋時余方哭母故及之

老去思親十二時燈前猶誦蓼莪詩烝嘗彷佛歸來也顏色分眀夢見之問寢不忘晨起早倚門誰念暮歸遲多君苦行多於我忍聴長原楚些詞

送婁所性回金陵別業

楚甸驚塵滿客衣古之賢達在知幾山中桂樹我將老江上艸堂君獨歸刁鬥連城嚴肅肅旌旗垂野淨輝輝金陵酒熟還相憶莫遣詩筒信使稀

簡江西宋子與令尹楊翼之李斯立二先生

八月涼風催早寒家山空憶路漫漫滄江無處問書信白日何人生羽翰曉霧瘴天迷故國夜潮流月到長幹諸君莫責王夷甫我輩深慚管幼安

題海陵張孝子傳

孝子張起其父幼失怙恃淮上兵革悲其母失散三十年行求四方得之濟陰

汝翁早歳值風塵與母分離三十春逺道求之疑隔世髙堂喜極轉傷神干戈滿地方多事骨肉全家有幾人甚欲題詩歌孝子老懷興感恐沾巾

哭江州太守李子威

將帥愴惶忽棄城孤忠何以獨支撐尙聞傳檄誅狂冦猶自開倉舉義兵千古報君心未死九江圗像面如生至今月黒匡盧下彷佛悲風有戰聲

哭湖廣省郎中劉遵道

百年正气此銷沈空使諸公淚滿襟厚地無人收白骨皇天有眼識丹心親王兵衛終難倚太尉樓船不可尋一自嶽陽開省後更無消息到於今

哭禦史張彥威

平生恨不識張桓烈烈轟轟禦史官生有髙風驚海內死無遺憾負臺端盤根錯節於今見孝子忠臣後代看一片汝陽城下土何人髙義塟衣冠

十月一日聞徐州復

黃河不解洗彭城空使羣凶起鬭爭一載始通南國貢三山猶駐朔方兵寄奴故里人何在亞父荒陵土欲平卻憶朱陳好村落幾時煙雨看春畊

王彥芳得月樓

棟宇依稀接廣寒通宵月色好相看人閒塵土無來處天上神仙正倚欄子晉吹簫秋引鳳常娥飛佩夜乘鸞興來擬借淸光便碧海三山振羽翰

胡云夫槎山手卷代人作

故山西望白雲飛幾向江樓倚夕暉藜杖只隨浮世在艸堂終待主人歸長開篋笥看華翰不遣風塵上彩衣今夕羽書連報捷燈花先喜到親闈

送祕書太卿髙志道總戎淮西

祕閣儒臣讀武經親承齋斧下淸溟魚龍出海瞻卿月牛斗回天避將星掃蕩妖氛淸社稷指揮能事速風霆玉堂豈少昌黎筆重刻平淮第一銘

王彥芳逢春塢

雪牕深鎖不曽開卻似陽春有腳來瓊樹每従天上見杏花多近日邊栽任教南國芙蓉怨莫遣東家蛺蝶回小圃無多閒艸木也分生意發枯荄

蓮花鮓爲顧從母夫人壽

采花曽入水雲鄕誰有仙人服食方分餉恰如蘆菔味開包猶帶芰荷香瑤池阿母親曽造畫槳吳姬恐未嘗更折碧筒來送酒一時稱壽獻髙堂

和婁所性見寄韻

想見滄洲白鳥雙寒潮依舊落空江移家有日同春酒翦燭何人共夜牕欲寄短書心未展每傳佳句意先降吾家歳晚風流甚雪後冰韲尙滿缸

王元剛竹所

手種新梢已拂云滿林蒼翠亂紛紛龍蛇影動當牕見鸞鶴聲來隔座聞東裏先生常直造西鄰隠者欲平分滄江歳晚多霜雪與爾知心獨此君

和顧仲庸韻兼謝送米

醉裏髙歌若有神山林無處著閒身饑來欲問飡松者老去猶爲乞米人織女機空星化石麻姑酒盡海生塵灑淸溪上梅花發誰共先生醉好春

和黃觀瀾軍前見寄韻兼呈髙志道祕卿

干戈久動阻淮濱喜得邊庭捷報眞東海魚蝦初入饌中原桑棗半爲薪祕卿船未移渦口左轄軍先入壽春多少手無兵刅者可憐猶是賊中人

十二月十九日北門書所見

歲雲暮矣北風涼獨立髙樓望大荒霧气似塵黃作色日輪如血赤無光經綸尙有諸公在韜略原非我輩長憑仗天威驅號令由來和气致休祥

寄四眀夢堂噩禪師兼簡用堂上人

五山十剎郁嵯峨獨愛溪堂隠薜蘿淮海故人今有幾江湖尊宿近無多不聞毛女求詩去每見倭僧問法過說向梗公重相憶碧雲日暮柰愁何

寄噩禪師四十年前在天寧方文曽求賦毛女詩

短杖輕袍歸去來水雲多處少塵埃一春海鳥依檐宿五月溪蓮繞捨開云外送僧歸日夲月中攜客過天臺衰翁不得瞻圎相猶望新詩托雁回

送馬易之回四眀

雨水經旬雪復作巷陌春泥斷往來東海祗畱詩卷在南湖誰送酒船回自慚白髮殷懃別可惜瓊花次第開我憶慈溪舊逰地不知淮泗有風埃

送季平仲教諭回通州

縣庠官滿將歸日聖代賓興大比年偹榜已聞居第一前程誰謂隔三千玆晨劍影黃塵外後夜書聲碧海邊少待秋風叢桂發鹿鳴看爾赴初筵

送曹徳輔州判率淮農三百人赴畿內墾田之行

茱萸灣上發官航農事相催入帝鄕玉雪手標多似舅風雲意气已爲郎諸公妙算回天地百谷神功葉雨暘來歳隨班見眀主定頒鸞誥錫髙堂

送劉禹玄州判率農夫多人詣畿墾田

京畿華壤盡提封開辟掄材獻九重使者傳宣來萬里郎官分職領三農江淮田賦方全免邦國軍需足上供今日送君歌此曲廟堂無復慮年凶

送淸淮叟上人遊五臺

鴈門西畔是靈山山作靑螺五髻鬟春日花開殘雪裏僧房人在白雲間善財參問何時徧文暢嬉遊幾日還淮海淸公更瀟灑早將聞見動禪闗

寄廣平太守鄭彥章

湖山阻絕三千里臺閣勤勞十五年黃霸終然爲宰相赤松老矣號神仙洛陽城裏還無屋洺水村中好問田走也侯門舊賓客白頭不得與周旋

次顧淸逸見寄韻

滿目干戈獨損神古之忠義不謀身杜陵白髮空憂國王衍淸談已誤人城郭秪今余瓦礫村墟何處避風塵妖氛不到西淸上千樹桃花別有春

和婁所性韻就謝寄漢帖二本之詩

兩帖眞如白璧雙山靈呵護過滄江不知眀月生春浦每怪晴虹貫夜牕老去秪畱詩卷在愁來寧受酒杯降竹軒近喜多風致活水栽荷滿石缸

六月十三日聞邊警甚急有感而作

邊風六月作秋聲世事驚心百感生臺閣故人猶嗜酒閭閻小子亦談兵紅巾似艸何時盡白骨如山幾日平甚欲移家渡江水老來幽獨最闗情

寄黃觀瀾經歷時率八衛漢軍屯盱眙

秋滿東南第一山古來賢達幾登攀兩城樓閣西風裏八衛旌旗北鬥間羽扇綸巾君未老麻衣艸座我空閒閉門擬撰平淮頌河上來看奏凱還

送劉澹翁總管歸江陰時年九十歳

曽侍家君接勝遊於今復見舊風流江湖諸老半黃壤鄕裏小兒今白頭車馬在門爲客好干戈滿地使人愁芙蓉城內宜髙隠叢桂山中莫久畱

和孫行簡夜宿萬壽山經閣詩韻二首

蜀岡縹緲之飛樓風簾霧箔懸髙秋雲間五色孤鳳下木杪幾个哀猿愁書生素有萬言策主人贈以千金裘滄江坐嘯者誰子碌碌虛名何足收

九曲池邊有秋色水光蕩漾淸於苔白雲相邀上山去眀月更喜隨人來一聲兩聲松子落千朶萬朶芙蓉開老僧悟我靜中意不遣階墀畱俗埃

送廬山髙齋赴南康監郡時兵火之餘在吳城山開司

公昔騎麟下星渚前身恐是匡廬君孤城遺老窮無告太守眞符喜見分彭蠡帆檣眀夕照吳城旌斾拂秋云眀年春殿論功賞傳奏先將姓字聞

送王彥芳之南臺禦史

南臺二十四松廳上應微垣執法星定有威名淸廣海豈無章疏動朝廷鐵冠精彩還簮筆寶劍磨礱始發硎竹下眀年候驄馬也應旌節照林坰

張仲舉博士書來言其老健能夜書小字仍飲量不減喜而賦此詩錄上

一秋兩得平安報讀罷寒暄喜不勝花底振衣淸似鶴燈前書字小如蠅蛻仙道骨無人識博士官銜此日升江上蒓鱸好時節豈無淸夢到吳興

癸巳九日

今年九日無一錢杞菊滿院秋姢姢閉門不出何所作抱膝長吟眞可憐城東買竹欲移屋溪上種秫空求田餘生飽喫廣陵飯更擬作詩三十年

送徐州李判官供給役滿歸

千里旌旗接軸轤王師日久費供需秪知天下金如土豈謂人間米似珠此日論功猶受賞何人報主肯忘軀詎無執法如公者能上封章亦丈夫

挽王彥達

老來正賴君醫我客裏那知我哭君人世百年修短定江城一日死生分錦帆涇上誰家屋龍井莊前處士墳魂魄東西招不得杏花村落雨紛紛

送詩僧立平山住圗山

東遐寺東遐只在海門東二月西橋送逺公眀月不來過竹下白雲相引到山中早時彷佛三生會何日風流一笑同少待春暉野花發新詩還肯

寄衰翁東宮典寶監知事史仲文赴京之任賦詩二首爲餞

宮官比日盛才賢寮寀光華得妙年東禁總分淸切地前星偏近紫微天朱研玉鬥時開珤香熱金鑪曉奏箋朝覲従容問先世鄂公忠孝是家傳

徵車載道馬駉駉更盡沙頭雙玉瓶十月淮南逢小雪五雲天上望前星龍文符珤連函出鶴禁簫韶弭節聴鄂國平南好勲業嘉言何處惜朝廷

三月十八日同饒介之馮仁伯張道源王伯純雅集城東李氏園亭賦此

三月雅集未知還況復夕陽猶在山金刀刻字碧筠上玉巵行酒靑松間三年不見兵馬息一日且放吾儕閒桃花杏花正無數眀朝更約來東闗

饒介之懷古有詩見和復用前韻以答

江水東流去不還幾人不老似靑山九洲目斷蒼煙水萬古魂銷落照間石上鳥啼松樹合水邊人羨栁花閒更容野客重攜酒爲報園翁莫掩闗

自笑東園數往還年年詩債積如山身遊紫陌紅塵外心在靑天白日間說劍談玄俱是錯焚香酌酒不如閒先生自是知幾者莫放聲名動紫闗

送謝參軍朝京二首

萬重玉帛會蓬萊先報中吳進表來內使傳宣催引見舍人當殿拆封開干戈載戢龍顏喜正朔重頒鳳歷回卻袖天香上歸騎定分春色到蘇臺

霜落平原百艸幹出門何處望朝端山林白髮相逢晚風雪滄江欲別難使命豈辭行地逺聖恩還復與天寛羣公定問君家世能爲蒼生逺祖安

次饒介之瓊花詩韻

此花超出萬花羣闌檻眞如隔彩雲瓊館曽蒙天一笑玉簫空負月三分溶溶瑞露通宵下細細香風隔院聞后土祠前春似夢至今紅袖客紛紛

賦得鐵甕城送楊克眀之淮海書院山長

城郭猶存鐵甕基英雄曽此重藩維天連故國山爲壘地設長江水作池西府尙憑東府壯今人不讓古人奇津亭我昔經行處目送風帆有所思

送姚節卿攝崇眀判官

畫省歸來驛路長玉荊傳道石田荒一春對酒悲時事四月乘槎過海洋殺賊豈圗金作印轉官行見繡爲裳孤城民瘼思蘇息回首綸音賜寵光

和李克約東臯雜興四首

一春開徧雨中花幾向東園管物華老去始知身是客愁來空擬醉爲家江樓簾箔飛香霧野寨旌旗絢采霞曳杖歸來還自笑夕陽原上數殘鴉

芍藥花開江雨晴幾時重作看花行松間攜妓従教俗竹下畱賓也自淸一夜春愁無處著三分月色爲誰眀貧家亦有琴堪典好把平生意气傾

閉戶拙於公是非似與江湖蹤迹稀酒中従令客罵坐爨下卻念兒啼饑松江之鱸固可食沙苑有鳥宜髙飛干戈滿地正如此萬水千山何處歸

李家園內好亭臺老去一春能幾回街頭酒貴我當買陌上花開君不來長繩難系白日住淸鏡莫掩朱顏催眀朝有約速相就愼勿打碎玻璃杯

送鄭復初赴白沙蔡宅館

翠竹白沙江上春主人應喜得西賓鄰翁送子去就學野老引孫來拜人夜幾看書紅蠟短曉盤供饌白魚新邊塵不到滄州上我欲相従一問津

送周艸牕歸九江

太平宮館化爲塵近得麻姑信未眞但見江湖同逆旅焉知天地有間人匡山白髮歸何晚彭澤黃花賞更新老去苦無超世術干戈滿地獨吾身

送李周南之浙西道

應辟江南肅政堂君才十倍憲諸郎先公向已乘驄馬多士今還覩鳳凰祖帳曉開山木霽官船夜泊水花涼三吳民力誅求盡當爲眀時振紀綱

送王仲沔禦史除安慶府判

謫宦南來莫怨嗟府中爭喜判生花中朝正合持衡鑑禦史何曽負國家未忝陽城官有庳全勝賈誼傅長沙終令國事還公等會見眀廷辧正邪

奉寄余廷心元帥是時出鎭之舒州

保障江淮數十州中流屹立見君侯蒼生幾墮巓厓苦白髮因分社稷憂蟣虱竟年生介冑貂蟬今日出兜鍪玉堂應有昌黎頌刻在龍眠最上頭

挽孫有道處士

廣陵故舊漸消磨白髮傷心柰爾何馬援車猶在鄕裏黃公壚已隔山河百年華屋春風歇八月荒原夜雨多亂後與君成永訣幾行衰淚灑煙蘿

八月十五日聞眞州官民潰竄道路蹂躪而死者不可勝言黃軍因之剽掠則天長六合等處莽爲邱墟矣

白沙消息苦難眞軍事危如火上薪老去未能生報國愁來只與死爲鄰豺狼夜嘯逃亡屋貔虎秋驚戰伐塵悵望天長一條路王師何處渡淮津

閏正月二十日聞泗州盱眙同日失守

野寨蒼茫落照中東徵三載未成功黃金似土供兒戲白骨如山泣鬼雄天狗星流軍府動水犀兵散弩臺空於今人力消磨盡誰念東南府庫窮

挽郁兼徳處士

身閱升平近九旬至今兼徳動朝紳眼前耆舊無多傳亂後交遊復幾人龍顧靑山開宅舍鶴歸華表離風塵■﹝艸先﹞原來見兵麾息相従靈車淚滿巾

白首其如死別何臨風老淚若懸河耆英社在晨星少禪智山空夜雨多薤露莫悲人換世桑田曽見海生波殯宮空對棠棃發更擬重攜濁酒過

寄題西江羅隠君本心齋

江海翩然勇賦歸只従靜裏見天機一經斷送休休了萬事消磨念念非隠幾不知流水動閉門常見白雲飛若爲同結齋中友老向蒼山采蕨薇

送淮南省掾王安中北上安中曽爲今上說書秀才

說書妙選近丹墀名姓曽爲帝所知主父徒嗟相見晚長卿毋謂不同時淮南曹事稱仁恕鄴下民謡紀去思自古長才須大用諸公久待鳳凰池

甲午除夜有懷孟景章

夜牕兒女笑燈前亂世安居又一年鄰甕且分藍尾酒客囊從換折腰錢凍消屋角篔簹雪寒壓鑪頭榾柮煙安得重陪孟東海劇談終夜不成眠

題觀奕圗吳善淵作

仙翁對奕古松根當局機鋒未易論只許兩先饒日月休將一著賭乾坤滿盤星斗無人測四角闗河有路存樵子歸來柯已爛空山寥落又黃昏

王彥芳繡榮堂

色絲不染胭脂井銀漢繰成五色紋織女機中翻海水諫官衣上繡春云淸嚴地位人誰到錯綜天章手自分他日錦歸當白晝江花江艸亦欣欣

送澧州王伯顏治中公昔徵蠻有功

南荒萬里握戎機共詫君侯奏凱歸出界舊傳銅作柱過家新喜錦爲衣梯航入貢鯨波逺溪洞消兵羽檄稀今日中原方用武豈無卿相布天威

挽周古善尊師

看罷璚花去不還今聞笙鶴在雲間十洲何處畱眞迹萬古無人出此闗林下故交同白髮江南舊業只靑山丹經已付無爲子月夜猶疑響佩環

沙子中監縣二子善才善慶俱登第因名其所居之山曰聨桂所以紀瑞也詩以美之

山翁髙步月中來移得靈根手自栽仙籍許令諸子折君家先見兩枝開雙承禦宴簮花出並惹天香滿袖回自笑淮南謾招隠連蜷偃蹇老蒼苔

桂叢競發山之阿大株小株秋婆娑靈鷲峯頭月色薄烏龍潭上天香多吳剛持斧不敢近郗詵對策將如何豈惟二季在仙籍諸孫還見援枝柯

和崔元初秋日舒懷感時敍舊情見乎辭

淮南入幕皆名士邊上従軍總貴遊萬里又勞丞相出九重獨使聖君憂禾生異畆虛占斗木落空江欲變秋召伯埭前聽報捷髙郵城外解通舟

荔薜墻空雨气深濕苔滿徑竹森森城中不得三農信塞上爭禁十日陰野佃負薪多未得鄰翁乞米數相尋笙歌飲散者誰子命駕歸來醉墮簮

瀟灑君家錦照堂石泉秋水煮茶香沿池筱簜鞭尢潤當戶蒲萄葉半黃東館壊垣塵漠漠西城殘照晚蒼蒼春時數聽尙書履幾送池邊月色涼

贈惟善駙馬野雲亭

萬里飛來廣漠云隨時舒捲故繽紛風中不見孤飛迹日下都成五色紋従爾所之占隠者更堪持以獻吾君眀時用汝爲霖雨先向東南洗惡氛

六月二日書所見

干戈滿地起風塵民物凋零府庫貧黃犢烏犍烹作食雕梁畫棟拆爲薪江淮經理須賢俊艸澤誅求到隠淪漫道寛心應是酒老夫三日不沾唇

小軒有菊一本盛開兩花大如酒杯饒介之見而愛之連賦詩二首因次其韻

菊下呼兒典縕袍相看無酒目空蒿兩花疊出金杯大數葉輕攢翠羽髙就手折來香澹澹滿頭簮得樂陶陶曲生有意來相覓畱得芬芳薦蟹螯

滿徑香風吹客袍卻勝秋野醉攢蒿東籬隠者世不冺南陽老人年最髙大白杯中多趣味中黃�內幾鈞陶莫令雨後荒三徑更趁霜前斫兩螯

安慶大節堂至正十二年旣陷武昌江州諸郡俱各失守時韓功懋總管守安慶指禦有方江淮賴爲屏蔽廷心余帥書大節於堂以旌武功

戰勝非難守勝難逆圖未伐膽先寒烏知天下無諸葛始信軍中有一韓當日雷霆歸號令至今烽火報平安雄文大扁同時出大節名堂後代看

次饒介之述懷佳作

讀書不致卿相事生計或與樵漁同杜門眞是守株者傍人過呼居童翁今晨把鏡野服好有月無酒山瓢空緑陰滿地鳥聲罷向日獨有葵花紅

千古萬古道理大海內海外車書同靑山看世等過客白髮催人吾已翁干戈三載道路斷斤斧一朝林野空西軒拭淚付長嘆悵望夕陽天際紅

題太湖李尹所收餘廷心元帥書二封

兩函妙墨古所見一代髙風人未知用兵不下羊叔子食粥正如顏太師今日澄淸在我輩長江保障非公誰更煩令尹回州日補入舒人遺愛碑

送拔寔彥卿被召之翰林直學士

天上仙人紫綺裘偶題眀月到揚州日邊使者徵方急泉下姦臣死亦羞宣室正思前席問淮南誰賦小山幽玉堂信與人間隔肯爲瓊花更少畱

夜泊長橋

十丈虹蜺跨碧空行人過此莫匆匆大魚吹浪來船尾眀月流光出海東根本舊邦唇齒近邊廷諸將腹心同丰碑屹立書何事特紀當年謝傅功

燈下有感

城郭空虛鳥亂鳴彩旗拂栁夕陽眀山林樂土非疇昔兵火殘民思太平海燕歸來無舊主野花滿地有餘情一尊酹月悲歌後搔首燈前百感生

金溪葛氏二孝烈女祠

葛女祠前薦荔蕉藤花風雨急飄蕭翠軿五夜靈氛下銀穴千年寶气銷太史已聞書孝烈遺民無復困徵徭絳唇朱袖歸黃土惆悵何人說二喬

居竹軒詩集卷三

●欽定四庫全書居

竹軒詩集卷四

﹝元﹞成廷珪撰

○絕句五言

澹香亭

幽芳不自媚白日淨依依風露已如此山中人未歸

畫枯木

老樹半無葉石根余野花髙秋上河漢用汝作靈槎

墨蘭

能讓吳君子傷讒楚大夫延陵無宿艸湘水有新蒲

晚興

多景棲紅樹秋風落白雲捕魚頻得雋驚鷺不成羣

畎畆

畎畆心常白江湖眼尙靑悠悠今古路一一短長亭

畫竹

筆間珠樹長不借白雲栽盡日看龍掛空疑有雨來

趙承旨竹石

石間生石筍筍長又成林林下纎纎艸王孫去國心

坐雨

行雲都是夢聽雨甚於秋■﹝氵虢﹞■﹝氵虢﹞盈階水時時一尺流

居竹軒

定居人種竹居定竹依人新筍甜於肉長竿健似身

題倭僧所畫菖蒲小景四首

海上靑毛鶴山中緑髮仙相期采九節同爾壽千年

劍脊秋逾勁鞭根老更繁何堪拜吾竹尙可友溪蓀

昔在嵩髙日仙人不可招獨行南澗底采得虎須苖

怪石玲瓏白方盆瑪瑙紅倭僧到中國何處挹淸風

和饒介之春夜七絕

新月不落地四更猶有光無人防白兔竊夜搗玄霜

澗松如老友歳晚可同襟獨立風塵表悠悠千古心

落日五湖上獨行逢故人有家如隔世無物可通神

我有太古竹靑天騎作龍眀當渡江去歸聴廣陵鐘

滄浪波濤闊昆侖世界多吾無縮地法誰有步天歌

酒量尙一斗鬢絲餘幾莖辛夷開欲罷何日問歸程

昨夜馬頭雹滿天羊角風吹燈不敢寐愁坐欲書空

題三友軒湯直學求賦三首

古松存古操豈意受秦封歳晚風塵表空山作臥龍

吾亦憐吾竹孤淸人未知向來多俗病全得此君醫

古梅如古士歳晚托同襟不作玉堂夢山林深更深

○絕句七言

題宋子章竹

黃陵只在斷雲西苦竹叢深望欲迷帝子不歸春又晚滿林煙雨鷓鴣啼

洞賓出山像

散髮空山只短衣古來豪傑在知機無人識是純陽子萬壑千巖獨自歸

鄧孝子行卷二首

歌罷河東孝子詩滿堂賓客動嗟咨何由得著斕斒服一日娛親十二時

哭盡秋天月不眀哀容憔悴欲無生淚痕漬入泉臺石萬古千秋父子情

徽廟禦畫梔子白頭翁

梔子紅時人正愁故宮衰艸不勝秋西風吹落靑城月啼得山禽也白頭

客中久雨

水滿行廚欲產蛙苔封老屋亂啼鴉南風十日黃梅雨開盡冬靑兩樹花

送劉將軍致仕歸襄陽

當年鐵馬渡襄江敵國聞風夜納降今日卻歸江上去峴山靑滿讀書牕

五月樓船始到家山中無處不桑麻今人卻笑東門老白髮春田獨種瓜

秋塘戲鵝圗

滿塘秋水看蒼鵝艸軟沙平柰爾何記得一羣黃似酒杏花梁上落紅多

春夜

酒兵無力破愁城春盡空山杜宇聲敲缺唾壺眠不得半簾花影月三更

贈劉生

玉堂官紙白於銀曽爲山人寫緑筠絕似瀟湘煙雨外萬竿濃翠拂秋旻

送僧南歸

門外靑山翠作堆好懷能爲故人開浮杯不渡淸淮水卻過西軒看竹來

芒履猶香楚地花一瓶隨處是生涯不須乞食遊女去舍利城多長者家

靑山白雲圗

不見茅齋舊隠君遶溪煙樹暮紛紛斷橋水滿無人渡誰向靑山管白雲

墨梅

東閣衝寒雪一枝巡檐偏解索題詩何郎老去風情減羞見疏花照鬢絲

夜宿野城

露气涓涓欲二更小舟猶向月中行前村知有人家近隔浦微聞犬吠聲

艸虫卷子

蝸名蝶夢總成空絡緯徒知紡績功何似螳螂化蟬去最髙枝上吸淸風

鳴蜩織女共驚秋嗟爾微虫死卽休瞋目鬭蛙猶未已請看粘壁綴蝸牛

正月晦日

問余何事日匆匆把卷題詩轉不工撿歷又看正月過一分春在酒杯中

畫馬

圉人爭喜得驊驑撥入天閒早見收今日有誰憐駿骨西風沙苑蕨藜秋

送人之武林

白鼻驕騧紫綺裘湧金門外醉瀛洲君家若有平安字寄在春風第幾樓

題四眀太守丁宴學官卷子

莊嚴七寶供西僧甲第紛紛競割烹獨有四眀賢太守杏壇春酒宴諸生

武林客捨

牕外靑山啼子規吟魂正被酒禁持小樓一夜雨聲惡落盡碧桃人未知

緑楊橋

長溪春漲碧溶溶煙雨空蒙濕采虹何事吹簫度淸夜斷堤楊栁月眀中

淸泉寺

何人泉上記淸遊茶具橫陳晚未收木葉盡隨風掃去萬山淸立寺門秋

題髙房山墨竹

黃花山主澹遊翁寫竹依稀篆籕工獨有髙侯知此趣一枝含碧動秋風

題張天民移居圗

舊隠荊溪第幾村手栽松檜至今存大茅峯下千年鶴遲汝重來問子孫

同鄭徳眀訪寶曇上人不遇賦此二絕

白雲林下誦經寮隔岸香風逺更飄欲就禪牀喫茶處倩人扶過木長橋

打門來訪寶曇僧松下云深喚未應誰識三生舊行路斷崖蒼蘚絡枯藤

題鄧毅夫所藏靑山白雲圗

山後山前暝不分艸堂無徑覓徵君惟餘玉气無藏處散入空靑作白雲

髙昌王所畫蒲萄熊九臯藏

玉闗西去火州城五月蒲萄無數生今日江南池館裏萬株聮絡水晶棚

雲山小景

我家艸堂南澗濱門前不識車馬塵白雲相隨過山去天地別有人間春

靑山白雲圗

溪上長松已合圍艸堂無事客來稀濕云生滿東山路日暮野樵何處歸

唐眀皇吹簫圗二首

寢殿春深晝漏遲榻前侍立已多時玉簫自按霓裳曲賜與棃園子弟吹

花萼樓前栁色新東風吹散馬嵬塵錦囊玉管俱零落誰是終南夢里人

題蒲塘雙燕圗爲劉小齋作

昭陽池館晚風微花落巢空去未歸卻是蒲塘春雨闊年年還傍小齋飛

九月十二日出北郊

官河兩岸土城低旗幟靑紅望欲迷萬木千林誰伐盡數家茅屋野烏啼

竹枝歌

道士莊前秋事多東家西家收晚禾船頭把酒對眀月打聽夜場人唱歌

喬麥花開如白煙並催農事了霜前晚禾未割豆先熟雙髻女兒齊下田

題獐猿便面

樹上孤猿樹下獐山林物性各相忘不知萬里中原闊鷹犬交馳苜蓿場

訪王伯純晚歸

長洲苑內舊池臺白髮山人恰再來無限客愁渾忘卻小樓聴雨杏花開

和饒介之秋懷詩韻

鄰甕新篘曲米香夢魂夜夜遶槽牀故人不飲今何在秋盡空山苜蓿長

江風吹盡暮天霞我本淮人來寄家吳門畱滯不歸去開盡西軒白鶴花

夜半金烏海上翔行來夾日酷於霜庭前幾个芭蕉葉未到秋來一半黃

鐵鏁蒼江第幾闗揚州花竹夢中看也知無賴三分月照見沙場白骨寒

月落未落眀星髙宿云捲盡無秋毫中庭隠幾復假寐候虫四壁聲勞勞

湖面茨蒓葉半舒湖中新出四腮魚黃金換酒須當醉莫信黃金可貯儲

鳳凰橋西淮子河年年租吏夜催科秪今田父無消息豹虎滿天將柰何

氛祲冥冥晚未消浙江三日不通潮令人卻憶馮公子知在西湖第幾橋

彭澤歸來落落然風流不寫義熈年東籬菊種無尋處老樹荒臺鎖暮煙

橫江孤鶴翅如輪一別山林五百春肯借老夫騎過海方壺圎嶠少風塵

再次韻

花燭銀臺沈水香爲郎先暖合歡牀小姑納聘山堂上纒酒紅綃十丈長

橫江江水蕩晴霞秋盡夫君不到家閨中小鬟也浪語陌上聴歌楊白花

寫就安書無便翔寒衣著破過三霜但記送郎初上馬窄袖短衫穿栁黃

西到長幹過幾闗附得書來儂自看八疋四川十樣錦裁作郎衣遮早寒

竹枝歌比栁枝髙紅紙烏絲紫兔毫夫壻従軍不識字殷懃寫去也徒勞

阿翁生兒如阿舒少年不殊同隊魚但見門前有人客肯信篋中無積儲

老翁買舟西市河去應不求聞達科阿婆牽衣翁且住下第歸來將柰何

洞庭山嵐猶未消炮車雲起怕風潮勸郎把舵莫放手水惡須防第四橋

江頭野花紅欲然春去秋來不記年尋得秦皇系纜石靑沙一色艸如煙

鴛鴦湖西湖水涼踏藕采蓮來覓郎郎意莫如菱刺短妾情只似藕絲長

江南秋熟轉饑寒頭上猶簮列士冠雞犬全家上天去學仙悔不事劉安

題南竹

洞庭南去竹如雲老葉新梢亂不分帝子不歸風雨惡深林何處覓湘君

題宮人汲井

轆轤輕轉汲淸泠玉碗盛來進內庭別院有人愁似海眼花落井怨銀瓶

雜賦五首

民間升斗糴倉陳五十靑錢一束薪黒潦滿街風雨惡日中猶有未炊人

農父驅牛曉入城可憐牛賣盡遭烹眀年湖上休兵後一寸荒田不得畊

破錢羞澀客囊傾菜把靑靑價稍平卻喜來朝知肉味敢云何處有魚羹

髙陽社裏醉復醒於今老友俱凋零街頭酒薄不堪飲四百靑錢沽一瓶

十月一日河上行軍中少年知姓名誰家一兒駕艇子肯載老夫同入城

哭馬士眀都事

冥冥妖祲黒如雲湖上旌旗亂不分父子四人同戰死邊庭誰說馬將軍

干戈未定失英雄野寨無人戰艦空三十六陂波浪惡故人何處哭秋風

題徐仲原所藏王冕畫紅梅

羅浮仙子絳綃裳也欲隨時學艷妝今日北人渾見慣杏花同色不同香

居竹軒詩集卷四

●居竹軒詩集後序

周子曰四詩而下學者獨宗漢魏崇盛唐而余無取焉斯亦近誣矣夫詩成乎音音成乎聲聲成乎气天之質也气成乎志志成乎情情成乎性天之衷也始乎天衷放乎天質詩之義也夫天也者機也機也者神也機妙而感神妙而應夫人同也是故詩也者同則昭物異則昭變義之大也眞之適也而又何差焉夫詩之風也自邶以下多變聲也聖人修經存而弗削與二南雅頌比載而傳焉昭異於同徵其天也夫詩也於其容與而暢焉於其結約而舒焉於其衝寂而恬焉於其矜婉而戚焉於其憤溢而激焉同性也而情鍾矣同情也而志萌矣同志也而气従矣同气也而聲倡矣同聲也而音恊矣同音也而詩具矣是故宇宙者一身也古今者一息也卽詩之初求詩之奧其同者可以觀矣又何泥焉故曰觀於谷而知籟也觀於螽而知韶也天之謂矣餘暇日偶讀居竹軒詩因以志之周瑯謹識

