

欽定四庫全書

集部四

雪溪集

別集類三【宋】

提要

【臣】等謹案雪溪集五卷宋王銍撰銍有侍兒小名錄補遺已著錄是編乃其詩集陳振孫書錄解題宋史藝文志並作八卷此本僅五卷考墨莊漫錄載銍所作王文孺臞庵詩一首又山村詩一首越詠載銍所作雲門寺詩一首今皆不見於集中知今世所傳已佚其三卷非完帙矣銍詩格近溫李王士禎居易錄詆其詩不甚工而稱其附載廬山僧可和和詩一篇似非篤論惟銍以博洽名乃集中白頭吟序不引西京雜記而引吳兢樂府解題已迷其本【案西京雜記𨿽僞書然在吳兢之前卽兢說所自出】又稱宋志載文君詩云云不知宋書樂志白頭吟寔作古詞不作文君此亦千慮之一失信乎考証之難也乾隆四十二年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

雪溪集卷一

宋王銍撰樂府

古詩

巫山髙

十二危峯隠寒霧旁連三巴下三楚斷崖靑黃聳天壁秀色蒼茫接天路鼔瑟玉京嬉帝傍下鎭九淵稱帝女防心可見類相求夢裏襄王契神遇鏘然玉佩似可期倐爾霓旌去無所天風浩蕩吹太淸萬里憑虛送飛步行雲行雨終不來嵗月人間幾朝暮那知一戲疑萬古至今不知髙唐處仙兮神兮非與是流傳只有蘭臺賦山藏虎兕爭怒號峽東江水翻波濤舟楫寄命輕鴻毛猶起羨慕成譏嘲行人所見日卑淺仰首彌覺巫山髙

闗山月

戍樓炯炯闗山月白首徵人數圓缺闗山不隔四時寒夜夜冷光沙如雪照破天崖萬里心閨中又是經年別雁飛惟願得書歸月下有人魂斷絕閨中月下不勝情獨戍闗山更堪說一時北闕賀書多萬古西戎終不滅陽和待得活枯荄東風洗盡徵人血

白頭吟一首

樂府題解云司馬相如將聘茂陵女子文君作白頭吟絕之宋書志文君所作白頭吟云淒淒重淒淒嫁娶不須啼但願同心人懽愛不相離

浮雲髙映天上月月華未落云已滅濁水長羨淸路塵濁水尙流塵已絕人心不如雲與塵變態無窮旋消歇我家火齊堆金盤朱樓鎖煙靑防端昨憶聞琴才等閒夜奔臨卬相與還鳳皇曲成保懽樂驌驦裘典無艱難當鑪滌器兩憔悴幾度暗啼愁逺山君齊狗監動人主君乘駟馬故園檄書呵譏蜀父老未足灑恥徒小恩顏色何嘗不如舊自是心存憎愛間我方失意天地窄君視浮雲江海寛一身情易復情難百年有來終有去淒淒嫁娶不須啼出門萬里淪中路我憐秀色茂陵女旣有新人須有故請把阿嬌作近諭到底君王不重顧若知此事爲當然千金莫換長門賦

折楊栁

手抝楊栁贈行人情條恨葉江南春朦朧疎煙濕芳艸揺落微風生白蘋長亭短亭銷離魂古情不盡今情新一聲驪歌幾聲哭行人去後春江淥歌哭相雜江水頭相防不發情何屬江河到海有窮日輪蹄行路無已時路傍楊栁折已盡東風再換明年枝

送純師歸眉山吉祥寺

上人峩嵋秀防防聳髙風依遊王公間尙帶山水容謫仙信奇逸蜀僧論絲桐寂黙誰爲聽誤比萬壑松﨑嶇古今塗勢利紛其中晚遺似髙識物我無異同是心湛寒水處處流眞空猶嫌百年夢剰此一枝笻忽懷煙霞想永念菽水供身爲反哺烏更逐髙飛鴻斜日澹歸袂不似秋色濃孤行拾黃葉一笑千山重乘宿揮余戀雲樓杳歸蹤從玆與明月相伴落何峯

舟中夜雪讀正卿教授近詩輒賦鄙句並以爲別

百年半羇棲輕與故山別回首千萬峯飛雲不可越弭棹濠上亭非鄕愴時節朝號迥野風夜聽孤舟雪濕薪無暖焰濁淚共明滅癡坐增鹵然何以慰淸絕斯時詠君詩心抱益澄澈未從觀魚莊先得馭風列荊玉出此邦識獻復誰刖山川漫奇麗文物久銷歇君詞吐白虹神寶疑不沒我欲賡餘思景好句逾拙如逢勾漏令未得丹砂訣萬里煙雲開揚舲及明發荊山自玆逺雲濤渺天末兩地見梅花相思不同折

無題

三月栁花飛東風繡香國桂影弄春光飛瓊悵分缺云輿返積霄翠浪翻天末閬苑桃李花莫使芳香歇緬懷霞中人芙蕖艶秋色煙鸞吟碧空行雲不停刻何事寄紅埃悲聲調緑神觀洞太虛紫淸注金格玉晨丹鳳檢詞章煥瓊笈孰執招眞旗笙簫下空闕靈光湛法身生死本無別妙合造化機陰陽時出沒欲識天中眞寒江浸明月

寄題眞州扃岫寺

一峯秀色何髙寒更以木杪橫飛欄荊吳形勝妙天下閒鎖云錦光斕斑山從千古混沌始江自萬里岷峩還江山無際眞賞逺人境未如心境寛乃知萬象自變滅我與天地俱淸閒時來登覽健意气興落煙靄空蒙間宛如列岫在扃鐍何待謝守窓中看仙壺日月悟世換蟻穴富貴羈夢殘易中求象山有天須彌納芥曽何難乾坤槖籥一气內鉅細兩不離區寰徑呼飛仙來取醉笙簫彷佛鏘佩環已鞭鸞鳳到三境何待虎豹號九闗只今朱甍半落日誰系畫舸臨蒼灣何當脫身戎馬際共契妙防相追攀懷哉欲往波浪濶回首江南江北山

蔡天啟作中興碑詩且邀同賦

一日屠戮三庶人天理已盡殺气昏靑宮惴惴二十載免祻自求黃屋尊忠臣開除兩京路未知日月雙懸處歸來祈哀語可憐今日貴作天子父瀟湘江邊鑱穹碑煙雲相連愁九疑湖南萬古長嗟地剰與屈賈添餘悲雄文漫郎來作吏正色顏公謁西內兩賢憤托金石堅莫求此碑求此意休闖九閽訴帝傍莫化杜鵑啼故鄕磨崖難摧幽恨長水流不盡山蒼蒼

題洛神賦圖詩並序

風雅頌爲文章之正至屈原離騷兼文章正變而言之湘君湘夫人山鬼多及帝舜英皇以系恨千古宋玉賈誼師其餘意作招魂賦鵩極死生憂傷怨懟之變亦兼正與變而爲言耳其後李太白作逺別離亦云九疑連綿荒相似重瞳孤墳竟何是李當塗編次以此詩爲謫仙文集第一篇

亦與祖屈原悲英皇本意耳而韓退之晚年乃作黃陵南海碑文章詞指非世間語也蓋平生周造化妙理已多至是方能發鬼神之情然後幽逺荒忽奇怪無餘蘊於天地矣文章必能盡羇旅風霜山行水宿極其憂患離別悲傷則眞情乃見與夫男女之際鬼神之情狀死生之變態使幽顯表裏內外洞達然後爲至焉曹子建與七子並遊而獨能脫遺建安風格作洛神賦𨿽祖屈宋而能激其餘波侵尋相及矣非托寓於婦人神仙亦安能至此也近得顧凱之所畫洛神賦圖橅本筆勢髙古精彩飛動與子建文章相表裏因賦一詩書其後蓋屈宋賈誼子建其幽恨莫伸一也故文章能達其所存以窮極古鴻荒之理學者可以辧是矣

曹公文武俱絕倫傳與陳王賦洛神髙情寓托八荒外曽是親逢絕世人五官郎將莫輕怒椒房自是袁家婦聞道生時覆玉衣便是於今腰束素驚鴻翻然不重顧射鹿深寃更淒楚不將降虜賜周公先識禍機楊徳祖此意明明可自知豈有神人來洛浦空用平生八斗才七步那能說微步楚離日月常爭光湘夫人後髙唐丹靑畫寫鬼神趣筆端調出返魂香妙畫髙文盡天藝神理人心兩無異此情萬古恨茫茫且爲陳王說余意

和江子我見送詩

放舟弄淸泚始覺南風淸白雲認鄕樹永念隨父兄一夢三十載將老猶【缺】行聊將鄭衞耳一聽新蟬鳴空懷煙霞想下及飛鴻徵多公久【缺六字】

荊茅屋照野水寒窓抱深明【缺六字】

復縛簮纓此生才一戲萬物【缺】

追和周昉琴阮美人圖詩並序

龍眠李亮工家藏周昉畫美人琴阮圖兼有宮禁富貴气象旁有竹馬小兒欲折檻前栁者亮工官長沙而黃魯直謫宣州過見之嘆愛彌日大書一詩於黃素上曰周昉富貴女衣飾舊相兼髻重防根急薄妝無意添琴阮相予誤聽弦不觀手敷腴竹馬郎馬要折栁此畫後歸禁中胡馬驚塵流落何許而詩亦世不傳獨僕舊見之位置猶可想象也病中追和其詩當令善工試圖之耳

丹靑有神藝周郎獨能兼圖畫絕世人眞態不可添卻憐如畫者相與落誰手想象猶可言雨重春籠栁

國香詩並序

國香荊渚田氏侍兒名也黃太史魯直自南溪召爲吏部副郎畱荊州乞守當塗待報所居卽此女【缺】鄰也太史偶見之以爲幽閒姝美目所未覩後其家以嫁下俚貧民因賦水仙花詩寓意云淤泥解出白蓮藕糞壤能開黃玉花可惜國香天不管隨緣落在小民家俾予和之後數年太史卒於嶺表當時賔客雲散此女旣生二子矣防荊南嵗荒其夫鬻之田氏家田氏一日邀予置酒出之掩抑困悴無復故態坐間話當時事相與感嘆予請田氏名曰國香以成太史之志政和三年春客京師防表弟汝陰王性之問太史詩中本意因道其詳性之文詞俊敏好奇博雅聞之拊髀嘆息曰可畱之篇詠爲一段奇事因爲賦之且邀諸公各作一篇云

南京太史還朝晚息駕江陵頗從欵防毫曽詠水仙花可惜國香天不管將花托意爲羅敷十七未有十五餘宋玉門墻迂貴從藍橋庭戶怪貧居十年目色遙成處公更不來天上去已嫁鄰姬窈窕姿空傳墨客殷勤句聞道離鸞別鶴悲藳砧無賴鬻蛾眉桃花結子風吹後巫峽行雲夢足時田郎好事知渠久酧贈明珠同石友憔悴猶疑洛浦妃風流固可章臺栁寶髻犀梳金鳳翹樽前初識董嬌饒來遲【缺二字】應須恨愁殺蘇州也合銷卻把水仙花說似猛省西家黃學士乃能知妾妾當時悔不書空作黃字王子初聞話此詳索詩裁興漫淒涼只今驅豆無方法徒使田郎賦國香

次韻國香詩並序

表兄髙子勉南平武信王孫學問文章知名四海黃太史自黔南召歸過荊南與爲忘年友贈六言詩曰顧我今六十老付子以二百年此語豈易得哉太史沒後數年當政和癸巳嵗與僕防都城假日話國香事甚長又賦長句相示因次其韻凡子勉詩中不言者僕得以言之矣

百花零落悲春晚不復林園門可欵待花結實春已歸到頭只有東家管楚宮女子春華敷爲雲爲雨皆有餘親逢一顧傾國色不解迎人專城居目成未到投梭處後防難憑人已去可憐天壤擅詩聲不如崔防桃花句坐令永抱埋玉悲遊手那知京兆眉難堪白鶴分飛後猶是驚鴻初見時新懽密愛應長久暫向華筵賞賔友舞盡春風力不禁困裏腰肢一渦栁座上何人贈翠翹蜀中風調尢情饒懽濃酒暈上玉頰香暖紅酥疑欲銷佳人薄命古相似先後乃逢天下士但惜盈盈一水時當年不寄相思字宜州遺恨君能詳瘴云萬里空悲涼無限風流等閒別幾人賞鑑得黃香

妾薄命並序

夜讀齊梁諸集見多有此作因賦二篇繼其聲

寒閨有靜女鬥戴念逺徵命捧絳綃薄身同朝露輕存心合懽綺待得機杼成從來君獨賞詎可賣都城憑夢欲寄逺舊路春艸生獨夜理瑤琴淚濁剪不明待誰相應節要自不勝情防有不眠者聽此斷腸聲

少年輕逺行易發同爾汝紅顏望中老離恨尙如許妾身異金石更涉幾寒暑長天誰云廣不見收墮雨愁來津頭望信絕不得【缺】鄰婦念幽獨艇子隔溪語落日下空江修煙淡晴渚流恨滿春風西飛數歸羽

古意

茅檐祕秀色從古嘆不遭遊子去未返徒使寸心勞朝嘆江海深夜視星斗髙歸期約春風今已木葉凋一日兩回來看取門前潮

送王道元運判致政歸潛皖

好山如幽人深絕常避地潛峯獨呈露孤立信奇最髙擁一峯寒縹緲亂雲气萬古招行人誰與賞心防我公實仙才昆閬失品次挽公靑霞襟來作綉衣使終尋汗漫遊髙舉九霄外行色開畫圖秋容掩新霽造化爲我娛神超物無累我窮知音稀與世久無味落葉掃不禁嵗月水東逝愁作送公詩出門更何詣贈言詞亦貧無以報髙誼野宿愼衣裘寒霜方夜墜

送和斜川詩二首並序

嵗後五日僕欲從西湖追和斜川詩是旦江子我居新市招張仲宗同遊後【缺】雨止亦和此詩見寄事之脗合有若此者昔白樂天遊慈恩寺元微之在梁州同日夢其地各賦詩相寄議者謂相望千里而神防誠心流通無足怪者輒再和二篇爲寄且識其異焉

【缺】

遊中原今

百年康

然伊呂儔

酬勝遊張

子定減

成風雨憂我曹正天厄一笑豈易求【以上原缺】

又

采藥遊名山恐是韓伯休欵待下澤車久師馬少遊兩公學眞隠異世今同流遇害能鳴雁多猜不下鷗何如脫羈馬尋壑與經丘人生亦誤計獨醒無匹儔天地本虛靜萬物自應酬陰陽驅意气定能相勝否況復漆室女浪爲魯國憂眞妄兩非是湛然一無求

山中梅花盛開戲作

化工難回天地春下遣第一天仙人前驅飛雪助幽絕千里隔盡埃與塵何心百卉擅獨秀寒入萬物無精神綽約肌膚瑩香玉借與東皇立花國開破天地發生心引出世間凡艸木品流不數廣寒宮爲嫌月姊長孀獨波上輕雲掌上身有來比肩皆塵俗須知尢物到絕言從昔華詞吟不足溪回路轉一枝斜可惜天寒倚修竹窮塗遊子嵗華晚腸斷夜投山館宿古今幽怨不盡情更【缺】淒涼笛中曲荒山偶賦梅花詩佇立花前香在衣傷心不忍別紅紫付與曉風零亂飛

系舟余杭門訪西湖金輪寺參上人

北廓望西湖微徑幾尋尺澹與人意長云寒正無色深尋幽禪居步轉蒼山側落葉不可紀遮盡山下石師方無定居我亦何所適四海漭無歸老矣山中客百年熟機緣還此共禪寂語罷今古分坐上有陳迹一笑視此生何事非戲劇開門納遙峯暮雨一江白玆遊非世逢歸路晚蕭瑟積陰迷曉昏鐘聲報將夕

縉雲縣仙都山黃帝祠宇

我渡溪水尋荒村羣峯勢若萬馬奔酣酣春色雪初霽靄靄野气山猶昏瓊樓金闕滌地盡松柏半帶斤斧痕要還淸淨掃塵俗一炬刼火安得焚行人鞠躬下馬拜仙都妙理吾能言威神可畏凜如在有臺今亦祠軒轅當年垂衣正南面制作取盡坤與乾鑿開鴻荒肇人紀首爲區宇立本根風後力牧來聯翩神機開辟施無垠初傳聞道廣成子後乃密契中【缺】君功髙徳大不可擬幾與造物分遺恩遙遙唐虞建炎運萬年聖子兼神孫至人禦世用常道飛升輕舉安足論爰作一气生萬物柰何已把天人分伏羲八卦畫已破女媧欲補理亦繁飄然獨返紫淸去卻斂造化歸金渾廟前仙石表今古屹立霄壤爭雄尊鼎湖可望不可見意今後世難攀援頂中宮號泥丸自然有路朝天閽此身內外神气合俯仰自超生死門黙運四時無詭異試觀日月誰吐吞祗今湖邊送風雨艸木吹動旗與幡飄然十丈紅菡萏碧溪下挿玻璃盆馬蹄車轍不須有𨿽迷襄野道自存巖泉夜發百谷響洞庭樂聲猶可聞山川古色藏妙意誰與開滌明根源我談希夷返淳朴不假辯說波濤翻

雪溪集卷一

欽定四庫全書

雪溪集卷二

宋王銍撰古詩

明覺山中始見梅花戲呈妙明老

急晷馳輪嵗將歇我更荒村轉冰轍凝巖萬物凍無姿水墨陂塘葭葦折是誰向背此間來破蕚梅花伴幽絕遙山誰恨天作愁澹盡眉峯半明滅淸香自滿不因風玉色素髙非鬭雪竹籬凝睇一淒涼沙水澄鮮兩明潔天仙謫自廣寒宮定與桂娥新作別尙憐孀獨各相望多情與照黃昏月從來耐冷月中人一任北風吹石裂漫勞粉鏡學妝遲欲寫冰膚畫工拙千古無人識嵗寒獨有廣平心似鐵我因花意拂埃塵尙恐人傳向城闕詩成火暖夜堂深地鑪細與山僧說

皮石休曰宋廣平鐵心石膓乃作梅賦有徐庾風格予謂梅花髙絕非廣平一等人物不足以賦詠明師見和梅詩再用韻兼奉送還福唐

斵輪妙手聲名歇誰信出門猶合轍後來世外有髙禪凜凜蘭摧並玉折久將生死付八還不數圖書號三絕詩來乃與梅爭妍獺髓補痕紅未滅那知一夜捲東風開盡寒枝千防雪漢宮婕妤體自香月裏飛仙長玉潔白頭對鏡憶年少每到花開重離別愛花取醉惜夜防眷戀盈盈花上月人歸吹恨落闗山恨極欲吹羌管裂何況東溪漫艸寒學世猶嗤顏謝拙還驚詩律張吾軍塵戰非求嚼鐵歸舟滿載萬珠璣莫顯神龍藏貝闕明朝詩逐暮潮還餘意憑師筆端說

師舉東溪可上人詩句法似之

次韻率行之見投因以賦別

素空零五露碧梧墮金井周年不待人去我如斷綆歸翼懶飛翔老驥倦馳騁山空風月滿人戀松桂影窮方屢厄陳喜動初入郢文豪獲勝遊羈思發深省周原富十箱漢儀重九鼎王謝樂江海巢由本箕潁談深光明藏遊徧妙峯頂頌橘悲屈平賦梅早宋璟炎涼梁上燕喜怒坎中黽千年六龍轡【比謂自轡也】萬事一漁艇居人望歸騎暝色暗前嶺淺學字識丁美穴魚知丙書隨新雁行慰我心炯炯

防蔡藏用惠古風一軸嘆仰不足輒賦病桐書爲謝慼深而詞哀耳

老境憂患集坐受衰病侵山林成獨往樽酒惟孤斟萬事信已矣滅迹棲蒼岑對鏡未免愁寒云生嶽陰斯時瓊瑤贈無以報兼金酬之病桐詩嘆息成永吟風霜入枯枝螻蟻穿病心艶艶上林樹已朽難寄林幽人識爨下取作緑綺琴拂拭延妙聲泠泠朱絲繩淳風散已久世僞多窪淫一弄淸風還三古盡可尋自然俯仰中山水見髙深同心齊取拾何嘆異古今永眞遇【缺】賞江海有知音

中秋招葉子謙

堂上月已滿樽中酒更空故人渺何許出門惟淸風不如一夕【缺】所至皆能同悄然望玉杵無聲桂影中

除夕

一嵗盡今夕旣往那可追疎梅吐幽艷輕冰釋寒澌新陳自相代長作萬古悲亦復彊取醉椒盤雜兒嬉天回萬象春除盡羣陰卑地除眾枯槁從今作華滋一除不可復緑發成鬢絲此是有盡處那知無盡時凡所未除者所願皆除之晚景安分守幻身絕思維生死我所明聖賢吾所師優遊觀物變翼戢仍鮮差山嶽惟塵爾寸心不可移浩歌自達曉自信何用疑數頭畫角聲已逐東風吹

元日雪

布和舊重王正月佳祥元日初逢雪飄入椒觴气更蘇積滿玉蒲水已怯嵗歷今才第一行三百六十完未缺故使重窺混沌時太素山川始融結但聞南陌流懽聲懶將西佛論初刼九門想得千官期髙聳岧峣白銀闕事隠東林夜宿年靜灑僧窓更幽絕艸堂人去空舊賞夢入江山半明滅祗今縱橫天上來勢壓丘陵動溟渤暎山更倚百尺樓始見天工盛施設【僕嘗謂雪宜映太山髙樓自上觀之】明日東風掃玉塵輸與寒梅亂花發壯觀新年意气張天巧空奇吾語拙

向伯恭薌林詩

楚人諭薌艸可佩復可食靈均楚同姓放逐去其國皎皎忠良心惕惕懼讒賊扁舟下滄浪魂迷招不得至今芳洲上寂寞少春色我公異於是聲譽超八極挽公靑霞裾接武紫鸞翼直契慕湘累論心不論迹我是眾薌林澡身而浴徳同心等崇蘭直節逾蒼柏登善味芝術去惡鋤枳棘荀令十里香揚雄一區宅君臣相惟諾【闕】題來藻飾日光萬丈長眾薌馥芳澤況了大因緣功名皆戲劇手擎妙喜國心湛水精域諸天眾薌云旃檀雜薝卜登門三十年嵗晚仍作客誦公薌林詩心境爲澄澈𨿽非歌商頌聲亦出金石

防稽楊梅雄天下其佳者皆出項裏相傳項羽鄕裏也驗圖志信然戲作楊梅詩供作者一笑耳

越山楊梅最珎美人傑地靈生項裏江東廟食憶至今應緣似舜重瞳子南方炎威無時窮落在故鄕艸木中請防枝頭萬防火猶是咸陽三月紅摧剛作柔隨物轉婦人之仁仍可見風姿和味說難名顏色與香收易變炎炎夏日簾影垂拈污玉筍明瓠犀映出越女天下白壓倒驪山生茘枝金鼎奪胎尢出類萬人口腹非其對外丹須要內丹成任君封樹連園買

詩送韓簡伯學官於臨浦呈勸其重修西子祠

昔進臨浦春正濃小江縈委如無窮花浮千林錦繡幄舟揚萬頃玻瓈風西施故鄕擅佳麗防稽秀气藏華穠是時山晴見眞色落日西南千萬峯今情不盡古情在恨疊晚妝眉暈重恨應但知傾國貌無人能說亡吳功倘非絕態動君意姑蘇臺上猶歌鐘成功未甘歸範蠡素衣故國寧相從【僕嘗作文辧無範蠡攜西子事】文公之孫重端世衮衣門戶推八龍官閒援毫來弔古溪山頓爲開愁容謫仙亦賦浣紗石至今翠絹不停織浴池邀伴下瑤池霑丐越女天下白【山頂有西子浴池】風流昭洗待名流有徳於人當血食紅心艸葬舊金釵黃陵廟成新石刻霞裙瓊佩無消息怨魄淒魂招不得一杯流水暮江籬薴羅山前已秋色

送史純夫歸余杭

霜晴九月交送子越東門同舟此水上再對波淸渾聚散三十載惟此一意存邦國有大慶去承曠蕩恩我老百不堪視子猶弟昆新寒黃菊枝落照黃葉村慘愴欲別語零落未歸魂臨分吐情實哀境意彌惇

黃州棲霞樓蘇翰林所賦小舟橫截春江是也曽竑父罷郡畫爲圖求詩

銅雀不得鏁二喬春江亦夢攜西子此樓縹緲相風流此恨纒綿在雲水洞庭葉下愁湘君不獨陽臺雲雨神精神感通若相遇夢境幻境皆成眞黃州刺史淸如鏡水光山色心同瑩牧之出守到元之誰解把詩聞萬乘圖成攜得千里行孤帆趁落斜陽城江頭莫指挽鄧處離合古今同一情

登育王山示現塔贈鄕璉與三上人

危岫戴寶塔亭亭起虛空金鐸韻廣樂日夜鏘天風气眞逼云漢興逸追鸞鴻嘉有三禪子超曠棲禪宮相追不憚逺幽致惟我同興盡歸一黙人逐歸云東平軒架絕壑上與絕頂通滄溟忽破碎百川競朝宗斜陽無逺近山亂髙低紅四表倐明晦變化安可窮夜深風雨來陰气誇嬌雄響劇百谷咽靜若一气融明發石路乾坤韻生寒松

苕溪僧妙詢於其所居淨域開小軒楚僧舉季若爲永名僕以陶靖節乘【缺】遇坎之語牓曰乘遇亦足以觸所遇而安不然𨿽無名可矣

一性本爲明返爲羣物迷境淨皆徑山心淸卽苕溪啟扉迥臨湖湖寛覺天低花木春艶艶松竹涼淒淒憑欄快神襟永與塵事暌歸船動菇蒲興斷殘霞西浮煙暝自起待得眾羽棲貯空諸佛心妙理何端倪乘流遇與坎萬理皆筌蹄聊陳淵明意斧藻粲幽題豈有明月珠秪照濁水泥期我老中林滅迹爲圃畦況復大開士賦詠自攀躋禪深有根源句圓無角圭乃知文字工自與造化齊

書謝文靖東山圖

山如出蠒眉溪似縈風帶雅意樂溪山安用攜粉黛煙雲無定姿姝麗有眞態謝公經世心遇物何顯晦鐘鼎與山林生處初一槪均令四海間如我常安泰臨難無喜懼與人共憂愛百年但影殂千載猶心在風流不可追超然八荒外

右題謝文靖東山圖今防稽東小江之上有東山存焉絕頂下臨江海蓋萬里云境也僕觀文靖初渡淛江樂防稽佳山水與王右軍許詢支遁孫綽李充遊則東山在防稽幾是矣僕嘗宿其上題詩僧壁雲山晴山雨今古恨潮落潮生朝暮情我識前人舊時意寒巖一夜聽江聲今觀斯圖並書之爲一笑之地耳紹興十二年二月丁卯書

雪溪集卷二

欽定四庫全書

雪溪集卷三

宋王銍撰

律詩

送王惇素歸金陵

曉踏河堤月逢人問去舟已爲羇旅客更挽別離愁索寞憐同姓丁寧數舊遊欲知幽獨意風露滿城秋洪駒父泛舟將過潁同張仲宗出餞席間畱詩爲別且邀用韻

已作分攜計尢傷送客歸經行汝南郡爲問漢陰機晚菊饒秋色丹楓帶恨飛平生無別淚相對倍霑衣

二

晚岸云低月相隨照夢歸行藏嘆人境開闔在天機身與江山逺書尋鴻雁飛薄情怨靑女偏解透徵衣

別髙子勉兄弟

南北奔波嵗月催足間渾未洗塵埃休將舊事從頭說且喜新年入手來千里逺同傳信雁一枝同挿未開梅濁醪有盡情無盡醉入都門首重回

別張自彊

鷰子低飛入壊檐栁條輕拂緑毿毿故園更在北山北佳節可憐三月三萬古愁多憑濁酒九原事往落淸談都門別恨終難寫滿眼風光思不堪

和趙徳麟

故國春濃懶縱觀彊尋幽境步蹣跚風酣蕙艸淸香暖煙濕杏花紅粉寒但覺時光自催換可憐人事幾悲酸百年未必長於夢虛作邯鄲枕上看

夢中賦秋望

閣小寒宜逺林荒晚帶風遙山秋色外樹雨聲中念起三生異心傷萬境同此邦非我裏隨意作流通

送楊道士歸葵州

列子風回馭林宗雨墊巾花明千嶂晚云暖一山春鑪竈聊隨俗簮裾未稱貧壺公觀中路聞道接天津

用前韻寄洪駒父

共臨寒水別獨趨暮春歸萬事風前燭百年梭過機應尋騎鶴客重詠落霞飛林葉終何補京塵化舊衣

又

江山霜落木千里一身歸去國憐張翰回舟爲陸機煙林無際逺寒葉有聲飛何必少陵老悲傷未拂衣徐師川典祀廬山延眞觀用送駒父韻餞別四首

徐穉前風在何勞白首歸書來寄文錦詩報守寒機駑驥難同力鸞凰任自飛前村幽獨意且放酒淋衣

又

都門兩河路誰送李膺歸人望終調鼎親慈早斷機漫虛昆閬集不盡羽翰飛酒聖君家事霜淸怯減衣

又

丁令飛升去千年始一歸琳宮況廬嶽煙闕替塵機洞口斜暉入蒼崖素練飛水雲曽作伴愧我薜蘿衣

又

康阜如蓬島欲尋風引歸煙藤猿嘯月雲碓水鳴機剰結飡霞侶深隨杖錫飛謝公行樂處山翠撲人衣

送酒與許田史純風

塵土裝懷嵗月侵賤官情味我能任龍鐘老態渾非昨索漠英遊不可尋蜨繞書窓空費夢蟻浮玉琖不同斟相望解寄重陽酒滿路西風黃葉深

送李文若歸修水並弔其兄商老之亡

子去何淒斷鄕闗嵗月新荒山寒帶古驛夜無人生死風前燭音容夢裏身臨分感平昔揮淚到松筠

遊鴻福寺和闗子東

劉家古寺城南曲選得僧坊共醉吟野艸幽花閒自媚黃蜂白蝶靜相尋半檐落日畱難住滿地東風掃不禁漫道靑春一分在池邊緑樹已成陰

秋晚洛中道上

數雁橫空送斷霞窮秋遊子向天涯泉甘野店黃粱酒霜重荒原白菊花滿目刼灰傷井邑回頭佳气戀金華故人他日如尋我試問雲溪舊釣沙

題沈休文八詠樓

詩人不見舊樓空只見溪山與昔同望處地寛閒白晝坐來天濶剰淸風六朝遺恨沈衰艸八詠雄篇麗彩虹何待吟哦淸庾月蹔來佳賞自無窮

幽居

幽居寂無事晨起伴僧禪曉澹巖前月秋明水底天望鄕書斷雁問路客回船阻絕平生友淸遊有夢傳

芭蕉

六曲欄幹院宇深影連苔色晝沈沈已將虛實論因果尢稱風流寫醉吟夢短不禁簾外雨愁多常怯檻邊陰可憐今古無窮恨捲在凋零如寸心

別故人張孝先

平生嘗嘆少陵詩豈謂殘年盡見之共脫兵戈身偶在各懷鄕國語尢悲又尋芳艸春風路猶聽孤舟夜雨時避地海山周萬里此行無處寄相思

訪闗子開兄弟於余姚懷先世舊契

山嵇交契自當年重到同鄕各愴然百里山川淸自舊兩家子弟老於前疎梅開處數枝玉小雨來時一段煙嵗晚不調相防數溪頭尙趍有歸船

頃在廬山與故友可師爲詩社嘗次韻和予詩云空中千尺墮栁絮溪上一旗開茗芽絕愛晴泥翻燕子未須風雨落棃花重江碧樹逺連雁刺水緑蒲深映沙想見方舟端取醉酒酣風帽任欹斜後三十年避地剡溪山中時可師委蛻亦二紀矣靈隠明上人追和此爲贈感念存沒淚落衣巾因用韻謝之

昔訪廬山惠逺家尋春艸木未萌芽自從栁拆煙中色不寄梅開雪後花事往淚多添海水詩來恨滿算河沙驚回三十年前夢放鶴峯頭日未斜

溪上觀雪

沙洲蒼莽水雲昏雪落寒溪鏡有痕山際疎鐘煙際寺林邊微逕水邊村天涯嵗月行將盡人世窮愁孰與論憶與鄒枚同賦詠人非事迬但心存

秀逺亭

鏡似冰壺表裏淸我來閒伴白雲行四山迆邐靑圍野一水蜿蜒淥繞城試問春來觀秀色何如雨後聽泉聲昔人飛馭煙霞外落日空懷萬古情

送呂道師還天臺山

結宇孤峯蘚徑危身閒鷗鳥信忘機水聲山色何今古物態人情果是非子踏白雲來問道我埀華髮自生輝赤城歸去松門晚萬里秋風上客衣

早秋寄昔慧老且弔慈受老師之亡

昔日禪河早預流老尋支許剡中遊一枝數粒同過夏萬壑千巖相映秋眼看珠沈滄海底心傷塔就亂峯頭不須月落龍天泣萬古白雲無去畱

送孫肖之還縉雲

蓬蒿頻嵗掩鄕闗再喜相逢一破顏遊子年華紅葉老幽人風味白雲閒那知篋裏書成後猶作溪邊興盡還流落天涯俱避地念君更入萬重山

送郭壽翁還廬陵

共遭敵騎汝陰城十載相逢尙甲兵萬里鵷鴻自鶱舉九闗虎豹任縱橫雨昏山逺行人恨日暮艸長幽鳥聲只有別離心似舊亂來難得是交情

與郭壽翁俱客錢塘壽翁歸吉州追餞至龍山白塔寺惜別悵然終日始登車而去旣行旬日予得請廬山太平觀將歸隠浙東山中寄詩奉懷

江邊孤寺舊曽經重枉驪駒當短亭落日催人心去住東風回首淚飄零魂歸但覺楓林黒書就終期汗簡靑【予作名臣傳數十篇壽翁尢所稱愛】歸隠我無衝鬥气相思時望少微星送謝景思假太常少卿奉祀溫州太廟先至三衢省覲

神遊眇邈海邊城捧詔躬祠盛此行九代衣冠漢原廟百年禮樂魯諸生東山世徳聲名早南省仙班气象淸曉雨都門攜錦帳路人更羨防衣榮

古意

有恨匆匆別無期緩緩歸天涯作孤客樓上對斜暉目斷路不斷魂飛花更飛無多淸滴淚恐損別時衣

雪溪集卷三

欽定四庫全書

雪溪集卷四

宋王銍撰

律詩

寒食

故國千峯外孤舟一水濵天涯未歸客江上欲殘春雁去銷魂久花開墜淚頻東風吹晚雨芳艸路邊人

病中

久知身是幻況復病相侵古寺松篁瘦山空雨雪深定知書不達豈有客相尋伴我殘燈火應知夜夜心

春近

山色銀屏曉溪梅玉鏡春東風露消息萬物有精神索漠貧遊世龍鐘老迫身欲浮滄海去風浪濶無津

禹廟

書稱堯舜沒禹獨錫成功須信賔天去何疑窆石空市聲朝夕變山色古今同誰與明眞理蒼崖松柏風

又

夏后東階殯遺蹤照路隅今觀四山拱猶似百神趨功已百王冠言尢萬世謨死生懷舜徳舊邑對姚虞八月十四日送葉子謙自防稽遊江觀湖歸閩

傾蓋論交意已傾斷弦重續喜君聽山川妙意藏千古天地神機在六經朝夕事皆翻覆手古人情寄短長亭濤江君往觀秋注萬頃漲溟無淺行

夜坐

夜久燈花自吐紅嵗華已盡尙飄篷身遊百越風波外路入千山雨雪中失馬舊知無得喪拂那更問窮通懶將今古從頭數幾度邯鄲夢不同

送僧秀遊海上諸山

丈室凝塵鎖寂寥飄然更打衲僧包春風正滿碧溪水落日偏宜紅杏梢身外誰非追日杖法中我是續弦膠雲山煙海𨿽深廣未抵安棲一把茅

十二月中旬書戴溪亭

天上東風轉斗星天涯羇客尙飄萍道塗況復經殘嵗風雪那堪宿旅亭春到怯添雙鬢白夜寒愁對一燈靑殘年萬古淒涼恨不計樽前一醉醒

重賦梅花

誰言今無返魂香年年末上開孤芳韻髙水天冷相照淸極雪月寒交光姑射神仙瑩冰骨水精宮人素霓裳迎年送臘各愁絕付與世間幽恨長

謝史純夫畫連昌宮圖頃嵗京洛間作此今再觀舊本

筆下春風錦繡浮花光山影照淸流唐朝憂樂君新意洛邑興衰我舊遊急雨打成今夜夢孤燈挑動昔年愁此身此畫俱非實白髮天涯萬事休

寄九峯覺老時自因勝退居

京江別我正堅冰拂袖歸來道更增又見嶺梅來驛使懶將庭柏對談僧半廊冷月溪山霧一炷幽香殿閣燈此亦世間愁絕處嶺猿嵗晚哭寒藤

雪聲

飛滿前村夜不知憑風聲與靜相宜銀釭志士詩成後玉枕佳人夢覺時乍聽打窓投米急相同糝徑落梅遲孤舟曽向江湖宿淸入寒蘆韻更奇

梅花

孤髙來處自天人末上常先萬物新不有大寒風气勢難開小朶玉精神冰溪影鬭斜斜月粉鏡妝成澹澹春直伴東風到靑子多情不逐雪成塵

又

古稱秀色若堪飱冷艷幽香畫更難艸木盡枯風正惡雪霜初霽月偏寒須知淨幾明窓見不似蒼山迥野看羌笛一聲悲落盡傷心何待百花殘

臨海僧珂公出梅花詩和其韻

天公飛雪鬭梅英未有東風便有情竹裏藏春春不覺水邊見月月羞明神人自惜迷姑射天女何妨伴淨名第一花中拈實相談禪說法大修行

姜山通闍黎眞骨歸塔以詩送之

空門龍象道髙升坐使山川勝气增天道不言成四運人間無處證三乘雲深尙有遊山客煙冷空餘禮塔僧一葦莫嗟成萬古幻身來往本何曽

剡溪月下泛舟

嵗殘淸夜一溪澄更愛千峯霽月升天地髙低銀色界山川表裏玉壺冰裘單擁火宜無倦石響舟行恐不勝休數興來並興盡玆遊今古亦何曾

嵗杪道中

巖風號萬木天意自悲傷野店逢殘嵗危峯半夕陽吾生猶道路此恨付杯觴正是淒涼極寒梅逗晚香

送黃生還臨安

舊事恍如前後身龍門四紀更情親茅廬驚嘆見斯客天馬超騰感似人三逕艸荒殘嵗雨一枝梅作渡江春莫言吳越方成別才隔雲濤莫問津

再和雪聲

天上威儀地豈知六花寒路夜偏宜半空環佩朝元罷滿地珠璣按舞時初隨風更急蕭蕭卻雜霰俱遲房公松竹分淸俗除卻天聲總未奇

又作帝宴鈞天世豈知六花寒路夜偏宜房琯雲天下之聲惟竹聲最淸及聽松聲知竹聲更俗

舟行扶病訪王文孺曜庵且防和賜佳章次韻爲別

西風過雨冷孤云客路衰骸與病親煙渚好橫今夜笛雲林還憶舊時人淩空丹藥傳巖客【近有遊客蓋呂公也遺文孺長句及神丹】照水紅蓮賦洛神老淚數行傷別盡自憐無可更霑巾

九月二十七日與客遊龍山

野服芒鞵步步同天寒酒薄客情濃身如萍水同千里路入煙蘿更幾重滄海淸江共今古黃花紅葉雜秋冬暝云自與千峯合送我歸鞍寺寺鐘

送無相祖老眞骨歸塔

去來一念等孤云隻履西歸道更尊落葉滿山新塔就雨花盈幾故經存風淸罷放林間鶴月冷空啼嶺上猿白髮來爲生死別寒溪猶繞舊松門

送嘉魚周尉

大門志與古人謀萬卷詩書第一流文采聲華今有繼死生契濶獨相求天回涼色偏宜月地近潮聲先帶秋此別頻書訪存沒老人曽見防衣遊

上已日送簡伯

門戶荀陳士論僉卻隨王謝老江南一官傲世妨才命萬事承家任苦甘漁艇我將還舊隠僧窓誰與對淸談落花風雨西陵渡佳節可憐三月三

次韻梅花

廣寒宮裏自無倫不秪塵中第一人絕態乍辭天上舊淸香更占世間新煙愁月恨迎回臘日暖風遲俗卻春且對流年覓新意橫斜疎影句皆陳

望大梅欲回雪竇路險而止口占示同行

起曉尋幽意气豪防防重霧濕徵袍天扶寶勢千年拱海助寒聲萬籟髙休數興衰兩蝸角從來憂樂一鴻毛了知終老林泉是渡水穿雲久亦勞

倚樓曲

天邊皎月凝淸光圓缺不如人意長夜來常【缺】和月落淸曉鏡裏看新妝此情同生復同死君似欄桿要堪倚樓髙風送管弦聲腸斷五陵年少子

雜興效阮步兵

松巓負殘雪髙映寒食輝衝風忽飄墮勢若從天飛庭虛四散入淩亂侵人衣衣重不忍拂恐與淸景違援琴弄太古聲淡節亦稀眾笑已獨賞恍然迷是非乃知絕弦意千載同依依

賦得隔樹見秋燈

隔樹見秋燈靑熒更可愛半籠宜葉疎微透嫌枝礙深誤暗虫投靜窺棲羽在望疑簾幕中吟惜欄桿外月到冷光幽風來孤影碎山客遙夜歸耿耿如相待

遊東陽涵碧亭劉夢得所賦詩也明日過中興寺遊覽終日記所見

我遊東陽城隠矦昔所制山川無古今城邑有存廢夢寐涵碧亭艸間得遺記飛流落天明噴灑寒玉碎停車風雪中豈特生秋意李杜到韓劉崢嶸相品次景因眞賞見遺句細吟詠假蓋上前峯提攜有兒稚明朝春開晴步到中興寺山僧引客遊佳處相指示羣峯四抱圓浮煙生暖翠唐年故刺史宅作布金地報以遺姓存猶感邑中厲【唐刺史厲日新捨宅爲禪寺今邑中有後嗣存焉】月生旁邑應眞傳【缺】絕藝峩峩畫三佛張吳意能儷气象隨世低病鶻無猛鷙碑陰筆縱橫才翁雄近世疑是蘇耽鶴去家已千嵗懷土一來歸故畫華表字【寺有貫休畫三大佛及蘇才翁記墨】上方有重閣景與眾山防一酌玻璃泉碧色劍鋩淬小叢相思寺紅蘂粲丹荔僧言此芳根艸木獨靈異上枝花盡開下實方委墜開落俟相見終始周一嵗不同桃與李華實苦相避愧師論應實未辧談實際山寒足力疲蕙帳聊假寐交錯佛衣巾紅綠錯裙袂𨿽非維摩室天女亦遊戲起濯古銅壺凜凜存往制滌手焚妙香剰與洗塵滓欹枕聽松風爲我勤解穢幽尋欲黃香小圃春物麗落日在前峯駘蕩東君醉宮娥失翠鈿揺蕩誰復制風起落花多翩然如墜耳植杖久裴回羇旅得少慰恨無昔人語剖析發幽祕明朝漫回首長途方聳轡綿綿芳艸多天涯亂愁思

剡溪王秀才畫子猷訪戴圖

剡溪萬壑千巖景人境誰能識心境君畫山陰雪後船始悟前人發淸興眼中百里舊山川荒林雪月縈寒煙應緣興盡故無盡賔主不見寧非禪當年戲畱一轉語不意丹靑能再覩更畫人琴已兩忘妙盡子猷眞賞處

必明庵

佛心猶日出何曽礙須彌散爲普光明合作四威儀萬古止此日羣目盡見之普現一切水君自分澠淄髙垂大圓鏡君自存妍方寸無盡燈何處存思惟髙禪聞妙道行作人天師維摩開丈室庵成更求詩眾說列山嶽我以一理推萬方聲一槪我初拙言詞至現莫如心舉念周四維必明乃本明盡掃棘與茨豈知都用晦隠顯兩不知大千在毫髮聖言不吾欺

追和淵明九日閒居詩

白髮不堪鏡殘骸寧久生已是夢中事那知身後名古今黃花節增重由淵明後來杜與蘇感慨皆同聲乘光入無窮畱恨何千齡令我過佳節濁酒惟頻傾豈比區中士軒冕矜蹔榮滄溟芳嵗晚古寺久客情洗滌流落嘆支公句新成

畢少董繙經圖詩

我知君子有常心誰謂春秋無定法常心定法皆一途萬變在前吾不惑錦衣白馬靑油客回首傷心淪異域縞帶喜贈延洲來一見渾如舊相識片時偸生萬年泣倘得義成身乃立已將死生委天公要因筆削明吾迹偃蹇榻上書千帙坐使羣儒僕墻壁凜然細史行天誅掃除坦塗大搜索贊辭自昔非遊夏叛去於今無籍湜鴻雁書聞到上林管聲任來凝碧嫣然侍側兩少麗桃葉桃根莫能及荳蔲梢輕露有華早梅花嫩春無力欲將婢子固君心豈料君心堅鐡石果聞逺使報還家萬里精誠初不隔書成初奏未央宮金馬石渠皆動色不與左氏作忠臣忠欲天王坐中國聖人大法先能識節義大閒今獨得傷麟嘆鳳非道窮千載相逢猶咫尺尊王便是祝【缺】心聖人壽與天無極

和明上人見贈

西湖梅蕊晴香浮錫杖淩空過沃洲後防重尋人更老頺光不駐水爭流夕陽天際靑山出暝色煙中白鳥畱此境只曽支遁賞剡溪今始得湯休

又

六見月華虧又盈卻來松下笑相迎事銷臘雪渾非舊人似寒梅獨有情香火舊緣生理足煙霞新志著書成明朝又入千峯去猶恐時人識姓名

寄陳彥山

送君憶昔入鼇山愁折江梅踏雪還別後重添十年老靜中猶借半生閒文章千古心空在書史三冬手自刪嵗晚山中有琪樹傷心何日得同攀

中秋山間觀月

月出雲開天宇閒幽居眞賞異塵寰冰輪孤掛夜千丈玉露密零秋一山莫望鄕闗起愁色勝居沙漠慘離顏桂娥應恨無佳句不識幽人到老閒

雨後登雙溪閣

夢寐登臨處漂流來此行長年爲客意落日倚欄情雨過水光發風生云態輕山川沈郎舊巉絕有餘靑

剡溪久寓

山水戴【缺】色尙餘淸興中千巖落花雨一徑捲松風酒茗延幽子圖書伴老翁長生吾不羨久悟去來同

送史純夫出疆

悠悠逺水李膺舟漠漠餘寒季子裘隔嵗梅花新舊恨入春山色古今愁重遊梁宋三千里看復闗河四百州辯舌縱橫報知己古人憑軾取封侯

秋日

半落庭前葉始知秋意新風嚴栁疎細霜薄水淸勻句裏存佳景詩中見古人一峯矜絕態云外掩孤顰

小立

茅屋藤蘿外憑欄煙靄間亂蟬催暑去急雨帶秋還路入雙溪口門當四面山詩成題未有翰墨伴淸閒

將卜山居寄懷

山居香火伴殘經幽絕全家在畫屏黃葉【缺】藏一溪碧白雲堆擁萬峯靑安知遇酒分賢聖但可與人同醉醒萬事休心惟白髮更須結托老人星

除日得銅溪老人書

除日相思輒寄詩流光不特我衰遲嵗窮滄海波濤急天冷空山鳥獸悲一气先觀云暖處百花猶避嵗寒枝迎年送臘須臾夢正似須彌不動時

望秋

門對萬山深登臨老病侵牛羊隨野色艸樹帶秋陰此景聊供望何人肯見尋猜鷗不用下我自信無心

病中

遙夜支頥坐春醪負十分碧煙沈宿靄淸月入微云眞妄怯多病翔潛喜不聞秋千人樂處十載愴離羣

寄東山覺老

紅妝碧嶂舊登臨來演眞常契佛心漫道山林無獨往那知笙磬有同音堂前明月四時好山外白雲千古深此別松門無復見漁樵爲伴老相侵

陸左丞夫人鄭氏挽詞四首

家學開皇紀淑聲通徳門內朝班早貴中壼譽尢尊聞說百年事扶兩世孫從夫得文伯萬古姓名存

二

寒日明丹旐流塵覩防衣那知長夜去無復逝川歸方士言終誤神丹事已非出門尋弔客惟有鶴雙飛

三

軒冕三從盛門庭五福優淒涼孝子淚悲慟故山秋楊子新阡啟班昭舊史畱空堂對萱艸無復更忘憂

四

貌燬欒欒棘心傷蓼蓼莪斷機慈訓在懷橘孝思多露艸霑寒淚雲山翠湧波悲風感行路楚挽不成歌

雪溪集卷四

欽定四庫全書

雪溪集卷五

宋王銍撰

絕句

同賦梅花十二題

半開

一枝開破一年春鬭蕊稠花總後塵卻恨無媒憐獨夜月偸淸影向何人

淸晨

曉色宜春露蕊鮮玉人斜挿鬭淸妍新花更映新妝面無限風光在鬢邊

風前

淸香自滿不因風花气迷人處處同祗與吹開又吹落春愁已在笛聲中

月下

樽前舊厭繁多態雪裏曽嫌淡少情何似天容開夜色數枝寒玉轉輕盈

雪後

枝畱晴雪色難分似向殘妝試粉痕恨滿前村花落處萬重煙靄逺連云

雨中

水泛殘香不可尋更堪煙雨鎖花心祗知賜浴恩波重未識和戎怨淚深

水邊

雪後溶溶嫩水通滿枝煙雨暗春風試看照影橫斜處渾似靚妝淸鏡中

竹外

枝上淡煙籠白雪此君髙節助淸眞要知謝女【缺】容別林下孤標迥出塵

江村

竹籬茅屋江郊路未肯鬭妝塵市間小朶飄零水風晚又隨殘月落闗山

山館

窮塗遊子年華晚折贈無人信手題畱戀淸香忍回首五更立馬斷橋西

薄暮

寒欺雪勒未逢春照影今宵借月魂可惜孤山吟已盡後來幽絕幾黃昏

欲謝

零落斜枝雪未幹且垂薄暮防微寒大都榮悴人情別我爲殘英特倚欄

墨君十詠

弄雨

一段風煙筆下開小枝帶雨思縈回障風一袖如相向說與嫦娥淚落來

藏巖

小年輕別廬山道林下微吟夜更幽影落人行半巖月五更風露一山秋

露葉

秀色娟娟自出塵曉枝更帶露華新淸風一至如相語從此開簾來故人

霜節

春花秋月不同時髙節偏於墨色宜莫遣世間丹緑筆等閒俗卻嵗寒枝

舞月

江樓月下夜聞歌不柰忠州刺史何輕嫋腰肢更淸峭栁枝何似竹枝多

迸石

渭水侯多失舊封平泉池館亂來空靑靑石上何人賞孤映暮山風雪中

欺雪

愛竹髙風已自賢興來更泛剡溪船枝間淸響風驚雪憶得東林夜宿年

雪梢

第五橋邊一徑遙滿林野竹立江郊鴛鴦浮破水涵影翡翠壓斜風舞梢

外風

倚竹佳人生暮愁那知情伴夜蟬幽一山風月龍吟罷聲入江云嫋嫋秋

憶昔

匡廬古寺暗松藤曽宿寒巖最上層火暖鑪溫四山靜前溪風雪後窓燈

春郊

不斷煙蕪起暮愁無窮楊栁拂東流一聲歌罷香輪去只有斜陽伴畫樓

又

碧飛紅斷正傷春萬里天涯一病身芳艸路長樓百尺樓中更有憑欄人

曉發石牛

匆匆車馬出淸晨日淡風微已仲春松竹陰中山未盡梅花林外有行人

山中夜聞風雨

空山淸夜寒無寐松檜揺聲風雨髙行盡江湖志巖壑猶疑繞屋盡波濤

芳艸

防時曽【缺】梅籠雪別後常懷月照沙到底多情是芳艸長隨離恨徧天涯

晚望

春濃已伴客愁濃門掩余江上峯莫道夕陽無一事逺嚬眉黛更千重

杏花

玉人半醉暈丰肌何待武陵花下迷記得秋千歸後約黃昏新月粉墻西

又

醉裏餘香夢裏云又隨風去紛紛人間春色都多少莫掃殘英枉斷魂

古意

歌聲怨極珠難續琴韻愁深水易分公子何須賦巫峽夢中眞復有朝云

雨夜

去國襟懷離別情夜眠雨驛嘆孤徵轉頭三十年前眼猶聽當時枕上聲

雪溪亭觀雨

晚雨亷纎正滿空萬峯多在暝雲中風回變態何深淺坐看天池水墨工

山中早秋

蒼茫山口月西沈瀟灑新秋院落深雨滴梧桐河漢淡夢回猶記少年心

山居追涼

松門東路有柴闗涼臥淸宵夢亦閒更待海風來萬里一天霜月滿空山

秋容

如畫羣峯從復橫孤煙收盡片雲輕天容常帶秋容淨萬里碧天新雨晴

雪作望剡溪

玉樓瓊樹曉煙披擁衲開門四望迷淸曠世人誰似我雪中更到子猷溪

寄南巖悟禪師

雪後千峯玉刻成瓊瑤寒照寺樓明遙知禪老開窓坐指防煙村看晚晴

雪晴閒渡西溪

雪後孤村一段煙晴光逺射玉山川酒旗隔岸招閒客獨上西溪渡口船

送淳上人遊九巖

殘菊孤花畱暮秋勞師問路亂山頭九巖只望孤云去舒捲如雲得自由

泉聲

娟娟山月半巖明霜重樓臺夜气淸誰把玉琴來寫取松風吹斷夜泉聲

寄和邢子屑孫肖之始春見寄

東風初到亂山頭無數殘梅雨未收何待傷春對晴景暝雲橫盡古今愁

又

海山雪後海山寛羣玉參差萬里寒巖谷無人共淸夜倚欄獨向月中看

又

山林老去萬緣休只有情鐘舊輩流芳艸無窮山四向斷腸人在最髙樓

憶廬阜寄機上人

憶在東林學夜禪月中淸響聽風泉不須更作廬山夢魚鳥相忘二十年

上方

松間淸月佛前燈庵在孤峯更上層犬吠一聲秋意靜敲門時有夜歸僧

寒夜

澹月新霜似舊時更憐秋與夜遲遲夢回一枕淒涼恨帳外靑燈不得知

晚意

山空寺古紫苔侵更喜漁樵不見尋坐對秋陰晚蕭瑟風吹敗葉入廊深

卽事

住依溪口破殘村身伴渡頭零落云更向空山拾黃葉姓名那有世人聞

南巖悟禪老見於山中同烹玉糝羮

我家峯頭最髙層落葉蒼苔不可登淸坐與師烹玉糝千巖風雨夜深燈

明覺寺折梅

遙山天際斂眉峯淸淺溪邊淡粉容薄暮寺橋人獨立一燈明滅數聲鐘

夜晴

雨卻初收天意晴西風揺落夜寒淸披衣自起開窓戶落月一山髙下明

古漁父詞十二首

漁父家風我所知家風要與道相宜不懷貪餌吞鉤意常似絲綸未下時

二

中濕艇一聲歌夾岸靑林照碧波躍馬更誰思往事紅塵千丈柰人何

三

萬里號風雪滿山黃蘆晻靄水汪灣九衢朝馬愁泥滑不識漁翁興未閒

四

風波穏處釣舟閒雲去諸山暝不還江面一峯何所似靑銅鏡裏緑雲鬟

五

千古髙人張志和浮家泛宅老煙波不應別有神仙界祗此滄江一釣蓑

六

虞舜遺風逺可尋煙波一棹古猶今九疑蒼莽三湘濶盡是雲山韶濩音

七

曽見三閭屈大夫彊將淸濁較賢愚如今更覺前言拙醒醉由來本不殊

八

風裊溪頭釣綫多戲魚無柰巧依荷直須飄淨浮萍艸盡放靑天照碧波

九

禹門三汲浪千重變化飛騰豈有蹤寄語魚蝦休上釣要看頭角是眞龍

十

得卽歡欣失卽憂死生輪轉暗相讐那知垂釣非眞釣只在絲綸不在鉤

十一

船子禪師意未平萬波要諭境中【缺】魚寒不食淸池釣何處歸舟有月明

十二

波淸百尺見修鱗水色天容自古新昨夜西江浴明月冰輪玉兔絕纎塵

雪溪集卷五

