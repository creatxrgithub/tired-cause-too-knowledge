

欽定四庫全書

集部五

江月松風集

別集類四

元

提要

﹝臣﹞等謹案江月松風集十二卷元錢惟善撰惟善字思復自號心白道人錢塘人領至正辛巳鄕薦官至副提舉張士誠據吳退隠吳江又移居華亭明洪武初卒惟善博學彊記初應鄕試時題曰羅剎江賦鎖院三千人不知出處獨惟善引枚乘七發證錢唐之曲江卽羅剎江【按枚乘稱廣陵之曲江則觀潮當在揚州後人謂漢時廣陵地廣遂以錢唐之潮當之殊爲附會惟善此賦蓋亦沿舊說之悞不足爲據謹附訂於此】大爲主司所稱由是知名其集在明不甚顯故焦竑撰國史經籍志收元人詩集頗夥而惟善所作不著錄其傳於世者惟賴良大雅集所錄詩九首而已此本初爲惟善手書眞迹藏於練川陸氏後歸嘉興曹溶康熙中金侃於溶家抄得又以甫里許氏所藏本互相參證始繕爲此編流傳於世顧嗣立元詩選所錄卽據此編采入者也

乾隆四十二年五月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

江月松風集卷一

﹝元﹞錢惟善撰

古詩二首

鳯麟別千載騷雅流餘聲南入蒼梧天鴻雁雝雝鳴騁目江上秋秋云白英英扣舷欲何之山水遺韶韺

白馬幾朝夕震蕩赤帝闕不洗鴟夷魂千年屬鏤血我欲騎赤蚪東上探禹穴手披靑玉書逍遙弄明月

送韓介石之平江財賦提舉分韻得館娃宮

吳宮沒花艸千年遊鹿麋薌徑空陳迹琴臺余故基云木薆秀峯秋蒓生廢池湖波澹空碧扁舟想鴟夷伊人已云逺逸駕誰能追可憐當時樂徒令後來悲今君賦逺遊登覽卻蛾眉靑楓莫天闊曠望瓊琚辭

次韻

負郭豈無資躬耕樂田野交交桑扈鳴好雨光風灑扣角長夜歌荷蓑臥牛下曉行隴畝間新水沒秧馬我聞行路難自古多轗軻

五栁風翛翛牀頭酒初熟萬事不掛懷敝屣視金屋長嘯歌逺遊瞻彼嶽之麓飡霞飲沆瀣逝將老雲谷

懷李坦之

懷哉謫仙人白駒在雲谷玄風不可攀髙枝弄黃鵠馮湖望西山爽气照書屋間賦招隠篇悠然逺榮辱勸我以浮白贈我以結緑落日錢塘江吞聲空注目閉門客不來長歌飯黃犢

對月酌酒

對月不飲酒何以陶吾生明輝散空白照我千載情泠然輙忘寐但覺風露淸寒蛩雜羣籟天地皆秋聲流光不可駐長江終夜鳴酒盡月欲墮浩歌倚層城

陪吳叔勝諸君吳山小飲客有期不至者作詩貽之分得人字限十韻

晴嵐欎孤翠幽亭萃嘉賓維時風日美適目江山新鳴弦調初夏擷芳惜餘春息景在茂樹俯淵窺潛鱗雍雍文字飲楚楚尊爼陳徳馨幽蘭佩石澗蒼苔裀淸賞暫消搖素期非隠淪黃鳥鳴吾傍嚶嚶若懷人百年幾良會緬玆寂寞濵披拂松云下結廬行卜鄰

松聲樓爲行可仕上人賦

南山多巨松空翠拂靈石根蟠茯苓脂寒凝一泓碧結樓附淸陰下有云半席天籟發蚪髯神光生琥珀馮虛奏韶濩震霆鼓潮汐猛若鐵騎奔銜枚襲空壁悄若鶴在陰仙音飛九澤裊裊如有情泠泠寂無迹道人了不聞落月滿樓白

送酸齋學士之西川

薊北文章客風流迥不羣潮聲秋別夢月色夜畱君三峽吞秦樹千峯抹楚云形骸捐水石來往更殷勤

山村挽詞

詩窮八十年江海正淒然玉麈風生頰靑山雪滿顚門墻張籍俊墓表孟郊賢出處人皆識哀歌徹九泉

送沈敬叔之建徳次王性存韻

惜別風花急喚愁江艸新鱸魚肥可釣鷗鳥靜相親月轉星灘夜潮廽漁浦春贈行無好句家訓足書紳

湖居

負郭輪蹄逺殘春櫻筍佳湖天翻白浪山日黯黃霾夢蝶烏皮兒觀魚畵舫齋何人契幽賞髙致到無懷

中秋見月懷故人

海月大如斗江云明似霞秋聲歸絡緯暮色起蒹葭席散金蟾彩衣浮玉露華更深望牛女安得掛星槎

送洪安道歸睦並簡洪君寔

講徹西湖席梅邊袂欲分明經期董子采藥訪桐君畎畝經綸手江山錦繡文靑溪回首處長嘯倚松云

靈璧手印篇【有序】

漢以江都王女細君嫁烏孫王女過靈璧嘗扶以石後人鐫石爲模腕節分明故述其事而爲之辭

漢香飛入烏孫國踰白龍堆行絕域萬里窮愁天一方曾駐鳴鑣倚靈璧靈璧亭亭立空雪石痕不爛胭脂節神颷吹影髙撩秋堤云欲補中原月穹廬作室墻以旃佩環魂托胡歌傳當時雙淚灑成血血成碧色苔花堅靑塜相望去不歸歸時定化黃鵠飛千年恨隔氈城夢漢使者過空沾衣

王氏節婦詩【有序】

丙子歳天臺王氏妻爲兵所掠至嵊縣靑楓嶺嚙指題五十六字石上投滹江而死迄今血書宛然泰定初邑徐丞始上其事請立廟旌之晉張仲舉首唱作詩一章邀好事者同賦又聞丙子間襄陽賈尙書兒婦韓魏公五世孫也嶽州破被擄之明日以衣帛嚙指書長詩渡江中流自溺而死其詩多有可稱者有江南無謝安塞北有王猛之句士大夫咸膾炙之因感其節同其事類故並及之云

昔聞江南賈尙書兒嫓韓氏身塟魚嘗以血濺云錦襦至今波蕩靑瓊琚嚙指堂堂丈夫气乃見蒼茫甲兵際倚舷不忍渡中流翻然直向龍宮遊嗟嗟赤城王氏妻靑楓嶺滑愁雲低滹江水黑幽魂啼峭壁萬仭無由梯望夫不來歸路迷石痕雨碧風淒淒君臣失國時所偶兒女喪我家何有丹精貫日昭不朽朝廷立廟滹江口荊揚孰謂風俗偸嗚呼貞節無與儔二女允也忠義流他年太史須編收

八月十五夜風雨後見月有懷

天柱峯頭月華碧自古人間風雨隔飄然砍探蟾窟遊萬里陰霾妬良夕玄云忽開黃道明顧兔涵秋抱冰魄嫦娥偸藥常少年桂子薌霏羽衣濕飛仙挾我淩太淸萬丈寒光湛虛白美人不來空夜涼白紵歌闌露花積

登五雲山

普覺遺衣久不傳五云故色尙蒼然斷崖蘿薜三千丈喬木風霜四百年龍井雨深泉獨厚漁村潮上月初圓寶坊金碧紅塵聚何以玆山更絕緣

永昌王傅長丈杜伯誠還西涼索賦【時伯誠以王命收書】

使星光動鬥牛精黼黻文章禮樂成靑海昔爲傳箭地玉闗今有讀書聲東探禹穴千年迹西望秦云萬里情充棟汗牛寧衒富要期多士答升平

九日鳯池小集分韻得花字

寂寂禪宮一徑賖傷心搖落異繁華錦池冷浸鳳皇影畵壁秋生苔蘚花九日江山又風雨百年臺殿自煙霞徘徊快拭登臨目更約西湖泛釣槎

送曹克明員外之湖廣省

錢唐西望武昌城天際飛艎幾日程三峽波濤下江漢九嶷雲霧接巫衡笑談落落蕭曹佐登覽蒼蒼屈宋情更把文風變丹徼不須銅柱紀南徵

送陳續古之會稽教諭

負笈西遊未十年絕江又泛剡溪船碧窗夜靜云分榻綘帳春吟雪滿氈人憶蘭亭晉文物神畱玉筍禹山川知君懷古登臨處喬木蒼煙思渺然

送丘以敬淮海山長

中州文學振家聲英妙當年月旦評鶚薦早登賓貢選龍飛得被聖恩榮月明潮落金山寺雪盡江�鐵甕城弦誦洋洋徧淮海憑髙懷古有餘情

題杜甫麻鞋見天子圖

四郊多壘未還鄕又別潼闗謁鳳翔九廟君臣同辟難十年弟妹各殊方中原百戰洗兵甲萬里一身愁虎狼寂寞當時窮獨叟按圖懷古恨茫茫

分韻送諸曁胡允文

登瀛藉甚冠多士入剡蕭然訪故人埜雪推篷休泛夜樵風傾蓋穏行春破琴獨羨戴安道衣錦孰如朱買臣招隠歌闌卻乘興濯纓時復過溪濵

久旱聞丞相禱雨上竺喜而賦詩

海霞炎日火流金萬里蒼旻不肯陰山澤那無作霖意云霓未得憫農心西湖夜熱波猶沸南土秋幹雨不淫林下何人坐忘寐短檠賦罷碧窗深

方養心自廬山歸【時傳養心已仙去故以丁令威嘲之】

萬里扁舟拂釣磯琵琶空怨不沾衣廬山正想陸修靜華表忽聞丁令威種杏豈無髙士隠巢松曾有謫仙歸月明夢到西江上五老峯前白鶴飛

奉和左轄吳公禱雨天目山有感

乾坤亢旱兵塵後廊廟憂深畎畝間千里西成望甘澤百靈前導謁名山淸秋雲雨蛟龍窟白日雷霆虎豹闗俄頃神功回造化作霖未許老臣閒

次韻答仲臣梁君

說詩久不來匡鼎千里月明歸思遲南國詞臣空擬些東闗逆旅漫歌噫無才我乏瓊瑤報有志君看禮樂施安得錦箋三百幅便風日日寄相思

喜得家報

昨夜燈花今夜書西湖歸夢緑陰初吟邊欲寫畱春意呼酒旋烹雙鯉魚

雪夜

水鏡冰凝玉萬家有人和雪嚼梅花夜闌酒醒歌招隠欲喚扁舟向若耶

又

淩室衝衝已鑿冰兩峯髙聳玉稜層漁郎睡熟蘆花被冷照篷窻雪一燈

過淸壑云扉用吾子行畱題韻

縣壁削靑雲繞扉掛藤走翠石鉤衣洞簫聲逺人何處風送巖花撲面飛

題髙彥敬竹石【又序】

彥敬自跋云艸窻出謬紙一幅就破研完僧筆磨臭膠墨命寫竹賴有紅酒一尊少助浩然之气故有此君子不可轉之妙態校官仇山村屠月汀鄧匪石今歸之吳子靜子靜乃艸窗外孫故及之

石似於【烏】檡【徒】竹似槎【於檡虎也】尙書醉墨灑流霞弁陽寶繪今餘幾片紙淸風想外家

四月十九日與索木魯子升登雷峯墖

百轉鶯聲兩部蛙不知春色在天涯緑陰千里飛紅雨濯錦江邊正浣花

送王君寔赴臺都事【並序】

行省都事王公君寔近除南臺都事宸翰所定也將行求餞章其人天性至孝以親喪未塟不茹葷酒者十有七年省臺交章史館立傳起身憲府書吏兩任亷司知事以河南都事而爲南臺監察禦史以江浙都事而有是除所至以亷能淸直見稱

翠埽蛾眉蹴浪花江山乘傳挹淸華羽儀要路參臺閣骨鯁平生相國家傳列太常旌孝友班聫禦史削姦邪遙知案牘無塵務簾捲芙蓉晝煮茶

江月松風集卷一

●欽定四庫全書

江月松風集卷二

﹝元﹞錢惟善撰

故宮春望次平禹成韻

登臨休賦黍離章千里江流接大荒劍鎖血華空楚舞鏡埋香骨失秦妝薜蘿山鬼啼螢苑荊棘銅駝臥鹿場寂寞萬年枝上月夜深猶照舊宮墻

久雨大風二首

蒼生愁暑雨甲子變秋霖風自四方至雲從六月陰聞雞休舞劍聽雁欲沾襟渺渺江湖夢區區■﹝畝犬﹞畆心

東南稱樂土旱潦異中原淫雨憂天漏顚風畏海翻旱禾登越甸秋水漫吳門學道甘淸苦翛然愧飽溫

懷師魯國賓二君子

讀書燈火似秋涼夢筆還成五色章風雨雞鳴君莫舞江湖魚樂我相忘淸談常想東西席髙臥何須上下牀他日逺來山水窟苔花如雪扣漁榔

奎章典籖逹兼善除南臺監察禦史因寄小詩奉賀並簡大龍翔笑隠長老

風雨雞聲起夜闌相思欲寄翠瑯幹校讎東壁圖書府搏擊南臺耳目官萬里江行過采石九重天語出金鑾他年了卻埋輪志芋火山中對懶殘

送趙季文侍嚴君心逺公官浙東帥府

江驛霜晴木葉幹庭闈正喜共之官山中圖史隨賓幕海上旌旗擁帥壇島賈獻琛兼百粵秦兒采藥渺三韓知君覽勝登天姥定駕長風振羽翰

和沈若水山居韻

誰識山中隠者廬白雲無路問樵夫閒將槲葉紉衣佩靜試蓮花刻漏壺入海已憐方士拙臥云偏羨列仙臒甕頭春色多藏酒更有琴書足自娛

送吉甫赴江西省同考試

楚士如雲集豫章百年文物自歐陽雕虫未足追騷雅相馬當知出牝黃寶劍徹天占太史【亦作晉相】朱簾捲雨燕滕王此行身價南金重要貢眞材作棟梁

早發葑門得風直抵皁林泊

白龍廟前風浪生扁舟初離闔閭城嬋娟霜月雁千里顚倒衣裳雞五更櫓答漁歌江入夢帆迎野色樹移城葦間何限秋蕭瑟愁絕胡笳出塞聲

寄題邢氏淸寧樓【唐微天師題扁】

縱目東南極杳冥乾坤萬里正淸寧檻憑江樹霏煙雨簾捲淮波蕩月星賓燕仍招古藤客仙書聊憶紫陽銘秋風三疊詞難和樓上居人本姓邢

述懷

倦遊湖海十年餘人物如雲想國初貞觀名臣重房杜建安才子數應徐聞雞起舞闗河壯射虎歸來事業疎便欲巢云尋五老短檠依舊滿牀書

送故朱儁卿安厝定山斗門

埋玉空山巷不歌春暉精舍鬰嵯峨籜龍頭角驚雷雨木客衣裳雜薜蘿入樹云霏千電翠出溪泉湧半江波懷人俯仰成陳迹漫憶蘭亭紀永和

送南泉陰陽教授許存古北上

南遊千里宦桐城春滿錢唐衣繡榮禹穴藏書期太史客星犯斗覓君平驛晴馬上看山色江夜燈前聽雨聲折栁不堪容易別望云心逺定懸旌

送浙江憲掾王庭訓遷江西

長西掛席向洪都憲幕諸郎喜有儒鵰鶚九霄同奮擊鵾鵬六月快摶扶學傳齊魯文無害詩到匡廬興不孤艸色緑波天共逺尊前莫忘唱吳歈

宮詞二首和符安理鎭撫韻

放生池上月沈鉤掖樹如雲易得秋鐘動景陽梳洗早轆轤聲轉井■﹝余﹞樓

夢驚鴛瓦落宮墻殿鎖長秋怨夜涼教授後庭今白髮舊時博士漢披香

題兩童牧二牛圖

齊侯聞飯牛黃帝問牧馬二豎眞若人三生已忘我應無醉尉呼莫止宿亭下遲遲髙栁陰解衣盤礡臝

杏花

等鶯期燕引遊蜂知隔垂楊第幾重壇近緇帷忘晝永宮催羯鼓助春濃綘煙輕潤香須裊紅雪幹圓粉淚溶寂寞曲江人不見貞元朝士憶時雍

次彥淸韻送斯道

葛洪有約遊天竺恵逺無心過石橋溪樹鎖靑嵐雨霽湖風皺碧岸冰銷忘形野老時分席洗耳山人昔掛瓢橫碧齋西夢泉上春猿秋鶴定相招

送魯子升

作吏能忘勢逢人每說詩同庚慚我長莫逆受君知語輙傾肝膽情難慰別離江湖還有夢風雨豈無期

卽事

壺隠初逃谷樓居欲近江攤書山繞席岸幘月臨窗白鳥污秋箑靑虫撲夜釭蕭然無物累靜勝此心降

題賈治安同知秋林平逺圖

軒蓋昂昂五大夫傲然下晲石烏檡扁舟人似靑山瘦折簡從來不可呼

送月彥明之臺錄事司宣差

入政裁煩劇承恩擢儁髦窻蕓堆舊笈宮錦置新袍臺嶺連天姥霞城枕海濤弦歌有餘暇送目到金鰲

送陳子敬王子仁

倦遊年少滯江南憂患驚心百不堪韶海有人遺白葛洞庭無客寄黃柑涼風拂衽聽喉轉夜雨移燈覆手談寂寞歲寒梅共我月明索笑碧雲檐

書金字經二首

旃檀香滿梵王居丞相旌旄映使車四十二章傳貝葉五千餘卷集金書當年鹿苑無文字後世龍龕校魯魚要與石經同不朽河淸海晏太平初

羲獻能書稱異代騰蘭傳法度流沙天香字字融金液云錦重重疊寶華了義何須談般若前身我亦寫楞伽儼然似會靈山上欲向龍宮訪大家

西臺都事劉文美東平人來遊江南訪舊今回淮西

西臺辭案牘南國泛舟航淮海壯遊夢闗山古戰場秋風秦樹老春雨楚萍香此際多佳句驚人奪夜光

入蜀題行紀遊吳憶講幃一亷伸正气羣杜畏公非讀律師黃卷論文友白衣明時休老去臺閣想風威

山居有懷

窗前艸帶不須刪車馬來稀夢亦閒夜雨欲添漁浦浪夕陽偏照富春山豈無髙士藏玄豹會有幽人寄白鷴見說城南春正好相期杖履過桃闗

春日寄平常居士

硯落燕泥書滿樓看山臥到越中遊一池春水養科斗半樹夕陽揩牸牛埜簌療饑多筍蕨隴云呈瑞盡來牟北窗人在羲皇上應埽蒼苔枕石頭

寄題野航亭爲洛水陳景文作

靜觀塵水日茫茫大地誰能一葦航祖笏不妨傳相業漁蓑正好藉禪牀晚潮欲上橫春雨秋水才深載夕陽萬里臥遊惟一息白鷗入夢是滄浪

筆牀茶具了生涯彷佛當時畵舫齋云臥東山思入剡雨吟西澗記遊淮百年泛宅同漂梗萬事虛舟等夢槐自是人間閒宰相不愁炎瘴過瓊崖

江月松風集卷二

●欽定四庫全書

江月松風集卷三

﹝元﹞錢惟善撰

洛陽陌

驅車洛陽陌周道何逶遲玉帛走侯甸金湯固城池潘令好桃李阮生多路岐銅駝臥荊棘索靖獨先知

隴頭水

嗚咽隴頭水東西流至今胡馬不敢飲野狐時見侵月明古磧在冰合交河陰隴底有白骨銜寃啼夜深

闗山月

落落漢時月蕭蕭古戰場揚輝子卿節逐影細君裝髙臥玉闗外低沈靑海旁不似閨中夜秪照繡鴛鴦

長安道

車馬如流水樓臺結彩虹王孫來戚裏豪士遇扶風不睹衣冠盛空聞意气雄鳶肩亦何事日暮醉新丰

折楊栁

何處好楊柳攀條贈逺行花飛度江水客醉蹋歌聲秋色雕楡塞春陰接鳯城一枝不敢折爲近亞夫營

梅花落

笛裏梅花落何處最多愁紛飛江月夕吹破隴云秋腸斷白楡塞夢回黃鶴樓行人不堪聽雙淚滴孤舟

湘淚竹筦

黃陵廟前捐佩玦龍影搖文織湘血翠幃塵滴不幹雲湘水無聲楚鬼咽蠻娘弄作吳娥吟五音嘹喨生枯節一聲直向天上聞手挾飛仙挽秋月嗚嗚似向煙中語十二螺鬟排律呂黃鶴樓空人不還斷腸聲裏招神女

金銅雙騕褭歌

闔閭城外吳王陵金精化虎曾上騰漢侯珠襦爛玉柙秦皇銀海燒魚燈佳城鬰鬰三千載摩挲長狄今何在石田耕破雙褭蹄泉下房星黯無彩雲霧晦冥辭夜臺朱斑繡澀筆生苔�哀我弔古伊孰儔好事稱是神明噐我疑出自祁連冡百戰功殉龍種﹝闕﹞

峴山分題送錢徳謙之湖州學錄山在州南五里唐李適之爲別駕嘗登此有酒樽在焉東坡守吳興日嘗登之有詩云吳興勝襄陽以吳興襄陽同有峴山故也

我昔遊吳興冥搜峴山首前瞻李別駕後仰蘇太守文章世爭傳風雨樽不朽登臨豈無人二子名獨久因之憶襄陽形勝開辟有羊杜嘗愛之聞望掲星斗致令墮淚碑感慨千載後虎據彼則然漁釣此爲右兩地𨿽爲殊能事果同否煩君弔陳迹長歌傳巵酒

蚤起

披衣起危坐心淸聞曉鐘流光入窗白月淡西南峯遊魚躍風藻幽禽翻水松靑山如膏沐逺樹煙爲容舟人與漁子■﹝艸狐﹞蒲深處逢

保叔墖

金剎天開畵鐵檐風語鈴野雲秋共白江樹曉逾靑鑿屋巖藏雨黏崖石墜星下看湖上客歌吹正沈冥

酸齋學士挽詩

身騎赤虯攬江海手攜錦囊入蘭蓀月明采石懷李白日落長沙弔屈原萬里壯遊遺劍履十年髙臥老乾坤萋萋芳艸漢陽路王孫不歸遙斷魂

南谷平章壽福樓落成

壯觀湖山開甲第黑頭宰相考中書气占牛斗窺南極手摘星辰切太虛賓客風流常座滿神仙縹緲好樓居飛闌十二標霞外注目吳山千里餘

江心寺分韻得風字送陳輔賢之溫州教授

永嘉美山水物色分禪宮斷流湧金碧倒景驚魚龍兩峯橫翠黛雙■﹝土答﹞臥彩虹齋鼓得寒汐漁歌生晚風蕭然地形勝迥覺塵囂空維昔有帝子駐蹕鯨濤中至今小金焦突兀摩蒼穹陳君富春彥五歲稱神童三年爲博士豈徒事雕虫江心隔千里客星渺孤篷

題華山圖

西嶽秋髙翠揷天紫霞堆裏臥神仙長生漫憶金莖露消渇惟思玉井蓮石室有圖空想象洞房無鎖絕攀緣逺遊約我乘風气白谷靑崖思渺然

送著作兼善赴奎章典籖

龍飛天子中興年使者弓旌集後賢閶闔早朝班玉筍瀛州夜直賜金蓮五經同異須劉向三絕才名數鄭虔黼黻當時遺老在長歌黃鵠送樓船

題夷齊采薇圖

海濱二老共歸周扣馬鷹揚似不侔寂寞西山采薇後淸風未許屬巢由

謝公墩分題送蔡恆之赴建康江寧

鍾陵何鬰蒼中有半山寺緬懷謝公遊盤桓此攜妓當時縱淸談於今見髙致舒王起千載休官老其地蕭然愛玆墩胡爲較名字嗟公雅好事閒處亦畱意是墩在穹壤正與秋毫似那知人去來豈識姓同異嘗觀逹人心於物了無系道不似町畦情偶似形器君行弔古餘一笑遣塵累

送魏好義尹分水

東來眾水發新安歷歷桐川第二灘萬疊冷雲藏亂石一江春水落驚湍靑山隔樹連漁浦白鳥迎潮入釣壇地占客星髙隠處時飛鳬鴈上云端

題金明寺圖

金明池湧槖駞虹駕幸瓊林歳歳同貔虎羽儀陳鹵簿魚龍角抵戲珠宮樂遊臺殿今成沼習戰旌旗昔蔽空寂寞畵圖傳後鑑六飛回首塞池紅

懷泳南江並簡黃晉卿州判

憶宿南山小蘭若蒲牀莞席岸烏紗埽云曉辧諸峯樹聽雨夜煎雙徑茶白傅中原翻貝葉逺公何日刻蓮花逃空欲辟人間世江海蒼茫可泛槎

長洲苑分韻題送於夢臣赴平江經歷

長洲陳迹帶姑蘇倒影層臺枕太湖緑艸一州春走犬靑楓兩岸夜啼烏絕江旌蓋誇吳使佩苑文章勝蜀都登覽無煩重感慨芰荷香裏想乘鳬

題吳和之所藏五麒麟【石名】

靈壁幻成麟一角鳴球尙想獸蹌蹌泗濵無復供王貢木潤玄云寶繪堂

題柏仲節所藏錢舜舉金碧山水

浩蕩鷗波萬里春回頭車馬九衢塵往來共載乘魚客揖讓相逢化鶴人苕霅溪山浮紫翠蓬萊宮殿湧金銀桃花流水知何處猶有徵夫逺問津

懷大滌山李坦之徵君古律二首

巖巖石室山髙臥如太白飡霞誦黃庭嘯月呼木客軌途脫軒冕武庫森羽戟翠瓢酌丹泉淸風振重席𨿽談老氏玄猶抱左傳癖曠尋方外遊杳若人間隔飛仙渺蓬瀛弱水浮碣石吾將泛星槎子亦躡鳬舄鹿門走冠蓋韋布慕巖澤歸去采山中巢云在蒼壁

嘗思脫屣出塵寰何羨封侯過玉闗夷甫不平牛背上石生無事馬蹄間家懷萬里藂藂菊樓對西湖面面山何日攜書遊大滌翠蛟亭下聽潺湲

訪一溪長老宿桂子亭

杖藜淸逺溪幽事獨神領澗碧繞嵐霏林緑散風影坐忘人間世臥遊塵外境何年猨鳥羣歸來錬丹井

宰淵徵升仙詞

武夷九曲水縈回棹轉歌聲夜壑哀煉藥偶攜丹鼎去乘雲豈待玉棺來夢歸淮海身爲鶴壽及喬松背有鮐見說仙書遺肘後六丁下取叱風雷

題王氏壽慶堂【先世居蜀】

江左衣冠蜀又吳蓬萊淸淺見麻姑碧桃洞府非塵世玉樹階庭卽畵圖采藥他年入龍虎捫參何日返魚鳬九霞觴進長生酒五色雲中舞鳯雛

題畵扇【六言】

銀气蒸成云白嵐霏散作空靑中有幽人小隠松風澗水泠泠

秋熱

融風未肯西秋陽逾六月夢登天姥云坐想蓬婆雪列仙好乘空王者■﹝廠外勤內﹞扇暍若人不復見滄浪一晞髮

送極元講師主四明

杯渡蒼茫不泛槎蓬萊雲气赤城霞蜃樓上繞靈仙宅貝闕潛通海若家晝講風生鐵如意夜禪月照白蓮華知師訪舊山陰道細數千峯過若耶

過吳淞江

柔櫓江聲急垂虹曙色分天風搖素浪海日破玄云肅肅夜來雁營營秋後蚊詩成渾不覺漁唱隔煙聞

雲濤軒爲吳孟師作

剛仙消搖壒埃外乘飆穏坐金蟇背笑彼壺中縮坤軸廣庭何處聆天籟蒼茫豈但豪嵩衡浩蕩直欲杯蓬瀛蜃气樓臺倐變幻鶴形車蓋相逢迎須臾回驂向天目把帝靑珠捫斗縮冷浸瓊田漲冰谷倒射龍宮搖貝闕前道山靈後河伯笑琢石華拏海月歸來齋居浙江滸嶧山之碑爛秦雨四壁蕭蕭懸石鼓鍾鼎旗常輕一羽日與天香遊時歌大人賦夢想澄澄秋萬頃目數英英春五素東海揚塵走蒼狗勸君且酌杯中酒一息萬里且搔首更招子虛問烏有

挽傅景文

臥病西湖曲招魂富渚陽賦髙唐八韻律熟漢三章丹旐風爲馬靑山石化羊應從赤松子不見少微光

悼西山猨

老衲敲松喚不還黑衣何處落潺湲似曾索果西湖上無復號弓楚峽間掛月影沈千尺樹嘯云聲斷萬重山覊雌寂寞成孤怨更約他山獻玉環

喜白髮爲陳師復賦

勲業無成散似樗靑銅欣見二毛初中郎興動秋風起太傅詩成壯歲餘皎皎易污時一沐星星難染漫千梳等閒得此無情物自有忘憂滿架書

華顚何必嘆浮生正數朝梳雪數莖黔首難愚秦子弟馬肝空賜漢公卿不愁春去成云往惟愛秋來對月明老去故人容易別登山臨水更多情

題廣微天師升龍圖

噓气成云薄太淸墨卿靈怪研池腥波濤光彩失雙劍風雨晦冥驅六丁朱火騰空超碧落翠鱗垂水捲滄溟眞人上挾飛仙去安得攀髯過紫庭

題節婦呂氏傳後【有序】

節婦婺州永康何季長妻季長得北山何公魯齋王公學父子舉其學出西山眞公鶴山魏公學者稱寛居先生節婦年二十九季長卒有一子名述生甫三月時南江冦盜充斥人死兵戈者十八九呂氏能披荊棘犯霜露保育其子若女且全其家至治二年春二月郡邑長吏文學博士奉承詔旨備醪餼具禮幣旌表其門

世變嫠居日冰淸斷織時始知家學舊不與國風衰旌表神明裔流傳絕妙詞柏舟懷往古鳥繞越南枝

江月松風集卷三

●欽定四庫全書

江月松風集卷四

﹝元﹞錢惟善撰

杭學初正講座憲使吳公命也詩以美之

使君天下士艸木知名姓威風凜直指恩露承寵命柏府往簽司薇垣前秉政繡衣重監臨驄馬相照映齋沐謁黌宮釋菜見先聖拜跪瞻衮冕戞擊備鐘磬衿佩歌鹿鳴牙纛肅魚媵升堂成揖讓振席竦觀聽教由師匠尊禮始臯比正巍坐煥且嚴髙談響斯應道統續泗沂造詣希顏孟經籍光日星訓詁過王鄭皇家羅俊英鄕賓推孝行六館四方萃五老萬乘敬被漸王化逺弦誦士風盛微公孰舉揚有識咸贊詠儀榘一旦新黼黻千載慶公賢如昌黎公學似安定辭辟異端熾業肄諸生泳不棄小有才所貴焉用佞去邪直踰繩燭幽明比鏡客憐敝貂蘓眾援飯牛寗輿歸月旦評事待秋風請鳳池山公啟冠豸湯子諍何時居中書蒼生慰懸磬

贈眞風道人

平生逺慕列禦冦禦風泠然九州島九西行入秦北走燕東浮並海南窺斗漆園傲吏八極遊崆峒眞人千歳壽消搖更上歌風臺弔古戰場一杯酒

題龍虎孫希文尊師爲蕭泰定所作丹房寓隠圖

結茅雲裏萬塵空辟榖相期伴赤松晝夜常明羽人國春秋不老蕋仙宮飛騰舐藥容雞犬蟠伏成形看虎龍縮地壺天今有術願辭覊絆問參同

春遊曲和傅子通韻

蛾眉曉壓黛云冷蟻波緑泛秋蛇影千金難買能賦人轆轤升沈舊宮井靑絲不梳慵早起十二螺鬟翠相倚鸚鵡解言天上愁紅雨香漂禦溝水曦車急急催飛光杯中淺深愁短長東鄰誰唱斷腸曲遊絲落絮春茫茫

金蓮

淩波仙子出塵姿飛燕身輕太液池翠蓋紅裳空裊娜錦心黃槖自淸奇美人襯步行春處學士承恩照夜時五老峯髙誰攬秀臥遊閒對碧漣漪

定山十詠

風水二洞

洞在定山南稚川嘗煉丹於此東坡與李節推同遊唱和見集中方玄英許郢州林和靖皆有詩

空穴來風自吸噓垂巖出水水渠渠天門此際通閶闔海眼何年泄尾閭隠者難招應化鶴飛仙可挾更乘魚畱題太守懷蘇白好事今無五馬車

鳳凰雙髻

鳳凰山名在定山西其頂有兩峯儼然如髻形

鳯來天目憩東南瓊樹巢空百鳥慚千仭翺翔秋綰髻兩髦髧鬌暮棲嵐誰嘲風落烏紗帽自借山爲碧玉篸仙女洗頭休望嶽相期岸幘對虛談

朱梁夜泊

在定山北江船抵暮或避風俱泊橋下

長虹下飲逆流渾雪色沙寒石闘喧晚飯鐘催鄰驛寺寄漁燈映並山村月明欲解江靈語風橫難招海賈魂省得楓橋曾系纜一篷煙雨夢吳門

定山早行

謝靈運富春渚詩有曰定山面雪霧卽此也

前峯月吐四更初空翠沾衣積雨餘溪火夜明經略彴澗云秋重負籧篨筱林虎與人爭畔茅屋雞催客趂虛不似闗山行役者勞勞服賈逺牽車

六和觀月

在定山北山名月輪寺臨大江遇月尢奇古錢唐令張君房曾宿此寺月中桂子下塔如牽牛子咀之無味

招提髙轉月輪峯樓閣淸虛十二重秋憶天香飄古桂冷凝巖雪落長空池光照夜明金鯽塔影橫江臥玉龍聞道廣寒從此往竹房開處約飛笻

五云賞雪

在定山北梁普覺禪師道場宋故事每歲臘前主僧奉表以雪進黎明城中霰猶未集蓋其地特髙故寒云

獻瑞名山自昔聞化人臺殿雜金�樹靈尙吐三花秀云凍全消五色文鳥絕空江知棹泊鹿迷深徑待樵分興來更上髙寒處此境應無蕭使君

龍門曉雨

在定山西兩峯壁立如門上有龍潭能興雲雨歳旱禱之輙應

神劖峭壁竦雙扉雨挾腥風下翠微黑入太陰迷爽气白翻藂薄散朝霏螺橫雜樹應藏景蛟吐癡云未霽威回首他山新似沐登樓時攬女蘿衣

漁浦春潮

與定山相對謝靈運富春渚詩有曰宵濟漁浦潭者是也邱希範亦有旦發漁浦潭作

江漲夜來髙幾尋輕濤拍岸失蹄涔遲明帆發星灘逺盡日舟橫雨渡深杜若風回赬鯉上桃花浪起白鷗沈越人艇子來何處欸乃若聞空外音

浮嶼藏魚

在定山側浮江如盤石下有潭聚魚玲瓏可觀潮出海門中分爲兩派東派沿越岸向富春西派則直抵玆山而回諺謂之回頭浪

潭色空澄島影孤潛鱗時出迓天吳浪吞泗磬秋浮玉月照驪龍夜吐珠萬騎西來疑灔澦扁舟東去想陶朱投淵每笑窮漁者何處煙波覓釣徒

浙江耀武

將壇在定山北每歲春秋萬夫長分翼江上帥士卒習水戰於此

年年江上習舟師故事相傳刼火池春日樓船觀晉相秋風弓弩學吳兒素車白馬迎■﹝方與﹞隼紫鳯玄夷畏虎貔日暮元戎歸細栁散花洲畔凱歌時

觀廢宮城

吾聞女媧氏立極斬鰲足又聞帝軒轅疆理定坤軸外以禦裔夷上以應列宿犬牙各有分雉堞遙相屬後世愼屏翰盤石固宗族召伯力營謝齊侯重城濮下逮虎視秦壯勞萬里築漢興閭左戍子嬰天下戮在徳不在險此理甚昭燭商辛尙雕峻劉徹務窮黷季氏憂顓臾公孫恃巴蜀胡云歷代亡不鑑前車覆惟昔宋南渡錢唐稱輦轂衣冠晉王謝鼎社周郟鄏地气有回旋天道好反復長江旣失守炎祚乃訖錄江山仍畵圖廟闕盡回祿載瞻金瞿曇頋號��毒恢基鐝女墻分磚甃僧屋壞灰餘雪彩朽壁爛椒馥色侵禁籞莎根蟠故宮木內湖亂蒲荷人家種萄苜懷古感耆父攀危讓童牧哀哀雁孤鳴啾啾鬼陰哭歌殊彼黍離傷深茂艸鞠千年城復隍萬變岸爲谷撫膺慨金湯臨風送鴻鶩秋風逺埽睂夕陽聊送目平生渺堪輿藏可一粒粟盛衰傳自然不竇戒吾辱

過環山求虞卿家訪申屠光逺

千峯繚繞似環滁中有幽人此著書三徑曾陪羊仲入一亭還擬醉翁居晚風馬上花難折春日窻前艸不除可喜異鄕同是客它年絕迹樹爲廬

久旱酷熱以杜詩林熱鳥張口爲韻分得口字

朱鳥居炎荒蒼龍集癸酉陽烏爥云漢山蜩脫塵垢天瓢韜玉符風鐸緘金口洞庭收雨工常山潛電母魚跳渾渾波龜拆每毎畝渇想秦陵瓜虛懷華峯藕歡應遲禦史寃豈在孝婦載瞻天咫尺願賜水升斗

劉時守待制見和定山十詠作詩以謝

玉��士來湘中笑攬衡嶽吞云夢西瞻蛾睂呼太白南望蒼梧登祝融射魚昔號玄眞子樵靑隨處攜詩筒扁舟匹馬萬里外曾渡瀛海過崆峒識荊載拜二十載棄襦誰復憐終童辭官錢唐聽江雨願言擊壤歌元丰定山品題缺自靈屹然當道江爭雄雲泉靈洞自奇絕燒丹嘗聞畱葛洪浮山下鏁蛟龍窟百川砥石爲之東五云髙標太古雪日輪日上淸虛宮招提翚飛翥龍鳯漁子暝宿蘆花風是間勝槪難指數作者往往皆名公山靈昨夜見我夢喜得珠玉傳無窮杖屨何時此幽討潤色舊觀重發蒙問公前身竟是誰香山居士東坡翁

分題賦三髙亭送王彥昭之平江

長往非求身後名此亭髙占五湖情歸吳豈爲蒓鱸計去越終偕粉黛行漁子一時隨獺祭詩人千載預鷗盟筆牀茶具扁舟興還約煙波老此生

近竹軒

參差翠繞屋西偏手種瑯玕已十年座有淸風多簡冊門無俗客勝林泉北窗夢到羲皇上東裏家居剡水前投老此君同寂寞橫經才罷又鳴弦

題江行圖

七澤秋連楚雨昏布帆千里向荊門舟行莫近淸湘泊楓樹靑靑亦有猨

故廸功郎項君挽辭

君諱缺字用文臺州寧海人也國朝取宋之師在江上時宰拜表請出督戰風所私具疏畱已鄕校試諸生以裴度徵淮西事爲問君設對極論時事斥其情狀讀史漢忠義節槪之事必感慨或至垂涕以廸功郎浙東提刑司凖遣而國亡矣大徳中嘗具便宜二十事爲書萬言將上之旣而自名退翁以終其身至大三年夏五月壬辰卒年五十七後十六年當泰定三年冬十一月壬子塟

江海之官後乾坤革命初醉醒千日酒出處萬言書淚落忠臣傳名全義士廬使公躋上壽應可致安車

望雨

落月相隨曉挈瓶井眢何處汲淸泠云霓失望憂千里河漢成章耿七星驅厲文能誦風伯禱龍官屢謁山靈孰知太守勤民念歌市重看喜雨亭

送張仲舉赴升庠訓導

巷居身已困流傳江海聲名四十年鸚鵡賦成因鶚表鬥牛光輙見龍泉史云豈肯畱賓閣傒載終期�帝前若到秣陵應考古未容秋興理漁船

次陳君瑞遊鳯皇山光明寺

左瞻劍戟龍門並上脫冠巾鳯髻雙齋近木魚鳴晝廡行遲松鼠落晴窻云深不覺山藏寺溪漲應隨雨到江未識此中眞樂地三生先喜俗緣降

芙蓉次斯道韻

池上殷紅一萬枝紛披應不爲秋衰錦城主者愁風雨玉案仙人涴粉脂蘭棹渉江辭越女云裳擁水卻馮夷月明四十餘里路夜宴何須步障施

江聲得五字

小海歌闌渺平楚中流日暮猶鳴櫓怪疑鐵笛和龍吟淸應冰弦出魚舞響入蘆花暗長潮寒吞樹影晴飛雨溯源欲聽巫峽秋夢繞峨眉月三五

竹軒爲吳江朱君賦

若人嵇阮流髙標疇敢伍家居近吳松種玉繞環堵寒碧千畆云秋聲四檐雨開徑友元卿瞻淇師衛武怡情卽邱壑忘形孰賓主徑造謝輪蹄眩搖雙碧吐

【缺題】

����������������������火心靈養寸丹寂寞剡中余野興裵回歳杪接農歡山川何處眞奇絕晴泛扁舟十八灘

苦熱夜坐

樓居小溪上涼生二更後流螢入深竹鳴蜩息髙柳浩歌欲淩歊新浴聊去垢靜引白團扇沈思碧筒酒散發濯風露開窻納星斗明河與海通皓月隨行走賞幽勿造玄佳句難成偶所懷不可招南澗蒼髯叟

江月松風集卷四

●欽定四庫全書

江月松風集卷五

﹝元﹞錢惟善撰

三月旣望求虞卿申屠光逺葉子實諸友載酒過西山酹右丞公墓飲泉菊亭

眞人漢飛龍孺子嬴失鹿三輔歸版圖九月走臣僕豫章收楚材遺珠貢揚牧黃鵠下瑤池白駒出空谷緬惟右轄公戎裝映儒服堂堂貴黥相便便夢松腹騎箕感商宗烹雌遇秦繆英雄北海孔詞藻東吳陸一時彗星疏萬里儋州禿名因直言奮恩被昭代錄虎賁輿承明紫微端秉軸羊裘耕富春赤松期辟榖翩然五湖舟南歸得休沐首丘全要領不貽隴西辱我生後百年慕藺仰髙躅相逢盛徳後再行西山麓佳城何鬰鬰爽气殊肅肅至今白雲裏猶藏君賜轂麗句吟月梅遺文記泉菊玉筯丞相篆寒芒射人目彼哉負國者地下有餘戮公乎不可作釃酒塜上木

奉和太常博士柳公浦陽十詠詩

仙華巖云

縣北有仙華巖翠掌浮空雪景尢奇

仙華生白夜光澄五指分明最上層冰凍金莖承沆瀣月寒玉筍揷觚稜麻姑雨蓋從空降少女云軿自此升幾欲淩空披鶴氅剛風浩渺興難乘

白石湫云

白石龍湫在縣東南能出雲爲雨

雲雨深涵白石泓魚鱗屋冷气輕淸中藏異瑞成銀甕下隠神蛟見句嬰巖客裁詩春靄靄山靈澤物夜英英誰因肺渇嫌寒冽澗底歸來更拾荊

龍峯孤塔

在縣東龍峯古塔實爲蒼龍左角

巋然特立梵王宮梯級惟容鳥道通翠壁云綃經刼火鐵檐鈴雨落秋風髙標揷漢蒼龍左倒影橫江白鶴東何日捫蘿尋勝迹不愁千里目難窮

寶掌冷泉

寶掌山唐千歳和尙道場有看經行道洞巖竇出泉極甘寒

淸泠寒沁白芙蓉靈物蜿蜒古有龍山見曇華森寶掌洞藏貝葉和金鐘聽猿欲訪三生石見鶴還疑五老峯赤腳只從泉上去蕭然臥雪看雲松

月泉春夜

月泉書院祠朱呂二先生學者肄業其中

泉在空山月在天東萊夫子武夷仙擔簦有客來長白載酒何人學太玄心印寒潭同皎潔書聲春雨雜潺湲一燈肯借棲松桂飽聽南燻鼓舜弦

南江夕照

南江橋西望原麓返照如畵圖中

目盡江南送夕陽空明直下接漁梁千重云岫連平逺五色霜林映渺茫孤鶩倒飛天上下長虹髙臥水中央白雲紅稻多秋思付與詩翁了醉鄕

潮溪夜漁

去縣五十里溪流始大有魚蝦之產

魚蝦溪產正鮮肥水沒蘆花舊釣磯笭箵候潮秋得計參差吹月暮忘歸九淵貝闕疑龍國一道鷗波似鮚埼黃帽棹歌回夜半船頭髙臥緑蓑衣

東嶺秋陰

縣東東山嶺平林廣野秋常多陰

靑山失色暗丹楓廣埜平林杳靄中半嶺無雲時慘淡尺天不雨亦空蒙冥冥南向藏玄豹漠漠東開見白鴻髙處夕陽難攬結埽除陰翳待雄風

深褭江源

浦陽江源出深褭山在縣西十里

深褭淵源萬古流溯洄誰解泛扁舟險疑灔澦來巴蜀髙訝昆侖近鬥牛混混直從開辟有洋洋未許网羅求東行須過浦陽汭淸詠難追謝守逰

昭靈仙迹

昔黃帝少女於仙華巖上升下有昭靈廟水旱禱之輙應

肌膚冰雪藐姑人此地昭靈迹未陳華表鶴歸終解語鼎湖龍起後攀鱗雨香寶穡瓊田晚露冷琪花碧澗春仙馭時隨靑鳥去定陪昆圃宴羣眞

半閒雲

白衣蒼狗自悠悠川上山中任去畱賓主已忘同捨宿神仙何事帝鄕遊無心更出千峯雨有約平分一榻秋寄與聽松閒宰相好來怡悅伴湯休

瓊花賦管侯家所植者

廣陵移種謝家池折卻東風第一枝承露掌寒生玉粟欝金香重綴冰蕤女車曾過唐昌觀煬帝空遊後土祠十二闌乾天上夢看花應不似當時

故翰林待制劉公時中挽詞

平生寶繪燎秦灰有酒長教笑口開中夜聞雞曾起舞晚年愛菊竟歸來聖賢欲獻王褒頌綘灌那知賈誼才悵望龜溪埋玉後湘江雨濕釣磯苔

奉送前禦史監察河南僉事逹兼善移官淮西三十韻

弱冠魁髙第臚傳孰雁行臨軒知主聖獻頌屬臣良禦酒頒光祿恩袍出尙方聲華初赫奕眉宇最淸揚秉筆居靑瑣登瀛步玉堂窮經聞道統瑞世應文昌慣立螭頭陛曾含雞舌香蓂階瞻日表蕓閣侍奎章才可讎東觀勲宜紀太常玉書探禹穴石鼓識陳倉學士陪天上詞官近帝旁規忠進洪範斬佞請幹將烏府風雲會金陵壁壘彊法嚴秦禦史篆逼漢中郎薦剡符輿論褰帷肅憲綱在庭峩獬豸當道去豺狼拜命辭中禁分司震大梁舉賢持藻鑑務本篤耕桑往事摩銅狄終身感素王金鰲憑要眇鯨海入蒼茫舊約桃花縣新除枳子鄕攜家來帢幘乘驛度艅艎講易懷龍井論詩擊燕�同心如律呂分手未參商楚望陵藩屏徐方接要荒石牛仍角抵金斗直光芒山憶浮槎至州傳戰艦藏絕江應泛月入境定飛霜人物周公瑾神仙魏伯陽長淮萬里外鵰鶚正翺翔

曉入白巖山

榽橋低小路縈回樹里人家門未開馬上西風涼似雨濕雲吹下白巖來

又

騎馬入亂峯乘流絕溪渡曉來巖上風吹落樹頭露

故婺錄事文林周公挽詞

東南耆舊半雕零士類於公見典型秋色愁予兩淚雨夜光墜地一文星扶搖嘗擊三千水富貴將登五十齡爲縣有能公論在傳家淸白遺麟經

凝塵冉冉繐帷寒痛絕郎君問曉寒進士杏園三月宴勞人花縣十年官山中圖史遺雙硯海內才名惜二難此別豈知成隔世西風吹淚灑秋蘭

卻埽城南水竹居病多時讀養生書四知淸節辭金際五字新詩夢艸余聽雨毎畱聨臥榻看山空約借肩輿天臺髙逺濤江闊丹旐翩翩祖奠初

滿城縣學瑞芝【並序】

浙西憲府經歷汲郡劉君瑞卿前爲滿城縣宰新修孔子廟時天歷元年冬也越明年有芝艸七華一莖生大成殿中右楹礎石上監察禦史南鄭王君伯成序其事於是諸公作詩以美之

有美滿城宰芝生孔子堂文明來瑞異徳化見慈祥頖水魯歌頌齋房漢樂章因之挹眉宇髯戟冷秋霜

題郭天錫山水

擁腫無根山癩頭銀云截翠半空遊酒醒拭目知何處華嶽飛來一片秋

秋熱得雨有懷

今夏五月涼殘暑不易過楚气蒸火雲商飆動塵堁涸澤鱣魚虞大夏燕雀賀寒泉當晝濯茂樹終日坐玄白逃士嘲丹鉛督兒課蛟龍候帝符霖雨須王佐力田歳乃旱良農心亦墮忽爾天瓢傾令我客愁破萬事付鷗波百年同蟻磨秋髙海濤北夜朗江月大天香桂一枝地籟竹千个懷人當此時狂歌誰敢和

柬叔仁並寄子平徵君

天際長風送曉帆林深空翠裛春衫新知傾蓋渾如舊多病論詩迥不凡紅雨入窻花簌簌蒼云穿壁筍纎纎子陵臺畔能同隠何必商山與傳巖

述懷寄光逺並柬城南諸友

野人無事久忘機肯信紛華有是非花信欲闌鶯百囀麥芒初長雉雙飛書中歳月仍爲客枕上江山屢夢歸時復思君倚深樹不知殘雨濕春衣

靑靑艸色接平蕪翠湧千峯入座隅戴勝晨呼采桑女於莵夜警牧豬奴羽觴洛水聞修禊單祫溫泉想舞雩欲泛蘭舟過春渚一樓煙雨似西湖

紅塵飛不到巖棲燕子人家樹木低兩岸春風吹杜若一株寒雨入棠梨指桐仙去山中邑訪戴人非雪後溪幾夜思親惟有夢柳花路上蹋香泥

書懷

春夢渾難記年光不可畱絮輕隨野馬椹熟醉林鳩緑樹深藏徑靑山直上樓功名等閒事一笑拂吳鉤

偶成

苔花洗春雨藉此聽潺湲終日無客至滿樓都是山

寄光逺

沙淨花如雪江昏雨似絲山靈揚鬼火木客和人詩萬里丈夫志十年童子師此行深自愧未謁子陵祠

上已懷古二首

泛雪舟杭似剡中種瓜丘壠想江東當年三鶴成陳迹只有靑山尙姓桐

不見風流葉右丞橫山陳迹復誰登老拳曾醒將軍醉當日蘭亭恐未能

寄求唐卿

求仲不來閒竹徑子陵難見隔雲山已■﹝扌棄﹞鬥酒畱春住更約扁舟載月還

富春附海舶還省侍望拜子陵祠堂

祥飆來西南五兩候明發龍驤萬斛輕鼉鳴五音節烹羊祭波臣巨壑東連渤饋餉方走燕樓船不徵越時余遊富春附載看山笏望拜子陵祠客星炯林樾他年如陸行瓣香重上謁歸來見慈顏歡喜入心骨嗟爾■﹝畝犬﹞畆民輕命鮫鯨窟啖利亦細微風濤乃倉卒渺渺三神山蒼蒼一毫髮鞭石笑秦皇欲令海濤竭至今采藥人島上成珠闕疇能往從之桃花千歲月

送李士廉調浙東帥府史並柬石室禪師

借問東遊何日還滿城栁色唱陽闗惜花心老笙詩裏夢艸吟新案牘間兩地相思幾風雨片雲只隔一江山老禪雪竇非塵世試聽玄談半日閒

送姑孰陶性之學正赴京師求仕

赤縣觀光日靑雲發軔初長楊應獻賦行李只挑書五栁嘗歸去三茅非隠居聖明今在上未仕復何如

賦酪櫻桃

聞道醍醐稱■﹝虫葛﹞櫻熟紅仍帶露香傾冰漿出盎和崖蜜火齊堆盤化水精樊素口脂難並美烏孫肉食漫傷情尊前從此誇風味專與歌姬解宿酲

送陳輔賢侍母之栁州興寧簿

十年學就何蕃捨百里才淹楚子邦桂嶺風霜連橘井洞庭煙浪接郴江維舟夜聽啼猿獨入饌朝供躍鯉雙別後夢魂思舊業富春山遶白雲窗

送王景賢侍母之閩省父

雲海移親捨天風送客桅求書吳子國訪古粵王臺嵐气千峯雨灘聲半夜雷燕山翻入夢一路桂花開

送桂希賢還四明

爾家住近慈溪曲陟岵觀云客身獨一行作吏走官府十載明經笑場屋丈夫落落志四方讀律師古卑申商養親寧免幹升斗取士未可拘尋常江山淸奇數明越千里東歸正炎熱禱云處處望霖雨息蔭時時防道暍扁舟早發江之臯別酒滿酌新蒲萄亟趨庭闈侍扇枕重來應及秋風髙

江月松風集卷五

●欽定四庫全書

江月松風集卷六

﹝元﹞錢惟善撰

題濮陽老人手卷

濮陽老人年七十一身白屋勝朱扉往來岐路風波險搖落江潭樹木稀坐上歌聲彈劍鐵壁間燈影掛弓衣故山何處交遊盡歲歳春來送雁歸

送魏好義宰樂淸

樂淸茂宰之官去山瘦溪寒一路秋月下鮫人來象浦雲間禪衲徧龍湫弦歌百里兼農事翰墨三年了宦遊王謝登臨舊巖壑不妨退食繼風流

送李徳夫福建運司書吏

吳栁初黃越樹丹照人秋色送徵鞍云隨親捨回揚子山引郵城入候官萬古鹽饒輸海賦兩潮漁上助盤飡武夷我有南遊約欲借扶搖駕羽翰

十六夜登拱北樓看月蝕

龍宮湧出白蓮花拱北樓髙疊鼓撾萬里光輝瞻玉兔三分破缺食金蟇長歌野老頭垂白再拜微臣額蹋沙夜半冰輪復端正誰從海上泛靈槎

寄中竺長老竹泉禪師

嘗過石橋尋逺公塵緣未得一相逢澗聲如雨月明夜兩个猿啼千丈松

送馬士瞻北上

十五年前烏府掾說書幕下最風流陳情似聞李令伯好事復見韓荊州五弦手彈海月曉一棹夢到江云秋此去定除山水郡依紅泛緑肯同遊

柬柯博士

蕓香閣下丹邱生十年不見雙眼明圖書一代聚東壁風浪扁舟歸赤城落筆楚山春雨曉披襟海嶽秋天晴欲求樹石掛林屋夜半只愁神鬼驚

賦歳晚江村

何地謀生樂吾農卒歳晴不辭王賦重但願泰階平水縮江聲落風饕雪意成同云如可解斜日尙能明

送李時方回東平

吳山靑入縣門來一徑蕭蕭長緑苔南國棠陰遺老頌西河栁色故人杯九天應戴神羊立千里仍騎瘦馬回別後逋仙更相憶東風開徧手栽梅

壽松老人汪拱宸八秩

蒼髯緑髮古仙翁身住空同第幾峯欲采紫芝從綺皓卻摩銅狄問喬松珠明秋水蜯胎老酒釀春花琥珀濃冰雪相看彌壽艾此生夢不到秦封

賀叚吉甫新任照磨江浙行省

祥琴初撫拜新除喜劇彈冠欲廢書南省並從丞相幕西山相對騎曹居黃衫分宴參珠履華服承顏侍板輿聞道詞章多藻麗紫薇香露筆花舒

王敏夫挽詞

十歳能詩早絕倫前身應是玉樓人共稱王勃天才敏自顧虞翻骨相屯龍劍篋空啼鬼母象車賦好冠王賓西山何處埋瓊樹愁絕梅花野水濱

元日紀事

望闕衣冠拜紫宸九重鳴樂奏韶鈞上天膏澤何多雨下土萌芽自發春門外泥深騎馬滑橋邊水上倚樓頻餞寒最喜條風早歌罷靑陽已得辛

初春聽雨

殘年立春十日雨客子聽雨萬端憂五更狼籍梅花雪一似蕭騷梧葉秋埜岸宿云穿樹出湖天新漲壓城流一晴鳴鳥在窗戶拄杖相期載酒遊

元日次韻

朝廷有道荷天恩元日嘗陰寘勿論春事憑梅問消息年華看竹長兒孫田翁火炬占風色海鬼桃枝蝕浪痕送故迎新無限意不妨醉倒罄壺尊

次韻黃孟成貽墨齋先生

翩翩佳公子吳娃相勸酒便娟杜曲花依約章臺柳寄書魚滿尺買笑珠論斗若非玉堂仙定是金穀友

與黙齋先生聨句成口號

官柳新晴啼乳鴉外甥昨夜喜還家河魨江鱭都供酌獨柰春寒惱杏花

春風吹開杜若花春日多病憶還家自是老懷容易惡錯怨鄰女弄琵琶

菊隠爲求唐卿賦

聞說富陽求處士百年心事付黃花九英燦爛秋餐露六气澄淸旦食霞種竹門前同蔣徑見山籬下似陶家兒童報道松醪熟便漉烏巾不待賖

運司經歷範明府致仕歸太原

海玉篇章細討論白頭幕府最承恩吳鹽美利踰猗氏晉產奇材過大宛江上春潮桃葉滿道旁夜月李花繁島居民力罷煎竈扶策何時叩帝閽

送梁叔逺

久慕張翰入洛年束書未覓賀循船緑波艸色江南岸綘闕虹光兾北天異路飛騰辭狗監故鄕拜埽識牛眠臨岐愧乏黃金贈爛醉桃花酒十千

送王文正還魚臺

春雨杏花落緇帷方讀書江河行泛鷁鄕邑夢觀魚作賦殊王粲明經埒魏舒慚無繞朝策握手更躊躇

元宵月蝕

不復燒燈似往年無風簾幙看嬋娟彈箏玉宇明千里伐鼓冰輪沒半邊不信中秋有妖孽可憐今夜最淸圓五更光魄渾依舊怪語深慚盧玉川

粉團花下夜飲

萬花碎煎玉團團晴雪飛香夜不寒恰似玉人相對立酒尊移月近前看

姑射仙人白羽麾夜深和月下瑤池落英散作白蝴蝶香滿東風金屈巵

題錢選毛女

槲葉紉衣紺髮靑宮妝變盡尙娉婷君王若問長生樂只有胡麻與伏靈

送滕義甫赴建康學訓導

建業山川似伊洛故人文藻並應徐佩衿北面諸侯學幣帛東來禦史書宮樹云荒龍映虎岸花風細雀銜魚明年定有公交車召卻擬橫經論石渠

次孟伯貞韻寄罕玉庭

道人新刻蓮花漏不肯出城頭髮長一榻松風時入定半簾梅雨晝燒香溪聲衝激靑林曉山气侵陵白薴涼見說移居舊贍養我來翻恐老僧忙

端午日與劉環翁遊故內寺

百尺靑銅宮井西當時曾見鳯來棲轆轤響絕西風起從此月明烏夜啼

題竹石

怪石蹲虎爭欲射老竹化龍誰敢騎飛將不來仙客去向日海霧精靈悲

次韻晨起二章用答吳寅夫見憶

晨起悅新沐散髮風霧涼沈沈北窻雨素書閱岐黃燕坐萬念寂空林薝卜香思君成夢寐春艸滿池塘

晨起坐髙閣焚香誦黃庭樹合野雲碧山浮江雨靑神不在尊爼酒香肴亦馨扁舟望子久拏音未由聆

建徳山中洪水雨後作寄黙齋從事

鴻發瀟湘郡澒洞裂崖石蛟蜃夜移居雞犬朝失宅客子憂緒繁江山亂淸碧杖藜不出門行潦髙數尺螢火息風條窗戶雨气積涼月蕩殘暉光照牀頭白牀上無所有蕓香二三策懷人耿無寐披襟坐通昔

送洪省吾歸淳安

君家山水鄕耆舊半遺逸讀書錦溪上平生事著述識君因令弟晤言能幾日相見旣遲暮賦歸復倉卒雨林碧冥冥云嶺靑嵂嵂巖石忽破裂江波尙奔溢扁舟從此逝六月海風栗余聞彼山中美木多椅漆山水有餘音爲我斵琴瑟斵成倘相遺鼓以軒轅律豈無燻風來返我太古質君歸與世違幽棲保貞吉濯纓松下流長嘯時抱膝寄語山中人悠哉勿輕出

送月明徳從左丞相公入貢朝賀

送客江河秋潦新涼風似水月如銀掄才南省儀曹掾進賀中宮贊相臣野闊鬥牛連析木天髙玄武直鉤陳淸尊九月都門道定對黃花憶故人

八月二日夜與仲仁孟宣同坐聽雨

寂寞陳蕃榻淸秋坐鄕晨乾坤同是客風雨獨愁人巷閉休沽酒燈明更接茵詩成還寄逺欲采越江蘋

再送梁叔原

二月曾期上國遊遲遲行李又經秋月明太液飛黃鵠塵滿長安躍紫驑兩榜名門見喬梓一尊故里酹松楸楚楓初赤吳云白若過蕪城試倚樓

題張仙人隠居圖

百年曹氏宅萬古張仙山藏書白雲裏結屋靑林間泉迸石虹裂樹深溪鳥閒我欲從子遁騎驢相往還

洪安道挽詩

自悲獻玉屢無功夜壑藏身萬事空家學一編耽傳癖客懷千首坐詩窮梅花有約閒湖上桂樹無香死月中見說錦溪墳墓好幾時絮酒酹西風

江月松風集卷六

●欽定四庫全書

江月松風集卷七

﹝元﹞錢惟善撰

東湖老農爲盛仲仁作

老農生計在東湖二頃良田宅一區鬥酒熟時多稻蠏扁舟到處有蒓鱸風霜兩鬢秦毛頴煙雨千頭楚木奴便欲相從買黃犢醉吹鐵笛和吳歈

送鑑虛堂分題得多稼亭

多稼亭前祝華封家家擊壤樂時雍云連白水觀秋刈月滿靑山聽夜舂毎喜丰年占二麥更看甘露降雙松帶經久欲追髙鳯早賦歸田去學農

九月晦日張機仲同宿明慶亨會堂上人房是夜讀羅昭諫詩

寶坊金碧近閭閻閣道沈沈警夜嚴萬石華■﹝魚畺﹞驚海獸四檐鐵鳯語飛亷傷時我豈同昭諫覓句師能及道潛一榻茶煙淸夢熟因思松瀑灑冰簾

十月望日雨後與湯鼎臣過包山福泉

峯回路轉絕人煙葉隕霜幹塞澗泉山勢斷時江自見石根疏處樹相連人生安得灰爲念衲子從教雪滿顚忽有海鷗潮上起分明落照在漁船

寄牛彥伊

不見故人今幾年移家江上看風煙銀絲鱸膾最鮮美石勢蝃蝀何連蜷詞藻故鄕追晉問聲華他日擅臚傳梅花遲子西湖酒乘興何須雪下船

聞項可立先生訃

文星此夜落丹丘知是仙人赴玉樓久待明堂修禮樂豈期髙閣東春秋百年丘壑全歸璧萬里江湖不系舟堂上慈親踰九十哭兒淚逐海波流

大風雷雨雹【是日漳州李智甫作耗】

江城奔雨撼風雷飛雹如驅萬馬來蜥蜴吐成嵩頂見蛟龍攝取淩人猜聲疑玉斗鴻門碎勢似冰山白日摧个个錢文如刻就未應傷稼必爲災

送文煥回揚州

洞簫吹徹玉人家騎鶴樓髙酒幔斜春滿揚州二三月明年我欲看瓊花

送安慶董榮卿之徽州試吏

聞昔安丰有董生昌黎爲作董生行淮水湯湯出桐柏迄今千載揚嘉名爾家安慶鄰安丰譜系蓋與生同宗李掾相攜過南省時復負笈來黌宮逺遊不負丈夫志捧檄初爲郡曹吏新安髙髙江發源西風掛帆疾於騎無從簿書廢文學要識吾儒有眞樂紫陽適傳今在誰爲持瓣香訪林壑

次韻錢良貴江行

晚潮西下月東出欲弔鴟夷事渺茫鼓角髙樓森虎旅帆檣逺島聚魚商秋聲衝激風濤■﹝土厈﹞暝色接連煙水鄕無限客愁禁不得芙蓉城郭夜偏涼

題方仙翁手卷【仙翁卽靑溪道士】

先生聞是漢諸儒長往千秋不可呼偶向靑天騎一鶴絕勝赤縣下雙鳬史官自昔遺名氏仙迹從今入畫圖顧我平生耽讀易欲從雞犬扣虛無

送劉彥升百夫長致仕歸毘陵

盟府勲勞舊淸時將校閒有官居澤國無夢到天山老識兵書變醉乘煙艇還秋風吹畫角興在五湖間

送徐子羽回建昌省親且過金陵訪舊並柬笑隠長老

楚材落落似君稀重過金陵逸興飛燕子巷深秋艸合鳯皇臺舊晚山圍十年學古猶爲客一日思親便賦歸暫向石頭城下泊好從丈室問禪機

送李士元歸湖南養親

談笑胸中有六經掾曹辭去鬂星星江心見月秋偏白淮口逢山晚更靑捧檄誰知毛令喜濯纓共詫楚人醒彩衣正好尋幽討只恐徵車下驛亭

讀錢伯仁墓志

錦樹雕零譜牒分先生髙臥富春雲水邊種竹聽秋雨石上看山對夕曛白璧沈埋甘隠遁黃金鋤去樂耕耘淸風不與身同冺宰木成陰鶴守墳

題風雨歸牧圖

野陰雲气合蒼茫壁立山精白石藏蓑笠歸來牛背穏不迷風雨似尋常

不見人煙聞鬼車長林昏黑雨如麻晚晴卻看前峯翠過得溪南卽是家

班姬題扇圖

無復承恩柘館春偶題紈扇淚盈巾賦成不費黃金買羞比長門失寵人

送張小山之桐廬典史

君家樂府號吳鹽況是風姿美笑談公幹才名傾鄴下子山詞賦擅江南霜晴萬木丹靑徧雨暝千峯紫翠含縣幕從容釣臺去臨流應自漱餘酣

送陳敬復攜妻子往沛中省覲

逺訪庭闈挈細君寸心千里獨殷勤吳船晚入蕪城雨楚甸秋連沛國云酒熟鄕鄰多黍稷肉均里社美楡枌別懷總付南來雁竚立蒼茫對夕曛

就柬敬復乃翁伯甹助教

一代文章獨好奇十年契闊總成詩寄書親舊憑雙鯉作樂朝廷待一夔登嶽每懷天下士歌風猶想沛中兒故人感槪思鄕國落日荒城畫角吹

九月旦日呂彥孚約泛湖預爲登髙之會後二日見馬彥初云夢餘得詩一句隔岸人家竹最多因足成之時坐客凡八人

十五丫鬟斂翠蛾檻船穏泛白鷗波入橋是處花無數隔岸人家竹最多樂事預爲重九飲醉鄕擬賦八仙歌菊花滿揷烏巾小少壯歡娛柰爾何

送賈運使惟一

郎官南省才華盛耆舊中朝徳望隆煮海豈無齊相筴居官猶有魯儒風北方人品甄陶異西子湖山興趣同若訪魚臺舊遊釣瓣香先謁孔林中

送李從道遷江東憲書吏

气味何曾識綺紈風神時復寫檀欒掾曹無事歸來早落筆晴窗翠雨寒

九日與武仲仁登尊勝塔寺

鹿苑蕭條景龍山慘淡陰百年多感慨九日此登臨宮葉詩誰寫籬花酒共斟不知城外雨逸思滿幽襟

香火今朝寺雲山前代宮雕闌陳迹在白塔瞑煙籠雨注蛟龍柱風悲孤鳳桐惟應江上水千古酹英雄

題山居圖

婆娑夏木蔭淸湍終日看山罷釣竿絕迹不交當世士野橋無路蘚花漫

呂徳甫妻施氏挽詞

窻戶淒風慘碧紗別愁分倚入胡笳沈綿無益三年艾憔悴猶看十日華淚濕鮫綃如雨散塵昏鸞鏡似雲遮夫君何處魂能斷兒讀殘詩到月斜

送石處道貢江西憲掾

擾擾黃塵事馬蹄扁舟忽上大江西鬥牛夜靜龍光見霞鶩秋髙鶚表齊淸白聲名馳逺道平安消息到深閨滕王閣在今猶古何日臨風手共攜

送呂彥孚遊四明

買山活計未能成炊黍浮名本自輕攜妓每爲湖上醉辭親暫作甬東行三江九堰無多路雙屐孤舟已半生握手丁寧南至後探梅細說歳寒情

呂彥孚畱別錢良貴次韻以送

束書忽問浙東船聚散闗情重惘然千里江山隨雁去四更風雨聽雞眠故人畱別短長句逺客思家新舊年至日登臨天姥望應題節物五云邊

送方大道之安仁縣教諭

仕途惟有此送爾欲彈冠百瑞安仁縣三千分教官日新桐子業春在杏花壇去去望彭蠡冥鴻響夜闌

寄呂彥孚

心迹都無海島疑光陰翻欲隙駒馳兒童幾見成斑鬢昆季相知讓白眉流水桃花通剡縣逺江鴨緑帶髙麗四明勝處君遊徧一一歸來爲寫詩

寄四明延慶講主我庵無公

說法魚龍不敢騷四明城郭靜風濤別離但覺成斑鬢瞻仰何由睹白毫百衲云衣披紫鳯五更江月吼蒲牢平生興在湖山裏安得扁舟共手操

題遂初園圖送劉士舉仁和

縣尹滿歸萊州縣令歸來樂有餘若翁康健已懸車腰鎌獲稻新爲酒手板看山暫罷書萬井風煙連海市四時花竹映鄰居故人爲撰名園記卻

擬登堂賦遂初送錢良貴之蘭溪

一年一度省親回歸客程途節序催去國未慚羊子別卜鄰還挈孟光來山中訪友休題鳳海上懷人本姓回行李無人舟一葉袖香知有橘三枚

十一月初三日與袁鵬舉錢良貴同登雷峯墖訪魯山文公講主【袁浙西錢浙東】

錢塘門外黃妃墖猶有前朝進士題一字排空晴見雁千燈照水夜燃犀周遭地帶江湖勝孤絕山同樹木低二客共馳千里目故鄕各在浙東西

楊志行挽詞

謝政還鄕裏誅姦補聖朝玉堂開制苑烏府重賓僚名與曹劉並魂如屈宋招空齋書萬卷霜月夜蕭蕭

江月松風集卷七

●欽定四庫全書

江月松風集卷八

﹝元﹞錢惟善撰

送兼善郎中朝京師

名重西臺爲禦史禮優南省冠賓僚周官故事行春見唐殿新詩和早朝夢筆生花修五鳳彎弧穿葉試雙鵰孰知風月同髙潔肯向江湖慰寂寥

寄光希照禪師

三載音書杳諸方道價行舊遊湖上寺新離石頭城歳暮煨黃獨秋來采決明相思不可見江上共潮生

程國珍雙親同慶八袠

鶴髮升堂彩服趨春風入席奏笙竽庭闈自結同年會鄕裏爭傳拜慶圖鸞誥待封承寵渥燕毛成禮接歡娛從今八十躋髙壽更看曾孫戲掌珠

袁徳齋升仙詞

小隠城南水竹村嵳峩樓閣耀朝暾山中弟子歌桑戶海上仙人說羨門鵝換黃庭空有帖鶴歸華表定能言末由酹酒梅梁下萬壑千峯翠雨昏

六月遊包山福泉

平生鹿門趣有意此誅茅地控江分月山因人姓包海鷗飛落日野馬牧荒郊流水千花樹重期載酒肴

送尹希善之宣城縣令

謝守登臨處能官盡自佳戴星趨憲府喜雨問農家溪水偏宜酒山田盡種瓜敬亭湏系馬吟到日西斜

元宵偶作

彈壓城池夜屬櫜放燈那復事奢豪水晶宮裏香風細曾見神山駕六鰲

寺前楊柳夜迢迢何處香風度玉簫天上舊時明月色鳳城曾照賞元宵

送朱子招遊金陵

自送越人遊兾北先從揚子過金陵雨中情緒難分手海內聲名已折肱歸雁去時開畵鷁流鶯啼處別靑綾此遊不似幽居者頭白山林祗待徵

正月十六日遊湖上

東風杖屨偶相從試傍新堤覓舊蹤花竹園池通一徑金銀樓閣倚千峯林煙日午靑先暝湖水天寒緑未濃賣酒壚頭人似玉抱琴時復醉臨卭

送陳新甫太祝造祭器還京師

先皇入廟從昭穆太祝還朝告鼎彛制作喜存三代意蒸嘗應永萬年思公庭作樂羣趨事宣室承恩尙問釐黼黻太平班馬在諸君擬賦漢歌辭

送丘長卿之樂淸尉

大冠黃綬初爲尉小學靑衿盡送師莫倚弓刀能弭盜且從山水徧題詩夷猶吳榜乘風穏吚軋潘輿度嶺遲聞說上官當五月吹簫人唱海橊詞

送王子仁之閩帥府

三歲抽毫直理官南遊且盡一尊歡白雲姥嶺慈親捨緑樹人家嚴子灘幕下文思方雜沓軍前烽火漸平安儒生無意封侯事老我江湖一釣竿

張園雜賦

淸夜無眠疊鼓催竹梢垂露點蒼苔滿池月色如霜白一片蛙聲似雨來

野鶴孤云思不殊好風時至立須臾夜深庭戶光淩亂月照靑桐第幾株

螢火隨風撩亂飛樹頭殘雨滴人衣無端疎竹偏宜月寒碧蕭蕭夜入扉

二馬

艸間二馬脫羈絡毛鬛蕭蕭兩相嚙舉頭忽向夕陽嘶臺上胡歌猶未歇

寄金伯仁

畵舫相逢對夕曛別來無日不思君水花晚淨湖中雨林木晴鋪澗底云三徑主人眞好客一家兄弟總能文重期酩酊南風裏盡把詩題舞女裙

故陳母夫人張氏挽詞

弔喪逺自四方至合塟初諧百歳期孝友哭家城破日尊榮見子宦成時盡稱剪髻隆賓禮獨後登堂拜母儀博士新銘埋玉地晉陵西望白雲馳

送李可度

暫駕仙舟絕海濤未應歸夢又金鰲漢家長者爲廷尉江左參軍辟掾曹十月蛟鼉淮浪靜九天雁隼朔云髙匡時有用須公等莫遣吳霜點鬢毛

挽翟公

忽報蒼桐旅襯回麥舟千載感陳雷病危瘴海鵬程短官近長沙鵩賦哀地下文章仍著作天涯魂魄定歸來鄕人漫號將軍墓樹影蕭蕭掩夜臺

和錢良貴寄春山韻

江寺當幽僻禪林絕垢氛人生眞是夢世故不須聞靜見千波月閒畱半榻云寶華飄滿座聽法有龍君

寄趙初心

風流文采舊王孫一代衣冠禮數存天上神仙居海島雪中賓客燕梁園金魚換酒尊常滿寶鴨焚香火自溫紅袖烏�扶醉�梅梢新月照黃昏

送張石隠歸東陽

余不溪上張公子一日乘槎過婺州客徧江湖成落魄才兼書畵擅風流月明八詠樓中醉雪盡雙林寺裏遊覓取東陽髙價酒一尊爲我載回舟

十五日呂彥孚王槐卿方云器馬彥初同過三茅觀山時雪晴雲散憑虛望逺不知身世之在城市也賦詩一首以記之

三茅眞觀聚羣仙閬苑蓬壺思渺然澗雪晴飄松上雨埜雲冷護洞中天眼髙但覺江湖小心逺那知井邑連欲與梅花爭比壽抱琴攜酒酌秊年

賦壽梅

問梅此地欲尋眞不抵孤山野水濵卻月觀深千歲壽返魂香在半邊春苔皴朽乾元無恙花綴枯梢似有神雪壓畵闌開較晚不隨點額化芳塵

送陳眾仲之官翰林應奉

畵鷁齊飛發棹謳泛江幾日過揚州曉云最白梅花驛春雨初香杜若州一代文章闗气運十年館閣擅風流緑波艸色連天逺不是尋常送別愁

寂寞江南鄭廣文靑藜夜照校書勤懷人遙望燕臺月奉使還探禹穴云春詠燭花深夜剪早朝諫艸鎖窗聞相知愧乏靑瓊報目送風帆日易曛

兼柬張仲舉徵君

鼓枻坐春水快意如登瀛燒香把銅爵眠月舒錦鯨公才不世出豈特千人英國史馬遷贊月旦許劭評東觀徵博士南郡別諸生媿無雙南金贈此千里行萍香大江滿艸緑長淮平紅藥有花譜金盤遺酒名若逢杜書記暫息廣陵城

送顧君澤遷平江

舊識黃堂掾風流見逸才秋蒓魚蠏郡春樹鹿麋臺遷檄郵亭送離尊客棹催有詩須寄我握手更徘徊

君家九峯下作吏擅時名隠語中郎學歌章大雅聲江雲龍廟濕山雪虎邱明回首片帆逺桃花春水生

江月松風集卷八

●欽定四庫全書

江月松風集卷九

﹝元﹞錢惟善撰

送趙季文之官湖州分韻得蘇瓌潭

憶昔蘇瓌墮此潭至今遺事作淸談云深不雨千峯潤風定無波一鏡涵鵷鷺班行終可造蛟龍窟穴暫湏探前身恐是烏程尉罨畵溪山性所耽

和季文山齋早春

方壺元不離人間倚徧東風十二闌煙雨樓臺春似畵水雲窗戶晝生寒遙知洗鼎煎茶待定許敲門借竹看醉後石橋花爛熳翠禽啁喞在檐端

落梅風細小窻寒石上餘香點點斑不惜壺觴千日醉只愁庭館一春閒澗云生白元非雨江樹排靑更有山攜取畵圖溪上去鶴聲應到夢魂間

與馬彥初日暮遊興元寺河上

逺山凝紫白雲歸髙處時來攬翠微流水野梅春寂寂壞城宮樹晚依依雪晴孤雁過江去林暝亂鴉盤塔飛地下修文呼不起眼前殊覺故人稀

題子昂疎竹逺山圖

玉立湘江闊東風不自持巫山何處是春雨埽蛾眉

翠竹靈壁圖

江上聞瑤瑟云端擁翠旗楚王空有夢那得見貞姿

客樓卽事

未能辭市井那得老江湖不伐田家樹仍還合浦珠客窻春雨靜親捨暮云孤時復登樓望靑山入座隅

送姚徳莊之淳安縣學教諭

少壯功名擬彀中誰憐短褐尙飄蓬山深縣郭民風儉煙濕廚庖學廩丰弟子讀書庭艸緑鄰人攜酒野花紅煩君爲問靑溪友獨喜諸洪有兩龔

送中瑞師典簿楊元城還京師

上國皇華使中宮符寶郎每瞻天日表長憶水雲鄕禦榻先馳貢賓筵逺送將壯遊誰得似閭裏共輝光

湖上山居好天涯驛騎遙三年兩奉使千里又還朝江樹迎潮立林花避雨飄多情那忍別剪燭坐春宵

送方以愚赴銅陵縣尹

參軍重作宰才美獨能兼首爲詢雕瘵仍當舉孝亷柳陰春系馬山色書垂簾見說銅陵郡編氓盡聳瞻

題淸暉亭

叚家亭子近湖山紫翠橫從几案間畵省歸來林壑暝黃庭臨得簿書間花邊著彩從兒戲竹下攜琴送客還不獨詩懷似靈運白雲相對拄魚斑

又

鄴侯新第宅何氏好山林剩醉江南酒閒題溪上衿池春圓艸夢庭午直槐陰康樂湖中作令人誦到今

二月望日與呂彥孚錢良貴方云器過龍華寺看桃花未開興盡而回

二月龍華寺桃花寒未開千峯間白日一徑亂蒼苔訪舊山僧化啼春野鳥哀前朝遺迹在燕麥在禖臺

送上淸員外薛玄卿歸瓊臺

詩名早已繞京華奉使南乘貫月槎臺上風含蒼玉佩洞中春老碧桃花步虛縹緲聨珠斗靈閣嵳峩逼紫霞築館緱山誠有約百年須啖棗如瓜

聽松復羨陶貞白嚙蕋兼懷郭景純犬吠瓊林疑有雪鶴歸滄海竟無塵層臺恍若昆山頂仙浦遙通析木津我欲把詩題石壁天風何日駕麒麟

題任月山畵馬

神駿蕭蕭白黑文圉人調習未能馴五陵年少黃金絡騎向長安不動塵

晚雨過白墖

宋宮傳是唐朝寺白塔崔嵬寢殿前夏雨染成千樹緑暮嵐散作一江煙蒼苔門外銅鋪暗細栁營中畵角傳寂寞葫蘆宮井畔野人拾得舊金鈿

送慶雲壑西堂之揚州化緣

白雲一壑包山臥偶訪檀那作逺行天上賜衣披紫鳯雨中投寺聽華鯨風濤此日長江險梁棟明年大廈成已誦法華踰萬徧早回天竺話三生

送王舉之入京就柬樵谷

短衣匹馬佩吳鉤欲寫闗河萬古愁射雁秋風髙紫塞聽鶯春色滿皇州黃塵驛路三千里白玉京城十二樓無酒送君懷抱惡過江爲覓故人舟

過寅賓亭

寅賓亭上聽松聲夏木參天緑染成千歲鶴歸城郭是四更雞動海波明每逢野客分云坐慣引山童踏雪行載酒誰能忘勝槪賦詩我獨寄幽情

江云劉先生挽章

先生家在錦溪村冠蓋相從似鹿門亡國敢言邊塞急淸朝應見典型存京庠事往嗟誰及鄕校官卑道益尊冉冉白雲畱不住山中何處酹貞魂

送藍信之省掾滿歸北上【豫章人】

近看江月正懷思逺望燕云又別離南省共稱三語掾東膠猶說五經師龍泉光彩幹牛斗金匱文章刻鼎彛追逐相君行樂地西湖佳處總新詩

思云軒爲汪會之以敬父子作乃祖號云畱先生思云者思其祖也

兒時不識云指云謂爲天愛云及少壯賦詩輙成篇靄靄春云好英英秋更鮮望之不可卽逝將挾飛仙朅來錦溪上畱與髙人眠髙人去弗返子孫更綿綿弦琴松桂裏日與云周旋見云思祖父心旌愈懸懸九京不可作抱雲爲潸然云或爾飄散爾無雲棄捐帝鄕太淸境親捨落日邊嗟余平生懷蹉跎成暮年

待月亭

廣寒宮殿海雲遮坐聽譙樓度鼓撾何處香飄丹桂子暗中光湧白蓮花莫言淸景昏難見正想髙輪曉易斜塵世能逢此良夜狂歌起舞醉流霞

玉檐馬爲彥孚作

堂上讀書春晝長時聞檐馬動丁當空中環佩聲髙下風裏鸞和勢激揚遲似渇烏傳玉漏淸於顧兔搗玄霜特懸雅樂今餘幾愛此自然宮與商

蓬萊贈天目周上人

慣聽黃梅嶺頭雨卻臥靑蓮峯頂云手結艸庵終作住身披芰制不曾焚六時漏學廬山刻十丈花從太華分見說上人無所染定中日日對南燻

七月旦日與呂彥孚錢良貴拉袁鵬舉遊湖值風雨聨成口號

泛湖此日故人期一葉扁舟任所之雲霧兩峯靑帢幘波濤萬頃碧琉璃豈同袁紹飲河朔恰似岑參遊渼陂醉裏不愁風雨至只疑昏黑有蛟螭

芰制荷衣六月寒淸冰瓜果設杯盤棹歌浪湧飄毛髮談麈風生出肺肝白雨滿湖山不見紅裙入坐酒都幹潢污歸路沒人膝須記扁舟此日歡

錢子云有二齋號風雲可月索賦

道人燕坐讀楞伽童子燒香更煮茶雪月四檐春滿室夢中何處覓梨花

涼生石壁靜無燈窻戶微明月已升散發夜深松影裏滿身風露蹋�冰

送陳乘彛代父回臺城壽祖母

蒼江兩岸赤城霞十日籃輿坐到家池上稱觴壽王母蟠桃開徧漢時花

次陸孔昭韻寄葉子中

白雲南望日思親牛斗髙連析木津懷想漫馳千里夢飛騰不負百年身讀書異土寧無友積徳名門尙有人見說中朝多好事盡開賓閣致儒珍

江月松風集卷九

●欽定四庫全書

江月松風集卷十

﹝元﹞錢惟善撰

送楊仲賢之金華縣典史分題得金華洞

吳興郡曹掾左幕向金華雲气藏山寺溪光入縣衙仙人同采藥茂宰共栽花洞府予能到騎羊弄碧霞

寄髙平田長老

余不溪上楊家寺云徑迢迢九里松旁捨泉香新釀酒前峯月出始聞鐘天龍未散靈山會石馬猶存夏屋封見說計籌眞隠地他年卜築許相從

送域無住律師住四明五臺

大士無心過海行胡僧卓錫此經營龍能護法壇場潔花不沾衣戒律精長夏雲中雪山冷髙秋河上月波淸故人只在鄰峯住何日爲賓學許生

新安徐氏號茂林亭曰深淨

髙士卜居山水幽寄題珠玉盡名流淸風不待開三徑落日還同泛八溝枕簟嫩涼宜醒酒琴書眞味足消憂幾時得過雲林下一潄潺湲臥石頭

題柯敬仲博士明雪窗長老蘭竹石合景四幅各一首

適從楚畹來邂逅此君子乃知巖壑姿風致頗相似

光風泛崇蘭玉立共瀟灑襟抱有雙淸歲暮遺逺者

又

石逾玉潤不生苔鐵笛吹殘自裂開絕似雨晴炎海上一雙翡翠忽飛來

九日與呂彥孚陸孔昭袁鵬舉乘風雨泛湖中有期而不至蔡東流上官東閣楊邊梅分韻得滿朱二字

九日雨淒其西風吹不斷空懷戲馬臺無復啇飆館湖闊浪花明林昏煙樹短紅船大於屋坐客不能滿

時序多風雨雲林總畫圖翠屏低晚嶂黑米長秋菇未遂羣賢集那能四美俱扁舟載西子惟願學陶朱

九月望日與楊亷夫司令袁鵬舉陸孔昭賓王泛湖過嶽墳及林和靖墓分韻得橫字

梅花岡上酹先生詩句猶同水月淸僧飯林鐘時復扣客來野鶴不能鳴百年榛莾余瀛嶼九月芙蓉似錦城更約雪晴湖上宿洞簫畱向夜深橫

送張定之還宜興

引領白雲天際飛思親未及一年歸洞庭橘熟霜前摘更學兒啼舞彩衣

題半間云

蜀嶺廬峯半是云靑城樵者受氤氳晨沾席上看山笏暮濕窗間辟蠧蕓閒逐蛟龍行雨去靜棲鸞鶴與松分更從眞訣披三素莫把詞章繡五紋

寄李公平禦史

姓名不待覆金甌已作人間第一流烏府先生來建業玉堂學士下瀛洲十年麗澤從諸老一日淸風動五侯江海相知惟賀監幾時醉解驌驦裘

題東閣爲上官作

歳晚溪山倚東閣夜深風雪夢西湖不同何遜當年興獨玩先天太極圖

題耕樂堂爲許生作

畎畆區區樂半生此生惟有慕莘耕豈同巢父終忘世獨愛龎公不入城笑我窮經爲左計呼兒擊壤慶西成烹雞饟黍年年約莫道儂家是許行

送王文敏重入京師

漢室徵賢日王褒有軼材風雲行獻頌江海更銜杯安得雙金贈眞同萬里回皇猷能黼黻應不數鄒枚

聖恩頒漢詔星使徧堯封應聘多耆碩更張法祖宗金臺明易水玉仗過居庸未遂觀光願淸時不易逢

題萱蕙同芳圖

風光轉蕙及萱花一笑相逢子墨家不采幽香同結佩空教零落怨年華

題魯彥康所藏範寛山水手卷

看云終日坐蒼苔溪上千峯紫翠堆種竹人家臨水住抱琴客子過橋來欲書盤谷先生序更把潯陽處士杯他日卜居能似畵艸堂題作小蓬萊

松雪竹石蘭

鳯皇棲老楚瑯玕白雪猗蘭一再彈空憶玉堂聽雨夜不知翠袖倚天寒

松雪竹

松雪齋前見此君白鷗波冷翠紛紛蕭騷不是湘江雨要眇還成楚峽云

遊冷泉亭

絺綌生涼坐酒醒暫於樹底弄淸泠煮茶博士那知味覓句賓王尙有靈石上白雲終日濕洞中瑤艸四時靑我來不宿空歸去夜夢廬山潄玉亭

鷺鷥手卷

摩詰畵成詩益妙夫差鼓破事全非雨蒲煙筱寒沙暝無數連拳幾个飛

顯應觀書事

樓觀窺江郭新晴撲紫嵐深林疑有雨積澑響空潭素髮何由變忘機庶可參明朝重與子來此潄餘酣

送方叔髙之泉州南安尉

枳籬茅屋共桑麻韓偓詩中是縣衙政喜簿書辭帥府久勞弓劍慰山家海州風靜來犀象巖洞巢空竄虺蛇有詔令民皆復業繞城新植刺桐花

次韻李克讓過丘以敬仁壽寺讀書所

先生讀書處庭艸似人長煙郭萬家畵風濤六月涼問奇能載酒習靜自焚香暫此招提宿非因事覺王

送人之金陵

之子好文翰扁舟東適吳金陵龍虎气六代帝王都明月采驪頷朝陽鳴鳯雛畏途方酷烈善寶百金軀

畵馬

西風弄影四蹄霜背有連錢匹練光神駿何曾受羈馽蕭蕭想見華山陽

送海東之

一言不合便投劾肯負平生萬卷書南省幕中歌鳯鳥西風江上鱠鱸魚翩翩去就爲時重落落逢迎與世疏想得扁舟明月夜夢魂惟是到匡廬

早起

四壁虫聲一樹風滿樓月色五更鐘起來但覺東方白艸上瀼瀼露气濃

八月十五日蔡忠伯楊亷夫司令袁鵬舉賓王陸孔昭同登江樓觀潮以李白浙江八月何如此潮似連山捲雪來分韻賦詩限七言律期而不至者楚石長老呂彥孚

白馬濤頭駕素車至今猶自詫靈胥千年元气淋漓後八月長風震蕩初顧兔盈虛端不爽神龍變化竟何如須臾日落江明練東逝滔滔泄尾閭

江月松風集卷十

●欽定四庫全書

江月松風集卷十一

﹝元﹞錢惟善撰

題遺安軒爲吳江朱君竹子誠作

子孫何以遺方寸系安危獲稻水雲裏讀書風雨時寜無五湖興應有鹿門期遲我來看竹彈琴更賦詩

空隠子以燈花寫艸虫人物蓋用雲巢家法且書坡翁題雍秀才八詩於右

戲把燈花幻艸虫世間筆墨詎能同雲巢家法坡仙語令我披圖悟色空

雪巖爲管公賦

金華洞天古時雪光彩射人猶栗冽仙翁縛屋巖之阿披氅逍遙弄松月或云髙處產瑤琨晝夜照耀天無昏千年水精化爲石壁立萬仞誰能捫仙翁胸中有丘壑故倚孱顏若棲鶴天風吹開白雲去等間見此靑岝■﹝山上咢下﹞云胡玉气生氤氳是中四月方知春百年富貴一餉爾冰山未必同吾眞玉宇瓊樓每欲往琪樹瑤花歲應長更於何處覓此境冷逼衣裳成夢想手中笑把雙芙蓉飲似冰壺驂白龍覺來問我何所見彷佛瀑布香鑪峯

寄呂彥孚

覓句隠烏幾談經坐虎皮乾坤秋已半風雨夜何其聚散偏相憶窮愁不自悲但令交有道莫惜鬂成絲

李君彥何道衡雨中見訪畱宿以今日重來白首分韻得今日二字各賦詩二首以記之

二子來相訪空階落葉深江山𨿽異縣風雨忽同衾四十未聞道二毛何見侵文章須邁古情好祗如今

薄暮故人來豪談極眞率孤燈明簡書杯酒薦梨栗雨聲正蕭蕭風條尢瑟瑟對牀不能寐相期復何日

楊亷夫司令以詩美杜淸碧先生逹兼善郎中率吾曹同賦

獨慕崆峒鄒道士共稱京兆杜徵君煉丹室裏金銀气懷友軒中虎豹文何處同舟追李郭平生講道擬河汾明年約我武夷去共寫松風弄白雲

近傳水北幽居好鞍馬相尋多出城說易長懷白巖老題詩只寄丹丘生郎官幕府擅文藻科目人才系重輕憶昨同舟過湖日風篁聲裏問龍泓

放猿爲魯至道禮部侍郎作

飛來峯下又成羣好事誰如魯使君金鎖曾經湘岸雨黑衣猶帶峽山云不應淚落舟中聽只許禪餘石上聞千尺長松掛孤影夜深澗月白紛紛

送羅敬之侍親之長林並柬樂淸尉丘長卿

送子之何許窮年雨雪深風橋連越嶠島嶼帶長林煮海惟深計趨庭寄好音近聞樂淸尉無事亦鳴琴

庚辰臘日大雨雪至明年元日承普安善卿劉環翁賽甫思誠韓思學四卿元洎袁鵬舉朱子昭同酌抵暮而歸三日納復禮謂當作詩以紀因綴七言律一首

舊歳新年雨雪飛風來西北逞寒威玄冥未授靑皇令黑夜還同白日輝羣玉山川迷畵舫五雲宮闕點朝衣眾賓盡醉成淸賞爲埽柴門一尺圍

四日呂謙甫呂彥孚昆仲相招飲家園

玉樹庭階好弟昆雪晴開燕勝梁園已呼翠袖歌金縷肯使烏巾負緑尊節近燒燈田蟹大春生坐褥埜熊溫罷歸蠟屐愁冰滑慚愧吾親重倚門

至元六年庚辰十又二月庚辰朔己亥大雨雪戊申復雨雪至七年辛巳正月朔旦己酉雨雪大作癸丑甲寅復大雪因賦詩以記

城郭雪深三四尺窮谷大川那可量虎狼憑威肆貪虐雀鳥凍死何哀傷海中三山失顏色堯時十日無晶光梅花相看夜忘寐門外不知回野航

雪晴次丘以敬韻

雪深難覓故人家曉日初翻城上鴉睡覺只驚窻戶白一簾晴響滴檐花

王松友索賦

吾聞王子喬昔與赤松友若人今復見茯苓千歲壽家居金華縣初平時邂逅十年走燕趙功名亦何有南歸獲至寶珠玉燦雙袖願言山水好松花釀春酒抱琴弦松風寧有聽者否終當賦逺遊又別山中叟

素華臺在龍虎山太玄子觀月之所

環佩鏘鏘月下聞層臺髙起離人羣天香散滿三珠樹灝气凝成五素云辟穀相從赤松子吹簫惟向玉晨君要餐瓊屑渾無計願事吳剛乞斧斤

送伍景麟杞從龍歸東平

兩賢瑞世卽龍麟頭角崢嶸邁等倫千里同舟求聖學幾時聨璧貢王賓山中夜月思丹桂天末涼風詠白蘋博盡黃金書萬卷卻歸潁上理絲綸

極目亭四首

南望富春渚雲山縱復橫野雲低驛樹秋色帶州城千古共登覽一江空戰爭海門遙見白應是晚潮生

遐覽東南際淸秋樹木稀天空孤鳥沒江瞑一帆歸月出金天豁山藏翠雨微道人能伏虎深夜亦開扉

五色雲中百尺梯憑髙但覺鳥飛低江山今古何嘗異气候朝昏自不齊地近天河垂象緯雨交海日見虹霓竹房開在禪棲處待我重來攺舊題

南北峯來几案前朶雲飛動絕攀緣金烏曉浴扶桑國白雁秋橫落木天林壑千重還紫翠江湖一色斂風煙尋常引領爭如雪玉宇瓊樓更覺仙

次韻呂彥孚秋懷二首

逺樹秋聲細髙樓月色多頭顱成老大勲業轉蹉跎漫憶袁臨汝空懷馬伏波好天如此夜無酒柰君何

金天垂月露秋气入窗紗最戀姜肱被頻過賈島家無官寧夢鹿有妾解塗鴉深夜看書喜燈明眼未花

芙蓉白描手卷

秋花石上玉狻猊金尾翛翛斂四蹄零落舊時宮女扇撲螢曾見畵闌西

壽諼堂

壽母堂前多樹諼斑衣時復奉輕軒宜男花發春還夏拜慶圖成子又孫人好巢烏當屋宇客來剪髻助盤飡索詩已買東歸棹昨夜連環夢倚門

石上枯【蓮上人琴名】

君不見零陵湘水西石上枯桐一千尺朝陽無復鳯鸞鳴竅中猶有蛟龍蟄震霆一夜烈火焚賞音邂逅超道人斵作三琴號神品■﹝﹝辶虎﹞鍾焦尾斯其倫好事相攜東入海蓮師獲之極珍愛世經喪亂恐若失古制宛然遺韻在南風吹斷蒼梧陰如此良貭那易尋憑誰更寫栁州贊卽是當時霹靂琴

蕤賓鐡

君不見朱雀大尉家曹鎠弟子善琵琶平泉別墅朗談處有物跳出靑蓮花月白風淸縱幽賞視之乃是鐵方響辟如以鐸求黃鍾宮聲相應無差爽琵琶𨿽妙爭如琴雅鄭未必無知音蓮師之談過聰頴間以鐵寫禪之心請師試鼓蕤賓調定有鏘然躍深沼琴兮鐵兮何要妙我當往和蘇門嘯

翠雨亭

亭子蕭然十畆秋晴光搖曵屋檐頭楚云冉冉文竿濕山雨娟娟翠黛愁公子玉樓春夢覺野人黃卷夕陰浮月明更鼓湘靈濕鸞鳯飛翔卒未休

十月朔旦錢良貴來訪已而袁鵬舉亦至遂同登三茅觀過淸逺堂然後歸

被髮眞君來武當凜然生气坐髙堂一池雨浸靑銅色半壁云銷寶篆香落葉空林人往返古松流水鶴回翔著書若許依丹竈雞犬相從歳月長

江月松風集卷十一

●欽定四庫全書

江月松風集卷十二

﹝元﹞錢惟善撰

漁村意

丙穴漁來江盡頭玄眞卜築更深幽對門燈火三家市何處煙波萬里舟明月竹枝揚子夜西風木落洞庭秋棹歌一曲閒來往指電儂家鸚鵡洲

芭蕉室爲吳江上人賦

手種芭蕉幾見春緑陰繞屋不生塵能書懷素題詩徧到寺昌黎聽雨頻覆鹿隍中誰辧夢狎鷗波上共觀身扁舟欲過維摩室仍約華陽說偈人

夜坐志喜

母在髙堂兒在旁燈前補綴舊衣裳移居獨喜親年健得句空歌子夜長千里鴻飛半江月四鄰誰和滿天霜翛然牀榻如僧捨紙帳梅花入夢香

松花石

䢐徠之松幾千尺千歳之餘乃成石棟梁奇材學尸解幻作萇弘血華碧虵鱗剝落霜蘚痕茯苓不見心爲煩耳邊無復聆天籟醉裏直欲搘云根漆身未信靑龍化鐵色眞同玄處臥日莫遇爾終南下飛將彎弧那敢過或疑織女曾支機又云恐是天星墮東老家富美園池於此列坐彈琴棋閉門枕流隔江雨蒼官前來夢中語若非黃石定赤松谷城山下還相逢

賦狐白裘送余仲懷歸歙

珍裘非一腋價重兩驌驦輕疑紫貂缺粲若銀鼠光相徳推晏子客計侮秦王若人不復見送爾意茫茫

翌日同袁鵬舉過定香橋訪隠者不遇

誦經聲隔竹林聞知有禪房逺俗氛野水菇蒲藏小艇寒煙樹木翳斜曛雨花臺古龍歸井落月廊深犬吠云不見故人歸去晚扁舟重過雪紛紛

楊隠君挽詩

君諱亮字明叔上饒人其子觀登至順二年進士第授饒州錄事再授翰林撿閱而君卒學士揭公志其墓

銘章讀罷淚如波髙士云亡柰若何身入風濤親在念恩沾雨露子登科明經數世傳家學會塟千人息巷歌昨日西樓遊宴處佳城欎欎枕松蘿

一峯晴雪【石名】

醉倚崔嵬夢剡溪覺來翻訝眾峯低孤標想見天山北萬里飛來蜀國西每怪珠光含霽月不知玉气吐晴霓風流欲喚坡仙起雪浪齋中共品題

送熊元成回豫章

栁梢昨夜東風起吹破官河一尺冰太史藏書探禹穴謫仙沽酒醉金陵鬥間雙劍千年見月下孤舟萬里乘歸去故山重著述洛陽紙價爲君增

元日立春

長安日近仰楓宸萬國衣冠拜一人北斗轉杓行木徳東風吹暖報花神傷時感物中年境送故迎新半夜春明日樂遊珠翠出寶坊香拂鈿車塵

杜錄事挽詩

公諱輝字輝卿其先飛狐人曽爲平陽錄事百姓號杜父調眞定錄事君子謂有古循吏風遷京畿倉監以疾卒年四十九妻胡氏傷公之歿致疾而死合葬雲中武周山其子允爲嘉興崇徳同知

甘泉從幸有揚雄曾屬時巡作上宮豈弟化民眞杜父雍熙遺俗變唐風猶聞天上中書薦已覺人間大夢空千里並喪能合塟冥冥魂夢入雲中

人日喜晴分韻得人字

雪盡東風起城邊栁色勻百年同是客此日喜逢人暖泛波間緑香飄霽後塵從今追勝賞莫負六橋春

送張文郁考滿北上

張君昔掾行省幕起身六曹騰薦鶚玉壺風露濯心胸寶劍塵埃斂鋒鍔家居東魯風俗淳夢入五湖波浪惡閉門官況政自佳三年抱病麾杯杓今君考滿將北歸俸廩蕭然一如昨初自都下來江南有孫偕行訪文學前師李氏後師丘中間從余究伊洛授書不似童子記哦詩欲追古人作君今歸裝盛籖軸攜孫還鄕罄囊槖況當英妙力孤苦勿嗜紛華嗤澹薄學海須要涵百川書櫉無但支兩腳麗澤相資聖所貴他山之石可爲錯豈無樽酒報殷勤聊寫玆懷慰離索

正月十六日與劉生雪中過三茅觀

天風吹放氅疑到玉皇家不見赤松子惟逢蕚緑華春回丹鼎火凍折使星槎明月看晴色江山景又加

顧碧蟾先生挽詩

壯歳歸來卽養恬西山看雨捲朱簾底須待詔登金馬祗欲求仙事玉蟾徳種爭看三子秀著書已似一夫潛廣陵城外新營塟欲酬先生涕泗沾

送帖君澤歸湖廣

撾鼓發船歸武昌杏花驛路早春光侍親河泊新之任爲客乾坤總是鄕絕唱郢中傳白雪濯纓江上有滄浪登臨何處偏懷古落日蘭亭思渺茫

和王仲仁見寄

髮齒已如許江湖何所之忽收前月信未和去年詩至寶懷雙璧新愁理亂絲爲親能捧檄此意獨余知

訪逺山觀師云寂已隔歳矣感而賦詩

忽到觀公院蕭蕭影在帷山林曽幾見塵世漫多爲不作緇衣別猶聞說偈辭逺山何黤慘揮淚日斜時

三月初五日送劉師魯先生殯陸志尹孔昭昆仲招飲湖船

緑楊多處小汀洲適意人生勝宦遊雙槳微風文鷁動千波倒影白虹流遺珠爭羨雲間陸荷鍤空懷地下劉時復湖天文字飲醉鄕何必更封侯

聞彥孚後園牡丹盛開與錢良貴有賦詩之興因爲長句以記其美

池館深深賦牡丹繁枝開徧未春殘鬰金香染芙蓉帳藥玉杯傾瑪瑙盤護日兼防風雨至娛親時挈子孫看每從綺席陪淸賞漫詫楊家百寶闌

三月望日與袁鵬舉賓王同遊北山東山神仙宮諸勝處訪喜鵲寺茂上人不遇泛舟而回

自憐耽句平生樂時得尋眞半日閒白白楊花迷道上靑靑梅子落林間三千歌舞如春夢四十飛騰未老顏喜鵲寺中因舉訪前身記得是香山

雨後登吳山過城隍廟眺望

偶向吳山髙處望淒涼猶是覺繁華百家香火祠神宇二月笙歌賣酒家渺渺風帆來海島冥冥江樹接煙沙倚闌貪看西湖上古木荒城日又斜

新正試筆次韻淸溪野史髙作【以下續集】

田家欲雨惟看月人日多陰重卜年鬢雪紛紛梳易落燈花冏冏笑堪憐擬尋夢艸池邊句【靈運】卽買浣花溪上船【少陵】風俗再淳民樂業會看斗米直三錢

題倪雲林畵

曲江老人喜雲林之畵與詩不徒作蓋識其人之賢故次其韻以發淸賞

太丘遺澤被諸孫東蔡深居雨外村濁水摩尼因見地好山罨畵正當門得錢剩買詩千卷畱客時沽酒一尊名利區區等春夢貪夫未覺古槐根

【缺題】

幽人好樓居層梯離塵垢俯瞰江練澄仰觀云幕收須臾獨憑闌萬象森列宿先得海底月飛光入窻牖犀然半渚分珠吐蜯胎剖吹笛和龍吟金蟇落吾手舉杯縱鯨吸玉兔墮吾口天髙豁懷抱露下濕衣袖淸風滿乾坤識此幾人否豈惟樓得之吾心月自有對影舞且歌太白千古友

題風雨護嬰圖

焚香敬誦昔人詩如遇空山雷雨垂老婦護兒驚掩耳欲歸無語先茅茨【一作零陵燒作斵琴枝】

梅道人墨菜

晚菘香凝墨池濕畦菜摘盡春雨泣梅花庵中吳道人寫徧羣蔬何徳色怪我坐客寒無氈牀頭卻有買菜錢四時之蔬悉佳味乃知此等吾尢便有客忽攜畵捲至一笑落筆南風前

題破窻風雨

一燈風雨寒窻破讀書不知秋怒號恍如扁舟在江海但覺四壁皆波濤對牀髙臥無此客倚劍長歌空二毛曉看庭樹故無恙千峯雲气落靑袍

題松雪墨竹

小橋流水雪晴時曾折幽芳寄所思明月觀深春夢逺玉堂仙客寫橫枝

題趙彥徵畵

玉堂學士研猶存三絕名家尙有孫何處有山如此畵便將歸計問田園

送賈元英之照潭

照潭遙望九華山弓馬蕭蕭日暮還夢裏無題惟寄內胸中有策欲平蠻落花閉戶眠黃犬明月開籠放白鷴絳灌何曾輕賈誼早隨鵷鷺入朝班

淸送齋

神仙宮府曾爲吏一日東風卽棹頭太白豈惟淩鮑謝元卿只合友羊求門前種樹靑連屋湖上聽潮白滿樓遙憶五經名隠地峨眉髙聳蜀天秋

江月松風集卷十二

