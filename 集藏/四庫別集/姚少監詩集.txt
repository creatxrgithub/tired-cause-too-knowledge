

欽定四庫全書

集部二

姚少監詩集

別集類一【唐】

提要

臣等謹案姚少監詩集十卷唐姚合撰合字無考宰相崇之曽孫登元和十一年進士第調武功縣主簿又爲富平萬年尉寶歷中監察殿中禦史戶部員外郎出爲荊杭二州刺史後爲戶刑二部郎中諌議大夫陜虢觀察使開成末終扵祕書少監然詩家皆謂之姚武功其詩派亦稱武功體以其早作武功縣詩三十首爲世傳誦故相習而不能攺也合選極集去取至爲精審自稱爲詩家射雕手論者以爲不誣其自作刻意苦吟捜物象務求古人體貌所未到張爲作主客圖以李益爲淸奇雅正主以合爲入室然合詩格與益不相類不知爲何以云然其集在北宋不甚顯至南宋永嘉四靈始奉以爲宗其末流寫景扵瑣屑寄情扵偏僻遂爲論者所排然由摹仿者滯扵一家趨而愈下不必追咎作始遽懲羮而吹也此本爲毛晉所刻分類編次唐人從無此例殆宋人所重編晉跋稱此爲浙本尙有川本編次小異又稱得宋治平四年王頥石刻武功縣中詩三十首其次序字句皆有不同然則非唐時舊本審矣乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

姚少監詩集卷一

唐姚合撰

送別上五十首

送狄尙書鎭太原

授鉞儒生貴傾朝赴餞筵麾幢官在省禮樂將臨邊代馬龍相雜汾河海暗連逺戎移帳幕髙鳥避旌旃天下屯兵處皇威破虜年防秋嫌壘近入塞必身先中外恩重疊科名嵗接連散材無所用老向瑣闈眠

送楊尙書祭西嶽

報功嚴祀典寵詔下明庭酒气飄林嶺香煙入杳防樂淸三奏備詞直百神聴衣拂雲霞濕詩通水石靈何因逐騶騎暫得到巖扄

送李侍禦過夏州

酬恩不顧名走馬覺身輕迢逓河邊路蒼茫塞上城砂寒無宿鴈虜近少閒兵飲罷揮鞭去旁人意气生

送李起居赴池州

天子念疲民分憂輟侍臣紅旗髙起焰緑野靜無塵闕下親知別江南恵化新朝昏卽千里且願話逡巡

送劉詹事赴壽州

慇勤莫遽起四坐悉同袍世上詩難得林中酒更髙隋堤傍楊柳楚驛在波濤別後書頻寄無辭費筆毫

送裴大夫赴亳州

杭人遮道路垂泣浙江前譙國迎舟艦行歌汴水邊周旋君量逺交代我才偏寒日嚴旌防晴風出管弦一杯誠淡薄四坐願畱連異政承殊澤應爲天下先

送徐州韋僅行軍

餞幕儼徵軒行軍歸大藩山程度函谷水驛到夷門曉日詩情逺春風酒色渾逡巡何足貴所貴盡殘罇

送劉禹錫郎中赴蘇州

三十年來天下名銜恩東守闔閭城初經咸谷眠山驛漸入梁園問水程霽日滿江寒浪靜春風繞郭白蘋生虎丘野寺吳中少誰伴吟詩月裏行

又

州城全是故吳宮香徑難尋古蘚中雲水計程千里逺軒居送別九衢空鶴聲髙下聴無盡潮色朝昬望不同太守吟詩人自理小齋閒臥白蘋風

送賈謨赴共城營田

上國羞長【一作平】選戎裝貴所從山田依法種兵食及時供水气詩書軟嵐煙筆硯濃防時無事擾相見得從容

送裴宰君

見說爲官處煙霞思不窮夜猿啼戶外瀑水落廚中名藥人難識仙山路易通還應施靜化誰復與君同

送顧非熊下第歸越

失意尋歸路親知不復過家山去城逺日月在船多楚塞數逢雁浙江長有波秋風別鄕去還聴鹿鳴歌

送雍陶遊蜀

春色三千里愁人意未開木梢穿棧出雨勢隔江來荒館因花宿深山羨客回相如何物在應只有琴臺【勢一作气】

送崔約下第歸揚州

滿座詩人吟送酒離城此防亦應稀春風下第時稱屈秋捲呈親自束歸日晚山花當馬落天陰水鳥傍船飛江邊道路多苔蘚塵土無由得上衣

送李廓侍禦赴西川行營

不道弓箭字罷官惟醉眠何人薦籌策走馬逐旌旃陣變孤虛外功成語笑前從今嶲州路無復有烽煙

送楊尙書赴東川

郤縠詩書將銜恩赴梓州繞身垂印綬防馬執戈矛劍閣和銘峭巴江帶字流從來皆惜別此別復何愁

送邢郎中赴太原

上將得良策恩威作長城如今並州北不見有胡兵晉野雨初足汾河波亦淸所從古無比意气送君行

送裴中丞赴華州

我夢何曽應看君渡滻川自無仙掌分非是聖心偏【去年曽夢除華州刺史故此敍述而已】徑艸多生藥庭花半落泉人間有此郡況在鳳城邊

送徐員外赴河中從事

赤府從軍羨儒衣結束輕涼飊下山寺曉浪滿關城閒坐饒詩景髙眠長道情將軍不戰術計日立功名

送殷堯藩侍禦赴同州

吟詩擲酒船仙掌白樓前從事關中貴主人天下賢此生無了日終嵗踏離筵何計因歸去深山恣意眠

送崔中丞赴鄭州

僕射陂前郡淸髙越四鄰丹霄鳯詔下太守虎符新霧濕關城月花香驛路塵連枝相庭樹嵗嵗一家春

送丁端公赴河陰

炎天木葉焦曉夕絕涼飈念子獨歸縣何人不在朝市連風浪動帆徹海門遙飲盡樽中酒同年同寂寥

送鄭尙書赴興元

儒有登壇貴何人得此功紅旗燒密雪白馬踏長風斧鉞來天上詩書理漢中方知百勝略應不在彎弓

送田使君赴蔡州

長年離別情百盞酒須傾詩外應無思人間半是行路遙嘶白馬林斷出紅旌功業今應立淮西有勁兵

送無可上人遊邊

一鉢與三衣經行逺近隨出家還養母持律復能詩春雪離京厚晨鐘近塞遲亦知蓮府客夜坐喜同師

送僧

人間擾擾惟閒事自見髙人只有詩寂寞嵩峯云外寺常多夢裏過齋時

送宋愼言

童穉便知聞如今秪有君百篇詩盡和一盞酒須分驛路多連水州城半在云離情同落葉向晚更紛紛

送家兄赴任昭義

早得白眉名之官濠上城別離浮世事迢逓長年情廣陌垂花影遙林起雨聲出關春艸長過汴夏云生黠吏先潛去疲人相次迎宴余和酒拜魂夢共東行

送崔亮赴果州冬夜宴韓卿宅

蘭燭照重茵飛杯復防分主人寒不寢上客曉離羣騎吏緣靑壁旌旗度白雲劍銘生蘚色巴字疊冰文華省思仙侶疲民愛使君泠泠惟自適郡邸有誰聞

送諭鳬校書歸毘陵

主人庭葉黒詩槁更誰書闕下科名出鄕中賦籍除山春煙樹眾江逺晚帆疎吾亦家吳者無因到獘廬

送董正字武歸常州覲親

路歧知不盡離別自無窮行客心方切主人罇未空楚檣収月下江樹在潮中人各還家去還家慶不同

送蕭正字往蔡州賀裴相淮西平

相府旌旄重還邀上客行今朝郭門路初徹蔡州城從馬惟【一作還】提酒防身不要兵從來皆作使君去是時平

送進士田卓入華山

何物隨身去六經與一琴辭家計已久入谷住應深【一作住谷迹應深】偶坐僧同石閒書葉滿林業成須謁帝無貯白雲心

送右司薛員外赴處州

懷中天子書腰下使君魚瀑布和云落仙都與世疎逺程兼水陸半嵗在舟車相送難相別南風入夏初

送王建祕書往渭南莊

白須蕓閣吏羸馬月中行莊僻難尋路官閒易出城看山多失飰過寺故題名秋日田家作惟添集捲成

送殷堯藩侍禦遊山南

詩境西南好秋深晝夜蛩人家連水影驛路在山峯谷靜云生石天寒雪覆松我爲公府系不得此相從

送李植侍禦

聖代無邪觸空林獬豸歸誰知隴山鳥長繞玉樓飛風雨依山急雲泉入郭防無同昔年別別後寄書稀

送王澹

常省爲官處門前數樹松尋山屐費齒書石筆無鋒果熟猿偸亂花繁鳥語重今來爲客去惜【一作借】取最髙峯

送崔之仁【一作別劉得仁】

欲出還成住前程甚謫遷佯眠隨客醉愁坐似僧禪舊國歸何處春山買欠錢防時無一事長在故人邊

送孫山人

山翁來帝裏不肯住多時【一作山人言語質住世恨多時】塵土衣裳重鮏羴僕饑林中愁不到城外老應遲喧寂一爲別相逢未有期

送費驤

兄寒弟亦饑力學少閒時何路免爲客無門賣得詩防人擕酒送獨我入山遲少小同居止今朝始別離

送河中楊少府宴崔駙馬宅

鳳凰樓下醉醺醺晚出東門蟬漸聞不使鄕人修【一作治】驛路卻將家累宿【一作上】山雲閒時采藥隨僧去毎月請錢共客分縣吏若非三載滿自知無計更尋君

送文著上人逰越

水石隨緣豈計程東吳相遇別西京夜禪月下袈裟濕曉上山巓錫杖鳴念我爲官應易老羨師依佛學無生越中多少前朝寺處處鐵鐘石磬聲

送無可上人遊越

淸晨相訪立門前麻履方袍一少年嬾讀經文求作佛願攻詩句覓升【一作成】仙芳春山影花連寺觸夜潮聲月滿船今日送行偏惜別共師文字有因緣

送洛陽張員外

餞客未歸城東方騶騎迎千山嵩嶽峭百縣洛陽淸朔雁和云度川風吹雨【一作雪】晴蘚庭公事暇【一作少】應祗獨吟行

送少府田中丞入西蕃

蕭闗路絕久石堠亦爲塵防塞空兵帳和戎在使臣風沙去國逺雨雪換衣頻若問涼州事涼州多漢人

送王處士

送客客爲誰朱門處士稀惟修曽子行不著老萊衣古寺隨僧飰空林共鳥歸壺中駐年藥燒得獻庭闈

送崔郎中赴常州

貴是鴒原在紫薇榮逢知巳領黃扉人間盛事今全得江上政聲復欲歸風起滿城山果落雨餘穿宅水禽飛昔年嘗作毗陵客石峭泉淸天下稀

送林使君赴邵州

詔書飛下五雲間才子分符不等閒驛路算程多是水州圖管地少扵山江頭斑竹尋應徧洞裏丹砂自采還淸淨化人人自理終朝無事更相關

送別友人

獨向山中覓紫芝山人勾引住多時摘花浸酒春愁盡燒竹煎茶夜臥遲泉落林梢多碎滴松生石底足旁枝明朝卻欲歸城市問我來時總不知

姚少監詩集卷一

欽定四庫全書

姚少監詩集卷二

唐姚合撰

送別下四十三首

送張宗原

東門送客道春色如死灰一客失意行十客顏色低住者旣無家去者又非歸窮愁一成疾百藥不可【一作能】治子賢我且愚命分不合齊誰開蹇躓門日日同遊棲子行何所之切切食與衣誰能買仁義令子無寒饑野田不生艸四向生路岐士人甚商賈終日須東西鴻雁春北去秋風復南飛免君向前路無失相見期

送王求

士有經世籌自無活身策求食道路間勞困甚徒役我身與子同日被饑寒迫側望卿相門難入堅扵石爲農昧耕耘作商迷貿易空把書卷行投人【一作入】買罪責六月南風多苦旱土色赤坐家心尙焦況乃逺作客羸馬出郭門餞飲曉連夕願君似醉膓莫漫生憂蹙

送朱慶余及第後歸越

勸君緩上車鄕裏有吾廬未得同歸去空令相見疎山晴棲鶴起天曉落潮初此慶將誰比獻親冬集書

送朱慶余越中歸覲

鄕書落姓名太守拜親榮訪我波濤郡還家霧雨城海山窓外近鏡水世間淸何計隨君去鄰墻過此生

送任尊師歸蜀覲親

白雲修道者歸去春風前玉簡通仙籍金丹駐母年錦文江一色酒气雨相連眾說君平死眞師易義全

送友人遊蜀

送君一壺酒相別野庭邊馬上過秋色舟中到錦川峽猿啼夜雨蜀鳥噪晨煙莫便不回首風光促防年

送杜立歸蜀

迢逓三千里西南是去程杜陵家巳盡蜀國客重行雪照巴江色風吹棧閣聲馬嘶山稍暖人語店初明旅夢心多感孤吟气【一作意】不平誰爲李白後爲訪錦官城

送韓湘赴江西從事

年少登科客從軍詔命新行裝有兵器祖席盡詩人細雨湘城暮防風楚水春潯陽應足雁夢澤豈無塵猿叫來山頂潮痕在樹身從容多暇日佳句寄須頻

送潘傳秀才歸宣州

李白墳三尺嵯峨萬古名因君還故里爲我弔先生晴日移虹影空山出鶴聲老郎閒未得無計此中行

送僧黙然

出家侍母前至孝自通禪伏日江頭別秋風檣下眠鳥聲猿更促石色樹相連此路多如此師行亦有緣

送陟遐【一作霞】上人遊天臺

萬疊赤城路終年遊客稀朝來送師去自覺有家非石淨山光逺云深海色防此詩成亦鄙爲我寫巖扉

送盛秀才赴舉

重重吳越浙江潮刺史何門始得消五字州人惟有此四鄰風景合相饒橘村籬落香潛度竹寺虛空翠自飄君去九衢須說我病成疎懶嬾趨朝

送僧貞實歸杭州天竺

石橋寺裏最淸涼聞說茆庵寄上方林外猿聲連院磬月中潮色到禪牀他生念我身何在此世惟師性亦忘九陌相逢千里別靑山重疊樹蒼蒼

送盧二弟茂才罷舉遊洛謁新相

踏碎作賦筆驅車出上京離筵俯歧路四坐半公卿守命貧難擲憂身夢數驚今朝赴知巳休詠苦辛行

送任畹及第歸蜀中覲親

子防啼欲死君聴固【一作故】無愁闕下聲名出鄕中意气逰東川橫劍閤南斗近力州神聖題前字千人看不休

送杜觀罷舉東逰

秋風離九陌心事豈云安曽是求名苦當知此去難辛勤程自逺寂寞夜多寒詩句無人識應須把劍看

送狄兼謩下第歸故山

慈恩塔上名昨日敗埀成賃舎應無直居山豈釣聲半年猶小隠數日得閒行映竹窺猨劇尋云探鶴情愛花髙酒戶煮藥污茶鐺莫便多時住煙霄路在城

送源中丞赴新羅

赤墀賜對使殊方官重霜臺紫綬光玉節在船淸海怪金函開詔拜夷王云晴漸覺山川異風便那【一作寧】知道路長誰得似君將雨露海東萬里灑扶桑

送陳倜【一作稠】赴江陵從事

荊州勝事眾皆聞幕下今朝又得君才子何須借【一作中】科第男兒終久要功勲江村竹樹多扵艸山路塵埃半是云新什定知饒景思不應一向賦從軍

送張郎中副使赴澤潞

曉陌事戎裝風流粉署郎機籌【一作權】通變化除拜出尋常地冷饒霜气山髙礙雁行應無離別恨車馬自生光

送陸暢侍禦歸揚州

故園偏接近霅水洞庭邊歸去知何日相逢各長年山川南北路風雪別離天楚色窮冬燒淮聲獨夜船從軍丞相府談笑酒杯前

送韋瑤校書赴越

寄家臨禹穴乘傳出秦闗霜落橘滿地潮來帆近山相門賓益貴水國事多閒晨省髙堂後餘歡杯酒間

送雍陶及第歸覲

獻親冬集書比橘復何如此去關山逺相思笑語疎路尋丹【一作靑】壑防人近白雲居幽石題名處憑君亦紀【一作記】余

送李秀才赴舉

羅剎樓頭醉送君西入京秦吳無限地山水半分程海上煙霞濕關中日月明登科舊鄕裏當爲攺嘉名

送李傳秀才歸宣州

謝守靑山宅山孤宅亦平池塘無復見春艸野中生常日登樓望今朝送客行慇懃拂石壁爲我一書名

送元緒上人遊商州

萬法空門裏師修歷防生過來心巳悟未到行彌精溪寂鐘還度林昏錫獨鳴朝簪抽未得此別豈忘情

送僧棲眞歸杭州天竺寺

吏事日紛然無因到佛前勞師相借問知我亦通禪古寺杉松出殘陽鐘磬連艸庵盤石上歸此是因緣

送敬法師歸福州

結得隨緣伴蟬鳴方出關新經譯舊寺故國與誰還齋爲無鐘早心因罷講閒東南數千里何處不逢山

送淸敬闍梨歸浙西

大地無生理吳中豈是歸自翻貝葉偈人施福田衣夏盡灘聲出潮來日色防郡齋師去後寂寞夜吟稀

送賈島及鐘渾

日日攻詩亦自彊年年供應在名塲春風驛路歸何處紫閣山邊是艸堂

送僧遊邊

師向邊頭去邊人業障輕鮏羴齋自潔部落講還成傳教多離寺隨緣不計程三千世界內何處是無生

送澄江上人赴興元鄭尙書招

師經非紙上師佛在心中覺路何曽異行人自不同水雲晴亦【一作忽】山木【一作舎】夜多風聞結西方社尙書待逺公

送馬戴下第客逰

昨來送君處亦是九衢中此日慇懃別前時寂寞同鳥啼寒食雨花落暮春風向晚離人起筵収罇未空

送薛二十三郎中赴婺州

我住浙江西君去浙江東日日心來往不畏浙江風

送獨孤煥評事赴丰州

東門擕酒送廷評結束從軍塞上行深磧路移惟馬覺斷蓬風起與雕平煙生逺戍侵云色冰疊黃河長雪聲須鑿燕然山上石登科記裏是閒名

送張齊物主簿赴內鄕

防年山下事仙翁名在長生籙籍中燒得藥成須寄我曽爲主簿與君同

送王嗣之典儀城

日日思朝位偸閒城外行惟求采藥者【一作法】不道在官名【一作行】好異嫌山淺尋幽喜逕生病來文字拙不要把歸城

別賈島

懶作住山人貧家日賃身書多筆漸重睡少枕長新野客狂無過詩仙瘦始眞秋風千里去誰與我相親【一作官家月賃身】

別李余

病童隨瘦馬難算往來程野寺僧相送河橋酒滯行足愁無道性久客防人情何計覊窮盡同居不出城

別胡逸

記得春闈同席試逡巡何啻十年餘今日相逢又相送予乘五馬子單車

惜別

酒闌歌罷更遲畱擕手思量憑翠樓桃李容華猶嘆月風流才器亦悲秋光陰不覺朝昬過岐路無窮早晚休似把剪刀裁別恨兩人分得一般愁

欲別

山川重疊逺茫茫欲別先憂別恨長紅芍藥花𨿽共醉緑蘼蕪影又分將鴛鴦有路髙低去鴻雁南飛一兩行惆悵與君煙景迥不知何日到瀟湘

別杭州

醉與江濤別江濤惜我遊他年婚嫁了終到此江頭

姚少監詩集卷二

欽定四庫全書

姚少監詩集卷三

唐姚合撰

寄贈上四十七首

寄賈島

漫【一作𨿽】向城中住兒童不識錢甕頭寒絕酒竈額曉【一作泠】無煙狂發吟如哭愁來坐似禪新詩有幾首旋被世【一作眾】人傳

寄王度居士

顦顇王居士顚狂不稱時天公與貧病時輩復輕欺茅屋隨年借【一作賃】盤飱逐日移棄嫌官似夢珍重酒如師無竹栽蘆看思山疊石爲靜牕畱客話古寺覓僧棊瘦馬寒來死羸童餓得癡惟應尋阮籍心事逺相知

寄楊茂卿校書

去年別君時同宿黎陽城黃河凍欲合船入冰罅行君爲使滑州我來西入京丈夫不泣別旁人嘆無情到京就省試落籍先有名慙辱鄕薦書忽欲自受刑還家豈無路羞爲路人輕決心住城中百敗望一成腐艸眾所棄猶能化爲螢豈我愚暗身終久不發明所悲道路長親愛難合並還如舟與車奔走各異程耳目甚短狹背面若聾盲安得學白日逺見君儀形

寄杜師義

出處難相見同城似異鄕防兵尋戶籍燒藥試仙方事校千般別心還一種忙黃金如化得相寄【一作分減】亦何妨

寄陸渾縣尉李景先

防俸還同請惟君獨自閒地偏無驛路藥賤管仙山月色生松裏泉聲在石間吟詩復飲酒何事更相闗

寄酬盧侍禦

詩新得意恣狂疎揮手終朝力有餘今到詩家渾手戰欲題名字倩人書

寄主客張郎中

年長方慕道金丹事參差故園歸未得秋風思難持蹇拙公府棄朴靜髙人知以我齊杖屨昏旭詎相離吟詩紅葉寺對酒黃菊籬所賞未及畢後遊良有期粲粲華省步屑屑旅客姿未同山中去固當殊路岐

寄鄠縣尉李廓少府

歲滿休爲吏吟詩著白衣愛山閒臥久在世此心稀聽鶴向風立捕魚乘月歸比君才不及謬得侍彤闈

寄紫閣隠者

自聞樵客說無計得相尋幾世傳髙臥全家在一林養情書覽苦【一作養生書最苦】采藥路多【一作遊】深願得爲鄰異【一作裏】誰能說此心

寄國子楊巨源祭酒

日日新詩出城中寫不禁淸髙疑【一作宜】對竹閒雅勝聞琴門戶饒秋景兒童解冷吟雲山今【一作余】作主還借外人尋

寄永樂長官殷堯藩

故人爲吏隠髙臥簿書間繞院惟栽藥逢僧只說山此宵歡不接窮歲信空還何計相尋去嚴風雪滿關

冬夜書事寄兩省閣老

天寒漸覺鴈聲疎新月微微玉漏初海嶠只宜今日去故鄕已過十年餘發稀豈易勝冕眼暗應難寫諌書閣下羣公盡髙思誰能攜酒訪貧居

寄靈一律師

梵書鈔律千餘紙淨院焚香獨受持童子病來煙火絕淸泉潄口過齋時

郡中書事寄黙然上人

郡中饒野興過客亦淹畱看月江樓曉尋山石徑秋意歸何處老誰免此生愁長愛東林子安禪百事休

寄張徯

幽處尋書坐朝朝閉竹扉山僧封茗寄野客乞詩歸秋捲多惟好時名屈更肥明年取前字杯酒賽春輝

寄李頻

閉門常不出惟覺長庭莎朋友來看少詩書臥讀多命隨才共薄愁與醉相和珍重君名字新登甲乙科

寄李羣玉

九衢名與利無計擾閒人道逺期輕世才髙貴重身石脂稀勝乳玉粉細於塵骨換肌膚膩心靈【一作虛】气色眞嵩山髙到日洛水暖如春居住應安隠【一作穏】黃金幾竈新

病中書事寄友人

終日自纒繞此身無適緣萬愁生夜百病湊衰年多睡憎明屋慵行待暖天瘡頭梳有虱風耳亂無蟬換白方多錯回金法不全家貧何所怨將在老僧邊

九日寄錢可復

數杯黃菊酒千里白雲天【一作仙】上國名方振戎州病未痊【一作綺陌人消得鄰州客漫顚】靜愁惟憶醉閒走【一作悶】不勝眠惆悵【一作應念】東門別相逢知【一作更】幾年

春日早朝寄劉起居

九衢寒霧斂雙闕曙光分防仗迎春日香煙接瑞云佩聲淸漏間天語侍臣聞莫笑馮唐老還來謁聖君

秋日寄李支使

秋思朝來起侵人暑稍微曉眠離北戶午飯尙生衣山靜云初白枝髙果漸稀聞君家海上莫與燕同歸

寄汴州令狐楚相公

汴水從今不復渾秋風鼙鼓動城根梁園防館關東少相府旌旗天下尊詩好四方誰敢和政成三郡自無寃幾時詔下歸丹闕還領千官入閣門

寄東都白賓客【居易】

闕下髙眠過十旬南宮印綬乞離身詩中得意應千首海內嫌官只一人賔客分司眞是隠山泉繞宅豈辭貧竹齋晚起多無事惟到龍門寺裏頻

寄裴起居

千官曉立鑪煙裏立近丹墀是起居彩筆專書皇帝語書成幾卷太平書

寄狄拾遺時爲魏州從事

少在兵馬間長還繋戎職雞飛不得逺豈要生羽翼三年城中遊與君最相識應知我中腸不苟念衣食主人樹勲名欲滅天下賊愚𨿽乏智謀願陳一人力人生須气健饑凍防不得睡當一席寛覺乃千里窄古人不懼死所懼死無益至交不可合一合難離坼君嘗相勸勉苦語毒胸臆百年心知同誰限河南北

金州書事寄山中舊友

安康𨿽好郡刺史是憨翁買酒終朝飲吟詩一室空自知爲政拙眾亦覺心公親事星河在憂人骨肉同簿書嵐色裏鼓角水聲中井邑神州接帆檣海路通野亭晴帶霧竹寺夏多風漑稻長洲白燒林逺岫紅舊山期巳失【一作度】芳艸思何窮林下無相笑男兒五馬雄

寄紫閣無名頭陀【自新羅來】

峭行得如如誰分聖與愚不眠知夢妄無號免人呼山海禪【一作法】皆徧華夷佛豈殊何因接師話淸淨在斯須

寄郁上人

此生修道淺愁見未來身誰爲傳眞諦惟應是上人自悲年已長漸覺事難親不向禪門去他門無了因

寄孫路秀才

幽居鄰里少江際復山阿潮去【一作下】蟬聲出天晴鶴語多老人能步蹇才子柰貧何曽見春官語年來虛甲科

寄安陸友人

別路在春色故人云夢中鳥啼三月雨蝶舞百花風煙束逺山碧霞敧落照紅想君登此興回首念飄蓬

寄馬戴

天府鹿鳴客幽山秋未歸我知方甚愛眾說以爲非隔屋聞泉細和云見鶴微新詩此處得淸峭比應稀

寄賈島時任普州司倉

長沙事可悲普掾罪誰知千載人空盡【一作老】一家寃不移吟寒應齒落才峭自名垂地逺山重疊難傳相憶詞寄楊工部聞毗陵舎弟自罨溪入茶山

探茶溪路好花影半浮沈畫舸僧同上春山客共尋芳新生石際幽嫩在山陰色是春光染香驚日气侵試嘗應酒醒封進定恩深芳貽千里外怡怡太府吟

寄陜州王司馬

家寄秦城非本心偶然頭上有朝簮自當臺直無因醉一別詩宗更懶吟世事每將愁見擾年光惟與老相侵欲知居處堪長久須向山中學煮金

寄賈島

寂寞荒原下南山秪隔籬家貧惟我並詩好復誰知艸色無窮處虫聲少盡時朝昏鼓不到閒臥益相宜

寄崔之仁山人

百門坡上住石屋【一作室】兩三間日月難教老妻兒乞與閒仙經防客問【一作仙方揀客示】藥【一作酒】債【一作價】煮金還何計能相訪【一作引】終身得在山

寄嵩嶽程光範

相別何容易相逢便嵗年客來嫌路逺誰得到君邊嶽色鳥啼裏鐘聲竹影前只應訪支遁時得話詩篇

洛下夜防寄賈島

洛下攻詩客相逢只是吟夜觴歡稍靜寒屋坐多深烏府偶爲吏滄江長在心懷【一作憶】君難就寢燭滅復星沈

寄華州李中丞

毛女峯前郡煙霞气轉淸庭分靈掌影牕度瀑泉聲蘚逕人稀到松齋藥自生常飡亦芝朮閒客是公卿看水逢仙鶴登樓見帝城養生非酒病難隠是詩名省署嘗連步江臯欲獨耕偶題無六義聊以達微誠

病中辱朱諫議惠甘菊藥苗因以詩贈

蕭蕭一畝宮種菊十餘叢采摘和芳露封題寄病翁熟宜茶鼎裏飡稱石甌中香潔將何比從來味不同

舟行書事寄杭州崔員外

張頤任酒澆開眼信花燒舊國歸何滯新知別又遙夜行篙觸石晚泊纜依橋若未重相見無門解寂寥

寄元緒上人

石牕紫蘚墻此世此淸涼研露題詩潔消冰煮茗香閒雲春影薄孤磬夜聲長何計休爲吏從師老艸堂

寄白閣黙然

白閣峯頭雪城中望亦寒髙僧多黙坐淸夜到明看世上無諸苦林間只一餐嘗聞南北敎所得比師難

夏日書事寄丘亢處士

暑天難可度豈復更持觴樹裏鳴蟬咽宮中午漏長病夫心益躁靜者室應涼幾欲相尋去紅塵滿路旁

秋中寄崔道士

貧居雀喧噪況乃靜巷陌夜眠睡不成空庭聞露滴旁有一杯酒歡然如對客月光久逾明照得筆墨白平生志舒豁難可似玆夕四肢得自便𨿽勞不爲役故人山中住善治活身防五穀口不嘗比僧更閒寂我今暫得安自謂脫幽戚君身長逍遙日月爭老得

寄華州崔中丞

蓮華峯下郡仙洞亦難勝閭裏蒼苔水虛空瀑布冰酒香和藥熟山峭過云登淸淨黎人泰惟憂急詔徴

秋日書事寄祕書竇少監

秋气日騷騷星星雙鬢毛涼天吟自逺淸夜夢還髙林下期同去人間共是勞頭巾何所直且漉甕頭糟

姚少監詩集卷三

欽定四庫全書

姚少監詩集卷四

唐姚合撰

寄贈下四十四首

寄送盧拱祕書遊魏州【元和中】

太行山下路荊棘昨來平一自開元後今逢上客行地形吞北虜人事接東京掃灑氛埃靜遊從气味生薊門春不艶淇水暖還淸看野風情逺尋【一作緣】花酒病成官閒身自在詩逸語縱橫【一作詩好語分明】車馬回應晚煙光滿去程

秋晚夜坐寄院中諸曹長

腰間垂印囊白髮未歸鄕還往應相責朝昏亦自傷窮愁山影峭獨夜漏聲長寂寞難成寐寒燈侵曉光

書懷寄友人

精心奉北宗微宦在南宮舉世勞爲適開門事不窮四鄰寒稍靜九陌夜方空知老何山是思歸愚谷中

寄無可上人

十二門中寺詩僧寺獨幽多年松色別後夜磬聲秋見世慮皆盡來生事更修終須執瓶鉢【一作屨】相逐入牛頭

寄暉上人

日出月復沒悠悠昏與明修持經幾刧淸淨到今生林下知無相人間苦是情終期逐師去【一作作禪去】不擬老塵纓

寄李幹

尋常自怪詩無味𨿽被人吟不喜聞見說與君同一格數篇到火卻休焚

寄賈島浪仙

悄悄掩門扉窮窘自維縶世途已昧履生計復乖緝疎我非常性端峭爾孤立往還縱云久貧蹇豈自習所居率荒野寧似在京邑院落夕彌空虫聲鴈相及衣巾半僧施蔬藥常自拾凜凜寢席單翳翳竈煙濕頽籬里人度敗壁鄰燈入曉思已暫舒暮愁還更集風淒林葉萎苔糝行徑澀海嶠誓同歸橡栗充朝給

寄九華費拾遺

逍遙罾繳外髙鳥與潛魚闕下無朝籍林間有詔書夜眠靑玉洞曉飯白雲蔬四海人空老九華君獨居此心誰復識日與世情疎

寄不疑上人

是法修行徧方棲不二門隨緣嫌寺著見性覺經繁所嘆身將老始聞師一言塵沙千萬刧刧盡佛長存

寄主客劉郎中

漢朝共許賈生賢遷謫還應是宿緣仰徳多時方防面拜兄何暇更論年嵩山晴色來城裏洛水寒光出岸邊淸景早朝吟麗思題詩應費益州牋

寄周十七起居

咚咚九陌鼓聲齊百辟朝天馬亂嘶月照濃霜寒更逺風吹紅燭舉還低官淸立在金鑪北仗下歸眠玉殿西莫笑老人多獨出晴山荒景覓詩題

秋夜寄黙然上人

霜月靜幽居閒吟夢覺初秋深夜迢遞年長意蕭疎海上歸難遂人間事盡虛賴師方便語漸得識眞如

寄王伯

夜歸曉出滿衣塵轉覺才名帶累身莫覓舊來【一作時】終日醉世間杯酒屬閒人

寄山中友人

昨秋今復春役役是非身海上無歸路城中作老人流年何處在白日每朝新聞有長生術將求未有因

寄陜府內兄郭冏端公

蹇鈍無大計酷嗜進士名爲文性不髙三年住西京相府執文柄念其心專精薄藝不退辱特列爲門生事出非自意喜常少於驚春牓四散飛數日徧八紘眼始見花發耳得聞鳥鳴免同去年春兀兀聾與盲家寄河朔間道路出陜城睽違逾十年一防豁素誠同遊山水窮狂飲飛大觥起坐不相離有若親弟兄中外無親疎所算在其情久客貴優饒一醉舊疾平家逺歸思切風雨甚亦行到玆戀仁賢淹滯一月程新詩忽見示气逸言縱橫纒綿意千里騷雅文發明永晝吟不休咽防幹無聲覉貧重金玉今日金玉輕

寄題蔡州蔣亭兼簡田使君

幾歲亂軍裏蔣亭名不銷無人知舊徑有藥長新苗樹宿山禽靜池通野水遙何因同此醉永望思蕭條

山居寄友生

獨在山阿里朝朝遂性情曉泉和雨落秋艸上墻生因客始沽酒借書方到城詩情聊自遣不是趂聲名

寄崔之仁山人

不得之仁消息久秋來體色復何如苦將【一作痛持】杯酒判身病狂作文章信手書官職卑微從客笑性靈閒野【一作雅】向錢疎幾時身【一作家】計渾無事揀取深山一處居

寄主客劉員外

蟬稀虫喞喞露重思悠悠靜者多便夜豪家不見秋同歸方欲就【一作遂】微恙幾時瘳今日滄江上何人理釣舟

山中寄友人

路岐何邈在客易蹉跎卻是去家逺因循住日多幾看春艸緑又見塞鴻過未有進身處忍教拋薜蘿

寄友人

日暮掩重扉抽簮復解衣漏聲林下靜螢色月中微秋霽露華結夜深人語稀慇懃故山路誰與我同歸

寄李余臥疾

窮節彌慘栗我詎自云樂伊人嬰疾恙所對惟苦藥寂寞行稍稀淸羸餐自薄幽齋外浮事夢寐亦簡略雪戶掩復明風捲還落方持數杯酒勉子同斟酌

寄白石師【師無名常居白石谷中因爲號】

白石師何在師禪白石中無情云可比不食鳥難同屨下蒼苔雪龕前瀑布風相尋未有計只是禮虛空

寄賈島

疎拙只如此此身誰與同髙情向酒上無事在山中漸老病難理久貧吟益空賴君時訪宿不避北齋風

寄黙然上人

晨飡夜復眠日與月相連天下誰無病人間樂是禪幾生通佛性一室但香煙結得無爲社還應有宿緣

寄不出院僧

不行門外地齋戒得淸眞長食施來飯深居鏁定身朝昏常傍佛起坐省逢人非獨心常淨衣無一防塵

萬年縣中雨夜防宿寄皇甫甸

縣齋還寂寞夕雨洗蒼苔淸气燈微潤寒聲竹共來虫移上階近客【一作人】起到門回想得吟詩處惟應【一作應當】對酒杯

寄舊山隠者

別君須臾間歷日兩度新念彼白日長復值人事並未攺當時居心事如野雲朝朝恣行坐百事都不聞柰何道未盡出山最艱辛奔走衢路間四枝【俗作肢】不屬身名在進士塲筆毫爭等倫我性本朴直詞理【一作野】安得文縱然自稱心又不合眾人以此名字低不如風中塵昨逢賣藥客云是居山鄰說君憶我心顦顇其形神昔是同枝鳥今作萬里分萬里亦未進喧靜終難羣

所居秋夕寄李廓

覉滯多共趣屢屢同室眠稍暇更訪詣寧惟招延媿君備蔬藥識我性所便罷吏童僕去灑掃或自專古巷人易息疎迥自江邊幸當中秋夕復此無雲天月華更漏淸露葉光彩鮮四鄰亦悄悄中懷益纒綿玆境罕能致居閒得彌偏數杯罷復飲共想山中年

贈盧大夫將軍

將軍身在城詎得虜塵淸釀酒邀閒客吟詩直禁營蒼鷹春不下戰馬夜空鳴碣石應無業皇州獨有名上山嫌防重拔劍嘆衣生公議今如此登壇到卽行

贈供奉僧次融

防解如來意僧家獨有君開經對天子騎馬過聲聞本寺逺於日新詩髙似云熱時吟一句涼冷勝秋分

贈王師尊

先生自說瀛洲路多在靑松白石間海岸夜中常見日仙宮深處卻無山犬隨鶴去遊諸洞龍作人來問大還今日偶聞塵外事朝簮未擲復何顏

贈常州院僧

一住毗陵寺師應秪信緣院貧人施食窻靜鳥窺禪古磬聲難盡秋燈色更鮮仍聞開講日湖上少魚船

贈盧沙彌小師

怕見世間事削頭披佛衣年小未受戒防解如老師天與出家腸一食齋不饑麻履踏雪路與馬不肯騎嫌我身鮏羴似我見戎夷彼此見防異對面成別離我師文宣王立教垂書詩但全仁義心自然便慈悲兩教大體同無處辧【一作辯】是非莫以衣服別到頭不相知

贈張籍太祝

妙絕江南曲淒涼湣女詩古風無手敵新語是人知飛動應【一作終】由格功夫過卻奇麟臺【一作儒書】添集捲樂府換歌詞李白應先拜【一作許】劉禎【一作郎】必自疑貧須君子救病合國家醫野客開山借鄰僧與米炊甘貧辭聘幣依選受官資多見愁連曉稀聞債盡時聖朝文物盛太祝獨低眉

贈丘郎中

繞籬栽杏種黃精曉侍鑪煙暮出城萬事將身求總易學君難得是長生

贈王建司馬

久向空門隠交親亦不知文髙輕古意官冷似前資老覺僧齋健貧還酒債遲仙方小字冩行坐把相隨

贈任士曹

憲皇十一祀共得春闈書道直淹曹掾命通侍玉除浮生年月促九陌笑言疎何計同歸去滄江有獘廬

贈劉義

自君離海上垂釣更何人獨宿空堂雨閒行九陌塵避時曽變【一作攺】姓救難似嫌身何處相期宿咸陽酒市春

贈僧紹明

西方淸淨路此路出何門見說師知處從來佛不言今生多病惱自曉至黃昏惟寐方無事那堪夢亦喧

贈張質山人

先生居處僻荊棘與墻齊酒好寧論價詩狂不著題燒成度世藥踏盡上山梯懶聽閒人語【一作疑道人間語】爭如谷鳥啼

贈少室山麻襦僧

祗辮麻爲衲此中經幾春庵前多猛獸徑小絕行人泉近濆【一作漬】瓶履山深少垢塵想師正法指諭我獨迷津

贈王山人

賢哲論猶誕吾宗次定今詩吟天地廣覺印果因深教演歸恭敬名標中外欽旣能施六度了悟達雙林

贈終南山傅山人

七十未成事終南蒼鬢翁老來詩興苦貧去酒膓空蟠蟄身仍病鵬摶力未通已無燒藥本惟有著書功白馬時何晚【老君度關事也】靑龍嵗欲終【星紀次之義】生涯枯葉下家口亂雲中潭靜魚驚水天晴鶴唳風悲君還姓傅獨不夢髙宗

姚少監詩集卷四

欽定四庫全書

姚少監詩集卷五

唐姚合撰

閒適上五十首

閒居遣懷一十首

身外無徭役開門百事閒倚松聴唳鶴防杖望秋山萍任連池緑苔從匝地斑料無車馬客何必掃柴關

其二

閒臥銷長日親朋笑我疎詩篇隨分有人事度年無情性僻難攺愁懷酒爲除誰能思此計空備滿牀書

其三

白日逍遙過看山復繞池展書尋古事翻捲攺新詩賒酒風前酌畱僧竹裏棊同人笑相問羨我足閒時

其四

好景時牽目茅齋興有餘逺山經雨後庭樹得秋初道侶憐栽藥髙人笑養魚優遊隨本性甘被棄慵疎

其五

永日廚煙絕何曽暫廢吟閒詩隨思緝小酒恣情斟看月嫌松宻垂綸愛水深世間多少事無事可關心

其六

一生能幾日愁恨也無端遇酒酕醄飲逢花爛漫看靑雲非失路白髮未相干以此多攜解將心但自寛

其七

萬事徒紛擾難關枕上身朗吟銷白日沈醉度靑春演步憐山近閒眠厭客頻市朝曽不到長免滿衣塵

其八

野性多疎惰幽棲更稱情獨行看影笑閒坐弄琴聲懶拜腰肢硬慵趨禮樂生業文隨日遣不是爲求名

其九

生計甘寥落髙名愧自由慣無身外事不信世間愁好酒盈杯酌閒詩任筆酬涼風從入戶雲水更宜秋

其十

拙直難和洽從人笑掩關不能行戶外寧解走塵間被酒長酣思無愁可上顏何言歸去事著處是靑山

武功縣中作三十首

縣去帝【一作京】城逺爲官與隠齊馬隨山鹿放雞雜野禽棲繞【一作連】舎惟藤架侵堦是藥畦更師嵇叔夜不擬作書【一作詩】題

其二

方拙天然性爲官是事疎惟尋向山路【一作道】不寄入城書因病多【一作方】収藥緣餐學釣魚養身成好事此外更【一作盡】空虛

其三

微官如馬足秪是在泥塵到處貧隨我終年老趂人簿書銷眼力杯酒耗心神早作歸休計深居養【一作過】此身

其四

簿書多不防薄俸亦難銷醉臥慵開眼閒行懶系腰移花兼蝶至買石得云饒且自心中樂從他笑寂寥

其五

曉鐘驚睡覺事【一作是】事便相關小市柴薪貴貧家砧杵閒讀書多旋忘賒酒數空還長羨劉伶【一作靈】輩【一作醉】髙眠出世間

其六

性疎常愛臥親故笑悠悠縱出多攜枕【一作酒】因衙始裹頭上山方覺老過寺暫忘愁三考千餘日低腰不擬休

其七

客至皆相笑詩書滿臥牀愛閒求病假因醉【一作酒】棄官方鬢髮寒惟短衣衫瘦漸長自嫌多檢束不似舊來狂

其八

一日看除目終年損道心山宜衝雪上詩好【一作入】帶風吟野客嫌知印家人笑買琴只應隨分【一作日】過已【一作定】是錯彌深

其九

鄰里皆相愛門開數見過秋涼送客逺夜靜詠詩多就架題書目尋欄記藥窠到官無別事種得滿庭莎

其十

窮達天應與人間事莫論微官從【一作長】似客逺縣豈勝村竟日多無食連宵不閉門齋心調筆硯惟寫五千言

其十一

縣僻仍牢【一作寥】落遊人到便回路當邊地去村入郭門來酒戶愁偏長詩情病不開可曽衙小吏恐謂踏靑苔

其十二

自下靑山路三年著緑衣官卑食肉僣才短事人非野【一作閒】客教長醉髙僧勸卻歸不知何計是免與本心違【事一作字】

其十三

日出方能起庭前看種莎吏來山鳥散酒熟野人過岐路荒城少煙霞逺縣多同官數相引下馬上西坡

其十四

作吏荒城裏窮愁欲不勝病多惟識藥【一作鬼】年老漸親僧夢覺空堂月詩成滿硯冰故人多得路寂寞不相稱

其十五

誰念東山客棲棲守印牀何年得事盡終日逐人忙醉臥誰知叫閒書不著【一作正】行人間長【一作尙】檢束與此豈相當

其十六

朝朝眉不展多病怕逢迎引水逺通澗壘山髙過城秋燈照樹色寒雨落池聲好是吟詩夜披衣坐到明

其十七

簿籍誰能問風寒趂早【一作暇】眠毎旬常【一作外】乞【一作假】假隔月探支錢【一作請官錢】還往嫌詩僻親情怪酒顚謀身須上計終久是歸田

其十八

閉門風雨裏落葉與堦齊野客嫌杯小山翁喜枕低聴琴知道性尋藥得詩題誰更能騎馬閒行只【一作只】杖藜

其十九

鮏羴都不食稍稍覺神淸夜犬因【一作風】風吠鄰雞帶【一作雨】雨鳴守官常臥病學道別稱名小有洞中路誰能引我行

其二十

宦名渾不計酒熟且開封晴月銷燈【一作云】色寒天挫筆鋒驚禽時並起閒客數【一作夜】相逢舊國蕭條思靑山隔幾重

其二十一

假日多無事誰知我獨忙移山入縣宅種竹上城墻驚蝶遺花蘂遊蜂帶蜜香惟愁明早出端坐吏人旁

其二十二

門外靑山路因循自不歸養生宜縣僻說【一作手】品喜官微淨愛山僧飯閒披野客衣誰憐幽谷鳥不解入城飛

其二十三

一官無限日愁悶欲何如掃舎驚巢燕尋方落壁魚從僧乞淨水憑客報閒書白髮誰能鑷年來四十餘

其二十四

朝朝門不閉長似在山時賔旅【一作客】抽書讀兒童斫竹騎久貧還易老多病懶能醫道友應相怪休官日已遲

其二十五

戚戚常無思循資格上官閒人得事晚常骨覓【一作學】仙難愁【一作醉】臥疑身病貧居覺道【一作抱】寛新詩久不冩自算少人看

其二十六

漫作容身計今知【一作朝】拙有餘靑衫【一作袍】迎驛使白髮憶山居道友憐蔬【一作】食吏人嫌艸書須爲長久事歸去自耕鋤【憐一作喜】

其二十七

主印三年坐山家【一作居】百事休焚香開勑庫踏月上城樓飲酒多成【一作如】病吟詩易【一作長】長【一作似】愁慇懃問漁者暫借手中鉤

其二十八

長憶靑山下深居遂性情壘堦溪石淨燒竹竈煙輕防筆圖云勢彈琴學鳥聲【一作鳴】今朝知縣印夢裏百憂生

其二十九

自知狂僻性吏事固相疎秪是看山立無因出縣居印朱沾墨硯戶籍雜經書月俸尋常請無妨【一作嫌】乏斗儲

其三十

作吏無【一作渾】能【一作無】事【一作思】爲文舊致【一作著】功詩標八病外心落百憂中拜別登朝客歸依錬藥翁不知還往內誰與此心同

罷武功縣將入城

乍拋衫笏覺身輕依舊還稱學道名欲泥山僧分【一作求】屋住羞從野老借牛耕妻兒盡怕爲逋客親故相邀遣到城無柰同官珍重意幾回臨路卻休行

其二

靑衫脫下便狂歌種薤【一作李】栽莎【一作桃】斸古坡野客相逢添酒病春山暫上著詩魔亦知官罷貧還甚且喜閒來睡得多欲與九衢親故別明朝拄杖始經過

秋日閒居

九陌宅重重何門憐此翁荒庭惟菊茂幽徑與山通落葉帶衣上閒雲來酒中此心誰得見林下鹿應同

其二

先憶花時節家山聴更歸愛詩看古集憶酒典寒衣睡少身還健愁多食不肥自憐疎懶性無事出門稀

閒居晚夏

閒居無事擾舊病亦多痊選字詩中老看山屋外眠片霞侵落日繁葉咽鳴蟬對此心還樂誰知乏酒錢

閒居

不自識疎鄙終年住在城過門無馬迹滿宅是蟬聲帶病吟𨿽苦休官夢巳淸何當學禪觀依止古先生

街西居

受得山野性住城多事違靑山在宅南回首東西稀淺淺一泉井數家同汲之獨我惡水濁鑿井庭之陲自鑿還自飲亦爲眾所非吁嗟世間事潔身誠難爲

其二

日出窮巷喜溫然勝重衣重衣豈不暖所暖人不齊兀兀復行行不離階與墀

其三

丈夫非馬蹄安得知路岐窮賤飱茹薄興與養性宜乃知長生術豪貴難得之

閒居遣興

終年城裏住門戶似山林客怪聲【一作身】名晚妻嫌酒病深冩方多識藥失譜廢彈琴文字非經濟空虛用破心

姚少監詩集卷五

欽定四庫全書

姚少監詩集卷六

唐姚合撰

閒適時序風月六十二首

莊居卽事

休看小字大書名向日持經眼卻明時過無心求富貴身閒不夢見公卿因尋嶽寺葷辛斷自到王城禮數生斜月照牀新睡覺窻風半夜鶴來聲

親仁裏居

三年賃舎親仁裏寂寞何曽似在城飲酒自緣防冷病尋人多是爲閒行軒車無路通門巷親友因詩道姓名自別靑山歸未得羨君長聴石泉聲

莊居野行

客行野田間比屋皆閉戶借問屋中人盡去作商賈官家不稅商稅農服作苦居人盡東西道路侵壠畝采玉上山顚探珠入水府邊兵索衣食此物同泥土古來一人耕三人食猶饑如今千萬家無一把鋤犁我倉常空虛我田生蒺藜上天不雨粟何由活烝黎

春日閒居

居止日蕭條庭前惟藥苗身閒眠自久眼荖視還遙檐燕酬鶯語鄰花雜絮飄客來無酒飲搔首擲空瓢

獨居

深閉柴門長【一作多】不出功夫自課少閒時翻音免問他人字覆局【一作勢】何勞對手棋生計如雲無定所窮愁似影巧【一作毎】相隨到頭歸向【一作去】靑山是塵路茫茫欲告誰

早春閒居

寂寞日何爲貧【一作閒】居春色遲驚風起庭雪寒雨長檐澌彊飲區【一作樽】中事【一作酒】嘲山世外詩此生仍且在難與老相離

原上新居

秋來梨果熟行哭小兒饑鄰富雞長往莊【一作家】貧客漸稀借牛耕地晚賣樹納錢遲墻下當官道依前夾竹籬

將歸山

野人慣去山中住自到城來悶不勝宮樹蟬聲多卻樂侯門月色少於燈饑來惟擬重餐藥歸去還應只別僧聞道舊溪茆屋畔春風新上數枝藤

山中述懷

爲客久未歸寒山獨掩扉曉來山鳥散雨過杏花稀天逺云空積溪深水自微此情對春色盡醉欲忘機

偶然書懷

十年通籍入金門自愧名微枉縉紳錬得丹砂疑不食從玆白髮日【一作自】相親家山迢逓歸無路杯酒稀疎病到【一作在】身漢有馮唐唐有我老爲郎吏更何人

客舎有懷

旅人無事喜終日【一作夜】思悠悠逢酒嫌杯淺尋書怕字稠貧來許錢聖夢覺見身愁寂寞中林下饑鷹望到秋

及第後夜中書事

夜睡常驚起春光屬野夫新銜添一字舊友遜前途喜過還疑夢狂來不似儒愛花持燭看憶酒犯街沽天上名應定人間盛更無報恩丞相閤何啻殺微軀

偶題

年年九陌看春還舊隠空勞夢寐間遲日逍遙蕓艸長聖朝淸淨諫臣【一作書】閒偶逢遊客同傾酒自有前騶恥見山道侶書來相責誚朝朝欲報作【一作又】何顏

感時

憶昔未出身索寞無精神逢人話天命自賤如埃塵君今才出身防爽鞍馬春逢人話天命自重如千鈞信涉名利道舉動皆喪眞君今自世情何況天下人

憶山

閒處無人到乖疎稱野情日髙搔首起林下散衣行泉引窻前過云看石罅生別來愁欲老虛負出山名

客遊旅懷

客行無定止終日路岐間馬爲賒來貴僮因借得頑詩書愁觸雨店舎喜逢山舊業嵩陽下三年未得還

迎春

半年畱醉待花開曉去迎春夜始回風暖慢行尋曲水天晴逺望立髙臺亦知無處將詩請惟得終朝把酒催今日桞條全弄色遊人相伴看春來

遊春十二首

正月一日後尋春更不眠自知還近僻眾說過於顚看水寧依路登山欲到天悠悠芳思起多是晚風前卑官長少事僻縣又無城未曉衝寒起迎春忍病行樹枝風掉軟菜甲土浮輕好个林間鵲今朝足喜聲詩酒相牽引朝朝思不窮苔痕雪水裏春色竹煙中迎雨緣池艸摧花倚樹風書非名利事愛此少人同塵中主印吏誰遣有髙情趂暖檐前坐尋芳樹底行土融凝墅色冰敗滿池聲漸覺春相泥朝來睡不輕疎頑無異事隨例但添年舊曆藏深篋新衣薄絮綿暖風渾酒色晴日暢琴弦同伴無辭困遊春貴在先看春長不足豈更覺身勞寺裏花枝淨山中水色髙嫩【一作懶】雲輕似絮新艸細如毛並起詩人思還應費筆毫悠悠小縣吏顦顇入新年逺思遭詩惱閒情被酒牽戀花林下飲愛艸野中眠疎懶今成性誰人肯更憐處處春光徧遊人亦不稀向陽傾冷酒看影試【一作著】新衣嫩樹行移長幽禽語旋飛同來皆去盡衝夜獨吟【一作行】歸

朝朝看春色春色似相憐酒醒鶯啼裏詩成蝶舞前摘花盈手露折竹滿庭煙親故多相笑疎狂似少年卑官還不惡行止得逍遙晴野花侵路春陂水上橋塵埃生暖色藥艸長新苗看卻煙光散狂風處處飄身被春光引經時更不歸嚼花香滿口書竹粉粘衣弄日鶯狂語迎風蝶倒飛自知疎懶性得事亦稀曉脫靑衫出閒行气味長一瓶春酒色數頃野花香朝客聞應羨山僧見亦【一作似】狂不將童僕去恐謂【一作爲】損風光

賞春

閒人只是愛春光迎得春來喜欲狂買酒怕遲令走馬看花嫌逺自移牀嬌鶯語足方離樹戲蝶飛髙始過墻顚倒醉眠三數日人間百事不思量

春日卽事

春來眠不得誰復念生涯夜聽四鄰樂朝尋九陌花輕煙浮艸色微雨濯年華乞假非關病朝衣在酒家

春日江次

野步出茒齋閒行坐石臺久悲鄕路逺猶喜杏花開鷗鷺皆飛去帆檣何處來因凝千里目落日尙徘徊

揚州春詞三首

廣陵寒食天無露復無煙暖日凝花栁春風散管園林多是宅車馬少於船莫喚遊人住遊人困不眠滿郭是春光街衢土亦香竹風輕履舄花露膩衣裳谷鳥鳴還艷山夫到亦狂可憐遊賞地煬帝國傾亡江北煙光裏淮南勝事多市持燭入鄰里漾船過有地惟栽竹無家不養鵝春風蕩城郭滿耳是笙歌

寒食二首

今朝一百五出戶雨初晴舞愛雙飛蝶歌聞百囀鶯江深靑艸岸花滿白雲城爲政多孱懦應無酷吏名出城煙火少況復是今朝閒坐將誰語臨觴只自謡堦前春蘚徧衣上落花飄伎樂州人戲使君心寂寥

暮春卽事

窮巷少芳菲蒼苔一徑微酒醒聞客別年長送春歸宿願眠云嶠浮名系鏁闈未因丞相庇難得脫【一作解】朝衣

春晚雨中

寂寞春將老閒人彊自歡迎風鶯語澀帶雨蝶飛難傍砌木初長眠花景漸闌臨軒平目望情思若爲寛

送春

昨吟【一作迎】今復送來晚去逡巡芳盡空繁樹愁多獨病身靜思傾酒懶閒望上樓頻爲向春風道明年早報春

別春

畱春不得被春欺春若無情遣泥誰寂寞自疑生冷病淒涼還似別親知隨風未辧歸何處澆酒惟求住少時一去近當三百日從朝至夜是相思

夏夜

閒齋深夜靜獨坐又閒行密樹月籠影疎籬水隔聲防猿時叫谷棲鳥每揺檉寂寞求名士誰知此夕情

秋日有懷

秋來不復眠但覺思悠然菊色欲經露虫聲漸替蟬詩情生酒裏心事在山邊舊裏無因到西風又一年

秋夕遣懷

昨宵白露下秋气滿山城風勁衣巾脆窗虛筆墨輕臨書愛眞迹避酒怕狂名秖擬隨麋鹿悠悠過一生

秋中夜坐

疎散永無事不眠常夜分月中松露滴風引鶴同聞

同衛尉崔少卿九月六日飲

酒熟菊還芳花漂盞亦香與君先一醉舉世待重陽風色初晴利虫聲向晚長此時如不飲心事亦應傷

九日憶硯【一作峴】山舊居

帝裏閒人少誰同把酒杯硯山籬下菊今日幾枝開曉角驚眠起秋風引病來長年歸思切更值鴈聲催

秋晚江次

蕭蕭晚景寒獨立望江壖沙渚幾行鴈風灣一隻船落霞澄返照孤嶼隔微煙極目思無盡鄕心到眼前

除夜二首

衰殘歸未遂寂寞此宵情舊國當千里新年隔數更寒猶近北峭風漸向東生誰見【一作想】長安陌晨鐘度火城慇懃惜此夜此夜住逡巡燭盡年還別雞鳴老更新儺聲方去疫酒色已迎春明日持杯處誰爲最後人

晦日送窮三首

年年到此日瀝酒拜街中萬戶千門看無人不送窮送窮窮不去相泥欲何爲今日官家宅淹畱又幾時古人皆恨別此別恨消魂只是空相送年年不出門

詠云

靄靄紛紛不可窮戛笙歌處盡隨龍來依銀漢一千里歸傍巫山十二峯呈瑞每聞開麗色避風仍見掛喬松憐君翠染雙蟬鬢鏡裏朝朝近玉容

詠雪

愁雲殘臘下陽臺混卻乾坤六出開與月交光呈瑞色共花爭艷傍寒梅飛隨郢客歌聲逺散逐宮娥舞袖回其那知音不相見剡溪乘興爲君來

郡中對雪

霏微著艸樹漸布與堦平逺近如空色飄颺無落聲飛鵶疑翅重去馬覺蹄輕遙想故山下樵夫應滯行

對月

銀輪玉兔向東流瑩淨三更正好遊一片黒云何處起皂羅籠卻水精毬

八月十五夜看月

亭亭千萬里三五復秋中此夕光應絕常時思不同九霄微有露四海靜無風惆悵逡巡別誰能看碧空

賦月華臨靜夜

長空埃滅皎皎月華臨色正秋將半光鮮夜自深九霄晴更徹四野气難侵靜照遙山出孤明列宿沈髙人應不寐驚鵲復何心漏盡東方曉佳期何處尋

酬任疇協律夏中苦雨見寄

銀漢波瀾溢經旬雨未休細聴宜隔牖逺望憶髙樓風急飄還防云低落更稠走童驚掣電饑鳥啄浮漚絲网張空際蛛繩續瓦溝靑蛙多入戶潢潦欲勝舟雷怒疑山破池渾似土流灰人漫禳厭水馬恣沈浮廣陌應翻浪貧居恐作湫陽精藏不耀陰气盛難収逺色重林暮繁聲四壁秋望晴思見日防冷欲披裘枕潤眠還懶車羸出轉憂散空煙漠漠迸澑竹修修樹暗蟬吟咽巢傾燕語愁琴書涼簟淨燈燭夜窻幽天下那能向龍邊豈易求濕煙凝竈額荒艸覆墻頭酒思淒方罷詩情耿始抽下牀先仗屐汲井恐飄甌危坐徒相憶佳期未有由勞君寄新什終日不能酬

和座主相公雨中作

淸气潤華屋東風吹雨勻花低驚艷重竹淨覺聲眞山際凝如霧雲中散似塵蕭蕭下碧落防防救生民緩灑雷霆細微沾瓦礫新詩成難繼和造化筆通神

惡神行雨

面神扇簸惡神行洶湧挨排白霧生風撃水凹波撲凸雨漴山口地嵌坑龍噴黑气翻騰滚鬼掣紅光劈劃揁哮吼忽雷聲掲石滿天啾喞閙轟轟

姚少監詩集卷六

欽定四庫全書

姚少監詩集卷七

唐姚合撰

題詠四十九首

題鳯翔西郭新亭

西郭塵埃外新亭制度奇地形當要處人力是閒時結搆方殊絕髙低更合宜棟梁淸俸買松竹逺山移佛【一作僧】寺幽難敵仙家景【一作境】可追【一作遺】良功慙巧盡上客恨逢遲兩面寒【一作淸】波漲當前軟【一作嫩】桞垂淸虛宜月入涼冷勝風吹宴賞軍容靜登臨樂妓隨魚龍聴管鳬鶴識旌旗泛鷁春流濶飛觴白日敧閒花【一作云】長在戶嫩蘚乍緣墀永望情無極頻來困不辭雲峯晴轉出【一作翠】煙樹曉逾滋向野惟貪靜臨空遽覺危行人如不到遊樂更何爲【一作遊樂信虛爲】

題金州西園九首

江榭

亭亭白雲榭下有淸江流見江不得親不如波上鷗有榭江可見無榭無雙眸

藥堂

僮僕不到閾雙扉常自關四壁畫逺水堂前聳秋山時聞有仙鼠竊藥檐隙間

艸閣

編艸覆柏椽軒扉皆竹織閤成似僧居學僧居未得有時公府勞還復來此息

松壇

盤盤松上蓋下覆靑石壇月中零露垂日出露尙漙山翁稱絕境海嶠無所觀

葼徑

藥院徑亦髙往來踏影方當繁暑日艸屩微微冷愛此不能行折薪坐煎茗

垣竹

種竹愛庭際亦以資玩賞窮秋雨蕭條但見墻垣長宣尼髙數仭固應非土壤

石庭

布石滿山庭燐燐潔還淸幽人常履此月下屐齒鳴藥艸枝葉動似向山中生

莓苔

茅堂堦豈髙數寸是苔蘚只恐秋雨中窻戶亦不濺眼前無此物我情何由遣

芭蕉屏

芭蕉叢叢生月照參差影數葉大如墻作我門之屏稍稍聞見稀耳目得安靜

杏溪十首

杏溪

桃花四散飛桃子壓枝垂寂寂靑陰裏幽人舉步遲慇懃念此徑我去復來誰

蓮塘

方塘菡萏髙繁艷相照耀幽人夜眠起忽疑野中燒曉尋不知休白石岸亦峭

架水藤

蒙蒙紫花藤下復淸溪水若遣隨波流不如風飄起風飄或近堤隨波千萬里

石潭

曉向潭上行夕就潭邊宿淸冷無波瀾潎潎魚相逐釣翁坐不起見我往來熟

溪路

此路何瀟灑永無公卿迹日日多往來藜杖與桑屐路邊何所有磊磊靑淥石

望江峯

念昔有此峯在彼江陵先舉世未能知愚亦望同賢我來心益悶欲上天公牋

杏水

不與江水接自出林中央穿花復逺水一山聞杏香我來持茗甌日屢此來嘗

渚上竹

葉葉新春筠下復淸淺流微風屢此來決決復修修詩人月下吟月墮吟不休

楓林堰

森森楓樹林防此石門堰杏隄數里餘楓影覆亦徧鸕鷀與釣童質異同所願

石瀨

散漫復潺湲半沙半和石淸風波亦無歷歷魚可搦我來亦屢久歸路常日夕

陜下厲侍禦宅五題

濯纓溪

舊山寧要去此有濯纓泉曉景松枝覆秋光月色連行尋屐齒盡坐對角巾偏寂寂幽棲處無妨請俸錢

垂釣亭

由釣起茅亭柴扉復竹楹波淸見絲影坐久識魚情白鳥依窻宿靑蒲傍砌生欲同漁父舎須自減逢迎

吟詩島

幽島蘚層層詩人日日登坐危石是榻吟冷唾成冰靜對惟秋水同來只【一作但】老僧竹【一作松】枝題字處小篆復誰能

竹裏徑

微徑嬋姢裏惟聞靜者知迹深苔長處步狹筍生時髙是連幽樹窮應到曲池紗巾靈壽杖行樂復相宜

泛觴泉

不上酒家樓池邊日獻酬杯來轉巴字客坐繞方流酹滴苔紋防泉連石防秋若能山下置歳晚願同遊

題僧院引泉

泉眼髙千尺山僧取得歸架空橫竹引鑿石透渠飛洗藥溪流濁澆花雨力微朝昏長繞看防惜似持衣

題家園新池

數日自穿池引泉來近陂尋渠通咽處繞岸待淸時深好求魚養閒堪與鶴期幽聲聴難盡入夜睡常遲

詠盆池

浮萍重疊水團圓客繞千遭屐齒痕莫驚池裏尋常滿一井淸泉是上源

買太湖石

我嘗遊太湖愛石靑嵯峨波瀾取不得自後長咨嗟奇哉賣石翁不傍豪貴家負石聴苦吟𨿽貧亦來過貴我辧識精取價復不多比之昔所見珍怪頗更加背面淙注痕孔隙若琢磨水稱至柔物湖乃生壯波或云此天生嵌空亦非他气質偶不合如地生江河置之書房前曉霧常紛羅碧光入四鄰墻壁難蔽遮客來謂我宅忽若巖之阿

天竺寺殿前立石

補天殘片女媧拋撲落禪門壓地防霹靂劃深龍舊攫屈槃痕淺虎新苔粘月眼風挑剔塵結雲頭雨磕敲秋至莫言長矻立春來自有薜蘿交

杭州觀潮

樓有章亭號濤來自古今勢連滄海濶色比白雲深怒雪驅寒气狂雷散大音浪髙風更起波急石難沈鳥懼多遙過龍驚不敢吟如開玉穴危似走瓊岑但褫千人魄那知伍相心岸摧連古道洲漲踣叢林跳沫山皆濕當江日半陰天然與禹鑿此理遣誰尋

題李頻新居

賃居求賤處深僻任人嫌蓋地花如綉當門竹勝簾勸僧嘗藥酒教僕辧【一作認】書簽庭際山宜小休令著石添

寄題縱上人院

營營是與非前樂後還悲今世已如此他生願似師禪房空旦暮畫壁半陳隋繞徑【一作竹】蒼苔迹幽人來是誰

題山寺

千重山崦裏樓閣影參差未暇尋僧院先看置寺碑竹深行漸暗石穏坐多時古虫蛇善陰廊鳥雀癡雲開上界近泉落下方遲爲愛靑桐葉因題滿樹詩

題貞女祠

此女骨爲土貞名不可移精靈閟何處蘋藻奠空祠水石生異狀杉松無病枝我來方謝雨延滯失歸期

題刑部馬員外修行裏南街新居

帝裏誰無宅靑山祗屬君閒窻連竹色幽砌上苔文逺近髙低樹東西南北云朝朝常獨見免被四鄰分

題郭侍郎親仁裏幽居

入門塵外思苔徑藥苗間洞裏應生玉庭前自有山帝城惟此靜朝客更誰閒野鶴松中語時時去復還

題宣義池亭

春入池亭好風光暖更鮮尋芳行不困逐勝坐還遷細艸亂如髮幽禽鳴似弦苔文翻古篆【一作畫】石色學秋天花落能漂酒萍開解避船暫來還差【一作猶愈】疾久住合成仙迸筍搘堦起垂藤壓樹偏此生應借看自計【一作謂】買無錢

題薛十二池亭

每日樹邊消一日繞池行過又須行異花多是非時有好竹皆當要處生斜立小橋看島勢逺移幽石作泉聲浮萍著防風吹歇水面無塵晚更淸

題大理崔少卿駙馬林亭

每來歸意懶都尉似山人臺榭棲【一作停】雙鷺松篁隔四鄰迸泉淸勝雨深洞暖如春更看題詩處前軒粉壁新

題杭州南亭

舊隠卽雲林思歸日日深如今來此地無復有前心古石生靈艸長松棲異禽暮潮檐下過濺浪濕衣襟

題鄭【一作崔】駙馬林亭

東園連宅起勝事與心期幽洞自生藥新篁迸入池宻林行不盡芳艸坐難移石翠疑無質鶯歌似有詞莎臺髙出樹蘚壁淨題詩我獨多來賞九衢人不知

題厲侍禦所居

幽棲一畝宮淸峭似山峯鄰里不通徑俸錢惟買松野人時寄宿谷鳥自相逢朝路牀前是誰知曉起慵

題田將軍宅

焚香書院最風流莎艸緣墻緑蘚秋近砌別穿澆藥井臨街新起看山樓棲禽戀竹明猶在閒客觀花夜未休好是暗移城裏宅淸涼渾得似江頭

題崔駙馬宅

心在林泉身在城鳯凰樓下得閒名洞中見鑿尋仙路月裏猶燒煮藥鐺數樹異花皆敇賜並竿修竹自天生詩人多說離君宅不得靑苔地上行

題河上亭

亭亭河上亭魚躑水禽鳴九曲何時盡千峯今日淸晨光秋更逺暑气夏常輕杯裏移檣影琴中有浪聲防莎連砌靜漁火入窻明來此多沈醉神髙無宿酲

題長安薛員外水閣

亭亭新閣成風景益鮮明石盡太湖色水多湘渚聲翠筠和粉長零露逐荷傾時倚髙窻望幽尋小徑行林疎看鳥語池近識魚情政暇招閒客惟將酒送迎

題梁國公主池亭

平陽池館枕秦川門鏁南山一帶煙素柰花開西子面緑楡枝種沈郎錢裝玳瑁隨風落庭防防防趂暖眠寂寞空餘歌舞地玉簫驚起鳯歸天

寄題尉遲少卿郊居

卿仕在關東鄰居思不窮朝衣掛壁上廏馬放田中隅坐惟禪子隨行只藥童砌莎畱宿露庭竹出淸風濃翠生苔防辛香發桂叢蓮池伊水入石徑逺山通愚者心還靜髙人迹自同無能相近住終日羨鄰翁

姚少監詩集卷七

欽定四庫全書

姚少監詩集卷八

唐姚合撰

遊覽宴集五十首

過張邯鄲莊

客行長似病煩熱束四肢到君讀書堂忽若逢良醫堂前水交流堂下樹交枝兩門延風涼洗我昏濁肌與子還往熟坐臥恣所宜時時相獻酬文字當酒巵野飯具藜藿永日亦不饑苟飡非其所鱠炙爲蒺藜時淸士人閒耕作惟文詞豈獨鄕裏薦當取四海知

過楊處士幽居

引水穿風竹幽聲勝逺溪裁衣延野客剪翅養山雞酒熟聴琴酌詩成削樹題惟愁春气暖松下雪和泥

過李處士山居

閒居晝掩扉門桞防蔬畦因病方収藥尋僧始度溪少逢人到戶時有燕銜泥蕭灑身無事名髙孰與齊

過無可僧院

憶師眠復起永夜思迢迢月下門方掩林中寺更遙鐘聲空下界池色在淸宵終擬修禪觀窻間捲欲燒

過稠上人院

淸羸一飯師閒院亦披衣應詔常翻譯修心出是非雪中疏磬度林際晚風歸蔬食常來此人間防淨稀

過不疑上人院

九經通大義【一作通經又議經】內典自應精冷連松影苔深減履聲相逢幸此日相失【一作識】恐來生覺路何門去師須引我行

過云花寶上人院

九陌最幽寺吾師院復深煙霜同覆屋松竹雜成林鳥語境彌寂客來機自沈早知能到此應不戴朝簮

過杜氏江亭

上國千餘里逢春且勝遊暫聞新鳥戲似解旅人愁野色吞山盡江煙襯水流村醪須一醉無恨滯行舟

過張云舉院宿

不喫胡麻飯杯中自得仙隔籬招好客掃室致芳筵家醖香醪嫩時新異果鮮夜深惟畏曉坐穏豈思眠棊罷嫌無敵詩成貴在前明朝題壁上誰得眾人傳

過欽上人院

有相無相身惟師說始眞修篁半庭影淸磬幾僧鄰古壁丹靑落虛檐鳥雀馴伊余求了義羸馬往來頻

過無可上人院

寥寥聴不盡孤磬與疎鐘煩惱師長別淸涼我暫逢蟻行經古蘚鶴毳落深松自想歸時路塵埃復幾重

過城南僧院

寺對逺山起幽居仍是師斜陽通暗隙殘雪落疎籬松靜鶴棲定廊虛鐘盡遲朝朝趨府吏來此是相宜

過靈泉寺

偶尋靈迹去幽徑入氳氛轉壑驚飛鳥穿山踏亂雲水從巖下落溪向寺前分釋子遊何處空堂日漸曛

過天津橋晴望

閒立津橋上寒光動逺林皇宮對嵩頂淸洛貫城心雪路初晴出人家向晚深自從王在鎬天寶至如今

春日遊慈恩寺

年長歸何處靑山未有家賞春無酒飲多看寺中花

遊天臺上方

曉上上方髙處立路人羨我此時身白雲向我頭上過我更羨他雲路人

遊終南山

防杖度溪橋云深步數勞靑猿吟嶺際白鶴坐松梢天外浮煙逺山根野水交自緣名利繋好此結蓬茒

遊杏溪蘭若

踏得度溪灣晨遊暮不還月明松影路春滿杏花山戲狖跳林末髙僧住石間未肯離腰組來此復何顏

遊謝公亭

行行方避夢又到謝亭來舉世皆如此伊余何處回竹鮮多透石泉潔亦無苔坐與僧同語誰能顧酒杯

遊陽河防

終日遊山困今朝始傍河尋芳愁路盡逢景畏人多鳥語催沽酒魚來已聴歌醉時眠石上肢體自婆娑

遊河橋曉望

閒上津橋立天涯一望間秋風波上岸旭日气連山偶聖今方變朝宗豈復還昆侖在蕃界作將亦何顏【上一作出界一作激】

秋夜月中登天壇

秋蟾流異彩齋潔上壇行天邇星辰大山深世界淸仙飈石上起海日夜中明何計長來此閒眠過一生

遊昊天都觀

性同相見易紫府共閒行陰徑紅桃落秋壇白石生蘚文連竹色鶴語應松聲風定藥香細樹深泉气淸垂檐靈艸影繞壁古山名圍外坊無禁歸時踏月明

同裴起居厲侍禦放朝遊曲江

暑月放朝頻靑槐路絕塵雨晴江色出風動【一作度】艸香新獨立分幽島同行得靜人此歡宜稍滯此去與誰親

曉望華淸宮

曉看樓殿更鮮明遙隔朱欄見鹿行武帝自知身不死教修玉殿號長生

夏日登樓晚望

避暑髙樓上平蕪望不窮鳥穿山色去人歇樹陰中數帶長河水千條弱桞風暗思多少事懶話與芝翁

霽後登樓

髙樓初霽後逺望思無窮雨洗靑山淨春蒸大野融碧池舒暖景弱桞嚲和風爲有登臨興獨吟落照中

早夏郡樓宴集

官散有閒情登樓步稍輕窻雲帶雨气林鳥雜人聲曉日襟前度微風酒上生城中防難得掃壁各書名

夜宴太僕田卿宅

故人九寺長邀我此同歡永夜開筵靜中年飲酒難微風侵燭影疊漏過林端臘後分朝日天明幾刻殘

春日同會衛尉崔少卿宅

詩家防詩客池閤曉初晴鳥盡山中語琴多譜外聲映花相勸酒入洞各題名疎野常如此誰人信在城

軍城夜防

軍城夜禁樂飲酒每題詩坐穏吟難盡寒多醉較遲逺鐘經【一作驚】漏壓微月被燈欺此防誠堪惜天明是別離

晦日宴劉值錄事宅

花落鶯飛深院靜滿堂賔客盡詩人城中杯酒家家有惟是君家酒送春

宴光祿田卿宅

竹裏開華館珍羞次第嘗春風酒影動晴日樂聲長久坐難辭醉衰年亦暫狂慇懃還繼燭永夕夢相妨

防將作崔監東園

墻北走紅塵墻東接【一作飛】白雲山光衣上見藥气酒中聞此防誠堪惜窮秋日又曛人間惟有醉醉後復何云

同諸公防太府韓卿宅

九寺名卿才思雄邀歡筆下與杯中六街鼓絕塵埃息四座筵開語笑同焰焰蘭缸明狹室丁丁玉漏發深宮卽聴雞唱天門曉吏事相牽西復東

乞酒

聞君有美酒與我正相宜溢甕淸如水粘杯半似脂豈惟消舊病且要引新詩況此便便腹無非是滿巵

寄衞拾遺乞酒

老人罷巵酒不醉已經年自飲君家酒一杯三日眠味輕花上露色似洞中泉莫厭時時寄須知法未傳

乞新茶

嫩緑微黃碧澗春采時聞道斷葷辛不將錢買將詩乞借問山翁有幾人

西掖寓直春曉聞殘漏

直廬仙掖近春气曙猶寒隠隠銀河在丁丁玉漏殘微風飄更切萬籟雜應難鳯閣明初啟雞人唱漸防靜宜來禁裏淸是下云端我識朝天路從容自整冠

杭州郡齋南亭

符印懸腰下東山不得歸獨行南北近漸老往還稀迸筍侵窻長驚蟬出樹飛田田池上葉嘗是使君衣

郡中西園

西園春欲盡芳艸徑難分靜語惟幽鳥閒眠獨使君宻林生雨气古石帶潮文𨿽去淸秋逺朝朝見白雲

杭州官舎偶書

錢塘刺史漫題詩貧褊無恩懦少威春盡酒杯花影在潮回畫檻水聲微閒吟山際邀僧上暮入林中看鶴歸無術理人人自理朝朝漸覺簿書稀

省直書事

黙黙滄江老官分右掖榮立朝班近殿奏直上知名曉霧和香气晴樓下樂聲蜀牋金屑膩月兔筆毫精禁樹非煙覆宮墻瑞艸生露盤秋更出玉漏晝還淸碧蘚無塵染寒蟬似鳥鳴竹深云自宿天近日先明孱懦難封詔疎愚但擲觥素飡終日足寧免眾人輕

杭州官舎卽事

臨江府署淸閒坐【一作臥】復閒行苔蘚疎塵色梧桐出聲漸除【一作知】身外事暗作道家名更喜仙山近庭前藥自生

假日書事呈院中司徒

十日公府靜巾櫛起淸晨寒蟬近衰桞古木似髙人學佛寧憂老爲儒自喜貧海山歸未得芝術夢中春

書縣丞舊防

宮殿【一作樓閣】半山上人家向下居古防眠易魘老吏語多虛雨水澆荒竹溪沙擁廢渠聖朝収外府皆是九天除

縣中秋宿

鼓絕門方掩蕭條作吏心露垂庭際艸螢照竹間禽棊罷嫌無月眠遲聽盡碪還知未離此時復更相尋

夏夜宿江驛

竹屋臨江防淸宵興自長夜深傾北鬥葉落映橫塘渚閙漁歌響風和角糉香卻愁南去棹早晚到瀟湘

陜城卽事

左右分京闕黃河與宅連何功來此地竊位已經年天下才彌小關中鎭最先隴山望可見惆悵是窮邊

姚少監詩集卷八

欽定四庫全書

姚少監詩集卷九

唐姚合撰

和答酬謝五十七首

和東都令狐畱守相公

除官東守洛陽宮恩比藩方任更雄拜表出時傳七刻排班衙日有三公旌旗嚴重臨關外庭宇淸深接禁中三十六峯詩酒思朝朝閒望與誰同

和髙諌議防兼賔客時入翰苑

兼秩恩歸第一流時尋仙路向瀛洲鐘聲迢遞銀河在林色防蘢玉露秋紫殿講筵鄰禦座靑宮賔榻入龍樓從來共結歸山侶今日多應獨自休

和盧給事酬裴員外

南山雪色徹皇州鐘鼓聲交曉气浮鴛鷺簪裾上龍尾蓬萊宮殿壓鼇頭夕郎夜直吟仙掖天樂和聲下禁樓贈答詩成才思敵病夫欲和幾朝愁

和裴結端公早朝

魚鑰千門啟雞人唱曉傳冕旒臨玉殿丞相入鑪煙列位同居左分行忝在前【給事中與侍禦史班同行在東給事中立在臺官前故有此句】仰聞天語近俯拜佩聲連防仗祥光動彤庭霽色鮮威儀誰可紀柱史有新篇

和門下李相餞西蜀相公

聖朝同舜日作相有防龍理化知無外蒸黎盡可封爕和皆達識出入並登庸武騎增餘勇儒冠貴所從贈詩全六義出鎭越千峯連日陳天樂芳筵疊酒鐘烏臺情已洽鳯閣分彌濃【元和十四年崔相公與門下相公連禦史臺今又在中書矣】棧轉旌揺水崕髙馬踏松恩深施逺俗化美見前蹤【太和四年門下相公出鎭至今西蜀理化淸淨民俗歌謡不絕】江曉流巴字山晴聳劍峯雙油擁上宰四海羨臨邛先路聲華逺離京詔防重歳除今向盡春色卽相逢嫩葉抽頳蘂新苔長翠茸水銷魚潎潎林暖鳥噰噰泉落聞難盡花開看不供靑城方眷戀黃閣竟從容計日歸臺席還聼長樂鐘

和座主相公西亭秋日卽事

西亭秋望好寧要更垂夫子墻還峻鄼侯宅過謙微風紅葉下新雨緑苔黏外松初長欄中藥旋添海圖裝玉軸書目記牙籖竹色晴連地山光逺入檐酒濃杯稍重詩冷語多尖屬和才𨿽淺題髙免客嫌

和祕書崔少監春日遊靑龍寺僧院

官淸書府足閒時曉起攀花折桞枝九陌城中尋不盡千峯寺裏看相宜髙人酒味多和藥自古風光只屬詩見說往來多靜者未知前日更逢誰

和李紳助教不赴看花

笑辭聘禮深坊住門館長閒似退【一作野】居太學官資淸品秩髙人公事說經書年華未是登朝晚春色何因向酒疎且看牡丹吟麗句不知此外復何如

和李十二舎人冬至日

獻壽人皆慶南山復北堂從今千萬日此日又初長

和裴令公新城緑野堂卽事

結搆立嘉名軒窻四面明丘墻髙莫比蕭宅僻還淸池際龜潛戲庭前藥旋生樹深檐稍邃石峭徑難平道曠襟情逺神閒視聴精古今功獨出大小隠俱成曙雨新苔色秋風長桂聲攜詩就竹冩取酒對花傾古寺招僧飯方塘看鶴行人間無此貴半仗暮歸城

和厲侍禦題戶部李相公廬山西林艸堂

茒屋臨江起登庸復應期遙知歸去日自致太平時幽藥禪僧防髙窻宿鳥窺行人盡歌詠惟子獨能詩

和鄭相演楊尙書蜀中唱和詩

天福坤維厚忠賢擁節旄江同渭濵逺山似傅巖髙元气符才格文星照筆毫五言全麗則六義出風騷聖日麻雙下洪鑪柄共操寵榮連雨露先後比蕭曹唱絕時難和吟多客詎勞四方𨿽紙貴誰怕費錢刀

和戶部侍郎省中晚歸

寒日南宮晚閒吟半醉歸位髙行路靜詩好和人稀古樹苔文匝遙峯雪色微寧知逢彩筆寂寞有光輝

和元八郎中秋居

聖代無爲化郎中似散仙晚眠隨客醉夜坐學僧禪酒用林花釀茶將野水煎人生知此味獨恨少因緣和李十二舎人裴四二舎人兩閣老酬白少傅見寄

罷艸王言星嵗久嵩髙山色日相親蕭條雨夜吟連曉撩亂花時看盡春此世逍遙應獨得古來閒散有誰鄰林中長老呼居士天下書生仰達人酒挈數瓶杯亦濶詩成千首語皆新綸闈並命誠宜賀不念衰年寄上頻和劉禹錫主客冬初拜表懷上都故人

九陌喧喧騎吏催百官拜表禁城開林疎曉日明紅葉塵靜寒霜覆緑苔玉佩聲微班始定金函光動按初來此時共想朝天客謝食方從閣裏回

和太僕田卿酬殷堯藩侍禦見寄

往還知分熟酬贈思同新嗜飲殷偏逸閒吟卿亦貧古苔寒更翠修竹靜無鄰促席燈浮酒聴鴻霜滿身淺才惟是我髙論更何人攜手宜相訪窮行少路塵

和膳部李郎中秋夕

淅淅復修修涼風似水流此生難免老舉世大同愁螢影明苔蘚鴻聲傍鬥牛猶分省署直何日是歸休

和前吏部韓侍郎夜泛南溪

辭得官來疾漸平世間難有此髙情新秋月滿南溪裏引客乘船處處行

和王郎中題華州李中丞防

蓮華峯下郡齋前繞砌穿池貯瀑泉君到亦應閒不得主人艸聖復詩仙

和厲侍禦無可上人防宿見寄

九衢難防宿況復是寒天朝客淸貧老林僧黙悟禪眠遲消漏水吟苦墮寒涎異日來尋我滄江有釣船

和令狐六員外直夜卽事寄上相公

霜臺同處軒窻接粉署先登語笑疎皓月滿簾聴玉漏紫泥盈手發天書吟詩淸美【一作冷】招閒客對酒逍遙臥直廬榮貴人間難有比相公離此十年餘

答孟侍禦早朝見寄

河傾月向西九陌鼓聲齊塵靜霜華逺煙生曙色低禁門人已度宮樹鳥猶棲疎懶勞相問登山有舊梯

和友人新居園上

新居多野思不似在京城墻上云相壓庭前竹亂生尋師望藥力依譜上琴聲好色中秋夜無塵有月明和裴令公遊南莊憶白二十韋七二賔客

四郊初雨歇髙樹滴猶殘池滿紅蓮濕云収緑野寛花開半山曉竹動數村寒鬭雀翻衣袂驚魚觸釣竿罇前多野客膝下盡郎官斸石通泉脈移松出藥欄關東分務重天下比功難半醉思韋白題詩染彩翰

和李舎人秋日臥疾言懷

閒臥襟情逺西風菊漸芳虛窻通曉景珍簟捲秋光果墜靑莎徑塵離緑蘚墻藥奩開淨室書閤出叢篁對酒吟難盡思山夢稍長王言生彩筆朝服惹鑪香松影幽連砌虫聲冷到牀詩成誰敢和淸思若懷霜

和李十二舎人直日放朝對雪

今朝街鼓何人聽朝客開門對雪眠豈比直廬丹禁裏九重天近色彌鮮

答李頻秀才

一年離九陌壁上掛朝袍物外詩情逺人間酒味髙思歸知病長失寢覺神勞衰老無多思因君把筆毫

答胡遇

一防一分離貧遊少定期酒多爲客穏米貴入城遲晴日偸將睡秋山乞與詩縱然眉得展不似見君時

答友人招遊

不來知盡怪失意懶春遊聞鳥寧驚夢看花怕引愁賭棊招敵手沽酒自扶頭何似華筵上推辭到籌

答竇知言

冬日易慘惡暴風拔山根塵沙落黃河濁波如地翻飛鳥皆束翼居人不開門獨我赴省期冒此馳轂轅陜城城西邊逢子亦且奔所趨事一心相見如弟昆我慘得子舒我寒得子溫同行十日程僮僕性亦惇到京人事多日無閒精魂念子珍重我吐辭發防昏反覆千萬意一百六十言格髙思淸冷山低濟渾渾嘗聞朋友惠贈言始爲恩金玉日消費好句長存存倒篋別収貯不與俗士論每當淸夜吟使我如哀猿

酬田就

閒居多僻靜猶恐道相違只是夜深坐那堪春未歸嫩苔粘野色香絮撲人衣縱有野僧到終朝不話非

酬禮部李員外見寄

本求仙郡是閒居豈向郎官更有書溪石誰思玉匠愛煙鴻願與弋人疎自來江上眠方穏舊在城中病悉除惟見君詩難便捨寒宵吟到曉更初

酬令狐郎中見寄

昨是兒童今是翁人間日月急【一作疾】如風常聞欲向滄江去除我無人與子同

酬李廓精舎南臺望月見寄

看月空門裏詩家境有餘露寒僧梵出林靜鳥巢疎逺色當秋半淸光勝夜初獨無臺上思寂寞守吾廬

酬光祿田卿末伏見寄

下伏秋期近還知扇漸疎驚飈墜鄰果暴雨落江魚貴寺𨿽同秩閒曹只管書朝朝廊下食相庇在肴葅

酬薛奉禮見寄

棲棲滄海一耕人詔遣江邊作使君山頂雨餘靑到地濤頭風起白連云詩成客見書墻和藥熟僧來就鼎分珍重來章相借問芳名未識已曽聞

酬盧汀諌議

粟如流水帛如山依念倉邊語笑間篇什縱橫文案少親朋撩亂吏人閒杯觴引滿從衣濕墻壁書多任手頑遙賀來年二三月防衣先輩過春關

酬萬年張郎中見寄

貢籍常同府周行今一時諫曹誠已忝京邑豈相宜黒髮年來盡滄江歸去遲何時得攜手林下靜吟詩

酬光祿田卿六韻見寄

以病辭朝謁迂疎種藥翁心彌【一作惟】念魚鳥詔遣理兵戎繞戶旌旗影吹人鼓角風雲晴嵩嶽頂樹老陜城宮蒞職才微薄歸山路未通名卿詩句峭誚我在關東

酬楊汝士尙書喜人移居

未得滄江外衰殘讀藥書聖朝優上秩仁里許閒居樹對枝相接泉同井不疎酬章深自鄙欲寄復躊躕

酬田卿書齋卽事見寄

幽齋琴思靜晚下紫宸朝舊隠同溪逺周行隔品遙深槐蟬喞喞疎竹雨蕭蕭不是相尋懶煩君舉酒瓢

酬張籍司業見寄

日日在心中靑山靑桂叢髙人多愛靜歸路亦應同罷吏方無病因僧欲解空新詩勞見問吟對【一作向】竹間風

謝汾州田大夫寄茸氊卜萄

筐封紫卜萄筒捲白茸毛臥暖身應健含消【一作淸】齒免勞衾衣疎不稱梨栗鄙難髙曉起題詩報寒澌滿筆毫

牧杭州謝李太尉徳裕

皇恩特許拜杭壇欲謝旌旄去就難偸擬白頭瞻畫防四神俱散髮毛寒

杏園宴上謝座主

得陪桃李植芳叢別感生成太昊功今日無言春雨後似含冷涕謝東風

謝韜光上人

上方淸淨無因住惟願他生得住持只恐無生復無我不知何處更逢師

謝秦校書與無可上人見訪

道同無宿約三伏自從容窻豁山侵座扇揺風下松客吟多繞竹僧飯只憑鐘向晚分歸路莓苔行迹重

喜胡遇至

窮居稀出入門戶滿塵埃病少閒人問貧惟宻友來茅齋從掃破藥酒遣生開多事經時別還愁不宿回就林燒嫩筍繞樹揀香梅相對題新什遲成舉罸杯

喜賈島至

布囊懸蹇驢千里到貧居飲酒誰堪伴畱詩自與書愛眠知不醉省語似相疎軍吏衣裳窄還應暗笑余

喜諭鳬至

欲出心還懶閒吟繞寢牀道書虫食盡酒律客偸將愁至爲多病貧來減得狂見君何所似如熱得淸涼

喜雍陶秋夜訪宿

曉立侍鑪煙夜歸蓬蓽眠露華明菊上螢影滅燈前淸漏和碪疊棲禽與葉連髙人來此宿爲似在山巓

喜賈島中訪宿

雨裏難逢客閒吟不復眠虫聲秋並起林色夜相連愛酒此生裏趨朝未老前終須攜手去滄海棹魚船

喜馬戴冬夜見過期無可不至

客來初夜裏藥酒自開封老漸多歸思貧惟長病容苦寒燈焰細近曉鼓【一作漏】聲重僧可還相捨深居閉古松

其二

內殿臣相命開罇話舊時夜鐘催鳥絕積雪阻僧期林靜寒聲逺天陰曙色遲今宵復何夕鳴佩坐難隨

訪僧法通不遇

訪師師不遇禮佛佛無言依舊將煩惱黃昏入宅門

夜期友生不至

忍寒停飯【一作酒】待君來酒作淩凘【一作冬淩】火作灰半夜出門重立望月明先自下髙臺

尋僧不遇

入門愁自散不假見僧翁花落煎茶水松生醒酒風拂牀尋古畫拔刺看新叢別有遊人見多疑住此中

姚少監詩集卷九

欽定四庫全書

姚少監詩集卷十

唐姚合撰

花木鳥獸器用哀挽雜詠五十七首

和李補闕曲江看蓮花

露荷迎曙發灼灼復田田乍見神應駭頻來眼尙顚光凝珠有蔕焰起火無煙粉膩黃絲蘂心重碧玉錢日浮秋轉麗灑晚彌鮮醉艶酣千朶愁紅思一川緑莖扶萼正翠菂滿房圓淡暈還殊眾繁英得自然髙名猶不厭上客去爭先景逸傾芳酒懷濃習防牋海霞寜有態蜀錦不成妍客至應消病僧來欲破禪曉多臨水立夜只傍隄眠金似眀沙渚燈疑宿浦船風驚叢乍宻魚戲影防偏穠彩燒晴霧殷姿纈碧泉畫工投粉筆宮女棄花鈿鳥戀驚難起蜂偸困不前繞行香爛漫折贈意纏綿誰計江南曲風流合管

和王郎中召看牡丹

葩疊萼相重燒欄復照空妍姿朝景裏醉艷晚煙中乍怪霞臨砌還疑燭出籠繞行驚地赤移坐覺衣紅殷麗開繁朶香濃發防叢裁綃樣豈似染茜色寜同嫩畏人看損鮮愁日炙融嬋娟涵宿露爛漫抵春風縦賞襟情合閒吟景思通客來歸盡懶鶯戀語無窮萬物珍那比千金買不充如今難更有縦有在仙宮

詠南池嘉蓮

芙蓉池裏葉田田一本雙花出碧泉濃澹共妍香各散東西分艷蒂相連自知政術無他異縦是禎祥亦偶然四野人聞皆盡喜爭來入郭看嘉蓮

種葦

欲種數莖葦出門來往頻近坡收本土選地問幽人靜看惟思長初移未覺勻坐中防竹客將去更逡巡

采松花

擬服松花無處學嵩陽道士忽相教今朝試上髙枝采不覺傾翻仙鶴巢

詠新菊

黃金色未足摘取且嘗新【一作新嘗】若待重陽日何曽異眾人【一作香】

楊栁枝詞五首

黃金絲掛粉墻頭動似顚狂靜似愁逰客見時心自醉無因得見謝家樓

葉葉如眉翠色濃黃鶯偏戀語従容橋邊陌上無人識雨濕煙和思萬重

江上東西離別饒舊條折盡折新條亦知春色人將去猶勝狂風取次飄

二月楊花觸處飛悠悠漠漠自東西謝家詠雪徒相比吹落庭前便作泥

江亭楊栁折還垂月照深黃幾樹絲見說隋隄枯已盡年年行客怪春遲

郡中冬夜聞蛩

秋蛩聲尙在切切起蒼苔久是忘情者今還有事來防霜風稍靜圓月霧初開此思誰能遣應須執酒杯

聞新蟬寄李余

年年六月蟬應到每到聞時骨欲驚今日槐花還似發卻愁聽盡更無聲

聞蟬寄賈島

未秋吟便苦半咽半隨風禪客心應亂愁人耳願聾【一作禪客聞心亂愁人願耳聾】雨晴煙【一作髙】樹裏日晚古城中遠思應難盡誰當與我同

題鶴雛

羽毛生未足【一作齊】嶛峭醜於雞夜【一作毎】夜穿籠出衣砧上棲

詠鶯

春來深穀雪方消鶯別寒林傍翠條到處爲憐煙景好隔簾多愛語聲嬌不同蜀魄啼殘月惟逐天雞囀詰朝少婦聴時思舊曲玉樓従此動云韶

老馬

臥來扶不起惟向主人嘶惆悵東郊道秋來雨作泥

詠鏡

鑄爲眀鏡絕塵埃翡翠牕前掛玉臺繡帶共尋龍口出菱花爭向匣中開孤光常見鸞蹤在分處還因鵲影回好是照身宜謝女嫦娥飛向月宮來

詠破屏風

時人嫌古畫倚壁不曽收露滴膠山防風吹絹海秋殘雲飛屋裏片水落牀頭尙勝凡花鳥君能補綴不

古碑

荒田一片石文字滿靑苔不是逢閒客何人肯讀來

拾得古硯

僻性愛古物終嵗求不獲昨朝得古硯黃河灘之側念此黃河中應有昔人宅宅亦作流水斯硯未變易波瀾所激觸背面生罅隙質狀朴且醜今人作不得捧持且驚嘆不敢施筆墨或恐先聖人嘗用修六籍置之潔淨室一日三磨拭大喜豪貴嫌久長得保惜

裴大夫見過

湖南譙國盡英髦心事相期節義髙解下佩刀無所惜新聞天子付三刀

謝韜光上人贈百齡藤杖

衰病近來行少力光公乞我百齡藤閒來杖此向何處過水緣山只訪僧

詠貴逰

貴遊多愛向春深到處香凝數里塵紅杏花開連錦幛緑楊陰合拂朱輪鳳凰尊畔飛金盞絲竹聲中醉玉人日暮垂鞭共歸去西園賓客附龍麟

窮邊詞二首

將軍作鎭古汧洲水膩山春節气柔淸夜滿城絲管散行人不信是邊頭

箭利弓調四鎭兵蕃人不敢近東行沿邊千里渾無事惟見平安火入城

劍气詞三首

聖朝能用將破敵速如神掉劍龍纒臂開旗火滿身積屍川有岸流血野無塵今日當塲舞【一作須】應知是戰人晝【一作夜】渡黃河水將軍險用師雪光【一作聲】偏著甲風力不禁旗陣變龍蛇活軍雄鼓角知今朝重起舞記得戰酣時

破虜行千里三軍意气麤展旗遮日黑驅馬飲【一作踏】河枯鄰境求兵略皇恩索陣圖元和太平樂自古恐應無

従軍樂二首

毎日防兵籍經年別酒徒眼疼長不校肺病且還無僮僕驚衣窄親情覺語麤幾時得歸去依舊作山夫朝朝十指痛惟署防兵符貧賤依前在顚狂一半無身慚山友棄膽賴酒杯扶誰道従軍樂年來鑷白須

敬宗皇帝挽詞三首

従諫停東幸垂衣寶歷昌漢昭登位少周代卜年長防仗三淸路麻衣萬國防宮今一閉終古柏蒼蒼晚色啟重扉旌旗路漸移荊山鼎成日湘浦竹斑時臣子終身感山園七月期金莖看尙在承露復何爲紫陌起仙飈川原共寂寥靈輴萬國防儀殿百神朝漏滴秋風路笳吟灞水橋防臣空感咽踴絕覺天遙

文宗皇帝挽詞三首

垂拱開成化愔愔雅樂全千官方就日四海忽無天堯舜非傳子殷周但卜年聖功靑史外刋石在陵前代以無爲理車書萬國同繼兄還付弟授聖悉推公雲霧疑無日笳簫別起風金莖難復見寒露落空中龍歸攀不得髯在侍臣邊徹奠新阡起登山吉従全闗河佳气散夷夏哭聲連寂寞宮閉朝昏千萬年

莊恪太子挽詞二首

曉漏啟嚴城宮臣縞素行靈儀先鹵簿新諡在銘旌云晦郊原色風連霰雪聲淒涼望苑路春艸卽應生寒日靑宮閉堂渭水濱華夷牋乍絕凶吉禮空新薤露歌連哭泉扉夜作晨吹笙今一去千古在逡巡

哭費拾遺徵君

服儒師道防糲食臥中林誰識先生事無身是本心空山流水遠故國白雲深日夕誰來哭惟應猨鳥吟

哭硯山孫道士

修短皆由命暗懷師出塵豈知修道者難免不亡身永祕黃庭訣髙懸漉酒巾可憐白犬子閒吠遠行人

哭賈島二首

白日西邊沒滄波東去流名𨿽千古在身已一生休豈料文章遠那知瑞艸秋曽聞有書劍應是別人收杳杳黃泉下嗟君向此行有名傳後世無子過今生新墓松三尺空堦月二更従今舊詩卷人覓寫應爭楊給事師臯哭亡愛姬英英竊聞詩人多賦因而繼和

眞珠爲土玉爲塵未識遙聞鼻亦辛天上還應收至寶世閒難得是佳人朱絲自防虛銀燭紅粉潛銷冷繡裀見說防情惟有酒夕陽對酒更傷神

喜覽涇州盧侍禦詩卷

新詩十九首麗【一作髙】格出靑防得處神應駭成時力盡停正愁聞更喜沈醉見還醒自是天才健非闗筆硯靈

喜覽裴中丞詩卷

新詩盈道路淸韻似敲金調格江山峻功夫日月深蜀牋方入寫越客始消吟後輩難知處朝朝枉用心

心懷霜

欲識爲詩苦秋霜若在心神淸方耿耿气肅覺沈沈皓素中方委嚴凝得更深依稀輕夕渚髣髴在寒林思勁淒孤韻聲酸激冷吟還如飲冰士勵節望知音

聴僧云端講經

無生深防誠難解惟是師言得正眞遠近持齋來諦聴酒坊魚市盡無人

臘日獵

健天結束執旌旗曉渡長江自合圍野外狐貍搜得盡天邊鴻雁射來稀蒼鷹落日饑惟急白馬平川走似飛蠟節畋逰非爲已莫驚刺史夜深師

聞魏州賊破

生靈蘇息到元和上將功成自執戈煙霧掃開尊北嶽蛟龍斬防淨南河旗回海眼軍容壯兵合天心殺气多從此四方無一事朝朝雨露是恩波【南一作黃】

下第

枉爲鄕裏舉射鵠藝渾疏歸路羞人問春城賃舎居閉門辭雜客開篋讀生書以此投【一作求】知已還因勝自余

得舎弟書

親戚多離散三年獨在城貧居深穏臥【一作睡】妙防契荘生捨弟有書至異鄕無地行悲歡相並起何處說心情

病僧

三年病不出苔蘚滿藤鞋倚壁看經坐聞鐘喫藥齋茶煙燻殺竹檐雨滴穿堦無暇頻相訪秋風【一作來】寂寞懷

成名後畱別從兄

一辭山捨廢躬耕無事悠悠住帝城爲客衣裳多不穏和人詩句固難精防年秋賦惟知病昨日春闈偶有名卻出闗東悲復喜歸防弟妹別仁兄

佛捨見胡子有嘲

明明復夜夜胡子卽成翁惟是眞知性不來生滅中太尉李徳裕自城外拜辭後歸獘居瞻望音徽卽書一絕寄上

千騎紅旗不可攀水頭獨立暮方還家人怪我渾如病罇酒休傾筆硯閒

姚少監詩集跋

唐書載合於姚崇傳中甚略余按合乃宰相崇之曽孫未詳其字元和十一年李逢吉知舉進士調武功主簿世號姚武功又爲富平萬年尉寶應中歷監察殿中禦史戶部員外郎出荊杭二州刺史爲戶刑二部郎中諫議大夫給事中陜虢觀察使開成末終祕書監與馬戴費冠卿殷堯藩張籍逰喜采僧詩如淸教云香連云捨像云容云木末上眀星荊州僧云犬熟防鄰房吟之不輟李頻師之方英哭之云入室防人爲弟子爲儒是處哭先生仰止極矣隠湖毛晉識

天啟丁夘余梓極集乃姚武功取王維至戴叔倫二十餘人詩百首曰此詩家射雕手也遂願購其本集卒不可得偶閱緇林法語見移花兼蝶至買石得云饒十字叱謂禪悟後語旣讀主客圖方知出武功手繼従紀事又讀一日看除目終年損道心豈食煙火人能道隻字廣搜博訪十有餘年眞所謂求之不得寤寐思服也迨崇禎壬午秋忽従餳籠中獲此本凡十卷蓋吾宗圖記印抄宋刻豈武功有靈錫我百朋耶撃節欣賞三日夜急授諸梓未知海內亦有如饑如渇如餘者否但未及招與公於臨頓裏中亦用率更筆法與浪仙長吉嫓美洵一恨事晉又識

此浙本也川本編次稍異余向藏宋治平四年王頥石刻武功縣中詩三十首詮次不同縣去京城遠【一】方拙天然性【二】防官如馬足【三】縣僻仍寥落【四】簿書多不防【五】曉鐘驚睡覺【六】自下靑山路【七】性疏嘗愛臥【八】日出方能起【九】客至皆相笑【十】一日看除目【十一】作吏荒城裏【十二】誰念東山客【十三】鄰里皆相愛【十四】窮達天應與【十五】閉門風雨裏【十六】朝朝眉不展【十七】簿籍誰能問【十八】鮏羴都不食【十九】宦名渾不計【二十】假日都無事【廿一】一官無限日【廿二】朝朝門不閉【廿三】欲依循循術【廿四】漫作容身計【廿五】主印三年坐【廿六】長憶靑山下【廿七】自知狂僻性【廿八】作吏渾無思【廿九】門外靑山路【三十】其字句差池夾注行間石本今已失去每詠表聖亡書久似憶良朋之句爲之然晉又識

予梓姚少監集十卷旣成又閱唐文粹得新昌裏一篇又閱樂府詩集得出塞一篇深嘅逸詩不知凡防因附載副葉新昌裏舊客常樂坊井泉濁而咸新居新昌裏井泉淸而甘僮僕慣苦飲食美翻憎嫌朝朝忍饑行戚戚如難堪中下無正性所習便淫耽一染不可變甚於茜與藍近貧日益亷近富日益貪以此當自警愼勿信邪讒出塞磧路三千里黃雲覆艸平戰須移死地軍諱殺降兵印馬秋遮虜蒸沙夜築城故鄕歸未得都尉欠功名晉又識

姚少監詩集卷十

