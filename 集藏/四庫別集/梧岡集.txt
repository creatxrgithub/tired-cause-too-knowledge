《四庫全書﹟梧岡集》

﹝明﹞唐文鳳

欽定四庫全書

集部六

梧岡集

別集類五

明

提要

臣等謹案梧岡集十卷明唐文鳳撰文鳳字子儀號夢鶴桂芳次子少而穎異長益自奮以文學授江西贑州府興國縣知縣攺趙府紀善卒年八十有六文鳳宰興國著有政績泰和劉鴻嘗爲作賢令祠記見程敏政所編唐氏三先生集附錄中文鳳與祖元父桂芳俱以文學擅名時號小三蘇其詩文丰縟深厚刋落纎浮猶爲不失家法其五世孫澤撰墓表云先生著述在鄕校者曰朝陽類稿在興國者曰政余類稿又曰章貢文稿在藩府者曰進忠類稿在洛陽者曰洛陽文稿歸田後曰老學文稿今此編所存者止詩四卷文六卷蓋不逮十之三四矣

乾隆四十三年七月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

梧岡集卷一

﹝明﹞唐文鳳撰

○五言古詩

宿江口舟中見月

扁舟宿江口露下夜初永菇蒲獵獵聲葉颭風不靜缺月出未髙微波翻碎影王事有程期無寐自深省

又

舟行帆飛駛夜泊橈暫停月出湖水白雲開野山靑沙平集下鷺風廽約流螢迢迢鄕心切漁笛聲難聽

又

辭家日已逺到縣程將近是身如蓬梗飄泊何由定石鬥浪聲齊月摹人影正江神願乞靈明朝風力順

四月二日因公出詣城隍廟行香同髙判簿鄭長司黃廣文及儒士鍾子常坐廟門之下觀一邑境內之溪山喜而有作

我來宰斯邑倐忽十月餘縣庭紛聚訟好懷那得舒自春已踰夏光景過隙駒人生百年間何爲事區區今晨偶公出廟門坐斯須山光列圖畫樹聲雜笙竽欣然樂閒適不受凡俗拘吟眸豁無際羣峯環四隅愧匪廊廟器亦非山澤臞自甘牛刀試民瘼何由蘇所期歲丰稔憂時嗟術疏終當化淳俗擊壤歌唐虞

又

偶坐古廟垣趂此公事余因得雅懷適更喜吟眸舒遐思山谷士皎皎同白駒形迹脫物外聲名播中區自知志有在凡欲無所須肯立齊王門所好異瑟竽冥鴻不可弋馳馬不受拘何爲書咄咄謀拙守一隅機深計非左嗜淺形自臞當今聖明君蒼生望來蘇沾濡徳澤廣寛大法网疏願皷南薫弦至治如有虞

初七日道經上馮坑

肩輿曉伊軋嶺峻不可度崖陰艸未春云暗天欲暮人家駕險居農捨梯空住森森雪竹林垂垂雨椶樹我來詢民俗遺老多物故頑澆可還淳爲政愼舉措

過九曲嶺

峻嶺何岧嶤羊腸紆九曲澗沙水漾金石壁泉瀉玉行人若蟻緣巢居同鳥宿石欹疑觸頭路窄不容足民生樂康阜爲政賴守牧當今堯舜君終化頑嚚俗

畱方坑

玆行滯積雨連日畱方坑棕櫚每多茂鷓鴣時自鳴山深气猶冷云暝嵐不晴年饑艱米食尊空少醪傾嚴刑禁侵漁何由慰民情應慚居撫字報政當稱平

初度日有感

憶昔少年日父母俱在堂二弟娛戲彩怡怡稱壽觴此樂不可得此景不可常情深風木感隕涕空悲傷每懷鞠育恩有志苦未償今年踰知命鬢髮已半蒼微名誤舉保出宰山水鄕妻孥應念我逺在天一方旅思何鬰鬰暌離慘中腸無爲兒女態气節當慨慷願言施政成居民化循良焚香重載拜白鶴方南翔

八月一日寓衣錦鄕祖印院

今爲衣錦遊未遂衣錦歸每憐江山是自嘆人民非道路榛莽塞田疇禾黍稀經行詢土俗故老情依依劇談昔日政貪肆同封豨懷姦比設阱嬰禍類發機幸遇聖明朝民安家已肥嗟我叨邑宰才疏名更微願言竭愚衷淸愼志不違治平二三策何當達京畿寸心已淵淪餘事猶塵飛投簮蚤稅駕淸風舊漁磯

祖印院荒廢無僧僅有道人焚修屋宇漏損予命工瓦以覆之垣以繚之惟存孤松雙栢蒼然淩雲感而有作

無僧禪寺古門關少人來於焉聊小憇兩廡取次開修垣去榛棘掃地除莓苔像設已漫漶檐隅亦傾頹孤燈媚禪龕濁酒湛客杯俗嚚治難化民疲心可哀蹇予施政拙牧馭非良才耿介自獨立肯受庸眾咍顧瞻此庭戺佇立空徘徊惟餘松與栢風雨不可摧夭矯虯龍姿偃蹇梁棟材丁寜勿翦伐畱護晴雲堆

登鑊嶺

朝登鑊嶺巓午下鑊嶺趾山脈自玆分水源由此始衍散千萬支逆流十五里滔汨螺灘平瀬淺石露齒開豁錦裏寛地夷樹攢薺我來詢遺老施政尙徳禮人心險於湍王道坦如砥當脫鼎鑊危應習衣冠美禾黍被郊原牛羊散汀沚昔年謝徵南功業傳國史至今祠廟存祀饗薦芳芷慨古懷斯人九原呼不起

過葛聖公祠

按平川志漢末有葛姥來自交廣避黃巾之亂遂畱衣錦鄕家貲巨萬有僮僕數千築城以居西京志有葛姥城是也沒後鄕人祠以祀之凡遇疾疫水旱禱之輙應宋朝屢加勅封錦水聖公至今猶存石像

山形似飛鵝下浴碧潯水波光湛潭心沙痕露洲觜龍井神物藏禱旱致霖雨地靈鍾石神林深嘯山鬼思昔炎漢末黃巾徧寰宇負乘敢竊攘稔惡肆姦宄葛姥亦何賢辟地來玆處至今千載余厚徳人所與松風響哀弦天籟咽悲語鄕民重遺愛祠廟俯溪渚春秋嚴祠饗揭虔奠芳醑雲散山靑靑神遊向何許

經大嶺山

經行大嶺山登陟路危險鳥道淩千尋羊腸紆九轉擔摩肩血頳屨嚙足皮蠒人家俯欹崖農屋梯層巘舂碓水傾槽饌廚泉注筧牀折支靑松礎壊蝕蒼蘚在昔事遊刼嘯聚俗污染而今沐聖化頑獷漸消遣嗟我職牧民才疏自慚靦一念懷慈仁寸心抱忠蹇涵濡徳未融施設政猶淺三年極撫綏凶邪期脫免

望蓮花山

峩峩蓮花山萬仭髙崔嵬田形級階梯峯勢層樓臺四時風雨暝半日雲霧開昔年遭廣冦民屋俱炎埃田疇已荒穢垣墻半蒿萊皇威赫斯怒令行速奔雷大將禡旗纛天兵自南來殺戮遺孽盡鬼哭聲哀哀膏血塗宿莽髑髏蝕蒼苔至今十載後寜謐毋驚猜嗟予膺寵命治邑慚非才勞心勤撫字民物何康哉

訪鄒公寨

衣錦鄕郎團大坑山亡宋奉禦鄒公澤丞相文公天祥屯兵營寨於此累石爲寨門隘塞三層至今猶存故迹是時二公召募義勇勤王開都督行府禡旗之際天色晦暝一夕雷風去其牌額府字只畱三字都督行識者己知宋之不競也未幾與元兵合首戰於中洲不利﹝中洲云相傳在衣錦鄕下土裏﹞再戰於空坑又不利﹝空坑吉安府永丰縣地名﹞文公兵潰夜遁後騎追逼有石峨峙山麓公與母太夫人脫身走石忽僕橫道擁其後以故追者阻不得進今尙呼相公石時公妻歐陽氏妾黃氏子一人佛生女二人栁娘環娘俱被執公至廣東潮陽爲兵所獲由是北行矣

險隘郎團裏迢逓大坑山可憐興王地不在深谷間平生文丞相報君寸心丹同行鄒奉禦總戎石爲關禡旗召義勇朔風吹雪寒天心厭瀆亂國步遭艱難元兵威破竹列郡無一完居然就執縛北上何當還日月𨿽云逺天地應更寛安能著此憤血淚不可幹汗靑忠臣傳千載永弗刋我來訪遺迹故壘云漫漫

重修安湖書院﹝有引﹞

有宋咸淳十年臨川何時任興國縣令以衣錦鄕僻逺在萬山間去縣治百餘里常頑獷瀆亂邦經號稱難治惕然憂之思變其習俗乃建安湖書院於泄龍之地置師生以訓迪其鄕民始知學距今百五十年殿庭廊廡俱就傾頹洪武庚辰秋八月予因撫安人民至是以學校之興廢乃守令之責爲教化之源所當先務也遂命工重修經始於是月之十有一日以俟落成感而有作

崇岡若盤龍玆地極髙爽何令臨是鄕政教昔攸掌周逥廊廡成宏深殿庭敞構屋鳩良材買田收沃壤訓迪師有方教育士有養朝夕勤弦歌春秋嚴祀享皇恩雨露多聖道日星朗迄今百年餘隳廢盈艸莽我來重謁拜遺像愧瞻仰碑碣載雄文絲竹畱餘響識此風化源六經期再講矢言力興修述詩告吾黨

謁先賢祠

興國𨿽僻逺先賢昔所治有宋程太中遺澤常在玆二子隨侍宦義方訓書詩猗歟周元公天挺賢哲姿大道晦復明元气淳化漓平生懸冰鑑一見深相知授受斯有托繼絕百世師至今過化地濂洛畱專祠何公任興剏歲久日月馳荒廢行復理終當還舊規嗟我重謁拜薦芳酒盈巵髙山頻仰止悠悠起遐思

讀蛟峯文山碑

安湖書院有方狀元蛟峯文丞相文山二碑石猶存何令與二公同登第

何年剏書院在昔咸淳時固識教化首經營辟新基狀元飽經術丞相工文辭名聯龍虎榜身居鳯凰池令尹亦登第同折仙桂枝相知書偉績鑿鑿鐫穹碑忠義千古在光焰萬丈垂奇音鏗金石美奏諧塤虎嗟哉去已逺遺愛民猶思自慚踵公後施政甫及期願言再興修逺大以爲期摩挲頻細讀懷古空漣洏

過獅子灘

朝發龍王祠暮過獅子灘怪蹲石磊磊細潄波潺潺形疑鬼工鑿迹類神斧剜我今問風俗黎庶當撫安慨玆水勢險漕運良獨難移檄召丁夫分流殺奔湍架木以成梁隘石以爲關從玆獲寜順扁舟輕往還旣無覆溺患亦無負荷艱民生喜粗給公租幸早完催科慚政拙沗竊居微官老臣肯負國效職輸寸丹

憇廣法院﹝院在中洲﹞

中洲有古剎亭午聊小憇禪龕暎苔痕佛衣濕嵐翠燈灺乏油滋香炷無火試尊者十八人現世恁遊戲了了性自靈如如形更異當年方廣寺天臺奇勝地石橋夜月光赤城朝霞气我來恣流觀懷古念興廢惟餘老孤衲欲問西來意聾耳寂無言野狀著芒屨歸舟不可畱一篙秋水駛明朝回縣庭沙際迎候吏

洪武辛巳閏三月初九之吉陪同守郭公遊靈山徘徊歷覽山水之勝可娛心目承命賦詩謾成古體一首錄槁奉呈惟冀采覽

峩峩空同山巨鎭峙江右岌嶪淩穹蒼磅礡踞坤垕靈山在平川突起峯巒秀何年構禪宮金碧絢晴晝深淵每潛龍空巖疑伏獸鐵石噓涼雲珠泉瀉寒澑連林竹影移滿道松陰覆澗流響琴築岫勢列籩豆木客聽講經山鬼伏施咒萬景自森羅百靈誰領袖今逢三月春艸木正芳茂奉陪賢別駕幸尾車塵後遊覽謾徘徊唫哦應逗𨖻小酌酒味醇初煮茶香透我侯徳政傳十邑期借冦何當拜丹墀鴻臚爲敷奏

題水石古松圖

髙松未化龍僵立古澗旁飛泉落天外懸流千丈彊勢來蒼石峽六月灑雪霜滔滔朝宗意入海瀦汪洋嗤彼采藥兒一葦何由航曷若長在山觸石鏘琳瑯猶疑水樂洞常居白雲鄕誰人胸次闊點染歸毫芒淺波饑鶴立渟淵蟄蛟藏瀟瀟雜風雨靈根茯苓香我欲問羣仙乞我辟榖方大材當愛護畱待作棟梁

題古木懸流圖

蒼峯萬仭髙古木蟠危根下有深澗壑歕波懸流奔紆縈百千折渟淵杳無垠雪花亂飛灑雲气互吐吞峭崖束爲峽兩山開作亹太古凍冰積四時寒霧昏枝僵蛟龍骨皮皴苔蘚痕棟梁不見取匠石誰與論獨畱鎭空谷歲月常永存精神會元气長養資厚坤豈知鄧林產而有遺材尊滔滔東逝水朝宗念君恩

考滿舟經十八灘因分各灘名賦詩

鱉灘

玆灘試初程崖分色如鐵中流僅容舠怪石何嶻嶪大者類黿鼉小者狀龜鱉胡爲取其名戒險天所設春波瀉綠云寒沫飛白雪勢急篙弗支力雄纜俄絕所以經行人念之情內熱撼地怒雷奔旋颷急電掣左手掖丰隆右手招列缺勿遺毫髮差性命輕一撇皇天念老臣豈忍微軀滅區區忠信心終當保明哲

古鏡灘

一灘復一灘如何名古鏡豈非水澄淸寒碧淨而瑩鑑此鬢眉眞燭此形容正質柔陰气凝性靜金精孕不鑄首山銅不浮泗濵磬匣空遊塵昏月冷妖蟇屏輕帆那可張每畏風力勁雨波春更狂冰澌寒未凝綆耎宜牽長石很敢鬭硬呼酒酹江神薦芳致予敬衰年存節操全彼天賦命花縣復歸來更勤卹民政

天柱灘

斯名本髙峯移之托灘水潺湲聲肯停春波學龍語源口百尺流山中一夜雨沙痕自嚙蝕石勢尢齟齬地隘有涯岸水束無洲渚舟楫濟不通制器聖所取如何逢險艱利物功弗與我欲問禹王楚粵未經步遺此疏鑿功斯民尙罹苦乃無巨靈掌亦欠五丁斧願繼淸獻公萬夫力如虎會當阻阨平永除號天柱

小湖灘

水瀦小湖水石積危灘石石巨相犄角水駛自激射欲度尋丈險乃望咫尺隔愧昧縮地法恨無登天翼如馬戒舟航飛鳬輕履舄我今值考滿三年課書績小船窄於斗篷底何局蹐淩晨此經過渉深鯨波碧隮西雨暈虹向東風退鷁毋肆以弗虞每愼而自栗迫晚獲平安至喜情尢適雞酒賽神歸隔煙聽漁笛

狗迹灘

巖岈露昂頭石滑印余迹何年天狗下舐血變成碧逐兔遺其蹤獲豕失其蹢至今灘得名圖志忘紀實淵深自沈沈水湛亦湜湜浮靑荇帶牽暈翠苔錢蝕戢翼雙鴛鴦浴毛數鸂﹖﹖於玆設天險濟涉費人力河伯願息怒陽侯已效職助順徼神靈淸漲滿三尺穏送下東流布帆揚風急自慚拙催科當考陽城績

石人灘

石出如人長灘名以玆顯蘿衣緑乍紉苔髮翠初剪云凝身覆裸雨零淚流泫影浸浪紋揺足踏波痕淺至今屹以立不逐流波轉有時气鬰蒸陰火炊甑甗有時風濆淪神力旋磑碾我買西江船三月涉危險潭空巨魚潛沙■﹝土雍﹞饞蛟逺陵谷永不遷桑海何曽變考績膺淸裁幸與天官選平生撫字心施政當力勉

貉獺灘

貉爲山狐種獺乃水畜類云胡一灘中異性豈同聚今始知其然有石髙贔屓朝夕相舂撞千古流不去聚腋難爲裘得魚豈能祭百川俱朝宗到海已東逝我來治花封懷徠念民事當爲忠謇臣肯負淸白吏羞澀錢畱囊光怪詩盈笥三年朝帝京扁舟風水駛父老有深期臨岐忍揮淚旋艫當再經浩蕩波聲注

銅盤灘

黃帝昔制鼎鼎象神姦懼尙遺首山金斯盤幾時鑄天地爲鑪燃陰陽爲炭聚龍伯來鼓焰海若出傾注器成不敢用眞宰愁應訴一叱畱玆灘墮波激余怒羣石驚起立詭狀自呈露罔象逺潛遁神靈每扶護從此絕艱虞舟楫通濟渡妥帖濤浪息有若履平路而我述勝槪欲去仍返顧悠悠章貢江千古同永固

淸洲灘

湯湯淸洲灘泛溢波不殺兩厓屹相向峽束若關隘源瀦庾嶺流支接章江派餘勢尙洶湧狂聲自滂湃終日雲气屯六月雪花灑燃犀照水族溫嶠應好怪具服呼石丈米芾曽下拜篙師力不齊怒目何睚眥世人意不合細故多蔕芥嗟我才弗長老气猶豪邁賦命從數奇淸神飲沆瀣益重吾民思甘棠歌勿敗

梁灘

危灘石作梁橫截中流壯滔汨向東逝逞怒不得放砥柱回狂瀾百川此其障波神有餘憤气驕猶張王我欲就安妥投檄相誚讓爾心亦豈忍急爲收洪漲勿湧九江濤勿奔三峽浪我有寸許膠息渾一千丈爾當守澄淸肯逐濁涇蕩江山必有神司宰任忠諒行當率吾民牲醴嚴祀饗願言沛惠澤千秋永毋忘

昆侖灘

昆侖在西極山水皆所祖渾渾黃河源九泉元气吐泄此天漢津狂流萬萬古睠玆衣帶水亂石激其怒大聲殷晴空闐闐震雷鼓靑林饑鳥號白晝饞蛟舞驚湍起旋風濺沫灑飛雨來往具舟航常哀覆溺苦欲塡精衛石欲射夫差弩安得黃帽郎膂力健於虎柔櫓頻咿軋長篙﹝闕﹞撐拄脫險一瞬間安流有神祜

曉灘

曉灘乃危峻暮灘亦隘陋中通一綫波如注泰山澑風鏃急難攢石鋒利莫鬭舟行一失勢糜碎不可救我欲訴天君降勅責川後妖孽汝當驅黎庶汝當佑胡爲不汝職尸居手空袖天吳有九頭風鵝多大咮饞蛟自可啄饑鱷亦堪蹂效順宜拊循竭忠能左右有徳所當酬有功所當奏海晏黃河淸吾皇萬萬壽

鐵索灘

鐵索浪得名隨波不可系自從開辟來鴻荒知幾世質生資於天气行注於地四海浩難極五湖渺無際蕞爾玆小灘怒流亦何駛浩浩復湯湯洶洶仍濞濞前舟旣已行後舟亦云至危若薄冰陷栗若深淵墜須臾性命輕俄頃魂魄褫茍能愼所持蹈險徳可企欲知利渉戒當明大易義寄語江湖人風波宜早避

小蓼灘

小蓼灘居前大蓼灘在後岐而羣派分匯而眾流湊源頭混混傾石罅潺潺漱我行泛孤舟正值陽春候晴光滿溪山和气暄宇宙王事有程期赴闕難逗𨖻云隨徵斾飛雨浥輕衫透嗟我老侵尋髮禿面逾皺報政當考績鴻臚名爲奏承恩復任回鬰鬰棠陰茂訟簡民自淳琴堂閒白晝江神徳不忘祭饗答靈佑

大蓼灘

大蓼與小蓼兩灘豈云逺湖湘壯關隘嶺海設樞鍵滔滔萬里流東去何時轉回盤接碧灣迢遙隔蒼巘嚢沙沙自擁叱石石皆偃長年用力齊揵疾如熊健舟行穏不欹厄險幸脫免蛟藏伏蜿蜒龍歸潛蜓蝘風順獲安流江神著靈顯堤栁緑煙凝溪桃紅露泫我來治山邑光陰猶指撚撫綏政不苛花村無吠犬

錦津灘

西蜀錦江津相去萬里隔此灘名相符終古那可易不盈十丈許湛湛漾寒碧飲虹蒸曉气浴蟾浸秋魄射工每伺人鵂鶹或呼客栁子記惡溪陶令臥醒石今古非同時出處亦異迹而我莫諧俗乃有書傳癖豈敢辭驅馳當盡臣子職鯨波肯憚險拏舟快所歷遙遙紫金山在望猶咫尺明發不能寐帆開早潮白

漂神灘

歷盡十八灘石惡水尢惡槳蕩退不前舟移礙乃閣窺深若井投注髙疑空落自省神每漂旁觀心更愕忠貞固可仗性命抑奚托履險徳在躬蒙恩秩命爵臣心敢怠遑天意自昭灼我欲移沃焦漏泄使之涸我欲呼巨靈擘裂用之鑿願言見安流怒濤息歕薄丹衷死卽休白首窮亦樂何須嘆乘桴孔聖不堪作

惶恐灘

灘以惶恐稱訛傳黃公號昔年曽開鑿平治功已效千金貲棄捐萬夫聲叫噪遺愛人是思厚徳天所報深淵宅蛟蜃怪石蹲虎豹走浪風若颶激波雨如雹壞舟塟魚腹哀溺有誰弔至今無此患賴公力能導民貨遷有無國賦通運漕往來絕阻艱利渉恁嬉笑靑靑歡喜山行人且停棹至玆心始夷泠然發淸嘯

挽蕭正固先生詩五十韻

慟哭宇宙間典刑日淪落來者已可期往者不堪作若匪資前修何由啟後覺滔滔東逝波砥柱莫逥薄忽忽西飛烏長繩難縶縳不有大化功孰屍混沌朴欲俾斯道傳庶許伊人托平生蕭正固碩學號該博諸史鉤玄微六經剔穿鑿道統望洙泗理源遡濂洛韓栁咀英華朱張遵矩矱晶熒日星明潤潔江漢濯下帷工著述執筆事刪削所以大江西儒林仰喬嶽譬彼剸犀兕光拭靑萍鍔譬彼制咸韶音動黃鐘龠聞望愈尊隆才猷更昭灼朝廷詔徵賢三聘起巖壑治本具敷陳髙談帝王略便民十篇書直言何謇諤枯槁蘇甘霖疲癃瘥良藥帝曰汝布衣丹衷亦誠愨錫汝以嘉宴旌汝以好爵乃職王府佐陛辭甘退卻飄飄紫塞鴻戛戛靑田鶴豈料震天威左謫無愧怍賜環召歸旋舟艤龍河泊綸音日宣明堅志弗驚愕仍許陪班行顧問須寵渥俄然拜恩除關陜司教鐸委分居芹宮無心慕蕓閣諸生服講說課試嚴條約誘掖袪愚蒙鼓舞振孱弱若求杞梓材工師斧攸斵若治瑚璉器玉人石爲錯化雨時沾濡文風日磅礡得請喜遂初壁房老蓀藥早賦二宜休晚節全至樂龎眉白於霜體健猶矍鑠遣興哦佳詩怡情動淸酌支笻步東阡躡屩訪南郭徑松偃舊枝籬菊綻疎萼優遊飽看山嵐光逗簾箔吁嗟疾纒綿二豎潛構惡痛失少微星寒芒殞天末有子克承家惇厚謹然諾仕途車發軔藝圃弓滿彍作賓觀國光輔導任謀度遺澤猶生存千古宛如昨載歌蒿裏辭悲思滿寥廓

送蕭用道長史之桂林

長風吹徵衣白日照穹顥朝辭金陵城暮向桂林道之子富才華天葩絢文藻選職王府官輔佐擬師保鶴駕日侍隨嘉猷事論討盤石固藩封徳化服夷■﹝﹞豸尞人生百年間相知不在早旣推學術尊亦慕丰姿好豈期識顏面遽別感懷抱每念眼惟靑自嗟首空皓丈夫志磊落養气充浩浩願言秉忠貞榮名亦爲寶

賦宛平十景詩一十章送江弘徳歸新安

黃金臺

層臺翼崇墉作者費黃金黃金誠可惜賢士亦可欽臺成士奔義金散得士心茍不愼所寶循物徒浮沈良辰方登臨送子情益深殷勤一斗酒欲別還重斟

白雲觀

飄飄眞僊侶乃在白雲鄕朝云以爲衣暮云以爲裳神遊何縹緲形蛻亦飛揚千載邱長生執節上帝旁琳宮永屍祝降福惠澤滂送別今戾止酌酒歌慨慷

居庸關

壯哉西北陲岌嶪居庸關維天特設險維地永奠安王化大無外徳並天地寛萬夫不敢開熊虎何桓桓拱挹京畿近樂業民心歡今晨偶送客疊翠侵衣寒

西湖景

玉泉山浚源西湖乃淵深春波紫鯉躍夜雨蒼龍吟下有芙蕖陂上有楊栁林漑灌饒黍稌徳澤被古今堤防日疏鑿萬載神禹心挹淸以酌別對此消煩襟

盧溝橋

盧溝蕩中流石橋跨橫截贔屓鰲背髙迢遰虹影滅泠泠靑蘋風皎皎黃蘆月往來行旅多泥淖沒車轍惜別歌驪駒歌聲何激烈矯首涼雲飛爲送南歸客

玉泉山

蕩蕩神京地峩峩玉泉山一澗灑雨細六月飛雪寒銀河繞云闕玉虹掛天關中有龍所居萬古波不幹爲霖澤下土丰年民物安行人挹蒼翠目送孤鴻還

宗師庵

宗師乃天人神光目如電靈章九龍文寶匣七星劍暮辭龍虎山朝謁麒麟殿賜地卜庵居蓬島璚樓現至今未百年刼火已更變我來訪遺蹤惜別情忘倦

育王塔

誰建阿育塔天遣鬼工鑿八風不動揺四時相犄角日影標榑桑雲光動恆嶽星斗雜燈龕風飊語鈴鐸亭亭管送迎晴空潔如濯向晚當離筵臨岐謾淸酌

彰義門

古城臨孔道設此彰義門西林隠暮靄東岡見朝暾寂寂孤客館依依逺人村行者步履勞居者笑語溫人生各有適髙誼古所惇臨風動深念去去誰與論

固節驛

悠悠驅車走去去策馬馳車馬日來往我心亦何爲睠此名舊驛固節益以奇人生宇宙內忠義弗可虧送我同鄕友臨風動遐思酌酒復酌酒勿效兒女悲

題廣成子小像

大化妙亭毒賦予方成形聚﹝闕﹞乃其常胡爲獨長生云何廣成子能悟至道精崆﹝闕﹞問寶訣淵微叩心扄貌古神燁燁顱圓髮星星至﹝闕﹞代下畫圖仰儀刑我欲往從之柰此嬰俗情飛﹝闕﹞夜栩栩跨鶴超滄溟身畱不得往矯首三山靑

題靑蓮宇爲性空上人作

我聞舎衛國布地皆黃金﹝闕﹞祇樹園鬱鬱■﹝施﹐冉代也﹞檀林澄澄七寶池涓涓功徳水﹝闕﹞靑蓮花非白非紅紫蓮生下有根七竅常玲瓏﹝闕﹞菩提心了了能相通蓮開中有莖莖斷絲猶系﹝闕﹞鎖子骨勾連自支綴蓮老上有房乃孕的實圓譬如舍利子凝結金石堅蓮居淤泥內不受淤泥污譬如圓通性略無罣硋故所以黃面老比徳良似之嗜愛每趺坐不傾亦不欹云何性上人解構靑蓮宇石塘湛澄碧紺葩點寒翠蓮葉何田田蓮蕊何姢姢見蓮卽見佛慕佛非慕蓮瓣瓣露慈容朶朶含至性影揺曉日移質濯秋波淨有香復有色香色本非眞欲知無盡意悟此有漏因無盡亦歸無有因亦何有心出萬刼先身居萬刼後栢樹解說法桑葉能通禪明月我佛道孤月懸中天焚香誦法華好究西來意合掌問上人如是復如是

題墨竹

風

雄風鼔余怒湘江起層波老蛟攺窟宅拏云下巖阿蛻骨在平陸化作碧玉柯勢彊不肯屈敲戛聲相摩晴窓俯虛敞瑟瑟秋思多

雨

春雷起葛陂陰霾滃四集零雨下紛如修鱗動潛蟄靑凝瑯玕枝碧映雲母石灑灑浥微涼霏霏帶余濕遙遙望翠華尙憶湘娥泣

晴

淇園景虛曠滿林疎玉齊旭日散餘彩涼飆動淒淒晴影布地宻翠色含煙迷凡禽不敢下祥鳳何當棲遙遙九疑山極目靑天低

老

潛虯躍重淵鱗甲半脫落未愁風雲生只恐雷雨作變化不可覊虹光射天末含情望三湘翠袖侵寒薄皇英久未歸蒼梧煙漠漠

題墨菊

西風吹墨池墨波染秋色幻出東籬花黃裳已成黒溥露濕未幹涼煙淨如拭矯首南山髙悠然寄胸臆

又

秋香不自惜隨意生毫端枝葉巧點綴疑帶朝露寒深叢未容把落英誰復餐陳玄能換骨寜似東籬看

題枯木竹石畫扇

何年泛星槎手拾支機石尙帶銀漢波涼沁秋云濕脈脈織女愁付與湘娥泣至今明月中照影畱遺迹重華不可招彷佛疑山碧

悠然堂

若人抱奇趣寢迹辟俗喧結屋依故里喬木非荒村平生謝軒冕詩書夙所惇逺懷陶靖節此意誰與論種秫秋已熟藝菊寒始繁東籬何必往南山自當門悠然契心目樂矣終忘言痛飲聊自適濁醪湛空樽

送潘信卿用李太白送韋八之西京韻

南山有孤鳳刷羽逺飛去枳棘不足棲托彼梧桐樹仙人王子喬吹笙儻相遇聳身視九州島茫茫但塵霧

題石門陳伯仁聴泉樓

單居石爲門崢嶸構髙閣地逺人迹稀林深樹影薄急雨曉度山幽泉夜鳴壑鏗鏘滿聴淸滴瀝疑夢落輕跳揚回颷直瀉下穹■﹝山上咢下﹞寒生襲枕屏气潤入簾箔於焉謝塵氛忘機許猿鶴

冬夜夢子紹兄

天空星月髙城迥笳鼓咽夜長苦多寒微燈翳明滅覆衾未及暖睡眼已交睫悠揚竟何之恍遇逺遊客驚怪會面稀胡爲久離別儻非兄弟親安得魂夢接干戈今未休殺戮那可說原野日積屍江波日流血南遊觸蠻煙北走犯燕雪涉水多蛟龍投荒足妖孽毛髮侵風霜肌膚戰寒熱危顚命弗顧奔走骨欲折嗟嗟困覊孤何由保明哲功名旣難成歲月如電掣榮華夢蟻國富貴探虎穴致身亦已愚秉志何更拙故山豈不佳尙有揚雄宅家聲幸未墜猶宜守淸白弟也百無爲林泉托跛躄

木假山爲吳維新賦

歙州跨江左山水天下奇花屏列東壁黃羅倚西陲天都向北峙城陽肆南馳云邊簇蠶頭屋外勻蛾眉所以林泉士嗜山如嗜飴嵐光滴闌楯翠曖沾檐楣如何猶未足愛此朽蝕遺一拳勢瑟縮咫尺形嵚■﹝山上欹下﹞被以靑菖蒲濁以寒漣漪想無六鰲載應有羣蟻窺棟梁不見取匠斧那能施秖被風雨厄流棄荒江湄玆焉遇賞識可喜亦可悲眞山自足翫假山亦奚爲羨子久成癖而我昧未知意欲架穹窿入窓影參差酒狂喝羣山端拱於庭墀

送魏克讓除陜西憲府經歷

魏侯秉淸心有若五弦琴能諧太古調中含至和音一彈別鶴舞再彈離鸞吟自可賡白雪何煩鑄黃金寥寥師曠耳悠悠虞舜心廟堂歌南風爲洗吳哇淫

暇日同鄭以孝遊定光庵坐志喜亭上以池淸龜出曝松暝鶴飛回爲韻各賦十首用紀一時之淸興雲

登臨試輕步及此涼風時怪石庋危砌幽泉下深池山銜落日短鳥度遙天遲俯仰一長笑嗒然遂忘疲

又

髙城獻雉堞淨地鄰市聲云含竹陰冷天浸池光晴崕腰怪藤絡石罅香藑生流矚景何限詩成冩吾情

又

亭髙煥華扁依山辟新基瓦排脊峨獸碑立趺蹲龜美哉嘉禾頌允矣甘棠詩遺恩久不冺千載長在玆

又

空寮積塵生僧病縳禪律槖空饑鼠跳衲破饕虱出險崖石可梯荒井水堪繘我欲叩心宗此理待誰詰

又

叢林占淸幽恍訝古天竺風虎抱雲眠雨禽迎日曝竹瘇瘦根長栢病危枝禿何時借藤牀坐讀傳燈錄

又

危亭帶近郭虛窓納羣峯蛇涎滑勁竹龍骨蛻怪松東山想謝傅歷下傳李邕起我懷古興憑髙豁心胸

又

芒屩澀行蹤疏雨不滑徑石泉灑雪涼野樹棲煙暝香消歇殘經風微度幽磬老衲坐蒲團禪心初入定

又

乘興造禪關淸遊景堪樂缽飰施饑禽函經護馴鶴嵐光眼底浮雲景手中落蒼蒼天四維連峯瘦於削

又

倚闌興未盡坐久心忘歸樹逺硋云出鴉回背日飛地接市喧近境畱塵迹稀朗吟下山去松風涼葛衣

又

天開兜率境何殊雨花臺山鬼受經去臒龍聴講回卭竹靑活雨禪龕紫封苔他年棄俗慮避世心悠哉

古風

大道常不冺萬古如日新卻笑秦始皇六經飛埃塵徒有桀紂暴豈識唐虞仁親序屬父子爵位分君臣𨿽滅古聖書不能亂彜倫平生爭戰苦二世空沈淪

又

玉環傾國姿胎禍亂中土明皇開元初徳政稱仁主後來恣貪歡白日送歌舞煙塵起漁陽神京滿■﹝皷上卑下﹞鼓幸賴肅宗賢扶危復唐祚明皇亦何心卻被顏色誤嗟哉去已逺遺恨流千古

又

日落依舊出花落還再開如何人委棄一去不復回達賢每知道適興銜金杯讀書窺往事立功圖雲臺憫彼名未成聚散輕煙埃思之五情熱咄咄堪悲哀

又

蘇秦古辯士特生戰國時欲說萬乘君豈肯甘賤卑憶初志未遂憔悴眾所欺有妻不停織有嫂不爲炊骨肉尙如此他人更奚疑

又

不慕身後名但戀生前酒酒傾愁不來果是掃愁帚彭祖壽最多一去千載後鄧通富銅山餓死復何有二子豈解飲秪知富與壽未若我達道得酒肯置口東風昨夜來揺蕩庭前栁出門一長吁茫然但搔首

又

劬書析理義讀史窺成敗我生未成名亹亹歲月邁嗟我井底蛙識見眞狹隘跳踉尺寸間豈知天壤大

又

乾坤大磅礡豈乏千里駒柰無伯樂顧空受駑駘欺如何掩下乘蹭蹬筋力疲一朝欣所遇毛骨稱拳奇洗刷泥滓淨展步如飆馳芻豆尙不飽敢賜金鞍騎

又

我有太阿劍磨淬利鋒鋩憶昔丰城獄气射牛斗傍儻無張華識埋沒吁可傷千年土不蝕寶匣生光芒風塵久澒洞此物寧敢藏

節婦呂嘉貞

人生如石火倐忽無停光來者日以續往者日以忘陰陽自不息死生固其常悠悠就泯滅有志當悲傷所以貴自立卓然振頹綱男兒慕勲業才髙萬夫良女子守貞節秉心百煉鋼一生𨿽云短萬世亦以長齪齪茍無譽弱艸棲秋霜云何呂家女薄俗能激昻喧啾眾鳥羣劃見孤鳳凰白刄不辭苦靑春謝紅妝大義旣已著委順名益彰香魂掩幽壤髙墳多白楊餘芳垂竹帛肯愧紀述詳黃山鎖愁靄濕翠空蒼蒼

林泉歸隠圖爲王悅中賦

大隠與小隠城市異山林豈徒貴隠迹並得隠者心心迹旣髙尙不受塵土侵若人抱姱節早已抽華簮泉石閟幽趣於焉事追尋霜松落疏影暝鶴有遺音刈秫作美酒適興成孤斟悠然任天性手弄焦桐琴紫雲近接眼晴空露微岑結廬何必廣出處計已深吁嗟慕彭澤髙風古猶今

送羅生伯達升國學

梧桐生髙岡綠葉何葳蕤所托旣得地暢茂諒亦宜醴泉漑其根甘露濡其枝鳯凰鳴噦噦朝陽影離離諧和五音具孕材良且奇神靈不敢惜哲匠頻顧之斵成美琴瑟登歌淸廟時羅生秀而整有若碧梧姿持此欲安往倀倀求所知論心必有遇世豈無鍾期何當獻天子再歌南燻詩

銅駝巷

古巷乃隘陋猶說銅駝名想當炎漢日冶工鑄始成首山化金气棠溪泄金精紅鑪气磅礡烈焰光晶熒煽韝神力助鈐椎鬼魄驚拱衛擊五雷呵護煩六丁猙獰異獸出繚繞長虹縈千年鎭厚地畱玆洛陽城摩挲幾嘆息會見荊棘生山海有傾竭陵谷多變更詩人重紀述感激傷吾情茫茫付陳迹余憤何由平

澗水﹝在城西十里偃師縣與伊洛瀍四水合流入黃河﹞

伊洛與瀍澗四水名尙存當時周室盛營此王城尊環繞壯洛邑朝東入河原疆場臨關塞源流接藩垣九里餘澤潤萬古狂流奔浮汨涵太虛沈浸奠乾坤霜寒洲渚縮雨暖波濤翻下通黃河流終古何渾渾乘槎訪支機河浩隔天孫影徹漢津逺气蒸星斗昬嗟我倦行役老景傷精魂沈吟興未己落日傾金盆

題東園道人晚釣圖

槐池湛晴波日光斂餘照樂彼池上人乘閒晚垂釣悠悠七里灘髙風許同調爾祖昔釣鰲金門曽待詔亦有孫子賢事業逺堪紹不泛窮河槎當鼓濟川棹豈有終隠淪長才處廊廟尙父心已許巢父首猶掉鬱鬱喬木陰濃翠供吟眺固無羨魚志投竿發淸嘯自知天所與不爲人所料矯首吳天髙紫煙橫逺嶠

詠棋

書堂春晝永閒拂文楸枰沈思出神妙握機布縱橫後粘勢已緩先著心尢精或疏而致宻或危以求生勝算如張良奇計猶陳平厄比馬陵道嚴於細栁營俄然收偉績凱奏銘功成遺圖尙畱迹靈經久傳名但能謹始終何須較輸贏動靜各有辧奇正還相傾千年八陣法石漾江流淸隆中老諸葛長吟寄深情

又

大聖有唐堯創法何明智妙測鬼神機巧泄陰陽祕子圓訝布星局方疑象地三百六十路億兆萬千義相對試手談所得在心計要識生死關當知動靜勢點白旣已難拈黑亦不易自經下著遲遽失加倍利靈變通仙術謀略豈兒戲如環乃無端似屏而有倚首尾常山蛇奇駿滎河驥洪濤縱巨鱗秋空橫獨鷙或疑偏將軍或居大元帥堂堂列營陣正正張旗幟嚴整猶合隊紛糾若離次衝突左右車遊擊前後騎出險喜獲安升髙慮將墜困圍每堅壁示敵從緩轡減竈佯退怯伏弩潛夙備就粘必可待投刼尙堪致始疑倐終信逺諜俄近惎輔漢陳曲逆救秦田無忌勇躁久用挑饑貪怠吞餌敵愾急擒首修睦誠委質气餒應俟養鋒鋭欲少避守關恃其隘背水定其志撞斗嗟範增奉盤快毛遂棊經古攸同兵法今奚異是以博識人察此精微意晷刻弗暫忘閒適乃能置竹院每聞聲玉堂常近侍瀛洲風日好巴園歲月駛沸鼎茶香淸拂枰槐影翠承恩諭賦詩效愚敬題字愧乏杜老才陋匪栁公記斐然成短章冥搜五經笥

詠琴

古琴縆﹝音亙亦作■﹝林亙﹞七弦而能諧五音寥寥白鶴唳杳杳蒼龍吟相傳南薫操應念虞舜心民物乃康阜解慍恩徳深

諸葛孔明

王道旣以熄霸業亦就隳秦起居閏位漢興承帝基綿延四百載炎祚徳日衰當塗轉凶悖挾威神器危天心有所托挈歸大耳兒爲求匡輔任夢卜何人宜誰識隆中叟道合司馬知臥龍自偃蹇肯學忘世爲三顧煩枉駕幡然出無疑欲纘東都緒便把西蜀麾諸將敵萬人桓桓熊虎姿讒說莫能惑魚水情怡怡益郡遂欵附荊州從政施經營事徵伐吳魏相奔馳竟成鼎足勢山河壯藩維袖中出師表快讀涕淚垂祈連路寂寞褒斜谷險巇流光將星墮憤激巾幗遺大廈窘風雨一木誠難支千年八陣磧長江漾寒漪

驍將

天賦驍勇姿世稱萬人敵猛奮拔山勢健伸扛鼎力叱吒聲如雷羣馬皆辟易出沒聲若風獨鷙自搏擊古將應難儔今人更無匹伏弩發馬陵烈熖熾赤壁怒瞋目流電威震須森戟鎭國矻長城戍邊窮異域報捷書露布奏凱馳羽檄能踵衛霍功可繼關張績臨陣設兵機忠君效臣職會當圖雲臺千載名烜赫

喜雨

皇天久不雨一雨成歲功君心妙孚感膏澤施無窮遂令封域內禾黍咸芃芃物物皆滋潤幸玆和气同天道日以昭君徳日以隆至誠格上下惠政敷西東舟車達四境耕鑿居三農太平臻盛治民俗如豳風從今書大有擊壤歌時雍

六月二日王禦東閣揮灑睿翰之暇適有靑鳥飛集於前馴狎而鳴似依人而托得其所者因命畫工爲圖以紀其異臣聞唐太宗臨幸太液池見靑鳥裴回容與欣然適意急宣閻立本圖之今臣等獲覩玆事與昔相類謹各賦詩以進

翩翩有靑鳥飛集東閣前不食瓊田粟自帶瑤池煙暮辭海南雨朝翔冀北天爲銜云錦書禎祥兆延年

奉賦禎祥詩﹝有序﹞

恭惟賢王欽奉皇上勅命畱守北京翊贊聖謨敷施仁徳四年於玆上有以宣朝廷之恩下有以安邦域之大瑞麥獻於闕廷嘉禾產於禁苑甘雨時足卿云日呈元龜黒質而金紋靈兔白毫而瓊體誠所謂天不愛地道不愛寶發祥效禎而有開必先者也謹詳述爲歌詩以獻

聖皇禦正統恩徳洽萬方上膺天命集下纉帝業昌一舉天戈揮再舉龍旗揚仁風息溟渤妖星掃欃槍朝野歸淸肅姦諛斂披猖功成邁湯武治浹同虞唐南服交址夷西詟陰山羗萬年保宗社九州島奠封疆玉冊啟大國璽節尊親王勅命出畱守北京居帝鄕四年宣政化王澤日以■﹝雨上汸下﹞明時遇隆盛和气感禎祥甘雨自沾足卿云亦飄翔珍禽時下集翠衿雜明璫仙鶴每馴舞縞衣間玄裳瑞麥穗含秀嘉禾實吹香靈兔潔瓊質元龜耀金章神拱霞炫爛神龍雨騰驤天花亦繽紛毫光何煒煌自玆諸福物萃此世太康誠心一以著孝徳久彌彰盛事傳不泯史冊長流芳欲效歌頌美當書紀述詳詞臣愧才菲白髮凝秋霜寸心瀝忠赤千載永弗忘

再奉賦喜雨詩

皇天少甘澤禾苗就枯槁何以慰三農攄誠事祈禱賢王啟睿衷封章達窮昊上帝潛感孚炎埃急除掃雷驅雨蒙蒙風走云浩浩幹池滀聚水平陸注行潦登場已收麥被畛方茂稻畎畆潤黍菽村疃榮桑棗鼔舞喜兒童歌謡樂耆老徭役蠲免多賦稅供輸早寛卹沐深恩仰載荷洪造應書大有年秋成登萬寶

梧岡集卷一

●欽定四庫全書

梧岡集卷二

﹝明﹞唐文鳳撰

○七言古詩

遊東龕巖賦十景詩

女媧煉遺補天石六丁下鑿開巖室山靈閟護不敢居畱與令公讀經籍至今猶聴吾伊聲剛風吹度淵龍驚白雲千古封故迹汗靑不朽傳淸名

右讀書巖

東龕古剎寄巖麓令公讀書有遺躅瑟瑟風語龍髯松瀟瀟雨敲鳳尾竹流傳香火將千秋晨鐘暮鼔云悠悠鸞笙鶴駕碧霄逺神歸故國應來遊

右東龕寺

無帆無楫空類舫不經江漲波濤漾當年已辦濟川功畱得遺形巖石上縱令百丈那可牽髙歌擊節時叩舷云流如水疑欲泛滄海桑田多變遷

右石舫

空潭形圓小於甕寒泉注滿波翻永秋蟾落影如明珠夜永驪龍應起弄若能變作葡萄醅酣飲吏部應時來當年令公日咽潄靑山猿鶴無驚猜

右甕潭

雨沐蓮峯靑孕孕移來宜付中書臥東溟爲硯云如箋冩徧長天愁欲破令公手攜登玉堂鳳池波浸山蒼蒼龍蛇鸞鵠有神助九霄夜貫晴虹光

右筆架峯

怪石兩分自中斷形勢巍峩色璀璨令公試劍劍有神應讖他年平內難鋒鋩不鈍耀雪霜匣藏三尺紫電光若教砥礪剸犀兕空使李廣彎弧長

右試劍石

放生湖中有金鯉身帶銅環弄淸泚年多變態神化龍三十六鱗雲气起已能濟世成甘霖令公涵育恩澤深白波茫茫不復見千年空負琴髙心

右銅環鯉

百尺飛泉如瀑布直瀉懸崖幾朝暮气迷雲縷鮫綃垂光射冰簾月鉤露當年爲喚錦袍仙好詠銀河落九天令公名同流不竭千古界破蒼山煙

右瀑布泉

尖石森然疑筍出恰類龍孫啟雷蟄艸如籜解春雨香樹若枝凝曉云濕山鬼忍饞不敢鋤頭角放倚靑天孤何年成竹結丹實鳯凰飛來銜瑞圖

右石筍

兩股寒泉五交絡圍繞山腰遭束縛金鎖朝垂鐵石懸玉繩夜浸銀河落當時曽縶內難凶至今千古流無窮我來滌筆冩奇句一條噴雪飛晴空

右索泉

題顏輝冩呂洞賓像

洞庭渺渺秋波闊袖中三尺靑蛇活朗吟飛度天宇淸黃鶴樓寒桂香發一聲鐵笛月色新葫蘆酒熟純陽春豈知誤落顏輝筆千載風流前後身

題番人出獵圖

塞北天髙風蚤寒將軍出獵原野寛皂旗半捲鷹未放忍使潛逃狐兔殘左鞬右櫜意气滿駿馬翩翩嘶顧影酒酣夢熟氍毹春月轉穹廬夜初永

駕鵝東飛天宇髙馬鳴曠野風蕭蕭將軍自是射鵰手憑陵志气何太驕一駿烏雲一駿雪四蹄踏徧天山月酒酣時聴刺刺歌蒲萄杯深和瓊屑

驕驄旋轉如驚龍手挽一石烏號弓笑撚銀箭遙指點背身射落孤飛鴻駿龍前行猶返顧日暮歸來足狐兔醉中慢撥琵琶春漢月流光濕寒露

靑絲手控拳毛騧邊庭雪冷多風沙錦袍繡鞍貂帽暖女姬暈酒顏如花塞下雪飛大於席掣電追風去無迹明朝獻獲單於歡炙肉行觴酪漿碧

題李息齋雙竹圖

雙龍已化葛陂水兩鳳初集丹山羽虞廷旣逺費仙歸畱得瀟瀟雜風雨老耼文孫神思奇筆吐元气何淋滿一天秋興收不得疏影散作靑瑤枝

舟泊吳城山龍王祠

吳城之山若拳小吳城之水深如沼上畱遺廟久妥靈下有潛宮更幽渺東湖西湖波合流望窮浩蕩天盡頭雨滋岸栁春色淺煙凝渚樹朝光浮昨暮天昏風簌簌停橈夜泊祠下宿覊懷磊塊不可降彊飲一尊村酒緑山川有神能福人和風瑞气海宇春興周已起渭濵老但願白首稱良臣

過左蠡匯澤龍王祠

長江渺渺天際來東匯大澤地勢開狂流播風噴寒雪怒浪捲霧奔晴雷下有龍淵深莫測黑入太陰雲雨積水府寛幽宮闕多虛明知是龍君宅龍君護國常顯靈河淸海晏波濤寜曽傳禹貢載篇籍每讀酈生窮水經我來祠下顧瞻久羞牲膾鯉酹春酒逺渚靑靑已出蒲平沙漠漠初揺栁神靈有喜蚤乞晴百里一瞬如鏡平蛟鼉帖伏蜃气散風駛若馬孤帆輕老臣白髮心猶鐵自慚下考蒙恩澤當思補報卹疲民遙望五云時戀闕

鞋山

大姑輕移蓮步揺脫卻宮鞵浮晚潮湘妃亦失淩波襪香魂千古恨未消五老爲媒笑疏拙曽嫁彭郎怨離別云凝眉黛不勝愁心逐寒磯夜深月

大孤山

大孤山前波浪急蒲帆髙張飽風力篙師酹酒爲乞靈一舸中流如箭疾龍王祠下鐘鼔聲江天曉日生新晴五云縹渺在何許紫金王气浮神京

送金仲逺調遷大同衛掾

龍灣江頭聞蹋歌送行將柰離愁何離愁自深酒力淺情比楊花飛雪多楊花飛雪雨初洗離人欲去行復止大同遙遙西北天邊塵不驚嚴虎壘戍屯知有張將軍將軍猛气淩秋云去年坐鎭滁陽衛今年承恩威逺聞幙府金郎總才彥婉畫奇勲刀筆健人生要在心相知靑眼相看忘貴賤太行渺渺千里途鴈門關西黃艸枯番兒曉咽銀觱篥羌女夜暖紅氍毹栁營肅令常鎭靜霜冷月明角弓勁他時考績赴銓曹報最應能贊軍政我畱子去休遲遲丈夫豈學兒女悲秋鴻歸飛有寄字爲言別後長相思

格山隠居八景詩八章爲休陽胡希永賦

古木蘢蓯髙倚天皮皴幹老知幾年喬枝上經鸞鳳宿蟠根下有蛟虯眠三月春風日吹拂葉幄團團拭新緑每思世澤久栽培滿地淸陰覆華屋

右古木春風

嶄然五石如人長蒼蘚點身云補裳氤氳天外恁舒捲曉日欲吐生砑光須臾變態澹無迹云石常存千古碧思親遙睇總關情孤鶴飛來破秋色

右五石朝云

盈尖山髙云勒齊樵人采薪費攀躋斧聲響畣逓淸唱驚起一个幽禽啼空林煙暝日將暮荷擔行行覓歸路平生幾曲太平歌不識宮商有遺譜

右盈尖樵唱

閔口渡頭春水深漁舟閒系垂栁陰有時鼓枻起淸唱聴來自是滄浪吟緑蓑爲衣靑篛笠九陌黃塵不畱迹鱖魚肥美酒新篘醉臥滿溪沙月白

右閔渡漁歌

小溪溪上危橋橫影落長虹波底明風翻水漾勢夭矯晚日回光秋雨晴不見隮西成五彩鳥鵲未來石塡海行人揺兀度云空忽聴漁歌聲欸乃

右溪橋虹影

神人揮鞭馬不驚四蹄踣鐵無畱行至今石磴印遺迹玉寒隠約雲气生忠烈功成封越國千古英靈猶不沒嘶風幾度耀金戈汗血當年稱駿骨

右石磴馬迹

越國神祠人乞靈鏗鍧鐘響風前聴華鯨吼處月在戶驚破幽居塵夢醒聲聲咽秋幾昏暮村叟溪童趂歸路遙知敲斷故鄕心渺渺關山隔煙霧

右神祠晚鐘

蓮堂夜靜秋气淸翻經坐對山月明流光滿地如走汞南飛繞樹鳥鵲驚去年見月歸故里今年見月畱客邸陰晴圓缺許誰知天香桂子涼風起

右蓮堂秋月

題百馬圖

戴君胸中著金馬拂拭生絹恣揮灑雄姿百疋吐毫端藝精肯在韓幹下驍騰八尺俄成龍宛在同州沙苑中丰艸靑靑飰暖雨長空漠漠嘶寒風或怒交蹄如虎搏或喜昂身同雀躍低頭已卸白玉鞍逸气肯受黃金絡倦余搶地衮輕塵落花亂點雪滿身掠尾梳鬃浴江水張唇浮鼻吞河津方瞳燁燁紫電掣逺道奔馳汗凝血有時揩樹烏啄瘡危梢影動黃昏月子母回顧恰有恩攙先退後咸超羣十十五五工異態出沒隠見何紛紜君不見八龍九逸難再得白兔飛黃有誰識遙憐教舞解銜杯尙詫開元太平日左驂右驂無復施四閒五閒隨所宜渥窪異種不復有千金市骨將奚爲當今聖朝逢至治衛霍窮兵事邊鄙蒲萄苜蓿朔云深按圖一一獻天子

鶴嘆

衛公愛鶴久成癖曽置祿位乘君軒千年丹熟頂畱暈六月積雪衣無痕低鳴曉飲璚池水舞影夜棲琪樹園子晉不歸緱氏嶺令威未語城東門可憐仙質落塵网竟與凡鳥同爭喧當時憐寵意已極遂令士卒空銜寃一朝狄難有誰禦俛首無聲難報恩沈吟爲爾發浩嘆遙天月墮煙生昏

僊鹿

空山白雲護陰石鹿過深苔印行迹春風長茸暖猶淺蒼雪點身寒未濕應歸蓬島羣仙家日永恣慵眠彩霞自向瓊田飽芝艸肯來禁苑偸奇花誰言一金汝無用駿馬千金增價重長遭鏖戰驚塵沙何如緩駕飛雲車

題汪康民耕云堂時奉使歸自瓜哇國回星源鱅溪

有客有客頎而長短髭漆黒雙瞳光東門邂逅喜覿面問之桑梓應同鄕昨朝叩門特相訪屐齒嚙碎殘花香自言家住鱅溪上結屋爲扁耕云堂昔年勤力事稼穡驅牛暝踏山雨涼朝耕西疇云撲帽夜歸北隴云沾裳春煙染成秀苖緑秋風吹熟嘉實黃去年隨云向閩粵薦剡已銓薇省郎如何奉使不憚逺仙槎泛海波茫茫今年攜云返故里翻思舊業將就荒雲歸巖岫人在野願欲居隠歌時康徐穉東湖有髙躅子眞谷口流遺芳古今人物儻可並悠悠千載遙相望

和紫金庵曉上人韻

髙僧結茆住空山懸棧絕磴愁躋攀苦心煉行息百慮能悟幻泡如是觀人間但覺歲月速物外始識天地寛淸香馥鬱皆薝卜宻影揺曳惟旃檀黒虎聴經伏層石蒼龍護法循危欄定學隠峯飛杖錫何須子晉騎鳳鸞佛燈媚夜燃云暖衲衣生蘚侵肌寒半生枯坐骨格痩幾度談空舌本幹風光模冩入眼底才思紬繹抽毫端竹牀秋爽臥不醒石室日髙吟未安而今羨子興瀟散十年離亂良可嘆城郭煙埃驚滿眼生民殺戮痛刻肝嗟予苦被憂患縛何由握手博一歡常思逺公約元亮結盟何事攢眉難他時西林作三笑雙鳬定許淩風翰

題孫以仁楓林挾彈小像

孫君皎然冰雪顏翩翩白馬錦覆鞍曉來秋雨濕逺山楓林點染霜葉丹微酡潮臉酒半酣輕衫似怯風力寒手中時拈金彈丸弓影微開月半彎何人貌取畫圖裏瀟灑丰神人莫比旣非長楊羽獵士亦非細栁將軍子自是淸賓居幙底怪得風流有如此局促簿書良可恥才全文武能兼美萬里功名從此始

題煙梅圖

老蛟何年蛻奇骨化作枯梅在空谷根回微暖欲漏春風織煙絲裂輕縠仙姿疑隔雲母簾欲露不露誰敢覘洗髓直求銀漢水飄香肯向含章檐至今畱得明月影誤寄芳魂呼未醒卻思深雪在江南羅襪生塵寒夜永廣平心腸鐵石頑無情空對冰玉顏靑鳥來遲碧天闊夢飛不到羅浮山

鄭居貞自閩歸歙往迎母因賦此餞別

書巢先生豪傑士出自康成通徳裏平生顯宦傾時流聲名勃勃秋濤起吁嗟時異事亦殊而今老去將何如舊境蕭條鞠荒艸夢魂常戀長林居季子歸來問松菊有意誅求結茅屋白雲在望碧山髙願學耕田在空谷當年小隠畱武夷讀書奉母情愉怡文章久詫韓侍禦贈言貴比珊瑚枝斕斑彩衣耀晴日皎皎照人冰雪質潘輿逺導千里途陟屺何須憚行役願言早見登歸程故園景物關幽情竹林有約久相待煮茶空聴松風聲

雞鳴臺和劉通判韻

劉項共築雞鳴臺嵯峨百尺應危哉隆凖寛仁有大度重瞳慓悍非良才劍光電飛大蛇死天心已歸赤帝子雲起芒碭五色奇咸陽王气淸如水君不見楚歌已絕荒雞鳴悲鳳瀟瀟號五陵千古興亡只如此感嘆空令愁思增

題祁門陳友章十景捲

飛龍曉日

金烏啼破扶桑瞑淩晨刷羽飛龍頂海云絢彩萬丈紅靑山都散晴霞影白頭凝睇咸池東浴光竟屬何人功羲和緩轡且停馭負暄欲獻輸微忠

歷山逺漢

雨痕洗淨秋容碧翠潑晴嵐曉凝濕山髙不硋河漢流冷風吹送行雲急登髙望逺何茫茫欲弔虞舜思時康沈吟未盡懷古興鳳飛不到靑天長

紫溪桃浪

芳春已破三月中桃花參差吹暖紅膩香漲雨紫溪闊霞翻晴浪揺靑空漁郎已去漁舟在白髮避秦秦世攺中流變化神鯉多日夜朝宗向東海

芳艸煙樹

殘虹閣住微雨收晴光倒射芳艸洲嫩緑扶春上溪樹樹繞翠煙如水流涼陰垂垂暎漁舫葉幄搴風疑步陣碧雲不斷楚天低昏昏暝色迷人望

鼓樓晝晴

曉角吹散行雲飛扶桑枝頭日弄輝晴山凝春得春色嵐光作雨翠撲衣樓頭塵壓鼔聲靜燕子窺人春晝永欄幹十二轉東風自捲疏簾看花影

藻潭夜月

石潭淵澄小於沼汞液飛光瀉晴昊蟾娘洗頭濕翠云亂髮梳殘化文藻鏡波帖帖寒影孤皎然淸冰凝玉壺馮夷夢愕夜起舞手中奪得驪龍珠

峽山朝云

靑山冒頂云作巢兩峯勢挾同峽髙曉風急雨忽吹散滿地勃勃翻雲濤白衣蒼狗變化速從龍伴鶴無拘束捲舒怡悅隠者心不似襄王誇宋玉

西峯暮雨

西山山頭欲頹日陰雲作昏山已失子龍翼母歸澄湫秋風捲地波濤立銀竹挿空雨腳來倚欄縱觀簾半開天河疑漏勢轉急洗盡埃氛徧九垓

滄溪晚歌

滿溪秋波浸霞影天光壓碎玻瓈冷孤舟載月逺浦歸沙鳥驚飛鷗夢醒披蓑老漁黃髮多鼓枻自唱滄浪歌數聲欸乃未終聽水深風急將柰何

江村夕釣

靑山倒銜半邊日江天鳥度煙光夕霞縷牽絲百尺長一竿裊裊秋風急琉璃影滑波無痕霓綸牛餌魚不吞白頭貪醉懶歸去蘆花香裏開淸樽

題吉知事五山圖

平陽五山髙接天朝暮吞吐多雲煙洪荒破後知幾年丹崖翠壁開金蓮太行逺起勢欲騫峨峨萬仭倚不偏下視諸峯培塿然中原巨鎭雄且專堯山特立可比肩橫截坤軸相牽聨幽崖砑砥畱其巓舜山羅列突在前七竅下瞰窮深淵至今疑有潛蛟眠石室空洞堪夤緣奇怪得非神斧鑴想初側微躬力田野人讓畔同周旋禹山正峙東南邊脈絡直抵黃河壖懷襄世逺思古先眾流隨浚歸平川九州島安奠人民全耕有桑麻居有廛析城之山更蜿蜒巖巒環拱城壁堅神湯禱旱志益虔剪爪斷髮爲牲牷五山四聖名猶傳吉侯家世人推賢平生詞翰爭奇姸紅蓮幕下如神仙遙瞻五山路綿延結廬舊隠依林泉故鄕思念情未宣畫圖不盡心拳拳嗟予愧乏筆如椽爲侯擊節哦長篇

題墨梅

臞仙學仙被僊謫何年飛身下瑤闕袖中猶帶返魂香燻透瓊英寄愁絕玉京路逺不得歸歲歲江南歷冰■﹝雨上彗下﹞白鶴唳斷孤山云靑禽語冷羅浮月自從影落墨池春淸气猶存勵淸節縞衣誰恨污緇塵要識廣平心似鐵

題枯木竹石

滄江昨夜秋風起翠濤怒吼翻蛟尾怪石雨侵雲母寒枯株風掉珊瑚倚瀟湘洞庭煙冥冥遙天目極疑山靑重華已逺二妃怨玉簫吹與孤鸞聽

題梅蘭竹石圖

羅浮仙子騎白鳳翠禽啼破寒香夢飛向淇園覓秋實風觸湘累佩聲動同心比石堅不移貞姿勁節相因依平生四美托交契歲寒盟好深天機硯池波翻月涵墨冩出淸標素綃濕廣雲湘雨路迢迢淪落江南總塵迹

題枯木竹石圖

子龍吟風翼老蛟湘江怒立翻波濤長星垂光驚墮地化作怪質崚嶒髙何年墨仙下人境醉染冰膚散淸影兔錐鋒礪刺蛟龍腥血模糊吹不醒

墨仙騎龍東海歸袖中帶得東海石翩然更欲遊三湘彷佛蒼梧二妃泣翠云染就瑯玕靑鐵网罩取珊瑚赤墨仙夢熟呼不還濕透鮫綃見遺迹天河月淡夜窗虛瀟瀟涼動秋聲急

神人施鞭石能語怪質稜稜天所斧雨餘流潤吐玄云三尺新波漲湘浦馮夷驅雷怒蛟翻皇妃禦風翠鸞舞極目東南煙霧深九點疑山幾今古

黃陵廟前呼鷓鴣秋陰漠漠昏蒼梧南巡不返二妃怨苦竹叢深西日晡微風吹涼下翡翠空江浴影揺珊瑚當年遊處今復見湘水湘雲歸畫圖

題趙昌折枝山茶圖

江南冰雪苦作寒萬物憔悴無好顏東皇有意漏消息先送一顆回春丹朱砂亂點鶴頂碎絳裙深染猩血殷趙昌創法奪天巧陽和脈脈生毫端遽能貌取艷麗質臙脂未洗香雲幹至今沒骨久不見徐熙已矣空長嘆生綃拂拭得奇玩嫣然疑在山林間捲圖吟罷注雙目彩霞光射靑天寛

題嚴子陵釣臺圖

炎劉焰熄幾不燃莽星妖光萬丈懸卯金鑪中虹吐煙赭肩羣聚蟻慕膻天心豈願刮席玄赤龍飛起白水淵六合電掃皇風宣英雄趨朝簉鷺鵷侯王濟濟相後先億兆臣伏孰敢喧子陵髙臥志益堅冥鴻避弋能孤騫平生和好如箎塤一貴一賤忍棄捐九重召入玉榻眠列宿磨蕩驚失躔羊裘歸來破露肩釣竿裊裊晴絲牽東京淸節推獨賢髙臺屹立石一拳千秋萬古名猶傳空山靑靑水潺湲

題何養素煮雪軒

水曹耳孫冰玉質亦愛觀梅東閣立梅梢幹雪手可拈拾取春芽和瓊液方鑪熾火金烏騰孤鐺煮月銀蟾泣珠璣脫串暗有聲瑤瓊碎屑輕無迹萍雨疑跳春浪驚松風悞雜秋聲急鶴飛影墮煙榻寒蛟浮气裊云牕濕風流不讓陶糓誇髙致敢與盧仝敵詩脾涼沁蔗漿融渴吻香零甘露浥吟哦幾度三咽余乾坤淸气歸胸臆

題何養素馬圖

房星降精龍作胎渥窪之水深如杯夜飛霹靂電光紫良駒已產眞龍媒長鳴超羣空冀北下視眾馬皆駑駘天生气質難委棄萬里入貢何年來聖恩已許充內廐九重蕩蕩天門開鐵銜寶勒鏤銀汞玉鞍絲轡妝玟瑰𨿽調徳性閒兩服終逞逸气淩九垓王良老去復誰禦伯樂往矣令人哀百年變化尙形迹生綃寂寞煩松煤求賢求駿同一理千金買骨逢奇才燕昭致禮郭隗重何人再築黃金臺

題李白玩月圖

長庚之星光配月何年降精生李白倐向人寰汗漫遊骨異神淸本仙謫平生愛月如嗜飴老蟾流輝沁詩脾胸中玲瓏廣寒殿珠璣欬唾天香吹良宵醉月坐花影銀汞鎔階光烱烱夢咽玄霜玉兔寒露濕錦袍呼不醒慣賖月色長安春玉環媒私力士嗔淸平調新聲未絕樓船迫脇連邊塵夜郎天髙月黒黒忍死投荒去京國金雞放赦歸江南采石波寛酒杯窄眼花捉月月倒懸翻身起舞水中天馮夷夜護叱河伯遺骸肯污饑蛟涎巫陽下招招醉魄帝遣歸來住蟾闕精神仍作長庚星萬古千秋伴圓缺

此圖汪仲魯作序司訓滕與善誦此詩數過擊節嘆賞曰序可作此詩不可續矣當於古人中求之

題長江萬里圖爲趙中道賦﹝中道蜀人﹞

一廛老屋城南隅讀書樂道非愚夫西川有客踏秋雨訪予手把長江圖披圖細數經行處天山白積銀爲樹冰澌暖沁六月流雪波怒向三巴注蜀江溶溶逺紆回巨靈擘破巫峽開勢雄地束不得逞直走萬丈疑奔雷瞿塘灩澦天下險巨石雙分銳磨剪盤渦每憂巨浸深冷噴猶嫌急波淺人鮓甕頭云結愁饞蛟晝舞寒風秋至喜亭邊可貰酒秭歸縣前仍艤舟荊湘蕩漾平於掌蒲帆箭疾飛雙槳蒼龍山露翠煙中白虹水接銀河上嶽陽樓髙明月涼仙人踏冷鶴背霜玉簫吹碎丹鳳語寶劍拭動靑蛇光洞庭茫茫接彭蠡千里相望同尺咫無情五老蒼顏凋含羞二姑黛鬟美揚瀾瀦滀鄱湖寛水府馮夷嚴守關明珠泣墜淵容怨冰綃織就鮫人閒梟磯秉靈孫小女冷風倐度神巫語客回望盡江東云鳥歸帶得淮南雨須臾放棹下金陵蓬萊宮闕髙崚嶒黃衣聖人禦宸極紫霧衝霄王气騰浪遊歷記萬餘里愕夢驚魂幾悲喜江花江水興無窮點染丹靑煩畫史賦詩題畫心悠然才思安得如湧泉酒酣擊節唾壺缺長歌杜陵壯遊篇

題邵思誼小景次韻

山含濕翠雨新沐山下茅茨繞松竹斷磯波縈皺縠紋噴石飛泉響瓊玉長安幾度九鼎遷桃源風景猶依然按圖卜居儻可得吾將歸隠拋塵緣

題匡廬雪齊圖

宇宙有此匡廬山羣峯層疊如髻鬟地鍾天造稱勝境異人往往居其間至今遺迹尙可覓山靈夜護不敢幹樂天艸堂云捲幙靜修藥鑪月吐丹匡君書屋猿嘯樹惠公講座鶴守關瑤田芝艸煙漠漠石牀苔花雨斑斑林光曉拖橫練濕松聲時動疏籟寒昔年一往縱遐覽平生壯遊眼界寛冥捜景物入吟詠揮灑未怪才思慳是時冬深紛雨雪六花亂舞來人寰崆峒尙逺何杳杳混沌未判猶漫漫靑藏古檜失夭矯白暎列岫迷■﹝山贊﹞岏瓊仙定降錦屏曲玉女自浴銀河灣遙連二孤悲素影近挹五老愁蒼顏天公貺我太淸絕此時此景眞奇觀故鄕泉石起深念洞天再覓途路難星霜荏苒落塵夢無因置我雙佩環尋幽訪道償夙願投簮幸遂心迹閒何人胸中奪造化眞境彷佛生毫端舊遊歷歷頻指點晴窓對畫俄長嘆悠然蓮社十八友白頭元亮應當還追思髙賢不復見坐聽飛瀑空潺潺

題蹴踘圖﹝宋祖宋宗趙普楚昭輔黨進石守信﹞

李根九泉枝葉萎五季閏位疊興衰戈鋋相尋危易危後唐承統緒乃微何煩祝天天已知夾馬營空王气奇趙家生子龍鳳姿平陽後胤孱弱資木札兆先人不疑陳橋倉卒胡爾爲舉世羣雄競追隨明良相逢同一時會合正遇風雲期乘閒且復相娛嬉軍中之樂諒亦宜靑巾白袍大耳兒歷年三百開洪基紫衣穆穆善容儀熒煌燭影難逃譏黒帽緑衫燕尾眉翩然對蹴手攬衣相業曹隨繼蕭規昭輔大面兼丰頥側身注目從旁窺太尉粗俗紛鬢絲平生羔酒香凝巵衣色淡黃巾色緇石郎並肩立不移是中年老茁白髭姓名未識知爲誰君臣汗竹聲光垂當時邂逅忘等夷豈意後世圖書之龍香兔頴含餘悲煜煜東井奎璧輝八荒四海咸雍熙自從感慨歌五噫故都茫茫黍離離嗟哉往事不可追目送飛鴻起遐思

題山水圖

羣山起伏如驚龍特立不屈疑爭雄遙天斜出紫菡蓞落日倒射靑芙蓉長溪縈回遶山麓細瀬淙淙潄寒玉煙凝向暮波光酣飛來亂點輕鷗浴林間結屋誰幽棲疏窓俯碧虛檐齊彷佛神仙金華洞依稀漁人武陵溪人間眞境空寂寂每憑毫素畱遺迹云迷不返捕魚舟雨冷猶存化羊石我居大好山水州金華武陵路悠悠按圖奇勝不用得長吟聲撼松風秋

題虎嘯風生圖

南山虎穴云冥冥猛獸中居藜藿靑林深谷暗日欲暝據地大吼風汵汵黃熊赤豹莫敢觸狡兔妖狐徒自伏威稜震耀電目光視雄耽眈欲逐逐昂頭掉尾時欠伸食麛攫犢秋復春短衣匹馬有李廣折弧墮矢無裴旻

題畫

靑山盤盤俯溪水亂石平沙露洲渚扁舟一葉泊漁磯老樹秋聲作龍語何人讀書坐船頭投竿罷釣絲綸收小童龡火蘆葦濕酒香魚美無閒愁向晚天寒斜日暝云斂風輕波影淨倦來拋書動淸酌吳歌越歌不堪聽我生欲效張志和頭戴篛笠被靑簔非熊夢斷心已寂自甘衰老將柰何

題畫爲芝黃汪志髙作

蒼松蛻骨虯龍蟄滿地淸陰雲气濕山中采藥人未歸老翁杖藜童子立翁來問師日欲西直疑劉阮仙路迷尋眞未遇興盡返武陵空覓桃花溪至今卻憶芝黃墅松月軒中足淸趣深根伏苓大於人獨荷長鑱斸秋雨

題牧牛圖

緑野春深平似掌土脈膏黏皆沃壤羣牛耕罷飯雨肥萋萋丰艸和煙長承平每書大有年禾黍連被東西阡早驅晚牧少拘束人牛兩閒不用鞭一童騎背向歸路推先呼後頻返顧一童跨伏身半欹昻首訴風天欲暮我生長大居山林慣識此景天機深自甘食力老農業歌殘白石嗟無心

春耕驅牛聲叱叱釋犂隨意放原隰瀟瀟老樹風勢狂彷佛隔山雨來急小童坐背不用牽緑簔濕短靑笠圓一牛徐行繩在手一牛回顧疑爭先更看最後緩追逐日暮天昏歸路熟艸肥水暖意自閒蹄健力彊非觳觫時平樂業甘爲農處處擊壤歌年丰黍稌盈囷官賦足但願稱作多牛翁

題秋江捕魚圖

秋江云浮島嶼孤澄波萬頃平若鋪煙收日暮魚正出漁人羣聚相喧呼或垂大罾或舉网小船如梭捷來往天空嗷嗷鴻雁鳴風輕淅淅菇蒲響行客步遲心急歸盤灣隔崦通徑微恍類黃州赤壁岸又疑靑山采石磯我生慣識江湖景已歷風波塵夢醒短簔圓笠釣絲輕結盟鷗鷺從漁隠酒酣耳熱成淸歌吳音越調商聲多羊裘已敝身自老玉璜未得心如何令我披圖發長嘯滿目楓林半殘照東津誰續觀魚篇少陵曽鼓三巴棹

贈天臺張思文

天臺之山髙挿天赤城雁蕩相勾連石橋流水秋不竭聲鏘玉佩何涓涓朝沐雨痕疑彩雲暮浮霞影生紫煙洞府深沈異塵世月明笙鶴來飛仙乾坤淸气不肯散鍾英吐秀生才賢故家乃有赤松裔祕書曽授黃石篇至今文獻久未墜冠蓋相望聨後先椿翁佐政畱古歙治同斯立居藍田棠陰日永訟庭靜愛民不忍施蒲鞭今春令子事省覲弟昆列侍行周旋言歸故鄕又逺別穏泛浙東秋雨船臨岐索贈無好語蠶頭字拙紈扇圓彩衣奉養尢切切白髮待望應拳拳冬初再期一聚首莫使風雪踰殘年丈夫那作尋常別長歌起舞揮龍泉虹霓浩气心愈壯飲酒有如鯨吸川嗟我老生年半百瀟瀟霜鬢成華顚刀圭欲覓安可致凡骨未超塵俗緣爲語天臺眾仙侶紫陽悟道探玄玄蓬瀛得路儻相遇會當寄我靑瑤編

新安八景詩

屏山春雨

屏山在城東爲眞人聶師道修煉之所眞人羽化於揚州有駕鶴乘空之異竁劍履於是山之形方類屏扆當春月微雨沾浥花木薈蔚紛紅駭綠宋黃臺有詩曰萬仭花屏問政山故稱華屏又名問政云

問政春山髙倚屏白雲飛去遙天靑松巢雨暝鶴回晚丹池風急龍歸腥至今劍光夜不散石枰棋冷斧柯爛三耳仙人濕羽衣當年醉熟瓊花觀

練溪朝云

新安之溪流浚源於楊之水直瀉數十里望之如練帶然昔人有千尋練帶新安水之句故稱曰練溪每春曉雨止白雲橫溪雲水相連影揺素練眞奇觀也欲吟詠之恨無謝眺驚人語耳

溪流素練三千尺寒光揺曳朝云濕風驅勃勃海濤翻彌漫欲浸天宇碧帆歸衝斷半溪分扶桑日照收氤氳數聲漁唱破淸曉沙際驚飛鷗鷺羣

紫陽夜讀

紫陽山勢若飛鳳昔我徽文公寓閩南猶以是山名其讀書之樓以表其不忘桑梓之意後之學者面山構書院以爲講學地宋穆陵賜紫陽書院四大字刻於貞瑉至今猶存兵燹余再遷於東城縣學之旁

新安講學尊紫陽書堂夜永聲瑯瑯穆陵宸翰鸞鳳翥奎璧下貫晴虹光上探孔孟繼濂洛道重泰山與喬嶽神遊故國想歸來月明應化遼天鶴

烏聊曉鐘

唐越國汪公華保禦六州嘗屯兵於是山遂營州治焉公識機慕化而歸於有唐不失臣禮錫以旌節鄕人徳之立祠以祀山冠以危樓環以雉堞懸以禁鐘昕夕叩之鏗鍧聲徹數十里

烏聊山頭殘曉月光射落星蒼石裂當年故壘埋劍刀至今猶帶英雄血華鯨吼散秋空云六街車馬何紛紛一百八聲聲更徹直恐夢驚天上聞

漁梁夕照

漁梁俗傳宋太守袁公所作也在表城門之南練溪之下流以南離火盛故堰水以厭勝之空其中以通舟楫之往來日欲晡歸帆渺渺落雁翩翩行人若蟻緣營營然不息登髙下視之則夕陽在鴉背天然畫本也

欲落不落晚日黃歸雁冩徧遙天長數聲漁笛起何許孤舟下瀬如龍驤漠漠煙橫溪萬頃鴉背斜陽駐余景叩舷歌斷蘋花風殘酒半銷幽夢醒

古巖晴嵐

古巖去歙西三十里山形如覆盂甚童而無艸木傃南有石巖空洞下可容數百肘僧結廬居之而棟宇半接於巖前庋佛像其中遇春曉則晴嵐冉冉耕夫牧子出沒於隴畆煙靄之際亦可愛也

天遣六丁來下鑿紺宇參差出樓閣空巖不見椎斧痕毋乃混沌元气朴嵐光林影迷煙霏輕浮翠雨涼沾衣樵歌未起行人少山僧飛錫朝來歸

黃山霽雪

黃山舊名黟山唐天寶六年勑攺黃山世傳黃帝與容成子浮丘公講道於是今藥壚丹竈具存有朱砂泉陰火潛燃气如饙餾有奇峯三十六每當積雪收霽日光倒射諸峯聨絡玲瓏勢若削玉善畫者不能殫其巧焉

三十六峯靑作朶朱砂泉香煮陰火澗鳴流碎瓊瑤英崖空積徧珠璣顆日光倒射玉芙蓉羣仙問道來崆峒臨風環佩儻可挹便欲飛身騎白龍

白水寒蟾

白水在歙城之南二里許山勢外周固而內寛平地湧泉一泓瀦爲小池冬夏不枯泉色甚白如石髓玉乳融液動蕩每夜永寒蟾流輝微風揚之光漾不定有若走汞池之旁構梵宇宏麗以是牓其額云

小池湛湛玉色泉直疑下有白龍眠山靈擘破石髓溢一泓空碧涵漪漣幽人和月掬在手笑吸淸輝當春酒酒酣大叫問山靈千年誰是知心友

七言古體詩一章共二十四韻不揣蕪陋錄送鄭彥彬赴王駙馬都尉館時兄彥昭亦寓閩中

聖皇六飛渡江水義旗所向羣姦弭金陵龍虎挹神京鬱蔥王气沖天紫攀鱗附翼俱英雄文武赫若和陽公榮膺國戚聨肺腑秀毓星斗羅心胸憶昨董師臨古歙招賢喜遇詞章伯賈誼聲華擅獨奇鄭虔才思推三絕去年移戍當會稽絳帳戎幙相追隨乞假歸來養慈母豈意淚著堂萱萎今年又喜鎭閩海走幣遙遙千里外誰言坐冷客無氈懸榻塵凝久相待於焉判袂不可畱靑山綠水增離愁槖金曽爲陸賈贐蠻音椎結今南州气候炎蒸異中土嚴霜虐雪何曾覩椰子酒殘焚鷓鴣荔支雨歇啼鸚鵡主賓相見情愈深洗盡別來慕藺心有時覓句月窺戶幾度談經風滿林君家難兄代希有喪亂升沈十年久昔時靑馬卸雕韀今日酡顏成皓首吁嗟世事何必論開懷且倒玻瓈尊萍蓬得聚海上國猿鶴入夢江南村賓主弟兄眞四美此樂人間果難擬機云孝友出彛倫管鮑交情忘爾汝願言歲晚罷功名歸與谷口堪娛情好披襏襫立煙雨數聲布榖催春耕

十八學士捲

隋亡晉陽啟唐祚錦帆未返江都路野鳥爲鸞人肆欺天心厭亂誰能訴一朝裴寂成深謀家國轉變汝所由白旄黃鉞兩京定四海晏然無所憂功髙徳厚稱神武太子齊王安足數忠臣猛將任股肱寵異宏開天策府當時賢俊十八人嘉謨直道情相親可否獻替陳至理何曽宛轉全天倫瀛洲茫茫近蓬島迥隔塵寰風日好如綸如綍出王言戒逸戒奢箴大寶或稱博學行祕書或稱忠鯁智有餘陰陽大化任調燮經籍奧義煩分區殷勤疇咨當世務司勲記室並主簿考功祭酒博士倫著作參軍典簽數是中諸子皆良才十七可尊一可猜如何驍騰眾龍媒著彼碌碌眞駑駘豈知詒謀傳後禍雨露才沾鬢云妥此獠空憐頭血流斛麥諛言無不可淸風環佩聲珊珊摳趨進退意气閒龍眠居士有佳趣好事冩入畫圖間我今展捲起深想千古神交見神像一時陳迹付逝波肻信流芳在天壤只今幸際休明時虞舜至治應無爲羣賢畢集玉堂署咫尺瀛洲端可期聖朝豈無此學士我亦趨朝拜丹陛古今人物許同儔畱取聲名繼靑史

董宣廟

湖陽公主國懿親白日故縱奴殺人臣爲赤縣淸輦塵殺人者死法用伸奔車入奏主勿嗔主欺國法非欺民民可濫殺焉用臣臣如有罪死楓宸臣如無罪何屈身當時回天力萬鈞震懾貴戚動九垠生爲郎官死勾陳忠必獲報神必靈宜其廟貌髙麒

麟題李營邱枯木圖

營邱枯木天下無筆端造化何榮枯想當盤礡欲畫際天爲助興神爲驅鄧林已化防風骨滄海乍出珊瑚株良材何異䢐徠產大用不值明堂需自憐形質赦斤斧豈嘆薪爨供樵蘇萬牛回首力未許獨匠指顧心難圖空遺偃蹇蔽村野白石鑿鑿泉嗚嗚枯梢似掛瘦蛇影亂葉恍茁乖龍須我生本是山澤叟隠居林樾同凡夫昻霄聳壑日在望號雨呼風時與俱只今廊廟重締構楩楠杞梓當貯儲按圖工師儻所取意營目盼增嗟吁

梧岡集卷二

●欽定四庫全書

梧岡集卷三

﹝明﹞唐文鳳撰

○五言律詩

進臘日詩

大蠟逢嘉節陽和暖欲回人間恩惠溥天上早春來臘意風催栁寒香雪沁梅梁園應預宴授簡效鄒枚

又

臘日饒佳景乾坤萬里同三農方報祀八蠟已成功鶴禁春光早龍庭喜气濃太平端有像願勿效東封

洪武庚辰八月一日爲撫安人民至衣錦鄕訪安湖書院拜先聖殿謁先賢祠棟宇傾撓廊廡荒茀顧瞻感嘆念欲興修玆焉經始以俟畢工歷初十日夜坐挈矩堂新月滿庭謾爾興懷成五言近體十首時儒生鍾民敬亦次餘韻以紀一時之淸興也

涼夜坐長廡披衣酒半醒月涵雙沼白雲去萬山靑遺老猶文物前修尙典刑我來勤撫字短髮故星星

又

昔號懷珍士今遊衣錦鄕三程祠尙在二謝冢應荒儀範崇昭代功勲銘太常自慚居邑宰弔古意何長

又

天地有否泰山川無古今相傳舊時政應慕昔賢心三獻曽悲玉四知常畏金平生無寸術一念卹民深

又

三桂雪霜古孤槐風雨黃昔賢祀宇在先聖殿庭荒壁刺藤枝小墻垂艸蔓長愧予同政教感慨意彷徨

又

夜坐庭前月娟娟影倍淸眼看前代迹心切故鄕情積水魚龍起空林鳥鵲驚靈槎如可覓吾欲上蓬瀛

又

昨日又今日千山復萬山道途常畏險身世每思閒有役吟情澀無憂酒量寛一官聊自慰未必悞儒冠

又

問月月不答畱云云自行江山應有待天地豈無情蒼狗形須變靑鸞影更明一杯聊復爾漫聽浩歌聲

又

不盡吟詩趣徘徊欲二更亂星浮酒甕孤月煮茶鐺此夜朋徒興他鄕兄弟情平生仗忠信撫事不須驚

又

得酒曉仍飲尋思夜更哦人心應復爾吾道竟如何蟾影一池靜蛩聲四壁多百年斯道重未用嘆蹉跎

又

問俗經村落周行途路難端嚴元有道澹泊若無官報國寸心赤憂民兩鬢斑位卑才更拙誰爲達朝端

和遊新吳寺詩韻有小序

云幢海上人來自西昌手新吳寺詩文一帙有杭府通判楊自立所作小序同遊諸文士分韻賦詩以黃葉前朝寺爲韻成五言體五首囑余和之愧不自揆勉短續貂以繼楊公諸遊士之淸興雲時洪武壬午冬十一月也

步屧響回廊庭虛月一方栴檀云弄影薝卜夜吹香禪定猿窺缽經殘鶴護房明朝覓歸路滿地葉飛黃

右黃字

招提境淸幽小徑縈曲折登髙目可舒攬秀意猶愜石壇花雨飄琴室松風歇向晚偶題詩冩徧寒蕉葉

右葉字

駄經白馬寺創額赤烏年宗續雲門法心參雪竇禪松髙畱鶴語樹老蛻龍懸長日翻經罷蒲團禮佛前

右前字

倚杖閒尋寺吟詩忽過橋晚山含雨暗秋水共天遙自媿花封治難從桂隠招婆婆遊世界鐘鼓樂淸朝

右朝字

涯洲地幽深尋僧聊小憇名山在寰區勝境異人世澗寒龍已歸村深虎初逝上方鐘磬聲疑是雲門寺

右寺字

萬安縣

小小萬安縣潺潺惶恐灘江流章貢水地接吉筠山產薄賦應少民稀政自閒爲言趙大尹解任幾時還﹝時趙彥剛爲本縣令考滿﹞

永和鎭﹝宋丞相益國公必大家是鎭有窯場燒磁器公生後器不能成猶存讀書臺﹞

永和古名市益國是家鄕窯變胚胎器街存瓦礫墻山川奪秀色天地啟珍藏寂寞書臺在茫茫春艸長

螺子山

山名螺子小蒼翠欲參天勢壓崆峒外形凝混沌前琳宮浮紫气梵宇出靑蓮吾欲投簮紱歸耕老石田

吉水縣

邑號古西昌相傳文物鄕栽花令尹宅擢桂狀元坊江瀉吉文字山凝秀色蒼曉來春兩霽新緑栁絲長

淸江鎭

鎭市淸江上居民棟宇連淮鹽堆客肆廣貨集商船艸色春迷地波光暖浸天淩晨徵棹發萬竈起炊煙

丰城縣

小縣枕江濵人家栁色新鬥牛空紫气天地已靑春士俗猶追古民風頗化淳文安今寂寞千古老儒臣﹝元學士揭文公曼卿故鄕﹞

徐孺子亭﹝遺趾在東湖﹞

髙士亭今廢遺基俯碧流聲名著東漢人物重南州友致生芻奠賓延下榻畱平生惟食力祿仕豈曽謀

望湖亭

一上望湖亭湖山四面靑天開浮碧落水闊接滄溟蛟窟人懷懼龍祠客乞靈老年思補報短髮恁星星

落星石

女媧曽煉石上補列星躔遺質傳千古流光下九天龍文猶照日虹气欲生煙水落年年在西風幾泊船

湖口縣

萬里長江逺扁舟一葉孤山連彭澤縣水接洞庭湖客市魚堪買人家酒可沽丹心頻念闕指日到皇都

湖口觀音閣

傑閣枕江滸登臨爲落帆天開兜率境波浸補陀巖僧設伊蒲供經翻貝葉函村醪澆旅況吾欲典春衫

彭澤縣

欲問柴桑裏來尋陶令家菊香無舊蝶栁色有新鴉云淨浮靑嶂潮回擁白沙縣街今寂寞酒貴不堪賖

馬當峽夜泊

夜泊馬當峽潮歸龍起風往來千里外辛苦五年中每嘆零丁客多慚矍鑠公天空明月出故故照孤篷

佛指峽阻風

佛指喜名峽客心驚阻風江山應有待天地更能容民俗思遺愛臣心秉至公老年頻念闕矯首五云東

再畱佛指峽

昨日雨猶少今朝風更多江吞大信水峽束小孤波萬事古如此百年今若何明當發徵棹沽酒一髙歌

佛指峽舟中見月有感

長江夜景沈風急掃頑陰鳥鵲髙枝穏魚龍積水深月藏萬古魄人老百年心抱膝閒吟罷羈懷苦不禁

又

去縣離百日思鄕隔萬山民心應久望月色自長閒江隠蛟螭窟天開虎豹關姮娥如有意淸影照蒼顏

又

阻風愁不柰見月喜何如蟾影涵蘇魄龍光燭太虛鬥間覘紫气頷下現丹書桂闕羣仙降天香拂袖裾

又

三日畱孤峽風狂濁浪髙寸心馳去楫微命托輕舠阿閣來儀鳳神山載巨鰲五雲天闕近朝罷謁銓曹

又

來日當殘臘歸期及暮春眼看今夜月心切故鄕人浪息煩風伯舟安托水神馮唐何用嘆未悞百年身

離佛指峽

空傳佛指現不念佛心慈怒浪排空猛驚風入夜癡峽靑花雨墜江碧栁煙垂此地稽畱苦王程敢後期

泊雷港有作

大江風浪急雷港暫停舟桅直黏云立帆輕帶雨收葦蒲連浦漵楊栁暗汀洲每羨漁家樂謀生不外求

又

雷港沙堆浦春江浪拍空一時潮信雨三月石尢風飛退無來鷁歸遲有去鴻故鄕朋舊在何日酒尊同

又

昨日又今日百年能幾年暮云靑峽雨春水白鷗天寗戚歌牛下昌黎拜馬前平生恁流止志气肻祈憐

又

晚泊豁吟懷行行步渚沙雨添新栁耳水減嫩蒲芽烏鬼來漁艇靑蚨付酒家微風吹短褐倚杖數歸鴉

又

舟子行舟緩淹畱十月程人心誰會意王事我關情風暖江波定云晴浦月生故鄕何處是迢逓望徽城

橫石磯

橫石倚漁磯狂風浪激飛山頭云覆帽地骨艸成衣城繞江三面天連水四維人家栁汀上沽酒賣魚肥

吉陽鎭

吉陽傳舊鎭巡徼復新司燒劵不我責棄繻當自期江空云冪冪天闊雨絲絲肻謂吾衰矣心猶少壯時

雁汊

小河流雁汊巨浸接龍灣碧瀉九江水靑迎兩縣山老添新白髮愁減舊紅顏酒助詩神壯揮毫思不慳

長楓峽

篙師用力健帆駛拂云低浪湧長楓峽沙平短栁堤雨輕魚性熟風暖鳥聲齊酒醒詩成後蠻箋手自題

拏檛石

亂石累堆小嶄巖髙丈尋一拳浮水面千古鎭江心鸛鶴棲巢穏蛟龍宅窟深晚來閒極目獨獨自長吟

馬踏石

何年天馬下踏碎石紛紛迹印滎河種蹄奔沙苑羣深涵三月浪亂點一江云晚泊維舟處微風酒半醺

池口鎭

迫暮宿池口維舟艤渡頭城依孤嶂聳水入大江流市小無鹽肆年饑有米艘人生忙底事閒殺羨沙鷗

又

驗劵巡司下停舟水驛前逺山常隱霧巨浸欲吞天小市魚蝦集長汀鷗鷺眠旅情何太苦搔首意茫然

梅根市

寂寞梅根市潮回岸擁沙栁邊維客艇樹底著人家山暝雲含雨江晴水映霞曉來篷下坐開鏡整烏紗

六百丈

地長六百丈江闊一千尋章亥足曽步玄夷夢未臨﹝禹祭衡山夢玄夷蒼水使者得金簡玉字乃得治水之要出吳越春秋﹞山川古域在歲月逝波深自是操吳語何煩效越吟

銅陵縣﹝五世祖唐廷瑞宋理宗朝登科仕銅﹞

見說銅陵縣相傳我祖風抱經曽擢桂授職已哦松水木情何極江山興不窮文孫事尋訪父老指遺蹤

舟過銅陵得風

累日逢狂浪淩晨得順風舟輕如駛馬帆快若徵鴻鼻祖政猶在文孫道未窮南京天闕近王气鬱蔥蔥

晚泊神福鎭

鎭有將軍廟徐君幾代孫操戈忠更切掛劍誼尢尊𨿽享千年祀難招百戰魂神靈頻錫福落日大江吞

又

古鎭名神福將軍有廟庭水光浮日白山色隔江靑魚化長生浪鷗驚不下汀丁寜一杯酒此地慰漂零

又

生居治平世老遇聖明時日月無私照江山有後期潮痕添雨見花信得春知晚泊吟眸豁微風揚鬢絲

又

水暖沙堆浦江深浪激磯栁花黏燕薄蘆筍薦魚肥事業方從拙生涯計任非懷忠慚食祿應笑泣牛衣

荻港

小港紆平岸長江捲怒濤人心鼠投穴我志鶴鳴臯陰靄村墟隠悲風日夜號持衡頻考績淸裁屬東曹

版子磯

分港殺波急突磯攢石多天寒吼犀兕浪暖鬥蛟鼉東海鞭難塞南山叩更歌年年形勝在人世幾經過

月子河

天近星姑渚黃姑織女星也星名﹝黃姑故曰星姑蜀有黃姑渚﹞江分月子河磯頭蹲虎石沙觜漾鷗波白水連淮闊靑山入楚多往來無阻險鼓枻一長歌

月子河午泊

河口初停楫江心又掛帆水光揺去斾雨气襲徵衫薄俗空騰謗淸朝肻畏讒神祠千古壯髙倚石嶄巖

三山鎭

鎭挹三山聳江通二水流驚濤捲地起怒吹挾云浮投檄昌黎伯乘槎博望侯平生逺遊志何日到瀛洲

三山順風渡江

三山離鎭逺一棹渡江來月出鮫人泣潮歸龍子回持心絕思慮撫事去驚猜向晚情何適詩成句穏裁

螃蠏磯

小小鸕鶿艇團團螃蠏磯客帆朝落影漁火夜藏輝圩闊稻梁熟汀長蘆葉稀江鄕如可隠吾欲問東歸

和尙港

人傳和尙港春水沒漁磯不見浮杯渡空聞飛錫歸鰣魚三月美螃蠏九秋肥惆悵玄眞隠衰年與願違

魯港

魯港停舟處相逢故老談河魚時潑剌江燕又呢喃帶雨張帆腹臨風拂劍鐔百年董狐筆憤死木綿庵

梟磯﹝宣城志載廟祠昭烈夫人孫權妹﹞

拳石聳江中波流四面同今傳神顯異昔詫女英雄巴蜀經營逺荊吳割據通魂歸思故國不祀永安宮

蕪湖縣

蕪湖舊名邑官廨幾經年鼓響來祠下舟行到縣前江花寒泣露浦樹暖浮煙遙憶祁陽尹同宗賴汝賢﹝侄彥禎登洪武己卯科進士第授湖廣永州府祁陽縣知縣﹞

東廊山

山聳號東廊蜿蜒龍勢長地連春水白天入曉云蒼日月經旋遶乾坤接混茫欲尋謝安樂著屐此徜徉

西廊山

髙聳遙相並東西勢自分常飛兩山雨只隔一江云韓子登長慟愚公移未勤舟中幾回首蒼翠倚斜曛

晚泊大信

大信維舟泊炊煙暝色迷水光連上下山勢隔東西江接淮淝近天分吳楚低人家多賣酒旅客醉如泥

贈蕭飛霞老道士

白髮保修齡神全體自寜上淸畱紫府內景誦黃庭佩劍龍來仗吹笙鶴下聽旌陽傳祕術符篆亦通靈

贈栢仲芳

弟子昔承教先生今隠居白頭在閨閫彩服立庭除千里形神隔三年音問疎相思函丈側涼月夜晴初

又

相思長北望相別近南遊京國鶯花雨江湖蘆雁秋李生師說在栢子隠居幽安得陪淸講鑪香細細浮

書示次兒禎

七載從遊宦勤劬孝念深關山千里月父子一生心老驥思長道啼烏戀故林鄕書何日到遙望白雲岑

又

老作王門客棲遲兩鬢霜長孫憐稚弱慈母喜康彊寒沼魚堪膾春罌酒可嘗昔年新種樹別後過人長

又

吾家五兄弟僂指恰三人骨肉生兼死光陰秋復春家山千日酒宦海百年身幾度思先壠寒風淚灑巾

又

我去驅車北兒歸返斾南頭寒宜戴帽髮短不勝簮詩律吟余穏羈懷飲後酣平安數行字一札手初緘

又

父老已如此子歸將若何干坤饒雨露風雪阻關河花縣民情切楓宸聖澤多涓埃期補報吾道肻蹉跎

又

弟昆心自切父子誼尢眞日月千年曉乾坤萬物春角聲催去斾帆影候歸人送汝京華道澆愁酒味醇

又

去馬策未數行舟棹莫停客愁雙鬢白家學一燈靑肻嘆彈新鋏何憂守舊經嚴城寒柝夜殘酒夢初醒

又

瘦妻飲憂恨弱女憶嬌癡旅況天難管愁心客自知鴈賓來北渚菊老醉東籬惆悵陶彭澤田園有所思

又

嗜欲心如水文章气比虹靑衫蒙帝澤彩筆奪天工肻嘆龍鐘叟猶誇矍鑠翁時明當際遇道在豈終窮

又

北雪馬如蝟南人貂作裘自諳爲客況莫動念鄕愁子母錢神在雌雄劍气浮董生繁露筆寂寞著春秋

寄內

恩賜王官俸封題寄老妻闗河異南北形影各東西離曠孫畱贅嬌癡女在閨傷心安義命收汝萬行啼

用鍾伴讀淸明節燈下書懷韻

客裏愁無柰生前樂有涯頭風愈檄艸眼月眩燈花泛泛淸江艇悠悠紫塞笳不須懷故土隨分酌流霞

又

鄕書來日下老客在天涯冀北千家酒江南二月花旅愁彈短鋏歸思動淸笳悵望松楸處黃山隠暮霞

又

鄕心歸有日愁思浩無涯寒食家家雨淸明處處花細書裁短札老淚滴悲笳望逺孤飛鶩天邊伴落霞

又

云鎖佳城處巖溪碧水涯翠瑉悲沒艸彩筆夢生花牧子風前笛羌人塞上笳傷心畱異土歸思繞煙霞

又

生長南山麓羈棲北海涯人情輕栁絮客夢瘦梅花遣興幹春甕吹愁咽暮笳何當問丹訣修煉欲飡霞

題率濵亭

休父蕃遺裔髙亭俯率濵漁樵終隠客耕讀太平民栁暗淸溪雨花明碧嶂春何當謝塵鞅僦屋結比鄰

又

亭枕率溪水髙人時往還自甘心迹靜未嘆鬢毛斑雨暖跳紅鯉風涼下白鷴優遊忘世慮拄頰飽看山

又

海濵歸大老率土仰明君未賜鑑湖曲空傳盤谷文渚花紅作雨沙鳥白爲羣安得亭中坐溪云半榻分

又

坦率忘機事長懷古朴風徒傳遇圯上何意臥隆中詩夢空飛鶴文光尙吐虹百年訪遺迹雲散野亭空

又

翰墨前朝老詩書後代孫蘿山近排闥率水淺當門地寂名猶勝亭空扁尙存揚休能索詠此意許誰論

奉賦野槖馳﹝並引﹞

六月三日甘肅進野槖馳形小而力健能日行五百里羣臣獲觀命賦詩以進

性野何能蓄形龎自不羣逺行五百里重負一千斤毳軟寒沾雪峯髙暖積雲從今歸惠養效力肻辭勤

奉賦蹇驢

蹇驢自堪策應是駏驉儔緩轡小橋雪長鳴伏櫪秋謫仙曽跨步杜老每追遊黔產無他技文傳栁栁州

秋曉陪駕出獵用鍾伴讀韻

雞鳴戒早炊曉日起嵎夷風力寒侵骨霜華濕點眉招旌心望切侍駕步行遲獲鹿歡聲動三軍得雋時

進賀千秋節詩甲申十二月十六日

明朝遵祖訓趙國錫王封宗社藩維壯山河表裏雄祥光惟嶽降壽算與天同祚胤千年盛貞符萬世隆成功勞汗馬啟運翊飛龍鶴駕神仙府鸞笙帝子宮春回十日後﹝是月二十七日立春﹞星拱九霄中暖沁梅香潔寒消燭影紅璽文金燦爛佩響玉玲瓏願效長生祝常瞻不老容獻圖來閬苑問道向崆峒善頌慚無補丹心效寸忠

○七言律詩

前元至正十四年間庚申帝遣使謝嘉卿航海賫名幣法酒至徽州歙縣徵師山隠士鄭玉子美授以翰林待制時端本堂正字鄭彥昭啟東宮侑以尙尊後辭不赴召值兵變所賜幣流落民間乃購得之餘以舉保授興國縣令考滿入覲遂裁制爲衣以朝天闕感前代之恩幣成聖朝之品服謾成七言律一章以寄意云

剪就天機云錦章銀絲萬縷日爭光應酬晚節冰霜志猶帶前朝雨露香袖拂苔痕封印匣袂聨棠影上琴堂三年制錦朝京闕衣繡終當歸故鄕

江東廟

山繞川回形勢雄神靈祠宇枕江東灌嬰已受平蠻策石固應成佐漢功大業沛丰今已寂遺恩章貢久猶隆故鄕燈火黎民樂祀饗春秋永不窮

出水寺

梵剎巍峩知幾年上方樓閣出雲煙天開兜率無雙境山湧空同第一泉惠逺白蓮期入社陶潛黃菊願歸田三生石上精魂在月照心淸悟夙緣

郁孤臺

岧嶤百尺郁孤臺境占淸髙烏府開山聳空同連地起水通章貢抱城來東西日月環雙轂今古乾坤小一杯翠浪玉虹依舊在題詩誰繼大蘓才

考滿舟經十八灘

種就河陽花縣春此行考績覲楓宸三千里外思鄕客十八灘頭遊宦人直節文山眞大老逺歸儋耳舊詞臣二公昔日曽經處苔石斑斑篆刻新

峽江

崖裂龍門來峽江怒流不逞勢舂撞蜃樓云結飛汀雨鮫室風生歕石瀧天地古初開混沌山川形勝壓鴻龎酒醒夜看篷窓月餘韻嗚嗚換笛腔

洪洲

洪洲如纜系洪都浮筏成形壯地圖山接崆峒連兩廣江通彭蠡入三吳水寒秋井潛蛟伏波暖晴沙去鴈呼寶劍騰空何處覓中流石柱倚云孤

滕王閣

滕王髙閣倚晴霄十二欄幹近斗杓國土藩封存故典山川形勢拱中朝三王文壯虹光吐五老天開雲气飄懷古登臨興何已新紅酒熟注春瓢

吳城山祠讀蘇東坡石砮文﹝篆隸字刻石﹞

儋耳歸來思不羣衣冠洗盡瘴煙氛質堅已出黿鼉窟制古猶存蝌蚪文肅愼逺遺知後學荊梁入貢記前聞摩挲石刻沈吟久漁笛聲中日又曛

石砮坡翁自南海歸至祠下徘徊於湖濵得之人爭傳看隨失水中沒使人一探而復得遂畱祠中

過安慶弔余左丞

龍飛淮甸渡長江抗守孤城死肯降一士忠貞傳左轄百年神武定南邦杲眞兄弟時稱獨巡逺勲勞世少雙褒寵聖朝崇廟貌巫歌覡舞降神幢

安慶城

大江萬里怒流長環繞堅城接混茫地控江淮入吳楚水通巴蜀匯荊湘云連瀛海浮仙島天近神州壯帝鄕千古忠魂何處覓下招誰爲遣巫陽﹝僞漢兵攻安慶元左丞余闕守城不降死之國朝旌其忠節立廟賜額至今祭祀﹞

過池州

東南浩渺大江來山到池陽地勢開十里煙雲迷雉堞百年風雨護龍堆居官自乏中牟政濟世應無太傳才老我登髙尙能賦何煩授簡效鄒枚

斗湖爲道人謝玉林賦

半湖秋浸斗來寛彭蠡小龍時往還仗劍驅雷翻水府焚章乞雨達天關云凝石髓朝流汞月漾驪珠夜吐丹吹醒一牀池艸夢卻隨仙侶跨靑鸞

送訓導陳公餘之筠陽﹝今瑞州府﹞

一經薦剡授官回司教臯比講席開久聚徳星傳世業好施化雨育英材江通文水淸澄底山到筠陽翠作堆九載考功多擢桂天香髙折數枝來

又﹝公餘父陳仲述任監察禦史﹞

六籍窮探仔細看太邱家世弟昆難先生此日臯比席禦史當年獬豸冠自是靑春司教職肻憐白首老儒官西風黃菊筠陽道吟得新詩字字安

送徐布政之廣東

寵恩授職喜超遷慶錫綸音下日邊東廣秉鈞臣宰重南州傳譜子孫賢五羊化石畱千古一鶚橫秋上九天朔雪炎風總王土聖明徳治在承宣

題江山獨步圖爲地理白彥奇賦

乾坤如此好溪山獨步髙人自往還龍駐盡時蒼石露牛眠深處白雲閒邱原遊覽情何極風月吟哦興不慳他日汝川川上路靑鞋布襪訪松關

安隠堂爲秦遵道老人賦

安隠堂中七十翁龎眉鶴髮古人風髙名不減韓康伯厚澤應同龐徳公稚子趨庭鳩杖出嘉賓滿坐蟻尊空賜歸得遂桑楡暖擊壤堯民樂歲丰

和伴讀鍾啟晦贈劉淵然髙道詩韻

乘風欲訪羽人邱道骨仙姿第一流壇上熒光宵禮斗匣中劍影曉橫秋姓名久達黃金闕品籍應居白玉樓聖代只今崇教典何煩紫气出關浮

送僉憲武本大之官閩南

拜命新除被寵光觀風持節鎭炎方三山恩煦繡衣日八郡威凝白簡霜冰盌沈紅嘗荔子曉盤摘緑薦檳榔聖朝求治蘇民瘼肻讓澄淸說範滂

送大尹之官房縣

房陵山水繞郊墟令尹新除甫下車耆舊好尋髙士傳交遊爲寄故人書千家桃李春風後百里桑麻夜雨餘共說廉平宣治化細詢民瘼定何如

和伴讀鍾啟晦雪中景春指揮畱飲詩韻

東風一夜散瓊花春滿皇都貴戚家簌簌寒聲蠶食葉瀟瀟細響蟹行沙飲余醇酎顏常渥吟得新詩鬢欲華晚跨驕驄歸甲第開尊宴客泛流霞

題古鄞湯潤瑉菊莊

東籬處士舊開徑東澗先生新作莊白髮自憐今世老黃花猶惜昔時香百年淸興畱詩句九日髙情付酒觴我欲賦歸歸未得秋風吹夢故園荒

題畫馬

房星墮地夜流光卻向滎河產驌驦雲霧气蒸疑鳳翥風雷勢激若龍驤九千道裏來神異十二天閒得俊良好語奚官勤洗刷鸞輿穏駕禦階長

一駿能空萬馬羣貳師窮逺豈曽聞影孤不踏瑤池月气逸將陵玉宇云首買千金來駿骨隊分五色雜龍文同州沙苑春風早丰艸煙靑牧養勤

驕姿不肻向人嘶逸气稜稜迅步遲寶勒緩牽芳艸雨錦韀輕污落花泥九衢風掉靑絲尾萬里云生碧玉蹄妙畫只今神變化龍光夜夜貫文奎

寄四弟子彰

巖溪溪上呂家林廬墓年來宰木深云冷九原今古恨月明千里弟兄心白鷗眠渚閒馴性黃鳥迎風送好音爲問東籬叢菊在相思幾度動淸吟

程母朱氏亢節守志壽躋百歲李雪庵爲書壽樂堂崇節堂六大字以昭山窓先生之遺澤二子白玉君玉復扁其樓曰朝陽曰拂云其孫成得請予記之乃詠次四詩云

壽樂堂

壽樂堂中白髮親生存彊健百年身嫠居月苦靑帷夜笑語風和彩服春諼艸欣榮衛國詠大椿憔悴漆園人雪庵字畫題華扁射斗虹光筆有神

崇節堂

崇節堂中婦徳全豈期偕老不齊年蕭蕭白髮靑霜肅耿耿丹心白日懸身比瓊瑤應共粹志如金石自同堅玉堂肻與書貞節史筆當今繼馬遷

朝陽樓

朝陽樓外楚天東霞捧曈曈曉日紅弱木金雞飛翐翐茂梧丹鳳語雝雝闗弓后羿畱孤轂緩轡羲和禦六龍下土小臣仰餘照四時佳景駐春融

拂雲樓

拂雲樓外萬竿齊直幹森森接漢低春雨百年龍未化秋風五夜鳳來棲渭川波漾淸陰轉蔣徑云拖翠色迷昔日憑闌今逺去詩成幾度寄畱題

九日遊慶壽寺

出遊九日訪招提步屧秋風信杖藜聞有紫蕤芝產秀想多黃蕋菊開齊閒官眞隠陶彭澤內史淸名王會稽老衲已無心迹累自慚待漏聽朝雞

偕胡伴讀訪繼上人

偶逢嘉節試同遊古剎黃花九月秋蓮社陶潛應有約茰囊桓景不須求乾坤容我襟懷壯光景催人歲月流爲問麟經家學在相期二老紹前修

爲訪髙僧浣俗緣黃花香寂晚秋天杜公詩句稱支遁韓子書辭慕大顚嗜酒許開彭澤戒喫茶應悟趙州禪法華讀罷心如水方丈香浮一篆煙

二月二十日得家書

喜得平安一紙書欣然頓覺客愁除四千道路雲山逺六十年華雪鬢疏肻羨腰錢騎有鶴不須彈鋏食無魚丹心報國忠誠在老我王門日曳裾

三月一日夜夢歸家

十年宦寓在天涯此夜徐徐夢到家形幻春風輕栁絮神淸寒雪瘦梅花歸心未逐河邊棹旅思頻驚塞上笳依舊黃山千丈月遽遽飛蝶悞南華

憶二弟

愚兄文學人皆似二季才華世共推旅思何如鄕思好少年那比老年衰江南春雨靑燈夜塞北寒云白雪時杳杳空傳鴻鴈字悠悠長賦鶺鴒詩

寄萬松道士程宗吉

少年卜築棲稠樹老境投閒隠萬松月白黃山騎獨鶴風淸紫府佩雙龍平生物外交情厚異土人間旅思濃何日歸田共還往秋云步穏一枝笻

春庵楊紀善見子之喜有詩次韻奉賀三首

乏嗣承宗亦可羞掌珠喜見瑞光浮家聲有紹惟楊震天道無知只鄧攸賀客每傳詩志喜誇人不用酒消憂他年好紹箕裘業才俊當推第一流

津津喜色上眉頭賓主持杯互勸酬有酒何煩說罍恥無錢安用效囊羞應門豈比李泰伯生子當如孫仲謀欲驗寸心窺造化百年春雨長松楸

意令與國助租丁自是承宗徳澤馨祥鳯已知生鸑鷟小虫何必負螟蛉陽回气候生鄒律春藹芝蘭滿謝庭父子祖孫傳百代此心安用測沈冥

○五言排律

和呂徳昭春日遊問政二十韻

仙家白雲裏水復更山重已化雙飛舄空傳九節笻石函藏祕訣寶劍瘞銛鋒境勝華陽洞形髙天柱峯尋眞何處問學隠此情鍾阮肇畱遺事劉晨覓舊蹤佩懸靑玉鏤丹熟紫金鎔咒法能馴虎輕身可跨龍蟠桃開蓓蕾芝艸長丰茸日月同駒隙乾坤等蟻封蓬萊知路永閬苑得春濃鶴老應摧羽魚潛不露喁唐詩存古碣秦爵授枯松樹穴穿飛鼠巖空集稚蜂生涯從澹泊景物自從容頗覺遊多趣何煩悶少悰石香炊飰軟泉冽釀醅醲自有逃名志寜無學古胸疏狂李太白風致郭林宗羨子能行樂來歸日下舂

和劉通判贈人刻圖書印韻

剪刀知漢篆符刻是秦書磨礪形模小雕鎪字畫疏絕憐新制巧豈識古文余印白纎痕滅涵朱淡色除售求增貴重貽贈感勤渠素璞剜難就黃金鑄不如傳家稱舊物好古屬貧居經史煩明證篇章任捲舒牙籖標李泌藻翰記盧琚攜貢玉堂署相隨賦子虛

○七言排律

題醫士朱士良紫陽讀書卷

結屋紫陽山下村承家今喜見文孫方抄已積三千卷書讀須窮十萬言緗帙蕓香蒸雨潤石鑪藥气散煙昏杏林手種陰功茂雲谷心傳道脈存龍虎煉成能自衛虫魚注就許重論莫辭此日辛勤力要使他年學術尊

又

流水淙淙撼石梁紫陽當戶挹嵐光何殊講習居長白自說流傳屬太倉藥品君臣儲滿籠書籖今古積連牀螢囊照眼能供讀龍化爲人欲問方坐愛茅檐隨月色病思橘井湧泉香良醫良相眞何異好拯生民濟世康

梧岡集卷三

●欽定四庫全書

梧岡集卷四

﹝明﹞唐文鳳撰

○七言絕句

題太常寺丞呂仲善寄弟仲鉉雙雀圖

啾啾雙雀曉風寒花到酴醿春事闌應似鴒原急難意蕭條不是紇幹山

題無心道人墨竹

一江疏雨翠煙迷愁結寒云楚甸低猶憶泊舟蒼石岸黃陵廟下鷓鴣啼

鐵网何年出海波玉根此日迸江莎重華不返蒼梧逺愁絕天寒雙翠娥

題孤鴈圖

當年曽讀鮑當詠此日欣觀崔白圖紫塞月寒憐影暗黃蘆風急想聲孤

題東坡赤壁圖

堪笑黃州禿髮翁江山詞賦兩爭雄至今千載畱圖畫良夜扁舟一鶴東

題畫牛圖二首圖有翰林滕王霄畱題

三年出宰勸勤耕■﹝禾罷﹞稏西風秋雨晴從此牛閒飽丰艸可無畱犢慰民情

犢飽眠云倦不行平沙過雨艸初榮玉堂亦有歸耕志牛背靑山一笛橫

題太常寺丞呂仲善寄弟仲鉉雙鴈圖

黃蘆葉颭晚風輕何事離羣獨自鳴云闊天髙行已斷江湖遙憶弟兄情

題道士王貞白小像

碧水丹山物外春瓊樓玉宇絕埃塵不隨跨鶴吹笙去猶作華陽洞里人

題墨梅

嫩條枯漧著疎華曽訪林逋處士家放鶴孤山秋夜永娟娟明月照江沙

題馬驎桃竹圖

翠竹緋桃近水濵杖藜應是避秦人緝熙殿上春光永豈識靑城月色新

題懸崖蘭竹木石圖

懸崖石罅托孤叢冉冉幽香拂晚風忽灑一枝湘雨濕平生心事喜相同

九畹如何不托根卻從孤石寄香魂鳳歸來啄瑯玕實畱得靑山月一痕

平生不肻汗秦鞭來伴湘江二女仙千古忠魂向何處禦風紉佩尙泠然

題玉堂學士圖

硯池波暖墨蛟腥睡起揮毫手不停天上玉堂春晝永明朝宣豸冩蘭亭

題梅竹圖

翡翠煙迷葉底寒瓊瑤雪積樹頭漧小橋流水人何在猶照孤山月一團

題層巒積翠圖

疊巘重巒翠欲流雲藏古剎倚巖幽上方鐘罷僧歸晚古木寒泉十里秋

題林下讀書圖

林下風流老隠居心閒謾讀數篇書催科政拙何能了野鶴孤云媿不如

奉題徽宗禦筆十八鶴圖

仙姿何事擬登瀛不戒乘軒百感生千古靑城空月色可憐無復九臯鳴

題烏騅圖

黑雲不散護龍身墜地房星夜有神只恐健兒羈未得瀟瀟風雨欲生鱗

題畫馬

手控柔韁洗刷闌曽經渇飲九河幹太平無事邊塵靜好入君王十二閒

鬃振蹄奔勢欲馳齕余丰艸搶頭低平坡樹影涼如洗卻憶瑤池月下嘶

題折梅花

墨沼移春春不知卻將玄色換仙姿小橋流水孤山路呼鶴歸來月上遲

寒風吹入硯池波疎影淸涵春意多月白羅浮香夢醒飛來靑鳥夜如何

送金仲逺調大同衛掾

三月東風吹雨晴龍灣江上看潮生潮生潮落自朝暮不盡鄕人離別情

我畱子去意淒淒匹馬長途獨向西若到鴈門關外望故鄕回首白雲低

寄縣丞魏尙質

一緘書寄見眞情令我相思雪髮生語寂空庭閒白晝滿簾槐影日微明

溪上靑山城上樓相思雲樹意悠悠西風鴈叫江湖逺明月蘆花千里秋

寄主簿髙泰銘

髙適能詩五十過文孫才徳藹春和三年小試勾稽簿處處桑麻雨露多

寄龍南知縣劉誠忠

平生特達劉公幹老去棲遲唐子西三載情懷若膠漆一時蹤迹異云泥

艤棹相逢鐵索灘沙頭風雨一罇寒別離幾度思君切倚徧重樓十二闌

謝平川耆民鍾尙義寄鮓

味如膾雪色如霞逺寄包封道路賖酒醒夢回涼雨過不知身世在京華

眞情不減孟宗寄廉譽何須羊續懸萍雨荷風生酒興夜闌飛夢到平川

芼以辛姜添美味沃之苦酒吐奇光冰盤碎切飛霞片采石罇深入醉鄕

甕潭昔有銅環鯉何事而今碎雪鱗慰我老饕尙能賦詩瓢酒杓細分春

彈鋏王門食有魚寄來磁甕更鮮腴謝詩媿非裹鮓帖贈逺當傳雙鯉書

寄孝子呂叔素

相傳禮樂太常家市隠城南靜不嘩兄弟怡怡自和輯春風庭院紫荊花

廬墓三年孝行全姓名已達九重天蓼莪應念劬勞徳彤管當書史一編

教子傳家守一經百年文獻舊氈靑雄辭妙畫南金價磨石當鐫太史銘

寄生員徐永徳

明倫堂下竹疎疎枝葉蕭森涼雨餘滿目塵囂俱洗盡夜深吹燭照殘書

寄鍾子常文學

紫髯才俊總超羣筆底春生五色云千里相思共良夜東龕巗畔月紛紛

龍潭酌別惜攜分酒濕淋漓白練裙何日相逢共傾蓋寸心長繞瀲江云

天上宏開白玉堂老臣侍讀沐恩光拔茅連茹思才俊東野雲龍願頡頏

妙畫淸詩才思新笑談頓使座生春白頭媿我鵷鸞侶靑眼思君鷗鷺羣

陽山東望起朝霞富貴功勲越國家秋色可憐今寂寞獨畱黃菊一枝花

寄秀才羅季翔劉徳明劉志用陳克讓王達禮方文興鄧子民楊汝誠

我來子去各東西蹤迹何殊鴻印泥座上春風誰許挹滿庭棠影鳥空啼

師席長虛知幾年雨寒塵暗廣文氈揚雄已老侯芭去寂寞何人守太玄

寄徐復本主簿

白髮臞翁特冩眞風霜骨格雪精神鶯花故國十年雨鸞枳當時百里春

寄楊南壽

關西夫子道尢尊淸白傳家到耳孫幾度相思程水路白沙翠竹月當門

僦居近住古城邊大隠如何在市廛雲散西山靑似洗疏疎涼雨灑簾前

寄黃子成

每愛西江雙井黃食蓮念母寸心長東鄰舅氏年將老相見何煩憶渭陽

載酒龕巖飲石坡危橋揺兀步難過至今夢想何由到心逐春風繞薜蘿

題墨梅

前村昨夜雪晴時春到寒花第一枝錯認孤山小橋路月移疏影鶴歸遲

東風吹春到南枝三花五蕋香參差幽禽戴雪頭已白月明忍凍應多時

題紅梅

春沁南枝雨未幹東風吹暖已消寒何人點染臙脂裹疑是嫦娥絳雪丹

題畫

斷磯石罅兩舟艤繁木云邊孤館藏有客讀書忘俗慮緑楊風軟日初長

落落長松蒼幹古深深幽館碧窓虛階除近水鳬鷖集知是山中曉雨餘

題宋李綱帳緑亭詩後

狡童已沮勤王志老檜猶貪蔽日陰帳緑春深風雨橫一生空負老臣心

環佩重來軒爲槐塘程文實賦

當時丞相七弦琴尙有髙山流水音今日猶能存手澤祖孫相繼百年心

何年斵就嶧陽桐律呂音諧指下工相業當時勤燮理心同虞舜鼓南風

相業相傳祖澤存至今厚徳說髙門遙知府第多淸思三弄梅花月一痕

敬蒙書賜梧岡二大字伏覩八法精妙超入神品寵榮所及不勝喜慶十襲珍藏永爲家寶謹賦詩謝恩

頒賜梧岡翰墨香錦箋字字響琳瑯山林若候藏書處午夜晴虹貫月光

詠睿筆畫蜂

報衙課蜜日飛忙競采羣芳浥露香睿筆冩生同化育上林隨處駐春光

又

午衙初報往來飛采得花香兩翅歸微物亦蒙歸睿思君臣誼重識天機

謝賜睿書

淸思臨池白晝長金箋揮灑染龍香侍臣得賜琳瑯字奕世相傳被寵光

鸞翔鳳翥精神異虎臥龍驤气勢雄若候藏書占太史九天光焰貫長虹

詠馬

房星天駟夜凝神光照祥雲散滿身十二閒中知第一艸丰沙苑早回春

龍馬由來產渥窪驕思顧影自矜誇太平天子東封日五色成羣云作花

奉賦淸曉詩

日色曈曨曉气寒風生仙仗露華幹封章啟讀淸朝早身在蓬萊玉筍班

謝賜睿翰神妙變化逺法鍾王臣子儀不勝欣躍賦詩以進

睿思筆力掃千軍冩徧金箋五色紋墨沼鸞飛光掣電天門龍跳勢騰雲

又

淸興閒書筆陣圖妙窺八法不須摹鍾王墨迹何堪數摘得驪龍頷下珠

又

臨池淸思日初長龍劑香生玉楮光八法精深入神品侍臣蒙賜永珎藏

奉賦秋涼詩和陸長史韻

金井梧飄早報秋星流大火暑全收人間爽气淸如水涼滿山家十二樓

奉賦對月詩和陸長史韻

風掃浮雲淨碧空秋蟾皎潔出天東賢王心鏡淸如水一照光明萬里同

○雜體

送張守正歸句容故鄕啼烏行

慈烏啼聲何悲聲悲情慘風淒淒昔時孤雄引雛飛雛飛逺去羽翼齊可憐流落天之涯孤雄摧折嗟命違天荒地老歸無期雛生未報返哺慈霜寒水夜長相思慈烏啼聲何悲爾何不往故林棲中有喬木連云低願因晨風送爾歸空巢補葺哺其兒不受風雨漂揺危

鳴鴈篇

鴈鳴嘹唳穿雲飛秋風吹老黃蘆枝江南江北九月時水田菇米食可肥平沙漠漠羅网稀年年飲啄忘禍機南天月色無光暉孤鴻行斷摧翅垂翩翩不下洲渚非思鄕旅客情依依幾回緘書煩寄之鴈雙欲來胡不來今年與客同春歸

茆山歌

茆山三峯瘦於削拔地劖天起巖■﹝山上咢下﹞茆家兄弟已成仙翩然欲下騎丹鶴瓊宮琳宇相參差靈芝瑞艸何葳蕤羽衣或跨黒虎降玉印曾獲白兔窺可憐桑田變滄海依舊三峯森翠靄山中有客久出遊孟浪不歸今幾載昨朝靑鳥傳云書招邀好覓煙霞居白石炊香凝雪粒黃精釀熟浮玉蛆飆車忽乘歸興速茆山之歌已終曲殷懃爲我謝茆仙丹臺許注長生籙

洞天曲

天下洞天三十六茆家兄弟來句曲至今虹光貫斗牛藥鑪九轉還丹伏三峯直走如驚龍落日倒射靑芙蓉剛風吹老瓊花折書傳云錦來金童功成寄語逺遊客好訪山中一區宅歸來管領舊煙霞長嘯數聲秋月白

黃山謡

黃山之髙髙倚天三十六峯含紫煙秋空浸月開金蓮浮邱容成久飛仙至今尙湧朱砂泉二仙一笑三千年海枯石爛陵谷遷蓬瀛嬉戲何時還丹室空閟靑瑤編猿吟啾啾鶴翩翩山靈誰主空淒然句曲有客拋塵緣臥云歲久志益堅禦風復返三茅巓下視齊州九點煙

送鮑仲嘉省親詩望云篇

朝登崇山言策其馬白雲孤飛親捨在下望彼白雲悠悠其思思親云逺曷能來歸浮雲在空變態無迹吁嗟季子滯於行役昔之未返憂心孔殷今爾旣還笑語欣欣有斑其衣有白其發再瞻再拜慰爾契闊躋彼堂矣稱彼觴矣親之康矣樂無疆矣

遊子吟

朝爲遊子吟暮懷遊子悲遊子去日逺慈母將儔依母發白如雪子心皎如月但得子心如月圓照母白髮髙堂前

彩衣曲

彩衣兮般般遊子歸兮慈母歡彩衣兮楚楚遊子去兮母心苦遊子去兮離憂多母心苦兮將柰何

樹萱吟

樹萱北堂戺翠葉何葳蕤深沾雨露恩恐遭霜雪萎昔年初種時短短根在土今年已著花蕋擘金釵股花開僅十日親壽期千春常懷歲月邁未報鞠育仁誰言可忘憂離憂轉如積臨行繞萱叢露濡彩衣濕

占鵲辭

北堂靈鵲聲喳喳下階自銜萱艸花慈母倚門每占喜定想行人歸到家昔時苦被鵲聲悞臆對含愁如欲訴今日鵲聲知有凖驚去回翔仍返顧東家郎君不出庭別離那識過平生縱使今朝競喧噪有耳何曽爲爾聽西家農夫在田野恬熙生長茅檐下幾回著意送淸音聒亂生憎遭唾罵惟有慈闈白髮親屢卜佳聲秋復春溫凊疎違甘旨缺而今喜見逺歸人丁寜靈鵲莫飛去深棲只向堂前樹上無鷹鸇下彈丸每聽流聲慰愁緒行人旣歸爾相宜行人又去爾不知但當愛身愼飲啄他年再報歸來期

烏夜啼和韻

遶樹三匝烏擇棲風淸月白吚喔啼閨中惱殺無家女時時臆對含愁語拋鍼倦繡減蘭燈臉褪鉛花墮紅雨

關山月

秋月生寒山照妾空幃間忽起逺道思良人守秦關近聞更移戍舟上瀘河灣迢迢各千里相望何時還盛年嘆零落覽鏡凋朱顏妾心徒自悲月色長自閒

樹中艸

野艸附樹靑蟠根空穴裏𨿽蒙雨露濡柔葉易枯死嗟爾亦何情失地猶貪生不如培厚土芊芊自欣榮

短歌行

日月苦短短倐忽百年滿古今浩茫茫慷慨萬感長不如飲美酒驅愁消鬢霜勞勞塵世內沈醉知幾場有子力耕稼有婦供蠶桑口吟白紵詞手把黃金觴哂彼輕薄兒車騎誇輝光

陌上花

陌上花開春日遲臨安女兒緩緩歸花開容易辭故枝緩歸只恐恩愛違人生幾何成老醜勸君且盡一杯酒願君善保千金壽夾馬祥光蕩牛斗滿目江山復何有

緑水曲

緑水不見底水深情更深中有比目魚同目復同心

洛陽陌

看花洛陽陌春色上衣來但使花長好不肻放春回

靜夜思

舉頭見明月萬古月不老月圓人亦圓人月應同好

相逢行

相逢不道逺相見卽言歸髙堂春晝永好待舞斑衣

玉階怨

夜深白玉階露下寒侵骨娉婷不敢行恐踏團圓月

上東門行

上東門在何所河陽城南瀍河滸舊時豪華今已空惟有當年一抔土聞說漢家全盛秋門前列第皆王侯朱輪翠轂日來往凝笳疊鼔長喧啾畫檐雕拱接宮觀十里香塵飛不斷天上頻頒丹詔過民間屢免田租半白髮老人不識兵閭閻小兒歌太平鬭雞走馬尋常事豈有紛紛愁嘆聲二疏乞歸章初上公卿曾此盛供帳道傍觀者如雲屯雜彩從車幾千輛韶華轉眼流星過倐忽荊棘埋銅駝逢萌掛冠固已矣石勒倚嘯將如何往事傷心不能道惆悵東門何足保君不見北邙山頭四五陵玉匣珠襦總荒艸

七星石歌﹝永樂年間取歸禁苑﹞

不周山崩天柱折天傾西北形露缺混沌已分元气裂女媧補之毋乃拙煉石五色生紫煙雲粘霞綴恐未堅列宿參差自環繞璇杓耀芒安次躔後來星隕化爲石少陽少剛同气質沈思應是媧皇遺暈暎珠聨猶玓瓅何年下墜新安城砥平瑩滑常晶熒六丁呵護神鬼守肻與人世鐫碑銘移來獨在萬山頂妥置琳宮秋月冷步虛聲歇剛風吹瀛海神遊夢初醒揚州道士騎鶴仙幾回朗誦黃庭篇簮冠佩劍爽思襲澄空浸水光相連土花莫蝕埃塵淨刼火難燃離斧刄寗戚扣角那能歌秦人施鞭安敢運非產廬阜非太湖赤瑛爲骨瓊爲膚煌煌耿耿三四點如此至寶寰區無好共玆山鎭悠久夜夜祥光照穹垕不磨不泐千萬年畱向瑤壇長禮斗聨句

洪武三年十二月廿又三日喜文虎長兄受丞江安之命自京便道歸省是夕張燈酌酒父母在堂五兄弟次坐家嚴首倡二句相與聨詩以紀家庭一時聚樂之情耳

禿頭憐父白老眼爲兒靑﹝父﹞山顯因人傑才超覺地靈﹝兄﹞東湖徐穉宅西蜀子云亭﹝文鳳﹞世守寒氈物家傳古硯銘﹝父﹞三年忘窈窕隻影顧娉婷﹝兄﹞今日來儀鳳當時拾聚螢﹝鳳﹞胡牀知坐穏羌笛不須聽﹝父﹞世事風中燭人情水上萍﹝兄﹞淸名推善政舊業守遺經﹝鳳﹞莫壓陳驚座猶思鯉過庭﹝父﹞恢恢存晚節落落嘆晨星﹝兄﹞蘇子歸巴國申公出漢廷﹝鳳﹞便須花作縣莫戀肉爲屏﹝父﹞書信憑鴻雁原情相鶺鴒父﹝兄﹞公門有桃李藥籠備蔘苓﹝鳳﹞村號浣花曲橋題駟馬■﹝馬冏﹞﹝父﹞無兒堪授業有女待歸寜﹝兄﹞故里云連屋長江雪滿汀﹝鳳﹞流光已健子種徳必添丁﹝父﹞飲酒思吞海爲文學建瓴﹝兄﹞親情膠固漆時俗渭同涇﹝鳳﹞棲鳥巢南越神鯤化北溟﹝父﹞家音報烏鵲燈喜綴蜻蜓﹝兄﹞寡和成孤唱沈酣恥獨醒﹝鳳﹞羲和稱逺馭日月肻雙停﹝父﹞奉養違甘旨棲遲感莢蓂﹝兄﹞龍顏瞻近侍鶴髮享修齡﹝鳳﹞艸長康成裏松髙禦史廳﹝父﹞誰憐心似鐵自嘆口如瓶﹝兄﹞栁眼春煙潤梅腮凍雨零金陵方返斾鄱水乂揚舲鸞瑟難膠柱牛刀試發硎﹝闕﹞

文鳳遭家多難凶禍相仍今春二月聞長兄訃音秋九月又不幸先妣傾棄文麟弟畱滯廣西三載未歸久絕音耗未知存亡偶閱故篋得此詩舊槁不忍遺棄追思曩昔父母俱存兄弟無故一時倡酬之樂不可復矣嗚呼昔日未知爲難遇今而履此始知其爲難遇曽子所謂孝有不及悌有不時信哉斯言因錄於此涕淚危迸悲痛不能禁耳時洪武十二年臘月九日文鳳謹跋

梧岡集卷四

●欽定四庫全書

梧岡集卷五

﹝明﹞唐文鳯撰

○序

送張都司移鎭大同序

永樂二年春滁州衛指揮同知鳯陽張公大器移鎭大同瀕行一時僚屬以公平昔教閱經歷之地曰環滁皆山曰瑯琊深秀繪爲圖以餞復千予言予曰公之才略器識誠無媿於古之名將矣然記曰儗人必於其倫予嘗觀公之世系而得一人焉宋之張魏公始官熈河徧行邊壘覽山川形勢詢守邊舊法由是悉知邊事又嘗視師江上屯兵淮泗忠君愛國始終一念功烈之盛爲中興名臣首今而較之大器淮泗之與滁陽何其地之接也熈河之與大同何其境之聨也督府之與都司何其職之近也茍因其迹而求其心則淸河之宗繼魏公之遺躅非公其誰也予故期公以逺者大者略圖餞而詳魏公豈泛於儗倫哉

武夷圖序

衡陽爲南嶽南方諸山皆其支脈而閩之武夷𨿽神剜鬼鑿有不得其巧山皆石少浮土其色蒼紺或如登豆或如盂盆或上銳而中小或面正而背欹嵌嵚而爲巖空虛而爲洞深爲潭爲淵髙爲峯爲巒靈淑之气物產不足以専之必泄而爲英賢乃可當也我齊國文公嘗愛玆山之勝而卜築焉雲谷有艸堂滄洲有精舍棹歌聞乎九曲注易存乎一鑪遐想平生過化之所一艸一木被其光華一泉一石沐其膏馥其畱也山云亦爲之喜其去也猿鶴亦爲之怨非文公之幸也乃玆山之幸也公七世孫朱公伯善結屋於山麓今官新安去鄕日久浮嵐濕翠不得目挹而手攬之乃爲圖裝演成軸以釋其故居之思間俾予敍於左方予曰公之圖非慕山也蓋思祖也文公之道與山同久文公之名與山俱存觀山則儼乎若厥祖之著存於心也然則公不惟觀乎山而惟思乎祖乎詩曰無念爾祖聿修厥徳公當持身修徳以繼其家聲圖畫云乎哉遂書而敍之

吳氏族譜序

氏族者古史官之所紀錄故司馬遷父子約世本修史記因周譜明世家厥後唐太宗詔髙士亷等作氏族志宋歐陽文忠公依漢年表爲世譜姓氏之所出其來逺矣家之有譜猶國之有史也史立法簡嚴非殊勲偉績穹爵盛名則略而弗書譜載事詳明爲子若孫茍其祖父一言一行之懿惟恐或遺然則家譜者所以佐國史之不及也嗚呼譜牒之不修也久矣汾陽四世而冒認黃渥七世而復合則知姓氏之所自出皆系於譜而不可以不修也星源富坡吳氏爲泰伯之裔傳世八十有九粲然如珠之就貫整然若鴈之列行先後有倫小大有序昭穆之名支派之衍可指而易見也蓋由梅巖翁用心之篤能因其舊譜而重加訂正詢諸耆舊稽諸載籍旁捜逺引上接下基無所漏失可謂勤矣昔梅巖之長子尙友常徵我先君白雲翁序之今尙恭又能因其父梅巖之所修而求儒林名筆以繼父之志以顯祖之徳而傳示於無窮者亦可尙矣嗟夫世之人肯構不能肯堂前橋不能後梓矧若吾尙恭父子同志而能以尊祖敬宗之心爲心俾後之子孫知祖訓之是式祖徳之是徵則修身愼行無沗所生豈不由玆譜之存歟詩曰無念爾祖聿修厥徳序以弁於捲端云

龕巖十景詩序

龕巖去治之東十里許按越國公家傳卽公講學所也山亙石無土少艸木間有小木垂羅雜艸一皆托根石罅而生冬夏亦不枯地气稍寒日光所不照𨿽盛暑陰風淒然巖形穹窿谽谺中空洞可容數十人兩山開列橫闊五尺許澗水中出淸澈寒碧近巖底水激射深不可測自源口披灌莽小徑縈紆回折至是以小舟筏渡乃可到巖前有石坡二鐫鑿累級若階梯然登坡至巖架以危橋步之揺兀下視深壑無底使人目眩心悸巖下有石形覆而長類舫有潭形圓而泓類甕有泉交互流注若索有峯森銳特出若筍飛流直瀉者瀑布危峯排列者筆架神鯉帶鐶令公所放生刳石試劍令公所遺迹供佛有剎讀書有巖此東龕之十景也予嘗讀唐史列傳宰相世系表越國公名紹京魏太傳鍾繇十七葉孫多蓄墨迹工書唐之宮殿明堂九鼎皆公筆也後以平內難功拜中書令封越國公迄今七百餘禩其苗裔蕃盛徧溢於江右郡邑嗟夫公立志之髙嗜學之篤乃能探幽處獨違世絕俗故得抗其志成其學收其駿功流其令聞蓋一代偉人也予宰興國三年景慕前修嘗欲一逰而未果今丁秩滿事隙公裔孫耆儒鍾子常重飾公遺像畱庋巖中請予尋訪復幹賦十景詩以傳於後予喜而賦之同逰者長史張彥通也

靈山二十景詩序

南嶽衡山在古荊州之域周回二千餘里屹然七十二峯而江南之山皆祖於衡嶽也騰踔起伏盤旋拱揖如龍形之矯矯虫足之跂跂虎踞而蛇行鳯飛而鵠立千態萬狀奇勢異蹤莫可窮詰延袤綿亙突起而爲崆峒之山在古虔之封爲江右諸山之祖也聚而爲府治散而爲屬邑支縣脈貫乍隱而復見欲斷而更連踴躍走五舎駐於興國縣羣山外環平川中豁據震艮之位有靈山焉兩崖壁立夾水爲澗小徑縈紆羊腸九曲俯卑而窺髙穿深而度宻是以層峯疊嶂其勢嵳峩而嵌嵚頑石懸崖其色蒼紺而黯黝怪特詭祕神剜鬼鑿心駭目眩並難名狀也尢難摹寫也不知天造地設鍾英孕秀於是歷幾千百載矣山多勝景莫能殫述而擇其顯著者得二十景自山之麓至其隩沿途多松淸陰覆苔類引行人曰引路松於半坡翼以一危亭白雲吞吐隘若闗險榜曰云闗亭入源口當寛夷處峯回水繞原田古木題曰碧環亭傍陰崖下累石爲龕厭世長逝火浴風化號曰化僧亭近寺有橋橫澗有屋庇橋夜月姢潔秋波澄澈名曰水月亭奇峯五各以形肖名左蹲伏獅子艸生石面風吹冉冉猶毛披然右峙垂象鼻煙抹崖頭霏霏漠漠猶气噓然圓而仰者香鑪圓而覆者缽盂銳而長者石筍玉珠有泉懸流點滴如珠在貫疑鮫人之泣也仙女有潭竅石空通如壺注水知龍公之宅也有二巖虛洞類屋範金爲觀音像庋置其中危峭百尋必釣繩以引則人可到也劓然欲睡隱然欲伸石曰伏虎使李廣卒遇之則射而沒羽也偭規而就矩稟地像之形扶疎蔥蒨爲方竹林厭紅而棄靑鍾商顥之色秀異姢淨爲白蓮池弘敞其門不二於道掲以歸一陰翳其洞不褻於暑名以芭蕉阽危架險有橋幽幽浮光涵影有池湛湛此勝景之得名而可詠可述也予叨承上命出宰斯邑庶務叢脞臨政無暇固不可效昔人逰山飲酒賦詩而廢事也嘗聞韓子畱華陰登山陘而覽眺栁子居永州記山水而逰適然則古之賢達未嘗不寄情於山水景物攄幽發粹搜奇抉隱見於文章以傳於後世予𨿽不敢繼韓栁之聲光至於吟倡記著亦竊有志呫呫然動其喙矣奉陪府判周公同逰命予卽席賦二十景尋陪知事黃公再逰亦有題詠三年春南安大庾邑庠生蔣文學畱斯邑知其勝特欣往焉予不與俱而錄予詩囑工畫者圖之復徵言以序之誠愛玆山之勝玆逰之樂欲久而弗忘也故不辭而書之

息馬觀書圖序

古之名將息馬論道投戈講藝故能立功勲而銘彛鼎畱聲譽以書竹帛若萬人敵百夫勇固足以叱吒風雲戰勝攻取而赫然一時矣然不學無術或利心勝而不知所以愼其始或驕心生而不知所以善其終往往取顯戮以爲天下笑幸而免焉亦君子所羞稱嗚呼道義不明尙功利而矜詐力知此者鮮矣新安衛鎭撫王君仲禧性敏好學蒞職以來簡閱士卒融之以恩臨之以政糧餱充足鎧仗鮮明時論稱之嘗於暇日辟小軒蓄書畫數會賓友討論經史探研韜略玩理以養其心集義以養其气乃命冩所居之景爲息馬觀書圖謁儒林之士唫詠之屢徵一言以序其端遂告之曰文武豈殊途也自姜武成王著書立言世以陰謀目之然未嘗不以仁義道徳爲說丹書之訓凜然王者之師其垂名宇宙而百代尊崇者不獨爲兵家之祖實以敬怠義欲之戒允爲心學之宗也張畱侯之所授受李衛公之所問對皆得其糟粕耳亦足以開漢而興唐至於綸巾羽扇指麾三軍如武侯者靜學之妙超然心得則庶乎近之矣此所以爲三代以上人物也嗚呼夾谷之會吾夫子謂有文事者必有武備然則介冑之士固當以仁義爲幹盾而章縫之儒亦豈可諉軍旅於未學而遂厭之哉今仲禧息馬觀書作圖自礪將見造詣日髙涵養日粹才略日充事至而不惑功成而不居詩書謀帥者必不能捨之矣故序以歸之俾書於圖之左方以俟

題端孝思艸書引

往年予成童時常造棠樾鮑氏之南軒石泉周先生講道於是執經坐上座者有端氏二子焉其尊府君以善公爲徽郡幕賓以方正亷能稱愛子使之勵志於學長孝友純粹篤厚次孝思聰明才俊予𨿽未解事心竊識之矣弟昆嫓美殆猶機云入洛璩瑒在魏也厥後侍宦遊江西畱南京一時諸閣老相與磨切學益進名益髙信乎其爲儒林之英也邇來寓淸江杜門息慮肆志翰墨人購其片紙隻字藏以爲寶予友汪致達伏謁門下求得是捲予屢觀之有存筋藏鋒之妙有驚蛇迅鳥之勢體備諸家筆兼眾長闖芝靖之庭入羲獻之室至於旭之顚素之放可以嗤笑也翰林危公太朴嘗評之曰端孝思書如謝家子弟自是芝蘭玉樹光彩照人懸腕之法世能者稀俛仰古今不覺専擅其相推重如此亦可謂知言矣昔陳無已送蘓長公有一代不數人百年能幾見之嘆矧予與孝思幼𨿽心知長則契闊相隔千里莫獲一見而艸法爲當今名筆捨吾孝思幾何人哉宜區區之嘆有甚於無已也其慕藺之心益增耿耿耳予故歷敍其槪畀於卷首俾永葆之以傳示於無窮也

禦制歙人鮑壽孫孝順詩序

臣聞孝爲百行之原天之經地之義民之行也是以通三才序五倫孝之道大矣上古帝王惟虞舜稱爲大孝以聖哲之徳化頑嚚之親下至武王周公以達孝稱洪惟我聖朝太祖髙皇帝膺龍飛九五之運臨禦華夏以孝動臣民俾家爲孝子人爲忠臣比屋可封蓋所以移孝爲忠以盡臣子之職分而無愧唐虞三代之治矣欽惟太宗文皇帝應天順人紹承正統能以太祖之心爲心克篤純李而聖徳神功巍巍赫赫極天所覆極地所載洋溢周徧浹洽寰區乃於孝陵建立穹碑國史纂修實錄皆孝誠之大者也萬機之暇博采古今孝順事實親書宸翰撰爲詩章得二百七十人版行於世頒賜臣民以爲昭鑑示天下取法焉而歙人鮑壽孫亦蒙褒寵臣按宋史孝義傳所載鮑壽孫與父宗巖當丙子之變盜起裏中父子俱被執願相代死賊猶豫未忍殺俄有風起叢薄間若車馬聲賊疑官軍至皆走散父子俱得免人以爲孝感之報遂稱爲慈孝鮑家今大明聖朝又沐禦制頒示四海臣民以爲矜式猗歟盛哉光賁泉壤澤及九原抑何幸歟嗚呼天人之理報施之道猶合符節無毫髮爽當其父子爭相爲死一念之萌動天地感神明而秉彛好徳之心古今一揆是以承兩朝之恩寵百世之光榮爲不可及矣昔其曽祖鮑仲安翁於元時宋史新成厚貲購之裝演成帙以遺其祖南季藏爲家寶今其孫榮相又抄錄禦詩成集以貽永久亦可謂能紹祖宗之傳而不忘先徳矣嗚呼賢哉臣以四朝遺老賜歸田裏恭覩朝廷之盛典由是不揆愚昧而效揄揚頌美之萬一云

贈進士童孟韜興復朱文公家廟序

道之大原出於天天不愛道而賦於人任斯道者寥寥數千載幾何人哉自孔孟歿而斯道不傳至宋周子出不由師傳而獨得於天二程子承緒而倡明之一傳於羅豫章再傳於李延平三傳而至我朱子集諸儒之大成繼往開來大有功於斯道也徽婺源有方山繡水之勝乾坤淸淑之气所鍾篤生賢哲而爲朱子桑梓之邦昔韋齋吏部尉尢溪而生朱子於尉廨遂家於閩婺源故居鄕人敬慕久而不忘乃爲立家廟於遺址而祀其父子焉由宋逮今興廢不常當元盛時幹侯爲州飾廟宇虔祀事而歙人鮑仲安捐貲贖田歸之廟虞文靖公記之此一興也洪武間予與其裔孫汝達勸率闔郡官僚士庶捐貲重修此再興也洪熈乙已朝廷以纂修實錄選差進士童公孟韜采訪永樂事迹以成國史之紀述公曆婺源謁拜家廟棟宇橈折瓦甓解散上漏旁穿不蔽風雨顧瞻傍惶乃謂眾曰朱子之道如日行天后之人誦其詩讀其書可不知其人乎於是邑之長佐耆老儒士感發趨事撤而新之規制踰舊跂翼翚飛城市攺觀溪山出色而朱子在天之靈神遊故國必當陰翊黙相而文運之興可待也其有功於名教何如哉予𨿽老於公之行也竊爲吾黨致謝私焉是爲序

東臯十景詩後序

晉陶淵明爲一代淸節之士嘗曰登東臯以舒嘯又曰種苗在東臯夫東春方也臯春澤也大抵人情樂气候之融和景物之明媚故適興者必於是力本者必於是而淵明之淸趣則殆超塵寰而獨立矣廬陵郡城東北之地有東臯焉負山而瀕水峯巒之峙列林木之薈蔚洲渚之縈回湖江之浩溔春秋朝暮之異時風日雨雪之變候仙宮釋廬之雜處寒花涼瀑之分秀誠幽人逸士之所擇而棲樂而逰隱而耕者也好事者從而名之以十景焉張思恆氏築圃結樓以攬其勝於是賓客之宴會士友之遊息殆無虛日而所謂十景者可眺可玩可歌可詠徜徉容與寓興其間而心與造化謀蓋將遊廣漠之野而之無何有之鄕天壤之內有此眞樂而思恆獨得之矣嗟乎有此宇宙則有此山川有此山川則有此人物浩乎已往茫乎未來茍不托諸文章形諸篇什則何以彰今而垂後耶淵明諸作迄今令人歆美卽其地感其景讀其詩思其人裵徊俯仰有不可及之嘆昔蘇長公以東坡自號而盡和陶詩識者謂淵明千載人東坡百世士出處𨿽不同气味乃相似思恆振遺音而紹絕響使二公之髙風不落莫於千載下而東臯之景益增其勝顧非山川之幸歟予因思恆請旣序其槪復書十景詩以綴於後

竹坡詩序

海寧之東有地曰首村環山外拱平原衍沃朱氏廬聚於斯其彥徳升甫新辟一軒以爲藏修之所軒前有坡隆然而昻偃然而伏種竹數十百个因以竹坡自號其子澤童以俊茂充弟子員從予姻友呂徳昭遊徳昭爲致其父命以徵予言予曰竹艸木類耳天地間萬彚蕓蕓可喜可玩者非一而何獨竹是嗜徳昭曰吾嘗登坡而飲刻竹而吟與聞其略矣時雨沐之萬枝翠色則四時皆春曉風吹之萬葉淸聲則四時皆秋天地之春成功已去而一坡之春未嘗去也天地之秋循序已歸而一坡之秋未嘗歸也朱氏父子嗜之固宜予曰春容可以寓目秋聲可以適耳不過耳目之娯而已更有進於此者乎徳昭曰徳升進學不倦而澤童日受庭訓以竹自警見其材而思何以達吾材見其直而思何以成吾直見其虛而思廓吾量以大其受見其操而思勵吾志以貞其徳殆非徒爲玩好也予曰是可與言學矣衛風淇澳之章詩人形容武公之盛徳必起興於菉竹之猗猗聖人取以爲經而大學引以釋傳徳升父子茍能切磋琢磨以進於瑟僴赫喧之美則竹坡之名一日聞天下而傳後世顧不偉歟澤童將求儒林善於比興者歌詠之予爲再歌此章一倡三嘆遂敍次所言以弁於捲端云

城東許氏族譜序

夫混沌旣判而兩儀奠位人生其間參爲三才以立人極當夫人文初開生齒未繁而姓氏猶簡惟有六姓伏羲姓風倉頡姓髙祝融姓龔神農姓姜黃帝姓姬太子雷姓方繇三代以降人文日宣生齒日繁天子建徳因生以賜姓胙土以命氏有以帝王名號爲氏有以王父字爲氏有以土爲氏有以國爲氏有以邑爲氏有以官爵爲氏有以鄕亭爲氏有以伎物爲氏有以因功而賜姓有以外域部落而爲姓有因過因事因刑而攺有避諱避仇避難避嫌而攺其區分類別不可勝紀而所謂以姓以氏以族者蓋有不可不究者焉夫姓之爲言生也氏之爲言示也族之爲言聚也生者原其所出也示者別其所同祖也聚者會其所同類也歷三五以降至於漢之西京金張許史四大姓爲貴戚而許氏居其一也下迨唐太宗貞觀年間命髙士亷等定天下姓氏爲族氏志合九百七十三姓及唐玄宗勅定四海望族永徽六年幹封元年考定十姓爲國柱十六姓爲國梁而髙陽許氏又爲國梁之一也逮我皇明太祖髙皇帝時翰林編修金華吳沈進千家姓凡爲一千九百六十有八頒行於世而許之爲氏蓋自許由始傳至周武王封炎帝之後文叔子孫以國爲姓至唐太子少師敬宗開郡髙陽傳十一世規公嘗覊旅宣歙間始置歙城東基宇往來寓焉其孫會公因家於是卒塟歙南浦口金釵塢其曽孫賓公遷歙北寧泰鄕因名之曰許村歷九世孫七公宣義諱暹復居城東故址又傳七世孫淑明公才行卓犖鄕裏推尊郡人以八百年故家稱之其孫永亨永禎二昆季克紹先志乃取舊譜質諸懿親東源張本立重加錄集蘓明允所謂詳吾所自出也一日永亨來徵予序予聞周禮周官小史定世系辯昭穆後世譜牒之學以爲專門古者大宗小宗之法立則世系明昭穆敍自宗法廢始有不明不敍而先王之制盡矣嗚呼此有識君子嘗痛惜於斯焉今永亨之編尊祖敬宗而有志於睦族不忘水木本源之誼亦可謂賢矣使其子若孫知祖徳而景慕之心油然以生益思修身愼行以迓先世之遺澤則所以增光此編者固有在哉詩曰毋念爾祖聿修厥徳惟許氏子孫有焉故序其古今姓氏之始及本宗之世緒以綴於編端

溪居圖序

歙西堨川其山自靈山之麓踴躍騰踔危坡伏隴舒而爲平原衍而爲平疇前瀉大溪水漲則洪濤歕薄水縮則微波縈紆春則鷗渚彌漫秋則鴈洲呈露紅蓼白蘋之掩映靑莎翠蓧之扶疎白魚跳雨翻藻而游泳黃鳥囀風擲栁以下上天光云影之徘徊嵐气山色之杳靄輕颷旋而練帶皺霽月浸而冰壺空樵艇之迹相交漁歌之響互答坐苔磯而垂釣臨淸流以賦詩此溪居之景可唫可詠可圖可畫天然之趣也予老友朱士澤居之専玆溪之勝而樂其樂焉司訓鄭以孝寫圖以遺之王維之輞川莊李麟之龍眠莊殆相爲伯仲也暇日士澤訪予三峯精舍攜捲請敍予聞古之髙人逸客逃名遁迹必擇幽邃之地奇絕之境而托處殆將出寰中而超物外忘身忘世忘人忘我不知千古之在前萬古之在後如生鴻蒙之世而居逍遙之天無懷氏之民歟葛天氏之民歟嗟夫杜子美之浣花溪嚴武載酒戴安道之剡曲溪子猷乘舟張玄眞靑篛緑蓑林和靖寒梅白鶴若士澤其神交四子而異世同心也歟予乃爲之歌曰天髙兮蒼蒼地厚兮茫茫俛仰兮中處嗟若人兮壽且康娯心目兮引興長溪居之樂兮樂未央無不足兮奚所望溪流兮湯湯溪花兮幽芳朝夕兮尙羊棲吾身兮水雲鄕悠然一醉兮傾壺觴叩舷髙歌兮鏗淸商鷗瞑鷺下兮機心忘忽驚起兮競飛揚蓬底夢熟兮秋夜涼夢覺白鶴兮方南翔皎皎月明兮生東方歌竟士澤撫掌大笑曰蘇僊騎鯨其音久絕響矣余風未泯復得再聞遺韻遂俾予揮筆書爲序以附於捲云宣徳四年巳酉夏五月朔八十三翁唐子儀書

梧岡集卷五

●欽定四庫全書

梧岡集卷六

﹝明﹞唐文鳯撰

○記

大牛山龍湫記

歙北距城可二十里有山曰大牛或曰大人其形類人踞坐而首欹側重岡復隴騰踔起伏而玆山獨巍然髙以大山之半去麓二里許有石巖空洞深杳泉涓涓自中出冬夏不竭巖之東百步有澄湫水寒紺淸澈龍實居之每遇久晴則龍現鱗甲光彩耀日或掛樹或蟠石須臾雲气勃起如翻海濤羃於山頂則降雨值積陰滛潦暝云乍收山色蒼然則斂霽以故居民常以候晴雨凡歲旱則官民致禱輙應無愆期洪武紀元之三十年夏歙土久不雨亢陽爲虐禾甚枯瘁農告病於是坊廂之耆老吳仲逺金得逺等以祈禱故實白於府若縣縣令李公彥初憫農之罹災乃與僚佐謀達於府通守楊公永傳謀克恊諏日走詣羣祀縣令李公率僧道徒步登陟詣龍湫焚香掲虔撇水盛以瓦罌俄有物肖蝘蜓投罌中以皷吹導抵壇所則涼風瀟然微雨隨至歷三日大雨滂沛逺邇沾足蘇稿爲榮易荒爲稔農以有秋慶咸以爲聖恩溥傳而亦感神龍之嘉惠也不可以無述俾綴文以記之餘曰夫山川之能興雲雨其神必靈而祀典當祀之玆山之神旣靈而又有龍神托處於是則其神異靈顯可知矣故變化不測茫洋乎兩間雨下土而澤萬物其功普矣而利及吾歙之民歷年滋久而祀以報之亦宜所以刻文匪幹禁而美政也俾後之人知龍湫之神而且靈永而勿替庶有可徵此記之所以作也

巖溪書捨記

歙西之山多秀拔而奇峭其支壠余阜亦皆騰踔起伏萃英凝粹扶輿磅礡之气鍾於人焉其諸山之可名者黃羅金紫若馬鞍若筆架若飛蛾若平幾又溢其秀獻其奇爲古巖石屋空洞神剜鬼鑿不能殫其巧爲巖溪源泉淵深練澄鏡淨不能比其淸當巖之左溪之右中延通衢直修而廣夷坦而袤編氓托處連甍接棟工藝居於是器用之精致商賈集於是財貨之委輸鎭市立焉稅司在焉而文獻之宗詩書之家有左史竹坡呂公午伯以文章行義大顯於宋理宗朝而其後裔有名旭字徳昭以儒術世其業幼從予先君子白雲翁逰工詩能文以郡庠司訓授陜西延長縣學教諭予第四弟文奎字子彰幼贅於呂氏之門而徳昭愛之甚以其能讀父書性警敏而嗜學也予以宦逰南北奔走踰十有八載矣甲午夏子彰以能書徵赴吏部而予亦旅寓於秦淮之上始得會晤少慰暌離之懷間語予曰弟也有豚犬六人俾長穉畱呂家林之居而於巖溪之濵買地卜築爲屋六楹乃於宴休之所扁曰巖溪書屋願幹吾兄一言以記之予喜而語之曰予宗自始祖諱承昈扈從宋髙宗南渡因官於歙至登仕公來世守忠貞家傳淸白以仕宦稱以文學顯而書燈相續十有五世矣至今餘燼未滅後必有以接其光而煒然燁然者也而予弟之書屋經史子集庋置其中法書名畫陳列於前暇日則授徒訓子從容乎禮法沈潛乎仁義明周孔顏孟之統尋濂洛闗閩之緒探性命道徳之奧窮天人事物之理究古今治亂之原學必實學知必眞知行必力行然後毋負於家學而稱世儒也況生於子朱子之邦涵濡其遺澤浸潤其流波而予祖筠軒翁講貫其學服行其道而予父白雲翁纉承而繼述之鑽■﹝石靡﹞而瞻仰之自有以得其要領者矣愧予衰老猶駕斷航而泛巨海望洋而不知其涘予弟年尙壯力尙健其於朱子之道祖父之學當升堂而嚌臠也則書屋之名必顯於時也而晉昌之子孫蓋有徵者矣用書以爲記而置諸堂之壁

文會堂記

夫在天之文曰月星辰也在地之文山川艸木也在人之文禮樂刑政也貫三才而不息亙萬古而不窮彌綸乎宇宙炳耀乎古今文之與道三極並存於逺矣故曰言之不文何以行逺是以人心之精微動而宣於言言之精者爲文文之精者爲詩夫六經載道之文其理醇而正諸子翊道之文其理駁而雜孔子曰君子以文會友朋友之際盍簮之頃非文無以輔友道之益也予家世居表城門內以儒業顯翻學海之波瀾傾詞源之浩瀚而予先祖筠軒翁以博學有重名於世當世若虛谷方萬里杏庭洪潛夫一時輩行相爲師友彼我推敬日月刮磨以講聖賢之道此前時之文會也先考白雲翁掌教崇安當時寓公諸老若左丞烏古孫良禎幹卿侍講杜本淸碧祕書彭炳元亮朝夕遊從相與議論古今盛衰人物賢否政治得失淸流之士咸歸譽之此後時之文會也予叨薦剡授縣令之職考滿欽選攺除王府宮講得與在朝諸名公碩儒締交若翰林學士王達善楊榮王景彰國子祭酒徐旭侍講楊士奇狀元曽棨輩詩文往復賡酬倡和殆無虛日此今時之文會也予畱滯潞陽近蒙天恩賜歸田裏而從侄彥淸得翰林編修李眞爲篆文會堂三字裝演成軸求予文以記之予追思吾祖考以來曁予歷三世將及百年皆名其堂矣而彥淸不忘先徳復取舊名以扁其新居亦可謂有志於繼述矣予故詳記三世交逰文會之盛錄其姓名俾後之人知所聞見而家學之傳淵源有自矣彥淸之子道生頗聰敏好問學暇日編集筠軒白雲朝陽祖父及孫文集以傳於家庶使先世精神心術遺澤不泯亦云賢者矣乃並及之而書以爲記

重建大和社記

古昔帝顓頊之子勾龍氏能平水土九州島奠安祀以爲社周祖后稷教民稼穡萬姓粒食祀以爲稷禮所謂有功於民則祀之此其大者也歙之棠川鮑氏之宗居之風俗淳厚談詩書恱禮義人人有士君子之行當宋季之俶擾盜起裏中執鮑氏之父曰宗巖者將兵之其子壽孫出而救之子願代父死父願代子死賊義而兩釋之人稱慈孝鮑氏事載宋史裏以慈孝稱亦由是焉鮑氏嘗率里人建社於髙塘充地形散漫風气疏泄民居弗靖洪武壬申眾謀移建於棠川之村口而其地則慈孝之四世孫汝欽五世孫必成兩家之已業也族眾於是踵門告曰子之先世嘗有功於民子誠不忘先徳以已地爲社神之居俾裏民徼其餘福可乎汝欽必成咸諾之於是繚之以垣墻峩之以屋宇風气完固居民阜康眾悉宜之且以其族之鄕先生曰仲安曰伯原曰伯尙者昔嘗立社倉以濟貧乏保民於患難者其功爲多又嘗舉鄕飲酒禮以孝弟禮讓化率鄕人足以垂訓因附祀焉於是其族之人有字尙賓者遷居北鄕有年矣覩玆而有感焉乃以其故鄕遺田一畆半俾宗人均其稅而收其入禆祭祀之用以表不忘所出越今四十年屋壊壇圯無以稱報祀之意其宗人有曰文紹者復率族眾經營斯宇規模壯觀視舊有加焉僉謂事之顚末弗刻堅瑉何以示後乃礱石徵予文以記之昔唐韓愈有曰願爲同社人雞豚宴春秋又曰古之鄕先生歿而祀於社何昔人之存歿皆注意於斯豈非盛典所系爲眾姓之所慕歟所以後之君天下者立國社國稷推而至於鄕裏或千家或百家或三五十家共立社稷以祀享之春有祈焉秋有報焉當事之際必備牲醴列庶饈瀝誠掲虔以致敬於神毋敢怠忽蓋爲民生之敬仰出於至誠此天理民彛不待勸勉有不期然而然者矣今鮑氏代不乏人乃能始終追念於斯旣有以崇報功之典又不忘鄕先生之徳俾後人知所法式是可尙已乃不辭而書之

西溪漁隱記

新安之爲郡據兩浙上游而練溪環繞郡城遡其源分爲派者三一始於揚之水經朱砂崖匯於績之油潭直瀉如練而抵於城東一濫觴於篛嶺流爲昉溪瀦爲釣潭而任公釣臺在焉縈紆曲折橫於沙溪而過城之北一湧於湯泉之池迆■﹝辶裏﹞注爲曹阮二溪淵澄於昌堨潄石漾沙道石門嶺聚爲龍王潭蕩潏於城西門三派合流平衍渟■﹝氵蓄﹞是爲西溪土人謂之河西伴月之灘導其前披云之峯矗其右漁梁橫截於下雉堞峙立於上此西溪之勝槪也而巴永升氏世居之永升爲人性識聰敏雅好山水而耽於畫嘗得李唐所寫溪景裝演成捲題曰西溪漁隱徵予記之予考李唐爲馬逺師其畫蒼古渾朴無纎巧態迹簡而意淡蓋名筆也永升固宜心其法造其妙以進於髙明之域而西溪之景則天然之畫有不待毫素可知矣風晨月夕駕一葉之舟靑篛緑蓑筆牀茶竈舉以自隨或吮墨以畫或鼓枻而歌天壤之間有此眞樂而爲永升得之其托於漁豈暫隱乎抑終隱乎予以爲人才之生也以有用之才置之不用之地不可方今文明至治之世有起渭濵有召嚴灘而爲國家之用豈徒若志和魯望之老於煙波者而後爲可尙哉然則吾永升其得終隱西溪歟

菊軒記

天臺之山其奇秀甲天下而臨海之在天臺爲壯邑其地有丹邱而林氏世聚族居焉有字宗誠性聰敏雅好墨菊每當風日晴美臨池淸興揮毫點染輒爲菊寫生如坐東籬俯幽叢把疏枝而餐落英對酒長哦悠然見南山之秋色也嘗寓居潞陽畱十載矣構小屋三楹偃仰宴休於其間焚香靜坐心與神融意隨景適老圃秋容寒香晚節而丹邱之人猶彭澤之士也間與予胥晤於旅捨知予業觚翰欲幹一言以書於軒楹予聞濂溪周子謂菊花之隱逸者也當其秋景揺落百卉憔悴而菊猶浥露傲霜疏花冷蕊精神恬澹香色淸雅不媚於陽和寂然而孤芳誠有似於隱逸不衒於俗而遺於世也宗誠寓意於菊殆猶相馬於驪黃牡牝之外聽琴於髙山流水之間不以形色求當出於筆墨畦疃之表而觀其思致風韻耳昔人有號菊莊者有號墨莊者今宗誠以墨莊而處菊莊也則菊之佳趣墨之淸致俱得之矣遂書以爲記

梅雪軒記

新安衛百戶侯安莊存敬卜築東城之隅髙明爽塏市喧不雜𨿽闤闠而有山林之气象乃營小軒扁曰梅雪徵言記之不獲辭乃告之曰天地間萬物並育莫非陰陽二气之所爲然得其濁者恆多得其淸者恆少在天而有雪之淸在地而有梅之淸在人而有心之淸故心淸則理明理明則義精義精則仁熟而施於爲政也何有想存敬居是軒閱武之暇解鞍下馬裵回容與雅歌投壺所謂詩書之帥也時當嚴冬老梅著花霏雪呈瑞素色寒香溢目逆鼻恍如冰壺之秋月金莖之玉露憑軒一玩乾坤淸气沁入詩脾不知人之與梅雪梅雪之與人孤標雅趣果有二乎哉反而求之觀梅可以畫卦映雪可以讀書吾儒心學具有成法如吾存敬出其緒餘則當效默林之止渇雪夜之平蔡追蹤古之名將銘彛鼎而書竹帛也顧不偉歟是爲記

永和堂記

歙之檀墅黃氏世居之其彥士逺甫貲甲於鄕而能以善自處憲副胡公永成爲大書永和以名其堂君次子文定介張生惟達徵文以記之予畱滯南北踰三十載歸而故鄕老成凋謝殆盡士逺雅與予善亦不可作矣俯仰今昔衋傷懷抱誼不獲辭乃繹名堂之義而語之曰天地和則萬物育朝廷和則百職理家庭和則五倫序和之義大矣哉君子之徳猶太和元气煦燠融盎春意藹然蓋必永久而不渝則形和聲和理和气和而天地之和應矣嗟乎士逺已矣二子文器文定友恭怡愉家聲益振蘭茁三孫俱淸俊可喜雅稱其家兒如海上三珠樹河東三鳯雛人咸愛慕之和气薫蒸將見木生連理地產靈芝以表瑞慶而黃氏之隆盛未有涯也豈非永和之所致而能然歟遂書以爲記

觀瀾軒記

歙西之沙溪雙橋鄭氏世居之有字彥徵者讀書君子也其上世從髙祖鄭安子寧當元初有全城功民徳之爲立祠及元季其從曽祖鄭玉字子美構師山書院講明道學以翰林待制徵辭不起國初主將要致不屈而死事載元史節義傳此其世徳之懿有自來矣彥徵隱居授徒訓子優遊卒歲以樂其樂其暇日危坐於沙溪之上有橋幽幽然有舟泛泛然靜觀流水之湍激而悟夫聖人之道大而有本也以其自得之趣而扁其讀誦進修之室曰觀瀾軒嘗俾予友趙永敬氏徵予記予躍然以喜作而言曰孟軻氏謂仲尼亟稱於水水哉水哉何取於水也川上之嘆言道體之無窮也源泉之論言道體之不息也瀾𨿽爲水湍急處然大波洄旋小波縈紆而紋生焉大則如怒蛟之騰身小則如閒龍之蹙麟飛濤則如傾驟雨噴沫則如瀉驪珠千態萬狀不可形容至其平波漫流如橫練帶如鋪織紋乃天下之至文也予想夫彥徵之於是時靜而縱觀閒而細玩心地虛明必有所感悟而爲進學之助也察聖道之精微闡人文之要妙不亦美歟易曰山下出泉蒙風行水上渙當合於此而觀之可也故書以歸之而置於軒之楣是爲記

槐陰堂記

昔宋元之交也予大父由城南遷居槐裏而故相程公元鳯之子孫遺老毎敍文會之樂焉人物之純龎禮儀之古雅衣冠之俊偉蓋非他裏所及迨予之長也其餘芳流澤猶有存者予故見之矣永樂庚子夏予畱寓潞陽丞相之族孫有曰辛童者予孫婿也晉謁旅邸再拜告曰愚侍祖父於遺基創屋數楹以爲奉先裕後計而扁其堂曰槐陰公邃於文學玆行茍不得公一言以暢厥旨何以詔後人而傳於永永幸毋吝予不果固辭嘗聞蘓子之銘三槐堂有歸視其家槐陰滿庭之句子之名堂殆祖述於此也歟姑捨王氏以程氏論之二太師之爲祖爲父丞相之爲子爲孫與王晉公之祖父子孫時世勲業蓋有不盡同者然世徳之相承忠孝仁厚之流衍其心未嘗不同也嗟夫種槐者非槐也乃種徳也以一寸之根荄委之於地而欲責報於天其可必乎心之蘊仁者深植徳者厚而天報之以福也必矣槐之蓊然欝然猶吾徳之油然沛然徳有類於槐槐有徵於徳所以槐陰滿庭則可以知其徳之盛也夫嗚呼程氏之世徳當培而延之如土地之益厚如雨露之益潤則久而益榮矣茍不本於徳則槐之榮瘁於人何與焉詩曰無念爾祖聿修厥徳辛童勉之則名堂之義得矣而天之復興程氏子必有望焉是爲記

臨淸軒記

予倩汪宗純謁予於秦淮寓捨告曰不肖祖居之左偏喬木蓊然淸池湛然新構小軒以爲宴坐之所而扁其楣曰臨淸願吾翁丐之以言俾朝夕讀之如親受教予喜而語之曰夫天一生水爲气之始自質柔而生也及其蒙泉在山靜而淸也節澤有水過而溢也靜則止溢則流其止也爲坎爲澤爲沼爲池止斯淸矣其流也爲湖爲河爲江爲海流斯濁矣嗚呼塞則止疏則流水之爲物者然也流而動則黃流蕩潏濤浪以激之泥沙以汨之失水之本性外感之也止而靜則澄波淨澈風雨以洗之星月以涵之得水之本性內有之也𨿽然此觀乎水也曷若觀人焉人之有心淵淵乎如止水其靜也無不淸性之眞也其動也欲誘之濁斯形焉此君子所以觀感而化也今宗純開是軒以臨泓水之小見性天之大有非一池之所鑑一軒之所容也而體驗之於身心之間必悟夫觀瀾之術原泉之旨也夫嗚呼在知道者黙識之若夫王右軍之淸流激湍陶彭澤之淸流賦詩不過流連光景適一時之興而已宗純當有所擇焉遂書以爲臨淸軒記

學易齋記

南陽邑庠教諭蘓欽克敬氏年壯而質美貌溫而气和振教鐸於玆已五載矣誘掖啟迪剖析疑義諸生有所悟入暇則取羲經而紬繹之觀象玩辭研精覃思以究四聖人之心而窮其理焉予以公委畱南陽克敬謁而告曰欽也竊有志於學譬泛海望洋而不知其涯涘願借龍驤萬斛舟而順風以航之先生得無意也乎予乃爲篆學易齋俾歸掲於室之楣而爲之說曰莊周有言易以道陰陽盈天地間莫非陰陽奇耦之理在知道者黙而識之朱子嘗謂萬物各具一太極程子有謂觀兔可以畫卦朱子又謂一艸一木皆有奇耦而周子倡明道統見於通書邵子探躡巽復見於觀物詩張子精思靜坐見於正蒙書是皆顯微闡幽而有功於易也其可不致思乎大抵易之爲道理與象數而已理寓於象數之中而非求之於象數之外也以故程子専主於理朱子専主於象邵子専主於數蓋可相有而不可相無也嗟夫吾孔聖尙以五十而學易讀之韋編三絕況在於後之學者乎克敬於風欞月牖之間焚香拭幾凝神靜慮收視返聽如顏之坐忘靈臺烱然虛室生白而心涵太極觸處洞澈八卦縱橫衍而爲六十四卦散而爲三百八十四爻則一部之全易具於胸中大而天地微而萬物無一不備於我而非可以他求也克敬作而謝曰命之矣因遂書爲學易齋記

陳敬所白雲山房記

白雲山天臺之佳山也陳君敬所居之且以榜其修讀之室曰白雲山房故於戶牖幾席盤盂琴書悉得是名所以志其好尙也且爲餘言曰珠璣大寶人皆好之然必深探不測之淵幾蹈乎蛟鱷之橫而後幸得之惟可以富人則亦可以禍人圭組簮紱人皆泰之然必疲汗馬之勞甚而有揺尾乞憐之詬而後幸得之惟可以爲身榮亦可以爲身辱其說何也家有至寶則暴客在門故珠玉不易保而有富禍之殊爵位愈崇而刀鋸愈迫故圭組不易保而有榮辱之變孰若吾云焉日行乎太空之中而縈帶乎松石之表其動也周流無常其斂也寂乎無情朝而出吾山房也勢不得而要之暮而入吾山房也勢不得而狎之盎如其若盈也茫如其若虛也使吾日忘乎富貴榮辱之境而與天者逰其吾云乎其取之甚易而用之至足乎子何以教我唐子曰噫嘻觀君之言而審君之心吾尙何言哉於是廣君之志而歌之曰云乎在山漭乎其爲墻爲藩云乎在房溢乎其守一方云之上下蒸而爲澤顧行止之有時兮子無専乎白雲之白庶以無心而遇物兮求吾之安宅敬所樂聞吾之言請書爲白雲山房記

西山後記

大江之西有西山焉巍然髙以大自南嶽衡山分支走脈延袤數千里綿跨數十州由南而轉折於西峯巒巖壑千態萬狀剜奇削巧不知其幾何而蹲駐爲是山也山於方爲西地之淸也於行爲金於時爲秋气之淸也裘氏重實世居山麓人之淸也豈非西山淸秀之所鍾與裘氏之先自會稽徙居於是已十世矣七世祖從龍號西麓髙祖興仁號西峯今而重實亦扁其軒居曰西山非特樂山也蓋所以不忘二祖之徳也耕焉而憩其下西麓在焉遊焉而渉其巓西峯在焉如見羮墻如覩河洛則爲云仍者安得忘水木本源之理哉而重實之居是軒也肅然而敬悠然而想琴瑟書冊祖之手澤存也花木竹石祖之遺植存也翠微蒼壁祖之神魂遊也雲气嵐光祖之容顏寓也若是二祖之徳無時而不致其思也吾重實曷能専美於西山哉予又讀余安道記在縣西四十里巖岫四出千峯特起髙二千丈屬連三百里下有天寶洞天載於酈道元水經若夫景物之勝見於羅縣令余修撰二公之文旣詳且美矣予知不能出其右姑爲後記以玷卷末云

仁和堂記

歙之堨田有譙國之裔朱氏世居之其始祖諱宣饒州番陽縣朱家村人也職萬戶侯戍歙子孫遂爲土著其後衣冠蟬聯欝爲望族下逮叔廣君隱居授徒二子長士信次士澤彬彬競爽俱業於儒而士澤訓子以義方嘗扁其所居之堂曰仁和暇日謁予徵文以記之予與叔廣締文字交不獲讓乃語之曰大哉乾元運行不息故在天爲四時之春气之和也在人爲四端之仁徳之和也君子以仁存心仁施於一身則一身和而百善備焉仁施於一家則一家和而五倫敍焉仁施於一國則一國和而百職理焉仁施於天下則天下和而萬民安焉此仁和之功用推致其極而馴致乎位育也歟嗟乎士澤惇徳勵行循禮守道以爲君子之歸則上承於祖考下迪於子孫前後一心始終一徳登於是堂之上熈熈然愉愉然父慈而子孝兄友而弟恭夫唱而婦隨閨庭輯睦和气如春藹然蘭階之風馥盎然黍谷之陽回是能集福臻祥延慶表瑞仁和之效不旣多乎予於士澤有望焉故樂書之以寘於堂壁

孝思堂記

孝思堂者鮑子永懷思親之堂也永懷世居郡西鮑潭以姓名地蕃且久也永懷尊甫君仲斌母孺人洪氏合徳媲美仲斌性誠實而貌質朴家貧嗜學隱居教授硯田筆耒伏臘弗給而洪孺人輔之以勤儉仲斌安貧樂道甘於恬靜介然不易其守固其造詣之深亦洪孺人內助之力也年將五十始生永懷永和二子洪武辛未朝廷宣召老人而仲斌以年髙有徳推舉赴京宴賚而歸閭裏有不平者質之咸得其直戊寅春有司復以講讀大誥舉率學徒考試禮闈重膺恩賜而歸晚年二子受過庭之訓亦能授徒以養親而箕裘之業有紹矣永樂庚寅春裏中疫癘甚熾人皆憚之杜門絕火仲斌偶亦遘疾而永懷兄弟朝夕不離側寢食幾廢疫平越六月仲斌復得疾而終享年七十有二嗣歲冬十二月母洪氏亦病卒享年六十有二乃卜地合葬於裏之下梅村焉永懷抱風木之恨哀慕不已其友觀瀾鄭君乃名其所居之堂曰孝思而鹵溪漁隱之孫士隱爲書孝思堂三大字掲於堂之中具其事走書京師徵言記之予曰人子於親生事盡力死事盡思書曰奉先思孝詩曰永言孝思此之謂也夫人有心而思出焉故心之官則思身之所處目之所睹必經之於心心之所思隨所在而出泯泯棼棼紛紜萬絲思則得之不思則不得也所謂得者得其理也五倫之道而父子之親攸重其所思者盡乎孝也予觀永懷之爲子其幼也服訓成學其壯也攄誠奉養其終也致思盡孝此其孝之純至非暫而不可久也殆將有終身之慕焉予故喜鄕邑之後進克篤孝行庶毋負生於我子朱子父母之邦也是爲記

梧岡集卷六

●欽定四庫全書

梧岡集卷七

﹝明﹞唐文鳯撰

○跋

跋吳伯剛詩後

予童丱時嘗侍先君子白雲翁一日閒適偕休陽吳公伯剛先輩同遊宋故相程訥齋石池寺祠堂相與劇談今古酒半酣吟詠以暢其情醉墨淋漓雪色素壁揮灑迨徧予𨿽未解事心竊識之今而追思曩昔巳六十年矣鄕郡前修俱已凋喪猶晨星落落耳予寓京師侵尋四載而公之令子彥守給事中過予秦淮旅捨手公之遺墨開卷宛然如生而字畫詩句皆其平生精神心術之所寓捧誦再四不覺爲之一泫悲夫公之二詩其一爲程仲庸題愛日軒乃徽州府程經歷子也好學工詩見稱於時才名藉甚授縣丞職其一爲胡子微賦春暉堂乃歙縣縣丞也有政聲廉潔之操眾所推服然程胡二公居官養親克盡孝敬無愧士行故公詩以美之匪虛譽也公親書上以呈二親下以示二弟而公孝友之誠藹然溢於言意之表非特爲人賦也實所以述已志也嗚呼公今已矣九京不作誰與論斯事耶而彥守克振家聲能紹繼祖父之業登庸顯宦榮膺近侍思公之志意樂嗜故寶藏其詩以貽悠久俾後之子孫如見羮墻焉遂跋以歸之

晚翠亭跋

歐陽子曰爲善無不報而遲速有時予常三復此言而知其旨矣蓋觀世之人未有不修之於已而能蘄之於天天人之理感孚之妙若桴皷影響而善惡之報無毫髮爽故積之厚者本必固浚之久者流必長譬諸水與木焉委派之滔汨始由於濫觴枝葉之暢茂蓋自於萌蘗溢乎四海淩乎九霄進之而必至成之而必巨理勢然也人之修徳爲善亦由是也然而獲報於天有遲速之不同故不在其身而在其子孫者則天道之福善禍滛潛施黙寓於冥冥之中人𨿽不知而天實知之斯天定也久矣予宗自始祖諱承昈京兆人因仕新安太守遂畱家焉至五世祖諱大有丰貲好施周貧卹匱四世祖諱廷瑞登進士第擢遂安簿遷銅陵丞曽祖諱虞號梅臒淸修苦節祖諱元號筠軒仕徽郡文掾博學雄文爲江東學者宗師叔祖諱淸字淸之髙才偉識歷兩廣憲史先伯父諱潤字潤甫調宣饒郡曹掾先父諱桂芳號白雲先生詩文瑰偉卓冠時流任南雄路儒學正兄名中字伯和蚤登士版參贊戎幕今歸老於家康彊無恙子孫詵詵以謹孝養而侄吉祥字彥禎中庚辰科進士第授永州府祁陽縣令三載考績朝京循例復任持先父所述晚翠亭記讀之俛仰今昔不覺痛淚之交頥追思甲申伯父曁父胥會芝山時委文而未果作至丙午文成而伯父已謝世矣初兄宦寓湖廣錄文逺遺逮於永樂二年甲申僂指計之己六十一年烏乎予亦侵尋老境恨不能迓續先世之遺休竊祿晚仕先職縣令今特除趙府紀善而與彥禎同於一時俱蒙國恩當精白一心世守忠眞志秉廉潔期無負於祖宗也予故歷著之俾讀者知予宗之所由來固有自矣嗚呼若予叔侄之際遇聖朝榮膺寵數其亦食報於祖宗也歟則晚翠之文有所待而不爲虛言矣爲善之報遲速有時豈欺我哉盍徵於予宗而益驗夫天定也遂涕泣而書之

跋山水畫

自史皇作畫創制立法下逮秦漢間混朴未散古質尙存唐以下則人文日滋新巧雜出所謂上古之畫迹簡而意澹中古之畫細宻而精微也至唐王潑墨輩出掃去筆墨畦疃乃發新意隨賦形迹略加點染不待經營而神會天然自成一家矣宋李唐得其不傳之妙爲馬逺父子師及逺又出新意極簡澹之趣號馬半邊今此幅得李唐法世人以肉眼觀之則無足取也若以道眼觀之則形不足而意有餘矣贑庠廣文王潛齋俾予鑑定故書是說以歸之

跋唐人臨鍾繇戎路帖

魏鍾元常以能書擅名當世専備於七體而尢善行押其眞楷瀟散飄逸若宣示諸帖皆二王所祖今觀戎路帖蓋元常在軍報捷而書其用筆意气雄豪淩厲有奬率三軍之志齊郡張士行謂有一段鐵馬金戈气亦可謂善言者矣趙魏公謂眞唐人所鉤臨無疑卷中題名若鄭明徳陸友仁諸先輩皆先君子白雲先生友也洪武己夘春予有薦舉之命來京得衡山賀彥昭同選赴任又同舟累日出示此卷故跋而歸之俛仰古今不覺三嘆

跋李忠定公遺墨

右故相宋李忠定公答李提刑帳緑亭詩而其後裔今承事郎知吳縣事曰煥者之所藏也演飾成捲請某言識之弗敢以無文爲解因詩之所及疏而歸焉其云昔我列中著識君自南方蓋公自政和間由進士累官起居郎兼國史編修宣和初言水烖責監沙縣稅則時論可知矣靖康初除右丞親徵行營使責授保靜軍節度副使髙宗卽位首召爲相時金人方熾在廷之臣爭爲割地請和之說公獨不然以必守中原必還二聖爲計而髙宗畏懦恇怯正不勝邪由是讒間蠭起公在位甫七十五日罷爲觀文殿學士提舉洞霄宮再論鄂州居住移灃州論責單州團練副使移萬安軍次瓊州放還自便此帳緑亭所由作邪其云蒼官儼成列靑史立欲僵則公𨿽托興松竹而偸安非所志故開新帳緑克嫓舊藂香又不以貴賤得喪貳其心亦可知矣方其宴安之時在常人之情孰不私便其身圗而公乃有立國嘆邾小仰闗畏秦彊之言烏乎愛君憂國之心公蓋不忍忘於一飯使思陵能用其言則中原必復二帝必還不共戴天之讎必報夫豈使大業偏安於海陬而爲茍活之計哉讀公之詩求公之心忠義猶凜凜不待讀樂毅書賈誼策而後掩卷太息也其稱提刑院判者宋制諸路提點刑獄公事以朝臣充而六院判皆得轉對故例爲察官之選卽詩而觀則其人才故非泛泛者卒章翺翔將壇之意所以擬之亦所以自慨之也且公之書別見鳯墅續法帖中爲世所稱重而此幅體勢剛方韻度深穏如檜栢崢嶸气淩霜雪公之心畫於是乎著至若公之始末具信史固不待贅然公歿不數年國勢日蹙以至社屋而此紙獨存於三百年後筆墨如新不失爲李氏故物豈非天相忠良而有以詒其後人乎則凡後之閱是捲者又當感奮思慕爲臣盡忠爲子盡孝砥礪名節以不沗前人毋徒視爲寶玩而已也

止足亭

老氏云知止不辱知足不殆蓋爲我之學也猶未免乎孟氏之譏嗟夫天下之理有得必有失得於此者失於彼得於前者失於後審夫得失之幾而能不失其正者其吾聖賢之道乎聖賢之道明徳爲體新民爲用體用兼備物我無間則知止於至善以自快足於已也嗟夫吾儒體用之學非老氏爲我之學吾儒聖賢之學明體以適用體無不備故用無不周則可以措之於天下行之於後世以致隆平之盛雍熈之和而唐虞之化三代之治將可復也今歙南朱永迪氏世居環溪之上不墜家聲其先嘗以止足名其亭儒林之士咸歌詠之復求予言諸老之文已盡乎山水之趣余何說焉夫止足之義不在乎彼而在乎此也彼者山水之樂泉石之美而此者身心之間意趣之際固有內外之殊當知其要而審處之則止足自得而無殆辱之患矣余故以是說復於永迪俾知自警遂書歸之

蘭溪漁者詩跋

洪武九年先君白雲翁爲兄伯和述蘭溪漁者序時伯和以人才舉銓蘭溪湖官其地據黃州上游荊湘之匯郡誌以地產蘭故名蘇文忠公居黃時嘗遊覽於是則其溪山之勝景物之美皆見於吟詠矣吾兄公務之隙觀煙波之溔浩舟■﹝舟風﹞之出沒持竿以釣月披蓑以罾雪聞滄浪之歌皷枻而和之不知身之在宦海而心己結於鷗鷺之盟矣故號蘭溪漁者姑因其所寓之地托以是名殆爲他日歸隠之先兆也後四年得返故鄕以遂初志結屋表城門內或風日淸爽則攜童子具絲綸坐練溪苔磯而漁尙羊容與翛然而有出塵之想昔之蘭溪心迹未忘於漁也今之練溪心迹俱忘於漁也地無逺邇之殊心有彼此之異漁者之號謂之蘭溪可也謂之練溪亦可也其張志和陸魯望之徒歟儒林碩士爲文爲詩聯成捲帖文鳯才譾學膚未敢有所著姑僣書於後

跋諸葛武侯像贊

予聞蘓長公稱武侯出師表與說命相表裏自三代以後巋然王佐才惟武侯一人而已侯之平生出處大節諸先正論之詳矣後學豈能容喙於其間哉今觀此像丰姿神俊意气閒雅手把如意肘支圜枕綸巾垂帶氅衣披袂欹坐匡牀脫履露足注目凝想而遊心於祁山褒邪之逺猶若指麾三軍時也傳者謂宋劉子駒家藏爲唐閻立本筆而臨摹出於盧謐之手卷題張南軒先生之贊而我紫陽朱夫子跋之蓋南軒爲宋中興名臣張忠宣公子也蚤聞濓洛之緒論功在王室名播彊鄰實開家學之傳其於忠武侯之遺略或有得其二三者而其成功𨿽不可侔亦當時之傑也而朱子與南軒同時倡明理學以續道脈大有功於名教故其心之同而道之同不自知其情誼之相孚意气之相合也故朱子於著書立言凡用南軒之語一則曰亡友張敬夫二則曰張敬夫蓋不沒其善而推重者如此嗚呼朋友道喪安得起二公而論斯文也哉朱子以謂敬夫語簡意到聞者嘆服非深知武侯心事者不能道也又謂王齊賢俾之題贊後二十九年齊賢諸子出示俯仰疇昔三君子皆不可見爲之嘆息而朱夫子之所感者深矣悲夫然而武侯之事業朱張之道徳蓋不可尙已而閻盧之手筆亦不可復得也其贊跋乃紫陽鮮於必仁書元鮮於郎中伯機遺腹子也字法亦得家傳之妙並識於後觀者庶知其詳幸恕予之僣也

書上歙尹程公徳芳書後

洪武三年吏部符下令天下府縣開設學校是歲正月同知何公翔卿知縣程公徳芳舉薦家君充歙縣儒學教諭時抱患未痊逼迫就道文鳯慮奔走千里舊患愈加將有不測之憂是以哀號縣庭通書於程公又匍匐府廳再陳情於何公二公感而憐之遂已於行鄕先生周石泉謂文鳯曰昔原誠在前元至正間潘擇可縣尹舉充學職得月米四十餘石予辭不受師山鄭先生聞之詣門告曰眾皆競求月米而不可得爾獨當得而固辭可謂有光於儒林矣玉敢不下拜於是使人掖原誠坐先生四拜訖今三十五年矣爾辭父之薦使得居家養病而免道途之苦可謂孝且賢矣原誠亦以鄭先生之拜而拜吾友焉後程公復舉先生及文鳯同職訓導居歲餘縣例設二名先生以疾辭洪武四年起赴京中途以疾篤免是歲先生卒洪武十四年先君亦卒檢閱故篋得此書舊槁因思先生汲引後進之言並述其始末命次兒家禎錄之一時父師俱已澌盡不覺淸涕之交頥也

題墨竹圖

墨竹始於唐蕭悅因觀竹影遂爲冩眞其後王維益臻其妙至今鳯翔石刻爲世珎玩迨宋盛朝文與可得乎天趣胸中有渭川千畆遺墨流滋人間不啻拱璧同時若蘓子瞻極意模仿𨿽不得湖州之矩範而儋耳道中見風竹急歸命官奴秉燭冩之亦可以發一時之奇思耳前元趙子昻李仲實柯敬仲輩皆稱名筆寥寥千古文物凋謝繼今以往擅能者誰歟大尹劉公得歙人鄭子明爲作是圖暇日示予俾綴語於其端大抵古人文章圖畫非特玩好而已今觀夫九疑之遺迹足以壯公弔古之懷有虞之至治足以廣公愛民之政竹之勁節不渝足以勵公確守之操竹之虛中自持足以表公精白之心公所以寓目而警者意有在矣豈畫之云乎哉予故歷敍其說以復命覽者知不徒貴於畫以爲玩好而已也

題錢舜舉瓜圖

吳興錢舜舉鍾苕霅之秀寓意於丹靑凡天地間品彚形肖之類皆爲冩生而能逼眞蓋深有得於沒骨圖之遺法其視黃筌趙昌相伯仲宜世人與松雪公翰墨並稱爲湖州之絕也此圖植南園之竹蔓西域之瓜有圑其實有瓜其花於以見造化生物之巧同裏汪彥章氏購得之俾予綴語觀其所尙可以知其爲人也當永葆之

題鄭斗庵墨迹後

歙西長林之鄭爲衣冠望族世有文人鄭君彥斌號斗庵爲教授希賢公之子雩都縣尹之從子禦史彥昭公之從弟幼服禮義之訓侍父兄間耳濡目染固有異於庸常者前朝至正中登參政全公子仁之門以儒雅推敬使之親炙於左右給文墨之役一時省府僚佐尊而嚴憚之詩詞翰墨人爭寶蓄遭壬辰兵變隠居故鄕慕子眞之髙致無何駙馬都尉王公子敬鎭徽禮羅爲館賓執師道甚不以威怵不以貴謟甘淡薄而樂道義與六安鄭士恆篤交友之契吟哦紬繹反復論難知其學之有得而才之有成也及王公移戍紹興又鎭撫南閩嘗掖以自隨而不忍朝夕舎其好之宻脗合無間古道之僅見於今焉以病痿弱不能久客異土歸歲餘卒於家嗚呼惜哉君之才學宜用於時而弗克有所施設使如馬周之遇常何條疏而薦於朝曰臣客馬周之筆也則其見用爲何如哉豈不重可惕也夫君之次子詢早失所天而長兄謙相繼傾棄凡君之墨迹放失不存詢拳拳求訪而未得予毎聞之先君子白雲翁而知締交於彥斌之祖父殆若李唐通家也猶記辛丑歲江西權伯文都事畱歙君與之偕詣先君於槐塘三峯精舎讀天臺丁仲容秋江送別圖長句喜而和之君亦欣然揮筆僂指歷數已廿又七年矣檢閱故篋偶獲此紙君之手澤尙新𨿽字畫之微而生平精神心術之所寓流風遺韻有足觀者爲子若孫一注目之頃孝思之心豈不油然而動於中起敬起慕惡可已也予故敍君履歷之詳以跋於後而歸於詢俾珎襲之以傳永久詢謹飭好學今讀書邑庠將有以昌阜其宗而無愧於顯揚也

跋張小山所書樂府

前元全盛之時海內升平幾八十餘禩人才蝟興比隆唐宋休明之運淳龎之气見於文章散於篇什率皆光華俊偉一掃衰世委靡之習當時所尙樂府新聲至於文士才子講治正學之餘往往嗜好矢口而成揮筆而就於瓊筵綺席間度以歌喉協以聲律亦可謂快意矣昔之所稱者北有闗漢卿馬九臯輩語意雄渾殊乏纎巧態南有張小山自吳鹽集一出流傳京師寵書於奎章膾炙人口珠璣璀燦錦襭靑紅新奇而工致艷麗以淸腴論渾厚之气則有間矣小山張公聰明過人博聞廣記推其才究其所蘊殆不止於是惜乎以樂府之名掩其所長今汪景榮氏購得此卷乃生平親灑字畫𨿽不拘於艸法筆勢翩翩自成一家也展玩之餘輙題其末當永葆之

跋葉宗懋訓子詩後

右葉使君所作訓子詩一篇時使君謫寓京口當丙午之中秋日也後二十年乙丑使君之季子大同示予俾跋於右方予曰古人之詩皆所以述其志也非特流連光景而已身𨿽有窮達之殊而志則無以異也方使君脫離亂之厄而躋榮顯復竄謫以居覉旅而此志不爲之變其詩大旨首言弟兄之友愛而欲其勤學事親次言祖業之艱難而欲其謹身保家蓋思祖所以知本務學所以成業養親所以致孝皆惇徳勵行之言也流離顚沛之中尙拳拳於訓誡以淑其子而不變此志可謂守道之士矣後使君役版築工巨長子大年上書叩天閽獲免今大同亦不忘父訓思立身以光大其宗又知使君之化素行於家子能盡其孝父能成其教庻不戾此詩之諄切矣予故不辭遂書以歸之

跋朱大同艸書

昔風林先生講道於棠樾予嘗侍先君白雲先生過從之極談經史子志百家之說至於字學謂自篆隸分楷之後變而爲艸趨簡便之極甚少於其卽多於卿無復存六書之遺法學者何必劬心以求之及觀歐陽文忠公跋懷素帖以魏晉諸賢逸筆餘興初非用意後人乃棄百事以學書爲務蓋與先生之意合矣大同先生嗣子也聰明才俊而多藝能𨿽異於家學然臨池淸趣筆勢縱逸亦可少發胸中之奇思耳同裏沈彥華得此幅如蛇驚鳥迅初無定迹猶可想其揮灑時也嗚呼大同往矣惜其才而推其學感嘆久之遂以聞先生之言疏於端非故異論於父子間也俾覽者愼所擇焉

跋從兄伯和刺股詩後

右絕句二首從兄伯和所作也始兄■﹝疒冓﹞疾甚亟嫂丁氏刺股以進旣而疾愈誠心所發感格異夢逮今忽忽二十有餘禩恐久而無聞故述其事以貽子若孫洪武丙寅冬吾兄袖詩過槐瀕俾識其槪予嘗讀先祖遺文知先伯諱徐卿第二女眞一名佛奴年十一遇先祖患鼻衂潛禱北辰刺左臂肉和饘粥以供由是疾愈當時爲之詠歌今而聞嫂氏之事則有以徵誠孝世徳振於前繼於後𨿽閨闔之懿亦能服訓被化一見而再見焉𨿽然儒先以刺股爲傷親之遺體率罕見錄而春秋書許世子以不嘗藥而受弒逆之名則世之庸放者不以親之疾爲謹其取譏於聖人當何如哉故刺股出於爲子爲婦一時迫切之至情𨿽未合禮殆亦可以義許也嗚呼世稱孝婦烈女制行不同孝則有仁愛之心烈則有敢勇之气未有仁而不勇勇而不仁者論是以往則抉目以示夫冒刃以護姑者皆此心推之耳可少之哉謹跋

跋白雲吳公詩

休歙相距百里而近山水環拱村墟聨絡棟宇宻比在在若城邑歙槐裏之程休吳田之吳皆代以儒宦顯連姻締好气味相投吳之望有諱奫字萬頃號白雲翁者身幹魁梧美髭髯善譚吐渾然莫測其際浩然莫禦其鋒程之先輩毎值春秋嘉會必汛掃涼臺燠館風亭月榭以候翁至至則肩輿軋軋僕從導引子姓扶掖延欵謁問起居畢則三肅坐上座少長凝立凜弗敢嘩酒數行微醺興發豪談娓娓每傾座客或遇倡酬才思泉湧吟詠未出口吻則振筆著紙揮灑迅疾颯颯類風雨聲俄頃盡數十幅咸爭傳看諷誦以相樂復引滿終宴而止率以爲常時予先祖長孺筠軒先生以髙年耆徳講道故相家翁師事之執弟子禮甚恭情孚而志合先父仲實三峯先生自崇安校官歸與翁問學相資頡頏輩行詩筒往復不輟嘗記壬寅之歲翁畱槐裏宣城劉仲修授鄱陽同知寓於歙土暇日訪先父於三峯精舎有詩云平生毎媿劉公幹晚歲忽逢唐子西頗怪臥龍淹世用不辭騎馬訪巖棲酒淸定是松花釀詩就閒拈柿葉題他日卜鄰何處是黃山髙與白雲齊從遊文儒和之者聨爲巨帙而翁乃三用韻回視之予年始十六侍翁杖屨不以穉弱童子鄙之亦俾賡韻僂指迄今四十三載矣所藏翁之翰墨猶新宦遊南北緘以小櫝挈之自隨永樂元年夏予授趙府紀善二年春翁之孫彥守亦由紀善升戶科給事中兼司經局校書一日規訪予於秦淮官舎相與道故舊因出示此幅再拜伏讀執手涕泣良久予追憶疇昔兩家祖父文章道徳當世推重而遺風餘韻承繼不冺者在予與彥守耳敢不思自砥礪名節以期顯揚耶遂剟其詩三章裝演卷軸而跋其後以歸彥守俾永藏之以爲家寶也夏六月十一日書

跋宋景濓杜叔循所撰書前太常丞呂仲善祖父墓銘後

余聞諸儒先自宋以來江東文學之盛首稱金華邃於經者名性理之學精於史者號經制之學東萊呂成公稽經以該物理訂史以參事情又得紫陽朱子商確印正於是合經史之學而一之矣厥後許公益之承朱呂之傳屹爲儒宗至元之黃公溍卿栁公道傳其授受實有源委而景濓宋先生踵其後含咀英華嚅嚌奇雋六經羣史諸子百氏以至釋老方技莫不抉摘其菁翹鉤剔其蘊奧發爲文章精致淸新明暢雅健紹述諸儒之緒餘而獨步乎江東曁我皇明徵入翰林超授學士凡典冊制詔敷闡皇猷鋪張帝載述作潤色多出其手誠一代之大老學者仰如山斗焉先生嘗譔太常丞呂仲善祖父志銘而杜君叔循書之叔循名環金陵人字畫雄偉歐虞之規矩顏栁之筋骨亦名筆也仲善之子叔素出以相示辭翰並妙其可傳也必矣嗚呼前修淪落後進不繼叔素當如良金粹玉珍愛寶藏磨貞瑉而鑱之垂休光於無窮予昔侍先生於師山鄭待制之門親聞誨益今因叔素之請故悉論之俾讀者知先生之學有所自云

跋唐人臨王子敬洛神賦

魏鍾繇作行押書世傳戎路等帖卽其體也王子敬洛神賦乃效繇法然揮灑此賦時淸思飄飄髣髴與神女遇賦中語所謂翩若驚鴻婉若遊龍殆類是歟今觀此幅風韻瀟散勢態縱逸得子敬之遺意眞唐人所臨無疑亦名筆也後人得此當永葆之

跋鮮於伯機艸書

艸法自史遊作急就凡將等章猶有渾朴气備篆隸體至張芝皇象索靖鍾繇輩𨿽稍變史法遺意猶未泯也王羲之獻之父子變化神奇謂之新艸此艸法一變也降而唐之張旭懷素之儔縱筆快逸連綿遊絲無復古意此艸法又一變也宋之蘓子瞻黃魯直米芾諸老任意所適蛇蚓蟠結潤燥間錯縱橫顚倒幾不可辧此艸法又一大變也元之趙子昻鮮於伯機幼相友善居西湖同學書十年後鮮於公以艸書擅名於時雄健端嚴趙公艸書媚婉可愛而乏遒勁之气嘗讀跋鮮於書後有云僕與伯機兄同學書世人以僕能書然伯機兄過僕甚所謂無佛處稱尊耳其相推許如此贛之李思善寶藏公墨迹暇日介鍾子常氏徵予書其後予故敍艸法之變而識二公書法之大槪以復之

跋姜堯章趙子固所書定武本蘭亭帖後

唐太宗寶藏王右軍蘭亭眞迹嘗命虞永興歐陽率更褚河南輩摹榻以賜近臣厥後眞本殉葬昭陵世傳墨本皆虞歐褚諸公所臨筆也今之所見眞贗混淆必具眼始識之定武有肥瘦二本平川鍾子常氏所藏蓋定武肥本也捲有姜堯章趙子固二公親書跋語二公論書法深有合於予心經其鑑定佳本無疑堯章云此本有黃山谷題字山谷之孫字子邁今爲農丞過余見後題欲乞去余不忍與以亡此題則蘭亭廢矣知此本出於堯章家藏而靳於山谷之題字亦知蘭亭借重於太史相與流傳於永永也然捲後之題今不復見惜哉予令興國二載藏書之家寥寂無聞而子常獨寶此卷觀其所好可以知其人矣故喜而跋之

跋道士康雪坡風■﹝王風﹞吟詩集

興國邑治之西郭有琳宮額以治平乃洞陰福地也昔晉仙翁葛洪稚川畱居煉丹有丹池丹井今丹池湮塞而丹井猶存嘗畱題云洞陰泠泠風淸淸仙居浩刼花木長榮想仙翁至此豈遊空同之山而爲勾漏令問丹之時乎宋季元興之際有道士康文俊字煥翁號雪坡讀儒道書能詩裒集平生吟詠聨爲巨帙鋟梓以傳好事者取仙翁語名曰風■﹝王風﹞吟集當時名儒巨卿若劉湏溪辰翁董左丞愼齋元郎中明善滕學士玉霄俱有詩文推許不少置今讀其集淸新瀏亮如聞羣仙玉佩珊珊而歌步虛之詞也經兵火後詩版不存世罕有傳之者一日其徒孫康自成得之於藏書之家語予跋語時予考績不暇秉筆而自成勤懇侍舟東下抵贛之寶臺觀特爲書之俾風晨月夕令童子叩靈璈而歌一章則雪坡當陪仙翁鞭鸞笞鳯神遊雲間冉冉而下聴也

跋楊彥華書虞文靖公蘓武慢詞後

余嘗讀虞文靖公道園集觀其髙文大策醇辭雅論知公所學愽洽淹貫而究極本原研精探微心解神會故經緯彌綸之妙臻古作者之域眞一代大手筆也推其緒餘字畫之偉歌詞之麗亦皆超詣而不凡今按調寄蘓武慢詞十二闋蓋和馮尊師所作其自序經閱累歲而成飄飄然有出塵想如在九霄之上下視世紛膠擾曾不足以入其靈臺丹府所謂不喫煙火食所道乃神仙中人語也史稱南獄眞人降生豈其然乎余僚友楊春庵酷嗜此詞喜而書之聨爲巨軸字體蕭散俊逸有晉唐人气或遇風淸月霽之夕馮虞二公有知當乘雲禦風而來尋歌審音玩書畱迹亦復絕倒也故跋以歸之

松雪趙公畫梅跋

三代以還梅之實載於詩書禮而不言花南朝以降梅之花見於詞人之吟詠而不言實豈世之所尙異宜而梅之所遇有時耶不然屈子騷經下至蘭茝蕭艾靡不采錄而獨遺於梅何耶林逋老仙隠居孤山爲梅出色神交意會暗香疎影水邊籬落之句非特得梅之標格而並得其風韻數千載不遇之幽憤一旦發之無遺矣今觀此圖一枝斜出猶可想象孤山吟余之趣後有趙魏公題名嗚呼自逋仙後梅之知已幾何人哉魏公以玉堂之淸興侶茅舎之幽姿而特爲冩生未爲不知己也然公自號但有取於松雪而亦未遑於梅雪又何耶梅如有神當招老逋跨舊時雙鶴裴回於小橋流水間長空月明鐡笛三弄起魏公而一詰之

梧岡集卷七

●欽定四庫全書

梧岡集卷八

﹝明﹞唐文鳯撰

○行狀

明故耀州同知尙褧鮑公行狀

公姓鮑氏諱熲字尙褧歙西之棠樾里人也其上世自靑齊來歙凡再遷至棠樾世以儒宦顯曾祖諱周字景文以子貴贈從仕郎徽州府路黟縣尹景文之父壽孫當至元丙子之變裏中盜起賊執其父欲兵之壽孫出願代父死父願代子死賊哀憐之不忍殺父子俱得釋人稱爲慈孝鮑家事載宋史孝義傳祖諱同仁字國良以右語出身五轉至會昌州同知致其事考諱深字伯原講學鄭子美待制之門爲構師山書院以延鄕裏學徒遂領府檄攝山長事公幼聰敏不凡甫成童讀書知大義能詩文精歐陽字法遒勁方整旁攻篆隸皆臻其妙及長從遊於張子經胡孟成鄭彥昭諸先輩山長公築耕讀堂以延賢士大夫而楓林朱允升白雲唐仲實刻入新安文獻志石泉周彥明日夕過從相與講求誦習由是見益明識益髙值壬辰淆亂世家大族俱被剽掠刼奪而公之故居悉遭■﹝火林﹞毀無遺丁酉我天兵東下克復徽城而主將鄧愈索鄭待制待制以嘗受元官遁去公遂代系於獄索之愈急度不獲免待制乃挺身而出見主將抗辭不屈主將禮之釋公待制語於眾曰吾得死所矣山長公與弟以仁受業師山最久不忍其死公奮然進曰先生旣受前朝待制之名𨿽不食其祿而受其爵豈可屈辱臣異代乎待制曰熲之言是矣吾計已決明日衣冠北面再拜自縊死異時待制得登名於元史忠義傳𨿽其平生學力所至公亦可謂賢弟子矣已而世運平定詔求民間有才徳賢良者太守王公以公名聞公以親老辭不允逼迫就道賦啼烏行以見志至京吏部引見上於西苑詔公與晉王傳桂公彥良十人同捨尙賓館編史傳進呈畢賜白金五十兩帽履衣各一襲授博士廳典籖明年春監築太社太稷壇成時初立翰林國史院攺除編修官洪武攺元學士陶公主敬稱公質實有文升翰林修撰承直郎同知制誥兼國史院編修官上嘗禦謹身殿親策問廷臣曰北平建都可以控制四方比南京何如公對曰元主起自沙漠立國在燕今百年地气天運已盡不可因也今南京興王之地宮殿已完不必攺圖傳曰在徳不在險也上又嘗策問久任之法公以借冦故事對皆稱善一日上登鐘山命詞臣扈從上禦擁翠亭給筆札卽景賦詩公與翰林朱升張以寧秦裕伯起居單友中李某鐵冠道人俱應制上親倡和逰崇福寺錫宴而還時尙書張復初以吏疾儒適陜西內附遂出公爲耀州同知州兵戈之後饑饉屢年流民未復乃披荊棘以臨政歲大饑朝廷發粟以賑公親領縣民赴孟津給粟宣上徳意至秋方稔一新官廨民爭趨事不待程督旬月落成博士金華王公子充記而刻之張氏僞官許玉者結黨害民有王寅罹其害公不避危險率弓手盡擒之以送行省右承耿公大加稱賞境內獲安淳化縣與州鄰縣有姦吏逼民虛增田土頃畆以媚上父老訴於會府委公核實乃履畆而徵去虛增糧萬五十石同官縣民僞左丞趙某掠平陸縣民張氏女年十三訴於縣不能直公執諸廷歸其女洪武四年秋奉表上京欲順道省親九月十四日光祿錫宴越翌日赴禮部辭俄被拘送刑部轉送羽林衛乃知西安府經歷常達坐事誣指凡陜西一道官吏無虛實小大皆不免至十月十五日獄中上表陳情不報時從叔任畱京不忍去爲制衣饋饍及死買棺載骸歸其鄕公臨終寫遺文付其子宅相丁寧戒諭文辭明暢字畫嚴整不異平日其意若曰天其不可必乎吾爲善胡爲而罹此禍天其可必乎吾當昌吾後公先娶程氏宋丞相程公元鳯之曽孫女性柔順盡婦道年十九歸公爲夫婦十六年臨蓐而沒繼娶宋氏甫一月而公有薦舉之行在耀州月下嘗相謂曰設若不幸汝肯守志乎宋泣曰婦人從一而終豈可事二姓公笑曰吾無憾矣聞公之訃哀慟號泣抱一歲幼子匍匐走數千里見者莫不感動旣抵家公姑康健在堂具甘旨輸孝敬經紀其家政公姑安之視前室之子不異所生子亦奉之如親母凡事必咨稟而後行時戶役煩多支費不給宋之父母憫其蚤寡欲奪其志曰曩吾在耀州月下已許吾夫矣可以死背其言乎終不聽公姑俱以天年歿宋營喪事盡禮宗族婣戚咸稱之裏耆老以貞節聞得旌表其門程氏生子一人卽宅相女一人適某宋氏生子一人曰長安七歲而率宅相有子三人長玄英次玄寧三玄復曽孫男若干人公得年四十以永樂某年塟績溪縣之株木嶺嗚呼天道難諶善惡之報禍福之降何其不以類應耶豈囿於气數而值於命運歟將詰諸司造物者其然乎其不然乎申包胥曰天定能勝人人定亦能勝天其果然乎公之罹非辜亦可悲矣三孫念公嘗踵門而請曰先祖行實未有紀述當時儕輩俱已澌盡無一在者惟先生獨存巋然猶魯靈光也非先生其誰宜爲先祖棄世垂四十載矣非敢後也若有待焉敢請予諾之老淚危迸哀思塡胸毎一執筆悲不自已侵尋歲月弗克成文乃忍慟而書之尙幹當代名公矜憫而銘之庶貽於不朽謹狀

故白雲處士吳公行述

公姓吳氏諱奫字萬頃號白雲處士徽之休寧人也吳自泰伯受封因以爲氏其後延陵季子繼泰伯之徳而以三讓稱故郡望以延陵著至秦吳芮爲番令得江湖間民心號番君今大江東南皆其苗裔徽之與番壤地聯接支派蔓延土著於徽分徙於休寧之萬安吳田始祖諱超唐興元年間任本邑令族益大五世祖諱某仕蜀閬州倅擇故鄕山水之勝遂卜築焉卽今所居之地曽大父諱某字某邃於儒肄舉子業以易經魁鄕試宋季監桐城稅階成忠郎大父諱某字某號屏山克繼家學以文章擅名至元授太平繁昌縣尹有政績階承直郎考諱某字某號松所學行卓卓可述蔭授良禾嶺巡徼未老納祿而歸公承累世培植之厚田園邸第幾有一鄕能以富盛自處而不屑於裒聚名仁厚儒宦家公幼天姿頴悟徳性凝重年甫弱冠身幹魁岸意气豪宕未幾斂華就實勵志古學益以聖賢爲法當是時風俗淳美人慕士君子之行而徽爲紫陽朱夫子之闕裏宗工遺老倡明性理若雲峯先生胡公定宇先生陳公皆執經師承而朱公允升汪公徳輔友道尢篤則公問學淵源有自矣絕口不談仕進延經明行修之士尊禮而館糓焉婣戚俊茂若趙方子常鄭潛彥昭皆招置家塾飲食訓督無異已子後二公知名趙以篤學師黃楚望虞文靖著書立言而學者以東山先生稱鄭以才術文翰受知宰輔歷任正字禦史薦登淸要蓋出於公之誘掖而成也公甘隱山林以道自樂經生學子質其疑難達官巨人資其謀謨以曁韋布之秀方伎之流莫不願挹譚笑仰風裁得公靑矚則人人飫徳有以自慊公平生好周人急裏中有孤嫠貧乏者饑則餔之寒則衣之病則藥之沒則轊而塟之直歲大侵出所積粟廉價售之而邑之求糴者日踵接於門皆飯之而去嘗有一里氓賫父鏹若干緡詣公啟廩尋失其鏹涕泣欲無生公知其故遂如所失數予以粟氓感徳戒飭諸子毎曰吾以安遺汝而不遺汝以危汝其愼之人咸儗之龎徳公晚年謝棄俗紛家政悉委諸冡嗣一不以縈其心每適意有所得則疾書之爲文貫穿經史爲詩陶冶性情積之逺發之弘不自知其多也有白雲集五十卷藏於家重罹兵燹毀而不存娶江氏歙望族貞柔孝敬姑程氏宋故相程元鳯之侄女感疾沈痼醫藥百方弗效江禱北辰刲股肉和糜以進疾遂瘳以孝婦聞子男三人長玉林字伯岡才識文學欲有以自見入國朝帥閫知其賢辟贊軍務嘗謂功名可以戾契至卒賫志以沒次甡字仲生工詩文爲徽郡儒學正後擢將仕郎主山東之寧陽縣簿終於官次薫字季南晦迹隴畆女二人長蘭適程仁澤次和適謝均美孫男五■﹝王責﹞樵牧珪月徳牧蚤遊邑庠由紀善今授從仕郎戶科給事中兼司經局校書公生於前元丙申七月廿五日沒於癸夘八月某日享年六十有八以某年某月某日塟於霹靂嶺江氏後公八年卒享年八十以洪武庚戌冬十有一月某日塟於衖坑之原余成童時親拜公之絇屨知三世締交於公父子間俛仰四十餘年而死生變故有無窮之悲公三子四孫俱已相繼傾背所餘惟牧方膺爵祿駸駸向用殆天所以昌其後而食其報於前也耶牧累以公之行實屬予述之平昔遊從斯文無一在者獨余侍公之久知公之深通家契誼有不得而辭也故敢摭其梗槪書之以俟當世之秉大手筆者采擇焉

故處士吳公伯岡行狀

公姓吳氏諱玉林字伯岡按吳自泰伯居勾吳而子孫遂以爲氏漢長沙王芮四男分居新安至唐有諱少微者仕爲禦史曽孫瑤自休寧徙歙富饒瑤生叔臻叔臻生明明生超超生春春生天推天推生琇愛休寧金竹山之勝復徙家焉第四子依舒通守閬州始居吳田依舒生子志子志生泉湧泉湧生士雋士雋生積積生道傳道傳生琬琬生逄辰逄辰生梓榮宋吉州泰和縣簿梓榮生彥松彥松生邦呂歷官成忠郎邦呂生柔遇柔遇生賁龍元太平路繁昌縣尹號屏山生之泰之泰生奫字萬頃號白雲是爲伯岡之父鄕稱長者公幼性敏鋭甫六歲就外傳日記數千百言能通大義成童有詩聲年十七習舉子業文理蔚然儕輩服其精致屢試場屋不利恬然不以得失介意而學益篤鄕先逹子常趙公彥昭鄭公嘗同受業於家塾當是時倡明理學遡子朱子之淵源者朱公允升汪公徳輔倪公士毅鄭公子美及我先人三峯先生也皆與公爲斯文友故公徳行之懿問學之博操守之端識見之卓迥異庸常天兵東下歙版圖入職方氏公始就辟參謀軍機無何棄去竟以隱終方元季劻勷之秋公總家政內外整肅事親盡孝撫二弟克篤友愛賦重役繁身任之而親與弟不知也蘄黃冦起入饒歙境羣小鴟張狼噬巨室葅醢公外戚歙程氏乃宋故相家闔門逃匿憸人利其貲蹤迹得之欲覆其宗俾無遺胤公盡出已財以足其求程獲免難裏氓有韓姓者抱疾危迫公憂形於色延良醫藥之而愈收養孤遺賑卹窮乏常如不及裏中所居之田平衍宜稼而農苦旱公乃相地形捐私帑堰溪爲堨鏟山錐石引水爲渠旣成旱不爲災鄕人利之建義莊積粟贍族凡祀先上塜少長咸集所以敍尊卑合親疎而重惇睦之意也公剛直豪爽閭裏攻訐鬭狼之忿不之公府而折中於公得公一言而止有松蘿唫槁二十卷藏於家公生於前元延佑二年丙辰五月十有七日沒於大明洪武三年庚戌十有一月四日享年五十有五後十五年塟於音幹之原配程氏柔順眞靜孝敬舅姑宜於家族後公廿又六年卒得年八十一子男二人長樵蚤世次牧字彥守以俊茂選充邑庠弟子員用勞績擢紀善今升授戶科給事中兼司經局教書階從仕郎女一人珈適歙士族江士翔孫男二冀善功逺孫女一遵厚適江彥華嗚呼公有志而弗獲伸有才有學而弗克試存心律已可槪見者如此人謂天道玄黙難諶以予觀之豈其然乎嗇其父於前所以丰其子於後也予自童丱托交於公父子間今與彥守會京師敍騤違感今思昔未嘗不長慨也予旣述白雲處士行實而彥守以故交無存非予莫能知公之詳復俾狀之以乞銘於太史氏用發潛徳之幽光焉謹狀

明故和齋唐公墓志銘

公姓唐氏諱中字伯和號和齋世爲新安文獻家始祖諱承昈京兆人從宋髙宗南渡錄勲勞授新安太守在官歲久子孫因居之遂爲土著世逺譜軼弗可稽其詳譜自新安始蓋本於承昈公也髙祖諱廷雋字君選階登仕郎曽祖諱虞字常道號梅臒繇星源嚴田李氏出紹於唐有二子長諱元字長孺博學雄文爲東南學者師以將仕佐郎徽州路儒學教授致其仕公之伯祖也次諱輝字淸之號雙淸以父之號梅臒故永慕而志之由儒試吏業任廣東肅政廉訪司書吏公之祖也當時以昆季聮輝嫓美一稱名儒一稱良吏鄕邦榮之考諱徳潤字潤甫號晚翠繇水陽倉副使轉授饒之餘幹州吏目享年六十妣兪氏晦庵書院山長兪魏卿女子男三人長伯友次伯恭次卽公也公自幼隨其考宦遊饒郡年稍長從鄕先進汪彥修先生授學讀經史通大義癸巳適丁戈鋋搶攘之秋而不幸先考棄背公侍養扶疾竭試攄孝以道途修阻未能歸塟槁塟於宣之灘頭寺側時平遷柩返於故鄕竁歙之一都吳山壬寅總兵大將何公文輝開幙府起公參謀軍政甲辰除官吏目克復廬州朝廷論功褒賞升授經歷移戍西江之南昌撫士卒以恩處僚友以信植弱持危賙貧卹匱大率以仁恕存心其事上遇下煦之以和接之以敬人無間言庚戌以疾還家甲寅府縣復以懷才抱徳舉薦徵辟赴京擢黃之楊歷湖官其地產蘭故名蘭溪蘓長公東坡嘗吟詠嘯歌登臨遊眺之所至今遺迹猶可尋訪而赤壁之景日接於目公毎餘暇裴回弔古見於詩章因自號蘭溪漁者在任將及三載課額弗虧民力弗困煢獨者賑惠以安之逋負者申請以蠲之己未解印綬乞歸田裏杜門訓子講道於表城門內學徒甚眾後卜築東闗倚山帶郭𨿽鄰闤闠而不雜市喧淸夐幽邃嘉葩異卉扶疏蔥蒨復遶屋種松辟小軒仍扁以晚翠殆將終老焉有詩文雜著十卷藏於家乙酉正月已亥嬰心气之疾攻以藥餌罔效至十四日辛亥夜呼諸子環侍明燈熾火指以取諭言人生命之修短委之於天生猶寄也死猶歸也若燈火然明盡則滅理之常也遂瞑目奄然而逝春秋七十有五生於前元至順二年辛未三月二十四日歿於大明永樂三年乙酉正月十四日配孺人丁氏惠秀饒之餘幹世家昔在乙未歲兵陷宣城公病危丁氏潛刲左股肉烹糜粥吁天而進遂病愈孺人性柔惠和順孝以奉舅姑睦以待婣戚恩以禦婢媵婦儀母徳可謂備矣先公十年卒壽六十有四有男五人長希善次希赳次豫章皆讀書次吉祥充郡庠弟子員以詩經中庚辰科進士第授永州府祁陽縣令仁以卹民廉以律已九載通考無毫忽過奉旨命禮部特錫恩宴以勞之寵榮所被同時秩滿者皆莫及也再除河南南陽縣令次夢祖孫男九人孫女二人以是年十二月二十二日甲申塟於問政山齋堂前嗚呼公之爲人儀觀甚偉廣顙丰頥身幹修聳而气■﹝宀禹﹞和平性天明徹而心地坦夷與人交洞見肺腑略無涯岸值賓客宴會談機娓娓嬉笑滿容是以人人親之有如飲醇酎不覺心醉其平生見於設施不得久於其位蓋弗獲展其才以究於用其所可稱道者僅僅如斯而已使公得盡其所蘊又當何如哉嗚呼天之理賦於人人之理契於天天人之理相爲倚伏未嘗懸隔也故嗇於前者丰於後微於始者盛於終此天人之理宜然也觀公之子孫昌茂其丰而盛者必矣而吉祥仕途方開等而上之未可量也徵於此而益信予與公羣從兄弟以愚昧忝侍藩府畱寓北京踰十載矣而次侄希赳屢移書欲幹予求當代之名能文辭者顯揚之久未有所述今來南京次侄豫章復申前請及觀吉祥之榮寵故拜錄之此歐陽子志其先公瀧江之表而曰非敢後也蓋有待也而予有待於吉祥而敢後於公也庸是姑爲之志以賁於玄壤以紓予之悲也

明故處士存誠汪公墓志銘

公姓汪名仁字景榮號存誠歙人也其先出潁川隋末有諱華者當四海鼎沸奮臂一呼保禦六州民不識干戈唐室龍興乃奉籍納欵詔褒美之沒竁云朗山至今廟食曽祖諱文煥祖諱繼祖考諱祺俱隱徳不仕公狀貌淸臒性姿敏悟望之而容舒卽之而气和其持身也謹願而不肆其處心也平易而不欺其居家也孝友而不違其在鄕也謙恭而不傲臨財以寛制事以義此公之素履若此也元季淆亂舉室潛避山谷間鄕之郡小橫梃剽掠遭之而不加害時漸寧乃攻廢舉之業而諸子皆成立家業日益饒裕初公父遊淮北安於異土二十餘年至正中原兵起公俾弟景原領家政而自往淮迎請父意堅不爲動凡往返者三父感其誠趣裝攜妾及子以歸洪武乙丑歲府吏張均道系京獄誣公以自脫公被逮坐重法張乃悔悟以死爭尋蒙特恩寧家其於岐黃之經鍼灸之籍以至陰陽地理之學皆精擇而詳究之嘗辟一室居善藥凡逺近疾病者求之注以劑液攻以鍼砭咸得脫去所苦故人人徳之逺方藝術之士過其門必善遇之蓋其天性如此暮年耳聰目明細字可書捨輿而徒亦弗杖也娶黃氏性柔淑繼閔氏得婦道嘗自卜塟塋於本裏秋堨幹虛其中穴以自窆而竁其二室公生前元泰定丁卯沒於大明永樂庚寅享年八十有四子男三長致和先公二十年卒次致賢致達女二長原適程克恭次添適陳文紹俱黃出孫男八助澤尊晟新亨森閏孫女七俱適名族嗚呼觀古今之人物惟篤厚者常得福而暴橫者常嬰禍是禍福無不自已求之也公之得福皆自忠厚以延之而能享其全豈幸致哉予弱冠識公始終相與五十餘年今聞訃而不得哭聞塟而不得執紼其於交好之情何如哉予畱京師致賢走書錄星源兪季實事狀來求銘予讀之淚下不能禁𨿽欲已於言其能已乎遂按狀據實而書之銘曰

稽諸姓氏始侯汪也食采潁川世澤長也桓桓越國興於唐也四海鼎沸時攘搶也六州保禦樂安康也遙遙後裔茂而昌也猗歟處士何才良也質性美粹徳彌彰也心存誠厚藹慈祥也多能多藝攻岐黃也堪輿是精惟陰陽也鍼砭是嗜祛膏盲也善積培植徳澤滂也嗚呼嚞人乃允臧也天不憗遺遽云亡也少微星殞黯無光也卜吉佳城云茫茫也秋堨斯幹气聚藏也有流其水環其崗也是竁是窆封斧堂也虹光夜燭常煌煌也墓門有石垂琳瑯也紀述不泯示銘章也後千百載久不忘也

前給事中約齋先生吳公生塋銘

老友約齋吳公訪予三峯精舍掃榻畱宿淸譚竟夕語予曰死生者晝夜也知生之理則知死之理陶淵明自作生挽詩杜牧之自撰生墓志至今以爲賢吾欲效之子其爲吾序而銘焉沒而刻之曷若存而讀之之爲愈也幸毋恡予重世交誼不獲讓序曰公姓吳氏名牧字彥守號約齋世居休寧之吳田地以姓傳志其久也髙祖諱賁龍元太平路繁昌縣尹曽祖諱之泰號松所蔭授良和巡檢祖諱淵字萬頃嗜學能詩考諱玉林字伯岡襟度慷慨工辭翰公弱不好弄口授詩文記誦不忘甫成童伯岡逝哀毀柴立制終選充邑庠生弱冠長兄樵棄世形單影只俄爲憸人所誣謫戍冀北母程恭人訃至伏地痛哭絕而復蘇洪武二十二年冬皇上六師駐塗陽公奮身效忠隨駕回京叩閽上疏察天時人心之所宜歷陳十事允合聖心由是日侍左右訪問機務賜以華宴賚以楮幣遂擢王府紀善大駕臨南京錄功著勞升戶科給事中兼司經校書在東宮同大臣於經筵進講義理貫徹剖析詳明睿顏喜恱居無何以母喪未塟陳情上哀其孝誠允之歸而卜地於霹靂嶺塟母恭人及祖母二喪竣事復任再升工科左給事中永樂辛丑秋八月公年六十有六上念其老優賜歸田誠盛典也公之歷仕拱侍彤庭翊贊靑宮出入禁闥二十年餘規諌匡輔確守臣節中外倚賴翕然歸美而處身剛介亮直不愧淸流功成志遂保躬全名勇退而歸天之道也公家食時養母以孝祀先以誠睦族以禮處鄕裏卹孤賑乏有汪姓者產丰年老恐豪橫侵漁之乃立僞劵以囑公其人未幾歿公不以死生異其心卽取劵以歸其妻在兵中有棄小兒於道公收而育之在官有功則推人有過則歸已門無私謁歸歲餘所居窓前地產靈芝數本人以爲賀公曰糓粟世所珍斯艸奚足異耶嘗繪小像自題曰爾貌淸■﹝月翟﹞爾性恬澹金闕侍臣蓬萊仙伴亦可以見公之素志也娶江氏歙之舊族婦道母儀爲閨閫則側室李亦淑愼子男二人長冀善字思齊次功逺字思勉有孝行孫男四人俱俊茂嗚呼公際九五龍飛式符昌運而宣忠效力攀鱗附翼屢遷淸要晚節承恩而歸以盡天年可謂克保始終而爲全人矣予故序其梗槪復系之以銘銘曰

猗與厥家延陵之裔泰伯季子先後繼志惟徳之讓惟徳之至以亢爾宗以綿爾世吳田之區山環水聚毓秀鍾英篤生才器乃祖乃父豪邁精粹吁嗟約齋善述善嗣爲剛介士爲淸白吏榮登王門長裾日曳兩遷給事寵居近侍三擢校書司經啟祕以贊宻謀以膺大事出入禁闥小心寅畏守正惟艱任重匪易引年告休聖心恱豫優遊田裏保身明智晚節康寧寡欲絕嗜人生穹壤有形必敝乃營壽藏用卜佳地世澤弗冺公侯復始刻銘丰碑終古毋愧

梧岡集卷八

●欽定四庫全書

梧岡集卷九

﹝明﹞唐文鳯撰

○贊傳

銘賦

祭文

唐公子善小像贊

煌煌隴西燁燁晉昌移根接李奕葉歸唐猗歟我公紹述遺芳乃祖乃父虎躍蛟驤厥昆厥季鴻飛鴈翔靈椿先老摧於秋霜幸存慈母晚節康彊以全孝養福壽延長公之少也金玉其相公之老也松栢其蒼式瞻遺像精神洋洋餘慶不泯厚澤猶滂遊魂𨿽逝英气未亡我作贊語虹吐夜光傳家永久百世不忘

望云思親圖贊﹝有序﹞

望云圖者都事朱公爲思親而作也公世爲霍邱人蓋因親以寄意於云非因云而致思於親也贊曰

白雲孤飛起於天末人子思親因云是托所思伊何具慶在堂溫凊莫待甘旨未嘗大行之山霍邱之地人則夢中作同心時乃異世親年有限雲气無常以聚以散俾壽俾康仁傑顯唐壽昌名宋孝行逺聞勲業逾重肅肅蓮幕峨峨薇垣贊治揚譽洽於大藩大藩所蒞惟邑惟府或勸或懲或字或撫移孝爲忠於子於臣非忠非君非孝無親斯圖是徵斯贊是述惟公孝思有永無斁

題李原哲小像贊

貎淸气腴徳醇行孚身居五獻之晴湖神遊八極之太虛其山澤之臞乎其列僊之儒乎非斯人也吾誰爲徒

題陳子衡春日行樂小像贊

春服之襜如其來於於春日之煦如其行徐徐經南江之滸望北堂之居念陽和之徳澤知寸艸之春暉慨王事之靡盬柰陟屺而未歸聊尙羊以自適斯樂也何如斯樂也何如吁

鄭氏雙節傳

鄭國英婦王氏以節見舉於鄕人將申請間仇家誣以不實於禦史臺禦史陜右韓公重其事卽日帥郡守八閩黃公教授天臺江公躬詣其鄕拘集鄕裏髙年知識歷言其節如出一口因詣其家但見中有元史忠義傳懸於壁末有其妻聞之君茍死吾其相從地下矣之句愕然嘆曰節孝世家並以鄭玉婦何氏守節之情上聞雙旌其門按王氏名禪歙人也何氏名萱浙人也王於國英何於子美皆側室國英子美堂兄弟友愛惇睦先後繼卒值時荒歉干戈日尋徵科日倍負孤農圃計日紡績三十餘年貞操無瑕回視其世母鄭昌齡妻孀居六十一年壽享九十有六始終一節者大有光也君子謂王何年相若同門同苦於始同榮其終婦道之冠姆儀之尊因小人之誣引君子之敬不特聨美栢舟之詩又將得乎拔茅連茹之易邪

鮑節婦傳

節婦姓宋氏名禮玉歙北寧泰鄕人也世以貲雄鄕裏節婦幼在室専於女紅性朴而淳不尙華靡在父母側愉愉無疾言厲色以孝謹聞擇配名族年十有九始歸於鮑尙褧鮑爲儒宦宗家庭肅睦凡婦入門必遵禮服勤節婦事舅姑以孝相夫以敬撫育前室子相以慈愛尙褧能詩文工書精歐陽體篆隸亦可觀洪武初郡太守王公以賢良舉一時翰苑名流推轂授翰林院典籖尋除編修升修撰蒞職甫三載出爲耀州同知在任未考滿俄以事株連不幸物故而節婦惸惸弔影抱其所生子長安馳馬至京師収其夫遺骸還鄕辛苦萬狀道路見者莫不哀之舅老而姑病悼其子死非辜怏怏觖望節婦去脂澤躬儉約經紀其家政終喪舅姑相繼卒塟祭合宜不五年子長安亦天遇相不異已出娶婦抱孫克底成立今年踰五十有一矣康彊無恙蓋天之報施而佑其苦節邪先是節婦歸父憫其年幼子喪欲奪其志婦泣而告曰曩與吾夫於耀州官廨月下謂曰設若不幸罹禍汝肯守志乎婦具以實心對夫喜曰汝若是吾無憾矣旣已許之豈可以死生而異其心乎奉老卹幼以迓續余休庶無負吾夫也父語塞而止其子相事之如所生母恐其名不傳乃屬予傳其事予與尙褧篤斯文友誼故不辭而書之以俟觀民風者采焉唐先生曰予嘗讀宋史知鮑氏父子爭相死事而以慈孝稱前元江婦守節自誓郡邑白於省部將旌表其門不幸壬辰俶擾而止今宋婦亦能厲志以踵江後可謂能繼美矣嗚呼父之慈子之孝婦之貞何獨見於鮑氏之一門豈非觀感而然歟嗚呼賢哉

許孝女刲股傳

孝女姓許氏名淑玄城東故家許伯玉女也自幼警悟縫紉烹飪無不精絕稍長能書算名數論語孝經列女傳母孺人李氏口授輒成誦年十七伯玉病羸弱食飲不進百藥弗效孝女依依侍側憂戚若不能生者或言刲股可療孝女聞之乃齋沐祝天持刀入私室刲左股肉和麋以進伯玉聞香气盡啜之疾頓愈舉家嗟異閭裏姻戚咸稱爲孝女後二載伯玉疾復作孝女更欲爲之未及而伯玉卒孝女悲號終喪不輟年二十一始爲上路張以信妻詩禮家也孝女入門事上撫下不少遺禮法不幸舅姑先沒太祖介玉翁在堂孝女奉事尢謹脯饈酒漿及老人所宜用者靡不備具咸稱爲賢婦鄕先生江文興爲述其事甚詳旣沒其孫惟達特以示予請爲傳論曰三代以前未聞刲股之說後世醫書載人肉能愈痼疾孝子爭趍之至有剖脇取肝以爲孝者豈欲矜其名而爲之哉父子天性也親病在牀巫藥無功危在旦夕爲人子者迫切至情不惜肌膚剚於刀刄以期萬一之幸非孝誠之至能如是乎蓋於斯時知有其親不知有其身故也若淑玄眞可謂孝女矣孝誠根於心孰勸之然哉彼進食怒罵臨死不顧者聞孝女之風可以少愧矣

朱節婦傳

節婦姓鐂名妙眞贛人也夫族爲宋孝子朱壽昌之裔其先居南徐世以儒宦顯因仕寓贛族大以蕃父以道任鹽課提舉弟彥才擢昭信校尉節婦幼在室事父母以孝謹聞年十六歸朱崇文事舅姑以敬愼稱承祀以誠理家以儉相夫以順甫二十八歲而崇文卒室若懸磬一子顯始周歲節婦辛勤萬狀以長以教卒底於成顯率訓知學肄業黌宮才名籍甚將試於用洪武庚辰按察僉憲裴公行部亷察民風以婦名聞僉憲呂公核實無異得請旨旌其門閭蠲其賦役云論曰天道玄黙人謂難諶然報施之理無毫髮爽壽昌孝行卓著炎宋天以名宦報之非特施其身而及於後裔猶未巳也復以節婦承之則天道之報施豈難諶哉嗚呼自古忠孝節義史不多見世或得其一二史臣必謹書而備錄之蓋重人紀扶世教以爲激勸地也歐陽公傳五代史載一李氏謂當時士大夫之所不若其抑揚予奪何如哉今節婦全貞保孤旌寵自至俾人婦皆心其心則世教豈不植哉天道豈不明哉嗚呼若節婦者抑可謂賢矣

孤云處士傳

孤云處士者不知其世系一日得其鄕先達前太常司丞呂君仲善所撰其兄文郁墓志銘始知其出於歐陽氏世居廬陵之富田乃文忠公裔父本立樂平川山水之勝卜居城之西山迄今三世處士名文質生平無他嗜好性恬靜不樂奔兢而心思精巧専攻丹靑篆刻能致其妙理於山水得其幽深寛閒之趣於神鬼得其變化奇詭之狀於圖書得其篆籕體制之古於傳神得其顏貌態度之肖於雕鎪得其字畫式格之精是以人皆愛譽之然其心迹不滯於物不屑於利遇適興或研朱吮墨或鑱石弄筆頃刻而成人或以工藝目之輙搖手弗應惜未嘗有以家學語之而僅施其巧如是而已每與人言曰吾浮沈於世如孤云無定蹤故咸稱爲孤云處士云論曰大朴未散人文未滋及乎末運朴散文滋日趨乎巧則人心之天已離矣然而四民之業各有其所専殆不可以兼也爲士者何事曰尙志志之所存有其大者矣志於遊藝亦聖人之所與但有先後之序耳孤云處士不用其巧於機械變詐而用之以成執藝之名蓋猶善於用巧者抑亦非大巧歟

嘗讀韓栁文𨿽圬者梓人亦爲立傳以傳不朽蓋托之警世也雄辭雅論煒耀今古予作孤云處士傳豈敢上與韓栁之傳圬梓例視哉然孤云之名則自將不泯於天壤間也必矣敬跋

濂溪書屋銘

濓溪書屋者周啟宗氏修讀之所也屋在廬山之下昔宋周茂叔家於舂陵而老於廬阜因取故里之號以名其川水爲濂溪其水發源於蓮花峯下潔淸紺寒下合於湓江而築書堂於其上今其遺址去九江郡治之南十里久荒茀不治至淳熙丙申郡守潘慈明通守呂勝已復作堂其處仍揭以舊名而祠以祀之太史黃魯直嘗爲之序云茂叔人品甚髙胸中灑落如光風霽月酷愛濓溪退居乞身而老於是二程每遊從而問道焉明道曰吾再見周茂叔吟風翫月而歸得吾與點也之意伊川曰吾再見周茂叔論道遂厭科舉之習此周子之道得二程子傳之而益振後又得張子朱子紹之其道大明於天下後世至今余風遺韻沾漑未泯則斯道之所寄有在矣今啟宗爲其緒胤構書屋而揭書堂之舊名俾其子孫知有其祖景行而不忘也歟予旣爲記之矣而啟宗復徵予以言遂爲敍而銘之銘曰道喪千載孔孟失傳五星聚奎篤生大賢周子起矣程子紹焉大道復明如日行天繼以張朱人文昭宣徳貫今古學開後先峩峩廬阜峯濯靑蓮舂陵水名移於玆川湯湯其流涓涓其泉濓溪是扁棟宇飛騫山川如昨人世幾遷聞孫踵武后四百年乃建書屋經史精研道探其微理鉤其玄遺編靑簡舊物靑氈繩繩弗泯惟爾勉旃我作銘詩篆刻華璇有嚴對越終日幹幹

家山一覽圖賦

西江之廬陵大郡也爲唐廬陵王所封之地故以名郡當趙宋時稱四忠一節之鄕文章行義爲世儒宗非他郡比其地南接贑城北竟贑水東控臨川西連長沙咽喉荊廣唇齒淮浙扼庾嶺之衝抵汀衡之界而江山暎帶一覽而在眉宇之間眞勝槪奇觀也康君彥民家西昌之銅莊在郡上游據大江之右而宅其中攬淸挹秀攄幽發粹而乾坤之淑气蜿蟺扶輿鍾於人焉是以篤生賢才若彥民氏其亦才而賢者歟君以明經第進士淹畱宦途踰二十載不得翺翔容與於其間上邱隴而尋釣遊每一追思未嘗不嘆息流涕而戚懷動心也乃命畫史繪爲家山一覽圖庻以慰心目而釋覉思予愧吳蠶老不作蠒而抽思弗長也勉爲賦之其辭曰惟衡嶽之奠位兮乃鎭服於南荒气磅礡以沖融兮形蜿蟺而延長蟠踞於數十州兮綿亙於數千里欲髙昻以低伏兮儵馳突而畱止旣峯巒而巖壑兮又邱垤以陂陀勢捲滄江之雲濤兮狀湧瀛海之風波分支走脈於八埏兮旋轉迂回於四域歷髙廣而荊楚兮何■﹝山贊﹞岏以崱屴峙九疑以贑吉兮駐西昌而銅莊乾坤一元之气兮生人才之賢良遇聖朝之樂育兮喜榮登於科第履仕途之往復兮去鄕國之迢遰淹日月之悠久兮竟侵尋於歲紀靑原之峯屹屹兮文江之水茫茫眷祖宗之邱隴兮嘅如斧而如堂想父母之第宅兮念姻戚之里巷違老幼之譚笑兮疎友朋之論講每馳思於夢寐兮或騁目於登臨嗟從政之畱滯兮嘆蹤迹之浮沈追童穉之釣遊兮悲壯年之離別逺舊業以難忘兮慘中情而不悅豈效彭澤之賦歸兮肯慕神武之掛冠方致身以委質兮當報國而輸丹將何以釋衷素兮托圖畫於毫楮體禦風而弗輕兮恨予臂之不羽指家山而一覽兮慰鬱結之深思辧雲山之稠疊兮睇煙樹之參差武姥之蒼翠沾衣兮天心之危峯卓筆惟康氏之世家兮耀文星於奎璧羌若人之賢才兮能尊主以庇民傳奕葉以流芳兮道愈隆而徳愈新篤天倫而義居兮尙統系以會譜志學優以出仕兮挽淳風於復古朝耕犂於畎畆兮晚牧放於郊原力務本於稼穡兮以勵業而名軒緬懷四忠之令譽兮景行一節之大義偉精忠直節之無窮兮振古今而塞天地期若人之繼踵兮當配立於綱常明君臣之禮道兮名彌久而彌彰著勲業於史冊兮勒功績於彛鼎歷百世而益長兮逾千載以不泯誶曰美哉一覽之家山兮縱達人之大觀移景物於圖畫兮妙吮墨而研丹認依稀之故境兮胡不夷猶而容與籬菊疎而松徑荒兮攀桂枝以延佇淸泉白石以同盟兮猿驚鶴怨而增吁矢予心以逺大兮永書紳而弗

渝祭考妣文

惟我考妣積徳深厚如水益深如木益茂以培其本以浚其源本天者全源理者蕃天符徳著徳恊理正以引以延協於義命李唐之裔嗣續晉昌惟宗攸熾惟世有光曁於小子承後弗力莫紹徽音曷纘丕績自膺朝命授職治民作宰五年政化維新攺除王官輔導斯試才愚學疎寧不懷愧惟考惟妣英靈冥冥錫我黙相明徳惟馨扈從北行弗克省墓松楸欝然戚於衷素敬遣家禎含哀瀝誠肴微以薄醴甘以淸白雲在山明月在水魂飛遙遙血淚如雨

祭大尹見山先生何公文

惟公出宰玆邑牛刀小試衣錦之鄕壤接荒裔弗肄詩書弗閒禮義乃設學宮有嚴歆祀師徒弦誦風俗淳懿鄒魯攸同荊楚豈異蛟峯雄文文山偉記照耀千載深探奧理柰何阨基文獻墜地道無古今時有興廢嗟我非才後公百禩載瞻載慕是憂是愧裴回殿庭艸莾荒穢誓言修葺政化攸系玆陳薄奠醴酒殽胾公其黙相尙冀竣事江山不攺還復佳气

重修安湖書院祭先聖文

王化聖道治教並行無間遐邇日星昭明教道攸重治化斯興爲帝之則爲國之經平川萬室弦誦輟聲衣錦邊僻俗尙鬭爭有宋何令稽古是程乃剏書院訟理政成以變民風以導民情今踰百禩棟宇摧傾同寅恊力矢言經營以堂以廡以戶以扄庖湢式具倉庾式盈竣事畢工勒石紀名玆焉告祀少瀝衷誠牲醴維潔黍稷維馨對越在天陟降在庭文教誕敷洋洋炳靈

重修安湖書院祭先賢文

惟我元公紹述道統引微綴絕萬鈞斯重不有先覺伊誰其傳道之顯晦實系於天惟我太中知人則哲二子受學六籍探頥如星拱極如水朝宗門立暮雪座挹春風卓哉何侯興剏書院身任政教風俗丕變文山死節耿耿孤忠覺軒計議鳩材庀工成玆偉績傳於後世百五十年竟就隳廢承乏興修萬瓦鱗萃祀享有祠像設有位景慕先賢揭虔薦芳殽實於爼酒崇於觴尙期來格以康祀事以澤我民以佑我士

祭何知縣文

惟公顯於咸淳仕於興國文教率敷丕變民俗乃建書院衣錦之鄕吾民有歸吾道有光迄今年久廢弛弗治舊尹所作新尹攸繼玆陳薄奠肴潔酒冽名垂穹碑千載不滅

安湖書院祭先賢祠

惟我諸賢道明濓洛啟沃後進實賴先覺師友淵源父子家學纘承統緒有志述作六經精華諸子糟粕入海求珠剖石得璞紫陽髙風江漢洗濯文山大節日星昭焯文教振興魯齊是若開基成構覺軒是托衣冠環佩步趨惟諾聚於一堂丰姿如作元气之會鳯翥龍躍式當仲冬肴亷酒薄鑑玆來饗神歸寥廓

祭先賢祠

惟我諸賢倡明道學後於闗閩先於濓洛惟師惟友乃繼乃承儒林鳯棲學海蛟騰惟父惟子以嗣以續滄海遺珠藍田雙玉紫陽紹統文山輸忠理明而精節立而雄下逮覺軒恊力興剏舊迹猶存髙風已往玆陳薄奠牲醴瘠醨鑑玆來饗魂遊何之

祭何知縣祠

惟公生而有位歿而有祠歷世𨿽逺遺愛猶思詠棠召伯種花潘郎恩融徳洽衣錦之鄕書院斯建教民興學啟迪後進追蹤先覺玆臨是邑巋然靈光耳聞弦歌目覩羹墻式薦蘋藻瞻仰起敬民俗以淳文風益盛

梧岡集卷九

●欽定四庫全書

梧岡集卷十

﹝明﹞唐文鳯撰

○頌疏

箴書

騶虞頌

臣聞天不愛地道不愛寶二气絪縕委和降精產爲非常之物而得天地之气恆多故聖人在位乃見於世所以符運會之休徵協禎祥之吉兆其來尙矣欽惟我朝聖天子禦寶歷永樂之二年至仁洽於品物至信敷於烝黎道髙往古功冠前王以故神人歡戴乾坤淸寧諸福之物莫不畢至維秋九月之吉周王進獻騶虞羣臣百官上表稱賀臣考載籍騶虞似虎白質黒文尾長於身不踐生芻不食生物日行千里君有至信之徳則見而召南之詩謂仁如騶虞以見王道之盛也於戲昔詠於周世今獲於周郊於以見皇上之徳施及王國邁周文之治禦於家邦至於兄弟因心則友蓋周王不自以爲瑞而獻之於皇上皇上亦不自以爲徳而歸之於皇祖考薦之郊廟播之聲詩臣文鳯躬逢盛典職黍詞臣自愧才學疎陋不足以鋪張休烈以繼風雅而區區芹曝之誠亦少效揄揚之萬一謹稽首頓首而獻頌曰惟我皇明繼天承統九五龍飛雲蒸霧滃攘剔羣雄奄有四方君徳以正帝道以昌寰宇乂安垂拱而治大國小邦奉琛納贐四十餘載風雨順調烝民熈樂年谷丰饒欽惟聖皇誕膺天命朝野肅淸神明恊應惟臣惟鄰惟庶惟民乃洽至信乃歸至仁天地之气世運所聚泰和至順千載攸遇精英斯降和粹斯鍾佐我文明物類之丰惟物伊何見彼異質生芻弗踐生物弗食有白其軀有黒其文渴則泉竭饑則肉醺觸之不怒性無噬嚙迫之不驚心無奔越皇仁所被皇信所孚惟皇徳廣來玆騶虞產於王國獻於天子載書彤管載彰靑史式昭祖考聖徳益宏休光令聞奕世是程白狼興周素麟紀魯示祥效禎粵萬萬古惟皇撫運纉武之功惟皇致治興文之隆禎祥至矣福祿萃矣本支百世炎祚著矣小臣作詩上徹宸聰以雅以南用播國風

寶石神龜頌

欽惟太祖髙皇帝龍飛淮甸提三尺芟羣雄天命攸集人心所歸四方臣順八蠻賓服啟萬世之洪基承百王之正統武威逺震雷迅電飛文教誕敷風行艸偃神祗恊應民庶歡忻而四十餘年乾坤淸寧河海順晏雨暘時若物類咸豐臻政治之雍熈變風俗之淳厚是以聖徳神功配天饗帝巍巍蕩蕩髙深難名歷代君天下者未有若我朝之隆盛也猗歟休哉惟我皇上繼志述事膺命承符神器有歸皇圖克紹禦寶歷之初念創業之不易思纉緒之攸難爰命詞臣纂修實錄敬上尊號所以極采輯之勞竭褒崇之美猶未足以致聖孝也惟孝陵之禦碑未立特發玉音勑翰林譔文諭工部選工相擇碑材於紫金山之陰龍潭之地斧錐效力琢鑿山骨取材旣具復取碑趺而得巨石大與材稱贔屓以髙萬夫奏功於石罅見一寶石其色蒼紺形類神龜圓徑尺餘首昻而前顧尾妥而左蟠足縮而肘露背隆而甲伏𨿽倕般之巧不能致也況玆渾然天成不假雕鎪豈非天地儲精山川獻奇而致禎祥以彰聖孝也孝陵衛監工指揮臣某敬捧以進皇上若曰朕惟皇考之徳所感召天地神祗所黙相故玆瑞呈現以對揚皇考之休命以慰朕繼嗣丕烈之心也宣文武羣臣百官於奉天門拜觀莫不欣躍謹上表稱賀臣聞馬圖出河龜書呈洛銀甕湧地器車在山此皆聖王之瑞也唐太宗朝獲靈龜化爲白石遂以爲受命之符自開辟以來未嘗遇玆盛典然天地之气鍾英孕靈陽凝陰聚堅則爲石稟少陽之精成少剛之質而融結其形成此神龜者蓋有以知皇上孝思之無斁聖徳之無窮而又以徵諸聖壽於萬斯年也臣文鳳叨侍淸班自慚愚昧謹拜手稽首而獻頌曰於赫聖皇孝徳格天山川獻靈神祗致虔天不愛地道不愛寶式昭皇心尊崇皇考勒碑琢石有龜其趺取此山骨蛟龍所都坤珍效靈乾符顯瑞億萬斯年精英攸萃爰有寶石形類於龜當護慶雲當生神蓍托質石中豈能食息其形圓長其色紺碧尾蟠而妥首仰而昻背隆甲伏肘露足藏二气所凝匪資人力渾然天成無斤斧迹五總之聚十朋之多矧玆祥物孰與同科皇明大朝惟聖繼聖以承帝統以膺天命峩峩孝陵祥光貫虹聖徳煒煌禦碑穹窿微臣作頌以贊休美用比洛書永錫繁祉

進軌範錄疏

臣聞經所以載道史所以載事窮經則精於道而有以識夫理義考史則熟於事而有以得夫政治是以古帝王之學未嘗不探六籍而閱諸史也易曰君子多識前言往行以蓄其徳書曰王人求多聞時惟建事學於古訓乃有獲此之謂也然天地之道古今之事非融而會之紬而繹之則不足以獲於訓蓄於徳矣致知乎理義力行乎政治莫匪識前言往行求多聞古訓而得之也敬惟殿下以天縱之資日新之徳聰明剛果仁孝禮恭建國封藩衍本支之盛礪山帶河固盤石之安威名播於宇內深恩溢於域中羣黎仰慕莫不歡切念臣文鳯才疎學陋愧無知識欽蒙特旨授以紀善自領職以來𨿽承顧問日淺然夙夜祗懼思竭補報輔導之誠以忠殿下之職分度無所用其心力乃采擇經史有闗於理義政治之言切要簡當易知易行合於聖賢之道者謹繕寫成帙裝潢上進乞於軍國機務之暇宴閒講說之餘畱心睿覽庶可以少裨多聞蓄徳之萬一臣忘其愚朴冒昧威嚴不勝戰栗之至

縣令箴

周官縣正則惟其名升自裏都五鄙是稱秦立郡縣漢制令長丞尉以佐教化攸掌唐制六等宋用朝臣愼重其選親臨於民上應列宿出宰百里俾無愁嘆政平訟理欲成其政先修其身當卹於民毋負於君正爾之心鑑空衡平勵爾之操蘗苦冰淸毋墮庸庸毋過察察毋苛刻而殘毋邪媚而狎同寅協恭庶務理集弗譽以喜弗謗以惕戰戰兢兢執玉捧盈凡百在位敢告斯箴

上劉知縣重修紫陽書院書

嘗聞堯舜禹湯文武之道得孔子而後傳周孔顏曽思孟之道得朱子而後明蓋孔子集羣聖之大成而朱子集諸儒之大成前庚戌而孔子生於東遷後庚戌而朱子生於南渡嗚呼聖賢之生闗乎气運之盛衰教道之顯晦豈偶然哉故能爲天地立心爲生民立命爲往聖繼絕學爲萬世開太平則聖賢之道在天下如菽粟布帛民生不可一日無也道之所漸被教之所陶鈞無一物不沾其化無一民不蒙其澤玩其詩讀其書不知其人可乎新安爲朱子父母之邦猶魯之闕裏也自朱子歿後將二百有餘載學者卽桑梓之地爲屍祝之所以致其崇徳尊賢之意宋朝丙午間穆陵賜以紫陽書院四大字刻於眞瑉至今尙存書院凡三毀三復一毀於水再毀於兵當我朝之初於用武之際首創書院於學宮之旁部使黃公徳芳知府魏公均祥恊力經營而我先人白雲翁委職祠吏辛勤三載始克落成距今三十五年凡居牧民之寄者或謾爾修葺或略不加意兩廡傾圯三門朽腐椽瓦蠧缺風雨震淩生徒學士過之彷徨太息仰惟閣下以明敏之識超卓之才滎膺寵渥作宰於歙民親之如父母敬之如師保將有以蘇其凋敝樂其安靜政之所施教之所被百里之間熙熙皥皥無愧於古循吏下車未久百廢就舉其於興崇學校一遵朝廷之典而先賢之祠亦所當興復捐已俸募民力頥指之頃不日而成惟閣下少畱意焉區區窮鄕晚進言不足以取信於人學不足以見用於世特以先人苦心致力之勤將就隳廢是以惻然動念祈閣下之振作斯文主張吾道俾祠宇一新則吾朱子在天之靈臨睨故宮徘徊於風泉云壑之間而知賢令尹之徳也傳曰君子學道則愛人又曰魯無君子斯焉取斯觀於是而益信然則風化所系人心所重政教所闗豈迂闊琑屑之事哉干瀆髙明悚息悚息

與弟子才書

自向果郵亭之別又閱兩載去夏六月七日之任一向獨員署事諸務就理劣兄他無所長不過推平日所學而行之耳以淸介守已仁恕存心以故吏民相安於無事又且同僚恊恭推服欽慕凡前之爲政有不利於民者反之田野開辟流逋回復學校興舉詞訟簡息賑饑荒卹鰥寡安撫邊氓均平差役奏罷船夫理決滯獄申寃直枉革姦去獘抑彊扶弱禁貪治頑民心傾向時譽頗歸凡上司按臨於稠人中必諄諄推許勉勵不置劣兄在任不過如斯始終一念精白一心不爲利欲所誘不爲禍患所怵守法而行據理而爲處繁劇而不憚煩遇艱險而不避畏其於禍福死生漠然無所動於其中幸不幸一委之於天而已他毋足爲吾弟道聞太守公今冬復任劣兄旣蒙舉薦彥禎侄亦荷奬愛吾弟又沐勉之以學資之以俸其作興斯文之意爲何如也巖溪子彰賢弟近況淸適闔庭內外安好伯和兄年老彊健有子登科榮躋顯仕以膺長民之寄有光於吾門矣子善兄又喜彥昭回鄕曽附書至興國吾弟旣荷太守勸戒期於成才經史之言心惟口誦夜以繼日勇往而進庶無負此公之盛心也諸族中弟侄煩一一致意楮短心長言弗能盡不具

又

今春彥昭侄便中得書備知二弟俱各安好良慰老懷吾弟靑年方春當悉心於學以迓續祖父之遺風吾儒事業大有所當著力處付之悠悠則不能成其所有以致流光坐棄誠爲可惜以吾弟爲學知所向方宜加鞭辟譬如北適燕南走吳車航不具豈堪致逺中途而止徒勞人耳望吾弟充其問學大其心胸涉於事周於理則可以成其才而推於用豈可僅僅守兔園冊也此劣兄之至望吾弟勉旃勉旃劣兄自己夘夏六月初七日到任不過以理存心以亷律已勤力於民效忠於國他無寸長攄平生之志推昔日之學凡百世人之所榮所慕者無一念之萌守淸貧安澹泊晏如也伯和兄晚節康彊白髮紅顏諸子孝養彥禎登科亦授縣正可謂顯榮矣辱彥武書方得其詳欣羨欣羨本縣佐貳幕司給由但劣兄獨員署事黃冊須知皆當究心是以忙逼不得少暇小兒禎夏末歸家先遣徳聚回乞知及未審太守曾復任否不果専奉字族中長幼煩一一致意交遊中兩學及城府諸公俱道此忱寸心千里楮墨難盡不一一

與弟子彰書

嘗思吾家自始祖承昈公隨蹕渡江畱家於歙大有公厚貲陰徳至庭瑞公兄弟五人聨輝科第事業文學延於吾祖筠軒翁雄詞巨筆著書明道爲學者宗師吾先人白雲翁詩文瑰偉卓冠時流而吾五兄弟者繼承其後長兄江安丞不幸兩考物故劣兄蚤居邑庠修業未竟引身而退自謂終老山林得遂所願豈意爲虛名所累薦章交達叨承國恩授以牧民之寄膺命以來夙夜祗懼思圖報效在職不過盡公竭忠以身徇國以理卹民其於私欲無一毫萌於念慮間澹如泊如而不知宦海之風波也府司部使上官亷察俱荷推與庶得少舒其志气而展其問學幸不負吾矣凡天下之務不能更歷則不知其故以劣兄之處於田裏戚屬相會昆弟相親朋友相暱不知其爲難遇今則各天一方巖溪之往回方塘之隱處何可暫得然後始知爲難遇也別來聞添丁剏屋祖宗餘慶子孫傳業誠爲可喜又聞營壽蔵何太早計呂家林文光燭天矣劣兄縻職數千里外吾二弟之才豈宜終隠必當見用於時宜充其所蘊廣其所見以光大吾家徳聚至領手札披誦感慰今因回便復此楮以盡欲言艸率不具

又

老兄畱京甫及二載中間數得手書如對面也近聞續弦得人諸幼侄庶不失撫愛而家務亦不必嬰心少慰目前膠擾甚幸甚幸老兄年近六旬不獲投閒置散而處淸要之地撫心愧恧但思守職效忠𨿽無涓埃之補而操觚染翰日近淸光以盡吾分而已近奉旨侍講靑宮開經筵以論道爲聖朝之盛事而老兄摳趍殿庭之下亦預僚屬之才屢蒙賜饌恩數寵加復回王府進講日以爲例自秋初以來準擬扈從北行心旌搖搖靡有定止非冬深啟行必來春也吾弟守先人之邱隴居舊業之田園讀書訓子以傳家學其視老兄汨沒宦海者爲何如哉相去日逺何由會合候至北京居處稍寧當給假還鄕祭祖以盡契闊之懷臨書惘惘不及詳悉祈心照不具備

奉伯和兄書

今年夏五月彥禎侄到京繼而彥武來叔侄弟兄得遂會合良不易也且審壽體康彊子孫侍養猶如曩昔但劣弟從仕於外侵尋七載不得侍左右以盡友於之樂又喜彥禎復任而劣弟愚拙如故沗在王府日侍淸光近蒙聖恩得陪講春宮弘開經筵乃朝廷盛典而日趍文華殿屢蒙恩錫饌醴劣弟何幸身親見之邇者有旨扈從北行但路途遙遙不得序契闊也良用怏怏未涯侍奉惟冀保愛以膺耆福不具備

與侄彥武書

自令弟祁陽尹考績便道歸省而吾妷篤念手足之誼不逺途路而得面會良慰老懷癡叔今年六十逺寓北京羈棲歷落侍傍無人柰何柰何近聞和齋尊兄遽棄榮養何天之降割於吾家不少延也追思尊兄自幼隨侍伯父宦寓南北歷練世故自能顯揚以致祿仕晚而投閒故里優老林泉諸嗣幹蠱一子登科於人理無少慊也今而壽踰古稀亦可謂無憾矣而吾妷愛親之心爲無窮也良可痛悼老懷徒增悲咽身隔四千里弔不得哭位殮不得撫棺葬不得執紼但引領南云失聲長號而已哀當柰何痛當柰何今因宏徳鄕友便附此以代往唁謾有俸鈔二錠少致瓣香煩爲於靈幾前焚白緬惟大孝彊加■﹝衍上食下﹞粥節哀保體承家續緒惟吾妷是望言不及悉不一一

與彭必俊訓導書

記曰玉不琢不成器人不學不知道蓋玉之未琢與瓦礫同幸而遇良工焉則圭瓚瑴璧瑚璉琖斚各適於用而器成矣人之未學與愚庸同幸而遇良師焉則天經地義民彛物則咸究其精而道明矣是玉之成器必待於工人之知道必待於師工有益於玉而師有益於人也大矣哉洪惟我朝建學立師內而冑監外而郡縣置師弟子員服方領習矩步蔵修遊息周旋揖遜誾誾秩秩人才所萃猶羣玉之府也藍田之英昆岡之選旁搜逺采靡不具焉予以碔砆之質韜彩晦迹幾爲抵鵲之供矣一旦欽承玉音出宰平川臨政先務必以學校爲首思教鐸之益振慨師席之久虛博詢愼訪俱以足下姓名對遐想玉人不我瑕棄必將翻玉海之波瀾以演溢其文學聳玉山之標格以嚴整其模範豈終於懷瑾握瑜而私善其身哉今特遣劉生賫禮幣至足下隠居之廬以請儻幡然而起玉振乎始終之學玉執乎始終之敬以玉成乎玉立之諸生則待價而沽將聨玉筍班於玉階方寸地矣矧予鳴琴之暇揮麈而聴霏屑之談不啻飲金莖之露以淸肺腑也何其幸歟艸艸奉楮不盡所懷惟冀爲吾道自玉不具

答謝惟髙司訓書

自去春龍潭餞別流光怱怱又隔兩紀歷矣區區深愧非才臨政之暇必旁求儒雅相與講明正學議舉時政何玆邑寂寥無可語者足下歸自京師一見之頃心已識之方幸資以相朂豈意爲職任所迫不得久於盍簮良可慨嘆去秋得手札寓諄切顧予何足以取信於足下也然以足下之才之學得振教鐸爲士子之矜式以明聖賢之道其責任豈輕哉足下當研精覃思究精一執中之旨盡修齊治平之方以裕於已以淑諸人俾人才輩出庶不負國家樂育菁莪之盛意此予之所望而足下之所任也區區撫字心勞催科政拙誠有如陽城之考下下也無足爲斯文道今因便翔羾此尺楮以爲興居■﹝言冏﹞近於政余有拙作詩文數百篇無暇錄槁奉去儻有順風雄文佳什無惜見教以開老懷之茅塞會晤未涯惟冀爲吾道梁棟重不備

答謝子方司訓書

區區幼讀父書粗承家學年踰弱冠叨居教職中獲投閒豈意爲虛名所累舉授縣正私竊喜幸以謂江右之地在昔宗工巨儒挺挺相望意我文明之時文章道徳之士師表一代者必有其人也或可承顏接辭得以質正舊學歷任三載已及瓜期前之所陳何寂寥耶獨聞先生老成重望爲時推崇久居講席屢司文衡而所謂道徳文章師表者在是矣職守所縻毎恨弗得親拜絇履爲欠耳邑民邱子成蕭文郁輩累求大筆雄文辱不鄙奬譽過情聨篇積簡愈出愈奇如入武庫戈矛劍戟羅列森聚鋒鋩頴鍔光采炫耀可喜可愕使人讀之久不厭倦誠獨步也自顧區區才薄學謬拊心益愧而律已治民不過攄平昔所蘊其於設施初無嵬目澒耳之迹殆平平耳先生與進之心勉勵彌勤揚許太甚此昌黎所謂不敢當不敢當也今因髙第劉曾二友便翔羾此楮以寄繾綣余俟買舟朝京専造易庵講下以傾倒所懷會晤有期惟冀爲吾道棟梁重不具備

與劉凝節訓導書

嘗聞馬不值伯樂低首帖耳伏於櫪下玉不遭卞和埋光韞彩混於石中及其受知而伯樂以爲駿卞和以爲寶則人皆知貴之矣士君子之見知亦猶是也予以學校爲育材之地加意興舉主教者有黃廣文而兩齋司訓虛席已久去春訪求英碩禮聘彭君必俊試於天官領札就職而西齋猶缺未得其人毎究予衷玆以考滿赴京舊友蕭君讓敬授金川同知邂逅胥會相與話及學校之政乃語予曰吉水劉凝節氏年茂而質美學贍而才優與彭君生同鄕學同道俾之同任吾興邑儒學師道藝足以相長學術足以相規而造就後進必有可觀矣且遊於翰林侍讀學士解公縉紳之門公以佳士待之品題推挽不遺餘力當道嘗薦其才而用之凝節以母老辭謝而歸興國與吉水鄰封相邇得職便養凝節必幡然而起吾當與吾令合辭請予聞而欣喜蓋士君子之出處去就一蹈於禮茍不先之以禮則凝節豈肯屑就焉故婚姻不備則貞女不行禮樂不備則賢者不處此古之道也予當寓情於言致禮於幣以將予之敬而讓敬爲予具書先焉惟凝節以吾道自愼其必爲予而來也當令諸生汛掃齋館設臯比以俟予𨿽非伯樂卞和而凝節則誠千里之驥連城之璧也幸毋固拒以孤予之望焉艸艸奉楮伏祈亮察不備

答主簿髙泰銘書

自白澗灘相會泊舟艤岸夜宿江天剪燭引觴久坐劇談怱怱取別又將一載然思慕之懷無刻不在平川公庭雙樹之側靜念人生出處聚散如浮雲斷梗捲舒漂泊何有定蹤昔未知同心之難今始識違顏之慘然參商之星常自相背馬牛之風毎不相及事之所遇屢如是也祖行多沐厚愛足見僚友之情至今感愧交集聞抵縣不久遽爾抱恙老懷惻然慮乏親子弟侍湯藥未審近況何似黃以和來得云翰知病勢退減喜慰喜慰尢望善加調養力疾理政勾稽匡輔以成美治則庶可以瘳民瘼而慰來蘇也然區區去後之惓惓者蓋不以世俗之論待吾民彼之好惡在人而此之憂卹在已詩云我躬不閱遑卹我後非我心也黃冊之數淸荒田之糧實如斯皆當同寅恊恭究心致力則上不負於國下不累於民可謂盡職矣原發至手卷候便人附去詩文登捲但恐蕪陋之言秪塵污耳詢知誠忠劉大尹踏田舊治玆邑民人蒙恵亦煩申再四之意人回艸艸奉答伏祈心照不具備

答縣丞魏尙質書

自去歲攝政會昌怱迫取別今春離平川不得一見至今怏怏拙作榕軒讀易記族譜敍想已目入長司回曾附小詩以致區區仰慕之忱今黃以和至又沐手札佳章良感不忘之盛心聞今歲同僚抱患公出新大尹未到獨員署事劬勞冗劇誠不易易步韻成絕句五音少答意雅朱匣之貺感惠永供晴窻勘讎經史之用客邸乏物報瓊謾有黃山春茗一裹奉寄政余汲葛洪丹井之泉瀹之以助淸話人旋艸潦奉復乞亮詧不具

與大尹黃彪書

近者秦淮旅邸邂逅會遇連牀夜話瑯然淸韻猶殷於耳拙文俚詩繕寫成軸以寓向仰之情諒不我鄙也別來逺想琴堂晝永政成訟簡良可爲平川之遺民賀也然民俗𨿽頑嚚而以明敏之識英斷之才處之猶庖丁之解牛耳又當以仁恕存心以勤愼蒞事則恩徳普而治績彰矣區區不能善始而欲求終不能植前而欲振後殆若乞酰於鄰不免笑訕也玆因鴻便艸率奉字伏幹照察不具備

與鍾民敬秀才書

老拙在平川三載所與共談者賴有鍾子常及吾民敬二人而已捨斯文外無干預於公務是以始終依依之情不能忘於懷自春首相別日月走丸又將歲暮矣長司來得足下手書諄諄之意溢於辭語之外曽附小詩致忱想已達近日黃以和至悉知體候安好良慰懸渴小孫畱講下多荷用心訓迪感徳罙深非篤念平昔契愛何能臻此但區區客中乏物將意勿責勿訝尢望始終造就以成其學業庶毋負也後有便風附午塘淸隱文至人回舟駛羾此艸率不一

答鍾子常書

近揚存徳至辱諸文友書札兼侑土宜祗受惶悚又寵惠梧岡幽趣髙文新詩妙翰佳畫捧玩不忍釋手𨿽紙獘墨渝猶置懷袖間追惟老拙爲時樗材彊顏效職屍素四載幸遂終考然無善政及民遺恩傳逺不加以唾詈亦云可矣豈料諸文友溺愛過情誦之以文聲之以詩情意繾綣久而不忘果何以得此也感嘆感嘆同僚伴讀鍾啟晦先任贛邑司訓後調南雄今攺除於此系出越國公裔自平川分居西昌其家譜近因舟經鄱湖遇風喪失再四致意子常於鍾幼安順曙二老儒先處借舊譜凂鍾素昂劉以常抄錄似本示下爲感區區同一佩徳也予常龕嵓樵隠區區有記啟晦有敍候謄錄諸作完備別日附去怱怱復意不虔祈照亮不具

與方季善書

伏自己夘歲夏初拜別一向畱贛舊年春正月考績攺除寓京每遙晜故鄕靈山蒼翠未嘗不冉冉在目也去冬次兒來得云翰沐委譔生塋文久墮稽臯未遑錄去蓋公平生律身行已大槪述之無遺明白詳贍庶可傳久篆額書丹又得當年名士之筆刻之琬琰毋貽林谷之羞而光輝煥發於山川後人觀之知爲靜軒處士之塋過者必起敬也裝褫成冊奉納中間世次諱名某某不能詳記恐有訛舛訂正錄副本用大紙比碑石樣發來重冩正本摹刻爲妙艸率奉字伏乞情察不具備

與薛推府書

伏自喬遷憲府至今十載不得趨下風而望餘光令人景仰寸心懸懸如水東注近聞復職新安之民漸濡治化滌瑕湔垢攺過遷善庶聖代無寃滯也幸甚幸甚區區粗守家學才疎能謭不意微猥姓名交章保薦濫叨職任僅僅以精白持心期無負也侵尋歲月已歷兩任但當忠勤以圖報效耳他毋足爲知已道因便附此尺楮以爲興居■﹝言冏﹞客居荒落乏物侑緘會晤未卜惟兾保愛以膺寵渥不具備

與醫士程養民書

區區彊勉從仕才無寸長學無尺進今吾猶故吾也自南京怱怱會面不得各罄所懷至今愧負逺想日來肘後方書籠中參苓活人爲念深積陰功優遊城府盤桓丘園奉親理家其樂何如也芝蘭玉樹森秀階庭但當浚橘井之泉種杏林之春省心以俟耳康節之有伯溫未爲晚也今因宏徳鄕友回便附此以致逺想之意會晤未涯惟兾保攝以膺光大不具

與道友程惟中書

別後歲月荏苒倐經十年每想萬山修竹蒼翠鑪香茗盌逍遙靜樂溪山一覽如出人寰何時復得吟詠於其間也逺惟日來坐環餘暇拈弄筆札新湧妙思深探奧道當紹羽流之遐躅也紀績碑七星石詩文尙無恙否今因江宏徳便中附此以訊動履徐沈二尊師及諸道友同此一一致敬相會未涯惟兾保練不一

梧岡集卷十

