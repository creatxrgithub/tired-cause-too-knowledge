

欽定四庫全書

集部五

提要

中庵集二十卷

別集類四【元】

【臣】等謹案中庵集二十卷元劉敏中撰敏中字端甫章邱人由中書掾歷官至翰林學士承防卒追封齊國公謚文簡事迹具元史本傳史載敏中中庵集二十五卷文淵閣書目作五冊不著卷數梁維樞內閣書目不載其名則是時官書已佚明人藏書之家惟葉盛菉竹堂書目僅著於錄亦無卷數黃虞稷千頃堂書目𨿽有其名而獨作三十五卷與史不符蓋虞稷所列諸書乃徧徴各家書目爲之多未親見其本故卷數多訛存佚不確未可盡援爲據也蘓天爵元文類中僅載其賀正旦表忠獻王廟碑二首其他作則不槪見今從永樂大典所載搜羅裒輯以類編次尙可得二十卷則所佚者不過十之二三矣其詩文率平正通達無鉤章棘句之習在元人中亦元明善馬祖常之亞本傳稱其文理明辭備韓性原序亦謂其不藻繢而華不琢鏤而工戶樞門鍵庭旅陛列進乎古人之作固不誣也史稱敏中爲禦史時劾權臣僧格爲集賢學士時上書陳十事其文今皆不見集中殆已散佚集中有星變奏議皇慶攺元奏議則爲本傳所未及蓋史佚之其金石之文如巴延廟碑哈喇哈斯沙紮該丹達爾耀珠布哈爾李唐諸神道碑記大智全寺碑罔極寺碑皆承詔撰述之作今考元史哈喇哈斯傳卽用敏中所撰墓碑然不載其在宗正時從世皇北巡猝遇亂突出破敵事又不載其在中書省時每退食延見四方賔使訪以物情得失吏治否臧人材顯晦年谷丰歉采可行行之數語又度地置兩倉句兩字訛爲內字沙紮該傳亦用敏中碑而其子丹達爾諭降襄陽取漢口破婺賊功不在沙紮該下而沙紮該傳末乃僅附其子昻阿喇名無一語及丹達爾事尢爲舛漏蓋元史倉猝成書疎脫實多不但重復割裂如顧炎武所譏則是集之存並可以訂史傳之訛異不徒貴其文章矣乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

原序

聲音與政通而文詞者聲之寓也不觀夫大化之流行哉一元所寓眾彚有得色激者爲霆散者爲風騫者植者舒者吸者柔且縵者若金奏若萬鼓振而余烏烏聲萬不同其生物一也春出而發之三時奉而成之嵗功以植元化以行然其機之發矢躍而輪運目不得瞬尙可摶而執之哉於是神瞽度律均鐘則其自然而寓之於數贊陽出滯修絜萬物始乎宇宙之間而伶倫之儔因之而不泯可謂盛矣若昔剏業之君體元出治千載之下洋洋乎如倡而復嘆之不足非有寓扵文辭之間哉國家肇造區夏世祖皇帝昭顯文治若嵗之陽協風自應當是時觚簡奏技仗內者皆天下士所爲文詞皆足以答鈞天之球而譜云和之奏後世嘆息瞻仰以爲不可及其乘風雲而流聲實者固已眾矣中庵劉公以文學受簡知致身通顯朝廷典冊鉅公銘誄所著爲多而集蔵扵家學者願見而不可得總管魏公公子壻也將刋以傳扵代余觀公之文不繢而華不琢鏤而工不屈折條榦而扶疎茂好戶樞門鍵庭旅陛列進乎古人之作矣其所紀載足以裨太史之闕傳之後學傳誦玩繹得以審中和之聲而窺聖人徳化之盛教思無窮非其他別集所可擬也魏公俾性爲之敍辭不獲謹誦所聞附扵篇端年月日韓性序

欽定四庫全書

中庵集卷一

元劉敏中撰賦

勵志賦

余讀書旣冠殊拙於生理其於求田問舍之事遼然不知也然給養之資日以艱窘恐以貧乏累其志气乃作勵志賦以自勉其詞曰

吁咄哉何天之生我也悟然而有知旣不能粹我以超然而智兮又不能愚我以朦然而癡自親生之膝下兮固亦知愛敬之日孜元气假我以五常兮父母鞠我以恩慈逮總角之嬉戲兮導我以文字爲學之規旣庭訓之只受兮亦學禮而興詩信聖之不我欺兮日是誦而是師知仁義之爲美兮以忠信而自持紉秋蘭以爲佩兮服薜芷與江蘺審先民之行爲兮獨憤然而永思旣踴躍以欣慕兮亦慷慨而傷悲彼臯陶之在上兮旣帝載之克熙釋耒耜以天下自任兮永徽烈乎商伊辭傅巖以卽相兮豈時運之或奇也哉夫何三閭之憔悴兮沈溺乎江之湄賈誼倐其軒舉兮忽長沙之棄遺嗟小人之紛擾兮莫不移世以阿時旣靡靡以自安兮亦睊睊以相危恃其志之已得兮惟侈縱之日滋苟一時之榮耀兮實萬世之嗤也玆旣通塞之異軌兮何淸濁之不可力而推也蹇餘生之不辰兮抱寸誠以孳孶企古人之悠邈兮喟遑遑其欲追擬修名之屹立兮以聖道而自期春與秋其代序兮日月忽其若馳翔世途以徘徊兮撫斯文以嗟咨時旣與我齟齬兮事與我而相違學澶澷而未精兮形瘵弱其神疲顧生資之迫狹兮慮給養之莫支余旣不能規規於田舍兮又不能求龍斷而登之望朱門而將進兮無愉色與妍辭願得羽翼如雲之我身兮余將薄六合而逺飛又欲浮靈槎於滄海兮泛昆侖以遊嬉乘天風以越閶闔兮訪王母於瑤池餌金砂以煉質兮潄瓊液以生肥跨鸞鶴以爲馭兮襜雲霞以爲衣亦知玆懷之不可必兮竟鬱鬱以安歸已焉哉蓋士於世也窮達否泰詎能極兮姑俯仰而隨宜幸孔門之可以倚依兮依顏曾以棲遲從眾人之相易兮保良心而靡移聽天命以升沈兮余終不能若兒女子之所爲也

東山賦

東山者實長白山也自歷城觀之故言東山時吾友人智仲敬寓迹於玆山之左故作東山賦以敍相憶之意云耳

歷城之東直望百餘里見雲峯之嶕嶤實曰長白傲然今古橫絕於層霄崖崩壁削嵐飛煙薄兮變气候於昏朝麋鹿遊而猿鶴哀鳴兮木無風而蕭蕭念佳人兮此畱度期防兮何遙想夫君兮安適抑餘懷之罔極或登髙而望逺亦沈吟而太息窮仙臺之勝境訪黌堂之遺迹慨然長歌而悲嘯忽風驚而云析山泉鳴兮筆雨寒山光動兮酒波碧發壯懷於塵世飛妙墨於石壁仰蒼穹兮何言撫丹心兮誰識騏驥之駿足戢鴻鵠之勁翮亦必能掃情而滌思聽其時而自得望夫君兮安至憂紛紛兮心醉知危樓之幾登越河橋兮再四目蒼波之東注恨白日之西墜每當渇君之徳望君之顏兮空徘徊把酒挹夫東山之餘翠

奉試俊民甸四方賦

運啟明主時多俊民列庻位以咸若甸四方而有因偉玆間出之賢優加委任治爾攸同之域盡入陶鈞書曰民罔胥匡也賴君寵綏君不徧愛也須臣共理然英特之士弗得而用則治化之功曷從而起載惟此故任三俊以爲先肇自於今甸四方而有以以爾瑚璉之秀楩楠之良抱經世之才者乃稷乃契明撫字之術者如龔如黃上果純於任使世可拱於平康藹藹盈庭覯爾雲集之士皇皇奠枕安於斗制之方夫何澤周人物之繁教被海隅之四外張國勢之隆盛內格邦風之純粹良由妙於選賢使之在位有文學有徳行以次而升自南北自東西不勞而治惟賢臣乃能聖主之業而君子所以爲邦家之基方國必欲甸也俊民其何捨之以見周任仁人國果聞於昌熾殷獲良弼邦自底於安綏是知民區甚逺也難徧於照臨事幾至微也孰知其紀統必求治效之克卽可不人材而與共不然何以疏詳方朔云得士則乃昌傳質班生謂惟賢而是用已而公道無壅俊民必登忠殫兮力竭害除兮利興翕若四方之作乂截然庻績之丕凝如是下彰報國之勞咸伸素願上享得人之逸益介休徴大凡當世之安皆本眞賢之進舜帝以是而大辟於仕路唐堯以是而克明於登俊方今网羅天下之賢才而甸夫四方功業逺超於堯舜

臘粥賦【原注戱爲智仲敬作】

東裏先生臘辰入學爲諸生設粥以應故事方其爲粥也戒竈廚之神潔錡釜之器屏黜異饌掃除邪味意以淸而取奇物以多而爲貴於是勑老庖役臺輿雞未鳴而先起咸受命而奔趨積薪若山貯水成湖大杓巨盎後列前敷淅長腰之玉粒瀉小豆之紅珠破霜粟之金丸屑山藥之瓊膚紛眾材之畢集俾效用於一區方相接其未久迹難混而猶疏逮夫坎離旣濟之後庚癸相合之初翕和气之回春【一作云蒸】破臘寒於須臾乍蚯蚓之一鳴忽秋虫之滿廬俄而怒風逺來萬竅號呼撼千丈之長松響十里之楸梧少焉則驚湍拍堤急澑鳴渠漸威聲之衰息方訟語之囁嚅復若泣以若叱亦或吹而或欨忽蓬蓬然告熟恍融蠟以凝酥品色香之殊絕賞至味之芳腴笑倉惶於公孫陋咄嗟於齊奴彼黃冠與緇衣方擊鐘以鳴魚𨿽大同而小異詎可企吾之淸虛於時朝日升陽和舒烏丸炯兮映窻獸煤烘兮滿鑪則有齡稚兒靑衿小儒若驥之子或鳯之雛咸鞠躬而來思矜步武之襜如揖先生而登堂各齒列乎坐隅比粥令之一行皆攫椀以拏盂俄匕鳴而頰響驚齊噪於千夫類昆陽之戰酣卷百萬以如無先生熟視撫掌助聲勢而奮須謂吾黨之能事快雄俊之起予顧童子其何知已皷腹而奔衢矣先生於是餘勇未歇食思方騁取穀气之精華喜漸入於佳境促孟光之舉案方緩帶而笑領鄙勺飲之孱懦空數杯於俄頃已而玉池之水生甘詩腹之雷不鳴和暢五神驅除三彭杜邪疾於他日養浩气於平生彼東坡之玉糝與吳下之蒓羮較功用於錙銖蓋未許其同盟況乎周顗之炙孝儀之鯖皆潛伏於酖毒亦何卹乎羶腥將奔避之不暇尙安敢嬰吾鋒而抗吾衡也先生乃曠然心平融然气和舒然而伸悠然而歌歌曰以不殺而仁兮吾何憂旣易得而易足兮吾何求諒此味之天成兮吾何以酬𨿽然無用山澤之臒兮猶可以爲肉食之謀也

騷

思蘭辭二首並序

大易稱同心之言其臭如蘭屈原著離騷以香艸譬君子有滋蘭紉蘭之語則蘭之見重於世久矣吾黨張君智甫隠居好古取蘭江南植之家園月養嵗滋九畹可待且命其所居之室曰楚香食飲起居必與蘭對得君子同徳之義若是蘭與人偕重矣然余徒知重其所重而蘭則未見也乃擬楚詞作思蘭吟二首貽智甫俟他日醉楚香堂歌以爲蘭慰其辭曰

蘭生兮猗猗其芳兮菲菲山空兮無人水濺濺兮石累累楚魂不歸兮夫誰與期儼髙潔兮自淑諒無待兮奚悲胡寸根逺播弗瘁而且宜兮曰美人禮我而不我疑同臭協徳兮尙庻幾愛之兮不見悵餘思兮眷眷蘭生兮修修其芳兮幽幽山空兮無人樹林陰兮猿猱愁楚魂不歸兮夫誰與儔儼髙潔兮自淑諒無待兮奚尢胡寸根逺播弗瘁而且售兮曰美人禮我而我息我遊同臭協徳兮庻久畱愛之兮弗得悵餘思兮惻惻

五言古詩

送胡學士紫山

去古日已逺正路多迷蹤眾說撓六經嘖嘖紛異同繁音笑雅頌冶容衒靑紅風雲與月露一字誇余工譬如膏肓疾不受砭劑功自非名世賢反正難爲功寥寥幾何時得我中庸公公姿何神秀自是間气鐘蔚蔚天上麟矯矯人中龍斯文入掌握造化盤心胸吐辭爛星斗落筆驅雷風傳寫聖人意祕奧咸開通奇偉出韓栁正大續軻雄垂紳玉堂上文風變區中賤子生陋壤志學不知宗北騖駕南轅失計爲雕虫居然守迂僻無由去顓蒙公來幸一見談笑及從容快意徒仰羨摳衣遽難從明朝驛亭外凴髙望飛鴻

上吏部官

潭潭六卿府從事須良能昭昭貢舉法四海拔精英邇來數嵗間羣才郁崢嶸賤子乃何人鶚章辱再騰勉彊從計吏北達天子京始謁髙吏部獻書頗爲驚處以禮樂事爲言案牘輕俄復移秋官眷顧亦屢承但惟棲宿卑不敢伸吭鳴頃聞更變議去畱在權衡讀書三十年區區欲何成

題禇眞人畫像

董兵部野荘請題至元二十年癸未嵗也

神仙眞有無恍惚初未知今防褚君像信有不復疑森然爲起敬淸風見須眉世固有甚難乃爾獨優爲乾坤運華峯夐絕旁無基壁立三萬仞登陟誰敢希千年神巧在鐵鎖懸煙霏煙霏何冥冥目斷猿猱悲此老緣下上欲趂孤鶴飛窮冬冰雪合偃臥絕新炊三月餓不死出門愈光輝豈知老讀書左氏尢精微山空人響絕時擾虎與羆聖朝重遺賢必欲一致之稽首謝使者不肯踏京師此事世共見可見不可追諒惟飛仙骨有此傑異姿所向𨿽匪中貪懦足以規何用多變化坐貽聾俗欺

張禦史周卿雪中送詩以不一相過見責次韻答之二十四年正月

君有山水癖一昔落湘浙浩蕩三年遊寒衝風與雪胸中太史筆萬怪入搜閱歸來一笑粲頗訝鬢髮白靜夜孤髙吟不覺燭燼滅矍然愈我病栗栗膽內怯雪寒豈相忘適有不速客遂非諒無補媿使面增熱

賦田潤之經歷家臘月菊【原注元貞元年濟南】

細菊含幽姿有約在晚秋金商下白露眾卉皆俗流胡復冒嵗寒爛熳方未休居然冰雪間乃與松柏儔淸貞入苦節剛介出至柔諒知根性殊越絕獨爾尢念汝實後時蕭蕭亦何求三嗅成短詠因之以消憂

野歌

平生嵓穴姿憶昔落此間舉杯謝野客浩歌對靑山絲竹恊律呂淸響雜哀彈焉知有至音無往亦無還【原注大徳二年戊戌歲也】

題鬭槲軒

倐然兩虯龍怒戰一庭黒須臾風雨過兀爾蒼槲立吁此耳目觀世事何有極

野亭

野亭望西山一緑開晴蕪亭下江水流不亟亦不徐照見亭上人巾袂方舒舒勿煩顏成子區區問何居大徳二年戊戌秋再用古風韻答杜彥明成伯謙見和

遺音整絕弦墜典防破壁頭白未聞道坐費嵗月歷一隨簡書命乃爾南復北鷙鳥乏修翎凡馬蔑餘力較技騏騄後效能雕鶚側所任非所堪何異火就濕惶回失故步勉彊懷媿色偶然兩幽人瀟灑冰雪立欣然肯下榻新釀瀉秋碧傾倒見眞賞欵曲多暇日微言洗我心妙理通翔集山田故應在幸不畏幹溢逝將返舊耕脫此外物役國恩無所報回望空怵惕

彥明伯謙再和亦復和之

紛紛蟻爭場繞繞蝸附壁十年塵土夢世味亦頗歷憶昨出京時始見徵雁北荒陂入野迥春姿淡無力如今畱他州坐閱斗柄側寒防靜愁思暮雨黃葉濕諒微熙奮功顯有勞瘁色侵尋嵗聿晚瑣屑事叵立晨興倚危樓遙望故山碧相期有宿約定復歸幾日人生足離合樂事難並集旁有能詩仙气若湖海溢揮毫灑玉屑俗累非所役一笑傾酒壺爲我洗慚惕

貞婦和拉蒙古人寓濵之渤海其夫托果岱歿於軍誓曰夫天也天可背乎由是養姑撫遺息惟謹逮今四十年有司上其行旌其門閭二子長托克托穆爾次托克托皆讀書有立王瓠山有序至大辛亥六月二十七日題

婦謂嫁曰歸從一乃天理柰何世降後不卹再醮恥徒觀三綱缺竟逐一波靡豈伊渤海鄕而有和拉氏精誠洞金石誓言感神鬼天其可背乎我惟未亡耳鞠防無苦辛奉姑有甘防黽勉達朝夕紡緝代完美悠悠四十載曾不異其始旌表固有常榮耀非所企偉哉未嘗聞三嘆敬爲起奇效尢可賀超卓見二子

贈山東轉運使圖克坦伯寕

我友安禦史好善我不如胸中月旦評予奪入錙銖自言與君雅說君日無虛我時欲識君君在外府居【原注時同知山東轉運事】愛而不得見搔首幾踟躕前年天降屯還我水上廬君來相慰藉鬱鬱古丈夫所見逾所聞我友不我誣去秋辱新作磊落皆璠璵知君平生學禮義爲根株時當九月尾上計朝王都課以天下最才名動鈞樞遂登使節崇復此魚鹽區到家春已深楊花正紛敷樂事吻相合掌中有明珠【原注伯寕五十五始舉子】朅來枉南軒謙光照寒臞舉杯爲君壽謝去口不濡但稱聖恩優過荷非所圗國用實浩汗時節要供輸民物喜動搖低昻系慘舒上欲國用足下欲民力紓上下各得宜此責誠在予所以受命來不敢自怡愉我起再拜賀君豈防常徒憂國斯謂忠愛民仁可孚秉忠而行仁奉職固有餘願君保此道終毋替厥初故園有靑山嵗晚以爲娛

佳禽

靑林眾鳥集旦夕何喧啾倐來非予招忽去胡爾畱文采紛莫識宮商自相投大哉天宇間萬化良悠悠

送蕭經歷

山姿淡朝曦春動濟水道皇皇祖帳設冠蓋何縹緲有來眾如雲壯觀親翁媼洗盞拜道左行語遮復繞吾儕鄙野人公徳寧易曉愛公衣冠偉面澤鬢髮皓時時北湖上僕馬閒且皎但聞吏誇說幙府公甚好溫醇金玉資淸耿冰雪抱不怒咸足畏不言信可保其重太山輕其容夢澤小居然袖手坐公事一已了卻觀獄市中淸肅如灑掃寧聞閭裏間猶復有狂狡寒者日以溫饑者日以飽循循諸子弟孝友相勸導感公有如此向天黙爲禱公來旣已遲公歸願無早乃今舎我去使我腸腹攪我情顧誠私言語亦擾擾官家事功業求賢甚求寶巖巖中書堂寧可無此老終知不得畱行且澤八表惟有願且祝康寧復壽考慇懃書此言以備國史討雲中吳氏嘗爲河東宣慰副使壬寅嵗嵗饑出粟賑鄕裏李禪詩爲徵詩皇慶二年三月二十五日書於大都寓居之西齋

晉饑秦輸粟謂是泛舟役秦饑晉可忘乃獨閉之糴千年信史在其咎竟孰執有無等丰凶彼此猶旦夕聖人垂格言博施與周急吳侯何英特恥抱貪吝癖維時嵗艱食斗米淩尺璧毅然倒囷倉奔走傾郡邑人人舉手謝不死今乃得嘗聞活千人後嗣封可必終知天祐善書以爲世則

趙子昻恵胡椒以詩謝之

胡椒生南海愈疾號神速悠悠風土隔所致或恍惚嗟予抱沈寒嘔泄雷殷腹窮愁臥余濕夢寐惟此物夫何長者賜猥此衰病辱圭撮未可謀磊落忽滿目輕圓蚌珠小瘦鼠李蹙外辛實英烈中淑乃溫郁緬懷君子風畏愛不敢忽旣將諧吾藥又以進我餗邇來未幾日頗覺神觀復新湯火始然宿滯冰旋沒行當誇健飯庻比雪就沃大哉功用殊信乃銖兩足癡人固可笑安事八百斛我無英瓊瑤負感長愧恧

王黃華以橫幅畫其父東海散人道巾野服坐長松下嵓石流泉韻致殊絕題其後

翁本神仙人冝著嵓石裏髙風邈餘韻益覺世俗鄙寥然如素蟾淨照松下水黃華三絕手辦此一奇偉嘆息不可忘是父有是子

送何聰山侍禦赴河南道提刑按察使

才難聖所嘆自昔從何知豈無甚盛世千年百年期我公實天生防此休明時公姿何犖犖想見臯與伊仰若泰山重莫能測髙卑望若滄海逺孰從得津涯先民有遺書爛熳無不窺所適在有用文章乃娛嬉八年禦史府沈沈臥孤羆竟使公議定砥柱存綱維忽持使者斧謂言西南馳翩翩舊驄馬聊以冩我思公去不可畱公歸亦無遲蒼生久懸望此責非公誰

蓋希顏蛻齋

物蛻蛻以迹人蛻蛻以心是心本虛寂欲蛻安所任豈知虛寂內而有利欲侵荏冉初未覺酒酣與淵沈所以爲學者惟貴資道深涵養旣有素本源詎難防鑿石出美玉披沙得良金僊僊蛻殻蟬豁豁遺巢禽超然事物表無愧古與今此爲蛻心說請爲蛻齋箴

尙志堂

安宅化隘陋正路成阻幽僕禦痛瘏死婦姑勃谿憂惡濕更居下諱疾胡能瘳於此有人焉孤舟劈橫流築室方寸地隠若百尺樓下連九軌衢輕車引驊驑出入何坦坦獨坐囂囂遊勢利不得詘貧賤非所羞我起爲三嘆傑哉眞吾儔道果不逺人努力追前修

題梁鄒賈氏足樂亭

乾坤有眞樂在我不在物達者乃得之其樂所寓足賈生信佳士此理久自燭蕭然一茅亭气壓萬金屋樂哉誠樂矣我本無所欲

秋蟬堂並序

選部主事襄垣李謙伯溫所居秋蟬堂乃其大父仲平君金泰和間所築後以兵圮伯溫營而新之仲平君好鼔琴以道自潔武安紫山胡公記之甚詳內翰潘仲徳來爲徴言余勉書百言於後厥初命堂之意庶或彷佛云

白鳥竊膏血靑蠅妬芳鮮擾擾蜂趂甘翕翕蛾就然觸眼輒敗意堙郁安所宣空堂一隠幾悠然聽秋蟬蟬聲何窈渺欲和膝上弦物生各異趣理契斯同蛻形已拔俗不食豈非僊以彼塵外姿廓我胸中天漆園乃可笑妄計小大年豈知彭澤翁獨愛晚菊妍

石仲璋廉訪以避暑詩見示次韻答之

出城遣歊煩灑若脫久疫平生丘壑尙重愛林野僻憑危時遐曕覽邃復逺適嗒焉忘憂樂迹與心俱寂日入元气回穹影湛虛碧

愛公如淸風所至觧民疫髙軒何容與不厭窮巷僻出處眞兩忘鵬鷃同一適淸詩八音作幽眠破虛寂欲往不能畱佇立煙樹碧

送範提領

北風振林臯蕭蕭吹行客離觴淡無味志士肝膽裂朅來陽丘稅狼籍不盈睫本非蓬蒿人安事此屑屑鴻鵠臂兩翅萬里誰能掣別後讀此詩可洗心內熱

比徳泉

潔固不可濁浚復能有容鑑物無爾私利人豈予功偉哉泉之徳敢不勉厥躬

李禦史淸甫恵余以研乃端之紫石也肌理潤而形制甚古所惜者偏足耳然余以意度之使平用之無傷也詩以謝之

旅食無與娛掛眼止俗物此生來端溪故人薦我屋枵然皤腹偃炯爾秀兩目夫何足不良有口叵自鬻想當適齊時忍垢蒙笑辱豈從獻王后抱石負深屈應慚失所衛憂色未肯復三嘆復拭之文雅溫可掬終焉不正立臨幾久遂令陶輩妄意希見錄物情固有殊終始豈敢忽殷勤爲文辭毛穎尙可禿愼勿泄我墨獲誚同覆餗

淸甫見和復次韻答之

君誠磊落士過眼不畱物我亦偃蹇人衡茆等華屋夜寒抱遺編藜火耗兩目枯毫久不濕片瓦孰爲鬻阿端畜君家一昔肯見辱誤傷爾非罪有價吾敢屈諒微希世珍玆貺未可復當窻試云淸泚手自掬登函脫巘崄借紙忘豈徒光客居自足供日錄緬思忝承乏報效蔑絲忽物用有不如坐愧雙鬢禿新篇誠過望莧腸飫珍餗

鬱鬱澗上松爲智先生壽

鬱鬱澗上松靡靡松下艸生平賴余廕朝夕仰眞操霜風脫眾木蒼然立如傲浩蕩涵雨露四時震枯槁所以徑寸莖銘荷不知報工師索梁棟弗逺登廊廟系我植天墀千載爲永好

題武仲經平反捲仲經爲提刑書史錄安慶路囚出獄成寃者一十二人

嘗聞雋不疑治獄多平反平反自喜多苐怨獄益繁情僞淵海隔孰能究其源請觀武黃岡所出皆其寃書呂幽谷哀辭後諱愼字誠之絳人也自號幽谷野人博學不仕以道自樂年八十終

潔身利安貞盤礡在幽谷執謂幽谷中而有光自燭優遊八十嵗全歸無不足含毫想遺風其人美如玉

書燕臺陳氏致樂堂捲

諸子皆問孝聖人言各殊言殊理可防是殆舉一隅孝無賤與貴而亦無終初此心卽親心異體實相孚但使誠敬足自致樂有餘

讀謝孝子傳

太山謝正卿能盡事親孝父殯猶在室鄰火遽回燎【原注左傳音去聲】至孝通神明於此見諄告又嘗吮母疽適遘和扁療再病不可藥刲股得奇效風樹終身悲墓側六年報子職固有常如此豈易到旌異明典制所重在風教衰俗頽波委屹立有孤嶠移忠儻可期事業當逺耀

張兵馬美成索幽香亭詩

惟玆歷城南山水足佳麗若得髙士眼可作終老計張君誠不凡處心逺塵世誅茅起亭榭開徑樹蘭蕙眾芳亦第進紅緑雜巨細天風一披拂幽香杳無際眷彼幽香中而有君子致毋令俗物來又復敗人意

山東有義婦一首

山東有義婦夫乃秦之郎婦初適夫時羅襦照新妝夫家徒四壁出門無耕桑婉然安其室紡緝仍薪漿所要在百年黽勉同糟糠豈期官有役夫當戍襄陽襄陽大江表路逺波濤長卽爲死生別割裂五內傷載顧乳下兒孌孌六嵗彊湏史離君懷各在天一方君心非木石胡能勉憂防妾恨不出戶安知君存亡不如隨君往好惡同在傍慷慨束衣起挈兒遂戎行間闗與險阻萬里涉風霜俄過鹿門山推車兒在廂邊云下寒日林谷都茫茫夜黑道路絕潛息野艸荒有虎挾陰風怒激河水揚嗥爲震雷聲目作飛電光盤旋視三人意不滿一嘗突前搏其夫齧去如拾芒婦時不暇畏赴救何奔忙翻身曳虎足號兒刀速將拔刀走送母小兒亦非常一刺虎斷膂再刺虎墮腸探手摘虎心虎僨如崩墻妖血雜腥涎淋漓滿衣裳艸木爲震動天地爲低昻社鬼及山靈肅肅來蒼惶脫夫虎口下招魂返營房肉以爲夫羮皮以席夫牀气義動三軍繞防皆彷徨勇者失其勇剛者羞其剛大官共嘆息賞賜傾槖囊柰何夫痛劇十日竟不昌快意在目前𨿽死已足償我始聞此事髮凜須髯張由來食牛威有臂誰敢攘怪此婦人手如磔鼠刲羊乃知精誠至萬物不可當世有臣子心能有此婦良長歌序本末尙兾覽者詳

題都事於君所藏孫康映雪圗

孤蟾掛松枝積雪壓茅屋夜牕不繼火晝食定無肉翛然雪中人把書牕前讀不須問勤學可洗萬古俗

失題

學際天人明理同聖賢語冨貴貧賤間守謙行所素居易物皆平持盈人免惡千里莫徘徊始終如一步

中庵集卷一

欽定四庫全書

中庵集卷二

元劉敏中撰七言古詩

送選軍使者

至元太平之六年野蠶吐絲米三錢萬方同入富壽域無爲殿裏薰風百官奉職亦多暇雨露但急恩澤宣精神堂堂折衝萬里外天靑日白無烽煙坐令亙古不臣國稽顙入貢爭相先蕞爾東南隅固醜不自憐委命一帶水陸梁跨橋邊盡翻四溟波不洗從前愆帝曰可䢐徵此舉功必全用卒當用勁搜閱無頗偏使君奉命來電影飛鳴鞭山東少年勇且健心欲報國知無緣一朝被選入行伍感慨踴躍皆忻然山林列戈防雲霞蔽旗旜弓刀角彊利鎧冑爭華鮮鐵馬屯原頭植立如羣當前視其气已壓江淮壖咄嗟辦此一能事使君忠幹孰齊肩雍容車騎今言還當有一言聞於天但云士庶樂爲用摧枯拉朽之勢已在臣目前長蛇封豕不足慮露布竚見來甘泉車書混一兵亦偃應有辭臣載筆來上平淮篇【原注是年大發兵圍宋防陽】

送親衛軍劉副都萬戶南徵

勾陳天仗環紫宮羽林猛士如羆熊將軍超越世無比帝遣督領専其雄腰金佩玉動光彩大冠長劍何穹窿門前列防秋水寒馬上錦鼙朝日紅長安少年气欲盡有如燕雀慚防鴻檢身精慤不自足委節報國銘丹衷包茅不入楚不共天意久欲驚頑聾一夕秋風動江漢殺气已滿秦淮東王師桓桓順時舉要浮一葦収奇功我君陛辭卽戎事宻奉聖防余難同霓旌導前錦帕首攬轡顧盼光生風沈防逺略不可識請纓未足言終童眼中了了見囚虜指揮封守如旋蓬行當一掃氛瘴靜南北混一車書通歸來獻凱奏闕下防勲定見超羣公圖形麟閣表恩寵平生事業能始終應笑爲儒例無用長年螢雪悲途窮

送潘景梁之官常州

斷虹閣雨山雲濕岸艸離離墜濃碧返照猶瞻苑樹秋回頭忽作江南客毗陵山水更淸雄季札祠傍泰伯宮髙節已經千載後試從衰俗問遺風

送王伯儀之官危山冶

迢迢西北風吹起東南客離觴未盡山南歌徵鞍已逐歸鴻發人生出處不可度古來聚散多哀樂君將緑鬂犯紅塵我坐滄洲搔白髮搔白髮苦憶君逺樹漠漠危山云萬金良璞君自重大璧圭他日用

王彥功爲鄒平尹以捲索詩

君今爲梁鄒梁鄒乃是伏生鄕城頭靑山號長白上有範公讀書堂伏生誠古儒口以墮典傳虞唐範公爲大賢左右文治生輝光想當二公時梁鄒之人感戴興起孰可防二公去已逺梁鄒之俗日荒涼問君胡爲治化導乃其方柔剛相濟治始平愼勿姑息梗與彊芟夷薀崇之懲一勸百理最長風行艸自偃實著聲洋洋願君作邑止如此可與二公之徳千載流餘芳

送北人韓飛卿

先生昔踏少年塲寶劍三尺書一囊風雲才气不自揜憑髙望逺心茫茫遨逰四海求知己白日靑天誓生死解裝呼酒洛城中擊築長歌燕市裏功名未成嵗月深蕭蕭兩鬢黃塵侵喜君如此益自壯關河迢逓愁人心人生百嵗何處好兒女團圓奉翁媼單衣蹇驢歸務早秋風已滿長安道

騘馬行送李徳隆赴行臺監察禦史

李禦史百鳥鶚千人英用如快劍新發硎亦若古鏡無逃形三賔外臺幕河北山東俱有聲一辟烏府掾何公崔公相嘆驚朝廷重邊重選賢才力亦著甘涼城今騎騘馬趍金陵慷慨爲歌騘馬行【原注時臺事在建康】丈夫出處貴節義義與死生誰重輕君不見張綱埋輪肝膽傾孟博攬轡思澄淸朝陽一有孤鳳鳴一鳴足成千載名不然從事故紙末正可解印還農耕李禦史鐡石腸冰雪顏平生志願今始得勲業入手知無難過江騘馬人莫測北風霜早狐貍泣

三山堂爲張子京題【原注張號西泉監郡建昌得三山以歸】

西泉愛山有山癖行盡江南與江北胸中磊落千萬山獨恨眼前畱不得最後乃與三山逢平生所歷一洗空三山可買況可載歸帆並借旴江風徑來卻掃西泉上忽見三山屹相向一重一掩皆肺腑萬壑千嵓在防丈崢嶸太古勢倚天混沌意出太古先崆峒盤礡含眾籟呼吸元气來其間煙霏不散花如霧寒翠空蒙濕冠履更容何物著此間我醉欲眠卿可去奇章東第不復防平泉別墅秋艸深千年得失存去取可以耳目遺其心願君久敬如益友不負聖門仁者壽【原注太古崆峒混沌卽三山之名】

王澤歌

東平民王澤以米千餘石布五百端賑鄕閭貧者李野齋學士爲作序諸公爲作詩蕭仲禮持是捲徴予言勉爲書此

一斗粟積乃倉一尺布盈乃箱箱盈倉積心愈長願春

不雨秋早霜細民失所嵗且荒我粟我布價始翔十出百入稱所望深扄宻鐍夜壑蔵下抵四壁上屋梁防衘窶防不自量動以一毫謂不祥一朝大盜窺爾墻渾舎性命懸劍鋩坐視其有瞬息亡前日之積今日殃愚哉若人庸可傷君不見散盡千石與千匹髙枕無憂說王澤王澤王澤豈無取人得汝恩天報汝

春晚山行路中見桃花

顧山道中春已歸東風作惡黃塵飛長紅短白零落盡雜花狼藉爭芳菲山回路轉頗幽絕兩樹野桃畱春輝嫣然一笑荊棘裏便有淸香襲客衣恨君何苦輕妍姿惜君不及春風時鶯鶯燕燕時與期西園蜂蝶渾不知明妃逺嫁沙漠外深溪空谷愁西施行人往來不知貴一生芳意終依依我行於此偶相值脈脈似欲道所思碧雲望極靑鳥逺獨繞百匝空嗟咨都觀裏舊時見腸斷去年今日詩徘徊良久不忍去下馬爲君簪一枝歸時攜酒重相過祗應片片飛胭脂

野亭

野夫夲自野乃以累此亭此亭豈有知汝惟未忘形手持一杯酒中有山影靑靑山亦不言相與起吾酲半晴不晴天气濕欲落未落日腳赤山容林彩不得藏一杯送我亭中涼

醉中聼智仲敬誦詩喜而有作

眉龎齒白歡頬紅足盤脇聳肩角隆兩手捉膝气吐虹目睨屋梁頂摩空如寒鶻望四野突若驚麕超絕峯湏臾開口水湧風瀾翻欲與長河東誰知乾坤萬古怪特气泄此方寸饑寒胸初爲漢祖大風起次擬荊卿別易水邈然古意動悲壯慘淡風雲酒罇裏忽吟結客少年塲吳鉤錦帶照座光恩讎生死一語頃凜髮直上須髯張復爲廊廟賡歌曲上有明明下穆穆民無夭札物無疵四海一家均五福斂情卻作行路難長鯨翻海虎滿山李白悲歌阮生哭獘車羸馬愁長安酒防日落風色黒寒燈耿耿月掛壁防吟轉入楚騷經切切門前山鬼泣客飲不醉慘不歡我獨起舞叫且讙文章大是冩心具如君气象硉矹誰能攀古人已矣不可望一笑逢君千載上

送滕嵓甫赴京

九重金碧開雙闕日射五雲光曄曄防香浮動軟紅塵鳳凰麒麟踵相接丈夫分有七尺軀口亦能言足能趨誰令此地獨不往俛首蓬蓽甘聾愚濟南奇士滕夫子涵茹古今經與史歷艱渉險三十秋長才老气今如此去年匹馬東南逰淒風短劍隨貂裘山川風土入感激歸來詩句餘淸愁乃今別我京師去翩若驚鴻無反顧知君久欝濟時心滿腹奇言思一吐春風旅亭花滿枝酌酒勸君君勿辭後日春云隔千里相思無吝寄新詩

送杜書史榮季北上

憶初識君禦史府赤鳳石麟照庭廡賞君英發與君逰不謂緱山乃其父緱山大老文章師平生恨不一見之阿戎風味有如此一昔頓致平生思後來見子齊西邑秋霜正凜分司筆剔姦抉蠧入纎毫狡兔不出妖狐泣去年我居北渚東退食杖屨還相從聽君緩頬論利害濤瀾浩瀉春江風丈夫宦學如琢玉我爲子凡三刮目子今去我向京師京師大是賢豪窟一顧千金定有人卽防勲業到斯文野夫但學西城栁只辦迎君與送君七月七日同潘君美智仲敬劉深甫泛舟飲華峯下醉歸中流遇雷雨大作衣盡濕明日呈三子

雲頭黒風飛海沙風邊白雨如懸麻扁舟一葉落中浦眼前不到漁人家禽魚靜息洲渚暗寒气蕭蕭明艸花忽乘敗傘展未暇已作橫潰無容遮飛湍走浪乍開闔時見電影明金蛇疾雷捲水掠舟過云暗不整舟橫斜舟中狂客醉膽壯引手欲挽阿香車拊舷叫笑助聲勢物外寧有張騫槎天應知我涴塵土爲濯葛衣洗烏紗

和王詳議處士詩韻

古人白骨秋艸枯藐然節義猶蘧廬龍淵化作蛇虺窟乳稚童牙皆丈夫姓名聞說處士老口不敢詰心掖虛新詩老筆喜入眼輕財禦冦緩急趍乃知元气本無間季末何甞殊厥初我期斯人如鳳雛百鳥失避竹與梧我期斯人似初月光熖已射羣星疏

趙文甫持洺水儒者李誠甫思忠行捲求詩其事則輕財赴難之類姑掇其大槪而賦之

男兒結髮事姬孔豈甘沒世無聞終闒茸處心常在眾人先凡馬千與萬焉知渥注別有汗血種今也威州乃有豪傑士不待文王防髙踵財空鉅萬惇骨肉身起窮寃解紛冗馮暖甘辭火券名竇郎頓失投防勇一身都是仁義气我始聞之驚且竦衰俗靡靡頽波逺著手誰能爲障壅豈期今日有斯人便合巖廊佐垂拱更看盡展濟時具風采一新天下聳不應猶作處士詩大筆勒名有南董

雙峯詩並序

吾友韓云卿得佳石髙廣才尺許而兩峯崒然防起並秀翠潤可掬幾研間尢物也云卿題之曰雙峯甚寶之然世有好髙而賤卑誇大而忽小者皆不得其心不造其理者也作是詩以遺之以爲雙峯他日之辧

韓公飲酒不飲客眼中猶見蒼龍角劉子賦詩不賦物爲渠鑿破造化窟君不見三峯挿雲海內絕正與昆山作丘垤君家此峯矗矗不盈尺吾謂三峯乃其匹太始而來有此質元气崔嵬入吾室靜畫無人照心碧乃知世間小大短長相勝無窮極何必圖南爲得搶楡失萬里要須同一適西來三叫信筆題韓子不言頷其頤雙峯忽與霄漢齊

淸明後一日西遊諸公見和寒食遊繡江韻亦復和云

春山隠隠橫春浦岸上桃花嬌欲語人家臨水籬落幽門外炊煙出靑縷三三五五踏靑來恰逢天气霽風霾一笑使我心顏開落花隨入飛香埃防幽覧勝不忍去斷腸十步九徘徊溪東督郵風味惡擊鼓吹笙竟寂寞溪南有酒濃於春畱當金與君酌西望太白橫峨岷醉膽輪囷半天落丈夫莫忘平生心气義未幾江海深功名富貴果何物臨風一曲畱春吟畱春吟爲君訴莫使韶華等閒暮歸時應過黃家溪更爲繋馬垂楊渡【有酒濃於春一本作從事良於人】

北城泛舟借用昌黎公山石韻

北城日長煙景防落花蝴蝶作團飛靑萍緑浪榜歸渡春深谷口溪魚肥江山佳處豈易得人生但恨行樂稀閒牎空腹五千卷一字不療寒與饑村肆喚酒爲君飲正有山翁來啟扉欣然就酌鱠銀鯽水气入腮雲霧霏鵲華相對兩奇絕南山一帶皆屏圍當檐幽鳥囀新哢何必更須金縷衣門前過我誰氏子靑衫騘馬黃金鞿憑君且踏紅塵去滿船明月須吾歸

謝趙子昻同知恵梅【原注趙杭人時爲濟南同知】

詩仙愛梅愛徹骨夣寐江南煙月窟歷下寒多梅事稀西園兩樹還驚目多情細揀春風枝把翫頓慰江南思數枝還許分送我鄭重要作梅花詩白梅嬌怯黃梅瘦沈水谷瓶春一竇暗香無柰惱殺人小窻酒醒寒蟾透起來琢句句不神問花不語花應嗔詩仙明日當更笑不識江南浩蕩春

八年重陽後六日漕司陳知房輔之邀逰龍洞書於祠壁

我昔與山未相識朝夕倚門望山碧乃今兩足踏山骨恨山不能言與我論此太初之胸臆但浮嵐積翠杳靄於前兮云淒淒而風激激忽風回而雲開兮穹林峻嶺甕抱而云合千尺懸岸削靑壁黯黯兮龍潭陰窅窅兮神穴黒若將出光怪而轟霹靂眾賔相顧而無言兮覺森然其動魄主人乃展白雲之天屏掃蒼苔之石席酌以兕觥戒以鯨吸發豪興兮萬丈將一飲而千石俄而紛然解襟頺然岸幘不知酬爲主而酢爲客而山之與我忽然而爲一兮豈有乎或今而或昔𨿽天地亦不知其何爲兮況於世之悲歡與失得俄聨轡而歸來後之逰者尙或發一笑於狂生之醉墨

次韻賦田澤卿假山

幽人在山花滿庭琴聲度竹風泠泠目送去鳥淩靑冥回巒曲岫往而復何處浮花水流出長安之中有盤谷我驚造物如畵工防戱長與我軰同故著防輿巖石中【原注京師田澤卿賢而不仕家庭爲假山有峯巒洞穴之勝瀑流激其中上爲六小亭爲三橋回互往來竹樹掩映芳菲之間甚自樂也諸公皆有贈篇賈待制彥載曽爲徴言於子因用揚損齋學士韻書於後】

損齋詩【附】

三峯上下五六亭三橋曲折一淸泠松竹落落花冥冥山林長往恨不復朝廷一入嫌不出爭似君居槃澗谷想象賦詩𨿽未工山水之樂非苟同樂地在吾名教中

觀拾麥行

去嵗秋冬時雨雪不濕面今年春夏交二麥不滿眼各家仰饑寒愛重甚蘭畹盼盼秀欲齊蹙額庶可展復遭霜雨作半爲風所偃餘者僅能熟狼藉疏穂短缺然田畆間似不忍芟剪老翁行腰防暴露背負炎稚兒推車力不足老婦隨行手自撏苟使饑腹饜辛苦未死誰能嫌傳聞縣吏下村去鞭撲但說催徵嚴老翁傷心淚先泣稚弱相看空失色舉頭但聞人語喧荷畚負擔俱汲汲東鄰有寡妻滯穂爭掇拾袒裼手附刃俛首不得息赫赫日馭亭瀝瀝汗雨滴黃埃滿面無人卹饑渴何曽飲與食近前爲問何人家窮困年來如此極我竭我心力嵗嵗勤播植恆產未敢期官租不暇給今年天降饑重我憂戚戚汝亦何因緣受此饑餓厄答言我本富庶民平生未省艱與辛一從搆得靑州禍舉家計業隨煙塵三年流竄無地著斷蓬飄泊風中根憔悴歸來閭井攺桑田滿目惟荊榛頽垣敗屋重修緝驚魂稍定尋比鄰城中斛粟貴如玉載顧四壁無錢緡朝食南山橡暮探西河芹昨朝裏胥急叩門逼促要輸絲與銀逾垣四走不敢出意緒恍惚憂紛紛潛來於此拾遺滯敢以口腹辭辛勤幸圖一飽免溝壑官長豈不哀我貧君不見朱門犬馬余梁肉萬庾千倉飽童僕窮歡極樂錦綺筵日費千金猶不足何當買牛多種田盡力向天祈有年剰與官中充府庫我亦飽食鼓腹忻忻然

鶴引贈琴客張晉卿樗隠【原注晉卿京兆人】

鐘期知音伯牙鼓琴鐘期旣仙伯牙絕琴亡人去三千年恍惚逢此子不記伯牙死淋淋元气在其指正音再見天地始四旁無人孤月明鶴下來山鬼聴山鬼泣俗耳驚手譜四百操傳心不傳聲千年復一鐘期生始識有無張晉卿【原注晉卿集琴阮譜凡四百餘首皆精妙】

題燕山許文仲餘歡堂【原注取東坡先生治生不求富讀書不求官之詩也】

生不治而餒書不讀而愚此外富與官有命不在吾一堂俯仰吾願足不羨六印歸來全錢撐破屋

中庵集卷二

中庵集卷二考證

第三頁後二行案漢書濟南郡縣十四二曰鄒平四曰梁鄒後漢書濟南郡縣十七曰梁鄒八曰鄒平則梁鄒與鄒平爲二縣此詩蓋借用

欽定四庫全書

中庵集卷三

元劉敏中撰

五言律詩

至元十一年淸明遊舊都南塘呈黃威卿賈榮甫二知己三首

忽到南塘路萋萋艸已深鶯花逢晚景樓閣靜春陰觸望空多感思歸只獨吟惟應愧知己欵曲百年心蜿蜿紅橋逺森森碧徑深遙山昏野色流水亂城陰燕去抄花舞鶯來隔栁吟如何行樂地獨抱故園心楊栁金絲亂桃花錦洞深偶經流水曲絕似故山陰竟夕窮歡賞歸鞍兀醉吟燕逰償不遂暫慰客中心

春困二首

長日兀如醉閒愁悄似禪暫來拈筆寫卻又枕書眠落絮風余態飛花舞後妍東樓懶回首雙燕正翩翩畵出愁中樣如逃醉裏禪不禁花惱思防被鳥驚眠春事渾無賴晴彊作妍多情雙蛺蝶爲我舞翩翩

卜平章壽防

早悟程張學遙傳孔孟心披云捧堯日與嵗作商霖曠步通賢路淸陰滿士林中堂介眉酒浮動北山岑運泰風雲合年丰日月長入朝無滯事退食有淸香社稷憂誠重詩書樂不忘所行惟所學夙意在虞唐題采水縣尹劉漢臣詩卷首章乃禦史中丞仲公詩也

令長承宣寄防權輔弼均一言開嵗喜百里作冬春圖治當今日馳聲有此人中臺品題在不負甑生塵

饑安思承赴四川提刑副使

憲府同班日【原注思承與予昔日同爲禦史】吾鄕防面時殷勤百年意感激寸心知遽爾參商隔居然嵗月馳聞君逺入蜀何用慰相思

題張智甫牡丹防集詩卷

好古仍好客愛花尢可人栽全洛陽譜占斷濟南春國色徴吟筆天香襲醉巾相看惟老樹寂莫繡江濵

贈鵬舉充鄂囉

居簡仍多藝循華卻古心律科髙史業詩學振儒林聖主升堯日蒼生渴傅霖兵曺聊可遣努力在朝簪

才鑑人難比文章筆有神防年頭角異三語姓名新去去摶風翼洋洋縱壑鱗他時黃閣上不似舊詩人同簽樞宻事張子恵於京師私第構一室扁曰西巖西巖指其鄕欒城西山而言示不忘祖先桑梓也以捲徴言爲書四十字十年丙午六月也

宻省騫孤鶚知君迥不凡九霄依北闕一室對西巖肺腑紆淸賞松楸感至諴門風百年舊气象日巉巉長蘆李仁甫母趙氏守寡三十年年六十三卒無恙時有爲薦聞旌表者趙辭之仁甫兄弟二人求詩

惟知所天重敢以此身輕苦節終完節辭名更有名靑燈耿虛室白首防佳城欲報天無極哀哀二子情

送王守道安撫之官威茂

投筆風雲動揚鞭羽翼生靑山送離別白日照精誠逺俗聞聲喜同逰羨爾榮慇懃一杯酒更爲老人傾完顏士慶以安西理問至京師授四川省左右司郎中君請於宰相得覲省來濟南給傳赴官其行也詩以送之

官程驚客夢驛騎又駸駸落日旗亭逺髙秋劍閣深天長望云意嵗暮倚門心早晚歸歟好金杯重細斟

寄西野尙書

逺吹流遺響淒云弄薄陰秋隨江樹老寒入艸堂深多病頻妨飲孤懷漫廢吟流萍赴滄海何處問浮沈

王秋澗哀挽

學與天淵博名隨事業新文章早無敵字盡晚逾神防躅追前哲遺芳澤後人獨憐秋澗月猶照玉堂春

挽王朋益

偉器明時出英聲早嵗聞夜弦鳴白雪秋翮入靑雲遽失千金璧空存四尺墳流風傳不冺猶足張吾軍

送張希孟秀才赴禮部掾

漠文章脈來從太極先欲求寧有得已絕豈無傳廓廓英華表悠悠土苴邊愛君千里馬爲贈繞朝鞭禮樂春官府淸時重選賢飛翔從此地昻聳防他年逺器含餘蘊橫波下眾川古人忠孝事耿耿要君全題楊朝舜挽章後朝舜先由濟南府判入爲集賢待制除知孟州未至而卒

玉樹瀛洲望甘棠歷下思千金求絕筆萬口詠新詩灑落何人似詼諧亦我師河陽不肯到空作九原悲

送李伯渥監稅潭州

爲別期三嵗徵商效一官長沙憶卑濕楚甸入荒寒白雪知音少靑雲得意難聲名隨處有努力莫盤桓春晚洞庭麗秋髙湘水深感時傷逺客撫事費長吟鴻鵠九霄志驊驑千里心洪鑪百煉後精絕識良金

挽尙書簡公詩【原注字敬之大同人】

志學將期用輸忠可憚勞功成沙漠逺名出士林髙淸禁承三接華軒映六曺中途郁遺恨不及友虁臯

徐伯禦史見過

車馬瞻云表茅茨自水濵繡衣迎漢使白首問堯民萬里風謡得三生臭味親忠勤有公等愧爾太平人【原注以是時伯巡行山東諸郡】

和鵬舉冬日閒居五首

賢哉魏夫子吟詠樂潛居筆有千鈞力胸涵萬卷書已評君若鳳無怪我知魚肯就陳蕃榻時過靖節廬白日無多事淸溪靜僻居陶情五字句寓目數行書敢望乘軒鶴或如困轍魚豈爲兒女態瀟灑愧門廬開簾媚風日淸寂若仙居匵有荊山玉家傳孔壁書形骸本麋鹿交友任禽魚回首蜀川道陶然愛舊廬棲迹城中市遊心物外居篆煙時作縷蠧葉偶成書仕顯伏轅驥身閒縱壑魚崢嶸卿士宅瀟灑野人廬爲病成幽隠如禪學靜居心中惟慕道名不系除書林美來幽鳥淵深止巨魚執鞭如可富吾豈戀衡廬

題燕處士劉實從義墓銘後

一代耆年望千秋處士名眼中聊遣興身外久忘情有子迪淸範無人尋舊盟髙風在寥廓搔首愧平生【原注從義之子彛授亷訪經歷不就】

憶鄭處士

隠者俱承詔斯人獨避名文章成汨沒冠蓋絕逢迎食粥家人瘦耽書弟子淸經旬不見面相憶每愁生濟南醫學教授王荊玉用內侍薦被召以詩贈之

四海思齋老三年曆下城官聮頗閒冷技術自神明推轂當途事徴車此日榮卽防宣室見端不負平生【原注思齊荊玉自號】

範冰壺者故玉壺先生之子以方技進好學能詩來求言故贈之

名學有餘力妙齡無不能貴聫金馬客淸出玉壺冰射覆追方朔耽詩慕少陵長風九萬里刮眼看云鵬

聞智仲敬教授歸自曹南

念汝三年別聞今千里歸辟堂鋪木榻植杖倚荊扉日夕行人歇天長去鳥微病懷渾欲豁回首轉依依明水張受益掾江淛省蓄古物甚富以博古稱自號古齋頃赴調京師除本省檢校過家其行也以詩贈之

博古仍希古如君古亦稀識窮三代逺疑正百年非久郁披云望俄瞻衣錦歸明朝又南北把酒一依依來繡江以麥送仲敬有詩見謝次其韻並簡趙文卿提舉

昔擬攀龍客今同食鴈卿素懷寧易托良覿每難並遽枉驪珠重空慚兔首輕衰殘一如此那復問才名未能幽興愜空柰別愁牽悒悒隨耕稼悠悠度嵗年江山回白首煙雨滿靑田想見壺中樂相攜醉市廛髙唐監郡鄂爾多和托拉系出西域折節下士讀書樂善士夫稱之兄弟六人而君爲季其父獨以君襲是職監郡凡三世矣作忠順堂居之因郡人元恆齋正卿來徴言贈以二詩

系族來何逺文儒夙所耽白眉班在六皂蓋世傳三政體宜深得民情亦飽諳眼前忠順字元不是虛談順有當行理忠無不盡心一堂非麗搆兩字是良箴事業皆中出名聲豈外尋家門日光大益覺慶源深送石仲璋侍禦赴河南肅政亷訪使【原注大徳四年之冬十月】

矯矯秋天鶚蕭蕭憲府騘光聲滿河右良覿憶山東寥落客懷惡畱連尊酒空相思有新句休忘北飛鴻次韻答憲司張文弦經歷及其屬凡五人見寄之什

地壓東藩重司分北戶陰人材信灑落詩壘更髙深同作孤羆立相和五鳯吟須知正始作不爲鄭聲沈出奇如曲逆多辦似淮陰峻削天根敻淸連月窟深文章千古貴情性防人吟聲色雲霄外何虞古價沈奇貨驚寒目長風破夕陰神交一字重義盡百年深漫愧齊東語難防洛下吟不眠搔白首消盡博山沈

中庵集卷三

欽定四庫全書

中庵集卷四

元劉敏中撰七言律詩

代送宋廷秀員外

妙年勲策不易得今日省闈君最優兩鬢春風山映秀一襟淸气水涵秋雲煙總屬坡仙筆魚鳥難畱李白舟此去應將便民策皂囊封上解宸憂

送韓禦史彥髙賑卹西域仍用安思承禦史韻

好語飛傳迓使旌逺人先已動歡聲馬頭白艸迷邊雪夢裏丹心繞帝京壯嵗勲勞君自得浮雲富貴世空驚歸期盡擬明年早従此金鑾識姓名

至元丙子初赴上都赤城至望云道中

曉日曈曨過赤城【原注地名有驛亭】風煙遙接望云亭【原注亭名州事在焉亦名云亭】好山解要新詩寫瘦馬能搖宿酒醒髙下野桃紅漫漫縈回沙水碧泠泠人家剰有升平象滿地牛羊艸色靑

十三年秋次韻答友人余時掾西曹

西曹事罷獨登樓塵慮紛紛更暮愁鄕國別來如昨日京華旅食又今秋簾垂夜雨寒燈細門掩西風落葉稠翠袖金鞭五花馬可能閒伴謫仙逰

淸風白酒香滿樓我酌與子澆閒愁西風遼海一片雪落日太行千仞秋達人自與眾人異俗事常兼官事稠安得談天漆園叟相期造物與同逰

霍主事淸甫畱宿上都宣徽後亭是夜覓酒不得

窈窕軒淨客心愛公朝市有山林淸風急雨傳秋早澹月微云覺夜深一榻淸歡非宿約百年情話入幽吟防時有酒來呼我剰與燈前細細斟

爲茅屋解嘲

昌黎辛苦三十載始見京師有屋廬莫笑偏聫四檐艸且圖容蓋一牀書寒饕暑虐應無慮坐誦眠吟已有餘明月不知分丑好一般淸影照庭除

東村寓興

野水平坡數防鷗逺村髙樹一聲鳩出墻白簇蠶初老滿地黃雲麥已秋文舉自宜官北海淵明只合事西疇行藏了屬乾坤管一笑誰能獨倚樓

冬至和彥博【原注二十六年京師作】

僻巷無人載酒過小燈火自婆娑睡方到眼夢還短事不如心愁更多官栁野梅春欲動長庚殘月夜如何書云定有丰年兆願學田翁擊壤歌

送按察僉事趙國寶分司淄靑

名髙冰蘗湖南幕人避風霜憲府驄【原注國寶先爲湖南道經歷擢監察禦史嘗前論事有不畏彊禦之風】論列不違天咫尺澄淸還到海西東物情可見分休戚吏治難平是異同饑渇疲癃正翹首可能離別惜忽忽

樂禦史

鴈塔題名接泰和聲華此日較誰多鐡冠獨立風霜表竹馬猶傳父母歌自薦英才歸大老肯容濁水亂淸波神遊一去尋無迹惟見荒丘蔓薜蘿

畱別杜醉經侍禦【原注公到官不數日而某得請自京還濟南二十七年也】

侍禦新班趨北闕野夫行李向南州淸談不得一樽共苦雨空爲三日畱濟水波聲驚客夢太行山色動髙秋他時驛使如相問翠竹籬傍有白鷗

呈杜侍禦時余爲臺掾

一入霜臺白髮生且看如此欲何成四知自守神應鑑三語𨿽賢眾所輕月旦有評甘下客雪霄無路接羣英便須及此春前後歸買山田趂雨耕

壽髙提學

酒酣落筆寫新詩气節依然年少時渭水久疎垂釣侶【原注公年八十有六】鏡湖新得放生池【原注時上司始以大明湖爲府學贍養地故有是句】國人矜式尊黃髮後學服膺肅絳帷壽考康寜是天意祗應吾道要扶持

吳興卜徳甫自江左平失母求之四方過濟南以詩投余次其韻

孝心行李兩艱難風雪長途海岱間一自亂隨靑蓋出孤飛不見白雲間窮年涙盡三江水旅枕魂驚萬里山早晚春風舊桑梓肩輿重喜壽昌還

次韻答鮮於伯防見寄

舞雩春暖記同逰一逐風塵各異州白髮靑燈千里夢楚云燕樹十年秋淵明寂寞惟栽菊杜甫飄零漫倚樓休爲長吟廢沈醉只今懷抱不禁愁

次韻答子昂見示三首

自許羲皇逺俗情爭教光價重連城一官何異湖中隠三絕休辭海內名墜典遺音知有望明堂巨搆欲誰成不才愧我終無益白髮蕭蕭日夜生

肯過窮檐愧素情可堪風雪對寒城東藩自合髙軒駐北渚慚非防士名山鬼來聴七弦作邦人傳誦一詩成沙鷗也要公相識只待眀年春水生

遺情應未到忘情猶愛幽居僻近城夜夢是因寧有說太初生物果誰名人間白髮何年種世外丹砂防日成獨自無言搔首坐篆煙銷盡暮寒生

答趙明叔見寄

耕有田園織有桑西臯遙接玉輝堂【原注公新作此堂於長淸】牙籖濶展藏書架碧甃方開洗硯塘此老誰能測髙趣我曹何幸挹餘光近來聞說多奇釀防日容教細細嘗

次韻答衛山齋見寄有序

表兄繡江公歸自華亭具言山齋先生之學之徳之盛爲之竦然徐示先生辱貺五詩及學易管見一編詩則深濶雄麗辭達而情稱博雅之言也管見則以象數明其體而達乎理變互伏肖奇正極其用而防於一易之蘊盡矣嘻學成而人不知君子不爲病經隠乎哉謹取五詩首篇韻述答萬一諒不以簡略罪

故人說子我書空又見詩文有是公地防孤峯眾山下源開一水四溟通雄章此日詩聲北古學何年易道東尙友猶須論千載相望何計馬牛風

湯泉詩

錦州之治西南百六十里海邊有廢城如塊今謂之桃花島吏民數十家巡檢司在焉出北門少東城足再舉武平地湯泉湧出西東凡三池相去丈餘而西池獨盛石甃八角輪廣僅三丈泉出如貫珠然流而常盈人雲天下如此泉者蓋多恐不至是烈也常投生臠試之須臾可食近池西北爲屋屋中爲木池連石渠引水以浴非濟以他水則指不可下屋背卽臣河深澗流泉曁浴水泄焉河自北來至泉所折而東逝亦名湯河因泉也余頃年爲風瘙所苦諸藥莫驗或言得湯泉浴之當已求之未暇也大徳癸夘春以奉使宣撫山北遼東道六月至廣寜所苦復作未防遇是泉甚喜防百姓訴水害乞食爲料理畱數日凡三浴而去比再浴疾已失矣嗚呼誠有徳哉乃作詩書呈同浴奉使達實公郎中蘇君彥輝韓従義張禮卿兩外郎以無忘泉徳且以貽巡檢房中使時修之不致居人過客他日有污廢不治之嘆亦無窮之利也房資幹敏吾言當不負云是月望後五日濟南劉中庵題

地底誰將土鑊然靈源一沸自何年引來餘暖心仍畏滌去沈屙骨欲仙日浴滄溟暗通气舟焚赤壁悄無煙厥初若得京城出九市蘭湯不值錢

奉朝命釋囚東山曁提刑霍君淸浦同登登州蓬萊閣

半夜潮聲撼客牀起瞻紅日上扶桑一天云景相明滅萬古仙山隔渺茫海市不償詩眼債驛塵空防鬢毛蒼且乘萬里長風底捲取滄浪共此觴

何右丞壽日

兩朝恩禮未應疎四海勲名不自居倚重今方在元老雍容時一到中書黃封敕酒詩成後寶篆凝香客散餘閱盡羣言無可讀卻従三畫究盈虛【原注公博極羣書於易尢邃自先朝以右丞商量中書省事】

上都答耶律梅軒左丞見贈

防戎初識文昌府衣繡重逢海岱邦尙記春波送南浦不忘明月上東牕相門出相人空羨家學承家世可雙遺我新詩慰牢落他時何處話灤江【原注昔與公同事兵曹嘗有明月上東牕十詩頗當公意後每見公輒誦之海岱邦謂公提刑山東治吾州濟南時也公中書湛然之孫左丞相雙溪之子博學多能尢長於詩時行省髙麗至是來朝會於上都故有是詩灤江上都水名也】

送楊彥寛防訪致仕歸黎邱【原注君行四方誌其山川風土爲書藏於室號四逺堂云】

早年鞍馬事弓刀晚節風霜凜俊髦四逺向來名已重一閒今去迹尢髙老當益壯眞吾事存不知亡豈若曹想得鄕鄰候居處黃華白酒滿東臯【原注時大徳丙午秋九月也】趙方塘挽章【原注方塘諱與栗宋宗室也臺州黃巖人江南始平以徴至闕下奏對切直稱防授翰林待制遷直學士後爲直學士嘉議大夫年六十二卒於官始終凡三十年歸葬黃巖塔山之原】

冠蓋當年起隠淪混同南北靜風塵一飛雲路九千里終老玉堂三十春徳比珪璋能取貴言如藥石不醫貧魂兮剰有歸鄕樂夜赴黃巖月色新

韓云卿新居有序

濼水上有樓曰江山勝槪樓下有泉曰無憂云卿居有之吾又安得無言乎哉

我愛西城韓禦史新居樂事總相宜泉中就啜無憂水樓上閒吟勝槪詩紅燭瑣秋晚後蒼山老樹雨晴時向來一念無人識說與沙頭白鳥知

由湖亭泛舟扺華峯下作

南洲未了北洲映東水乍分西水流不盡艸花隨逺近相忘魚鳥自沈浮儒冠誰識蹉跎意杯酒眞成笑傲逰日夕山風吹醉醒雪濤和月撼歸舟

次某參議韻

小院幽花晚自芳逺檐髙樹弄微涼深杯病後十分淺短髮秋來千丈長防日夢魚占嵗稔當時騎馬趂人忙荷香不斷山如畫濼水源頭是我鄕

恩州東陽驛廰壁有王黃華詩石刻用其韻

悠悠馬首防時東坐食官庖底計功失得豈逃當世論行藏終愧古人風十年往事驚秋鬂半夜微吟答候虫遙憶艸堂溪上路綠蓑煙雨正蒙蒙

次郭安道韻二首

城中無處避炎蒸雲水招邀別有朋移我繩牀近髙竹脫君紗帽掛寒藤心便靜域全消酒齒冷新詩不嚼冰一朶芙蕖如雪白莫教容易防靑蠅

往年朝紱曳宮羅此日江村買釣蓑禪榻鬂絲人事少竹梢蓮葉雨聲多文章豈有潛夫筆嵗月空驚織女梭聞說今秋足丰稔作詩傳與老農歌

苟正甫由監察禦史出爲南道勸農副使乘驛輦母還鄕作詩送之

得失窮通豈偶然看君事業識君賢揮鞭蜀險三千里懷節江壖十六年歸路正當新雨後負輿還在使車前官銜未要嗟閒冷忠孝天教此日全

溪塘納涼二首

晚天涼日澹籠云髙栁淸風便可人蓬蓽略無黃閣夢煙波舊與白鷗鄰松花影落圍棊局桂葉香飄漉酒巾憶著功名仰天笑防多裘馬走紅塵

平湖微雨落輕雲探做新涼借與人僻地蕙蘭芳自好空山猿鶴淡無鄰艸堂甫舎忘言樂蓬髮何妨墊角巾莫便佯狂出門去門前蜀道滿風塵

五言長律詩

大舅魏知事壽

畢萬初興晉穰侯復相秦蕃昌知有繼業履見彌新旣學方従仕昭先務檢身才猷何藹藹文質更彬彬竭力扶公室推恩及國人典型資潤色政化賴經綸素厲松筠操端爲社稷臣江陾識威武天闕達忠純餘慶歸蘭玉髙門踵鳳麟誕辰今日遇和气一家春赫赫光華盛綿綿福祿臻只應下樹従此賀莊椿

律詩二十六韻壽智先生

積善家傳久違仁利靡貪肯堂眞有力行道復無慚美秀人難並淸純性雅妉瑤林春照日璧月夜明潭古學期終制前猷每細參多才追屈宋博物儷僑郯魑魅降嘲弄乾坤入討探銀鉤飛艸聖玉麈亹淸談對客開琴匣揮杯撫劍鐔英聲初外播茂實久中函昔在監司辟名非記室堪壯懷元落落眾目已眈眈情僞何勞識艱難亦備諳勇辭新仕版喜對舊書龕鑿逕疏淸泚開軒納翠嵐幽蘭香馥馥修竹舞毿毿尙志希龍鳳何心顧雀防聖朝更化美遐域湛恩覃冠蓋詢遺逸山林起負擔鴛行思拱北鵬翼看圖南祿必鐘論萬榮須日接三子方秋介壽我有酒盈甔薄獻庸非敬多言實匪甘川流𨿽學海靑出敢忘藍窮達聊雙遣歌呼共一酣異時能事畢攜手訪彭聃

中庵集卷四

欽定四庫全書

中庵集卷五

元劉敏中撰五言絕句詩

題盤谷圖

何地求眞樂歸盤樂未央潮陽應悵望不得共徜徉

口號

竹外花連屋溪邊栁映門防山無俗客邀月有芳樽

海棠

睡起怪猶懶沈香亭上時還憐玉蝴蝶香夣繞華枝

王克紹所藏畵馬四幅書其上四首

馳齧爭相先超忽戱兩龍君防盈尺紙上有千里風二駿馴一奚乘引不敢怒應欲天池回入備六龍馭一馬蹲欲臥意就一馬一馬顧且前所適同所願當年馳徵戰汗血傷駿骨如今華山陽滿地春艸碧

題四皓圖

上山白雲間下山紅塵裏天意方祚漢寧得辭一起干戈與賔客其用等安劉爲問平勃功得似文成優

梅

蕭然林下姿獨伴山月冷無人踏雪去臨水防疏影

題招隱亭

詩成山花發琴弄鶴舞昨宵松酒熟一醉醒過午

題少陵醉歸圖

宗武扶醉眠宗文引羸蹇花栁暗艸堂日落江橋逺

題牧牛圖

悲歌飯牛客歌苦牛亦饑愛此牧防兒無愁與牛嬉

題畵馬

鴻鵠摶霄漢蜩鳩狎艸萊今防兩騏驥一洗萬駑駘

題寒江獨釣圖

江寒魚不食雪天欲暮蓑笠一絲風知音杳何處

題陶潛歸來圖扇頭

擕來萬里風踏破一輪月見公歸時興滌我千年熱

題白雲扇頭【原注爲縣尹李公惟肅作】

白雲起山足無意自往還更羨山中人長伴白雲閒雲白山逾靑茅屋松桂底幽絕何處境恍墮眀月裏

題張生花牋扇頭

屋顚樹亭亭屋下石礧礧門外蓑笠翁扁舟弄煙水紙上已有畵扇頭可無詩詩畫皆自然淸風豈吾私

七言絕句詩

題杜孝卿所藏金顯宗手書甚哉孝之大也六大字捲

孝無終始乃天倫貴在王家必有尊六字眞書初率爾豈知遺訓付皇孫【原注顯宗世宗子章宗之父也後以病不得立而章嗣焉】

小兒擊甕圖

司馬公防與羣兒戱一兒墜大甕中羣兒驚

遽公獨取石破其甕兒得免

兒墜何知甕水深驚惶莫救亂靑衿嚗然一擊兒無恙已見當朝拯溺心

智無長防見臨時擊甕成仁一小兒卻憶神州陸沈日淸談諸老獨何爲

題孫氏恆齋捲

倚伏紛更事已多恆齋柰此不恆何瞿塘怒激三千仭不害平流赴海波

韓義和衞人國初爲左右司貟外郎有才謀奏對嘗稱防俄棄家爲道士自號逍遙子集諸驗方傳於世其侄徳旻爲作歸隠圖求詩

英才已許致時康勇退求仙亦異常猶覬醫方能濟世本來一念果難忘

鄄城陳景新賑饑散千石得官不受

入粟除官聞自古況於周急活斯民一輸千石辭官去今古如君得防人

題最樂堂捲後最樂堂李鶴鳴名俊民趙江漢名復各有記元遺山有銘因爲之詩

鶴鳴江漢遺山筆寫盡筠溪最樂心寂寞髙風百年後令人興感一何深

書楊庸齋挽章後四首

徳業文章與嵗深郢人斤斧伯牙琴泰山北斗當時望賸馥殘膏此日心

都言好客似田文未必田文得似君狗盜雞鳴非我用久將富貴等浮雲【原注先生雅好客時人因爲之號曰秀才孟嘗君】

正襟危坐謝塵緣脫去遺骸傳捨然世上誰能了生死防公如此豈非仙【原注先生沒時坐解故云】

當時膝上王文度才望如今第一流八表神遊老居士應騎白鶴過東州【原注先生之子朝舜名遇字畫詩文皆佳名動一時時爲濟南路判官】書嘉善錄後【原注燕人李威卿集刑書四十卷名之曰嘉善錄李時爲大都路推官】

細讀李君嘉善錄可知虞舜卹刑書千條萬例終歸約一語欽哉用有餘

孝婦詩

孝婦布薩氏千夫長安西靖偉節之妻也夫死塟神禾原先塋其子良襲爵在戍塋垣圮婦取河壖石爲垣周百丈素嵓賈賁爲記來徴言書其後大徳六年壬寅

族出華腴慶有源只今淑徳在髙門神禾最愛周遭石千載人傳孝婦垣

題柴君正所畫江山春曉圖

春曉江煙浩不收參差翠阜接重樓披圖喚起江南興誰具山陰萬里舟

江浙釋總統雪嵓名沙喇卜西蕃人讀儒書喜與吾屬防嘗以名香防王秋澗傳初庵雷苦齋賈頤軒閻靖軒五老號淸香防四老賦詩秋澗作序大徳辛丑由杭來京師將往秦涼二州葺其師塔臨行防諸公於君逵之家予始識焉求詩爲書二絕句

吳越名山已徧防秦涼孤塔動歸心乾坤萬里如來海卻向詩人覓賞音

飛錫臨將逺入秦回頭一笑更情親定知許我歸來日也作淸香防里人

元氏王仲賢先壠在滎澤廣武山之陽壬辰亂其兆域爲有力者所有仲賢追訪辧訟盡復其舊諸公作詩美之韓從義爲徴言書二詩於石

遺老殷勤指舊阡孝心隕絕動髙天侵田盡復當時域回首松楸一郁然

故壠還新祖考安中間經畫幾間闗遙知滎澤人能道孝行髙於廣武山

醴泉寺

石澑淙淙出翠微層巒傑閣對巍巍不知寺自何年始老檜參天四十圍

故鹽司提舉平陽徐進之妻邢氏事夫教子治家有法邢父亡迎其母養之終身爲其弟娶妻生男使之成立詩以紀之

盡全婦禮親禮都辦夫家父母家女子獨能到如此千年彤管有光華

題商左山所書梁致逺字說後

致逺乃左山同舎友故監察禦史唐卿之子也始唐卿爲禦史未久以言不行而去人皆以是重之今左山以友舊之故名其子曰毅字曰致逺且云取論語士不可以不毅任重而道逺之義也嗚呼傳所謂忠焉能勿誨者其左山之心乎因題數字以勉之

禦史遺芳百世聞左山老筆萬金珎三言命爾平生了刮眼門風一再新

題瘦馬圖

俛首隨牽力不任隠然奇骨敵千金春風防綠平原艸一振雲沙萬里心

孝婦二絕

孝婦者北京宋子正女也防有才行能詩適同郡張氏其姑寢疾衣不解帶四十餘日姑死攀柩長號一慟而絕明日與姑並柩塟焉時年十九嵗矣北京士人爲作孝婦傳云

才如蔡琰詩尢雅學若班昭義更深一慟從姑九泉下世間方識向來心

私心旣起不復公區區節義同一聾朝來忽見孝婦傳灑若執熱濯淸風

宣撫遼東歸至居庸闗遇雪聞酒禁開喜書

暮春時節別長安臨到新春卻入闗聞說城中酒如海不妨風雪送人還【原注大徳癸夘十二月下旬】

崇眞宮提防吳成季自號閒閒扁其居室曰冰雪相防以捲徴言爲書三絕句

閒閒誰道不閒閒身似蒼松耐嵗寒讀罷黃庭靜無事一簾冰雪淡相防

冰淸雪白兩奇絕不救夜堂心內熱道人有道人不知暑天踏地皆冰雪

冰雪防淸自一奇洞然惟有此心知防經槁木寒灰起卻在冰融雪釋時

再題

淸都應不似人間玉艸瑤林萬古寒說有飛仙無火食至今冰雪淡相防

題南窻詩卷皇慶二年春京師作

窈窕幽軒手自開百花都得向陽栽古人寄傲吾何敢且放雲山入坐來

中庵集卷五

欽定四庫全書

中庵集卷六

元劉敏中撰詩餘

淸平樂

大徳癸夘奉使宣撫山北遼東道五月赴懿州道中二首

茸茸碧艸防防金花小十里靑山山下道地錦渾教蓋了天然膩軟平勻馬蹄穏送行人路斷不堪回首南風依舊黃塵【原注平川細艸上有黃花可愛】

山寒開晚開也無人管風裏欹紅顏色淺恨與天涯共逺多時立馬彷徨一枝爲挽餘香欲說揚州舊譜怕渠分外淒涼【原注山中五月芍藥始開有感而作】

九月回至隆興一首

雲峯咫尺竹靜芭蕉碧鶴繞蒼苔行又立不見髙堂素壁簿書驛騎匆匆暫時畱住衰翁一片歸心難盡野亭繡水秋風【原注隆興聼事壁間作六鶴圖頗奇戲書及之】

西野內翰奉使寄示佳篇累幅三韓山川風土之勝了然目中夫能以吟詠之樂而忘其跋涉之勞固君子之所尙也披賞之餘輒敢用淸平樂韻少答雅貺且以奉旋斾一笑云

云月戶水秀山奇處畫裏二三千里路一步哦詩一住詩中卻也思家寄來滿紙煙霞辦了黃華事業做成冷淡生涯

次前韻

經春閉戶人不思量處驀地花神通一路畱得詩僊肯住相歡忘卻無家對花細引流霞此日詩來腸斷望君東海西涯【原注西野郭要道所寄淸平樂専言余寓居賞牡丹之樂故余答云然】

阮郎歸

奉使由平灤之恵州山行

靑山不盡一重重重重如畫中石根流水玉玲瓏髙低處處通山向北路回東馬前三四峯峯頭更覺翠煙濃煙中無數松

眼兒媚

賦秋日海棠分韻得欄字

春來應怪洗妝慳故作兩回看風流依舊檀心暈紫翠袖凝丹玉容寂寞闌干淚細雨豆花寒多情誰管今宵冷落澹月東欄

菩薩蠻

月夕對玉簪獨酌

遙看疑是梅花雪近前不似梨花月秋入一簪涼滿庭風露香舉杯香露洗月在杯心裏醉眼月徘徊玉鸞花上飛

南鄕子

老病自戲

老境日蹉跎無計逃他百病魔彊打枝撐相伴住難呵也是先生沒柰何耳重眼花多行則欹危語則訛暗地自憐還自笑休麼智者能調五臟和

蝶戀花

云卿寄長短句徴無名亭記戲用其韻答之

忽得新詞深自愧欲記無名未見無名例自古求名今卻避不知誰與君同議旦晝行爲昏暮睡我是無心何物能吾累若道無名名可棄無無名處曾畱意

曉至野亭

臨水衰葵欹欲倒三兩幽花更比初開好何處飛來金鳳小碧筵開徹忘憂艸月桂新栽枝葉少一朶妖紅防破江煙曉最愛牽牛隨意繞四欄靑錦遮圍了

鵲橋仙

觀接牡丹

栽時白露開時谷雨培飬工夫良苦閒園消息阿誰傳算只是司花說與寒梢一拂芳心寸許防破凡根宿土不知魏紫是姚黃到來嵗春風看取

黒漆奴

村居遣興

長巾濶領深村住不識我喚作傖父掩白沙翠竹柴門聽徹秋來夜雨閒將得失思量往事水流東去便直教畫卻淩煙甚是功名了處

吾廬恰近江鷗住更幾个好事農父對靑山枕上詩成一陣沙頭風雨酒旗只隔橫塘自過小橋沽去盡疎狂不怕人嫌是我生平喜處

木蘭花慢

憶別

渺雲閒天淡離別意一銷魂憶金縷珠喉冰弦玉筍明月幽人風流舊家心事指南山松栢托慇懃煙艸夕陽別浦梨花暮雨重門浪憑歸夢覓行雲腸斷幾黃昏甚百種淒涼一般寂寞兩地平分多情料應有語道卿卿不惜鎖窓春爲謝晴桃風栁不禁鞍馬紅塵

贈貴防摘阮時得名妾故戲及之

此聲何所似較琴語更瑯然問太古遺音承平舊曲誰爲君傳知音素娥好在只向人懷抱照人圓一笑靑雲公子不應猶有塵緣松間鶴舞翩翩山鬼下蒼煙正閉戶焚香捩商泛角非指非弦華堂靜無俗客算風流未減竹林賢何日西窓酒醒聽君細瀉幽泉

適得醉經樂章讀未竟彥博尙書有兵防之餉因用其韻書二本一呈醉經一謝彥博

待搘撐暮境道比舊不爭多柰白日難畱丹心易感緑髮全皤行樂處渾一夢憶黃公壚下幾回過振防千峯絕頂濯纓萬里長河紅塵世事費瑳磨人海駕洪波悵學古無成於今何補漫爾蹉跎閒攬鏡還獨笑甚蒼顏一皺不曽酡忽報鳴鞭送酒開尊自洗空螺

水龍吟

王瓠山承防以賞牡丹水龍吟見寄且云三花脈脈似怨中庵無一語者則知瓠山所居乃餘向者所寓居也次韻答之

牡丹何可無言廣平曽有梅花賦蹉跎老矣愁多歡少花開人去黃絹飛來分明卻見舊家風度是東風喚取玉堂仙伯要長在花間住慙愧相思千里也看同去年崔護詩朋酒伴吟看醉繞應無重數寂寞江亭靑山不斷碧雲將暮對夕陽老樹悠然北望誦天香句

同張大經禦史賦牡丹

春風一尺紅雲粉蕤金粟重重起天香國色宜教占斷人間富貴最喜風流妝臺夘酒欲醒還醉算年年嵗嵗花開依舊問當日人何似休說花開花謝怕傷他老來情味依稀病眼故應猶識舊家姚魏無語相看一杯獨酌幽懷如水料多情笑我蒼顏白髮向風塵底

又次韻

曉來露濕仙裳盛開更比初開重春風也惜頩然薄怒不堪搖動天上人間我評惟有司花防種想年年京洛紅塵紫陌都占斷繁華夢醉裏依稀有語只淸辭可爲光寵有香萬斛從今準備公來迎送風雨難憑防云回首總成無用喚玉壺畱取一枝春在作中庵供

沁園春

省右司秋日海棠和諸公韻

花有花時何事玆花待開便開看嫣然一笑秋容也媚問之不語春意潛回靜想乾坤中間萬有元气循環共一胎花如許盡風流奇異嘆了還猜三生月地云堦料曽被西風照鏡臺悵賞餘人靜黃蜂日晚夢回月落白鴈霜催兩度頻煩一畨遲暮爭似從他本分來靑霄客有畱連新句爲寫芳埃

韓云卿右司邀賞牡丹且云芍藥有雙頭者以病不果赴呈諸公【原注時余方爲國子祭酒】

先自空疏幾載蹉跎歷繞湖江甚如今卻遣官閒責重茫然自愧學陋言厖鬢雪難消君恩莫報五鬼欺陵不可降如何柰彊支撐病骨獨伴寒釭心如孤斾髙杠但猶想茅齋對石缸笑隨身惟有詩囊藥裹打門誰送酒榼羊羫夢裏笙歌無名亭上滿眼春風四面牕人如玉看牡丹第一芍藥成雙【原注韓家有亭曰無名】

題戶部郎完顏正甫舒嘯圖仍用盧疏齋韻

華屋髙軒富貴之心人皆有之甚伯倫挈榼惟知殢酒浩然踏雪只解吟詩一見令人利名都忘更有髙情元紫芝還知否蓋道分彼此事有參差看君緣髮雄姿況千載風雲正遇時便登臯舒嘯如今太早揚眉吐气過此還遲愧我衰殘終然無補久矣寒灰枯樹枝雲山夢被畫圖喚起情見乎辭

張君周卿將赴濟南提刑經歷出示樂府因其韻以餞之

簿領埃塵鞍馬風沙逸才未舒但平生豪气黃金易散髙懷灑落白璧難污我問行藏掀髯一笑意外功名不用圖南遊興愛華峯北渚雲海方壺故園風景非殊恍六載別來一夢如想疏篁缺處多應得筍新松種後已漸成株歸去來兮東樓南浦爛醉何妨翠袖扶明年必記此時休厭折簡相呼【原注時周卿猶爲憲府掾云】

余旣以太初命石且爲記客曰𨿽命之不可無號號所以貴之也乃以已意號之曰蒼然余復援稼軒例作樂府沁園春一首攺名曰蒼然吟附於記後

石汝來前號汝蒼然名之太初問太初而上還能記否蒼然於此爲復何如偃蹇難親昂藏不語無乃於予太簡乎須臾便喚一庭風雨萬竅號呼依稀似道狂夫在一气何分我與渠但君才見我奇形異狀我先知子冷澹淸虛撐拄黃壚莊嚴繡水攘斥紅塵力有餘今何夕倚長風三叫對此魁梧

古烏夜啼

日長誰伴中庵太初巖靜掃閒庭獨自看晴嵐嵐翠滴云影濕雨聲酣欲借昌黎老筆賦終南

最髙樓

寄張古齋受益野芳亭名太初余家怪石巖也古齋受益所居當繡江之源江北流二十里其東壖有曰野亭者則余之別墅也頃嵗余與古齋同在京師而同有歸歟之思逮玆而同如其志同樂也作詞以道之同一笑云

山家好河水淨漣漪茅舍緑陰圍兒童不解鍼垂釣老翁只防甕澆畦我思之君倦矣去來兮也問甚野芳亭上月也問甚太初巖下雪乘欵段載鴟夷興來便作尋花去醉時不記揷花歸問沙鷗從此後可忘機旣作此詞有懷張秀寔公子幽居復用前韻

幽居好煙靄翠生漪水繞更山圍錦幃四面花藏屋緑云一望稻盈畦問誰歟君子者美人兮也不看李家堂裏月也不踏班生闗外雪尋寂寞見希夷醉眠長被鶯呼起相看時有燕飛歸我憐君君似我本無機

滿江紅

病中次韻答暢泊然純甫

北去南來凡幾度風沙行李離又合新歡舊恨古今何已風鑑俄瞻衡宇外月明照見寒江底問朱絲白雪尙依然知音幾無所作誰成毀非所望何悲喜謂人生失得捲舒天耳病骨支離覉思亂此情正要公料理但無言手捉玉連環東南指

又和前韻

我笑前人癡絕甚搔鉆李天壤內神奇腐朽有何窮已才見淩風霄漢上忽看垂翅蓬蒿底試閒將得失徧思量凡經幾無汝愧從渠毀非我有吾何喜但物來卽應盡心焉耳一榻髙懸人事了一瓢樂飲家緣理也何曽直待馬千蹏童千指

六州歌頭

暢純甫與姚牧庵郢城防飲唱和樂章六州歌頭往返凡數首余次其韻二篇答純甫

江城會飲東壁照奎星肝膽露乾坤祕盡披零勢分庭筆下風雷發何爲爾聊相慰供一笑悠悠者總流萍虎擲龍跳幾過依然對髙壘深扃覩殷盤科斗不說換鵝經老眼塵醒認聲形中州月旦千載後猶灑落有歆寧人不見搔首立望余馨海邊亭寂寞鐘期逺髙山曲幾人聴何必要椿與菌校年齡萬事元無定在此心得到處仙靈愛爛遊南北快馬接飛舲萬里丹靑【原注純甫自京師入長安歷巴蜀轉江淮入防山東皆極顯貴故末章及之】

窺天以管認得幾多星嗟擾擾矜完美校奇零蟻緣庭物化無窮已石生火火生壤壤生濕濕生木木生萍夢裏髙車駟馬蘧然覺甕牖柴扃記達人有語痛飲讀騷經非醉非醒妙難形曽經灔澦夷險地人上栗此心寧更誰問桃李冶蕙蘭馨水東亭一曲滄浪詠都分付野鷗聴還漸喜鄕社飲近髙齡但愧霜臺舊友平生念鐵石通靈辦林間一笑酒醒便揚舲飯白芻靑【原注時純甫將事東州歸欲過余繡江】

中庵集卷六

欽定四庫全書

中庵集卷七

元劉敏中撰表

天壽節賀表

虛宿宵中正八月金行之气斗樞電繞開萬年天子之祥凡屬生成咸知鼔舞恭惟陛下乘龍飛之景運嗣燕翼之洪圖乃聖乃神乃武乃文上帝有丕釐之命自西自東自南自北逺人無不服之思方且廓舜聰以納羣言敷禹勤而親庶政順宜適變執要禦繁明同日月之照臨仁配乾坤之覆載恢制度而備綱紀述四朝列聖之心興禮樂而右詩書新一代太平之業漢室徳隆之美適當此時周家刑措之功復見今日萬邦惟慶十載難逢方聖誕之載臨宜天休之滋至臣某等忝分使節出按侯藩觀九奏云韶阻玉殿瑤觴之獻效三呼嵩嶽均黃童白叟之懽

又表

下同心戴舜屬八方寧謐之時帝立子生商正萬寶収成之候頌聲並作協气橫流恭惟皇帝陛下睿智足臨權綱總攬治無先於戢亂故以武居外而文居中徳莫大於好生故以教爲本而刑爲末穆然垂衣裳於九重之上巍乎収功烈於三代之前誕節載逢多福自至臣某等逢五百歲之昌期慚無少補上億萬年之聖壽庶達防誠

中書省正旦賀表

歷頒夏正大春秋一統之書禮謹漢儀受圖貢四方之賀歡均朝野慶洽天人欽惟皇帝陛下剛健體元寛仁育物董官常而敷聖訓炳照日月之臨卹民隱而降徳音翕葉地天之泰至和斯應景福惟新臣某等夙被寵榮忝司端揆無尺寸效仰裨裁成輔相之功願億萬年永享伴奐優遊之樂

奏議

星變奏議

欽奉聖防以恆暘暴風星芒之變同禦史臺集賢翰林院會議者切惟事有本末政有先後今摭其本與先者言之其略有五一曰畏天二曰敬祖三曰淸心四曰持體五曰更化具列於後

一畏天天育萬物不能自理乃立君以主之故君者所以代天育萬物也惟明君能知天監在上赫赫甚邇凢一語動一政令罔不兢兢業業思合天則期當天心若論官則曰天命有徳五服五章不敢乘一時之喜怒而輕予奪之也若論刑則曰天討有罪五刑五用不敢因一時之喜怒而輕出入之也凡事如此謹守勿失於是陰陽和風雨時而萬物育天相之也乃若政令之或爽天必出災異以儆之而儆之者所以仁愛人君欲其久安長治而萬物得其育也故明君遇此則必省躬以知懼昭徳而塞違誠格政修天意乃得於是災變弭而和气復矣故𨿽堯湯之世不能無水旱而卒以無害者堯湯用此道也

一敬祖自古帝王創建國家無不自艱難而得之而傳之子孫猶菑者之望播獲作室者之待堂構也夫固不易哉我太祖皇帝起自朔方身歷百戰収附諸國惡衣菲食櫛風沐雨何如其辛勤也世祖皇帝親歷行陣心籌計畫恭儉敬畏以有天下混一南北何如其辛勤也欽惟陛下以仁明天縱之聖紹膺景命蓋嘗以此存心思祖宗開基建業之不易而遇是儆也因益兢兢業業用一財則必曰此民力也自祖宗艱難而得之也豈可輕用官一人則必曰此國柄也自祖宗艱難而致之也豈可輕與動靜整敕每事如此則百司自然共職庶政自然修舉祖宗在天之靈必皆歡恱而天祐響答福祿日臻邦基益固矣

一淸心心者一身之主萬事之本也夫目之於視耳之於聽口之於言手之於執足之於履皆惟心之所使心得其正則接物臨事之際視聽言動皆得其正而無有繆悞乖戻之患況四海之廣萬防之防皆仰治於一人而一人之所仰者非此心乎蓋水必止乃可以物象鏡必明乃可以別妍醜故帝王貴淸心淸者靜一不遷之謂若聲色之娛宴飲之樂所不能無尢當節適使不至撓吾心之淸心淸則四海之廣無不燭萬幾之防無不察光明洞徹不言而信讒諛不得施邪僞不敢前百官有司皆安其職無有撓格之患則法制流行紀綱振舉災變息而天下治矣語曰本立而道生故帝王以淸心爲本實總攬權綱之要道也

一持體事莫不有體體者得其要之謂耳人君任宰輔以馭百官守法度以信萬民斯其體也若乃任一小官罰一小過有司之事耳而人君親之則有司懼矣夫上下正政令一賦斂以時用度有節賞罰必信此天下之守也而朝行夕攺守無所止則臣下恐懼皆思爲已而怠其所職殃害及民怨讟不免而或召災異故爲君之道在乎持大體先有司裁制予奪必信必一則雍熙之治可坐而致何災異之有哉

一更化傳有之琴瑟不調甚者必解而更張之爲政不行甚者必變而更化之今有所甚患者曰財用不足曰選法撓亂曰官府不治三者而已攺弦更張此其時也盍亦思其所由乎財用不足豈非所入者有限所出者無窮歟選法撓亂豈非賢不肖混淆越格者多而非格者不少歟官府不治豈非賞罰不明而名節素不勵歟宜敕有司詳較一歳錢谷所入幾何若所出皆爲當出則財之不足將無法可理若猶有不當出而可以已者如不急之營繕無名之賜予據其名件一皆止之則財用必足矣又詳較銓選除合格外越格與非格者幾何任廻量其根腳功過定奪仍原其所由迹轍一禁絕之則選法必行矣官府之制上下內外相維相資各有條理果皆得人何有不治然人材不齊善惡必有故賞罰立焉若善者當賞而不賞惡者當罰而不罰則善者變而爲惡而惡者狃而益甚又如犯至不赦大罪也而或巧圖復用老病謝事常理也或戀而不忍去至有貪欺害民善於自蔽不卽敗露上官不以審風憲不以察因習成風不知有恥治何由興宜嚴敕省臺公賞罰勵名節由京朝始則官府自治矣凡此三者更化之略也三者果更民力必紓人材必多祥瑞必集國勢必隆然非更之之難行之之難也非行之之難守之之難也惟聖天子以畏天敬祖淸心之徳守而行之又何難哉又二事竊聞今之議者皆曰實惠不能及民欽惟聖天子卽位以來詔令頻下未嘗不以崇本抑末興利除害卹孤賑乏爲務實惠至矣然且云爾者有司不能奉宣徳意而有以格之耳其甚者有二事列於後

一察吏治官府之設本以爲民然而民弗蒙惠者豈非任職之人廉正者恆少而貪邪者恆多歟恆少者宜培植而反摧抑之歟恆多者宜簡除而反擁防之歟何以知其然也夫廉正者仰不能恱上官而復或忤也憾怒蓄矣俯不能媚姦民而又常戢之而怨憎積矣故舉一事則沮於上行一政則謗於下姦人乘釁猾吏授計扇黨搆誣嘩然訟之蓄怒者得以折辱求索鍜煉而成其罪夫以搢紳廉正之士一旦屈膝受誣置對於無賴之小民縱萬一得觧而風槪掃地矣彼貪者於上則先意以希合於下則越禮以求媚贓賄狼藉未至敗露憲司上司佯爲不知安然秩滿給由而去乃且奔走權要徼取優等擇授美官是廉正者少而益少貪邪者多而益多也嗚呼所謂實惠者將孰從而致之哉夫源淸則流淸本治則末治宜端本澄源特發嚴令戒敕內外官吏皆當洗心易慮奉公爲民所在憲司及上司衙門毋敢抑正容姦務要精詳察舉其治行超眾者增秩賜金如漢世故事貪鄙尢甚者黜竄不齒憲司或失察舉亦行論罪如是良吏日多姦吏日少官府立而政化行惠及民而災變息矣

一除民患公家百須皆民所出取之有法民不知病今夫夏絲秋稅乃其常賦和買和雇官皆給價宜無所病者然和買和雇名件不一駢至疊出責辦須臾故和買必至望戶科著貪吏憸人得緣爲姦易新鈔爲爛鈔者有之給價撙除者有之繆指其物惡賂焉而受者有之預嚇以多買而取賂者有之受賂當買之戶而移之下戶者有之又有追呼停畱費用過當民不勝擾矣其和雇則十車之運而爲百車之雇有車之家合境追攝必賂而後免故和買和雇姦民之利而細民之病也今後一切和買和雇憲司必須密爲體察仍許諸人首告似前犯者痛行追斷監臨有失防禁罰俸標過甚者降等憲司不察同坐今歳止於大都將年例和買段疋絲絹等物預期張立榜文各開色樣幅尺麄細輕重添價収買仍許中買鹽引商旅四集旬月可辦不惟省減腳力防押官兵及免水火盜賊之虞實永絕姦人因公規利害民之獘若慮或有耽悞且可內外分買若大都果便來歳通行斯亦惠民弭災之切務也

皇慶攺元歳奏議

臣某等言蓋聞人臣以報國爲忠效忠以進言爲先況臣等以衰暮之年遭逢聖運首膺寵召過荷異恩不有一言將何以報竊惟天育萬物不能自理傳之天子天子理萬物不能獨爲傳之中書中書所以行天子之令而裁理萬物者也其事權不可不專猶慮有闕焉於是置禦史臺執憲以繩之繩之者所以成之也其紀綱不可不振苟中書之事權不分臺諫之紀綱不沮天下無難事矣故聖王無爲無爲者得其要也其要柰何省臺是已臣等前陳八事旣嘗言之矣欽惟皇帝陛下聰明智睿出於生知寛仁慈愛發乎至性爰自潛邸至踐東闈再翦巨姦一匡宗社其規模注措固己有在矣卽位之日尊述世祖皇帝成憲分降明詔播告天下丁寧切至聞者感動其於利民去獘之道至矣盡矣至謂除樞密院禦史臺徽政院宣政院各依舊制其餘諸衙門及近侍人等敢有擅自奏啟中書政務者以違制論又至元三十年之後諸衙門攺陞剏設並多餘員數非世祖皇帝之制者從省臺分揀減並降罷詳二條聖意之所以假權中書畀重憲臺者昭然可見何者急於圖治耳是以中外拭目欣覩太平然臣等愚繆過計猶有不得不冒罪爲陛下言者夫欲得而患失與喜而奪悲人情之所同也今當分揀減降之始其患失而悲奪者爲不少矣慮或萋斐之言伺便而入浸潤膚受謗歸省臺儻省臺一搖政本隨易必至上煩聖慮下紊諸司在於逺圖所系甚大伏願陛下乾坤之量廓日月之明謹更始之方守已頒之制提綱挈要確然不移使防漸之萌宻遏潛弭則事權一而紀綱振庶政萬防不勞而理陛下雍容髙拱坐撫至治享無爲之樂臣等之願也

奉使宣撫回奏疏

近蒙都省遣差欽賫聖防奉使宣撫山北遼東道尊依巡歷回至大寧路乃以八月初六日戌時地震土人云本處自至元二十七年八月二十三日地震之後至今時時震動未己當時不以爲慮數日訪之旁郡以及上都隆興皆然而太原平陽爲甚九月復歷上都隆興等處其震不時復作未見止息欽惟聖上以聰明聖智之姿受天景命嗣守大位以來親擇相臣精選臺官蠲租宥過賑乏卹孤覆燾之恩洋溢中外比又遣使七道分行天下問民所疾苦𨿽堯舜博施濟眾之心不是過也然而地道愆常尙勤聖慮者靜思其故灼有由來良以有司不能盡體上心擴充至化況更張之始宿獘革而尙存新政欝而弗通積陰凝結陽气上行不得宣達而爲此變也何以言之凡理順爲陽理逆爲陰則是順理之政少而逆理之政多也君子爲陽小人爲陰則是君子少而小人多也公則爲陽私則爲陰則是奉公少而懷私者多也𨿽然陽進有元陰退有漸養其元需其漸陽進而陰退矣某輒敢不避僭越謹書管見所得凡九事一曰重省臺二曰明相職三曰淸省務四曰正六官五曰愼賞罰六曰均榮辱七曰嚴禁衞八曰禁奢僭九曰勵學校固知迂闊無足采錄然皆進陽退陰拳拳之義也合行開坐具呈中書省照詳施行

一曰重省臺天育萬物不能自理傳之天子天子理萬物不能獨爲責之中書中書所以行天子之令而裁制天下者也其事權不可不專猶慮有闕焉於是置禦史臺以法防之防之者所以成之也其紀綱不可不振苟中書之事權不分憲臺之紀綱不沮天下無難事矣曩者近侍諸衙門往往奏事干預朝政省臺未免沮抑事致紛龎近欽奉聖防節該諸衙門不得奏人做官開讀之日人情大恱愚見以爲都省宜與禦史臺同議聞奏更乞頒降聖防戒飭近侍及諸衙門除本管職務外凡關系有司一切合行政事毋得干預陳奏必有事須奏者亦須奏乞宣傳中書省或禦史臺照依札撒施行仍許省臺詳事可否回奏不由省臺而輒奏行者有罪如此則事權歸一而紀綱振萬幾之務不勞而理矣二曰明相職凡諸司守職者皆不可私而宰相爲甚諸司之私不過敗一事損一民廢一職殃一郡而己宰相之私小則害天下大則誤國家矣相可私乎宰相之私大率有四而貨賄不與焉或恃勢以臨下或固寵以媚上或苟安而不爲或畏禍而不言恃勢以臨下則權必歸已請托行而朋黨分矣固寵以媚上則道不由公諛謟進而小人肆矣苟安而不爲則百職不舉而庶政隳矣畏禍而不言則忠告不聞人罹其害而國事殆矣凡此四私不可一朝有也爰自至元乙亥之後老姦巨蠧繼踵用事所謂四私者極矣一二十年之間居官爲吏者惟知賄賂關節可以進身憸佞薄刻可以得名正直者指以爲狂謹守者嗤以爲愚不知有禮義廉恥也卽今吏獘連根株民病成膏肓實由宰相之私有以使之耳必欲痛懲斯獘莫如昭示無私宜先下令曰凡有傳稱諸相鈞防及假倚門下威福脇制諸司屬托公事者該管官吏隨時赴省稟首究治仍許諸人察舉禦史糾彈若所管官吏不卽稟首與屬托者同罪輒已施行違法者加等蓋身正則令從上行則下效將見百司悚畏善政流行風俗革而相職得矣

三曰淸省務中書省宰相之府所以臨百司統萬幾定謀畫出政令佐天子以安天下者也其地不爲不崇其責不爲不重然居崇有容任重有要容宜肅要宜簡蓋肅者眾所嚴而簡者繁之制也能簡而肅則所謂定謀畫出政令佐天子以安天下者可得而言矣至元初年丞相到省諸人無故不敢入外門外門不敢入得入省房者少矣不敢入省房得入都堂者絕少矣是時諸房省掾所掌惟一鈞防簿控制六曹而天下之事井井皆辦省中廓然望如神明得簡肅之道也厥後一二十年之間巨姦繼作相踵一途羣小乘時蟻聚蠅附莫不苟緣公事以濟私權如胥吏管庫之免除匹帛斤絲之出內皆須碎呈稟駁勘往來競以生事爲能號稱用心出力文隨事具日積日繁由是撿舉困於兩司判署疲於八府終日倥傯特一繁劇大有司耳𨿽有防稷伊傅之賢其於贊襄調燮之功蓋有所不暇矣玆可謂簡乎又每旦諸相入省例引門下親信數軰諸人混入森立滿堂或僞或眞互不能辧內隱姦慝亦莫可知使郎吏啟覆於喧雜之中執政可否於廝役之後不惟泄漏政事實爲虧損尊嚴玆可謂肅乎詳此二事初若甚防久而相仍其獘實大宜令六部各具所掌事務名件及施行禮判委官分間凡有定例及涉細碎重復不必呈稟者悉皆削去一取至元十年以前典故遵依施行仍禁約諸人無故不得入省門每日諸大夫聚會親隨不許入後堂令有職役者一人輪直聽候命令知印通事省掾出入恆不過四五人如議事皆令廻避卽有諸投下卽諸衙門以事稟說者令客省使分間亦不過一二人得入如此省體肅而愈尊相職淸而多暇其所以佐天子安天下者徐爾圖之宜無不辦

四曰正六官按周禮六官以配天地四時蓋六官得其職則天地四時之气可得而正也今之六部是已六部果得其職乎略舉而言之吏部實爲天官掌別淑慝平銓衡使賢者進不肖者退乃其職也今其法惟以日月爲功不以能否爲斷衙門欲並而不果冗貟方汰而遽停賢者果能進乎不肖者果能退乎則天官未得其職矣刑部實爲秋官掌司威罰平獄訟使惡者詘而善者伸乃其職也今律令未見施行所掌分於宗正或乃不分輕重指名脫放罪囚惡者果詘乎善者果伸乎則秋官未得其職矣又如禮部之禮制無所定科舉未能設兵部之軍役不得均驛政不得間則春夏二官未得其職矣詳數事餘可類推天地四時之气有所未正者或果出於此乎易曰後以裁成天地之道輔相天地之宜以左右民宜令六部條具所掌得失參酌古制定奪聞奏頒定新規刮去舊轍使之各得其職責以必成實裁成輔相左右萬民之大端也

五曰愼賞罰古之有國家者凡能使一世之英傑奔走用命四海之人厭服而慕化者無他術焉賞罰而已矣故賞罰者國之大柄人主之所固執而愼施有司之所敬守而奉行者也故賞一善則使天下之人皆曰此宜賞也莫不躍然而喜爲善罰一惡則使天下之人皆曰此宜罰也莫不悚然而懼爲惡夫能使人懼爲惡而喜爲善則天下無事矣苟爲善者不必得賞𨿽賞而有所未至爲惡者不必得罰𨿽得罰未必得當及不應賞或以喜而賞之不應罰或以怒而罰之則惡者無所爲懼而日益逞善者無所爲喜而日益懈爲善者懈爲惡者逞而天下多事矣由此言之賞罰可不愼歟今後擬乞聞奏上位處分及都省諸司所行關系予奪升黜賞罰事理未行之間當該有司皆須詳審精究必皆當理然後施行卽或理有未當得以駁舉辧覆更攺不舉者有罪風憲衙門隨事糾彈究治大者聞奏

六曰均榮辱近欽奉聖防頒降處決官吏取受條格十有二章旣示其辱矣其所以榮之者宜亦加焉伏覩歷代盛時內外職官所受制勅皆有勲爵其父祖母妻隨其所受官資例有封贈誥命竊嘗思之蓋人主以恩禮假名爵之重以勵其爲臣之忠人臣以忠力取名爵之榮以顯其爲子之孝則是恩榮一致上下相資不易之典也且夫勸奬之方無如榮辱之切況人之至親至愛者至於父祖母妻極矣今使勲爵之華封贈之澤奉公守職則從而予之至親至愛者均其榮貪污敗政則從而奪之至親至愛者均其辱其爲勸奬孰切於斯宜令有司檢會前典定擬聞奏頒行不惟臣下深警榮辱之公而競效其忠實表聖朝太平禮文之備而大著其美矣

七曰嚴禁衞古者天子之居必通籍乃得出入示尊嚴謹幾防也欽惟車駕所幸軒陛宿衞之下宜加嚴密至於作好事僧道各有寺觀亦不宜頻在宮禁諸色近侍及藝術承應人等皆宜定給符驗出入辧認更乞詳酌聞奏

八曰禁奢僭風俗必不可使奢奢則僭僭則獄訟興姦邪熾傷財不論也今之風俗可謂奢且僭矣市道之間有一笠直百五十貫者有一靴直二百餘貫者逾常過費聞之駭人夫靴以衛足笠以庇首僅得完潔成禮足矣亦何取百五十貫及二百餘貫之貴哉豈非奢乎又如銷金鍍金之禁婚姻嫁娶之制𨿽嘗施行未見禁止富者恣欲而無窮貧者破產而不足如此等類蓋非一端古者車服器用皆有等差婚姻防葬各有品節宜令有司參酌古今定立各項制度聞奏施行如靴笠銷金鍍金等事一皆禁斷不惟風俗漸厚禮義興行實省財佐民之急務也

九曰勵學校學校者風化之源人才之本也其勉勵之道朝廷已有累行條格頃年以來各處牧民之官競以修建文廟爲事在於政迹固爲可佳然考其師生敎授之實人才作養之功百無一二是務其外而遺其內也是知其標而不知其本也終亦何益哉卽今所歷府州司縣首領官吏往往不識字上司所下文檄有不會句讀防意而錯施行者中間實系利害學校不興之過也今後合令各道亷訪司嚴行督責所屬凡學校之務須要用心整治期於必成所教生員名數及所業次第每季申報廉訪司以備閱試察舉生員入學者與免本身雜役能通一經者免本身差發通二經者及成功課者除免本身差役外本戶雜泛全免三年無成者依舊當役其有學業精熟才行超異者廉訪司官體訪是實保舉量材區用其學校成否實迹提調官任滿解由內開寫如此庶望學校興行風俗美而人才眾矣

大徳七年奉使宣撫山北遼東十月回至宣徳奉聖州具呈

中庵集卷七

欽定四庫全書

中庵集卷八

元劉敏中撰書啟

察院與臺呈書

承奉中書省札付將內外官吏俸給住支切惟聖朝自攺元以來更制法度審究治端首行選官頒俸之法著爲成規內外有差小大有冝是以官不易方民不知擾迄今二十餘年卒成一家太平之功者良以此也今者一旦將官吏俸給遽爾住支若卽別有定奪則無不善若遂因而勿與則未見其可蓋與之費易給而官易治勿與則費必重而民必困何者俸祿之法所以使人以責其亷也今天下之俸爲數𨿽多然要必有定限官吏自俸之外一有所取卽名爲贓苟能亷者固自畏避不敢犯矣至若貪污不法之人時或有之則有得以覆按而繩之以法盡取其所贓之物歸之於公然後黜罰之戮辱之如此貪污者足以戒矣所謂費易給而官易治也今誠一切勿與則非徒無以使人將見向之亷者亦必困餓不能以自守而貪污不法之人幸乘是隙必皆曰無俸矣其何以責我視其民譬若逸虎之得羣羊必且快意而噬之此其所取者寧復有限耶較之俸祿當不啻十百千萬也然則有司冝如何而繩之哉以此言之是去防而縱之貪也是惜目前有限之費而遺百姓無窮之患也是見其所得而不見其所失之多也而可乎哉所謂費必重而民必困也況今幅貟堂堂雄跨千古生財之道不一其源亦何嗇此區區之俸而重斯民之困者哉𨿽然誠亦有可議者蓋其分職太繁設員太多而仰食者太冗也傳曰省吏不如省官省官不如省事爲今之計莫若停冗職削冗員也如此則事一而官不雜官不雜則冗食者去而用度自足矣俸祿不可不復也

代上執政呈

蓋聞設官務先使能序爵在乎首功功有大小能有優劣而官爵崇卑貴賤之差定矣官爵一定而上下無有覬覦廢隳之心則五帝三王之治又何難致哉伏見國家修飾治具网羅人材將以興太平之功業故天下之士於於峩峩雲集京師莫不願奏一技售一能以效其萬分之一某才力行能無過於人然生遇聖時輒不敢自棄防而儒長而吏﨑嶇黽勉垂三十年竊嘗自謂亦可以用於世矣乃猥厠沂郯萬戶府幕今因承乏獲觀光之願輒不揆疏賤據所見聞敢爲一言惟大人裁之方今京府州縣上下自有次第其官吏調選之制視此爲定不可易也且萬戶府總管府其品敵耳然而總府掌民而萬戶掌兵兵民不同其於爲國之功則無異也今掌民之屬無間小大久新率皆廷引薦舉調選入格以爲常例而掌兵之屬處則修號令正簿帳董器械戒斥候虞度釁隙以防其一切之利害至其有警則捨文墨就矢石擐甲執戈以與士卒共及事稍已則士卒卽得休息而此屬方且釋戈甲操文墨第功議罰數馘訊俘𨿽神乏力竭不敢言苦此其勞不減於掌民者明矣顧乃困頓邊境彌年累月𨿽勤勞若此而其情不得上達思如掌民間調一官進一爵不可得矣且比來調補兵幕往往皆用掌民之員而此屬盻盻又如故遂使其徒自甘於廢隳無所望之地而朝廷亦遂委之疏逺不收錄之夫掌民者如彼而掌兵者乃如此恐非所以公調選之制也且此屬豈皆固爲軍伍之人哉蓋惟遷調官吏之前爲本路差遣不敢辭謝以致夤緣滋久而朝廷乃一以視之若此良可悲也伏望開辟公道察其勤勞使內外之任同其恩榮兵民之功無所偏廢則某等幸甚

與儲主事天章

某頓首主事天章執事向來車從累畱歷下辱承盼飲酒晤言盡殷勤之懽蓋古人有一見如舊相識之義顧不肖不足以當之耳感愧感愧嵓甫滕君廼執事收拾舊物今以嵗貢赴召亦何待老夫云云也謹因奉狀申候起居兼謝相好之意秋晚寢餗加愼不宣

與吏部劉主事漢卿

某頓首主事漢卿伏審擢掌銓衡士大夫所在相慶曰劉君當路天下庻幾無淹滯之才矣而某以老懶廢故不克作尺書申賀左右負罪負罪滕君嵓甫濟南秀異執事所素知今以嵗貢赴召將行請書竊謂奬士之心當有所處故不敢喋喋也秋序尙愼眠食不宣

與劉太醫舜臣

某頓首太醫舜臣足下別益久思益深故舊之情自應爾也惟進見之暇沖融粹和動止廸吉想皆安樂某山野懶慢之癖君所素知加之衰白颯然無可爲者然時有所感思欲如向時欵曲一言不可得也每臨風北望搔首而已嵓甫滕君鄕中老成秀俊今實充嵗貢以行足下推之挽之可也尊丈教授先生不敢作狀煩唾名致懇不宣

序一

送王紹明郎中序

涸澤之洿有舟焉水不過半腹膠於泥莫能行也及乎秋水時至彌谷蔽川而下汪洋泛濫倐焉莫測其舟則飄然卽舉泛然而浮浩然而行矣今夫士之生不得其地進不得其道者亦必待大人君子有以感發振起之也夫水大可以載舟然水固非與於舟而舟自利於水也大人君子行爲言動亦無與於士而士之興起者自有以得大人君子也燕山京師所在固大人君子之淵藪也而其尢赫赫者惟吾郎中王公焉蓋公之爲人其持富以禮其處心以仁其接人遇物以誠故凡一恵一言之出則使屈者伸滯者通弱者彊懦者立學者得以成其學仕者得以達其仕是以士無賢不肖翕然皆歸之而公初無與於其間也嗚呼由公而得以顯於世者天下不知其幾何人聞公之風願見而不可得者天下又不知其幾何人如敏中者亦願見而不可得者之一也幸而公自去嵗冬來濟南旣就館賔客之造者車馬僮僕日夕滿門是以睥睨而不得進也旣少間而欲進則又自以爲固陋荒僻之人廼敢率然自薦於大人君子之門耶又復逡巡而不敢進也乃自咎曰汝平日所病者徒以願見而不可得耳今得見而不見是終莫得而見也汝苐往見之見則必有言焉有言則汝之固陋荒僻之疾冝有以去之也於是與嘗爲友者四人共往拜之間於客席而坐公嘆而語客曰方今朝廷可謂得人矣我嘗觀其麟遊鳯集頭角之昻然如璋如珪徳器之溫然躋躋蹌蹌衣冠之偉然朝廷可謂得人矣然詢其人所自出則曰東魯也曰鎭陽也曰大名也曰某所某處也若濟南則百無一二焉至於區區一隨國猶曰有季梁在今濟南之屬邑若隨國者不啻六七而乃反無人耶豈教育之有所未至耶抑士气之不能自振耶公之言若是四人退而喜曰凡得於公者有三焉始見公容止之和雅爲可觀也次聞朝廷之人材之眾多爲可慕也終知濟南之無人爲可懼也夫可觀則必有以取法可慕則必有以自修可懼則必不敢以自惰矣信乎大人君子之足以感發振起人也異時使濟南之人得必出涸澤之洿者繄公之力歟故於其歸也敬敍其始末爲謝至元七年正月望日曆下晚進劉敏中再拜

送霍巡檢彥深之無棣序

梁鄒霍彥深性明敏有智略自其防時嶷然巨人年十七襲父爲梁鄒簿未幾去官就學養母孝謹家之內外肅整咸理人皆稱之以爲興霍氏者必此人也今年春朝廷案視郡縣疏逺之境慮有盜生而爲民害乃例置巡檢一人給之印綬祿廩使警督之仍命吏部選名已在籍而未嘗有過者任其職濟南所置凡數處而彥深得無棣焉將行諸君咸賦詩以贈之而命僕爲序故因以言而告之曰理有至微而重至小而大者子嘗知之乎苟知其理則大者不以有餘而矜其大小者不以爲不足而恥其小微者不以自輕而忽其微也天之形穹窿蒼莽仰之敻然而無極而其機緘之所以斡旋者特以生育長養爲事若夫日月辰宿風雨雷霆霜露霰雪煥乎其昭回翕乎其皷舞沾濡煦燠之恩震厲肅殺之威回互變化莫測其端倪此天之所以爲髙大而不可及也然而生育長養之功不能獨成要必責成於處卑之地𨿽方寸之壤與有力焉苟以寸壤之微爲不足卹一一而遺之則全功有所弗成而造化或幾乎息矣夫寸壤之於天其微固不容較然其相成相與之理卽而求之不亦旣重矣乎今夫巡檢之任固亦微且小矣而其至重至大者實系焉書曰亶聰明作元後元後作民父母故天子當寧百官奉命奔走不敢暇者蓋亦爲民而已矣而其系民之最切者莫如宰相縣令之微固不敢望於宰相今所系而與之一者何哉蓋宰相上之極天子之至密者也縣令下之極民之至密者也故宰相一言一動之際天下或受其利病則所系旣已重且大矣而縣令之所系殆有甚於此者凡下之寃苦愁恨纎悉委曲之情有望於上者宰相容有所不知而縣令皆知之然蔽而弗聞則在上者又安能加意而卹之哉凡上之教化恩澤所以逮於下者宰相旣行之而縣令或不能承宣則在下者又安知恩澤之及我哉下之情旣達於上而上知所卹矣上之澤旣宣於下而下受其賜矣然而復害民之尢甚者曰盜則又縣令之所不暇及而巡檢實主之是其官𨿽微而系愈重任𨿽小而責愈大矣故孔子稱天子不敢遺小國之臣而栁下恵不辭小官要皆當於理而成其爲民之功耳彥深而能守而官愼而任無忽於微無恥於小副朝廷所以爲民之意則自下以升髙由近以至逺其孰禦之哉其孰禦之哉至元七年二月二十六日序

送蔡知事序

玉蘊於山治玉者索之珠產於淵求珠者出之俊逸隠遁之士不求於有司而有司求之矣況乎名登十等之列行已聞於人才已效於用名實暴白可以紀錄者有司其寧捨之耶天子坐明堂理萬民而其所以爲務者不過得人於有司而責其得人也天子務得人於有司有司務得人於天下是則有司之責亦重矣故凡任是責者必良有司也其必知人材之所當必得又知人材之不可易得故常平允其心思精明其鑑識奬拔銓選無敢有忽汲汲焉惟恐失而負其得人之責也今以已聞之行已效之才以卽於政惟恐失之有司是猶治玉求珠者之得玉於坦途而獲珠於平川也其不爲喜且慶也寡矣何慮不增重其價乎濟南幕府知事蔡君資明而性敏力善好學古人得失之迹時務利病之原國朝新舊之典皆耿耿著於胸中刀筆案牘特其餘事爾事上接下敬而有禮望之溫淳如古良士至其臨事剖煩理劇敏防如流然終不失大體由是公議翕然服其能小吏細民亦莫不敬愛曰我蔡君有恩徳於我矣是非行已聞而才已效者乎今其秩滿矣且錄其狀以請命於有司斯亦爲有司坦途之玉而平川之珠也其必獻之天子以聽其爵賞將見韓思彥之夜加二階主父偃之嵗中四遷不獨専美矣某且竢而爲蔡君後日之賀七年六月二十七日序

送二舅知事還郯幕序

郯古之子國也於列國爲諸侯則其地亦已勝矣春秋郯子來朝論官名善孔子之道而學之則其主亦嘗有人矣廼者天子將問罪東南江淮之間由東而西上下數百千里分符列鎭以訓養士卒且以爲疆境之固其最東而直其衝者惟郯焉故雄疆整飭常不敢後於他鎭城髙而堅隍浚而深旌旗擾云電鎧冑輝日月鈜金震鼓虎哮龍怒其彊弓勁弩則盡時力擇木之良引而射之往往出六百步之外洞胸達心不論也其劍防之利則皆耶谿赤山之精陸剸象犀水截鯨鯢刜車斬甲不論也貔虎之士瞠目叱吒賈勇超乘仡仡焉憤憤焉皆以久生爲恥其講事則偏伍行卒坐作進退無不如法超髙山越長澤云回風轉不可測也不知郯之爲子國也亦嘗有若是耶吾見其地之勝有加於前矣其主帥則天子之所擇任有文武長才頗牧吳白未可爲讓而又虛已納士譽望赫然又不知郯子之善論官名而亦使能有若是耶吾見其主之賢有加於前矣地之勝如此主之賢又如此斯固功名奇崛之士注心翹首趨而競赴也而吾舅氏魏公首以幕賔遊其間其亦足以爲快矣其亦足以有爲矣𨿽然未足爲吾舅氏得也舅氏才傑而學贍事練而慮周竊謂其冝恢張特達登金門上玉堂以爲福於天下也久矣顧且從事於一鎭則固亦不足爲已然幸因天子之將問罪東南也少加力焉夫事立則名必彰功集則身必榮不以區區累其志則事必立不以洶洶易其節則功必集嘻若此者舅氏固能矣然則所謂恢張特達登金門上玉堂以爲福於天下者𨿽佇立而待可也郯之諸君毋但以幕賔期我舅氏哉此某之平昔素所欲明者今因其來而歸也故以爲言至元七年臘月日

送曹君幹臣之陽丘序

吾鄕陽丘天下之名邑也厥土曠衍原澤相錯有麻麥桑果稻魚之饒薪蔬材木冶石之美而長白女郎荊湖栁雉諸山峭拔峻秀掩互相屬繚其城如環然有水曰繡江出於其境之南山下淸泠迅駛宛轉紆絡經其境且百里而東北入於海民往往溯涯爲峽峽其流以運舂磑林落映帶山與水相吞吐令人蕭然有武陵桃源之想故其俗朴而不鄙簡而不野剛而友直而義油油熙熙有古之遺風傳所謂民之性剛柔緩急繋乎水土之風气信矣曹君幹臣乃其邑人也防就學濟南敬齋髙先生君植志堅固而才思贍防先生愛之曰是子必異乃盡以其學而授之旣卒學益復自勵以恣討經籍務爲無所不貫其爲文章雄深典雅無浮薄矯飾之態蓋其性然也頃者朝廷例置州縣學敬齋曰曹某吾門之髙弟也不可以不達乃書其才行薦之府而聞於朝以爲陽丘邑學教官嗚呼以君之才之學正當元朝興建有爲之秋翕忽變化固將有逺大者存也區區一邑學人烏足相混哉𨿽然君之母且老而其子未壯故且歸其鄕以養其母以將其子以盡其孝慈之道焉耳此蓋君之志也而吾之所以期君之往者又不在於是聞之吾鄕自令長而下在官者皆賢自兩張先生而下爲士者皆賢君之往吾知其在官者與夫爲士者必欣然相謂曰曹君吾邑之人也防而學於府長而範吾邑之人非惟曹君之榮乃惟吾邑之榮也則必倡率其民人惇朂其子弟以從學於君矣而爲子弟者亦必相謂曰曹君之防也其與我奚異哉今而若是者則亦爲學而已耳必皆感激憤悱樂其事而馴其命矣倡率行於上感激興於下上下交孚而君於是焉以宏其道於其間則向之朴簡剛直之俗又一變而爲禮樂君子矣吾他日至吾鄕見其揖讓法度之儀聽其文雅義理之言相與飲防談詠而答其山水風土之美寧不快哉寧不快哉吾所以期君之往者蓋如此君旣行諸先生咸有詩以贈故書於末以遺吾鄕之親識故舊庻幾其不負吾之所期者云耳至元九年春二月朔序壬申嵗也

送趙去非序

凡能廣交遊使聲聞顯於四方𨿽不覿其實吾必信其爲賢也廣交遊有道必其中有足取於人也苟其中無足取於人則𨿽日爲酒食美言詞以求與人交而人亦安所取而與之遊乎哉求交且不可得而況能廣乎哉故曰𨿽不覿其實吾必信其爲賢也東原趙君去非以宦遊寓濟南者三年矣其至之始余未之識也然於話談間往往聞有趙其姓去非其字者也甚熟徐而察之則四方之士過濟南者無非與去非善也車馬宴集以相從者無非與去非遊也乃嘆曰何其交遊之廣而聲聞之顯邪余固私識而賢之矣旣與之面聴其言而覿其實和而恭信而通文雅而從容至其慷慨灑落赴人之急則又有俠士之風嗚呼斯固人之所樂取者宜其交遊之廣而聲聞之顯也謂之賢其信然哉今將釋此而遊京師京師之名公貴人常與去非遊而知去非之賢者不可勝數也夫知其賢而不與之立者君子不然也去非之往其果有與立者乎余以是嘉其往也歌以餞之歌曰彷徨送子兮河之梁子行亦何往兮思與鴻鵠飛翔鴻飛冥冥兮不可望太行西北兮是帝鄕明朝馬首忽千里兮目送孤云欲斷腸歌旣闋而別時至元庚午歳也

送髙案牘序

古之君子以仕宦論榮辱而貴賤不與焉九錫之寵萬鐘之養貴且榮矣然或處之而非其宜任之而乏其勞則君子以爲辱抱闗撃柝之役乘田委吏之事賤且辱矣然或用焉而稱其能考焉而舉其實則君子以爲榮由此言之則貴不必榮而賤不必辱惟所行之何如耳故惟君子爲能盡榮辱之正而亦當有君子之仕者乎今之官有曰案牘云者祿益薄而責益劇者也魏人髙敬之以旣衰之年來濟南實爲此官濟南大府也而事益繁矣夫年衰而事益繁祿薄而責益劇冝其有倦勞之傷有饑寒之憂以汨其衷以奪其公以怠其事而曠其責矣髙君則不然利害必明緩急必詳獄訟有辭必審錢谷有計必當期防約束有程必允操朱墨臨几案較得失情僞於急遽冗煩之間俋俋不自輟而其發砉如也然則髙君何爲而能乎曰君有道君之道以誠蓋誠則一一則靜靜則神完而志専凡世之所以動心忍性者無所入其中惟吾職而已矣輪扁之斵輪庖丁之解牛用此道也夫烏知其年衰而祿薄事繁而責劇也哉乘一馬從一僮疏衣而糲食如是者三年不移此豈非所謂用焉而稱其能考焉而舉其實古之君子以爲榮者乎嗚呼髙君之仕君子之仕也君今旣代矣其行事必達於天官賢才之府而人物之鑑也必有如古之君子者識君爲君子矣夫旣以爲君子矣其寧復以向之所謂祿薄而責劇者重勞君子耶必不然矣髙君其行矣哉君旣行序以爲別至元戊子冬至前三日曆下劉某題

送張無咎序

至元癸未余爲兵曹主事一日曹掾劉之文介夏津張君無咎詣余於廨捨余謂之文觀張君不凡殆可以任事之文以爲然明年以儒學教授滄州又四年遷濟南防余自禦史都司謝病歸與無咎遊益狎遂得其爲人益詳無咎學析而才通其爲文辭肆而法資雅重寡言居常從容而事以畢舉其志意超然而無有挾能矜已之色此其器爲可見已吾聞選例教授終再任轉職事官無咎旣代矣其且去而爲職事官乎𨿽然職有所分而才有所宜詳而處之有司之事也如無咎者宜將安所處耶吾知其楩楠杞梓之用固不及於欂櫨椳臬矣然則曩者任事之言其卒驗也歟

解錄事安卿代歸餞行序

濟南介齊魯間左窮山海之境而右襲土壤之富時則有宣慰有提刑有轉運有勸農以防蒞其上而朝廷四方之使日旁午其中出入開闔自爲一都防𨿽屬邑數十而吏民繁庻固足以集事至於承早夜之令奉咄嗟之責隨至隨應而勿敢失者則惟一錄司焉故宦遊之士視濟南司錄爲劇任伈伈莫敢就而有司亦以是難其人以故或久缺或久任不得以常調節也渤海解君安卿以至元二十二年由近侍屬來爲是職逮今凡六閱嵗上下無造次之失無絲毫之嫌大率君之爲治以明察果毅抑彊梗靖獄市以寛小民之力以嚴厲信必謹期防赴事功以遵大府之政以周密勤劬伺幾微審動靜以盡其事上之禮嘻解君可謂理劇之能者歟今來言曰某不佞旣占仕籍亦思有以自奮然求其所以終免於戾者而不可得今且去夫子能無言乎僕告之曰子知鏡與劍乎夫鏡錬之精則明可以走魑魅然未嘗用其明而人謂之明夫劍淬之至則利可以斷象犀然未嘗用其利而人謂之利今吾子之鏡固已鏈而劍固已淬矣願吾子晦其明使明益增而無用明之名保其利使利益鋭而無用利之累彼司照鑑事剸割者於子其寧捨之耶吾見子之明日以顯子之利日以售無傷缺之患無蠧蝕之虞廓乎有餘矣然則子之勲業如級而升髙其誰禦之哉二十七年庚寅重陽後三日劉某序

陽丘尉髙君餞行序

蠧生則木不遂螟生則禾不實盜之於民禾之螟木之蠧也故一縣之制令丞簿主賦政以遂民之生尉主禦盜以除民之螟與蠧者也螟蠧之不除如民生何尉之責亦重矣然不幸而非其人則怙威以肆暴飾巧以縱惡曲搆旁延抶痛攖痂資以自利者比比也翼健卒如鷹鸇然所至之鄕攖噬狼籍至雞犬不得寧民之患之蓋有甚於螟蠧者矣除螟蠧而甚焉尉之責奚望哉頃余來陽丘聞髙尉文本賢因與之遊而得其詳尉儒者家屢空不憂其奉職靜而斷有事則躍馬從數騎褁糧以行其捕系計治一質諸理吏卒噤立不敢置一語指嗾進退惟尉之聴故民不知擾而事以集以是闔境帖然三年無螟蠧之患嘻髙尉可謂能塞其責者矣今將赴調有司民惜其去則皆咨嗟涕洟願畱而不可得乃胥而祝曰夫善者以賞不善者以罰國制之常而有司之責也吾尉之往其果可得賞乎若爾則善者益勉而不善者可以化而攺矣吾尉之賞吾人之幸也余於是益知髙尉之賢而士大夫之嘗與遊者皆樂爲歌詩以美其行使余爲之序

贈安宣慰詩序

至元丙戌某與廣平安君思承同爲禦史吾二人者仕同道同齒同而志意又同以是交甚欵又因思承得拜其兄今宣慰公於其家公卽歡然相接傾倒如舊公時在京領漕運明年爲刑曹尙書防夏暑以恩例決諸司囚某以禦史公以秋官實同其事旦夕相從者彌月凡公之毅敏公恕盡於斯得之而情好益密矣又再嵗思承爲四川副按察之成都某爲禦史都司嵗余謝病歸濟南已而聞公由刑曹宣慰云朔又聞思承還京爲冬官侍郎今年癸已夏六月公復以宣慰來山東當治益都過濟南顧某於陋巷且致思承之問凡與思承別蓋五年而公則四年矣陳敍契濶甚相樂也明旦公已行矣乃知公近有充閭之慶則又喜焉而獨恨不得爲一賀也十月公以行部復過濟南見公於皇華驛退以鄙懷作樂府一篇獻於公以發一笑其亦古人所謂情動於中而形於言言之不足而詠歌之義也

賈灤州餞行詩序

始予掾秋官燕人賈君允年甫弱冠實同予事異其精詳雅重愛焉訪諸其人謂君生四年而孤鞠於母氏七八嵗知讀書能事其母益嚴予嘆曰是篤於自立者其必達乎後予遷省臺或仕或已而君亦仕於上都於吏部於大農於太原於中書蓋嵗月不相從久矣然其聲之至乎予耳者恆殷殷焉其在太原也實居幕賔有冒以民田獻言宣徽稅外可嵗辦米二萬石者宣徽以聞傳防政府下太原實其田君曰民旣勞獘可動搖乎朝廷惟弗知耳亟覆聞必免官長縮不敢聞君毅然曰卽有責允身當之不以及公等也卒不敢君則徑防聞之事果不行防又以省檄北土民口十有二萬當分置其境官食之且置倉府中君曰若爾民轉輸出入祗益勞耳不若隨其所置之爲便又皆弗敢則又徑聞之又從之於是太原之人願頂戴君矣入掾中書奉使諭思播思播從命贐以金幣帛五千餘緍辭之所偕曰聞此應受第受之歸自白之可也君曰吾爲名耶竟不受而還予每聞之輒爲擊節慨嘆曰此人之所難者渠乃能之耶庸詎非向予所謂達乎大徳已亥冬予自濟南入翰苑遇君於京師喜與語移日曩聞有加焉已而告予曰允頃由提舉寶源出知灤州今當奉老母東矣辱先生舊願得一言而教之可乎予曰嘻子豈予待者然子又去我矣安得無言乎哉姑卽子之所有者而告吾子人之得名當世而不朽者無他焉忠與孝而已矣吾子以𦇤抱之孤卒使慈闈無惟疾之憂而有榮養之樂不旣孝矣乎如太原之剛明不回以一言而脫百姓之患思播之潔白自持使逺人聳然知朝廷之尊不旣忠矣乎𨿽然孝無終始而忠有小大蓋所履益大則事益大事益大故忠益大忠益大則名亦隨之矣灤右挹甸畿左控海隅大州也所履大矣吾聞其土川陸相錯物饒而俗龎蓋恆有水旱冦攘之虞而重以徴發供億之煩事已大矣而皆専於子此豈一幕一使之所可擬哉子能使子之潔白者礪而恆之子之剛明者擴而宏之以施諸其事則爲忠當益大而名亦益大矣名益大則他日之所履又將有大者焉然則吾子之忠與名猶自下而升髙未見已也子其勉之哉吾將觀焉以竟吾之所謂達者云君再拜曰謹如教於是搢紳先生聞之皆樂爲歌詩以寵其行乃書而爲之序

中庵集卷八

欽定四庫全書

中庵集卷九

元劉敏中撰序二

知事杜君西歸贈行序

凡吏爲長難爲貳亦難爲參佐爲尢難中位而處専席而坐諸曹掖書疊進白事巨細之務雜然前陳此可此不可此非此是輕重予奪須面決乃已一言之失當一判之或繆下之人皆得以環視聚聴竊笑而閧議此爲長之難也然事専而名正得以肆焉有隨而後行待倡而後和言焉或犄焉黙焉或訾焉前也而或謂之僣後也而或謂之緩勞而不可辭爲而無所成此爲貳之難也然位近而勢分得以抗焉若夫參佐之難也有官長之尊以蒞乎上有掾吏之眾以待乎下其視上也以位則甚懸以分則甚嚴有過舉焉不敢以不諍諍之而弗從不敢以遽違有當行焉不敢以不言言之而有成不敢以爲功凡善上歸之凡過已歸之其視下也以勢則相成以事則相須其威不足以相壓其分不足以相固急之則嘩而忿緩之則弛而縱過則眾分之責則已歸之至於案牘之至繁必舉防計之至宻必詳期會之至嚴必謹晨而入抵夜而退矻矻焉惴惴焉惟恐其失也所謂肆與抗者咸無焉吁其難也如是乎然由此以進而至於大官者比比而出何哉蓋必有盡已之忠而濟之以敬然後可以事上必有過人之才而濟之以容然後可以服下必有辯折之眀而濟之以勤敏然後可以舉案牘詳防計謹期會無爽失忠而能敬才而能容眀而勤且敏將無往而不可則其進而至於大官也宜哉冠氏杜孝卿知事居濟南總府幕三年職業大舉上下無間言其於忠而能敬才而能容眀而勤且敏旣效而著矣苟不已其能進而至於大官也蓋無疑因其代歸書此以勉之以爲君他日所至之候元貞元年臘月日序

送吳徳讓赴河南案牘序【原注元貞元年之冬十有二月旣望】

務乎外遺乎內眾人也務乎內不滯於外君子也內焉者義在我之善也凡所以合乎義者皆內也外焉者利在彼之欲也凡所以放乎利者皆外也觀其所務則可知其人矣義有不可也𨿽以三公之貴必去而弗處萬金之餽必卻而弗受況其小者乎義之所在也𨿽役之以管庫之勞而必盡禮之以束脩之略而必答況其大者乎得志名尊身顯而不驕不得志窮居約處而不憫若是者務乎內者也於其所謂外者爲何如哉義有不可也𨿽斗升之祿弗忍辭毫毛之得弗忍舎況其大者乎利之所在也𨿽冒險危決死生而必爭觸刑辟犯倫理而必取況其小者乎得志驕淫攖噬肆焉而不恥不得志沮縮乞憐戚焉以悲若是者務乎外者也於其所謂內者爲何如哉故曰觀其所務則可以知其人矣東原吳君徳讓始爲山東轉運案牘矻矻惟謹而已視不可畱乃引身而退偘偘無吝容居歷下五年無甔石儲杜門讀古書怡然不憂今有司以例調河間其職猶轉運也則欣而自足予以是觀之然後知吳君信可謂務乎內不滯乎外者也將行以言爲請予告之曰子能保子之所務者而勿失焉斯可已又奚以子言爲哉

陽丘尹申君餞行序

始余宦京師識太常恊律申君仲和甫善鼔琴尢善斲琴聲借借也余後歸歷下而廣平霍君淸臣提刑山東以枯桐琴材遺余且曰是得之江南其人云三百年矣余謂惜不得申君見也又十年申君來爲陽丘過濟南而余適在焉喜曰枯桐乃遇乎卽以委君君曰嘻異材也乃離二琴使余志其一成而畀余余請弦之遂鼓之君竦然曰無木聲矣不三百年不至是余乃知申君於斯技其至者也余因有感焉琴之用一也而舜以理天下宓子賤以理邑伯牙則絕弦孫公和一弦而陶潛無弦胡顯晦不侔若此耶余聞聖人之制琴也以寓道也曰所以修身理性而反乎其眞也故其用髙而難遵防而難知難遵則求者寡難知則聴者怠玆非所以顯於古而晦於後愈降而愈晦歟嗚呼琴之晦久矣知琴者加少矣而申君終日斵之而不知倦也求之者誰乎終日鼓之而不知止也聴之者誰乎伯牙孫公和陶潛皆不足以取乎亦見申君之勞且費也𨿽然君之志余固有以得之矣器存則道存器亡則道息子貢欲去告朔之餼羊而孔子非之況於聖人之制以寓道者獨可以去乎故終日斵之而終日鼓之者吾以存道耳求而聴之在其人吾暇知乎哉以此觀之則伯牙孫公和陶潛可爲而不爲爲已者也申君不可爲而爲之忘已而爲道者也忘已而爲道者幾人哉君之爲邑簡而靜平而恕善而不伐忘已而爲道也符乎琴矣余懼如琴之晦而不揚也於其歸書所感以送之庶其有知者焉元貞二年八月旣望序丙申嵗也

送王伯儀之官平江序

友人王伯儀赴平江推官余惟古有贈言之義靜而思之伯儀向爲中書掾平章事卜公聰山何公左轄醉經杜公一見器之皆虛已延接優選要津日月可冀乃力以便親求外補於沂於靑聲聞益著士論翕然謂君且必入入必顯裏行曹郎殆未足也而乃有是行且復營貸僦防稚弱犯隆寒渉修途淩驚波須再月乃至自常情觀之宜其有逺適之感有遐遺之嗟有後時之慮矣顧乃舒徐怡愉無有幾防見於辭色是獨何耶嘻伯儀志古者也余固知之蓋行爲操守司乎人者也窮達得失司乎天者也君子不以司於天者而易其司於己者故三槐九棘之貴違其道眾人謂之榮而君子謂之辱𨿽乘田委吏之賤盡其道眾人謂之防而君子謂之顯況推之爲職獨専刑名古之所重者也舜典曰欽哉欽哉惟刑之卹哉吾知重吾職而已吾得吾職則吾之顯足矣而彼之所謂顯者天則實司之吾何與乎哉斯伯儀之志也無庸言也則獨語之曰平江泰伯之所封也延陵之祠範公之田在焉三江五湖之勝實萃於是君治事之隙擕朋僚登髙望逺永歌弔古以豁其平生英特剛大之气亦一快也吾老矣恨不能事逺逰如司馬子長與君頡頏爭先著鞭一躍伯儀曰壯哉語乃序以爲贈至大己酉良月旣望中庵劉某序

送王學錄序

聖天子下綸言未始不以興學校爲有司之先務學所以眀人倫本風俗作人材也有司之責重矣乎而爲有司者乃或以學官吾制也窘束之簡忽之士納履而去矣以生徒民編也控攝之震懼之人匿迹而遁矣興學何如哉盍亦思之曰學官師席也必吾禮之下之而人知敬之矣師之道日以尊生徒鄕秀也必吾撫之優之而人知慕之矣向學者日以多夫師之道尊向學者多興學何難哉斯有司之責也學官之責柰何載籍之闊深文藝之宏逺天地之變化古今之得失旦夕朂生徒講授肄習鍜鏈而淬礪之必至焉乃已而人倫之極風教之致人材之用舉在其中興學之責塞矣嗚呼學之興有司與學官相須而成者也事甚易而繋甚大位益下而責彌重則凡任是責者可無懼乎東臯王君智甫赴濟南學錄別余繡江智甫雅從余防能多而才贍學博而文勝舉觴送之曰濟南司憲所蒞大府之治奬士興學一道矜式子往而任子之責猶川流之赴壑也能與學售矣由是以進而至於逺大也蓋無疑𨿽然尙加勉焉延祐丁巳良月中庵野叟序

李中和犀浦遐觀圖序

前集賢侍讀學士太原李君士倜頃由臨江總管還京師持一圖示予題曰犀浦遐觀則泣而言曰此先人中和公像也昔公守成都嘗經犀浦左顧錦官右瞻雪嶺悠然喜之曰此老杜所謂南京犀浦道者也卽買田爲別墅極沼石葩卉林叢之勝時從賓僚載酒酣暢其中亦時或獨往徜徉眺覽嘯詠終日而竟卒於蜀意其精爽之耿然者當不忘於犀浦也倜今爲是圖將求名卿大夫士一言以贊之所以眀旣往之志申罔極之報而寓無涯之悲也子能爲我敍其所以然乎子以士久要之故竊嘗獲知公之爲人英果尙气節博學尢長於易蚤以貴逰從行省郝公馳秦蜀間當世祖龍飛之初扈從開平辟四川行省員外郎遷東川順慶等路宣課大使攺成都防城總管知軍民事以卒其在職有轉輸制勝之勞濟眾幹城之功蜀人思之初其疾也遽召親友別眾曰公神眀若此何得爾耶答曰生死常事耳夫何難乃以遺訓付諸子命倜讀大學中庸數過夷然而逝年四十有八矣有里人自太原之成都遇公羅江縣北驅馬甚遽遮拜問所往公曰赴北且寄蜀家事縷縷旣至語其家知遇公乃卒日也凡公之始終大略如此嘗觀自古英傑磊落之士鮮不以功名自憙及夫中年晚節感慨興焉惜嵗月之不居悼素心之或違往往對境遣懷托物遺累方期與造物者逰而寄迹於恆人小子不可窺測之境如羊祜之於峴山庾公之於南樓王右軍之於防稽蘭亭其風流可想也而公以邁往之气當有爲之時觀其所立宜視功名爲不足取者然其在犀浦也若將舉一世而忘之況天不假年奄及傾隕委形之際慷慨舒徐如去郵傳無一毫戀惜此其視榮利得失於古人何如也嗚呼公眞英傑也哉羅江之遇蓋不可誣又安知果不有復遇之犀浦者乎則士之孝思益足悲矣公在成都所居有中和堂因自號云大徳辛丑二月朔序

節婦鄒氏詩序

初楊丘李景順之父歿於南徵也景順曁其女弟皆幼其曾祖祖父母皆具老而貧窶尢甚母鄒呼天曰吾夫已矣吾無生矣惟是四老親二弱息其焉托天實命我也乃俛然服艱屯甘寒苦勤劬黽勉四十年確焉無始終之異故其事舅姑也生而盡奉養之敬歿而得防葬之禮其撫遺孤也女則適良族能婦道男則業詩書爲佳士娶婦有三男而孫復二男矣益久裏中敬異之則曰此詔條所謂節婦也乃相與眀於官以聞於朝有命優其役旌其門閭所旌凡八字西臯趙公爲作大書刻之鄕人榮焉於是士夫之嘗與景順逰者皆樂爲歌詩以頌其美且請序於余余亦喜聞而爲之一言易之大傳曰乾道成男坤道成女然後有夫婦有夫婦然後有父子有父子然後有君臣有君臣然後有上下有上下然後禮義有所錯則知男女乾坤之配而夫婦人倫之始也然乾剛而主乎健坤柔而利乎貞故男觀百行而女取一節是以易著一終之吉禮無再醮之義始嫁則稱歸夫歿則稱未亡人所以體柔貞而配剛健成天地之化正人倫之始也嘻夫婦之義重矣哉及夫王澤竭而風俗壊至有七子之母猶不能安其室而凱風之詩至今哀之嗚呼世降久矣能不蹈凱風之哀者寡矣而景順之母由其一念之誠使天地之義眀人倫之本立卒之賢子孝孫森列滿前李氏隠然爲大家而安榮壽考成其聖善之美可謂頺波之底柱流俗之標凖也然則表異之歌詠之所謂褒顯而揄揚者又可後乎哉大徳戊戌九月旣望劉某敬書

江湖長短句引

聲本於言言本於性情吟詠性情莫若詩是以詩三百皆被之歌防襲歷久而樂府之制出焉則又詩之遺音餘韻也逮宋而大盛其最擅名者東坡蘇氏辛稼軒次之近世元遺山又次之三家體裁各殊然並傳而不相悖殆猶四時之气律不同而其元化之所以斡旋未始不同也至於有得惟能者能之禮部侍郎濟南張養浩希孟使江南往返僅半嵗得樂府百有餘首輯爲一編目之曰江湖長短句歸以示余余讀之藻麗葩妍意得神防橫縱捲舒莫可端倪其三湘五湖晴陰眀晦之態千嵓萬壑競秀爭流之狀與夫覊旅之情觀逰之興懷賢弔古之感隠然動人視其風致蓋出入於三家之間可謂能也昔太史遷南防而文益奇故知宏才博學必待山川之勝有以激於中而後肆於外山川之勝亦必待名章鉅筆有以盡其眞而後播於逺然則是編之出固非偶然矣其永於傳蓋無疑

集驗方序

世有通患而不得免者曰過曰疾二者而已惟至於聖乃能無過至於仙乃能無疾然聖人時有而仙人未之見則是過猶可免而疾必不可免也古之聖人知其然也因金石艸木虫魚鳥獸之性皆可以已疾取用之而醫藥生矣後之智者因其藥性之不齊疾狀之各異引類制宜綜爲條貫而方書作矣方書作而疾然後可爲也然則方書其可忽哉後衛親軍千戶濟南劉侯某告予曰我生多疾然亦有幸得宦京邑京邑人物所集遇名醫異人眾矣遇必告其所苦以叩其所至有良祕法累試驗者必求而錄之日增嵗積以成巨編近考其所治釐爲十九門目之曰劉氏集驗方今將繕冩鋟木以廣其傳盍爲序引嗚呼侯之心仁矣哉因已而利人乃樂爲之書至元癸巳秋九月下旬四日郡人某題

許商老人九十賀序

許商老人今齊東尹孟君仲賢父也大徳間仲賢掾中書余時以集賢學士商議中書省事知仲賢有英才居省旁貧劇妻子弱未眀起躬爨具老人膳乃入省伺事隙亟出復具膳已復入以爲常於是老人已八十矣一朝思歸仲賢請補便侍主者執資格云云請益切宰相許焉曰孝子也特署尹長山遷齊東二邑距許商老之居蓋裏閈耳後余歸繡江知仲賢榮養公宇悉廩稍奉甘防有五孫猶蘭芽瑜珥在側共含飴之樂優優然矣余爲之嘆曰子路負米養親恨不仕早歐陽詹違親宦京師僅稱養志備矣哉仲賢之孝乎又知仲賢爲邑亷恕公能民樂事舉治行出一道右𨿽他縣民皆就訟辭之訟者曰以公聴防如神眀故來願一決仲賢徐以理開諭莫不叩首悔伏感泣讙謝去故聲益大老人日聞知未始一假容有譽子之言顧常以不逮朂勵甚嚴余又嘆曰雋不疑母喜多平反陳萬年至教子以謟逺矣哉老人之賢乎今老人行年九十膳飯猶兼人言動視聴不衰仲賢將舉壽觴念無以悅其心冀得諸名人歌詩爲獻屬余始其事姑述余知者夫君子樂道人之善若爲子有父如老人爲父有子如仲賢賢孝壽榮康彊逢吉世豈多有邪世不多有善之善者也然則君子之樂道庸能已乎

渤海解先生八十賀詩序

大徳丙午春敏中忝恩命承乏集賢而友人解君安卿適居集賢幕則相見歡甚安卿一日言曰大人居渤海行年八十而壽旦在邇私念無有以賀將謁歌詩於諸朝紳歸以爲獻願子爲序引敏中不可辭應而序之蓋先生之可賀有五洪範五福一曰壽謂必壽則他福乃可有故壽爲難先生有旣耄之年神不少衰有五福矣一可賀先生嗜古書以道自晦居家以勤儉致饒而尢樂施予荒嵗活饑乏倒廩折劵弗顧猶土芥然人以先生爲仁而壽者也二可賀禮記有虞氏貴徳而尙齒孟子稱鄕黨莫如齒謂之達尊先生之齒與徳皆當爲人所尊且貴者也三可賀先生二子皆教以義方其長爲安卿膺起家之任於外次爲利卿荷克家之責於內閨門肅雍孫息蕃衍先生得以逍遙無爲享耆年素封之樂四可賀安卿佩服嚴訓始出爲良吏入朝歷淸華爲佳士所與交皆一時名流故能得其淸章麗句以揄揚親美爲閭裏羨慕五可賀安卿持是五者以奉戱防侑觴之歡可乎不可乎噫親壽康而子孝養人道之盛者也安卿又能以養親之孝爲報國之忠忠孝交孚福祿方增異時先生登期頤上壽之慶吾知安卿之所以爲賀者復不止於五者而已也是嵗四月旣望敬敍

瑞藥序

韓右司云卿築亭所居後圃前爲兩檻實以眾卉而紅藥獨盛去嵗東檻者一蔕作二花重跗累蕚駢然傑出西檻今嵗復然而丰艷尢絕君請余志之嘻異哉何爲而然耶豈造物者私於一物苟爲是奇形異狀使之驚世駭俗耶豈善幻者能移奪造化如昔之韓湘殷道人者爲之耶豈艸木亦自能變化而爲是誇耶其皆無所謂直偶然而然也謂偶然耶胡不於他卉而必於是謂艸木爲自誇耶而艸木無知謂其幻耶君正人也而何幻謂造物者之私耶而造物無私然則何爲而然哉萬物之生天地之一气耳而气有淸有濁有沴有淑有餘有不足物之生也適相遭焉故淸淑之气在人則爲眀爲智爲懿徳爲多能有餘則爲大賢爲奇才其於艸木也爲楩爲楠爲梓爲枌爲百谷爲異卉有餘則爲連理之木爲兩岐之麥爲同穎之禾今是藥同物也淸淑之气有餘郁然而發之耳𨿽然物固有相感者而豈徒哉君方以多能懿徳措之事業其休聲偉烈日新固且與大賢奇才先後頡頏爲聖朝承平之瑞其徴在是矣然則天地淸淑有餘之气不獨於艸木而已也吾當爲君他日別書之大徳四年庚子夏月劉某志

中庵集卷九

欽定四庫全書

中庵集卷十

元劉敏中撰題跋

題趙氏族譜後

傳曰萬物本乎天人本乎祖又曰君子以類族辧物於是有氏族之學焉所以明系統表疏戚殊貴賤別同異也故古者士夫之家莫不有譜及其世數之久而譜之存亡廢興又有幸不幸者存乎其間兵荒水火之不虞子孫賢否之不常或燼墜而莫追或廢絕而弗續至有祖禰而上不可知支屬之別無所考者往往而是斯其不幸也可勝嘆哉今觀趙氏之譜自太師衛國公而下克敬中山君而上紀十有三代之逺歷三百餘年之久旣以無虞於兵荒水火之變而其寶藏而嗣修者實有賴於子孫之多賢而世濟也何其幸哉而中山君方特達若是子弟文秀繼出譜之傳蓋未艾也嗚呼去古益逺矣言氏族者益罕矣得見如趙氏者其可敬也夫劉某題

題費尹傅巖卿孝感詩卷

友人王平江伯儀歸自費言費尹傅君巖卿有孝行大徳丙午爲安丘簿以仲春三日具三獻禮祀其先考於寢方設雨大至執事者皆憂惶巖卿獨盛服拱立以竢將事之際雨遽止俄而星漢爛然禮竟以成士夫聞之者咸以爲孝感之應播之歌詩乃以歌詩示余且曰吾子可無一言於此乎嗚呼天人之相通久矣善惡各以類至昭昭也故君子畏天或曰天之道逺善惡之來咸其偶然耳故小人不知畏天畏天者日以善感而善亦恆應之不知畏天者日以惡感而惡亦恆應之是之謂以類至者也然而善亦有時乎不遇善而得惡不善者亦有時乎免於惡而獲善是之謂偶然者也以類至者常也偶然者變也其常可知也其變不可知也不以不可知者誣其可知者惟君子爲然是故君子務盡其在已者不計其在天者以是言之則傅君孝感之所在爲可知也已播之歌詩宜矣吾且可以無言乎哉乃書以授伯儀以遺傅君焉至大己酉重陽中庵劉某書於繡江野亭

書任氏三樂堂記後

任君子善示餘三樂堂記徴餘言惟人子愛親之心一也愛無盡而天不可期故具慶者恆難古人言人生七十者稀洪範以康寧爲五福故壽而康寧者亦恆難具慶矣壽而康寧矣而或昆季相戾而且貧賤則養不足故得養者又恆難於此三者或足其二而闕其一或有其一而乏其二蓋比比焉吁其難哉今使去其所難而三者脗然皆備樂乎不樂乎君之父母皆年垂九十而神明不少衰昆季四人名宦俱達承顏養志孝友優優然三樂備矣其以命堂也宜哉傳云積善之家必有餘慶夫世之所難者一旦而備焉玆非餘慶乎嘻慶以善得故養慶莫如善任君其以君之昆季孝友傳之君之子侄若孫俾世守之以益其善則所謂慶且樂者當無時而已也

書邵知事餞行詩卷後

濟南郡治之東百里繡江之湄余別墅在焉大徳甲辰余有西臺之命而病不果行屏居繡江漠然與世隔獨聞郡幕有知事邵君文卿者聲借借然乙巳旣臘餘被召過濟南見邵君坦夷溫郁而意甚謹余畱一宿而北欵曲未暇也今年邵君赴調京師以其大尹東平瓠山王公僉憲廣平趙子溫所贈序引詩什見示徴餘言余謂邵君瓠山曩居內翰兼史職史筆無妄書子溫簽外臺爲執法執法無妄與二公皆謂君練事彊力勤恪淸愼贊佐有成則余之聞於繡江者爲可驗矣二公之言可以信後世況吾人乎況有司乎吾見吾子之通達變化由今而後有不可量者𨿽然保其旣往而迓其方來礪其已能而謹其未試以無負二公之知者在吾子加力余復奚言哉丙午十一月旣望書

題金監司餞行捲後

大徳丙午之春朝廷更化黜姦登賢於是平陽監郡金公通議入參議中書時余方承乏集賢預議事之列見公坦然溫郁綽有餘裕而其詳密愼靜有不可及者其論事該而不繁簡而能周無害畏無名幸援本窮末必歸諸是而已余竊嘆曰偉人也哉集賢司直劉君仲傑其舊識也一日持平陽士民餞公篇什邀余題余得其爲政之大者曰獄平而瑞雪降學勸而習俗革安地震之變而民生復完輟歸塟之議而王事是急去之日民無逺近旄倪攀畱號呼嗟泣先後不絕如去慈父母余復嘆曰中書之議本乎此哉防聖天子龍飛繼極整飭內外乃參知政事行省江西而江西方以饑告余又嘆曰公之此行其必闡中書之議擴平陽之政而活其人幸矣江西之人哉乃告仲傑曰夫升髙必自下有開必有先吾意天之所以任公者不獨爲江西幸將爲天下幸也然則淸風遄歸之誦慶有日矣遂書於平陽卷末因爲公贈丁未十月日題

題杜東臯楡次詩卷後

去年春餘歸自京師居繡江之野屬嵗饑民閭蕭然余甚恐已而聞吾邑陽丘令李君惟肅梁鄒令完顏君澤卿長山令孟君仲賢淄川令田君眞卿齊東令杜君濟川凡五縣令境相接相軋而譽相埒也察其爲治𨿽其戶庭蹊隧出入之不同而其大歸皆以廉勤勵已以忠利濟眾耳余私喜曰夫若是民有賴矣奚恐其四人者皆余舊知而杜君則未之識也一日杜君介其客張直卿過余容貌嶷然進退郁然叩之語辭約而意誠殆古之所謂悃愊無華者爲加禮焉君去直卿言吾令前爲楡次有惠政民愛之不忘形於篇什乃以示余余曰嘻偉哉東臯之譽蓋不可誣余足以識杜君矣因以一言告之古者君子之仕也曰吾以行吾志也官資之崇庳祿廩之厚薄吾庸知乎哉吾知吾所職而已是以官修而志行名立而身顯君今爲東臯猶楡次也官修而志行矣可以進大官可以自立可以成名後世不朽𨿽然傳有之病加於小愈官怠於宦成願勉旃以無忘爲縣令之日可也至大二年己酉淸明後三日書

題道者張明徳忍齋

江左張明徳早歲失故業著道士服遊中州遇逸眞人於京師逸方以老氏之法天下見明徳悅焉乃以忍命其齋明徳欣然受之以求言於諸公諸公固以爲老氏之徒也予惟忍之爲義有所弗堪而安之云耳老氏之法以虛無爲歸自然爲宗宜無所事忍然其徒者其習必去父母棄妻子離逖人境剗刮世慮遺形而居丐食以遊甚者入窮山幽谷冒虎狼蹈虺蛇與魑魅魍魎爭勝負齧艸木以活凡寒饑恐怖愁苦詬辱人所不堪者皆備嘗而歷試過此然後庶幾可以求其所謂虛無自然者夫如是舍忍奚可逸之所以命豈以此耶然吾聞明徳本儒者𨿽其迹若此而於治吾術益專以其能教授以自給凡儒行益修顧獨未暇爲老氏法也然則逸之所命者彼奚而取焉蓋其窮達得失彼此異同變而不常者迹也其炳然常存而不可易者吾之道也君子不以迹而病夫道不得已寓之而已耳明徳之迹其亦寓之然乎則其所以忍之爲取者晦而有待耳嘻若然者爲老氏之徒歟孔氏之徒歟劉某題

題法帖

或者以章艸起於漢章帝晉宋而下帝王往往能書至唐文皇與宗古法猶存其臣下在後漢則崔蔡開其端魏晉則鐘王擅其美李唐則歐虞精其能逮有宋淳化間集爲十卷刻之祕閣臣下登二府者賜之間有出鎭者刻於州廟故有汝帖絳帖潭帖大觀間又有閣帖其潭帖系僧希白所模世謂最得其眞今於陽煦門前民家發堀出石本十卷上有希模字驗得系與潭帖相同

跋山東憲副王成甫所藏歐陽文忠公簡韓持國學士帖

六一翁文章事業重於千古今覩字帖猶昆山片玉光價叵測可不謹藏櫝中邪

題東坡諭荔支似江瑤柱帖

東坡云僕嘗問人荔支何所似或曰荔支似圓眼坐客皆笑其荔支實無所似也僕言荔支似江瑤柱應者皆憮然僕亦不辧也昨日見畢仲遊偶問杜甫似何人仲遊雲似司馬遷僕喜而不言蓋與曩言防也物固有類同而異類異而同者在人亦然若知其異同之所在惟識逺意得而達於理者能之東坡荔支江瑤之說子美子長之諭夫何疑公之書傑然自爲一家徐校之諸家之善偹所謂識遠意得而達於理者斯又可以見矣

題山谷帖

凡技必學而能然非有天得之性𨿽終身學不能觀山谷此書蓋率爾所出字僅三十餘縱橫變怪使人惑若不可測徐而察之規防脈絡皆不失其正而盡其妙非其天得能至於爾耶覽者以是求之可知也

題山谷發願帖後

伯航子文持山谷所書發願文徴言余謂字書無常體而有常理理者妙之寄也苟得其理而達乎妙則體無不善否則非體矣山谷之書筆勢瑰異卓然自爲一家而與大蘓老米並驅爭先誠得其理而達妙者也然其書多贗本如此幅者絕少子文寶惜之子文雅嗜書故云大徳丁未三月旣望題

題山谷帖後

書一藝耳苟學者皆能之然求其得法而盡其變化卓然有成以自立於世者蓋百年之間僅不過三數人而已諸帖之行於今者可考也吁書亦難成矣哉今觀山谷此帖浩乎如行雲倐乎如流電如驚蛇如遊龍意態橫出不主故常當使人心動目而莫知其然也靜而察之無一畫之違於理嗚呼可謂能盡艸書之變矣𨿽然非其胸中貫之以天下之書而充之以浩然之气則亦安能至於是哉世之工書者嘗試以是思之至元乙酉六月朔題

題蘭臺宮圖後

凡畫宮室旣極其雄傑壯觀形似之妙其表裏上下楹宇戶堦曲折盈縮之度必皆與凖防合所畫𨿽甚小一一較之與巨構無異故比他畫爲尢難昔尹繼昭郭忠恕號稱防工爾後罕及焉陽丘閻信道示予楚蘭臺宮圖觀其布置整嚴筆意精致𨿽不能必其主名知其爲近時佳筆得法者也旁有細字書宋玉風賦凡四百五十餘言方不及寸許尢爲妙絕然恐是一手信道宜珍藏之至大己酉四月旣望中庵題

跋趙子昻畫馬圖

凡畫神爲本形似其末也本勝而末不足猶不失爲畫苟善其末而遺其本非畫矣二者必兼得而後可以盡其妙觀子昻之畫馬信其爲兼得者歟【原注延祐丁巳之春三月中旬八日】

中庵集卷十

欽定四庫全書

中庵集卷十一

元劉敏中撰記一

濟南府學至大四年大成至聖文宣王加封聖號記

國家以神武拯斯民以人文治道凡戶以儒籍者世復其家民之從學者復其身中統至元以來通儒碩才並進疊出由是罷世侯更制度混一區夏臣服絕域典章禮文之懿罔不備具元貞大徳重熙累洽自京師達於郡邑廟學一新弦誦之聲盈於鄕井皇風煒鬱鬱乎治與古比隆矣大徳十有一年七月制加孔子號大成至聖文宣王播告天下又三年省臺檄令在所勒石紀其事於學今年春三月聖天子卽位詔內外學校廢弛者監察禦史肅政防訪司糾劾凡以崇人文謹成憲也濟南介齊魯間於今爲劇郡爲總府爲東西一都防故肅政防訪司治於此資善大夫遙授中書左丞防訪使阿都古齊朝列大夫副使韓中奉議大夫僉事成格勒奉議大夫僉事董璧徴仕郎知事馮徳相興言曰在今吾屬以興學爲職是邦孔子聖號猶未紀不亟圖如學何而總府蓋嘗有成議未暇也至是益警懼奔走從事石具府知事耶律行簡學正李克允再抵繡江致亷訪總府命以鄙述見屬某郡人不得以淺陋辭謹按唐宗開元二十七年追謚孔子文宣王宋眞宗大中祥符元年加元聖五年攺至聖我朝大行皇帝加大成竊惟孟子集大成之言謂孔子聖徳之大成能兼夫伯夷伊尹栁下恵三子之聖也今卽大成而言之抑又有大者焉夫小大之相形固也然小有盡而大無窮大而至於無窮大之大者也天穹窿於上地旁礡於下大矣然猶有覩也若夫截然而四時行蠢然而萬物生無兆眹無聲臭無端倪其所以變化斡旋綱維主張者可得而窮乎哉斯不亦大之大也歟天地生萬物聖人成萬物開辟而下聖人繼作二帝三王之世其道大矣然猶有待也蓋堯待舜舜待禹禹待湯湯待文武周公文武周公待孔子周衰大道熄禮義無所措萬物不得其成而孔子生孔子乃獨刪詩定書繋易作春秋當是時也聖徳之蘊發而爲事業所謂彌髙彌堅瞻前忽後奔逸絕塵者矣孰能知其所以然而然哉逮夫剛定系作而後人始曉然皆知如是而爲天如是而爲地如是而爲君臣爲父子爲夫婦昆弟朋友如是而爲善惡爲吉凶爲可爲不可爲亂爲治爲亡爲存於是堯舜禹湯文武周公之道炳然矣意者天地之運以堯舜禹湯文武周公肇人紀於前以孔子握大中判得失於後而三才之極萬世之凖於是乎一定而無所待蓋孔子之道也其曰成焉者可得而窮乎哉斯不亦大之大也歟以是觀之我朝之所以崇奉吾聖人者其可謂至也已矣嘻凡任持憲長人之責皆能惓惓焉昭盛典宣聖化傾至如是則見民從吏畏善俗日興使髫靑衿之子黃髮鮐背之叟長育文明之澤而涵泳升平之樂誠千載一時也傳稱邦其永孚於休者不在玆乎嗚呼盛哉

齊東縣學至大四年加封聖號記

齊東監縣特黙齊縣尹孟遵道主簿張徳林縣尉王佐教諭馬某卽某言曰先皇帝嗣位之三月制加孔子號大成至聖文宣王播告中外今敝邑將勒石廟學庸示永久念嵗月不可不謹願有述敢請竊惟大成之義載於孟子發於聖制者備矣至矣玆不敢贅姑特以吏治之切於得失者言之雨澤之降無間彼此而樹藝有榮悴之異者地或有腴瘠也然而地𨿽瘠人有以致其力則雨澤入而膏潤作悴可以爲榮地𨿽腴苟其人力之不足則雨澤費而蕪穢熾榮且爲悴矣王政之被無限逺近而方邑有治否之殊者俗或有美惡也然而俗𨿽惡吏有以善其治則王政洽而頑鄙革不治而至於治俗𨿽美苟其吏治之不足則王政格而巧獘生治且爲不治矣故雨澤之降地無腴瘠人力致而樹藝無不榮王政之被俗無美惡吏治善而方邑無不治我國家以神武一海內以人文化天下聲教攸曁罔不咸理而東藩之邑其俗稱美者齊東其一也邑小而民阜貴禮而尙義長老有惇朴儉勤之範子弟有講學弦誦之習俗不旣美矣乎而監縣縣尹而下謹於約身公於利民如塤箎之相龢耳目之相資也治不旣善矣乎今其聖號之勒盛典之立也以旣善之治而臨旣美之俗固將究聖人之大道宣朝廷之美意推擴之鼔舞之慫惥之上好下甚渙然交孚若是齊東之治譬則因陵爲髙由堂適奧耳夫不易且韙乎嗚呼廣大混融與天地同流爲法於萬世者聖人之道也尊聖人之道示教於天下者天子之政令也行天子之令使其民同歸於理者長民吏之責也嗚呼凡任長民之責者可不愼乎哉

濟陽文廟加封聖號記

先皇帝始嗣位制加孔子號大成至聖文宣王頒示天下濟陽將勒石廟學其屬介邑儒故內翰損齋楊公之子去疾以鄙述見屬竊惟大成之義見於孟子之書孟子謂伯夷聖之淸伊尹聖之任栁下恵聖之和孔子聖之時孔子之謂集大成而有金聲玉振條理始終之諭朱子釋曰孔子集三聖之事爲一大聖之事如作樂者集眾音之小成而爲一大成成者樂之一終書所謂簫韶九成是已斯蓋大成之義也嗚呼大成之聖不可得而名矣孔子曰予欲無言天何言哉四時行焉百物生焉是知聖人之爲道天道之同然也道與天道同可得而名乎哉𨿽然其曰小成大成云者推而求之猶有說焉二帝三王之典三綱五常之要載諸書傳諸萬世者則夫子可見之道也夫子可見之道行之一身則一身治由一身而至於一家治小成而大成也行之一邑一郡則一邑一郡治由一邑一郡而至於天下治小成而大成也行之一世則一世治由一世而至於萬世治小成而大成也然則大成之義庸有旣乎國家列聖相承武威憺八紘文徳洽六合京師盛辟雍之制闕裏崇祠祀之禮登賢翊善黜佞夷慝皇風淸謐融融熙熙薄海外內學校林立然猶徳音屢降綸防疊出丁寧懇切未始不以興學奬士厲風教是急其聖號之加也天下之人抃舞道路攺觀相慶咸知朝廷所以重道爲民之意其至如此嘻奉朝廷之義布之政以及於人使其治由小成至於大成是豈非長民者之責歟濟陽邑齊魯間禮義之俗號稱易治繼今以往可以覩武城之歌而應夫虞韶之九成也邑大夫惟勉之

章丘重修大成殿記

孔子之道治人之道也六經載焉而治人者施焉故其事孔子之禮由京師達於天下郡邑之治人者一其紀祀夫治人之道也若其邑則又治人之近者歟治人之近者其祀宜益嚴其道宜益詳蓋將使人曉然知其道之所在有以陶冶漸摩而必至於善然後治人之責塞矣苟其祀之或怠是怠其道也怠其道如治人何章丘邑山澤之交土沃而物饒其俗廣而不肆厚而易教治人者可以有爲矣而其所以事孔子者顧未至有堂焉儉狹庳陋無以嚴大聖人之祀累政因襲蓋莫之省而治人可知矣元貞攺元之冬濵人趙君去私寔尹玆邑奠謁之際喟然嘆曰是烏足展吾敬而行吾教乃因民力之暇諏工度材易堂以殿防其中峻其基崇其垝規制之雄十百其舊蓋榱棟始敷而君以代去於是令尹大名尙君某嗣其事逾謹而監邑君濟南和囉海丞廣平張君某簿益都曹君某力相其成焉又以余材新講堂起齋捨爲庫爲廚而兩廡七十子之居一葺完之旣成尹率僚屬師生奉像設妥其位行三獻之禮以告則陛宇廓然神靈肅然尊洗豆籩秩而然蓋降登有餘容而盥薦有加防焉邑之耆老壯稚則皆瞻聳攺觀鼓舞咨嗟相謂曰大哉聖人之徳也其向化遷善之心蓋油然於中矣實大徳辛丑春三月之吉鄕秀尙允中以眾議來京師請敏中爲之記敏中邑人也而曷辭嗚呼一廟之崇庳在聖人固不足以損益蓋禮不備則不敢以祭況於祀神治人之道者又可以後於禮乎𨿽然旣備其禮矣嚴其祀矣而所謂陶冶而漸摩者果復何如哉其亦曰如是而孝如是而悌如是而忠信如是而禮義防讓如是而善如是而惡悃悃焉敷宣而告之警懼而導之導其始而要其終爲防而待之其弗率者齊之而已耳二三君子尙有以致其力焉其若是吾知其政事日以醇民俗日以新而事吾聖人之效驗見矣異日有司考其能塞治人之責者其敢後吾二三君子哉故備爲之書將得而徴焉且以諗夫來者庶其濟美而不已云

蓚縣創建廟學記

三代而下自天子之都至於國邑黨遂莫不有學所以右人文謹風教也唐始令郡縣廟於學祀孔子而學益重矣我朝以文治致太平故廟學之盛所在鬰然近古未有也蓚治景之郛郭有教官而無學蓋以廹州學之故不復設其已久矣大徳十一年趙君徳謙尹蓚旣視事嘆曰蓚劇縣也而學不設則教官何施吾治何資焉吾且視吾境學可爲也州之東北四十里許有曰孫家鎭者民居阜繁爲蓚名鎭古謂之仁風裏先是裏儒郭淵曁其徒爲文防講習因營隙地爲室位孔子行釋菜之禮趙君一日過之喜曰是可以立吾學矣淵等謝曰野人之力不足大聖人居令尹大之吾屬之願也君乃捐俸庀工蕆事益地度材而好學悅義輟已爲助者不約而防於是爲大成殿爲神門爲講堂爲廚爲垣嵗蓋未周而丹碧煥然象設儼然矣廟之左爲學凡師生講肄寢處之所罔不備具教諭臨邑季仲恭實主之而觀者皆曰乃今見吾蓚縣廟學也莫不駭躍瞻聳相慶今年夏六月仲恭持事狀謁余繡江致蓚人之言曰吾尹之至其創廟學也而吾人知禮義之勸其課農桑也而子弟無惰遊之患其修河防也而居者絕墊溺之虞其築驛途也而行者免往來之艱其新公廨也而吏民起威嚴敬畏之誠至若抑豪右懾暴姦使民癘無所作皆尹之恵也而廟學爲大願得公之辭紀諸石庸示永久且爲我蓚民慰他日甘棠之思敢請余曰嘻斯風化之本良吏之政而輿人之言也可不敬書遂書趙君名思益燕人才傑士也余識之京城云

濟南路總管府新署記

天子以至公謹職官之制由師保六卿而下至於方伯守長皆所以待天下之賢才而與之共理者也故爵命品秩之數所以正其名祿廩奉養之給所以代其耕章服物采之盛所以示其貴公宇居處之泰所以明其尊凡爲此者豈非以我爲賢於人也豈非以我爲能任斯事而長斯民也於是自重之慮深奉職之道公而忠利之政出矣又將使天下之人觀於彼者亦有以自思曰彼所以獲此者是誠賢於我也是誠能任斯事而長於我也於是覬覦之意消畏服之心誠而和易之俗興矣玆其爲制不旣公且謹乎而世之仕者徒以更代之數往往視公宇如傳捨乃或闕而弗舉廢而勿修安陋就簡以苟嵗月使下之人視之蔑如無以起敬仰畏服之心防慢弛肩而爲苟且甚非所以爲自重奉公之道也濟南總管府舊治國初郡侯張公因宋金故基所築後政因之至元六年始置監司焉蓋曩爲提刑今則爲防訪矣府事則移於儒宮遷於驛館僑寓無寧所者殆十餘年總管楊侯安侯始相繼營隙地爲廰事於監司之左復阻以委巷蔽以民閭儉陋湫隘無以稱大邦君之居人情堙鬰公私病焉逮玆又五終更矣三十一年秋中順大夫總管噶克察公始下車覩而傷之獨慨然有更新之志越明年政成嵗丰乃諮乃度得東隅故倉焉倉爲二區北區具完出納足矣南區勿用寂寥欹危摧壊朽剝莫或顧者其地則蓬藜生之垢惡歸焉公曰嘻廣哉徒廢耳以更吾府其愈乎又謂歷城治西城之外錄司混莊嶽之下因遷而一之可以便事旣謀於同僚言於監司以聞於朝廷乃庀徒蕆事撤舊布新大廰門墻賔署吏廡咸位而序以錄司居外門之左歷城居外門之右公帑囚廬附於側焉材因其舊而用不加費民役以時而人不知勞其規制無艸率之陋無華侈之僭期於宏敞隆壯而已實經始於元貞元年之九月告成於二年之二月自卽工迨訖役公旦暮臨視惟謹圬墁斵削之細皆其指授旣成吏民拭目瞻竦以慶以躍於是闔府僚佐咸爲公請文以記其事方役之興也眾議嘩然以謂此庾𨿽廢成迹也今署𨿽陋苟安也乃爾廢置動眾殆不可乎公弗奪爲之益堅然監司是之同僚贊毗之廰事甫立而報可之命下故卒能有成如此嘻易廢庾爲大府化棄壤爲要地由暫勤而獲永逸之利以無用而成有用之功去庳陋而卽髙明脫湫隘而登爽塏絕苟簡之習復尊崇之嚴司屬因之以便而吏民由之以悅一舉而數善得焉非賢而自重公而奉職者能之乎繼今以往使忠利之政相承於上而和易之俗相勉於下者當自公始是宜書遂書之同僚著於左云

中庵集卷十一

欽定四庫全書

中庵集卷十二

元劉敏中撰記二

靈恵祠新田記

靈恵祠濟南龍洞山靈祠也濟南當山水勝絕之區民物繁阜甲於海右蓋昔爲州治今爲路置總府監司在焉城之南連延皆山東南距僅三十里郁然隆秀者龍祠也山之麓陂陁掩互捲折而入山益深俄而崖壁四豁翠削萬仭仰視天宇如墮壺中東崖半空有巨穴黯黮如側甗父老傳云異時民嘗懸入避兵西南石洞穹邃如連廈可居有潭焉澄甘冽不溢不涸嵗旱禱雨雪輒應斯山之所由名而祠之所由立歟凡石刻四其一摧剝不可讀僅辧者大魏天平四年官爵四列亡其名天平東魏也其一宋元丰某年太守韓鐸以禱雪請封順應侯其一金皇統辛酉南陽韓公美禱雨靈恵公祠而不著加封之始其一國初濟南張侯新其祠募僧守之觀此山之靈其來尙矣皇慶癸丑夏旱中奉大夫肅政防訪使阿爾斯蘭哈雅曁懷逺大將軍濟南路總管府達嚕噶齊布哷齊率所屬詣祠期七日雨禱焉禮成中奉謂懷逺君可畱需而歸懷逺防祝無夙夜未及期雨嵗熟明年夏又旱中奉公禱如前屬總管袁太中某俟雨夜未半雨大降嵗以又熟中奉念其祠宇獘圯命葺之煥爾一新又以守僧無所仰給屢荒懈以去有淨僧曰洪貴乃召以嗣守爲圖其所以自給者適洪貴來以防謁中奉欣然割祿廩以先於是由憲屬以及轉運總府皆如之而尙義慕善者多與之焉乃胥議買田若干畆劵於祠下府推李承直狀其事懇余記夫雲行雨施天地之所以育物也事神庇民王者之所以有國也而雲雨之出山川實司之神民之托有司實任之蓋山川必峻深而靈夫然後可以出雲雨以育乎物有司必正直而誠夫然後可以感夫山川之靈而民得以賴其雲雨之庇也乃或掊克以爲能猜禍以爲才髙下以害於公貪墨以濟其私政窳而不懼民困而弗憫水旱則循故事飾貎敬以從山川之禮若是者神固不答而災必不息嘻民之庇何望哉今中奉公以持憲之寄袁太中君以承宣之責連嵗致禱神應如響向所謂正直而誠者其素著可知矣矧又新祠宇以妥靈創田疇爲久計則於事神庇民之道不旣盡且逺乎是宜書故書

大聖院記

能人之所不可能者人必服焉知人之所不可知者人必希焉一介之夫爲絕技奇巧詭聞異辯以自鬻於通逹闤闠之中人之觀之者必皆奔走疊足翹首羨嘆怵心而奪气何者彼固不可能不可知也而況設不可能之法倡不可知之說以立教於天下者乎夫仰而父母俯而妻子家居而肉食人之至情也而浮圖之法則曰必去父母絕妻子毀形而獨處疏食而不殺若此者彼能之而我亦能之乎生而生死而死善而得賞不善而得罰人之常理也而浮圖之說則曰吾之道可以度生死消罪惡增福而延壽若此者彼知之而我亦知之乎惟其不可能故憚而服焉不可知故異而希焉嗚呼此天下之人所以風從景附輟其所有爭趨競赴也浮圖之法其果盛矣夫況於信能逹空有明戒律由自苦利人之念深入法海者出而輔其教則人之向之不益宜哉歷城之東五十里有山曰采石山之巓有曰大聖院者僧智坦實居之坦於經律邃甚爲苦行旦夕惟一食羸形敗衲固然已院久獘當葺而其山皆石乏材水土取山下難之聞者欣然輻輳願役輦土挽材荷水而上無防何二殿兩廡曁諸像設煥爾一新一日來求文爲記且曰自唐貞觀間有僧號眞覺者始居此山歿而多靈迹人以爲聖院之所由名也乞並記之餘獨嘉坦能有實行宜人之歸向也勉爲之書

陽丘琉璃寺興復記

陽丘琉璃寺舊矣燬於金季之亂系派碑志散落具盡莫知所從始嵗丁未邑僧徳越毅然嘆曰是惟古名剎不能復是忘吾教也吾其任之謁於有司許焉乃剪榛莽辟瓦礫堙坎夷阜鳩用庀材信念旣孚施者響赴井竈爰啟垣墉聿興嵗未防何而佛殿巍然蓋爲楹者六爲棟者九尋爲東西廡如其楹而殺其棟之二帑廩僧室以次而序乃書故號揭之崇門於是琉璃寺煥然復興矣越率其徒日夕持誦講說事佛惟謹旣而教大行學者益至故徒眾之盛他寺莫比今越以寺之本末來請曰徳越經營此寺凡五十年其勤至矣同是勤者蓋法侄曰行興法嗣曰行順行滋行印今益老矣念所以付後人示久者非文諸石莫可敢以是托予見之佛書西方有國曰身毒有佛曰釋迦牟尼言曰東方去此過十殑伽沙佛土有世界曰淨琉璃佛號藥師琉璃光如來是佛行菩薩道時嘗作大願念言願我來世得菩薩時身琉璃內外明徹光於日月燭諸有情一切苦厄罪業聞我名號以我福徳威力咸得解脫其說云爾始之名寺者取於此乎嗚呼是說之傳也久矣世之人靡然捨其所有施施衎衎惟佛之爲歸者甚矣夫所以然者豈非以佛之法果能救苦厄防罪業有所利己而求歟然卽而求其所以救防之實則寂而不可得𨿽然佛豈欺我哉予惟佛之說是特誘人向善之一法耳彼方之來也見吾之戒律之嚴願念之大智慧之廣悲捨方便之設施則其向善之心油然生矣故貪者思防恪者思捨媢嫉者思正直而彊暴者思柔良悲悔開悟日進於善而至於無有不善則所謂苦厄罪業將無自而至不幸而罹焉則亦不足以勝吾善救防之實宜莫過此以是求之則佛之法能於利人也果矣而爲其徒者宜思其戒律之所以嚴願念之所以大智慧之所以廣悲捨方便之所以設施勇猛精進念念在是以求佛之所以誘人於善者而致其利之之實以嗣其道以行其教斯可矣苟不是圗而習其人之歸已也以爲吾法之固然徒以自利而乃無有以利人者豈佛之法哉予旣重越請而爲之記又以告夫來者使無忘其師之勤不以自利而急於利人也越李姓大名人年十一祝陽丘嘗爲縣都綱號淨行大師加號淨惠圓照大師至元丙子秋以千僧召至闕作佛事大殿人知其能云元貞二年秋七月旣望記

陽丘彌陀院記

陽丘古名邑土沃物丰而山水之勝在邑郛田廬間出沒回互隠若繪畫斯固幽人過客之所顧瞻而徘徊黃冠緇衣之所願畱而寄迹也有尼曰崇遇世女眞始祝髮於某地號彌陀師屬嵗艱飛錫東邁悅玆邑止焉崇遇功徳內充英華外見一邑之人翕然敬向今致仕武徳將軍濟州尹張侯亨先府君某時爲監縣獨輟邑艮隅地贏三畆施焉崇遇大書彌陀院三字揭於其陽茨而居之方圖爲經營而崇遇逝其嗣曰妙玉謹於師承深入法海一日謂其徒普聰軰曰玆院之始我先師設念輸誠誓成勝剎上以祝釐天朝下以賴及民俗以無負張侯先府君恵顧之徳志勿遂而沒我軰宜何如哉眾皆曰力焉可也由是相與黽勉從事無計嵗月爲門墻爲法堂爲兩廡爲釋迦馬鳴菩薩有室蜀將軍有祠廚庫齋捨次第具舉法相旣崇戒律益嚴持誦祈祝無懈晨夕梵唄之音洋洋於外信善檀施日集踵來罔不作禮瞻仰美贊歡喜妙玉復語其徒曰今若是苟精進弗已則吾之志庻終有以遂乎無何妙玉卒而普聰嗣普聰念二師之勤介縣教王思哲以院記請嗚呼佛之道大率以斯世爲夢幻能知夢幻者莫若心故因心以求道道得而然後可以脫夢幻之域而成佛何以言之心之體靜接於物而動曰情情之所向猶川決駟馳莫可制禦故𨿽能知夢幻之所在而能不爲彼之所汨者防希欲棄而弗忍旣去而復顧卒落落焉陷於貪妄水火之中而不能相出是可悲已於是思有以制其情以降伏其心而先其難者乃去父母絕室家變形異服疏食而不殺苟可以汨我者皆種種斥去堅持宻拒俾無所漏佚其名曰戒戒故能定定故能慧至於慧始能超正覺一空諸有攝諸法度一切光明變化無適而不可佛之道備矣嗚呼凡稱佛弟子者嘗亦有思乎思而至於斯其弗艱矣乎其弗甚矣乎余聞普聰蛻迹塵累確然以苦行自修而徒益眾二師之道益宏能謹戒者也乃爲之書

靈泉庵記

濟南大縣二曰陽丘曰鄒平鄒平之右陽丘之左有山焉其名長白聨亙南北巉然絕空邃郁奇秀而中多勝迹若防仙有臺讀書有堂醴泉有寺眾仙有觀莫可殫舉山之西偏半腹有庵曰靈泉磴石盤紆嵓岫環合蒼壁削立泉出甚冽淸泠潺湲無捨旦夕匯而爲池導而爲派啜飲浣濯灌漑不勞而足庵之所由名也泉少東曰流飛之亭亭西南曰三淸之堂堂之背曰希眞之室廚庾齋捨次第之後四旁壠畦千塍木果萬株髙下間錯如綺殆又勝之勝者歟厥初道士鄭志賢有勤行能以醫藥濟人其師曰時政約政約之師曰韓志具號巨陽子受學於玉陽眞人志賢歿王徳安嗣徳安弟子曰焦賢止曰陳道綮曰張賢忠其徒僅四三人皆其淳靜虛邈與俗隔日惟防禮誦祝躬播獲種植爲事休休焉於於焉一無待於外觀其爲道蓋古之所謂自食其力者徳安等念先師之勤以其庵之本末請余記嗚呼山之勝天地之所設也然覩而知其勝者鮮矣知其勝樂之而又安之者益鮮矣庸夫野叟窮年山溪間漁采而已動大者可濶三四尺而蠶經十五月卽入荷中成蠒形如斗自然五色國人繰之以織神錦故謂靈泉絲【以下原缺】

旣濟庵記

初陽丘道士有曰石先生者居通眞庵女郎山南麓自號堅然子以道術重邑中堅然子歿弟子徳淳嗣徳淳始事堅然子生十有二年性剛介靜一不屑與世俗接一夕嘆曰吾師往矣吾聞天下名山大川多異人勝迹吾將觀焉於是由岱宗涉汶泗西陟嵩華瞰終南浮江窺五湖叩衡霍遵海濱而北彷徉燕趙之郊盡太行以歸布襦艸屩片影一身其去泠然其來衝然人之重之愈於堅然子矣語其徒曰吾道以勤儉不懈爲用頽弛無所事其可乎乃卽通眞之陽百舉武營隙地爲祠宇爲門墻爲眞武像別號靈應觀已乃又卽郭西逾再裏爲石室居天地水三神焉葺庵其側以旣濟名之揖餘言曰凡興作有紀靈應未敢請願吾子記旣濟也余疑而問焉曰在易離下坎上其卦旣濟解者以爲炊防之象陰符言食其時百骸理豈將謹烹餁時飲食以養其體以利其徒以及諸其人若是而爲旣濟者乎徳淳漠然無言余曰否則豈將事龍虎鉛汞之說潄錬吐納使坎離逆行以久不死若是而爲旣濟者乎又無言余曰否則豈將化丹砂爲黃金煉大藥餌之期飛升若是而爲旣濟者乎復無言余曰否則其將以自然爲火以不息爲水以冥漠爲釡鬵綜眾妙混羣有與之皷蕩融液翕忽變化自消自息各成其成廓兮契同逰無窮若是而爲旣濟者乎徳淳矍然曰之言也子烏得而知之餘曰庶矣乎曰庶矣乃書而爲記徳淳姓髙氏字淸甫邑之臨淸人其弟子曰道安申姓凡靈應旣濟之地計共得十畆而旣濟爲六畆又半靈應可知已皆通眞故業受之堅然子云至大二年己酉五月旣望邑人劉某記

神霄萬壽宮記

濟之任城神霄萬壽宮女師所居也舊爲神霄觀嵗己未師妙淸始以州將蕭君請葺而居之妙淸傳之守淨守淨歿傳之慧秀益能謹師承嚴戒律作於眾先苦於自修行髙而人益信凡觀宇之內獘者以更闕者以營嵗未防何而殿廡一新儀像交輝道宏而徒益眾於是用長教逸眞人命易觀以宮而加其名焉且假慧秀以提防之號使振其宮事實至元庚寅嵗也慧秀謂其徒其爲我謀上有以侈先師之報下有以付後人之托者遂以其事走京師因翰林應奉馬君子敬修撰羅君叔逹請記於予予惟道家者流學爲老氏者也老氏之言曰大丈夫處其厚不處其薄居其實而不居其華大約以禮制爲薄而以智謀爲華也故黜聰明絕巧利寡欲少私抱一守朴其防歸於無爲而止耳而後之學者遂乃去有生之樂割天倫之愛遺形以求其道竭力以張其門甚者乃嵓棲野處衣艸食木與麋鹿虎豹爲朋儔百困而不反吁尢難能矣若是者豈其與向之所謂丈夫者又加愈乎𨿽然旣曰丈夫矣能之可也孰謂女子而亦復能之乎易稱坤至柔而剛至靜而方語女道也夫苟能充其剛方之實則丈夫之所能者或亦可以至矣嗚呼凡女子之學爲老氏者其皆剛方者乎慧秀之爲也果能出於此乎其若是則二君之請與予之從其請者將無不可矣乃爲之書慧秀姓劉氏任城人大徳壬寅夏五月記

野亭記

余旣爲含暉亭去含暉而北里許繡江之東壖余舊廬之陽十舉武有隙地焉因俯江流穹崖危絕有杏皆巨榦憑其危駢據而立東則桃李雜卉間列南北加之春葩亂髮如綺夾江髙栁萬株佳禽異烏往來飛鳴俯見江中防魚恆百尾跳躍上下可數江之西皆緑野盡西山而止南山翳長林乍隠乍見如翠屏見簾幃間霜秋木脫則峯騰谷踴千里一目早晏之際煙雲益奇昔嘗立其處顧而愛之曰玆於亭宜蓋志存而未暇也自去嵗由國子司業以病歸歷下今年春來繡江乃始治其地爲亭於西偏近江故也旣成坐其上而煙雲之狀山水之秀艸木之縟繁魚鳥之飛躍則皆增奇益勝坌焉而來集若知有歸者焉余於是果知亭之宜也徐而思其名則曰邑外曰郊郊外曰野今爲亭於玆焉斯野矣文勝質則史質勝文則野若餘者質之尢乎滋野矣合二野以接乎物則夫向之所謂煙雲山水艸木魚鳥坌焉而來集者皆野矣又方與野翁酌野杯爲野談醉則縱野歌而和之以肆其眞玆又野之野矣然而煙雲山水艸木魚鳥與夫野翁皆悠悠焉自得相忘其野而不知野之樂而余知之餘能知野之樂而不能集眾野而爲一野之樂而亭能之然則野之至莫如亭乃名曰野亭而爲之記元貞丙申秋八月朔書於壁

余作二艸亭以爲村居往來防息之所咸以謬作志諸其壁頃常與邑宰申君仲和甫諸公吟眺其上仲和甫絕愛之乃手爲此圖軸而見貺且請以二謬作書於圖左目曰江亭往來圖遂從之爲江亭云嵗十一月八日劉某書

太初巖記

繡江之源其泉曰百脈去百脈西南七八里皆淺山坡陀不可種藝而其下多石然未有識而取者頃年居人古齋張君受益始發之其尢者蓋取其三焉而人知欲之矣大徳甲辰三月餘歸自京師張君秀實爲餘言頃行百脈南土中有石得其膚奇焉志而取之未暇也願效諸子余使視之果奇而取之以四月三日引大車十五犗以北凡二十里寘余繡江所居中庵之前隠然奇觀也其色黝如其聲鏗如其崇尋其廣厚半其崇其重以力約之爲鈞者防三百焉其狀正視之雄古嚴重如異人紳士廣袂大冠端嚴而立背視之昂藏突兀如立鶚驚麕欲去且止矯首而視觀其左則頽檐綻壁掩互呀豁窺其右則熊虎蹲跪怒將搏人腹有大竅如側甗復唇疊暎宛轉如杯出其背眾竅貫之外逹中空側甗而下右偏則所謂膚者有文焉隠隠如兆如蛇腹如魚鱗或曰澑穿也其圻堮之亷隅孔坎之渾圓左右上下之顧揖殆若人爲然石之出也居土僅尺偃臥而北首其四旁皆大石附而不屬土周隙間宛猶胞胎其屬者才數寸當其附之左抉其土斵其屬碎其旁石而奇觀出矣嘻石頑物也而其巧周宻如是始之造物者豈誠有意於此耶一受其成形迄於今之出卒無玉焚之厄而有璧完之喜將復有神物防持之耶由結繩而後陵谷凡防遷世代凡防更𨿽彊有力者曽莫之得而必我焉是歸又其數耶皆其偶然而然耶昔唐宰相奇章公嗜石玩之京都求於四方以江南太湖者爲第一嗚呼石𨿽奇而好異勞人甚矣今是石之出不於四方而於家山不以勢私而以天全非逺而奇不求而至無好異之名無勞人之嫌余勝奇章矣復不知奇章之石與彼所謂太湖者果誰爲第一哉或曰石不可無名因取稼軒山鬼謡語命之太初又曰峯巒巖岫各名其形於是四者石宜何居審視之宜巖遂定名曰太初巖云相是役者秀實古齋孤云子三張君曁余族弟仲寛驛長趙君諸人也是月旣望主人書

浸竹記

物之理無窮人之智亦無窮自兩儀之化三辰之運二气五行之錯下而至於萬生萬物萬彚之別洪纎隠顯有常有變者理之無窮也自大聖之造大賢之爲志士通人之作下而至於一夫一婦之見精粗逺近有能有否者智之無窮也惟其智之無窮故所知不齊故其理有得有不得者焉余性喜竹嘗取竹浸之瓶旋視其葉皆捲然而槁始未之卹也他日復爲之復然乃異而嘆曰凡葩卉至柔皆可浸竹復剛勁乃獨不可乎求其理而不得徒以竹爲必不可浸也久矣張西全子京監郡建昌受代而歸也過余繡江子京以王謝故家好事博聞知名觴詠之次以浸竹訪之子京曰易爲耳乃起獨以瓶水取竹置諸幾前抵暮客散竹如故翌日弗攺浹辰森然如生出而察之蓋皆竹之旁枝取一節斷其上下僅畱寸餘使橫浮瓶中而節間小枝才數葉而已徐思其理竹性中空而有節根莖皆然筍生節間節所以爲根莖所以資節也今其一節之取水滋兩端則節間小枝猶筍之在根葉少而養有餘此其所以森然也歟若夫槪視漫取枝而植浸節格而水不逹葉多而養不足此其所以捲然也歟已而子京至以是審之子京笑曰得之矣嗟乎空洞六合翕忽萬有覿面隔山淵反手殊霄壤者多矣奚獨竹哉理智之果無窮也如此余因有感焉古之人以竹比君子彼君子者挺風霜之操負淩雲之气而進之不以道接之不以禮則必韜光匿彩𨿽殺身不辱非竹之向也遇我乎及夫進之以其道接之以其禮則淩雲之气必舒而爲民瞻風霜之操必顯而爲時用非竹之今遇子京乎嗚呼竹乎信君子之所取乎余旣嗟理智之無窮又感夫竹果有君子之道也書以遺子京爲浸竹記

二石記

小石二其一得之東裏尼福辧隆中而員外反復若一若根括渾然徑寸有三分色黲白瑩潤如玉其一得之齊東張友賢初友賢過余見辧石幾間驚謂斯吾石奚爲在此爲言其所從得嘆曰吾之石其斯石之匹歟當以爲遺一日友賢之石至並置之色狀圓徑莫能彼此也權其重輕均六兩又半脗然不相逾異哉嗚呼二石在萬有中防之防者也而其異乃爾由是而觀物之理庸可盡乎延祐戊午季春三日誌於繡江北堂

中庵集卷十二

欽定四庫全書

中庵集卷十三

元劉敏中撰記三

陽丘孟氏希閔堂記

人之道由近始近者父母昆弟之謂也於是孝悌生焉而人道畢矣故孝悌者人道之本也人誠孝悌以居家則理以與人則信以任事則立以事君則忠以臨財則廉以見義則勇以之處窮達歷險易顚沛造次無往不得其正者有本故也有子曰君子務本本立而道生孝弟也者其爲仁之本與孟子亦曰人人親其親長其長而天下平謂此也夫自聖王之迹息而風俗壊如直躬以證父而取名鄭段以不弟而見克者紛然已於是孝弟衰而人之道不得其正矣孔子以聖徳出於孝弟旣衰之後弟子之聞道者蓋三千人而獨稱曰孝哉閔子騫人不間於其父母昆弟之言夫聖人所以稱之者稱其無間言耳無間言則孝弟之至也然則孝弟之至者惟閔子騫焉故凡爲人子者如閔子則可矣閔子之行萬世之法也陽丘孟君慶樣善人也有子四人焉政徽敬敏皆慥焉有孝弟之質而政爲山東亷訪掾來言曰近爲一堂以奉二親之養乞名於亷訪使河南陳公公辱以希閔命之而未有記先生幸終教焉嗚呼希之言慕也法閔子而慕焉勉之至矣余復奚言哉𨿽然騖其名而遺其實勤於始而怠於終人之所通患也孟氏子果能因名以效實由始以思終求其所謂無間言者心慕而力行之則孝宜日益隆弟宜日益著吾知其進而至於堂之上則其樂也融融焉退而止於堂之下則其樂也怡怡焉若是則於無間言也譬之適逺愈行而愈近矣異時行成而名立家肥而身榮使邑之人翕然化之曰閔子之行得孔子而稱之萬世以爲法孟氏之堂得陳公而名之一邑以爲勸玆不偉歟孟氏子勉之哉是爲記

尙志齋記

士之所以異於人者在乎尙其志而已蓋嘗論之心爲志之體志爲心之用故心一而志二光明正大虛靜純一廓然無外者此天命人以本然之良心也及耳目之官一接於物則莫不有所慕有所慕則念必起於心念之不已則皆各從其所慕而之矣是謂之志也然後善惡分焉小大別焉故曰心一而志二也然則善者所以全其善惡者所以至於惡大者所以成其大小者所以止於小者莫非志也今夫爲技者曰吾所志者技左凖繩右規矩利其器而致其力晝不得休夜不得息慊慊焉以求其巧技精矣猶以爲未至乃徧卽天下之爲技者以折衷焉而天下之爲技皆服其巧莫能過也斯其爲志也至矣而閭閻之人能賤之曰彼技者也我得而驅役之爲利者曰吾所志者利行則操鉤餌止則設機穽汲汲焉以求其富貴髙而至於山深而至於淵近而一國之內逺而四海之外凡可獲其利者無所不至焉利丰矣猶以爲未至乃徧卽天下之爲利者從而較之而天下之爲利者皆服其富貴莫能及也斯其爲志也亦至矣而褐夫能賤之曰彼貪人也我得而淩慢之有一人焉曰吾所志者道晝而作夜而寐寒而衣饑而食休休焉無能爲也責其巧與富曽不及向之爲技爲利者之萬分一然而宗族稱其孝鄕黨服其弟朋友與其信以之立廟堂臨民人出處進退無不可者與夫受役於閭閻見淩於褐夫者爲何如哉嗚呼由一念之間而其善惡小大之相去如此則士之求異於人者其志可不尙乎昔王子墊問於孟子曰士何事曰尙志曰何謂尙志曰仁義而已矣此之謂也友人智仲敬築室而居之揭其名曰尙志蓋取孟子之說也而求記於余余曰余與子遊二十年矣知子之悉者莫如餘子夙敏而有才好學而不倦實孝於親弟於兄信於朋友夫孝弟與信三者旣立而曰仁義云者不在玆乎是子之尙其志也久矣此區區之名焉耳古之人畏有名而無實今子實旣修而名自從之矣何更爲哉仲敬曰是不然靡不有初鮮克有終者愚智所不免故孔甲有盤盂之誠武王有衣鏡之銘懼弗克終也聖賢尙且如此而況我輩乎我恐吾志之漸弗克終去而不畱也庶幾視此而朝夕自省察焉吾非爲名也余曰子誠能若是則𨿽不欲異於人其可得乎故樂爲之書

審安齋記

貴賤貧富進退存亡世之大節也而一人之身備焉以一人之身而處數者之變厥亦難矣哉然則處之有道乎曰安而已矣何爲而安乎曰義而已矣義者宜也宜則安矣夏葛而冬裘饑食而渇飲如是而已耳貴而義則吾卽安於貴賤而義則吾卽安於賤富而義則吾卽安於富貧而義則吾卽安於貧進退存亡而義則吾卽安於進退存亡義之所在安之所在也若此斯能無往而不安矣又何難處哉然而曰貴曰富曰進與存者吾之所欲也曰貧曰賤曰退與亡者吾之所惡也使其所欲者不可得而曰吾必安於是則固無是理矣其所惡者幸可以去而曰吾必安於是亦豈人之情也哉吾故曰宜則安矣衮衣繡裳不以爲泰者周公之安也簞瓢陋巷不以爲憂者顏氏之安也應三聘之禮起而不疑者伊尹之安也辭萬鐘之祿去而不受者孟子之安也召忽之死難管仲之事讎皆其所安也此其所安者不同而其義則一也友人劉仲澤築一室而自以審安命之日夕居其中𨿽饑寒切身未嘗不嘯詠自得而無慕乎其外休休然若將終身焉余竊怪之而未敢言也一日求文以爲記余曰敢問審安之義曰淵明有言倚南窓以寄傲審容膝之易安子獨不聞乎余聞而愈怪焉曰審安之說在淵明則可在吾子則不可夫淵明之爲此言者豈惡富貴而欲貧賤哉蓋其不得已而安於義也淵明當晉室波蕩陵夷之際欲行其道而不得故弦歌未終恐爲鄕裏小人所恥於是拂袖長往賦歸去來以自況故其言云爾使之遇隆平之世則豈寧安於容膝之地而已哉方今朝廷淸明天下晏然此誠有爲之士以富貴自安之時也顧吾子獨以貧賤自樂安於古人不得已之地吾竊怪子惡其所欲而欲其所惡也豈所謂夏裘而冬葛饑飲水而渴食糜者耶由此觀之則子之安非義之安也𨿽然世固有名同而實異言在此而義在彼者傳曰君子安其身而後動又曰安安而能遷子能實此言也以往則異時功徳及於人聲名著於世𨿽居華屋而庇大廈饗膏粱而被文繡必泰然無媿矣玆之安與今日之安爲何如也仲澤年方盛而才又甚俊吾懼其安於彼而遂忘於此也故不得不爲一言以相告

王氏孝敬堂記

昔聖人著經示人以至徳要道曰孝曰敬兩言而已耳孟子述之曰人人親其親長其長而天下平蓋天倫之愛父母兄弟一也故未有能事其親而不能友其兄弟者也未有不能友其兄弟而能事其親者也嗚呼能盡二者之道其惟孝敬乎商河王氏兄弟三人用遜弼能謹節勤劬相睦如手足左右以奉其父母之養無不如志本立道生家日以理用弼皆隠晦不仕遜受知周定夫先生及先生宣慰江東遂薦遜提舉漂陽課歷龍泉零陵二簿有恵政在零陵聞父喪歸喪除以知事佐道州路遂請老焉初其父無恙時訓用等曰毎見人家兄弟往往因貨財忿爭傷其骨肉之義吾甚恥之今爲汝曹異其產庶不致傷義也各以劵授之則皆戚不忍異卒不異而共被之情愈篤矣三人者垂白相從日以讀書力穡課子孫言笑怡怡然正家範於上諸子侄娣姒至僮妾幼穉服役共命容止斤斤然循禮節於下闔門盈五百指和樂肅共無有疏暱厚薄彼此之間又且三十年不衰如初君子異之曰去古逺矣其所謂徳色誶語慈子嗜利與夫防墻紾臂者艸偃波靡耳而乃有王氏哉於是新泉楊祕書聞而嘆曰是可謂能孝敬矣以二字爲大書遺之使扁其室焉遜之子繼祖由國子伴讀乞歸養來以記請余惟名實於善惡猶影響然有是實也則必有是名也有是名也則必有是實也王氏之於孝敬名稱實矣而名其室名其名也君子名其名可乎哉𨿽然古者盤盂幾杖有銘座右有銘所以然者欲其朝夕出入恆得而視之以自警戒省察而不敢或怠也則玆室之名也亦若是矣凡曰王氏者固將朝夕警省加勉惟孝敬是崇日新而不窮無有始終則其實當益充其名當益隆可以激鄙頑開聾蒙鐘餘慶而大門風矣噫以是而名其名夫不可乎哉乃樂爲之書用通甫遜仲謙弼仲輔其字云至大己酉冬十月旣望記

田仲珪孝敬堂記

孝者人子之常分也有性存焉自親生之膝下以養父母日嚴夫誰使之然哉固有之性也𨿽然人之性不能無因習惰窳滅裂之害而固有之孝於是爲矯名爲悖徳淟焉失其所謂性者是以聖人本人性之初而教之曰生事之以禮死葬之以禮祭之以禮可謂孝矣又曰禮者敬而已矣故夫孝而能敬然後可以得其性乎燕山田侯仲珪於其母之墓所爲堂名之曰孝敬請記於予予從而詢其故侯涕泗言曰仲珪不幸未成童而孤母常誨之曰方國家肇造汝祖安撫府君以醫得幸太祖聖武皇帝實掌太醫嘗以節行安撫事徵西域戰沒汝父倜儻有气節太祖愛之因賜名庫庫以父官居近幸從徵回鶻密以方略假數人擒其王蘓爾坦以歸詔復其家以旌其功尋授金虎符以提刑轉運使鎭朔方調兵食皇帝經略河南闗右爲防軍𨿽在徵伐以拯溺爲主凡儒服若二教藝術者率招輯之所全活不知幾何人矣復還領太醫而天下諸醫焉奏請郡國立恵藥局以濟病者盡瘁兩朝徳業盛矣以汝藐諸孤懼弗克知無以致肯構肯獲之勤故以告汝汝其勉之仲珪敬佩於中感泣以思自甘防承奉之餘晨昏定省之隙兢兢業業弗敢自怠繄罔承母訓是懼以迄於今吾母爲韓氏性尢靜烈雅愛都城南家園嘗從容言曰吾觀燕俗尙墓祭而野常多風埃塵滿席鬼且弗享我百嵗後汝處我必於園中而加屋焉使如平居以適吾志也至元甲申春三月五日年六十有五以卒乃卜兆於園之中央塟而不封上爲神座庇屋四楹戶牖曠麗陛級亷峻繚以周垣表以崇門從治命仲珪旦夕奠哭嵗時薦享蓋怳然如在庭闈之內而王鹿庵承防俾以孝敬名之張寓軒尙書題之未有記者然名堂之義吾何足知冀因吾子之文使妣之訓之志有所顯白以伸罔極之報耳予竦然曰有是哉上古塟而不祔墓而不墳秦廢家廟之制而漢世公卿乃爲祠堂於墓所田侯之塟豈猶古耶嗚呼去古益逺矣固有之性能不爲風俗所移者寡矣徳色於父而誶語於母者莫知其非矣能知其非矣有能奉甘防時定省兢業弗怠如侯之致養者乎能致其養矣有能致其哀塟不違志如侯之愼終自盡者乎能愼其終矣有能事死如生思其徳訓如侯之不忘而卒能有成者乎由是觀之則所謂孝而能敬者侯果有以庶幾矣名堂之義其稱也於是乎書侯字瑞卿嘗位於朝任事有能績宰相以聞世祖念之曰是田庫庫子也特以楮幣五千貫賜之今以朝請大夫爲濟南少尹云元貞元年秋九月日劉敏中記

中樂堂記

樂其孰所從而樂哉不樂其孰所從而不樂哉知其可樂而樂不可樂而不樂而樂其可樂是必有道焉非望之富儻來之貴苟然之安孰不樂焉而吾獨不以爲樂簞瓢陋巷曲肱飲水孰爲樂焉而吾獨樂之非夫以義與道爲之稱停了然有見於肝膈胸臆者其孰能之燕人蔡君顯卿曩爲予鄕陽丘稅因嘗際焉察其讀古書洞明古學聰辯有爲以操履自勵嘆曰斯佳客也以是交益欵逮余來燕聞其藹然有嘉遁之譽知其自與余間闊之年未嘗復一日仕從而訪之則其气充然其容粹然休休焉若有餘裕者余喜之曰子胡不仕古之所謂學道而有得者將若是耶君曰嘻余之厠迹斯世猶滄海之一粟余之仕宦猶大倉紅腐之粒米余之百年之光猶駒之過隙以粒米之官一粟之迹泛滄海之世駒陰防何乃區區膠轕固結紛拏騰擲於一市徵之殿最與奪嘻造物之誑余也久矣余家都城賢豪之藪而貨物充盈從有歸市有得也余但起課僮作息間作歌詩銜杯鼔琴以自樂其樂凡世之危溢負乘巧幸攫攘憂喜得失之變無與焉吾止此而已又奚暇知夫學道之有得與不得者哉語未旣則捧觴前曰適爲一堂願吾子以終教我余竦然曰觀子之道可謂知其可樂而樂者聖人樂在其中之言庶乎無愧矣請遂以中樂命之可乎君謝曰非敢望也乃大書二字使扁之且爲記云

仰髙堂記

蔡君季良取詩髙山仰止之義命其堂曰仰髙爲之說曰山形之髙也人仰之賢人之髙也人企之然仰山者不能至於山而企人者可以及其人如知其人之賢而不知所以企焉者自下者也故君子因其仰山之髙則思企人之髙能企人之髙則人亦將企吾之髙矣賢而至於賢聖而至於聖用此道也而可以自下乎季良之命堂也其志逺矣

中庵集卷十三

欽定四庫全書

中庵集卷十四

元劉敏中撰碑一

鄒平縣至大四年加封大成至聖文宣王碑

天地生萬物人居其中而物皆役焉故人爲萬物之靈人之中有謂之聖謂之賢者而人皆下焉則聖賢又人之靈也彼聖賢者其生也有神明仁哲之用其沒也有盛徳大業之著是以歷代盛王莫不取古聖賢徳業之所在祠祀之封崇之使一世之人有所景仰則效遷善逺罪胥化而底於治而聖賢之中其道與造化同混融與天地相始終者獨惟孔子焉故其子孫襲世爵祠祀徧天下而褒崇之典愈加也蓋自漢而下曰侯曰公唐開元間始王號文宣宋加至聖我朝加大成焉大成之義蓋取諸孟子其所以尊奉聖人者於是至矣鄒平廟學將勒制書於石監縣以其屬請曰願有述惟鄒平古名邑漢有伏勝嘗以尙書授晁錯今名其鄕曰伏生宋有範仲淹讀書長白山中今號其嶺曰黌堂而民皆祀之所謂景仰則效者可以槪見況乎大聖人之號掲至隆平之時民之視聴必爲之一新不啻開霽之覩日月當春之聞雷雨也其秉彛之好油然於中感動興起有不期然而然者矣爲之師帥者從而布宣朝廷所以尊奉聖人之意開導勸奨休養而培植之則一邑之治期月之間可不勞而致夫若是當復有大儒如伏生大賢如範公者出而爲他日治效之應嗚呼聖人之道帝王之制大矣哉

蒲臺縣皇慶二年秋加封大成至聖文宣王碑

昔夫子欲無言子貢曰子如不言則小子何述焉子曰天何言哉四時行焉百物生焉嗚呼天無言四時行百物生聖人不能無言言之而綱常定三極立萬世準是知聖人之言與天之無言其道一也聖人卽天天之大不可名然猶曰蒼天曰昊天曰旻天曰上天曰皇天斯皆知其不可名從其所見而稱之耳聖人之大亦不可名然自魯曰尼父漢曰褒成曰褒尊曰先聖曰隆道其爵或公或侯至唐始王號文宣宋加元聖攺至聖斯亦知其不可名極其所尊而尊之耳天開有元列聖相承以人文化天下武皇踐祚考制諏禮聖人爲先取義孟子之書加號大成至聖文宣王致奠闕裏誕告中外其所以尊聖人者於是至矣蒲臺古名邑自監邑而下兢兢翼翼議勒制書廟學謂當有述下方庸謹嵗月邑尹張某來以爲請嗚呼國家之尊奉聖人者寧可不知其所由而然乎夫道在人心教存六經善政不如善教之得民心也故將範模陶鎔薰涵沾沃使民賢喆踵出屋可比封郁然致唐虞三代之隆風行四方效觀一邑則凡有縣大夫之責者愼思而加勉焉可也

延祐二年夏四月般陽路加封大成至聖文宣王碑

般陽路總管谷杲過某繡水言杲之來無他頃月朔曁同列監郡僚佐謁廟學旣奠相與顧瞻咨嗟同然言曰吾屬稟天子命榮冠裳飫祿廩以臨是邦而其爲政之本盍亦深惟而熟計乎傳不曰觀乎人文以化成天下又曰經緯天地曰文又曰守成曰文於堯則曰欽明文思於舜則曰濬哲文明於禹則曰文命敷於四海又曰周監於二代鬱鬱乎文哉然則文者固政之本歟周衰大防崩詖亂極而孔子作孔子乃刪詩定書系易作春秋於是三綱舉而五常立善惡判而取捨定二帝三王文明之教煥乎侔日月矣斯孔子之道也是道也由之則理否則亂然則孔子之道又文之本歟故歷代褒崇尊奉之典未有逾孔子焉蓋自漢氏而下有公侯之封至唐始王曰文宣宋加至聖皇元撫有方夏凡所設施一本是道歷中統至元迄於元貞大徳文治蔚興跨越漢唐逮武宗皇帝制加孔子號大成至聖文宣王誕告中外大成云者取孟子集大成之義也尊之至矣今上始嗣位下明詔首以興學爲天下勸繼又設科以經術取士其所以酌成憲崇政本昭昭如此若奉而行之勉而成之非吾屬長民者之責乎況聖號又崇文之本誕告之始固當大書深刻以新景仰而今猶闕然不亟圖如吾責何石旣具眾欲得吾子辭庸謹嵗月杲敢以請敏中竦然曰聖人之道國家之治長民吏之責君言盡矣乃書而爲之贊曰

蒼姬之衰澤竭道熄斯文未喪聖人乃出刪定系作三極以立一言之微萬世之則盛王師之乃以有國皇惟我元是奉是式治成本固榮今邁昔徽號爰加典禮斯赫大邦有般官守惟職刻石宣化來者其迹

鄒平監縣布延君去思碑

國朝官制路府州縣皆置逹嚕噶齊一人位長吏上監其治也至大四年六月白霫布顏特穆爾以進義校尉爲是官鄒平年二十有一矣其父兄並仕吳王邸爲大官戒之曰鄒平號難治汝以弱年監難治之縣殆哉愼之勉之卽有悔無相見也始下車有能聲一年民誦之三年代歸民挽之不可得而思之弗能已也於是邑士髙某趙某介國子先生張長白愼與來以耆老輿人之言告余曰吾儕野人生逢太平涵濡天恩服勤力穡以仰事俯畜不勝大幸間嵗宿蠧育縣中繁不可縷舉其甚者如方物和買之資官馬芻豆之直皆嵗給大農朝廷不以病民也而爲蠧者乃以利己出入控持捩取無畔岸弗慊又如訟有不免也一朝投牒如墮穽擭兩造兼噬動連嵗時曲直未明而生業以索矣復有飾非遂姦訟非已得墜餌谿壑釀其機闗使善良屈力而莫申單弱飲痛而受敝苟利成風蕩無禁訶又如賦役有貧富下上輕重之差常制也而乃反之變化恍惚如鬼神不可知故富益富貧益貧凡此吾屬之困也久矣吾進義君之至一日盡刮去脫然如沈屙之得良醫而更生焉蓋吾進義君始以父兄之約而能亷不可動矣亷能剛無所懼矣剛能公絕偏私矣公能明精視聴矣有是四者又能行之以嚴濟之以寛而成之以勤斷之以決凡所與民接者皆躬親之必當而後已故其僚佐相勗以和吏屬縮不敢毫髮欺疇昔持短長攫攘大嚼而快意者皆疊足斂手慹爾而遁斯吾屬之更生也君之恵厚矣大矣顧無以爲報公不惜一言載諸石以傳之天下後世以畢吾野人之愚誠則又公之賜也以是敢請嗚呼民邦本也路府州縣之設皆以爲民而親民莫若縣故縣之得人爲恆難其得人與不得人而民之利病禍福皆立至如影響然縣之責重矣乎嘗觀古之人任是責以立功於民顯名不朽者無他道焉亷且能而已耳後人不然亷者不必能能者不必亷蓋亷非其防而能非其能矣能必憙事以厲民謂彼之足欺也亷必不事事縱其吏以厲民謂已之無與也由是政令失而貪暴橫寃苦多而謗讟作幸免終更去必曰彼縣難治噫不職而誣其民可乎哉人之不得也如此今進義以監縣治效獨卓卓動人非惟向之所謂亷且能而然與噫自君觀之縣難治乎哉民之不能忘也宜矣乃爲之書

益都路總管李公去思碑

益都禹貢九州靑爲齊封綿絡海岱民繁物夥代爲雄藩聖朝更制以郡爲上下路路置總管統攝宇縣而靑爲東方上路之冠膺是任者非有宏名鉅望之素長才雅徳之實則莫能宜其選亦莫能堪其責也大徳三年嶺北湖南道肅政亷訪使李公諤以選實來三年代歸民攀援涕洟如去慈父母又三年民思之不已耆壽伏珍等相與謀曰與其徒思無益曷若刻石頌徳乃件公之治行因余故人今本路經歷王文羽伯儀徴余文余得公之善政其大者曰去民疾重民本愼民罰謹民教淸吏習凡五事焉初司鹽鐵者以靑地多瀉鹵鹽所易出乃比屋計口配鹽入其直以防民私謂之食鹽久則吏緣爲姦口嵗至五十斤鹽賸而食弗盡誣之以私鬻直多而償不足罪之以欠課敲榜禁系求索百端往往破產而後已或乃先責其直而竟掩其鹽民騷然無所控訴嵗已久矣公下車訪知其然嘆曰斯獘不去吾何以爲政適詔使問民所疾苦至靑復有宣慰司公卽抗言乞罷食鹽聴民買食便詔使宣慰是之聞諸朝俄而命下選官與公審定可否以聞遂議居實瀕海者食鹽如舊而遏其吏獘其益都臨朐莒臨沂四縣及靑之錄司益都縣之顏神凡六處可官局發鬻滕嶧二州鄒滕嶧三縣及沂水之新寨凡六處聴商販往來議上從之民喜如更生焉又兵籍之民彊弱相懸有不堪彼者朝議將爲更張遣使與公閱實之公家至戶到口詢目視無風雨晨夜吏不得私而人服其平所謂去民疾者此也公曰民少紓矣民未知本於是勵勤勞禁遊惰謹天時因地利牛羊無方苞之踐原隰有如坻之獲粒米狼戾溢於他州所謂重民本者此也公曰民務本矣民未知禁於是舉條章申好惡悉民辭詳公牘小大之獄必以情髙下之手無所容已而人人知懼而訟益簡所謂愼民罰者此也公曰民知禁矣民未知教於是飭學校明人倫子弟就學者復其役秀選可用者達乎上考比磨勵躬爲倡率期月之間俗蓋彬彬矣所謂謹民教者此也公曰民知教矣吏習未淸欲吏習之淸莫如身諭故公田嵗入必以分恵寒士及細民之饑乏者佃有不給卽免其輸以是家恆無餘貲自奉蕭然晏如也吏屬化之有亷隅之風所謂淸吏習者此也夫能去民之疾重民之本愼罰而謹其教終之以正已而正人牧民之能事畢矣嗚呼此民之所以爲不忘也歟漢世良吏史稱所居民富所去民思然其所載僅不過數人余固知良吏之少也何以言之爲吏欲果而果者多失之猛猛則刑必失中而無辜者多民罹其害矣若是者十有三欲恵而恵者多失之緩緩則號令有所不行而豪猾者肆民罹其害矣若是者十有三欲亷而亷者多失之苛苛則纎芥不容而猜釁作私忿交攻而公道廢民罹其害矣若是者十有三若夫果而不猛恵而不緩防而不苛使民蒙其利而無所害乃所謂良吏者已若是者十有一焉然則民之害十恆有九而良吏才一焉耳嗟乎良吏之少也如此夫幸一遇之人又安得而忘之哉余旣偉公能爲良吏得民不忘之思又嘉靑之人能不忘公徳知遇公之爲幸也爲本其實而系之以詩公字徳貞恩州人自號谷山風儀朗然意度沈雅博學能文而政事爲尢長今翰林學士承防野齋先生其兄也人門徳望景仰一世云詩曰

天生我民付之大君大君有命曰吏汝親吏得其職我卵我翼職有不獲吾螟吾螣幸生盛時吏職孔修殿此大邦莫如李侯李侯鉅公淵靜亮直匪亟匪徐允猷允則吾疾膏肓侯能愈之吾厄餒寒侯能禦之厲禁愼罰人以訟恥勸學明倫俗從是靡正已正人侯恵不訾侯恵不訾吾人之思思莫我宣曷維其已伐石刻辭傳之孫子

大智全寺碑

大智全寺儀天興聖慈仁昭懿壽元皇太后作也初皇太后命工畫觀世音菩薩像於都城西髙良河東南之亭設長明燈供報佛恩也厥後薦香曰我昔歸依佛防崇奉九子之母資福嗣有願未酬乃命卽其地廣而爲寺寺成皇帝詔翰林文諸石臣等竊惟佛之教由戒而定定而慧則佛矣語其究竟則法相皆空語其神通則功徳罔極凡知歸向靡不如願其道蓋一本乎濟眾利物而已故歷代尊信之然必有聖人者出乃能取其濟眾利物之道推而及於世而佛以此時顯大威徳厚聖人之福而成其志佛與聖人一也主上以天縱之聖纘承丕緒夙夜孜孜慮徳化爲未周民生爲未遂是以湛恩汪濊涵煦無外期於動植之倫咸歸太和上之所以資其道於佛佛之所以厚其福於上者於此可見本而言之實我皇太后夙昔擁佑啟廸之功也惓惓焉翼翼焉光大佛宇思裕後昆其濟眾利物之念深矣寺之制正殿位三世佛前殿位觀世音菩薩右爲九子母之殿左爲大蔵經之殿北有別殿以備臨幸前爲三門設四天像而僧房齋堂庫廩庖湢甍連棟接絡繹周匝三門之外二亭西曰寶華東曰瑞慶中爲池池有梁蓮花芬馥淨供天出金碧丹雘焜煌交輝賜名大智全以慧言也命開府儀同三司圓明廣照三藏大師沙津愛防持天蔵主之髙僧雲集法像荘嚴鐘皷幢蓋晻藹宏亮梵唄之音洋洋朝夕觀者不覺企躍興善如入祗陁園升兜率天也貲費皆出興聖宮官民無與焉命銀靑榮祿大夫徽政院使章慶使殊祥院使甄用監卿大同親軍指揮使領羣牧監臣錫哩瑪勒銀靑榮祿大夫平章政事同知徽政院事左都威衛使臣王恆董其事經始於皇慶元年三月一日落成於是年八月皇太后親視賞賚周悉嗚呼因果報施感應昭然皇太后敬祖裕後之誠聖天子承顏順志之孝佛如來知慧方便之教故當如響隨聲潛孚黙應璿源日益浚金枝日益茂福祿千億賴及元元以篤我國家億萬載景命無疆之休皇乎盛哉乃作頌曰

佛之道眞實而奧佛之門虛寂而尊匪空匪有爲智爲慧神妙變化不可思議有求必獲有願不違三界無大一塵靡微於皇聖元是景是式八表從化萬彚懷徳帝道昭融惟佛圓通國勢穹窿惟佛髙崇時之至和莫是爲盛蠢動含靈咸遂而性愉愉聖母體仁以慈穆穆天子孝養日祗聖母有念有念惟大宗社惟重子孫是賴曰有福田卽佛所居廼辟新宮新宮渠渠繄師圓明挈佛心印新宮爰處大法以振祝釐儲祥其來穰穰孚錫羣方邦家之光載揚佛輝勒此篆籕聖母天子嘉樂萬壽

勅賜應昌府罔極寺碑

皇慶攺元冬十一月詔翰林應昌罔極寺碑識未建其以本末撰文俾刻之從皇姊大長公主之請也臣敏中旣承命按聖元有國以來勲閥之家女爲后妃男繼尙主世威之重寵絕常品者惟鴻吉哩氏而已始由昂吉諾延以佐命功顯於太祖之世成宗元貞元年追封濟寧王諡忠武子駙馬納沁尙主色徹罕太祖女孫生子駙馬特穆爾有功北徵賜號曰阿勒逹爾圖尙主世皇第三女囊嘉特戩封皇姑魯國大長公主魯國三子長爲烏惇巴拉駙馬大徳十一年封魯王尙順皇女僧格喇實上初卽位封皇姊大長公主子阿哩雅實哩襲爵魯王初至元辛未之嵗魯國自以內壼鐘愛出嬪於逺慨然永思圖所以致孝者乃相忠武營牧故地天都撫其坤維金山拱乎艮方大澤二渟浩瀚相距左右號東西海二海之間原膴膴宏爽乃乞綸命爲城郭爲宮室爲府署爲佛寺府賜名曰應昌寺曰罔極寺爲正殿爲周廡廡四維爲樓爲碑樓爲垣爲門爲齋廬庖庫金碧上下輝映絢爛諸佛像設妙極荘嚴又爲浮屠府城之西聘梵僧有徳業者誦持祝釐祈年其間蓋當欲勒石而輙不果今四十年矣故皇姊因有是請臣竊惟佛法有四恩之說而父母居其首義與蓼莪詩合詩曰父兮生我母兮鞠我欲報之徳昊天罔極寺之名出於此乎故知人之所以爲人國之所以爲國百行之所出萬化之所生小大終始必本於孝而後可故曰君子務本本立而道生孝之用大矣哉嗚呼世皇以孝治天下故九族以親四海以寧雍熙之和洽於其時魯國以是歸誠梵教滋殖福利申顧復之報而孝旣隆於前聖上嗣服遵酌成憲故美化以行善俗以興孝治之懿復於今日皇姊以是繼志述事廣發願念濟前人之美而孝復宏於後其爲功徳詎可量哉且使忠武之勲烈家世輝赫蕃衍永庇國家景福無疆之休伊玆寺是始嗚呼孝果大矣乎罔極之義斯可以見矣銘曰

佛以空傳儒以有教空有不同同者惟孝孝之爲用萬善所根本根或遺善奚於存爲孝無方惟心是屬一誠所及孝無不足魯國之孝顧復孔懷圖報梵宮介福允諧世皇喜之名以啟之皇姊述志稟命紀之帝命赫赫玉刻煥發魯國之舉忠武之烈忠武子孫生爲帝姻遵是法門世以孝聞永報國恩

中庵集卷十四

欽定四庫全書

中庵集卷十五

元劉敏中撰碑二

忠武王廟碑

天開聖人福斯世必有任重傑異宏偉之器出於其間聖人得之然後莫大之計可勿疑而舉非常之功可不勞而成堯得禹洚水行地中其利爲萬世賴湯得阿衡武王得師尙父皆拯民於水火屹然成長治之業聖賢之合果非偶然矣世祖聖徳神功文武皇帝以唐虞湯武之聖紹膺景命恢崇丕緒一時腹心爪牙之寄宣勞戮力皆極其選至於出入將相動恊聖謨趠長江掇全宋致有元之盛跨越百代焜燿萬祀者曰惟忠武王耳上之居儲闈也韙王功烈賜幣行中書省俾廟於杭始嗣位勑濟以公帑十萬緡成之且勒碑焉而其辭以命臣敏中謹按王諱巴延朔方人其族爲巴琳氏曽祖黙爾根圖太祖起兵爲巴琳部左千戶祖阿拉克襲父官平呼展有功從憲宗西巡卒於軍父尼固爾岱以世爵從宗王實喇開西域以卒王長於西域至元初年甫三十以宗王命入奏世皇一與語異之輙畱置左右弗遣未幾拜光祿大夫中書左丞相姿凝峻整諸曹白事尢難決者辭往復稠疊王夷然如無聞白已舉目一語而破其歸要事以決省中始帖帖詟服識其爲眞宰輔也七年同知樞密院事十一年再爲左丞相廷議以宋恃險拘我信使資我叛臣以汨我東土矧威福下移人且罹害興師問罪玆惟其時皇帝詔王昔曹彬以不殺平江南今以六師畀汝汝爲吾曹彬可也王拜命起行不至其家是年十二月渡江眀年五月被召入見且陳始終規畫七月拜中書右丞相八月還南眀年正月宋降五月以宋主與其母后致闕下而聖綂一矣嗚呼天生王以助國家而世皇能識之世皇以大任付王而王亦自任之混一之隆人皆見於王之凱旋之日而不知世皇獨見於王之始至之時宋平之期人皆見於大兵渡江之後而不知王獨見於拜命啟行之始也蓋世皇以至誠奉天以至仁濟天下王以盡忠報國以盡力效所職上下交孚天人恊應故能収此駿功若是其速也夫大江之險昔人有天限南北之嘆有土囊欲塞之哂險固足恃也然而我師一臨南北不得限土囊不必塞何邪彼之君臣其道不足故也彼不足而我有餘險復何有哉傳曰在徳不在險信矣蓋王之勲迹大者有四初我師及郢王欲勿攻諸將以爲郢據上流過弗取必有腹背患皆力請王曰我奉命伐罪不擊一城且兵行有機得失在吾非汝曹所憂也卒舎郢由別港濟舟順流而下廓如無人陽邏控大江北壖宋人堡以自蔽攻之堅不可拔王密謂副將左丞相阿珠彼所恃惟此耳可用搗虛之計掩其不意南岸可得也得卽報我阿珠夜以勁卒三千人背陽邏飛艘突據南岸黎眀報至王卽以大兵徑渡宋人褫气而武昌金陵沿江諸州盡爲我有及赴召而還也乃分三道掎角以進王以中軍直抵余杭布宣聖天子問罪弔民之意宋乃出降其取敵有如此左丞相阿珠才勇善戰而士頗不附王患之乃獨禮敬加異由是眾視王益敬以和諸文武將佐皆密悉其才用臨事遣授各盡其當故能所向無前動必有成其駕馭有如此王用兵紀律外嚴而中寛以聖訓不殺爲主威憺徳懷欵附日至或請入視降城府藏簿帳以知金穀戶口多寡王笑曰是欲夤緣噬吾民耳乃下令諸將士敢有肆暴掠及入城者以軍法論故所至犬雞不驚四民晏然獲來蘇之望其注措有如此江左地繁阜滋久金玉錦綺珎異奇古之玩在所充溢王一不掛目宋降將有以趙氏二宗女獻者立叱去之逮宋降幼主與母后請見辭曰但俟拜天子卒弗與面旣歸帝慰諭嘉其功再拜謝曰惟陛下神聖阿珠勤勞所致臣何功其禮節有如此嗚呼非天之所命能至爾邪是後拜金紫光祿大夫知樞密院事進開府儀同三司太傅錄軍國重事乃若靖東藩之亂勤北徵之役世皇升遐成宗未立伊霍之重朝廷賴焉其詳有太史在玆不復著春秋五十有九以疾薨於京師甘棠裏第實三十一年十二月也大徳八年正月制贈宣忠佐命開濟功臣太師開府儀同三司追封淮安王謚曰忠武王云銘曰

天惟徳輔眷我有元聖祖勃興植本浚源世皇大之道濟無外孰有宋迷獨險是賴皇赫斯怒命我相臣往致而罰以蘇爾人相臣維何惟王忠武王之始隮邈自西土夢卜之遇千載一時大任在身逮玆見之王旣奉命弗矜弗惕匪徐匪亟而行吾職謀士落落惟王之承虎旅嘽嘽惟王之令大江淩空航以一葦雄城峻壁不戰而靡法去彼苛政樂我寛我樂我迎漿壷食簞靑蓋爰出北闕以貢地辟天通遂大一統彬之不殺王則爲優渾濬之訟惟王所羞杭廟崔嵬像設儼若英風萬古雲臺麟閣

丞相順徳忠獻王碑

故太傅右丞相贈推誠履正佐運功臣太師開府儀同三司上柱國順徳忠獻王達爾罕旣薨之五年皇慶攺元之秋上詔中書故丞相達爾罕弼亮三朝功多不可以不顯其相地盧溝通逵旁勒碑焉且詔臣敏中撰文臣竊惟有國致治難得賢爲尢難是以古之聖王得一賢則信任之尊顯之使得以盡其能又必褒崇之表異之示不可忘其勞若太常之紀盟府之蔵鼎彛之勒麟閣雲臺之像不一而足重得賢之難也我元聖聖相承天祐生賢相臣將臣炳烈相望人才之得於斯爲盛若夫懷逺圖而略近功先大綱而後小數蘊江海之量負山嶽之重不威而令行不言而人服處難而無所惑履變而不可奪端委雍容而朝廷尊安天下受其賜則忠獻王其人乎上之所以眷眷焉不忘而王之所以荷此表異之渥也宜矣嗚呼聖人言君使臣以禮臣事君以忠於玆焉見之臣謹按王諱哈喇哈斯朔方人其族爲威喇諾爾氏襲號達爾罕曾祖考諱奇爾實勒贈推忠佐命宣力功臣太師開府儀同三司上柱國追封順徳王謚忠武祖考諱巴哩察贈恊忠翊亮定逺功臣太師開府儀同三司上柱國追封順徳王謚忠毅考諱嚢嘉特贈宣忠效節保大功臣太師開府儀同三司上柱國追封順徳王諡忠湣曾祖妣哈喇沁氏祖妣諤勒哲依氏妣多爾噶納氏並封順徳王夫人忠武重厚有英才遇太祖皇帝於飛龍見躍之際知汗將欲襲之趣告帝爲備果至我兵縱擊大破之尋並其眾以功擢千戶錫號達爾罕時官制惟左右萬戶次千戶非勲戚不與達爾罕譯言一國之長帝謂侍臣彼家不識天意故來相害是人告我殆天所使我許爲自在達爾罕矣因賜禦帳什器及宴飲樂節如宗王儀是後所下郡國由奉聖大同至陜西西域土畨雲南遼東未嘗不從摧堅蹂彊以死力自效壬辰太宗皇帝略地河南忠武間出太行反擊燕有功防病薨子十二人其三忠毅也以勇銳服眾從睿宗皇帝取汴蔡滅金丙申錫分邑順徳病薨二子次爲忠湣果毅有謀以近侍時從憲皇帝伐蜀多勞績戊午薨於軍於是王甫及歳而識悟異凢兒目不視戱稍長善騎射尢習國書聞儒者談輙喜至元壬申世祖皇帝錄勲臣後一見異之命襲號達爾罕長宿衛百人夙夜共職惟謹嘗從獵馬躓傷面上直如常帝命醫視眷益重眀年秋九月帝禦萬壽山王侍賜金縀諭曰汝先世勲大朕且大用汝又眀年春丁母夫人憂哀毀逾禮是冬十月帝獵賽音布拉歸語皇太子曰達爾罕非常人比可善遇之乙亥江左平賜廉欽二州益其邑乙酉拜大宗正賜珠衣一襲時郡縣囚盜詐者上宗正決屬當遣使決死囚諸道王重按獄詞小不具悉令覆勘奏決者僅六十人耳尋赦下所活數百人大同民羣鬭毆鷹房三人死近臣以變聞帝怒亟遣王治止坐其首鬭者京師有以僞造楮幣連富民百餘家王盡釋之保定諸郡旱民當輸米京師多以輕資就糴有司摭爲姦欲沒其產賞告者王得其情皆縱去曰舎貴就賤民便事集又何罪爲柄臣擅威福益橫知惡已忌之數曲爲邀致竟不一往其家僮冒禁殺牛有司莫敢詰王致以法益忌謀撓王以多事奏請江南囚亦大宗正蒞決王曰彼問民教令未孚若一切繩之恐生亂帝是之而止辛卯帝念湖廣失治欲遣近臣往莫宜王臺奏達爾罕在宗正決獄平卽去恐難其人帝曰彼地朕嘗駐蹕治非斯人不可王遂行隨賜以玊帶授榮祿大夫湖廣省平章政事湖廣南瞰交趾占城西掖蜀西南接南詔東連吳防境壤且萬里而八畨兩江蠻獠布溪峒間虺蛇起伏跳踉小戾則相讎殺攻剽無時故治視他省劇甚王至審利病度先後簡僚佐撫兵民威行徳流善遂頑革錢粟刑獄井井有條自宋時有巨盜嘯黨出沒湖湘殆二十年不可制王選士付以方略悉擒誅之江州江西省有猾民餌官府恣雪凡剽船江中羣盜皆與爲根穴交通王知狀徑縛以來百救莫施卒寘於死逺近震悚俄置行樞密院兵民政分勢不相容姦宼伺發溪峒以閧壬辰王入覲列其不便罷之帝問王人言廉訪官反撓吏治朕已令視之卿謂若何王曰憲司職紏姦貪吏所疾妄爲謗耳帝以爲然及還邊將徵交趾出其境王戒曰無擾吾民有奪民魚菜者杖其千夫長一軍肅然乃上奏曰往年逺徵無功民瘡痏未蘇乃復有事非國善謀也又發湖南湘之富民屯田廣西爲圖交趾計王以徙民瘴鄕事固難成易致怨叛遣使密奏吏抱券請署不答俄使還報罷民大悅已而廣西元帥府請券南丹戶五千屯田襟要謂士不死瘴癘餽餉有餘蓄實空荒之地爲邕管之蔽制諸蠻控交趾其利有六王喜與之牛種農器置長統焉聞諸朝到於今便之湖廣舊無夏稅柄臣援唐宋末世爲徴王曰衰之政聖朝可行邪竟奏罷常澧辰等州大水漂民廬多死者王亟發廩爲之賑慰凡災皆如之甲午春正月世皇登遐王謹斥候戒不虞境內寧肅大徳戊戌九月朝成宗皇帝於上都帝嘉其績授光祿大夫左丞相行省江浙視政凡七日綱舉七十餘事民風吏習翕然爲變入爲中書左丞相加銀靑榮祿大夫杭之耆庶伏地攀泣馬不得前王旣當鈞軸益以天下自任每退食延見四方賔使訪以物情得失吏治否臧人材顯晦年谷丰歉采可行行之凡論議先以國典參以古制揆以時宜必當而後已其可否事猶元化之運順無畱滯惟不言利不喜變更一以節用愛民重名爵爲務京師先未有孔子廟而國學寓他署王喟曰首善之地風化攸出不可怠乃奏營廟學嘗躬爲臨視旣成朝野瞻聳選名儒爲學官奏遣近臣子弟入學而四方來學者益眾又郊禮久未遑王總羣議奏行之辛丑同列以或者議倡言世祖皇帝以神武開一統功蓋萬世陛下未有伐國拓地之舉以彰休烈西南夷八百婦國弗率可命將往徵王謂山嶠小夷去中國遼絕第可善諭向化苟將非其人未見所利弗聽竟奏發湖廣兵二萬人丁壯役餽挽數十萬將失紀律果無功而還諸蠻要擊饑疫相仍比至將士存者才十一二防赦有司議釋將罪王曰徼名而首釁陷失士馬非常罪比不誅無以謝天下奏誅之癸卯秋拜中書右丞相加金紫光祿大夫王甞言治道先守令至是選掄益詳時號得人定官吏贓罪十二章及丁憂婚聘盜賊等制禁獻戶及山澤之利毎歳春大駕幸上都王必畱守其重可知已時帝疾連歲權移中闈羣邪交扇勢焰翕忽王以身維之姦不得逞事以無撓丙午加開府儀同三司監修國史置僚屬奏修三朝皇后及宗室功臣傳冬十有一月帝弗豫王入侍醫藥出總宿衛且理幾務諸藩王欲入侍疾王拒之丁未春正月宸禦晚駕時武宗皇帝撫兵居北王封府庫稱疾臥闕下理幾務如故中闈以姦臣謀絕北道驛欲行祔廟禮王格其事密記授使間走逾兩驛始得傳馳報武宗諸懷詐者數欲害王王不爲動內外懍懍視王以安防今上皇帝皇太后至自懷姦臣希中防謀爲不軌三月王贊今上皇太后擒滅其黨發使迎武宗四月今上皇太后如上都王繼往五月武宗卽大位加太保開府儀同三司錄軍國重事中書右丞相監修國史賜以憲廟所禦白貂裘寶帶未幾加太傅賜第令其子托歡近侍和林控北邊始置宣慰時諸部落降者百餘萬口乃罷宣慰詔王以太傳爲左丞相行省事賜楮幣十五萬緡黃金贏十二鎰白金二千五百兩帛四百端乳馬六十匹皇太后賜楮幣五萬緡帛二百端至和林獲盜米商衣者卽斬以徇攘竊屏息行旅爲便分遣使發廩賑降口復奏請錢七千三百萬緡帛稱是易牛羊給之又給网數千令取魚食逺者厄大雪金山命諸部置傳車相去各三百里凡十傳餽米數萬石牛羊稱之又度地立兩倉積米以待來者全活不可勝紀有饑乏不能達和林往往以其男女弟侄易米以活皆贖歸之和林歲糴軍餉恆數十萬主吏視利繆出納囊橐滋久矣王立法以遏其源沿海屯田廢弛重爲經理歲得米二十餘萬斛益購工治器擇軍中曉耕稼者雜敎部落又浚古渠漑田數千頃谷以恆賤邊政大治至大攺元戊申帝賜大帳如親王制諸藩稟命戎事則以宴之仍賜酒米百斛皇太后今上咸有賜焉天下傾耳以俟復召是冬十一月遘疾召其屬曰吾不起矣不得報國矣汝曹各自勉此問金穀勿貽朝廷慮其屬以聞帝驚愕命醫偕其子托歡行以閏月某日薨於和林所居之正寢春秋五十又二天雨木冰連日帝大傷悼遣近臣慰諭其子賜賻錢五萬緡今上賻錢二萬五千緡勑大興尹買地昌平陽山之南原曰使天下後世知吾賢相耳乃胥議爲石塜柩至以是月二十有九日葬近而朝著逺而士民以及四方慟哭流涕嗟悼懷慕及奠於冡者無有已也明年乙酉八月有封諡之命先配遜都氏繼室札拉爾氏卓哩雅氏札拉爾氏奇氏並追封順徳王夫人一子卽托歡由近侍爲太子賔客今上禦極遷禦史中丞進大夫官榮祿大夫襲號達爾罕博貫經史特立正言得風憲體皇慶攺元壬子制加王曽祖考而下三世爵謚大夫之母諤勒哲依氏封順徳太夫人王爲人神宇靖偉簡重寡言不見喜慍望之儼然知其爲公輔器其在宗正也從世皇北巡平宗王亂初入叛境王率三百騎猝與敵遇徐整騎突出敵背連彀矢殪數人敵披靡遁帝壯之其在中書也引儒生討論文典至堯舜禹湯文武之爲君臯防稷契伊傅周召之爲臣嘆曰人生不知書可乎乃館士教其子學由是而觀王之文武誌略本乎天性奮身逢時發於至誠故其事業之見於世剛眀正大巋巍煒燿如此嗚呼古所謂大臣者王爲無愧矣臣旣述其事乃系之以詩曰

漢有文成難制將變元有忠武患去未見掖聖承天偉績共貫忠武有孫維王忠獻維嶽降靈維王以生云風類從近列以升穆穆世皇羣材權衡孰大予任王於是稱利器所施宗正焉始挺然鶚立獄平政理朝有巨姦王不以齒有媚不答姦气爲褫帝念湖廣控馭匪宜陟之鼎司曰汝往釐霜肅露濡化行若馳島蠻海夷悅服熈熈移杭未旬入總大政民有怙恃事有鏡惡者自懲善者相慶百度亹亹咸綂於正成宗上仙回邪譸張勢挾中闈搆謀非常王翊潛龍寘彼斧斨伊霍之重賴其胥匡武皇嘉之康錫三接朔方往撫有聞赫赫一夕隕星山圮棟折遄歸之望竟莫爾愜天子曰嘻斯何人斯何紓予思其碑而辭大書深刻九逵是向尙千萬年監此良相

勑贈益都行省伊克札爾固齊贈推忠宣力功臣諡忠襄薩木丹公神道碑銘

皇慶初元歲壬子冬十有二月大司農卿臣穆爾托噶王某參議布哈奏吏部郎中雅克特穆爾洎侄章佩太監圖卜特穆爾言由臣父而上大父曽大父皆以服勞矢石制贈官勲爵謚恩寵優渥願得勒之堅瑉庸示不朽上可詔臣敏中撰文臣謹按太尉忠襄公朔方人族薩木丹氏小字沙札該吏部大父章佩曾大父也資恢特便騎射驍勇罔儔太祖龍飛備宿衞從徵不庭芟迪延蹂回鶻拔唐古著勞嵗庚寅太宗稔公英果令督阿穆爾攻信安下之明年爲監戰萬戶同萬戶阿爾鴻和爾破汴癸巳賜金符授益都行省都達嚕噶齊勑諸部兵百取卒二卒具馬三牛二以從又益領通事戶沙克嘉巴圖爾等軍尋偕達春諾延統二萬騎收國用安於徐丁酉遷京兆省至懷屬大疫士不利行有防就鎭懷孟又代察罕總軍河南復官於懷時艸創庶事擾攘公以撫養爲專務戢姦禁暴民翕然安生已亥同官王榮韜禍心專恣不法一日執公將寘於死其黨請於榮曰公未嘗毒吾人願勿殺榮言是善驛騎不殺必遽聞復力請榮乃閉公佛室中刼眾保大行暖帳砦以叛夫人實裏巴氏聞亂手擊皷召兵至榮宅窺牖破戶得公則面縛帛抹口兩足跟斷矣公不勝忿翼以二子褁創馳旁郡請兵彰徳郡將蒙古博爾濟兵破其砦獲榮戮之上聞遣詔使以榮妻孥資產畀公黨惡者皆誅於是出民萬餘於郊哭聲沸天公言諸使者王榮已戮惟是脇從皆吾民若誅顧空城奚爲儻朝廷罪不殺我執其咎盡釋之又言榮妻孥不幸至是可哀悉檄遣歸民籍其第舎爲驛館一無所取創平入覲上憫其勞寵賚優渥逾年薨和林勑葬山陵之旁聖天子禦極贈推忠宣力功臣金紫光祿大夫太尉上柱國溫國公諡忠襄夫人哈屯和斯哈喇沁實巴爾哈喇沁實喇巴爾並溫國夫人子男八人達吉達春濟嚕海阿拉楚勒罕丹達裏埒裏圖嚕齊達春總管丹達裏宣尉使萬戶贈榮祿大夫平章柱國溫國公圖嚕齊宣差孫男十八人曾孫二十二人孫六人女三人塔倫奇塔特章巴喇衮皆適名族其諸孫輩行名官刻之宗派圖竊惟兵防器能戕人殺人而善用者能活人何哉蓋其爲心休休焉必有以本其不殺而後能濟人之厄若公之力請王榮脇從之眾逾萬人是豈不本諸其素無殺人之心而能乎矧又能湣其仇人妻孥不納諸已仁矣哉語曰活千人者子孫必封公贈太尉上公子若孫皆平章三世爵溫國議者以侔漢之耿鄧有以矣夫銘曰

爲將之略芟亂翦凶以殺止殺仁存厥中顯允太尉才雄气鋭依乘風雲成勲不世始之朔漠繼而炎荒蒞閫中夏營丘太行逆榮懷毒變生肘腋彼𨿽吾戕此不汝逸能戕我足靡戕我心顧未旋踵汝爲我擒脇從萬命一語以貸懷民百年莫報永賴榮妻榮孥惟所當有而不有之徳孰與厚桓桓上公以貴以榮太尉兵柄柱國顯封祖孫相望三世大國曽仍眾多益昌以熾分圭華衮惟公之勲侯重將累繇公之仁大刻穹碑俾永是式於昭令名天壤罔極

勅賜鎭國上將軍福建道宣慰使兼鎭守建徳萬戶贈榮祿大夫平章柱國溫國公諡恭惠薩木丹公神道碑銘

爲將之道有三曰智曰勇曰仁蓋事變之來知足以達其機勇足以應其防仁足以濟其成非夫髙明愽暢冥乎神運大有以過人者不能也觀榮祿公之在襄漢請命入城勇也諭大義以褫敵之魄智也省百萬之師而活其生靈仁也濟江而後百戰百克一以是道噫古所謂良將者公其是歟公諱丹達裏朔方人姓薩木丹益都行省推忠宣力功臣金紫光祿大夫太尉上柱國溫國公諡忠襄沙札該第六子生穎慧不羣儀觀峻整太尉公異而愛之少長從太尉諸道徵進多謀畫之助中綂初兄達春以管軍總管卒母夫人實喇巴爾攜達春子歡塔曁公入見有防令公襲職公言侄歡塔俊邁練兵世官莫侄若上喜其讓別任公管懷孟軍鄂囉三年靑冦平第功有白金之賜至元六祀大軍攻樊襄亙鹿門萬山築長壘闔圍之公以上千戶佩金符晝督夜徼一軍倚重九年襄人乘夜陰晦以樓舫五百艘飛檝突出冀接援兵比出我先偵知密積薪水滸伺其過爇之其燭如晝公率所部以火攻先燔灼狼籍大軍縱擊無一兵一舫逸者公生致都統副將四人獲樓舫二十首將右丞相巴延左丞相阿珠遣公驛聞授密防而還偕先鋒黙圖徇荊南斬首級千安陽灘之防丞相錄公前後戰功代奏之上大恱謂公世名閥朕所素知異日當大用賜之錦衣白金曰以是爲識十一年樊旣下料兵攻襄陽公言可遣辧士入諭當降否則攻未晚丞相謂公孰能棄生爲吾行公言以聖天子洪福何患不行當達裏願求偕行人翼日公與阿里譯史王貟外請行遣之及城守臣呂安撫出迓宴於詔樓公陳禍福諭曰天眷吾有元海外內罔非臣屬獨爾一隅漏王澤今天兵雲集帶甲百萬以中國之大供億無窮築長圍扼鹿門橫亙江路攻具之奇有西域機石飛三百餘步以是樊破無噍類爾嬰城固守六載爲人臣義無不足如生民何聖朝上應天時下徇地利中察時變平宋必矣其審思之呂泣下曰容吾納欵盟而出後三日襄城降十一月有防議過江之舉公言當由漢水進然聞郢踞北岸城堅地隘師至此慮難丞相謂公爾知兵其再思以對公乃率千騎前視之至黃家原有渠盈溢闊數丈而下流渙散益淺不可舟逹漢江約十里歸言可以越郢眾謂無水舟萬艘何爲公言破竹爲席借淖曳之可也眾又謂郢不攻如後患何公忿曰大兵規摹安事一城丞相如公言水陸並進郢人果絕隘爲拒而我師入漢矣丞相喜謂公過郢爾力也當上聞郢將趙都統率萬兵躡吾後公爲殿敗之取首級扺沙洋新城蘊崇如京觀示城中人令俘髙呼不降者視此逮夜兵民往往逾城降獨二城不下攻破之近漢口公言敵皆巨艦吾舟十不當一且江勢大可徑過淪口速圍漢陽取漢口急分兵眀攻陽邏堡夜以勁卒疾船溯流搗虛南岸可得也從之詰旦果得南岸宋將夏貴孫虎臣悉眾來禦艨艟萬艘旌幟彌望丞相俾公諭諸軍我旣有大江效忠滅宋在此一舉士皆奮交戰辰至申大敗之追北十餘里浮屍滿江水爲之赤是後鄂漢壽昌黃蘄皆平範文虎以舟師絕江迎敵公戰走之畱公曁萬戶鄭伊克守蘄丞相喜曰以鄭之勇丹達裏之智守是足矣防宋將髙安撫引兵攻蘄公謂可堅守勿戰鄭不然戰歿公徐平定之十二年丞相召公詣建康議徵進下浙諸城降宋主公皆在十三年五月守建徳禁兵毋下鄕保諭民懇廢田眾安其政十二月衢婺徽信處皆叛其守將孟總管等皆捐城來歸公言各奉命城守來何爲拒不得入密布諸兵杭省於是宣撫索多萬戶張範分道討賊又報婺賊唐太尉金曽三擁兵萬餘至三河白沙聲言先攻建徳次取余杭公時宴索多射圃擊毬爲樂如不聞夜遣驍將引鋭兵鳴鉦樹幟奄出賊背賊驚潰勦戮殆盡郡人無聞知耆宿徳公立生祠祝之公所家覃懷亦祠焉有活佛之目以其能濟眾也十七年賜金虎符授鎭國上將軍福建道宣慰使兼鎭守萬戶是歲十月十九日以疾薨於建徳歸葬於懷之某原壽年若干聖天子卽位錄舊賞功贈榮祿大夫平章柱國溫國公謚恭惠夫人瑪納多羅幹並溫國夫人四子和卓總管妻錫琳耀珠伊克札爾古齊贈榮祿大夫平章政事溫國公諡懿靖妻實裏巴封溫國夫人雅克特穆爾朝列大夫吏部郎中資廉正持銓平允先爲監察禦史河南副廉訪使以敢言知名配夫人通通和拉眀威將軍萬戶政尙嚴恕兵畏民懷配夫人舒屯哈濟至大四年八月召將大用道卒詔賜楮幣千緡遣侄圖卜特穆爾驛送喪葬於懷三女長紮拉倫壻千戶綽爾齊次珠溫智壻覃國公阿里封覃國夫人次托克托倫壻仲嘉努男孫八多爾濟世皇近侍有功北徵察罕懷逺大將軍萬戶圖卜特穆爾中憲大夫章佩太監托裏察罕穆遜華善薩裏未仕女孫七曽孫四皇慶攺元冬十有二月詔臣敏中以公洎其父忠襄公子懿靖公耀珠之行皆銘於石從其子雅克特穆爾孫圖卜特穆爾之請也臣旣敍公乃銘銘曰制勝有智吹生有仁仁以勇濟勇以智神偉哉柱國斯道其遵入襄過郢厥績日新龍韜豹略感防風雲揮斥敓漢鄂之渡咄嗟摧孫夏之軍大師帷幄公多對陳蓋無媿乎古先良將之倫折衝猘防笑談尊爼按堵遺氓道路鼓舞生而有祠惟民之期歿而有謚匪公之私三世胙溫大邦賜履子能葉父孫亦襲子曠古幾人恩榮若此太行之陽黃河之湄大書穹瑉趺首螭過者式之玆惟平章柱國恭惠公之碑

勅賜輔國上將軍大宗正府伊克札爾古齊贈榮祿大夫平章政事溫國公謚懿靖薩木丹公神道碑

皇慶初元嵗壬子冬十有二月大司農卿臣穆爾托噶王某參議布哈等奏章佩大監臣圖卜特穆爾洎叔吏部郎中雅克特穆爾言臣故曽大父大父父三世躬矢石服勞樹功制贈官勲爵謚卹典崇飾備至竊惟太常景鐘旌紀之義當勒石垂示永久上可詔臣敏中制銘自上二世敏中旣摭寔濡翰謹按大宗正平章公事狀公諱耀珠薩木丹氏益郡行省贈推忠宣力功臣金紫光祿大夫太尉上柱國沙札該之孫福建宣尉使贈榮祿大夫平章柱國丹達裏之子資朗慧沈毅有志略蚤侍宮闈至元戊辰考柱國經武大將軍拓疆南土母溫國夫人啟請公侍柱國以行凡築長圍破樊舉襄逾郢出漢水攻陽邏大江之捷蕩蘄冦蹂常拔浙諸城柱國所至公亦必至柱國策勲公亦有勲十七年大頒爵酬功公膺武略將軍上千戶之命柱國薨以昭勇大將軍虎符萬戶襲官本軍尋荷玊音慰諭爾祖沙札該事太祖徵迪延回鶻唐古以及山東覃懷勤勞我家爾父丹達裏佐巴延阿珠克襄舉宋功出人右爾惟冑嗣任父官爲宜卽授鎭國上將軍福建道宣尉使管軍萬戶時江表初附多反側公率兵弭亂靖民卓有令聞更制攺懷孟萬戶府達嚕噶齊鎭國虎符仍前移守建徳白馬洞冦擁萬眾以亂公討平戮其首惡脇從悉縱歸明歲婺陽振龍刼掠鄕邑橫甚公慮冦滋不可遏卽出兵擒捕民賴以安防杭省責以擅徵公直之以理弗屈竟不能罪二十七年處婺盜作偕平章史公平之原釋自新者以萬計二十九年髙參省入覲奏勞績有防耀珠朕所知卽授輔國上將軍徵行左軍元帥擢右軍在建徳十年律下嚴無一卒橫恣民懷其惠天徳二年匄老長子察罕襲職家食覃懷葺圃捨作菟裘計展優防之樂七年召授大宗正府伊克札爾古齊抑邪植正宗親化之至大戊申十月七日以疾薨於官壽年五十有八上命其子圖卜特穆爾驛送喪於懷以禮焉辛亥上功贈榮祿大夫平章政事溫國公謚懿靖夫人實裏巴封溫國夫人次室徹辰五男長察罕懷逺大將軍襲職萬戶在官多異政使憲累聞於朝妻夫人素格次卽圖卜特穆爾中憲大夫章佩大監以謹厚明敏夙被知遇妻賈氏某官之女次托裏察罕次穆遜次華善皆未仕五女托和朗壻安定千戶徹徹爾罕壻沙喇亷訪使托克托鼐壻巴延布哈觀壽托摩掄未行銘曰

將不三世孰云其然猗薩木丹氏益大以綿太尉金紫柱國榮祿洎大宗正上公維續是知以殺止殺有開必先太尉戕足且懷民之活柱國忘身竟襄城之全宗正勦擾攘之浙冦亦嘗宥脇從之億千當操戈援枹擁眾之際實存亡生殺司命之權陳師鞠旅惟仁爲賢盛徳百世薩木丹氏有焉世徳謂何啟後迪前旌忠表勲丰碑是鐫重光流裕奚千萬年

中庵集卷十五

欽定四庫全書

中庵集卷十六

元劉敏中撰碑三

敇賜資徳大夫中書右丞商議福建等處行中書省事贈榮祿大夫司空景義公布哈爾神道碑銘

有元大徳三年冬十月某日資徳大夫中書右丞商議福建等處行中書省事布哈爾薨於京師詔賜中統寶鈔二萬餘千緡以驛傳負其櫬歸泉州命有司議贈謚撰墓碑而其文以命臣敏中臣謹按禮部事狀公本名薩題世西域人西域有城曰哈喇哈逹其先世所居也逺祖徙西洋西洋地負海饒貨因世爲賈販以居父布哈爾得幸西洋主使與諸弟齒弟有五人布哈爾稱六弟俄總領諸部益貴富侍妾至三百人像牀黃金飾稱是布哈爾歿公克紹其業王益寵凡召命惟以父名故其名不行而但以父名稱焉聖朝之平宋也公聞之喜曰中國大聖人混一區宇天下太平矣盍往歸之獨遣使以方物入貢極諸瓌異自是終嵗不絕復通好親王阿布哈斯二邸凡朝廷二邸之使涉海道恆預爲具舟栰必濟乃已世祖熟其誠欵至元二十八年賜璽書命某部尙書阿爾班侍郎拜特穆爾列名往諭且召之公益感激乃盡捐其妻孥宗戚故業獨以百人自隨偕使入覲旣見世祖加慰諭賜以錦衣及妻廩之公館所以恩遇良渥聖上嗣位特授資徳大夫中書右丞商議福建等處行中書省事累賜以鉅萬計而寵數益隆矣至是年來朝遂以病薨享年四十有九賜妻蔡氏先公卒再配某氏子男一人女二人公薨之始上未知問左右布哈爾疾愈否左右以對上惻然久之曰彼逺人今若是良可嗟悼於是有贈謚碑之命有司議贈榮祿大夫司空謚景義公其賜妻曰靖恵夫人制可勑江浙等處行中書省給其所賜寶鈔且董其事仍別降綸防護其家無敢陵犯上且曰使彼俗聞之寧亦喜耶蓋上之所以重逺人而公之所以獲上意者如此臣竊欽惟我國家列聖相承以至仁遇九有以至誠待羣下自甸服要荒至矜寡孤獨無所遺自大材殊勲至寸長微勞無不錄龎乎如天地之成萬物而其發育斡旋之妙莫知所以然浩乎如江海之下眾流而其渟蓄涵泳之大莫究其所極人生於其間油油熙熙無有小大外內罔不得其所欲故智者罄其慮勇者畢其力能者竭其才而賢者成其功是以治效之盛巋巍煒煥直與三五比隆而版圖之區聲教所曁者過於漢唐逺甚仁之洽誠之格也嗚呼山海遼絕之俗木石﨑嶇之人得一觀國光霑聖化以識夫乾坤日月之大全誠千載一時也而公輙能慨然感固陋之習審去就之義抗剛忠之節防休明之期用能荷恩兩朝登庸貳相沒則有謚塟則有碑生有餘榮死爲不朽矣彼有取捨不明以險自欺甘於僻左幽昧泯泯待盡者視公爲何如哉臣旣述其行乃作銘曰

皇元聖徳葉卑髙風霆作威雨露膏善良子恵惡苗薅分此薰蕕辧松蒿四門廓達登防臯曁百執事皆英髦干戈載戢弓矢櫜氛祲不作絕兵鏖龎恩汪濊逮不毛丈夫犂鋤婦蠶繅王風熙熙物囂囂異方詭俗多繹騷睚眥戈防聲哮謈天狹地窘不可逃安得大化歸甄陶偉景義公乃人豪起望白日心滔滔先一介貢連飛艘越裳之雉西旅獒珠具象犀雜金刀九重使者旋麾旄從以百夫躡風濤忠心陛見聖所褒萬里慕化卿其勞賜以女妻宮錦袍又爲築館加餼牢貳相繼命恩非叨千載一時公實遭隙陰不駐難持操一昔朝宿聞號咷丰碑顯謚示爾曹慕此何畏鯤鯨鼇大徳四年二月日撰

勑賜推忠保徳佐運功臣太傅開府儀同三司上柱國韓國公謚忠獻李公神道碑銘

皇慶元年十一月二十九日集賢大學士榮祿大夫臣陳顥奉聖防李道復父母旣塟碑石未立其令翰林承防劉敏中撰文集賢大學士劉賡書翰林侍講學士郭貫篆額臣敏巾承詔謹摭鮑思義所爲狀序而銘之嘗謂物惟蘊則大陽蘊於闔大於化陰蘊於辟大於成山林蘊而雲雨艸木蘊而華實大矣人之蘊其大爲事業大不究蘊將必有待而所謂待者非惟其子孫耶公旣沒之五年其子孟益貴於是公之蘊始大以顯古人有言仁者必有後公足以徵之公諱唐字仲卿姓李氏後唐雁門之裔世爲潞著姓仕終略陽縣尹贈榮祿大夫上柱國潞國公加贈推忠保徳佐運功臣太傅開府儀同三司上柱國韓國公謚忠獻曽祖考諱禋金進義校尉曽祖妣夫人門氏祖考諱執字長卿以貲雄嘗事科第弗利輙棄去獨以節義名其急人之急若火券若代租若助婚聘給防塟嵗必滿三百六十人以爲常贈上黨侯加贈濟美功臣光祿大夫平章政事柱國公謚康恵祖妣郭氏劉氏並封韓國太夫人三子皆劉出昌遇昌期失於兵亂昌祚公之父也字天錫七嵗能詩十嵗舉經童長同監潞州稅國初佩銀符潞州招撫使有恵政及人贈上黨郡公加贈保順守正功臣金紫光祿大夫司徒上柱國韓國公謚文靖母夫人鄭氏封韓國太夫人公資端重寡言笑平居未始以聲色加人至其義之所在則毅然弗顧博學多藝能於國朝語尢習未冠從軍秦隴間嵗戊申爾佳沔國公行興元西川省事以能補部吏未幾辟行省掾興元境與宋交動尋干戈兵機密務悉掌於公時沔國曁利帥圖爾哈皆英才宋人病之邏騎或得宋制司遺檄以獻云圖爾哈先令納欵莽哈岱後遣申情公曰斯儳言行間耳遽焚之莽哈岱沔國小字也辛亥四月宋四川帥余玠瀆我南鄙據中梁山眾號十萬雉堞樓櫓一夕皆具我城中兵不滿五千皆愕睨以爲神公獨曰是特以竹木障席箔而塗之堊耳逮夜火舉中梁旋視四山皆然沔國登樓色動顧左右曰果大敵也公乂言是特添竈之比人執數炬如約而舉耳且大兵逺來當乘鋭速戰顧乃棲薄髙險鋭於何有其計不過虛爲聲勢猥利驅掠而已可堅壁以老之伺其退遣驍騎控於阨剪之必矣有悍卒數十號巴圖者願出斫營自效沔國將遣之公聞馳告曰此輩無賴苟知徼幸萬一脫有不利則我之虛實卽爲彼知誨盜之道也沔國矍然曰微子言幾殆數日宋人果宵遁追及松樹平大敗之盡棄其俘獲而去沔國使覆其迹一如公言由是器重之擢刑部主事有詔沔國得以軍法便宜從事公全宥者甚眾壬子沔國攺軍民萬戶公爲知事甲寅太傅邁珠行省興元公復入掾仍領前職戊午用采訪薦授興元轉運司知事中統二年攺安撫司知事四年陞轉運經歷官至元二年遷軍儲所經歷六年以職官選補四川行中書省掾聲譽益出八年復還軍儲幕不就雅愛漢中山水乃結廬教子孫樹藝以居裏有訟久弗決者往往就質於公徐以理開諭皆愧服罷去有及門自平而退者夫有以信於人也二十三年授從仕郎防州路總管府經歷辭不允乃就間攝府事凡六年始防無蠶織公教以樹桑民知利焉作廟學築墻植杏率師生奠祀講習土俗爲變聞人疾輙割俸金濟醫藥常若不及所居衡茅蕭然邦人請葺之則曰無爲勞爾也竟弗葺及去民攀畱不可競遮道鳴簫鼓書防旗爲餞有六載恩波防國滿一船明月漢川歸之句元貞二年以徵事郎除略陽不就嗣子孟遊京師以徽仁裕聖皇后命侍講今上潛邸久之請歸侍不許公聞遣書戒勿請而孟請益切大徳四年有命迎致就養公至廩遇優異嵗時賜謁上壽成禮而退日杜門端居獨以經史自遣遇所得輙細字書之因輯而成編命之曰客窓敗衲其髙曠有如此九年孟有扈從覃懷之行公及家人長幼皆從明年丙午從幸搕簝山道賜藥餌費錢三千緡次冀寧五月十二日以疾終於都觀之松風堂春秋八十有一是冬南下旅殯覃懷皇慶攺元三月十一日於潞城東十里上黨慶雲山集家原之新塋嗚呼以公平生觀之所蘊可知已夫人王氏靜淑慈正克相厥家婦道母儀中表以爲法卒殯興元壽年五十有五至是祔焉贈潞國夫人加贈韓國太夫人四子長卽孟次槃次森次添孟字道復業儒器宏偉有經世略至大三年庚戍以佐命功授榮祿大夫集賢大學士同知徽政院事逾年聖天子龍飛拜光祿大夫中書平章政事特封秦國公兼翰林院學士承防知制誥兼修國史娶劉氏卒贈韓國夫人繼賜宮人納哈塔氏封潞國夫人攺封韓國夫人槃承直郎興元路洋州知州娶孫氏森奉訓大夫晉寧路潞州知州娶劉氏添幼庶出女四人長適馬忠次適王徳明次適陳天錫次適馮【闕】孫五人曽孫四人公之塟也奉命遣其侄朝列大夫祕書少監信馳驛於覃懷於興元奉公之柩與韓國太夫人之柩防於路長子孟賜告賻有加特勑中奉大夫昭文館大學士祕書監卿溫徳榮偕傳以往實相之也承武郎中書舎人曹由張遵義輔行旣至賓親畢集襄事如禮觀者榮之嗚呼生不足而沒有餘其亦可以慰矣銘曰

萬斛之航底於濫觴九霄之翮止乎楡枋天道茫茫識者嘅傷蓋嘗致其用於百中之一固已脫穎而殊常有子以大其家晚節乃昌榮養優遊旣壽且康松風夢長邈仙遊兮歸故鄕眷玆雲山之原宅允藏伐石勒銘載是寵章孰知夫生平客窓之敗衲而易此身後大國之衮裳是之謂固有必有𨿽亡不亡以一時之遜抑爲萬世之耿光也耶

贈奉政大夫驍騎尉大同縣子蕭公神道碑銘

中順大夫參議徽政院事蕭君塔布臺持趙元溥所狀先大夫行實請曰不肖孤生遇明時濫階通顯洪惟聖天子道隆孝治禮遇臣下先考妣與霑大恩光荷封爵思所以侈寵榮慰窀穸宜有旌紀傳信不朽余嘉其誠爲次第之蕭本契丹貴族舒穆嚕氏公諱君弼復攺蒙古岱贈奉政大夫驍騎尉大同縣子先世西京桓州人後徙應州大父而上譜牒不存考阿拉克巴圖爾當金籙之訖太祖皇帝奮起朔方疆理中夏在邊諸郡桓當其衝帝駐驆近郊遣兵圍之守者懼以君素勇略服人且習防古語遂署爲倅以自輔時旁郡皆降桓獨拒守有詔城破當屠之諜者以告君私謂食盡援絕不可復支吾徒死自其分如生靈無辜何遂效國俗翦髮爲鬌著巾夜縋而出邏騎以見帝責爾曷敢拒我君卽脫巾露其發自明辭色無變帝壯之輙遣入城開諭乃降民死而再生君之力也自是日承眷遇凡天戈所指君皆爲前導若取雲中收鳳翔至撫有西域其勞居多嵗庚寅太宗皇帝大舉伐汴選才堪近侍者君爲選首汴平凱旋君所俘戶幾四百抵相州時兵荒之餘所至艱食復慮北方地寒眾必難保獨取壯健者五十戶以北至應州擇沃土居之今名蕭家寨云是徙居應者乙未詔呼圖克籍在所戶口君遂以俘戶獻呼圖克命君收及百戶方入籍有方士布濟克號神人勑賜戶奉其廩稍乃以是戶畀焉仍錫君璽書金符世爲宣差以長之今三世矣君以丁酉春秋六十卒君爲人剛正尙義凡攻下城邑取其有藝術者出之所全活甚眾桓之降也太祖特以城中所獻金手推與之俾袺以衣裾滿乃已其眷愛如此配許氏郭氏欽察氏許有操行君沒十餘年間攝官事綜家務井井有緒郭卽大同公之母出許昌著姓資溫性慧嘗翦發易香火祝慶夫子內助可知已後君十五年卒三子長仲嘉努次蒙古岱大同公也次多揚二女翠哥蘭哥適名族仲嘉努襲職宣差配王氏生子三女二男孫七女孫三多揚早卒配劉氏子一女一男孫二大同公天性孝友生六年而孤哀毀如成人旣長有立志事諸母接昆季備愛敬之實初襲父官讓其兄去而就學大同治當諸王朝防往來之衝有司以供億被譴責是患乃辟公爲館伴公素練國典且閒譯語而又應對辯敏故譴責弗及而公私賴之後從事宣撫司補克哷穆爾齊譯云通事尋以是職遷河東山西道提刑按察司以其能也至元丁亥中書平章政事札實禦史中丞色埓黙使甘肅還經大同見公一與語大加賞異歸薦於禦史大夫太師伊嚕公擢內臺克哷穆爾齊謹宻諳大體風憲屬望太師甚重之庚寅奏拜行臺監察禦史命且下感疾而卒搢紳惜焉實大徳元年正月五日春秋六十又五某月某日於應州蕭家寨之先塋公再娶子男六人女一人孫男女二十有七人先夫人王氏內範純備生四子長曰珠爾噶岱攝宣差卒娶安氏子一女五男孫二曰宣堅州酒稅使娶韓氏子三女二男孫二曰阿雅噶齊應州副酒稅使今爲管領大同等路民匠克埓口提領娶石氏子一曰特穆爾早世娶李氏子一女【缺】繼夫人察罕塔塔爾氏封大同縣君仁恕恭儉撫先夫人之子如已子母儀家法中表爲式生二子一女女曰香童適同郡李氏子曰與章管領宣徳隆興等處諸色民匠齊哩克昆副長官英爽工騎射好獵每獲鮮肥必進上興聖宮用錫寶書護其家娶常氏子四女一女孫一曰塔布臺卽中順也娶張氏封大同縣君子三刷格爾伊埓女一精吉木皆幼中順君始宿衛懷寧邸用大官薦給事興聖宮大徳丁未扈從今上皇太后歸自覃懷與平內難奉命馳和林勸進武宗繼統錄功授奉訓大夫平江路財賦提舉司達嚕噶齊未赴以皇太后防攺甄用監丞至大巳酉陞奉政大夫參議徽政院事皇慶攺元進階中順於是有追封之命嗚呼天人之相與昭昭也舒穆嚕氏自宣差君遘時經綸奮身戎行間釋難濟危計所全活不啻千萬宜其享有爲善之福而位不及通貴年僅登下壽夫以公負倜儻有用之才使得遭逢盡展所能必有大過人者竟以數奇邅廽弗遂而沒天道其難知耶夫窒久者達必逺積厚者發必大故未幾何而賢嗣以翌戴之勤攀龍附鳳立登華要優恩渥命光昭前美太君年逾八秩安享榮養子孫滿前蘭玉輝暎一門福慶罕見倫比由此觀之天道何難知耶銘曰

天髙聽卑福生有基善惡之應影響其隨惟公奕葉素勤積累諸慶流芳貽厥孫子侃侃中順策名熙朝翔扶跋涉盡瘁孔昭班賞第功疊承恩奬鵬程九萬扶搖直上皇慶孝治隆養璇宮從容徽府幕畫生風茅土疏榮追念先志龍篆鳳書松楸增賁過庭之訓燾後之仁昔晦今顯忠孝一門載辭貞瑉美匪我溢以諗其嗣人繼繼母替

勑賜贈榮祿大夫司徒柱國梁國文恵公王公神道碑銘

公旣歿之十又五年其子約仕益貴聖天子眷益重公以三代恩典贈榮祿大夫司徒柱國追封梁國公謚文恵夫人成氏追封梁國夫人詔臣敏中撰文碑其墓道且詔臣賡書臣貫篆額臣謹按事狀公諱松年字堅甫姓王氏上世汴梁人大父諱因贈翰林侍讀學士中奉大夫護軍追封汴梁郡公謚敬懿祖妣張氏追封梁郡夫人父諱通字慶祥贈資善大夫中書右丞上護軍追封汴梁郡公謚莊穆毋陳氏追封汴梁郡夫人勤儉多內助莊穆卒蔬食終身叔父諱顒志大命奇竟弗遂終叔妣閭氏莊穆公爲人溫謹博愛好施天兵圍汴民饑日持糗糒食孤弱全活者眾遇婦人詬其夫於途問之泣曰家貧裏胥責夫爾賦已代輸爾亟貸子錢爲償夫往遲至使妾迓夫則悞遺所貸子錢爲將柰何乃大哭莊穆曰勿哭其償幾何曰若干探囊畀之不問其姓名夜有盜家人弗知旦緝得其迹將捕之莊穆曰所防能幾忍彼一家終被惡名竟寢裏中稱爲長者三子公其仲也甫三嵗汴潰父母挈以北徙寓眞定未冠父卒兄夭弟幼能力貧養其母中統癸亥輦母家京師數嵗遣子約如眞定舉其父之櫬殯於燕至元丙子十二月二十二日母卒合葬京師南之烽臺鄕公嘗職金穀戶曺侍郎乃其同學生往謁弗見公怒出謂其所偕曰衒貴勢而忘故舊淺矣吾惟一子教之學安知他日不若彼之所至邪歸語約曰奮汝志無忘吾辱乃不復仕叔父有髙識約垂髫時每指示公曰是兒風格不凡異日必興吾宗至是公益勉之壬午約由國史編修官辟掾中書知差除選人欲預知所得密以屬公公謝曰選事嚴掾奚敢泄是後約洊歷華要公未嘗恃子顯以自矜常以小心謙抑朂其子之不逮大徳三年己亥得疾尋稍瘳辛丑約以翰林直學士奉防賑饑畿縣公疾復作眾議將召約公聞之曰饑民待哺使者兒來如彼何竟弗召其所以期其子者逺矣眀年壬寅六月疾革十三日卒扵正寢享年七十有三以是年八月二十三日扵京西岡之原之新塋梁國夫人成氏祔而考妣曁其叔考妣之胥遷焉以烽臺湫隘故也公天質孝友慈祥篤實世之囊槖機穽不知有之人百欺不一校絕口不訾人之短無一毫負人嘗謂約曰凡家奴有子勿復奴彼亦人耳可奴及再世乎約嘗欲市一僮劵曰假子公曰名子而實奴之若何乃止家無餘產課諸僮貿遷以仰給而尢樂施予喜賓客時乘小車與里社耆舊遊裕如也其平生可知已梁國夫人秦中望族父旭爲國尙監家眞定以生資聰悟儼恪禦內治寛而法接姻戚和而誠婦道母儀中表矜式約始學至仕資給進誘循循焉惟以輔成文恵公之志也及疾謂約曰我疾非藥能起醫來竟不餌其藥夷然而逝至元三十一年八月十九日也春秋五十有九子約以文行器略官歷禮刑二曹尙書太子詹事河南河北行中書省右丞徵拜集賢大學士官榮祿大夫婦某氏梁國夫人孫男一思誠女二在室易曰積善之家必有餘慶又曰謙尊而光卑而不可逾言天道也公始𦇤抱罹播蕩之厄結髮振厲舎危圖寧以孝弟勤恕理家而家以立以恭愼遜抑教子而子以顯卒之門閥地望郁然爲一時名臣其於向也戶曹郎爲何如耶惟公志明徳壹故其取應如響本乎天道也所以封大國加顯號錫銘載美流耀於無窮豈非天乎嗚呼公其可以慰矣銘曰

行有萬殊善莫與競變有萬幾謙不可勝得是二者惟公其人以天合天靡屈非伸身爲世賢子爲國器端委立朝輔弼之貴其原有歸曰惟公休褒卹是崇命秩孔優寵銘玆石萬世余侈識者所嗟是父是子

故昭文館大學士大司農郭公神道碑銘

中統至元之治人材坌出大率儒以通達任吏事而不以冗劇病吏以廉正資儒術而不以迂濶害濟濟乎盛矣若夫備儒吏之用盡才猷之美淳忱雅曠襟度叵測夐然爲一時標凖則昭文公其人也公諱筠字伯川姓郭氏曾大父諱謙配陳氏大父諱祐金尙書省令史配夏氏父諱義字信之金懷州同知始配劉氏早卒生女適張氏再娶靳氏公初生懷州君以金季亂自汴徙邳又徙靑今遂爲靑州人公生九年失母十一年失父輙能警省自持從師讀書嶷嶷有起家之志逾冠推擇爲吏凡五轉至中書掾能譽益出秩滿乞外補相臣以見上顧問優渥授承直郎彰徳路總管府判官實至元八年辛未嵗也始視事更民所不便者民大悅未幾以樞密院都事召俄陞經歷加奉訓大夫儀矩言論朝著瞻聳丙子以中順大夫同知泰州路總管府事時江淮甫定有謀不軌者獲之辭連富民何姓兄弟皆掠服具獄公至當覆按二人號泣自明知其寃乃更開誘窮詰首惡者窘始言嘗有貸於彼弗得故誣之彼實不與也二人以得釋不死而乃卹孤賑乏揭條約通逵示以好惡於是闔境肅然大治攺同知嘉興路法制淸明庭無畱訟日以興學勵生徒爲事民俗爲變夏旱甚民困公潔齋與眾致禱雨隨降嵗以有成士民誦之知其於政治精誠素積也用憲府薦除江南浙西道提刑按察副使常以正已正人其屬咸畏憚之吳郡有兄弟以財訟久弗解公諭之曰兄弟同气財外物柰何以外物之嗇而忘同气之愛乎若是天倫防矣今以三日假汝往歸與汝所親耆徳者共議以來吾爲汝決及期二人與所親拜堂下泣涕慚悔言曰小人不識義理爲貪墨吏所悞微公教幾墮禽獸願自新由今日始公慰遣之二人旦夕炷香祝公於庭卒相睦爲賢昆仲裕皇在儲闈聞公名命以遽召擢樞密院判官時徵伐久息而軍職頗冗公奏爲更定一皆稱防乙酉遷兵部侍郎蓋公官泰州至是凡五遷而階猶其舊同列者皆更超顯未始幾微見於辭色逾年授太中大夫浙東海右道提刑按察使防權姦擅政奏遣使諸道理逋負覆欺隱實假威福以鉗制天下所遣多淸流欲幸其不職中之而公在遣中諸道往往畏威希防网羅無淸濁虛實曲搜旁延掠治百至有弗堪赴水火鴆縊以死公獨不然凡訟劾無迹者皆置勿省虐不及眾而事亦無殆攺按察江東建康道盜發績溪橫甚公親督兵下之戮其渠魁辛卯權姦敗誅希防者皆相繼殄黜而人益賢公矣朝廷更化以嘉議大夫僉江淮行尙書省事尋攺行中書十二月僉江浙中書省事江浙金穀嵗入倍於他省公爲已任井井皆辦大農以最聞而有賜帛之命癸巳以年請屏居錢塘念其先府君嘗搆堂於邳名愛菊乃植菊舎下復扁是名曰先志不敢忘也幅巾野服相羊山水間蓋十年大徳癸卯成宗思任舊人召至闕授昭文館大學士中奉大夫商議中書省事而河南陳緱山天祥東平張寓軒孔孫實偕召共事時望顒然有三大老之目首言左丞相逹爾罕淸忠正大有經世具必専任俾無沮格患天下可大治俄而逹爾罕拜中書右丞相眷倚日重中外防澤公之力也先是河東地大震詔羣臣議公以爲陰逼陽伏郁不得發天地中和之理失故有是變具陳所以致中和者凡八事得失了然奏聞詔中書議施行焉一日嘆曰吾年八十尙可戀榮寵邪卽請歸屢奏乃允省寺皆輟務具酒饌都門爲餞觀者榮之尋以昭文館大學士加資善大夫大司農其見優禮如此還錢塘候者日滿門語未嘗及他時獨引觴嘯詠自若其興寄有在焉也俄遘疾以至大己酉十二月四日薨於正寢春秋八十四子友直奉其柩塟於靑之臨朐仁壽鄕彌河西源先人之兆次娶淩氏早世無子繼耿氏淑徳令儀克相厥家年七十有六以大徳元年丁酉三月二十六日卒子男一友直也女三適李氏喬氏張氏男孫二友直博學有通才累官奉訓大夫紹興路總管府判官以公行實請銘嗚呼公早以邁倫之姿厄於孤弱卒能鯤化豹變奮揚明時貴冠五等年躋上壽完璧無璺類之指作室有堂構之托始始終終可謂無遺憾者矣敬爲之銘銘曰

世有善人乃國之紀百年自昔如公者幾在童防防四顧無倚心格神防孰興孰啟寸木百圍勺水千里磅礡功名出入赫煒蒲車晚節雍容園綺儀鳳景星有目所企忠言剴切人猶在耳康寧壽考嘯詠燕喜公生匪天奚具斯美爰念公徳九原莫起載之貞瑉其永曷已綿綿餘慶貽爾孫子皇慶二年癸丑正月日撰

故肅政亷訪司經歷趙君神道碑銘

漢儒董仲舒兒寛公孫之徒皆能以儒術緣飾吏事號通才竊嘗偉之蓋儒以經術専而吏以文法行言之於學則經術本也文法其末也専其本而遺其末則其獘也或失於牽泥而不通迂濶而難用行其末而遺其本則其獘也或失於削刻而少仁巧幸而不貞二者之獘不同而其失一也故必儒焉而達乎吏吏焉而又進乎儒則本末相資而後可以無二者之獘自予官京師殆三十年凢以儒獲顯名踐淸途者可識而數焉若君者吏而進乎儒者也君諱昌字壽卿世爲濱之渤海人君幼慧敏不好戱弄稍長從吏學始爲濱司候吏乃更折節讀儒書求義理以自淑尋補州吏轉濟南總府掾至元戊寅用監察禦史薦入臺爲察院吏防禦史奏云朔等州吏職不防錢粟盜匿狼藉詔近侍與禦史就治而君以推擇從君知其獘久爲之悉心力窮晝夜掩簿劵以控其根穴資耳目以抉其脈縷如燭照卜無所逃遁爲姦者具服詔使以爲能還言之臺遂以將仕佐郎除江東建康道提刑按察使知事實壬午三月也已而以贊畫稱明年選充行禦史臺掾又再嵗入爲內臺掾方大姦據相位假威福橫甚奏遣使諸道覆覈姦贓撿括逋懸敲搒徧於郡縣實示脇制拑天下之口所遣使有異已者因中傷之治書侍禦史河南陳公剛正敢言大姦忌故亦在遣中得湖南道河南知其意擇臺掾可與偕者獨以君行湖南行省有位平章者根柢連大姦肆虐熖熖河南至首劾其顯惡數十以聞其人懼則架空媒孽數事誣河南馳移大姦大姦奏遣使先知之於是君與河南並系湖南省河南𨿽困辱自直不挫而君力助之時大姦風指所在莫不股栗艸靡以附君於是時苟一語之異則榮利立可得而河南危矣卒確然不渝以死生與河南同憂苦至大姦敗誅相扶而還議者謂河南有知人之明而得其所舉謂君有國士之義而不負所知也尋以承事郎除西蜀四川道提刑按察司經歷居再嵗本道例攺肅政廉訪司官職更授如故而眾譽借借謂其才謀得風憲之體癸巳四月自以病歸明年六月一日終於家得年五十有七於州南二十五里天王堂之原先塋之兆次禮也後十一年其子去私以君之善狀請予文碑其墓道以申罔極之報君父子曩與予遊皆甚欵故不可辭君爲人溫醇壹言笑無所苟平居衎衎儼然一儒者及其接政事履繁劇則厲然如鷙鳥之作而其守凜然如冰霜不可幹以私要其爲心一主於誠期必至於是焉而後已得儒教時中剛克之義故凢識君者無有貴賤疎密皆曰趙君無吏气其爲人所敬信如此嗚呼君之才量气節見於行事者僅百之一耳使盡得肆其所蘊則其所到蓋未可量而遂止於是其命矣夫父諱善方慈祥樂施予好釋氏書家素饒諸所稱貸嵗遇不登則焚其劵不責鄕裏徳之卒年八十二母孫氏諱守信壽六十三先卒二姊長贅張氏次適齊氏君配夫人李氏諱守榮備諸婦道無恙子男一人去私也女四人長適吳氏次郭氏次薛氏次劉氏去私業儒好學有文由中書掾出爲章丘尹轉饒州路總管府判官皆有恵政今以奉訓大夫知嵩州觀去私則可以知君故並及之銘曰

儒而僞惟吏之獘吏而誠惟儒之能儒有不能子能服膺衎衎接物之和蹇蹇幹事之貞眾騖以名子獨安行眾以利爭子獨廉稱出入風霜肅殺之地亦厥有聲胡位不滿徳而祿不永齡惟肯構肯獲之有托尙永慰夫爽靈松楸防防丰碑我銘彼猜祻矯防者過而拜之庶幾可徵

故少中大夫同知南京路總管府事趙公神道碑銘

公諱珪字君寶世家州後徙燕遂爲燕人焉公資開敏剛正未冠失父與兄璧侍母避亂遷魏又遷長安益長辭母東遊過眞定寓神霄宮掌教識其先世憐之畱使從學遂至於有立始以眞定課稅所辟翰靖海塲鹽官市帛當送輸京眾憚之公獨請行旣輸從領省溫都爾哈爾滿覲和林一日太宗方宴縛領省出錮直廬中莫測所以罪從者皆散匿獨公在側領省勉使去竟弗動翌日內出酒一器敇領省飲酒墨色知賜死領省伏飲公從旁亦取飲旣移晷靜無所覺使視之問曰向酒汝所進果何酒也領省悟對曰臣所進白金新制藥淬未久涉逺故酒敗色渝斯誠臣罪當死帝悉其誠釋之領省義公異常人奏授領中書郎中以歸中統建元攺上都開平路總管府經歷官有捍難安眾之策世皇韙之賜名實喇薩哈勒圖賜金符授開平路課稅使三年擢領中書左右部參議規畫日聞愈爲上知嘗入見賜食如忘上問之對曰臣母老寄長安方食而感故然詔有司致其母於京以便養時姦臣擅柄傾內外以公獨不附忌之公輒去至元七年駕幸上都道云州州織局廢敕中書擇人姦臣以公應詔除云州織局提舉𨿽以能選而官左責難實擠之也公勉力就職未幾匠亡而復課失而倍又積棼絲織錦衾以進能譽益彰秩滿奉命佩金符城興松二州安輯其人姦臣復嫉公云州之能以洺磁鐵冶都提舉治效如雲州姦臣卒不能害而公亦終不一下也十四年楮幣法滯以中順大夫行戶部侍郎大名分治之十六年詔撿覈金穀山東尋除少中大夫同知益都路總管府事以未復命不赴明年攺同知南京路總管府事遘疾卒於官實十八年辛巳八月十日也壽年六十有三權厝汴之隆徳宮逺祖仕遼有以國戚官節者曾祖諱昭祖諱雄飛父諱儒金河平軍節度使治汲郡金亡以節死母夫人傅氏公先配夫人舒穆嚕氏二女長適定襄李從益今嘉議大夫治書侍禦史銓其甥也次適李天祥再配夫人李氏一子曰思益二女適李氏馮氏思益爲人英毅貞峻嶷嶷有父風以廕授冠州判官攺大司農照磨遷承務郎河間蓚縣尹在官六年多異政民勒石頌徳進奉訓大夫覇州尹婦李氏男孫二永章存章曽孫一奉訓君以翰林修撰王士熙所爲公善狀謁於繡江言思益卜以年月日舉先人之柩歸塟燕之先塋墓道當有銘欲得公之辭以信不朽敢再拜以請奉訓與余舊無以拒序而銘之嘗觀古記節義之士精誠所發蹈死生弗顧窮達弗論也使人嘆息景慕以爲不可復得嗚呼今以公言之獨非古人歟銘曰

軼倫之才見於有爲曲不直容莫究所期吾盡吾職憂懼非我而沈而浮往無不可禍當叵測國士與歸洪流方增底柱靡移眾人固不識惟天子知我銘於阡尙慰九泉凜然其風奚千萬年

故趙千戶神道碑銘

公諱信姓趙氏濟南歷城人世居章丘之固均鄕曽祖諱保義祖諱元祖妣王氏父諱忠母孫氏四子公其長也次儼次儀公爲人靜敏亮直而剛毅有气早嵗代其父爲濟南張侯麾下彈壓至元六年天戈南指駐襄陽募兵公在選中使者識其可用俾長百夫以行旣至給祿同上百戶總兵千人於安陽於方臺於曲阿於滚河於靑冢築保障通轉運以才略聞厥後攻房方造舟公力戰盡焚其材而還圍樊奮擊先登爇其浮梁尋破之襄陽防以功益髙唐兵四百行總把事十一年大將右丞相忠武王擁兵臥郢了當上流堅壁以拒王舎郢蕩西港入漢水順流而下取沙陽秋城二堡下涪州公皆有功陽邏枕江北壖直南北之衝宋人堡以自安王與副將左丞相阿珠搗虛據南岸大兵徑渡公舟與宋將夏貴遇大戰敵手礮犯公背公弗痛翼健卒呼躍蹴其舟殺數十人眾潰貴走過江分命四討若鄂若漢陽若蘄黃若江池若安慶若泰興攻擊降取一以死力自效迄宋平其勞爲多尋奉勑以總把授忠顯校尉戍通擒戢反側嘯凶艸間者前後以十數賜金符制擢授千戶官武略將軍在戍又十年請老有司以聞俄降制以其子世徳嗣職公授其金符歸鄕裏出則與宗戚故舊相羊言笑盡平生之歡入則以孝悌謹生理敎諸子侃侃忘倦又十餘年一日思其子世徳復之通居逾年卒延祐三年丙辰九月一日也春秋八十有六明年某月某日歸塟於所居北原先塋兆次子男六人女七人先配夫人李氏生女五三皆適王氏二適時氏崔氏再配夫人髙氏生男一世徳也字從政又谷氏生女一適崔氏又潘氏生女一適張氏又金氏生男二曰世懋世傑又陳氏生男一曰世昌又張氏生男二曰世英世彊孫男四人初公之應募也父母戒之曰人生莫大爲善汝從役非戰勿妄殺人公拜受銘心無忘嘗遇行伍執一宋遺卒將殺之遽起遮曰殺此何益盍丐我負裝其愈乎許焉旣得問卒言家揚州王姓公謂卒汝惟吾從無逋逃可全否則汝死矣維揚下縱之再嵗公入維揚有男子迎拜馬前言公所活奴王也至館與其父母妻子宗黨羅酒脯謝戀戀不能去平江陰叛俘一婦人言夫死兵二幼子不可知公曰吾家有老母汝能承侍無怠後當歸汝婦至果適母意俄母以八十終公使訪求婦家而二子在其長至公所公益哀之乃給婦劵悉以母遺物貲裝畀之從其子歸又大帥總兵討叛寇文梅其帳下兵命公統之他師遇敵戰不利沒其眾百夫長三人得不死大帥怒下令戮三人狥左右無敢言公徐前以數語釋其怒三人以免其素行類如此嗚呼忠武王以間世大賢逢時稟命平江左壹聖統功冠萬古而其一時驅馳後先虎貔熊羆之士誠與有力也然紛拏之際取舎不同悍者以多殺逞貪者以攫利進由是以崩裂泯滅無聞者曷可勝紀獨公挺然以一甲抗萬險致死而功益倍力善而行益著卒之身榮親顯貽貴子孫耄期之年完璧以逝可謂決起特立忠孝兩全始終無憾者矣世徳以公善狀懇余銘墓道余里人雅知公又知世徳世徳平居讀書好禮溫然一儒者至其有事則激昻奮厲雄武傑出始嗣職聞虎害躍馬彀弓馳殺猛虎三勇震江淮有射虎將軍之聲噫是父有子而可辭銘曰

士生懸弧志在四方伸屈有時變化靡常始以荷戈勉勉卒行雷震風馳劃然軒昻气以義盈勇孰與亢混一之隆厥績孔揚錫恩酬勞金紫煒煌攸好惟徳終此壽康付托有子旣構旣堂載辭貞瑉萬世耿光

贈奉議大夫驍騎尉聊城縣子陳公神道碑銘

公諱旺字天祿上世睢陽人譜逸莫詳後徙東平居汶上遂占籍焉父諱興幼孤母張嘆曰陳氏之托惟此兒以苦節自誓鞠育教誨之旣益長讀書有立志天兵平汴負其母北渡始居汶闡小學爲甘防奉以孝聞嘗爲徵商官配母王氏三子公其仲也兄曰伸蚤世弟曰用字天祐裏中稱善人婦呂氏侄男一徳新頴悟通星歷學侄孫男四公潛徳不試以子用晦貴贈奉議大夫驍騎尉追封聊城縣子爲人淳壹恭恕力儉勤養親出入懋遷馴致殷阜凢富室無與亢然未嘗一非義取亦未嘗一見義弗勇也若濟厄窮活餓饑赴急難日常與家事並諸子錢或防乏莫償輙燬其劵不復言至於洽宗黨接賓友侃然一本於誠東平人物都防髙其行咸敬重之裏有閧公爲一言皆慚悔謝去其徳義可知矣及寢疾戒其諸子曰謹身承家人所當然貴義賤利人所希有汝曹第視吾平日所能行弗違逺大可期也生於丁未十二月某日卒於丁未十一月某日塟於汶之孝義鄕之原配商氏靜謹多內助追封聊城縣君子男三長曰用晦次君諒授侍儀司通事舎人次用中女一適張誠女孫二用晦字子明旣冠遊京師達官貴人見者無不賞異謂當爲偉器由是交遊日廣皆信厚知名之士始從事省闥歷官甄用利用二監轉通事舎人陞奉議大夫崇祥院規運提防所在以才廉稱婦張氏封聊城縣君用晦以翰林撿閱官張深集賢修撰狀元張起巖爲聊城公善狀因餘子壻今利用監經歷官魏誼請曰先人棄養奄忽逾十閱嵗而墓道寂寥未有旌紀不孝孰甚先生辱恵以文載諸石則先人爲不朽用晦亦可以瞑目矣余昔在京聞用晦之名已久頃嵗再赴召始識用晦壻誼家通擴詳敏信其爲偉器也知用晦自銘於心貲產嵗入施散必十之七遇冬出紵絮給賜窮者以爲常凡才傑之在困婚之弗供與夫水火之不幸苟見聞必周之可謂克廸先訓志於逺大者也嗚呼聊城公始以孝勤致富而富不有家益盛終以貴義教子而子有立親益顯傳稱積善必餘慶玆非效歟漢樊重以君子之富昌子孫名後世以公觀之重不得専美矣爲之銘曰

人有貧富匪人乃天正以處之天乃可全惟聊城公善富不有動必天合確爾其守彼富不仁鷙忍且驕厚積深閉其心滔滔窶弗容柙櫝自圮傑哉聊城比屋萬里身爲尙徳子述義方堂構益崇列爵有光孝思惟永樹此銘刻一門之榮萬世之則

奉訓大夫淮東淮西都轉運副使潘公神道碑銘

公諱琚字君玉姓潘氏其先本姬姓畢公髙之子季孫食采於潘子孫以邑氏在唐有制策髙第者嘗爲宿遷令卒葬宿遷遂家焉七世從伯祖奇由宿遷縣教授徙邳逮髙祖世居邳爲大姓繼有潛徳而祖尢重厚長者兄弟割產獨不分一錢曰吾不忍有是已而致產復益饒將終聚諸負劵盡焚之而歿二子曰撫同監邳州醋以卒曰擇公之父也循直有儉徳年甫十四而孤當金季戈兵擾攘之際輙能自立持其家無削弱之患嵗癸巳天兵收河南奉其母吳氏挈家北渡翔集濟南遂定居焉於是爲濟南人其配郭氏公之母太夫人也克謹內治慈訓有法生公及其弟息州同知瑾公始就學警穎異凡兒識者知其有起家之慶十八推選爲吏會轉運使田侯辟府山東喜收延人物聞人宿士多萃幕下公時以秀發居羣公間侯獨嗜公才論親倚尢密自始辟轉運知事歷濵萊兩鹽司判副至轉運經歷在山東凡八轉至元九年遷河間轉運經歷十一年以最陞承事郎同知寧海州事俄攺河南宣慰司都事尋加承務郎時江南始平河南直南北襟喉之衝文檄叢擾出入利害公隨宜裁剸肯綮盤錯以次而辦同僚賴其能十七年以勞得五品服轉奉訓大夫淮東淮西都轉運副使始公在山東在河間轉運之政稔其利病故始下車力以興除爲已任前政因習窳敗之一切剗去人以不擾而課入大增兩淮安之及代歸更折節里巷以閒適自樂不復仕二十九年二月二十八日春秋六十有五以疾終於興仁裏第之正寢以其年五月六日於新塋先人之兆次公配夫人李氏同郡盛族慈孝婉淑周於婦道次富察氏東明總帥之女先公卒子男六人長曰麟趾行中書省宣慰使次曰昻霄承務郎行禦史臺監察禦史曰思敬淮東宣慰司譯史曰思義淮安崔鎭巡檢皆夫人李氏出也思明思順皆幼富察氏出也女三人長適劉瑜戶部尙書兩淮轉運使中子余未行孫男三人女一人公識度超逺才力夐出不滯一能故所歷無難事而能小心廉恪不以所長自足故動必有立而名亦隨之至於惇睦孝友又其天性初父以其父侯之殯在邳謀遷之濟南未果而卒乃與弟瑾營卜歷城天陽山之原爲新塋卒遷其祖櫬及奉其伯父撫以衣冠之禮胥其父焉成先志也至四方有珍異𨿽千里必致其母如在膝下有姑寡無以自存有姨及其夫流離他邦皆遞養以老其諸子訓以義皆讀書有成達於進取自余族姻裏閈困乏者必委曲周卹之公於生也始終之道庶幾無少媿矣故其歿也聞者無不驚悼嗟惜而弔者與赴者無不盡其哀焉嗚呼使公當大任操大柄得以盡展其才則其成就又未可量也位不滿徳而止於是惜哉將其諸孤累然衰絰持廣平陳錫所爲公行狀泣血再拜請曰先人之金華王龍澤志其墓矣麗石未有銘敢請某於其次君昻霄爲同學友而公則父執也其何辭遂銘之銘曰

潘實姬姓其歷惟逺在邳始基有徳弗顯惟其弗顯日積日崇奕世之慶啟而生公公始就學識者所嘆三語辟掾玉雪未冠翺翔山東八遷其官鶚薦旣勝乃佐河間河南之幕南北攸控事則孔多予處於中爰陟兩淮漕政允釐悉其利病淮人之思公才有餘徳則誠美進不貪位君子之履公旣逝矣悲孰可忘有子嗣之公乃不亡有隆者封載碑其石曰惟公之藏俾永是式

中庵集卷十六

欽定四庫全書

中庵集卷十七

元劉敏中撰

碑四

濟南王氏先徳碑銘

千歲之木其柯葉摩穹蒼蔽巖壑人知其本根之深萬里之流其波濤驅雷風沃天日人知其源泉之浚百年之家其子孫大門閥昭聲名人知其世徳之盛也以今言之其吾黨王氏乎按王氏本髙唐人七世祖徙濟南之章丘支蕃派衍蔚爲鉅族髙祖考諱京爲人眞淳孝友重義輕貨家園多橘鬻者預入其直率三之一屬隕霜遽以所入歸其人田家往往以農器質錢廹東作知無以爲贖卽召付之金泰和末歲饑民病發私廩以賑所全活甚眾以年髙普恩一官並賜杖嘗手植槐於庭迄今郁然根盤幄偃人知爲瑞云年垂九十無疾而逝妣封氏卒年九十二曽大父諱亨讀書通大義動循禮則充其所知妣鄭氏大父諱廷字君用博學善京垓術生罹兵荒幼孤比長瀕於死者非一而坦然無憂容居常寡言或犯非義弗校以信謹爲縣主書聞警潛走避黌堂遇羣暴禦將食之識者曰斯善人害之不祥乃得釋且防送避所濟南張侯雅知其賢旣歸國署惇武校尉行元帥府知事經始之際贊畫爲多逮以老引年而侯亦謝事日燕逰相從盡平生之歡親族之歿於亂者皆收祔先塋其齒諱行第宻記不忘手爲五服圖以譜之每一感及則流涕不已知其孝義最隆也壽八十有五終妣安氏秉內治慈而法先二年卒春秋七十九一子是爲父諱忱字信卿用子桂貴贈中義大夫上騎都尉太原郡伯二女長適李秀次適劉宸都尉公資慧敏無不讀之書辯博而有容裕和而能幹城府機械不知有之張侯子襲爵署爲其屬嘗從述職和林或計事省廷辭令旣優尢善應變儕軰無及焉陞幕府提領靑州逆臣璮有不軌之志時戍漣海得兼制濟南兵數千時世皇居潛總兵六盤侯遣赴愬兵不可以益晝夜馳未旬入見奏對稱防給傳而還撤其兵侯益器重焉中統壬戌逆璮冦濟南宗王擁兵南下侯命前迓遂陳擒縛之策冦平擢大都督府知事至元乙丑調官制行侯徙尹眞定辟知事偕往以親老辭俄二親皆棄飬防五年未嘗與人接庚午調東平提領案牘遷淄萊己卯授將仕郎主朝城縣簿攺順徳錄事判官以疾去職甲申除河間臨邑主簿兼尉卒於官實丁亥四月十有八日也壽年六十公蒞官尢詳治獄所至以遺愛聞苟事隙輙以詩酒自娛人莫能窺其際嘗戒子孫專儒術刀筆吏不可爲論者皆以爲公有軼倫之才屈於小官未始幾防見於色浮沈優防而職揚政舉其髙懷曠度固與古人爲徒較之脇肩病畦折足覆餗而不恥者穹壤矣爲時推重如此先配夫人張氏濟南權府之女淸儉備婦道年三十一卒再配夫人馬氏翰林侍讀學士之女有懿行撫育前夫人之子如已子教子婦治家咸爲矜式歲戊寅卒年四十九並贈太原郡太君子男五人女五人張出男曰杞曰鋭杞仕晚終監安丘酒稅鋭倜儻不凡始官歷江陰余杭案牘官建言更楮幣法世皇召對特授尙書省左司都事陞員外郎除諸路寶鈔提舉出知滑博興寜海三州皆有能聲皇慶癸丑十一月十八日以疾卒女三長適劉彥淸次適張珙次適觧義馬出男曰桂曰椿曰桓椿桓皆早世女二長幼卒次適馬說桂六歲知讀書日誦千言旣冠以儒貢歷府寺掾除承事郎揚州路興化縣尹憲司薦能入掾中書滿以奉訓大夫拜監察禦史劾擊權要內外震悚乃請加封孔子遂有大成頒示之號遷吏部員外郎官奉直大夫大徳丁未奉命賑旱饑浙間從宜設施民甚賴焉及還武宗躬享太廟以與享進階中義大夫至大三年庚戌有追贈考妣之命是年分曹上都適畱守官得譴選授上都副畱守明年聖天子嗣服幸上都進嘉議大夫同知上都畱守司事面奉玉音慰勉且賜貂裘旌其亷能皇慶攺元之明年大駕再幸上都以大興尹缺詔除大都路總管兼大興府尹陛辭命進酒且命進階訓以毋怠於事賜幣五千緡趣其行畱守賀開府奏乞畱數四竟不允到官寛猛並施京輔大治再逾歲禦史臺奏除山南道肅政亷訪使上以京尹難其人弗許孫男五人女六人杞娶房氏生男二曰愻兵部奏差曰惠未仕女二人適某氏某氏鋭先娶冒氏生男曰能次娶宋氏生男課兒女二幼桂娶李氏河南儒學提舉舟軒先生之女封太原郡君生男曰志國子生女二長適張思義次適兵部尙書張古男國子生重戡曽孫男二遵遂女一愻之息也京尹君命其侄能及子志持善狀抵繡江再拜請曰桂等以妄庸叨歷顯榮恩眷隆渥念非祖徳庇庥先訓陶鎔其何能此顧松楸寂寥前美弗彰乃心如焚先生辱惠以文載諸石桂願畢矣某旣嘉京尹之孝重感都尉府君與先人文靖公疇昔從防之雅不可辭謹述而銘之銘曰

善必裕後學必顯親顯孰孝充裕罕善聞王氏奕世種徳惟邁槐瑞孔昭宜顯且大仕莫匪榮天府奏功恩莫匪霑玉音監衷惕非所堪官守是敬方來未艾必有之慶昊天永懷欲報罔期刻辭貞瑉不朽庶幾

牛氏先徳碑銘

頃余自都下歸陽丘邑長者奉順大夫知濠州事牛公潤之持善狀請曰益不佞賴祖宗庇廕幸免罪戾致官五品嘗痛譜牒散逸無以周知先世之美惟是先大父曁先人濟陽君之餘澤遺行欲吾子文諸石爲不朽之傳爲松楸之榮爲昊天罔極之報敢再拜以請予惟所請孝之大者也孝不可違勉爲論次之而系以銘按牛氏世爲濟南章丘人大父諱豫以毉術鳴資敏厚喜爲善嵗饑民疫出入恆乘黒騾以囊米自附遇貧病者輙視而藥之且遺以米使得食以是所全活甚眾鄕人徳焉配劉氏三子長曰山次泉次傑山傑皆早世泉濟陽君也爲人魁傑有膽力金季之亂張濟南公擁眾保長白之黌堂嶺君以敢勇善騎射選置麾下濟南公旣歸國以侯伯行省事得専除拜從親王略地河南署君百夫長實以爪牙任之河南平以勞授濟陽尉猶麾下也蓋君自弱冠起身事濟南公出入兵間始終殆三十年而未嘗有絲毫之失幾防之嫌濟南公亦愛之不使一日去左右故濟南公之麾下言質直篤厚無間者惟君爲稱首其處己尢勤儉以故家益饒歲已酉大饑散窖粟五百餘石遠近賴焉行遇暴骼必收而掩之見遺物必訪而與之此義而能惠又其天性也君挽弓至一石五斗矢大異常射命中逾裏在亂中嘗與弟傑輦母有所往遇羣賊廹至君曰賊敢怖吾母乎謂母萬無恐使傑守之獨束衣握弓矢前山立不動以伺賊意賊望見君識其勇者不敢近遙激眾矢嘗君君皆避之徐引滿發一矢落賊後數十步入地半笴賊防取視之遽相驚而去中統壬戌李璮叛靑州襲濟南濟南張侯度不可禦走京師時君已六十餘嘆曰兒子輩旣從張侯矣吾𨿽老寜能守此坐受賊污卽以私帑並其幼稚行將避之湖山剽者六七輩遮君於道君遽呼躍引五尺梃法擊之連擊連中僕其三人賊散走以免觀此其平生志趣才量可知已至元庚辰十二月十三日無疾而卒享年八十有四葬於邑東南十五里康氏莊之西原從祖塋也先是歲辛未十月君久疾有不起之憂夢神仙若丘眞人者謂君汝是吾弟子汝壽當八十四覺而言之翌日疾果愈及卒人始驚異疑公亦仙去矣配張氏淑婉備婦道以甲申四月十七日終壽年如其夫及合葬濟陽君之容體衣衾皆不腐奄若臥寐見者益異之生男四人長曰廣潛徳不仕次曰益濠州公也次危山巡檢蘄州路稅使多藝有幹局次璘蘄州雜造局使壽春稅副以通敏稱濠州少有俊才文采奕奕動人早以從事辟濟南張侯幕防丞相瑪爾美平章趙公右丞張公奉防檢括前省乙夘至己未凡五歲內外金糓出入之數仍選諸王府屬各二人共其事而濟南爲親王哈坦分邑王以公應選祿秩視左右司郎中公旣明辧又素練逹於是諸大人屬目一切仰之事不勞而辦省府旣熟公才用凡事關難劇者必以遺公而名聲借甚靑冦之據濟南天兵討之平章趙公實董其師公從行一日遣公詣大帥計事猝遇冦圍公欲降之不屈以刀砍公首復不屈凡三砍竟不死亦不屈乃執公去防晚冦有追襲之恐公伺釁潛褁傷而還大帥躬加勞問給白金五十兩旌其忠且記其名尋爲王府郎中歷事三王歲丙子用王府薦授承事郎知濟陽縣轉同知雄州事遷承直郎蘄州路總管府判官進知濠州其治以亷勤公恕去獘因利爲主故所至多美政民皆思之濠政之代以年及有菟裘之思遂浩然歸鄕裏而有是舉嗚呼人皆知積貨財廣田宅爲子孫之計而不知淸白篤厚之可以爲垂裕之慶而無驕佚墜失之患也人皆知回邪曲屈徼取富貴爲家門之榮而不知公忠亮直之可以爲顯親之實而無憂辱顚覆之虞也故余旣述牛氏先徳之懿復著濠州公之出處大略欲知所謂垂裕之慶與夫顯親之實者果不在於彼而在於此云銘曰長白蟬聯繡水所環康莊有原是爲牛氏之阡繄牛氏之世莫知其年顯允惟祖植本濬源漑方寸之田得同然之天以粒饑藥疾之端知見義勇爲之賢顯考繼之遭世迍邅委命爲知已用何蹇蹇兮桓桓至若掩暴骨而遺物必歸閔凶歲而積粟以捐一矢慰母心於畏途挺身鑠逆吻之垂涎天報罔愆鳯驥聯翩矯矯濠州迥擢孤騫發軔侯藩曳裾王門應靑選於天庭動紫防之星躔實著聲馳乃處承宣隱然良吏之迹渤海潁川五馬來歸皂蓋朱轓松楸之華賁於九泉蓋播之旣精而獲也則然以創繼言之是謂兩全我作銘詩爲牛氏永永之傳

商氏世徳碑銘

余族弟宥介其戚商氏者見余繡江艸堂再拜致其兄忠顯君之辭曰進戍江左兵校也始以眇焉之軀委置矢石之場出萬死一生食息自若重忝國家爵祿皆出望外非由祖先積徳廕佑曷能致此言念丘壠旌紀寂寥報本之義大懼隕闕謹使弟慶以世次行寔獻先生辱銘諸石存歿惟幸余感其請且以弟戚之故乃爲之銘按商氏之先濟南鄒平人其後有徙居陽丘之錦川者故今爲陽丘人焉世業農以勤儉嗣守髙曽而上失其字諱曽大父三子大父其季也諱淸爲人疏豁樂施予意懇懇常恐負人而人之負已弗校也春秋六十四以丙辰歲三月十有六日病卒配祖妣王氏以至元三十年九月十六日卒享年九十有四子男二人長卽君之父也次曰友女二人長適開氏次蘇氏父諱顯和夙成有父風而毅敏尙气識者謂有起家之望旣冠二歲而卒鄕裏惜之實庚子歲十一月十有一日也配母吳氏二子長曰進忠顯君也次曰慶叔父天資信厚持家有法事親孝視其兄之子如己子嚴而愛配母王氏子男二人曰璿曰瑄女二人長適馬氏次趙氏忠顯君自其幼時嶷嶷如成人年十七名兵間時濟南孟公統本道兵見其魁傑喜之俾長五十人立麾下及從沂郯統軍逹春城正陽復入善射之選至元十一年天兵南渡江從攻常州先登尋略地福州賊阻髙王砦破之第功咸獲優賞十五年以行省檄署百夫長領汴兵從戍臺州俄攺戍漳州至衢賊有金姓者擁眾圍衢衢帥以請君先以所部擊賊於小南門始接戰手殪數十人賊自觧去君以賊未逞旦且復來乃潛識賊出入所經要害白帥設伏待之明日賊果至城中兵拒戰賊卻遇伏君呼躍奮擊與內兵應賊遂大潰尋追降其眾用是以謀勇聞是後破福建賊黃華於古田剗張治囝於湖頭翦詹福三於尢溪皆以致死力取奇效爲諸將之最省府上其功朝廷嘉之元貞二年二月奉勑百夫長授忠顯校尉給之銅印緋服防廩以本兵戍松江君天性孝友質直而亷凡居家仕宦未始有毫髮私獨以武事自憙尢精槍法人罕及者蓋商氏之門君以節槪勇敢立聲名於外其叔父曁其諸弟以慈和敬讓厚基本於內由其大父至於諸孫凡五世上下數百指門風雍肅無有異食私蓄閱墻反目之隙故鄕人言孝義而能顯榮祖宗者必曰商氏焉易稱積善之家必有餘慶以今觀商氏之慶詎可量也哉君四娶子男三人女三人始娶王氏卒有子二人曰讓曰信早卒女一人適吳氏再娶翟氏有子一人曰說女二人一適開氏一幼又王氏李氏男孫一女孫二弟慶娶崔氏又丁氏卒子男三人曰諒曰誠曰諮女二人長適李氏次幼皆崔出也女孫一人從弟璿娶孫氏二子曰詢曰譓瑄娶蘇氏子男一人曰詡女一人銘曰

惟古得氏氏有商統疏派衍遠莫詳陽丘之商蘊世芳惇朴不漓孝義彰根本旣固枝葉昌忠顯乃是白眉良早年寘身卒與行一葦要濟浮海航鈆惟一割己自戕金至百鏈始益剛出入瀾濤踐榛荒鯨鯢盡戮蛟蛇藏薦書上列聲洋洋酬功以爵制有常甲冑一朝化簪裳坐覺桑梓生輝光祖考慰兮樂且康錦川平衍繡水長商氏之慶未可量伐石刻名先美揚朂哉後人毋或忘

姚氏昭先碑銘

姚氏始爲濟南齊河人其上世屬金季兵亂失其譜系考諱成避地陽丘之南羅因而家焉成資厚重而志意宏濶以膽气自任喜擊刺騎射勇力絕人濟南張侯部將馬公雄傑人也時有妹未嫁欲得壯士配一旦得公喜甚遂妻之且薦之張侯從侯徵河南以驍勇聞俄以病免歸因慨然念曰吾祖宗惟力農惇朴勤儉家以殷厚一經防亂蕩滅無幾然陰徳之所以垂裕子孫者宜不可泯遂戒其子今忠顯君曰汝長矣庶可以試汝遂代吾役吾其教汝兄與汝弟務立基本以無替祖宗之緒於是惇率諸子以孝弟力作爲事數歲益富饒而子孫循循有禮讓之節中統初靑州李璮叛奄據濟南民竄避無所得食公自以窖粟五百斛出而賑之賴以全活者甚眾時田野蕭然無一夫把犁者公獨爲柵自防潛種粟爲他日計防親王督兵収璮適過其所公從數人舁酒脯迎拜馬前曰野人不知忌諱聞王來敢以巵酒獻王大喜爲下馬坐見其所種禾謂公曰向所經未嘗見寸苗是安得有此無乃爾所種而懼爲吾兵所殘乎公叩首謝曰惟王憐之王故爲久憇令兵盡度乃去禾以不損冦甫平而熟田僅數十畝而所入粟二百餘斛鄕鄰復業者皆仰食於公如取已物迨春民耕復無種公又分給之鄕人徳焉廣愽尊重遂爲裏中長者以某年某月日春秋八十有九終於家五子長曰珍次曰玉早卒曰興卽忠顯君曰珪曰信馬氏周於婦道先公卒年七十有九初忠顯君以未冠之年代其父荷戈行伍間已自奮防不凡始戍下邳大帥一見識其可用輙以自隨防宋人入冦帥引兵赴之戰於淮安之巴泥蕩君呼躍奮擊立斃十餘人賊眾潰走因追殺其主將大防而還帥壯君勇鋭假以弓矢勉之歲己未天兵臨鄂渚君以力戰獲賜白金錦防異等及大軍再舉從擊潭州取江寜戰於沙市略廣西皆有殊績屢獲銀盂繒帛之賞江南平遂入爲禁旅嘗遣戍和林益蘭以勞授惇武校尉親軍百夫長尋賜銀符加授忠顯校尉仍洊賜金帛楮幣之數甚渥君沈毅寡言自信無委曲意平居斷斷如常人至臨陣對敵躍馬顧盼勇若神人凡重危必死之地眾所憚者君常請行以故多奇功及受職益恪謹自勵士卒咸畏慕焉今年春以告省冡奠掃之際然流涕曰吾以一卒出萬死一生叨蒙恩遇分符佩印得備宿衛之末爲榮甚矣是皆祖先蔭佑所致念所以揄揚前美者非文諸石莫可遂懇其鄕丈都君持善狀再拜乞銘於余義不得辭乃摭其實而論次之嗚呼古人謂仁者必有後今以姚氏觀之信矣蓋農爲生人之本而其爲道專固勤動非有巧射幸得窳薄之矧能輟已利眾拯其阽危斯誠仁者矣故姚君經百戰之險無一撓之失卒能致身顯逹忠孝並著爲祖先光榮夫豈偶然哉銘曰

姚氏之先起於齊河亂離是遭爰徙南羅世業以農自食其力輟已濟眾徳惟純一天有顯道曰與善人與善者何在忠顯君赳赳忠顯勇以爲孝挺身百戰有進無撓羽林森嚴貔虎所環駢驅角立君超其間賜予旣多恩命凡再奮激厥中矢死罔愛佩符來南松梓有輝言念先徳然沾衣琢石勒銘匪侈匪報以念其嗣人惟永是效至元二十九年十月日

賈馴昭先碑銘

積善埀統以裕後立身行道以顯親古今所重人之所同欲也𨿽然善不欲有心爲有心則偸偸則薄后不可裕矣名不欲以幸得幸則辟辟則辱親不可顯矣故無心之善裕後之本也自得之名顯親之實也世亦有無心之善自得之名乎吾於賈氏見之矣賈氏世爲濟南鄒平人祖諱福以惇儉自尙二子長諱珎次諱友尙書君父也爲人淵淳愼靜不知秤量貿易不知飲酒不知入官府見鄕鄰闘者輙閉戶避裏寡婦孫老矣以白金一罌見托而他適逾十年歸未有請遽付其所托罌封識宛然婦見之驚泣再拜曰此非敢望也願分其半爲謝勉而去之竟弗受嘗遇醉人遺絲純道上去無同見者獨追及與之又嘗以生組若干絇送染人旣染染人以歸他日視之則絇多以十數亟持往還其人愕然悟曰此某氏組也偶不知誤忘矣防子吾惟償之耳嗚呼爲善而若此夫豈有心哉裕後之本也至元辛巳六月十日念其子馴久以非辜系詔獄不觧感焉一夕卒年六十四配王氏勤儉靜順克完婦道癸巳三月二十日年七十卒二子曰馴字致道尙書君也曰騏字顯道監濱州稅孝友有爲四女長適王氏次李氏次叚氏次王氏皆濟南盛族尙書君始由提刑吏陞察院轉戶部歷臺省掾爲戶曹主事進中書檢校官剖繁折劇能狀表表以是擢右司都事聲望益著遷兵部員外郎時附京諸驛煩狼藉君爲一一設法使得輕重均壹諸驛便之而君以歲秩當更驛夫數百戶遮宰相號曰若賈員外去兵部吾屬困苦死矣防成宗獵城南宰相以君見卽日進授郎中官奉直大夫旌其能也逾年攺工部加奉政大夫君益精敏自勵毅然以一部失得爲已任不以次列介意凡百工五材之用審曲面勢之宜多寡之殊久速之程皆心規目度靡不曲當吏無所措同僚仰成而已故太保右丞相深器重之京師始未有孔子廟至是詔有司建立並置國學丞相獨以委君君曰嘻此政化之本敢不敬成入理曹務出營廟事旦夕勤劬無風雨寒暑自其規模位置以及圬墁斵削皆躬爲指授已而搆締宏麗廟學俱興首善之觀朝野瞻聳莫不咨嗟羨贊咸謂賈君爲有功於斯文矣以朝請大夫進授侍郎聖天子嗣位拜工部尙書加少中大夫初至元間巨姦專政竊生殺柄脇制外內視臺憲善良如仇敵山東提刑副使李唐卿正人也巨姦奏請省臺雜治欲置李與數十人者於死君時爲小吏以連證逮系者視其風防一與所誣合而君獨以實對困辱百至不易姦臣使防以利誘以官不易脇以死亦不易系凡三歲執如前李竟以得免大獄以觧時論翕然以古人期君矣迄今事業方赫赫日新本基之植實此焉始嗚呼有名而若君夫豈幸得哉顯親之實也君今曁其弟騏來再拜請曰馴等不佞徒賴先徳庥蔭過荷國恩罔極之報悼恨無所玆欲刻一石爲松楸光華惟得吾子銘可以卒志余雅知君者乃爲備言之欲知裕後顯親之不可苟得也銘曰

九淵之流源乎濫觴百圍之木萌於毫芒其蓄者深其發也長賈氏之善世蘊弗彰積久彌著乃合天常孰綱孰維陰極而陽猗歟工部實膺餘慶巨浸稽天一葦所杭大本旣立旁礡翺翔躋貴紫防協吉黃裳臣子之職曷不孔揚繹繹孝思先徳不忘刻辭貞瑉有永其光

河南谷氏昭先碑銘

武宗繼統之四年考制旌賢頒錫封爵今般陽路總管谷君果之祖贈中順大夫上騎都尉追封長安郡伯祖妣追封長安郡太君父贈少中大夫輕車都尉追封長安郡侯母封長安郡太夫人君來言曰果以疏繆之質遭逢聖時叨沐榮幸恩隆二代念非先徳所庇其曷能此得先生之辭文諸石以彰不朽敢再拜以請按谷氏世爲汴之鈞州宻縣人髙祖而上譜逸不可詳嘗有官縣令者祖郡伯府君實其支系諱秀未冠值金季亂徙平陽河南平乃歸資剛果英邁不覊而善於治產以是富饒雄一邑乃更折節樂賑施以禮義自居裏中右之有谷半川之號屬有事襄樊兵檄驛使絡繹駢接所過艱於供億大府知其才選署驛官以干逹稱晚節治家教子益嚴以法一日以貲產析諸子命之曰汝輩長矣其各立而家所以然者庶他日免防墻之忿而全其同體之愛也毋惰窳易吾言春秋七十又四以至元三十一年甲午六月二十有五日終於正寢先配司氏太君也壽六十二前卒越三日合祔於邑東南移山陰之原先塋兆次再配李氏三子長曰徳卽郡侯曰靑曰欽皆司出一女李出適王氏郡侯府君爲人溫讓侃侃有古君子之風世之囊槖鉤距機穽巧利無關於心至大已酉九月四日年七十二卒配呂氏太夫人也淑婉恭愼本諸天性其事舅姑接夫子洽宗戚一與禮合內外無間言康壽享祿飬宜己一子爲總尹君字明之識遠器宏風裁峻整幼頴悟異常祖郡伯喜之曰是兒必興吾宗始入小學禮制節文目擊心防旣長貫通羣籍學博而智益明志存濟物屈於施用喟曰古人以良醫比良相吾其爲醫乎乃悉取方書讀之凡醫之技術皆精故其已疾若神名馳京師大徳初近臣以醫薦入侍成宗大見知遇詳勤忠恪行在無捨旦夕賜金錢珍貝玉帯第宅以及衣服鞍馬歲月相踵累官朝列大夫同簽太醫院事至大攺元授朝散大夫廣平路總管下車以亷正惠和悉民利病噢咻戢遏得寛猛之宜又以儒學祀大成風化之源醫學祀三皇死生所系其崇飾奨勵尢所致力也民歌詠之滿加中議大夫遷般陽其治如廣平而聲益大妻張氏安千戶之女封長安郡夫人二子曰麟駒早卒次幼二女長適崔氏次在室夫善積則後必裕名立則親必顯天理之常人事之難者也谷氏上世𨿽不槪見以郡伯郡侯觀之其堂構播獲之懿繼述遠矣故總尹君之生旣學未施遽躋貴近出膺重寄再殿大邦前美殊榮焜輝金石郡伯興宗之言爲有見矣天理人事之合如此乎吾知其門閥之盛方隆而未己也銘曰

書載降祥易述餘慶天道厥顯鏡鏡者何谷氏可徴郡伯攸系邑宰是承善富不有好禮樂施才與用違訓子見志雍雍郡侯所履日新以天合天猗此吉人靈淑挺生起家之子懷寶不售醫以相擬鯤化鵬摶一昔九重有莘割烹亦惟其逢侯藩西東聲烈益大榮及祖禰忠孝斯在松楸郁然穹碑屹然流澤騰芳以永斯年

中庵集卷十七

欽定四庫全書

中庵集卷十八

元劉敏中撰

碑五

勅賜保定郭氏先塋碑銘

聖天子撫文明至隆之治旌徳顯能康錫封爵集賢大學士郭貫光恩三代賜碑其塋詔臣某撰文臣劉賡書臣貫就篆額臣謹按國子助教於欽事狀郭氏世爲保定淸苑人髙祖而上譜逸莫詳曾大父諱翼有气尙義以力穡爲鉅族贈通奉大夫司農少卿防軍追封趙郡公金季天兵南下在所震裂冦盜橫潰公宻爲窟室庇親黨間出以金帛易食竟遇害配王氏追封趙郡夫人大父諱實累贈集賢學士資善大夫上防軍追封趙郡公爲人剛介嘗墮兵難逃歸依蔡國武康公於滿城從徙保定官至管人匠總管以卒戊辰七月十二日葬於淸苑小激裏之北原祔樊氏梁氏並追封趙郡夫人二子父其長也諱希防次希奕質直不仕一女適少府監局使劉振父字仲偉累贈翰林學士承防榮祿大夫柱國追封趙國公夙頴悟嶷嶷不凡受學於靜直處士郝先生之門經史百家靡不洞貫與處士子國信使贈大司徒昭文館大學士潞國文忠公陵川先生伯常諸友軰結文會日相從講習以爲樂視俗塵邈如也中統初元陵川貴力薦之除大都行用庫使尋以病歸至元十三年丙子復起爲淮東淸河軍儲倉使攺杭州平凖行用庫提領庚辰二月三日以疾終於杭春秋五十有八貫迎喪歸是嵗六月吉日葬於先塋兆次公生十有六年而孤輙能以起家自任養母盡孝遇弟盡愛嘗營樓居或謂君有弟樓可二楹異日易分也公謝曰兄弟天倫兄有卽弟有也弟有亦然奚謂分苟如子言已則私矣天倫可容私乎或者慚焉愛其子貫教之學購書擇師恆若不及訓之曰士之生世當爲有用之儒無讀無益之書當使人求已無已求人其所以期焉者逺矣至其洽賓友赴急難樂施予殆嗜欲然保直四逹之衝人物所集屬河南平衣冠北渡多寓焉公無不欵曲延接或資以僕馬若監察禦史嶽防舜咨狀元王鶚百一遺山先生元好問裕之諸名公尢其宻者也故陵川爲作樓記有曰許與結納皆天下豪右魏靑崖爲其子作字說有曰仲偉尙气好賢交防半天下蓋實錄雲中統前靑冦璮馳書幣招陵川陵川謀於公公曰世所重名與利耳若利先生學術道徳傾一世奚利爲若名名在朝廷山東奚取也陵川遂辭之嵗未防璮叛其逺識如此公雅無宦情中年好善彌篤以明徳命其齋當赴調而南也則曰吾聞江淮文物縟盛多異人奇書吾將觀焉在杭有詩云明年咫尺歸期近便買扁舟飽載書後沒囊篋枵然所遺惟圖書數萬卷觀此其平生可知已夫人何氏淑懿勤儉婦道母儀中表矜式以元貞元年八月二十五日卒享年七十有二如祔禮葬焉累贈趙國夫人子男二長卽貫也次中女二長適劉某次防亡孫男四文鼒文鬲文鬵文甗曾孫男一貫字安道博學能文善篆累官由參知政事進左丞登集賢階榮祿大夫上眷益重才猷徳範歆仰一時嗚呼趙國之所以特立亢宗集賢之所以廸訓顯親夫豈偶然邪古有言仁者必有後信矣銘曰

天道孔昭慶必善積王政至公顯惟在徳趙國之世有源有基日峻日崇聲至響隨是生趙國前美克濟髙識邁倫至行厲世希古簡俗夐然淸風气義暢洽鳯麟朋從教子義方逺大是朂賢良噐異有售匪鬻謀謨廟堂搢紳儀刑玉音曰咨無忝爾所生九原寵封五爵斯冠錫銘示渥幽顯並煥人事天理孰曰不然諗爾後之人尙其監旃

濟南李氏先塋碑銘

李氏其先遼海人歷遼金世爲宦族譜亡不可詳父諱英登金進士第仕爲穆昆千戶守濰州令肅兵厲盜不敢闖其境官民賴之天兵平汴北徙尙書田侯行轉運山東治濟南収羅人材得公甚奇之卽署公轉運經歷官遂占籍爲歷城人焉公气量宏邁言動不凡人望而畏之謂其有公輔噐一幕之任辦於咄嗟眾胥傍觀縮手褫气時楮幣未行凡貿易皆白金公傾囊槖延賓友相樂無虛日已而始有子年旣逾耳順矣其夫人言公日揮金恣燕樂誠得獨不念爲防子地乎公喟然曰人生各有分使子賢固當自有不賢𨿽鉅萬積祗益禍耳我縱不逮人胡能契契作老饕事癡計種禍子孫耶俄遘疾卒春秋六十有五才與命違時論惜之用子璋貴贈奉政大夫同知安丰路總管事驍騎尉封鄒平縣子夫人曹氏慈謹恭儉克相厥家後公卒追封鄒平縣君一子卽璋至大二年己酉璋始卜地郡城南郛所居之城隅八里七星山之陽築塋合祔葬焉璋甫三嵗而孤稍長以問學自立由轉運使累授將仕郎新附軍萬戶府知事滿除平江路總管府知事調主江都簿入爲京官左司同提舉遷同知泗州攺防州鹽倉監支納進奉訓大夫廣平鐵冶同提舉陞知六安州官奉政大夫於是有恩贈之命延祐四年也以中順大夫同知嘉興路總管府事致仕妻傅氏封鄒平縣君三子曰六十八曰六安曰中兒皆𦇤抱中順君與餘同裏閈余知君早以才幹勝人故其歷仕所至有惠政有能聲有成績名馳搢紳間余頃欵繡水璋泣涕言以孤弱之迹繆渉宦途至忝國恩榮及考妣三息聨慶見於暮年念非先徳庇廕其何能此昊天之報茫乎罔極惟得勒石松楸使前美永聞寵光日新其殆庶防然非先生之辭莫可敢再拜以請余惟人之家世有善不善之殊而殃慶亦防至天理在焉譬諸木其本根固則其支幹必茂譬諸水其源泉浚則其流派必逺否則反是李氏上世𨿽不槪見信其善家也觀騎尉公可知已騎尉公有大用之才弗展以沒詳其胡能事癡計種禍子孫之言所蘊可知已而所蘊之發觀中順君可知已嗚呼玆非天理歟騎尉公旣爲賢父中順君足爲賢嗣矣繼世以往所謂枝榦之茂流派之逺吾見其愈加而未已也銘曰

天道若不可知揆彼人事白黒罔欺李氏之世其始莫悉觀騎尉公信惟善積鬰欝騎尉才傑之奇晚節末途局不得施放逺遣懷淸白遺後堂構以大鴛鷺是簉五爵顯親洽爾百祥天人不殊理則孔彰伐石勒辭載是徽美綿綿餘慶繼盛曷已

宋氏先塋之記

陽丘之南其鄕爲錦川鄕之東南皆山山之下皆良疇林落逺近相屬有泉二發於田間相去僅里許淸泠彌漫流皆北逝在西曰西平流在東曰東平流在東平流之北涯其墻宇巋然因髙而居者宋氏也宋氏名珍善余族弟宥因來言曰珍之先世以貲雄爲漕挽居淸先祖父亡其諱金末佩金虎符官萬戶領漕卒船伍十綱從遷河南兵亂不知所終時先父獨與先叔祖畱燕會聖朝親王領兵下叔祖歸之王喜賜之銀符署千夫長擊花防賊於燕之水谷以戰死王以銀符授先父嗣其職花防平從収靑州王分邑在淄以父忠勤有勞績乃委以分邑之政官於淄嘗經濟南愛其山川風土有卜居之志旣老占籍梁鄒居未定而歿後十年珍與先兄友來此鄕見其所謂東平流者與其田買而居焉成先志也居之西北百舉武得平原爲新塋乃舉祖考妣之衣冠遷叔祖考先考妣先兄之柩咸以禮葬焉實至元二十八年辛卯十二月二十七日也然未有紀述前美不得耀願得先生之辭刻諸石庶托不朽乃爲論次之而系以銘公諱徳福春秋七十四以中統元年庚申十二月十日病卒四娶子男四人女三人始娶耿氏有女一人適李氏再娶李氏有男三人曰友曰謀俱早卒曰珍女二人一適張氏一竇氏陳氏有男一人曰貴珍之仲兄也蓋氏無子珍兄友以方直服人至元甲申二月七日卒享年六十有六娶李氏子男二人曰成曰咸女二人男孫三女孫五貴娶馬氏子男四人曰茂曰威曰儀曰戡女五人男孫六女孫八珍性坦白喜爲善嘗給事梁鄒以干敏稱初築都城營太廟皆以推擇監役有功然不樂仕其買田而居也泉之左有阜隆然而瘠始以爲芻牧之所有攻石者過之識其下有石可砥礪春磑厚直將購之宋氏弗許斸而視之果然乃使其子孫自爲攻石倍工而薄售其子孫皆能馴其教命勤劬質厚循循焉有孝悌之懿以是家益饒先民有言陰徳者必有陽報今觀宋氏子孫繩繩而石出爲資豈所謂陽報者歟則其祖宗而來陰徳之所在可以見矣珍娶李氏子男二人曰斌曰義女四人男孫五女孫二其系派圖之石陰雲銘曰

宋惟顯侯始昌於淸居室旣完仕亦有聲徙汴畱燕生死世隔各當其忠爲節則一逮官於淄聿來錦川是經是營先志靡愆子孫眾多石乃發端陰徳攸符天報孔惇平流之泉淵淵其源昭先有銘諗爾後昆【案原本下接梁鄒黃氏先塋之記八字顯系錯誤今刪去】

陽丘崔氏先塋之記

崔氏本姜姓太公之孫叔乙讓國居崔邑因以爲氏其上世冀之棗彊人當靖康中七世祖以水害徙陽丘遂占籍焉世賈販致饒名於鄕裏髙曾祖忘其諱曾祖妣鄧氏子五人其第五子祖考也諱泉祖妣王氏子四人父爲長諱聚天質博厚有才術在童防遇金季亂生業蕩裂無遺旣益壯挺然以承家幹蠱獨任其用本之以信義行之以權宜而終之以勤儉孜孜焉矻矻焉防無濟有寒暑晨夜弗懈屬江左平往來貿易湘湖間以是致貲累鉅萬言富室無居其右家旣成矣乃更詳謹和裕以謙徳自牧凡子錢知而賢者弗劵貧無以償者折劵不責其饑乏者卹之如不及人知徳焉有子五人且老一夕感焉旦以貲產均析而畀之曰無墮而事乃從容杖屨洽親友耆舊盡東阡西陌之樂春秋八十終配趙氏耿氏五子皆趙出長名成字國遂卒嵗年七十娶李氏二子曰寜字安卿早世曰泰字祥卿【原缺】州務使第三子名榮字壽甫娶張氏施氏三子曰公綽曰公忠曰義第四子名顯字通甫娶郤氏唐氏二子曰公溥曰公逹第五子名璋字潤甫娶鄭氏房氏泥氏三子曰公勉曰公勤曰公曆榮雅與余善來以善狀請曰榮等賴祖先余澤無所於報先生辱惠以文載諸石爲楸松光華俾前美有聞後人有所循持榮等之願也爲述而銘之餘謂人之家世不同若其善則必隆不善則必替未始不同也洪範五福言富不言貴故家之隆莫如富而富之所止必於善焉傳稱富而無驕未若好禮滿而不溢富以長守衛公子荊於其始有曰苟合少有曰苟完富有曰苟美謂之善居室不於物也不膠於富也漢樊重子孫公侯奕世其原出於君子之富以是觀之富可以不善有乎崔氏扼於干戈擾攘之際曾不防何而其先人迥防孤起復其隆盛非夫以善繼善則豈能至於爾耶嗚呼矧其昆季孝友相維克廸先猷戶庭華腴角立雄峙其孫息楚楚焉皆以問學克家繼踵樹立內外贏二千指鬰爲大族名門乃復擴報本之誠盡追逺之孝斯又善之善也歟吾見其家慶之來繩繩無已也銘曰

崔姓之得實惟姜出支衍分厥系莫述冀以溺遷止於陽丘勤力致饒世徳孔優厄丁六葉玉石具燬剝極慶鐘起家有子其子維何信篤義專陶朱之能用莫我賢家旣隆矣樹徳逾懋優防以終八十其壽五桂並榮孫息繩繩堂構益崇乃惟善徴伐石勒辭泉壤是賁恪矣後人繼善毋替

黃氏先塋記

黃氏之先世爲泰安人髙曾而上譜系不可考祖諱寶以丹靑自業娶左氏遇金季兵亂俱失所在考諱定夙頴悟善書而大書尢勝諸爲扁署者多從求之後因避兵濟南水柵壻鄒平胡氏遂遷鄒平爲賈販以居且占籍焉凡貿易必損已而益人有遺忘財物者𨿽逺必追與之餓者乞食必致鮮整賸餘不以也慕道教朔望必齋戒修香火瞻禮上下裏中以長者稱以故聞人善士往往造焉至則欣然爲餽具盡其所有而後已嵗壬寅二月十五日春秋五十有九以疾終於家公再娶胡氏徐氏胡氏癸卯四月二十七日卒享年四十有八子男二人女二人皆胡氏出也其子長曰安字安卿至元十二年九月二十五日壽四十九病卒安再娶張氏田氏皆卒其仲子曰晏字齊卿晏三娶曰張氏趙氏皆卒曰杜氏其女長適益都毛氏孫男五人女一人牛驢當住宜哥女玉兒安之子也始余弱冠時識其仲子晏倜儻尙气節好讀書喜文辭且嫺吏事常爲縣吏非其好也會東郡有巨盜出沒滋亂逺近患之朝廷命大官臨境積賞徴捕久不見獲晏宻以方略誘其首惡二人手擒之以獻餘眾以次而敗大官以聞朝命嘉之特授山東樂鹽司吏目遷磁州都吏目官又三轉至濟南危山巡檢所歷皆有成績今狀其世次行實本末踵門再拜請曰晏無所以肖猥以薄官逺逰而蹭蹬不前獨念先壠寂寞大葬弗舉人子之職深懼隕缺頃卜兆鄒平黃山之南原爲新塋奉祖考妣衣冠遷考妣兄嫂之柩以二十八年九月二十有七日咸以禮祔葬矣今誠得吾子文諸石庶防不朽幸垂憫焉且出奠告之文五百餘言反復悲愴有足感人者嗚呼君誠孝矣哉乃樂爲書之而系以銘銘曰

不抑不揚不弛不張而福善禍滛者亦天道之常新塋孔臧祖考樂康曖曖先徳逮玆而彰孝哉何人危山之光吾見其子孫益蕃而門閥益昌辭以表之是爲梁鄒之黃

東臯鄭氏新塋之記

東臯邑小而民阜其俗以好義謹禮節相尙往往多懿族名門其來久矣有鄭氏汝文者介其鄕秀王思哲見余繡江之野言曰先兄汝霖宦京師旣歸然流涕謂兄汝徳等曰父母尙槁殯未祔盍亟圖之於是卜其所購東臯郭西少南里許聶氏原辟塋域請命禮部逮祔刻石記焉且曰刻文當得濟南劉君辭欲就緒而先兄奄逝今汝徳等敬卜先考妣之殯曁先兄之喪以今年十一月十七日襄事於新塋而礲石已具先生辱銘之非惟二親之幸而先兄之志可以慰九泉矣敢再拜以請按鄭氏先世南陽鳴臯人自周厲王少子友封於鄭始以國氏春秋末子孫散處陳宋之間而居鳴臯者不知其防昭穆矣祖源娶攺氏卒葬鳴臯父和防失怙恃遇金季亂播於永壬辰河南初下獨以一身冒百險轉徙而北己而有東臯之寓因贅馬氏遂占籍爲東臯人焉和自未冠跅弛尙气旣渉艱危乃更折節謹詳異平時與人接意廓然懇欵明白人無不喜愛加敬性尢慧敏好問學於國語甚習由是志益以逹家益以饒旦夕以孝悌忠信勤儉教諸子無倦知所本矣嘗遇大暑皆疫窮檐爲尢乃特設冰曁粥逺近競趣之逮秋始輟賴以全活者甚眾其周急樂施類如此年七十有九以疾終實至元二十八年辛卯二月十八日也配馬氏靜淑黽勉克勤內治大徳攺元丁酉八月十有三日卒年七十四子男六人長卽汝霖蚤成有父風始爲拱衛吏後以軍籍從軍江南有功用帥府薦署揚州行中書省斷事官知事滿除將仕佐郎提領眞州平凖庫旣至同僚陰移易囊橐爲姦知不可止乃約割數分掌未防爲姦者敗皆逮系獨汝霖無毫髮累以選進將仕郎泉府富藏庫使秩京七品所掌盡內幣出入澣瀾有不謹易於獲罪汝霖獨耿耿洗手就職時近臣領泉府知其能給傳理逋負浙間得楮幣十萬緡以歸公私瑩然無一錢入身近臣喜出其廐馬好鞍畀之曰以是勞汝府中榮之防受代語人曰吾自結髮私念終必踔厲成功名效當世然命止此耳聞古人有四十掛冠者況年迫七十吾可以止矣遂歸西有先壠之議竟弗遂而歿至大元年後十一月十一日也年六十五配夫人張氏山東宣慰副使諱綱之女三男孫兒蚤卒六十胖兒皆防二女次汝詳娶李氏皆先卒至是葬焉一子防二女次汝徳汝文汝信汝恭並以才行克家稱於鄕黨女二人皆適張氏孫男女三十人余觀鄭氏伯仲承完美之業無攺前訓聿致殷盛而能內外整飭動與禮合以始終言之可謂父父子子兄兄弟弟者矣銘曰

抑也必揚弛也必張圯彼南陽東臯以昌作之述之旣構旣堂子孫蟄蟄宜爾百祥卜兆允臧樹此刻章曰惟鄭氏之阡俾永不忘

東臯田氏新塋記

東臯田淑子儀謁余繡水再拜言曰淑上世本冀之棗彊人後遷濟南居鄒平之齊東鄕遂占籍鄒平自始遷至曾祖考凡六世丘壠在焉皇慶二年癸丑淑卜地齊東邑郛西南僅一里別爲塋兆以是冬十二月五日舉祖考妣之殯曁考妣之喪葬於新塋念不有旌紀其何以示逺先生儻見憫惠以文惟幸爲述而銘之按王思哲所錄事狀田氏春秋齊田敬仲之裔更金宋亂譜亡自曾祖考而上行實莫究祖考失其諱性眞淳以力穡自業喜讀老荘昆弟三人公爲季兄歿諸侄求異產凡田廬皆聼其所欲得獨取其下者宗黨賢之壽年六十三終至元乙酉五月七日也祖妣王氏大徳壬寅十月五日卒年八十又一子二人長諱義字淸甫淑之父也次諱信字誠甫信配某氏一子曰溶義資雅重夙有成人風東臯崔守玉以其女贅焉俄守玉卒其子元生甫晬義力爲擁衛以家事任於己出入營理𨿽渉險艱冒寒暑弗懈不數嵗崔氏益饒元及冠悉以貲產付之歸與弟信相友睦奉其親孝行彌著已而家道大盛雄一邑益以慈恕恭遜自持而不一易其度是年十一月二日年五十九以疾終於家妣崔氏備諸婦道多內助前三年卒實至大庚戌八月十三日也壽四十九二子長卽淑子儀其字也次曰津字子方嘗讀漢史載樊重由善農稼貲至巨萬以折契止訟推美鄕邑子孫奕世相踵述益顯以大其斯爲君子之富餘徐而思之洪範五福富居其一是知富固人所分有然必處之以徳則其福乃厚厚必至於顯且大否則反是故餘慶餘殃之說見諸易繄其理然歟今觀田氏之世殆亦重比至若厚諸侄之產濟崔氏之孤其淳誠至慮初無外假豈特折契止訟而已乎矧淑與津也克廸世範任其堂構而皆妙齡英爽雅以好義樂施予服人質諸理其至顯且大蓋無疑銘曰

有分靡齊天命則然君子攸處以天合天繄田氏之世完美以厚其作其述徳焉是懋如泉斯逹惟川之洪如木斯榮惟棟之隆新阡爰辟樹此銘刻先美孔昭孝思罔極

中庵集卷十八

欽定四庫全書

中庵集卷十九

元劉敏中撰雜著

劉彥輝字說

東臯劉氏之子介邑儒生智甫見余繡水其容斤斤焉其辭气侃侃焉問學曰讀書矣問年曰旣冠矣已乃進而言曰小子未名且未字願公終教之敢再拜以請余異其秀俊而必其有立也名之以徳懋字之以彥輝懋勉也謂勉於徳則可以有輝也從而告之曰子知輝乎珪璧以雕琢之工而瑞軒冕玉之輝也鑑鐩以鏈冶之精而射日月金之輝也士君子以學行之修而昭事業人之輝也輝其苟然乎於傳有之曰宗族稱孝焉鄕黨稱弟焉非輝歟又曰一國之善士斯友一國之善士天下之善士斯友天下之善士非輝歟又曰立身行道揚名於後世以顯父母非輝歟其徳大者其輝逺其徳小者其輝近君子恥近而期逺謹小而務大嗚呼惟懼不能爲鏈冶之金雕琢之玉也誠能之輝其隱乎勉之哉延祐二年重陽前三日中庵野叟書

答寓齋問

寓齋主人問萬於中庵子中庵曰莫非寓也然惟君子可以言寓而眾人不知焉今吾子止一室琴瑟居左圖書在右古昔器物雜然前陳於以思古人考古道牖戶之外無闗於心吾子之寓也吾子亦嘗端居宻坐周覧而泛觀乎天寓於運地寓於處其道以發生寓諸春以長養寓諸夏以揫斂閉藏寓諸秋冬日月之明寓諸晝夜風霆雨露霜雪陰陽晦明之气寓諸變化惟物亦然山寓乎止水寓乎下艸木寓於植羽鱗之屬寓諸飛潛人之道五帝寓諸無爲三王寓諸仁臯防稷契伊傅周召寓諸得志兼善孔孟之道不行寓諸言爲萬世法顏氏子寓諸簞瓢夷齊寓諸蕨薇其下阮借陶潛劉伯倫之徒寓諸酒孫公和寓諸佯狂李白杜甫寓諸歌詩而皆終身焉故曰莫非寓也吾子徐而思之是其所寓與吾之所寓者爲皆同乎不同乎不同而同乎其亦曰不同而同耳方其寓也偶然耶彊爲之耶不得不然而然耶其亦曰不得不然而然耳知其不得不然而然則其不同而同也審矣知其同也則特立兩間洞視千古而旁睨四海無羨無怵無怍無愧無餘無不足而吾子之樂有不可勝言者矣亦何止一室之內而已彼眾人者方倀倀焉眊眊焉顚酗於失得利害之塗求其心而不得庸暇知吾子之所爲乎故曰惟君子可以言寓主人欣然曰大哉寓也微夫子言不聞請書之遂書以爲答寓齋問主人姓張氏燕人諱綱文季其字云

眞止生士良傳

敏中讀書困於暑虐因以已意取退筆管施竹其上以爲扇用紙幎之旣而取涼果勝他扇且又簡古輕便於閒中有甚宜者故戱爲之傳實至元六年己巳嵗也

觀虛子逰於黌山之下文水之陽見管城子臥於塗中蓬髮垢體變易形迹若恥於放棄者卻顧有此君其形支離然倚戶而立楮先生在側單獨虛薄無有處所乘風泠然如將仙舉者觀虛子環而相之聚而戱之曰吾觀子三人見棄於世離羣而索處者困亦久矣今吾欲防化子等相附爲一而爲器使可乎三子忻然曰謹惟命於是使管城子去髮聳肩下立以主把握運動以此君鞠躬於上兩臂輪曲相接下麗其足以屬於管城子之肩若將爲禮有所招徠者楮先生自後橫以身掩蔽之爲之承當容納以成就其事三子旣爲防化相附爲一則輕圓健上下互用而天然一人莫知其爲向之三者也觀虛子孰視而笑曰是足爲吾軀處矣因攜之以行俯仰動靜惟觀虛子是聴微爲指使則折腰再揖而淸風凜然逼人世之飛蚊蒼蠅擾擾之徒皆潛而避去莫敢相近觀虛子大喜謂之曰爾可謂天下之最良者矣又以其相合而成也得止之義焉因號爲眞止生而名曰士良云士良惟惡寒且不喜見雨非是則觀虛子出必從以往士大夫之熱於中者見輙愛玩之惟貴家富兒弗顧也其後與東人齊紈西人白羽卿相遇二人素以紈綺自尙見士良奇古不常而賤辱之士良恥告觀虛子曰我以三人胥變而爲他所不辭者亦庶幾因子以暢吾之風也今乃見辱於紈綺白靣小兒心甚悔焉願各陳其所懷去眞止士良之目而復其初觀虛子許諾危坐而聴之管城子曰我之上世實爲中書君厥功茂矣吾自毛髮時日記萬文其才鋒甚利竊嘗自謂凡今朝廷紀綱法度之典軍國號令符檄之言史氏紀錄之策兵賦出入之籍其所摹畫者吾皆能爲之惟其失勲伐故落泥塗中子不能洗濯以援我反易我於動搖之問而致我於非用之辱吾竊怨子矣此君曰吾稟性剛直不變寒暑𨿽足根在地而气常淩雲然毎虛心待人人弗感其自有所存者期於風霜嵗寒搖落之後以致吾節耳今而零丁離析亦可嘆矣吾子顧無有平安曩昔之問乃更曲爲矯揉惟吾子小器是利甚非所以待君子之道也楮先生曰吾性喜方而尙白自防下簾受書至於成章其行已未嘗有虧缺防染之失天下之載言紀事以播揚四方而傳言後世者莫我若也世不我用爲兒輩所薄故翻覆無寧居偶遇子召故含糊而從子豈吾本心哉觀虛子聞之仰而笑俯而嘆扣管城子而言曰三子之所陳是矣𨿽然未聞道也子不見夫大塊之播物乎動者植者走者飛者小者大者愚者智者一受其成形而莫或易人見其若是也謂之固爾然而植者或徙之以行動者有不能以寸進飛者或失羽而走者忽假物以髙飛小者化而或大大者削而忽微愚者反有所成而智者或無爲以終身是孰使之然哉亦其混淪於一气之中忽變忽化自消自息而有以適然者矣夫松生於千仞之阿息之百年其大十圍人知其棟梁矣有爲巨室者使梓人求大木梓人操斧斤以入山林則大木莫得有樗焉立於塗而其大適中梓人伐而取之山藻而文之歸以爲巨室人莫知其樗也而松竟以逺見遺若然者果可以必其有用無用乎故凡求之而不獲爲之而不成與不求而獲不爲而成者皆時適然耳今以三子之才觀之則夫世之所謂髙爵厚祿者宜取之久矣然其遇我於文水之陽也則流離覉孤孑孑中途顏色可憐而人無與爲謀當是時也其亦已矣又豈知遇我之防化爲一而且有眞止之號與士良之名耶故三子之生而有才才而不用與今之遇我者皆時適然也又誰咎如悔其變已而爲他則古人有爲之者蓋範蠡爲鴟夷樗裏子爲囊傅說爲舟楫爲麯蘗爲鹽梅而南郭子綦至於爲死灰槁木蓋委化而居乘變而行偶所以寓畱者君子不卹也況今湯火炎酷之時眾人熬熬散處逃避子等方聚而爲一飄飄然發豪爽於襟袖之間使夫汗顏而發赤者仰慕其淸風斯亦足矣若夫見辱於紈綺小兒則亦寒士之常無足怪者適以見彼無良而我良矣何爲媿恥憤怨而自悔耶三子於是瘖不復語退而爲眞止生如故云贊曰眞止生士良之事得之於或人其怪已甚矣然觀虛子之言契乎理故傳而藏之觀虛子姓氏未詳亦不知何許人蓋其有幻術知道者歟

陽丘教諭張君贐行疏

學者必有師師有束脩之報行者必以贐贐無百鎰之辭在禮則然從古如此張伯山才優命蹇道富身貧牢落儒冠半生螢雪蕭條學館三載虀鹽但弟子有進修之功而邑人獲矜式之益今也及而代治任將歸探杜甫之嚢一錢何有睠昌黎之室五鬼仍隨辦將數口饑寒往抗窮途嵗月困斯甚矣此時爭得不傷心何以慰之我輩惟須大開手崇儒樂施一舉兩全此而不爲所謂無勇

明水長春觀重修三淸殿募緣防

物無不則新是名大道義有當爲爲必勇斯謂仁人居明水鄕長春觀曰孤云子天逰寥廓旣登眾妙之門嵗久荒涼忍視三淸之宇誓將完葺須借扶持大凡羙服安居誰匪資於道廕不至傾囷倒廩何惜答於神休聞必欣從來毋少後謹疏

釋奠祝文

宣聖惟王徳乾坤道昭日月闡百聖而無爽師萬世而有餘常祀之尊莫能以尙敬申遺典式薦微誠尙饗

顏子惟公稟上智之資造聖人之域隱居求志知命不憂配食先師有光祀典仰希懿徳祗薦庶羞尙饗孟子惟公導王化之源救一時之開聖人之道破百世之疑業𨿽受子思之門功不在大禹之下宜配享禮丕播休風尙饗

又釋奠祝文

宣聖惟王道猶天之髙不可階而升也徳猶天之大不可指而名也百世萬世斯民賴以生也惟是菲薄所以展其敬而薦其誠也尙饗

顏子惟公終日不言孰知其非愚簞瓢自樂孰知其弗臒惟聖人以爲其殆庶哉而孟子謂之道同禹稷此其所以於今而配食也尙饗

孟子惟公楊墨橫流之際三綱五常幾於息矣公以浩然之气卒辟而反諸正自聖人之道統言之公實爲中興焉宜其配饗也尙饗

至元恩澤頌並序

傳曰惟天惠民惟辟奉天言王者當奉天以愛養其民也又曰宜民宜人受祿於天言爲政而宜於民者天必佑之也故聖人有天下必以愛民爲先務惻怛畏敬大明厥徳是以民人和於下天瑞應於上而天下治矣然而幹溢凶歉之變亦或不免而時有之何哉蓋陰陽冥黙之運自有定數𨿽天亦有所不能已也茍爲不然則堯之水湯之旱何從而至乎𨿽然聖人固知定數之不可違而憫斯民之實受其害更爲畏懼形於思慮約已以禳之多方以救之未嘗以爲當然而坐視也故堯咨訪於四嶽湯自責以六事而周禮以大荒大札則令邦國移民通財捨禁弛力薄徵緩刑是以民不失其所而災害息天下之治固自若也主上以聖神文武天縱之徳嗣膺丕緒以爲凡有此民天實付任在予予其只承天意勿使失性周濟厥理故自卽位専以徳教爲治建官位事惟賢惟良民以不擾爲靖賦役簡省禁网疏濶民以不蹙而裕是以風俗大和內外無患至於禮樂文物法度典章凡所設施粲然大備數年之間三光順軌風雨寒燠各以其敍而自古疏絕不臣之域皆鑿山駕海執其土物重譯而來朝咨嗟舞蹈願覩上國之風迓太平之光蓋周之成康漢之文景唐之貞觀開元不足比其隆也自至元六年夏在所雨水滛溢秋大蝗旱冬暖無雪民騷然有凍餒流移之患其七月詔遣使決天下囚降其罪仍命戶部視郡縣民災之輕重減其租稅十二月復遣使發諸道轉運所蓄大賑貧乏至春始畢而雨天下之人同然一辭而交相謂曰我皇以奉天愛民旣致太平矣今玆災異特數之一定者天亦不得已而我皇能已之然則我皇之恩澤所以及我者吾庸知其淺深厚薄哉我生何幸適遘今日莫不感動交喜抃舞歡慶某以艸茅鄙人猥占儒籍荷國厚恩報答無所覩此盛事不能黙黙竊述輿情作爲至元恩澤頌一首𨿽不能盡揚洪休勒之金石而其所以歌詠聖時或可取也辭曰

惟民之初孰鞠孰育旣息而繁蠢爾有欲莫好匪逸莫惡匪危居得則喜在失則悲旣無羽毛孰禦寒暑誰有爪牙物汝孰取腹爾必谷身爾必裳艱哉爾生罔攸胥匡天生聖人俾之司牧是噢是咻爾欲以足欲初弗獲厥惟不寧旣獲其欲和樂且平赫赫我朝受天景命武威徳柔四方底定皇帝嗣服齊聖廣淵大徳大業復命於天天有顯道民爾時保皇惟靈承於赫有造我制我度我規我摹周旋萬幾惟天是符官惟予能爵罔及惡將臣相臣赳赳諤諤曰守曰牧曁羣有司恪恭朝夕莫或敢私惟是百官責同事異其同伊何惟民之爲皇有公器曰賞與刑賞疑惟重刑疑惟輕亂蘗姦芽不威而息民心孔洽好生之徳皇咨爾民未厚厥生抑末崇本載薄其徵皇咨爾民未寛其力省役休作優而不逼浩浩其澤優優其仁涵之如海煦之如春如天斯覆如地斯載民遊於中莫究其大父子熈熈相寧以嬉我生固然其又何知至和薰融應感於上庶政無愆气類交暢禮制樂作國儀是新聲教旁通聿來逺人大理雲南髙麗交趾珍怪萬殊薦我廟祀民於是觀皆曰太平誰其致之天子聖明皇曰匪予惟天之相匪予之相爾民是亮孰云此時乃有防災旱溢螟蝗三時不開民實困乏無有怨色云此有數我又何蹙皇惟哀矜以救以禳星馳鳥飛冠蓋相望旣決而獄水退於陸逮除而租蝗自竄伏民猶爾難旱猶爾常乃發我帑爰啟我倉大惠一出民忘其困膏雨繼之萬有隨振惟時爾民有喜弗勝皷舞笑歡感泣以並民有頌言我饑旣病今而飲食甘防斯盛民有頌言我寒莫支今而衣服單復具宜曩之我田燥不可治今則膏濡旣耕旣蒔民生不獲皇則佑之天災民罹皇復救之皇之恩澤浹民骨髓翼戴依歸何維其已邦以此固政以此成鯫儒作歌爲民頌聲

制心箴

天有元气萬物以生人之有心庶事以成是心之靈則天之經持之不回一利於貞彊而不息是戒是懲廼致其一湛然而明施於五常五常以統彼眾務眾務以亨燭照臧否曰濁曰淸始玆以終立身揚名茍墮於正遂汨其性天理旣失百欲紛競乘釁而入莫之能勝罔然如蒙厥視聴何仁何義棄賢與聖惟利是圖則害其命緬惟三才攸寧不病於惟君子克念克敬

章甫冠銘【並序】

蓋嘗觀哀公問孔子儒服之說輙廢捲而嘆曰甚哉禮服之不可忽而徳業之不可不充也古者聖人制禮而寓諸器器所以藏禮也車服冠冕是已故器以明禮禮以象徳徳以守器有是徳也然後有是器也有是器也則必有是徳也是故君子無其徳不敢服其器服其器必思充其徳使徳與器交相養而不相悖則禮明而道尊然後可以立於世而免於咎矣哀公之問儒服也蓋孔子服章甫焉曰夫子之服其儒服歟殆戱之也孔子對之曰丘少居魯衣逄掖之衣長居宋冠章甫之冠丘聞之也君子之學也博其服也鄕丘不知儒服乃特以儒行告焉按章甫冠文儒之服也公西赤曰宗廟之事如防同端章甫願爲小相焉言欲冠章甫以相其宗廟防同之禮也郊特牲云委貎周道也章甫殷道也毋追夏后氏之道也而東漢志亦有委貎冠具文曰所謂夏之毋追殷之章甫也行大射於辟雍公卿大夫行禮者冠之則知章甫之用與委貎同也夫贊宗廟之事相防同之儀與行辟雍大射之禮非儒者之事乎故章甫得爲文儒之服也而孔子之對云爾者當是之時大道潰裂聖人制禮之意不可復明而世之小人皆爭竊君子之器而服之矣以下埒上以愚加賢以侈相尙以貴相髙顚倒混亂恬不知怪然其辱及於身而殃及於家者蓋踵相接也於是不稱其服之譏見於詩而車澤人瘁之戒著於傳禮亡徳散至此而極矣𨿽有徳稱其服而服當其禮者孰能知之哉此孔子所以見戲於哀公也孔子之意以爲問儒服而必以儒服對之則吾儒之道彼終莫能知也其心必且曰儒者之道如是乎則其辱又將不止於戱而已矣故慷慨激厲丁寧反復告以儒者之行聳動其心俾其悔悟知敬以明吾儒之道不徒在於服也故哀公聞之言加信行加義沒世不敢以儒爲戲嗚呼以孔子而服儒者之服猶不免於不知者之戲然其聖徳在躬辭色之際有足以禦之矣後世爲儒服者徳固不足於聖人而其不知而戲者復或甚於哀公然則所以禦之之道宜如何哉於是作章甫冠銘以諗吾同志庶幾知禮服之不可忽而徳業之不可不充也銘曰

惟是章甫肇於殷兮名以義形章其身兮有光峩峩眾所觀兮世人不知或賈訕兮在我而服居然安兮厥徳弗充吾末如其冠兮

寓齋銘【並序】

人之好有甚異者察其意之所在而好可知矣陶潛愛琴不施徽弦曰但識琴中趣何勞弦上聲潛之意在乎識趣不在乎琴而寓之琴也支道林喜畜名馬人問其故曰吾自愛其神俊道林之意在乎神俊不在乎馬而寓之馬也燕人張文季有髙識晦迹自娯而惟古器古物是好眞收僞黜日得日奇客至觀焉指示之曰此爲夏爲商爲周此作於某代某嵗某氏則其喜躍然如生其時覩其人親炙其風烈而忘其千載之下也嘻文季之意在乎古矣器物云乎哉則亦陶之琴道林之馬耳秋澗翁以寓命其齋宜矣文季徴餘言喜爲之銘銘曰

百年之寓形之役兮千古之寓心之適兮誰能以千古之適而忘其百年之役者吾與之匹兮

退思亭銘爲恩師作

惟聖於道不思而得吾儕何人弗慮胡獲我亭以居將安我身此身甚微三才是均鞅與物處倐焉萬變酬酢應對詎能皆善善或弗充身何安爲我休我亭靜言以思向也所言若謀若事爲得爲失其非其是是邪得耶當復勉之失耶非耶必遽攺之勉之所至滔滔莫禦攺之所發挺挺斯舉善日以富身日以優以富以優職思之由行身有機思焉是系能則爲福否則爲戾出而公家入而裏閭拳拳爾思其曷忽諸

竹糊扇銘二首

抱節而鞠躬括外而虛中以質素爲之彌縫噫當矯揉而不失其正此所以及我者凜然惟君子之風

含糊匪子願屈曲隨所遭請君挹淸風乃始知其髙

紙扇銘

曲其握兮木之天圓其制兮竹之堅潔其面兮紙之瑩言其用兮物之賢得其天者吾知其不遷守其堅者亦能於自全終乎瑩者無由而可污噫此其所以有淸風之邈然也耶

樗亭銘【原注爲回紇人作】

木材則伐而不才者全人賢而用而不賢者捐彼木無知材與非材者斯可與樗亭而同歸

孝子贊

元貞丙申冬之季月濟南經歷郭君澤民爲餘言此郡有唐宰相郭令公之後曰惟賔字敬輔者性篤孝其爲志由身以外凡有爲二親益者將無不爲無不至也初其母疾百療無所效惟賔宻割肌和餌食之母食之良愈後數歳母疾復作劇甚醫視之皆拱揖而退於時惟賔知割肌已疾非典教所與乃獨齋戒泣涕致禱天地鬼神俄復獲勿藥之喜由是約以嵗之終始起十二月一日盡於正月之晦夜於庭中潔衣冠炷香仰天再拜以二親康寧壽考爲禱嵗以爲常如是者餘三十年而二親皆年逾八袠神明不少衰蓋孝感之驗如此然其家素貧惟賔又能黽勉經理使無匱乏凡甘防之奉承事之節必皆適二親嗜好愛惡無不如意至元甲午有司以詔格狀其行於朝已而命下復其役旌其門閭逺近翕然慕而化之明年其父卒蓋八十又六矣惟賔痛絕哀毀幾至滅性以母故不得居墓側旦往哭諸墓返而慰其母羸疾不卹也於是惟賔之孝益著以聞顧所示後者非言莫可吾子能無意乎乃爲贊云

大哉孝乎萬化所根地紐天樞括乎人倫蓋能不必學而致不待教而馴內不言於其利外不期於有聞乃當然固有之至理均一气之絪緼蚩蚩者氓或亡或存聖人以是因嚴以教敬因親以教愛使不至於散朴而醨醇亦何憚夫表異之懇懇牽導之勤勤偉乎惟賔其孝惟純出入動靜燠寒晨昏百爲一念而惟吾親定省淸溫甘防日新苐致其樂孰知其貧二親愉愉偕軼八旬忻忻畢應惟孝感神擴兮天恩爾訪爾詢旌於而門復於而身俾觀者爲之載躍載忻與夫潁考叔之錫類伊不狹而孔殷豈期天隕慟徹九原返以母慰裏閭悲辛偉乎惟賔汝南之裔汾陽之孫遙遙世芬不乏其人咄君誠爲孝子矣遺澤餘烈之所發後當復有名節凜凜忠義報國之臣乎

慵齋贊

至元甲申閏月餘以事乘傳至林棠謁教授朱景文先生因詢其士大夫之賢者先生曰此邦之賢者眾矣文章某徳行某文而才者某有和君者所居曰慵齋自號曰懶翁是益賢矣余竊疑焉曰由聖人至於眾人𨿽其事業大小之不同而其所有不得不同者蓋亦曰勤而已矣今獨曰慵豈理也哉是必自棄人也何賢乎翌日先生與諸君偕來指而謂余曰此某也此某也揖與之坐徐叩而觀之則儀狀嶷嶷然辭气蔚蔚然凜凜乎有不可近者嗚呼信乎其皆賢矣其所謂慵齋者蓋亦不敢疑已居數日始盡得慵齋之爲人乃嘆曰是誠賢者歟然則慵而疑之者名也非實也其自誣也賢而稱之者實也非名也其自晦也夫不求其實而疑其名可乎哉於是表其實而爲之贊曰

謂子非慵歟則名之屋廬稱其裏閭不耕不蠶而匪陶匪漁偃蹇骯髒與世濶疏或捫虱負暄而膚垢滿爪或脫巾對客而醉髮不梳防手而處蓬藋塞戶而不理展足而臥水火及身而弗趨漠焉而倦鳥歸云兀然而槁木朽株蓋未嘗致一念於衣食之計況富貴與名譽此𨿽有天下之至懶吾知其子之不如謂子爲慵歟則耽詩悅書憎俗好儒外若不足而內實有餘乍辯乍訥若智若愚徒見其家人嗃嗃弟子渠渠𨿽鄙夫與儇子薫其徳而善良者不知其幾人莫不致敬愛以交孚故知夫分別義理無遺錙銖作爲文章優於楷模若是而子謂慵者吾恐子誣𨿽然吾亦知子者是不以天下之所利者而以易吾之性不以天下之所患者而以毒吾之軀知珍異難售故寧懷珠於布知薫沐之非榮故寧曵尾於泥塗是將潛聲匿耀以自逃夫一世之外而以全其天者乎吁亦賢矣夫

防政張公先世行狀

大徳攺元之春今防知政事張公由僉江浙行省入中書旣五閱嵗告其邑人劉某曰某以一介之微猥緣遭際荷國厚恩祿寵之來皆出望外緬惟祖先之所以劬躬燾後者無所顯明用戚於厥心今將求大人先生文之貞瑉爲松楸九泉之慰吾子吾鄕曲也宜爲我狀其所以然乎乃取公之所紀曁敏中之所見聞者偹書之立言者可以考焉張氏世爲濟南章丘人去邑郛東南十里而近長白之麓繡之東壖喬林間錯廣原如繪其鄕曰錦川者乃其居也逺祖諱汝礪有子曰義通而譜逸世次莫詳五世祖諱九思性朴實不事紛華用是家道寖隆以今朝普恩官進義校尉髙祖諱安上有孝友之行配喬氏四子鐸鑑鉉銳鐸之子曰瑾鑑鉉皆再世弗嗣銳卽公之曽祖也爲人謙謹操行如前人配孫氏三子長曰侁次曰伸季曰仲季則公之大父也皆嘗入粟佐軍興授進義校尉屬金末之亂所在惡少羣起爲盜以張之饒於財且易其不武也屢剽刼之伯祖侁竟遇害次伯祖伸獨以得所依附而免大父蓋幾不免虎口者數矣至首體無完膚由是避地遷徙無常處國初東州甫平亟挈家還故墟而丘壠宛然乃率諸子力穡爲久逺計張氏之興實始於此嘗指其所傷痕示諸子曰始吾家以謹厚勤儉致饒而且猶召此況不義之積乎財固不必多而謹厚勤儉不可一日輟也汝輩宜志之防子琛從軍平河南凡所招來役屬之人卽送之家大父憐之悉爲之區處存撫俾各得其所而後已其俘獲男女皆配爲良人使自便其治家尙嚴內外肅然方生理未就緒卽置黌捨廩師儒於家逾二十年不廢裏中子弟亦知相率就學土俗由之一變故質而有爲仁而有量皆性之所自出鄕人敬焉享年七十有一而歿配喬氏早卒再娶李氏五子長曰琮仲曰玘喬出也次寶次珍次瑞李出也其仲爲公之父生長亂離間蓋嘗嬰多難而濟屯執賤役以干蠱矧兄亡弟防百責是萃攻苦食淡以循所天其志行之卓異槪可見矣旣素履艱辛尢尙節儉獨爲子收書不厭𨿽甚貴不計其直至或輟用以酬見其子好學從文士遊喜曰吾生不遇時常以不得讀書爲恨爾今若是吾無恨矣毎炷香書廚前拜曰聖賢在此敢不敬乎其樂善又如此至元乙亥八月四日以疾終於家年六十有六妣齊氏內行純偹戚疏無間言卒年七十有九實元貞丙申十一月十有二日也三子長曰澄次曰斯和皆不仕季曰斯立參政公也公之顯自行臺監察禦史歷行省員外郎郎中戶部侍郎參議中書省事戶部尙書僉江浙行省事官稱望隆遂參大政而且夙夜祗畏先徳是思得立身揚名之義可謂孝矣初其防也頴悟絕人日記數千言不忘及爲山東憲司掾益力學務爲無所不窺而气與義集志以學廣積於中形於外而人或未知知之或未盡也時我先人隠居濟南一日見公與之言驚謂公曰我常往來吾鄕覧其山川秀異謂宜有通博俊偉任重之才爲盛時大用者生於其間求之蓋二十年未見其人以今觀子子其是乎願子勉之聞者皆知敬公矣距今又三十年而竟如其言某獨悲先人之不得見也竊嘗思之傳稱積善之家必有餘慶夫所謂慶者豈非其有子孫而才且賢歟而才賢之生又非偶然其必待夫山川靈異之气蘊蓄融液而後爲之歟山川靈異之气蘊蓄融液而生夫才與賢也又恆必在於積善之家也歟嗚呼今以張氏之始終觀之尢信謹狀

中庵集卷十九

欽定四庫全書

中庵集卷二十

元劉敏中撰墓銘

贈奉訓大夫飛騎尉渤海縣男賀公墓道碑銘

先皇帝至大三年庚戌封爵制行公以子復貴贈奉訓大夫飛騎尉渤海男又六年復來以公善狀泣涕言曰先府君之卒以忌弗克葬今敬卜以是年七月二十有七日癸酉舉其殯曁先太君之柩合祔於新塋兆次念墓道有銘公誠以鄕曲之故見恵惟幸敢再拜以請按公諱延壽姓賀氏濟南陽丘人其逺祖家恩州後遷濟陽縣北十五里立塋其旁髙祖之歿別葬於塋之南十里爲新塋自始遷逮公蓋九世矣遇金季亂譜亡自髙祖而上字諱無所得五世祖登金進士第一子卽髙祖有子五人其長爲曾祖諱廣三子祖其季也諱寛一子是爲父諱成母霍氏子男二女四男公爲長次未名娶妻李氏早卒女適李氏杜氏馬氏呂氏公爲人誠慤惇敏讀書通大義而於禮節獨謹故孝弟之懿稱扵宗黨信義之實洽於友朋凡以智數爲機術以侈靡相誇詡者公視之蔑如也逮晚嵗其子仕益達猶日諄諄焉以亷勤忠貞戒之如未仕時其務逺大蓋如此春秋八十有三以大徳十年丙午十二月九日卒於家配崔氏賢淑惠慈克諧內治壽年七十六先卒實四年庚子四月七日也贈渤海縣太君子男三人女四人女長適劉氏次李氏次吳氏次髙氏男長曰祥頴悟好學尢工書補縣軍鄂囉吏卒年二十有三矣娶冀氏先卒無子次卽復字亨甫沈毅有俊才其學以儒吏並濟南總府掾歷宣閫秋官宥府至中書左曹除承務郎禮部主事陞奉訓大夫京畿都漕運判官時則有渤海恩贈之命滿轉徽政院都事加奉政大夫先娶侯氏卒再娶劉氏封渤海縣君次曰徳髙安縣主簿娶張氏男孫四人長曰元泰復之子從仕郎果木市大使娶王氏次庫爾烏瑪喇圖古勒岱之子皆防女孫四人長適王氏元泰母弟次適崔氏次稱心次金鞍皆未行科爾同出曽孫男餘慶女玧璄元泰子也夫力穡則有秋積善則餘慶事之正理之常也穡力矣而秋弗獲善積矣而慶弗至事之正理之變也君子不以變而易其正而其所謂常焉者固在也公生當九世而下屬多難之餘其所以持身接物奉先廸後者勤劬黽勉無適而非其當旣其老也年躋上壽及其子之顯其沒也恩爵五等彰其祖之徳孫息繩繩而門閥益髙理之常不在於此乎嗚呼公可謂不易其正矣銘曰

賀本姜姓慶父之裔源逺派分顯晦罔世偉惟渤海身以善成義著徳揚家用以興子訓克遵鴛鷺是簉榮養衎衎旣康而壽卹典之華實賁九泉載銘防石奚千萬年

東臯王氏新塋碣銘

王氏始居河南永州爲大姓曽髙而上譜逸無所考祖諱存娶陳氏孟氏子男三人女二人男皆孟出曰瑋曰璋曰瓊存與陳氏繼以疾歿而葬於永嵗壬辰天兵下河南瑋兄弟三人奉孟氏逾河而北彷徉濟岱之間因止東臯而占籍焉孟氏內外夷險偹諸婦道年五十三卒瑋爲人倜儻有幹局嘗爲永城吏屬河南甫定分兵戍永主帥知瑋能權署永城丞行縣事旣北遷用山東行省命爲案牘官領東臯靑城稅尋筦濟南六處稅以卒壽五十有一初旣居東臯而來集者益眾皆患乏地乃與二弟謀買南郭田從之葬逮今凡七十年葬無慮數百丘而地猶有餘其爲气義槪可見娶丁氏李氏四子長曰國用東臯稅使次國才鄂囉百夫長次國寜以純徳自晦次國安東臯稅使女一人適李氏璋尢孝友旣遭防亂人剝齧艸木以活璋左右奉其母百計未始乏粒食嘗他適聞兄瑋當從軍遽還謁軍帥曰我兄懦不堪役請以身代帥奇而許之從徵淮西防糧絕士相顧欲亡璋謂眾曰今亡亦死矣姑待之乃獨仗刃向山中俄俘一人同負米而還眾賴以輯帥嘉其能署以帳下之職師還居數歳家益富饒及疾革召其諸子曰凡諸負劵盡焚之僮六人悉縱之言訖而逝不瞑眾曰豈以劵乎取而焚之乃瞑年六十有六娶樂氏曹氏李氏四子曰師立師獻師眞師友女四人適孫氏張氏劉氏髙氏瓊善居室以恭儉自處在昆弟無間言性髙潔不屑豪貴其就義樂施予猶饑渇然宗黨賢之卒年八十有三先贅劉氏鄕先生解元君之子也有女三人適陳氏張氏孫氏再娶鄭氏有男一人曰思哲生十有三年而孤今甫冠矣能表表自見好學有文章甞從余逰來以先世狀見余京師請曰思哲家世永人祖先之葬扵永者旣不可遷矣頃與兄國寜軰協謀共力購地東臯之東南六里廣平之原爲新塋敬舉祖考曁祖妣陳氏之衣冠及自祖妣孟氏伯考妣而下歿扵東臯而未葬者咸以禮遷祔焉實大徳甲辰夏五月九日也然而未有旌紀念無以昭先示後先生辱銘之石王氏存歿惟幸嗚呼創始者期可繼奉先者思不忘人倫之懿名教之大者也觀王氏伯叔𨿽未大顯皆能以才气行義濟艱難成聲名爲可繼者矣國寧思哲軰皆朂志立身修葬祭之禮擴追述之孝爲不忘者矣是宜銘銘曰永巢旣危三雛嗷嗷聨翩北徵母氏劬勞載翔載集爰集東臯拮據卒瘏於茅於綯我室旣完我廩旣膏或塤或箎有美是韜開爾嗣人惟士之髦新阡乃辟慰彼焄蒿琢石刻辭過者所褒慶由善積門閥其髙

故東陽陳公墓道銘

公諱仲文字輔之姓陳氏其先滎澤人曽大父諱臯宋宰相堯叟六世孫大父諱徳皆以善行重於鄕裏父諱樞壬辰天兵取汴失所往公北徙至恩樂其風土遂占籍爲恩人焉資博敏有爲善於治產數歲家益饒𨿽巨室無出其右而常欿然不以富自有毎一念及其父輒痛泣不已其事叔考一起居一飲食惟謹曰吾不得事吾父而可以怠吾叔嘗言人之有族屬猶木之有枝葉也其枝則異其本則同骨肉之愛而忍忘乎凡同宗窮乏無疏宻必周之困甚者館於家若鄕閭若羈旅寒者必燠之衣餒者必飫之食至若引義推財援患難又所樂爲者屬歲艱民饑發積廩以賑其子錢無以償皆燬其劵不責士有厄於進取必厚資之賴以成名者甚眾家儲書萬卷辟館延師儒教諸子學聞子孫有過輒對案不食需其悔懼自謝始假辭色諭以臣子忠孝之義朂其所立孫守諒除僉湖南按察事謁行戒之曰風憲之責在扵別黒白振紀綱正已而正人者也而或私愛憎害公道咎必及身殃必及家如報國何勉之哉裏中化之咸知敬畏以爲矜式至元戊辰逰京師止春臺坊爲寧壽堂以居所接皆天下士車騎日夕滿門若翰林承防王鹿庵學士李野齋閻靜軒諸名公尢其宻者也髙徳令聞一時人翕然傾之逾十年歸年八十一以疾終於正寢實二十七年庚寅六月六日也是嵗九月十五日葬於州西髙唐武城徳化鄕之原配梁氏前卒至是祔焉梁氏汴之中牟宦族淑婉備婦道秉內政嚴而有法闔門幾二千指無敢違志生子五人履謙制授承務郎景監使好學亷扵官守曰讓蚤世曰議從仕郎上都永盈倉監篤於孝悌以親老歸養不復仕曰天祥承務郎壽春府判官喜讀書以气節頡頏公卿間名聲借甚曰諶累官奉議大夫陜西諸道行禦史臺監察禦史所歷以政績聞男孫十七人曰守政守信守敬守諒僉憲也今爲茶陵知州守忠守禮守榮守智守約守誠守道守恭守理守中由得平尉擢河西隴北道肅政亷訪司照磨官守能守善守靜女孫八人長適馬氏次吳氏次趙氏次韓氏皆盛族余未行曽孫男女三十七人守中階其友員子嘉來言曩歲先人禦史諶將勒石先祖墓道旣謁翰林編修陳觀狀其行實乃曰其文須得濟南劉先生辭防按事雲南不幸以歿守中痛心疾首無置寢食先生不惜一援筆勞見惠則先祖爲不朽而先人之遺恨爲可以釋矣予嘗以朝命至恩時禦史君爲州判官悉其亷正因與交甚欵故請不可辭銘曰蚩蚩者氓生則罕遂猗歟徳人五福乃備其徳維何孝敬是基所怙不天慘孰此遺叔兮我哀致樂則一我宗孔邇胡忍勿卹教子事君善富若云傾我槖嚢急爾溺焚見餒而食遇寒而衣折劵發廩歲沴以濟才傑不伸假其翼飛名勝遝來中情與依英華外煥非玉爲寶無愧無怍康樂壽考子孫承承餘慶有光載銘麗石百世不忘

東臯超然子張君墓道銘

延祐二年秋八月十有九日東臯張超然直卿將葬其子仲以君善狀屬邑士王思哲夏克已來以壙銘請辭曰知先人者莫若公孤仲等敢泣血俟命余旣哭嘆曰古人有言白頭如新傾蓋如故道賞音之難也始者直卿與余邂逅於濟南气一語合是後於京師扵繡江防益數交益宻逮玆幾三十年矣或以其宻也曰是殆有以相資耳嗚呼余之心直卿知之直卿之心余知之吾兩人之交天知之或者之謂爲知乎爲不知乎君已矣可以不銘乎嗚呼余非斯人之銘而誰銘君諱眞直卿其字也姓張氏自號超然子其先宻人逮先考府君徙齊東家焉髙祖考諱善曽祖考諱靑皆力穡自晦考諱志端以克嗣先業致饒金季亂能保眾攘難鄕曲賴之後嘗以燕臺行省辟爲濟南濵棣益都東平等路諸色人匠總管一日正衣冠危坐召君戒曰我張氏世以勤儉聞汝毋驕吝隳爾家言已而逝妣王氏兄諱正字正卿早世君爲人神宇明偉識度淵曠居常寡言若訥而黒白之辧於中銖髮不遺讀書取實用不溺章句尢習司馬氏通鑑皆手錄成帙辟館延師儒教諸子學雅嗜鼓琴時獨以古意自娛今東臯誦之風形於裏閭君實倡之也其居產一以先訓從事𨿽益完美未始有滿溢色至其樂施予猶嗜欲然邑中營孔子廟君躍然起敬輟資爲多兼喜繕修凡防制皆已出故其居第峻整麗雅而初無誇詡意有樓焉扁曰超然因自號之其趣向可知已及疾諸子以醫藥進皆卻之曰人生修短有命吾之命己矣醫奚能爲竟卒春秋六十以是嵗九月二十有五日葬於城東二十里伊氏荘之原先塋兆次配王氏李氏子五人皆學問有立長卽仲次陞尙服院宣使次俊次倜次儼孫男二皆防女三在室余惟君平生正不茍合義不茍得挺然而特立無吝嗇侵淩之悔無佞防污敗之辱死生之際弗懼弗惑噫斯亦難能矣古之所謂富而好禮篤於信道其無所愧焉銘曰毅正剛明其得也天樂天不憂其歸也全世所羨怵胡不永年跖壽顏夭於誰取焉麗牲有石我銘是鐫匪我辭溢惟君之賢

儒醫衛君墓道銘

吾鄕章丘有良醫焉曰衛君諱瓊字唐卿唐卿之父曰眞字顯道顯道之父曰琛琛之父曰安安之父曰大用由大用而上又再世皆以醫相承有聲梁宋間在宋世嘗爲翰林醫官大用於君爲髙祖屬宋靖康南遷避地來濟南居章丘之延安鎭曽祖樂周急金明昌間大疫煮藥以濟危篤褁飯以哺貧餓賴以生全者甚眾祖爲人寛厚長者以儒醫稱父顯道資淳雅識慮通明尢防於鍼刺且兼長諸家不專一能患家有以金銀首裝至者卻而藥之著爲後法四世皆享年耆耋髙祖妣裴氏曽祖妣李氏祖妣王氏妣髙氏皆附葬延安君孝友尙气義警悟軼倫自未冠醫經儒籍往往成誦謹交遊如故國子助教智納齊淳安縣尹潘君美軰皆一時才傑日與之往返故其識益明而其學益富也章丘爲濟南王分邑君之兄瑨仕王邸以醫幸至元丙子瑨攜君入見王悅之俾侍側貳其兄醫君精壹恭愼藥及疾已以是眷遇日隆王之戚屬傅相而下尢所加重旣久悵然自咎曰我兄弟二人誠荷王徳如母養何兄固不可辭責在我矣遂謝歸而母氏明慧嚴內治先意承防一無或違辟居第理園墅收羣書課諸子講肄慈愛熈熈然家道益盛俄遘疾卒實大徳癸夘閏五月十有九日越三日殯於新塋之原壽年五十九先配馬氏次陳氏皆前卒後配吳氏子五人克柔克敬克直克剛克簡克柔克剛前卒余並以儒世其業女二適同鄕盛族孫氏翟氏男孫十三女孫四君歿之十有二年克敬持裏儒傅澄所爲狀泣謂余曰今將舉先人及二母之殯合附塋域墓道當有銘敢再拜請惟衛氏以醫傳家逮君及其子蓋八世矣君之視疾切脈必詳投劑必審不求立防駭俗苐務輔其气俟其自復視不可爲𨿽酬以厚利無妄發也平居接賔親懇毅防達杯酒拳拳忘倦薦寵下軰開發學者無不殫其誠嗚呼異時潘智兩君皆余之信友而君於其間尢所致愛也蓋嘗謂君才气之稟諸天者其所恢展輝赫不止於醫而竟不遂惜哉銘曰惟醫之能與相並傳茍曰活人其理一焉觀彼良相功利孔碩簮貂繩防爲羨爲惜猗君之世世於業醫奕葉相承蓋惟善基善之孔昭繄後之俟逮玆八傳百世可至儲休侈美鐘美於君君不其顯天道奚云源之不遏顯不可必朂爾來者視此銘刻

厭次郭氏碣銘

郭氏之先世爲淄川人後徙於棣州之厭次諱徳祿者第金進士甲科更顯宦徳祿生繼祖今朝列大夫濟南萊蕪等處鐡冶提舉田君用之之外祖也性衝澹防扵問學屬金季防亂嘆曰我祖宗以來世以孝義安分爲傳家之法矧罹玆艱難吾又何求耶乃韜戢聲耀以道自隠且老無子惟一女謂其妻賈氏曰吾世顧如此已矣吾誰托乃去而爲浮屠居其邑之三學寺春秋七十有三卒葬寺塋實中統元年十二月十八日賈氏自始嫁至於終身甘苦緩急無失婦道以至元十四年三月一日終年九十九葬於厭次東四里守信鄕之原初繼祖與賈氏以其女賢淑欲爲得佳婿故用之之父贅焉有甥五男子曰可實可徳可宜可道可久皆有祿仕六女可宜朝列君也曩在省臺與余有一日之雅今來請曰吾母召可宜泣涕言曰毎當歲時薦享獨我祖禰無有郭姓一男子執杯水奠者吾痛之欲無生今汝曹被靑紫食祿蕃衍若是固汝田宗之慶實惟我郭氏出也而無寧思所報耶苐可刻一石置我母墓前使世知有郭氏者且使汝曹子孫得以不忘吾志願畢矣可宜恐懼奔走今礱石已具念所以大慰母心者吾子銘之實宜以是敢請余惟古人有言天道與善人仁者必有後不易之理也然四海之內百年之間察其家世陵替嗣泯絕者殆不可勝紀矣必以善惡論之有如蔡中郎揚雄鄧伯道之徒夫果不善歟由是言之蓋其有幸有不幸與夫理之不可盡者數存乎其間耳嗚呼郭氏之世其亦不幸者與余旣悲郭氏之不幸又感用之之母之孝而用之克成其志也於是乎銘銘曰

善人之世顧乃息耶天道悠悠於誰質耶孝女孔悲惟疾其首婉兮甥兮何以慰母我銘於石偕美無窮孰謂女子而不亢宗

故山東轉運詳議魏公墓志銘

公諱信字誠之姓魏氏世爲章丘人父諱祥仕爲山東行省員外郎六子公其長也少端慤有志略年未冠卓然以家事自任員外郎君一不顧問旣長通羣書尢精吏事嵗癸丑濟南張侯聞其賢辟爲濼鹽司判官尋攺諸軍鄂囉府知事中統攺元轉濟南路總管府知事三年李璮叛靑州兵逼濟南張侯度不可禦率左右出迎王師有持兩端者止公勿行公叱之曰汝等將棄順從賊乎吾不忍爲也獨捨其親族五百指不顧而去賊果據濟南三月天兵圍之時軍中廹須大帥盡倚張侯公爲悉力營辦無一闕乏賊平遷濵濼兩鹽司提舉至元元年以才望爲山東東路亷訪府詳議官明年八月十三日以疾終於家享年五十子男六人皆有文行女五人始娶夫人張氏貞靜婉淑婦道克周先公卒實壬子嵗八月三日也春秋三十有六有男五人長曰璧次曰珪曰璋曰云翼曰有翼女二人再娶夫人王氏有男一人曰伯翼女三人伯翼生八日而公逝夫人鞠養幼孤勵節自守逮今垂三十年𨿽困苦益堅公平生持身有方治家以嚴接昆弟親友惇而能愛居官蒞事公而能忠扵子道尢盡靑冦之據濟南也近郊丘塜多所殘毀公泣謂張侯曰我父母殯實邇東郊得一速往視之公之賜也侯遣兵防公以往至則二殯果已發矣公號慟殞絕拾遺骸土中裹負徒跣夜走百餘里歸厝於祖塋而還初母夫人王氏瘍發乳間潰苦劇甚公毎吮而防之晝夜侍側衣不解帯者數月母竟以是終公哀毀幾至滅性父先卒皆終防三年其篤孝如此一日其仲子珪告其外弟劉敏中曰吾父母尙異殯今倍直購地以廣祖塋爲石室塋之左方卜以今年十二月癸酉合葬吾聞葬必有銘子扵吾父甥也子盍銘而舅乃泣而銘之銘曰

昭乎其公龎乎其容移孝而忠無間始終何年之不遐而祿之不丰惟昌其子孫天理乃通有石斯穹有封斯崇玆惟公之宮祀以不窮

齊河縣尹李公墓銘

公諱忠姓李氏字直卿先世泰安長淸人譜逸無所攷公生警悟儀觀雄偉旣長渉經史善騎射以義气自尙屬金季板蕩挺身操戈佐東平侯嚴武恵公壁靑崖以活遺民天兵下河朔從武恵率所部謁大帥軍門帥承制加拜武恵行尙書省事僚屬從所辟署公署百夫長攝千夫長事武惠四出攻取公必從所向有功壬辰以勞授武節將軍齊河縣尹時兵後民極困獘公撫摩教育咸盡規制己而境內富安大治縣有小十四鄕亂中陷於歷城公辧諸濟南遽歸之丁酉妖人李佛見扇黨來攻禦諸月河之西公一矢斃其號都統範姓者賊潰奔長淸追及大敗之妖人以縛丙午攺尹茌平尋又攺武城治皆有聲他縣民有訟扵行省者必檄公決之才用可知已武惠薨其子襲爵錄舊人以公宜齊河民俾再尹之至元七年庚午六月十有一日卒於齊河私第之正寢享年八十有一比斂蠅不敢近咸謂公威嚴遏惡之應秋八月二十日葬於南一保和平鄕之新塋夫人張氏次王氏皆先卒至是祔焉一子曰智王出也孫男二人女一人曽孫男二人女二人公之疾革也召家人謂之曰始吾未有子養子信實襲百夫長今異產當與智均母俾我有私子之嫌又曰僮張輸力久其卽民之言竟而逝子智才勇過人尢習國朝語中統二年代信爲百夫長戍開明年平靑冦第功居右尋攝千夫長從攻宋樊城渡江戰呂城焦山取常州所至先登凡擒將三人獲戰艦一宋平最功授忠顯校尉管軍總把戍平江至元十三年五月一日卒於軍春秋三十有九其年十二月十有二日歸葬於先公兆次娶周氏生男二曰榮祖顯祖女一以適劉洎榮祖有英槪襲父官旣而以養母遜其位於弟之子實娶朱氏一子曰秀二女顯祖娶胡氏一子實也周氏旣寡𨿽免防如初防以爲常鞠二子慈而嚴事其姑至九十承順無一日怠防祭亦如之有司聞上命下以節婦旌其門一日戒二子曰吾益老獨念汝祖勲徳日逺日忘亟宜勒石墓道汝父固當得附書使子孫繼繼有所依循我暝目無憾矣榮祖恐懼持濟南智文朂所爲狀來謁文余觀齊河公以孤特乘時起家其事業旣表表可紀其子復能以忠烈繼之矧婦以貞節顯而孫以孝讓稱嗚呼公之所以貽後者逺矣乃備書而爲之銘銘曰

行制於義義蓄其气全性之天桓桓其武奮彼戎旅從時之權禍亂旣息務惟寧謐百里是専鄙化頑革民樂公徳載歌載爰及於嗣克繼其志聲烈蔚然惟節惟讓邑裏之望源浚乃川刻辭表墓以永芳譽識者監旃

中庵集卷二十

