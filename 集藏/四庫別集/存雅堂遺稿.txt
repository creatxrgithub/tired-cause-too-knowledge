

存雅堂遺稿目錄卷一五言古詩五言律詩五言排律五言絕句卷二七言古詩七言律詩七言排律七言絕句卷三上書序跋記行狀祭文牘卷四紀上卷五紀下存雅堂遺稿五卷﹐宋方鳳撰。鳳字韶卿﹐一字景山﹐浦江人。試太學舉上禮部不第﹐後以特恩授容州文學。宋亡歸隱仙華山﹐同裏義烏令吳渭辟家塾﹐敬事之。疾革﹐命子樗題其旌曰容州﹐示不忘也。時稱巖南先生。其門人栁貫輯其遺詩三百八十篇﹐釐爲九卷﹐屬永嘉尹趙敬叔刻置縣齋﹐黃溍爲之序。及宋濂作鳳傳﹐又稱存雅堂稿三千餘篇﹐蓋據其未刻者而言﹐故與溍序篇數多寡不合。其後寖以散逸﹐遂並板本而亦亡之。國朝順治甲午﹐其里人張燧乃博搜諸書﹐掇拾殘剰﹐彚爲此編。凡詩七十三首﹐文十二首﹐金華洞天行紀一篇﹐附以鳳子樗梓詩十六首﹐文五首。鳳志節可稱﹐而所作文章亦骯髒磊落﹐不屑爲庸腐之語。龔開嘗評其詩﹐以爲由本論之﹐在人倫不在人事等﹐而上之在天地不在古今。蓋鳳澤畔行吟﹐往往睠念宗邦﹐不忘忠愛﹐開亦以遺民終老﹐故揚詡未免過情。然幽憂悲思﹐再三致意﹐有黍離麥秀之遺音﹐固猶不失風人之義也。原本尙有物異考一卷﹐月泉吟社詩二卷﹐外篇詩文二卷﹐今案物異考出自唐宋遺書﹐寥寥數則﹐無資考證。月泉吟社詩巳有單本別行﹐至外篇所輯他人贈答之作﹐並謝翺傳吳萊碑而錄之﹐尢爲泛濫。今並從刪削焉。

存雅堂遺稿卷一宋方鳳撰五言古詩遊仙華山仙華矗萬仞我乃廬其東日夕與山對今玆踏玲瓏起左信奔鹿當前任啼狨大嘯崖石裂一覽天宇空蒼松飽風雨絕壁掛老龍樵斧不得睨撫根憩吾躬邈哉軒轅氏問道由崆峒龍髯一以逺千載悲遺弓猶傳少女靈煉玉於焉宮山林重帝冑香火明民衷我來重懷古攬涕臨西風何當刺飛流一洗磊磈胸遊寶掌山寺玆辰欲有適軒車偶來駸劚苔北村南荒竹晴窻陰接語未及久相邀指叢林澗行任詰曲巖眺經嵚崟於時春早暄生意見艸心紅紫寂未動萬山蒼翠深伊予夙好遊忽忽老見侵孤興尙衡霍遐思或巫黔況此近居裏而能盍朋簪裂石發悲嘯沿流引淸斟捫蘿復忘疲古洞窮幽尋豈無聲利痼見笑山水淫人生本來浮世故未易任蘚崖拂前題俛仰巳昔今我法姑用我睠言屬同襟附方樗遊寶掌山寺何年此招提近在芝掌側巉巖聳蒼空雲霧蒙絕壁相傳千歲僧於此寄疇昔提攜酌春酒況乃社日逼俛仰天地間一笑詎非得寄栁道傳黃晉卿兩生大火且西逝赫曦詎能爲叢竹覆孤館綠陰相蔽虧人散眾喧寂獨鳥嚶鳴隨想見探討余層層發新知儻不鄙朽拙勉哉勤相遺其二太璞散已久鴻甄疑未均惟有砥礪志搜剝得其純勿以珪璋質頑石置勿陳君攬國香蕊每與荊棘鄰荊棘豈不刺反以揚素塵其三盈盈黃菊叢栽培費時日依依五絲瓜引蔓墻籬出於今想新花於今長秋實花實豈不時灌漑尙期密毋令根荄傷委棄等藜蒺其四新秋涼气發松籟調於喁山房良靜閴文史淡足娛吾心太虛廓儻然萬象俱大觀物物齊何事分賢愚遐哉金蘭契聊用布區區懷龔山人聖予西北有傑閣岧嶤切雲天綺窻通四望綽約流蘇懸中有絕代人端居方盛年被服旣殊眾容采亦鮮妍瑤牀置寶瑟玉軫朱絲弦有時揚妙指泠泠宮商傳曲終恣仰俯托契軒農先靡曼諧裏耳大雅誰能憐我欲往從者淮海生寒煙藥壺山寺步師逺上人韻旭日耀禪林曈曨晃虛室觀心得無爲頗覺詩思逸得句祈疾書振衣陡焉失持此證空空一笑墮不律寄仇仁近憶昔三浙湄匆遽買舟別大海漲波濤排空銀浪掣時方逢杪秋涼風正淒絕況復嬰沈屙殘喘一身孑落日古渡橫牽衣各嗚咽尙期營歸余旋泛山陰雪詎料人事遷芳春竟五閱寧無雙鯉魚寒溫敍曲折顧玆悲憤衷未足陳一切階前金鳳花當車行復輟閣上西湖光可似舊澄澈重陽對菊得菊字﹝止所吳翁歸窆客會葬者雨畱明日重陽對菊命觴取菊爲重陽冒雨開析爲韻不拘體各賦以致慨﹞懷哉止所翁與我幾觴菊方當舊節來已作秋原哭會葬有逺朋風雨此淹宿佳兒敬父執姻友更惇睦投轄不愧遵設醴仍爲穆其如插萸徧不見而翁獨悲歡今昨筵還往東西轂回首試長望依依但云木附方樗得雨字昨我醉騎馬失腳行踽踽主人笑掀髯把臂猶起舞玆辰復何辰俛仰已今古逺來置芻客共繞臨池圃折萸可插髮醉我不待酤深悲聊彊歡卽散輒復聚悠悠去年人不及今夕雨願持菊花巵一澆墳上土題鄭氏義門人愛渭水淸畢竟河流渾不知黃虞世何處覓旌門旌門縱百世豈能外彜倫秖因風气漓遂表爲義民麟溪有寒泉西流類拖紳泉聲徧塞耳亂卻牝雞晨夜帳潑煙黑秋缸吐火紅六世孝友家元屬書聲中爛銀鋪作榜綽楔何崔崔戶神似相語莫遣阿奴來人心一遭蠱五官皆作魔不賡斯幹詩卻聴燃箕歌兄弟本一气爲利分汝爾借問嗜利人千載得不死鴟鴞巢滿林何地不感惻若非慈烏啼血淚收不得我身親乃有況此身外物世人果何思肝膽每相賊當年朱兩轓回首血在頥爭如義門鬼千載不餒而何人非楊椿如椿能幾人祇緣本心死所以有淄燐大樹大十圍枝葉日敷蕃願培百尺土庇此千歲根附方樗題義門大義久不作頺綱孰能扶有回萬鈞力足起千載愚沄沄麟溪上奕奕君子居同堂爨不析已及九世余動必惇孝悌昭焉遵訓謨有田可以稼有畦可以蔬有琴亦有築有詩亦有書雍雍悅子姓肅肅嚴婦姑祀饗必誠愨冠婚禮無踰濟鄰屢發廩致客恆軿車一翁垂九十羣從紛前趨支持屹柱石淬礪精璠玙淸朝特旌義大字標門閭丰碑妙紀實賦詠皆鴻儒老我愧同裏時陪文字娛白髮映沼沚淸風滿襟裾髙歌一舉酒歌罷仍長吁末俗見淳朴巋然眞世模

五言律詩哭陸丞相秀夫祚微方擁幼勢極尙扶顚鰲背舟中國龍胡水底天鞏存周已晚蜀盡漢無年獨有丹心皎長依海日懸詠霜葉寄臯羽善父秋盡吳江道丹楓樹樹奇葉爲詩者色霜乃畫之師望似醉鄕近疑猶花事遲停雲俄在念倚杖未歸時北山道中拂衣去城市信步踏晴泥艸意春風蚤松陰野日西語長忘路逺行近覺山低更欲遲來此穿林聴鳥啼西鹿田寺聴雨禪棲投倦客山雨起更闌窗葉散幽響石林生峭寒洞深猶暗瀑江逺忽飛湍想象云蘿外應宜曉色看同胡汲仲兄弟登香逺樓策杖探幽勝同登況二難江山雙極目宇宙一憑欄春色啼鶯破孤城擁浪寒遙遙煙靄裏猶作故宮看東甌雪中山茶盛開海色連蓬島同云一望迷寒花空故故醉酒只淒淒卜世無三兆傷心有五噫仲宣樓上賦愁絕不堪題答仇仁近城郭相過懶山房翳薜蘿谷當嘉客遁阿稱碩人薖竹徑鳴騶斷芝壇野鹿多松風雲壑冷掃石待狂歌呈臯羽依依蓮社客鬥酒共相酬臭味語中得榮名杯上浮世情餘百變吾道合千秋肻信張平子窮居但四愁寄吳善父嘖嘖不得意興懷偏爲君猶爲乞米帖不作送窮文縱酒長違俗揮毫自出羣相思今夜雨滴瀝未堪聞次陳浦泉敎授渡江韻笑拂湖亭柳春歸客亦歸塔云連岫暗颿雨絕江飛老覺遊非壯臒應遁卻肥有詩充古錦尙不愧林扉宿保安寺捫蘿山徑迥流水石橋分一雨過秋寺千峯生暮云望窮迷野色沙逺見鷗羣煙靄蒼茫外寥寥淸磬聞八月十四壽吳良貴四十彊而仕斯言著禮經摶鵬宜運海振鷺且充庭後夜中秋月今朝南極星耄夫頻獻酢畱眼看袍靑哭余之張教授吾憐張仲蔚靑艸少人行曉帳螢猶濕空山鶴自驚徒餘八斗望誰築五言城莽莽孤村外王孫掛劍情和張子良寤寐溪山好相過不厭頻詩畱曾宿客月照乍歸人率爾呼盤粲憑誰辧主賓未須陳咫尺髙誼總秋旻書示同志尙覺浮名累樵漁寄此身尋盟潛勗徳證業喜知新气誼生無間文章合有神毋徒涉城市出處任風塵贈樂閒居士市逺塵囂隔神閒幽事並埽花憐竹影煮茗訝松聲月與詩如約琴將鶴互賡冷香生碧落秋夢不勝淸重陽明日得日字﹝重陽明日會葬諸賓當歸吳良貴畱之不置又析東坡相逢不用忙歸去明日黃花蝶也愁之句各賦五言四韻﹞浮生聚塵輕流景飛羽疾故人已新阡舊雨又今日不惜酒飲狂且須詩縛律一笑復掀髥天地何終畢附方樗得蝶字主人畱復畱爛醉歌白氎移樽對寒花散策響秋葉香凝紫茱萸舞倦靑蛺蝶惟有一逃賓蒼山云萬疊附方梓得也字主人有黃花畱客香滿斚日飲豈絲乎市眠慚白也依稀聴雨牀愁絕系階馬此會良獨難幽懷還重寫附方樗題吳景禧棲碧樓白叟無人識靑山是故知一從觴菊後兩過浴蘭時入暑重逢此追涼約更誰淸風覺相變未忍數歸期附方梓挽吳止所先生六十化吾道尙奚云花館空餘影淸歌無復聞夜寒鶴思主風急雁悲羣有子方跨竈天應未喪文附方樗寄吳晦叔地僻書難到春寒病轉深遙憐梅剪玉更想栁搖金幾硯平生事杯觴隔歲心恐君亦思我迢遞寄愁唫

五言排律仙華招隱軒後悲蒼劍神娥下玉霄攀髯初失夢遺蛻尙淩歊碧墮升棺影靑分產柱苗山精依鹿竹天雨濕雞翹有約成孤憤無人重久要豢龍因姓氏使鶴誤軒軺冉冉將終老冥冥不可招無書寄靑雀有恨在中條憶同張子長遊北山諸名勝昔與張公子翩翩訪赤松重來踰兩紀獨去宿孤峯古木蒼陂映禪房側徑通夕陰千嶂黑人靜一燈紅幸及軒車會寧辭杖屨從相看如夢寐健步媿兒童春盡山仍好林深澗忽窮天低時墮雨寺逺偶聞鐘弔古田無鹿探奇洞有龍幽尋穿窕窱髙步蹋玲瓏靈艸多成藥疎篁不作叢嵐光疑晻曖野色在空蒙下瞰疑無底言旋復向東巖阿依斷礎煙嶂落飛淙細路緣苔磴危橋跨石谼泉依山曲曲云與樹重重巨剎標名嶽穹垣護畝宮倚欄斜日下入室老僧逢零落螭頭墨荒涼馬鬛封不才持薄祿終古媿髙風弛擔云關裏傳觴雪峽中追隨尋道侶述作付文雄急景眞流電浮生尙轉蓬後期觀歲晏來往意憧憧仙華山采茶詩軒娥遺瑞艸仙掌采何年苗蕊矗空壁殊根蟠逺天蒙頭莫可劚垂腳或爭傳冉冉雪霜飽亭亭風日蠲危哉梯鳥道允矣獲龍涎叢蘗雜丹鼎濕云伴玉延香眞千里擅苞結三生緣夜莢抽雷後春焙貢社前一鎗滴瀼露片碾搗和煙碧澗規模絕洪州气味懸滑甘矜紫筍幽馥訝靑蓮旣揀兔毫點應添蟹眼煎松濤生逺韻風致想眞筌七椀賡仝詠三篇繼羽編醉鄕巳失路摩室將逃禪服食益人壽何當煮汞鉛附方樗立秋日喜雨寄楚老抱疾不安枕且爲枯旱憂俄然垂豹霧莫是捲龍湫烈焰全收暑新涼正得秋客誰譏褦襶吾欲詠甌窶機杼松臺邃琴書竹戶幽西田宜早獲卻共虎溪遊

五言絕句八景勝槪華柱丹光何年撐空荒截置珊瑚樹長日燦朝霞芙蕖挹新露仙壇靈艸葳甤不記名絕壁掛縷縷果否垂衣年絲麻績蠭午中峯嘯月聳身嘗決雲山月此皛皎疑是七還丹彬斑吐物表深穴噓風艸木何丰彤懸崖護丹穴相傳通鼎湖深窈吹寒冽劍峽遲鸞峽中候帝子靑鳥空徘徊搔首叩玄律何當化鶴來卦尖望鼎遙岑誰畫卦置此荊山鼎乍可奼女飛千秋覘溟涬藥壺閃影紫車貯藥壺日夕發光怪不道洞府深翻嫌八荒隘龍門飛瀑飛雪濺﹤石含﹥砑流云當面起邂逅綠毛仙臨流同洗髓

存雅堂遺稿卷二宋方鳳撰七言古詩三洞金華北山三洞天垂髫欲往今華顚春風吹衣雨洗屐瘦笻忽拄蒼山煙山髙地平走幽澗根絡石上森楠楩步從飛橋瞰石洞厓色閱世知幾年風痕霧迹化異物龍首昂左尾右旋就中暗穴如蟇頥急水瀉碧鳴媧弦遡流束炬照徒涉肩背擦石行拳攣水窮路夷內景得以炬交燭窮幽玄細紋蹙波湧浪接皓彩凝雪飛霜鮮大爲獅子虎犀象瑣碎亦復蜂屯然蜿蜒雙蟠角尾具一一玉爪拏蒼堅穹龜負甲色深墨長蛇白質相縈纒鐘能鐘聲鼔能鼔不假樅簴知誰懸直欞斜檻藏湢室短畦長町移原田靑雲白霓五色霞笑畫敗絮畱丹鉛中途經過最深窅伏身低眺洞口泉空明一綫隔逺見秋蟾浴海光嬋娟左巖袈衣頗橫亙疊折眾皺垂蹁躚自余神怪不可極似鑿非鑿鐫非鐫出登山腰叩中洞外視石井聞潺潺入深踏險思縋綆長竿揭炬後且先水簾可俯心爲悼到此十九歸言遄嗜奇不憚歷磊砢足以目故差輕便翻身卻望水簾處銀河天落懸吾前常情疑復下百尺積水定作神龍淵石幹徑辟卻易進玉筍拔地修而圓宜爲淵處乃爲屋亦或摩蘚題新篇同遊怪我久未出笑謂豈欲井底眠林幽風起日巳晚猶睨髙洞山之巓薪蒸可買樵我導不逺數里仍攀緣傍從石壁入深坼如鐵戶限瓊爲櫋儼然海相掛珠絡熟視始信非誇傳左爲朝眞正面入便想笙鶴遨羣仙雲霞波濤仙衣裳奇詭豈必下洞專歘然修梁架巖起左右蒼白龍形全望中極底勝漆黑雙扉隠隠啟半邊天光一道燭扉內知此明罅從何穿澑深壁峭不可往安得插羽如飛鳶嗟余玆遊尙牽俗身所驟歷辭難宣但思乞水學坡老洗眼看字消餘年與臯羽子善遊寶掌山寶掌一山何勝絕老龍千載事已別巉巖怪石峭森列矯首三洞蹇奇崛不知何年風雷烈鑿開混沌此瞥裂髙洞攀緣與天接棲鶻所巢勢嵽嵲隙泉漏滴淸且澈薜蘿爲衣儼陳設中之洞兮巧融結四達坦明如我闥低山一洞尢寒泬鏗然谷應合音節共愛孤蟬逺林咽又疑帝子笙歌徹乘風便覺神飛越落景徘佪就僧榻好向天風更搜抉相期夜半踏明月故宮怨白日欲落何王宮腥云頹樹生烈風獼猱幾年爭聚族饑蟒獰猙攫人肉熊豨肆毒夜橫行刺蛆刲血多飛鼪螢尻吐焰大如鶩照見女鬼迎新故寒更鴟吻空哀哀誰能化鶴還歸來山都冶夷總難記妖狐吹火月墮地題光風霽月樓﹝光風霽月四字晦翁書刻石建州陳正臣提舉浙江爲翰林收書至建得此本歸初以霽月自號今遂以四字名其所居之書樓﹞人間底處無風月知用何時最佳絕芳播崇樓淑气浮影涵古桂淸輝發向來雅重無極翁灑落襟懷與此同去之百世猶彷佛宛見道貌匡廬中誰題品語黃太史大書四字紫陽子今從建水得此本如拾蠙珠捲文綺攜歸八詠雙溪州晏然直與造化遊無邊妙處乃萃此韙矣君家百尺樓鴻門燕同臯羽作項王重瞳气蓋世叱吒喑啞萬夫廢交割河山杯酒中弱肉眈眈恣虎視帳列爪士吞鯨鼉神鋒技擊光蕩摩中有一人亦拔劍是楚是漢舞婆娑須臾壯夫擁盾入怒目而語眥盡裂項王喣嘔無一言楚國孤臣淚流血玉玦何勞再三舉拂衣竟作彭城死沐猴而冠何足云君看五采成龍文上元陳丞相宅觀燈有作渴龍入夜吼百川無數鮫珠迸地圓星斗撼天半欲落五花琪樹皆生煙煙燈豈不勝花朶踏歌何人增坎坷風塵淮北馳羽書金鼔江城賽燈火君不見狄靑宣撫荊湖間上元張樂晏淸班忽然稱疾燈未滅五更已奪昆侖關遼西曲遼西八月邊風急塞艸凝霜刁鬥濕旅雁嗷嗷思婦哀錦機初罷流黃織並州快剪裁作衣制成千里寄相思巧盤詰曲同心紐附繡回旋錦字詩詩長字字愁胸臆紐比連環解難得解難得時君莫諼啼紅認取封時痕翠微樓對竹會飲縹渺飛樓修竹裏珠簾半捲淸風起月明十二畫欄空美人遙隔湘江水夜深吹徹玉參差引到丹山彩鳳儀還倚仙翁九節杖翠云深處望安期楚調歌殘仍擊節檐外紛紛落蒼雪樓頭醉臥笑元龍一片歲寒心似鐵答栁道傳餉筍東家鼎烹矜大嚼西家呼盧賽奶酪肉食那知儒素風似君臭味將無同知我山齋少白粲隨時易辦松花飯佐食投筯毋乃饞筠籠新掘來幽嵒封題遙寄四五尾歆然解剝出肌理和以芹根及薤芽酰鹽澹著香無涯黃虀脫粟絕滓膩得此加餐檢殘笥手把南華讀一過詩思陡湧如春波題箑酬君君莫笑胸中成竹諧淸調送吳立夫有人儲書塞中腸不能奮發爲辭章亦有英姿限時命坎坷名不登文場吳子妙年卽秀穎隻字過眼終無忘文如翻水溢萬斛晝夜不捨流湯湯於今東南聚雋彥奭然一發能穿楊二十脫穎客毛遂名登十九能低昂亦如列宿二十八有捄天畢施之行況子平生志逺遊塊坐已能窮八荒從玆北上有歷覽徑到洪河經呂梁靑徐平野望不極半萬里程趨冀方君不見龍門探奇气益壯文豪千載同翺翔附方梓重陽對菊得開字江源舊社玆重來素車欲返猶徘徊親朋正感鄰捨笛風雨復對重陽杯窮人非詩語獨惡湑我有酒花須開眼前悲喜異今昔敢問戲馬當年臺

七言律北山道中起犯春霜一徑寒淸遊乘興約吟鞍眼中最恨友朋少塵外頻聞山水寬溪落舊痕枯野埠樹浮空翠濕危欄巖頭幾處懸冰白已作羣羊化石看客有問金華勝遊者以詩敍其槪赤松上下雨霏微八詠樓頭重拂衣西港晴來汀艸長北巖幽處洞泉飛風敲定磬鹿春過月滿丹臺鶴夜歸歷覽因知古詞客盛誇云夢未全非吳淸翁石橋金椎誰奮破山霆趨石渾疑走六丁間道便須橫螮蝀長竿先巳豎蜻蜓濟川作略君堪紀吟雪行藏我欲經領取溪山好風月更看髙架翼然亭冒雨渡浦陽江癡云千頃壓江堧寂寂籃輿破午煙樹杪樓臺看近郭渡頭波浪忽滔天舟依曲港難回楫徑轉髙陵每得筌誰向龍山誇海國一聲鐵笛女墻邊春日集張元吉兄弟宅銜杯不讓阮家風況復陽春白雪融調合西堂琴欲響情深北海酒難空詩題歷歷諸名迹酬和年年幾醉翁未盡淸狂尙期約同看燈火月明中寄梁隆吉羨爾英年早息機羅衣脫卻著荷衣黃醪白釀供吟詠野史稗官漫是非舊事橫看東澗水新餐誰共北山薇金閨玉樹思君甚采藥春華歸未歸讀西峯寺壁間詩出郭幽探約里程竹籬小語忽云生寺藏密樹磬聲得客染流霞暑气淸煮茗每聞松湍落長苔半與石牀平何來老衲吟魂盡滿壁多題世外情九日同臯羽子善遊白石龍湫用杜老九日藍田韻塵埃隔處地天寬選勝攜觴且笑歡不惜逍遙投杖屐何妨磅礡解衣冠晴余嵐重雨猶落秋老天髙酒易寒世事悠悠雙眼外與君飛瀑醉中看止所吳翁挽歌辭嶽嶽文豪共識名歸來風月恣彈評竹階過鶴窺棋局花院流鶯和樂聲燈酌蕭閒期鄭老盆歌疎達慕莊生何來排闥緋衣召天上樓傳白玉成其二倦客囊書棲舊林如蘭交契歲寒心行藏與共盟猶在生死俄分感獨深喪寶可堪埋白璧知音端合鑄黃金茱萸徧揷明朝是回首西風淚滿襟吳良貴雪中歸別時黃菊映郊扉轉眼寒風刮毳衣丰瑞正當三白見修程適自四明歸因思水國銀兼浪勝看山鄕玉作圍老去羊羔總陳迹坐氈猶喜客堪依附方樗次韻匆匆策馬出林扉不及江頭攬別衣霜鶚橫秋終可望雪舟乘夜稍須歸移家未比窮郊具解帶寧憐瘦沈圍耄矣吾翁慚菽水繞枝烏鵲暮相依附方梓次韻兒時諧笑幾廬扉聚散浮雲天上衣季子客貂寧復敝買臣鄕錦暫宜歸駕濤巨艦風千里覆屋長松雪十圍父子交遊吾獨拙向來慚作輔車依吳仲恭翠微樓九日落成和謝臯羽樓成楚菊芳菲候客湊齊山酩酊期與俗相追何日了登髙一嘯洗秋悲望窮碧落鴻飛外歸戀淸樽月到時野服從玆近蘿薜西風塵土莫輕吹其二慈竹堂陰長露梢又添傑閣俯江郊眼空霞錦疑鴻字手摘松枝礙鶴巢野月散衣閒弄笛墟煙隔水見編茅望中尙與漁樵接若處眞能廣絕交附方樗和詩層構初成一快登新題招客共玆辰涼風闌檻宜敲句落日川原遙見人歌倚白雲醒俗夢醉飡黃菊笑吟身他年更足閒中趣野服茸茸稱葛巾附方梓和詩新樓招樂偶今朝與客登臨四望遙竹日暉暉侵酒斚松風瀝瀝響詩瓢橫煙曲徑樵初過落鶩空江葉正飄看取他年欹醉帽還思簪菊舊垂髫附方樗呈吳學士新第落成一山遙接裊溪水甲第宏開相府居燕賀親朋來落落翚飛夏屋見渠渠紫宸淸禁功難冺綠埜春林興有餘輪奐敢陳張老頌梁間更看有懸車附方梓寄吳立夫尋師負笈頻千里授業登堂此一時我比棲苴寧得巳爾如附贅亦何爲家山在望悠悠夢捨館相逢疊疊詩歸去尙須憐獨客爲傳消息報南枝

七言排律贈張叔元鎭帥越東佳气郁巃嵸捉鼻馨名久識公結髮蚤看翔萟苑濡毫頻見屬詩筒棄書忽學萬人敵秉鉞尢誇一世雄拔距三千堪敵愾歌鐘二八陋和戎長驅誓搗燕幽北大纛旋移浦汭東重鞏河山襄帝力時垂竹帛勵臣忠東南半壁騰王气杞梓全材恃將功鵝鴨幾驚消玉壘熊羆屢奮壯金墉璽書褒錫恩原厚節鉞招綏徳愈隆羣策更能延俊彥眾謳先已徧旄童深仁共頌綿瓜瓞偉績還期勒華嵩

七言絕句三吳漫遊集唐江上巍巍萬歲樓今春花鳥作邊愁傷心欲問南朝事鳳去臺空江自流其二願及行春更一年中流簫鼔振樓船不知何處吹蘆管城外風悲欲暮天其三不堪惆悵滿離杯水碧沙明兩岸苔無限塞鴻飛不度二陵風雨自東來其四孤云獨鶴共悠悠別作深宮一段愁萬乘旌旗何處在白雲猶似漢時秋其五華表峩峩有夜霜海天愁思正茫茫遙知漢使蕭關外泣上龍堆望故鄕其六塞上風雲接地陰萬方多難此登臨坐中有老沙場客霄漢長懸捧日心其七江南江北望煙波南國浮雲水上多共說總戎云鳥陣中原將帥憶廉頗其八邊風蕭颯動江城獨上髙樓故國情磧裏徵人三十萬空教弟子學長生其九愁看直北是長安雲樹深深碧殿寒心折此時無一寸夢魂不到關山難其十洞庭西望楚江分回首姑蘇是白雲今日南湖采薇蕨何時重謁聖明君

存雅堂遺稿卷三宋方鳳撰上書上陳丞相書鳳頓首獻書相公閣下竊聞之曝芹可獻天子聖哲不廢蒭蕘千慮一得知者取之而況駘駑下走夙膺伯樂之顧忠藎血誠不以瀝之閣下將誰瀝乎鳳𨿽一介布衣伏處艸莽其於家國機宜兵食大計嘗竊竊講究稍有聞知身歷行都希得一當惜當世依違無足告語廢然思返乃耳習六君子之名藉藉人口則浩然長嘆謂獨不得閣下一秉國成耳凡一切用舎處置寧有不當而尙恐勁敵生心薦食上國哉迨閣下晉司冦陟政府果首嚴喪地之律旋正誤國之辜四方益喁喁向風翹首隆理乃天未悔禍疆域日蹙然國事豈遽難爲而左丞相先去以爲民望致庶僚離次守令委城三宮孑立無可撐持𨿽然竊不能不重望於閣下者何也知鳳惟閣下苟鬱結箝舌有懷莫吐鳳豈特負閣下且以上負朝廷下負所學請得稍布區區願賜采擇焉語有之善衛室者不於戶牖而於門庭又曰緩則治本急則治標夫長江帶水固國之標而今之門庭也效義攄忠之臣奚苐棊列內郡徒掣之肘宜急徙之沿江以控要害百里設屯十屯設督驛絡統制使往來奮擊互爲聲援則險要乃阨也國家懲鑑五季一意儒臣尾大之獘𨿽除然釀成積弱敵鋒所摧目無堅城曷若揀擇忠貞暫分藩閫使各爲戰守敵勢旣分自疲奔命而國威可振也夫居言於室翔鷗不下凡卉春剪芝蓂不秀蓋天地生才有限況時方多事百爲培養猶懼勿給容忍芟薙自鎩羽毛乎凡國家可惜人宜儲爲中流之壺勿增人抱蔓之嘆則人才必卹也金羽之沈浮殊性火水之燥濕異宜故冬蟄難與語夏舴艋不可遵途柰何令步騎舟師各呈所短一旦檣摧輔折誰司其咎則任用當審也語云困獸猶鬥況國乎敵棄地利懸軍深入近關𨿽破勤王師眾尙盈數萬激而用之背城可戰堅壁可守潛檄江淮斷其歸路使進退失據腹背受敵天下事未可知也夫郁烈之芳發於委燼繁會之響生於絕弦則士气堪鼓也陸士衡嘗云濟事挾情不觀萬殊之妙虛已應物可究千變之容寧曰天下事如一家事苟利家國功不必已出名何難人成羣色會而衮藻麗眾音雜而韶濩和則已見戒橫也凡此者皆切時要圖𨿽或閣下所習聞亦或閣下所厭聴然而鳳籌之必熟綜之必詳告之必切蓋鳳旣備閣下之藥籠敢忘效藥石之言是用不辭寡昧冒瀆攄陳幸恕瞽狂畱神察省或有可采錫之面教願一一畢其志焉

序跋仇仁父詩序山村仇君過余說詩餘觀其年甚茂才識甚髙處紛華聲利之場而冷澹生活之嗜混混盆盎中見此古罍洗令人心醉及披其帙標格如其人蓋得乾坤淸气之全者也余謂作詩當知所主久則自成一家唐人之詩以詩爲文故寄興深裁語婉宋朝之詩以文爲詩故气渾雄事精實四靈而後以詩爲詩故月露之淸浮煙雲之纖麗今君畱情雅道滌筆冰甌其孰之從仇君曰近體吾主於唐古體吾主於選融化故事往往於融暢圓美中忽而淒楚蘊結有離騷三致意之餘韻然後知向之所以爲仁父者窮而故在也今夫水𨿽萬折必東焉鳥獸大者喪其羣過鄕翔回焉鳴號蹢躅焉小者至於燕雀猶有啁噍之頃焉由人心生也使遭變而不悲黍離居嫠而不念儀髧望白雲而不思親過西州門聞山陽笛而不懷故是無人心矣而尙復有詩哉此余於仁父之詩獨證其不爲窮所移又明年復相見乃序而歸之人當有因餘言而深知仁父之心者世之人不有知其心則仁父自知之餘知之後世亦必有知之者矣友人東陽郡遺民方鳳韶父重陽詩卷序余將適東甌重陽前日別家明日赴邑友會又明日吳續古遣籃輿過邀遂至吳溪寓館則續古之兄景禧率羣從弟侄與客金楚芳有登山之約步仙華之絕頂攬八景之勝槪歸而分韻賦詩已盈卷軸乃徵余序余深念夫齒髮日非朋好凋落日甚嘗發故篋掇拾三十年詩咸賦重陽會萃觀玩凡姻友鄕裏之聚知交湖海之逢眾作具在沈思追想山川風景旣殊而其人之存亡離合皆不可例論蓋嘆息久之未別家時大兒樗徧南遊徧騷國以歸而已失其母余悼亡半載今爲東甌訪舊之行歸且歲晚人生來去俱若夢寐而能有托以垂不朽則非予之所及姑爲序此後之視今猶今之視昔云爾書梅節湣公文安集後右文安集十五卷尙書梅公執禮所撰曰文安者公所封開國縣也嘗考日錄金人刼上皇及后妃等至其軍吏部侍郎李若水死之及大括金帛戶部尙書梅執禮死之皆靖康死節之最著者然世多難若水而次公則以金人有遼亡死義十數南朝惟李侍郎一人之語不知公搗營之謀最中敵忌金人所必欲甘心者故忌公而惜李耳其實死事之無遺恨李何能視公當金人再邀帝羣臣多勸無行帝亦有難色惟若水與何樐以爲無虞及逼帝易服秪以一死塞責而已公當金人入懷州卽勸帝親徵請太上六宮權宜出避柰有阻之者乃勿果及金人質帝邀金繒以數千萬計又謀夜搗敵營以二帝歸密偕吳革趙子昉輩團結軍民不旬日得十餘萬天苟祚宋豈必遽至南遷惜姦臣範瓊殺革泄其謀徐秉哲亦以子昉遺金金知公實主之以根括金銀爲罪問誰爲長官意正在公也遂遇害竊嘗論之若水實主車駕者卽其死豈逭誤國之罪倘使公計終行則河津豈得飛渡敵勢豈遽莫遏兩宮豈竟北轅哉悲夫人謀已臧天禍未悔展捲興懷每用長慟若夫文辭之博碩精核人能言之非予之所以仰止公也跋述古尙書復期上人手帖述古尙書錢公仕爲熈寧間死於宣和睦寇之變揆之封疆社稷之義或者爲公惜之然侍從舊臣歸休於家直奮義勇逆遏姦猖𨿽身殞賊手而卒全鄕社脫父兄子弟於鋒鏑之下故其子孫文獻繩繩有引是足以亮公之心矣公之裔孫庭蘭得公憂居時答期公闍黎手帖其言蔬食水飲旣以如禮然亦不敢過之親喪所以自盡則公之擇於禮義而自靖夫忠孝之實其大節之端固兆見於是豈少爽之哉葉公昌父有書名於時謂王荊公學王蒙書公書實似蓋當時崇尙如此此其有爲言之也夫跋謝臯羽登西臺慟哭記子陵臺荒寒壓江水過者恆覽古賦詩未聞於此野哭而翺爲之蓋不獨異於今之人也予讀其所爲文辭竊以不及與於斯哭爲恨或者他日得攜手相與大笑胡盧絕倒於斯臺之上由百世之下觀之詎謂哭者之非笑笑者之非哭也題處士槤記後世嘗稱故家喬木者果何取於木哉蓋木非百年不能幹雲霄百年則所閱三世爾取夫子孫能世其業故能保而有之也里人鄭君達卿出方先生子顧所作處士槤記示予記言處士植槤以期子孫義聚者甚備請予識之嗟夫處士至於君六世矣處士之骨𨿽化於土而木固無恙非君兄弟之孝友不忘先訓能若是乎木之榮瘁義門盛衰之所系也鄭君尙深培而厚植之方鳳題

記棲碧樓記浦陽江水源西去縣三十里曰桑溪遡旁澗而入曰華源吳氏景禧卜其地爲壽藏之所經始於至大辛亥冬工未訖明年室人何氏亡又明年舉柩以窆而結廬其左上爲樓以備遊愒取李太白詩語扁棲碧山從西北來與嚴陵郡接境重岡復嶺長林茂樹蒼翠欲滴曲垣周遭方沼澄瑩級磚渠石平甃峻築黝堊塗飾玲瓏輝煥供饌被服器用畢完佺花奇卉布蒔前後又二年秋九月領客觴菊斯樓之上且命予記之或謂予吳氏世居是鄕逮景禧承祖父業能充拓舊址構廣廈連云且二子所志又足觀正將便體養生抱孫娛晚不出戶而菟裘故在尙假碧山之棲乎予謂昔人有樂斯丘而欲葬望其壙而知息者亦明乎造化乘除消長之理而然景禧日與物接而物於物家居豈不樂而山棲之樂亦若家焉試以是叩之當意與神會正太白所謂笑而不答心自閒者視世人逐逐於聲利不暇回顧卻慮至以貽後世子孫憂者大有間矣景禧於余親且厚是不可以不記余𨿽老碧山未謝客尙當扶杖從之遊是年當延佑乙卯冬十一月甲子邑人景山方鳳記附方樗重修浦陽江橋記浦陽江出深褭源經越之錢淸入於海江去縣治不一里而近每積潦人莫得渡宋元符間尙書錢公遹始構橋江上久爲橫流旁出橋若虛置以故危圯頺壓靡能葺理至正初元復由故道行越三年癸未達魯花赤那海公適長是邑乃矍然曰天其或者有所屬乎明年秋因首割己俸爲修治之僚佐隸屬莫不協從凡閭巷鄕鄙之在編籍者亦皆出資以助而公則專任其事焉遂鳩工伐石具畚鍤飭民庶眾效其力如蟻斯集如鵲斯構不期月而成其南又築堤與橋道接堤杪構小橋以疏別流曰問津舊有迎恩亭在社壝之右因徙就橋側且爲屋十四楹以爲偵候憩息之所扁曰臨淸橋爲谼道九廣十有九尺亙五十步因故名扁曰浦陽江橋堤廣視橋亙五百步扁曰浦陽堤於是朱欄華柱映耀鯨波虹跨鰲戴雅麗駭目樹以槐栁蓊蓊林林樵者以歌漁者以舞負者戴者以往以來呼聲相屬也邑之父老來屬余記余以爲尙書公徳業文章炳然昭著及於四方而公又能輸其餘力以利民涉閱二百餘年未聞有卓然能起僕獘而興者今公之興是役殫心致力以爲民先雞鳴而起日入而息熱燥濕蒸忘其疲乏民捨穡事而趨役不以爲勞出私儲而食工不以爲厲費省而用周功成而效速視尙書公經始之意爲無忝矣則公之茂績推之於政必將優美可觀奚止斯橋而已哉工始於是歲之春月畢於八月之二十有八日是役也橋爲大故爲記之詳焉至正五年歲在乙酉三月癸未邑人方樗記附方樗重修聖昌寺記佛氏爲道蓋未嘗以宮室之美丹靑之麗爲已奉故其徒或處窮巖絕壑誅茆結構離人世屏塵迹劬身苦志靜坐深潛求所以爲佛之道迨其後世徒眾日增遂乃充廣室廬雄門傑閣聳棟飛檐刻木泥金尊崇像設梵唄交陳鐘魚響應此巖林大剎之所由興然非其所尙也浦陽之南有山名駱山山之中有古寺在焉按圖志本唐昌尼庵宋大觀二年始易以居僧治平間乃名曰聖昌歷年滋久廢而不治山之僧曰紹隆募凡好善者施財出粟極力營辦撤而新之大殿旣成前葺山門兩修廊廡乃及鐘樓朱甍翌振碧瓦鱗齊範銅爲鐘聲動遐邇煥然可觀於是請余爲文立石紀之餘以爲聖昌之爲寺雷峯擁其前江水橫其後左原右隰瘦澗深紆長松曲徑茂密交加其徒能堅持靜處朝香夕燈請祝國釐以安民社庶亦不負剏作之始意若徒以宮室之美丹靑之麗相誇詡豈吾之所望於其徒也哉是役也紹隆之功爲大山之主善雲實綱維之作始於至正四年十一月落成於八年九月其施財之姓氏鐫諸碑陰雲進士邑人方樗撰並書

行狀謝君臯羽行狀君諱翺字臯羽姓謝氏福之長溪人後徙建之浦城曾祖景暉祖嘉至其父鑰以春秋學爲婦翁繆正字烈所器重嘗著春秋衍義十卷左氏辯證六卷藏於家君世業弱冠已有聲試有司不第落魄泉漳間會丞相信公開府杖策詣公署諮事參軍其略見西臺慟哭記後避地浙水東畱永嘉括蒼四年往來鄞越復五年戊子夏至婺遂西至睦及杭慕屈原懷郢都讀離騷二十五托興逺遊以晞發自命爲詩厭近代一意遡盛唐而上文規栁及韓嘗欲仿太史法著季漢月表采獨行全節事爲之傳大率不務爲一世人所好而獨求故老與同志以證其所得會友之所名汐社期晚而信蓋取諸潮汐嘗爲許劍錄嘅時降交靡耆舊凋落盡吳越殆無掛劍者思集同好姓字年爵居裏擇地昔賢所嘗遊作亭立石他日示宿艸不忘意其遊迹非勝絕處不到如雁山鼎湖蛟門候濤沃洲天姥野霞碧雞四明金華洞天探幽發奇所至卽以遊錄述所賦詠多昔賢文字所未及持以與人若載異寶歸者遊倦輒憩婺睦之江源月泉仙華巖小鑪峯三瀑布復愛子陵臺下白雲原唐玄英處士舊隱有終焉之志且欲爲文冢瘞所爲稿臺南甲午寓杭遺人劉氏女以女至是買屋西湖日與能文字者往還乙未復來婺睦尋汐社舊盟夏由睦之杭肺疾作以秋八月壬子終蓋於是距生年己酉四十有七矣垂歿時語妻劉吾去鄕逺交遊惟婺睦間方某翁某數人最親死必以赴愼收吾文及遺骨候其至以授之辛酉訃聞婺方鳳方幼學吳思齊睦馮桂芳翁登及弟衡會小鑪峯相向哭明日鳳與幼學方燾先往臺南度可葬地甲子具舟之杭哭諸劉氏劉循治命候庚午以遺骨歸殯桐廬買山營兆所度處越明年正月二十八日丁酉窆以文稿殉兆在故起居舍人範公端臣墓右地名嚴陵郡以著名卽其地從初志作許劍亭伐石表於墓曰粵謝翺墓蓋君嘗入剡見戴顒墓表云然窆之日同生年吳謙志壙其從孫貴以門人虞而歸婺祠之月泉君遺稿在時舊所爲悉棄去今在者手錄詩六卷雜文五卷唐補傳一卷南史贊一卷楚辭等芳艸圖譜一卷宋鐃歌鼔吹曲騎吹曲各一卷睦州山水人物古迹記一卷浦陽先民傳一卷東坡夜雨句圖一卷浙東西遊錄九卷春秋左氏續辧歷代詩譜未脫稿選唐韋栁諸家及東都五體在集外憶君始至時畱金華山中歲晚爲文祭信公望天末共哭復賦短歌行以寄餘悲自是與余爲異姓兄弟不忍離離輒復合每臥起食飲相與語意不能平未嘗不撫膺流涕也君好修抱獨刻厲憤激直欲起古人從之遊其樹立有如此者顧死中年無後翁衡與餘子樗俱嘗從君受春秋未卒業諸學者經指授率異向所能余𨿽早衰尙擬相從盡衡霍之興歸而潛文字以老今已矣能無痛乎姑敍顚末赴所知求爲銘且以俟後世君子友人方鳳謹述

祭文祭溫州路教授吳君昔年丙子始識君家而父伯叔三荊正花當兵革餘同館谷我二兒來趨旁列右左金蘭之契膠漆之堅道義相與逾三十年中𨿽暫違虛左以待信誓重尋前規弗攺詳君出處意在徜徉室扁止所舟名安航園丁蒔花廝役鋤藥沼樂觀魚亭率放鶴家庭燕集賓客過從有壺有奕觴詠從容居嘗語餘人苦形役或擁牙須或肆毒螫當其觸网頓踣糾纒我則此中心身泰然剩擬耆年爰樂始旦徐行裝遊宦甌泮渙彼蒼不惠苦戕善根疾未及藥弔已在門顧予衰摧期托晚歲君乃先余逝矣莫逮縱論三世賴有象賢猶存楚醴不乏鄭氈憶君斷弦自爲卜兆豈知今斯繼飛丹旐玆率二兒薦此金巵望望新阡老淚交頥

牘午日候張叔元鎭帥恭惟某官纒縷續命綰符袚眚惟玆重午之時實爲一陰之始古之君子節欲謹身以待晏定見於禮文楚有哲人浴蘭射黍期迓禎庥著爲風俗伏乞憲今酌古爲國愛身長日悠遊泛蒲適意燻風披拂競渡揚眸則保合天和凝承淑气何祲不去何福不臻頌禱虔申采納是望答行可吳姻家捨館別來方袖示介眉之句室廬至止已伻傳饋餼之文疊加瓊玖之貽一洗泥塗之辱某私憐萍梗重感蒿莪閏歲黃楊適類初生之旦陽春白雪端爲永好之期附方樗餉吳良貴壽介艾年期先桂夕瓊樓玉宇翫淸影之髙寒羽扇綸巾想雄姿之英發於焉胥慶勿爾獨醒某末托葭聨勝欣彩舞遐祝願齊於崧嶽微忱式薦於潢污仰覬泰包俯垂謙受買臣謂五十當貴仕固有時莊生以八千爲春老宜益壯瀆崇賈戾原亮是祈附方梓壽吳良貴宿耀斗箕旦迎弧矢推大衍之數宜學易之愈深備洪範之疇惟曰壽之居始眉齊共介膝侍增娛某乏稱兕以寓誠聊獻羔而伸祝長於一歲念螢窗兄弟之情序屬三秋羨蟾闕姮娥之會飭毫箋而具瀆徼鑑茹以爲榮附方梓壽吳立夫母夫人婺女降祥花甲式開於上壽嫦娥駐彩桂輪仍擬於中秋雅宜萱背之稱歡況復蘭孫之添秀某托姻孔篤趨賀末由輒憑柔牘之修聊效美芹之獻所懼輶瀆切幸麾畱地老天長益廣龜齡之算壻榮嗣貴會知鸞誥之貤

存雅堂遺稿卷四宋方鳳撰紀

金華洞天行紀上﹝按先公荊完先生書金華洞天行紀後曰此從譜鈔所錄嘗閱程篁墩宋遺民錄標此爲金華遊錄屬之謝臯羽稱翺傳所著有東西遊錄九卷此特其一云不知此晞髮集所不收又翺作金華洞人物古迹記亦云友人方君鳳旣集爲行紀志所變怪先後有差云云又詳覽原跋率首稱巖南韶卿益可見也故予斷以譜鈔爲確手錄梓行以爲好遨者一助萬曆已未修褉日張一楨識﹞己丑歲正月謝翺臯羽方鳳韶卿約遊洞天十一日辛卯韶卿攜子樗肖翁入邑與臯羽及陳公凱君用弟公舉帝臣會韶卿夜賦詩示同遊者十二日壬辰陰寒韶卿拂曉取道上洛之吳溪過吳似孫續古約俱行至橫溪訪栁時聲父子君用不至帝臣從五路嶺先過門臯羽繼至會宿時聲居十三日癸巳枕上聞雨是晚以雨宿栁明府新居各賦一首十四日甲午陰未曉卽行午度太陽嶺晚泊上坦欲訪雙巖鄭子有子有聞之先至旅寓邀宿陵雲山房城友葉謹審言適相遇於陵雲約翌日同至赤松是夕子有出家藏先資政北山先生遺墨及久近諸賢書帖共觀至夜分韶卿書北山感雪竹賦後臯羽亦題十五日乙未曉聞窗外葉聲疑雨起而視之則霽旣飯話良久子有之侄復畱飲凝香閣晚抵赤松自源口入一里許萬松矗翠有亭跨中路扁赤松山舊樞密潛齋王公埜書今住觀唐元素易以他書矣沿溪入橋亭扁金華福地郡人潘繼先篆過橋入三門勅寶積觀額大中祥符元年所賜與殿中四錦旛及獻花四木孩俱今猶存入門而右有堂臨池上爲濯纓堂黙成先生潘待制良貴書入而爲松遊亭又入而爲枕流亭觀之前爲臥羊山卽皇初平叱石成羊處也道士王元臺謝天與欵宿謁衝應養素二眞祠二眞初起初平兄弟也松下有遇仙石坐其上相傳往年唐公李度有目眚寓觀中嘗憩玆石遇二仙問故采艸拂其目遂明且祝曰後十八年當相見彬州及唐登第授彬敎有二道士過之唐不知省道人曰子亦記松下治眼時語乎旣而邀之不知所適方知爲二仙云時韶卿病目甚故道士言之爲詳回宿王謝房各賦上元遊赤松詩十六日丙申微陽道士水竹唐元素妙虛王徳厚竹泉倪守約房中觀羊石臯羽作觀羊石記云金華洞爲皇初平叱石處予髫而聞之髮種種乃一至而叱石處復不在金華洞未至洞十五里有山曰赤松今爲寶積觀觀旁祠二仙二仙卽皇初平兄弟是其處也石故在山之巓變怪抵牾宛然如羊形多爲樵牧及好事者取去道士拾其餘蓄觀中余得借而觀者三處其一在天井東僅十數角嶄然羣伏且起復無抵觸意苔茸茸若艸藉地可近而玩其一並曲池之北岸累石爲山參布伍列犬牙其上臥者十八九伏者十七抵者蹶者十五履險而跂者十三傍而齕跪而乳者十一若觀古彜尊之迹於石形不求全而意自足其一積小坻位置加密跂伏齕乳抵蹶與前變態略同復有拱而人立者奇崛特甚非前所有道士易以他名使不與羣羊伍余曰是不可易左元放之遇曹瞞其化而爲羊與玆羊之化爲石是或一物也今而後觀玆石若馮而遊若脫而休茫乎日與對而泊不知所求其有不復化爲是物乎道士顧笑眾皆沈寂起立若植以餘言爲然故書以啟後之遊者其所觀三處道士曰倪守約唐元素王徳厚云石去初平仙後若干年爲樵牧好事所取又若干年道士悉能言之於遊者非有系故不書玅虛石傍有方竹一叢蕭疎可愛堂名蕭閒樓有減筆隸物化二字極佳水竹畱飲饍王倪各爲煮茗倪之徒石泉趙元淸疽發腦才愈未接客入小桃源路口有小桃源物外洗耳三石刻奇古皆余杭虞似良仲房八分書未過橋爲物外亭過橋有亭泉上有臺名滄浪溪石皆磊磈水激射爲峭峽爲盤渦道士徐南華攜酒肴並靑窗王易所書趙元淸夢遊小桃源四時詩來靑窗卽故樞密王公之孫名進思官惠院號﹝闕﹞齋善書而好吟以避世立兄子爲子使出贅復分田送其妻歸母家而自爲道士於此南華酌酒滄浪臺槲陰下行至巖扉間新構小亭名別有天地復酌亭上巖扉有諸公題墨新種桃梅夾道道士周雲巖世昌要會酌樓上石泉之徒王徳謙益之攜琴鼔再行午從觀右登丹山行窮林巨石間觀丹竈及丹石相傳某年丹光見石上有道人養雞見雞啄丹取之丹卽飛去今立祠與庵祠前舊有老樹並其一中斷倒架上半於其一附著而生下半則偃立不相接狀甚怪奇今爲攺祠道士伐去曾遊者以爲言由丹山而左稍下有丹井泉極甘冷一徑出小桃源之上抵二仙祠回宿寶積觀中西廡石刻赤松山三大字李陽冰篆偉甚以赤字從大下作火揭之有火災故置不用而存其刻云十七日丁酉雨欲往三洞不可遂入城泊祥符寺待霽取道智者以往十八日戊戌雨畱祥符臯羽有塔影霧中深之句韶卿足之十九日已亥陰入寶婺觀謁星祠登八詠樓寶佑丙辰歲郡守謝弈修攺創潛齋王埜書扁今易以他書矣時拏丁夫急所帶奚奴不敢出市衢韶卿自同臯羽訪芙蓉盛太傅共與談世故晚歸祥符二十日庚子新霽約審言自蘭溪門會於北柵韶卿父子續古審言登七寶寺塔樓拂塔院至道年碑石遇且庵徐玉汝於盧士安卜肆韶卿臯羽甚欲畱訪諸老以雨餘得霽重於妨眾遂行旣出城遇抑齋劉權院梅居邵深道成齋王玉成於菱塘之東王謝二道士自赤松來西鹿田寺僧懷玉畱而相導韶卿賦北山道中眾客皆和晡至智者寺山路有亭扁北山唐乾元二年八月縉雲縣令李陽冰篆書入而爲倚松亭過橋有亭扁靈源小憩亭上又潛齋王公書靈源勝地四大字置之云堂後廡寺僧莫之貴也日夕過鳳凰山法淸院山形如鳳凰舊爲法朗石晉開運二年爲國泰今攺法淸山西有一怪松偃蹇如盤龍院僧圓矩云昔潛齋王公嘗護以闌楯遊憩其下是晚宿院中

存雅堂遺稿卷五宋方鳳撰紀

金華洞天行紀下二十一日辛丑有徐生館法淸酒狂士也曉起攜詩見贈有鳯凰山上鳯凰翔之句聨中又以耕田鹿化石羊爲對臨別密謂審言曰余以鹿比僧羊比道士鳳凰比諸君子審言途中述其語眾皆絕倒從法淸而西過故康懿泰國長公主墳園登山可至九龍寺上有劉先生講堂劉孝標讀書處也三洞上爲朝眞中爲冰壺下爲雙龍三石扁皆飛白書立下洞口觀有天下名山四大字觀之左爲椒亭所從入洞路也以山下平地言之此則山巓然而迢遞寛衍觀之前居民成聚則此乃洞天之趾爾雙龍洞口石室明淨坐可三二百人仰視石室紺碧其隱約可名狀者爲云物爲仙桃爲道人比肩而立龍首見其左而尾懸右石壁上又懸石至地獨黃色俗呼呂先生藏身霞衣掛其旁有北斗星窠洞穴如蟇頥水淙淙從中出卽流入右偏暗出洞外溪澗眾束炬揭裳傴僂踏水入內洞凡三數丈首背皆擦石舊臥小舟而入今敝漏閣水際旣入復虛曠如外洞水從右流莫測其淺深執炬者一一相指告見蜂窠石水蛙石石鐘手搥之鐘聲仙珠累累貫巖上石門限雪山山前雪山後雪望之皎然仙笠懸巖石石鼔槌之鼔聲有形蜿蜒頭角須尾凡二屈蟠隠見爪尖皆白石如玉所謂雙龍也貓一獅子一頭足尾具額有珠大龜黑色白蛇糾繞其背首入甲下奇甚筆格一霜崖粲如繁霜有捲石小竅指面大有水正滴竅中名仙人硯滴候片時才一滴仰觀洞中他無漏泉獨此爾浴室石欞三足蟾懸鐘寶蓋如名剎講臺上所設而加髙大海角虎蹲立雲霞五色欲飛極裏從暗處俯伏逺望洞口水中所從入處僅一小隙透明如十五夜月名仙人望月又大象足二小一仙桂水波石粼粼然大者如浪轉雪山後而左爲滑臺爲池爲田畦町髙下可數仙人掛衣橫十數丈衣純素袪褏蹙折皆天成又仙人眠石方整可臥仙人帽日月二宮復從洞口踏水而出凡洞中所見不假一毫鑴鑿而形狀自然其妙處殆不可言也登山幾半里至中洞洞口視深處乃暗穴但聞潺潺水聲東數炬相後先若入井然稍斜向內眾魚貫而下石滑且險約三十丈至水簾自髙巖噴出下有巨石盛之卽不知水之所往水簾出處前有懸石如鐘又如飛鳳視水簾以下復沈沈深黒人多不敢復入臯羽毅然揚炬而前韶卿續古從之由水簾之右轉而深入巨石無數回視水簾乃在目前愈入愈深下復無水有石筍入空曠中髙可三四丈色瑩如玉從石筍而下極底有石室燥潔曾遊者畱題在焉回至水簾漸可望明而上不如入之險也然不能深入則不得盡其奇來遊者率望水簾而止爾又登山二里韶卿父子臯羽續古倩兩山童買竹薪束炬至上洞入洞而右爲觀音洞從巖罅越石限而入展轉愈髙攀緣至觀音前其石像天成垂衣伸一足如土偶者但髙入巖罅以炬燭之僅得其半而臂與面莫盡見也旁有潭深不可近名觀音井又名龍潭復路出從大洞正面而入歷三數坡陀其石上雲霞波浪霜雪屋室之類皆不減下洞所見洞口天日之光斜射洞中石崖上淡如月色奇甚內有石梁髙掛深可二三十丈白龍護其左蒼龍護其右又入有天池深廣四畔峻壁不可下池之裏有崖如兩扉而啟其一極黑暗中逺望石扉啟處天光下燭蓋洞天漏明而人莫知其處名一綫天旣隔天池不得復深入也雙龍洞口題名石上韶卿賦三洞云金華北山三洞天垂髫欲往今華顚春風吹衣雨洗屐瘦笻忽拄蒼山煙山髙地平走幽澗根絡石上森楠楩步從飛橋瞰石洞厓色閱世知幾年風痕霧迹化異物龍首昻左尾右旋就中暗穴如蟇頥急水瀉碧鳴媧弦遡流束炬照徒涉肩背擦石行拳攣水窮路夷內景得以炬交燭窮幽玄細紋蹙波湧浪接皓彩凝雪飛霜鮮大爲獅子虎犀象瑣碎亦復蜂屯然蜿蜒雙蟠角尾具一一玉爪拏蒼堅穹龜負甲色深墨長蛇白質相縈纒鐘能鐘聲鼔能鼔不假樅簴知誰懸直欞斜檻藏湢室短畦長町移原田靑雲白霓五色霞笑畫敗絮畱丹鉛中途經過最深窅伏身低眺洞口泉空明一隙隔逺見秋蟾浴海光嬋娟左巖架衣頗橫亙疉折眾皺垂蹁躚自余神怪不可極似鑿非鑿鑴非鑴出登山腰叩中洞外視石井聞潺潺入深踏險思縋綆長竿揭炬後且先水簾可俯心爲悼到此十九歸言遄嗜奇不憚歷磊砢足以目故差輕便翻身卻望水簾處銀河天落懸吾前常情疑復下百尺積水定作神龍淵石幹徑辟卻易進玉筍拔地修而圓宜爲淵處乃爲屋亦或摩蘚題新篇同遊疑我久未出笑謂豈欲井底眠林幽風起日已晚猶睨髙洞山之巓薪蒸可買樵我導不逺數里仍攀緣傍從石壁入深坼如鐵戶限瓊爲櫋儼然海相掛珠絡熟視始信非誇傳左爲朝眞正面入便想笙鶴遨羣仙雲霞波濤仙衣裳奇詭豈必下洞專歘然修梁架巖起左右蒼白龍形全望中極底勝漆黑雙扉隠隠啟半邊天光一道燭扉內知此明罅從何穿澑深壁峭不可往安得挿羽如飛鳶嗟余玆遊尙牽俗身所驟歷辭難宣但思乞水學坡老洗眼看字消餘年是夕與懷玉同歸西鹿田寺止宿寺丈室後有奇石峭立罅坼間可行林泉幽勝特甚黙成先生潘公大書其處云余往來南北兩山餘二十年獨未曾至鹿田紹興七年四月十七日同智者長老法銓來於崎嶇險隘之中得虛曠寛閒之地修篁喬木巨石瀑泉气象雄偉此蓋未之見不獨甲於金華也自是評吾鄕山水以此爲第一云其丈室遂榜第一軒上爲思賢閣是夜聴雨軒中二十二日壬寅曉霽過東鹿田寺廊廡列詩石內有葉丞相衡集杜五言四韻中二聨雲水花分塹弱山木抱雲稠更宿招提境還同惠逺遊又僧舎壁間有郡倅金陵吳琳題詩中一聨云雲暗雨來疑是夜山深寒在不知春潛齋王公嘗和其後行數里至潛齋所營山橋穆陵禦書山橋書堂四大字下有懶瓚巖巖上有亭亭之西有石筍又傍巖臨溪爲亭臺逺望州城城中之塔鉆小雙溪如篆文路口有亭扁北山今亭臺皆蕪廢旣下山王謝道士登山取別徑歸赤松至潛嶽寺前帝臣審言同入城韶卿臯羽續古肖翁取赤松源口虎頭巖下道遇雨抵上坦旅宿二十三日癸夘曉霽近午度太陽嶺晚宿栁時聲居聖傳之蘭溪畱詩以待續古先歸二十四日甲辰過松巖陳粹翁午與臯羽別晚復雨二十五日乙巳韶卿父子回抵吳氏書塾客有問金華勝遊者韶卿以詩敍其槪云赤松上下雨霏微八詠樓頭重拂衣西港晴來汀艸長北巖幽處洞泉飛風敲定磬鹿春過月滿丹臺鶴夜歸歷覽因知古詞客盛誇云夢未全非臯羽歸後作金華洞人物古迹記﹝跋右金華洞天行紀一小帙﹐蓋巖南方先生﹑晞發謝先生與諸老﹐並先伯父續古同遊之所紀述也。當時距宋失國才十四歲﹐然觀諸老情思﹐咸有黍離餘韻﹐而紀述巨細詳悉不遺﹐寫出北山勝槪﹐宛在目中。信非諸老不能作也。然要之巳丑實元世祖至元二十六年也。書歲而不書年者﹐亦猶靖節不書永初之例耳。後之觀斯帙者﹐庶幾識前人忠厚之風雲。吳士諤識。又

方韶卿﹐浦江人﹐號巖南先生。元黃文獻公溍﹑栁文肅公貫皆出其門。先生宋時未及仕而宋亡﹐遂抱其遺經﹐隠仙華山﹐往往遇遺民故老於殘山剰水間﹐握手歔欷﹐低回而不忍去。緣情托物﹐發爲歌詩﹐以寓麥秀之遺意。龔聖予嘗誦其詩曰﹕由本論之在人倫不在人事等而上之在天地不在古今。謝臯羽﹐建寧人﹐號晞髮先生﹐宋相文天祥開府延平﹐先生長揖軍門署諮事參軍﹐已復別去。及宋亡﹐天祥被執﹐遂流匿民間﹐之浙水東﹐日以吟詠爲事。每遇談宋事﹐輒悲咽淚下。宋景濓先生謂其詩直遡盛唐而上﹐卓卓有風人之餘。文尢嶄拔峭勁。余若陳帝臣﹑吳續古等﹐亦皆時之髙士﹐文章巨家也。共爲此卷﹐夫豈易得哉。然俱世逺而莫之知﹐予故手錄一過﹐而略述二先生之行槪於後﹐余亦不復考矣。北山泉石𨿽自若﹐而寺觀消毀過半﹐欲究其遺蹤﹐亦尙賴此卷之存云。天順庚辰十月朔後生郭述又

郭公稱陳帝臣吳續古皆時髙士文章巨公﹐燧按﹕帝臣卽正臣﹐名公舉﹐府誌賢達傳𨿽載而未詳。續古名似則﹐志竟缺載。府誌曰﹕公舉善屬文﹐與兄月泉山長公凱﹐日與方鳳﹑吳思齊爲文字交﹐由本邑教諭累遷江淛副提舉﹐與趙孟俯善﹐用薦者應奉翰林文字。不知府誌有未詳者。帝臣以文字起家﹐一時所交皆宗工碩士﹐若同邑方韶卿﹑栁道傳﹑戴率初﹑吳興趙魏公﹑永康胡穆仲﹐相交尢密。嘗爲樓所居側顏曰光風霽月。及提舉來杭﹐西秦張楧﹑淮陰湯炳龍﹑莆田劉濩﹑永嘉林景熈輩﹐相率爲詩歌以賦其事﹐穆仲爲之序。時魏公以集賢直學士行提舉江浙﹐與公舉情誼深厚﹐凡六七年。公舉秩滿歸﹐爲書洛神一通﹐自題其末大徳十年五月四日也。具見經世堂胡之純序及吳彥貞方伯跋。吳似亦名似孫﹐則謙之子。謙善謝翺﹐於其卒﹐爲營葬志墓﹐輯士大夫哀誄爲哭謝編﹐見府誌。吳謙傳似嘗館翺及鳳﹑思齊﹐相與討論典墳﹐播諸著作。後教諭山陰﹐略見吳溪集﹐惜邑志不錄行事﹐遺文遂多湮沒。此予浦陽考志所錄也﹐並志於此﹐以示人知所考見云。崇禎丙子巧夕東越張燧書。

