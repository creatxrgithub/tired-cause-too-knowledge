

欽定四庫全書

集部四

嵩山集

別集類三【宋】

提要

【臣】等謹案嵩山集五十四卷宋晁公遡撰公遡字子西鉅野人公武之弟宋史無傳惟李心傳朝野雜記中頗引其所著箕山日記一書而仕履已不可考今按集中上周通判書題左迪功郎知梁山軍梁山縣尉又程氏經史閣記稱嘗爲涪州軍事判官又與費行之小簡稱紹興三十年內任施州通判又眉州到任謝表及謝執政啟則嘗知眉州又答史梁山啟稱猥從支郡遽按祥刑而集首師璿序亦稱其爲部使者則又嘗擢官提刑而不詳其地又眉州州學藏書記題乾道年月而丙戌元夕詩有刺史敢云樂句丙戌爲乾道二年是時正在眉州此集刻於乾道四年蓋皆眉州以前所作師璿序又稱公遡抱經堂稿以甲乙分第汗牛充棟此特管中之豹則其選輯之本也晁氏自迥以來家傳文學幾於人人有集南渡後則公武兄弟知名公武郡齋讀書志世稱該博而所著昭徳文集已不可見惟公遡此集僅存王士禎嘗評其詩謂在無咎叔用之下蓋體格稍卑無復前人筆力因由一時風會使然而揮灑自如亦尙能不受羈束至其文章勁气直達頗有崟崎歷落之致以視景迂雞肋諸集猶爲不失典型焉乾隆四十三年五月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

嵩山集原序

文章之在天下其用至不一而其體亦各不同蓋施於朝廷者爲制誥爲章表施於仕塗者爲書防爲牋啟被之金石則爲記爲銘恊於音韻則爲詩爲賦爲楚人之詞以至立言則爲著書紀事則爲史茟或嚴或肆或質或華短長之殊度廣狹之異制奇耦之不齊千彚萬狀不可窮極觀陸士衡文賦之所列自詩賦而至於奏論韓退之進學觧之所敍自姚姒而至於子云相如一名一體莫不皆有律令吁文之變若是其多乎昔之文人其才力聲名固自有大小然求其兼是數者而能之或寡矣故詩如杜少陵而無韻者遂以無傳文如曽南豊而有韻者殆亦不復著也惟東坡先生稱歐陽子以爲論大道似韓愈論事似陸贄記事似司馬遷詩賦似李白鳴呼此其爲大儒也歟嵩山先生晁公負絕人之資出於內海文章家慿厚而積深發之於文雄深雅健鉅防俊傑以是擅名聲於時久矣今𨿽爲部使者秉權任之重猶日論著數千百言凡屬乎文藝不問何等下筆輙妙天下而皆與古作者合鳴呼天下之文至於公可謂大備矣吾家傳甫從公防間掇拾其詩文凡一千餘篇以世之學者爭欲得公所作讀之而恨見之未愽也於是鋟之板以傳焉傳甫以書抵璿曰子於公爲門下士宜爲序其首顧璿窽啟何足以與於斯文嘗窺公所謂抱經堂槁者以甲乙分苐汗牛馬而充棟宇傳甫之所得殆筦中之豹然已足蓋一世矣𨿽然公豈徒爾哉以道徳治其心以仁義修其身忠以事上公以待物其中浩然方與天地同量宜乎發於事業者旣如彼而見於文章者又如此觀公之文者嘗試以是求之乾道四秊六月日門生左宣教郎充嘉州州學教授師璿謹序

欽定四庫全書

嵩山集卷一

宋晁公遡撰

古賦五首

登賦樓賦

子居於硤中已聞西山之可遊蓋武信之美盡在西山而西山之美無如玆樓己夘之冬歸自益州始及西山之下而休焉霜露旣降天髙气淸山川開除氛霧不興乃從主人問玆樓而登焉四山蒼蒼其峙如屏江流茫然如帶縈城一目千里野曠川平主人樂之顧客而喜將以是爲東臯每登之而必賦也子曰富麗便美流連光景非今之所謂詩乎世方吹竽伐鼓其門在於五風不幾於淫如曰山林之樂可以忘歸藻繪巖壑與之光輝往告市朝殆以爲欺曽未加重嗤防隨之主人亦知言之者無罪聞之者足以戒古者十五國之詩乎當酒酣而未防時勞賔而壽主辯者縱談豪者起舞試爲之歌蟋蟀則宴遊者無荒而有度也爲之歌旣醉則五福可致而六極可去也爲之歌七月則有事於農者識三時之先務也爲之歌碩鼠則收養吾父兄子弟者感動而知懼也爲之歌二南則美哉乎如周召之親覩也於是至而樂之登而賦之其十五國之所詠皆足以托吾意之所寓凡其鄕人孰不願主人之日遊而喜玆樓之有補也

屈原宅賦

余入蜀之初嘗至於秭歸之山有漁者過焉指其墟中而告余曰此吾三閭大夫之故居也余聞而異之問途而往觀焉則羣山連綿若逺若近風雲渟滀不見其境於時秋也霜降气肅月光益明風林水麓之影相亂而大江之聲若敲金擊石泠泠然其可聽也而所謂屈原之居則無復可識吾想夫牛羊之牧其上而樵蘇之不禁也久矣而彼漁者何自而知耶余觀於屈原之前者有唐叔之苗裔襲霸主之遺風方示侈於天下築虒祁之新宮傾四封以來會賀匠氏之奏功其玉帛之容焜燿於下而環佩之音鏗鏘於中固已爲諸侯之雄也自後彊君桀主日益侈矣東西五里南北千步采玉砂以瑩礎布金椎以隠路者秦之驪山阿房也璧門鳯闕上棲金爵繚周墻以百里而終南泰華之气上下而交錯者漢之長楊五柞也嘉木崇岡蔽虧杳冥而珍臺閒館間見層出於幽深者唐之玉華九成也方其作而未毀固極侈以增麗五都之豪傑足畱而目注者彷徨而不已然而千載之後皆漫滅而不記又況屈原之宅哉自沈沙之告終凡幾易於星紀觀陵谷之遷變想丘隴其已毀而後之人猶於荒榛野蔓之間求髣髴於田裏而謂屈原之在是也噫吁悲哉獨何爲然豈五方之異俗惟楚人之爲賢秦晉漢唐之址已泯絕而無有至於此而獨傳考厥俗之所托實祝融之世臣能遺迹於不朽矧郢中之舊京然今也平原曠野上下禾黍九嶷云夢之間水波煙雲之容輪囷浩蕩而彌漫於九土其章華之館蘭臺之宮亦不知其處所矣予於是瞻悵久之然流涕而後知名節之可尊而富貴之爲不足恃也漁者聞而笑之曰子眞知吾三閭大夫者歟觀此荒蕪尋常之地豈昔者所以被放逐而不忍去者也聞其始也漁父語之而不從其終也宋玉招之而不來卒自於魚腹邈神遊於九陔曩云懷乎故都今何不少畱而徘徊也余曰封狐雄虺象蟻壺蜂層冰積雪流金鑠石之域當凜而夏宜燠而冬生於四方爲物之凶然吾知其爲異可前備而不逢惟楚國之眾士實同質而異心吾不量其有毒故見放於江濵然則彼可畏歟此可畏歟𨿽漁父之見告使揚其波焉如誦招防之哀唱亦小智而大愚所以赴江流而不悔其何愛於廬

神女廟賦

漢武帝旣封泰山之五年臨朝而嘆曰朕念元元之民未防休徳周覽中土以施惠澤而南方以逺故獨弗及也朕甚憫焉是冬詔發佽飛羽林之士簡車騎之眾盛淸道之儀天子禦雕玉之輿服龍文而駕魚目系蒲梢而驂躡雲至於盛唐望九疑登天柱薄樅陽而出休於瑯琊天子大恱作盛唐樅陽之詩命協律都尉延年歌之以觴羣臣酒未半天子戚然不懌時東方朔枚臯侍因進曰陛下不懌臣敢請罪帝曰朕適望瑯瑘之上忽然云興其气甚異因感髙唐之事聞楚陽臺之山下有神女旦爲朝雲暮爲行雨朕心慕之異時諸方士嘗言仙者非求人主人主求之乃可致今巡遊天下冀一覩列仙之屬而莫獲焉殆朕之徳不如楚王能有所遇也是以不懌朔跪曰楚王諸侯耳有臣宋玉善爲防詞感動神女見夢於王臣嘗笑之玉安知神女若臣者乃知之上意乃解命謁者給朔札使爲之賦朔卽獻辭曰徑西那之綿邈兮積閬風之崇基繚玉墉以千里兮右翠水而左瑤池昆侖層峙以嵯峨兮弱淵周流而逶迆中龜臺之淸都兮塏洪敞而甚治粲丹房與室兮罨浮雲而上齊諒丰隆列缺之矜工兮斧雷霆而斵之疏懸黎以代礎兮瑩結綠而飾墀虞淵倒景而下射兮光反激以交馳萃飛仙之遊遨兮餌若英而咀瓊枝戛叢霄之靈璈兮歌白雲而忘歸狀愉樂而不可殫兮非羽輪其莫窺帝九靈之少女兮其名曰瑤姬受素書於紫淸兮含洞陰之華滋習玉瑛而厭處兮乘回飈以長辭狂章大翳爲之奉轡兮防蒼虯而駕白蜺馭八景之玉轄兮曳紛綸之云旗載靈气而輕舉兮朅鸞戾而鴻飛涉巨溟之層波兮予將躡乎南箕聆夢澤之雄爽兮漭天水之相圍介靑丘而澶漫兮奄髙唐以冥迷忽意樂而延佇兮弭絳節以徘徊胠丹笈授夫神禹兮靖九土而安柔只下民懷斯遺烈兮卽石化而爲祠象瓊光之華闕兮騫辛夷以爲楣矯藻棟以埀虹兮列藥房而張薜帷羣峯連捲而十二兮爛云屏而揚輝儼玉立而正中兮貌渥飾而具宜沐蘭澤而含若芳兮被袿裳而繡衣炯黼妝之丰麗兮澹聨娟之修眉肅容華之拱侍兮紛環佩之陸離神武蹲而抱關兮夕夾陛以文貍元猨悲吟以度曲兮女媧倚歌而舞馮夷三足烏往來爲之使兮訊東華之靈妃迹逍遙乎中區兮亮素節之靡移鼻祖祝融之裔子兮竊息嬀以荊屍蠱文夫人於前兮後又奪鄖陽子之妻豹舄斃掩而攘內兮蠭目暴芉而防訾黒要挾夏而與居兮於菟盜防而遂孳世朋淫而上蒸兮嘗見刺於湘累橫下臣繄宋玉兮揆暴戾之不可防稱先王嘗與靈遊兮薦枕席而嬖私今胡爲而復遇兮意托諷於防詞啟後世之瞽惑兮誑魄化而爲芝曰媚而服焉兮則與夢期宜聖鑑之孔昭兮獨超悟於昨非厲皇荒徳而慢神兮禍源起乎龍嫠悼衛蒯之失國兮艾貑實發其亂機屏宓妃而卻玉女兮幸後王之三思

暑賦

盛夏之月風緘土囊郁伏不興陽亢滋驕鑠石流金艸木焦燃气蒸山冥客有過其主人而告之曰吁可畏哉暑也吾聞朝歌令質從魏公子浮淸泉沈李寒冰嗟人壽之無幾須富貴其何時南皮之樂僕甚慕之試與主人觀乎崤函伊闕東西二京平樂畢圭長楊上林髙臺𨿽毀故基猶存菀多灌叢交映紛披渭濵雒脽彌臯被隄風來鳴枝影爲參差散於平中淸淸泠泠涼丘爽塏不煩不蒸則主人亦欲遊此耶試又倘佯四方彭蠡洞庭太湖松江龍淵金隄汨羅瀟湘澒洞浩彌周數千里蛟龍鬱怒水湧波起山谷震動艸木盡靡觀者凜然髮立膽悸則主人亦欲遊此耶試又薄遊東陲四明會稽衡廬九疑玉霄赤城髙唐峨大木幹章崇巘百常含陰翳陽不見日光深林窅防六月飛霜則主人亦欲遊此耶主人笑曰佚者不視勞崇者不觀庳終身戚戚何時樂爲今夫大農之廛櫛比鉤聨谷稚艸壯盡日出田攜畚荷鍤長後幼先此人適逢綫澑濫觴如驥赴泉齊魯之交平原廣野黍稷盈疇百里一捨修途曼曼日赫如赭車殆人罷汗浹牛馬舉首而望不見尺瓦此人思得一丘息肩稅駕止咸陽遊邯鄲鄭衛溱洧五都之間迎夏之陽羣女條桑柔柯沃葉宻不蔽日炎光下射膚澤沾溢此人登菅蒯之廬意猶自得從軍出戍奉車挾轂象弭百鈞甲裳三屬荷戈而趨足蹈平陸毒陽中體炎沙燀目此人幸得休徒止捨以爲至足繩樞之子宅不盈畝外逼闤闠縱步無所行者接武如穴中鼠銜窶齟齬偪仄環堵中置錡釜煬竈之煙煩寃勃郁衝牖襲戶此人困於煩囂不得動作一見天宇猶以爲樂今吾偃仰一室息交謝客散髮弛帶蕭然終日客猶喔咿不滿於色豈不過矣哉客無乃貪佚忘勞挾崇棄庳視我之居若絆若縻僒不得馳我實不然自適其適以休以息其樂易給故自居此室而暑不我疾也且夫與客淸談相對危坐隠幾吾心湛然淸若止水屏囂塵其已除視紛華而不起尙何有於暑哉而當世之士惡寒附炎焦爛不止弗內省於厥躬徒歸咎於一气亦甚矣客起而謝曰僕小人也實不及此

憫孤賦

有衛氏之君子兮鼻祖肇緒於初度靈根大於元莊兮益植徳而埀裕後皇揆其中情兮嘉耿介以作輔綿蟬連而通籍兮逮五葉之踵武皇考生而謇直兮雜若芳以爲佩中旣有此修能兮罹氛濁而不得試服銅墨於嵓邑兮迫洿瀆而繚戾鴟梟疊翔千仞兮鸞畏嚇而增逝甑窐薦於淸府兮倭傀紛其徑侍惟謡之妬美兮君猶天其何懟犬戎忽其吠堯兮肆齮齧猶未果進鉛刀以禦衝兮眾固知其不可女嬃婉孌而來告兮聖亂邦而不居昔予棄而今辭兮揆厥禮而弗渝皇考申之怫郁兮曰食焉其可捨倚東藩以出奔兮日重趼而百捨奮大義以委命兮元戎感而就駕前茅蹶於寧陵兮胡天命之不假獨立而彌厲兮遂結纓於此野夫差悼於憅闔兮豈忘越之傷指眕盱啜泣於卞隕兮寧蹈敵以偕死余殺身其非難兮實有慕於申子眷欲畱此故都兮懷維桑之攸止豹侁侁而眴關兮宇將顚而藩陊心眐眐而橫騖兮撰余轡於睢之陽朝發軔而南邁兮慘去故而防傷睨帝閽以增遐兮日沈翳其無光岑石摧其重輠兮豺狼跱夫中路夕惴栗而不寐兮晝徙倚而環顧察九土之洪曠兮予何爲此窘步介淮海之具區兮幸去危而卽安俄魏貍之涉泗兮赤囊翩其若翰幼遭世之阨艱兮尙童羇而未冠後防貐之淫噬兮前大江之奔湍睇鯢淵之赫怒兮枻將進而復止委虎蹊以顚越兮恐賫恨而永已冒危途以徼福兮寄性命於一葦陽侯憫予而奔屬兮濟中流之湯湯登句吳之崇壤兮聊弭節而彷徨防傖囊而稍寧兮卜予適其何方蓍龜告予以坤維兮盍避世以違害惟厥土之側陋兮藜藿曼其不采厭棼亂而願遊兮問夫途之所在嵗作噩之杪冬兮霜雪凜其漼溰絕楚澤之泱灙兮天無風而揚波陟三峽之峻阪兮陸紆軫而嵯峨曩予邑於浚都兮安平原之曼衍絕垠忽其迫隘兮感失徑而悲惋念世遺予淸白兮特繾綣於賔戚逮煢獨而於役兮適曠野其焉覿踵尼父之厄陳兮七日慘其不食搴木蘭以繼粻兮腹𨿽潔而愈瘠顏有田以給飦兮陶環堵而潛伏夫吾塊處無所兮糊予口其不足下鄕困而哀歌兮防漂母吾其殆曾千金之獲償兮蘭委霜而先敗嵗月怳其遄逝兮視金靉已勝幘豈不懷夫遺烈兮莫盛於疇昔三嵗進而賔興兮非吾宗其誰克豈來者之弗勵兮降及予而若絕夜慷慨以雪涕兮恨放迹乎窮髮俗務相之是習兮巫覡以爲師聖閫莽其榛塞兮意惝怳其何之粵予世有舊聞兮退防繹而覃思嘗俾予充賦兮求𨿽獲而忸怩女采薇而驚悸兮終卽鹿而有喜念墜緒之僅續兮撫初志其猶未義捧檄以娛親兮善幹祿之及時三千鐘而不洎兮在子輿其益悲矧下秩之代耕兮蚤顚沛於百罹昊蒼何其不仁兮而畀予以弱質坎毒而豈忘兮懼鞭冢其難必監伍尙之引決兮曰無愧乎今之人顧毀傷其髮膚兮豈聖言之是程百年倐其幾何兮徒悒郁而終身

嵩山集卷一

欽定四庫全書

嵩山集卷二

宋晁公遡撰

古詩三十二首

送範道卿赴省試

君之先世眞文雄異時奏賦蓬萊宮誰傳副墨過沙漠至今猶稱長嘯公芝蘭不乏後來秀謂將褎然爲舉首至音澹泊識者寡遂令聲名落盧後北風吹霜日隠山防鸞繡襦寧復寒同車西歸信可樂得意自忘行路難明年春風紫宸仗遙對淸光九天上長安花盡君亦歸緩轡重來一相訪

淩雲寺

問途出靑郊踐勝得紺園始登十尋閣敬禮兩足尊仰觀碧玉螺瑞光發麵門飛霞在指端甘泉生耳根屹爲江山壯髙掲日月存念此未云大法身滿乾坤東望烏牛峯突起如伏黿少休白雲亭逺見蒼煙村晴波溢淸輝午樹增重昬方袍無平叔佳處莫與論

中嵓

久聞慈姥嵓今作嵓中遊驚嗟未省見入蜀今白頭松道夾蕭森石門閉淸幽蘚字崖壁古虫書山葉秋突然起平地劃若三神丘其旁寶瓶峯特立髙岑樓錯摩碧瑯玕刻削靑琳球周觀劍東西孰得與此侔尊者何方來杖錫乃肯畱乞泉爲洗心一飲吾無求尊者黙然許勿忘早歸休

自過犍爲山水益佳

客遊三十年不出與巴江惡崖石麄十步九褒斜自過賴裏西山水日夕佳冥冥見逺樹渺渺鋪平沙兩岸何所有鬱鬱皆桑麻良疇散牛羊支流入魚蛇淸絕益可愛豈復憶漢嘉怳如涉荊吳是耶復非耶兒女長硤中老妻髮已華玆來始及此舉首亦驚嗟

淸晨坐堂上

淸晨坐堂上文書常滿前皆自公府來徵發何紛然不聞問養民但聞橫索錢按籍爲之課獨求最多年孰知人困窮豈有力貿遷商不願出途農不願授田居者轉溝壑行者死道邊此罪在郡縣恩澤壅不宣公府不我責所貴爲貨泉長使貨泉在吏曹同晏然

池上

爛醉髙陽池長嘯辟疆園當時自謂樂主人豈無煩方塘我所有嘉木亦已蕃盛夏每數來天髙眾星繁露下蓮花香風生荷葉翻防月銜林端光照癭藤樽飲之心爲淸如洗濁水源念此寧久居行矣駕折轅淒然仰屋嘆千載屹常存閱人猶傳捨過者誰可言

喜張仲景範與蔡仲見過

昔遊房相湖乃適與子逢迨其景將入不盡湖所窮今子聨翩來二難復相從散防破莓苔循池詠芙蓉子勿謂池小托之儋耳翁名重覺景勝人賢增地雄老夫實自慶得爲使君公飲食玻璃江日汲水一鐘洗我昆侖心充我云夢胸巾車且少畱樂當與子同徑幽木陰茂土腴蓮實丰淩波挽碧莖剪房剝靑蓬吾兄猶在逺按節臨瀘戎吾亦思飄然攝身乘淸風

比與鮮於柬之遊池上已而辱三詩見示因次韻

循行修竹林愛此晚色淨蕭然抱淸節每見敢不敬香聞遙風度陰過防月映渭川遊未能吁嗟子方病好風如髙人於世豈求售惟予招則來怏出土囊口臨風弄淸泠笑視月在手吾州玻璃江不減蒲萄酒資州有佳兒賢哉靑雲器過我池上游長嘯薄炎熾折花愛欹紅墮葉輕拾翠風流良不凡可用觀子志

承親戚見過生朝賦此爲謝

冠者五六人駕言款吾門是日射蓬矢請壽此山樽吾方念初生非止祭特豚保母親食我卜士負且言劬勞曽莫報喪亂乃僅存愧子自逺來戒婦具盤飱艸木皆華滋春事亦嬋媛如欲起我衰豪气薄乾坤何用酌酒漿斗柄可手援

外舅衛尉持節於此作盡心堂時與親戚會飲今三十年予復與衛尉內外屬置酒堂上不減當時喜賦一詩

衛尉築此堂棟宇眞傑立幾容五百坐可飲三千客府中省文書堂上會親戚金杯浪翻江銅盤光吐日侍女發淸歌華筵美遙夕當時倐分散回首遂陳迹豈知吾繼來復見少長集𨿽誠慰濶絕得無感疇昔在者皆其孫樂極悲且泣歡娛殆不減左右或太息諒曽事衛尉始壯今髮白諸郎各勉旃宗族期烜赫

於陵仲子

於陵有仲子築室自躬耕辟纑以爲食不肯從其兄而況區中士欲與並飛纓髙節固可嘉由來無復情

桑大夫

漢朝議鹽鐵發言實盈庭赫赫桑大夫官髙稱九卿方斡山海藏難以口舌爭力防不自量可笑茂陵生

羣荷

羣荷翳淸瀾不受明月光明月每下照但見露瀼瀼炯如翠蓋中珠璣爛熒煌我起欲挹之傾防入方塘

秋日

秋日淡無光晴雲閒不行空中散白石仰看天宇明時聞敗葉下摵摵防風生季月當泛菊栽培園中英

幽園

幽園有嘉植盛夏乃繁陰竹節見靑眼橊花開赤心樓髙可遐覽地近無逺尋時能卜勝地於此盍朋簮

妻妷師如石同婦見過

古人重生孫欲爲王父屍爾姑念爾祖宰木今風悲不得見爾生況當逆婦歸我獨賀乃翁有婦能奉匜食上調滑甘寒暖視其宜更致大夫食乃翁喜可知還家勤五經進徳要及時他年懸旌節門戶增光輝

王元才攜家來過有詩見示因簡此作

我思見諸姑正復如父存諸姑不可見豈無若子孫天涯忽爾逢悲定喜且語惟我之老姑爾之外王母眞能似我家炯然眉宇淸閒暇幸數來慰此衰老情今朝擕婦至兒女亦成行富貴各勉旃他時勿相忘

六月五日池上

蒼然暮色來初月光尙防河漢亦不髙仰看天四埀眾星一何多粲若天圍碁忽驚毛骨淸漙露霑我衣放杯折荷花中有千丈絲織爲芙蓉裳可作江湖歸

次韻鮮於晉伯三月病起二首

桃李幾何春已防雜生蘼蕪與射幹永夏碧瓦藏綠暗涼秋靑山吐白團開花旋見槐著莢解籜忽驚筍成竿資州無事吾所羨官居不殊澗谷盤【晉伯時守資州故云】

甘雨尙嗇風未防只今時淸舞舜幹山前四面云欲渰松上五鬛露已團甚憎塵土願投幘頗思滄浪去持竿何當共作雞黍社長者進酒少舉盤

張若虛乃予妻黨湯徳翁外孫喜其來賦此

我昔見徳翁其人直且溫共知懷抱淸宜使鄕黨尊竟無蒲輪召遂葬蒿裏園張子極秀發乃是外諸孫謹厚甚似之好修仍寡言功名在少壯簡編勤討論剰觀書連屋願聞防臨軒方起氏宅再興文紀門

眉山史頥老秀才遣人寄詩用其韻答之

衰年臨滄江華髮羞照映人憐貌枯槁水與心淸淨所居少席暖況望有屋潤但期牧雞豚那得追駔駿爲貧未歸田投老聊爲郡每行芙蓉湖魚躍見於牣自欣逢外平兵木適無刃願從賢者樂俯同農夫慶常令燔或炙安敢驕且吝使君非何武弟子乃樂正陳論翻犀革宴語對麈柄卻思淩雲下亦致賔客盛暇時可數來念此百里近

中嵓文老和予遊字韻見寄用韻爲報

我𨿽劵內士常思方外遊未見夫鐵腳況逢通鐝頭臒然只樹老隠此陰崖幽修竹不知夏靑松不知秋甚欲效栁子冉溪買西丘又欲追白傅香山尋石樓忽開化人書書中有鳴球其鳴疑飛泉淸絕或可侔乃是寄我詩恨我昔莫畱觀者勿疵瑕謂以聲音求句法傳叢林五言如湯休

師伯渾自通義來且出詩一軸爲之喜甚奉簡短作

通義固多賢我昔守此邦不肯入城府私獨敬老龎今誰念我去帳空列麾幢感子能逺來香醪發春缸共登煙雨樓相對雲霧牕贈貽詩五字何啻璧一雙詞源極峻潔石齒潄琮琮驚怪得爾淸中有玻璃江

送宇文安行如吳下

往者華陽公熊軾始西還不斷吳松江但取江中山千嵓與萬壑歸置函丈間白雲生宴坐靑壁照蒼顏髙標可想見逸駕難追攀公孫喟然嘆顧我敢自閒要興故老家再立淸朝班結綬思登畿棄繻行入關嗟予忝父客送子亦涕澘願謹視風水魚龍多神姦

諸君以詩見壽用師伯渾韻爲謝

逺遊天臺登玉霄蓬萊仙人宜可招君詩持此爲我壽愛君學問皆富饒有如翠駮與紫燕穆王畫圖昔曾見只今豈合地上行霜蹄去曳吳門練老夫惟思云夢州煙波渺渺非子愁湖中卉木足驅使歸求橘奴買千頭

張君玉用伯渾韻見示次韻爲謝

瞿唐石城幹雲霄城中飛書頻見招主公賢似晉重耳兼如郇瑕地沃饒此行華堂伴淸燕退食從容日相見篇章捲舒文錦繡光彩照映軍組練子寧爲官滯一州不須仰天歌四愁主公早晚登鳯閣子亦牽聨立螭頭樂惇仁用師伯渾見示句中作禪語禪不可不領話頭次韻爲報

江邊看云望靑霄誰知隔江以扇招機緣句語無可錄要如芝嶺居上饒鎔鐵作牛石作燕鳴亦不聞飛不見凜然獨立紈綺中大帛之冠衣大練果能出世去九州絕意著書爲窮愁請來言下辧白黒試觀海頭並藏頭

麥

層雲挾雨來四郊樹木蒼東風吹春促尙帶花藥香年華不可駐倐見夏日長近傳陵陂麥宿昔靑已黃鄰捨思煮餅隔墻聞沸湯裏胥忽在門先當輸官倉

三月二十日東山云蜿蜒而上眾指曰龍也已而大雨

東山龍起風雨來勢𨿽暴甚天無雷蜿蜒气上黒云合喧豗浪打蒼崖回千林通體有膏澤四郊畫時無塵埃舊聞此地亦勝絕夜夜神光如五臺【東山俗謂金燈】

嵩山集卷二

欽定四庫全書

嵩山集卷三

宋晁公遡撰

古詩二十四首

湯子才淩雲山用予十四日韻見示且云衛尉頃登淸音載酒二亭口占一聨淸音見江來載酒送江去悵然感之

衛尉余樂廣昔嘗侍蓬萊暮年乃去國持節此徘徊時登淸音亭遙見江西來淒然載酒地復送江東回崔嵬蒼龍闕白首所仰懷宅相實在傍敬起酌公杯公詩不敢忘永藏十瓊瑰我慚衛叔寶繼領外行臺毎望淩雲山尙想蓋世才遺聲落嵓壑松風有餘哀

範子庚見示長書

百川各分流至海皆同源儻於中道畫潢污無本根子今始濫觴如河發昆侖勿作澗溪止當規溟海尊誰謂水至弱蓋有剛者存批嵓仍抉石萬里爭東奔朝來示我書此意固已原可鄙棖也欲奚爲丘之門願子更踐履豈云但知言

正月十四日遊淩雲寺

昔賢登玆山逸气淩淸旻誦詩懷太白考易思景純至今平羗水常浸月半輪追尋所鑿室石古莓苔新後豈無來者倐忽迹已陳壁間記嵗月刻劃如龍鱗自非傳一世爛若配三辰姓名𨿽尙存誰復知其人我遊方之外久忘實之賔但飲佛耳泉永洗凡心塵

奉簡湯子和

衛尉女公子始生在開封君來謁衛尉見之文褓中卻後十五載我乃臥廂東與君初會面修髯郁埀胸席間致大防一舉酒輒空相看每嘆息豪气如元龍今年淩雲下訪我采蘋宮老妻髮亦白嵗月猶轉蓬人生能幾何羨此江無窮家有百壺泉色作眞珠紅飲盡方可歸廬山正春風

望峩嵋山作

普賢大開士神足靡不周世人妄指此象馭昔所畱願觀百億身奔走數十州見者喜稱快不見黙懷羞紛紛相矜誇隠晦蓋有由正如官肆赦盡出系中囚豈其得預聞皆可除愆尢一方每驚動千乘時往遊返爲斯民勞實貽開士憂我師寒山子丰幹非同流

師永錫家靑神喜紅花堰興作詩因次韻

終嵗辛勤農在野邊頭亦聞軍茇捨指揮郡縣催挽輸兼伐葦蒲收檿柘諸將但思弧矢利教我力耕誰暇議兵多食少將柰何請君往問司徒銳秦人鑿渠開陌阡坐臨關東常晏然當時列國豈知此楚王內府藏三錢何須飛來黃鵠語吾已得於褐之父紅花堰廢今百年不復秋成頌多稌君看初未作此陂夏無暑雨民怨咨鍤聲殆合桑林舞千夫斸荒汗如雨道旁笑指堰復興他日飽食勿忘今

送湯子才如吳下

俶裝理蜀柁長嘯下吳天摩挲烏牛石三系春江船結綬昨去國力田未逢年初看飛舄來皆謂令尹賢再看泥軾歸日謁刺史前抱才宜爲邦郁抑顧莫宣遇合會有時此行定騰騫聖人坐齋居羣公拱禦筵召見渤海龔拜謝臚句傳歸乘廐吏車五馬應翩翩

謝張文老餉酥

淸晨坐堂上忽得故人書近自玉壘州逺餉金城酥聞由笮都出來與枸醬俱開視靜如練緘題投比珠甚知故人厚痟中憐老夫豈惟減肺渇兼可濡腸枯因之想風味更過酪醍醐致此未足言公才可時須似傳滇池君願獻汗血駒髙有八尺龍次有一丈烏論功當作頌請歌馬斯䢐

師永錫少出通義其歸攜伯渾詩來因用其韻伯渾頃嘗相送至下嵓也

益州古建國逺自蠶叢來吾敢怪鼈靈人有化牛哀惟愛老翁井蘇仙手所開乘軺難少畱門前廐吏催愧子逺相送同把嵓下杯至今夢見之石壁靑崔巍豈伊四座客能屈一世才去者不可招至者不可推

閻才元因程伯珍來寄近詩一軸不能盡和用師淮父韻奉簡

我思買蜀山附田小崢嶸家本冰氏子室無孔方兄爲郡非其樂彊顏聊此行四夷幸兵休萬邦喜時平所嗟啟利源開國始於荊當年惟迂叟乃如魯二生髙臥不肯起彼方事交徵共兜自滔天堯舜實聖明至今天下士語及涕縱橫今王益神武覽奏毎嘆驚皇皇元首詩主歌臣則賡徳音旣屢下美意誰能成追懷符益州積惡髙陵京老農扣頭泣願聞徭役輕故人佐太府因君煩寄聲艱難念吾土慷慨見深情防血誓仁義由來蓋同盟

次韻劉安收惠詩二首

此地冠蓋國古來翰墨塲夜看蟇頥山上千牛斗光試酌老翁井尙餘書傳香想其居淸華漢閣幹步廊大字冩汗靑小楷書硬黃仙去不可追里人祀烝嘗神兮肯下來冠劍在帝傍作詩遺里人聞者當感傷

耳恱齊王竽莫聽蕢桴聲口甘秦人炙莫采首陽苓沈酣自壯嵗昬塞況暮齡誰能悟此理知幾如穆生何須著胸中云夢一芥蔕要當空所有爲彼亦過計惟思半嶺雲野老肯分似

勞劉子儀視作紅花堰

冽冽天北風仰視寒云繁蟄虫亦坯戶子獨在丘原路人指此堰嘖嘖相與言堙廢將百年故道今豈存旁有蔣子池沮洳無根源耕者病夏畦擁耒涕潺湲念子不憚勞塞茅手自掀忽報故道出萬鍤如雷喧堰成爭來觀矗若干丈垣少壯始從仕功績已可論他時當不朽名配謝公墩

七月二十日雨中

浮雲淡髙天淸雨灑廣庭池館颯以涼始知秋气生蒲荒葉亂委荷折蓋已傾防風經艸木獵獵有寒聲炎蒸豈得久四時相代更當暑思折膠纎絺不爲輕冬復念裘褐乃與寒暑爭誰能安天運傷哉世上情

喜湯子才永丰築室成

顏子在陋巷端居亦何難家有郭外田足以給一簞今我客四方衣食於縣官罷則無所歸奔走殊未安聞君築室成內熱自長嘆近村爭相助老幼常聚觀斵者來運斤圬者來持鏝經始曽幾時爛然皆艧丹更須蓻嘉木竹已靑檀欒藩籬防封植勿令牛鬭殘

四月堰水甚小一雨灌田方足

岷江惟淸流涇水惟濁泥泥濁禾黍茂流淸稉稻宜舊傳江發源瀵湧出沈黎老農望其來未至龍尾西今晨南山云蓊然忽朝隮滂沱三尺雨泛溢幹步隄積潦始北滙餘波各東釃茫茫黒壤潤戢戢翠剡齊亦復到邑裏溝澮爭交馳往看芙蓉湖防風綠生漪似欲娛使君豈減習家池老農喜相語嵗晚可無饑再拜勾龍社配我靈星祠更煩請天公膏澤常及時

石季野縣丞見示喜雨詩次韻爲謝

驕陽裂厚地沃壤變焦土野老呼蒼天吁嗟擊雩鼔三時農甚勞一飽天宜與自慙爲刺史封內當鎭撫有災累其人無徳及所部是邦喜譏切相語聞儔侶不作傅說霖空閔僖公雨敢欺二三子難長數百戶徒知禱神只庶望救疾苦如起乖龍臥便覺商羊舞坐令郡兩堰豈減渠六輔玆晨理衣冠未暇掛神武傷心念疲氓稽首謝明主丰年必可期甘澤常順序與君俱何幸彼此徳施普

從宋憲登萬景樓

勝地開傑觀大川壯重關使者領我來共此須臾閒玉節照綠野銀瓶落靑綸酒酣望八極气豪吞百蠻俯窺二江水逺指三峩山遂令蒼茫外盡在顧盻間崔嵬淩雲寺繚繞含風灣洲渚遞隠見煙霞斕斑靜看浮鷗沒坐數昏鴉還作者必磊落後來莫能攀不減鸛鵲樓可想熊豹顏下有安樂園惜哉半荊菅誰其爲起廢嘆息嵗方艱

師伯渾自所居東山來賦詩相示用韻酬之

東山鳴鳯在九霄髙翔千仞那可招胡爲相顧肯下集竹實醴泉吾用饒春來淘河嚇飛燕泉中老翁誰復見崇桃炫晝爛明霞穠李照夜舒素練去年念我守此州樽前歌者有莫愁遙持一杯屬父老日暮仰天搔白頭

範仲芑惠詩次韻爲報

吾皇之居都祕龍爲徼巡虎守衛太顚閎天盡奔走竇嬰灌夫敢睥睨今年已徵虞公入聖代豈有舜門閉黃君近在承明庭著作磊落埀一世關子眞宜校天祿文采不減特進麗劉郎聞亦對宣室上陳三宗下七制子當繼往螭頭立我但願若龜尾曳坐看指日淸中原同與老農歌樂嵗

王伯厚和予墻字韻因用其韻記五月八日同飲池上之作

蜀人工詞賦作者司馬揚其聲中律呂今有房中章顧嘗評筆力蓋可補詩亡追思每嘆息浩歌徒慨慷𨿽無銅水池想見金芝芳屬此樂大予徧之署淸商是邦故爼豆夫豈數樂浪能唱襄陽曲不減大隄倡助我飲在泮慙君並遊梁臨波攬芙蓉翠葉以爲觴酌酒滿貯之如挹白露光放杯且勿遽更當謀樂方左右嗟未省旁觀猶堵墻

比以酒餉師伯渾辱詩爲謝今次韻

荷花爲我衣荷葉爲我觴白露以爲醴濯我冰雪腸念君在東山宛若天一方想亦能自樂飲菲仍食芳及玆菇黍節日吉辰甚良笑攬北斗柄安可挹酒漿我有江南春的皪猶竹光傳呼急走送兩足趼復僵取君池中魚酌此膾蜀姜遙知快大嚼饔子刀如霜

郭中行自漢中寄近詩來奉簡一首

憶始衿袂分十載再相逢於時客益州俱在行李中不暇語衮衮至今恨匆匆惟昨一麾守其守百乘同乃翁持使節顧予屬提封君歸問寢門遣書托風通冀君或少畱解綬將往從翻然先我去劃若髙飛鴻經行武都間古來多英雄前弔大耳兒追懷隆準公壊道想流馬深山埋臥龍試尋所築壇榛荒艸防茸詠歌意有托嗤防昔未工才大當盛年气豪念勇功老夫猶少陵志墮身亦窮獨思百丈潭俯臨衰病容

喜劉文潛來奉簡短作

吾州橫絕峨嵋陰地勝無復俗塵侵慈姥嵓深不受暑老翁井寒能洗心子來觸熱可休駕我起呼風令解襟芙蓉池上更爽塏仰看參天皆茂林

嵩山集卷三

欽定四庫全書

嵩山集卷四

宋晁公遡撰

古詩二十三首

喜三十二弟來

吾家全盛時冠蓋靄云屯上車入華省下車趨裏門宗族百餘人圭璋疊璵璠黃塵暗河洛分散各南奔豫章老風霜寧有枝葉繁識者猶愛重知爲千嵗根聞汝居沈黎鄕黨頗見尊尙防五世澤勿鄙三家村當令化箕子所在誦文元念汝今逺來白首共盤飱會合良亦難亂離忍復言少畱無遽歸同姓可不惇

薛郎逺以頌爲壽句法崛奇讀之喜甚賦此爲謝

家藏五世書不減王銅川仕宦𨿽陸沈文章則蟬聨女歸逢其良辭來亦粲然胸次龜負圖筆端驥奔泉生朝逺壽我細字書滿牋手追淇澳詩句法兩漢前念昔昌黎公嘗賦猛虎篇南紀通古學已難與並傳況墮牛李中百代莫洗湔開尊笑謂婦舉酒屬靑天愈也殆我愧庶幾太史遷更看敞夫人防語東廂邊

簡梁子輔

比報趨魏闕俄從三館遊此地非人間淸絕乃瀛洲時應陪羣仙記帝蓬萊丘中有白玉京五城十二樓胡爲慿熊軾復溯巴江流觀者盡驚嘆怪子不少畱無寧薄蓬萊顧欲守一州自云見帝所侍禦皆和柔始知未鏈形難與洪崖儔不如在下土爲民除瘡疣屬予持漢節夙夜愧且憂日聞民呻吟蓋甚魚掛鉤幸子爲之主其病往必瘳何由使有邦人人得賢侯

自嘆

巴蜀久雕敝傷哉逺朝廷大道舞狐貍嘉谷困蝗螟我嘗行其野所在聞惟腥嘆息莫能救熟視涕淚零今年不自意屬當按邦刑平時語云何敢遽忘生靈擬於萬仞淵撓以一寸筳賢者相告戒安坐看空囹愚者顧之笑謂我不自寧我非惡靜樂獨行苦伶仃糜費廩中粟奔走閤前鈴恐如執金椎而誦麥靑靑果欲中世用諸公乃儀型

李仁甫除喪作詩問之

閉門讀喪禮荒庭蓬藋深愁雲聚隴首悲風吹棘心鄰里昨甚憂哭踴恐不任近除二月禫初禦五日琴𨿽復瘦欒欒眾語喜見今諒其念遺體保此軀千金顧無瘍可沐髮脫未勝簮稍當理衣冠結綬且正襟渠家符璽郎實冠翰墨林世業乏潤色詔書行訪尋防繹須史遷校讎得劉歆再編中興詩更載庭燎箴暇時侍君側祈招誦愔愔

中嵓長老子文送羅漢松

駐車淩雲山𨿽在官府中平生著幽禪意與方袍同已杖菩薩竹更來羅漢松天姿特髙潔厚葉非防茸銅柯旣天矯玉薤仍靑蔥上有五百士下笑十八公皆披闍黎衣如坐浮屠宮勿謂黙不語說法聲摩空

劉文潛來

虛亭布雨潤髙林來風聲之子適過我气與秋爭淸胸次冰壺寒舌端河漢傾仰摩玉宇蒼眞是金天晶使我簿書中無復俗氛生惜哉不可畱膏車明遂行

與李紹祖劉文潛飲酒

劉子我所敬未嘗言囁嚅李子我所畏气豪才有餘自昔得二子重之比璠璵喜今至是邦乃與二子俱劉子忽告行具舟下東吳念欲相挽畱佐我治文書天臺望其來交章滿公車李子復繼往刺史親題輿似云日延佇正此州家須二子古益友終嵗可與居一朝捨我去別淚濕襟裾

觀畫

菇蒲欹倒洲渚生江流茫茫亦淸平小舟擊汰如有聲入眼初覺非丹靑便欲從之載酒行忽怪四壁風濤驚鮮於大任自吳下來比與之飲大任自取毗陵惠山泉酌之色淸而味勝蜀無有也喜賦詩

君從毗陵來載酒與偕行釀以陸子泉可使傖父驚香味橄欖嚴顏色蒲萄淸得非續玉漿無乃挹金莖固應壓白墮亦未數烏程老夫家巴蜀華髮思南烹飲此惟恐盡酌之且徐傾君如建吳檣再見毗陵城相煩送一車救我枯腸鳴

喜邵孟淸見過

爾居泰定山豈減獨樂園但恨山中翁奄忽歸九原我來不及識風流被後昆見爾眉骨似驚嗟翁尙存借問昔手植今應茂墻藩髙松埀雨鬛大竹引霜根種木在閭裏種徳在子孫家有三絕編徳乃一代尊閉門勤讀此勿使絕防言

寄郭信可時假守忠州

君家老阿舒抗論王公前盍不托淸靜著書如子愛君識此意坐脫世糾纒不復眉炙狂惟應口談天近假刺史節名髙黃潁川無爲渠自化多事豈所便只今鳴玉溪百尺來飛泉秋風木葉下想見淸潺湲涼波納華月洗此白璧圓借問掾曹內得無從事賢賞音不易逢勝景那可捐願因東轅使寄我南樓篇

逺望

山近色未佳山逺看始好我居巴硤內所向苦奔峭淸晨望西南忽盡牂牁徼時於蒼茫外寸岫出林表云來翳遙碧眇眇沒飛鳥方知勝絕處略已領其要何必親躋攀辛勤事幽討平生謝康樂往來永嘉道此意當未知躡屐空至老

過陳行之飲

陳郎見我江陽城自起喚婦親庖烹殷勤纎手爲袒割始飲一杯和且平一杯已盡催進酒平頭奴子皆傳聲幾州春色入此盎陳郎調酒如調羮我家東牀有孫子亦得從容陪燕喜門前有客不速來笑說今朝動食指陶然胸次吞渭涇入口豈知醨與醇從玆剰致百家酒更可作意呼眞眞

陳行之二年三至寧江嘗有遊吳之興而尙不果

君如歷塊馬萬里當霜蹄今爲繞枝鵲終夕未安棲二年三見過每至醉似泥我貧觴豆薄飯豆兼羮藜汲碧雲雨硤擷靑風露畦焉能效季倫咄嗟辦防薺君婦工烹調刀幾勞柔荑昔嘗畱我飯鮮腴出中閨愼勿笑粢糲平生把鉏犁朝來忽告別復指巴渝西借問王內史何時遊會稽

謝曾子長分餉臨江軍黃雀

逺遊旅食荒山裏竹鼠山雞污刀幾鳴鞭走送來扣門眼明忽見銜環子江南今秋禾黍熟塲間啄穗驚不起正緣一飽墮网羅包褁頭顱行萬里登盤始欣不負腹下箸未及先染指略須沃酒助甘腴更覺披綿愈丰美使我轉憶江湖鄕水珍海錯那可忘十年不見尙能說楚人未數鯉與魴蛤蜊含漿自有味蟹螯斫雪仍無腸紅螺爲醬勝食肉白作炙如截肪江瑤石首最貴者千金一枚誰得嘗但願浮家老吳越此生不願尙書郎

入硤行

吾家文物如崔公向來世學工雕龍側理固嘗收會稽陶不獨稱洪農䢐徠取煤如防漆宣城束穎能藏鋒焉知於今一禿翁四寶委棄文房空近時稍稍復尋訪嗜好亦須隨土風磁洞疏波鑿山骨沙隴剔藪求毛宗昌溪萬碓白楮涪江千炬焚椅桐不須更問在何記已作僰叟從巴童但看所有乃如此亦足驗我良羈窮君不見昔年平禦史初得巨璞三硤中少陵酸寒眞可笑欲使起艸明光宮

寧江僑人劉生徽宗時以畫供奉翰林中近過元汝功見其畫甚多皆劉生筆也

劉生待詔蓬萊宮和鉛防墨稱良工自從八駿狩西極萬里流落巴山中老來摹冩益神妙指麾艸木回春風時將一幅換斗米千金舊價無由逢漫郎手築江上宅水鳥山麋森滿壁問君致此何其多答云嗜好今成癖野人未嘗完袴襦安得絹素充我娛孰知世間皆畫囿北盡汧瀧南衡廬平生長嘯桓將軍客持寒具輒怒嗔細看粉繪托形似豈若海岱開精神我今丘壑隨所向崖谷波濤入圖障雲羅霧縠𨿽可憐幻化紛紛徒自誑請君閒暇來相從翩然共跨髙飛鴻當使眞形識五嶽老眼一洗丹靑空

曽防州座右山水圖

華堂左右皆山川登堂一見心茫然松林忽在素壁上幾杖卻對陰崖前百年老樹橫髙枝正當太古陰雲埀近前細看才拱把生气凜凜如十圍尙想昔年初下筆指顧江山生咫尺梁棟已受長風吹衣裘若濺洪濤濕回山倒海不作難此意誰能傳筆端李成骨朽道寧死況復鄭防楊契丹吾知此圖未易逢頗思摹寫置座中鵝溪生綃不難致只恐今世無良工

鮮於大任自東南歸唐安遺予張安國所作水調歌墨本一軸且云明年復往吳下喜簡作此

去蜀遊東吳舉頭望赤霄君之門九重觚稜郁岧嶤是中盛文物簮筆立漢朝防摹覺地雄气象知天髙計其所從客皆是防與臯平生聞張公磊落一世豪示我水調歌奴僕可命騷尙想揮翰時淋漓宮錦袍問子何歸來逺指萬里橋答云懷喬木聊復訪衡茅未嗟功名忤非憚道路勞不見廊廟具乃對簿領曹明年買扁舟鼔枻出下牢西府有故人亦應遣弓招

送李檢法赴防州任

硤內如播州曠絕誰與鄰君昔居其間簿書良苦辛捨之遂西遊五見岷峩春屢爲帳下士皆稱席上珍昨聞乘軺使去作觀國賔𨿽歌馬離廐肯效鷹著人蹭蹬何所歸復踏巴渝塵手持太府書仰推明主仁約束狴犴吏哀矜鱗介民爲予語父老今使子國新

送李仁甫被召

天王覽萬事日昃坐承明甚思得奇才指望中原平小吏與計偕大夫招以旌結綬聨翩來屢聞開邇英少卑著三館髙者登九卿朝廷非不用功業竟何成豈其有所懷閉口且吞聲豈其有所畏捩手恐覆羮吾傷風俗衰視此天下衡莫計事可否但隨意重輕𨿽復建良法因玆無由行念予臥龍底二年飽躬耕世故已熟觀見君勿屏營要陳治安防剴切如賈生願無似揚雄詞賦稱西京

謝王元才見惠峨嵋山菩薩石

久聞光明山下有太古雪大冬劇嚴凝厚地愈融結崢嶸成層冰千嵗終不滅野翁因斸荒得此走城闕初非人磨礲眞是天剞劂形模如圭長顏色逾玉潔巨細皆晶熒表裏俱洞澈或疑普賢化誰得昆吾切太陽一照曜神光時發越誠宜置宴坐相伴修白業可配寒露壺淸泠濯明月

嵩山集卷四

欽定四庫全書

嵩山集卷五

宋晁公遡撰

古詩二十五首

今嵗試士竟置酒起文堂延主司且作詩送之

吾州俗近古他邦那得如飲食猶爼豆傭販皆詩書今年屬賔興詔下喧裏閭白袍五千人崛起塞路衢入門坐試席正冠曳長裾談經慕康成對防擬仲舒吟詩必二雅作賦防三都傳聞選主司考閱須鴻儒果然提權衡未嘗謬錙銖得者固驚喜失者亦歡呼鄕黨爲嘆息是事蓋久無老守防此聲增重西南隅何以爲子謝舉觴挽行車少畱盡一醉歸駕且勿驅

次韻楊光父見贈

爲善惟不足務徳莫如滋古人行此道名與星鬥埀是邦禿鬢翁實乃古醜夷區區豈云難長者能折枝上尋聲光逺下感風俗衰老夫彊解事曲學安所施不見南海濵舉世誰保持吾言那可用鄕黨笑脫頥但皆指喬木故園今在玆喬木誠茂美嘆息將何爲

送杜時可歸太學

宴安不可懷百年能幾何況今五學開皆以禮爲羅旣書內捨籍天門近嵯峨云胡久不歸滯畱蜀江沱要須勇一往行卽中十科君婦定復賢相惇戒蹉跎暫別徳曜桉勿操子犯戈會看此裏閭髙車再來過路人笑指防駟馬金盤陀逺遊那足悲所得蓋已多罷酒當就途執杯聽我歌司業乃父兄養材如菁莪

宇文叔介逆婦歸過通義爲置酒逺景樓餞之

夜雨洗綠野平池磨靑銅共登百尺樓遂享萬里風逺自木末來大音中笙鏞盛夏安得此正是飛亷慵爲我解炎蒸舉觴謝天公君行亦快哉輕舟疾歸鴻閨中當更喜新涼入房櫳可賡白頭吟寫之以絲桐

寄宋嗣宗

蜀江自嶓冢流惡及丘原寧止數斗泥乃有千丈渾帝選髙才郎逺來乘輶軒淒然在川上會思澄其源重部今何如想無風水昏激濁使之淸未覺禹功尊我戚閭丘生短衣方服轅得爲經途尉可致薄夫惇何須讀刑書顧欲多平反但令吏不污信是民無寃

李仁甫和予如字韻詩再用韻寄之

神州久陸沈遂作蛇豕墟諸公頗憤激日上平邊書覽書帝震怒欲下雷霆誅金城築三洲戈船浮五湖要令境土復再似祖宗初誰其爲民言世獨無郇模師克非在眾正當戒不虞討論惟甲兵此豈戰所須代思伊尹相語憶臯陶都皮亡毛安附體肆心自舒正宜詢褐父難以訪綺襦君今幸得用出駕班輪車爲民盍盡言軒冕眞塊蘇區區但投劾何貴於爲儒春秋置桉上開卷一軒渠儻能遵伯禽焉在獲僑如【仁甫有行亦自劾去之語】

羅仲思送伯父以道帖

我家嵩山翁平日慕迂叟斯文到蒼史髙節貫白首至今遺翰墨古意近科斗世人防時好娬媚無不有寧知虞書渾或笑夏篆丑往年君家尊得此蓋以厚嘗從諸父遊於我實世舊念昔盟可尋與君期不朽

寄洪雅令孫良臣

志士居世間要爲鶴鳴臯誰能如羊豕料揀充豢牢吾邦孫卿子閉門長蓬蒿慨然請治劇不憚簿領勞地𨿽百乘小名與九頂髙老翁喜相語得見今官曹令行有盜奔冬暖無兒號君豈求人知知亦未易遭大哉龍伯國乃欲舉六鼇區區畢吏部竟日把兩螯且當置是事痛飲讀離騷

謝張待制赴飲

我如沐猴冠彊佩刺史章儻令入朝班驚倒鴛鷺行安敢延貴人置酒登此堂知公蓋超然軒冕等粃糠但逢臭味同握手出肺腸肯爲宣明面貧賤乃遽忘逺從三峽來欲訪五畆桑聞昨去郡時送者傾城隍皆言民疾苦公見必慘傷奏疏每建白細書親貼黃豈容廊廟具而久滯一方使民濟大川行矣爲舟航杖屨可少畱吉日辰甚良歌公竹枝詞舉我柏葉觴勿辭飲之釂不發寛饒狂釀以老翁泉中有班馬香

贈羅仲思仲思今夏來試羣士八月予被朝命爲別試所考試仲思亦來

子初至我邦受命蜀行臺羣士森如林手自揀條枚試席莫敢嘩棘門乃大開知是諍臣鄕所出非凡材益州外南宮將遣與計偕詔書選主司帝謂汝往哉深喜與子逢再持鈞石來因得享成事笑歌雜詼諧秋風吹帽帬白露入酒杯飲我玻瓈江防子瓊瑰懷相看語不厭預憂歸駕催

楊承父與予同在別試所聊戱之奉簡

近時文章衰淺陋亦可憐走趨王公門書記爭翩翩開讀令人慙語喫意莫宣今晨忽驚喜贈我手一編筆端吐虹霓直上欲乾天樊南甲乙中乃有猗那篇如聽正始音復回元祐年借問安能爾气剛得其全用爲良有司吾實無間然要知取士公考閱外已傳何由置漢朝直柄遂當權伏閣日論事不減陽城賢

楊周輔來考試刑法同在別闈剛直士也喜爲賦此

風俗嗟久衰所見皆軟熟今年客益州得此一士足古來丰鎬都气壓瀍澗卜豈須和氏璧自有藍田玉琉璃非不佳炯炯先奪目只堪供把玩彼脆寧受觸愛君堅重質坐閱世翻覆來試法家流因論廷尉獄張湯善爰書專亂漢約束何嘗守律令正爾舞桎梏若人甚耿介不待城旦讀恨我無長風送君騎鴻鵠

題先主廟

天地收霸气丘原余閟宮野人相指示旁有若堂封當時大耳兒甚似隆準公夫豈忘故都﨑嶇巴蜀中劃然成三分正爾阨兩雄武侯抱遺恨秦隴竟莫通獨憐晉昌明千載時始逢坐看五季亂蕭條河洛空

師永錫餽鹿

麋鹿愛丰艸羣行鳴呦呦自謂山林逃可免刀幾憂於人亦何事之死蓋有由所入諒不深竟爲羅网求所以安期生髙舉昆侖丘輟食爲嘆息吾其將逺遊

鄕人欲開舊江相勉以詩

鄕人塡然來亦有雙眉厖讙言我東堤夏潦所樁撞舊時水流處沙礫可手扛請開百步洪障以千石矼不令近城郭庶卽回濤瀧坐聞南堰民籍籍口語嚨深憂堰或壊他日病此邦二論堅相持誰者肯屈降老夫莫能決君其問語江

詔除虛額錢計庭遣簡州通判王和叟再至謂考實未然也人日贈和叟一首

天王念逺民哀此西南隅主者按其籍取之盡錙銖掃地皆赤立名獨存版圖竭澤儻未已來年恐無魚明詔甚寛大宿負當蠲除主者慘不樂何以充挽輸刺史詎可信殆將有爲無遣官視故府姑往考簿書簿書亦難慿緣絕或欺予不如持明詔卻還桑大夫跋涉君徒勞兩駕泥軾車所幸得一歡莫辭畱斯須今晨屬挑菜防我園中蔬蔬食君莫笑郡縣誠空虛

予長女歸叔尙偕往江津作詩送之

薛郎吾嬌客昨肯過彭濮相從𨿽云久一嵗如轉燭外堂忽有請歸駕行當促自稱先君子嗣以病家督焉能主烝嘗我祭則受福吾誠愛吾女撫視長不足人皆念其子此事非我獨敢欺泉下友已拱宰上木論情夫何逺守墓亦所欲老夫懷津鄕山好田土沃尋穿蜂窠硤但種鴉鐵谷先營五畝宅仗爾今往卜

四月十三日池上飲

圓荷受白露可愛池上涼相將攜笻來羽衣防飄揚停觴待明月少焉出西方澄波照河漢俯仰淸茫茫悠然望髙天邀月入我觴肺肝聊一洗吸此空中光防風吹芙渠雜以艸木香豈復知有暑踏冰挾飛霜樂哉且勿歸況乃夜未央自疑非人間今夕不可忘

白宋瑞自益州和予池上詩來因用韻奉簡

文宗愛夏日殿閣生防涼髙帝思猛士大風雲飛揚五子歌洛汭陶唐有冀方誠懸未識此古意墮渺茫我欲起九原釂以百罰觴作詩豈徒然日月要爭光吾子堪校讐行翻蕓葉香其師縉雲老墓木已三霜有懷不及展往聽鑾聲央子能償彼恨下泉端不忘

任季明見和池上詩再用韻奉簡且識予拳拳懷向之萬分也

甘泉洗心淸好風吹面涼循池步漣漪澹然波不揚懷君佳弟兄元方與季方正玆阻會集怳若限渺茫顧欲煩飛亷爲子飄羽觴翔空浮河漢上略參井光因思從之去手攀蟾窟香結以飛霜佩衣以袍赤霜俯問夜何其未及庭燎央自笑乃黙存蘧蘧眞坐忘

師正二哥正三哥以詩賀雨次韻爲謝

漢家用牧守鬥酒得西涼聖朝蓋不然事舉或言揚顧我誤見收分符來一方深知舜門辟逺見禹迹茫春秋祀百神芒芒降嘉觴昨者爲旱禱紫檀燭神光髙天忽飛雨未徹金鑪香潤得三日霖獲待九秋霜敬歸慈姥泉導以旂旐央天功及帝力與爾俱敢忘

復用韻謝湯子才賀雨

亢陽乃爲災正坐我徳涼有云輒復散南箕端揚舊聞江都相亦有請雨方星符久未下天意終眇茫齋居省愆尢客至不敢觴敬開紫函書要近靑黎光電鞭煩列缺雷車呼阿香古人精誠感六月猶降霜夜來僅一洗髙澤未渠央何時來賀我有約君勿忘

送邵仲象如吳下

乃翁昔爲校書郎汗簡所載日月光今看太史牛馬走往見中朝鴛鷺行南公聞名定傾蓋西府念舊當外堂儻思泰定山下路肯來從我無相忘

地行莫如馬

地行莫如馬蹴踏千里空西遊到瑤池豈止過崆峒忽當涉江漢載之樓船中樓船誰能乘禦者須阿童阿童亦何勞八尺眞毛龍卽將淩波濤復恐挾雷風或從琴髙生化作赤鯶公徑去不可執飄然朝河宗

病中

莓苔上車轍病客方臥家不知春將歸悵然感年華雨砌粘落絮風廊走飛花坐久不知倦林梢來暮鴉

嵩山集卷五

欽定四庫全書

嵩山集卷六

宋晁公遡撰

古詩十八首

寄太府丞王能甫

君才雄萬夫少也備文武前年有疆事假守在淮浦小試三里城已可固吾圉諸公職獻納見賢自當舉𨿽聞對延英尙屈丞太府近往行芍陂四顧多曠土區區張全義此老安足數河南十八縣髑髏相撐拄猶能披荊棘著手爲摩撫期年如承平何但興百堵封內我得爲幸梁爲之主況今天子聖銳意思復古若人果盡用功利非小補吾將以是卜日望來告語

今年正月二十五日行園見羣花盡開悵然追思去年是日去江津縣親戚相送今一嵗矣嗟嘆不足情見乎辭

去年別津鄕兩岸麥離離親戚知我行曉出相追隨系船五里沙江水淸漣漪俯窺皆白石綠色可染衣何以謝送者呼酒聊共持放杯不忍去看我船解維至今念其處嵗月忽如馳還復見薺麥靑靑滿陵陂桃李亦盡開風吹總成泥一嵗春一來少畱能幾時乃若逺行客日夜只欲歸正須勤往遊步繞芳菲枝釃渠引防流浮萍已生池無事但日飲更賦涉園詩

寄瀘南子止兄

二年立王朝忽然厭承明受詔予印綬復作江陽行地當周五侯秩視漢九卿邊淸塵不揚主聖時自平上堂簮履集出門笳鼔鳴想亦多宴樂鼓瑟兼吹笙吏民更相戒豈敢煩敲榜田間黃髮叟聞此嘆且驚觸眼未嘗見不毛今亦耕

郡人請開舊江口因往視之而作

大江何時來齧我幹步隄居人念水至前年拆雞棲浸淫勢未已老圃憂夏畦靑靑五畝蔬素沙黃卷泥一朝失此利豈飽鹽與薺紛然向我言有叟其齒齯使君幸靜聽眾論信可稽去城今幾許坐視埤堄低願移象鼻東復防蟇頥西滙爲沸白潭不入流丹溪【溪名】焉敢費使君畚挿各自攜玆事蓋體大更當訪扶犁晨興聊出郊浮雲渰淒淒徐行見開塞指防了不迷得使負郭民朝涉無過臍肯辭他日勞逺汲江玻瓈

前起居舍人何資深竹光酒法奇甚近得其法釀成以餉李仁甫

舊聞蜀酒濃今乃舉此觴可憐如甘言難置烈士腸近者營糟丘始傳柱下方靑菽爲麯糵碧蓼有防芳調和火齊得泉潔器甚良釀成酌樽中盎盎流瓊漿味勝松醪春色作竹露光知君卻奇溫苫冷臥欲僵五十不致毀無徹桂與姜彊起爲我飲季冬天雨霜

贈張文饒

乾坤五十防巧歷莫能算有如鉤其深坐見太極判文王所以王此道乃一貫卽成靈臺附豈畏羑里難自從商瞿傳訖至子云贊孰知幽明故但樂文辭玩遂令聖人情亦同春秋散堂堂張漢州始屈諸侯泮於時抱韋編迨老識象彖蓋將通晝夜而況談治亂昨初與我言驚喜每竊嘆響應眞無窮圖畫皆可按歸看所著書略已思過半屬今招弓旌盍往執圭瓉冰霜待春融風雨催嵗換宜乘濤瀨平快下赤澤岸朝廷須君來天下疑以斷

懷淛中兄弟

昔遊楚澤窺衡湘飄然欲返川無梁途窮問津西入蜀十年一過如風狂欲知滯畱視艸木來時尺許今人長石龜尙有懷海心茍非達者寧無情倦遊於此豈不厭況乃州縣徒勞人官如敝屣端可捐投劾徑去眞欣然只憂口紋有從理一簮不著死道邊近聞有客自吳至試問龍化今何年屬車南遊今尙爾翠華停停照江水會稽久闕神禹朝再喜吳兒識天子徑山苕溪兩奇絕鳯舞龍飛臨觀闕宮中又起白玉城丹樓如霞髙嵽嵲潮聲浩浩江風急越水吳山動秋碧霓旌玉弭有光輝西湖蒲栁生顏色气象不與巴山同年來聞此益欲東但期生見翔鳯闕豈敢望到明光宮舉頭試望長安日遙想烏衣淚霑臆逢人寄書往問訊流落猶爲帝城客山川𨿽異風景同勿作楚囚相對泣

單於行

單於連年壓吳壁道路當時多阻隔長安宮殿麋鹿遊目見銅駝在荊棘一龍渡江已升天妖氛夜衝牛斗躔健兒臨江飲朔馬倉皇捐棄瑚鞭蒲萄宮中日復日長庚食月狼星戢邊馬心思塞艸秋吹笳淚落旃裘濕豈知反覆十五年靈光再見猶巋然落南遺民喜相語日欲歸理桑麻田平生思歸今得歸未歸淒愴獨先悲闔廬傷指越未報灌孟陷敵夫空回念昔結纓在何所遙想荒郊迷隴畝他時抱劍哭野中深目而髯當語汝王才諒自行朝歸以進士題名示予愴然有感

先朝賜第白玉京五世不出長安城毎聞三嵗射防罷諸生盛服趨天庭禁門漏盡開九重闕角髣髴晨光紅衣冠是日集殿下金支翠旗色相射空雷隠隠車轉轂鳴梢一聲禁籞肅須臾雲開飛六龍皇帝親禦蓬萊宮宮槐滿庭白日長侍臣玉立分兩廂眾星煌煌拱北極龍顏負扆天中央羽林虎賁擁仗立霜交陛防摩秋光天風徐來雉扇舉遙識重瞳似文祖臚傳初罷日當午起拜君恩謝明主日斜天門隨仗出車馬聨翩動阡陌金錢賜宴上林苑千花萬艸生顏色少年得意淩靑雲路人嘆息家人迎昔爲兒童親見此當時仰望如天人豈知生世逢艱難流離憂患尢可憐乘輿巡狩在江表亮陰三年猶不言詔令蜀都別選士西遊彈鋏秋風前決科偶中太常第意气豈復如當年臨安太守今爲誰玉字能刻玻璃碑曲江題名豈料見摩挲墨本心傷悲楚山聨綿越山逺夢魂不到明光殿一官畱滯未得歸北闕何時眼中見

樂溫道中

路經新峯驛薄暮聊解裝頹垣生秋艸庭廡亦已荒北風吹空林崒崒葉隕廊夜寒不能寐起坐心彷徨出看天欲明疎星淡無光徵夫稍速駕起拂車上霜墟中始辧道迢遞徵途長樹色共空濶晨光尙蒼茫雞鳴始知村漸覺暾朝陽靑煙出林際滯穗或在塲感玆田舍樂慨然懷故鄕黃金百鎰盡失路徒悲傷

修竹二首

虛牕倚修竹陰晴見佳景雨隙落余滋風櫺亂疎影室幽境自閒心逺地愈靜丁寧防云根畱伴嵗寒永修林出夏筍戢戢如牛毛寧亡口腹味所冀逃炎熇露節半含粉風篁防解苞淸陰日夜長會見幹雲霄

送鮮於運使西歸

飛鳥避漢節朔風揚斾旌光芒躔次始見入蜀星父老喜公至來臨此江濵陽侯爲先驅歸指唐安城君恩解煩劇劍履休殊庭眾聞駟馬還當爲故鄕榮眷玆峽中郡念昔徳化深民無暴斂困士感銓衡平自聞有行色愁雲黯秋陰已應江妃瑟泠然作離聲大江亦安流不復洪濤驚天水相與碧雲山無限靑乃知盛徳士扶持有神明但恨濟世具遽起懷歸心寧無北闕念未忘東山情君王正仄席漏下開延英如公借甚久名聞漢公卿當賜宣室召不但問鬼神金印有斗大錦衣無夜行願言不俟駕起焉慰蒼生自嗟代捨客蒯緱郁悲音久落糠粃後日隨車馬塵不意侍廣座見謂非凡鱗假之風雷勢欲令化南溟誤當一鶚薦敢冀萬里程獨念知己難感激爰至今時來或可勉庶隔雲母屏

與鮮於茶幹

吾猶蠧書魚豈能味斯文但以性所嗜頗與黃卷親喜聞天下言孝章有大名茍得從其遊亦足慰此生向來昌黎翁始獲拜北平停鸞與峙鵠未見心已傾朅來涪江上適遇君逺行我窮天所憐特使見異人令聞金石奏暫破蟋蟀聲相逢已定交遽別寧忘情謫仙不可見空望江東云

病中喜李仲霍王子載見過

春風餞餘寒山雨畱暝色杜門正臥病俯仰空四壁庭空鳥雀至牕破風雨入擁鑪意無聊胸次百憂集肉消時撫髀嘯罷空抱膝戶外雲气昏春泥污阡陌淸晨履聲喧不見車馬迹忽傳髙軒過未知當何適僕夫走告予有客來問疾起迎屐齒折頗覺心恱懌沈屙脫去體陽气滿大宅坐聞枚叟言汗復淟然出平身拙自衛外邪屢見襲昔嘗倦賔至束帶難自力今者乃不然惟恐歸騎急向來謝交遊正乏君輩客

涪川寄蒲舜美桐煙墨來試之良佳因成長句

西風吹林秋日白修桐葉雕霣寒碧霜餘結實鳯不至野人取之出膏液山中老翁頗喜事買膏燃光歸照室旋收輕煤下玉杵陰房掩翳煙不出澤麋解角麝薦香嚴冬折膠天與力律灰吹盡無裂文外幹中堅介如石故人憐我貧嗜書遺我一丸欣有得空堂無風塵亦靜朝陽壓牕書繞壁起臨墨池洗硯試入手已怪光奪漆蒼忙忽驚云晦罨靄頓失寒松色徐嗟流落用失所翰墨何由有勲績從軍豪气吾豈能倚馬翩翩磨楯墨傍人笑言君勿疑著書固屬窮愁客

送宋秀實罷官歸將有東南之行

遑遑魯東丘結友得聃耳兩家千嵗後尙復通爵裏況予與先世相去百年邇常恨會面難此意恐遂已豈期官紵溪君爲幕下士不但見典型自喜聞正始獨嗟瓦礫後不遑蒹葭倚遽聞北海薦當爲東山起春風洞庭波九澤彌空水掛帆下中流千里一日爾東南卽王都分野乃星紀宮殿芙蓉旗玉佩白雲委麒麟翳鳯皇侍輦防劍履當知帝所樂顧非俗吏比良圖宜早遂力行無遽止今朝離亭栁顏色已可喜欲君早著鞭折贈當馬箠

送譚廷碩司戶歸魚復

平生惜芳辰每負止酒詩不量井楣缾安得如鴟夷果中麯蘗毒抱病悔可追𨿽無腐腸憂乃有摏喉危晚聞倉曹掾巾車欲東歸此君吾畏友議論可質疑相從未云久白首已可期莫陪諸公後往聽陽闗詞羸然臥空捨不得一語離心旌無終薄日夕風中飛戶外雨連晝水聲已鳴溪行雲歸蓋花塵漲春泥人知鄕閭近自忘車馬疲似聞五畝宅止居瀼東西傾倒稷下學歡呼裏中兒嗟予久去國流落天一涯因君返枌楡慘然起遐思不惟消魂苦益增遊子悲

嵩山集卷六

欽定四庫全書

嵩山集卷七

宋晁公遡撰

古詩一十八首

得東南書報亂後東都故居猶存而州北松檟亦無毀者

旄頭光埀北風起黃沙漫漫暗天地翠華淸曉巡朔方咸陽宮殿生荊杞健兒解鞍畱漢土凝碧池頭日歌舞一朝忽棄洪河南來歸輿圖丞相府當初亂離誰料此南北中分指淮水天暌地隔十五年不知中原復何似至今兵罷關泥開始有北客中原來歷言王侯故第宅瓦礫半在髙臺摧最憐長楊與宣曲樹木荒涼迷禦宿上林苑廢花自開輦路春回艸還綠宮中千門萬戶空獸扉凝塵生网虫遺民相對向天泣耳冷不聞長樂鐘外城白晝無人行當道往往狐貍鳴天陰日暮聞鬼哭萬家經亂今一存嗚呼上帝白玉京繁華掃地令人驚此生復識太平象不及百年終未能世人寧有金石堅定恐不見全盛年出門恍惚忘南北故國何在山連天豈意揚雄一區宅城破蕭條尙如昔閉門風雨長蓬蒿榱桷多年亦傾側戶牖尙帶沙塲塵小兒猶學金笳聲四鄰半已易新主存者無復當時人城北淒涼九原路往往停車不忍去幸無樵牧犯松柏那有鮮卑防置墓春風冢木生蒼煙北望拜泣還欣然向來艱難誰得免獨我獲此眞天憐君不見開成相國玉杯第甘露變興巢亦毀又不見驪山築墳葬祖龍牧兒盜入焚其中儒生慮逺無後憂生居敝廬死山丘五世相傳蓋有道中無所欲人何求邇來天涯倦爲客角巾行卜東歸日裏中耆舊今已無忍聽鄰人更吹笛

尉廨無隙地不能蒔花竹之屬惟防事前舊有栁一株予憐其獨也增植其七焉暮春之月大有生意可喜爲賦此

千林春入花梢紅空庭無樹來東風手栽楊栁三尺許芳意已在萌芽中官居難期十年木聊爾移根伴幽獨雨催細葉相續生眉峯爲誰出修綠君不見美人夢中春日長翠簾風開卷春光饑寒病叟寧有此蒼苔破封對作行遊絲飛空日停午乳燕巢成寂無語柔條作陰未覆庭影立東風不能舞明年我亦未成歸會見裊裊生新枝淸陰漸滿揺落日度曲無力弓蠻埀人生於世無定著身與楊花共飄泊他年莫忘桓將軍漢南重來看揺落

晝寢

官曹無人吏休沐杜門謝病車脫軸門前經旬客不至苔色侵堦春更綠書堂蕭然白日靜黃蜂收聲蜜房足楊花浩蕩天無風檐端三丈朝陽紅晴薫病眼暖欲醉臥搔短髮如飛蓬枕書睡熟呼不醒黃粱正飯邯鄲翁不知紛紜夢幾許覺來煙際聞昬鐘

平都山硤中勝處餘思欲一到而不能近得予弟書云今嵗仲春嘗與外兄孫長文順流往遊焉聞之不勝悵然

沙痕夜漲春流生防風不起波紋平雲間轉失煙樹輕舟直下鳬鷗驚櫓聲欲出含風灣舟人已指平都山仙宮無人鎖春日蒼煙漠漠松聲寒謫仙賔天上寥廓三百年來無此樂知君此遊殆奇絕硤中山川豈云惡昔年相期欲同往流落空山阻淸賞興公𨿽不見天臺執筆猶能寄遐想

恭南道中有感

西風夜驚林木葉下寒浦大江未收潦黃流尙奔注起看曙光開忽已暗煙霧靄靄空谷云冥冥秋江雨昬霾天際山暝入雲間樹跳波亂沸白行旅皆斷渡況復悲逺行扶疾在道路嚴程不可緩端爲斗米誤有田儻可歸破甑誰復顧

雨中

冥冥雨腳來巖谷生暝色大江失洲渚隠起煙霧白防茫沙邊樹坐覺雲气隔霖霪已經時初不見天日城中三尺泥陌上無轍迹秋田獲無時農父相對泣各言迫軍輸督責甚峻急今晨忽晴霽曉日照屋壁吾饑行可療庶食明年麥

凝香堂

訟庭鞠茂艸圜扉生网虫政成胡不樂酒肴可從容人云倡優拙公在宴寢中翰墨以自娛落紙驚遊龍壁間三大字筆畫元自工焚香日淸坐未覺塵事防牕虛度淸光簾疎捲秋風隠幾眾山碧題詩秋葉紅修篁發淸籟爲公奏笙鏞坐客憮然笑此興誰能同但聞太守樂焉知淸靜功

有客自關外來頗道邊亭暴露之苦時子止兄方趨原上予因感而有作

平涼防血不濡齒奚車轔轔臨渭水一丸未及封函關已復酣歌飲都市近聞移屯集岐下戰聲日震長平瓦兩軍相持久未決將軍寶帳皆在野野田秋深風力勁邊云日滿靑泥嶺三軍雨立甲裳重諸將露宿旃裘冷原頭霜落黃蘆幹西風獵獵邊亭寒從軍之樂今有幾仲宣寄詩煩說似

題趙誠甫養恬軒

本朝流澤長後世多宗英故老稱先王往往如咸平及見後來秀亦皆有典刑辟疆好淸靜𨿽仕不近名每笑黃須兒鞍馬勤逺徵功成不過侯彈雀良自輕養恬一室內尢見避世情帝欲睦其族賜祿恩甚榮不煩親指呼臥防鈴下兵優遊有餘樂軒牕亦虛明客來願置醴庶無忘穆生

遊仙都山

松環樓殿靑江繞石壁流淸波天讓碧月照無邊秋風景自淸好江山難獨遊舉觴聊一醉放懷忘百憂

早起

晨煙生逺山空翠防余昏天容頗不佳北風淒以寒醉眠擁敗絮方知有奇溫夢餘忽驚悟檐有鬭鵲喧

冬暮

風林委黃葉寒烏噪枯枝四山失其蔽慘淡無奇姿是時嵗雲暮節物良可悲邊馬嘶北風塞垣艸亦衰傳聞西南戍未敢休王師不辭徵行苦頗念餽餉遲遙憐持防士半是五陵兒不知家存亡辛苦臨邊陲日暮裘褐單誰當寄徵衣

嵗晏

嵗晏天益寒短景殊未長曉日出愈遲翳翳迷扶桑防陽不破霧髣髴光有芒開門視屋瓦北風吹朝霜起坐擁寒鑪束帶指已僵灰中見宿火晶熒無餘光天寒不可出墐戶宜深藏朝衙不敢後斂板趨公堂歸來日正出臨堦負朝陽玆晨暫自適明朝殊未央

天寒

樹頭謖謖風聲來木葉已盡吹黃埃是時霜飛萬瓦白曉霧欲破晨光開嚴天禦寒惟酒可急喚江南鸚鵡杯一杯未盡醉色起紅入兩頰驚春回惟愁見守不少貸酒力未解還相催遙瞻浮雲蔽北極故鄕何在心悠哉茂陵先帝儻見夢敢不奏記通天臺

子兼行後一日作

平生毎臨岐輒作數日惡況當暮冬際尢用感離索千林已空枝饑烏晚猶啄北風殊未已槭槭捲黃落想當道裏逺窈窕復尋壑霜寒淸夜驛月樹墮驚鵲僕夫睡已熟獨坐誰與樂寄詩往問之聊以慰寂寞

馮萬州當可以洞庭春色遺王子載蓋用安定郡王遺法也子載招予飲爲賦之

秋風洞庭波霜落洲渚出黃蘆半傾倒江樹無復色獨餘千木奴後皇所嘉植芳辛有餘味不減玉斚瀝可令披黃苞以甘授歡伯釀成無邊春吞此云夢澤猶持陶家輪斷取李衡宅納之甕盎中未覺宇宙窄方當玉腴熟澑澑糟牀滴尙帶含霜容未飲香滿室味奪桑落醇色輕蒲萄碧夷考無前聞疇能妙儀狄流傳自王家遺法後世得不宜博涼州時可餉賔客輟餐茗戰罷持用解水厄

飲兵廚羔羊酒

沙晴艸軟羔羊肥玉肪與酒還相宜鸞刀薦味下麯蘗釀久骨醉凝浮脂朝來淸香發甕面起視綠漲防生漪入杯無聲防重碧僅得一醉夫何爲君不見先王作誥已刺譏後來爲此尢可悲

樂溫舟中作

宻雲捲雨歸空山暮林接翅昬鴉還須臾水面明月出滄江萬頃璢璃寒波平汗漫天無風水光月色相爲容臨流愛此無盡碧乘月直下滄浪中江心石出髙崔嵬水作鏡面無停埃琉璃萬頃忽破碎知是一葦橫江來中流與月更媚嫵湛湛無聲翠光舞飄然長嘯順流下櫂夫請畱恐仙去姑令結纜寒沙邊月方正中光入船洗杯索酒屬明月今夕之樂寧非天

嵩山集卷七

欽定四庫全書

嵩山集卷八

宋晁公遡撰

古詩十七首

聞範道卿將赴試成都作此勉之

長來故倦遊車轍環天下艱難不吾容虎兕適曠野世方臥積薪敢獨怨飄瓦久荒小山桂幾葬蒲圃檟百罹生不辰一死天所赦故交贈綈袍旅食悲冷炙將索長安米偶中澤宮射倚楹日悲歌魯國疑欲嫁退慙一木防安足支大廈收聲就泯黙故意遂衰謝二年遊諸侯彈鋏守代捨地濕恐鵬來常畏閼單夏官慙司馬巧學愧齊人詐低回甘折腰俯仰甚出胯入遭妻孥笑出畏官長罵一官終無成他日要稅駕買山誅茅艸繞屋植桑柘婦能躬井臼時饁南畝稼人皆見我窮連蹇足悲吒往往怪範君何不老閒暇不知驥伏櫪風雲要淩借一日千里行汗溝沫流赭我方馭欵段敢追王良靶聞君近舉子滿室光照社少年早乘龍佳境漸食蔗傑思到班揚英妙等終賈被褐肯迷邦韞櫝久待價理無珠遺海果見金躍冶出陳治安防去覽徳輝下大才噲非伍髙論秦可借決科在此舉定取一戰霸勿爲棲棘鸞會見上金馬晚來秋風髙木葉下淸夜急令呼麯生爲我飲伯雅家貧無絲竹作詩助陶冩歸時更過我捫虱同倚樺

今秋久雨至八月望夕始晴月色尢淸澈可愛置酒月下作

玉斧琢月玻瓈聲月中桂樹秋風驚終年待此一輪滿不憂蛙食憂鼉鳴白鼉十日鳴空山雨師乘雲呼不還黃塵曉漲三尺潦明河夜飛千丈瀾廣寒不復觀霓裳公子豈解歌秋陽釡星未滅日已出風櫺雨隙棲淸光須臾紺繒展秋碧仰見西山銜半璧靑天冥冥星益疎光芒寒溢幹山白今夕何夕誰與度舉杯屬月當起舞陶然相對影淩亂不覺驚烏起庭樹樹頭霏霏木葉墜白露懸空斗埀地𨿽無絲竹爲陶寫亦有鳴蛙當鼔吹向來悲歌子桑子饑坐虛憂木生耳安知上帝思澄淸要令六合無泥滓

十月晦日同一屬官劉司戶師教授孫司理遊九頂山登萬景樓分韻賦詩得遊字韻

今日當賜沐幸同官屬休於時輿梁成徑絕蒼江流山靈念我來遂使防雨收林端膏澤滋巖際陽光浮倚杖送飛雲列席俯滄洲所攜坐上客不減枚與鄒被服玳瑁簮辭華瑚鉤樽中瀟湘淸引滿更獻酬欲觀南東畝往登西北樓其下島嶼出淒然洞庭秋將歸各賦詩聊復記此遊

哭盤石墓下

種木已大拱今年初一過方持鬥酒奠其若下泉何寒日墟中淡悲風冡上多一爲知己慟淚濕石盤沱

寄師會三郎

靑松初生在澗阿未聞托根附女蘿女蘿弱質安足恃柰此嵗晚風霜何我觀婦翁念汝婦亦知阿翁昔念汝阿翁之恩那可忘明年歸守五畝桑勿使父老祠桐鄕

聞稻有成

庭柯不揺綠蔽空西風未回尙南風香稻旣收八月白晚花能開百日紅安排物色慰年暮流落天涯嗟路窮炎江熱石那可觸少待徵帆駕歸鴻

竹醉日

塵埃蓬勃欲障天略無爽气北牖前五月風炎竹尙醉九衢日長栁亦眠小兒畏熱書頗廢老子罷食夢相牽桂漿蔗飲不解渇汲盡百壺冰井泉

贈師傳郎

盤石山深鳥相呼常憂艸木侵樵蘇子孫存者亦牢落安得上冡來鴻臚憶初起家聲烜赫翰林主人嗟莫及只今若使翁不亡再試南宮期第一傳郎十四如我長骨骼已似能文章阿翁穿楊有舊箭傳乎勉力不可忘

秋日送客梁山道中

白露下木末寒蜩抱枝鳴道旁幾官樹稍稍棲烏驚不知何爲爾蕭瑟來秋聲遙山斂暝色涼月含空明吾其及淸夜登車可徐行露幘受新爽風襟逐輕塵兀兀寄殘夢泠泠析餘酲東行二十里斗落參復橫晨光明紫霞銀潢淡疎星吾行不可緩曉復塵沙生

喜陳行之病起

閉門莓苔靑欹枕風雨秋白日稍覺短急景逝不畱鳴蟬尖舊響髙槐老新柔弔古哀九辯感今懷百憂是時甫七月大火方西流陰麓懸暮色停雲掛空愁涼風颯然至有聲在林丘蕭蕭吹遊子意己思良裘隠幾黙不樂讀書將安求豈無三益友共此百尺樓陳郎漳濵臥久闕過我遊朝來見顏色厥疾云已瘳自玆可來往笑談更獻酬不憂飯成糜相約劍買牛誰能與此世顚倒同薫蕕

西風

西風何時來秋聲已蕭瑟臥聞庭前樹終日鳴防防𨿽云未揺落慘淡損光澤官槐脫髙花穉柏矜獨碧感玆嵗婉娩客路尙行役病骨感秋气瘧癘苦見迫蝸牛猶自庇狐兔亦有宅抱病寄官舍意气非復昔顧無揣摩才胡爲諸侯客

醉歌行贈閭丘伯有

昔別我髮靑如蔥再來兩鬢眞飛蓬怪君五十面猶紅答我有婦賢梁鴻澹然意逺態甚濃乃有謝家林下風詩書圖史仍兼通豈惟刀尺工削縫入門不憂四壁空要使我樂忘其窮終朝舉桉歡笑同方牀曲幾陳座中紙牕雲母明房櫳華堂𨿽未掛桑弓兩女雜佩琥珀龍大女已能繡芙蓉小女解唱風入松事夫如賔顏色恭嵗時稱壽曲三終自歌鵲巢詠阜螽正須富貴報汝功何時執防明光宮只今西州兵馬雄盍往獻防西平戎

燕閒

四無市聲身燕閒更居髙明益淸安銅缾水冷碧井凍冰漿飯香白雪寒味毋致和夏小正仗當早歸漢從官此身不願奉朝請但願常甘藜藿盤

合江縣舟中作

春江漲黃流漸沒灘上石是時三日霖壠麥半腐黒四顧雲气昏江樹生逺色蒼茫何所辧目盡千頃白汗漫若無際空蒙如有覿蕭蕭雨中帆正此逺行役馮夷喜我至歸路風愈力中流浪爲開蕩漾放舟入恍疑瀟湘遊白蘋了無迹故人樓中望天際應可識

三月二十九日舟中作

今晨天气佳晴光被茂艸艸際含余滋粲然淸曉舟師催解纜及此風色好江神似相予扁舟若輕矯

病中一首簡陳行之

岡陵𨿽坡陀其下水所積山通巫硤雨地類長沙濕太陽豈不照浸漬本膏脈气蒸柱礎潤暗起牕戶黒老屋生菌衣陰墻上苔色不知今何時寒暑晝夜易邑人安土風特不宜北客我初忽不戒詩酒頗自適艱難出一語不博萬戶邑竟坐傷天和兩臥漳濵疾急求三年艾幾墮眾鬼域自惟形羸甚固易中膚革昔年見君至豪气非我敵謂將獨免此不受瘴癘厄胡爲亦效我傾倒弄翰墨吟哦雕肝腎辛苦出鉤棘邇來亦抱病發作乃並日滌胃無全功徙薪有上防意其水帝子欲君更奇出手掉芙蓉旗聊爾一戱劇庶聞譴瘧篇相將還白石

雨

浮雲起層陰空中薄爲霧檐端雨聲寒客子念遲暮祝融如昨日白帝已更禦寒聲傍絡緯秋意入庭樹六龍疾其驅嵗月不吾與婦子催授衣荒城聞砧杵

嵩山集卷八

欽定四庫全書

嵩山集卷九

宋晁公遡撰

律詩五十五首

至漢嘉簡李恱夫

一別相望費嵗時盛山父老至今思才髙方朔三千牘名配韋郎十二詩論薦久聞章奏上推遷獨怪璽書遲少畱剰看平羗水更繼風流太白詞

示犍爲李令君

悻直每疾惡淹畱無徙官性𨿽與物忤吾獨惜才難埀老須聞道爲邦貴在寛君宜念此語衰鬢各霜殘

送梁子輔赴召

始見擢髙第卽當登赤墀今聞一節召已恨十年遲聖主圖興造諸儒合論思此行宜努力勿復負淸時今日朝廷議如聞少及民諸侯無患楚三戶可亡秦但使誅求減常令貢賦均荒年免離散率土盡王臣漢廷日徵召舟楫去紛紛行路子所見成功吾未聞故人期此去聖代用斯文會使如椽筆書勲繼典墳

簡謝達夫

吾識宣城守又違之一邦相看知雅曲必解賦澄江溫厚气無雜衰慵心已降舉觴喜見屬親爲撥春缸

寄李仁甫

守地難越境弔生寧及哀自傷轉蓬逺莫致束芻來慘日熈夏屋悲風號夜臺遙知倚廬處流淚漬蒼苔

李恱夫劉文潛坐上醉歸作

將老尙逐食相逢聊舉觴貧非原憲病酒發次公狂未至世臣國先登君子堂誰能更拘束短髮已滄浪

贈張聽聲

張子目盲心不盲吾知胸次有人倫眼光安用如巖電白首王戎不識人

論士平生妙入神是誰無此耳輪囷喚鐘作甕皆堪笑自是渠儂聽不眞

自恭州之眉陽相送者六客意不可忘以詩爲謝

所得乃三益相從非一朝龍方臥隴底魚肯似陽橋月看玉奩滿風吹金燼銷少畱吾亦住不待楚詞招

贈朱師軻朱奎父

洛陽盛人物喪亂亦南遷今見大夫後猶如翁子賢端居送日月秀句寫風煙相遇何匆促臨分重惘然

置酒北郊外送張眞甫還什邡

髙木已在望不妨寛作程相看愁饌徹未用遽杯行春暖姜肱被川平雍齒城遙知喜公至雞犬亦歡迎

東津

東津艸生花未開西山雪消水欲來玻瓈江盡不受垢蒲萄酒濃初醱醅啄木喚君有扣戶提壺勸我勤舉杯春能幾何看卽暮一月杖藜須百回

龍爪灘

龍爪灘前江水平蟇頥山下春艸生白石旣出細可數雜花初開逺更明日落盡見樓閣影天晴易聞鐘鼔聲至今回思三峽路蛇退猿愁心甚驚

十二月八日雪

桃杏顏衰不解紅朝來飛雪舞回風東風似與加湔拂病葉枯枝一洗空

登梁山縣亭

舉觴自起勸西風吹盡千林木葉紅遮斷前山渾不見恐妨極目送飛鴻

感事三首

中原耆舊老江東淚灑軍前艸木風巫峽山髙苦霜雪附書那有北來鴻

長安摧堞有烏聲艸木猶防戰伐塵應念關中不忘漢至今遺老願王秦

常恐東南驛騎疎每逢人至問揚都深知白部心輕漢終倚黃旗運在吳

江上春漲

久坐思行樂玆晨彊出門菇蒲荒少岸桑柘逺知村波急春濤大山晴午樹昏每來成獨往佳處與誰論

送王師厚

宿艸丘邊手自耘輟耘過我意良勤可憐一語未深接借問去來何見聞

季父髙名映裏閭復欣千里識名駒當令東海評淸譽他日還如二大夫

照上人去硤內遊吳下十年而歸眉宇炯然無復瀘濮間气喜作二解贈之

幾年持鉢下瞿塘踏徧東南古道塲鄕裏再來人不識碧瞳白頰帶湖光

吳帆卻入瞿塘硤艸樹連雲山四圍想見同來木上座怪君何苦復東歸

過圓覺院簡照上人

一洗糟粕地再聞鐘梵音前身老東院具體小西林自昔知味少於今無巷深是中有妙理直下試防尋近承琮上人問訊甚勤老懶不能作書以偈答之

食時持鉢乞諸鄰不用毗耶遣化身想見堂中慙此老法輪未轉轉饑輪

世界猶如露電身更於空裏聚防塵何時麥積崖邊路說法重來要度人

十年不到吳溪上聞道禪龕更斬新得見山中此松老後來誰是住庵人

次韻謝石教授喜雨

天子齋居坐法宮萬方都屬指揮中敢安無事思樂泮方戒有司歸在丰每念三農皆望嵗直期九月始休工知君亦喜連宵雨與漲詞源更不窮

次韻謝張徳粹主簿

久知經籍總皆通萬卷縱橫在腹中占雨正當求管輅藏冰更欲問申丰每慚列爵來分土未辦通商與惠工君自還家歌樂職大碑深刻示無窮

雨中登披風榭望東山

岡嶺逶迆艸木低東山好處我能知色濃意逺眞堪畫須在冥蒙奄靄時

方塘

淸陰布幽徑綠水溢回塘筍長露漬粉蓮開風壊妝坐多惟踵息躁定自心涼學道今始得頥生眞有方

年侵

年侵慵更甚帙亂捲還舒衰白愁看鏡雌黃倦校書臨風知地爽映日愛牕虛近報畬田粟洿邪亦滿車

庭下荔子熟

修枝宻葉總扶疎小摘登盤置坐隅翠蓋髙埀張葆羽赤繒全皺褁明珠不勞漢十五里可壓越人三百株欲與銓量立題品豈惟當使橘爲奴

劉文潛以荔子並詩見寄

十里爲一奔騰南海來封章伯遊切詩句少陵哀異縣嵗月攺前年霜雪摧筠籠今逺寄珍重手親開

侯革以詩見示次韻

少陵有幽事止共阮生論把酒與賢樂爲邦慚主恩欻傾賔客坐知出聘君門勝識中郎面區區對虎賁

送劉文潛如吳下

已聚糧三月聊爲客數旬吾難畱逸駕此去立通津聖主坐中具嘉謀思上陳請言堯舜道第一在安民

隆州道中

冉冉晨霧重暉暉冬日防艸黃迷犢臥水白見鷗飛在野樵牧少閉關商旅稀妻孥屬長至遙想望吾歸

送張君玉赴寧江幕府七首

冠劍堂堂仁壽公昨提金鼓去平戎惜君不往分一矢共射佛貍江水中

莫言地近嶲昆明刺史題書筆不停解道澄江淨如練空蒙山水是昭亭

子去防州頗自矜舉杯大叫气慿陵新詩硤內流傳滿今有髙人王右丞

來守劍西三里城胸中豈止俗塵生簿書堆案惟思睡見此魁梧覺眼明

逺景樓髙風月淸酒酣要看筆縱橫山川有待君知否可是東坡賦不成

眾水爭流赴硤中輕舟東下疾飛鴻流金不信人間熱知有長江萬里風

江聲洶洶雷霆硤山气蒼蒼雲雨臺白髮拾遺吟不盡分畱物色待君來

鮮於東之晉伯之子贈詩次韻

防風獵樹有佳聲一榻無塵戶牖明已擘荔枝憐玉破更開碧嚼冰淸

堂上詩書抵萬鐘席間罇爼是千峯蕭然更聽松風曲喚起江東阮仲容

髙簾不捲戶長開須子時時著屣來一坐淸風生白羽九衢烏帽失黃埃

尊前每誦赤壁賦如見當年禿鬢翁誰謂流傳到喬木果然遺響托悲風

一掃浮雲萬里空月華都在野航中葛巾藜杖勤相過共賞芙蓉四面風

資州太守知衰懶日日倒牀惟睡濃走送甘鮮三百顆似君風味喜相逢

寄查元章

一別三十載再來聞未聞割鮮煩防我舉酒欲浮君辯口霏木屑醉顏生纈紋相從能幾日明發重離羣喜見呂元錫聞往謁李仁甫奉簡短作

關塞三峩北山川五渡西喜逢連璧友【時與伯渾俱】來自釣璜溪先世施行馬髙才滯割雞平生李元禮好士必提攜

嵩山集卷九

欽定四庫全書

嵩山集卷十

宋晁公遡撰

律詩五十六首

王伯厚以詩招伯渾次韻同往邀之

憶昨歸來萬里遙不能對防未央朝山林得計成長往松石爲朋是久要痛飲肯來同榼挈小詩聊遣當弓招請君莫學全椒老澗下辛勤捨墮樵

師伯渾用韻復次

束書歸隠不辭遙庠序懶陪耆老朝野外卜居無鬼瞰山中誓墓以神要暫來同作荔枝社安可輕違桂樹招已遣官奴理琴瑟豈惟百戱但歌樵

再賦

風俗相傳三近古作成況自聖明朝藏家文字本蒼史繼世子孫非黒要近報漢廷頻詔下時聞蜀士有旌招怪君尙爾衣逢掖獨向空山伴采樵

背郭深通一徑遙奔流坐看百川朝飛來黃鵠陂已復歸去白鷗盟可要益部官曹寧久處津鄕書札近相招此生若有躬耕地白首甘心老負樵

再賦

古者諸侯今牧守衰遲難彊嵗相朝惟須稚子理簔笠兼有老妻縫襋要來嵗定從田父去飛書不待故人招平生最愛津鄕聚江小可漁山可樵

東望行都絳闕遙老來筋力倦趨朝誰能作吏沈簿領但欲買田書質要雅意庶同髙士傳不才難望大夫招津鄕舊有先賢宅過者蒭蕘莫敢樵

再賦

筋力何堪道路遙難陪諸彥侍同朝初無計上三年最況敢功思萬里要北塞單於皆入貢西山贊普不勞招傳聞已臥淸邊鼔塹壘長閒守木樵

日翻蠧簡書齋裏往往編摹自漢朝雞距束毫來武信馬肝琢硯出髙要時因撫事歌成相更復懷人作大招知子山中富吟詠縱橫文力到孫樵

去通義按刑漢嘉至中巖師伯渾臨別於此因成二詩

慚愧居士屩逺來尊者巖深知煩露宿徑爲落風帆潭淨魚堪喚花殘鹿罷銜堂中有耆老禪病說呢喃相送自崖返忍看騎馬回故情眞獨厚疊鼓未須催此去無三捨相畱盡一杯風林如惜別摵摵暮聲哀

次韻鮮於晉伯淸明日過水南

盈牋寄我送春詩不減風流杜牧之覓句已應兒輩覺論書那得外人知如聞此上三年最相過能成一段奇況及霜天宜把酒四郊物色勝花時

又

又賦斜川五日詩行將去此欲何之一年春事倉庚報萬里鄕心杜宇知筆力早衰無痛快詞源漸老乏經奇文章子駿惟君似學到揚州刺史時

嵗盡

嵗盡餘一年侵懷百憂人生漢南樹節物劍西州風榭梅花委春杯柏葉浮峩眉有佳色領覽爲登樓師襲卿來權攝峩眉縣祿東之來乃去送以詩乃元日也

白水諸山翠作堆豈令飛舄著塵埃勿嫌屈子峩眉縣正得同吾婪尾杯淑日升堂迎晝永和風排闥送春來還家尙可爲親壽柏葉淸尊手自開

送湯子才

江湖此去水連空萬賈連檣浩渺中帆影浸斜靑艸月笛聲吹盡碧蘆風未論魏闕功名近不與巴山气象同更到臨平看輦路沙堤十里軟塵紅

聞虞防政至玉屏山

宣室思賢久鋒車促召還去調金鉉鼎來別玉屏山拱木雨露下丰碑天地閒九原凜如在想足慰慈顏鄕黨敬前輩朝廷尊大儒公無念丘墓人自禁樵蘇此去居衡軸長畱執事樞求賢養邦本深爲贊吁兪

示中巖長老子文【案此下古詩三首原編誤入】

我爲應眞來欲結無生緣不食中巖飯但酌中巖泉莫言一杯水實具五味禪請師問應眞此語然不然

子云

子云世所賤旣死名乃傳至今讀其書共言以爲賢必待成丘壠何如用當年貴耳不重目斯人眞可憐

蔡光祿

白頭蔡光祿不肯拜司徒滿朝愕相視蓋是時所無負乘初莫責循墻乃當誅古書若盡信夫子實欺予

江行

瀘南道窮復劍西桃花浪生行苦遲百丈牽舟上春水三尺爲邦逢聖時平蕪細麥綠相映老樹雜花紅已衰峩眉山月今始見令人絕嘆謫仙詞

木犀花二首

粟玉開花顏色新秋光未覺減陽春蕭然不受風埃涴知是髙標可辟塵

滿貯雕盤可鎭帷論花壓盡劍東西豈惟鼻觀遭渠惱鄰捨聞香亦駭雞

楊防政挽章二首

學海波瀾濶人間爵齒尊南宮冠多士東海起髙門請去三公府歸休五畝園何須篆幽石天下有師言亟上疏封印空馳會車山川渾不攺气象比何如徳行太常議功名惇史書平生所薦士豈復減嚴徐

淸明

便覺近長夏溫風蠶欲成冠欹知髮少衣薄喜身輕初荻靑穿水繁陰綠滿城朝來試新火茶鼎聽松聲

晚望

遲日髙樓上江山引望長浮鷗輕浩渺飛鳥滅蒼茫洲渚蘋初白陵陂麥未黃流年太怱促轉燭過春光

聞李士舉宿馬鞍山

入境封人報飛書侍史還初聞虎節使已至馬鞍山霽野風煙麗端居日月閒此行吾所羨脫屣簿書間

江上

江淺晴沙見山髙細路分老藤維墮石逺樹掛殘云燕鴈遙難到巴鸎暖遂聞花飛少顏色委地自紛紛

春日

花發春連屋山晴晝滿樓所過皆異縣何處是皇州頏頡鶯銜逐呢喃燕聚謀物生各有累於世孰無求

野亭

興發尋春去寧知行路賒檐牙啄晴漢屐齒散平沙風偃陵陂麥云埀間道花芳菲看卽過畱滯攺年華

挈榼

挈榼吾何往閒臨積水邊晚紅看落日春碧愛晴川蜂蝶低窺酒鳬鷖狎近船平生五湖興見此一欣然

出郭

出郭花相引尋荒艸欲迷綠低憐獨臥紅缺見鶯啼溪石皆堪坐山醪亦偶攜淹畱送落日直過石城西

合江舟中作

雲气昏江樹春流沒釣磯如何連夜漲似欲送人歸亂石水聲急片帆風力防舟師且停櫓鷗鷺畏人飛

江雨

江艸被霜槁江雲隨雨飛稍看霑徑濕故作映空防曉浪初吹浦春泥未污衣南徵羨鴻雁獨有故鄕歸

出郊

寒江多石出危岸有沙摧短綠行穿麥髙紅仰嗅梅故人能共往勝日可頻來春事從玆始羣花次第開

小立

小立臨洲渚徐行過野亭頹沙江沸白穿徑艸分靑秩酒近無給窮途眞獨醒春來慰羈放幽絕賴郊坰

梅【古】

防陽回孤根霜雪破余凜顏紅髮春鮮膚粟憐夜永輕風送幽香缺月散淸影寒烏忽飛來伴此一枝冷

中巖十八詠

慈姥巖

棲巖旣下集賔天復上徵八子似荀氏中當有慈明

羅漢洞

釋迦行中國設教周孔同吾知諸子弟不殊闕裏中

喚魚潭

潭水淸見底老僧來喚魚與渠同法食持鉢施齋余

寶瓶峯

誰將巾瓶來置此幾席間不可喚木試往問潙山

虎頭峯

山靈亦自喜尊者乃吾師得與鷲嶺並不作虎頭癡

盤陀石

飛亷日掃除預知尊者過不令有塵垢污此石盤陀

風穴

有風地鳴籟無風石抱雲上人如宴坐不可墮聲聞

瀑布泉

濺沫響空谷分流淸法筵元因卓錫地今爲洗鉢泉

望江亭

偶來俯滄波遙見生白蘋望望不得上笑彼涉江人

玉泉亭

徘徊立泉上誰敢酌寒淸莫解金鑿落且聽玉琮琤

松風亭

皎皎石上月颼颼松下風淸絕誰領會倚杖送飛鴻

應現亭

松道須雨灑山扉遣風開塵念自起滅至人無去來

寒峯軒

崖陰日石潤露漙漙何似藍田下髙並玉山寒

碧筠亭

蕭然一叢竹何當舉似人不可妄認此靑靑爲法身

石筍庵

奇峯如立筍太陰生古苔誰能此出入咄咄金石開

壁軒

卷書置案上黙坐初不看侍者空堵立湛然惟壁觀

止庵

智者有所說後生誰究明韋編具此眼時止復時行

西方閣

官失學四夷寂寥洙泗濵至此每再拜西方有聖人

嵩山集卷十

欽定四庫全書

嵩山集卷十一

宋晁公遡撰

律詩五十二首

前恩陽尉周邦舉出予兄激仲所書其父竹軒記求詩因題二解

眼看數竿今白頭髙標直節气橫秋果能似此孤竹子何羨渭川千畝侯

俗士胸中數斛塵此君偃蹇不相親當年曾識子猷面大令今來是故人

園中二首

南北東西極目天看天不比下牢關遙知前面山尢逺直到飛鴉滅沒間

眇眇周垣總路平森森夏木已陰成卻疑身在華軒上翠幄中間曳杖行

用薛郎所寄示詩三韻

子勿誚毛穎渠言何使余遙知生白室誰助殺靑書巴墨漆相似蜀牋霜不如殷勤遣分寄吾汝與同車阿傳議酒食察貳更亷空開甕鴨頭綠磨刀魚眼紅報功他日在食淡暫時同富貴行自致聖時無道窮薛君昔在日才可齒諸任繼世能傳業爲文有嗣音千秋當卻老六籍更鉤深何以壽吾子髙才無陸沈

請緣老住持象耳山有詩次韻

朦朧兩眼著花認取空中起滅華我是官曹老龎蘊終無瞎棒與盲枷

中巖尊者幸同堂浪走諸方有底忙若道渠儂棒可畏新羅未過合思量

送王章赴長寧通判

仰事各黃髮今爲閭裏榮共看朱紱貴更益防衣明泥軾幸小駐羽觴當緩行期君如石建烜赫漢西京

次楊國材韻

形模豈稱侍承明不願簫韶聽九成但願丰年有髙廩千夫獲稻看秋晴

耆年何在隠墻東常樂簞瓢陋巷中白首可無知所自宜歌帝力頌天功

師廷珍以詩見惠因用其韻

欲平靺鞨與堅昆下詔旁求辟四門吾子莫孤明主意建隆開國聖云孫

蒼苔半蝕蔡邕碑今日中郎有女歸莫怪昏昏暗丘壠浮雲淚濕不能飛

詩禮初聞衛尉旁起家期擅蜀文章快吟芍藥當階句剰看芙蓉別殿香

王元才甥見過其弟元濟甥繼來有詩次韻

把酒悲歌望蜀天感今懷昔重淒然道堅或謂如無忌靈運還欣對阿連他日鵬應自鵾化此生蚿豈待防憐筆鋒剰淬猶錐利明嵗文塲破兩甄

宇文紹恭所藏其父徳聞手書其祖家訓一卷

蜀士相與語故家誰得如千年令威宅一紙伏波書

曉望

城上髙樓出女墻遙看初日尙蒼涼松邊淅瀝風成響艸際晶熒露有光樂嵗共歌羊考牧新春不與雁還鄕聖時願報收輿地快自襄陽下洛陽

李士舉見寄次韻爲謝二首

忽鼔硤中櫂來從渝上城何爲向南畝本合侍西淸樹色行相引灘聲鳴不平靑城有仙伯往矣授長生想見山靈喜如看柱史來江淸無急硤野潤失飛埃行攬孟博轡再然安國灰相過忍遽別莫放錦帆開

師伯渾以詩告別次韻

閒居何不樂非願世兼收利乃庶人意道惟君子憂野花開北陌官酒酌東樓【嘉州酒名】故里有書至應言無久畱此去卽鄕黨子寧無友生不堪今日別眞見故人情杯覆葵花小尊傾竹葉淸送行須盡醉兼爲破愁城楊復先寄荔子仍和予昨所贈二詩因次韻

林間熟丹實葉底綴紅雲並捨皆好事絕甘能勸分扣門知使至登爼覺香聞更與詩爭麗紛披錦繡文嘉果喜三嗅名園思一遊駢頭丹殻皺繞指玉漿流味壓幹子韻髙蕭灑侯安居日防此邊堠幸兵休遙想載酒客時來從子雲山髙去天咫日永惜陰分秋稼田畝接夏閭裏聞艸堂無數出猿鶴有移文野色正如此廢書時出遊山吞落日盡硤束大江流俗駕謝逋客郊居如隠侯愛君吐佳句落紙不能休

書齋

廷尉已執天下平更出一節令循行時淸斷獄嵗大減小臣何功君聖明紙牕風破夜自語瓦溝雨來寒有聲官閒無事但宴坐滿室惟對書縱橫

離南平

晨光慘慘雜防霄寒水濺濺更斷橋風隕栗房開紫玉煙防蘿幄疊靑綃官曹已畢三年考客路深嗟萬里遙從此揚舲下巴硤新年當及未央朝

西山

萬州城西何所有髙山其下俯寒塘浮鷗借艸溪沙暖飛鳥衝花野樹香他日擬從南嶽隠平生尢愛北牕涼道人爲我收松子剰種淸陰十畝長

至日畱滯荊渚同鄧氏兄弟飲酒

今日當長至窮年尙逺行野晴春艸細江晚夕陽明衰病依僮僕經過得友生濁醪來近市堅坐且徐傾

行李

路出蒼江上云生亂石間中年幸彊健今日試躋攀湍硤寒鳴地頽陽暮隠山僕夫問行李早晚遂東還

硤內

硤內收多雨沙邊慘積陰龍吟殷地逺虹飲入江深不作山林去非憂荊棘侵經年困奔走無力更登臨

聞笛

落日臥郿塢忽聞吹笛聲天淸孤鶴唳江淨蟄龍鳴谷響風時下山髙月未生誰能永今夕呼酒與同傾

掃徑

掃徑通春屐開林啟夕扉浮鷗避人去輕鷰引雛飛尊爼深畱客風塵漸息機不妨坐至晚少待月同歸

山行

白沙素石淨無泥橘刺藤梢已不迷牛放逺山連鴈鶩蛙鳴廢沼下鳬鷖終年去國空彈鋏盡日看云且杖藜久客諸侯成底事幸逢寛政免推擠

江邊

素石寒沙共眇然荒城古木暮云懸空山靜答鐘聲逺落日晴隨樹影圓屢報傳烽沈塞外時來倚杖立江邊東南耆舊今安否欲寄新詩誰爲傳

江邊日日彊登臺越柁吳檣久不來投迹東巴畱萬里側身南極望三臺公朝遣使丁年去丞相疏恩甲第開聖主得賢如作頌防臣愧乏子淵才

郊外

艸盡春泥綠花乘晚照明遙山先暝色平野易風聲歸沐休形役深居感物情據鞍聊一出佳處得徐行

春畦

水滿春畦白雲連晚照黃野花時結子溪栁不成行客禮容吾懶酣歌與世忘晚來得新句吟罷立蒼茫

漢川

道路通襄野風煙近楚天地卑荒巨澤山斷見平川舟楫自此去音書誰與傳西南是巴峽應盡落霞邊

大冶縣見梅

客裏逢春色江梅發故枝正應傷老大似欲慰棲遲雪樹眞相引風花莫倒吹南來愧何遜吾病不能詩

正月二日至九江過陳漢卿

行路傷䢐嵗思家佇逺情云迷五尺道春動九江城耆舊無元亮交遊得仲卿【漢卿慕王仲卿爲人故取其名】尊前見芳艸已似喚愁生

夜

樹合春城暗江鳴夜硤喧艱難猶此地漂泊更何言冉冉輕煙集輝輝列宿繁巡檐望南斗無路入修門

官舍

雨徑蒼苔滑風簾翠篠斜邑居藏萬室驛道接三巴曉堞調淸角春庭放早衙歸休幸無事隨意酌流霞

晴野

艸色燻晴野溪痕上白沙鳴鳩行哺子晚樹續開花多事眞堪厭浮生每自嗟坐來歸興動城郭欲吹笳

偶作

官居復何有幽事亦堪誇髙樹行春蔓疎篁上晚花常年皆作客隨地卽爲家尙想關山路傷心故國賒

雨中過祁門十里不能進宿旅次

今日祁門縣衝泥怯逺行含風雲葉細間雨雪花輕溪晚白鷗下艸寒黃犢鳴吾今更何往漂泊愧平生

旅宿

漠漠硤云亂冥冥汀露防鴉喧得食喜鷗近畏人飛旅宿天涯滯心期嵗暮違滄江聞已漲似欲勸吾歸

嵗暮

晴峽開寒祲滄波逗逺光年華已衰謝春意尙防茫久污功曹掾終慙謁者郎南方誠瘴癘經月或無霜

沙寒

沙寒兼白石瀼斷入靑溪硤霧連山暗江雲出水低逺遊殊俗倦歸路故鄕迷日落荒原上城烏已復啼

江流

江流日日上平蕪細徑侵沙漸欲無嫋嫋紫苞開露筍森森靑節亂風蒲晴川黙數千艘過深硤遙看一水趨傳道南檣有歸使晚來失喜問揚都

偶成

離離樹影曉仍疎寂寂禽聲暖自呼雨垤蓄粻來聚蟻風檐壊网落懸蛛十年空誦歸田賦萬里試披輿地圖老向人間定何許只今湖海更南隅

嵩山集卷十一

欽定四庫全書

嵩山集卷十二

宋晁公遡撰

律詩五十二首

李仁甫將至郭下以詩迎之

公館可休捨良宵宜對牀肯污白雲屨來過碧瀾堂置饌同三飯開筵累十觴涼秋當泛菊小住擷微芳

次韻李仁甫

北牖厭髙臥西山思勝遊詩人少題詠物色盡分畱小憩靑城夜幽尋丹景秋何人與同往二老實風流

中原

中原北望連虎牢遺老略皆死艸茅蕭瑟千秋萬嵗殿塵埃四通五達郊無人雄心肯出塞何日戰骨與封崤三軍嵗嵗費供給但聞邊庭峙芻茭

節往

節往天始肅地炎霜尙防靜聞木葉下晴見荻花飛積水蛤猶吠並鄰雞正肥孤云吾所羨獨有故山歸

石判官惠詩用韻爲謝

吾宗衰謝尙斯文長抱遺經教子孫海內世家慚衛史壁中編簡卽齊論交遊幸得二三子毀譽當如六四坤肯爲淸談飲一石絕勝雜坐獨畱髠

簡任季明府判

昔別嗟何往今晨問始知玆爲泛舟役端若赴襟期夜雨霑桃葉春風在栁枝相逢不同醉辜負艷陽時

繞樹

繞樹行百匝臨池把一杯白知茶蕊上紅對燭花開已作尋芳去何辭盡夜回惡風無借在明日滿蒼苔

遊園

林陰忽忽已藏鴉作急尋芳賞嵗華尊每不空緣好客席無何鄕爲隨花開新合故從衣薄度宻穿深信帽斜儻有歸休五畝宅老夫著處便爲家

他鄕

故國山川安在哉他鄕今復見春來蓬蒿並興艸益茂桃李不言花自開催促年華似推轂較量筋力試登臺歸田尙可扶犁在明嵗當驅俗駕回

與官屬往江上觀淘江

郊原漸看薺麥繁塵沙逺著楡栁昬花光照眼暖自醉江聲入耳淸不煩縣官作堨相地利邦人防城釃水源我將載酒勞掾史酌言酬之兩山尊

丙戌元夕

刺史敢云樂今非耆舊初香醪秋露薄膏火曉星疎豈止君不足誰能財有餘近聞寛賦斂明詔議虧除

看花

春到人間得幾時可堪鵯鳷趣春歸不辭日去千回看便恐風飄萬防飛

布谷

南村北村布谷鳴家家隴頭催出耕道逢田父喜相語四十三个春水生

視通濟堰二首

野樹皆綠葉淸江初白蘋偶來無筮日小出當行春人頌勾龍社恩沾佩犢民橫江三百丈遙見石嶙峋往年初堰壊樂嵗亦民饑再見龍尾水如興鴻卻陂名同召伯埭人立許楊祠祝史有祀事歌予迎送詩

細雨

細雨眞宜麥輕陰似養花人煙隨土斷村徑逐溪斜大道能方軌春泥欲濺車歸來洗鞾袴城郭未吹笳

新津道中

野綠平如案松靑潤更加兩岐惟有麥一縣已無花日色深迷霧江流淺見沙平生愛春事忽復過年華

郡縣

郡縣紛紛數代更循良少似漢西京未聞子產能寛服誰見翁歸有急名所望家無空杼柚常令天不害粢盛打門不怕催科吏願與君王竭地徵

修覺寺

山繞象耳北堰橫龍爪西遙瞻蜀玉壘不減漢金堤未合三江水仍通百社溪春流已可愛散亂浴鳬鷖

池上與師伯渾飲酒

冉冉煙生樹溶溶水滿池藻寒魚不食花暖蝶先知相對飲鑿落不妨歌接防還山何用遽同過艷陽時寄李恱夫時監成都軍資庫茶馬司檄兼僚屬聞近治胥吏數輩

賔筵聊可樂筦庫亦何勞近巳屍鼠輩果能淸馬曹晴郊堪挈榼春事助揮毫借問浣花水只今深幾篙恭州報恩長老宣公以四偈見別用韻爲謝

再到叢林得我驚斬新花果自然成種田更有僧只戶乞食何如捨衛城

甑中炊米釜烹鮮莫道巴兒不解禪日日扣門來乞火个中已有一燈傳

大地八風初不動老夫自駕鐵船行莫憂船上不知曉元有木雞來報更

海頭已白藏頭黒老去心情總不堪請唱徳山歌一曲卻能打鼔似關南

次韻杜主簿

平生有志欲歸休老向殊方尙轉流五畝桑今如卜宅千章荻可比封侯幾經峽口江水夜往看峨眉山月秋終恐官曹敗人意不如一笠釣滄洲

喜簡元輔兄二首

元有不病者君無嗟遽衰閉門謝餘子扶杖看淸時野樹著花早春江生浪遲相過忍輕別小立爲題詩息女有所托衰懷寛老翁通家猶孔氏得婿似權公奕世姻婭在平生憂患同追思九原友宰木亦悲風

白宋瑞

聖主思獻納諸公專討論吾生端有命此去勿多言往泛碧萬頃歸來朱兩轓江湖自可樂不必上龍門

次師瓌韻

邇來才力愈衰遲說向諸公笑脫頥來對老夫何所見歸求文字有餘師相期要作後雕柏自獻當同前列龜莫學一官今潦倒白頭深愧伐檀詩

與客飲池上

脫略簿書外按行池籞中筍長風解碧蓮淨雨欹紅佳客常契濶良宵難會同巾車幸過我取別莫匆匆

次劉機將仕韻

承平玉燭四時和處處惟聞擊壤歌富國不須搜粟尉勸民當應力田科使君身似社樗老故里賢如喬木多今日九原誠可作吾誰歸者有東坡

六月八日雷雨大作喜呈張仲季孟

雲霧相纒暝不開披衣衝雨獨登臺風號曠野吹江立雷擘蒼山震地來從使郊原昬白晝剰教艸木洗黃埃夜涼如此眞堪飲喜折圓荷作酒杯

送李敞逆婦敍州乃予友恱夫之子也

初戲塗鴉壁今升奠雁堂眞堪當寢醮已共乃翁長嵗月良易得詩書宜自彊他時再相見兒女卽成行

防荔子戱作

已覺香皮腥染幹漸憂熟顆鳥銜殘髙攀上帝紅雲朶笑撮仙人白玉丹

寄瀘南子止兄

杖鉞知何處看云望欲迷眞同阮南北各寄蜀東西峽崄水增急樓髙山爲低春來日行樂桃李想成蹊

呂子山楊廷仲廷試歸

布席三峨見升堂二妙來端須置尊酒一爲洗塵埃翔雪吳江渡薫風漢殿開往還𨿽萬里親得到蓬萊

謝人惠生日詩二絕

本將豪句慰衰遲開卷寧知起我悲獨對春風揮老淚如聞人誦蓼莪詩

壽我新詩意甚勤此難專享要平分願從薊子摩銅狄可謝蘇公贈鐵君

夏夜

樹陰髙下繞周墻靜夜猶聞刻漏長斗轉未離天北極參斜已近月西廂

爲邦

壤畫東西劍川分上下江論才難塞職逐食彊爲邦曉起雨南畝晚來風北牕幽懷得陶寫賴有酒盈缸

眉州燕遊雜詠十首

碧瀾堂

淸瀾深幾許夏潦冬卽空定非蛟龍宅徒爲螺蚌宮

葵亭

杲杲東出日萬方被照臨鸜鵒不逾濟艸木有常心

臨風閣

舉扇謝風伯排闥有淸音不可遣塵污但當開我襟

晚賦園

雜樹略就列淸晨時涉園逢幽付鼻詠懷新勞目存

披風榭

屏幛盡通徹蕭然塵土空不畏趙盾日知有楚王風

起文堂

天地有萬籟中存韶濩音斯文未嘗廢但見古猶今

野航

方牀客常滿豈止兩三人誰可負之走長畱采白蘋

芳菲亭

淸陰夏可玩秀色春可餐桃李事且置四時各有觀

揺香亭

臨池可手攬何似湘水中冥冥望北渚木末有芙蓉

逺景樓

山川未爲逺在此軒楯中我覺千嵗近民今三代同

送李紹祖通判寧江

此去夔州气倍增白鹽赤甲兩崚喜看司隸李校尉往事髙人王右丞若使主公登紫殿亦歸郎省臥靑綾老夫只擬安田畝他日烝民頌中興

嵩山集卷十二

欽定四庫全書

嵩山集卷十三

宋晁公遡撰

律詩四十五首

行役

胡爲行役尙殊方已覺春容近艷陽石齒潄江翻翠浪蔣牙穿渚出靑芒艱難去國成淹泊老大逢辰倍感傷幕府吾歸具朋酒兕觥猶及享公堂

樊口

林烏晴自語水鶴暮知還故國浮雲外寒溪積雪間東行臨赤岸北望阻靑關石上窪尊在吾將酌次山

上都

晚嵗辭荒塞靑春赴上都望云君日近犯斗客星孤獻納看多士衰遲失壯圖功名吾已懶歸擬著潛夫

溪上

野老門前云覆溪雨晴雲气亦霏防水生蘆筍纎纎長日暖楊花細細飛得食慈烏皆反哺捲簾乳鷰自知歸天涯物色堪行樂況復淮西近解圍

春晚

苔色侵堦上晴光度隙來庭花隨鳥下池藻逐魚開舊國悲銅雀新詩擬玉臺一春常道路歸卽送春回野樹交新葉春江上晚潮花泥粘落蘂麥隴散疎苗輕籟因風發遊塵著雨消遙憐小山桂久負楚辭招

小築

小築何年隠巾車得再臨竹陰覆地薄樹影入池深云日淸暉動山林暮景侵南枝棲未穏接翅有來禽

秋陰

出林云未斷入坐雨初霑急防鳴髙瓦寒聲防壊檐懸墻閒玉麈散帙亂牙籖誰道幽居勝吾今吏隠兼

蜀江

蜀江楚硤郁巉巖雲霧中兼艸木參飛鶻翻空投霽野遊魚跳水亂澄潭朝廷共仰辰之北羈旅長畱斗以南更欲暇時求勝槪每從鄰叟恣窮探

立春

我來佇立望晴空目極蒼茫萬壑中樹色昏昏酣霽霧江紋細細織柔風一行殊俗猶爲吏三揖今年擬送窮聞道東田耕帝借慙無賦奏大明宮

江上春事

春來江上解霜嚴羣柏周廬筍出檐突兀貍頭防紫籜參差龍甲長蒼髯閒思井臼髙人宅懶傍車輿刺史幨畱滯殊方憂鵩入今年試爲發書占

春回

城郭初瞻北斗移春回冰壑已流澌石林背日埀寒斾江藻舒風引細絲物色徐看催嵗換形容先擬駐年衰天涯艸木𨿽無賴亦復欣欣及聖時

巴城

比從關塞歷巴城不復衣冠立漢庭越巂江寒嗟獨往瞿塘硤險駭初經雙崖石立懸深翠萬嶺排空送逺靑久抗塵容驅俗駕往來吾亦愧山靈

淸秋

淸秋獨立望殊方粉堞遙瞻埤堄長水滿蒼江平巨硤風交翠木亂寒塘滯畱晚嵗違公府凖擬明年入帝鄕多病早衰才不振豫慙無賦奏長楊

潯陽

渺渺蒼江繞郭流菇蒲杜若滿汀洲山云不動飛黃鶴春水無邊沒白鷗日落荒城聞戍鼓天淸絕浦見行舟老夫舊有湘吳興聊復今年作逺遊

郭外

修林繞屋尙扶疎紺葉樛枝老不枯晴廡無風烏自語秋塲落日雉相呼一區未有子云宅半世空看摩詰圖終擬買田陽羨去肯浮滄海逺乘桴

趙主簿防貢篚至吳下有詩見示用詩爲謝

軸艫千里薄樅陽未數當年漢省方勿爲催歸啼望帝且看奉引駕乘黃四邊毎報風塵靜萬國同瞻日月光我願與民歌擊壤求田當賣槖中裝

觀雨

髙閣前臨野外村坐看急雨灑山根黑雲合沓奔崖暗白水崩騰赴硤喧已快修渠通艸徑稍淸瘴土淨柴門晚來更報滄江漲津北津南沒舊痕

雨罷風大作

燕寢眞宜雨臥聞風有聲莫驚無礙睡寧爲不平鳴折筍低行蟻飛梅暗打鶯最憐兩岐麥欹倒亂縱橫

江上

岸冷霜排艸川明月上梅淸遊誠可愛深夜孰能來不作尋山去難成訪剡回此生慙野老過往只田萊

白日

白日寒無色黃流漲未平云低催夕暝江濁污秋淸尙覺物多累敢期詩有聲窮愁今至骨書或似虞卿次韻程願以十詩見示篇中多及故起居舍人程子山老懶姑取其一用韻答之

故鄕喬木莫知年聞道端居似玉川勿謂魯侯吾不遇試言衛政子奚先傳家學問三冬足挿架文書四庫全頗復因君懷柱史當時髙會有羣賢

費子範以予銘其父墓持錦物相餉盡歸之姑畱洮州綠石研一作詩謝之

大費家聲星斗埀乃翁名迹世人知平生於此辭無愧不減東京有道碑

訟牒裝懷塵滿胸少無筆力老尢慵洮州綠石堪爲礪聊與襄翁淬筆鋒

王才諒歸自臨安備道羣從內集之樂感而有作

豈料髙陽裏於今復舊遊風塵兩地隔江海一身畱夢斷烏衣夜魂傷白帝秋臨平江上栁早晚系歸舟

病中

官冷經過少門寒亦懶開雨餘苔及榻病起研生埃客淚隨猿落家書想雁來似聞溪上栁一一報春回

立春有感

嵗盡無人訪汳州東風應到未央樓荒垣艸沒牛羊入廢苑春生雉兔遊萬里艱難炊劍首十年流落夢刀頭一官何事不歸去空戴南冠泣楚囚

感事

徵衣消盡洛陽塵泣向東風拭淚痕不及靑春歸有信一年一別樂遊園

木櫪觀

離離荒艸滿遺宮羽化無人殿閣空白鶴亦應天上去獨余枯櫪起秋風

層樓

獨立層樓上遙看眾壑中山頭冠落日谷口吸長風雲霧吳天接江湖蜀柁通只今洞庭岸白浪沒靑楓

溪上尋梅

凍雨霏霏不濕山冰溪淺淺欲生瀾我來問訊無消息笑倩東風與破寒

病酒

遣愁自笑筆無功醉覺花梢入眼紅本擬消磨付杯勺不堪中酒過春風

喜雨簡仲霍行之

久晴風暖紵溪城陌上輕埃欲污人不惜春泥三日雨且消烏帽十分塵霏防著栁空添色浩蕩欺花便減春擬作郊居雌霓賦故人今日有王筠

簿書

楊梢飛雪滿城風暖日催花爛熳紅詩興消磨渾欲盡一春心事簿書中

春晚

花輸落蘂歸蜂室風約疎簾納燕泥見此令人思故里出門搔首忘東西

二月

只知流落倦飄蓬豈識朝回合殿風二月春容山色裏五更歸夢雨聲中

門外春寒數日風登樓聊恃醉顏紅水浮渺莽春畦外山在冥茫暮雨中

去八月同張文饒考試始遂言集執經問道至今不敢忘因成二詩

屬者俱被命敕書黃札光同將舜權量與較蜀文章投分𨿽已晚傳經何可忘對牀風雨地長記此升堂通變莫如易韋編存至今如傳仲尼手盡見伏羲心此去被淸問豈惟防賞音要通天下志觀象得惟深

二十七叔父書來說東都故居如昔

吳蜀相望萬里程經年書到說都城禦溝猶泛宮花出春艸還依輦路生京洛衣冠皆去國東南父老亦傷情鄭公鄕裏聞如故方信文章可避兵

讀江南諸公詩

吟盡江南艸木春只今臺閣有詩人漢廷安用滄浪句容我持竿詠白蘋

午睡

漸覺銅壺刻漏遲捲簾花日弄晴輝午牕睡美無人喚夢逐遊絲自在飛

南州

久矣吾人愧白鷗塵埃無路入南州愁橫蜀嶺何年斷夢繞吳江盡日流病骨本無軒冕相防官端爲稻粱謀與君共約東歸日江總還家要黒頭

官舍

得閒誰更傍人門且喜深居少送迎楊栁春風埀地影芭蕉夜雨隔牕聲病寛束帶圍應減愁攪枮腸睡苦輕明日公庭有官事又須持板雞鳴

止酒

臥病經旬不舉觴胸中無復少年狂春心已逐飛花盡午夢還隨白日長塵事無窮那可了詩情常在不能忘閉門覓句無餘事書防紛紛正繞牀

嵩山集卷十三

欽定四庫全書

嵩山集卷十四

宋晁公遡撰

律詩三十五首

卽事

故國邊聲靜鼔鼙依然宮闕淚沾衣端門曉日烏聲樂別殿春風燕影歸目斷楚天嗟樹隔夢回梁苑逐雲飛裏中父老今誰在聞說比鄰半是非

寄子兼弟時聞有平都之遊

春風殿閣百花香欲去題詩細作行聞爾東遊有佳句只應先我賦靈光

遣愁

白盡汀蘋老黃雕岸艸秋西風正蕭瑟何處不堪愁

巴江

巴江暮秋末霜降千林空山色不攺碧蓼花無數紅木葉感湘浦蒓羮憶江東艱難志當壯吾未怨途窮

懷子兼弟時在寧江赴試

霸國山河在秋風艸樹疎羈遊今幾日旅食定何如夢想池塘句愁消鴻雁書細思治安防勉力獻公車

又

江晚防收潦乘流久已歸沈郎正多病水帝有餘威鴻雁幾時到脊鴒相背飛題書問行李東望獨依依予己未十月二十有二日去涪上越明年八月二十有八日以事再來觀山川之勝無異於昔而予之幽憂抑鬱亦自若也

重來閒曳杖藜行白帽依前似管寧風雨只如當日恨江山不攺故時靑天寒未夕牕先暝霜晚無聲葉自零詩罷時爲洛生詠醉吟聊使故人聽

送王和甄竇公瑞歸魚洞

壁掛凝塵榻苔生嘯月樓喜聞佳客至能爲故人畱雨積山川暝風傳鼔角秋沙邊晚相別畱眼送歸舟

秋江

秋江水淸不勝綠還與漢江顏色同望中白鳥忽飛去落日丹楓相映紅

和郭安道【在試院作】

水落灘聲急風來樹影移懶窮千里目空誦四愁詩白帽何妨隠黃粱未遣炊要令鄕國夢暫向枕中遲

雨晴

西風送殘雨吹盡檐際滴稍稍江流淸湛此千頃碧雲收天倚蓋山靜月銜壁秋容日夕佳眞欲慰北客

別郭安道盧能甫

客路悲秋落木邊江流滚滚尙連天病來懶著登山屐歸去聊乘下瀨船回首關河嗟去國傷心風雨送殘年相逢又作怱怱別擬續陽關第二篇

偶題懷子兼弟

秋色丹楓畔愁心白雁邊東來又相失更擬待明年

夢中作

舉鞭重到故都行予亦咨嗟恨不勝心與隴云畱漢苑目隨煙樹繞秦陵

尋梅花尙未有開者

問訊溪頭樹如何殊未春亦應心老大不逐世陳新

有感

不見罘罳闕於今已十春素衣不忍棄爲有洛陽塵

雨中觀庭下梅二首

霏霏凍雨細無聲解洗梅花花上塵似與橫枝借顏色故應添我一分春

春近梅梢著意紅畱花不發待東風籬邊一樹最佳處半在冥蒙煙雨中

詠銅缾中梅

折得寒香日暮歸銅缾添水養橫枝書牕一夜月初滿卻似小溪淸淺時

喜雨

提封爲國守樂歲見天心與此一年食賜之三日霖打荷看急防歷竹有淸音上帝嗟何逺昭昭寔汝臨

三月晦日舟中

平生每欲惜芳菲人事還多與願違臥病不常同客醉作詩才及送春歸

四月一日舟中

無風浪自平順流乘曉放舟行汀蘋不與春同老池艸能隨夢復生山色向人元不攺年華轉景未須驚故人相會無多日有酒何妨爲我傾

師安撫生日

鼻祖貽謀逺承家積慶長靑箱元不墜玉樹久逾芳气驗三嵎秀祥占五世昌向來蜀父老久憶漢文章試問風騷將誰登翰墨塲浮雲玉壘變秋艸墨池荒大雅淪金石斯文厭秕穅九成方命舜三變必興唐東壁初觀象南箕果降光終當薦淸廟始驗出昆岡世喜韶音在人皆肉味忘遙聞望帝國重立鄭公鄕議論看前輩春秋守素王談經追服杜下筆逼班揚價重連城璧功髙治水航詞源傾灩澦才刃劇幹將思湧辭穿月文成字挾霜髙明齊日觀豪健敵風檣不但埀金薤方期兆玉璜徑宜排稷下不用奏阿房退艸三千牘深窺數仞墻多聞正科斗博識辧商羊鄕黨尊王烈交遊說鄭莊弦歌化鄒魯文物見成康壯嵗觀周樂昭時笑楚狂風塵天下轍日月魏中梁星列橋門外霜寒璧水傍應書隨漢傳鼔篋上虞庠大防先多士髙談兀老蒼諸儒甘折角宗伯許升堂擢秀聨龍虎淩霄翳鳯凰西黌聊偃息北海暫徊翔絳帳師儒室靑衿弟子行至音消鄭衛俗學起膏肓徳業方天縱才名故日彰築巖宜夢說負鼎可幹湯憲古興華旦搜儒列奉常魯宮傳禮樂趙鐸應宮商金納諸侯酎郊崇上帝觴朝儀修艸具廟樂紀芝房方刺封中制將分岱嶽祊守邦嚴典禮範俗正隄防恩賜尙書舄班齊騎省郎明光聨執防建禮入含香鳴玉趨文陛埀紳拱禦牀天臨豸冠動風凜獸樽涼禁省吟紅藥朝廷少皂囊憂時惟賈傅疾惡甚張綱伏閣曾畱諫埋輪詎畏彊忠言深慷慨直气歘飛揚屢乞開宣室常思請尙方馬皆貪立仗鳯獨見朝陽直道難容黯羣臣惜渡湘虛心忘寵辱知命信行藏徼道森長樂周廬肅未央贅衣重入侍交防儼開張地有長城固時無寶瑟僵鳴鑾思禹穴飛斾入雷塘仗狩崆峒逺旌埀少海黃方資淸宿衛乃遽釋軒裳負郭俄回駕專城再耀鋩化移江北枳訟決召南棠已去浮江虎潛軀避境蝗使車更刺舉夷路看騰驤未卽歸前席還聞出防羌不通五尺道坐富十年糧念昔東南帝多興楚越疆聚星占晉國厭气走秦皇往者何勞繼今王未易量布書埀象魏仄席在巖廊大業𨿽中僨神謀正外攘會須擒頡利方擬殄燒當宇宙依秦樹山河接汶篁再令宮禁肅必賴股肱良豈久畱乘塞行看入奉璋無安都防府亟趣舍人裝有客彈長鋏終年竊太倉乘龍安敢望飛鳯果爲祥貪祿難投幘登堂阻奉觴遙期千嵗壽坐見海生桑

範令人生日

文正埀芳久風流八葉蕭名傳慶曆頌功冠寶元朝人物追三代儀刑正百僚後來登玉筍故自有霜條配徳皆乘鳯生賢必珥貂賦髙梁苑雪聲振浙江潮已慶生金社俄聞夢紫霄颷車度弱水絳節下陽寥溫潤珠無纇淸修玉不雕成家自褵結髙節陋琴挑靈匹期河漢仙槎近斗杓擇夫得溫嶠傳業繼班昭比物能吟絮逢辰解頌椒早遵王吉儉久去少君驕絳帳詩書在朱弦律呂調行皆圖史應步節佩環揺林下風姿逺閨中禮法饒翟衣嚴象服彤史嗣英颷夙禦魚軒駕和鳴鳯管簫淸標矜竹潤盛徳頌桃天八桂知同秀三芝等後雕他年看洗髓終不羨云翹

偶成

鸞鑑無塵月影圓不須朱粉污紅顏待傳京兆眉膴樣剰冩春容入逺山

臉上桃花春自開眉邊栁色日全回遙知弄粉妝成晚應待溫郎玉鏡臺

樓上東風簾幕埀纖纖春筍弄妝遲玉籠鸚鵡知人意催報花梢日影移

深深小閤夜籠香日上珠簾逗曉光爲喚羅帷春睡起翠盆添水試新妝

九日

霜林木葉未全紅疎雨蕭蕭不滿空萬里黃花欺病眼十年烏帽怯秋風可憐望逺身能健愈覺追歡嵗不同便欲題詩問鄕國不堪回首失飛鴻

答鮮於晉伯再用遊臥龍山詩韻見贈之什

康成名已滿山東復見談經鄭小同臥病向來嗟髀減誦詩多謝愈頭風休隨賔客遊梁苑合有文章動漢宮如我空疎已何用一生丘壑坐奇窮

喜王志夫來

懶觀南土化歸勒北山銘蠟屐乃相過巾車何不停復回千里駕去食五侯鯖想見知君到傳呼閤下鈴

恭州教授宋師民有詩次韻

但聞兩廡讀書聲學館無塵地更淸嵗久緇林皆木拱春來泮水有芹生剰令龍虎登髙第再賦鳬鷖美太平我老循行才不稱愧君刻畫與虛名

聞伯初兄從周宣諭往兩京

聞道西從使者車殷勤問訊武侯廬臥牛已去多新冢化鶴重來失舊居艸木久荒門外逕塵埃應化壁中書遙知流落歸無處未免悲歌問孟諸

嵩山集卷十四

欽定四庫全書

嵩山集卷十五

宋晁公遡撰

表

眉州到任謝表

列爵惟五朝廷不輕用人近古者三風俗最爲務本欲付牧守之任必得通明之儒夫何選除乃在涼薄【中謝】伏念臣初無時用偶出故家豫臺閣之選者蓋已七人食郡縣之祿者於焉六世方當門戶寂寥之不振豈意陛下收拾而無遺近臣兄旣執法於中今臣愚復宣化於外本乏治民之善狀遽叨越次之名邦退而省循何以報稱此蓋伏遇皇帝陛下儉以富國勞以求賢念喬木而懷世臣嘆西北人才之無幾望中原而思王業乘東南王气而有爲致令衰宗亦被殊寵臣敢不訪諸耆舊考所見聞前事可師繼黎錞厚重而無擾大節是慕如蘇軾剛直之不回

謝太上皇表

始試以政治巴下邑之人今得此邦如魯好賢之國豈其短淺可以撫循【中謝】臣始者入疆信其近古務本力作猶有三代漢唐之遺風絜大度長實與兩蜀彭漢之比郡觀裏閭文物之盛被國家教化之多赧然自慚得此良幸伏遇光堯壽聖太上皇帝徳施罔極道合無爲不居成功退捐天下而築特室親授聖子並建豪英以爲官師夫何妄庸亦膺任使臣敢不勉修善政推廣上心戒諭遠民皆將敬老而知禮追還舊俗益當合耦以勸耕

賀立皇太子表

太上皇帝

一人元良主玆大器萬世永賴繄我神孫豈徒重太室之承祧亦以見慈闈之埀裕【中賀】恭惟光堯壽聖太上皇帝陛下旣底於治不居其功財成以左右民退藏於密貽謀以燕翼子永孚於休申固慶基式行冊禮臣欣逢華旦丕舉盛儀乘緑車以從但想日陪於侍衞列黃麾之仗無緣往預於防朝

今上皇帝

正始王化之基少成於是知禮義太子天下之本豫建所以尊祖宗因肆宥以施仁示與民之同慶【中賀】恭惟皇帝陛下只承慈訓益懋永圖念后稷之艱難自周公所陳一之日喜王季之壽考見太姒之有百斯男眷乃春坊教之冬籥臣屬居支郡遙想路朝位北上於橫街初涓是日瞻南向之禦坐獨後羣臣

賀冊皇太子禮成表

太上皇帝

宮架三十六備樂在庭玉簡七十五枚臨軒授冊蓋永中興之埀統實繄上聖之貽謀【中賀】恭惟光堯壽聖太上皇帝陛下嗣歷無疆徳施罔極豈獨受於帝祉蓋將裕於後昆含飴弄孫坐看勝衣之岐嶷持節遣使喜聞奏版之辦嚴眷我慶基安於磐石臣仰知壽考之福遂及本支之興比宣帝之愛皇孫今爲旣長見武王之爲世子古蓋未聞

今上皇帝

神器至重長子主之典禮旣行天下定矣聖意喜大業之可托人心知宗鬯之有歸傳於邇遐爲之鼓舞臣【中賀】恭惟皇帝陛下懋建上嗣親承慈謨世嫡皇孫知宣帝之所愛師道教訓必太公之可爲豈徒盛有司之儀更將求端士之助臣屬居支郡阻防路朝設次於重明門莫觀贊引拜表於文徳殿獨後走趍

天申節賀表

養莫大乎天下極其尊崇穆將愉兮上皇享此逸樂載逢震夙之月無不鼔舞於途【中賀】恭惟光堯壽聖太上皇帝陛下儲思穆淸貽謀宏逺一日而見三天子當傳序於無窮大塊之迷七聖人益沖虛而自得臣屬居民社阻詣闕庭獻禽於大安宮但想君王之致孝放雞於新丰市莫陪父老之竦觀

又

伏以十四月聖人之生慶闗廟社五十年天子之貴事冠古今載逢震夙之辰尢極邇遐之喜【中謝】恭惟光堯壽聖太上皇帝陛下徳隆丕祚威格遐荒黃屋非帝堯之心𨿽安淸靜便橋尋太宗之誓由畏聖明人旣賴其至仁天亦錫之景福宜舉廣樂以彰太平臣屬領州符阻趍朝列方明爲禦而昌防驂乘莫觀物外之遊豫章捧饌而聞喜持鎗但想宮中之樂

提刑司

三聖合符同藝祖太宗之建亥五運埀統適盛徳大火之司辰皇天所開振古未覩臣【中賀】恭惟光堯壽聖太上皇帝剛健不息志气如神有虞氏巍乎其功殆將並駕廣成子蹶然而起願就下風自得修身之方永享埀衣之樂臣屬使外服阻趍路朝君子旣醉太平無若今日公卿疊起爲壽莫望淸光

常平司

四七之際蓋受命而再興億萬斯年當與天而無極毎逢震夙無不詠歌【中賀】恭惟光堯壽聖太上皇帝陛下經綸艱難埀裕永久陶鑄堯舜燕翼聖神之子孫軒墀禹湯下視帝王之功業非特宗廟社稷之保祐亦應天地神祗之扶持臣屬此按刑稽於就列豈不夙夜庶幾忠臣之愛君多所平反要助大徳之得壽

防慶節賀表

一人挺生天以克肖其徳二帝驩樂邦其永孚於休翕然大和萃於今日臣【中賀】恭惟皇帝陛下興隆丕祚寅奉慈謨伊呂伯仲之間求英才而旣得文武父子之處同聖壽於無疆臣不待示宴之慈已備旣醉之福𨿽莫與玉帛之國翼翼以趨有如聞管籥之音欣欣而喜

又

遷亳居亳再啟興王之符以堯繼堯篤生命世之主惟天乃眷介福無疆恭惟皇帝陛下仰奉貽謀增隆累洽無怠無荒而蠻夷服近王近霸而孝悌修自世子而日朝三今伸以天下之養惟中國之長技五更加以文徳之威隠然安彊致此寧乂某屬膺郡寄阻綴朝班謹舉公等之觴莫聞帝語願使聖人之壽豈止民言

又

十月良月共慶聖人之生一元建元莫窮年紀之數欣逢是日喜溢多方臣【中賀】恭惟皇帝陛下丕承聖謨專用孝治揜於往古未有前後聖之同時洽此至和遂使大小邦之向道宜膺眷佑永享隆平臣𨿽阻防朝敢忘稱頌堯父舜子當同介福之無疆鄭刀宋斤常見銷兵而不用

提刑司

起於后稷大哉繼繼之無窮生此文王今我聖聖而相授是日可謂非常之慶上皇如見載育之初喜溢宮中歡騰海外【中賀】恭惟皇帝陛下志在復古神惟與能捨南之光屬天蚤已眷於上帝瀍東之卜惟洛終當返於故都豈徒率土之濱欣然而歌又將華封之人舉是以祝臣宜修職貢屬奉徳音臣事君以忠心但勤於馳闕儀及物曰享幣莫備於充庭

常平司

漢四七之間再見於昭於天之盛舜五十而慕常喜誕彌厥月之時綿宇詠歌慈闈歡豫【中賀】恭惟皇帝陛下日聞寶訓益務丕承雞鳴而至寢門何止神於大養鳥迹之交中國將克定於神州奉迎上皇之歸遂如至徳之世自今以始受天之休臣遙想宸居眞爲盛事神堯在坐皆稱萬嵗於宮中叔孫爲儀更置九行於殿上

大禮進賀表

提刑司

圜鐘禮天而函鐘禮地當吉土之肇禋黃金爲上而白金爲中宜諸侯之助祭凡修職貢敢後駿奔臣【中賀】恭惟皇帝陛下恭己事親因時報貺日至以出建金支之秀華禮成而歸奉玉巵而上壽臣屬持旄節阻執豆籩莫敢來王不能瞻四簋之黍惟恭用幣庶幾同九牧之金

常平司

四圭有邸以旅上帝式舉大祠九州獻力以共皇天實爲故事適在當郊之嵗敢稽享上之儀臣【中賀】恭惟皇帝陛下因修明禋益顯盛徳太和浹於穹壤化羣慝於簫勺之中至誠格於神祗達精意於陶匏之外臣將與郡縣均被福祥厥貢惟金旣已助於毖祀其比如櫛防當報之丰年

謝賜歷日表

歷象日月星辰使知時令善相原隰土地用勸農功豈徒太史之常是蓋守臣之職臣【中謝】恭惟皇帝陛下則惟順帝統乃得天儉而愛民安肯無益害有益動必合序未嘗先時不及時凡在照臨皆思宣布臣敢不愈勤牧養勿奪耕耘令正日成不待至於嵗防克謹天戒更當奉於聖謨

又

晨閏分夕閏分惟上聖得推步之正春囹圄秋囹圄使有司順省繕之宜屬在平反敢忘遵奉【中謝】恭惟皇帝陛下覆露萬國輯和四時民懷有仁知告以蠶晏之候王省惟嵗至率其大小之臣臣敢不欽誦是書益思其職萍始生而視原野豈徒溝瀆之皆修麥秋至而防薄刑要使狴牢之無滯

嵩山集卷十五

欽定四庫全書

嵩山集卷十六

宋晁公遡撰

牋

太上皇后牋

藝祖之祧主此圭瓚秬卣文王之母見我聖子神孫喜溢宮闈歡傳海宇臣【中賀】恭惟太上皇后殿下王基允正壼化盛行嗣皇承風豈止於思齊所以聖儲後稟徳能使之習貫若自然臣考所傳聞冠於圖史授太尉冊於是日己侈宏休著雙童髻於內朝更爲盛事

皇后牋

命左庶子之贊拜於是禮成詣大長秋而進名皆當牋賀中外之慶小大攸同臣【中賀】恭惟皇后殿下慈教有成芳猷允塞能推行於坤道以訓迪於震宮乃生而聞正言蓋自親豫建以重宗廟實慰母心臣欣覩昌時初行盛禮太尉入立於閤外仰璽桉之尊嚴司賓引出於殿前想慈闈之歡喜

皇太子牋

刻白玉之簡持按在前服朱明之衣執珪就位初聞宣冊莫不屬心某【中賀】恭惟皇太子殿下孝以事親早於諭教乃聖乃神乃武資我二帝之文以嫡以長以賢具此三者之美慶闗廟社望協天人某適在遐陬阻瞻儲禁諒守宮之設次豈惟官屬之皆來恨分土而剖符獨望羽儀之莫及

又

以嫡兼以賢當主宗廟之鬯抱孫不抱子實慰上皇之心五學旣成萬邦以正某【中賀】恭惟皇太子殿下溫柔毓悳敬愛事親出則近於正人入復敷於祖訓昏定晨省惟堯言堯行可得聞日就月將宜文子文孫所以聖靑宮懋建赤縣歡傳某嘆此閎休揜於前古問朝夕於內禦者常視膳於兩宮置左右而帝愛之更承顏於千嵗遭逢盛際鼓舞遠民

狀

貢麩金狀

列聖所貴莫如三品之良舊章攸存願從九牧之貢前件麩金蓋藏於市非斂於民遺子滿贏皆有富饒之實與土同價益彰節儉之功

又

天生五材當供有國之用貢惟三品實爲麗水所生爰率邦彛敬歸王府前件麩金利以從革得於披沙象物以知神姦可助夏后之鑄正土而底財賦不須毛伯之求

貢銀絹狀

孝莫大於尊親養以天下物無可以稱徳惟我友邦爰率典常恭修職貢前件銀絹本以愛養成此富饒曲薄具而蠶繰蓋由齋戒之勸刑罰中則甕出更彰瑞應之圖

又

屬臨彌月山川鬼神莫不寧咸率舊章箱篚幣帛以將意敬自侯服旅於王庭前件銀絹𨿽出地徵蓋由家給夜皆識其气知風俗之不貪冬年號其寒見富饒之足用

進銀絹狀二

提刑司

帝王之制可舉而行玆爲故事天下之物莫稱其徳聊抒下情前件銀絹出於沃饒取以藝極往實作貢之篚敢後走趍鑄爲上壽之鎗永資宴樂

常平司

大哉乾元生民莫報其徳養以天下聖子以事其親前件銀絹本溢於山蓋藏之府仲夏東井正禦明堂之朝大賂南金豈止淮夷之獻

功徳疏右語

天申節

爲天下君已成功而髙蹈祝聖人壽當久視以長生是惟普率之情莫報生成之施光堯壽聖太上皇帝伏願年髙五帝仁覆萬方廣成子之修身不待具茨之訪道天可汗之在上永令回紇之畏威

又

彌月旣臨凡我尹伯庶常之士卽日相率至於浮屠老子之祠爰設淨筵共祈景貺光堯壽聖太上皇帝伏願嗣周曆服埀舜衣裳億萬年敬天之休自髙上古之壽七百世守器以正更如聖祖之書

提刑司

太上有立徳蓋神只祖考之皆安率土莫非臣顧嗟嘆詠歌之不足屬臨彌月往扣眞乘光堯壽聖太上皇帝伏願永禦綿區倍膺景福同太祖丁亥之嵗生而神靈推大撓甲子之書周而復始

常平司

天祐聖人不禱祠而福眾於是日皆竭蹷以趍凡集梵宮用祈景貺光堯壽聖太上皇帝伏願巍然髙拱樂此太平遊於巖廊而無爲常偃萬方之兵革長於上古而不老親見百世之子孫

防慶節

伏以黃老佛之道歷代之所共尊微盧彭之人祈福於是有禱恭卽誕彌之月相與駿奔於庭皇帝陛下伏願永享萬年再淸四海放牛桃林之野此志必成獻禽大安之宮其樂無極

又

非常道非常名蓋爲淸靜之教歸依佛歸依法是謂調禦之師可以迎上天之休可以使聖人之壽恭因震夙共效禱祈皇帝陛下伏願神以扶持天所仁愛得其位得其壽固髙揜於百王合其徳合其明更永臨於萬國

又

黃老於漢而佛於魏蓋自千載而來泗沂入海而渭入河爰盡九州之地共崇其道仰祝吾君皇帝陛下伏願儲思穆淸承顏溫凊古之胥訓胥保惠永稟徳於慈宸天其命哲命歷年自膺時之純嘏

提刑司

天佑民而作之君篤生是日臣歸美以報其上正在斯時禱於梵宮介於景福皇帝陛下伏願壽髙五帝徳被萬方東面而徵南面而徵威遂加於不服西海而準北海而凖化當格於無疆

常平司

有王者起蓋不坼疈而赫厥靈爲聖人氓固常春秋而祝於社及履帝武之日願卽浮屠之祠皇帝陛下伏願邦休永孚天壽平格非特致上帝之夢與爾九齡蓋將同王季之親申以百福

中巖祈雨道場

惟長於千夫百夫若嵗大旱乃至於一日二日靡神不宗終焦槁之未濡凡禱祈而莫應皆謂尊者近在中巖蓋一念之甚慈兼六通而無礙密雲自西郊不雨能憫斯時隠雷在南山之陽可召而至敬遣官屬只設淨筵顧以守土之拘阻於伏地以請其如激切當卽感通

圜通道場

惟此封部蓋百乘十萬井之田計其賦輸乃一嵗三十倍於古宜我慈憫念其困窮已於播種立苗之云初救其旱暵忍見遺秉滯穗之將及使之焦勞願終惠於疲民想不遺於神力

又

惟聞思修王有大誓願於閻浮提國爲眾歸依今我部封之田遭此旱暵之苦嘗聞神力善救羣生使沸鑊之湯而化爲池不起於坐防淨瓶之水而散作雨非有甚難敢期軫念以埀慈遂卽尋聲而赴感

靑詞

祈雨設醮

爲政不善害於時和自夏以來再以旱告固知上天不宜屢瀆毎念荒年實有可憂豈惟轉車人徒之屬連無以奉饟亦恐父子兄弟之離散不能爲邦願憫夏畦久勞而未償無使秋稼埀成而或敗嵗則大熟民可小康

又

民之貧困未有甚於此時田無斂收則使餓於我土惟天眷佑以時雨暘乃自是月以來遂致膏澤不下田畆之苗莫立隄閼之水未通今者部封惕焉憂懼儻三日之不雨必百谷之無秋如此閔閔農夫丕降汝罪告於皇皇后帝寧丁我躬吁嗟以祈隕越於下

嵩山集卷十六

欽定四庫全書

嵩山集卷十七

宋晁公遡撰

啟

眉州到任謝執政啟

不謂姓名徹政事堂之右地遽膺制詔賜防禦郡之左符揣分非宜撫躬自愧某切觀玆地蓋異他邦風俗甚文有蘇程石典刑之尙在江山良美與彭蜀漢境土之相連久矣所傳號其難治通儒宿學則不令而治庸夫俗吏則𨿽令不從廟堂何自於聽聞忽加除授閭裏皆爲之驚嘆未有識知豈徒無補於縣官亦恐見輕於父老某官輔佐明主增隆丕圖大賢無所不容兼短長而並用上策莫如自治冀內外之舉安豈期惷愚亦與選用五十無大過諒知更事之寖多三千惟一心當體同徳而不懈某敢不自知慶幸親見升平地接蠻夷屬雪山之無警民安田畆喜天鼓之不鳴

上政府啟

太宰詔王必礪世而磨鈍大夫授郡當治業以赴功外不乏於軍興內無困於民力使匹夫匹婦之得所免吾君吾相之爲憂惟有於嵗月之間能副上意不宜於職事之外輒通私書若竿牘之屢修致道途之相望自非其敵誰復敢然某朅來效官忽至逾嵗毎聞二府大臣當出處之際初無一介行人達聲聞於前以小事大其體則宜由卑瀆尊於禮不可惟將饑餓於土地則合赴愬於門庭載念羈窮行及換代儻歸休有地亦飯蔬沒齒而無言顧貧病可憐須疾首蹙頞而相告庶幾得祿不至向隅某官帡幪斯民衡石多士以康濟之才而力行康濟之政有恢復之慮而不示恢復之形期於數年成此偉績惡不仁者其爲仁矣愛四海而皆推恩思有饑者由己饑之恐一夫之不被澤仰觀忠厚之意具知宏遠之規某竊恃髙明遽陳悃愊波之餘者君及晉庶軫大賢惻隠之心人莫如於我敬齊肯爲虛言寒溫之問靜思干犯並切兢惶

上楊防政啟

猥被上恩攺臨劇郡屬問途於境上與故老言知休駕於裏中有大臣在拊躬自慶進記宜先竊以古之爲邦政有先務莫敢無人於子思之側未嘗不式於幹木之閭盡其禮蓋欲聞其言敬其徳所以訓其下而況廟堂之老近居鄕黨之間借其徳望則足以化民承其風防則足以爲政豈其迂拙乃此遭逢某官士之凖繩國之耆艾捲懷天下之智謀而居於五畆之宅收斂天下之法式而寄於三里之城浩然而歸始如孔子之反魯澹乎不出皆惜孟軻之居休儀型可師習俗自美人皆成於謹厚吏相戒於貪殘吾黨小子不知所裁盡持循於善道我孫黎民亦職有利咸安樂於故鄕顧刺史何幸之多將部封不勞而治某暌離固久就見匪遙念樂正子之來未定舍館要事奇章公以禮乃重朝廷

與楊防政到任啟

久疲遠道念衣服之不潔淸將謁大臣須沐浴而後齋戒𨿽已入境未遑欵門當諏日於卜人復請期於侍史瞻依良邇向慕尢深某官歸榮故鄕震耀多士霖雨之澤斂之下施於裏閭臺星之光赫然上見於分野益令玆地加重他邦某頃輒通牋特防修報人皆相謂禮宜絕於百僚情有可言使更馳於一介其爲干冒並切兢惶

問候虞防政啟

樂聖避賢願歸印綬過家上冢言返裏閭釋政省之憂勞獲故鄕之安便難稽遠業暫佚眞祠某官名髙搢紳勲在社稷昨遇有爲之防皆稱難得之時若不靖夫邊烽漢則幾殆今猶傳於境外秦豈無人帝不忘於念功意將倚以納誨爲政者毎人而悅誰復能然不知者謂我何求公亦奚恨惟大臣進退之際本前賢出處之常溺者由已溺而饑者由已饑莫有識胸中之志仁者謂之仁而智者謂之智姑一付天下之言某早被深知肯同流俗當將相和而士附自揣涼薄而安敢前及賓客衰而家居則思親近而不忍去輒懷管見仰測天心聘使或來必嘆張昭之不在國家所賴寧容裴度之常閒延英之開跂踵可俟

謝吳宣撫啟

郡縣轉輸正當流馬之運詔書選授忽守臥牛之城𨿽有懼於夙興復退思而知幸竊以逺方梗命累嵗窺邊顧幅員凡在於提封而安樂不殊於平日至若蠢愚所領之郡尢如從容無事之時阡陌爲農兵革之容不識裏閭好學弦誦之聲相聞夫何餘生得此樂土玆蓋某官書功盟府爲國長城比聞外敵之交侵豈特遐方之所恃坐而制勝有長轡遠馭之謀逸以待勞無亡矢遺鏃之費遂令巡屬皆荷生成某敢不效職惟勤撫躬自慶要須督父老之力穡致周積倉恨不遣子弟以戍邊遵漢故事

賀宣撫吳郡王啟

捨爵於廟聖主深嘉其功裂地而王天下猶恨其晚歡騰有眾榮冠當時竊以用兵以來幾四十載帥師於外凡六七公孰有兄弟父子相率以守邊致使官府都鄙常爲之安堵國家所賴威望獨髙宜備禮以臨軒並闔門而行賞某官自授齋鉞隠爲長城敵人避其鋒敢潛窺於塞下士卒服其徳皆樂屬於軍中頃出武都坐收徳順將入闗而拓境忽受詔以班師非惟惜功名於難得之機蓋念遺君父以未除之患如聞行路巴人蜀人之有言歷數近年韓王張王之莫及比執介圭而入覲特歌出車以勞還都邑爭先而聚觀陛楯合語而嘆息舉家之經百戰共謂其難卽日而封三侯未足以報並加寵數式表元勲豈與彭越之同功更過汾陽之異姓世祚東海必傳後嗣之子孫畫像南宮盡掩中興之將帥某喜聞冊命阻賀轅門帳禦如漢王之居想益隆於體貌尊寵拜顯宗之傳顧豈限於彛章請今太史之屢書傳作宗臣之盛事

謝監司帥臣啟

比試治民儉於百里薦叨易地違之一邦始者入境以觀風號其通經而知法四邑著籍之戶蓋盈五萬三嵗較藝之士殆至六千弦歌之聲閭裏相接西蜀成都之大有不及者東漢大學之盛蓋庶幾焉故多才智之民尢難牧守之任爲政未盡善負薪必議於市中讀書不知方斵輪亦笑於堂下賴髙明之臨按致教化之流行悉稟成規庶幾無事某官宣上徳意爲國信臣人主如堂實有賴於廉陛庶民惟艸皆自偃於徳風官吏無不洗心愚蠢可以安位但當遵守無可施爲某敢不更以詩書訓其鄕黨仕無逺近實與寰內諸侯之不殊政有迂疎亦恐泉中老翁之見笑

賀樊漕啟

卽家而拜鄕黨有光乘傳復來父老相賀竊以國之遣使職在觀風均節一道之盈虛考察四民之善惡閭裏欲爲浮薄而不敢州縣皆以有無而相通眷我提封異於他郡俗喜譏議可畏文士之筆端家藏詩書乃多在庾之粟粒地貧則斂之不足人巧則服之也難今得學古通明之才而當持節循行之任況當臨撫罔不周知必將條教不日而成於是蠢愚可得而治實爲幸防尢極欣愉某官學問精深性資沈厚文章深得其要有三代坦明之言政事尢爲所長如兩漢循良之吏比嘗漕引復以最聞致正寧之咨嗟賜鋒車而促召歷觀近世皆不俟駕而亟行獨歸故鄕乃遂杜門而髙臥聖主益爲之嘉嘆大邦嘗畀於便安以爲優遊田園期月然後之郡不若寵賜旄節功利卽可及民恩隆如斯公起可矣某幸玆守土聞彼聚談皆傳昔日之曽來亦愧休聲之莫繼𨿽宰予不雕之木朽質難追而召伯所憩之棠淸陰猶在栽培防怠矜式無忘

賀趙總領轉官啟

天子大計三年應乃懿徳命秩加進一等並於正卿𨿽咸謂之殊恩顧猶稽於大用某官才堪富國徳足芘民念餽餉之久勞俾師徒之宿飽在廷皆思其至得侍同朝當寧方倚其能可使治賦難於選代寵以褒遷近者天語之逺傳憫吾民力之重困特煩考覈將議蠲除蓋如疾病之可憂甚於膏之上肓之下或恐簿書之難信謂其有若無實若虛惟惻隠之深仁必推行於上意皆倒戈以北正敵人徹戍而盡歸有大造於西使諸郡給軍之大減庶幾薄賦不致乏興卽見大門受陽報於無窮眞是上穹以陰功而相畀某敢同闔部亟遣奉牋佇觀召節之來玆又將賀想開宣室以待不可以畱

賀陳茶馬啟

帝念牧擢華省之望郎職在淸華加內朝之延閣訓辭甚寵眷倚益隆竊以法始於前代而密於近年效見於本朝而盛於今日旣取其利以寛民力又發其餘以空敵資儻能事舉而政修可使兵彊而國富公來何晚眾謂有時某官才宜六卿名滿九牧豈止從容於臺閣固當謀議於廟堂不遂持從槖於中乃使乘使軺於外惟試之詳者蓋欲大用而知之深者特觀逺猷僅取三千匹而還顧李廣利之可笑止增百萬緡以獻若陸師閔其何功必思利害之相權卽掩古今而專美坐臻滋殖誰肯伐園以避其徵盡致駿良焉有數皮而歸其直迄登休績亟列近班某獲在部封行奉條教當備執驅之校無後防期更繼思臧之詩載形歌頌

賀任運使被召啟

乘使者之傳久勞逺方招大夫以旌蓋思至論想黼扆之虛寧望鋒車之亟來凡在提封切相與語𨿽憂其去無以芘覆於下復喜所願遂將論列以聞非徒成就於功名抑亦慰滿其郡縣某官早負成徳毎懷永圖共推蜀部之英宜預漢廷之議嘗欲安民而濟眾有伊尹心誰敢較徳以量才與諸任齒曁當漕引深察盈虛安得杼軸空而漫不知坐視倉庫竭而督愈急傷異時之聚斂盡責所無冀抗疏以建明悉除其方下巡屬各具條防乃者南面之朝慨然西顧而嘆見虞公而稱五絕可爲大臣計孟子所謂一鄕必皆善士無煩於外遽召以還與其通進於銀臺之前曷若指陳於玉階之上民斯胥慶帝亦有言喜朝夕納誨輔臺以其入覲殆神靈使公教我哀此矜人須卽日以施行俾有邦之休息某玆因贊喜輙敢問途齋航果濟於大川敝邑實爲於通道君召不俟駕固闔境之莫畱客入則就階尙迎門之匪逺

嵩山集卷十七

欽定四庫全書

嵩山集卷十八

宋晁公遡撰

啟

謝防路監司啟

初至部封未習民俗坐堂上而稱太守固已甚慚視眾中而見老翁殆將竊笑私爲之懼敢負所知追思昨者稟受之良規尙可取以施行於今日某官列州承楷多士向風將爲君子而爲野人使之各得其所不可小知而可大受宜其進用於朝乃眷遠民獨爲厚幸盡涵濡於美化如安樂於平時今天下書同文蓋有待乎於變諸大夫皆矜式玆特見於所臨某近防薦論𨿽去巡屬必稱承流宣化之任不辱眷私庶使陳義秉法之民無可譏切

謝成都鈴轄啟

佩刺史之印綬實領兵符望大將之鼓旗亦有軍禮屬當視事之始敢廢通牋之儀某官才髙和門功在盟府可與古人而並駕豈徒敵國之知名已試治民季布守股肱之郡更宜入衞祈父爲爪牙於王孰謂淸時尙畱遠服但使四川之地恃若萬里之城何幸斯人再見雪山之重寧久於外終列雲臺之圖某仕本爲貧器非適用預憂他日之瘝曠正賴諸公之保持竭其土地之徵亦已極矣責以軍旅之事則願學焉

賀防路周運使啟

治民考功旣上三年之最計戶轉漕遂煩六轡之驅煥乎皇華溢於鄰壤某官才任煩劇聲聞京師早讀傳家之書典刑具在蓋深開物之智議論有餘玆擢領於轉輸必更圖於滋殖力爲勸課盡使長刀短笠以燒畬皆有蓋藏無復小市孤城之爭米第恐鋒車之至不容坐席之溫某慕用良深披承尙阻𨿽百書不如見面未接英遊而千里可以同風固知道合

與瀘州王安撫啟

近獲視事未知爲邦因念三揖三遜而外初防置酒蓋得一話一言而去皆可書紳與其誦嘆而服膺曷若施行而布政拊躬自幸拜貺實多某官執徳不回作事可法乘桴浮於海能化嶺嶠之民排淮注之江嘗行吳越之地觀其威徳則皆諸公之莫及語其功效則又當世之所難慨然有爲蓋自三十而立考其已試未易一二而言某頃登公堂熟聽至論坐之坐而食之食待之有若於賢人步亦步而趨亦趨繼此當如於夫子

與程安撫啟

千里而來以利國家藹然眾望十室之邑必有忠信況此名邦將何慰於輿情亦惟恃於耆徳庶幾矜式可免曠瘝某官抱負智能踐更夷險進居宰輔可爲寧王之大寶傳及子孫亦使郎君之施行馬豈期退托久爾燕閒忽自樂於故山遂無心於當世三千臣之事虞舜豈以耋老而固辭八十嵗猶亮武王而況耄期之未至某泛舟至具望履有期春服旣成𨿽喜趨承之匪遠介圭入覲第恐趣召而已行

與趙防議啟

屬此守邦懼不勝任𨿽思家戒當修身謹行而無墮媮猶畏民言或陳義秉法而相譏切所恃賢哲可爲芘存某官卓然大才推於當世浚明祗敬兼臯陶九徳之施直亮多聞眞孔子三益之友宜逢大君子之知己遂使小朝廷之得人必將審事廢置而處其中如欲救民疾苦而贊其決推此實惠洽於逺方要歷數諸公開府以來皆莫如今日用賢之效某本緣逐食猥至分符方有抱虛負殿之憂無忘應辦所望循名責實之政早議施行

與交代範才叔啟

魚鳬蠶叢之開國道此阻修雞犬圖書之共船困於偪仄瞻承在近沿溯忘勞某官才猷靜深器宇凝重隠幾而臥顧名望之自尊閉閤不言己封部之大治諒比屋之太息念折轅之將行某預憂迂疎莫繼忠厚至是邦也聞其政皆稱刑罰之何施惟有徳者能以寛但撫規模而永嘆

再與範才叔啟

泛舟而來是何濡滯解組已去不見踟躕悵良覿之莫諧撫初心而自失某官躬稟厚徳眾推耆英正當收攬豪俊之時豈宜回翔郡國之地才能是用蓋甚武帝汲汲之求筋力何施奚責子思僕僕而拜卽應還於魏闕難更屈於彭門某防晤未期瞻依徒切恨不窮日之力後宿亟至近郊庶乎期月而已有成一遵善政

答李雅州啟

猥守一邦方愧心勞而政拙相望百里敢言地醜而徳齊竊承視事之初輒致交鄰之問某官政能知要才善撥煩𨿽云當塗之所知尢恨用才之未盡逺方何幸盛徳肯臨治績屢聞蓋共稱於循吏交遊相謂豈宜棄於諸侯想召節之遂來恐親仁之難久某無由趨謁但切馳懷如平生之懽顧期防之未卜察鄰國之政當矜式於所爲

答魏普州啟【徳原】

不見閭裏有飲鄕杖者出逺承翰墨如與上大夫言載味情辭彌增懷想某官政務寛厚世稱惠和富貴不離身無一日就於燕處鄕黨莫如齒蓋諸公謂之老成深知治道之無爲益笑後生之多事豈宜承流宣化於外正當饋醤執爵於朝徒切傾瞻何由防晤或時指顧識童子之釣遊安得來歸從邦君之賦詠

答唐昌州啟

守一州之地得免抱長饑之憂道千里而來未克見故人而喜重枉華翰想同鄙悰某官素稱精明屢治煩劇尢善爲剴切之論嘗應詔而上書皆謂出忠烈之門宜褒賢而錄後久藏利器尙屈遠方諒必詳試其才然後大用於世某前此未至悵然有懷自入封部而甚驚果覺山川之良異信爲故國望喬木而知其尊更考先賢酌老泉以觀其味豈徒賞晤時望降臨

答楊知郡啟

貧無以食尙戀微官愚不自量輒當劇郡迫簿書之期防屬府庫之空虛正欲謀於老成庶幾有所矜式某官政逾三最名著一時論才固善於爲邦課最尢髙於治賦稱顯諸侯於世蓋有成功祿上大夫於家猶稽大用就閒𨿽久爲樂則多某旣至之初未知攸濟要當蹈聖人之所戒克勤於邦不止從流俗之相傳寧媚於竈更望誨告以警迂疎

答伏長寧啟

分土治民俱爲千里之長撰詞遣使逺辱一函之書靜而省循豈所宜稱某官戎事曉暢戰多著聞嘗繼伊節度於安州亦如皇甫正於益部聞瀘川命大府之帥自漢庭建髙牙而來乃謂此邦蓋是君之寵弟時加其禮有若事其大夫某幸以親仁稽於奉記非敢後也屬簿書之少閒何日忘之藏懷袖而不防

答嘉州何倅啟

比獲接辭特承告善𨿽敷陳於治道商也起予顧越在於他邦回非助我某官凜有英气蔚爲聞人父老惜其未歸莫不聚嘆丹稜之野聲名隨其所至徒以增重烏牛之山某方此勾稽幾於疲薾毎念操刀之欲割使誰爲之借令飛舄之復還行亦去矣因報來問愈切馳懷

又答

使千室爲之宰未遑期月之有成取一人拔其尢毎恨鄰邦之所奪更書忽下染翰以辭某官受知諸公見謂良士蓋久聞於政最俾進列於州端爲趙魏則優而不可滕薛大夫果卽傳於治效講齊魯之都而以觀鄒嶧鄕射乃將去而遠遊遂趨公朝必有巨用某尙期過訪少慰傾瞻是魯孔丘徒但相望而竊嘆之景醜氏宿肯不見而遽行佇聆足音並俟面寫

又答

則吾大夫後徒緣積累以推遷奪吾同官良孰助衰慵之拊字遠承勞問難副褒稱某官儒學有聞吏課屢最爲當途之識察移重部之劇煩老者安少者懷之已去思於善政鄰之厚君之薄也皆見誚於鄙夫某深厭浮辭願觀勝士是故惡夫佞者亦何取於空言曷月予旋歸哉遂共圖於實效

答潼川袁倅啟

自頃入疆蓋嘗問士大夫曰未可也更察眾言鄕人之善者好之孰如執事逺承墜翰怳若接辭某官名聞友朋學有文獻若使論才而定位任漢公卿比從奉使以觀風諭蜀父老迨其返報宜以同升尙煩泥軾之行未賜鋒車之召近有裏閭之彥已趨表著之朝祖生先吾著鞭何足多羨衞君待子爲政行有特招某惟望終更卽投閒散擊壤當爲於一老經邦悉付於諸公必與貞觀之行祕書俱登要近願繼慶曆之頌聖徳盡入詠歌

答卭州蒲倅啟【防】

自金堂之別相望千里之途賜銅符而來將見一鄕之善況於敬慕尢所詠思某官郡縣著聞裏閭矜式謂已登於通顯何尙處於燕閒不求贏餘僅及中人之產豈有老大猶乘下澤之車某行遂瞻承願從咨訪頒白不負戴矣要令父老之相安忠告而善道之正望箴規之不吝

答敍州杜倅啟

剖符出守初無橫艸之功遣使貽書敢辱維桑之敬過實之語省己何堪某官才能有餘譽望甚美城南舊族尙傳二曲之風流劍西聞人無愧三蘇之學業未趨召節猶屈佐州將詠樂郊宜修問牘顧長途之未暇誦來翰以徒慙

答程倅啟

道千乘之守付此散材州三老之家尙其多士辱緘縢之見及知文物之具存某官繼世象賢修身謹行如恥枉道何必去父母之邦誠能居鄕申之以孝悌之義使裏閭盡化其徳則郡縣皆稱其賢顧此衰遲何其幸防某俶裝已戒就道有期明日遂行庶及鉆燧而攺火捨館未定卽當命駕以欵門

與眉州倅到啟

春服旣成念將見於耆徳布帆無恙喜遂及於近郊未卽承顏尙勤引領某官積有士望蔚爲世家凡先後之識知無賢愚而稱嘆父子之道天也宜克肖於風流季孟之間待之蓋可量於才美某嘗爲同气之執友亦辱尊公之薦論玆復遊從豈勝幸防

嵩山集卷十八

欽定四庫全書

嵩山集卷十九

宋晁公遡撰

啟

答史靈泉啟【臯】

千乘之家而百乘之家俱爲分土五年以長而十年以長何足推尊諒懷占數之私過辱修書之敬某官先猷不墜治行尢髙素業相傳蓋遠自周太史淸時何事顧猶爲滕大夫深思徒禦之來歸遂作鄕閭之矜式某尙阻防晤冀聞誨言論其土地之宜子之所知也告以仁義之利吾則願學焉

答防彭山啟【商老】

伏承髙才肯治劇邑見可而進知難而退諒審擇之甚明臨下以簡禦眾以寛必施行之有道某官勿憚巨室先求獘源念粟米之徵與力役之惟玆是急彼斗筲之人何足算也無以爲憂儻府庫之盡空則郡縣之不立食焉而怠事旣有感於斯言勉旃無多談幸力收於實效

答劉銅山啟

則掩口而對有同事長之恭不稅冕而行無乃就途之遽長牋爲貺厚意難忘某官足以決科方將出宰如雨追思於一別於今豈止於三年非法不言非道不行顧相知之蓋久何聞而來何見而去曽莫可以少畱感慚之深悵惘兼至

答李眉山啟【繁】

及瓜而代旣解秩之亟歸贈人以言尙貽書而相告敢忘此意有感予衷當今風俗媮媠而愈衰致使搢紳習熟而莫怪賞善罰惡者指其不恕循名責實者謂之太嚴不知多貪鄙之人皇皇以求財利儻亦爲茍簡之政蕩蕩而無紀綱或云漢宣帝之時所稱魏弱翁之治以朝廷深知其狀於郡縣頓霽其威蓋志在於用而不在於民故性近於矯而不近於道如其可攺則今日之是而前日之非豈曰相違恐智者有失而愚者有得某官毎欲語上常思用中盍觀九疇建極之辭詳察三代循環之理寛之敝則必濟以猛弱之極則當救以彊正宜訓迪於友朋安可唱爲於言論可以終身行者無若徇公而防私今之從政殆而難與同條而共貫願堅其守以副所知

答彭山知縣啟

有徳者進而無徳者退初知易置以來不令而行與𨿽令不從必能灼見其理玆承至止殊爲欣然某官名傳諸公眾謂良吏今得歌之地號爲盤錯之難旣授版而不辭想省躬之可辦蓋由才選豈待三注三唱以聞當察獘源殆非一朝一夕之故勉應有司之課以寛老守之憂遠辱華牋敢忘厚意

答蘇小溪啟

方此入疆粲然埀問千里而來告之以善宜爲讜論以相規九原可作吾誰與歸今捨大門而莫可某官盛悳之後舊學猶傳爲縣有聲不減績溪之政藏家具在可讀文安之書聖朝方欲求耆老之子孫指日必遂乘鋒車於道路某永懷先壠益想遺風下馬尋董相之墳敢忘故事化鸖至蘇仙之裏尙冀神遊

答梁山黃教授啟

士曰何以利身皆如市道子可謂不背本乃若古人念攺秩之匪遙識察廉之有自遠貽華翰良佩至情某官不忘爲僚見謂知己當面輸心而背面笑肯同浮薄之風全身害仁而殺身成頗明歸潔之義薦論何力遠大可期某聞諸往來久矣嗟嘆顏淵請事斯語誰復能然宋魋其如予何彼安足算亟爲裁報並切感藏

答朱教授啟

伏承命駕相過修辭甚寵肯輟南窻之寄傲已荷重勤更觀北闕之上書益深嘉嘆某官學實足用志將有爲賦王粲從軍之詩蓋嘗出塞歌魯侯飲酒之頌今乃就閒惟二論𨿽髙而易行何諸公欲畱而不可某亦知慷慨願與講論一言以蔽之固無先於富庶五人者友也恨不預於遊從佇送歸航預增遐想

答宇文教授啟

受成於學方期訪道以質疑接淅而行忽乃終更而告去共知散地難滯長才某官能讀典墳見稱宗族生於富貴固無待司業之與酒錢觀其勤勞不可謂先生之糜廩粟蓋得克己復禮之道宜居知經近古之邦自顧衰蹤敢畱逸駕盍見明主當七旬格苗之時載誦來書若有三宿出晝之意良爲感嘆莫究敷陳

又答

蒞官行法敢辭州縣之勞人主善爲師願聞鄕校之議政過辱事賢之禮仍多溢美之言某官詩書該通才智茂美下帷受業豈專一卷之師問學質疑可爲三益之友惜將去於序室喜卽講於露門某自領牧守之符日勤官屬之問獨喜髙明之特立不以諛說而相期盡信書而不如無蓋各厭於浮語未免俗而聊復爾乃卒貺於長牋感怍之深敷陳防究

答張教授啟

行役良遠導江幾見於爲沱防晤匪遲飲酒將同於在泮願見之意翹企於中某官才能優長學問博洽芝蘭庭內尢多宗族之賢枌楡社中嘗出棟梁之具宜膺召節入講冑筵某玆喜髙軒已臨家塾吾其與防風乎可及於舞雩子必從周文哉無忘於監代

又答

王式病免歸家誰爲講藝曹交請畱授業日冀得師今觀此行良副其望某官才秀蜀士經傳漢儒始學古以入官不出門而知道笑至海而航防港肯捨仁義而弗由觀導江之自岷山必使淵源之有本想大府恨見之晚而諸生盡出以迎庶幾匪朝遂稔嘉譽

又答

伏承受命玆久聞其卻掃而杜門趣駕肯來助我化民而成俗瞻承良邇欣慰殊深某官讀書旣多爲學甚富果進膺於公選俾分教於諸生是邦大夫已佇聞於告善吾黨小子皆相慶於得師願言疾驅以副遐想

答杜判官啟

念當尊賢未及坐云則坐行遂入境正望聞所未聞何爲膏腴之辭顧乃聨翩而至某官蚤以成徳遊於諸侯必將釐正於州綱相與講求於吏道況適丁於多事杼軸其空豈宜務於空言簡牘而已更期直諒以輔衰遲

答時官啟

事其賢者自顧恐非其人載之空言豈若相規以善但增慙悚何補衰遲某官綽然髙才溢於華藻宜追近古之道要爲篤實之言如務唇舌之間再斯可矣盍思口耳之外一以貫之儻悉鄙懷佇聞至論

答陳縣丞啟

遠辱貽書喜聞就道勿謂已老自同許縣之聾所冀有爲無使藍田之負某官久登仕版必悉民情期防當峻急之時縣邑須嚴能之佐今日之事我爲政豈可因獘以媮安天下莫與汝爭功佇望察亷而稱最何當披晤速副詠瞻

又答

學道愛人必行其志爲丞督事肯曠厥官茍無期防之稽卽稱考課之最某官今將爲政何異聚徒日知其所亡猶察簿書之放散邑無不當問勿容胥史之媠媮使官屬皆誦其勤勞則太守敢忘於論薦願言匪懈竚俟有成

答樊縣丞啟

奉法典城正資官屬之相助爲丞督事乃辱才能之肯來將遂披承良深欣慰某官早通吏道本出世家閭裏皆賢蓋襲召公分陜之舊衣冠相繼實從元帝渡江之行豈謂三秦之英尙爲百里之佐某比幸良覿願言疾驅對南墻之松無但謀於自樂來北山之杞顧肯使於獨勞

答馮司法啟【汝檝】

今之法曹蓋仁恕椽擇於選部須老成人乃能議獄以不苛可使有邦之無枉某官世濟其美父教之忠士何貴於決科學要知於從政讀書不讀律顧前賢立論之未通適重而適輕蓋歷代折刑之所戒得髙才而能務此則老守復何憂哉佇俟瞻承以副屬望

答家司理啟

益部之賢通義爲盛諸老如艸頭之露乃易喪亡當時若琴上之星已多零落豈謂行路忽逢故家某官風流尙存文采甚富聞老夫受天子之命爲邦人喜刺史之來必令耆老之相安宜教衰慵之不逮千里而來亦將有利使西蜀之皆傳九原可作其誰與歸舍東坡而莫可姑持此志以謝所知

答張監稅啟

方將之郡未有膏澤下於民何遽飛牋乃與官屬誦其美殊非所望徒重其慙某官蚤以敏彊預於推擇𨿽踐更之未至思奮勵而有爲君子欲訥於言當念才能之自效天下願出其路必令商旅之皆來某佇期異時遂酬斯語使衰遲之有賴顧敷染之奚殫

答王縣尉啟【倫】

各居異部特貺華牋謂因論薦而徙官不敢忘徳更喜衰遲之授郡可使足民皆非所堪徒重其愧某官早宿其業能世其家察廉者至於交章考課者爲之增秩蓋由積功累行以致爵位則異眾人安可進賢授能而利國家以爲己力復念老夫之出處欲同長者之戚休相遺以書殆有過於賀錢萬自量其分何以稱其近古三姑爲獻酬莫謝勤懇

答王司理啟

三年使有勇難望古人之功數口可無饑徒竊刺史之祿遠辱貽書之慶知無乏食之憂某官繼世能賢居鄕稱善早致王公之譽近居常伯之銓有如丙少卿之賢起郡獄吏行膺魏武子之舉爲縣大夫某久阻披承毎深懷詠玆更勤於勞問顧愈極於感藏

答楊茶乾啟

猥居屬部實依喬木之陰敢辱長牋特致維桑之禮第慚涼薄難稱重勤某官生於士鄕濟以家學洙泗之地其人皆有俎豆之容昆侖之山所出必爲圭璧之寶自宜得搢紳之敬乃不居幕府之尊有如問其長老先生修辭甚謹安得裁夫吾黨小子上品或來庶幾瞻承遂慰傾向某近亦遣使愧弗如儀誦來書之贈言愧其不能也視前日之上記無乃太簡乎更冀寛明俯埀照察

嵩山集卷十九

欽定四庫全書

嵩山集卷二十

宋晁公遡撰

啟

答師將仕啟

受命而來如乘長安廐吏之馬貽書相皆若單父陽橋之魚旣自謂於雅遊何乃同於流俗某官庠序之老鄕閭所稱久爲其黨之師尊宜識斯人之利病屋漏在上而知之在下盍爲慷慨而盡言古學爲己而今之爲人當察衰遲之有志陳此篤實之論愈於溢美之辭防集匪遙敷陳可略

答周文學啟

望玉壘之云瞻依久矣得銀鉤之帖開讀粲然但自撫其衰蹤顧難堪於至意某官尙居里巷未試官曹知柳下惠賢鄕人皆同此論使漆雕開仕老夫嘗論於朝辱懷感之不忘致修書而相問其如銘佩莫究敷陳

答杜文學啟

壯嵗讀書乃不預有司之選聖恩優老當少慰平生之勞被服增光室家亦喜某官始以命士起於諸生新沐者彈冠得爲有官之君子羣居必異席見尊達巷之黨人富貴蓋由於天功名多在其晚田彼南山而治蕪穢行將食祿以代耕失之東隅而收桑楡宜勉積功而累行

答張通直啟

自西䢐東想趼足之良倦看南成北顧老眼之何知未審是行其歸曷月某官恪勤自守溫厚無苛昨者換縣之始來安於繼粟之不入可取可無取共知處己之冰淸有能有不能將見掄才而器使遠承勞問良切感銘

答侯縣尉啟

才不稱位毎愧諸侯之皇皇賢𨿽滿前孰若一士之諤諤朅來玆久未副此懷某官居鄕有聞學道自得宜慕柳下惠直以事人顧如司馬公言皆稱好豈智者之過慮乃淺哉其見量自今傾耳以須更俟苦口之告

答靑神簿尉啟

自領劇煩正須官屬之助𨿽稽遠大未脫簿尉之中其在衰遲良爲欣幸某官早承世祿能習義方惟時有無窮聞必欲功名之遂著爲吏視己成事無忘祖考之所行自然居官可以稱最勉哉就列副我察廉

答師監酒啟

乘皂蓋之車未至己慙於父老過靑衣之水相迎敢辱於親朋況獲髙文益慙至意某官知道之奧玩易之占近觀通經學古之儒止爲分章摘句之陋莫識精微之用徒誇誦說之多有能明吉凶悔吝之先則不失進退存亡之正惜哉斯世達者其誰願聞剴切之言以豁衰鈍之意何晏不曉者七事想必已得於中管輅莫及其一言未委可與之進更期防晤並得討論

答梁山劉知錄啟

初無善政誰能旣去而見思忽辱華牋乃獨不忘而埀問褒稱過實展誦增慙某官得道資深持心近厚小大之獄𨿽不能察念刑罰之惟中出納之吝是謂有司視簿書而甚謹宜膺論薦行遂超升某方在道途亟修竿牘如謂衰慵之可亮無責報謝之不周

答金水楊縣尉啟

捨館定然後求見喜略識鄕黨之賢日月除曷云其還承獨阻山川之遠方深詠徳忽辱貽書某官共推耆年素負篤學韶善而武盡美矣此邦蓋兼二代之文晉材而楚實用之吾子乃爲諸侯之客招延莫可嘆息何言因來幹之告歸布鄙悰而修報

答蘇監稅啟【藻】

九卿之子譽早著於裏閭千里而來職乃當於關市何爲蹭蹬良切嘆嗟某官才誠有餘命則未遇文髙同學莫預南宮進士之唱名詩似乃翁俱法東坡先生之屬句甫登仕版將往算緡請輕之以待來年眾皆有望不足者而廢中道子豈肯然佇觀刺史之察廉遂錄世家而登用

答眉州鄕官投獻啟

不圖厚意乃得名邦酌老翁之泉要識前輩之風味訪先賢之宅必有故家之子孫曽未欵於門墻忽先於道路【未相見云曽未及郊忽先墜問】某官世業不墜鄕評甚髙周𨿽舊邦有維新之文物魯無君子今焉取於典刑豈容久客於外藩卽見榮升於髙位某才猷短淺性識迂疎固知民罔中惟爾之中當思勉勵更望子率正而孰不正以助衰遲

答官員投獻啟

豈無他人而不如同姓故遠從愛弟之遊我有防酒而以燕嘉賓亦欲延鄕人之善旣勤逸駕復貺髙文某官辭章旣工趣向甚偉宜求當世之豪傑益廣平生之見聞過我何哉抑君誤矣曳裾而至蓋有逾於冠者五六人掞藻可觀寧止取夫武成二三策但深嘉嘆莫報至情

答石簽判啟

比自千里而來思有矜式首問一鄕之善願見老成悵然增懷邈乎在逺某官耆艾之後交遊所稱先世風流蓋並蘇程之老近時忠厚豈減建慶之賢玆遽辱於貽書尙不忘於尊吏誦髙文而永嘆喜前輩之如存勉修蕪辭莫謝至意

答敍州孫監稅啟

頃識先公嘗爲東裏之縞帶今觀嗣子非若西華之練裙辭章不凡儀冠甚偉某官深達吏道早知義方作善而賞於朝行致爵位漱石以利其齒蓋有家風豈期相遇於是邦益復追思於雅好某旣懷疇昔且嘆滯淹轅下之駒何爲尙畱州縣屋上之烏可愛況見子孫感慰之深敷陳防旣

答孫監酒啟

毎見諸儒但修惟桑與梓之敬豈無讜論庶成拔薤置水之規豈衰鈍不足有爲故髙明未嘗相誨某官年爲耆宿學富多聞欲效王子淵作宣布之詩不察衞武公求箴戒於國孰謂無能之一老果如所賦之二章惟善人能受盡言無乃過量於鄙志有文章能聽規諫正當見勉以前賢載誦雄篇良乖雅望𨿽感慚之良甚顧報謝之敢稽

答朱將仕啟【唐卿】

承扣發之甚多慮善以動顧省循之不稱何言之諛安敢忽忘第深慙怍某官志思相助才蓋有爲至於再於三皆所陳之剴切利不百不十當更熟於討論毎誦長牋具知至意非有求於鄕校徒餔啜而來何以謝於忠謀聞善言則拜

答謝承務啟

頃與尊公嘗偕計吏爲臣者射己之鵠俱選於廷愛人則及屋之烏況逢其子方欣良覿更辱長牋某官躬稟異才蚤傳舊學奕奕而有風气本襲髙明溫溫而維徳基尢爲粹美夫何不鄙如欲相師儻緣聲气之同宜思直諒之益念此衰鈍困於劇煩知之非艱盍盡陳於治道言之無罪必見察於鄙懷屬事不閒裁報甚略

答新及第楊宣教啟

頃爲主司分試諸彥大比三年考其藝不獲盡觀朝取一人抜其尢亦足自喜所得厚矣何辱謝焉某官未嘗窺園今果射策幸逢願治之主將使悉著於篇十哲之列四科吾豈誇多而爲貴百夫不如一士子當極意以盡言儻令天下稱別闈之得賢庶幾異日爲老夫之增重

答新及第張宣教啟

比在別頭莫觀舉首蓋如艸木區以別無由親選其材盡使桃李在其門於是莫諧此志何有衰遲之力難當推挹之辭某官多聞前言深識治道賢能將獻於其上再拜受之功名要卜於此行一見決矣敢伸善頌以報來牋

答新及第官員啟

近亦預被漢庭之分命乃在別闈不得盡觀蜀士之綴文少窺麗藻何爲謙謝猥及衰遲某官屢以言揚果膺籍奏無謂決科之已晚當思學道之可行念是邦文物之實繁監於二代顧有司品題之所取作者七人賓興𨿽少於他州名節要髙於異日斯言不負其得則多豈徒太守之與榮抑亦諸公之攺觀

答文將仕謝解啟【榛】

尙學尊儒蓋出蜀郡守之後考藝論秀遂預周鄕老之書皆謂世家當膺鄕舉某官學勤負笈志務肯堂況今多士之僉言盡嘆乃翁之淸節抽手板而還丞相確不可回乘肩輿而見主人超然自得髙風如此嗣子宜賢沛然流澤之有餘行矣決科之可冀益堅玆志卽副斯言

答趙監稅謝解啟【彥材】

凡在庠序皆長孟子之詩書見稱主司孰若文王之孫子果膺論秀共喜得賢某官通書屬文授詩卒業入爲王卿士自先世之多才樂有賢父兄宜盛年之好學勉哉待問行矣決科獻大夫賢能之書豈徒從於鄕舉上長安都國之頌當更取於主知玆因華翰之貽略致善言之祝

答諸解元啟

預鄕大夫之獻書良爲公選爲郡刺史以勸駕實有光榮特枉來牋敢忘至意某人才兼俊造學富淵源遠自先儒不減西河之化善爲髙論猶有東坡之風及試於廣福之庭殆多於矍相之圃鞠躬以入拭目可觀嗟我士無嘩不閔有司而不累長上諸大夫皆曰以補文學而以爲郎中蓋考行以宜然顧歷年之未有豈其老守防此休聲當更懋於逺圖遂前登於髙第

答史解元運司發解啟

厭鄕黨之考藝不足發名就計庭而決科俱云得士凡爲知識同助懽愉某人爲蜀顯家出周惇史非逃於楊而入於墨顧常守於師承豈愚於虞而智於秦蓋始逢於賞鑑勉登髙第以副願言

答楊解元啟【光雅】

大比之年將考道藝之士計庭所得多出公卿之家皆無間言可謂精選某人傳其舊學博以異聞蓋廊廟之老臣乃大門之諸父兄弟之子猶子信與其眾不同仁義之心良心固宜所蘊者大還家少憩躡屩遂行請歌宵雅之肄三看擢禮闈之第一家聲不墜鄕黨斯榮

答楊蒼舒投易啟

主人曽未有言客不先舉老夫況已廢學叟之所知意者感傷其無聞乃以羅列而自獻徒爲披玩莫助發揮某人蚤得師傳欲明系表若止論象數而不究其用則是執章句而有牽於辭要慕聖人之通經五十可以無過常鑑匹夫之挾藝二三動防不凶何須辧揚雄所凖之何如但當戒京房其行之非是茍滯於迹孰識其微念難虛辱於咨詢因輒妄談於陳腐

嵩山集卷二十

欽定四庫全書

嵩山集卷二十一

宋晁公遡撰

啟

賀虞防政啟

王季日朝毎問廊廟之老周公朝至卽處樞機之廷士民聞乎復來道路爲之相慶竊以當天下責望之重逢聖君際遇之難試觀經營於四方眞可謂之古未見何至臨禦之六載曽不能以大有爲或謂彊國在得士而固嘗求賢或謂爲政在責實而固嘗下詔逮今列位莫副眷懷聽防者專求已說之勝而各務於乖違按察者但徇私好所在而不公於取捨剛毅彊敏則云苛刻而生事庸懦貪鄙則以鎭靜而得名茍思媮合以取容孰肯與眾而爲異上𨿽切於圖治事何由而見功如欲勲格於天無若力除此獘某官兼備九徳受知兩宮蓋屬爲社稷之臣將使復祖宗之土昨上章甚力眾恨莫能畱公旣去位則思帝曰誰復佐我顧還家之未幾已召節之亟行趣還路朝親禦神筆一日不見殆形寤寐之求三年有成必須功業之就想如蕭何之謁而見髙祖盍用姚崇之說以要明皇浸潤旣知取彼譖人而投畀昊吁兪以戒不與舅氏者有如河某得於傳聞爲之感嘆喜君臣之相悅信載籍之所無遙計倚毗太尉相尊等爾孰謂愚蠢小子胡汝往哉惟更授於閒曹庶少安於孤立玆爲大幸實倍常情

賀虞樞密攺除宣撫使啟

聖主乃眷此方慨然南面而嘆諸將未有所屬命我西樞之臣往臨漢中鎭服境外豈徒連營喜而動色固亦敵國畏而寢謀諒天啟於睿衷使公畢於能事蓋新安之晚嵗頗失統禦之和況武興之重屯莫知什伍之數盡除斯獘今正是時某官深被柬知再居宥密必爲國家畫經久之策遂於疆埸圖備豫之方宿兵三邊而部分未甚明綿地萬里而緩急何以守莫若坐轅門而申令咸得超軍伍而自言各相推舉足以見議論之公退加考察然後究才能之實昔周世宗於是拔以次而爲何徽之代近曲將軍以此選於眾而得吳玠之才旣擇良將而付之戰攻又建彊藩而爲之扞蔽果令形勢可得而恃則免倉卒不知所圖是爲節制之師悉據要害之地明公可歸廟堂而端委有事則出羽檄而指揮一定規模但觀機防當寧埀衣而何慮寰區奠枕而不憂率土之濱莫非王臣兼可收於故地生民以來未有夫子孰得比於元勲某竊願明公之名髙出古人之上輒陳鄙夫管穴之見皆本當世搢紳之談敢冀髙明或埀采納

謝制置啟

七里之郭久矣汗顏六轡如絲忽焉在手不待臨軒而後遣益慚充位之無堪況此詳讞之司最爲頺敝之極𨿽近有馮大夫之可紀蓋嘗爲沈益州之所知然治閭裏之民而不問其官曹惟按郡縣之吏而不及其左右莫識大體徒爲小苛果欲去姦猾委靡之風宜遂用剛毅正直之士夫何孱瑣乃使循行此蓋某官宜居九官來鎭四道蘊旌別淑慝之鑑懷惻怛慈愛之心事有可言奏章屢上而無所畏罪或不赦諸公力請而安可回陰察夫牧守之否臧將請於朝廷而廢置如謂愚蠢或異輩流致膺禮樂之光華必自門墻之論薦某益思自勉要有可觀有邦有土而告爾祥刑豈惟奉詔載馳載驅而周爰咨度弗敢憚勞

賀制置加寶學啟

聖朝考績明詔疇庸巍乎昭陵之圖書寶爲大訓嘉我益州之連率共惟帝臣遂正學士之名式重大府之寄尙嗟其晚未稱其才某官謀猷沈深器宇凝重望其容貌足以使朝廷之尊聞其風聲自然增習俗之厚九牧所嘆三年有成錦城𨿽樂而不如還家屢形奏請蜀地之易而猶履平地方播詠歌將以慰故鄕之思於是申延閣之命某適依大廈之庇尢願髙牙之畱況眷倚之意推挽於前而巡屬之情感戀於後幸承平裏閭之無事與優遊鄕黨以何殊仍嵗有秋民皆安業爲國彊飰公勿言歸

賀張茶馬啟

帝誦在坰之詩嘆其政壊公由將漕之最就以節行咸謂精選而來必有大革其獘姦吏懾畏士夫嘆嗟某官深通政經素蘊賢業周旋要近而乃稱裁剸煩劇而有餘屢更艱難親與士卒而同甘苦能發隠伏一見簿書則知詆欺共惟宏才宜任計相屬以著籍之數駒不舉書甚者去嵗之終馬以連死慨然當寧念此曠官安得如唐太僕之良四十萬匹何以充周天子之廏一十二閒遂膺委寄之隆卽觀蕃息之盛某所欣同部卽獲並遊亦喜此物之逢時皆防伯樂之顧佇見他時而入貢復作穆王之圖

謝張茶馬啟

分土治民莫上三年之最受命乘傳忽預八使之行與賢哲以同升撫迂疎而增愧某官抱負仁義通達古今善論國家因革之宜如指諸掌不擇內外險夷之地能致其身帝憫其南鄭風霜偃簿之勞詔休以西蜀山川便安之樂軺車久駐於闗塞戎落多知其聲猷少待初陽必扈鐵驪之駕盡來絕足不煩金馬之賫某蓋久暌違毎深懷詠幸共居於治部要皆奉於詔條天下憂而憂況嘗聞於前輩夫子步亦步更當效於宏規

賀陳茶馬被召啟

側聞當寧思見異人豈有天下之才使其久外玆出省中之詔趣以亟還諒對路朝卽膺大用竊以謀國者求其必合則忠言孰敢進事君者憂其不悅則直道安得行儻陳利害而甚明果獲盡聞於上或觸忌諱而不用是亦無愧於中𨿽微功利見於當時要令嘆息稱於後世庶幾昭代不謂無人而況遇於聖明毎思獻納寧不容於忠直莫見聽從惜諸公畏避之滋多致累嵗寂寥而可恨察其用意本所願持祿而養交逺者逾年終不免奉身而去位觀聽之士屬望於公某官毅然有爲卓爾特立昨乘傳而始至曽坐席之未溫方觀號令風采於七八月之間已得根株窟穴者數十年之獘聲績遠播蓋若鶴鳴聞於天市防大驚乃見鼠輩屍諸市前者未有凜乎其難屬求治於臨軒數興嗟於當饋丞相之印頻上政事之堂屢虛凡束帶而立於朝誰其勝任將審象而求諸野冀以得賢忽焉眷懷惟我牧察所用於蜀部信可移於漢庭辟舉無私官屬不可請謁而得摘發皆當姦猾於是次第而除審參政謀必副上意某輒忘蠢直仰揆髙明能受人之言者然後能諫君能好人之訐者然後能遠佞幸無計於用捨期自比於聖賢成功則天固知其數之已定有辭於世將書於史以無羞自今以還傾聽以待

賀張遂寧啟

起於眞祠授以督府朝士昨聞而嘆息何乃遽歸天子尋爲之驚嗟夫豈不用玆頒明詔允穆輿情某官如古爭臣負世重望至今表著之論士皆稱切直而盡規大疑謀心及人後𨿽咨眾忠言逆耳利行誰復似公頃居防部之時亦上漢庭之奏力陳皁棧之性難涉江湖之行果驗其言馬之死過半矣毎觀所至獸相食且惡之信爲蕃宣之良尢推慈惠之最未容報政卽入告猷某不喜一方之民獨霑九里之潤所願執事等輩盡登輔相之尊遂使今日朝廷再若祖宗之盛

賀張潼川啟

懷箕子明夷之學旣幸逢西周之時歌召伯甘棠之詩乃出聽南國之訟若時有識竊相與言使施於州郡𨿽及民者多畱用於朝廷則爲效也大遙想提封之相慶第恐召節之復來某官時爲通儒天降大任至今廣漢之政冠絕有唐以還大易之書能知夫天地鬼神之狀平生所至但見於簿書米鹽之間顧其施爲蓋已俊偉比超升於華省謂盡究於雅懷豈謂明公遽以疾病而辭遂令當世莫見功業之就上亦嘆息恨難挽畱進直裕陵圖書之藏上應奎璧之象並付潼江形勢之地中分參井之光殆與成都俱稱重鎭某行當辭郡忽預按刑安得聲名籍甚諸公之間良資推挽敢忘天下譬如一堂之上更盡哀矜

賀樊瀘南啟

守邊最爲任重詢黃髮則防所愆當寧深知公賢錫介圭以作爾寶想六纛之旣至同三軍之晏眠人其相安坐以無事某官柔嘉維則悃愊無華語人必極其言吾無隠乎爾爲政莫見其迹徳其至矣乎蓋平生不求於勇功而措意專用於誠服逮玆臨闗塞之地必有以得部曲之心推其教化可以厚人倫施其忠信可以行蠻貊姑且居蕃宣而作牧行當盡尊事以乞言某𨿽異提封尙鄰樂土顧此防虞之戍介於堡障之間今喜諸葛亮之度瀘南人不復反但恐太公望之在鎬東海其盍歸

賀利路張提刑啟

朝廷念大臣之家仕者托落制詔出少府之節命以循行知寛厚之有餘舉平反而相付遙想其部相慶於途某官所至按臨尢稱慈惠凡千里皆歌舞其賜無一夫不防被其恩蓋推父母之情亦各言其子也𨿽是胥吏之賤何以異於人乎殆可求於前賢顧難論於今世專務省事剖斗折衡而民不爭庶幾無刑導徳齊禮而恥且格某佇聞課最卽報召還遂登近侍之班不止今日之賀

賀利漕王參議啟

送以禮樂之華當調兵食佐我樞機之老仍參軍謀傳聞皆謂之得賢衰朽更欣於接壤某官學爲足用志欲有爲固已朝廷不次而屢遷然於才略猶蓄而未究玆輟廣陵督之任遂從仁壽公而來諒懷先猷是爲舊鎭按形勢之具在嘆規模之可尋方盛年以臨漢中慷慨而將有立顧當時之制閫外忌嫉而不能容豈上天深惜於前功使後嗣克成於今日賓主相遇古今所無想九原之驚嗟吾不如也聞一時之措置人皆仰之某幸忝心交莫遑面賀令舉世始知於吾黨故爾不凡要平生濶視於斯人有以自重

賀查總領啟

南向而朝甚念虛名之重賦西顧而嘆不圖橫議者累年欲寛此四道窮困之民當用玆三館英俊之舊制書初出歡頌載馳必使聖主美意卽日而施行於是遠方雕郡自今其蘇息某官議論精確詩書該通豈特涉道之尢深要皆適時而有用昨去漢庭而出使最憐防部而軫懷代民之輸以鉅萬計愛君之至蓋不二心尋命乘軺乃來易地相承玩習至於簿書圖籍之盡亡立爲更張粲然法度憲章之具舉諒應休問亟徹睿聰餽餉永久之規須其裁定詔令復除之惠待以布宣如止取辦州縣之間何以滿副朝廷之望旣膺重寄當有逺謀某竊揆髙才盍登大任非喜明公之居是職民以爲小不亦宜乎但喜斯人之得明公助而不稅則皆說矣

嵩山集卷二十一

欽定四庫全書

嵩山集卷二十二

宋晁公遡撰

啟

賀成都鄭運判啟【丙】

益州最號富饒實爲重部漢庭不輕畀付必屬名臣諒治狀之升聞果制書之寵授聲華素著歡頌已騰某官望重諸公才髙當世毎見嗟稱於廟堂之上蓋嘗揚歷於畿甸之間故事皆先治民爰出於外大夫有可利國益觀其能眾語此方帝勤乃顧丞相以謂盍使公往天子若曰其如予行八百萬緍之給軍當四路財賦之半一十六郡之除吏有二選銓衡之權是惟天官地官之所難將見大事小事之皆舉並委玆任卽還於朝某佇諧瞻承深慰疇昔一身二任方憂攝官事之不堪百拜三行日望從燕私之匪遠

賀潼川馬運使啟

南方之彊共深推服東人之子今喜按臨見膚使之用賢識聖懷之念遠循行雲始歡頌宜多某官嘗代王言尢髙朝望謂當正鳳閤之位顧乃乘熊軾之車在於一時可爲冠冕視此二郡眞若秕糠縱未還供奉之班豈容置鄙小之地久使外庭之畱滯仄聞黼扆之咨嗟君薄淮陽耶若有倦而欲去子於天下也蓋無施而不宜姑領轉輸佇膺趣召某比聆乘傳卽欲修牋計其道路之勞重以簿書之事至中昃不遑食何暇報書旣數月可以言敢無通使其爲欣詠莫究敷宣

謝樊運使啟

錫之山川謬爲分土送以禮樂不待臨軒𨿽視事以觀風實撫躬而懷愧某官聲滿益部望髙漢庭以九徳俊乂之才當一方循行之任軺傳所至無不砥節以向公郡縣之間各皆奉法而循理豈特巡屬相慶於路亦喜迂疎遂逢其時某尋已問途卽將覿徳顧平生未習其事何以使好生而洽民心幸長者肯與之言庶幾乎奉使而稱上意

答任都統啟

上將軍處右特畀兵符諸大夫曰賢實諧公議豈止師徒之喜悅當念疆埸之晏安全蜀之人同辭相賀某官勒功帝籍布政和門撫士卒而有恩臨戰攻而無敵昨閫外初失於大將而軍中相與之聚談雄名素髙羣望所屬授以將印無復一軍之驚坐於敵場可決千里之勝遂膺簡拔共嘆聖明遐邇傳聞咸謂新安王之尙在部伍整肅必爲仁壽公之所知某亟遣行人往馳慶牘念英豪之旣用計恢復之可期已幸平居皆得著牀眠矣更觀他日跪而推轂遣之

答前防路憲李敷文啟

言歸樂郊喜遂雅志臺中論列正是北山之移文林下優遊乃獲南窻之寄傲其失何有所得實多無毀於後無憂於心蓋爲韓愈之嘆羨俾昌而熾俾耆而艾更享魯公之康彊佇俟安車之來要當舉酒以賀

賀利路王漕啟

遠乘軺傳往當邊境之餽糧近讀訓詞知自公朝之論最列城胥勸淸議攸歸某官鄕閭耆英郡國髙第學旣優而適用才屢試而有聲蓋聞諸公之言尢稱綿谷之政想部封之相慶喜使節之復來一日不見如三秋於以識周邦之意六卿各率倡九牧必能分主計之憂凡屬循行皆居要害接連秦隴乃犧牲玉帛之交鄰按視褒斜尙流馬木牛之可運某𨿽相先後俱被超遷較量遠近之各殊委任髙明而實重自玆考績行矣趨朝甫及飛牋之還更期進牘以賀

答王興元啟

天子之命將帥咸謂得賢官府之聽師田竊承視事諒三軍之相賀與百姓以同辭某官久著勤勞尢髙韜略陳行戒我師旅蓋能禦侮以折衝成績紀於太常屢已策勲而捨爵屬當寧有西顧之念謂重兵屯南鄭之郊皇帝若曰孰爲予行羣臣皆言莫如公可況深懷於大志必遐想於古人上坐而對漢王拜將之壇猶在傳檄而定秦地引兵之道具存旣膺委寄之隆可待功名之防某方謀修問先辱貽書豈徒感愧之多更益瞻依之切

答眉州馬舍人啟

外事而問瞽史旣卜是日以按臨太守而用近臣益使此邦之尊重江山攺色道路載謠某官逢時休明致位淸要旣從容於相府亦潤色於王言夙興夜寐而毎告於嘉猷旬除嵗遷而當究於大用而乃乘傳車而去國予印綬以牧民迨武信之政有成宜承明之廬再入復移便郡使近故鄕遠如楊元素自集賢校理而請於朝近則周表卿由禮部侍郎而爲之守閭裏皆傳於故事廟堂諒悉於髙懷某未果修書先承墜問佇觀宣布卽作中和之詩無念歸休或尋遂初之賦

答楊蜀州啟

廝養爲禦而歸蓋自長安之廏捨館未定而見已拜大夫之勤迨涓吉日以布宣復辱長牋之寵問某官比對明主見稱賢才由朝廷不遠而來想父老甚喜其至皆云太府乃是懿親陟彼岡瞻望兄兮顧方臨於雕敝若潤澤則在子矣必大有於蠲除旣深慰於疲民更將觀其治狀某交遊實舊封部幸同蘇孺文與飲故人敢忘乃好朱子元出教主簿勉率其僚無使衰遲更勤督課

答何隆州啟

至麥秋而出輕系當思故事之修說桑田而命倌人敢憚徵途之遠華牋見貺炎暑頓銷某官布宣詔條奉若時令乘以朱路莫陪聖主之朝穆如淸風但濯遠民之熱某願觀善政行及樂郊自顧衰遲豈同趙盾之可畏盡令決遣惟冀臯陶之無刑

又答

乘傳長安子旣懷印綬而至出節少府我亦叨禮樂之華與其更修賀問之書不若各務安集之政某官嘗憤流俗欲追古人儒於道最髙要相與有爲於當世文勝質則史豈但矜無用之空言近時部使者以濶略稱賢所在州刺史以委靡爲事盍自吾二人而始遂變此一代之風願戒吏曹不宜以身試法勉修職業安可恃舌得官諒深識於鄙悰顧無勞於多誨

答何卭州啟

自立貳於官府卽以最聞不待見於側門遂膺郡寄必大圖於稱塞庸上答於眷知某官共推髙明善治煩劇常人則懼於頺敝能者豈憚於更張視其所以而觀其所由識紀綱之攸壊饑易爲食而渇易爲飲致功利之無難今在按臨古稱富實以卓王孫運籌算於下童至八百人況漢郡守有權勢之尊秩爲二千石何憂匱乏當究設施某願與牧守之良同承制詔之意𨿽復胥吏至賤豈欲笞罵薄責其人惟冀郡縣多賢皆上訟理政平之狀敢期盛徳深諒鄙誠

答敍州王鈐轄啟

錫之山川已慚分土送以禮樂不待臨軒方懷莫能勝任之憂豈謂遠勤飛書之賀某官名髙閥閱世載勲庸𨿽圖畫不預於南宮共推先烈顧臚句合傳於東閤入侍淸光尙煩絕塞之行卽有眞符之賜擘輕紅而飲酒當喜燕閒建大赤而誓師豈忘宿衞未皇言集徒切瞻依

答鮮於參議啟

延賢人而起館久遊漢相之門拜節度之參謀增重嚴公之幕想聞其至延佇其來某官性資剛明气節慷慨遇事有通達之識居官得治辦之名常誦尹賞之言勿坐軟弱蓋如王尊之政專鉏豪彊使處二京良吏之間可當三輔都尉之任乃者頗稱於公議惜其尙屈於賓筵此聲行徹於睿聰不日卽膺於大用某向風久矣聞問欣然重以婚姻承不忘於雅好報之瓊玖愧莫效於鄙誠

答吳綿州啟

慨然上章自請治劇傳於闔境皆謂得人惟父慈子孝之俱賢顧訟理政平之可必卽當辦治不待循行某官其資髙明所見宏大伊呂之國土地傳序久長耿鄧之門子孫被服儒雅宜居論撰之地行升供奉之班暫勞爲邦以待舉最某日冀防獄之刑無枉並令供上之貢以時不復憶有一州當副朝廷之所望可以兼治三輔亦知才力之有餘因報來牋輒陳鄙意

答達州程知郡啟

錫之山川已慚分土送以禮樂不待臨軒方懷莫克勝任之憂豈謂遠煩飛書之賀某官深識吏道見稱士夫蓋因三嵗大計之時遂守五相舊遊之地頃頗聞當途之議欲使見側門之朝眾相與言不知而作者帝果有語胡爲乎來哉想置郵之初傳舉提封而胥悅某方此休捨勞於應酬儻肯顧於迂疎願更埀於戒告

答宋嘉州啟

共知上意將用於朝更授大州益試以政兼接連於荒徼當申固於邊防必令疆埸之舉安不獨裏閭之無事某官多所聞見生而髙明父教之忠蓋自典刑之後世濟其美有聲郡縣之間比報更書卽思就道𨿽歸掃於丘墓誠是雅懷顧見知於廟堂寧容髙蹈某昨居鄰壤毎聽休聲猶限阻修豈若吾身親見預量臭味先得我心所同正冀披承以慰延佇

答梁彭州啟

並遊三館不待富貴而後歸出把一麾乃乞便安而遽去屬鄕閭之接壤想封部之聞名徒馭旣臨道途相慶某官蚤以髙第稱於諸公宜卽置於中朝顧屢居於外府迨北趣召謂將久畱遂登言語侍從之班以極論思獻納之用忽詣廟堂而自請願懷印綬而亟行此邦剝膚推髓之餘其民痛心疾首之久俎豆之事而軍旅之事皆百姓之是供布縷之徵而粟米之徵先一年而預取其如惻怛必爲拊摩𨿽整頺綱者爲力暫勞然繼敝政者收功甚易鉤校簿書之緣絕推求賦調之負逋於是沛然有餘幾若儲以相待少廢笑談之頃卽成富實之資某近者按刑由於延譽太和在唐虞之際同遇明時此聲揚梁楚之間敢忘君力

答楊榮州啟

父老歡迎得見益部之耆舊官屬嘆服共知漢吏之循良無煩條教之施不待期月而治某官忠厚稟徳慈祥愛人聞參佐之甚才兼蓋藏之不匱眞是沃饒之地不減郇瑕少須畫諾之勞盡付孟博某念暌違之未久辱寵問之已來公侯之事而公侯之宮尊俎遙知其燕樂子弟多賴而子弟多暴鄕閭獨遠於師承其爲瞻依未易敷冩

嵩山集卷二十二

欽定四庫全書

嵩山集卷二十三

宋晁公遡撰

啟

答劉漢州啟

聞帝語於朝可使從政奉計最以報何待來年想耆老之聚談喜近臣之出守某官通達治體博極羣書富哉多聞蓋得黃香之未見識者太息乃與公叔以同升謂將以斯文大用於時顧亦及吾兄相繼而去共惜通儒之久外諒應宣室之深思卽有鋒車趣還華省某毎懷景慕尙阻瞻承屬小司冦而士十六人猥當任使位下大夫而臨二千石實負兢慙重防寵問之先益佩至情之厚其爲感怍未易敷陳

答任恭州啟

遴選具僚乃施典而建其牧入對宣室親見問而觀所繇遂分守符必稱上意某官蓋有士望屢爲人師萬民惟正之供要在先行於直道六藝致治之法豈特可教於諸生況聞徳音近在文陛有君子之道嘗啟沃於聖聰語大夫於朝其遵承於邦憲某不獲同部敢忘素交子路有聞而惟恐有聞盍力修於善政楚人之長而亦吾之長顧難稱於重勤徒爲感藏未易敷冩

答宋知監啟

比聞計庭使待詔命吏民相語無以我公歸兮朝夕以須事其大夫賢者復還州部想慰羣情某官克對前修共推令望遠自先世代言嘗在於北門實爲故家藏書上應於東壁能傳舊學宜列路朝姑領林盬之饒卽有鋒車之召某久違合語忽展來牋冷厭蜀交益念友朋之作別誰謂宋遠怳疑顏色之在前其爲忻愉未易宣冩

答吳永康啟

太府奏聞稱弱翁之治行行路嘆息猶季子之來歸蓋皆謂復至是邦必有以深副其望某官澹然近道卓爾有才益州未嘗輕論於朝一朝遽以舉其最蜀人相與竊議於下三年何以報所知宜更過前者之已爲夫然後巍乎其特立諒在髙明之雅意亦思振耀於當途使眾言其上之知人未有於此時者而君得斯名以埀世豈不誠丈夫哉某屬按列城佇觀善狀勉遵循吏之爲政以直道而行要令諸公之露章不一書而止

又答

比知入境卽遂臨民𨿽恨命駕之遲嵗雲暮矣庶幾爲政之美予日望之載觀貽問之甚勤亦若在公之匪懈某官功效已試民情所歸曽未號令於一日之間已竦觀聽於千里之內吏民皆喜於復至則往拜其門父老相顧而有言何以利吾國必滿其願不勞而成某嘗幸遊從可忘規益君子欲訥於言而敏於行無爲翰墨之勞天下皆耕於野而出於塗宜副朝廷之意

又答

讀闕裏之書百未一試修竿牘之禮三玆益恭承丹詔之初頒諒朱幡之增重某官臨事而懼終夜以思但見府庫再來而皆空虛豈有版籍具存而乃匱乏蓋無政事則財用不足惟勉布於教條非居卿中而名實未加咸習知於威信請移染削之力盡按豪彊之家自然富饒之可期想應思慮之已及謹同眾聽以俟政成

答李富順啟

遠貺以書如事其長我爲我爾爲爾蓋各在於統臨辯亦辯言亦言顧可無於酬對但增厚媿曷報重勤某官傳家直淸爲政果藝惟其才之屢試凡所至而有聲來守是邦適當其獘昔刀筆箱篋以爲大故徒然憂勞今旗幟壁壘而皆精明見者驚嘆在察舉者宜論其治狀使褒寵之以勸夫具僚某深佩至情曲惇雅好常念吾弟與兄之室弗居乃從君遊執子之袪無惡莫諧集處徒切傾依

答劉懷安啟【伯虎】

一乘五十七人初臨千乘之重八州五十六正相望兩州之間豈謂封部之殊乃辱書縢之厚若事其長殆非所堪某官世祿之家官宿其業惟曽門之盛徳爲元祐之名臣承此積累之休宜其昌熾於後有酒食先生饌致其祿及親之榮知稼穡小人依體吾君愛民之意佇登髙位益慰慈顏某毎念天倫獲聨姻好蓋子路妻之兄弟久服髙明如賈誼任於公卿行觀進用

答史梁山啟

猥從支郡遽按祥刑相好者譽之過情以爲勝其任也不悅者爲之竊議何以異於人哉敢謂愛忘亦貽慶問某官學優則仕治移於官方朝廷核名實之時屢下明詔儻郡國上課最之狀必有異恩計指日之合符卽論功而增秩某昨居牧守之職屬在執事之先惟是心存於愛民可爲智者道若謂地有於遺利當如後患何幸其辱明哲之知不以爲迂疎之過衰遲何有雕瘵其蘇

答瀘州髙倅啟

下喬木而入於幽谷不恨此地之徊翔居是邦而事其大夫乃喜吾兄之集處更尋雅好遠貺華牋某官敏則有功果於從政蓋屢書於最狀亦耆剖於守符玆除司馬之官顧爲節度之府耕王之野而欲藏王之市無忘勞來之勤小國之君而當大國之卿宜念推遷之重某暌違滋久懷向良深屬來使之亟還愧占辭之罔貺

答瀘州張倅啟

辱貺以牋如事其長謂居屬部境雞犬之相聞行佐他州風馬牛之不及過承稱譽徒極兢慚某官藹然粹溫輔以忠厚十年種木顧卜宅之已成五月渡瀘尙更書之未至方當炎熱宜在宴閒北窻之風時來雅堪髙臥南山之豆旣種可樂丰年何爲涉逺道之行乃欲從諸公之謁亦煩臨訪良切感藏

答漢州師倅啟【敏功】

七月流火顧䢐暑之未衰一介行人持華牋而相問不覺開緘之際頓忘攬轡之勞某官爲政惠和相時長養莫居近侍詠殿閣之生涼但體眷懷助道途之扇暍念及疲老困於馳驅辱勞苦之甚勤嘆情文之俱備固已欣快執熱而濯淸風況當從容近君而如白雪其爲感怍未易敷陳

答漢州趙倅啟

主出迎而右入喜見道途之歸吾極知其左遷想識人主之意暫淹逸駕聊佐名城某官少而讀書樂於爲善豈謂才能之特立有爲吏議之弗容非止世祿之家則從大夫後焉有宗室之秀如此罪罟何𨿽一洗於刑書顧尙慿於泥軾昔汲黯自免官而守楚地張敞起亡命而典冀方況在公朝度越前古行詔太常之書贊復分刺史之守符今其少須將以繼賀

答眉州樊倅啟

乘別駕之車已至治所佩刺史之印兼按郡條習知風俗之宜殆可笑談而辦某官飾以儒雅粹然中和至今外邑之老人尙誦當時之美政而乃自列大府願選守臣儻復去此而爲邦豈有不能於前而能於後勿令識者之竊議以謂無難於縣而難於州理必不然人誰肯信與其循墻以走退避而不敢當曷若直道而行慷慨而有所立幸察衰遲之語佇期善最之聞

又答

錫之山川已慚分土送以禮樂不待臨軒顧非小己之堪任敢辱長牋之稱譽某官周旋中禮悃愊無華頃嘗至於是邦尙多談於厚徳交遊皆嘆其莫及休休焉有容父老今聞其復來欣欣然相告某遽乘軺傳初解兵符憐其老與賓客而遊遨維莫諧於集處使其親爲喜笑而飲食更相助於平反

答閻判院啟

載馳載驅猥被煩使將安將樂敢忘素交顧修問之未遑辱貽書而良愧某官乃者防晤翕然嘆嗟謂其臭味之攸同頗以狂直而相許得見狷者斯可矣蓋嘗憤風俗之衰非曰能之願學焉亦欲副友朋之望迨玆除授敢不激昂益知用捨之皆天深悟窮通之有命不求而得愈自信其行藏無忝所生當更思於負荷

答隆州李簽判啟

立其監設其參本爲陪輔顯諸仁藏諸用要善彌縫想賢者之旣來必歡然而相得某官居官持重臨事好謀昔嘗爲一邑之長而已洞悉於事宜今所臨百里之吏其孰能欺於視聽況復刺史心知之久自無近時位偪之嫌魯平公豈惑於臧倉天寧捨我孫伯符能用於子布名實在孤不待逾年俱當論最因報來牋之辱益增欣詠之深

答懷安馮簽判啟

施於有政久聞其名挽之不來良失所望敢辱貽書之禮見稱知己之恩某官蓋出世家能通時務嘗以文無害而居大府至於聲籍甚而遊諸公屬此嘉陽鄰於邊徼尙闕牧民之長頗爲分閫之憂今之居官猶正墻面而立也公乃抗論不越尊俎而代之顧防晤之無由但瞻依而彌切

答榮州呂簽判啟

空虛囹圄居官方愧於未能跋履山川遣使逺煩於相問靜言迂拙難副褒稱某官出自世家通知吏道觀大邑通都之治見遺風流俗之存非虎非防而非熊非羆蓋克肖於尙父有騂有騏而有驒有駱尙遵法於先公行刺大州遂攄逺略某載誦來教敢忘重勤如居是邦而事其大夫欲酬盛禮顧燕嘉賓而將其厚意未卜何時

答權綿州李簽判啟【系】

一年之內三徙其官𨿽考績論才爲巴蜀之士稱首而奪彼與此使隆彭之老怨嗟獨想提封悉云多幸某官所在舉最久聞當途凡有蠧壊不治之邦皆冀疏理盡除其敝諒其體國無以告勞何爲貽我以書而有辭乃謂捨己之田而興嘆普天之下莫非王土但可致於撫綏好生之徳洽於民心必更宣於寛大豈止副聖明之屬望亦以佐衰老之平反行遂披承並期敷敍

答郭運乾啟【明復】

在官而事兩賢可謂遇合去家而無百里不廢問安旣居幕府而優遊兼遂寢門之溫凊某官少能自立壯欲有爲常思富貴以榮親毎喜慷慨而論事今𨿽養曽晳必有酒肉乃得賦祿之良多何由辭靈丘而請士師來佐按刑之不逮逺貽勞問彌切瞻依

嵩山集卷二十三

欽定四庫全書

嵩山集卷二十四

宋晁公遡撰

啟

答宇文提乾啟

玆辱升堂更承進牘究觀家世實兼文學政事之科審察色辭宜在身言書判之選惟法所在夫誰敢私某官世祿相傳典刑未逺欲得公侯必復其始嘗思富貴所致之途儻令聲績之發揚何有宦遊之濡滯士相見皆有贄己特貺於華牋力有餘則學文更佇觀於行事

答劉提乾啟【焞】

七里之郭久矣汗顏六轡如絲忽焉在手豈有不待臨軒而遣其使於外初亦未嘗詣闕而有以知其人方懷芒刺之憂敢當竿牘之賀某官蚤與同道頃嘗定交聞我錫命之云初恨其辭滿而將去退而自解去復何傷子有酒酌言醻之茍得須臾而其樂朝聞道夕死可矣豈必追逐以相從某過辱推尊愈深慚悚髙才宜在於要近安得使之三年淹故事尙須於講論或肯爲此數旬客庶幾連城之不二價遂作奏章之第一人旣擅舉賢之名又獲告善之助提封傳誦衰朽光榮

答趙提乾啟

來見伯氏獲觀賓筵無間父母之言誠爲令子不挾兄弟而友敢辱長牋防繹之深兢慙良甚某官蚤以彊學出而決科蓋共嘆於宗英顧尙淹於外服問職事之所領似是馬曹念本支之不同皆如麟趾佇膺夾輔勉務激昂姑少致於鄙悰實莫酬於厚意

答利路楊提乾啟【絳】

頃者授命乃在九月十月之交忽焉逾時所有三年二年而捨常恐不明於審克豈期遠辱於褒稱某官少而多能輔以博習爲己之學而爲人之學蓋兼達於古今在家必聞而在邦必聞實有聲於郡國久淹小宰之選交上諸公之章卽當橫飛遂致光顯某亦預外屬嘗聞內言嫂使治棲乃是徐吾犯之妹義之與比敢忘晏平仲之交儻存至情更冀忠告

答朱總乾啟【璩】

遠煩遣使特辱貽書何須今日而告言非敢後也止若眾人之稱頌不欲觀之亟誦華牋敢忘厚意某官讀書學古射策起家自當與俊傑以爭先顧乃見衰遲而增嘆能勝其任而不勝其任方議論相半之間其可以言而未可以言豈髙明有待於後儻加愛與願惠箴規

答令狐江津啟【記】

受命往圖於撫字秋以爲期得書知困於劇煩日不暇給今規模之已定必宴處之居多某官官以最遷職因才選適當頺敝之極無懼剸裁之難聞巷議而族談謂前貪而後耄尊俎可越昨幾使屍祝而代之琴瑟不調今惟有更張可鼓也勉務爲邦之善力求矯枉之方有徳者以寛願思其次請益曰無倦孰易斯言旣以謝竿牘之勤是亦塞朋友之責

答劍門何知縣啟

劍門天下之壯蓋謂此邦鼎鼻山中之賢今爲之宰尙懷宿昔之好遠貽勞苦之書某官見重西州嘗仕東部頃同僚敗事而不可逭欲下吏議罰而有所分誠加之罪其無辭乃以相及使惡其害而去籍則不可知君非避而逋逃我何從而迫蹙逮其置對果以辧明益見處己之公何辱飛牋之謝佇期善政遂應最條由是觀羞惡之心亦以間讒慝之口

答宇文知縣啟

乘逸興於椽曹未遑出仕歸時事於旅宰乃欲請行各屬攸司豈容專達某官資以果藝生於膏粱嘗防當途之知將試字民之政蓋可寄百里之命信所優爲而況貢九牧之金殆其細事君其請於外計我敢忘於前言

答石照李知縣啟

爲君子儒屢臨百里與鄕人處今有二天必將推挽以成名何待衰遲之致力某官宜在髙位久沈下僚慨然有望於交遊謂我盍憐於淹滯𨿽名譽不聞者朋友之罪屬當今日而敢辭然左右未可而大夫曰賢難使諸公之必聽命也有在子其少須

答文瀘川啟【淵】

比居官曹實在封部不能察舉以論其最則異於眾人於是辟召而用其才莫如我同姓特勤枉駕更示長牋某官常思揚名頗欲治劇捨墳墓而遠去受書幣而亟行千里而來何以利吾家使有聞於斯世千室之邑可使爲之宰惟不負於所知非徒父老之舉安抑亦宗族而相賀

答師中江啟【琛】

聽孤獨老幼之辭方念當按於庶獄有夫妻子母之屬相與辱在於懿親乃自比於眾人亦過形於嘉頌某官旣學而仕將大其門早讀聖賢之書必明出處之際可以仕則仕而可以止則止宜無累於行藏甚易知莫知而甚易行莫行豈但專於誦說子𨿽靳於直諒而相益我敢忘夫親愛而不言所望聰明勉思忠告

答李通江啟

惟子居官以待都鄙之治非吾屬部且在邦域之中忽貺以書重增其媿某官先猷是似雅好不忘三家子弟往來復相從於今日一門叔父阿大顧尙記於當年要各懋於遠圖庶不隳於素業末由防晤良切瞻懷

答何宣教啟

有道之主方求士之甚勤觀國之光宜上章而自薦諒應其黨咸壯此行某官喜逢休明恥在貧賤獻書於府久擢賢能之科爭名於朝今往輦轂之下必膺茂選可謂良圖鄰里想助其賫裝則具一日之積廟堂當爲之嘆息不遠千里而來寖向嚴凝所祈保攝

答石泉軍呂教授啟【商隱】

對策龍墀之下獲望淸光題名鴈防而歸誠爲盛事敢忘厚意特辱迂臨某官儒家者流大夫之後𨿽未果一言而悟主今方以六藝而爲官顧平日讀春秋之經皆天子行賞罰之事無煩下問其可從政也歟但於是書更當盡心耳矣功名不遠談笑可期

答雒縣楊主簿啟【景溫】

選郡國博習之士比分試於禮闈策天人大槪於廷玆遂登於髙第得賢之喜非我敢私某官少而讀書足以待問況慕通儒篤實之學兼好故家深湛之思豈但著見於言今當發施於事息乎已學而勤乎未學宜求爲政之方以其無私而能成其私更勵在公之志吾子於所知不忝老夫亦他日有榮

答龍安範縣尉啟【子庾】

頃以諸侯薦人天子躬上賢能之書今者大夫毋諱有司直陳帝王之道遊從交賀衰朽與榮某官早讀父書力循祖武當夙興而夜寐思幼學而壯行古所謂之賊曹玆乃爲之官守溫故而可爲師矣更熟究於聖言作易者其知盜乎正宜施於行事姑因裁報略致切磋

答張監稅啟

伏承歸見鄕黨朋友得遂田園之閒免與商旅庶人日算舟車之利遙想居家之樂少償在職之勞某官追記向來頗爲甚恨正嵗以法警戒顧憲令之具存徵商自賤丈夫況古今之共嫉乃安於官府之敝壊致容其胥徒之詆欺何須屑屑而有言如謂馬不進姑置區區於旣往當若魚相忘遠煩染翰之貽莫識占詞之報

答李監稅啟【元雍】

頃參諸公之幕府始識執事之庭闈今安敢忘昔者吾友嘗於斯矣退復自念人之愛子亦如予乎故爲汲引於當途何辱感銘而進牘某官才堪筮仕志慕決科尙滯少常伯之選中毎見尊大君於坐上蓋聞相語顧小子未其有若汝封莫省何時使國人皆曰賢然後用第恐老夫不足爲重然在髙才寧當久淹佇觀自爾而奮飛更冀往哉而勉勵

答王端復宣教啟

如聞喜告其徒遭先生於道更煩趨進以禮就主人之階仍出長牋敢忘厚意某官決科筮仕舉族爲榮惜其不往一對於廷今乃未獲三釡之祿能念所自謂我獻賢能書於王無久此畱須子視朝夕食之節益勉務於徳業期顯揚於君親

答趙將仕等啟

西伯善養盡收耆老以來歸東方未明喜著朝衣而顚倒貽牋爲謝撫已何堪某官少而讀書老益篤學勿恨涖官之已晚要觀行道之何如視裏中兒𨿽蚤登於膴仕扣囊底智試自效於聖時使其有聞顧彼奚羨因輒陳於忠告用少報於髙文

答劉粹中詩啟

敢辱乃翁相顧之厚見其二子焉因知其家甚藝而文作者七人矣披詩書而載誦嘆詞采之不凡某人出則趨庭入則問寢蓋嘗聞於學禮豈止盡於事親共髙鄕黨之評實爲庠序之秀元方難爲兄而季方難爲弟皆可謂之才良賢人言如地而聖人言如天更勉觀於遠大行射主司之策益顯親闈之榮率爾占辭聊以爲報

謝王甲獻詩啟

時紆麗藻見貺大篇一言蔽之蓋溢於美三友益者顧豈所宜始開卷以覽觀良撫躬而悵悒某人博以學問富於文辭頗知東坡議論之遺欲慕北徵制作之大誠能屬句何君子多乎哉若乃近諛非王公尊者也過飾老朽並增感慚

謝投獻啟

毎承過客之臨訪皆如執事之褒稱謂其權可以察舉於人將求所欲也觀其牋莫不洋溢於美無乃爲佞乎𨿽非敢當其可不報某人能事長上尢工辭華有力以學文蓋居於今而無泥於古惡訐以爲直喜論其是而莫稱其非顧惟蠢愚常用慨嘆聽其言而觀其行難遽信於鋪陳爲於家而賞於朝顧更思於踐履

答蘇解元賀年啟

朅來爲郡坐見發春何用賀爲不知老之至爾所期嵗美樂與賢者共之某人生於聖時逢此谷旦旣醉以酒福自及於周家言采其芹冰方消於泮水第慙老守難稱華牋農人告以暮春行矣當勤於勸穡壯者修其暇日勉哉相率以化民

嵩山集卷二十四

欽定四庫全書

嵩山集卷二十五

宋晁公遡撰

啟

賀葉左相啟

惟帝則哲知當代非常之才謂公其來正上相久虛之位識者相賀翕然同辭竊以無烈火則不能見精金之良非嚴霜則何以表勁柏之節故君臣之間因事而益信凡聖賢之徳遇謗而乃彰睿懷有感於中深恨大用之晚某官言合稷契名髙蕭曹頃在天官之銓仕不賕吏及居道揆之地忠以事君國之倚毗眾所屬望比奉身而遽去俄當寧之有言昔惑於詆欺惟予一人佚罰今堲彼讒說灼見三有俊心自玆委任而不疑必將功業之有立某遙想都邑歡騰詠歌國人皆曰賢其何傷於日月太師以爲首以其告於神明竊見遠方實同慶頌

賀魏右相啟

置諸左右作相爰選邇僚逾於前後數公莫如舊徳始正臺衡之位亟新海宇之觀竊以載籍之傳以至於今未有政事之堂而無其長殆將逾嵗曽莫告廷忽一朝典冊之遂頒必千載明良之相得某官自任以重能尊所聞出遇可爲之時見知有道之主舜受堯之天下毎躬稟於聖謨尹相湯於鳴條方共圖於武事防決國論時遊機庭屬宰席之久虛顧朝紳之相語眾但知居衡軸之地惟帝其難之上以謂預巖廊之遊非君誰可者旣執魁柄卽成顯庸某猥被隆施洊膺煩使有所譽其有所試恐稱塞之不能可與立未可與權但恪勤之是勉敢期晚嵗永托大鈞

答眉州秀才啟

猥叨殊恩獲守是土讀詩書律令蓋天下至於吏民視動作語言皆能習知於守令況我俊造秀於裏閭某人學由家傳經有師法如土地丰美而宜杞梓之產須雨露長養以成棟梁之材豈意餘生獲觀諸彥增置博士弟子旣已興太平之原召問長老先生正欲聞安集之道過承華翰𨿽感至情顧稱譽之良多非衰遲之所望其爲愧怍未易敷陳

答師解元啟

昔臥東牀偶與其選今來西蜀乃守此邦方思往事以感傷過辱親朋之慰藉某人早遊於藝更博以文當求攀桂之髙枝但用穿楊之舊箭勉趨逺大何羨衰遲延賞不識於韋臯髙門固無其事衞玠可齊於樂廣老夫安有是名念莫謝於貽書顧徒爲之起愧

答王解元啟

久處裏閭阻開仙桂之籍特勤屐屣來由瑞艸之橋念西華之子其甚貧誦東坡之詩而永嘆某人年稱耆舊學有淵源尙餘棕鞋桐帽之風乃困蓬戶桑樞之陋席間相見宛如紅帶之老人江上爭扶誰弔靑衣之遺迹因追思於往事實有感於予懷勉答長牋莫酬至意

答蘇解元啟

將臨劇郡初無兩漢之循良忽辱髙文已有三蘇之風气不勝其愧莫稱此邦某人生於士鄕輔以世業固知辭彩之本其俗更宜朴厚以率其人不恥下問是以謂文乃過求於衰拙何必讀書然後爲學盍少變於浮華庶還近古之風皆云自子而始愚或有得謀敢不忠

答史解元啟

行路棘澁悵逾月而莫前丈人冰淸撫舊遊而不見方爲興感忽辱飛文某人能敬先賢不忘雅好儻自知於肺腑肯但作於面朋周親不如仁人願深明於鄙意文質然後君子豈專事於空言跋渉方疲報酬甚略

答呂解元啟

毎自念爲郡縣之長刑人殺人豈若論養性命之方上藥中藥可以濟眾不專利身喜承巾屨之臨願聞水火之濟某人蚤以秀士遊於膠庠𨿽不能登賢能之書顧今稱有典刑之老彼列諸侯千八百國顧反病民而誦醫經數十萬言蓋嘗起死居官何有較徳良慙某適防簿書之閒要觀色脈之妙知仲景之名世𨿽識鑑不及於前賢問思邈以養生庶壽考或延於晚嵗因修牋牘之報輒陳悃愊之言

答令狐解元啟

嘗記往年斯友一鄕之善豈期今日不逺千里而來載誦髙文信爲良友某人秉徳溫厚通經精深長而多髯尙肖乃祖之狀微𨿽具體肯作小人之儒頃屬老夫之爲邦乃偕邑子而見客但謂同師於洙泗不知異派於淄澠陳亢問於伯魚使吾兒之與處仲尼失之子羽顧我輩以何言今觀徒步之相從益嘆久要之未有佇看決科之選當獲知言之名

又答

紞如五鼓初去故都違之一邦復得劇郡正望樂告以善乃貽溢美之言某人學問精深行能茂美肯如餘子婞婞而爲丈夫蓋慕古人彬彬然後君子某頃從宴語毎嘆髙風要盡此生相與爲盛徳事共矯其敝不必解世俗書繼自崇朝願聞讜論

答楊秀才啟

至三老之州已喜觀於多士望一區之宅尙越在於他邦方切詠懷遽承勞苦某人文能行遠志欲決科將求郡刺史而引嫌遂就部使者之勸駕四海皆兄弟況老夫誠與之有交三嵗興賢能在髙才何患於不得勉從鄕舉佇慶彚徵

答宋解元啟

尙記去年見於稠人廣坐未知戚屬出於大夫貳宗載辱迂臨愈增厚媿某人深懷至性篤念懿親肯恕老夫之廢忘復與天倫而趨進人不知而不慍能思先聖之立言聲相應而相求蓋謂外家之同气銘藏此意感嘆於中

答史解元啟

一鄕友善士顧毎見而欣然十年爲故人況相從之舊矣重承牋牘益嘆情文某人屬詞甚工誨人不倦自行束脩以上嘗辱教於吾兒以樂嘉賓之心復燕遊於玆地良爲喜快未易名言

答白解元啟

周之治尙文蓋亦極矣漢之斵爲朴冀以返之豈伊居塾而爲師尙有貽書之過實某人聚徒講藝樂道安時無心富貴而富貴逼人玆固言其有命匪求童防而童防求我惟勿倦於教人使郡縣獄訟之遂衰而閭裏弦歌之相接孝弟犯上者鮮安敢忘吾子之功仁義非禮不成亦當修太守之職各期弗懈庶俾有傳

答梁惇義秀才啟

竊承負笈而來鼓篋於此要與人才而輩出過於古磬十六枚益思賢哲之善言觀諸聖門二三子況是文翁之興學勿止張叔而爲師列於左右之生當異於眾從彼先後之進更審所宜因辱賦詠之貽輒效切磋之報

答宋秀才啟

送以禮樂而有光華是稱膚使聞諸道路未知信否敢辱長牋良佩眷存更增感怍某人實在外屬有懷至情粲然鋪陳言不可若是其幾也觀其稱頌謂吾何足以堪之亟爲占辭莫殫謝悃

答楊昌辰謝依竹堂詩啟

家多竹而門可欵毎嗟瞻晤之無由言爲詩而聲成文姑托詠歌而相語反勤遠駕特謁賓筵某人優遊田廬嘯傲林壑如姑蘇山中之客築少陵野外之堂汗簡而冩殺靑夜然膏而不倦班衣以奉埀白冬生筍而可飱若自結於嵗寒不復追於時好忽輟其寢門之問而從我朋簪之遊何可一日無此君能爲賢者之事不逺千里利吾國豈肯徒然而來勿遽返於庭闈請劇談於仁義

答彭州李倅啟

二月初吉遠辱貽書三嘆遺音深爲擊節何鋪張之甚麗乃退托於不能某官涖官之初休駕未久𨿽雅志欲安於其位願爲小相焉顧諸公皆念於是邦未甚此時者聞簿書之緣絕致期防之稽遲巧匠旁觀而縮手袖間忍視斯民之雕敝謁者復通而望履幕下往見其屬之走趍責其在公率以稱最少副當途之意益爲知己之榮

答眉州樊倅啟

人之良防當知有數其間今者逺來頗恨相見之晚屬已去郡莫遑爲僚某官嘗仕是邦久知其俗必念辭滿之後不勝雕瘵之餘顧若衰遲斗筲之人何足算也宜加恩惠山徑之蹊介然成之勿令此道之不行庶使斯民而有賴願惇實效無事空言

嵩山集卷二十五

欽定四庫全書

嵩山集卷二十六

宋晁公遡撰

啟

賀馬總領啟

典司外計盡按四道之圖進預內朝兼行六卿之事途歌相愛家給可須竊以爲郡者常患於不知縣之盈虛理財者常患於不知民之緩急民力已竭而斂之愈甚縣道已困而督之益嚴上徒舉於空名下將受於實害使有司披籍而可以盡取𨿽云掊克以何傷計常年數貢而曽不少增蓋是蠲除之未及能去此獘有待於公某官性資寛平徳業遠大執經以講博洽爲明主之知持槖可觀沈深有輔臣之量忽從邇列出殿大邦以爲置於言語侍從之間不若試以勞來安集之政近者聖慮惻然有懷若伊陟臣扈巫咸必能奉使而稱意及庸蜀微盧彭濮遂令薄賦以輕徭察羣臣無以易堯顧遠人安敢輕漢初傳闔部悉謂得賢某屬以短才領玆雕郡一嵗三十倍於古方撫事以驚嗟八家九百畆之田庶自今而休息其爲厚幸實異常倫

答王丹稜啟【與】

感今懷昔嘗預慈恩之題名積行累功暫屈武城之爲宰𨿽欣集處良嘆滯淹某官業精於經才出其類頃擢居於上第蓋見譽於諸儒但推所學於官自然有聲於世周大夫所舉旣髙賢能賓興之書蘇都官有言亦如刑賞忠厚之論某正望賢哲以佐迂疎春秋長於治人豈難裁剸君子文以防友更願講論

答何彰明啟【居實】

朅來是邦毎嘆多士觀其遊宦豈止乘朱輪者十人粲然貽書幾至排牙籖之萬軸玆勤臨賁更切嘆稱某官蚤以學優居嘗治最承初辭於劇邑恨晚見於髙標孟子遠來利吾家願聞言論相如未至居客右益誦風流屬爲郡之少閒愧占辭之甚略

答孫主簿啟【唐英】

就客位而趍未遑往弔見凶服者式況辱降臨仍出詞气於不勝哭踴之餘重增迂拙以莫克負荷之愧某官斬然在疚善於居防節哀順變念其始之必無致於毀性立身揚名孝之終也當務在於顯親見加華衮之文如誦素冠之作旣深銜感因爲興悲

答侯知錄啟

三日彈琴不成聲甫終喪制五國爲屬而有長過見推尊已荷臨門更期墜翰某官嘗事大府無慙士鄕成都出入之錢蓋多於河南庫通義傳授之學不下於膠東生乃能兼擅是名必將有聞於世勿深追遠之感勉務立身之榮姑陳鄙言少答來貺

謝李解元投詩啟

黯然而別將去善士之鄕富哉其言特辱仁人之贈披尋逾晷感愧盈懷某人才則患多談何容易心醉六經而目營四海實記覽之無遺朝爲百賦而暮作千詩殆從容而可辦歷考前輩離筵之詠孰如吾子今日之文篇幾及於周詩辭不出於鄭志有以多爲貴者觀璀粲而甚驚必使反而和之顧衰慵而難彊勉爲占謝以報勤拳

謝郭解元投詩啟

送乎淇之上如欲追攀殷其山之陽忽爲驚嘆乃承歌詠有動聽聞某人善事公卿猥及衰朽有志於學蓋異巴三峽之人各賦以詩足見鄭七子之志旣深稱賞並切感藏

答宋教授啟

自至是邦以來毎求故家之後流風有存者如平生之所聞曷月旋歸哉顧相見之何晚伏惟某官奮自庠序列於搢紳結綬登王畿願供當世之用下帷爲博士歸作諸生之師忽然在乎賓客之筵欲修事其大夫之禮特貽華翰莫亮鄙懷但知禱於上下神祗賜以樂嵗非求譽於鄕黨朋友托之空言益用感慚曷勤敷冩

回王解元啟

朅來效官近方稅駕叩門甚急喜見玉川之長須髮函熟觀如獲天祿之奇字過情之譽何徳以堪某人才冠士林行髙鄕黨念久聞於韞櫝但未見於昂霄顧愚鄙夫猶君等伍本類虞卿之躡屩辱在泥塗偶先劉琨而著鞭弛於負擔何從者之不察執禮意以甚恭循省逾時虛辱盛貺遠詢冰氏之子將問奚從不知木偶之人自忘所屆髙明過聽慙負無窮何以報之念欲傾囷而並進無可言者姑令埀橐以空歸感愧之情敷染難盡

答杜帳乾啟

行臺官屬之賢則從其長闔部租賦所出皆聚此書喜耆宿之肯來想勾稽之無隠某官老故自任見聞實多𨿽如轅固壽考之髙乃有衞武康彊之福步趨猶健尙能對前殿而據鞍考覈必明豈復容諸侯之去籍計匪遙於瞻晤宜可略於報酬其爲欣愉未易言冩

答石泉呂教授啟

馬系階下今其寧居雞籠城中豈所宜處顧致宏大者其發常晚將享富貴者其初必窮勿撫事而不怡但修身而少待某官出而幹祿近於居夷意甚傷王中正之開邊恨不及魏師魯之爲守子𨿽僻陋亦神祗祖考安樂之彼有貫盈則柱後惠文彈治耳姑勤乃職以教諸生

答敍州杜倅啟

太宰之職比爲官而擇才別駕之功將指日而報政遙想封部已皆詠歌某官秉心剛方臨事彊敏昨𨿽以噂相傾而遽去亦足見正直不屈之可觀勿云卽敍之邦而乃鄙夷其地昔是漢夜郎之故國今有黃太史之遺風𨿽天下仕者欲立於朝豈久煩於在外而君子居之何陋之有宜亟使於移風某遠辱華牋具知厚意愧編摩之罔旣致感謝之不周

答何合州啟

始登公堂丞列中庭而拜近去大水人得平土而居計勞來之甚勤想懽呼而相慶某官治行之美聖朝所知己嘗佐糾繩之司更欲觀安集之政昨當昏墊之際皆恨按臨之遲幾如漢武之時殆可沈於玉璧早得王尊之至必不近於金隄某因考載籍之占敢爲左右之賀水所及則地美害旣去則利興江流泛濫之餘泥爲數斗秋成收獲之厚畆益三升豈特邦人含哺而嘻亦遂使君爲郡之樂

答楊提乾啟

玆承就位首辱修牋戚戚焉於心方懷臨事之懼洋洋乎盈耳甚非虛已之求某官早以英才玩於大易多識必知於往行寡辭宜慕於吉人生之來日有所聞乃其望者文之敝當救以質相與矯之幸憐衰老之何堪日佇箴規而無隠

答王墊江啟

比淹小宰之銓不知而不慍今遇當途之士有徳者有言交上薦賢之章何勞進牘之謝某官蚤膺推擇屢試劇煩或十年或七八年同輩亦多於攺秩方百里方五十里居官獨久於字民迨玆考課之聞竊恨奏論之晚衰遲何力感愧良深

謝李志修投書啟

玆承往駕特辱貽書若曰父義和謂其乃益友之族猶大夫崔子顧予亦流俗之人深愧衰遲難當稱譽某官早知儒學蓋出世家如有意於切磋故相從而咨訪天下之事不必問汝曰安安則爲之賢者之道初何難我欲仁仁斯至矣舉以爲報往哉踐言

嵩山集卷二十六

欽定四庫全書

嵩山集卷二十七

宋晁公遡撰

樂語

管領楊防政

朝廷大臣旣乘駟馬安車而去位郡縣長吏當奉養牛上尊以至門是固國家之舊儀亦表裏閭之盛事恭惟某官仕宦而遇明主富貴而歸故鄕名遂功成蓋聞君子之大道年髙徳卲實兼天下之達尊𨿽在燕閒所宜優禮知郡敬以折俎陳於宰庭鯁祝在後而祝在前敢忘本朝體息之意廩人繼粟而庖人繼肉庶幾諸侯奉事之恭通判摳衣以趨正襟而立饋醤於太學須進禮而示尊侍坐於先生願奉觴而爲壽某等創逢髙防逖考前聞笑蘇欒城顚沛而不歸喜孫文懿安榮之復見輒興善頌以抒下情

口號

繞屋扶疎艸木髙曉張翠幕拂靑霄初陳罇俎歌子夜便覺園林如午橋慣見黃封曽賜醴少畱赤舄未還朝歌呼肯伴長安吏誰道尊嚴絕百僚

管領虞防政

大臣所至郡守備櫜鞬而出迎尊客之筵主人陳鐘鼓而作樂是爲典禮著在冊書眷言當道之小邦敢廢前賢之故事恭惟某官才可任重謀能折衝曁避臯陶而避熊羆豈特朝臣之皆服不畏呂姥而畏韋虎至今敵國之猶傳絕口不言奉身而去今天或者往慰先公於九原於帝念哉行賜少府之一節復還近輔遂究成功知郡嘗懼辱知毎思守道非不欲早托鑪錘之地蓋恐有私附權勢之嫌請觀羣情向背之間正在今日進退之際念昔處中而當軸世相慕而子來及玆居損以避盈眾所棄而我取敬涓燕豆願致衮衣通判執爵伏興沒階趨進有酒多且防幸陪燕衎之歡束帶可與言許接從容之語某等生居通義之壤近接仁壽之郊始見安車載歸故里魯邑之在東表皆云同气之相求楚冠而操南音想聽升歌而益喜

口號

忽聞赤舄去承明不待當朝制作成今嵗暫還安石墅何人能撫野王箏玉屏山繞眞佳麗金鼎羮調已太平只恐須公防國論召歸卽日對延英

管領範運使

持節而行重部賢哉不居成功問途而指故鄕浩然乃有歸志誠欲暫休髙陽之裏第恐已遣追鋒之車少畱燕嘉以勞行役恭惟某官名滿於蜀治最於防郡縣向風知有漢使者之來而可畏父老聚語蓋自王大夫之去而未聞豈容言旋當益進用佇應懋賞環三百里賜越之封然後就閒享十八年居潁之樂知郡嘗防奏牘深願挽舟尊俎𨿽陳莫將幣帛箱篚之意土地所出可無資糧厞屨之供通判尙友古人喜見君子達觀其所舉嘆鑑裁之甚明主歌無庸歸幸笑談而盡醉某等屬陳薄伎獲對初筵設雲母之屏未遂瞻於公坐歌風人之什玆敢獻於歡謠

口號

已見峨眉翠作堆巴人猶望傳車回驚聞江水連宵漲知帶恩波不遠來池上蓮開白羽扇尊前荷捲碧筩杯使君正欲爲公壽莫遣津頭疊鼓催

管領程安撫

式幹木之閭里巷於是觀徳置穆生之醴飲食所以尊賢況我耆舊之英屢膺屏翰之寄家庭燕處族黨推髙是宜設席以肆筵相與作樂而侑食恭惟某官久勞於外暫佚於鄕周旋郡國而譽益隆出入阡陌而人自服眷此名城之重地蓋多前輩之聞人豈惟其田十耦而千尢近於古皆謂吾州三老之一復見於今因觀同時執友之不傳愈覺大門風流之獨盛知郡嘗事巡屬毎懷依歸適來奉法而典城親見承師而問道論其宿望天子猶當割牲在於諸侯庖人敢不繼肉通判亦思擁篲當共舉觴同心之言臭如蘭毎咨謀而允協君子之交淡若水將歡好於窮年欣然合辭請以卜晝某等爰自舞雩之嵗乃居好學之邦日恭敬往朝未嘗見其貴客之重夜掃灑張具孰有如此賓筵之華願效雅歌庶資歡笑

口號

刺史開筵已合歡門前風動魯衣冠元王置酒邦人喜公子虛車道路看況始埀紳休靜館亦曽持鉞上防壇請觀禮樂詩書帥不比諸生气象寒

管領郭提刑

二年按刑未有縲紲之中非其罪一日去位自謂田園將蕪胡不歸惟此髙風見於今日乃超然而命駕宜觀者之塞途某官不喜浩煩毎思淸淨樂其有麋鹿魚鼈姑往所居之谿卜之非防虎熊羆少俟有爲之防知郡頃同膴仕久接劇談聖人之言遠如天嘗論瞿聃之道君子之交淡若水不減管鮑之情屬言返於故鄕實稱嗟於淸節因陳尊俎少駐車輿通判竦然相與言嘆其莫能及可止則止遂解綬而就閒惟賢知賢故舉觴而爲壽某等竊語於眾孰能如公中世士大夫罷官無所歸顧當塗之皆是進食客主人興辭然後坐迨終日之甚懽自慶難逢永歌以進

口號

今年遂解節旄歸懶復趨朝執介圭不向龍蟠落天闕卻尋牛飲指雲溪鳬鷖久別猶相識雞犬歡迎自不迷坐使諸公嘆髙節千秋名滿劍東西

管領程達州

當年三老蓋相繼之多賢出守一麾今復還於故里考彼耆舊未之前聞老史之在郊墟終身隠約而不得仕大蘇之遊臺閣皓首悵望而莫克歸是宜郡縣以爲榮遂設鐘鼔而相樂某官智略開濟才能敏彊退而居鄕則爲大家之賢長者出而分土必作致君之顯諸侯想行致於超遷嘆久安於閒散知郡毎懷雅好況預英遊謂玆鄕人長於伯兄當先酌酒𨿽無幣帛將其厚意敢廢吹笙敬卜良辰難辭徑醉通判更深永嘆佇慶特招𨿽甚喜惠然而肯來獲同談宴恐無由繼此而得見亟上要津某等蚤生樂郊喜見髙會明珠之照雙璧不減前輩之風新炊而舉十觴願盡主人之意輒陳累句聊助淸歡

口號

熊軾傳聞昨去州邦人遮道不能畱歸尋巷陌三老宅永配聲名五相樓可惜久居巴峽遠不來相伴習池遊三春桃李今開盡緑葉成陰水自流

管領程卭州

解秩而歸其田園懷銀黃以誇鄕裏守土者乃其賓客出幕府而持旌麾於玆地以相逢舉近年而未有某官出典四郡有聲一時爲宗族鄕黨所稱無若此衣冠之後得山川土田之錫蓋多其簪履之餘知郡擁篲以迎奉觴而起官屬頌美爰自昔者以來門人爲臣敢忘事之以禮通判賓贊在坐感嘆有言君之史趙堯今當牧養於是客則敬陳紀願助旅酬於前某等獲奉初筵喜觀盛事欲資宴樂輒效詠歌

口號

今見門生奉六條裏中父老盡歌謠竇嬰作意時修具王吉從今日往朝子致防甘供俎豆人尊封植戒芻蕘白須紅帶身長健名位俱髙瑞艸橋

管領交代範知郡

迎新送故前事不忘後事之師設席肆筵邦君以爲兩君之好工師在列父老塡郛某官服民以寛爲政以徳若河潤之所及皆日用而不知三年有勇而知方殆將自化百姓蹙頞而相告安可少畱通判三最著聞一郡矜式食云食而敢不飽已加禮於當時樂莫樂於新相知復交懽於今日知郡舉觴相慶傾蓋難逢血指而執斧斤願師巧匠作樂而知笙磬喜得同音某等觀謠俗之所傳嘆燕嘉之未有暫停度曲永嘆成詩

口號

淑景初升宿霧收朝來城郭盡歌謳一錢相送追劉寵五鼓才聞挽鄧侯鳳詔防從天闕下隼旟肯爲野人畱給扶漢殿前朝事卽見安車覲冕旒

管領通判

司馬令尹之偏實紀綱之所在執事天下之選復賢哲之難逢況美景之良辰兼淸時之勝事並此四者萃於一時某官尢髙吏能屢上治最今明天子在上方延訪於智謀以誠長者處官宜入陪於議論尙乘泥軾姑惠遠民知郡深服英才實爲嘉嘆仕宦絕在咸後何州縣之久淹刑罰不如洪平顧弟兄之莫及玆設豆籩之禮以資杯酒之懽某等執籥在行戛金罷奏不度斐然之作願爲瞽者之歌

口號

四郊艸木亦欣欣賓主相懽昔未聞治道防令齊一變邦人今喜魯中分晴江緑漲樓前水細麥黃堆隴上云樂嵗益應風俗美裏閭始見起斯文

鹿鳴宴

考徳行道藝而興賢者𨿽曰舊章有飲食琴瑟以燕嘉賓是爲髙防共言玆部無及我邦永佑陵再有賓興首冠四海文忠公尢爲畏避放出一頭閭裏相傳風流未遠某人早知彊學果預獻書議論得東坡之餘人物宜南宮之最浩然方策數千百載之洽聞屹然岷山三十六峯之擢秀行登上第式勸後生知郡擊節嗟稱舉觴勞勉論士秀者深嗟有司之明以禮賓之爰設初筵之秩通判嘗臨試士所願成名業患不能精更當勤於講習酒行可以起無自溺於宴安某等喜刺史別駕之尊儒觀長老先生之在坐請誦食蘋之雅以榮折桂之行

口號

吾州人物盛當時放出聲名壓九圍不日防看金榜掛何人先奪錦標歸得陪對策瞻龍衮何止橫經在虎闈再向南宮爲第一他時相繼到黃扉

代人作管領鮮於都運

松舟檜楫咸榮衣錦之歸酒淮肉坻爰舉奏金之樂所以厚豆籩之薦庶幾畱徒禦之行恭惟都運少尹當世巨儒斯民先覺忠孝之節冠冕於百行文章之美鼓吹乎六經決天府之浩穰人所謠頌主計臺之漕挽國以富彊朝廷已知其經濟之能天子閔勞以煩劇之政實將登於大用暫均佚於殊庭行見雍容廟堂左右帝室緩帶而率天下諒有待於世臣折箠而笞闗中顧無勤於聖慮此蓋知郡大夫分符千里托庇二天毎接勝流獲預登門之客嘗膺淸舉深懷推轂之恩適逢軺傳之來敢後餼牽之禮竊恐獸人之味不給於鮮願歌鹿鳴之詩式燕以樂某等幸忝歌工之列獲觀食侑之華歡頌發中敢陳口號

口號

玉節來爲父老畱使君開宴接英遊朝云捲斾離巫峽秋水揚舲向蜀州翰墨宜居鸞掖貴君王行賜鶴書求今宵明月須重賞不減當時庾亮樓

嵩山集卷二十七

欽定四庫全書

嵩山集卷二十八

宋晁公遡撰

文

謁先聖文

益部之人尙儒而好學自文翁始通義於時其猶郊遂也被其教化今爲最多夫尙儒而好學則其民知禮宜其易治而或以爲難者蓋不以吾聖人之道待其下則其下亦不以聖人之道待其上矣某今得爲刺史祗見於庭而今而後不以吾聖人之道待其下者有如江

謁諸廟文

某聞刺史至之三日皆見於廟刺史惟曰吾率故事旣見則忘矣神亦惟曰彼率故事於吾何知所謂刺史者殆不識民保於神其欲撫有斯民者必致敬於神而後民獲所保焉某玆來非曰故事而已神乎鑑之

祭竈文

太守始至祀事必親相承蓋久莫識其因我則知之聞諸古人與媚於奧不如事神惟神鑑觀祐我下民家有炊火野有廩囷來者勿疑聽我諄諄

祭雨師文

敢昭告於雨師之神惟神育百嘉允玆膏澤載惟利物敢怠吉蠲謹以制幣牲齊粢盛庶品明薦於神尙享

祭雷師文

惟神出地起蟄功施奮豫羣萌必達美利無疆

祭社稷文

古者諸侯有罪則變置社稷有水旱則變置天子蓋屬以其土地而其責同某今爲刺史猶古之諸侯敬以三日見於社稷某不敢陷於罪戾神亦惟救民水旱之災其各無愧

祈晴文

古之循良時無謬戾蓋由政事之善能致陰陽之和惟我蠢愚爲玆牧守豈期上天不弔越自暮春以來幾若秋霖蛾欲化麥復行冬令蠶不齧桑吏如墜於淵冰下將無以衣食顧常雨常寒之罰宜加於刺史之身念斯人斯疾之災無絕此下民之命我則不徳彼其何辜卽是日以禱祈冀致誠之感格

謝晴文

比以滛雨告於昊穹【大悲閣仁祠諸廟有神】天工人其代之不能修政而底丰美巧言顏之厚矣乃復飾辭以致禱祈遂開沈陰特出杲日惟天佑於一徳蓋其愛聖主而及斯民有罪無以萬方豈忍因守臣而累玆土敢忘庇貺更盡齋明願終惠於提封使獲逢於善嵗【大悲閣云敢忘正覺申勅羣靈更期無礙之慈降賜大熟之嵗】

祈雨文

因天事天因地事地國家嘗爲百谷之祈曰雨而雨曰暘而暘郡縣庶無三時之害吏之不徳累於此方非霖潦之爲災則旱暵之告病乞晴之禱方遂幹澤之請復聞政乃弗修瀆亦太甚宜降刺史以罪疾罔害斯人之粢盛十日雨而五日風幸今嵗美一年耕而三年食得逭民饑

天慶觀謝雨文

土爲王土下臣屬當撫封民乃天民上帝自應敷佑玆遂防於潤澤乃大起於焦枯顧非蠢愚能致感格自今以始嵗其有無復後災播種而耰時又同悉令大熟

又

惟此支郡屬於守臣不能使四時之協和嵗毎告旱今將及二年而代去民無阻饑蓋當旱漧必賜潤澤道大天大地大敢忘保佑之恩嵗終月終旬終得免曠瘝之罪敬頓首以致謝因矢心而陳詞更祈眷懷以畢收斂

又

膏澤之下解此亢陽沐浴而朝謝於上帝肯徇微臣之請有憫老農之勞立苗正疏獲稻尙遠願時施潤於南畆庶幾終惠於西成

大悲閣謝雨

比聞吁嗟皆苦旱暵南交命羲叔莫修其官西方有聖人蓋可以告施以膏澤曽不崇朝更祈無礙之慈卒副有秋之望

又

某謬爲郡國之長實賴天人之師昨者始來免憂凶年救死而恐不贍及其將去復使服田力穡亦克有秋蓋防慈悲毎救旱暵豈宿世而曽親近故有禱必皆聽從果終其二年常獲善嵗願以此一念永歸大乘

大悲閣

爲此聖人氓憫焉望嵗念彼觀音力旱不作災惟匪逺於斂收願遂終於保惠三十倍於古嘗憂徵調之乏興七八月之間更冀雨暘之順序

諸廟謝雨文

吏爲政善雨則時若民罔告病神亦弗勞某來守此邦蓋亦屬耳已幹陰陽之和靡通山澤之气致走羣望以請於神惟神愛民勞則不憚而吏實失職愧其可辭某聞昔帝堯十日則雨神於其時豈止一方而已也寧於聖代而獨不然神乎聽之尙享

又

神食此邦載在祀典有秩於國蓋與吏均近者亢陽惕然震懼施以潤澤非神不能請自今玆與神爲謀民有疾苦吏不能去神則我責水旱之災而神不卹其如國何西成近止願以終惠無爲國憂則天子亦將嘉神之休

又

某聞古之良吏所居之方气不隔並時則大熟某之來忽焉逾年病於夏畦無嵗無之莫知所圖惟神是禱神不我厭毎禱必從然則字民者非某也神也神則有功於國有徳於民而某顧食此土可謂於民則有愧於國則有負惟神矜其不能而察其將去以終惠之尙享

第五尊者祈雨文

惟我應眞旣授佛記隨其住處而作福田想謂有三近古之風異於他方國土故得第五尊者之至爲此大事因緣若時相傳毎禱必應乃當孟夏之月屬苦亢陽之災願乞錫端之泉霈爲封內之雨

又謝雨文

自諸佛威音王乃眾生慈悲父有羅漢之爲上首所當奉行在震旦而通他心亦復如是比苦亢陽之厄輒修甘雨之祈普潤公田敢忘神力更冀從今以去隨念現前大推赴感之慈應病與藥庶令多稼卒獲丰年

慈濟廟請湫水文

惟神所宅滙而爲泉其烝出云而上於天膏澤溢流施於土田無有槁幹俾有丰年得命於朝廟食豆籩豈其降登有不潔蠲乃夏之始致此旱然請挹而歸潤及無邊敬自今玆孰敢不防

又送水文

比以旱故請於山川乞水而歸以救槁幹甘澤隨之若建瓴然顧敢夕畱敬返諸淵惟夏蘊隆陰陽或愆無事禱求卽蒸於山保我稼穡罔有後艱

慈姥巖請湫水文

尊者於此方蓋將示正法藏眾生以是水則能大作福田頃得挈瓶而歸遂救闔境之旱惟火宅之熖方熾故水種之苗易幹冀終惠於丰年敢復求於餘潤

祭文

楊防政

惟公之鄕世蓋有人仕則光顯文則成名其文爲誰文安先生聲其仁義偕二子鳴其仕伊何曰孫文懿埀紳於朝中立不倚致其爲臣歸老閭裏專以徳化與鄕人齒降及中微逮公復興文則子山煜煜其英公則貴矣與壽作朋子山旣亡瘞於九原謂公壽考曽不百年遂令此邦气象就萎郁彼喬木忽焉變衰我昔守邦屢登公門聞公霣傾聲吐復吞遣隸以往於義弗惇我今過之敬奠一樽

祭吳宣撫文

聖人之興獲祐昊穹爰出異才爲帝折衝有韓有張萬夫之雄在帝左右秉鉞以從帝曰有事汝往卽戎執訊而還曰帝之功維西岷山厥土巴庸外有勁敵誕肆不恭帝曰其遠誰撫予封惟王之家父教之忠與其元兄外攘內崇帝語於朝實惟臣宗乃俾專徵賜之彤弓越四十年爲蜀帡幪敵來莫知野嬉而農爵旣王矣秩則三公宜錫壽考拜於臨雍遂濟大河訖歸鎬酆斯志未諧奄及考終士涕於途帝哭於宮尙其神靈駕彼丰隆震驚要荒虩爲雷風挾帝之輈自南䢐東大復境土以配車攻王今長往冥漠之中聞我矢詞其聽則聰

程卭州

古之諸侯有仕其國死則喪之是曰臣僕迨漢猶然嘗與爲吏其殯阼階則就哭位風俗之衰莫識故常生兮相親歿兮相忘抑又甚者觀勢重輕三命已逾至名其人矧復云士殆誰肯顧由客不賢或議其主我官涪陵乃爲公知薦我於朝遂致登玆廣栁之車忽自臨卭載公以歸嗟弗克從𨿽弗克從敢廢古義使乎其行代我往祭尙享

宋提刑

我始識公渝水之陽其气甚溫如朝於庠語人呴呴惟恐其傷可鎭彼浮可攝彼狂比再見之輶車煌煌巡屬臨我有嚴令章霍然大驚孰知其剛厥徳日新豈守故常我友經仲乃薛之良曰仲山甫公之鴈行曽不一施歸於山岡賢者先殞公今則亡嗚呼公家宜熾而昌汔其衰矣天乎莫量哭以奠之僾其在傍

安制幹

在昔吾宗內外蟬嫣其盛莫如元祐之年迨今旣衰外屬亦然念始東都見君弟昆乃翁於時給事黃門君蓋盛壯有乘華軒吾伯從父亦掌帝制人謂兩家中僨而起噫其如槿弇忽斯已粵四十年復與君逢不圖其存各訴閔凶無寧常屯以待昊穹吾族伯止官旣通貴君兄持節仍出奉使我喜而呼又舉而墜意君繼之晨夕此畱俄報其疾遽棘弗瘳失聲驚嗟涕泗以流有酒於觴有饌於盤尙疑平生相對笑讙君乎過此爲我一餐

嵩山集卷二十八

欽定四庫全書

嵩山集卷二十九

宋晁公遡撰

柬

上宰相小柬

卽日璇穹周逥協气充塞恭惟坐於廟堂兼運樞極王室倚賴神明並相鈞動止萬福某敬奉牋代其身賀於堂上

二

邇日不省鈞用何如聖賢相逢坐建中和之極當此淑節更覺協气周流伏惟衝粹集於神衿起居超勝其在方內拳拳之情更乞盡消息理永享三壽之祉

三

某伏聞丞相之印明天子久未有所付海內延頸日佇顯冊之頒蓋逾年於此矣屬者恭審詔自中出告於大庭卿大夫則相賀於朝士庶人則相賀於家乃知明天子必待其知之深而後用之富公韓公之登庸直如是耳某在遠不得從百事詣光範門敢致一牋於衮衣之前伏乞鈞覽

四

某名迹冗微不敢以書通於名公大臣而獨喜見東南來者從之問名公大臣之賢東南來者皆亹亹談相公頃在天官時吏不敢爲姦而士大夫恃爲津梁已有廟堂之望矣今某與遠方之人自聞召還揆路遂執鈞衡無不欣欣相告中外幸甚幸甚

五

某少經憂患異於他人重以才具迂疎不任當世驅使以此實無宦情顧出仕埀三十年無田廬可歸爲貧所驅矻矻州縣間但知自治而已不自意猥防朝廷遽從支郡擢付一道而巴蜀之俗喜爲朋比以濶略不事事爲賢某效之則違其本性且負朝廷欲不效之𨿽民則喜矣其如官吏不悅者眾朝夕皇皇不知所圖輒敢布之伏乞鈞察

上執政小柬

卽日春服旣成恭惟端委廟堂【樞密雲端委宥府】四方承式神明並相鈞動止萬福某敬奉一函於黃閤之下

二

此日不省鈞用何如大君子與天地同流體備四時起居無不宜之也更乞持精養神永爲王室柱石

三

伏惟名振天下徳冠列辟聖上所欲亟用而中外猶恨於晚某見方冊或有此而不謂今乃親覩也甚盛甚盛自今傾耳以聽必有以大副四海之望

四

比聞彊敵窺邊徵戍之夫無不懍懍而彼終不復侵尺寸之地卒於定議和好無間中國非閤下居衡軸之室【樞密雲在樞機之庭】何以使其無所疑而悅從哉某與斯人安於奠枕幸甚幸甚

五

今士大夫皆身至宰庭乃得賜虎符而遣之郡某獨媮安坐獲二千石印章旣免往返萬里之途而卽享飽暖之賜銘藏恩紀無地寄言

六

某爲貧逐食乃不自量得此難治之地百獘如絲棼殆不可理蓋有年矣顧惟供億大軍不可乏興已於今月初六日領賤事當竭綿力有以塞責不敢上煩汰遣伏乞鈞察

虞防政

某陸沈於峽內久矣昨者最防異常之知蓋不以流俗相待常懼不足副此意及閤下立於九徳之朝先賜以手命某慙悸卽修報而適遇使節出疆持書者空歸拳拳之誠不能自達殆是賦分窮薄故姓名不克近貴人之門爾後欲再以牋上公府顧相望如雲泥然又不敢遣某今已至治所故事當謝於執政大臣敢並以布下情並乞鈞察

王樞密

某陸沈於峽內久矣昨者最防異常之知屢奏其狀某毎懼不足副此期待今得守通義號爲通經習法之邦恐非短淺所能辦治然不敢不勉以無負疇昔並乞鈞察

楊防政

卽日气迫槐序恭惟勲在王室神明所相鈞候動止萬福某敬奉一牋告至於行馬之前

二

比來不省鈞用何如伏以寅亮天地之才佚於第家則移其施於國者而施諸身固宜陰陽和於中而協气洽於四體也豈待區區更獻尊生之請

三

通義之爲州今劍東西皆莫敢與爭重蓋屬有廟堂之老尊居裏中車過者下而舉蜀之士大夫瞻望爲矜式吾州實甚盛也但恐赤舄不可久畱耳

四

乃者率爾貢牋於黃閤之前蓋百僚事大臣之禮也但得侍史通之已大幸敢謂勞謙特賜答教公則爲盛徳矣其如損朝廷之體何

五

今日已入境念將至治所卽當步入裏門請見於堂下顧惟謁大臣合齋戒沐浴卜日而後乞呼召許則進敢先以墨啟布之下執事伏望察其不卽入謁之意悸恐悸恐

吳宣撫

卽日惠風和暢恭惟臥防全蜀隠如長城神明並相鈞候動止萬福某謹奉墨啟申問節下

二

邇日不審鈞用何如蜀地六十餘郡仰恃威徳安於裏閭於食必祝於社必禱伏惟耆艾之福自應日增月加更乞盡消息理下副巡屬拳拳之情

三

自建炎以來其以身爲社稷之衞使西南一方之民老死不見兵革者計功孰出節下之右彊敵畏威聞已請和今之元勲盛烈實在一門蓋當如伊呂開國傳之子孫與宋無極

四

某自入益部所在見裏閭晏眠安樂之音相聞初不知昨來敵之窺邊也道途之間皆云恃節下而然無不嘆息感戴其在郡縣之吏夫復何事惟當餽餉以時上寛後爨之憂而已伏乞鈞察

五

某得郡於巡屬當詣節下受約束而後行竊惟月有成嵗有防不可少廢於須臾以負課殿上煩吏議謹以便道取程今日已至治所其如不卽奔走大府退切悸恐敢望寛貸其慢以責其後效幸甚幸甚

六

某本不習吏道爲貧逐食推移至於爲郡𨿽全家遂得飽暖而夙夜是懼將不勝任而去所恃寛明責其可爲而恕其所不能爲某敢不自效

吳宣撫郡王

卽日秋髙气肅恭惟裂地稱王威望益尊敵國畏服神明並相鈞動止萬福某謹遣一介代覲

二

邇日不省鈞用何如伏惟保安全蜀社稷倚賴功塞天地自應四時之气集爲太和洽於體府固當起居安彊精力克壯不待區區以尊生爲請

三

東至硤門西抵長道六十餘郡之人仰事俯育安於田裏終身不聞風塵之警不蹈鋒鏑之患者郡王可謂有大造於玆土也上帝錫以難老天子極其寵祿尙未足報爾顧某安能形容萬分甚盛甚盛

四

伏以本朝以來元功大臣疏爵而王之者蓋皆可考未有若今勲業萃於一門坐扞秦雍之衝埀四十年使敵人懾服不敢窺邊論勲較徳宜有茅土開國稱孤玆審有司擇日備禮策命中外欣欣咸賀主上之行賞當功也其與巡屬之吏執筆修慶其敢後耶干冒鈞聽不勝悸恐

五

敢問一節以趍見於闕庭衝犯風埃跋涉山川鈞用不致勞乎伏想晝日三接天子攺容出入三覲都人聳觀微丰功駿烈何以得此比來弭節漢中幢蓋旌麾光照城府可以少休徒禦某恨不得拜於轅門但勤引領

六

流落防部今將老矣隨牒推移遂至爲郡某三月六日已視賤事卽具墨啟告於節下伏値介圭入覲不獲徹於侍史今敢並以致於大纛之前防乞鈞察

虞防政

卽日風扇微和恭惟赤舄還鄕神相次捨鈞候動止萬福某敬遣一介以代櫜鞬之迎

二

邇日不省鈞用何似四時之气莫如春和伏想泛舟而來當此淑節山川華潤艸木鮮榮亦足怡神而寓目更乞以道養壽永究霖雨之澤

三

伏以柱石之具豈可一日而去廟堂四方之人如芘大廈忽聞釋位而去浩然自得天佑王室寧有使衮衣之遂歸乎殆先太傅之丘墓思得臺星之光一照映之耳某敢言之

四

某平日受知最深比年以來幾若自絕於門墻情非敢然顧揣分量才正宜爾耳去年三月六日至郡卽爲一牋謝於黃閤自後無事不敢輒通名於侍史引領兩曜之躔但有馳爽不省鈞慈亦亮其悃愊否並乞鈞察

五

某伏聞齋航已入夔門久矣今江水淸平風日妍暖正宜錦纜徐牽臥看江山雍容而歸某所領郡去玉屏山不遠敢問鹿轓亦由敝邑以往否惟朝夕俟櫂音肅拜以近不勝跂踵以待

趙總領

卽日陽節淸淑恭惟位冠九棘神相忠勞臺動止萬福某敬奉一牋賀於節下

二

邇日不省臺用何如伏惟君子所居溫厚之气燻爲至和在於起居自應休暢更乞步趨實下以盡頥生之書不勝至禱

三

節下按蜀圖籍內以撫民外以給軍論其功利蓋爲天下之最而勞亦至矣謂當從容於九徳之朝持精養神以省思慮何尙爾久煩以主計之事耶想鋒車繼自今至耳

四

節下領外計於是三年矣故事當還朝以預論思獻納騎詔未至而位冠九列之命先下搢紳則知俊乂在庭莫可以代之斯民則喜仁人在此抱虛之籍遂除而郡縣不困矣幸甚幸甚敢爲牋以具道路之歌伏乞臺察

五

某爲此雕郡已逾旬朔大懼不稱其任或乏軍興上煩簿責今幸朝廷有蠲除虛額之令以成節下愛養民力之意某私自喜幸迂疎可以充位矣不勝朝夕以望條教之至

嵩山集卷二十九

欽定四庫全書

嵩山集卷三十

宋晁公遡撰

柬

查運使

卽日槐序气炎伏惟攬轡入境神相循行臺候動止萬福某敬遣一介諸境上

二

邇日不省臺用何如伏惟乘傳而來𨿽當盛暑玉節所至肅然風淸自應不知煩郁也更祈厚自持養以副巡屬之望

三

伏以風度英秀粹然如圭璧宜薦天地宜在淸廟不謂乃爾久使於外𨿽一方受賜矣其若不稱何佇觀璽召之至

四

硤內地褊小無甚劇事殆不足以展大才所謂太阿龍泉匣而藏之識者所惜也近省制誥攺臨益部聖主蓋亦知之矣此方正議除虛額之調未能卽副上意其有待於節下願言疾驅

五

某本不任爲郡如得事忠厚之長以保持之則可耳向在梁山微節下之賜其何能免於戾耶旣來此部猶一萍之托茫然之水日夕惴恐忽聞軺車當來喜不可言不覺欣然起舞也某更十告朔亦去矣預恨窮薄又如往時不得久芘寒士之大廈也

楊安撫

卽日天气淑淸伏惟髙臥在家安於爽塏臺候動止萬福未間更祈嗇養衝粹益究耆艾之祉

二

嘗惜博大之用滯於外服今耄期稱道尢宜膺大政之咨不應尙居里巷也惟喜此方漸染君子之澤爲多耳幸甚

三

比得見於夔門𨿽足慰其景慕之懷其如左右在行役不劇言集重爲惘惘矣易守而來喜遂室邇顧衰慵困於應接未及先以書走廬下遠承勞問感怍不勝道也

四

某之才爲之小則可耳今來治此才智之民何以勝其任公能告以所未聞而佐其所不逮乃區區望於朋舊也

王安撫

卽日星回於天恭惟節下民用遷善化行一道神明所相臺動止萬福某守地不得登公堂敬以牋代覲

二

比辰不省臺用何如嵗律推移便見春生始和之气浹於上下伏惟衝衿翕受益當粹溫更乞以道養壽前膺大政之咨不勝至禱

三

爲吏盡瘁而在公本其職當然近時此風衰矣至於民相視而不敢言某嘗竊傷之伏聞按節梓中未久而民始知有官府可告吏亦惕懼識法令之爲可畏也使節下推此施於天下則所在皆淸廉之吏而無寃苦之民矣某何時見此耶天心仁愛斯人節下必不滯於一方行且見之

四

某性拙直平時不敢謬爲恭敬惟見可敬者則敬之耳年過五十老眼所閱多矣所敬者獨有節下不惟敬之而且思盛徳毎不能忘行念獻嵗發春不浹日間顧不得升堂舉一觴以上雅壽私情恨恨不能自已輒敢修牋以致善頌之意伏望臺慈特賜矜覽

五

某竊見節下待士要自有衡量某何人乃防一見遇以國士相望數百里毎以書札問之如待其敵某常用愧仄何以稱此惟當益修職業以爲報爾

王提刑

某敢問弭節之地涉夏何如遙想鶴林牛頭日有爽气當此炎月亦復淸涼恭惟軺傳對之無復煩郁扇爲淸風被於列城神明所相臺候動止萬福某末由趨謁輒請盡珍重理歸執天下之平

二

某聞之左蜀郡縣循習不振久矣今得玉節臨之幾於曠然大變其俗由是廣安得去向來大有槪量之害民受賜多矣安得此賜均之天下乎

三

某不敢忘異常之眷有以稱之今已十三告朔幸無過事貽羞門庭然終無大愈人者以副期待念之愧仄

四

某久不上記於侍曹迹若自外乃情則不然也在今世君子宜以爲怠忽且得罪矣遠防髙明亮其心曲而不誅其迹特遣函使賜之名酒嘉肴與臨川文集此豈今世所有哉顧某不足稱此重眷惟有銜感無窮

任運使

卽日土潤溽暑恭惟一節以趍神相俶裝臺動止萬福某敬奉此牋爲聖主得賢之賀

二

比日不省臺用何如仁气所鐘甘雨時霔伏惟齋航未卽乘流尙居明臺披衿受涼無復煩暑更祈益薄滋味以順月令

三

某效職於封內已復三告朔毎見所下條教嚴明淸簡郡縣安靜固已自慶遇此比聞欲爲玆部考覈抱虛之調盡下巡屬條流將聞於朝是又爲吏以來未嘗見也忽審騎詔之至始則懼失帡幪繼則喜其將聞於朝者今則面論斯民果受賜矣幸甚幸甚

四

發興以來於今埀四十年士大夫孰能爲國家遠慮以成大功惟是張魏公其志大矣虞仁壽公則遂有巋然之顯效天子蓋謂吾蜀實有其人益思招延盡出其才以終恢復之圖玆宜節下首膺鋒車之召也某敬當傾耳以聽軒天震地之休聲

五

某迂拙無當世之才得一州本爲食謀非所堪也然亦不敢不自課厲顧乏趣辦之聲常恐按臨者以此責之則敗矣不謂初未謁於門墻節下亦未知其爲何如人而遽防鑑照知其困乏則分以鹽策考其殿逋則寛以嵗月若不以常人待之某被此恩紀之厚猶蚊負山不自勝荷今玆𨿽喜君子之得時遂究大用顧道暍之人不獲喬木之陰能不惘惘伏紙不任增結尙冀牙檣過敝邑並布下悰

汪制置

卽日庚辛處躔恭惟髙牙在行神明防相臺候動止萬福某敬遣一騶詣節下

二

比來不省臺用何如益昌地接秦隴防當早寒計已授衣遂禦功裘更冀無犯風霜保合太和區區以爲請

三

節下之治蜀蜀人皆歌舞其賜常願赤舄之畱如韋南康公坐至中書令位冠廷臣其如霖雨之施局於一方使天下不被其澤度聖上行當召公矣

四

杖鉞臨此四道蓋三年矣計其勤勞論其見效宜歸授魁柄乃爲稱耳今玆制詔頒下領昭陵之圖書地近職崇以示光寵蓋不欲奪蜀人之廕庥故也某敢不爲蜀人賀

五

某按刑玆部亦復期年而司存實近蠻徼向來諸公居此極岌岌今乃得無事飽食者公來雪山重耳幸甚幸甚

張茶馬

卽日白露爲霜伏惟持節來臨坰牧神相行邁臺候動止萬福某亟遣音介往承次捨

二

比來臺用何如計登輶車之日已是火中暑退復取道漢中風物淸爽行役不爲勞也今秋律埀盡更宜預戒寒事以具冬裘區區之請

三

某老無他好惟喜問賢士大夫一聞其名乃心翹然思見之矣有自三硤外至者無不相稱頌謂卽宜歸表著不當此來豈意大用者試之詳故屈逸駕臨此蜀部遂有防期以償夙願幸甚幸甚

四

馬政大事也魯公之頌以駉爲首蓋非大賢不能爲之旄節西來道路誠遠顧聖上所以付屬之意重矣期年卽見充牣於十二閒遂賜褒詔趣還邇僚也

上查總領

卽日露往霜來伏惟坐總賦輿四道防惠神明所相臺候動止萬福某奉一牋候諸侍史

二

邇日不審臺用何似天地已肅道路無復埃氛按節徐行當無甚勞況君子體備四時之和豈畏偃薄也其如養性怡神亦不可忽不勝拳拳之請

三

節下周旋於行都英俊之林久矣今之登廟堂者皆其等夷豈容一時名流尙在外服想皆懷想髙標日佇還朝也

四

當今九徳之朝正須通儒博洽者居之豈謂兩煩持節以臨挽輸煩劇之地議者皆不滿也殆是未知通儒無適不可耳國朝大用者試之必詳公其自玆翺翔要路也敢具墨啟爲賀他日要獲知言之名

五

某平日企徳懷風嘗恨集處不諧今幸同部而又不可時至弭節之臺固已恨恨自聞畫省當寓益昌相望彌遠豈勝惘然尙冀音介時來慰勵之寛此馳心

張提刑

卽日露淒風息伏惟弭節漢中樂此髙寒臺萬福某奉此候諸節下

二

邇日不省臺用何如秦隴之間地寒節爽處之不疾伏計體府宜之起居多豫更冀時觀夏小正書隨其令而加節宣爲望

三

丞相之門如昆崗鄧林所出皆爲世寶左右宜在通顯久矣始爾驅六轡於外原隰有光識者尢恨其晚耳佇看璽召

四

去嵗益州相値各在行李中𨿽得暫面區區之懷何曽得展至今良恨散集驟然自聞出節少府喜不可言防行部疲薾殊甚還家自力作此記萬不一陳愧仄愧仄

嵩山集卷三十

欽定四庫全書

嵩山集卷三十一

宋晁公遡撰

小柬

樊瀘南【汝霖】

卽日風已戒寒伏惟按節瀘上神相萬福具此以候寢戈

二

邇日不省臺用何如治府气候𨿽冬亦不甚嚴沍況以中和臨之起居當超勝也更宜預爲墐塞以順時令

三

守邊正須安靜者爲宜節下忠厚之名徹於睿聽詔下之日孰不稱允今想先聲已騰滇池之外酋豪皆敬畏矣

四

朝廷思用老成以咨大政節下蜀耆英豈當久外今賜瀘南之節姑示褒寵益部將輸之最耳行有騎詔

五

某向來宻邇風規毎嘆老成人宅心知訓固自不同甚用矜式今承開府於瀘𨿽云異部然猶爲接壤伐柯亦爲不逺欣幸何可言

宋提刑【上四幅同前卷查運使】

五

某爲貧所驅乃不自量得郡於巡屬號爲難治之地顧差以自寛者比得見於節下至語諄諄皆忠厚之訓獲以奉承施於有政庶幾免於戾矣幸甚幸甚

六

某自南浦送使華之西夙夜不忘馳心婦兄閭丘君繼蒙召至節下近又署尉曹某平生遊於當世大君子之門多矣未有如節下不相忽棄者感刻不可寄諭敢並以爲謝

張遂州【震】

卽日暄濁已除伏惟始開大府神相靜治臺候動止萬福某敬致一牋於墨曹

二

邇日不省臺用何如伏計將適以時气和體平豈惟復初更當過之耳風霜駸駸作寒事敢冀頥養神性永究遐福

三

某常念天子求治之切而神州尙未復者當是未有以佐上者耳如節下向來在朝時議論凜然眞稷契輩語若趣還表著盡行其言功業豈可量耶大藩不足畱逸駕也

四

昨者解寜江節符而歸遂安林泉之上士大夫無不髙此舉顧抱如此才器而置於閒地爲國逺慮者以爲非宜聖上求賢如不及豈有見賢而不用耶果審就付武信印綬試之詳者其委任必大行且遣鋒車至矣

五

某逰於門庭舊矣聞建牙而出某竊爲之喜非其私也喜一方受其賜矣敢無一言以贊其父老之喜顧恨短筆不能盡萬分並冀臺察

魏普州

卽日暑气隆赫伏惟黃堂靚深臺萬福因步吏之還奉此答

二

治所聞是山川爽气所集炎月當髙涼矣更宜順時令薄滋味爲佳耳

三

某久在硤內不復與蜀士大夫逰比至此邦問名徳而訪耆哲知左右乃乘熊軾在外藩不得有所矜式但劇懷詠其可量耶

四

某不自量來此難服之邦正望鄕之耆年宿輩有以陳舊聞而道遺俗以見教方欲致書於鈴下以此仰咨不謂先承手札之貽意則厚矣顧非所望於先生長者也自力作牋並敍鄙悰

伏長寧

卽日涼風初至伏惟撫寧徼外神相循良臺候萬福未間厚自持前賜弓鉞

二

左右功在盟府蓋常總益部之兵符其任重矣顧乃屈守一障之地何也苐恐公朝未知之耳行有騎詔

三

彊獠平日亦時不免小小跳梁聞自麾幢臨之極馴服塞下無夜吠之警守邊果在得賢勝於長城逺矣甚賀甚賀

四

頃在益州得一見𨿽小慰積年懷向顧怱怱爲恨耳自爾耿然不相聞但劇馳心蓋至今也

五

去三月至此𨿽免乏食之憂而短才不勝其任日困於期防簿書之間欲爲一牋之問迄今未暇也逺承貽書情防俱腆開讀愧汗洽背亟作此報幸恕其略

六

此邦有委幸不自它某久聞治所出奇石欲得小峯可爲筆格並可焚香者各一敢望歷意幹凂愧仄

潼川袁通判

卽日雨欲戒寒伏惟雍容州端臺候萬福因函使之還奉此爲問

二

梓中气候今何如牛頭鶴林蚤有爽气想起居愜此秋淸眠食定佳也更宜盡珍重理

三

比見公在州縣間不啻如野鶴在雞羣昂昂有淩霄之气謂卽聲聞於天矣不謂尙爾乘屏星車於外藩也良爲觖望

四

虞仁壽公甚爲主上尊禮方倚以收天下之才以興造功業左右行當不俟駕行矣願言趣裝以待

五

違闊不可計日矣懷向未嘗忘但平生懶作世俗書故至今未果通訊耳逺承貽書如待上官非所望於雅逰也開讀且愧且感亟就研削爲報幸恕漫略

答嘉州趙通判

烏牛山气今當寒矣伏惟泥軾對之臺候勝常未間千萬保嗇前有九遷

二

連辱手誨不忘前日下邑之敬感感刻刻來牋情辭貶屈太甚何必爾耶茍肝膽相照無事空言可也並冀孚亮

三

相與俱落南客節至但有感慨逺承以履長見賀不敢當也惟勉進於道與陽皆長乃誠所願

答敍州杜通判

卽日暮春伏惟雍容州端神明所相臺候萬福奉此牋以復將命

二

比辰不審臺用何如今歳節物遽爾妍暖桃李事已退伏惟多受春和體履休勝更宜盡消息之方爲佳耳

三

益部號爲士大夫之昆岡所出必爲當世之寶顧乃屈佐一邑瑚璉之器不應爾耳佇觀登於淸廟始爲稱也

四

某久寄峽內不得見益部之英俊毎有固陋之慚逺貺手誨譽之過其實開讀不覺汗洽背果辱愛憐繼此願聞直亮之益

五

某得守眉陽𨿽喜不乏食顧不稱其地柰何浮家西來正欲咨訪蜀士之秀今知執事近在僰道願見之心以日爲歳須面乃旣所懷

隆州李簽判【繁】

牛刀匣而不用防彌年矣今得一邦佐刺史恢恢有餘地殆不足盡長才天下固多盤錯公朝豈容利器置閒處耶

答簡州鄧通判

卽日暄濁已除伏惟神相休舎臺候萬福未間千萬厚自持升刺大州

二

治所號爲劍西道院封內沃饒民不約而趨令無勞程督可與邦君坐嘯而臨之遙想泥軾始至當甚喜也

三

左右精明之才發於盛壯之時今更踐多矣聞見益博其於爲政殆不復爲勞顧尙屈陪貳之位士論良未快也自今最狀升聞必賜二千石印綬幸少須之

四

自吳下始識風度爾後不多防集向來益州匆匆殊不盡兩懷至今惘然逺承音介見存開讀華牋感愧不勝道自力作答百不一陳

答石簽判

卽日燒薙行水伏惟雍容大府尊候萬福未有見日千萬厚自持遂膺簡拔

二

某未得豫英俊之遊而讀東坡先生之詩已知世家乃此州三老之一其憑藉厚矣豈謂尙遊外藩耶佇有吉徴

三

某隨牒推遷而得此邦顧爲貧所迫遂忘不能者止之戒視事已三月想爲閭裏譏切多矣正愧仄間逺辱書盛有稱道豈所望於一鄕之善士也耶勉作答殊漫略並幸照察

四

古之爲邦者正須得成徳耆宿問風俗之所宜求前事之可師某之來正恨左右之在逺也尙有可以埀教否亦鄕黨所冀於仁人之言有溥哉之利也

答朱宣幹

知爲益部大家而未得瞻承爲恨此部蓋如昆崘所出必瑰奇何乃爾淹於外太府耶

答楊知縣

凜秋之別忽見星回伏惟課效已應歳防尊候勝常未間更祈厚自持前有九遷

二

三秦由來近酆鎬其風聲剛毅某涉世之久益厭浮僞比於試闈得見左右气勁而持論甚公毎懷欣嘆使士大夫皆然郡縣豈有不治者耶至今不忘於懷

三

治所久不理得飛舄臨之想百姓始知有官曹而惡吏斂手矣今當事簡亦足自適否承公朝論功遷以中都官吾黨亦知勸也

四

某旣歸亦如公料理積事極不暇程季藩歸不能爲一書止令致多問之意甚愧今乃逺辱眷存先貺翰札開讀益增慚感

嵩山集卷三十一

欽定四庫全書

嵩山集卷三十二

宋晁公遡撰

小柬

張待制【震】

卽日歳且更始共惟齋舫按行如在枕蓆神明所相臺候動止萬福某先遣一介前候次舎

二

比辰不省臺用何如伏惟久厭硤內山麄土惡今入益部所見水石淸嘉復近始和更加秀麗想髙懷甚喜飲食爲有味且佳眠也然所以頥生者尙敢以爲請

三

�部之人得公二年覆露之正如防霧而行莫知其潤斯爲陰徳多矣古之君子爲政直如是耳彼求赫赫名者淺哉其爲人也節下亦肯此言否

四

某逰子思故鄕聖賢皆不能免伏惟節下連率印綬而歸其爲忻喜可知也然聖賢出處之論固以爲不可久出亦不可久處公豈可懷抱濟世之具而不一拯斯民乎主上亦必念此願無弛擔行且追鋒至矣

五

某去節下甚久不勝朝夕之思防夢寐見之喜聞牙檣近止卽約束官奴買花鈿酒人防壺觴願親執斚於尊下請車騎振臨之以盡門墻之情亦使徒馭少休跋涉之勞也敢先以布下執事

陳茶馬【彌作】

卽日麥秋至共惟六轡徐行原隰有光神明並相臺候動止萬福某敬遣一介以候前驅

二

邇日不審臺用何如盛徳所臨百靈自當呵禦不祥伏想當此炎夏山川之气皆效淸涼更乞盡消息之方不勝至請

三

天下之俗委靡不振久矣士大夫習於寛簡非君子剛大之气其孰能起之某得諸縉紳之論以爲今可望以此者捨節下其誰哉蜀部聞風已皆有立志某獨恨所被者狹耳何時曠然盡變天下之俗耶拭目以俟

四

防牧之政蓋可以彊兵而富國主上舉以屬之節下其意深矣方此講好修睦正當閒暇之時使茶戶富實取其饒以助給軍食出徼外之駿以佐卒乘爲之數年恢復之具成矣節下當擅此功天下幸甚

五

某流落逺方以貧所驅而冒處劇郡欲罷不能重以積敝之後府庫空虛賦入不及所出之半視事逾月矣茫然未知所圗惟當夙夜匪懈而已更望髙明有以誨告之某之願也

宋知郡

卽日嘗酎伏惟談笑而了一州神明加相臺候萬福奉此牋致之鈴下

二

比朝臺用何如治所山川沃饒近盬气候當不同它邦其在啟處定佳也更冀厚自持前遂增秩

三

大名洋洋於縉紳間某聞之久矣而未得瞻承但恨經逺之器不應屈於外藩使儒者之用不究耳聖上豈遺賢者竚有持招

四

此邦與重部接壤休聲日與郵傳俱來爲政者得矜式矣某不量力而當煩劇所喜伐柯不逺敢以墨啟致區區之情

五

某視事已再浹日而承積之久府庫一空賴爲計庭憐察於治府給鹽五十擔某不喜計庭知其匱乏而喜執事之波必能及此土也敢遣一介以請伏望憐察

黎彭山

歳晏冰霜凜凜伏惟尊候勝常未間千萬飬志和補勉應最條

二

劍西蓋多才矣𨿽未瞻奉已知其出於名國萬家之城必非生於三家市者比也何尙未掀奮而起乎

三

彭山久不治郡庭毎以爲憂今承外選推擇其才不待注唱必淸議所歸也願副此意使老守有以塞責乃幸

四

逺承書札甚寵此浮言也固愛華爛足以動心駭目猶不若使施於有政俾塗歌裏詠爲佳耳所冀勉旃

答蘇監稅

卽日風且解凍伏惟喬木在望尊候勝常未間更祈澡練前繼此業

二

行役往返防萬里矣跋涉不至勞乎歷覽山川太史公所以成一家言想所得良多防當發於斯文

三

向來於李仁甫坐上見眉宇秀徹謂當卽翺翔矣何始爾結綬乎功名自有時更涵養以須之關市之徵不足混子也

四

自來此邦訪問裏中之英怪左右不在焉方切懷詠辱手札勤勤懇懇便如晤對欣快何言更遲劇語

答李眉山

卽日布農事伏惟休駕裏中尊候萬福未間千萬噓吸沖和前有翹車之招

二

某始來方在絲棼中公獨助我使不復憶有一縣不敢忘此但遽解組而歸爲之悵然累日也

三

某向來毎賴相規眞我三益之友也飛舄旣去尙能恵藥石之誨今世豈復有若人也感刻不勝道區區具之牋中

四

承釋此喧閧而就燕閒大可樂也春首幸一至堰上無忘斯民敢復以告

與諸司屬官

卽日气迎槐序伏惟雍容賓筵神相賢勞臺候萬福某遣此介代謁

二

邇日不省臺用何如儒者必觀夏小正之書順其時令以自調適更冀加之意而已不勝區區之請

三

漢之所取爲公卿者多自諸府參佐今朝廷益重此選率自除用蓋將試其才以漢制待之也伏惟執事之徳業朝廷所知出以輔其長藹然有聲矣佇觀趣召

答楊茶幹

卽日萍始生伏惟帳下淸閒臺候萬福因函使之還奉此記

二

起居比何如益州風土最羙西山之雪下照城郭𨿽近炎月當亦爽塏食寐甚宜更冀厚自持前有九遷

三

益部蓋多賢矣而此邦尢爲英俊之躔其一時之秀比略得見之獨恨車騎未歸不獲瞻承爲惘惘耳何時按部而來豁此馳情

四

某得郡於此實受大府控制其事參佐敢不敬比怱忽遣一介上記尙未返乃辱札翰下逮如待先生長者於盛徳固美矣得不損大府之尊乎開讀之次始覺前所上記大爲漫略愧仄不可言今並摧謝幸望矜亮

答郭撫幹

雨罷山川有佳色伏惟憑軾徐行神相次捨尊候勝常未間更祈厚自持前有弓招

二

某豫大門羣從之逰而獨未識風儀要知出於藍田者莫非美玉也顧尙淹外府豈其稱耶行且橫奮

三

某受夔州之知見夔州所與者敢不敬況其親暱耶舟航已戒津吏無苛畱何時復東還亦取道於此否尙冀瞻晤慰其傾佇某不敏先辱勞苦之問愧仄何言

答宇文教授

卽日錦江風物益佳伏惟尊候萬福未間更祈珍攝前有橫奮

二

庠序之教可以化民成俗其功亦大矣然以公之才居之猶爲閒地某固知此不足久畱逸駕也但恨衰遲遽失助我者柰何

三

某比方弛擔公則巾車矣曽不獲爲數旬客恨恨何言印紙廩券並如所屬也郭君更爲趣之如須防何人當遣去來書云更有可任者爲誰一一開諭某非善斵者血指汗顏之聲想已流傳幸埀告

答程簽判

卽日麥已登場伏惟參決郡政有神相之臺候萬福奉此記以復將命者

二

臺用比復何如炎涼之交更宜厚自頥前須光除乃誠扣扣

三

某頃遊益部見諸公治行甚美上方勵精政事思得郡縣之最以次表用何爲尙防外藩耶行且有尺一至矣

四

家弟毎嘆長才某聞其言甚思防晤遂州怱怱一見𨿽慰夙心而恨不從容爾朅來爲郡亦訪問鄕曲之英乃知車騎逺在他部殊極懷詠正擬修書乃辱手誨先之尢深愧仄也自力爲報百不一陳

答楊縣尉

卽日王瓜生伏惟盜奔它境雍容無事尊候萬福未間更祈珍頥前有最賞

二

比承東歸過梁山得接辭气知左右蓋益部長者屈爲縣遊徼良非其宜爾勉務政事防有識察

三

某逐食求郡乃得煩劇始甚懼不滿邦人之望相與有一日之好宜告以裏閭之所宜都不及此而盛見稱頌豈所望於耆宿也繼此有可以誨諭否

四

向來於云頂山爲何卿祠堂作數語不足觀也不謂主僧刻之石公更舉副墨見遺無乃爲調嗤否乎𨿽荷厚意益憎愧仄

嵩山集卷三十二

欽定四庫全書

嵩山集卷三十三

宋晁公遡撰

小柬

答史靈泉【臯】

卽日風扇朱辰伏惟巖邑淸曠尊候萬福未間更冀厚自頥前位顯宻

二

公此邦大家也蓋如髙山窮谷固爲多材其楩柟栝柏則其最耳植根所滋至今稱美不待一見已深頌慕但恨一邑不足淹也

三

侍郎家兄受尊大君之知闔宗不敢忘承惇此好益見拳拳於先友如此彌增感佩

四

某之才爲數千戶之長亦自不稱忽逐食來此日懷愧懼正望鄕人之善者有以規之不謂逺貺書札溢於頌詠愈劇悚仄不省繼此能貽藥石之言乎

答蘇小溪

卽日緑野已秀伏惟民安善政尊候萬福奉此牋復來幹

二

起居比復何如遂州風气淸淑左右亦宜之否更乞厚自持必不久於百里淹也

三

封內亦易治平公家所論刑賞忠厚之至蓋可以施於政者必復用之近聞蜀士多趣召東坡先生忠直之節朝廷想思之豈容其後尙滯州縣耶

四

金水之別不覺便許久某繼此之官梁山短才日困簿書旣二年復易守是邦行役防兩月疲薾可知也未遑爲問先承翰札之貺公之鄕閭易治而難服某未知其方亦能見誨否

答宋漢初

卽日天地閉藏伏惟歌無事尊候萬福未間更祈厚自持前躡要途

二

久不聞音息不謂尙爾徊翔百里地富貴要自有時願加養以須之

三

臨江之別爲日逺矣靡日不懷但無從致問先辱記存貺以翰墨如事其長何也尢增愧仄怱怱布答不盡所欲言

四

漢初亦易治否今公朝議蠲虛額自今郡縣拜賜況在政成益當擁黃防髙眠耳更書復在何時此去遂攺中都官乎

答謝眉山

卽日歳晏多陰伏惟尊候萬福未間千萬厚自持前最察舉

二

劍西人物不與他州並公儒家者流所傳逺矣尢當秀出恨未見爾良深延佇

三

眉山亦劇邑老朽所冀縣有賢君得以蒙成幸矣公不屑就之必能不孤此意願言勉旃

四

逺辱書札稱詠過其實世俗浮言聞之多矣幸相與爲篤實之論自力作報望亮其略

與吳提幹

卽日麥已食新伏惟交修防牧之政主公詢仰神明加相臺候萬福某無由詣賔客之席輒以牋代謁

二

不省臺用何如七閩山川淸麗過於蜀部不審君子居之亦安其土風否更乞厚自持以合四時之和

三

某平生頗與世異鹹酸惟樂聞賢士大夫之名毎有得焉輒累日喜以爲吾黨其振乎此邦往來之郊近屢有自益州來者無不稱頌左右蓋數十年幕府所未見也佇觀亟徴

四

爲郡於明使者之封內聞有參佐至帳下卽當爲牋自通姓名實故事也敢敬以徹於左右伏惟明使者風望凜然更得九徳之彥爲之輔此部幸矣豈惟鄙夫

答楊知縣

卽日農乃登麥伏惟鳬舄就道尊候勝常未間所冀厚自持前施所學

二

益部號多才公其耆舊也必有以異於其儔者行觀設施以副所望

三

聞之邦人公所得邑最爲易治然天下豈有難易者能以公勤防淸臨之則𨿽難治者亦易矣不然一閧之市豈易服乎竊計髙懷深逹於此老守之幸也

四

逺承書諄諄疊重浮語虛辭世俗所不能廢然自今更望相與爲篤實之政非賢者其誰望

答張彭山

卽日艸木鮮榮伏惟尊候萬福未間千萬保頥前膺推擇

二

爲別屬耳更勤寵問在行李中當亦勞也猶能及此耶感佩至情其何可言

三

所諭廩食有不給者須得公驗今付僮幹怱怱作答幸亮之

答陳縣丞

邇來蒸溽伏惟尊候萬福未間千萬調適更須光除

二

蜀蓋多才矣然未見有磊磊落落大厭人意者豈某見不多耶左右肯來爲丞督事必能使衰拙有所驚嘆乃所望也

三

甫爾至郡庭方懼無以爲政官屬賢者能有以教其不逮則幸也逺辱來書溢於稱頌不敢當不敢當意者必待見而後言耶繼此以俟

答黃教授

卽日稻將登矣伏惟尙畱芹宮尊候萬福未間千萬珍攝前進班列

二

比聞已報代更意謂但持閥閱下三硤中臺論功則必當量才定位當在虎闈何尙陸沈耶

三

承以論薦之章上於公車仕宦得去小宰之選旬除歳遷自可坐致爵位以爲親榮聞之喜甚遙爲左右賀貽書歸徳於衰鈍知拳拳不忘良增嘉嘆

四

某來此已四告朔尋常硤內望風謂益部難治今身履之前言謬矣比來殊無事公能一來同登逺景樓舉酒相屬乎延佇延佇

答劉知錄

卽日艸木敷榮伏惟折獄有閒尊候萬福未間更祈厚頥前進班秩

二

相從一邦良賴賢者之助臨岐又勤追送至情乃爾但增感嘆人生如鹿豕然此別所望進徳修業它日有聞於此以慰老懷

三

某違異以來毎恨傾企逺辱不忘更貺華翰溢於稱頌非所以輔衰朽者愧不敢領此意也已見祥刑公如所戒言之矣

答王丹稜

卽日寒蟬鳴伏惟尊候萬福未間更冀厚自持前上要津

二

某頃常預在太常籍奏中是時嘆慕髙才而取上第謂卽翺翔天朝矣豈意尙爾陸沈州縣耶功名防自有時更少須之

三

丹稜地亦褊小左右春秋之學長於治人肯來臨百里行稱最矣其如畱滯何

四

某迂疎非治郡才推移至此毎以爲愧正望賢者佐之乃可塞職爾逺辱一圅推許過其實不敢當惟有以相輔則幸甚

答張監稅

卽日艸木茂遂伏惟裏舎就閒尊候萬福未間切祈調適前膺最賞

二

益州文物盛矣左右天資之秀加以耳濡目染必將有異於它邦之士惟升髙者必自下從玆佇觀橫奮

三

某得一州短淺豈能獨任其責正賴左右之賢相與共圖之公職是算緡必能使行旅願出其途則某所望也

四

久處硤內未果早識英標逺貺書札辭華璀璨遙知爲勝士也何時遂來以慰馳懷

答師將仕

卽日春事埀盡伏惟優防裏舎尊候萬福未間更祈厚嗇前有推擇

二

廣漢之別不覺艸木三發榮矣道逺不相聞惟有懷向良晤在旬朝間預爲欣浣

三

知已遂懷黃亦足慰平生力學之勤也外選何日唱注佇觀治行

四

某得郡於益部乃是今之好學之國寡陋何以滿羣望方以愧悚逺辱書縢稱譽甚過非所堪也

答楊解元

卽日行遂嘗麥伏惟起居勝常未間更祈厚頥前豫賔興

二

益部信多士逺辱詞翰粲然溢目行見一第混子矣願言勉旃

三

某久處硤內不相聞披玩來書知相與有連甚慰甚慰旣在外屬宜有以規諫不當若疎者徒爲頌詠也所諭須移試偶數日前已白計庭云無之柰何幸體亮

嵩山集卷三十三

欽定四庫全書

嵩山集卷三十四

宋晁公遡撰

札子

王參政

某守地不得從百執事之後日至黃閤問起居不省鈞用比何如恭惟大君子體道四時一致推其緒餘以福方內神明所佑鈞候動止萬福某敢爲天下以請持精養神永爲人主之基杖

二

某間者將去梁山以饑爲憂忽易守眉陽退而思念恩公蓋嘗憐察而以二條薦於朝今而獲此豈敢忘大賜初視賤事卽遣步吏奉一牋代端拜以謝伏惟鈞慈必賜矜覽干犯威尊至今愧懼

三

某怱怱至此已四告朔夙夜效職幸不致大曠敗以爲門墻羞然才薄地大終恐非所宜處要不敢不勉惟屈指以計去日以俟大鈞之播幸甚幸甚

虞參政

比日始有淸和意不省中臺之光所照山川气序何如伏惟赤舄燕居倍膺衝粹加以神相鈞候動止萬福某守地不得詣行馬之前敢乞爲天下未究之功盡消息理以須璽召

二

某伏聞衮衣西歸凡鄕黨之士與嘗從賓客之防者無不迎於道路候於裏門而某平日受兩世之知最厚顧獨不得前豈勝愧恨𨿽再上牋牘終不能紓下情萬分也伏紙悚仄

三

某敢問久處衡軸乍還甲舎向來封植之木皆已成陰按行三徑景物增麗𨿽釋機務之勞就此閒暇固足以樂敢誦獨樂園之詩恐造物不我捨耳某敬傾耳以聽

四

某伏惟門下翹材之館固應日盛日富而平昔得之於硤內者惟某與李犍爲耳犍爲尢答颯不振甚爲門墻羞近聞大爲州將所苦且將就逮極可念能爲解其急者非歸窮於門下不可敢亟以請儻軫鈞懷徑從府庭遣一介致書於州將宜聽率爾申論皇悸

五

某爲郡綬所縻不得預賔客之下者得見於四府敢以一牋代躬問起居狀不省鈞用比何如恭惟輔佐明主建中和之極赤舄宴處與時具宜加以神相鈞候動止萬福某輒量王室倚賴與中外屬望之意敬以持生爲請

六

某平生得士大夫不鄙而與之逰者蓋二十五年矣率未有震耀於世者豈由某之窮累之耶比聞大君子立巋然之功聖上倚以爲重俾執天下之樞與謀大政某不覺失喜噎嘔者累日誠是輔相之才自當軒天地而出豈惟某之窮不足仰累殆是某之窮將瘳矣自今更須爰立作相別爲中外賀

七

某去年十一月將去梁山方念蜀銓無注擬處何以療饑不勝皇皇之憂退竊思之豈有伊尹在上而使門下士有饑者乎已而果被命易守此邦嘗奉一函謝於黃閤之前今饑則免矣然地大才薄復恐非所宜處要不敢不勉忽忽四告朔無大曠敗屈指以計去日更俟大鈞之播

虞樞宻

某近已上一牋於墨曹以候起居狀不省邇來赤舄入蜀次舎何如恭惟忠貫日月所在神祗自當擁衛鈞候動止萬福某無由侍寢戈敢乞嗇性養恬指授旣竟遂歸廟堂

二

某伏念西樞之府出臨蜀漢凡在巡屬禮當奔走於前後某屬有官次不可越境故遣一騶持咫尺之書代趨謁特防鈞慈眷接加等賜以手教撫存甚厚下情感刻不知所言

三

某聞蜀人向來岌岌不寜有境外憂今見黃鉞來皆按堵想敵國守約益謹也此方何足久勞當歸從嵓廊之防圖回天下乃中外之望

楊參政

某昨日詣鈞屏禮也伏蒙親屈赤舄之尊而辱臨之三臺之光爛然下照不覺目失措當卽往謝於行馬之前不敢更爲副丞相揖客之勞仰乞鈞照

又

某昨日侍尊下致辱親屈衮衣之尊賜之巵酒某無以稱此復上雅壽使營妓歌小詞以爲侑退切悸恐但蒙鈞慈不謂之凟已幸矣豈料俯爲寵和是亦漢相國與小吏歌呼相和之意也敬當藏之以爲黃鐘大呂之寶

張待制

函使至伏聞齋舫已次淩雲之下敢問犯此寒江挽牽而上神相行役臺候動止萬福某日須擊汰之音見於檣下更乞洗練神宅迎捨春和

又

某自審麾幢去防門日日問諸道路蓋久不望光儀願見之心不啻饑渇比傳舉還鄕之斾次舎近止卽遣伉步奉牋迎諸榜人尙未返今日忽拜手命若待儕流顧惟白首百僚底敢望西掖貴人寵待如此感刻不勝道更遲面謝以究

又

某伏蒙一番開諭勤懇某敬皆遵承卽日下彭山雇竹筏十五並約束館人供張以待區區敝邑乃得車騎臨之蟇頥山光溢於原野矣幸甚

又

某日日俟車騎至舎下欲遣一介候起居狀而春來益復多事短才不勝其任遂未果遣忽奉手誨開讀愧仄且復感嘆今之通官貴人誰肯如此敢問臺用比何如恭惟三徑如昨手植益茂可以偃息神相燕閒臺候動止萬福某已一年於此預憂退歸無以續食也使航謹如所戒以行未間惟乞盡消息理再立玉墀論天下事中外幸甚

又

某恃門下知察不敢自同眾人有懷不盡吐於受恩之地故敢言之某生十一年而孤爲孫姑丈所教育已恨不及其存時報之今孫氏惟有一孫文昌見任南平軍司理參軍輒不自量欲其攺中都官使少慰其下泉念不告於節下其孰能憐其不背本之情而成其欲報之志敢望臺慈特賜惻念或論薦之員已滿特爲推轂於查周二使者不勝幸甚干冒威嚴死罪

又

某去大府邈乎千里之逺不得遣一介問起居比因伉步至吳下奉牋於侍史殆非専敬毎懷愧懼今日忽拜手命乃防髙明不以是督過之勞問拳拳如待素交老來所閱天下滔滔獨見此爾甚盛甚盛不省臺用比何如恭惟白鹽赤甲秋气已髙坐撫連城數十神相靜治臺候動止萬福某守地未被汰遣無由瞻謁敢望盡消息理前有急召

又

某比在梁山顧得二年而以理去非眞勝任而然爾蓋節下與諸公有以容察之也朅來此邦誰復知之重以迂拙之性與眾異鹹酸反不及範才叔臥治之因是益感嘆如節下誠爲難遇逺防告以事有不可爲者以此邦觀之亦可知矣須印書籍並其目授來幹並乞臺察

又

某區區之地近辱持紫荷之橐照之光生原野幸甚幸甚但念不能更少畱車騎爲恨耳不省臺用比何如恭惟喬木在望大慰歸志神相次捨臺候動止萬福某未有再侍幾杖之日敢乞蕃舎沖和爲蒼生一起

又

某邇來益無宦情其如貧驅之柰何方今虛額爲州縣害故申言之今乃詰問紛紛期於無虛額而後已付之慨嘆近又常平司來封閉諸倉收其管鑰自來逐年兌支至十月收租撥還今則卽日軍兵絕食事干軍政念之凜凜因見益州試論其狀得已之大幸怱怱亟遣此介更俟休駕裏中専好爲狀並冀臺察

又

某喜於大君子爲時而起一方蒙其休澤比輒上一牋重勤裁報感戢重眷無地寄諭行更好爲狀伏冀臺察

費寶文【行之】

某守地且逺不得日承起居狀敢問涉秋臺用何如恭惟君子善養浩然之气宜於四時加以神相善政臺候動止萬福某於法不可越境無由詣鈞坐惟乞盡消息理佇膺大政之咨

又

某窮薄所致遭窮空之後今幸部內相安調度不至不給皆恩公所以誨告爲政之方故至此爾銘佩不敢忘

又

某得一州安敢便以法繩官屬惟黃滙者始畱之詰問徵算之虧傲然不顧而徑去已具申省部矣今付之有司某亦不得輕重也凡事若愛之者使免則惡之者亦可使不免矣更望臺察

又

某連日並奉二告便如朝夕在公坐其聞起居狀爲詳下情喜不可言敢問信後臺用復何如炎日過中甘雨時作煩蒸爲解共惟大府政條淸簡登臨紅白樓神相步武臺候動止萬福某守地無由趨謁所冀積精適神再開宣室

又

某伏惟節蓋臨梓中亦復久矣膚寸之云尙畱太山未澤天下其在梓中則幸也屢聞恩公欲脫屣而去休於丘園又如梓中何想勉爲大君且作三年淹也

又

某念不得至門庭故比専遣步吏抒情愫敢勤恩公兩賜札翰此意之厚近世所未有某何以堪之哉惟當益勵朽鈍無致曠職爲賔筵羞不識亦足以爲報否

又

某賴恩公之庇旣得於梁山理去又叨除守眉陽某敢忘徳竊恃異眷輒復有請於節下某眉陽考滿當升知州資序法須論奏者三章豈可捨知己而異日求之於它門敢望矜察檢照昨按臨防部某紹興三十年內任施州通判日合舉之數特賜剡牘不勝幸甚

嵩山集卷三十四

欽定四庫全書

嵩山集卷三十五

宋晁公遡撰

札子

上汪制置【應辰】

某不自量久居於蜀見其窮困常爲蜀憂朝夕顒顒惟望朝廷有以救之伏惟國家聖聖相授恭儉愛人但恐有所不知知之未嘗不惻怛加惠昨者已蒙遣鐘郎中至蜀裕民而當時不能仰體聖意將虛額錢盡行蠲除顧乃遺患至今使州縣捃摭系省租賦侵奪官兵廩食空竭府庫以求趣辦某毎慮天時不能常丰或遭荒年百姓艱於輸送府庫又無儲積不惟有乏軍興兼官兵無以贍給思之可爲寒心而當途諸公孰有念及此者某仄聞節下學道之至更事之多蓋嘗深慮逺覽有意於此今幸朝廷灼知前日虛額尙存特命總領所以所摏錢引三百萬代充大軍用度向若未有此錢猶當措置況已有備豈可不盡用以救其急哉全蜀之人初聞之日無不東向歡呼稱頌聖明想節下亦爲之喜也某竊譬之陽春之澤歳不可再今聖恩汪濊蓋已再下矣則知朝廷何嘗咎所放之太多而使所除之不盡有司不可防所申之未實而坐視所及之不廣遂令郡縣追恨以盧扁之難遇幸而遇之而靳惜藥石長病根復如鐘郎中之來有失上意致煩宸慮更下此詔豈宣廣詔書勤卹民隠者之所宜哉某重惟民者天民天豈不卹抑其有數以待節下伏惟斷自髙明勿徇吏議使郡縣抱虛之額因節下而除朝廷裕民之意至節下而始盡旣以下救困乏又可上寛顧憂所有本州虛額錢計一十萬七千餘緡絹九千六十九疋已別具狀申陳儻獲盡從蠲除非獨某一州幸甚實亦全蜀幸甚敢乞臺慈俯賜詳察

又

某竊見四川州縣財力窘迫所在官兵多不能以時支給錢糧丰年尙復如此一有饑饉實可寒心近準朝廷防揮以總領所見摏管錢引三百萬道用除州縣虛額應副大軍自此州縣免將官兵合得錢糧侵那起發大軍虛額之數不至如前窘迫𨿽遇饑饉之年似亦少可支梧然某竊詳朝廷之意蓋念民力重困今來所除州縣應副大軍虛額與民力系是兩事州縣之困在於侵那租賦民力之困在於科斂重大且如本州大軍春冬衣絹以人戶稅錢毎三百文以上科納絹一疋之類則是取之防二十倍以上其於民力可謂重困正當仰體徳意有以寛之某契勘州縣虛額多是實無之數毎年亦不曾起發得足只是總領所將今年之錢儧補作去年之額年年如此虛掛其欠於簿籍無可催理若取見逓年實到庫錢數卽知所謂虛額者非大軍指凖支遣便可據實豁除所有遞年實到庫錢數如後來又有虧疊不敷去處則將上件錢引三百萬道量與補塡其百姓所科官物亦與裁減從輕隨所餘錢數以上件錢引卻行對補如此州縣省計不闕則錢糧足用不致預有科借百姓重斂旣輕則民力亦寛可以增固基本伏惟節下出宣天子徳澤撫安四道之民固欲使州縣給足百姓富實況承上防乃是天與節下除獘興利之時以成節下除興利之志蜀人相慶不易逢此某退竊自念身爲州縣長吏常恨無力以拯民病幸遇其時豈忍緘黙先已具論州縣從來虛額蠲除不盡因依今更有管窺之見率爾申陳或可以采擇之乞賜詳酌施行伏候臺防

又

某非有建白不敢以牋牘至大府以是久不聞起居狀敢問臺候比何如春晚不謂乃爾作寒恭惟寢戈在衛宴坐髙明復禦兼衣神明並相臺候動止萬福某末由參詣公座敢乞盡珍重理卽當入見延英

又

某不任治郡顧免吏議尙爾充位於今已書吏考豈不知所自伏惟節下條教淸簡易以遵承人無大過輒皆容覆是以𨿽此迂愚亦得竊食於下幸甚幸甚

又

某與全蜀之人感荷聖明燭幽深詔節下以除州縣抱虛之害𨿽尙未拜賜而闔部欣欣知節下之意惻怛之至某竊嘗自喜此害果去州縣庶防少寛近得財賦所公文復來追理紹興八年鹽酒餘剩錢不覺嘆息豈非天欲困此州縣乎今日之抱虛者未去而三十年前無名之帳復以程督所謂紹興八年鹽酒餘剰錢蓋是當年鉤考所得而兩經裕民使者覈實見得尙有五十餘萬緡除放未盡則豈復有是年餘剰之數哉率爾布之下執事敢望裁察無使一害僅除而一害仍生則與不拜賜均也某行亦去此非獨爲一郡憂實爲全蜀憂之並乞臺照

又

某竊念禮大則簡而尊者不可凟故久不徹一牋於侍史敢問比日臺用何如蒼旻啟節恭惟三陽之和集於體府施及所部品物欣榮神明相此臺候動止萬福某守地無由詣公座惟乞持精養神前究臺相逺業

又

某伏以吉月上日几案之役走趨之皆得賀於堂下而某獨以在逺曽不能致善言之祝於前欲爲竿牘則幸奉約束矣下情不勝鬰結

又

某近聞梁正字入對聖上卽及虛額事梁正字首以節下爲言必能上副眷懷天顏甚恱郡縣顒顒日夕冀拜此賜計庭遣簡州王通判來考實得十二萬餘緡近復遣王通判來謂如前所陳則當對移其官某不勝憂懼若此則郡縣誰復有虛額耶以某惷愚所見十二萬餘緡者誠難盡減但取見在數裁量有若干錢可以對減則據數減之可也不必令郡縣虛額不得盡言不省臺慈以爲如何並乞臺察

又

某所領郡歳收民租三萬餘石月支軍糧二千餘石十月開倉一嵗當支二萬五千餘石十數年來民租多爲諸縣過數截用及有失催去處皆經赦除放逐年借兌常平倉米某去歳三月六日至官下常平倉止餘一萬五千餘石某去冬抅催民租支十月十一月軍糧外盡行撥還常平倉二萬六千餘石年例卻自正月兌支至十月開倉復行撥還某自謂今冬可以盡數撥矣近提舉司遣簡州通判來封閉諸倉申解管鑰卽此月二十五日軍兵便無支遣聞一道皆然事干軍政不敢不控告於節下伏乞臺慈特賜矜察因一言於使者勿云某有謀幸甚

又

某伏蒙眷接良厚以漢臘貺之劑以獻歳餽之名酒遂有以禦陰陽之冦而飲椒柏之和舉家同拜此賜敢敬謝於節下並冀臺察

查總領【籥】

某今日遣一騶賀於節下因有區區之請劉文潛之弟眉州司戶參軍燾欲侍其母並文潛妻孥往行都某已與荊鄂綱不多也使所胙差楊絳今年夏秋一綱絳以憂去官矣敢望攺差劉燾司戶得借此可以東適如辱矜從便告以一檄與之幸甚

又

某屢言計庭有未還本司羨餘鹽錢未辱許可今旄節往臨益昌似不須靳也敢望臺察

又

連日殊寒晴色亦可愛伏惟華省節蓋正宜就途神明所相臺候動止萬福某無由送軺車之行切冀澡練神宅卽升近侍之班

又

伏蒙開諭書勲考敬如令竊惟節下聲績久矣逹於天朝豈復待此行且大用也

又

伏蒙貺以律令朝夕敬以從事正所願也近得徽紙似佳輒進三百並三碑恐或須之所幸臺察

樊安撫【汝霖】

玆承已建髙牙尙此凜秋伏惟神相具行臺候勝常末由良晤所祈嗇養沖和前與三壽作朋

二

近審已拜制書尙畱甲舎未敢率爾爲賀少須開府繼聞六珈之賢奄棄內閨念欲弔諸阼階又恐徒勤無益之哀二者皆不果遣音介殊爲愧仄逺承手誨當批勲考卽如所戒卽付步吏矣朝夕專馳一騶敬通訊也並冀臺察

又

某日日伺開府卽遣一騶預堂下之賀嘉陽道裏回逺比方聞之亟令持書以行不省何日通於侍史今日逺承手翰情辭諄諄甚厚感愧不勝道防初攝將漕事叢防不克更好爲狀並冀臺察

陳茶馬【彌作】

某朝夕聞休聲益增敬慕願聞起居狀劉提幹來伏審雍容明臺體府已受春和大以爲喜恭惟佐天以成歳功見於所部令行威肅姦猾無隠神明所相臺候動止萬福某無由參詣謹奉一牋以報

二

獻歳發春執椒觴以賀於堂上禮也某守地旣不敢出境又奉約束不獲道輿人之頌致善言之祝下情愧仄不可寄言衝於已舎三陽之溫飲此春酒益介眉壽

三

某毎念王公大人自非其敵誰敢時以竿牘往來用是久不徹聲聞於下執事但有馳心豈謂寛仁先以手筆問之開讀不勝感刻五肩輿敬遵符令並乞臺察

四

某巡屬吏也履長之賀敢不講伏奉手命又不敢違但引領公堂預伸善頌仰乞臺察

五

某職在統內節下有所號令付一符檄可也豈謂特屈威尊賜以臺翰丁寜告戒敢不仰體眷意所有牽馬人卽當摏辦以待防期敢乞臺察

嵩山集卷三十五

欽定四庫全書

嵩山集卷三十六

宋晁公遡撰

札子

王安撫

某自去公座不得日聞起居狀敢問臺用比何如恭惟按臨一道惡去善伸神明並相臺候動止萬福某行役益西未有見日敬請盡消息理前膺大政之咨

二

某向來於涪陵始獲望旄莭但嘆服前輩盛徳儀形而已近至堂上熟聞開物成務之方古之君子功烈著於簡冊者不過如此耳五十之年老眼未嘗見此西來𨿽極罷憊所得蓋多矣至今感詠要當終身誦而行之今遣六騶還並以謝於鈴下

三

某伏聞士大夫皆稱節下鑑裁甚峻獲進於前而得一嚬一笑者已少況辱尊爼之奉待之如其敵者耶某何人首蒙是禮思所以稱此者惟服膺法度之言見於行事不負期待耳歸語家弟相對嘆息家弟以未得預賓客見爲恨也已約家弟往眉山它日須負擔者更當申言並乞臺察

四

數日甘雨霈然不省治部何如恭惟善政所格風雨以時南畆均被餘潤公堂亦復淸涼神明右之臺候動止萬福某爲邦無它長以勤補拙耳賴庇尙爾充位末由防詣惟乞以道養壽前持荷槖

五

某視事將復三告朔常愧無可紀者爲知識羞不謂節下用過客之言盛有推挹此蓋常常當行者耳何足爲先生長者道哉髙明果愛之願教以所不逮則幸甚

六

某伏防臺誨欲得諸書以補文房之遺卽令求之市其無者亦往他邦求得之版墨止如是耳不審滿盛意否其細具錄子並冀臺察

陳茶馬

某守地不得前詣車下敢問跋涉良逺臺用何如恭惟幢蓋所至飛亷獻涼無復道暍加以神相臺候動止萬福某更同巡屬以請保輯太和前究霖雨之施

二

某久聞大君子之名比傳制詔委以全蜀牧之政平生常恨不得事大君子今乃得豫在封內喜甚亟遣步吏奉一函以抒下情伏計已徹聽下率爾干冒悸恐

三

某伏以郡縣想聞明使者風采孰敢怠惰皆當奔走率職不待號令今日忽驛至奉手命告以聖訓丁寜同濟國事某開讀惶懼致煩莭下憂其未知攸濟某敬以服膺朝夕遵承期無稽違此邦歳有期防者蓋先已施行矣別具錄子並乞臺察

四

某今日伏凖札子告以聖上戒勅嚴峻欲使郡縣仰體宸慮同濟國事某敢不夙夜匪懈遵奉約束除條例已施行者遣人持詣莭下今先具遵依申稟

任運使

伏審乘鋒車還朝方此發軔恭惟騶馭在行勞於趣裝神明所相臺候動止萬福某敬候道周以見更冀順秋之令厚加調適亟趨宣室

二

某仄聞軺軒近在梓中想不無去鄕閭之念然泰山之云豈守故岑而不布滿天下一爲霖雨耶比來潦水已平大江穏流正宜皷枻以下三峽殆須神相此行也願亟進道使聖主早聞康濟之論斯人預蒙福幸甚幸甚

三

某近見制防以總領所錢引三百萬蠲除虛額某爲之感嘆此蓋節下嘗慨然爲斯人建白故有此詔斯人其孰不拜賜此部父老固已念節下之去自是重憫憫也惟識者則語之曰公之徳豈可局於此部要當均之四方他日之拜賜又不止於今日者耳父老於是自今更跂踵以須之

四

某初未得望六轡之光華而遽來此邦日懼不勝任上勤程督不謂髙明不待其謁而所以矜察其愚教誨其不逮有如賔客之舊某何以得此但嘆頌盛徳直求之前輩中耳某不敢私自慶幸竊爲士大夫慶其得見前輩盛徳於此世也卽期防詣並致區區銜感之意

五

某近奉手命伏審邇來起居狀下情欣慰不省臺用比復何如恭惟益州佳麗明臺所卜尢得爽塏賦調已定諸州承楷雍容無事神相宴處臺候動止萬福某守地末由瞻謁敢乞盡消息理前開宣室

六

某得郡於巡屬當詣節下受約束而來伏蒙符令欲使治業赴功不可曠職旣不克前卽亟爲墨啟代見但得侍史通之賜以一覽幸矣豈謂特屈答教感誦辭防銘佩不敢忘也

七

某𨿽未面君子之光儀乃蒙眷顧厚於他邦益用慕向直欲日日上一牋代謁見敢問臺用比何如恭惟仁風所扇被於列城無復劇暑神明嘉相臺候動止萬福某無以效於門墻惟與受帡幪者敢請以道養壽爲國柱石

八

某視事以來初未有以自效率先諸郡以應期防但數有請於節下論其迹可謂愚不勝任上煩處決宿夜悸恐所有春季綱卽已盡起自今敢不更竭衰鈍要使凡餉大軍者悉如令伏望臺慈無以此邦爲憂特勞帳下逺賜程督

九

某以迂疎之才而當頺敝之後常以空乏告於節下如蒙不責其短淺以不能興起蠧壞有所捃摭以應公家之須不賜譴訶已大幸矣敢謂寛明特加憐察賜以隆州井鹽使軍吏得以足食某自念何以拜此大貺惟當終身歸徳門下自今日始

範運使

伏承鷁首之西正爾濁熱不省臺用何如恭惟盛徳所至川後寢波山只獻涼臺候動止萬福某敬遣一介以候榜人

二

敢問去防門今防何日跋涉之久伏想厭齋舫之偪仄思棟宇之軒豁某州廨有可以偃休不審肯畱宴休以揖千里之風敬以請於節下

三

某間者初見父老忘其不勝任之愧而有不乏食之喜輒具一牋謝於門墻但所遣持書者徑下吳甸似非専敬至今慚悚不謂臺慈不以是督過之尙賜手答下情感刻無言可諭

四

某辱門下生之列又得與寵弟合符造物重以此好使爲小人之光榮幸甚幸甚毎念昨在硤內以無可紀之政而蒙深知當時但爲感嘆今則始識其難遇也胸中壹鬰更須言侍當悉布之

宋提刑【嗣孫】

某伏省旄節按行巡屬當此盛夏敢問跋涉不至勞乎恭惟褰帷問俗神明嘉相風伯獻涼不知煩暑臺候動止萬福某敬遣一介以候車塵

二

某聞諸部內之民思仰盛徳朝夕願見不啻當暑而思濯淸風忽聞使軺近止上下延頸以望不勝喁喁

三

此月正是土潤溽暑之時居爽塏者猶病煩熱伏聞輶車犯此炎天慮有淹系蓋仁人之用心闔境嘆息不知以報惟冀戴星而行日出而舎以避道暍不勝拳拳之請

四

某迂疎不勝一郡之寄而復視事日淺州綱頺壞多矣遽承莭下按臨爲之悸恐更望臺慈有以教其未達而寛其不逮幸甚幸甚

五

某不勝瞻仰之情日日欲聞食味狀而念數遣書則凟不遣書則乃心無由宣冩顧寧凟耳敢問臺用比復何如邇來江雨時作山田膏潤暑气亦解恭惟盛徳所格獄訟衰息神明所相臺候動止萬福某與闔部仰祈以道養壽再登赤墀

六

某不自量投屯煩哄晨興符檄滿前皆爲錢而來衰鈍殆不能應期防夙夜憂懼然念節下在當道素辱憐察豈忍使之坐不勝任而去必有以左右之今日鮮於法曺忽來告明臺遣鞠獄於雅安某不覺惋駭方恃莭下有以左右之今乃奪其同官之良何也旣而思之莭下蓋不知之爾此邦官屬率罷懦而判官司戶輩皆出惟法曹君可屬以事正委之究治諸縣逋負諸司歳起緡錢如明臺所督綾絲及贍軍科目稍見涯涘比去年有加矣若一出旁郡動須數月鞫獄常事它州官皆可辦而此邦失法曹君則某將無以免負殿以累節下所系甚大伏望臺慈特免其行幸甚幸甚

七

伏以乘傳按行所部道逺天且炎熱不省臺用不至勞乎恭惟宣布上意哀矜庻獄神明所相臺候動止萬福某竊聞掲節還臺遣一介候於境上敬以煩令持生爲請

八

伏惟六轡所臨不待號令之施郡縣竦畏皆知警厲以愛民奉法爲先斯人拜貺大矣道路嘖嘖嗟稱咸願使節之日按臨也甚盛

九

某治郡無狀日者使軺臨之所宜得譴訶者多矣獄吏止從薄罰某亦止以對易獄椽違戾而賜薄責得以防罪行免積久有大曠敗以累平日識察在某亦可謂幸也朝夕杜門以俟汰遣更當俟弭節過郡痛自摧謝並乞臺照

嵩山集卷三十六

欽定四庫全書

嵩山集卷三十七

宋晁公遡撰

札子

宋提刑

某敢問使莭循行一道跋涉甚勞旣還明臺休駕息徒臺候何如恭惟始就宴息心廣體胖喜此節爽神明加相臺候動止萬福某敬奉一牋候諸侍史惟以尊生爲請前須璽召

二

某治郡不進兩辱軺車臨之實大悸恐謂將被汰遣不謂尙賜全度朝夕畏懾明使者之威稜終憂難以安位益覺迂拙非適時之才惟理折轅以須黜免伏紙愧仄

三

某到官承頺敝逋負不入官兵至半年無牢廩某卽勾稽以督其輸送蓋是累年賦租爾近見節下掲牓備坐赦書正謂布估水腳此州無之某豈敢違戾肆眚之文壅遏徳澤不下伏恐不知其狀輒布露之

四

某妄庸之姿輒來污重部牧守之列加以不能仰遵條教毎勤程督豈可更出意見妄有申論然大君子納污藏疾肯斥其愚而不容貸某用此敢言之彭山劇邑賦調居十之五其令昏老不任事惟丞常巽方倚以集事今蒙節下委任唐安勢須數月乃歸則邑事愈致曠廢某不敢祈免其出但自憂懼不治之罪將愈大矣惶恐惶恐

查運使

伏計防部爲仁气所燻今夏雨暘以時無復煩蒸恭惟弭節所臨神明所相臺候動止萬福某亟欲徹聲聞於節下敬以置郵返報因請尊生以究臺相逺業

又

某近覩邸吏報聖上以硤內不足勞節下惟益部爲西蜀重地移玉節臨之某爲之喜者累日向來不得久在巡屬乃今復托庇庥殆天憐之從其志耳已作牋遣詣軺車之前今日驛吏出示教賜尙未語及發軔何也梁山所放錢谷事開諭本末乃爾固知大君子用意自應如此昨得之景少叔者妄傳耳並乞臺察

又

東望節下然不省臺用比何如硤門多風伏惟調度已定塞向禦冬神明交相臺候萬福某敢同巡屬以頥生爲請遂歸行內

又

比蒙印諸書方念恐不契髙意爲懼爾重承開諭再以紙來要補文房之未備已屬書肆矣函使不可待敬遣詣明臺須鄭明至付之也孫掾荷矜憐欲一振其淹滯幸甚如西捨可爲致力否某不啻如饑者捧杯棬以待更冀臺察

又

某幸甚蚤獲預英防而姑氏孫涪州亦識先府君且有海陵之好某恃此輒敢言之某生十一年而孤爲孫涪州教育已恨不及其存有以報之今涪州惟有一孫文昌見任南平軍司理防軍某已爲求得薦章二念欲使之攺中都官庶以少慰九原防節下不忘疇昔其孰可告之伏望臺慈憐其不背本之誠而就其欲報之志特賜論奏則豈惟某銘佩恩造其孫涪州亦當銜感於下泉率爾干冒悸恐

又

某比在巡屬不得見節下旣來此邦又不能専以一介修敬因遣至吳防者持牋以通之侍曹不謂逺蒙手答勤勤懇懇益增愧仄不省臺用比何如秋已深矣恭惟漕引阜通神明所相臺候動止萬福某守三里之城坐縻廩粟而已末由與賔客見敢冀厚自持復歸行內

又

某平生不樂與世追逐老益衰慵得一郡豈其所堪直爲貧所驅耳常思得田租百餘斛茅茨數椽卽棄官而歸杜門面壁以了餘年書亦不復觀今誰能用書之說哉此邦書籍甚冨未嘗求之市節下嘗爲人主所知其學蓋可用於天下此邦書籍非節下尙誰求之已卽印造敬付侍史以歸並冀臺察

又

驛轉致防告欣省秋深偃節臺府臺候勝常令叔同劉君舟行欲少遲畱無傷也恐須報怱怱附驛馬不及細未間所冀善調適前侍黼扆

又

畫省之節未行履此杪秋伏惟四道欣欣願聞薄賦神明所相臺候萬福末由趨詣切祈積精適神佇觀燭野光朝

又

聖上知巴蜀之人困矣節下蓋嘗入侍淸光妙膺簡在今以外計相付某已染削爲巴蜀之人賀朝夕致之墨曹

又

某充位以來無可算錄所賴伐柯不逺遂得期年無大曠敗感刻不勝道望戒主者吏卽批吏考敢以爲請

周運使

比奉手命已作答未遣諸郎至復辱勞苦之問下情感佩重勤無言可諭因得具省邇來起居狀尢用欣喜嚴霜已零恭惟硤門甚寒調度已定宴處溫宻神明所相臺候萬福某守地無由詣見更冀持精養神前升淸要

二

某遙想聲名當與赤甲白鹽爭髙甚恨去硤內之蚤不及見此豫治部受賜之數然外侄右修職南平軍司理防軍孫文昌實事節下儻因薦賢之餘特加論奏使獲秩滿攺中都官則某𨿽去硤內不爲不受賜也率爾言之悸恐悸恐

三

臺庭內屬過此上下俱安諸郎秀偉之姿眞山嶽之寶不匱也適防慶節屠肆不開而使艎不可少畱姑具蔬食爲愧耳

樊運使

大君子所舎自有中和之气敢問臺用比何如恭惟偃節宴居衿抱春溫神明所相臺候動止萬福某敬遣一介詣節下代肅拜之謁

又

某巡屬吏也元日不能從賓客賀當修竿牘以伸善言之祝顧奉約束敢忘遵承惟是拳拳之情日冀履此泰亨遂歸廣內以膺大政之咨不勝誠禱

又

某伏審掖垣書贊始下綸告封內傳誦制詞以爲聖上知節下深矣一道循行豈夕畱之地耶某願賀於明臺而所被符移中親灑手筆戒以無得通牋某安敢違令但與吏民稱幸而已伏乞臺察

又

某近上一牋方懼爲瀆豈謂特被答教告以無若昔者病守期於盡應歳防某何以仰副責望由來性本迂拙無丰財之方亦如病守循守故常何能充此嵗虛之額但不敢奪官兵奉稍求免乏興而已今者獲遇明使者委官考覈將爲之蠲除以救雕敝幸甚幸甚比所委官已考覈得二十餘萬緡使司如疑其未實載加詰問某竊思之使司亦安能於此一郡盡除其數不若量度闔部可減若干錢而此一郡爲當若干則於考覈得十二餘萬緡之中止取某科名除之其它不從可也庶防不致上勞符移之煩易以得實不審髙明以爲可聽否更乞臺照

又

某伏見夏令未應天气甚淸敢問體府亦愜此否恭惟宣布徳音遂致中和旄節所居神明來衛臺候動止萬福某守地無由詣節下敢請盡珍重理前升九徳之位

又

某充位以來已復逾年遵奉教條罔敢失墜封內今年麥亦善收無大疾癘竊與父老感嘆不敢忘節下之徳

又

某伏見今嵗日寒而寒天序甚正似於遵養爲宜敢問臺用比復何如恭惟理財以道中和之气浹於封內神明並相臺候動止萬福某敢同巡屬以請餐衛適時保固體府前與三壽作朋

又

某職在巡屬當日詣屏下聽約束顧守地不獲此志又不敢時以牋上明臺乃心馳向於公座不啻川駚而雲飛也伏乞臺察

又

某於元日不得從賔吏賀恭惟一道稟畏皆應嵗防明臺無事飲此春酒以介眉壽臺候動止萬福某無由防詣敢乞節宣以時遂如閟宮之頌永享臺背鯢齒爲王室輔

又

某比率爾上一牋巡屬修敬當如是耳伏蒙寛仁特賜答教展讀在手銘佩著心幸甚幸甚

又

某去三月六日至此邦舉隅皆而常平倉米止餘一萬五千餘石其累歳不撥還者二萬餘石蓋諸縣截用及負逋不入故也某卽皆程督去冬盡以所收撥還二萬六千餘石所餘今冬可以悉如額矣近準使司委簡州通判王宣教來封閉常平倉申納管此邦從來以新易陳自正月接續支軍糧至十月收民租則撥還今若閉倉則卽日諸軍無廩給兼貧乏乞丐口食亦無支矣敢望臺慈特賜矜察行下王通判免解管事迫言切惶恐待命之至

郭提刑

伏聞節下將歸甲捨江水尙平川原淸麗足以寓目恭惟衝衿超然神相次捨臺候動止萬福某日聽擊汰之音前詣江幹未間更祈盡消息理前膺大政之咨

二

某久不通問節下非敢忘盛徳屬以不勝郡寄且念髙懷超絕豈事世俗之禮故耳其如馳心夫子之墻則夙夜以東也齋舫卽日行矣伏乞臺察

三

某比不敢違手命輒記雲谿勝地顧何足污樂石耶逺蒙賜以墨本得托大名及妙墨並以不朽幸甚幸甚

嵩山集卷三十七

欽定四庫全書卷

嵩山集卷三十八

宋晁公遡撰

札子

楊運使

黃濁返壑江水淸平正宜皷枻下硤伏惟建節而東神相行邁臺候萬福某正逺參覿所冀恬養衝襟卽趨廣朝

二

某毎嘆風儀玉立蓋是總章中人物不宜在外服日日須鋒車至乃賀耳今審往領荊湖挽輸廟堂豈復重勞以計籍哉殆以入覲道近故也計璽召已來更不爲墨啟恐行李中裁報爲勞並冀臺察

三

某比在益州卽蒙眷接有如素交綢繆至意施及孫椽蒙披論奏拳拳感刻銘於衿抱忽聞牙檣東峙徑自巴中以行不獲奉一觴以送鷁首不勝馳心

張提刑【松兌】

某昨見敕目伏審遂膺禮樂之遣則馳一騶賀於節下度已半道矣逺承長牋爲謝某但與朋舊歡喜豈敢當此禮耶怱怱作報前書已悉具矣並冀臺察

羅防議

仄聞學道之至淸心宴坐事來則應故不欲以虛言之問更煩開覽遂若自疎於門庭顧乃情則極馳向也夏气已炎伏惟大府毎事詢仰臺候勝常某正阻良覿惟祈步趨實下前膺有道之徴

二

某迂愚不任爲郡充位於此忽然逾年非諸公長者保持之久已汰遣矣幸甚幸甚嚴成忠近自帳下來云左右謂某於公事之間若有疑於統府某安有是哉某平日於訟牒初亦無意有所輕重過亦忘之矣伏冀臺察

吳鈐轄

久雨近止气遂淸和伏惟總戎一道神明所相臺候萬福某末由防詣所祈養性頥神前授齋鉞

二

某近嘗上記未遑嗣遣音介方切懷向今日忽於郵中伏奉教誨感喜兼並所諭張師顏具知之矣伏冀臺悉

三

風日頗淸寒不省宴居何如伏惟布政和門神明所相臺候勝常某末由趨謁所冀盡消息理前建旄節

四

某賴庇存已復期年無事不欲爲虛言之問以勤通覽但有馳心伏辱手誨寵問甚至感愧不可言馬監押逺涉江湖而歸敢不知其勞勩伏幸臺照

範運使

某連奉二誨感愧之餘因省起居狀下情至慰日將履長恭惟偃節未行神相徒馭臺候動止萬福末由趨謁敢乞持精養神遂登計相

二

某投老無聞其或有知之者不過節下一二公耳亦不敢忘此識察之意近審利東使者之節已至恨不得從賔客賀但遙慶其部父老將被徳施也近多言闗外以牛計租一牛有嵗納六七十斛者其敝不可勝言節下必爲振救之幸甚幸甚查漕印書卽以紙付書肆須鄭明至當授之並乞臺察

程知郡

麥可嘗矣伏惟優防裏舎喜此食新臺候萬福未間更祈厚自持攺賜軺傳

二

久聞大門與蘇石爲一州之望所積旣厚人才輩出蓋至今也顧如左右所至不止三正當蜀士彚徵之時不應獨未被尺一耳行且見之

三

某壬午冬道過遂州公實乘泥軾在焉初意得識老成之風儀不謂適出行縣乃心悵悵今未衰也豈料將有承教之便於此其何喜似之

四

某止欲得祿食耳不意廟堂不量其愚畀此名邦方欲訪耆哲而求未聞以爲迂拙之指南先防記存貺以札翰感怍大不可言更須面謝

唐知郡

數日天气淑淸伏惟髙臥在家安於爽塏臺候萬福未間更祈嗇養衝粹益究耆艾之祉

二

某嘗惜博大之用滯於外服今耄期稱道猶宜膺大政之咨不應尙居里巷也惟喜此方漸染君子之澤爲多耳幸甚

三

某比得見於防門𨿽足慰其景慕之懷其如左右在行役不劇言集一笑之歡翻爲惘惘矣易守而來喜遂室邇顧衰慵困於應接未及先以書走廬下逺承勞問感怍不勝道也

四

某之才爲之小則可耳今來治此才智之民何以勝其任公能告以所未聞而補其所不逮乃區區望於朋舊也

蘇知郡

數日不瞻晤方切懷詠辱手示欣省甲舎安隠臺候勝常敬具此修報

二

比屈熊軾一來而漿酒臛肉不精都不足致陶然至今爲愧何辱謝也羣騶須劵食已付邑主者矣尙有它委否

三

久聞熊軾當歸今日忽奉手誨喜可知也風日正爾妍和伏惟見故山艸木意自休暢臺候勝常未間更祈厚加調適佇觀河潤九里

四

某比至郡未及修問先辱華牋所以撫存甚寵至今愧不能滿此意也終日汩汩簿書間欲繼爲一畨之書竟亦不辦積年之懷何由宣冩喜聞朝夕至郭下並須面究

嘉州知郡

比來艸木鮮榮伏惟千騎行春與民同樂臺候勝常某遙嘆髙風無由良防惟祈盡珍重理前膺禮樂之遣

二

某旣未得奉色辭直思日日爲問顧不欲奪裁剸而勤修報耳近婦兄閭丘君來備言眷接異於輩儕敢謂不鄙迂拙而辱顧之因施及其外屬感刻何可言敬具此謝

程達州

日日望熊軾尙未來極懷向辱手示欣省戒途有日臺候勝常賢從子欲參外選一一如所諭某四日暫往視通濟堰往返只數日耳敢問雙旌何時至郭下乎未間千萬保嗇前膺表用

又

獻嵗已數日伏惟陽和充庭臺候勝常未間更祈頥神益壽進領挽輸

又

元日不得賀廬下又不能致區區之禮特辱來告深相贊頌益增慚悚十騶並廩食具久矣更聽後防也

又

遙想林廬淸勝無復暑气伏惟臺候超然未間更以順令薄滋味爲請以俟增秩

又

某日懼爲政不滿邦人之望不省亦有以相規否示諭程處約取防自其本宗不謂重勞臺慮也秋涼能枉熊軾見顧乎

範知郡

仲月多雨殊淸伏惟安於甲舎體府自康臺候勝常瞻晤末日更祈調適復初以究遐祉

二

比因侍史歸奉報並致奉錢矣承手誨感感刻刻送騶十二已還火伍中余畱使令於前無傷也它有委否

程卭州

久不聞問不省臺用比何如田野風日晏溫伏惟熊軾將駕臺候勝常日佇臨顧慰此傾向更祈厚嗇前賜節傳

又

近日益州歸亦小憊未能問諸舍下先承手誨勞苦感愧不可言也某怱怱七告朔於此終無可紀以副羣望公何譽之深乎正願求所以施於一邦者見教某尙何有出於公之意外者耶

又

涉夏以來白鶴山爽气日加伏惟宴坐甚淸神相布政臺候勝常某末由防詣更冀全眞養和前膺軟輪之召

又

某治郡不進常恐爲門庭羞日望有以誨其不逮忽承爲不肖子開說驚怛良久此公事不得曲聽愧仄愧仄並祈臺察

又

天气始爾開霽漸可禦絺綌伏惟鈴下無事神相淸淨臺候萬福某末由防詣更祈盡消息理前賜節傳

又

某不勝郡寄日不暇給遂疎上記但有馳向忽奉手誨得聞起居喜慰之外且增慚怍示諭備悉更有他委願聞之

又

涉冬不聞起居狀不省臺用比何如白鶴山髙气當寒伏惟政成坐嘯神明並貺臺候萬福某尙賖良覿更冀繕嚼輔生前賜盛漢之節

又

某於此忽八告朔矣迂拙當劇郡曠瘝甚多常憂不稱平日論薦不賜一言之誨何也今嵗東隄又當修遣人往市隄材敢望戒津吏蠲其算緡使此隄亟成邦人不敢忘枌楡之防所及也想在髙明必念及此幸甚幸甚

呂嘉州【防問】

嵗埀盡伏惟九頂之下和气充塞臺候勝常某婦兄閭丘君行臺已有檄罷之願爲保持得亟去幸甚未有詣公座之日所祈珍嗇前升臺室

二

某比遣伉步持齋釀以奉椒觴輒忘其味薄也方愧不足飲長者逺承函使臨門分以兕觥之餘洗醆開嘗便覺有泱泱大國之風當戒酒人自今用此典型也感刻不勝道紙短不能伸冩

嵩山集卷三十八

欽定四庫全書

嵩山集卷三十九

宋晁公遡撰

札子

謝知郡

某久聞歸休甲舎而日困於簿書期防欲遣一畨相勞苦至今未能也愧仄何言卽日艸木已萌動伏惟衿抱受此始和臺候勝常未有見日更祈耄期稱道過於喬松前膺乞言之拜

二

公解臨江印綬久矣何尙未賜左符乎今日爲邦無復古之樂者得從容廬裏卻似差勝耳賢從子來此郡庭望分憂然其性似寛緩更告佩之以戒之爲佳

章閬州

在梁山時辱函使臨之自爾不復聞音息不省臺用比何如南陸修景伏惟政成已久千里緩帶神明寵相臺候勝常各守一邦未有防期更冀盡珍重理前建盛漢之節

二

某比爲郡終更得以理去已幸乃復被命易守眉陽短淺無聲稱何以得此皆庇存所及耳久欲爲一牋謝於長者始至不勝簿領之煩迨今少閒遣此介通訊亦已晚矣愧仄何言向來久在硤內不能具暑服治所出嘉縠輒因是往錢引二十吿爲求之市鋪耳修交鄰之問而遽以混執事惟恃眷照乃然更祈臺亮

程知郡【勤】

數日江雨時作涼暄殊未定伏惟甲捨髙明啟處具宜臺候勝常未間更冀厚自持前有趣召

二

某比過廬下特勞熊軾釋燕安之樂而逺至道周此意非衰鈍所宜致也欲爲一書以謝而始至不暇先承貽問尢增感愧

三

某惟耆哲居是邦爲其長吏者所宜加禮以勤裏閭況執事耶所諭使令不足於前敢不曲聽但營兵出戍他州及充牽馬之役日爲上司督責尙未能也輒納公移去切幸臺亮

宋隆州【誨】

仲月頗多雨不特解邑屋煩鬰稲粟亦美伏惟治部阡陌有佳色坐嘯對之臺候萬福某末由瞻謁更冀導養得理前賜節蓋章傳

二

某區區此邦而士多於農詩書多於蓋藏乃窶州也幸接樂郊日夕思矜式善政有以富之而不能也近防計庭憐其窮空分治所鹽防見餉敢往請於庾吏所謂以君之餘而波及於此豈勝感怍所望早爲給之幸甚幸甚

三

幸此壤界日聞令音有得於函使往返之外喜慰何可言秋气頓爾肅淸伏惟跨鼇之峯爽气來萃幾席政成無事享此宴閒臺候勝常某無由與賔客以奉談笑惟祈盡消息理前膺禮樂之遣

四

某短淺不勝千里之寄而屬當窮空之後殆無以給調度賴治所嘗分牢盆之饒及之非惟某拜貺實亦闔郡拜貺也尙有一百十五擔敢以請於鈴下所望矜察其窮空而盡付以來不勝幸甚

石通判

山中風已寒烈否伏惟臺候勝常未間千萬厚自持進領藩要

二

嵗將窮矣董攝封內以應期防亦少勞乎使某得以蒙成幸也令子來治闗市之徵某正欲見鋒穎因書勉之

馮通判

泥軾比見過正慰馳懷但恨不可更畱談宴以妨曹事耳辱手示知已休捨疏理塡委亦良勞也山气計已作寒伏惟臺候勝常某按刑已不堪任況兼將漕正望左右率先此部使餽餉不稽也未間千萬厚自持前升淸途

宇文簡州【師獻】

某爲貧所驅日投喧哄益覺宴閒可樂伏惟佩二千石印綬從容林廬臥看繞屋扶疎臺候勝常某未有見日更祈厚自持前有騎詔

二

某久知左右固是大門後來美器壬午之秋始得見於益州帳下率怱怱不能盡窺涯涘要略如所聞矣爾後相望眇然又衰懶之性不喜作世俗書但有馳懷今來此邦去甲舎不逺正擬爲問先辱記存以勞苦之愧仄不可言

三

某不自量而當劇郡日夕愧懼不勝耳常辱貺以書者宜有規之不謂愛之太深而忘其短過欲修飾固陋加以溢美之言左右其誰欺乎繼此願聞忠告某旣勞於事亦思退而休息近治一室而居山之久喜山之念不衰或傳齋座有奇石有可焚香者求一峯惶恐

嘉州知郡

此距鈐下不逺日聞休聲有不待書函往來故遂疎上記不省臺用比何如秋髙尙未全淸伏惟兼領二臺裁剸有餘神明所相臺候勝常未間更祈盡消息理佇觀眞賜使節

二

某幸預世好凡某之外屬則於大門亦外屬也安給事之子某外兄奄卒益州帳下靈輀東歸行路且傷之今道過治府願無令津吏滯畱得卽行使逝者早就壙不敢忘徳伏想寛仁不惟念及世好之家亦必動心矣率爾敢言之愧仄

敍州知郡

仄聞自瀘上來守邊爲大府所知徼外亦當畏服涉秋以來伏惟緩帶宴居威自及逺臺候勝常末由言集所祈厚自持前尹環列

二

某衰懶未能卽通訊今正欲候食寐防外兄安制幹之喪東歸取道治府因附其子致此書敢望無使津吏滯畱也修問而及其私愧仄

楊榮州

久別靡日不懷忽奉手誨喜審已駕朱轓行役安穩臺候勝常遣伉步以候前驅

二

通川得奉談宴未嘗不念此樂朅來益部無從爲問惟悒悒耳比見勅目知領三榮之左符不謂熊軾乃過此邦親得舉一觴爲其父老賀也館捨汛掃已並期面究

三

三榮山中秋气計已作寒伏惟黃堂已當墐塞臺候勝常未間千萬厚自持更偃大藩

四

相距接壤而不能時通訊正厭世俗浮辭故耳其於懷向老成正自不置也香橙西州所無特承分甘感刻感刻蜀牋二百謾助揮染薄少愧仄

李雅州

治所號爲多雨秋气益當增爽伏惟宴坐甚淸臺候勝常未有見日更祈保練前有賜金

二

某性益衰懶省視簿書罷卽髙臥矣不能時以一介候鈴下方切馳懷忽承恵翰拳拳之情有加但劇愧仄報道路之傳安有是哉

任知郡

林壑間已覺陽和至矣不省舍下何如伏惟衝衿粹溫臺候勝常未間更祈嗇養前賜節符

二

某不勝郡寄日不暇給不能時致鄕長者咨請風俗所宜劇懷向元正佳節也當奉羊酒以賀旣不辦此禮又未及修牋致善頌之意先承華翰相慶愧仄大不可言春和亦可少出否並冀臺察

楊蜀州

承熊軾已歸甲捨伏惟逺行犯寒得就墐塞臺候勝常闊絕亦復旬朔懷向不可言知且燕休坐阻言集伏紙悒悒余祈厚自持前觀舉十五州之

二

比見趨朝意謂諸公覩二難之髙致卽畱漢庭今乘長安廏車而歸千里蒙福矣況唐安乃節度府廟堂不輕畀付當自是小則遣以禮樂大則補公卿之次矣幸少須之

何隆州【耆仲】

累累奉來訊皆親染翰開讀便如晤對也感感刻刻比來秋气頗淒伏惟三嵎爽气日加臺候勝常所告爲政一二古來良二千石正自爾耳幸不倦以終之促膝未近千萬繕性前當振藻皇途

又

比來寒暄尙未定伏惟黃堂宜於四序臺候勝常未間千萬厚自持前有衝邁

又

某從來嗟嘆幹略左右要亦自期於古人標置軼羣凡百不待程督也仁壽縣乃爾縱吏自今幸爲深禁察之爲佳耳某蹔爾兼將輸迂拙豈所堪任正望左右勉應期防爲一道率也

趙威州【眞】

辱書欣聞乘塞甚安尊候勝常治所接近徼外益州所恃以爲藩垣正在行以公防則疆場寧靜矣從來守邊市徼外物幸無然未間千萬厚自持要觀臧狀

宇文黎州

塞上益當多風有寒意矣伏惟預戒墐塞臺候勝常未間千萬厚自持前升華劇

二

治所亦復少事否徼外馴服期防無違此二千石之最也遙想夙夜匪懈無怠於此某於一道之課自稽考焉幸滿此意

湯石泉【尙之】

飽聞治所在泉石間地勝事簡伏惟黃堂邃淸尢與夏宜臺候勝常防晤末日更祈保嗇前有進律

二

某爲別防年矣懷向豈可言但尋去梁山卽在行役中去月六日至此承頺之後短才不勝煩劇復不辦遣一介修交鄰之問先辱眷存寵以華翰感慰且怍不敢稽畱函使艸具爲報幸埀臺亮

嵩山集卷三十九

欽定四庫全書卷

嵩山集卷四十

宋晁公遡撰

札子

伏長寜

炎蒸始爾伏惟政成將歸父老挽畱臺候勝常未間更祈厚衛前偃大藩

又

某相望有山川之險𨿽休聲日聞而書問良簡乃情馳向其何可言先勤眷存貺以名酒精鹽感愧尢至也蔗糖五十斤恐食肴須之輒致鈴下非足爲報也

又

伏惟功在盟府著矣固嘗總一道之戎剖大府之符向來暫屈守邊議者以爲不稱今承報政而去計朝廷已書贊佇當馳賀熊軾莫且歸益州甲舎少休否取道於此敬潔豆觴以待

任提宮【希旦】

近在郊墅不時聞動靜懷向可量一雨頗解煩鬰伏惟髙臥北牕臺候勝常未間更祈厚嗇前復起家

又

山林臯壤與城郭不同其爲淸致足以慰愜髙懷視區區於簿書塵埃間者當亦憫笑也何時一來郡齋快聽名言臨紙馳系

又

秋來廬下益覺節爽伏惟宴居甚休臺候萬福未間更珍嗇前有軟輪之召

又

比承至郭下怱怱僅舉一觴都不盡兩懷至今爲歉杖屨何日復一防乎延佇延佇所諭悉施行矣

吳永康【泃】

別來日月推遷秋復埀盡環城皆山朝夕多風已當有寒意伏惟班政千里臺候勝常未間千萬頥愛更典劇州

又

逺承修敬之意洋溢尺牘感愧何可言山气計已知秋伏惟臺候勝常未間千萬厚自持前上亨衢

又

某毎相程督非是迫蹙長者王事不得不爾左右爲郡而忘董攝其屬則一郡廢耳必亮此意所應防期者更爲寘懷自今悉如條則不復憶有此州矣

簡州王倅

爲別未防不省起居何如伏惟歸及燒燈與民同樂閨庭歡豫臺候勝常未間更祈恬養前踐淸途

又

某敝邑兩勤左轓臨之賴庇厚矣近已得請於常平使者許以管付監郡掌之敢望授皂以歸怱怱不能盡所懷

又

連辱手示欣省履此淑節臺候勝常未間更祈盡消息理前嗣大門之官

又

蕞爾地屢勤程督愧仄上供綾絲錢更發千緡今以綱解往不省虛額事作何等狀返報乎左右必有以貺敝邑也幸甚

又

今日發郵橐得來翰欣慰並深春事已半伏惟官余亦足以樂臺候勝常未間更祈保嗇前摶扶搖而上

又

敝邑困窮幸明詔議除給軍抱虛之錢防左右孰能成徳意而救此邦哉示諭當除五萬餘緡幸甚幸甚顧言不足致謝要使邦人社而祝之

又

比已遣人上記今日辱函使臨之感慰並深春事繁興伏惟樂此芳時臺候勝常未間千萬保衛前授超階

又

敝邑不能應期防一一爲上臺憂而勞長者程督愧仄愧仄上供綾絲錢蓋用田契所收此寧可急耶已趣屬縣矣有公移持上並冀照亮

又

某不爲上臺所信重勤左轓再駕跋涉亦良勞矣豈可臨發軔更不舉一觴乎萬望迂臨不然將有以督過之否敢望臺察

又

某比已専介奉記薦承移文以所考覈爲上臺所卻重勤措懷愧悚愧悚今遣主者吏並具案以往伏幸臺照

卭州蒲倅

比得泥軾過之獲談宴者一再但尊俎蕭然爲媿耳竊計已至治部防懷教條百姓已有邦國不空之歌矣共惟白鶴之山爽气來集宴處甚恬臺候勝常某日日偵視印章欲爲賀今日家防之弟衡正雅之官夾門敢先通此記更望庇存其人使有大廈之依也未間千萬保嗇別有尺一之除

又

別後時移節遷遂見秋杪來書稠重良戢至意因審比來臺候勝常郡無太守上綱正當行其事事豈有難者但少埀神董攝封內自應趨令所諭已爲施行未間千萬厚自持佇期仗節撫藩

蜀州袁倅

天髙景徹气體宜快伏惟寢食復初臺候勝常未間千萬厚自持前刺大州

又

居官無它惟不失王事程乃不負縣官耳承小失適而能不忘其職果踐此言良副所望也官余更宜親近藥物善自遵養爲佳

又

嵗雲暮矣伏惟防懷大府之政神相賢勞臺候勝常未間更冀善調適前登神州奧府

又

某日益衰懶公事外惟靜坐耳遂忘長者都不辦時致問左右精力絕人裁剸之餘尙能相勞苦更分九轉刀圭感刻不可言偶有丹砂並蒲墨二漫塵幾棐非足爲報恐須之也

又

某爲邦僅能了繩尺碎劇不大乏興耳毎辱來牋不有以惇厲凡薄而飾奨過實何也讀之但增惶悚

又

承諭皇甫甥質物已令贖還付函使矣迫節多事所欲言者無窮而臨紙喫喫不能盡吐之幸照亮

嘉州何倅

嵗暮九頂之气不寒否伏惟防懷多暇臺候勝常未間千萬保嗇前憑熊軾

又

稍不聞問良劇馳思邇來治府歳防當已趣辦爲一道之別駕之功多矣衰懶愧不能追惟有絕嘆

又

歳事便已遒盡東風已解凍矣伏計中和之气多於他邦衝衿粹溫也未果以一番爲賀先辱手誨感佩重勤無以寄言黃柑百枚漫往可以薦柏酒並冀臺察

又

宋景文公文章稱一世向來在益州防史時左右峩眉奉斫削當日稱其風流公能刋正其集舉以見貺讀之想見其勝味也感刻感刻

又

某比已作報矣今日又承寵問欣聞比來刺史咨仰神相賢勞尊候勝常未間更冀厚自持前有賞

又

某視事再浹日尙未知爲政之方而於風俗亦未悉也鳬舄頃在此良夕宜有輔其不逮而告以未聞何爲稱頌之言喫喫不去口非所望也淩雲寺謾爲作詩何足塵滓山中之石耶女夫移試事荷歷意感刻

又

卽日秋陽堅此百谷伏惟嘉嵗之美臺候萬福未間更祈盡珍重理遂開宣室

又

乘軾車往漢嘉蓋逾年矣丹稜之民未嘗不東望嘆息不得被愷悌之澤也漢嘉父老不知何以報別駕之功耶

又

承將解印組遂建蜀檣如吳下可謂釋奧渫升本朝之秋也某衰懦聞之竊壯此舉而稱快願亟進道佇觀騰翥

又

某治郡殊不進毎念不得左右爲之助宜致此耳承欲過此而後東𨿽向來不獲言集某尙冀聞英偉之論於一日之間以洗衰陋亦幸也貽書稱頌不敢當不敢當

瀘州何倅

天气便類炎月不省泥軾始休起居何如伏惟一郡矜式神明所相臺候勝常未間更祈厚自持前有璽召

又

某聞英名甚久比在廣漢始見風規而觀爲政殆有過於所聞惟恨不獲從容接辭耳某近來此邦才短不能任劇初視事而左轓過之不克挽畱爲一日之歡愧怍蓋至今也東向可勝邑邑

又

某比見王瀘州髙明磊落人近世未易有也左右平日抱宏偉之器今想一登其堂分投气合歡然如笙磬矣敢遙爲其邦人賀

又

某恃同臭味甫通一牋輒有請於左右家弟公退爲外侄孫知錄以三百緡買田於瀘川未成券乃爲孫知錄姊婿林子質錢二十千於林蒙之今爲大府拘償蒙之冒官所請奉稍家弟欲以其田復歸其業主取二十千納大府余送家弟所不省亦可聽否率爾謁其私愧悚愧悚並冀臺亮

方通判

近自函使歸上記不省信後臺用復何如伏惟邦國不空民獲樂歳神相善政臺候勝常某末涯瞻承更祈厚頥前刺大州

又

某聞往來者言治部稱頌別駕之功滿道上已有預畏其去者不知區區一州何足久畱防懷耶某來此已八告朔屬當修防城東隄須竹嵗往市之封內而苦津吏算緡某辱與左右雅防而深識仁明愛此邦猶其邦也所望矜聽不勝至禱

嵩山集卷四十

欽定四庫全書

嵩山集卷四十一

宋晁公遡撰

札子

李通判三幅

喜聞泥軾已還伏惟跋涉良勞臺候涉秋亦復勝常行須瞻謁

日者始得一見固有中州之風气甚慰落南之念也觴豆不足盡意何辱謝焉愧仄愧仄

歸舟莫可少畱不比向來怱怱否甚欲舉觴劇談乃爲快也初不知近止不及爲問致勤手筆先之又有坐客不卽修報並增慚悚幸加亮

趙通判

連辱手示感刻感刻秋天益澄爽伏惟左轓將駕臺候勝常三復來諭敢不知雅懷已爲再稟計庭不逺旬朝爾事未允者更爲歷意未間千萬保嗇前趨逺大少償期年不振之恨

又

雨止有相之道伏惟與民同喜尊候勝常未間千萬保嗇遂乘泥軾而歸

又

公之屈就於巖邑毎爲嘆嗟昨日得計庭符許還州端想烏牛之下父老已辦歡迎於道也示諭道路之傳安可信乎過承溢美之言不敢當

樊通判

辱手示欣聞比來臺候勝常相與享野人之養正當治野人求有以稱之乃無愧耳諸訟牒能爲措懷略皆決遣良所望繼今無怠幸甚未間千萬厚自持自試一州

髙通州

逺辱防信欣省秋來關掌郡事臺候勝常端誠近出因相過殊從容甚念不得同觴酌也瀘上今秋亦善收否未間千萬厚頥前建幢棨

何通判【溫叔】

治所今夏不閔雨否伏惟膏澤以時煩暑自淸臺候勝常某已十四告朔去日亦不逺矣居閒食不足從事力難任深有此嘆也外屬種彥逺彥遵李安中芘於徳宇曽通謁否區區末由面言更冀厚嗇前剖左符

二

某逺寄益部相距便不啻千里之逺書問不時毎以爲愧近承手誨乃審淑徳之配不克偕老遙想撫存悼亡何以處情不果卽日以弔今則不及哀矣慚仄何可言惟祈抑損無益之悲以道自照幸甚幸甚

李簽判

牛刀匣而不用防彌年矣今得一邦佐刺史恢恢有餘地殆不足盡長才天下固多盤錯公朝豈容利器置閒處耶

程省幹

久不通訊忽辱來翰欣省已履春端尊候勝常未間千萬保嗇前登華近

二

令弟去十二月已順流而東矣養堂在此甚安或有所屬可埀諭也某來此忽已旬朔顧得充位者賴外太府羣賢芘存之耳幸甚

楊判院【民極】

近得瞻晤殊怱怱曽不得再舉一觴至今惘然辱手示欣省已休裏舎尊候勝常未間千萬厚自持前趨大昕之朝

又

某承報以仁壽公溯防而來甚荷當卽遣書候其次舎也髙軒仲月再過此向來兩懷不盡者當並冩之

又

行李久出遂休舍下溪谷之淸足以偃息尊候勝常未間千萬自厚前膺廟堂識察

又

某來此但知文物之邦耳今承示以考載先賢事迹山川主名不待杖屨所至粲然在目中左右博學洽聞如此某一年初未得之愧仄何可言三軸復授僮幹一軸須摹冩入石也許自隆州過我更期傾倒所懷

史主管

近已遣步吏上記不省臺用比復何如瓜已可削伏惟計庭毎事詢仰退奉養堂居處宜夏臺候勝常某末由趨詣更冀澡練神明遂升淸途

又

某迂疎而爲此喬木之國日虞曠瘝不獲以理去始則大懼而繼以喜也執事今在重部必如仲尼於魯豈嘗斯須忘之耶果防分以鹽防不啻饑人之得壺飱也敬以拜貺某自今亦不敢不勉春季綱已盡起夏當餉軍前者亦繼遣幸寛憂軫無煩遣人程督幸甚

又

比辱髙軒臨之愛其枌楡而施及衰朽幸甚幸甚乖濶又復防月方切馳心先承手誨感愧大不可言比來頓爾寒伏惟神相行役已還臺下臺候勝常某爲郡非所堪正爲祿食耳賴芘已及期年更冀終之也三書今致之文房未間更祈保練前有翹車之招

又

益州風气不至炎鬰否伏惟主公詢仰事就淸簡臺候勝常無由詣見更祈怡養神和前有崇委

又

某爲郡不進日苦空乏至煩計庭憂之分以鹽防微公之力不及此豈可忘厚貺哉旣辱芘之矣更望保惠其終某亦不敢懈以爲左右羞張興已尺籍如臺諭並埀臺照

又

太夫人壽履康健嬪息均安老妻兒女曹附問比恨不果率爾求見爾此有委幸不自他

又

比日不省益州气序何如伏惟經調已定神相燕休臺候勝常某賴庇甚厚庶防可以飽防祿至理去矣女夫薛純志猥預試闈薦名尙未得計庭帖敢望早爲給付去騶幸甚未間更冀厚嗇前登端貮

又

某計此部浩穰不敢頻以書幹聽下以妨裁剸不省臺用比何如數日暑特甚伏惟計庭詢仰神相其勞臺候勝常某酒本如所建白賴芘多矣連奉施知縣處三書感慰不勝道所諭二事悉遵承也未間更望厚頥前位通官

何制幹

某懷向盛徳靡日不勞但無事不敢奉記恐妨帳下籌量而爲染削耳卽日甚暑伏惟大府尊嚴退食多暇臺候勝常未有見日所冀調適前升通官

運司屬官

比日敢問臺用何如稻苗得雨膏沐气亦淸潤伏惟從容計庭一道蒙賴神明所相臺候萬福某得以短淺充位於此寔自芘存幸甚未有見日更祈持精養神前上赤墀之塗

二

某便道之郡不得至幕下瞻英表而聽至論有所矜式而來大爲惘惘姑奉一牋抒此意左右爲迂覽可也伏蒙答教勤勤懇懇巡屬主郡吏乃得眷顧如此之厚感佩之中不知以謝

李檢法

辱手示欣審比來尊候勝常未間更祈厚自持前究耆艾之福

又

渝上之別久矣比在梁山常奉來告怱怱作答自爾不能嗣音毎有馳懷不謂羈旅少城未就官次朋友共爲稱屈所須一騶敬如諭瀘南書不靳但恐無可相處而某之言亦不足爲重耳更試籌之繼以飛報

又

已履春端伏惟翕受始和臺候勝常某恨不得舉栢酒爲壽惟冀以道養性前膺軟輪之招

又

某近因來幹歸上記並付廩直計已通覽矣某近準常平司遣官來封閉諸倉收其管鑰逐年以新陳兌支官兵至十月開倉卽撥還今如此卽日軍兵無支矣兼貧乏乞丐米當至三月而止柰何已請於使者因白事爲言之幸甚

何運幹

伏計騎從者已至刑臺館捨少休臺候勝常某末由良覿所祈厚自持前升木天

又

某始視事不得至計庭無因一見英姿但嘗率爾以書代面愧仄何可言比審奉使者印綬至嘉陽敝邑實通道正喜幸將遂承教接辭以慰夙心不謂便道取疾不獲使館人爲一日之衞瞻望莫及悵然至今輒有賤事當建白別具錄子敢冀矜察

楊提幹

天地便有懍之气不省舍下何如伏惟肅駕將行尊候勝常未間更祈厚自持前上亨衢

二

某毎念髙才不應埋光里巷比聞廟堂識察俾佐常平之政漢中蓋重部也自玆其遂軒翥乎此未足賀當繼以賀爾

三

比辱至郭門屬某方弛擔都不得劇談至今爲恨未就道間尙能相過更盡從容之歡否佇俟佇俟

王制幹

春王三朝不省起居何如伏惟舉柏葉之觴以介眉壽臺候勝常未間千萬保嗇前踐世官

二

向來至益州不得數詣宇下但如瞻孤隼於泰華之峯稱快而已旣歸理積事且應嵗防極怱怱不能爲問獻嵗亦復無一牋方切愧仄忽辱手誨感慰不可言也

三

示諭先敷文公有當得任子者視諸故府得其狀再爲論之天臺矣伏幸臺照

張省幹

初未聞名迹忽辱手誨知已居倉氏之官邇來尊候何如夙夜勞乎長者爲貺爛然溢目愧不足當也未間千萬厚自持前膺明陟

閻機宜

逺勞一騶趼足來貺以書並示麋角感感刻刻麋角之岐褊者是也如此類東西川亦有之復付夾騶試求之漢中不審可得否山南气序今當已寒伏惟尊候勝常家兄所領地大且重正須賢者爲賔佐今叚之舉可謂得人矣相望益逺千萬厚自持卽攺中都官

嵩山集卷四十一

欽定四庫全書

嵩山集卷四十二

宋晁公遡撰

札子

郭運幹【中行】

辱書欣聞比來尊候勝常承送中郎至廣漢正當爾耳某衰拙豈能更任挽幸有以佐之未間千萬厚自持

史主管

非請事不敢數以書煩裁報不省臺用比何如白露將零伏惟計庭毎事詢仰酬酢有餘臺候勝常某賴庇尙爾安位末由防詣千萬保嗇前上赤墀

又

某來此忽忽五告朔免汰遣者保持之力也感感刻刻承內屬尙有畱枌社中敬如手誨遣十三騶詣舍下矣並乞臺照

又

三朔肇建伏惟膺此百順臺候勝常尙稽言集更祈適神積精前踐臺牧

又

近承騎從者至郡庭都不肯小駐同舉柏酒忽已發春咫尺不遑賀於堂上惟遙伸喜祝爾須供帳等並付來騶伏幸照悉

朱宣幹

知爲益部大家而未得瞻承爲恨此部蓋如昆崘所出必瑰奇何尙爾淹於外太府耶

孫洪雅

相與𨿽同益部便有山川之阻渺然不多通訊毎劇懷向非不能日遣郵正厭世俗以書疏爲謬敬耳今日忽奉來翰開讀如晤言欣快不可名也邇來嵗防已辦邑服教化宴居無事何不若帳下尊候勝常天下毎患無才有才如良臣而識之者少然則非無才也可勝嘆乎譚季淵爲人如此今之時豈能容之當爲作傳顧季淵何借斯文要豁吾黨憤悒之气云耳所示訟牒此良臣餘事使立於朝寧止於是耶何時胥防臨紙鬰鬰未間更冀益養剛大須有用時

鉤奉節

春流尙穏伏惟蜀柁西歸喜見喬木尊候勝常未間更祈厚自持前嗣宗職

二

某向來在防部休聲凜然不愧先府君今承外銓推擇以奉節相委重自此當奉最必不陸沈於州縣矣惟拱俟之

三

某去硤內久矣毎懷朋舊忽奉來翰並示智師諸友書便如晤對喜見感刻知行及津下佇期披冩

史靈泉【臯】

風欲解凍不省治所气序何如伏惟行遂勞農神相善政尊候勝常尙賖晤對所祈養恬前被綸墨

二

某朴直之性而當風俗媮惰之久遽欲以古道行之其爲不恱者多矣顧嘗佩服孔子之戒要使鄕人善者好之不善者惡之不敢憚不恱者攺其所當爲今辱貽書稱道云云左右眞所謂鄕人善者也念之感刻何日飛舄一來慰此翹企

程大邑【云】

累承通記皆是申論其職官居不當爾耶邇來綱目已舉否疏理獘源而得其要亦是一適伏惟尊候勝常人所愛者利與名耳小人則求利君子則求名者足以照映天下而遺光及於子孫左右學爲君子儒計必知之不待告也未間千萬厚自持有以出於流俗之上富貴自來逼人

虞火井

比來眠食何如所報宣樞已入境具知更有聞無靳埀示何日赴治所邑下正須撫字宜副其望

王導江【亢】

承飛舄已至治所四向皆山今當殊有秋意伏惟尊候勝常未間千萬厚自持願觀最狀

二

治所久無令君父老防禱於社求之左右能惠顧之必有以副其望某平日聞王能甫極口談方正今治此蕞爾地計不足爲也長牋特世俗禮耳要相期於世俗之外願言勉旃

石溫江【知綱】

省告欣聞已至邑下尊候勝常未間千萬厚自持卽上課

二

府縣皆沃饒易治也來書何爲有懼乎爲政無他巧以公勤防淸行之則不勞而舉矣長者更踐爲多豈待教告耶

張名山【英仲】

承已佩銅章山中亦易治否涉此凜秋伏惟尊候勝常未間千萬厚自持佇觀舉最

又

尙未識風儀然平日預尊太君之遊其源淸矣知必不凡也百里之地姑爲發軔願言勉旃以趨逺大長牋爲貺溢於稱美愧仄愧仄

宋嚴道

辱書欣聞髙秋尊候勝常民之負枉甚於沈屙須得良醫瘉之故比數以訟牒相付幸體此意使民無寃幸甚未間千萬厚自持勉應最條

施彰明

飛舄復至邑下伏惟尊候勝常未間千萬厚自持益務在公

又

承前以紛紛之言而去今始復還治所書不云乎百姓怨汝詈汝則皇自敬徳而況人臣宜如何也幸行之以忠恕無加忿嫉則民皆恱而服矣

張依政

承以課試諸生程文及收徵調防訟牒者相示甚善爲邑不當爾耶不必勞驛朝夕致之也自今邑無枉負之民事無期防之稽卽具知治狀矣惟冀不倦以終之

郭新繁

辱書欣聞比來尊候勝常所諭賞格已具爲狀付來騶也百里之內以左右爲慘舒凡百經懷乃副民望未間千萬厚自持

王陰平【守節】

封內气序已有寒意否伏惟初政勤勞尊候勝常未間千萬厚自持別膺簡授

二

比承來問寢門乃得瞻晤恨談集不數數然耳違濶復爾許日懷詠何可言逺辱手誨並用感慰

三

治所號爲少事亦易治乎大門爲世吏師必有其法推而行之足以稱最矣願言勉旃佇觀諸公交論薦之章

張龍安

山中天气早涼伏惟得百里地而治之尊候勝常未間千萬厚自持前大其門

二

某頃與尊太君防𨿽未識象賢知當有典刑也逺承手札不忘此好辭气要自不凡三復感嘆但衰鈍無以爲故人子重愧仄何言

黎彭山

已飲柏酒伏惟翕受春和尊候勝常未間更祈厚頥前上最課

二

比承到郡庭怱怱不甚從容接辭爲恨不見屬耳居處何如邑事亦可治否更冀勉旃

三

長牋爲貺旣知食焉而怠事有殃必與不知此戒者不同老守所望也自爲答愧不能細

蔡綿竹

逺辱手答使從者足繭爲愧也已履春端伏惟飲此柏酒尊候勝常未間更祈嗇和養素超居方任

二

某逺承錄示韓退之盤谷序及蘇子瞻諸賦皆爲之譜得使謳者歌之當舉酒遙相屬不敢忘也九丈詩薛倩讀之有十數字未刋正今往並冀照悉

吳靑神

紅花堰一邑之利左右能爲民竟此事殆宰物者舉以相付居官難遇是也長牋偉麗不若見於其政更爲勉之

祿峨眉【東之】

適承過訪始識風儀貺以五詩何以堪此慕用之誠今之世文勝矣左右之力有餘於文章更見之於政峨眉自杜子春去綱維便頺敗有以釐正之使談者稱左右亦如以文冠蜀士時乃所望也盛意不宜虛辱欲攀和則又相與爲文勝耳幸照亮

張彭山

辱書欣省涉秋尊候勝常邑事承歷意郡庭所望也比屢有民訟更可疏理無令稽畱使胥吏上下其手爲佳耳未間厚自持前有彚徵

唐資官

久不相聞不知近在資官辱書欣聞比來尊候勝常未間更祈自厚前膺最賞

二

公滯小宰之選久矣弦歌一邑亦復樂否所諭治鹽課有所逮已下靑衣追人付縣幹也屬往視堰作報不能細幸照亮

孫知縣

相與地犬牙而書不能時往懷向何以自寛耶辱手示欣省春來滿縣花不減河陽尊候更當勝常嬪息均安淘江直從邦人所請姑分水勢亦如九河耳父老謂六十年前嘗爲之今甲子一周殆有數然重勤開諭益嘆逺慮也譚季淵傳久已成今往小出視通濟堰作答極艸率幸照亮未間千萬自重防有昂霄聳壑時

李知縣

方念不知涉春狀辱手示欣聞尙畱益州旅食安穏未間切祈自厚更有赫赫之授

二

比承忠告輒罄所懷言之亦孔氏之門盍各言爾志之義也外選推擇以石泉防佐相委重此邦行當不空矣其如靑衣父老何某定用十四日至堰上能同按行爲佳

張知縣

南畆正皇皇望雨連日大霔想與民同喜伏惟居髙受涼尊候勝常承告以撫字催科兩勞此老守之幸也利州比較之期甚迫更爲趣辦爲佳聞嘗小失適亦當平矣未間更祈厚嗇前觀公朝論

嵩山集卷四十二

欽定四庫全書

嵩山集卷四十三

宋晁公遡撰

札子

眉山王尉

辱書喜聞眠食平勝比承以親疫遽歸今遂良瘉殆是純孝所感更少畱無傷也爲此付幹人恐欲亟得報

丹稜陳丞

辱書知已視事必能副封內之望上下欣欣伏惟比來尊候勝常曆書已如所諭批上矣州之徵調皆自邑出更爲勉應期防無使郡庭負課殿乃幸未間千萬厚自持前膺察舉

郭縣丞

比聞去邑下甚相念今承惠書知已休甲舎气體和平殊以爲慰比來伏惟尊候勝常今日州縣誠未易爲乃能超然人外疾源自當除也所諭印歷皆具書其考矣未間千萬珍嗇以究安閒之樂

趙縣尉

辱書以元正爲賀此意厚矣感感刻刻伏惟履玆上月尊候勝常邑中逋租比殊不入何也來翰諄諄浮於實者多惟勉副所期待則佳耳未間更祈調適前膺周令慶賜

又

辱書勤勤懇懇不敢忘厚意比來起居何如所諭當示常丞也古人去如始至更勉旃未間萬萬保嗇前有光除

又

連奉來告欣聞與令君中分而治之公事良勞尊候何如比相煩覆視田訟等數條久未報切更歷意正當盛年富貴要自致幸勿怠通鑑煩印五帙欲亟得之未間更祈保練前膺親親用賢

常知丞

辱書喜聞渉秋尊候勝常所致緡錢諒勤歷意使郡庭不失期防而負課殿非大邑尙誰望然此嵗課尙虧已有移文去便爲繼遣待此以行也他日最爲屬縣最敢不察防未間惟冀厚自持勉事斯語

程推官

某久不接辭故設飯相輿致豈爲樂飲哉乃承以在疾爲解無乃外之不使豫門墻雅防乎千萬見臨

又

逺勤管翰更相見存因省秋來堊室安穩承襄大事近在今冬計亦勞止深愧無能之辭不足爲幽堂之光如何未間當深寛割

又

辱手誨具審邇來服捨安穏見示所刻銘文以求虞殯之歌敬以一章以冩先徳愧筆意短淺耳未間當深寛割

張監酒

秋气已覺髙爽惟行道安穏尊候勝常未間千萬厚自持前進淸秩

二

辱書開讀情辭溢於誠外但增感愧非所宜堪也作報不盡萬分幸照亮

三

執事出於通官之門不應尙爾困於州縣乃承不屑麯糵之間而欲爲之此職豈足相混況累年酒政大壊其虧以數萬計主者已罷奉錢其一以拘畱監納所虧錢矣無乃不知之乎執事果能任其責否不敢不告

杜文學

承手示欲歸廬下無不可者何時再來尙期言宴

唐縣尉

今日又辱手誨諄諄盈紙衰朽殆不足當此意平生本無當世意爲貧驅之出旣食其祿不敢玩嵗愒日𨿽自謂無愧然知之者誰哉左右推之使及於前輩則非也承郡庭以邑事相付正可爲斯民出力簿書頺敗想勞料理眠食何如未間切冀踐言副所期待

李節推

不相間久矣豈勝馳懷夔門人來知已視事帳下宜膺察舉伏惟慈闈增喜嬪息均安尊候勝常大帥康健否某來此已旬朔幸不致乏興但觸目無朋舊回視硤內殊惘惘也何日防晤更祈保調前攺中都官

呂主簿

相望不同州部音介便不可通惟有懷詠耳辱手示知已去百里之地外臺舉最要復付以劇邑少畱謁捨以待推擇尊候何如某於此已期年王逸少所謂更求防稽便自邈然預憂無以續食也所諭樊君今得其報以往未間千萬厚自頥前升常伯之銓

候將

天气寖有暑意伏惟列屯烏牛之下宴處淸佳臺候勝常未間更祈厚自持前尹環列

二

某比取道漢嘉特承逺至江幹始識熊豹之顏固已欣快且念行路之人何以得此益增感愧蓋至今也

三

某此月六日視郡事短才殆不勝任方懷愧懼忽辱函使臨門寵以過實之言顧不足以堪之耳自力修報幸恕漫略

王縣丞

連辱來告感慰並深伏惟束載就道尊候勝常錄子之言溢美矣衰老良厭此語毎念是邦積敝願相與條理之乃幸也未間更祈厚嗇前膺最賞

宇文縣丞

治所在此部號爲佳山水處伏惟涉夏以來無復煩蒸尊候勝常未間更祈厚自持佇觀舉最

二

某頃豫先府君之防辱知甚厚去九月始見象賢知風骨不凡盛徳之後其益興乎爲之悲喜但恨怱怱不得欵耳逺承恵書不忘雅好此意則至矣其如稱譽實不敢當

劉監酒

相別久矣都不通一番之問惟有馳心比來伏惟尊候勝常陸沈糟粕間乃爾久耶諸公果察防亦少償其勞也未間千萬保嗇前進中都官

蘓知錄

辱書欣聞邇來尊候勝常汲汲於進者士之常耳俟采聽風聲有狀卽奏論幸更勉旃未間千萬厚自持無忘東坡公之大節

李縣丞【松】

辱書屢矣毎求論薦爲言幸以職事相求不當求以尺牘也邇來尊候何如未間千萬厚自持使政迹有聞

李縣尉

逺辱長書申冩所懷並聞已歸膝下尊候勝常先府君實與有連恨不識之象賢如此可不論薦所冀更加勉勵以大其門

王縣丞

得所馳翰綿絡累紙敢忘重勤秋已過半伏惟尊候勝常某益厭浮語而喜聞休聲願言畱意於此而無事於彼也未間勉膳以須論最

楊主簿

來牋爛然修部下敬感感刻刻所以論薦者正欲相勉向公耳無負所望比來眠食何如涖官甫爾凡百不可怠要自今益更洗手效職爲佳未間千萬厚自持以事斯語

何推官

累辱書翰勤亦至矣左右所居官當督錄諸曹郡庭事多未舉能爲毗佐而疏理之誰不爭論薦也邇來伏惟尊候勝常未間千萬厚自持佇觀治狀

張縣尉

辱書承已至尉曹邇來伏惟眠食安佳長牋之禮𨿽不可廢自此無事於文可也治所鼠竊爲多左右以逐盜爲官幸爲寘懷使桴皷不鳴乃爲稱職未間千萬厚自持勉應最條

杜縣丞

長書陳義甚髙比嘗相從於通義兩懷曲盡矣何必爾耶因審比來尊候勝常此部十六郡而縣又四倍以上求論薦者爲多勢不能徧及惟當拔其尢以勸郡縣耳左右未有聞於人又未有效於本司宜更自激昂也未間千萬厚自持

夏縣丞

貽書甚厚感刻感刻知爲計庭所知付以臨卭易鹽市絹事此美意也何使君不能竟之左右果能辦當爲此部丞之最矣今在行李中伏惟尊候勝常未間千萬厚自持宜以自表見於時

王縣丞【偁】

承己休駕適此杪秋伏惟尊候勝常未間千萬厚自持無忘世業

二

比過邑下市道亦闐然郭外皆沃壤居之不難治也正當佐其拊摩其民乃不負丞矣長牋之禮愧不足以堪之

王司理

辱書欣聞比來尊候勝常長書引諭甚髙其詞亦哀聽者孰不動心焉然論薦之法非可以僕僕而請也幸勉於職業煥然有聞敢不察舉未間千萬厚自持以應最條

賈主簿

辱書知已至官次比來眠食何如簿書邑大事也南朝名賢手自注籍不敢忽如此願言勉旃佇須舉最未間千萬厚自持

李淸叔

賢從子遣人來示所貺書感感慰慰治所近益昌秋深亦有秦隴風气否伏惟臺候勝常白宋瑞今日有書至云閏七月二十日就道及南浦則遵陸計其日須歳暮可到郡庭幸且爲父老畱也賢從子行爲剡奏未間千萬厚自持前賜刺史眞符

嵩山集卷四十三

欽定四庫全書

嵩山集卷四十四

宋晁公遡撰

札子

張待制

某去鈴下已旬朝不省臺用何如嵗且更始恭惟坐撫列城純用徳教神明所相臺候動止萬福某無緣奉椒酒堂上惟乞持精養神遂究臺相逺業

二

頃聞豸冠風采凜凜甚髙願見之無由比以事至統府但得陪賓之後足矣重蒙召至尊下酌酒飲之從容劇談皆經世之要老耳未之聞也其何幸似之恨不可久侍公座怱怱而去至今悵惘

三

某坐念吉月布和不數日間宜修巡屬之賀非賀節下蓋賀斯人得公如萬物欣榮於春也天子於此時當行慶賜佇聞璽召復立九徳之朝向來用之未盡者於是大設施之蒼生幸甚

四

某道中伏讀諸公所錄元城先生立言行已之方爲士大夫要當如是耳但其間所書鄒忠公疏云膾惇之肝者乃蔡懋僞造不知何故不深考之也節下旣以此書見賜某敢不如元城先生之立言比嘗論鎧甲事不省可行否更思宣撫司須牽馬人小邦當十五名與涪忠諸州等別具錄子申論並乞臺察

範運使【仲南】

某迫於事不得久畱節下敢問臺用比何如風且解凍恭惟中和之政洽於一道貨通財阜神明所相臺候動止萬福某謹奉墨牋以修下吏之敬惟乞步趨實下前膺圗任

二

伏聞盛徳之容粹溫而剛大甚有似忠文公願見之日久矣厥路無由比賴天相之以事至明臺得趨謁於前已大欣快乃蒙再賜坐語教載而飲食之所言皆足埀世誠如拜忠文公也至今拳拳服膺若在齋座幸甚幸甚

三

某惟履端之月於易爲泰蓋君子在內之時敢以爲恩公賀軟輪之來匪逺也念不得與賔面致此意顧寓之一牋言辭淺吶不盡所懷伏紙愧仄

王總領【玨】

某爲沈公出選防部兵道中兩奉手答欣省涉冬臺用休暢嵗律埀盡恭惟餽餉流通軍飽民恱神明所相臺候動止萬福某已書吏考更閱如是日卽辭滿矣行伏田畆無由防詣仰乞恬養至和前究經世之業

二

某邇來愈覺榮念灰冷不願當途知之非是以此爲髙蓋今之貴人正如東野畢之禦馬耳兼賦分窮薄縱欲掀舉之反成齟齬向來得夷陵良坐是也來夏定求祠庭之祿漸謀林下窠窟家弟亦來相約投老不可更爾乖離要須對牀眠最爲上防逺蒙送以前漢書嘗見此書中梅福因上書不報乃隠去其時果可上書不須隠去可隠去不須上書也恩公以爲如何

甄以道

某平生相遇多在行李中𨿽談宴不大從容耳比至和門乃連日夜獲淵對由來未有傾盡於此時也至今慰快殆感藏於酒炙淋漓之外因遣人奉此牋爲謝幸亮其略

王文甫

某比犯寒而來非所樂所樂者見公耳公似以一觴不及舉爲恨某所得蓋在一觴之外感慰至今

任似

某別十餘年而得見見又止於終食間耳牢落之懷其何能宣冩違濶來毎思勝味如所酌防酒嚴而正也感刻感刻月忽建寅伏惟計庭倚賴神相阜通臺候勝常某暫休行道之疲而簿書已堆旁矣須無能之辭未暇錄余惟厚防前登玉陛

石監稅

辱書欣聞比來尊候勝常承不屑關市而肯一來吾夫子之於仕固嘗不擇而要各盡其職防計當與牛羊茁壯而已耳長牋三復麗則麗矣更冀行顧其言以副所望未間千萬厚自持

張司理

辱書知已領決曹伏惟休舎以來尊候勝常永不忘通川相從某亦追念先太君爲愴然左右幸思立身之孝無曠其官以慰九原未間千萬厚自持願觀善狀

楊監倉

薦承手示欣聞邇來尊候勝常左右有志於世而思頴脫於小宰選中願使某有聞不必累累勞音介足趼也未間千萬厚自持

向邦輔

正爾遐想忽瀘上致所貺札翰忻感彌深因審皷枻半道受臨江守符以歸𨿽未賜軺傳識者未快然免逺涉江湖它日熊軾赴鎭便近亦佳也何爲不一來劍西乎卽日秋气已淸伏惟懷綬優防臺候勝常某期年於此初無可紀爲愧有可告語否末由良防千萬養志和神繼膺君遣

範監酒

近間伏惟涉此炎夏尊候勝常承已釋酒府之煩未爲諸公挽辟能一過此乎良深延佇或須人當遣往幸亟開諭未間千萬自厚前進勇爵

李縣尉

長牋之貺感刻感刻具聞邇來尊候勝常衰譜系見示知先府君不忘自出乃爾也攺截防牒卽如諭未間千萬厚自持益大其門

楊司法

某二年言集公實助我臨分殊爲惘惘重煩逺至郵亭若不能別者相望渺然尙能以書相問尢增感刻也卽日气便暄淑伏惟尊候勝常某朝夕卽西上此去益修阻惟冀保練前有九遷

馮都監

辱書知總尺籍於此得同王事必能助我者甚慰甚慰比來伏惟尊候渉冬勝常何時啟行未間尙祈厚自持前進勇爵

張監稅

太昊已啟東節伏惟喜此淸淑尊候勝常未間千萬調適前觀論最

二

連奉來札感感刻刻果用何日就官次此職領市防郡庭仰算緡其用乃饒公出於大家標置防當軼羣自今府庫之入不乏矣他須面

史頥老

某政事不修不能致陰陽之和乃爾旱暵民是天民天自應卹一雨救其焦枯正與民同喜耳辱詩歸徳於衰朽不敢當也復用韻爲謝尙期至郭下並面究之

楊天祐

卽日暑未退席伏惟林廬安居尊候勝常未間千萬厚自持

二

固常聞從弟有在沈黎者壻於鄕長者家某貧不能合宗族而食知左右之賢可依蓋甚喜因循未果爲問毎馳懷逺承手誨語及此好慚感不可言屬郡事少閒亟爲裁答不盡所欲吐也

新都任知縣

連日雨作暑气亦解伏惟政成無事尊候勝常相與守地未有見日千萬厚自持前膺最賞

二

初未得豫英逰又不同封部忽辱貽書稱誦過當何以堪此禮再味來防正爲愛弟耳須其出卽爲施行也

嵩山集卷四十四

欽定四庫全書

嵩山集卷四十五

宋晁公遡撰

書

與李仁甫結交書

某再拜仁甫同年足下人未有無所好者然必有得於其中而後好焉人之所常好者不論也卽其異者觀焉或嗜芰羊棗昌歜聚鷸而冠意錢格五戲者誠異然亦必有得於其中爾某平生亦所好異而與此不類方其趨所好自亦不知其所得云何也長來無父師性放焉不能自制且復防懶日日增甚見有異書心欲得之而不喜劇讀間取觀焉數卷以後則欠伸思寐及聞有學彊而記博者則亟欲交之所居無其人則杜吾門靡所接其所好如是顧於書豈有所得者哉與某熟悉者經怪此意𨿽某亦不自解也然所遇無厭吾意者來梁山與其令雒陽王子載防論近世人物某因言兵不釋翳於今十五年中原遺英落南而不克歸者亦零落殆盡幸而全者惟吳蜀爾天子在吳吳人固多顯蜀何爲不若也子載因道往年試諸生於丹稜而得足下尙能記憶其文稱之纚纚不去口曰蜀何爲不若歟某時固喜願交之而尙疑其言之誇未決也日者至瀘上始得足下所著通論五十篇讀之其言閎大而不肆深切而不迫多言繁稱而有統要於是旣不復疑且恨子載知之有所未盡焉是時足下如少城𨿽不克見而自謂吾已得其心猶見也非若今之世必振衣持謁至廬下得闚聽其聲光然後曰友彼所謂友者豈皆得其心哉足下以爲誠然非耶無謂某何從便得之也夫賢良方正能直言極諫云者固其實也非君子不能而後世多以名應書𨿽小人而挾才者亦容焉蓋其取之者必其多聞也故其學始之以六經諸子之書而其博也至於陰陽地理星辰方藥稗官之說讘防多所通然後可以充乎其選𨿽曰君子未必皆有是才也故古之賢良方正云者以其能直言極諫之謂也今之賢良方正云者必其多聞者也卜式烹宏羊汲黯排刑名朱云折殿檻非賢良方正者耶漢世語曰萬事不理問伯始伯始果能直言極諫乎甚矣世之善應書者探微揣端則似智逆訐其所不爲而陰中其所欲則似直此其凡也方其坐殿廡下挾翰墨觀主之所向而謀一言之合訕在後不暇卹有能顯斥天下利害奮不顧忌者徒欲出常士之表以獵名位而已旣得之亦容容自守不復如對防時嗟夫所謂賢良方正者止進取一途耳足下曰天子之詔三下而四海九州之眾大無特起者一二焉足下亦知其故耶世非無能直言極諫者顧所少者多聞耳君子而多聞固善不然小人而能之亦將求之歟故當先君子而後多聞若惟多聞者之求吾懼小人之售也足下旣以博習修潔多聞之才將爲諸儒倡非主於利祿而然𨿽當世莫我知者數往卽焉惟求道之行毋怠而止勉之異日得發其所存大潤澤於天下某亦與施焉且亡實趣名之敝庶乎自足下而攺然懼不逹所以願友之之意而私怪其遽故以曉足下並陳固陋不宣

上周通判書

正月日門生左廸功郎梁山軍梁山縣尉晁某謹齋沐裁書獻於某官某家故儒也以是傳其世今五矣至某徳弗能肖似其先人其業寖衰焉尙何敢曰家故儒然亂來旣孤且窶甚皇皇焉衣食之是謀而資身之防素不學也念欲吏於郡邑庶有祿焉以生而仕以他岐進於義乎不可故不自量其無所能而復從事於文非敢求繼其先也覬萬有一得推擇爲吏足矣往年天子下明詔廣延四方之士而某適爲郡國推上蓋有幸焉其誰曰宜於是擔簦躡屩不逺千里至蜀都與諸儒角其能某度弗支也畱則慙其交防將舎而歸則旣爲之不忍棄之姑進其厭飫之言以嘗焉不意執事韙之俾與在得中某自維防已不喜書先君彊焉使學而非其性所堪及先君捐代因棄去不復竟故業不專而學不加進中間從事於文非敢必其售及在得中至今思之未嘗不發媿然獨徳執事之深也蓋自壯橫歷天下且半望達官之居髙門而埀箔周衛謹不可入故必介左右之容而後通旣入見堂上抵之以言不怫焉者鮮故𨿽夜光明月以暗投人於路且按劍若某於執事也未嘗拜下風而望精光一旦不階介紹自夷於儔人之域遽抵以言而其言亦庸庸耳其辱按劍焉固當而執事獨不然某平生未嘗得玆於人而顧徳執事爲如何也常欲寓西南之郵布一書以謝而莫知其名居故久未克爲甚恨今玆渡瀘首得見執事中心始有遂焉則又甚喜𨿽然執事行古人之道於今之世彼謝恩私室固不取然曲逆侯不忘魏無知良史以爲不背本則執事於某不當拒也傳曰誰爲爲之孰令聴之執事旣已聴之矣則某願因事之間執經座下承顏接辭而受敎焉庻幾遂聞長者之餘風他日有以自立不止區區一得而已惟執事終始之幸甚

答陳震秀才論易書

某頓首陳君足下聖人所以由之之謂道所以傳之之謂言後之學者曰聖人吾師也顧不卽其道而卽其言言誠近矣於道何有焉蓋孟子而上無書非無書也非孟子自著也其徒公孫丑萬章聞其言筆之而成書趙岐者始卽其書觀之則曰孟子於詩書其長也嗚呼岐果知道乎哉卽其言者之獘也夫卽其言不卽其道其殆有至於此天下之功不在士而烏在焉是果何歟言者華也務華而不趨於實則衒其華以欺世而盜名如之何非少也歟今之士僕察其亦少知悔矣𨿽曰吾不爲文之華而惟經是學庶乎其爲實而不知斯亦聖人之幸也故其論或有髙於先儒而稱於一世考其行事則不及焉何哉蔽於其言也易之理最深足下識其所以深也耶深者非象也非數也其惟進退存亡乎明於象數而不達於進退存亡者京房是也房乎可不謂深於易惜非善用易者也足下有考於易其亦思所以用之湯武髙宗箕子非獨得其一而文王得其九聖人姑所以明易之用云爾蒙之利利刑人刑以發其蒙非謂刑余之人也刑余之人何時而可用乎弧矢威天下則不言射射則不言弧矢可矣履霜堅冰陰始凝雲者堅冰蓋爲羨文足下不此之疑而疑髙墉之射何者足下學易之餘又及於書堯舜所由之道魯之伯禽秦之穆公其言有幾於道孔子則亦錄之或謂孔子知秦可以代周故序於書無乃流於防緯之說耶足下其尙有惑幸見告更爲商略

答趙文學論春秋書

某啟聖人之道行則無經經之衰也則有春秋春秋者救經之衰者也足下自謂學春秋者豈亦有憫於今之世歟所云魯必請於周而作頌以爲權出於一不知夫頌蓋僭矣召陵之盟與防戎於潛夫防於潛以志戎始入中國召陵之盟以志伐而不遂楚始大也齊歸汶陽譏諸侯之專也使孔子而爲必如文王吾見揚子云論淺矣隱公之後諸侯彊文宣之後大夫彊昭定之後陪臣畔蓋上怠也爲上者固不可以怠書稱堯舜曰無怠無荒臯陶稱禹曰克勤周公稱商周之賢君曰無逸蓋勤則天下治亂可得而知民之疾苦可得而聞臣之邪正可得而察孰敢有竊其柄哉惟其不勤則上失其柄下斯竊之矣足下論欒書郤錡眞可謂砭世之膏盲傳曰昔吾於人聴其言而信其行今吾於人聽其言而觀其行足下勉於其學盍使吾有觀焉

答楊監稅書

某再拜楊君足下某頃在硤內去蜀逺故不甚與蜀士接及來此邦則於蜀爲西部士之秀者爲多焉然各從事於一官系於其州顧無因至此邦則其不與蜀士接猶如初也歲四月吾諸生當賔興於其鄕乃有自旁郡來考其道藝者六人使之考夫道藝則皆選於其部必所謂其士之秀者也此邦不與他等有司於其選又加詳焉其來者必又士之秀而尢者也旣已考吾諸生道藝則皆升吾堂而求謁焉乃一日盡見蜀士之秀而尢者固甚喜第念朝而見未夕而去卒卒不獲叩其涯以涉其瀾探其源以觀其所委今足下不逺數百里一辱敎之以書及讀其辭則視向之不獲叩而涉之探而觀之者皆在是矣信乎士之秀者宜莫蜀若也足下慨然嘆息今之俗如病尫气削而神不張蓋由士大夫敗其气欲人之我思而不欲人之我怨欲君子譽之而無惡於小人某懷此久矣嘗謂士誠與吾同者多則其气之敗者尙可起焉至此邦曾未久而已得足下與吾同則凡蜀之士固亦與吾同者有矣儻欻焉而位於其上其志勿懈有以倡於其黨則是气也其復矣乎惟足下見有與之同者幸告之庶乎他日有欻焉而位於上者則今之嗟嘆將變而爲詠歌斯亦幸哉詩則溢於美若猶狃於今之俗然何也

答劉煜秀才書

某再拜劉君足下僕未至足下所居之鄕已知其鄕有蘇氏以文章聞天下合辭稱之曰某人足下其謂斯人也其爲擅場者歟其於道也眞爲近歟周公而前夫豈無君子哉世未有以文章稱之者何耶君子而稱文章君子之不幸也文章於道或逺焉則又道之不幸也足下所謂蘇子瞻成於歐陽永叔者豈謂道而言乎子瞻之近於道孰知自陳扶風耶今之俗亦羙矣所恨知道者鮮也誠能知道則於封禪書出師表離騷之辭子虛大人之賦猶辧白黑矣足下其試思之敢以是爲報

答家仲安書【伋】

某頓首仲安足下某始被命而來長玆土因過富順見吾弟子愈而後西子愈相語通義固多士嘗獨髙仲安之賢因問仲安之賢何如子愈曰仲安少而學學成而試於有司屢絀則盡棄其少所學爲進士者以謂吾何進士爲哉其惟古人之爲學居於城之東偏坐一室其書環之見古今事是非成敗有所感輒引筆著紙上翩翩不能休其爲說皆剴切有義理終日未出而況至刺史令之庭以爲吾不求有司尙何刺史令之求哉某大驚嘆不謂斯世而有斯人也古之諸侯枉千乘於陋巷郡守迎以爲師者其在斯人歟某始至不勝於簿書旣未果見廬下又不敢以輿致之也今事若少閒矣方朝夕是謀乃先辱書告以古之君子好賢樂善非有所求至唐之世則出於勢焉而已耳夫上焉如古者噫其遼闊不可復見下焉如唐者布衣之士與王公大人各因其求以成其功名則世猶有賴也今則吾悲焉上下之相求非勢則利某不肖不敢望古之人其亦不忍爲今之人所爲故欣聞仲安之風而將謁焉仲安乃不以古之諸侯郡守相望而欲爲客於我此某所願也自玆敬爲席以俟所示中論眞前所云剴切有義理之文也然謂漢之風俗不正其源於貫髙酈其末流及於杜欽谷永竊嘗論漢之興以蕭相國而亡之者張廷尉也須仲安來更爲商防書詞宜卽答屬連日夜親戚朋友遝至故後並亮之不宣

答程奎文秀才書

某啟頃者在足下枌楡之社而爲之長於時所謂士者無不見之而足下獨若深藏而不市僕今來此去夫枌楡之社百五十里而逺乃忽自其社不憚其勞而防山浮江以來則若古之人負笈而求之者僕旣恨始不能訪諸其徒而致之復愧於斯無以當足下來之之意也足下慨然論仁之方而怪世之人或以軟弱不勝任者名其仁世之人其何怪焉生見孔子者猶難乎其言也仁者其爲性歟有子謂孝弟爲仁之本孟子以謂堯舜性之其道則孝弟也苟學者而得其性則其所爲各適其宜無往而不爲仁世之人狥其情而從其所遷則其性亡矣尙惡識所云仁哉足下其勿怪焉惟於其性謹操之無失之僕亦不敢忘不宣

答郭興秀才書

某啟僕出而仕常憂不任其職今乃當一道斯民其有壹鬰而無誰與語者日至於庭僕尙恨無以滿其來之之望而況欲從之以求先聖賢之道乎生去其鄕抱負其學而來僕亦豈敢不盡其所聞以告諸今生自謂頃嘗取一書而讀之兀然恍然已乃豁然且昭然矣不知書何用使人兀然恍然也歟夫所謂文之至於精微宏深者非謂其精微必若離婁而後見之也非謂其宏深必若大撓而後知之也蓋如古先聖賢之言則爲精微爲宏深焉爾生云心之量與天地同學之深與江海同無乃有敝於精微宏深而求之過也先聖賢之言孔安國固云坦然明白生不之思焉茍不自修性始則誠讀其言亦將兀然恍然矣生歸而務修其性則視向所謂豁然昭然則又當有加焉

嵩山集卷四十五

欽定四庫全書

嵩山集卷四十六

宋晁公遡撰

書

答關知縣書

某再拜靑神大夫闗君足下今之世知道者誰歟知而能行者又誰歟借不能行而能言之者又誰歟嗟乎僕久未之見也足下過僕而語乃及焉始則駭怛繼之以喜蓋平生所願聞而今則有獲焉𨿽然足下果嘗究道之歸乎夫道也者孰爲權於天而有以與人孰爲權於聖賢而後能傳於人天命之謂性禹與塗之人其生皆命於天者也天烏能有所與有所不與天且不能有所與有所不與則人又烏能有所傳有所不傳惟人於其道也畫而習以逺其性則不與道防矣初非天不與之聖賢不以傳之也如曰天不得祕以畀之聖賢聖賢必其復如我者而授之無乃以其難於所與而尢於天難於其傳以望於聖賢殆未考孟子之於道非由外爍欲其自得之蓋有不在天與人也足下獨慨然志於道則其性於道已爲近焉尙何僕之求其性於道不近焉僕又何庸益哉足下誠知仲尼之忠恕子思之中庸孟子之仁義其本於一則於道固已有得矣第未知其於文爲丰乎於道爲丰乎行矣措之一邑予將觀焉不宣

答李垕秀才書

某頓首仲信茂才年家某與尊太君防久矣每聞教其子日有程堂上視膳猶執其業在旁有問則對須徹膳已乃退則又挾其書冊過庭下且讀且問學士大夫皆嘖嘖稱其善教子某見尊太君常與執書冊過庭下時相後先不及見其儀冠然亦何待識其儀冠夫生於鄧林者必皆良材也顧獨怪其累累試於主司率不得上第烏有教之如此其至業之如此其勤而不能中主司之權量者耶今日忽辱示所論著亦自嘆率三歲甲乙聨登於進士第者猶夫人也徐察其文則亦已無甚愧者焉某因取所示論著讀之則不惟視夫人者無甚愧復有加焉然後知其不售於主司者其咎在乎文之過乎工也夫夏商周之鼎彞其刻文皆篆籀奇古而使寓於今之人之目殆不能字則孰知其爲噩噩爾灝灝爾要必得如孔子者乃能討論以爲合於經宜吾子之不售也今吾子爲之不悔蓋有志於古之學古之學蓋期於彊立不返謂之大成吾子於此果大成歟噫亦足矣又何汲汲乎慕今之公卿大夫論薦以求利祿也哉姑待有孔子之徒出則於吾子亦必有取焉不然以吾子之名徹於上上將加考詳焉其亦猶前日之主司又何往乎吾子其思之不宣

答趙縣尉書

某頓首凡郡所以置官屬者夫豈徒哉亦使有以輔之猶梓人之於室廬必資羣工而後能有所成顧今之官屬乃不然趨而進趨而退語之則惟問之亦惟又何賴於官屬也方念吾一州四邑峩冠而仕者固眾矣豈都無一諤諤者歟朝夕疑且駭是眞無其人耶抑太守不足告耶今忽得足下諄諄而語之三人行必有師十室必有忠信者不誣也是皆某所願聞聞斯行之聞而未能行子路之所懼也揚子曰行之上也教人次也蓋未有不能行而能教人者焉足下其亦於斯邑使官事無畱賦輸惟時則某亦何事於汲汲而不知止哉繼今有可告者尙無靳不宣

答曹監稅書【執中】

某頓首前此聲猷未相聞今辱手誨欣承邇來領闗市之徵尊勝常左右所云大道以公小智以私則成巧詐姦黠之俗𨿽行三代鄕選諸侯貢士適足爲姦人之資而薦舉者又以公道爲私權益以要市於士或相貿易或因包苴或出於子弟此誠是也某見士之居約時皆能言之一朝得爵位率忘焉姑以今之諸生觀之其爲主司所絀則相聚誶語罵王司聞者不以爲過其後上第爲主司則亦然矣左右抱負春秋之學能言之必能充之他日爵位可躡而升也幸無忘焉其如三科論士重厚者取之華而不實勿取也便於民而忠於國者取之便於文而不顧其民勿取也其辭有益於治體者取之不近於理以害風教勿取也士之有求於某者多矣未有能如左右告以此者焉敢不敬戢良規左右其亦篤於其行而勉於其政使某有聞繼當論奏諸朝人將曰左右有以得之非如左右所云丙有所托於丁丁不得不與也則甚善相望未有見日千萬厚自持務趨逺大不宣

答楊敎授書

某再拜承父教授議郎日者得墨啟其亦世俗之以爲禮者也施諸世俗人可也承父平日自謂剛者而亦知某厭玆世而欲超然出其外不應止以世俗之爲禮者見待也方日日以爲念豈承父自謂剛者見世俗之不好而或少貶歟又日日以爲疑居今之時而爲剛者之爲難也今貺之長書而告以士有欲爲於世而民未服先振撼其中以爲立威之地有以服之然用而不已則防其當欽而時出之承父誠知天下之敝而憂爲剛者之難也𨿽然承父其謂民之未服先爲立威之地以振撼之者是蓋觀趙廣漢之所爲不若尹翁歸也烏識臯陶九徳之大哉夫剛而至於塞彊而至於毅皆當祗敬敷施日宣而不可廢是君子之常徳也焉有用之不已而至於防者乎吾見世之人始而嚴中而弛終而慢其下防者有矣剛而不至於塞彊而不至於毅則將拂然於其下又豈但防也承父愛我者當日用之不可已已則人防如是承父爲誠知剛者已不宜憂某之用不已而有所窮也馬徳駿詩止於如是而已乎某始至裁剸尙未閒自力作報不宣

答郭敎授書

某頓首敎授議郎某與足下未之識而至此亦屬爾初未知足下爲如何也乃逺以書自通並其所論著而明以告曰願備論薦今之世有求於是者不介紹於通官要人則以賄足下乃能獨陳其所學足下其有以異於今之人蓋久未見也某實嘆息其敢不論薦然某見此部仕者其薄於才而懦於力則委靡頹墮苟少有才與力則暴厲不循法令某方欲振起之以變其習要自治民者始足下盍亦倡於其朋以助我或有攺焉某論薦不敢以後不宣

答何炫秀才書

某啟何君足下某受命至此部已三告朔自惟所以塞其職者要無污吏以害吾治使民安焉其庶幾乎顧深居而簡出罕與人接何由知夫孰爲污吏而民果以安否每旦而坐堂上民有赴訴於前者不敢如異時下約束必其字不得過如幹事不得過如幹乃受以爲凡如此者非欲聞其疾苦耶民亦欲知之故日至於庭十百爲羣或挾敗紙直書姓名或不書某皆一一錄其言且讀且問之冀因是而知污吏與民不安狀然愚民昧大體類摭細故惟大夫耆老其論議有根據而又狃於流俗所言率欺然某與足下未嘗面而忽數百里外遣家僮函紙數十番所以告某者皆所欲聞而未獲者卽當因足下之言考核焉其若明詔所除巴蜀虛名之徵則固嘗論之矣自今有可告語繼此勿靳幸甚不宣

答李司理書

某頓首某老矣凡天下之事與天下之言接於其前者爲多而知其敝在於文之勝也故郡縣之吏工於簿書披籍而考之誠皆若精明無欺焉大夫士之於言虛己而聴之亦皆賢者也至於事行則顚倒錯亂𨿽至愚不肖未有加焉工於言者亦皆然而皆工於事長或不工於言則求工於言者爲之以於其上故某自年大以來不敢信郡縣以簿書而觀大夫士以言也足下逺自臨卭走百餘里而見某於此意者若恐某之不已知也辱貽以書讀其言若知今之獘者誠所望也不識第能言之而已乎某未敢遽以言知足下也足下行居其官勉之不宣

答劉秀才書

某啟生居學官成都中日與其徒婆娑嬉防以討論周公孔子道宜與世不相聞非如郡縣吏須論薦者四五人乃得遷則不得不從諸勢力者求之也今生忽錄其昔進說於君抵通官顯人而言者並自論辯累數百言以告於僕其志若顧托廝養焉不知生何用如此汲汲爲也生之心憂天下之心迫隘而偸其文日入於俚而欲使其在上者大有所建立以起其敝而成其功蓋嘗去其鄕而道乎萬里之逺並南海而歸生之志可謂篤矣其力亦已勞矣顧其說卒不售者生亦知其故耶夫伊尹耕於野傅說築於巖非有求於湯與髙宗也而湯與髙宗求之是以聴其言惟恐有不盡焉言之未嘗不行也伊尹傅說豈誠小人欲食其力以老於耕且築哉子貢論孔子所至之邦必聞其政孔子亦求之者也所以求之者以溫良恭儉讓爾蓋異於人之求之也伊尹傅說之在下顧亦修是徳焉而湯髙宗聞之其捨諸伊尹傅說可謂善求之者也生果欲有爲於世蓋退而修於家上之人有不聞而不求之生之說不售者僕爲欺生矣不宣

答樂文學書【惇仁】

某啟樂君足下古者居是邦其所事之也必其賢者焉其有問也或曰孝或曰仁或曰政外於是而問則未之有矣嗟乎僕不得而見於斯也凡有求謁僕者非知僕果爲賢而事之也其有問者亦不於孝於仁於政之及也其意若曰其勢力足援也將從之而求所欲焉故地大則附者眾位髙則譽者來足下今日獨懷其所論毛公詩者以見於僕足下抑有志於古者歟何其與今戾也僕旣嘉其志將因其志以論其學謂亦好古者歟披其捲而讀之乃自謂其少也惟古之學目窮於所見耳屈於所聞心悸於所知而無所得已而棄所學以求諸已若有知焉殆如從諸影而後形得從諸響而後聲得從諸夢而後覺得從諸幻而後眞得僕於是置捲而嘆足下何爲斯言也因恨魏以來一經之師與博士之家法始亡士乃不知所承而自以其意求之也夫世所謂老聃莊周之書在漢時學者不傳太史公顧比之韓非申不害之徒同諸刑名家立傳爾始自王輔嗣好其書旣自爲解說於道徳經者而又取之以汩吾聖人之易其流風被於司馬氏之晉而支道林輩出復附益其浮屠氏之言則益漫瀾矣後之學者遂陷溺於其中非止足下也易詩書春秋禮樂云者率性之具也舎是而能率其性者非吾所謂性也吾夫子蓋嘗問禮於老聃聃之學本亦自是而入者也足下謂風雅頌之爲別季札能知之孔子豈不聖矣乎其官名必待於郯子商羊之辯必得於童子之謡季札於詩豈無所自而知之哉風雅頌所以爲風雅頌前乎國史以著之後乎孔子以次之宜亦考其得失與夫政之所由廢興不必更議夫何以爲風爲雅爲頌於其間可也如論詩之作其志有淺深有小大有髙卑有逺近則不若蔽之曰思無邪凡三百五篇其箴而刺者可以戒羙而頌者可以法矣今日頓爾寒甚其風直使人淒憯勉彊作此答不究一二不宣

答樊縣尉書

某頓首樊君尉曹執事聖人之道在經經與今世戾有誦其言者或聞之則曰有是哉其迂也況行之者乎聖人之道殆若不可用執事見過乃獨舉子思中庸而相告曰在上位不陵下在下位不援上正已而不求於人則無怨上不怨天下不尢人故君子居易以俟命小人行險以徼幸嗚呼此尢世之所謂迂者也執事旣知之矣顧方問萬里之途淩江湖防山川斯以險矣無乃欲爲中庸之時乎時乎中庸子思蓋以爲難焉𨿽然執事旣將不得已而行乎險盍思有以處之孔子曰乾天下之至健也徳行常易以知險坤天下之至順也徳行常簡以知阻夫如是𨿽行乎險之中而居之以易則猶中庸也某始見色辭未浹輒爾極論可與言而不言不智惟執事可與言也不宣

嵩山集卷四十六

欽定四庫全書

嵩山集卷四十七

宋晁公遡撰

序

送師淮父序

富貴可求乎孔子七十有餘聘而無所遇焉富貴不可求乎戰國之士所至爭以爲卿相者何哉夫以其時而合於吾之道然後有所爲也難以吾之道而求合於其時也則孰有甚難者耶吾之所謂道者常與時之所欲爲者戾譬有人焉其形羸而未至於萎其气衰而未至於索也或告之曰子之病幸其未痼盍思所以病者其由荒於色而沈湎於酒於是戒焉而擇艸木之性甚和而良者輔之期年其瘉矣或告之曰人之生以有室居飲食也子之病羸而衰無他焉藥之未至也吾有藥可以使子盛而彊朝用之夕可以充子之欲也聞斯二者之說孰不曰禁吾之所欲期年而效者其誰能待之抑亦朝用之而效於其夕者斯可也於是聚天下之藥爲之餌於其形也非以養之而以耗之於其气也非以錮之而以散之形誠若不羸而將至於萎矣气誠若不衰而將至於索矣洎其萎而索也則曰其命矣噫不可爲也故自孔子之時及於戰國舉世之人皆惑於此者也𨿽季路其徒也猶以夫子爲迂而孟子皆謂之迂闊則固宜矣遂使蘇秦張儀之說行於諸侯諸侯卒受其禍而嬴氏特後焉天下後世一觀之此當何如也第於孔子孟子不敢曰迂闊而有爲孔子孟子之道者則猶曰是亦迂闊云爾於名不究其實其猶惑也今明天子在上吾之道蓋將行之之時也予戚師淮父將往焉其無狃於世俗之所惑而憂聴者以爲迂闊不以孔子孟子之道待其上乃予之望也

送冉元老序

陵冉元老官紵溪滿將歸某往踐更焉於其行也客有送於途者指而言曰君其樂是哉人情於故鄕天下之所同樂而卿相有不能者焉蘇季子應聘諸侯佩六國相印丈夫至此亦足矣然伏軾結駟橫歷天下不得一日安其廬喟然太息恨無負郭二頃田歸老於周顧其心於故鄕爲何如也吾視季子𨿽貴矣又奚以樂今君家陵上腴之田甲一州而能勤苦學問爲郡國推上以文辭在選中於是載書冊從宦防去家才數百里而廼翁時節乘安車過君君日夕擊鮮供具爲廼翁壽極樂數十日乃去至今裏中爲君榮今者歸覲其親過裏門父老必喜曰此吾裏中長者子賢矣哉與其故人邑子載酒肴願交歡於君道路之人亦必有咨嗟嘆息者使季子與君同時固當有羨於君也某曰豈特季子有羨於君而已耶𨿽南靣之尊猶有慕也客亦知夫沛公之過中陽裏乎徘徊不忍去酒酣歌大風之詩慷慨悲泣而車駕卽日西不得畱也某至今想其思沛中之喬木望芒碭之白雲其魂魄依依然猶在也君於是行宜乎客之謂君之樂也𨿽然處於樂者不知樂之爲樂也必其憂者然後知之某與中原大夫士捐墳墓去鄕裏防山浮江數千里爲一官役罷則擔簦徙倚於途而無所歸故於是有以知君之爲樂也若以君之才防於吳上說人主下談公卿可從容取顯仕然後馳四乘傳北入扞闗使邦君除道而郊迎令長負弩矢前驅如是當益爲鄕榮不止歸來之樂也

送王子載序

予憶曩居大梁時承平故事士非繇吏部選不用故四方無防諸侯者士於此舉集焉予家五世而儒不見棄於大夫士大夫士集予門特多焉由是見先君所與友日狎至先君待之不敢怠或畱舎於家家故貧猶貰貸修具終其去人人皆盡歡其間所遇豁達無隠謔浪笑傲或雜出辭章含譏諷靡所忌宜暱甚𨿽有沈厚而深者亦篤誠可持久謂不相負然近者期月逺者三四年或後以貴故因復決捨或旣去迹寖疏不相聞或始出無聊及得勢則背而馳不復來或有所謁陽示狎宻謁已或遂或不遂皆捨去再遇則若不相識予心疑之豈先君待士薄耶間以問先君先君笑曰無庸此之問後乃自知予旣孤年益壯家益窮空視當時先君之友猶半在然頗珥筆持槖侍禁中甚寵不復記憶往事以一字慰問其孤者嗟乎風俗其已久矣不足悲也去之東防吳楚彷徨不知所稅駕始徑蜀道於今十有五年更事滋多而所居交情比往時加甚予貧且賤得此於人固當近世士見有勢力僅如毛髮比已願爲僕不之恥稍下與已列𨿽同裏居不與通否則求多焉不厭則怒且絕故昔朱公叔始作絕交書蓋傷之也而劉孝標之論最後出其言五交三釁當矣顧絕之則非絕之是植怨也夫鳥獸之區非人所往而古之君子欲與之同羣及居焉士布滿天下予何往而絕去人境則同羣鳥獸矣士𨿽鄙言語通嗜欲同至比之鳥獸猶愈也予嘗存是心士去予不彊而追及來吾不憤而拒與之泛然上下祈無忤而已𨿽不敢置靑白吾目中不可謂胸次無所識也日者貧甚思出仕往卽焉今幸得客下邑始識君從之防君性疏簡今之沓冒善迎合者所不悅蓋與人交宻不至暱而久亦不厭無勢移無利遷無威奪自初至迄其去予不見有少異者因愧恨不蚤知其賢何至是乃克也於是慨然惜其去然當途多知君者章交上其時之逢也胡可畱然晏平仲善與人交後世聞其風且思執鞭予𨿽不見信於人異時尙欲一言之庶有激而興者焉

送子嘉兄赴逹州司戶序

古之吏也惟其賢之貴今之吏也不必其賢太上彊伉勇於犯則人憚而忌謂曰敢爲其次色柔慢工言辭則亦以爲才愛而易親其次憑權而負勢則𨿽不肖不敢棄最下乘招權者顧金錢因得以市其上故凡曰吏云者必如是然後足任也某自度不可爲也故不樂爲吏且不幸生十年而北敵發難先君惟國之憂不忍捨而去畱佐東道師敗於寜陵某不能從死獨與兄弟扶擕而東方亂市無車駟可假而奔就有焉貧不能得煢然其防也防天雨雪足塗潦不能勝數步一僕罷曵不能起相持而慟更掖之以進時又四方所徴兵集梁下者皆散歸剽道上於是危得脫度淮蓋濵九死幸而存至今常與兄弟言已不幸蚤孤獨兄弟在其可須防離也他日苟不死當共棄人事求山川勝絕處買田築室歲時伏臘鬥酒自勞閒暇葛巾藜杖上下山阪徜徉焉亦可以老矣使得官則當仕他州將不得集處如田畝間也以是愈不欲爲吏又經亂來尢不喜與人別每朋友去亦悒悒作數日惡今旣仕離三四年乃始得合其間或因緣檄召置旁郡或轉徙滋益逺則邈乎其歸也故初與兄弟約不仕然家儲亡素者欲弗仕不能也於是往卽焉涕泣以訣故吾兄子嘉今將往通州爲其郡戶曹掾或曰今之位乎上者志乎功名者也昔人言求田問舎是陳元龍所諱而劉先主亦謂斯人也當臥之百尺樓下吾以不樂爲吏之心而從事於志乎功名者難也不然所謂志乎功名者其待吏也非其賢者也不得以兩人比吾𨿽有可以陪輔之者然非如今之吏云者其能聴吾言宜吾之爲吏不樂也不然吾何敢然今也幸皆有祿姑可衣繒飯糗儲其餘他日歸買山焉以隱庶乎曩志之卒有成也

薛經仲詩集序

孔子作春秋之時蓋曰詩亡矣天下其果無詩乎麛裘之歌滄浪之歌可不謂之詩哉夫謂之亡者非眞無詩也或出於童子發於里巷而不衷於禮義非大雅之士之所爲也何辱觀焉如是而謂之詩亡可也漢房中之章與夫魏晉宋齊梁陳隋唐之間蓋亦有作者矣豈孔子之時皆止於童子委巷之人士獨不能歟夫士之所爲而無以異於童子委巷之人則惡得謂之詩也故魏晉宋齊梁陳隋唐之間其聲淫矣又孰有安樂怨怒哀思之辧也耶𨿽然禮義之澤有盛衰不幸而衰亦未有至於盡亡者焉或有謂夫子沒而微言絕言固防矣望其傳者一二於千百而謂之絕則不可也予防而喜爲詩求詩之尢者見韓退之於唐獨稱李杜而子羙之詩掩魏晉以來其殆庶幾乎三百五篇無乃所謂望一二於千百者歟詩之道噫其難哉旣壯而求於世今之世誰不爲詩乃得薛仲經父之詩於李杜爲近而甚愛之古之風人不得而見矣見其近於李杜者斯去孔子之後而大雅之風猶在豈易得焉或曰子之取於詩不太嗇乎予則嘆曰孔子之時詩蓋亡矣予又何嗇仲經父旣死其子純志壻於予錄其詩並文若干篇以示予予於是乎言使覽者知詩之所以亡與可以興其果有興也仲經父有功於斯文也大矣𨿽仕不達而且蚤死其視區區得志於一時旣老而無以自托於斯文者如何也其行義年予嘗志諸其墓故不著獨著其所得於詩者也

楊景溫字序

善者知其爲善惡者知其爲惡𨿽塗之人皆能焉試舉周公孔子飛防惡來革以語於眾今汝於此孰慕歟則必曰周公孔子所願學者也聞飛防惡來革則怒罵而恥道之然觀其所爲有不若飛廉惡來革者鮮矣飛防惡來革亦豈不知善爲可慕歟惟失其性也則卒陷於惡而不自悔焉子思嘗論所以爲性者曰誠而舜則知所以執之者曰一蓋天地之中而非一不足以執之舜以有所嘗聞於堯者以告禹蓋未有不由是而能爲聖賢者焉士果欲其言周公孔子也其行周公孔子也其可捨誠與一哉夫不存乎誠則僞矣不持之以一則其徳二三矣觀其言則是考其行則非燕子之以成其簒王莽以文其姦劉炫蔣欽明之徒以肆其欺猶黃帝之五兵小人挾之則惟盜而已國朝論君子皆曰溫國司馬文正公文正公者周公孔子之徒也予友楊子嘗曰文正公吾師也自名曰景溫可謂知所慕矣予恐慕其言而已因告之文正公之所守者曰誠曰一蘇子瞻蓋嘗云爾故字之曰誠一

呂商隱字序

呂子自益州來謁予而言曰商隱起諸生辱天子庭見而問之錄其言而觀之念嘗登執事之門不可以不謝予曰子今旣仕矣始所以慕商之隱者誰歟彼隱於商之山者以秦而不出可也至漢而猶隱焉不知斯人者於何時而可以出也商之世有抱負堯舜之道以隱於莘之野者非不出也其有待也隱於商之山者自爲者也隱於莘之野者爲人者也湯知之一以幣起之則念是誠知其道歟至三幣則始幡然從焉以爲湯眞欲用之其拳拳於是者夫豈徒哉湯亦以爲斯人也而肯出也寜厭莘之野而求富與貴焉蓋思以其道施之於天下使君享其名而百姓被其澤湯之心常恐其謂我不足以用其道而捨之以返乎莘之野而君不得享其名百姓不得被其澤故湯敬而尊之凡立湯之朝者亦皆敬而尊之以爲斯人也非與我爭是富與貴也故太甲安於桐宮而伊陟進而天下不以爲忲無他焉惟其道重則於富貴也輕則不遽以出其出則上下交信焉惟上之人其權於士可以貴可以賤可以富可以貧士亦以爲富貴其所欲也不敢少有咈焉或稱其賢上之人初不知其爲賢也曰姑召之其人亦不思上之人其果知之也幸其見於上而得其所欲誠知天下之事有所宜言者顧莫測其所爲而不敢先焉上之人見其來而未嘗辭聞其說又止於如此亦曰姑畱之今日或以喜明日或以怒其居於位也不敬其去也不思謂夫士者皆愛吾爵祿猶之犬馬畜伋也顧欲求道之行而天下受其賜也難矣豈上之人端使之然哉呂子𨿽已出而仕常能如在莘之野有以自重予見其道之行而富貴非所論也其曰旣已仕不得如在莘之野則使誠得富與貴其道必不行也呂子將何擇焉因字之曰幡然盍亦審其出而已矣

嵩山集卷四十七

欽定四庫全書

嵩山集卷四十八

宋晁公遡撰

記

盡心堂記

人之心孰於其事而有不盡歟夫農工商賤者也農之於稼穡工之於器商之於貨蓋相與議於肆語於市謀於野亦各於其事盡心焉耳矣而況所謂大夫士哉然予觀之大夫士居其家非曰吾樂是堯舜之道而不出也吾之不出顧未有爵位於朝其心皇皇焉而圖所以取是爵位旣得之不曰上之人畀以爵位者謂其於堯舜之道能樂而誦之必能行之也乃蚤夜思慮計畫始吾樂誦堯舜之道果可行之以否堯舜之道於無告不虐於困窮不廢彼所謂無告者必壓於勢而不足於力困窮者又天下之簡棄者也於斯無告者茍加憐察焉其負勢者得不怒乎困窮者吾儕而與之不亦爲天下所簡棄乎然則其道吾徒誦之殆不可用也其心則又皇皇焉揣量天下凡貴而達者能禍福我者也彊而有勢力者能毀譽我者也徇之者恱違之者不恱善者惟其善者好之惡者惟其惡者好之善者少不能勝惡者之眾也違之而不恱不若徇之而使恱也我於是則盡心焉農旣以其稼穡而富工旣以其器而富商旣以其貨而富我亦以是得好而恱之者爲多皆將福我譽我其貴且富矣通義師公紹興八年提防成都府路刑獄公事獨慨然曰傳不云乎刑者一成而不可變君子盡心焉人曰必刑法曰必宥我則宥之人曰必宥法曰必刑我則刑之上刑下服下刑上服我惟曰有法噫其盡心於是矣或曰今之盡心者與此異柰何公笑曰知其職而已皇卹其它因得故平羌縣廢廨材爲堂於公座之東偏以盡心名之曰此所以志也堂成而公去不果記其事後二十有八年其壻鄭晁某繼領是任乃推廣公之意而爲之記乾道二年十月六日也

何公祠堂記

古之人也誠今之人也僞古有碩徳羙行爲人所敬愛生則烝嘗之賤如嗇夫桐鄕徳之愈逺而愈不防過於其子孫其時公卿大臣曾不及焉豈求有所恱哉今也異於是使民而烝嘗我則畏我者也旣去而毀撤者有矣使吏而烝嘗我則防我者也旣去而姍笑者有矣惟浮屠氏其學務專得其性蓋吾中庸之誠者也故淡然絕外慕於權勢無所畏於富貴無所防有能走數百里外求公之繪像歸而嚴事之如思齊者必非僞也思齊乞文於某因語之曰爾不聞甘棠之詩歟周人徳召伯托所止之棠而作歌顧歌其所茇所憩所說不歌其徳何耶誠者之辭寡而僞者之辭誇也乞文以爲誇無乃爲誠之累乎思齊曰然獨取刻之

墊江縣主簿公廨記

仕自一命以上皆受食於縣官而又爲之居室將無憂其私而公是圖於是朝夕以燕安其家所爲庇也大矣孰有忘其所庇而不愛焉使之顚以僕夫然蓋忘其身者也彼身之忘其於民何有焉必愛其身而後知愛其所庇愛其所庇而後知愛其民夫邑所以庇身者也惟其有是居室者由有是邑也邑之立由有是民也無民則無邑矣其身何托焉故身欲肆於莞簟則念民亦欲寧其裏閭身欲無薄於風雨則念民亦欲無暴於史胥今有視其居室而猶視諸逆旅之舎仄撓罅漏𨿽且壓也如旦將去之則其視民豈不亦猶視諸逆旅之人哉或謂好治居室者民病今之不治者果不病歟主墊江縣簿者其居室壞久矣蓋瓦缺穿墻落毀若不可一日處也而來者恬焉今歲之六月合陽衛君始至惻然咨嗟邑子知之則相與言衛君能不忘其所庇民其庶幾乎不可以不成其志乃各效其材出其力勸以卽工居無何室成晁子聞之曰愛其居室者且知愛民況其民爲之朴斵爲之版築於斯求以燕安衛君衛君則愛其民宜益甚民果庶幾乎

靜邊堂記

紹興三十年嘉州徼外蠻至塞下邊吏大驚走州以告州又大驚走其部以告其部遣將將其兵至塞下不見蠻兵其將輕行出塞卒與蠻遇師又大驚投谿谷以死州初不知狀愈益恐調他州兵除塞下爲戰地日日以備蠻爲事他州爲耗費而塞下民益騷然於是州尢以犍爲爲憂開封李景司子紹祖始以提防刑獄司奏於朝選爲令旣至乃不以備邊爲事惟按簿書考賦租其平時擅民之輸而幹沒入之彊梁不受命者立得其主名痛繩治吏素與附和者皆噎不敢出气一邑方竦然知有令在是也其聲卽日布塞下塞下吏亦震攝相告是令不可慢也其並塞民則皆大喜相語蠻不日至而吏與兵於我蓋朝夕焉豬羊鴨雞不待肥而息禾麻菽麥不待州而食父母妻子不得安其廬蠻來不是過也苟吏不吾苦蠻來吾能扞之蠻何能爲蠻何能爲蠻亦相語蠻安能患漢邊蠻至卽民自棄其邊而去吏無與爲扞則自怖而死耳今李侯來未期年蠻無一迹至塞下鄕之益吏與兵所以備蠻者求以靜吾邊也而邊愈益不靜矣李侯旣樂其邑無事而虞來者不知吾邊所以由靜也故以名其堂然令不能常如李侯則吏與兵且復肆矣誠徹吏與兵盡募塞下民使耕其旁而差擇其豪以爲屯長免其田租之半凡力役無所預其民皆其傭各相安而不相侵苟無事五年則其豪得以爲校尉其遷以是爲差否則黜而更差擇焉其民有愛其地之利其豪榮於其賞則其爲守也𨿽微李侯豈不亦固矣哉李侯來請記其事故並書之乾道元年七月一日嵩山晁某記

潛心堂記

人之心不能無動於外故必有所入焉不入於道則放而入於利入於道者惟君子爲能養其浩然之气靜而一虛而眀見利不易介禍至無攺容𨿽然世之知道者鮮而競於無涯之爭者爲多方其利害戰於中一以喜一以懼其道茅塞而莫之覩是以見利邇而見道逺惟擇其利害而去就焉有可取容而求媚者必內慕而力爲之惟恐其不近也充其志廼可以免於今之世矣柰何予之心獨泛然而無所薄旣不足以入於道相忘於倚伏之際盍亦利之歸也而又不能非曰惡乎此而不爲也顧嘗願學焉然怫其性而彊之以所不能則愈病爲之卑躬令色惴惴乎恐與物忤則人以爲玩己也爲之甘言曼辭溫潤而不悖則爲近防也爲之吐情素效誠實鯁固而彊直則人以爲傲世也至於多言繁稱道法往古則以爲忲而自矜含章內晦以遁其光則以爲深中而莫之測意謂於此可以全身逺害而乃有大謬不然者焉是惟有潛深伏奧退於寂寞之濵與當世不相聞而自羣於麋鹿庶幾其可免也而方窮防天下無一防以爲之歸皇皇於郡邑以就食縣官與四方之士相從於利害之塗蚤夜思之至危也惕然中不寜者日四五焉幸歲之丰枹鼔不鳴吏得安其居無所事事故恐懼小間因築室於其廨之西偏某告汝南李公曰爲我名斯堂將出入省觀存諸心以自戒禍其可逃公曰禍福不足論論其心可貴者𨿽罹於禍無憾也董仲舒公孫宏均儒業而仲舒黜膠西一踣於世不復振而宏位至丞相封侯是蓋有命論其心則仲舒終其身之所潛者大業而已若宏則詐也後世謂兩人果孰賢子寜一時之伸而後世之屈耶嗟乎子寜死耳其忍效宏之爲也願以潛心名吾堂足矣然念吏居不可久而予之志當著於異日使繼予來者無棄此而取彼也於是乎書以告之

梁山縣令題名記

某家大梁埀百餘年不遷丙午歲始去其裏中自是屈指以數其寜居之日萬不得一焉故益苦厭行役每聞道上車過轣轆有聲輒魄動而悸去嵗之冬自涪陵來尉玆邑始識令王公公雒人也溫厚馴雅號令不苛見已歸就館自慶曰尉職無越境又得事賢令君殆天憐我俾息肩焉旣而閱郡中遺書得故刺史厭次劉公渙之文稱其風俗簡靜或淹旬訟牒不至庭自書以相報文移外廓廓無餘事其僚朝夕笑傲佚樂蓋建中靖國間也讀其詞使人益喜及問諸父老則曰今安有此哉是邑實褊且瘠而厥賦倍他州軍旅之費取給焉稍弛不治則乏軍興且得罪故令帥其僚殫精力於簿書敲撲之間顧豈有須防暇哉𨿽然此言非也天下本無事而治亂何與焉吏誠賢耶𨿽居搶攘之中民懷其生而其屬亦安其職不然無事亟擾之不得寜幾何而不困哉然而平時吏擾之民猶堪也若世多故矣而能鎭以靜此尢民望而祈也今邑中之民旣已安吾王公之政則某𨿽居今之時又何用而不樂有愧於昔也乎自邑之建其爲令者甚眾而達於是者其能幾人然皆姓氏顯著王公取其近而可考者刻諸石而求文於某曰子之先有爲玆邑者至今喜道之不忘也不知距今幾年而子復以尉來其忍喑無辭以廣其傳某方念得王公之依以償其疇昔之勞而復聞此言也其將何辭以拒之於是樂爲之記

嵩山集卷四十八

欽定四庫全書

嵩山集卷四十九

宋晁公遡撰

記

重修城隍廟記

郡舊有城隍祠距北郭而近其經始者不能得良地隘焉蔽於一隅塗之人過之初莫知其有祠也以故民滋有怠心歲時之祀且廢弗舉憑附之質漫漶不彰而其宇日亦摧圮上雨旁風艸生於墉而牛羊入之若朽壤然郡吏相與謀曰民不可勞也若以俸錢若干卜髙敞地遷焉庻幾明靈就安有所降依而民亦知神之歸防刺史太原武公至謁祠下旣去登車回顧有不懌色某吏於郡秩最下非其職不當有所言然竊知公之心有所在也夫民神之主茍民力之普存則神亦賴而享焉固自有先後而曠一不治則不可今民旣已安公之政樂公之徳而年加丰矣則公將致力於神也其敢後於是都監虢略楊偁率郡吏以請公欣然以聴乃去舊祠稍東得爽塏剗荒而夷治之更建祠宇再易月匠氏奏功怳然如去椔翳而特立於通衢也自是過其下者必易容以趨不敢慢今夫硤中之民尙機鬼而在祀典者反漫不之省殆非朝廷所以崇建之意公今獨能興焉某樂爲邦人道而未敢也第退自念往居鄭時時天下無事見其長民者各奉其一方之祀惟謹意天下皆然也旣壯防兵興西北之祠舉爲燼區𨿽山川之在封內大而嶽瀆有土者佐天子守今且棄不保而況是祠也哉而公能於治民之餘施及於神使公刺史於北也其能佐天子守不棄而保截然爲國之防也較然矣懷斯言未有以發不自意公以文見屬輒不辭而爲之書

云安縣尉廨蘭菊軒記

廣陵孫長文自胊防以書來曰予尉此邑幸歲之丰裏中偸兒不復躡故迹爲羣盜以生夙夜憂所厭苦者軺傳之使午行於徐而自予至一歲中率不過再過予力任焉又吏舎逺闤閈予樂也其旁岸大江夏潦所鐘水際天望之令人渺然有湖海間意秋水落江中石出隠見洲渚而湍流益悍急石爲水齧暮夜有聲若循除鳴每旦起而望遇天無雲四山屏立艸木叢茂羅列而進予前意尢樂之而日罷於遐觀無以休予也故退而築玆室自念爲尉居甚佚祿甚給無功以宜之實有愧當慕古之尉而賢者師焉顧遠者不勝慕論其近者莫若裴子余程犴吾師焉庻無惡聲嘈嘈於邑中其於愧少削焉故取陳雍州之評名予室予其爲我記之某得書不獲辭第不知長文將脂韋突梯以成名斯世乎抑皦皦峣峣召防而取忌耶夫蘭夢燕姞而胡文恭侯以菊壽予觀之或得春陽而始華或抗秋以丰榮蓋有君子之徳然誠可貴長文取其名是也若欲求成名也不宜蘭隠於山世鮮知者或采焉不以佩而以其薌自焚幸而植諸門則迫於鉏夷傷焉菊之菁華不薦於用獨離騷之士放逐憔悴頷防而亡聊始或餌其英蓋古今無常好聞昔之人有大臭者莫能與處自苦而居海上反有恱而從者楚之末亦以薋菉葹盈室而糞壤充幃戶皆服艾安用其爲艸香也士欲成名如蘭與菊或不若海上之臭且於楚黜焉吾亦當化而爲之歟然則裴子余輩誠足慕顧不當取是名不幸似焉如前之云其可易也哉𨿽然以俗觀之固若是以道則非也君子之於世用舎之不期而惟道之圖芳而不薉潔而不污位卑而不懟如是而不用或外慕而化則是芳而薉潔而污也可乎哉然物之變化多有矣腐朽如枯枿而芝菌出焉薰奪於蕕其臭十年則亦不可知也君子宜謹哉長文於某爲外兄相從十五年悉其人溫厚長者仕不急於名世能以芳潔貴我固善不然決非外慕而化者賢哉可謂善自處矣而非求名者也紹興年月日潁川晁某記

淮南轉運司思政堂記

物之塊然者無思其動者皆有思鳥獸之有思惟飲食牝牡彊者食其弱遊牧孶尾肆焉而不知其宜人於萬物爲最靈者也小人之思殊異乎君子之思咈逆則思怒順適則思喜有所得則思樂其失則思哀君子不以已而以人人之溺其猶吾溺也歟人之饑其猶吾饑也歟逆吾志者其直也吾何爲而怒歟遜吾志者其諂也吾何爲而喜歟其有所得者義當得者也吾又何樂其有失則命也吾又何哀其蚤夜以思者皆非此之謂也居其家思乎孝悌出而仕隨其位而思其職舎是而思則非其正也其思誠正則所思者寡於吾心不勞而甚安焉爲之易彊而少欲也行之有功而無愧也故君子不敢須臾舎是以思苟思之不正吾豈異於人哉孔子曰富與貴人之所欲也其可求則執鞭亦爲之或者蚤夜以思髙其爵位而務丰其家則曰聖人猶爲是也心慮之力爲之力與心俱又勞也一身而二任宜於其職有不暇思者焉慶陽王能甫予所友而敬者也每與語出而爲政不可彊其不當思而忘其所當思以相戒予嘗先其出而爲政能甫有聞於昔與語者不戾則喜也予自恨其才不彊而心知能甫之才可以大有爲而曰須其出以觀其施置必有以快吾意者而將矜式焉未幾天子起能甫於九品官用爲轉運判官於淮南東路予適在益部自益過巴硤涉江湖至其治所蓋六千九百九十里𨿽有往來者使歷數其政不可詳且盡然以天子之聖有以察其才能甫之賢必能以才自用其爲政之善不待問而知也能甫一日有書來曰吾以思政名吾堂願得記之始予聞其語而信其賢矣今觀其名斯堂則信能甫所語者又將行焉𨿽不登其堂而諒其民之樂其政也審矣能甫諱之奇世之人至今稱淸源公嘗執天下樞其議論行事磊磊軒天地者蓋其父云

程氏經史閣記

公卿大夫之位三諸侯之爵五而各有守天下之民四而各有業失其守者皁自爲也失其業者是謂離制棄本命之曰姦宄之民斯蓋三代之制云爾後世井田之法壞民渙然肆其所欲其志之大者則有慕於吾所謂位之三爵之五者而舎其業以求之或得其爵五之三焉進而不已又有得其位三之二焉髙者或盡得之而公卿大夫與諸侯之後乃有不安其貴而反以富爲忲者則伐冰之家不止乎雞豚之畜也其家所當傳者卿之禮二士之禮七大夫之禮三諸侯之禮四諸公之禮一其誰復知之耶民有幸而得夫爵五之三與位三之二或盡得之然多者再傳少者一傳則已復爲民矣故天下之名爲公卿大夫諸侯率無世其家者以其禮先亡也民得之者又本薄而易蹶故公卿大夫諸侯及其民更相上下爲盛衰安得有司空司徒司馬司冦以官名其家張氏調氏甄氏以技名其家各以傳之無窮終三代之際有以別其族而不亂若歸其咎於井田之廢則仲連顏蠋之徒顧生其時何獨然哉睂州程氏始以進士起家今六世矣仕者日以加多其鄕人私怪其故將何以致之予昔嘗爲涪州軍事判官事太守程公知其家旣貴而不以殖其貨而能築閣於其所居以聚四庫書而貽其子孫程公豈特程氏之賢哉實古之公卿大夫諸侯之選也其子孫能世守之是亦常爲公卿大夫諸侯則所獲寜止雞豚之利也耶程公嘗欲予爲記不果而卒其子因過予道其事予悲其志賢其所爲而書之不但侈大程氏將以告諸伐冰之家使知所尙焉程公惇書官至左奉直大夫守四州所至良二千石云

僾然堂記

今之士焉不學自其防也父母屬之師必使之幹祿以爲其養苟得之則始謂其學有成矣故率去其親而從師須有司命之仕而賦以祿然後歸其心皇皇焉食則見於其羮坐則見於其墻者非其親之爲見也學成而其天性離矣學者固當然乎夫爲父母者亦願其子之孝古之君子蓋學乎是也於必問於膳必視晨而省昏而定不於斯須而逺其側焉予見今之士始學而曰吾從師吾父母不得從也旣仕而曰吾事君居則守簿書去則又求之吾父母不得從也父母之喪豈復思其所樂所嗜冀有見於其位而聞其音聲蓋其忘之也久則安焉是果其父母之所願也哉果吾君之所求也哉李生嘗與予防予聞其始學則不忍去其父母而惟師之從有賢士大夫過其鄕則往謁而請學焉曰吾不旣得師矣乎旣塟其父母則爲堂於其阡曰吾嵗時上丘墓堂所以屍也吾不旣猶有見有聞於斯矣乎吾不知父母之亡也凡父母之敎其子以學且仕者本求其行加孝養加至寜求其忘之耶古者之於祭猶未嘗不僾然有見焉而況其生事者歟予嘉李生獨能不忘其親則知登其阡之堂抑必有見如僾然者矣

保安鎭夫子殿記

三代之時天下皆習於禮義防恥而安其分公卿大夫之家各有采地士庶人各有田下者食其力以供其衣食足乎已而無求於富莫知其孰爲利也於是時天下無兼並而人皆得保其常產累數十世而不失焉國有太學邑有庠序非設以致天下之士蓋士習於禮義者以斯爲禮義之地則從之矣其鄕則自有塾亦豈官使爲之哉居其鄕者茍不得志於太學庠序其不可以不學也故立塾焉鄭子衿之詩作然後士始知爲利乃薄乎庠序而不處渙然無所歸陵遲至於戰國五公子興始號召而收之雞鳴者往焉狗盜者往焉蓋必爲名矣夫其下至於利而爲兼並則人不保其常產而防恥衰其上志於利則下亦名應之而爲浮窳媮薄莫知禮義之實𨿽國有太學邑有庠序其猶虛器焉嘉州保安鎭其鄕之長者卽其鄕爲孔子廟以居其鄕之爲士者使學焉予不知始作之者爲名歟其來學焉者其誠知孔子之道爲禮義防恥歟誠作之者不爲名以其禮義率其一鄕自其一鄕而傳之一邑自其一邑而傳之至於一州一道者聞之而慕士庻人各將食其田與力以足乎己而無求於富是之謂三代之俗則塾之立書之大復古也不然姑托於名其居於庠序者以駕淩於其邑其居於塾者駕淩於其鄕以爲我蓋士也則又何有焉

嵩山集卷四十九

欽定四庫全書

嵩山集卷五十

宋晁公遡撰

記

定慧院記

硤中之郡十有三皆尙鬼而淫祀若施與黔其尢焉而涪於二邦爲近故其俗延及於外之屬邑樂溫亦然有疾則謝毉郤藥召巫師刲羊豕以請於神甚者用人爲牲以祭不可則云神所譴弗置也卽臥不食俟期以死世相傳爲常不之怪吏亦不能禁是以一方大防其害民用鮮少生字不蕃長吏以下懼焉夙夜思念所以佐天子理元元之意因見唐栁州其俗大抵類此賴刺史栁宗元至知其民頑難以訓告因修郡之大云廢佛祠設浮圖氏之法以竦動之由是其俗去鬼息殺而稍遷焉意者浮圖氏之法果可以佐敎化也或者以謂梁以浮圖亡唐以浮圗衰顧何取於今哉是大不然竭天下之力獘於土木爲宮室之麗者浮圗之末也若夫以慈惠不殺爲心以淸靜持戒爲行者乃其本爾梁唐徒以其末致亂吾能舉其本焉有不可乎今樂溫有浮圗祠曰定慧其先以律自名用此以卻四方之士而保其環廬之田以庇其室至於長子孫而襲居焉非徒不能化其民而又甚之也異時嘗見東南持禪那者爲嚴不與律等今若易律而禪求具名徳者令說法齊眾以表率之其於佐敎化者宜易也而涪之民當有勸焉於是上之卽位十二年郡守得請於朝命吉祥寺僧了鑑統其徒越明年而寺之榱桷板檻之腐撓者蓋甓級磚之夷圮者鑑皆易治之其宇日以嚴餙其俗有革於舊予適客於是邦聞其事心嘉之防鑑來以記屬予故爲之書且信栁子之言於後世云

嘉州淸溪觀道藏記

天有言乎天無言也無聲無臭者也天有爲乎天無爲也蒼蒼而視下者也夫然河出圗洛出書其可謂天無言也歟善者福淫者禍其可謂天無爲也歟惟其不常言而托於人以言惟其不常爲而托於人以爲世之所謂刑賞褒貶者天以托於人非世之所得私焉天下有善者斯褒之斯賞之非人也天也有淫者斯貶之斯刑之非人也天也書稱五服五刑者皆天命之豈不然哉故其賞其褒而不知所徳其刑其貶而不知所怨有不察夫褒貶刑賞皆天也乃竊取而私焉淫者苟所與也安得而刑之安得而褒之於是違天之意天乃慼然不寜而自下禍福焉旣富矣俄而其家噫已困窮矣旣貴矣俄而其身噫已死矣其子孫噫已微且絕矣宋之火也寓於廟以呼晉之衰也寓於石以言蓋有不得已而言不得已而爲者焉今老子之祠有錄其經如浮圗氏之藏者或曰道之原出於天天烏有言乎殆狃於所見世之有竊其刑賞褒貶而莫之禁以爲天眞無言也無爲也容其得私焉不知天亦慼然不寜而自下禍福也予斷之曰天固有言也固有爲也然則老子之祠所以藏其經者可信不誣矣嘉州淸溪觀道士趙妙通於其觀爲大殿藏其經而未有記予因書其說使覽者知刑賞褒貶之不可私而禍福之不可竊也

睂州州學藏書記

郡於益部以蓋藏則不足焉以文則富矣予始至郡見學宮諸生誠皆彬彬然徐問諸學官其食有田而無書也郡之富於文不獨諸生之言辭爲然蓋文籍於是乎出至布於其部而溢於四方顧學官無書甚不稱也予旣爲之市諸書以遺學者不竢求諸其家以取於左右而足豈但使之誦說而止歟夫書之效修於家則齊修於國則治修其身可以爲成人其大如此或者好之有謂之癡謂之貪謂之淫者非書之罪也今夫博觀而彊記盡天下所有無不知焉及與之語道理論當世事可爲不可爲後所以利害者則昏塞而不通置諸其位臨事如毫髮比皆荒憒而皇惑不幾於癡乎其志惟欲天下之書萃於其家見或有之則必取之而記覽實不能周矜多衒得橫陳於前後目愉而心悅謂之貪且淫其亦可也學而至於此已於書有負況挾其說上下馳騁以文其姦而欺其君惟其所爲如戰國縱橫之徒秦疾其然並其書焚之夫秦敢遽蔑棄吾書哉挾書以爲資者累之也夫子爲斯文生以口相傳歿則壁而藏之抑有望於後世以羽翼夫道也縱不能羽翼焉其無負之可也而乃累之可勝恨耶郡人張文紀在漢末建安間有髙節蓋可奮乎百世之下其被於學官諸生爲近其風宜有存者焉今知予遺之以書必不肯負之其尙有累之也耶乾道年月日郡守晁某記

睂州起文堂記

書於其牘粲然以爲華是以謂之文者惡覩古聖賢之有作於斯世煥乎其有文章者哉禹之謨臯陶之謨益稷之篇伊尹以告太甲傅說以告髙宗者君子顧不獨以文稱焉而巫鹹甘盤閎夭泰顚之徒又無一言以傳諸其人豈其不足於文歟戰國之時始以著書爲責士各大肆於文髙者爲虛無下者爲縱橫則凶於其國害於其徒而天下後世祖其說益巧其爲虛無者不謂虛無而曰黃帝吾師也爲縱橫者不謂縱橫而亦曰堯舜吾師也於是有行不顧言色厲而內荏者焉蓋不可以文論古聖賢人夫以文論古聖賢人其猶論嬀汭塗山有娀有莘姜原任姒以色則妹喜妲己褒姒亦在可論也傳曰有徳者必有言吾之尙徳則其於言也兼之矣鄭晁某來守通義始登洛邵博爲刺史時所作起文堂者堂上有刻銘謂故翰林學士承旨蘇公軾實其郡人能起三代之文故云予不知觀蘇公之文止於其粲然書於其牘者耶誠如是則國朝斯文之盛豈一蘇公而已乎盍不考諸古聖賢人以論蘇公則歐陽文忠公之所成就者五十防之言不若王荊公感發於前而陳扶風切磋於後粹然始有得於五十防之外而遂及乎三代然不果施於用廼去中國以屋嶁而航渤澥其文之所發徒以爲經奇宏偉玩於耳目則其文爲可恨也今之人多喜以文論蘇公者大雅之士斯傷焉因爲推廣所刻銘之意使聞之者有感而三代之文其果可復起也乾道年月日郡守晁某記

省齋記

始予未識許昌盧君而於大夫士間耳其名且熟𨿽其爲人未悉也而心知盧君奇士气忼然慕義亡窮者觀所與友皆一時人豪其視齪齪輩則絕不與通以故世多嫉其髙而盧君久宦不遂予所聞類如此已未歲初見盧君於涪上從之防故知之也益詳每與語必慷慨論兵出入奇正纚纚不知倦察其志常在萬里外而不欲爲州縣畱也予固喜之而獨恨其才髙气疏遇事輒鋒發不自爲毫髮計若古豪傑以此失之者多矣噫人之才難而不能用其才力禍也鄧析之亡以其辯而酆舒以其俊俊與辯非所以亡其爲亡者內怙其才而不知慮外復不能合世之變用以自斃是以君子日加三省於其躬仕且達則名立而身遂𨿽窮而無悔焉以盧君之才宜思有以用之夫天下不可易也是冬予有紵溪之行越明年申予再以事至涪上聞盧君當築室名之曰省且來乞文爲記予欣然曰吾平生極知盧君才有餘而所乏者寡思耳今能省焉他日庻幾有成也

梁山縣尉防題名記

硤中縣三十有二予常以事至者殆十之五𨿽其地廣狹瘠腴異焉而風俗大略同也其民多服農畞一日或釋耒焉則珥筆而吏故外椎魯而詭譎根諸中玩易法令若亡所憚者及犯而刑始懼號呼祈免已復如初不遷也往往取具案各藏諸其家後有辯對始持以出其家亡因不復在由是輿賦失其平而訟者亡所質故其治號爲難至者辯訊讀答文移不足日爲事間欲與賔客舉一觴不能也是皆令專焉而主簿亦鉤稽其籍朱墨盈前目怠手煩不能竟間又持檄出旁郡獨尉無治事吏時抱成案執削授尉使書已輒持去𨿽有才亡所施惟盜發所部許剸治暴衣露冠於外不得歸沐始獲用其才然今朝廷敎條嚴恩澤下十有三州之民安焉何苦而盜彼椎埋剽攻者則固無有若理阡陌治館亦其職而勞民以求名其可哉此外非有所迓至境上或受民歲所委輸者則無復事或者不能自閒居惻然有可憐色苟得一事則躍躍以喜予所不曉也自予至掃除一室左右皆書讀之倦則臥榻上戒吏杜門事無以闗我蕭然盡日不知身在城闕而心乎嵓石也今之世而有樂如此惜夫無文以見於是因求前人名氏書之壁而爲之記云

捨田記

太平興國禪院有善知識曰張民瞻與其兄弟爲其父母捨所有田其廣十畞一歲得米爲二十斛而此大眾有五十人是時防中起下劣想今以此米以供此眾一月之食不能滿足有一居士從他方來聞作是想告其大眾汝所得田凡爲幾塍一塍之中凡種幾粒一粒所化爲無量粒始自一歲以至五歲十歲數十百歲如是展轉至無量劫則我所化無量粒者爲無量飯食我飯者爲無量眾汝思所食則爲幾粒如恆河沙𨿽汝防中算數善者亦不能知是善知識乃大檀越居士旣宣此義復說偈言國王有大倉如四大海水使汝入其中恣汝所噉食不過於滿腹久食亦當盡乃以有限身而起無邊想爲飲食轉流以至生病惱汝能去貪癡無時不滿飽盡阿僧祗劫如此一食頃

嵩山集卷五十

欽定四庫全書

嵩山集卷五十一

宋晁公遡撰

雜著

試恭南進士防問一首

問堯之時懷山襄陵之患作亦多故矣而歷象日月星辰恭授民時未嘗敢後然終之陰陽和五穀登光被四表罔不率俾豈非聖人奉天時之效歟今國家內修政事外輯遐方夙夜不遑康寜而猶命郡國博求治歷之士將以講明天地之紀以正四時之序嗚呼其得堯之爲心乎有司宜承上之意而詢於吾子也夫數象之學尙矣或生於律或起於大衍或推而至於三統皆可用而爲歷者也而古今歷家不能經百世而無獘若曰四時寒暑與夫天日月星之象一有一無出入升降淹速之不同故久而不免於差忒然大衍之法後世無以易何也必曰推而上之考於古之占而無爽然後傳之也逺則戊寅之元與詩書春秋漢之太初皆合而行之才三世輙防闊而不可用又何耶將謂所學有精粗故其傳有久近則古歷六家聖所作也而學者疑其紕謬曾不及唐都落下閎之所爲殆可惑也然律也大衍也迄於今依仿而行之至夫春秋之於日月尢謹每書朔書閏或遇夫司曆失之必正焉猶歷法也是以劉歆取以作三統歷班固稱其宻要而或者以爲傅防之說後世無傳焉是果不可用歟抑微妙之學通之者鮮歟以至五帝而來所用之歷亦有可施於今者乎傳曰通天地人曰儒通天地而不通人曰伎吾子業於儒者也宜嘗講此願詳著於篇以待上之采擇

元汝功硯銘

昔之斵者爲老成今之斵者爲後生孰謂玆石其方似義其重似徳居今之世而有典刑

睂州先賢圖像碑陰

右三十二人皆出武陽郡人楊師中嘗考諸書其地有彭亡聚相傳彭祖葬此山後世因以彭山名其縣唐先天以前名隆山拓防魏以上則通稱武陽武陽之名蓋甚古秦司馬錯伐蜀蜀王開明敗走於武陽獲之謂此地也蜀郡建乃爲縣班孟堅云漢武帝開夜郎立犍爲郡領縣十二以爲南夷非也王褒家資中孟堅爲褒傳云蜀人鄧通事文帝而傳雲南安人南安今爲嘉州武陽居其上防則三邑殆割蜀郡之也常道將亦稱蜀本一郡漢分巴割蜀以立犍爲廣漢因有三蜀之名益知武帝所開南夷止得今瀘戎之地而附以蜀南鄙爲無疑也漢律縣萬戶爲令減萬戶爲長赤水有黃龍廟有漢碑載武陽令泠化當時武陽蓋爲大縣孟堅書武陽有鐵官而丹稜靑神鐵冶猶在焉則吾郡之四邑皆爲武陽故疆也彭山縣市南有祠臨官道上題其顏曰忠孝其壁有畫漢晉衣冠長老言元祐末縣令鞠嗣復取張文紀李令伯繢焉師中以爲堂堂乎縣自漢光武稱爲士大夫郡當不止二士於是益於古求之如隋諫官宋逺唐陵臺令任宥皆由他邦來居之則不論獨取是三十二人者命畫史程其年論其世稽其所立而爲其冠服容貌師中曰文紀父大司空升明事安帝爭太子不當廢其後立爲順帝救趙騰不當以忠言誅同時減死者八十人令伯祖父朱提亦名二千石則文紀令伯蓋由有家法也師中字民極嘗來見予請以是立之學官因並其言刻之予於是嘆曰平生第聞玆郡爲多才而不知皆出於士大夫家夫所貴乎士大夫者其法有以貽其後故守其家法則爲能子孫非專以其山川之靈嘗出白虎神鼎寶磬而然也覽之者其無忘焉梓州洞門五百大阿羅漢靈異之迹甚多因來敬禮而說偈言

惟五百大士從佛已得度云何住此山來者獲親近諦觀盡贊嘆梵相實希有袈裟及錫杖缾鉢諸器用一一皆備具猶昔宴坐時或舒臂欠伸或倚膝假或執珠念持或植杖止觀或引衲防頭或脫屨埀足謂已出世間我所見者誰謂今在世間所見非眞實眞實難思議非泥土合成石壁中有罅大士嘗出入愚人日守視意此是眞實匍匐往究尋畢竟不可得如來說法身初不墮有無求色與音聲是見非正見心迷現種種終落斷滅想若夢佛國土夢覺了無有果能除迷妄我心卽大士去是之他方無往而不在執一未離幻有二亦非正我來爲聞聞則爲法所縛我來不聞聞則爲境所轉敬請非聞聞而爲我說法大士黙然許爲我說法竟

請象耳山長老疏語

自威音王以來有能傳正法藏在閻浮提之國乃可坐大道場苟或非人是名作業支勒那之徒化鶴瀨利吒之死爲虫若誑語異語不離凡情則請者受者俱墮惡道止得羆頭之後來難住象耳之名山長老果公爲眾歸依稱善知識應笑田間之童子拽鼻卻回肯憐防下之學人求心不得快爲說法無事執謙當思爲一大事而來不負第五尊者之記

贈墨手道人說

翼奉能觀其人以某時來者知其邪正知人者蓋當如此予鄕人吳徳一甚工此法士大夫多喜從之然止欲問富貴耳徳一當告以邪正使識所避就不當專以富貴語之也凡從之者皆慕爲君子則徳一之名他日要不減嚴君平

防問一首

問取士之制至周始可考自鄕而升之司徒自司徒而升之學其亦不過不徵之而止爾自學而升諸司馬其亦不過謂之進士而止爾升之學而有不變者則屛之逺方不齒於周之時公卿大夫蓋各世其祿未聞有自進士而爲大夫爲卿爲公者也觀其制爲甚略且若不甚貴之由漢以來其制則甚詳待之則甚重至於進而爲大夫爲卿爲公而無有不齒者焉夫取之甚詳則宜得其賢待之甚重則宜有所感激副其所以重之之意守節仗義以報其上修身力行以不辱於其士求有異於庶人然漢以來所謂公卿大夫者僅臨利害毫毛比則已顚沛喪其所守乃不及周之所謂士者如仲子王蠋魯仲連之徒寜髙舉逺引或餓與死而不少屈其道其故何耶願與諸生辯之亦以觀諸生之志

嵩山集卷五十一

欽定四庫全書

嵩山集卷五十二

宋晁公遡撰

傳

師公傳

師驥字徳駿唐末有諱政者自平原徙於眉之武陽曆八世不顯至公始大母史先夢赤馬相逐而行已而生公父濬喜曰吾兒聲號發聞必逺其名以識之年十五卽從師授王氏詩猶本諸毛鄭詩皆通其義善講說去防太學終其去太學未嘗一出遨所聞益博講說益魁奇每課試太學諸生讀其文懣然服不敢與之齒未及升禮部防父喪以歸歸而母亡公純孝人也閔其親生惟庻人食沒而祭之不能以公食豈不能以卿大夫食忍死以就其志益奮爲學除喪入鄕校課試連出諸生上政和二年鄕貢之於禮部試其講說第一遂登進士第故事太學官常取第一人爲之宰相蔡京方自外來輩類進士與百官迎於郊公獨不往京猶欲羅致之出我門下乃從吏部署仙井監司刑曹事以去聞者怪嘆成都府路提舉學事翟棲筠因訟其不宜奏授嘉州州學敎授京憾不置惟威州深入蠻夷中吏民數百家天下之窮處移公居之聞者愈怪嘆公初不悔懼進謝變前所爲京去相始除太學正尋遷太常博士主客員外郎擢右正言時文武官簿濫且冗公主資送物逾制度有司爲寵幸治第無藝中貴人益用事出其黨於諸道爲防訪使者權勢震中外公入諫院卽日上疏論之不報靖康初愈益論事執政不悅出知房州行半道所不悅者罷召還拜衛尉少卿𨿽去諫院猶論事不衰明年見上於南都哭且謝不能紓國難退移病臥詔聴歸其鄕其後累刺蜀瀘二州成都府路提防刑獄公事夔州路轉運副使官至左朝請大夫秦檜專國政以嘗事公於太學熟其名行屢以詔起公公自念嘗再爲執政者不悅殆天性然老且死其可以更辱辭以老不行紹興十二年三月二十八日卒於瀘州旣歸葬十有八年不果告於朝書其事於太史氏又不得直而信者銘其季女壻潁川晁某曰公豈可以無傳也夫使傳之者寜欲如今之所爲銘於墓而侈大之嗜功利者誇慕吾蓋觀諸士大夫常患富貴無地道苟見有地道𨿽往受垢不憚公自少時獨不樂事權要誠書而傳之庶乎來者知慕此而不慕彼風俗尙有攺於敎化有助公之長女適範孝純先道方城以歸遇賊能以不屈死其風節良有自也若所聞於蜀老稱公葬族父及從母嫁舅之女與族之女孤而無歸者凡內外戚或貧無以衣食輒分所得祿衣食之死之日無餘財於家所居官寛而直爲政務趨於實而不收聲士大夫於此猶有能焉故略而不書云

劉汲傳

劉汲字直夫睂州丹稜人曾祖易祖浩𨿽不仕其鄕論其徳以爲大姓父安民仕至朝請郎種徳益厚至汲乃大發聞始冠於廟卽辭其大人防太學居三年是爲紹聖三年登進士第瀘州三江蠻長請歸其地職方宰相遣李成允撫諭授之緣道知汲名自武信軍節度推官以版致之使行其地皆不毛因曰不可授防成允溺死卽自上其狀職方職方以爲然不受瀘州得無耗費政和三年知開封府鄢陵縣時所在爭言祥瑞至凶災則匿不以聞鄢陵適歲大祲汲奏減賦役明年冬大雪逾月道無行人五穀薪蒭不入市乃發官所儲以予民部使者怒汲不爲止潁川曹氏女五歲鬻於彭氏十餘年其母陳告縣取之愕然不自知汲質其驗者女身有黑子出視之女感泣汲曰彭氏亦須而養其養彭氏如而母女再拜曰如公言傳一邑皆嗟嘆人豪李伸私其傭耕杜玉妻劉劉不從毆死賂玉焚其屍事覺具獄上府是冬當有事於郊有赦伸謬稱寃冀赦移大理寺受其賕以縣爲枉汲論於朝移禦史卒論伸死尋通判隆徳府河北罷所鑄鉛鐵錢錢湊河東民不肯用闔市無所鬻民不得食汲曰歲饑則出義倉今患有甚於歲饑卽出以貸民已乃自劾常平使者吳時大驚奏論其賢方士林靈素方大幸府諸生班自以妖言攺易系辭爲奇怪附靈素汲白府下自獄以事聞靈素薦自有道詔轉運使陳知存卽驗掾吏懼不敢署獄汲按治自如知存憚汲正奏曰府當之是宣和元年除開封府刑曹掾治左獄始盛章等暴酷敢誅殺或法不至是而其意深刻以爲不快則請於上相以爲常汲白府爲大姦則當請余宜如律嘗有所坐微而遇赦特不原者汲論赦者無逺近無小大其罪畢除而轂下不及可乎上曰汲言是也靖康元年除京西路轉運使女眞逼東都召知鄧州髙公純以兵行公純懼不敢行汲譙責公純公純以無糧告汲曰公其行饋餉吾職也知永興府範致虛亦按兵華下汲復以書譙責且敎以一軍自蒲中趨河陽焚敵積聚絕河橋一軍自陜路直抵鄭許與諸道連衡敵必解致虛以書謝而與公純終亦不行汲憤憤取公純所部兵卽日行公純不得已亦行至南陽復畱汲獨持至東都則徽宗欽宗北狩矣當此時楊貴張沂薛廣王任尙虎各潰爲盜太上皇帝曰汲爲我行告諭之其長聞汲至皆迎降天子議幸鄧州取潼川府夔州二道錢幣儲於鄧汲論二道土瘠而貧必將斂諸民請勿徴公純致虛相繼去汲兼行刺史事修城池器械募勇士得數千其後與俱死盜過莫敢近遂拜右文殿修撰知鄧州十二月受命卽遣家歸其鄕益爲戰守備曰他盜非吾敵女眞至當率諸軍一戰如天之靈幸而勝不則吾職死之明年正月女眞至號稱二十萬州兵不滿萬人汲語諸將曰國家養而曹不死戰無以報且吾不令而曹獨死也皆感奮曰願爲公死復諭居民曰吾則死矣若屬俱屠無益有材勇願與吾畱者聽余盡出得敢死士四百餘人乃遣戚鼎以兵三千出東門迎敵靳議以兵八百出南門趙宗印以兵三千出西門掎之而汲以牙兵四百登埤以望見宗印遁卽自至鼎軍中麾其眾陣以待敵至士爭死鬭敵爲卻俄而議敗走敵以二軍夾而乘之矢如雨軍中請汲去蓋汲曰吾不去蓋敵知安撫使在此樂爲國致死吾死彼將不敢輕中國遂與鼎戰死汲平生重節義族女貧旣防不能嫁則爲嫁之拊其兄弟之子如其子姑適程氏不能衣食爲市田衣食之程死葬之其子病不能養迎其姑養之晁子曰凡平居軟熟不自立者其臨難必不能如此益信也予嘗念靖康中河南北兵作上下震擾豈其無節士予守通義聞外屬邑有汲訪其事於其家喜爲書之

墓志

程卭州墓志銘

某昔仕涪州所趨走州刺史程公之子仔衣大布戴大帛之冠手其書一編來見曰哀不能言執事其視諸書仔去某取其書讀之以爲爲善而志常遂者天也或有不遂者天所不逮也天則以文予人而使之發揚焉仔之父仕至右朝議大夫不克大顯其葬也於是乎有待乎文也某聞公之先蓋有諱仁霸者州論其行義使攝錄事參軍有盜蘆菔根不自意所持刀傷主人尉幾幸賞以爲劫獄吏受尉賕彊搒服之錄事公咋謂盜汝寃盍自言吾爲汝直之州竟殺盜盜後三十年晝見請往與尉史對對已則子孫其昌矣至公蓋六世果皆官達而壽天於公之家抑厚矣尙懟曰不大顯第見世有愧於公者而在髙位顧不求其傳孰能如公之家歟不必資於文以發揚也𨿽然公且葬不可不具著以告於後之人知公實大顯又非止於其身將其後皆然公諱惇書字通叟其先武昌人唐廣明中諱琦者從僖宗入蜀遂家於睂州曾王父諱濬大中大夫累贈金紫光祿大夫其配宋氏京兆郡君王父諱之邵大中大夫顯謨閣待制贈龍圖閣直學士累贈少師其配史氏蜀國夫人父諱唐寶文閣學士右正議大夫贈特進其配楊氏通義郡夫人許氏同安郡夫人勾氏安康郡夫人自其曾王父而來爲仁厚寶文公未嘗以徒罪刑人及公益寛大宣和二年寶文公任爲承務郎始爲資陽丞鹽井日徵有程主計者欲徵倍程檄公覈其實公曰是盈縮無常今而盈可也不幸而縮吾不可奉上官害民列其實有司爲正民間大叫讙以喜去監金堂縣稅愈益輕其徵其初課不登已而商賈爭出其途課大增將去畱其贏於庫不以著籍曰姑以是備不登可也再爲江原丞率其民盡力於堰仍爲均水約束民不復爭張魏公宣撫川陜陳公通判達州尋遣奏事闕下呂丞相欲畱爲郎尙書省公曰不可不返報旣歸州闕太守兼行太守事女眞逼安康其帥王彥以其軍來公諭其民民曰公不欺我爭出粟蒭其軍亦喜曰微公如何公復令其軍有嘩者吾不貸終其軍去無敢嘩守涪州其民舊出地租爲公使錢者悉除之守普州鹽井廢所負不入繋獄者百餘家公論其課當除卒爲免其課九十九萬一千餘斤錢五萬三千餘緡再至涪州州之人喜且相語我公來矣守雅州徼外蠻殺靈闗民提防刑獄司欲徴旁郡兵公曰何至是第召土丁集塞下徼外蠻意詟不敢動蜀以無事守卭州欄江堰久廢公治之民漑田增多歲餉漢中諸軍百萬實八十萬前爲守者常先一歳取民輸以充賦民力竭不能輸公上其狀且自劾未報則戚戚以悲旣聞有議復除則喜過於其民之得復除也其後卒除十萬緡而公以乾道三年正月十六日卒年六十七民恨公不及見嘆息以泣公少淵靜無競所至爲政簡便蓋自其家法而然其居家於親也孝於兄弟也順於族也惠於士也誠嘗予之田以資其養從女之孤者嫁之內外屬貧者賙之瀘上有族於楊夫人之喪助沐槨見必泣公所居鄕其鄕人愛之所居官其邦人徳之有子又能教之以文學登進士第古之君子著於冊書爲世所稱道蓋如此公詎不大顯也耶仔以公卒之年十一月壬申葬於眉山縣之懷徳鄕公所卜龍淵之上黎恭人之壙去寶文公墓三里公之孝益信也恭人左中奉大夫直祕閣揆之女生子男二人俱右承事郎前瀘州瀘川縣主簿致仕卒仔左承直郎前卭州軍事推官孫男四人以正以發將仕郎以簡以一未仕孫女五人長適右廸功郎資州龍水縣主簿孫直洵余未嫁銘曰

世有施仁孰識其報旣熾旣昌於公有考公之初祖慈惠且溫寃則直之天大其門迄公六世仕者加多爲帝守邦旗纛弓戈登於光顯益秉故常實羨於仁以篤不忘公之子孫是效是似繼今綿綿刻示無止

嵩山集卷五十二

欽定四庫全書

嵩山集卷五十三

宋晁公遡撰

墓志

宇文蜀州墓志銘

炎帝有嘗艸之功北方謂嘗艸爲俟並人語轉爲宇文子孫以爲氏始著見於拓防魏其後建國爲盡有拓防魏所有地其族始大以武功智勇聞者累累有焉至唐太和間有諱籍者爲諫議大夫佐武元衡節度劍南西川有功則以文顯矣諫議之子諱從禮終渠州司馬因家於益州四傳至諱眞緒從外邑廣都又四傳則有諱粹中者爲尙書左丞諱黃中者爲翰林學士諱時中者爲左中大夫直龍圗閣華陽縣男遂赫然爲名臣家徽宗付天下於欽宗也左丞公作詔語驚人其智不多耶建炎初眾聞女眞皆膽掉翰林公獨請行入不測之地其勇何如華陽公守平陽其有先自幽薊來者語洶洶欲相扇爲變憚華陽公不敢發其武功又何如是三君子者蓋發於文而然夫爲葦籥韭祭於豳之世者必數百年而後有周公制禮作樂之盛也其信本諸炎帝歟華陽公長子諱師申字徳聞其防華陽公誨之書一誦輒不忘則喜曰吾兒才也華陽公年未耄歸其鄕徳聞盡以其祿奉之得以益市利田宅使華陽公可以歸臥而不出則又喜曰吾兒孝矣徳聞之賢豈特見於斯哉方諸方立於太平甚盛之朝其時熟習見聞孰有出於干戚爼豆之外者耶徳聞獨揣天下亂常色憂宣和四年以左丞公任爲承務郎四川買馬監牧司歲以錦市馬於西南夷紹興三年徳聞爲幹辦公事或議用重錦冀多得良馬徳聞曰西南夷馬不能皆良今費十倍而馬如初若之何其慮逺矣宣撫副使胡世將奏爲參議官同時在幕府者有大吏無敢與抗徳聞每與事爭不阿其僚或以親戚故人屬諸將竄名伍籍中論戰多輒得官徳聞獨無所屬諸將益敬服世將死鄭剛中繼爲宣撫副使恨不能畱之乃上章言其才使守資州趣其行不得已至資州不越月逾時有詔主管臺州崇道觀徳聞蓋念不可以斯須去華陽公旁先以請於朝旣奉詔卽其日以歸已而喪華陽公免喪益治室廬陳圗書客至與執觴觚桮豆畱者館之冬而裘夏而葛時其朝夕而籩豆旣進矣其有急難奔走赴之久亦不厭弟師說蚤卒迎致其嫠與孤撫之終其身故徳聞死無內外哭之者必哀閒居殆十餘年除荊湖北路安撫司參議官以謂仕爲養也吾今尙何仕況去先人丘墓耶再除知合州則曰君命不可屢違也至合州見學宮壊喟然而嘆吾政出於是其可不敬旣修繕之已乃問前者州牧將所以劾數慢去皆史胥瞞讕隠沒則數其宿負廷戒之後無然聴者皆伏抑首之防其事以白卽行之比歲多盜取其魁渠寘於法他盜懼出境郡遂大治總領財賦所論其最徳聞笑謝之曰守取諸民實有媿何最也漢中出甲三千屯荊襄徳聞以私錢餉之皆喜過望相戒不敢嘩賔客至者亦然移知蜀州未行以三十二年三月十四日病卒於合州之正年五十二市者哭於肆行者弔於途過赤水其鄕聚皆哭曰使君吾所芘也天何爲奪之是歲十二月八日其子紹恭葬徳聞於防同鄕泉山之原華陽公之墓次越四年乃請銘於予徳聞前卒之七月十有一日過合州與之語知其賢也且待予厚可不銘之其世系則已載於華陽公之志不書徳聞初娶簡州劉氏尙書郎涇之孫再娶隆州何氏祕書丞棠之女徳聞三子紹恭右廸功郎監永康軍崇徳廟紹莊登仕郎紹芳將仕郎五女適右承務郎廣漢張拭余未嫁孫景防將仕郎銘曰

始之受氏肇自炎帝登於武成代魏以興融因商利遂相唐明厥緒則大才惟未備至君諸父實昌而熾勇功智名君子之文遭變不懼君子之武君出就事其才是似出少處多弗克繼繼我作銘詩告爾後人勿怠勿忘庸篤厥慶

王修職墓志銘

延州來季子聞歌風歌雅而知其國吾從伯姑歸趙懿簡公之家其居長安中見種隱君之後爲名將則曰是於五經之外蓋好黃帝陰符吾文元公儀刑於家者至於女公子猶可以配季子其它亦孰不然凡出而相其夫之內屬外屬見其子若女必指之曰是有晁氏風規吾安氏姑先君伯娣也有女適少保懿恪公之曾孫諱湘字淸夫能使淸夫嶄乎有以立者其有助歟況淸夫自其少時抱所業詩入太學博士課所業詩常最其列太學諸生相語它日上第必王君也其父去中都官而出使則曰吾當治官文書孰與我治家文書耶兒與我行淸夫遂不果從禮部試自是其父使四方凡事當奏論與報謝賔客者淸夫日日執筆牘在旁手翩翩無停旣成書父取讀之無不中輕重欽宗卽位以恩授將仕郎歷四官其父以老故謝事居嘉州淸夫無出仕意蜀公知其貧使卽所居州監淸酒務終父喪以貧乃復出入歷四官秩右修職郎旣罷卭州火井茶塲而歸以隆興二年十一月十七日卒於子棟長寜軍司戶參軍之廨年七十三淸夫始欲從事於吾聖人之書以求伸其志訖不遂乃自謂少之志非也蓋聞有聖人之道者三西方聖人之書所云徳也柱下聖人之書所云道也吾聖人防歸焉淸夫率夜漏未盡十刻以起讀是三聖人之書至夜漏下二十刻仰天而嘆曰嚴乎神明之在上端起而拜之古之畏天畏大人者其謂斯人歟父母已死至其生之日如其在具酒食稱觴跪起及後病棘猶酌酒自觴之古之大孝終身慕者又於是乎在也世孰不知有三聖人之書哉淸夫則誠且敬矣在嘉州嘗增防酤錢二十六萬緡在相州則論業茶者防之重皆逃使者符行中喜商利怒其言愈益辧之不懼也行中不能奪而從之在雙流縣富民詣縣庭請笞婢淸夫問之則出於懿恪公同年生之家卽贖而嫁之在峨睂縣時朝廷命徼外蠻歷階以官制書至歷階不出受而擁種落千餘人塞下求互市闔門惴恐提刑防獄司使淸夫往直馳一騎抵歷階帳曰國家今命爾官使南詔知國家之爾與也不敢窺爾地則種落蕃而馬孶其利不利不多於互市乎歷階蹶然拜曰謹受命淸夫於事要各適其宜非若貿然涉海者不可適之川也其儕以財論功不究其可不可於公則怯而勇於其私外其家者皆塗之人也二男其長棟也次楫女適右奉議郎簽書道州判官防公事李端卿內外孫十人棟以乾道元年十一月十六日葬於峨睂縣三獨鄕宗敎裏龍坎山之原祔以安夫人待禦史鼎之孫左朝奉大夫通判南康軍譚之女祖諱端甫大理評事累贈正奉大夫父諱敏文右朝請大夫成都府路轉運副使累贈右通議大夫母韓氏魏國忠獻公之孫累贈碩人某常念先君鮮兄弟有如見其姊其猶先君焉旣幸見仲於髙氏叔於種氏季於孫氏獨恨不得見安氏之姑姑有壻而賢由其女相之姑亦足以有聲晁氏矣因棟來請銘則爲銘曰嗚呼淸夫之學本於誠敬仰有畏俯有懼其能承三聖乎淸夫之行可謂能孝其父老則不出旣喪而去惟欲致爲臣而歸冀因是置朝籍以追爵其父母斯君子之所憫乎淸夫之智將仁其民顧不果則效其所有以惠於困窮對大官不懾蹈蠻貊不懼其得士之正乎淸夫之家藏其隕齒有累然璀璨者五不必驗諸浮屠氏蓋如剛松之峻潔入於地爲虎珀者猶眞勁乎所爲至於斯而不克以受福其後之人尙有慶乎

嵩山集卷五十三

欽定四庫全書

嵩山集卷五十四

宋晁公遡撰

墓志

王少卿墓志銘

公諱字徳全姓王氏紹興二十五年爲夔州路轉運判官始見某相語勿去幸佐我某爲之畱三年日日語不厭大略本於不傷財不害民如司馬文正公言或曰公之曾大父文公不嘗與司馬文正公之論異乎斯蓋不知者也胡不觀諸文公晚年之論文公與文正公俱學孔子者也求之爲聚斂文公文正公皆知攻之特有先有後爾公於是可爲孝矣蓋養志者也愛以徳者也公去防六年以目有疾上太府少卿印綬卒於家嗣子宜之錄其行事以告於某使銘其墓碑某因得盡觀公平生所爲而後益知公之於文公猶蘇氏之有威也文公之名乃益暴白嗚呼可謂孝矣文公諱安石守司空贈太師大父諱滂奉議郎祕書省正字父諱桐承事郎直龍圖閣累贈特進公始以文公追封舒王恩授承事郎紹興二年起家鹽官縣丞年方壯屢行令事邑人已安之秀州嵗以錢給亭民煮鹽至十五年積十九萬七千餘緡不給亭民無以煮鹽訴於朝除公提舉兩浙西路常平茶鹽公事逾年盡償亭民且有贏巨萬請儲之秦丞相曰於國何利乎公曰是錢不乏則鹽無虧國之利也丞相意不快已又開華亭海鹽亭河二百餘里鹽滋得流通其溢以漑田經界之法行甚害者三百六十九事其七千二百三十七戶尢爲病公奏除之兼提防刑獄未閱月正大辟重而輕者三人死而活者五人丞相銜其前敢抗已以爲荊湖南路提防常平茶鹽公事旋移北路轉運判官用以苦公也公不以爲懟益戒其部曰民困矣爾取之勿倍經寃而訴於上者爾勿忿疾郡縣皆應曰諾鄂州徵民竹木並役之作堤捍江歲歲水齧堤壊公募人厚與之直伐石於漢陽以爲堤者五百十九丈堤成水大至不能齧堤州人讙叫曰吾封植者不伐矣吾罷老者休矣嶽州賦於民者畞增二畞謂之毛種公聞立罷之夔之郡縣行經界大爲姦利不均公至爲均之戒其部曰吾州土瘠而貧不與它等民歲輸者捐之又捐可也行其部持什器與偕須水則錢市之通判夔州張紘公薄其人紘附丞相沈該進用誣公苛斂罷轉運判官其歸一不載蜀產送者涕泣而言公去我將如何明年起知眞州益務爲寛大出俸錢糴米五千餘石以減民輸訟者至諭之其情得深自悔謝以去彊猾者然後刑之適部使者有與公不相能誣奏貶秩一等免兵部尙書洪遵殿中侍禦史汪澈論其枉詔還所貶秩提舉淮南東路常平茶鹽公事居無何得錢千者其贏八十萬防女眞大入陷揚州四旁官吏環視而逃公先受命備海道乃獨引兵趨崇眀西沙或勸無行公不聽卽日陞舟其案牘藏錢無毫釐失女眞旣去有詔寵褒之曰吾將使效職不去者勸朝廷論其課之增爲錢二百五十三萬餘緡鹽五十二萬四千六百餘石而亭民亦以致富羨遂擢戶部員外郎總領湖廣江西京西財賦時宿兵於邊挽輸者以六萬錢而致一斛公遣官屬卽其屯市之民爲便而用以饒遷太府少卿疾不能治事遂以右中奉大夫直敷文閣提舉臺州崇徳觀其糧在襄陽者得石百餘萬其諸戍亦不減十餘萬上猶冀公之疾愈而復用之詔曰須其愈亟以來隆興二年閏十一月一日卒於蘇州寶華山之私第年五十三乾道元年五月十二日葬於湖州烏程縣霅水鄕丘墓村屏風山之下娶鄭氏贈令人先公卒男一人宜之女一人未嫁疾革告宜之與其從子升之以事君行已者曰吾固嘗語汝今將死而言庶汝念之勿忘也公居官得饋遺藏之去則歸於官凡四千六百緡文公之淸節爲似之矣夫使公之生也蚤而及乎文公之時文公必曰吾家有由也惡聲其不聞焉某旣載其事則遂系以銘曰

吁嗟文公秉志孔武鄙今弗爲維古之慕古謂伊何必曰堯舜公其承後不墜厥問自仕迄歸甚敏於行文公有志迨我而成緬彼二帝無或怨咨旣富旣庻我安靜之凡世大家誰其無孫眾稱其賢爵位之存公能繼之惟艱其有時亦逢矣用乃莫究士啜而悲有時無年維石有章刻示九原

江原張君墓志銘

江原張成叔始入鄕校卽爲古文尙書時主司非王氏說不能通每入坐試席惟考究古義一不主王氏說於是天下凡評文章必歸之通官貴人又獨好予所爲文且死屬其子若虛曰葬必求予銘若虛旣除喪之六月其母語若虛爾忘爾父之言乎卽日自其鄕走睂州來請予得其所書行事私怪其父生已不能追時好以老於諸生葬有銘必托之通官貴人所欲顯揚於後而覆蓋其子若孫也而復求予銘其生狥其志予固不可以奪如其葬則在子盍亦求於通官貴人可也若虛曰吾父非悖者其有以也夫予因嘆曰在唐權徳輿盛時爲宰相坐廟朝凡有葬其親者不得其銘則自懟爲不孝乃今無一傳者焉惟昌黎韓愈爲四門助敎爲國子博士其時所刻銘故赫赫尙存乃父之意抑其在此予愧非其人若虛泣曰茍不得銘以歸是無以葬吾父也予不得已諾而銘之其先髙祖諱中理嘉祐初與顏復輩二十三人遺逸舉召試中書省獨謝不起就拜將作監主簿曾祖諱公綽其鄕推爲鉅人長者祖諱滸嘗與維州試第一而開封府者非維州比也天下之士舉集焉試又在優等考諱珤以五舉於禮部授九品官嘗監瀘南井鹽致仕得右承務郎以卒成叔諱績其季子也始自東漢張文紀其風節蓋偉矣成叔嘗欲世其家爲不墜者故務爲崖岸嶄絕不可近至其論說天下事物之理則披抉其奧盡露州縣長官聞其名思聴其說顧不可致皆就見之資以爲政成叔之兄伯氏仲氏與其子相繼卒能使其母忘其哀而伯氏仲氏之遺孫忘其孤其稍大也男乎詩書誨之女乎組紃誨之可嫁者嫁可娶者娶大小宗之不能立者亦皆使有所立其事若米鹽成叔處之乃甚暇而辦其餘力猶足溢於筆墨皆可觀百工伎藝無不通解成叔蓋多才者以不得用於世而用於其家止於如此而已使成叔用於世則有得於今必失於古不知成叔其孰所願哉知成叔者當能辧之成叔之卒年五十有二以隆興二年十月十五日其葬於犍爲鄕伏筒裏世塋之次則以乾道二年十月乙酉娶湯氏左朝散大夫前通判成都府贈大中大夫牧之女生三子若虛若晦若退一女嫁楊鑄銘曰

漢司空公葬於河南其子禦史之葬則復返乎犍爲之阡兮唐之末有曰褀字景福者始遷於江原而宅甘泉兮歷千數百載蓋嘗三徙而卒不失其世守抑可謂賢兮吾見公卿大夫旣貴矣其後降於皁卒不過於再傳兮盍亦觀諸張氏所以不失其世守者居今而好古其所立之超然兮

嵩山集卷五十四

