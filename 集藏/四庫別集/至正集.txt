

欽定四庫全書

集部五

至正集

別集類四

元

提要

﹝臣﹞等謹案至正集八十一卷元許有壬撰有壬字可用湯陰人延佑二年進士歷官集賢大學士中書左丞兼太子左諭徳致仕卒謚文忠事迹俱元史本傳有壬立朝五十年三入政府於國家大事侃侃不阿多有可紀文章亦雄渾閎肆饜切事理不爲空言稱元代館閣巨手所著至正集本一百卷據其弟有孚圭塘小稿序雲門生集錄繕冩方畢先生捐館猶子太常博士楨忽遭起遣倉皇之際輕身南行書籍棄擲稿亦俱亡是其集自有壬旣沒卽以淪佚無傳明宏治間其五世孫顒刋行圭塘小稿時亦未之見故葉盛水東日記載顒嘗言先公至正集一百卷遺失久矣聞楊少師嘗收有副本就叔簡少卿求之少卿云書籍在太和有無未可知也此本不知何時復出而尙闕其十九卷據黃虞稷千頃堂書目所載卷數正同蓋相傳祇有此本其卽楊士奇家所藏歟中如箋表傳狀書簡諸體並闕又有錄而失其辭者詩十一篇樂府八篇有孚序有稱其論天下事嘉言讜論見至正集而此本疏稿實無一篇則其散佚者亦復不少然觀元史本傳載有壬於泰定初言特們徳爾【原作帖木疊兒今攺正】之子索南【原作銷南今攺正】與聞大逆乞正典刑平章政事趙世延受禍尢慘爲辧寃復職及上正始十事諸大端皆見是集公移類中亦足窺見崖略而其論特克什【原作帖實今攺正】之妹勿令污染宮壼更人所難言本傳顧未之及是尢可以補史闕矣

乾隆四十六年十月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

至正集目錄

卷一

古賦

卷二

古詩

卷三

古詩

卷四

古詩

卷五

古詩

卷六

古詩

卷七

古詩

卷八

古詩

卷九

古詩

卷十

古詩

卷十一

古詩

卷十二

律詩

卷十三

律詩

卷十四

律詩

卷十五

律詩

卷十六

律詩

卷十七

律詩

卷十八

律詩

卷十九

律詩

卷二十

律詩

卷二十一

律詩

卷二十二

律詩

卷二十三

絕句

卷二十四

絕句

卷二十五

絕句

卷二十六

絕句

卷二十七

絕句

卷二十八

絕句

卷二十九

絕句

聨句

卷三十

序

卷三十一

序

卷三十二

序

卷三十三

序

卷三十四

序

卷三十五

序

卷三十六

記

卷三十七

記

卷三十八

記

卷三十九

記

卷四十

記

卷四十一

記

卷四十二

記

卷四十三

記

卷四十四

碑志

卷四十五

碑志

卷四十六

碑志

卷四十七

碑志

卷四十八

碑志

卷四十九

碑志

卷五十

碑志

卷五十一

碑志

卷五十二

碑志

卷五十三

碑志

卷五十四

碑志

卷五十五

碑志

卷五十六

碑志

卷五十七

碑志

卷五十八

碑志

卷五十九

碑志

卷六十

碑志

卷六十一

碑志

卷六十二

碑志

卷六十三

碑志

卷六十四

碑志

卷六十五

說

卷六十六

誄

傳

解

銘

箴

卷六十七

贊

卷六十八

頌

辭

卷六十九

文

卷七十

詔

制

表

箋

疏

啟

卷七十一

題跋

卷七十二

題跋

卷七十三

題跋

卷七十四

公移

卷七十五

公移

卷七十六

公移

卷七十七

公移

卷七十八

樂府

卷七十九

樂府

卷八十

樂府

卷八十一

樂府

●欽定四庫全書

至正集卷一

﹝元﹞許有壬撰

○古賦

慶雲賦【並序】

至治元年八月十一日仁宗繪像至自灤都有司備禮迎置萬安寺時有慶雲見百官無不見者有壬在班簿後獨以不見爲恨泰定二年十一月十五日皇上禦興聖宮命百官迎英宗像仍置萬安寺神馭至門百技貤進東南抱日五色云見觀者驚嗟竣事方散有壬陪中書僚屬立衛士廡下始身見之信乎其爲非煙非霧鬱鬱紛紛者也參議王公繼學作頌志之二聖之靈皇上之瑞發揮悉矣有壬以不見於昔而見於今爲幸忘其鄙陋亦作賦以紀之其辭曰

昔軒後之禦九五也國當浡興伊云其禎事以斯紀官亦斯名皭萬世其未熄宛目擊乎瑞精逮重華之大聖復昭格之有徵百工相和而作歌爛漫漫乎莫形匪至理之丕應孰天休之或承聖王不作世降道傾治功鮮效於乘水嗣徳罔至於山陵於是爲霾爲霧爲霠爲氛或黑兆水或赤象兵喪則示白虫則著靑遂使書物辧祲有保章氏者出而天人一致之理委太空於冥冥於皇我元神功卽天仁宗大孝視虞舜而不愧英宗勇智顧成湯而無前是宜聖徳之攸著同一揆於後先時也鼓吹雷動従官駿奔翠幢搖曳於鳳闕霓旌晻靄乎龍津木山之木𨿽拱天日之表方新旄倪揮涕以哽咽盛美觸目而俄臻爾乃萋菲葳蕤蕭索輪囷綺藻成畫繁縟有倫錦裂繡褫紅鮮翠勻鏤金鏉玉翔鸞躍鱗動如海潮靜如漪淪碎如衮闕密如絲棼始炳丹以紺飾倏霞披而電分備五采以爲絢變百態於氤氳攦倕指以莫狀竭般力而徒勤豈天孫之獻技播大巧於元鈞焜耀璇極浮動紫宸天章下賁萬物爲春於以示九重之上瑞於以彰二聖之至神螻蟻小臣今見昔聞言之不足喜極沾巾従而爲之歌曰天恆有云兮惟慶則希軒虞世逺兮後孰有之我元二見兮天豈我私至徳交感兮符祉莫違千秋萬歲兮芘我烝黎

迷樓賦

予總鹺政廣陵禱雨雷塘掾曺汝霖従歸途談江都廢興荒煬始末周覽山川闤闠樓居之盛而又及迷樓焉傷而賦之其詞曰

有樂不縣積塵斷弦有美不禦老醜備前於是前星晻乎其無光少海一變而爲田矣天厭隋祚憂不在敵胎於心腹成於肘腋以五子一母列據雄鎭爲可恃而不知大都耦國爲禍之尢劇方荒煬之好學接士也固莫辧其眞僞及其畱麗華而怒髙熲則惡緒已暴於中外惜猛虎之不知竟爲毛間虫之所噬黃腸甫湊金合已賜麀聚居廬龍飛天位弛然自放於九重之上天地萬物無一物之可畏遂肆心於巡狩傅粉深宮笑江東之諸帝車轍馬迹將徧九州島北巡楡林旣詟其酋耀兵河右黷武東陬引汴水開邗溝置離宮造龍舟伊江都之勝麗詎一豫而一遊天亦厭乎我民欲一旦而盡劉百萬億之蚩蚩乃生項升之巧萃倕般於心匠委財幣於電掃按圖締構不日成之璇室愧陋摘星笑卑傾宮謝侈阿房讓奇章華姑蘇撮土何施建章栢梁廣猶可稽叔寶三閣華而不微軼古罔後舉莫我夷於牣靡曼於粲珎瑰寶帳散愁而延月復有酣香而忘歸亂晝夜於多景郁煙霧之霏霏晶熒奪目孰辧逺邇縈紆掎足曷明東西巢燕亦惑乎网戶車羊尢眩乎竹枝弄臣肆誤以資噱阿■﹝女監﹞𨿽習而猶疑入者罔識其所従出者莫省其所蹊一蟻逐肉林之臭一蜂憊花島之飛蠅遭拍浮而醉不可解舟入溟涬而維無所施又如鷦鷯不能悉鄧林之樹小鮮豈暇窮滄海之涯俊娥熟何妥之車錫名實來夢之兒下俚稚女孰究其姓字如侯夫人之死者蓋漫不知吁嗟獨夫心蕩神疲尙能名之可謂曰迷昔在帝堯法官是作舜辟四門以撤壅遏明堂政令辟雍禮樂究義資訓徳修罔覺逺不軌與不物實儀刑之攸托三苗羲和昏迷致兵政教不迷在書可徵威儀卒迷詩具刺懲盤盂幾杖微且有銘異哉玆樓以惡著稱謂眞仙亦迷於此地何虔通突至不迷於厥行向使中原無叛天復假齡殆將作七千五百里之臺而盡糜天下之蒼生矣人不知過或肆無忌苟知其非敢作而遂觀其引鏡念頭頸之且斫觀天識圖儂之將至旣灼然而自知乃確乎其自棄蓋柔終而無攺過之勇厚極而有難開之蔽迷於心者若是其大迷於樓特其細也髙岸爲谷深谷爲陵樓傾土平傷哉蕪城乃爲之歌曰蕪城蕭蕭兮艸離離繁華澌盡兮瓦礫不遺昔之迷不可復兮無俾世迷

弄田賦

元統甲戌有壬承乏中臺嘗與議農政因語農官上林隙地可規治蓺五穀若古弄田皇上幾暇監農不易迂而實切其說旣不行且有竊笑之者噫古制之不復者多矣豈獨是耶感而賦之其詞曰

王政之大無以加於農乎林林總總以食爲天茹飲俗變稼穡興焉唐虞至聖命稷是先蒼姬八百年之王業實基於生民之篇炎劉去古而未逺貽謀亦愼乎其傳未央宮中不事流連樹蓺有地是爲弄田謂昭帝幼沖未能親於帝籍鉤盾近省姑試耕以爲劇何考信之不核致流傳之昧實蓋祖宗爲惇本而設𨿽曰遊弄而亦不忘乎稼穡也天下之治生於敬畏目擊之頃知農夫之艱難粒米之不易有不惕然而悟凜然而惴者乎其爲弄也非奇技淫巧以斁常也非狗馬遊獵以導荒也非鄭衛哇邪以塞聰也非妖艷靡曼以作蒙也非以人爲翫若董賢鄧通也日底天廟土脈膏滋爰驅觳觫俶載其時耰而人立甚險竿之■﹝山欹﹞危播而子落若淵客之珠璣人牛前逝牽石後隨又如跳丸之飄忽走索之飛馳俄靑倏覆乎畦畛何眩人之能爲惡莠亂苗尢務去惡俄穎俄栗挃挃其獲蓋始於舉耜而終於銍艾莫不可翫而可樂顧俳優之褻狎器物之不軌魚龍曼衍之鄙吞刀吐火之詭何足以辱天視之一睨哉若稽耕藉有國大教王后供種太史播告秉耒一墢朱紘有耀神倉鍾藏冢宰舉要所以勸農民供齍盛而事天地與祖廟也三代共由之大典百王不廢之要道何周宣中興之哲王乃不藉其千畝至形虢文公之譙則江東之未暇又無足與挍也開元之盛種麥苑中太子侍登治並古隆是亦弄田之遺意惜其有始而無終於惟我朝登三邁五南郊畇畇有田千畝大臣代耕歲事修舉而齋宮尙稽於享醴玉趾未親於舉武是以奮庸之士拳拳有望於復古昔周公之相成王也書有無逸詩有七月知稼穡王業之艱難丕顯文承武之謨烈率婦子而親觀宜詩人之播說臣願割苑中數畝之隙俾從事於播種備春秋之遊豫洊未央之名弄然後講三推之儀明五禮之重臣敢陋潘嶽江淹之賦復有周之雅頌也

鬭駞賦

元統甲戌九日上幸後苑觀斗駞有壬適有奏對獲遂一觀退而爲之賦曰

於嗟乎駞爾軀孔碩爾能實多龍斯夭矯山斯嵳峩生鄯善之絕域邈流沙而迅過日三百猶跬步輕千斤之負駄方炎風之煽毒劇殱人於札瘥爾乃卽沙滅口警候靡訛度磧渇水口塵莫呿迹蹋而鑿涓涓盈科其或修程阻艱芻秣罔繼溲麫茹銜糾纒堅閉浹辰無饑萬里不■﹝士冖田疋﹐上中中下﹞校他用之凡獸玆實气稟之尢異者也蹏不分甲踣鐵其堅肉鞍■﹝山畏﹞■﹝山畾﹞雙峯矗聨復有傑出一封巋然力倍恆品直當萬千其穹莫扳抑之卽従弭耳伏地屈足漏空累乘駢坐奚婢塞童毳繩掣鼻自西自東昂首噴穢呼■﹝囗外曷內﹞生風翠釡之珍其忍取供流湩甘頹馬酒釀醲墮毳紉緝褐被域中風土旣習字育日丰板𦇤其雛稚紫茸茸冶銅像形僅得其槪疥不嫵媚劉文適類景純著贊論功遺大歷唐及宋紀述未備皇元禦天西北首賓天竺效貢泉渠空羣魚魚連連列廏云屯千乘萬騎灤水歲巡負鼓先聲服箱後塵背錦模糊絡珠璘霦鈴鐸殷地旌旓蕩雲開辟而下有國之有駞者未有若我朝之殷也牧槖分職秩浮令丞負重致逺人知其能有知其出拔之奇搏擊之精者乎苑艸未凋風日淸美九重幾暇鳳輦蒞止俯察品彚縦觀物理虎賁執韁兩兩相睨騰蹙傾奔砉歘徙倚待怒气之旣盈俄侵淩之漸邇脫羈發縦勢邁角抵始嚙頸而躑躅復摩肩如委靡乍分立以伺隙遽挑釁於駓騃飄忽若風燕盤旋如磨蟻劃然踴躍人立對起波澒土墳雷轟電駃持久跕跕勝負未決貂璠聲援陛楯皆裂餘勇𨿽鼓虛驕已竭嗟兩雄之相戹卒不逭乎一蹶勝者植立揚揚自慊主矜調擾望拜蹩躃天爲嚂噓賜沓繒帛嘗聞單於祭三龍祠以是爲樂龜玆觀七日戲以占耗息今始得以驗其說鄙哉季郈介金其雞杜鄠走馬時在側微開元南面何取於斯顧羽毛之瑣瑣瀆黼扆之巍巍而登牀之舞馬亦不過示異於宴嬉又孰若大逾犀兕猛軋虎貙可以鼔佽飛之士激羽林之孤者哉小臣在列顧瞻震栗悸定而懌气塞而釋目隘而豁足痿而力歸來人間塵土坌集袋馴白唐籠飼促織黃雀山鷓種種有敵下裏何知小兒方劇觀於海者難爲水曾何辱乎目擊然臣有芻蕘之言增渤海以涓滴大小𨿽殊翫物則一惟吾皇遊六藝之圃徵勝負於往昔愚臣一第非手搏而得視試卞爲期門之徒亦粗可以備顧問而陳得失也

三臺賦

至正三年九月二十四日有壬偕明初馬徵君遊三臺明初有長句旣次其韻永歌不足又作是賦其詞曰

歲癸未秋九月霜淸寒薄天宇澄澈塗無長泥庭有積葉髙陽子逸興作呻畢輟趣膏秣事登涉壺淸露之芳醞従白眉之佳客乃渡淸洹稅駕乎鄴覽山川之形勝弔陳迹之未滅客乃指顧而相告曰子亦見夫三臺之嶻嶭者乎冰井峙北金虎踞南銅爵巖巖中立而三若稽作者振古所慚欲祛我銜不能縷談子亦欲聞其凡乎髙陽子曰嘻昔有塗巷話古事及漢季小兒聞曹敗則大喜劉蹶則顰蹙而出涕蓋人心天理之所同況怒其人而履其地因其迹而聲其罪不亦宜哉客乃言曰吉利之生姓不自知由嵩已冒夏侯何稽舞戟禦捕啖葛如飴誑叔以疾拒客以泥睥睨一世岸然肆欺𨿽橋何之見異卒莫逃子將之譏謂興義以寧國致羣材之景隨爾乃刧遷乘輿地尊天卑彜倫攸斁大廈以隳及乎袁尙旣敗審配亦摧黃星斯應赤精遂微入鄴領冀州之牧中天植不臣之基慮幾人之稱王乃居之而不疑幾簣幾杵成玆崔嵬子午梁貫愈出愈奇三山鰲戴雙闕鳳飛連甍復道相爲蔽虧累棟山積周軒云齊陽宮冬熙淩室夏淒審曲面勢有巧無遺衡漳浩浩乎其北隆慮靡靡乎其西收千里於寸眸萃萬景於一時捲山河而匪席指風霆其在頥應劉王徐唱酬諏咨登髙能賦家有陳思父子放志欲長若斯天道惡盈樂極則悲撫衝弱之季豹顧婉孌之蛾眉語托人而哽塞惟泣血之漣洏痛富貴之長違遽盡露其情狀彼一牀之八尺容幾許之繐帳要脯糒於朝晡競聲樂於朔朢分香衣而造履組舉瑣瑣於屬纊其橫槊賦詩之雄發壁弒後之威奄忽而俱喪匪不及乎簒代丕蓋定於主鬯鎖諸妓於幽闃望西陵之莽蒼念舊寵而興悲抑茹怨而自愴霜鴈訴秋露花泣春宰木行拱幾筵有塵哀弦急管其聞不聞事往迹存如惡不泯夫以精舎二十年之規欲媒蘗萬年之爲君不知司馬家兒已瞠乎其側而恥於附其翼攀其鱗也徒爲趙燕魏齊之張本因之增侈重困乎吾民幸疊障之不鏟俾表惡於無垠今吾與子效小兒之顰蹙申欺孤之公議傾壺中之淸醇澆胸次之磈磊且以酹漢室徵西之將軍魏家創業之武帝子以爲何如髙陽子聞而嘆曰瞞乎瞞乎如客之言則爾之罪窮天地亙萬世而不可貰矣然誅則以心論言不以人廢乃歌其歌曰對酒當歌人生幾何憂思難忘惟有杜康於是引滿竭壺興盡而返回望三臺渺蒼茫乎醉眼

瑞麥賦

大名爲河北大郡開又屬州之大者也皇上新守令之法於是哈塔錦裕嚕元臣白守忠公嚴皆以郎官愼選出守是州未幾政化大行瑞麥駢生或一稃而二實或一莖而兩岐二君寄圖徵言於有壬乃爲之賦曰

靈芝兮三秀珍木兮連理萐蒲兮叢生嘉蓮兮共蔕是𨿽委祥疊貺之可書曾不足以弭枵腹之殷雷效粒米之狼戾睠玆澶淵芃芃大田觸凍寑生細莖揷煙四運周曆六陽气全冷霧免殰赫曦實堅方翠浪兮漲陸倏黃雲兮際天乃軵我箱揮釤電旋京坻善收中有異焉金芒蝟磔珠實蟬聨一稃二粒若子之孿一莖兩岐若首之駢耄倪駭矚奔走喧闐念休徵之允葉蓋有開而必先卽影而求其形非根我黃堂之二賢乎二賢設施知所先後旣基化於庠序尢盡力乎畎畝習福感其至誠坤靈獻其英秀漁陽張堪壽安劉懷之美寥寥乎無聞乃一旦而我有歸之二賢卻不敢受歸之天子天子萬壽昔聞縑史玆應昌期言之不足故永歌之歌曰天人夐邈兮理則一機天不自爲兮假人而爲焉得九州島兮皆若人斯俾我黎民兮永不阻饑

雲莊賦【爲開州監郡裕嚕元臣作】

有趙國公子生輦轂綺靡之鄕遊幽並豪俠之場名門疏大國之封少年爲列宿之郎宜其習奢麗以成性乃漠乎與世而相忘視富貴如土苴渺神遊乎混茫遺情萬物窮睇八荒獨於云而有得爰挈之而名莊爾乃登大行之孤岑立居庸之絕頂謝人境之囂湫覽天宇之髙回以原隰爲場圃以峯巒爲門屏因翠壁以作垣挹淸泉而寓井水光山色松聲竹影曉霞晚煙漁梁樵徑丹靑不能盡其美但意會而心領於是行水窮處坐看起時始氤氳而如蓋俄攺變而爲衣愛無心而出岫猶主人之忘機泊與淡相遭空與寂相依卽號究實其殆庶幾乎午橋平泉豈不完美盛衰靡常孰裴孰李今也自舒自捲不亡不存邈乎無何之爲鄕茫乎廣莫之無鄰方憑借以自怡又何暇於贈君彼有見孤飛之白而思親望暮合之碧而懷人𨿽所遇之或異是皆觸乎目而融乎神者也若夫撝叱丰險起而従龍不惟呈五色以表祥瑞因二至而示吉凶蓋將由膚寸而雨天下吾然後知是莊之有秋乃若是其丰也

至正集卷一

●欽定四庫全書

至正集卷二

﹝元﹞許有壬撰

○古詩

紫芝【紫芝美孝子黃葵也葵之孝格於神故嘉瑞爲之應焉】

曄曄紫芝生於靈丘蒼蒼格思惟誠玆酬曄曄紫芝不林不谷匪焯而心孰華而目絢兮皭兮著則愨兮哀哀我思終其漠兮惟黃有子我歌不侈罔俾九齡氏振古以擅史四章章四句

陳氏念初堂

靜觀宇宙無物無初惟繁斯棼惟逺斯疎哲人有惻乃顏其居俾求諸一貫此萬殊源而彌漫根而紛敷始惟一身忍至道途繼承勿忘服盡愛俱𨿽千萬年亦今日如詠祖思陶譜族有蘇猗歟陳門異世同符

及樂堂詩【並序】

惟帝降衷孩提知愛考始百行愚哲攸同性也推至夫溫凊滫瀡承顏養志舉盡其道則能盡其性孔訓之三鄒書之五有一於此其陷溺爲何如能盡其性又有命焉親幸壽考傷哉其貧累茵列鼎欲養不待若夫及存而祿足甘毳而又康寧期頥子獲盡道是豈偶然者哉舉天下之樂無以尙矣北平劉進文質母王夫人年九十一聰明不衰調益都判官奉板輿行有日請曰天旣厚吾母以壽康曾玄且二十人又丰吾祿秩俾有以爲養吾獲此天地間其爲樂也誠不自禁竊取曾子及親仕三釡而心樂之語以及樂扁堂子可爲我詩之嗟夫爲親至於見玄孫爲子白髮而奉母能盡其道而不可必於天者又得之誠可樂也文質弟繼祖俱以孝弟稱子孫詵詵慶且川至是皆可樂而可紀者也其詩曰

昬勞企秋伊農之貞力樹俟實惟圃之恆而圃而農有饉有饑人靡克遂天實致之育蒙期哲撫毳欲堅匪耄於愚則殤以鮮生願爲兒養必致樂或傷不待或困藜藿昔也拮據於長於教今也怡愉施萬一報有黃者發有兒者齒較年匪玆人孰謂爾諸孫白首孫婦已姑挈曾抱玄永日以娛皇皇天休秩與子偕後大斯審禎祥日來庭萱媚春彩服輝晝請歌我詩益介眉壽

神山避暑晚行田間用淵明平疇交逺風良苗亦懷新爲韻十首

田塍晚獨策及此時雨晴東畦與西疃泱泱流水聲丰年已足歡淸風復多情歸來籍艸坐濁酒還自傾不用澆磈磊我懷無不平

寢迹非絕世雅志便林丘靑山足一至勝處靡不遊意適輒忘返玆焉夏已秋遙遙目力窮靑靑盡田疇迷復幸不逺歸歟無異謀

脫身豪俠窟裏氓締新交愛其心無穽不較醉語譊生兒更有教治地盡肥磽禾黍已在眼瓜蔬早登庖愧子良已多況敢希由巢

浮生苦無悰道近人自逺重外樂絢身遺世幾赫咺老農初不知遑遑歲華晚淸晨負耒出日夕行歌返悠悠千載心它人莫予忖

落日照我影頎然溪水中涼飆動絺衣勢欲淩虛空顧之一大笑與爾將無同昔也爾何達玆焉爾何窮莫遣山林陋乃有黃虞風

昔人植松栢暎蔚彌崇岡不爲朝夕利千載當自長植槿非不榮我圃因之荒白髮走畏途途修馬非良桑楡賴非晚此樂且無央

靜念少日事躁中劇揠苗欲令千載淳反之在一朝斥鷃不自量上欲摶扶搖世態任盲俗林譏愧淸謡傲骨日已長及辰事逍遙

淵明昔歸休閱歲才五十我年𨿽近似我道慚什百兼金與尺璧敢取儕瓦礫緬焉動眞想迅往孰誘亦庶幾歸田園千年可同迹

我聞昔桃源民風近無懷玆山亦深窈中有讀書齋但絕車馬迹不惜雲煙埋旁圍靡靡山上蔭髙髙槐聊以永今朝得酒従無膎

我發日以變山色日以新舉杯試問山古今閱幾人我非山主人聊爲山之賓杖可入幽險詩能寫淸淳但恐我它適山乎爾誰鄰

和林春野見寄韻二首

山中眞可樂經旬無客來羣材足楩楠小臣甘艸萊君看倦飛鳥投林不徐徊咄爾迷途人倀倀自紆回海鷗久已狎鸕鶿復何猜秋風看木落春風看花開旣種子猷竹亦有逋仙梅先生可休矣大夫亦賢哉髙步云漢闊蹣跚詎能陪尙可學采藥談笑到天臺

士生如大木皆欲架明堂寧知施用處用圓吾乃方歸來何所事琢句敷腎腸旣爲煙霞痼復作花月荒一壑今已専萬景身可當山空白石爛云盡靑天長故人逺相慰瑰辭聨夜光一展發曄曄再誦鏗瑯瑯貞松無冶容老桂多古香三復如見君歲晚誰能忘

送陳日新下第作吏

擢科出倅郡並闈妄司衡多士於於來含芳吐華英陳子隼解絳气薄秋空淸眾目待一飛眾耳待一鳴如何夜堂深乃著瞶且盲冬烘我莫逃得失子所輕一瞬二十年鬢髮秋已驚顧我得逾分念子猶無成琴瑟況解張奎壁韜光精昔慚有遺才今慚負登明筐篚古𨿽鄙萬一志可行但期惇素志道義非功名

徐公渡泛舟

隆暑近莫逃泛舟涉兩舎昨辭城市喧豁若脫罟擭晨光動淸波蕩影天上下縦橫亂葭葦縈紆入川溠鮮飆不待延靑山自來迓林君望咫尺雲間屋如畫世味久嚼蠟佳境今食蔗埜人傳好語時語了禾稼村酒賤可期雞豚亦在社伊誰從老夫一笻兩不借

題神山徐復初拄笏軒

小軒辟靚深有竹蒼玉立西山在吾目爽气朝可挹此笏本長物聊用爲手飾書思非吾事時還假揮斥江左昔偸安祿已去公室司馬慕玄圭坦之遂倒執滄海正橫流皇皇欲何適敢期相料理我自甘野逸勿言晉多狂允矣狂也直悠悠千載心爲爾長太息

贈吳吾山

世欲問窮達吾山能洞知老我不問命但問山屬誰靑山處處有子豈能擅之吾不曰吾山山英將有辭

謝熊堯章饋大茯苓

故人念多病投我以茯苓如拳已足貴紀狀聞圖經眼明見異質斗大陋楚萍內儲貞玉白外皺幹蘚靑喬松薄霄漢何年摧震霆余撥槎枿在附根精液渟孕毓幾千載成此龜鱉形想當捎菟絲木魅驅竛竮玄壤發神祕蒼云披杳冥予年過半百鬢髮宜星星有懷事服食緣木思津絅筋力疲已甚始遂辭天庭一朝獲仙藥修餌期致靈凝酥爛冰雪作餅謝膻腥半生足驚悸坐使神志寧三山得津梁百谷消蝗螟倒影反暘谷逝水回滄溟羽翰生白日豈特綿修齡報子無瓊琚永好心當銘

秋蟬

秋蟬何咽咽竟日鳴不輟始隨雞唱曉遂及蛩吟月當時出污穢風露養髙潔於世旣無求底事苦喋喋豈亦感歲時靑林見黃葉我來逃空谷塵囂謝騷屑苦遭此物■﹝目舌﹞坐使幽致歇淸霜行秋杪未許滕口說

同劉先逺盧正卿遊靑山對雨

槁壤得時雨瞬息生意足白日變玄冥靑林出膏沐坐觀漲橫塘驚傳響修竹開窓望陵坡麥穗一時矗涼飆靜自生旦气淸不梏佳人可晤語鄰酒今朝熟

和前韻

世路分多岐人生貴知足五年紫微垣今方快休沐茫茫宇宙間何地無松竹身隨心所樂興與云俱矗讀書舌尙在揮毫手誰梏萬事勿多談老子計已熟

得請南歸道過維揚王本齋轉運尙書大書七言二句見贈擬非其倫深用悚愧卽其字爲韻走筆賦十四首以答之

驅車出都門搖搖適故里山川𨿽如昔父老半爲鬼釋負誠足歡愴舊曷能已浮家一葉舟又渡淮之水

五年玷班行幾似誰不去籠禽束逺翮櫪馬窘闊步解絳且脫羈一旦遂騰翥茫茫宇宙間何往非所寓

昔賢及壯年勲業靑冥上白髮今滿頭愁共三千丈惟餘詩酒興欣遇時一放江湖好風物平地足波浪

酰雞旣出甕始知別有天學道愧遲暮簪纓妄拘攣采山茹得美釣水食有鮮厚養成醜繆一飡徒萬錢

髙風勵百世一篇歸去辭晉豈無文章歐公亦非私但懷賢達人今古誰似之云泥固懸絕涉海從其湄

抱關守常職辭富初非讓跛履忽踰涯修途誰爾杖不爲糟丘仙當作詩壇將悠哉復悠哉我自惇素尙

兔園自可樂龍門非所望徒承素餐羞本乏食肉相山林盡髙深消得屐幾兩悟此眞不憂淸吟繼漁唱

百歲已過半一途惟有歸蘆花煙水國恰值鱸魚肥此去狎海鷗與我應忘機敢言誇晝錦政爾羨荷衣

巨舟阻弱水不能到蓬萊乘槎亦贏糧畢竟胡爲來坎井蛙跳梁地適符其才漢江風雪裏行及賞寒梅

達觀天愈大安步地自平回頭三十年狗苟復蠅營始知方外境風淸月常明幾欲扣船歌又恐魚龍驚

淮南古名鎭歷歷舊遊地政𨿽無畱觀來尙多故吏二師瑚璉姿東南司大計笑迓舊將軍滿船沾臠胾

身心何疎散經日廢綴作邂逅老詩仙技癢不可遏會少意自長楮盡气未索奉上謹正堂詩仙定予噱

陳力已無效摛毫猶有神明月樓中酒開明橋上春自知疎慵迹不是薄幸人休教街子見枉笑白頭新

心逺程不迫身閒人卽仙弭楫竹西渡坐見平山煙珠簾十里捲長街市井連可憐瓊樹月還照渡江船

阻風

溯流亦勞止況復逆長風百趾挽修綆磬折嗟無功南來沿流者掛席髙摩空長年嘯歌坐飄飄逐輕鴻矜彼方誌得笑我爲途窮寄謝順流人順境鮮克終月食常在盈日昃因其中八方鼔噫气誰能必天公五兩行轉指將爾予今同但宜安所遇誰窮復誰通

黃華山次王鹿庵韻

吾聞林慮西玆惟羣山會一舎入髙寒百里見空翠雄踞韓魏境特立宇宙內雪波驚起陸天華亂縈蔕排云列奇峯極目認涯際出泉如江河巖壑因橫潰轉曲路疑盡喧豗地將沸千崕與秋髙一徑穿雲細仙凡幾塵隔跬步萬景萃攀援攻折屐馳騁謝攬轡水簾最雄偉淸響落天外淵客泣淋漓天孫織纎麗空明幾百尺振古倦不易淸冰瑤艸亂白日洞天閟自非骨有仙未許踐福地盤石幾席陳魯酒殽蔌配道士山中宜宰相山中貴泉石聽吾言吾言諒非戲

洪峪用鹿庵韻

穿雲驕馬瘏俯檻飛鳥還層峯爭獻奇一一靑雲邊懸泉走白虹遙岑生紫煙肺腑巧遮掩岡巒隨折旋我有扶老笻不讓歸湖船三日得其凡一念窮其巓便將巢雲松終歲看玉蓮誰能共幽討未用譏流連

九日登鳳寧山

亭亭鳳寧山形勢若飛動胡爲不飛去仙眞此摶空靈迹旣不閟煙霞遂增重城居見其圖淸賞時入夢今朝事幽尋霜風肅飛鞚適與佳節會更與佳人共危亭構兩翼飛雲連畫棟翠柏瀉秋聲紅樹列淸供遐觀千里近長歌百杯送洹流潄其根俯瞰淸可弄陟降自忘疲酬酢亦豪縦牛山何用悲玆方待鳴鳳

謝鼎珠文參議饋鯽

我生本寒素放浪居江湖得魚食便足一飽它何需胡爲走塵土甘受口腹驅餕余分太官冷暖従膳夫弱胃傳化難野性嗜好殊況此肉爲糧南烹轉紆迂鮮鯽得何所喣沬憐相濡癭盤勞走送犒此山澤臞香稻炊白雪渠椀登腹腴老饕笑捫腹翻疑身至吳但愧負將軍未能出嘉謨何以消永日融冰煮臯盧半山固可議羮飯眞良圖人間校至味更有松江鱸

至正集卷二

●欽定四庫全書

至正集卷三

﹝元﹞許有壬撰

○古詩

代祀壽寧宮二首

昊穹儆修徳迪畏嚴宸衷薌幣亟將敬於焉達帝聰錬師功有素精誠假潛通通明辟晃蕩霞光破冥蒙羲娥叱順軌敢爾好雨風感民詛作頌轉歲凶爲丰天子謙不有冥冥歸太空

上京據髙寒三伏凜毛骨況在虛皇壇當空掛明月沈沈淸虛府練練水晶闕一玄但自守六合遂生白露冷簫聲脆風急旛影掣祝釐肅將命承乏愧調燮醮罷不成眠歌詩山石裂

拜醮疲甚有感

代祀踐眞境愜心逺囂塵神仙足官府乃與人間均陟降堂復陛拜伏昏達晨燻焚竟三日疲痛叢一身嘗聞古有訓至諴能感神我身苟先憊我誠何由伸玄門守恆式損益誰爲陳君恩大如天欲報嗟無因微勞敢有辭丕應庶可臻封香侑玄纁肅肅來紫宸堅心自格天眞機寧假人葉气回洪鈞時雍變黎民萬物遂生生萬拜甘踆踆

午睡

退食半日閒懶與困相值彊取牀頭書披觀欲驅睡豈知睡有魔方冊乃所萃一卷閱未終瞠目遽有閉支頥始排遣脫腕旋擲置鼔勇時起行稍縦卽如醉抗敵慚不武隠幾聊曲臂儵焉溺愈深就枕遂成寐南柯在何許一造乃徑至憂樂忽兩忘得失混一致幾年事朝謁雞聲坐憔悴白髮身漸衰彤闈事多愧誰能羲皇上祗益宰予罪安肆日以偸居然气勝志希夷心有托文過敢援例朽木糞土墻斯語今請事

和虞伯生學士壁間韻

在公抱隠憂出塞得奇觀靑山萬馬奔龍門忽中斷地平豁四維天闊張一幔寄語鳴笳兒休驚暮鴻散

病起漫述

南烹習若性出塞勉隨俗老饕不愼口藏神畏多肉流歠引羱杯馬湩注盈腹河魚巧伺人乘間得肆酷暝作遂達曙腸雷殷空谷三日不能朝一餐惟可粥中年體易虛攬鏡笑窅目今朝气漸蘇鼔勇出衾褥翰墨試短吟經史時臥讀朋來酒入務淸話慰幽獨嗟予未聞道結髮事千祿素餐古有譏伴食今不恧士貴早知止聖許不逺復歸哉復歸哉瓦盂安脫粟

養馬戶次同年馬伯庸中丞韻【時盡奪驛地馬戶益窘】

盛冬裘無完丰歲食不足爲民籍占驛馬骨猶我骨束芻與鬥菽皆自血汗出才釋鷹師鞍又服梵子轂邊聲或玄象去馬便可哭朝廷播政令黎庶供力役生兒甘作奴養馬願飼粟源源急星火金符出黃屋譬舟苟使覆載物其能淑百年具成規受他貧敢鬻粟麥被陽阪黍穄滿寒谷圃蔬接畛靑樹果屯云黑一朝化榛莽坐使歌成泣我身非土梗我馬非鐵石餬口有四方従渠安傳食

宿臨湘贈監縣亦誠之

北風櫓聲幹晚泊斷磯下云岫浮修蛾霜空入平野鳴鴈無處尋落日不可畫重岡護巖邑百里寄民社籍甚賢大夫居然魯恭化丰年足粳稻沃壤滿桑柘我如無心云底事勞候迓爛醉得詩歸江山非傳舎

題喬江書院

朱張挹洙泗一滴沾澬湘源逺流不沱導之日以長黃子鼔勇出大川獨力航忍貧如鐵石悅道逾膏粱乃眷作人地舉僕菜其荒萬簣陻偃瀦數仞瞻宮墻銖積至山嶽拮據十五霜爲善名莫逃飛剡達廟堂署額等四院職教尊一鄕衿佩來濟濟弦誦聞洋洋遂令錐刀子燻徳皆善良食焉怠其事視此背負芒便當伐樂石紀功大書黃且以勗後承且以風四方

湖南憲照磨王魯琦孝行用同年歐陽原功學士韻

悠悠孤飛雲混混東逝水倏焉漠無迹何以親棄子出門事鉛槧附耳承音旨時𨿽有行役猶得賦陟屺三釜何嗟及九原竟不起滄海拓土遲春暉寸莛靃表桓樹風聲天下資孝理平生幾多淚盡用灑蒿裏發硎試妙割解衣睨眾史淸芬播魯甸修程肇南紀執法樹有烏宗廟彜有蜼揚顯更勗哉孝子事終矣

題龍處厚所藏子昂畫馬並書杜工部詩

書具畫原柢畫寓書象形詩於二者間神功毒而亭工詩豈暇畫能畫書或拙獨有鄭伏虔當時號三絕湖州松雪翁淸風玉堂仙三事各臻妙前身是伏虔世知公書畫不知詩更雅時還寫杜詩千金莫酬價

天歷初布尼雅實哩子謙以翰林學士承詔禱雨關中有應虞伯生學士作詩序子謙監湖南憲求詩

皇威鋤鬩梗宇宙如再春關中號土膏其膏乃遽屯化爲彌天魃毒焰煽西秦父且食其子天時狝吾民弱斃積京觀彊奔劇驚麇九重動惻惻羣望驅踆踆膚使著修潔禦命出紫宸家人不暇辭一鞭淸渭濱肅肅將淵衷憲憲孚嶽神靈湫素有物雲霧生逡巡甘澍被隴陜宿種爭靑新窮鄕轉樂土蔽野開天囷歸來拜天子小臣事已竣乃知是爲霖眷注邁等倫四道使持節冰霜照淸眞何當推厚澤汪濊周九垠

題周元玉小像

之子身輦轂思翁在山林畫圖記眞趣茅屋老樹陰北山可娛目曲江可洗心攜従無長物萬事一張琴勿輕三尺桐中有太古音俗耳不解聽野猿時共吟甫云避俗駕穿雲深復深我欲問天籟翁其何處尋

贈吳靑陽

气在天地間正則能勝邪古人傳祝由末路攻蹈瑕亦惟有道者擷實刋其花札瘥乃莫幹祅厲況敢加融爲一脈春生生此萌芽是曰靑陽子錫汝名維嘉曾桑流暖云東天亂晴霞神仙謝禬禳蓬萊子其家

遊嶽麓書院登風雩亭尋朱張遺躅用疎齋盧先生韻

聖去書巋然道近人逺而蕪穢亦已辟倀倀曷従之大原出自天挹彼可注玆玆山昔受度會遇休明時朱張操大舟涉海示我湄孰云事遊宴岡巒肅威儀行行惜芳艸我馬不敢馳百泉流玄酒萬古供尊彜■﹝口沓﹞然發深省豈不丰我遺點爾見大意風雩本無爲嗟哉二三子長育駢其椅其椅君勿輕庸立丕丕基

泊樊田浦與楊廷鎭董仲達馬明初黎仲顒以澄江淨如練爲韻賦詩分得如字

幽討愜觀物遐心陋懷居衡湘佳遨遊乃是三月初溯洄旣有舟登陟亦有車東風動槖鑰生意彌堪輿望望滿花栁欣欣到樵漁嚶嚶鳴好鳥洋洋躍潛魚感觸悟妙趣江山豈蘧廬佳人一樽酒登鮭紛臘腒詩荒甚從獸萬里爲周阹懷哉淵明語不樂復何如

三月三日偕廷鎭何復初仲達明初仲顒諸君淨居巖流觴以崇山峻嶺茂林修竹爲韻賦詩分得修字

過雨發淸朗惠風扇和柔薄言衡山來禊事玆焉修淨居古洞天林壑阻且幽翼然有危構篆石分淸流懸鞍出椰觴泛泛如楊舟注視幸瞥逝驚呼或夷猶我生本無心何事非天謀佳節適我遇勝地復我畱雜沓來羣賢顧瞻隘九州島於以雪滯慮於以資冥搜但恐俯仰間陳迹不可求誰能更校此且復隨觥籌

題王季卿蘭石用伯生韻

猗猗九畹蘭鑿鑿一卷石石也無俗狀蘭兮有佳色停雲渺予望相思隔南國春風泛崇光秋雨漬寒碧三生老毛穎談笑出香澤此兄儼在旁拜爾吾不惜尙友誰同異守玄類堅白山林深復深誰哉發潛徳

題廖氏靑山流水之間亭

泠泠澗下水巖巖天際山得一已足娛況在二者間動靜悟至妙樵漁濟幽閒莫謂獨樂園靑雲杳難攀

衡山回廷鎭送予至湘潭而歸緑紅専伻寄詩卄韻和以謝之

老夢熟湘楚時時到南山一朝乞身歸飛墮紫翠間危構矗鐵壁懸瀑分銀灣朝才發琳宇夜復棲禪關直造祝融頂歌呼破天慳靡靡薄月窟累累俯煙鬟窮幽不憚險重趼寧辭艱上及天八重下視海九環羣峯各爭奇信美無與班酒酣一縱目山鬼無容姦乃知天地間陋哉此人寰佳人山中仙七十猶童顏投杖拾云磴躡屩披霜菅毒龍咒可降哀猿淚不澘勝遊冠平生及此俱投門百卉鬧淑景萬壑鳴淸溪當年看圖畫何殊管窺斑云胡山下來便駕扁舟還悠悠湘潭云回首去莫攀珎重二百言人間豈容刪

贈談命廖如川

憸人不知天富貴矜自有顏含眞達者性命立分剖頗訝昌黎公百代仰山斗云何銘虛中宛轉爲滕口乃知窮壤間至理不容蔀之子得所傳摘異出淵藪觀物隱市廛萬事一揮手我方杜門坐懍懍日思咎君來諭以理端緒解紛糅誇嚴敢厚誣居易甘墨守酬君𨿽無■﹝貝疋﹞澹泊自相受他年黃鵠山談玄期白首

觀髙竹樓太祝

栽松竹栽松長及脛移竹萌附鞭竹生可坐待松長知幾年人生誰滿百枯榮遞推遷云何守毫末欲見髙參天大史十年計愚公曾復玄充器非梓漆佳城護封煙封殖逺樵牧邱山爲增妍他日君倦遊拂袖歸林泉風聲聽蕭瑟午陰坐淸圓可憐桓司馬撫樹應華顚

遊髙武肅公祠其孫箴竹樓請賦

靑山去我屋相望三十里平生丘壑想圖障見亦喜深居忽涉歲命駕行復柅一朝跨欵段徑造莫吾椅維時春始和風日助淸美況有武肅祠松篁淸邐迆後連不盡岡前渟有源水當年宋火熄天兵混文軌廣武號知兵終見墟趙壘従知大廈傾一木本徒爾投戈活遺黎綸綍丰碑記諸郎各膚敏腰犀間金紫桂叢連夜臺蘭孫萃繁祉太室侍祠歸追封及先妣喬木固多陰髙門眞有子憶昔弱冠初泓穎實同幾爾來三十年此會誰敢擬登覽何足云世美見橋梓願言播淸塵家乘掇已毀當筆無我名爲君修野史

和丁文苑同年同遊漢陽韻

武昌黃鶴樓勢欲吞沔州沔亦有秋興萬景遙相繆我思較二勝幽齋坐窮秋相攜得勇往兩袖風蕭颼空明盡纎芥中流放扁舟行窩更不凡南湖頻夜投張弛各有適齷齪徒增憂諸公酷愛客我醉聊乘流方外有靑山人間多白頭東華塵土夢今日喚醒不

題熊堯章擊壤同聲集

放勲昔禦極蕩蕩民無名如何擊壤老乃有歌謠聲聖徳大如天春生秋自成耕田與鑿井爾力吾何營康衢順帝則知識嗟已呈後來寂無聞所聞多不平聖朝復隆治萬彚遂厥生有人囿大和不屑軒冕榮自同擊壤老歌詠流鏗鍧玄酒陋糟粕至樂希韶韺古詩本情性世降體屢更能知發所樂天機自縦橫世有采詩官君詩其大行

和彭道原苦熱

大暑眞酷吏煩虐非所當乾坤舉爲鑪江河沸如湯區區晚學道自信冰雪腸一朝走畏途故山空艸堂乃於尋丈地守株待微涼扇揮腕欲脫汗浹背負芒毛穎枯不神雲煙失淋浪紺天頑無風歊氛恣飛揚田野勢欲盡妖魃猶専場當年昆侖丘嶻嶭冰天長倦飛一戢羽夢寐時在傍回首望玉淸岧嶤白雲鄕靜躁固不同寒暄亦何常蓬萊水淸淺欲往愁褰裳秋風明日至卻恐露爲霜

題澹然監司畫二首

人間望明月似有山河影自非毫素眞觀天機作井一峯倚空閒下浸溪云冷良工乃爾豪尺許容萬景惟是澹然翁相看發深省

眞龍不受羈飛縻看騰踔千里自在心秋風寒垣道蒙莊得其天伯樂非取貎鹽車際遇難駑驥遂俱老所以澹然翁驪黃都不挍

神龍臥沙圖

去年旱太甚深蟄如不知江淮今盡水行雨無乃疲悄悄欲一問昧昧何従追明窓忽展捲晴沙照鱗鬐煙雲洲渚深五色驚陸離淵潛亦有地天飛豈無期胡爲此局促獱獺爭相嗤淸波咫尺間投足誰轉之自計彼方爾責望人其癡會有變化日良工不吾欺

獨石和姚子中參政壁間韻

北徵日見山羈懷殊不惡涼飆生兩腋鳴泉淸八鑿一卷突虛空大地貫脈絡維時霖雨行平埜注爲壑特立看奔衝千秋壯沙漠彭蠡有大孤天星幾時落遙遙阻幽遐屹屹气相若翠華歲淸暑挍勝誰敢謔效米欲拜兄時人定余噱

題黃玨玉成字說後

五瑞愼頒爵六器嚴禮天彼美乃有雙藏輝未渠宣恥爲璞獻楚寧隨石名燕一朝遇雕琢百世無棄捐純淪固自若隨用非拘偏取言敢溢美奇實當共全勿云鮮不垢亦有垢爾鮮勿云堅不蹙亦有蹙爾堅洞洞劇奉盈兢兢戒臨淵惟是器已成操持尢勉旃

李伯徵中丞奉東宮命作椎結請紀其故以百字頌而祝之

總角習義方結髮事明主櫛縰豸且貂勤勞幾寒暑靑皇一顧中遂與國人伍區別垂鬒云岐分戢鴉羽昔我秋谷云爬搔淨寰宇象賢實無愧冠服儼前矩願言壽而康三握勿爲苦它年麟閣上雪鬢照簪組何用拭肝石道貴隨所處老我任飛蓬謌詩美繩武

至正集卷三

●欽定四庫全書

至正集卷四

﹝元﹞許有壬撰

○古詩

送孔氏五十二代孫吉夫教授

玄聖立人極功視天初終銀潢流華裔汨汨來無窮汗靑今亙昔碩徳代不空布韋奮私淑猶足新顓蒙一脈況眞傳豈與時污隆淸朝急象賢殊科日尊崇君來典學政千里開盲聾臯比幾何暖歸騎仍怱怱倚門夜入夢關山隔飛鴻升斗安足畱勇退由吾衷彩衣拜堂下一笑春沖融人間外鑠物鼠腐特無同祖訓始要道百行源其中勉旃事聿修浩蕩揚休風

送李謙甫僉事赴內臺禦史

乘軺正吏虐終歲無暫閒歸興秋方濃天書忽徵還生平心鐵石每進常自艱辛苦三十年所露才一斑遼海控濊貉郡邑紛愚姦伯厚號疾惡霜風掃枯菅驄馬去何速飛鴻杳難攀聖朝達四聰虎豹閉九關封章明日上風采凝朝班勲名屬耆舊澄淸徧區寰塞垣歲華晚相思隔雲山惟應第一義傳布到人間

臺掾趙仲文家譜

維人位兩間發源自鴻蒙別生見載籍述譜聨始終兵戈旣蕩析繼續仍愚衝遂令一身後坐與途人同軒後植本深枝葉日以丰仲衍開分土公輔懷西戎遙遙幾千年奄奄及吾躬逺者湮莫究來者方無窮在昔苟有作時乃詒謀功由今勗後裔親盡情皆通歐公痛禮廢峻語驚蒙聾云何世論隘反欲操戈攻於嗟趙有子孝誠出天衷寄言嗣述者百世延淸風

曉出順安站望九華山

遙峯隠初日佳气旁四馳明發甫云倦乃及觀山時輕紫冒深翠濃淡紛相宜出奇迎馬首澗谷來逶迆橫云半平林千里俄紛披舉頭萬象明晴光發巖姿靑松沐膏澤錦樹光陸離逺煙濕不散多露行方滋玆遊諒有樂攬轡逢呂期敢求慰詩癖政爾憂民痍

夜至橫石驛以火照壁見李元鎭詩次其韻

行役日皇皇獨飲不成樂斜日艤斷磯橫江見孤鶴我舟月亦無風浪従噴薄人生自不歸靑山豈難約

監試上都次楊廷鎭韻

客京已云逺出塞仍北去行路已云難隆寒況凝沍我居豈不懷簡書苦相怖荒荒雪曉衝杳杳河夜渡風褰裾成帷冰結髯垂素衣單僕告痡坡峻馬自住人生難滿百太半委道路徒令傳舎吏旦夕煩視具疏理不耐寒辛苦欲誰語嘉鮮惟及時幸未薄遲暮淸朝右文治遺賢深所懼當年收楩柟樗櫟還備數弱步勉馳驅遐躅敢追慕淵明止一邑曼倩多掌故涓埃旣無報卜築定何處但期得眞才持用拯黎庶風俗回雍熙帑庾日丰裕區區野人心獻芹復充賦

試院感舊呈廷鎭修撰栁道傳博士二考官

弱歲事占畢嚌道慚未飫世故不我紓饑寒迫馳騖投身筐篋流弭耳恬眾遇仁皇詔求賢頑礦煩冶鑄墨瀋宥已多朱服仍郡署恩隆報曷稱才短進徒遽佐部冗莫治司言益無措適當化瑟更賓興切宸慮龍沙鄒魯均槖鑰一機寓塗抹念昔狂盛典欣再與驅馬出都門淩寒劇膚愬顚風入虛牝萬竅恣號怒重裘力不勝毛髮尙淒豎賢勞分已甘得友況同趣彼美關西孫灑翰紛玉露文采照士林問學森武庫而我河東公星鳳夙騰譽冑館尊軌範鴻音發韶濩靈臺寶鑑懸五色詎迷誤蹇予獨何幸浹日聨髙步夜闌聆炙轂亹亹有根據騏驥受蒼蠅蒹葭倚瓊樹得竣須遄歸天墀待鵷鷺話柄畱它年山林陪杖屨

任城馬氏塋三百年矣諸公有詩請同賦

漢陵鞠爲墟唐冢余茂艸摸金旣著稱飯含劇電掃伏火熄無光藏兵謾機巧而況齊民流盜發宜紛撓幸存復委去一再已莫考任城有望族訶禁竟何道歷歲三百餘松楸亦安好隆替運有移諷誦日淵浩猗歟曺翰林椽筆爲摛藻勉哉求令猷來世庶永保

次伯庸同年遷居韻

卒歲利深隩盛夏宜髙明相攸旣兩悖塵闠仍前橫況復遊道廣雜沓來冠纓有庭馬難旋有齋筆難耕衣黔夜燎蚊腕脫晝揮蠅五畝數仞堂一朝羣美並堂後滿姬妾堂前羅聖經俸優食可肉是樂甘曲肱故園昔手植修可換纎莖筋力人幾何盡用輸官程東山豈不懷顚崖柰蒼生従知金與紫何足爲君榮天下多寒士萬間施須平可憐三十載韓子屋始成

送王儀伯參政赴遼陽省用王繼學參議韻

明良啟昌運英髦來百朋有美蚤馳譽不待文王興士林炯淸致月露秋澄澄仁皇識偉器瀛洲快先登積厚出宜溥淵渟遂波騰霜空碧萬里見此脫臂鷹位崇節愈勵食蘗渇飲冰中朝著揚歷東維待規箴含生澤未洽大任須賢能途平矧車良天髙可階升我昔來京師夜雨惟寒燈相知辱最先燕談時或承旣叨升斗祿祗覺予負丞淸時猶海嶽涓埃詎能增躁進敢自省丰扗本難勝虛名百年苦燠室常淩兢何當有羽翼髙附南飛鵬

題萬安劉桂平義塾

作事驗行已當宜是謂義及物號若殊歸善實一致如何世有人食焉怠其事萬安夘金子獨善深所愧儒風嘅非昔挺挺以身系念玆士藏修何異工居肆構築得爽塏爰作長育地玆山富淸淑千古蘊道气渠渠出輪奐靄靄集衿佩登篋來不拒庖廩日有繼何民非堯舜何水非洙泗它年見達財愼勿忘所自

題阿巴齊英甫山水圖

嶄嶄翠摩空繹繹寒潄玉三生痼煙霞心賞非耳目浮雲不澤物乃此蔽空谷蒼髯五大夫似悔受秦辱應甘老巖壑世態任翻覆小橋俯淸流有路儂所熟行當具扁舟沈竿測春緑

雨中呈察院諸公

雅志足衡茅軒纓非所安七年江湖上心與天水寛仲脰倏受羈又復逾桑幹遐舉負淸時就列慚素餐用玆惄如饑並介良俱難鳳凰復我池獬豸仍我冠六龍狩灤水屬車接鳴鑾已甘眊筆誚答效誠曷殫退食坐環堵羈懷常鮮歡長風送雨來六月毛骨寒馬嘶■﹝艸臥﹞菽薄僮怨衣裳單摵摵窓紙語瀟瀟檐澑殘佳人隔咫尺積潦生微瀾晤語遲不來浩歌成永嘆獨坐念往躅挑燈淸夜闌何當放疎慵洹水求釣竿

子昂馬圖

良馬可諭賢百駑不一驥銅式未易索紙上時目至涓人骨千金生者遂坐致世情好厚誣無馬談何易黧黃別皦皦求色不求意垂耳分鹽車幾與孫陽值趙公法曹韓拈筆出遊戲家法無不知喟然心有寄

劉譯史所藏山水圖

觀山有若無觀水無若有天機有無間著此三昧手眾史疇意領輪扁子莫授秋淸纎滓盡勢逺凝睇久絕壑工窈深驚云亂奔走浮天見洲渚擘石出林藪淸遊夙所貪塵濁動相蹂江湖迹已周歲月坐白首端居念悠邈頓解營欲紐歸來復歸來山中有春酒

樺陽谷【以下十首次杜敬甫左丞山居韻】

世途劇羊腸坦夷隠詰曲幽人甘逺引茹艸倚修竹況公屬功成皇恩久深沐是宜拂袖歸髙與千峯矗大才生不偶蜿蟺鍾嶽瀆勤勞五十年芳蹤竟誰續天遊寄遐心超萬立於獨有形皆土苴何物爲利祿所以丘壑中翛然脫榮辱淸泉潄鳴琴絕壁立寒玉不須在箕潁悟悅意自足行藏全兩途明哲保多福遂令樺谷名聾瞶聞亦熟林下拜老龎何年遂吾欲

養浩堂

萬物備於我悟此方爲儒自反戒不縮舜跖皆吾徒聖人本無言得已寧有書後來口耳學鉆研成蠧魚豈知非外至天地吾本初正路舎不由安宅曠弗居揠苗謂得計蕪穢彌新畬先生積有素舒捲隨所如相業昔告成長嘯辭公交車平生動合義天下知明謨世已蒙厚澤山林實良圖持養猶不替扁堂示區區堪輿自今古是气無盈虛

招隠亭

激波象緑野峻嶺如山陰松檜昔手植玆焉郁成林蕭蕭庭戶間繹繹山水音以玆函丈地寄我萬里心北海尊不空日有朋盍簪子期已云逝甘對無弦琴淮南異趨向桂樹空淸吟而我已了然但惜居未深誰能皓皓白坐受緇塵侵寄言膠榮輩斯樂直萬金歸哉勿遲暮蕙帳秋沈沈

向日齋

廊廟迹已逺葵誠殊未慵屬玆歲律晚晴旭升曈曨靜翕絕兆朕天闊顏無風誰鞭火馭出忽以春易冬昔年事朝謁萬馬象魏東晨光射觚稜炫爛迷靑紅九重一洞達六合皆沖融歸來斂手坐安此丈室中丹衷老益著翫愒嗟凡庸負暄豈菲獻調元有丰功想當俯前軒悠悠思無窮還將金鑾事說與田家翁

貯月溪

小溪瀦淸深萬景入涵泳幽人心無營一笑知水性善淵耿不波相對兩俱靜誰於泓澄中復置透光鏡初疑磨爛銀又訝琢琇瑩廣寒在水府髙下巧輝映鵠臺多美人弄影斗端正馮夷形莫逃吳質力已病相望咫尺間仙凡遂遼夐子知水月乎爲子試究竟魄死明斯生川逝來者應觀變吾不知至理本素定長風吹野服恍若醉夢醒欲辯苦難名忘言遣幽興

靜芳池

緑池大幾許水气淸書堂中有荷萬柄髙低互軒昂妍媸較顏色千載嗟六郎皭然君子徳淨洗時俗妝況復污不染傳淸逺逾芳濂溪說天口愛惡非尋常世間凡艸木紛錯誰短長化工果何心不惜萬斛香桂棹碎聚萍菱歌促飛觴醉來咽花露錦繡新肝腸主人少陵後麗句分天章倡酬悉名勝吟幟來央央明年還此花未用愁秋霜

比徳泉

巧中逺媒蘗修途謝推轂放情丘園中花艸紛紅緑石泓出淸泉天教潤喬木散流逺逾大百卉沾膏馥有孚君子徳取象豈惟玉月明咽淸響宛若秋擊築江海動能至須眉靜堪矚湛然猶我心纎埃莫能觸有時嗽甘寒大笑謝領餗淸濁付自然奚較纓與足彼有名以貪千載示泉辱而我方自修貪廉豈泉卜逝者如斯夫吾儕更宜勗

代竹園

此君不可無此語聞王郎千載與侯等貨利吾久忘但思貞勁節蕭蕭拂雲長風土柰異宜塵俗生門墻遂令僞攝眞名以人遂章未觀花吐白先喜籜隕黃坐令尺五天化作王家堂燻風舞蒼翠陰敷酒樽涼世無鄙弱質河廣猶能杭豳風備蠶事曲薄材最良卽用較名實初何愧叢篁平安不必報秋霜愈堅彊

鬭槲軒

雙木老成魅偃蹇蟠蛟虯鄧林不肯往奔騰此來遊意若爭長雄相瞠何時休怒劇雷破山勢驅海橫流又如新野戰犀象犇平疇剛風助驍勇白日山英愁前卻久未分挺立誰拘囚念玆本散材匠石棄弗收老仙一題品勍敵眞無儔八公使有此萬木應抽頭幽軒得奇觀作气常颼颼霜飛巨葉隕棄甲鏊窮秋救鬭不摶撠忘懷爲遲畱貌此偶成詩誰令傳九州島

肄射平

揖讓世云逺鳴鏑紛沙場百發信奇中教射誰在傍矢鋒羨相觸墜地塵不揚周阹亦失旨鴻鵠難髙翔大禮肇三代名存猶餼羊侯明罔聞知士也甘面墻九京不可作矍圃嗟荒涼詭遇羨多獲孤睽眩先張憶昔親扈従此藝推精彊一發貫雙飛萬騎空騰驤歸來東山臥左肘生垂楊爰求寛平地用作和容堂徳成藝可遊教徳眞義方方今闡文化盛治卑成康顧乃復事此不使鞬櫜藏珎重老成意居安危莫忘

送蕭孚有歸廬陵【並序】

先公官衡陽交邵陽羅巨海甚洽巨海宋進士國初嘗移書文山海上欲率義以従事覺下獄幾死出不復輕與人接但爲義倉賙族裏終其身宋衣冠論人才不少推讓獨稱廬陵方崖蕭公不釋口且言其分使安南以不辱稱僉廣西憲出部內髒污殆盡平生當事奮前毅然特立力行不惑人譏其過不卹也有壬甫弱冠在侍下數數聞其語承乏禦史南臺今平章趙涼國公居晴溪評前禦史亦謂方崖最稱蓋涼公昔以治書分臺浙省嘗與之俱劇地抨治尢悉其才曰升字孚有者其幼子也今年冬過予武昌春溫玉潤出所著多可稱予喜爲善之有後者聞之有徵也又悲昔之不識其面而幸今之識其子也孚有歸請曰先公辱知若是不有贈言是升見猶未見也予惟士大夫平居論議若甚可信一躋人上首鼠苟祿相師成風若翁之力行不惑可謂特立者也孚有惟父行是式爲孝子爲忠臣有餘師矣方崖壽才三十八展布未究而孚有弟兄皆力學膴仕諸孫玉立娟好天與善不已丰乎巨海行已無愧古隠君子其言可書也涼公視孚有昆季不替昔好而有壬於涼公又厚且親是宜有以贈之詩曰

巨川有餘波喬木宜繁陰獲報期百年植徳天所歆行秋號肅物春陽發幽深慶源肆接派玉樹駢書林扁舟歲年晚天涯有知音江漢霜已冰魚龍駭淸吟倚門忽入夢柰此寸艸心遄返固所宜遽別情豈任世業貴繼修昭代無陸沈勗哉養器識毫芒竚千尋

至正集卷四

●欽定四庫全書

至正集卷五

﹝元﹞許有壬撰

○古詩

入夏四旬不雨駸駸成災五月二十四日沛然一犁民以爲不足越五日大作盈尺喜而爲詩

余髫事泓穎嘗有喜雨詩而於可喜處藐然寧眞知去年忝充賦射策班龍墀黃封醉未醒承恩倅夷儀民事足纎悉毫髮慚無裨丰年或苟安柰此將阻饑恆暘亙朱夏田拆紛如龜稼穡人所天播種力已疲禾苗旣出土豌花亦葳蕤曽無旬日間靑靑變黃萎麻黍皆寸許蕪穢傷不治野夫指相告天欲朘我脂髙地饒甌窶舄鹵荒其卑雨暘悉時若歲事猶難期況玆魃肆虐枵腹行奚疑我心焦若焚重以膏沃之何由訴眞宰坐視空嗟咨曠職咎有在斯民焉取斯又訝爽惠罰好惡遂逆施豈知隆平世壽域開無涯一機黙運轉萬象回雍熈神功太穎脫風雲隨指撝須臾顧平地黃流蓄如陂拔苗驗燥濕新根生玉絲輿情尙未愜謂此才微滋龍公果不靳天瓢竭淋漓黃萎復靑靑垂死逢良醫官府洗罪譴閭閻息流移今朝吾所喜眞知匪當時胥輩言囁嚅雨皆山神爲重糈玆已具盍往酬神私搖首謝吏曹別駕方撚髭作詩志吾喜冥冥何暇推

從賈師敬假琴

宓子尙淸靜政化鳴琴間景仰固慚徳民淳幸多閒舜桐如見假趙璧卻全還未能效昔人且用樂溪山

哭劉庸齋

遊京早識公一見辱靑顧踵門常倒屣肴核往輒具公爲山北憲飛章引庸孺操觚侍益親造請無旦暮每逢冬仲時歌詩頌初度別來未三年忽復賡薤露良材今其椔天髙莫哀吁粹溫瑚璉器秀瑩珠璣句力能勝重逺色不形喜怒十載歷名藩在在歌五袴芳名臧獲知丰碑鬼神護攬轡遼海秋澄淸了平素姑蘇勞臥治春風滿嘉樹深惠竟弗終民瘼今安愬百身寧可贖長往不少往功在死猶生修短自天賦但悲如伯道傷哉漫三娶天道是耶非有徳乃弗祚城南公先塋蕭蕭白楊路當年屢従遊豈意公今祔臨哭嗟無由微官拘跬步作歌寄予哀用作貧者賻

觀躬耕秋地

行郊攄滯慮目至意已適黍實敷如扇禾穗長過尺我饑𨿽有涯垂涎勢已逼舉室百趾余盻盻朝復夕有官不療貧勞心且勞力昔賢起躬耕車従坐傳食牙緋旣通守耒耜尙未釋但期歲有秋如坻見露積豈惟弭腹雷庶免刺不穡宴安隠鴆毒侃也猶運甓無愧食乃安一飽皆君徳

弘襄王希賢齋扁誠意乃弟希憲郎求賦

堪輿大無際眇已乃中處與參非此心傾欹孰撐拄虛靈妙不測捕影竟何所念慮一發動昭晰露端緒實力少未殫圓方亂規矩是猶虞機張括度斯釋弩充盈皆至善毫髮絕過舉遂令天下平推極效乃許彼美三槐裔弘襄見翹楚起廢學已神稽疑逆如覩扁齋資警省實副名有取窮達命自知含光樂環堵觀乎卜醫中誼也聞自古難弟尢可人淸風振烏府談兄滕頰舌徵題滿縑楮何年遂獵纓詩成先備糈

送馬州判歸冀州

維轑僻在山民朴易爲理庸才獲已多得朋況兼美君侯冀右旋髙門映桑梓天戈昔南向驍勇萃蜂蟻若翁奮臂出風霆入鞭箠元戎資出奇長江遂平履洪惟世皇朝一命不輕委酬功嗟獨異世祿倅鄕裏跂仰勞夙心天教見吾子協恭無少疑三年事如水公餘日相従聨鑣窮磈礧漳濵春釣魚箕嶺秋射雉爲歡未云足歸騎亦何駛人生貴有別修程此伊始行山莫憚逺香風簇桃李同官古所惇相思有雙鯉

秋丁隆興廟學釋奠

營洛奠神臯攺邑民用遷睠言玆黌舎廟貌仍儼然經筵余敗壁土榻寒無氈儒服二三輩薦享來聨翩多儀固未備至誠卽牲牷羊存禮斯存隆殺時有權漢興未綿蕝過魯猶拳拳聖朝尙文治新都萃英賢成均不日建道徳行開延洋洋齊魯化坐看周八埏

送張教授歸省

沍陰地無春況復當窮秋霜飛白艸盡野迥蒼煙浮嗈嗈度寒鴈遊子深鄕愁匪厭官冷去倚門憐白頭孤云西南飛行邁心悠悠鴈門接太行山川郁綢繆朔風吹徵衣淸笳動離憂臨岐復屏營君歸我仍畱贈言冀遄返魯泮行當修

次髙辛甫出都城韻

餘年昔未冠南紀窮迢遙胸藏史遷書气靡相如橋長吟洞庭野天逺風蕭蕭自知有毛質奮欲摩層霄太行拔萬仞醉筆雄相驕云何遂局促弭耳居今朝屈信道有在奎璧行昭昭

寛河道中次前人韻

人生在羇旅百感日咸集好山獨相慰馬首靑岌岌地寒春不知萬木凍僵立悲笳咽荒煙牛羊散平隰反瞻孤雲飛鄕思杳無極靑精不成采坐睹憔悴色奕棋念往事俯仰成太息三年尙不飛負此排風翼逺意良悠悠天耶果人力

灤陽早發次前人韻

行山不憚逺破曉陟危峻崖懸水成瀑云出山有暈商聲發寥廓吹萬气方振艱虞復有樂詞源日加浚關河一錦囊風霜兩蓬鬢但慚抱堅頑犀革未易皸搖搖課修程茫茫付天運懷哉山中人南鴻杳無信

謝劉彥升惠貓及詩

含光事賤役醉夢迷簡牘贈我千兔毫獲此升斗祿鼠輩不相貸恣飫飲河腹瓶罌藏幸堅百態互起伏跳架嚙我書走椸穴我服君家有貍奴二子報新育買魚擬禮迎惠然送獘屋副以云錦篇五色爛雙目且云防內耗寓教深含蓄竊時何足道行見赤其族珍重養生言拳拳請三復

送州吏張恕赴憲司

作憲需羣材有類構室堂棟隆固勝任椳闑仍資良余始倅郡來吏進鴈鶩行披塵鼔凡冗亂目紛厖涼恕也居其中意气獨軒昂一見已足歡細較兼多長身卑趣甚髙事得常加詳柏府掲冰鑑取善及毫芒公論出莫禦霜風肅飛章爾今蛻濁穢變化猶蜣蜋願爾勉效蟬風露非膏粱愼勿小易盈奮臂劇怒螳養爾拂云翮萬里竚一翔貧者無贈金有言當莫忘

陳芝田寫余眞對之小酌戲成

今日我與汝相看各華顚亟呼尊酒至我飲汝茫然它年我長往酒但酬汝前悟此一大笑沽酒休論錢

題張圖南松風亭

吹萬不同處従知非爲風有木無竅穴何聲來半空淸寒灑飛雪哀響吟老龍莫將大夫爵負此大王雄

劉須溪父子三人畫像

翁文幼所嗜但恨昧平生歲晚遇圖畫眼明瞻老成季也篤孝弟老猶従父兄世儒有若此何用羨徐卿

徐復初種云堂

種云事幽討邈與世相忘只可自怡悅更爲誰飛揚出岫本無心爲霖亦何傷愼勿陽臺下朝朝従楚王

至正壬午二月復科知貢舉有感而作

文運如日月陰翳容有時長風倏掃蕩光彩曾何虧又如泉始達有物或窒之一朝混混出萬古流不衰聖皇復文治碩輔登臯夔今年適大比充賦來無遺南宮舉百廢部署嚴諸司主文號具眼妍媸析毫釐小臣親奉詔肩赬力難支回思三十年試藝實在玆竊祿愧未報鬢髮嗟已絲作者七人矣碌碌予何爲但期歌有臺太平此其基他年至公堂萬一徵予詩

和劉楚奇浮雲道院二十二首

名實劇形影有實寧無名義利判金羽義重利自輕眞知加定力首在明吾明之子學有得云哉聊寓情

壘空在大澤眇已參兩間廣居辟髙明正路辭間關漠然空中物何與吾堂顏於以況不義將無同我閒

達人本無求所求在眞樂致身戒卑污空中好樓閣秋實成昬勞春花早刋落如何穹壤間蠻觸有兩角

昧道徇利祿醉夢迷黃糧醒眼見大意點也初非狂千金等棄屣六藝供潄芳大聖有明訓知微萬夫望

進徳貴不息豈羨六十化水哉非浮雲過續無晝夜誰令墮眢井自棄尙自詫君看一撮土振海仍載華

上天賦我形所期不愧天暝途逐利欲膏火攻相煎歲月難把玩俯仰已百年況復非其招紛紛亂旌旃

雞山屹堂上鷲溪走堂下天與景已丰而吾又多暇所以村酒甘到手卽空斚說似輕薄兒我豈東山謝

山川托深厚貲產無盈滿予心日休休世態自冷暖神仙多官府禮法足條欵歸來捫吾舌談道未遽短

達觀宇宙內巨細森萬有有形旣不同孰妍復誰丑來者方無際往者不可咎浮雲爾來前爾今在吾手

淵明初無營偶爾植五栁戲作標牓之千載駭黔首吾心不在物思古惟尙友九原如可作還肯下交不

一身要歸處萬事皆偶然道院有佳趣春風四時天不見恃恩者中道多棄捐求魚江海闊従此木休緣

因書欲求道倏爾成白頭未免日謀食嗟來肯承羞賴此自勞力倉箱見丰收樂哉復奚疑一壑仍一丘

淳風逺黃虞烈士薄殷周世降得幼安奮身到龍頭可笑植橘人未忘千戶侯予身亦多事酒盡須更謀

大明麗中天春意盎萬國區區衡茅下一飽皆君徳出門便多虞避言且避色歲寒誰相知鬱鬱澗下柏

浮雲吾語女人謂女無心胡爲曾作雨世事乃欲任我屋本無女淸泉抱幽林待女時粉澤悠悠何處尋

力田冀一稔攻書篤三餘幸有二頃田復蓄萬卷書村樂亦云至時讀時耕鋤故人來共酌摘蔬登土酥

素位非出位得侯還失侯由來豪傑士有志難盡酬小人願爲圃得飽不得秋寧當作焦尾愼勿爲焦頭

人言世間事十九不如意在理此亦常得友姑與醉淸風明月天假爾同此世宜乎歸來人涉園亦成趣

東風昨日至滿目發紅緑今也何有餘昔也何不足平生多因人詎敢辭碌碌百年未可知且樹十年木

少年江湖行波濤足震怖歸來念同遊太半已物故因之悟已往何往更不悟忍將好歲月漫浪付道路

年來頗好淡醉中亦逃禪開口但納酒搖尾休乞憐燎原固熾烈難使寒灰然咄哉爾浮雲爾去吾觀天

至寶不可棄奇貨不可居桑楡旣容收何慚失東隅富貴如浮雲況不浮雲如若究云之極須與天爲徒

王仲方總管饋麛未能飲齕以羊乳之相従如母子感而爲詩

后稷字牛羊子文谷於菟聖賢天實相且示與物殊北平詫貓乳同類宜相孚董家雞哺狗降瑞動巨儒蜾臝取螟子羣鳥尊鵑雛是𨿽萬不同皆非人力驅林廬富叢薄春麛走山隅野人捕得之不忍烹幼孤脫胎卻幾日未省水與芻牂羊方有逹脹乳流膏酥捫角俾字之牂怒麛趑趍日月旣積狎遂與母子俱麛逺牂必求牂逺麛必呼只恐麛漸大跳梁莫能拘豈矜字乳功念牂老而臒恰如伏鴨雞與牂等勤劬鴨行自入水百匝勞跦跦人事有時窮天理終不渝感物爲興悲往訓不可誣其心非我類能免其冀乎

題韓醫梅齋【韓知太素脈】

之子心太素復愛梅淸妍自知心與梅同有太素天水月影中影乾坤玄外玄相逢莫多語且醉梅花前

晚行周氏小園

閉門作書蠧好春都不知桃花落已半棠梨開幸遲步屧及斜陽胡牀俯淸池放志欲忘返林樹月參差

失鶴

瀛海得雙鶴稚翎猶未全買舟偕南歸待之如二仙玄縞日以長丹砂日以鮮銜筆恣攫攘學舞爭蹁蹮明初尢愛之日夕相周旋致陰旋栽竹供飲専鑿泉爲爾呼庚癸玉燦明珠駢一朝一忽去棄侶何恝然月明照隻影踽踽殊可憐欲鳴誰與和欲舞誰與聨豈爾不安分適衛求超遷或遇爇琴人見爾流饞涎烏有已七日華表如千年邏求疲僮僕徵卜勞莛篿消息竟無聞憂心殆如煎作詩慰明初用繼亡貓篇

鶴去十四日而歸因次前韻

養鶴事幽討世事難求全一畱若戀主一去如登仙念之不能釋對食忘肥鮮乾坤大無際何處容蹮蹮恨無列子術禦風叱回旋雲霄勞夢寐景物孤林泉昨宵燈有花來慶肩應駢扣門忽抱送見我鳴戛然乃知值拘﹝缺﹞

至正集卷五

●欽定四庫全書

至正集卷六

﹝元﹞許有壬撰

○古詩【五言五十二首】

九月五日病起至洹堂得十韻

渉旬不可風齋居夢林谷羸馬從二僮玆焉藥云勿自慚似充隠繞屋學種菊昨看靑蓓蕾倐爾爛芬馥曲生方入務采采滿盈掬積陰蕩澄空浮暉動霜木西風何處來披我一溪緑振衣立雙崖人間此幽獨爲歡戒遲暮騁懷亦聊復邂逅識悠然南山在予目

和郭子敬祭酒由田舍還城居詠雪四首

臘前白未三膏澤入土淺天意急發生滕六起罷軟初陽力尙微著物若絲緬不資大設施勾萌曷蕃衍剪刻竭銀潢嶒崚變瓊巘有懷願年丰幽憂頓消遣乾坤塵垢盡山川畫圖展啜淸茶自烹翫潔簾自捲暎空似虛無因風尢宛轉平吳非我事泛剡尙可勉當年曽從龍天門通管鍵澤物愧無功歸來守疆畎樂土適吾鄕流民來濟兗饑寒號里巷狂走如越犬推食嗟不能敢恨幾生蘚方將學蝟縮誰復問牛喘先生瀛洲來士林仰冠冕樂天有追遊尋景無煩舛平生幾乘軺用世眞未免懸車萬事足有田從不腆遺我白雪歌酖誦劇淫湎更待新亭成琵琶聽攏撚

陵坡度髙寒溪光渉淸淺郊行景有會詩成語無軟錯錯路不分茫茫勢逾緬閉門笑袁安談天睨鄒衍林慮亙中天萬玉甃疊巘全勝當野求淸遊殆天遣吟鞭裊空闊一笑驥足展虛明銀海眩爛熳白波捲蒙蒙疑絮浮團團忽球轉穴井露混茫出檐堆黽勉人寰炯不夜瑤京豁無鍵夏翟變振鷺供正失羽畎旣混九點齊寧辧五星兗摶聚出狡猊曽不及卉犬老松半身濕餘潤浹皮蘚有人發鴻音萬籟息號喘冑館隆臯比嚴宸親衮冕五車施已多百行動罔舛俄引一鶴歸豈類三公免良辰但賞心治具不求腆蹇予慕髙風有酒何暇湎借公如椽筆忍凍時一撚

敷云穹窿合■﹝奭斗﹞水河漢淺山木立淸堅街塵失紅軟一壺太素天上古孰云緬彌綸均隆污粉澤徧墳衍浮生多白頭何事到靑巘前墜漸舒徐後驅復排遣紀瑞手屢呵愁饑眉遽展逺勢結方陣長風忽斜捲乾坤萬彚新陽和一機轉作賦休矜才澡徳敢不勉彼美金閨彥石室曽扣鍵遐思寄滄洲髙情薄岱畎筆力追秦漢道原浚鄒兗尢惇鄕黨義推愛及豚犬我如橜株駒書印滿碧蘚斗山玆有仰籍湜走且喘日光玉潔中峩峩見玄冕年髙徳彌劭心從出靡舛醉狂有棖觸容眾吾知免學海富玄酒酤我謝荒腆挹彼還注玆涓滴沾已湎但笑繼晷吟燭盡紙仍撚

陰崖積猶深陽坡釋將淺新陽行故實剛風散輕軟枯木吐異葩長林縈素緬兆年必大有占數辭太衍周阹連水郭保障沍云巘素娥列萬佾多應帝所遣來翫人間世大地瑤席展練帨忽不收縞裙時亂捲至人無內熱丹鼎謝九轉污穢固云蛻消融更加勉因笑泥封闗何如玉爲鍵歐公昔守潁俗易民安畎白戰聊自娛那知後封兗千載思附驥一吠憐學犬憶昨廣寒宮■﹝毛瞿﹞毺踏翠蘚吐气曽激昻幾人竹筒喘廣廈侍講誦太室陪黻冕滕說妄自信流傳遂多舛田裏𨿽幸歸饑寒虞不免來年遽在眼天賜一何腆髙歌時類狂淺斟未至湎衝寒出探春栁綫金已撚

題汪審齋霜鍾嶧琴和虞伯生韻

巖棲養貞操意適物無爽何處鐘自鳴淸霜肅穹壤悠揚林壑間融液弦徽上嶧陽有孤桐丰山絕遺響撫弄不在音飛鴻入遐想從渠聽者稀但以心自賞竽瑟莫求齊王門足羈鞅

送侄杞回江夏

修身誠爲本顧行言乃宣治家儉是主率下身當先妄則身自棄奢則家日朘爾幸無此疾吾藥彊爾痊我家本寒素插架皆塵編先公手澤存能讀汝乃賢勿矜叔有官勿恃家有田緩急汝或過吾詩汝韋弦

次韻韓伯髙參政見寄詠黃楊

守气縮斯盈安步後是前乃知黃楊木斂東遲逾堅人言閏爲厄豈識增春妍愼勿作印章標牓成奇偏

次韻伯髙見寄自述

索居利幽迥野性安放逐得失謝雞虫交遊有麋鹿璇穹豁羣陰陽光彌九服區區愧螢爝遇夜聊自燭不須飯靑菁時還斸黃獨將軍飽自笑未覺負此腹梅翁況有寄千里及泛菊勿云秫湧貴今歳定太熟

食槐花

庭槐老能花色與秋俱妍涼飆動蔌蔌金屑堆鮮鮮薄言頃筐塈湘以淸冷泉姜鹽與宜之粗熟正味全芳日髮齒頰小苦見本然少陵賦冷淘每誦輒垂涎英華遂饜飫視葉嗟更賢憶昨爲爾忙計吏催先鞭一第得逾分厚顏對葷膻歸田日藜藿老腹常便便見爾如故人況與鮭菜聨人言有奇效益此衰暮年頭目袪昏眩手足已踠攣健步事林壑洞視攻簡編南柯夢已斷口腹尙有緣養小成醜繆一飡徒萬錢

獨樂臺馬廷彥席上次眀初韻

旌孝矗華表承家推肯堂親逺心益邇身立名尢彰學海觀波瀾藝圃恢封疆索居念晤語塵俗嗟未遑一日復一月三來渉三霜山醅熟小甕我馬陟髙岡野意似孤鶴玆焉愈軒昻同行有佳士雄辭軼班揚出网得珊瑚舉瓢酌天漿風景迫九日林葉紛半黃百年貴四美萬事付一觴眞假悟夢鹿書愽皆亡羊我田才二頃五畝松菊莊相望隔洹水逸興詩飛翔可憐無心云亦復戀太行𨿽慚長者車紀休偶成章簡編永無蠧桑梓曄有光從今堂上月千載照吾鄕

羊脂杏花次眀初韻

枯枝凍欲折一旦駭眾目伊誰奪天巧春意鬧雪屋鼎殘幻形色能美不能馥紅糝密綴梢鉛粉薄暎肉髯薄十斤尾昆刀幾重玉烹炰本自勞餘事及贊育吹香謝巽二爭妍値滕六豨魚膏適用嗟此及艸木滑膩眞凝膚鮮眀新出浴近■﹝日耎﹞虞消融移瓶避朝旭分余成美觀未覺雍伯俗珍賞乏炰鳳山酒雜野蔌胸酥暎多葉熾禍不可撲結子堪作丹仍共玉環服此花幸免此相對一笑足淄濰有古林髙臺九霄觸芳潤流萬世濟惠逾百谷蠟言當刋華膻徳先愼獨我方事繼晷燈火待膏沃根茂實必遂拳拳須自牧

冬菊次眀初韻

眾芳困搖落梅獨稱暄妍有美不自閟戰寒爲兩甄成冬在閉塞民隩愁冰天豈知宇宙內賦授藏奇偏東籬有積雪南山失悠然挺挺出佳色灼灼照綺筵諒非厭九日欲讓赬紫先有徒寔眾勝糠粃任在前候𨿽戾月令气欲無襄年貞姿稟黃中凍蘂含碧鮮遲速各有時勿謂人力專歲寒論交遊松竹相蟬聨昔焉推三友玆也成四賢何人譜凡品同異殆白堅淵眀不可作欲辯眞忘言荒涼著持撡自信肯自憐且幸蝶不知誰羨鶯喬遷隠逸分遲晚障護香色全飡英用療饑大勝咽雪膻頹顏定可制食蠧猶能仙

謝吳閒閒宗師寄鶴氅衣

逆駢欲遺世異服事繆悠恭也差可觀未是眞仙儔因服究其衷有懷小竹樓一時示蕭散千載瞻風流鄙人冒朱紫因循成白頭衣錦不尙絅裭帶宜承羞歸來作褐父敝縕寒無憂老仙獨不棄謂可同眞遊觧衣逺衣我意重千金裘髙義固多感濁骨難昆址披之焚香坐世慮忘囂湫神仙未能學願學王黃州

次韻薛壽夫見寄夏夜偶成

漏斷月未午微涼生破幃起步庭樹影尙欲何枝依平生愧百拙偶巧是勇歸故山差可樂更喜賓客稀爲問晝錦榮何如芰荷衣所遇苟獲安萬事皆忘機

避暑嶽祠追和揭學士韻呈張囦亮提點

都門東二里有宮如上淸炎气漲人海乃見白玉京園果出新脆冰盤眀水晶虛閒境旣辟低垂气爲平連棟深月窟玄林挹瓊英遺世固獨立愛客仍多情樹影正已斜蟬聲斷復縈聽爾羽衣曲陋披子晉笙人生貴適意何物爲寵榮眀朝又城府狗苟復蠅營

題訾仲元孝義詩卷【臺掾訾徳眀父也】

顓蒙錯恆品孝弟均天衷嗟彼陷溺徒倀倀劇盲聾率性見若人力踐由吾躬子職盡終始裏仁洽瘝痌百行旣有原推擴宜無窮遂令鄕閭間寒谷皆春融天家急彰癉華表髙摩空積善後必大佳兒行亢宗伯府試鉛槧揚揚播淸風耰鋤慮徳色污俗應躋隆

八月廿日獨坐眀初齋前

醬臺秋未深雨歇風日美斗室滿琴書淸晝門不啟庭空走已永潦聚躍丁子涼飆來謖謖丰艸動靡靡佳人暮何之杖履獨徙倚素襟幸自愜孤念定無悔徑荒差易治手鋤漸料理此不求同聲姿年已如此

題周伯溫玉雪坡亭

玉雪取譬梅論色非論質堅白將無同磨湼孰爾釋孤芳冠百卉歳晚見特立胚揮先天春具體未畫易詠歌及影香萬漏才掛一西坡據形勝嘉名任沿襲絕彼官府誼專此山林僻栽培閱三世貞潔著一徳孫枝尢挺出籍甚騰茂實寄聲玉雪坡未許心鐵石

次可行泛舟韻時吳安之遣人治具

膠榮四十年弛擔甫天放𨿽云在人境心逺絕塵坱況玆遊騁地秋色入四望卉木已向榮雲水自相蕩窗虛得山多臺髙知野曠淸泉來汨汨節制無暴漲何須過前川園有花可傍玉肪薦肥羜銀瀣注新釀時賡孺子歌底用小海唱龜魚共游泳鷗鷺來翓■﹝亢羽﹞並分亦何常小大各有量子房屈圮下髙祖隠芒碭君臣倐際遇功業驚洽暢挺然三傑中奮乎百世上一朝事辟穀身外物皆長乾坤任俯仰形骸貴放浪萬事云悠悠一笑天蕩蕩鶚謝累百薦龍戒上九亢人生幾雨屐芒屩乃兩舫徒令方寸心寂寂復行行吾年今如此出入必扶杖故人念衰老千里牲酒餉自皷煙波枻永稅塵俗鞅境勝夢且淸位失道未喪誰言管城子初非食肉相興來使陶冩形役豁惆悵苦吟尙作祟樂飲不爲恙學易免大過勿藥喜無妄厭厭詎可極眀河月溶漾庶足充淹畱還如李公訪

次韻可行記塘上艸木二十四首

吾家靑牛君伯仲龍矯矯不似丁令威暫來立華表鬼神護斧斤風霜幾昏曉摩挲左紐文曽見陸爲沼

䢐徠以多賤吾圃斯拔萃逺從它山移淸與幽境會樂天才四十栽爾已興嘅吾年六十三方期翠成蓋

長公有名言不可居無竹僕僕斸蒼苔森森植寒玉聲來書幌淸陰入酒杯緑何須更晚食此君足當肉

春風爲花魁先路來枝南但憐結成實能酸不能甘世味不可口根在吾何慚年年共雪月華我徑三三

蒼官昔多事乃與羣鳥鄰何如在圭塘亦勝居神囷老根已作石霜皮不成鱗不用嘆不遇參軍能冩眞

朝來花斬新暮雨墜紅濕藤蘿助奇觀羅帔層層碧昌黎性苦隘政爾要蒙羃一笑問秋乎還能誨人奕

枯樹影在水浮動如仙槎昨日春意鬧今朝雪滿沙榮悴等兒戲老懷無嘆嗟作實助殽栐明年還看華

有木知尙時手植日向榮無忿厎用蠲聊用寓野情亭亭矗翠葆■﹝毛參﹞■﹝毛參﹞散紅纓靑裳勿異字姑以合歡行

濃緑千萬枝火齋中貫穿山人晝眠起銀海日俱眩燥吻行可濡寒裂紋玳絢無賦繼殷元虛塵翰林院

曉涼振弱體月墮東方晞香塗漢宮額潤展華陽衣應朝通眀殿金杯承露歸道妝豈余媚池影動淸暉

司花琢淸貞不揥幽人髻蕞爾艸堂陰香軋百畝蕙月露暎冰壺美芳集磑磑著我沈水鄕庭前更叢桂

披披靑羅扇敷陰圭塘阿夏窗雲影薄秋枕雨聲多翰墨聊復爾風霜其若何休教近湖石掩暎美人歌

異卉非夘生緌纓殆天就驚風振細葉宛若三市鬧赤幘不煩憎縳賣孰爾購因之記昔年聽聲趨待漏

雨後叢甲生俄成尋丈樹誰名鴈過紅彩纈無不具環池爛云錦吾圃遽爾富呼酒亟賞之秋光欲寒露

花仙何許來嫣然立沼上香霧羃曉妝蒙蒙九華帳勿令苦幽獨就賞時策杖秉燭夜莫歸春去無羈鞅

蜜脾搗檐卜成此佛面胎黃中色可尙況在雪裏開盜名匪獨我伏神出芋魁幸無調鼎實聊用侑山杯

園丁功力深春榮到由枿花開月更眀溶溶白雲遏紫實待含津囊承躬采掇莫羨鄴侯燒且浣長卿渴

人生念慈親堂階多樹萱忽隨靈椿化冥漠俱髙鶱此憂詎可忘肝摧不能言對花差自慰白頭還抱孫

昔人避秦亂川原多種桃我幸遇眀世栽培胡自勞看花食其實爲圃豈不遭疎懶彊鞭策猶勝宅不毛

淸夜遊西園皚皚白雲堆東風苦愛惜不遣過墻來何須領張徹且復傾我罍玆焉不省錄寧免長姬咍

人間隠逸花開發宜遲暮三徑連松陰百繞穿葛屨秋容淡籬落寒香入毫素掇英泛濁醪盆甌親挹注

作甘最夏果其耐招眾禽禽啄吾不惜曷酬僦地金呼童日毆護靑紅猶滿林禽飽人亦飽於焉獲我心

造物眷花王擇後降嘉種英華得旣多加以人力壅楚楚禦衣黃遂冠羣芳寵羣芳各有匹物用矉而捧

開元得四本花本玆焉張眾色各有態世獨推其黃我非富貴者胡爲植圭塘天教風露夜受用一庭香

塘上艸木續詠六首用楨韻

涼飆動空碧修枝振髙靑張幄卻炎暉交陰可中庭不煩位三公政爾宜冷卿南柯莫記夢陋室方爲銘

幽人非浮屠日日戲桑下愛其濟世余重緑芘朱夏昔賢事遊觀竹木萃緑野繼踵吾不能但入老農社

靈木享遐算異質稟至仁後先八千歳才是秋與春蒙莊發揮後塵世閱幾人吾材寔樗也賴得爾爲鄰

托根鄕社門逺迹闗塞上春莢羮萬錢大勝食方丈東隅何失之收之敢髙尙歳晚澹相看萍蓬謝飄蕩

依依裊長條漠漠迷小院縈風輕作綿穿露巧爲綫不復管別離招鶯更畱燕會看成車蓋吾圃有餘羨

花部愛君子移栽未逾年生意自鬯達主人豈花仙初日爛云錦靡曼知幾千逺觀敢褻翫栁陰維小船

和李仲山參政見寄韻

軟語慚炙轂直行昧抵巇一退願始足四序閉皆宜秋鷹遂脫鞲野麋寧受羈好道苦不早晚家隆慮陲喧無車馬至淡有琴鶴隨飛來云錦篇賞音捨公誰詠歌樂舜日不用望九嶷

次韻可行登泠然臺

輕風水無波落日景逾好憑虛思橫生萬象困搜討窮睇眼未花得意詩不艸勿謂城郭近下有往來道心逺地自偏興來無灑掃收藏千鈞弩莫用穿魯縞悠悠嘆浮雲翩翩羨歸鳥一任坐井徒嘩然說天小

至正集卷六

●欽定四庫全書

至正集卷七

﹝元﹞許有壬撰

○古詩七言【二十三首】

許國文穆公東封加食邑告身其九世孫湖北憲行人呂伯溫求題

攙搶掃盡五星聚太平舜日方禺中有龍渴睡忽驚起八荒雷雨天無功平生學術匪黃老但以淸淨恢皇風三持鈞軸一夾袋四海人物歸包籠功成勇退挽不畱洛川云臥春沖融祥符天子當東封慶成霈澤均臣工進封加邑恩固渥此心已逐冥飛鴻汾陰歸來駐六龍門闌炫耀霓旌紅老臣已分先犬馬擇相爲君言至公至今綸誥有神護世變不與浮雲空天章鸞錦爛五色想見捧出蓬萊宮耳孫令器試憲屬祖徳種厚收宜丰靑氈何物且念舊至寶肯使塵埃蒙由來世守在聿修願言什襲傳無窮

題南谷平章畫像

河南王孫謫仙人騎鶴來翫人間春控搏萬象筆有神淸冰寒玉誰能塵貂蟬圭衮推世臣顧乃寛博烏紗巾良工寫意不寫身蕭然印出蓬山眞它年霖雨周無垠歸來南谷秋嶙峋煙霞爲友風月賓野服坐挽羲皇淳漢家政爾圖麒麟

觀漁

篙師百趾悍如獺數罟洿池圍四匝小魚幸免醉渾濁大魚勢窘鳴撥剌健者逃生時皷勇登岸噞喁鬐折折老鱖空排棘刺銛巨鮎難恃腥涎滑江河出入豈不愼鱻槁兩途才一霎鼎宜姜桂登腹腴方丈飽余惟小呷任公誇誕已素知如棠況有春秋法區區口腹敢累人養小因循成好殺蒙莊誰道絕物者我見濠梁心不恝主人笑我何小慈乘舟更射春江鴨

贈相師沈湖雨

我聞西湖天下奇風景晴雨皆相宜有人厭晴太妍麗卻愛風雨昏冥時天工一夕辧歳事紛紅駭緑春離披先生醉臥忽驚起妙趣不許他人知竹枝蕉葉送淸響檐花簾影搖淸漪乾坤一段眞水墨勝處可與浦仙期盡收淸气注雙目所遇無復差毫釐江湖汗漫二十年短篷窗下還聽之倦遊舊隠頻入夢便欲踏浪尋吳兒西湖它日我亦往君當攜雨來催詩

題李國瑞雪洲

逺遊早作觀光客十年慣看燕山雪廣寒宮殿倚天開晃朗瑤臺連貝闕北風吹落銀河水一夜乾坤變虛白瀛洲俯瞰島嶼空山下皚皚成一色小臣給事曽上天凡骨翛然淸欲徹南來苦熱願恆寒每恨無冰愆歳律今年人道定丰稔臘前三白將盈尺幽人髙臥鵠山下起看鵠山渾不識卻從山頂望鸚洲大素無垠玉無隙此時心境忽有會但覺淸風生兩腋忍寒不顧玉樓粟方喜詩從天外得𨿽非孟浪剡溪遊習气頗有王家癖從今便號雪洲人已具小船靑篛笠

牧庵姚先生贈相師梅淵泉詩淵澄如止水泉活有餘波梅到淸香處君應風味多商徳符旣爲畫之且求予詩云

牧庵老僊善遊戲贈詩專詠君姓字壽巖喜畫今獨步又冩姚詩入縑素姚詩商畫眞二奇有聲無聲人自知梅君挾走半寰宇玉闗豪傑皆識之怒人及蟹世固惑惜君眞與梅無別萬里歸來舌尙存七旬向上頭無白江湖眼力老更神品題也到山中人山人無意問利達見君但問西湖春

題商徳符爲梅淵泉畫淸江圖

秋江千里快一瀉目盡雲林認平野眀窻展翫爲釋然況是當年身見者若人自非詩中仙定知胸次無此天可憐眾史恣塗抺兔魚未得空蹄筌我登鶴樓望江漢恰似壽巖圖上看有時風止水鏡平便棹酒船遊汗漫梅君收斂江湖蹤過我翠鵠煙霞中他時若見壽巖老不妨添我爲漁翁

東澗講主代額森宣慰爲沙門參香山晉老有所得遊廣陵歸歌以餞之

聖元世臣東平王勲庸滿世笏滿牀有孫稚節見翹楚椿萱愛之期壽康人言西佛操厥柄身名幾欲見緇黃邦楨誰忍坐朽腐才實天不淪荒唐乃聽其徒代祝發卻爲眾生變其法盍令救世行慈悲究竟世尊心不恝愛烏自是餘情眞其徒況復眞可人歸舟天地有明月行腳江淮無好春題詩爲向香山道山門苔滑今誰掃人間難事龜脫筒等閒莫效兪淸老

題玉闗雪中竹石老木圖

郊原觸目荒寒天中有淸致誰能傳此君特立節素著枯槎亦復回春妍僵龍攖云欲飛去翠鸞曳風寒自舞蒼頑虎踞不記年一霄變化誰玉汝笑談萬象歸神奇天工能畫自不知是中有隠隠佳句卻彼玉闗先得之俗師用色勢益窘林下風姿豈脂粉玉闗佳處色是空爲君重作丹靑引

題李元敬照磨眀妃圖

臂香骨沁守宮虐金鎖重門怨銀鑰深宮有眼不識春晝長時聽雲間樂平生所見惟監宮今朝豈期見畫工君王知畫未知妾薄命已分如秋蓬黃沙漫漫天無窮驚飆吹老紅芙蓉穹廬眀日又何處此生遂負南歸鴻和親納侮號上策建議詒謀婁敬責妾身𨿽苦免主憂猶勝專寵亡人國闗山寥落夢亦迷嫁雞正爾隨雞飛人間生女莫望貴只可近作田家妻琵琶聲斷霜天月靑塜至今靑不歇後來卻有蔡文姬千古胡笳辱哀拍

題咬雲莊侍禦爲龎允中畫山水障

山人夙有愛山癖拄笏憑闌竟朝夕市朝一日不見山便取畫圖張素壁吾鄕好山冠河朔萬丈嶄嶄倚空碧維時秋淸宿雨收百里浮嵐手堪挹昔年皷勇踏其麓已悔東南多履迹隆慮深處有仙境塵事無端苦相厄南徵馬上幾回首夢寐於今悵如失題封倐爾到江湖撲人猶覺煙霏濕恍疑著我洹水上西望太行才咫尺題詩便當歸來萹請君光掃松間石

雪蓬歌贈廖楚村山長

人間塵土何地無道人自愛居江湖江湖佳處冩不盡且復想象陳其疏有舟如葉君勿笑气象乃欲吞堪輿四時風景皆可樂歳晚獨與天遊俱靑山昨夜忽遁去萬象一色涵冰壺眼界疑墮淸虛府心境直造鴻荒初道人箕踞受奇供但訝光怪生籧篨霜筠露籜政不俗更欲緣飾爲瓊琚湘江淸碧俯見厎嶽麓倒影寒縈紆興來不省有物我短蓑獨立歌吳歈可憐翠被秦復陶但賈憂患來攻驅莫言雪盡蓬遂廢敲雨承月仍相娛

寄題新建鄭同甫書帶軒

康成山中艸如■﹝├冖一貝﹐上中中下﹞﹝又上韭下﹞世因彊名爲書帶云仍取扁豈徒然學業欲與康成配帶爲書用亦所宜書不用帶腹貯之但教長養莫除去風月無邊當自知用原功韻餞陳眾仲提舉七閩山水天下奇唐舉進士繇詹始淸淑蜿蟺發有時紹興而還不勝紀我朝混一幾百州聲教漸被無荒陬陳家有人尢秀出弱冠眾已推名流淵珠千仭出一綆從此光華孰能褧六年樂育席爲穿眼厎諸公自臺省五兩風順歸舟遲滿舟載文皆璧圭希聲直掃靡靡盡正色上矗蒼蒼齊玆行小試穿楊手未許垂楊生左肘欲論心事柰別何江海一觴期白首

題雲莊靑山白雲圖

白雲舒捲初無心靑山之靑古復今云兮於山何損益自是幽澹攻相尋昔年下土旱肆虐有力足可爲商霖長風多事不相假悠悠歸來林壑深猶能粉澤作景物怡悅方外供淸吟雲山之人素知云淸冰寒玉眀胸襟偶從拄笏得爽气肯與眾吏爭浮沈村墟野屋暮杳杳風霜老樹秋森森小溪幾轉訝無路懸瀑半天如有音云舒云捲目盡處一點隠隠浮遙岑九衢塵土沒馬首安得此地投吾簪便當攜手共歸去披云醉踏長松陰

牧牛圖

崢嶸春煙四十角已任秋成在人目曉耕課足得少休付與東風一川緑飲齕犇眠各遂天餘力猶能事攻觸牧兒心迹兩相忘鞭策不施伊自服撝叱如羊攀角上負渉嬉嬉似遵陸服勤縱使骨羸錐乳蚳嗣勞仍有犢犢兮更爲愼芻牧公家租稅何時足問喘燮和吾豈知詩成聊備耕田曲

張騫乘槎圖

世言天河與海通浮槎歳來秋適中有人好奇贏糧從源幾萬里吾其窮城郭何地倐此逢雲煙宮室相冥蒙見美而識雲鬢松西有癡絕牽牛翁問之蜀嚴能識儂又言張騫昔使戎乘此直溯昆侖東得石歸可誇兒童曼倩侮世如瞽聾君平更躡虛無蹤茂陵方急開邊功抵巇宜得博望封昔躬所無後乃叢豈非致此由鑿空稗官之靡棟漫充千年孰抑荒唐風流傳幾時到畫工鉦可諭日聲非容酒多且旨殽且丰萬事不用研初終安得畢卓吾將同

送劉安禮禦史歸棘津

昔年旅食京華春劻勷塵務窮朝曛相逢一語不暇盡況得杯酒攄殷懃南來與君實同寅同方逾月仍袂分人生離合劇萍水世情好惡從蕕燻羨君讀書早樹立峨峨法冠聳惠文風霜肅物未終考已辦事業流淸芬神羊天遣觸邪佞有羝突出甘敗羣皭然公議炳星日肯使玉石眞俱焚俗方任耳眩名實牛斗驚蟻雷疑蚊行藏有道且有命飄然我自樂我貧親闈咫天躬滫瀡彩衣獨速人微醺世間眞樂此無比身外富貴徒紛紛但恨多病疎曲生一尊何由傾倒君扁舟眀日應回首日暮江東多碧雲

池州驛有王君陽所畫老木滕玉霄跋語二君皆故人爲作數語

何年髯王來此驛怒磔蒼髯挽椽筆想當奮筆一掃時亂擁槎牙出東壁千霜百霆摧不盡坐使根柯成鐵石誰謂毫端一寸鋒辦此人間萬牛力玉霄狂老亦可人蛟蚪繚亂雲煙濕芳醪萬斛醉不死愈覺吐辭淸可挹當時京國俱從遊滿幅持來渾不惜天涯一見眼爲眀相逢況復曽相識我今妄受車服維所至規規專一室跫然不待足音來二妙眞堪慰岑寂

行建徳縣民有訴作橋罹害者作徒杠行

霜餘溪湍息奔鬭農隙維時梁可構往來恐有病渉人官著恆規誰敢後邑胥承帖來鄕裏鄕民見胥如見鬼督材斬木到坵壠致期視成驅婦子人未安行力已疲冬無旨蓄雞先死田家雞盡眞可哀邑宰旦夕行橋來吁嗟此役本爲利誰知爲害翻百倍老癃傴僂訴且泣莫遣吏監民自力治貪問瘼乃吾事去甚痛懲尢所急老癃又言官試聽今日所知百無一我聞此語憤塡膺不可勝誅空太息安得落落寰區間盡是龔黃二千石

臨江見大船宏麗異甚賦賈客樂

皷聲震蕩馮夷宮帆腹吞飽江天風長年望云生長嘯穏駕萬斛淩虛空主人揚州賣鹽叟重樓丹靑照窗牖鬥帳香凝畫合深紅日滿江猶病酒錢塘女兒靜且姝臂金盈尺衣六銖憑闌飯飽觀戲魚淸波照影紅芙蕖江城到處時弭楫徧買甘鮮窮所悅千里攜家任去畱一生爲客無離別惇農抑商昩逺計遂使素封輕得意握籌狡儈俯承命危坐咄嗟收厚利田廬雕獘君知否終歳勤勞莫餬口夏稅未了秋稅來三十六策惟有走

安航齋

淸江老人心休休宴息作屋才如舟人間論險莫逾水刳剡有藉安浮游等閒覆溺政不少有家幸免斯何求乃知平地足波浪大廈泛泛猶輕漚爭如容膝一齋小泰宇凝寂天光收百年居險能脫險人海一葉隨沈浮弦歌宛在水中沚竹樹不減滄江秋舟居無水陸無屋一笑千載同悠悠若孫肯構恢萬斛欲事康濟攻藏修健帆風順更勉力直須擊楫窮瀛洲

太乙宮瑞荷爲眞人呂公賦

天地有水卽有荷生意無盡根株多風人澤隰詠未旣一旦秀出濓溪波中通外直寓至道比徳君子無偏頗非常之產亦時有駢花合實誰賡歌豈如仙壇出奇供盆池一勺融天和初疑扣盤合蒼玉又似夾袋裁靑羅呈祥應陋朱華穠定巢只許玄夫過淸風時來香襲人不用船藕痊沈屙天涯太華幾時到漫說十丈髙嵯峨當年太一乘此舟煙波蕩漾遊無何此宮固宜有此瑞老仙異世眞同科便從太一共乘去奔霆瞬息窮天河

至正集卷七

●欽定四庫全書

至正集卷八

﹝元﹞許有壬撰

○古詩七言十九首

送揭立禮用原功韻

設科昉自延佑年招徠賢俊辟四門太平盛典遂興舉當國大臣精討論賓興人人重徳行繼述在在聞王言豈惟髦士登棫朴又恐絕壑遺蘭蓀拔幽風紀許投削言事布韋令扣閽爾來何人眩國是舊章成憲如芟繁襖虹飲竭北溟水欲使變化無鵬鵾亦知有時天未定天地不老斯文存黃能永閉羽窟厎剝盡而復貞而元子方急養且歸去四海尙賴他人昆丰扗弱步退不勇素餐愧我猶薇垣會觀桑楡酬東隅已掃姦穢空西園車堅禦良路可逺眼前未可定輊軒叔能贈言一舉手猶勝杜老尋諸孫人間富貴土苴爾得似定省躬晨昏

題楊見心山水橫披

季主不見長安市子誰置之巖壑裏一朝袖得白雲來不使靑山去吾幾淸風襲人嵐濕衣山林朝市同一機白頭利達復何問但欲此山從此歸

題同年王君冕芳潤亭

我生有恨未入秦占畢詎盡山水眞每聞聒聒說形勝矯首空美西遊人樊川眞隠有佳處觸目便與終南親終南振古靑未了秀色排闥寒嶙峋玉山太白峙左右變滅萬景昏復晨一亭風物宛隔世三時花木常如春潏流■﹝氵虢﹞■﹝氵虢﹞走庭下餘波逺漑斯爲津亭中之人何所事學有原柢筆有神英華瀝液日著見生香不斷流無垠陸家徒說漱六藝心得乃與造化均人生有樂在道義此外何物闗吾身憶昔充賦來京師姓名一旦達紫宸徒勞州縣二十載秋風兩鬢吳霜新亦知此地有快捷方式我車政爾方其輪淸泉白石但無愧蠖屈時也寧非信何年杖策遂一過巨觥盡洗胸中塵

贈李孝子和原功韻

倦遊度闗如度磧艸色寒與霜俱白按圖地則仍塞垣問俗今非袵金革柔逺雄盛角兩都二十年前我曽客李孳孝行聞裏閈滫瀡怡愉躬旦夕母心憐女不忍嫁嫁出吾門恩意隔子能養志安貧居姊遽從夫入窀穸林宗何嘗貸五千鑪韛自可來千百但知有母斯有姊詎肻同生不同室負甥眞可繼賢躅輟饌猶能光史冊寸艸幾何殫此心白雲幸免傷於役矯情一分定寡恩大笑子亷錢置席

李叔儀禦史榮壽堂

丹砂貯井水漬紅甘谷大菊千萬叢居民子孫受滋液裏閈接武期頤翁棗彊仙人世中土飯飲但與齊民同一家四世皆上壽壽自有種天無功乃知丹砂與甘谷只在若人方寸中翁今又復近八十目炯巖電顏如童田娛裏娭行不杖弄孫教子春融融子賢亢宗早馳譽法冠峨豸方乘驄聖朝推恩惇孝治鄕邑五品疏恩隆人間盛事及養志身外名位何卑崇可憐泉壤謾極品封薄亦勝追之丰斯堂繼今世濟美我歌翁壽傳無窮

送界畫林一淸赴臺州【並序】

予幼讀書江南捨書無所嗜買書苦無貲故於畫不能有況能別乎入京遊道廣時時有見鑑論品第咻之積久因知古人以是名家亦豈易哉我朝傑出者蓋可歷數十門諸品各見於世獨宮室臺合名者罕聞焉宣和祕藏所見不過唐尹繼昭五代胡翼衛賢宋郭忠恕而已則知此藝世殆未易精也皇慶間王震朋者名一時今得永嘉林一淸予所知二人爾天地間事未有無法者畫𨿽一藝囿於繩矩而不爲窘束乃可語其至奮筆作气揮霍塗抹有足以聳動人者語其豪宕則可而未足語乎法也若夫千門萬戶正斜曲折廣狹髙下毫釐之間不悖繩矩寓算家乘除之法此畫之有合於學而有用於世者也故界畫有可據以締構者有但觀美而施用繆悠者識者謂之可以拆架乃爲得法此眞知畫者哉一淸多藝而攻於此所謂囿於繩矩而不爲窘束可以拆架者也昔以岐黃術業供侍文宗靑宮出官監滄州稅攺臺州監倉副使其行士大夫餞之詩餘序其首且爲之詩曰

天地萬物有規矩大匠胸中具樓閣有人悟此謝斧斤筆鋒乃有公輸學千門密可數椳闑萬間細不遺榱桷鉤心鬭角矗蜂房各抱地勢分垠堮橫鈄平直自乘除髙下蔽虧相脈絡按圖考制如指掌拆架不許差毫末林君又得髙古趣守法不受繩墨縛乃知作事貴有益捨是但可資談謔有言贈子試靜聽阿房迷樓勿輕作後來賢者識寓戒淫昏適足媒其惡子歸好究土階圖聖治方將復淳朴

題原功舅李氏遺經閣

湘瀏望族隴西李四百餘年業詩禮藏家無金惟有經建閣儲之付孫子子孫相繼百年中閣毀而復兵再毀傳經有人豈終廢又見翚飛矗雲起秦宮漢闕鞠爲墟札柿誰能斧斤擬淸門盛舉𨿽偶墜詩書厚澤流未已閣能儲經俾嗣賢嗣能復閣爲經侈經存閣廢武可繩經廢閣存族俱圮直須經閣與吾嗣綿絡百世相終始眼前風物總天成羣山連娟迆流水親朋一樽時宴聚談笑無非杼文史豈惟道義淑吾宗遂見善良燻晉鄙有甥翹翹金閨彥記文髙與前賢峙三生應是魏陽元成此宅相世濟美

薛子敬母壽康堂

人生有親期有壽壽而康寧世希有人生有子欲其賢賢而復貴天何厚薛門有子號能養棄郡承歡備膏滫謝家寶樹暎萱艸萊子彩衣輝白首只今稀年又逾十扶掖尙不勞子婦東朝敬老示殊恩錦服侑以黃封酒春風滿堂扇裏閭咨訝嘖嘖傳眾口人間福慶豈力致積善已歷三世久聖朝浩蕩開壽域鳩杖時時■﹝浸﹐扌代氵﹞鮐耇願推四海均此慶直見曽玄印如斗

寄黃文復

吾友黃君字文復肥遁山林探理窟髙情萬事等浮雲獨於樹藝常喫喫枝頭能出二色花堂下羅栽多品菊依墻沿砌僅存苔當戶繞池皆種竹非因百趾無所歸五畝多應不容屋扁舟訪我黃鶴磯笑我人寰混塵俗季也其徒頗好遊簣土小山勞自築盆池才貯數斗水要看芙蕖紅暎緑常聞種藕便得花菂須再歳生意足君言我有已試方功比如船更神速土籸和餅壓污泥勻埋石繭淸漣沃君歸十日見毫芒薏尖出水靑猶曲杖藜百繞望已切茄才如綫擎錢矗鮮妝擁蓋渺何許黃萎遽似經霜酷其徒可笑又爲辭遇夜每遭蛙肆毒新根食盡人莫知遂使卵胎成殈殰蘜灰早用蟈氏典定見亭亭云錦簇墨香千里忽飛采欲驗平生橐馳術我方絕倒力爲疲不覺開緘機再觸蛙耶人耶未易究政爾隍中夢蕉鹿種蓮有道敢告君近效小成車戒覆人間七澤闊於天會洗而今盆盎辱

謝洪憲副惠繭紙

汗牛編簡罄竹木蔡氏獘网功方興剡溪藤角會稽楮文場擅美紛相仍東方妙制中天下照眼瑩滑涵春冰淸泉縻繭融玉液不動機杼成霜繒感公分惠到狂客欲奉瓊瑤道途隔等間肯造五鳳樓畱艸匡時萬言策

喜逢口

灤陽驛東北四十里山有雙塜世傳昔有久戍不歸者其父求之適相遇此山下相抱大笑喜極而死遂葬於是俗因謂之喜逢口亦猶望夫之有石也𨿽莫究其世代姓氏而其言有足感人者故作是以紀之

兒寒解衣重撫摩兒饑推食孰忍訶長城與國逺負戈一去不返當如何去時云戍東北鄙直出楡闗度遼水白頭郎罷與影俱豈憚山川十萬里天教此地適相逢父曰從天墜吾子笑疲樂極俱隕身誰謂情鍾遽如此官家開邊方未已同生又別寧同死山云漠漠風颼颼山頭雙塜知幾秋當時不忍一朝喜今日翻成千載愁猶勝貞女化爲石終古孤身雙不得淸江寒影日悠悠行人一去無消息

以墨贈伯庸

春風聮轡出瀛洲兄署玉堂我倅州倅州屝屨不遑給況得操筆攻雕鎪玉堂業攻代天語泓穎日與兄爲儔黟川妙劑大盈尺豹蘘幾載勞慳收中韜光焰待人發我非其人難久畱黎芹菲獻意有在要助揮灑昭皇猷政如和弓到羿手此不破筈將誰求北門艸制退食後還冩新詩寄我不

紫微宮松花石

偉哉元工陶萬類翻覆洪纎等兒戲卽死爲生艸化螢蛻鱗附翼蛇成雉紛紛朽腐還神奇況復根柯本堅致長林絕壑雲霧深斧斤難及幽潛地由來長育不假土盤結層崕出羔稚香流石髓日灌潤孕秀含貞眞有自風霜陵虐知幾年坐看寒暄變榮悴一朝老極枝葉殘太古須眉失蒼翠誰知千尺歲寒姿幻作一拳山骨峙紋理綢繆節目存流脂尙漬皴膚膩棟梁𨿽廢大廈用礎石政爲明堂備琳宮老仙好事者不憚逺途三犢致斯珍舊說出金華欲識無由今忽遂但恨米狂未及見太湖靈璧勞兄事摩挲淸气凜生秋猶似半天風雨至老僧指點笑且言君可寓意無畱意石居吾室豈吾有曽閱嬴顚與劉躓詩成相對一掀髯大笑奇章牛氏記

觀刈

春耕軺軒載耜來夏耘竭力空蕪穢天時人事兩無失一飽今知堪坐待農家到秋塞破屋此樂天今付貧倅禾頭飽重垂拂根梓擦風聲傳銍艾月明健卒擔如飛足繭肩赬汗流背一埸方畝積無隙更向鄰翁借車載山妻啼饑已拭淚忙呼赤腳同掃碓餓夫不言但臆對大嚼預搖三尺喙縱橫滯穗不假收西風肥殺鑽籬萊

覆田銅鞮宿楡社李氏小樓

市樓有階不可攀縱有風月無溪山中藏萬斛塵俗气擾擾歌舞羅翠鬟斯樓𨿽小獨全美四面靑山一溪水淸風明月不用錢咫尺眞須論萬里聚逺收奇景亦多可憐騷客暫經過主人力穡寧卹此柰爾溪山風月何

琴峯夜月圖

有峯如琴靑■﹝山贊﹞岏有人能琴棲其間攜琴獨對琴峯彈琴調況復彈髙山趣深境勝畫難巧助淸出奇天不慳玉輪濕露軋遙碧陰氛辟易開松闗山人於時喜欲狂淸風入指傾潺湲潛蛟起舞猿■﹝犭宂﹞泣石怪睥睨山英蹮我聞至樂本無聲底用兩手紛如翾君有眞琴未曽撫倚空千尺嗟長閒扶桑大繭如甕盎我當爲爾弦孱顏中藏萬古不傳調奮臂一皷驚區寰要令聾瞶知蟻鬥鈞天歸奏通明班山人見此應絕倒山中有約何當還

錢舜舉闗山行旅圖爲馬良臣賦

江山信美非吾土何事飄飄無定所想因逐利利在途逺駕車牛來服賈天寒日暮山路長羸牸鏖鞭背如堵往來如織有底忙觸面相逢不相語琴書汨沒長安道趣向𨿽殊實同苦人間蠻觸方紛爭得失區區都幾許我行四方定何爲十年夢斷江湖雨披圖浩蕩發詩愁政爾闗山作行旅

書事爲友人賦

有梟突來居鳳池四翼濟惡喧一時面謾晝市恣攘攫力障賢路爲嶇崎燎原凶熖未易撲懸河僞辯公相欺呼朋笑類布中外禍心包蓄將何爲一朝奮出曰松者怒挾彈射爭先之中天日月靡不照覆盆偶蔽天非私從知貫盈敗可必曵兵棄甲何累累亦由遲速理有在機來閒不容毫釐體骸能與孟靑抗傳車又向窮荒馳九重淸問旣下逹益者遐方皆內移君才磊落去就審气節不負先皇知因思鄙人昔孟浪詰難屢犯編須危幸災仁者固不忍魯觀曽有聞人屍寄言同惡未及者早宜攺行懲吾詩

以畫鹿爲太師壽

祁連山中有神鹿毛質千年似蒼玉芝香泉洌不肯畱來與仙人服雙轂仙人兩手握化機陶冶宇宙成雍熙相看一笑陋昔典三公但見圖車輜洞中有天春不老歲歲香風滿瑤艸仙人自有長生方更開壽域均八荒

至正集卷八

●欽定四庫全書

至正集卷九

﹝元﹞許有壬撰

○古詩【七言】

題鄒福傳【福揭曼碩學士僕能小詩】

鄭家婢亦知讀書男子況得依名儒處身𨿽卑心不爾作事欲與髙人俱服勞薪水安所事王尼爲兵亦何愧縢藏永保無羽化濁穢今眞見蟬蛻衣冠巍然食君祿婢膝奴顏恬取辱一生醉夢富貴中趣向正自慚鄒福詩成主人手爲抄肯使酤酒如王褒

李仲山都事號梅庭主人求詩

君不見韋表微裏行不樂拂袖歸松菊主人捨我誰淵明百世其庶幾梅庭主人淸而溫觀所爲主知其人歲寒萬木黯無色一脈獨得先天春烏臺翠栢翳幕府出山又與栢爲主含英散點白筆霜擢幹皆爲鐵冠柱懷歸夜夜夢故山佳人倚竹遲我還寧知要辦和鼎實蹤迹未免畱人間西湖皓月前村雪萬古淸香吟不徹相逢誰主復誰賓早脫塵凡見髙節

贈解辰翁次卷中韻

理世輕士如泥沙長人論人當棄瑕竹頭木屑且適用況犀有角象有牙螺江產才聞自昔我擷其實刋其葩歐陽昔以文瑞宋千載炫爛五色霞澹庵風節後莫比平園才徳史所嘉只今有人淹冷職滿頭白髮才黃麻時無趙倫誰見怒官似鄭虔無用嗟何當汲引厲頑薄色可變紫聲變鼃從知君子志拔茅其如深文面削瓜但令詩書世有嗣休羨人間燭上花

力疾對吳閒閒大宗師象焚香危坐而成詩

宵人本是山澤臞涉世政坐饑寒驅五年黃合事何補鍾作老病叢孱軀灤京歸來十浹日藥裹不可離須臾平生結客半寰宇未免操瑟從齊竽可人底事期不來承慶堂深誰可呼邇來亦復詩作祟淸減益見風標孤杜門卻掃難折簡豈意惠然來畫圖相看一笑但臆對妙契未許巵言■﹝奭斗﹞淸冰寒玉照林表和气春風生坐隅齋居頓覺俗气逺髙致已逼沈痾蘇我方歸思劇迅矢公自有分居方壺過從此去計必少夢中道路多縈紆便當捲奉江湖去願得始終如蟨驉

謝庫庫子山學士惠藤花

有賢大隠廛市居開國相君遺此廬相君勲業照寰宇太祝有廳才一區傳家不用金滿籝樹藝之外皆詩書春花未了秋又實坐看人世均榮枯東風一夕動芳簌老藤滿架靑縈紆今朝紫萼忽爛熳頃筐采擷輸庖廚憐予肺腑厭塵土分甘來與華箋俱予非虎頭食肉相臠塊適足朘其膚眼明淸供傾錯落老饕便可辭膏腴薄持一飽捫腹笑報之但愧無瓊琚

西巖野逸歌爲彰徳路總管杜弘道作

西巖歌歌西巖浮空千仞靑嶄嶄煙蘿爲縢霞爲椷設險不作殽與函黃精春荑蕃莫芟蕨香泉冽飫老饞世鼎那復知酸醎下視野馬紛塵凡埜人心逸陶至諴誰遣輕著從事衫方今登三五可咸忠藎連茹逺佞讒楩楠旣收足檀欃縱有黃獨何由鑱鳳池烏臺冰照銜濟世欲藉爲風帆憶昔與子同諵諵攻堅政府非鼓儳吾歸吾郡子復監勞不暇逸神所鑑山英它日敢子詀乃知子志因民碞西巖歌歌西巖西巖之石美若瑊我辭不佞君其劖

題雲莊爲韓伯順作山髙月小圖

黃州江山如有待直待坡仙發光采歲行回首幾壬戌二賦人間故長在當時泛舟挽椽筆奔走蛟螭泣神怪洪音蓬蓬號萬竅大塊茫茫歸一噫山髙水深人何歸獨有老月光不攺孤峯嶄巖幾千仞下有淸流鳴石瀨蒼龍呀口一珠寒軋輪上覺天衢隘此時淸致似當時比竹誰能發天籟之人盡掃豪貴气一片淸紈收勝槪按圖三叫臂欲飛夢香舊圃元修菜

題商徳符爲韓伯順畫山水圖

我朝善畫髙尙書一變卽至商曹南九方相馬迹固異妙處均與造化參韓家此圖更奇崛展看擈面浮淸嵐山疑近薄忽窈窈水若淸淺中潭潭望之如仙山中人便欲卜鄰茅一庵紛紛道路何爲者煙霞胡不窮幽探人間多事行可遣村社薄酒吾能酣滿天淸興屬何處煮芹燒筍春方甘

瘍醫許同僉求詩

君昔市隠爲逸民曾視軒冕如浮雲一朝金紫不容卻東華塵土同朝曛斯民瘡痍未能瘳我不可愈宜求君宋淸有道望報逺白岑祕方何足云

題郭熙小景

河陽老筆無丹靑三生曾是山之英神機蓄久忽抒泄意所到處皆天成初猶跬步營丘行久乃奔軼天衢亨喬松大山聳物表髙堂素壁長風生有時斂束作小景咫尺已覺淩蓬瀛人間流落惜無幾好事只訝千金輕中郎未許虎賁擬具眼能與秋毫爭但嗟縑素日獘墜世無其畫空畱名

孔學文奉先世殽夫先生元符三年甄敍告身求題

西江之水接洙泗三鳳嗷嗷鳴一世臨川有鳶苦相嚇不知鼠腐鳳所棄孟也攻詆不餘力文章荀楊乃其輩中天振古有日月黨籍豈容無仲季漢唐而下觀趙宋最號文明致隆治君臣舉措一至此有識未免爲長喟桑田變海綸誥存巋然不與靈光異聿修世篤此縱無聖澤自可窮天地

題獨照長老文殊問維摩病圖

謂予不病形如削謂予果病神自若是在病與不病間我不自知人豈覺有來見問意固厚轉語才形已糟粕菩薩隨者億萬計丈室之中容綽綽將謂相逢說妙法掀簸乾坤翻海嶽不知此事到此際難舉衡嵩等毫末娟娟其妹來散花逢場豈亦資諧謔可憐弟子神气微盡力去華華不落天人本非革蘘穢色香一瞬俱冥漠只愁丈室忽塞破億萬菩薩何處著

小樓對閒閒宗師象因次舊韻寄之

鼎食不解肥我臞多病亦爲山林驅巾車孤舟往所適何往不可容微軀莫言五十未爲老縱有七十來須臾今年兩耳得差勝飽聽萬籟吹笙竽閒人多事迫詩債埜老敗興時招呼小樓今日好風色目斷天末鴻孤一時幽興豈容負況對蓬島神仙圖篆煙凝坐共心賞盡醉更把空尊■﹝奭斗﹞懷人未免有芥蔕處世已覺無廉隅分江小鼎煮粟粒誅茅別墅營屠蘇逺山但藉一枝杖中流誰辦千金壺菊籬秋香晚未減松窻月色寒相紆我行不武分斂迹安得甘艸資蛩驉

題米元暉山水

米家世以書名世馳譽丹靑乃餘事小米觸處是天機掃絕眾史庸俗气家傳龍跳虎臥法分與冰紈作遊戲亂雲重重護幽峭半樹紛紛立寒翠連綿欲盡不盡間幾點蒼然入無際每因淺近寓深逺時出淸雄變妍麗人間流落特毫芒好事偶得宜珍祕虹光貫日爛不收依稀尙有元暉字

徐復初種云堂

翠鵠山中許道士偈來神山遊戱爾神山𨿽不是蓬瀛有竹萬竿斯可矣種云堂深六月寒幽鳥啼碎靑瑯玕人間風日不到處階蘚印翠何年幹門前擺掗幾千畆秋豪吹香入新酒主人逺在黃金臺鶴怨猿驚亦知否我非山主苦愛山山不我厭那忍還欲言佳趣竟難冩試看日夕空蒙間

虎食鄰豕

疲氓一豕闗歲計翁媼旦夕勞豢視敢思口腹資禦冬擬待今秋了租稅於莬乘夜夔其壁攫去怒嚼無餘骴豪家有羊過千百爾不掠剰寧有畏乘虛淩弱犬亦恥天賦爾質徒猛摰太山昔聞無苛政荒村今復增酷吏艸萊蹂踐迹未冺是我昨日攀緣地卞莊周處世豈無畢竟爪牙何足恃

靜師觱篥歌

霜淸萬籟於喁收老月軋露寒波流山僧具眼識野逸醉挾楚竹來鳴秋一聲透空石盡裂剛風不掃云夷猶驚猿無地避淸響木客爲爾生新愁激揚初似士引角嬌滑忽如鶯囀喉驪珠熒熒細縷貫冰蠶繹繹獨繭抽傳燈應自龜年來翫世定是靈師儔昌黎不用誚髙唱形骸放浪爲眞遊松陰盤石月正午諸僧舉白紛獻酬歸眠禪榻有餘韻水聲■﹝氵虢﹞■﹝氵虢﹞風飆飆

題彰徳監郡奇淩和叔登瀛圖

瀛洲杳在弱水東世有舟楫無由通自非眞仙具兩翼倐忽引去如輕鴻人間塵土幾萬丈誰知乃有登瀛翁集賢堂館去天近松雲華霧春冥蒙景淸池勝黙感觸神遊恍惚空明中雲莊遊戲實其幻落筆便有神仙風望洋俯瞰萬頃碧振衣直躡千仞峯因知此境本非逺此心到處皆瀛蓬眼前有道自不見瓜棗可聞那可逢秦皇漢武骨盡朽文成徐福欺愚蒙赤霄沖舉世誰見仙與人道將無同翁今分節守千里未許遐想求虛空政成但宜早解組西山盡可畱吟笻人生至此卽仙爾底用辟榖成疲癃翁聞儂語應絕倒他日此圖當著儂

閔松

蹛林喬松閱千古八百里滿知幾樹越從毫末至參天不識人間有斤斧一朝混沌再開辟相宅龍岡來啟土梯山航海水赴壑官署民居須棟宇工師求木破天荒始聽丁丁就規矩樹藩板地徧郛郭萬億中才二三取生齒日夥資樵蘇沙磧岐岡竭榛莽遂移殃福及此林大鋸相加臥撐拄段分三尺已專車枝節紛披溢膏乳槎牙根柢抉至泉百年運載無時住山童地赭鳥獸悲陵遷谷變風雷怒偶憑髙閣一縱目萬竈炊煙欝玄霧漸染人人服盡緇燻燎家家壁無素燧人濟世固有力里巷亦療饑寒苦但悲明堂梁棟器及物之功正如許貞姿勁气養不易瞬見成灰了烹煮馬基彘槽尢可念曰與蓬嵩同朽腐大材小用違所長多少傾欹無一柱昆吾精鋼忍作鍼天孫云錦難爲屨聖人委吏𨿽不鄙賢者伶官豈其伍嗟嘆不足形永歌聊爲用才陳諷諭

題趙幹江樓風雨圖

人間蕞爾東南陬金陵李家無逺謀詞華欲繼後庭曲不見東風空小樓當時百事尙纎麗況在畫工專末技洪河喬嶽昧平生曲闌幽檻窮淸致石頭城下無重闗甲馬營中有佳气九天飛墜曹將軍盡捲版圖充上計小兒造化吁可憐乾坤又到宣和年君王搖毫自塗抹片紙落世人爭傳坐看南北又分裂遂使兩家同一天偶從斷縑閱小景慨念興亡豈天定而今蕩蕩混一圖但少儂歸理漁艇

赤壁

孽瞞禍水劇趙女漢火餘光能幾許蜀方傳薪噓未然吳偶束縕成一炬萬艘枯葦沃以膏空江如靻長風皷九淵鼎沸羮魚龍連營炭熾膰貔虎雄圖南紀成畫餅匹馬華容作窮鼠坡翁乘興賦赤壁爛漫天機湧毫楮偶從雪裏冩芭蕉又似驪黃不毛舉考圖求故此其地疾惡千年若躬睹江山蕭條歲華晚興廢人間幾今古買魚沽酒弔阿瞞醉和漁歌短蓑舞

遊君山嶽州經歷善原道學正潘彥賓黃文復劉光逺同行

蓬萊瀛海飛渡難世人可聞不可攀水環千里萃萬景天下奇絕惟君山湘君南去九疑逺淚灑修竹畱余斑祖龍肆毒赭不盡終天有恨埋煙寰長松豫章欝老翠攢列巖壑爲襌闗梵宮蟠踞肇典午煙霞金碧爭孱顏三湘晝夜助勺水兩湖今古浮連環霜空木落快一覽坤倪軒豁呈天慳只疑六合總是水水外不復知塵寰滄波白鳥入滅沒斜陽孤鶴才飛還洞庭龍祠縹緲見蜃樓千尺搖靑殷長風有時駕巨浪掀簸百怪愁神姦操舟之人膽欲落回頭卻羨山人間嗟予夙願今始愜捫蘿拾級寧辭艱要窮勝事更繼晷列炬宿鳥從驚■﹝翾﹐飛代羽﹞禪房深處借一榻淸夢已滌三生煩相從四子盡儒雅詞源萬斛傾潺湲飛吟亭中酒未醒嶽陽樓上詩方刪片帆談笑又到此淋漓宮錦倒白綸五城攜手飛佩去九霄淸響流人間

湖南監憲布延實哩子謙昔爲翰林學士奉使祠天妃伯生有序送行徵詩其後

古來漕法無十令我元弘撫恢自天至元天子一四海京師仰給東南田亂淮溯河略汶泗逺■﹝奔﹞瀛莫趨幽燕蕩泥踰埭幾跋涉畱連歲月喧勞牽雲帆遼海聞自昔東吳秔稻曾輸邊九重聽言獲大利萬艘遂發吳門船晨興甫動望洋嘆暮炊已接蓬萊煙夜波陰火亂明滅神姦怪狀呈蜿蜒檣摧纜斷一瞬間骸骨立腐饞蛟涎天妃於時憫昏墊祥飆颯颯來云軿漕官舟師續乃命遂使京國丰年年禦災捍患著昔典詔使涓潔嚴犧牷翰林學士北庭彥風骨自是人中仙候神將事盡誠愨坐致流澤如原泉都人萬億飽紅腐豈知顆粒皆危顚十年我亦索米者無功素餐尢赧然湘南邂逅識眉宇繡衣大斧光相纒紀功他日有佳傳我歌敢重靑瑤鐫

題周元玉北山堂

北山主人薄軒冕五十歸來已云晚眼空塵世但覺隘卻愛鷦鷯一枝穏有松萬壑竹千畆有菊三徑蘭九畹四時種植常不遑組綬難縈去往返生兒京國蚤蜚英玉磬淸溫明紀甗姓名籍甚在搢紳奮翼駸駸上林苑白雲一夕忽入夢歸心如水從瓴建功名身外等土苴滫瀡堂前盡愉婉惠然過我瑯瓈山水陸跋涉不憚逺論文尊酒花柳間已謝遊春曲江幰我言子歸眞得計鄙俗何知笑連蹇且求至樂在天倫但恐富貴來衮衮

登祝融峯

萬山南紀嶽乃衡祝融在嶽尢崢嶸諸峯羅列七十二凜如子弟從父兄欲窮髙險破曉去肩輿困處甘徒行不知石磴歷多少但見腳底雲煙生千巖競秀路忽轉逺翠已復來相迎人間韋社天尺五玆山去天尺不盈洞庭一勺見隠隠齊州九點紛營營我行正值好風景節序今日維淸明幽禽逺近鳴欲碎野花濃淡開無名梵宮燹後僧未散鄴侯仙去山爲輕危梁飛躡者誰子等閒命與顚崕爭入春淫雨日五浹天幸有此三日晴平生夢想偶一遂敢效韓子誇精誠刻名蘚澑盡漫泐朱鳳不聽嗷嗷聲太山未敢小天下歲晚好繼朱張盟

昭靈江樓分韻得法字

湘江腝煙動浮鴨柔櫓半天來軋軋昭靈灘上夕陽中猶見祝融靑一發江樓酒賤花滿山萬斛好春天不恝散人今日百事無詩籌尙畏申商法

徐叔淸萬松嶺

山人住山手自鋤當時種松逾萬株山人仙去松故在黑雲十丈寒縈紆十年種木昔有訓山人乃作千年圖子孫孫子謹封植休羨人間五大夫

題徐叔淸野堂

野堂主人堂髙原萬松嶺下五畝園幾年輕葺此數仞肯構有子仍有孫堂東書齋翳修竹堂北水門羅淸尊城中塵土沒馬首聽我策杖時敲門

至正集卷九

●欽定四庫全書

至正集卷十

﹝元﹞許有壬撰

○古詩【七言二十四首】

分題賦燕山雪送蘇伯修赴西臺

居庸嶄嶄靑萬疊一夕陰風出髙潔龍盤虎踞屹金城幻作三山白銀闕山下有人方逺徵斯人斯境同一淸楊華擈帳豸冠濕瓊杯逐馬軺車輕終南太華幾千里斾旌悠悠畫圖裏疏狂豈似剡溪行要領淸寒肅西鄙不須戰白爲子歌舉白浮以金叵羅玆溪他日更乘興添築雪堂畱小坡

贈道士楊山南

天臺山南楊道士卻從山北來幽燕東華塵土西風起煙霞不見山南天明當排云跨黃鵠歸向山南結茅屋莫作東西南北人山南村醑春方緑

薌林石吳越間號至珍本宋向府物爲監憲廉公所得今又入其甥萬戶齊家授經郎周伯溫圖其狀求題

泗濱奇石大如斗巖竇盤紆開戶牖化工賦象豈娛人故作洞天似廬阜向子得之名薌林廉家異世同此心從知石兄頭不點坐見二子俱消沈人間尢物竟誰有一朝又入湯元手勞心記姓終散落地下奇章亦知否我生政欠匡廬行畫圖一見眼爲明紛紛得失校未了又遣石兄依楮生

太乙宮劉眞人傳道於呂

洞微眞人請題其捲洞微眞人洞賓孫道眼已入眾妙門行年七十知所化欲從靜裏觀乾坤乾坤善讓不自大四序功成各求退膠榮固寵良近癡道貴有傳復何待天臺玄客拜下風有爲物母無爲宗桃花流水杳然去吾見老子其猶龍曉來雨過西山麓夢裏白雲生兩足嶽陽樓上袖靑虵鐵笛一聲山水緑

和原功早作聞雨韻

開門松竹有餘瀝一夕龍公布膏澤玉堂學士不能眠起坐濡毫灑玄液已欣卉物回春榮又念鵠袍欲令碧右文拔茅心獨苦夜夜中庭看奎壁同年有人彊任事伴食碌碌難塞責但教有雨無遺賢一任頻移北山檄

孫鼎臣儀齋

孫郎踐歷專句臚眾誇音吐鴻鍾如齋居掲扁有深意要從枝葉求根株聖人制禮本太一條分漸至三千餘叔孫所得僅一二上下分已天淵殊可憐不聽魯生語遂使漢治慚唐虞我元制作法隆古精鑿登用糠粃揄孫郎習此不容釋一生朱紫攻相紆儀哉儀哉爾不忒齋中更究周公書

送舒嚕存道師雲南

天戈渡瀘一文軌萬里滇云去天咫宿師開閫張皇威虛位幾年誰稱此西山豪傑翯埜翁毛錐大劍均策功京華鶯燕畱不住金菟逺嘯蒼山風蒼山春翠明如拭猶帶淵龍香霧濕徼蠻銷甲已歸田襟略蘘韜貴蘇息開邊功利古所懲通儒事業宜知兵犢丸取水盾鼻墨好向轅門歌太平

李平叔雙泉圖其子請賦

髙人小數早袖手問學曾師魯齋叟一紆紫綬置臺省還夢靑鞋繞林藪西山勝處在雙泉泉碧沙明淨無垢衡茅煙霞專一壑疎竹風霜傲千畝岡陵引勢護佳城黍稔崇墉足春酒水邊盤石平如砥石上松陰大如蔀當時奮力爭國是豈意人間多掣肘何如來此暫解紛坐閱浮雲變蒼狗蘘琴不皷非傲物要與知音論然否翁今仙去名故存豈待畫圖傳不朽

燈花

夜如何其夜未央燈花報喜爭煌煌應將蘭心紅一點傳作舉子眉間黃眉間黃時爾何若聖君待汝蘇民瘼他時萬一負科名卻教人道燈花錯至

正壬午六月望大都畱守星公吉甫以故事率其屬啟廣寒殿視或罅敝而塡葺之有壬待罪政府法當與觀適中使至自灤京賜畱守正尊因肆筵太液池上旣醉畱守謂不可不詩乃賦長句記一時之盛而終以規諷庶幾風人之義焉

人間炎暑無地逃神仙何處追六鰲一朝凡骨忽輕舉乃得天上讒遊遨乘風徑謁廣寒殿不知腳底靑雲髙三庚淸气凜毛髮況值宿雨增蕭騷瑤臺瓊室光射目藻井盡出昆吾刀西山形勢壯天府下土品類森秋毫蒼龍捲水噴遙碧玉階■﹝氵虢﹞■﹝氵虢﹞鳴銀濤一簾瀑布散空闊兩亭瓴建懸周遭驪珠跳躍奪不得千气萬力徒相鏖石分輦路隠巖壑松掛蘚壁愁猿猱紅蕖太液幾千頃水仙雜沓云錦袍宮官導我坐翠樾淸風颯颯吹二毛上林貢余有珍果中使日下來醇醪九重殊眷在畱鑰豈期邂逅及老饕賀蘭公子素奇士習气正愛詩人豪自知綱轄非所任宴享適足彰吾叨世皇基構示宏遠吾君継述當勤勞願因登覽念世訓萬年盤石隆神臯

分賦天目山送馮公勵參政赴江淛省

天目山苕水出諸錢銷沈天水覆深谷爲陵岸爲谷山仍蒼蒼水仍緑天家開藩奠南服浩如泉源湧金榖重臣分釐聮軌躅參預乃獨操度律今年杭城困回祿煨燼遺黎將子告西湖歌兒自冰玉宵旰焦勞子所獨詩書之效置郵速吾子行矣吾拭目苕水出天目山吾子行矣何當還貞元朝士倒指難需子入簉蓬萊班

應制天馬歌

臣聞夫聖元水徳正色在朔方物產雄偉馬最良川原飲齕幾萬萬不以數計以谷量承平云布十二閒華山百艸春風香又聞有駿在西極權奇俶儻鍾乾剛茂陵千金不能致直以兵戈勞廣利當時紀述𨿽有歌侈心一啟何繇制吾皇愼徳邁前古不寶逺物物自至

佛郎國在月窟西八尺眞龍入維縶七逾大海四閱年灤京今日才朝天不煩翦拂光奪目正色呈瑞符吾玄鳳鬐龍臆渇烏首四蹄玉後■﹝醫﹐石代酉﹞其前九重喜見逺人格一時便勑良工傳玉鞍錦韉黃金勒瞬息殊恩備華飾天成異質難自藏志在君知不在物方今天下有道時絕塵詎敢稱其力臣才罷駑亦自知共服安輿無覂軼

哀棄兒

雪霜載途風裂肌有兒鶉結行且啼問兒何事乃爾悲父母棄之前欲追木皮食盡歲又饑夫婦行乞甘流離負兒逺道力已疲勢難俱生灼可推與其■﹝士冖田疋﹐上中中下﹞尾莫我隨不如忍割從所之今夕曠埜兒安歸明朝道殣非兒誰父兮母兮豈不慈天倫遽絕天實爲十年執政𨿽咸腓發廩有議常堅持昔聞而知今見之倉皇援手無所施皃行不顧寒日西哭聲已逺猶依稀

送蔡士安經歷次馬明初韻【士安扁其讀書齋曰巢雲松】

紅蓮緑水地有餘埜逸不受朱衣紆遊心逺慕有巢氏雲松況復如匡廬少年攻書安甕牖華屋何心丰厥蔀但將幽興寄髙閒萬物蕓蕓自芻狗朝來酒熟淸而淳雲松勸我不我分云今作霖忽飛去松陰畱此庥吾民我初出京心口語欲作憐巢老吾土誰知咫尺玉堂遊地位淸髙隔風雨

偶閱可行書見其印章曰洹溪釣者戱爲野語

道士只合山中居釣者只合溪中漁不山不溪朝市趍人輕爾厭重爾誣彼道士者尢迂愚妄欲躋世爲唐虞平生動爲鬼揶揄況負且乘招而呼山耶溪耶盍歸歟山有美茹溪有魚

醬臺行【並序】

僦居鄕閭卽巽隅爲塾以居明初馬先生塾東地多隙積壤其南久與垣埒穹然如臺晚涼散步時一登陟思有以名之而未得其宜也家人治醬醬利炎暴而屋近樹密相爲蔽虧獨此敞豁朝暮得日乃夷其顚而置甕馬明初笑曰臺之名得矣古有將壇壇猶臺也玆非醬臺乎予方病暑無悰喜糞壤之肇錫嘉名也爲之大笑且爲韻語以識之

歸來庸夫莫吾騃一畝之宮僦非買幸多隙地可遨嬉況復天成臺有灑質𨿽糞壤若可賤朽腐神奇理固在赤曦西去涼颸生散策時還升畏壘愛之彊欲加粉飾此質何由發光采談言微中亦偶然塵且可同紛自解聖人食品常貴醬老饕口腹尢有待熟宜烈日屋多陰抱甕欣然得爽塏山人翫世一見之錫爾嘉名俾永賴人疑取聲不校字畢竟此聲不容攺又言間朴遂訝璞亦似怒解仍及蟹彼帥三軍此微物比而同之豈相紿彼𨿽雄貴足摧折此則適口何尢悔山人蔬蕨資用後一飽胸中無磈磊若教筆陣戰風月便是金臺前郭隗古來多少難具言且言彭越還爲醢

題仇公度總管所藏李伯時六駿圖

瑤池八駿聞自昔詭異寧容按圖索唐家監牧足權奇六駿當時最超逸虯虯孤矢騁空闊掣霓奔霆倐無迹或牽或騎後四人有馳有驅餘五疋雄姿殊相各臻妙考驗知是龍眠筆開元善畫稱曹霸斷縑畱世傾金璧龍眠𨿽不及師承卻似韓家能入室三人旣逺畫亦無九方不生驥誰識驥難卒得畫幸存主人爲我加珍惜

和明初種竹韻二首

此君相看凜冰雪凡卉莫動心如鐵市廛何處延淸風擇地乃得書齋東南枝不迷帶宿土蔣王應讓山中許七竿五本惠然來天與其時適陰雨坐看翠藻搖金戈淸陰已覆蒼苔窠荒寒一旦得所主不遑寧居其柰何小庭陋室因物勝課童灌漑疲奔命來賓正待人撫視直造不妨吾嘯詠等閒人境隔塵凡有徑底用開三三世云汝醉實誑汝汝固不醉吾方酣昨非今是今始覺汝不托吾吾汝托知心幸得白眉公助勝復有靑田鶴杖之化龍望已癡萬一結實療鳳饑歲寒霜月安幽棲明年出筍應甘肥人間萬事翻覆手千畝等候亦何有七賢六逸不可呼與子相從爲二友

洹溪有濤如捲雪洹溪有岸如削鐵良時有月仍有風底事廛隠來南東佳人憐我汨塵土植物之中薦巢許斸云移得碧瑯玕便似江南聞舊雨此君入室不操戈淸泉供飲安臼窠似賢政自要培殖艸木縱妬如君何靜觀天道悟善勝此君有善亦有命一從衛國美武公後世詩人幾歌詠凱之作譜特其凡樂天記徳才二三寧知一體具眾美不似柳暗荷花酣幽齋衡門楹無覺地幸寛平根可托主人愛爾忘肉味何況其陰有鳴鶴卽爾酤我殊不癡軟飽大勝抗老饑布袍芒屩相依棲小兒裘馬從輕肥逺林等閒一分手風月遂爲城市有直須長養拂雲長愼勿翦移如賣友

和明初三臺懷古

匡朝本是人中豪誰令倒海流滔滔炎劉火力盡資土簣進欲與天俱髙谷陵變遷劇攺井乃有殃池尉遲迥狂圖一旦𨿽幸成惡迹千年豈容屏臨江率旅空若林銷沈兵甲江水深只言拊手天下定不知吐哺誰歸心當時勁敵無吳蜀蹴踏乾坤勞一足果然蔓艸猶難除傾矣天仍不爲覆漢家病已深膏肓不能王人人自王坐令流毒徧四海重爲屠戮輕爲瘡荀公初信退讓語瀝膽披肝陳覼縷壽春仰藥固可哀帝且綴旒方播許莫將基禍尢黃星亦教遺臭爲髙陵十功九錫成算在地維遂裂天柱傾奮威死後無健者身不遭誅骨遭罵至憎甚欲及儲胥底用更求臺上瓦發邱摸金將遺誰敢擬舜禹眞其兒荒涼余址圯未盡更煩漳水消磨之秋風蕭蕭動衰艸天幸無情天不老鳩居幾換未暇哀翻手周師戈又倒

和明初讀韓陵山溫子升碑

淸秋行山村酒薄弔古興懷不成樂文章驗世有可悲賢聖之君久不作靑衣行酒塵再蒙艸萊躍出皆姦雄渤海智蘘括幾重奪馬乃謂防山東人人欲化家爲國滄海橫流無畛域老天豈亦厭生民獨使姚興應熒惑區區圖陣成功難千年爲爾一永嘆前衝後躡又橫出勝負遂判須臾間髙摶因上九萬里珍重韓山親舉趾刻銘淪地復銷天永播殊勲窮萬年晉文浮華劇雲煙宇文尙欲扶其顚南朝淪習尢綺靡百家陻滅一二傳麟兒未是文中虎肆罵輕爲駭人語若見蘇家大誥文未審爲金爲糞土

元統甲戌春芝生於衡安仁馬碧山先生塋其狀秀異雕繪所不及先生子熙明初乞詩於安陽許有壬有壬惟馬氏世有隠徳發爲禎祥宜有以歌之也乃爲之歌曰

衡湘淸深多隠徳漱芳擷英久充積沖和一旦發禎祥鍾作三秀備五色不生庭戶近媚人直以神光賁幽宅亭亭小蓋出半身大蓋乘之如翦刻珊瑚森矗十三枝一一分岐呈挺特紫幹堅貞戛寒玉繡絲旋繞明圓纈先生昔蘊道徳懿不肯人間輕枉尺流芳已見世有人作善今知天可必謝家寶樹足英華咀嚼餘香輸彩筆願言培植成休徵罔俾商山專曄曄

洹堂小圃黃瓜有合歡者明初賦詩過褒可愧勉次其韻以冩衷曲

我生賦才匪王佐有腹無謀仍負我深虞覆餗走循墻營口老猶資果蓏夏畦雨潤翠色交離離結實懸瓜匏瓜鍾土徳與匏異走藤滿架縈枯梢碩蕃𨿽出人修葺降瑞生祥豈人力形如連玨巧削成占云老圃其逢吉老圃本是艸莽臣兔園作師矜道尊冒榮逾分退宜勇一飯未敢忘吾君讀書首貴安貧賤食肉封侯非素願平生所遇皆偶然政似此瓜今此見黃臺不歌抱蔓歸白頭獨善甘野棲吾君萬壽時雨雪明年更我釐麰詒

和明初考定武禊帖

伏梁墨妙懲艱得但許臨摹入鐫刻可憐片石本無脛乃逐兵塵走南北徳光不惜身爲羓席捲晉物歸其家遂令此石贗俱售何如荒煬初不有江左善書豈無人不觀其字觀其身髙標峻誓抗塵表蘭亭宜擅千年春夷門不見長安日卻從晉主效銜璧購求又至瑪瑙亭轉使髙人薄蕭翼力能全璧無相如天下不復知同書中京廣陵幾秋艸歸宿無眞存莫保家雞野鶩爭賞音移形蛻影傾千金更疑摹印幾千百不聞舒賦劖其陰米狂哆然稱博古定武𨿽眞猶不數人間眞迹竟茫茫支機石亦淪風雨

至正集卷十

●欽定四庫全書

至正集卷十一

﹝元﹞許有壬撰

○古詩【七言二十四首】

簇蠶次明初韻

上虞雨濕密用苫旁欲風透薄代廉夫桑何暇窺靑簾婦飼已竟圓缺蟾蠕蠕掉頭與葉黏知欲作繭尋歸潛蒿薪玲瓏三日覘婦報姑喜喧風檐亭亭圍繳仍合尖行見絮帛周蒼黔拆曬並摘不可掩金銀堆積疑神仙鬻銘笑我無一縑

構榖次明初韻

衰容逐人到髮齒方知學稼歸洹水長安索米久招愆種粟而食今年始������裏率人以勤常早起一耕六杷不信耳�����首尾淸泉淘種擇堅栗方斗流珠無壅底隴分不密亦不疎牛行戒遲復戒止何勞促促躡浮壤尺許石輪堪任使老農作勞滕口觜邀犒吾尊有春蟻黃埸細潤種及時一榖定得三千米江南多水稼下地秧稻若鍼靑若洗深泥分揷苦胼胝幸汝勞耘不勞耔

鏺麥次明初韻

南燻掃淨梅雨天漲云一夕黃滿川摘鮮已漸入春磨便覺喜气浮炊煙老農促收急星火逺客駭觀輟簡編如爭如竊窮日力辧器利便收功全壯夫舞釤曝將槁饑婦念餅喜欲顚風聲槭槭入箕斂刃光爍爍隨周旋丈餘荊籠附輪腳自牽猶勝爲人牽一人日了二十畝少年皷勇方無前大車繼運入場圃幸免荷擔頳人肩又虞化蛾迫碾治田家苦海無中邊嗟予素餐未少報繁文署手空成胼觀農揣已發深愧顏如渥赭心如煎便當沽酒與農飲有麥不患蘘無錢

一百五日簡郭子敬祭酒

小桃沐露紅娉婷垂楊梳煙翠鬅鬙一百五日好風景尋常萬事如春冰但尋祭酒時飲酒莫似左丞徒負丞提壺多情日喚我我耳不聾難不譍

再用前韻

春如時女矜娉婷老夫短髮憐鬅鬙惜春乃值春見笑好惡何啻炭與冰詩不能形欲求畫世無髙人王右丞春毋自恃行亦暮賴有幽鳥呼能譍

和郭子敬春寒述懷韻

白虛光憐天無月水玉不受昆刀切東風花事尙未遑且辦人間三尺雪玄冥功成宜勇退底事不與靑皇別敢將餘力抗發生坐使瑤琴聽弦折凝陰頑守晛難消鍾作冰山橫嶻■﹝山上辟下﹞樵蘇路斷但僵臥土銼蕭條晨未爇豳詩曾著二之日气候此時當栗烈如何春已三去一不教解凍爲澄澈鴻鴈流離久斷魂犬鼠紛紜方蹀血庇寒誰爲拓廣廈效用何嘗儲木屑遂令赤子走林林一食莫充衣百結我知老子昔乘軺躬撫瘡痍扶廢蹩天上賢闗莫滯畱夢中牧笛聞嗚咽抗章一旦達九重吾年如此吾才竭榮華過眼固如雲惻隠根心寧似鐵宵人投劾得過從自信飲冰無內熱曾噓鄒律向燕谷弱步丰扛笑癡絕吾廬受凍乃所甘深幸調元有夔卨行看民物囿泰和肯使陰陽變妖孽山林歲晚任荒涼卻許松筠堅老節

麥飯和明初韻

瓶儲方嘆無一粒有穬爭先登烈日獲而修治勞婦姑滑軟甘香過棗栗山人不辧異味重空齋饑吟坐髙舂一盂口分遂一飽功與薄持牢九同從今不嘆魚生釡啼饑之人亦楚楚犂鋤臼杵出艱難猶勝無功索紅腐一人之饑猶我饑窮達有命天何疑可憐李嶽苦射利忍不分惠從施糜徽陵不灑董宣死因笑人生聊復爾休誇方丈具八珍至美中間有鉤餌不能不食如飛仙揣分亦不煩四籩但期雨暘致時若坐見四海均康年君不見何平叔湯餅汗流愧盈腹又不見吉士瞻夢欲徼祿充其鬵豈知賦予分薄厚彊顏過望那能久吾園更有芋魁肥未許膏梁專恱口

次白公嚴畱題幹寧寺壁間韻因以寄之

人間一棲不二雄山間寧食三斗菘夷神委命政不惡底用咄咄時書空翟公苦溢遂謝客自有佳人寫胸臆碧雲乂向瑤海飛老懷獨與秋寛窄

瘦馬圖

當年體如韓幹畫匹練吳門光照夜沙場鐵甲百戰功名都玉勒千金價而今身到伏櫪時可憐駿骨寒羸錐北風驕嘶一振鬛雄姿猛气仍權奇盛殫其力衰忍棄主人有徳宜終惠莫教百菣逢一菽食不盡材辱奴隸明年芳艸春茸茸一旦充澤如遊龍龍兮𨿽老志不老猶能引導齊桓公

李惟中學士自西臺侍禦召入以未央宮瓦硯爲貺作此謝之

漢家作宮法紫微金鋪玉戶明華披甄宮陶瓦極能事鈆丹細搗咸陽泥一朝神雀去不返秋風黍稷驚離離谷陵且變此宜盡一二時出農夫犂人間購求作珍翫洗刷篆籀分毫釐西臺執法好事者礱磨爲硯尢瑰奇體呈金璧徑尺許沼開新月才一眉堅如鐵石潤如玉墨聲瑟瑟松風吹惠然匣送感髙義但惜所與非所宜公才眞是謫仙裔善事利器方相資嗟予蕪學忝詞館𨿽有此器無能爲世傳銅雀亦佳品搜刔黃壤今無遺髙皇垂統四百載老瞞何物敢等夷愛人屋上烏亦好況此適用逾端溪禇生毛穎賀得友坐令几案增光輝代言揮制固多愧玉堂風月猶能詩

覃懷衡彥舉先生蓄李伯時九駿圖山谷題其後遊金陵傳觀淪失者二十年其子公輔良佐爲掾京師購而復得求予爲詩

衡公得畫世所無江湖常與瑯函俱一朝羽化不知處扼腕拊髀時嗟吁翁有佳兒嗣弓冶直教合浦終還珠鬼神訶護二十載絹素無損仍無污展圖知是伯時筆題品況有涪翁書羣龍雜沓各異態蔽虧回折分錙銖開元曹霸曾有此揄揚復得杜與蘇雄辭不泯畫已滅人間駑驥方齊驅獨憐洗玉池邊月還照當時九駿圖

題蕪湖東川夏嗣徳紅塵疎處

紅塵可厭無處無山林差勝城市居有人營葺得佳地不求與密惟求疎天之蒼蒼豈正色野馬生物均以息誰言是气不是塵政自混茫無所極問之山人初不知但言吾廬吾愛之淸泉漱石風掃地纎翳不許緇吾衣東華軟紅髙十丈烏帽衝蒙憐俗狀不教疎處著疎慵日暮碧雲空悵望

送朱公衡赴曲靖儒學教諭分題得點蒼山

點蒼山髙幾千尺上有皚皚太古雪晝日無光爍不消遂令仲通坐失律我元肅殺中有春金戈一指凝陰釋巉巖天險成坦途區區段氏安能國百年恩徳化狙獷文教涵濡有今日若人蚤負跌宕气秦蜀家詔皆轍迹子長因欲窮幽奇不是中華容不得滇庠弦誦聲洋洋當時臯比僅半席渡瀘跋涉二十載一袍才似蒼山碧蒼山境勝行有詩便風慰我長相憶

劉竹溪手植松歌

安城竹溪劉先生兒時植松屋西今百五十年亭亭入云矣曾孫志云繪爲圖徵言於予志云孝弟著於鄕精藝聞於時觀其松論其世其樹徳者乎爲之歌曰

世方植槿務速滋種松待長知幾時槿花朝開暮卽落松也動是千年期有人不作淺近計眼前便立云仍基當時入土等豪末灌漑培護如嬰兒爾來一百五十載黑雲千尺寒參差勤劬封植已四世邱山深閟梁棟姿樹猶如此不用嘆竹溪挺特羅孫枝老夫結茒太行下手開三徑勞鋤治有時松陰獨箕踞坐受瑟瑟淸風吹因君此卷增感慨田園荒盡不賦歸來辭

送吳雄甫赴肇慶經歷

毗陵吳君雄甫蚤以藝受知當途出官福淸州判官丁父憂不赴再調肇慶路經歷將之官請言於予予聞雄甫多藝尢長於龜卜卽其所長歌以爲贈

天生神物聖所諶廬江貢後傳嘉林三王𨿽異理不異世逺誰復鉤其深楮先生者穢遷史乃欲■﹝奭斗﹞海歸蹄涔宋元衛平等俳謔那識聖賢天地心遂令舉世信蒙瞽瓦石篿筳總能語豈知是理固有在曵尾泥塗誰探取有人學古知造端造荊不離行李間縉紳簪纓日滿座想象季主居長安黃麻又長端州幕緑水紅蓮殊不惡我知枯骨初無情萬事來前任紛錯臨岐一言子識之勿捨靈龜觀朶頥況復前賢有令躅三年一硯不持歸

題王公儼雲松巢公儼今爲山東廉使因寄之

鴻荒無屋人巢居有屋不處端何如應嫌華麗欲返朴擇地更取髙而孤云兮無心偶出岫太空浩蕩隨捲舒不爲白衣變蒼狗宿畱乃因髯大夫有人目得敻絕處致身此地如匡廬龜荷燕幕皆寓爾人間大廈從渠渠云將行雨松且棟經營予手良拮據歷下亭前好煙水故巢何日當歸歟

餞彭大年眞人代祠東嶽東海

登太山小天下觀於海難爲水吾師分香出黼扆岱宗東海在秩祀宸衷所及皆繁祉人間無物不沾被代祠茂典卽竣事餘力應能究斯理峻極於天闊無涘升髙望洋竟何止莫論儒道有同異歸來試爲吾舉似師毋吾靳憤吾啟要效涓埃報天子

贈上人潤玉巖

雪峯鷲嶺雄振古孱顏萬仞知何處宗門秀拔見玉巖不作山林在城府斯巖非石亦非土出自昆岡與玄圃卽之溫潤磨不燐況復虛中納天宇人間標榜特寓爾身猶長物誰其主吾黨楊君廷鎭甫談禪長舌能覼縷萬法不似今有侶一眞獨爲吾師露又當聽我扣巖扉淸風習習生談麈

題劉文廷博士山水圖時方赴江西儒學提舉

山人有山不容住成均幾年司律度愛山鎭日對畫圖一旦捲山遂同去人生有夢皆槐安我夢但在林泉間東華塵土西江水振衣細看靑孱顏揚州騎鶴天不靳歸來仍佩文臺印滕王閣上雨晴時風煙觸目家山近蹇予夙志在匡廬孔賓更有人相呼江山如此不勇往空羨劉家水墨圖

宣政管勾黃仲綱居庸闗奉迎有長句次其韻

少年逸志輕奔走詩到居庸劇滕口往來倐爾四十年生對靑山成白首洪荒有此森崔嵬雄勢逺挾祁連來想當艸昧度兵甲立皷元气爲風雷國家不恃山溪固汪濊龎恩均北戶此闗設險由自然中開一綫朝天路玉峯巖巖明晚晴下有琴峽流淸泠梵宮新塔助偉觀宦遊陳迹傷多情平生北門與西掖何補蒼生百萬億烏臺適值栢繁霜白簡深慚筆無力瑞云五色從六龍霓旌澹蕩搖祥風從官契闊又半載相見盡訝增衰容衰容已分妍作醜碌碌尙隨人十九不須門下戀三升賜觴已沃黃封酒

題金岥圖用原功韻

道人持畫來求題老子勞形日無暇今朝在告始展觀拈筆因之自陶寫平生性僻苦愛山歸夢時到長松下況玆金岥是仙境歌詩洋洋播華夏四時佳景列淸供千里餘靑入平埜老檜長松有典刑瑤艸碧桃無艶冶何當掣脫浮名鞿六月寒泉看飛灑興來爲艸步虛辭楚語猶能追變雅有山不歸空玩圖可笑吾儕無健者蒙莊逺意寓鯤鵬危言莫究程生馬

題明皇按樂十眉圖次明初韻

深宮肇亂胡旋舞孝經注後攻樂譜國經由是日陵遲蒼生憂樂忘察眉察眉文具寛大詔寤寐妖顰如窈窕麝煤螺黛一爭妍香痕盡是危亡兆半天錦繡明驪山翠盤雙袖縈弓彎隋家長蛾我龜鑑玆乃十倍來承顏三千佳麗無一可有一於人足爲禍如何叢斧伐乾坤馴致君臣盡逋播雨鈴腸斷非管弦才憶曲江曾直言旋聞追念復入畫欲心尙未澄其原穠華滿眼一皷下英皇不見山徒赭妝成豈欲事他人棧道君王騾代馬歸來淒惻望都門橫云卻月誰生存等閒頥指在李父太上僅得虛名尊古今治亂翻覆手穆王更詫西王母遂令健婦把鋤犂幾處耘耔廢十耦大慈壞壁貌不揚斷縑示戒畱餘香蜀師胡不寫淚妝九原擬問蘇賢良

僮屋爲大雨所僕歌

丰安坊西李氏宅締構甲子逾周天我歸我裏卻無屋割金僦居今七年中堂堅完遂龜縮傍捨艸苃繩樞然諸僮環處數百趾分房戢戢蜂巢聮旱漧跨歲三百日縱雨檐澑才涓涓伊誰賈勇恣傾瀉通衢一夕流爲川坐令闔郡若一室藩籬剖決無中邊朝來異響忽震地連杗接棟皆傾顚抉泥出嬰幸免死庖廚竟日寒無煙昔知將覆不早治今日至此誰之愆萬間初欲及寒士此心已負歸宜遄家僮瑣瑣不能芘庭荒況說治其田作詩自笑實自愧敢效茅屋秋風萹

嘉蓮歌次可行韻

相攸西郭濵吾洹老病宜退非遺賢平生竊慕君子徳池上種竹池中蓮蓮兮胡獨出奇異聮房蕊簇金絲鬈二妃同體面目異七澤移種根株連書祥史籍見歷歷走觀士女來闐闐人言培植久方盛一泓疏鑿未及年自知不作駭俗事玆焉誰握生發權形容敢勝周子說胚腪又在太極前亭亭照影欲輕舉淩波微步俱淸便倦遊夢不到玉井歸來老屋安一廛小池偶爾薙蕪薉池上敝亭木數椽酒從鄰貰已多債詩取意適誰令傳天公特與慰岑寂嘉瑞湧出如原泉夘君有倡阿買和僮歌況復淸且綿欲爲表頌僣歸美柰此懶痼誰能痊予心眞樂更多有傍花隨柳在前川

至正集卷十一

●欽定四庫全書

至正集卷十二

﹝元﹞許有壬撰

○律詩【五言八十一首】

遊靑山十首

至順癸酉七月三日避暑靑山髙武肅公祠墳其孫江西省掌故箴竹樓曁湘鄕別駕髙昌海朝宗從遊率爾成詩十首書其壁

炎氛漲畏途一舸遂憑虛埜闊天疑近江淸暑自䢐勝遊三日約陳迹五年餘不待秋風起文園病已蘇

地僻心逾逺林深曉更涼竹風芒屫快松露葛巾香緑蟻新開甕金鱗旋出塘人生行樂耳何處是仙鄕

逃暑無逃處違家一捨遙柳陰淸入座湖水暗通橋涉世今成老投簪豈待招幾多蕭散意得句寫芭蕉

雅志便邱壑微行徧稻畦瘦笻隨竹去幽鳥避人啼歲月憐華髮塵埃認舊題山靈應見笑明日又東西

健步從幽討藍輿底用乘山腰縈細路石角冒寒藤物外何蕭爽人間自欝蒸松風灑不盡松月又鬅鬙

放曠文明世徜徉武肅祠杯搖山影動坐逐樹陰移晤語宵忘寢佳人夙有期興來眞不淺吾亦愛吾詩

斜日班荊處漁梁古岸隈人移蘭棹去菱滿竹筐來眞樂閒方得幽懷淡自開欲知機事息鷗鷺日相陪

避俗方無策尋幽肯計程巖姿畱曉潤泉響扙秋淸撫樹時時立看云緩緩行樵夫頻反顧應詫誦詩聲

風煙盤古磴步步入髙寒帶月傾云子分江試月團松間華表出石上翠苔幹淸夜聞天籟身安夢亦安

喬木如霜木今餘幾故家鳳來竹有實蟾老桂仍花地脈符陰徳天恩照相麻寄言蘭玉輩好爲護煙霞

沙湖道中

城居如坐井出郭始知春艸色才翻燒禽聲便可人逺山來邐迆羸馬去逡巡喚醒三年夢東華足軟塵

田家對雪

野老能畱客柴門便反闗落梅點衣上飛雪墮杯間地僻偏宜竹窗幽更對山自憐眞野逸瓶罄不知還

石山廟

行山無逺近佳處卽徘徊竹雪迎人墜松風拂面來黃冠形類鵠畫壁影畱苔可惜淸虛境玄闗扣不開

題彭道原拙存齋

拙存存底事大巧寓其中鳩羨巢無費鼯憐技有窮山林畱晚翠風雨罄春紅要見眞知處歸舟月滿篷

送張大隠

相逢席未煗行邁底踆踆館閣頻虛位江湖有逸民夢尋松菊約歸及柳梅春好在扁舟月詩家自愛貧

題友人山水捲其人徵索甚急故萹終及之

江湖多腳債見畫記當年千里才盈紙三山不避船松杉深隠屋洲渚逺浮天鯨錦須還客題詩豈望傳

送洪莘野赴江西儒學副提舉

西江士淵藪命子挈綱維湖海遊將徧牙緋老更宜落花三月路行李十年詩莫道榮歸了淸朝樂育時

夜至櫓港

桴皷逺籠銅前驅列炬紅星芒寒拂地江影淨浮空聽語漁村近連航水驛通不才慚傳食鮭菜足爲供

荻港早行

水國宜秋晚羈愁感歲華淸霜醉楓葉澹月隠蘆花漲落髙低路川平逺近沙炊煙靑不斷山崦有人家

余幹州廨小憩訴牒紛紜用察掾董仲達韻

風景足溪山怱怱道路間如何窮日力不遂暫時閒虐吏元多事吾民豈素頑萬言臣有獻虎豹九重闗

夜行潤陂

蕩蕩唐虞世區區蟣虱臣露餐烏攫肉夜渡馬知津危棧依山盡微行到水頻風霜盡蒙犯庶用答涓塵

髙安

接淅窮朝暮圖南興未闌松髙山寺古稻熟野塘幹略彴才容騎茅柴不戰寒太平眞有象耕鑿徧岡巒

晚過韶州

世去重華逺名偕二石存溪寒淸見底榕老亂垂根埜色偏宜晚民居近似村曲江人已矣楚些擬招魂

橫浦登舟

南徵殊不惡樂事總相闗馬上行思句舟中臥看山盡收煙景去滿載月明還何往不自得浩歌天地間

宿淸逺縣北十里

黃茅叢竹下風雨夜維舟古岸懸將墜衝波亂不流有懷嬰世故無夢托鄕愁記取蕭條景他年說壯遊

送山長陳京仲歸天臺

廣文官號冷亦復滯畱人羇思歸方愜親闈樂最眞夢闌鍾阜月詩到浙江春好在斒斕服無氈未是貧

遊崇因寺和白巖長老韻二首

禪闗謝塵俗風景助詩才濃翠筍添竹亂紅花覆臺山林憐獨樂魚鳥喜頻來野興眞忘返方池絕點埃

問俗來山寺尋詩愧不才松陰拂樽俎池影倒樓臺竹亂參新舊雲閒任往來回頭見城市鞍馬乂塵埃

次伯庸雪中見贈韻四首

云合天無隙窻虛硯有冰畫圖山杳杳水玉夜澄澄得句時呵筆懷人獨剪燈兔園君自到才薄我何曾

茶煙融半濕檐筯已垂冰銀漢餘波逺瑤天萬象澄春生小甕酒寒入短檠燈安道何須見淸遊但記曽

占歲欣宜麥書經貴有冰兩間虛自白四海穢皆澄茶鼎親融水書窻遂罷燈燕山見如席吾與李俱曽

梅花香不減瓶口滿淸冰綺戶時凝睇秋波欲共澄寒深宜■﹝日耎﹞玉吟苦謝孤燈歲晚新知樂如君見未曽

送李理問之雲南且過家焚黃

滇池𨿽萬里稇載聖恩回儋爵辭天闕攜春到夜臺蒼山寒玉潤瀘水瘴雲開更有綏懷術圜扉任艸萊

贈吉安徐明逺用卷中偰世南趙秉彛韻二首

昭代無遐棄靑年有勝遊酒方彭蠡月詩又漢江秋黃卷休停手朱衣待點頭贈言須自勉野水正橫舟

匏瓜能不食多事作聞人杞梓𨿽儲用松筠豈媚春幾年勞涉世萬里要知津莫把窮通論儒冠不誤身

挽熊伯韶

琴書眞可樂鉛槧復何爲地有見親處山無作礪時舊書畱祖訓余澤到孫枝卻見庭前竹誰能不爾思

題鄒福勤耕亭

力學能沾祿勤耕或阻饑埜人都不校素分但安爲心事三春雨生涯一卷詩有師當卒業負耒更何之

劉太保辭翰

眞主開天地搜賢盡顯幽慈航憐病涉滄海障橫流管仲慚當國張良足運籌長歌撫遺墨老淚泫難收

題張方先生傳

張子生不顯九原名始揚傳銘𨿽可記道徳自難忘泉石三生夢詩書奕世香人間多富貴湮沒復誰傷

送方子敬之潮州知事

久客歸已樂靑衫況有成鵬云萬里近鯨海片帆輕儒貴知時務人毋忽旦評請觀韓廟月千古照精誠

牛羣驛同雲莊治書登市樓

淸秋宜縱目野曠更憑髙遂得尋詩地都忘出塞勞乾坤同是客湖海尙容豪卻被靑山笑玆遊已二毛

題司程巴拜所藏天歷宸翰

禦書如日月合璧照乾坤一介名何幸千年蝕不昏淸光常在上眞寶重詒孫卻望橋山路孤臣欲斷魂

紅橋

遼海隳東障居庸洞北門紅橋一綫水白刃幾人魂亡地天時幸生祠像設存古今三世將珍重道家言

奏事紅禧殿賦殿前芍藥

灤京朱夏半紅藥盛開初天欲畱春律花應待乘輿一臺香霧濕千朶錦云舒立轉雕闌影愚臣有諫書

臺治有楡一株巋然蒼翠愛而賦之

歷歷天河種誰移執法庭地因無勁柏爾遂似祥蓂皮抗冰霜黑枝畱雨露靑誅求鉆遂者瞻望敢幹刑

臺府獨坐二首

老僧鳥寺住獨坐竟成癡艸色催寒早楡陰轉午遲庭無搒掠事案有倡酬詩但負風人意素餐非素絲

吏散階除靜時淸簿領稀癡蠅旋筆坐馴雀入簾飛風濯絺衣冷香縈縷篆微蓐收來咫尺又迫鴈臣歸

居庸道中次韻

翠壁懸樛木蒼松掛女蘿霜淸天宇豁林瘦月明多漸覺趨時懶猶能對酒歌建瓴東列國休羨漢闗河

巖扉如罨畫濃翠濕煙蘿云影和秋淡泉聲入夜多擬賡黃竹賦還憶紫芝歌萬騎陪明發霜飛月滿河

中都出郊

羸馬不勝策搖搖西復東天低雲易雨地曠日多風寒艸分山翠秋花散野紅悲笳起寥廓回首見驚鴻

挽張師戰沒二首禦史良卿父也

全勝饒奇策其如不用何英雄惟有死今古亦無多名最平蠻傳魂悲上屋歌通川祠下水千載溢餘波

齠齔聞徵緬知公獨殞身西平賢嗣在太史特書新深也非臧律天乎竟不辰忠誠來有素珍重裹屍人

迓憲使晚回

地偏心自適木落眼增明雲气寒縣雪溪聲夜到城推敲仍習气奔走負平生膚使淸如水何慚束帶迎

曉遊宋氏園

畏景宜淸曉微行出繚墻曙分煙柳色涼滴露荷香熟果時聞墜棲禽忽見翔主人好事者新韭薦黃梁

秋日宿宋園

不宿招提境來親山澤臞蛩寒聲漸澀螢濕影如無糠燭偏勞剪村醅不待沽夜深淸徹骨松杪月輪孤

冀寧溫氏五世同居

詒訓傳無替承家慶有餘一鄕推孝弟五世共田廬世逺气常邇根同枝可疏云仍惟念此忍字不煩書

寛河道中

山行三百里吟思滿徵鞍殘雪藏春信野風生暮寒闗河南北迥道路古今難回首京華月故人空倚闌

赴臺回畱別諸友

尊空燕市晚回首各西東千里鴈聲月一天霜信風功名蝸角上歲月馬蹄中窮達非難較年來句頗工

撒河道中

浪遊成野逸詩與景無窮云岫雙蛾翠霜棃半頰紅馬嘶知驛近牲腯識年丰嘉我方淸鬢無勞問轉蓬

曉發漁陽

和夢起怱怱醒心聽逺鐘風淸天欲曙月淡露方濃野迥遲良驥莎寒泣暗蛩飽嘗馳騖苦愈覺貴疎慵

送陳雪崕學錄歸洪都

淸朝誰自棄韞櫝價難酬世不逢靑眼吾將分白頭塵埃無■﹝日耎﹞席江漢有歸舟會徙南溟去黌池願少畱

送孫幹卿赴武義尹

筮仕得美郡還家猶故貧一途無攺轍百里定回春邑小琴能事官閒筆有神他年淮海月應照錦衣新

送盧仲禮知崇徳州

昔賢榮作郡作郡復如何見說江南雨都成壠上波子應諳浙俗我政困淮鹺它日循良傳先聞五袴歌

隴西田氏志節

呱呱周歳子蝺踽未亡人宰木已勝器堂萱才見春靑雲華表出白髮彩衣新滿眼桑楡福寒燈不誤身

過胡安常治書倚廬

涉世初何意微官本爲親一朝成永感千駟等纎塵猿鶴能畱客煙霞不妬人惟應舊心友知我此情眞

次傅殷卿助教韻二首

事業慚明世光陰逼暮年誰知天遁客卻作地行仙迹任時人笑文須後世傳洹溪足淸興何用買山錢

江湖三十載今日是歸年鄕國猶爲客身心已是仙境淸無世累詩好有家傳明月淸風滿何曽費一錢

淸明日登樓借友人韻六首

隠市俄三月登樓得四郊檻花棲落蕋墻竹出新梢勝日宜尊爼孱軀怯酒殽歸耕今已遂桑扈聽咬咬

樹色晨煙重池痕宿雨盈至音求土皷荒獵謝山棚難字從人問新詩信口成誰家競春事柳院沸銀等

賞花辭上苑栽菊擬東籬畏病時停酒銷閒剰賦詩年來輕節序事往見襟期底用歌壺缺吾方知竹枝

倦鳥方依樹祥麟已在郊開簾納山色俯檻見松梢江水甘宜茗畦蔬美勝殽禽聲闗樂意終日任咬咬

春光時顯晦天道寓虧盈方外神仙境人間傀儡棚讀書期自得學道愧無成俯仰吾何怨桓伊豈解箏

畫出幽居景疏梅暎竹籬歸田平子賦招隠太衝詩勲業非無意風雲自有期春工多巧思付與背陰枝

牡丹始開值雨

小人傾善類怪雨妬花王國色嬌含潤天葩濕吐香太眞初賜浴孫壽慣啼妝富貴吾何羨開晴謾一觴

桃源雅集圖

削玉千巖合蒸霞萬樹開漁郎迷路至先世避兵來洞裏常春色人間幾刼灰可憐劉阮輩更復說天臺

周氏園二首

出郭才幾步芳華聚一亭云迷花作洞路轉樹爲屏老圃煙蔬翠微行雨蘚靑小車來莫厭吾自掛雙瓶

狂遊常徑造殊勝得城東木老千章合花深一徑通石盆畱宿雨竹牖度淸風詩思方泉湧芳尊莫放空

同劉光逺盧正卿遊靑山途中卽事

麥秀云初合花濃露未幹山光晴亦潤春色晚多寒歲月歸田樂詩書用世難■﹝氏鳥﹞夷有餘酒隨處駐吟鞍

和正卿韻二首

十載才三至餘生得幾來好山迎道路新雨斂塵埃澤蔌晴方茁巖花晚尙開明朝風日好容我坐莓苔

淸境至已幸可人期又來軒扉皆有竹幾榻自無埃泉脈池分過巖霏日射開君其回俗駕愛惜一庭苔

寓昌平縣廨謾述

畿甸三秋末乾坤萬象澄度闗初見鴈喧坐尙多蠅云薄難成雨霜淸欲至冰居庸差可喜湧出翠層層

至正集卷十二

●欽定四庫全書

至正集卷十三

﹝元﹞許有壬撰

○律詩【五言七十五首】

孔學文奉先世毅夫先生元佑五年召赴闕尙書省牒求題

元佑才爲盛之人獨滯畱如何車下轍又到嶺南州玉樹三枝秀滄江萬古流珍藏徵往躅重爲半山羞

題張圖南怡顏堂

深愛形愉婉眞歡寄詠歌色難非孝也創巨柰親何堂下余風樹人間有蓼莪世堂求錫類莫作盻庭柯

神仙雨

山中日日雨松竹早知秋淸響自深夜逸人無逺愁窻虛聞葉落林暗見螢流對景因懷杜江村事事幽

六月二十一日坐田家場圃早稻已獲

楚甸禾宜稑天應急早農三登知稔歲一葉未秋風繼絕方晨獲嘗新已暮舂敢言憂國願一飽待年丰

晚涼縱步用諸生黎仲顒韻二首

隆暑晚才退東崦未惜遙穿林入田舍緣木渡溪橋有地堪容膝何心更折腰前湖直罨畫舟子正招招

山吞紅日盡云放碧天遙景與詩爲地涼隨杖過橋胡牀時憩足束帶久忘腰不怕叢條怒山英已見招

立秋日次黎仲顒韻四首

靑山似髙士了不染塵埃龍去畱云在鴉歸帶暝來竹林淸可掬稻畛翠如裁今日知秋至呼童拭酒杯

祝融方肆虐時序報秋淸火欲淩金气涼先入雨聲雲間瞻疊巘松下得微行君看梧桐葉能催白髮生

流光諳代謝雅志愧輕肥年已逾知命星方識少微靜言今日樂遲卻幾年歸更荷鄰家好山瓢問不違

山中何所樂日日有新詩放腳探龍窟回頭愧鳳池懲羮尙吹冷居貨敢求奇野老從渠戇咸腓勝詭隨

登後山觀湖漲時陰雨忽霽

陰磴盤盤上枯藤得得來長楊半腰水老桂一身苔秋气蛩先覺風聲鶴欲回山云自行雨休爲老夫開

城中送冰

出自淩陰閟來驚暑路忙鍼分全璧碎鹽接斷峯長淸欲空渠椀甘宜沃蔗漿休教融作水分惠徧山莊

得家書戲書其後

家人怪畱滯今日寄書來菡蓞實將老玉簪花又開兒書常負課我瑟已生埃亟喚理歸棹道人心未灰

得請南歸送客皆乘馬予獨以病坐小車有語及韓子送楊巨源問車幾兩者戲成四韻

不能陳力矣便可賦歸歟車坐但一兩人言非二疏幾難終日俟病過半年餘莫笑無金去行裝有賜書

鄕人飲餞二十里外以詩畱別

樹影聮金勒鄕人恱我行春羔紅玉軟官醞翠濤輕桃李慚無分桑楡荷有情它年洹水上一一卻相迎

同茅紹之飲野人家蔬圃二首

地僻人稀至涼生日欲西娟娟花覆井■﹝氵虢﹞■﹝氵虢﹞水循畦蔬脆供新摘醪香出舊攜蓬窻殊捲入岸柳柰烏棲

小店囂氛外茅茨只數間鳥啼槐潑翠蠶老椹垂殷老境惟宜酒兼金不賣閒興來詩自得眞趣豈容刪

觀麥

田父逢人說今年麥異常花時無冷霧實後值驕陽眩目黃雲闊垂涎白雪香疲氓均一飽應有兩岐張

魏縣道中

京國行行逺江鄕處處幽崖崩和麥墜灘急帶沙流匡世無長策還家是勝遊不將詩與酒淸興若爲酬

水冶

人煙仍古邑村落帶淸泉修竹雲千畝垂楊翠半天卜居多勝地沽酒驗丰年欲結雞豚社慚無二頃田

宿水冶孝親寺

永額僧知宋佳城石紀韓懷賢時拊髀弔古一憑闌淸夢云龕靜悲歌野樹寒山川豈專美東北又丰安

遊黃華始至其麓

槲樕連山麓霜餘翠間紅架巖茅屋小分水石渠通漸覺煙霏重時疑道路窮升髙宜努力中止戒瘝痌

過南齊觀丈八石佛僧云得之耕者始見其頂隨發隨出因作浮屠居之

教已由天降人猶入地求生民困狂走滄海遂橫流塔影千年月松聲萬壑秋考碑當紹聖文物正崇修

善應泛舟

霜水淸深處煙嵐紫翠間淸風時信棹落日正宜山空闊凝絲竹潺湲響佩環道人盤石畔崇酒待予還

出京寄王仁甫左丞

六龍淸暑去萬騎景從時顧我何爲者懷恩欲報之計功慚傳食美盛有歌詩卻憶髙唐老淸風擅鳳池

都城大熱午日至赤城夜寒不能寐

步步髙無下炎威覺漸微山川限風气冰炭劇天機孤館難爲客重衾更覆衣只愁淸不寐無夢到羅幃

宿獨石孫希顏家書其壁

獨石靑不老行人鬢已霜四年叨政府三度上灤陽毫髮曽何補身心漫爾忙避賢歸有日來醉石兄傍

雨後桓州道中

雨後桓州道淸無一點塵半天云葉薄五月艸芽新白雀能知曉黃羊不畏人懸鞍有馬酒香瀉艸蘘春

卽事

土屋平無脊沙岡逺似重風鑪懸馬爨木臼響車舂系尾牛連犢謀生蟨待蛩醉歌喧帳影芳艸正茸茸

次上京

望望龍岡樹行人欲解驂百年蝸角戰三仕鳳池參富貴人𨿽欲驅馳老豈堪預知今夕夢的的到江南

省中石竹

紫垣淸晝永紅藥褪方華寂寂沙礓地娟娟石竹花香鈿金縷緑笑靨粉痕窪細艸聊相慰閒吟坐日斜

洪禧殿進講

日漾珠簾動風生寶殿寒明時求治策要道在儒冠聽納勞前席咨嗟感從官黃封頒賜後愉恱藹天顏

七夕露坐因成駁雜無實之言

別況經年慣佳期此夕逢終天爲伉儷一水任西東人世非無鵲羇窻漸有蛩鄜州共明月應是憶衰翁

風雨孤舟圖宣和筆也

龍樓嫌富麗著意冒荒寒煙雨迷千樹風波恃一竿時移毫素在身老塞垣難玩物昭前訓誰將進縣官

元統甲戌分臺上京飲馬酒而甘嘗爲作詩丁丑分省多暇因子土產可記者又賦九題並舊作爲上京十詠云

馬酒

味似融甘露香疑釀醴泉新醅撞重白絕品挹淸玄驥子饑無乳將軍醉臥氈挏官聞漢史鯨吸有今年

秋羊

塞上秋風起庖人急尙供戎鹽舂玉碎肥羜壓花重肉淨燕支透膏凝琥珀濃年年神禦殿頒餕每沾儂

黃羊

艸美秋先腯沙平夜不藏解絳文豹健臠炙宰夫忙有肉須供世無魂亦似麞少年非好殺假爾試穿楊

黃鼠

北產推珍味南來怯陋容瓠肥宜不武人拱若爲恭發掘憐禽狝招徠或水攻君毋急盤饌幸自不穿墉

籸曲

坡逺花全白霜輕實便黃杵頭麩褪黑磑齒雪流香玉葉翻盤薄銀絲出漏長元宵貯膏火蒸黑笑南鄕【南鄕蕎面黑甚熟則堅若瓦石田家元夕以代陶盞貯膏火】

蘆菔

牲質宜沙地栽培屬夏畦熟登甘似芋生薦脆如梨老病消凝滯奇功直品題故園長尺許靑葉更堪虀

白菜

土羔新且嫩筐筥薦分披可作靑菁飯仍攜玉版師淸風牙頰響眞味士夫知南土稱秋末投簪要及時

沙菌

牛羊膏潤足物產借英華帳腳駢遮地【此物喜生車帳卓歇之地夏秋則環繞其迹而出】釘頭怒戴沙齋廚供玉食毳索出氈車莫作垂涎想家園有莫邪

地椒

凍雨催花紫輕風散埜香刺沙尖葉細敷地亂條長楚客收成裹奚童擷滿筐行廚供艸具調鼎汝非良

韭花

西風吹野韭花發滿沙陀气校葷蔬媚功於肉食多濃香跨姜桂餘味及瓜荷我欲收其實歸山種澗阿

再用前韻答王仁甫左丞二首

寒暑催浮影功名負勝時膠榮今老矣得酒且中之才不能匡世吾將任采詩藩籬可翔集何用刷天池

靑年無可畏況到二毛時嘯傲從元亮風流愧牧之莫談今日夢但詠古人詩已作家書去先開半畝池

連雨有感

秋來連日雨渾似熟梅時云岫靑才露風檐白又垂陰晴如善謔寒燠遽交馳會見驅屏翳淸明萬物宜

和友人寓居雜詩三首

譾材寧適用奇貸本難居羇旅誰相慰親朋日有書看云嘆舒捲閱市驗盈虛昨夜秋風起江湖好食魚

心憐無所用道愧不成章上直才熊館從公又馬坊野風香列帳檐日轉回廊天上歸來晚庭楡倒影長

有謀長落落無事亦怱怱一代名何用千年論始公淸風生筆硯涼月到房櫳亦有娛心處兵廚酒不空

上京分省有大硯乙亥歲嘗用之丁丑又日用知其美不知其奇一日滌去積墨文彩溢目背刻翠濤字亦精勁非一洗濯不知也

積墨培光彩貞姿任涅磨浪花浮欲動池影淨相和有似懷才者其如瞇眼何更憐當造命不解擴恩波

鴈洲

我亦隨陽者還來宿鴈洲蘆花吹雪盡水气帶霜浮書載無餘地詩成有剰籌剡溪乘興爾不是五湖舟

過嘉魚和劉光逺韻二首

山寒遲見日松髮未全晞風土傳奇品煙波空斷磯驛連江杳渺縣入樹依稀不鼓南徵棹幽人不當歸

帆月隨風動篷霜待日晞水邊多酒斾山腳有魚磯歲晚鴻飛盡江寒客渡稀郵籖程莫校老子欲忘歸

禹栢圖

我家近禹栢無句敢相形逺道得圖畫故人瞻典刑江湖雙鬢白宇宙一枝靑行返大別去哦詩與栢聽

發瑯瓈而南

閒人有底忙一舸又行湘風斂連旬雨花供滿路香領春心未老浮海夢初長應有停橈者吾歌繼漫郎

鄰舫小酌俄廷鎭同年至廷鎭卽事口占笳皷響春江屬予足之

行李詩連軸孤舟酒滿缸樓臺明夕照笳皷響春江不負靑山約來賡白雪腔十年心萬里今日爲公降

泊昭靈和董仲達韻二首

宿靄空天宇微和暢物情江春灘失險山晚燒添明白首容投紱淸時正迓衡得朋多逸興無用計歸程

雨晴春似海對景未忘情逺浦孤舟小斜陽萬樹明溪山涉圖畫風月入權衡卻笑南歸鴈悠悠幾日程

遊南嶽黃庭觀

東風如有意吹入白雲鄕一片飛來石三生結願香碧桃開洞府蒼蘚閉丹房欲訪芙蓉主乘春夢渺茫

壽寧宮用閒閒宗師韻

玄教嗣蟬聮辛勤五十年祝釐縻輦轂傳句記林泉雲气來天上松花墜馬前懷人不可見辜負酒如川

曽原道中二首

幽尋老不倦春盡晚猶寒村徑窄容轎樹枝低礙冠鳥聲山寂寞花事雨闌珊風物今朝好詩成未覺難

秧鍼靑炫日滿眼是丰年山轉東西路泉通上下田林深纒宿露村逺見炊煙此境須身到屏圖未易傳

貢院有懷省中友人

帝遣提文印科場看策勲千年徒尙友一日便思君西掖春浮樹南宮晝鎖云不知江海上幾句寄殷勤

刻題必夜發題必早諸公連夕不寢列坐假寐予又甚焉觸響驚寤相顧大笑記以俚語

重門嚴鎖鑰誰遣睡魔來塵尾忽墮地鼻聲俄殷雷有燈銀海暗無酒玉山頺莫作冬烘夢掀髯一笑開

陪姚子中中丞晚生

薇垣宜露坐月色淡蒼蒼黑去鑾坡樹淸傳燕寢香縱談驚炙轂批捲聽哄堂莫作思家夢春宵苦不長

早起觀諸公考卷

閉門如井底春事近如何柳色寒猶淺禽聲曉漸多三場嚴獻納千卷困研磨有幸逢今日天開第八科

三場試罷小雨

京國春難雨沾濡忽有今聲連蓬島近寒入棘闈深聖治無遺策諸君待作霖東君辦花事行欲宴瓊林

偕王師魯同年遊長春宮訪完顏眞人不遇書其壁眞人以是日出迎

半年塵土夢常繞白雲鄕紫闥少休暇淸談又渺茫竹聲來別院松影轉虛廊爲問師何在乘風在帝傍

投劾南歸宿長春宮用壁間韻呈完顏眞人

淸景鎖塵思玄闗接帝鄕松筠寒淅瀝樓殿晚微茫香■﹝日耎﹞云生座鐘殘月在廊他年江海夢惟到老師傍

過良鄕

不見良鄕塔於今十六年我方添白髮爾自矗蒼煙風气連畿甸春容動雪田云麾石無恙賴此重山川

旅邸夜坐書所聞

白髮自爬梳靑燈翳欲無廚喧僮守歲槽響馬求芻村皷都無節鄕儺實有徒天風忽蕭颯淸響入喁於

元日

詩思供行邁年華屬履端乾坤風日好羇旅夢魂安去國天猶近還鄕路不難白鷗盟有素回首謝鵷鸞

問津

衰病新投紱荒寒逺問津危橋時下馬小徑不逢人紫翠山浮夕靑黃柳試春人間好風物此去屬閒身

尋梅

何以慰吾衰梅花秀發時晚香傳逺樹春雪避南枝林靜來差早溪深行獨遲與君謀一醉及此未離披

至正集卷十三

●欽定四庫全書

至正集卷十四

﹝元﹞許有壬撰

○律詩【五言律二十二首五言排律十六首】

待泮

愁裏時時醉春來日日陰無謀能解凍有句且娛心陶去憐儲粟疏歸詫賜金還家均一樂餘事任浮沈

聞泮喜成

思鄕思附翼彌日苦相稽忽報冰爲水仍傳路有泥篙師挐畫鷁河伯插金雞去去休回首歸途更不迷

買舟小甚戲成四韻

紫闥三年夢淸江一葉舟遂心甘局蹐容膝盡優遊犬臥須蟠足鴟蹲尙打頭伊誰乘萬斛自有濟川謀

訪郭子敬祭酒於稻田山居醉中作詩贈之

攬轡澄淸徧豋瀛笑傲還意長殊不醉身健更當閒茂樹疑無屋崇臺盡得山卜鄰吾有願疎懶政相闗

再用前韻二首

世路辭登涉鄕居事往還莫爲千日醉渾得幾朝閒澑雪明懸筯香雲亂博山詩愁誰喚起春鳥正闗闗

云凝猶出岫鳥倦恰知還我夢已驚覺此身惟愛閒白畱牕外雪靑愛水中山俗客從今少柴門莫返闗

憶可行

秋徵曽有約十月便歸來南國鴈已盡東風花又開酒缸連月備詩擔幾時回手種洹溪柳靑靑滿釣臺

臺翁旌髙年耆徳妻亦同壽

壽域開無際禔身得最多子孫三釡養翁媼八旬過桑梓駢華表門庭蔭緑波風人重偕老吾爲爾成歌

汪叔志堪老園

有地皆堪老惟鄕老最堪生涯都不校祖徳幸無慚埜景收全勝村醅取半酣吾衰今夕夢應與子俱南

番昜周吉甫師張君采爲僮所殺吉甫擒僮殺之師讎遂復子暾爲應奉求賦

世有逢蒙後仍聞不義侯彛倫因盡斁滄海遂橫流白刃吾能蹈靑天志竟酬悠悠千載下方識報師讎

淳熙禦書次其韻【翰長開府公請賦】

宴安懷鴆毒板蕩任鯨吞南土饒風景中原失本根無人扶帝冑有句及漁村一旦天戈至潮聲遁海門

云州劉氏貞節

貞節不爲石龍門气與髙一天孤倚托三子立劬勞彛典期無斁桓楣愧有褒詠歌誰復靳傳爾在吾曹

東安竇敬祖妻梁氏貞節

夫人胡不辜無子且無夫舅也弗能履叔兮方待哺一心如白水萬事在黃壚孝節闗風教聲詩播海隅

用王繼學韻題近仁禦史雪林小影

松與雪相冝松風更細吹始知天放樂多在歲寒時逃世衣冠古看云杖屨遲無緣遂終隠峩豸出京師

送知事王安中赴樞宻掾

辯幕忍咸腓人從柰我違苦辛容蘗蓼急緩節弦韋欲見詩書效能教簿領稀鴻樞有公論一鶚看橫飛

圭塘獨坐【二首】

我屋來西圃輪蹄二里遙晚風收菡蓞秋雨長芭蕉有酒容開口無官免折腰柴門莫堅閉恐負野人招

地僻心逾靜詩多意轉長陰森穿竹徑甘脆剝蓮房魚長已堪釣醅香先自嘗敢言誇晝錦聊復此圭塘

漫書

誰謂予多蹇年來盡遂心作池通活水栽竹值連陰景物源源出門墉步步深從知非大隠有此小山林

有舟

有舟維老樹欲動恐傷蓮遂使成虛器何由濟大川錦云香捧擁煙月澹畱連泛泛行無礙霜淸八月天

新秋卽事

莫踏蒼苔破茨門晝亦闗林風秋入樹波日晚搖山原野蒼茫外煙霏指顧間更教安一榻月夜不須還

秋陰

秋陰冝沼上蘚翠不曽幹聽雨朝欹枕觀雲暮倚闌地寛人自在松茂竹平安天遂閒中樂年丰酒不難

次可行卽事韻

秫田秋半熟香入小磁缸霜水淸浮簟煙嵐翠可牕酒添詩癖重茶戰睡魔降笑問登山屐吾生費幾雙

○排律

登越臺

問俗來南海休期上越臺際天迷莽蒼拔地出崔嵬五管衣冠府連城錦繡堆勢吞蒲澗逺气壓海珠摧嶺嶠橫捲石滄溟瞰一杯人驚塵世隘鳥盡碧天回霧列蕃中國云摩舶上桅黒風鯨浪立紅日蜃樓開市貨煩重譯蠻琛盡九垓緬思魋結子徒困島夷財下瀨才分節雕甍又刼灰秋郊猨狖泣春艸鷓鴣來形勝渾如昔興亡不暇哀我行求古迹天遣度詩材誰慰襟懷惡多慚繡斧陪薄寒收毒癘微雨淨浮埃蒟醬冝椰肉頻婆薦麝醅簿書聊棄置風景屬徘徊長笑魚龍駭遄歸皷角催壯遊心未已東北是蓬萊

泰定乙丑閏正月七日同伯庸少監捧禦祝香祠天寶宮以苔色連修竹爲韻分賦得苔字

秩祀神宮閟鳴騶甲觀來鑪燻分黼扆佩玉響蓬萊八景中天降流云午夜開簫聲淸入骨燭淚冷成堆感格風生幕昭融月滿臺松擎玄鶴舞霞擁彩鸞回介福應駢集新詩得細裁陽坡靑動柳陰壁紫凝苔天運當昭代官寮愧譾材願持今日誌庻用答涓埃

史顯甫治書父慶八十壽用曹子貞尙書韻

舊植生芝樹新開種玉田庭闈盡鳬藻簪紱出蟬聮俯仰身無愧開承世有賢明時推盛典彩服照芳筵烏府秋如水靑雲地近天郡封三品貴鄕飲一堂專夢笑非熊異心依顧兔圓車因探�坐袍爲賀正攐缽重金攢茘茵香錦泛蓮人間得如此何處更求仙

送魯子翚赴西臺禦史

弱冠名先振髙風士久歆文章追古作韶濩發遺音大器成非晚盈科貯已深旁通嗤墨守約說謝書淫下榻驚詞匠擔簦藹子衿銀潢輸學海玉樹照儒林皷舞非吹萬登崇匪枉尋溟鴻摶直上儀鳯瑞當今小展鑾坡步還司憲府箴支傾堅柱石藥病富苓參元惡腥區宇龎恩息斧砧倡言陳慷慨進疏竭忠忱遐裔隨編置彛倫免陸沈五車勤始效眾口噤如瘖昔也勞推轂玆焉遂盍簪主文推半席敝帚致千金行水知無事登車豈有心皂鵰騰肅肅驄馬去駸駸此日瞻卿月他年作相霖歲寒情勿替分路念同陰

次伯庸上都寄來韻

文章君瑞世交友我忘年典璽當機要求人得俊賢一封新獻議三黜舊繩愆甲觀通金闕山房冷石田嘉徵應鱣集髙躅看鶯遷只有傷心處歌聞相府蓮

遼州髙士賈師敬以延佑三年六月捐館明年四月過其墓以詩哭之

山林多隠逸夫子獨超倫養志官旌孝居鄕俗化醇雪螢嚴進學冰蘗凜持身明月過頭杖淸風折角巾愛閒誠有樂守道更誰親詩酒窮元亮煙霞痼子眞甫云待淸誨遽爾掩黃塵命駕期千里傷心未六旬山英悲蕙帳朝議緩蒲輪有子家何慮無官志亦伸百身寧贖死三縣遂無人書葉蕓香冷墳垣樹影新音容猶彷佛蹤迹已沈淪不用招魂些書名繼逸民

遊蔣山次李五峯韻

道途𨿽僕僕得暇卽登山有樂來金地何心夢玉闗雪余梅噴白霜重樹畱殷畎畆無遺秉郊原有敗菅泉香龍已去松老鶴初還好作菟裘計分云住半間

和王務先見寄韻

理世足英豪同書貴俊髦士生知孔孟時至或夔臯髮敢千鈞系絲憐獨繭繰官瘝費料理技癢負爬搔白首曽何補黃扉豈不遭風雲亰國逺煙雨楚山髙厭事惟中酒忘憂謝擬騷本同多病馬偶似賦歸陶君子幸無責故人仍見褒魚箋來傑句獸錦炫仙袍笑我徒重趼多君拔一毛江湖幾年夢文史半生勞道域應深造朋簪愧素叨相期冝努力學海看波濤

遊靑山途中值雨

四郊將告旱一雨適投機敢恨妨窮勝方忻免阻饑鷗邊初細細馬首漸霏霏路浥塵皆淨衣沾迹尙微加鞭投艸市假館憩柴扉急吹鳴嚆過重陰突騎圍白煙映空走銀箭滿山飛繁響傳巗谷淸寒襲布韋如麻從達曙有酒自忘歸收斂功何逺遨逰願不違地平波緑漲枝重果紅肥歲事了禾黍時芳及蕨薇敷腴均品物明潤動晴暉志喜慚椽筆疎狂謾一揮

贈萬國卿郎中【並序】

廣平萬嘉閭國卿皇慶壬子爲山北憲照磨燕山庸齋劉公實憲長長山韓從義爲幕長國卿幼尙未冠庸齋忠厚長者有人倫鑑謂當超軼逺到而不才亦辱薦焉治具棋局或休期登眺必三人俱而不才每與焉承旨禦史南臺國卿適爲臺照磨握手歡甚而庸齋從義九原不可作矣對酒語舊未嘗不爲之流涕也俄國卿拜禦史西臺僉雲南憲攺江西河南升副使入歷臺院部出爲浙省正郎於是庸齋之言始驗至順辛未秋投紱居潤絕江來揚州致先太夫人賻壬申八月卄七日余北歸過之感念歲月相顧錯愕蓋國卿山北時年甫卅五餘廿六今國卿髮無一黒而余亦蒼蒼矣出諸公詩文曰子我舊過諸公可無爲我紀之餘惟廿年朋舊凋謝觸目傷心存而幸會合者有幾況舊且宻莫吾二人若則此會可不謂難乎可不有以紀之乎其紀之之言曰

昔在徒陽日俱當少壯年夙心欣所遇晚歲守何堅幸辱明公厚仍逢幕府賢笑歌無芥蔕出入每蟬聮■﹝日耎﹞縱沙堤轡寒同土屋氈宋園閒卽到韓墅醉曽眠借馬僮偕樂分羔肉每偏看山寧計路沽酒不論錢繆荷推三益多慚共一廛夜談常逹曙公會更移筵俄索長安米尋乘建業船蟨蛩欣再合鴻鴈遽相捐秦樹和天逺滇雲捲雨旋軺車淸國步烽火靜河堧善搏非攘臂丰扛貴息肩扣門驚倒屣分路忍先鞭世事應難料人生自有緣一心如白水萬事已華顚夜鶴應無怨春鶯任屢遷虛名何物耳好作地行仙

至正攺元四月十二日戊子皇帝禦龍舟幸獲聖寺中書右丞臣特穆爾達實參知政事臣阿嚕臣有壬扈行樂三奏命右丞前特授平章政事參政進右丞臣有壬進左丞懇辭不允惶汗就列平章右丞曰今日逰騁之盛恩遇之隆不可不紀也悚懼之餘爲二十韻以獻

宇宙承平日邦畿壯麗鄕宮中無暇逸湖上暫翺翔鳯輦重云降龍舟萬斛驤風霆隨桂楫日月運牙檣五衛分翚羽千官列鴈行長年花壓帽仙妓錦連航絨繂初徐引鑾旗漸逺揚黎靬呈曼衍僸佅遞鏗鏘玉食傳麟脯冰壺出蔗漿魚鳶知永蹕鶯燕逐餘香夾岸金戈翊彌空繡幕張汀回開瀚海天近勝錢塘翠閣峨雙島珠簾護兩廂九霄披瑞靄四表覩朝陽補助資逰豫登崇貴俊良不圖推朽質亦復被淸光左轄綱維地中書政事堂出謀慚不學好樂願無荒諭水民堪畏從橋策最長濟川非所任歌詠獻巖廊

途中除夕贈胡謙牧

今夕知何夕徵途適歲除素飡驚曠日淸議敢寧居已驗軒容鶴眞成鼎柱車靜言思往者只有賦歸歟山好來天際塵空值雪餘幾程投逆旅一笑愧茒廬村酒磁甌淺柴煙土銼虛承恩無報效出畫莫躊躕良友煩連轡髙談實起餘詩成拈禿筆眞是不中書

桂林翁挽詩【並序】

廬陵永丰百三歲人曰桂林翁劉叔正者九十三歲時豫章熊先生朋來記其堂百歲時近而鄕郡逺而四方至於京師紀其徳歌其壽者知幾百首孫鶚楚奇裒爲家慶集泰定甲子二月翁卒同郡劉春常嶽申銘其墓附集後楚奇請發其未盡而其紀之詳歌之盛無不盡者已獨念翁之生也紀若詠詳且盛若是其卒也獨劉一銘爾其沒而不能忘者豈容無辭以寓其鄕人無窮之思乎嘉楚奇之學作挽詩十六韻以補其闕云

百歲古云少翁年又過三杖鳩奚用�天爵復何儋足正儒門立功深理窟探浮雲常過眼積雪久盈簮月午琴三弄花春酒半酣�山輸逺淡鷲水挹淸甘佳趣人誰識虛名我豈堪化鄕非獨善種徳見多男景迫仍安健仙遊等笑談死生皆有得俯仰更無慚子侄紛垂白孫曽盡出藍詩章畱亹亹堂構委潭潭繼世誰能象遺編保不蟫生存形善頌飄忽散晴嵐鄕社如咸秩先生實可參懷賢嗟不及飛夢大江南

次韻可行坐嘉蓮亭有感

懶是平生癖歸田始克勤灌園時汲井學稼曉耕云窻取山千疊舟巡沼四濆倦遊當稅駕勇退免移文誰識予心樂都忘俗務殷圭塘淸見底銀海浩無垠潦倒惟營口迂疎愧致君天開方外境塵見隙中曛酒欲連宵飲膏湏繼晷焚讀書嗟坐廢娛老卻冝醺園綺知髙祖巢由負放勲至人先大節餘事及多聞詩少慚工部鞋多笑領軍郊原諏歲計風露逼秋分且曳泥中尾休空冀北羣崇臺還一上萬物正蕓蕓

送馬明初教授南歸詩【並序】

後至元戊寅予得請歸江夏別業明年冬遊長沙明年二月安仁馬君明初來見於瑯瓈山其人溫醇其文粹精傾蓋如平生同遊南嶽更倡疊和遂同歸江夏甫七日復參知政事命下以小兒累之又同北焉至任城明初舟覆幾不免間闗跋渉不忍予棄用中臺翰林薦堂除緱山書院山長及格擢右衛率府教授始釋褐衛官若胥卒皆國人明初請收書教其子弟爲華學官屬從之鳩俸檄明初買書江南因得歸省其家焉過予相下將別請言吁世俗之交翻覆雲雨況延之館塾者其爲友不又宻乎饔飱之不精不時也供侍之不愼不及也脯修之不腆也汲引之不酬也爲主人者有能不犯於是者乎人情久則狎狎則慢慢則隙生焉賓主至是而不失歡者鮮矣而明初與予十年如一日始終無間言有徳君子哉述其槪爲詩以餞之其詩曰

吾子昔傾蓋瑯瓈古渡頭袖文驚蜀錦懷寶重天球心旣同金斷膠因向漆投有邀湏共往無倡不爲酬南嶽朝聮轡湘江暮艤舟屐窮峯頂寺詩滿水邊樓訪古由來喜尋芳到處畱遂移衡浦隠便作武昌遊坐席何曽■﹝日耎﹞招旌遽見求髙情安旅次遐躅又神州道路多嘗險山川只薦愁掃云髠兔頴鏖雪獘貂裘善誘兒何幸深藏價未收忽看鴻鵠舉甘效蟨蛩休洹水寒偏瑩林慮晚更幽誰知三仕已相累十春秋公道先揚善眞才自拔尢恩袍明翡翠教鐸振豼貅行役仍淸淡言歸藐阻修臨岐惟一語音信莫悠悠

至正集卷十四

●欽定四庫全書

至正集卷十五

﹝元﹞許有壬撰

○律詩【七言五十二首】

送黃文復歸長沙

半生湖海夢依稀但誦湘南逺寄詩先友凋殘公獨健故園荒盡我方歸百年未滿常憂畏千里相逢又別離他日梨江松下路西州難似此沾衣

次阿榮存初宣尉韻

芬華刋落著才名曽見橫飛白玉城雙節自歸修月手九天誰聽戛云聲軒扉風露淸無夢杖屨林泉澹有情莫道東山絲竹好顚崖回首柰蒼生

歐陽初心思亭

節婦能收戰骨回肯堂仍得寧馨兒九原難作身未殉一息尙存心不衰今古有知風樹恨乾坤無盡蓼莪詩更將致愨明來裔亭畔丰碑待刻辭

南樓【以下五首和王繼學參政韻】

江流天逺亂晴霞郭影云深帶晚鴉長笛透空淸似水健帆飛浪碧成花石城瓊璧神仙府畫棟朱簾帝子家詩在好山濃翠處莫教煙霧等閒遮

武當宮

絳節搖山引翠幢誰開琳宇對淸江雲霄路近在丹竈松檜影寒空碧牕方外洞天今有幾人間國士自無雙蓬萊弱水知何處且繼昌黎賦下瀧

雪後登南樓

徙倚危闌俯釣船空明金碧訝鈞天寒收江影澄拖練晴動山光濕帶煙萬里靑雲孤鶴去一竿滄海六鰲連惟應聽罷南飛鴈才信人間有醉眠

沙武口望武昌

煙樹蒼蒼不見城水禽驚起背人鳴舟搖疊嶂髙還下鴉閃殘陽滅又明闗塞夢寒愁逺道江山詩瘦苦多情好將身外無窮事都付滄浪欵乃聲

途中

風物過淮都入畫松筠當雪亦成叢乾坤已見來儀鳯霖雨多應待臥龍江路梅花千樹發海天山色四時濃圖南本自鵾鵬事不是人間不見容

橫山有髙竹樓別業畱信宿始歸

酒香牲腯主人歸正是猿驚鶴怨時梅影小池春入畫竹聲虛閣夜催詩世間眞樂無多事身外浮名只費辭他日結茒容我隠一章先當買山貲

望土門山

逺峯天外碧嵯峨滿貯鴟夷信馬過堤栁雨餘黃著色野塘冰盡緑生波十年俗駕迷途逺一片春山勝事多卻笑采詩仍習气何如牛背夕陽歌

登嶽祠正陽樓用同年李伯彊畱題韻

靑山髙處結層樓九點微茫認禹州煙浪逺浮舟隠隠天風淸咽角悠悠仲宣多感空能賦元亮平生不解愁莫望長安西向笑蒼顏難繼少年遊

次竹樓韻

勝地佳人邂逅逢一林行盡翠朦朧松聲帶雪淸欲滴山色到樓寒更濃眩目敢誇龍虎榜論交曽嘆馬牛風對牀醉臥誰呼起卻是煙村曉寺鐘

送曽學遜遊淛

平生遊淛勞夢想羨子一年行兩回越地春因修褉去錢塘秋及看潮來江山淸境聊乘興今古盛時無棄才便好騎鯨窮汗漫海天東向有蓬萊

和同年李芳齋縣尹韻

牛刀何足展君長妙割𨿽多不用鋩彭澤秫隨楊柳種河陽花帶桂枝香當時文會人千里幾度月明天一方回首茫茫又南北暮云深處望琴堂

題孫幹卿父褣寓公芝圖

商山逺采竟無徵坐上天教見一莖風紀政刑眞有感乾坤嘉瑞豈徒生紫雲墮地收不起玉樹淩空長又成此去百祥仍作頌髙門橋梓自同聲

和繼學見寄韻

憶昔乘風在帝傍珠璣紛落五云鄕藍田夙擅連城價粉署曽分滿袖香歸去山林惟魯酒興來天地有奚囊江湖何日重攜手見說鱸魚味最長

送術士陳九山歸九華

常記乘軺過九華撲人濃翠濕晴霞十年空作山中夢半世猶隨海上槎紫闥彤闈君盡友淸泉白石我無家談玄便約同歸隠聽罷松風自煮茶

安僧宣慰異竹

移竹曽教竹不知附鞭蜩腹已端倪化工談笑出七子人力裁培無幾時地墳只疑龍獻角實成應有鳯來棲何須辯怪如歐老畱作甘棠慰去思

九日次趙秉彛韻

平山雲樹錦斕斑人倚霜空十二闌公館簿書常負節海天風雨漸成寒人間有地容三徑身外何心戀一官應被黃花嗤我軰幾時同去釣江幹

風雨中憲司觀荷僉事鄭裕卿索詩

小金山下水雲多一片秋聲萬柄荷霞臉雨香勻膩粉翠裙風急捲輕羅從知柏府開仙署肯放蘭舟發棹歌珍重此時淸絕景主人無酒耐詩何

盧仲禮知崇徳州未月而頌聲作題其卷末

報政曽聞五月程君侯旬日便蜚聲良心感觸無愚哲荒歲施爲繋死生才器每於難處見詩書眞到用時明從今早備如椽筆擬待三年頌有成

送書吏戴奎遷兩淛奎以學稱刻木像母事之

塵俗紛騰鴈鶩行就中金羽自低昻詩人尙得官長惜孝子忍教途路忙像貌固知非土梗精誠隨寓是羮墻崇卑有分君休校姓字誰沾翰墨香

題趙季文茶屋

山人有屋不容花自笑平生只愛茶鄒子墅邊鴻漸宅洛陽城裏玉川家淸風夢斷膏粱气小鼎雲翻粟粒芽不用反闗嫌俗客五侯亭館自芬華

挽曹士宏

煙艸佳城二十秋士林能說舊風流諸郎盡得書中祿此老應無地下憂逝水才華今古恨浮雲富貴死生羞碑銘傳滿人間世逺勝徵西紀墓頭

送相士周竹泉歸金陵

可山當日剩過從神目秋涵水鏡空老子醉歌曽有贈阿戎多藝又相逢江湖歲晚難爲客天地詩豪不救窮好羨蔣陵松下路幾時容我一枝笻

揚州李氏貞節

歌吹繁華市井連就中冰玉自淸堅身將同穴生猶死月不如人缺又圓宅裏聲光重華表古今風教有靑編子孫堂下森蘭玉天擁春和在暮年

挽曹士由

孝友先生不愛官詠歌歸去老儒冠誨人昔亦非占畢矜式今猶未蓋棺百世聲名毛頴重九原風雨鶺鴒寒虎山回首松楸路常使行人說二難

上都寄髙辛甫參議

同陰頃刻尙畱連六歲同寅豈偶然世路往來皆傳舍人生離合有機緣雲山煙水幾千里霜木星辰二十年不日中秋定歸去紫垣明月共嬋娟

棗林閘待水

河上桅竿宻似林河中流水貴於金雲泥咫尺隔千里道路尋常勞寸心風挾淸寒猶作陣柳搖黃影未成陰人生偪側自爲爾江海白鷗何處尋

送劉廷正歸臨江

士行多岐首孝亷誰能千里事虀鹽良才橫棄天應惜遊子貧歸母不嫌夜雨江湖詩更苦春風薇蕨夢方甜眼中盡是經行處誰信而今白髮添

壽李秋谷平章

黃鍾噓暖挽春畱緑蟻浮香帶月篘宰相得閒才是貴人生有子更何求家傳文字五千卷身在神仙十二樓記取年年好風景雪松霜檜豈容秋

王文煥三喪未舉以詩道其意庻有遇焉

秋風闗塞底踆踆聽罷行藏亦愴神父祖三喪俱淺土詩書四世只淸貧由來慕義推燕趙忍復無情效越秦送子空言深自愧世間應有麥舟人

次王克繼憲副韻

莫道乘軺老不任公餘猶及事幽尋樹陰壓屋日亭午花片撲人春向深吾道升沈眞有命野雲舒捲本無心詩豪已作狂司馬長日官曹擁鼻吟

主試遼省次提舉馬蒼山韻

六年陳迹重經過曽鄙揚雄賦馺娑簪紱敢陪英俊後江湖空負水雲多當時塗抹已堪笑今日冬烘其柰何賴是西風知客意一宵吹夢到漁簔

題張徳潤孝行詩卷【張奉親柩遵陸家人舟行值冦而無怨也】

南逰具慶盡怡愉一旦歸來與影俱孝子惟知親不死瘴江先念事多虞終天有恨何嗟及古柏無情亦爲枯萬里祖塋安厝了幾人漂泊愧黃壚

送朱本初住玉隆萬壽宮

春風煙水片帆飛去去難緇鶴氅衣仙秩受來眞是貴世途行徧正宜歸眼空雲海天無際心折京塵夢漸稀日拜旌陽憑致懇若孫方困簿書圍

次石中丞敗荷韻

蓋敝衣空莫主張從知柔脆敢淩霜蝕殘老葉余枯柄放出淸波泳太陽光綴落蛩秋冷淡夢寒棲鷺月微茫但教七澤根株在一脈能傳不盡香

和石中丞韻【二首】

詩似天葩散異香學如瑤海引流長小巫平日誇神气河伯而今見大方閱世壯心堅鐵石拂云髙節飽風霜休將山色論歸興回首安車恐轉忙

西風吹夢野蒓香一舸歸來路轉長正賴韋弦調緩急敢離規矩妄員方月明杜若天如水秋入蒹葭露已霜好趂黃花侍尊俎明朝南海馬蹄忙

送翟志道歸毗陵

埋頭簿領惜蹉跎昨夜西風動棹歌豹管才呈一斑爾鴻鐘其耐寸莛何云封石室玄無恙秋染蒼江翠不波回首毗陵相憶處山川寥落月明多

九日登石頭城詩【並序】

金陵山水甲江南凡昔號勝絕著郡乘者往往可徵以息以遊隨其所適而悉獲所欲若夫考古昔之廢興盡江山之形勢咫尺千里盼睞四極發奇胸雪滯慮非憑髙眺逺如東山之於魯太山之於天下則未易得其槪鍾阜雨花非不髙也而蔽虧隠見或得或遺求形勢之備得淸涼寺翠微亭蓋古石頭城也至治壬戌九日中執法石公持書郭公具酒殽登焉監察禦史劉傳之李正徳羅君寶巴咱爾文廉公瑞阿勒呼木夢吉照磨萬國卿曁有壬實佐行時宿雨初霽萬象澄澈長江鉤帶風檣出沒淮西江南諸山歷歷可數與夫川原之逶迆樓閣之雄麗𨿽一艸一木不能逃也金陵之美斯爲盡得起坐周覽淸興橫生執法公曰吾儕生承平位淸要地勝事簡歲時休暇得與諸公聮轡以嬉豈偶然哉人生聚散云萍飄忽昔者所與今誰此畱而明年此會吾知其未易知也持書曰此不可以不紀也酒一再行二公督詩不已乃各誦所記九日詩率古作之傑出者相與大笑傾倒不知深杯之屢空也坐久風勁不可畱於是借僧室飯而歸夫欲考廢興之迹於一時有不得而悉者江山形勝固無恙也而石城之盛實甲金陵當佳節侍名公遊勝地眾美具矣塵世一笑古且爲難一日之遊眾美遂具可謂尢難是冝有以紀之也顧沮縮於古人可乎精糧將見則糠粃在前有壬忘其陋而序其說且系之以詩曰

一江環抱四山圍酬節追歡剰費詩鴈影不隨云盡處秋光都在雨晴時當年玉樹人何在明日黃花蝶豈知便駐髙軒■﹝扌棄﹞醉倒絕勝無酒繞東籬

分行南海初發建康

聖世要荒覆載均年年分節徧咨詢一鞭殘月馬如電萬里淸秋筆有神南海雲霞先入夢西江花艸更冝春但將平日淸貞操歸獻吾君效野人

秋浦道中

秋浦風光世亦稀謫仙仙去久無詩天邊九梓靑未了山上五松寒欲飛結屋有心眞落落乘軺無計可遲遲懷賢對景何嗟及又見行人指翠微

黃花驛

疎雨瀟瀟釀早寒荒庭寂寂掩柴闗秋聲動地滿前竹淸气襲人無數山十日已爲千里客百年眞得幾朝閒雲泥蹤迹初何意底用題詩傳捨間

饒州光華樓

輪奐飛空四面牕臨風暫得息紛哤民生盡逐魚鰕利郭影半涵雪水邦鴈足曳云添暮景角聲吹月滿寒江鄕闗何處休愁絕湖海元龍气未降

曉登古步五通廟合用察掾董仲達韻

神鬼何須較屈伸倚闌髙興薄層雲日開混沌三竿上路入微茫一綫分世故能拋皆樂土人生無用是多聞采詩未了催行役回首山林愧隠君

蒙江驛

灌叢樛木亂鬅松敗屋疎籬罨畫中沙石漾波淸練練山林纒霧濕蒙蒙穿胸盡入堯天覆鴂舌能將漢語通問俗無功深自愧采詩歸去繼王風

贈歐陽徑存次其韻

到處公侯倒屣迎秪緣湖海有先聲長貧正坐詩爲祟愽學誰教藝得名物外煙霞窮樂事人間花艸任春榮一聲鐵笛飄然去明月秋江徹底淸

監試上都次栁道傳途中韻【二首】

川原風色晚蕭騷發軔塵沙一日勞明世疎慵竟何補長途筋力謾相鏖天邊白艸寒無際馬首靑山近漸髙只恐稚圭今復有移文非我更誰嘲

歲寒沙迹瑩無泥客子身心付馬蹄山雪斑爛僵樹立寒天空闊暮鴻低傷心臺上人千載想象河梁手一攜當日是非何足較躡雲吾欲挽虹霓

遊西山得疾同年焦徳元以詩見寄次韻答之

好山佳客正相資仰盡危巓俯折枝泉石豈能眞作疾神靈應怪不畱詩可憐隠幾低埀處猶夢穿雲踴躍時若問維摩眞疾否小窻危坐自能知

巖翠霏微濕冷煙松聲浩蕩撼遙天從知勿藥本無妄畢竟到山還有緣短壑孤云猶悵望淸風明月且髙眠脫如謝傅攜絲竹應是參苓剩費錢

至正集卷十五

●欽定四庫全書

至正集卷十六

﹝元﹞許有壬撰

○律詩【七言五十三首】

和繼學寄分省諸公韻【二首】

粉署涼多酒易消紫垣天近慣聞韶甘分桐乳朝承宴香惹鑪煙晚退朝行殿日華明玉藻淸灤秋影熨冰綃聖時扈從臣無策願棄樓船隻就橋

西掖梧桐一院陰太平官府靜沈沈敢叨紫綬承黃閣曽受靑燈錬赤心漳水風煙千里隔蓬山宮闕五云深小牕退食成佳趣恰好茶香月轉琴

送胡宗文教諭崇陽

教邑休辭展布難一方儀範幾人看但教多士有矜式大勝達官惟素餐梓匠不言能辯器泮池𨿽小可觀瀾聖門事業須加力更與乖崖締歲寒

宿程松壑月香亭

秋興亭前秋已淸月香亭上月方明人間臺榭如三島山頂笙歌徹五更醉客日中猶未起歸舟風急不容行新涼漸到平津閣誰信長江隔兩城

靑山醉中題詩芭蕉葉上海朝宗折歸解恕齋元帥賦詩見贈次其韻

云片輕明界緑絲揮毫眞與墨相冝翠遮湖石八九扇淸受主人多少詩老圃風霜休蠧毀騷鄕縑楮自神奇可憐顰蹙推敲處渾似羇牕聽雨時

武昌出郭用解之昻禦史韻

風急天髙霜信傳江村回首思悠然云生逺岫濃還澹路轉荒陂斷復連交友得陪天下士此生當作地行仙陽春白雪眞難和目斷疎林一抹煙

靑山道中呈之昻

抗走塵埃已厚顏杖藜猶未厭躋攀畫圖紅葉煙中樹詩句碧雲天外山釣艇逺隨波上下舊遊疑在夢中間眼前俗慮都排遣安得浮生盡日閒

陽羅懷古用之昻韻

憶昔天戈執未橦眼中已見趙孤降上游先搗腹心地末路敢云唇齒邦自是乾坤開盛世誰言南北限長江登臨不用多惆悵詩滿奚囊酒滿缸

登陽羅祠用之昻韻

憑髙四顧水連天隔斷紅塵覺地偏風月一觴容我輩舳艫千里記當年大江東去終歸海炎徼南窮未是邊淸世身閒亦多幸詩成須和不須傳

舟中無寐呈之昻

攬衣欹枕聽江聲殘夢茫茫續不成一棹觥船三日醉幾星漁火四山明遊心鴻鵠天邊去得句魚龍水底驚三老長年都絕倒南州吾客久無卿

詠酒露次解恕齋韻

世以水火鼎煉酒取露气烈而淸秋空沆■﹝氵韲﹞不過也𨿽敗酒亦可爲其法出西域由尙方達貴家今汗漫天下矣譯曰阿爾奇云

水气濳升火气豪一溝圍繞走銀濤璇穹不惜流眞液塵世皆知變濁醪上貢內傳西域法獨醒誰念楚人騷小鑪涓滴能均醉傲殺春風白玉槽

詠酒蘭膏次恕齋韻

世以酥入茶爲蘭膏恕齋取雞子黃入酥治酒形色甚相類而味則迥絕又謂之酒蘭膏云

空房醜婦尙須求七椀何如釂一甌混沌黃中云乳亂鷓鴣斑底蠟香浮不教焦氏稱歡伯誰信盧家有莫愁從此武夷溪上月好移光彩照靑州

之昻以七月望賞月有詩已而中秋果無月遂和其韻

許大明光何處收當時淸景若爲畱世間節序空膠柱老子襟懷在玉舟向使不爲終夕醉眞成虛負一年秋更憐病客書牕下風雨瀟瀟藥滿甌

賴謙齋安撫以詩招飲次韻答之

平生燕越徧遨逰不似晴川剰得秋便把漢江都釀酒要教塵世總無愁當年謬挽千鈞筆此去惟須一釣舟三徑寒香應未減鴈霜蛩月肯回頭

飲淡香亭次恕齋韻

四面松筠一徑苔兩池如璧繞崇臺沙鷗狎客不肯去野鶴橫江時復來身老山林惟有屐興深江海欲無杯蘭亭至樂有觴詠底用新妝燦落梅【欲招樂府予止之故云】

淡香亭散復飲月香亭因宿焉

一日天教四美並淡香亭罷月香亭風髙漢水翻秋碧雲盡淮山送晚靑有酒便從元亮飲無琴何用子期聽今宵大別多情月不似當時照獨醒

同之昻宿郎官湖太白祠飄然樓主人黎東軒年七十三吹洞簫間以觴詠至四皷始寐時九月十五日也

半醉飄然樓上時眼中如見謫仙詩洞簫聲挾霜飛早瑣闥光迷月轉遲淸話一宵無芥蔕美人千載共襟期郎湖畱得黃花在一任蜂愁蝶不知

飲謙齋秀野園

松菊芙蓉左右通有亭都在水雲中遙峯入座輕顰翠落葉迎人慢舞紅丘壑一區眞有分弓刀千騎竟何功我詩便爲君圖取卻笑王維是畫工

題瀘州先氏書嵒王

顚孟蹶蜀何堪何似先家復此嵒千古異端終反正一鄕多士見司南懷歸有夢驚華髮濟美無求漫緑衫更爲諸孫申祖訓莫教喬木擅云龕

次韻髙堯臣太監【二首】

堪輿俯仰一爲人水有波濤陸有塵但使寸心如日月盡教多事似參辰平生行業非充隠到處溪山可卜鄰花栁前川寓言耳胸中自是一壷春

風月無邊物外人可能人海抗囂塵靑雲華貫慚書考白髮遺經益競辰道徳幾年思尙友煙霞何日得爲鄰試看老圃荒寒處湏信黃花正是春

分臺憶洹溪陪胡安常侍禦晚坐因以寄之

洹溪西望暮山稠山影涵溪翠不流松柏相望才二里萍蓬輕別又三秋霜臺多幸叨聮署野服何年續舊遊蠏紫菊黃應咫尺請君先爲浣鄕愁

題國子生葉恆父謙甫墓碣後

逹材今古出成均恆也方期學日新甘廢晨昏思養志忍居天地遽忘親丈夫聞道死無憾生子作儒家有人片石靑山足傳信肯教悝鼎獨稱仁

次韻題湖廣參政實喇特穆爾詩卷

萬古寃公若一辭人心眞僞豈容欺義當爲處戒無勇天未定時疑有私夢者覆蕉誇得鹿獵夫吹竹會逢羆東隅已逝桑楡在廷尉從教愧釋之

題三原張周卿孝義捲

人生孝義本天衷踐履當由學力充風化日回三代上春和今萃一門中繁陰已見滋芳桂餘潤猶能及轉蓬此去佳名藏不得涇橋明月照無窮

髙麗僧無外扣馬求詩口占授之

墨儒名行吾能別內外有無師自知萬里歸來仍是客眾緣消盡未忘詩雪泥畱迹鴻飛逺雪海連天鶴度遲莫使雞林專紙貴好將新句寄京師

送同年趙繼淸赴潮州推官

五十六人同擢第年來南北幾升沈潮陽合有文章士吾子初無富貴心驅鱷又當勞筆陣化鵬誰信困蹄涔君家自昔傳淸節更要詒謀後視今

送王從義赴東平總管

東府多儒冠列州凋零今似葉經秋田廬復值連年水牧守定懸千里憂教養政思吾子去循良當向古人求政成自有如椽筆擬作歌詩頌魯侯

如上京

策騎年年徧兩京但慚無賦繼張衡出城便與靑山會涉世惟催白髮生新雨煙蕪皆秀色嫩涼雲樹已秋聲尊空客散郵亭逺恰是思家第一程

午日過桑幹嶺

酒香蒲嫩負龍城卻得溪山勝處行地入髙寒疑節換路逢奇絕更詩成緬懷勻水湛忠列何幸淸時扈聖明眼底羇懷又無柰林間時聽子規聲

題範彥升南野園

心閒人境自無嘩誰向明時學種瓜身外有求惟是酒園中無地不冝花山林快捷方式難投足天地行窩便作家莫遣雞聲驚夢覺軟紅塵土又東華

題昌平劉諌議祠

一卷春秋兩鬢皤丹誠貫日口懸河策能匡世時不用天實厭唐人柰何自古大材多薄命而今我軰亦登科可憐燻腐俱塵土得似髙名永不磨

六十里店飲友人帳內

繡箔紅飄輦路云竹欞淸度屬車塵天牕下瀉風如水月榻前畱艸作茵仙府瓊漿■﹝奭斗﹞沆■﹝氵韲﹞太官珍脯擘麒麟醉歸躍馬桓州道誰信繩樞槁頂人

宴慈仁殿周覽山川喜而有作

累朝仙帳似星躔咫尺鈞天別有天龍虎岡陵圍不斷鳯鸞樓殿欝相連翠楡舞影交馳道紅藥飛香入禦筵螻蟻小臣無以祝兩宮聖壽萬斯年

從左大夫奉命郊勞右大夫太平王野宿灤都西北二十里地曰察爾吉摩多與雲莊治書同帳明發疾驅馬上飲湩有作

斗帳帡幪僅二人薄氈藉艸幾時溫夜深露逼身如洗天近星垂手可捫一琖寒泉均盥潄半囊余湩了饔飱言歸自是人無勇茅屋空閒老瓦盆

左大夫獵得兔

大夫銜命下天墀小試元戎短窄衣風日半寒人半醉山川如畫馬如飛四圍逺勢周遭合一片歡聲得俊歸小校成擒何足道豺狼多少緩明威

陪右大夫太平王祭先太師石像像琢白石在灤都西北七十里地曰旭泥白負重臺架小室貯之祭以酒湩注口徹則以肥胾周身塗之從祖俗也因裁鄙語用紀異觀

石琢元臣貴至堅元臣何在石依然巨杯注口衣從濕肥胾塗身色愈鮮範蠡鑄金功豈並平原爲繡世誰傳臺前斬馬踏歌起未信英姿在九泉

謝右大夫贈馬

王家騋■﹝牜乚﹞幾三千撝贈賓僚日屢牽方念何功勞驛騎況承髙義薄雲天愧無詩謝如張藉只有驢乘笑浩然不用都人行且避看山吾欲裊吟鞭

飲左大夫家有髙昌僧能琵琶合曲而又善謔俾佐尊焉

柏霜花月勢相違紅袖何如破衲衣音響偶聞仍梵唄談言微中寓禪機一時遂悟忘形樂萬事無過盡醉歸未信色聲俱是幻更煩靑塜弔明妃

和閒閒宗師至上京韻【二首】

建瓴天下奠皇都聖祖神功曠世無灤水淸浮金闕動蹛林晴射錦云鋪自憐簪筆螭頭近深愧盤空鶚影孤卻望居庸南去路瘠田茅屋杳荊湖

夷夏襟喉控兩都兩都形勢漢唐無埀衣已定千年治封事仍求萬字鋪香殿晝閒雲气合瓊樓天迥月輪孤太平禆贊慚無策猶幸人間有五湖

至順辛未六月見文宗皇帝於大安閣後廊甲戌夏重來有感而作

修廊晴旭射紅塵燕坐曽朝蟣虱臣靜憶玉音猶在耳絕憐金地只傳神橋陵弓劍成千刼灤水旌旗僅四巡大聖繼天春萬彚感恩無柰淚沾巾

奎章閣

先帝憂勞總萬機退朝遊息不宮闈球琳璀璨開玄圃奎璧森羅拱紫微圖史聖功方未已乾坤神器遽長違詒謀有道心無憾千古中天日月輝

除奎章閣侍書學士中臺奏畱戱簡閣中諸老

盛世眞材藹鄧林天容樗散廁餘音鑾坡風月無淸福烏府冰霜豈素心空使羣賢畱半席不教獘箒直千金萬年奎壁光如日歲晚斯盟肯再尋

龍岡賜燕【以下二首和吳宗師韻】

至元新制漢官儀萬馬東西曆翠微袀服盛裝三日燕和鈴淸振九斿旗明珠火齊輝棕殿上醞珍羞及布衣但願普天均此樂莫拘千里詠邦畿

謁太子宮

五云東郭起靑宮仙仗旌旗掩暎紅少海波明花萼盛廣寒天近桂香通談經敢廁鑾坡客毓徳當延鶴髮翁恩遇等閒過設醴玉觴賜酒注新酮【予病止酒乃以玉杯賜馬酪】

龍岡侍燕和張孟功員外韻

山川宮闕古無雙列騎如花簇葆幢一泒簫韻來月窟半空金碧啟天牕神仙畢至朝圓嶠寒素從誇燕曲江聖徳鹿鳴歌不盡願言懷寶莫迷邦

客捨漫題用前韻【二首】

國士南金未易雙蹇駑何用逐麾幢誰家茅屋煙霞迹也到玉堂雲霧牕鴻鴈夜寒思楚澤鱸魚秋美夢松江羇懷正賴詩排遣曹鄶寧辭淺陋邦

夢澤山田二百雙花爲屏幛樹爲幢朝遊常有云隨屐夜飲猶邀月入牕半世謀身憐下策一時飛夣過長江愁來矯首西南望好在釣臺煙水邦

分臺上京往來宿洪贊徐千戶家愛其雅潔畱詩於壁

樹陰淸入小窻幽洗盡風沙出塞愁桑下本無三日夏尊前忍負一庭秋山含晴靄靑未了花謝夕陽紅欲流迹印雪泥聊復爾鴈程明日又神州

白髮

蒲栁由來不柰秋詩斑酒禿更相讎初如春雪微微見忽似昏星漸漸稠攬鏡甘投衰境去簪花難繼少年遊到家應被卿卿笑從此明牕鑷未休

儀眞寄王可毅參政

鶴磯衝雪別君時欲浣離愁不計杯徵纜已維淮甸栁小瓶猶揷漢陽梅江山到處渾如昔軒冕何心又此來翠鵠峯前紫荊樹春風回首望栽培

庚申除夕

燈殘香盡更躊躕須到雞聲歲始除靑鬢明朝三十五白雲南紀六千餘未能免俗聊尊爼豈不懷歸畏簡書兄弟無官常在側區區養志果何如

至正集卷十六

●欽定四庫全書

至正集卷十七

﹝元﹞許有壬撰

○律詩【七言五十四首】

巡山次王君實戶部韻

欝蔥佳气藹神都千騎熒煌日出初禾黍封墟無犬吠風雷嵒壑有龍居淸時僚佐冝尊俎明日塵埃畏簡書最是忘歸奇絕處白蓮如畫碧潭虛

題林春野艸堂

湘煙勻染緑蕪新著我�茅管領春竹淨花深常閉戶詩成酒熟便招賓杜家西郭今誰主戴氏東池又得鄰此去不煩王錄事郡庠應有買山緡

送李裕【天歷初曽守北門】

兜鍪家世見儒冠投筆猶能赴急難南紀風雷旗影動北門霜雪柝聲寒牀頭轉眼金隨盡盾鼻蒙塵墨已漧卻有人間眞樂在壽萱堂上好承歡

題明埒棟阿平章玉溪亭次劉楚奇韻【二首】

玉驄久已倦沙堤丹鳯來因覽徳輝富貴未閒無足羨驅馳將老要知歸春風北海尊常滿夜雨西湖水正肥宇宙此亭心事了古今明哲貴知幾

曽作人間濟海匏歸來端欲老西郊田皆種秫資鯨吸手自栽松待鶴巢尙恐山川難入詠焉知圖史不爲譊髙情已分門羅雀卻許儂過仗策敲

昌平觀光樓

樓前馹騎漲紅塵樓上嵐光入酒樽肺腑幾重圍上國襟喉一路控中原帝王不恃闗河險玉帛常隨輦轂奔要看煙光凝紫翠闌干倚徧待黃昏

遊昌平憩縣學歸過朱都督碑

木葉凝霜水不波偸閒今日遂婆娑淸秋林壑斜陽好丰歲郊原樂事多秦塞已隳仍郡縣武城𨿽小有弦歌卻憐一片朱家石千古涇原臭不磨

居庸闗

老子觀山亦有緣居庸來往涉三年淸泉翠壁俱無恙皓首蒼顏漸可憐輦路雪霞秋冨貴離宮花艸晚暄妍大夫不辦升髙賦自作移文第二篇

再宿洪贊徐千戶家用舊題韻

四面雲山一徑幽停驂眞可釋羇愁鄙人千里回俗駕此地兩年逢仲秋無策不須幹北闕有懷都合付東流故鄕莫喜並州近松柏佳城在相州

白志仁教授孝行【公嚴檢校父也】

士生爲學學何爲百行皆由一本推竭力但思共子職明倫方可作人師乾坤恩徳心無盡宅裏光輝我豈知自是慶門流澤厚已傳書種到佳兒

送胡彥誠赴陜西憲使彥誠爲雲南參政朝京值代俄有是命

故家喬木與云齊奕葉流芳幾折圭滇水鵲巢鳩已據岐陽烏府鳯還棲百年勲業靑冥上一夜闗山紫气西驄馬繡衣行莫止秦州黃艸漸萋萋

過宣徳

一簇人家暎酒簾平沙漠漠艸纎纎疎雲漏雨只數點逺樹隠山余半尖春盡詩因愁裏減地偏寒比夜來添眼前亦有娛心事徧野酥香酪正甜

簡秋碧孔林管勾修殿有勞諸公請作詩美之

一檄何曽緑爾袍便馳聲譽動時髦事逢彊力難皆易官在聖門卑亦髙自是寸忱殫職守敢煩多士頌賢勞因知天相斯文意如許靈光但野蒿

漁陽

天寶君王日醉眠孽臣遣此握兵權金蟆皤腹思吞月鐵騎驣云怒射天靈武功成凶已盡曲江人老世空傳撡撾聲斷千年恨荒戍蕭蕭起暮煙

曉過九弓嶺

長途無處避紅塵泉石相逢意便親路轉好山常在眼林深幽鳥不驚人半空雲樹斜撐月滿地煙蕪細染春慢裊吟鞭看靑壁此行尢比畫圖眞

曉過神山

山色冥冥驛路長天光云影曉蒼涼荻花噴白夜經雨黍葉半殷秋欲霜男子未應嵒穴老山翁休笑簡書忙卻憐作吏妨幽討辜負奚奴古錦囊

次薊州

野風吹盡舊昏祅懷古長歌慘不驕紅樹郊原秋瑟瑟黃雲闗塞晚蕭蕭驛程三日馳千里樂事百年能幾朝髀肉暗消時自笑不應詩瘦沈郎腰

江西察院梅

不到江南十五年眼明初見玉嬋娟天寒歲暮人如削月落參橫骨已仙旣遇風霜爲眞賞從知花艸敢爭先廣平漫說心如鐵一賦淸妍逺更傳

中秋偕魯子翚禦史飲僉憲張允謙宅張以中字爲韻徵詩賦【二首】

好景天教二妙同興深殊覺酒無功月涵萬頃水雲裏秋散一庭風露中此夕淸光徧天下他年佳話獨河東不須更上神仙去氛翳而今已掃空

良時一笑已難逢況復尊罍得侍公樹影涼篩吟席上桂香淸浥酒杯中碧雲不嘆人千里玉漏方催皷二通怪底詩成淸似水憲臺元是廣寒宮

偕監州諸君獵

山川談笑了官程射獵銷閒喜得朋日薄寒淸人力健艸茸坡慢馬蹄輕老狐脫网還逢犬狡兔傷弓尙避鷹政恐名藩無此樂燎毛燔肉醉班荊

送可與回武昌

昔人臨別彊忘情不道中年百感生洹水先塋時拜掃沙溪新屋待經營已知肯構爲賢子愼勿膠榮似繆兄早晚君恩聽歸去鶴磯尊酒好相迎

贈冩眞徹上人

禪師胸次玉壺冰閱盡妍媸寓典刑正法眼供三昧手長明燈取萬殊形直教對面人忘畫卻是無心筆有靈老我莫爲朝貴看雲山冝著鬢星星

次秉彛見寄韻

蠻獠猖狂敢弄兵細民水旱不聊生一時匡世無良策萬里催歸見至情老屋有書甘獨善扁舟何日遂相迎近來物理眞參透拋卻浮名事事淸

送湯同知之寧都

欝孤臺上望寧都但見靑山畫不如山接越天云有瘴地非衡浦雁無書蘭舟夜月明雙鑑竹馬春風待二車休把鋤姦號能治至誠眞可及豚魚

送張伯康降香龍虎山修天壽醮用閒閒韻

官栁搖春驛路長紅雲飛護禦封香九天箕翼開玄象萬里風煙翳紫凰境勝冝�祝釐地松陰應滿讀書堂遄歸好賦山中樂莫使啼鵑歇眾芳

寄題信州眞慶宮用閒閒韻

五峯倒影碧搖空聚逺儲精擅一宮山上神仙司下土人間水旱待奇功結巢盡是衝天鶴題扁猶存貫月虹【山有晦翁書溪山第一故云】它日煙霞最深處半牕應許住詩翁

寄題程氏斗山歸來亭

世途多險更多岐只有歸途最坦夷欲領溪山寧待老試詢猿鶴已嫌遲風軒月榭時時酒茅店花村處處詩寄語歸來亭上叟有人千里共襟期

送陶靜隠錬師歸陽平錬師蒙古人從祖母姓又因性慕弘景圖句曲山以歸

句曲陽平俱好山山人新捧璽書還髙風自出族類表逺景旋移圖畫間性慕隠君眞有見心於元亮更相闗披荊早構琳宮了卻伴雲霞盡日閒

和胡安常亷使盆池紅白蓮韻【十首】

小瓶添水濺絺衣捧擁雙花炫碧漪霞臉勻香臨寶鑑仙肌凝雪出瑤池便移七澤來堂下底用孤舟泛水湄見說文園詩作祟相看吟到月斜時

不采芳華不制衣只憐幽潔濯淸漪施朱傅粉各有態剜璧甃云爲此池羅櫗更誰懷洛浦觥船猶復夢湘湄便當力疾酬觴詠莫待風霜搖落時

淨友同心異色衣聮芳駢羙照淪漪一泓便有滄洲趣千葉如觀太液池掌上風姿淸可掬眼前煙景浩無湄古來材大難爲用不羨花開十丈時

錦服亭亭對素衣圓窪涵碧灔風漪從知城市無多地只許鈞陶作小池月影誰移廣寒上野情眞到孟諸湄老夫更和■﹝月翟﹞仙句直待花邊爛醉時

水宮仙子捲霞衣搖曳香風亂縠漪對鏡舞空鸞綽約出簾流影燕差池逺煙不隔人千里斜日猶銜玉一湄老瓦濁醪先醉倒那知方口釣魚時

靚妝還逐紫綃衣共愛寒泓翠不漪湖石縈圍連島嶼碧瑤翻灔似園池莫嫌髙蓋無千柄亦有浮萍蕩四湄昨夜雨聲秋欲碎對花那忍負良時

紅粉娥娥擁緑衣淡隨姑射翫瀾漪日華動影搖書幾夜吹飄香到墨池尺地貯云無盡處纎鱗環水不知湄莫嫌盆盎人間隘畢竟天涯有到時

玉佩霞裾云滿衣水奩聊共弄寒漪書齋自笑有蛙井相府不須誇鳯池坐久淸風生兩腋夢回明月印重湄人間震澤空如海未是花神際遇時

曳杖看花振紵衣不慚霜鬢照紋漪蓋云擁翠浮杯面盤露分淸與硯池拍岸小山渾倒影護階幽艸亂交湄老翁肯作兒童態卻是靑蛙得意時

西風未忍裂鶉衣且助妍華細作漪常笑孀娥專月窟誰教仙子共云池華峯靑璧憐無路坎井蒼煙自有湄把酒對花仍好客主人還似鄭當時

貴溪倪俊仲作生墓築室其傍多種竹樹扁曰慶源道院日居其間以待終焉

人生七十古來稀過此誰能必後期泉下春風無盡藏世間華屋有傾危淸陰可愛偏栽竹習气難除剩賦詩一視死生𨿽曠達眼前尊酒亦相冝

宿遵化驛呈同行友人

簿書奔走了皇華已信鉛刀勝莫邪京國五年三出塞羈牕十夢九還家愁眉常蹙詩頻艸喜事不來燈自花酒盡更沽君莫惜人生分手卽天涯

秋田未登連日不飲

陋城春事易闌珊連日無由一破顏晴少雨多花不耐量寛琖窄酒常慳渴心幾欲雄吞海醒眼應教細看山便效淵明多種秫髙情千古自相闗

病後縱步

閉門十日謝紛嘩驚見郊原換物華嘉糓偃風斜吐穗老葵經雨臥開花瓜茄健啖新拋藥杖屨安行足當車便好偸閒了詩債皷聲明日又催衙

題番陽胡氏嘉樹軒

隠君夢不到槐柯獨愛楓林日撫摩百歲故家喬木在一門陰徳善人多吳江謾假詩傳爾漢殿其如世變何便好續爲嘉樹傳慶源流漑有餘波

題杜縣尹義塋

生且無情死益輕豈知埋胔著前經君侯不展春風手逝者誰寛烈火刑已辧治功書上上更推陰徳到冥冥老天報施初非逺三品諸孫已刻銘

題■﹝比阝﹞城鄭志道義學

禮殿巍巍俯鱔堂都教晉鄙化賢良澆風自可回千載善士誰云隘一鄕但念人心皆孔孟豈憂今代不虞唐維桑與梓猶恭敬況見君家此義方

馬家洲望大別

煙波目盡渺茫間已認靑靑大別山山下故人應久待天邊倦鳥恰知還喜瞻禹柏淩雲翠卻笑吳霜染鬢斑寄語舊時詩酒伴此來眞得共髙閒

詠可行手栽牡丹書其壁

花是星郎手自栽鞓紅玉板滿層臺臺中幾朶已半吐天外片帆猶未來歌管春風閒繡幕門闌夜雨長蒼苔背陰畱得芳華在應待同持瑪瑙杯

雨中登樓【二首】

夢回黃鳥語間闗喚得幽人不暫閒曳杖去穿花下路登樓來看雨中山天浮逺樹靑無際云挾長風暝不還樂意滿懷詩滿眼小園春色正斑斑

柴門𨿽設卻長闗客少詩多恰是閒徹地深情開月沼可牕濃翠著雲山撫松藉艸時行坐踏絮披花自往還午睡覺來銀鴨冷香薪旋削鷓鴣斑

閒居雜詩【四首】

鬢髮蒼浪齒動搖自知冝退待誰招茶余引鶴消春晝酒醒聞雞記早朝肥截玉肪羮縮頸香翻云子飯長腰尙嫌門有徵詩客時與山人破寂寥

半山雲樹接修篁鎭日無塵到艸堂甕牖風來書葉亂膽瓶花落硯池香壺觴自酌教微醉松竹猶存及未荒護果灌園常不暇誰知閒裏更多忙

鵠山東北接郊墟郭影嵐光畫不如九十日春朝暮雨兩三間屋古今書庭花紅礙經行處園竹靑回翦伐余滿地蒼苔愁踏破年來深喜故人疎

竊祿多慚號具臣歸田何幸作閒人登山臨水今非客病酒愁花又過春夢斷紫霄黃閣逺眼明靑鏡白頭新芥薹竹筍來相續不道茅柴味更眞

至正集卷十七

●欽定四庫全書

至正集卷十八

﹝元﹞許有壬撰

○律詩七言【六十一首】

和傅汝礪見寄韻【二首】

江水舟航日夜東故人音問得常通君才能挽千鈞筆老我惟懷一畆宮自古山林容小隠只今臺省有諸公欲知別後詩成處都在花香竹影中

春紅園圃眩西東花下縈紆一徑通不向雷門操布鼓要從人海見珠宮多言浪負三千牘老夢都言十八公珍重吾宗有成訓人間何似在山中

雨後行小圃

一徑縈紆踏墄沙手分竹樹亂交加門庭無客恰遂懶城郭有山尢可家江梅結實靑於葉海橊發芽紅似花盆池才著斗許水其柰聒人多少蛙

靑山髙竹樓別業昔嘗題詩其壁詩故在而竹樓物故三年矣感而賦詩

故人別墅俯靑郊曽許幽人近結茅苔蘚雨荒畱舊壁竹林云矗見新梢樓成白玉山無主鱗出黃金客有殽悵念同遊歌楚些風聲蕭颯鳥咬咬

題竹樓墓

靑冥垂趐共傷心況是寒牕早盍簪十載故山曽有約一朝喬木遽無因先塋在眼雲林合孤冢回頭宿艸深千頃畝鍾何所用故人徒辦淚沾襟

靑山書懷

不見靑山又七年眼前風物故依然乾坤逆旅自無盡松竹主人俄已仙山色逺明新雨後松聲淸到小牕前淮南種栁桓司馬白髮重來亦可憐

和劉光逺韻【二首】

自笑閒人有底忙韶華無盡待詩償旗旄炫世眞如夢嵒壑畱題有夜光北闕上書聊自試南方論學尙多彊故人桃李何飄忽荒卻平生幾處莊

霜袍泥轍半生忙夙願而今且一償海上有樓皆蜃气人間無劍是龍光山林到處何肥隠徳業終身貴自彊何用門前栽五栁但存松竹卽吾莊

靑山回途中卽事

風日淸和眼界寛碧天無際逺浮山田疇得水雨初過籬落有花春未還樹影半涵淸淺處鳥聲多在翠微間不因三日杯盤盡老子遨嬉興未闌

汪華玉爲撫州經歷其父梅隠就養未幾歸孝感虞伯生楊賢可有詩餞之過鄂求詩次二公韻以贈【梅隠用子貴贈縣尹】

推恩就養樂耆年教育功成本父賢松受官封仍偃蹇梅從人隠更嬋娟子能力辦臨川幙翁喜空回夢澤船歲晚過從應有日眾芳搖落看暄妍

人間官爵總虛名樂在天倫恰是榮封縣不將鳬作幻還官自有鶴來迎山中酒已三年醞江上舟才幾日程我卜菟裘近仙裏願從鄕社慰平生

和大別石壁禪師韻【四首】

禹柏撐云振古靑老禪相對各忘形午茶香動風生席夕磬聲沈月轉亭欲借閒田同放浪先承佳句慰飄零漢江秋色將淸徹莫負沙頭雙玉瓶

秋來大別轉靑靑老眼憑髙藐萬形物外尋常淸濁酒人間多少短長亭勝遊要歷千年徧涼意方催一葉零我羨鴟夷差解事井湄誰道不如瓶

蓬鬢從知不再靑人生何苦自勞形鑿渠引水來花徑種樹招云護艸亭風景冝人新領略交遊回首半凋零等閒得似空門樂一缽蕭然對一瓶

晴川芳艸勝丹靑天遣南來此寓形無地避人依梵宇有時乘興到江亭山明錦樹云猶熾天近金莖露未零殘暑滌除須一雨煩師傾倒貯龍瓶

送元景悅赴茶陵州學正

靑年肯與世浮沈試用才知造詣深載籍聖賢埀道綂此邦今古號儒林不虞政似求全毀惟斆毋忘學半心後會鄙人當刮目莫教輿羽勝鉤金

同劉光逺過漢陽

兩郡相望未惜遙片帆飛渡不終朝冰澌縈帶浮槎去霜气侵淩宿酒消何地不堪容杖屨此生端合老漁樵前村定有叢梅發時送淸香過小橋

陪晴江國王宴秀野園夜分醉歸

帶葉黃柑露未晞出罾鮮鯉冷添肥年來到處行樂好夜半絕紅乘醉歸湖海自憐豪气在星霜轉覺故人稀嚴城小尉𨿽多事不問鸚洲舊布衣

題徐復初竹西佳處亭

四山修竹總相冝何事尋幽獨愛西萬里風來龍起舞一輪日落鳯來棲揚州陳迹久無夢江夏勝遊新有題見說主人歸不逺好開三徑徧扶藜

神山卽事

京塵汨沒已華顚恰是山居第一年松月照牕詩入聖竹風吹榻夢遊仙隨人久作悠悠者處世方知綽綽然尙愧未能忘口腹時勞昆季致肥鮮

和謝敬徳學士見寄韻【二首】

平生疏懶是天姿今歲春來起亦遲好酒或如陶靖節杜門深愧鄭當時向來事業惟供笑如此風光忍廢詩館合眞才試枚舉鵠山陪預恐難期

淡靄輕風弄野姿江天寥廓鳥飛遲從知宇宙多閒地誰信襟懷勝舊時夜雨不驚逋客夢暮云猶入故人詩山中亦有陽春曲拂拭朱弦待子期

得請歸出齊化門述懷

弱步丰扛遂息肩聖君恩徳大於天對廷已負三千字伴食空縻幾萬錢野店尋詩先具酒罪人逢赦便升仙今朝拂袖都門道江漢西壖有瘦田

得請之難言不可盡因得第二聮旣出都門始足成之

短髮年來坐苦吟等閒添得雪盈簪百錢擲地皆成字一芥投鍼適中心不是淸時人棄置自緣多病老侵尋賓朋應道予歸好幾處壺觴候栁陰

中書疑予行前一日旣大設祖翼日又遣使具牲醴追送通州走筆付使者以謝諸公

梨園樂府太官羊病久余醒豈易當敢學聖賢三宿去漫沾牲醴一船香已知腹負將軍久更笑詩酬使者忙此去江湖足魚蠏故人天上貴相忘

始食蒲筍品味在竹筍上

渭川常羨錦■﹝衤朋﹞兒盤饌今朝得此奇心捲淸冰微有暈肪裁寒玉瑩無玭�鄕甘脆應無敵風味豪華定不如好與散人供口腹休教長到作輪時

小酌薦以巨鯽新藕蒲筍

肴蔬鮮潔酒淸醇病戒貪饞止半醺領略江湖新品味洗除腸胃舊膻葷心無多事尙營口食到萬錢難報君藜藿乳豚同一飽世間何物不浮雲

直沽買魚其賤十倍都城

錦鱗堆積照行庖羮膾隨冝飫老饕自是窮鄕如土賤莫詢頳尾爲誰勞小兒卻恨辭官晚貪僕猶嫌索價髙因嘆人心何太忍更教烹煮自輸膏

舟中午日憶去年此日過桑幹嶺有詩因用其韻【二首】

軒車穏出九重城一舸搖搖載月行節序迫人無可樂詩書用世竟何成淸風逺樹黃鸝囀落日滄波白鳥鳴休弔湘累歌楚些老夫親和扣舷聲

去年馳驛度長城豈意扁舟逐此行一笑病餘仍酒困幾年身退爲功成管花管竹心無老觀水觀山眼尙明好在衡茅不歸去松風誰聽月中聲

詠陶郭

元亮子儀俱作令一居彭澤一中書中書考歷二十四彭澤日才八十餘昔人久速有深意易地行藏無異閭愚哲古今霄壤隔希賢惟是賦歸歟

晚至舊縣

笑據胡牀看落暉水風蕭颯動絺衣鐘鳴煙寺片帆落鴉滿雲林獨鶴歸小店旋篘醅酒軟濁波新出鯉魚肥莫言傾倒雞豚杜此樂𨿽微世已稀

歸至鄕裏拜先塋

多病承恩聽避賢得攜兒女拜洹阡無親底用過三釡有淚無由達九泉故里山川勝圖畫佳城松栢護風煙立身揚顯愚何敢且幸歸來不辱先

出郭

萬事勞心雪滿頭還家才得事遨逰太行雲盡淸浮曉洹水霜餘碧染秋漸老始知閒有味此回眞與世無求溪山好處鴟夷滿況有風流老郡侯

謁韓諫議墳

考譜披圖總未眞兩回親得拜公墳降神生作三朝相聚气噓爲五色云宅兆發靈符厚徳碑銘無愧有奇勲憑髙更欲推形勢逺樹啼鴉不忍聞

墨竈山次杜緱山先生韻

丹霞圍鎖翠潭潭仰面靑天鏡出函解組已能辭好爵判山還欲署新銜冷傳霜信風生谷淸透云根月滿嵒卻憶江南舊林壑幾多煙霧護松杉

■﹝山共﹞峪山寶嚴寺【二首】

擇勝何年著梵宮日窮猶未盡重重翠紅照耀三千界屏帳周圍十二峯雪澗淸泉響寒玉云嵒喬木捲蒼龍尙憐不盡登臨興天際危亭見五松

煙嵐融翠濕蒙蒙石路縈紆細入空明月百壺松影下淸風一榻冰聲中聖燈不爲吾儕見俗樂誰教釋子通兩宿豈能窮勝事山門愁見馬頭東

次王君實都事韻

故老凋零似曉星遣懷誰和短歌行直教松檜空云壑猶逐衣冠戀玉京金井夏闌冰未泮紫垣天近月偏明可憐門下三升酒不信能澆磈礧平

五車未試髮先華稊米何能效國家已愧傅嵒陳曲糵欲從勾漏問丹砂內官時饋云腴釀南僕能烹粟粒芽回首燕都天咫尺有人深夜候燈花

和伯生韻贈崇眞宮魏道士

身已支離髻已了夕■﹝奭斗﹞沆瀣曉飡霞人間白髮不能黒方外靑山便是家上谷荒林惟有石天臺流水久無花崇眞宮裏相逢處欲扣眞詮日又斜

代祀壽寧宮贈蘇侍郎

粉闈長日簿書閒禮法拘人一笑難天子九重頒信幣侍郎三日佐祠官茶余延話風生�朝退哦詩月滿壇但恨無緣駐淸景云璈聲斷燭花殘

遊魯國大長公主園

公主乘鸞已上仙手栽花木尙依然滿階紅藥春無恙夾道蒼松老愈堅鄒子能回寒穀气韓湘曽握化工權繁華過眼君休羨華屋山丘正可

憐六月朔畱守官進芍藥

六龍到處是陽和上苑名花得最多羅帕籠香來黼扆玉瓶添水付仙娥開遲只是畱春者養小其如玩物何昧死一言臣有獻中陵今日富菁莪

得家書

別來三旬屢得書書言不盡意勤渠一瞻安字憂成喜幾向明牕捲復舒兒學女工俱有進廩儲囊積任無虞歸期只待秋風起一束離愁卽破除

次伯庸韻答王可矩左司

乾坤開辟壯神州季子重來已敝裘太古山川渾是畫廣寒宮闕最冝秋人間濁酒難爲醉海上靈槎尙可浮深愧淸時無寸補但形詩頌繼商周

寄趙伯寧中丞

走馬灤京獻納來翠紅鄕裏得徘徊行廚無物非君賜相府有花皆手栽休恨相逢還判袂且圖一見便銜杯雪林好在秋風菊應貯芳醪侍我回

王致和錬師將歸四明求詩爲贈

宣室年年侍祝釐鄕心空逐白雲飛壺中有宅聊爲隠畫裏觀山未是歸京國春風玄髮攺鑑湖秋雨紫蒓肥嵒前手植靑松樹爲問而今大幾圍

寄閒閒宗師

崇眞宮裏幾徘徊底事詩仙望不來檻擁翠云惟枸杞庭閒淸晝有莓苔平生多誤依劉至老子眞如訪戴回善視黃花多備酒今春已負牡丹開

和謝敬徳學士入闗至上都雜詩【十二首】

培塿累累幾附庸一闗獨在碧霄中九千保障空秦塞百二山河護漢宮天近馬隨云上下峯回人忘路西東頻來傳吏渾相識但訝終童變老翁

眩目嵒花落又開避人幽鳥去還來山僧饋餉惟淸茗石媼衣裳滿緑苔琴峽注泉成樂奏梵書隨石盡碑材前途定憩楡林驛遊子休歌摽有梅

雜沓牽黃復臂蒼淸晨校獵陣雲長一圍塘濼如平地五月郊原有肅霜飲至幕庭羅酒湩周阹飛騎謝津梁先生已得毛錐力更欲崆峒倚步光

逐兔弓良不用蹄種蕎坡峻馬能犁土山無樹逺如近沙路有風髙又低幸遇淸時免投筆卻憐華髮不勝笄寒暄南北都休校一醉當令萬物齊

涼亭雨過長蒲茸使者求魚月向東黃鼠頓肥秋後艸海靑多逸曉來風庖羞水陸八珍聚琛貢梯航萬國通射獵寧非男子事莫言丁字勝彊弓

閶闔紅雲蕩蕩開天光萬象被昭回東風淸暢來三島西日微茫認五臺沙果荊藍資上谷玉醅金斚瀉懷來茂陵可笑徒英武歡樂當知極便哀

上苑蒼松受雪欹石城畫角帶霜吹人𨿽狗監知文士世是鷹房襲小兒梵剎能司天禍福經筵時論國安危丰扛弱步歸無勇退食多慚詠素絲

聖徳如天萬彚新逺柔窮漠會宗親錦鞲掣紲蒼鷹健玉輅鳴鑾白象馴北闕風雲遭泰運南宮星月有詩人秋期應放疎慵去不望分符綰玉麟

鴈落長空迹篆沙鳴嚆驚起一行斜小車細馬醉時路丰艸甘泉到處家已解皮囊傾馬湩更搘銀銚試龍茶玉脂響泣炰羊熟鼻觀風香野韭花

翠樓天際欝崢嶸粉澤龍岡壯帝京地勢逺連棕殿起檐牙髙並鐵竿撐蔥蔥佳气歸環極穆穆昌期見迓衡長樂退朝容緩轡斷雲收雨半山明

長日官曹似馬曹絲桐時得事吟猱救時乏策當投紱遣興成詩敢奪袍白海波隨秋雨漲黒山云壓晚虹髙淸尊常滿朋簪盍誰道驅馳我獨勞

尙服三庚進紫綃淸冰沙底未全消魚龍陸海無宮市皷吹鐃歌有徵招自在千年蒼鹿健鬧妝三日玉驄驕最憐學士神仙福終日吟詩不造朝

至正集卷十八

●欽定四庫全書

至正集卷十九

﹝元﹞許有壬撰

○律詩【七言五十七首】

省中對雨獨坐

風土迎秋便作寒隔簾飛雨更班班可人幾榻淸如洗終日情懷淡似閒牕影天開千丈闕墻頭云放一分山腐儒獨坐成何事寫出新詩亦彊顏

寄秉彛

從軍苦樂不難明肯使毛錐負此生鐡騎蹴云秋校獵油幢敲雨夜論兵髮應瘴癘催全白詩爲江山幫助淸詔下凱旋今有日阿綿聞已候門迎

紫菊和伯生韻

天付幽妍處士花誰將朝服苦相加薇垣有露沾秋色芝嶺無霜抗日華蠏出更冝彭澤酒筍香誰羨建溪茶坡仙一語誰■﹝峻﹐鬲代山﹞蔑只在姚家與魏家

崇眞宮葵花

繞砌亭亭晝影閒相逢幸及未開殘紅妝洗露尢冝曉素性傾陽不畏寒聖化燻陶等燕越仙家培植有殷韓江山信美非吾土且向西風笑倚闌

宿洪贊徐千戶家再用舊韻

半生塵土阻尋幽常羨幽人不識愁花卉地寒多及夏軒扉山近鎭含秋謀身未辦三間屋濯足何須萬里流此去此懷休戚戚好從髙士老南州

喜聞可與至京

鶴樓東北望燕城幾處闗河幾日程四載三回勞逺慰兩都千里尙難並開書報喜身常健見我應憐老可驚咫尺對牀風雨夜此懷多少待君評

鶴磯解舟【二首】

年來心迹已蹉跎尙恨閒門雀未羅夢裏雲開衡嶽曉眼前水落洞庭波三山黃鶴九天去兩岸靑簾一棹過此去不煩漁父問酒闌當和扣舷歌

沙羨湖上有漁簔又買南舟意若何城逺愈觀樓閣好天寛惟覺水雲多江山窮勝心猶壯塵土迷官鬢已皤不怕寒燈挑夜雨羇人今入散人科

金口驛和董仲逹壁間韻【二首】

不須荊棘嘆銅駝且對溪山捲白波千載文章誰屈宋一天風物苦陰何詔歸自幸猶身健賈售從疑貨未多安得之人挽椽筆爲予揮灑醉時歌【仲逹進士南臺察掾工於書從予按廣東鄙作多所謄故云】

休笑劉才似疥駝卻曽學海飲餘波老來拈筆聊復爾身後得名能幾何彭澤田荒攜酒少漢江船小載詩多故人若問南行事要續瀟湘欵乃歌

宿鴈州和黃文復韻【二首】

久佩蔥珩從八鑾故人今始接餘歡蕭然華髮已呈老敝矣黒貂猶耐寒歲晚江空知己在調髙弦絕嗣音難天涯盡有荒涼處政爾幽人興未闌

透空漁笛一聲飛天水迢迢醉眼迷萬頃蒼煙沙鳥沒半規紅日竹雞啼徇名今古有薏苡行路江湖無蒺藜但得魚羮了心事等閒誰更析人圭

泊茅步和文復韻【二首】

少日身名恐陸沈因成漂泊到而今腐儒何預世路險故人不來江水深白鳥破煙三四點紫崖崩雨幾千尋茅舎竹籬梅正發天寒日暮負登臨

一舟窮日走三湘忙毎思閒閒又忙水帶雪來巫峽近鴈拖云去楚天長賦歸後世知元亮幹祿當時笑子張底事鱸魚偏得味幾年沙漠飯東墻

茅步和劉光逺韻【二首】

已知行潦愧長江猶抱初心不自降半世有詩多在客萬言無策可興邦霜風寒奪茅柴味澤國淸傳欵乃腔珍重湘翁招我隠已栽松竹近漁矼

片帆十里溯寒江湖海元龍气未降萬頃風濤縻客棹一天煙雨畫漁邦瓶梅爲我香浮坐尊酒著人春滿腔醉墨淋漓隨廢擲不煩爲礎復爲矼

發臨湘和文復韻【二首】

霜空鵰鶚任橫飛飛倦知還尙未遲商嶺老來芝可采葛陂歸去竹堪騎徜徉方外無何境收拾人間不盡詩坎止流行隨處樂何須三匝揀寒枝

宋鷁從人笑退飛湘君有約怪歸遲雲間鳯鳥難羅致天上麒麟好借騎騷國幾回悲落木君山明日要新詩梅花樹下旗亭酒莫羨江珧與茘枝

登嶽陽樓

半空輪奐壯巴丘消得騷人一繋舟雲气逺攜湘雨至湖光寒入蜀江流山川信美非吾土天地無窮有此樓三十四年如夢過可憐華髮賦重遊

君山阻風

兩日肩輿興未闌孤舟畱滯亦成歡洲添沙出寺逾逺風捲水回湖欲幹醅蟻緑浮春破臘燭花紅落夜驚寒天將增飾君山景要我明朝雪裏看

喜雪

陰風翦水夜霏霏似愛遊人不遣歸山學湘君爲縞素霰疑淵客獻珠璣花開萬木春難畫云壓重湖凍不飛水玉光中棹歌起此行奇觀百年稀

宿澧河口和文復韻【二首】

白頭新自日邊來卻愛荒寒野渡隈澧水縈紆龍尾動湖天空闊鴈聲哀煙霞紫府髙人去風雪靑燈好夢回我欲長沙■﹝扌棄﹞夜醉莫教名利定三臺

勝事闗心得得來繋舟長傍白雲隈已憐韓子懷孤憤更笑陳思賦七哀楚國凋殘騷筆在君山遊徧酒船回江湖盡有歡娛地莫問狂奴借釣臺

黃陵廟

黃陵廟下艸萋萋水逺山長聽竹枝末路不求同死處重華寧有再來時霜筠苦淚畱千古野樹愁雲接九嶷珍重韓公修廢墜卻憐徼福類神私

溯湘日遇順風或弭楫遊覽則風爲之轉蓋偶然也光逺形之詠歌次其韻以矯之

朝艤旗亭夕釣磯溪山佳處故遲遲酒淸酒濁皆可醉風北風南初不知敢效精誠韓吏部還如落魄杜分司吾將弱水蓬萊去莫引扁舟又逺之

送吳彥臯歸瀏陽

可人相見惜分離屈指同舟一月期萬卷豈爲幹祿計雙親正是倚門時溪山踏雪眞如畫道路逢梅便有詩莫把壯心縈一檄靑冥勲業捨君誰

題張子玉湖山堂

洞庭湖上君山在人愛湖山不暫忘爲問錢塘貯歌舞何如騷國擅文章世間塵到尊罍少天外云沾翰墨香更向瀛洲方丈去回頭觀日出扶桑

庚辰元日李文逺判州訪余瑯瓈越三日同入長沙值風雪不能進舟中兀坐因次文逺見贈韻【十首】

落魄三生李謫仙丹墀曽見掃雲煙偶無具眼甘懷璞會有知音莫絕弦風雪扁舟茶當酒江湖淸夢夜如年不因同值東潭渡誰冩瀟湘水墨天

投紱歸來尉已仙山林隨處領風煙詠歌行辧三千首陶寫何勞五十弦江水帶冰畱別浦梅花衝冷報新年子長要盡追遊興不爲朱陵有洞天

昔在通明■﹝艸造﹞列仙袖香曽惹禦鑪煙輸贏難盡縱橫著緩急空調上下弦自信襟懷如白水卻憐勲業負靑年鉛刀已試慚當俎何處龍光徹九天

憶昨神遊挾羽仙世間遙指是非煙而今北海同樽俎何物東山更管弦已徧九州島知禹迹好專一壑老堯年東山骨朽長沙近雲樹微茫水拍天

盧家茶椀未通仙目斷旗亭幾縷煙水調還冝緑簔舞吳歈何用檿絲弦石瀧寒瀨如三峽澤國春風又一年但恨淸漪亂柔櫓不教都見水中天

勇退人言卽半仙地偏尢喜接江煙野春殘雪開雙屐牕午淸風散七弦蓬島夢回仍是客汨羅魂斷不知年笑歌本自忘機事鷗鷺怯人飛上天

交逰已謝玉堂仙榾柮鑪深暖不煙司馬家貧猶有壁淵明琴在任無弦驚心華髮成衰境回首靑雲付少年飛出甕來還自笑酰雞今日恰知天

莫訝詩臒似浪仙卻冝危坐看香煙山杯不畏深如海歸路方知直似弦遊止正當終九仞飛鳴多愧養三年振衣便駕長風去天柱峯頭尺五天

處處江梅間水仙茅薝飛雪濕茶煙一時淸興難回棹半夜尖寒欲折弦道路荒涼勞逺夢光陰飄忽嘆華年定知天末相思苦人在危樓月在天

琢句功夫似學仙丹鑪眞火久無煙雨空野馬云收幙目送飛鴻手在弦客路等閒成好況水程時復問長年後來記取論文地共對蓬牕一片天

天臨索錄事出伯庸詩求和伯庸薨三年矣

當年筆陣掃千軍要繼先秦兩漢文孤塜此時多宿艸九原何處覓停雲紀功力疾猶能賦種徳詒謀不待耘底事房精遽淪化世間凡馬未空羣

送丁學錄郴州用原功韻

鳯鱗臺閣愧何成鷗鷺江湖卻有盟千載盛時須禮樂六經餘事到功名我歸老境方從學子去修途莫計程早晚春風滿芹藻肯教郴泮月空明

同年張雄飛僉事見訪醉後作詩贈之

鶴磯相見遽相違渭北江東苦夢思四海同年幾人在三湘春水片帆遲踏開雲霧來驄馬驚破煙霞聽老詩桃李正濃風日好不■﹝扌棄﹞沈醉更何時

藕溪候雄飛飲

柳塘花塢淨無埃翠霧紅雲撥不開命駕毎勞千里夢乘軺應掛一壺來從知月下詩成苦不似山陰興盡回多少風光先攬得杖藜行徧滿園苔

贈風山書院山長何明初

靑山華髮分幽棲愧子贏糧若我私奇字不知勞載酒淸標初試勝觀詩鶚林春色連紅杏鳯嶺雪香有紫芝萬里修程先跬步春風歸騎莫遲遲

長沙北十五里瀏水至此折旋稍南而復北名駱駝觜俗傳圓則瀏陽得魁延祜初其形嘗圓原功瀏陽人果爲魁人益異之今貢舉中止予實與聞南遊過此感而爲詩

瀏水東來北折旋人云奇應在同年奎文一夕忽飛逺沙觜何時再得圓背錦模糊晴樹亂峯云突兀逺山連世間萬事非人力鸂■﹝氵鵣﹞金沙更偶然

泊靳口和仲逹韻【二首】

湘山湘水兩無塵更值陽春播大鈞心到懶時多好況天教佳處著閒人吾生已分爲農圃此去何勞問鬼神布襪靑鞋能事畢不煩華轂與文裀

回首髙軒愧後塵從知苦窳負洪鈞山川俯仰皆陳迹湖海過從只故人病裏酒杯能作祟老來詩筆更通神王孫底事愁芳艸政要靑靑當舞裀

過湘潭

江邊楊栁翠縈回栁外人家罨畫開一夜東風花落盡千年華表鶴歸來暮雲山出逺浮黛春雨水添濃潑醅莫艤扁舟訪陳迹白頭懷抱易生哀

過洲頭驛和仲逹韻

一琴何用鎭相隨多事猶思遇子期好句尋常無處覓希音今古幾人知江湖春色動杯面風雨夜寒生被池此去衡南訪泉石蒼崖應有少年詩

廷鎭約遊南嶽期於淥口予先至艤舟而待因和前韻【二首】

衡湘風物要追隨忍負虞人一會期豈有鵷鸞倦髙舉應憐猿鶴未相知春山暖待穿雲履夜雨淸畱洗玉池不爲軒車故遲暮淥江何日見吾詩

莫厭■﹝氏鳥﹞夷到處隨百年光景幾相期老來仕不愁三已閒裏金猶畏四知船尾夜寒魚撥剌墻頭春暖燕差池碧雲回首湘天暮不道相思剩有詩

深口普庵堂聽廷鎭談佛

皂蓋朱旛老釋迦山林來治舊生涯淸陰滿座日移樹精義入神天雨花塵事已知皆土苴山僧誰訝不袈裟欲將洛詠從謑語又恐春風去我家

次昭靈和仲逹韻呈廷鎭

十載南枝與北風而今才得一尊同人間勲業非吾事歲晚江湖有此翁云岫煙波醒醉眼野花汀艸負春工勝遊收拾奚囊滿才信詩人道不窮

廷鎭倦於酬和作詩督之

早據文場擅老師相逢何事倦吟詩同年今日無多矣美景良辰忍負之衡嶽半天云捧擁湘江千里栁參差艤舟好就旗亭醉禪榻茶煙誤髮絲

衡州道中【二首】

髙明未到祝融峯一路風光已慰儂修竹老松三十里遙岑疊嶂幾千重燒纒宿莽晝不滅花噴逺香春正濃莫訝藍輿隨處歇老夫行色要從容

一舎嵯峨見五峯出奇呈秀似邀儂云深春護嵒姿潤日午人穿樹影重不遣山瓢隨我去卻教村酒爲誰濃少年陳迹無尋處只有衡君識孟容

祝融峯與廷鎭觴詠有懷原功蓋嘗約同遊而予不能待其歸也

載酒窮躋最上峯嘯歌聲撼海濤風得陪五馬二千石獨少三生六一翁爲問北門紅日下何如南嶽白雲中寄詩幾欲申前約無柰人生似燕鴻

廷鎭三十年前爲南嶽書院山長今玆來遊予得侍行因成鄙句

三十年前楊洞主禹門飛去一聲雷白雲靑嶂�林在皂蓋朱旛虎竹來歷問故人多不祿絕憐喬木是親栽而今芳躅誰能繼塵滿臯比地有苔

贈南嶽萬壽宮文天爵提點用閒閒韻

事才過眼都成夢心但忘機卽近仙弱水風波三萬里蟠桃花實六千年有人獨得道中樂無術敢爲天下先爲我寄聲承慶老江南春在白鷗前

至正集卷十九

●欽定四庫全書

至正集卷二十

﹝元﹞許有壬撰

○律詩【七言四十首】

會眞觀

萬壑千嵒一水通東風吹動碧溶溶彌明到處曽聮句回老何年此補鐘滿地暖煙生細艸半天寒雨撼長松道人不作逰仙夢嶽市花香酒正濃

水簾洞和仲逹韻

濺珠噴沫雪霏霏怒湧雄聲動翠微一派衝開云峽出兩層分斷玉虹飛家山夢到黃華峪衡嶽寒生白紵衣我欲濡毫冩形勝老來才調愧元暉

壽寧宮用閒閒韻

當年鸞鶴記經過麗錦詞華出鳯梭京國天髙黃屋近衡山春滿白雲多扈行屢得聮觴詠奉祀時聞響佩珂老我一笻雙不借爲言心事更無他

題曽原徐叔明山居

樓下田疇樓上山主人無夢到長安鮮鱗出水金三尺修竹穿雲玉萬竿堂構弟兄皆杞梓階庭孫子又芝蘭瓈江精舎經營處要與斯文共歲寒

江民永香亭用廷鎭韻

夜不荒涼晝不嘩一庭芳樹四時花髙情早慕陶彭澤少態都忘古押衙窻雨翠寒迷竹影洞云紅潤出蘭芽人間多少黃塵路應被東風笑鬢華

鄭元翁秀野堂

屋上靑山列畫圖屋前流水響循除四時花竹駢生意一片煙霞護隠居歲稔客來須設酒日長耕罷卻尋書北窻睡起扶笻出閒看浮雲捲又舒

張山宗知事別三十五年今始一會且辱惠詩五首次韻答之

當時豪气薄雲天不位三臺卽列仙編簡古人誰勝已雲霄交友盡忘年流光入鏡忽成老世路著鞭何用先緑水紅蓮行入幕休忘秋菊與寒泉

息堂堂下桂槎枒晝夜常縈五色霞宗旨非傳小乘法文章眞出大方家受官俸少氈常冷問字人多酒不賖老友睽離已三紀莫教容易答韶華

九萬修程負壯圖兔園依舊是迂儒偶乘逸興來衡嶽敢效髙人泛具區夜月軒扉對松鶴春風薇蕨勝蒓鱸樹桑五畆生涯了不用成都八百株

席珍求價售明時燕石梧臺敢自奇北海尊前著文舉南風扇底避元規尋常得句卽成樂七十休官亦太遲放浪形骸有成算沙鷗從此莫相疑

湘水安流不肯波湘君應喜逸人過瘦如子美吟何苦狂比寛饒飲更多百歲盡渠爲話柄四方隨寓著行窩相逢一任頭如雪猶可相從醉後歌

和文復送別韻

京國逢人問楚湘南遊誰憚道途長嶽峯愛客陰爲霽沙鳥驚人集又翔夜艇載回詩夢去春衣畱得酒痕香天涯莫道分飛逺回首衡云尙可望

叨升左丞原功以詩爲賀和其韻

幹祿初心只斗升偶隨驥尾遽鶱騰平生浪恃八乂手老去敢誇三折肱玉案麻沾雲气濕宮壺酒注露華澄鳯池不是藍田縣卻愧而今我負丞

和原功無題韻【二首】

夢斷春風荳蔻梢月明空室見蠨蛸塵封琴嶽靜聞蟻香褪被池寒折膠白髮而今嗟滿鏡烏衣何處更尋巢赤繩知在君侯手底用持蓍究易爻

幹鵲何時噪樹梢著衣癡絕候蠨蛸畫圖畱影鬢如漆錦瑟收聲柱欲膠一覺十年驚蝶夢平生兩度毀鳩巢莊周豈是忘情者不見咸恆未畫爻

和閒閒承賜土尊韻

百年聲譽滿方輿萬里遨逰盡坦途風月襟懷冰雪句神仙官府帝王都禦香剩馥沾書幾宮醞流春到藥壺我欲大書承慶事愧無椽筆似君謨

鐡笛爲西曹掾孟天偉賦

夢斷柯亭月滿林卻從良冶嗣遺音沈埋難蝕千年節剛烈能鳴七竅心回老飛來洞庭晚劉翁仙去武夷深太平不用爲鋒刃吹盡人間市酒金

題沙木斯迪音成之去思碑

延佑乙卯余登第倅遼州維成之公實監郡後十七年承乏參議中書成之由吏部侍郎除守四明待罪政府成之考最擢兩淮都轉運使庚辰夏五承召過維揚始見其四明去思碑墨本益信昔之考最爲不誣也俄升浙東道宣慰使都元師開治四明邦人士之喜當何如耶余昔同僚相得甚驩故樂道其槪而重之以詩曰

當時同列共�貞深幸掄材與鑑衡漕府五年書上考海天雙節照連城春畱舊治棠無恙云護丰碑蘚不生竹馬兒童應有語四明山水故多情

送王仲方赴彰徳總管

天門魚鑰換魚符華髮偏冝皂蓋車愧我老非鄕郡判喜君名入禦屏書莫憑鄴下一時語當念民心三代初洹水先塋滿松栢春風餘力望吹噓

題楊徳璋崇徳樓

樓頭天接玉門闗樓下河流繞賀蘭要與聖賢同踐履不因風月事遊觀牙籖插架三萬軸畫棟飛雲十二闌歲晚徳符何處是階庭玉樹倚髙寒

春波小隠圖

楊柳煙深鶯未老桃花浪暖鱖初肥人生何日脫羈鞅方外有天容布韋已辧筆牀隨野艇更添茅屋傍魚磯莫言大隠皆朝市猿鶴由來識是非

贈範堯臣赴棠陰巡檢

平生俠气薄雲天能使聲名一日傳胸次故家兵十萬世間新話字三千明堂杞梓憐橫道小隊弓刀試著鞭好養排風舊毛質九霄騫翥有他年

復科呈原功【並序】

自慚膚學忝與首科凡我同盟綴歐詹之虎榜問余何事據荀朂之鳯池適丁國是之多艱莫救文風之不競紫衣傳詔驚聖訓之如綸玉筍聨班愧天香之滿袖忍作捧書之王旦誓爲乞旅之申胥恨無一字以解圍愈重同年之浩嘆結廬在人境我方歸隠於柴桑臨流作釣磯公欲買田於淸潁奎躔有赫天道好還禦燭星辰先賁玉堂之元老宮壺雨路繼呼黃閣之舊人爲北道之逺來雪東隅之舊恥王庭孚號政府僉謀一髮引千鈞孰能勝此片言重九鼎子之功夫障北川之狂瀾揭中天之華日因人成事遂收效於桑楡曰我能興竟踐言於息壤喜而不寐詩以永歌朂爾羣材好作儒林之晁董歸哉二老甘爲聖世之巢由略此寫心伏希捧腹

圖書東壁久蒙埃手障西風爲掃開駝觜不緣公第一魚羮無愧我重來栽培桃李非私已收拾楩楠要育材心事以酬歸便得石田茅屋又蒼苔

糟筍和原功韻

穿林快劍截文犀沈浸誰教遽到齊玉版悅禪成骨醉籜龍酖味失雲棲此君一譜通儀狄稚子三生是阮迷我向楚山餔未厭等閒那肯傳冰虀

送盧正卿赴福建運同

桂林萬里恰歸來又遣三山二漕臺科第人材今可數東南民力已堪哀牢盆久待攜春去行李先期載月回九曲棹歌無用和好從雲谷問生財

時雨忽降簿書甚稀獨坐後堂王可矩右司以詩見教次其韻【二首】

翠樹云深百鳥鳴彤闈如水嫩涼生雨聲自與詩有約天巧豈容人彊名萬里秋風黃鵠夢五湖春水白鷗盟年來不用愁華髮尙有觀山老眼明

西廳東閣總詩鳴天籟相闗觸處生京國故人多老病洛陽才子獨聲名風雲幸際文昌運松栢休忘歲晚盟他日江湖攜手去盡渠蚊睫有焦明

方旱得雨九齡平章徵詩志喜

才覺驕陽气鑠金便令璇極轉濃陰坐朝眞有作霖手伴食可攄憂國心一夕夢占魚兆恊九天云接鳯池深神功帝力猶能賦都雅從教愧賀深

送宋子與赴贑州照磨

賢勞鉛槧十年期才得春風賦式微黃牒已逾毛義檄緑袍無負老萊衣蒲帆和月載詩去蕓閣分香滿袖歸明日欝孤臺上望白雲應是不孤飛

送楊徳璋降香寧夏如來寺

何年金像峙堂堂天眷方增慧日長一旦皇華逺銜命滿林檐卜若爲香子行又遂庭闈樂詩苦寧知道路長爲向平章專問訊暮云春樹思茫茫

延春門對雪丞相命卽席賦

岧嶤宮禁接同云寒壓東華十丈塵輦轂幾年無此雪廟堂今日有斯人瓊樓影亂三山月玉樹花驚一夕春可笑袁安不髙臥要將綿力助洪鈞

正月八日行香中心閣過王君實侍郎畱酌

中心臺閣曉參差白髮遺民幸侍祠禮部尊開成一醉皇州春到不多時空庭鶴舞能畱客古鼎香銷未得詩酒盡且歸君莫訝上元回首又休期

考官王師魯博士監試張雄飛禦史皆同年也因成鄙句以寫舊懷

仁皇下詔急求賢糠粃當時偶在前兩榜復科新大比三人聯事舊同年闗山道路尋常夢臺閣風雲尺五天但使得才今勝昔吾儕寧復嘆華顚

雄飛喜作詩而例禁不得相見作詞調之

張子能詩擅士林無時無地輟搜尋文場咫尺不相見春興幾多應自吟煉字直教成白首知音豈待鑄黃金何時尊酒論眞訣要自康謡說到今

至公堂卽事【二首】

科目中微復盛行至公堂上寓權衡鵠袍儼雅四百輩鵬翼扶搖九萬程椽筆云雷平地起蘧廬燈火徹宵明得賢要效涓埃報白日靑天鑑此誠

五更傳鑰棘門開巾捲於於悉俊才萬世重儒有天在八人承詔主文來良金政待披沙■﹝扌東﹞眞玉休教抱璞回早捧賢書拜天子紅雲跬步是蓬萊

雄飛有詩次其韻【二首】

句句珊瑚間木難君才不愧鄭都官月中有桂天何近春半無花曉尙寒多士文章云五色野人心事日三竿松廳雅興知多少只恐毫端墨易漧

少年文戰不知難老矣常憂負縣官詩筆亂搖松月碎席房淸透栢霜寒人間跛鱉從千里海上連鰲待一竿無柰春風笑吾輩滿堂佳客酒杯幹

用東曹掾徐仲禮韻

簾幙香凝晝景遲卿云不動九天低百年場屋重開設一代人才入品題賦類長卿慚狗監車如伯厚笑雞棲欲知瑞應文明處夜夜寒芒爛壁奎

謝賀右丞寄蒲萄酒

幾年西域蓄淸醇萬里■﹝氏鳥﹞夷貢紫宸仙露甘分紅玉液天風香透白衣塵相君不用涼州牧老子方懷漢水春自把叵羅還自酌惜無細馬錦靴人

和明初蒲萄酒韻

漢家西域一朝開萬斛珠璣作酒材眞味不知辭曲糵歷年無敗冠尊罍殊方尢物冝充賦何處春江更潑醅卻笑無功戀門下秫田荒盡不歸來

至正集卷二十

●欽定四庫全書

至正集卷二十一

﹝元﹞許有壬撰

○律詩【七言四十一首】

哭甥綿寄秉彜【並序】

至正壬午十月廿七日知甥綿死尙不知其何地何時也綿生吾家先妣鐘愛其女幸其有子鞠育勞瘁過諸孫有疾醫禱聞無不爲費給不貲不忍其歸挈之來揚州吾妹不幸卒先妣繼之秉彛來赴與予同舟至九江予溯鄂秉彛挈綿入洪時四歲頑健異常兒書來每稱其對客誦詩不聞其弱也予在上京使如洪因遣視綿歸言頑健勝昔歲己卯秉彜挈之過鄂年十二矣身𨿽修長而精神若不完者心竊疑而察其故乃知秉彛嘗與新夫人燕坐旣箠之復使前跪至夜分不釋疾暴作僕於地數日始蘇由是頑健之態不復矣此洪醫之言也又聞諸婢無不得毆之者飲食不時粗惡不堪號饑於諸僕僕有憐而竊飼之者必遭中傷叔母者視之頗謹尋被謗讟三事予亦未敢深信而鄂之目擊者多且以二小節言之侄女嫁王氏日舉室送於其家獠僮寅孫挹釡中肉汁而飲綿亦挹之未及口婢春蘭不罪寅孫獨連擊綿首而奪其椀此阿燕之親見者也有熟客過秉彜綿先與客坐王婢杜姐之小雛保兒突來坐綿上迫綿取茶綿意懶對客拳擊之而繼以數拳且捽其耳不釋𨿽小兒素戲其色與气俱非戲者此蓋習見諸人之毆不以爲怪也卽欲理究姻事方喧老夫亦被唇吻以故嚙齒隱忍容今無恙不欲著其姓名恐遷怒嫁禍於人秉彛偕王族之將歸也綿旦夕泣訴於阿燕欲畱武昌至言不畱之便跳入江其言有條理不類騃者又喋喋泣訴於亡妻當時處之甚難百計甘旨誘之使悅始肯就舟今思其言痛不忍舉似也秉彛亦知之乎秉彛爲人慈仁寛厚在路人且不忍肯不卹其子乎先考妣待秉彛之厚天實知之𨿽無奩貲君子之於人取其心不取其物肯不善視其甥以存世好乎區區所以有遺憾者秉彜不明爾然父子之情豈不切於舅甥而況修短有命非人之所能爲知此而又譊譊者念先妣盡瘁之無功而吾妹一脈之遂絕有不能自己者焉乃哭之以詩曰

妹已云亡又苦甥肺肝摧裂淚如傾死生固是天無爽囂虐還因父不明兩姓世緣從此絕吾家宅相待誰成湓江鄂渚回頭夢滿耳猶聞泣別聲

盧溝橋

盧溝橋下水無聲半是黃沙半是冰老子還家欣又過少年題柱愧何曽直教車馬通萬國不遣舟航泛一泓送客漸稀容少駐西山寒翠晚崚層

途中卽事【二首】

風袂茸茸動黒貂馬行空闊不知勞天邊紫闥人漸逺雪後靑山气愈髙一飯忘君臣豈敢十年伴食罪何逃鴟夷傾倒休惆悵野店靑簾有濁醪

倦翼翩翩下九霄投林有路敢辭遙邦畿天近春先覺澤國風輕凍欲消牛背神光何咄咄馬頭歸興正遙遙行人不識庭筠句茅店雞聲近板橋

馬上日暮

郊原歲晚眼增明雲樹煙村隔幾層人影漸長天欲暮烏輪未墜月先升冥冥逺意雲中鵠碌碌何功臂上鷹旅次不遙詩未穏盡教羸馬慢騰騰

待泮

三分春過一分期底事堅頑尙未澌土塌且爲安坐計冰山行有自消時夢回南浦添華髮目斷東風動碧漪恰似杜陵悲去國終南淸渭更遲遲

以皺皮靴贈明初

皺皮精制出龍沙曽記遼人獻宋家素質寛柔裁稱足碎云縈帶蹙成花不須一量煩曹操卻笑三生是革華願子亨衢服無斁我方芒屩事煙霞

龍虎臺迎接次焦徳元韻【三首】

昔人曽厭薛居州卻聽江南領略秋束帛丘園勞使節五湖煙水負漁舟病來元亮欲止酒老矣子長猶好逰早拜君王乞身去休教敝盡黒貂裘

晚風吹角入涼州塵夢驚回恰見秋云壑周圍皆可屋霜溪淸淺不勝舟眉宇深負元徳秀欵段空懷馬少遊賴有三升門下酒不須輕典鷫鸘裘

自信山林已半仙山林回首又茫然闗河跋涉幾千里雲水嘯歌才二年輦路云軿花接軫故山茅屋竹爲椽鳯凰池上恩波闊得似滄江理釣船

同喬布髙尙書行昌平舊邑

滿目郊原是舊逰賜環恩徳若爲酬臺髙龍虎擅多景地有螟蝗尙半收紫气浮闗黃屋近錦云縈樹玉峯稠山英多事今猶昔應笑重來兩鬢秋

友人解之昂物故已三年矣昌平縣廨壁間見其爲禦史行部時詩感而次韻

漢江觴詠杳難期底事飛仙不少遲敗屋尙餘揮灑處扁舟空記嘯歌時故家喬木有閥閱老境空房無扊扅泉下有知應少慰故人獨解辧哀辭

偕杜叔愚王仲武章君錫可行逰馬廷彥獨樂臺山居廷彥出素屏求詩爲書二首時九月二日甲子久雨初霽

郊原聯轡看西城況有幽人倒屣迎一曲霜溪環老圃幾層雲岫護佳城浮生少與良辰遇樂事今逢甲子晴自笑匡時已無策欲從吾子耦而耕

獨樂臺邊孝子家耕田力學了生涯年丰不慮尊無酒秋老行看菊有花甓峙墓垣逾鐵石山圍書屋滿煙霞我來不結雞豚社試向淸洹照鬢華

陳公儼有亭在鯨川東裏米元章書扁曰蕭閒外舎惜傳刻失眞予旣爲書之且爲詩曰

鯨川東裏近煙村小巧翚飛棟宇新不見米顚題外舎幾如回老笑西鄰栁邊花塢浮紅出桑下蔬畦潑翠勻世務驅人行有日扁舟何處更尋春

劉仲敬知州出其父同知公所書退之陳旱詩聶夷中傷田家詩求題其後

羮墻無地不思親況此淋漓手澤新兩紙文辭有深意一門父子盡忠臣尋常考室眞能構多少籯金反速貧大勝牙籖三萬軸轉頭都作蠧余塵

劉仲敬埜香亭

薝卜林中不學禪作亭容膝俯鯨川瑯琊多景正三月參戶有春同一天風送幽花淸不斷煙和芳艸逺相連醉翁樂處君應識更看流芳幾百年

臘日雪次房純徳教授韻【四首】

一宵川媚更山暉簫皷聲中亂玉蕤天上風雲應三戊人間道路隠多歧春方欲動成佳節重不能擎愧老枝蠟酒醒來風味好鼎香融水煮茶時

獵場風勁日凝暉凍捲云旓與翠蕤上苑花開詩一札中天林耀戟千歧芳叢蓄潤冝萱艸亂翠先春綴柳枝還記口脂沾賜罷馬寒如蝟踏歸時

云合璇穹冷不暉皚皚萬斛播芳蕤慕袁髙臥寧祠竈訪戴空回勝泣歧面藥沾恩辭北闕宮梅攙暖破南枝吏民飲散天無夜是我衝寒得句時

不用登臨嘆落暉白虛光裏看葳蕤勞農持酒光搖面紀瑞濡毫凍作歧三白積成千頃麥六花開徹萬年枝土牛且莫消寒盡畱暎書牕夜坐時

寄明初

四載周旋似蟨蛩如何遽作馬牛風年來涉世眞嚙蠟老去攜家猶轉蓬月滿醬臺應策杖花開洹水定從公投閒盡有娛心處最憶相知一笑同

房純徳有詩贈別求和

冰泮黃流暖不淸風帆催去笑浮生病方止酒難爲別老不忘詩似好名無惠及人冝遁世有才憐子未登瀛鯨川漸逺洹溪近煙栁斜陽總是情

次館陶寄韓伯髙參政

白頭心折軟紅塵歸去山田恰自耘千里幾回思命駕孤舟三過得陪君酒香梅屋春如海詩入槐莊暮有云好署新銜判風月只教毛頴策奇勲

城居苦多客避之野棲來者亦復絡繹閏二月二十七日大風而雨始得獨坐終日久困諠囂偶遂幽寂有不可名言之樂因成五十六字

千嶂松檜一川槐槐底柴門晝不開風雨孤村無客至煙霞逺岫有詩來課童引水澆新樹力疾扶笻踏舊苔莫羨錢塘風物好洹溪春漲緑如醅

三月十九日偕明初出郭

天光明潤物華新黃鳥間闗隔岸聞嫩緑園林初過雨老靑嵒谷半封雲閒人得計惟丰歲老境論交有此君一壑一丘能事畢山英無事更移文

相下酷暑不減江南明初方思鄕以此調之

栽竹觀梅卽故鄕羮魚飯稻亦尋常濕蒸著物黴生醭炎熱攻人痱作瘡傖地翻疑在吳楚馬君寧復念衡湘苦無一種還思否蚊蚋轟雷觜似鋩

題蜀江圖

誰收全蜀入丹靑寫到夷陵至喜亭巫峽有猿秋寂寂陽臺無雨晝冥冥蠶叢開國不平水賈客泛舟如建瓴聖世無分南與北朝宗回首逺滄溟

白公嚴檢校自任城訪予相下首謁先公塋感其髙義作詩謝之

扁舟千里淡相尋不愧前人命駕心歲晚江空豈乘興調髙弦在有知音光增杞菊雙崖月香動松楸十畆陰村酒未醺詩未就碧雲紅日半規沈

公嚴寓幹明僧舎夜坐誦洹阡新作次其韻

今日禪闗爲子開絕勝凢客暫天臺佳人有約寧辭逺淸興無窮未許回取醉憑誰釀滄海忘形隨寓卽蓬萊葛藤拈起三生句萬水千山得得來

雄飛同年自杞縣來訪尊酒論文時雪適降

林慮寒翠滴漳濵歲晚過從感故人天下多才寧少我人間有雪更無塵錦囊滿貯瓊瑤句玉斝濃浮琥珀春湘雨燕雲論歲月白頭休厭往來頻

夜坐與雄飛明初聮句就次韻

天風浩浩鴈聲幹霜月娟娟鶴影寒【有壬】夢逺云衢毛質在詩成雪屋篆煙殘【翔】十年黃閣雙蓬鬢萬古靑山一鶡冠【熙】情話未闌雞促曉回頭冰雪踏漫漫【有壬】

硯池凝玉凍毫漧笑語生春頓不寒世路多岐雙屐在書囊無底一燈殘故人相會須投轄老境何求不掛冠學得屠龍將底用令人千古笑砰漫

入春雨雪凡三浹旬乃二月九日甲子開霽喜而賦此

春風彌月六花稠誰遣東風一夕收赤地免爲千里旱黃雲應見兩岐秋陰晴何與山林事丰歉猶懸口腹憂明日西疇有餘力傍花隨栁徧吾州

婢飼鴨逐鶴感而成詩

鶴長鳬短久難齊底事身長反受饑曼倩恃才方自售侏儒求飽欲何爲九臯風露聞淸唳萬里雲霄有去時臧獲凡庸那問此只知鹽漬卵累累

有懷江夏別業

翠鵠山前鸚鵡洲眼中風物夢中逰手栽松菊成三徑禦賜詩書滿一樓勝地方將專相土老懷無柰憶並州此身天幸成閒散陸有輕車水有舟

赴召入京諸公餞飲洹水橋

柳拂輿梁雨漲波謁阡行稼幾經過又爲擾擾馳名者其柰遲遲去魯何病後壺觴驚量減老來兒女轉情多殷懃寄謝漁樵友未許塵埃暗緑蓑

京師送馮景仲赴江西儒學提舉

保釐江右重文衡多少師儒望典刑六載成均時雨化九科豪傑曉天星懷人南浦多新句訪古東湖有小亭我亦從君鴻鵠舉都門楊柳正靑靑

送胡古愚致仕歸金華次其畱別韻

天上故人羅祖道夢中稚子候衡門君王深憫七旬苦忠義難忘一飯恩白髮朱衣相照映靑山華屋兩生存便尋起石爲羊處卻笑牛車困子孫

迎梅【次楚寶臣待制見寄韻】

練帨飄飄翳縞裙雪天羅襪不生塵蓬萊宮裏才領使白玉堂前便有春敍舊正冝金縷曲忘情誰是鐵腸人素娥不訝吾衰老卻羨詩成字字新

送梅【同前】

肯將冰玉混紅裙凢卉從教逐後塵南浦只今同是客東君何事不畱春天涯逺意難爲別夢裏餘香尙襲人好在西湖湖上路白頭相見更如新

至正集卷二十一

●欽定四庫全書

至正集卷二十二

﹝元﹞許有壬撰

○律詩

題駐蹕頌後【翰長開府公請賦】

明良千載一相逢駐蹕原頭耀國容華表不歸遼海鶴云車應逐鼎湖龍元勲世豈碑傳信厚徳天教子亢宗回首西郊瞻宰木懷賢誰道涕無從

至正丙戌十一月廿三日瑞雪盈尺明日恭遇太子千秋節稱賀於徽儀閣翰長開府公惟中右轄徵詩卽席賦五十六字

甲觀嵯峨拱紫宸瓊瑤一色瑩無塵前星正次千秋節瑞象先開萬彚春已兆丰穰在來歲肯教疵癘到吾民詞臣不獻梁園賦毓徳方期日日新

題武衛段指揮書林

相府深沈書若林牙籖挿架列森森千枝萬葉本根在二帝三王雨露深椔翳斯文功利學棟梁來世聖賢心經殘百氏紛紜出愼勿輕棲惡木陰

題廣平何文美養浩齋

操捨存亡貴自知一齋容膝有餘師神龍淵底潛珍處文豹山中隠霧時要使尋常塞天地休教物欲間毫釐相門堂構非難事希聖功夫在有爲

用原功韻贈衡云上人

衡湘曽聽棹歌聲夢裏雲煙畫不成京國秋風添白髮楚鄕春雨負黃精浮圖桑下寧無愛道士山中素有情何日霜華約歐子三人相對話平生

天山牛文貴母王氏貞節

皇元聲教洽無垠節孝章章萃一門百世天存遺腹子九原魂屬未亡人有生恨不識父面罔極安能報母恩禦史作文今太史汗靑應見特書新

省掾郝志道父潤甫慶八十五壽

滄海橫流獨奠居子孫枝葉日扶疎春秋介數八十五桑梓歷年三百餘郎署聲華聊簿領家庭陰徳更詩書聖朝行有蒲輪召莫羨鄕閭下澤車

追和文山丞相題珩夫劉先生北莊詩韻旣以弔文且以悼珩夫之不用於世也【鄒魯望請賦】

國勢中流待一壺策廷蚤已見雄圖北莊歌詠聲未絕南海播遷塗又殊賢士傷心多艸野神州回首遂荒蕪千金墨迹宜珍護斯世斯人更有無

鄭畋檢討母李氏孝節

終身冰玉凜操持已見笄年翦髮時華表撐空旌大節蒼天福善與佳兒於陵但取居容膝徳耀惟知案至眉珍重傳家遺稿在靜方豈是等閒詩

前衛張指揮母郭氏貞節

節婦天常豈過稱皇家彰善樹風聲百年偕老已無望一子未期今有成鈿軸金泥光暮景雪松霜栢見孤貞板輿周覽王畿近多少春和在栁營

偕抜實彥卿奉使光熙門外觀荷

帝城東北水雲鄕馬上淸傳十里香萬柄雨聲秋信早一壺天影月波涼紅妝翠蓋無窮意畫省烏臺有底忙雪藕調冰鮮鯽膾人間何物夢黃粱

題齊河訾氏壽慶堂

椿翁八袠少三齡九九萱親不杖行已見一門鍾瑞慶誰能多壽復康寧春融蘭玉增華彩雲矗桓楹揭姓名不有賢郎事揚顯他年編簡若爲靑

題山陰丁錬師陽明樓追和閒閒宗師韻

人間朝徹對扶桑不比中庭月一方白日靑天當正午碧桃瑤艸被餘光雲間萬象無陳迹鶴返三山有報章咫尺蘭亭遺址在好尋仙子共流觴

和神保欽之禦史監試上京韻二首

王室銘勲有景鍾更於韋布索英雄百年人物誰名世萬卷詩書要策功聲教眞機朔南曁文章公器古今同棘圍見說淸霜滿餘力成詩字字工

寸筳未許扣鴻鍾筆陣那無一世雄蜃海曉騰文有气鴈霜寒早酒無功朝廷求士方如渴道路論心久益同安得眞才出連茹一時分布徧臣工

和原功鈞臺寄李好古韻

延佑求賢致太平朝陽曾記鳯凰鳴百年世路傷離合一代斯文系重輕江海相望添白髮山林髙蹈柰蒼生可人幸遇吾鄕彥袖得淸風入帝城

追和王繼學韻贈韓久成

水貴藏魚亦貴淸舟須容物又須行六經三尺相終始一羽千金各重輕事業期人陋東晉文章老我愧西京紫垣星月薇香裏應記霜風翠栢聲

題臺都事石文禮孝行詩卷

孩提失怙母勤劬三釜才登恃又無創巨始知臺上峻淚漫都入栢枝枯身名顯後今猶及桓表淩空本不圖自古忠臣有原柢孝誠先著徳充符

和黃雲川韻送盛啟宗歸長沙

陸有闗山水有波子行豪气不消磨跳梁偶值猱升木訛舛終明豕渡河杉栢色隨新宇盛藻芹香入舊池多卻憐萬里衝寒去欲贈綈袍愧兩娑

題鄱陽張文叔樂壽堂

愛日長思不我延當時毛檄亦徒然有田底用求三釡致養惟知盡百年結屋地兼山水勝承顏天賦子孫賢何當推此堂中樂四海人家共一天

題李好古浴雪齋

廚傳蕭然閱歲華守官何暇及生涯浴兒肯用人間水束縕旋融天上花自是蒼黃時便手卻成淸白世傳家勉旃好應丰年瑞更篤忠貞玉不瑕

題鄭州霍彬卿遁齋

諸君談易極玄微老子惟知遁是歸兄弟在官吾亦貴田園成趣歲無饑逃空已分譏迂僻充隠由來有是非莫訝題詩人未去白頭萬事已忘機

題胡安道詩卷

奕世窮經只布衣諸孫毛質漸橫飛故人落落悲年邁孝子拳拳欲父歸冰雪歲寒椿未老家山春暖蕨應肥蹇予綿力慚推轂未忍隨人和式微

題朱舜咨總管徳政詩卷

魏公三至福斯民今見眞才繼後塵千里秋原均樂土一時寒谷便回春空教渤海傳龔遂爭似吾鄕待買臣竊祿逾涯歸已晚受廛何幸作閒人

次韻癸未畱題獨樂臺二首

萬疊西山畫不成飛嵐馬首故相迎之人松菊有三徑何處雲霞更五城門外淸波浮石出天邊紅樹照霜晴白頭已是歸來晚敢戀皇家祿代耕

一生奔走嘆無家才到山巓與水涯無秫可供千日酒有園須種四時花已從野老鋤黃菊更學仙人咀絳霞老馬同歸誰忍遣幾年霜雪立東華

題善應郭思誠山居次杜徳常左司韻

老仙不肯住城市只在西巖深處藏靜院晝閒苔不埽小園秋盡菊猶香有田種秫如陶令生子攻書勝陸莊便好相從結茆屋休教夢到五云坊

和黃仲剛韻三首

公道會逢天定日倦遊姑憩歲寒時故人叨貴柰無位吾子不窮方有詩士論聲光髙北斗春風消息到南枝老當益壯況未老莫和淵明歸去辭

乘流我惜經時別過坎天教數日畱有路禦風歸閬苑無人看月在鄜州驚回曉夢猶如見勘破塵緣不用愁但使此心無愧怍孰爲稷契孰巢由

知己相逢差可樂浮生多事不須論靑雲場屋傳三策華髮江湖付一尊朝暮詭言憐艸賦古今癡夢笑槐根感君髙誼均同气衰病何堪擬玉昆

千戶蒙古敬臣棄職養母

幾年弓劍戍龍沙忍見堂萱夢裏花身老有親供子職人生何福似君家但將彩服娛黃髮底用金符照白麻嗟我同庚成永感洹阡風樹滿啼鴉

滏陽唐伯春義門

滏水悠悠照紫荊一枝枯悴兩枝榮春風能使花如舊甹蘗行看世有萌今古彛倫星日在田廬遺產羽毛輕勉旃繼嗣承先訓莫遣謡傳粟布聲

送張囦亮錬師【並序】

予養痾鄕廬簡出入獨謁阡不免阡距城西北餘十里道北郭實南北孔道每爲驛使識陪畱多事故出入必以星至正己丑三月二十一日謁阡歸過洹橋數騎追及天已星猶懼其或我識側帽緩轡道左以俟其過前驅已前俄聞揚言此中丞邪亟來見乃囦亮張君錬師代祠武當馳驛而到此也明日過予出京師餞章詰曰出京時念必過相一見虛前紙請言幸勿靳予交閒閒太宗師與其徒多熟囦亮主京師東嶽祠園杏千株人境俱勝送客東門若自公有暇卽造焉囦亮修潔能詩見則徜徉忘返別一年矣當予避客時轂擊肩摩中天復已暝乃邂逅相遇豈偶然哉遂不忍以疾辭贈之詩曰

杏園陳迹夢暄妍馬上相逢豈偶然每憶可人如隔世不聞新句又經年花迎驛路飛紅雨香到朝山散紫煙王事遊方歸有日遲君洹水白鷗前

和董此宇錬師寄來韻

茶余扶杖聽幽禽荷貢淸香柳送陰無秫在田猶嗜酒有弦供耳未忘琴仙山雲霧夢才見人海波濤晚更深何日代祠因過我林中同看翠千尋

大雨後行洹堂

逺岫云銷凍雨晴溪旁村落徑初成避人白鳥一雙去畱客黃鸝千百聲林杪浮槎懸不墜岸邊髙栁臥相撐伊誰一問田家苦土釡無煙屋盡傾

送蕭克復赴濱州知州次畱別韻

憂民寧卹甑生塵一郡安危系一身筐筴但知三尺法詩書須作萬家春交遊去我年年少事業期君日日新早晚政成應峻擢直教風節過埋輪

用楨韻二首

城西風物擅安陽鄕社而今債已償自笑衣冠成野逸更從花栁看時妝酒沾松露涓涓冷詩入荷風字字香莫道年來無事業等閒成就一天涼

半畝方塘學紫陽道心未瑩賞心償蝶飛已悟三生夢蓮褪猶存半面妝四座賓朋連日醉一朝風雨滿城香人間政爾愁炎暑誰信吾亭有許涼

七月二十五日圭塘獨坐二首

我作圭塘未及年眼中生意浩無邊三秋未半荷沃若一日不來心歉然自古人生求適意只今先務是歸田管弦何似塤篪韻此去新詩幾百篇

西郭園亭近市廛市廛𨿽近足風煙陶家事業惟栽柳周子襟懷托愛蓮莫向人間爲白眼試從水面照華顚悠悠千古滄浪意時上扁舟自扣舷

次韻可行對景書懷

觥船時泛一橋通詩壘誰能四面攻官業向來慚柱下仙遊隨處是壺中風聲細細來雙檜波影澄澄見七松笑傲滄洲人老矣功名付與黒頭公

次韻可行鄕友具宴

相望不隔一牛鳴樽俎過從見至情荷露淸涵芳酒气松云寒遏艷歌聲髙車駟馬初無意白酒黃雞舊有盟醉晚烏紗從露頂絕勝前日縛塵纓

次可行侍行韻

卜築何如履道坊千紅萬緑浸銀塘要回衰境爲全盛卻使閒人號最忙活水淸圍容膝屋新篁髙出及肩墻煙霞遮斷塵埃路才覺山林白日長

遊秋口趙文卿窟室次可行韻

宂居𨿽隘此心寛敢學溫公但自安巗腹蝸廬穿窈窈山腰蛇徑上盤盤門無魚鎖墉無鼠泥有龍蟠棘有鸞我更巢松洹水上從教鄕裏作奇觀

秋口小酌用可行韻

山林朝市馬牛風今日歸途信不窮犬吠雞鳴兩村近水光山色一尊同荻花經雨半垂白黎葉未霜先試紅但惜親朋凋謝盡碧雲回首又江東

食蠃

老饕饑腹未成雷何事搜窮及互貍器潔殻鮮明錯落鍼銛肉細出縈回周官曽用供王祀離象還能作我膎縱乏魚羮心亦足敢求香甲共鸚杯

次韻可行偕故人泛舟

駭浪船歸百技收回頭人海自沈浮幽閒時作蕩舟劇疏懶猶能與客遊紅蓼白蘋鷗鷺國淸風明月鳯麟洲諸君更約源源會不泛黃花不算秋

庚寅歲新正信筆

萬事無心綽綽然不知寒暑自推遷園池才治三三徑歲月俄驚八八年晚境偸安難報主瘦田謀食尙祈天圭塘觴詠多餘力時爲西山一著鞭

七月二十二日與明初教授同車遊圭塘

一別音容歲兩除圭塘今日遂同車竹生晚筍方無盡荷送秋香尙有餘淸景迫人宜杖屨嫩涼隨雨入郊墟朝遊夕話君休倦明日湘江托鯉魚

和蕭克復寄來韻

身退心閒地復優昆侖何用訪神州寧教愚婦侮季子休作具臣如冉求田少誰供千斛酒臺髙天與四山秋幾時同鼔圭塘棹盡洗懷人兩處愁

次韻可行久雨松竹皆黃

誰教淫雨害吾松更偃窻前竹幾叢晚景盤桓方取友經年培植已成功堅貞未許移天性光霽行將藉曉風珍重歲寒心事在卻憑孤月照霜空

明初畜佳貓愛之甚至舟次漷逸去作詩唁之

槖方告穴又墉穿聘得貍奴小似拳膝上手摩過子女案頭躬飼輟肥鮮初來跳戲旋牀側漸至凝冥坐窟邊守器保衣皆有效偸雞溺屋總無愆論功除害均鄰室隨主還家暫客船豈意騫騰才一日虛勞調養已經年盂存殘飯愁其餒座見余氈憶爾眠𨿽豁大觀諳失馬尙縈癡夢在含蟬詩書委積將誰護道路分離亦可憐湘水魚多嗟薄分漷村犬惡恐難全空陪義甫柔爲害不及昌黎乳有傳才子多情人莫訝蓍簮今古共淒然

至正集卷二十二

●欽定四庫全書

至正集卷二十三

﹝元﹞許有壬撰

○絕句

題理宗禦書

中原榛莽日南國宴安時可惜揮毫處都忘采芑詩

鵰窩驛次伯庸韻二首

華髮憐於役靑山笑不歸有詩畱傳捨無杖叩巖扉

中年愁遠涉出戶卽思歸驛路夜鞭馬家山晝掩扉

分臺多暇戲書都事李云卿案二首

事簡心常靜簾垂日正長東窻髙臥起來受北窻涼

北來天地闊南望道途長塞艸迢迢夢庭餘葉葉涼

題蘇李泣別圖和謝敬徳韻二首

死節吾已矣生還又不如天王非太忍臣罪不勝誅

親友生別去子復棄遐荒只道還家好還家恨更長

次伯生韻二首

齒髮年年攺風霜日日寒誰知臺輔客恰似廣文官

酒腸時一熱詩骨自多寒智不如樗裏文猶可稗官

題姚子中墨竹爲巴延淸卿監司賦二首

冷印枝枝月淸含葉葉秋斯人有髙節同在鳯池幽

香雪寒不飛瑯玕濕晴碧化筆足淸風蒼生待蘇息

管幼安濯足圖

吾欲髠歆髮織作幼安履復憂穢賢足遂及遼東水

息齋墨竹

竹仙骨已蛻遺墨宛如新明月秋無價淸風世有人

次李沁州所寄韻八首

陽光彌六合螢燐若爲功頗喜烏衣吏朝朝報獄空

繆拙遭明世涓埃竟莫增自盟惟一語休負十年燈

皇恩大無外庸瑣悉爬羅好竭方剛力年光馬注坡

量力慚叨祿懷家倦倚樓君恩如少報未老亦歸休

銅鞮古名地靡曼滿城中還似當年否吾將賦惱公

塡臆愁無迹傳家貧有胎羈懷多少事晤語遲公來

地寒饒寂寞桃李雨聲中莫爲妍華惜山川有涸童

紛紛椔翳輩初亦識春風寄與迷途子康莊處處通

又次前韻

窮豈詩爲祟愁須酒策功雨來雲气重花落鳥聲空

安分貧猶富持身損是增卑官無長物風雨短檠燈

編簡蟬空蠧門庭雀可羅松醪今日熟一笑酹東坡

聨第陪鴻彥蜚英達鳯樓只將堅白志萬一答天休

聞道幽居好遼山紫翠中返來猿與鶴頗怨主人公

佳句不易得蠙蛛出蚌胎吾方信吾壘專待短兵來

學道當無倦拳拳百歲中彭殤君莫較天實壽終童

思君不可見更忍障南風幸假詩筒便佳音得屢通

逆風挽舟竟日才一捨而止二首

人力已疲極飛廉有底狂老天相補報卻作一霄涼

一勺平安水翻成灔澦堆十夫牽不止姑坐待風回

水是吾鄕水四首

水是吾鄕水漳洹會一流如何容易去似我昔年遊

水是吾鄕水洹淸漳自渾去鄕無百里何事混吾洹

水是吾鄕水泥沙不可烹洹溪明日至親爲汲深淸

水是吾鄕水初非有愛憎漳流本雄偉我自別淄澠

夜深酒渴光遠掃蓬雪沃崖蜜見餉此時此味世無有也作二十字謝之

虀酸何足傳茶苦謾勞烹誰浣文園渴醍醐灌碎瓊

醉中書江樓壁

湘山春欲暮湘水淸可涉佳人不我畱歸帆動新月

待泮

昔聞輪生角今見舟在陸安得昆吾刀碎此一川玉

次同年丁文苑韻四首

花島晴雲不捲栁堤歸路都忘夢裏靑簾搖曳柴門半掩斜陽

長日惟閒最覺淸風與睡相宜竹靜不教塵到洞深惟有云知

籬下幾叢黃菊樓頭四面靑山最是夜蘭淸絕澗泉和月潺潺

樽俎霜餘登橘杖藜月下觀梅恰好山中酒熟先生政賦歸來

黃葵

長生殿裏仙子華陽宮中女師淡淡鵝黃衫子深深鴨緑裙兒

贈歌者文林燕用魯子翚韻

飛徧人間華屋來依天上瓊林任蹴舞筵花落休教緑葉成陰

九日書原功壁

重陽有菊無酒塵世多忙少閒京國年年白髮湘江處處靑山

題木唐卿旌表孝義捲【唐卿西域人】

橋梓天殊棣有華良心初不間幽遐何年四海無旌表盡化忠臣孝子家

子昻竹石老樹圖

嫩篁煙潤翠扶疏老樹枝殘影似無下有石兄都不問四時堅坐看榮枯

唐三學士奕棋圖【褚亮蘇世長蔡允恭】

瀛洲花滿接雲霄盛世閒多早退朝喪亂歸來得眞主忍將長日用碁消

題鄭裕卿僉事黎花錦鳩圖

雲月空明小院春粉香淸拂錦衣新莫教喚起一天雨寂寞玉容如太眞

黃州烏監郡勤政堂

惜因千古有良規一息因循事便隳厚養飽余君試看索綯須是最閒時

題韓國儀圖譜【億之後也當時稱桐樹韓家以別相州韓國儀今居豫章東湖】

宋朝文獻跨隆古美盛更推韓世家斷簡一編三百載東湖桐樹又能華

遊靑山晚坐水濱

水光山影畫屏開萬樹斜陽兩岸苔獨坐魚矼觀月上撲天飛雪鷺鶿來

和南谷平章題呂公亭韻

四海茫茫一劍飛何年遊戲漫畱詩多應黃鶴樓前月曾見禦風歸去時

琳宮詞次安南王韻十首

流云洞辟列仙朝飛佩聲寒下紫霄天上豈知鳬是鴈人間虛說鵲成橋

閬苑春多不惜春萬年風物一般新可憐塵土藍田路亦有區區種玉人

云窻畱月曙光微瑤艸含風露未晞卻笑天臺容俗客桃花零落又春歸

涼入簾幃夜色輕瑤臺添月更虛明一壺天地渾無迹只有淸風動竹聲

通明殿曉侍燻鑪還駕扶搖返故都風景便宜收拾取莫教滄海有遺珠

山林活計只飡霞世事茫茫日自斜謫到玉堂無好況夜深猶艸侍中麻

人人開口說玄闗翻使身心兩不閒老子年來惟解睡從教海上有仙山

千金休買失船壺汲挽知須幾轆轤昨夜山房新釀熟一瓢和月泛云腴

神山云矗碧天齊滄海如杯太華低非是眼髙空八表世間何物不酰雞

松筠扶翠護危樓湧出淸寒萬斛秋回老乘風無覓處碧天如水自悠悠

題趙秉彛所藏墨竹

冷雲香霧濕霏霏翠影浮空晝欲迷何處秋聲最瀟灑玉堂風月鳯曾棲

洞賓像爲秉彛作

三山引去幾萬里道在眼前人不知雲海從公定何日秋風先染鬢成絲

織錦回文圖

明珠金縷爛縈回香玉連環翦不開不把肺肝都織出將軍惟識趙陽臺

春日漫興

竹幾團蒲懶最宜不知花影隔窻移鄰翁忽報小甕熟老子坐忘成坐馳

玉闗臨商徳符山水

商家滇蜀得山時心與山逢手豈知兔起鶻來君試看不從商學有餘師

一犂春雨圖

素餐無補合歸休但願人間歲有秋昨夜東風能事畢三時消盡百年憂

汝南郭晦夫割塋傍地爲祭田有譏其非古者予爲解之亦取其不得已也猶僅可之意後世有伐塋內荊榛爲爨燎之需而自給者視晦夫益遠矣

古制圭田墮渺茫有家隆替亦何常孝誠未暇論多事一片秋風黍稷香

和繼學南歸至鄂韻二首

梅花零落柳條靑人在孤篷月在汀明日瑣窻春夢覺祇應干鵲擅多靈

達人去就一毫輕看徧江湘眼倍明夔府惠州詩有樣朱崖應是不虛行

賞心亭

賞心亭上雙栢樹看我往來今十年栢樹靑靑宛如昔當時遊子已華巓

蛾眉亭

一代無詩萬象塵江山消得謫仙人騎鯨一去不復返空使雙蛾萬古顰

昭明太子廟

一編和璧間南金鼓動唐人著錄心韓筆不推三代上六經事業幾銷塵

鄱陽卽事二首

蠲稅輸金冀不苛永蛇爲害更加多打門悍吏如狼虎銷盡鐶釵有幾何

禁弛池湖卹困窮小罾敝笱若爲功攔江數罟橫千尺卻被豪家一舉空

李正徳禦史分行廣西予行廣東相遇滕王閣醉中次其韻二首

紅樹靑山照轡絲江南無地不宜詩秋光如畫天如水渾是京華夢到時

遠浦浮空凝晚色好山烘日出晴嵐滕王閣上一分手人過梅闗南復南

峽江二首

賈胡輕作數年畱住徧江頭賣酒樓從此木綿成利窟主家兒婿定纒頭

見說燕云布價添久居輕別恨厭厭明年江口好相候定駕大船來賣鹽

杜子美象

刪後騷余代有聞集成惟許杜陵人憑誰寄語沿流者流到江西不是春

臥龍圖【梁儀甫所收】

能辧人間大有年九淵誰道抱珠眠等閒莫似隆中起雨得西南蕞爾天

題大別寺石壁禪師懷可堂

老可而今骨已塵只畱老壁翠嶙峋可憐懷可悠悠意多少人間未可人

衡山王尉因蛙得疑獄邑人圖而頒之求題

事當人力難盡處微物依憑庸有之司馬家兒誰喚起而今眞可問公私

鵰窩驛次伯庸壁間韻四首

居庸無壘有人煙龍虎風雲俱上天漢家談笑中興了大勝天驕多控弦

緑蕪千里動荒煙白鳥一行飛上天落日饑鳶叫平澤鳴鵑何處發驚弦

桑幹水面晴生煙桑幹領頭靑入天勸君過嶺莫回首歸心恐如矢去弦

蒙蒙山色濕非煙四野窮廬垂一天去家幾時驗明月昨日上弦今下弦

和曹子貞壁間韻

桑幹髙接碧天長五月松風灑碎霜馬上饋茶僧亦笑今年更比昔年忙

至正集卷二十三

●欽定四庫全書

至正集卷二十四

﹝元﹞許有壬撰

○絕句

過安山

家家門戶瞰淸流更向垂楊系釣舟遠客多情無計住江山𨿽好只供愁

郜信卿號洹溪以詩調之

我愛洹溪作扁題不知君已號洹溪號從君取溪須論君領溪東我住西

何叟

靑山何叟八十五能說王師徇鄂州子孫都不識兵革老我但思狐首丘

龍眠踶嚙馬圖

平沙細艸好相忘同類胡爲苦自傷明日雕鞍響珂月九衢塵土要君忙

郭幹暉鷂子

霜風一夕淨雲林架上難羈萬里心莫怪主人畱滯久要觀神俊不從禽

鼠狼捕雀圖

天飛穴處本何仇口腹區區苦見求休羨蛺兒搜捕盡又能媒汝上竿頭

張師善恬齋

气機安處息飛潛虛自充盈澹自甜卻是南華苦多事才言養智便非恬

楊與可州判以道寓扁所居子山太監爲之書

亙天體物初非寓襲取無恆自遠之但看鳶飛魚躍處從知滕口不煩詩

李遵道竹石老木圖

石怪木老含秀潤翠竹卻愛秋聲多一門毫素亦可念今日李家無小坡

商徳符枯木雙石圖二首

千霜百霆摧不盡石兄歲晚能相從山人一見奇興發欲踞虎豹登虯龍

石非攻玉木非材半委荒煙半是苔偃蹇郊原能事畢誰教收入畫圖來

自得齋

一齋風月浩無邊畢竟中間別有天若向筆端求此意斵輪父子不相傳

題蘇昌齡集畫

昆山玄圃玉抵鵲燕石可擲不可藏我不知書還及我又令雞鶩側鸞凰

題思齋宣慰遠景圖

霜空髙合卷疎簾天外靑山見幾尖不爲眼前無可樂主人心地似陶潛

贈秋海樓

玲瓏初日射雲煙俯看鯨波不盡天卻被世人疑蜃气豈知詩骨自能仙

送盧教諭赴安化二首

官冷從知不爲貧古來師道重千鈞休言邑泮才涓滴中有斯文萬斛春

湘寒嶽翠滿煙霞橘後江梅又作花羈思宦情都莫問好詩先出廣文家

題墨梅橫披贈髙納鄰參政

冰霜爲骨玉爲姿捲贈佳人政所宜莫待雲山隔南北才憑驛使寄相思

臨唐馬圖

一早曹韓骨九泉圉人禦筞亦茫然典刑更到傳摹後不道房精已上天

胡淸卿寂然齋二首

向晦深深踵息時天人到此總無爲就中太極眞形狀說與蒙莊未必知

幽人一室靜沈沈靜室何如靜此心莫道無弦便無事室中今日更無琴

上水石

眞源天一气常浮海運黃宮在上游捲石底須分頂踵層崖千仭有懸流

題錢舜舉三仙奕棋圖二首

山林袒跣久忘形天地悠悠付一枰誰識旁觀三昧手支頥無語任輸贏

商嶺仙眞隠橘回手談隨處觸玄機人間柯爛知多少一老乘風尙未歸

淸江老樹圖

霜餘澄碧晚悠悠老樹疎云冷浸秋好段江湖淸絕地幾時容我系漁舟

牛背觀書圖

蒲韉盤膝勝安輿人訝形骸與世疎卻笑徙居三十乘恰如牛背一編書

畫馬

惆悵孫陽世久無紛紛駑驥遂齊驅不教神物俱湮滅猶幸人間有畫圖

送洪元振便養

冷掾閒闗不療貧白雲況有倚閭人從知後日千鍾祿何似藜羮一笑春

翟志道永思堂

孝思非但與生俱耿耿精成永不渝看取九原身後月蒼茫長照栢枝枯

二驥圖爲劉仲禮禦史賦

買骨千金世已奇雙龍何日下天池一鳴奮起君休惜不似當年立仗時

送劉縣尹之宣寧

寒暄有地從南北郡邑無常自古今寄語長人都莫問斯民三代一良心

丙吉問牛圖

肥充列鼎健充車厚養專爲薄領驅千古淸風梓人傳憑誰書繼丙家圖

和喀喇子山韻四首

洞深春早透蘭芽窻曉云香亂海霞萬丈紅塵飛不到紫簫吹綻碧桃花

艸芳風軟小池濱花露沾詩字字新爲問杜門緣底事人生難得是閒身

落花飛絮亂蒙蒙縱更繁華瞬息中見說臨池揮灑處老懷無酒自春風

風細流蘇揚繡球珠簾斜捲柳絲柔日長靜對鑪燻坐一穟黃雲暖不流

範蠡圖

平日千金土不如功成歸去固良圖扁舟若更無西子萬古淸風滿五湖

病馬圖

將軍功就畫堂深伏櫪低垂老病侵縱使房星天上去涓人持骨尙千金

松滋唐可臣提點得山谷三詩石刻求和

苦竹泉【在松滋竹林寺】

竹林寺竹苦如蘗卻解涓涓出醴泉甘苦就中眞味在愼毋燃竹把泉煎

橙曲湯

昔有洞庭春色酒更求湯液到金橙浮花拍椀醉不得笑殺街頭曳袋僧

蓮子湯

玉井經秋收翠蓋水仙分杵出玄霜可憐太華髙千丈辦得華磁一勺香

仙釋會飲圖

紛紛仙釋鬭髙閒占斷雲霞幾處山幸有濁醪宜盡醉莫畱言語落人間

米元章臨羲之帖郭才卿戶部所藏

浮雲鳥迹久微茫遂使王家號擅場屋下更來重架屋令人還笑米元章

余蓬山墨竹四首

興可乘雲去不還墨香傳印到蓬山胸中自可容千畝筆下時教露一斑

天機傳到十分淸曾向淇川印月明更被涼飆舞蒼翠眼中無葉不秋聲

幾竿秋碧掠云髙風月幽林豈不遭底事一朝輕結實山巓朱鳯正嗷嗷

老枿槎芽含古春一林寒碧自淩雲石兄不肯事攻玉只恐他山無此君

稚川移居圖

墨突不黔因救世君方逃世復何之妻孥莫憚驅馳苦會有雲霄拔宅時

湘瀏胡子明大匠也誦子厚梓人傳甚習爲余作屋蓋無愧楊潛者其歸也以二口號餞之

大匠由來有相才心胸樓閣暗崔嵬山中宰相難論此曾見山中道士來

十年鵬海漫遊遨今日鷦鷯恰有巢慚負堂堂鳯樓手數椽才辦蓋頭茅

題張毅夫右司所藏捕魚圖用胡紫山韻二首

達官底事賦休休見說人間窄似舟蒓菜鱸魚亦何有季鷹歸興不因秋

當時曾泛洞庭春碧灔瑤翻畫不眞三十年來京國夢政須傾海濯緇塵

雪庵屏間有伯庸詩次韻二首

拂天松檜護重門恍計幽居老樹村人海紅塵漲車馬道人庭院不能諠

禪師西遊木已拱執法南歸墨尙新拂拭塵埃驚歲月題詩更有後來人

李陵臺謁左大夫二首

馬馳如蟻散平岡帳室風來百艸香羱盞泛酥皆黒湩癭盤分炙是黃羊

李陵臺下駐分臺紅藥金蓮徧地開斜日一鞭三十里北山飛雨逐人來

胡濵刺虎圖二首

夫恩山嶽已葭莩不見於菟只見夫坐視靑衣辱奴隸委身仇敵亦安乎

一誠金石可潛通何物班寅敢爾雄多少良人苛政死夫人寸鐵若爲功

雪中觀梅圖

西湖水月彊傳神畢竟天機有未眞直到一壺函太素中間才見未萌春

至正集卷二十四

●欽定四庫全書

至正集卷二十五

﹝元﹞許有壬撰

○絕句

上都歸口號

嬌兒幼女逐山妻爭解行裝看賜衣顚倒海圖被短褐絕勝杜老北徵歸

和王左丞仁夫見寄韻二首

退食偸閒晝掩門時看風葉墜繽紛盛時自有爲霖手何用無心出岫云

未能祖道設都門聊引芳尊自解紛好把胸中浩然气因風吹入華山云

題張陽岡竹間精舍二首

艸木𨿽蕃竹最淸竹間仍有讀書聲更觀淇澳靑靑意多少英才待作成

淸風萬斛屋三間要與夫君老歲寒只有好詩藏不得興來題上碧瑯玕

題林和靖工部帖

梅花已入詩三昧工部今如魯兩生一段西湖心事了先生何意擅書名

題臨江陳道翁所藏乃翁司理宋公差考試文移時方罷科

六十年來墨尙新古今良法貴相因汗顏不敢徵文獻我是登科執政人

居庸道中

萬壑淸風吹酒醒居庸闗下短長亭回頭不記來時路馬上春山四面靑

冩家書

才緘復拆意躊躇回首山川萬里餘羨殺朱陳老田叟一生不識寫家書

觀野花

龍沙七月野花開淺白深紅間艸萊休羨一時顏色好疾風明日送霜來

中都八景和王受益教授韻

龍庭瑞靄

天兵疇昔起龍庭道契成湯始葛徵千古興王天府國紅雲常護九重城

梵宇晨鍾

鴻音杳渺曙光微有客孤窻枕半欹喚起十年江海夢姑蘇城下酒醒時

天橋夜月

長風吹月夜澄澄虹背光搖玉一泓題柱未酬空感慨何人橫笛起三更

碑亭暮煙【扶蘇墓也】

子道能全任殺身後來多議不求眞君看易水悲歌處風色蕭蕭愁殺人

閭山晚翠

斜陽著意染閭山淡紫濃靑杳靄間望眼欲窮詩未就野雲還與鳥俱還

蘭水晴波

石齒粼粼潄碧流曾基王業振貔貅坐令四海澄淸了依舊黃雲白艸秋

髙巖異卉【牡丹一本千花】

凍未全消艸未芽云收霞捲放千花世間久絕殷韓手誰信髙巖有此華

蕁川春色

紛紛花艸簇晴煙想象江南二月天我欲重噓鄒子律偏教沙漠似蕁川

酒惡行麗正橋水濱四首時有勸余止酒者

攻愁取醉恣狂歌作惡其如醒後何畢竟濁醪功有在醒時愁比醉時多

我生奇策三十六第一歸田次醉鄕歸計未成元有爲曲生風味忍相忘

得錢沽酒政奇事投刺向人徒彊顏麗正門前好楊栁杖藜知去不知還

天橋流水碧悠悠徙倚吟笻數過舟酒惡詩成殊不惡澹雲疏雨漸成秋

次髙辛甫韻四首

士衡入洛筆如神文采風流適二旬千古彈冠還自笑一時彈得幾多塵

平生誤事多毛頴歲晚論心有此君閉戶髙眠聽春雨從知補拙不須勤

一別江南越幾秋雙瓶時夢到沙頭栁花滿店春醪熟常記吳娃對客篘

同塵鉛槧分賢勞時泄天慳擬楚招底用譊譊更多事他年公論有芻蕘

二色菊圖

嫩黃排粟點鉛華小鈿浮香綴紫葩因識流形生發處一般秋气兩般花

題毛女

咸陽妖鏡透肝膽三十六年愁守宮不爲餐松飛骨去脫身灰燼事重瞳

信筆二首

造物知余素愛山一官故調萬山間山深民朴官無事卻爲觀山日不閒

掃除習气卻詩魔柰此靑山怪我何說與吏人休報事重陽詩好怕催科

寄友人

荒城如斗足棲遲更有靑山不廢詩官況如何君莫問一貧今似冷官時

九鷺圖題曰九思者

忘魚禪定野塘空撫捲時資省察功璞朴要明疑似處休因鴻鵠又援弓

仙女奕棋圖

琪樹風淸玉筍寒一枰相對意俱閒山林盡有無窮趣休說輸贏到世間

寄髙元用

兩鬢煙塵朝共爨一窻風雪夜同衾爲君拈起當時語應見相思萬里心

冬夜卽事二首

妻融雪水爲烹茶婢爇松明課績麻容得野夫成懶散團蒲危坐誦南華

紙窻鋪月白溶溶鑪火欺燈照室紅萬籟聲沈人語定好詩都在杳冥中

鞫事洪洞途中憶小兒

一旬不見小嬌兒已作歌詩寓渴思便準不才承罪狀雙親正是倚門時

小園八詠

葵

一串猩紅髙出墻薫風吹雨爲催妝主人不是愛顏色憐爾傾心向太陽

枸杞

仙根歲久轉滋榮萬顆珠璣綴紫莖我自去家無用處靈龍從此不須驚

菊

十年幹祿走天涯卻愛人間隠逸花坐對短籬心語口髙風端合讓陶家

石竹

叢叢翠節散芳妍淺白深紅簇小鈿博物未能聊遣興何勞精究麝香眠

牽牛

萬藤纒繞一籬秋露浥芳姿翠欲流好趂西風忙結子幾多民瘼待君瘳

雞冠

蹙錦挼丹巧逼眞恍疑������������合作傳呼絳幘人

蔧

鬱鬱成叢密並畦淸霜昨夜老繁枝掃除有用材無棄正是山家打谷時

水葒

離離繁穗糝輕紅裊裊長身立瘦笻老盡秋容人不顧只應騷客識遊龍

讀順宗實錄

茅廬心事幾人知未捷何須論出師千古效顰堪絕倒叔文髙詠少陵詩

畫兔二首

身總機衡恃兩州披圖重爲古人羞從知三窟非長計細艸幽花且占秋

五車身後未沈淪還染丹靑自寫眞莫效張龍輕變去世間多少守株人

莊子觀泉圖

梯空鑿實寓眞筌汨汨眞如水有源不假尾閭常暗泄世應無地著巵言

宮中魚水聚扇圖

舒捲淸江懷袖間蠧殘猶作畫圖看秋風棄擲深宮裏曾恨君恩比目難

行縣書所見二首

漲潦畱泥糞稻畦石渠分水灌麻池醉翁社散忘歸路行過柴門尙不知

灑水鋪穰碾不泥築場如鏡積如堤老癃已謝服勞事暖日抱孫來護雞

次班彥功教授韻四首

烏兔奔騰挽不回靑山還見古人來梅花都道春風早辛苦年年最後開

詩翁下榻許頻過駑鈍無堪柰我何攜得瘦藤歸去後小窻人少月明多

松舟檜楫緑蓑衣夢裏煙霞赤壁磯想象風光吟不得一江煙雨片帆飛

醉吸蟾光肺腑涼江湖豪气未能忘釣鰲滄海男兒事安得綸竿萬丈長

玉樵陳君藏舊帖書法精勁有傳爲宣政間許右丞者辧論紛紛未得其實吾友張夢臣又譏其徵租買物故及之

買物徵租未易輕且從書法看專精王嬙一見知傾國何用區區問姓名

題錢舜舉相馬圖

伏波銅式久湮微轉覺人間具眼稀更向圖中校形似眞龍元不傍人飛

劉商奕棋圖

老樵柯爛不知還一局輸贏未判間滄海桑田回首變仙人元自不曾閒

林慮南樓

西山爲我曉煙開正爾癃鍾造物衰更欲細看陰態度老龍將雨出山來

至正集卷二十五

●欽定四庫全書

至正集卷二十六

﹝元﹞許有壬撰

○絕句

謝佑之桃花折枝

天臺不折一枝歸晴日明窻有所思流水亂山迷去路按圖無語看多時

令狐學士金蓮圖

九天光彩動金閨輦路風香樹影齊卻笑漢家恩數薄只教天祿待靑藜

和李惟中僉事行部十首

湯湯十里失津涯兔穴盡爲魚所家援溺慚非濟川手海天猶幸可乘槎

滔天巨浪幾千尺郡邑堤防亦漫修畢竟爲魚天不忍而今四海總安流

水可亡人亦糞田官曹日見簿書繁欲令讓畔回澆俗虞芮誰能作九原

聖人在上不爲災巨雹從渠挾暴頹消遣閒愁須藉酒年來多病不勝杯

林深逸足逝無蹤不遣周阹一掃空赤手於菟猶可摶山棚誰道便無功【弓矢禁嚴乃課民納獐鹿】

天家食貨定丕基封畛𨿽分貴兩宜水部大農猶可念莫教條例及三司

露處風餐飲犢丸繡衣行部不曾閒但將一念求民瘼休問九重深帝闗

謫仙詩筆千鈞力方救饑民席不溫回望林慮好山水一機云錦負天孫

昨夜狂瀾復舊流一方才免陸沈憂朝廷有道民輸力水部微功不用謳

號饑萬口久嗷嗷撲火猶能未及焦使者眞如洞民瘼淸風明月播天朝

次解之昻寄來韻二首

塞垣霜露報寒深誰識羇人去住心縱有重裘且難禦敢將絺綌受攻侵

消磨歲月雙蓬鬢收斂風煙一艸堂千載是非眞可畏墨卿無口解評量

題遺山樂府墨迹

銀蟾渝魄景星微閒殺天孫織錦機回首蓬萊三萬里彩鸞猶傍五雲飛

錢舜舉漁樵對話圖

水碧山靑罨畫中維舟弛擔忽相逢人間話柄知多少只恐煙村有暮鐘

太乙宮待張彥輔錬師不至和繼學韻二首

聨鑣日晏出黃扉目斷長空倦鳥飛不是道人歸不早我曹多事自忘歸

京國三年負艸亭眼中空翠擁云屏琳宮今日見秋意風色蕭蕭月滿庭

右二絕句丙寅歲八月十二日作丁丑四月彥輔

請再次前韻以記歲月

故山林樾鎖巖扉誰遣衝天試一飛明日桑幹逢杜宇多應徧告不如歸【時予將分省上京】

歸去求田旋築亭醉來乘興自書屏仙人知我思家意不遣雲山出戶庭

題趙閒閒書東坡太白贊

謫仙人品世無倫況得坡仙重寫眞千古懷賢寓奇筆不應更有捧心人

宣和幹鵲科石圖

宴安遺鴆九重虛吮墨含毫思有餘奪盡天眞才小巧苞桑盤石計何疏

李唐春牧圖

花鳥春風藹筆端趙黃胸次不酸寒李家卻解陳三業只畫春郊黒牡丹

贈眼醫杜仲文

老禪生具正法眼外物幾時能晦冥只有阮家煩妙手莫教爲白只爲靑

陳元達鎖樹圖

極諌能教必我從按圖千載想英風都兪吁咈勲華遠卻使王臣效匪躬

贈梅隠

冰玉叢中著此身世誰充隠復誰眞暗香莫遣輕吹去見說人間無好春

題息齋竹經進而賜臣下復歸於李氏者

曾捧淸風上九闗人間驚睹翠光寒不知雨露深多少直到而今滴未幹

題張圖南思齋

操持有九舉其要念慮至三將反疑試看如愚坐忘處幾多功力到無思

題趙秉彛所藏宋好古竹

千畝云深幾萬竿月明畱影印瑯玕佳人心事誰能識日暮西風翠袖寒

雪窻水墨蕙爲秉彛賦

一干勻排五七荂紫檀心緒碧雲襦世間不具涪翁眼誰識山林士大夫

淵明漉酒圖

平生心事在黃虞豈意人間有寄奴歸去一巾猶漉酒宋家冠冕定泥塗

神山雜詩二首

山畱殘雨濕拖云竹引鮮飆細漉人詩思淸如寒水玉休教落紙恐沾塵

窻扉九夏鎭長開一榻無塵地有苔怪底山禽棲不定竹林風雨送涼來

次黎東山鳯棲別墅韻四首

風漪翠舞躬耕稻云錦紅酣手種花杖策尋君迷不得有書聲處是君家

松气遠侵書幾潤竹陰淸過酒樽涼有兒能了家庭事何用紛紛更五莊

七里原頭營別業三間堂下有東籬霜林不盡天如洗都是山人未了詩

書傳諸子有萬卷產比中人無十金老瓦盆空猶不寐霜飛月墮覺寒深

贈龍明初

山泉始出淸如許山下塵泥變濁流要見泓澄鑑毫髮直須窮力溯源頭

題廖如川雨竹

洗玉池邊秋滿苔濕云香滴翠痕開此君豈識爲霖事惟待丹山老鳯來

都門柳

都門四十里靑靑幾度迎人幾送行老子有言來汝柳只煩相送莫相迎

書所見二首

陵坡野菜緑如鋪膚受方期宥老楡菜少人多挑掘盡有楡從此盡無膚

田園賣盡及兒孫少壯流移老病存一段升平好圖畫人間惟欠鄭監門

雨二首

云漢方憂日蘊隆神功誰辧笑談中歸人不是天涯客一任蕭蕭夜打篷

烘衣婢子嗔篷漏挽索傭兒怨路泥口腹累人猶未免老農方此望云霓

夜次館陶二首

三老趨程不憚勞船頭坐看月輪髙煙村漁火微茫外一簇人家是館陶

浦雲林霧郁蒼蒼水面無風晚自涼今夜蓬窻應不寐計程三百是吾鄕

卽事二首

幾家門系釣魚船一陣風香燎麥煙畫出太平村落景酒旗多在緑楊邊

遠浦客帆明冉冉前村牧笛響嗚嗚園桑葉盡蠶成繭庭樹陰濃燕引雛

舊縣觀水迹二首

千里郊原大水余偶教磽瘠變膏腴只言二麥連云秀不道田廬蕩已無

浩浩湯湯記去年樹梢畱得辧桑田千村萬落乘舟去直到大名樓閣前

出郊見柿園如江南橘林

落日郊原秋滿煙煌煌星火爛將然一時喚醒江南夢恰似洞庭霜後天

同克哷和叔遊西山途中口號二首

人人載酒具盤飱盡說監州昔有恩【和叔嘗監林州】底事當途羅几案只愁旌斾過柴門

城郭囂塵厭往還出城依舊不能閒野人豈識予心事只羨丹墀第二班

題墨竈寺方丈東壁

四圍嵐气濕人衣五馬行秋弭節時莫遣鳴箏響空翠恐驚猿鶴怪歸遲

次雪山上人韻

云埋墨竈久無煙散作晴嵐簇馬前白石淸泉有今日黃塵烏帽笑當年

出山次前韻

黃葉紛紛落滿衣山僧扶袖下山時莫嫌款段非良足老子行山正要遲

谼峪寄可行弟

千巗萬壑郁蒼蒼葉正殷紅菊正黃莫訝荒遊倦回轡要因髙處過重陽

遊善應宿儲祥宮次元裕之韻五首

兔絲休羨附蓬麻鳯鳥還來訪竹花昨夜山翁宿何地水雲深處玉皇家

溪山好筞一枝藤學得襟懷淡似僧舊習掃除猶未盡畱詩聊用記吾曾

幾處靑旗映小橋村醪時用慰無聊我來本是逃名姓莫爲題詩更自標

猿鶴煙霞日漸親黃扉人已作山人只應堂下潺潺水能洗東華舊染塵

琳宮夜靜覺寒生霜碧澄澄浸月明滿耳驚湍不成寐四山雲樹更秋聲

善應泛舟

郡西風物皆吾土十二年間恰兩回不棹■﹝舟光﹞船醉今日溪山渾似不曾來

傑古愚上人奉詔歸山

墨名儒行迹𨿽殊進退中間見讀書一覲淸光便歸去古人政自不曽愚

康申題馮致遠畫卷丁丑攜以來謁次韻歸之

世情物態日悠悠一別回頭七八秋畢竟人間有歸處江湖初不厭予舟

半生蹤迹徧堪輿與世求疏尙未疏可惜淮南招隠賦不知中散絕交書

至正集卷二十六

●欽定四庫全書

至正集卷二十七

﹝元﹞許有壬撰

絕句竹枝十首和繼學韻

居庸泉石勝槪多桑幹北去漸沙陀龍門鉤帶水百折一日驅車幾渡河

艸軟沙平無長泥踏歌飲別鴈行齊海靑輕騎圓牌去金犢香車翠袖啼

紅黃簇簇野花勻千騎騰驤不動塵圓帳風涼來月牖方帷日影蔭文茵

邊民總總傒來蘇瞻望祥颷動祀姑透空何處一聲笛渾似春風聞鷓鴣

健步兒郎似籋云鈴衣紅帕照靑春一時腳力君休惜先到金階定賜銀

艸色迎秋便弄黃靑山盡處暮雲長秋風闗塞迢迢路望斷美人天一方

野蔌堆盤見蕨芽珍羞眩眼有天花宛人自賣葡萄酒夏客能烹枸杞茶

使者南來馬似龍一馳三百未髙舂卻笑牛車鳴大鐸道途狹處莫相逢

有懷常擬賦閒居有筆當思頌二疏濯手淸灤時一笑少年曾寫萬言書

大安閣是廣寒宮尺五靑天八面風閣中敢進竹枝曲萬歲千秋文軌同

柳枝十首【同前】

灞岸千枝復萬枝隨風嬌困力難支只知擅盡風流態不見淸霜搖落時

樹陰沙地白如霜偏拂柔條惹恨長灤水有人思翠嫵章臺無計綰絲韁

昔時相見眼俱靑未許霜風一葉零十五年來樹如此可憐張緒鬢星星

龍岡照映兩三株恰似天河種白楡天河尙有鵲橋渡半載龍岡無寄書

世有別離無可柰汝逢攀折漸成稀灤江卻是多情樹不送行人只送歸

龍沙五月恰飛花飄泊渾如客去家不化浮萍隨水去恐教浮蕩有根芽

玉人金勒趂陰騎萬縷千絲故故垂行盡沙堤時按轡袖沾飛絮口頻吹

江岸溪橋到處逢笑渠節操不如松而今僕僕黃塵道卻對長亭笑殺儂

雨後川原風色淒遠連煙艸共低迷不聽黃鸝深處語夕陽惟有亂鴉啼

越女吳兒盡識儂江湖處處可相容明朝共約梅花去不與爭春與作冬

和繼學壁間韻

莫道催歸無杜鵑數聲徵鴈夜如年思婦多應挑錦字將軍休待勒燕然

題武寧翁氏湧翠亭

亭前山勢渾如浪勢自奔騰體自閒老子相看肯輕出江湖卻有浪如山

思歸

思歸不惜歲如流日望西風早作秋只知倦客還家好不見秋風催白頭

次賈伯堅左司寄來韻四首

淸風千里墨痕香琢出天球潤似肪已爲郢歌翻白雪更將仙杵搗玄霜

酒來宛國注紅香魚出涼亭薦雪肪多病浪仙都負此空哦淸句嚼冰霜

書室惟須辟蠧香鉛刀誰遣試蟇肪相思夜夜秋衾夢菊有黃花蠏已霜

賜沾炰鳯玉脂香大笑輕�服鴈肪華髮侍臣歸有日鴐鵝先報一天霜

棃花鸜鵒扇頭贈李如淵

言非鸚鵡莫譊譊力不能髙忍爾庖白雪香中風日好愼毋踰濟更來巢

和友人北苑馬上四首

古木陰陰覆苑墻鴈程霜早碧雲長欲知聖徳如天處最近來庭是越裳

髙楡矮栁逺參差一幕秋空碧四垂莫笑從臣歸太急人間天上共秋期

萬事浮雲一瞬過何勞辯口似懸河北風捲雨城南去明日灤江水又多

金蓮紫菊帶煙鋪畫出龍岡萬世圖直使王嬙到靑冢漢家當日有人無

代書寄可行弟十首

灤京尺素寄沙羨料理田園有事宜檢校便當勤檢校參知行欲自參知

祠堂花木已繁陰見說栽培用力深南土常年秋喜旱更宜澆灌待成林

叔季勤勞共相攸爲予髙坐蓄書樓先公遺後一萬卷明日投簮去校讎

樓後樓前地有餘埜心常愛樹扶疎四時花木須栽徧更作蓮池就偃瀦

漢川云夢有租田今歲應逢大有年約束諸僮公出納羨余畱糶杖頭錢

雙鶴廣陵來敝廬啄苔穿竹日相娛莫教忘卻蹁躚態歲晚待渠從老夫

桂花初放小山幽更有葡萄映石橊食實折花歸有日休教蕪穢負淸秋

當年手自植栟櫚別後長添幾尺餘說與園丁宜善視老饕歸欲食其魚

文竹移栽只五根來時無數長兒孫不因繁冗休輕翦要使淸陰過酒樽

眼花齒動鬢斑斑三十年來不暫閒多少家庭纎悉事從今先約莫相闗

題善原道經歷所藏唐人曉妝圖

錦帳春寒曉起遲臨鸞無語更嬌癡勻妝未了花陰轉已過農家爨饁時

贈瀏陽連平山上人【其人工裝潢】

平山山下連浮圖長日空門力有餘卻是墨名儒者行肯來裝緝我家書

題吳徳輝母貞節詩卷

貞節千年詎陸沈傳芳猶欲托詞林吾衰不辦如椽筆深負區區孝子心

題龍遜甫耕云堂

滿山深鎖白英英不解爲霖但可耕只恐無心忽飛去埜人何處望秋成

贈五星黃見心

人心𨿽奧不難窺天地之心尙可推直待韋編三絕後恰知雷在地中時

龍眠畫十六羅漢

西方百萬億菩薩老李偏圖十六人八凱八元無覓處空中樓閣有麒麟

飛鳴宿食鴈

陣云淸落數聲寒飲啄江湖夢亦安莫到衡陽便回去陰山春盡雪漫漫

周嶽甫雲山圖

丹崖千丈杳難攀云去云來一樣間底事老禪言不悟不觀雲气只觀山

題劉光逺林禽白頭公圖

林深果熟足身謀爾復何憂亦白頭莫訝塵纓縳仕宦蕭蕭雙鬢早驚秋

題鄒煉師古齋

十二萬年餘幾年人心世道日堪憐之人欲究先天意試看庖羲未畫前

僧柿林墨蘭

素紈如水泛崇光回首春風九畹荒一自湘累紉佩後深林辜負幾多香

野園見碧桃

臉霞消盡見淸眞應笑崔郎不識人鄭重莫誇天上種深山幽谷一般春

昭靈江樓卽事

翠幕紅旗拜嶽船凝笳疊鼓動江天千花萬栁疑無路一點衡峯在眼前

壽寧宮白龜泉有築室祀軒轅彌明刻韓子聨句於上作口號以諭岫云懶云二提點

不須聨句夜紛紜石鼎惟堪煮白雲若向衡峯問端的空同山叟是鄒欣

昭靈江樓廷鎭招飲罷風雨中解舟泊西岸

伏波祠下水澄澄急雨狂風兩半醒楚峽雲歸棹歌起隔江燈火看昭靈

題廖氏西山用廷鎭原功韻二首

聖時何用效夷齊修竹雲深鳯可棲政自不須勞手板淸風明月互東西

煙霞香靄隔夷庚新月斜陽畫不成萬里風來好乘便等閒吹上碧崢嶸

息齋著色竹

錦■﹝衤朋﹞新出玉亭亭便領蒼寒月一庭底事淸風藏不得直教髙節著丹靑

李遵道科石二首

千霜淩轢百霆摧半是枯椔半是苔中有古春無盡意郊原誰羨萬牛來

一卷蒼蘚頑不轉千尺冷云僵不飛從知難勝柱石任爾厭山林何所歸

題本齋用廷鎭韻

山林雨露積微涓毫末行將薄九天仁義栽培正如此要知根柢在心田

題乘槎圖

環海周流不易時有人乘去欲何爲如何取得支機石更問偸桃翫世兒

寒江獨釣圖

梅花無影水無漪舟入遙天晚更微收拾綸竿沽酒去又教披取一簔歸

僧待渡圖

落日靑山遠欲無蒼煙深處有浮圖老僧不辦馮河力卻笑當年有折蘆

墨梅

才別瓈江萬玉飛又從豪素見橫枝春風可是無拘束吹到人間第幾詩

墨蘭

騷鄕人遠未忘情莫訝無香浪得名九畹有魂銷不得巫陽招與楮先生

白猿授書圖

異途邪說騁榛蕪豈識人間有廣居河不出圖龍馬逝野猿傳授定何書

至正集卷二十七

●欽定四庫全書

至正集卷二十八

﹝元﹞許有壬撰

○絕句

仲達送予至湘陰別後順風比晚行三百里悵然有懷作二絕寄之

吾子才華我最知鬢毛回首各成絲汨羅江上一杯酒萍水相逢又幾時

江蘺杜若滿汀洲騷國春來亦可愁一日順風三百里故人何處望予舟

無題

去年曾約牡丹開同向花前把一杯今日花開人不見對花無語卻歸來

原功題馬宣使墨蘭二幅後云寄予一笑因次韻書其側且寄原功

畹香連水水連天人到湘臯骨已仙簿領如山空看畫江南秋色正淸妍

秋蘭香裏翰林家只寄新詩不寄花應笑塵纓戀京國豈知心在楚天涯

題姑射乘龍圖

姑射仙人昔住山乘龍飛去幾時還只知堯舜如陶鑄不道聲名墮世間

題三教啜醋圖

吾儒風味格堅頑二氏而今亦慕酸涓滴沾濡已如此鼻容三斗故應難

貢院陪諸公夜話俄聞曉鐘

燭花簌簌褪春紅睡思消磨語笑濃底事東風敗人意半天吹響五更鐘

催諸公考卷

添燭須教夜達晨繼茶莫遣睡欺人城南桃李城東柳政好聨鑣管領春

雄飛和詩未至以二口號速之

騷壇紀律素嚴明一幟撝風到處贏何事而今苦慳恡有人乘夜欲登城

兩廳形迹馬牛風盡日相望杳靄中恰似蓬山三萬里懷人何處覓詩筒

何國器以精藝受知出而徵入者數矣出守江陰尙慮其不果行也書以贈之

華髮蕭蕭舊祕書木天圖籍幾勤劬莫教作郡江南去天子時時幸石渠

過街塔原功名之曰雪竇又謂之名利闗竇言其狀闗言其實也過之有感賦二口號

來往憧憧急欲飛此闗參透古來稀老夫今日出闗去卻是罷參眞欲歸

石城瓊璧聳浮屠一竅開通作要途爲問幾人能不竇更從竇外覓江湖

歲晚喜晴

窮冬長路遽踆踆風景彌旬暖似春造物見憐知有爲平生眞是負暄人

車中戲作

不是車中有布乎亦非客子事狂圖卻須側掛一壺酒道路荒涼無處沽

贈胡謙牧

尋常公署復朝參會面何由一接談卻是老天相補報直教聨轡過燕南

獨樂臺用眠分黃犢艸坐占白鷗沙爲韻分賦得首尾二字

疏慵閉戶事髙眠幾負郊原雨後天今日野心收不定馬家莊上好林泉

濺濺流水抱村斜半入蔬畦半漚麻故里溪山足風物愼毋重踏一堤沙

題仇公度總管首陽采薇圖

史遷怨气因舒泄吏部雄文痛發揮盡美未能兼盡善益知周粟不如薇

吳道子周處磨劍圖

長蛟猛虎不難屠大勇其惟攺過乎拋卻步光爲善士方知自礪有工夫

範寛積雪圖

岡巒樓閣鬭淸妍一段空明水玉天不到閬城東向望範家神妙若爲傳

薛思孝夢菊堂

華胥鄕裏有東籬冉冉寒香步步迷政爾神交陶靖節月斜霜落忽聞雞

題明道贊後【房希文教授求題】

聖逺經殘道晦蒙茫茫千四百年中墓頭兩字形容盡未可尋常議潞公

七賢過寒林圖爲蔡仲謙運使作

竹林陳迹已無稽作者千年復有誰榾柮鑪邊不安坐天寒日暮欲何之

溫子昻畫天王

萬年麟史著尊稱底事空門妄欲爭尺許斷縑何足咎古來多少盜虛名

李將軍畫馬用班彥功韻

眞龍幻出笑談間想象初離十二閒只恐風雷終變化九天飛去幾時還

寄李仲舒二首

東門暫別已傷神驛騎何堪又海門明日洹溪桃李下春風誰與共淸尊

水曹淸貴治吳邦更有風煙助錦囊後夜吳松江上月多應移照栢臺霜

題崔鑑泉署丞作春山隠秀扇面

半生給事五雲間慣作蓬壺富貴仙移入月輪收不住光風浮出翠孱顏

米元章臨歐陽詢帖

米家神俊不可遏時學歐陽險勁書只道叔敖無少異豈知優態未能除

髙宗臨王羲之七月帖

帝王言道不言書況復時丁板蕩余偶效右軍書七月中原王業定何如

王右軍屏風帖宣和所收

鼠須繭紙久消磨誰信王書世不多片楮多應有神護永和流播到宣和

髙房山靑山白雲圖爲蔡仲謙運使賦

房山人品素髙賢流出天機肺腑間一片冰紈才數尺幾重雲樹幾重山

再用鮮於伯機郭安道韻題房山畫二首

亂雲斜日遠冥蒙樵徑縈紆一綫通可笑無根滿林樹春風才發又秋風

杳杳層樓出半山森森寒木護重闗白雲不去爲霖雨要與靑山一樣閒

題李師孟嵩云堂

極天終古翠巍巍能聚陰陽贊化機寄與降神申甫輩出爲霖雨莫忘歸

甲申元日春帖

雪消春意便暄妍靜看天機善斡旋試筆鯨川記風景靑天白日甲申年

題羣魚圖

名品𨿽殊樂意均藻香蒲軟一湖春莫言惠子非知者猶勝臨淵羨汝人

蘇彥良西埜堂四絕

春云護雪未全消老栢垂冰冷不揺鴈柱十三弦上月酒闌香燼可憐宵

玳筵紅袖不知寒春在歌喉暖響間我輩年來要陶寫好將西埜作東山

蒼苔滿徑樹連村中有幽人屐齒痕此去客來宜定約無詩無酒不開門

築堂西埜事西疇桃杏才春麥又秋愼勿下堂東向望禺商毫末拂牙籌

安平孫茂實九十八不衰諸公有詩賀其髙年耆徳

九十八年猶矍鑠百千萬事任浮沈郊原杖屨親朋酒此是期頥未了心

題對鏡寫眞圖用滕玉霄韻

鏡中幾上共三人爲問先生孰是眞自古聖賢皆不死楮生何足托吾身

題千葉桃圖

五出凡花一掃空萬重千疊裹春風連昌有竹堪爲侶底事墻頭簌簌紅

敗荷鷺鷥扇面

葦折荷枯水有聲埜塘斜日影伶俜鵷鸞班裏忽飛去點破西山一段靑

題和叔扇頭時坐登瀛樓

樓居髙出白雲間不爲求仙只爲山領取煙嵐無限景天教吾與子俱閒

天寧方丈題和叔扇頭

涼飆深殿度颼颼老栢疏篁已報秋弱水波濤三萬里人間自有小瀛洲

陪明初行獨樂臺溪邊得口號

寒波淸淺帶霜流不到溪邊不見秋疊嶂層崖三百轉樹梢擎出月如鉤

次白公嚴韻謝其寄酒與柑

任城緑醑侑黃柑遠寄山中豈所堪香霧噀人醒易解不教飛夢到江南

題弄花香滿衣圖

冰綃桂襡縷金裙浮動紅芳亂彩雲捲卻六銖春沁骨荀郎無復事鑪燻

理宗書金丹詩【以下四首題翰長開府公卷軸】

常笑秦皇與漢皇一生徒夢白雲鄕東南蕞爾垂亡國猶說金丹事渺茫

杜子美騎驢醉歸圖

田翁招飲不須沽時事多憂一醉除天子乘騾蜀山險浣花溪上分騎驢

竹

玉立蕭森幾百竿陰晴風雨各平安石兄節操不可轉宜與此君同歲寒

虎

畫虎不成常類狗伊誰畫狗卻如獅世方取貌不求實猛獸滿山知不知

城樓暮靄【以下八首詠東城之景】

樓上煙霏暝欲無樓前車馬正馳驅幽人不爲晨昏迫只看天然水墨圖

杏苑初春

玄都道士不栽桃卻愛生紅鬧樹梢此去東風吹不散仙家自有鳯麟膠

灞蓮香雨

紛紛轂擊復肩摩有此淸漣萬柄荷沈水香中宜早賞秋聲不似雨聲多

洞陽午碁

琳宮寥閴子聲頻樹影初圓局幾新門外茫茫名利海可憐柯爛竟無人

西圃晚眺

秋容淡淡映疎云聊向蒼苔散屐痕欲采紫芝心萬里斜陽盡處是昆侖

延翠秋晴

霜淸水落靜無埃邀得西山入座來爽气已供朝拄笏煙光更助暮銜杯

女墻積雪

千雉瓊瑤琢不開隠然凹凸混皚皚皇州寒盡春如海不似秦淮月過來

寒林噪鴉

樹梢斜日下遲遲啼破荒煙■﹝扌東﹞一枝不爲上林無著處寒林宜畫更宜詩

至正集卷二十八

●欽定四庫全書

至正集卷二十九

﹝元﹞許有壬撰

○絕句

調趙子期二首

玉堂學士日攻文不識郊原有好春得見杏花千百樹卻因東郭送行人

春來頻約趙崇文同避紅塵踏暖云底事相逢卻歸去杏花今日雪紛紛

題經筵安仝譯史新刻千文賜本二首

蕓閣風淸晝景遲楮生毛穎侍多時吾皇遊藝超今古能事猶推智永師

隋僧變滅等浮雲七十三行墨尙新閣本重翻鐵門字聖恩均到石渠人

題趙仲穆二馬圖

曹韓遺迹已無多松雪堂中見小坡珍重雙龍莫飛去人間銅式久消磨

房星淪彩渥窪竭神物誰令畫得成幸自天閒異虞�忍教立仗不教鳴

題愛蓮圖用卷中魯子翚韻二首

光風霽月不可見奔軼誰能繼絕塵看取芙渠菂中薏一畨花發一圖新

昭昭無極發天倪底事之人路尙迷但使愛蓮知所愛世間何水不濓溪

題段吉甫助教武夷山圖

千崖樓閣濕靑紅一水盤回萬壑通不爲風煙有佳色紫陽道气在山中

題單父宋希賢孝友詩卷

家貧身壯贅它門有志渾如不贅人致樂致哀終子職肯教秦法變彛倫

和神保欽之禦史監試上京韻四首

蹛林雲霧護皇州貝闕珠宮逺似浮驄馬歸時人盡道槐花開徧上林秋

灤水天家第一州赤霄樓觀紫煙浮因君記我昔此役二十五畨鴻鴈秋

茫茫九點認齊州大地如舟日夜浮龍虎臺前新雨露人間無此一天秋

醉眼曽空十二州肯隨人海共沈浮白頭不用悲陳迹木落霜淸恰見秋

次巴克實彥卿雪中見示韻六首

曚曨曉霧勒晨光一樣隆寒兩月彊欲和陽春呵凍硯老夫持酒手猶僵

殘雪虛窻夜有光小齋淸話意差彊江南不寄梅花信冷眼空看萬水僵

東華射圃接天光日日趨朝看晚彊白髮無能思補報肯矜霜簡幾人僵

曽向騷壇接步光將𨿽云老尙兵彊莫言白戰無英气百足商蚷死不僵

晃朗江天炫日光玉峯寒立鬭髙彊自然有類昌黎筆籍湜誰能走且僵

誰因景物競流光爲學終身貴自彊身立程家門下雪從知寒气豈能僵

題嶽陽樓圖【爲鄂諾參議賦】

憶昔登樓得句新君山湘水共無塵而今見畫思陳迹深愧先憂後樂人

題滕王閣圖

賜麻帝子久無聞南浦西山自雨雲遂使閣名傳不朽卻因駢儷一篇文

謝淮東廉司經歷馬九霄畫鶴見寄

騎上揚州不可招一朝蛻影入冰綃凡夫豈敢畱仙驥卻遣銜書赴九霄

題澹然平章鷂子

西風涼動早秋天小雀何須畏杜宣見說微形多變化好爲布榖莫爲鸇

題明初扇

廣文庭下艸靑靑絳帳秋風一夕生詩思莫教鄕思攪江湖華髮我同聲

中秋可行招飲因誦東坡明月明年何處看之句座中請明初可行各和其韻予得二首皆用三疊體仍命禎賦

夜來風雨不成寒似念幽人在考盤老夫老態月應道明鏡明朝君自看

夜深風露恰知寒風在絺衣月在盤一樽濁酒對明月千里佳人應共看

題明初所藏暮雲樓閣圖

倚空寒立翠孱顏樓在重云縹緲間松下罷琴人未去夕陽應待鶴飛還

題明初所藏靑山白雲圖

不成蒼狗不成衣添出峯巒一段奇云去云來山自若笑它前日作霖時

溪上樓【以下八首詠徐氏竹溪之景】

一曲淸波不受塵倚闌長日翫奫淪風煙莫道翁收盡撞透煙樓更有

人竹間樓

髙居已是脫卑凡況在蕭森冷翠間欲識此君淸絕處盡遮塵俗不遮山

扁舟亭

陸居無屋舟無水得似先生屋作舟人海茫茫我何有且教滿載一天秋

藍田別墅

輞川邱壑蔓寒藤境異心同有此名見說主人惟種徳不須石子玉還生

桂墩

翁家多桂郁成堆幾度秋風幾世栽好是麟兒成宅相蟾宮又折一枝回

釣臺

石巖云矗俯深溪下有淸風動一絲我亦忘魚聊復爾可憐溫水誤昌黎

石塢潭

郿塢金多竟不存淸堅輸與老云根潭中鱣鮪知多少已有飛騰過禹門

軍山

昔年屯聚亦偸生今日柴扉夜不扃卻羨此山能領會時危時泰一般靑

題子昻竹石

坡仙戲墨是信手松雪晚年深得之兩竿瘦竹一片石中有古今無盡詩

題班彥功山水扇圖

錢塘江上又秋風老友淪亡夢不通勝槪肯教同羽化山河寫在月輪中

作樂導水【以下二十四首次可行圭塘雜詠韻】

洹溪混混源頭活分得枝流入小塘怪底凝雲吹不散管弦聲滿水中央

檇榼落成

一斚才空一曲隨胼胝今日頓忘疲年來懷抱須陶寫敢笑長安眾富兒

栁下聽鶯

萬條金縷裊長身勾引遷喬語意新休向建章誇百轉陶家門徑有餘音

舟中對鷺

禪定聨拳斂素裳豈知船上載紅妝主人有約休相負多少魚兒要汝忘

荷觴酌酒

野人飲具謝玻璃自有天然軟玉巵蕩漾翠濤擎不定有人謀笑任淋漓

蕉葉題詩

騷鄕縑楮寓芭蕉翠瑩尢宜運紫毫風致於詩眞有助卯君才調況淸髙

荷淨納涼

栁陰多處著方牀萬柄無塵各有香危坐悠然受淸供風聲摵摵更秋涼

開窻看雨

一時淸響鬧新荷其柰龍公不肯多窻外風光吾不校四郊禾黍定如何

松陰獨釣

半世京華困鼎茵髙風時復夢玄眞可憐緣木求魚者今日君其問水濵

與客泛舟

欵乃聲中動畫橈不須舟子更招招而今赤壁荒寒裏試問何人有洞簫

日夕觀山

林慮千仭翠巗巗罨畫工夫在暮嵐徙倚崇臺觀未足紅輪西北月東南

西堤晚眺

小亭何用赤闌橋細栁新荷緑四遭落日胡牀更東望碧天如水月輪髙

雨中移竹

山人聚景作池臺移得龍孫帶雨栽頃刻雲開晴日上便教陰過酒樽來

月下觀梅

空明雲水碧揺沙疎影尢宜竹外斜爲我殷勤謝傖父莫欵繁李玉川家

倚檻觀魚

魚樂江湖自不知非魚非我敢相欺巵言我不如莊惠終日觀魚只有詩

繞堤種菊

紛紛紅紫厭相看老境才將蔗倒餐不向四堤皆種菊風霜誰與共髙寒

竹間開徑

翠寒深處覆蒼苔香霧霏霏晚自開從此一笻雙不借尋詩迎客幾徘徊

水口聽琴

幽棲長物一張琴時對淸流自寫心老子興闌童子去月明懸澑有餘音

獨坐投壺

緑陰淸晝矢鳴壺慶馬何煩用酒娛有主無賓聊一笑卻呼僮僕煮臯盧

登臺縱目

老眼常疑萬象低憑髙逺景更萋迷只從此地觀吾圃便覺江湖是小溪

調白蓮

仙姿皎潔映圓臺眞見淩波恣意開卻是圭塘宜產汝朝陽東照玉成堆

調水芙蓉不花

南土風宜陸地蓮移根培植不能妍世間久絕司花手卻道殷韓是偶然

調湖石

一卷千古碧崔巍閱盡人間紫與緋老子未能兄事汝醉來聊用掛絺衣

聽箏

冰弦轟列倚歌輕弦外無聲卻有聲我自忘情聊過耳幾人聞此發狂醒

酒間得口號二十八字

卯君爲我鑿圭塘荊棘化爲雲水鄕昨夜荷香新雨過一年勞費盡銷忘

大雨兩晝夜僮屋盡僕惟軒前新竹綽有生意得二十八字以爲口號

一夜銀河瀉欲幹桑田幾似海漫漫岸頺墻僕吾無憾栽活蒼筤數百竿

雨後觀竹乃有陻墊摧折者數叢因用前韻

憶昨移栽怕雨幹豈期平地水彌漫此君於我眞無負摧折猶堪作釣竿

○聨句

盆菊

霜卉日已腓寒軋層空澄【有壬】大明麗若木忽自東海升【熈】照我衡茅下南金爛稜層【有壬】密葉肥晚翠疎根瘦秋鷹【熈】睠玆貞淑質夙著隠逸稱【有壬】佳名豈易得髙風邈難仍【熈】心將東籬興迹遽華筵登【有壬】美人遂幽討晚歲欣得朋【熈】誰令頳與紫亦復相依馮【有壬】黃裳本元吉間色詎能勝【熈】頎然挺尋丈欹傾待維繩【有壬】植以葛陂杖資以剡溪藤【熈】通譜品逾百口說爲爾滕【有壬】宗旣別大小祖亦殊髙曽【熈】濃如胭脂沁潤如酥膏凝【有壬】鮮如翦朝霞淸如裁春冰【熈】肉色映蒙絺體素動砑綾【有壬】百疊甃碎瓊千重蹙文繒【熈】鶯羽乍出鷇魚鱗駢有稜【有壬】亭亭矗巨杯灼灼開華燈【熈】長身不免弱擎重嗟未能【有壬】摘剔畱數花花損气益增【熈】出奇世豈眩奪巧天應憎【有壬】人力固云勝物性柰失恆【熈】平生愧學詩多識猶儚儚【有壬】不如坐對之政似羅豆■﹝登上廾下﹞【熈】眞趣漸漸得香气浮浮蒸【有壬】微吟慰晚節大滕哦松丞【熈】有花思陶潛無酒思王弘南陽飲潭水壽者如岡陵【熈】所以遁世翁有樂在曲肱【有壬】傲睨風露表春花我方懲【熈】況爲養性藥服之可鶱騰【有壬】當年與花別待漏常雞興【熈】縻爵夢三徑歸田薙荒艿【有壬】三徑幸猶存淸興聊復乘【熈】庶幾韋表微千載驥附蠅【有壬】客來涉吾圃老圃喚不譍【熈】灌漑瓶屢罄詠歌筆已蹭【有壬】身𨿽老瓦托气欲南山淩【熈】野人富勝事行有梅繼承【有壬】此盟未歃血此語已服膺【熈】又恐遠莫移健步勞屩縢【有壬】孤根豈幡然遂用玉帛徵【熈】彼蕙樹百畝妄以多自矜【有壬】芳枝愧眞堅恐負騷人譝【熈】眞賞各有適蜂蝶徒■﹝艸冖罒羽﹐上中中下﹞■﹝艸冖罒羽﹐上中中下﹞【有壬】詩壇戰戈甲齊晉壓杞鄫【熈】尙憐秋如海■﹝奭斗﹞之以斗升從【有壬】公匄一勺臨淵劇兢兢【熈】

至正集卷二十九

●欽定四庫全書

至正集卷三十

﹝元﹞許有壬撰

○序

文丞相傳序

宋養士三百年得人之盛軼漢唐而過之逺矣盛時忠賢雜沓人有餘力及天命已去人心已離有挺然獨出於百萬億生靈之上而欲舉其已墜續其已絕使一時天下之人後乎百世之下洞知君臣大義之不可廢人心天理之未嘗冺其有功於名教爲何如哉丞相文山公少年卓厲有經濟之志中爲賈沮徊翔外僚其以兵入援也大事去矣其付以鈞軸也降表具矣其往而議和也兾萬一有濟爾平生定力萬變不渝父母有疾𨿽不可爲然無不用藥之理公之語公之心也是以當死不死可爲則爲逸於淮振於海眞不可爲矣則惟有死爾可死矣而又不死非有他也等一死爾昔則在已今則在天一旦就義視如歸焉光明俊偉俯視一世顧膚敏祼將之士不知爲何物也推此志也𨿽與嵩華爭髙可也宋之亡守節不屈者有之而未有有爲若公者事固不可以成敗論也然則收宋三百年養士之功者公一人爾孫富爲湖廣省檢校官始出遼陽儒學副提舉劉嶽申所爲傳將刻之梓俾有壬序之有壬早讀吟嘯集指南錄見公自述甚明三十年前遊京師故老能言公者尙多而訝其傳之未見於世也伏讀感慨惜京師故老之不及見也公之事業在天地間炳如日星自不容冺而史之取信世之取法則有待於是焉若富也可謂能後者已

綱目書法序

朱子感興詩獵舉三朝而不他及其有激於歐馬而綱目之所以作也周不綱非一日至命三家爲諸侯則其綱不復可振矣此一書托始之命意也晉史帝魏習鑿齒已病之唐書紀武則範氏之論至矣通鑑千三百六十二年事如指諸掌偉哉書乎其文則猶史也朱子慨然本春秋之旨任筆削之重主正統以明君臣之分嚴書法以誅亂賊之心其取義大矣永新劉益友先生作書法發明之其徒進士湖廣省照磨馮君敬修欲其說暴於世畢抒其槪噫朱子之心憂世甚至非矛盾溫公者也民彛物則之所系則因艸生焉諸侯僣王則貶稱君無正統則並書不相下帝昭烈以明正統書在房以合干侯死揚雄之仕莽卒陶潛而系晉皆凜乎斧鉞其筆君臣之大義明矣他如奧義微旨益友之撒覆發其韞殆無餘焉若夫開卷之初命三家率舊文者終捲非一義苟至當吾何異焉蓋綱目成讀通鑑者有所折衷而亂臣賊子無所逃罪矣二書可相有而不可相無者也益友之書適而不牽會而不摦智周於理而力周於文矣或謂孔子作春秋三傳且相異同朱子學孔子者益友書法果盡合朱子之心乎予曰朱子之書主褒貶其心易知也昔之書今之削昔之遺今之特書揆之以始末律之以凡例舉此以見彼寓微而示顯者益友之綜核精矣竊嘗一二致疑沈潛反復祗見目力心思之不逮而足之所未至固未易悉其地之所有也然則書法一書抑綱目之不可無者乎後之人有如左氏公谷者操戈而出則非區區之所及知也

國朝名臣事略序

聖元基朔方立人極世祖皇帝混破裂而一之廣輪疆理古職方所未半其天地之再初乎渾淪所鍾命世卓絕之才實輩出輔成之故盛徳大業之所著自昊窮生民未之有也然而百餘年來元勲偉績世未盡白故知老者湮沒無幾家乘志銘不能家至而徧知也仁皇禦極勅太史傳功臣而玉堂祕奧世莫得而見焉監察禦史趙郡蘇天爵伯修輯國朝名臣事略十五卷湖北憲刻諸梓徵敍其端有壬在京師早知伯修之學而未知其有是編也惟其培學上庠歷史屬久故考之也詳擇之也審其類例仿朱子言行錄條有徵據略而悉丰而核其四方之爭先快覩者乎竊惟國朝眞才雲集是編才四十七人有齊民知名而未錄者蓋朱子例嗣有所得當續書之也若是則四方之快覩者不一伯修之學其益昌矣又不知今士大夫用心如伯修者幾人世所望於太史氏出於事略之外者其將有所屬乎憲長都哩哲伯幕府李榖王大有職風紀育人材俾覩者率作是亦韓子所謂牽聫得書者也

安南誌略序

士爲學當籠絡宇宙天之所覆宜皆知之而或窒於遐泄於邇裏閈見聞有弗深考穹壤之外渾淪之墟尙可知乎淵明覧周王傳山海圖以自適其胸中之奇髙世之致可想見已章亥所步予無得而究焉其得而究則士名者可不知乎安南見虞書漢唐來職方氏物也宋未平納欵於我列聖容煦示王者無外而已非有所利之也然其山川郡邑之所直風俗之所尙物產之所宜𨿽職方氏有不得而詳焉載籍雜見非習其土罔克傳信會而定之博洽之士病焉東山黎景髙其國人也習其土者宜莫景髙若也入中國五十年采之載籍參以所習爲安南誌略二十卷至順初朝廷以制作上之於是景髙之書與其名不朽矣好事者將板之世乞予序之夫自成周九譯入貢二千五百年中𨿽叛服不常亦中國徳化厚薄之所致爾我元之興不招而來厥後自啟邊釁我則威之其來格也我則懷之此我元待安南之大較也至於出師遣使之旨招諭錫賚之恩與其臣屬始末之情狀是書一出槪可考焉景髙在其國佐彰憲侯陳鍵幕乙酉內附其國邀擊之彰憲戰沒景髙抱其屍馳出瘞之坵溫懼夫忠義之湮沒也故紀錄尢致意焉其气義又可知矣然則是書之出不獨知異域之詳又以見人心天理之同者固不間於遐邇也其亦有補於風化者乎

琴泉先生詩序

漢陽文學掾湘瀏劉嗛光逺气豪而溫學充而貞與之遊知若人遊之久知若翁翁字山甫蓋今之隠君子也昔長沙趙公平逺典型一時尢相厚善家貧有襟量士大夫過者無不欵接藏書教子掃絕塵俗惟癖於琴平逺號之爲琴泉先生其有得於琴乎古者成人以樂養其性情而蕩其邪穢今則無矣鄭衛嘈雜萬耳一聲聲之正者獨琴近之故嵇康嘗謂眾樂之中琴徳最優幽人髙士養心理性舉有托焉平逺多藝尢精於是度曲審材斵削漆絲悉身爲之顧挈是號而被之則其能可知巳天下之水泉爲勝水之源也海𨿽大受外所輸非其自出也今夫發而涓涓流而滔滔微而爲溝池瀦而爲江湖以輸於海而無窮皆吾之所自出取於內而不求於外者也而其爲水也猶雨之始隕於天潔而不污者也易象蒙中庸時出孟子之有本皆有所取琴則何取焉豈以其始達也歷澗谷觸崖石潨然鏘然幽響振越和之以淸風亂之以松聲山空夜聞其有契於吾琴乎抑絲木爲聲假於人以發者也泉自然者也愛而不可挈也寓諸器而寫之泠然流出於弦徽間彼有無窮之流此有無窮之聲聲與心會物我兩忘不知琴之爲泉乎泉之爲琴乎山甫之爲琴泉乎琴泉之爲山甫乎吾聞其人淡然無所好豈屑屑於藝者寓意自適以發其胸中之樂爾年今七十二飲食起居如少壯時其又有得於琴之外者乎予以平逺之交知其友之端以光逺之子知其父之賢故喜爲序之

宋誠夫文集序

延佑巳未贈翰林直學士謚正獻宋公誠夫偕其弟顯夫始入京過予陋巷一見如平生出所著曰千樹栗者視予曰京師吾鄕田廬盡廢江湖二十年儲蓄歸爲恆產獨此爾閱其帙知其學已充文已成謂之曰君之產不但與千戶侯等將與萬戶侯等承乏山北憲幕歲辛酉當大比時語同官第一人必在誠夫已而果然爲禦史爲左司都事皆與予同事當大廷議論不顧忌絕去儒生拘迂懦訥气習若老於吏牘者仕至國子祭酒而病尋卒於位旣葬顯夫出所爲詩文監察禦史上之臺臺檄山南憲下所部刻之梓而俾予敍其端夫士之生世生有聞於時沒有垂於後是不死矣而士之垂世者未可必其必傳而不與艸木俱腐也至於誠夫之文則吾知其必傳焉待罪中書每館閣論材未嘗不爲誠夫歔欷使天昌以年則其長翰林集賢亦猶昔之意其魁天下也不幸用之未嘗盡其材而幸得顯夫爲之弟使其文著於世傳於後又類所刪文若樂府爲別集片言隻字無所遺逸顯夫可謂能弟誠夫可謂不死矣誠夫自選其文更千樹栗曰至治集其傳不待予敍也獨列其守官梗槪使讀其文者知其政事之長而信其見之文者非空言也顯夫今監察禦史文如其兄二宋之名於是益著矣

智子元越南行槁序

鎭陽智熈善子元以多學濟卓犖之才大徳間宿衛春宮冀速化行其志命與時左爲南臺行人轉掾史又不樂棄去今太師秦王右丞相爲南臺大夫知其才居中書擢西曹掾皇上卽位故事遣使頒朔安南行者超三級歸不駁降故自售雜沓而薦私者亦復沸騰久不決乃合議堂上丞相曰智子元可欲行者與智面校優劣眾口始塞於是子元以禮部郎中佩金符爲介使以行旣反命出紀行詩槁徼言表之禮諸侯卽位小國朝之大國聘焉況天子卽位乎諸侯之於天子比年一小聘三年一大聘五年一朝況蠻夷小國乎安南先宋納欵我不拒之天下旣一彼復反復我不銜之褒嘉錫賚不吝也然自世祖時召其主入朝而爲辭幾易世矣世一來王且不能行而朝廷每勤行人涵容煦育大抵以見我元之天地其量也覩子元詩其處之之道大較已見矣今年五月二十五日掄才大安閣下予首舉子元甚力丞相喜且云子元佛法亦通宜亟用之而下坐他有論薦可否持久俄丞相起遂輟凡使安南旣酬美官子元獨畱滯餘一年𨿽然丞相不忘也一旦柄用其亦自行其詩乎讀之竟序而歸之

左丞張武定公挽詩序

大徳五年朝廷有事西南夷江陰水軍萬戶張公特鎭通州年六十五在行主帥憸人且宿有隙公策可決勝皆扞格不入賊圍帥急公發三矢斃三酋解其圍帥復遁去公死之倉頭張如山負公屍歸孤漢走赴及瞻如生塟京城南中疃裏先塋朝廷錄其功贈宣忠秉義功臣資善大夫湖廣等處行中書省左丞上護軍追封齊郡公謚武定通人立祠奉之詔爲功臣作傳漢狀之太史而太史張起巖又銘其碑漢曰史若碑固傳信來世而史嚴金匱碑在兆域何由周及鄙誠欲速托之多詩公其遂名天下乎於是凡識者又請歌之聞者從而和之積久充溢則爲別捲俾有壬爲題辭嗚呼孝子之於親其心庸有旣乎親之喪𨿽一而喪之遇則異親有疾視起居奉湯劑始終無毫髮悔不幸考終念罔極之徳且創巨欲滅況李溝感截畫之痛於終天者乎起居不得而視也湯劑不得而奉也聴而不可聞也望而不可見也追而不可及也則惟有知善而傳以顯於世者猶可及爾故一人知之不若天下知之一時知之不若後世知之使天下後世知之必其人功烈之不可冺人心之不容自巳者是固不可力致也而不能不致者孝子仁人之心焉古之人臣功徳在載籍者君子知之庸人不知也有婦人小兒田夫牧豎皆能道其姓名者豈不以傳之者眾感之者深乎人之志發爲歌詩眾聲鏗鍧流播遐邇動蕩心目淪浹肌骨文之感人易而入人深者也托之以傳於天下後世則吾親之亡猶存矣公少能脫人於獄南徵北伐皆有功老能奮身死敵可謂忠矣漢起家拜南臺監察禦史遷內臺風采振揚號才禦史所蒞有稱以集賢直學士亞中大夫致仕有壬入京一見相知延佑二年冬嘗爲之作挽詩矣今二十餘年而集賢之衰老益不替可謂孝矣噫天地無窮詩歌亦無窮孝子之心庸有旣乎然則武定之忠集賢之孝皆可歌而傳者也有壬特與之爲糠粃云

李遂初文集序

有壬總角師廬陵李秋山先生讀書零陵後識其從子遂初於京遂初知予予未知遂初閱二十五年辱恵書武昌始知其學之正文之粹而寕知其行之如其言乎及來湘南士論籍甚又知其行之如其言也遂初兩爲邑教作新學宮武斷吞學地前官不敢與角則抉而出之長嶽麓山外侮內訌勝以定力終更帑有餘鏹廩有餘粟以貫石計各若干非毫釐不私其能積多若是耶嘗論校職明天常以淑世作人以資用他莫重焉而世每易之易之者非也使人易之者何哉教事不修摧廢不葺惟旣廩是徇若然則不但易之而已也其視遂初得無愧乎江南士名者例爲文能者鮮矣能者有之及施於事猶畫工不知梓人之制繪爲宮室跂翚炫爛按圖作之則棼錯迷謬矣士有能文而施之不悖者予固願見而樂道之況師家佳子弟乎承示文槁爲序其端讀之爲竟正者益熟而粹者益昌矣蓋源乎經而委乎道宜其施之而不悖也始識遂初而不能知知而不能得其詳得而不能振起之獨幸得序其文予其有愧於遂初乎

至正集卷三十

●欽定四庫全書

至正集卷三十一

﹝元﹞許有壬撰

○序

陸宣公奏議纂注序

鄿春潘仁彥賓爲陸宣公奏議纂注南臺禦史上其書且薦其才可職校湖廣省調寶慶儒學正而移其書中書下館閣校勘館閣題之湖南僉憲髙昌赫公國寶尢愛其書請予序將刻之餘惟三代後賢相世有其人然匡輔之業功於一時謀猷之文功於萬世有其業而無其文者多矣有其業而有其文可施於一時而不可施於後世者亦不少也至於施之當時而已效用之後世而不竭■﹝日爵﹞然與聖經賢傳並立於天地之間而不悖者獨陸宣公奏議爲然爾東坡以爲古今之精英治亂之龜鑑豈不信哉國寶始作邑卽有聲爲禦史兩臺僉江東憲移湖南聞其能政而不及叩其所得及觀是舉則知其有得於是書深矣夫舉是書而施諸用君可以爲堯舜臣可以爲臯夔稷契況一道乎國寶以其用之不盡也大其傳使人有是書得其位而施諸用則疲療尙何患乎不蘇風俗何患乎不淳而天下何患乎不治其用心亦仁矣余聞部使者率榜笞彈黜是急國寶獨汲汲於是蓋有見於遠者大者繼今樹立其可量也哉

送陳季和序

大徳辛丑有壬侍先公官衡陽鄰安仁陳君季和館見其學與之交石皷鴈峯花藥之勝時往必俱詠歌倡和無徒嬉也得薦待試季和又同剡乙巳余隨侍湘潭別焉季和取李陵詩努力崇明徳皓首以爲期爲韻作十詩始以責善中以期待終以惜別有車笠不我忘寄聲長相思之語當時讀之已爲淒惻丙子歲始會京師俯仰之間三十二年矣人生能堪幾別哉而三十二年中江湖風雨悲歡得失不知季和有詩幾千百首能盡述之也余僥幸逾分中間父母兄相繼傾逝追思昔同逰時在其慶下讀書外百事不關慮其樂終吾身不可得矣故余𨿽樂曠久之會遇而又有深悲者焉季和歷邑郡校官當升教授教授員浮於缺數倍在昔有皓首不調之嘆至治辛酉選部以巡檢則缺浮於員始議借注以八品借九品而當時執政且謂巡檢爲流官教授在流外戛戛靳之予時主事天官力辧於堂九品監當中州得借孰謂八品師儒且置要荒而反不彼若乎其議始允選部行十六年季和今借授寧都巡檢始釋褐矣聖朝列聖崇儒今上諄諄播告在天下耳目而姦人抵巇賢書遽罷天威赫怒罪人斯得成規治具駸駸乎復矣以季和之賢之學發蒼蒼而方試一命局已定格不得施其長天下之知季和者莫予若而予又執政乃處之若是其愧於車笠之語多矣尙欲膠榮以妨賢路乎然而在予則誠有欿然者在季和則何慊乎哉素其位而行抱關擊柝𨿽賤必敬況緑袍挾弓矢率求盜爲人除害者乎使一方盜不作作必擒民得以安其田裏是獨不可爲政乎古之君子其取也亷而其效也博今之君子其取也肆而其效也畫季和爲古之君子而予爲今之人也昭昭矣於其行爲之列昔日之好與夫今日之可悲可愧者爲序以餞之

玉淵集序

衡安仁陳雍季和奉其父翼鄕先生玉淵集請曰雍先世弈業擢第里人號所居靑雲裏吾翁有聲場屋世變隠居百念蕩滌獨不能忘情於詩幸哀而表之翁其托以不泯乎予少在衡與季和遊獲拜先生先生頎然一偉丈夫蕭然有林壑姿聽其言藹如也李玉溪世傳得道先生從之遊得其學視世聲利敝屣之不若予時甫冠不能問且鋭於進修未知世事之眞可輕也今讀其詩而後知其人焉昔人言詩非能窮人窮者詩乃工然窮而工者多怨悴無聊之語𨿽彊自寛釋猶賤丈夫忍怒形色有不可揜者今夫螢窓雪屋殘釭獨坐山莊野館風晨雨夜他人有不勝荒寒淒楚之態先生目之所遇心之所觸形之歌詠沖融蕭散無一毫抑鬱不平之气始終卷帙無一章投贄奔趨之詩其所造不淵矣乎至於夣中談仁則於信道篤矣其於方外亦寓耳先生名一霆玉淵其自號也壽八十五而終季和能世其學先生不獨昌其詩又昌其後而詩之傳益昌矣奚必予托而後不冺哉

宣政使楊公行實序

西夏楊公安紮爾布哈延佑間爲行禦史有大姦席勢惡竊巨位人重足側目擊之不報遷內臺又擊之所恃城社禁掖媒蘗爲譴出僉憲入二長右司皆有聞監憲五道力農桑修學政勵風俗教戒家至乙亥七月上京有東門之驚由戶部尙書拜治書侍禦史俄除陜西左丞未行攺同知宣政院事遂升院使昔嘗以母老棄官歸尋監河西憲無何攺陜西行臺治書侍禦史夏民惜其去有釋之者曰公之道行於此夏人被其澤行於臺諸道被其化立於朝廷則天下受其賜河西獨不在鈞陶中乎序其說以餞持以示予曰之人之言予懼其浮也不頌而規予望焉嗟夫呂巨車舞世未易一二數宣政公自河南監憲召爲戶部自戶部四轉至一品位益崇而心益卑名益起而心益修可與語大理矣士之生世官崇卑不校也顧稱與否爾然器之大者其受必大亦其宜也故施之髙者其及漙發之力者其志遠使人器之而崇卑之效不能無別焉朝廷以西夷素獷因其教而柔之西若南幾千里戎馬部署分職大小皆付宣政弄兵竊發則狝薙之其任亦重矣宣政修敝舉墜人與其能予復何規規繼今可乎宣政位𨿽髙任𨿽重然外是則所施尼矣一旦置諸鈞衡首諸風紀以厚民生以正教化其重不百倍今日乎且昔之爲憲或隘焉部若院或拘焉隘也拘也彼之宜此之戾也亦思所以宜於此者乎挈其綱審其機本之以至公守之以至誠吾之所施無適而不宜矣世之修飾爲筌蹄獲其欲忘其器謹於取怠於成者眾矣宣政毅不可奪夫人知之而予又及是者責善之道也以是爲規可乎宣政曰命之矣因是以爲敍

贈寫眞陳芝田序

翰林掲待制曼碩序寫眞者稱錢塘陳鑑如父子獨臻其妙余不識鑑如識其子芝田丙寅歲嘗寫余眞小兒始學語乳者攜而過卽指且呼兒日見惟便服像乃朝服而瞥見識之於是知其得余之深也始余未相識人人稱其藝又作余像始知其能𨿽知其能而未敢許其至蓋余見識素淺且慮天下之大將無蹴其右者求卒不獲又得曼碩之言始挈余信以被之爲之說曰志於道遊於藝藝固後道君子取焉者蓋有好道而盡於藝者也繪事亦藝也其天機之深物理之妙有非淺近之所能窺者就繪事中人物最炫目近習工之尢難人知芝田之工而不知其得於筆墨之外者且似者形也似之者非形也神也形外而神內也外而最著者面也形至焉內而最微者心也神出焉使心而見於面內而襮於外其爲道不旣淵乎故有得其形矣而識者不以爲似得其神則𨿽眉目之有參差容色之有淺深望而知其爲某也芝田好論人賢愚壽夭貴賤有人倫之鑑故其所造不例人之難蓋相之與畫名𨿽異而理則一得於相而不能畫者有之矣未有不得於相而能深於畫者也不得於相而畫者不過爲肥紅瘠黒庸史之筆爾以韓幹之能僅得趙縱之形昔人列吳晉而下名手才三十餘人卓然可傳又不過數人則寫照爲藝豈易言哉若芝田者蓋卓然可傳者已京師三十年畫富貴人不知幾輩得金帛積之可大富而散若土苴受知延佑至順兩朝才被一命世知其藝而不知其爲倜儻人也故並及之

送劉光遠從右丞朝京序

眾星麗天而拱北辰百川行地而宗東海在人則朝覲之義也臣所以竭事君之誠君所以豁疏遠之蔽舉系是焉君臣之分立上下之志通朝覲之義大矣哉昔在唐虞五載一巡狩羣後四朝周大行人掌大賓之禮以親諸侯侯甸男衛要地有遐邇故見有疏數焉書稱敷奏以言明試以功禮春以圖事秋以比功夏以陳謨冬以恊慮不獨執贄備禮而已也秦旣廢古後時有聞不常也我元之盛跨軼三代親王守分土非有命不敢朝官守居外者行省十行臺二長官秩一品皆帷幄重臣朝廷有大事則徽集親王大會京師陳祖訓申戒約鴻謨大法有古不及饗勞而歸莫不感悅而安其世守行省臺則遣使入請臣某請入賀不敢擅奏可乃敢行或易人惟命得請率僚屬奉宴幣給繹旣入見以宴幣上太官升辭爲竣事饗賚之厚薄顧上之所知何如有壬官京師竊聞老朝官言世皇時外臣入見必問部內事甚悉部內事有利害可罷行悉敷奏之𨿽不屑屑四時而其圖事比功陳謨恊慮之意宛然隆古時也今天子卽位湖廣省臣以典故請右丞以上命行掾劉嗛光逺以選從且行請曰嗛昔計偕而黜𨿽入京猶未也幸今從右丞公入願勵不敏光遠進士除教授漢陽三年省臣才之羅致幕下尢爲右丞知拔行輩中以自隨今湖廣控制地幾千里其最爲民害者幾事其最爲法蠧者幾條省以兵聞四方果如所聞乎猺黎猖獷飛挽方殷亦有道柔之乎右丞明習時務老於政者也此行見天子必有敷奏而行之光遠亦思所以助其言而推其知乎不然人人可以從公於邁也光逺是行觀朝廷之盛歷山河之雄亦必充然有得措之事業若夫往來僕僕目之所接心之所會但以資歌詠挈巨軸歸曰吾文士斯可矣則非所望於光逺也

擊壤同聲集序

聲在天地間爲雷霆爲嵔崔竅穴爲鳥獸之鳴與凡細虫之可聞者爲水之磯瀧物之戛磨𨿽重輕淸濁和戾之不同其出於激一也在人爲言而行不與焉言有喜怒皆激也而精者爲文文之精者爲詩聲而至是萬物之聲蔑加矣康衢之謡擊壤之歌其淳未漓其朴未凋其發於聲洪龎渾厚而自然之文實具於中及靡靡之聲作滛哇嘈雜天下化之𨿽以小雅不免怨誹況騷乎況降而益下者乎江夏熊君堯章讀書不仕喜作詩無愁憂促廹無聊之聲彚其所作號擊壤同聲集蓋言生太平之世安於耕鑿猶野人自樂擊壤於堯天而欲同聲相應於數千載之下也聲同矣樂有不同乎詩特其寓爾昔康節伊川名擊壤不獨同其聲直與之同其天與康節伊川同其天當自知之求予序因以勉之

壽慶集序

予至順癸酉記孫義方壽慶堂繼爲文頌以章其孝者聨編累牘義方錄以寄予京師予因喜其母健而致文日富也戊寅予南歸則其母已棄養矣其友萃爲壽慶集求序其端嗚呼昔之壽者今無所見矣昔之慶者今爲創巨哀苦矣則斯集也非蓼莪之詩乎世有養不待而爲終天之恨者義方及養而母又壽逾九十有子有孫若可無恨矣然孝子之心失親一也寧計其壽不壽哉且及養而壽哀且若是則不幸不及及而不得終焉者其爲恨詎有已耶則凡世之幸而及養者可不竭力以篤愛日之誠思其不可復者而先施哉予永感之人追思昔時及而不及者多矣身不及矣而竊有望於人焉書以爲壽慶集序

大元本艸序

淳朴散而後人始疾醫藥盛而後疾始熾醫藥罪乎非也不明者之罪也醫必方方必藥而良惡之異性風土之異宜眞贗之異用必本艸而後知和扁神藝藥非精良疾不能已然則藥有本艸猶辧貎有鑑出師有律其醫書之近而尢切者乎自一日七十毒後究心遺經三卷者梁之陶唐之蘇李蜀之韓宋之開寶嘉佑諸賢增三百六十種至一千八十二種可謂詳矣然梁限於江蜀局於西南宋畫於白溝唐𨿽一天下其詟翔漠一時懷柔不能一家也則異方物產有不得而悉者已開辟以來幅員之廣莫若我朝東極三韓南盡交趾藥貢不虛歲西逾於闐北逾陰山不知各幾萬里驛傳往來不異內地非與前代虛名羈縻而異方物產邈不可知者比西北之藥治疾皆良而西域醫術號精藥產寔繁朝廷爲設官司之廣恵司是也然則欲廣本艸以盡異方之產莫若今日也聞諸故老至元間嘗議及是而後不果明陽朱轅仲侔述大元本艸求序其首書有三綱九目其明部屬謂舊本始玉石人部居艸木後爲失次萬物人最靈乃始人部餘各有次而終以鬼■﹝疒圭﹞人部首列內外景圖詳疏其下舉元命之祕生死之關昭掲諸世蓋欲使人人自知有此反而求之則養生得其本外邪何由而入紮瘥何由而至醫可不用矣其不能也則醫不得不用藥不得不餌而吾之本艸不得不明焉始則教之以不病之要終則示之以必效之藥其用心可謂仁矣昔人窮一經且皓首此尢難焉詩人多識鳥獸艸木之名其性若味未必能識也唐宋修書必集眾乃仲侔自少至老獨力攻此可謂勤矣又有外部餘部以其多產異方商賈所不售知識者少但錄其名物治證而不暇有所考核此則予之切切者也仲侔將奉此書上之朝廷竊意大醫使因是成書裒異方之產前代之未聞者萃爲一書則可以軼宋唐而信後世矣是之謂大元本艸

至正集卷三十一

●欽定四庫全書

至正集卷三十二

﹝元﹞許有壬撰

○序

如舟亭燕飲詩後序

京師據山川形勝四方舟車之所會風物繁富古今莫加焉北臘西釀東腥南鮮凡絕域異味求無不獲九州島風土所有土人未及一見而已飛聚於陸海矣士大夫良時擇勝治具合朋舊敍契闊勞勤苦滌滯慮信可樂也而牽於事役鮮克稱遂四時節令有不知而過者湖廣省掾汝南周子嘉出詩一軸十四首蓋其在京師至順庚午歲中秋重九會諸公如舟亭所賦也分韻者九人學士宋誠夫嘗與餘同在左司少監歐陽原功實同年修撰謝敬徳同歲得觧亦皆同時官京師追念昔時未嘗得此樂也或撥冗鼓勇彊謀一歡摶沙捕風左罥右掎百端敗人意則此會之見於歌詠而子嘉什襲以爲美談宜也就九人中原功又不與詩乃追而補之者也辛未予入京見三君不得盡一語而歸況燕會乎予則歸矣不知誠夫輩還數數得此樂否子嘉求書其後予𨿽當時不與斯會而附名卷末亦可以如原功矣

王濯纓集序

中原自宋播浙文教幾熄金源氏分裂之餘設科取士士气奄奄僅屬而吾鄕登第者餘五十人聖朝戊戌之試復其家者子孫於今賴之至元間一時名徳遂傑視他郡學者觀感日益以盛是蓋山川淸淑之所鍾濟以前軰承啟之有素非世變之所能易也若濯纓王先生頴悟力學聲華充溢拜南臺禦史僉江東道按察司事投紱而歸讀書講道發爲文章蓋資之有源者也先生歿子植仲武索遺槁得古律詩並長短句若干首走書屬序將壽諸梓有壬毎恨弗獲親炙鄕先生兩至先塋皆衰絰從事不敢有請仲武能不泯其親之善而揚於世可謂孝矣詩之雄渾而淸健長短句之婉麗而飄逸皆可傳者也眉山長公謂君子用心固無所私愛而於父母之邦豈如行道之人漠然而已哉有壬喜吾鄕文教之有素而又喜是集之出吾鄕之後進益有所取法矣然非一鄕所得而私也有壬辱後進竊願附名集中是區區之私也先生諱可與字晉卿濯纓其自號云

送馮照磨序

仁宗皇帝之圖治也謂仕入多岐不基於學病治爲甚排眾議出宸斷繼世皇之志始以貢舉取士蓋中原自金源氏滅貢舉廢且百年故延佑癸丑詔下天下聳動思見徳化之盛復限吏秩廣儒用黙寓消長之機焉聖人之心其至矣乎亦惟秋谷李公懇懇於播越在淵時一旦爰立大議遂定上而大臣且笑且怒下而素以士名恥不出此亦復騰鼓謗議贊其成者才數人爾士出門持數幅紙始終綴文才十一首卽得美官拔出民上矣彼輦金舟粟費以萬計得一命尋復奪之而吾一毫無費也胥吏輩自執役幾轉而得祿少不下廿年始出官而吾自鄕試至竣事才十月爾則吾之報稱宜何如哉乙夘迄今六科內而才學名者可數也外而政治聞者可數也昔有人取凡敗於貨瘝厥官者列於朝繼自今有贓𨿽輕亦坐不敍其冒藉增年大非徳行經術取人之初意事君欺君罪莫大焉督風紀嚴察之且言四書賦題世已括盡宜兼五經爲疑問又言首科士無宿備而號得人今爲師者教人以獵等爲弟子但事套括僥幸一中其學如此其施可知請大更張之主者𨿽隨事折之而當時大臣復有不悅貢舉限秩而用事者欲因而揺之周旋扶護而潛弭之一二人是賴蓋設科來列聖首詔必有因而揺之者庚申之春則剝復之機系焉癸亥冬惴惴幾墜列聖仁明不惑邪說以有今日士之揚揚一第者亦知其難若是而思所以報之乎吁天下之大由是出官者幾人多岐而睨之者如堵也予亦玷科第官且十一轉非曰能之知行之之難能懼而已泰定丁夘來鄂甲子進士馮君敬修爲漢陽丞在府附治且密邇二大府不競不柔上與其能而下多其恵再爲湖廣省照磨照磨秩視在朝非有聲掲於上不得也抱利器施會計間省有事假一割恢恢乎遊刃有餘地也探其爲學則宏而有源叩其爲政則習而不拘其善學而有得者今又代去秩益升而才益有所施矣江西士淵藪也予恐其但知貢舉之易而不知貢舉之難敬修歸而試語之使教者知淑人之大學者無欲速之獘而仕者不入於可議則仁皇之心列聖之詔孔子之教舉不負矣吾元貢舉將無愧於前宋盛時之得韓範富歐也予與敬修同出是途故敢及之敬修毋獨爲君子而已也

朱本初北行槁序

韓愈氏稱嵩髙張道士通古今學有文武長才以平生攘辟之勇許與之愼而所稱若此送廖道士則又疑魁奇忠信才徳之民迷溺於老佛之學不出求其人如不及則知世之懷才抱徳寄迹老子法中者君子惜焉余早聞提點玉隆萬壽宮本初朱君之賢觀所作輿地圖知其問學之博考核之精今年過我出詩文一編題曰北行槁者蓋其乙亥歲出山乘傳至上京往來之所作也跋渉數千里間山川風俗民生休戚時政得失雨潮風雹昆虫鱗介之變艸木之異可喜可愕可歌可笑大略皆盡蓋其蟬脫聲利笑傲方外所持也専故所造也至若髙句麗之諷諭無愧樂天景州賊捕蝗行諸篇皆拳拳不能忘情於斯世也後其家有示兒子楨詩夢寐其兄有相依諧脊令語則父子兄弟之倫明矣張煉師序謂老氏五千言皆治國治身之要飛騰不死之說無一語及之跋陳秋嵓詩謂由儒入仙道故能窮理盡性知所先後若是則本初之於老氏其善學者乎心之所存身之所履則未始離乎儒也若夫絕去禮學兼棄仁義果何道哉世不乏才惟師其師學其學而不能一焉則泥矣自吾藩籬之外沃壤通逵目如鹵莽往而不返卒淪於異其可嘆也夫昔秋谷李公當國一見本初卽勸其反初服本初以早奉父母父歿而不忍攺也使本初用世必燁燁可觀不獨詩若文而已秋谷之長於觀人當益信於世也平生著述尢富此一歳之作爾書其首而歸之

送蔡子華序

都省握天下之機十省分天下之治然十省之屬自筦庫而上皆命於朝非若古藩鎭僚佐得自辟也得自辟獨掾爾而復確有定式六部宣司史外已官復掾者又居其半𨿽大臣保釐才徳兼人不如式不能錄之也且已官者幸蟬脫矣復聴從事簡書者蓋重其役而亦使人益自重也人益自重則事可不率而興矣盈考優升俾爲快捷方式人亦忘其重勞焉湖廣省號重鎭朝廷必愼擇省臣省臣必愼擇掾屬南徐蔡君子華由校官爲汴省掾天歷初當兵衝時與敏給至順壬申予過南徐始識之今戶部侍郎萬國卿實汴省郎中具爲予言繼擢湖廣儒學副提舉攺徽州路知事將行省臣才之又屈爲掾曹務劇者率畀之震怖而不爲之動紛紏而不爲之亂聞於國卿者見之矣古下士而下𨿽胥吏嗇夫𨿽秩有崇卑莫不學古入官素其位而盡其事無殊軌也漢稱緣飾若離而尙未逺今則判然矣挾兔園冊四體不自舉固不知修齊治平爲分內事而筐篋剔刔自謂足以了天下務其占畢伊吾至目能有識手能有執亦何從而得哉獲其榱桷而遂詬大廈濡其涓滴而遽訾滄海尙可望其能國哉子華儒也兩屈於掾皆以能稱事益練智益明吾知其有以服彼而自此升矣鄂士大夫惜其及格而去也咸賦詩以贈之屬予爲之序予知其賢故不辭

鄧彧之詩文序

廬陵鄧彧之詩文予同年馬伯庸有序其里人孫義方又以委予逃暑山中挾之行始得盡讀彧之有異稟承家學濟以勤力幼已有能詩名長復淬斂其文造益深而出益工矣方貢舉行躁者率撏撦苴罅罝罟獵科茫不知有他路世一以罪科善學者不爾也彧之廹養爲科業不爲苴獵其文可徵其言前世決科無聞詩人一語千載不廢蓋有激焉科旣格一乃心力增其已髙浚其已深以極其所至將不啻詩人一語千載不廢苴獵偶得孰與吾得之多激有不平矣乎吾願彧之之益進於道也進於道捨栁子之所本皆末矣彧之進未見止故敢舉以爲助他日尙能爲君序之

江漢集序

江漢集者鄂省理幕湘瀏劉君光逺之所作也初光逺以碩學俊才得觧湖廣俄奏除漢陽郡博士一時有不及光逺逺甚得乃過之得而棄其業如遽廬而光逺職師一郡旣以教人又以自益其文遂昌於江漢又能脫去科業气習炳炳瑯瑯卒澤於理而能粹且潔也彼之得乃其失也而吾之得不旣多矣乎而又求益不已不以望於人者望予予可孤其望哉夫文以明道而假乎辭也文而不至道將焉傳故有待於成焉本於經以立其體參乎傳而暢其支而必力於多以熟其途而後可以語成也孔明出師令伯陳情照耀宇宙動蕩古今固不在多予欲光遠之多者多則熟熟則自得而後有以約於寡也多而不能約於寡者有之矣未有不多而能約於寡者也東坡言詩非甚習不工要須日作一首文猶是也坡之名世其亦以是也哉予他日將驗光逺於江漢集之外矣

送劉光遠赴江西省掾序

泰定戊辰始識劉君光逺於鄂時教授漢陽積習率牟旣廩乃毫粒不私職日以舉湖廣行省器而掾之盈考貧不能赴調封所由寄予予待罪政府負天下寒俊其有基可植者則未嘗不力仕籍變化朝著爲速主者尢靳非力取不可得光逺得湖廣行省理問知事中書復聽奏可治外而實視朝著也理總一省推鞠部內事不能決者舉資折衷其辧於幕人皆直之將代江西行省又辟爲掾夫官坐而治吏立而趨官九品亦有立而趨其前者吏𨿽大府崇秩其勢不得不卑士不得已假途焉坐而治矣復立而趨何哉如制七品則推封其親光逺父母皆八十屈爲掾則一躍可至他官非十年不可其志亦可憫也哉予不能指其行獨有以朂其行也學不間於仕不仕學優而仕仕亦學也上而致君下而理財治獄簿書期會之際質吾之學其不戾也然後行之則吾之學可驗而實矣光逺昔試藝幾千人中出金於沙可謂難矣況兩得乎其仕也所至以能稱推餘力益攻爲文章其進蓋未已也江西號多士可資以益學而其流俗以健訟聞仕其地者益不可忽予願光逺入於署則舉其事而資吾學入於家則繹吾學而待其事力有定而業不奪昌黎廢棄時日之好無功昏冥之逃舉不能抵吾巇矣且言不辱於難而辱於易行不毀於鈍而毀於鋭是又原於學而委於是者也學之不已且至聖賢所以顯揚其親者大矣不但七品推封而已也光逺師視予予不敢好而亦不敢孤其請序以贈之

周■﹝木夅﹞洲詩序

詩難乎鄙人女子率爾成章詩易乎千百年文人才子雕心劌胃白首不能已率爾成者後世無以尙雕心劌胃而論者千創百孔漢魏而下可考也詩有時乎唐虞賡歌後有三百篇三百篇後有騷騷之後有漢魏有盛唐詩有地乎譜江西者𨿽曰人不皆江西詩皆江西四洪徐謝詩果皆江西乎謂形異味同味果皆同乎由是言之謂之難不可謂之易亦不可論以時不可論以地亦不可顧人心所得何如耳宋南渡放翁後詩可數及其季世溺於所習工者尢少而人心之詩未嘗冺也茶陵周栙洲先生當陵谷變遷之餘胸中之蘊一發爲詩惜其逸而不存也存才三十餘首莫不峻潔勁秀抑揚頓挫風神爍爍不可掩蓋脫略難易不局時地而得於心者也其孫泉請予序一閱而爲擊節三復而悲之世無采詩官逸者不少微泉不幾於俱逸乎杜荀鶴謂妙在一聫況三十餘首皆可傳者乎栙洲可無憾矣

論語衍義序

古經子傳注之未盛也人所以傳名家其從授諷誦者淪浹肌骨終身不忘沈潛反復必有得而後已及剖析爛漫文益繁而道愈離學者恃有成書不求之心而悉委之目是故傳注盛而後學者始怠呻占畢而習者且不可得而況有得於心者乎而況叢苗秀混涇渭知所擇從而至於道者乎河南二程夫子出而後聖經復明子朱子溯程源而上之挈百家紛紜之說擷其長而萃於正四書集注精宻嚴簡信乎爲萬世不刋之書也其有機張而不示於度者蓋欲學者自得引而不發躍如也昔之注傳可同年語哉學者誠能虛心切已不以尋常易之則終身有不容自己者焉余觀柴君希堯著論語衍義十三萬言本之程朱申以證據斷質明盡可謂勤矣由傳注而有得且有以自見於世𨿽若架屋疊牀其視目傳注而怠者大有徑庭矣然而傳之逺者漓其淳言之繁者支其體希堯之先其學出於饒雙峯雙峯出黃勉齋而勉齋則親授於朱子所貴乎後之學者因其流而溯其源則不漓不支矣

至正集卷三十二

●欽定四庫全書

至正集卷三十三

﹝元﹞許有壬撰

○序

送黎東山遊廬山序

余自幼樂登覧所至有山撥冗必往讀樂天艸堂記太白歐蘇詩知匡廬之勝恨臂不翼而飛至其下也延佑乙夘有臨江之行舟中望五老如碧蓬懸瀑如玉虹時以久曠定省且同舟非一人勢不獲畱私念歸日或可一償所願而同舟益眾兼夜趨程順風下流檣飛如箭一時懷抱不啻如逺行客過故鄕而不一少息也至治壬戌承乏南臺分行江西遵陸南邁回按江東路與山左則廬山又不得而至焉自罹荼毒僑食武昌九夏炎蒸小屋如甑矯首悵望神爽飛越越南黎公景髙居漢陽絕江來請曰往年逃暑廬山如在天山今將從一子一僕輕舟順流尋我舊盟秋盡而後返諸公歌詩送我子其爲我敍之噫天地間事無巨細豈造物者不厭瑣瑣皆自有以制之不輕以畀人邪世謂人一飲食前悉有定余當薄而不取豈眞有是說邪抑不得於此則得於彼二者不可得而兼之邪何餘一逰之不偶若是而景髙欲行則行沛然莫之能禦也景髙蚤知尊中國來四十年著述自怡樂易好客四方知其賢朝廷優以秩不縻以事故得厭飫於山水豈非不得於此而得於彼者乎余不能從公遊公其爲我挽瀑布濡椽筆盡寫山川之勝以歸誦而和之是亦從公遊也

漢雋序

韓子答李翊非三代兩漢之書不敢觀三代尙矣兩漢惟遷固爲稱首𨿽後世論有優劣遷之後獨有固爾固文贍事詳讀者記事摭文供文字之用至於形勢利害事情得失有不暇考者況義理之精微乎宋括蒼林氏摭其精語爲漢雋五十篇長沙黃秉彜序而刻之以公於世噫昔模印未盛世苦少書手抄率全書也天下多書乃復有厭渉淵浩而工於數得者何哉蓋林氏之書爲事而設者也爲事而設則提要鉤玄非苟於簡也比類釋義使異名奇字一閱可悉固見古人言辭之工焉抑雋言味也嘗鼎一臠謂之知味則可謂之飽則不可讀者由此而遡班史之全由此而求義理之精有得於文贍事詳之外則秉彛公世之心爲不負矣

性理一貫集序

理學至宋始明宋季得朱子而大明前輩言天限南北時宋行人篋四書至金一朝士得之時出論說聞者歉竦謂其學問超詣而是書實未覩也文軌混一始家有而人讀之科舉行以經術取人詔首崇用又人人治之矣然昔之讀者爲己今之治者爲人昔之讀者由博以說約今之治者求捷似約而不知所以約捆摭說經歷歷可聴其於躬行心得果何如哉宋進士葉叔經編性理一貫集廬陵王務先表而出之節抄以授其徒序者謂使學者易知而易行愚竊謂易知者未必易得也學者誠能因書而求之心驗之身則一言之得終身有餘況要而實備者哉不然徒爲決科快捷方式爾𨿽若愈於昔之未睹者得不愧於讀者乎先儒有言志於道徳者功名不足以累其心而況富貴乎知此則知務先之用心而讀者治者爲道徳爲富貴從可驗矣

林春野文集序

貢舉未行士之力學者積厚資深發而爲文章決江河涇溝池至卽盈溢利祿一啟人重得失始有欲速而求捷者假步蹈律寸跬模仿爨而始糴規規乎其不裕也今試格一日之目有古賦有詔誥章表近循習多用賦則賦當日盛上不追騷下亦不失爲漢魏矣而失反有今不逮昔之嘆何哉蓋昔之人有式不擬直以所學充之後之人無學可充而惟式是擬也長沙林春野出所著古賦有作者風文雅而潔年踰耳順所謂積厚資深不待貢舉而後學者也視執柯而睨者大不侔矣然而再試再黜於有司豈公明不足彼得而此失耶將論髙渉迂而今之學者爲是耶抑春野之命有以使之然耶有問餘者答曰余方論文得失吾不知也

阮衝逸復姓詩序

子繼父以啟來裔人道之大也世不幸有無子者則爲之後者古有訓焉惟族次之當者是取宗法不明始有以他姓繼者中土俗猶梗質抱族子褥𦇤中長且有掉聲去者楚俗恬不爲怪利其富厚𨿽壯者亦施施往後他姓先子嘗佐永州幕永俗尢可嘆有子者亦養人子己子復以與人若是十九時未有禁告總管樊子明禁之樊賢而善謔曰吾永民其猶菜乎南方法異中土必移栽而後茂是固宜禁而不可勝究也可禁其未來者上其事不報厥後始有著令而郡邑廢格視之若無餘往來江湖求能復其自出者得塗之阮衝逸焉衝逸喪其父從母適人遂冒徐姓一日喟然曰父不忍棄徐無子義也吾弟後之矣阮今無後我其歸哉遂復阮姓士大夫美之噫姓氏之訛尙矣未有盛於今者也余嘗病永俗之大繆憤著令之不行舉而止之未能也衝逸自幼從母養於人以有妻子其後徐不得已也非若世之後它姓者也乃能奮起而復其宗阮氏之餒鬼一旦有食使其事暴於天下則世之取非族次其先不歆者知所適從而貪人之富忘其自出爲它姓後若亦可以少愧矣是宜書

春秋集義序

春秋由三傳而下世之存者可考也範氏探經而爲集觧啖趙考三家短長爲統制伊川以傳考經之事迹以經別傳之眞僞皆號精當而世之讀者無幾及胡氏傳出學者翕然宗之聖朝設科遂與三傳並用諸家之說幾無聞焉向會試以五經發策至有不知名家名氏者況有考其短長而折衷爲書者乎且聖人之意當時門人有所不知世傳左氏時代不一要非親受於聖人者宜其辭勝而失誣也公羊榖梁傳聞逾逺諸家之說各尊所聞其能盡合聖人之意乎朱子謂春秋大旨誅亂臣討賊子尊天子抑彊藩貴王賤霸而已未必如先儒所言字字有義也如此則傳注之說其可泥於一偏乎豫章張君立擇諸家之論或全或略疏於三傳胡氏之後名曰集義擷眾長而萃於一歷歷精至觀其自序蓋欲學者因是以求諸家之全戒其厭煩務簡而取足於此則君立所得與夫所以教人有可見矣欲觀君立之集義當先觀君立之自序徧取諸家優遊涵泳交暢旁通一旦有得自知去取廽視集義心目了然與聞人之說襲而取之者異矣康節云春秋盡性之書也傳注而已乎

送廖如川序

日者之說尙矣自稽疑敍疇太卜列官世有見焉古之人疑不能決則稽之蓍龜上而建邦下而宅兆買妾產子舉聴之則其學未可無也賢如司馬季主卜長安東市則其人未可卑也今筮法故在龜卜之學傳者無幾世盛行而樂信者有所謂三命星數無慮數十家人欲預知貧富貴賤壽夭謂爲知命去古人稽疑之意逺矣而君子知命果如是乎就所謂命若星數校之其精者復無幾唐侍禦史李虛中深於五行書蓋三命之說也以人始生年月所直推人先處其年時百不失一二學者就傳其法初若可取卒然失之後之得者可謂難矣予少自信日接其人而不之問及倀倀世途亦欲得如李虛中者問之以決其疑不能自決者而所遇率誇嚴虛髙之徒爲要請計爾武昌識廖如川其學虛中之學也取交遊年月日所直試之先處其年時言輙多應迂陳之迹亦與有數焉江湖二十年若如川者蓋不一二見方將挾其術遊四方請所以爲贈者予恐世之不知也書其槪爲所至紹介云

送相字吳心鑑序

世以術言禍福者不知幾家在古有徵相差近理丰下豺聲興滅歷驗唐宋而下能者疊出其說可考也何則人賦形天地萬各不同終身貴賤壽夭則定於其賦一時吉凶則動於其色分有定而賦實見之心有動而色實先之能者考驗宜有合焉荀子且謂古人無有學者不道也今乃有授人一字而終身貴賤壽夭一時吉凶舉能言之可謂奇已廬陵吳心鑑以此術行江湖𨿽十人書同一字亦無有失者叩其說則毫釐假借欹正濃淡節解縷折莫不中理他人效之則擊風捕影而無從也斯術也果孰爲而孰傳之耶凡人之心思慮未動鬼神莫知凝寂無朕吉凶何有一念旣萌萬事生矣故文字者心之形也發諸手達諸目謂之書然則書之所出不亦淵乎夫身之形在外者也心之形在內者也得之外者有時而失得之內者若執左劵無往不合豈非內者重而外者輕乎中庸曰至誠之道可以前知見乎蓍龜動乎四體一字之教亦動乎四體之小者豈非心鑑至誠所得有心察者內而驗其別乎昔人以八人爲火九禾爲秀三力爲州松爲十八公一行有相字詩謝石以朝字知徽宗則斯術之傳其亦有所自矣士大夫異其術歌詩贈之予敍其首

靜樂居士傳後序

靜樂居士安南黎侯以僮阮勤久釋而民之愛其子慧教若己子袁氏口六主握質劑復鬻爲人奴罄簮珥脫之使爲民如阮袁請傭報謝遣之景君徳載傳其事居士曰吾憐阮勤久不忍老之何有於仁袁六人泣訴情哀勢廹見牛堂下一時不能已何有於義予聞而喜曰玆其所以爲仁義歟昔賢謂天地之於人物一也咸不欲失其性柰何制服人以爲奴婢乎不幸陵谷變遷則系累者人得而奴之人方幸其不幸役其父及其子孫而不已其亦不仁之甚也阮未老並妻子捨之非仁乎彼一毫不拔在族屬恝如路人而一見之頃若拯焚溺垂槖不吝非義乎予病世之不與人爲善也在官有確乎守已勇乎爲治者良吏也而世曰彼好名者也里巷有緩已急人至傾資倒廩者與夫治橋路散粥藥皆仁術也而又曰彼有心而爲者在陰徳無取也嗚呼斯言其爲善之賊乎如其善好名可也有心亦可也使好善有心而爲善者無取則世之不好名而無心者不亦鮮乎好名有心乎且取之況居士恬退不競非好名者也有見則爲非有心者也其爲善不又多乎書以爲靜樂居士傳後序

瑞竹詩序

蓂萐之生於世也代不一見華以瑞稱匪誇也竹常植爾何哉玆所謂瑞者穹壤之間有血气斯有知人獸是也冥然無知者艸木是也而其生榖戒商同穎美周桑之興劉蒲之兆苻謂無知可乎歐陽子之辧怪竹也有知不宜生廡下無知乃能避檻而曲全其生以人曁蓍龜蚓水參綜極言有知無知皆不可知然後可辧則辧矣特爲怪竹發耳愚於瑞竹則必其有知焉夫竹之爲植本固性直心虛節貞白氏與其似賢非常植之可偕也矧有出於四徳之外者乎謙齋經歷監縣石首政平惠周秩滿深居斬竹樊圃明年春附枯出新枝葉日茂當時觀者靡不訝其不根而筍也居無何拜南臺監察禦史又數年則蔚乎成林而公復召入內臺出僉兩道遂在南臺噫斷不復生冥然無知竹之常也而生於已斷禎祥脗合人力能之乎公之先世樹徳惟滋吉事有祥竹之有知天道之有知也抑公之雅操直節以同相順以類相應有孚而見又瑞之常以瑞名之蓋無過也歐陽子謂怪竹有知無知皆不可知然後可愚直以瑞竹爲有知將無不可續捲徵題俾相人許有壬序其首

經濟編序

宋亡死節卓然在天地間千萬世不可泯者文文山而下便到肯齋李公尙論其世則文肅公經濟一編其詒謀之大者乎文肅肯齋之曾大父也予讀其書爲文嘆曰理原於天事散於人明理治事一也岐而二之可乎及問學敝於記誦詞章事功撓於權謀術數二者遂戛戛不相入矣文肅師胡文定張忠獻以講求修己治人之事其體立故其用行其綱正故其目舉胡公以爲有經濟之才朱子以爲行事如履繩蹈矩無一事不合於理論事如絲麻榖粟無一言不適於用非溢美也家學之正傳肯齋臨大節而不可奪前詒謀而後無忝矣益陽劉用孚將刻梓淑世屬予序予所願不復辭也其易學之深與夫平生歷履朱夫子志銘備矣

五峯文集後序

五峯胡先生文集凡五卷南軒張先生序之矣益陽劉用孚將刻諸家塾且徵予題其端予惟世之深相知者莫若師友先生之集南軒之序詳矣予何人哉然其引而不發者愚不容訒也先生資質純粹根乎天性講貫精密得之家傳於六經則沈潛反復取道之原於百家則參考亙訂必是之歸其涵養見於知言一書而性命道徳之微無不貫其說施著於皇王大紀而禮樂政刑之用無不該議論慷慨輝光宣著千載之下猶想見其風采至於發言爲詩抒言爲文皆修齊治平之實也先生避地衡山結廬五峯故嘗造祝融之峯以求先生之遺躅而深山大谷雲煙艸樹邈乎其不可求也獨取先生之書伏而讀之其亦萬一私淑者乎用孚刻其書俾大行諸世其用心亦仁矣哉

張雄飛詩集序

延佑首科國人曁諸部列右榜者十六人幸獲魚兔委其筌蹄與夫不以一得爲足汲汲所未至者亦各播人耳目有不得而揜者焉唐元氏張君雄飛首科右榜有聞者也不以一得爲足益礪其學尢工於詩往往膾炙人口佳章奇句不可悉舉拜禦史西臺按巴蜀越巂足迹殆盡西南履少陵之躅黔有契焉移南臺行嶺海窮極幽險僉浙東憲過錢塘登會稽探禹穴天臺鴈蕩之勝舉在心目得江山之助故其詩益昌而多也夫言之精絕者爲詩然昔人有文章妙一世詩句不逮古人之言亦有文章不傳獨以詩顯者工部三賦他無聞焉非無文也以其所長揜之也雄飛旣礪其學而詩又其尢長者乎移僉湖南過余瑯瓈山中出其槁古律詩共若干首屬序其端愚因得以悉其多也且作邑而有恵佐臺而有聞司憲而有爲礪學又不已不獨資以爲詩將澤於道徳仁義致其逺者大者其可尙也哉吾同年之得人可不謂盛矣乎

至正集卷三十三

●欽定四庫全書

至正集卷三十四

﹝元﹞許有壬撰

○序

靑崖魏忠肅公文集序

天地淸淑之气鍾於士而發爲文章宜無時無地不得其正也然世運有離合教法有隆污而經術之道有晦明之不同𨿽有異質不能不汨而變焉金源氏之有中土也設科取士治號尙文而天下分裂羣言亂哤士之气習文之體裁有欲醇而不能不疵者也有欲實而不能不浮者也力𨿽勞而趨則近業𨿽工而道則虧豈非聲教有限而義理之學未鬯邪我元一文軌然後程朱之學大明於世造詣深者蔚爲名賢推緒餘爲文章亦莫不度越世習蓋理勝則文在其中矣有壬於靑崖魏忠肅公之文竊有見焉公歿五十年監察禦史上之請刻諸梓屬有壬爲之序而得復讀焉其送尉生之序曰古之學者自小學入於大學自格物致知至於修身齊家舉程朱兩先生之學以訓之又曰讀經以治心爲主不泥章句作文先大體而鄙雕刻嗚呼此公之所以爲文也公之文若賦詠凡五百五十餘首又言事一卷皆可傳者也獨舉是者欲使學者知公所本而有所興起焉公丁混一之會經術闡明之時其爲學也主於經而緝以勤力宜其所得若是其正也其敡歷也自編修官拜監察禦史至中執法職憲餘二十年知無不言言無不當道無不爲爲無不力髙風勁節人能道之則其爲文不徒文也其有得於經術者乎孫履道拜監察禦史有風采可謂無忝矣

晉寕忠襄王碑序

晉寕忠襄王有功三朝皇上閔勞勑詞臣銘其碑子中書平章政事旺嘉努以碑在灤京墓道後𨿽永傳四方或不知移刻諸梓爲方冊庸便流布徵序其端王之先世典環衛篤忠藎至王以沈毅詳審爲武皇親臣繼事明皇於雷雨滿盈之際盤桓屯難艸行露宿以濟艱貞佐皇上於乾坤淸爽之時不危不溢宜享壽考而年才五十五未盡其報豈天將遺其子孫以未艾之福乎平章之心不徒顯揚又欲使天下舉知爲臣子者效誠致命則君上報之之厚如此所以勸忠也於戲平章之心其盛矣哉有壬待罪政府王實平章今玆伴食又得與平章周旋世美之知宜有壬屬也故敍其槪不辭

送蘇伯修赴湖廣參政序

至元庚辰冬趙郡蘇君伯修由吏部尙書擢西臺治書侍禦史大夫士分題賦詩以餞俄參議中書乃彚其詩屬予序而未暇至正壬午夏拜湖廣行省參知政事大夫士又分題賦詩以餞以昔序不果而責償於余也予不得而辭焉竊惟詩有六義賦若興爲之緯直陳其義賦也因物起興興也賦尙矣而興之感人爲尢易因淇澳之竹而見君子之斐因南山之臺而見邦家之光當時詩人非不能直陳其事而故爲取譬之辭不如是則無以暢其嘆詠滛泆不能自己之意焉後世分題之作其興之支流余裔乎唐以來是體昉見我元詩气近歲號盛是體大行每見於贈別凡歷渉封部山川樓閣略著聞見者靡不搜舉興有未盡又從而旁羅泛及以致其極焉其故何也朋友五常之一羣居抵掌忠告善道於遵路摻袪之際以頌而不以規豈古人之所望於朋友者哉然規固責善之道而詩人爲教則主於溫柔而惇厚也故必婉其意而微其辭奨其善以輔其不及使告者無失言之累聽者有悅懌之美則分題托興之作其亦不可少者歟夫以伯修之才固不賴友而進學之功惟日不足誠若有望於友者不知詩人之告伯修其亦有說否乎湖廣地方數千里南包嶺海西控庸蜀其士質而秀其俗儉而野畬丁洞猺喜驚而嗜鬥覊州縻邑憚嚴而樂寛禦得其道則狙詐咸作使自禦失其道逢人困於干戈重湖疲於饟饋二十年於此矣參預地𨿽底而任則首洞其獘而藥其瘵於伯修深有望焉此非餘言也蓋詩人之言而有未盡者也滔滔江漢南國之紀岐周之盛詩著於二南荊楚之衰騷鳴於百世亦多詩之地也余旦夕得請伯修必予環而報政是邦大夫士又重其去而因物起興以寓愛慕之私分題之賦又將倍蓰於今日矣不又在予哉

送牛伯榮主簿序

有劇盜蟠穴山東剽殺有年後至元二年乃出沒畿甸在官有通結者故得以速其避就屢更其名其究爲辛李郡邑畏縮出輙傷敗兵馬指揮使阿爾輝遇害予時待罪政府急欲得賊有薦烏努罕者不暇察其行請於太師丞相遣而始奏且令自擇十人與俱於是鞏昌通渭人牛伯榮與焉伯榮字仲和儀狀甚偉善左右射通文移掾吐蕃宣閫歷圖沙瑪軍民萬戶府知事碉門萬戶府彈壓適至京烏努罕熟其勇故與共事益以刑部求盜又益以衛士重其事也追至利州大虫崖與辛李遇李介冑鞬櫜前戈者二人從而腰弓矢者四人婦而男服戎器者四人馬騎者牽者負者凡廿匹望伯榮等罵曰若能與我戲毋怖走山險甚徑又狹且步且騎李陟山復下伯榮射之中其馬顚李率其黨捨馬而前戟烏努罕右臂幾折射伯榮徹重甲貫膝骨拔鏃而進身被廿余矢相與力鬥者惟烏努罕洎求盜一人余悉遁去伯榮射李中左額李拔矢不出以刀斷其笴再射之洞其背乃跽不動又斫其額腦出謂已死忽突起斫伯榮馬始躓而絕殺其黨三人余奔潰翼日悉就擒伯榮驛至上京見太師陳其狀太師嗟賞酌以酒推食食之刑部議賞有欲攘功以爵其姻之在行者諷伯榮曰苟分其功可兩得不然均無成爾不得已推以左額一矢而聽其髙下僅得潞縣尉烏努罕擢山東宣慰使賚黃金帯以讓伯榮曰微子吾其死矣子得尉而吾逾涯子不利吾物志吾愧爾彊而受之潞京師舟車之會民夥俗龎素多盜旣蒞官悉竄去順擅漷香河寶坻之民訴盜以越境辭相率請於刑部刑部檄伯榮並捕至香河盜十六人騎而待伯榮伯榮率三卒衝入斬三首逸一人余悉就縛郡邑會捕者見賊而走伯榮譙之將上其狀懇請乃已有四盜由潞境疾馳而西伯榮聞之追至楊莊一盜射伯榮中胸伯榮突前刺以槍肩爲賊持以刀斷其首擊之鐫追刺一人幾墜射一人中背至光熈門馬憊而還翼日中背者死有司得生者知其狀深水盜潛歷潞境逐得三人終更刑部上其功議超二等有■﹝兀刂﹞惜者予爲力爭於是超一等優一資擢壽春縣主簿官進義副尉有問伯榮以屢勝之道曰吾於韜略無所知能無懼而已噫孟子語孟施捨北宮黝之勇一以無懼爲主伯榮所得蓋近於是者邪余嘗過潞父老言伯榮旣受代家食將四載盜猶詟不敢犯內艱歸鞏昌潞民寢不安席至之日盜卽逸去嗚呼使伯榮大其任捍禦之功如斯而已乎予嘗薦之爲中書行人俾當軸見其軀幹悉其英勇將速其成大其施然貧不能久於京壽春之秩饒力辭焉壽春有民社其亦漸有所施矣方今患盜京南白晝殺奪朝廷知郡邑之狃翫使者與衛士屢出而未底寕弭非盜之多也不能如伯榮之無懼也皆能如伯榮之無懼吾知其不足擒爾予旣不能大其用於其行姑序其實以聲其能以爲職捕而懼者之勸

張文忠公年譜序

贈平章政事濵國文忠張公薨南臺中丞張起巖銘其碑翰林學士歐陽玄序其文江浙儒學提舉黃縉紀其祠三君洎有壬皆延佑乙夘公主文所取進士也有壬辱知尢深公之薨乃不獲致一奠之哀獨欲效片言隻字以答知遇而奔走睽阻又不獲陪三君之列竊有憾焉公之子祕書郎引年以公年譜俾序其端嗚呼此有壬之志也公文行履歷具諸碑而槪諸譜矣請以躬承一二言之公汲引後進如不及有壬初倅遼州偶免瘝曠書來奨勉有興斯文復古治語承乏中朝公在鄕裏每小有著作達左右必喜而形之書蓋欲策其未至也尢愼許可獨稱緱山陳公曰邇來士大夫宜亟法此老蓋取其立朝謇諤進退明決有契於心以矯時獘也朋遊有爲禦史過於自保者公曰禦史士大夫之洛陽也此而無聞無官可爲矣拜詹事丞有壬迓之通州坐漕廳語終日其略曰予見舉人以書攫官而旋擲其書以官裕身而尋敗其官多矣子將不釋於用其勉之翼日入城則飄然歸矣自是不復一接焉公以布衣入京歷登樞要道不合卽去優遊山水若將終身關中之饑人死殆盡西臺中丞之命一下慨然登車傾已財竭心思活垂死無算號慟感疾以薨發於至誠有不能自已者非勉彊所能也或議其蒞事大廹而疑其制行過髙不知義之所在皆當爲者也國家百年培養士類其學固足以支吾世用至於養其气以礪其風節則若有未至者焉風節不礪而不殉於富貴者鮮矣惟豪傑之士挺然有見於世而頑亷懦立之機系焉若公可謂豪傑之士矣而其久退一出又有合於義之大者也於虖其可尙也哉

劉楚奇惟實集序

廬陵劉楚奇仕京予始愛其詩未識其人識其人觀其气又過其詩不但標格而已也楚奇永丰世家祖桂林翁學行冠冕鄕裏得壽百有三歲其百一歳時嘗序楚奇詩曰得道貴實楚奇服膺斯言名所爲詩曰惟實集請余序文章以理爲主理以實爲主天地之間照臨錯布於其上流峙森植於其下君臣父子夫婦之秩榖粟桑麻水火之用參於其中者皆實理也一或虛空冥漠則無以爲世矣翁其有得於此乎且實之義非一對虛而言者實之反也對華而言者實之棄也對名而言者實之賓也至於篤實充實又皆是理之極致推而行之隆古淳厚之治不外是也況詩乎楚奇气盛放其言辭辭而切於理其有得於實矣乎詩凡若干首他詩若文不與焉其仕也歷教職入仕京出爲湖廣儒學副提舉後徵入爲祕書卽朝廷熟其賢進未已也桂林翁又戒以勿忘其大者詩則實矣舉而措之事業則他日騰茂實者其在楚奇矣

送王仲方總管赴兵部序

民生休戚系二千石漢唐之君璽書勉勵臨軒冊受其得圖治之要乎我朝責風紀辟舉慮其局隘又責內外官皆與課其薦重其選而屢易其法銓衡執筆尙恨乏才果乏才耶抑舉之未盡其道邪予五陪中書幕議而待罪政府者十年天下之大固欲郡得其人而父母之邦未免尢致意焉持論之際端揆嘗笑而言曰此若不當知村翁坐場圃之議不在他人矣彰徳實父母之邦三擇郡守皆與末議馮思溫公勵積皆三品以監察禦史出守杜徳逺弘道以左司員外郎繼馮王由義仲方以大都副畱守繼杜三君皆未終更攺擢公勵爲刑部侍卽弘道吏部侍郎仲方今入爲兵部侍郎驛徵且就道郡士大夫以侯有徳於人才二年奪去借冦不克而詠歌以餞之請序其端予昔叨參預仲方右司都事同分省上京予得請歸田裏又時相過從情好非他比𨿽病辭不可釋也三守皆未終更入爲顯官士民𨿽失望予獨私幸昔陪末議之無愧又幸其位益起施益沛不局於一郡而且使天下作郡者皆效吾郡守能力於政以動朝廷速躅而進不又有激乎黃覇由潁川入爲相今六部侍郎校古制𨿽不同然亦華矣仲方由是而臺而省將不爲黃覇乎況公勵轉右司卽中參議中書省事拜江浙參政攺南臺侍禦史弘道亦轉宣徽僉院攺廣東亷訪使此其徵也仲方其益勉之哉

檀叔寛遺槁序

長蘆有業儒者檀其姓克裕其名叔寛其字卒七年子建奉遺槁介教授房純徳請曰先子篤學尢致力於易詩若雜制作且三百首裏閈則知之習矣未暴於逺也不有攸托以暴之是不知不傳獨無愧於悝鼎乎敢百拜請予嘉其志洞其誠爲筆其槪曰長蘆古參戶地饒斥鹵我朝正鹽筴實總治於此故其繁夥轢大郡肩摩轂擊莫不窮日力以事禺商而踽踽奮立其中讀書業文不有所見能之乎其致力於易遺言可見所著駸駸作者年五十九而沒惜哉建也不廢其業收緝遺槁不使片言亡逸能子哉參戶比屋富饒鮮知教其子生而貫朽歿未骨冷而不肖揮蕩爲溝中瘠者可知也是槁之傳有以見讀書爲善者之有後而繼志無忝者之克昌其業昭昭若是使觀者有所感發其亦有補於風化者乎

涅陽侯傳序

涅陽侯傳衡陽馬熈明初之所著也予三復而悲之蓋有感焉夫行不足以範世言不足以垂訓功不足以及人文不足以明理汗牛充棟可勝道哉而可傳不傳者又不知其幾人也人且若是況物乎涅陽侯枚氏自燧人氏而降功莫與京虞初稗官詩人歌詠舉不及焉明初慨然筆之其祖孫之遐邇族屬之內外隠見之始終名字之同異施用之功徵求之迹詳而核矣予初居湘漢間但聞其狀至燕始識之特■﹝石虘﹞與砞爾其族類未識也太官若榷酤五十四大坊資其用尢多性不厭貧下乘車過市細人挈箕斗出三二錢卽可致大坊抒竈有心未盡灰者貧子掇拾資其餘力焉京師百萬家不有枚氏則辛蘇氏馬通氏不能濟其三一焉思有以發揮其功書題於壁若冊者余廿年而竟未有以發之也歸鄕裏始識其族而明初之傳出矣湘南栗穆祝崧氏之族自昔柄用其地江漢則狄氏盧氏羅居水滸枚邈在中土人不知也後至元壬午始見於蘄黃山中遂乘舟入江夏狄氏盧氏俱爲斂迹主狄盧者怨焉其亦不智哉承平久民生日夥枚氏不至江夏狄盧氏將不赤族乎予方欲考其從來觀明初傳始知將烹弘羊時枚氏逺遁江南此蓋其裔也余投劾歸明初不以余不能有所成而見棄也方且相從教予予時出傑作以自樂予愧於明初多矣序其傳而表之俾世之見者知明初有文才而不試又以見夫人物之遇不遇者幸不幸焉古今不幸而遇者多矣枚有幸而遇明初明初不幸猶未遇也𨿽然是傳之出識者見之明初其亦有遇矣昌黎先生作毛頴傳栁子且以爲怪舊史無足責焉是傳也其文之有益於世者乎觀者其毋以虛烏有視之

至正集卷三十四

●欽定四庫全書

至正集卷三十五

﹝元﹞許有壬撰

○序

文過集序

丁丑分省予以五月二日發京師八日達上京大臣日侍帷幄時陪論奏退則入省治常事軍國機務一決於中而京師畱省百事所萃必疑不決曁須上聞者始咨報故分省簿書常簡參議左右曹非有疑稟不至都堂日長閒退恆兀兀獨坐間得朋遊歌詩率爾賡和心有感觸亦形詠歌乘興有至一二十首而無心營度一字亦復動涉旬日七月十七日奏歸日定有司次第治行予亦諭僮僕槖衣以俟諸生李冕掇拾謬作得百廿首予視而嘆曰夫士之窮者乃工於詩予竊祿逾涯人不謂窮也謂予不窮則昔人以道不行爲窮方今玄象示儆獠夷弄兵浙人號饑中州告水官瘝民疲財殫粟耗而予靦顏執政道果行乎悲夫予蓋窮者也窮者詩宜工而復不工何哉彼之窮斂其心力一寓於詩予之窮𨿽疲精竭神於所當爲而識淺力劣卒不能爲至於詞章小技亦遂俱廢彼之窮猶有詩予之窮並詩而無有而不工猶無也予其窮之尢者也而不工之語時托箴諷滕口譊譊者又小人之文過也因題曰文過集以識予過因以見小人之志又有不在於詩者焉

仇云軒先生訓子詩序

大徳丁未識仇浚公哲於京見其始婚始仕仕至西臺治書病歸遂不起繼識其兄濟公度與之交如其弟久益厚有壬承乏中書公度爲戶部後守晉寕終更有壬亦投劾歸不揆非偶爲小兒請婚公度不鄙二姓之好遂合昔公哲嘗以子昻趙公撰亷訪公碑刻爲貺因知其先世之詳至正丙戌赴召入京公度又出大父云軒先生訓子三詩蓋亷訪守威州先生就養時所作也南北名勝題詠充積且徵及有壬有壬惟四十年交遊兄弟間先之以故舊重之以婚姻則吾二家之好有非他人之所能及者焉而其先世之善可不知乎知而可復訒於言乎古人之學其要在於遏人欲存天理理明欲盡人爵從之先生詩三章其一以祿養爲喜二以主一勉之三以從禽戒之其具知古人之學者乎且言行交謹祿在其中修其天爵人爵自至聖賢格言也先生之訓其子亦本於是而已矣然聖人之教後於幹祿先生之詩先於祿養者何哉蓋溯流而達之源也人有是祿而不及養者有矣祿而及養喜當何如不惟子爲父喜而父亦爲子喜也今之有是祿者原諸學也勉其主一則天理存戒其從禽則人欲遏理存欲遏子可以保其祿父可以樂其養矣諸葛孔明訓子修身養徳栁直淸戒子崇好優遊辭𨿽不同義則一也亷訪公克承家學名節焯著公度公哲爲時名卿伯也治公望終江淛省郎中季也浩公善今厭次縣尹皆有古良吏風夫豈無所自邪諸曽仕者日起學者日進先生之澤其益悠久而後之如區區締附於髙門者不復省崔盧李鄭販鬻松檟之疑矣嗚呼盛哉

大一統志序

至元二十三年歳丙戌江南平而四海一者十年矣集賢大學士中奉大夫行祕書監事紮瑪裏鼎上言今尺地一民盡入版籍宜爲書以明一綂世皇嘉納命紮瑪裏鼎洎奉直大夫祕書少監虞應龍等搜集爲志二十八年辛夘書成凡七百五十五卷名曰大一綂志藏之祕府應龍謂比前代地理書益爲詳備然得失是非安敢自斷尙欲网羅遺逸證其同異焉至正六年歲又丙戌十二月二十一日中書右丞相伯勒齊爾布哈率省臣奏是書因用尢切恐久湮失請刻印以永於世制可明年丁亥二月十七日皇上禦興聖便殿中書平章政事特穆爾逹實傳旨命臣有壬序其首臣聞春秋所以大一綂者六合同風九州島共貫也然三代而下綂之一者可考焉漢拓地𨿽逺而攻取有正譎叛服有通塞況師異道人異論百家殊方指意不同亡以持一綂議者病之唐腹心之地爲異地而不能一者動數十年若夫宋之畫於白溝金之局於中土又無以議爲也我元四極之逺載籍之所未聞振古之所未屬者莫不渙其羣而混於一則是古之一統皆名浮於實而我則實恊於名矣且統之爲言昉見於易幹之彖曰大哉乾元萬物資始乃統天說者謂天也者形也統也者用形者也象曰天行健君子以自彊不息則又示人以體幹之道蓋天爲萬物之祖君爲萬邦之宗幹以至健而爲物始乃能綂理於天皇上體干行健以統理萬邦所謂一綂萬類可以執一禦而六合同風九州島共貫之機栝系焉九州島之志謂之九坵周官小史掌邦國之志外史掌四方之志志之由來尙矣況一綂之盛跨軼漢唐者乎是書之行非以資口耳博洽也垂之萬世知祖宗創業之艱難播之臣庶知生長一統之世邦有道谷各盡其職於變時雍各盡其力上下相維以持一統我國家無疆之休豈特萬世而已哉統天而與天悠久矣

宋顯夫文集序

予臥病田廬有禁近之擢廹命就道惶汗無措而復竊自喜幸故人宋君顯夫實直學士恊恭侍從自公論文亦一樂也比予入京前十五日而顯夫卒矣予病亟歸不得省其孤承詔復來顯夫已贈國子祭酒謚文淸思而不可見惜哉孤吁奉燕石集拜且泣曰此先子所遺兄彍編次者也世父至治集公旣序之敢援例以請予序誠夫文不一紀又序其弟人之生世其可悲也夫昔顯夫兄弟入京首與予遊盡視予所著睽難有作必寄故知其長蚤且悉也及閱顯夫槁則未相識時歌詩已嘗及予重以三十年分誼之篤序可辭乎國家設貢舉陶天下以經術餘三十年文當日昌而名能著見者何其指之不多屈也積儲之不厚也造詣之不逺也取而遂竭發而自柅拘拘規仿而倀倀乎所適者欲昌得乎惟其有所本也有所參也該洽沈潛心有所得濟以定力而熟之則於辭也決淵渟而灌溝澮策堅良而走康莊庶乎其達矣顯夫登甲子科考其作未有貢舉前已汨汨矣視誘利祿而重得失忽於播而急於獲者不有間乎人知其才而不究其積儲造詣之有素也不竭不柅而又有進焉故予序其集而原其得俾後之觀者有激焉集凡若干捲文若詩樂府若干首自名燕石然世皆信其爲玉也彍由奉禮郎爲丞相東曹掾彚從父之文不使遺逸不愧顯夫之於誠夫矣吁甫襄事卽謀刻父文宋之後其益昌矣哉

巴克實彥卿四詠軒詩序

至正乙酉皇上軫念黎元遣使者行天下予時僻居安陽西山竊屈指當代人物之稱者監大興府巴克實彥卿實億中者也使車四出彥卿分湖廣持斧發硎始割卽遊刃省縣地聲動天下未幾有太夫人憂於是贓吏之辭印綬具舟楫將逸去者皆復歸矣朝廷考使者賞集賢侍讀學士不起彥卿京國人家都城圖書滿室矻矻進修居有四詠軒蓋卽卉物之與景遇者掇爲四題俾同志詠歌之以寫其胸中之樂而寓觀物之意焉人之常情狃於己者偸誘於人者流世祿鮮禮能不偸乎京師侈麗蕩奔相偏有不流者乎不偸不流君子貴之況力於學而有得者乎學有得矣物特寓爾齋居黙坐萬象昭晰我之得者言可旣乎及接於目一卉一物莫不有契於吾心融乎中而觸乎外也若四詠所謂紅藥之於風松之於月石之云筠之雪皆吾胸中之緒餘爾君子之學致力於靜以應動彥卿見諸動者若是其有得可知已非徒爲景物役也擴而充之藥也松也石也筠也非庭前之艸前川之花栁乎風非光風乎月非齊月乎云非膚寸而施普者乎雪非洪鑪之點化者乎人以功名期彥卿予獨望彥卿功名之外焉諸公旣賦詩徵序其首爲之說若是不失人矣

特進大宗師閒閒吳公挽詩序

至正六年十月七日特進上卿玄教大宗師閒閒吳公薨於大都崇眞萬壽宮承慶堂中朝士大夫駢呇走弔莫不哀傷哀傷之不足又形諸歌辭諸弟子裒爲卷軸徵序其首以倡嗣音以廣其哀焉有壬交遊三十年昔在政府嘗奉勑贊公像有人以爲仙我以爲儒之語士論不謂過也得請歸公遺雲林小影曰我不能去以我像行是我從公於邁也今年四月赴翰林學士召甫入京公卽率其徒治具相勞旅館中旣陛見將歸造承慶堂不告以故但酒至爲引滿公曰快意若是豈欲去而畱別耶有壬明日遂行閏十月再赴承旨召至京則公已殯於嶽祠光嶽堂矣嗚呼惜哉公年十三學道十六已拔萃班行其師神徳眞君受世皇殊眷江南初定有事南嶽公以大弟子選行神徳代祠嶽瀆公實輔行年二十三聲望赫赫矣始授衝素崇道法師南嶽提點加號玄徳攺大都崇眞萬壽宮提點拜玄教嗣師總攝江淮荊襄等處道教都提點神徳觀化制拜公特進上卿崇文弘道玄徳廣化眞人總攝江淮荊襄等處道教知集賢院道教事玄教大宗師皇帝卽位親禦翰墨書閒閒看云四大字以賜年益髙體日健勝目障而復明恭迓龍虎臺歸歷造故舊戒其徒畨次肆設飲必盡歡坐是得疾越八日中夜命弟子焚香中庭更衣正寢端然而逝壽七十有八平生勇於爲善不以方外自疑故凡政令之得失人才之當否生民之利病陰有以禆益於時者人不知也與人交終始不渝至其子孫猶周卹之平居晏坐扣以國初事歷歷覼縷世家源派隆替顚末按譜敷陳有不及者經久覆扣一語不爽二親之存屢歸爲壽其沒也得請襄事以能喪聞疏封贈謚備極恩榮夫神仙之事不得而知吾儒辟之以其亂大倫也若公事君而忠事親而孝謂之亂倫可乎壽傳八旬翛然而返冥漠與造物者爲徒視無益於世白日輕舉而稱神仙者世必有能知其孰是孰非者也其生質之異際遇之隆言行之實則有侍講虞公道行述方將銘堅瑉登太史何事於序諸弟子奉冠劍歸塟有日請益切故爲述三十年之契以寫不能自已之情而舉其出處之槪以導紼謳斥苦之和者焉

秋谷文集序

相國李韓公秋谷先生薨之廿七年子獻由參議中書省事拜治書侍禦史有壬實中丞一日出先生文集俾序其端昔蘇子瞻恨不及一見範文正公與其季子徳孺同官於徐序文正遺槁以掛名文字中自托門下士之末爲幸而有壬之擢第也先生實坐主接餘光親誨益不少視子曕之於範公則有壬之幸多矣序其敢辭先生以雄邃之學爲帝者師功勲在王室聲名滿天下自九重以至於里巷皆以字稱才气跌宕落筆縱橫歌詩流播荒陬下邑傳郵逆旅往往大書於壁然世知歌詩而不知其文知其文而墓碑未出不知其功勲之大之詳也國初因仍吏治日就偸窳士气奄奄僅屬先生在潛邸日夕啟沃謂儒者可與守成一旦當國卽行貢舉蓋倡於艸昧條於至元議於大徳沮尼百端而始成於延佑亦戛戛乎其艱哉三十年來得人之列於庶位者可枚指也士風之隆替治化之樞紐在焉大徳之末丁國勢危疑神器杌隉之會猶操舟灩澦三峽遇排山倒海之風而能力贊祕策卒底平濟非社稷之臣乎若夫名爵掃地而削其尢錫予空帑而復其舊大官恃不鉤檢而核其濫宿衛依憑城社而汰其冗貴近世臣莫敢議及乃挺身任之灼知將來之危而不卹也國家用儒者爲政至元而後炳炳有立者先生一人而已有壬因暴其槪使讀是集者知有徳有言且以見功勲之出有原柢也皇上追念勲徳贈舊學同徳翊戴輔治功臣太保儀同三司上柱國追封魏國公謚文忠獻字伯徵世濟其美詎可量也哉

送吳安之赴渤海縣尹序

守令皆近民令則尢近民邦本也宜培宜漑不培不漑而又拔之揠之能茂且碩乎委諸萎芥者是不培不漑也委諸貪虐者是拔之揠之也令可不擇乎爲之令者職可不盡乎人才古今爲難擇之爲尢難彼有軋於上抳於下而以爲不可爲者復有髙自標掲以爲徒勞而不足爲者吁以爲不可爲者愞也以爲不足爲者妄也聖天子勤卹民隠守令之法徵核古今始末精到里人吳君安之由奉使贊幕權尹渤海安之嘗掾中臺除南臺管勾他人率階是揚揚入臺省而安之僅得令人謂其不悅而坦然無不可爲之虞亦無不足爲之率將行請言於余夫君子不計其位之崇卑貴其道之得行民事非一良法具存主以寛慈任以定力惟義所在孰軋孰抳令果不可爲乎漢以郎官出宰唐詔郎官必擇嘗任令者宋制非兩任令不擢監察今之令猶古之令也令果不足爲乎且令之養民猶農之養谷春種夏蕓朝撫夕視頃刻忘乎懷非善養也然農非善養而害之者多矣水也旱也螟螣也蓼茶稂莠也水旱必備螟螣必去蓼荼稂莠必媷盡吾力矣而後可諉之天若夫不備不去不媷而望無饑不可得也甚者戕其根艾其葉慘於水旱螟螣過於蓼荼稂莠天下之賤農有不忍爲者矣而乃有忍爲之者可勝嘆哉渤海古名地漢龔遂可考也安之種學積文年富力彊任其勞弗求其逸愼其易弗辭其難其天下之良農乎召對異數匪朝伊夕余𨿽不與考績尙能爲子紀其實安之曰敢不敬蚤夜以求事斯語於是常所往來者率爲詩而余以是序其端

六事備要序

愚待罪中臺今衛輝路總管劉侯淸臣實禦史熟其賢也愚歸鄕裏與汲接壤深居田野政譽盈耳旣而貽書於愚曰謭材承乏思有所矜式輯書曰六事備要幸序其端其書蓋取昔賢黃霸而下凡百人區列今日條格六事爲六卷誠有益爲政之書也國家重熈累洽百度修舉獨守令法疊爲更張皇上禦天尢軫宸慮於是辟舉之法責成之訓優待之禮無所不用其極矣且今六事根昔五事也增農桑學校常平法戶口田野其有取陸宣公之議乎農桑富之而後學校教之至於賦役虞夏之不能免則使之均而不濫詞訟羣居之不能已盜賊隆古之不能無化之使息上也簡之屛之次也夫然後水旱之系於天者不常則爲常平以賑之爲政之本末備矣𨿽然法則備矣而有在於法之外者焉周官曰學古入官議事以制政乃不迷叔向譏子產鑄刑書其有意乎先生人法並任任人爲多天下之大事變無窮人才之生愚哲異適非其人視成規不能行甚者隳易之得其人法𨿽未至推而充之爲利百倍況備若今日其及人可勝計哉若淸臣其人也又輯書取善得學古入官之義矣取善一人有餘師況百人中大儒名相班班可考推其道足以淑天下後世一郡云乎哉愚於淸臣有望焉使作郡皆如淸臣民何幸歟或愧焉則觀是編其亦有所興起哉是編不獨淑諸己利一郡又將淑諸人而利天下也於治道豈小補云

節義集序

節義集者安成劉萬東之所輯也天地間林林總總莫非人也比屋可封之俗邈不可復特立獨行者幾人哉自非姿稟之挺出流俗學力之洞徹重輕鮮有自拔於瀾倒風靡之中者一有其人史必書之以其爲之者難而行之者鮮也萬東篤學通古今其有所激乎凡簡冊所紀迄於我朝士行女懿之有闗名教者裒而彚之詩而歌之使讀者開卷歷歷千載之下思其人凜然如生而諷詠其詩反復滛泆有不悠然而得暢然而興者乎以予昔嘗見之長沙走書請序嗟夫節義天下之大閒也爲臣者必知有君爲子者必知有父爲婦者必知有夫夫豈彊人爲之者哉惟其陷溺崩頺而不能固也則爲之閒者可不植乎植之之道非不力也有感觸之機焉感觸之機顧不在詩乎是集之詩有作有述述者才五條餘皆作也作詩不闗名節非詩也三百篇之旨蓋可考焉是集有闗名教者也喜爲之書

至正集卷三十五

●欽定四庫全書

至正集卷三十六

﹝元﹞許有壬撰

○記

懷坡樓記

天之篤生大才於斯世也其有意於世乎無意於世乎無意於世不生可也有意於世則亦扶植之使舉其任於天者施於世則爲不徒生已而乃沮遏摧軋至窮蹵頓瘁不斃之而不已者其亦有意乎豈瘁其躬而欲昌其道於天下屈之今而欲信其道於後世乎不若是而其道不昌不信乎惟其瘁之而後益昌屈之而後益信則吾一身有所不卹矣一身之不幸天下之幸也一時之不幸後世之幸也至於山川艸木亦與有幸焉賢者之所至山若封而髙水若浚而深景星慶雲之所燭春陽谷風之所及凡衣被其精光和气者莫不孕秀發奇呈芳吐華以自異於尋常艸木也況人之得於覩感者乎蘇文忠公文章在天地間後世學者無所容啄尙論其平生忠義而迹其出處有不能不爲之浩嘆者焉進盡忠論祗以賈杭之倅詠歌庸言乃以媒黃之貶翰林駸駸乎用復出知杭又兩入而出則恵州儋耳之謫遂終身矣其在朝廷始終不七八年倅守郡者十四年居貶所在道路者十三年臺獄之危殆如朝露夜碇漲海身厭毒癘所以沮遏摧軋者可謂極矣其自黃移汝也訪黃門公於筠道興國訪太守楊元素謁李仲覧識歲月於璧宿石田驛南野人捨有詩仲覧力學精修登元丰八年進士第築懷坡閣里社旁乾道間端尹王十朋作懷坡詩淳熈間郡守林仁厚始刻公詩若十朋諸詩於石置百疊樓下閣與樓廢石刻故在至元三年歲丁丑廬陵夏日孜爲錄事訪閣遺趾淪爲民居請復於郡郡守佐賢從之直郡東富川門外作樓三間仍榜懷坡面勢之勝三則阻湖而環之皆山後抵於西萬屋櫛比奇峯疊嶂之錯峙琳宮梵宇之映帶湖近而瀦水逺而逝者莫不洞見經始戊寅十月落以明年四月廣堤而基固之以甓又爲護堤植栁百株更閣曰樓猶昔百疊之意也夏君起家進士學道愛人不事土木務遊觀者也懷公而有所興起焉昔公蒞政才七日風聲所被若歷年之浹洽所見楊元素李仲覧一二人而一郡之人均淑於今日遂使興國山川艸木並聞於天下不泯於後世則黃五年恵儋六七年道路之所及忠義之所化光華之所賁至於今而未息者可勝紀哉所謂瘁其躬而昌於天下屈於今而信於後世者其益信矣竊嘗妄意公作韓文公碑蓋亦以自道也其言所能者天所不能者人則文公之迹與公又大有相類者然文公自潮陽歸不出朝廷而卒於家公則間闗萬死而幸得歸席尙未暖而病遂不起此則又有甚於文公焉而其昌於天下信於後世者則二公等也夏公請記爲述其槪俾郡之士皆有所興起焉若仲覧者將軰出矣登斯樓者勿徒爲遊觀而已也

謹正堂記

聖朝旣平宋山海之藏舉入內帑而兩淮塩賦寔甲天下乃立都轉運使司於楊卽宋江都縣舊治爲廨以總其政廨陋且獘運使張彬拓而新之西偏隙地規爲園池踵武構築園又有堂天歷庚午三月有壬來承歲大旱理棼補罅再閱月始一坐堂上幕僚以堂扁無謂請易以闗吾政而可朂後者於是取管子之文以謹正易之爲之說曰國有財用人身气血江河泉源也聖人疾務財者疾非其道爾古者以入爲出取不苛而用不竭塩未有賦也後世以出爲入利益浚而用益窘塩爲厚利暴不可揜管氏昌之歷代和之禁网日密而毫髮不遺矣且管氏以是而霸齊後世因之而利國而識者猶深鄙之甚哉利源之不可啟以其一啟而不可復塞也自董仲舒言人已病之馴至今日病可知已我朝覆燾大極無外供億之繁有不容節者則管氏謹正之說不能無取焉故謹於取則不擾謹於積則不耗謹於出則不滯謹於防則不濫謹於禺商則不忒謹於周給則不匱正之道不一而舉能謹之則國之爲利無窮而民之蒙利均矣兩淮自大徳攺法世號精密歷三十年至大歷己巳庚午之旱澇而流獘積屙一旦呈露矣則謹之之道可不什伯哉姑摭其尢者言之昔人謂取利山海愈於取民然山海之利非民孰取牢盆之民勞有甚焉其或掊工本以利私逮無辜而鬻獄恣彊豪噬微弱民旣獘矣利何取焉登斯堂者亦思所以謹之乎扁之易也適中書從有壬之請降中綂楮獘十萬貫俾規營繕之費並舊有爲十五萬貫月計贏息沛然有餘苟以資遊宴而無節縱攘竊而不愧顧瞻堂扁尙謹之哉若夫官屬之建設賦額之增減煎儲漕鬻之詳備則官有常規此在所略

世忠堂記

予讀史至髙祖功臣侯年表觀其誓辭則知國家未始不欲其永世無窮也然侯者百餘人至太初百年間止見侯五餘皆坐法亡國世祿富驕不忠以將卒致傾殄宜哉我元肇造區夏時則有若魯國忠武王穆呼哩昆弟丰功偉績史不勝書百年來子孫日益蕃衍蔚爲名臣非相天下則長大藩持大憲其布在四方者又四方林立焉諸孫安圖起家襲萬夫長鎭杭十年擢八番順元宣慰使都元帥選格文武不相入惟治戎考最始有斯命由是而可憲可相而世之得者蓋亦可枚數也太夫人年老尋解組歸構室所居翰林承旨野齋李公以世忠扁其顏右室事佛養母志也天歷龍飛起爲淮東宣慰使舊制使不兼帥不與軍政以貴冑居重鎭特賜虎符求文其堂曰不才席世澤至達官每業業不敢縱作堂養母得名世忠俾吾子孫世守而不墜釋辭其可予聞國初齊忠武王勲名者三人世號四傑至治間王之孫當國獨以忠死考諸事可見已人有百行忠孝爲至其施若殊在理寔一宣慰公克孝其親其爲事君之忠考諸行可知已若夫世忠不惟其先惟其身不惟其身惟其後先世勤勞王室繼繼承承是以有今一或有間則斯堂孰成矧有此名惟後之人世守此忠則逓一世可至百世而爲堂之榮而與國相爲無窮也書不云乎惟乃祖乃父世篤忠貞旣見之矣纉乃舊服無忝祖考公之後尙有望焉

上都分臺題名記

官署題名舊制也司馬公記諌院其較著者焉世祖建禦史臺劾省院百司非違諌議宮詧實總之省若院鼎足立臺政則省院無與其雄峻古所不及大駕歲幸上京則分臺從大夫二必大貴近不去左右中丞下分員行夏蒞秋還機務常沓至外是未遑也分臺舊無題名至順癸酉始榜堂顏元綂甲戌大夫銀靑公旣入視事謂榜不能容且積久徧廳壁不稱具瞻而上京艱石請於上得陛財礱而畫之爲十八年地並其陰爲三十六年往者玆無從徵且不勝書斷自癸酉托始今天子卽位年書之繼者馳勒其下若稽建臺昉至元戊辰責大寄重有識共知六十七年章程具悉無庸贅及惟先哲言官事如家居近實逺今夫齊民構屋作器必欲終其身及其子孫而勿壞政治之瘝有官之治其事不能如齊民之治其家也事去手則已爲歲月計者且不多得況有爲世計者乎公之心可謂周已推此心也一事不如法一人不得平其肯因循而不卹乎繼者又能推公之心由三十六年至於百千年感激率興有功風紀其可量耶而某正某邪觀者得以指議知所擇從則又司馬公之意也斯石也其亦有補於風紀者乎

歸來亭記

南湖書院山長黃葵景陽奉考若妣志銘請曰葵上世豫章丰城人迫祿養不敢擇間闗奉二親走冷職而後先不一紀皆棄葵以逝傷哉乎貧而不能從先塋也欲有待而恐後之不可知也得地武陵新安原吾先子塟焉吾母附焉地若無悔惟狐死坵首用戚戚不自安作亭墓左扁曰歸來庶幾見吾親而致吾區區之心也久於庭而可訓諸後者子其哀之予不幸爲永感人而重有感於景陽也古者人始終升屋號臯某復者招𨿽不復不以爲具禮也然一時而已斯亭之作其復之終身乎孝子不死其親親之出也暮則必歸𨿽逺而異方久而歷時亦無不歸也候門牽衣迎慰之樂爲何如今入門而弗見也上堂又弗見也入室又弗見也望望皇皇如慕如疑未信吾親遽逝而不歸而必欲見之於斯亭也亭之構在宰木間雨露濡榮風霜變枯四時倐更景物隨化觸目之頃有不思其親者乎朝而俟夕而俟歷歲時終吾身而俟僾然愾然有不見其親者乎昔太公封營坵五世皆反塟於周士去國曰柰何去墳墓也古人重是尙已延陵季子塟子嬴博孔子乃以爲合禮者禮之變也士大夫汗漫四方不覊於貧則家於仕欲有待而馴至不塟者可忍言哉景陽是舉其亦合於禮之變乎或謂古不墓祭而主有家斯亭果歸來乎噫精誠在天地無往不達親於子一气耳子所在親固在也又豈知地之異哉彼有誣兆域訹風水委親幾千百里要利於冥漠不可致詰之中而或馴至不塟者又士所不齒也考諱泳涯號厓翁以文行名妣徐有懿徳景陽廬墓芝生於亭天道章矣抑孝有大者亭不與焉導丰城之慶源發厓翁之幽光不獨歸來是亭而肯構所在無乎不在也旣爲記之且爲迎送曲以益其思而致其歸來之至情焉其辭曰

翁昔來兮丰城禦冷風兮息武陵桂之山兮逶迆翁樂逰兮遂忘歸翁飄忽兮焉往煙霞含淒兮林壑誰賞山之阿兮松如雲松下有屋兮屋有人思翁音容兮在天在淵望翁軒車兮心裂目穿翁之歸來兮淚柏已枯翁之不來兮俟與死俱心終古兮不死期石爛兮翁必至春方雨兮秋已霜我寤或憊兮我寐不忘人生有親兮駟隙非駛比望其歸兮盍愼其始

慶州書院記

資水之陽爲益陽昔邑今州其陰爲書院慶州居其中因名焉大徳辛丑里人萊山學錄劉履泰受命父彥瑞而作也世傳唐相裴公度讀書其旁宋致堂胡公南軒張公又嘗蒞止履泰父子慨先賢之過化欲後學之均淑也殿以祀先聖廡以祀先賢堂以隆師席齋以居諸生廨以治學務庖廥門墉靡不完美割田三百六十餘畆資其用地據髙爽山林叢秀蓋藏修遊息之勝地也聞中書得署額因升履泰爲山長十一更爲今山長廬陵康震始具其故請記愚惟古作器必銘重其始以勵其後也況若是其大者乎履泰階是爲他官始不屬筆於人不自聲其功也其在繼者哉而四十年無及是者闕不甚哉厥初書院表章於宋者四我元綂一海宇學制尢備郡若州邑莫不有學學莫不有官尙慮其浚導未溥而漸被未洽也凡先賢過化之地達尊之所居徳善之所蒞及於人而不能忘好義者出規爲學宮以廣教育則爲之署額爲之設官秩視下州之正天下之大逺州下邑深山窮谷增設者不知其幾區也夫以增設之廣視宋有加人才之出宜亦倍宋自今視昔果何如哉南軒告嶽麓多士戒其専爲決科利祿計晦庵記石鼓謂博士弟子員受授皆進取之業使人見利而不見義其捄獘格言乎國家崇學作人延佑設科以徳行正術取士士因進取始奮於學固已可嘆也科旣格乃有因而怠焉者愚於是重有感焉孔子曰古之學者爲己今之學者爲人爲己之學居而孝於親悌於長出而忠於君信於友猶饑之於食寒之於衣孰勸而使然哉見其饑寒而不知求而汲汲勸之使求者此君師之仁也此而明𨿽決科不能撓其志孰有視貢舉有無而作輟哉此而不明髙科美官適足以覆其身爾昔學政不修士無所止故宅幽阻講習其中今天下皆學居之髙明樹之官師食之旣廩若履泰父子又能增設以廣教育是邦之人何其幸歟此而不力則是寒不衣饑不食而甘凍餒以斃也而震也又能葺學之獘辟田之荒發四十年湮沒不稱之實皆可書也𨿽然書功末也有本焉學者其愼勿忽

先施堂記

遼東控濊貉地數千里樂浪實古朝鮮由箕子教以禮義田蠶織作民不相盜東京失禦公孫氏威行海外管幼安以人中之龍蟠然歸之講詩書習俎豆三十七年民化其徳遼金崛起遂爲內地𨿽教不逮古而士生其間蔚爲名俊者多矣聖元建路治列聖涵育之恩守令之化意必有魁奇忠信之人出爲世用而箕管流風遺俗或未泯也予佐憲山北遼海皆屬地也簿領是司行郡邑觀民風有使者焉則所謂古今人習有不得而稽者矣憲史呂文瑞嶄然有以自見一日謁曰小子不幸七歲無怙母氏盡瘁教育以有今日所以曠定省走下役迫慈命也在先戮力甘瀡承歡有堂幸扁其顏用力不敏余方賢其人問其鄕又余所欲稽者遂扁以先施且語之曰若知先施之義乎君子思其不可復者而先施焉曽子之言蓋爲事親者設也人生百歲疾病老幼有欲學不及者讀書至是若寐而寤若醉而醒苟有人心寕不惕然警懼耶夫耕稼後期有望來歲學不時積死而後已事君蒞官接朋友畜妻子怠於前愼於後失之此取之彼見在有餘皆可復者也極天下之事不可復者獨事親焉愛日之誠一息或間𨿽欲負米其可得乎孔門之徒曽子稱孝惟其眞知篤行故見於言也峻潔而警拔有足以聳動感發人者子兄弟尙勉之言未旣再拜請曰若是其亟歸哉曰余以曽子之言告子矣曽子之孝能養志者也故有在側𨿽無離憂而其心不樂者然孝如曽子孟子但謂可者豈不以生鞠之徳大無能名爲子所盡但若此耳子其骨銘先施血誠養志則二者庶乎得兼矣曽何人哉希之則是管箕之流風遺俗顧不在玆乎旣以是朂之又本其風土之所自俾郡人有所興起焉

至正集卷三十六

●欽定四庫全書

至正集卷三十七

﹝元﹞許有壬撰

○記

兩淮屯田打捕都總管府記

後至元丙子歲十月制以兩淮屯田打捕總管府昉世祖時辟漣海田募民耕以出膳材而總其治比歲疲瘵逃徙武斷隠地常賦用逋其令中書擇人洎同僉宣徽院事賽音布哈徵括爲籍以拯其獘於是中書檄令斷事官韓庭院俊偕行至則得隠地爲頃三千五百三十四逃亡爲戶六千七百八十四逋鈔爲錠六千五百八十賽音布哈躬歷其地洞其獘旣竣事後條上利病凡建設源委供輸息耗吏姦民瘼靡不周息大較謂事夥員少任重秩輕宜增其員精選亷愼常流以列府職用江淮財賦都府例登正三品以重其職府控提舉司吏卒無慮數百皆繭絲吾民戶爲所獘蓋三之一宜汰其半事分鄰司府吏屬若所治吏不齒常秩祿且不逮貪肆宜也宜用路州秩吏食以俸人必自惜戶役已重有司復科貧逃富困宜籍爲三等九甲則賦役可均承平久田野皆辟歲貢鹿麞率逺地買輸四五月至京師車駕幸上京膳庫貯儲坐視蠧敗中原歲輸給用宜聴折收中書紀之四年八月奏可於是府之事率作而興起矣蓋升秩以重其體精選以重其職綱旣舉而目自張矣汰冗司去苛暴吏有常秩戶有定籍人無重困物無暴殄民力蘇矣其綱𨿽五其要使民力得蘇専耕種漁獵供輸之餘有以仰事俯育則人何由而亡賦何由而逋哉世爲使奉一事行能盡事斯賢已懦者縮忽悍者豗突貪者攫攘蠧事一也能盡事而又原■﹝米氏﹞其獘刮劘而振起出於使事之外者不才而能之乎中書知其才奏除爲府達嚕噶齊同時選奎章閣供奉學士紮薩克爲總管均其任和林倉提舉索諾木爲同知僉山東廉訪司事金礪爲副總管民匠都總管府經歷哈達黙色爲判官枚江縣達嚕噶齊布爾罕和爾爲經歷湖北廉訪司蒙古筆且齊長壽爲知事蓋楨爲照磨行其言也十二月攺頒銀印國制二品印始用銀三品惟內上寺監等用外則江淮財賦府用之以其隸興聖宮列聖所以示崇極孝養之意而非他治所敢擬也淮府乃優給之待之可謂隆矣淮府走書徵記有壬求其故至元十四年姚演獻漣海荒田一萬一千八百十七頃旣定封畛種者有牛官給種稅十四牛種皆官稅其半皆復其家水陸取禽魚以供玉食立府以率其屬屬分其治視歲丰歉而登降其入焉廿二年並揚州打捕總管府入兩淮府廿六年增徐邳屯田八百頃府隸宣徽院歲入粳有白赤精鑿若雜■﹝麥其﹞珠粉餅材麻菽姜濡槁屑薧腒臘脯腵修皮革之屬屬巨萬計他錢又不下五萬定其任亦重矣哉國家立法未始不欲其百世無獘而不能不獘者勢使然也法一獘人則捄之猶舟之不能不或滯於淺車之不能不或柅於塗也善操禦者亦使之行而已至於人病已革必求明醫付之苟非其人祇速其斃古人所以愼攺作也明者知病所在投以良劑未有不愈者也淮府其明驗歟昔有進不由道而蠧其政者朝廷懲之精選而得諸君諸君之膺是選其亦益愼其守哉昔之法獘矣從而變之奉盈執玉則在諸君焉勿使後之人又有所變而凡後之人一守此誠俾永無墜此府之有待於記也於是乎書

彰徳路儒學營修記

彰徳路儒學正燕九萬學錄許中行貽書有壬曰九萬軰非材其何以承學事主領惇勸郡大夫是賴歲丁丑秋監郡荀公以上丁祀近獻官行事待次有幕而玆薄帷裀幾榻之需歲假於市不幹沒則褫敗之人用怨讟大非所以事神也乃命錄事任允中董役作屋不浹日而東西建各五間祀永有次人永無撓矣明年五月又以廟門木朽不任啟閉仍命任允中撒而一新書閣之欹者正之周垣之缺者完之廟宮重嚴士民攺觀六月總管杜公始殿謁而塗塈剝落容光穿漏亟命安陽縣尹趙時敏塡其罅圩其墜尙懼不密復作承塵爲板凡四百方士子安昔之翫異今之厪不敢小而略也敢請有壬聞而喜曰善有小乎暴其小不益進其大者乎國制有司主學風紀勵其怠而天下主者視爲切已一獘必修一墜必舉者有幾蔑教典習故常身𨿽至而目不一顧者眾矣二公之善非小也善非小也而其大者可不力哉詩人頌魯僖公能修泮宮蓋嘗三復其辭以意逆志而竊有說焉其曰穆穆魯侯敬明其徳敬愼威儀維民之則又曰明明魯侯克明其徳又曰濟濟多士克廣徳心詩人因其能修泮宮而頌之不言其修而拳拳於徳者其亦有深意乎敬明克明則上之人以身爲教而進修之功至矣推以覺人人人是效而多士則又克廣是心無所不至皆去其舊染之污矣大學明徳新民之事也上之所以教下之所以學其備是哉泮水諸侯之學也今列郡之學是已學之學者皆學孔子者也孔子天也不可階而升也而見之詩書易春秋者皆學者所當致力可階而升者也泮水之詩明徳之要其當致力之先者乎上以是爲教則僖公不専美矣下以是爲學非魯之多士乎不是之求而或詞華之是訓功力之是趨作爲以干譽緣餙以適徑則𨿽髙其閈閎廣舎萬間無益也相古名郡也宋則忠獻韓公興設有成金季兵毀國初興修尋復隳圯至元六年己巳總管王遵重建繼之營修者時有人焉惜其不得燕九萬軰揚之也荀公名凱霖西域人杜公名徳逺定興人二公之有志於學士之歸美其上可書也書頌也頌無規可乎其益進其大者哉

澤州髙平縣河西裏廟學記

在昔盛時由國都以及鄕黨無不有學陶冶一世而納斯民於至善之域其治隆俗美以是哉斯政不修聲教有限惟澤晉城當宋文明之極而不知學明道先生之爲令也鄕爲立教擇秀子弟聚而教之督礪誘進學者日盛厥後應書者至數百登科者十餘人鄰邑漸被學校大興金源百年平陽士遂甲諸道而澤又甲平陽先生之澤至矣乎髙平於晉陽寔接壤曰河西裏舊有廟學歲久爲墟大徳辛丑里人張君汝明倡復舊規先聖有殿二程有祠師生有舎墾荒地四百畆供祭養士君出仕攘於豪右訟而復之敵喉當路入之邑庠假其名不可奪而實快其私也君自酃移訴轉達並憲躬辯於庭憲議邑庠旣廩著籍有素河西裏無田則無以爲學與其剝無以益有孰若兩有之爲善且廣學有制此敢廢乎遂決以歸君宰邑判州凡三代歸越七年而田始盡復始末一紀而經葺訖工於是標疆畔嚴簿籍彊暴無得而覬覦祭有供士有養矣謁文刻石以識其故賢哉張君之用心也世有當爲而不爲者有可爲而不爲者當爲職也而不爲之矧非其職者乎可爲義也遇則爲之人已奚擇而人每難之至爲不義則又若易者河西裏非一人張君奮出卒復其舊是豈職之當爲責之使爲者乎有壬嘉其義而考其俗因有感焉世逺教弛俗善賽祈至假學宮以祭非其鬼瀆莫甚焉用是告其鄕之人曰明道先生繼孟氏宗主斯文其教澤人孝弟忠信之事人道也今學修師立知所以事人則知所以事鬼矣妖誕雜揉之事委巷不爲況陳於堂堂南面之陛乎若夫應書登科非儒大端亦教之一效耳效𨿽在是而有不在是者焉先生蓋有不患妨功惟患奪志之訓矣或者矯激過髙而使人過於偏采摭混殽而使人安於陋非先生教人之道也學者其愼思之異時出才超軼盛宋張君之善因附以不杇則是學爲不虛設矣

彰徳路創建鯨背橋記

聖朝旣平宋經畫遐邇大郡小邑枝疏脈貫際天所覆猶一人身焉政令之宣布商旅之通遷水浮陸馳舟格梁濟荒陬僻壤無逺不達猶气血周流百骸用康一或壅塞則身爲之病矣故橋梁若道路路若府州縣皆専官董之歲時■﹝辶水﹞行而察其廢修此朝廷著令示爲政之先務也彰徳實古相河亶甲所居禹貢兾州之域也世有廢興邑有攺徙而山川之流峙形勢之雄偉津塗之要衝有不得而變者焉我朝爲路路則今制而名則昉自石晉宋若今皆因之郡直孔道駟傳屝屨歷渉尢劇郡北四里洹水所經夏秋受西山萬壑之流奔橫駃悍滅防嚙涘蕩然四溢官舟濟人而要需阻尼上曝下淖負挈奔渡擠排蹴蹋■﹝奭斗﹞漏中流惴惴及溺水涸作橋因肆掊斂聚良用惡薄覆弱搘行者杌■﹝揑﹐木代扌﹞莫不股栗歲一修拆民大有輸締構之用百才一二蠧財病民不知其幾年矣西域荀公凱霖嘗監安陽縣位卑力小有志未就余待罪中書適赴調京師嘗語及是慨然曰使不武長郡必作石橋余旣從臾之且語之曰果成予爲若記俄升路達嚕噶齊至元二年歲丙子春蒞事首號於庭曰洹橋病民耄倪共知爲永逸計非石不可且嘗請諸冬官冬官可之總管馮公思溫繼至而同知阿拉判官穆爾沁曁幕屬諸君莫不恊恭贊畫乃相舊渡沙深水闊柢難爲植疏鑿引水人用重勞東一里水磑廢渠土性堅良面勢惟允基是締構事半功倍相距幾舉武后先幾年莫有迹者目力一及若發蔀物出莫不躍然以喜地爲天寕寺業世不可牟也乃召其徒以其法語之曰佛以慈航濟渡故凡世之弘益於人者多若軰爲之且聞有所謂八福田者而橋梁居其一焉則是役也若軰宜爲之況而地乎惟其力之有不及也其亦難彊於而哉誠捐此地吾有司自爲之福田利益其肇基於若乎師徒聞之聚而謀曰是誠吾徒之當爲而不能爲有爲者出尺寸地尙可靳乎相與署劵入官約久不畔旣得地以府帑贏息募工構財惟石之用以尺計者數餘二萬攻琢輸挽費勞實煩得石水冶近而易致蓋昔非產地也甓灰鐵鋌靡不具集安陽縣尹趙時敏實集其材復董其役恪共朝夕用底於成經始丁丑二月凡四閱月而建其陿未廣而淺未浚卑未陻而防未堅者明年始克訖功其長亙十五尋碇基於淵兩端磩岸中作三墩折水爲四而鋭刃其西以劈水怒四環順列一脊窮起植闌兩翼其廣可以行四車凡材假於民直有未歸者馮公入爲刑部侍郎總管杜公徳逺適來乃共發帑悉酬之予得請歸二公率其屬請曰橋之成國家之福民庶之力子適歸而身履之昔之言今其酬哉予亦昔之冬履危而夏冒險者也紀功示後記宜爲也況有言可食乎天下之事成於有志一僧孑然而出儲無宿舂植一標於荊榛瓦礫之埸而萬間金碧不日突起矣天下之橋以雄偉名者多其徒爲之孰有儋天子之爵操得致之柄而反不彼若哉愚者不能黠者不爲也其或勵志率作而同僚嫉之上官搤之自非先之以定見守之以定力奮不顧流議而勇於必爲者鮮有濟焉初是役之興有言韓忠獻王三守相凡渠水之利莫不修復使橋可作則必先矣蓋不可作也殊不知古人蓋亦有不及爲而後人爲之者未聞古人事事盡爲而後人無一可爲者也昔杜預啟建河橋於富平津眾論以爲殷周所都經聖賢而不作者必不可作故也預曰昔造舟爲梁則河橋之謂也遂作橋成則知古人之立事亦未免嘩於浮議而成於定力也噫作者之難若是俾其功勿壊而施於無窮則有望於繼者焉旣爲記之又采輿人謡爲之頌曰

洹水浟浟載伏載流始於濫觴俄而勝舟胡爲悍肆奔騰喧豗揚於驚濤激於堆埼伻馳孔殷商途攸出乘危將墜濟險慮覆歲狃日偸安斯匪今孰急其病而疚其心豈無徒杠亦有輿梁朘民之膏視爲故常膏朘靡卹事功奚益枯株槁壤載胥及溺乃有長人職思其忠心匪石轉詢謀復同浮言譊譊謂古有賢而不此作豈昧於前我不爾咎爾亦匪誣利病誠切孰興孰除千夫運斤山石爲竭曽不逾時橫空嶻■﹝山上辟下﹞鱗集櫛比堅猶壘玉蜿蜿龍臥岧岧云矗昔也江海而今堂閨傴僂絡繹晝提夜攜凡今之人盍究所適旦播未周夕求其實有爲逺慮人卽迂之惟略近效久大可期繼今有位勿怠其成水厭橫流岸虞善崩洹水浟浟頌聲洋洋百世而下於戲不忘

至正集卷三十七

●欽定四庫全書

至正集卷三十八

﹝元﹞許有壬撰

○記

紮拉爾公祠堂記

延佑丁已制贈輔國上將軍浙東道宣慰使都元帥紮拉爾公奉國上將軍江浙等處行中書省參知政事護軍東平郡公謚桓肅子安僧立祠東阿黃山走書諗有壬曰先公塟有兆祭有家別業有祠又用鄕人意而永吾孝思焉子熟我家記其勿辭按桓肅公諱呼嚕固圖伯祖穆呼哩開國有大功略地中原首降東平封太師國王祖達蘇封東阿郡王考圖們岱嗣封公夙著才識世祖命攻蜀嘉定諸城降之賜金符再統蒙古軍五枝萬人至元五年召歸擢監本屬兄紮爾呼徵南萬戶戰歿丞相巴延奏公襲其職徵未下州郡鎭維揚十五年以昭勇大將軍兼揚州路總管府達嚕噶齊官制分遂復舊職進昭毅大將軍又進昭武浙東楊震龍冦擾公討之賊聞風降監眞定河南上萬戶兄子舒溫眞長慨然歸之行臺薦其行除福建閩海道肅政亷訪使不爲苛刻按部肅然八番部雜民夷時時弄兵元貞初選公爲宣慰使都元帥鎭國上將軍建議立葛蠻宣撫司招徠之錫布喇臺乞卽落東等畨恃險怙終躬平之部落歸者三千戶設教條明戒賞俄龍平連思婁浴暮梅求那諸夷皆願受約束明年蠻酋羅陳羅何羅亷部其民五十戶降公領其酋入覲成宗大喜賜金織衣且官其酋大徳二年移廣西兩江道猺獠柔梗不常靖以一之戮稔惡者易奚晚髙仙道遂深入左右江溪洞經畫明年地州守羅光殿今羅伯牛天州守羅仲顯各率所部降者三萬四千戶司憲薦最七年以輔國上將軍移浙東道爲政益務寛簡有古長人之風焉八年丁太夫人憂歸東阿十年正月六日以疾終年六十塟柯亭之原子四人長佛寶東平郡太夫人邢氏出寧國路總管卒次阿勒坦布哈早世次安僧寧國母弟歷八畨淮東福建三道宣慰使秩通奉大夫次博囉東平郡太夫人黃氏出今兵部尙書秩嘉議大夫惟紮拉爾氏功烈在世蓋與國相久長而王封魯疆習禮義之化子孫華學世濟其美百年涵濡於是鄕其土而家其俗矣其流風厚徳人不能忘且將祭之於社況其子孫乎君子將營宮室宗廟爲先禮壊教弛王珪之賢且爲執法所紏宋文之盛文潞公始倡眾爲之則知世之陷於簡其先者多矣士大夫家力不及者有之殖第產不及其先者何哉世有篤於親者君子與之廟制之不存文末之從違有不校也通奉公本之於孝而無違揆之於禮而不悖掲先烈之休垂後昆之訓俾逺者不忘而來者可繼是維世澤深長子孫之賢軰出亦詩書講貫之力有以導其至也旣記之且爲之詩俾歲時歌以祭焉其辭曰

東平王弟王東阿歷世斗印累紫緺有孫繼出揮金戈祖訓豈曰予戰多結髮攻蜀何畨畨勁气已欲推岷峨廣陵新國撫札瘥我但以徳相漸磨兵不敢肆民爲歌世操憲綱事网羅行其無事誰犯科獠夷彼自深其窠昔年將者猶用囮一誠格之術靡他鬼域系頸來逶迆三爲潘鎭鬢已皤眼中富貴浮雲過哭母涕淚方滂沱一身遽逐東逝波諸郎金犀鳴佩珂玉樹晃朗交枝柯歲時蒸嘗藹至和奕世熾昌理不磨要見帶礪如山河

胡氏塋門記

泰定戊辰春封翰林直學士亞中大夫輕車都尉安定郡侯安陽胡公卒子彛卜地郡西北孝明原並遷祖考妣爲新塋三年安定郡夫人王氏祔彛廬墓三年護封樹躬灌漑矻矻營治■﹝牙攵﹞上黑下﹞面■﹝疒豕﹞手胼足罹兄喪始一迹城願惟兆域演迆宏廓匪大厥閎曷稱山形乃求木咨土作門塋中兩柱屹立負重若山穴石容祗刳地深入侑搘四石皆壕餘二尋百夫挽絙梓人運機疲力竭智始克麗柱黝堊弗施華采溢出輪奐翚跂中實堅朴渉二年而發焉東西之廣五尋南北之深三分廣之二而髙視其廣又加尋焉有壬先塋洹水陽去僅千步嘗掲原四矚於胥斯原西挹太行倉翠揷天突兀綿延絺云繪煙右挾連岡復屏其前而洹水鉤帶乃於其北新雨塵空山川亢爽巖姿林樾晻曖奇變亦妥靈之勝地也繚以周垣扄鐍無施限防虧疏樵牧是虞則有覺之楹不容不度也昔翰林公懿行培積固宜髙其門若於公之必於天者彛由工部侍郎擢陜西諸道行禦史臺治書侍禦史今起爲江西湖東道肅政亷訪使未逾月攺戶部尙書天與善脗合矣而一門之作不於其家於其塋丰其親儉其身也詩有乃立臯門臯門有抗乃立應門應門將將言髙而嚴正蓋諸侯之門也卿大夫宮室制度藐無可考況門乎況坵墓乎然聖人取綿列雅豈不以得爲而爲可法後世乎人子報親心罔不至故不得無財皆不可爲悅在制不僣力復可爲而不爲謂孝可乎尙書孝門有無不與焉而其心以爲不若是不足以致其尊崇嚴事之誠也視富貴自恣委坵園於茀艸榛藂而華屋麗服丰其身儉其親者不有間乎有壬於尙書世契也識其成匪頌斯箴嗟後之人伊尙書是程弗希而增惟恪而承節彼西山若塋斯固嗟嗟後人爾尙知前人之艱

壽慶堂記

廬陵孫義方僑鄂構堂扁壽慶奉母請書若記予聞義方孝故樂道之夫人子愛親之心萃古今之辧未足以諭其至故凢極天下之物者不過甘旨輕暖口體之養爾蓋有極天下之美人之所甚欲者焉極天下之美人之所甚欲者而吾得之則人子之心亦可以少慰矣箕疇五福壽居其首人無知愚所共欲者也一觴相接必用是祝況子之於親乎然天下之人欲其親者𨿽同而人之得於天者則異有賢子孫富貴而壽考者固盡美矣有賢子孫富貴而無壽以享者可勝道哉況有富貴得不以道使白首煓煓有官婢之恐則壽𨿽期頥何益焉義方之先有碩儒髙祖履齋先生尢爲周益公禮遇義方業詩書不墜其世母歐陽年八十有六聰明康健得於天者可謂丰矣𨿽榮不九等之列養不三釡之祿而其爲榮爲養有世之髙九等過三釡所不及者其爲慶也舉天下之美蔑以加矣然則壽之爲慶顧子孫賢不肖何如貴賤貧富不與也聖朝惇老老之政求忠臣孝子之門孫氏世有潛徳餘慶所鍾將有不能逃者矣斯堂之扁不獨爲今日之壽而已也孫氏子孫其念之

馮氏書堂記

君子爲善窮則獨達則兼獨若隘不得已也兼則同於人聖人之心也地有不同亦安所遇爾士有不至於窮而亦未至於達者其在二者之間乎使善足及人而心足自愜抑亦逾於獨善也孟子曰分人以財謂之恵教人以善謂之忠夫分人以財有時而匱則亦小惠爾教人以善利益無窮豈解衣推食所能彷佛萬一哉許下馮夢周士可買書千卷構堂蓄之以待裏之不能有書者爲之約曰凢假者恣所取記其名若書目讀覺則歸而銷其籍損者不責償不歸者遂與之以激其後缺者隨補之士可之言曰夢周幼失怙育於兄早從鈆槧就令自力於學而近貧祿仕沐膠不可解也玆欲懲吾肓而欲人人之察秋毫也懲吾聵而欲人人之聞蟻鬭也不有教之恐裏之不悉而約之或渝也嗟夫事有用力小而及人大者人每委於不知而知者安於不爲士可此舉可謂忠矣其及人之善庸有旣乎昔王充閱市遂通眾流李邕假直祕書而爲名家古人困於無書而自力如此豈有具而待之者邪士生非通都大邑富者書不皆有況貧者乎美才在所不乏坐是困尼在士可裏者何其幸歟且假粟帛者旣靡獘矣營而歸之勞且費也書則不然淺而擷其華以爲文章深而酌其源以蓄道徳舉其帙而歸之固無恙也裏之士豈有憚而不假者乎士可歷官八品辟湖廣省掾他日位通顯其爲善不又有大於是者乎兄士啟今湖南宣慰副使觀其志母壙述家譜人可知已他日裏之士焰焰軰出不愧二難其亦知所自乎

記選目

吏部治銓政而總於中書從七品下迄從九品聴部擬注正七品上則中書自除然核其功過覆其秩祿定其黜陟必具於部而後登於省彚貤爲籍宰相具坐始共論校歲一或再而不必其時部則月爲一銓禦史審可乃合其僚而擬注焉謄上中書執政一二人曁參議左司覆聴都堂地之逺邇秩之髙下用之從違按其籍而校聴之少戾則駁使復擬其皆合也執政於手牘人署曰準乃入奏奏可而後出命焉底畱掌故手牘則歸於私家此銓除故常大較也劉嗛光逺兩捷鄕闈職校漢陽掾行省始入八品流內銓其調湖廣行省理問知事也余適承乏執政獲與覆聴焉尋常手牘率爲廢紙光逺得一紙共四人而光逺在焉蓋余季弟可行得之廢紙以貽光逺光逺得之喜請曰此公署於都堂者不肖名適與存苟著其故將遺子孫嗟夫天下之大才不乏也年勞格行皆困於吏部而又有幸不幸焉彼三人者因光逺遂表而出山林之士弁於時者多矣幾何而能若三人之幸者哉其有不當廢而廢者幾何而能若片楮之復出哉光逺業行日修登崇伊始𨿽覆金甌亦儒者分內事況名在八品乎余待罪最久棄者不能取廢者不能起瞶聵循故常守廢紙猶望其自幸其可恥哉因手牘而重有感又以勵光逺云

廖氏園亭記

予蚤聞淥江廖爲右族莫徵其實同年楊全州廷鎭亦居淥相從遊衡山舟中語廖始悉且諗予曰廖有奉先堂虞侍講伯生爲記而記其世彩堂者則吾同年歐陽侍講原功也其園亭之勝實冠一州表其勝則有待於吾子焉予惟廷鎭文軋虞歐居且與廖同裏其誰宜爲辭不獲卽聞諸廷鎭者述其槪廖世積善曰應龍云祥甫國初爲宜山縣簿尉棄之歸力於行義多子而耆年幼子興元字晉福克世其業規郭西之山爲園亭年甫四十而卒二子麟孫驥孫嗣葺有加精舎曰淥西庋書籍也亭曰靑山淥水之間者據其勝也曰山間四時者著其備也曰秀野者得其廣也曰流觴曰梯云曰翼然者紀其用而表其髙出也泉出山峽貫其中導而爲磵瀦而爲池花卉風物之芳潤泉實爲之淥之治爲醴陵始邑也戶繁而淥居淥水之陽淥水東來環州而北西山峙其右蓋一州之勝萃於西山而西山之勝萃於廖氏園亭此其大較也天下之事聞者不如見者之爲詳是記不幾諭日以鉦而或以聲爲日哉然未見者地也可見者理也宜山位不究施者達官不及晉福天不引年有子繼志爲善之徵不亦顯哉予因有以告二子焉園亭遊息地也而精舎有書可藏修焉張弛有時我學用昌擴父祖之善而充之嗣葺之大不在玆乎園亭不葺而葺矣苟爲景物役而一於遊揷架觀美手不一觸則園亭葺而不葺矣麟孫字彥時驥孫字彥良彥時彥良其亦有起於吾言矣

善余堂記

松江儒學教授張景山宋文定公十一世孫也南渡爲荼陵人其大父名堂善余俾有壬擴其說以勵其後易不云乎積善之家必有餘慶說者謂天下事未有不由積而成者所積者善而福慶及於子孫然必積累而至非一朝一夕所能成也洪河長江滔滔蕩蕩輸委不竭儲者厚來者逺故及者無窮潢污溝澮自給不足尙何望其逺及哉文定公一代偉人治獄多所全宥子孫世世有聞也子孫有聞非富貴之謂也富貴得不以道重而圯族輕而辱先謂有後可乎身白衣而詩書之訓不息使人目之曰某也某賢之後也謂無後可乎景山博學有文章嘗爲儒學正武昌力舉其廢及格擢松江不赴館閣知其賢薦爲湖廣儒學副提舉中書報可而畫於新格性孤潔一飯食不苟精軒岐之學有愬者風雨寒暑赴之貨糈不入於心世之及人切者莫若醫明者或失之貪否則負藝偃蹇不屑貧下明而不貪且能救人之急予獨見景山耳故樂爲之記而又爲之竭其說焉余有二義饒裕也殘剩也饒裕則文定之見於今日是也殘剩則所爲有限用之隨盡矣昔文定公爲良相活天下景山以儒爲良醫活人相爲終始善餘流慶又將權輿於今日景山並以語而族使皆爲善如景山以充善余之餘勿使人以鐵鑪步志見詬則善矣

至正集卷三十八

●欽定四庫全書

至正集卷三十九

﹝元﹞許有壬撰

記

○靜庵記

中臺總憲分二臺西南而錯置廿二道於天下其任若地莫不重也道之置直行省者六直宣慰者七直路府者九而鎭有宗藩者四宣慰下皆按部省則抗矣加事大藩則任若地益重矣有抗有事惟滇與鄂爾滇遐裔而治聽稍簡鄂據山川之重當荊蜀之會人俗慓悍司憲繩紏尢難其人髙昌相閣實理世榮由奎章閣學士長憲湖南尋移湖北任若地益重人方觀其設施而乃不專威刑不煩文詆治其內而外自化行乎上而下不犯不知任若地之益重於前也燕坐有室顏曰靜庵請記其名靜之爲義淵矣乎寂然不動者其體也無極未判不見兆朕而萬化出焉故冬不閉藏則無以遂三時之生成夜不晦冥則無以發平旦之淸明專而後直翕而後辟持之以敬養之以無欲則酬酢事變泛應而曲當矣一接於欲能不撓乎撓而不已則去道逺矣冨貴利達之鬭於中聲色貨殖之眩於前鬭而能以義勝眩而能以理遣者鮮矣善乎周子之言曰無欲則靜此入徳之要也且事物之來紛紏膠擾白黒短長曲直之未形眾喙啅噪簧鼓於其側萬狀顯晦鬼昧乎其前耳目不爲之變心志不爲之掉者幾何人哉當是時也存乎吾者湛然虛明猶止水不波須眉可燭路𨿽千歧而惟正是適棼𨿽萬緒而惟一可理靜之功亦至矣乎故曰不能靜者不能動惟靜者而後能動也世榮早歷華貫在奎章予實同官尢悉其賢當廿二道最重之任而行其所無事其有得於靜者乎推此道也鈞軸機務之繁皆有以應之況一道乎管子曰靜而能制動靜而制動管仲猶能爲之而況不爲管仲者乎

樂善堂記

天生蒸民其情莫不就福而避禍以福可樂禍可憂也心非狂惑孰肯就憂而避樂然世之儚儚焉日趨於憂而不悟者何哉私意蔽其中物欲誘其外也嘗念人生百歲雷電不足以諭其速所貴於生者樂爾而世之樂者或紓朱懷金髙牙大纛而不思盡其職或拓田華第厚殖珍貨而不思取以義或任俠跌踢意气自負而不能檢以法或狂誕遺世虛無髙逺而不能揆以理不盡其職則責繼焉不取以義則怨萃焉豪而不制則敗放而不反則亂曰責曰怨曰敗曰亂其爲憂至矣聖人疏食飲水樂在其中顏子學聖人簞食瓢飲不攺其樂道之在理之得也士之勵行者毫釐之惡不萌於心跬步之頃不離於正則吾一身豈不體安而气平乎事親而能孝事長而能弟撫下而能慈則吾一家豈不上和而下睦乎其施於人也大而陶宇宙於泰和小而一郡邑舉受吾惠至於窮居不見講道讀書俯仰天地亦復終日欣欣蓋所爲皆善則無所往而不得其樂也東平王蒼之言曰爲善最樂此之謂也鹿崖邢公蚤著才諝歷臺合出典大郡歸因世居撤獘構新宏敞合度題以樂善徵文其中有壬佐吏部鹿崖爲正郎能盡其職者也其得爲善之樂者乎晚始得子風骨可愛易曰積善之家必有餘慶則又將及子孫而無窮爲善之樂庸有旣乎書以爲後人勸

瞻緑亭記

蘄水東橋曰緑楊蘭溪掎之淸泉迆之眉山長公遊訪地也山曰鳳棲久庵潘君隠焉居之隙悉樹以竹子西溪構亭其中扁以叢翠西溪子仁彥賓請於迂軒涼國公公大書瞻緑以易其舊於是持以來請曰仁得公翰墨爲榮元老尊嚴不敢復有請願剖其義有壬伏觀公之筆法遒嚴而又窺其取義之逺也其有取義於衛風瞻彼淇澳緑竹猗猗之義乎竹之爲植君子貴之所寓不同焉得其外者昧其內識其粗者遺其精一碧萬竿沐煙滌雨冰玉不足以諭其潔逃俗之士棲遲寄懷者取焉不過爲景物役爾昔之扁是也其體之不撓節之不渝善若至矣而大者未盡焉若夫觀感之頃資以進修其詩人之旨乎昔衛人美武公之徳見竹生美盛發而爲詩不徒美而已也繼之之辭曰有斐君子如切如磋如琢如磨謂其學問自修之進益也三百篇一言以蔽者心法也六義多艸木淇澳之竹獨以興爲學者教法也猗猗而靑靑靑靑而如簀其進有漸而其成有至乎所以示學者入徳進徳明且要也子貢引之而見稱大學申之而爲傳其示人之旨益深切矣古之爲學一日在世一日不已武公年九十有五猶箴儆於國以求戒訓其學者百世之師乎彥賓壯年進進方未已瞻其緑則思其興之托惕然自警景物滿前不能吾役也今以注書爲風紀知薦調寶慶儒學正惟斆學半仕優則學予尙有望焉

南山亭記

貴溪夏君明進旣葬其親南山之陽遣子元棣走京師請曰南山去家財五里山形回環風蔵气完良田下抱淸泉流潤冬夏不竭左右暎帶嘉禾修竹奇峯怪石不可殫數作亭其側以爲拜掃休息之地一言之則榮幸及地下矣余聞而復之曰而父卜宅兆而葬其親禮也予尙何言然予習於葬者也試爲子言中原地厚而夷易措也大江而南山水居地七八甌窶污邪又居半故必愼擇其地一域之內僅一竁或二三爾否則必有水泉螻蟻之患歲時展省東西馳騖甚有至他郡數百里外者其亦不得已也哉昔朝議欲天下通行扶葬之制而區區抗論以爲不可者其以是也孝子卜擇得佳地逺近不校也得佳地又近其居若明進可以爲說矣若夫嘉木修竹奇峯怪石亦有與於是乎人子有終身之喪四時變易隨地感觸況見荊榛蔓艸酸風苦月有不爲之心摧肝裂者乎木也竹也峯也石也亦有可說者乎昔人以思名亭朂其孝而益其思得名之正者也南山之名因其地也親葬之地聞其名親斯在焉況卽其地乎卽其地與親邇矣況登其亭乎況觀其扁而提撕之幫助有所感乎則南山之名其有益於孝思者哉若是則木也石也竹也峯也不能撓吾之思矣不寜不能撓吾之思也將由南山之扁亦有以發吾之思矣顧孝子之心所存何如爾元棣歸以語而翁請以是記之如何元棣曰惟書以畀之

一中堂記

吳君之文佐郡有特操作邑有惠政任劇有剸割之才爲兩淮轉運判官予實都轉運使俄入參議中書其自修之功不知也予自政府得請南歸其子允拜予汝水之濵以昔尹文安去思碑拜而請曰翁歷履此其槪也維揚終更僦屋以居有堂題曰一中所以自修而教不肖者不敢弛也徼教言歸獻翁必樂允庶幾養志萬一哉余善其請且知之文之自修不侈於小成欲進乎道義之域爲之說曰一也中也聖賢道綂之所系也果有見於二語乎將有見於一之中乎抑用力而一於中乎若夫有見於一之中則邵子所謂一中分造化者也一爲主而中其內也用力而一於中則中爲主而一其力也之文其用力而一於中者乎中者無所偏倚無過不及之名也存乎內者得其正發之外者無不中矣存乎內則造次顚沛之際念玆在玆無少間斷是之謂一也發之外則飲食起居語黙舉措無往而不合於中一其力以致於中致於中以驗其一希賢希聖事也況淑一家而效一官哉世之耄於鉛槧而汨於醉夢狃於燻習而安於淺陋者未有問道於是途者也其有問道於是途不以其道之正告之而姑就其所能使之冥索背馳以終其身者則亦不仁之甚哉語不云乎可與言而不與之言失人予於之文不失人矣

追逺堂記

亞中大夫彰徳路總管致任盍公旣葬之四年子承務郎襄陽等處營田副提舉可大卽其居作祠堂顏曰追逺語不云乎愼終追逺民徳歸厚矣懿哉名也可大能愼其終斯能追逺矣然逺非一義也況族大而逺者乎盍氏自隋唐居上黨五季板蕩遷臨漳莫詳其世六世祖浩至彰徳公秩然有序而上黨馮村坵壠故在地爲磴級與山髙下凡百餘畆老松五百餘株碑剝落不可讀子孫尙四十家可大嘗往展省會其族而不能序其次也臨漳田村之兆喬木古柳郁乎蒼蒼浩生琡琡生鉉鉉生圭仕至彰徳總管府經歷葬安陽司空原六子第三曰居仁生渙彰徳公也守磁州有惠政盍氏之先居上黨不知幾世而遷於臨漳自臨漳又至安陽兩塋之族不知其幾人又舉上黨之族而計之則不可勝計矣臨漳吾族也上黨亦吾族也舉不可勝計之族而溯之則其始一人之身一人之身而至於千萬人勢也推千萬人而至於一人則其爲追逺至矣固不可以服盡親盡論也說者謂追逺者祭盡其誠此可大之能者又曰逺者人之所易忘也而能追之厚之道也以此自爲則已之徳厚下民化之其徳亦歸於厚此余所望於可大者可大年冨力彊致力於是其志可見已故予不敢以常人望之而摭其家乘之要申以追逺之大者爲之記以復其請焉後之追逺者將取法於可大矣

一眞堂記

達爲良相窮爲良醫地不同活人一也非其良則殺人亦一也人病不同惟良醫爲能知其冝故在膚而汗滿實而瀉虛者補之髙者越之慓悍者爲按摩滯痿者爲導引寒奪者爲炙■﹝火芮﹞攣痺者爲鍼刺實結者爲砭不仁者爲醪醴而血气凝泣者又有熨藥焉盧扁旣逝法多不傳行於世者獨藥與鍼爾又有趨其簡要獨事鍼刺者其言曰藥有眞僞人有貧冨地有城市田野之殊時有兵荒寜謐之異必藥療人是求三年之艾於一時爲此言者明其術亦足療人視古醫道則未備也太師竇先生之未遇也懷其學無所施憫人札瘥鍼法極其妙施諸治療莫不卽愈兵荒中活人不知其幾及見世皇陳三綱五常之道人道旣立相安而並生其爲活人又什百千萬於鍼矣天下之言鍼者一以太師爲宗而標榜求售者皆自稱門人焉因多病得請歸首以詢醫爲事卜居上壽裏有牓其門曰醫者方自喜幸俄白首儒服攜酒來行裏門之禮乃老醫博文張先生也博文之師教授鄭玙子玉者嘗館太師於家眞得其傳而博文則親傳於子玉者源之正流之不沲故施於用其效可必也家人有病者博文診之曰此不必藥當自愈又曰吾藥攻病無病不可用也凡醫必出藥爲攫糈計且曰無病當備吾藥可預服也有當病而不藥又教以無病不藥者乎博文其賢矣人言博文喜用酷烈劑聞而質之乃曰遇其疾卽用其劑遇其病而不用其劑則與無病而彊之以藥者等矣予聞而益賢之有堂扁曰一眞請爲之說眞之爲義大矣哉鍼法得其眞則治病不謬診病識其眞則用鍼不忒制藥得其眞則施用不悖無所往而不一於眞而又始終濟之以一心之眞則活人之功又豈下於相哉余待罪中書久蓋深有愧於博文者也書其實以爲記且以識余愧云

筠齋記

泰定丁卯先公捐館京師先在江南者誇山水之勝勸扶匶南且賙以地京師者則曰西山有佳地子南北無恆產不幸罹荼毒於斯斯亦妥靈之地也亦有指以地者而鄕裏士大夫則不然其尢有意者至忿然曰子欲子孫浮華則南欲因京師富貴則北我知者父母邦爾荒迷中神魂無主三議斗胸中太夫人泣而言曰我平生作夢無一不在鄕裏兒其決哉議遂決旣槁殯走湯陰拜先塋不獨苦澇而亦狹不容竁矣從教授緱君允中攺卜焉安陽城西山水靡不履歷始得武官原洹水之陽今阡而定畫遷措皆允中爲之允中學儒者也盡去俗師荒唐禍福之說壬申太夫人歸葬得其人益詳蓋外方內恭安命之士也戊寅予得請歸請記其齋曰筠者余知其安於所遇而驗其才可施用束於冷局也扁筠之義其有不可自揜者乎古今人例喜言竹居必種植詩必記興其性若節言之備矣以言其用則簡牘箭笴篪簫笙簧筐篚篾席纜維縢絡之屬皆事也而其用之尢切者筠焉記言竹箭之有筠筠竹膚之堅者也竹寒暑一致守𨿽在節禦捍襲護使不能幹其內則筠之功焉若篾席筐篚纜維縢絡獨析其膚爾肉則薪也而簡牘箭笴箎簫笙簧𨿽膚肉俱用膚或有損則爲棄物矣人謂允中幽閒曠適托於竹而已不知允中可施於用若竹之有筠也余不能施允中於用念其有力於先塋記其詳以志其交之始聲其才以待世之用者焉

皆山亭記

昔宋之不綱也權臣握國軸以軋善類鉗天下口盡斥異己者而人心天理詩書功力浹人肌骨有雷霆不能怖賁育不能奪者焉當時時文獘極世因一以爲無用之學特庸人急祿者所爲爾豪傑不屑也故有假對策以痛斥時政力詆權姦死生禍福有不卹者謂時文盡獘可乎廣信熊松能信甫咸淳辛未中省以策忤賈不預廷試賈旣敗以國子正字召辭至元後戊寅其曽孫光來京師始奉家乘求記其父皆山亭余因得其世焉信甫從湯文淸公讀書交謝疊山以气節相髙旣爲賈擯隠居石梁山下著書誨人學者尊之稱爲石梁先生先生生應制伯韶甫丁南北始一之會以琴書娛其親或勸之仕而屈以吏辭而歸石梁先生沒作樓所居之東號曰對山蓋石梁在其前對山如見其親也伯韶沒子子良仲英甫作亭曰皆山亦以志其孝思而名之之意則主於石梁焉龜山龍蟠在其東西山雙峯在其西欝乎在其左右前後也孝子之心身之所在親之所在也故於羮於墻皆見焉況親之所居名之所屬而日接於目者乎自石梁而爲對山自對山而爲皆山皆山之望對山對山之望石梁皆此意也而天下之山皆可感觸𨿽無山之地亦猶有山焉非與世之役景物而標牓自髙者比也余聞石梁之髙不過數十仭有泉出其麓流而爲溪灌田爲膏腴者五六十里其亦有所象乎初石梁先生以正學勁气不屈於世而能力詆元惡召爲國子正字不就而流澤汪濊子孫蕃衍詩書世濟其猶石梁之出泉乎而當時諛者子孫盛衰吾𨿽不能悉究而亦可必其不熊氏若也熊氏自江陵遷洪曰宗尙志甫者政和中登第仕至中奉大夫樞宻院檢討南渡後又自洪遷廣信信甫其五世孫也居是者二百年至光則九世矣又能章父之孝詩曰永言孝思孝思維則則熊氏世有之矣

至正集卷三十九

●欽定四庫全書

至正集卷四十

﹝元﹞許有壬撰

○記

五峯院記

襄垣東北六十里山曰五峯巖岫深窈環拱可畫天朝丙申歲僧道顏遊歷憩此目擊淸勝慨然屋之因山而名焉法喜嗣居席舊無廢至政昌者遂侈其院而有加焉累貲峙糧撤獘構新殿寢渠渠采絢焜煌金像潔新從神有位翼舎翚飛講筵靚深長廊結砌雨不泥屨齋廚廩庫百器皆備里社爲之攺觀因其邑人從余學者張■﹝契﹐石代大﹞來請記夫釋氏爲宏潤勝大之言以誘勸愚俗者非一而其徒尢長於侈屋蓋其設心之專彊厲堅忍死復有繼故其成也不例人之所難且車廬冶■﹝鹵上木下﹐仌代乂﹞韗雕陶範以辧民器工之事也畎畆樹藝磽腴雜殖以長地財農之職也廢舉懋遷通異待無以資人用商之爲也是三者莫不盡力殫苦以衣其寒以飯其饑至於五畝之宅一廛之居晝茅夕綯勤劬備至而後有以僅庇風雨其傭隟共藩而居者又不知其幾人也今夫深山大澤人迹迥絕之地或巉巖峭立或洲渚浮出緇衣一顧曽未歲月而巍巍千楹湧出於地豈所謂佛者果有以陰相之耶將倥侗顓蒙求欲如志而甘其誘耶抑設心之專有以成之耶佛之相吾不知以彼之求合吾之專屋不足侈矣吾聞世有偸容避役酗酒貪縱者𨿽棘生蓮產澑漫佛面而蔑不加卹政昌渾然其質而能有爲如此蓋所謂設心之專而能成其事者也卽其人書其實可無取乎曰政升政昊皆其徒也文明者又政昌之嗣云

蕓窗記

瀏陽山水深秀實最潭屬文風士气又軋湘部齊民工巧亦他郡莫及余早獲友其傑詢凡遊者遂習於聞卜君瑞卿世居七寶峯擅溪山之勝請記其室曰蕓窗者士藏修一室已足固無事觀美也力苟可及淸潔靚深非過也然一室帡幪不有開明晝且如夕窗有取焉故曰窗聰也於內見外之聰明也蕓香艸也何居乎其以香艸之名其窗乎古人有圭竇甕牖束於貧也綾綺連錢訹於華也瑞卿華不至侈貧不至陋而托義又有比焉騷則畱夷揭車申椒辟芷之屬昭其臭也蕓兼用焉漢種蘭臺石室書府取其辟蠧也晉室幹八畦則獨取其臭爾瑞卿將取其臭乎抑取其用乎余因有以鬯君之學矣夫一室取明窗其地也一身取明心其窗焉眾緒紛紜而見於前萬事酬酢而出於中涵養不素則見有不蔽而出有不窒乎瑞卿觀乎窗必有以求諸心觀乎蕓則不獨美其臭又將致辟蠧之用焉君之學於是周已𨿽然蠧書蠧之小者也聖人正學百家蠧之天民良知二氏蠧之生人膏血貪吏蠧之天下紀綱姦邪蠧之是皆蕓窗讀書日所講求者也士一日出而用世亦思所以辟此乎瑞卿出五代司徒天倪後族至千餘家世多顯人余不獲考其譜而知乃遠祖在孔門四科者其思學之又將八面其窗伺萬物之蠧而辟之焉語非其職以過髙難行予其悖哉爲學者設也學捨是非學也尙勉之哉

竹軒記

士生世析圭儋爵獲攄厥蘊至於晚節進退所以収幼壯之成功者尢不可不愼也禮大夫七十而致仕蓋憫其勞久力憊不敢煩以政士難進易退義苟當去浩然莫畱各盡其道矣亷恥不張乃有膠榮而諱耄者其愈下者羅列選籍僥幸萬一於是有司逆計仕年大書其籍曰致仕至有廷辯謂筆吏考錄之悞者風俗至是果孰使之然哉昔叨左司宰相稱吾鄕續公景明之賢擢禮部員外郎尋升懷慶路總管至則值歲大饑勸分不足發公廩以賑國制粟獘無上文毫粒不出乃謂僚佐之尼者曰吾任牧寄俟得請皆餓莩矣有責願獨坐又止其租稅報下皆允天歷初郡直兵衝飛挽萬計軍興不乏西兵入境官吏星奔獨守境土遏流竄兵罷吏民旣安堵卽投紱歸而身未衰年未及也至順壬申以嘉議大夫禮部尙書致仕辟齋所居植竹數本扁曰竹軒竹之爲植冰霜淩虐而色不攺凡卉雕盡而守益堅有節若是故君子貴之人平居气溢志驕才少摧抑隕獲殆盡遇變而不失其守者鮮矣尙書掾左曹已有聲若司程綺源覆實儀曹之剸繁知陵州之善政人能道之若夫遇變而不失其守時可安享而勇棄之則進退之際明矣嗟夫富貴多憂之資也世途設險之穽也道義不明而能保始終無悔吝者幾希鐘鳴漏盡而不止行百里躓九十者接迹焉則身未衰年未及而退者不賢能之乎然世有以官爲家退無所於歸者尙書退有歸守先壠課子書又天厚其生而成其志也竹之稱古今實繁獨以其節有類故樂記之以爲魯多君子之徵焉

絅齋記

古人不作無益幾杖有銘寓戒也況施於身者乎士名而字後復益以號沿昔泛今汗漫一軌卒不能已取不悖理而已矣昔有名徳俱盛門人後世名若慢之字若等之卽其山川若名位而稱之己不自號而人號之也其取號者取諸山川指實也從而飾之務奇也說以自暴玩世也擇義可訓揭之室堂者自朂也號而擇義可訓以自朂者殆庻幾乎北庭納琳布哈登上弟倅潭之湘陰以字文燦乃扁所居曰絅齋𨿽不自號而人實號之矣於是請文以記君質美而濟以文年少而華以官燁如其光赫如其聲吾懼其外而不知其內也觀其所澤喜爲之說曰易稱美在其中而暢於四肢發於事業又曰剛健篤實光輝日新其徳則是未始不欲著也子思中庸末章言無聲無臭之極功六引詩而首以衣錦尙絅繼以惡其文之著也發之豈故欲蔽其光輝而立爲異說哉誠以學爲己者力求諸心知不知在人人所不知而能鎭之人所共知而能晦之猶衣錦之美𨿽有蔽之而文采日章非故蔽其光輝也致力於內不暇於外爾致飾於外而無以繼絺繢炫耀內實縕敝此君子小人之分內與外之間也吾聞君之爲政也刋其華而力於實泯其迹而愼於行法公乎心惠及乎人上官不知不卹也其有得於絅之義乎彼中貪而外亷行悍而示慈釣聲名汲汲若不及究其實蓋漠如也夫珠在淵而川媚玉在石而山輝吾又懼君之實不能掩聞乎時而暴於天下將不滯於一州矣𨿽然此特末也君以經學起家絅之大者當自知之吾不敢贅言

雲莊記

至治辛酉有壬佐天官幕交一時達官竊置淑慝胸中當橫流奔衝瀾倒風靡而工部尙書約公正徳人獨以不倚稱之俄除福建閩海道肅政廉訪使有壬同時爲南臺監察禦史由是契闊至順壬申有壬有事先塋正徳由河南省參知政事攺西臺侍禦史以昔嘗貳守吾郡因僦居焉馹請再三竟以疾辭居相去十里許過輙窮日不相舎於是知昔之所知才十之一二爾所居圖書不去手讀二氏書而擷其要援筆戲作山水畫圖遂臻其妙人終身功力旬月盡之嘗謂余曰斯土吾𨿽樂而無由爲經久計房山金奉先縣山川明秀明昌間爲淸暑地北瞰居庸嶄絕雄偉西則太行如畫中多古剎琳宇在畿甸之內而窈然霄壤之異也邑南二里淸泉縈抱林木菓蔬土沃景勝予結廬其間有田有圃時時出遊歸馬上望吾廬杳靄隱見在白雲中千態萬狀不可形諭而予心若有所得因名曰雲莊將爲莵裘也子其記之子復之曰云之說有二悠悠太空自捲自舒邈乎無心者浮雲也視富貴不義者取焉起膚寸而雨天下回生意於枯槁者云之用也不知正徳視富貴如浮雲乎抑將自膚寸而雨天下乎正徳世出貴冑鄂摩氏歷三臺禦史十七轉爲今官年方彊仕𨿽恬淡樂閒而世方急賢如渴望油然而作者不得辭也他日斂功而歸撫蒼松臨淸流乘白雲而徜徘乎山林房山之英必不敢言欺我云壑正徳曰余所以取名於云者爲山中之景物爾二說餘皆不知也予曰知不知在公姑記其槪俟他日驗之

存心齋記

士爲學一於己人不與焉至於處不順之際則學力淺深從可見矣夫不順之來其處之也有漠如浮雲倐如飄風泯然若不見而不聞者或實怠缺亦罔自反委物我混是非流而爲荒唐寂滅之學爲已者固如是乎復有致力容忍如饑禁食如砭受楚堅制不動而悻悻者故在又若懲忿而實非也欲去二獘莫若師孟子以仁存心以禮存心愛敬此施效驗佊著橫逆之至自反再三內省不疚在人者吾何與焉尙論古之犯而不校者顏子其成徳乎若婁師徳之唾面不拭不幾於矯乎呂蒙正不問毀者姓名以爲一知則終身不能忘是不能消融以理畏避有聞寧不知之爲愈也或一知之胸中之芥蔕將不復可釋矣不知孟子處之有至善之道焉廬陵王務先君子人也他郡知其賢以禮邀致館而師之先廬在鄕裏爲裏豪所吞歸則舉室皇皇別購隟地盡瘁經葺始有以庇風雨卽東室爲遊息所摭孟子處橫逆之旨揭以存心俾餘發其槪竊惟士爲學觀孟子反復之精宻一有不盡謂吾仁吾禮若是足矣則橫逆爲患非不幸也宜也則是舉妄人而施諸身也務先之自反審矣尙慮其悻悻者在未能渙然而釋也務先曰余每懷舊物不能不爲之痛心郁悒固若悻悻者在循名惟義所以自釋也又恐用力者有不至旦夕顧瞻而致察焉又所以自勉也予曰不能不郁悒者人之情也顧瞻而致察焉自反再三之謂也務先其善學孟子者乎彼蒙於忿欲者聞之獨無開明之時乎則其悔悟而反璧也有日矣務先則劉凝之乎爲沈麟士乎予又以是驗務先之學力焉

記畫

長安劉子允蓄古畫一軸女冠有承頥而行者持便面者簪者褰者手見者袖者而六人之冠三有冒焉道士肅迎者二人筐篚盤盂杯壺烓銚之屬錯列俎上下俎端據質而切者一人傍有獒顧不去袒割而回視者一人扶而挹者二人黃袍若王者持杯中坐一道士捋須坐王之左脫冠以簪搔者一人裸撫掌者一人坦腹而笛者一人捽僧耳飲之者二人杖而立者一人跣而舞者一人手籠餅來者一人一人蹲而杓飲於前一人袒踞促索其後一人袒跣而掩臯比一僧嚙杯而舞坐王右者一僧羯鼓一僧執拍道士掖琴俯坐者一人左杯右筯者一人露頂右袒跏趺而飲者一人加以冠且擁使引滿者一人坐而攫其肘者一人袒而阮者一人了而據地假寐者一人臥而曵之使起者二人醉乘騾足加其鬛者一人騾嗅糞不前持鞭而牽者一人乘牛者一人徒而扶者各一人執鞭而欲爭者一人牽而止其爭者一人女子垂髻攝衣奮欲鬭執鞭者一人女冠引其臂止之者一人立觀者一人負醉女攜墮履後捧其足者乂三人爲人五十王居其一僧四女人十二餘皆世所謂道士惟杖立者少異焉地無宮室臺榭茵半虎豹飲食之具六十有七與夫一木一石皆盡其妙余見而訝之知其爲良工筆而不知其爲何人持以叩人亦莫有能名者昔荒煬與僧尼道士女冠連席酣宴靡所不至煬不足譏也此何王也異端之徒滿前極諸醜褻威儀之喪乃至於是視舎坐號呶憣憣怭怭者又什百千萬矣古豈眞有是耶抑畫師善戲而爲之耶余病不博覧無從考識因思京師舊俗鬻扇畫事率隱僻相勝有十識其八者得一扇予時少年意謂但不屑往爾往當日有得也由今觀之幸昔不往往未必有得也畫歸之劉記其槪以俟博識者問焉

徳齋記

吾鄕老成云逝繩武有待投劾歸思見其人而多病卻掃交接未洽其居密邇而隱居教授者得陸君仲容焉仲容爲人靜而專授徒廿年不攺業名齋以徳請記於予余固嘉其靜專及見其扁又知其爲爲己者也乃語之曰儒先訓徳有二其曰得乎天而虛靈不昧具眾理應萬事者言徳之本然也其曰徳之爲言得也行道而有得於心者修爲以復其徳者也徳之本然惟聖人爲能修爲以復則學者事也之名也其有取修爲以復者乎吾爲子究言之天下之達道五所以行之者三蓋五典天之所敍𨿽天下古今之所共由然非其智無以知此也非仁無以體此也非勇無以彊此也知而能體體而能彊則五典之道各得其理矣是理也天之所以與我我所以爲徳者故曰行道而有得於心且得者失之反也得於心而不失乃爲眞得日一至月一至造其域而不能久謂之有得可乎𨿽然又不可躐等求也而有序焉學弗能力弗篤而弗措也此之謂進徳一簣之覆以階九仭此之謂積徳充實光輝而暢於四肢發於事業此之謂成徳徳之時用大矣哉仲容進而積積而至於成成而見於用而後爲無負於名齋之意仲容勉乎哉

至正集卷四十

●欽定四庫全書

至正集卷四十一

﹝元﹞許有壬撰

○記

記遊

宋柳仲塗居蕩陰聞桂林僧惟深言林慮天平山泉石過衡嶽逺甚及同遊始信不妄余幼讀書江南旣服役狂走中外𨿽兩歸鄕裏而憂患荒迷世故縈繞望西山如天上不得至也至元四年戊寅歲得請歸九月三日甲子曁監郡西域荀公和叔始爲林慮之行午出西水門過孫平邵村芋區蔬畦星布彌望柿林如江南橘黃時逺近蔽虧歷流寺固縣俄水冶士大夫巡徼監當官孝親寺僧皆來迓晚宿寺沙門西溪年八十八尙能欵客明日拜魏國忠獻韓公父諫議公墳讀富鄭公撰神道碑銘碑亭皆完石極大而美陰有樹形若水墨畫大冢皆甓甃兵荒中僧紀奮身捍蔽卒賴其力宅兆形勢風水家圖爲式憑髙周覧髙下隱顯與圖不異也顧丰安魏公兆域寺煆於兵僧徒解散豪右伐木野人盜甓殘毀幾盡則紀之功可念也昔魏公以大功徳爲宋社稷臣兩兆寺皆勅額以之主視而一得一否亦人力之所不能及者乎小酌遂行林州知州李佑之延率其屬迓止州萬安寺又明日謁廟學遊黃華山和叔祭其故人不能從別駕梁思誠仲信諸生李冕約約輩陪行十餘里至其麓皆小石槲■﹝木敕﹞是日大霜水皆冰人謂髙寒較他地早一月槲葉靑紅可愛路漸髙聞水聲灌叢亂石中旣深入山益髙壁益峭路益險水聲益大峯回路轉掩抱重疊使人應接不暇澗皆盤石髙下爲級泉流其上懸而爲練激而爲湍飛花旋碧喧豗飄灑其瀦而爲泓者淸澈如空纎介可見又十里抵慈明院山僧三四輩問以古皆不知石柱刻張商英詩言髙歡淸暑事蓋淸暑殿基在院西北插天峯下而亦不能必其是否也他柱刻多漫滅不可盡讀大率多崇觀間人院之南仙人王津母墓若祠在焉少憩遂入山觀水簾一僧前導山民十餘持斧鍤剪椔翳掇碎石僅可投足馬不負人且不能登陟憊極又騎不幾步又下若是者逾三里許遂不可騎矣始見懸瀑如練於半天騎畱林石間相率牽擁而登焉樛木蒙密亂石犖確峻阪微徑如梯而無級賴健卒紤練於前挽之而進因憶東漢封禪記語蓋近似焉數問僧以僧言逺近爲喜畏又三里許逾公主闗始至加遠蓋不能進矣石屛突出四無所屬其髙入云曰浮圖峯金王子端詩所謂掛鏡臺者也臺前有盤石疲甚坐其上仲信年六十懼不任登陟畱之院俄亦縢屩掖兩卒至又迷路枉里許石上望瀑北僅如匹練濺崖飛白始闊西崖垂白亦不過丈許意昔人傳誇過實俄從卒持冰柱長五尺許云得之瀑下盛言其偉始欲卽之發火煮酒引滿徧飲從者乃緣南崖微徑迆■﹝辶裏﹞而西坡極峻艸石皆冰跬步惴惴至西崖下仰之目力爲極始見崖瀑飛灑散布疏密勻整下至澗長不知幾百丈闊蓋百餘尺光明透澈去人尙五丈許昔人號迸珠簾不能盡其奇也負崖坐石仲信又局蹐以酒至力稍蘇攀援而北仲信不能從也獨遣其卒挈酒脯以從北有巖容數十人瀑長過西而東又濃厚時如團雪投墜連屬不斷加以動搖如玉龍飛舞他與西同兩簾皆淸寒襲人時時飛灑如細雪著人面下沾細艸皆爲淸冰日夕凝積或聳直如玉筍或扶疏如珊瑚蔽崖彌澗奇形異狀不可殫紀瓊田瑤艸殆謂此焉信天下之奇觀也西崖望掛鏡臺則培塿矣玆山奇峯重疊如展畫屏不知髙掛鏡臺又幾百尺周圍環抱而開豁其東臺如門屏而位置偏南臺上石墜者皆方平爲水波狀臺前之山一遮一掩又不知其幾百重也始坐盤石疑瀑之小蓋遼遠空闊掩映巖石淡然如無加以老目茫茫故也歸途趨下差覺易僧醉喜甚捧冰如珊瑚者前行騶卒皆折紅樹負之而趨至系馬所且乘且步俄至院坐山門前大盤石取山果如丹砂者與僧持冰若紅樹羅列於前淸泉泠泠過壺觴閒且漱且盥且觴且詠非廹於暮不忍歸也和叔率州官載酒迓出水簾泉瀹茗飲之又明日偕和叔之延判官張士謙子敬遊墨竈山寺殿東椒壁有梅軒佚老貞元癸酉歲題字文皆奇惜殘缺過半石柱皆宋人題名緣石磴登方丈鳴箏小酌從者得雉爲炙以侑觴題詩東壁出遂至谼峪山寶嚴寺寺東二里支提龕琢石崖爲之開元十九年蔡景撰碑劖刻甚精寺前泉石不減黃華山門有白松皮葉皆異巨槐蔭地數畝聖燈寺在西北絕頂望之隱隱見其殿宇僧云蓋四十里之遙舊傳聖燈誠禱則見張商英有說後見者多自矜和叔云某官大觖人望禱亦見余不禱也歷石磴登方丈望五松亭方丈西古松下坐盤石得山尢佳奇峯疊嶂競秀環峙上摩穹蒼錯以紅樹罨畫所不及午和叔治具張樂夜分始休泉■﹝氵虢﹞■﹝氵虢﹞循殿階流夢回淸響滿耳可以消酒戊辰刻名後殿石柱夜和叔入浴余獨乘月登陟坐盤石僧普靜精觱篥終日獻藝至是挈其徒按羯鼓笙笛鏗鍧震蕩交奏疊作月明松影中淸風颯然山鳴谷應不知此身之在人世也長老勝祥又進數尊而歸寢視歐謝遊嵩山見汪僧𨿽靜躁不同而所遇皆可樂也山之秀拔在黃華右若夫水簾奇偉遮掩環抱重疊深遠則不及焉二山之泉皆去山數里洑入地中己巳將遊棲霞和叔謂無大奇遂東回過諸翟翟曲宿下洹九日登鳯寧山山在洹水陰峭拔如鳯聳石爲兩翼各有亭山巓又爲亭亭上又架屋兩重金泰和間作祠三神女山多古栢路尢峻坐其巓俯瞰二亭若井底風急不可久過南齊觀丈八石佛有紹聖間刻石度槎牙嶺不可騎和叔徒步憊甚間闗至善應宿儲祥宮明日登西樓和元裕之詩得鯉鯽活躍幾席前泛舟觀泉泉皆洹之洑至是突出有若歷下趵流而淸澈過之登龍祠祠下泉出尢怒飲舟中道士又攜酒俟水濵遂至醉又明日道人方擊云璈侑觴盤桓殿廡二人報大尹杜公弘道軰迓已二日不得已遂歸往返九日遊歷四百里淸賞之餘則有從者弦歌馬上疲憊則聽和叔劇談可以遣睡餘力所及得詩凡二十八首姑錄之以志歲月昔仲塗述遊有記魏公有跋而魏公凡三守相竟不克往予竊自幸多矣所不足者和叔謂天平險甚且經大雨不可行棲霞又尼於猶豫而玉泉澤陽諸山皆西山之勝未愜窮歷張本於是尙有待於他日焉

漢陽府學新築宮墻記

治之要在學學之要在人師儒也風紀也我元建學徧天下師儒教之風紀勵之大而成俗出才細而繕葺悉任焉苟非其人細亦不舉大復奚望士爲學有地地之治不見人之謹惰漢陽學垣昔皆土築霖潦歲圯至元辛卯知府戎益教授劉必大易以板屋木久又腐雞犬不禁天歷己巳夏僉憲楊煥謁廟嗟訝力欲繕完商工計材費等剏作乃議甓址而瓦覆之費𨿽加倍校以歲修吏因爲獘省反倍百時學廩告竭命判官夏文炳倡率其屬教授劉嗛適至協志經營凡五閱月百堵俱興學南地隘神人一門出入瀆甚作學門於東墻西地偃瀦穢入泮池甃石爲防池浚而廣北泄以溝墻之費悉資他助門池則半出學廩廟有嚴而學始完矣今夫齊民之家必閈垣扄鐍以爲防也聖人南面而頹垣敗壁豈稱王居旣廩祭養慢藏其可斯役蓋不容已也況土而木木而甓歷數政而後討論始盡遇其人而後有成天下之事可易言哉士子謂紀今範後子宜有辭有壬於是因有以告吾士焉記以墻作請以墻諭子貢稱夫子之墻數仭言夫子之道也學者必求其門入而有見則其爲學也至矣不得其門未有所見其猶正墻面而立也與若夫糞土不可杇者聖人之誅至矣吾士其念之哉墻縱五十丈橫半之楮幣爲緡四千五十瓦二萬八千九百甓四萬二千塹二萬二千四百垔雘榱桷瓦礫之屬稱是木工六十六圬之工三百一十築■﹝扌豖﹞之工五百六縣尹程傑實相斯役云

禜門記

至元後戊寅夏杜侯來守彰徳方旱禱而雨槁苖用蘓秋大雨乃不止田將沒洹之漲且及城八月四日侯禜於城東門雨俄息翼日遂霽按祭法雩禜祭水旱也歷代典制州郡縣苦雨各禜其城門雨而禜門古禮也長人者以禮爲政則觀感而化者深矣世之爲郡邑者遇水旱未嘗無禱而事不師古俚俗是徇以禮爲政非學於古訓者不能也侯學儒者也歷階通貴出守一郡禱之不淫一事爾而有見其爲政之大節焉士民合辭請曰侯之雨公記之五龍廟今玆滛而止猶昔之旱而雨也旱而雨有記淫而止無記其何以彰侯之休侯聞而辭曰禱雨我也禱晴又我也我不職召沴而屑屑瀆夫造物者尙敢誇哉余曰昔旱而雨天也今淫而止亦天也惟其有侯之禱則有旱而雨淫而止之天也微侯之禱寧知不旱而旱雨而雨乎苟無此理則周制不著於春官歷代不見之典制矣侯爲今守惟古是師使跳巫舞覡之風不見於吾鄕挈民視聽舉納於正以其平昔之所存施於一念之所用而又合乎典禮之正天道不遠矣郡之人不能忘侯而予不能拒鄕人之請書以朂後來者

疇齋記

益陽袁君名其齋曰疇來徵餘言余按字書疇本作■﹝彐上匡下﹞耕治之田也象並畔之形引而伸之則爲疇類之疇洪範九疇是也又爲誰何之義疇咨若余采是也玆齋之顏也其耕治之義乎士之爲學蚤作而夜思勤力而勞心猶農之治田用天因地昬於作勞則樹藝可施焉仁義禮智根於心養於未發之先察於已發之後除惡務本揠苖必戒苖而秀秀而實矣傳曰五穀種之美者也苟爲不熟不如荑稗人事不齊非疇之罪也人一已百愚明柔彊況膏腴沃壤濟以勤力乎其崇如墉蓋有不期然而然者矣博學而約取厚積而薄發余尙有望於君焉

萬國良九思齋記

君子有九思思者爲學之要所以審其知而肇其行也天生蒸民有物有則聖人從容中道固不待思賢以下臨事必思使各當理當視也思不以一毫私意自蔽當聽也思不以一毫私意自窒正顏色則思溫動容貌則思恭出辭气則思忠至於執事思敬有疑思問臨忿思難見得思義皆詳慮審處以求眞是之歸焉然思之目亦非止於九而已也天下之事萬變不同此心之微眾理所具耳目之官不思而蔽於物心之官則思思則得之思曰睿睿作聖思乎思乎其聖學之要知行之樞機乎𨿽然九思之目昉於夫子一時之論而實原於洪範之五事也五事之思偏言則一事專言則貫四者夫子因貌言視聽而推廣之且揭思之一字以爲致力之地其示人之意深矣有志於希聖者奚可外思以爲學哉萬君國良以九思名齋蓋嘗致力於思者請言於余余嘉其筮仕簿領發無不當其有得於此者乎序其槪以勉其進

晉寧路鄕賢祠堂記

治民有政化民有禮政𨿽不可弛聖人不急也禮則不待親炙而有得於私淑者已惟其不得親而炙也世之君子汲汲有事於前修往行者所以寓淑人之機焉古鄕先生沒而祭於社鄕先生之徳鄕人心悅而誠服者其秩於祭宜哉世遠禮墜著於令有不舉者況咸秩無文乎然其廢舉亦視所遇何如人爾鄕飲酒禮主人就先生而謀賓介主人謂諸侯之卿大夫先生謂致仕老於鄕裏而教者大夫則就而謀之又卿大夫飲國中賢者諸侯卿大夫猶能致禮於鄕賢之生者天子牧守獨不能致禮於鄕賢之沒者乎祭於社之制不可考附廟學作屋而祭之者則見有之矣晉寧在河東爲古今名郡廟學罹地震僕而復建講堂西四賢堂故基獨蕪穢不治今總管仇侯理棼舉墜勸農惇學歲復告丰治捷桴鼓顧瞻隙地慨然捐俸金倡僚屬而復爲堂焉經始至正二年孟春迄功二月乃取隋文中子而下凡若干人設主以祭前國子司業王君走書京師請記於愚愚惟萬物並育而不相害道並行而不相悖物之所以育者道也道之所以行者人也道之統在聖而其寄在賢或晦或明或絕或續有不得而殫論者大抵先王承天之道所以維人紀於萬世者禮而已矣禮之目有五而祭統乎吉然而有公於天下者先聖先師是也有專於一鄕者各賢其賢祀於其地者是也公於天下者以其道被天下也專於一鄕者道之所著莫先於鄕而鄕中人之所感視眾人爲尢易由是而國而天下矣王豹處於淇而河西善謳綿駒處於髙唐而齊右善歌曲藝且然而況爲聖人之學者乎晉當變風變雅之餘有憂深思逺之意俗美且厚人生其間𨿽徳之大小不同而位之顯晦亦異要其所至有足以任斯道之寄者若隋文中子若唐裴文忠公宋司馬文正公其出處勲徳爲何如他如裴弘中趙元鎭之相業陽元宗司空表聖之節操趙伯循孫明復之經術與夫金源百年以迄我朝其行足以範世而軌俗其風足以亷頑而立懦其學足以垂後而淑人不待親炙而有得者多矣鄕先生之功不亦大乎生爲晉人沒爲晉神其秩於祭宜也然其中有從祀孔廟而又班之斯堂何哉從祀公於天下者也斯堂專於一鄕者也使燻徳而善良者益寓其沒世不忘之思非黷也昔魏杜畿爲河東太守開置學官執經教授郡中化之以多儒聞其功不在蜀文翁閩常衮下而未聞有祠今舉而祀之可也夫以陶唐之故墟際皇元之嘉會魁奇材徳之生蓋鼎鼎也明其晦續其絕廓聖人之學而任斯道之寄者豈無其人又有祀而秩之者已侯燕人名濟字公度化民有禮其杜畿之流乎司業名士元字善甫則郡人也

至正集卷四十一

●欽定四庫全書

至正集卷四十二

﹝元﹞許有壬撰

○記

務本齋記

士盍觀夫水之與木乎水由涓滴爲溝池爲江河而放乎四海漑漫功利古今不竭也木始毫末而拱把至昂霄聳壑大可梁柱明堂細不失爲椳闑扂楔無不適於用者何哉有本而已矣士之爲學其亦有所務乎士何務曰務本論語首篇所記皆務本首章聖人言學後卽繼以有子君子務本之言誠以根本旣立如苖之於根由是而生有不期然而然者矣務本齋者宋故衡安仁馬亨復先生書屋也亨復從北湖姚輔之受易而歸北湖以朱子書務本洎誠齋著務本說爲贈因以名其齋焉至元丙子毀於兵字若說皆喪後至元丁丑孫熈明初卽故基作屋介其友乞余書京師而明初未識也庚辰始識之長沙道同气合遂辱畱不忍去明初謂扁得於昔記不可靳於今也愚昧於剖析而不能拂其請昔子夏子張子遊以有若似聖人曾子獨以爲不可至有江漢秋陽之諭後之學者不能無疑焉然觀君子務本之言則其於聖人似矣人生有父母兄弟有子言務本始於孝弟則三綱五常悉由是出仁民愛物舉而措之爾此所謂本立而道生者猶水木之有本由是而至於其極也若夫天下事物有本有末則又對待之言也舎其本而趨其末者眾矣故愚因務本之說而旁及對待之言非悖也因有警焉故孝也者敬其本也養其末也未有事親以敬而不能養者也忠也者誠其本也事功其末也未有事君不欺而事功不立者也書以五經爲本百家其末也通乎經則百家迎刃而解矣文章以理爲本辭華其末也未有得於理而不得於辭者也引而充之有本則有末學者知所先後其亦有益於爲務本之學者乎亨復不幸才三十而卒子栻敬孚世其業長茂而實遂至明初則道之生也生生無窮矣愚不能有以益之也然竊誦大學曰自天子以至於庻人壹是皆以修身爲本易曰復徳之本也蓋修身則道立復則心不外而善端存故務本者又當先於修身而修身又當先於心不知誠齋之說如何何當一見而啟愚茅塞乎

大名路重建銅臺驛記

良二千石之作郡也其猶家乎古有之處官事如家事然後能盡吾之心旨哉言乎若近而實遠推而極之則治具之大小畢張矣夫宣化養民固其大者而吾部內闗於政者一苟不備顧不瘝吾治乎民生粟布以禦饑寒屋以待風雨噐以適用未有闕而不求敝而不修者也何獨至官事而若是恝哉且羣居往來自非匹夫傭屋未有不規函丈地以肅賓者況提封千里上有王人下有報政四方行李之往來則館舎非爲政之先務乎大名在漢爲魏郡後周爲州唐始號大名府而宋建北京今爲上路實河朔大郡也郡視古諸侯館人所職固當髙閈閎厚墻垣以無憂客使而自後至元丁丑大水蕩圯賓至率假廛邸至正癸未九月河東亷訪副使托迪來監玆郡視民所欣戚及事之病益民者悉罷行之惟驛舍之圯迨玆七年事上禮賓大懼弗稱卽倡僚屬割俸金購材庀徒躬相厥役乃堂乃廡乃庖庫湢廏泊食飲宴息之噐物巨細畢具伻來願有述也余惟古者王使之至侯邦與夫承王命而爲過賓者郊勞致館之儀饔餼芻薪之節官正蒞事上卿監之諸侯以正事出諸侯之大夫士以君命出或戾其所止或道其所由授館展車各有攸司賓至如歸莫不懷愛我國家際極覆載悉入版圖舟車所通傳置交貫事𨿽因古而法制之詳實過之侯甫下車興廢補敝首復驛舎知所先後矣昔單襄公奉王命聘楚而經陳候人不在疆司裏不授館有以知陳侯之失徳晉文大諸侯之館圬人以時塓館宮室鄭僑誦焉近代有刺韶州以創驛堠而立生祠宰萍鄕以驛傳完葺而受知天使則侯之是役可以觀政矣孫譙記褒城驛而謂州縣皆驛者以刺史縣令任之旣輕變易又數其於爲政則曰我卽去何用如此則州縣眞驛也彼視官如驛而侯視驛如家愚哲判矣故爲記其顚末以示後之爲政者

菊莊記

安陽地稱秀麗昔人引洹水注城內爲園池環城之池晝夜湯湯民室酒壚擇奇據勝無慮數百區西南匯爲陂溪山之輸委亭館舟楫之盛麗蒲荷葭柳羽鱗貍狐之饒益實最一郡水不修民生日蹙陂遂爲陸而亭館爲墟矣好事者或事築植胥徒一假館花蹂木戕器敗屋損供頓少弗愜有遂賈禍者故莫不恣其敝穢而已焉余歸方事遊嬉而無所於適送客南郭歸並闉闍而西微行詰曲桑楡蔽翳負城有小圃徑造焉地僅餘百弓■﹝廣外者內﹞■﹝廣外穌內﹞幽潔問守者曰此王君季貞菊莊也雜花並植菊最多故以名時方挺翠怒長羅列滿地愛之不忍歸秋風作花見餉十盆品色莫有同者莖髙尋丈花大徑三寸餘蓋培漑有時芟移有法半歲勤動而後有成信菊之拔萃者也季貞知予同其愛介其友請言吾方慨吾鄕風物之非昔而嬉遊無所於適也能無情乎淵明曠達芥視軒冕乃獨愛菊屢形詠歌至與松並稱茂叔談道有取於蓮並稱者二富貴者在所薄菊獨以隱逸稱譜之詠之者又代不絕口其貴重可知已季貞其亦慕古人而有見於菊者乎人生之樂隨寓可得口體居室不與焉故不他其藝以見其志不侈其圃以納其侮百弓之地可遊可樂胥徒藐之而不屑來沒吾齒莫有睨而規之者求寡而獲丰身安而志遂是莊之徳不亦多且久乎莊田舎也田舍谷爲稱首不莊於谷而於菊谷吾口之所切菊吾心之所樂吾口寧緩而吾心不可不適也心適矣視如京如坻漠如也古有午橋莊築山穿池竹木叢萃固盛徳之宜居後之主者已墮屠兒墓園之譏平泉莊之鴈檜珠栢𨿽曰僅存尋亦蕪絕矣富貴田宅之不可恃如是夫九原可作吾其從晚節之老圃乎且吾爲人莊而日就荒人爲吾莊而不獲一稔獨幸得歸而時遊王氏菊莊庶幾鄕賢之萬一焉記菊莊而及鄕賢者髙山仰止吾鄕之士其勿以菊莊爲嬉而已也

幹明寺記

余謝事歸裏有寺曰幹明主僧徳訓時過余旣乃相告曰佛居西方以七寶爲宮室中華事之每窮土木之役然茅屋越席神亦安之亦誠而已吾寺無貯儲業精者驕荒者怠驕與怠相遭濟之以貧寺日廢矣訓視髮事佛主講若壇信者禮施丰約不敢校歳久積楮幣爲緡萬五千有奇乃構大雄殿像設藻繪堂室庖湢大小俱興經始至正甲申二月落以乙酉十月𨿽不足比隆傑剎計佛亦與其誠而安之矣且訓見吾徒競錐刀如市商惟私其身一旦捐衣缽啟爭貽笑故就今尙健盡以奉佛焉公不我揮故敢以告其徒福佑徳成復踵門請曰微師吾寺幾墜願紀於石相城故多寺由隋迄五季有興無廢周顯徳中廢省存者僅二十而無所謂幹明者宋李回作郡誌始列幹明禪院豈宋所建耶易院爲寺又不知何時唐賜額者爲寺私爲招提蘭若若山臺野色皆是也佛以淸儉爲宗其見勞人糜財果樂此乎昔之佛者斷薪續牀把茅蓋頭未聞以締構雄侈爲賢也長蘆宗頤師謂梁武之禍由崇奉不能淸儉所致詎不信哉訓也居而能儉積而能散嗇於身而丰於佛懲其徒而矯其獘亦賢乎哉今海內名山寺據者十八九富埒王侯有興作猶資於眾因而利之此𨿽大小不侔而得失亦判然矣佛之說髙者淩靑天深者入黃泉其淺而近者曰不貧不癡訓也其庻乎余旣聞訓之言又重違其徒之請求其故掇其法之緒餘爲之記俾嗣者有所徵焉

樂閒堂記

人物之生於世安於其素而不知其樂者眾矣魚在水獸在山不知其樂也處之涸轍縶之虞人而後知江湖山林之樂焉釋而從之俾復其故則其爲樂始眞知矣物皆然人爲甚賤而服賈陸有摧車水有覆舟虎狼盜賊風濤蛟龍之險卒然遇之號呼丐命於須臾而後知平地之樂也而仕者又甚焉仕而達矣若可樂也而其憂苦方叢乎其前事有必爭而不容巳者不爭則獲罪君子貽誚後世爭則彼方震以雷霆壓以山嶽惑以簧鼓大廷列坐十九瀾倒而欲以抔土障之當是時也思得釋去重負歸爲閒人則其樂爲何如此憂也有苦焉造謁之疲精神送迎之勞筋力晨興趨府干請坌來折簡函丈手未及展繼者沓至至擁馬不得前暮歸復爾寒暑不間休暇匿避若逋逃堅閉若自錮一接賓客遂終日不得食思得脫巾履偃仰牀第又如蓬萊之不可到也上則不能遏矢去川決之政下則不能厭蠅集豕貪之求憂苦𨿽極謗議蜂起矣夫人未嘗不知閒之爲樂而眞知者寡余蓋身履其境急遽疲極而後獲閒其爲眞知猶座中談虎而嘗被嚙者也鄕人孫友賢受益居安陽銅冶治卓宛之業而以淸愼聞於人集賢院降札褒之曰樂閒衝素處士集賢握玉章司天下道教凡名隱者率號處士又華以冠之受益因以樂閒顏其堂乞言於余受益不遊不試不險於途不困於責安於其素而能知其樂者乎其知不知予不能知而集賢標榜之其知其能知其樂也若是則華而不浮矣𨿽然受益又當讀涪翁之文知収其餘力而就閒之說則可以永此樂矣

陜西行中書省題名記

至正丙戌冬陜西行中書省平章政事托多公合其寮寀移書有壬曰吾省據要重以控西北南三陲者八十五年矣昔保釐長貳若廉希憲商挺賽音迪延齊皆蔚爲名臣而無托以徵及今亟求已不可得乃斷自後至元元年得若干員刻之石識往行朂後繼敢以屬子有壬惟陜西當天下一面名𨿽數更地之雄劇則古今不異也我元天造立宣撫司以養以治中統三年始立陜西四川行中書省至元二十三年朝議分省四川咨答轉滯攺陜西行省而四川自爲省矣中更宣慰司者一尙書省者二尋復其舊此其大較也世皇宏規遠模立中書省總於中分省釐於外行省遵成憲以治所屬決大獄質疑事皆中書報可而後行則爲行省若甚易者然地之所直有險易則任之所寄有重輕矣秦地形勝之雄建瓴東夏分鎭夾輔宗子維城臣工旬宣實任其重中統初廉希憲爲宣撫商挺副之同寅行省治難爲易繼以賽音諤徳齊山川之險適足以固吾之國故地之險夷視人愚哲朝廷愼簡宜何如哉則是保釐長貳之善可爲法惡可爲戒者皆不容泯此所以有待於題名俾後世得以指議也國家百年來法令明備遵之者福戾之者罰若殛隨所戾而至孰敢不畏然人情有玩於法狃於習而不知畏者於是法有所不行矣而其本然之善則未嘗泯可觸之機則未嘗息題名一刻俾一見之頃知某之爲善使人歆慕若是我獨不能效之耶某之爲惡使人嗤唾若是我獨不能戒之耶用是爲政豈特爲法之一助而彌惡遷善蓋有出於法之外者焉尙論古之人由周而來著績斯土者軌躅相接逖聽風聲皆吾師也若夫徳於人而未忘迹於事而未熄率而踵武其文正乎平章曁諸公竭誠踵武罔俾專美矣斯石之刻又與人爲善於無窮焉後之來者知其名之必列於斯也可不畏乎虛其石以待之

弘齋記

人生天地間以藐焉一身參而三之亦有道乎窮𨿽獨善若進徳居業之富討論資攬之備大而民彛物則繁而酬酢日用莫不總括其理而積於其身及達而兼善也堯舜其君三代其民囿一世於太和以至鳥獸艸木亦各使之遂其生育之道天下事物紛錯坌沓莫不有以容之容之者何弘之謂也弘也者隘之反也此得彼遺卽隘矣𨿽莫不有以容之亦莫不有以別之也夫子曰人能弘道言人能有知思可以大其所有之理也子張曰執徳不弘言有所得守之太狹則輕喜易足有一善自以爲天下莫已若矣道而曰弘我之力也徳而曰弘我之量也聖人示人用力之方才髙意廣失於辟者亦有以充其量也承旨開府公器宇汪汪若千頃波扁齋曰弘日與儒士講學其中蚤襲宿衛歷俸常太禧宣徽翰林宗正宥密皆有聲所以大其理守其得者已至矣噫士大夫讀書非不博也才气非不贍也而其成就卒於無稱何哉患不弘爾聖人大管仲之功而小其器者豈不以其不知聖賢大學之道故局量褊淺規模卑狹功烈如彼而已乎公於是理講明已熟用力已至然任重道遠又有毅焉曾子曰士不可以不弘毅於事而求所以爲弘者則內外交修本末兼盡他日見諸事業綽綽有餘裕恢恢有餘地矣公命爲記輯先儒緒論而爲之書

至正集卷四十二

●欽定四庫全書

至正集卷四十三

﹝元﹞許有壬撰

○記

禦史臺照磨題名記

世皇立禦史臺肅天憲以正百辟上官底僚罔不各極其選或損或益適於當而已厥初無照磨官至元壬辰臺臣以贓入旣夥出納無適爰始奏設又慮員之冗也乃以其職冠承發管勾兼獄丞之上遂爲定制焉迄今五十七年階是騰爲達官者不知幾人而湮沒無聞者亦復不少今照磨蕭栗刻其姓名於石徵記於愚愚惟照磨兼承發獄丞一人而三職也獨稱照磨者舉其槪也金糓則欲燭照磨硏厲其隱失也簿書則欲久近有稽出入無格也囹圄則欲大而無抑無廋小而無淹也三職克盡善蔑加焉一或不舉事因有墮矣況三悉不舉者乎抱闗擊柝𨿽賤必敬況列爲憲屬冠豸乘驄實權輿於是者乎彼有居其位食其祿卑小官以爲不足爲髙談計月取償華貫不待後之指議憲條森嚴有議於今者已蕭君起家冑監已出官辟爲臺郎除是職其言曰前乎栗題名者善不善皆栗師也後乎栗題名者栗不敢知而竊有望焉愚嘉其三職之能舉而其言復有取也故爲之書

緱山書院記

古王宮至閭巷莫不有學學其學者非有異事也明天常盡人道而已若庠若序約義異稱教則均爾姬轍之東寖不古若以鄭僑當國且有欲毀鄕校者而況重之以秦火離之以異端斯文不喪天實相之學校開設日興月嗣若夫書院之號則昉於李唐之麗正郡邑未有也趙宋卽老師宿儒講學之地賜額洎書若白鹿嵩陽應天嶽麓遂爲永額焉紫陽朱夫子守南康拳拳於白鹿夫豈不知所先務哉我元戡定伊始卽崇文教南北旣一黌捨遂徧區宇漸濡百年而書院之辟視前代倍百矣贈翰林學士資徳大夫上護軍魏郡杜文獻公瑛字文玉其先霸州人金季避地緱氏山中授徒汾晉間學者卽舊隠稱爲緱山先生中書鈕赫珪聘至相因家焉世祖徇鄂過相嘗召先生問計對以三事稱旨且勸上數事後皆如其言及卽位徵之聞王文統當國不起授懷孟彰徳大名等路提舉學校官又不起其導中書也則以緩刑薄徵廣學納士爲先其移書執政也則以遡流求源拯百千年之禍爲務所存不亦遠乎於書無不讀讀無不記記無不究其趣者著述有春秋地理源委十卷語孟旁通八卷皇極引用八卷皇極疑事四卷極學十卷律呂律曆禮樂雜誌三十卷文集十卷大約明注義之未瑩補先儒之未足時出已見以袪後學之疑中書嘗予良田千畝不受知屋下有藏金不發是𨿽若小不義而千駟萬鍾其屑乎卒五十七年有贈謚之命又十三年河南部使者請建書院廷議韙之以緱山爲額實至正辛已五月也守臣以官所度地湫隘不稱謀於其孫封彰徳路總管愚相攸坤維得故王氏萬卷堂堂故崇且廣子孫廢撤殆盡相與裒金易之修大成殿殿後爲先生祠東西齋仍其舊又七年今郡守朱彥亨與其曾孫中書省左司郎中秉彛作講堂以居師生新戟門以嚴中外始幾於完矣彥亨合其僚移書有壬曰文獻子鄕先生也麗牲之石宜有刻文捨子其誰有壬孩提知先生義不敢讓且讀山長馬君熈所爲狀犁然有當於心者馬君謂先生著述𨿽有先儒之已發而其自得蓋十九焉槪舉其要以爲的然見道之言其知言哉先生出處大節屹然山立視榮達爲何如身後祠像之有無不校也然士爲學必使後世從祀孔庭而後爲至下是亦屍而祝之非以爲榮而以見其爲學之至且以淑鄕裏興後人焉有壬生晚不獲親炙而幸托名先生之碑可不因有以語吾鄕之士乎夫學其學者皆人之所當爲爲子必孝爲臣必忠如手之必持足之必履宜無待於上之風厲也天降下民作之君作之師上之人有不容已者焉方今勉勵長育明詔諄復居之有地誨之有師而吾鄕先生貽範有書讀其書而求其心贍其容而踐其行成徳達材由是輩出則書院之設爲不虛矣有壬敢便便若是者誠欲明先生之道以淑鄕裏也惟吾士其勉之

總春亭記

饒樂平朱彬可取考亭夫子詩額池亭曰總春其鄕人宣政掌故黃君仲綱諗記於余余以未識彬可辭仲綱亟言之知彬可可人釋辭其可朱氏之先世居新安後徙樂平之淸原秀嶺髙林流泉沃壤彬可堂構其間鑿二池亭其上不質不華可琴可書可命尊罍以樂友生水陸艸木效奇獻秀自行自色自花自實寒暑有代謝而品類更相發榮無適而非春池之蓮窗之艸前川之花柳無適而非道也亭號曰總春其誰曰不宜𨿽然華於春者不若夏秋冬之多而悉歸之春何哉華於三時而生意實自春始歸之春原其始也余嘗達觀乎萬物妙觀乎一原維天之命於穆不已萬殊之所以一本也乾道變化各正性命一本之所以萬殊也學者究其用而未究其體悟其貫而未悟其一故於水陸艸木但知其爲萬紫千紅而不知其無適而非春蓋自老安少懷之言絕浴沂詠歸之迹熄尋芳勝日豈無他人求其領無邊之景識東風之面舎考亭夫子其誰哉嗟夫盈天地之間皆物也而有所謂植物者焉肖形𨿽異資气則同因植物之同而知萬物之同總春之義大矣哉彬可爲考亭疏族嘗來京師從縉紳先生遊其亦有聞於此否乎予不得而知也他日仲綱登總春之亭歌考亭之詩然後以予言問之

景韓堂記

相爲河北重郡牧守著稱世艱於聞周秦邈矣後蓋可考焉若漢京房黃香唐宋景房管數百年間指不易屈趙宋羅彥瑰而下尢炳炳者其魏國忠獻韓公乎公前持武康之節知相後兩以淮南之節司徒兼侍中判郡蓋古之牧守與宰相同故黃霸潁川治最卽入爲相而魏公以兩朝顧命定策元勲三守玆郡其重可知已夫以千里之治移之天下舉而措之爾而宅百揆憂患之域一旦釋重負斂惠一方則又朝廷用人弛張之道焉流習輕外訾爲徒勞膠榮朝著不肯一出國門𨿽自冗員擢爲方面皆爲下遷倪若水見班景倩入爲大理謂之登仙流習之盭乃至是邪我元重近民之仕作法辟舉屢議屢更必欲眞得其人與之共治然卒未聞卓爾在天下者豈風厲振作之道有所未盡邪皇上勵精圖治一新其法內外通融凡久在朝著者核其才考其資俾典郡邑河南行省理問太原朱侯彥亨擢彰徳路總管以其揚歷中外靡不著稱首膺是選也侯以剛明之資一旦蒞政百廢俱興剔蠧捄荒令行禁止由是名達九重驛賜金段歷徵往躅不一二聞而達嚕噶齊沙喇卜丹桑節判官馬徳淳推官姜彬同寅協恭知事王大本照磨李弘道畫喏平允郡以無事於是葺公署之後堂扁曰景韓蓋景行先哲慕魏公爲法徵記以訓詩不不云乎髙山仰止景行行止說者謂景行大道也言髙山則可仰景行則可行若魏公者非髙山景行乎凡天下牧守皆當儀型於百世下況踵其武踐其位者乎槪其三至合四十餘月利澤之及人如決渠浚隍柵桞廩粟辟牙城除戎噐奏罷鹽鐡以紓民力乞國監書以基風化皆宏遠之規非爲目前苟且計者至於秉鈞調元天下均受其賜丰功偉績史有不勝書者然愚竊疑先儒稱其務容小人豈含糊求合於人乎蓋君子必欲充其量而後可以有所容可以有所容而後可以施諸人可以施諸人而吾之事業成矣𨿽大而弼亮三世敉寧四方獨運廟堂再安社稷亦由是而推之爾且魏公作郡作相無一不可爲法而愚獨稱其量者誠欲諸公法魏公必造其極而一政一令之及閭閻者在其中矣所謂牧守與宰相等者其尙有資於是焉後之守倅觀是扁也其亦致力於實踐哉墊巾慕郭解幘效王則前政專美矣是爲記

承恩堂記

皇上禦天之十六年勑中書愼簡守令或陛辭親勉或中書諭旨皆錫宴惇遣曠典異數所以必其稱而期於治也安陽吳密掾臺出官佐奉使宣撫竣事擢尹渤海將行請言有壬時待罪中臺嘗序以餞旣而朝廷遣使核治忽之迹而渤海之政在治列復最它治中書以聞有金緞之賜密因扁其廨之堂曰承恩有壬旣爲大書而渤海之民李信義李珎蕭克敏劉誠復諉儒者王憲俾請於有壬曰吾明府吳君徳我非一思永其傳而刻銘戾法俟爲去思則吾民不忍言其去也承恩有堂苟因記之不惟彰君之賜而吾明府之善因附以傳顧不兩得乎又東平韓學詩撰徳政詩百首首括一事皆炳炳在人者軼王允規十奇而過之遠矣有壬昔之序有曰余𨿽不與考績尙能爲子紀其實密也在邑不二年治效有成紀實踐言記其可辭語曰君使臣以禮臣事君以忠有壬於是有以見爲治之機焉各欲自盡而已昔有賜緋衣或百縑或衣一襲非私也亦盡其使臣之禮爾厥後但聞有罰使以禮未聞也治不古若有以哉皇上徵往古發言震衷海濱逺邑至遣使賜賚盡使臣之禮矣昔人在■﹝畝犬﹞畝不忘君而一飯之恩必報況恩隆山嶽以忠報稱宜何如哉不名之堂不足以暴其恩報之誠不於家而於公署又以垂勸於後來而臨民聽訟之際顧瞻堂扁凜乎其陟降左右也敢易其心乎且今能盡其職徳於民名其堂愨於報而其民又能不忘令徳以示於永久一邑之治可知已推之天下有不治乎而天下之大一時承恩者幾人名堂思報者有幾而恩之未逮者先儒嘗謂不患使不以禮患忠之不足盍亦自盡其道乎密也植志不回爵祿汨汨異時晝錦歸故鄕其權輿於是繼踵而登斯堂者尙有望焉

公生明堂記

彰徳屬州曰林俗淳訟寂號易治且山水可適髙堂孫君徹徹篤由中書直省舍人來倅是州上官與其能小民安其政山水之適則未遑也州治西北有公明亭圯廢已久金承安間宋黻記文名刻故在一日孫君洎其守若僚請曰亭故遊息地今不能復其扁則可取然不若用其全句之該也丐書公生明三字揭之州堂日視以爲儆予喜爲之書旣又請抒其義以發其蔀請亟而切乃爲之說曰公之爲義大矣哉天無私覆地無私載日月無私照黃帝之治天下語其輔佐亦曰公而不阿而已周官曰以公滅私民其允懷說者謂以天下之公理滅一已之私情則令行而民莫不敬信懷服矣則是公之爲用通三才而一之自天子以至於嗇夫板尹不可須臾離者也人稟天地之中以生具眾理應萬事者心也虛靈洞澈無物不燭一蔽於私蒙昧昏錯而其本然全體固自若也荀卿於是立公生明之說其啟人至矣蓋公也者無私之謂也無私則淨淨則明明則如鑑照物妍媸黑白舉無遁形明也者公之發見者也而所謂生者謂有此公卽有此明猶播種於地而必出焉以之扁堂觸目儆省而又克已復禮以立其體應事接物以適其用不徼名以爲公不仕數以爲明一毫私欲無自而入理之微地之逺莫不了然在吾目中尙何覆瞹之有哉若夫不下比以闇上不上同以疾下分爭於中不以私害之荀卿所謂公士者諸君得之矣推公生明之極致尊君愛民物至而應事起而辧將不盡爲通士乎諸君其勉之

河南省檢挍官持平堂記

河南省南控江淮西掎崤函東掖海岱以輔承京師中土大方面也地重事劇鉛槧膠葛酬酢坌沓𨿽有敏者不能必其無戾焉隨事釐正不逺而復此檢挍官所由設也夫以七品之職釐一品大府之遂事其任亦重矣哉而弱者俯仰詭隨謬愆何望彊者取嫉於上陽示委注陰實逺之終歲踆踆不安其席於是官以之曠而事以之隳矣至正戊子春中書知管差除掾濟寧羅吉擢任是官冬右司掾河間王國瑞繼至協恭交修翕然著稱剸治就緒得以展布餘力顧瞻公署歲久將壓請諸上司出公帑葺之甫逾月煥然攺觀扁曰持平余旣爲大書尋復請記夫天下之至平者惟水與衡而已大而江河小而溝池其平中準大匠取法焉石或磯之則不平矣重而千鈞輕而錙銖應之以權無弗平者手或撓之則不平矣今夫疆域之大事物之夥金榖也銓總也工作也傳置也湮而欲發也泛而欲防也柅而欲行也蹐而欲正也不磯不撓則能適於平而不磯不撓其亦有道乎荀子曰士大夫以上至於公侯莫不以仁厚知能居官職夫是之謂至平惟其本之以仁厚行之以知能施於有政無所往而不得其平矣韓子曰物不得其平則鳴檢挍不任他事専職於此一失其平不惟瘝厥官鳴者紛起矣而況大官臨之史屬睨之可不愼乎執玉捧盈持而勿失階是而理機務天下且平況一省乎二君朂之且以告後來者

魯齋書院記

至正乙酉江西湖東道肅政亷訪使李守仁言魏國文正公魯齋許先生爲我元儒宗從祀孔子廟廷而覃懷先生之鄕大徳間鄕人王紀作祠廟學西偏庳隘弗稱昔濓溪爲南昌丞宗濓恢設況道州其鄕乎覃懷猶道州也故中書廳永額爲書院校職屢更祠則仍舊歲久且壓守臣嘗請郡巽隅地構築未報宜亟作以副書院名是牘上報可之符始下先生孫今河北河南道肅政亷訪使從宣入其宅地爽塏夷曠過請地判官馮棋更始石國英代之同知李守敬輩一乃心力市材庇徒成祠而奉遷焉前爲兩序後爲講堂東西有齋峙以重門繚以周垣西偏作屋以居校職神居有嚴講授有地書院之名實副矣伻來屬記有壬昔長中書左司陪先生子右轄公師敬時聞過庭餘論且讀遺書亦私淑者也義不敢辭夫道統在天地間由開辟迄今日未嘗一日斷絕明晦有時爾接而明之其人乎孟子謂五百年必有王者興其間必有名世者亦舉其槪爾孟子後千四百年始得二程夫子天佑我元俾道統之傳亟有所屬朱子卒才八年而先生生際興王之昌運得正學之眞傳接道統以淑來世任斯道以覺斯民非天意有屬而能然乎舉而措之事業若時務五事其槪也嗚呼中統至元之盛有隆古之所未及而有志之士竊有感焉者何哉孟子距楊墨韓子謂功不在禹下程子興起斯文其要在辧異端辟邪說先生之立朝也當更始萬物之際正始以理萬事端本以暢百支則其時也乃有申韓邪說雜鶩於中其言甘而易入其功卑而易著舉世倀倀以爲開物成務如斯而已當時辭而辟之者其有所自也卒之正言以驗正道以明使踵之者知其不容於正途懲塞其將來蓋攘斥之功出於平居講明聖學辧別邪正之有素也其有功於世大矣世徒知道統之有在而不知所以羽翼夫道統者又有在焉至大庚戌集賢大學士姚公燧作祠堂記猶以未升從祀天靳築室爲言皇慶癸丑始從西臺侍禦史趙世延請曁宋九儒升從祀建書院京兆記則翰林學士承旨程公巨夫筆也元統乙亥皇上勅翰林學士歐陽玄爲神道碑與夫制誥贊誄記銘推明道統之所在者至矣有壬晚學謏聞無所容喙矣竊惟先生之道在人心夫何逺邇之有間天下從祀感觸之機大矣懷之人固囿其中而猶屑屑鄕裏者豈不以鄕裏視天下其感觸之機又有捷於桴鼓者焉王烈居鄕爭田者望廬而返陽城居晉鄙燻其徳而善良者幾千人況道徳度越二人者乎懷之士過先生之祠有不惕然而興者乎昔先生之教育懷孟也制祠有曰再令董子帷前有傳授之弟子王通門下皆經濟之名臣有壬於懷之士有望焉

至正集卷四十三

●欽定四庫全書

至正集卷四十四

﹝元﹞許有壬撰

○碑志

上都孔子廟碑

至元二年丙子歲七月庚午皇帝禦洪禧殿太師秦王中書右丞相達爾罕臣巴延率中書臣僚奏上都世祖皇帝所城至元間作孔子廟仁宗皇帝修其敝增兩廡庖館故事當刻石紀列聖崇文重道之實以詔後世石已具擬中書參知政事臣有壬爲文奎章閣侍書學士臣庫庫爲書奎章閣承制學士臣師簡篆其額畱守臣董其樹立制可臣有壬被詔悚栗罔知攸措洪惟聖朝肇造區宇亭毒運用之大功並開辟而孔子之道猶天地日月人無能名若臣之愚其何以鋪張天休闡揚至徳若夫列聖崇文重道之實徵諸聞見或可復明詔萬一謹拜手稽首昧死而言曰昔我太祖皇帝之應天唘運也干戈中徵耶律楚材置左右備諮訪聞周孔教深用嘉納知天下不可馬上治立十路課稅使副皆用儒者國朝尊孔道用文臣實自是啟之太宗嗣位修曲阜廟孔子五十一代孫元措仍襲封衍聖公置編修所於燕經籍所於揚以開儒治輦曲阜雅樂爼豆祭服至日月山王鶚以孔子像達北庭命秋丁行釋奠禮飲福均胙歲以爲常收羅儒士俾轉教授遣斷事官穆克徳山西東路課稅長官劉中徧視儒人中者與牧守議停蠲其役且將辟舉場以精入仕擇筆且齊子十八人學漢語文字漢官子參學國語弓矢擇師分四隊以教命中書令楊惟中主其事作屋居之餼廩育之榎楚督之迄定宗朝不輟憲宗悉除漢地河西儒戶徭役世祖在藩邸招納儒士撝謙問答知艸澤一士賢飛書走幣猶恐失之燕廟學汨於道流奪而歸之儒增修敝陋聞竇黙三綱五常之言聖見超詣卽謂人道無大於此失此則不名爲人且無以立於世及正大位詔先聖廟國家致祭宜恆修潔官若使若軍馬毋泊其中理訟褻宴營造者有罪內設國子監學外分提學教授以職教議行貢舉法以取士督有司以主領責按察以勉勵儒籍者復之材成者擢之分田制祿以奉祭祀以資營修以祿其師以廩其徒而學政備舉矣成宗首詔惇勸且議貢舉又特詔中外百司申世祖之制其略曰孔子之道垂憲萬世有國家者所當崇奉而曲阜上都大都又專言之聖意所注可見矣武宗仁宗英宗文宗恪守祖訓凡大播告必首及此武宗加號大成遣使闕裏祀以太牢示萬世無上之絕尊仁宗行賓興法先徳行尊五經繼志述事有加焉今上皇帝三降徳音靡不懇切此徵諸聞見班班有據者也尙論歷代之興禮樂制度莫不相因而我朝截然首出爲一王法立經陳紀大括宇宙細盡事物不資載籍動合孔子之道非天啟大聖爲斯文主以康濟斯世而能然耶而天造艸昧一元坱圠之始戡定𨿽武文之用實行其中猶秋之有春藥之有食所遇之時異所施之偏有不免爾天常人紀自然之理則無時無地而不載焉世祖旣城開平尋升上都文治益修至元六年命畱守臣顏蒙古岱作孔子廟都城東南仁宗皇慶二年命畱守臣賀勝重葺舊殿增廊廡齋廳庾廩庖福門閎垣墉西偏爲堂廬以待國子分學田坐云州者六十頃五十九畝興州又十四頃以教以飬作人之盛蔚乎首善之地矣今上當寧大臣協贊益闡大猷使萬世之逺億兆之眾皆知孔道之可尊而祖宗功烈有萬可述獨及此者誠以斯道在天地間一日不可無一日而無猶天運之或息無以爲天地矣而貽謀垂憲捨是無大後世尊而行之其於治天下成規大法特舉而措之爾臣聞道之大原出於天其顯者謂之文帝徳廣運之文經緯天地之謂也天之未喪斯文禮樂制度之謂也刪詩定書系周易作春秋孔子之文也彼深文小道急近利務末效漸漬馴致貽禍國家𨿽以王文統之才卒負任使世祖明斷罪人斯得況下是萬萬者乎均謂之文可不知所辧哉士之藏修於是學者其愼擇從自格物至於平天下皆斯道也繼自今萬億年開太平之基以上副列聖崇文重道建學作人之意顧不偉歟臣有壬謹拜手稽首而獻頌曰聖神立極順天應人謀始斯臧繼體惟寅道有大原顯者爲文爰出萬化玆其大鈞金革土沸弦歌載詢考禮綿蕝徵賢蒲輪灤水之陽龍岡作都據其上游建瓴中區乃咨守成大本在儒國都閭巷有師有徒玆惟首善盍示逺圖咫尺象魏作宮渠渠南面圭衮北庭詩書列聖繼明顯承弗替旣極其稱復新其敝居以餼廩搜以科第百年長育四海漸被教隆化洽人有士風引而伸之萬世攸同皇帝曰兪汝臣有壬紀載釋辭後因有今拜手稽首天子萬年斯文斯道如日在天天地位焉萬物育焉拜手稽首天子萬年

大都三皇廟碑

三皇置一廟有司以時祭享昉天寶六載我元稽古崇徳報功元貞初天下咸秩京師歲春秋禦祝香祠以太牢宣徽供饌太府出銀幣大興府給事而太醫院主之三獻奏名蒞事禮崇物備非唐可擬顧惟殿宇涉久傾圯院使休格諏咨同官合辭上請勑工部重葺寢廡齋室應同繚垣以及墄坪炳煥俱新而碑未有紀至元三年歲丁丑十月壬午偕院使哈喇岱五十四經歷布延特穆爾請於太師秦王達爾罕右丞相巴延協議敷奏制可中書參知政事臣有壬制文奎章閣大學士臣庫庫侍書學士臣師簡爲書若篆中書移臣有壬臣有壬不敢辭洪惟三皇繼天立極生民以來君徳最神聖者也十三卦言其功不及其徳合元相春言其徳不明其功徳無能名功無所歸一有形諭蠡海而管天矣醫家者流果得而專乎徵諸掌故大徳間陜西行禦史臺議名醫配祭定制禮官議開天建極者列以十人則專爲醫其可禮部韙之至大間湖廣省請名醫配享坐次禮部議視大儒從祀列置兩廡豈一時不考大徳之議而許之耶豈以素問稱黃帝本艸稱神農而亨庖始庖羲耶而天下遂爲定制矣昔在壬辰太宗皇帝慮人有札瘥夭死也羅天下醫置太醫大使佩金符辛丑立太醫院總其政憲宗皇帝癸丑冠以提點世祖皇帝中統庚申給銀章又別置太醫院丙子合二爲一戊寅冠以禮部尙書癸未攺尙醫監秩正四品乙酉復太醫院秩正三品成宗皇帝大徳辛丑升正二品帷幄重臣領之其貴且重視同醫師秦漢而下太醫令丞不侔矣補太醫員慮不根學試嚴科條入官階升迄長其院尙方侍湯液諸王重臣請醫奏遣之郡邑設學置教授正錄教諭員教其術業又置提舉司其戶調自爲銓衡吏部不得而可否也閭閻細民徵戍病卒惠之有局待之有堂著於格令以廣好生之徳者厥惟至哉生民林林夫婦父子君臣上下之分定飽食暖衣養生送死之具備禮以維之刑以弼之萬世永賴可必也而四時陰陽之沴感之爲疾有夭死者已則不能必其無也於是爲方技以待之在三皇功徳𨿽猶海之一勺天之昭昭然亦於生民之大者歟天下祠事俾醫尸之其以是也夫用是諗於其官若學者曰學治國具也古一而我三焉國書一代同文之制儒以明人倫醫乃鼎足峙者以其爲業重且難故也技而進於道者也故必參造化之機窮事物之理而又存之以仁濟之以亷者其庻幾乎內經尙已近可訓者亦知孫思邈之論習業乎妙解百家探賾具學醫始無滯周醫師歲終稽其全失民有死終疾醫各書其所以入於醫師若是其嚴也其或懵經旨而冥行席世名而無實熟一方而自售偶一效以自信斃人不刄者𨿽有常刑而逝者不可復矣盍思列聖崇秩建學之意而愼之哉且醫之責在師師之責在總於上者擇之精布之天下則人之鮮於藥者免矣班格又以銅人圖經字漫屋摧徵考無從得請修治治其具以待其人其知長人之責者乎京師天下原柢大官蒞之故將達於流而暢於枝藹乎生民之遂其生也不然三皇天地其居也元气其神也何有於一室之修廢耶我元紹天闡繹尙質素以基皇徳其亦皇首之初乎皇帝擴列聖好生之徳開壽域續民命至和淪浹踵而齊泰矣於以昌聖躬萬億年無疆之壽於以固國家萬億世不拔之基於戲盛哉臣拜首稽首敢對揚天子之休命

勅賜經筵題名碑

世皇經營六合﨑嶇金革間首索金余黎獻及一時經術之士諏咨善道及正九五益崇文治至元三年十二月遣中都哈雅諭旨儒臣朕宜聽何書其議選來進於是商挺姚樞楊果竇黙王鶚言帝王之道爲後世大法皆具尙書乃以進講八年許衡安藏進知人用人徳業盛天下歸之說深用嘉納仁宗禦極臺臣請開經筵乃命平章政事李孟時入講誦泰定間始以省臺翰林通儒之臣知經筵事而設其屬焉今上皇帝法聖祖之宏規考近制而損益之開宣文閣選中書樞密禦史臺翰林國史之臣以見職知兼經筵丞相獨署以領重其事也其下有兼經筵官參贊官譯文官率以中書翰林僚幕若閣屬爲之而不常其員又其下譯史三人檢討四人書寫五人宣使四人有公移翰林國史知經筵者署之仍用國史院印章奏爲著令至正七年正月二十日知經筵事翰林學士承旨都哩特穆爾曁領經筵事中書右丞相伯勒齊爾布哈奏經筵啟沃聖心禆益治道甚盛事也領知若兼之臣宜立石以記其姓名擬翰林學士承旨臣有壬爲記禦史中丞臣多爾濟巴勒爲書知樞密院事臣太平篆其額制可臣有壬竊聞聖人之道爲天地立心爲生民立極爲萬世開太平之基思道之明其本於學乎賈誼謂人君不可以不學故𨿽聖人亦資於教五帝三王皆有師而求多文學古訓遜志時敏念終始典於學不獨殷髙宗爲然古今帝王之至訓也漢之賢君祖徳師經承師問道致治之盛其有以哉若天祿石渠白虎華光與夫唐之弘文集賢名𨿽不同其討論墳典圖畫治平皆經筵也我世皇徵用儒雅開萬世太平之基薄漢唐而不居一本聖人之道垂裕後昆皇上以天縱之聖畱心經籍緝熈聖學治效之隆視中統至元無忝矣臣有壬承乏經筵前後且十有五年每畨直進說天顏怡悅首肯再四經旨淵奧有契宸衷聖徳日新宗社億萬年無疆之休此權輿也講文附經爲辭若古疏義而敷繹之繼以國語譯本覆誦於後終講合二本上之萬幾之暇以資披閱焉夫官署題名昉自近代百司且有之況國家崇儒重道講求太平之大者乎凡與是選莫不以爲榮遇而列其姓名者不特榮遇而已抑將勵其傾竭忠誠以格天心勿使後之觀者指而議曰某但榮遇耳則斯石也不爲觀美文具矣

勅賜大司農司碑

語不云乎百工居肆以成其事有其地則有以庀其司鳩其人則有以僝其功苟判渙無統遷於異物求業之精不可得也百工且爾況崇位重秩而亮天工者乎大司農總天下農政其崇且重視古有加焉釐務之司宜雄大華邃而因循卑陋不稱位秩時雍坊故相巴延之居實甲諸第堂皇突兀宛若公廨重階連棟櫛比鱗集傍可僚幕列可曹局帑庾固宻可以儲金幣棲簿書槪以官府所宜有者無一不具旣歸之官𨿽力可請賜而土木勝人不敢居也僦之齊民收其租入則虞烏合雜糅日就廢壊獨有闡爲公廨是稱是宜乃至正六年閏十月二十五日大司農納克楚僧格實哩大卿哈達拉圖喇特穆爾少卿穆爾茂蘇黙司丞班珠爾王恪經歷庫春特穆爾都事托音奏凡地舎邸肆沒入者悉歸農司巴延之居在其中議諸中書農司宜用爲廨制允其請遂遷而辟治焉明年二月二十一日大司農僧格實哩吳秉道大卿哈達拉圖喇特穆爾少卿穆爾茂蘇黙司丞班珠爾經歷庫春特穆爾都事托音等覆奏廨旣得請宜紀其故勅翰林學士承旨臣有壬文諸石洪惟聖天子惇農務本責成其官因紀其居紀天休播後世宜也然古人緩於頌而急於規故盤席幾杖觴豆弓矛莫不有銘以示戒也一器之微爲戒若是則堂髙數仞榱題數尺可以因其地以朂其思居其肆以成其事哉帝王之治厚生而已唐虞大聖首重命稷箕疇八政周詩生民七月皆王道之始也世祖皇帝稽古建官特立農司𨿽品秩之隆殺分釐之內外時有不同其所以惇本抑末責成實效則無以異也仁宗皇帝崇其秩從一品位之崇也其望益隆秩之重也其任益大況一新其廨百工有肆矣亦究其事之成與不成乎且農司之立七十七年其設置責任之意播種植養之法綱以總於內目以布於外者燦然畢陳宻而無隙矣責之也嚴行之也久其效宜何如哉今天下之民果盡殷富乎郡邑果盡其職乎風紀果盡其察乎見之簿書者果盡如其說乎政猶廨也嗣而居者亦思所以責其實保其完舉其僕苴其漏乎方今農司之政其槪有三耕耤田以供宗廟之粢盛治膳羞以佐尙方之鼎釡教種植以厚天下之民生尊卑之勢不同理則一爾卑或凋攰尊孰與奉厚之之道其農政之先務乎昔韓愈取圬者王承福之言操鏝入富貴之家有一至再至而爲墟者以其屋之歸於官也其要則曰食焉而怠其事必有天殃臣於是重有感焉昔過其門莫敢仰視一旦爲我所有而治事其中念彼之失我之得也敬畏之心惕然而生矣則是廨也非我龜鏡乎持是畏敬以治其事則事無不成也於農政也何有

至正集卷四十四

●欽定四庫全書

至正集卷四十五

﹝元﹞許有壬撰

○碑志

勅賜重修陜西諸道行禦史臺碑

至正丁亥十一月庚戌日南至皇帝燕延春閣禦史大夫臣納琳等奏陜西行禦史臺歲久屋獘旣徹而新擬禦史中丞臣有壬文其故於石制可臣有壬承詔謹按其狀而筆其槪曰臺治位今奉元城之艮隅且五十年罅不卽塓橈不卽易馴玩將不可支歲辛巳都事樊執敬言行臺據雄鎭具瞻重威廢乃若此今不亟修後費滋甚乃移文中臺再閱歲始報可於是市材秦隴得木山積瓦甓百需靡不具集而尋引斧斤稽而不用乙酉冬十月中丞韓嘉訥蒞止按視儲木暴露而衰朽已過半慨然率作俄復召入累遷爲禦史中丞奉元無良梓人圬者以告中臺中丞爲請諸尙方擇精其藝者乘傳而往侍禦史沙巴爾李好文都事朱守諒輩得以僝其功焉丙戌五月庀工六月中丞都斯黙色治書侍禦史羅羅至九月正堂曁幕署告成且輟且作中丞趙得壽侍禦史慶善繼之明年四月韓嘉訥復來爲禦史大夫八月侍禦史實喇卜至後先協恭迆邐就緒入冬而落焉堂扁至公仍其故也袤深五尋有二尺廣九尋挾以翼捨麗以兩廈貫以修廊屬以圎堂東西曹局各二十六間過廳前峙照磨所附其西位置秩秩察院若掌故帑藏不易舊貫他悉一新庖傳廐櫪各厎堅好堂北伐土泉湧因浚爲池益以龍首渠水構亭其上池陰東西各爲亭基城東北作屋以偹登覧前三其門引暎峻邃先是出入危巷狹隘迂折民居直其衝者願輸爲道倍值酬之辟爲通衢如砥如矢是役臺官總其上僚屬奉於下舉盡恪恭毫釐之費皆出臺儲以故工不知勞民不知擾考室度功名𨿽曰修而實則剏矣我世祖皇帝至元戊戌建禦史臺以淸風俗以正百司而政之布報地之逖邇有不齊焉丙子平宋明年立南行臺總十道以按三省雲南則提刑按察司治之尋升行臺以按邊徼邊徼旣寧相地之宜以大徳丁酉四月移治京兆是爲陜西諸道行禦史臺按陜西甘肅四川雲南四省總陜西河西西蜀雲南四道亷訪司而節制於中臺焉闗中東控中夏西南北極邊陲樹之行臺俯制部屬崇嚴之勢立則敬畏之心生敬畏之心生玆用不犯矣此其小者爾若夫消姦邪於未萌軋豪猾不敢喘气使山川失險里巷不驚臺與地亦重矣哉臣有壬考其歲月因有以觀政焉廨獘已久始有修葺之議又七年始有成其不至傾圯幾希今也堅足以待歲月宻足以芘風雨崇足以詟部屬爲政之道豈外是哉建臺八十年來中外憲條無一不備玩而不舉亦猶是屋一有振起煥然截然故未墜也然臺有恆言謂之風憲亦有說乎風者天地之使也王者之聲教也故上行下效謂之風憲者法則也周禮懸法示人曰憲法則是風之與憲二而一一而二者也可相有而不可相無者也風主於教憲主於法上之行下有不能效者則繼之以法未有專主於法也我正而後責人以正我亷而後責人以亷苟不是求一以枉法惠文從事待若束濕視若冦讎不亦昧於風之爲義乎故必先之以風而後之以憲二者不使偏廢則吾政之修與廨俱新且於其未獘而時葺之則廨與吾政其永無獘矣臣有壬爲是說以答明詔庶乎古人作器有銘之義也董治寮寀中更非一皆刻名碑陰以著其勞焉

勅賜興元閣碑

太祖聖武皇帝之十五年歲在庚辰定都和林太宗皇帝培植煦育民物康阜始建宮闕因築梵宇基而未屋憲宗繼述歲丙辰作大浮屠覆以傑閣鳩工方殷六龍狩蜀代工使能伻督絡繹力底於成閣五級髙三百尺其下四面爲屋各七間環列諸佛具如經旨至大辛亥仁皇禦天聞有獘損遣延慶使綽斯戩輦鏹葺之又三十二年爲至正壬午皇上念祖宗根本之地二聖築構之艱勑奇淩府同知今武備卿布達實哩曁嶺北行中書省右丞今宣政院使伊嚕特穆爾專督重修歷四年方致完美周塔塗金晃朗奪目閣中邊頂踵巨細曲折若墄平髹堊靡不堅麗精至重三其門繚以周垣煥乎一新縣官出中饒楮幣爲緡二十六萬五千有奇費視昔半而功則倍之丙戌十一月七日上禦明仁殿中書省臣奏閣修惟新不可不銘勑翰林學士承旨臣有壬文諸石臣有壬拜手稽首而言曰天地運用之妙臣無得而名焉卽其形迹近者言之風雷雨暘之散動潤烜發生萬物者皆自上而施於下源泉陂澤之流通行泄灌漑大田者亦由髙以及乎卑我國家興王之地俯瞰萬國大聖人首出庶物位乎天徳引閡孳萌紐牙開辟而後蓄而未發之气以資始品彚自上而施於下由髙以及乎卑故澤之流如髙屋之建瓴師之出如泰山之墜石功烈之成登三邁五漢而下莫我儗也定都和林造邦之基立矣太宗憲宗𨿽干戈間而以不嗜殺人爲心聞象教淸淨覺皇慈仁之旨有契宸衷資其說以格蚩蚩之未格者非大示尊崇則無以爲感觸之地而大聖人礨空四海撮土八埏嚢括宇宙席捲河山之量實兆朕於是焉臣有壬生長熈洽之世朔南名剎罔不歷觀聞嶺北人談閣之大竊疑其誇質諸嘗行陜蜀江廣閩淛且仕嶺北之人信天下之閣無與爲比也昔祗洹寺基八十頃一百二十院祗陀湏逹二人成之我國家富有四海視布地之金特錙銖耳則此閣之締構峻偉傑峙與雪山相髙鷲嶺侔盛宜也閣始無名但以大閣寺著稱皇上賜名曰興元之閣蓋經始之日實我元順天應人龍興之初名協乎實矣且和林自元昌路爲轉運司爲宣慰司又爲嶺北行中書省丙辰迄今九十一年而列聖峻極之迹雄都瑰異之觀無一人一言及紀述者一旦形諸玉音刻之堅瑉遲速其亦有緣乎於呼休哉爲大利益其可量也夫銘曰

鴻蒙再辟世再初聖神立極卑黃虞建邦乃握天地樞俯拾萬國如墜枯嗷嗷赤子饑待哺後奚後我來其蘓天戈豈欲專天誅心以不殺人自孚頋玆象教非虛無與我異世而同符以大智慧明羣愚開極樂國色寰區祗園方欲鳩其徒乘龍遽爾反鼎湖後聖繼作志不渝巍巍成此兜率居不宏其規豈逺模矗天拔地髙標孤中有屹立金浮屠諸佛環擁分四隅至大修廢走使車三十一年等湏臾吾皇法祖恢聖謨坐令金碧新渠渠龎恩覆幬均堪輿如閣容塔綽有餘中書有請帝曰兪汝臣有壬其大書不蹇不燐盤石如億萬斯歲綿皇圗

勅賜推誠宣力定逺佐運功臣太師開府儀同三司上柱國曹南忠宣王神道碑銘並序

曹南忠宣王薨六十年若乃祖乃父丰功髙烈墓道之石咸未有紀至元六年歲庚辰十二月己亥中書右丞相臣托克托左丞相特穆爾布哈等以聞勑中書參知政事臣有壬爲銘翰林學士承旨臣庫庫爲書翰林學士臣玄篆其額臣有壬承命兢惕而竊又自幸皇帝不以臣庸劣俾參臺司而王之子臣托歡實平章政事世講誼篤當悉其家世飭其未至以章視來世矧威命有赫其敢以弱陋辭王諱阿喇哈蒙古紮喇爾氏祖諱博綽贈定威佐運功臣光祿大夫司徒上柱國追封曹南王謚忠定父諱伊埒肯贈宣忠靖逺佐運功臣金紫光祿大夫中書右丞相上柱國追封曹南王謚桓毅祖妣塔布妣威喇俱追封曹南王夫人忠定幼宿衛太祖皇帝服弓矢職割烹從徵屢有功竟死於戰桓毅嗣宿衛事約爾珠太子從庫楚胡土克圖太子伐金遂侵宋以功升萬戶尋以天下馬步禁軍都元帥副大將察罕徵討察罕沒遂代之統大軍攻淮東西諸城至廣陵戰沒王嗣職統其軍巳未從世祖皇帝渡江破宋師隆興北山還上都賜黃金五十兩中統初詔將所部討阿拉克岱爾琿塔罕追至河西有功二年從徵額哷布格賜金箙一文繒九三年從宗王噶必齊討李璮賊搤老僧口日夜搏戰走之奪其錙重進拔濟南賜金鞍文錦各一黃金如上都數四年春賜虎符銀章至元四年有事襄陽走宋師安陽灘賜白金衣物五年大軍圍襄樊分戍百丈山以犄宋師戰累捷十年拔襄樊十一年略地郢復奪郢州南門堡視地勢可達戰艦於江遣色勒敏白大將自沙蕪口入江取鄂州溯江陵復遵陸略地至鎭江十二年擢昭毅大將仍蒙古軍馬軍上萬戶權行中書省事駐建康與右丞相巴延參政董文炳爲三道水陸分進期集臨安王以右軍取道獨松闗破東埧訾至護牙山遇宋師手斬其將杜總管獲甲盾數百入溧陽界復值宋師斬騎將二人擒禆將祝亮等四十二人斬首三千級進拔溧陽獲首虜七千戰章步橋斬其將吳奉使斬首三千級進攻建平破之斬吳許兩總制拔廣徳西安長興攻獨松闗擒谷總制至栢市擒其將張八斬首二千級進中奉大夫行中書省參知政事十三年三軍會臨安宋亡九月狥浙東未下郡縣所至納欵降趙提刑等五百餘人追宋宗室秀王與擇於閩至福安轉戰四十餘里殺其步帥觀察使李世達於陣俘與擇及其子弟監軍趙由■﹝忄葛﹞防禦使林徳獲印章五器仗萬計安撫使王吉等皆望風降偏師入興化擒宋相陳文龍招降宋官二百餘人淮兵三千人江南平十二月以行中書省參知政事行江東道宣慰使十四年入覲進資善大夫行中書省左丞仍宣慰使十六年進資徳大夫行中書省右丞使如故十八年入覲賜玉帶弓矢進光祿大夫中書左丞相行中書省事統師四十餘萬徵日本次明州而薨年四十有九是年十月吉日葬曹州濟陰縣郭村之原初贈協謀佐理功臣太師開府儀同三司上柱國曹國公謚武定加進推誠宣力定逺佐運功臣太師開府儀同三司上柱國追封曹南王謚忠宣配托端庫庫楞呼圖克臺並封曹南王夫人子男二曰伊蘇岱爾襲左手蒙古軍萬戶天歷初有擁護功遂參預河南省三轉知樞宻院出爲河南省平章政事兼山東河北蒙古軍大都督入爲集賢大學士進銀靑榮祿大夫薨曰托歡起家同知蘄州路四轉爲河南左丞由南臺侍禦史再遷爲西臺禦史中丞毋疾棄官歷江西湖廣江浙三省平章政事進階光祿大夫拜南臺禦史大夫攺河南平章以母老辭至元六年拜中書平章政事在政府念母老而逺語及輙流涕南臺總十道按三省非重臣不可復拜禦史大夫且便其養也女五人適管軍總管呼喇濟珪齊衛副使巴哈穆爾蒙古軍千戶塔察爾眞定路總管哈喇遜蒙古右手萬戶額爾濟納孫男女若干皇元以仁武取天下艱難肇造與共事者惟國人耳而國人中尢賴以濟者若紮喇爾氏則四傑之一焉王之乃祖乃父無徵不從無戰不捷而所部之士威信素著如臂使指無不如志天下旣一俾率其部而世其職雜居腹心之地以制四方世祖皇帝萬世之逺圗也王明而恕謀而有斷始襲其部士皆樂爲之用提兵鼓行指期制勝其追叛河西攻堅屢下力戰襄樊略地郢復可謂雄偉之績矣若夫捲甲沙蕪而長江失天塹之險分節獨松而重闗若無人之境卒使宋主面縛海隅風靡則無沗爾祖而世篤有加焉日本之役未至而薨厥後蹉跌貽悔識者謂使王在當不至若是也皇元屈羣策以一區宇舊勞之臣耆艾熾昌者非一王曁祖考皆死戰陣以致寧敉乃身不享之昔賢謂世徳之臣厚施而不食其報然後其子孫能與守文太平之主共天下之福王壽不滿其徳而二子佐列聖重熈之運皆致位崇極王薨甲子一周矣賜銘墓道哀榮益新又立祠建康賜祭田千畝世福蓋未艾也嗚呼崇徳報功朝典縟矣歸美報上獨不在王子孫乎臣有壬再拜稽首爲之銘曰

於赫天造秉鉞四馳芟夷蕪梗以式九圍河翕嶽喬貴冑接武闞如奮出奔走禦侮桓毅之子忠定之孫率我舊部朂我鋪惇帝命南伐潰襄拔郢夷庚旣塞我旅爰整嘽嘽匪車舟乃陸通投鞭斷江率滸而東三軍犄角分趣吳會遂起溧陽肆我禡類角崩稽首漿壺食簞廣徳弗城獨松弗闗大會臨安組頸道左乾淸坤夷四方來賀蕞爾島夷乃敢不庭皇風播海長星墜營許許郊原鬰鬰王兆焯勤崇極申以廟貎旣歷五紀盍文其碑亦惟天道遲速有時假寵九原追功未墜聿聲其休永錫來裔

至正集卷四十五

●欽定四庫全書

至正集卷四十六

﹝元﹞許有壬撰

○碑志

勅賜崇源寺碑

主實喇鄂爾多皇后巴爾圖言夙侍武宗皇帝被恩務報而智力靡它作崇源寺資薦冥福請記諸石以昭臣妾事主之誠中書省以聞臣有壬承詔當筆卽其狀筆之曰巴爾圖克哷氏年十三入宮武宗潛邸早受知遇及正九五賜內帑楮幣俾作梵宇以踐矢言工欲庀而宮車脫駕矣事太皇太后益著恪恭英宗熟其賢命立太祖皇后完顏氏鄂爾多三年徙居世祖皇后凡實喇鄂爾多譯言帳殿也國制列聖賓天其帳不曠以後妃當次者世守之實喇則又序於諸帳之上者焉其徙居於是也地位益榮賜賚日裕惟被恩未報是懼爰念國家尊崇釋教嚴飭寺宇於以佑國芘民者殆徧天下女人知力有度越如是者乎初仁皇居東宮賜昌平縣史村田七百畝乃卽賜田力事締構爲報恩地地形爽塏閈閎邃嚴正殿位佛後殿棲經翼捨其旁武宗神禦冠其北而方丈拱於後殿西爲云堂東爲香積周廟以居其徒帑庾庖湢靡不華備作於泰定甲子三年迄功俾崇孝僧恆照主治今恆湍繼之楮幣計緡三十餘萬不資於官不假於人勞費亦至矣臣有壬竊聞佛之教大彌六合細入無形顧臣固陋何足以知之而所知者則佛以報恩爲第一義故佛書有報恩經首稱波羅門子孝養及湏闍提割身肉以飼父母弘衍其說以及報恩之義厥有旨哉夫所謂報者不獨子之於父母也若臣之於君也妻妾之於夫也弟子之於師也凡人之於所遇也有所得則報之不以多寡計也吾儒亦言受人一飯之恩而不忍忘者其爲子必孝爲臣必忠一飯之恩至微也而不忍忘之則其受人之大者可知已世有受大恩而恬不知報一旦有事乃身先退縮不啻路人亦獨何心哉況固藏嗇用女人之常𨿽知其卒無所用寧終其身以付後之爭者而不肯捐一錢則盡捐所蓄以報旣往之恩不賢能之乎斯石之紀使觀者有激其亦可禆於世教且使學徒不專於虛寂而凡致力於人事之實擴而充之佛之向上者可漸得矣臣有壬旣紀其實又效其說爲之偈曰

佛有大方便經典演微妙報恩弘至理布教及無量含靈皆具性感觸隨所見彼姝者貴人淑秀著宮壼受恩𨿽錙銖欲以山嶽報況得山嶽恩我報宜何如永矢言旦旦幽明倐殊邈志堅事竟成傾篋力構築山林爛金碧奉祀極蠲潔冥冥旣資佑且盡未來際佛慈無所擇散福徧沙界皇祚綿無疆慧日光萬刼民物苟有願佛悉從所欲凡我林林生學佛當念此爲臣勿忘忠爲子勿忘孝人而忘忠孝𨿽在天地間是不與人等我願推此道普度一切人俱爲忠孝者俱到大智岸

勅賜順聖寺碑

昔我武宗皇帝之在潛邸也今實喇鄂爾多皇后巴爾圖實侍左右旣乃從太皇太后於覃懷武皇賓天仍事興聖宮愼畏自持性彊記詢往求故應答周悉聖母嘗言覃懷獲歸宏濟聖業非祖宗在天之靈黙佑曲護罔有今日故力事崇構資福於佛爲祖宗報巴爾圖日聆聖訓而復厚沐撫視乃效聖母報祖宗者以報聖母出奩蓄楮幣三十五萬貫有奇買地都城咸宜坊作順聖寺三門夾峙大殿屹立後建重屋奉聖母神禦西爲十二楹連甍有閣竊自爲侍祠之地東規如西而殺其後用庋藏經云堂香積秩秩有位周廟連屬宏麗靜深際通衢爲屋三十間取僦貲以助恆費經始至治壬戌之春欲極工致而監者不稱凡三撤易歷十年而後有成焜煌絢爛照耀闤闠遇者聳觀買田千畝俾永有食擇比邱尼管旃卜主之不紀其故恐後遂湮沒以告中書庶幾上聞而有所屬也省臣敷奏詔臣有壬爲文臣有壬詞臣也有命弗敢辭臣聞佛之教宏大精微其要惟欲人同歸於善有不言而自信不化而自行之妙焉其徒學者女人爲比邱尼蓋百不一二佛以女人多疑惑執著結業纒縛不能自出不使入佛法中而憍曇彌著卒能奉行袐教宣說微妙所謂身無常身命念念遷滅代謝不足財眾緣所共無有眞主其言亦淵矣乎巴爾圖之報聖母也愨誠追慕老益不替亦善女人信敬佛法而知所先後者乎身命奧旨將究其極若夫舉所蓄而傾委不靳則已有得於財無眞主之言矣昔聖母禦興聖宮受二子十孫三帝極天下之養始終十五年中間受厚恩而極富貴者不知其幾人未聞有一人奮出知報者巴爾圖以女人淑柔之質而能若是蓋有闗於風教宜有以紀之也皇上孝治天下事佛之宇列聖神禦在焉聖母旣有所矣巴爾圖復此締構非瀆也至誠展布隨地而見況及事親宻從殉無地乃得一睹睟容與紫金之像白毫之光相爲炳耀則孝敬之心油然而生佛之不言而自信不化而自行者實寓乎其中矣旣述其槪若是且頌之曰

象教若海孰挹其深世玩其迹盍求其心匪今斯今罔有不欽其屋如星其徒如林山臺野邑知幾萬區曰玆都城鈞天帝居寶構突兀鬰乎相輝國帑海嶽涓埃是靡踽踽有人毫積絲累至於千萬猶水壑委十年營度始盡厥美聖母在天監觀有赫玆殫之力實母之錫陸海洶湧出此兜率東瞻徽儀殿合咫尺肸蠁來臨神禦有侐聖孫禦天治隆孝敬淑媛有請天休丕應小臣載筆聖徳是紀以彰聖治以鬯佛旨惟佛之旨在神禦祀佑我聖嗣承承繼繼子孫孫子與天地終始

勅賜故資徳大夫禦史中丞贈攄忠宣憲協正功臣河南行省右丞上護軍魏郡馬文貞公神道碑銘並序

至正六年七月丁丑集賢侍講學士通奉大夫兼國子祭酒臣天爵言故資徳大夫禦史中丞贈攄忠宣憲協正功臣河南行省右丞上護軍追封魏郡公謚文貞馬祖常早擢髙第歷踐要途始終五朝有文有政宜錫碑紀徳庸示報功集賢院臣以聞制可命臣有壬爲文臣玄爲書臣起巖篆其額三人皆文貞公同年進士而有壬托知尢厚始以學士被命繼冒承旨皆在紀述其敢辭公字伯庸世雍古部居靜州天山有錫哩濟蘇者髙祖也金季爲鳳翔兵馬判官死節贈恆州刺史廟賜褒忠子孫因官以馬爲氏曾祖烏呼訥從世皇徵宋畱汴掌饋饟累官禮部尙書贈推忠宣力翊運功臣僉樞宻院事謚忠懿祖世昌行尙書省左右司郎中贈嘉議大夫吏部尙書父潤朝列大夫同知漳州路總管府事贈中奉大夫河南行省參知政事追封梁郡公妣楊氏追封梁郡夫人梁公官浮光因家焉七歲知學得錢卽以市書十歲見燭欹燒屋解衣沃水滅之人嘆其異蜀儒張公■﹝須上立下﹞講經儀眞公未冠質以疑義數十張公奇之科舉詔下鄕會試皆第一廷試第二蓋以國人冠也授應奉翰林文字承事郎同知制誥兼國史院編修官拜監察禦史仁皇久正宸極猶居東宮近侍利燕飲得售所請公抗言當禦正衙立朝儀禦史執簡太史執筆𨿽有懷姦利巳乞官賞者亦不敢出諸口承天地祖宗之重當極調攝至於酒醴近侍進禦當思一獻百拜之義英廟爲皇太子請愼簡師傅下至臣僕亦宜精擇時大姦當國公首知其盜觀國史洎同列疏其十罪仁廟震怒罷之黨與之布列要地者皆論列黜之端人昔與抵牾而擯斥者請拔用之秦州山移公言山不動之物而今動焉豈在野有當用不用之賢在官有當言不言之佞大臣皆家居待罪薦賢拔滯知無不言攺宣政院經歷月餘辭歸起爲社稷署令罷雜事於泉南大姦復相左遷開平縣尹欲中傷之退居浮光大姦死除翰林待制泰定建儲擢典寶少監太子左贊善尋兼翰林直學士成均釋奠陳太子視學之禮內出禮幣命公助祭除禮部尙書祖母張夫人卒護喪歸起爲右贊善復禮部尋辭歸天歷初再使召爲燕王內尉仍入禮部兩知貢舉一爲讀卷官時號得人參議中書省事參定親郊典儀充讀祝冊官禮成賚金幣拜治書侍禦史錫犀帯及禦書奎章閣記內廷宴服七襲金玉腰帶各一攺徽政副使拜南臺中丞今上卽位召議新政賚白金爲兩二百楮幣爲貫萬金織綺爲端四攺同知徽政院事拜禦史中丞以公疾特免朝禮命光祿日給上尊知經筵進說必陳經史大義參以祖宗故實持憲務存大體西臺禦史劾其僚禁酤時面有酒容以苛細黜之山東憲以孔氏訟聞以事闗名教不行按者亦引去司憲有以貪墨敗沒入其田廬請歸曲阜陵廟從之拜樞宻副使居無幾辭歸復南臺中丞遷西臺疾不赴積階自承事郎至資徳大夫至元四年三月丙午薨於光州之第得年六十是年四月壬申葬州北平原鄕西樊以裏有司以聞有今贈謚配索氏封梁郡夫人子男二武子承務郎湖廣行省檢挍官文子徵事郎祕書監著作郎孫男三女二公言事剴切嘗建議國人曁諸部旣誦周孔書當遵諸誨以厚彜倫兵家子驕脆有辜任使庶人挽彊蹶張老死艸野當建武學武舉儲材以備非常時𨿽勿用識者韙之至於論刑則一本哀矜常言死罪遇赦且原減死流徒未蒙殊渥當驗情寓恩內徙漢人滿百執弓矢獵者死不及百者流條格已有禁弓矢聚眾之條又復爲此是錯綜网羅之誠恐愚民舉足蹈罪至論建徳民妻之不首夫死者則當以必死其得用法之意乎國家涵濡百年譽髦斯士公先世已事華學至公始大以肆爲文精核務去陳言師先秦兩漢尢致力於詩淩轢古作大萹短章無不可傳者與修英廟實錄譯潤皇途大訓承華事略編集列後金鑑千秋記略若干捲至順間龍虎臺應制賦詩有玉食之賜嘗進擬藳爲之嘆曰孰謂中原無碩儒乎文集若干捲臺檄刻之揚州郡庠仁皇始行貢舉國人而下列爲四色國人洎諸部爲右榜試目視左榜差優公𨿽右列左列及之者指未易屈焉且其爲學初不爲貢舉也以挺特之資丁文明之會裒爲舉首馴至達官威重足以鎭薄俗文章足以追古作議論足以正風俗設科得士不得不以延佑之初爲盛也不幸壽僅六十未究其用悲夫銘曰

元大一統六合同風南臺北萊芃生其中部族有儒文貞伊始文貞之世翼翼廟祀後承聿修講學諸夏延畀至公大有無摦嶄然異稟幼不事弄濡衣撲燎智劇碎甕益習以進益混以翰不溺不流而登於岸先秦兩漢華咀實擷天籟泠屬石湍激洌天子有詔乃興乃賓實三其魁一推國人甫試館職倐峩豸冠以爾枘鑿安我考盤遐心浮雲束帛空谷春坊翊贊經筵啟沃皇格於天公司其度俊造鑑衡風紀砥柱龎恩異數川委充溢云胡修途六十而柅旣易其名亦大其封於光之原賜碑崇崇賜碑崇崇於赫厥銘同年之紀考信匪譝維爾部族文貞有躅敍倫惇典益介戩谷

勅賜贈中奉大夫河南江北等處行中書省參知政事護軍追封渤海郡公吳公神道碑銘

至正七年八月癸酉皇帝禦慈仁殿中書省臣奏江西行中書省參知政事臣吳秉彛旣封其親請刻銘以昭天休制可詔禦史中丞臣有壬爲文臣有壬竊謂凡爲人子孰不欲顯其親然祿不逮養𨿽萬鍾五鼎有不易其風木無涯之感者矣國家隆推封之典無間存沒庻幾追其不可復者以慰人子之心所以嘉惠臣下篤於古矣貤恩隱卒君之仁也立身顯親臣之孝也仁孝胥盡猗歟盛哉謹按贈中奉大夫河南江北等處行中書省參知政事護軍渤海郡公諱良字良卿世家於燕大父諱榮父諱徳信贈嘉議大夫禮部尙書上輕車都尉渤海郡侯妣錢氏渤海郡夫人郡公早以孝稱未嘗一日去親側禮部患疽齋沐禱於神日祝以愈兄弟三人友愛尢篤兄貞監太寧路瑞州酒稅當輸納於府州扼山瀕海溝港沮洳方六月暑雨廹官程不敢緩與弟用子秉衷偕行道出兩山間溪水卒至貞半涉爲暴流所汨秉衷走援用繼之皆溺死失屍所在訃至禮部哀摧幾斃蘇復不食郡公仰天慟哭而慰其父曰兄若弟侄之不幸命也兒必得骸骨而反於是徒跣求之暑途淫潦不逺千里溯沿溪澗凡波流旋折沙礫隱起靡不刔索號泣水際日益不懈物色衣屨果盡得三尸歸至大庚戌十月�日卒於家壽五十有二配髙氏追封渤海郡夫人繼宋氏男一卽秉彛女二適崔升髙秀皆士族貞一女齒齔失父遂子之毎曰吾兄遘酷禍遺胤止此當擇壻以嫁後適董継升仕至江浙省參知政事封隴西郡夫人孫男一庸國子生孫女一適應奉翰林文字劉佐平生樂施與宗姻朋舊有喪葬不能舉子女不嫁娶者悉助成之卒之九年秉彛始起家爲河間路興濟縣主簿累遷懿州知州懿附治遼陽省剸割梗阻秉彛居七年名籍甚拜監察禦史由兩部京府出典兩郡亷一道入踐歷宥密憲臺中書遂參預行省距郡公之卒三十有八年矣嗚呼吳氏之先其世有隱徳乎何其後之盛而報之侈也郡公發不自躬委祉後人爲善之效章矣秉彛嘗守臣鄕郡郡人念紀其善於石未果而承詔銘其父碑夫豈偶然者哉銘曰吳爲周宗實始泰伯長沙在漢仍啟王國世逺族綿布濩四方爲士爲庻或隱或章有家於燕逖聽泯泯淵泉時出厥後以振亢宗匪爵詒謀維義手足三人遽失其二哀哀猶子俱爲湘累翁將殞絕兒忍孑遺骼■﹝骨比﹞不生猶愈暴棄矢言卒踐與匶偕至行修於家仁施於裏貴壽弗有以遺其子其子其承聲實非欵踆踆賢勞席不暇暖酬功孔渥渤海啟封匪恩之私維報之隆邦畿土良幽宮是宅朂爾著存視此銘刻

至正集卷四十六

●欽定四庫全書

至正集卷四十七

﹝元﹞許有壬撰

○碑志

勅賜故中憲大夫嶺北等處行中書省左右司郎中贈集賢直學士亞中大夫輕車都尉追封眞定郡侯蘇公神道碑銘

中憲大夫嶺北等處行中書省左右司郎中蘇志道旣卒之十七年爲至元二年丙子歲制贈集賢直學士亞中大夫輕車都尉追封眞定郡侯明年正月丁未制詔臣有壬銘其碑陜西諸道行禦史臺中丞臣祖常爲書江南諸道行禦史臺侍禦史臣起巖篆其額從臺臣請也蓋志道子天爵爲禦史臺都事臺臣熟其賢核其父之實而臣有壬待罪中書天爵右司都事是亦熟其子而知其父者皇帝孝治天下臺臣職風教勵臣子是有系焉臣有壬其敢以蕪陋辭乃本其狀而筆之曰公字子寧眞定人曾大父元老金亡不應徵辟年九十卒妣孫氏大父誠善治生妣畢氏父榮祖累贈中順大夫禮部侍郎上騎都尉眞定郡伯妣吳氏追封眞定郡君公年十四居禮部喪廬墓側又奉母十年事葬以禮平陽姚天福守眞定舉府吏方旱從決獄而雨辧盜馬成獄之寃辟河東憲吏入爲察吏行和林楊州良家子訴直賣三易主禦史逆詐斥去公曰詐自抵罪訊之果實民而復其裏轉戶部令史浙西豪民以佛爲標榜相煽爲姦眾至數萬號白雲宗握印章以總其屬公私病之詔禮部侍郎髙昉治其獄以公從京師五往返始竣事沒貲產巨萬歸良家子女出詿誤數百人擢掾樞密選籍積滯悉舉而行從樞密臣行邊歸掾中書尙書省立勢盛中書掾爭趨之公獨安焉尙書省尋罷乃釐其濫銓起家承直郎中書省檢校官陳便益正愆繆黜姦贓吏核濫出金穀若干六曹吏爲悚畏禦史咸薦才宜風紀有尼者或勸一往曰謁得禦史尙何以禦史爲哉攺刑部主事刪條格便比傳盜有蔓及無辜主者欲盡逮力止之盜內府金獄未具時相亟欲殺之公曰獄未具殺之尙書省所以敗也時相怒會樞密院奏爲斷事官經歷而解軍士護視金銀噐又遣他往比還失之將論以盜公曰此失耳俾償而免闗中之警和林失守和林百年來生殖殷富埒內地至是並塞之民奔潰四去天復大雪至丈餘畜僵死且盡人並走和林乞食時倉儲僅五萬石米八十萬錢彊者相食弱者相枕籍死優秩除吏率難其行公毅然請往擢嶺北行省左右司郎中旣至愀然曰天下之事復有急於賑饑者乎白其長髮廩賑之人大者三斗小六之一又贊省官爲文請於朝曰和林根本之地今倉儲無幾餓莩山積賑饑人則失軍餉專軍餉則坐視饑死事不兩立揆其緩急已便益賑之開平沙靜差近請髙估募民致粟次募四方以先後至爲差厚酬其直民必爭赴而邊儲可實朝廷從之制致粟和林者以三月至石與五十萬錢四月至減十之一五月至又減其一至卽給直於是民果爭赴而邊儲之實如舊爲考核法使繼者不能爲姦諸王泛索持法一不與王怒使人譙公對曰府藏軍興也有司守之非軍事誠不敢與皇子安王以衣褒之吳王予名馬受而歸其直時酒禁多犯朝議謂法輕使然更奏論死令下三日得趙仲良等五人酒有司論以死公曰酒豈三日可成犯在令前當用前法設當坐亦宜復讞奏報乃決豈得擅哉上其事法司議當用前法五人得不死卽孔子廟延士講經史率僚屬往聽夜分乃休廟故丞相順徳忠獻王建未就而薨捐俸成之邊民列公政績上之禦史而同列多異遂辭歸至京師卒年甫六十延佑七年二月壬戌也三月乙酉葬眞定縣北新市鄕新城原先塋配劉氏累封眞定郡夫人後四月卒子男五人其四夭一天爵也國子員釋褐薊州判官歷館閣至右司遷刑部郎中遂佐臺幕今禮部侍郎官太中大夫女三人孫男一人昌文女一人幼公爲吏二十載始得官官四轉皆佐幕而見諸事業若此是知士之生世官不貴大而貴其行事不務多而務其急故下僚有浮於上官而一事有勝於百千者君子之觀仁必於其大者焉公自弱冠諸父析財不能止獨取薄田遺書其仕也不肯私謁以求爲禦史至於和林之贊荒政則茂績也嘗觀古人列傳或載一事或一二事足以見其人大節況著見若是者乎蘇氏之先自行唐而欒城欒城而眞定閟之者翕故發之者辟導之者逺故流之者長至公啟矣而猶未暢又一傳得天爵階三品始疏侯封而貤及大父焉天爵仕日崇疏封未巳也古之人臣服寵嘉而銘噐物者不惟章君之賜示不敢忘也天爵推恩其親恩至渥矣而又賜銘墓碑紀休永久其不敢忘而移孝爲忠者其益朂哉銘曰

猗嗟子寧父孰究其諝片言折獄若不能語勁气拔距若弗克舉不鄙郡史從讞則雨恢恢遊刄匪越其俎姦人借佛蠱我士女禮部擇人於殖於去金山稱海百萬其旅不資贊畫曷張我武昆岡火炎委局趨附曾不踰時我奪我予廷尉持平文智敢舞天子有法相國何怒伊誰教言私謁進取失將千金得未一羽睠玆和林實我天府百年生殖馳馬布野天胡怒之長驅貔虎蹂我旄倪蕩我牧圉天雪縷縷饑食無所流民如水積骸如堵拜郎給傳往佐其撫藩臣孔賢有善斯取總總黃■﹝骨或﹞僵臥待哺有如赤子遽得父母馳牛挽輸奔走髙估庾廩充溢國本以固方期用世一夕今古公則不死有子仕膴天子有詔刻石表墓於永其垂新城之下

勅賜故光祿大夫大司徒釋源宗主洪公碑銘

至正七年八月戊寅皇帝禦慈仁殿集賢大學士臣五十四言故光祿大夫大司徒沙門法洪逮事累朝其徳業有足稱者願刻石以示永久有旨命禦史中丞臣有壬制文且爲書翰林學士承旨臣起巖篆其額臣有壬於洪公非有支許之分而其爲學又異宜不足以知之者然天子有命其敢辭謹按其事狀擇而書之公姓劉氏隴西鞏昌成州人生有異稟九歲入鄕校日受書累千言輙成誦不忘年十二窺釋氏內外典有契遂辭親禮州之興化寺武公總攝而祝發焉又八年從金仙律師受具戒乃發足遊方謁少林法主參決心要卽廓然自得時眞覺國師松堂公居大白馬寺公往依之松堂沙門上輩負海內之望與語大見噐異畱侍左右爲之發揚宗旨周密微妙遂能窮極法源卒嗣其業承記傳衣之日靈鶴翔其庭松堂喜曰是必能大吾教矣大徳中總統司請爲釋源白馬寺長講號大徳法主武宗皇帝在潛邸聞其名特命住持秦州大聖壽寺至大攺元復命卽秦州開演長講勑有司月給衣糧焉仁宗皇帝臨禦之明年宣政臣奏旨起公住持白馬寺未幾賜號釋源宗主驛召至京師沙囉迦八哈失首見推重請主西山龍泉寺尋奉勑翻譯諸菩薩經撰大元帝師帕克斯巴文廟碑文成奏禦嘉賚甚厚遂詔公住持新建大永福寺蒞事之日三宮賜白金中宮復制紅衣以衣之英宗皇帝時居東宮已虛佇信向數嘗引見旣卽位卽授公榮祿大夫司徒已而進階光祿加大司徒刻銀爲印食一品祿承制總選名僧校讎三藏書領江淮官講凡三十所於是貴幸莫比矣會壽安山大昭孝寺成詔以公主之大都弘正棲禪上都弘正等寺皆隸焉大昭孝寺者英宗之爲太子嘗至其處喜其山水明秀左右或言此山本梵剎也後爲道士有耳目屬意焉至是以鈔二萬錠賜道士使別營構因觀基煉石鑿�大起佛宇功徳無量欲資以慰薦祖宗在天之靈旨意甚鋭惟公具大善知識願力堅固簡在宸衷其膺是選亦可謂非常之遇矣於是車駕臨幸置酒流杯池上丞相東平王及公侍天顏甚懌顧左右若曰朕有賢相又得此奇人至可樂也因手簪花其帽諭所以畀付之意故事官寺方丈每歲望幸主者不敢居特勑大臣設宴命公入處以寵異之他日丞相就公問所以爲治之道公舉儒者經權之論以對丞相喜曰吾今乃知公有濟世才非徒空言而已泰定初或謀動搖壽安者微公慧力足以攝之則將不得免焉至正二年今上皇帝禦龍舟遊幸玉泉諸山至壽安以公先朝耆舊特優禮之初天歷中嘗賜鈔三百萬錠以其二買田飯僧以其一視規息爲國家修建佛事其後官府稍見侵奪至是丞相托克托公以公故奏請復之比車駕還宮復遣使賜上尊爲公壽其被遇累朝光顯如此四年春三月六日卒壽七十三爲僧凡六十有一年大臣以聞天子憫悼勑有司致賻備儀衛祖送如禮旣闍維門人三分其骨瘞壽安白馬及陜西之興教寺而建塔焉公度弟子十餘人得其道者曰允中爲昭孝法主與公同日歿嗣法者以百數曰徳政主白馬曰道傳曰慧潤主永福壽安則又所謂傑然者也公爲人軌行嚴峻識度開朗其於禪乘律義旣究極無疑而於孔老百氏之書又能鉤引貫穿從橫出入乎其間故其平生論譔多涉獵經史娓娓可觀有雲麓集十卷行於世云臣聞西方之教以空洞爲實以有爲爲妄儒者謂其有體而無用異於聖賢之道也惟大司徒始能以眞如三昧啟廸其徒空術旣顯及其樹大法幢鳴大法鼓又能以才噐文辧見知聖代恩數優渥𨿽宋慧林唐不空被遇之盛未有能過之者殆所謂爲而未始有爲無爲而無所不爲者歟故觀其所與東平問答又皆平易精實體用兼備其有得於聖賢之學者未可以浮屠氏之說噐之也謹敍而銘之其辭曰

出世之士一切不作流於空愚無有知覺用世之士一切有爲流於功利靡所底歸爰有大智見道立卓非律非禪無適無莫白業之積始自秦中雷音振揚達乎九重毳衣來朝當寧前席王后君公膜拜接舄爵以上卿爲帝外臣陰翊幹運密贊皇仁動言事爲有典有則著爲文章載在金石壽安之山龍宮翼嚴人天畢來四聖具瞻樹立門庭廣大堅固孰爲爲之以我佛故功名富貴文字語言何有於我得魚忘筌化緣旣周委席而去生也則榮歿有餘譽歿有餘譽天子念之臬臣屬辭以永其詒

有元紮拉爾氏三世功臣碑銘

昭武大將軍河南淮北蒙古軍都萬戶察罕特穆爾言太祖聖武皇帝之肇辟天地也先臣和克齊率所部爲前驅四徵不庭與有駿功實察罕特穆爾之始祖也劗金之役髙祖舒爾罕大戰野狐嶺流矢中額卒賵錦綺萬馬四百匹曾大父特們岱嗣將世部徵喀爾執訊取大珠以獻平西夏推首功太宗皇帝命行都行省事總烏嚕等五部族將平金賜食邑二千戶憲宗徵蜀日扈帳殿出戰必捷並晉懷洛之民懷不殺恩皆立祠以祀而大父鄂囉齊受知世皇旣襲世官又總四萬戶戰襄樊攻沙洋下郢復破陽羅渡江圍鄂招降其守從大兵鼓行下沿江江東浙西諸郡獨松闗偹嚴而守固陰設伏陽樹熾山上單騎突前伏發守兵驚潰追奔百餘里俘馘無算旣入杭分下浙閩諸郡之未下者追迫二僞孽沒於海宣慰湖北山南二道拜參預左右丞平章政事行省江浙湖廣江西南二行樞密院湖北新民危疑逃匿山澤約束勞來俄皆復業軍士俘獲生口多逃歸有司括男女千餘人欲隸之官謂同僚曰新民幸依其父母隸之官是重被兵也籍而復宋版之舊平劇盜周龍張虎湖南始寧佐徵交址賊懼避匿乃梗我歸路轉戰全師而出驛召面籌者三慰勞溫至錫賚優渥復平章政事行省江西薨贈金紫光祿大夫大司徒上柱國江西行省平章政事追封鄭國公謚忠宣上命大父之徵交址也卽命先人托音布哈襲世官從徵納延有功以行省左丞行世官都萬戶事仁皇淵潛覃懷擁護有力拜湖廣行省平章政事進左丞相薨贈銀靑榮祿大夫上柱國湖廣行省左丞相追封鄭國公謚宣簡若兄布達拉濟則又攻文事以佐其武精騎射而濟以勇右丞兩省咸以能稱鎭虎北口單騎破敵號著巴圖賜有金帶二行樞密院以遏中夏之震驚發私廩以振兵役人民之野棲無食者院革仍都萬戶邏紫荊闗薨於行察罕特穆爾襲兄職不勝是懼敢妄徼請以勤有司第念一門六葉服勞王家若曾大父而上當天造之初官制簡古若帥若行省各正天功惟是大父丁世皇混一之會父若兄仕列聖熈洽之朝𨿽存沒爵贈已極隆赫而所謂功臣之號尙稽寵錫敢援故事以請下有司議曰宜乃集禮曹集賢翰林太常擬贈忠宣推忠開武協運佐治功臣宣簡守忠翊正濟美演徳功臣封謚皆如故右丞保忠經武致徳宣惠功臣江西行省右丞上護軍追封夷山郡公謚榮襄制可後至元庚辰命下至正丙戌九月昭武扈從歸過安陽諗有壬曰伊水之東先塋在焉世勲已銘矣今也加號三世而銘未有托君賜不章且無以朂後敢以屬子有壬惟周禮司勲其等有六皆銘於太常祭於大烝而六等之列戰功曰多昭武之三世是已銘太常祭大烝在古不靳況所謂號乎古者諸侯薨天子論行以賜謚謚以尊名古之制也功臣之號李唐昉有奉天定難之稱趙宋因之始加四字或六字有至十餘字二十字者皆施之於生以爲結銜𨿽制非隆古而勸忠勵節有取焉我元儀禮制度尢不輕畀至治著令立廟有大節功勲在王室者許加焉皆施之於沒以冠易名天歷初一二貴臣始有生加而又有賜大小金符刻其字於上朝會大宴則佩之蓋異數也惟紮拉爾氏大賢世出殊勲碩畫與國基命蓋國之世臣也且世臣孟子所重而公羊譏之何哉譏其以世不以賢也苟得賢如紮拉爾氏諸孫尙何譏乎龎恩茂典不例恆品且當畀之況見之著令者乎昭武之三世加號禮亦宜哉昔有河山白馬之誓盟未寒侯者百四十三人已無孑遺而我之功臣尊寵付托始終不替溯其源而導其流漑其根而遂其實相與保富貴於無窮有壬於是有以見我元崇徳報功天覆地載之徳軼炎劉而匹隆古矣𨿽然席勲業之舊著閥閱之英者亦不可恃天地之徳而不自爲悠久之念也夫爲人孫若子弟孝敬而已移而爲忠臣道斯盡孝敬本立則世臣者𨿽百世可引也昭武於祖若父兄旣克顯之孝敬備矣後昭武者其聿修無忝銘曰

國重世臣其重以賢溯而髙曾沿而曾玄族有逖邇貴冑則一攀鱗翕從橫戈四出瀚海之西昧谷之東靡逺弗至靡戰弗從繼體總戎挺額受矢罔俾萬春專美唐史倬彼前烈克承以似民死而生有嚴廟祀桓桓忠宣造攻襄樊四萬其師虎節龍章長江滔滔一葦可杭遇無完壁迎有簞食斬闗獨松追播海涘新民按堵全師飲至宣簡襲部鳬藻允諧平叛遼東捧日覃懷惟喬有梓實邦之楨塞垣摧敵突騎衡行疏郡夷山錫嘉發榮榮襄有弟忠宣有孫我先不顯曷裕後昆名非眩實於以勸忠三世沛澤八字表功伊水悠悠象彼世澤伊闕如礪我功不泐

至正集卷四十七

●欽定四庫全書

至正集卷四十八

﹝元﹞許有壬撰

○碑志

劉平章神道碑

功臣國有史家有傳墓碑有銘史則在公惟傳若銘志必是重托必其可修名偉績用底不泯焉有壬在少時知湖廣平章靑社劉公已習晚識其子四川平章而不知公墓碑之未銘也四川薨其弟爲湖廣行省參知政事始奉家傳請銘有壬以公名績如彼而托非其可辭參政請益切辭旣不獲且夙嘗不揆不可而喜銘偉人乃核其傳而筆之公諱國傑字國寶系出女眞烏庫哩氏歸我更姓劉氏曽祖諱延心金樞宻使妣富察氏祖諱鎬金蔡息陳潁路都統妣圖克坦氏考諱徳寧益都路軍民達嚕噶齊靑難治且新造疑畏爲設條約郡以治聞進龍虎衛上將軍卒官妣鄂囉氏子四人國秀國材皆居遼東國華早卒公其季也幼嬉卽爲行陣坐作狀工騎射從攻漣海有功擢隊長至元己巳天兵南下爲新軍千戶宋保障襄樊分屯萬山堡敵偵不備突至堡兵才數百公結陣直趨眾因乘之斬首四千餘級主帥嘉之賞白金百兩攝萬戶略地荊峽深入轉戰俘生口萬餘賞白金如初數復戰城下多俘斬賞白金如初之半土城爲藩蔽最堅作云梯先登裹創力戰拔之錫金符階武略將軍敵圍久食盡張順等潛運以入公勒戰艦邀其歸路鏖戰五十里禽順樊城夾漢水潛杙其中盡拔出之毀其南柵湮其隍坎墉以登拔之俄拔樊城戰尢力呂文煥降甲戌奉詔入覲賜白金百兩錦袍弓矢鞍勒進武徳將軍佩金虎符管軍總管我師次郢宋壁黃家原堡公以三百人徑奪之郢將趙文義襲我反擊走之文義敗死斬首七百餘級進武節將軍沙洋新城皆阨塞地先以五十艘退沙洋守兵進攻新城三晝夜乃拔賞白金二百五十兩我師自陽羅堡畢渡孫虎臣拒於丁家洲公以選鋒當前其眾自潰逐北至蕪湖始擢萬戶是後累功賞白金至千兩維揚之役詔壁揚子橋張都統率萬人夜冦備嚴莫能入遲明追擊禽之賜名巴圖國語驍勇稱也丙子維揚守帥李庭芝遁公帥所部追至泰州斬首千餘級獲之江淮平進懷逺大將軍入覲賜白金千兩錦袍弓矢鞍勒授僉書四川行樞宻院事將行北有警制命公曰徵者不力以其族屬懷顧望爾卿號陳力朕視卿如子當如朕躬行也行而敵已遁遷鎭國上將軍漢軍都元帥賜錦袍玉帶弓矢鞍轡褚幣中統五千緡俾戍靑社戊寅徵詣上京統侍衛軍萬人北徵慰托甚至公頓首曰臣粗習兵事惟血衷可以報國有功諸將力也萬一蹉跌臣自當之上爲嗟嘆師次益圖大雪環車爲柵穴地與士卒同臥起托克托呼犯塞輕騎襲破之樞宻同知伯勒黙色分道追敵敵已潰慮糧盡遇伏委輜重南奔爲収其散亡而歸戍靑海開屯田進輔國上將軍壬午召赴京師上欲復討日本公語稱旨授徵東行省左丞練士治械於維揚閩盜黃華嘯眾十萬江浙爲震詔公以徵東士馬會捕直趨赤崖砦斬黃華縶其老弱購其餘黨同官語公不盡誅無以懲公曰黃華就戮詿誤已多況脇從乎彼方仰我生育忍更殺之但致期使自新足矣眾果自降初朝議恐賊不制發蒙古軍三萬濟討所過蕩然移文止之閩民徳焉徵東省罷攺僉樞江淮又攺四川俄復江淮徵東省復仍爲左丞詣闕上方略還維揚徵東省又罷仍僉樞江淮東南賊未殄有詔一以委公攺湖廣行省左丞湖南李萬一怙險莫制置郵爲絕乘鋭平之丁亥駐桂林治交趾軍興四會獠出剽急搗其柵禽之詹一仔等冦衡永寶武張甚徵諸路兵慮饋輸不繼作屯於衡曰淸化永曰烏府武岡曰白倉未半歲皆自歸江西盜逾境會江西行院投蕭獠於陽山平懷集逋冦己丑廣東盜出沒搤其亢夷其柵焚其積聚殱其魁閻曾廖蕭嚴鑿山刋路搜抉殆盡樞臣請它官符上曰卿等忘劉二巴圖耶對曰劉已授上曰前以酬功今授俾延於世遣使持符卽軍中佩之陳獠犯道連境遮擊之殺賊過半江西盜復逾境犯郴窮追狝之土人沿獘遵賊爲惡得其狀皆戮之龍泉獠圍禾源下令往捕或謂賊未逾境不當行公曰休戚一體彼此何別且賊不意吾越境討之乘其不備破之必矣簡閱夜赴麾騎兵進步從之賊大敗奪所掠子女二百人還其家禾源窘已數日軍忽至民以爲神皆爇香泣拜俘賊言南安鍾獠將出剽分兵猝至其巢獠眾錯■﹝目咢﹞自蹈藉奔潰萬戶劉兵至賊已平矣出槖中白金以犒將士旋車桂東獠破酃縣大肆焚掠走壁龍泉分兵三路公由中徒步援蘿磴險抵其巢柵剿之擇酃要地置軍以戍永賊李末子七千殺其監郡呼圖公知賊素易官軍示以閒暇扼其出路俾埜無所掠逃無所之乃與降獠分道而進禽而斬之辛夘遷資徳大夫湖廣行尙書省右丞廣東獠復叛聞公行皆自破散復湖廣行院公爲副樞治盜舂陵盜又遁監郡貪虐下之理死郡人稱快紀之碑初公屢有功行省權臣抑不以聞至是行院始敍上之賜玉帶一白金五百兩時順徳王逹爾罕以碩徳重望行湖廣平章與公相得嘗謂公曰世間文字惟漢人之學爲最惜我不知公曰以公之聰明任賢使能卽是讀書使子孫畱意經史卽公自讀也王嘉納焉癸巳秋入覲上悅其來曰湖廣地重卿宣力多漢人每以老避事國人則不然目明身健卽爲不老卿亦未老將委卿大事卿還避否公對曰臣死而後已不敢避也上曰成哇旣得復失卿盍爲朕行對曰成哇指末物交趾掌中物也臣願爲陛下取之上曰此事猶癢在心豈諸人爬搔所及卿言乃深合我意議典軍十萬公對曰十萬大費只須萬人上曰十萬多一萬少以畨漢五萬付卿公請近臣爲監上初不許以示專任請不已乃令自擇時親王伊奇爾岱在側公以請許之授榮祿大夫安南行省平章政事賜錦衣一襲期諸軍會桂林甲午春朝廷有大故師遂寢成宗皇帝卽位命公爲湖廣行院副樞分院衡陽以遏嶺管江西賊犯攸州公搗大溪山四向捕斬賊爲屏息施容羣蠻畔辰澧民不得耕畜地蓋狑獠所巢雜以貓猺數郡騷動公以土酋攻之有功者仍出槖中銀幣爲賞應時破滅先是蠻恃山谷而吾士素弱公乃先渉危徑刋木辟路師行千里不搤於險渠魁田知州孟千戶撒大王之屬皆就戮元貞乙未行院罷公爲湖廣行省平章五溪郡縣唐宋以土丁捍蔽廢久賊遂肆公復之民賴以安又以道郴衡桂茶陵接諸獠擇要地樹砦柵卄八以扼之入覲賜玉帶錦衣弓矢鞍勒禦史臺奏出禇幣四萬緡以酬私犒之費上思州知州黃聖許叛命公討之身先士卒突其陣賊殊死鬭張兩翼馳之賊敗逃象山山界交趾多巨象獰獸林菁蒙宻公料地樹柵亙數百里諸將分道入禽殺殆盡聖許逃安南撫其脇從徙慶遠郡不能自食之民耕其隙地爲五屯因以爲防奏上報可召入賜錦袍珍帽弓矢鞍勒上廐馬自是威詟南土矣大徳辛丑召至上京灤水泛溢公董疏導之役和林有警命公出師將行會鬼國酋折節曁獠宋隆濟叛初右丞劉深言西南夷有所謂八百媳婦者沃壤多產可取朝廷信其言命之出師湖南北轉輸十不致一民爲竭產役夫死者相枕藉折節乃渠帥阿那妻健黠而能兵師過其境不堪蹂躪遂叛遮深兵圍貴州朝廷患之亟命公往蒙古侍衛親軍都指揮使額森呼圖克副之雲南四川兵若深所統皆隸節制師次巴陵賊犯貴州急深敗績倍道赴之明年雲南又數告急議進止公謂蠻恃土產馬謂北馬不能險吾士馬旣習其險易諳其變詐使賊不知爲計不憂不捷次播州與四川汪帥兵合賊十萬且及境令諸軍畢入賊地分部攻擊蠻勢爲沮時師行四千里天向暑糧且匱有旨須秋涼進發頓思播之境列營守禦申規約習戰射九日滇蜀軍二萬入鳥蒙芒部公所統三萬及思播兵萬人與元帥哈喇遜額森呼圖克分三道進公從中道節制諸軍賊所至爲柵盛兵堅甲以拒公以客軍逺鬭非身先之無以作士气崖徑斗絕卽徒步雜士卒攀木而登遇其要害蕩滅無餘選射士列前發無不殪或設伏或縱擊奇謀間出出槖中白金爲賞四十餘戰皆捷賊或降或匿且招且捕諭其酋以朝廷威徳賊气已竭以奇兵掩襲轉鬭千里抵雲南普安路境賊不復能軍癸卯二月己未折節就縛宋隆濟阿女等皆伏誅西南夷遂平召入朝將佐咸許上殿禮遇隆洽賜錦衣二襲玉帶一金鞍勒弓矢楮幣二萬五千緡禦史臺又奏公出私幣賞功酬勞銀一千九百一十四兩楮幣萬五千緡二佐偏禆遷賚有差上禦嘉禧殿顧公曰平宋至今百戰必勝可謂奇才公奏曰非臣之力諸將之力也詔過家上塜鄊裏榮之至武昌疾甚語問疾者曰昔當世皇榻前誓取交趾願死於陣不願效馬伏波裹屍還塟也折節之役今上嘗預令署狀約日平賊否則藉吾家吾幸了此不累子孫但恨不能取交趾以報世皇爲終天之恨爾歲乙巳二月乙未薨公生甲午壽七十有二贈推忠定逺效力功臣光祿大夫湖廣等處行中書省平章政事大司徒上柱國齊國公謚武宣先塋在遼東泰州普一路不知其世次矣公之考妣以至元己卯正月合塟於益都縣東北麻家營洱河之陽有翰林侍講學士閻復所撰碑公祔焉娶曹氏早卒繼李氏次姜氏王氏子三人曰托歡榮祿大夫四川平章也次某早卒次托出今參政也女若干適某孫男若干女若干曾孫男女若干至元初國家將囊括四海勝國岸然東南文恬武嬉勢不能不亡也及誘我叛臣縶我行人則其罪盈矣大聖禦極順天應人大將一出江淮版圖固已在吾職方氏幾上矣亦惟一時將帥之得人偏禆之用命際興王之運而各有樹立焉公以雄毅之姿奮身戎行其樹立亦茂矣哉天下甫定如大病始愈必有餘疾此才已而彼又見人或易之亦有能斃其身者江南之旣平也閩中江西湖南黔中之諸盜廣東西之諸獠足以鼓動一時魚肉吾民是𨿽餘疾非良醫未易治也公乃獨任其責或狝薙或招徠而威名所及莫不斂迹南北萬里始終百戰可謂多矣最後小人啟釁於承平之時敗軍亡將於小醜之手至糜爛汗漫不可枚舉矣而又以屬公公年七十矣乃能奮不顧身以刷國恥此又収功而尢偉者也其怏怏賫志以逝者獨有未取交趾爾是蓋有非人力之所能爲者世以爲公之恨而亦以爲公之幸焉公之薨三十五年猺獠之發不知其幾朝廷議將每難其人坐糜供億服未旋踵檄報又至則知公者其益可思也哉銘曰

金源澤竭望族俱堙逖矣東土孰鬯厥屯薪傳不熄泉流有洑海岱鍾奇偉人奮出王師弔伐適逄其時結髮行陣死生以之萬山之役以寡勝眾錐穎旣脫威名日重苦同在下勞爲士先乘梯於云拔杙於淵堅壁摧鐡飛舟趠空我惟不出出乃卽功鬩墻有警詟於先聲茫茫靑海沃壤可耕大風始息餘波猶蕩頑民弄兵有戮有放五溪阻幽嶺嶠險邃虺蜮起伏亦恃其地僕僕掃除甫東又西有聞卽行孰立畛畦伏波矍鑠自視未憊吾忘吾身馬革何待嗟嗟小人談笑開邊乃血我師俾流爲川不有此翁揮戈白首西南之夷幾非我有天恩優渥下徧將士玉帶錦衣照耀桑梓歸來林下不煩綏復匪公之志亦公之福睠玆洱陽百世其昌我志公功於戲不忘

至正集卷四十八

●欽定四庫全書

至正集卷四十九

﹝元﹞許有壬撰

○碑志

有元功臣曹南忠宣王祠堂碑

至正元年二月乙酉中書臣僚言敕建曹南王阿喇哈祠禮部議視淮安忠武王而祠於集慶縣官給其費且請賜田千畝以奉祭祀制曰可旣月王之子托歡由中書平章政事拜禦史大夫行臺江南臺治集慶又得躬相厥役以迄於成貽書有壬曰子嘗承詔銘先王知先王莫如子祠落矣願有紀也讓不可乃本其狀擷其家世履歷勲庸之槪曰蒙古哈爾拉氏有贈定威佐運功臣光祿大夫司徒謚忠定諱博綽者王祖也贈宣忠靖逺佐運功臣金紫光祿大夫中書右丞相謚桓毅諱伊埒肯者王考也勲皆上柱國爵皆曹南王身皆死於戰有大功祖妣塔布妣摩哩皆封王夫人此其家世王沈毅善戰襲桓毅職中統四年錫銀章虎節仍上萬戶至元十二年擢昭毅大將軍以上萬戶權行中書省事進中奉大夫行中書省參知政事明年以參知政事行江東道宣慰使明年入覲升資善大夫行中書省左丞十六年進資徳大夫行中書省右丞仍宣慰江東十八年入覲拜中書左丞相行中書省事階光祿大夫徵日本次明州而薨壽四十九葬曹州濟陰縣郭邨累贈推誠宣力定逺佐運功臣太師開府儀同三司上柱國追封曹南王謚忠宣此其履歷歲巳未渡江破宋師於隆興北山中統初討阿勒達爾琿塔罕於河西明年扈徵額埒布格於幕北明年從宗王平李璮於濟南四役皆有奇功賜黃金金箙金鞍文錦恩數稠疊至元四年觀兵襄陽明年圍之越六年克之始走宋師安陽灘中綴宋師百丈山卒與策勲焉十一年略地江北奪郢州南門堡獻蕩舟之策渡沙蕪取鄂州溯江陵至鎭江十二年與淮安忠武王右丞相巴延分道取宋王發建康道與宋師戰屢敗之破東壩砦拔溧陽建平廣徳西安長興辟獨松闗前後斬首一萬五千級殺其將杜總管吳奉使許吳二總制及騎將二人俘谷總制張知府禆將祝亮等四十二人十三年三軍會於杭宋亡狥浙東降趙提刑等五百餘人追播福安僵屍四十里殺步帥李世達俘秀王與擇監軍趙由■﹝忄葛﹞防禦使林徳降安撫使王吉分軍興化擒宋相陳文龍降宋官二百餘人淮兵三千人江南遂平此其勲庸配托端庫庫楞呼圖克臺並封王夫人子男二長伊蘇岱爾銀靑榮祿大夫山東河北蒙古軍大都督集賢大學士次大夫也女五俱適望族有壬惟古者功臣受封之國先建宗廟於路寢之東所以廣孝而勸忠也諸侯之制二昭二穆與太祖之廟而五太祖百世不遷昭穆則親盡而遞遷之自漢以來諸侯鮮及十世身享崇爵而子孫不能保也廟制由是而弗講矣其有徳及生民功施社稷者在朝廷則有圖形以寓其思賢念功之意在其臣吏則有建祠以盡其事亡如存之心亦因時制宜之義也諸葛武侯之沒所在求爲立廟又請立之成都後主皆不聽民至私祭陌上以武侯之功尙何靳於一廟豈欲黜私祭以崇正祀邪夫所在立廟在禮若泛立之成都亦復不聽何哉至習隆向充之請始聽立廟沔陽則武侯之得廟亦戛戛乎其難哉皇上於忠宣旣立之祠又錫之田思賢念功之盛徳豈區區蜀禪之所知哉大夫祇順徳意克篤前徽勸孝勸忠於是乎在皆可歌以薦者也乃爲之詩俾歌以徹豆籩其辭曰

乾元統天乘六龍宏才碩徳如雲從忠宣天挺間世雄父菑子播昬作農帝曰來汝汝世忠奮戈無往不奏功方城頟頟暌皇風分兵犄角乘其墉沙蕪飛渡星月蒙順流霆擊無遺鋒義旗禮幹趨獨松趙孤銜壁吳山空萬邦玉帛四海同臺司兩轄昭報功虎符龍節行江東倭奴何物勞蒙衝魂升海隅心九重揚顯有子能始終哀榮典冊備且隆衮裳旒冕曹南封石頭城髙江流潨新廟奕奕摩蒼穹圭田千畆畆且鍾維糜維芑紛穋穜舂揄釋烝簋有饛醇醲載祼牲特丰備樂舞兮明禮容神保假兮福攸降象賢濟美垂無窮

大元贈光祿大夫江浙等處行中書省平章政事柱國追封趙國公阿勒坦哈雅公神道碑銘

江南行臺禦史大夫阿爾斯蘭哈雅致政家居遣其子都水少監茂罕奉家乘請曰老夫賴先世余澤竊祿位有年而吾父平章公墓尙未表非慢也顧盛滿難居功名鮮終恆懼不克負荷遺羞丘壠君恩如天幸賜骸骨養痾田裏年且八袠吾知免夫子知我其銘之有壬讓不獲本其狀序曰平章公諱阿勒坦哈雅輝和爾氏世爲髙昌望族祖伊嚕阿爾斯蘭多木達多木達華言巨室也贈中奉大夫河南江北等處行中書省參知政事護軍範陽郡公祖妣伊特戩追封範陽郡夫人考諱哈喇阿爾斯蘭多木達當太祖皇帝肇造區宇國主伊都呼發兵攻金斬其長吏聞宻實勒有異遣將命偕察喇四人馳告行在且具欵誠上曰果如爾言其告爾主以方物來對曰皇帝幸生活髙昌髙昌身且不敢有何有方物復命輦寶貨金織段以獻由是髙昌內附因畱宿衛從太祖南徵卒於柳城贈資善大夫湖廣等處行中書省右丞上護軍範陽郡公妣雅克塔納追封範陽郡夫人公宿衛積勞除塔山屯田打捕提舉不就卒於京師昭回裏第年七十一葬城西小南莊之原贈光祿大夫江浙等處行中書省平章政事柱國趙國公配巴爾呼塔噶封柳城郡太夫人卒於濟南年八十四大夫時長憲山東護柩歸祔子男二長大夫也次賽音哈雅同僉宣徽院事早卒嗚呼世臣大家上有啟而下有承得以世濟其美者公一門其庶幾乎公性恂恂而志趨超詣由近侍出官非其志也嘗曰我先人有大造於髙昌民子孫必有興我不必爲也夫以右丞之賢明畏天之義一介往來舉危亡之國而措之安遇知太祖天苟引年居髙位享厚祿必矣乃郁而不發蓄而不泄至公又植而不食必再世而後顯是蓋遲速之有時非人力之所能及而啟之於前者固已漨湧而不可遏公卒時大夫已拜南臺禦史流澤之來浩乎其沛然矣其浮雲富貴優遊以老宜哉大夫以卓越之才起家監縣爲良吏入臺爲材禦史出亷諸道爲剛明使者入中書分南臺爲天子重臣歷九朝官二十七轉天下識與不識皆知其名而又躬服儉素衣無錦繡居無華飾榮寵方至退然若虛文皇嗣位聖眷益隆玉帶上尊錫賫相望至爲玉刻署押以示殊遇當是時苟假寵於上爲先世要美謚作丰碑亦何求不得顧乃自抑若不能加於其先有於其身者必遲回以待於致事又遲回以至於今日不請於上不謁於太常擇所宜爲者自爲之視世之朝暴貴而夕礱賜碑者有間矣二子長少監也次伊埒哈雅少監二子寶格寶山俱宿衛內廷公生世爲賢子爲賢父歿而享其寵嘉出於尋常身大官無聞者萬萬也其可銘也夫銘曰

於維趙國作徳於逸而小心以繹不柔以忮不競以亟以承其先烈以裕其胤息其先伊誰實爲右丞孑孑其徵屬屬其盈髙昌之望曰命靡常主命不辱而天威肅將輦其金珎篚厥玄黃歸我聖皇以敉寕一方大夫繩武有逺伊邇右丞有孫趙國有子坦坦如砥矯矯如矢維天子使靡不極所止宜爾錫爾山峙川委繄來世之祉城西之原有樹有封刻銘丰碑百世可宗

大元故翰林學士資善大夫知制誥同修國史贈推忠守正亮節功臣資政大夫河南江北等處行中書省左丞上護軍追封魏郡公謚文肅暢公神道碑銘

泰定丙寅翰林學士資善大夫知制誥同修國史暢公薨十年矣制贈資政大夫河南江北等處行中書省左丞上護軍追封魏郡公謚文肅又十年加贈推忠守正亮節功臣官勲如故伯子江東道亷訪副使篤將侈君之賜灼公之善範後之承也諗其友許有壬敍而銘之碑敍曰公諱師文字純甫上世居汴公生洛陽大父淵贈中順大夫上騎都尉魏郡伯配田氏贈魏郡太君父訥參汴侯幕一府服其賢注地裏指掌圖有詩名公幼警悟貧無書手抄口誦甫十五博覧經史弱冠謁魯齋許先生先生賓遇之髙弟若姚公端甫髙公道凝皆相推友善中原厎定慨然有志於世上時政十六策受知丞相安圖補右三部令史丞相巴延南徵選爲省掾從攻揚州常州下蘇秀臨安歸裝獨載書籍無一長物編平宋實迹上之初官承事郎行樞院都事重慶叛竭謀畫諾諸城相率內附安西王承制攺四川北道宣慰司經歷尋除承直郎潼川路治中拔寒畯王朝綱王伯寧韓伯昌爲府史後皆至達官修府治發地得白金五十鋌同僚分公十鋌公獨不受以修廟學傳舎余作酒器給公用承制攺同知保寕路事治尙平簡反側以安擢僉四川道提刑按察司事世皇知其賢詔所至毋敢沮撓給三傳赴上至則摘姦雪寃興學除獘風采一變有旨若曰暢純甫不貪佳士也其令與臺臣伊蘇特穆爾爲侶遂拜監察禦史糾劾權貴憲綱肅然上所纂農書遷陜西漢中道巡行勸農副使置義倉教栽植辟荒田農事以興俄僉陜西道按察司事時按察攺亷訪司精汰舊官獨副使盧公處道曁公仍舊興元監軍怙勢肆虐得其贓奏決之移僉山南道枝江歲防水役眾往返四百里供給尢苦公以江水安流悉罷其役伊徳呼駙馬之徒大爲民害繩其尢者流之攺僉山東道入爲國子司業教育有規諸生服焉除陜西行省理問始至決滯訟三百餘事若右丞圖們岱爾之訟家財宣使鞏士安之箠折民齒開成同知張徳昭之利女財而奪之歸皆彊悍有恃官不能制者並置於法引疾歸遷太常少卿轉翰林侍讀學士知制誥同修國史成宗賓天武宗撫軍朔方仁宗淵潛覃懷而中宮屬意安西宰相知其不可乃集館閣議以察向背公與焉卽揚言曰此宗社重事詎宜苟且眾皆黙然又曰余病矣請歸調治遂拂衣而起仁宗入京始出視事艸至大攺元詔修成宗實錄賜中統褚幣爲錠一百加少中大夫請郡除太平路總管兼勸農事歳旱當禱公曰聞先旱必裒於民天可欺乎乃捐俸致禱不日沾足當塗民坐殺牛祈雨囚械者六十餘人公惻然曰雨暘愆期守令責也民殺牛致雨爾縱不愧於心尙忍聽其訟乎卽破械出之舟有溯流觸沿流之舟致溺其人累讞不能決公亦縱之吏持不可上其議憲司卒是公議秩米收積盈屋公曰吾家人能盡此乎呼寒士小民恣其取去分憲至郡必謁公曰公治內無事此來行故事爾至屬邑曰暢先生治內何敢久畱後守爲之立祠於學召爲翰林侍讀學士階中奉大夫奉勅撰王勃成道記序等文賜白金兩錠不受尋除燕南河北道肅政亷訪使視事五月歸中書遣編修官富珠哩翀奉翰林學士之命以請趕至汴以疾歸延佑四年丁巳秋主河南鄕試歸次襄縣西顧長安發丘壠之嘆因感疾十月朔薨於縣之傳捨某年某月某日葬於襄陽峴山之原配伊喇氏上世遼貴族佩金虎符萬戶某之女先公二十年卒兩封魏郡夫人三子長堆音蔭淮安路判官轉將作院經歷拜西臺禦史移南臺升都事除江浙省員外郎攺僉山東道亷訪司事入爲監察禦史階太中大夫爲今官娶李氏子六人勉國子上捨生年二十七卒勤劼勱績勁皆幼女五人次曰騫不仕娶成氏子績女一人次曰駿娶蒙古氏子四人朂勍助勝篤駿魏郡夫人生騫曹氏出也至元之初際興王之運得賢爲監而文學之士措諸有政拔出流俗籍甚在世若魏公者混一來可數也公制行孤潔足以俯視一世立志髙逺足以上追古人天下之人莫不驚嘆以爲異人而不知者造訕騰議公亦不卹也若夫從南徵而垂槖歸得地蔵而用諸官屢辭上賜盡揮祿入𨿽公小節而其胸次爲何如哉髙公彥敬爲山南副使移文言不可居公上者三謂公官五品先十餘年不可犯積薪之誚渡江孰不富貴至今家僅數口寒士無異勢利無一動其心髙節淸風殆不可及且兄事三十年義𨿽朋友愛如同生一旦岸然其上實不自安犯此三不義何以糾人之非卽日辭去觀此則當時俗化之美士大夫風節之髙公之所以致此者可知已朝爲侍吏暮徼幸躐數級傲然爲長吏爲同列者聞二公之風亦可少愧哉公作守得古循吏體執憲有古遺直風至於立朝抗論不卹利害則其較著者也其爲學宜專館閣備顧問而中外十轉始爲國子司業又出爲陜西理問入翰林才一轉官尋又出守再除翰林則老矣豈一時人才之多邪抑當時名爵之重𨿽如公者亦若是而已邪一技一能與不能操觚而專局至通貴未止者則又有命也邪然而列聖知遇多士推服太史有錄太常有謚加贈有號而又承家有子則天之於公亦厚矣讀書一過目卽不忘假友人宋長編不浹日反之友訝其易公曰予舊熟之有忘者申之爾友記僻事數十驗之應答如響爲文力追古作盧公處道以爲似太史公而姚公端甫亦稱純甫實善文著述多而不存槁副使所粹才十一爾其見於世者不專於文也銘曰

魏公之出際時浡興挾策見世淵儲遂騰宋木斯拔蜀蔓有艿簡牘旣資贊益惟弘陶之不摦撫之不搄以堤厥潰以擏厥弸璧求簡編土視金繒皇皇使車爰七其乘善則爾揚愆乃爾繩學政聿修郡績載凝掌帝之制適天之夢大議不屈長江可淜名日山重家不縷增歸來自樂飲水曲肱有介如石有潔如冰峻如絕壁孤如秋鷹弛張翫世中別涵澠夷考其行不渝九徵聞公之風貪懦自懲宰木已拱恩光日升漢江茫洋峴首峻嶒元凱多事慮及谷陵惟徳惟神有憺威稜景而前修昌而後承登世於千物莫我敢輘

至正集卷四十九

●欽定四庫全書

至正集卷五十

﹝元﹞許有壬撰

○碑志

河間路重修孔子廟碑

化民以學校承流以牧守治道之要者也四代庠有上下序有東西學有左右東膠虞庠之制𨿽質文家之不同所以明人倫爲民極其義一也聖人得位而行其道於天下也則亦以是諄諄語人爲千萬世之計焉後之人若不以師道自任而任於人任於人而近民者其惟良二千石乎古有之二千石千里之師職在宣美風俗夫宣美風俗捨學校何以哉而所爲師者猶師之教弟子循循善誘化其質而發其善不務出是而惟獄訟榜笞是務是爲師而讎其弟子可乎昔蜀有夷風文翁修起學官由是大化閩未知學常衮設鄕校風俗一變夫以蜀閩之陋而二公一至翕然丕變況內郡熟先王詩書禮樂之化者乎河間古冀州之域今爲甸服大郡總管非揚歷焯於時者不輕畀至元六年庚辰實皇上復科舉之歲戶部侍郎萬嘉閭出守是郡丁文風中微之餘士气萎薾弦誦絕響慨然欲振起之相舊孔子廟殿宇卑陋配侑無所於設且堂構百年摧圮不支將撤而新之而施設有序明年爲至正辛巳監郡塔布岱來起家冑館右文其素也故其議克協剡其事以請朝廷從之仍給楮幣若干侯復倡割其俸以佐不給僚屬和者相屬緡合二萬五千有奇或以歲饑請緩侯曰食可去聖教不可一日廢況民食方棘而興作以資末技亦昔賢救荒之一道也於是市材庇徒傭直有加盛暑躬蒞厥役吏抱牘就咨郡事口酬手署不少怠再踰月而落焉崇加一仞廣視舊增三之二黝堊丹碧不質不華配設有容左右秩秩翼以兩廡繚以周垣崇嚴靚深妥侑惟稱又爲精舍以處師生時課其業諸生相與謀曰完矣美矣微侯廟其圮矣貞石之紀其可已矣乎走狀屬記辭不獲則語之曰夫子所謂聖人不得位而不能行其道於天下者也不能行其道於一時而能行其道於千萬世者也尊爲天子富有四海宜享宗廟萬世之祝堯之藝祖舜之神宗文武之世室求之禹迹芒芒之中邈乎其不可考也其或廟以某地祠以某時官無常規禮雜不經吾夫子家而闕裏國而冑監散而天下郡邑象設有宮蔵事有時蓋其立教之功人報之隆與天地相爲無窮我朝列聖致崇極之禮視古有加恪遵垂訓設學重教皇上方圖治儒術作新士气宜侯之疲力秖承而不敢緩也新廟奕奕諸生在庭亦有感發而興起者乎聖賢之道具在方冊口誦心維身體力行勿怵於近利勿安於小成窮而獨善人且燻其徳達而兼善天下受其賜使世之人指而稱之曰某河間士某河間士是侯之望於諸生者也諸生其忍蜀閩之不若耶嗚呼侯豈自鳴其功者哉春秋書興作重民力僖公修泮宮常事不書然泮水之頌夫子乃存而弗刪豈無意乎則是役也不記焉不可也於是乎書

故承務郎江西等處儒學副提舉葉先生墓碑

承務郎江西等處儒學副提舉致仕葉先生諱瑞字宗瑞逺祖祖洽宋熈寧間廷對魁天下曾孫廷秀由邵武徙建昌新城春秋擢第官至朝請大夫知梧州言事忤旨仰藥卒子逺宣教郎奉柩歸次采石而溺孫茂祖甫四歲母饒夫人抱以依姑趙趙居而教育之因爲金溪人中鄕貢進士舉娶趙生四子先生其叔子也幼尙气節致力經學以及百家皆得旨要其爲舉子業不蹈時習或戒以希有司旨先生曰吾爲是區區而悖吾師說乎益篤志爲己之學進士公卒先生甫冠貲產悉分弟妹而躬耕以食趙夫人卒兄弟四出先生獨力營泊久乃幡然曰昔親在不敢離親亡矣充吾學爲揚顯者不力可乎歷甌越會稽瑯琊渉汶泗過潞入秦道晉以達幽朔無所遇最後至遼東世臣洪氏以好儒聞闡義學方難其師有以先生文行言於平章君祥右丞重喜者及見大悅館而師焉諸子彬彬以文學濟其世美遼東之人翕然知向學者先生力也朝廷以右丞薦授遼陽路儒學教授再調大寧路升將仕郎江州路湖口縣主簿攝尉事盜久逸者皆獲之憲司檄按徳化縣疑獄卽得其情核虛糧決滯訟縣以治聞轉撫州樂安務提領俄請老授前官至順二年十一月二十五日以疾終於家壽八十有五某年某月某日葬某處娶趙氏生子順女適孔景仲繼黃氏生子升寕都州夏河寨巡檢女適湖口縣典史杜復亨繼王氏生子大有蔭宜春楊橋務提領女適髙安白沙寨巡檢孫鐵柱孫男三人縝綱繹女三人先生年五十始出卒能致官而行其學迹徧海內乃得返鄕裏至於休致而終於正寢𨿽用不盡其施而教之振於東善之淑於人者多矣遺文四十卷庸學提要六卷周易釋疑十卷於戲博矣哉中原貢舉廢將九十年江南亦四十年有士少時先公教之曰金源分裂不事貢舉國家之大未有不行但遲速有時爾力學以俟當有際也時混一才二十年故老尙多幸及從學粗有得也尋以校職從事山北憲貢舉詔下乃棄而應薦先生實主文遼陽科制廢久內地有所不悉遼陽在東僻有司一切昧於奉行先生纎悉教之蓋江南內附時年已三十餘矣習於場屋條制者也監試憲僉田時佐曰微先生幾不能奉詔有壬旣獲薦又入禮部經問之奧策問之切見者莫不駴異先生在湖口方鳴金鼔行江有壬歸省臨江遇之中流歡甚至順庚午有壬爲兩淮轉運使先生惠然肯來年八十四矣飲食起居猶昔也手書大學中庸二書注字如蠅頭以與小兒畱月餘歸明年遂沒又八年升來武昌請銘將刻之阡玆銘也其誰宜爲銘曰

於戲先生志一學醇友善行道恥爲鄕人昔隘分裂占畢苟安四海旣一我轍乃環有韞未暴賈用不售爾不我知我不爾覯晚慕幼安片帆遼東有命自天臯比畀公俊造賓興墜緒孰繹紹逺選公張此東僻樂育嘉惠侏離伊吾糾邑司徵曷究我書八十五年口不藥劑視身所遺根茂實遂旅無所容道路屏營歸來正首於戲先生

故奉直大夫僉河北河南道肅政亷訪司事贈朝列大夫祕書少監騎都尉髙陽郡伯韓公神道碑銘【並序】

公諱居仁字従義姓韓氏般陽長山人曽祖而上兵亂譜逸祖諱溫配段氏考諱國寶配劉氏三子居眞居中季公也幼耿介年且彊仕郡守移刺曰舉孝亷二千石事吾封部有人敢黙不聞貢之司憲緱山陳先生長憲山東熟公爲人禮致之行部必以從轉察院吏部益自砥礪大徳間朝廷勵精圖治慮澤不下流而情不上達也遣奉使宣撫天下故翰林學士承旨中庵劉公分遼陽嶺北擇掾尢愼而公在選竣事多不職獨遼陽最他道升禦史臺掾轉中書右曹臺銓必流內官嘗試者掾屬他轉未出官不與公起家除山北遼東道肅政廉訪司經歷山北地近法不給傳公名貧苦特給之遼東控濊貉萬里事簡而重同官不愼者動輒齟齬裁其鋭鼓其懦和而屈之事以平允遷刑部主事時揚州總管兩淮運使構獄二人號嚚訟朝議擇才而健者鞠之公承詔偕省臺官行至卽屈伏徵贓餘十五萬緡還拜監察禦史賑濟南饑吏不得作姦民實被惠攺樞宻都事尋僉河南道肅政廉訪司事按部衛輝推官者誣平凖官劉榮伯歐詈因擊萬歲牌破墜入以不敬械獄中公明其枉釋之蒙古軍劉呼圖克岱爾爭畔折人兩脛醉縛舅氏截其一耳聚徒黨縱射獵毒裏閈官不能禁督執之正其罪閿鄕郭女已妻李裏豪馬賂其族誣先有約官將奪之公至而明葉縣民王女約嫁張歲歉欲渝約女誓死靡他召二族諭以禮致期歸之按行至均州以疾卒於官舍延佑七年七月四日也積階自承直郎至奉直大夫得年六十有四平生之官不挈家爲易退計捐館日惟子希範在側希孟奔赴奉柩歸以是年九月丁酉葬傒家裏先塋配郭氏淑而能家公宦遊祿僅自給夫人躬蠶督耕家以溫飫子四人希孟中書掾及格歷工部主事都功徳使司都事中書省檢校皆有聲拜監察禦史階第四品贈公朝列大夫祕書少監騎都尉髙陽郡伯夫人封長山縣太君進髙陽郡太君希夷蔭新城尉今■﹝聚刂﹞平主簿法當蔭長子孫希孟讓也希曽肇州儒學正希範未仕女三人適張劉李皆士族孫男四人長克勤余未名女四人長適段氏余尙幼皇慶壬子有壬以教官辟山北公寔長幕退食講誦休期登覽一日不相釋嘗曰子朱云誰敢相吏公監廷試有壬登前列喜若已得沒十七年希孟具行實請銘嗚呼有壬尙忍銘公也夫而忍不銘公也夫士修已治人不患學之不博而患行之不逮也不患政之不達而患守之不勵也昔緱山明經爲政終始不悖髙風勁節特立一時浮華違實依阿進熟𨿽累百於世世亦何望哉公始從緱山有餘力則講習問難卷帙不去手老亦不倦所造日深故觸事洞然蓋有得也爲人寛厚礪以亷恪自爲吏危言直聲在人聽訟蒞事恂恂開諭而恐人之納於過也風紀狃習徵罷號能一逮於臬枉直俱困公惟良惟情濟以哀矜謗讟騰鼓不卹也故能矯狃習之獘而直人之枉有古良吏之風焉至於風節毅然終始不悖其善學緱山者乎銘曰

繄士爲學匪博而華盍擷其實而刋其葩世方一軌狂奔景從我日斯邁惟理是同蚩蚩之氓諄諄之惠惠文束濕寕獨不愧稂莠斯拔嘉苖培之威豈爾仇恩豈爾私按部有方斂此徳惠胡不究用俾大而沛軺車煌煌遽易以轜良心感觸誰不涕洏先塋旣妥餘慶無畔表世益章用朂鄙懦

故朝列大夫同知京畿都漕運司事王公神道碑銘【並序】

公諱述字繼先姓王氏世居順州髙祖同善生殖金季貲饒一鄕雅不飲酒壽日人彊之爲釂得疾語其子慶常曰吾已上四世皆一子吾又一爾家財𨿽數世用且不匱所懼者子孫單弱爾吾聞惠澤可以徼福人貸於我者其貸書盈篋爾於吾前燒之明日卒慶常監順州東門歸聖朝爲懷逺大將軍僉順州安撫司事三子瑜瑞琪瑜始徙燕四子天永天祜天祿天澤天祜封奉訓大夫大都路順州知州飛騎尉昌平縣男贈中順大夫禮部侍郎上騎都尉太原郡伯配馮氏追封昌平縣君進太原郡君三子長恭孝弟善治生幼成早卒次公也幼自振厲宿衛隆福宮積勞除利用監資用庫提點轉通政院判官中都畱守司經歷同僉通政院事院罷攺萬億騎源副提舉京畿運糧提舉禮部服闋起爲大都路判官擢同知京畿都漕運司事積階朝列大夫至順辛未十一月四日卒疾革召姻族曁凡交遊貧者散金有差得年五十八祔宛平池水原先塋配朱氏繼爼氏封������太原郡君男六十九年十二公生長京國不汲汲於進起家五品迄捐館才四品嘗曰子所以仕急養志耳封澤及親足矣又曰予筮仕來四時九族舉在目前惟扈從北至上京繼仕中都南未嘗過盧溝不知人間有羇旅憂天地間幸人也所得旣多故取官不敢復多取不負官而已占籍京驛爲通政不私其宗中都始城大臣長澑鑰首擢長幕一時巡幸供擬坌沓刺割閒雅騎源出納巨萬同僚嫉其潔欲誣構不能污也京府實父母邦行所無事親若疎舉無怨言始終九轉皆以能稱交遊多儒生禮法是咨悼世次之湮沒請於淸河元公作家譜知源流之所自多而不亂逺而有稽焉構亭蓄書畫古玩器賓至具肴酒必盡歡有壬爲冷掾中都公實推轂謝之則曰子他日陶鑄我者也公之調後幸與焉承乏參議中書公已病有壬憂去而公遂不起爼夫人遣女奴挈其孤請曰同知將屬纊猶念念問公孤未有知未亡人聞諸族老不沒惟銘知同知者莫公若也嗚呼有壬誠知公者也公之善非一其大則孔子所謂好禮老子所謂知止者公有之矣惟其有則有壬之銘之也可無愧矣銘曰

千金比都鮮克自持矧家於京紛華蕩馳折節恭儉服膺訓彛不有定力孰堅不隳人亦有宦道途駸駸束帶立朝至於橫金不出國門族華以歆養恬一室左書右琴大賙親朋談笑而逝念我睽離垂絕不置今我來思故人星霜過裏懷舊云胡不傷禦務多賢族無急難永利爾孤公其益安

至正集卷五十

●欽定四庫全書

至正集卷五十一

﹝元﹞許有壬撰

○碑志

贈中大夫僉太常禮儀院事輕車都尉追封樂安郡侯謚惠肅孫公神道碑銘【並序】

河東山西道宣慰使髙唐孫公致仕家居年七十七矣其子亞中大夫江北淮東道肅政亷訪副使天正卒於官旣葬有司上其行實請易名於朝宣慰公走書屬有壬曰我族蕃衍而我惟一子我幸健俾仕四方𨿽不在側志樂也今則我當死不死吾兒不當死而死矣情之所鍾殆無以自釋獨有可以垂之不朽者得所托焉吾其遂可少釋乎吾兒昔與子遊子其銘之按孫氏其先益都壽光人諱嗣翁者金末戍襄鄧遂居洛卒因葬焉配張氏生徳遷髙唐生殖日盛徙洛葬髙唐故又爲髙唐人配胡氏生居仁宣慰公也起家新昌丞平大盜知名踐歷華要階中奉大夫累贈嗣翁嘉議大夫濟南路總管上輕車都尉樂安郡侯張氏樂安郡夫人徳中奉大夫山東東西道宣慰使護軍樂安郡公胡氏樂安郡夫人天正字夢符妣宮氏贈樂安郡夫人繼母蘭氏封樂安郡夫人始生宣慰公兩夢神人授白麻丈曰宣付孫天正因名焉爲人狀貌奇偉嗜學頴悟宿衛於仁廟潛邸大徳丁未立東宮僚屬擢從仕郎受文庫副使選補太史掾監修國史掾除中書省管勾承發架閣庫宣尉公爲右司郎中例避攺都護府都事蘭夫人卒河東泣血奔赴毀瘠骨立護柩歸葬廬於墓側服除知沂州三皇廟湫隘至三日命攺作民吏難之旣而規置有法不三月而訖功臨沂縣去州逺吏得延緩爲姦徙之州左捐俸倡率以賑歳饑立法均役以革吏獘墾辟荒田招集流亡朔朢率校官諸生講誦廣社師以教都鄙季月舉孝弟力田怠惰遊食各一人春秋行縣躬核之臨沂民妻徐甫二十喪夫自經以徇有司四年不以聞得其實上之報下旌其閭嶧州豪曹誼奪細民田凡三移不爲直郡以屬公立決之旣去州人刻石思之去五年益思之又相與請文刻石政遼陽省左右司員外郎揚歷治效灼不可掩於是臺除僉山北遼東道肅政亷訪司事廣寕劉大使誣承殺人辧而釋之人稱爲神明俄拜監察禦史劾權近斥竄之文宗嘉其直每進見字而不名擢江北淮東道肅政廉訪副使行部多縱弛犯科將大懲之而一疾竟不起至順四年二月二十七日也得年五十以某年月日祔先塋元統三年春贈中大夫僉太常禮儀院事輕車都尉追封樂安郡侯謚惠肅配劉氏贈恭人繼張氏贈髙唐縣君今夫人董氏封髙唐縣君二子曰琮曰璋一女尙幼嗚呼予悲夫天之生材成之難而毀之易也又悲夫子不得銘其父而父乃銘其子也孫氏三世同居而惠肅又能睦於族孝於親出爲良牧守入爲才禦史宣慰公之樂世無有也惠肅嘗欲敍次宣慰公行實未果而在其身者一旦反以累之以垂老之人罹玆荼毒其可傷也夫𨿽然得之天者吾不得而必之修之身者苟無愧焉則期頥不爲多而五十不爲少是蓋有幸不幸焉君子不校也銘曰

孫源導洛實猶濫觴浚而擴之匯於髙唐至河東公日底昌大惠肅承之舉以沃漑惠肅之生天兆其祥受知仁皇受文爲郎二十七年於中於外雙碑植沂百世遺愛驄馬載驅豸冠復峩淸濁自彼吾其靡他茫茫淮甸荊棘塞之我銍始揮云胡折之易名以謚隱卒以封施用未究子孫其逢哀哀老親遽委而去存沒無愧修短有數於昭斯銘貽訓將來父兮子兮是亦可哀

故忠翊校尉廣海鹽課司提舉贈奉訓大夫飛騎尉漁陽縣男於闐公碑銘

先子佐永州幕祁陽監縣於闐公實同時其子赫伯舎登乙卯進士第有壬寔同年同仕於臺又同僑於鄂一日請曰赫伯舎不幸早孤先人功烈幾泯矣幸及故老十得一二而墓碑未刻子其銘有壬惟世交義不敢辭公諱喇嘛丹以字噶瑪拉丹行於闐人也於闐自漢通中國至公始爲氏焉祖諱鄂爾伯什斯巴薩哈見爲諾爾罕牧民官父諱穆爾阿里大名宣課提領至元十三年宋平擇守令大臣以公見世皇稱曰巴圖宜邊境用命監永州祁陽縣縣接蜀廣多溪洞頑梗所宂稍失禦卽跳梁攝尹土豪羅飛素橫常有功守將劉匿不上十四年遂弄兵襲劉嘯眾至十萬公間道赴州遇賊四至射刃七人馳出從者數十人獨周保持馬尾免守州南門賊攻北門敗之獲其佐周遷三十人飛環而攻我旣卻守將追之公偵知有伏約礟髮夾擊俘戮殆盡擒陳瑞於木皮寨賊起五月參政呼圖克特穆爾始至公率先深入繼以大兵獲飛戮之實其皮以徇賊所署令簿尉以次授首主帥將屠縣力爭得免命招撫得戶一萬三千出石空步匿巖穴將死者四百餘人十九年飛黨黃如瑞稱宋年據縣西躬入降之得戶一百四十初飛欲害公公已入郡如瑞殺公假弟納蘇拉迪音姊壻堪布及降不校也四望山界四郡林谷阻深二十二年賊賀九六盤穴其中四省兵討之公焚山堙溪身爲前導詹一子據黃羆嶺作亂兵將因欲屠之公曰脇從且免矧良民乎我其長也當先卽刑主帥許生致渠魁當免乃赤手步入賊始未信刃槊以迓公徐進無懼色鋒儗面尋閣兩肩公曰我以身保汝出卽兵觧不信畱我以質賊投兵羅拜曰天活我也畱從者唐正以其魁出師遂還建議也種鳥符大水戍低城大橋棑山息饋輸鎭險惡從之湖廣省臣貪虐意公奇貨下獄幾殆旣縱復攝邑父老爭餞飾小兒歌聲公之寃省臣誅遂已公以黃羆嶺極髙險當驛衝暑行尢困作粥食過者自夏迄秋歲不輟主帥憲臬屢上功輒寢調廣海鹽課提舉大徳元年三月二十日卒桂州年五十有九治命葬祁陽北原娶伊爾根氏先卒繼蔣氏賢而讀書事公姊如姑討賀之役陰遣勇士張甲率五十人給兵以從後公十年卒二子沙海布迪音出周氏蔭道州行用庫使赫伯舎出龍氏四歲失母蔣氏子之爲禦史贈公飛騎尉漁陽縣男蔣氏龍氏皆漁陽縣君僉浙西憲移湖北階朝散大夫公身長八尺餘勇而有謀蹈危不懾爲縣十八年人號長者撫而活者戶萬三千六百四十爲鄕民長子孫可勝計哉然壽不六十位才五品爾僉憲按黔中當蜀有警諭土酋止還卒招鄕兵伺變守險號令精明人謂有父風焉諸孫種學日大以蕃嗚呼天道之有知者固自若也其有功邑民家能道之戰陳之詳則遺老無幾僉憲自浙歸及見張甲曁老兵鄧義軰得事爲詳又尋病沒甲亦老矣豈非功烈之在世天實不欲滅之而使僉憲及聞也不愈於有善而弗知知而弗傳者乎銘曰

惟天生才惟才用殊才可大受而用或拘爲邑孔卑遊刃有餘頑獷■﹝氏鳥﹞張我長乃攎弦歌未洽戈戟若林捍患禦菑我力我心嗟嗟赤子亂豈性常獸驚波傾乃底滅亡免冑攖鋒赤手搏虎彼心亦人其忍予侮誠感機應厥角若崩萬命嗷嗷垂死復生於屯於戍於田於耕十有八年惠浹政成降年不永有蘊未究豈嗇於身以大厥後民子而孫何日忘之我不公忘公無我遺

故僉書江西等處行樞宻院事贈樞宻副使護軍雲中郡成毅公神道碑銘【並序】

仁皇禦極勅太史傳功臣罔俾湮滅復下令訪索遺逸家許自陳遼州達嚕噶齊額森特穆爾上其父僉書公行實且請易名於朝致和九年贈鎭國上將軍樞宻副使護軍追封雲中郡公謚成毅妣欽察氏楊氏皆從封雲中郡夫人乃詣有壬請銘請碑謹按太常之議而筆之曰公諱伊徳黙色杜爾伯特氏父諱臺世役宿衛世皇徇鄂公以驍勇扈行有警必前賜白金彩段名以拔空攝阡事徵李璮以勞入侍上嘗陰視諸衛士腰帶見公所佩精備命佩刀糾諸士息州將請督戰官宥宻臣枚舉不允賜公虎符海月符金鞍玉帶以行宋戒嚴金剛臺衂其鋒戰捎箕窩中流矢墮馬易騎復進大破之所向克捷遣子納琳請城浮光召入面畫可之賜金鞍一授昭勇大將軍光州等處招討使光旣城總十二萬戶攻陽羅堡分鎭黃州立驛抵汴徙潯陽以扼江西下南康瑞昌徳安分攻洪州章江門不克呼敵諭名將親登城敵請入約降日公自往譙其久抗王師其守列盤曰大江已失此堅閉畏罪爾明文示宥當卽解甲爲請於帥如約受降撫州援至敗之土坊遂入撫幷下建昌撫賊張靑阻險莫制偵知賊娶賜宴所居夜趨七十里破其柵獲靑俘其族脇從軰悉縱之樂安詭降旣入兵亂出窗戶退則凳幾塡塞里巷前卻創甚竟獲其首崇仁宜黃皆降偕它帥分道取閩約集建寕所至如破竹三日約兵始至黃人叛公方赴贛帥府以公舊鎭威名素著俾總江西兵往討復之麾下無敢縱掠民感徳爲生祠初湖廣兵屯樊口公言形勢不利其將鄭不聽果爲賊刼溺死公之入也得其虎符賊中奏報遷鎭國上將軍廣東道宣慰使進輔國上將軍江西省參知政事同官誣構左遷昭勇大將軍招討使入見自明賜給丰腆校隸賞擢有差爲罷行省攺鎭國上將軍江西道宣慰使以直前枉移參閩省尋復江西往來閩廣平邵武取漳州潮陽番禺下汀梅循惠分寕董奇樂安貴早小洲黎徳弄兵蜂起悉敗獲之上欲立行樞宻院徵天下省一官入議公對稱旨遂僉書江西等處行院事院革入朝上深撫慰議以名城休老會疾作不起至元二十四年三月二十日也春秋七十葬定陶鐵渠原子六曰拜特穆爾後衛親軍千戶曰奇爾濟蘇特穆爾曰納琳襲公舊部明威將軍萬戶達嚕噶齊鎭建昌曰囊嘉特能左右騎射曰額森特穆爾始監解州移遼州攺同知咸平府事封奉議大夫曰布格蔭昭信校尉同知江陰州事饒州路判官孫���人公爲人持重性尢敏悟譯傳剖決纎悉曲當有壬倅遼熟監州言先烈南臺行部過庾嶺居人往往能道公事𨿽驛郵移置靡不有法昔宋不綱我師之南也曲長偏校皆將帥才況佐元气而握元機者乎公早以才器受知世皇謀濟其勇樹勲赫然其生而顯榮沒而崇異宜哉銘曰

皇元繼天盛徳朔基維春始艮動辟以時淳渾鍾才景從軰出有若成毅桓桓惟朂賚恩匪私曰能是任拔出偏裨簡在帝心帝曰往哉息師汝監裹創摧敵城光蔽南郡邑望風降畏不先何獨彼洪孤壘岸然我戰爾知我名爾熟沍凝晛消顚危命續黃人鼓疑渠魁乃殱畆棲不驚廟祀孔嚴伊閩與越指期蕩攘紛紛螳怒轍敢臂當於蕃於宣功浮厥位原抵深茂流長實遂播美有史隱卒有章我詩旣同百世其昌

贈嘉議大夫濟南路總管上輕車都尉追封博郡侯鄂通公神道碑【並序】

惟鄂通公在女眞爲貴族世居遼東天朝混一立賢無方揚歷華貫者接武中外廣西道亷訪使呼圖嚕旣位通顯制贈其祖鳯住亞中大夫東昌路總管輕車都尉博平郡侯父髙山嘉議大夫濟南路總管上輕車都尉博平郡侯祖妣舒穆嚕氏妣二王氏皆博平郡夫人乃出其家乘請銘諸碑按濟南公髙祖呼沙呼金兵馬統制都元帥以功封澤王戰歿曽祖呼嚕內外點檢權樞密院祖薩哈鎭國上將軍京西等處兵馬都元帥考卽爲東昌公襲其世官穆昆從宣宗遷汴壽八十一卒三子公以長襲穆昆義宗播蔡邑行察平僑東平主帥錄其世時其衣廩東昌給地五千畆宅而居之承制除髙唐知州東平控郡邑五十四金穀戶口棼不可理檄公稽糾宿獘一洗爲州有惠政歲丙辰卒官年五十有三葬聊城之柏林娶王氏先卒繼王氏子六人曰納丹珠山東道統軍司知事曰瑞童曰慶童曰安童曰文敬曰武略將軍同知漢陽府事致仕曰呼圖克婁起家衡山縣達嚕噶齊轉臨桂興安尹治最拜西臺禦史移南臺歷簽副凡六道廣西言岑雄無叛迹制爲寢兵而雄竟招出朔北辧死獄杜宗起二人寃江西折分寕若磑之害舟楫者十所淛西賑糧虛十萬石民吏𨿽壞產莫償爲盡釋之彰癉罷行覆迹屢最擢佩虎符廣西宣慰司同知副都元帥攺本道亷訪使一年棄歸中道有旨若曰鄂通爲得用人縱年髙眾不爲例其勿致仕賜金段二升正議大夫而明哲知止去志浩然矣子托克托蔭承事郎同知常徳路龍陽州事孫男曽女若干人嗚呼盛哉昔金源氏奮起東北奄有中夏亡且百年世無其史故家遺俗存復無幾稗書間見非龎失眞則闇不彰好古之士慨焉公之先由統制而下世繼樞要其丰功偉績計必炫耀一代史之所錄不得而知之公再啟厥家至亷使又能推恩九泉表掲世次其所以揚天休播先美者不在於玆乎銘曰

宋綱解紐金職夏盟苗勃水沛孰遄厥成曰惟景從扞禦輔檠云胡百年寥闐莫稱懷襄胥溺有孑維禎自天迓續顚木斯萌錫田啟家分牧著能嗟彼文獻吾猶及徵混混其源翼翼其承於粲繡衣脫節益貞顯隆敢専及先乃榮大哉亭毒逝者猶生百世川至繁祉是膺勉旃繼序監此刻銘

至正集卷五十一

●欽定四庫全書

至正集卷五十二

﹝元﹞許有壬撰

○碑志

故通奉大夫湖廣等處行中書省參知政事鄭公神道碑銘【並序】

天歷二年己巳九月二十七日湖廣省參知政事鄭公薨於位歸葬有期其子濤狀其行泣請曰先公子之所知也幸哀而銘諸碑公諱昂霄字顯卿其先由滎陽徙澤州陽城曽祖諱珪祖諱臯金季亂能扞鄕裏爲忠昌軍節使贈嘉議大夫晉寕路總管上輕車都尉髙平郡侯祖妣劉氏髙平郡夫人三子曰鼎徵大理平江南有功累官鎭國上將軍湖北道宣慰使領平陽太原萬戶鎭鄂討黃州叛戰沒贈宣忠保節功臣金紫光祿大夫平章政事柱國潞國公謚忠肅曰庭瑞信武將軍平陽太原萬戶其季公之父諱甫讀書勵節披荊棘爲田廬從忠肅公徵蜀有功擢尹陽城十年移夏縣長子潞城平棘攺倅潞州所至有惠政進知邠州卒贈中奉大夫廣東道宣慰使都元帥護軍髙平郡公妣宋氏路氏皆髙平郡夫人二子公其長也初忠肅公之薨也子忠宣公制宜襲萬戶升樞宻判至副使以叔父信武老擇稱者以公襲公由宿衛出鎭一軍肅然大徳間順元土官宋隆濟糾折節阿女嘯諸蠻阻險弄兵樞府檄公從分省進擊首破闗柵日有俘戮因糧於賊所過必掃蕩而後已雲南四川約兵未至他將分地應接賊乘隙紛出公悉敗之總田萬戶突進始通道與約兵會五年冬出師七年春賊平公之功居多入朝賜銀鈔金段弓矢以明威將軍進懷逺大將軍延佑元年覃定逺大將軍三年分戍廣西捐財賞功身冒矢石平靜江二十四寨斬其首梁君政擢中奉大夫廣西兩江道宣慰使都元帥右江岑世興侵掠州縣招撫寕敉復其所侵泰定二年復萬戶職廣西徭賊大作詔左丞奇珠及公督師賜繡段甲仗給傳符分進棼巢獲醜有旨原悔罪者躬入險諭徳意降洞寨八十五猺二百五十二戶男女八百五口器械數百陷賊者歸其親天歷元年拜湖廣省參知政事部平陽保定兩軍屯河側子濤襲萬戶攺行樞宻副使戰於偃師西兵罷入朝賜銀鈔辭不受明年二月復湖廣參政賜鞍段甲仗徵蜀四月抵播州石虎開蜀道通六月歸以疾辭朝議重其去不允而疾竟不起年才六十兩娶郭氏皆髙平郡夫人公器量雄偉讀書下士兵興動肆焚刼公所過如無兵長萬夫餘三十年勲名日著忠昌之精至公始疏郡封忠宣之明可知已我元建行省爲大藩湖廣控滇蜀山海阻深猺獠之所蟠穴邊報沓至獨以兵稱戍將視他省爲多而藉甚在人者獨公爲稱首故其薨也士民卒伍無不悲之夫人濤婦範氏皆以慟絕家人倉卒但爭救母子得蘇而範氏卒不救濤奉柩歸以年月日祔陽城先塋而戍將法不聽去濤泣欲棄官甘沒齒擯斥乃得請家無贏餘麾下致賻一無所受亦能子矣銘曰

滎陽導慶至於陽城人代有聞爲邦之楨忠昌啟家裏閈以寕有開必先王樹挺生惟我有臣忠肅忠宣弛肩丰扛伊稱斯傳大江滔滔百折必東彼流有潨寔原之逢惟柔能剛匪學莫武入而詩書出而幹櫓魑魅穴空臺衡虛席天乎不辰俛仰今昔嗟嗟孝婦一慟長辭義訓有柔玆焉益知承家得賢公其不朽佳城丰碑與世永久

故徵南千戶蕭公神道碑銘【並序】

吾鄕雄厚甲河北慷慨忠義之士宜生其間宋金三四百年以迄我朝人代不乏竊思掇拾備太史采錄而四方奔走未遑也泰定丁卯內丘尹舒穆嚕哈喇布哈奉譜狀跽請曰吾家五世居相有功鄕裏遺山之碑具焉惟是大父徵南公年少勇戰以歿曁我祖妣孝節夫人遭家中微力振復起若忠若節灼不可誣宰木蒼蒼麗牲之碑未刻無以稱先美寵後昆敢請裏仁考信可不諾而銘之敍曰公諱世昌字榮甫系出遼右族舒嚕氏後賜姓蕭至金更姓舒穆嚕氏居納新至阿薩爾爲郡牧使金正隆間子孫移戍淸平又爲淸平人郡牧生紮拉爾贈正國上將軍正騎都尉河南縣開國子子���巴都本贈輔國上將軍輕車都尉河南縣開國伯公髙祖也曽祖托色埒奉國上將軍護軍河南郡開國侯祖徳亨字仲通以小字哈凖行我元弔伐之初隸行將太師承制拜館陶招撫使取磁州未嘗戮一人河南得鹿邑太康生口五千餘人悉縱遣之復彰徳有功遷奉國上將軍彰徳路總管兼行軍總帥府事用是得贈三世因占籍彰徳焉考珪佩金符徵南千戶配耶律氏公七歳而孤容止端重不類童子能自力學始學對屬卽自知聲律九歲主鄂囉十三襲千戶佩符徵南儀質雄偉如成人已未扈從渡江中統建元以舊職易新命三年從討李璮七旬不解甲復宿蘄皆有功至元六年春取五河口手馘四十餘人鉤兵及賊反曳以去拔劍斷其臂搏戰舟中血流沒履得戰艦二資械無算今血履故在統軍上其功未報七年正月十七日卒於軍年二十有五夫人段氏����千戶髙奴女嚴魯王甥年十五嫁徵戍悉從二十三居婺二子恆始七歲謙二歲挈孤扶櫬歸葬安陽建善村新塋遂屏絕華飾始終一節事姑盡孝教恆輩學𨿽長有小過不少恕孫哈喇布哈五歲母亡躬自拊育宗族貧者周給恐後身自儉約與家人同一門三百口肅如也至元二十二年中書以孝節旌其門大徳十一年三月二十四日卒享年六十祔徵南墓恆亦年十三襲公舊部徵交趾戍邊徼以疾歸封武略將軍飛騎尉臨漳縣男謙精國語由河南省蒙古史除承事郎河南省管勾奉發架閣庫擢承務郎杭州路仁和縣尹未上卒孫男六人曰處義襲父職曰處禮處智處信處約皆恆子哈喇布哈謙子也一名處仁起家宥府行人監修國史蒙古史除從事郎益都路嶧州判官河南省蒙古史擢承務郎順徳府內邱縣尹有惠政女九人皆適名族曽孫男六人女五人皆幼於戲徵南忠義之气發於戰陳天不引年而止於斯使極其用所就可勝言哉夫人以節完忠舉舒穆嚕氏之已墜享有丕祉延畀子孫豈非天將侈其流而先嗇其源耶銘曰

舒嚕諸孫歷變再微有興子相度乃釋機鞬櫜啟行風雲際時狝薙方狃我戈弗揮系累載途解絳縱歸後承惟肖淵渟以施秋隼脫鞲天馬去羈五河書暝捷書夜飛焯勤孔昭玉山遽頹孤婺哀哀馬革在轜九源旣安一節不移孰堅可燐孰大可宜韓山嵳峩洹水逶迆永祀益昌式此弘辭

五龍廟碑

龍於天地間爲物最神乾首六十四卦獨是取象其以神變不測時乘禦天雲行雨施烝民乃粒功莫與京乎大塞堪輿小爲蠶蠋能短能長能幽能明者神之謂也管子曰龍水之神者也乘水則神立則𨿽神物其亦擇所可依而後能神其神哉江河湖海固其家也天下之曰潭曰湫曰巖曰洞曰池者非一必皆幽深僻險有水可依而後居焉土人往往時見光怪不敢褻也而又旱暵有禱則從而祠焉彰徳路安陽縣西北五里洹水之陽有五龍廟廟之下水黒而深洹水至是瀦而後泄其龍居之淵乎太原元裕之效虞初書言明昌中風拔廟樹地印有迹事頗涉怪而不及廟之建始何時其號五者具五方爲象設爾以其禱之屢孚也路達嚕噶齊荀公凱零同知阿拉克判官穆爾沁嘗修其廢築臺其前至元四年戊寅夏旱甚甫事請禱六月二十日甲申總管杜公徳逺始下車憂惶無措曰不才之來丁旱之會又數日不雨則苗盡槁人何食賦何徵責何以逭盍走靈祠而禱諸荀公曰五龍廟效靈自昔協恭精禱神其憫乎於是率僚屬齋沐具香幣禱焉戊子行事云俄起是夕微雨越翼日大作三日乃止苗之槁者浡然而興市之閉遏者發人之轉徙者息病者以蘇訛言以寂丰凶笑顰變乎旦夕旣報祀安陽縣尹趙君時敏請刻石以昭神貺以逺邦君之休夫龍與人異處昔鬭洧淵子產以爲吾無求於龍龍亦無求於我惟其無求則子產之言是已爲天牧以守其土以養其民以供其貢賦而歲將告饑人將轉死苟可弭菑當卽致其拯則其能無求於龍乎且龍之托於玆水以神其神人像而相之有年矣應捷桴鼓亦其宜也否則將不與搏土縛芻等哉抑聞之雨由乎神而亦由乎人至誠貫金石信及豚魚況龍之神人之誠有不格者乎然而龍之徳不可忘也祭法日山林川谷丘陵能出云爲風雨見怪物皆曰神洹水有龍龍能出雲爲雨祠亦宜哉書其槪申以迎送神曲俾祀而歌焉其詞曰

洹之水兮浺瀜祠其涘兮惟其潨羗自珍兮神龍沕擇勝兮實所宮魃之虐兮蘊隆龜吾田兮槁吾稑穜將竭澤兮及爾躬哀吾氓兮疲癃忍及喙兮弗充龍之怒兮奮飛丰隆前驅兮屏繄後隨騰淸波兮淋漓沛爲霖兮鮮厥萎報祀兮孔時冷風肅兮滿旗鼓坎坎兮吹參差荷神嘉兮無期���������������膏澤施兮不屯苗其傑兮木欣欣牲之腯兮醪之醇琮席靚深兮縈燎燻享不儀物兮享以人龍之去兮逡巡噓雲气兮氤氳歸九淵兮深蔵斂大惠兮芘一方時潛飛兮則其常有扣斯應兮惟爾之臧百谷充羨兮遺秉在田龍兮龍兮人不爾諼

故中順大夫同知潭州路總管府事致仕趙公墓志銘

先生篤義裏閈遇不識亦爲具況久敬者乎大徳間衡州有滯獄司憲移醴陵知州趙公往按始決公里閈前軰也先公時佐衡幕挈有壬進拜問所業且命賦詩偶不辱教公後休致終於臨川子彜敬勤著聞先公以子妻之公殯二十餘年彜慮先塋之或不治子孫之遂楚也慨然動營丘反周之念啟公之殯以某年�月�日祔先塋奉集賢侍讀學士李公倜撰次行實屬銘有壬有壬惟裏閈世契重之以婚姻義不可辭乃擷其狀而銘之公諱良輔字良卿彰徳安陽人祖諱浩國初爲郡經歷能制主帥濫殺有佛子稱妣徐氏考諱謙河南統軍司照磨贈中順大夫漢陽知府上騎都尉安陽郡伯妣段氏追封安陽郡君皆葬安陽孤莊公弱冠入京當途薦爲四川屯田令至甫閱月念太夫人逺卽棄歸禦史大夫相威公行臺揚州選爲掾及格除淮東道按察司經歷外舅王公好禮爲使法當避攺鎭江路金壇縣尹有刼制官吏短長惡子十餘人揭其名於市諭以禍福皆不敢犯嘗賢勞歸系囚盈獄時寒食因悉縱使歸拜掃約三日來無一人逸者告饑於郡遇大風舟幾覆公端坐曰吾爲民死不卹也風俄止得米三千石以歸辟艸萊爲沃壤民用康裕朝廷以公五事告布天下俄太夫人卒哀毀盡禮服除擢平江路推官平江獄訟素劇夜則露香吁天晝謝賓客驗誤閱實簡牘直那百五等之枉七十五人明張元之非故殺甲刺乙之不得已皆獲免死時朱張二家豪震中外其徒周千戶主殺沈昌妻奴三人官莫能制公督捕竟寘於法升新諭知州民有犯惡逆者州僚懼罪莫發公時行部聞之曰吾承宣不稱罪輕蔽元惡罪重亟歸執問具伏斃之獄中有母訴其子者狥於市令母往視杖其子立母於庭戒五百諷之曰今杖子必死子死爾何歸盍一訴官或矜焉母果流涕懇請公初不許久乃呼子語曰吾欲死爾哀爾母請貸爾余杖當攺過終養母子感謝而歸或問公公曰盡法子必讎母又不可以言化吾但啟之使母動哀子之誠子知感母之徳彼亦人也能不格哉聞者嘆服爲醴陵知州時有事西南夷轉餉於播道殣相望富室坐凋敝爭賂免行公按籍發丁壯吏不能舞其智暑途肩運十不一至乃潛人走播得其實直集編戶挾貲就糴以輸民大便之承檄正他郡贓吏八十五人遷撫州路治中値大饑勸分得數萬石末爲建昌路同知益勵精不怠風紀之薦無慮數十上方六十九請老加中順大夫同知潭州路總管府事致仕公生丁未二月某日終以延佑戊午正月甲戌春秋七十有二初娶李氏早卒繼王氏又卒皆無子繼周氏封安陽郡君至順三年正月甲子某日卒今從祔子七人登彛璉鼎璋琮璧登早卒彛璉琮璧周所出也彛初娶李氏集賢女早卒生子洙繼娶有壬妹巽眞又卒生子汾今娶王氏女三人公爲人樂易世產悉推與昆弟俸入之餘時給族黨賓客過從必治具盡歡疾革戒諸子曰吾平生不知殖貨無以遺汝汝能自立是吾有以遺汝矣斂葬若祭視家有無勿用緇黃俾書而手署之以付周夫人命酒獻酬無異平時久乃嗒然而逝嗚呼達矣哉有壬求公之故而竊有感焉士一命行志崇卑不計也他尙何別哉近制仕州縣有績則擢風紀蓋州縣治民者也風紀治官者也重輕旣殊地亦不能無別焉今仕者必入風紀始名爲才至干謁求之求而得君子不貴也公自始建行臺爲名郎歷外郡皆著績宜握糾繩之權而薦章數十上竟不報公亦恬不爲意仕宦四十年而致仕止四品天之靳公若是哉然而居治民之地行治官之事𨿽不爲猶爲也顧爲而不能行者獨無愧於公乎彛由世賞而爲臨川丞掾行省歷翰林編修官撫州路推官江西行省都事諸子仕皆有途公遺署不忝矣銘曰

昔奠南紀分臬維揚濟濟乃僚靡逺弗翔胡畀一邑俾莛而鏗赭衣累累遇以此誠縱使悉歸省乃樹封公不忍而而能負公人飫於饑土丰於荒焯其緯績播之四方無屈不伸無幽不明世知其恕不知其平母不子隱子不母從惟因爾天以觸爾衷玆惟愷悌超黃邁龔治棼以緩禦煩以淸死生之際不渝故常浮雲富貴視之宜輕山川雄渾實惟故鄕善人輩出匪私匪同太行之左洹水之陽鬯其百支玆公之藏

至正集卷五十二

●欽定四庫全書

至正集卷五十三

﹝元﹞許有壬撰

○碑志

西域使者哈紮哈津碑

至大己酉始建中都設畱司荀公溫都爾爲都事有壬爲教官乙卯計偕又與其弟凱霖同旅次京師後屢合輙道故舊歡甚凱霖以交其兄弟之久知其踐履之悉也走狀京師請銘其祖考西使公碑夫聞善而與之君子之心也況交其子孫而銘其父祖乎公諱哈紮哈津諤爾根氏世西域人國去天朝逺而險非誠愨不可至公凡兩至又與其舅鎭阿薩爾渡太祖皇帝兵壓境公斷渡修壘堅守持久眾怨公不降懼破則殘狝公嘆曰廢興有天我非不知但臣子分當爾也眾益澒洞將內變遂降上按劍問抗師狀先斷其髮將誅之正色對曰臣各爲其主非罪也死不過污一席地何恨但恐無名爾上壯而釋之公仰瞻天表知可乘勢樹立因進曰阿塔布實拉爾國堅盛非他國比攻之必難抜其主與臣善請往招之制可按兵馬魯察城公單騎趨其國諭以禍福遂舉國內附錄功擢領齊哩克昆旣班師隸王實喇邸從戰必捷屢入奏稱旨歲丁巳割彰徳路爲王分地江南平益以寶慶路王邸在極西絕域遣使必愼擇其人以公偕魯思檐木子古裏沙迪音入覲計事公夙慕中土因挈家行目疾畱丰州至燕病卒時至元五年八月二十三也享年一百一十七歲初公至和林元帥荀公奇之妻以女生二子長阿哈瑪特早卒次額森一女適瑪哈穆特荀氏繼沒皆槁殯都城西朝廷念其勞以阿薩爾爲大名路稅課提領麥砧哈檐西域名族念公之賢贅額森其家生二子長溫都爾始三歲次克哷始三月喪母繼張氏二子訥古伯克哷提領以至元十四年十二月卒年四十有四槁殯大名溫都爾兄弟鞠於外家攻儒書旣長益習禮訓謀於師友曰古之姓或官或封無常也吾其從祖母之荀乎遂姓荀氏又曰我兄弟讀書學禮無名字其可名則不敢忘吾先而字則從華可也於是師友相與字溫都爾曰平叔克哷曰和叔平叔入京初補吏從儕類試藝官不示以目俾以意自書而觀其優劣焉平叔獨列法家結案字綱以對主者驚異由左司令史轉戶部令史宗正府史中書右司掾除前官遷大都路警巡院達嚕噶齊階承務郎皇慶壬子十一月卒官選格分地監都縣聴自除拜西邸以和叔世隸其邸擬寶慶路邵陽縣達嚕噶齊中書奏可官進義副尉移彰徳路臨漳縣進保義校尉平叔之喪躬赴之瘞祖父母殯側酬其遺逋挈嫂侄婦養於家以其職蔭弟訥古伯內黃稅使臨漳終更移安陽愛其山水思妥其先卜地司空村有飄風旋塵爲渦馬首者七眾皆見之下馬黙禱若吾祖考宜此地當止風卽泯買而爲兆域遷祖考妣考妣兄以泰定四年歲丁卯二月癸酉葬焉以公西來而爲使也表之曰西使之阡嫂阿蘇蘇拉侄安圖繼母張氏訥古伯相繼沒俱祔馬遷林州達嚕噶齊升奉議大夫彰徳路總管府達嚕噶齊兼本路諸軍鄂囉總管府達嚕噶齊管內勸農事丙子春旱入境卽雨和叔自謂偶然而民心用是恱其來也作洹水石橋修公廨傳捨百廢俱興娶古華氏子溫都爾女特爾格壻約爾珠善良敬戒家法秩然我元始徵西北諸國而西域最先內附故其國人柄用尢多大賈擅水陸利天下名城巨邑必居其津要專其膏腴然而求其善變者則無幾也居中土也服食中土也而惟其國俗是泥也和叔則曰予非敢變予俗而取擯於同類也其戾於道者變焉居是土也服食是土也是土之人與居也予非樂於異吾俗而求合於是也居是而有見也亦惟擇其是者而從焉自吾祖爲使而入中國委骨於是若詩書禮樂吾其可不從乎俗之不同理之頓異吾其可從乎於戲若和叔者孟子所謂善變者也其俗不銘而銘其先其俗墓近人而必逺五害此其變之小者也西使公自絕域入中國有勞未食及荀夫人皆殯於燕提領則殯大名平叔又殯於燕南北契闊凡幾易年始合於一繼母嫂弟侄又相繼沒其入兆域若生者之有家暮而有所歸也使爲孫子弟非和叔則九殯四置幾何而不爲不食之鬼哉世有忍同室爲溝中瘠沒委之而顙曽不泚也故凡觀人之先不在子孫之富貴而在其賢不肖爾嘗聞西域人多壽考公度越上壽至燕年已若是其馳驅幾萬里矣計其宣力自壯至卒不衰也吁其亦異人也哉銘曰

於闐之山美玉出焉雄鷙沈毅實生其間犀兵內牣巖邑外環而天命有歸則取於殘大人崩厥角小人食其簞有如此渡吾力可殫吾分不可幹萬心一潰其倒如瀾惟義所在天誅爲寛伏軾棹舌扶危作安唐雎九十惟古其難何百歲餘驅馳克艱施不究於才用不崇於官流澤逢湧有子有孫弗矜好爵詩書是惇仕能愛人家能裕昆是知親親仁政所原四世一兆宰木郁然年𨿽百千祠鄕之人孰不思而指曰此吾使君之祖西使之阡

故承直郎僉嶺南廣西道提刑按察司事葛公墓碑

昔江南平中土人南走若水趨下家而占籍者有之銜命仕者又倍蓰焉芬華因循忘棄鄕裏至葬其親而不歸或志歸不力子孫單弱漸至迷委又不若遂葬之爲愈也幸而歸葬漫不復省日就榛茀𨿽愈於迷委而孝子慈孫爲不若是恝也家致千金身爲達官有所不免況貧賤者乎惟篤於孝思的然有見者其庶幾乎進義校尉武昌路黃岡河泊提領葛君曁其弟永州路祁陽縣幕以至元四年戊寅歲奉其母完顏夫人之柩歸祔輝州孫村先塋至則累累不容復竁卜其南爲新阡遷祖考按察公而下凡十三墳按察公勅語俱逸訪親故間蓋家人質於汴且三十年倍酬而得之泣相謂曰吾先累世弗耀及大父起家亢宗所至有善政子孫宦學不墜余澤所被也新阡實祖我按察公而行者流離居者貧乏不表之阡是知有善而不傳且再易世將不可復考矣乃狀其行實求銘於予予嘉其志乃爲銘之按察公諱榮世爲淇上人曾大父大父罹金季亂皆能不去鄕裏天兵之南也自奮出說郡守率郡人迎王師鄕裏賴以生全者公之考諱旺者也元帥必拉罕命招納降附倡議置縣蘇門因署爲令公任授衛輝二州提領譏察使攺蘇門主簿蘇門攺輝州復提領譏察使升輝州判官蘇門復縣仍主簿而兼尉焉中統初經理江南地居水陸之衝軍興駢沓儲備餉給吏之宿毒不能病民調衛州鎭撫軍民彈壓官兼錄事三年復輝州判詔課農桑時河北薦饑部使者頒區田法郡邑不敏於行檄公察核躬率野人相宜授方熟得百倍土之磽埆者教以糞薙鄰境法焉勸農課最遷蘭陽縣令耕桑學校益著其績擢惇武校尉磁州判官𨿽居底僚下從而上信也州當孔道名遂藉甚轉平陸縣令兼諸軍鄂囉平陸號難治至卽繩豪右勵遊惰崇儒修教惇本易末卹徵人使居行無慮五事考備大盜黨五方橫求盜畏縮公攝尉以計擒之盡其黨擢承直郎僉嶺南廣西道提刑按察司事猺賊方熾有司並供億爲繭絲求其獘而刮剔之墨吏有聞風而遁者俄卒於官得年五十有五娶謝繼朱陳耶律子男七人晟徳承事郎嶽鄂搉茶提舉晟信累功至千戶晟美蔭濟源王屋巡檢謝所出晟義淮安鷹坊打捕提領某某早卒朱所出晟智陳所出也女一人適張氏孫男十二人曰平提領也曰順江西憲司書吏卒曰玄縣幕也晟徳之子也曰友直以疾廢曰友諒將仕郎處州路縉雲縣主簿曰友聞黃州路蒙古字教授晟信之子也曰某某曰淑益晟美之子也曰國賓曰國瑞晟義之子也曰諾海晟智之子也女七人俱適令族曽孫男九人女十八人公之先郁於季世至蘇門公崛起挈垂死之民而生之設施才具可驗也公蹈其躅效用兵荒之餘先之以耕桑申之以學校知所本矣惜其服政方隆而厄於壽子若孫曽孫三十人有以知其後之必大也平也玄也家非千金也身非達官也篤於孝思的然有見可謂賢已後之子孫宜取法焉銘曰

天造未暢裏將受兵有奮其傑挈之於生保我一鄕不騫不崩攝邑未施乃啟厥後細民奠居大盜獲醜爰酬其功擢之繩糾天胡不辰歸舟有柩舊封𨿽妥新阡惟宗若尊若卑昭穆是從固以閈垣翳以栢松旣表其世亦章其庸子孫旣多自南自北豈不同居勢不可一世或再易邈將不識興言及此淚出橫臆勢不可一理則可周百世繼體四方省丘自根求枝沂源及流視此瑉石我銘不浮

元故中奉大夫江北淮東道肅政亷訪使胡公墓志銘

安陽胡公里人也始在京相從而不相知有壬擢第歸江南先太夫人語其狀後問之乃驚喜曰吾親亦令求訪而不謂得於今也承乏左司員外郎公爲右司都事爲右司郎中公代爲員外郎先太夫人祔安陽武官塋公亦居魏郡夫人憂倚廬相去二里許時相慰也公入朝居中臺有壬參議中書省事俄爲治書侍禦史又同事焉未幾公以病歸除河南江北等處行中書省參知政事不行攺江北淮東道肅政亷訪使一至卽歸有壬待罪中書者五年始得請至鄕裏相見甚歡公嘗力疾爲具方念秋益涼病日退當日相從遊而不意天之殱我故人遂至於不起也孤敬伯泣而請曰先子徳善匪公誰屬嗚呼契闊之久始得合幷而遽銘其墓邪公諱彛字安常姓胡氏雪埜其自號也世居鄢陵貞佑之亂遷安陽遂占籍焉祖諱珍累贈嘉議大夫吏部尙書上輕車都尉追封魏郡侯祖妣祝氏累封魏郡夫人父諱景先累贈中奉大夫江淛等處行中書省參知政事護軍追封魏郡公妣王氏追封魏郡夫人葬安陽孝明原二子長則公也夙稟頴悟起家鄕校官轉大都路儒學錄中書參議器其才辟掾府中歷儀曹省府爲中書右司掾除工部司程工部主事除河南行省員外郎省曹有小人欲以糧傾其僚公抗捄之力居多歲饑贊省臣擅發廩活饑者僉河西隴右道肅政亷訪司事行部涼州辯盜牛之寃而正贓吏之罪拜監察禦史遷右司都事計事行在所張寔者陳言伏路左乘輿之馬爲驚將誅之抗議得免上都獄有殺人之夫者賂西僧將用佛法曲赦之公力陳其非卒正其罪升左司員外郎尋除工部侍郎漷州倉爲水所汜作渠分其勢公所董萬人夜忽舉火噪潰同僚惶懼公但靜坐至旦繩其首眾復安役魏郡公訃至奔赴迄襄事羸毀骨立服除拜陜西諸道行禦史臺治書侍禦史太夫人迫之使行當闗中大饑之餘甫事經畫而太夫人訃至旣葬遂廬墓側手樹松栢大作塋門甫大祥除江西湖廣道肅政亷訪使行攺戶部尙書請使交至鄕裏榮之戶部兩遇朝廷有大故頒諸王費巨萬計公建議以鹽易銀賜用以足拜治書侍禦史升禦史旣歸除河南不行至淮東卽歸疾革盛服趺坐教弟子家人覼縷明盡請郡侯杜公弘道與之訣又作詩畱別其友五人有壬其一也治命柩以論語殉勿斂華美勿用緇黃言畢而逝公生至元十八年辛巳十二月二十五日丙辰以後至元四年戊寅閏八月二十七日薨於正寢享年五十有八以是年十一月十二日壬申祔魏郡公塋娶楊氏封魏郡夫人一子敬伯也國子生補侍儀舍人一女適侯思禮平生刻意字學憂樂不廢其薨也鄕人皆以爲歷階二品年及六十身居鄕裏弟若子皆在側以疾終於家在公爲無憾予獨以爲生之難成之難世旣失才予復失友其能不爲之痛哉銘曰

公昔入京蜚英妙年我從之遊莫知其先尙論世契悔言之遲天復遂之聨班鳳池憂患歸來創巨盡瘁一綫洹水淚血相視臺閣路逺公閒我來觴詠未竟松栢遽摧瑯瑯耳言巖巖耳存述美貴知子予所惇霜鶻騰秋後邁無前人有菜色以腴以鮮小人犯蹕斧將及吭何以生之力陳其狂坐鎭眾喧力障狂流時名卽我我豈名求分藩旣重領憲亦劇匪病匪老敢忘帝力歸來裏閈詩酒自娯誰謂一旦古今異途遺辭及予字仍飛動墓𨿽宿艸哭猶爲慟孝明之原祖考是従我銘不佞永志幽宮

至正集卷五十三

●欽定四庫全書

至正集卷五十四

﹝元﹞許有壬撰

○碑志

故封從仕郎武昌路武昌縣尹萬君墓碣銘

愚昔在京聞咸寕萬君隆師教子季弟有孚就學其家辱視尢厚天歷戊辰識其子國鑑明年季冬娶於咸寕始識君而登其堂焉至元四年戊寅歲七月戊申君以疾終於家己卯十一月庚申葬邑北雙鴻灘湖白■﹝土解﹞諸子請銘其碣按宋有諱思杞者齊郡無棣人爲江西提刑因占籍丰城君逺祖也至髙祖炳遊鄂愛滏川山水家焉曽祖諱必大妣範氏祖諱從龍妣劉氏考諱文舉妣宋氏君諱希孟字醇甫生七歲丁勝國訖籙從母逃難俘至沔州西邂逅世姻張叟說其將得贖歸則故基余廩舉爲豪據宋夫人攜君訴官僉省鹿泉賈公方事撫定檄主者皆復之長益刻勵奉母孝謹部使者將表宅裏固辭乃已表姊良人吳誣構下獄事急質田於君約三年贖事俄白卽請贖君急歸之母黨曰濂者田將淪於質君曰可易契業不易創柰何棄之吾念世戚非利之也假緡出之歲入其租及其直卽反之舅氏前進士楊溪先生掖君於立楊溪病以二子托旣卒挈歸教育經理其家天歷己巳大旱有儲者皆閉遏以俟翔貴君發廩平其直出入■﹝臾阝﹞斛不二民有李賈各棄田若山林易谷直有成約明年春直增倍差二子始來如元直給之邑屢災後先三千餘戶戶賑谷一石所識窮乏者倍之居直火衝者再四鄰煨燼而居獨巋然人謂陰徳所致郭徳方死無以斂遺之杉材其子伋酬直千緡君曰吾與爾父分𨿽舅甥義若兄弟忍利之邪監縣巴延坐誣就逮以屋居其孥巴延卒爲具棺衾資其家使歸作徳新堂儲書延蜀老儒王履佐才八年佐才捐館躬治含禭棺斂將擇地葬之其子欲葬鄂不能止乃厚賻之復求明師勉諸子終業且語之曰甲戌秋吾祖挈三子十三孫避地舟居吾最孱弱後獨吾母三人歸不意有今爾曹一乃心力庶幾無忝枚舉其名因其才而教之後皆如其言用子國鎭官封從仕郎武昌路武昌縣尹旣受命而終壽七十二娶孫氏先公三十三年卒子五人曰國鈺能世其業曰國鎭起家荊南宣閫知印湖廣省行人除黃州錄事曰國鑑中延佑庚申鄕貢進士舉曰國鉉曰國銓皆儒業女三人長適李得潮次適吳■﹝鹵上木下﹐仌代乂﹞幼未字孫男六沬沂淵汶濂渭孫女四君莊愼有識度楚俗鬼君獨不謟豪家子率泛習君獨教以詩書殖產𨿽丰而衣不兼采食不重味賑災惠乏乃復不靳其齠齔孑遺脫身來歸舉已墜於陵谷變遷之餘旣復其舊而又有加焉者其有以哉嘗患世人必官而行其志官固行志之具也不官他果無具乎力不能及人而不能行其志宜也力可及人也獨非行志之具乎惟能推吾之有餘以濟彼之不足其及人不博矣乎食人之祿而受其寄者有所不及也況従而朘之者乎君之榮於生而昌於後宜也銘曰

仕食其職不職其憂受人牛羊芻牧盍求貪夫徇財死易一錢周室秦越人何望焉不官我身幸裕我蔵忍乘爾危遂搤爾吭提攜傴僂形鵠色菜不易吾■﹝臾阝﹞不力吾槪災戶三千戶凡幾人露處嗷嗷而腹我囷昔君之來踽踽其迹今君之老子孫蟄蟄有朱斯服由葉漑根何以致之經籍教惇雙鴻卜吉嗣承惟賢支百伊始其昌其延

故成全郎諸路醫學提舉郜公墓志銘

公諱文忠字信卿姓郜氏世居河南業爲醫金亂昆弟四人北渡河亂離自給其諱成者公之祖也占籍濟寧尋遷彰徳因家焉妣�氏考諱�妣�氏公幼讀書師紫山胡公以儒爲醫故所造詣視世之專門而局於其術者有加焉擢大都路醫學教授恪盡其職太醫院知其賢不使出而浮沈郡邑也累升成全郎諸路醫學提舉秩第五品太醫院總天下醫政而考核課藝薦擇校職提舉實握其要雍容其間以稱職聞致仕歸築別墅洹水之陽自號洹溪野夫日與老友詩酒相娯樂至元四年戊寅歲閏八月二十八日以疾卒於正寢享年七十有六配王氏子四人長曰元早卒次曰弘業儒出官除��郎利用監知事次曰中曰恪皆爲彰徳路醫學正女三人長適李�次適王�次適郭�孫男三人女一人俱幼以是年十一月�日祔安陽淸流源先塋弘請志旣按其狀敍其世若履歷矣他及知者湮沒可乎公爲人純和而舒徐與人交無少長皆得其歡心自其爲醫官裏之醫苟能效一藝隨其藝髙下皆推轂使其不爲齊民先公捐館京師歸葬之議未決公厲言主鄕裏之議不敢忘也予得請歸蓋欲載酒相從而尼於塵事者數矣其生也不能盡平生之歡今沒矣可以泄吾悲者獨銘爾尙敢辭哉銘曰

粹其著懿厥稟引年歸曲肱枕土維稼洹可飲未予卑均五品七十六得已甚生治世卒正寢子服官迹方闖慶源肆日已浸淸流原澤不滲銘幽宮子予審

故嘉議大夫廣東道都轉運鹽使贈通議大夫戶部尙書上輕車都尉追封髙昌郡侯哈喇布哈公墓志銘

公諱哈喇布哈髙昌人其先曰■﹝目惇﹞欲谷者助討安祿山封忠武王數傳至克斯布哷公髙祖也遼錫號阿達都督曽大父嶽弼大父亞思弼世有奇勲皆國相父約羅特穆爾慷慨自植兄伯勒齊爾布哈柄用旣隆殺西丹僧稍監復有功左右忌而譖之不能自明乃同歸我朝太祖皇帝待以殊禮而畱爲質焉傳皇弟幹眞以孝悌不殺統治中原従平河南監軍民總聽斷化行盜彌以壽卒官公幼奉母鄂通夫人居益都慨然趨父官所請學父奇其志授輝和爾儒書性警敏誦輒不忘李璮叛母夫入逃難相失公晝夜號泣從父行省薩奇蘇平賊購獲奉歸行省器之薦入宿衛使益都立四腳山冶以勞授金符都提舉尋譲厥弟天兵之南擢行都漕運使饋輸以濟宋平上守成策大要存國體勵士節定官程厚民生昭舊族撫新民時論韙之江南漕秫米二十萬石由刋溝達河舟覆損十之一斛之出納復有大小之耗責償舟人公抗言多寡有量水覆非人沒責償非宜請獨當其責報罷時相憤嫉黜監寕海路遷江西宣慰使攺廣東轉運鹽使兼領諸蕃市舶私販之徒連萬人作亂行省檄公曁招討使達實密捕之渠魁旣殱親抵巢穴悉招出復業條鹽法不便革之劾按察托歡姦利罷之盜歐南喜破城殺吏眾十萬公圖上阨塞並攻取策分兵搤之功最諸將占城之役護餉道遇賊歐鍾鋒甚鋭公慨然曰軍餉重事退縮誤國可乎率先力戰矢竭馬創格鬭踣數十人气益厲兵寡爲所執賊欲奉爲主公大罵之遂遇害至元甲申二月十九日也年三十九屢見神異越民繪像祠之某年月贈通議大夫戶部尙書上輕車都尉追封髙昌郡侯配希臺持勒氏賢操夙著後三十五年壽七十二卒封髙昌郡夫人二子長曰偰文質以其先出偰輦傑河因偰爲氏焉守廣徳治最諸郡累官通議大夫今佩金虎符同知廣西兩江道宣慰使司事副都元帥十歳刲股愈母疾人謂忠貞孝萃一家繪三節圖傳之次曰越質倫早世女一人鎭江呼圖克哈適霍哈雅孫六人曰偰玉立延佑戊午進士朝列大夫濟南路治中曰偰直堅泰定甲子進士承直郎同知新昌州事曰奇徹圖廷佑乙卯進士奉議大夫南臺監察禦史曰偰朝吾至治辛酉進士承直郎枝江縣達嚕噶齊曰偰列篪至順庚午進士將仕郎湖廣行省管勾皆文質子曰善著泰定丁卯進士將仕郎淮安錄事司達嚕噶齊越質倫之子也孫女四人曽孫男九人女六人公少有志節器可大受用兵理財才一節爾而履閱所施人視爲法至於見危授命則大節可知已延佑設科今六舉公六孫舉輒中一人唐宋監時儒家世科未有如偰氏一門兄弟之盛天下傳爲美談不知其先何修而得此於天也觀公之行則天道可知已然亦竊訝天之屑屑然若有意於報公秩秩然猶舉器而列置於地者豈以科名之貴實出至公不於彼而一於此以必天下後世之信於爲善邪抑公之忠義在天地間百世不泯精誠之至則與天一其必於天者自有在也於戲偰氏其益顯矣某年某月某日攺葬公滕州禮教鄕淸溝原使來請銘奇徹圖於有壬偰列篪於弟有孚皆同年義不敢讓爲之銘曰惟偰輦水太古未漓其鍾爲才天下之奇流祉在昔盛乃萃今繄尙書公曰大是任純孝生知忠貞有自王師弔伐允資餉饋六合旣一守成異宜大攄厥蘊以昌聖時督漕榷鹺寸莛巨鐘民死而生民盜而農力戰無前蜂蟻敢兵沒當厲賊首離豈懲嗟嗟越民廟祀無斁匪公之異實公之徳天之報公曰惟顯哉諸孫聮科鄧林取材東山卜吉土厚俗善帶以淸溝猶昔��慶源再啟時出其淵刻銘納幽何千百年

故奉政大夫鉛山州知州兼勸農事元公墓志銘

髙平元利甫始識於京實大徳丁未春距今至元壬申凡十六年至治壬戌承乏南臺禦史行部江西利甫爲榷茶判官泰定丁卯先公祔安陽先塋利甫先卜築吾鄕偕鄕人致賻惟謹今年鉛山代歸又及先太夫人祔旣襄事六月二十九日拜賻於其居郡東北張見裏潔衣肅迎喜動容體謂其居陋宻邇右丞文肅韓公別業假屋延欵三起視其具平生歷履資格崇卑子壻性質外家隆替若耕織纎悉悉以相告予方撰屨利甫忽召僮急求水飲已曰我胸中躁俄左臂足不隨但雲頭痛者再僮欲扶歸已不能履若將奄奄者夫人子女皆城居予爲之撝叱僕婢分走求醫來已不及矣以九月十八日葬張見西原其友封禮部員外郎杜愚狀其行挈其壻馬緒致夫人髙平縣君韓氏之辭曰元門一旦至此所以圗不朽者其孤未有知未亡人是責沒𨿽不幸幸適有遇志其壙他復誰托予憂患中不輕出出際若是不少後先且告言覼縷若將有托焉者是亦果有不偶然者乎按元氏世爲澤州人祖諱寶妣齊氏考諱琇累官承務郎樞宻院都事贈奉直大夫澤州知州妣姬氏追封髙陽縣君五子曰�大同路行用庫使曰�兾寧路總管府判官曰享利甫也曰孚沆州路總管府治中曰�髙平縣務使利甫幼侍親讀書京師通譯書國語補武備寺史除將仕郎武備寺承發架閣管勾歷壽武庫副使利器庫大使選補中書省史除中書省架閣庫管勾轉奉訓大夫武備寺經歷母憂服除起爲彰徳路總管府判官京師歲所需物郡邑例買於民其直曠欠不給給則大半入貪吏手名爲和而實白深懲其獘先付以直民甚徳之橋道圮壞率皂隸應其役民輸粟倉吏狃歲獘取贏繩治如法橫費爲省郡𨿽家居私謁杜絕分憲行郡或托士求舉叱之曰身苟不愼虛譽何益而憲推廉能乃爲舉首秩滿有彰徳等處鐡冶副提舉之命未赴攺奉直大夫江西等處搉茶都轉運使司判官茶法病民郡邑尢窘釐不便者數條課亦告登舊獘出額取分利錢官吏恬習謂當受猶俸祿然一切卻之風紀舉堪守令遷奉政大夫鉛山州知州兼勸農事歲大饑出祿米五百斛倡大家賑之和者至萬石人詠歌不能忘閒居樹藝方爲歲晚計而溘爾長往可勝嘆哉得年六十有三夫人文肅女恭儉柔懿相家於成初文肅與澤州公同在樞幕愛其淳愼而女焉文肅老子幼果能相其營葬而經理其家二子長觀音努八歲幼甫兩月一女馬緒妻也噫人有死𨿽同而有大不同者或牀笌曠歲竟亦不免生者無悔逝者毒焉或遺世食頃生者不及進一劑之拯畱恨無極逝者安焉是蓋得於天之不同而或者遂謂此愈於彼豈理也哉惟正命全歸聖人之所取其庶幾乎二氏爲宏勝誕誇嘗預告人以聳動愚俗而靜修之士原始反終亦有前知而不亂者如利甫者其知乎方校資格有望將來其不知乎告言覼縷若將有托焉者何也豈動乎四體有不能自已者乎其知不知予不知也獨悲夫族屬至親無一在側而予叫呼救療𨿽終無益而區區之心亦勞矣其偶然乎其亦彼有遇乎如有所遇也則予之銘之也不容辭已銘曰

有齡匪鮮六十又三有官不卑守爵是儋爲薪火傳則二斯男疢恆楚極逝乃笑談馮生蕓蕓及是斯可緒使狂奔躅石途左豈其自知告言瑣瑣猶鍼投芥銘實在我我銘孔昭宅幽諧卜利爾後人以似以續

至正集卷五十四

●欽定四庫全書

至正集卷五十五

﹝元﹞許有壬撰

○碑志

教諭王孝卿墓碣銘

武卿王誠從余遊一日出行實致其兄進之語曰進兄弟不肖而得忝顏士類以自異於鄕民市商肆工者親之教也先人徳善不可誣恐久遂泯重進不孝敢以爲請按王氏家沁州武卿縣長樂裏曰現當金末從軍有官勲子興參元帥杜公幕次曰信善治生家以不窶信娶元氏生忠字孝卿進父也孝卿早失父元氏誓志秉節督家人力田桑躬治絲枲平居毫釐不輕出至延師待賓則豁然不復靳儀範姻族孝卿性頴悟力學不倦土俗當冬隙羣居終夜斷麻取膚孝卿以膏火不繼焚麻取光且斷且誦自余手不廢捲經史百家靡不研究下逮陰陽方技佛老之言亦致通焉事母盡子職族無遠近歲時交歡物禮俱至隠居教授執業滿堂郡博士知其賢辟爲邑教諭令邑民皆得矜式𨿽孝卿亦自喜將階是以發其光也大徳辛丑元氏年六十七以病終孝卿克致其哀明年妻焦氏亦殞上無恃下無助又二年乃卒得歲四十有八葬西山先塋子三人進其長也初孝卿之喪母也葬祭一凖文公禮不用浮屠不卹傍議進之喪父也恪遵遺訓有嚴無替治家儉勤遂致饒益視昔百倍立祠華不逾制而時祭盡禮曰徳曰義皆孝弟克家祭統謂銘者一稱而上下皆得焉進之知此學也力人可不知教其子乎是可銘也銘曰

王世右族翕辟替隆有居沁鄙樹徳惟崇帝降而祥匪金匪珠俾生子爲儒以華以腴翁也早殖但聞其喤母也拮據竟玉於成嗚呼孝卿生得母以爲賢子死有子以爲賢父𨿽死猶生

蘄黃宣慰使昝公夫人田氏墓志銘

夫人姓田氏利路西和州長樂人故四川安撫使徳實季女正議大夫兵部尙書蘄黃等處宣慰使昝徳威妻田世右族曽髙上俱以武功爲宋顯官夫人及笄歸宣慰舅湖廣行省左丞治家嚴夫人相宣慰以能婦稱宣慰早卒子榮甫一歲不以煢煢子而専於慈推世賞與諸子俾爲學以世其家治家以勤老而明健談往事歷歷可聴女紅一日不去手至順四年八月十四日卒於武昌之第享年九十有一女一人適趙植孫男二人先進先升女二人先惠適鄭文監先熹未嫁以��年�月�日祔公安先塋文監致其外舅榮之狀請曰昝門欲傾而支絕而續者母也力痛念衝愚先子徳善多逸吾母居孀五十年節義炳炳忍復湮沒幸哀而志其壙夫人女公卿家夫在而能婦夫沒而能母執徳秉義天昌其壽子且五十而諸孫亦詵詵矣予因有以見爲善之多獲也法三十前夫亡六十後不嫁表厥宅裏脫不幸逾三十賢者固不敢誣凡庸之情念法已不與去耄尙逺遂分不齒予嘗竊慨與善之狹也然法不局則冒有志於風教者亦究其本何如爾夫人守節五十年凜凜然在世者固不系乎表之有無也銘曰

有營之丰有殖之蕃嗟未亡人若可飫溫彼呱者孤不季不昆茫茫百年敢予固存慮勝而往校利有奔彼市道交天敍有惇天厚其報將百斯孫我銘其幽永示弗諼

贈承務郎天臨路同知湘潭州事朱君墓碣銘

君諱士心字奎仲姓朱氏世爲湘鄕人曽大父用舟大父應龍宋進士父斌以子玉誠貴贈從仕郎潭州路安化縣尹配周氏贈宜人君生宋淳佑庚戌卒延佑己未至治辛酉十二月二十三日葬七都鹽井之原娶袁氏繼陶氏子合班秩承務郎武昌路蒲圻縣尹兼勸農事君贈承務郎天臨路同知湘潭州事袁氏贈恭人合班欲揭之阡屬銘惟愨嘉乃爲親而筆之君爲童不喜弄性恬淡諸弟絡繹入仕徙居湖山獨事樹蓺事安化君不少達左右作童稚狀曲意承歡安化君年八十五卒君六十七矣哀毀踰少壯友五弟怡怡分田取其磽噐取其敝壽七十子四孫二十二生爲孝弟人沒追榮六品子曰璣曰琪曰瑾琪瑾出陶氏合班則璣瑾琪之兄袁氏出也通國語積勞譯掾爲今官賢而能政者也予見大家類喜官而鮮克由其道惟貨是求得亦失之是猶作墉而不堅其址楨幹一釋僕不旋踵爾安化君父子積善於躬而合班投足正途不徑不竇以底於成蓋植於前而實於後也然予聞黃大史言吾儕衣冠而仕豈已力哉皆自髙曽以來積累偶然沖和之气在此一枝耳嗚呼世之自以爲能而秦越其族者亦回視其始之一本乎亦推其原之所發而偶然在我乎予竊有慨於世而重有望於合班者又將逺其澤於方至也銘曰

人不愧天天不逺人彼難之獲惟致之馴熄而有光邈而益振賚恩蠭湧由葉漑根不菑何畬不耕何獲吾菑吾耕匪今而昨天昌其門流慶未已椒蕃瓜綿子孫孫子鹽井之原鳯山直焉匪山而人後其勗旃

副使譚生甫墓碣銘

南陽書院山長廖則逢嘗斆寧鄕亟稱邑人譚生甫賢狀其行請曰世達官聞人則逢不及識而識者山林中人也子名喜善達官聞人豈得專子之銘敢致其子朝貴意徼銘其阡予憫其意遂從而敍之生甫名應發吏部端潔公後早事鉛槧作稅官不樂棄去爲人踔絕好賓客娶易氏生男朝榮女懿眞易氏卒葬萬善裏荷曄塘生甫壽五十卒葬溫泉鄕景龍裏朝榮懿眞旣婚嫁相繼卒朝貴本李氏子朝榮未生生甫養爲嗣泰定丙寅遷景龍之葬於烏江建廟立祠割田以奉祀事邑庠摧圯獨作禮殿學庾不充割膏腴百畆入之歲歉發廩捐直且飲食來者徙李氏塋佳地教其子侄晚乃舉四子此其狀大較也予聞楚俗鬼殫財土木事非其事名教所出職者且不知卹況非其職而傾財力任者乎寸土一木訟結累歲況百畆乎歲歉閉廩騰直乘時爲富則損直而又飲食之不明乎義而能之乎可謂善變其俗者已世有爲此必聞諸官而表厥宅裏朝貴則力拒之然而人之稱以義者不戒而一樂善之天人心之同然也使世有君子將出亦必不靳而與之此聖人與人爲善之盛心也其後譚也勞筋力以立其家養生送死以答其徳者固已無愧若夫溯其源沿其流則朝貴之義又有大於是者焉予銘生甫而詳朝貴者所以右譚也銘曰

應發名生甫字世寧鄕譚其氏藐督徵屣俱棄櫝軼材■﹝├冖一貝﹐上中中下﹞﹝又上韭下﹞厥肆生丙辰卒乙巳欝多美李乃嗣義之實善攸取細克充大斯舉江有沱溯洄窒馴弗安沍則釋我爲銘理不忒本支百視此石

故進義副尉元氏縣主簿馬君墓碣銘

君諱顯姓馬氏世爲遼山人祖罹兵亂莫詳所出至旺娶李氏生君君少孤有志節形質魁碩不妄語笑見危難急如在已聖朝旣平金平陽太原郡各一王遼山和順故隸平陽與太原接壤守臣主彼者率其徒刼二縣民籍之民從違相半遂自爲敵日千百斗擊君甚不平謂眾曰聖天子旣定封民各有屬此王之民而爲彼戶可乎錄其版白諸府府畏忌不果行會滅薛二輩行斷事官往訴其狀尋奏復之因檄君爲和順令至則興治補獘安輯流散民甚徳之在官十年治最一路伊蘇巴哈王嗣封與語嘉之佩以銀符衣以錦襖一蹙紋繡靴一雙銀五十兩至元己巳調天下官君自以治迹不下任其銓授除楡次主簿君受命曰令與簿𨿽有髙下職王事則一也欣然赴之秩滿升進義副尉保徳州判官民女有貧不克嫁者出俸資之戰骨蔽野爲大塜收葬之移元氏主簿丙子歲五月十三日卒於官得年七十九皇慶癸丑始祔於四里堠塋娶趙氏子八人長同其母趙兵亂相失次天牧天翼天羽爲儀曺掾卒天祥天佐天輔天佑皆謹願克家女一人適周氏孫曾四十人於戲君逃亂孑遺而能卓然有立歷官盡忠若子若孫蕃衍若是安知他日無挺挺髙出其先者乎銘曰

位奚崇卑克稱斯榮事靡難易惟志竟成匹夫崛起而能回事之難者以爲易處位之卑也而如崇是知非齊民之流名豈與死而相從伊農昏勞有秋其丰植本其茂支百是叢堅瑉表阡逺君休於無窮

廣西憲史熊君墓碣銘

廣西憲史熊君諱文煥字用晦致和戊辰六月六日卒十一月二日祔江夏西興鄕長樂村先塋其弟文照介湘陰通守納琳巴哈致其父克昭之辭曰我家三世業儒祖澤是賴有子五人仲子文煥讀書入仕矣乃先我而逝我哀其慧而夭也思有以異眾人之澌盡泯滅者且昔嘗拜子金陵文而碣之則衰朽鞠子之哀得以自舒矣蓋予至治壬戌承乏禦史而君爲湖南奏差南臺控十道伻來絡繹一人接對能否立判時已多其敏捷而期其可逺也而止於斯也君先世居鄖曾祖諱天錫宋寶佑己未省試第一人祖諱季永咸淳丙寅補太學上捨始遷武昌克昭爲歸州巴東教諭配劉氏君在昆季間文采郁然積勞湖北憲及格爲奏差尋遷湖南升書吏遷廣西以疾歸遂不起年三十有五娶李氏一子慶孫選格出官多途拔淸貴速化者科舉下卽曰憲屬一爲憲吏則迆邐至中書掾出身第六品其不至者班資𨿽卑亦變化易反手謂其風紀已試無施不可也然路貢儒吏府州拔胥史百間一得又有操觚憲司服勤執役不知幾年始與班祿又不知幾年而爲奏差而升書吏得惟艱哉慮居久人狎則兩道易遷從使者繩糾郡邑望風若畏死居下盛權故疾之者眾朝議屢變選補法至其權則勢不能輕之也但歲以禦史覆其迹而去畱之君廉介稱於人人不疾之禦史不去之可謂適用之才已夫以適用之才服艱得之役當方剛之年有垂白之親而一旦夭卒於虖天之在冥冥者果何如哉聞者哀之況識者乎識者哀之況父母兄弟妻子乎故系之銘曰

寒爾衣饑爾食鑿爾愚充爾質爾祿我養我門爾髙弗養非髙天乎劬勞豈爾愛親喜懼逾常而遄於亡於虖百世而下曰此熊君之蔵孰不爾傷

贈中憲大夫河東山西道宣慰副使紐公墓表

聖朝孝治天下錫有位以及其親是與人爲善也人有殫刑不率而格於不僇之僇者蓋有以觸其爲善之機焉至大中始行封贈推恩世數視職崇卑有司不謹三格始復皇上率舊諭飾周詳久可不獘幽而泉壤昭而家庭存沒均洽其或不愼則舉而委諸掌故之蔵人非喪心鮮不自勵勸懲之道於是兩盡余甫冠知河東紐君賢致和戊辰會於江夏則已休致矣一日謂曰克讓結髮筮仕卒勤四十年先人中憲公旣疏縣封日愈恪愼懼或失墜今弛擔世途吾知免矣而先人又進郡封不表之阡則君親之徳不才保守之難吾子孫藐乎其不知也子可無爲我筆之夫自封典一行姦貪且爲循廉矧素賢者其益進於忠益顯其親宜哉惟紐氏在後周有曰因者曁子士雄俱以孝稱他無見焉晉有鈕滔吳興人豈紐轉爲鈕若鞠之爲曲乎紐今著郡吳興豈滔亦其先邪世逺譜亡莫詳所出有居汾州之孝義者族大以蕃至用始遷介休生中憲公諱文惇厚樂易教子以禮嘗曰吾無過人者循理安分使鄕閭稱善良差可無愧用是沒齒志願畢矣至元乙酉六月�日卒於家享年五十九葬城西先塋克讓守龍陽贈奉議大夫冀寧路總管府治中驍騎尉追封介休縣子配王氏介休縣君克讓以中憲大夫湖南宣慰副使致仕加贈中憲大夫河東山西道宣慰副使上騎都尉追封汾陽郡伯縣君進汾陽郡君三子長克忠季克恭克讓其次也爲掾廉爲理幕賑湖南饑活人多雪雷州李妙生三人寃賞一資嶽武昌皆劇郡爲推官用法平恕其去龍陽也州人紀之碑娶陳繼張封皆郡君嗟乎孝其親則思榮其親孝則在已榮則在君克讓兩及其親卒完晚節不孤聖朝與人爲善之至意矣余故並敍其說俾後裔皆有感焉孫十人曰端者方世其祿銘曰

古士所事皆竭能致惟行之恆匪率亦至世不古趨率之始行昧厥宜有謂賢謂能伊率之久而格之多一機混融八荒太和彼紐有子在汾之滸視誠欿然允示繩祖

至正集卷五十五

●欽定四庫全書

至正集卷五十六

﹝元﹞許有壬撰

○碑志

李氏新塋碣銘

李氏自宋塋邢之堯山東侯裏徙西侯裏地復無隙泰定甲子其後曰之芳者卽塋東一里而別營兆域焉遷其祖考新其封樹蓋將倡百世而再始於斯也其友孔君嘉甫以書致之芳語曰先世由宋歷金不去鄕土𨿽陵谷變遷譜次莫究而兩塋之內列封秩如樵牧無擾今隙不容竁義當攺卜近而可究者自吾祖主簿始不有紀之後世子孫不知兩塋之累累者皆吾先也嘉甫故人也之芳子曰祚者昔嘗識之乃爲之敍曰主簿諱進仕唐山縣三載恩信浹人娶石氏復盡內助用大其家子天祿中統初勸農司檄爲屬官督邢民之不昬作勞者職卑而能盡其事一子卽之芳親志未終者舉爲之早以孝聞優遊田裏祚爲太學生仕有日矣亦浩然歸養親治生雍雍如也噫人之生於世也時有否泰家有盛衰或斷嗣續或散四方世守邱壠王侯有所不獲聖人有不知其墓者況齊民乎李氏之塋滿近遷遷至再而不失其始可謂盛矣故系之云

李本實蘩有植在邢不椔不翳支百其榮惟是深宮瑞慶攸並若泉盈科導之益淸邇不紊敍遐不殊鄕松楸如雲郁其相望嗟江之南忘親訹利遼或千里迷不再世峩峩堯峯綿綿來裔視此歌詩有永無替

贈僉太常禮儀院事孟格圖公神道碑銘

河間總管萬嘉閭貽書有壬曰先子太常公長千夫戍閩海而卒其不孝孤席世徳致顯融旣疏封矣辱知我深且樂銘人善者獨子爾逭不孝焯世徳者子忍我拒哉有壬固樂銘人善而非能辭者也夙交最歡而相期以遠獨吾二人則是銘宜我屬也乃序而銘之序曰太常公諱孟格圖蒙古之凖臺氏大父諱某國初以材武扈戰隸右手萬戶駐廣平因家焉父諱呼遜驍勇善戰從討李璮身冒矢石俘七人詢知爲所驅市人卽釋歸使語其黨曰朝廷誅止首惡脇從罔治無淪胥以亡賊聞者多解體鄂渚襄樊之役皆著功從攻廣西創劇不能甲遣子庫克楚代行戰死靜江移師江右復遣其季黑山戰於洪又死焉平生百戰瘢殆被體而未嘗妄殺壽八十三而終以總管貴贈中順大夫同僉樞密院事上騎都尉追封範陽郡伯配欽察氏生庫克楚葉氏生公及黑山皆追封範陽郡君公勇肖僉樞先登陷敵視死不詟爲大帥阿珠公噐重宋平以功授右衛親軍百戶達嚕噶齊階惇武校尉佩銀符多致數善營造方築都城穿漕渠指畫督役人與其能納延之叛扈戰有功升福州親軍千戶達嚕噶齊階忠翊校尉佩金符戍興化軍民咸徳之至大庚戌九月十二日卒於戍壽五十七明年二月葬廣平曲周縣��之原贈武徳將軍同知廣平路總管府事驍騎尉曲周縣子再贈中順大夫同僉樞密院事輕車都尉範陽郡伯三贈亞中大夫僉太常禮儀院事上輕車都尉追封範陽郡侯配欽察氏追封範陽郡大夫人二子長總管也起家山北照磨遂讓世爵於弟歷禦史西臺中臺僉副各道同僉中政院事戶部浙省正郎二茶漕入爲戶部侍郎攺內宰尋除今官皆嘉議大夫所至有稱次諾海襲世爵以薦升江浙行省都鎭撫樞密斷事官今鎭江上萬戶達嚕噶齊階太中大夫孫男四人壽安永安定安寧安女六人托克托鼐額蘇掄索諾木適國子生旺紮勒巴哈延福提舉邁古岱爾太祝王敏行觀音努潤努庫庫楞未行女弟元努適右衛千戶達嚕噶齊佛努生子海直登延佑辛酉進士第公束髮行伍累積戰勞至荷符節顯其先而開厥後兄弟皆殉國孑然養父竭力致樂在衛迎母就養以孝聞兄子閭馬女鐵木倫教養而室家之雅尙儒術延名士以教其子故伯也以才諝亢厥宗仲也以篤愼世其祿流慶所及甥海直亦以科第顯嗚呼士子一登仕卽捐其故習遑卹其後哉而教以鮮卑語事公卿爲要道者在所不論也公出兜鍪而貽謀之方不以彼而以此其可訓也夫銘曰

天造朔易材武惟家及常厥邑遂移於華彊力攫攘挹波蹄涔導源詩書猶海之深子其占畢我則服弭嗟我不及盍及我子朱幡隼■﹝方與﹞實爲甸侯崇居不寧恪乃聿修疏封範陽報若合符匪曰我能乃慶之餘宜爾後昆世濟其徳永言孝思視此銘刻

故資善大夫輔義公陳公神道碑銘

輔義公安南陳公薨五十年猶子正議大夫淸化府路宣撫使徳潤以公菆漢陽城西馬湖地湫且隘購得善地於鳯棲山至元後戊寅十一月吉日遂更塟焉狀其行請曰先世父拔身安南竭誠內附世祖皇帝灼其忠藎爵以上公優以祿賜圖報未究天嗇其壽而又無子也銘其善使有聞不在徳潤乎請旣切乃筆之曰安南昉見虞書漢唐皆郡邑之唐末爲曲顥所據更數姓至李傳世差久至龍翰不振爲眾叛所圍出奔歸化江外戚陳勝與從弟審起鄕兵平亂龍翰復國勝以功官太尉審封快路侯龍翰卒子昊旵嗣以女昭聖妻勝子日照昊旵卒昭聖嗣位踰年遜位於其夫陳氏遂有國追號勝爲大祖審爲安國王審子肅敬爲武道王武道娶程氏生三子長卽公也諱秀嵈其國封文義侯世皇旣平雲南大帥烏蘭哈逹統師出邕桂道安南境將會大兵於鄂日照懼更名光昞納欵於我光昞卒子日烜不請自立召入覲以疾辭再召始遣從叔遺愛代朝制封遺愛安南國王命莊椿帥師送就國日烜不奉詔廢遺愛爲庻人朝廷有事占城假道安南諭使給饟又不聽鎭南王以大軍壓境日烜守要害拒戰屢敗之王渡江受俘於其宮公昆弟請於武道曰聖元龍興萬國臣妾我家昧畏天之義抗拒王師與其覆宗社而靡爛其民孰若轉禍爲福抱祭器以存先祀乎武道從之遂降進李女於王后生宗王日烜弟益稷亦率其屬降公奉父母北遷次邕州武道卒公從益稷入見封益稷爲安南國王封公輔義公官資善大夫佩金虎符其屬授擢有差後復有事安南賜公弓矢從鎭南王還其國公以疾畱來賓我師破羅城日烜遁王以暑潦班師公從歸子嘉議大夫義安府路宣撫使徳漸卒於全州詔公居漢陽至元二十四年五月以疾卒享年�娶田氏弟二人大巘其國封明誠侯娶黎氏生徳潤嶑封明智侯皆先卒余聞昔人言交州多南金象犀其產皆奇怪而艸木亦殊異疑陽徳之炳耀獨發於是物而罕鍾乎人公生絕徼嗜學不減華人有萃山吟槁辭多悲壯豈非鍾陽徳之炳耀者耶不獨詩也君子所以異於人者以其知天命而識時務也昔呂嘉相越逆命路博徳率師進討身與越俱亡公所得視嘉不旣多矣乎然自出疆族黨凋落親殯未啟嗣子弗天故見於詩者其鳴不能不悲也苟有繼其志而述其事者其悲可以已矣徳潤痛世父之無後而懼其無聞也卜厝有地顯揚有石植祠墓側省拜以時可謂猶子矣銘曰

南交毓材有離其倫天誘其衷入爲我臣何逺弗柔點蒼旣勒光炳效順有章其節爰及子烜乃敢不庭帝赫斯怒我師有徵公其懿親謀也能淑匪亢厥宗實舉其覆帝曰咨汝汝公汝王居之漢濱以烝以嘗嗟嗟輔義甚禮而文踰越萬里流離一身胡導其來不昌其年孰啟孰完猶子有賢滔滔江漢鬱鬱松栢鳯棲之原永奠幽宅

司獄杜君墓志銘

先公在鄕校時獲拜緱山杜先生手錄其詩挾之遊江南有壬總角嘗受讀焉承乏參議中書先生曾孫秉彛實掾東曹先生薨有壬歸鄕裏始納交秉彛父愚情誼尢篤至正壬午九月丙戌秉彛弟秉鈞卒於京師秉彛哭之幾絕哭已請曰吾弟公契家子也歸葬有日非公之銘則何以釋吾父之哀而灼吾弟之善乎有壬知其世爲詳交其父又久且深其誰宜銘秉鈞字徳維安陽人曾大父諱瑛贈翰林學士追封魏郡公謚文獻緱山先生也大父諱處願東昌路推官父愚以子貴封亞中大夫彰徳路總管京兆郡侯母曹氏京兆郡夫人爲人和易與物無競由世賞歷監當升九品流官除彰徳路司獄以眀恕聞春官辟爲掾疾弗克赴命再下驛次涿州疾抵京謂其兄曰吾忍死見兄若可無恨然負吾翁矣醫療百至竟弗起得年四十二配林氏生子伴叔年十五卒繼師氏生女亦早卒弟四人秉直秉容秉一秉徳嗚呼父母俱存兄弟無故一樂也父貴而壽康兄兩拜禦史四僉司憲今中書左司都事爲時聞人而君發軔揚歷駸駸繼踵矣孰謂天之可必者竟不可必耶壽夭命也仁者必有後理也今乃若是耶余之銘灼君之善矣其能己兄之慟乎兄之慟已矣其能己翁之慟乎若夫君之善灼矣則翁之慟可以已矣於是乎銘銘曰有材斯萌將以爲棟楹植而揠楹■﹝哉﹐土代蔻﹞而傾曷慰其翁曷寧其兄太空冥冥吾不得而名吾以爲爲杜氏子銘

故朝請大夫山南湖北道提刑按察副使梁公神道碑銘

黃嚴知州梁廷奉其祖考山南湖北道提刑按察副使公行實請曰先祖學積於躬孝聞於鄕忠著於官葬歷三紀而墓碑未刻敢告有壬辱與公同裏閈聞長老稱公甚習竊有慕焉凡鄕先生一言一行固當搜攬掇拾爲淑人計況銘公乎廷之請其敢辭公諱貞字幹臣彰徳安陽人曾祖考諱立妣張氏祖諱滏妣石氏考諱璧善居貨客有持金鍍銀貿物者直以爲銀斷視之乃金也追而歸之其信義類此少力學值金末弗克卒業而裏行家法鄕閭是則嘗戒諸子曰學所以爲人子爲人臣也我生不辰有志不就汝軰能繼我志非特爲孝子將不爲忠臣乎公倡諸弟篤勵進修中統庚申大名宣撫使司推擇爲左司知管明年轉中書左三部提控令史聞父疾六日馳千二百里至家已弗及毀瘠廬墓部符三至督起力請終制知不可奪乃檄郡加優典以勵風俗服闋授濟源縣尹始入境從者求田婦所負水飲馬婦難之公詰其故婦對地素艱水公曰吾無擾於民而馬先飲其水其可乃縱馬聽其所之馬前蹴地以待因識之旣視事鑿其地得泉甘冽民爲立祠號梁公井境有濟瀆祠謁禱絡繹民罷於奔公毅然曰禱神而擾人奚福之有悉拒絕之貢尙醞米故事二政部輸郡以付公民勸公辯公曰就可福民何爲而辭他邑以逋耗重責於民公獨挈贏以歸趙成訴虎食其牛乞蠲徭役公戚然曰令不善之所致也償其價未幾虎斃於叢祠惇本抑末禁姦戢暴力田務蠶條以諭之勸善懲惡箴以勉之立鄕校設師弟子員集孝弟節義等事使讀者有所興起三年間笞罰止二十七人蝗被河朔獨不入境歉周鄰郡邑乃告丰文正許公兩薦公於朝時廷議治最者二人郡則衛輝陳侯縣則公也未終以疾去邑人思而紀之碑至元戊辰始立禦史臺上禦廣寒殿召拜監察禦史官承事郎遇事輙言不事苛察不畏彊禦凡建明平反彈擊皆犂然有當於人心者八年升承務郎遙授中山府判官行河南等路行尙書省都事時有事襄樊贊謨給饟公力居多十一年授承直郎代州知州爲治一視濟源而節目加詳司徒五教周禮六徳六行之訓與夫先正格言家諭而戶曉之勸農以丰衣食之本牧犧羊以助徭役之需引滹沱而磽瘠之地以饒正昏禮而論財之俗以革禁火葬而送終之禮以厚部使者薦剡沓上聲譽大振十四年擢奉議大夫江北淮東道提刑按副使行省有戾於法者未踰月而三劾之同列懷懼公處之裕如也十八年三月移山南湖北道階朝請大夫至是凡六轉官三以母老辭不允躬請行臺始克歸養二十二年太夫人史氏八十卒公旣免喪遂不出大徳十一年九月六日終於正寢年七十有九十一月日祔郭村先塋弟桂楫梗樞配張氏先卒子男一莊女一適蓋某孫男二長達早世次遷也女三曾孫男女若干有壬述公之行因有以見中統至元之治焉治不在法而在於人官不在地而在於行臺之始立愼簡至矣一令之賢廷見擢授非以素歷風紀而取也及其見諸事業猶輕車之就熟路何哉用得其人而人有其蓄隨其地措之爾公爲禦史治效已著乃出爲行省底僚又三年始守一州又三年乃有淮東按察副使之命未聞以久居朝廷爲榮而亦未聞以風紀復官有司爲辱也選格之通融士風之渾厚於此可見矣自今視昔豈不大枘鑿乎有壬傷今而思昔而又有疑於昔焉盛時多才固不乏用公喪母時年甫五十有七至其終也家居凡二十三年獨非遺賢乎使盡其用姑以休致爲期則十餘年中其所施設不有倍蓰於已試六轉者乎然則廉頑惇薄於風俗蓋有補焉漏盡夜行亦有所警矣髙風勁節豈但儀範鄕裏而已哉諸孫詵詵而遷方出守名郡慶源日浚矣銘曰

相有孝子出爲忠臣官而蹇蹇家而恂恂彼有捧檄匪親而躬聞呼走承彊有弗從板蕩餘民禮義何居火親財婚田荒畜隳陳條具約三申五令爰格其心是曰予政九重面擢豸冠斯峩我行無事不暴不苛水能潤物豈局故地導之而行何往不利於邑於州或省或憲安其所遇有蘊隨見惟是寸艸欲報春暉爾不我從我惟有歸昔翁不及母豈容再怡愉考終生死禮備人生此世此外何物悠悠素心皎皎空谷侯樵侯漁雍容二紀世豈忘公天實成美我思君子志一時殊朂哉後昆世徳其符

至正集卷五十六

●欽定四庫全書

至正集卷五十七

﹝元﹞許有壬撰

○碑志

吟竹先生墓表

天臨儒學正顏士穎奉大父吟竹翁行實請曰大父葬三十二年多難奔走表於墓而未能亦惟僻左未獲攸記托其在今日乎余燭其誠序之曰翁諱奎字子兪吉州永新人唐魯公十九世孫父某廸功郎監南嶽廟母某氏迪功沒益勵於學咸淳丙寅以書魁湖南漕而不仕進文山文公嘗延致幕下徳佑間文山起兵汀贑以書來招爲之感泣而竟不起築室以居寓書文山扁曰觀遠至元丁丑故邑殘毀挈家避地百丈山鄕鄰多從之庚辰參政劉奉命來宥過刑故眾懼俱焚公奮袂曰人旣予依則其命在予辭難其可偕進士胡幼黃深衣謁轅門抗論不撓劉爲攺容豪右詿誤且死𨿽素有隙者皆陰活之南北旣一徜徉裏閈復泮宮倡學者與湏溪劉辰翁中齋鄧光薦輩遊居云外別墅自號云外山人門有萬竹日嘯詠其間學者稱吟竹先生至大戊申夏五月廿二日疾革誡子孫曰吾年七十有四過人多矣安能仰藥求活吾所謂不可以訓汝曹當孝悌謹飭私勿傷義貧勿廢學喪勿事佛謹識吾言吾死無憾矣言訖而逝明年己酉十一月朔葬琴亭雙塘原配譚氏先八年卒三子長居安士穎父也以經行爲人師次資深逢原皆業儒二女孫男八人士穎其長平生尙气節家無餘蓄而性好客物𨿽素好人欲之卽與不吝歌詩跌宕可傳酒酣浩歌舞劍以泄其磊磈之气豈齷齪場屋之士所可比哉宋以文陶冶一世其亡也文士不負國家炳炳若文山輩可數也然文山有位者也若子兪者無位而有志者也方患難中奮出活人豈忘情於世者乎其不應文山之招知時之不可爲也然其磊磈之气又有不能自揜者焉亦叔世之奇士也銘曰

嵓嵓魯公萬古此忠慶源其潨邈乎云仍由枿於楨靡任不勝天胡棄材山巓水隈余其歸哉四海一天乃誦乃弦以逸耆年有淸維河有捲匪阿傷之如何雙塘之林鬱鬱其陰悠悠我心

贈通議大夫大都路都總管上輕車都尉淸河郡侯謚莊惠張公神道碑銘

贈通議大夫大都路都總管上輕車都尉淸河郡侯謚莊惠張公幼與先公同師王汝舟先生先生歸黃州先公最長爲諸生服故嗣教其徒公與焉公兄諱世豪娶有壬姑先公獨一姊往來尢數公地則班也一爲師生敬事不少怠赴徳安軍民屯田總管謁先公於鄂先公棄代躬致弔賻鄕親師友義死生不替卒十年子宏請謚得今贈請銘諸碑公諱世傑字漢卿先世上谷人髙祖誠徙彰徳湯陰曽祖諱實千夫長歿於陣祖諱信有文行贈亞中大夫彰徳路總管輕車都尉追封淸河郡侯考諱崇好施予贈嘉議大夫大名路總管上輕車都尉追封淸河郡侯祖妣李氏妣尙氏皆從封郡夫人初制國字學者通其字率難其言公入冑監習其書又精其言甫冠從戍北庭辟帥府蒙古吏轉河南行省及格授同知潁州事官承事郎未終更辟中書史擢朝列大夫稱海宣慰使司都元帥府經歷升中順大夫淮東道宣慰副使泰定甲子以嘉議大夫遷徳安天歷戊辰進通議大夫同知察罕諾爾等處宣慰使司事副都元帥佩金符至順癸酉三月日卒官壽六十九葬湯陰西百里配楊氏封淸河郡夫人宏蔭忠翊校尉南陽府同知嵩州事今河間縣尹次曰本曰敬曰紀女二皆適士族在北庭適都木達冦邊從戰有功潁地善澇治溝洫歲以稔修宣聖廟作兩廡靑海戎務方殷應接無滯戍卒多鄕鄰貧不能歸者贐遺之淮東經賦營繕甲東南視成有法韓姓者毒殺其侄吏受賕誣其繼祖母趙氏汴省命讞之趙氏得白屯田課樹藝時稅斂歸豪右隠田三百餘頃增糧二千餘石西邊歲饑鴻和爾部落從水牧它徙邊民爲搖請賑得楮幣七十五萬緡始遂生集構三皇廟免公廨就祭之褻此其爲政之大槪而仁民愛物之實也論治國者必先於齊家而仁民必始於親親公事親孝待兄弟友愛宗族貧弗給者周之失嫁娶者爲嫁娶之此親親之實也親親而仁民仁民而愛物有本者如是夫嗚呼稱人之善必本其父兄師友名言也公曽大父以忠著大父以學著考以義著季父懋徳尹二邑有恵政而世母趙氏又以孝節旌其門一門之教有素故其造就若是之懿也銘曰

皇元肇文金篆玉書誕敷煥章漸被海隅易得者字難肖者言心樂不融但窺其藩學惟基儒空是占畢因其警悟濟以定力冑徒雜沓乃獨邁倫其聲於辭宛然國人洊更司譯始官倅郡力殫溝洫以教爲政朔漠開閫距天萬里行間幕中戰勇佐理副節淮海於旬於宣爾賦惟期爾民弗寃屯田有方曰耕與守峙我廩庾壯我甲冑招亡飫枵無沗使節且使其民順帝之則篤念吾翁歲晚弗弛生省卒賻跋渉勞止屯膏未施偉績弗究孰顯其先而開厥後蕩水流潤松柏彌阡茀爾子姓方至若川

故朝列大夫饒州路治中王公碑銘

祕書典簿王忭奉亞中大夫僉浙東海右道肅政廉訪司事杜秉彛狀請銘顯考饒州路治中公碑有壬幼僑江南聞鄕耆名願承教不得而其仕江南蜚聲騰實若饒州公者乃熟耳考信者也返鄕裏與汴遊春盎玊溫學專行修益信其家訓有素考信不戾焉乃序而銘之公起家江淮宣閫掾除江浙行省理問知事升臺州路經歷辟掾江浙行省擢永嘉縣尹入爲工部主事宣徽院都事出知昆山州遷饒州路治中卒職七轉官累進至朝列大夫其在永嘉地濵海饒咸鹺豪戶若民通島夷貿鬻官弗能制軋於運司總府前令職是失職者相望公戒嚴條禁察尢者寘之法姦僞以息或誣張明一爲盜逮三十餘人獄具察其寃釋之同官固爭公曰理寃令職也苟失出令自坐未幾得眞盜其人相率繪公象祠之作邑七年如初至臺剡上賜官一級白金五十兩由是入朝著尙書省方變法冬官事尢棼糅酬決惟允有爵秩金幣之賚皆不受宣徽上玉食恃不考計並緣爲欺公毫髮不貸眾忌之奏朔漠稽部落戶數以重遠中傷之卽日就道廷議優擢以老疾請郡遂有昆山之命時核田江淮使者暴急有司承風旨抑民虛承江淮騷然公沿檄分核慨然曰民瘼極矣吾豈能愛一身而置民死耶上不便數十事識者韙之損虛糧萬餘石州治更徙廟學未作乃倡眾曰京師至下邑莫不有廟以祀有學以教況賓興有詔而吾州藐藐何以克副上意乃作殿廡門墉齋捨廩庖靡不完美以舊學爲玊峯書院又建三皇廟社稷壇除蕩田重科摧抑兼並小民以寧上考書最饒大郡也席未暖而沒惜哉平生砥行立名風儀峻整事繼母卅年奉寡嫂至沒不衰亷而好施祿入無餘彰徳鄕裏廟學祭器簡闕買銅備鑄數千里致之其設施章章若是而壽止六十有二其乞補外時年五十餘非老病也朝官速化補外鬰滯常情怵所利忍恥力求老死旅食而不悔者接迹也有畀之而不受彊之而力卻者乎若公者其有所見乎豈內職𨿽利資級浮沈底僚懲其已施知其設施之難而一郡之專有以行吾志而及吾民乎吾志苟行資級利不利不校也嗚呼若公者可不謂賢矣乎公諱安貞字吉卿安陽人卒以延佑七年某月某日葬以至治元年三月十二日裏曰司空從先塋也大父以上金亂譜亡考諱某贈奉議大夫驍騎尉追封湯陰縣子妣程氏李氏配張氏繼閆氏並封湯陰縣君閆恭儉靖嘉訓子有法後公十年卒二子忭以才諝聞駸駸其進矣愷其次也女二銘曰

於嗟王公半刺考終孰導其始孰軔厥止素履不愧濯濯進退匪難匪急惟行是卽有鹺病源有汗萃寃嚴明政舉爾釋爾愈郡疑底信軋者以振拔之內列震來不詟窮漠有稽我馬騑騑閔勞奚腆職也宜勉損下益上爲損之象實由肆毒我躬遑卹欲燻善良乃廟乃庠生罔易守有沒無朽移忠由孝盍食其報淸修不忒有子實則西山巖巖洹水其南祔藏無忝五福斯斂流澤漑浸三槐有陰我銘弗誻百世是法

故通議大夫江西等處榷茶都轉運使萬公神道碑銘

公蒙古凖臺民人小字萬嘉律長因爲名國俗也旣華學友字以國卿其家廣平蓋曽大父天造初隸右部分戍地也大父呼遜從討李璮攻襄樊鄂渚皆有功贈中順大夫同僉樞宻院事上騎都尉範陽郡伯配欽察氏葉氏皆追封範陽郡君父孟格圖右衛親軍百戶達嚕噶齊佩銀符升福州新軍千戶達嚕噶齊佩金符贈亞中大夫僉太常禮儀院事輕車都尉範陽郡侯配欽察氏追封範陽郡夫人徳善履歷具神道碑公守河間有壬待罪政府江西茶政不修擇習而健廉而通者爲都轉運使以拯之公嘗貳其司有聲乃薦之廷議翕然旣奏可傳符至郡俄以疾卒至正二年四月二日也五月二日葬曲周縣先塋壽六十有五明年九月孤壽安走安陽謁銘哭不能禁拜已出行實復咽不能語有壬交公厚望其孤巳泣又洞其愨誠益爲之動遂相與大哭久乃始克讀其狀其善狀不能悉也公居嫡長世祿當襲以讓弟諾海服勞宿衛除山北道肅政亷訪司照磨兼管勾承發架閣庫以太常憂歸服除調山東道賑饑有功南臺辟爲行人俄除利用監知事又攺南臺管勾承發照磨兼獄丞拜西臺監察禦史論列剴切僉雲南諸路肅政亷訪司事麗江宣撫達嚕噶齊揚珠布哈橫甚逐同官激叛部內朝廷知之始懼而亡匿公以計誘出罷之復其同官叛者以息行部建廟學凡二十四所修廢驛二十二歸省太夫人京口及侍其疾扶柩至廣平復如京師遷祖考妣合葬先塋攺僉江西道又攺燕南皆以憂不起服除攺河南道天歷之警行省臣與廉訪司協議公謂潼闗守不可緩承制除河南行省郎中出守潼闗文皇道汴錄其勞除河南道副使潼闗失守夜馳至行省發蒙古軍四千餘人又借民丁出帑資假富室以足軍興鼓行而西遂復奪之會朝廷遣使退其師還卒掠民子女皆奪歸其親賜彩段上尊初額森努爾將兵禦西師屯彰徳約備芻粟已竭宿畱不進士卒將大肆掠公開諭以理遂移衛輝境蓋始約有備之地一郡幾亂賴公以免擢同僉中政院事理財江浙仍有金帛之賚攺儲政院判官拜監察禦史按覆諸道風采肅然爲戶部郎中楮幣壅滯督焚以通之倉儲積獘立法以核之閩中去京遠選人間闗故事三年遣使卽江浙省銓授公以選行就除行省左右司郎中茶司復立授同知江西等處榷茶都轉運使司事分治湖廣江西江浙課以登商旅以通官庶以不擾入爲戶部侍郎復通州倉糧三十萬石行蜀拯鹽法之獘人謂得宜升內宰甫月攺河間路總管兼諸軍鄂囉總管管內勸農事首建學宮若干楹百廢修舉胥畏民悅榷茶劇任知公者咸謂必稱而倐焉長往惜哉積階自將仕佐郎至通議大夫配沙卜珠氏封範陽郡夫人又娶趙氏在南臺每憂無子有壬解之曰以子之心不患無子後果生子壽安也願而有立室而有出公可無憾矣女四人適國子生旺紮勒布哈江浙行省理問瑪古岱爾宿州同知王敏行一未行弟二人諾海自襲官有聞四轉至鎭江上萬戶府達嚕噶齊階太中大夫曰達春宋氏出也公幼有志節襟度宏朗滑稽微中機鋒叵測分部上京它曹官莫不捨其署雜沓相從其爲人悅慕若此而疾惡若仇辭色不能隱亦用是來議者之口焉左警巡院判官王克觀洎其家五人相繼死爲具載歸葬之道髙郵十路都萬戶府知事龍寶臣出使卒殯水濵捐金顧江道士遷其柩歸葬曲周顯官有放其子者孫且十歲一日過之因言父子天倫甚至乃蹙然問曰君子有幾歲公曰尙少當令來拜明日挈其孫往其人撫愛不釋公曰此兒與君有骨肉親錯愕久之乃語之曰此君之子某之子也遂大慟奉楮幣銀酒具爲謝受之還遺其子卒爲父子子今亦顯微公則天倫或幾乎絕矣其篤行行義若此與大權貴舊而狎不敢遠亦不近之免趨附之迹其讀書好文蓋太常教之有素而復天姿穎悟喜交儒士灼然有見於道義故確然無間於吾徒也山北南臺暇必相從有酒必共先太夫人棄代維揚自京口來賻南歸過之戀戀不忍別騎送至金陵東郭始泣而歸中途宿旅邸疲甚而寐必嘂撼使寤笑談達曙目不少瞑翼日神觀不少昬疲京師僕僕多事亦撥冗過從又同扈上京交遊厚且久它人不及也銘復何辭銘曰

有紫其服有金其符賞延在身乃及友於視其不取見其有餘紆靑幾時冠鐵衣朱逢湧孰禦載馳載驅投紱滇池萬里接淅嘗藥視舉獲殫子職衰絰洊命禮經是式分節河南邊聲孔劇力障其衝旋復其失兩爲地官不競不求廩枵而充泉擁而流惟瀛大郡實爲甸侯先教後刑學宮以修昔貳茗政眾與能事俾長榷司以修厥廢軺方脂牽奄忽云逝聞者衋傷矧予夙契子銘不愧子善實多剛而不虛從而不阿不膠於習不流於和有美承家其冠已峩曲周之澤發於盈科刻文樂石百祀不磨

至正集卷五十七

●欽定四庫全書

至正集卷五十八

﹝元﹞許有壬撰

○碑志

故西華縣尹楊君墓志銘

君諱伯循字循禮姓楊氏世居湯陰鶴山曽祖諱寶祖諱林始遷安陽壽八十七妣韓氏壽八十五考諱靑字才卿善廢舉用是丰裕壽九十二旌髙年耆徳妣梁氏壽八十九長子永福能世其業次君也起家冬官行人除曹州成武縣主簿官進義校尉有惠政邑人紀之碑終更人不能忘又爲去思碑攺濟寕路金鄕縣主簿進寶義校尉益自砥礪風紀交薦其能民又紀之碑升忠顯校尉京畿萬斯南倉監支納親老不赴二親沒服闋擢陳州西華縣尹需次田裏至正三年七月廿二日以瘍卒年五十有三是年八月廿八日祔相縣固先塋配和氏子二人長曰振次曰郁女一人未行孫堅孫甫四歲餘始識循禮京師熟其誠愨故瑣屑皆諉之來鄕裏才卿已九十餘時獨騎相過健捷如少年予今之來才卿已逝可念而循禮適赴調歸話存沒相慰勞俄別去行田遂不起振以總管杜公叔愚狀偕來請志嗚呼循禮家饒羨有子且有孫沒可無憾余獨悲其祖考妣考妣皆以壽稱循禮又鄕裏稱善人者冝享上壽而僅若是惜哉又悲其兩在貳佐見之設施能使邑民悅服薦剡疊上使地居得爲吾知其效視已試必倍得其地矣而卒不得施西華之民視成武金鄕之民何其不幸哉始循禮﨑嶇棄養幹升斗之祿以顯親也七品法當推恩其親格已及矣而親與身皆不待西華之民不幸孰與循禮之不幸耶是𨿽人力之所不及而又不能不爲之悲焉銘曰

貳邑不卑厥聲四馳長人可爲乃不獲施兩世四人兒齒黃髮心有弗究孰爲是恝西南之原萬枳維藩祖考是從體魂孔安念子父子過從歲久子壙我銘是亦子壽

故濟寧路醫學教授李君墓碣銘

醫之爲術重矣哉民蹈於辟懲復生復屬之不可覆讞究極得其情且不忍世乃有以齊民操是權者寒溫虛實毫釐千里爲之術者可不謂重矣乎周疾醫治疾養以五味榖藥視以五气聲色兩以九竅參以九藏法若是其備也書其所以稽事制食責若是其至也生民之遂其壽宜哉我元擴好生之徳建學立師徧乎天下視周制有加焉至元後庚辰有壬赴召道參戶病暍鹺使以教授李君之會薦所苦尋愈癸未再見始悉其蘊久乃出其父教授君行實請銘而又悉其家學之有自也君淸州會川人大父諱仁父諱琮三子曰佑曰忠曰克讓字仲謙君也穎悟嗜學九歲喪父人異其哀事母以孝聞外舅張儀之世業醫有聲燕趙間從學有得醫院檄爲滄州學正升河間路教授講席凝塵慨然曰我職𨿽輕責不輕也奮然以師道自任郡守洞其學始尊禮之由是學者沓至迄有著效天竺僧貴至司徒欲與俱北以老母辭職教八年移眞定母憂以能喪聞服除調衛輝又轉濟寧致仕歸居參戶宻邇鄕裏生齒繁有以行其施扁齋曰庸因自號云至正二年三月十九日卒於家壽八十有三四月三日葬會川孝感原配張氏前十年卒祔焉子三人曰瑞曰端皆早世曰亨之會也仍河間教授孫男二秉直業儒篪早世女一尙幼君爲人和易頎而潔晳冠服甚都人望而敬口無調謔手絕奕弄請求塞門貧富不二其徒多著有爲國醫者士議君爲醫根儒故其造詣非淺淺者所能企及五十年人活叵計使書其所以稽事制食庶幾無愧者乎陰徳以活人爲大孫思邈極言陰陽報施豈誣也哉君活人多未食其報亨有子業儒其在是也夫銘曰

軒岐奧義傳昧謏聞不根於心猶稼弗蕓弗蕓而薉其喪有幾傳昧之患僕則莫起大聖垂訓灼如日星學焉不精盲索冥行天辟壽域官師建設其名其章遂與儒埒紆靑滔滔一命是榮孰究其職孰半其能宋淸藥市淸風栁筆以而之能辭其可釋徵而在人顯而在天有報不忒時或後先八十三年天不爾嗇孝感之原尙沛其澤

贈朝列大夫祕書少監騎都尉安陽郡伯莊公墓志銘

同知順徳路總管府事莊溥授其弟封同知林州事誠行狀諗於郡人許有壬曰先子見棄且三十年葬若祭𨿽若可以爲說者而納壙無銘有善弗章今不幸母復見棄啟祔有日吾母之善不可無志也吾母不可以無志吾父可以無志乎因吾母之祔啟吾父之壙而納之銘銘復有托豈遲速有待而天假以今乎溥衰絰不敢違次以請幸哀而賜之銘有壬不及識溥父交溥久知其人在裏閈知其家銘亦宜哉莊氏之先潞州上黨人至俊徙彰徳安陽俊生榮榮生信字信甫是爲溥之父以溥貴贈承直郎禮部員外郎進奉議大夫太常禮儀院判官驍騎尉安陽縣子朝列大夫祕書少監騎都尉安陽郡伯貎偉而度宏喜施而不責報兄弟四人友敬著一鄕妣張氏教毓有法故不墮凡近使鄕裏稱長者殫力治生家日充裕延師教子侄百口無間言再從子淸洎弟妹四人無所依撫育勤至爲之嫁娶焉故舊喪有貧不克舉者爲擇便地具棺衾延佑三年六月二十八日卒於家年六十有一七月三日葬安陽河次村先塋配王氏同郡處士子文女封恭人進封安陽縣太君安陽郡太君幼淑慧能誦書詩婦工臻極年十八歸莊氏事姑五十年不怠與諸娣居六十年睦如兄弟一門事仰成不以爲勞臧獲有疾必躬視之至正四年閏二月廿一日棄代於溥官所壽八十有九是年五月二日祔少監墓二子溥其長幼多病鞠養尢苦甫冠俾入冑監肄業由伴讀貢士部轉集賢掾除承直郎懷慶路推官轉奉議大夫太史院都事升朝列大夫爲今官次本純篤克家一女將嫁而卒孫男二曰文暉幼未名孫女一侄男十四人侄孫文昭登至順癸酉進士第起家承事郎同知潞州事辟掾西臺轉中書右曹掾除工部主事文雅廣平儒學錄初溥南北蹭蹬欲養莫遂及調順徳宻邇鄕裏奉板輿以行太君亦欣然就養而年在喜懼故惴惴欲辭歸決閏月二十日行而十六日遘疾遂不起爲終天之恨然父母教子見其有成而享其祿養無睽離之憂壽而考終於子婦之手人子之心其亦可以無悔乎然而人子欲親之壽寧有旣耶壽不可力致也銘其善不使湮沒是獨不可力致乎銘曰

於戲祕書沒三十年發身施仁郁而弗宣其郁其宣蓋亦有時時罔克力曷云已而幽墟一閟沒齒泣血偕未亡人玆焉同穴茫茫昊天踽踽孝子附傳有聞親則不死世有兄弟乃鬩於墻亦有婦姑勃豀若常一國幾人所慕巨室夷考或虧齊民何式父爲賢父母稱賢母何以知之有子如溥嗟爾來嗣聿愼厥修以迓以續相彼洹流

故漕運同知紐赫公妻伊徳氏墓志銘

夫人名瑞童系出伊徳氏髙祖察罕太師河南武宣王開國有功父賓咱雅遼陽行省右丞妣巴雅爾內範恭肅夫家奕世冨貴而削華服儉夫人質稟懿淑濟以慈訓故成習異於人惟紐赫氏爲金世臣曰鈞我元中書左丞相子南合中書平章政事樂相風土家焉相人稱中書家平章孫世臣中憲大夫同知京畿都漕運使司事中憲以貴盛難昬夫人家亦偃蹇擇壻地均徳齊二姓之好克諧中憲祖妣妣皆伊徳氏至夫人則連姻三世矣延佑乙卯九月來歸一門千口裏南北連阡陌中憲縻於官漫不暇省需縻不貲夫人苴補移掇不使見罅缺宿臧老獲皆懾伏中憲不幸四十一而卒夫人屏斥華澤勵節治家坐亦有常處田園經葺有加焉初封恭人再封威寜郡君至正四年甲申四月二十一日以疾卒年四十有六六月三日庚申祔湯陰小韓村中憲之墓一子祿通教不少貸每戒之曰汝父幼沖失父母孑然有立揚歷駸駸天遽奪去先烈烜赫繼承不墜責其在汝矣祿通服膺惟恪懲父養不待冀得盡於母夫人之卒祿通適在京奔歸日已兩浹矣祿通以其友陸愷所述行實請銘予惟女徳之懿世宜有聞徵諸鄕裏昔南北分裂相直兵衝聚異合污俗龎以偸而世變無常風移俗易唐宋而下女節義班班可考也朱子采顏氏一時之言而不知遺風之已殄也觀夫人之善則知吾鄕風俗之美漸摩之久有自來矣予與中憲交知夫人之賢且欲有以聲吾鄕之非昔也爲之銘曰

奢麗敝化貴驕速亡夫也不免女也曷望脫𦇤怙侈世家習祿不愼厥居瓴建其覆戚疏萬趾言不易刑制以閒雅截截戶庭我生不辰爲未亡人一日未亡一門在身有子孑遺常情溺私易愛以嚴是爲大慈良人永逝教子有立而壽不昌而事斯畢

元故集賢侍講學士中奉大夫徐公墓志銘

愚交鄕人得善人徐公焉公由汴反鄕裏病革但一再見至正四年六月十五日薨夫人介其親請志其墓公諱奭字周臣其先武陟人曽祖考諱義金季遷安陽祖考諱珪累贈嘉議夫夫兵部尙書上輕車都尉東海郡侯考諱秉元朝列大夫同知建昌路總管府事致仕累贈中奉大夫江浙等處行中書省參知政事護軍東海郡公祖妣王氏蔣氏妣續氏皆追封東海郡夫人公由國子生爲學錄除廣平路照磨掾禮部除拱衛司知事掾中臺中書右司除延福監經歷攺太常禮儀院都事升經歷戶部主事升員外郎拜監察禦史劾臺臣不稱者由中書省右司都事出僉浙西道肅政亷訪司事入爲中臺都事中書省右司郎中擢浙東道肅政廉訪使以靜治聞贊僧作橋以利病渉徵爲戶部尙書遂參議中書省事除禮部尙書攺燕南亷訪使奏仍禮部拜治書侍禦史與言事者不合遂歸俄復除禮部尙書擢河東山西道宣慰使拜河南江北等處行中書省參知政事攺集賢侍講學士病不可支矣三子定僧佛畱胡養皆夭養侄子亦死病蓋坐是也得年六十五爲人恂恂至官事有蘊卽發爲參議有發倉儲爲功者嘗折其人主者怒因斥爲禮部其復畱也實陰中之謂其虧在公爲戶部界域奏令督徵而歲月可考勢不容辧日事榜笞迄詔放始已歷官多績惜狀不見有待他日焉昔人爲鄕裏掾史稱善人斯可矣及人則未也使鄕裏稱善人而致位赫奕又有及人之功焉少遊斯下矣天道無親常與善人公善人也而卒無子傷哉兄戭章佩監知事卒弟良僉江西道肅政亷訪司事恪屯田長官升髙郵鹽倉副使娶杜氏繼王氏今夫人劉氏追封若封皆東海郡夫人月日祔安陽郭裏先塋銘曰

天可必邪鴻蒙沆茫孰往致結不可必邪善淫福禍可待於立善或禍而淫或福又謂其未定之日及其定也善已禍矣定復何益伯道殺子天道亦冝公而無子有知無知豈所謂定者昌其名於不死失於彼而得於此凡重嗣續在先世祀叔也有子先世之祀無止公亦可以無憾矣

至正集卷五十八

●欽定四庫全書

至正集卷五十九

﹝元﹞許有壬撰

○碑志

故承事郎河東山西道提刑按察司經歷李公墓碑

愚昔玷政府里人李君惟閏實掾西曹愚投劾歸惟閏亦至自西臺以愚稔其世而喜銘善也屬銘大父經歷公之善乃敍而銘之公諱衎字衎父姓李氏上世居臨邑曽祖諱邑三子一徙靑一徙徐一爲公祖諱信長鬛美風儀養恬鄕裏配孟氏周氏考諱成金季山東盜起避地襄城徙潁之虹橋夭兵戡定遂率眾降北渡至彰徳家焉善廢居致饒益自以生罹兵難靡遑問學誓有子必業儒故伯子壑六歲遣就傅侈費不靳配張氏四子公其仲也幼警悟洊更名師肄習精進國初慮四民貴賤無別而郡邑誅求或苛於士也立格試藝中者復之公年十三從兄試經童遂占儒籍尋以冒復者眾覆試眞定公兄弟復入髙等左丞張公仲謙宣撫大名辟致幕下簡牘往往出其意表轉山東按察書吏憲使陳公慶夫數薦之講經議政與之竟日七年三易使禮遇如一除將仕郎燕南按察知事入掾禦史臺升承事郎河東經歷未行至元十八年四月日卒於京師年四十有七祔安陽輔嚴鎭西城原先塋兄壑仕覃懷爲許文正公所與終承務郎陜西行省都事弟曰衛曰衍配陳氏趙氏子男二曰舉以子惟閏貴贈奉議大夫太常禮儀院判官驍騎尉安陽縣子曰實皆陳氏出女一適恩州儒學教授王三省趙氏出也孫男三曰知善克世其業次則惟閏也起家職校歷掾部院中書除通政院都事攺中書省架閣管勾拜西臺監察禦史升都事擢僉都水庸田司事官朝散大夫曰諒女五長適劉思義餘皆士族曽孫男二曰某曰林女四長適路無頗余未行公性孝在官聞親疾卽棄歸名公卿未嘗吏之疑以決乖以和涵剛翼柔故能獲乎上而不忌乎下也綴述以發其蘊詩尢膾炙人口愚觀吾鄕故家隆替李氏足徵焉良才世不乏顧父兄之教何如公之父逃生鋒鏑力教子儒卒致顯融𨿽天柅其逺未盡厥施然淵蓄之發後先有時惟閏歷言官贊大臬僉水部積階四品實益騰秩益峻昔之人淑其子又及其曽也廢居以裕一時儒業以亢後世其效不旣章章乎恃其厚貲納子於邪不易世而丐於市者可不知所擇哉銘曰

時乃否泰地有險夷伊志之持孰地孰時弛擔披荊息肩無幾滄海橫流曷云能止嗸嗸鴻鴈旣奠攸居乃厚我生乃鳩我書我書靡及有子卽我獲報之捷猶劵執左三冬用足於於棘闈伯也頡頏英聲駢蜚韞櫝莫藏禮羅尋致友皆忘年官無挾貴牙緋甫及窀穸遽從惟取之約乃遺之丰有美孝孫籍甚其譽金紫取榮淵冰方懼積善者人福善者天其獲惟後其難則先刻名樂石匪譝而教嗟爾云仍是則是效

故嘉議大夫東昌路總管兼本路諸軍鄂囉總管內勸農事邢公墓志銘

公諱溫字孟直姓邢氏彰徳安陽人世居交口裏山有鹿崖因自號焉曽祖諱植贈亞中大夫彰徳路總管輕車都尉追封河間郡侯配李氏河間郡夫人祖諱徳裕承事郎槁城縣尹贈嘉議大夫工部尙書上輕車都尉河間郡侯配王氏河間郡夫人繼郭氏封河間郡太夫人考諱秉仁歷顯仕疏封二代致仕禮部尙書追封河間郡侯謚安惠配蕭繼柴俱封河間郡夫人公性剛介不屑州裏入京師從中書斷事府長以其法得專辟者假途焉出官從仕郎仍本府知事辟左司掾除戶部主事遷檢校官檢校核六部稽繆非健者不授拜監察禦史尋攺戶部員外郎轉左司都事吏部郎中左司員外郎升郎中吏戶主銓總會計而括於左司悉以能稱擢大名路總管兼府尹諸軍鄂囉管內勸農事甫三月攺河間等路都轉運鹽使課登而歸天歷初起爲冀寜路總管兵後歲大旱癉力拯撫甘澍屢降歲以熟管州盜連無辜辧於制使釋者三十二人移袁州未行攺都漕運使積有羨而漕無滯遂以疾辭繼有東昌總管之命年迫休致不起官九轉至嘉議大夫遂堅閉不復出獨日與裏翁奕他無所嗜也至正五年八月四日終於正寢壽七十有五九月五日乙酉祔於置度裏禮部公之塋先世有塋交口至禮部始葬於是配蕭氏封河間郡夫人先卒弟簡今奉訓大夫陳州知州起家世賞公之讓也子一人允文娶單氏女一人未行侄女一適昭文館大學士韓公子嘉興路判官軏公有堂名善樂嘗屬有壬記焉人生安於所遇無適非樂反是萬鍾千駟不樂也饑寒不能謀旦夕而吾廩有餘粟一命可以行其志而吾位至崇顯反而思之凡蔕芥於胸次者可冰釋矣公席世業以裕其生致通貴以發其蘊得於天亦丰矣就令得復過是其樂未必及是也以樂名堂顧不有見於是乎年六十舉子又畢其娶又瞑目地下之大者也銘曰

有厚其生復駛其馳孰拂所爲孰搤所施辧幕無撓典郡惟良於鹺於委靡效弗章符竹何加桑楡云迫容膝有堂忘形有奕伊果孔碩其實惟一俯仰百歲能事斯畢交口之塋乃曽乃祖域玆置度實始禮部宰木公植溘焉玆祔一支百斯旣安且固

故集賢直學士兼國子祭酒郭公墓志銘

有壬索居鄕裏求友惟切昔在中臺中執法同年馬伯庸稱安陽郭公之賢不絕口蓋伯庸居光山公嘗主簿其縣予𨿽鄕人奔走四方乃不一識至正癸未夏公自淮西歸稻田裏第惠然過予洹阡徵伯庸之言益信遂內交焉予亦時至稻田蔭喬木登崇臺談燕樂甚尋赴國子祭酒未幾卽引年歸徙居於城過從益數乙酉夏大病方起乘車如稻田予謂气體未盡復忌車馬馳簡止之公自度無虞竟去病果復作幾殆旣愈入城又病痢遂不起子皡奉狀請銘予其可辭吾鄕巨室不乏儒而教授至三世者無有也大父諱文禮金鄕貢進士滏陽平章安公兄弟皆其徒也以公貴贈亞中大夫彰徳路總管輕車都尉汾陽郡侯配魏氏追封汾陽郡夫人父諱維禎承家學教授鄕裏後學以儒名者多出其門試儒中選復其家因得占籍太廟爲禮樂戶贈嘉議大夫祕書卿上輕車都尉汾陽郡侯配宋氏汾陽郡夫人公諱思恭字子敬甫冠已爲里社師聞成均作人負笈趨焉故事陪堂生輸錢乃食祭酒耶律公閔公貧苦免其輸補伴讀及格乃教徒於京其徒有以儒至達官者爲汝寜教授六年教育有成除光山縣主簿有惠政丁太夫人憂服除移汝陽主簿辟掾河南行省調晉寜錄事剸繁有聲旣代郡人請主晉山書院遷猗氏縣尹民有爭田久不決者至卽決之訟由是簡興學勸農有古良吏風召爲國子助教學官素號難爲公凡爲四十月講課誨導諸生安焉升愽士拜監察禦史出僉燕南河南兩道亷訪司事歷雲南漢中淮西三道副使務持大體吏畏而民安之在淮西歲餘卽歸中途有集賢直學士兼國子祭酒之召在師席三月諸生方仰以大其成而請老疏出不可畱矣旣歸葺先廬治城居構亭曰斯可以娛暮年稻裏有世塋樹築充拓不自知其遽附也壽七十有二卒以七月二十三日葬以九月二十六日丙午配王氏累封太原郡夫人先公卒子二長曰鞏以蔭在選籍次皡也女七五有家二未笄公曆官十四轉積階正議大夫六在風紀得行道焉惟大司成之職彤伯荀卿而下可考也唐以宰相兼判重可知已我朝許文正公始正一位長之席師嚴而道尊厥後掄擢毎難其人予在政府眾議嘗及公而不果乃卒爲之儒而至爲祭酒師席之隆無以復加而又考終鄕裏在公無憾矣予識公才二年契闊居半城居方宻邇遽又永別倡而孰予和也言而孰予聽也嗚呼惜哉銘曰

三世縫掖恆業占畢淑人孔多善慶斯積澤流有潨子孫其逢種學而稔嚌道而充世有淺夫苟綰一綬棄其素業若視芻狗仕優則學克踐斯言不刑而教朱墨自研持憲作威患狃於隨我不爾仇爾盍我師幼爲諸生鼓篋於於老正臯比五百其徒法容休致人貴知止鄭穆精彊畱亦行矣山林市廛或往或來有倡必酬有酒必陪田娛裏嬉方幸得朋若堂之封乃遽子銘旣貴而壽獲正丘首藏石播辭偕是悠久

故中奉大夫侍禦史慕公墓志銘

至正乙酉九月十日中奉大夫侍禦史衛郡慕公終於家子浚州知州瓉馳伻奉行實請銘有壬昔與公同官春坊承乏參議中書省事公又左司郎中銘其冝爲公諱完字完夫世居新鄕徙於衛五世祖兟宋丹州冝川令曽祖諱億祖諱攄累贈嘉議大夫禮部尙書上輕車都尉追封燉煌郡侯考諱津累贈集賢侍講學士中奉大夫護軍衛郡公妣賈氏蔣氏俱衛郡夫人公年十三而孤貧不能卒儒業習法家卽有聲由府憲史掾禮部中臺若中書右司除大都畱守司都事攺戶部主事以習爰書移刑部凡三年調江西省都事未行攺山東道廉訪司經歷言衛士飼駞馬宜聚櫪以絕散居之擾鄕民徳焉故事中書掾出官從六品仁皇痛懲吏獘終考者降二等至從七品止俄以愚哲同滯俾得展升公始局於例止官從仕郎至是拜監察禦史卽超授奉議大夫轉左司都事僉燕南道廉訪司事盜馬牛者攺用重典錄其犯在命未下以前者仍以故典決之獲生者數十人入爲中丞禦史臺都事擢淮西道廉訪副使蘄黃囚有造僞幣及奪人木者屢赦疑而不釋讞而俱釋之合肥有殺人而縱之者執而正其罪移燕南副使在淮西言盜馬牛法重刑部議久不決公爲侍郎始用大徳輕典遷右司郎中又出爲山東副使刮獘惠窮興學督醫抑良爲倡者四十七家皆發而良之歷左司郎中參議中書省事江南行臺治書侍禦史刑部尙書燕南廉訪司有錦衣之賜有司翫習以法行之得官幣汨沒者萬餘定土風市物不鬻擲錢■﹝身攵﹞上手下﹞賭盜訟以熾悉禁絕之拜治書侍禦史特命升侍禦史公自陳吏限從七展升三品亦已幸矣而又冒升二品是幸門由完唘也不允尋以父母殯淺土請歸治葬久始得請賜中統楮幣一萬五千緡甫襄事遣使賜上尊召復職力請休致給半俸終其身壽七十有七娶賈繼李皆衛郡夫人子四人瑾瑜早卒瓚以國子員爲太祝復以蔭至今官皆李出一幼未名女三人長適畱守經歷巴延次適尙恪次適行臺禦史孟撝孫一人文奴以某日祔新鄕岡上原先塋公早孤能自樹立以亢厥宗推封二代𨿽先世流澤有自亦公之恪持厥身靖共爾位有以致之也愚讀公行實見其所列限吏顚末甚備而因有感焉古之仕者上爲公卿大夫下爲下士爲鄕師裏胥未有不出於學者周官曰學古入官議事以制政乃不迷學以爲政道本一致岐而二之未見其能政也秦昉用刀筆吏儒之與吏始判然爲兩途劉氏襲余習而大臣蕭曹輩率以是起家馴至建元故有刻木不對之語厥後封畛益分而治益以陋我朝至元間大興文治𨿽一時名儒用無孑遺然天下之大簿書期會之繁因仍金舊悉以付吏任之旣久趨之者日益眾紛紛獘端於焉呈露仁皇抑之也其有激之哉且儒之與吏幼而誦習也同出儒師特所取有多寡之不同爾得山林之一木江河之杯杓已適於小用矣旣乃仇之何也愚與公遊最久得其人焉最詳不惟不仇而又有樂於吾徒焉可不銘也夫銘曰

惟古爲學匪半其至已修而治業精而試猶水有源防且無決杼而灌漑咸被其澤又如構室羣材必儲大杗小桶遇用卽輸嬴秦滅經炎劉因陋惠文彈治三尺是究康莊共由封畛遽分吁嗟顓蒙孰拯溺焚我武旣偃文物蝟興彬彬諸儒適際休明繼者迹熄遂淪於習乃於吾士瞠若仇敵亦惟吾士罔克自知不知學之宜其腐之不惟腐之又詆而侮之然質之美者造詣亦異又何有乎町畦若吾完夫蓋吏名而儒行殊途而同歸岡上之原永奠幽宅而有不亡者存視此貞刻

至正集卷五十九

●欽定四庫全書

至正集卷六十

﹝元﹞許有壬撰

○碑志

安伯寧知府墓志銘

至正六年八月十二日丁巳朝列大夫沔陽知府安公卒於家子承衡致其兄承規之辭以狀來請曰先子辱友公有年矣今不幸至大故志諸幽以昭示無極者捨公其誰幸哀而賜之銘公於有壬父執也先公爲會福寮屬公實都事有壬居江夏去沔陽甚邇公之政日有聞銘復奚讓卽其狀敍之曰公諱禮字伯寧起家河南憲史歷掾中書除徽政院檢校覆料官攺彰徳路經歷入爲會福院都事官文林郎擢戶部司計出爲大名路治中升知沔陽府蒞官以能稱其在大名沔陽尢爲可稱者至順初朝廷愼擇郡邑官有聲於京者往往外補是以有大名之役元統初詔辟守令臺憲交薦是以有沔陽之除大名王邸在焉部曲三千人若居器餼廩芻粟或給諸官或假諸民規約有方吏不得並緣爲姦王嘗欲擊球於宣聖廟隙地公進曰此風化所原非戲所也王爲止又嘗以行事得失問公公極言其失王怒公徐曰王問當以正對諛以陷王不義可乎王悟攺容謝之傅尉者有罪遇原朝服出迓公叱曰汝囚伍也而與命官列乎斥去之別駕程之沒也養子脫因冒世賞再受命矣嫡孫安童旣長乃誣以罪公釋之且歸其蔭他如監輸租則費大省市織緞則直先給止導川之妨農息牧地之構訟皆表表有聞此大名之政也沔地卑濕民重网罟而輕蠶桑公程有司教以樹養之法且諭之曰一時之勞官若彊汝無窮之利官能汝奪乎期年有成民今徳之新廟學作祭器廣生徒置書籍得學租隠者州若縣爲石二千五百有奇河南行省檄公經理徳安屯田軍民之訟遂決朝廷遣使分道決囚公承命分江西以平允稱此沔陽之政也二郡皆紀之石公平生嫉惡太過故所至與物忤𨿽怨之者不免一一而公論的然以公爲是者林林焉晚年以霜溪自命夷猶鄕裏種花蒔果手題其軒曰歸興曰涉趣志可見已得年六十有七葬汲縣觀頭原先塋也上世居滄州樂陵考始占籍於衛祖考諱實徙葬焉考諱國平贈中順大夫同僉太常禮儀院事上輕車都尉追封武威郡伯妣許氏顧氏贈武威郡君配王氏封武威郡君子男六承規其長也承矩早卒承權刑部令史承衡承度承量女二長適梁桂次未行孫男三恂忱慥女二銘曰

嗚呼伯寧自古皆有死公豈獨靳其生胡晝而晦胡夜而明晦明相禪胡虧胡成世固有久生而無益又孰若速朽而有名伊公英英遹蜚厥聲閎於沔水張於元城城復於隍無損公之剛水涸於陸無陻公之肅維彼黃堂維此泮宮丰碑峩峩於以載功晚歲歸休左右圖史以畊以學貽厥孫子収英斂華韜光沈馨矢於霜溪永保堅貞淒其長往嗚呼伯寧吾不知死生之相承吾知吾銘

黃巖知州梁君墓志碑

予居鄂聞嶽巴陵尹梁公彥升有善政且知爲同里人予遊湘中君爲船戶提舉始識之粹然古君子也旣而請銘其大父按察公碑倥傯未遑越四年始克銘又三年爲至正丙戌公歸自黃巖一再見九月廿九日卒於家以十月廿六日祔安陽郭村先塋侄友直孫楚來請銘嗚呼銘其祖石猶未樹又銘其孫弗忍也然悉其世熟其賢鄕人莫予若也安得而弗銘公諱遷相人也考諱莊妣郭氏大父諱貞終朝列大夫山南湖北道提刑按察副使妣張氏曽大父諱璧妣史氏君以祖官蔭望江縣主簿移英山攺萍鄕州稅課提領升巴陵縣尹天臨路船戶提舉黃巖州知州兼勸農事官自進義副尉四轉至奉訓大夫爲令若守爲政有可紀者焉其佐邑也大旱致禱而澍雨應沿部使者檄讞獄而寃致平其作邑也弭劇盜平金賦終更民弗忍其去其作郡也修學校均鹽課足倉儲民方詠歌其惠而公浩然引年去矣年甫六十有七配楊氏繼張氏贈恭人子男一溟先卒女五俱適名族孫男四楚麓余未名公有兄曰達達有子曰友直友聞公之考旣卒按察公尙無恙治命曰遷其後我再傳則歸達之子公歸卽以蔭歸友直而不私其孫可謂善繼志矣公喜讀書寡言笑鄕裏稱善人爲政綽有祖風而又有二異焉世有年逾七十而匿年冒進者公力辭於未及之年一異焉世有不幸卒官而道路阻修遂不得葬公引年歸躬具棺槨若預知之者二異也不可以不書銘曰

惟按察公孫彥升治民家譜善繼承迹著淮甸彰巴陵黃巖惠愛尢可稱世今民帥未足憑剛者猛鷙劇虎鷹柔復脂韋罷弗勝不絿不競政乃恆我銘爾祖惟其能我銘彥升惟其繩繩武有要先競競侵晨餐蘗夕飲冰繼世守之世以興

大元贈奉直大夫大同路應州知州飛騎尉追封大同縣男傅公墓碣銘

公姓傅氏諱仁義世居代郡祖諱琪金兵馬大元帥父諱徳貞佑兵亂徙雲中大同縣占籍禁軍娶刁氏二子長良臣次卽公也良臣三子二孫子逸其名孫蠻子下津閭公娶張氏五子斌瑞璉瑄琦斌爲河東考牧官娶師氏二子克誠克復三女適崔李楊瑞娶張氏一女適王璉有幹局起家奉常知印除將仕郎大盈倉副歷鄄城縣丞武州判官南倉監支納富寧同提舉升奉直大夫兩淮都轉運鹽使司判官課登有金緞之賜初娶李追封大同縣君子赫克女適今參議中書省事李述彥古封隴西郡夫人繼潘若齊生子皆幼卒田一子克昌瑄娶劉子克彊琦娶郭子克柔曽孫男曰元曰亨曰貞曰禮曰智曰信曰敬女四人公性稟端莊涉獵書史不與物忤𨿽匱乏不妄干人惟力田以自給以子貴贈奉直大夫大同路應州知州飛騎尉追封大同縣男張氏累封大同縣君祔焉判官剛直而敬愼鹺司貨利淵藪少不愼若衣素縞行塗炭鮮有不湼者富寧民凋瘵積獘非一日宿額酬入歲必取盈乃能潔其身而不湼登其額而至盈可不謂能乎人謂應州之教有素也旣休致首拓兆域礱石儀凡可以奉其先而合於禮者舉爲之介其婿彥古請銘其墓道之石餘昔過居庸並塞西北山川風土可得而稽焉惟代自昔著稱至漢地尢居重雲中气習大率近似慷慨豪俠之士實生其間婚姻葬祭之禮兼南北之宜而揚其親於不冺質諸禮而不悖者傅氏有焉自其先兆域石刻班班可考豈獨示法奕世而一鄕之化於一家者由是可徵矣應州力田自給以義教其子判官敬愼自持以禮顯其親是銘之刻三善具焉使雲中之人知立教之要以勞不以逸一也知教子之道以義不以利二也知顯親之實以禮不以俗三也風移俗易顧不在玆乎編修官拜特穆爾旣志應州之墓予因有考而敍其世又系之以銘曰

惟代山川據雄峻介子之裔世登俊金火一熄無畱燼吾土吾身不容殉雲中乃䢐勞不僨椒聊繁衍墜復振祖風獵獵流諸胤謹正於官著忠藎疏封及親秩有郡載礱樂石欲傳信俾翁世有無窮聞平生所植徳惟愼善源吾啟後其浚於嗟汨汨流無盡

故元處士徐君墓志銘

承事郎湖南道宣慰使司都元帥府都事黃常仲綱狀其舅氏處士徐君行實請銘於予予讀之竟壯其辭自足爲銘奚復余請辭不獲則本其狀而筆之曰徐氏世有聞人至鉉之孫祖禹刺饒愛樂平永丰裏風土家焉厥後簪紱蟬聨君諱舜臣字熈載曽大父文蔚大父體仁皆濳徳曠寮父一龍博學能文尢深於易宋末舉進士而谷陵變遷矣國初薦遺逸擢將仕郎寧國路旌徳縣尹惇廹視事未期月以視親歸累徵不就卒於家娶王氏二子君次也髫齔如成人才復敏甚侍郎談公應斗僉判詹公載采連騎過旌徳君試君書義援筆立就辭采可觀二公大異之年十五失父又四年失母從兄居喪克合於禮屬時艱虞𨿽未卒業而應酬事物洞乎有見渙乎無滯演析名理聽者忘倦旣長益自樹立裏有爲不義者必顯責之𨿽熟惡亦畏戢其或見絕於君卽眾不齒有過者每自恐曰徐君得無知之乎扶義墾菑無間疏賤邑有武斷吏不敢詰它日一守至將繩之武斷煽其黨賂行部文致其罪守素淸愼君慨然偕百餘人詣行臺言狀气直辭激一府感動守賴以白與守無素也守來謝君曰吾爲義不爲守避不與見然善善急而惡惡亦不緩負才不少自下故所至多落落年五十屏迹不復出鑿井種竹治具娯客客去則琴書自適視軒冕漠如也一日顧諸子曰吾以明日晡逝矣有遺言可書於簡凡十餘則大要訓以孝謹俾不辱其先及期果如所言家人環泣復張目曰毋亂我言訖而絕�年�月�日也享年�葬�娶許氏故宋提幹大琮之孫京諭志徳之女長沙通守李公睦之外孫也其歸也舅姑已卒歲時有事哀誠如逮事者處士好客傾奩槖相治不靳卒祔處士墓三子希旦希奭璉二女適方崇文陶泰璉洎陶女他姬出孫男五澤潤淸澄挺女三昔王烈以義行稱鄕裏有盜牛者至謂刑戮自甘願不使王彥方知予嘗恐後世不復有如此人者今處士其庶幾乎身𨿽不仕見之行事仕所不及與守無素能直其枉𨿽古豪俠蔑如也使效一職於所當爲有不爲者乎世有受人之寄於所當爲而恝然不肯爲視處士獨不愧乎仲綱至順庚午進士仕而益昌於學力於爲善蓋有舅氏之風焉銘曰

惟士爲士拔乎齊民或出或處歸善則均云胡鄒書處乃橫議況盜虛名遂薄於世特立有人剖破封畛不事詭遇不爲充隠我無橫議我不盜名惟義所在我其力行蛇蠍可殺芝蘭可植苟適其便孰忍不力謂非我職實善之賊積徳厚大振振繩繩況得陽元蔚乎才名太史秉筆核善而書千載而下知有樂平之徐

大興國寺碑

浮屠氏之教入中國千二百餘年歷代尊信金錮海浸無隙可抵無堅不浹我元以不殺一天下而慈悲之說黙有符契旣建都邑卽貤及其居日新月盛金碧煥麗環拱宸極萬姓仰瞻如囿祇園兜率是宜其徒男僧女尼莫不因佛慈悲廣上徳意思致崇極於以祈休贊化焉蓬萊坊大興國寺者今住持大師比丘尼監藏巴所創也寺承制賜今額請記於予按師姓常氏眞陽信都人大父榮有巧思尢善制鞍因近侍博囉進見世祖皇帝上嘉其精藝命直宿衛從幸上京至黒峪紅寺上謂榮曰山林延袤若此宜多良木朕已詔有司禁樵采者四面各十里汝可畱居歲取材制鞍獻之上京勅其子策丹濟爾噶岱代直宿衛策丹早卒濟爾噶岱拜監察禦史師策丹女也八歲召入宮上憐其幼命皇后子之性聰慧謹恪善迎順後意日見愛信俾掌鑰司出納年十九後上仙移事嗣後寵信尢篤年二十四奉旨適近臣翁吉喇特奩具之費悉資內帑歷成宗武宗仁宗三朝睿眷益隆賚貺無虛歲翁吉喇特仕至資徳大夫會福院使然師早慕眞如深懼滿盈重惟聖祖聖後天涵地育恩徳罔極涓埃思報捨佛焉依英宗卽位懇請上前始聽出家詔役監藏官帝師受具落髮仍爲易法號曰監藏巴旣契夙願遂盡出衣資藏畜竭力以圖營構辟地鳩工掄材伐石爰作爰謀屢閱寒暑天歷初賜楮幣中綂二萬五千緡且勅后妃藩邸將相大臣各有所輸得凡十五萬緡平生賚貺若奩篋諸積舉以資締構之費其費不貲矣經始某年某月迄工某年某年中樹正殿後列法堂重門邃深周廊回合齋庖庫庾罔不畢備像設有嚴鐘皷有節師身率徒眾昕講夕誦寓華封之祝年八十有六聽聰視明無異常時益謹戒律獨超覺海滋殖福利六宮敬禮簡在宸心今上皇帝顧念世祖舊人無幾而師巋然獨存是用錫之嘉名以昭殊渥嗚呼休哉昔無染區區不忘其本君子有取焉若師者可無述乎余故具列懿行著銘玆碑且俾嗣其傳者知寺之所以成教之所以大銘曰

我觀世間人具佛性一念之微無量感應念有萬殊善惡何分惟忠惟孝乃善念根婉婉女師究大祕奧昔聞佛言受恩思報列聖在天澤厚仁深何以報之象教足欽捨身匪吝構宇有赫慧日監臨臣心無斁朝仰白毫夕禮金容願施法雨振我皇風佛力無邊帝徳廣大億載同符爾徒克萊爾徒孔多遵是法門梵唄洋洋永報國恩

至正集卷六十

●欽定四庫全書

至正集卷六十一

﹝元﹞許有壬撰

○碑志

元故中順大夫同知吉州路總管府事李公神道碑銘

公諱克忠字公謹姓李氏麓泉其自號也世居靑州曽大父諱松佩銀符山東東路樂鹽使大父諱楨知登州父諱顯四歲孤祖妣張夫人挈以避難七歲族有爲帥者攜之入覲十四能騎射從帥徵淮藝日益進帥器之任以機警擢千夫長歷鄒滕尉河南等路管民權府招集撫慰薄稅均役民徳之始徙滕家焉事張夫人以孝稱定鄕裏義約以篤友助就養吉州過徐徐故治也父老迎而勞之有感泣者年七十八終於吉州官舍公幼穎悟自知力學業成入京年甫二十八風紀詞垣交剡騰薦遂掾吏部朝廷遣使安南責以六事署安南國達嚕噶齊府知事偕哈爾薩哈雅等行至元乙亥四月也時江南未平由臨洮渡河源經土蕃涉麗水過莎車至牂牁逾南詔善鄯金齒水陸萬餘里至其國其人外𨿽恭而奉行未決移書責以大義諭以禍福取所貢物歸土蕃梗途行雲南新開道丁丑夏始達上京上親臨問錄所經山川地里人物風土洎安南日曆國主問答上之賜金符擢奉訓大夫工部郎中兼計議俾再往使江南已平道廣西差近至卽得其要領己卯三月達上京尋命復往庚辰四月挈其使黎仲佗奉表納欵九月至京師而使事竣矣上嘉賞命爲城守之長主者要一見卒不往僅除奉議大夫同知嶽州路總管府事撫字發擿恩威並著命民藏冰初皆怨咨明年大疫得冰旣愈播之詠歌攺泰州尹未期擢中順大夫海北廣東道提刑按察副使二親不能往委貲於弟俾奉甘旨甫一年聲實大振思親卽歸鄒滕民羇滯嶺表者三十餘人給以食載之歸蓋將終養焉廟堂熟公之能若夫均大名傳驛之偏拯河間鹽法之獘決山東獄內之滯皆承攝而著績者也攺同知吉州路總管府事慨然曰廬陵詩書人物之府舟便而吾親可偕此吾祿養時也抵郡冦盜方熾除攘之力居多葺郡學新大成殿諸生紀之石權府捐館哀毀踰禮奉柩歸滕廬於墓側親朋勸以母在始歸給從弟克明終其身安南盡出橐金贖歸鄕人之陷於彼者平生急於行義類此壽五十六卒母朱夫人夢吞天星生公卒之夕有星隕裏門戛然有聲配賈氏封隴西郡太君男女各一人男希顏蔭南昌縣主簿附省縣治人難其任而剖決如流科稅先完民有訴兒爲豪子踶死者傷有足指痕詰之曰彼豪子著履來乎曰然曰著履安得有足指痕此必自踶而以誣人也訊之具服辟行省掾從捕贑賊文檄旁午處之裕如身親行間發矢命中錄勲賞一等擢袁州路經歷部使者薦其能遷鉛山州判官署兼捕盜建亭曰簡聽昭盜弭也升建寧路推官太君年邁不赴築亭種植優遊仰事者十年自號靜山太君服除除松江府判官驗力定役吏不得舞智歲糧四十萬石痛刮宿獘致期預登省檄封海舶漳州染癘歸升奉訓大夫溫臺海運副千戶攺太常太樂署令俄以疾卒壽六十有二配張氏女適陳孫男三人稷登泰定丁卯進士第今監察禦史穡蔭永嘉縣尉補江浙省行人穎先卒女一適孔遹稷以某年某月某日遷權府而下葬滕縣�村之原狀其世徳請銘諸麗牲之石李氏自鹽使至禦史六世矣鹽使郁而未啟登州啟而未廓權府廓而未鬯至公鬯矣而天復靳年造詣止此有家之隆世固有人事業之大有志之士不能無望於公也愚謂公之樹立非炳炳較著者乎士生用世𨿽主乎學苟無气以充之所就亦淺近爾持被入直三省顧婢子語刺刺不能休者滔滔也公視萬里如跬步三往返如須臾移安南書及爲詩八十韻皆激烈有气主者要其一見將市恩邪抑求賄邪夫以視萬里如跬步三往返如須臾之气而肯枉己以徇人乎故𨿽五品貳職亦足以行吾志苟一枉己崇秩華貫能直人乎愚聞有功而食報未盡者在其子孫禦史仕日起食公之未食者審矣繼禦史而迓續者尙有望焉銘曰

仙李擢根有大其植幾世幾年而華而實踽踽攝府邁種惟徳故老之思見於垂白使乎專對豪傑以之南交萬里不測之夷曰三往返猶庭適逵帝曰汝能其俾長郡伊誰刓惜乃竊天柄我君我知我忠我職爾何人斯我爾私覿通守豈卑惟安所遇持節嶺海飛霜暑路岵屺興思鄕僑偕去奉常承家惕若敬勤官不貴大貴世有聞十年膝下萬事浮雲淸廟禮樂吾可爲矣倐焉長往曷云能止嶄嶄諸孫危科是掇續聞無忝繼志尢恪豸冠峩峩階是日升奕世流澤益肆以宏睠玆佳城松柏有光本支百世於乎不忘

故浙西道宣慰司都事贈嘉議大夫禮部尙書上輕車都尉南陽郡侯鄧公神道碑銘

公諱澤字潤甫姓鄧氏其先世居渤海五世祖諱某仕金爲保州刺史始爲蠡吾人皇元肇造國王穆呼哩旣定蠡吾公之祖諱徳以才傑見知國王載與俱歸更其名赫爾根承制爲管領河間深冀蠡民匠達嚕噶齊以卒父諱天瑞母康氏篤於義方之教故公幼以孝謹稱於鄕裏稍長讀書喜賓客善議論出入兵間習知兵事每策勵自許慨然有用世之志至元十一年秋王師南伐立行樞密院眾推公才諝宜在帷幄遂辟爲掾省文檄調兵食綜理密勿大爲主將所知而襄樊以南望風俱附矣會朝廷新置使宣慰黃州等路仍絀公爲令史轉提控案牘未幾江南平授將仕郎黃州錄事酬其勞論者少之而公不以屑意也十七年秋陳桂龍父子反漳州閩中騷動廷議以公前在軍有能名擢爲行中書省左右司都事佐其軍討平之比還進階承事郎攺浙西道宣慰司都事浙西宋故都民俗奢靡而士習巽耎少年惡子乘時縱暴爲姦利者以什伯浮言胥動上下暌暌不相保公白上官悉取寘諸理而於扶微興壊賑乏抑奢所以勞徠安輯之者尢汲汲焉於是齊民始有蘇息之願矣二十二年宣慰司移治揚州公仍都事積勞當遷方向大用而病於杭遂不起享年三十有九實是歲之九月廿三日也配張氏生子巨淵早卒次配朱氏生子巨川起家太子司經知印累遷爲江浙行省都事入爲太府度支監丞宣微資政院判官遷福建都轉運鹽使朱夫人卒服除攺江西搉茶都轉運使國制三品疏封二代公之父贈亞中大夫僉太常禮儀院事輕車都尉南陽郡侯妣康氏南陽郡夫人公嘉議大夫禮部尙書上輕車都尉南陽郡侯配張若朱封如其姑公始卒時朱夫人年二十四巨川甫三歲守節自誓朝廷嘗旌其門年八十有賜幣至八十三歲以沒巨淵子三人曰洛河間路鄚州稅使曰淇曰汾山東鹽使奏差巨川子五人洙大都畱守司令史曰滈國子生卒曰淮環衛官亦裏好溫筆且齊曰泌國子生卒曰涇女二人長適河東廉訪司知事康塤次適蓧縣主簿陳崇本初公之沒也旅殯於杭後五十有八年爲至正二年七月十有七日始克返葬蠡吾先塋之次又六年巨川始以國子監丞李君黼之狀請爲文刻其墓碑蓋巨川仕而益貧久而後克信其志也愚交巨川久義不得辭竊惟我世祖皇帝之定江南也网羅才俊盡屈羣策以成混一之業小大不遺文武並用規模宏遠矣然當是時元勲碩臣旣皆功在彛常世胙茅土至於羈靮之勞尺寸之效依乘風雲致位通顯者比肩是也惟南陽公結髮從軍參預籌策再平冦暴綏靖南土使天假之年積累盛大其奇謀偉績必章章然有可稱者顧位不酬能身殞名沒可悲矣夫𨿽然吾聞畜徳晦善其施必達巨川踐揚中外聲名蔚然由其子之所立而後公之所以積慶自躬者庶幾乎可睹也國家推恩泉壤侈以通侯之貴生也弗食沒而彌章然則刻銘牲石以示久遠其誰曰不宜爲之銘曰

惟鄧侯潤父蠡吾之英學書學劍久知名我師大介歘以興下馬艸檄如流星策勛儋爵得若驚南藩冦虐削屢平國有新舊典重輕吳兒作姦吾是懲上官操割大軱經幕中畫諾實發硎一朝使節移廣陵署𨿽易地秩乃仍人期步武將靑冥拾級甫七隕厥登三十有九丁頹齡令子克似業以宏起家鬥食至專城南陽啟祚世有承宜爾孫子方繩繩於躬不耀沒則榮惟畜不施抒也亨終古有考在玆銘

故奉政大夫淮西江北道肅政廉訪使贈嘉議大夫禮部尙書上輕車都尉追封恆山郡公謚正肅布延公神道碑銘

淮西江北道肅政廉訪使布延公卒十一年至正龍集丁亥子中書檢校官神保列行實請易名制贈嘉議大夫禮部尙書上輕車都尉追封恆山郡公謚正肅神保拜監察禦史以愚同官中臺諉銘諸阡乃序而銘之公諱布延字君卿輝和爾氏世家髙昌曽大父諱薩裏臺初贈集賢侍講學士中奉大夫護軍追封恆山郡公謚孝懿大父諱布延圖呼蘭從太祖西徵歿於陣贈資善大夫中書左丞上護軍追封恆山郡公謚靖忠祖妣燕按迷失追封恆山郡夫人父愛全受知憲宗莊聖太后尢禮之始命徙居鎭陽蓋太后湯沐邑也贈榮祿大夫司徒柱國追封趙國公謚文靖公幼敏達事北安王奏請悉屬之起家贑州路石城縣達嚕噶齊王封邑也時冦蔡五九張甚發民與戍卒扼其衝復石橋爲賊所撤者大疫躬督醫藥癘气爲息新公宇社稷廟學部使者薦五事備五年始代人不忍其去拜仁宗潛邸一見器之補東宮筆且齊典環衛文籍旣正大寶詔禦史臺除公禦史繩糾無所避紐勒歡元帥伊哷森等受賕承詔往鞫正其罪正旦糾朝儀有二品立一品班首斥使退不從劾罷之上行幸次大口問宰臣禦史七品布延散官正八何也對曰初任當爾乃特授承事郎擢僉河北河南道肅政廉訪司事陛辭賜魚籃觀音像靈璧囚李殺劉繋獄獄卒嗾誣其兄指授文致之讞得其實釋其兄黜污吏四百人舉才俊皆知名移淛西道平江民嶽武斷吏不能制論以法佛者白雲宗蠧浙尢劇上其事朝廷爲奪印罷之運使李英恃鹽法貪虐發其贓部使者牒公詣行臺行臺復屬公走中臺上已行幸又馳至上京事聞上深嘉賞酌酒親賜且命上方賜食勅臺臣中書擇能吏與本道雜問罪人得而淛人蘇矣攺燕南道黜牧守之不才者英宗幸定興五臺皆以行部進見賜賚優渥衛士不敢肆暴上有命公力奉焉升河南道副使民熟公皆延頸以望信陽囚王蠻兒輩本農家傭嘗往來邵良甫家邵值盜主者疑蠻兒輩瘐死且二人察其狀釋之俄得眞盜光州攺奉元路總管蓋罷吏騰謗聽者不察因以劇郡中公期年化行以疾去移守吉安大旱民食蕨本且盡至有牽妻子水死者蓋公自作縣迄守二郡皆際大饑或勸分軍民或力請於上或鬻爵募民身所不及分官往賑急甚水火爲粥以食不能自食築屋以居無所於歸極救荒之策誠之所至禱雨輒應奉元黍稷穗生槁節間前後全活不知其幾縣若二郡皆紀之碑召入遷奉政大夫淮西江北道肅政廉訪司俄致仕歸後至元丁丑八月三日卒於正寢九日葬眞定東陽村先塋兄宗綂克哷呼圖嚕黙色仲兄昌國州達嚕噶齊碩裕實弟奎章閣大學士趙國文穆公呼圖克都哷黙色娶輝和爾氏封恆山郡夫人生子杭壘蔭承務郎同知諸曁州事再娶吳兒生神保國子生釋褐歷贊憲幕有聲由禦史僉淅東海右道肅政廉訪司事女二人長適江南行臺治書侍禦史布尼雅實哩次適江南行臺監察禦史額森托音孫男三人女三人皆幼公起家藩邸試縣小割遊刃有餘地文穆精輝和爾書位極淸華上嘗憫公職不逮弟公矢辭誠恪益結主知要職華貫汨汨然來矣仕有崇卑然見諸事業者崇卑不與焉持憲爲賢使者作郡稱良二千石始終一致完節退歸所就豈淺淺者哉自奉寡薄祿入賓祭之餘買田宅以處兄弟宗戚皆可銘者也銘曰

髙昌釐土育才孔殷旁行專落實肇我文天造動辟用宏玆賁季也操觚譯潤蕓閣叔也崎嶇牛刀甫割天眷一顧順流注壑矯矯持斧我豈人仇縱其蟊賊力罔有秋惟枉斯直惟當斯劉兩守大郡厄丁其會號饑顚連形鵠色菜我不爾急是我爾劊一道澄淸浩然賦歸左圖右書雍容燕娯子孫詵詵兄弟怡怡七十有五壽斯謂得疏封惟崇易名有赫究其邁種猶稼而穡鎭土厚良蛇蟺於恆繚以滹沱中爲佳城我銘不泐百世是徵

至正集卷六十一

●欽定四庫全書

至正集卷六十二

﹝元﹞許有壬撰

○碑志

故奉議大夫同知廣平路總管府事致仕羅公墓碑

愚昔班太史中書知管差除掾羅吉請銘考廣平公碑時應制方殷不果作至正戊子吉赴河南江北等處行中書省檢校官道相迹其實請益恪愚早知廣平公復覩吉之能子也其又何辭遂次其語曰羅氏上世名數繋歸徳遷東平再遷巨野曰忠娶張氏二子長士廉馴行聞於裏年二十二卒以子貴贈奉議大夫同知東平路總管府事驍騎尉須城縣子配薛氏封須城縣君實生廣平公次士賢陽谷監當官配韓氏生文郁廣平公諱文煥字顯卿未晬失怙恃祖父鞠之資稟犖犖異常兒人薄其孤奮勵自懲依母族委已於學遊東平郡庠會使者閱弟子員見解經融貫欲挈入京以未得祖命辭明年走謁使者乃掌環衛大官也聞其名於上補環衛掾使者使西域徵宋皆從歷天官徵東行省及格除膠州判官甫至廟圮毀倡眾新之有疑獄久不決司憲屬公果得情懷孟供億宗藩胥輩並緣假不歸貫不酬公爲錄事作甲乙帳去劵刮白著之獘行用庫胥歲率徧擾應者必破產擇精識楮幣者十餘家以次應求輸稅於衛糗糧百費一主辦於已庾人不敢溢収歸有具獄盜金珠十餘人讞而疑之俄得眞盜盡釋誣者小兒啼父母以公名怖之兒啼爲止終更民立去思遺愛二碑升順徳路經歷擢山西江北道肅政廉訪司經歷簿領悉就繩尺目盲棄官愛順徳風土家焉攺益都路經歷拜江南行臺監察禦史皆不能赴屏居十八年目復明起爲吳橋尹塑先聖兗鄒二公十哲繪兩廡像奬學申教裏愉戶懌縣西瀕禦河歲潦嚙堤爲堅築百餘里人今賴之惡子私標牓樹朋梗治罪其尢余悉渙走民爲立生祠攺武岡路推官不赴晚更號獨愼老人以奉議大夫同知廣平路總管府事致仕至元五年己卯二月二十三日卒於正寢壽八十有三四月廿一日葬邢臺縣白圭鄕左賈村書桉岡之原配嚴氏追封■﹝彳頁﹞城縣君繼張氏孫氏吉以世賞爲汶上尉攺淮東宣慰司照磨歷秋官西臺掾除從仕郎武備寺提控案牘兼照磨擢掾中書秩承事郎爲今官嘗捧檄過邢懇欲畱養力遣之居闗中忽心悸求歸至邢公始捐館孝誠感觸庶幾黔婁乎大父洎東平府君俱葬巨野合蔡裏白■﹝土答﹞保公以地善潦謀遷未果吉恪遵遺訓而族人難之新阡但設東平府君名石公竁昭焉公幼孤能自樹立謂天厚之耶間闗底僚中尼於目不大厥施謂薄之耶士一命可行志若倅郡司錄佐幕作邑民不能忘至紀碑立祠豈人力勉彊之所能致者哉況隆以壽復昌以嗣則天之厚之者厚矣銘曰

育材企成惟古其難父訓內迪師力外殫志苟不致猶暴而寒睠玆顚木由蘗自樹不根家學不資友助孱其甫童克深厥慮鼓勇道遠間闗海隅一命及身我蓄遂攄弛爾榜笞倡吾詩書化流俗易若鼓應枹惟懷附治民事孔棘獄枉以信兒呱以寂雙碑嵳峩風雨不泐於郡於憲畫諾資成云胡尼之遽蔽其明十有八年復浚眢井餘光所照桑楡有炳天恩閔勞紫服被躬壽八十三茀祿是叢於胥白圭泉深土厚以妥其靈以裕其後巨野之澤實惟胚渾匪流有沱溯洄一原百爾來耳念玆弗諼

故亞中大夫福州路總管兼管內勸農事李公墓志銘

朝廷重守令之選廣辟舉之路嚴連及之條所以必其才也愚長翰林法當辟一人以僉都水庸田司事李惟閏充尋擢福州路總管兼管內勸農事請使及門乃至正戊子十二月二十八日卒於正寢得年六十積階自承直郎六轉至亞中大夫猶子林奉行實請銘惟閏字仲舒其先臨邑人曽祖考諱成避地襄城徙潁之虹橋再徙彰徳家焉配張氏祖考諱衎兩試有司遂占儒籍經承事郎河東山西道提刑按察司經歷配陳氏張氏考諱舉以公貴贈朝散大夫祕書少監騎都尉隴西郡伯妣楊氏追封隴西郡君二子長知善敬勤幹蠱家用益裕次仲舒也宦學資給兄力居多由新城縣儒學教諭轉桓州學正辟工部令史歷太禧宗禋院掾史中書右司掾右司主兵刑掾執案牘得議可否會民有饋兄肉而兄以它疾死者姊婿利妻弟之貲欲並吞之誣肉中有毒官逮弟於理具獄上仲舒疑之詢得實白都堂送所司信其枉釋者圖形祠之及格除通政院都事攺中書省管勾架閣庫拜陜西行臺監察禦史升本臺都事擢僉都水庸田司事在通政沿檄行河葺庾補居庸北驛戶具有成績爲禦史持大體急先務華州獄囚誣承彊盜讞而決遣西嶽道士陷民爲奴釋而民之吳中山水佳勝水曹治焉未嘗事遊娯退食杜門兀坐時乘驛舟視啟閉疏壅塞錢塘之役修捍尢有法居半年以病歸閉齋閣潔窗幾陳古書畫若將老焉福州閩海一都會象犀珠珍之所聚宣閫蒞之風紀睨之鹺司掎之爲牧守者視他郡爲尢難朝廷挈以付之知其才有素也天不奪之吾知其不負朝廷矣福之民何其不幸耶愚在政府仲舒實掾曹未嘗吏之也仲舒之賢故自可重況同裏衎乎其歸自西臺吳中相從歡甚愚今年中臺歸仲舒𨿽病尙能杖策相過旣而日革遂不起裏閈舊遊雕謝殆盡愚之悲蓋有甚於福民焉明年二月廿九日祔安陽陽記原先塋配賈氏繼張氏皆隴西郡君女一未笄銘曰

嗟嗟仲舒幼能讀祖父之書筐篋假途弗忘其儒不亟不徐六轉而爲徹侯大夫令聞孔敷孰■﹝辶﹝垂馬﹞厥趨維蓄有瀦維擴有阹拮據卒瘏有嬰復孤其天也吁

故中議大夫同僉通政院事致仕王公墓志銘

公諱溥字亨道世爲安陽盍遵里人祖考諱玘贈奉議大夫驍騎尉湯陰縣子妣程氏老氏俱贈湯陰縣君考諱安仁將仕郎淮西宣慰司照磨贈中議大夫禮部侍郎上騎都尉太原郡伯妣馮氏贈太原郡君三子長諱博仕至博平縣尹公仲也從父諱安貞終饒州路治中愚嘗銘其碑從其子今湖廣省郎中忭請也公一子明允累然衰絰泣且請曰從祖考得公銘先子不敢例而先世父辱公厚先子亦公之厚也不孝忍死執事竊有望焉愚聞而悲之尙何辭公幼穎敏習時務儒雅緣飾起家山南廉訪司書吏入掾察院轉吏部令史流獘積久惟貨惟來而貧滯者譽之其守可知已擢樞宻掾升提控俾總諸曹及格授供膳司丞攺大都警巡院使輦轂民號難治乃以能稱歷太禧宗禋院斷事官知事升大都路薊州知州撫民以寛繩吏以嚴歲凶請賑於朝全活者眾除京畿都漕運判官謹出納明會計上官才之攺知湖州路長興州抑末惇本勵農興學終更歸以中議大夫同僉通政院事致仕國家優禮致仕者兩沾賜緞至正己丑十一月十八日卒享年七十有三明年正月癸酉葬安陽司空村先塋娶裴氏封太原郡君明允蔭禮部鑄印局使女一人適柴炭局使張吉公懸車後請封考妣推蔭其子顯命沓至畢事考終可無遺憾矣愚七歸鄕裏銘其墓者凡九人戊子之歸公適告老方喜得友而又爲銘人之生世其可悲也夫或者欲以倔起自足傲睨裏閈淺之爲丈夫也哉銘曰

吾裏足賢有英而耆嗟我來暮及從其遺其遺幾人亦復長往踽踽予行邈邈予唱得朋又喪甫賀而弔彼蒼■﹝勿上目下﹞爽其究孰譙歸而考終貴而及親況世其祿恂恂有人夷考其故亦曰多茀惟是懷人亂我心曲佳城之陽洹水湯湯俾爾子孫枝百其昌

故正議大夫兵部尙書致仕楊公墓志銘

諸壻楊奎赴厥考尙書公喪且請志其壙以愚親而知公也乃迹其實而序之公諱煥字文伯漢大尉震之後先世由華州徙耀州再遷大梁金朔州順義軍節度判官我元贈中奉大夫護軍弘農郡公諱鼎者髙祖也贈昭文館大學士資徳大夫上護軍弘農郡公謚莊孝諱國維者曽祖也贈榮祿大夫司徒柱國謚文懿諱澤者祖也通奉大夫江浙行省參知政事贈宣忠守正奉徳功臣正奉大夫中書參知政事護軍弘農郡公謚忠肅諱敬直者父也妣圖克坦氏封弘農郡夫人實生公至元庚寅以儒家子宿衛春宮奉隆福太后旨入學肄習釋褐從仕郎陽翟縣尹避祖諱攺通事舍人轉太廟署令忠肅公疾棄官侍湯藥者八年管勾河南行省承發架閣庫歷籍田署令拜南臺監察禦史移西臺僉江東湖北浙東三道廉訪司事忠肅公年髙請便養授河南行省員外郎尋升正郎忠肅公薨廬墓側三年拜監察禦史出副閩海道移湖南又移廣西擢江西搉茶都轉運使居官五月年始六十八卽請休致以正議大夫兵部尙書致仕至正九年己丑六月三日卒於揚州正寢享年七十有五明年三月某日葬祥符縣魏陵岡伯兪村先塋配郭氏先公卒繼完顏氏皆封弘農郡夫人五子長圭奉議大夫知湘潭州郭夫人出次奎次堅完顏夫人出也次莊次塏女四人適永康簿吳瑞平原簿史翚繁昌尉李構畱司掾鄧洙孫男四鑄鐸七十三慶壽女二曾孫男一添壽公自爲小官知無不爲爲無不盡侍儀贊禮成廟嘉賞有衣帽之賜筦庫河南告饑廟堂不避大臣之怒至得面聖卒如所請籍田請植栁爲薪免伐桑棗召見便殿有酒醴金綺之賜爲禦史南臺糾副僉不法者四人方面貪暴者一人笞逐憲吏之誤罷人官者二人其分司官亦自劾而去西臺按雲南省臣贓悉置之法中臺言官冗吏獘民貪財蠧切中時獘狂童馬馬沙爲指揮聚惡少樹標榜妄肆笞箠治其黨四十餘人分臺上京賜楮幣中統五千緡白金五十兩金龍幣一弓矢刀鞍有差臺檄行水開水門造石壩以泄蔡河夏秋之潦復舊閘六導蔡水入圭河增新閘二以達於陳民賴其利僉憲江東發池州監郡之貪復太平西湖之灌漑撤采石橋之阻隘移湖北適蜀有警守阨塞鎖瞿塘不殺蜀使以逢其怒而省臣有蹈此幾致狼狽者眾始服公之明龍陽建三皇廟修夫子廟甓漢陽儒學宮墻百餘丈其不専於政而先於教者乎入閩貪吏麗法者幾百人胥隸三百人徵賦楮幣銀段皆以千計平反林信天之寃出南安尉之誣湖南徐萬六饑民爲盜吏當之以彊力爭得不死廣西用兵連歲疫癘方作黜貪暴撫雕殘平寃抑雨雪大作民疾用蘇榷茗歲課未登剔蠧利商未幾告足而歸志浩然矣築室維揚賓至觴詠終日談朝廷典故先正格言故家原系亹亹有據初忠肅公之在維揚也愚爲轉運使每休沐必省之公有浙東之行愚以忠肅年髙諷之公曰俟到婺將求汴省幕職因奉老人歸鄕裏愚竊不然後果得汴幕至汴踰歲忠肅公始薨嗚呼人之所欲天必從之況爲忠孝者乎然事機之巧鮮有是若者愚嘗舉似士大夫以爲美談而亦論愛日喜懼不可盡望其如公也銘曰

靑宮■﹝執上目下﹞禦擇罔不欽繄儒家子恂恂其心囿之賢闗植之士林由璞而玉由丱而金是宜達財倍軼恆品釋褐出宰受敢不審家諱有嫌稱謂斯噤抗辭旣愨休命爲寢君子過厚器識可覘主以剛毅濟以柔謙三臺司察六道分廉細民其蘇渠魁則殱榷利不苛議刑不濫天報宜丰存沒無憾嗣來溯沿原逢泉檻導而勿陻我銘爾鑑

至正集卷六十二

●欽定四庫全書

至正集卷六十三

﹝元﹞許有壬撰

○碑志

武昌路武當萬壽崇寧宮碑銘

武當均州山先名太和道流謂其峻極秀絕非玄武神不足當故更名武當勝國端平甲午兵搖襄漢均民走鄂深神徳不能忘鳴於官行武當祠於鄂爲衝霄壇制使孟珙禱於神有齊安之捷易壇爲觀蓋復崇寧額也我元至元庚寅升武當萬壽崇寧宮地據雄峻鶴山亙其後大江朝其前云闗扄深石磴梯危大殿髙堂傑閣危亭長廊縈帶通樓環匝百神胥宇羽流棲息壇壝鼓鐘學館庖廥轇轕錯布仰觀樓閣玲瓏在五雲中絕頂俯瞰萬間鱗集煙靄蔽虧若洞庭觀波濤目爲之眩而山川形勝闤闠盛麗金碧丹雘髙下相輝玉京十二樓不得而見之此亦人境之洞天也泰定甲子又攺作玉皇閣髙凡十二丈深廣相若由甲午迄至正甲申一百一十一年壇而觀觀而宮若葺故若建新幾人幾日幾工幾木而甲申之五月戊午掃於一炬洞眞明道沖妙眞人住持提點兼領諸宮觀事羅君大震職宮事餘四十年勞瘁已至時當弛擔而彼所謂刼運乃丁其會常情體解气沮方偕其徒曹大坤等以已貲率眾力任其復而威順王實鎭是邦主贊尢恪重起兩廡甲子樓三十一間以其下內半爲云房歲丁亥三淸殿成深廣十尋髙九尺如舊制三之一又建玄天上帝殿聖像侍從供器靡不僝功而又作亭礱石以紀綸綍運機爲藏以待禬禳余凡締構日以就緒矣昔閣之成嘗屬予記亡友玄教太宗師閒閒吳公亦屢爲言時待罪政府多事因循遂至今日乃己丑八月書來告其掇捨煨燼有成仍命予志夫所謂刼運者吾儒有所謂數也天地且有數人力之盛神靈之托有能出天地之外者乎其成其毀有不必究者已玄武之祠昉宋眞宗我朝至元己巳龜蛇見於髙梁河以爲玄武之祥爲築昭應宮於武當之山若增而髙矣是宮之名𨿽主玄帝而巍然南面朝五帝者實主玉皇玄帝五帝之一也若夫北方七宿爲水之神寓形龜蛇者世飫聞矣主之大者盍鬯厥旨玉皇禮家所謂昊天上帝也以形體言謂之天以主宰謂之帝以功用謂之鬼以妙用謂之神主宰者不離乎功用而能妙用者也日月之運行風雷之鼓舞山川之流峙人物之生息皆功用之著者闔且辟於斯往且來於斯視之而不見聽之而不聞則有妙用存焉先王之有天下也以爲萬物本乎天故祀帝於郊圜丘以體其形蒼璧以象其色樂九變以著其數猶曰維天其右之其之爲言不敢必之辭也不特此也羣祀亦然或求諸陰或求諸陽不可方所徵形狀索也自神仙好樓居之說行遂有作崇臺傑觀以俟之者嵩呼之聞巨迹之見眞若可以形聲相接而像設濫觴於此矣其始也施之羣祀其卒也於上帝亦冠裳而宮室之矣聖人以神道設教上智昭昭無幽不通下愚蚩蚩旣顓而蒙孰爲民彛孰爲帝衷可使由之而不能使之知也今號於眾曰帝以主宰言其不啞然笑者幾希孰與樹中天之華構揭上帝之髙居使瞻而仰之者舉首加額曰上帝臨汝無貳爾心由是而捨惡從善之心油然生矣是宮之建顯命靈躅祝釐芘民者固自有在而使民觀感日遷於善聖教之助不又多矣乎銘曰

岷江東涘鄂城西壁疊巘嶟嶟崇宮屹屹天闗失守灰飛瞬息剝胤碩果復根定力噓蜃倐樓琢璇俄室三華屹崪九光赫奕雕梁龍矯文瓦鱗集棟吻雄鰲闌腰■﹝此鳥﹞霓疎欞綺結飛檐翠濕碧霞騰虛流云洞辟屛翳擁幢丰隆列戟桂漿釃素蕙肴蒸碧靈霜淸厲廣樂翕繹瑤艸肥露玉華酣日紫芝已甲蟠桃行實祥鸞朝朝瑞麟夕夕玄龜左顧靈蛇右翼山川開朗神人愉懌物具阜康世允寧謐丕冒神休永奠人極

伊尹二程祠碑

嵩古伊川郡隋唐爲伊陽縣我元仍金爲州至順庚午知州李徳恭卽縣舊治西偏建義學因地伊川祠二程夫子後至元庚辰幕官鄭文曽以祠卑隘又以伊尹之伊蓋原於是謀諸守倅擴一祠合祀而倅州張弘贊之獨力當縣治中爲堂三楹中像伊尹左右列二程工未迄者歲壬午判官李禎収功焉翰林待制吳炳牓曰伊尹二程之祠弘請記其故於石夫聖賢廟祀當通祀者人不得而專也當專祀者人不得而通也通以道言專以地言若夫位不同時復不同合而祀之亦有說乎道同也地復同也則位與時在所不論已上古聖神繼天立極道統之垂尙矣堯舜禹湯文武以君兼師而接道統者也周公位𨿽隆盛臣也孔孟又位不及周公至於道統之接則均焉周公而前以道自任者伊尹爾處畎畆之中樂堯舜之道旣而幡然任天下之重以斯道覺斯民一旦相湯伐夏救民任道行道與周公等韓愈氏原道言周公而不及伊尹何哉不獨伊尹也若臯陶傅召之爲臣皆接夫道統之傳者而皆不及之蓋歷序往聖冒於其君爾孟子後千四百年而有程夫子出得不傳之學於遺經辧異端辟邪說使聖人之道煥然復明於世孟子之後一人而已是𨿽叔子序伯子之言而叔子之道不異也兩夫子者有以接乎孟氏之傳所以繼往聖開來學其功又不在伊尹之下者焉禹稷顏子迹至不同孟子以爲同道況伊尹二程道旣同矣地復偶同則合祀一室禮亦宜哉學者希賢希聖行道而使天下被其澤守道而使後世有所述孟子曰近聖人之居若此其甚也是祀不獨崇祀而已焉

有元故中奉大夫陜西諸道行禦史臺侍禦史宋公墓志銘

至正庚寅九月十七日已巳侍禦史宋公薨於滑之裏第子訥走伻致辭曰先公將屬纊遺筆曰吾身後當求銘於安陽許公公實知我愼無以他人爲封有日訥不敢違次敢以狀請昔公嘗介識者徵文不果爲至啟手足猶惓惓於愚愚惟知生者弔知死者傷弔傷皆致命辭公父子𨿽不一接而皆知之銘不倍百致命辭乎公諱崇祿字壽卿其先由衛山陽徙滑白馬縣永寧鄕中東保林子裏先塋在宋胡寨世不可考攺卜裏西原爲永寧阡曽大父諱殷妣張氏而上皆葬舊塋大父諱徳仁累贈嘉議大夫禮部尙書妣孫氏追封京兆郡夫人始葬新阡父諱宣累贈中奉大夫河南行省參知政事護軍京兆郡公妣孟氏封京兆郡夫人公甫冠入京爲故相康軍國左丞何聰山器重掾中書除同知樂平州事他境事難決者行省悉屬公復松江豪民曹孟炎瞿陶等匿田租四萬五千餘石錢三萬餘貫活常州饑民二萬餘戶正饒之貧民代大姓輸納之苦調處州路推官甫閱月決囚數百平反陳明六曾崇三之寃擢江淛省都事歲旱疫死者殆半沿檄入閩預収鹽課勸誘疑者得米三十八萬餘石以賑入爲戶部主事升員外郎節濫賞斥冗食言生財裕國之道樽節金穀以百萬計時議汰冗員公方自以冗辭中臺奏爲都事屬省部事稽滯無算臺奏遣禦史檢治柄臣不悅因中傷公旣直前枉復職以親老辭擢燕南廉訪使有文綺之賜罷監縣之巧斂者一郡守之不法者二出淸州民張仔等四十餘戶之產於僧寺言斷事官之錄囚失宜蒸収之敗禮傷化時論韙之災異封事言尢剴切遷潭州路總管三月決滯訟九百餘事用刑尢愼若保定黒驢之盜糧父白於吏潭州蔡千一之殺牛妻出其皮律同自首公皆釋之攺都漕運使潭民詣闕請畱者三十餘人拜江南行臺治書侍禦史攺山南道亷訪使威令行以親老歸除戶部尙書不起親喪毀瘠踰制作新塋立世徳碑葬宗族貧不舉者十四喪服除除廉使四川復攺江西皆以疾辭畎畆中言時政七事闗陜旱荒起爲西臺治書侍禦史賜金緞以寵其行言荒政七事進中奉大夫侍禦史時方限吏銓衡乏人請展吏至三品以通滯才未幾力請休致臺臣奏給半俸分給宗族及凶喪貧乏者年八十五言民瘼十事蓋未嘗恝於世也疏封及親立石先塋構亭曰介壽日閱載籍事可法者手抄成帙纂東郡誌十六卷紀史奇迹十五卷出師表附錄二卷公私宴皆不造婚姻喪葬風雨必往肅賓客終日不倦教子孫以孝廉節儉勤學睦親未病以所愛杖散親友薨之前二日取家傳歷履手自刪定付訥疾革櫛髮整衣端坐而逝享年八十有八是年十一月二十一日壬申祔永寧阡娶張氏追封京兆郡夫人生子謙世賞累官奉訓大夫上都萬億庫提舉先公卒繼張氏封京兆郡夫人生訥國子生戊子會試終場臨州儒學正女二人長適邢臺縣尹李熈能盡歸道次適李寧早寡守節養姑孫男五人孝祖大名府史希祖領鄕貢南樂教諭彰祖蔭太常禮儀院檢討衎祖鄕貢進士復祖甫冠女三人一有從余在室曾孫男女各二皆幼洪範五福一曰壽言有壽而後能享諸福也有廩祿爲富無患難爲康寧樂其道爲攸好徳順受其正爲考終命揆公自丞相掾踐歷中外至第二品中間退居者十三年懸車後又二十年優遊鄕裏著述自娯廩祿終其身壽濱期頥蓋五福之備者也而追榮前人孫曾繩繩又有出於五福之外者已銘曰

浩浩昊天仁覆閔下俟於戩谷獨靳弗假翼而兩足角而去齒在理惟恆亦任厥委盈天地間總總而蠕有賤有殍有夭有鮮伊得其備百萬而一天豈而私天實而徳質今有人籍甚東郡根以天資濟以學問貳郡佐幕作牧持柄裕財濟饑獄寃以雪白頭畎畞敢忘帝力知無不言言無不悉校其忠藎不間仕已乃知在官當行肯止懸車養恬恂恂鄕閭春誦夏弦左圖右書天祚其誠壽幾其頥鄕爲矜式士有質疑有亭翼然人去亭存藏萬卷書遺爾子孫書固公遺盍求公心我銘不浮公頌爾箴

故處士劉君墓志銘

諸生劉瓚昔從予政府蓋欲蛻齊民而顯其親也俄以親老辭歸其父處士卒拜而泣曰瓚不仕無以顯其親志吾親之善使不泯獨非顯乎且瓚身自執事而後行故敢以凶服請余聞而悲之按鄕貢進士張冕狀處士諱士亨字希賢世居安陽孫平裏祖父諱望配李氏父諱成配曰張曰李曰張曰程五子處士出李氏次特聚光祖尙絅處士矻矻力田父母年八十夙興必先省問而後治事未冠任家事衣敝食糲引洹水漑田樹畜以滋歲入視舊倍蓰重然諾愼取與貨人不急徵遇親戚子弟必教以孝弟勤儉年踰耳順始構亭植竹爲娯老計宻邇城市未嘗輕入孫平田多膏腴視它裏直十倍歲時歌鼓嬉遊習俗好侈處士深自摧抑不爲所移子弟有衣華服見者駭曰吾家素質何用此伏枕彌日衣者懼棄其衣始與語集賢檄爲孝節處士至正庚寅八月十四日卒壽六十有四娶朱氏先卒繼娶趙氏子四長瓚也次璋瓊璣皆讀書女三適張吳郭孫男三尙幼是年十一月庚申葬孫平裏新塋嗚呼世俗欲顯其親者不過以仕孝子仁人之心不在是也修其天爵人爵從之顯在其中矣不量已力遺親遠出徼一命而卒不可得𨿽或得之而父母之產爲之蕩然瓚幡然歸養怡愉以終其天年人道得矣瓚之得此處士之訓有素也銘曰

力足以力事而獨施於田善足以淑人而獨及其子不事王侯是爲處士編氓蚩蚩何敢與齒矧玆有托處士不死

至正集卷六十三

●欽定四庫全書

至正集卷六十四

﹝元﹞許有壬撰

○碑志

先太夫人歸祔志【生乙丑年】

太夫人姓髙氏世家彰徳祖諱穆爾監衛輝路考諱榮承事郎萬寜縣尹太夫人幼淑懿祖妣王夫人愛過其女擇配極愼乃歸先尙書公家故饒田畜而我素貧安若習焉事姑宋夫人以孝聞周睦姻黨舉無間言先公爲小官間闗世途實多內助同官家芬華相矜獨罄簪珥延師買書嘗曰吾教子苟成當富彼百倍人但勵志安貧瀆貨其效應後自見也先公好客究力營給有佳飲食必蓄以待平生不私一錢聞親識有私藏者謂子女曰財出夫子私將焉用此態世多我不能爲汝曹當戒也子女𨿽愛教不姑息故女克敬戒子不至辱其先者慈訓有素焉長子有恆治生於外太夫人總於內先公居家手不釋書迄終身無纎累一妹適集賢直學士狄文忠南北間闗語及輒流涕因爲有恆娶其女尢好施予逺近姻族或飬於家或資以生里巷病窶猶拯焚溺故舊有喪飲食爲廢後有聞率不敢告見人憂患汲汲督諸子營救臧獲小過必揜衣履瑣屑每躬爲之諸子止之曰彼亦人也吾以此消日爾其仁厚慈恕蓋出誠性至於女工精敏又諸族所希見有壬爲兩臺禦史封恭人湯陰縣君左司員外郎進髙陽郡君兩淮轉運使加髙陽郡大夫人至順二年五月廿六日棄代於揚州壽六十有七嗚呼天乎乃至是乎有壬始官南北𨿽不在側而攺官加封報不間歲尊慈殊慰以爲酬昔言矣承乏詹事中議轉左司員外郎右司郎中又移左司皆在側也侍先公終正寢襄事居鄂服除有恆忽去世季有孚入會試而有壬廹赴淮漕叔有儀棄經筵檢討獨任家事尊意懸百口累不肯出有孚登第歸居家待次乃甚喜有出意卽迎至揚有儀從焉有壬召參議中書省事具舟將北太夫人鐘愛幼女擇歸有日臧獲病者十人乃語有壬曰汝妹事吾寤寐在念北則迂矣且病者畱之誰托挈之舟隘暑蒸此幸屋大宜夏有儀又善事我汝當扈從上京京師屋難得汝先往求之別不兩月妹事畢病者復計我至京扈從適歸事當兩濟況使來三月不亟行恐尀測時往還諸公亦旦夕從使者聒聒相勉謂堂上起居康勝處事明當而有壬冒榮不孝遂輕信焉去才四十五日而訃音達上京矣嗚呼天乎果至是乎昔南臺同官言親年逾七十無兼丁溺官榮違奉飬者可禁指其鄰有任江西父病念其子而殞者有壬時同署焉孰謂一旦身當之邪呼天不聞呼地不知知是而懲而卒罹之豈非冒榮之過遘此大罰乎棺槨衣衾𨿽有儀能盡美而有壬爲子病不得嘗藥終不得視舉尙名爲人邪古人謂勿之有悔如有壬之悔非死不能巳也有壬及事祖妣夫人獲奉考終後廿年父兄繼失荼毒𨿽極而夙夜堂上身心有屬今仰而望之無一人在上矣追念配徳實四十五年生五子二女有恆大理軍民總管府知事繩繩夭長女適編修官趙彛將同入京先廿五日卒病其基此乎幼安貞將歸人者後廿四日卒天禍我家何其酷也孫男二寶山燕山女四明年五月十六日祔安陽武官原先公之墓初太夫人妣武氏若外祖考諱淸外祖妣石氏皆老吾家萬寜公無子沒海南求其柩歸俱塟江夏治命當反鄕裏謹奉而襄事焉敢述先徳且聲不孝之罪傳爲子孫戒焉嗚呼痛哉天地有窮而此恨無窮也

亡兄大理知事公志【公生於乙酉年四月十六日甲寅時】

公諱有恆字可久彰徳湯陰人曾祖諱信祖諱毅贈亞中大夫彰徳路總管輕車都尉髙陽郡侯祖妣宋氏髙陽郡夫人考諱熈載從事郎會福院照磨兼管勾承發架閣庫贈嘉議大夫禮部尙書上輕車都尉髙陽郡侯妣髙氏封髙陽郡太夫人先公爲貧仕祿入甚微亷淡樂道不知治生公幼從至鄂種學緝文通蒙古書未冠卽奮勵任家事稱貸廢居傋水陸艱苦當途薦茂材除太寧路學正擢大理路軍民總管府知事驛符偕勅至公謂逺出不能爲榮不若治生以爲飬也由是不復畱意於聲名矣先公之喪哀毀踰禮去大祥二日卒於鄂天歷己巳二月二日也疾革曰我才四十五數何短也事母再一二十年不爲多也今不得事母矣嗚呼痛哉先公年甫彊仕卽得公力遂斷家事毎當赴調公輒代行山川﨑嶇旅食蕭索不知也佐湖廣省理幕再至鄂公習風土便薪米因葺居焉有壬應舉歷官奔走無寧歲仰事之重非公不能出也先塋襄事侍太夫人居鄂囷庾之積鮭菜之微莫不有備己巳庚午之荒一門老幼賴以無餒公气和而中剛斟酌世故曲折詳盡儉於自奉而丰於親朋早夜克勤內外秩秩娶李氏先卒一女小茶靜慧絕異繼狄氏集賢直學士文忠女無子先公嘗令飬弟有儀子寶山公旣卒太夫人遂命後之初有壬登第季有孚方學公曰汝能繼兄當作雙桂堂有孚果登至順庚午上第有壬爲兩淮轉運使遂參議中書省事加恩二代皆公之願惜不及見也我彰徳公自潁來相積善未享先公太夫人承以碩徳乃五子二女公其長也在親左右之日校有壬爲多古人生願爲兄之意蓋有契焉顧奔走四方廢溫凊定省萬鍾千駟果何有哉公之遂此天厚之也然以孝友天至而不終子職使太夫人髙年反服又若天之甚薄者天可問乎使公壽考則一門老幼可坐而無慮吾兄弟放浪四方可無內顧之憂而公之所以成就者可勝言哉公爲子而能子齊家而家齊視食焉怠人之事者有間矣人之生世不獨官可行志也天降酷罰太夫人奄逝以至順三年五月十六日祔安陽武官原先塋公從懼其善之泯也忍痛輟泣而志之蓋至哀不復文也

亡妹趙宜人志【丙申】

泰定丁卯二月先公尙書府君諱熈載捐館京師旣祔先塋太夫人髙氏視諸孤居鄂是歲十二月妹宜人諱巽貞從其良人翰林國史院編修官趙彛自洪州來弔彛官京師宜人疾作不能亟歸有壬爲轉運使揚州太夫人篤於愛母子不能離且以有壬室未有繼年髙目力不洞妍媸宜人亦謂我混兄久願擇嫂以報至順辛未遂俱至揚俄得卜趙門趙居金陵侍太夫人得畢其願焉未幾遘疾五月一日卒於揚州年卅有六有壬曁弟有儀輟哀治事棺槨之美衣衾之傋傾城府官吏士民哀送儀衛之盛太夫人見之割不可忍之愛而亦爲之稍釋焉惟許氏爲潁著姓大父彰徳府君諱毅始徙湯陰淳徳起家先公仁孝太夫人懿徳克生賢女而我祖妣髙陽郡夫人宋氏柔靜淳淑貞節著聞宜人及事之起臥與俱故性行尢相類幼不遊戲未筓尊穉衣履皆出其手先公太夫人在撫州更病獨宜人與弟有孚侍勞苦備至迄平復始解帶旣歸趙太夫人如失左右手事姑安陽郡太君得歡心其客我也念違養不釋口質簪珥爲貲以寄寒暑履物不絕待介婦有禮視前室子詵詵自幼及冠人不知爲異出趙族大口眾老臧獲尢難禦稱無異辭先公以宜人質美輯女教書授之宜人爲婦爲妻爲母舉無悖也彛官七品得封宜人今名日起官日大宜人宜均其榮而一旦先逝天之忍乃若是邪一子綿綿實生我家得奇疾太夫人屏絕家事盡瘁保育幸愈而健有壬罪大惡稔太夫人曁幼妹相繼傾逝逾月彛至哭曰相我者世不復可得矣太夫人嘗子我我制𨿽緦心不緦也同舟至九江以神主曁二子去嗚呼痛哉命果至是邪抑醫藥之誤邪將金陵之行觸新暑疲起居以致疾邪兄不能盡友愛而乃以移禍吾妹邪窮天地亙古今之恨萃於一身矣明年某月某日葬安陽原從其先塋彛請志之嗚呼予尙忍志予妹也夫沈痛隕絕書其槪而刻之

亡室髙陽郡夫人趙氏志【丙申七月一日生】

亡妻趙氏諱定永平樂亭人其先在金累世擢科號進士趙家曰充者登大定廿五年第終盧龍縣尹子震至寕間及第蔚州軍判軍判之孫兼善倜儻不羈日本之役諸兄爲省僚慨然從行大風舟敗冒白刃救兄出掾憲司行省與長官齟齬輒棄去爲景州教授而卒嘗曰吾力學爲校職使人稱先生是不墜先業志願畢矣介直嗜酒嫉佞若仇故所遇不合娶戴氏生夫人端靜柔懿舉族異之嘗有象過門鄕鄰空屋蔽垣諸女卽僵走邀看夫人才十三竟不一出時大家以詩禮名者聞之爲其子求昏先生曰吾與世偃蹇棲棲獨三女而此女最賢且術者言當郡國封若世𨿽大若子未可知也其家恚而謝之有壬未昏走四方辟山北憲憲使庸齋劉公有人倫鑑與先生厚一日招飲賀曰府尊屢書爲君擇昏君之昏未昜擇也今眞得矣毋慊不告此實府尊意不可失而此昏尢不可失也先生亦欣然曰吾得婿矣況庸齋媒世無有也好言遂合皇慶癸丑五月乃歸於我毎以未見舅姑爲恨南臺覲省有日而督召復北夫人至垂泣眞意有不可揜者先公太夫人入京始得行婦禮女工復盡巧致太夫人稱善事焉平居服澣補獘一縑不自用時有賜給悉畱以獻先公之喪夫人力疾蒞事送厝所十里不車幾斃焉歲時祭祀寢食必廢主饋未嘗以涓粒私其子視予妹如兄弟奩珥有需傾委不靳與娣姒居無間言入吾耳始封恭人當進縣君皆以讓吾祖妣宋夫人夫人素多疾天歷二年九月十七日卒於鄂年三十有四太夫人如失愛女有壬爲服齊衰期焉初先公旣棄諸孤幼妹未有家夫人誓言當盡簪珥奉之以養姑志以卹其無父勿使人謂兄不如父也嗚呼斯言丁寕猶在吾耳也夫人孝慈敬勤宜享福祉而壽乃止此邪歸凡十七年未嘗逺相離惟應舉來江南渉十月爲最久相從歷九官山川跋渉貧乏辛苦毎同焉官任𨿽劇俸薄食眾夫人衣飾毎不給未嘗少動於心予爲轉運使祿入稍優而夫人不及見矣夫人生失五子一女卒後又失一子予年將半百憂患纒繞夫人有以知我之心爲何如哉一子燕山能讀書矣女順茶姆謹視之繼夫人趙氏子之如己子夫人可無憾矣至順二年六月追封髙陽郡夫人明年月日塟安陽武官原從先塋禮也爲之志曰

惟性於貞胡嗇以齡兮惟孝於姑乃貽以荼兮其儀可母子弗覩兮拮據成室不同適兮佳城埋玉夢則髣髴兮目存耳言終不可諼兮

擬毀璧【己酉】

女弟諱安貞生戊申十二月廿九日幼多疾太夫人髙氏疲心殫力調護有成爲人寡言笑坐終日不見喜慍食飲美惡早晏自幼不計口先尙書公訓以女教警悟彊記遂通其說又能楷書組繡裳衣各致其美見諸嫂理家卽善握算父兄祿入悉付之出內無毫髮失慈訓日益性習俱至故女徳近備焉生最晚太夫人尢篤愛至順辛未春在揚州卜擇始諧柔日將屆而趙氏姊卒太夫人復遽見棄妹素孝敬值此薦凶哭出輒殞時又大疫遂成疾十日而卒六月廿日也明年五月十六日塟安陽武官原先塋昔黃太史爲女弟賦毀璧因抒其意以極吾哀以志其墓焉玉在石兮多瑕得維瑜兮成復嘉可聘享兮禮天弗一試兮胡毀旃濟美兮世艱女懿兮亦然撫育兮旣堅姆傳兮旣賢歸之易兮才違擇之過兮後時嗟嗟父母兮終始難之厥施不爽兮誰復敗而孝敬有素兮母姊長辭時𨿽不疫兮亦將自摧侍媵在室兮奩儀夙傋畱之益傷兮棄復無地江之水兮東流淮之山兮幽幽旅鴈嗷嗷兮窮猿啾啾汝來何愉兮汝去何尢洹之水兮先塋相之土兮先裏汝竁有位兮父母孔邇不婦於人兮終女於家是亦汝志兮我徒爾嗟瓊芝月露兮與汝俱潔汝兄淚盡兮哭汝以血

至正集卷六十四

●欽定四庫全書

至正集卷六十五

﹝元﹞許有壬撰

○說

蘭庭芳字說

冠而有字字依乎名禮也我朝肇造渾厚眞淳之气粹然古初名且彊贅況字乎語隆治首唐虞臯夔稷契有字乎有而不傳乎臆說知其無也然則字之興也其亦淳之漓而文之盛乎我元太祖皇帝聞周孔教而基文運我太宗分四隊教子弟而一文教至世祖立冑館廣學校而盛文治百年來燻陶淪浹气習不能不變也名而又字宜哉昔兩承乏禦史國人同官者或未字同官必相與加之否則皆若有缺然者文治之漸溥矣乎而夏圃蘭蹊蚤以通才歷華貫擢湖廣行省正郎行臺監察禦史圖烈圖敬夫擷其名蘭以氏之推蘭之徳曰庭芳以字之徵予說以自淑焉卉之嘉而淸者惟蘭見於百家詳於離騷而又以芳稱入其室久而知其芳者見其蓄也漸之則芳者示其益也不爲不服而不芳者守其恆也變而不芳者憂其至是以托興君子之不遭也其曰庭者則謝車騎謂芝蘭玉樹生庭階義焉士君子道徳植於身教令行於家而後功業及於天下傳於後世不但一家一時而已也盡吾之誠極吾之力於吾所當爲名之聞不聞不卹也況實之所在名固從之則字尊於名矣夫儋人之爵當得爲之時而或一毫未盡則字之爲飾古人不我誣矣且天地之間義理無窮人之爲學造詣有限一藝一善皆足以流芳一時一章一句皆足以資口給語其至則君子病焉庭其近也芳其微也由近而逺由微而著其亦培其根以遂其實乎公羊氏謂名不如字其在吾庭芳矣

中南字說

番陽洪紹祖介其鄕人髙本齋請曰紹祖之先由樂平徙余幹十一世矣所居生聚蕃盛人名爲洪方兵毀大父畱畊主簿遷城北嘗戒曰洪方祖基九轉至我且近先塋愼勿棄也先子西淸教授復徙安仁甫述事而沒惟祖訓不敢墜泰定甲子經葺始完遂歸焉前池後阜松竹映帶居山之中面山之南因以中南代名願誨不敏予聞而復之曰古人旣名則加以字而字則取義於名聖人以立名而字從之鯉之爲魚回之爲淵參而在與由而在路若稽載籍戾是者鮮若服祖訓力堂構紹祖名斯稱已而中南何居乎山中之居因地爲之不得已也吾又因而字之字名之賓也身之章也豈好奇務新自同於山而以不同於人爲美乎夫不同者山也同者人也可同而可不同者理之所在也彼逰方之外哆然標榜吾儒不取焉君世儒力學予重違其請取其中而略其南而後有以告焉夫中主於不偏天理之極致也大如天地小至一室而各有中君子修身止於至善之地也君其致力於此使處心行巳之際無一毫過不及之差或南或北不卹也苟爲不然則自西自東自南自北吾不知其稅駕之所矣所謂我知天下之中央燕之北越之南則將合蒙莊惠施之喙且不能諭矣君其思之

彭宗建字說

斗天樞機也屈平敍名字攝提孟陬首言其貞廬陵彭季斗父旣名之師劉嶽申以宗建字之其有取於斗乎禮子冠父宿戒賓冠三加祝而字之字之則責以成人之道矣師猶賓也父師之道盡矣成人之道則在宗建焉亦致思其義乎斗在天中酌斟元气平分四時自娵訾歷玄枵杓之所直生長收藏莫有戾者學者象之根於心者明修於家者至大本旣立以之齊家而家齊以之治國而國治猶鬥之建隨其所指周制各當而歲功成焉建之義章矣宗建入京探其學知其爲成人勉而擴之且至聖賢況其下事功哉詩曰維北有斗不可以挹酒漿則非所望於宗建也

約約思永字說

西域約約大父嘗持憲數道世賞在約約以年未及學未充也日種學績文非儒生不交紈綺气習濯刮殆盡予與其外舅和叔監郡遊時從過予俾賦詩毎俄頃成且淸麗不苟暇日請曰約約侍下風不有撃其蔀使服膺以卒其業與不及門承教等耳昆季爲華學率以思冠其字先生幸字之予觀世之人習於近而不究其逺狃於短而不求其長天下之通患也若世家子則此疾尢痼燻染性成知飽暖而不知有饑寒知富貴而不知有貧賤目前之利不知爲身後之害一時之樂不知爲百年之憂謂金幣可長有也用之如泥沙謂權勢可長恃也挾之以驕縱年邁家替日暮途逺輕則饑寒之戚嬰其身重則傾覆之禍及其族𨿽跬步不能前矣蓋不知思永之過也書不云乎愼厥身修思永言身𨿽謹而所思者不永則亦淺近而已矣故必謹其所修審其所思爲逺大悠久之計則學成而行立矣故從其昆季之以思爲字也而以思永字之敍其槪若此俾思而有以自朂焉

丁愼之字說

中書總天下機務帷幄佐史之屬鱗次於其下譬爲巨室棟梁柱石之大勝其任矣椳闑扂楔之細亦莫不各致其良不以細而易之也一或非良𨿽傾覆不職是而損敗之患馴及其大矣國制諸國之人各有部以總其族衛戍之餘又各入其人於中書中書祿之秩視行人而又優其年老號諤徳齊譏門以嚴省署從直以擁護宰臣備傳遽以宣布政命出官七品階是樹聲名至達官者多矣予待罪中書分而畨直殆徧其徒從予最久者西域紮瑪哩迪音愼而寡言若詩書漸習之有素者乎得請歸洹阡馳傳過再拜請曰細人事公之日最多習公之言誘人使爲善者非一竊有感焉世西域而生中國又得親公之教敢不思所以自勵者幸憫而訓之字得服以自勵則是事公於終身也予素愛其人不言得乎凡今華其短裾飛其駔乘事上則爲便嬖使外則如達貴視齊民如艸芥豗突撐觸謂人莫敢我復者滔滔也乃能斂其鋒銳求所以自勵者且服役幾年所直幾官而獨有見於吾輩其可進也哉於是卽其人之長字之曰愼之且語之曰若知愼之爲義乎立身之要道乎愼於言而言無過愼於行而行無失無所往而不愼則無往而不得其志不但官日盛名日著將見日進乎善而爲成徳之君子矣愼之其益愼之哉

名張■﹝契﹐石代大﹞說

襄垣張生質厚而气淸年甫二十負笈來遊居三年餘人日刮目余將北乃再拜請曰小子侍有日未有以名惟古子命於父禮也民生於三義無二焉幸訓之名生敏者也猶器之利者焉遂以■﹝契﹐石代大﹞名之而以景耜字之且爲之說曰士之立身行道齊家治國其本在學農之用時因利裕家富國其要在器故是之取而爲生道焉耰鉏鎛銍皆有用於農而耜也獨見取者誠以發堅破埆俾播種有所施未有先於是者則是耜之器農也不亦重乎使其鈍不勝任將焉用哉詩所謂有略其耜者取其利也人之敏者亦然人蒙已見人後已至業修徳進乃亦有秋矣然而耜之利不用則無功性之敏不勤則無成悠悠歲月一暴十寒恃巳易能舉爲不足學望而未見且謂巳能猶惰農不昬作勞舍利耜而不用𨿽利何以哉故聖人謂孔文子所以爲文者以其敏而能好學也況前輩言後生才性過人者不足畏惟讀書尋思推究者爲可畏爾■﹝契﹐石代大﹞也不患其不學而患其弗思也不患其不行而患或止也■﹝契﹐石代大﹞乎勉之

名元氏子說

君子不器以器待人予其戾哉器有受貴而切於用者有受賤而緩於用者人而至於體無不具用無不周則善蔑加矣未至於是爲器之受貴而切用者不亦可乎夫斞所以受糓也人以食爲天世之貴者復有加於是者乎較多寡均出入大而太倉微而田家皆不能闕非切於用者乎惟人之身亦猶斞也君子小人初無異焉顧所受何如爾實之以道義文學猶斞之有糓焉發而爲忠孝推而爲事業猶斞之出糓以活世焉無以實之是空斞爾若夫納之以異端邪說充之以私欲凶慝流而爲荒唐出而爲毒螫降衷均善甘迷厥初則是以斞而受糞穢曾楲窬之不若也元君廷幹乞名其子予旣以斞名之又爲之說若是俾斞也知所擇云

余孝友政卿名字說

降衷根性匪由外鑠明善復初則有待於學焉古之君子惟是是力它不暇也惟名猶服身之章也君子愼之而所心不存焉賢而敝縕不害其正不肖而華不絅其瑕冉耕曰牛匪嘉也而孔門稱徳操以徳字徳有何哉然士之有志者因其名之嘉思有以稱則亦有益於學焉稱諸口書諸手惕然自警不愈於幾杖■﹝船上皿下﹞盂之銘乎東魯余君名孝友字政卿居家不愧其名推而從政不愧其字其亦士之有志者乎他日君之子孫其母以是爲諱也諱之言力之行勿使如退之者出舉名仁爲人之說則又善矣

名馬氏三子說

予友馬明初請名其三子說明初名熈從火其考諱從木祖從水取五行終始相生之義次當從土故名其孟曰塈字以世完仲曰塾字以世修季曰墾字以世勤古子生父名二十冠則賓字之予不能拒而名之又爲賓以字之乃爲賓祝之辭祝之曰塈乎而伯子也世其家不在而哉則凡舉其廢者不力可乎塾世其儒墾世其業各有望於汝也家也儒也業也豈人各一事而已邪析而言之家貴以勞儒貴以學業戒其惰合而言之責以勞者不知儒與業乎責以學者不知其業與家乎而戒其惰者不知家與學乎兄弟異體而同气三人蓋一人也一人必兼三人之事而三人必若一人之身則馬氏之後必大矣

名賈氏三子說

愚幼僑鄂知參政鹿泉賈公有大恩徳於鄂人入京又知中書大參元播公雍容寛厚眞公輔器詢其世參政子也中書子彥弘爲安慶總管繼述有聞安慶之子曰棟字士隆今知陵州以愚悉其世也請名其三子且曰吾祖之諱從水棟則從木木之後義當從火蓋以五行更生所生之行轉相承也字書訓燁爲火盛火生於木木盛於春象其徳爲孝名孟以燁字以惟孝南方揚輝執衡司夏爲禮名仲以輝字以惟禮熅也者以火伸物也伸於資力力不自致有志以帥之名季以熅字以惟志賈氏鹿泉而下今五世矣上而四世兩至宰執兩爲郡守而士隆年富膴仕所至籍甚前武未可涯下則三子也其承亦重矣哉孝原百行燁必待孝禮首四維輝必待禮有志事成熅必待志孝也禮也志也推是三者家有不昌世有不濟其美者乎三者不力徒曰我門大它不我敵則有柳先生鐡鑪步志可不懼哉愚於三子聞而知其髙見而知其曾交而知其祖若父故名之不辭而於取義也以規不以頌

至正集卷六十五

●欽定四庫全書

至正集卷六十六

﹝元﹞許有壬撰

○誄傳解銘箴

賈冀安王誄

元統乙亥七月制追封太傅冀國賈忠隠公爲冀安王翰林行詞盡哀極榮子和哩臺泣血拜命謄詞別捲於以揚先休礪臣節有壬與之遊爲之誄曰

自古有死死懼無名機來萬形惟一於貞迅霆卒發喪匕失據有幸而免有不幸而遇結髮事君靡勞不親而媢疾不聞梟獍肆毒麟鳯斯伏侯自貽伊酷鬰抑幾時其信無涯牖下弗臧黃壚恧而天休煌煌躋公而王昔人之幸勝歟今天之始定歟彼蒼悠悠吾何訊乎子力構獲孫復詩書彼譖人者天不可誣噫嘻哀夫忠隠

復庵白先生誄

先生名篤學字志仁復庵其自號少倜儻旣乃從名師取端友益淬礪其行業而爲儒尢以孝稱致表厥宅懿行休聞闇而日章用薦爲教官師道以立其子守忠爲丞相掾予熟其賢知其家學之有自也庚辰赴召道任城先生挈其季子守信過於水滸年已八十若五十許人徳容粹然益有以見其有諸內者守忠爲中書檢校封奉訓大夫禮部郎壽八十二卒於任城之第墓中有銘士大夫有挽予識先生而又知其子之深也其忍不有以列其遺懿乎乃爲誄曰

先生世秦問道至魯冠仁服義生今學古落其芬華紹厥遺緒涓涓之積川決孰禦孝原百行以是著稱曰惟子職胡異我閎上匪下私樹之風聲畏名名卽易俗俗成不卑職教有儼臯比先覺覺後顧不在玆夷考其善豈卒不施推恩男爵儀曹是宜有徳有齒無競無遺其光莫熄其堅莫澌嗚呼哀哉鳧繹之蒼蒼汶泗之湯湯實維講學之鄕胡爲一旦宰木云慘而宿艸露荒悠悠我思其能不傷然謝家之芝蘭玉樹方蔚乎其相望吁嗟先生是爲不亡嗚呼哀哉

馬栻傳

栻字敬孚姓馬氏楚王殷之後也六世祖■﹝王爾﹞始居衡州安仁考灝沒逾月栻始生母熊依外氏躬教以書八歲歸族利其產將擠之於淵若有捽其背訶之者始免外祖卒無所依乃復業國初賦役繁虐避於郴族有武斷者誘之歸嗾吏系之嘆曰財累人若此苟致力於學誰能奪之以田入武斷及僧寺復如郴益肆力於學問大姓黃妻之外舅金利母趙宗室女工文辭課栻業遂精進亂後無書六經四書史漢李杜韓栁歐蘇皆手抄性至孝顚沛奔走必與母偕武斷者死始奉母歸授徒山中僧歸田不受母卒居喪君子以合禮稱黃氏卒再娶黃氏生子熈年已四十九榜書室曰棲碧山房因自號碧山居士世味澹然惟教子是務或謂君老而子業科文不可恃也不若爲小者近者曰吾兒當師天下士以昌其學君之言不敢知善飲喜客醉輒歌歸去來辭人不測也嘗語熈曰學可恃財不可恃利吾財害吾身未有利吾學而害吾身者也又曰立志以上等人自期僅得其中期其中斯爲下矣又曰辧疑析理必先難者難者解余破竹耳又曰人惡言相加能受而不校者福也平居見饑者必輟飯食之故又語熈曰人能卽此而推之仁不可勝用矣年七十八以疾終有漫錄二十卷棄肋四卷熈學邃而長於文君子人也孫塈塾墾皆業儒贊曰士砥行立名惟篤於自信毅不可奪者能之貪夫攫人物卒卒恐後有舉而委諸人者乎學以成巳父師有不能致力者焉若夫孑然自拔於蓬藋之中翹然躋隆於松柏之表非生質之美濟以定力能若是耶栻以遺腹子間闗連蹇而卒爲醇儒其訓子之言可書而誦也太史公謂巖穴之士名堙沒而不稱非附靑雲之士惡能施於後世有壬不足附以施於後世然其行若言則可傳必矣可不傳乎

惟一解

有爲軒岐之學者黃其姓鑑其名明善其字世儀眞仕鄂家焉資其藝習其來乃諉余曰鑑不敢墜世業而性喜道師煉師談君自然若有所得師以惟一號鑑幸勵以辭吁君精於醫道不在醫乎不通乎天地陰陽非醫也通乎天地陰陽矣道有加於是者乎且受之而師何哉不而師問而余問也請益切援韓子告文暢師例爲之解曰惟精惟一聖人傳道心法也是未易言也而師語子固不在是也其亦示其慌惚有象有物者使子守之不失以爲一耶將使始終信之不令他適以畔其道耶餘皆不可知以余知者告子書曰徳惟一動罔不吉以徳而言踐履之實也主一而言操徳之要也實者得於心要者致其力而中實樞紐乎敬焉主一無適之謂也識察之眞操持之久不二以二不參以三推乎一本而萬殊之理通明乎一理而萬事之分立一之道於是乎至矣若夫他又有所謂一者君其問諸自然

可齋解

庚辰春約同年揚全州廷鎭逰衡山期於淥口廷鎭至不爽日且與其里人江珍伯俱旣歸復送予湘潭廷鎭曰珍伯有書室額以可齋希一言以暢厥旨又詳其居處以曉余齋有廷鎭銘剖析無餘蘊矣言不必復贅也而珍伯請益堅乃謂之解曰字書反叵爲可而有數義正言之可者否之對也旁言之可者僅可而有所未足之義也書之試可乃巳者不可曰可也而馬少遊所謂鄕裏稱善人斯可者則又自足之謂也珍伯之可將奚取訓其自足之謂乎士惟學不可以自足外乎學則患於不知足肥甘輕暖不足於口體聲音采色不足於耳目富貴利達不足於心志其有命而儌幸萬一滔滔者皆是也珍伯出從縉紳先生逰退則屐焉而山舟焉而溪杖焉而田園泉石之淸姸亭榭之靚深不惟自樂而亦以樂人客至雅歌琴碁寓於物不膠於物隨其所寓未嘗求備焉可謂自足者矣老子曰知足不辱珍伯其有見於此乎則亦庶乎其可矣

頥樂堂銘

瑯琊劉瓚文瑞官第四品其翁封祕書少監年今九十二母田氏彭城郡君八十有六餘同年張內翰夢臣名其堂曰頥樂記序歌詩稱道瑞慶者至矣求餘言無所容喙然彼頌也予掇諸公之棄爲銘以規文瑞之後焉銘曰

民之鮮能壽臻期頥偕老而壽亦孔之微康寧備福子復顯融乃髙我門乃疏郡封曰頥取象口輔是形何以養之滫瀡惟馨口體之奉玆惟小哉自養有徳厥慶乃來三釜及樂矧均華貴匪爵之榮伊徳之契抵巇偶獲謂已當爾作墉不基旋踵斯圮翁之有壽大實畀之翁之有樂子實致之不寧惟今尙論其繼支百來仍欲悉昌熾導其適從惟公是則無源不流無稼不穡墜懲燎毛愼劇履冰匪頌而翁惟朂爾承

王安新錄事白屋銘

懷慶錄事安陽王君安新旣入仕尙扁其室曰白屋郡人許有壬爲之銘曰

士未一命圭竇蓽門曰惟白屋名實斯存彼淺丈夫靑紫偶及旦髙其閎夕華其室古有晏子湫隘惟寧爰得爽塏卒不願更我樂我土我安我居靑衫自新吾則故吾惟此一屋仍昔之白屋旣昔屋名胡庸革我思古人於子見之淸風百年視此銘詩

介軒銘

鎭陽石君事親孝親終遂不仕自號介軒余嘉其志爲之銘曰

悔吝無憂三公不易士志於斯是爲定力尫攘徇欲猶水流濕孰柔能彊孰懦能立我非世違轉則匪石萬鍾何加鼠腐遑惜人虞其過謂義爲激我銘其軒方勵不及

達齋銘

姜君善輔世賞爲監當官仕優而學扁齋曰達予旣書扁且銘其右以朂其不及焉銘曰

古士爲學力於巳充而達而號何哉爾從質直好義察言觀色卑以自牧始終務實師也有疾聖人藥之曰求必聞似是實非鄒書亦云道在不離玆古之人勉於得志而達而號宜求諸身色取行違乃陷於聞有誠有僞學貴明辧道修徳孚天下兼善

巳千齋銘【爲萊山書院山長張子玉作】

逸足駿奔不息可追有髙戾天我則數飛爲山未成幾萬其簣宿舂之途贏糧以歲世𨿽千載地𨿽千里我力於斯不遠伊邇孰柔不立孰愚不移達或未遇魯乃得之由千而萬惟一於敬我銘於齋希賢希聖

時敏齋銘【爲龍敏夫作】

寸陰是惜終食無違大聖且爾我何人斯一間或易將抵其巇一息苟怠有乘其機溯流之篙力豈容弛爲山之簣進不可止易著自彊詩稱不已念玆在玆作聖玆始

節愛堂銘【爲吳眞翁作】

道千乘國節用愛人惟束於位其膏以屯斯道之要吾實洞燭不爽於邦以潤於屋揆入制出歲常有餘飫我臧獲及我農夫一堂之春陶冶餘慶身修家齊是亦爲政

滋溪書堂銘【爲伯修蘇參政作】

聖遠教微道寓方策庋而求之舍拔則獲維書維道維地維人弗肩我力曷裕我昆睠玆貽謀不邇伊逖一徑別墅三楹考室四世營度制弗加崇簡貤牘增山儲海容不寧遺安利博且厚徳基以植仁宅以構復壁玩物營塢積金蚩蚩之人亦獨何心滋溪湯湯有源有委進於盈科不海不止立本於書亦監於溪美哉斯室支百攸躋

守約齋銘

孟傳孔道三聖以承孟捨何人乃謂似曽因之養勇無懼爲主擬非等倫气象是取不能必勝是亦得要守气一身寧久無暴反身循理是爲守約猶网在綱猶機度括循循善誘亦惟以禮推而施博能事畢矣

彰徳路刻漏銘

燕吳秉彛守相舉墜理棼期月就緒身施於政殆無遺者器闗乎治復有資焉惟相地劇民夥晨昏有禁鐘鼓之吏候驗以臆公私趨事遲速無節過悞滋敝吏則非矣亦由無所考質而至於斯也資糧屝履前政是急正儀審漏有不暇焉吳侯懼事之墮人之痌也旁諏其制則而治之八壺旣陳一刻無忒屬銘於郡人許有壬以彰其勩以朂其繼以永其制吁可以觀政矣銘曰

在昔觀漏水而制器也實惟羲皇開物混茫蒼姬秩職挈壺始彰興居無節瞿瞿刺狂沿襲曠代不胥以亡損益戾貞寒暑乖方制昧洪殺景差短長爰折其衷咨冶孔良金壺儲精玉虯引吭委於尾閭原於天潢盈科綫出激電矢卬允符儀晷無間雨暘流珠適用聚■﹝木槖﹞靡亢析因夷隩安時吉康昏明示信率猶天常信則民立我治以臧焯玆永憲嗣罔不蘉

亦山堂銘

贈江淛行省參知政事北山徐公吾鄕之耆英也叔子漢臣掾中書以兄周臣入爲參議攺他官名與秩日起拜禦史出僉兩道皆有聲周臣卒無子棄官歸經理其家且以子後之先塋久不治樹築有加表碣儀物礱石林立凡周臣賫志地下者舉畢之可謂能子弟矣遷浙西道以母老不赴日相過從承示伯生虞學士所爲亦山堂記乃知漢臣抒義北山而自號亦山請益惟謹漢臣孝於親弟於兄根本旣立而又有伯生之文蔑以益之矣辭不獲乃爲之銘曰

繄士爲學奚假外求世美克濟厥徳允修家有餘師巗巗在前重厚其體振古不遷含雲蓄雨利澤由施在人取象子孫以之止而有容器車攸出皇皇乘軺以嗣以續吾翁此山吾亦此山於羮於墻有儼堂顏師不在人乃在吾翁義不在山乃在吾躬隱鄙快捷方式產戒興寶跬步或違壑譏峯誚朂哉繼志毋虧一簣山亦子名人亦子畏

四友齋銘

董君復初作小齋植松竹梅菊扁曰四友徵言於予復初出華族當盛年躋膴仕而能取卉物之淸貞芳潔以寓其閒遠衝澹之趣其有所見乎京俗方締築栽植扇爲芬華予知復初之不流於遊也爲之銘曰

惟士取友責善輔仁況有損益愼擇在人古稱四友班班載籍或文或行或正或暱悉資於人豈物之求物有芳貞君子是猶貞猶吾操芳猶吾徳惟警則至惟玩則忒故觀於松也則知秦封之污觀於竹也則懲晉狂之非梅當致商書和羮之用菊當繼宗賢晚節之詩則是四物豈特爲吾之友實足以爲吾之師苟不是求而酣娯之於其側則花中十友駢集於其室𨿽多亦奚以爲

剛齋銘

地官主司觀君志能扁齋曰剛諸公剖析幾盡安陽許有壬發其未盡之義銘之曰

惟士尙志志統乎气曰惟至大剛實與配陽健爲美陰柔則戾君子小人一反而異世方同軌笑言嘔嘔害則鼠竄利則水趨惟是爲人流獘何極居而喪徳出而誤國聖人有嘆未見其人欲焉得剛一語萬鈞桂林佐幕已見行事豈曰吾非吾剛未至珍重鄒書異辭同義直養無害充塞天地

求志齋銘【爲徐君如周作】

相古先民學有體用用行舍藏時止時動動非人爲止乃天謀隠不放言惟志之求厥求伊何於以守道達而兼善我志允蹈玄聖有惻未見其人伊呂不生斯理豈泯眇身堪輿道無不在物兼本末養交內外曰惟顏子亦庶乎此顏何人哉希之則是

懋徳銘

遼省參預尙虞仲字其左轄之子邁格曰懋徳懋徳介其友翰林國史譯掾呼圖克布哈希請其說於予予惟書言懋徳者六四主乎君而二主乎臣虞仲其泛言乎亦有適乎予昔長中書虞仲實西曹掾今亡矣無從問之希顏請不已乃爲之箴曰

予懋乃徳舜嘉伯禹懋敬懋昭實爲湯語畢之於康冏之於穆一稱其績一資其朂至於懋官蓋試以庸六事𨿽異而辭則同今也懋徳將焉適從惟士爲學勉則有功況得於天虛靈不昧以其眾理以應萬事力苟不勉得且失之惕乎其戒確乎其持修而能復毋間一息進進有積是爲成徳勿言懋官但修天爵人爵其從來不可遏伊虺畢冏事君允諧嗟嗟後覺爾尙懋哉

至正集卷六十六

●欽定四庫全書

至正集卷六十七

﹝元﹞許有壬撰

○贊

文文山畫像贊

有壬早慕文山公風節與其孫富遊嘗序公傳而未拜公像意其雄傑峭異若太史公疑張子房爲魁梧奇偉也富弟容奉圖求贊始遂瞻拜乃溫其如玉焉然其栗而廉者不可揜也仁者必有勇公之謂也贊曰

精金不蝕貞玉不燐昆岡火炎乃流乃焚不流不焚孰爲乎眞摧折百至而力不衂間闗萬狀而气益振走淮之心有如此水我人我民我疆我理獨有入海萬一振起天實厭宋臣力竭矣慨慷就俘气言愈厲談笑燕市取義得義一言一動足爲人師若曰父母有疾不可以難愈而不藥則百世之訓彛厚顏鄙夫偸生一時死何所遺壤腐冰澌公乃不死孰得失之可疑見諸圖繪固秋霜烈日之梗槪而景星鳯凰足以慰後世快覩之思也

勅賜吳宗師畫像贊

特進上卿玄教大宗師臣全節生至元六年己巳越後至元四年戊寅年實七十集賢臣援其師開府儀同三司上卿玄教大宗師畱孫例奏圖其像勅通奉大夫前中書參知政事知經筵事臣有壬贊曰

宻用襲常大方無隅淳和內融光華四敷挹之其淵持之若虛執道紀以禦眾有世不能喙其心而但迹其膚學硏古先業丰詩書人以爲仙臣以爲儒蓋遁迹於淸淨而遊戱於世途竹宮桂館玉佩霞裾天威不違顏咫尺餘五十載扶正議引善類陰芘於眾庶有當軸之所不如而見之祝釐者特其土苴之餘當杖於國益健而腴昔李少君自謂七十嘗見老人之大父豈誣人而自誣而松喬之有算方自此而權輿將從猶龍於反景日室之山握靑筠而與五人者俱顧帝心之簡在示殊渥於繪圖豈望仙乎恍惚殆旌賢之遠橅天子萬年臣敢不竭報以一愚也哉

澄上人龍贊

今上皇帝躍淵桂林報恩寺時釋師澄實住持宸翰超詣師有功焉皇帝卽位之三年召入朝恩數隆渥可謂希世之遇已有壬奏事明仁殿始識之將歸出墨龍求贊有壬旣榮其遇而復有感於龍也爲之贊曰

九淵神龍屈信惟時有天者隨龍不自知其屈也獱獺皆得而嗤亦莫得而我危其信也飛在天而雲行雨施萬國咸寕而一物不遺怨不爾報徳必爾追是蓋善善急而惡惡緩又天心之仁愛而實寓至公之無私使子髙而有知九原之下寕不深愧於我師也耶

杜緱山畫像贊

淵乎衷粹乎容謂秋而栗復春而融慨見盎其莫形惟至和之積躬方淫哇之沸土發希聲於鴻蒙工而去華博而有宗帝憫悾恫挈臯比以付翁爰暢而聾爰豁而蒙𨿽用世之不充而流澤其未窮有孫亢先峩豸躍驄貤爵疏封實大且丰若夫羨盛徳之萬一非敢爲里巷之私蓋以示天下之公也

贈陳謨贊治功臣金紫光祿大夫太尉上柱國追封趙國公謚忠襄鄂摩克公像贊

宻雲未雨佳木未實蕩而戕之伊誰我戹然澤之蓄者其時出柢之深者其枿植維鄂摩克爲國之望蓋有拯一時之烜赫漲於昔而涸於今又孰若昔之嗇而今之溢秩登三公封疏大國靖言思之實昌以徳子孫孫子千載一日

贈光祿大夫司徒柱國追封趙國公謚宣定鄂摩克公像贊

鴻蒙剖世坱圠啟春結繩易俗羔羊肇文控弦悉材載筆惟人帷幄不出謀猷是詢器可受大天胡遘迍厚徳所泊孫而復身恩崇地官益著人倫裕後無斁有說有振

廬陵劉須溪父子三人畫像贊

讀其文於生識其貌於死接其子弟於世而拜其父兄於紙求兄以弟求父以子𨿽無丹靑盛美彰矣況翁之文方流傳而無止也

白澤圖贊

白澤像世謂可厭不祥雲莊侍禦爲龎允中提舉圖之餘爲贊曰

有生賦形孰操其鈞或偏而漓或正而淳是吹萬之不同而受化之所因曰神斯龍曰靈斯麟復有在理靡常舉世無羣慌惚有無而不可致詰則又精气之奇變非牢豢之可馴禹鼎象姦而或遺齊諧誌怪而未陳奔走魑魅淸敉戶庭桃茢無功巫覡不神見諸圖繪其績且爾況一旦突出而得其眞者乎

淮曹知事劉之彥出其先畫像五世三軸求贊五世祖諱撝字仲謙號南山翁金石州刺史

匪鄕而化匪先而傳窮經起家披荊力田其所以魁多士開來裔者夫豈偶然惟積之深猶水有源故椒聊蕃衍之中見四世八桂之蟬聨滿牀之笏亦無足羨者書香一脈常不斷而綿綿人皆知其爲劉氏之祖而不知其爲渾源山水之仙也

髙祖諱汲字伯深自號西巖金翰林應奉曽祖諱侃字雅川丰王府文學祖諱從政字直卿昭信校尉監海縣稅

猗與先生芥拾危科聲華四馳赫奕鑾坡曾未衰暮飄然巖阿敝屣聲利沖融太和放辭粹古沛如決河世崇義方其遺孔多子能襲桂林之芳孫復衍慶源之波觀眉宇之淸溫風度之逶迱而一門慈孝之气象蓋百世而不磨若夫丹靑所不能寫者則有西巖之歌

父諱亨字仲通鄧均總管府經歷

气邁而和學叢而治際時可爲用復我違宰邑佐府百未一施乃昌以年田娯裏嬉子克紹家夙夜思勵遺訓有嚴流祉未替我先之積我徳之泰我官之卑我後之大

僧格實哩監司豸冠像贊

任法象服制敬惟欽直蓋所性觸非其心有敬主內有頍著外仇視佞人徳遇善類勿謂至堅佞則爾摧勿謂至柔善則爾維我昔斯峩人與其稱烱如淸冰玉壺輝映秩秩憲紀矯矯藎臣風霜示肅閭閻以春惟其有不觸之觸使邪自正而屈自直此其所以爲大過人也

興子初憲副林下小像贊

處讙求寂處煩慕淸惟適之安亦人之情寂而求讙淸而慕煩彼宵人者何適而安我一而安汝廹之移遇不可釋我儲汝施乃身車服乃心田野並介重輕𨿽用猶捨悠悠浮雲矯矯遐心杖藜幅巾招鶴抱琴此而痼癖彼而僂俯淸泉白石實聞斯語

興子初豸冠像贊

昔有神物朔方孕精臯陶作士且不自明正邪紛糅孰究其極爰資爾靈以別淑慝法冠象之讒佞斯伏北庭之英實稱其服不假堅銳濟吾之私彼獨何心惠文治之有鏘蔥珩若若者綬嵓廊步趨周折左右化霜爲雨易秋以春勿但要跪坐敬事而以自神也

赫僉事豸冠像贊

有美且鬈屹乎其標美錦夙制璞玉用雕西南之勞江湖之遙氓■陽春姦摧巨猋賜環伊邇天衢趣軺又將頍太室以肅大禮峩螭首以懾百僚艸木之微遂其繇條於嗟豸兮其騶虞之招乎

超爾子淵禦史畫像贊

玉琢其章春融其天栗而孚尹溫而塞淵刷羽天池蜚英靑年曆三臺而一節行無事以繩愆入爲養志之子出爲匪躬之賢而況伯仲叔季簪笏後先韋之舉代揚之並居不足以比其盛而陳之難爲馬之最良又以見世美之蟬聨其冠峩峩觸不直而咋不正夫豈恃銳而無前惟大體之是存肯束濕而恆弦將康濟天下之民而易之以珪衮貂蟬也

自然贊

自然者錬師談君號也君始從玄教宗師閒閒吳公學出提點武昌玄妙觀其徒黃明善爲請贊閒閒餘友也其取必端明善謹飭士也其事必賢𨿽不識知其賢矣夫善言自然者莫若猶龍氏其言天法道道法自然天也道也自然也不離而三矣乎天外無道道外無天天也道也一自然也始於天而終於自然所以明其如是而後爲天與道也一而三三而一其示學者指歸乎於戲賢矣哉是蓋不可以禬禳小數言也贊以辭不自然矣豈不自然而亦有自然者乎乃爲之贊曰

蒼蒼生覆孰識其機日往月來其誰廹之沖漠無朕气行理隨林林與三而孰自知心也其天身也其人不求其心不取諸身惚兮有物恍兮有象舉以授子巳涉勉彊伊小數兮將無同白日生羽翰兮子其餘從勿以功成事遂待百姓之皆詗

趙仁卿同知畫像贊

出而趠厲居而淳渾積勞皈章不緇不燐從容懸車矍鑠八旬逢湧之澤各逮於褆身玆非仕宦之老成鄕裏之善人乎

蘭石贊【爲憲史童安卿作】

揚揚其香漸漸其質香無人而不歇質振古而不易肯紉佩以寄怨孰攻玉以自泐淸貞相資允矣二益培我馨徳堅我定力蘭與石與君子是則

吳明徳畫像贊

謂山澤臞靑胡爲紆謂聲利徒標乃爾孤將同荷衣浮游江湖抑欲拾芥易紫若朱仕耶隠耶並與介與子蓋審於知命而浮湛出入於兩途者乎

可與畫像贊

直而有容剛而有制泛而能別儉而能施承家則獨肩其難施政則獨手其墜旣優厥兄亦勝其季卽兄季間兄又爲不武之最弭耳而苟祿張口而待飼岸然其上但縮恧而增愧也

孫吾與畫像贊

士林之英冑館之髦書香世澤禮燻樂陶就道負笈希光沃膏培其已實增其未髙有渟未抒有銛未操櫝韞不售賈用會遭將聲聞於天而一鳴於九臯也

蔡仲謙運使雲林小像贊

气淸而神完外臒而內腴禦暴嬰難持志無撓剸繁治劇遊刃有餘身已瘁於剔歷友方樂乎樵漁經費需才鋒車突如曾未期月山積海輸鳯池吁謨其席屢虛吏垢待刮而民瘼仰蘇淸泉白石雲樹茅廬胡爲乎歸與

房先生畫像贊

昔主並試得俊曰房因梓之良悉橋之昻梓植日茂袍靑鬢蒼橋也昻藏兩表郡庠告老賜緋八十四霜生違接嘆沒瞻餘光有作滿家有述繼芳伊作伊述汾流與長

如愚先生畫像贊

仇侯公度守晉寧政成而歸燕燕其裏也復命典大郡力辭於未及之年平生慕古人假古物以寓其意又自號古愚聞於時一日貽書有壬曰吾友胡助亦古愚也玆以古愚獨歸胡而更曰如愚客有工繪貌余惟肖徼子一語其勿吝夫名而字古也復冠以號今也滔滔雷同焉得而避之昔有同姓字於一時若杜子夏者未聞易而避之也字且不避況字之外者乎何獨公度介然自別於胡哉始聞而疑之卽其號求其志而後有以見公度之力於進修而其志有在也末世滋僞聖人發古愚今愚之嘆以其挾私妄作又不若徑行自遂之爲疾也如愚顏子也聖人與言有聽受無問難蓋其眞積力久觸處洞然但見其不違如愚退省其私則見足以發明夫子之道然後知其不愚焉公度慕古人者也非古之愚者也慕古人而師顏子有餘師矣自古愚而爲如愚自如愚而爲不愚得之於心有不可名者也號與字云乎哉贊曰

謂其不愚黯乎其外謂其果愚皦乎其內以爲古之愚則思不暗昧而行不自遂生乎今之世尙論古之人而無愧左圖右書以遊以藏淵而時出絅而日章樂不可名號孰爾臧殆將造夫心齋坐忘之鄕者乎

白菊坡昆季畫像贊

檢校白君公嚴自號菊坡曰閒雲者其從兄公博也曰秋山者弟公固也廣陵李容璋繪爲一圖境宇幽夐風致閒逺使人有超然物外之想安陽許有壬爲之贊曰雲飛太空不閒而閒有黃者華坡香露寒涼風作秋萃淸乎山之三子者敢問所安蓋托物以成趣𨿽異稱而同觀泄友愛乎塤篪寄襟抱於遊盤觀無心之出岫豈一時之怡顏東籬之下悠然之見曠千載而相闗若夫云之澤物菊之壽世山之興寶其無愧淵明伯仲之間者乎

張天師畫龍贊【爲董此字作】

吁嗟靈物時屈時伸其隱徳也淵潛自珍肆有獺而笑有獱及乎茫洋玄渺變化無朕孰名其神方在天而滃云雱當旱而作霖雨於以蘇百萬億之生民也

崇文監丞姚貢夫畫像贊

丰腴而淸睟和而貞皦皦貴介巖巖老成聲華藏室藉甚在庭及乎珥筆督刺躍驄按行不以觸噬而示力不以發擿而儌名曾日月之幾何固已騰茂實而蜚英聲圖書東觀英纒次登自公退食衣若不勝曰豈巳能世澤是膺昔我牧闇先生實主文衡徳沛淵泉言炳日星是宜名父之有子亦子之克愼於繼承崇徳象賢尙亢宗跨竈而莫之與京也

雪樓先生程楚公小像贊

有壬昔來京師雪樓先生楚國文憲程公在翰林嘗一再見之奔走四方不得日侍筆硯而知先生與議貢舉之有力也至正丙戌十一月諸孫世京奉小象示有壬俾贊其左不敢以蕪陋辭也贊曰

楚郢故墟有樓巖巖世半不知修阻孰探由公著稱嘉名遂洽乎朔南公幼爲學演迆泓涵曾未施抒勝國已戡楚材晉用乃能獨挺夫楩楠持憲中外人革鄙貪掌帝之制音叶韶咸和不徇物剛不來讒引年勇退秋風片帆塵空萬事之擾擾云護一室之潭潭松陰入坐鑪燻自參宛淸揚其如在耳肅肅乎名談昔舉貢之始行一廷議之二三天荒盡薙乎薉茀鵠袍倐忽而朱藍顧區區之不才至襲公之冰銜𨿽拜圖懷人希彷佛於萬一而度徳量力秪足以重沙礫之慚也

達實宻彥修雲溪小像贊

厭膏梁之腴而采山釣魚捨鮮華之服而博帶長裾拂朝市之塵而居巖壑之僻刷貴介之習而爲山澤之臞自非重於內而輕於外得其精而遺其粗孰能棲神於澹泊遊心乎詩書長松蔭庭春酒在壺人間富貴之樂有及此迂疎者乎政恐不免於用世而亦將爲一琴一鶴之徒也

馮公勵集賢山居小像贊

難進易退士行大較用世不免塵纓遂縛而吾心豈忘乎山林吾身實寓乎臺閣爰因紈素想象眞樂華貫已至迷途云覺風波有涘崦嵫復薄幸天假以壽康俾進退之綽綽策枯藤而徜徉觀浮雲乎寥廓平生之歡遂於今日人間之景聚乎一壑按圖大笑與汝無怍謂余不信有如此鶴

衝玄輔道凝素玄教眞人成存劉公畫像贊

珠冠錦裳陟降帝傍𨿽祝釐有命燁乎其章而松姿鶴骨邈與世忘人知其迹托之禬禳不知其胸中之天自有雨暘烈烈祖師昔友國殤厥宗五傳師也允臧吁其濫觴實源吾鄕維桑與梓必恭敬止況交遊之契且卅霜挹春溫而接餘光者耶

濵州知州蕭克復畫像贊

小漢從華族姓日蕃世遠寖泯流風故存矯矯總戎出際聖元餘慶之抒至於玄孫善源渾淪璞玉粹溫紈綺席世詩書是惇奏刀歷宰神遇劇繁坦履優績爵弁以鶱黃金橫帶有朱其轓一朝政成肯蕪我園又將邈乎命巾車於林慮棹孤舟於淸洹也

至正集卷六十七

●欽定四庫全書

至正集卷六十八

﹝元﹞許有壬撰

○頌辭

瑞瓜頌

積善餘慶吉事有祥天人之理一也天不人不興人不天不徵太和燻蒸禎祥類生艸木無知而有知者寓焉故蓂莢不出於昏朝而瑞芝不產於亂家也惟我外舅奎章閣大學士翰林學士承旨中書平章政事涼國公迂軒先生雄才邃學典刑一世元勲績茂照映古今嘗擊大姦聞者褫魄天監丹衷竟履康吉天歷初爰立眷注百度修舉引年歸金陵使者召賚相望於道而公之志不渝矣勤勞五十年非優老有祿伏臘殆窘宰相能貧大節斯見醇和之懿蓄而必發至順壬申後圃之瓜同蔕者五禎祥所出近在戶庭方退然不居而多士已刻之石侍禦史河東郭公記之矣蓋公之克享天心感格有自福壽子孫綿綿如瓜瓞者此其兆焉有壬以諸生擢科公實坐主行非鮑宣過辱桓公之知旣厚且親是用再拜而獻頌曰

太和氤氳旁薄堪輿槖鑰潛寓無感不孚景星慶雲連理同穎形殊气一機捷響影有蓏者實烝在樊圃黃中萃美駢瑞惟五珠聨璧合植物知仁靈貺效質匪天自人惟公植徳惟心其田秉鈞執法垂五十年位極人臣有籯不金角巾歸第一鶴一琴公曰斯禎天子在上休嘉克葉聖徳之暢篚包歸美老成是諛抑而弗宣頌聲載途其頌伊何伊公之休子孫綿綿百祿是遒刻瑉惟肖傳信有史甥也作歌用播遐邇

陳廷玉偕妻黃氏爲母刲股頌

倥侗顓蒙均是降衷其至孰同夫忱婦俱有格斯孚三而一符我膚之朘我天之全豈名而然彼獨何其誶語勃豀不其恧而

致愨亭辭【爲梁彥中助教作】

茬之山兮幽幽茬之野兮沃以柔欝佳城兮其下慘風樹兮瀟颼炳精忱兮徹天淵以不亡兮視所天故隨地以感觸兮矧狐兔荊棘之荒阡爰作堂於佳城兮直宰木之陰森時思以安所止兮神恍惚其降臨繄我誠之自存兮惟致斯著著存不忘乎心兮夫安得不至於永慕彼較禮之嘈雜兮謂或墓而或家顧反虆之無文兮初何有乎紛嘩使玆亭之無作兮豈吾愨之不致維玆亭之旣作兮庶益勉其未至貽謀旣底乎法兮啟厥後於日大亦善源之流祉兮川方至以汪濊霜秋兮雨春紛亭臯兮來諸孫塗茨兮敢墜其始百世兮敬事無止

弔淵明辭

憲史孫居敬藏淵明圖徵題無隙且及於予余惟是圖豈不以淵明風節超絕流俗千載之下想見其人而求其象耶然世方倀倀膠沐聲利顧委心去畱富貴非願曽捧心效西墊巾慕郭之不若矧彷佛風節之萬一徒使縑素之象偕走塵俗九原有知其不樂於是也審矣述古人弔莊之意卽歸來辭韻而弔之曰

睠斜川兮山川故存人安歸邈天淵之寥廓徒■﹝忄敞﹞怳以增悲究淸規於旣邁仰髙躅其莫追屬典午之訖籙慨國事之日非匪懷寶而迷邦懼塗炭乎朝衣方滄海之橫流蕩皇綱而湮微顧世忽宋臣妾飛奔揚戈飆回坌塞天門屹然砥柱中流獨存道伸時屈浮沈一尊彼祼將之膚敏彊重甲之厚顏斁彛倫以攘敓舉外恬而內安玩陵谷於反手恝天步之間闗芬華劇於飄風灼穢迹以畱觀班紛紛兮何拯豁羣往而獨還賴紫陽之健筆揭忠義之表桓吁嗟先生兮固遺世而天逰始弦歌以資貧亦未免於有求及不樂而徑歸信知命而無憂羗羲皇之上人曠今昔兮誰疇惟流行而坎止渺六合之虛舟世求肖於毫素視蟻垤爲嵩丘蓋知逐其聲而遺其實遂合污而同流日挾走乎世途𨿽力憊而未休已焉哉先生來歸定何時祥麟威鳯世固難久畱淸魂悠悠無不之斷縑傳失眞況與論襟期彭澤秫田在蕪穢誰或耔吾將摶元气爲先生之象磨昆侖刋先生之詩酌淸風而薦明月洞萬古臣節而無疑

哈噶斯哀辭

哈噶斯取父字姓丁字文苑於闐人與予同登乙卯進士第倅固安州掾左司除禮部主事予佐吏部故遊從爲多攺祕書著作拜監察禦史又與予同官南坡之變梟獍黨與列據津要文苑喀喇子山曁予實同列遷戶部員外郎予在左司計事率相見俄僉浙西道廉訪司事遂間南北予居武昌適移湖北新制憲官各色止用一人長憲者同出西域卽日引退臺報不允文苑曰無例且退持疑文冒進可乎堅臥不起予跧居絕人事獨相往來鵠山楚觀之絕頂梵宮琳宇之僻地荒域廢壘村居野池靡不至焉時絕江登大別宿郎官湖賦詩談論無虛日一日把酒相屬曰人生離合有數君閒我退機適相投但恐造物見妬不終遂此先子監祁陽縣有惠政潛徳未彰子亟銘之予不獲辭焉未幾予除兩淮轉運使文苑移山北邸報同日至山北置大寧白霫地去京師東北尙八百里陸不可挈家水縈紆餘五千里扶病擁幼殆不能爲謀予官揚州﨑嶇來過曰我非瀆於進也主上新政不敢不行而老幼累我且都而杭杭而鄂鄂又山北有力且疲況貧乎鄂不可畱揚米貴亦不可居杭吾樂之榖又差賤且其人徳我吾謀定矣乃命諸子買舟而東獨挈一僕乘傳而北予畱之飲三晝夜而後去酒中嘗曰我作事素勇今殊猶豫何也予戲之曰人攺常不佳君豈厭世耶乃大笑曰昔溫公記宋子才暴謔其言偶驗吾不信也因出臂示其堅實曰斧吾撃亦不死也於戲今乃眞死矣蓋時方大疫暑行至東平主僕皆病歸抵淮安卒於舟中至順元年六月念三日也郡大夫率其國人菆之予旣爲位哭遣人省其墓告其家子穆蘇迎柩歸艤舟餞別之地哭爲之慟監縣公葬祁陽遠不能祔予欲蜀岡買地處之木屑曰杭西山先人所愛因可守也遂謀葬焉母子力不能舉漕司曁他官府若嘗往來者共賻之得褚幣中統餘萬緡旣襄事余可經理其家淮東憲長達爾瑪嘗同官閔其貧請賻於朝不報初文苑爲固安隸京號難治民劉奉益橫甚賽祈烹五十羊聚羣不逞震動裏閈執而發其椎埋焚剽數十事度不解逸去反肆誣構詔大官雜問禁中辯析明直劉置於法築堤堰三百里河以不害兩道凜然折彊暴如拉朽蜀兵未戢按部直要衝布置施爲若老於用兵者統兵省臣薦其有將帥才可治邊事云內外持憲知無不言制吏輩噤不得出一語平居論事慷慨歷落一坐盡傾遇則奮發勇往無前長於觀人某邪某詐黙以相告後輒多驗作歌行豪宕如其人古詩淸粹皆可傳也延佑初朝廷始以科舉取士天下之大才五十六人出官四方或懦於施或污於賄歷歷在人得免詬議如文苑者無幾而天復中道畫之於戲惜哉予昔銘監縣公謂其多善未報當在文苑今文苑壽才四十有七賫志以沒此又何耶豈天又厄其身而大其後耶天道是耶非耶余益感矣嘗獨坐閱同年錄十六年間爲鬼錄者十七人矣尙忍以區區聲利置胸中乎或者視爲四海九州島之人恝然無情予不忍也木屑將狀其行實求予爲銘而其狀不至爲之辭以發其槪且以寫予哀云

天之生才兮亦孔之艱前不知其幾世兮後復幾年何林林之百萬兮獨靳於賢器方適用兮陶復不堅雲未雨而掃蕩兮華未實而摧殘豈繒繳之在天兮惡有翼之髙鶱冥冥之中兮孰司其權昔君之北兮歌乎水壖今君之來兮丹旐翩翩藥膳匪良兮道路迍邅妻子暌隔兮良友棄捐我哀曷忘兮我言曷殫西山蒼蒼兮惟所便安玉樹森立兮澤流有源冀伸於後兮以報其前破不可完兮逝不可旋惟生無愧兮𨿽沒猶存修短有數兮吾其捨旃馬革牖下兮非蟻則鳶九原有知兮其然不然

歐陽生哀辭

歐陽達老年十九侍父翰林學士原功入京爲內捨生學已有成越三年以疾卒至正攺元春歸葬瀏陽先塋原功以書來曰兒旅襯行幸哀而辭之使與閩詹同不朽存沒可無憾余方悼亡不暇自哀而忍重達老之哀耶昔詹捨朝夕養將以爲父母榮志未遂而死昌黎之所以卒詹志也原功爲名學士無假達老之榮達老可無憾而原功不能無憾也余於原功爲同年情義尢篤在江南聞其慟至於傷棄官挈柩歸有詔止之遂菆僧捨一年今年治行有日又有詔不得行不得已遣家人護之歸其哀不能釋也予忍悼亡之哀爲之辭以釋其哭子之哀於此不用吾情惡乎用吾情辭曰

天髙兮地卑遊气紛糅兮物萬不齊何盜而壽兮何仁而夭豕苓遂帝兮荃蕙化而爲茅生之姿兮孔休生之業兮孔修志有樂兮離無憂養父京師兮以藏以遊生之疾兮良苦生之沒兮道修以阻不忍委兮嬴博曷遄歸兮湘楚湘水兮楚山鳥羽墜兮虛舟還薊雨兮燕雪髮日白兮衣誰斑橋卬兮梓俯椿色悴兮桂纒宿莽伯魚無槨兮童烏有文嗚呼哀哉我思古人

至正集卷六十八

●欽定四庫全書

至正集卷六十九

﹝元﹞許有壬撰

○文

焚告祝文

髙祖考府君

髙祖妣夫人惟木之蕃由本之貞惟流之長由源之渟我先浚植實茂且泓以有餘慶曾元是膺後先匪間一脈惟繩溯源究本蒙愚敢承恩光有素享則一庭洋洋在上來格其寧

曽祖考府君

曽祖妣夫人元氏稱人之善猶本其父兄錫命顯榮非先澤不能也以有壬之不才而能推恩上及祖考旣崇且華者豈愚昧自克有爲實我曽祖考妣之積之致不在其身而在其子孫也致嚴之禮敢不原所自耶

祖考贈亞中大夫彰徳路總管輕車都尉髙陽郡侯府君祖妣髙陽郡夫人宋氏

昔在潁川族大以華公始居相實開我家植徳累仁乃不中壽惟窒於躬以暢厥後嗚呼祖妣凜凜孤貞撫義先子業精行成諸孫無似守厲冰淵冒列有位立基自先追榮旣均疏郡維鄕積善之報桑梓亦光伏念由來感慕何極展慕未期君恩敢尼焚告斯恪奉有曾孫以假以享永芘後承

顯考從仕郎會福院照磨兼管勾承發架閣庫贈嘉議大夫禮部尙書上輕車都尉追封髙陽郡侯府君

惟我先公徳厚而祿不稱才大而世未施孝義無愧於古人著述可傳於後世棄諸孤之五年有春官大宗伯之命天之報徳湮於昔而沛於今者蓋遲遲有時也有壬不肖教育之意百未副一而儌幸擢第歷階三品官封及於先公非遺徳所及不肖能之乎謹謄爇以告

顯妣髙陽郡太夫人髙氏

惟太夫人慈恕恭儉用昌吾門母儀婦徳貽範諸族初封恭人進湯陰縣君髙陽郡君遇有壬爲兩淮轉運使而進今封焉命下則棄子孫且四月矣於戲痛哉孰謂疏封慶禮而遽以凶服行之耶五內崩裂泣血以告

故兄大理路軍民總管府知事府君

惟兄節儉成業勤勞訓弟純孝之誠沒當不異昔在膝下有慶及親彩衣奉觴嬉笑生春二代考妣新命於赫惟兄之願玆焉幸畢蕆事致嚴祔饗是宜追念夙志其樂可知

亡妻髙陽郡夫人趙氏

子有柔順之懿孝慈之貞荊釵緝獘窮年食貧我官禦史始封恭人乃讓祖姑縣君郡君我祿稍益子復不辰幸收桑楡大沐聖恩三品郡封與姑並臻隠卒不愧生悲益新

遣王孫文

人間長吏山中道士天飛言還斂形戢羽翠鵠萊薉翳湮偃瀦夷嶕甓址葺敝以居下視闤闠羣木蔽虧俗坌曼絕蕭然有山林之姿客閔幽寂■﹝糹斥﹞物獻焉狀如老翁疆疆唶唶跳躍驚掣絕徽荷鐵慧黠易馴若伶書疲縱觀盧胡絕纓或縻樹腰緩索使升捉腐誤墜瞥然超騰窈裊遠揚空虛是憑謂宜聾虫或系於櫪拉尾擷鬃挼耳溲脊反背跨頸俯懸狐臆披菣擇菽簸揚掇拾得食倉皇且攫且顧寶嗛癭垂旋推如注蒼頭弛汲赤腳費炊乘閒撫玩甘箠樂笞狎而捫虱無亦妄持孩童欲顚吸呷忘疲投果擲瓦張斷怖之遇杖瞑目若伏若拜釋才跬步倐復故態坐方狗踞臥復兔偃千回陟降百狀變見守者不謹紐斷而逸東裏告災西捨稱屈或疑陰妖徧走巫覡鄰寐曳衾兒繃褫裹越廚碎器入竈噓火果殫生熟囷揮積貯甫見南堂俄登北堵寸地皆歷萬瓦枚舉一臺栽植心剿形瘵小山叢桂狼籍破壞有粲盆菊長悉盈丈花開如杯風韻髙曠淩折僵僕瓦礫紛蕩幽蘭挾根穉百徹皮葡萄旣斷芙蓉亦摧黃圃如掃紅皴不遺鏡池畜魚且飲且浴輕如鳬鴨奄忽出沒夏畦勞止枵腹待充菜菔告盡殃及韮菘挿架庋書酷甚值秦卷軸紛披裂帛曵庭矢激電逝捕影無偵罝罦勢沮彈射技窮蓋一去五日一坊幾家無不被其害者於是竭智出謀誓報其侮匿僮簏中說機闔戶環壁窒穴獨啟一路遵行布餌大貯於屋其來也趦趄彷徨四頋前卻闃不見人漸至於閾及坐未幾引領人立旣行復迥乃始勇入繩牽樞動■﹝戶外去內﹞然無隙途窮蹲桴怒叫若詈嬰栱翳梲益示巧避竿撓犬怖憊而後墜爰命殺之以踐余誓若有告予者曰眉山長公謂人弄弄人栁州憎而著文子不是察而飼之使肥導之使嬉是納侮也納而怒之已昏孰甚焉矧其性若是殺果懲乎余愧其說爲之文而遣之且以戒畜者云

逸居兮食丰昧厥施兮伊何功娛我幾何兮陵侮是叢我不爾仇兮方閔爾窮遣爾歸兮山之幽山木有實兮溪有流饑齕渴飲從爾儔過河而泣兮實枯魚母狃幸免兮將臘爾軀

新居告廟文

伏以營宮室以宗廟爲先蓋有明訓去鄕土而江山𨿽美豈敢懷居然先子昔南來之時而此邦實首蒞之地於焉生息遂爾滯畱大理兄是以繼志而經營不才等因之稱家而構築祠堂有翼正寢繼成皆祖宗積善之餘又考妣生平之志謹玆涓告用告落成旣蕆事而奉迎永妥神於佑唘願推純嘏以昌後人

祭沙卜珠居仁中丞文

惟公生於貴冑稟有淑質濟以華學申以定力冰釋豪習身心鄒魯從容道義周旋規矩孝能養志忠則致身一代枚卜如公幾人持書南臺吾亦冠豸辱知之深實異儕軰忝司淮漕重任曷勝公慰而教子將有稱苟免瘝曠復叨超秩喜見顏色謂言不食憧憧於役路實過門公不憚煩禮意益惇江壖送畱風雨飛鞚一堂傾倒百壺資送繼聞執法表勵南紀將期徳政兼善均被彼蒼者天良殱哲萎易名隠卒忍尙不施扁舟此來念昔送迎茫茫公迹踽踽余行豈無公貴厭飽甫肆顒卭圭璋夢或暫侍絮酒幾何爰假瀝心公乎格斯鑑此哀忱

先公祠祝文

惟至元五年歲次己夘十二月乙酉朔越二十一日乙巳孝子具位有壬敢昭告於顯考具位府君惟我先公讀書浩博而尢工於經制行髙潔而尢著於孝安貧樂道無愧古人篤信力行罔顧流俗奉魯郡夫人致敬致樂居喪哀毀幾至滅性其燻而爲善良者不知幾人也有壬叨冒逾分皆我先公身不自享余澤之所被而履危涉險幸不至辱先者又嚴訓之有素而芘佑之有自也得請南歸拜掃洹阡刻銘神道江夏家廟奉守有嚴惟是瓈江實我先公廬墓之地士之承教而興起者恢拓祠宇以祀先聖以闡學校廟堂嘉惠署額設官卽倚廬舊基象設附祀在人且爾於不肖當何如是以由鄂溯湘肅恭來省山川環抱淸淑蜿蜒神居攸奠輪奐翼翼手植松柏鬰乎成林而蒼蒼入云矣交遊故老戴白傴僂扶杖皆至撫樹哀感昊天罔極謹以潔牲柔毛粢盛醴齊祇承祀事尙饗

祭劉傳之禦史文

維年月日具官許有壬謹以淸酌柔毛之奠致祭於亡友贈通奉大夫四川等處行中書省參知政事護軍蜀郡劉文肅公之墓惟公業精於勤學本於儒淵乎泓渟溫其璠玙昔玷南臬公實協恭羣議聚訟儒守武攻築室道謀公獨我同中書兩曹機務是膺公右我左一日同升副憲淮南承乏作漕暌離合並一笑傾倒升堂拜親握手論文脫落流俗尙論古人云萍之蹤又復南北公位𨿽隆年則未及俄聞引病請老賦歸我髙其行馳書賀之山林幾時松柏遽萎慨臨哭之無由幸托銘於丰碑朅來瓈江省先子之手植遵彼嶽麓拜佳城之崔嵬𨿽朋友之墓有宿艸則不哭而平生三仕之合始終二家之契詎能止涕泗之交頥一觴墓前公其格思尙饗

石龍神祠禱雨文

伏謂天之所以生長百榖者雲雨是先其行其施神司其權今祕厥靈深潛於淵遂令恆暘徵咎龜我大田嘉榖欲槁惔焚日燀嗸嗸疾民饑饉將癲神恵斯土其忍恝然牧者獲戾民兮何愆誠格斯應肸蠁在前幸驅屛翳騰波上天以降甘澍渥枯爲鮮祀事敢怠欽於永年

■﹝山上軍下﹞山禱雨文

惟神血食此方積有年矣稽諸載籍參以民傳咸謂神憫人答誠若影若響今玆亢陽之候甘澤不流𨿽未至云漢之太甚而榖苖盈疇侵尋半槁勢甚可憂吏其不職罰宜及身毋重民困神其享佑急降甘雨不惟釋長吏之譴且以徵神之見於載籍民傳者爲不妄而今而後血食此方世世無斁

城隍廟禱雨文

人力之所不能者必求諸神夫神聰明正直而一者也聰明正直而一則惠罰無爽有感斯應況明神秩祀一州封部之中咸在庥庇今旱爲民虐敢不一告遼州當萬山中地瘠民窶有年猶困況重以饑今不雨其如養生何其如輸官事神者何今人以人之所不能神之所能者告神矣神食於土能勿憐之乎磬折悚栗以竚甘霈

至正集卷六十九

●欽定四庫全書

至正集卷七十

﹝元﹞許有壬撰

○詔制表箋疏啟

命相詔視艸

上命眷命皇帝聖旨洪惟祖宗遺大投艱於朕𨿽繼志不忘乎夕惕而圖功未底於時雍方今承平日久玩愒是懲中統至元而後曁朕踐阼以來播告申嚴良法具在而所司廢格上下因循馴至吏獘日深黔黎益困豈總於上者不專其任應於下者不能不戾歟若稽隆古之規惟重一相之選事機有統治具斯張中書左丞相伯勒齊爾布哈練逹古今揚歷中外忠貞久孚於王室寅亮已著於天工揆諸輿言實予良弼今特命爲開府儀同三司上柱國錄軍國重事中書右丞相監修國史領經筵事董正百司修明庶務以端政本以厚生民易風俗之澆漓振綱維之弛縱首隆倚注力事率興表獨運於泰階新羣聽於渙號敢有隔越奏請中書政務者以違制論於戲凢我有官君子食朕祿而治政事者其各竭爾力殫爾誠以資佐理以副朕求治之至意故玆詔示想宜知悉

贈攄忠宣力崇徳守正功臣太師開府儀同三司右丞相知樞宻院事西域親軍都指揮使上柱國圖固勒布哈追封永平王謚惠穆制

東藩扈戰駿功已效於玅齡上爵推恩卹典宜增於沒世況生子方隆於柄用而易名可緩於褒崇具官某質稟奇英器推雄厚載考家聲之舊實基天造之初武校搜田念民饑而反斾秩隆內帑節國用以丰財報上以誠隨地而見致九重之遣使續萬命於更生蠢玆朔漠之震驚敢煩天討允矣天庭之練習實在戎行破勍敵而言旋辭厚賞而弗受讜言方進良材遽摧緬玆遺烈之若存爰質彛章而弗愧師垣進職示國家酬徳之公異姓追王爲臣子立功之勸

永平王妻大都格加封永平王太夫人制

疏王封而隠卒旣砥礪其臣忠從夫貴以發滎用規繩於婦道某夙生淑徳早配名門起家從儉素之風教子盡憂勤之力金幣昔觀其峻卻遺訓克承衮珪今致於奮庸世勲益著傳芳有自錫命是宜伉儷𨿽均鶴髮擅人間之福幽明何間鳯毛炳池上之輝

賀天壽節表【遼州】

气新天宇惠風廣吹萬之仁電繞斗樞華旦應重三之數祥開泰運慶衍洪圖【中賀】欽惟皇帝陛下允武允文克勤克儉柔遠自形於干羽守成專務於詩書綏萬邦屢丰年寰宇適泰登之世釐百工熈庶績賢才又大比之時躋民物於春臺納乾坤於壽域洪纎被澤逖邇騰歡某等職守一麾心馳千里錄陳金鑑阻從稷契之班頌刻玉杯願祝松喬之算

冊皇太子賀皇帝表【遼州】

主鬯承祧一索首推乎出震顯謨啟後兩明足繼乎重離位正前星恩均率土【中賀】欽惟皇帝陛下武能靖亂文克守成奄四海之大以作君爲萬世之計而傳子眚災肆赦典刑薄五宥之恩賦稅寛徵仁政寓九條之詔纂鴻休於祖訓詒燕翼之孫謀神噐有歸皇基益固臣某等幸叨下郡莫罄歡誠日重光月重輪盛徳已昭於雅奏書同文車同軌寰區永底於隆平

賀登寶位表【山北廉訪司】

出震承祧夙著重華之至行體幹繼統誕昭萬世之常經品物皆春神人胥慶【中賀】欽惟皇帝陛下聖由天縱敬克日躋尊太后稱太皇首明孝治任舊臣遵舊典益固皇圖深仁溥五宥之恩新政布七條之詔人心同乎舞獸神噐安於覆盂綱紀修明規模宏遠臣某等叨居憲職幸際昌期日之升月之恆永接無窮之緒天所覆地所載悉歌有道之期

賀太皇太后加尊號表【山北亷訪司】

位正三朝極今古隆親之道文加二太見聖明報本之心慶集慈闈光增縟典【中賀】欽惟尊號補天著績夣日開祥贊燕翼之嘉謨際龍飛之昌運爲天下母挈神噐而置諸安契上帝心有大徳而得其壽惟原柢之深茂宜位號之崇尊臣某等忝列淸班阻陪盛禮徽音徽徳幾年深教育之恩文子文孫萬世繼怡愉之養

賀攺元表【山北亷訪司】

躬成大禮煥十二章備物之儀數紀初元張萬億歲太平之本寰區均慶寶歷用彰【中賀】欽惟皇帝陛下輝光日新智勇天錫行封贈而勸臣下率興稷契之心蠲租稅以厚民生隆復唐虞之化無匹夫不得其所謂至治誠在此時名與實符事皆道恊臣某等班違拜舞職忝澄淸和气祥風舉世咸陶於元造秋霜烈日微忱敢竭於精忠

賀正旦表【山北亷訪司】

春首四時鳯歷正三陽之序王大一綂鴻基衍萬世之休懸政不愆履端伊始【中賀】欽惟皇帝陛下中和致理仁孝承先乾坤咸囿乎雍熈謨烈益祗於承顯奮英斷而端本風霆寓生物之心乘大明以禦天日月煥敷文之治惟憲綱之力振尢祖訓之恪遵運際期昌恩均率土臣某等叨陪烏府阻序紫宸丰以祿榮以官懼莫效毫釐之報長如川峻如嶽願益恢宏遠之規

承召病不能赴謝表

具位臣許有壬謹言準中書省咨爲臣有壬辭職欽奉聖旨節該依舊勾當裏行者欽此伏以政府無功方擬復兔園之業使華將命洊令聨鳯沼之班撫已多慚陳情有請臣有壬誠惶誠恐稽首頓首竊惟乾坤定而貴賤位上下辧而禮義明或令或行有綱有紀惟臣有聞召不俟駕之義惟君有在病而予告之仁是蓋察臣子之至情於以示天地之大徳古而歷舉今亦多聞如臣有壬者猥以寒微冒登科第夙蒙殊渥兩參預於中書遄奉徳音遂綱維於左轄固辭不獲黽勉以承若臨淵而履冰猶挾山以超海侵尋十載已昭績用之弗成瞻望九重乃宥迂疎而不責況以持身未至訓弟有乖不能儀刑於一家詎可輔毗於大政謝事以退明日遂行不謂遽徹宸聰遠承天寵紫衣傳詔旣灼示於新恩白首拜嘉俾尙仍於舊貫臣有壬自辭職以來行藏𨿽決憂畏彌深思先臣松梓之墟復興至念以微臣蒲栁之質因致沈屙是以聞命戰兢仰天惕厲捐身固系乎臣職乞骸蓋屬乎君恩精力日衰報效弗加於犬馬材能軰出都兪方恊於鳯麟固宜揣分以避眞才求醫以延殘喘瀝忱至此負罪謂何玆蓋伏遇皇帝陛下克寛克仁無偏無黨經筵時禦講明法祖之宏規聖學日新揚厲光前之偉績神武而不殺廣大以有容春育海涵天覆地載無一夫不被其澤使萬物各遂其生以至樗櫟之材亦均雨露之潤伏望益推曠蕩遠燭隠微察臣戅直而勿欺憐臣衰憊而實病放歸田裏俾爲盛世之逸民感寓聲詩願繼康衢之順則臣有壬無任瞻天仰聖激切屏營之至

冊皇太子賀皇太后箋【遼州】

聖資備徳徽音允著於思齊謀重詒孫盛典式遵於燕翼得名旣正錫慶惟均【中賀】敬惟尊號寶歷承祥銀潢衍派以天下之本在太子佐聖君之治於內朝建嫡以定人心爲億兆姓生靈之計主器而安宗祏啟千萬年社稷之休是𨿽睿算之難侔實自慈闈之有助臣某等職叨一郡歡倍羣情孝奉怡愉至養已兼於逢吉模恢宏遠皇圖益進於無疆

賀皇太子箋【遼州】

主噐莫若長子宗祧衍奕葉之休繼明以照四方化日恊重光之象誕膺顯命永視宏規【中賀】欽惟皇太子殿下睿哲在躬妙美居質夙著問安之孝宜承監國之權甲觀開祥和順英華備至徳靑宮翼善左右前後皆正人民生咸遂於春臺國祚益培於盤石臣某等忝分西郡阻賀東朝定本正名已接萬年之統上賢尊徳行躋三代之隆

正旦賀皇太后箋【遼州】

祥開寶歷陽春均播於人間位正宸闈至養巳隆於天下有生咸遂無物不新【中賀】敬惟尊號勤儉聿修仁明夙著稟懿行而符坤順嗣徽音以致泰和靖難守成黙贊吾君之治奉先廸後永爲聖代之規徳與日以俱升慶如川之方至臣某等沗司外郡阻賀內朝五福躬全久底期頥之壽萬年天啟益隆洪逺之圖

賀千秋箋【山北亷訪司】

大鈞播物四陽應節於中和少海澄波萬象涵休於潤澤慶闗宗社喜溢神人【中賀】欽惟皇太子殿下性稟慈仁躬行孝弟本旣立而天下以定名一正而神噐有歸機務總裁贊聖明之政教言辭告誡聳臣庶之觀瞻接大統於無窮囿寰區於至治臣某等職叨持憲賀阻班庭監國撫軍九有方隆於付托參天兩地千齡允洽乎雍熈

擬韓堅降授後謝表【守東通州明初有擬謫韓堅制戲而甚佳因亦擬此】

年月日臣某降授炎州團練副使火山軍安置者臣伏以天道分消長之斯違天者蓋不可逭水利在通塞之際行水者是宜有辭顧坤陰素稟於冥頑而春陽遂稽於融釋平生淸苦嘗與蘗俱僻地孤貞肯隨羔獻魚已負而未使之出狐旣渡而益肆其妖馴致其來非自作於不靖好生之洽乃特見於惟輕薄示鐫移盡寛爍鑿玆蓋伏遇皇帝陛下正位凝命順天應人知其頗重厚而無心況亦因喜怒而致罪長萬里厚三丈未至於斯緩三尺削數階已適其抵然單辭乃往聖之戒而旁逮非釋巳之私解釋東風何遙遙而不至沍連北陸故皎皎以自持罰也各有所歸臣乃獨受其坐身投遠裔其何以辭言出至情亦所不免始凝而至初心𨿽悔於履霜不宻之愆余忿敢形於雨雹昔我履者甚若臨淵今身及之殆如入甕火山熾烈已甘凘燼之無餘淩室深寒尙冀收藏之有待

修喬江書院疏

道無遠邇猶水泉之行地中時有晦明如日月之在天上蓋人心或昧於物欲而天常豈間乎智愚建學使教育之有歸立師使知覺之有自若稽隆古徧閭巷與國都爰及聖朝由路府而州縣惟鄼鄙聽眾以興廢故庠序視人而有無斯民本尭舜之民何地非鄒魯之地喬江書院者經始宋季再建國初臯比之座旣虛伊吾之聲遂絕星霜變易宛有故基風雨傾頺鞠爲茂艸義士窘於獨力學者嘆其無從主領黃文復先生以篤古爲人師以興廢爲己任買田築館弗遑寧居問道傳經漸知矜式一簣不止則九仞有終丈席僅完而萬間未構十室必有忠信況連袵之成帷眾流可爲江河看盈科而放海將見風移俗易燻晉鄙而皆善良義重利輕化齊民而出俊傑共成盛事側佇羣賢

霸州創建老泉書院疏

霸州卽文安縣在今畿甸之內老泉蘇先生主簿是邑湖廣儒學提舉李元鎭先生世居此土欲卽其地創老泉書院以祠三蘇割己田二頃以奉祀事然先聖殿廡師生堂舎規模粗定未底落成且欲買經籍作樓庋之而其費不貲當世公卿好義君子必有能相其成者伏以屍而祝社而稷蓋以章盛徳之人術有序黨有庠是又育英才之地且君子所過者化寒暄未變其流風況文章可得而聞星日照垂於奕世故必有追古淑今之舉庶可爲移風易俗之基睠此文安近居畿甸在昔有宋作簿曰蘇邃學雄辭冠當時而獨立髙標餘韻儼今日之猶存權論何嫌乎說兵辧姦有系於匡世一門忠義前後無倫二子聲名遐邇同著彼黃有東坡之位而筠立子由之祠天下知侈於幾區大老獨遺於此土典實明時之缺責其吾軰之歸湖廣儒學提舉李元鎭先生倜儻俊才浮沈冷職著書早徹於宸聽作事無愧於古人棲棘懷賢發三百年之浩嘆維桑感義念六七世之故鄕慨然任艸創之勞茫乎若綿蕝之設披荊棘構祠宇𨿽負郭二頃之巳捐市典籍闡黌宮正爲山九仞之伊始宏規須仿四書院多助必藉諸名賢道域旣恢義塾斯啟寒泉秋菊薦眉山父子之堂春誦夏弦興皇元俊造之士共成盛事肅竢芳題

上右丞相啟

伏以統百官以掌邦治方求連茹之徵報一飯而辭大臣況遘采薪之疾在心有蘊因言以宣竊惟涉巨川必待於烝徒構大廈不遺於小木是以公卿之論道貴乎陪貳之得人非藉眞才曷毗大政苟有知非而求志亦當行恕以包荒恭惟右丞相閣下大手補天奇功蓋世負兩間之重大佩四海之安危豈惟救獘於一時蓋欲躋隆於三代奮庸實效名爵重而倉庫充報主誠心天地知而鬼神佑勞而不伐謙以自卑是猶海嶽之髙深尙待涓埃之增益爲國家而下士寜辭吐哺之勞使山野之陳人復與在廷之列有壬初無學術忝與科名本期州縣之服勞馴誤省臺之遴選承恩逾分苟祿招愆三玷兩司人已疑其辯幕四參大政身遂致於負乘在中書且二十年來遊辭知幾百軰毎念出言之傷易常切自懲然逢持論之失平又循故習守法不回而忤物未免齊家多愧而佐政何禆慚伴食之無功幸投劾之有故斂裳宵逝養病野棲鳯閣朝元夢寐押班之上相鶴書赴隴收羅委地之棄材領淸誨之渠渠重微懷之耿耿勿藥未占於有喜趨朝寧免於後時顒望髙明俯垂矜察小人乘君子之噐自虞慢藏之憂大賢立邦家之基願頌有臺之樂敷陳語淺皈倚心長謹奉啟以聞

至正集卷七十

●欽定四庫全書

至正集卷七十一

﹝元﹞許有壬撰

○題跋

恭題太師秦王所藏手詔

文宗皇帝手詔今太師秦王中書右丞相持以示臣有壬俾識其後臣有壬恭讀蓋以兩都門禁遇有夜啟舊惟牙符申以織文不具而啟當以大辟所以嚴禁衛也臣有壬昔參議中書實出禦札而小臣數奇不一月憂去追恨不能有一字之補而切有說於今焉伏念人君之責在乎得人聖人有金城得人之謂也惟太師在天歷初當汴兵衝參謀祕策與奪如神使乘輿達京中原不驚今年六月又討不軌其難有甚於汴者其功豈但護一門謹啟閉而已哉宸謀淵深申畫周防古聖人重闗擊柝之意也若夫任得其人則又君逸臣勞之大節焉臣有壬故敢書此以助聖君賢相擇人之萬一云

恭題太師秦王奎章閣記賜本

文宗皇帝逰心翰墨天縱之聖落筆過人得唐太宗晉祠碑遂益超詣蓋其天機感觸有非常人之所能諭者開奎章閣書制文刻石閣中摹本出天下聳觀揭如日月云漢之賁萬物也當時沾賜非殊眷不與太師秦王中書右丞相奉賜本俾臣有壬識之臣有壬竊惟帝王之徳業𨿽不系乎書然寸心之微眾欲攻之不惑聲色則荒遊畋萬幾之暇誠絕眾欲深宮靜幾寓意乎書心正筆正出治之源於是乎淸矣況記文所謂崇徳樂道頌祖訓戒守成遠不軌不物所以陳王業貽孫謀者本末周宻帝王之道盡在是矣誠歷代之大訓也

題歐陽文忠公告

文與道一而天下之治盛文與道二而天下之教衰經籍而下士之立言力非不勤也辭非不工也施之於用卒害其政者與道二焉耳昔蘇子以韓愈配孟子而以歐陽子爲韓愈天下以爲知言後世不敢有異議者韓也歐陽也推而逹於孔子之道也歐陽子曰三代而上治出於一而禮樂逹於天下三代而下治出於二而禮樂爲虛名又曰我所謂文必與道俱嗚呼此歐陽子之所以爲文而先儒謂自荀楊以下皆不能及者也有壬幼讀其書卽知好之見其紆余委備容與閒易初若易入望洋而嘆而後知其大且至也翰林直學士兼國子祭酒玄原功其後也登延佑己邜進士第名能爲古文潁州後子孫散而四方能世其學者原功耳出所藏至和元年五月告身示有壬曰太師爲龍圖閣直學士尙書吏部郎中畱守南京時罹太夫人憂服除以舊職起此其告也陵谷變遷巋然獨存傳而至玄玄也歷冑館奎閣奉常太史幸不至墜世業子吾同年其爲我識其左又曰子以參議中書省事母憂去官服除亦以前職召古今事有相契者其並記之有壬早讀歐陽子文得與其後同年而又相好故敢以謏聞識之若夫徳業之不究而以迹之粗類者委之豈原功私我之深遂忘其擬人以倫而傷其知人之明耶將原功警我以希賢之學耶警我以希賢之學也則不敢不勉

題鄭裕卿孝行詩卷

庾黔婁爲孱陵令父易在家遘疾黔婁忽心驚卽日棄官歸家時易疾始二日余童穉誦故實及此𨿽未有知而竊有感焉年十三在鄂休日從諸生出嬉惕然有動於中意太夫人當暴疾有靑竹立牖下必策竹徙倚亟歸視之果策竹以立言疾狀甚苦藥數日始愈於是益信黔婁之事爲不妄以語人或信或否甚者謂索奇近名遂不以語人第默求之以徵人心之所同然者棗彊鄭郜裕卿爲仁虞掾扈從桞林至大辛亥正月廿九日忽心悸意其母疾告上官得歸二月五日抵其家則母疾已不得語但泣下頷之是夜棄代倘非至情感觸奔走一見裕卿之恨窮天地亙古今其有已耶嗚呼銅山崩而鐘應春木花而栗芽物之以類相感者其捷且爾況子之於親乎子之於親身𨿽二而气則一焉身親之身也親有疾痛身𨿽不知而心爲變理之常也惟其篤愛日之至念厲先施之血誠跬步之頃不忘其親則气之一者無所往而不在矣其終也羮且見之墻且見之齋且見之而況其生乎彼陷溺其心者則不然亦惟有是心者爲然耳裕卿爲三臺禦史僉憲三道皆有聲生能養其志而沒能及其生其亦可以無悔乎朋遊知其事將播之歌詩俾余爲之序嗚呼黔婁已矣裕卿無母且廿五年吾母見棄亦五越歲矣尙忍舉以爲言耶其忍泣以書者庶後之觀此其亦均有所感焉

題牟成甫作鄧平仲傳

余昔漕淮掾廬陵曹汝霖出其父士弘先生志銘存沒贈挽序文歌詩因得其人焉士弘識遠气豪博學彊記僑錢塘宋余黎獻名伏一時者皆稱其有史才最後鄧憲使善之袁侍講伯長直以宋史期之而士弘亦自任也陵陽牟成甫嘗作鄧平仲小傳濟邸事略寄士弘備紀述汝霖又以寄京師請識其末余旣悲其年之不昌史之未成也而重有感焉國家得宋而天下始一三百年道學之明家法之正人材之多文物之盛三代而下無與倫匹其國可亡其史不可亡宋之史我之責也人亦有言列聖復有成命而宋之亡也又非與秦漢以來國亡而文不足徵者比天下之禆官野史碑銘家乘亦旣搜致史館而因循六十餘年何哉竊惟混一之初故老具在此可乘之機而釋之當時士大夫不得不任其責焉大徳初余讀書江南猶及見之從問往事歷歷可稽距今又四十年而雕謝無餘矣接父兄緒餘有志如士弘者豈易得哉匹夫奮臂而出欲負千鈞之重非有烏獲之力不敢也儋人之爵而職其事者乃不勝一匹雛可乎士弘沒矣宋史將遂巳耶天下之大寕無其人不論其職不職也固將釋吾悲而有望焉有爲者出則今亟焉猶可及也過此則風聲習气日以幽邈殘編斷簡日以廢墜𨿽有太史公出亦不免疏略抵牾矣有爲者苟出成甫此作當有取也士弘之志其亦可書者乎

題潭州李肯齋手書

衡陽郡學實肯齋李公故宅開雲樓設公像垂魚正笏有壬幼讀書其十歲時從師友拜樓上尙論風節詠歌追思三十二年學已久不知公像無恙不也故人陳君季和入京出公手書乃其復司農進直寶儲帥湖南時與其幕陳季文書也時國勢一髮引千鈞急賢宜何如方且斥公十年用復未究已傾而維湖南特一繩耳不待瀛封命下其不能國蓋昭昭已見矣宋之起公公之死宋無益一時之存亡而有功萬世之名教公之一起其功亦豈淺哉使起公早用公盡如公者皆得效其力則古無亡國矣是則天焉一書之微憂國之深敬君之至不怨不尢可槪見也宋逹官位重任劇箋奏書簡幕下士例爲之而公之使人謙抑若是君子哉季文名億孫衡之安仁人登咸淳戊辰第爲全州推官公辟之幕潭城陷從公死公書謂能道人心事眞知人哉季和季文從弟也

恭題胡震宧所藏今上禦書

布衣臣豫章胡震宧奉九霄二字示臣有壬日震宧遊桂林實得侍今上皇帝筆硯及見始作字時落筆如宿習每精意審訂然後奮臂一掃不復潤飾此則書以賜震宧者也臣有壬齋沐伏觀而竊有感於揚雄氏之言也雄之言曰聖人矢口而成言肆筆而成書蓋天縱之聖不求成文放口而自成文不求成訓恣筆而自成訓書以爲訓有道焉字畫之寓有訓焉宸翰健剛端重渾然天成書家疲精力矻矻歲月有所不能而性天超越一趨徑至非聖人肆筆而成書乎而九霄二字又有訓焉唐髙宗爲飛白賜近臣皆有比興其賜郝處俊曰飛九霄假六翮豈聖衷有見於震宧故不他書而擷此二字以賜之耶震宧其益進於學益勵於行養六翮以待一飛其勿急急於小成也

跋髙宗小楷學記

宣和父子皆能書而建炎小楷乃學記一卷治亂之機於是可見矣

跋忠武王花押

右淮安忠武王署押二紙皆薦魯郡文忠李公之底也昔王以雄姿大略濟以至仁取勝國兵不血刃歸槖不貯一毫勲徳塞宇宙其恊贊畫諾亦惟有一時之傑蔚乎其左右前後也文忠之子季凱請識左方竊惟聞王之風當斂袵肅拜況親見其心畫哉王國之貴種而落筆雄偉若老於翰墨者昔嘗於掌故簿領中間一二見見輒捧玩不忍去手況李氏家有之哉前剡舉文忠爲樞宻參議後者舉爲江西宣慰使皆不果用舉者與舉之者若是當時亦復尼而不行耶文忠終於江浙省參知政事爲時能臣王之明又可見矣季凱其什襲之

跋雷天益所藏先公詩

先公在江南嘗語有壬曰我讀書鄕校時同捨最久而最相得者雷起龍先生先生才甚敏學甚苦浮沈裏閈今老矣歲時話親故必及之聞之熟故知之悉至元戊寅有壬得請歸鄕裏其子志天益者出先公手書詩一首乃嶺南和先生所寄之作也鄕思友義卽詩可見伏讀哀感五內摧裂先公所作散逸甚多旣錄之東岡小藳而歸其本於天益俾存世好焉先生後更字伯通學充而不試者也

跋晦庵寄馬會叔十一帖鶴山馬侍郎嘗有言曰時無孔子子朱子不當在弟子列觀十一帖則侍郎之賢愈逺愈彰而子朱子交友之篤疾惡之誠論薦之公進退之審可槪見也謂其徒持咫尺書幹監司州郡朝至暮獲如取諸懷以陵篤縉紳者果何人哉百世之下邪正益判矣

跋甲戌混補公據

有壬幼讀書衡陽師蘭埜吳先生先生諱剛中字景和勝國咸淳甲戌湖南混試終場萬七千八百餘人取合格二十六人先生試賦天地大徳曰生通榜第二賦則魁也宋末詞賦尢工嘗誦其賦中朝士夫間殆如孫昌胤冠子言於鄕士其不怫然卻立者鮮矣當時題名有石補入太學人給以據兵火之餘石且不存況擄乎第二十二人劉先生與詩子楚材獨保其據如新而第八人歐陽先生則有壬同年原功之父也原功旣題其後又介陳剛以屬有壬吁宗之賢書蓋絕筆於是而其文獻有足徵者焉南來訪先師子孫於衡陽士子已無知者而幸歐陽之有後劉之有徵也二先生則彰彰矣若吾師軰不幾於泯泯乎歐劉同爲瀏人而原功又爲太史使二十四人不泯若二先生亦必有道矣

題楊廷鎭所藏首科策題

仁皇肇行貢舉親策多士人賜印題今全州總管臣宗瑞旣擢第請請捲官集賢學士臣孟俯謄諸砑綾以仁皇之親策臣宗瑞之所對重之以臣孟俯名世之書信楊氏子孫世守之寶也臣有壬實階是玷前列十五轉遂待罪執政追思廷對時文運之亨如日方升不圖才三十年遽至廢格𨿽姦人藉進士瘝墨者若干以簧鼓上聽而不才適在政府封繳不武匡救無術有愧於七科五百三十七人者多矣尙敢以瘝墨者爲辭哉而亦何面目復觀聖策耶讀卷臣世延等識於後莫不哀歲月之飄忽君臣之奄棄世事之多變也哀則哀矣無愧也臣有壬則兼之矣謹書其槪而歸之

題趙繼淸覆瓿集後

同年趙君繼淸昔與計偕人已翕然稱之蓋學之固有者也有壬佐天官幕繼淸調湖廣省照磨參議中書調國子助教皆與議末廿年中凡三見之不久輒去故於文墨言未嘗及丙寅歲在右司見其覆瓿集讀未竟取以南去甲戌歲又見之始得盡讀文若詩凡六十餘首然後見其舂容寂寥之各適其當而益知其學之固有而有能進也予拙且懶仕復多劇非迫諸人觸諸心不獲已不執筆積以歲年存尙滿篋況博贍敏給十倍者乎則此集也其示人之一斑乎然而文貴傳不貴多餘之貪於繼淸者蓋欲見大方之家而極其學之所肆爾它日請之其尙勿吾拒也夫

題李元鎭堯山樵唱集

大徳丙午冬識文安李元鎭先生於鄂予落魄京華元鎭召入同邸忘年市飲無虛日朋遊唱和少年技癢恐後元鎭但轟飲不言時出一章硬語老气見者盡傾尋去翰林遊吳楚閩海殆徧承乏按南海聞元鎭治舶事海資山積但攜一猿一鶴而歸過橫浦驛見所畱詩思其人而和之予仕京七年元鎭在江湖元鎭兩入京皆值予出人生難合有如是哉提學湖廣年望七十予亦髮蒼蒼而視茫茫矣握手驚喜亟出堯山樵唱集曰子知我者當有以議其端噫交遊二十五年始得其帙之全而知其爲詩之多也惟其讀書有見故其言醇進退明故其气勇土視貨利無一錢不蹙眉故其意適江湖之日多仕宦之日少故其體放元鎭少慷慨有气節善騎射早官江南棄而讀書山中深造厚積入可以備頋問出可以爲捍禦惜其壯而不用用而不盡今老矣才五品冷官豈天欲昌其詩而厄其官邪昔鄭谷梅聖兪皆爲都官𨿽若過之在元鎭猶未用也予恐觀者不知故敍其生平大槪而區區交遊出處因以見焉

跋海朝宗玉枕蘭亭

永和癸丑迄至順癸酉九百八十一年蘭亭一帖臨摹展促殆千萬億化身矣本來面目寧不變乎朝宗所藏校予所閱蓋唐臨之佳者也第世無吳卒不知綱之果似芮否也

跋納琳文燦詩

士子持所能得一第爲能事畢矣髙昌納琳布哈文璨則不然迨守湘陰歸汲汲問學猶未第時予嘉其有志於逺到也出詩一帙求言甚切無已則復之曰三百篇後作詩而世傳者可數也評詩而世服者可數也後學望洋罔知所止愚敢以所聞進曰學曰師曰識曰力而已學以聚之師以傳之識以別之力以終之四者不廢一旦自得有不期然而然者矣故曰學詩如學仙時至骨自換夫見彈而求鶚炙見卯而求時夜已太早計矧彈卯未見者乎君見矣其力求之少陵復起不易吾言

義首座自號仁峯題誦連軸爲之跋曰

韓子送文暢師言其謁吾徒來請其心有慕焉天寧首座義公旣名義又號仁峯而又謁吾徒來請則其有慕也審矣吾徒亦有以告之乎仁乎義乎其亦慕其名而遺其誠乎而亦煦煦孑孑同其育乎揮之進之予將究子於名號之外矣

至正集卷七十一

●欽定四庫全書

至正集卷七十二

﹝元﹞許有壬撰

○題跋

跋賀宏逺墓志

永新賀宏逺沒其鄕人馮君敬宗出艸廬吳公所爲志志其童時能直叔枉疾不應科擬其文不愧中者司帑教邑舉能有爲天苟引年當樹立大有可觀此志者之不能不悲也予獨愛其事親而能娯失母而能喪無愧於心矣無愧於心壽不足悲也敬宗諸書以慰其子又出其詩跌蕩淸麗讀之如見其人予所謂不足悲者又不能不爲之悲焉

跋鄭氏蘭亭

蘭亭序世言右軍醒後更書數千百本莫有及者一手且爾則知後之木石傳刻者不能不失其眞也余南北所見無慮數十手而同者才一二豈昭陵本世不可傳所摹皆醒後書耶抑後之善學者自爲之耶晚得鄭氏所藏本爲差勝然不敢作退之大言姑書以俟知者

跋髙本齋詩藳

仁皇懲吏百司胥史聽儒生爲然而儒實者不屑爲爲者率儒名也承乏所寓卽扣實者果無幾天機鼔動蓋欲一掃宿獘且戛戛若是則人材之難不間於大小也予幼僑鄂見掾於省者多俊偉士人望而重之由是而分藩持憲者相繼而見三十年來望之者日益輕僻居時見朋遊盛言本齋髙君之賢扣之儒實者也而又飄然謝去扣而實者益無幾矣將行出詩稿求書其端觀其詩益知其實詩之長行之潔諸公序之悉予獨有感於本齋者爲書所見而期之

跋周益公而下廿四人寄馬會叔四十七帖

周益公而下廿四人四十七帖皆簡鶴山馬公侍郎者也侍郎與晦庵友善徳望伏一時簡所稱非溢羙也而廿四人者林栗京鏜在焉尺牘往來人情有不能免焉者非有私於子我之私也鏜後大拜而侍郎止法從予因有以見宋之不綱焉陵谷變遷國不能有其圖籍而馬氏傳守遺墨寶襲如新至侍郎玄孫之子武昌郡博士泰之又能表襮於世可謂賢矣泰之之子孫其尙保之哉

跋張子湖寄馬會叔侍郎三帖

唐以書取士書以法晉故多造精玅宋人不及唐者不獨人不専習大抵法唐欲溯洄至晉而有未至焉李建中後蔡蘇黃米皆名家南渡稱張子湖朱子稱其不把持愛放縱九原不可作無從一問不知書法果如斯而已乎是三帖皆與同年鶴山馬公者也吾同年劉壽翁不能忘情者有以哉

跋劉莘老書金剛經

劉忠肅公出處大節王嵓叟奏札可見其平生剛鯁豈徼福於不可致詰之地者其貶所書佛經豈昔人所謂逃禪者乎觀者勿以日誦十部一語遂疑公也若夫是經之玅古今贊述備矣予𨿽未學佛長人豈欺我哉

題舊寄髙元用小詩

至大已酉予旅食京師與洛陽髙君元用共爨以食天大寒嘗復衾而寢有兩鬢煙塵朝共爨一窓風雪夜同食之句君笑曰此他日話柄也俄皆用茂異調校職元用餞予北而後南焉予赴遼州倅遇便郵繼以爲君拈起當時語應見相思萬里心爲四句寄之後𨿽踆踆南北有便必書而迄無報章每念一日見之當詰其後其弟元博佐興國幕謂予忘也謄以見寄予遊長沙其子萬里持以來拜倒指二十六年元用奄逝亦十八年元用長予一歲相從時才二十四沒時才三十八餘癡頑閒話視元用所得不旣多乎鄙言散四方人裂棄不少而戱語片楮什襲如新蓋敬兄執弟也敬父執孝也孝弟萃一門有不熾而昌者乎予方悲元用之不壽而有喜元用之有悌有子焉元用不死矣

題劉氏族譜

長沙劉彥恭奉家譜請言由其本求其支茫洋棼錯殆不可知精索締視則某先某後皦乎其各有合也士大夫家貴知其族及蕩於兵宰相世系之隆子孫有不知其自出者況齊民乎士大夫家能有其譜者百不一二也彥恭之先世有聞人考明徳業進士有聲早卒彥恭相其弟某幼沖於成譜之蔓衍後又可知己歐陽子用太史公史記表鄭玄詩譜略上起髙祖下止玄孫多而不亂逺而無窮彥恭其亦究此乎予嘉彥恭能子故進之士子講學此其先者也彥恭勉之

題劉先生所藏予靑山詩

元統癸酉七月予避暑江夏靑山髙武肅祠有十詩書以遺友人劉君光逺同年歐陽原功旣爲跋予京師歸光逺又請予自題其後癸酉距今七年年非甚逺而予中間待罪政府最久上負聖天子下不能推毫髮利澤於人又不能自安其身於伴食之地當其斗橫議而孤立也若乘小舟而渉大海若抱漏瓦而沃焦釡蹂拂百至气奄奄靳屬者屢矣原功學士議事常在列蓋親見者也當是時也思靑山之逰其可得哉賴天子明聖大臣包荒不加以罪釋之使歸得見舊迹爲幸多矣旣以自幸又因以自勵焉詩非佳也光逺不投之江爲我藏醜乃什襲之則凡後有所作其敢苟哉非欲持是又以求售也覬其頗工以歌頌太平於山間林下不徒爲山水之役而已也昔約原功遊衡湘原功歸而予在政府今予歸而原功在翰林光逺其里人見當爲我申之約苟踐詩當百陪靑山矣姑書此以俟

題歐陽徑存詩

訥庵中執法口歐陽徑存不釋謂能候人脈審貴賤吉凶無爽予旣識而徵之益信其術之異一日論方技及星命學則又所精者屬有采薪憂推原精微指授湯劑所苦尋愈談玄養生皆號有得𨿽己訝其多能而直以術者待之最後出所著詩文一帙丐一語表其勤文古而法詩淸而腴始知其爲儒而遊於方技者也噫世以一人之毀譽一時之見聞遂以爲盡其人其不合者眾矣徑存所著當代名筆敍之詳矣予特哀其不遇而以爲長育人材者勸庶有合焉徑存曰吾老矣將歸賣藥鄕裏不復出矣予曰世之如君者可勝道哉觀是或有激也徑存曰惟

題羅善先赤壁賦

漢嘉羅慶善先予爲淮漕時掾也儒雅緣飾翹然如野鶴之在雞羣嘉木之在蓬藋眾人遇之不忍也除建寧照磨地官辟掾善先曰與我局蹐凡穴培植一級豈若安吾一命盡吾所當爲者哉卽日歸待次維揚予嘉其去就之審而復自喜昔者遇之之厚之明也予南歸迓予召伯埭從至儀眞日且浹予將溯江出東坡赤壁二賦四軸前賦則困學鮮於公書後則松雪趙公書請曰先公在江南名勝爭內交此二公駢奇合羙以奉先公者也公沒慶昆季在幼賦遂失遊金陵見之王氏家上書先公字如新不覺泣下加其原直而得焉徼一語記之後子孫將不敢墜失予聞知書者我朝字畫趙松雪號獨步至於行書困學實轢而過之松雪於是極力頡頏而世之議者蓋自有優劣焉二公皆一時書學宗匠也乃共書二賦以奉羅公其所與可見矣公名光錫字漢臣號玉泉子少力學負气節至元間爲尙書省都事轉兵部郎中與時相不合卽退居西山耕牧自怡構亭玉泉扁曰拄笏其寓意有在也遊江漢吳越終於江南予嘗悲世家子先世丘隴有不得保者況圖籍乎父沒而不能讀父之書手澤存焉爾況父之字在其上者乎手澤在焉字在焉委之他而不卹則亦忍哉禮遺書藏之廟孝子仁人之所甚重者也若善先者可謂孝矣孝而移忠吾又知善先之能顯其親矣能顯其親視字之在書者益彰彰矣善先其勉之

題莆田黃氏族譜

宗法廢而族姓之辧興氏族之志立無乃違其原柢而卽其支流乎經殘禮壊其亦愈於已乎人一身其來尙矣少而至於多近而至於久則不得不分分而益多以久至親盡而爲途人勢也使多而不紊久而不迷則圖譜之作可少哉唐宋士族亡其宗譜名門右族莫究世次宋歐陽公因采太史公史記表鄭玄詩譜略依其上下旁行作爲譜圖百世不易之法也𨿽其言稍過於激議者取其大可也而乃指擿詆訐猶法家括索眞少恕哉武昌水陸提舉莆田黃君出其族譜自晉晉安守元方而下迄於今簪纓世家絕無而僅有者也世逺系紊固或不免視世之漫不能究其先者有間矣諸黃自敍其譜者元丰而後濟濟有人因其語而有以與之夫世之能世其世者世其徳也非爵祿之謂也富貴烜赫未必華其宗而謹徳力學不墜世訓者休光可百世也惟其發之於旣盈不期而至不得已而出措諸事業而不悖揆之世訓而有光其庶幾乎若夫少不齒仕流爲憤恨以譜圖爲入仕急務非所望於黃氏也提舉試以語諸族人將有感於予言者也

跋胡安常所藏坡字

坡公論顏魯公書謂古今之變天下之能事畢矣而天下後世之識者不能有異辭匪服其人服其公也坡公此帖蓋有得於魯公者鮮於伯幾以爲魯公爭坐之流其眞知者哉六一翁辧瘞鶴銘不類羲之筆法而類顏魯公知此則知坡公此帖有契於魯公也思陵以冥合天矩觸塗造極歸之通儒而世之以優孟爲孫叔敖者又不可同年而語矣

跋盍正甫所藏元裕之諸公手簡

正甫提舉所藏前軰墨迹元公裕之姚公公茂王公以道杜公善甫凡四家皆與其先世手簡也三復之餘竊有感焉若元公之學王公之才杜公之逹固無間然矣九原可作吾其從雪齋乎

題歐陽同年敍祁母傳

古列女無傳傳列女自漢儒始厥後述者凡一言一行可儀表閨門者悉紀錄之以備史氏之采擇其或史氏采擇有所不及則亦托於名能文辭以附傳後世若祁母劉氏之有傳是已余𨿽未見其傳而讀歐陽同年敍可悉其爲人未嫁則履前言以修內行旣嫁則承宗事以謹婦道不幸而兩失其所從則樹碑表墓以究其再世弗克爲之志平居訓其子若婿則曰富貴不可以驕人惟力學爲立身之本璽書復其家則曰往役義也不可以苟免嗚呼可謂賢矣先公爲女教一書以婦徳爲首若劉氏之言之行亦吾家書之不可少者哉故錄歐陽序藏之而提其要若是云

題許彥栗琴道書院捲

右琴道書院記跋賦詠凡十三家抒其深發其蔀各有說焉末及予拾其遺者諗之曰昔桓譚善鼔琴著書十六篇號新論末篇曰琴道未成但有發首一章肅宗使班固續成之則是知琴道者莫譚若也然光武令譚鼓琴好其繁聲宋弘靑之至謂鄭聲亂雅非中正者則譚之於琴道如斯而已乎予方無從質疑而得彥栗焉而不知彥栗之於琴道也琴而道乎道而琴乎判而二乎合而一乎譚謂琴通神明之徳合天地之和若然則道蔑加也繁聲果能累之乎必有所折衷也昭氏之鼔琴也昭氏之不鼓琴也譚不及與之語而有望於彥栗焉

題蘇伯修治獄記

世之爲爰書訊鞫者亦知有所本乎典謨尙已西京號隆治而廷尉府盡用法律吏賢如兒寛謂不習事不署曹然而決大獄也𨿽以張湯之愎不能不博古義者其亦不能違所本乎予觀伯修參議治獄記而重有感焉伯修儒也爲禦史南臺錄囚湖北寃者信罪者得爲右司都事治夏秋冬官其重在秋其畫諾平允宜哉愚復入待罪掾抱案議三事一謂居停盜或寓其物若它罣逮捕吏乘隙攫其財不可揭以不得舉他事當聽其家人告一謂囚有指逮而他治不卽追捕致盜逸獄滯當定其罪一謂辜限有定制不當用近例破成法法司可之以布中外乃伯修爲吏部尙書時所陳者也於是益知伯修之賢且能丁其會則爲之身有所見則言之在朝哀矜根諸中欽卹見於外不有所本而能之乎昔譏儒不習事今尢甚焉譏者非也來其譏者何也使皆如伯修人皆譏之乎國家患條格叢冗莫知適從有勅刪修伯修今參議中書實在其列是書之成尙有望於伯修也愚昔敍名臣事略以爲有出事略之外者蓋以史期之今也又有望於條格之外者焉可與言而不可與之言失人伯修以爲何如

跋首科貼黃

皇朝貢舉啟於太宗定於世祖申議於成宗而決行於仁廟乙卯首科得五十六人而臣有壬忝其一殿策復玷前列中實駭怍賜宴玉堂知貢舉乃讀卷平章政事臣李盂讀卷參知政事臣趙世延集賢學士臣趙孟俯皆坐禮方洽呼臣有壬前平章指參政而語有壬曰始子策第髙下未定參政言觀此策必能官請寘第二甲吾不許寘上復掇下者至於再三又指集賢曰學士見吾輩辧不已乃立請曰宋東南一隅每取尙數百人國家疆宇如是首科正七品取多一人不多也乃從之吾謂此卷何人而使吾數老人爭論終日拆名後當觀其面目吾非市恩掠羙也使子知其難耳子其勉之臣有壬謝而復坐然亦莫究其詳焉得請南歸監察禦史臣宋褧行部過鄂出廷對捲讀卷官擬進貼黃凡廿九帖而臣有壬在焉始知以策切於救荒也視貨校直益重悚懼切惟愚緣階是十五轉遂待罪政府曾不能報其萬一而國家百年論議二十年已行之盛典一旦廢罷數奇罹蹇適丁其會尙欲膠榮靦面見天下士哉聖賢在上一時爲覆盆之蔽者亦已就殛文運其不逺復乎復不復未可知而七科已得俊傑不少必有能収功桑楡非與臣有壬憒憒苟祿嘗試無效縮手而歸者比禦史甲子進士也方年富力彊顧不在玆乎臣有壬衰且病矣山林之下獨有拭目盛事詠歌太平爾

臣有壬題此卷之明年朝廷更化科舉取士詔中書省集議舉行召臣有壬復參知政事旣視事問所謂集議則具案故在而其爲集也如摶沙然及其集議不啻聚訟今丞相爰立其議始決臣驟由西臺都事入爲翰林侍制會試禦試臣有壬洎臣褧實皆與聞其燕而竣事焉回思始題卷時可謂幸矣山林之下詠歌太平此其時也故再敍其槪於後云

至正集卷七十二

●欽定四庫全書

至正集卷七十三

﹝元﹞許有壬撰

○題跋

跋顏魯公墨迹盧侯帖

顏太師風節傑出千古脫翰墨未盡善思其人撫其迹猶當寶襲齋沐九頓首而後展視況畢天下之能事者乎世譊譊有眞僞之辧苟稱太師予卽寶之況仲謙尙書所藏盧侯帖其爲眞迹昭昭無疑者哉松雪翁以平生見十六帖爲幸其所稱馬病帖則予得之又獲觀此帖是亦幸之又幸者也

跋陳尙庭告

唐天寶三載開江縣尉陳尙庭誥一通一時擬官者四十九人湮沒不稱者多矣而署銜於首者李林甫也林甫之惡千載不磨𨿽欲如當時選人之湮沒不稱不可得也吁可畏也哉

跋東坡墨迹鄭君帖

書家論字必晉次則唐有不收蘇黃翰墨之說可謂大言矣退之以羲之爲俗書則晉亦不必收矣觀坡公黃州醉中所作孟倅鄭君帖其豪宕奔放有醉中意度再三諦視一點一畫無可指議其精而入神者乎彼不收者予不敢有辧予苟有得當什襲寶之

恭題仇公度所藏奎章閣記賜本

天歷二年文宗皇帝作奎章閣徵集儒雅講求太平見諸記文憂深思逺禦制若書龎奧勁麗而又鑱刻精至信一代之文寶也墨本頒賜止及大臣皇上繼明思有以擴大訓示百僚始及朝著之有聞者而加用二璽焉此則懷慶路總管臣仇濟爲戶部郎中時沾賜本也屬臣有壬識其末臣竊惟帝王之文如二典三謨於以垂世立教帝王之書如二曜五星以定時成歲豈炳炳瑯瑯務聲音采色者哉文皇詞翰於是備矣於戲休哉

跋臨川黃孺人訓子詩

先公患世不教女輯女教書艸廬吳先生序謂可與朱子小學並行邵庵虞公亦爲後序行於世𨿽歌詩有戒然載巴陵玄子韓世孟一詩豈不以臨難死節有闗世教乎臨川吳母黃孺人訓子詩所遇則異易地則皆然先公官臨川黃甫四十詩則作於十年後惜先公之不見也或者謂臨川王介甫後髙尙成風故黃氏能致盛名予竊疑焉東萊呂先生言江西人物盛衰觀人文者將於此乎考以几案間有江西諸賢書札爲喜諸賢不獨介甫也若以臨川宜歸介甫臨川無晏公乎黃氏勵婦節形諸言者若是其爲士者宜何如予不知今江西人物視東萊時盛衰吳綬歸爲我問之邵庵

恭題至治禦書

英宗禦極練核圖治拔惡木深固之柢取豫章大材以梁棟一世時則有若東平忠獻王獨運亭毒君臣千載之遇魚水不足以諭之也一日侍便殿信手拈墨筆作古錢形而以朱筆分脈理爲肉好執規矩爲之有不及者上覽之大悅取朱筆書皮日休詩我愛房與杜魁然眞宰輔黃合三十年淸風一萬古於其側蓋以王爲房杜也今慶老福徳亦侍側卽以賜之福徳裝潢什襲後至元庚辰以歸王之子今翰林學士承旨開府儀同三司臣都哷特穆爾開府以示臣有壬俾識其後臣有壬於是見至治之治其有以哉王偶拈筆不作它象而獨作九府錢法非以其流布濟人有功於世乎上不書他語獨書詩人誦房杜之句非有契宸衷將責以貞觀之治乎則是遊宴之頃未嘗有忘天下之心焉史稱房杜不言功持眾美效之君王汲引士類一善不遺其有得於是乎使天假以年則唐虞都兪吁咈賡歌之風藹然一堂之上矣豈特房杜而已哉噫君臣相遇古今所難及其相遇而天復中道盡之此有志之士不能不痛悼也嗚呼惜哉王之功業不終天實爲之然痛悼之餘復有爲王賀者玄齡後有遺愛如晦後有隳構今開府繼志述事益光前烈房杜有所不及矣積善之家必有餘慶誰不信矣夫

跋雅勒呼正卿所蔵鮮於伯機詞翰

鮮於伯機詩予知之已四十年吉甫段君嘅言人知其書詩則知否相半予方自幸在知者之中而夷陵監郡雅勒呼正卿知之𨿽晚愛之甚篤正卿素言晉後𨿽有書終不能如晉唐後𨿽有詩終不能如唐予謂詩發於人心天地無窮人心無窮不當主世代計也書又藝之藝耳正卿不屈也及其觀伯機書則謂眞十七帖觀其詩人謂軼蘇州入彭澤矣若然則晉唐而後書復有晉詩復有唐矣予非好勝竊喜因正卿之言使不知伯機之半行皆左袒且以識吉甫之嘅焉

跋重刋羊祜碑

墮淚碑在天地間與元气相爲無窮昔之亡也有不亡者存蓋立徳立功立言有一於此足以不忘況備之者乎太傅之未就交辟也郭爽以爲今之顏子其徳之著見者若此委質而後大勲偉績史不勝書其功懋矣若論三年之喪欲革漢魏之薄而興先王之法以惇風俗其於立言蓋有儒者之風焉使及門孔氏其殆庶幾乎陸抗謂樂毅諸葛孔明不能過未足以盡之也李商隱因韓子淮西碑有言湯盤孔鼎有述作今無其器存其辭辭之精絕者不托於器且不可泯況徳之浹人肌骨者乎昔大傅造峴山言自有宇宙便有此山予謂但有峴山便有太傅且人皆因碑而傳是碑由梁迨今至於四刻則因人以著不亦異乎訪舊文而刻之石由京師而致之峴首者編修官楊伊志卿也

跋檢討鄭取新刻千文賜本

智永書千文眞迹皇上覽而善之命刻諸石摹本所及蓋殊渥也而經筵檢討臣鄭取以侍從之請亦沾賜焉竊觀宸翰精玅髙出古今天光日華賁飾萬物而猶取法古昔此大禹之不自滿假也昔有使臣下用拙筆以取容者自言我於興代方外之人一藝之精掇拾殘缺俾襮於世何懸絕若是耶在藝且爾則於往聖續民命壽國脈之大經要訓有不求者乎此經筵之所以緝熈日新也是帖之不泯非智永之幸斯文之幸也斯文之幸天下後世之幸也

跋蔣善夫義士傳

予入京早若將作同知任瑛之獄尙書右丞博巴之死皆及見者也任犴狴固宻而能出之天下大索窮山絕壑鶻巢之地亦斫木標榜姓名而能周護脫之可不謂能乎博之罹禍也親故皆避去而能收其骨而葬之可不爲難乎此蔣伯祥善夫得稱義士而揭翰林所爲作傳也或曰掲之傳蔣也觀其所主竊有疑焉予曰不然智伯不仁豫讓感國士之遇至以死報列之刺客識者不能無議於太史公焉則善夫之得稱義士亦可無愧矣若夫出良家子女於異域罟擭陷阱之中又其義之炳炳者也子曰吾之於人也誰毀誰譽如有所譽者其有所試矣此非聖人善善急而惡惡緩之明訓歟

跋張開府宗度牒

衝眞明逺玄靜眞人張徳隆收從父開府公宋咸淳三年度牒一通曰景定四年者是歲之所頒也曰新法度牒者紹興間所行綾紙新法也開府年二十五受此爲道士歸我朝際遇列聖綰玉章致極品此牒其起家之所由乎昔趙宋天禧間天下道士萬九千餘人迄熈寧之末登降不一未嘗及二萬人以古之爲民者四則多矣以天下之大生齒之繁當尊隆其教之世而其數若此謂之少可也蓋核試之科嚴披度之條宻遊惰不得苟容其中厥後國日蹙財日匱因而利之遂與泉幣並行矣因而利之其勢不能不濫而得人乃有開府者則又拔乎其萃千萬人不一二見之者焉牒之制度綾紙縝宻印署周詳宛然官告也我國家富有四海言利之徒屢以是撼執政予在左司熟聞其說利不足道也若夫搤遊惰而不使濫其亦切於爲治者乎天歷初始行其法今𨿽不廢而奉行未至條目未悉有志於治者將於是有考焉

跋神徳眞君畫像贊

昔開府儀進上卿張公之觀化也朝廷贈卹之典士大夫哀挽之詩與夫刻銘丰碑揭示永久者莫不各臻臻其極天歷己巳追封神徳眞君又祠而祀之矣初開府年七十仁皇詔圖其象勅詞臣爲贊識以皇帝寶像若贊亦刻之石矣衝眞明逺玄靜眞人徳隆眞君從子也哀慕之心猶以爲未足復圖其象裒贊文若始終綸誥爲一通請識其後以寓羮墻之思焉夫黃老之教主乎淸淨古之爲治者有資焉其流而爲申韓者以其忍也忍於其親況於他人乎羽流之學以哀不入心爲逹人而無哀果名爲心乎眞人爲從子孝思若是忍與逹不能累之也夫不以忍而施之人不以逹而蕩其心則所謂道者顧不在玆乎若曰其所謂道道其所道非吾所謂道者不敢施於眞人矣

跋紹興獄空詔

紹興庚辰大理寺奏獄空賜詔奬諭時敷文閣待制贈少師開府儀同三司張運爲寺臣以明決平允著稱而思陵用適其材故能致效若是焉愚讀前後刑法志有曰三代之盛至於刑措兵寢者其本末有序帝王之極功也夫所謂本者非好生之徳洽於民心玆用不犯於有司乎思陵渡江當南北分裂之餘干戈騷屑之際𨿽未能恢復中土以底兵寢而三十餘年之間屢見空獄其有得於虞書之旨深矣今衝眞明逺玄靜眞人徳隆者待制五世諸孫也眞人從父開府公登一品淸貴羣從亦至郡守其待制之流澤乎詔嘗刻於石陵谷變遷有力者取以墄塔眞人購而得之殘缺已半而詔本收藏如新石乃不如紙者以張氏子孫之賢也張氏子孫仕而有職於刑者其尙取法於是哉

題陳璧家藏簡齋墓志後

靖康板蕩思陵踽踽東南中原士大夫有能自拔以從其君於間闗流離之際丁急賢之會収錄宜何如然用之而未至者人也得之而復失者天也簡齋陳公旣參大政尋以疾辭遂至不起用世之學不究其施豈非天乎君子於是有以見勝國之不能復有中土也世知其詩之工而不知其心之苦若向來萬里意今在一窻間之句予毎三復而悲之墓志有不能盡者焉

跋米元章臨李北海毒熱帖

海嶽公臨法書用盜狐白裘手非隨人作記者也學孫叔敖不得不曲盡其似耳然其本來優態還掃除淨盡乎蓋狐白裘亦有發覺時也因觀臨李北海毒熱帖澷書若是不知識者以爲何如

跋張宜相所藏織成宣和禦書淸淨經

唐安樂公主出降益州獻碧羅爲花鳥大如黍米眼鼻觜甲皆備瞭視者方見之陸龜蒙紀錦裾謂其禽鳥花卉諦視條段斬絕分畫縝致不可狀𨿽不可見想象不過乎景物精絕而亦疑其誇也若夫字畫見諸織組者大率僅能成字而筆意則未易得宜相張君藏織成宣和禦書常淸淨經一卷筆意之精不失毫髮機軸之異又有不可勝言者面文背質判然二文而吻然一層不知當時之工何以施其巧於機軸之間也因知碧羅錦裾非誇而又有不及者𨿽然奇則奇矣特一物爾而余因是深有感焉宣和間萬事已墮淸淨經謂神好淸而心擾之心好淨而欲率之遣其欲而心自淨澄其心而神自淸嗚呼斯言足以爲國矣知而不能踐徒從事組織之末祗增其多欲爾故余不暇論組織之工而深有感於是焉是捲出沒之詳同年歐陽原功敍之詳矣其己夘冬與予同觀蓋庚辰冬也

跋戶部主事觀音努新刻千文賜本

智永眞艸千文散落世間存者無幾𨿽祕書所蓄亦有可指議者南北盛傳在京師則有田氏家藏墨迹七十三行爲最佳田氏圖書散失翰林直學士伊囉斡齊桑莭購得之不敢私有以獻於上上覽而悅命移刻諸石間以墨本賜臣下翰林應奉觀音努沾賜焉觀音努得之亦思七十三行中所謂堅持雅操好爵自縻之言以報聖恩之萬一乎勿徒爲翰墨觀美而已也

跋兵部主事大都所藏周濓溪而下十二先生畫像

右濓溪而下至東萊十二先生畫像兵部主事大都子正得諸石刻移繪緝素俾有壬識其後將朝夕瞻仰以自朂者也蓋自聖逺道塞百氏紛起十二先生者出豁其晦合其異一歸於正而道統之傳有在焉三代而下功業文學之人史冊相望若十二先生則代不一二見天生大儒皆萃於宋三百年於戲盛哉子正景行先哲當求其書而讀之讀其書矣又求其人於心則庶乎其有得也

跋幹尙書封二代碑

右禮部尙書幹公封贈二代碑銘翰林學士承旨歐陽玄原功之筆翰林學士承旨張起巖夢臣篆其額有壬實爲之書而記其碑陰者則今翰林直學士黃溍晉卿也幹公壽道與予四人延佑首科同年進士夢臣則大魁焉壽道子旟來京師錄本請識其後幹之世徳碑銘具矣予不容贅而獨列同年者非敢誇首科得人之盛蓋悲夫五十六人凋謝無幾而予五人者乃得聨名於一石亦盛事也旟歸持奉壽道壽道必以爲然

題樂天醉吟先生傳池上篇

香山白公勇退於彊健時享閒居之樂者十八年吾鄕魏忠獻韓公慕之作醉白堂東坡蘇公作記謂公道徳髙於古人非溢美也又嘗謂其出處老少粗似而東坡之號實本於忠州之詩蓋又慕之深者也公年五十八分司東都有今日是長歸之句終身不渝其言彼稱其文章精純不欲一披恐回其心者適足以成公之志而自襮其愎焉愚少年讀醉吟先生傳池上篇旣慨然有擺脫塵俗之想世故牽縶因循老大年五十七始投劾歸少公分司時一歲謂可酬夙志矣而立志不武又兩入京翰林中臺凢十八月膠榮賈謗公之罪人也六十二歸作圭塘西郭𨿽交遊構築之盛不及池上而松竹荷栁雜植之蕃或庶幾焉今年六十四校公作傳時少三歲老態已可掬況風節道徳之懿敢彷佛其萬一哉每圭塘風淸日美飯飽茶余朗誦二文一過亦閒居之至樂也可行出嘉紙請書爲軸因試陵子善■﹝髟上怱下﹞筆喜爲之書

至正集卷七十三

●欽定四庫全書

至正集卷七十四

﹝元﹞許有壬撰

○公移

言監察禦史李謙亨等量移

雷霆震怒終不廢於生成雨露沾濡初何分於美惡況沛九天之厚澤固宜一視而同仁凡仕淸朝舉承殊渥豈容餘潤獨限遐陬欽惟今上皇帝以上聖之資舉曠世之典被服衮冕躬祭太廟制作鹵簿聳動神人大禮告成有生胥慶推恩臣下罔有崇卑內外四品以下職官普減一資至於至治二年以前入役者考滿入流日皆與優減天休所被踴躍難勝若有在官得罪而情或可矜者亦宜量加湔濯祭綂所謂明惠之必均也比者監察禦史李謙亨成珪以言事得罪欽蒙宸斷竄之千里地面獲全首領幸已莫量但各人適際昌期舉行盛事倘均沾漑益見恢洪若蒙發還原籍準復量移近裏薄示從寛不惟使之得以自新抑見天地父母之徳宏大難名遠邇無間也

風憲十事

照得延佑三年六月欽奉聖旨作新風憲一欵監察禦史廉訪司官凡利害可以興除軍民休戚切於時政者各宜盡心敷陳以憑采擇又至治攺元詔書天下之大機務惟繁博采輿言庶能周悉自今內外七品以上官有偉畫長策可以濟世安民者實封呈省伏念卑職一介寒微屢叨甄錄凡偉畫長策之可采豈淺才末學之所知旣博采於輿言且下詢於百職況叨言責敢竭愚誠嘗謂天下之事非一設官分職各有攸司而官職之中風憲尢重所以糾百官之非違示百官之軌範故其用人也必當極天下之選而於行事也必當盡天下之公奉法持衡毫髮無間然後可以責人未有已所不能而責人之不至者邇來風憲之司或已有成法而不能奉行或𨿽有舊規而事當損益庭荒田治蓋所未聞故不敢他及而以風憲十事具陳如左

取補書吏

書吏名役至輕所系至重補用之法屢有變更所以不憚煩者必欲得人而後己也然而攺法愈宻得人愈難事壅法隳其獘益甚至使外而郡邑內而朝廷語及此徒無不顰蹙豈天下果無其人而立法終於不善邪盍亦究其所以然者夫天下之人才本難而憲司之事權實重事重則庸人力不勝任權重則小人挾以營私紀綱之廢職此居多苟能依例令管民文資正官從公保舉廉訪司官覆察相同面試中程然後補用如有不應元舉覆察考試正官首領官黜退該吏斷罪勒停則亦何患無其人哉今則所舉大率非彊有力者不得覆察者符以虛文甚無謂者面試之日皆與符同公堂秉筆落紙成文者蓋百無一二也考試之官初亦豈有私意不過謂人身事辛苦至此忍使流離奔走不遂而歸意則佳矣柰國事何後來者又復如此久久相因是使憲司不終於得人也使其對面依例必試𨿽元舉覆察已完而其不實者則皆不逐而自退矣豈不革一切之獘哉至於敗缺往往有之而所謂黜斷者絕未聞也人亦何憚而不因循故常哉補用之法以此爲綱始終相維但必行之人自得矣若夫節目之損益亦有不容不及者歲貢儒人𨿽有明敏之資而遽爲未試之事殆未易也今後須要年三十以上覆察完備先歷路吏一考三臺典吏𨿽案牘素所習學而資質旣有不同工拙遂致迥異其應充書吏者亦合先歷路吏一考然後試補官旣獲用彼遂達材亦將樂於趨事也奏差名役𨿽有稍輕今皆轉補書吏始由州吏取充較之路吏所歷旣淺所進亦優合於歲貢不盡路吏內舉察取用依例試補書吏若是則曰綱曰目交相維持申明舊綱參酌新目補用之初責以必試若有敗缺將元舉官吏必罰無恕人各有警而人才自得矣

會議還司

照得作新風憲詔書各道分司若不徧歷百姓利害官吏貪廉豈能周知除廉訪司使守刷按置司去處余擬每年八月中分巡至次年四月中還司如不依期出巡及巡歷未徧托故廽還或依期還司不曽徧歷及應結絕之事而不結絕者聴總司申臺區處竊惟外郡遠邑小民茹苦含悲而不能赴愬污吏竊時肆暴而恬然自安者憲司之官非身踐其地心誠求之蓋未易周知也朝廷立法謂舊制日月拘迫不能徧歷攺擬八月中分巡四月中還司所以責其郡邑必徧而事務必辦也今則毎至分司之時總司依時分道發印而各官因循宿畱非半月兩旬不能出戶總司未免催促遂至構怨生隙妨害公事至於文移之往來自有遞鋪必曰重事亦自有額設差乘驛往來或者又有必須議論面相可否之事須要經手諳知首尾之人則書吏固其人也今則每遇會議公事司官必領吏屬躬自還司驛馬祇應之勞費郡邑官府之送迎歲月因循事務廢弛一行之間所失若是之多也又每遇詔赦不問條欵拘該如何指稱未奉通一例回還直候申稟明降方行出司𨿽有明白赦前應追會者亦漫不省視至於體覆體察之事與赦文了無相干一切付之不理此尢不可不論者且以已往通例考之卽可見也今次遇赦不過照出先奉例文稱說合無比依前例一體施行省部擬議大率皆準舊格至於再四重重相因豈有假此爲名遂謂無事設若一二新事舊例所不該者候奉明降至日施行與其餘蓋無相妨也推其所由一則妻子在家急於看視二則辭難避事翫廢歲月因循苟且培飬資品而已百姓之利病官員之貪廉蓋漠如也夫外郡遠邑望司分之來若饑渴之待飲食一事未畢飄然而歸其失望爲何如哉況有已經論告之人未曽究問者挾恨報讎適足以重吾民之害耳彼得以爲辭者止謂無事而虛費祇應使其果無一事但監臨州郡所以消貪邪護疲瘵者不能盡言祇應之費其有幾何況會赦而可行者不可勝計除出司不依期及不曽徧歷已有明文外今後凡會議公事重者止許差書吏還司其分司官理宜禁止若遇詔赦亦合止於所分州縣聽候通例按行其餘合辦公事至四月中依例逥還庶免曠弛

文案稽遲

風紀之設振肅綱維宣明風化鎭遏姦邪爲重至於刷磨案牘特簿書期會之末然而刑獄之重輕金榖之出納舞弄於巧宻之內包括乎繁冗之中故照刷之時尢宜介意且諸司文案憲司得以治之遲者督之使行錯者釐之使正隨其輕重而施其決罰𨿽一檢一札之失行十日半月之稽緩蓋必較而不恕也至於憲司之事錯者遲者何限首領官𨿽有檢舉之名分司廽還亦有照刷之說而常人之情無所警畏習於故常狎於情好終於付之不問而已苟以照刷有司之法待之將何所措手足耶有總司立案候分司出巡施行之事分司回日或以還司日近或以巡歷不曽到彼或轉行委官卻行捲連回牒總司明年出司又復如此搬捲往來有至二三年者本司如此而欲責有司之遲慢可勝嘆哉夫書吏權重上下之所共患而莫究其所已然者請因是論之夫分司之出也官吏三四人而已爲之官者使皆熟於案牘精於事情則爲之吏者𨿽欲髙下其手舞智作姦其可得乎其有髙坐堂上大小事務一切付之於吏可否施行漫不省錄事權之重欲不歸之於吏不可得也爲吏者𨿽欲避之亦不可得也況有所見之不同書吏所執𨿽是而不能抗官長之勢其不詭隨者鮮矣竊照按察司設立書吏當時議論事事周悉但用非其人不能無獘遂以爲冗員革去今欲去事務之稽違削書吏之權重莫若每道依舊設立書吏四名巡行之時分道而出贊畫公論扶持紀綱還司專一分輪檢舉照刷文案其三臺察院亦合各設一員並於各道並行臺察院考滿書吏應任提控案牘及儒貢書吏兩考之上選充一考之後依例入流如此則案牘免稽遲之患而書吏之權不削自輕矣

薦舉官員

爲治之要在乎得人取人之道必當極天下之公論而後能盡天下之人才薦舉之法固取人之急務然舉之苟不以道恐復有遺才之恨今日之事試以四事論之舉之未盡善者有三而導之使競者則有一焉所謂未盡善者一曰五事舉人之獘五事之目因循𨿽古實則虛文戶口之增不過析居放良投戶還俗或流移至此彼減此增之數夫何能哉江南之田水中圍種齊魯之地治盡肥磽𨿽有眞才五終不備遼海之沙漠莽蒼巴蜀之山林溪洞龔黃繼踵能使田野辟乎欲盜賊之息者有盜匿而不申求訟詞之簡者將應理之事亦付不問至於賦役則上下貧富品答科沠自有定規盡能奉行亦分內事況實效茫然凋瘵日甚惟其必以五事全備取之則誰不巧飭紙上且例文明謂所舉但有敗闕罪及元舉察官今敗闕者何限而黜責未聞宜其翫習苟且非恩不舉也今後莫若令監察禦史廉訪司官凡路府州縣官各舉所知不必拘以五事明言其才能事政著明實迹以備采擇嚴其同坐之科必罰無恕則人才將自得也二曰不明所長之獘夫人才古今所難人各有能有不能不可彊其所短而廢其所長也比年以來每見所舉之文一槪無非可居風憲言路之人若夫治民用兵理財聴訟主文參幕考工明術者世豈無之見於薦剡者蓋百無一二也今後擬合各言所長至省部籍類以憑采擇庶銓用之際各適其材三曰連名舉同之獘監察禦史舉人之際多挽同列聯署滿紙同署之人復有論薦亦復要之𨿽有素不相知之人未免委曲順從殆如答禮蓋以平日往復之有素也夫人之相知各有淺深必欲同銜實乖公論今後擬合令單名薦舉果有同識其賢亦合別具薦狀庶革牽聨之獘其一事導之使競者比見薦到五事備廉能官員憲臺旣已除擢後又與之呈省遂營求升等減資且始言薦之以其可居風紀激勵貪濁俾居淸要則是已賞之矣又圖升減不惟有礙選法實導之使競也今後擬合將已經臺除者再不升減其已經省部升減之人憲臺若欲除用須待再舉無瑕然後甄錄庶少抑奔競之風

亷使頻除

分職之在外者莫重於憲司用得其人則一道之間功效有不可勝言者況廉訪使職長一道權總副僉分司總司皆聴處決是以其職尢難其人苟得其人可不假以歲月使之盡展其長乎今天下二十二道闕者蓋十常六七徧歷精選僅得幾人而到任未幾尋復攺授夫天下之事非責之專任之久未易有成也朝廷定制內任以三十月外任以三周歲爲滿𨿽有明敏過人之才至於本末之後先輕重之緩急布置施爲各有條序固非急遽之所能盡也語曰苟有用我者期月而已可也三年有成夫子大聖周歲之月但能僅布紀綱至於治功必三年而後成子產相鄭一年而謗之三年而頌之今之所用果何人哉苟得其人則又或一年或半年或數月紛紜攺易席不暇暖家貲盡於遷移筋力疲於道路公務益隳紀綱不振職此故也夫省臺所職𨿽有不同機務重輕亦未易別大扺事體相需同欲致治而已今憲臺選用官員所至之處吏屬尙未盡識而省部論擇復與攺除其省用者臺亦如之遂使一人之身一歲數遷一或不除皆置不用人才固難而用之如此將何以責其成效耶今後廉使旣得其人部省不請攺用須待將滿卻聴選除庶三年之間一道之事得以盡其所施也

逺道闕官

天下之大生民之眾撫之以郡邑綱之以憲司可謂治具畢張矣而遠邇之間有不容不辧者各道司官除廉使守司刷按置司去處其副使僉事分道出巡所至詞訟塡塞公務紛紜推問不公審斷獄刑照刷文卷點視倉庫及體覆體察一切公事一有缺員則巡歷未至之地必有受其獘者今所至闕官或令副使僉事守司而按治州郡皆不暇及況腹裏邊逺事勢不同腹裏時有闕官郡邑官吏猶或有所忌憚設有縱恣不法而禮法之民有苦而已若夫邊逺地面山川溪洞之險阻徭黎夷獠之冥頑撫字或乖利害不淺官吏憑恃險遠率多貪污漁獵繭絲無所不至非持憲之人監臨彈治使之有所警畏殆未易靖也今年廣西一道至今闕官令經歷權攝司事廣東海南福建悉皆闕人蓋是已除者托故不來而到任者不久卽去迹其所由亦各有說人情孰不欲身之安佚以遂其仰事俯畜之心哉今則不擇其地之逺近人之便否一槪授之𨿽嚴其不赴之罪亦無以作其必往之心也江南三省接連及廣海地面二品至七品官員可任風憲者豈無其人若將各道分相近地面官員有政績昭著曽經薦舉者遴選銓除庶人皆知勸可無闕官之患

冗食妨政

憲司設官置吏𨿽大小不同而人各有職豈有無事安坐贅員冗食不能少禆治理又復有蠧於政事者哉且司官首領官責任之重固不待言譯史則標譯文字譯寫表章書吏則按行照刷審理推問奏差則往來傳逹實爲行人以至典吏之微亦各有事而通事之設本爲蒙古色目官員語言不通俾之傳逹固亦切用之人然而今日各道監司大率多通漢人語言其不通者𨿽時有之而二十二道之中蓋可屈指而知也則是所用之時常少而無用之時多虛糜廩祿又與出身日無所事不過挾司官之勢陵侮吏曹俯視官府擅立威權恐喝有司囑托公事附帶買賣影蔽富民誠以安坐而食無所用心故其爲己營私旣專且精也舉世皆知書吏握事權重之獘而不知此曹𨿽不握事權而事實由之故其爲害若輕而實重獘難盡除去其太甚今後莫若令譯史兼之各路亦合一體照磨𨿽曰職官皆重愼廉恥架閣承發付以典吏紙札祗候遂爲專司余則無所事而安坐冗食亦合減去令知事兼之今各道照磨闕處不少未聞兼之而有失懼者也或謂寺監三品淸閒衙門皆設照磨通事此可減乎曰風紀之司一事之微皆當極天下之公論天下冗員不知其幾風紀之司皆當建白整頓縱不能此忍自畜之哉或者又謂欲此闕安置人員尢非公論孰謂風紀之司而有爲此論者乎倘蒙詳酌議行亦有補於風憲

銓除禦史

監察禦史前代八品之職國朝官制爲正七品選格內任一考與升從六外任兩考方進一等握算計資毫髮不貸至於憲臺除用歷禦史者卽除各道僉事正五品職內轉臺爲都事必授副使正四品級非戾於選法也誠以禦史非百職之可比庶務之利病皆得而敷陳百官之姦邪皆得而糾劾朝廷使之位卑而言髙者蓋禦之有道也人之常情望其所未至則必奮發激勵勇於趨事刀鋸在前有所不顧位卑祿輕則易於棄去無患失之念去就旣輕作事必勇若厭其所望滿其所欲則必委曲周旋保全遮護今也四品五品率皆除之甚有資歷已及三品而浮沈其中彼果何望而奮於立事耶故事之來也含糊模稜目曰老成鈐口縮頭號爲持重廹晚景者顧影而自惜計子孫者畱意於將來因仍攺除遂爲得計今後莫若先盡縣逹嚕噶齊縣令有治迹治次及內外六品七品才徳堪充之人其資品髙者不必銓用庶無患失之心又比年以來每將集賽人員除充是職夫聰明敏逹者固亦不少而事務生疏者不能無焉亦合精選上等知識而明敏剛直能勝其任者爲之庻幾適用於憲綱不爲小補

贓罰賑濟

近承奉臺札淮西河南廉訪司將贓罰錢賑濟饑民奏準今後若有賑濟沒俺文字休交動支切謂民以食爲天遇時有阻饑之患國以民爲本救荒實爲政之先聖朝子育黎元鰥寡孤獨給糧養贍災傷水旱蠲稅賑卹至矣然而州縣非才奉行不至不幸有水旱之不時細民實獲其惠者未之見也而況經費不貲帑藏有數嗸嗸仰給卒無以應之遂至鬻子賣妻輕則爲道路之流民重則爲原野之餓莩救之之道當如拯水火之焚溺也夫廉訪司所収贓罰錢物始則實出於民皆濫官污吏掊克聚斂之與其它用不若歸之且各處人民必見已饑而後陳報未有逆料將來而敢預爲申請者也若待明文恐有不及如蒙詳酌若有賑濟附近道分擬候明降其餘遠道有司錢榖果有不敷許令支用庶望饑民不至失所

農桑文冊

農桑生民之所天有國之大計人無智愚皆知其爲重且急也世祖皇帝內立大司農司總挈天下農政各處正官歲時勸課無成效者禦史臺按察司糾察究治又立行司農司勸農司分地管領爲是農桑已見次第並入按察司添設僉事二員後欲減省臺官一同奏準廉訪司事多依舊存設在後節次奏準管民官提調廉訪司體察未聞廢弛延佑七年四月大司農司奏奉聖旨節該廉訪司爲農桑兩徧添官交依舊管行每歲攢造文冊赴大司農司考較夫責之廉司者蓋以勸課官知所警畏初不系文冊之有無文冊之設本欲歲見種植墾辟義糧學校之數考較增損勤惰所以見廉訪司親爲之然養民以不擾爲先而害政惟虛文爲甚農桑所以養民也今反擾之文冊所以責實也今實廢之各道比及年終令按治地面依式攢造路府行之州縣州縣行之社長鄕胥社長鄕胥則家至戶到取勘數目幸而及額則責其報答之需一或不完則持其有罪恣其所求雞豚盡於供餉生計廢於奔走人力紙札一切費用首會箕斂因以爲市卑職向叨山北憲幕蓋親見之而事發者亦皆有按可考以一縣觀之自造冊以來地凡若干連年栽植有增無減較其成數𨿽屋垣池井盡爲其地猶不能容故世有紙上栽桑之語大司農歲總虛文照磨一畢入架而已於農事果何有哉況分司所至去處公事塡委怱怱未畢已廹程期豈能一一點視盤量兼中原承平日久地窄人稠與江南無異若蒙詳酌奏聞依舊巡行勸課舉察勤惰籍冊虛文不必攢造民旣無擾事亦兩成

至正集卷七十四

●欽定四庫全書

至正集卷七十五

﹝元﹞許有壬撰

○公移

封贈

照得延佑七年攺元詔書封贈之制本以激勸臣下比因泛請者眾遂致中輟今命中書省從新設法議擬舉行毋致冗濫竊謂勸善懲惡有國之大經宣力輸忠人臣之常事然必勸之有道懲之有法而後可以使之身無遺力心無遺忠苟爲不然𨿽刑罰日嚴終無以格其爲惡而進其爲善也朝廷舉行封贈使爲臣者一身之貴上及祖父母父母下逮妻子天下臣僚孰不感激奮發思報萬一勸之之道可謂盡矣至於但犯取受之贓並行追奪𨿽有至愚無知見其父母已受之恩一旦奪去苟有人心豈不慚痛懲之之法不已至乎則是勸善懲惡未有逾於是者也朝廷此制初行在京官員七品以上就任申請悉被恩榮普沾存沒至於亟升亟請再贈再封者有之而外任職官例皆任滿給由方得申請適遭中輟不及沾被欽承詔旨再許推恩中外臣鄰莫不欣戴延望逾歲未蒙舉行或親衰耄慮不及於生榮或身廹暮年恐莫酬於孝思希望之情固不能已如蒙仰遵明詔俯憫下情早賜頒行不惟臣下普被天恩抑且勵忠勸孝其於政化實非小補

丁憂

至大四年三月欽奉詔書官吏丁憂已嘗著令今後許終制以厚風俗朝廷奪情起復蒙古色目管軍官員不拘此例竊惟治道必以教化爲大經人道必以忠孝爲大本教化不施𨿽有刑政不能爲善治忠孝無取𨿽具形體不足爲全人而況忠出於孝則是孝又百行之大者焉欽惟聖朝以孝理天下稽考典禮除蒙古色目各從本俗其餘居官著爲丁憂之制將以美教化厚人倫爲治之要道也所謂奪情起復者蓋有道徳行藝可以範世謀猷材畫可以經邦天心簡眷人望素服或邊臣宿將久諳軍政智謀韜略可任邊寄似此必用之人謂之起復誰曰不然其或碌碌凡庸如馮翼霄才無過於常人行每乖於淸議徒以謟侫憸邪亦復冒膺起復實玷風教宜明白奏聞除上位知識必用之人取自聖裁其餘人員並遵舊制其於治道不爲小補

吏員

欽奉聖旨節該漢兒吏道從七品以上休委付者教授秀才並職官內取的令史依舊例委付者又憲臺奏準監察禦史廉訪司依保守令例每歲各舉諳練刑名者一人注充推官竊謂一綂萬邦治𨿽多術大經要道首在得人論材有長短之不齊立法貴變通而無獘故求賢擇善必自多門而趨事赴功庶臻成效欽惟我朝建元以來百度修舉惟科舉條目議而未行出官之制大率由吏而貢吏之法必以儒通吏事吏通經書然後補用在後奉行不至試補之間多不依法遂使賢愚混淆政事敗闕仁宗皇帝勵精圖治痛懲其獘而一新之由吏出身者限以從七不使秩髙權重得以縱恣設立科舉取人以徳行爲首試藝以經術爲先求賢之方視古無愧但科舉未行之時以吏取人實學之士亦未免由此而進一槪限之不無同滯且名器之設所以陶鑄人才鼓舞爲善者也各衙門通事知印宣使奏差之類勞佚懸絕而出職反髙又得升轉獨於吏員待之旣殊遏之又甚自非特立堅守之人亦何勸而爲善耶目今中縣以上銓衡有乏材之嘆郡邑多闕官之所又欽奉聖旨歲舉推官一人推官從六品職必精曉刑名洞逹事理慈祥豈弟歷練老成之人方可任此不廣其途亦難選舉夫吏獘蠧政固不爲少但科舉未行之前儒皆爲吏其貪虐鄙俚之徒限之固宜而廉愼儒雅之才恐遂並棄合無自頒行科舉詔書日爲始以前該降吏員量許升至三品以後入役者從五品止庻賢愚無同滯之患官府有得人之效

糾副使哈紮等

士居下位猶殫心力於公忠權貳一司已極班行之淸要苟守已或乖於彛憲則原情尢重於常刑況郡邑毫釐之私莫不扺法而姦邪什百其害乃欲治人論劾不明勸懲何在近奉臺札江西守省體覆各道聲迹至海北廣東道體察得本司副使哈紮蔡衍不公等事謹按哈紮者心本貪邪才兼詭譎敗事何限黷貨無厭風聞肆威龍斷罔利有司之所罕見邑胥之所不爲先任海南道副使延佑三年十一月到任隨時出司照刷石康鹽課提舉司文卷所欲旣厭將分司印信分付隨行書吏於延佑四年二月稱病徑歸今除本道於至治元年二月到任至治二年七月二十日遽爾托病出廣其蔡衍者腐儒散材凡庸小器素無令望屢玷淸班至治元年十一月到任奉公守法之微效未見營私違禁之實迹已明於至治二年閏五月十一日亦行稱病出廣若候聲迹通行具報緣各官俱已離職誠恐憲臺不知或加選擢實玷公論伏乞顯示黜斥用肅憲綱

丁憂委差

分職用才貴無天工之寄丁憂著令蓋俯從孝子之心故𨿽重任之在身並許居家而終制至於取受被問之際經值親喪亦聽服闋方行歸問所以重百行之源明彛倫之大旣章孝治且將有以資其忠也近奉臺札江西守省糾察非違等事至臨江路體知本路至治元年閏五月內承奉江西行省札付發下太寧先生春秋計料刋板其儒學提舉司不照系已經國子監校正文字卻行移文令某人校勘其某人者先任太常奉禮郎在任值喪還家丁憂斬焉衰絰之中被襟受委開設官署臨局督工瑣屑校讎往來造請忘不文之訓違讀禮之經當寢苫歠粥之時豈趨事赴功之日殊不思見任官員之事尙許辭謝旣已離職居憂乃復應此無名差遣其於典禮乖莫甚焉宜令合干部分定擬今後凡丁憂官吏各衙門不得差委違者原委官司並受委之人各坐以罪庻少革澆薄之風或可補孝治之萬一

陳酉娘

臨江路新淦州人廖所瞻娶祖母之妹陳酉娘爲妻有司以其成婚二十七年生子復孫又是各姓中書省送禮部議終是各姓未有服制成婚年遠生子見孫難議離異今來謹按刑統戶婚律云父母之姑舅兩姨姊妹及外甥女女婿姊妹並不得爲婚姻違者各杖一百並離之議曰父母舅姑兩姨姊妹於身無服乃是父母緦麻據身之尊故不合娶及姨又是父母之大功尊若堂姨𨿽於父母無服亦是尊屬母之姑堂姑並是母之小功以上尊已之堂姨及再從姨堂外甥女亦謂姊妹所生者女壻姊妹於身𨿽並無服據理不可爲婚並爲尊卑混亂人倫失序違此爲婚者各杖一百𨿽會赦各離之竊謂治𨿽多術正俗是先教有常經明倫爲急況夫婦系三綱之重故經典著有別之文愚民𨿽出於無知明法不可以少貸苟行姑息恐愈澆漓其廖所瞻娶祖母之妹父之尊姨陳酉娘爲妻在律明禁其娶姨在經深惡於烝上其爲尊卑混亂人倫失序也至矣朝堂每議爲例事理率皆酌古準今稱停平允然後施行今若以爲終是各姓未有服制則豈父母有服之尊而已以無服娶之爲妻者擬合斷離以勵風俗況江南幸薄成風利其親戚之富多方承繼不問尊卑無以禁之則是不惟無救於旣往之非又將大啟於方來之隙其於風化所系非輕擬合明立禁條違者斷罪離異庻於世教有補

蒙山銀

竊謂生財有大道豈小智之所能余利不在民非爲國之先務況有利輕害重人所共知法獘事隳下不堪命者若不懇陳其責有在蒙山銀場提舉司歲辦課銀七百定辦納不前將提舉陳以忠斷罪體究得本處銀場在亡宋時官差監場十分抽二歸附後至元廿一年撥糧一萬二千五百石辦銀五百定後節次添撥糧至四萬石至大元年撥屬徽政院每歲辦納不前往往於民間収買回鑪銷煉解納蓋緣歸附以來近五十年本處地面卻能幾何所用礦料必取於坑洞薪炭必取於山林銖兩而求尺寸而伐以有限之出應無窮之求其地產不已竭乎加以言利小人如陳以忠先爲連年虧額自願每糧一石減鈔十兩折収輕賫三十兩承認額辦因此致令徽政院易於準言濫受此職不數年間卻又陳言欲行添及元數公然欺罔𨿽曰不準而前後數年每糧一石巧立名色収至六十兩稍或不從則以輸納遲慢監鎖箠楚山野之民畏之如虎斬木伐屋典賣妻子者比比皆是本人所畫之計不過爲身所行之法惟務害眾爲是本處坑谷已空薪炭已竭人力凋獘已甚侵漁已極逃移者眾連年虧兌蹤迹顯露計無所施勉彊支撐中實憂悔旣任其責欲罷不能是以又將興國地面銀場恊濟煽辦移江西之害及湖廣之民及言寧州等處可以煽銀請於所屬攺撥戶糧造此妄言苟延殘喘鄙夫患失無所不至間之居民欲食其肉欽惟聖朝富有四海視此微利何啻毫末柰何容一介小夫之姦欺爲數郡細民之荼毒使其害及閭閻得利十倍邦本所系猶不可爲而況所得不敷所費者哉先以行省所委體勘官瑞州總管史朝列等計料所費每銀一兩該鈔一定一十三兩虧官損民不便今銀一兩𨿽曰止該官本十四兩然因礦炭盡絕燒煉不前俱系鑪戶用錢収買輸納已是添答鈔兩至於納官之時官吏庫子人等百色所需並帶納折毫諸班唆剝及官吏多答鈔數収受輕賫轉行買納其獘百端由是較之則每銀一兩本官十四兩外鑪戶又加一倍之費方能了辦民之所費皆其脂膏若謂此非官帑所出視如不費則父母之於赤子果有間乎近年以來坑洞日以深遠每入取礦則必篝火懸繩橫穿斜入竇穴暗小至行十餘里■﹝山巌﹞石之壓塞水泉之湧溺其爲險惡蓋無可比加以山嵐毒气旦夕攻侵枉死之人不可勝數興言及此誠可流涕耳目所及敢不力陳若以爲國有常額難議除豁朝廷所用必不可無莫若革罷提舉司衙門將所撥糧四萬石折収銀七百定依江東諸郡金課例每年立限從有司徵収解納則是每糧一石折収銀八錢七分五釐每銀一兩該免糧一石一斗四升二合八勺官不失額民不被害回視剝其脂膏流無窮之害陷於坎谷殺無算之人而所得不償所費者其爲利豈不百倍哉方今政令一新次第拯治於斯之時若謂設立已久恢辦有常憚於更張因仍循習則蒙山民瘼日甚一日未有涯涘也窮苦之極其害且有出於經理田糧之外者卑職親究其事義不容黙如蒙早爲講究施行疲民幸甚

薦吳炳陳繹曽

竊見處士汴梁吳炳業專聖學文造古人特立不渝眞積力久忘情軒冕守道衡茒勢利不足以動其心貧屢不足以累其志又江南陳繹曽博學能文懷材抱藝挺身自拔乎流俗立志尙友乎古人放志山林富貴浮雲但人旣不自鬻恐後日或有遺賢如於文翰之職內不次徵用不惟攄其素蘊抑亦可以砥礪流俗

至正集卷七十五

●欽定四庫全書

至正集卷七十六

﹝元﹞許有壬撰

○公移

辯平章趙世延

伏以公論昭明見朝廷之政治正人伸雪乃風憲之振揚苟有見聞豈容緘黙竊見光祿大夫前四川行省平章趙世延先任禦史中丞倡率監察禦史奏劾姦臣特們徳爾不法一十餘事及中丞多爾濟等按問特們徳爾下總領蔡云因馮開平身死公事過付張五十三許與特們徳爾中綂鈔一千定本人受要說事錢二百定招證明白徵贓到官其特們徳爾幸得脫免追印罷職因此懷蓄忿怒至延佑七年復入中書盜弄威權專務報復陷害忠良無所不至將中丞多爾濟並蕭拜珠織羅誅殺又以溫徳亨嘗贊其事坐以減死之罪爲平章趙世延遠任蜀省令人誘說伊房弟胥益兒哈呼將赦前千名犯義虛妄事情排陷陳告差人勾喚赴都對問行至中途遇赦釋免又行差官催促到部令伊門下心腹人尙書達爾瑪實哩非法鍜煉勒要招伏鎖發前去三不刺復還大都淩虐枉禁前後三年意逼自裁本官剛明自負不爲匹夫自經溝瀆之事其元告人自知誣妄不敢面對因此在逃根勾不獲爲本官患病奏奉聖旨保管在外刑部議擬胥益兒哈呼訐告房兄趙平章逐項事理俱在革前元告人在逃百日之上依例革撥攺正蒙中書省聞奏令還家養病玆者欽遇聖天子登極之初眷念忠良枉罹刑害如多爾濟蕭拜珠溫徳亨等首降徳音特與昭雪其平章趙世延卽與中丞多爾濟等一體中外共知理宜辧正況本官廟堂偉器柱石良材省臺出入垂三十年敂瘁焦勞幸脫虎口似此老成蓋未易屈指也江南行臺已嘗辯明如蒙奏聞擢用允愜輿情

辯廉使劉藻

繩愆糾繆固爲憲治之常美化移風尢系人倫之重故經典著子爲父隠之訓而法律有許相容隠之文誠以教化乃刑政之原而名義又教化之本使其干名犯義訐證皆實其於治體所傷已多況有是非未分曲直不辧抱沒齒之寃者乎聖朝明詔天下著爲定例承宣奉行者其可忽邪伏見前淮東道廉訪使劉藻皇慶元年因揚州路包辦酒課不便本官力言議減瓶花價錢遂忤眾意本道滿濟監司受訖酒戶趙勝中統鈔三百定經宿卻行賫至公廳喚到與錢人趙勝等取問指出上下官府錢一千五百五十定內劉廉使下家口周來安鈔五十定就令趙勝等具狀首告此時並無劉廉使名字爲周來安出外本官自行根喚送官省臺委官追問狀外逼問供指曽令周來安將鈔一百定過付本使収受未見虛實將劉廉使監収之後才將周來安勘問勒指伊使本人不禁苦楚符同彊證將劉廉使抑勒招承追贓到官事未結正欽遇原免延佑三年奉使宣巡撫歷淮東耆老士庶幷趙勝等列名陳辯及淮東宣慰使孫通奉等洞知情僞皆爲辯白於今有十餘年尙未攺正竊惟劉藻揚歷有年報效無愧凡平居之自守亦眾人之稔知不幸枉被贓誣名節掃地含寃無訴垂老可憐假使元狀果有卽系奴證其主不惟有傷風化抑且違別詔條甚非朝廷美教化厚風俗之初意況兼元狀初無本官名字卽系節次狀外展轉供指數目卽此二端則是非判然矣如蒙憫其無辜特與照勘攺正庶幾誣構得明而公論有在也

自劾

竊謂君親無將旣載必誅之訓路馬不齒又昭有罰之文況惡逆亙古之罕聞宜臣子戴天之不共如元惡特實等狗彘之所不伍梟獍之所不爲富貴燻如自不勝其飽暖鬼神奪魄俾偶遂其凶邪𨿽養豢之極深曽冦讎之不若履霜失辧畱虎自防致大行之暴崩實溥天之同憤傳諸道路蓋不忍言不惟詩書歷代之未聞誠爲國家百年之大變卑職等風聞未審心摧已深春秋之法人得而誅風紀之中責斯尢重豈敢顧影自惜背義忘恩但以乘輿未來控愬無所欲論列而上達念通進之難期兼同惡方布滿要津恐無益而徒唘他釁是以含忿忍恥度日如年庶覲淸光少攄積恨玆者欽遇今上皇帝奮出宸斷張皇天威肆諸市朝大伸邦憲神人稱快億兆騰歡使綱常復明於今日乃社禝無疆之福然元惡特實身爲臺端妹爲君偶其同惡之賊或寒微致相或宿衛承家休戚旣同安危攸寄今擢髮不足以數其罪虀粉不足以報我仇止戮其身未快人意擬合將各賊照依古法盡誅本族其妹難居宮閫仍壊室污宮以戒非常之變其餘但犯知情人等以次論罪卑職等爲耳目之職任糾劾之司有所不知與知而不能得其詳及有所待而不卽言皆合黜退

糾中丞等

人臣之惡莫大於無君春秋之義尢嚴於與國故漢誅梁冀而其故吏賓客免黜者三百餘人朝廷爲空誠以惡逆之人無罪可擬其惡人之徒𨿽有輕重不同而在所必論者也先王立法壊其室污其宮而瀦焉宮室何知必壊必污而後已以逆惡之所嘗居也居且若是而況官爲臺察出其門下者乎元惡特實其罪彌天今𨿽誅戮門下人數在百司且不可其在風憲如中丞某者自宣徽院與之周旋繼而援引入臺由侍禦遞升是職比者本賊爲惡之後將本官呼召馳驛前赴上都蓋親聞其事矣本賊旣爲知院幸而出臺又於九月二十一日盛其鼎烹赴宅相賀惡逆如此忍猶媚之經歷某諂諛輕薄素非歷練阿附進用遂掌憲幕監察禦史某某某皆非風紀之才徒爲本賊牙爪而已其爲門下眾所共知具呈聞奏區處施行

遼王

嘗聞書曰惟辟作福惟辟作威言天子可以作此也朝廷仁厚相承匹夫但犯死罪有司再三詳讞必待奏可乃敢施行宗王同姓爲國藩屛任之固重至於生殺之大柄𨿽匹夫有罪亦不敢僭而況親族貴重出於匹夫萬萬者哉近按托布哈太子等嘗與惡逆此在聖上躬斷者尙且會集宗親共議處置比托克托遼王擅殺親族巴哩雅等實違太祖皇帝大法不聞有所處置內外無不憂疑若不早正其罪則號令倒置威權下移祖宗法度有所不行啟將來之釁實闗宗社之大計者也卑職忝居言路義不容黙

索諾木

嘗聞有功不賞有罪不誅𨿽唐虞不能治天下如姦臣特們徳爾蒙蔽先朝專權政府包藏禍心離間宗室妄作威福誅害大臣使先帝孑然宮中以致賊臣特實等乘釁爲逆其子索諾木與其事兼本人陰險狡獪陷害臺諌附凶黨惡罪不容誅已經糾呈聞奏今奉命乃令杖決物議喧騰非示極刑曷伸邦憲乞賜早正其罪仍命詞臣聲逆賊等罪惡昭告天下以快元元之心天下幸甚

班丹等

嘗謂倿人不遠實妨日月之明早辧或虧必致冰霜之漸近者姦臣特們徳爾之子班丹因取受李文郁等鈔定事覺奉旨追問徵贓到官徼幸遇免及刑部尙書不達實哩徽政院使哈紮爾巴哈等俱經斷罷追奪竄逐得罪朝廷之人理宜屛棄況班丹之兄巴爾濟蘇之欺君弟索諾木之爲逆俱已誅戮籍沒家貲觀音努亦以贓杖一百七十一門之內父子兄弟險愎惡凶無所不爲今班丹旣以不敍布達實哩哈紮爾巴哈等各曽經斷追奪流徒當杜門不出悔過思愆玆乃出入宮禁密近淸光■﹝女匽﹞蹇軒昻靦然無愧聖天子卽位之初親賢論道思致太平而此等姦凶豈宜在側其餘似此犯贓經斷之人卽系一體宜從憲臺照勘聞奏屛黜實防微杜漸之一端也又班丹弟索珠見任翰林學士同修國史朝廷實錄理宜嚴密其父子凶惡如此豈不載紀而令其弟在中親與其事甚非所宜亦合明白聞奏廢黜及無令出入宮禁天下幸甚

特們徳爾門下等事

竊謂刑賞者人主之大柄有國盛衰之所系也故刑一人而天下服賞一人而天下勸者當其實也苟有功不賞有罪不誅滔滔橫流日復一日其禍有不可勝言者矣書曰惟辟作福惟辟作威此言天子之事也臣而盜弄所作𨿽當猶至於害家凶國況顚倒錯亂岸然橫恣者乎聖朝混一區宇以來言大姦邪必阿哈穆特僧格之徒如特們徳爾者兼諸人而過之今治化更新之日其人𨿽亡其流毒遺惡傷國體而妨新政者何限無以變之則其流害恐未易竟也至若平章王毅右丞髙昉等備位臺輔而以短少糧數倉官所職之事追奪所受宣勅尢公論之不愜者其門下同惡之人先因本官事發一一斥逐其再入中書朦朧奏啟一一徵還濫授驟升非其才而忝要職者有之各人含其私恩必不能盡忠於國昔梁冀旣敗故吏賓客免黜者三百餘人朝廷爲空蓋古今之共怒者也特們徳爾之惡死有餘辜儌幸獲免𨿽是非邪正播告明白而天下之憤尙未少泄擬合剖棺戮屍將妻子家屬遷徙遠方以謝天下應被誅譴人數從省臺委官一一照勘有寃抑者卽與昭雪沒亡者加以褒贈流竄者卽與徵還黜罷者卽與収錄所追王毅等宣勅卽與給付門下之人在風紀者其不可用固不待言其散在大小庶司職役者合照節次糾彈姓名幷延佑七年取回各人文案內數目及當時見在兩都就用續用各人員取勘見數明示黜降其大師監修國史僚佐通事譯史掾史宣使人等無非以賄得之擬不敍錄職官取充者止理舊資本府役過日月不與準算則天下之人皆知公論之有在天网之不漏是非邪正由是益明而姦邪之徒亦知所懲戒矣

惡黨論罪

近爲特實惡逆狗彘之所不伍梟獍之所不爲歷代之所未聞天地人鬼之所共怒止戮其身未快人意合依古法盡誅本族壊室污宮遣逐其妹其餘但犯知情賊徒等苐論罪已嘗論列除特實之弟並子已行誅戮外其餘一切未蒙施行民心疑駭不滿所望竊謂國家有非常之變必以非常之法治之如特實者身爲臺端兼領數職妹爲君配已正位次先帝待之情過骨肉其餘各賊皆累世富貴義同休戚而集賽官員又腹心股肱之托其赤子特穆爾微賤匹夫位極宰輔子女玉帛房室田圍不可勝數榮遇眷養無以復加縱不報效忍爲冦讎自古宮闈之變未有若是之慘者興言及此痛心隕絕待以常法可乎且尋常殺人罪必處斬各賊所犯當何法以加之若苟且如此更無施行不惟神人歉望威刑失宜繼今以往何以爲國區區臣庶之心亦知大臣必稟命聖上而聖上英斷必有以處之然而不可緩也爲今之計當一振威怒顯示大刑凡與特實同謀之人皆合盡誅其族拆毀居室瀦爲洿池其餘不系同謀而但犯知情隨者等第論罪其家屬籍沒若畱京師亦非所宜合竄放遠惡地面女子分配彼中流囚男子在彼居作永不放還特實之妹系是禍根勿令污染宮壼卽日逐出從朝廷議擬區處應系各賊門下人員盡數照勘顯示黜斥如此則刑法適宜姦邪知畏神人稱快國祚永康矣聖上踐祚之初首宜以服人心安百姓爲務此事旣行則人心自服而百姓自安矣

至正集卷七十六

●欽定四庫全書

至正集卷七十七

﹝元﹞許有壬撰

○公移

正始十事

竊謂春秋王卽位大一綂而謹始也蓋爲政莫大於謹始未有不正其始而能善其終者也欽惟今上皇帝以聖神之姿嗣大歷服凡在有生孰不忭躍思見一新之治夫繼政之間聖聖相承帖然無事猶必厲精更始思有以聳動天下之視聽況處大變之後者乎自非舉綱撮要因事制宜則必迂緩不切何補於治卑職忝當言路不敢煩瑣謹以十事切於新政者具列於後

一曰傅翼太子蓋聞太子天下之本擇人傅翼實有國之急先務也賈誼謂選天下之端士使與太子居處出入生而見正事聞正言行正道左右前後皆正人不能毋正又曰太子之善在於早諭教夫心未濫而先諭教則化易成此古今不易之至論而治安長久之上策欽惟今上皇帝春秋鼎盛萬年發軔之始天地祖宗社稷之佑太子金玉美質天性聰明泰山盤石之基也當此嗜欲未開心術未定之時首宜選擇正人端士以傳翼之教之以祖宗寶訓並漢人文書使知創業之艱難治亂之成迹培養徳業習與性成則本一正而天下定矣

二曰選擇長官蓋聞家之隆替在於主家之人官之廢興系乎長官之責如中書之總機務樞密之握軍政臺憲之司風紀爲之責者可謂重矣當於蒙古人內選擇老成歷煉惇厚公忠者用之苟得其人又宜久於其任責之以必成則天下之事庶乎有濟世祖皇帝時爲臺省官有終其身者故當時之治視古無愧其六部二品衙門行省行臺宣司爲首官員俱合一體委任𨿽然此特末耳請以其本言之國家每用大臣未嘗不難其人蓋以儲蓄培養之無素也深山之木必參天而後勝大廈之棟梁此豈一朝一夕之所致哉若急於用而以拱把之木爲之不惟摧折不堪而傾覆被害者多矣培養之道無他在乎學校而已世祖皇帝用許魯齋爲國子先生當時蒙古生員教育成材者何限至於集賽鷹房皆知所謂三綱五常今之學者不過粗識文字又復廢之使乳臭之子驟膺重任禮義廉恥視爲何物惟欲保其富貴又安知君臣之義隳事隕身乃其宜也今後擬合令蒙古人員子孫弟侄必須入學培養教育使之有成而後量材授職他日必有出類抜萃之才出爲國家之大用其至下者亦必知君臣之義此似迂而實切於事者也

三曰宮禁通籍蓋聞千金之子坐不垂堂萬乘之尊豈宜無備故深居九重宮室宿衛嚴肅周密者蓋以預備非常爲祖宗社稷萬年計也周官小宰治宮禁之法而刑綂闌入罪有等差我朝立國寛厚相承凡有朝賀𨿽臧獲之徒皆得直至廊廡縱觀行禮平居無事大臣奏對之時親隨吏卒皆得入內𨿽恢洪無外大示寛容而小人何知不可不謹其司門禁者惟視衣服之美惡而出入之朝士惡衣捶楚交下卒鮮服往來自如貴賤無分一至如此且禁之爲言禁也禁人而使之不得至也今一切不禁而禁衛之設果何爲哉擬合截日令省部約會合干衙門參酌漢唐之制立通籍之法其於事體闗系最重

四曰削去兼領軍職蓋聞總攬威權乃人主之事臣下責任豈宜使之有出位過分者故太平則注意宰相有事則責成將帥世祖皇帝立中書省以總機務立樞密院以治軍旅治民者不與兵事治兵者不與民事其所以防閒之道截然有不可犯者邇來漸至紊亂如元惡特實旣爲臺端又領軍衛𨿽包藏禍心固不易測而恃威藉權實由乎此常人之情手有鞭杖則思箠擊無是物則無是心也又如欲擊人者空拳赤體𨿽欲奮作人得以制一旦被之以鎧甲授之以兵仗則無所不至矣擬合照勘各衙門官員凡兼軍職領各衛者皆與削去以消姦宄於未萌且爲無知小人之福

五曰太平武備蓋聞有文事者必有武備又曰有備無患夫天下之患莫大於無備山居有虎狼之患則髙其垣墉富家有盜賊之患則堅其扄鐍而況爲天下者乎備之之道若治兵爾夫折衝禦武使四海爲一兆億晏然𨿽大姦雄不敢輕發者獨系乎此而已承平日久恃其無用卒日以惰將日以鈍將帥襲其父祖舊部例皆膏梁乳臭之子聲色是務朘剝是習至有不能挽弓者士卒非老病則幼弱非影蔽則雇代器仗之顚倒不知況所謂搏鬥撃刺之法其軍戶消乏鄂囉官不知存卹管軍官日復侵削困苦疲獘無以供軍需應屯戌者滔滔皆是也天下無事則已一旦或用則何以哉擬合令樞密院講究拯治教習之法先自五衛次及天下屯戌去處必使官知調度士知戰鬥不可因無鼠而養不捕之貓此太平之先務也

六曰逆賊妻妾蓋聞有非常之變必有非常之法治之比者元惡諸賊蒙朝廷恩寵𨿽海嶽不足以諭其髙深而集賽之設又腹心股肱倚托無疑者一旦如此赤其九族未足以雪天下忿怒之萬一欽惟今上皇帝奮雷霆之斷盡殱梟獍𦇤褓之子殄滅無遺京師萬民鼓舞忭躍但各賊妻妾尙未區處各賊存日同享富貴其夫所犯蓋歷代之所未聞天地人鬼之所共怒不以非常之法治之譬猶被萬斤重物之擊而以寸莛報之擬合將同謀諸賊妻妾一體論罪或流竄遠方分配流囚其諸人索要爲妻仍享富貴一旦又遇禍變視夫家如傳捨狃翫誅戮恬然自安使綱常掃地痛宜禁止索者奏者俱坐以罪庶幾刑罰輕重適宜

七曰頒詔以正前赦蓋聞令出惟行不惟反此常道也不得已而處天下之變必欲泥於古而蔽於常則亦不通之甚矣比者各賊惡逆傳聞四方震駭物聽旣而詔告天下除殺祖父母父母妻妾殺夫不赦外其餘如謀反大逆奴婢殺主皆與釋免百姓聞之不得不爲之疑也豈知各賊雄據兩都或握兵權或操省印或在憲臺布滿要地號令百姓乘輿遠在數千里外朝廷一有輕舉則居庸之闗不守矣當時危急之勢易於反掌𨿽惡逆授首在理可必而兩都生靈先肝腦塗地矣聖上沈機遠謀宸斷有待不欲輕發貽害百姓故以寛恩而釋其疑使惡逆之徒有以自安不至狂肆或生他變及神機之發誅殛元惡特煩一介之使爾此自古聖王之所不及也然而先行詔書已徧四方百姓不知將謂謀反大逆奴婢殺主皆可儌幸獲免擬合再詔天下使知惡逆之授首以大慰眾心其有謀反大逆奴婢殺主者亦合復追入禁爲萬世綱常之助

八曰特們徳爾家產蓋聞刑賞者人主之大柄有國盛衰之所由也近籍沒特們徳爾家產生前所授諸王各人等鈔物金銀不可勝數其爲姦惡不待縷陳姑以刑賞大節論之其殺實勒們伊勒哲伯當其罪者矜誇爲功至於拜珠多爾濟賀巴廷天下皆知其無罪盜弄威權致之必死監察禦史索約勒哈迪黙色觀音保李謙亨成珪𨿽以言事忤旨而其子索諾木爲治書觀音保又嘗發其劉司徒事是以父子表裏媒蘗使四人竟坐誅竄則嫁怨於上又復陰黨逆賊特實致先帝暴崩皆特們徳爾爲之張本也近奉聖旨免其抄籍聖上厲精圖治之初刑賞大節尢當得宜擬合依舊斷沒其諸子家產先因事發獲免之後分張別居足見預爲三穴之計合依哈克傘子例一體籍沒仍將家屬遷發遠方以謝天下

九曰籍沒以補經費竊謂臣下姦邪旣正誅戮閭閻疾苦首宜講求邇者巨貪宿惡以次誅鋤籍沒其家動以萬計是爲蒙蔽奏請無補經費監察禦史建言明立捲冊撥付省部以助經費果有特奉賞賜經由中書明白奏稟然後放支欽蒙允許近爲特們徳爾惡迹敗露籍沒其家本人之惡蓋不待言其家人之富又天下之所共知者雲南吐蕃之殺奪中書宣政之掊克賣官鬻獄濫賞冒支其目𨿽多無非朘剝生民膏血而致之者因是而行惠民之道是亦惠而不費者也聖朝富有四海豈待區區鹽價方得丰裕舊價毎引添至已������極矣本人要功言利再添一定致令其價翔湧百姓一日而不可無者坐令艱食鹽課因而恢辦不前又江南無地人戶科著包銀每戶額納二兩折至元鈔十貫𨿽曰驗各家物力品答均科解庫鋪席殷實之家固不爲無而貧下小戶何可勝數所開鋪席本錢有不及一定半定者例以無田地有營運科約實爲不堪至治三年之數欽蒙免徵而其額故在特們徳爾及諸子並已籍沒實勒們伊勒哲伯哈嚕哈克傘實壘伊哷雅阿紮爾巴哈等家產又至大四年三月十八日至今應系賞賜臣下斷沒錢物田土房屋人口盡追還官計其總數共有若干撥付省部収掌卻將特們徳爾續添鹽課剙科包銀放罷不惟民力少蘇又且各處鹽課易辧昔梁冀敗収其財貨減天下稅租之半散其苑囿以業窮民古今稱美今化瑟更張之時天下方拭目以待此其大者也

十曰樽節無益之費蓋聞去奢崇儉乃能化民節用愛人可以裕國朝廷之於財用蓋一日而不可闕者𨿽自古極治之世亦莫非取之於民但取之有道量入爲出故國無匱乏民無疲困中綂至元之初南供大軍之需北給防守之費方且廩有餘粟帑有餘財江南旣平江淮之財用庫藏之蓄積暴露於外未聞一毫無功之賞一錢不當之費至大以來賞賜不貲造作不節與夫其餘一切蠧財之事不可枚舉而經費始有不足之患矣故累年以來每以錢糧不敷爲患益求所以生財之道至於囊括繭絲不遺毫髮亦復不足者何哉特用之不節耳民惟邦本本固邦寧財用不節害必及民聖上踐阼之始當近年多費之餘承其獘而革之詔告天下但凡系官工役造作停罷此蠧財之尢者而先去之得節用之大者矣天下生民不勝幸甚宜令中書省講究凡如造作之蠧財者皆明白條具逐項撙節依世祖皇帝用財之道則四海家給人足此新政之最切者也

辭治書兼侍書學士咨文

卑職學非出類才不兼人補報毎慊於初心叨冒敢過於素分中臺承乏已懼不勝禁籞執經益無所取惟揣度之自審故去取之輙陳編簡前言或許細微之掇拾冰霜要地難容迂懦之因循如蒙止供侍書之職庶免瘝曠之責

同王左丞請代咨文

嘗聞佐天子理陰陽中書實機務之本列庶位招俊乂執政須才徳之人非天下之所共推則公議恐未盡愜當惟某等才疏學淺徳薄望輕偶際明時誤承重任或叨承弼於兩府或昌參贊於歷年𨿽竭力致身冀涓涘之有報而鞭駑操鈍終致治之無禆比者災異洊臻黔黎告困究其責任首在漢人旣莫亮於天工又久妨於賢路尙玆保祿豈止汗顏宜從都省聞奏選人替代放歸田裏公道幸甚

至正集卷七十七

●欽定四庫全書

至正集卷七十八

﹝元﹞許有壬撰

○樂府

水調歌頭【題蕭獨淸山水勝處】

山水據全勝消得獨淸人神仙定在何處此處可尋眞山有蓬萊气象水有瀛州風物人是葛天民翫得紫芝老吟盡碧桃春四時花千日酒一溪云回頭下望濁世無地不紅塵憶昔乘軺江右目斷丹霞翠壁底事走踆踆今日送君語聊爲自移文

二【胭脂井次湯碧山教授韻】

它山一卷石何意效時妝天生偶然斑駁蘭麝不能香甃作陳家宮井澆出後庭玊樹直使國俱亡故邑久眢廢陳迹艸茫茫嘆人間才璇室又阿房麗華鬒髮如鑑曽此笑相將一旦江山瓶墜猶欲夫妻同穴甚矣色成荒五色補天缺萬世仰媧皇

三【卽席贈河南廉使髙辛甫】

徒陽記同署三十四年過朝臺暮省蹤迹贏得鬢雙皤相別又逾一紀百歲都能幾見塵事日蹉跎今夕復何夕旌節照山阿笑年來洹水上試魚蓑迂疏久厭城市其柰故人何浩蕩雲山煙水寥落晨星霜木如子已無多邂逅一樽酒忍負醉時歌

四【和鄭彥章韻】

春來久無雨都作艶陽天天公素念民事其忍穢良田鞭起九淵濃睡散作兩間膏澤生意發天然聽得老農語大有是今年玊堂深金闕近亂雲煙乾坤放眼無際何物不鮮姸休把聖功收斂要使人心滿慰萬事此爲先我老歸農好宜買潞河船

沁園春【送鄕人髙子翔次來韻】

放眼蕪城北盡淮堧東馳海門嘆故園遙隔闗山岐路好懷深負風月乾坤邂逅佳人笑談淸致所見而今勝所聞江湖樂任提鷴挈鷺翳鳯騎麟世間富貴浮雲也莫校箕山與渭濵想抱闗擊析心期賢聖耕田鑿井上有華勲休道官卑休嫌俸少且喜詩成句句新君歸矣問故園桃李幾度靑春

二【寄題詹事丞張希孟綽然亭用王繼學參議韻】

俯仰乾坤傲睨羲皇優遊快哉看平湖秋碧淨隨天去亂峯煙翠飛入窓來鴻鵠翺翔雲霄寥廓斥鷃蓬蒿莫見猜門常閉怕等閒踏破滿院蒼苔人間暮省朝臺柰烏兔堂堂挽不回愛小軒月落夢驚風竹空江歲晚詩到寒梅兩鬢淸霜一襟豪气舉世相知獨此杯京華客問九街何處堪避風埃

三【次希孟韻召至通州以病歸時齋詹事丞亦堅臥不出因並呈之】

坎止流行行止非人何勞用心羨枝巢居士泥塗軒冕時齋老子城市山林富貴何常榮枯逓轉惟有髙名不陸沈他休問只淸風一榻多少黃金神仙方外難尋更可笑牛山淚滿襟且淸尊素琴半庭花影芒鞋竹杖十里松陰歸去成辭閒居畱賦梁父安能抱膝吟迷途者聽雲間髙唱誰嗣鴻音

四【壽可行弟次其見壽韻】

天相吾家篋笥無金詩書有人看發揮胸臆辭鋒凜凜燻陶气質韋佩申申師友淵源賢才衡鑑冑館光華近帝宸男兒事便盡輸心力難報君親讀書第一當勤只孝弟書中是大倫況人生爲學百年在幼田家得計一歲惟春科占龍頭名髙鴈序好與皇家作鳯麟都休問是地鍾河嶽天應星辰

五【壽同館虎賁百夫長鄧仁甫】

十載炎方同飲江漢同爲轉蓬恨尋常會面當年無分三千餘里此地相逢宇宙英奇幽並慷慨肯事區區筆硯中男兒志要長鎗大劍談笑成功轅門醉臥秋風看落日旌旗掩映紅愛朔云邊雪一聲寒角平沙細艸幾點飛鴻湖海情懷金蘭義气莫惜瓊杯到手空君知否怕明朝回首渭北江東

六【次班彥功韻】

旅食京華蜀道天難邯鄲夢回笑白衣蒼狗悠悠無定黃塵赤日擾擾何爲長鋏休彈瑤琴時鼓倦鳥誰教彊去來衡門下幸良辰良友同酒同詩功名少壯爲期柰身外升沈自不知算人間難得還丹大藥山中盡有老樹淸溪蕙帳云空石田苔滿應被山靈怪去遲春來也向故園回首歸去休迷

七

弱冠離家浪走人間餘三十年柰救時才短虛塵政府讀書功少深負經筵風月西淸冰霜柏署一歲中間漫幾遷君恩重便不教覆餗直許歸田丰碑髙表洹阡又飛上吳頭萬里船把家傳圖史拂除塵蠧舊栽松竹収貯雲煙大別嵯峨鵠逢縹緲盡在先生几案前閒人事但登樓小酌閉戶髙眠

八

老子當年壯志淩雲巍科起家被塵囂拂耳鏖成重聽簿書瞇眼攻作昏花天上歸來山中絕倒部曲黃牛鼓吹蛙閒官好判園丁牧豎一日三衙平生幾度天涯恰艤住飄飄泛海槎向竹林苔徑時來教鶴山泉石鼎自爲烹茶庭下花開樓頭雨霽盡著春風笑鬢華功名事問西山爽气多少煙霞

九【飛吟亭和白玉蟾韻】

少日飛騰湖海奇胸風雲壯圖把人間逺道看爲咫尺眼前實地認作虛無釃酒中天振衣千仞塵世煙霞有幾區君山下見洞庭淸淺欲問麻姑故吾只是今吾已深愧當年大丈夫悵川流不息眞如逝者天風髙舉更有誰歟鼎鼐何功江山多幸長鋏歸來食有魚神仙事笑臨卭道士還在洪都

十【次張孟功韻】

撃楫中流躍馬長途今非向年嘆故人萬里江東渭北流光幾度鴈後花前鬢影星星人情落落恰念蘇家負郭田空惆悵負淸泉白石布襪行纒壺中浩蕩瑤天問淸濁何須較聖賢想塵埃狂走難逢一笑扶搖直上且任孤騫飯有魚羮儲無甔石何必千金學計然君知否但東山醜婦也自嬋娟

十一【次王仲武爲壽韻】

彼壽而康鴈自能鳴樗還不材且光華老景春風秋月消磨舊夢暮省朝臺倚伏相尋窮通素定軒冕於人果儻來神仙遠有桃花流水便到天臺雲林都是親栽幸登覽猶能矍鑠哉但攜琴載酒時時遊戱逢山見竹處處安排諌議無功催科無政爛醉何妨臥客懷承平日看英才用世多少臺萊

十二【賦鶴奴次馬明初韻】

頂有丹砂服具玄明云胡作奴想風霜搏撃不如一鶚雲霄變化復愧雙鳬爾雅無名山經不志多識慚予問學孤今知汝肯自爲卑下甘事勤劬蠏奴魚婢然乎笑多士文人善矯誣愛汝從仙侶毎能謙抑日陪食飲惟取殘餘赤壁飛來雲龍放去守舍應門屬眇軀無多語似王家便了有約休渝

十三【賦酪次明初韻】

有物龎然乃牝而犁山川捨諸爲老饕營口因疏黃稚平心酬徳忍怠靑芻方丈無功萬錢增害茹飲方將效穴居桃林媼幸日輸甘湩香泛流酥老饕笑問長須汝今似桐官不是奴更題封誰調聰明徳祖和漿且浣消渴相如火候沖融春膏濃結常遣韋囊似瓠壺將軍腹問果誰相負吾欲明書

十四【臨淸舟中卽席次韓伯髙見贈韻】

艸木無情不問寒暄開時便開只黃花多事偏憐隠逸白頭何補願避賢才老友相逢淸談絕倒休校劉郎去後栽尊中物勝它年千里漫寄寒梅神仙合住蓬萊柰老去思兒忍不回任耿莊槐老休爲癡夢梅家酒熟且浣愁懷渭北江東暮云春樹何日扁舟更此來公知不便連朝觴詠能幾徘徊

木蘭花慢【秦淮次湯碧山教授韻】

問東來何處控吳越壯江淮愛十里縈紆水雲圖畫鼓吹風雷回頭下臨無地盡朱樓迢逓倚天開酒斾髙懸別浦繡簾低拂長桅疏狂常與世情乖勝地卻須來漫懷古長歌後庭花落斜日潮回傷心舊時明月照淒涼亡國恨無涯爲問水邊鷗鷺人間幾夢庭槐

二【至大戊申八月廿五日同疏仙萬戶遊城南廉園園甲京師主人野雲左丞未老休致指淸露堂扁命予二人分賦長短句予得淸字皆卽席成章喜甚牓之疏仙其甥也後更號酸齋云】

渺西風天地拂吟袖出重城正秋滿名園松枯石潤竹瘦霜淸扁舟采菱歌斷但一泓寒碧畫橋平放眼奇觀臺上太行飛入檐楹主人聲利一毫輕愛客見髙情便芡剝驪珠蓮分冰繭酒注金瓶風流故家文獻況登髙能賦有諸甥淸露堂前好月多應喜我畱名

三【次韻馬廷彥山居】

羨山人結屋腰碧澗面丹崖問桂有餘香槐多擁翠誰種誰栽幾年力田勤學是慶源先世有人開樂地夏弦春誦浮雲暮省朝臺半生奔走負山齋何地不塵埃嘆老病才歸鄕鄰幸恕不忍擠排白眉故人多事似東門偏更道賢哉但有黃雞白酒老夫不倦頻來

四【次韻薛壽夫見寄】

笑餘生多癖非酒病卽書囚任世態翻騰亥訛成豕沈變爲尢中條有亭無恙論三休吾更早宜休方外靑山故在鏡中白髮新收天風鏘佩下瓊樓心事付東流向一壑云深三年夢熟八表神逰淵明苦無多語只髙標千古邈難儔老子新銜自署醉鄕談笑封侯

五【和杜徳常中秋韻】

嘆流光如水又分破一年秋柰妬雨癡雲良宵佳節不遂登樓山川滿前圖畫幸故鄕無復有新愁風物催成老境乾坤付與雙眸幾年京國苦淹畱今得賦歸休況天柱峯頭淸輝好在氛翳俱收身閒更逢全景是腰錢騎鶴上揚州明日霜天紅樹絕勝蘆葉汀洲

六【次白公嚴爲壽韻】

記靑年充賦曽射策對嚴宸便暮省朝臺才離筦轄又掌絲綸狂愚豈勝時用幸扁舟歸去早知津一任無錢使鬼猶能有筆通神交逰萍水百年身襟袂幾回分正雪後花前江東渭北嗟我懷人澶淵召棠成頌肯推揚餘韻頌莊椿老矣甘心伏櫪天衢行看翔麟

七【和鄭彥章暮春卽事韻】

問東君何意來幾日便言歸悵衰病襟懷媗姸景物正欲相依狂風不知人苦遣萬紅千紫一時飛卻見楊花才思閒來縈絆晴暉可人應試紵羅衣底事鴈書稀望故里闗河雲林杳靄煙水霏微多情已無聊賴更扁舟孤負鱖魚肥想見洹溪松竹緑陰籠滿苔磯

六州頭歌【次馬明初韻書所見】

軒昻仙侶風度似吾儕凡鳥軰𨿽累百總輿臺敢偕偕何處風絲客昧平昔恣豗突形迹異天壤隔遽相排老眼渾如無見雲霄遠未便時乖笑朱蝥肆螫自喪亦多哉我出塵埃浩無涯有傍觀者同气類公好惡挺身來行不義宜自斃坐虺頺任姦回萬事如翻手吾方此外形骸來汝鶴吾有語汝無哀誰遣乘軒烜赫令此軰眼不能開付恩讎一笑漫且啄苺苔休面三槐

二【次明初爲壽韻】

避賢解組三見太行秋慚晝錦猶遠勝敝貂裘翫滄州霜水淸如玉窮霄壤忘物我恢幛塞無牖戶底綢繆自笑平生事業如今日頗善爲謀有靜中至樂何處更天遊已分淹畱醉鄕侯有江湖客翰墨友淩元白壓曹劉論文暇陪杖屨事觥籌共藏修世態誰能校輕骯髒重伊優吾有政鋤藥圃治瓜疇說與愚夫樵叟旣相好豈但相猶任多言莫及野渡有孤舟天地沙鷗

蘭陵王【賦古劍用吉善甫韻】

昆吾鐡神物千年不滅時出匣搖蕩碧空閃閃寒芒電光掣細看時是巨闕三尺斜明隙月新丰旅憚爾醉歌也勝毛錐校平側沈埋土花碧向堅石寒泉重礪霜雪一天星斗昏無色因起舞爲樂崆峒試倚螭魅膽寒石自裂免丰獄羈紲勲業幾英傑是曽馘姦邪腥漬余血方今四海邊塵絕佩服處閒伴金魚寶玦只愁靈化雷雨暗水雲國

至正集卷七十八

●欽定四庫全書

至正集卷七十九

﹝元﹞許有壬撰

○樂府

摸魚子【鳯凰臺次湯碧山教授韻】

自蕭韶九成來後岐山猶是隆古嬴顚劉蹶相枕藉幾度貍號鰍舞堪笑處又蕞爾鐘山一霎神光吐鶴汀鳬渚問吳徳何徵紫霄輕下天意竟誰許江山好老子狂吟箕踞千年考信無據多情只有秦淮月還照故宮焦土昏復曙浸寒暑悠悠老盡梧桐樹從今計取阿閣成巢朝陽應瑞椽筆爲君賦

二【中都餞荀平叔都事赴大都】

正荒寒似逃空谷佳人又話離別風低白艸天無際漠漠平沙如雪心欲折看落日飛鴻一綫明還滅長歌激烈把湖海襟期闗山風物取次付彈鋏毛錐子千古鉆妍搜刔誰知更比鳩拙仲宣不作登樓賦閒殺一天秋色珊佩玦羨公去鳴騶醉上長安陌予懷轉結怕紫塞寒深碧雲暮合酒醒見明月

三【登洞庭廟連天樓和劉光逺作】

問樓頭幾多煙景長風千里吹送洞庭島嶼畱殘雪依約玉龍飛動天故縱要老子南來添得詩囊重遙山翠聳更淡淡斜陽蕭蕭落木感慨古今共人間世何處祥麟威鳯繁華一枕春夢江湖無限閒風月待我往來吟弄君莫痛看起舞紛紛踏破中霄甕深杯自捧便喚起湘累汨羅江上沈醉是奇供

四【賦玉簪用明初韻】

笑人間珪衮何物此華良貴天與倚闌瘦立亭亭玉刻畫一生淸苦人有語道不出藍田豈是眞才具山人告汝正蓬鬢蕭疏不勝冠冕眞者亦投去洹溪水洗盡眼中塵土天葩靜看齊吐冰壺涼月天如水塵柄肯論夷甫翁醉舞任蕞爾寰區共訝山中許搔風沐雨且受用淸香古今多少富貴艸頭露

五【賦雞冠花用明初韻】

笑山人木雞心事年來斂嘴藏距幽花細艸聊娯目小圃更無閒土膏澤溥豈天爲司晨偏與鍾奇古無人起舞對寂寂園池蕭蕭風雨竦立爲誰怒三生夣猶繞戶鄕棲處昂然幾欲掀舉挼丹蹙錦頭顱好葉葉舊時毛羽天已許待海日升時飛上桃都樹人間凝佇看吐白東方卻來平地千載不容腐

六【次明初爲壽韻】

算驅馳三十餘歲只將光景虛度野雲本是無心物辦得幾多霖雨還自許量綿力觕才猶可松筠主天方見與把村落溪山風煙朝夕著在最佳處靑年志萬一容禆當寧何慚與噲爲伍歸來千仞岡頭看卻笑甕天飛舞方學圃要摘我田蔬共和淵明句譊譊醉語道咫尺重陽登髙落帽休競汨羅渡

七【次郭子敬祭酒同賞牡丹韻】

記花王舊時名品共傳姚魏黃紫洛陽種治雄天下何日移根來此靑鏡裏任淡抹濃妝莫挽春衫比人間四美更天遣舒郎等閒一賦千載共心醉淸平調漫與東風料理繁華能擾天紀沈香亭上無人恨流入錦江春水安故里又何似吾儕聊復尊罍耳淸歌且止怕檀板無知多嬌不耐驚得彩雲起

八【洹堂盆池紅白蓮開余適臥病城居六月一日始往一觀落者𨿽多開者方未已喜而賦此】

笑當年柏臺蘭省四時風景孤負歸來幸得身無事底又匆匆朝暮心口語是傳癖詩臒常把芳辰誤夜來風雨早練帨雲飄紅衣霞捲香滴翠杯露司花手無限芳妍畱住凝妝爲我延佇姑仙綽約如冰雪次第相從微步天不妬便失卻東隅盡有桑楡路人間塵土看太華峯頭花開千丈吾老尙能去

九【明初賦摸魚子壽餘旣次其韻而可行塘成和之成什衰病枝癢亦足爲十首】

買陂塘旋栽楊柳歸來此是先務它鄕故里都休校舊雨不如今雨鴻在渚笑爾尙南飛吾已安孤嶼黃花解語道人老宜秋身安耐酒此正有眞趣鑾坡路大手深慚自許超騰又悖鍾呂但求閒淡如元亮卻恨詩多奇句傾緑醑底須按樂天池上霓裳譜休論往古有三日重陽約君同醉老子築西圃

十

買陂塘旋栽楊栁閒官宜治閒務老天助我攻淸淡兩月不遭泥雨規別渚更累土爲山畱土分爲嶼鄕人共語嘆百歲陻蕪一朝疏辟此去日成趣江湖願自是平生心許元英誰羨陳呂石渠細流鳴琴築淸似我家詩句杯引醑便收拾松風寫入絲桐譜區區學古愧竊祿無功投閒有分猶患不如圃

十一

買陂塘旋栽楊栁年來於此承務涼臺燠館吾何有聊芘一時風雨洲映渚向一片煙波鼎峙嵯峨嶼盤空硬語挽三峽詞源千軍筆陣不盡樂閒趣當年志爲國微軀曾許靑雲仍際觀呂從知弱步難勝重夢斷九天臚句時飲醑趂四序栽花綴作園池譜長歌弔古悵安得良田茫茫萬頃種玉辟玄圃

十二

買陂塘旋栽楊桞田園忙勝官務放魚種藕常無暇移竹又當新雨由近渚駕一葉扁舟時復還吾嶼花香鳥語況心上無營眼前多景弦外有琴趣尊罍小能費人間幾許荷香惟欠仙呂天光云影淸難寫盡日撚須無句池作醑要醉上通明傳取鈞天譜西山翠古任列壑爭譏攢峯竦誚難及野人圃

十三

買陂塘旋栽楊栁塵凡皆與停務半生醉夢人間世翻覆幾回雲雨歸有渚似眞到三山縹緲紅雲嶼忘懷笑語任白鷺驚飛蒼苔不掃此去便無趣斜川路宇宙茫茫何許綺園肯附諸呂悠然一見南山後便覺世多塵句持此醑論心事中間異姓還同譜迂疏好古因蓺菊栽松滋蘭植蕙荒了種瓜圃

十四

買陂塘旋栽楊柳散人不理他務桞栽近水先應緑底用等閒霖雨遵北渚看雙檜盤空倒影搖煙嶼千言萬語只今日投簪經年閉戶便自得天趣眞男子報國誰如張許論交仍負嵇呂我今但要閒陶寫幸免鏤章雕句村甕醑此眞是交梨火棗傳家譜庭樹空古有野鶴時來衡門不鎖淸徹地仙圃

十五

買陂塘旋栽楊桞歸農未免多務一亭四序饒風景且說夜來春雨香濕渚愛新樹依稀敷影連三嶼黃鸝不語怕曲幾團蒲坐忘方定驚破靜中趣功名事卻笑平生自許誰調陽律陰呂而今且向東君問舊句豈如新句開臈醑要醉喚石湖重緝寒梅譜榮枯自古趂九十韶華六旬餘力終日醉吾圃

十六

買陂塘旋栽楊栁淸風淨掃塵務栁陰已見疏成宻又聴緑荷敲雨鷗戲渚柰倏爾翻飛飛過崔嵬嶼形神自語豈世事相縈機心未息物我不同趣池亭小收斂風煙來許漁歌何愧鍾呂水紋瓦影相娯悅髙詠退之佳句荷酌醑有一曲滄浪不犯人間譜悠悠振古問誰似吾儕攻迂習淡爲水廢場圃

十七

買陂塘旋栽楊栁眼中已辦歸務桞成修幹蓮成實均沐老天恩雨憐小渚敢气象侵陵海上紅雲嶼神仙有語任涓滴蹄涔茫洋鯨浪各自適歸趣星星鬢鏡裏衰容如許西風又動商呂九原宋玉悲何及付與短歌長句飄泛醑縱不到箕山也是曽通譜由今視古看晝錦堂前霜天老月千載照韓圃

十八

買陂塘旋栽楊柳田家小小成務一年淸景君須記大勝艸煙花雨冰沍渚把一片玻瓈圍護瓊瑤嶼鉤簾獨語是天富吾家地輸淸供種種出奇趣桑楡樂造物而今已許一竿自惜歸呂圭塘欵乃煙波曲卻屬腐儒章句尊有醑是波也神湯世與詩同譜誰能復古且池上觀梅鑪中煨芋燈下治書圃

水龍吟【過黃河】

濁波浩浩東傾今來古往無終極經天亙地滔滔流出昆侖東北神浪狂颷奔騰觸裂轟雷沃日看中原形勝千年王气雄壯勢隆今昔鼓枻茫茫萬里棹歌聲響凝空碧壯逰汗漫山川綿邈飄飄吟迹我欲乘槎直窮銀漢問津深處入喚君平一笑誰誇漢客取支機石

二【題賈氏白雲樓次牧庵韻】

結樓髙倚晴空人間何限思親處白雲誰遣等閒出岫悠悠來去本是無心寧知下土有人延佇悵荒煙衰艸九原難作空目斷邱陵樹見說大鵬變化趂扶搖又摶雲路朱簾畫棟闗山綿邈夢魂良苦兩字行藏百年忠孝致君榮祖待更區屏翳溥爲霖雨繼商家傅

三【至順癸酉九日秋興亭賦】

一亭飛出層霄昔人似爲登髙辦雙眸千里茫茫宇宙滔滔江漢一片秋光靑山紅樹斷雲斜鴈想人生塵世難逢開口但酬節何多嘆細數年年今日娯淸歡半因羇宦邇來心事無慚猿鶴更齊鵬鷃華髮新添黃花任笑烏紗頻岸且一尊傾倒不須醉後把茱萸看

四【趙伯寧中丞代祀淮淛過維揚徵賦】

五雲飛出蓬萊天香散滿人間世龍翔鳯翥千齡一遇明良慶會節鉞重來士民騰喜山川增气想四方地遠九重心切都要見閭閻事寤寐天顏咫尺裊秋風一鞭歸騎昔年勲業烏臺倚重紫垣虛位自顧疏庸資身無策敢論經費但儒酸不攺作醎充賦助和羮味

五【喜雨用鄭彥章韻】

四郊禾稼如雲方驚數日甘霖小吾皇有徳老天能事非因人禱一夜風雷玄云撩亂銀河傾倒問田家消息今年气象更催得秋成早壓盡東華塵土湛冰壺九重淸曉晴光漸放瀛洲波定禦溝聲小緑野春回黃扉晝靜篆煙縈繞願魚羮有飯避賢歸去向山林老

六【甲申七月廿六日偕王居仁王仲武小酌洹堂】

洹堂半月三來小庭日見添佳致蒼筤疏瘦黃葵髙潔玉簪淸麗林影波光新晴景物嫩涼天气對溪山如此田園歸去除詩酒渾無事爛漫鄕鄰雞黍比當年鼎烹加味古今都說浮雲春夢功名富貴何事迷途直臨老境才尋平地把塵寰休問菊花行綻請重來醉

七【次前韻】

此身就健宜閒莫教七十才休致招讒賈怨聲名烜赫文章雄麗三紀紅塵一簪華髮消磨豪气有淸泉白石實聞吾語吾衰矣無多事世故眞如嚼蠟數年來已知無味尋常有句人爲宰相閒方是貴洹水秋淸無邊風月無窮天地看奮髯箕踞蒼苔濁酒爲靑山醉

八

平生人海風波謗書盈篋從文致歸來結構且圖跧伏敢求華麗朝暮娯人水聲山色栁陰花气笑彤闈紫闥浮沈十載更幾載成何事好是西成咫尺秫田風已飄香味安排小甕從今不怕鄰翁酒貴更築詩壇從君逰刃周旋餘地但有人來問金鑾舊話便昏昏醉

至正集卷七十九

●欽定四庫全書

至正集卷八十

﹝元﹞許有壬撰

○樂府

念奴嬌【中都送韓巖夫歸大都】

南鴻過盡正龍沙歲晚嚴凝時節朔吹翻空沙石走一夜坤維凍裂宇宙茫茫山川杳杳千里飛陰雪停驂回顧壯心未信如鐵京國十月先春杏桃無數破暖應開徹此去佳遊知不負醉裏雕鞍南陌糞火鑪邊簡書叢裏肯念飄零落故人欲問此情正待君說

二【賦螢】

更闌人靜正滿天晴露半庭斜月時見飛螢三四點樹影依稀相隔暗地偸明微形自照冷熖明還滅有時分亂殘星流下天闕應念造物多情翻騰變化腐艸還成物多少黃萎隨土壤爭似超然飛越我正淸貧寒窻寂寞賴爾成勲業案頭漧死也勝零落霜雪

賀新郎【登滕王閣用稼軒韻】

陳迹空鳬渚悵繁華等閒一夢便成今古佩玉鳴鑾人如畫何處爲雲爲雨只明月還生春浦帝子當時無窮欲柰浮雲回首渾非故天有意肯輕許江湖襟帶雄吳楚更翩翩三王文采儷章駢句一旦飛來韓家筆才見龍翔鳯舞漫千載懷人延佇豪傑紛紛今誰在笑世間華屋爭寒暑瀛海遠去無侶

二【次呂叔泰南城懷古】

故壘空如渚杳無蹤朝臺暮榭燕歌趙舞爲問人間繁華夢幾度邯鄲炊黍只燕子春來秋去太液勾陳何由辧似咸陽一炬成焦土興與廢竟誰主滿川芳艸迷煙雨悵平生楚騷心事更堪羇旅野水芙蓉香寂寞猶似當年怨女長嘯罷中天凝佇滄海桑田尋常事附冥鴻便欲飄飄舉回首後又千古

滿江紅【次湯碧山淸溪】

木落霜淸水底見金陵城郭都莫問南朝興廢人生哀樂載酒時時尋伴侶倚闌處處皆樓閣對溪云試放醉時狂渾如昨沙洲外輕鷗落風簾下扁舟泊更寒波搖漾緑簔靑篛爲向九原江總道繁華何似今涼薄怕素衣京洛染緇塵從新濯

二【次李泌州見寄韻】

徙倚危闌愛四面嵐光翠濕回首見疏云黃葉遠林平迹老眼都迷秋遠近壯逰已徧天南北有一官更比在家時添幽寂人間世天涯客喚李杜招元白問鳬因誰損鶴因誰益有酒直須拚醉倒古今長短嗟何極笑韓非孤憤若爲多常塡臆

三【同前】

一夜繁霜便染得乾坤澄寂秋滿眼蕭蕭雲樹淒淒風日山色偏供羇旅恨年光肯爲英雄息只寒華不減舊時香天應惜官況薄勞耕織詩律在森戈戟更山城容我淸尊瑤瑟不是皇家勞結网姓名底用人間識喜使君時有一箋來雲煙濕

四【和郭子敬夏日村居韻】

一曲淸溪収拾盡風聲月色還自笑六旬將近數椽方葺已分封侯非燕頷盡教有地爭蝸角算人生難得是淸閒吾今得離離黍芃芃麥覩此景皆眞樂更葵花未謝橊花仍發繁劇只因詩有債迂疏卻喜門無客問小亭盛暑不容人今秋月

石州慢【次張凝道韻】

足跰塵囂目厭紛華擾擾蜂蝶撃壺未了長歌又聽陽闗三疊平生湖海可憐牢落新丰蓬山回首煙霞隔鵬鷃不同天任焦明蚊睫愁絕停杯爲問羲娥幾度東生西滅俯仰金臺陳迹千年誰接天空秋老倚闌南北悠悠暮云汀樹人長別想見苦吟時滿吳江楓葉

二【送牛農師赴石州學正】

少日襟期不信儒官能把身誤長歌拂袖南來眼底雲霄平步黃金散盡三千流落京華區區又上並州路官冷坐無氈任虀鹽朝暮今古男兒萬里封侯休嘆云萍羇旅我亦倉皇明日攜書北去居庸闗下蕭蕭風振柝鈴酒醒夢覺君何處畫出斷膓時滿斜陽煙樹

金菊對芙蓉【宿程松壑月香亭次韻】

曉夢初回余醒未解月明猶掛疏桐在月香絕頂穏駕天風喬松勁竹髙寒地還容得幾朶芙蓉霜空放眼水痕褪碧山色添濃休問衰老詩窮把煙嵐奪取也是豪雄問今來古往誰異誰同老懷陶寫惟絲竹有捧觴林下丰容傍人任笑疏狂不減我輩情鍾

齊天樂【天津橋次韻】

深宮傅粉江東主肥鮮養成嬌嫩軟北望中原自分秦越盡付馬蹂車碾神州天遠笑六代封疆一毫無展更著荒淫月明瓊樹照同輦長虹誰架千尺要等閒盡跨人海深淺名襲東都侯封違命嬴得興亡流轉年光冉冉又走馬南來片時宮苑獨依闌干夕陽鴉萬點

滿庭芳【偕詧士安馬明初登荀和叔廣思樓】

沙路無泥栁風如水嫩涼偏入吟鞍廣思樓上雨後看西山回首炎氛千丈便長嘯跳出塵寰靑天外斜陽淡淡倦鳥竟飛還郊原秋色裏望窮霄壤倚徧闌干問神仙何處獨占髙寒樓下悠悠洹水爲底事不暫休閒吾衰矣休將舊手遮日上長安

二

槐院風淸蘚階塵靜日長鎭掩衡門葛帷藤簟石枕竹夫人不作南柯癡夢要來往月窟天根花陰囀間闗幽鳥啼破一牕雲起來盤膝坐松風鼎沸花雪浮春便洗除胸次多少凝塵更喜秋原有秫快準備小甕淸尊東籬下黃花香裏顚倒白綸巾

三【庚寅正月十六日夜獨酌戲成韻】

學本迂疏才非明哲天恩偶聽歸田良辰美景相遇更欣然細數人生行止或城市或在林泉都評過忘形適意惟是在尊前只今頭盡白但憐飲量不似當年甚糵痰媒渴無事招愆時有親朋來勸學康節微醉爲賢先生笑偶當乘興又作飲中仙

玉燭新【題李伯瞻一香圖次韻】

淸風林下寺愛三友聨翻世無能四淩波仙子香魂散此地是誰招此萬紅千紫惟礬弟梅兄二子堪共領歲晚髙寒來成花部新史佳人玉潔冰淸縱彷佛肌膚異香難似醉吟無次花應笑彼此消融渣滓春空鴈字不帶到江南情思還自笑今日相看袁家有姊

玉漏遲【同前次張夢臣韻】

雪晴天似水風淸月白蕭然三子天巧難名鏤玉鎪冰無泚卻是同心異種解斂聚山林髙致誰不喜花中隠徳人間眞味邂逅粲者相逢似瓊佩霓旌九霄飛墜移入銅瓶付與野人憑幾滿意按香嚼蘂有濁酒微吟相繼休喚起明日此觥重洗

望月婆羅門引【偕王仁甫左丞賈伯堅左司朝罷過李廷秀參議因觀盆梅遂成歡酌廷秀求詞醉中賦此】

紫宸朝罷東風吹到謫仙家貂裘抖擻塵沙一室牕明幾淨人境獨淸華有息齋名畫殿帥髙茶主人意佳道分手卽天涯何事相逢不飲戚戚嗟嗟黃封旋拆有鵝臘雞朐與兔羓公不飲辜負梅花

二【雪夜宴沙班良甫家時爲湖南宣慰使】

人家十萬春風先到使君家天公更助芳華盡把樓臺粉澤瓊樹映橫斜要歌宜白雪暖借流霞吳姬趙娃亂銀燭影交加不放行雲歸去敲碎紅牙可憐杜老肯飛送江頭只岸花爭似我夜醉長沙

江城子【次韻】

懶於沙鳥拙於鳩爲無求得無憂底事疏狂卻效子長遊畢竟無求何用出求不得亦宜休西風眞解釀羇愁試登樓望南州黃葉疏云搖蕩一川秋更被誰家多事笛吹不盡思悠悠

二【飲海子舟中班彥功招飲斜街以此答之】

桞梢煙重滴春嬌傍天橋住蘭橈吹暖香雲何處一聲簫天上廣寒宮闕近金光朗翠岧嶤誰家花外酒旗髙故相招盡飄搖我政悠然雲水永今朝休道斜街風物好才去此便塵囂

行香子【同李元鎭晚酌張氏小閣】

碧月香雲小院重門辦詩愁多是黃昏梨花淡淡桞絮紛紛對古銅鑪神品畫靚妝人半醉多羞一笑欺春有丹靑描寫惟眞秋波側媚云岫輕顰是蘂珠仙巫峽女洛川神

鷓鴣天【次韻李沁州寄酒】

滴困檀槽碎玉聲靑州合喚沁州名髙風未論陶元亮豪气應吞阮步兵明老眼慰浮生人間勢利一毫輕羇愁如海都消盡細和淸歌帶月傾

二【同前】

甘滑端能壓蔗漿芳華初不藉山姜可憐太白分餘瀝遠與文園浣渴腸靑瑣闥白雲鄕百年誰與校閒忙何如常對松巖老萬事悠悠付一觴

三

縷篆煙消月滿簾靑綾香減夜寒尖鵲橋誰駕銀河渡蚪漏應將海水添天漠漠恨厭厭不成鴛夢睡空甜一春多少相思恨瘦得腰肢分外纎

四

伏臘歸寧已愴然天涯回首路三千倦遊久賦王孫艸寫恨應歌相府蓮天也老月空圓鐡心難受夜如年麝媒閒殺春風手想象顰蛾更可憐

南鄕子【醉書月香亭桂幾】

老子分漁樵說著登山气便豪天外長江流不盡迢迢腳底靑雲步漸髙兩手敢辭勞右有深杯左有螯我似淵明多一字陶陶明日黃花笑二毛

二【贈軋二弦胡琴髙才甫】

錦瑟思華年底用嘈嘈五十弦兩綫淸絲千萬調能傳句句分明字字圓髙藝擅華筵多少新聲出自然更著趙娘歌宛轉相聫消得詩人筆似椽

三

山水緑相紆好个依山傍水居不是隆中髙臥處茅廬直挽岷峨入壯圖匡世策全疏只合歸來坐守株鄕裏小兒從笑我非夫卻勝攜人共泛湖

四

波漾石粼粼浮磬依稀類泗濱回首林慮千萬丈嶙峋不效修蛾一點顰幽討日方親林下何嘗見一人便把淸流都洗盡緇塵領取羲皇以上春

五【次可行韻二首】

薄宦苦營營半世長亭復短亭一旦結茅當疊障云屏朝暮陰晴幾樣靑濁酒瓦盆盛農父無才卻有情好雨知時公到此安寧話到盆空月可庭

六

小隠遠民廛艸舍三間栁作椽圍繞佳城才二頃山田便覺胸中綽綽然世態自爭妍老我壺觴業自專地闊天寛容醉舞回旋又似偸閒學少年

七【和明初鶴饑韻四首】

淅米劍頭炊枵腹雷鳴出險詩詩客眼髙輕視鶴如雞終是雞羣有等威供飼不如期柰此瓶儲告盡時也勝劈琴饞俗子充饑窮餓相從更怨誰

八

沙礫不堪炊華表髙歌乞食詩不爲啄腥甘趂逐羣雞爲伴書癡老竇威萬里在襟期會見靑雲奮迅時吐故納新元有術偏饑奉瘞佳名卻付誰

九

暑室困蒸炊呼鶴前來聽詠詩鶴告不餐空碌碌隨雞諸僕無恩但有威雲海夙相期忍使淸齋十二時主者不才今遣汝調饑騎去揚州定屬誰

十

塵夢黍方炊白鶴空中漫誦詩飲啄適時爭得似山雞敢效妖狐更假威曽與老仙期衛國遭逢彼一時千六百年才不食無饑我欲推窮倩阿誰

臨江仙【瓈江萬梅方吐而予來長沙風雪十日晴復大霜有懷而作】

十日惡風三尺雪繁霜又滿人間梅花誰與問平安玉肌淸似削爭柰許多寒夢繞瑯瓈江上路竹籬茅舎靑山莫教芳酒滯歸鞍黃昏無限月待我倚闌干

踏莎行【贈相士】

黃鶴樓前胭脂山上敲門有客來相訪自言閱徧世間人要觀塵俗酸寒狀闗塞冰霜江湖風浪歸來幸得身無恙君言𨿽應我方慚山中道士何勞相

至正集卷八十

●欽定四庫全書

至正集卷八十一

﹝元﹞許有壬撰

○樂府

鵲橋仙【同李雲松宣慰過思齋宣慰值出書其壁】

雲松仙客箕山道士來訪思齋老子思齋何處未歸來想只在翠紅鄕裏風淸月白橙黃蠏紫一巷笙歌紛起良宵不遇負佳賓都不念人生有幾

二【贈可行弟】

花香滿院花陰滿地夜靜月明風細南坡一室小如舟都斂盡山林淸致竹簾半捲柴門不閉好个暮春天气長安多少曉雞聲不到江南春睡

三【贈相師周可山】

春秋七十江湖萬里老子閱人多矣兩朝名勝一囊詩道渾似當時袁李紅塵陌上白雲堆裏擾擾浮生行止我非燕頷虎頭人但詩聖酒狂而已

四【宴胡安常侍禦家】

淸香華屋黃葵紅葉正是新涼時節文園久病不勝杯辜負殺一庭秋色珍殽紛錯玊醅芳烈醉倒江湖狂客涼天佳月卽中秋更有个今年閏月

五

心閒勝貴身閒勝富已往而今始悟來言精力未宜閒此俗子便宜推去秋風雞黍春山杖屨盡是幽人樂處盡教鬢雪飄蕭總不礙銜杯琢句

蝶戀花

九陌千門新雨後細染穠燻滿目春如繡恰信東君神妙手一宵緑徧官橋栁樓下蘭舟樓上酒沙暖蘋香渾似來時候說與可人知信否傷春更比悲秋瘦

二【以變白方贈朱亮卿】

聞道卿卿僝愆損花落深閨無限傷春恨天上靈方吾不靳爲君細染三生鬢鑷白從今閒玊筍坐看丰姿潦倒還髫齓洞裏桃花應錯認劉郎乃爾添風韻

三

一片白雲迷楚岫風捲靑秧迆邐波紋皺馬上推敲詩未就回頭不覺雙山堠漁父樵翁常邂逅問我何求無事空奔走我固蒼黃慚二叟少年有志還知否

四

萬象森森天漠漠吹徹殘更聲咽梅花角牕外月明無處著暗螢沾露隨風落夢裏詩成渾忘卻起傍屏山涼透紗廚薄靜中悠然心自樂蓬山不用乘黃鶴

五【丁亥正月十三日親朋治其醉中賦】

老子行年過耳順蓬鬢蕭疏人道猶風韻領略風光元有分賞心又喜燒燈近薄雪初消寒欲盡詞館久閒時得陪英俊莫訝連朝爲酒困東君已是傳花信

漁家傲【訪畢雪亟不遇】

木落寒林山骨瘦湘江風細波紋皺何處攜琴何處酒惆悵久亂鴉啼斷煙中桞茅屋蕭蕭連甕牖半檐寒旭閒淸晝歸路梅花香滿袖詩未就靑山笑我空回首

二【歌圭塘四時四首】

冰盡泉香雲縹緲韶華隠隠浮林杪酒在葫蘆魚在沼淸晝悄好音時復來黃鳥管領風光心未老衰顏卻怕淸波照有酒可斟魚可釣能事了東風一曲漁家傲

三

窻影修篁搖翠葆墻陰幽徑連芳艸驀地雨來荷葉鬧香更好亂煙浮動紅雲島稚栁千條絲裊裊栁邊宜著蘭舟小世態紛紛何足校収桂棹嗚嗚且和漁家傲

四

露洗璇穹靑杳杳年光紅入灘頭蓼翠蓋撐煙吹半倒霜信早一奩寒影磨淸曉早是軒扉塵不到好山更與供登眺酒債積多詩債少翻水調西風幾疊漁家傲

五

落日崇臺寒力峭登臨恰似尋安道有竹何人能徑造吾不誚相逢要遂掀髯笑雙檜淩空龍夭嬌有知定訝人枯槁珍重歲寒冰雪操君自寶老夫但和漁家傲

太常引【武昌別墅】

胭脂山下老農家看雲樹翠交加香透小窻紗是昨夜幽蘭放花引泉澆樹破苔移菊更種故侯瓜一笑有生涯便休嘆淸霜鬢華

二【用同年歐陽元功韻贈相師陳壺秋】

年來詩筆尙能神但無柰舊時貧天地一閒身且不在靑雲後塵壺秋眸子野人心事相對好敷陳山酒正淸醇要茅屋朝朝是春

三【速可行治具】

小齋瀟灑頗宜貧淸有竹靜無塵俗子不敲門只風月煙霞是鄰古瓶淸雅寒梅疏瘦昨雨忽紛紛尙有一枝春快報與南廳主人

四【同前】

忍寒搜句意何如政因我腹焦枯茶竈火慵噓髙陽侶元非姓盧佳章聨疊新醅寥落飛夢繞兵廚新釀取來無要親與梅花餞途

五【至正辛未春環樞堂海棠開偕溤公勵參議陪紫淸夏眞人飲其下今年範發事務方殷欲尋舊盟跬步牽縶堂西潄芳亭甃方池種芙渠連歲約觀而皆不果六月初日禱雨一過則紅衣落盡翠房森矗矣口占長短句奉紫淸一笑】

潄芳亭下小方塘淸散水芝香回首翠成房忍不待佳人奉觴紫垣朝暮紅塵車騎遮斷白雲鄕老我重尋芳又渾似今年海棠

六【次王居仁爲壽韻】

進爲卿相退爲仙嘆今古少能全拋卻祖生鞭且占取煙霞洞天遙峯罨畫淸流潄玉故里好山川黃菊正鮮妍便沽酒休論幾千

七【登樓觀栁】

雪消春气恰和柔先到栁梢頭數日不登樓笑靑眼窺人尙羞淸明近也老夫耄矣其忍負歡遊飛絮便生愁盡都變浮萍去休

八【烏克莊杜徳常寓所二松可愛醉中賦此以贈二君】

二松如蓋偃中庭向朱夏作秋聲搖影動疏欞掩映得苔痕轉靑西淸博士西臺禦史相對又雙淸咫尺到蓬瀛休認作藍田縣丞

九【丙戌次舊韻寄紫靑眞人】

道宮城市勝林塘松竹滿芰荷香煮酒出丹房記相見怱怱一觴云萍飄忽仙凡懸絕翻手又殊鄕何日潄餘芳看華髮詩人許棠

十【再用舊韻寄紫淸】

詩成春艸夢池塘相憶托玄香常記飲仙房笑一舉曽蒙十觴百年行止幾畨離合吾老且吾鄕聊與領羣芳漸開到江頭野棠

十一【圭塘四首】

圭塘種藕已多時貼水曉星稀生意一朝回便萬柄紅酣緑欹連宵驟雨透空繁響淸絕不容詩對境寫襟期要無愧■﹝氏鳥﹞夷子皮

十二

幽人早起赴池亭看初日照娉婷風蓋露珠傾又勝似前時雨聲水沈鄕裏錦云深處雙檜揷天靑一葉釣舟輕似野渡無人自橫

十三

四堤楊栁接松筠香破水芝新羅襪不生塵笑畫裏淩波未眞紅雲飄緲淸風蕭颯半醉岸烏巾不是葛天民也做得江湖散人

十四

云舒霞卷萬妝濃倒影水天紅池轉小臺東又一種娟娟玉容仙肌綽約奇芳淸遠浮動水晶宮一笑對衰翁好同赴廬山社中

淸平樂【登北山閣感懷賦】

鐘山髙處又結層樓住山自蒼蒼江自去萬景一時収聚平生湖海詩豪更傾五斗香醪不信人間好句不教驅入霜毫

二【瓶梅】

膽瓶溫水一握春如洗斗帳怯寒呼不起嬌滴粉云香裏誰教淺笑輕顰恰如鏡裏傳神不用瑤天雪月眼前瓊樹常新

三【避暑神仙詠桂樹】

堂前雙桂云潑交加翠天老金柔花尙未且愛淸陰滿地秋風一旦花開天香吹散亭臺卻被花神見笑先生未必能來

四【和可行梅竹韻二首】

平生愛竹到處縈心曲一日相違人便俗栽滿水邊茅屋誰知歲晚空山佳人能慰荒寒莫論和羮結實且看髙節停鸞

五

賞梅觀竹不暇鑱黃獨白玉吹香連碧玉富殺山人林谷幾年行路艱難眼明今日重看便結歲寒心友休教夢到槐安

六

天寒日暮百繞梅花樹萬斛淸香藏不住都在一花開處可憐月墮霜飛不知疏影來時誰報云川老子翠禽先在南枝

七【題郭思誠山居】

西巖仙老身在蓬萊島竹月松云塵不到況有淸風自掃霜溪淺碧搖沙煙村落照明霞說與門前鷗鷺仙家又是漁家

憶秦娥【和希孟張中丞韻】

山人笑人間不識山間妙山間妙嵐光浮動半江殘照移文莫待山英校煙霞曽結三生好三生好白雲深鎖葛洪丹竈

二

山瓢飲太空爲幕云爲枕云爲枕松聲萬壑月明風冷人生未老宜先省塵寰盡有淸閒境淸閒境孤云野鶴杳無蹤影

三

山花舞巖姿能笑禽能語禽能語百年心事一犁春雨神仙護短多官府老人只解爲農圃爲農圃乾坤休問幾畨今古

四

山雞唱少年中夜心悲壯心悲壯世間何事不來眉上迷途未遠奚惆悵五湖煙水春搖蕩春搖蕩誰知平地怕天風浪

五【送牛農師二首】

春山碧詩成馬上應相憶應相憶盧溝橋畔晚云如織人生有別休多惜但悲後會知何日知何日暮云心緖斷鴻消息

六

長安陌東風楊栁花如雪花如雪靑條無數爲君攀折少年剛道輕離別臨岐未信心如鐡心如鐡舊懷新恨滿梁殘月

菩薩蠻【寄都下友人】

慿髙日望金臺路黃沙盡處空煙樹歲晚足蕭疏雁聲無夜無簿書臨俗態人道儒酸在何以慰相思半年無好詩

二【宿造口用稼軒韻】

月明江闊天如水夜深殘燭縱橫淚底事不求安世間多好山一杯君且住萬里人南去倡汝莫要予山寒無鷓鴣

三【寄中書諸公】

三司笑面鞾紋皺鹺官憔悴非詩瘦紅袖寫烏絲誰曾夢見之淮鹽眞是白染得須成雪何處有神仙能教白復玄

浣溪沙

修黛橫愁苦愛顰頳霞亂玉更宜嗔嗅香挼蘂柰何春織就回文難會意寫成離字亦傷神他年不及卷中人

二

花露濃沾桂棹香桞風輕拂葛衣涼放歌深入水雲鄕荷葉杯中傾緑醑瓜皮船上載紅妝都堂何似住溪堂

三【遊善應】

崖上畱題破紫煙巖前瀹茗挹淸泉爛遊三日酒如川有水有山髙士宅無風無雨小春天人間眞見地行仙

點絳唇【病中偶成】

酒病詩愁好春三月常辜負開門春暮新緑迷雲樹一片飛花綰住遊絲舞東風妬等閒吹去散亂隨紅雨

二【次呂叔泰韻】

雲海茫茫何人尋得春歸處年年遲暮不遂春歸去何日眞歸歷歷江湖路舟橫渡靑山無數醉吸荷心露

如夢令

墻角黃葵都謝開到玉簪花也老子恰知秋風露一庭淸夜瀟灑瀟灑髙臥碧紗窻下

二

爲問蕃釐道士今日瓊花開未老子偶然閒要向花間遊戲遊戲遊戲莫待淸陰滿地

三【饒徳明學士収疏齊詠竹二首求和】

誰把淸風領受尋得歲寒三友霜月玉亭亭恰似老夫詩瘦詩瘦詩瘦無柰碧雲懷舊

四

歲暮天寒時節滿意相看冰雪不遣野人歸誰慰此中淸絕淸絕淸絕天上一方明月

五

桃李東風不耐好在西山如黛策馬看山來政爾靑靑相待無柰無柰卻被暮云妨礙

六

一片蒼苔鑿破百折淸泉分過長日午陰圓自挈胡牀來坐斯可斯可從此閒身屬我

七

昨夜庭梧隕翠詩思尢便爽气無事要生悲可笑宋家多事衰矣衰矣但校鄰翁酒味

八

火榻只疑春早紙帳不知天曉枕上問山童門外雪深多少休掃休掃収拾老夫茶竈

九【次郭子敬韻四首】

三日瓊瑤飛灑天巧豈容摹寫佳客不曽來有酒定從誰把文雅文雅應笑瑉多玉寡

十

老子風神淸灑好句自然傳寫立雪賦梅花更折緑條成把閒雅閒雅莫道吉人辭寡

十一

門外雪花飄灑坐上烏絲方寫秋露白泠泠更著玉人親把三雅三雅取醉莫論多寡

十二

有淚緑窻偸灑有恨錦箋難寫消瘦不勝春玉骨都無一把風雅風雅正值文君新寡

長相思

夢揚州到揚州明月長街十二樓珠簾不上鉤爲誰憂爲誰愁愁得春風人白頭見花應自羞

至正集卷八十一

●元史許文忠公列傳

許有壬字可用其先世居潁後徙湯陰有壬幼頴悟讀書一目五行嘗閱衡州淨居院碑文近千言一覽輙背誦無遺年二十暢師文薦入翰林不報授開寧路儒學正升教授未上辟山北廉訪司掌書登延佑二年進士第授同知遼州事會闗中有警鄰州聴民出避棄孩嬰滿道有壬獨率弓箭手閉城門以守卒獲無虞州有追逮不許胥隸足迹至村疃惟給信牌令執裏役者呼之民安而事集右族貪虐者懲之寃獄𨿽有成案皆平翻而釋其罪州遂大治六年己未除山北廉訪司經歷至治元年遷吏部主事二年轉江南行臺監察禦史行部廣東以貪墨劾罷廉訪副使哈只蔡衍至江西會廉訪使苖好謙監焚昏鈔檢視鈔者日至百餘人好謙恐其有獘痛鞭之人畏罪率剔眞爲僞以迎其意筦庫吏而下搒掠無全膚迄莫能償有壬覆視之率眞物也遂釋之凡勢官豪民人畏之如虎狼者有壬遂擒治以法部內肅然召拜監察禦史八月英宗暴崩於南坡賊臣特克實遣使者自上京至封府庫收百官印有壬知事急卽往告禦史中丞董守庸守庸謂宮禁事非子所當問有壬卽疏守庸及經歷多爾濟巴勒監察禦史郭額森呼圖克阿附特克實之罪以俟十月特克實伏誅泰定帝發上都禦史大夫聶赫先還京師有壬卽袖疏上之及帝至復上章言特們徳爾之子索諾木與聞大逆乞賜典刑其兄弟勿令出入宮禁中書平章政事王毅右丞髙昉橫罹奪爵而四川行省平章政事趙世延受禍尢慘皆請雪寃復職繼上正始十事一曰輔翼太子宜先訓導二曰遴選長官宜先培養三曰通籍宮禁宜別貴賤四曰欲謹兵權宜削兼領五曰武備廢弛宜加修飭六曰賊臣妻妾宜禁勢官徵索七曰前赦權以止變宜再詔以正名八曰特們徳爾諸子宜籍沒以懲惡九曰考驗經費以減民賦十曰樽節浮蠧以紓國用帝多從之泰定元年初立詹事院選爲中議攺中書左司員外郎京畿饑有壬請賑之同列讓曰子言固善其如虧國何有壬曰不然民本也不虧民顧豈虧國耶卒白於丞相發糧四十萬斛濟之民賴以活者甚眾國家舊法毎以積分次第貢以出官執政用監丞張起巖議欲廢之而以推擇徳行爲務有壬折之曰積分𨿽未盡善然可得博學能文之士若曰惟徳行之擇其名固佳恐皆厚貌深情專意外飾或懵不能識丁矣議久不決三年六月升右司郎中其事遂行已而復寢獲盜例有賞論者多疑其僞有淹四十餘年羣訴於馬首有壬曰盜賊方熾求疵太甚緩急何以使人但經部使者覆核者皆予官俄移左司郎中每遇公議有壬屢爭事得失汛掃積滯幾無畱牘都事宋本退語人曰此貞觀開元間議事也明年丁父憂天歷三年擢兩淮都轉鹽運使先是鹽法壊廷議非有壬不能集事故有是命有壬詢究獘端立法而通融之國課遂登至順二年二月召參議中書省事未幾以丁母憂去元統元年復以參議召明年甲戌拜治書侍禦史轉奎章閣學士院侍書學士仍治臺事會福逹嚕噶齊旺布藉丞相勢宿衛東宮其行頗淫穢禦史劾之旺布藏禦史大夫家有壬捕而遣之九月拜中書參知政事知經筵事帝詔羣臣議上皇太后尊號爲太皇太后有壬曰皇上於皇太后母子也若加太皇太后則爲孫矣非禮也眾弗之從有壬曰今制封贈祖父母降於父母一等蓋推恩之法近重而遠輕今尊皇太后爲太皇太后是推而遠之乃反輕矣豈所謂尊之者耶弗之聴中書平章政事察爾特穆爾挾私憾奏罷進士科有壬廷爭甚苦不能奪遂稱疾在告帝彊起之拜侍禦史會汝寧捧胡反大臣有忌漢官者取賊所造旗幟及僞宣勅班地上問曰此欲何爲耶意漢官諱言反將以罪中之有壬曰此曹建年號稱李老君太子部署士卒以敵官軍其反狀甚明尙何言其語遂塞廷議欲行古劓法立行樞宻院禁漢人南人勿學蒙古輝和爾字書有壬皆爭止之重紀至元初長蘆韓公溥因家藏兵器遂起大獄株連臺若省多以贓敗獨無有壬名由是忌者益甚有壬度不可畱遂歸彰徳已而南遊湘漢間至元六年召入中書仍爲參知政事明年攺元至正有壬極論帝當親祠太廟母后虛位徽政院當罷攺元命相當合爲一詔冗職當沙汰錢糧當裁節如此之類不一而足人皆韙之轉中書左丞二年囊加慶喜八及博囉特穆爾獻議開西山金口導渾河踰京城達通州以通漕運丞相托克托主之甚力有壬曰渾河之水湍悍易決而足以爲害淤淺易塞而不可行舟況地勢髙下甚有不同徒勞民費財耳不聴後卒如有壬言先是有壬之父熈載仕長沙日設義學訓諸生旣歿而諸生思之爲立東岡書院朝廷賜額設官以爲育才之地南臺監察禦史茂布喇實緣睚眥怨言書院不當立並構浮辭誣蔑有壬並其二弟有儀有孚有壬遂稱病歸四年攺浙江行省左丞辭六年召爲翰林學士旣上又辭監察禦史累章辧其誣俄拜浙西廉訪使未上復以翰林學士承旨召仍知經筵事明年夏授禦史中丞賜白玉束帶及禦衣一襲未幾復以病歸監察禦史達蘭布哈衘有壬時長短之奏劾甚力事尋白十二年盜起河南聲撼河朔間有壬畫備禦之策十五條以授郡將民藉以安十三年起拜河南行省左丞朝廷遣將出徵環河南境連營以百數一切芻餉皆仰給之有壬從容集事若平時然十五年遷集賢大學士尋攺樞宻副使復拜中書左丞時以言爲諱有壬力言朝廷務行姑息之政賞重罰輕故將士貪掠子女玉帛而無鬥志遂倡招降之策言多不載有僧名開自髙郵來言張士誠乞降眾幸事且成皆大喜有壬獨疑其妄呼僧詰之果語塞不能對轉集賢大學士兼太子左諭徳階至光祿大夫有壬前朝舊徳太子頗敬禮之一日入見方臂鷙禽以爲樂遽呼左右屏去十七年以老病力乞致其事久之始得請給俸賜以終其身二十四年九月二十一日卒年七十八有壬歷事七朝垂五十年遇國家大事無不盡言皆一根至理而曲盡人情當權臣恣睢之時稍忤意輙誅竄隨之有壬絕不爲巧避計事有不便明辧力諍不知有死生利害君子多之有壬善筆札工詞章歐陽玄序其文謂其雄渾閎雋湧如層瀾迫而求之則淵靚深實蓋深許之也所著有至正集若干捲謚曰文忠子一人曰楨

