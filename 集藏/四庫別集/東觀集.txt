

欽定四庫全書

集部三

東觀集

別集類二【宋】

提要

【臣】等謹案東觀集十卷宋魏野撰野字仲先號艸堂居士先世蜀人徙於陜州眞宗聞其名召之不出天禧三年卒贈祕書省著作郎野與林逋同時身後之名不及逋裝防湖山供後人題詠而當時則聲價出逋上澠水燕談載眞宗西祀汾陰至遣人圖畫所居宋史本傳載大中祥符初遼使至宋言本國得野艸堂集上帙願求全部續湘山野錄載長安名姬添蘇得野一詩至署於堂壁誇鬻於人則傾動一時可想也據天聖元年薛田所作集序野先有艸堂集行在人間宋史亦稱野艸堂集十卷則十卷者野舊本也序又稱其子閒以新舊詩三百篇混而編之彚爲七卷因取贈典命之曰鉅鹿東觀集則東觀集者閒所重編七卷之本也此本凡詩三百五十九首題曰東觀集而乃作十卷未諭其故豈序文誤十爲七歟別有東觀集補遺三卷出桐鄕汪氏家前後無序跋不知何人所輯今核所載詩一百十九首卽此本之四卷至六卷蓋書賈作僞之本不足爲據或疑除此三卷正合薛田序七卷之數當爲後人所合並不知除此一百一十九首則七卷僅詩二百四十首與田序三百首之說仍不相合知決不然矣野在宋初其詩尙仍五代舊格未能及林逋之超詣而胸次不俗故究無齷齪凡鄙之气較楊朴詠蓑諸篇固無多讓亦錄隠逸詩者所不遺也乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

東觀集原序

文勝質則史質勝文則野夫詩之作不與文偕大率情根於意言發乎情防而化之流爲章句且綺靡者不以煙火爲尙風雅者不以金石爲多但務其陳古刺今去邪守正而巳非所謂者𨿽懷質文之宏辧負博勝之逸才故未能臻極於淵閾矣鉅鹿魏野字仲先甘棠東郭人也秉心孤髙植性沖淡視浮榮如脫屣輕寵利若鴻毛友義朋仁世稀與比自丱及長善於詩筆每敍事感發見景立言非拘方體圓動能破的故人之美惡物之形態時之興替事之正變遇事激發則可千里之外而應之舊有艸堂集行在人間傳之海外眞可謂一代之名流詎俾乎逸才宏辧者知也大中祥符中先皇帝展祀汾陰誕分田陜法輅所幸博采隱淪是時首被溫詔遜避不起其介癖也如此余與之交越三十年凡遇景遣興疊爲酬唱每筒遞往還則馳無逺邇天禧已未嵗冬餘尹正京洛許造公居豈謂未及其期而隨物化去天子聞之乃震悼制贈祕書省著作郎仍錫之賻幣蠲以公徭其光遁也又如彼今嵗之春餘忝綏益部載歷邵陰憩止之辰追訪郊墅噫巖亭索寞淒涼此時竹樹菁蔥依舊日柰伊人之旣往而流風之如在有令息閒尢增素尙綽有父風能琴之外亦酷於二雅出先君所著新舊詩三百篇除零落外以其國風教化諷刺歌頌比興緣情者混而編之彚爲十卷求爲序述欲使先君子之道之行彬蔚而不泯耳余執往知生不當推讓聊陳梗槪用布之於編首漢書班固引著作局爲東觀因取諸贈典故命之曰鉅鹿東觀集時天聖元年十二月二十七日樞宻直學士知益州充兵馬鈐轄薛田序

欽定四庫全書

東觀集卷一

宋魏野撰

乙巳郊天后作

萬物盡熙熙郊天禮畢時安邊文教逺過海赦書遲南牧𨿽無也東封合有之茅堂自歌詠何必向丹墀

秋日懷王專

菊花原上立村落雨晴初晚吹淸羣動秋光淡太虛空看新雁字不得故人書猶賴華亭鶴林間伴索居

初晴書事上宋諫議

美化何因見民歌處處同雨申諸縣足獄奏半年空郡閣煙光里人家霽色中偶吟知淺拙將獻愧明公

岐賁推官

動靜不違書如君始是儒婢閒猶畫卦兒戲亦投壺門冷僧長往官淸道更孤吾君能大用皇宋卽唐虞

閒居書事

無才動聖君養拙住山村臨事知閒貴澄心覺道尊成家書滿屋添口鶴生孫仍喜多時雨經春免灌園

贈華山致仕韓見素

盡垂華發戀金門獨乞懸車未五旬淸世一般爲隱逸碧霄兩處應星辰繡衣脫下寜妨貴錦帳眠來不稱貧瀟灑易添新道气光陰難散舊精神老輕白傅方歸洛亂鄙黃公始避秦象簡豈同靑竹杖廌冠寜勝白綸巾世間名系昌朝客物外銜稱太華人醉指鼇頭爲別業吟誇仙掌是比鄰劍生塵土揩磨嬾書帶煙霞曬曝頻石鼔曉聽殊待漏玉潭時看異迷津琴憐徽外聲彌淡酒愛篘中味更醇精細處方因療鶴等閒開食爲迎賓芝田女僕皆能采蘭佩兒童亦解紉丹訣有靈還似性詩篇無病恰如身要君計想嫌景棄室翻應笑子眞預祝全家上升日願停絳節許相親

和呈冦相公見贈

深嚴相府絕纎埃宴防尋常召不才孫閣有歌凝翠黛召棠無訟鎖靑苔鳳池卽看三回入蝸捨曾蒙數度來仍贈雅章慙和句朱門將獻又徘徊

上知府冦相公

文武稟全才何人更可陪有官居鼎鼐無地起樓臺聖主詩方和親王狀始回鎭臨來二陜調燮輟三臺鳳閣須重去龍旌暫擁來下車三度雨上事數聲雷未暇瞻珪璧先蒙訪艸萊防思趨相府恐懼復徘徊

冦相公生辰二首

嶽瀆精英气來鐘積慶門何時生上相明日是中元仙藥寜無種靈椿別有根佇期三入後一品見孫奕世英髦命世賢懸弧時節早秋天蟾光望處將三五鳳歷推來恰半千功向淸朝終突兀壽同皇祚合連延預愁來嵗逢今日不得中書獻此篇

謝冦相公見訪二首

晝睡方濃向竹齋柴門日午尙慵開驚回一覺遊仙夢村巷傳呼宰相來

中書兩入冦尙書出鎭雄藩半載余棠樹陰中無訟聽閒騎寶馬到廬

冦相公生辰因有寄獻

宋朝元老更誰先已詠功成二十年好去上天辭將相卻來平地作神仙坐看云岫資閒興臥聽霓裳引醉眠多少年辰獻詩者應無眞禱似狂篇

和臧奎秋夜書懷

林中獨坐欲中宵落葉紛紛觸壊袍月影漸移蛩韻急露華初上鶴聲髙四時催老秋偏感萬事縈心夜更勞獨賴淸風知我意頻吹庭竹助蕭騷

上知府袁刑部

星辰𨿽應碧虛中富貴情疎道气融繞野雲煙陪淡泊入衙山水學淸通申湖靜泛孤舟月棠樹涼生一扇風卻有祖先難似處獻詩民住樂郊東

謝薛端公寄惠紗扇

鶴色紗蒙烏府寄裁衣不稱著林中水亭君有親題處畱得他時染碧籠

寄太白山人

太白空來數百年貫之今稱隱其間靜應笑我藏名拙惹得人多到竹關

上知府趙侍郎二首

往哲英靈在重生出鎭初傅巖存舊迹棠樹認前居美化民歌實流言帝覺虛暫來淹外郡再入老中書善欲皆升舉姦思盡翦除登科嗤負鼎避事鄙懸車權助天生殺才隨道捲舒百官憑整肅萬物任吹噓接士殊龍板尋僧卻隼旟嘉謀常啟乃諫艸旋焚如赤子方安枕黃巾亦荷鋤囚無經宿禁農有數年儲山勢朝衙署河聲貫裏閭野人攜此詠將獻防躊躇

棠陰虛廟堂俗亦似身康藥按仙方煉茶開禦印嘗吏因呈案懼民爲立碑忙公退無餘事逍遙只道妝

冬日書事

一月天不暖前村到豈能閒聞啄木鳥疑是打門僧松色濃經雪溪聲澁帶冰吟余還黙坐稚子問慵譍

盆池萍

乍認庭前靑蘚合深疑鑑裏翠鈿稠莫嫌生處波瀾少免得漂然逐眾流

畱題敷水李先生隱居

棠樹陰中來得得蓮花峯下去遲遲好將門外巖磨取爲刻西巡禦賜詩

送趙侍郎移鎭長安

千騎蕭蕭曉發時雨先一夜灑長岐盡知暫去臨鶉野卽看重來向鳳池函谷亂花明劍佩灞橋垂栁拂旌旗不同調鼎民皆樂秦甸歡呼陜服悲

送王專推官赴任河中

聲華籍籍祖風存況佐風流謝使君健筆想無詩債負滿巵應少酒知聞趣裝劍嬾從人借謁廟香非爲已焚好對前山思節儉夷齊餓死舜耕耘

詶薛田推官見贈

紅蓮客惠碧雲篇未及他山買石鐫且選眼前粗竹簡和煙大刻兩三聨

謝王耿太傅見惠藤牀王虞部見惠藤枕

藤牀藤枕睡騰騰軟勝眠莎與曲肱知似邊韶偏寄惠夢中長亦感心朋

苔錢八韻

物外幽奇物吟看復嘆吁豪家如可用窮巷卻應無閒共僧贏得卑嫌俗競呼山疑和雨買地似帶煙租宻鎖憐庭竹深蔵恨砌蕪貪多寜損志嫌少不爲愚良冶何由鑄常流豈易圗野人惟自愛難把恱妻孥

題崇勝院河亭

陜郡衙中寺亭臨翠靄間數聲離岸櫓防防別州山野客猶思住江鷗亦忘還隔墻歌舞地喧靜不相關

送徐道士赴闕

捧詔異常倫無官豈累眞瓢知空似性琴想重於身臥必思云切行應待鶴頻林間起相送漸覺世還淳

寄贈藍田王辟寺丞

藍田名冠右京華詩匠移風更可誇解使射生人攺業能令逐熱客安家韓文公記存防壁王右丞居對縣衙見說偸閒偏住處悟眞寺最好煙霞

送趙寺簿東歸

官滿猶如下第貧軒車迎賴舊田文九臯禽畔偏辭我六出花中獨送君易把當杯惟俗物難持贐賂是溪云孝終且覓甘棠倅談笑還圗得再聞

和寇寺丞夏日遊麗春園

麗春園甲召公城池想遊魚恨至淸一簇樓臺如畫出數羣鷗鷺似家生芰荷香裏垂綸坐楊栁陰中把卷行不領管惟靜憩相門年少有髙情

謝龍圗李待制見寄二首

煙霄閒似在煙霞惟有龍圗學士家和了禦詩垂錦帳臥聽仙樂出宮花

遙知淸貴孰能攀天上閒勝地上閒除對聖君論道外時題詩句落人間

喜岐貴王辟見訪

久別思方切同來宿敝廬閒聽一夜話勝讀十年書拙喜交情在貧慚主禮疎共嗟髙防少且願更躊躇

謝孫舍人題名水亭因有紀贈

紫薇客寫靑苔壁不與尋常姓字同多謝溪煙知我意預先替作碧紗籠

贈潘閬

昔年放志多狂怪若比來今總未如從此華山圖籍上又添潘閬倒騎驢【潘閬昔有過華山詩云昻頭吟望倒騎驢】

春日述懷

春暖出茒亭擕笻傍水行易諳馴鹿性難辧鬭雞情妻喜栽花活兒誇鬭艸贏翻嫌我慵拙不解彊謀生

同大孫狀元送楊甫之蒲中

蒲本舜都州君思獨去遊雲分五老嶺河噴二妃樓雨足果初熟霜遲葉尙稠此行貪莫阻飲餞楚江頭

送王衢赴舉

獨薦因公道孤寒云若何遙程行李少近事祖筵多小雪飄嵩嶽微冰結汴河歸來乘駟馬林下願重過

寄贈陳越兼簡臧奎

君遊帝裏共喧喧我向溪邊獨悄然工部聲華窮委地翰林風骨醉看天朱門想少投封狀兩制應多借盛編佇聽彤庭呈試罷龍頭相讓一人前

白菊

濃霧繁霜著似無防多光彩照庭除何須更待螢兼雪便好叢邊夜讀書

東觀集卷一

欽定四庫全書

東觀集卷二

宋魏野撰

四十自詠

閒心𨿽不動記性覺潛衰棋退難饒客琴生卻問兒手慵農噐信身散道裝知筆硯將何用天陰攺舊詩

喜大孫狀元見訪

道同忘貴賤陋巷每頻看相見惟呼字畱題不著官狂吟無所忌靜坐有餘歡卻恨歸公署堂防宿難

謝師刑部見召

錦帳公餘後紗巾召見初一言忻契合三拜媿生疎漸見詩多拙方知譽轉虛猶能時遣吏相送到貧居

贈三門漕運錢舍人

相知有宿緣一見兩欣然我拙宜名野君廉恨姓錢唱酬思閣筆迎送愧樓船卻恐徴歸闕慵過砥柱邊送太白山人兪大中之商於訪道友王知常治歸故山

羨我詩中偶有名輸君物外更無營水聲山色爲聲色鶴性云情是性情四皓雲間尋舊友三淸路上指前程連天太白從今去林下何時得再迎

暮秋懷潤師

風淸月白樹紅時無柰重城隔潤師卻羨潺湲階下水夜深流入白蓮池

聞潘閬新授滁州散參因以寄賀

江鄕去想勝還鄕官職尋常事不常防得聖君無別意只應圖繼賈司倉

送朱臺符學士關西巡撫

聖主念黎庶選君來撫綏望髙虛兩制權重帶三司帝澤隨車布文星逐郡移語稀如學淺僕少似官卑疏減民間賦編添馬上詩經遊憐勝異迎送厭歌吹寒別申湖晚晴過華嶽遲瓊林想回日未失賞花期

陪喬職方泛舟之三門謁禹祠

波浪濺旌旗東遊謁禹祠千秋花發日兩院獄空時城裏閒棠樹船中舞柘枝晉公曾禊洛不召野人隨

冬日述懷

癭枕閒欹葦箔寒浩然情性雪晴天卻嫌雛鶴饒聲气驚覺茒檐曝背眠

和三門竇寺丞見寄

風情不獨少人同滿腹書寜媿郝隆職務卻如波正急輜囊渾似獄長空栁藏衙樹侵堤緑旗插樓船照岸紅見說公餘無一事題詩多在禹祠中

送李主簿之任南陵

無嘆徒勞向宦途不羣气岸有誰如南陵暫掌仇香印北闕終行賈誼書且喜江山尋勝境莫辭韋杜別幽居少年躍馬同星使免得詩中道跨驢【賈島詩雲長江飛鳥外主簿跨驢歸】

酬王太博見寄

錦川誰爲寄陽春淸淨堂中淸淨人二十八言刋石處長如列宿照閒身

題潤師禪庭雙竹

離藂並長對禪扃乍見翻疑是一莖我恨與師居隔郭他生願似此君生

和喬職方惠山菜

山菜尋常見眼明使君偏賜況新生野人屈指皆知性老圃從頭不識名五鼎減來爲異味一簞添出稱閒情兒童笑道眞嘉饌詩思因餐轉覺淸

送丕上人南遊

江山獨去遊遊徧始應休云外敲淸磬船中剃白頭阻風孤島晚聽雨一林秋南國多佳境詩牌防處畱

和王衢見寄

久向東郊住暫同麋鹿情遊山岐路熟見客禮儀生藜杖新仍重荷衣破轉輕身猶爲外物詩亦是虛名自愛閒無悶誰憂道未行絕疑疎日者相許愧時英窮易憐無著圍棋惡有爭惟應心友至林下笑相迎

送師刑部赴闕

白首休嗟嘆君方任老臣鳳書才入手鵲印喜離身錦帳眠來舊花磚步去新離情棠樹曉吟思洛陽春禦札催應並天文動已頻拜迎臺有吏泣送巷無人寺宿知題壁山行想駐輪從玆歸近宻閒謁轉無因

河中孫學士以詩見寄用次本韻繼和三章用爲酬贈

表裏山河舜帝基聖君館殿選賢知開筵想任佳人擁遊寺應嫌俗客隨【一作俗吏】政訝龔黃推絕席文疑元白竪降旗逍遙樓迥閒登處防感皇唐禦制詩

入居蘭省歸羣望出守蒲關自聖知淸禁乍辭仙漏逺白樓閒上彩牋隨伯夷廟下停金勒大舜門中亞繡旗遙想雄藩多好景只應公暇徧題詩

山前衙署枕河湄遂意營居事可知華省圖書𨿽暫別故鄕風物似相隨繞城奔浪喧更鼓隔岸徵帆映酒旗刻石將同王閣長永畱遺愛向歌詩【故閣老王祐嘗領是郡有詩刻石於衙署】

送劉法曹東歸

上官多是嘆窮途得替行裝盡有餘惟有甘棠劉法掾來時騎馬去騎驢

贈惠崇上人

張籍眼昏心不昩崇師耳聵性還聰是非言語徒喧世嬴得長如在定中

送臧奎赴舉

艱難天府解去掇喜還悲舊相和文薦偏親帶病辭劍如機不用琴似影相隨僕爲初招戅驢因賤買羸窮途誰惻隱貧巷自棲遲【一作裝褫】餞送重陽後榮歸上已時淚多同永別酒少若輕離又使林中客從今役所思

贈潁陽知縣劉著作

門風是相門積善豈須論祖徳遺書在科名榜貼存政聲聞牧豎墨迹見花村物論將徴用多應入諫垣聞張師徳狀元登第因以寄賀兼陳梁固狀元

科塲消息到柴扉皇宋風流事可知封禪汾陰連嵗牓狀元俱是狀元師

寄贈河中表兄李瀆

早年聲譽壓羣公恥與浮華鬭競同似我任教縻好爵如君方信是防鴻軒車少見權門下圖籍多於祕閣中豈獨聖明無賀監退藏自怯達堯聰

和並州劉宻學見寄

還如裴度鎭河東百萬軍民惠愛中鐘鼓久喧刁鬥靜旌幢一指雁門空瀟湘故友防時務燕趙佳人接土風宻地再歸知不出莫將竹馬約兒童

寄贈三門漕運卞寺丞二首

威權自與轉輸同僕從衙庭事事雄十郡河山關職務一門忠孝是家風圖書半在仙舟裏碑版多畱禹廟中閒想春堤遊賞處桃花浪照舞筵紅

三門遄想六龍家多少春來事可誇閣道尋僧同鷲嶺樓船載妓勝仙槎送迎防拂新亭栁遊歷時穿舊縣花野客尋常思報謁卻愁詩酒勢難加

檉師告歸廬嶽贈之笻杖

瘦笻生本接西蠻我已擕來二十年輟贈檉師歸老處稱將吟倚虎溪邊

聞王衢王專下第因有所感

忽見僧來說千愁集病顏聞君俱下第使我轉思山疑欲鉆卜窮應嘆雉還此懷何處寫月上太虛間

送臧奎之寜州謁韓使君

路逺邠郊外嚴冬去若何時年防賊少山險下驢多寒色晴猶慘蕃音譯尙訛賢侯𨿽禮待陟屺願頻歌

贈長安知縣陳堯佐

少宰長安宰尋常似隱夫琴書家慣有杖印客疑無錦水心𨿽役圭峯眼不辜閒簽歸業狀貧與舊山圖酒爲廉猶斷棋因讓忽輸卽看聨雁序相繼在蓬壺

上致仕趙中令

王業政艱難功成退自安閒中猶有俸品外更無官洛水垂簾聽嵩峯憑幾看惟應問安詔時復到門防

題髙都監新亭

髙氏創髙亭亭因地得名半空云咫尺百里鏡分明襟帶山圍陜咽喉地接京晝閒多待士時靖少論兵鐘磬聞蓮捨槍旗見栁營吾廬正相望不似在重城

上左馮陳使君

祖徳相門防分符眾比難憂民如有病見客似無官地鎭三秦重衙當二華寒道心輕仗鉞詩性鄙登壇佐幕多名士開筵少俗歡星連蒲分野河帶渭波瀾勸課耕初動行香漏未殘書容吾道借琴聽越僧彈拜敕風鳴佩朝元露濕冠皇恩終賜馬淸夢必驂鸞報國嫌言利修眞笑鏈丹髙碑人待立此詠願同刋

謝孫狀元寒食見贈

一首狀元詩封來到竹扉讀畱寒食燭拜換道家衣譽過心無媿酬遲禮轉非閒思播琴裏誰更防微

送馬共之任內江縣尉兼呈主簿

驢上吟詩賈島同內江歸去指江東封疆半在猿聲裏道路多穿竹箐中想得兩衙長鎖印應過三載不張弓重登制策髙科在筆硯公餘莫廢功

送喬職方赴闕

一種徴書下九重漢唐賢士豈能同定歸金馬殊黃散不解銀魚勝白公千騎擁行岐路滿萬人泣送郡城空他時若繼前交代肯憶棠郊鶴髮翁

喬職方將赴闕詔領河東轉輸再成長句送之

河東控蹇詔通儒二十餘州系慘舒位列九天應自致權除兩地更誰如薦賢表想殷勤發詠物詩應取次書不爲龍鐘頭半白好拋泉石從軒車

畱題滻州姚氏鳴琴泉

琴裏休誇石上泉爭如此地聴潺湲愛於琴裏無他意落砌聲聲是自然

將離藍田同王辟太博飲於王氏亭聨成二韻

白鹿原東滻水西楊花漠漠艸萋萋【野】那堪對此還醒別況是提壺鳥正啼【辟】

東觀集卷二

欽定四庫全書

東觀集卷三

宋魏野撰

謝馮亞惠鶴

殷勤親惠鶴迢逓自江濆情性渾如我精神酷似君舞思同座看唳想隔城聞從此添詩景爲題好共分

送元上人歸寜

禪性𨿽無著偏親柰白頭直應飛錫到方是倚門休雪裏猶思去花前豈易畱如何迎侍得住近免離愁

詠懷

靜顧身兼世何須哂復吁境牽情各有道斷事皆無拜少腰寜負眠多眼不辜權豪任相笑適性自爲娛

詶謝商祕臣見贈詩牌

初得春方暖今來嵗已闌紫泥辭卻易白雪和終難頻拂心無倦時吟齒覺寒防須親謝去閒掛釣魚竿

和長安孫舍人見寄

長安君到轉民安夏少炎蒸臘少寒接使管登月榭勸農旌斾入煙巒龍池似錦花堪賣鶉野如雲稼可觀見說添蘇亞蘇小隨軒應是佩

謝喬職方惠書

珍重郎君一紙書親書何啻敵瓊琚使回豈易逢歸雁頻看應難長蠧魚先寄路經千里外後批情更萬重余靜思貴不忘貧賤當日荊州亦未如

送陳越之河中寜覲

寜覲髙堂舜井西欲辭東閣思依依三臺筵上飛觴送五老峯前負米歸莫嘆貴無蘇子印且憐榮有老萊衣舊書逹少應投杼新集鐫多肯斷機紅葉村坊臨水迥黃花岐路入山微重陽𨿽近難畱住把酒登髙防又違【防一作興】

太保瑯琊相公見惠美酒因成二絕用爲紀謝

從前相輔皆頻出獨在中書十五秋太嶽汾陰封祀了這回好共赤松遊

玉液定從金口啜曹樽分又到顏瓢𨿽無愁悶憑消處麯糵恩濃豈易消

冬暮郊居

村落欲黃昏寒云片片凝隔城鐘似磬逺岫燒如燈名利堪彈指林泉但枕肱何由遂閒散自喜本無能

送兪極山人歸太華

三峯倚太虛四嶽竟難如雲向中方起人歸絕頂居道全忘世態詩必合天機不待辭榮去還應笑二疏

謝長安孫舍人寄惠蜀牋並茶二首

彩牋一軸敵瓊瑰喜見親題手自開逺勝浣花人寄到貴從視艸客分來百張重疊霞初卷千色參差錦乍裁紅藥篇章方雅稱老夫無用擬封回

誰將新茗寄柴扉京兆孫家小紫微鼎是舒州烹始稱甌除越國貯皆非盧仝詩裏功堪比陸羽經中法可依不敢頻嘗無別意卻嫌睡少夢君稀

和進士田亞夫見贈

失意人方羨野人因酬佳句謝知聞都緣月桂終難捨豈是煙蘿不肯分且縱髙情歌白雪莫嗟下第負靑雲孤寒自古功成晚那獨昌朝只有君

寄題石都尉林亭

園林都尉宅景好冠京華便合名金穀其如是石家池塘分禦水樓閣見宮花有客因來說令人動嘆嗟

謝潘閬見惠白雞

逺惠雞同雪應圖警臥云如君鳴有信似我素無文映樹送蟾彩臨流雜鷺羣朝昏何所恨不共隔籬聞

夏日書事

尋常苦出門況復在炎蒸短褐披猶嬾長裾曳豈能松風輕賜扇石井勝頒冰只此貧無事常愁不易勝

寄贈長安宋澥逸人十韻

家盛翻嘉遁誰同物外情徴君爲宻友內翰是難兄靜論儒宗服狂歌俠少驚道裝輕紫綬酒斾勝紅旌將相慵趨謁漁樵喜送迎門開紫閣色枕倚渭河聲野鶴聽調瑟沙鷗看濯纓煙霞連杜曲桑柘接昆明丹訣皆親寫芝田咸自耕終須盡室去相並掩柴荊

和陳推官暮春感興

角冠閒戴任欹斜騎馬人稀到我家僧鉢盤餐惟筍味道情欄檻只松花驚回馴鹿林間犬聒殺靈雨後蛙春去尋常何足嘆自將寂寞並繁華

和河中孫諫議見送同薛田察院之龍門謁劉煜大著

閒憶披云輟臥云盡驚獬豸鹿同羣舜耕山下辭廉使禹鑿門前謁宰君莫訝樓臺拋接武卻愁泉石動移文花時離別尢堪惜頭白三分欲二分

登原州城呈張賁從事

異鄕何處最牽愁獨上邊城城上樓日暮北來惟有雁地寒西去更無州數聲寒角髙還咽一派涇河凍不流君作貧官我爲客此中離恨共難收

送長安趙侍郎赴闕

嗣君徴舊相物論更無餘聖日歸黃閣臺星正碧虛四方聞樂只一郡泣漣如灞水猶疑咽秦云亦不舒綺羅圍祖席朱紫擁徵車從樂時調瑟行廚忽饌蔬先碑𨿽選寺遞鋪只擔書古道禾殘後長亭木落初朝官逢下馬野客送騎驢從此門尢峻何由再曳裾

白鷴

玉潤陳越監丞至伏蒙尙書寄惠白鷴一隻者竊以南方獻處本期宿於鳳池東榻寄來忽有光於蝸捨此蓋尙書久憐鶉處時枉鴻恩捨已從人逺辱嘉禽之惠以貴下賤難忘國士之知野聞寡鶴鳴智同鳬脛言謝乏碧雞之辧報恩增黃雀之誠因作四首

萬里南禽未說珍且論得處到來因尙書逺托誰相寄制防登科第一人

山雞形狀鶴精神紋似漣漪動白蘋物異恩殊堪鄭重廟堂人寄艸堂人

水國籠來到水村也應懷土也懷恩曾爲閒客還同我今日俱遙舊相門

李白詩中聞有識謝莊賦裏見長思今朝得爾心𨿽喜致謝慚無吐鳯詞

送王辟赴舉

何必問長知音在玉堂十全才眾許雙美捲親裝云少離山馹塵多近帝鄕花時新榜貼先爲達巖房和武縣薛祕丞寄示手書因以謝之

至交忘貴賤豈可與常論少似君書札多於我夢魂羊岐從蜀邑鴈逓到煙村倒篋時將讀誰言我眼昏

秋霽艸堂閒望

艸堂髙迥勝危樓時節殘陽向晚秋野色靑黃禾半熟云容黒白雨初收依依永巷聞村笛隱隱長河認客舟正是詩家好風景懶隨前哲卻悲愁

和孫舍人重過陜下二首

二陜重過一紀彊麻衣已變椹袍光數宵黃閣延三子幾處靑樓認五郎顧我豈能誇舌在逢君寜復嘆唇亡大龍頭防同傷處吏隱亭欹鄭谷傍

一種分符兩種榮朱衣院吏擁紅旌全家首赴鄼侯鎭半路重過召伯城迎步綺羅無舊態隨軒絲竹有新聲野人相見欣還愧爲愛交情似世情

詶潤師見贈

絕唱和難繼因玆文滯淹隔年詶不得終日誦無厭曬曝偏防蠧收藏別著簽偶吟聊報謝遲拙莫相嫌

乞箋紙寄犀浦王專著作

故人何處暫驅雞犀浦封疆濯錦西五色彩箋宜寄惠知君管得浣花溪

送王遷歸靑社

此別重傷情寒天二十程弟分微祿送兒逐蹇驢行雪蔽千山色冰含萬水聲何時再相見去去海邊城

送諤師赴王寺丞召寫碑

才髙吐鳳欺黃絹墨妙回鸞命碧雲雙美使堪傳萬古羲之書法退之文

寄用晦上人

帝裏如何忘舊山卻因知巳得名賢司倉道合惟無可吏部交遊只大顚紫色袈裟無蕙帯淸齋施櫬有苔錢詩中琴裏偏相憶用晦還應信仲先

和三門竇寺丞見贈

禹門公署似仙居誰羨同年在直廬閒制曲教鴉角唱醉吟詩遣鳳毛書防過村巷驚豹命踏防階上白驢莫訝此篇酬更晚只緣思澁豈情疎

東觀集卷三

欽定四庫全書

東觀集卷四

宋魏野撰

上解梁潘學士十韻

盡繼祖風流其如鬢未秋石渠陳表讓山郡折資求舜禹城分界神仙嶽映樓淫祠隨處毀學校逐鄕修宻疏多親寫狂詩少自收通宵營有樂度嵗獄無囚酒席圍紅粉鹽池照碧油藥同方士煉壺共野僧投瓦礫今徒獻瓊瑤舊未酬防多懷抱事欲去復遲畱

寄逸人陳孟

姑射山前住朝昏事若何鑪消文火疾琴斷武多絕粒身彌健酬杯性轉和相思曽與約春暖杖藜過

詠懷

道心𨿽博愛遇物忽難兼樹更因巢惜云曾爲月嫌酒中寜有感詩裏覺無言漸老成何事疎慵病轉添

贈安邑知縣方寺丞

尋常少往還門靜似居山書爲家傳祕琴因國忌閒坐衙更鶴氅行樂到禪關約我休官後鄰居竹樹間

嵩嶽十四韻

東西南北嶽峻極盡難羣有感生賢相無偏象聖君四方觀王气萬壑絕妖氛影入周公測聲曾漢後聞民居依巨防敕祭答殊勲洞府髙低接都城左右分煙蕪巢父水嵐濕許由墳頂濶星難轉巖髙日易曛薜蘿藏隱逸瀑布濺耕耘帝籍頒辭讀天香降廟焚石危名啟母樹古號將軍獻壽臨雙闕呈祥出五云將仙存舊迹封禪表遺文終待移家住閒眠樂放勳

和陳推官見贈

白髮朱衣好寫眞鵷行佐幕異常倫勘書防見招閒客斷案常思出罪人棠樹政聲僧說逺蘇臺實錄世傳新仍知公退無餘事惟只焚香禮北辰

答張生詠菊

正當揺落獨芳妍向晚吟香露然還似六宮人競怨防多珠淚濕金鈿

送薛端公赴右蜀均輸兼呈司理劉大著二首

金魚新躍繡衣邊暫委均輸出劍關九折路危驄馬渡一方塵靖木牛閒諸侯迎送威風下赤子歌謡喜气環更羨錦城劉大著海棠花裏恣追攀

旌斾悠悠出陜時白頭人送倍依依蜀川尙憶蒲盧政蠻洞先驚獬豸威祖席香濃花未老行廚味簡筍初肥分余若薦相如賦郫縣梅仙好發揮

謝益州司理劉大著惠卭竹杖

𨿽勝斑竹與紅藤絕逺羸軀豈易憑爭得化龍歸錦水老身騎去見心朋

和孫虞部見贈

朝客惠詩牌山人愧不才旱田春雨過暗室夜光來燈下吟三復琴中鼓數回性愚非賜也微防尙難猜

貽不出院眞公

閉戶頭初剃今來已白頭五侯堂上見四海定中游鑿井還臨砌栽松欲映樓人間思慮絕擁衲任經秋別後卻寄三門發運卞寺丞兼簡臧推官

共泛樓船去臨流羨送君煙中旗不見風裏樂猶聞李郭情堪並荀陳事豈分歸來村路上特地愴離羣

送劉大著赴任益州司理

金口親除向錦川一般監郡最榮遷從來才巳欺鸚鵡此去寃應雪杜鵑迎接僧擕卭竹杖歌謡民寫浣花箋移風定不妨吟笑絕唱宜磨玉壘鐫

晨興

夜長乞待得晨興耽睡童猶喚不譍燒葉鑪中無宿火讀書窓下有殘燈臨階短髮梳和月傍岸衰容洗帶冰料得巢禽翻怪訝尋常日午起慵能

酬和知制誥孫舍人見寄

也知皇宋挺名人至論誰教繼後塵已是世傳元相制將聞詔寫白公眞紫微星宿𨿽潛望紅葉階除豈易親野客多慚惠佳句彊酬應信費心神

送紫微孫舍人赴鎭長安

長安千古帝王城鎭選詞臣自聖情三字帶來天上貴雙旌擁出世間榮朱衣尙列神仙步紅藥猶吟雅正聲預想前春遊賞處九龍池上百花明

和郡侯詠雪

時節初過打獵天山河一色曉漫漫梁王宴罷尊猶濕謝傅詩成墨未漧筆硯窓間寜覺夜管堂上豈聞寒須知祥瑞同霖雨莫把梅花栁絮看

謝孫紫微同郡侯石太尉見訪

誰共東郊訪嬾魁一時文武盡奇才朱衣列到柴門住皂纛隨穿竹徑來乍照兒童戈似雪忽驚猿鶴鼔如雷眼看兩地翺翔去溪上無因更接陪

詠菊

榮𨿽同雨露晚不怨乾坤五色中偏貴千花後獨尊馨非慙黍稷采合勝蘋蘩蛺蝶寒猶至鷦鷯靜亦存味堪資玉鉉光欲奪金罇帶霧叢尢宻經霜艶更繁砌虫侵有路梁燕識無門薜茘宜求友茱茰好結婚栽培勞婢僕服食教兒孫易把方先哲難爲繼後昆敗莎承亞朶落葉擁纎根𨿽異皇家瑞寜孤白帝恩延齡仙訣著應候禮經言不與羣芳競還如我避喧

上知府石太尉二首

陜城天險枕河湄茅土眞風勝暫知雨露𨿽頻霑虎節雪霜全未染虯須白霓放作軍中練紅斾行爲帳下旗公暇不妨遊賞外佐僚時得一篇詩

功名早嵗立艱難今日堪消費百般婢僕出來皆防樂兒童生下便爲官實封萬戶應方足宻賜千金旋已殘暫輟坐棠嫻豹略尙嫌拘束動嗟嘆

送三門發運辛寺丞赴闕

山河仗忠信盡室去安然白浪爲行路紅旗認坐船禹門辭有燕隋栁到無蟬豈羨乘槎客風流載管

疏小渠

分得前溪水縈紆繞砌流淸泠𨿽可樂嗚咽不關愁靜稱浮花片閒宜泛酒甌卻嫌川上看時復有沈舟

寄河中田沃兼呈李瀆徴君

未遂去蓬瀛閒居在舜城七絲調似性萬卷記如名下榻畱山相敲門認竹卿中條與太華窓裏見崢嶸

送唐肅察院赴東川提刑

按察東川十四州防多山水似蓬丘淸時應喜無寃雪嬴得乘驄到處遊

薛田察院洎壽師同宿三門開化院

繡衣蕙帶方袍客身計𨿽殊性共閒同宿河心山頂寺數宵無事一相關

寄王谷推官

登科二十載佐幕尙如初官爲詩磨折家因酒破除靑衫應懶補白髮想慵梳別後長相憶何緣得共居

值雨宿諤師房

信步閒遊處妨歸路豈賖因琴避山雨和鶴宿僧家語直非關酒眠遲不爲茶共論塵世裏夜亦事如麻

送王希赴任衢州判官

秋江四十有餘程稱作紅蓮泛水淸從闕到州堪羨處船中坐臥看山行

和江南提刑王國博見寄

欲寫情懷難一一擬尋山水看千千輸他吳越閒鷗鷺朝夕常親畫舫前

送閒上人南遊

山水興如燒難畱住陜郊五湖擕磬去防夜在船敲犀迹來沙岸蟬聲起樹梢南方未回日何處暫編茅

聞王衢王辟登第因有寄賀

人間第一榮初得好科名萬乘登樓看三臺讓路行捜羅空艸澤宴防敵蓬瀛榜眼兼衣鉢偏依野客情【衢爲榜眼辟爲衣鉢】

送宣筆與成都司理劉大著

宣城防筆眞堪愛蜀邑花箋更可誇雅稱風流劉大著閒時題詠海棠花

同晦上人遊渼陂

渼陂寒水碧溶溶野客江僧望不窮更值晚來風雨歇終南一半浸波中

還何學士詩集

魏也非商也微言豈易窮看𨿽許朋友寫不倚兒童合在龍圖上難畱蝸捨中因思持納處還浦與珠同

送髙生歸靑杜

去指滄溟畔來辭翠靄間程遙過鳳闕家近見牛山紅葉飄行色淸溪照別顏蹇驢看上處拄杖出柴關

聞孟周下第【周字祖聖】

乙巳暮春天端居忽愴然一名傷祖聖三榜作遺賢我自空彈指君誰可比肩何由消此恨獨坐落花前

送孫磻西遊

貧居勝富貴況復是貧遊前路誰靑眼髙堂母白頭秦山晴望好隴水夜聽愁早作歸寜計歡逢莫滯畱東觀集卷四

欽定四庫全書

東觀集卷五

宋魏野撰

詠竹杯珓子

誰識破筠根還同一气分吉凶終在我翻覆漫勞君酒欲祈先酹香臨擲更焚吾嘗學丘禱嬾把祝云云

喜懷古上人見訪

隔嶺僧來宿閒同倚石樓漏聲過半夜月色近中秋雅道須到權門險莫遊此心方共適明日更相畱

村居述懷

布褐楮皮冠朝昏信自然眼明山雨後發亂晚風前鶴病生閒惱僧來廢靜眠自知慵懶性至死豈能悛

上知府鮑少卿

五福三朝客同年想少存立功從太祖臥理見曾孫易進因仁政難休爲帝恩權臨二陜重官處九卿尊煙翠甘棠樹風淸畫防門四民潛遂意百吏動驚魂不病輕丹竈無愁鄙酒樽出衙淸道路在宅素盤飱上馬身猶健看書眼未昏獄空時擁斾多謝到山村

懷寄河中表兄李徵君

蒲津棠樹兩閒人我愧虛名帝亦聞三世往還爲近戚一時遞互喚徴君𨿽同閉戶辭丹詔尙阻連牀臥白雲苦恨中條鎭相隔老來離思轉紛紛

送鮑監赴闕

紫詔徴黃下碧虛棠郊人送去何如深疑我後尊三老未許伊川學二疏到想煙霞侵幾杖行愁花雨滴圖書歸期野客難陪從空有吟魂逐後車

依韻和長安龍圖陳學士登熈熈臺之什二首

鶉野龍圖陳學士迎秋登眺稱英奇一聲玉管風流處百尺金臺雨霽時云近上淸爭縹緲山連太白鬭參差碧紗他日裁多少籠得園園寺寺詩

臺號熙熙倚半空新秋景好與春同朱衣吏列登臨處百二山河一望中

謝大著劉煜寄惠玉箋

皎潔分明如我鬢捲舒方正似君心三千里外情多少一幅眞堪值萬金

送王國博赴江南提刑

聖主憂民意過於君自憂一麾常愼選八使更親求車馬皆新賜江山半舊遊蠻旌飄後騎水弩下先舟泛愛憐吾道寛恩雪楚囚莫忘相送處村店凍溪頭

陪畱臺李學士筵上賦得文石酒杯得杯字

知自何山得磨礱作酒杯斟疑五色動醉認一拳開窪似泉舂出痕如蘚漬來主人心朴素愛惜過瓊瑰

貽司馬池

年少老成人林間訪我頻文𨿽如貌古道不似家貧題柱寜慚祖甘時不爲身鼇山將首冠莫嘆尙沈淪

贈洛下達三藏

曾擕瓶錫到靈山古寺歸來洛水邊新譯經文傳北闕舊遊詩句在西天罏中香想諸方試籠裏燈應數世傳別有空門難繼處宋尙書序本師編

寄長安孫紫微

帶掌絲綸出鎭時樂天當日未如之九遷官職光鷗鷺百二山河比虎貔漢殿舊題司馬賦秦樓新唱舍人詩相思大欲相尋處飲酒如何敵酒巵

依韻和益州同理劉大著喜與薛端公相見之什

錦川風物似蓬丘運使詩流壓九流五色雲中題寺觀四時花裏按軍州棠郊野客空遙羨蘭省才郎稱共遊縱使謫仙今復出難陪唱和卻應愁

依韻和酬晦上人見題所居

陋巷西鄰召伯祠入城流水透疎籬雨來石室琴先覺春去松庭鶴不知薜荔交加侵甕牖莓苔斑駁繞盆池艸堂近日尢增價添得湯休二首詩

送王申宰靑石縣【申字伯元】

陶潛但植當門栁潘嶽惟栽滿縣花爭似伯元靑石去教民先只種桑麻

書三門開化院琳師房

四邊浪打山疑動寺在半空山頂頭繞檻門窗多晝掩應嫌坐臥見沈舟

送王祕丞利通倅閬州

到想行仁政民間豈復言寃思雪蜀魄哀欲弔巴猿山水州城僻煙嵐徑路昏遙思上事日正值海棠溫

暮冬郊居懷李安

艸木松篁杪寒多市井間嚴風生北戶愛日落南山下第人何處棲林鳥自還琴罇𨿽在側難以解愁顏

送王太博知榮州

莫嘆迢迢逺帝京且憐叱馭繼家聲歌鐘競出棠郊送鼔角應過劍閣迎棕葉帶風驚玉勒梅花和雪照紅纓下車遙想無餘事政譽還同在陜城

依韻和李安見寄

三舉休嗟尙陸沈獻書已得帝知音燒殘灰燼方分玉披盡泥沙始見金思苦任成潘嶽鬢道窮莫動孟軻心公車再召應非晚疎嬾尢難卜訪尋

劉大著忽惠雅章喜懼交集輒增二詠聊以贈酬

東觀劉郎一古儒等閒帖類經書論交不棄如雲客並馬常容似雪驢蝴蝶夢魂知有據鳯凰詔命想無虛翻愁旦暮西垣去難伴王維宿直廬

送薛堦迎覲察院

知心人去野人孤猶賴時時見鳳雛病裏鳳雛辭又去老身縱健不如無

又次前韻兼乞鶴

君去華亭鶴又殂眼前空見眾禽雛欲憑轉乞爲閒伴許史多情許我無

咸陽道中作

渭水凍無波終南翠色多雨臨殘照霽客向故城過驚雁逺猶叫牧童寒不歌心愁人不防謂我欲如何

送孫狀元監丞赴閩

詔命𨿽殊異行裝亦等閒蓬壺如得路藜杖似歸山赴約過松嶺辭家到竹關從玆位淸峻野客轉難攀

暮秋懷王專臧奎王衢三從事

舊友各西東閒思興莫窮盡居花幕下獨在竹林中白屋貧𨿽異淸宵夢欲同吟余遙望處寒雨正蒙蒙

送石太尉移鎭許昌

厭居棠樹逺京師新自飛章白玉墀許郡虎符依口得涼州龍節逐身移離聲銀字調家樂行李金函鎖禦詩想到卽徴歸宻地金波亭上不多時

送司馬池歸夏臺

芳艸垂楊弄色初中山酒好想躊躇他時駟馬乘如組莫忘今朝跨蹇驢

雪竹

溪南一向幾多垂欲詠終難比並伊應似彤庭將禦試麻衣羣見折腰時

哭岐賁從事

君喪重堪悲才髙位竟卑寄孤偏屬我知已更求誰祭徳宜修廟傳名不在碑何人與爲傳願錄野人詩

送懷古上人遊錢塘

正當揺落日忽憶向江天猿避經行路鷗隨入定船袖擕詩卷重杖揭鉢囊偏約我湖心寺相尋結白蓮

悼鶴

誰折仙禽足經旬致枉終讐宜天與報恨使我難窮風月猶疑慘園林頓覺空殷勤親起冢只在艸堂東

送王國博赴江南提刑三絕

江南按察去如何詔敕𨿽然宻賜多不斷仙舟來往處狎鷗載鶴聽漁歌

江南刑省致時和十郡應從宴樂多自有山迎兼水送淸音不斷勝淸歌

江南大半舊經過君稱心多我恨多好景阻陪遊賞去空縈老病動悲歌

送李安赴舉

野客獲何陳賢侯首薦人俗流寜肯餞良僕不嫌貧棠樹離偏暁函關過已頻花時好消息佇聴向溪濱

醍醐鳥【一名提壺】

解題兼解酌啼處靜堪聽林下𨿽沽酒人間最獨醒石泉窺認甕花露飲爲瓶翻笑耽杯者還應損性靈

寄贈知洋州李澤屯田

播種分符命最優翠微深處是洋州白雲繞坐疑山相紅斾隨行表郡侯禪定僧宜陪靜話音聲鳥稱伴閒遊更輸屬邑錢希聖四季花前共唱酬

三門與臧奎推官聨句題東樓

二陜三門境【奎】江城想未勝【野】早衙連廟鼓【奎】夜市雜船燈【野】乞任多朝士【奎】忘歸有海僧【野】東樓仍更好【奎】欲去又同登【野】

東觀集卷五

欽定四庫全書

東觀集卷六

宋魏野撰

書逸人兪太中屋壁

羨君還似我居處傍林泉洗硯魚吞墨烹茶鶴避煙閒惟歌聖代老不恨流年每到論詩外慵多對榻眠

送文兆上人南歸

自由由獨自誰滯復誰催住笑云無定歸嫌水不回瓶惟添瀑布杖只卓莓苔如此眞行腳余堪我靜咍

述懷

東郊魏仲先生計且隨緣任嬾自掃地更貧誰怨天有名閒富貴無事小神仙不覺流光速身將半百年

和宗人用見寄

兀坐防忘形柴門夜不扃稔憐丞相雨瑞愛老人星妻識琴材料童諳鶴性靈逺山延頸望疎竹枕肱聽祖業存圭竇年支有茯苓閒身寄精舍狂迹在旗亭養藥依丹訣嘗茶驗水經何時得相見靜話向松庭

送進士孫磻赴舉

半生養鈍向棠郊此去深宜奪錦標莫嘆遷鸎方出谷卽看一鶴迥衝霄送詩吟悵風吹硯別酒擕從雪濯瓢驢蹇童羸山路險他時貴不忘今朝

送王辟太博赴闕呈劉正言

吟坐俱頭白分擕重愴情才堪親帝坐貧不似官行暁霧迷山徑秋霖破馹程惟應劉小諫到闕喜相迎

酬和提刑王國博見寄兼惠竹簟

召伯城邊勞夢想滕王閣上動詩心閒思已隔江山逺老別那堪嵗月深三徑出稀靑艸合雙眸望久墨花侵翻嗟珍簟𨿽防寄早晚同將坐臥吟

寄贈西川禦史薛端公益州司理劉大著陜路運使臧殿院梓州提刑唐察院

四賢同在兩川時不獨民間鬭察微蜀魄血流啼亦少巴猿腸斷聽應稀文君酒防停紅斾神女雲從惹繡衣雪盡洗寃題畫景齊看詔向十洲歸

送薛奎殿院赴闕

謫監陜郡滯賢才晴雪忻將紫詔開緩步未親龍扆去回車願擁隼旟來辭防得得過三徑送合迢迢到柏臺秋霽山川行色好乘驄防蹇恨難陪

薛殿院將赴闕先歸絳臺迎覲

不妨赴詔暫歸寜躍馬惟消兩大程七十嚴君千萬里防衣爭似繡衣榮

謝孫大諫惠茶

盧仝曾謝諫官茶狂作長歌任過誇爭似君今相惠者分從京口送村家

贈華山何學士致仕

累表乞眠云明君始許君三峯同鶴住半俸與僧分益壽藥難得朝元香自焚承家多令子冠蓋世紛紛

依韻和馮亞見贈

君向城中住淳風想獨還相逢多解夢不見少開顏期約同尋藥商量共買山羨余庭際石重疊蘚痕斑

贈薛田察院兼呈劉大著

居喪貧禦史家近亦難歸卻恐詔起復如何贖繡衣僕夫潛去盡親友頓來稀惟有劉東觀時時扣掩扉寄贈河中孫大諫兼簡劉大著李瀆處士

暫出皇州路不賖莫同夢得動咨嗟雙旌況鎭重華國五府猶爲大尹家劉曜卿方知屬邑李長源舊寄生涯【大著字曜卿李瀆字長源】相逢應是星頻聚豈獨山河勢可誇

和酬孫大諫見訪之什

冬日開門忽似春溫顏和气接如親貴能尙故尋村叟醉悞猶呼作舎人茜斾穿林行蘚上椹袍拂石坐溪濱似防雅詠詶𨿽晚每防長先整角巾

送賈注歸蜀

將爲干名入帝都卻言歸隱蜀鄕閭永拋丹桂辭京輦深入靑山侍板輿囊裏幾般仙藥艸杖頭數卷道經書相門親友欣相羨富貴終難復舊居

長安龍圗陳學士寵示重陽日翠微樓上見覽拙詩之作兼防寄翠微樓長樂亭二記各述一絕紀而謝之

京兆重陽大尹家翠微樓上賞黃花秦娥應自停歌吹看我詩狂到日斜

翠微樓

斗城誰建翠微樓富貴陳家小狀頭和記從今爲四絕鳳毛玉筯興銀鉤

長樂亭

長安長樂古來坡新剏離亭景致多從此祖筵休別唱記中自有斷腸歌

和夏臺知縣李尙賢殿直見贈

咫尺縣前山陽城舊掩關兩衙公務靜三載使星閒雲入司房暗苔侵界石斑曾爲攀桂客多謝訪林間

送王專著作之任犀浦

西川宰字選淸彊東觀修文輟佐郎濯錦江邊趨郡府浣花溪上問村疆半年訟必消民境數月歌應徹帝鄕百里舊聞風物好公餘遙想入篇章

送張子臯推官赴闕

閒想何人得似君泛遊難滯五侯門風流自是神仙客雅淡誰知將相孫寒籟忍堪飄別曲秋霖那更灑離魂靑春漸上靑雲去後防應難向水村

次韻和酬洛下宋京見寄

聲名獨步向西都主將風騷敵亞夫洛泛應隨釣叟龍門遊想領生徒公車未召身猶散相府深知道豈孤可惜春時還不見眼前花卉漫芳敷

知府石太尉閒抱瑤琴榮臨圭竇燒筍供膳刻題名因成二絕紀而謝之

分茅人忽到茅齋踏破溪邊萬防苔卻恐歌鐘喧靜境隨軒只背古琴來

筍近林燒厭八珍煙爲翠幕艸爲茵功臣名姓畱何處自把金刀刻翠筠

池上閒詠

微物滿池塘閒看向夕陽艸虫腰盡細水鳥嘴多長科斗漁翁字芙蓉野客裳詩成堪寫處蓮葉碧牋香

送縣宰王希之閣下

到任預憂替替歸貧類初離情似芳艸逺道逐徵車遺愛還畱記行裝只擔書將來好官職願載此間除

寄唐異山人

不見琴詩友相思二十秋能消防度別便是一生休未得云迎步還應雪滿頭何時各擕杖竟去防嵩丘

送王祕丞赴闕

詔下儒中選將臣眾推何處避君恩圗書官職人間美斧鉞威權閫外尊蘭省交朋迎敵願棠郊寒士送銷魂功臣佇聽居藩翰肯憶漁樵在水村

和薛田察院詠雪三首

林間踏去宜沽酒石上收來好煮茶除卻子猷當此景髙情偏憶戴逵家

七字空吟六出花與君無酒只烹茶門前俱絕行蹤迹還似袁安臥在家

宻壓溪云入戶斜照開睡眼不須茶誰言落處無偏黨牽率詩家壯酒家

送趙推官赴王太尉辟命

舊友惇詩將邊城辟去初坐籌銷劍防行李減琴書敵帳應先遁屯田想未耡蕭關迎有騎瀚海食無魚家道寜思慮軍容計慘舒唱籌戎幙靜登眺戍樓虛馬飲沙河濁蟬鳴隴樹疎佇看歸闕日官向粉闈除

新栽葦

臨砌復臨流栽初尙未稠長因帶風雨逺似在汀洲靜閣宜紅蓼閒樓稱白鷗前春應更好江上且潛休

送王太博出鎭桂林

主上求人鎭大藩桂林𨿽逺莫嗟嘆薛能嘉樹非眞命韓愈潮陽是謫官甘雨將沾蠻艸潤仁風先掃瘴煙殘龍鐘不得相隨去願寄州圗枕石看

謝何學士王專推官王道士同見訪

閒離錦帳戴紗巾誰送東郊訪隱淪舊在幕中珠履客新遊門下羽衣人掃苔𨿽是開三徑采蕨何由致八珍太史還應怪躔次郎官星犯客星頻

經嵩陽廢觀因有戲題

嵩陽多廢觀欲驗少碑文地屬村夫子苔漫石老君艸生泉更浸松老燒猶焚欲問神仙事悠悠空白雲

送馮介迎覲

離聲無管弦空把指頻彈惟子猶爲客何人不作官前程貧豈易後防老應難想拜髙堂下麻衣淚始幹

送無用上人歸中條

迢逓中條寺秋尋忘險途履蹤臨水有錫影入云無像閣分秦樹經窗見舜都我曾題壁處閒看想踟躕

秋夜與陳孟話別【孟善琴】

艸堂燈暗雨瀟瀟欲話分擕重郁陶何事琴中猶怨切淒涼調裏鼓離騷

寄盩厔知縣解且著作

盩厔樂天初任地此時君又繼多才閒應時到遊仙寺石上題詩拂綠苔

東觀集卷六

欽定四庫全書

東觀集卷七

宋魏野撰

同潤師宿三門開化院二首

白蓮社主碧溪人同宿三門寺裏云四面濤聲秋更怒並牀猶恐話難聞

瘦笻輕錫共擕遊砥柱峯前宿寺樓各有溪居嬾歸去經旬不是兩相畱

寄題洪州華林胡氏書齋

江僧昨日到茅齋曾向華林掛錫來因說故家宗族盛禦書樓對義門臺

三門畱題

何由通九曲始自鑿三門夏禹功如小東溟位豈尊黿鼉當日窟雞犬此時村渦恐和山漩濤疑若石奔勢愁衝地軸聲想震天閽寺廟中流聳煙雲兩岸屯樓臺疑蜃吐舟楫畏鯨吞遊客𨿽驚險居僧不厭喧如潮無振鷺似峽欠啼猿孤店經商少雄司漕運繁人家無釣具鳥道有防痕喪膽尋遺迹傷心弔溺魂坼城唐記列砥柱祖名存況復詩書載狂題愧雅言

寄太中山人

相訪住三年初終道一般知心於我異屈指似君難有物皆同詠無書不共看艸堂今獨處寜免動長嘆登龍門縣樓與知宰劉大著作將話別因有題記

名士爲官處登樓景好題縣城蠶市閙村野鵲巢低日暖園蔬嫩煙晴隴麥齊長宜同此望那忍話分擕夏日寄懷西川峽路淮南薛臧王三運使

運使幽人酷暑時江邊林下兩何爲信旗君逐舟車動懶架吾隨枕簟移繡袂防經梅雨灑葛衣一任竹風吹蜀山淮甸棠郊外早晚相逢豁所思

贈王氏神童昆季

先後登科出玉京滿朝詩送更光榮豈惟皇宋終難繼自古神童少弟兄

送兪太中山人歸終南【字貫之】

兪貫之辭魏仲先終南歸去落花天如何相見還相別早晚溪云一處眠

題鄠縣楊氏書樓

竹多千畆余賣竹濟貧儒門掩圭峯影樓添鄠縣圖蝸涎緣棟有鶴迹入泉無終約重來此相鄰卜養愚

送任乘南歸

歸覲江山逺如何敍別離數杯村店酒一首野人詩趁渡憐舟穏貪程恨馬羸遙思到家日巳過落花時

偶作呈諤閏二上人

老𨿽無悶向茒堂忽忽還因物感傷積霧易迷平地水孤云難防滿天霜祥麟可向淸時見警鶴難於黑處藏信意偶然成此詠只堪閒寫與支郎

和人見詠新鶴

雪霜毛羽瘦形儀養處人家覺道肥有壽齡方可近鷺無仙分莫相依千年松上宜孤立五色雲中好共飛不競巢棲爭飲啄也應難免聚禽欺

出戶

出戶下莎庭徘徊當踏靑靜嫌鸎鬭舌閒愛鶴梳翎云好昻頭望松宜側耳聽便堪爲導引誰信可延齡

次韻和薛端公歸故里之什二首

茜旗影裏椹袍身迎入蒲津免問津策蹇去時爲舉子乘驄歸日是功臣豈同化鶴千餘嵗才過登龍十數春開宴仍聞傾錫賜酣歌喜殺故鄕人

尙輟通儒外計籌堂堂身豈等閒儔綺羅笑別文翁郡錦繡榮歸舜帝州貰酒村穿紅樹過讀書寺入翠嵐遊逍遙樓對家山迥得意詩消此處畱

聞雷宣徽薨背勅葬歸鄕

聖代賢臣喪何人不慘顏新祠民祭祀舊債帝塡還鹵簿塵侵暗銘旌淚灑斑功名誰復繼勅葬向家山

和馮亞寄進士孫磻

閒思生白髮懶更把菱花久別何州住相尋恐路差獨飛傷塞雁防宿羨林鴉獨得君爲友時過老母家

送唐肅察院赴闕兼呈府尹孫大諫

東郊祖帳慘西風愁聽陽關曲調終赤子泣皆牽繡袂白驢鳴亦戀花驄觸邪暫立龍墀下儤直將歸鳳閣中大戶相逢慿仗說官髙不敢寄詩筒

和酬益州劉大著同運使薛端公見寄之什

遙思錦水防荀陳共指棠郊憶臥云靑眼𨿽然蒙望我丹心不覺恨輸君離情杳杳三千里老病懨懨八九分惟願急徴同赴闕一時得見向溪濆

遊藍田王順山悟眞寺

藍田王順升仙處白傅曾題寺更稀野客暫遊期欲住山禽何事叫思歸稱心不獨煙霞媚適口仍逢筍蕨肥兩日正當寒食日家園忘卻有芳菲

畱題仙遊寺

將從三峽泛扁舟先向仙遊寺裏游水石卻驚偏怪異江山狂興一時休

淸明日離藍田白鹿原寄王太博

白鹿原東晚色中人家新火翠煙濃豈惟心友難爲別驢上回頭戀玉峯

寄淮南制置使薛戶部

西自荊巫徹海涯南從吳越接京華半天下管權何重兩地閒遊路不賖山澤利均資我國江湖境盡屬君家帝心已簡身寜愧使額𨿽雄性不奢數道轉輸歸檢察滿朝才子動吟誇搜除姦訐窮毫髮薦舉賢能在齒牙彩斾雙飄爲從物畫船一簇是行衙已聞村落添農噐漸見汀洲減釣車不使菇蒲侵黍稷將令橘柚變桑麻臺州頂自尋仙藥建水湄親采禦茶噐量寛如波浩蕩風謡多似櫓咿啞閒尋僧話穿雲葉靜聽漁歌隔浪花野客唱酬容散拙郡侯迎送厭喧嘩擕笻未遂攀陪去溪士時時動嘆嗟

懷宗人仲容

尋常念朋友況復是宗人久別彈琴少相思擲卦頻旅遊湘水逺家寄華山貧早晚重來此園林又過春

和何學士見詠新得鶴

喜得華亭鶴看承過所宜防饑先種稻憂病預鉆易愜眠云意難酬臥錦詩不緣過郡謝步步在相隨

夏日雨中題諤師房

夏雨下如繩虛廊減鬱蒸濺琴移榻避添硯就檐承暗喜同田父閒聽共野僧苦吟題壁上欲攺又慵能

送外甥李渭進士赴舉

棠樹掄材過禮闈孤寒得解更光輝進身喜逐賢侯表舉足愁分老母衣千里冬殘傷獨去一家春盡待榮歸頭方念爾還如我到闕何人許扣扉

和酬入內趙供奉見贈

出入宮闈侍從官再過林下信溫顏朝天駐足因臨水馳馹回頭又望山捧詔正當趨桂殿寄詩那忽到松關老來詩思尢枯竭莫怪陽春不旋還

和薛察院同龍門知縣劉大著洎數公禹廟畱題

七人廟下立裵徊相顧寸心防欲摧落日堪傷四散去再來難得一齊來

三峯王耿殿丞將移鎭陜下通理先已同袁刑部以唱和詩見寄因次前韻和酬二首

君移棠樹民皆喜我住東郊卻懶誇拙性怕逢詩債主病身愁見酒讐家郢辭溫潤如絲雨蜀紙鮮明似綺霞況是已經仙手和防頭空使角冠斜

蜀出多才洵不虛淹翔猶未佩銀符民間惠愛應長有馬上歌詩豈暫無休話卜鄰來艸澤卽看得路去蓬壺申湖公暇閒遊地賀監何須說鑑湖

百舌鳥

長截鄰雞叫五更百般名字百般聲饒伊饒舌爭先暁也待靑天明卽鳴

送吳石赴舉

吳生重赴舉輕別重傷心貧友欲沽酒豪華不與琴溪僧來防送國士到爭尋預想登科後無因到竹林

暮秋閒望

水閣閒登眺郊原欲刈禾壊檐巢燕少積雨病蟬多砧隔寒溪搗鐘隨晚吹過扁舟何日去江上負煙蓑

寄王仲道

仲先別仲道長憶又長慵有夢應相信無書想見容塵埃五十馹山水防千重老去難尋訪何時得再逢

送王太博抽赴闕

憲府吾皇注意偏君今應詔合居先蛾眉班縀千官上廌角揚威萬乘前貴戚望風從此日貧交披霧是何年難忘枉駕相辭處茅屋門開雪滿天

寄陳越學士

損之不見數年餘萬種相思一事無惟有近來茅屋夢爲君時復到皇都

東觀集卷七

欽定四庫全書

東觀集卷八

宋魏野撰

薛端公寄示嘉州道中所作因次韻以答之

繡衣不問薜蘿衣春艸嘉州入詠思憶我茅廬欹枕處當君驄馬著鞭時展眉喜近龍頭境回首傷遙鶴髮期從此親題山館裏多情頓掩閬仙詩【賈島有嘉州之作】

送劉煜大著移任龍門知縣

天上書光夢裏傳到施仁政減春寒尙虛鼇嶺神仙任暫作龍門父母官愁悶豈惟增假寐笑談直恐絕眞歡不緣潦倒長相遂免得離情有萬端

送壽師新加命服後歸蜀

日照孤云作彩霞帝鄕風送去天涯野人遙望歸何處萬里峨眉便是家

書潤師白蓮堂

野人禪客合相陪漸老詩心亦共灰朱艸階前容不去白蓮堂上喜頻來地形各占幽深境天產俱爲散逸材猶恨東郊西寺逺閉門難並水邊開

寄陳越學士托附魏仲容

取次升沈論等差雲霄獨不忘泥沙常流對面如千里宻友終身似一家魂夢因君遊輦轂書題爲我寄煙霞仲容到日還應說半紀相思兩鬢華

送王專王衢之許下自維揚謁孫學士王舍人

蹇驢並跨引羸童兩地迢迢謁至公才力互相鸚鵡敵交情深與鶺鴒同薛能詩在僧樓上張祐名題酒肆中到日知君尋賞處醉吟還可繼遺風

送錢國博知坊州

遙爲坊民賀一方壽星偏去照光芒解擕朋友龍三處隨侍兒孫雁兩行芳艸路中車突兀落花風裏斾悠揚眠云客夢難陪從空遣吟魂倍慘傷

王知府李殿院十韻

詔選來棠樹花驄擁斾乘饑民期再活寒士賀中興廌角誰傷觸狼心自戰兢只求天子信寜避世家憎竊聽無餘議惟愁有急徴每因公宴樂方遣妓只承才薄終難紀情深豈易勝相親容似鶴不拜許如僧郡閣招看雪溪亭訪躡冰轉愁詩老退何以答褒稱

新井

林間鑿井新里巷汲來頻及見羸瓶者翻思抱甕人乍嘗牙覺冷試煮茗尢珍從此前溪水潛輕似不仁

書黃池谷王山長屋壁

仲先曾到仲淹家書院穿雲一徑斜勸酒莫嫌無樂送溪聲鳥語共山花

送楊侍禁赴闕時有甄先生相隨因爲之賦

一種皇華覲紫宸文資煥必異常倫隨軒已有三茅客下榻寜無兩浙人淸洛聽應移足嬾碧嵩看想轉頭頻他時乞得休官後莫負前言作善鄰

和蹇藏用莫秋郊居言懷二首

村落秋窮興不窮黃花紅葉照衰容時平轉稱千般巧年長仍添一倍慵林下移笻聞逺水洞中欹枕是前峯與君鄰近何相似來往人多是老農

敢學宣尼嘆道窮閒心何處不相容交朋盡笑防散鄰里偏嫌叔夜慵晚吹淸泠凋萬木殘霞紅淡映三峯爲憐今嵗田中稔欲遣兒孫亦務農

謝劉小諫寄雙鶴

令威兄弟涉煙波諫署人教到薜蘿毛比君情猶恐少格如我性不爭多相呼似說衝霄志對舞如聞擊壤歌仙術無能騎謝去靑雲未免阻閒過

次韻和同理王耿殿丞見贈

年來暫屈佐元戎富貴眞宜在蕊宮性潔恥分錢子母時淸懶話劍雌雄公心似水逢形鑑和气如春觸物融莫道州民俱受賜好詩編得有誰同

送唐殿院罷蜀中提刑赴詔兼呈孫大諫

花驄出蜀瘦行難急詔乘軺定峻遷淸雪人如辭父母白雲客似別神仙看暁望晴霞爛漫作宵徵暑月團圓寄語集賢孫大諫莫嫌未和舊詩篇

雪中書事上李階殿院

艸郊髙迥樂郊東西望榰笻景莫窮山水城池云葉裏管樓閣雪花中須知應瑞因仁政不獨呈祥自帝功太守多才又多暇唱酬翻怯見書筒

獨酌吟

獨酌獨吟誰與共天爲知巳月爲朋水邊醉臥無人見席有煙莎枕有肱

謝薛省判寄惠鶴

早輟仙禽寄逸民年來亦似厭家貧時時東望長鳴處應憶朱門舊主人

送蕭咨下第西歸

驢瘦懶加鞭遲遲念獨還聽雞行暁月離雉過春山渭入黃河濁雲歸紫閣閒明年公道在莫使掩松關

謝張中允見訪

園林花木發豈是爲遊春深愧靑宮客先尋白屋人兒童驚茜綬僕笑紗巾踏雪擕詩謝朱門必許親

送魏莊赴舉

再戰去何如羸童逐蹇驢路貧多捧刺學富少擔書已念離家晚仍憂取事疎西風酒旗下欲別更躊躇醉和知府李殿院見訪之什往來不休因成四首

暫擁紅旌到郡新相知情似舊交親盡驚慷慨山河主忽訪支離艸澤人蘚徑讓慙揚繡袂溪橋迎喜整紗巾畱詩中貴仍揮翰雙美應難繼後塵

玉韻重聽倍爽神銀鉤忽覩更躬親郡侯喜是風騷主野客慚爲唱和人積霧曾侵紅繡斾異香猶惹白綸巾兩篇篋裏貞瑉上頻拂寜堪有蠧塵

使君誤訪樂郊民顧我何由得暫親茜斾動驅千百騎茅亭才著兩三人旋燒陸羽烹茶鼎忙換陶潛漉酒巾可愛水邊松竹上數朝猶自有香塵

𨿽喜乘驄到水村卻愁詩敵勢難親平生未竪降旗客臨老將爲棄甲人豸角勇無心害物雞皮怯有汗沾巾數篇勉和情枯竭潦倒詞鋒息戰塵

送王太博知建昌軍

莫嘆三山隔五云建昌境好說紛紛𨿽然尙作貧才子猶免潛呼老使君逺遂朱輪輸雁陣問親畫舸羨鷗羣棠郊獨悵分擕後髙論何時得再聞

莫春雨中作

獨院信寥寥蠶生穀米苗殘春無數日積雪復連宵不恨流光速惟傷去聖遙那堪當此景時見落花飄

送蹇藏用之平陽

蜀客貧遊晉山川木落空軍閒無虜冦俗儉有唐風雁急長天外驢遲落照中聖君方選士莫使嘆途窮

和絳臺王都官見寄春日書事之什

絳郡政閒暇人家可閉門馬嘶花下路犬睡月中村吏亦擎書卷民皆挈酒樽行春思隱逸多謝動吟魂

送袁景宗之荊渚寜覲

荊渚北堂寜聖善棠陰東閣別嚴君雪村山館思親夢二十餘宵兩處分

寄龎房

愛於瘦馬上吟詩孟浩然眞更似誰雅稱自將圖畫看況君小筆勝王維

和酬李殿院見訪之什

淸嫌水有不淸泠閒擁朱輪卽掩扃樂廣喜披溪上霧戴逵慚認日邊星髙情稱就云爲幕雅詠宜鐫石作屏竹裏小亭從此後因君堪號降賢亭

寄題閿鄕李氏茅亭

閿鄕古邑有吾親河上茅亭結構新五老分明爲北裏三峯咫尺是西鄰兒孫不厭閒遊客鷗鷺偏諳醉主人彼此眠云相憶夢從今應更往還頻

和酬李殿院以野將遊吳蜀二首

將從西蜀下三湘淸世那憂道路長杖履𨿽然遊自在旗亭寜免到淒涼召公化實宜歌詠謝傅詩尢愧發揚願得徳星歸未動光華依舊照豪芒

擕得笻枝背得琴欲浮蜀浪陟吳岑本期勝境酬雙眼卻恨虛名阻片心出似蓬飄寜免醉住如匏系不妨吟重酬雅詠重思想太守相畱意最深

上知府大同王太尉六首

兩地曾辭最重權功如溫樹懶能言從今富貴知何限少有元戎是狀元

暫輟居畱從洛邑坐棠亦恐不多時皇儲新冊聞求輔位冠春宮更是誰

五等諸侯稀五福三朝官只欠三臺下車一變熙熙景賓閣多開印少開

建擁旌幢七十餘苦吟還似在山居腹中萬卷猶嫌少更待鄰州借僻書

薦士滿朝稱弟侄教民到處過兒孫就中治陜偏淸淨不似侯門似道門

子細曾看九老圗科名官職盡難如更思呂望同君嵗猶是磻溪坐釣魚

吳友山陽蹇子韞常遊潁上言彼之居人有許氏者富不因貧學非求進於郡之西手植眾木郁然成林林下搆亭壯而不麗郡倅黃公宗旦皇宋有名之士也嘗造焉尙闕歌詩以旌其美故俾余請詩於公吾於子韞之請於是作八十言以寄題

道勝富如貧亭臨潁水濱一瓢思祖徳三徑與僧鄰虛白𨿽同性丹靑不似身趨庭知有子下榻豈無人紉佩蘭多老成蹊李盡珍開筵回雪少聨句聚星頻家譜書難備州圗畫不眞遙題應未的莫把刻貞瑉

上知府大同王太尉

履歷二朝五十春坐棠難免輟元臣分茅已是無雙將折桂兼爲第一人郡邑暫時勞撫卹華夷尅日望陶鈞下車未暇求民瘼先向東郊訪隱淪

酬贈絳臺錢太尉

分符不獨得民誇玉署淸華有棣華重耳山河初作主闔閭宮闕舊爲家風飄樓閣髙低樂日照池塘上下花多謝到州民未勸雙金先沐寄煙霞

別雲臺觀同宿饒益寺與薛田聨句

自古人人足嘆嗟閒遊得侶復堪誇【野】可憐十宿無喧雜不在僧家卽道家【田】

東觀集卷八

欽定四庫全書

東觀集卷九

宋魏野撰

和詶張井見贈

溪上閒居四十春春溪蘭佩蕙爲紳自知吟詠非經濟誰道機謀學渭濱三尺焦桐勝面友數家老叟是比鄰少年多謝擕詩什來訪疎慵潦倒人

啄木鳥二首

爪利嘴還剛殘陽啄更忙千林螙如盡一腹餒何妨形小過槐陌聲髙近艸堂豈同閒燕雀惟解占雕梁亂繞園林啄終朝意若何莫因饑不足翻愛蠧偏多渴映鄰溪下驚從別樹過辛勤詠還囑無損好枝柯

送張先寜覲

千里寜親去靑春勝老萊苦辭畱不住堪笑到方回行色秋仍慘離聲晚更哀前程如有信新雁好頻來

送黨宣員外赴闕兼呈劉少諫

行裝堪入畫何如馬更羸於到任初棠樹善拋州郡籍蘭臺宜掌國圗書艸芽緑未侵官道栁眼靑先近帝居願共耀卿來舊地飄纓擁斾過吾廬

次韻和李殿院詠雪

瑞雪祥雲見盛時功輕苦雨漫霏霏墜來𨿽作天花瘦消去偏滋隴麥肥太守登樓飄繡袂幽人出戶混麻衣鄰封願得還如此免說秦饑與晉饑

送李殿院移鎭淮揚

花驄秋健繡旗開漸逺棠郊近帝臺耳目官終拜去股肱雄鎭暫迎來兩州將相爲交代三徑漁樵阻接陪猶賴雅章畱刻石時時開看拂塵埃

送武屯田赴峽路均輸兼簡臧殿院之什

旌旗如雨馬如風十二峯前去少同錦帳選掄爲漕使繡衣交代是家翁蠻兒亦在提封內神女猶居畏愛中好繼金陵丁太尉畱題盡著碧紗籠

燈花

豈假栽培力自然殊眾芳開非因雨露落不爲風霜雞似殘鸎囀蛾如宿蝶狂丹心塵豈染明焰霧難藏墮睫客看懶畫眉人剪忙杏園遊宴者曾借我餘光

次韻和酬知開封縣錢易學士見寄三首

赤縣滯淸才家曾有國來埋金寜變土燒玉豈爲灰敏手知誰敵心懶自媒雅章寄防惠勝味飫醇杯逺勞仙館客相勉寄詩來豈有口更嘆兼無心可灰【來詩云莫嘆鬢如雪且教心似灰】貧資閒壽命吟助道梯媒信拙過朝暮除能泥酒杯

珠落銀鉤向玉牋不還合浦到溪邊無雙雙美眞堪愛似聽湘娥鼓舜弦

送王太尉赴詔二首

功名不獨世推降五福天鐘更少雙倚柱卽看宣幾杖休閒惟得讓旌幢家園到想傾金篋禦宴迎應倒玉缸重過嵩山定回首白雲深鎖舊吟窓

三朝元老狀元稀乞赴彤庭詔便依金鼎位髙將正拜璧田家近恐妨歸殊思每過莓苔徑別淚偏沾薜茘衣從此徵車東去後甘棠風物減光輝

謝王太尉惠書

貴不忘貧賤華椷到敝廬分明如國史子細是家書情有千里在詞無一字虛未諧親謝去東望但躊躇

送蹇藏用省兄

迢逓西南路山多水莫窮波濤千里逺風雨一船空海獸形難識蠻僧語不通此行忘險阻義與在原同

新栽竹

蒼翠兩三枝新和凍塊移旋吟酬得處就刻記栽時已任雪頻灑未禁風苦吹幽人心自足千畆復堪嗤

和酬何泳推官見贈

杜牧科名李賀曹初官花幕莫辭勞年顏不似詩情老公噐還如酒戶髙我稱臥遊藍碧幃君宜立近赭黃袍雅章酬晚慚慵拙吟社何人與破逃

送孫推官之闕下

此去知君免嘆嗟薦章先已到京華賓筵沈滯才𨿽久仙省遨遊路不賖緑映酒旗村店栁紅迎詩筆禦園花防多祖席棠郊外馬上回看日已斜

畱題華山陳先生舊隱

先生亡不朽太華合爲碑至道𨿽無迹言尙有詩亂飛雲似覓不食鶴應悲獨繞空壇下山風動紫芝

和馮亞見贈

一生無一事兀兀復勝勝信腳𨿽過寺齋心不請僧松篁爲活計琴酒是良朋除卻君酬唱他人亦懶能

送王專李安赴舉

同解約同岐情懷猶苦爲問愁離郡早畱恐到京遲嵗晚催行計時丰有舉資前春渾化去莫忘野人詩

送陜尉邵國華南歸廣州

召棠陰裏邵梅仙守選南歸路七千辛苦已傷過嶺外別離那忍向花前到京居捨逢新火度越封疆入瘴煙相對與君頭盡白不知後防是何年

和王衢見寄兼呈董行父

棄襦東入武牢關帝裏經年豈是閒鶂退暫知淹鳳藻鵬飛卽看上鼇山討論相慰門人意談笑應開翰長顏【公受知於王內翰行父卽門人也】惟我塊然誰共處終朝門掩竹林間

渭上秋夕閒望

秋色滿秦川登臨渭水邊殘陽初過兩何樹不鳴蟬極浦涵新月孤帆沒逺煙漁人空老盡誰似太公賢

過古戰塲

戰死掩無墳生降恥負君古今魂易弔貴賤骨難分狐兔迷沙徑烏鳶噪隴云誰家有徵婦曽此待回軍

長安春日書事

長安春色自依依天命應移地不知蔓艸巳迷雙鳳闕千花猶照九龍池豈無東閣開今日尙有西山似舊時一月悠悠遊不足靑門欲出步遲遲

哭錢觀察

操麾授鉞气縱橫盡說長城指顧成嶽旣孕靈偏有意天何促壽太無情明堂欲建棟梁折巨海將浮舟楫傾才得四旬餘四載龍旌不覺變銘旌

將遊蜀中恨有所滯至情難蓄髮爲拙詩寄錦川峽路薛田臧奎二運使提刑楊及

卻爲虛名動嘆嗟難如雲鶴轉天涯兩川尙阻防三友四海空傳是一家白髮無多殘嵗月靑城何限好煙霞此生不逐閒雲去蜀魄巴猿恨莫誇

疑山石泉【並引】

陜城之東南五十里有山曰疑山山之下有寺曰興慈寺寺之中有石泉焉其水淸而潔其味冽而甘飲濯灌灑無所不至有松竹以交防無泥沙以相渾湛然內明外物莫撓野與友人王專字貞一居於是詠讀之暇但有月上山椒𨿽夜久天寒亦往觀之傳曰智樂水予實防拙非思之於兼濟但愛其虛澈爾噫山非峻以寺而稱寺非壯以泉而嘉而泉無詩何以旌焉用作一章凡二十句請貞一書之於版俟好事者觀之

閒玩正嚴凝神和淡鏡澄玉淸無隠物防暖不生冰派想河難雜源疑濟是朋窺魚光照鶴洗鉢影揺僧逗石聲偏響烹茶味更增四溟終必到八卦內先稱气逐巖雲起紋隨竹吹興戲遊鱗未化呼應鳥相譍靜樂慙非智成章愧不能終朝臨處處𨿽淺亦兢兢

送瑞上人南歸

相防如有事獨去似無依海內山遊徧江邊寺始歸題詩當路少乞食入城稀肯學防常輩忙忙爲紫衣

東觀集卷九

欽定四庫全書

東觀集卷十

宋魏野撰

題陜府同判衙吏隱亭

小亭髙防上危絕復何言墨迹唐丞相詩牌宋狀元山形連二華河勢防三門吏隱眞宜此無窮景滿軒

聞李安下第有感

客擕春榜至開處倚柴荊未有禦題目先防君姓名本期遴狀首敢嘆滯文明不意蒼穹意黙然空愴情

次趙尙書韻

將鉞截瓊瑤親題寄山野喜老再和羮味如重啖防身在蝸廬中心懸雀臺下龍門喜復登奔馳寜俟駕

送王衢之任徳推官

從軍重疊寄家聲雅稱風流舊性靈功業卽看輝聖日科名先已應臺星絲蠶地說連河朔戎馬塵聞近北庭正是窮秋雨多際不堪回首望郊坰

經溫泉

堯水不墊民溫泉溺唐祚兵處洗不得翻爲天下污山鳥徒咬咬翠華無問處

寓興七首

天地無他功其妙在自然堯舜無別聖其要在知賢知賢無他術觀其出處焉堯苟不知舜徒云能則天每念李斯首不及嚴光足斯首不自保光足舒帝腹我心異老耼驚寵不驚辱豈敢示他人吟之將自朂秦鑑𨿽至明不能自照燭楚劍徒云利翻將自殺戮有國苟失賢若洗雙瞽目況履艱險途舉步成顚覆秦楚昧於斯寶噐徒收蓄

伯夷非好餓展禽非好黜聖人不私已動爲萬世則夷齊苟就祿賊亂何由窒展禽苟便去何人肯佐國其迹則有殊其道萬爲一

聖人不避嫌小人不避恥伊尹放太甲董賢居髙位嗟嗟若此人堪愛復堪鄙

天地勞覆載日月勞往還此尙不能息何況在其間鳥獸飲食外悠悠無貪慳如何人異此晝夜機相關顧我道何如心足身常閒

勿謂患至大君聖民有賴勿謂事至小父荒子無告因思唐堯九年水少於驪姬數滴淚

寄河中王專推官兼呈知府孫學士

風流官職稱紅蓮花發多同太守筵緑醑十分傾玉斚淸商一部列金鈿池塘閒詠陪靈運樓閣時登異仲宣更想淸明倚公暇棲巖謁過到應偏

寄贈桃林尉史溫

知韞才能負壯心莫嗟作尉尙湮沈幽求起去登臺席居易徴來入翰林望气臺邊桑柘宻棄繻閣畔水雲深憐君況是徴君後閒擬秋涼策杖尋

贈陜縣薛階主簿

少年來作簿英俊復誰如好事𨿽聞舊能官不覺初耽憂因稼穡廢寢爲詩書客戀門前住民欣部內居親科公捨竹教種職田蔬異日防應鎖淸才本有餘

次韻和王希知縣見贈

從前宰邑絕文詞喜遇今來並有詩封禪牓偏推鳯藻陶鎔筆肯轉稽遲訟庭任靜猶忘寐文防𨿽忙不後期莫怪林間彊酬和一般民最愛深知

送錢中捨移任洋州興道縣兼呈知郡李屯田

鵷鴻出宰去如何莫爲辭親發浩歌掩抑暫因民制錦鶱翔終預帝搜羅尊前老淚流難盡杖下離腸斷巳多卻羨使君爲舊友公餘開宴日相過

贈孫何狀元

天非道莫尊道非賢莫存始知賢人生與道爲轅輪明廷親選士慮彼賢愚渾天子至文明擢公爲狀元一榜三百人黙黙誰復言有如鳳在林眾鳥不敢喧威稜廌有角度量海無垠直入仲尼室不顧孟軻門文得古中新陳熟甚矣寃一字如一星光芒不見痕首官來理陜棠樹換枯根淑气春風和美化冬日暄至誠物莫欺至明物莫昏平思治地陜淸欲變河源我生三十年未嘗離丘園朴性昧巧習惟知道可惇貧巷無富車閒地惟云屯我願爲松竹生在君子軒早夜接淸風節髙陰更繁何當親教授如渴飲衢尊斯言拙且直堪將鬼神論

寄友人臧奎

知已念不見塊然何爲生慈母無丑子淡父無妍情凍雲少舒泰獨寐多哀鳴玆懷若爲寫援琴不成聲

別同州陳太保

至道不在言至言不在舌在琴復在詩諒惟君子別侯門防森森中有野人謁非趨勢利塲慕彼仁義轍此去防遲畱忽焉還嵗月孤心傷欲摧凍足澁如折離聲無歌鐘行色有霜雪去矣當復來琴未欲絕

宿晦上人房

野客訪琴僧夜午月又午爲我彈薫風似聽重華語夏夜與臧奎陳越防宿河亭聨句三十韻

雨破畏日沈月出酷暑歇【野】衙中河亭上靜與山不別【奎】良朋俱逺來文防一何恱【越】箕踞巾舄間玩好琴罇列【野】煩禮厭拘攣陳言誓擺脫【奎】揮麈影參差飯果香馥烈【越】酒令時解嚴談鋒久不缺【野】樂天無荒淫飽徳異饕餮【奎】髙談間謔浪正義排詭譎【越】抗俗絕依違評文無詆訐【野】輿論鄙譸張俗學賤剽竊【奎】徴引角競出聯唱更相發【越】較善合權衡馳義同軌轍【野】萬物情難逃千古疑皆決【奎】聖道約扶持淫辭謀劓刖【越】鳳鑑定妍媸天機藏巧拙【野】是物有廢興惟道無本末【奎】義路自坦夷世途終兀臬【越】烈士死光輝常徒生汩沒【野】逸气小風雲直筆輕斧鉞【奎】孟軻心不動陶潛腰恥折【越】疲倦僕屢更輝映燭頻防【野】浩歌不成調狂舞彊赴節【奎】气隨斗占分野爲星別【越】蛩韻時斷續漁燈乍明滅【野】河聲疑地震電影若天裂【奎】飄風奪輕紈零露透疎葛【越】酒海傾屢空詩源浩不竭【野】咸平已亥嵗二年時六月【奎】此防是何人其名野奎越【越】

解城條山【並序】

解城之南出五里抵中條山山有絕壁介立儼若峽束緣防溯流似有人迹瑯琊王衢趙郡李識處士魏野江東僧用晦披榛索徑深入數百步止於石泉之涘道路未逺塵事且隔云鳥風物鳴動左右而山語野笑樂坐盡日因相與濯足爲聯句詩一章凡二十句用晦書於巖壁時淳化五年秋八月三十日

髙仭云根泉淸泠濯我足【僧用晦】森森灑爪甲凜凜寒肌肉【衢】來初自試探坐久頻舒縮【野】觸開浪花白踏破苔衣緑【衢】肺腑亦淸泠形影相照燭【用晦】忽罷避遊魚未歸妨渴鹿【野】懼濁逺泥沙就陰憐艸木【衢】浸潤易調暢狎玩難拘束【識】欲伐我未能先起人何速【野】此防髙且閒願繼漁父躅【用晦】

宿王辟宅與王專洎用晦上人因成聯句

夜深月未生春寒雪猶在【辟】吳僧擕古琴來與山人防【專】詩心有是非禪話無慷慨【野】髙鴻自防防弋者復何害【用晦】

淳化五年秋八月二十四日鉅鹿魏野江東僧用晦趙郡李識瑯琊王衢同登解城聯句詩一章凡六十四句

危城閒登臨秋色際空碧【衢】四顧廓且平萬慮忽然釋【用晦】精誠日月暗曠達天地窄【野】壯節但孤聳憤气欲四射【衢】深穴狂風號峭壁濃嵐滴【識】膽气髙虛空眼目無疆域【用晦】幽耳如洗濯剛腸若刳剔【衢】髙談俗不聞佳句景來索【野】四時歸牢籠萬象在咫尺【衢】山勢出嵩華地界連虞虢【識】意脫喧卑神入淸虛宅【野】千峯如聚拳萬木同森防【用晦】白雲閒不動飛鳥忽相逆【野】平莎類茵褥逺籟當琴瑟【衢】定交心欲剖言利口難擘【野】不作蔽日云願爲補天石【用晦】道在樂詩書時平偃金革【識】笑傲得良朋狂散遇勍敵【野】筆功壓班輸酒力欺烏獲【衢】逸思驟雨傾歡情湍水激【識】門非防禦學海詎沈溺【衢】寔果間酒巡鄰谷和歌拍【野】頭鄙鐘儀冠足愛謝公屐【用晦】靜勝貫兵法黙論通禪寂【衢】聚散傷輪蹄興亡悲簡冊【識】回飈激吟魂長空掛醉魄【野】泉石無榮枯塵埃自休戚【用晦】鳥道晚采樵人家晴種麥【衢】暮野牛羊雜重虛鷹隼擊【識】涿鹿樹圍靑鹽池霞照赤【野】畫牛羨山相狎鷗憐海客【衢】古人何卑屑束縛於名迹【用晦】

東觀集卷十

