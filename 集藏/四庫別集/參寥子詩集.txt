

欽定四庫全書

集部三

參寥子集

別集二【宋】

提要

臣等謹案參寥子集十二卷宋僧道潛撰道潛於潛人蘇軾守杭州卜智果精舍居之墨莊漫錄載其本名曇潛軾爲攺曰道潛軾南遷坐得罪返初服建中靖國初詔復祝髮崇寜末歸老江湖嘗賜號妙總大師

國朝吳之振宗詩鈔云參寥集杭本多誤采他詩未及與析今所者凡二本一題三學院法嗣廣訂智果院法嗣海惠閱錄前有參寥子小影卽海恵所臨首載陳師道餞參寥禪師東歸序次載宋濓黃諫喬時敏張睿卿四序抄寫頗工一本題法嗣法潁編卷帙俱同而敍次迥異未知孰爲杭本按集中詩有同法潁韻者則法潁本授受有緒當得其眞惟所載陳師道序題曰髙僧參寥集序與序語頗相乖剌豈傳寫者所妄攺歟冷齋夜話稱參寥性褊憎凡子如讐今觀其詩如湖上二首之類頗嫌語少含蓄足爲傲僻寡合之驗然其落落不俗亦由於此吳可藏海詩話曰參寥細雨雲細憐池上見淸愛竹間聞荊公攺憐作宜又詩成暮雨邊秦少遊曰雨中雨旁皆不好只雨邊最妙又雲流水聲中弄扇行兪淸老極愛之此老詩風流醖借諸詩僧皆不及韓子蒼云若看參寥集詩則恵洪詩不堪看也云云蓋當時極推重之曹學佺石倉歷代時選惟錄其遊鶴林寺一首夏日龍井書事詩一首以當北宋一家殆從他書采摭未見此本歟乾隆四十一年五月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

集部三

參寥子詩集目錄

別集類二【宋】

卷一

廬山雜興【十五首】

陳季常靜庵

何氏寒碧堂

崔君艸堂

虛寂堂

贈陶道人

廖公挽辭

絕句

覽秀亭

歸宗道中

寄王愼中

夏日山居

秋江

周郎中濓溪

陶宣徳逸老堂

夜渡采石

秋日西園【五首】

題楊君蘭軒

送琳上人

春日卽事

臨平道中

寄辧才

防鶴林寺

江上秋夜

過金山

與元防【三首】

春晚【三首】

卷二

邵伯道中

平山堂觀雨

建隆秋夜【二首】

晚步

飲蜀井

次永仁韻

次何子溫韻

醉道士石

懷孫莘老

四柏堂

次秦少防韻【四首】

次黃子理韻【三首】次龍直夫韻【三首】

次孫傳師韻

春晴【二首】

東園【二首】

淮上【三首】

冬夜防孫莘老【三首】

曉出土山

寄蔡彥規

次太虛夜坐韻

呈莘老

次王通叟

寄仲恭

南樓書事

懷裴學士

呈慶禪師

卷三

再賦溫泉

防龍洞

次莘老贈顯之韻

虛樂亭

朱伯收觀雪

宿九曲池

邗溝絕句

寄李端叔

都下晚霽

酬邵彥瞻

訪蘓學士

彭門書事【三首】

虛白齋

贈子瞻歌妓

登徐州黃樓

逍遙堂書事

子瞻飯別

寄李齊州

次子理梅花韻

淮上寄子瞻

別曽逢原

寄逢原

寄端叔

贈鄒醫

寄子由

贈子固【二首】

宿幹明

寄莘老

寄李公擇

兪待制挽辭

卷四

春行

次傳師韻

淮上聞雁

與怡然夜話

鶴林寺

寄舒堯文

寄叔康講師

登壽寜閣

得端叔淮上書

送慧悟還闕

寄侍琪秀才

鐘山夜月

睡起

曾舍人挽詩【二首】

子瞻赴守湖州【三首】賦得岸字

南溪泛舟

吳興寄子瞻

田居四時

龍井書事【四首】

寄兪伯謨【二首】

夏夜

送楚上人

晚興

下湖晚歸

秋日西湖【六首】

晨起

卷五

招李無悔

寄彥瞻

次彥瞻韻

再次彥瞻韻

寄張明甫

探梅

嵗寒

與元防話別【二首】

春日【二首】

春詞【三首】

駐景樓

見程給事【二首】

寄濟明

寄兪仲寛

春日雜興【十首】

雪堂雨中

春日赤壁【二首】

別雪堂呈子瞻

題徐徳之閒軒

東坡話別

贈潘邠老

酬周元翁

與曽子宣

送曽子開

過藏書堂

懷少逰子實

卷六

寄王元均

廬山雜興【四首】

寄黃察院

寄二學士

寄東坡

寄章仲釋

梅花【三首】

寄孫莘老

寄子由

和子由韻

寄二居士【三首】

廬山懷子瞻

酬周亨叔

訪王荊公【三首】

謁天竺觀音

次元翁韻

病中呈劉景文【四首】入智果院

辧才新亭

次蘓仲豫韻

辧才生日

題觧頥堂

送仲豫就省

同蘓文饒泛西湖

酬錢塘宰

和景文兄

夏夜懷景文

次景文韻

寒食日

卷七

別蘓翰林

送景文

贈林子中

辧才夜坐

贈聰道人

送僧逰天臺

覽子理詩

寄蘓太守

次陳敏善韻

都僧正挽詞

次吳承老韻

免充僧正

送子中【三首】

呈廖通判

次王行甫韻

同逰天竺

次劉韋孟韻【三首】

逰苕溪道場山

夏夜

送蘭花【二首】

夏日竹閣

送李仲益

訪勤上人

答曉上人

送兪伯謨

次文饒韻

陪人逰天竺

呈章丞相

謁荊公像【二首】

曽子開話別【二首】

寄妙懿

觀恭師詩

尋餘淸老不遇

和劉伯昌韻

次眞禪師韻

送文恵還金華

題桐虛齋

題停雲齋

次智果韻【二首】

次周開祖韻

卷八

次才仲韻

贈吳子野

送庠上人

才仲山行

神智話別

暉暉堂

次陳叔易韻【二首】

曉霽

次感懷韻

逺齋

懷仙閣

華亭道中

泛西湖

和元翁韻

和明逺韻

秋夜見寄

送人還金華

宿天竺【三首】

晨起

喜人見訪

送明上人之都下

送定上人

次劉蔡仲韻

次黃仲閔

蘓夫人挽辭

懷蘓伯達

題防楠軒

次蘓端明韻

無爲堂

示法穎

淸聚軒

曉師見別

防徑山

雲巢【三首】

呈秦少章

送無上人

燕黙堂

送炎上人

懷舊隱【六首】

懷何彥時【三首】

劉秀才挽辭【四首】

贈霍山人

卷九

送劉推官

觀東坡畫

淮上觀水

書秋景屏

過韞秀堂【二首】

聰師見寄

升師見招【二首】

殘菊

滌軒

觀司馬才仲

題桃竹軒

溪上

聽琴【二首】

呈應禪師

題養浩堂

題玉淵堂

與定師話別【四首】

題緑筠軒

懷毛澤民

寄趙伯言

讀東坡南遷詩

讀聞復詩

次聞復見懷韻

寄愚怛

次聞復韻【十首】

夏夜偶興

次古上人韻

率同志誦經

呈曽子開

送錢持正

寄子開

贈潛照

木犀花

次關子容韻【二首】

湖上晚歸

子容見過【二首】

卷十

弔許元裕【二首】

湖上秋日【十首】

贈趙明發【二首】

樓試可見招

次秦少防韻【十首】

春陰

登西樓【二首】

送伯言

贈歐陽季黙

次延中見贈

酬劉巨載

觀明發圗

次東坡韻

代老人答

子由書事【二首】

次試可見訪

揖仙亭

同逰嶽寺

試可喜雨

夏夜

觀曹夫人畫

黃天選見寄

秋聲

次試可宿齋韻

贈徳彊

哭少防

次天選韻

次試可韻

卷十一

寄王晉卿

田承君話別

呈試可

送王彥齡

次周臣韻

題公震畫【二首】

東坡畫枯木

雪霽圗

呈吳明甫

王立之園亭【十首】

送慈義

東坡挽詞

贈孔處度

石菖蒲

送處度試

題孔方平齋壁【十首】

行歌亭【四首】

次孔處度詞

次方平見寄

題松堂

張公碩不至

用前韻

松圗

韓氏東園

息軒

卷十二

與蔡秀如

贈耿純叔

讀子蒼詩【二首】

贈賢上人

喜雪【二首】

書雀竹圗

過韓氏荘【二首】

內樂庵

杞菊軒

寄潘仲升

送李南仲

佚老堂

贈權上人

孫傳師挽詞

孫智甫挽詞

題逺趣軒

防泉堂

夢中作

哭休上人

防隱堂

呈周格非

觀牡丹

寄信上人

呈趙徳茂

寄詵上人

山中書事

寄孔天瑞

聽琴

寄伯言

觀梅花

處順齋

贈聖可

遊狼山【二首】

容膝庵

酬王衮臣

觀伯山詩

雨中偶興

酬趙存道

賞牡丹

贈思正子

次思正韻

維秋日【四首】

欽定四庫全書

參寥子詩集卷一

宋釋道潛撰

廬山雜興【十五首】

古帝論匡山南國之徳鎭邇來得躋攀此語始吾信雄雄壓九江矗矗排萬仞靑天落飛瀑白日雷霆震石鏡俄忽開孤光舞而運異花無冬春瑤艸亦芳潤逺公初渡江道譽藹東晉劉雷贊髙風遁世各無悶陳迹虎溪頭於今誰與訊

眾峯勢連環萬疊不可窮香鑪獨秀防佳气常蔥蔥長風捲防霧曉壁開曈曨招提出其下樓觀排靑紅回眸盼五老刻削金芙蓉宜哉謫仙子愛此巢雲松

白鶴峯後原逶迆曠平陸道周問樵子古實靑牛谷披榛得徑路曳杖驚麋鹿鮑生古騷人曽過鏈師宿明月古壇邊題詩記修竹玆焉廢耕隴嵗晏空菽粟薄日靜銜山驚湍防哀玉回首睇吾廬風幡隔林麓

山南信美矣山北尢增奇春風錦繡谷紅素自相依梯空上絕巘云日驚倒窺巖壁暈祥光五色成頗黎旁通大林寺松竹短且欹樂天當日逰四月桃始披餘齡願寄此永與人世違

少文好山林毎往輒忘歸餘生千載後獨與斯人違朅來鑪峯下結宇聊棲遲長林拱茂木九夏遺炎曦溪雨晝忽破藤花照淸漪黃鸝語深竹可聽不可窺

暮峯騰雲飛雨來滂沲亂防灑蒼壁森森掛靑蘿須臾漲前溪蕩蕩浮銀河中流轉巨石出沒如黿鼉天宇夜開霽星蟾瑩摩挲玲瓏辧崖樹宛轉照庭柯詠詩無傑句柰此佳景何

中巖不知暑但覺晝景長朝來出孤定踽踽行西岡風泉潄石齒松雨飛蒼蒼猿鳥亦我喜鹿麋還相將喬林積翠下粲然矚孤芳冉冉抱絕格霏霏浮暗香山只善守防每吐雲霧藏寄言樵蘓子愼勿輕摧傷

龍湫亙三峽艸木皆森奇禪余得支徑別塢行逶迆上人吳門秀邈有方外姿芒鞵襯兩足筞筞欣相追秋田罷刈獲雲水明空陂防防林中禽文彩光陸離雍容事飲啄相顧忘驚飛鮮飇忽騰馥巖桂飄葳蕤峯端臥落日眷此忘還期

霜淸玉繩曉澗谷風未號澄潭不可極俛盻驚骨毛豈不有神物扵玆能遁逃海日射兩崖餘輝何昭昭逰鱗出岸穴翻覆如銀刀偶來殊不惡勝事俄所遭聊爲五字詠逺愧謝與陶

山深云物淸挹玩洗浮慮昨日行澗南飄然卽芒屨風潭耿危彴晚與樵爭度隔水認梅花方驚嵗華暮幽人眇江海樂事期誰預山月獨多情娟娟遲歸路

髙巖吐奇云倐忽千萬丈援毫欲名貌捲縮非一狀飛仙或遨逰隱隱出其上驚飈忽吹滅轉盻惟淸嶂山中勝事多彼俗誰能亮

圎月未出嶺眾峯環蒼蒼裵回倚修竹遲此淸夜光俄驚眾木顚灩灩浮銀潢玉兔旣且躍浮雲亦難妨須防經中天下矚被八荒卻瞻中外官森森斂低昻

一月廬山陽光風動林壑陰崖拆層冰隠隠飛澑落曦和【闕】化工萬彚欣並作忽忽鳥聲聒艷艷花霧薄痩骨喜攀躋芒鞵便犖確期遇山阿人賞心將共托

五更山雨餘海月漏云表流輝入庭戶烱烱白如縞百舌語空林關關催欲曉眾禽亦和鳴爲我釋孤抱杉松本奇姿洗滌看愈好惆悵桃李花東風捲如掃

通接香谷夾道靑松直髙秋得微雨秀色寒更碧林梢掛紅子照眼眀的的散防從所歡悠悠事遐歷僧坊媚煙篆笑語戀幾席陶謝安在哉空山獨行迹

陳季常靜庵

龎公與少陵不肯入州府畏人嫌其眞但喜歸茒宇先生豈其徒與世亦齟齬年來作庵榜以靜靜非對動黙卽語閉門謝客親荷鋤秀甲珍芽春滿圃黃雞白酒厭妻孥醉以詩書相媚娬況復家傳侍郎後縹嚢玉匣收奇古寶刀錯落走金蛇至藥晶熒嘯鉛虎先生妙齡已絕人放浪江湖棄簮組居閒自不減前烈遇物陰施功不數我疑造物已收錄富貴來尋君勿阻不然騎鶴扣關跨躒松喬攀佛祖

何氏寒碧堂

城東十畝春蕭瑟修竹漫山藹如櫛颼颼細浪鳴石齒黯黯蒼云翳朝日虛堂正在無有處不惜千竿開翠宻鳴鳩野鵲亦觧喜頡頏穿林語啾喞但得涼陰過酒樽莫辭晚色侵書帙蓬萊仙人爲書榜筆端矯矯龍蛇逸北觀南來無與倫千載風流君不失

玉荊山人崔君艸堂

玉荊山蒼勢蜿蜒玉荊澗碧涵漪漣山人結廬占幽絕如使世俗來無緣窓前松竹交夏防砌下紅紫爭春妍淸腸終日飽葵藿耳目久厭論鮏羴山空月晝猿鳥寂象牀拂拭翻朱弦冷然細韻發幽指妙意自得人誰傳烏巾席防事髙格蹇驢獨跨何翩翩行當近林就卜築與子來往聊窮年

虛寂堂

吾聞卓道士操節如冰霜學窺老荘本淵然閟光芒當時世莫識落魄依四方甞爲京洛逰不踐聲利場衣裾捲塵土獨鶴翻南翔千里不駐足飄飄指潯陽潯陽多名山飛仙共徜徉晚嵗隠城郭古宮極淒涼千金售鄰壤增築成虛堂流塵斷四壁虛白浮中央惜哉今已往弔影空嘆傷賴有賢弟子黃冠挺昻藏區區慕髙格綽欲傳芬芳逐客蘓太史堂堂國之良言爲天下重墨妙逾珪璋爲君易華榜庭戶增輝光風流滿江左知子非尋常

逰詠眞洞贈陶道人

淵眀骨已朽陳迹尙可求我復識其孫長鬛靑兩眸相去僅千載猶能繼風流寄迹黃冠中神姿邈淸修相攜行洞天暝色藹已浮松寒語棲鶴潭靜眠蒼虯蘭膏照深夜風磬鳴重樓吾廬閟三峽淸淨亦此侔何時駕鹿車訪我西林邱

廖司法挽辭

吾聞廖夫子名大不得覩讀書盡五車行義防前古聚徒從妙齡所至變鄒魯身𨿽甘陋巷志欲望伊呂風雲茍超騰名教當有補蹉鬢毛攺寸祿晚方取靑衫適南營素幔歸湓浦秋原起新隴寂寞一抔土悲歌動閭裏淸血灑如雨蘭玉已含芳行看秀庭戶

絕句

髙巖有鳥不知名欵語春風入戶庭百舌黃鸝方用事汝音𨿽好復誰聽

覽秀亭

飛甍巨棟出髙墉覽秀開亭實有功湓水秋橫簾幙外廬山晴落酒杯中俯窺城郭千艘轉仰見星河四面同江左元規存舊觀孟侯還此繼髙風

歸宗道中

朝日未出海杖藜適松門老樹暗絕壁蕭條聞哀猿迆邐轉谷口悠悠見前村農夫爭道來聒聒更笑喧數辰競一墟邸店如雲屯或攜布與楮或驅雞與防縱橫箕箒材瑣細難具論老翁主貿易俯仰眾所尊區區較尋尺一一手自翻得無筋力疲兩鬢埋霜根吾鄕東南防百貨常源源金鐶衣短後羣奴列昆侖通衢旅犀象顚倒同籬籓鮫綃與翡翠觸目亦已繁少壯供所役耆年臥髙軒翁今處窮獨未易聽我言且當具鹽米歸家飯兒孫

寄王愼中教授

髙人屏迹匡廬山不入州府今幾年煮葵烹藿日一飯目光烱烱明星懸行修道富神所憐絳帳弟子如雲煙憶昨秋風宿曽巘杖藜扣戶君未眠堦松影月不到席耿耿惟有靑燈然髙談一傾百慮洗似拂蒿艾披蘭荃淸詩落筆有餘地頃刻百紙珠璣聨錦囊別後有新句勿惜東使聊相傳

夏日山居【十首】

杜宇鳴春已歇薔薇尙有餘花吾廬宛同彭澤繞屋美防交加

苦筍爭抽豸角枇杷競吐驪珠午飯松間睡足茶甌滿泛云腴

紈扇輕裁孤月竹簟冷織防紋呼取涼襟幽吹拂開亂眼浮雲

麥浪遙翻隴底雲峯忽起空端拄杖支頥松下直須細細吟看

山月明含艸木溪風暗度襟裳寂寂簾櫳夜半羽虫相趂飛揚

陰洞石牀初掃誰來共飯胡麻鳥道新疏碧注爲君沈李浮

古徑斜依杉竹薫風永日無人噪鵲鳴鳩去後一聲幽磬南鄰

門外溪行碧玉林梢日墮黃金好景莫愁吟盡防看月出遙岑

山雨洗開林幄梧桐日射荊扉傍砌橊花初吐照人特地光輝

逺壑尙餘殘照飛蚊已閙前檐巢燕歸來何暮呼童爲汝開簾

秋江

赤葉楓林落酒旗白沙洲渚夕陽微數聲柔櫓蒼茫外何處江村人夜歸

周茂叔郎中濓溪

蓮花峯下水東出其流長十里潄石齒鏘然韻珩璜坡陁滀野岸烱烱浮眀光衣冠有曠士眷此宜徜徉乞身不待老結屋棲其旁髙風慕箕潁不羨尙書郎松菊手自挿蔥蔥蔚連岡了無川澤營庶以亷自方禽魚出堦塹詎識矰繳防雲山侑幾席風月非迎將萬事委空洞頹然寄壺觴詩書藂屋壁教子心獨彊翹翹防鳯雛炳炳具文章婆娑刷勁翮云漢期翺翔髙名與溪水千載同湯湯

陶宣徳逸老堂【二首】

湓浦城南舊隠淪一堂無地可棲塵石牀春臥荼砌撩亂餘花墮酒巾

歸來詩酒洽天機騷客無煩詠式微三徑就荒松菊在洗除蒿艾淨秋暉

夜渡采石

滄江夜半月沈輝客子行舟失彌不用然犀剛照耀波間百怪惡人窺

秋日西園【五首】

日月更代顯光華難並畱昔人尙行樂俯仰無暫休平居得君子出處常相求良辰援余臂共作西園逰極目瞰平野緬然見蒼洲千林澹霽色萬韻生涼秋露華溥菊英藹藹香可揉參差間畦壠芋栗森相儔緑蔓無芳姿碧花茂牽牛低回曯籬落樹影環淸流賞物志已諧何用登蓬邱

山家無外營超然閉幽室蒲團北窓下黙坐終永日炎景忽差池涼飈動蕭瑟中林多橘柚粲粲垂華實憑髙試徘回幽興遽超逸雲霞散平岡太白空際出禽歸杳莫辧積翠鎖深蔚吁哉宇宙間防落竟一物胡爲市朝客終嵗浪汩沒翳吾樂餘生勝事良可詰放懷在身世兩俱失

甞聞晉支遁矯志歸沃洲千載激淸風邈哉誰與儔余今𨿽不敏萬事非身謀朅來臥窮谷未覺慙先修一法尙無遣何勞問三休捲舒在至理賞詠歸優防采薇陟層阿濯足依澗流但驚桂花拆詎識江漢秋滄溟空汗漫無意狎羣鷗

憶昔少壯時意气摩云霓防心黃卷間豈顧白日西由來昧根本旦旦從所迷邇獨悟無爲文字如委泥物生豈髙下至道良自齊靑山繞吾廬開戶眾鳥啼曉日上喬木秋光媚回溪畸人長往來絕壁同攀躋遐天淨若掃曠目無端倪楚客一何苦登臨獨淒淒

秋山夜來雨雲气朝尙昏禪庭無來轍但見落葉繁石室暗燈火天容開霽痕耳目思逺適曠然啟層軒長謡緩輕防去去窮深源方塘灩淸流鳬雁靜不喧時遭羲皇翁容與諧笑言邈然采眞賞嵗晏誰與論

寄題濟源令楊君蘭軒

昔人慕猗蘭偹服比修防往往卒嵗間山中行采掇吁哉昔人去已久此花憔悴今誰折濟源長官眞好古王屋天壇馳逺步陽崖月窟得芳叢滿握歸來誇所遇淨掃幽軒植蘚墀紫莖緑葉弄奇姿疎簾風軟日華薄芳馥滿懷君自知

送琳上人還杭

聚水作一雨多少近逺隨所遭或沾枯荄僅濡浹或入巨海成波濤少林眞風今百紀悵惜至此何蕭條喜君齊志早寂寞同我十載淪芻樵含衝嗜漠不自厭更欲刺口甞羣肴師門祖席在在有得此失彼良自嘲朅來東南走千里但願刈楚逢翹翹駃浮長川不憚惡陟彼巨巘寜知勞誠専志苦若有相行斷西壌逢英豪金錘扣天楗廓玉電激海眀珠髙星霜因循共千日誰爾使子先行包湖山蜿蜒湖水薄湖上幽人想如昨秋入芙蓉露已溥曉捲簾櫳暑初卻明明潭底見行雲謾謾空中聞唳鶴此景從來吾已知異鄕寜羨君先歸由來出處元無隔同看明朝日上時

春日卽事呈定海尉葛叔忱

層臺宿霞披滴瀝朝露濕有客獨登臨含情空佇立問君佇立何所爲報言逺人甞有期菊花黃日出山去芳艸緑時猶未歸萬壑千巖望何極願托孤鴻寄消息少年防衍易蹉跎翻恐歸來不相識滿目春暉花爛熳花防幽禽自相喚紛紛萬類皆有從獨我參差邈云漢勸君不用長相思容顏消竭神空疲無情況有西樓月夜夜淸光照不虧

臨平道中

風蒲獵獵弄輕柔欲立蜻蜓不自由五月臨平山下路藕花無數滿汀洲

寄龍井辧才法師

法師安逺徒我見常磬折頹綱制像運基搆甚宏達煌煌四十載說法傾吳越人天防方丈萬趾常雜遝藹然如邱山四座羞蟻垤投老倦揮麈毅然辭且決饑鷹得秋風轉聁俄一掣結茒南山陲云蘿占幽絕昔我海上還相尋訪林樾夜闌叩防要猨鳥寂不聒慧風灑幽襟法雨濯枯枿別來今四載寒暑驚屢闋相望如星辰杳杳各天末何當從杖藜一笑龍月

載逰鶴林寺

招隠山南寺重來嵗已寒風林驚墜雪雨澗咽飛湍壁暗詩千首霜淸竹萬竿東軒謫僊句洗眼共君看

江上秋夜

雨暗蒼江晚未晴井梧翻葉動秋聲樓頭夜半風吹斷月在浮雲淺處明

邵仲恭許相過金山未至

二月歸來江上居江流變淥江鷗去時移物攺何足論身世悠悠本非固鳩鳴屋角山雨餘花苞破紅滿芳樹晴窓曉日幽興催振衣出戶淩髙臺潮回浪死風色定縹緲沙岸煙中開故人佳期絕消息滿眼空看暮云碧何日扁舟南渡來一灑髙風破吾臆

淮王府園與王元規承事同賦【三首】

年少王郎一幅巾杖藜呼我步城闉紅泥亭子闌干外絕目遙看萬樹春

一霎催花驟雨來雧芳堂下錦千堆浪紅狂紫渾爭發不待商量細細開

藹藹春空宿霧披桃溪桞陌共逶迆阿戎莫道無才思細艸幽花總要詩

春晚【三首】

疊穎叢條翠欲流午陰濃處聽鳴鳩兒童賭罷楡錢去狼籍春風漫不收

曉風池沼水瀾翻春盡淮南麥秀寒院落無人日亭午桞花如雪滿防幹

怪雨盲風捲卻春傍欄蕭瑟只靑筠引雛燕子朝天去回首多情語更頻

參寥子詩集卷一

欽定四庫全書

參寥子詩集卷二

宋釋道潛撰

邵伯道中【二首】

一道河流逺接天兩行官桞復蕭然村舂歷歷鳴何防彷佛孤煙落日邊

回首山光古寺基拂天寒木耿斜暉孤撐漸與鐘聲逺但見風幡竹外飛

平山堂觀雨

午枕藜牀夢忽驚桞邊雷送雨如傾蜀岡西望蕪城路銀竹森森十里橫

建隆秋夜【二首】

唄聲沈香霧銷月明金殿影岧峣夜深惟有龕燈在風露滿庭人寂寥

姢姢雲月照窓扉紙帳形開夢覺時庭下風篁自成韻吹簫安用玉人爲

晚步

叢薄蕭蕭朔吹翻瞑鴉遼亂欲投邨江南雪後山無數林表才分翠一防

次韻閻永仁博士同飲蜀井

潭潭古甃閟髙岡修綆低懸百尺長庾語樂天推絕特第泉鴻漸許甘涼金盤謾說溥秋露玉盌休誇沃蔗漿更有碧梧盤爽防坐驚亭午失驕陽

次韻永仁見贈

憐君泣血依墳墓𨿽設衡門不妄開盈幾貝多翻百徧同龕彌勒禮千回夜寒幽鳥窺香火嵗暮鄰僧教往來何日爲余重掃榻臥聽松韻落淸哀

次韻何子溫龍圗見贈

春破刋溝古驛旁揮毫邂逅沈東陽自慚擊壤無髙韻但愧投珠有異光曠達未應輸靖節風流可復羨知章我非照鏡迷頭客一接淸歡亦似狂

楊康功待制所藏醉道士石

天官夜燕瓊樓春一官大醉頽穹旻飛光貫地若素練百里雞犬聲紛紛吹風洗雨嵗月古化此頑石良悲辛楚山之老頗知異濯以澗底淸漪淪霓裳彷佛認羽客楮冠數寸橫秋云空齋晝間戲一擊瑯然哀韻還淸眞我聞天官天所陳𨿽復暫屈終當伸烈風迅雷一朝作卻上蒼蒼朝紫宸

幹明夜坐懷孫莘老學士

餘生飄泊猶斷蓬詎肯低回附根柢玆焉得坎謾棲止一日從風卽輕逝淮南十月寒未苦耿耿虛堂屬宵夜星辰錯落掛檐廡爽气侵尋入衣袂桐葉聲翻玉露圎竹枝影掃金波碎安得南鄰龎老翁揮麈堂堂坐相對

維陽府學四柏堂【鄒志完待制時爲教官】

頖宮本淒涼庭戶無冗長蒼然餘四柏終日淸相向夫人擅所有髙懷益超放炎蒸五六月大廈如甕盎涼飈天外來披拂逾一餉怳如乘虛舟破月渡溟漲嚴冬眾木死薿薿獨無恙非永造化私故與冰雪抗宜亦有神明玆焉陰所相

次韻少防學士送龔深之往金陵見王荊公【四首】

春風隨意可嬉娛水有舟航陸有車應笑揚雄未忘我閉門猶著解嘲書

夢幻皆輸古竺幹功名何用吒燕然羨君一棹江南去碧薺時魚暮雨邊

虎踞龍盤亦漫雄城荒狐兔往來通可人惟有秦淮月出沒姢姢波浪中

白下長幹春霧披家家桃李粲朝暉懸知一見毗耶老心地如灰不更飛

次韻黃子理宣徳田居四時

四序自逶迆田園常局促春陽旋東臯廹我事銚鎒出種曝籬根驅牛飲溪曲暉暉明朝陽聒聒喧布谷頽齡惜筋骸曉睡謾云足蓐食出柴門荷篠赴幽谷搴條視柔桑宻葉已舒緑今年气蚤膏雨厭霢霂鄰翁時一來畊耨每相屬

離離小麥黃習習南風度桑棗暗蓬麻耘鋤困朝暮種屋東隅翠蔓已分布黃花引疎籬冉冉欲橫路白水漫靑秧聨翩下鷗鷺新絲換濁酒肴蓛羞薄具灑掃聚比鄰環坐防髙樹稚子羨嬴余牽衣傍翁嫗牛羊嶺外歸落日林梢去餉媍亦還家笑言隔煙霧

邨落已䢐暑蚊蠅尙喧啾衡門霽朝雨茒竹歸新秋機絲廹鄰女軋軋無停休中田藹黃稼爛熳如雲浮緑蟻釀新甕嘉魴釣淸流瓦尊遲來客禮數忘獻酬三杯未肯辭笑語方綢繆時平盜自隠場圃無宵憂兒孫漸束髮婚嫁廹所謀欵曲從我言歸途蹇淹畱林端有月色相送前溪頭

朔吹鳴髙林回堂冰已結牛羊臥茅屋原埜暗飛雪壯男臂雕弓短後事田獵饑鷹一號呼荒徑灑毛血歸來誇意气鄰捨呼飲啜明朝過南山更欲窮窟穴寒鑪然豆萁光焰時起滅布被擁嬌兒從渠踏裏裂老翁寢不寐輾轉念鵞鴨籬落易穿窬狐貍恐驚發

和龍直夫祕校細雨【三首】

細雨連阡陌輕雲濕不飛池寒鷗自臥巢冷燕催歸慘澹疑沈樹飄蕭忽近幃檐花霑已久稍欲墮人衣薄霧兼寒雨淩晨靄未分細宜池上見淸愛竹邊聞斗帳侵蘭夢虛櫺逼蕙薫晚來欣小霽鉤箔見疎云傍砌飄才斷從風彊更來斑斑泣蛛网浥浥汗江梅薄日光時漏層陰意未開少陵心易感詩句寫淸哀

次韻孫傳師龍圗防醴泉寺

楊林幾曲到城根中有招提气象昏暝雀聚羣盤棟吻老藤垂蔓覆髙垣月生歸路無燈火巷轉人家有笑言卻掩吾廬還寂寞冷風揺幔影翩翻

春晴【二首】

積雨久不破層陰蔽城闕曉來得春風掃蕩淨六合綽約墻頭花依防帶殘月少年誰家子驊驑飛蹀躞揚鞭出郊去逸興生林樾黃鳥弄柔音靑梅已堪折行樂須及辰芳時易消歇

寒食東城隅靑楊夾馳道髙樓暖鳯笙絕曲聞縹緲晴日動秋千飛煙拂瑤艸南鄰與北裏良辰競爲好人生逆旅間何必事枯槁仰首笑春風玆懷誰與造

東園【三首】

斜照眀眀射竹籬桑陰翳翳麥蛾飛蕭條一徑無來轍時見羸牛引犢歸

曲渚回塘孰與期杖藜終日自忘歸隔林彷佛聞機杵應有人家在翠防

雲峯缺處支笻立溪澑聲中弄扇行習習南風吹百艸幽香知有蕙蘭生

淮上【三首】

蘆梢向曉戰秋風浦口寒潮尙未通日出岸沙多細穴白蝦靑蠏走無窮

今夜沙頭月上遲小螢零碎傍船飛可憐光彩𨿽無限何似嬋娟一寸輝

天闊陰雲低抱樹沙寒鷗鷺欲親人小航泊處誰家住修竹疎花宛似春

冬夜防孫莘老司諫書齋【三首】

去馬來車聲已閳雪云低壓暮檐寒地鑪山枿燒初熟軟語聊爲世外歡

碧瓦鑪焚裊裊香紅柑紫栗更分甞從來樂事人間少不惜歸途夜漏長

多病山人能放曠忘緣居士觧逍遙蒲團疊足淸相向誰道雲林勝市朝

曉出土山

繞山修竹曉參差葉葉塗霜墜碧枝日腳漸髙風乍起蕭蕭恰似雨來時

寄蔡彥防主簿

繞捨蒼煙晚更凝隔簾新月未多明棲烏著樹無餘噪老檜唫風有細聲客散愈憐眞境好定回猶覺幻身輕可堪俗子能知味此語聊傳北郭生

次韻太虛夜坐【少防一字太虛】

古寺冬蕭瑟天寒色更冥捲幃延素月轉盻失流星鑪底眠枯枿窓根立凍缾譚余焚柏子一燧小煙淸

廣陵城外埜步呈莘老

林梢聒聒鳥聲繁積雪初消澗水渾老樹臥波寒影動埜煙浮艸夕陽昏風回笛響山前路犬吠人行竹外村杖屨不知幽興逺歸來新月在柴門

次韻王通叟寺丞見寄

雕斵肝脾欲報功還如獻豖過遼東珠璣屢獲淵云玅土木曽無粲忍風耿耿吟魂嗟異處迢迢桂魄謾相同錦嚢應有新詩在九曲池邊多塞鴻

寄仲恭

晚雨霽郛郭晴雲紛披曦和拆萬物初莖弄葳蕤儵魚泳弱漾漾動碧漪緬彼空際山黛影揺參差感此芳菲節羨人曠佳期音形眇何方莽莽天一涯長河泮春冰華浪激箭馳好憑三尺鯉寄我相思詩

早秋南樓書事

白帝初回天地秋井梧葉老陰尙稠森森爽气入屏幔骨冷魂淸無汗流覺來覽眺覓佳處挾冊獨上西南樓崇山廣澤坐可挹逺水孤村橫道周上窺靑天墮海日下瞰白鶴盤庭楸誰令濃陰起層嶂撲撲亂眼如雲浮埋林漲壑只俄頃撫袂掩抑將誰儔眀星皎月邈難見絡緯蟋蟀空啁啾安得風生土嚢口萬里一掃無停畱王孫未歸空碧艸我思不見徒離憂

和莘老經六合西門水亭懷裴學士

折桞相從地重來失舊柯林光延晚照岸影動霜波碧圃檀欒宻朱檐翡翠過主人成異物搔首柰情何

和莘老初至溫泉呈慶禪師

年華行已老林莽尙蒼蒼地勝連龍窟泉溫注鬼湯人風逺城市鐘梵近僧房九夏來投錫棲心應更涼

參寥子詩集卷二

欽定四庫全書

參寥子詩集卷三

宋釋道潛撰

再賦溫泉

赭落峯前與世分溶溶湯井翳深雲月生滋穴流寒影風入華淸皺碧紋暗引石池波宛轉暖蒸苔壁气氤氳解衣盤礡南窓下骨肉都融到日曛

次韻莘老逰龍洞

曈曨杲日破林坰杖策相將馬暫停路與猿猱爭險磴身隨鴻鵠入靑冥巉巖曲穴疑無底盤屈蒼虯信有靈能使謝公詩興動宛如防刄發新硎

次韻莘老贈顯之

盤盤秀嶺繞層檐方丈門開挹翠嵐風激松梢聲間發月畱泉底影相涵天機淸曉猊臺震險句窮宵虎穴探白傅異時修故事杖藜應許到云庵

虛樂亭

誰搆新亭近翠防似教陶令洽天機池光引月來檐廡竹影疏風到客衣愛酒有時擕玉斚無弦聊自拂金徽人間樂事還能幾肯向良辰與物違

次韻朱伯收主簿觀雪【二首】

朝來宻雪蔽天涯坐目邱園發素華初著敗梧驚擁腫久霑庭竹見欹斜水精不動垂千筯雲母無聲落萬家安得蒼穹返收拾莫教浪籍渾泥沙

陰風何事吼檐牙夜半窓前變物華夢斷只疑蟾影在褰幃俄駭練光斜若侵陋巷淩寒士彊入髙樓媚酒家霽後請看庭下艸蕙蘭含緑出晴沙

次韻姜伯輝朝奉宿九曲池

當時樓闕已桑麻陳迹何須置齒牙宛轉頹城圍緑野嵚崟孤塔背眀霞山云度晚飛瓊葉海月生秋墮桂花圎嶠方壺同笑語終宵疑在水仙家

刋溝絕句

隔屋蕭蕭風度竹當空粲粲斗翻芒崢嶸嵗月人間暮目斷雲山歸興長

過新開湖寄李端叔大夫

新開湖邊秋夢曉雞犬無聲人悄悄試揭疎篷覘日華水面殘星猶繚繞甞聞眀珠藏巨浸光防一出輝羣艸篙師爲我暫停櫓象防終期入幽討波間宛轉興方豪依然別恨生懷抱故人離羣東海頭狥祿摧眉事枯槁菇梢蘋末翠猶在蕙蘭憔悴靑楓老浪防不知嵗月徙舊約無端失天杪目羨南鴻兩兩飛安得身同羽翰小防胥堂在吾必行一榻數椽應預掃

都下曉霽

千門昨夜雨萬木曉生光禦水浮紅蘂宮云麗粉墻轉樓遲日靜縈艸亂絲長想象西池路濃陰覆緑楊

酬邵彥瞻朝奉見寄

揚州從事多文章新詩組織如朝霞髙懷忽念朔方客秋風一紙來天涯都城冠蓋屬休沐解後過我森如麻開緘傳讀不知厭愕立圜視相驚誇上言音形濶川路下言杖屨埋風沙蹲鴟正熟邀我返城南古寺無諠嘩我今翩然已東下輕舟早晚從公家平山堂西百尺井請公爲汲烹露芽

訪彭門太守蘓子瞻學士

眉山鬰茀眉水淸淸淑之气鐘羣形精璆美璞不能擅散發宇內爲豪英煌煌蘓氏挺三秀豫章杞梓參靑冥少年著書卽稽古經緯八極何崢嶸未央宮中初射防落筆防刄揮新硎翰林醉翁發奇嘆臺閣四座爭相驚逡巡傳玩騰眾手一日紙價增都城同時父子擅芳譽芝蘭玉樹羅中庭風流浩蕩揺江海粲若髙漢懸眀星前年聞公適吳防壺漿跪道人爭迎浮雲流水付幽討下視世网鴻毛輕野人弱齡不事事白首邱壑甘忘情神仙髙標獨未識暫棄蘿月人間行朝吳暮楚失解後惝怳夜夢還惸惸邇來旅食寄梁苑坐嘆白日徒虛盈彭門千里不憚逺秋風疋馬吾能徵鈴齋更退屬幽欵一看揮麈銀河傾

彭門書事寄少防【三首】

我思君防君思我此語由來自謫仙欲借野人傳紙尾待慿新雁寄遼天

戲馬臺邊駐馬蹄回廊曲院總攀躋秦郎前日曽來否試拂凝塵覓舊題

百尺黃樓拂杳冥樓前風物極崢嶸東州詞客渾爭詠獨怪相如賦未成

虛白齋【與子瞻共坐有客饋魚扵子瞻瞻遣放之遂命賦是詩】

嘉魚滿盤初出水尙有靑萍防紅尾銀腮戢戢畏烹煎掘彊有時俄自起彼客殷勤贈使君願向中廚薦醪醴使君事道不事腹杞菊終年食甘美傳呼愼勿付庖人百步洪邊放淸泚回首無欺子產淳謾道悠然泳波底

子瞻席上令歌舞者求詩戱以此贈

底事東山窈窕娘不將幽夢屬襄王禪心已作沾泥絮肯逐春風上下狂

陪子瞻登徐州黃樓

黃花離披秋日短使君無事邀僧飯飯餘軟語爇香幽共坐圎庵不知晚燭籠持火報黃昏使君愛客還畱連前登修徑步超逸後卻從禦來聨翩城頭陰陰未上月城下激激鳴潺湲漁燈照船沙岸近賈客夜唱聲淸圎徘徊始轉黃樓側銀箭銅壺知幾刻欄桿倚徧惜分攜泣泣芙蓉珠露滴

逍遙堂書事呈子瞻

尋常臥雲林往往厭闤闠今朝郡齋裏岑寂反可愛曦和破簾櫳幽鳥語庭際開門面修圃珍木羅翠蓋蕭疎舊菊叢裛露有餘態主人事天和萬慮屏身外勞生一斷梗何防考根柢安能從物役擾擾空卒嵗脫巾每相從頗得資傲倪

次韻子瞻飯別

鈴閣追隨半月彊葵心菊腦厭甘涼身行異土老多病路憶故山秋易荒西去想難陪蜀芋南來應得共吳姜白雲出防元無定只恐從風入帝鄕

次韻少防寄李齊州

畫船京口見停橈蕭灑渾疑謝與陶但把好山供勝踐不將餘論掛塵勞諫垣天上經焚艸藩國年來屢夢刀北客近傳新政美未甞因物彊吹毛

次韻少防和子理梅花

朔風蕭蕭方振槁雪壓茒齋欲欹倒門前誰送一枝梅問訊山僧少病惱彊將筆力爲摹冩麗句已輸何遜早碧桃丹杏空自妍嚼蘂齅香無此好先生攜酒傍玉叢醉裏雄辭驚電掃東溪不見謫仙人江路還逢少陵老我𨿽不飲爲詩牽不惜山衣同借艸要看陶令挿花歸醉臥淸風軼軒昊

自彭門回止淮上因寄子瞻

朅來淮上臥蕭宮回首人間萬事空院靜水沈銷薄幔睡餘寒日耿修桐南山訪古思杯渡北海談經憶孔融寂寞蒹葭霜雪後何時重倚玉靑蔥

與曽逢原寺丞相別

落葉追奔捲地飛淮流轉防楚山稀君騎黃鵠朝天去我憶靑松舊壑歸道在不須驚契濶情親聊用惜分違巖居祿隠都如夢莫向秋風嘆式微

夜泊淮上復寄逢原

黃沙白艸滿淮垠逆旅蕭條思不禁風約亂雲歸隴首角催眀月出波心槎頭湧處潮初上斗柄移時夢未沈遙想故人投宿地畫船應在碧楡林

曉發桃源寄端叔

桃源渡頭雞一鳴舟子夜起趨南行泯泯河流浮落月蕭蕭岸木警秋聲依人翡翠霜翎重拂棹芙蓉露蕋輕爲報舊防朝士說天街何似此中淸

贈鄒醫

君不見宋淸市藥長安西眾工就取資刀圭瘡痬疾病一皆往所應不必黃金賫度未能酬輒焚劵恥學庸生憂噬臍人人徳淸莫肯負日獲逺利丰子妻公侯餽遺日相屬螘食華衣乘駃騠羅池神人爲作傳至今名譽橫云霓鄒君業醫世淮海瀉盛補衰知徑蹊玉函金匱恣探討拏以自副能不迷頃年西防抵京室達官貴吏爭品題歸來鄕縣頗蕭瑟湖水粘云芳艸萋憐余寢瘵古佛剎每辱珍劑相扶攜傾囊倒槖願爲贈惟有圎蒲並杖藜君聞掉頭不我顧止索詩句光衡圭夜披陳編見淸事重嗟此道今如泥君誠有意嗣前躅篋笥不憂無錦綈

寄蘓子由著作

先生道徳若爲容曽向南都幕下逢防俗髙標驚萬丈淩雲逸气藹千重低梧暫宿張家鳯濁水難藏許氏龍嵗晚雪霜𨿽更苦未應憔悴碧巖松

贈子固舍人【二首】

文章煒動當時雋乂𨿽多不並馳觧激頽波旋往古獨憐夫子抱靑規山川淑气眞能感宇宙雄名豈浪垂未信長途老天馬行看蹴踏上瑤池

吏部遺編久寂寥頴濵居士亦蓬蒿支流盡屈江湖濶眾阜爭隆泰華髙落落千章揮琬琰湯湯萬頃起波濤玉堂鵷鷺遲公久何事﨑嶇尙夢刀

宿乹眀

五更風雨閙秋堂夢斷篝燈尙有光眀日又爲湖上客船頭雲水正茫茫

寄莘老

十年手把使君麾一日歸來踐赤墀偶爾夢中成故事凜然霜後見奇姿枯荄在昔甞叨防微蚋於今賴附馳況有云庵閟深谷他時香火與君期

寄李公擇侍郎

髙城夜寂起淸風月下淸霜墮曉空澤國已驚黃橘柚省垣應對老梧桐靑錢舊數文才妙碧落新防問望隆四海倚公調鼎鼐佇瞻和气洽沖融

兪公達待制挽辭【二首】

金鐸哀傳靜列營將星飛墜漢蕃驚森森气與秦山在奄奄魂隨隴水傾塞路簫笳悲部曲海天風雨濕銘旌堪嗟未勒燕然石遽失連云萬里城

東吳佳气久氤氳果見雄才出海濵屢試幹將羌破膽忽摧梁木士霑巾人間夢斷黃粱熟天上樓成白玉新零落山邱今古事情鐘我軰謾傷神

參寥子詩集卷三

欽定四庫全書

參寥子詩集卷四

宋釋道潛撰

春行

朝入春山千萬重莫歸溪上漫匆匆白沙岸口長回首無數漁燈翠靄中

次韻傳師見過

孫郎瀟灑逼人衣咫尺塵埃隔蕙帷陋巷有時過佛剎談經還共惜秋暉百年空果中謝一寸靈珠象外歸久矣此情人不諭援毫聊復爲君揮

淮上聞雁寄仲恭

欹枕船舷夜櫓停數行南去雁如繩起來欲寄相思字髙拂銀河喚不應

與怡然夜話

云埋碧瓦寒侵戶榻照靑燈夜色空故國十年無限事笑談如在夢魂中

鶴林寺

宛轉回廊漫布金蕭條寒日墮墻陰門前合抱松千尺黃鶴不來年已深

寄舒堯文教授

經綸滿腹貯云霓卓犖邱門道可躋絳帳開時霞影亂靑衿立防雁行齊憶親麈尾焚香夜共惜筠梢落月低別後鳯毛知更長五車應已識詮題

次韻順上人寄叔康講師

少年好詩書齷齪開門戶有若丹靑徒秉筆學畫虎法師當是時聲價久已負籍籍東州人髙譚慕支許余時迹四方浪渉川陸苦昨夜北山翁挑燈同軟語因論鄕裏賢悵師成獨阻南徐號名都興發歷漢楚崢嶸江上山王气埋千古至今風前笛夜夜怨江浦感慨易成吟安得君來伍

次韻順上人登壽寜閣

昔過廣陵日玆樓亦盤桓飛甍切星斗鴻鵠爭危防怳若隨扶揺九萬直上摶下視古帝基蕭條空漫漫當時競豪華人物鏤綺紈孰謂千載後故宮半畊殘城西舊輦道繚繞猶屈盤咫尺見螢苑枯桑生晝寒閻閭豈復隘狐兔穴已寛楚楚但喬木萋萋無寸山茍非壯士懷往往不忍看靑旗催畫角回首送飛翰

得端叔淮上書【雲長淮秋色淸曠順風揚舲恨不得與君俱之】

飛鴻從西來有客遺我書開緘識逺意字字情有餘報言歷長淮泛泛乘舳艫天開滅逺霧水碧涵空虛超然忘端倪身世疑有無徜徉極幽致恨我失之俱我昔與曽子玆防頗躊躕風髙當白帝露冷凋紅蕖扁舟僅半月歷覽窮朝晡伊人亦才華俊逸千里駒結交慕豪彥倜儻非迂儒當時欲相從恨子隔海隅今朝子獨往我軰還星疎邂逅亦有分夤緣非彊圗茫然臨西風俛首良自吁庶防有至理去彼形迹拘相望云漢間皎潔同蟾蜍

送慧悟大師還闕下

道人本丘壑浪爲京華居一往二十年嵗月驚須臾禪余挾妙術出入卿大夫飛揚動天子聲聞傾九衢紛彼戶外屨泛如水中鳬髙懷勌酬應逸賞思江湖春風捲衣裓千古隨舳艫中冷湧樓觀圎嶠連方壺杖防步鰲頭直上窮﨑嶇超然萬象外所得良有餘興盡乘白雲飄飄還帝都

將之金陵寄侍琪服之秀才

黃昏落防牛渚磯蒼石岸黒行人稀漁燈夜深逺近沒水鳥月眀來去飛瓶盂漸與南鬥濶身世東去將焉爲鐘山咫尺行可及防當與子同遨嬉

鐘山夜月

禹壑千巖夜未央月華松色共蒼蒼上方已覺無人語金殿誰焚柏子香

睡起

紅芳落盡踏靑靑啞吒黃鸝隔樹鳴午睡覺來聽不足杖藜重過竹陰行

曽子固舍人挽辭【二首】

命世髙標見實難狂瀾旣倒賴公還學窮防夏淵源際文列班揚伯仲間落落聲塵隨逝水防防論著在名山淒涼四海門人淚想對秋風爲一澘

雄詞大冊破幽昏返覆難窺斧鑿痕投老雍容歸法從銜哀倉卒去都門雲泉已負髙秋約江渚空悲靜夜魂誰與朝廷終太史君王應待鴒原

子瞻赴守湖州【少防與余回載因防恵山覽唐處士王武陵竇羣朱宿詩追用其韻各賦三首】

山煙弄滅沒山木含蔥蒼刺舟傍遙岸理防升虛堂周遭矚層巘矯矯如翺翔下瞰平田流澹然浮日光靑簩觧初籜洗兩聞淸香𨿽云廹前途眞賞豈易忘

松門暗朝雨寂歷無行人隆曦忽穿漏卉木蔚以新堦泉潄石齒照眼光燐燐使君美無度卓犖遺囂塵風標傲竹柏談笑淩穹旻何愧沈冥子臥霞吞結鄰揚防渡江來洗眼驚翠樾云姿旣容裔鳥哢更淸絕淩梯訪前蹤琬琰亦未滅嗟我魚目光疇能綴眀月狂墨掃瑯玕風煙坐中發殊勝區中人茫茫走飛轍

吳江垂虹亭同賦得岸字

蜿蜒誇長虹吳防稱傑觀淪漣幾萬頃放目失浪岸倒影射遙山靑螺防空半從來誇震澤勝事無昏旦破浪湧長鬐排空度飛翰肺肝入淸境劃若春冰泮安得淩九垓從公防汗漫

同吳興尉錢濟明南溪泛舟

枇杷弄實梅欲黃海气錯昏晝僧房亭午隘可鄙畫舸從君逐溪澑斗欣紛翳眼前失但覺波光翻縠縐蘋花洗雨白雪香荷柄吹風靑玉瘦回看行人走南北蠢蠢岸傍如蟻鬭一竿落日麗樵明繞郭雲山相倚搆嶄嶄靑壁映彤霞轉盻忽驚開錦繡好將傑句爲余寫天乞君才多穎茂錦嚢玉刻厭傳玩燕尾蠶頭吾未究輕橈欲動蹇淹畱城上哀笳淒已奏

吳興道中寄子瞻與少防同賦

弱性嗜幽散出門隨所便蓮房紛可襲林幄正髙褰羣木含晨景孤撐破宿煙逶迆屯秀防宛轉滀淸漣岸匝藤花暗崖垂桂影圓引雛鳴鴶鵴觧籜露嬋姢怳若經愚谷渾疑渡輞川葑田靑泛泛石葛蔓綿綿緬想醉山簡相從狂謫仙援毫更妙韻愧乏碧雲妍

田居四時

原隰春風暖池塘雁北翔曉耕云塢潤午飯野芹香燕子依茒棟花枝過土墻東阡與南陌生事日皇皇

五月梅爭熟村村桑柘稀茜裙蠶婦瘦粉翅乳鵞肥菱蔓滋溪雨藤花鎖釣磯呼兒行采去亭午荊扉

刈獲終吾事田園日向閒晚香增橘柚潦水耗汀灣聚噪棲鴉定孤吹牧竪還兒童驚野燒一片起前山汩汩防濃霧窮冬亦謾勞茒檐催日午籬落聽雞號臘近還移竹宵閒更索綯春風歸早晚行見事東臯夏日龍井書事【呈辧才法師兼寄吳興蘓太守並秦少防少防時在越】

翠髙蘿結晝陰驕陽無地廹吾身石崖細聽紅泉落林菓初甞碧柰新揮麈已欣從恵逺談經終恨少遺民何時暫著登山屐夾岸烏紗漉酒巾

雨過千巖爽气新孤懷入夜與誰鄰風蟬故故頻移樹山月時時自近人禮樂汝其攻我短形骸吾已付天眞露華漸冷飛蚊息窓裏吟燈亦可親

自憐多病畏炎曦長夏投蹤此最宜靑石白沙含淺瀨碧梧蒼竹聒涼颸雲中雞犬聽難辯谷口漁樵問不知斑杖芒鞵隨步逺歸來幽火認茆茨

朅來人外慰棲遲谷逺山長萬事遺好鳥未嘗唫俗韻白雲還解弄奇姿藤花冉冉靑當戶竹色姢姢碧過籬不羨故人探禹穴短橈孤榜逐漣漪

寄兪伯謨宣義昆仲【二首】

謝家蘭玉競芬芳千里南來未易忘猶憶娑羅防樹院月眀相對坐胡牀

多病侵尋鬢已霜昔年交友半殊方吳臺松柏今何似想見龍蛇數尺長

夏夜

斗帳昬昬夜气蒸移牀趂月臥中庭紫防花露霑衣冷翻覺華胥夢易醒

送楚上人還廣陵慶禪師法席

吾鄕少年多齷齪投老家山猶戀著何異醯雞舞甕天肯信十方無壁落羨君壯懷慕逺舉萬里雲山行犖確荊江洞庭虛浩斂裓浮杯心自若去年臘月過湓城聆我幽蹤臥云壑朅來相從慰契濶笑語逸髮驚鶴春風又復捲徵衣問子東去將何爲廣陵城西古佛剎中有老禪吾所師當年與君共伏役妙道彷佛窺籓籬別來星霜嘆已久夜夢往往神魂馳眞金𨿽已出頑鑛鍜錬豈厭增鉗錘縱橫法縛斷除盡了了方爲獅子兒

晚興

墻角風欺竹影斜數聲啼盡欲棲鴉重門已閉斷還往獨捲疎簾進月華

下湖晚歸

屈曲莎隄引興長肯辭芒屨踏秋霜歸來已奏孤城角撩亂梅花落粉墻

秋日西湖【六首】

兩山斜抱翠逶迆一水中間似漾陂孤榜獨來還獨往鸕鷀鸂鶒莫相疑

琤然一葉墮空庭似喚幽人夢欲醒斜倚素屏褰翠幔沈香煙吐博山靑

南山爽气對朝扉竹露吹風更濕衣可是吟魂怯淸景何妨著屐步苔磯

飛來雙鷺落寒汀秋水無痕玉鏡淸疎蓼黃蘆宜掩映沙邊危立太分眀

欲跨髙樓曠逺情無端秋雨苦崢嶸日腳漏云防瞥見遙山一抹靑

西風夜半捲庭槐臥聽鄰翁曉圃開稚子相呼入林去應知病菓落莓苔

晨起

窓扉曉辟對平湖爽气侵尋冷入膚林迥霜黃垂橘柚渚淸沙碧老菇蒲忘機鷗鷺元相狎得食猿猱不用呼防目騁懷心正逸更慿髙防立須臾

參寥子詩集卷四

欽定四庫全書

參寥子詩集卷五

宋釋道潛撰

戱招李無悔秀才

淋漓一雨過秋山洗出西湖小霽天烱烱魚鱗含倒景飄飄羊角捲荒阡野塘白芡珠盈斗幽浦紅蕖錦繞船冷炙殘杯當已厭好來波際弄嬋姢

西湖雪霽寄彥瞻

西湖漫天三日雪上下一色迷空虛層巒沓嶂杳難辧彷佛樓觀疑有無饑雛乳獸失所食飛走阡陌空號呼中園卻羨啄木鳥利嘴自解謀朝哺曉來鐘鼔報新霽天半稍稍分浮圗試慿髙樓肆逺目千里顚倒羅瓊琚逡巡夜月出海角光彩猛射來城隅方壺圎嶠只在眼綽約怳晤神仙居咄哉浩景似欺壓謂我不足爲傳摸風流江左杜從事气格豪贍淩相如安得飄颻跨鸞鵠手持栗尾來爲書

次韻彥瞻舟次三墪見寄

雪消幽港漲漪漣艸際晴絲罥細煙避槳輕鷗翻防防亞墻修竹靜姢姢風流逺繼東山後詩句髙淩北斗邊何日去尋陽羨路相攜靑嶂弄雲泉

次韻彥瞻樊良道中

幾日官河凍不流朝來微暖始通舟江梅破蘂香猶淺汀艸埋沙緑未浮修网橫川魚乍集晴雲開野雪初收探珠旣已從驪頷何用區區入海搜

寄張眀甫朝奉

昔公令吾鄕緑髮气方壯鳴弦坐髙堂百里肅淸曠良辰騁遨嬉繭足履靑嶂當時陪杖屨笑語相頡頏論文希鄴都樂事惇可尙銅章旣云觧余亦航海上悠悠亙六載天角空相望朅來石頭城邂逅慰離愴攜手雨花臺俛仰得超放瓶盂徙京口冉冉抱微恙扁舟亂江來起我神益王浮雲共平生飄忽無定向去年客梁園塵土紛冗長狙失林木憔悴無優況獨有靑桂枝冰雪不凋防恵然肯過從香積仍接餉秋風廹南還危防髙且張落日通津門轉盻增惋悵寢寐見髙標幽魂驚夜帳相忘同海魚千里各云浪

探梅

問訊風篁嶺下梅疎枝冷蘂未全開繁英待得渾如雪霜曉無人我獨來

嵗寒亭

艸枯蓬斷正紛紛翠榦排檐不攺陰自是孤根難挫抑驕霜傲雪本無心

與元規話別【二首】

湖水蒼茫四接天短篷孤榜數回旋想君東海東頭夢猶在汀洲白鳥邊

雷岫庵南千種梅含芳凖擬爲君開冷香秀色誰爲主趂取花時更一來

春日【二首】

蘭英蕙蕚競芳新左右吹香暗襲人江海久無騷客賦一枝惟可薦靈均

淸溪白石曉燐燐洗露桃花兩岸新欲覓劉郎家住防但聞雞犬不逢人

春詞【三首】

輕雲著地桞垂絲百尺髙臺獨步時遙愛南鄰紅杏樹曉來新有過墻枝

蒙蒙小雨暗池塘逺樹依防不辧行可是晚來風更惡杏花香亂撲回廊

冰開池面初浮緑日促花梢始破紅謾道春光來眼底茫然無意對芳叢

駐景樓

額額髙樓古道傍樓前風物鬰摐摐溪聲不斷來幽耳山色常時在小窓金鼎養丹嘗駐景玉罇傾酒屢空缸宋淸賣藥長安市千載佳名與子防

程公辟給事罷防稽道過錢塘因以詩見贈【二首】

嘗聞鐘鼔過蓬萊席上無非八斗才刻燭揮毫公屢勝投壺飲釂客先頽老元格調眞難繼短李風流不易陪鑑水稽山行樂處後車長是載鄒枚

江幹千騎送朱輪父老無緣借防恂吳國旌旂開白日越溪桃李失靑春雄名素與珠星爛妙質長隨玉樹新當寧比聞思舊徳萬方行見入洪鈞

寄濟眀

茫乎一气同渾淪彌漫六合無邊垠吁哉破散幾千載被在萬物含其眞淸輕爲天濁爲地一一厚薄理自勻駑駘騏驥不並廐夜光魚目難相親錢郎少年稟淸裔英姿綽欲揮等倫忠言讜論躡根本行義修篤無緇燐是家嚴君抱勁烈直筆曽預螭頭臣我昔浮防霅溪側傾蓋遇子情彌欣炎云燒空五六月漾舟南郭吟靑蘋溪流寛圍野橋碧溪樹靜嘯涼飈新奇探險取得佳句欲壓桞惲江南春瓶盂屬我暫行役樂事一跌成參辰使君旋亦報西去紛紛萬變難重陳南山暮冬厚積雪剛茂不死期松筠

江行寄兪仲寛察院

潮回沙浦寒月落山未曉駕言江上行行逺心亦悄茒屋兩三家雞聲聞縹緲輕風颭垂楊芳枝何裊裊上有防鳴禽下有蕙蘭艸蒸蒸物已繁灼灼花更好時見頳尾鱗跳波泳紋藻卽事起幽情情捨結懷抱故交如參辰咫尺曠煙島紅日已三竿回轅白沙道但聞蕭葦間拏音飛杳杳

春日雜興【十首】

池南池北日融融水荇風蒲各占叢幸有花枝能照眼可無詩句補春工

城根野水淥逶沱颭颭風船掠岸過日暮蕙蘭無防采渚花汀艸占春多

栁外披煙舒逺目花邊植杖坐芳茵能言百舌深藏葉觧舞鵾雞不避人

雨闋中庭暖日浮春禽百種聚喧啾粉腰蜂子尢無賴撓徧花須未肯休

去嵗春風上苑行爛窺紅紫厭平生而今眼底無姚魏浪蘂浮花懶問名

碧流如鏡轉春渠時送殘紅出雨餘可怕莓苔黏屐齒彊扶笻竹過鄰居

雨洗樓頭碧瓦昏五更殘月墮金盆轆轤索轉玉繩曉花底宿禽無數喧

梅梢靑子大如錢慚愧春光又一年亭午無人初破睡杜防聲在桞花邊

戢戢籬根紫筍長滿城桃李罷芬芳東風𨿽是無情物送謝迎繁亦更忙

樹萱移菊春榮沐雨梳風擢翠莖童子新能理荒穢不教蕭艾並叢生

雪堂雨中

梢林急雨暮淒淒簾幙風燈暗欲迷向曉請看南陌上一畨紅素掩春泥

春日赤壁【二首】

灩灩春江水拍提防防出沒羨鳬鷖白沙靑石無泥滓且遂東風進杖藜

蕭瑟江梅樹樹空蘭芽猶短未成叢行窮赤壁山西路只有桃花一樣紅

畱別雪堂呈子瞻

防杖南來寄雪堂眼看花絮老風光主人今是天涯客眀日孤防下渺茫

寄題徐徳之先生閒軒

建安自古多儁髦徐子磊落尢其豪論兵說劍走湖海身勤事左無所遭緑林五校已屠膾黒衣三衛羞徒勞歸來故山便卜築脫棄萬事輕鴻毛橫前澗水潄哀玉傍捨老攊藏飛猱山蔬何用羨粱肉鶴氅未必輸靑袍追云弄月有眞趣愼勿輕語傳兒曹

九江與東坡居士話別

霅水黃樓赤壁間勝逰長得共躋攀屠龍冉冉空三載窺豹悠悠愧一斑投錫雲林聊避暑絕江舟檝自東還求田問舍知何防杖屨他時訪小山

贈潘邠老秀才

去年云夢澤南州爲訪太史嘗淹畱東坡寒碧最佳防恨不得子同遨逰今年廬山深且窅感君忽來慰枯槁溪月巖云亦有情昨夜爲君顏色好飄飄緑髮方妙年圗史滿腹皆精妍揮毫應敵風雨快咳唾落紙珠璣圓廣文英豪僅數千逸羣驥子誰與肩男兒窮通故有命勸子未宜嗟蹭蹬丈夫蓋棺事始定他日雄飛雕鶚勁艸艸論文未有涯匆匆別我卻還家秋風更約通府共訪仙人臥彩霞【邠老嘗約余重防於太平觀】

酬周元翁推官見贈

南來濟濟多俊良聲聞逸髮推周郎詞場較藝一戰捷筆陣獨掃千人彊烱然眉目行且貴驥足萬里看騰驤吟詩作賦不媚俗期與往者同芬芳斷璋殘璧忽我贈把玩溢目驚輝光自嗟行李久蕭瑟安得置之云錦嚢又聞跨馬欲過我此意想君非渺茫山中艸木最宜夏雨餘一一含幽香雛鶯乳燕學飛舞葉底啞吒調圎吭防幹筍蕨𨿽也老璀錯梅杏猶可嘗陰崖碧洞不受暑谷風習習吹衣涼提攜爲子掃盤石譚笑共坐莓苔蒼宣毫越楮須盛載吟取佳句還巾箱

南康與曽子宣內翰相別抵暮大風聞泊舟神林浦因以詩寄之

旗亭方喜防髙標杞國天崩促去橈星渚風花朝冉冉神林雨腳暮蕭蕭飛流濺沬江翻怒拆岸頽沙蜃倚驕遙想英雄濟川手壯懷寧復畏傾揺

曽子開吏部服闋赴召道過廬山與余宿防東林觀子固舍人題名一首

驛騎駸駸破夕煙西來遇我虎溪前徵途乍卽應勞止陳迹重窺更然天上歸瞻新日月山中行覩舊林泉感時撫事情何極且伴幽人此夜禪

過公擇藏書室

我公昔未仕托蹤此山阿牙籖列圗史萬卷堆嵯峨披剝得精要捲衣辭薜蘿一住三十年功名嘆蹉公今陟臺省壯志應未磨出防獨不謬紛紛當柰何脫身早來歸掛冠舊庭柯松窓展故帙烱烱臨羲娥豈復求甚觧聊將寄天和勿憂野馬集勿念虫网羅山祗善守防早晚潛揮訶

雙溪晚步懷少防子實

亭午炎威劇風溪破曉行紆余憐野彴錯落見長庚翻藻魚呈媚梢林露獻淸二豪俱二闕此樂與誰並

參寥子詩集卷五

欽定四庫全書

參寥子詩集卷六

宋釋道潛撰

寄王元均奉議昆仲

崇文學士後二子皆翹翹異哉荊山麓產此英瓊瑤婆娑翰墨場文彩相蔚饒頃我未知識寸心徒揺揺前年廣陵城防合如有招名都冠淮海气象古所豪林園若棊置佳處遺塵囂良辰肯浪負杖防同嬉遨淸譚落玉麈亹亹如聞韶嵗晏樂未闋離羣復蕭蕭扁舟一葉出沒隨江潮雲山列千里廬霍尢岧峣孤懷喜自放跨躒豈憚勞所嗟無二陸相我吟風騷

廬山雜興【四首】

溪石斑斑舞碎光巖花冉冉馥幽香當時吳猛逢山處金闕橫開在上方

隔崖垂蔓蔚蒼蒼隠見莓苔舊石牀定有飛仙集其下月明時復度笙簧

髙松夾道夕陽明抱葉風蟬引細聲勸爾行人聊駐足出山無物更防淸

星渚江邊月已生石橋歸路夜崢嶸西風散入松千樹翻覆銀河秋浪聲

宿回峯院寄黃擇中察院

秋堂立四壁物色夜蕭然藜牀抱孤影起坐未成眠層飈激髙梧萬動接虛警感至情先謝理神預領銅壺漏未央扶杖起彷徨方塘溢繁荇冷月下疎篁躑躅步空除風帶裊霜裾冺余契幽獨悵子隔川途短短袖中書眀發欲誰寄梁上木鯉魚儻能將此意古亦有相思吾今何所遺浩歌望雲水期子與同歸

寄史院王正仲曽子開二學士

太史久不作千秋想前人朝廷理故事董職須絕倫靑錢兩學士班馬相並鄰婆娑金閨中婉孌得所親學海揚波瀾詞林藹芳春靑編炳金雘允顯無曲陳翹翹茂令徳諤諤防縉紳玉堂行見躋淸切淩紫宸野人蹈江海放浪無邊垠相思邈何許共此靑桂輪

寄東坡昆仲

江南十月天未霜木梢冉冉猶靑蒼煙沙篁竹媚兩岸亭午气如春陽吳檣楚柂自紛擾花鴨鸕鷀殊未忙深灣野浦望不劇葦間隠隠聞漁桹黃昏無雲桂魄滿一川秀色傾銀潢何人隔岸弄長笛吹風渡水聲悲涼蘭臺故人天一方美景樂事誰相將船窓欹枕夜未央沓沓孤云空飛揚

梅花寄章仲釋法曹

蕙死蘭枯驚嵗晏玉蕤初發照溪寒從來吳苑墻頭見不似匡廬谷底看月浸繁枝香冉冉露浮紅蕚曉團團防軍詩格追何遜應笑山人自考槃

梅花【三首】

雲英粲粲笑相重結子能防鼎鼐功茜杏妖桃緣格俗含芳不得與君同

造化推排力自彊非關著意占年芳繁霜亂雪虛埋沒傾國人知有此香

枝頭灼灼爛生光弄日驕寒倚短墻欲賦卻慙無妙手使人操筆憶何郎

寄福州太守孫莘老龍圗

公子自淮海弱不遊羣兒良哉白玉質烱烱無燐緇澡身以道徳余棄爲文詞端防處庠序邈有孔孟姿一朝擅髙名卓然動京師餘輝耀天末如斗箕校讐蕓閣中精義無防差同時鵷鷺行半已翔鳯池兩登諫官室抗疏犯天威揚舲去江海曠嵗成流離朱輪擁苕霅五馬從合肥編氓仰遺愛墮淚存丰碑歸來遘風樹憔悴不展眉借苦一室中四壁無重幃南鄰有古剎而我方棲遲杖藜時過公泣血聞嗟咨從容勸我坐一飯常共爲蒸蒸沸古鼎防防投園葵客來慵應門客去知爲誰禮防事云旣始領吳門麾瓶盂走梁苑恨不相追隨秋風函東下旌斾俄已暌浮川與遵陸多病亦云疲七閩富名山空翠相逶迆在昔慕仁智扵今慰遨嬉棠陰想初坐吏案紛交馳庖刀一爲觧往往無孑遺麥秋薦丹實梅雨裁纎絺黃金燕佳客柔指鳴哀絲萬事不芥蔕羨公能自怡

聞子由舟及南昌以寄之

髙安居士實人龍五載南遷道愈丰域外城池剛自守人間膏火詎能攻屢嗟江海星霜隔行喜雲林笑語同五老峯前佳气象待君一醉吐長虹

和子由彭蠡湖遇風雪

夫子經濟材妙質靜而黙當年大廷中如堵觀射策雄哉賢父兄一日並輝赫勲業望防龍寧論二千石扶揺吝不惜困此垂天翼五載貶筠陽區區校尋尺鹽車厄驥足道路行嘆惜脫身當嵗晏行李惟典籍髙懷久達觀不見憔悴色悠悠東下船晚次彭蠡側江風忽崩騰江水翻且黒飄風斷黃蘆落雁委砂磧鵞毛飛雪片滿野來無極龍驤飛萬斛欲進不可得淹畱向汀灣蕭瑟日將夕黃昏勢漸壯夜半已堆積魚龍亦悲嘯凜气增幾席靑燈冷不眠坐潄元和液危檣翻曉鴉霽日動窓隙搴幃望廬山萬仭絕寸碧茫茫銀世界蕩蕩月閫域順流復前趨百里俄頃刻暫停篙櫓喧卻著登山屐五老笑相迎千巖委圭璧紛紛林下士洗眼兾一識松門共邀迓香霧浮羃羃相將擁寒鑪軟語同夙昔堂堂赤眼師旣往有遺迹惸然窣堵波縹緲根石壁淸晨陪拄杖緩步躡山肋徘回憇蒼嶺左右抗松猿猱侮僮僕上下或戱劇巴僧眉半雪觧後語鄕國卻返朱砂峯招提更岑寂中藏李氏書盛事誇絕特東坡老居士邇亦有題墨一覽慰君心都忘逺行役

寄兪秀老淸老二居士【三首】

風溪云巘雪消初鳥變春聲滿屋除安得故人同蠟屐石梁斜日看逰魚

落星江水接天流花絮飛時暮雨收波底鯉魚東去否尺書煩汝到揚州

慚愧君家好弟兄風流宜與晉人並靑鞋布襪防從我共入廬山深處行

廬山道中懷子瞻

谷口晴雲散曉光鳥聲呼我渡橫塘輕明獨愛桃花靜撩亂偏嫌桞絮狂處處叢祠起簫鼔家家籬落動耕桑去年今日東坡路拄杖相將探海棠

酬周亨叔主簿見贈

廬山百里蟠穹蒼絕頂陰雲常下覆晴日天風忽掃除翠壁千層開錦繡我來廬山初得君愛君面有廬山秀長篇險韻使我驚忽獲風流雲散後气味淸新滿牙頰如入洞庭甞橘柚梅子如錢桞絮飛杜防哀號山雨晝念君眀當京邑行馬蹄蹴踏春泥縐黃陂新息道路迥埜飯藜羮須彊齅天街到日夏漸熱車轂如摩汗如澑丈夫功名非茍取勸子未用輕藍綬山中五月早歸來澗底淸泠當共潄

訪荊國王公【三首】

浩蕩經綸志已行北山歸老思可妨渡水穿雲客拄杖芒鞵到戶庭

博辯舊聞輕孟子談經早不愧揚雄恵能伎倆元無有還許從容廣座中

若嫌榮祿早收身歸與漁樵共隠淪白下門西山迆邐興來長是岸烏巾

謁上竺觀音大士

十年江海去飄然魂夢長依鷲嶺邊月地云堦重到防殷勤稽首白衣仙

次韻元翁見寄

十載離羣嘆茫良辰無地可相羊何時卻入蓮花社軟語重焚柏子香藹藹春風揺幾席紛紛啼鳥滿林塘欲慿海燕傳消息徑入君家舊屋梁

病中四絕句呈劉景文左藏

一室寥寥北嶺隈午窓孤枕夢初回無端自是風驚竹錯認旁人問疾來

西風薄木晚颼颼古屋無人夜更幽童子未閒煎藥火隔窓燈影漫悠悠

髙梧掛月照牀頭聒砌寒螿似怨秋我病尙能安靜黙爾曹無事苦啁啾

竹裏鳴鴉曉欲飛遽褰疎箔望朝暉莫嫌山色經秋瘦我亦秋來減帶圍

余初入智果院【蘓翰林率賔客相送者十六人各賦詩一章】

泰山屹天下四海同仰止我公命世英突兀等扵是胸中廓秋漢皎絕微云滓當年事危言軒冕如脫屣正貴知我希寜慚不吾以風雲果再符六翮挑空起一昨厭承眀抗章求迆邐余杭右雄籓比屋富生齒立談政卽成興不負山水雍容惇末契訪我頑且鄙大斾輝松門禽猿亦驚喜森森門下士左右燦朱履使君道徳姿圭角非所恃軟語如春風薫然著桃李今朝眞勝事千載足遺美安得筆如椽磨崖爲公紀

龍井辯才老師新亭初成有詩呈府帥翰林俾余繼和輒次元韻

逺公吾家傑道妙非壺邱徳傾龍象侶貌蓋江湖秋平生經綸學不爲名相畱滔滔若懸瀑下注萬丈湫昔年謝講事眾挽不轉頭刳心老巖穴百念本不浮東南多望士惟見此老優翰林天下公方外寔軰流旌旗虎溪路竟日泉石防眾生病未已師意可忘憂

次韻蘓仲豫承務寄伯達推官

蘓子眞豪英气貌嚴且重防無兒女姿嗜好百不動惟餘讀書事乃與古人共文章造深淳詞力寛不縱樂哉賢父兄道義日相從昨朝西湖外目極孤鴻送髙防去百里山水乏吟弄作詩投置郵但述鴒原夢

辧才生日

像末眞風恐不傳故生豪傑爲人天慈航橫截三千界法雨均沾四十年獨鶴精神秋始健長松根節老彌堅莫將有物觀無象唾霧冰輪處處圎

寄題觧頥堂

道人還家今幾時築室構堂名觧頥尺書三遣要我賦我獨老矣何能爲塵埃筆硯試料理肝肺枯槁源不滋爲君苦思彊抽軋詞慳气廹無逶迆東陽自古號多士文采風流世有之堂成往往獻佳句羅列四壁皆瑰奇譬如鈞天已九奏安用擊築鳴參差又如玉石厭方丈葵藿欲進旁必他年但約訪君去借君幾席聊偃欹堂中挿架足書史牙籖玉軸當細窺

送仲豫叔黨二承務赴試春闈

烱烱防黃鵠雍容振羽儀風髙辭澤國嵗莫及天池文彩非凢近周旋競陸離眀年翺集防九萬是君期

同蘓文饒主簿西湖夜泛

鳯咮山頭暮靄空月娥飛出廣寒宮初登桂檝橫湖去似覺銀河有路通

掠艸飛螢星防防眠沙宿鷺玉叢叢從來江捴文才妙請付毫端刻畫中

酬錢塘宰王昭叔朝奉

令尹胸中萬斛寛簿書堆案豈相關揮毫手過庖刀疾訪勝心同止水閒竹日映檐光破碎雪雲開嶺翠連環自嗟不及山逺坐對淵明秪愧顏

景文寵示四月十七日翰林公過龍山眞覺院賞枇杷五言一章景文已和之復使余繼其後

脫略今山簡能吟舊子春偶因尋勝出不爲采芳人紅紫千葩盡甘酸萬顆新江云浮翠壁靄靄散魚鱗

夏夜懷景文路分

層欄霽晚雨餘響猶滴天風吹浮雲入夜已無迹月波泛修竹灩灩流幾席蘭膏滅眾炬涼气滿四壁蕙煙擢銅鑪暗觸鼻端息藜牀但危坐萬想本空寂肺肝旣冷然紈扇亦暫釋將軍不吾期樂事空自得願言賦長謡爲我記此夕

次韻景文防朱充仁大夫魏敏中朝奉扵望湖樓長句

髙樓冠浮雲下瞰百頃湖淸漪照両岸秀色含菇蒲騷人富筆力領略驚須臾短長隨萬象肯議鶴與鳬二客各英妙溫溫右爲徒從公文字飲所樂非歌呼酒酣挹諸山髙下如迎趨籃輿復迆邐逺訪飛來孤炎蒸近亭午天地如大鑪石泉飲吾廬快意猶過屠松門徹九里始見靈山隅佳名自開皇籍甚聞中區幽芳不時艶地勝乃滋濡招提數四海雄觀宜且無歸途憇壽星寒碧森萬株蕭騷聒眾響孰辧笙與竽擡眸矚新榜蔚蔚气自殊將軍戀淸絕歡容頽玉壺道人烹露芽滿盞浮雲腴儻無方外姿未可同此娛

寒食日蘓翰林同馬仲玉提刑過訪有詩示怡然並余余次韻

使君薄珪組富貴良易足一麾下東南千里爭拭目援毫賦山水詞力防溪谷勝逰便杖履聒耳厭絲竹西湖破春冰曉漲翻晴緑相將二使軺導從還屏逐後先度巖壑頡頏追鸞鵠樂事殊未央酒行宜局促風流俄醉舞坐客瞻頽玉嵇阮眞達生秦唐謾歌哭斜陽絕湖去兩槳淩波速卻尋元龍居隠隠隔喬木到門呼主人展畫滿髙屋夕鼓來逺近雨聲飄斷續籃輿入城市夾道閙燈燭盛事在余杭他年見圗錄

參寥子詩集卷六

欽定四庫全書

參寥子詩集卷七

宋釋道潛撰

別蘇翰林

四海窺人物其誰似我公論交容末契許國見深衷漸逺吳天月行披禁殿風玉堂淸夜夢觧後過江東

送景文

交逰盡四海厚我乃無幾劉侯軀七尺堂堂信英偉中剛冷如鉄萬事肯料理相逢傾蓋余眷眷極終始東南久徹警將領用儒士三年湖上逰屬得陪屐齒長謡傲云壑艸木俱披靡詞鋒剉萬象搜索泣山鬼珠璣溢錦嚢所得眞富矣軒冕本倘來功名徒爾耳一防聞已卜視此猶脫屣嵗晚廬山髙棲踵前軌

贈太守林子中待制

拭目除書下九天邦人爭賀使君賢風流謝守宣城日愷悌龔公渤海年終作鹽梅均鼎鼐且慿觴豆樂山川一門棣蕚登臺省盛事駸駸海內傳

四照閣奉陪辯才老師夜坐懷少防學士

猿鳥投林已寂然芭蕉過雨小樓前云依絕壁中間破月自遙峯缺處圎照坐不須紅蠟炬可人惟有蕙鑪煙校讐禦府圗書客疇昔還同此夜禪

贈天竺聰道人

完完明月珠蓄彼萬丈淵徑寸不可覩餘輝媚淸川道人寔有道膠口黙不傳心閒气自和眉宇常藹然邦人昔致師欲以居法筵文彩動帥府禮數端亦防鴻避网羅矯翼從髙騫朅來靈山隅圎蒲味深禪盛徳不自顯與物同周旋兒曺恃文采毫末爭醜妍相逢廣坐間肯顧斯人賢茫茫大化中浮名暫鮏羴吾知道人意反汝生哀憐

送僧逰天臺

梅邊孤起碧千尋俯仰應酬壯觀心峭壁斷崖當嵗晏冷云疎雪上衣襟論懷此日能傾倒尺素他時嗣好音摘勝窮幽吾老矣杖藜無復伴登臨

覽黃子理詩卷

六載南官何所營百篇翻覆見髙情霜鷗露鵠元非俗雪竹風松本自淸俊逸固宜淩鮑照優防眞已逼淵眀微言防有知君者漫擬鐘嶸試一評

梅花寄汝陰蘓太守

湖山揺落嵗方悲又見梅花破玉蕤一樹輕眀侵曉岸數枝淸瘦耿疎籬良辰易失空回首習气難忘尙有詩所向皆公舊題墨肯辜魚鳥卻來期

次韻陳敏善秀才見過

投老形骸眞木偶水飲巖棲聊自守世事浮雲日變遷我亦何心預臧否故人新自廣陵來問我詩嚢近何有吾言淡薄非橄欖縱可咀嚼聊能久且開窓戶話平生湖色山光翠相糾烘檐暖日气味好相對蒲圑復支肘愛君年少擅才華詩律淸妍無可醜卻愁徵棹促君還空聽陽關詞一首

都僧正慈大師挽詞

領袖吾家事由來二十春虛懷防應物眞气肯隨人逝水流方逺臨池墨尙新聲聞防樹子不見葉間身【育王山大覺襌師以羅漢木贈蘓翰林蘓反以贈師凡植二十年葉間生靑如比邱形謂之羅漢木師甞指此語余曰吾不復見此羅漢之生也故及之】

平生輕長物身世等鴻毛譽出東南早人驚節義髙玩奇惟水石結客盡英豪來往元無迹情鐘漫郁陶伏枕時無幾臨分若故常寸心防烱烱去路豈茫茫車馬門猶盛芝蘭室更香獨余庭下竹冷韻起悲涼

次韻吳承老推官觀開西湖

偉人謀議不求多事定紛紛自惟阿盡放魚還淥淨肯容蕭葦障前坡一朝美事誰能紀百尺蒼崖尙可磨天上列星當亦喜月眀時下浴淸波【列星事出教中】

都僧正旣闕子中待制欲余補其位輒辭以小詩遂獲免

佩徳懷恩豈易陳自嗟麋鹿性難馴流年日月無多子乞取山林放曠身

送子中待制【三首】

翹翹孤鳯凰安巢本阿閣偶來依澤國歸興遂淹泊江山廹嵗華艸木正揺落霜空肅萬里纎翳無處著翻然整羽儀一舉在寥廓

南山有佳木秀色何葳蕤封植不記年落落今百圍盤根𨿽自固烈風無時吹匠手營大廈眾材得施爲偉哉梁棟姿取用不可遲

平生長樂公聲華越三紀文章兩京齊學術防夏比螭頭足未安符竹已屢徙聨翩開幙府爛熳樹桃李鋒車入帝鄕天馬行九軌周旋有程度駑駕安足擬

曉發苕溪將次徑山呈通判廖明略學士

明星耿耿出天東結束籃輿伴我公藹藹梅香侵曉陌斑斑旗腳轉春風勝防此日塵埃外回首他年夢寐中絕景小詩難壯觀當年醉筆吐長虹

次韻王行甫奉議湖上晚歸遇雨

妙齡公子嗜遨嬉永日湖山未肯歸酒幟曉人應慣識花枝拂帽不須揮輕紈細綺來何處靑蓋朱輪去似飛向晚薄雷催急雨淸寒無柰襲裳衣

同曽仲錫通判逰天竺諸山

煌煌世冑余夫子非碌碌由腹有詩書所以防防俗得官本河朔期未云促扁舟下東南逸興追鴻鵠遇勝卽徜徉風飡兼露宿嗟余偶傾蓋一笑外羇束杖防每過從相攜訪山谷春風披鮮榮繡錯出林麓松門有時盡幽興無斷續崖轉聞鐘聲林疎見華屋銜山餘落景歸路猶躑躅誰云鄴下歡往事不可復吾曹二三子所樂亦云足願公紀新詩一一防見錄船頭行北歸嚢篋有美玉塵埃京洛人示與洗心目

次韻劉韋孟主簿湖上

劉郎詞筆過康成詠徧湖山艸木情祿隠太平眞樂事莫思神武掛冠纓

中流出沒一舟虛緩檝長謡彼自如聞說古來江海上達人多半寄樵漁

老葑如雲旣捲除風瀾百頃翠紆余奇探險取各爭賦誰復能名造物初

逰苕溪道場山

東風吹雨過城闉日照河隄桞映津兩槳差差揺燕尾千山漠漠散魚鱗長緣絕境關幽夢尙喜玆防及暮春蘭蕙未衰桃李在蜂喧鳥莫愁人

夏夜

松室開孤定褰幃納夜涼嬋姢依翠竹無語過東墻

送蘭花與毛正仲運使

幽姿冷艷匪妖嬈曽伴靈均賦楚騷今日移根庭下植可無佳句與揮毫

從來托迹喜深林顯晦那求世所聞偶至華堂奉君子不隨桃李鬭氤氳

夏日竹閣

沈水擢煙靑繚繞風篁傳韻冷蕭騷楚山竹簟琉璃滑臥看炎云檻外髙

送李仲益赴襄陽幕

襄陽古名都雄觀壓荊楚醉公誇文詞風物粲可數嗟余未歷覽彷佛已如覩人生防宦間得此亦佳遇李俊妙天姿文行兩自負少年志鴻千里輕一舉天風不借便造物暫淹阻旣無負郭田黽勉依幕府賢哉彼方伯脫略髙韻度寜俾簿書役朱墨事朝莫爽气對西山淸譚共樽爼試問鹿門翁遺蹤今在否

訪勤上人

斷橋蒼壁倚溪斜赤葉楓林噪晚鴉可怕嶺雲埋徑路防尋流水到君家

答柯山曉上人

風騷古人事而我豈所長兒曺嗜章句余習未易忘根源本無有眞若夏潦潢道人气防俗吾黨稱俊良十年依叢林實以道自將禪余喜賦詠妙語逾珪璋世眼獨未識深叢閟孤芳鋒錐必穎脫安肯久處嚢子宜力自勉聲問終揚揚吾言豈知子老大殊荒唐

送兪伯謨宣徳赴辟成都

我生落拓如虛舟萬里江湖隨演漾君今祿仕亦我同南北悠悠無定向故鄕回首海東頭兄弟十年官塞上才髙質美眾所奇杞梓豫章非冗長辟書交飛上廟堂肯使須臾事閒曠泰山崢嶸塹戎虜自古徵人愁悵望劍門棧閣天下危去馬來車魂欲喪羨君年少勇攀躋足躡靑冥身益壯舊逰陳迹想依然感物懷親情獨愴【伯謨先公待制嘗爲成都漕】

次韻文饒同自龍井出資國度泛舟以歸北山

踞虎奔犀列萬形奇觀直已過南屏縈云細路杳無盡落石飛泉靜有聲十里平湖初捲葑一天秋色共揚舲停橈共過孤山寺林僧半掩扃

陪司馬仲才節推諸君逰天竺得靑字

西郊久不雨艸木無餘靑薄雲弄秋暉山色時晦超然五詞客文采披華星聨翩過吾廬車蓋紛滿庭相攜訪靈鷲細路通巖扃攀翻幽桂叢衣襟襲芳馨絕境異人世吾詩豈防名諸豪追鄴下妙語逾瓊英願言一揮寫樂事良難並髙空墮海日歸驂尙能停

呈丞相章公【時提舉洞霄】

大滌僊翁謝往還蕭然幾席奉淸閒胸中舊已吞云夢人望從來重泰山書到鐘王方絕學文非典誥不須攀名言一一皆公語他日親聞廣坐間

過定林謁荊公畫像

古木蒼藤一徑纒我公疇昔屢回旋蕭蕭屋底瞻遺像傑气英姿尙凜然

壁間千字走龍蛇好事何人防絳紗一讀已防生感慨暮檐蕭瑟更啼鴉

次韻曽子開侍郎話別

二紀浮防踏世塵賢愚了了見情眞行藏不昩如公少細聽名言實可人

抗論儀曺肯折旋一麾江海去飄然他時開府余杭郡來酌吾廬石縫泉

書夢寄妙懿

妙思堂深路屈盤夜來魂夢忽躋攀道人開戶相迎處宛在修篁翠霧間

觀恭師詩書以二絕勉之

吾鄕英秀頗防文子復區區慕碧雲請用三多爲祖式他時自與古人羣

論書當亦似論兵軍律非嚴事不成行伍防須同比出奇方可語縱橫

過鐘山尋兪淸老不遇

霜風薄木韻含悲嵗晚尋君失後期夜鶴曉猿驚怨歇艸堂人去已多時

次韻劉伯昌長官見贈

劉侯詩格殆天全初得西湖紀勝篇錦繡爲腸供麗鯨鯢作气吸長川靜依北牖開樽爼醉掃寒梢雜雨煙嵗晚扁舟東去疾喜君髙調重遷延

次韻法眞禪師送曽敬之宣徳昆仲

昔與乃翁相遇年始知有子生且賢爾來防榦已爭秀屹屹欲上參髙天昨朝較藝偶不售他日奏賦聞甘泉方今廟堂喜人物收拾萬彚歸陶甄褭蹄麟趾終一出輝映左右無餘妍肯學孟生誇得意一日走徧春風前嗟余投老隠巖谷形若槁木心灰然扁舟追子僅千里彷佛夜夢遙相傳西湖風物行嵗晏歸賦梅花趂臘先

送文恵師還金華

脫略紛華自妙年秉心端喜事金僊終期象馭超三界不羨鵬程越九天考防窮經心尙壯依仁據徳節尢堅秋風陡起庭闈念聊寄修江一葉船

證師聖可桐虛齋

吾聞嶧山桐猗猗排秀榦棲鸞宿鳯信所奇眾木紛紛何足算嗚呼天相彼質復虛彼心故其聲之隠也無閡其動也無畱有扣而鳴體佚而休嘉上人之妙齡兮無適俗之卑韻剛有儗於斯桐兮廓中虛以受訓異速成之朝榮兮培益厚而日敏悼像禾之寥寥兮蹇我道之不振續芳塵於祖席兮他日非桐虛上人者而復誰何哉

規師方外停雲齋

上人少脫略出防非拘囚停雲倚空端舒捲良自由縱之千丈彊斂附拳石幽超遙宇宙間孰與斯人儔銘詩善摹冩居士亦風流

卜居智果方外以詩見寄次韻奉酬

偶來湖上緝衡門桐長修柯竹有孫引防每從佳處去碧雲橋下是西村

靑燈殘篆夜寥寥門外秋風振葦蕭慚愧髙人防見憶爲余西望立溪橋

次韻周開祖大夫泛湖見訪

漾漾淸漪十里間畵船人似鏡中安雨催菡蓞幽香發風觸葡萄細浪寒髙岸烏紗來靜院倒揮白羽傍層欄吟毫所遇無遺景天乞詞源比海寛

參寥子詩集卷七

欽定四庫全書

參寥子詩集卷八

宋釋道潛撰

次韻才仲試院夢中夢事見寄

夢入秋山知幾層霜風吹骨正稜稜蒼崖犖確難安足自說徒余授杖藤【事見才仲敍中】

朱甍碧瓦礙云浮共躡層梯最上頭一餉防幹變風雨凜然毛髮便驚秋

怪獸胡爲出巨津昻然激水忽翻身魚龍贔屭何妨事莫作風波謾恐人

一川修竹映疎花川上時聞響釣車似到秦人種桃處誰知夢斷卻還家

崖根烏宻已先嘗從此知君鬢不霜應笑吾曺事枯槁山中危坐獨休糧

贈吳子野先生

麻田老仙心烱烱少有髙風慕箕潁枕流潄石三十年眸子了焉神更靜忽然杖防海上來至人道妙同塵埃達官貴侯競招致往無所欲誰嫌猜邇來一志從吾黨迹與孤云共天壤曺溪有路更攀躋徑躡毘盧髙頂上【子野將出家事見東坡詩中】

送庠上人

防檢行裝拂與巾灑然輕別故山春家家門底長安道舉目何須更問津

次韻才仲山行

幕府文書一掃空何妨行樂醉春風想聞笑語千山外正在煙雲萬疊中哢日鳥聲喧細碎照溪花影靜玲瓏苦吟只恐凋肝腎夫子還宜少黜聰

與神智師話別

昔我年始壯托身靈鷲峯主人大師鼔舞揚眞風四方依絳帳雜遝象與龍嗟余扵此時已識大士蹤紛紛論議場頭角出羣雄如何三十載慧刄藏其鋒端居肄業地了不爲世通邇獨念西湖聿來將誰從情隨山水逺興與魚鳥同平生方外姿自在如冥鴻明朝復回首飄灑一孤蓬

暉暉堂

堂上何爲絕防埃堂前翠箒掃空堦遙憐薄日暉暉靜影入髙人燕坐懷

次韻嵩陽陳叔易先生見訪

知君挾冊未嘗閒一志端防事孔顏千里扁舟下吳防眼中收拾只溪山

枯槁長専一壑閒權豪殊未少低顏風雲他日超騰去莫畏移文到北山

曉霽

云擁茅檐水拍渠曉來新雨過吾廬蔫紅宿蕚莓苔滿觧事長揚自掃除

次韻龔堯佐帳勾晨起感懷

造物紛紛自變更達人何用校前程芭蕉身世榮枯久蝴蝶夢魂來往輕隔屋相驚銅漏盡開扉猶愛玉繩橫應嫌百吏鳬行進簿領文書與案平

逺齋爲玉上人作

君不見昆侖之河與天通源深發逺人莫窮回溪轉壑隨折衝末勢演溢流扵東東溟無旁下無底浩蕩足以家魚龍嗟哉吾徒𨿽好學詎肯著意推所從淵停富滀有若是孰謂世上無豪雄法師名齋意且逺張皇幽見爾聰西來竺書五千軸期子嵗月如磨礱離騷楚辭亦漫讀言語黼黻何必工禪余習气如未盡時倚澗石吟松風

懷仙閣

瀛洲仙人騎皓鶴佩玉鳴風度寥廓錦溪南望九仙岑笑指煙霞憇層閣閣中淸絕無纎塵銅鑪著香夜夢眞平眀跨鶴出山去澗艸巖花空自春山僧問我入何地令作玉皇香案吏挾持造化幾時還搔首臨風聊一喟

華亭道中

白水茫茫天四空黃昏小雨濕春風五更百舌催殘夢月到官河桞影中

同周元翁著作範眀逺祕校西湖夜泛各賦一首

薄雲疎雨作還休白帝撩人巧變秋天地此身均逆旅江湖幾度共離憂暮聲斷續鐘連磬夜气浮沈浦與洲圓嶠方壺吾未羨敢煩騷客爲搜

和元翁

髙論每逢賢友生還如講武得奇兵了無鄙吝胸中物尙有風流世外情破海玉蟾初未躍灑空珠露已先傾回橈轉柁行三鼔始見波瀾百頃明

和明逺

二客風神瑩石泉觧衣同緩夜歸船已殘巾子峯頭日猶認吾廬竹外煙水怪有名殊未見犀燈無事不須然月眀幽渚蒹葭靜珍重沙禽穏睡眠

次韻月上人秋夜見寄

鴻振想鷺儀形數日新秋入夢淸丹壑流泉依舊否碧崖叢桂幾時生風來玉戶涼初集露銀河色漸眀黽勉酬君無妙語夜光魚目愧相並

送逺上人還金華

千林脫葉送殘秋一舸南歸興莫畱富渚江平非白馬子陵灘穏異黃牛吟懷覽勝宜無倦才力如君豈易求他日殷勤爲細字盡傳佳句到東州

宿天竺

夕陽山气藹蔥蔥路轉松陰復幾重行過石橋人未見數聲先聽寺樓鐘

稽畱峯北好林泉珍重幽棲得所便柏子煙中能宴坐想無餘習可攀緣

霜壓簾櫳露條銀河影轉斗垂杓淸言共失三更夢錯恨芙蓉漏易消

晨起

鶴驚呼曉樓鐘動翠防楓林墮淸月疎影亂人衣

喜不羣不疑見訪

鵲啅庭梧喜滿懷懸知二子下崔嵬山中爽气知多少半逐風流杖屨來

送桐江眀上人之都下

窈窕孤云下翠岑帝鄕閒去本無心紅塵滿眼急回首莫遣空山鶴怨深

送定上人還防稽

西風警羣木蕭瑟散秋聲病客有歸思孤云無戀情月當千里共人恨四難並苦學誰如子他年在一鳴

次韻劉蔡仲秀才雪後登竹閣

檻前君子舊虛心雪後相防意更深暗日暖風吹鳥語翠梢髙處囀柔音

君防楚嶠聳防岏圭壁千層間翠嵐山後一峯尢秀防依稀還落剡溪南

次韻黃仲閔主簿見訪防寶云諸寺

吾廬附層阿松竹蔚行路平生土木軀羞爲折腰具蓼防甘苦澁𨿽死那求遇黃香諸父賢傾蓋有如素相將山水行所適得佳趣觀臺深且靚縞壁懸淸句雲巢倚空端下覽宜細顧樓臺霽雪初碧瓦塵未涴籃輿指頺景長揖還辭去怳如山陰集俛仰已成故重來竟何時相望碧雲暮

蘓世美夫人挽辭

夫子剛中早數奇閨門髙節聳當時淵眀晚欲歸三徑徳曜能從賦五噫不見萊衣華髮事空驚薤露昔人悲故知造物酬陰施玉立諸郎富白眉

重居夜坐懷蘓伯達昆仲

狂風吹林聲怒號隔垣洶洶如秋濤夜來稍覺羣動息星斗掛檐霜月髙東鄰書生勤且勞粲然文彩眞鳯毛遙想下帷應未寢短檠相對課離騷

慕容居士防楠軒

陽羨溪山名浙右氤氳淑气無時有遂令比屋慕弦歌甲第殊科爭防手先生讀書三十年數奇不偶眞可憐閉門陋巷聊自隠簞瓢屢空心晏然南軒前頭兩佳木先生撫玩長不足尢愛薫風五月初白銀開花光照屋故人觧後相逢遇指防婆娑索新句君不見少陵壯叟有長吟莫作凡材等閒賦

次韻蘓端定武雪浪齋

孔眀气宇白玉溫忠義勇決逾玉尊葛巾羽扇傳號令塞垣徹警無塵昏良辰往往挾將佐射雕走馬循煙村歸來飲酒坐堂上賔從如雲塡防門一朝郡圃得奇石雪浪觸眼驚神魂旁求蒼瑉琢巨斛偃然臥土知無根三牛曵歸置堦圯錯磨不許畱纎防興來作詩寄臺閣雄詞妙筆爭考論將軍今謫窮海外防見羲娥窺覆盆殷勤寄與朔方客佳致勿毀宜長存

無爲堂

無爲豈不動無念非刳心至人均道妙與物相浮沈靑銅一寸眀萬象了自分何須苦機械擾擾亂衝襟晴窓裊馥篆衣祴蒙余薫超然曠士懷所得逾古今

示法穎

兒曺汝旣識薫蕕卓犖應須力自修一志徑從齊客語萬端無受楚人咻卑飛燕雀宜深逺髙舉鸞凰可並逰莫負謫仙當日語十年名譽滿東州

淸聚軒

之子唫懷欲稱情故穿幽沼滀淸泠倘逢來客議深淺但道淵源通北溟

次曉師見別欲逰京洛

春波漲南浦霽色媚澄鮮扁舟駕兩槳行矣子所便岸花開迆邐紅紫交相妍詩情發浩蕩輸防萬壑淵淸新逼庾信雅健追樊川相儔得鴻鵠翔集固超然衣裓暫塵土他時洗雲泉幽姿復烱烱不羨玉池蓮

防徑山懷司馬才仲

柔桑蔽野麥初齊布谷催耕雨一犂略彴時橫溪上下薔薇間發水東西重尋勝防追前賞無復斯人手共攜回首春風增感慨綿綿黃鳥更悲啼

雲巢

環湖相望百招提髙棟層軒亦屢躋未若道人基構勝防幹淸與白雲齊

九江秀色可攬結謫仙愛彼巢雲松寂寞風流三百載此軒奇觀躡前蹤

碧瓦朱甍冠翠微鬰蔥佳气繞窓扉人間塵土紛阡陌不到藜牀燕坐衣

淸明日湖上呈秦少章主簿

水邊花霧曉氤氳春入西湖両岸深冶葉倡條他自媚朽株枯木我何心秋千索轉朱樓角博塞聲喧碧桞陰年少故人方感慨未應從俗彊浮沈【時少章喪耦】

送誠無上人還洞山文禪師席下

上人妙齒遺樊籠嗜好豈與稠人同巖棲水飲有餘裕期以至道超鴻防少林人正僅千載末路鼔舞誰爲雄西江老褐眞望士蟻趨云合爭所從羨君服役事且久誠専志苦迷春冬心珠磨錯稍精瑩彷佛水月含沖融去嵗扁舟下吳防溪山勝踐情所鐘芒鞵竹杖霜露入始知莭物䢐秋風朝來興盡挽不住翻然又逐南徵鴻他年相逢定廬嶽與子終老巢雲松

燕黙堂

萬彚乾坤裏誰何識道眞喧卑憎末俗燕黙羨髙人漏轉芙蓉永香銷栢子頻他年揮玉麈堂上挹芳塵

送嚴上人還永嘉

道人出防孤鴻儔詎肯低回受羇絆飄風轉日曆九州不羨騎鯨逰汗漫我生與君幾相逢窮幽摘勝時乃同胸中妙道未容扣又引髙興辭秋風君家住在孤嶼側此別何時見顏色欲識相思一寸心冷月依依掛空碧

吳門獄中懷北山舊隠【六首】

江湖堂北是吾廬繚繞杉篁蔚有餘欲問山中近消息鱗鴻不寄獄中書

誅茒投老卜棲遲雲雨相翻豈易知夜鶴曉猿休悵望回車復路可無時

數畝檀欒古道邊亭亭气槪上防天未應霜雪防摧抑不用行人嘆可憐

東崦扶疎一樹梅繁英辜負嵗時開殷勤寄語蘭兼蕙他日春風我亦來

甘冷宜茶石縫泉得名初自玉堂仙蒼苔滓穢聊疏治照月涵星復粲然

一徑緣云入壽星竹間窕窕見疎櫺防幹數曲觀臺上幽艸靚花常滿庭

吳門懷錢塘何彥時仙尉

英妙何郎蘊徳光不隨人世事炎涼麒麟步武開天上他日靑雲道路長

英防閣前官桞行柔枝嫋嫋弄鵞黃多情春色還依舊獨有離人天一方

湖岸茸茸細艸生芳洲杜若想縱橫去年問桞尋花地誰伴穿雲渡水行

劉咸臨秀才挽詞四首【道源學士之子】

劉子江南英韻勝不友俗閉門誦詩書戶外無來躅昔我寄匡山巖扉屏幽獨君聞跨蹇驢迢迢訪深谷忘懷去畦畛結好比松竹浮雲事忽空逝水難再復徒有篋中文千秋成鬼錄

異材擢陽阿秀色方蔚然侵尋掩眾阜屹屹上造天驚颷忽摧殞中道虛棄捐顏淵古稱夭道徳今獨妍何求擁腫爲無用徒永年

平生本家學恥作幹時語著書以愚名綽欲慕前古紛紛詆迂濶黙黙君自許弱齡詠風騷其詞哀以苦先生嘆奇作壽達終難與果爲逰一往不可覩

吾希李長吉異代不得友賴余錦嚢篇把玩時在手斯人君並駕未易較先後肝脾褁陽秋落筆粲瓊玖當年觧後初宛在三峽右相攜石橋行下瞰冰雪澑音容俄永隔山月空依舊銘詩得黃香知子垂不朽

贈霍山人

先生少年喜武事三略六韜曽徧閱胸中云夢吞八九气勝萬夫眞勇決防邊伊昔從都防欲取功名繼前烈臂弓腰箭事戎裝逺出沙場恣防獵擒狐射雁狂且逸不覺歸途迷夜雪敗官遭譴失所志回首飄然辭魏闕挾持妙術當生涯放浪江河閒嵗月尋常得錢卽沽酒笑與妻奴同飲啜樂天知命了無憂奕奕紅顏浮兩頬春風浩蕩魯城邊稠花亂蕊爭紛妍方將與君共攜手騁懷防目相回旋興來別我汶陽去黃鵠一舉難畱連村橋野店醉斜日路人誰識地行仙

防寥子詩集卷八

欽定四庫全書

參寥子詩集卷九

宋釋道潛撰

送劉不已推官罷奉符尉入都注擬

少年讀書破萬卷河朔聲名壓諸彥詞場百戰功不成晚得靑衫非所願白頭況有北堂親斗祿彊須甘冗賤三年一尉泰山下簿領區區事弓箭追窮防盜走山谷肯爲風霜辭怯懦要功兾賞本無心脫去僅防逃所譴艸枯蓬斷嵗將䢐結束行裝抵京縣達官貴吏急賢材一鶚君須預論薦投竿捨築去作相觧後風雲一朝變造物於人自有時未足爲君生忿怨

過彭城觀陳傳道知錄所藏東坡公畫

枯枝瘦石兩相望南北悠悠徑路長卷盡平岡三百里風枝雨葉更飄揚

淮上觀水

桐柏昆侖日夜傾役溪注壑本無情乍爲含垢千尋濁不作矜人一掬淸

戱書誠師秋景小屏

黃蘆敗葦兩三叢彷佛江湖在眼中雁鴨驚呼緣底事一時昻首立秋風

過韞秀堂觀仲豫二詩因次其韻

箕南斗北各殊方誰信相思去夢長蓬斷艸枯常歳晏寥寥空對蕙鑪香

荊溪一別十年餘流竄何嘗定所居等與山河同幻質更將三界作蘧廬

次韻聰師見寄

三年東魯貶閉戶寔超然靜極通幽神防豈間焉獨全霜後操未異火中蓮不似沈湘客徒懷忿與悁夙學誰知子源流務所滋風騷追五桞襌寂擬長髭桂魄元昭晰浮雲自蔽虧險夷終一節吾以古爲師

次韻升師見招

老去年光知幾尋無端華髮苦相侵獨憐碧眼平生舊未攺靑松一寸心欲扣禪關當嵗晏肯愁溪路隔云深相逢試探梅花信應有香須擢碎金

兒童牋管已防操書乏吟幾兔毫文囿垣墻增漸廣詞林枝葉勢方髙嗟余舊喜論周誥晚嵗無心諷楚騷羨子得時勤述作宛如秋浦漫雲濤

殘菊

霜摧露殞萬枝空叢菊鮮鮮尙見容細蘂冷香聊自媚無心引蝶更勾蜂

滌軒

隔云穿竇引防防噴玉跳珠亦可憐心垢本無何用滌戱將瀟灑度流年

千頃廨院觀司馬才仲遺墨次韻

蒙蒙春雨暗村橋竹裏禽啼婆餅焦度谷勌聞車軋軋穿林愁聽馬蕭蕭細窺陳迹僧坊靜黙想風流鄙吝消浮魂沈魄今已矣無人爲作楚詞招

唐昌王恱道桃竹軒

余杭門西山迆邐屹屹千峯挿天起窮幽摘勝過三邑隨防雲林皆可喜邇來杖防到君家始覺溪山逢骨髓爭流萬壑防目前競秀千巖對窓幾丹楓洗雨秋霽餘白鳥出沒嵐光裏主人韻勝無塵埃翠竹紅桃相映栽良辰樽爼憑誰共友月朋云自往來

溪上

紅蓼叢邊防鷺飛波防翻動碧琉璃須臾相趂卻回首斜立垂楊煙外枝

聽盛道人琴

陰雲收雨閣層檐寂寂西風不動簾燒盡夜堂紅蠟炬髙山流水聽無厭

有客浮防不定家玉琴三尺當生涯從來正始無人防棹首髙歌烏帽斜

千頃山圎鏡堂呈應禪師

玆山嵯峨冠天下一徑縈云行兩捨始窮絕頂見招提碧閣丹樓屹如畫門前池水滀蜿蜒座上風雷驚晝夜峨眉五臺誇壯觀品目眞不此爲亞偉哉南師非世人開荒辟土初椎輪寥寥相望三百載廢興一一難具陳丹邱大士來鼔舞气象煥發重增新投金輸贐走南北法雨所被無涯津虛堂選勝得佳防隆檐巨棟成逡巡窓扉洞達舒兩目異景錯出羅蓁蓁朝云夜月常萬頃寒光烱烱如鎔銀堂中隠幾人何似湛若玉毛懸秋旻榜名圓鏡示來客庶使方寸無緇燐

沈道原養浩堂

塵勞萬計日紛紛未礙堂中養浩心花艸暗香來屋角溪山爽气入衣襟樽中白酒無時有篋裏淸詩不廢吟夜夜鄰家助幽致數聲羗管弄防音

宣上人玉淵堂

玉淵閟蒼崖源深杳難測但見防防附籜龍宛轉來投小池側小池方折余兩尋鼃黽不防苔不侵靑天無雲落寒影沈柔見底空人心妙哉支公營小築气象蕭然眞不俗夜吟朝講度流年何用崢嶸誇傑屋

與定師話別六言

客有來從東越示余滿把瓊瑤萬壑千巖鐘秀故知多士翹翹

雪解松筠振色气回蘭蕙含芳興動剡溪吟客夢先歸鳥飛翔

山海濤雷方震橫江雪陣如山一葉舟輕飛燕飄然掠水東還

鳯咮山含暮靄西陵月破黃昏慣作江湖離別未應當此銷魂

慧覺孜師緑筠軒

緑筠蕭蕭含爽籟幽姿冷落人難愛壁間但有謫仙詞聲名自到江湖外當年剏軒非壯觀局促簾櫳日虧蔽一朝經畫有底難推倒墻頭了無礙坐挹西南十里山彩翠浮空屹相對開池鑿圃增气象佳致眞爲一方最鳥聲鳴春春漸融蘭芽蕙茁初防茸我來正值新雨定弄日吹香聞座中主人散防邀我步池南池北聊從容防待龍孫添夏防借君此地眠淸風

夏夜智果懷武康令毛澤民

暮磬寥寥殷上方籠紗朱火影防茫窓虛竹淨雨初闋云潤星輝夜更涼落枕松聲驚瑟瑟撲簾香霧靄蒼蒼遙憐散髮東堂老正臥風漪六尺牀【澤民自號東堂老人】

寄宗室趙伯言朝請

趙侯天人裔雅韻能防俗豈意江湖間解後識眉目髙談爲余傾落落如轉轂端無富貴驕但有文字欲交防多望士頡頏爭馳逐艱難風義髙迹與古人續銅章領劇邑宛在江之曲鳴弦陶永日了不事鞭撲新詩擬建安簡逺詞不縟錦嚢有餘棄示我僅盈軸持還故山棲把玩時反覆美哉韶濩音鏘然落巖谷嗟余眞淺陋學海無一掬仰君東溟深短綆不可觸

讀東坡居士南遷詩

居士胸中眞曠夷南行萬里尙能詩牢籠天地詞方壯彈壓山川气未衰忠義凜然剛不負瘴煙𨿽苦力何施往來慣酌曺溪水一滴還應契祖師

讀聞復詩卷

詩律久已廢宏綱誰與操斷弦那慮續吾黨有英髦气穏侔彭澤詞幽近楚騷未輸湯從事獨詫碧雲髙

次韻聞復廬山見懷

匡廬三載恣徜徉肯憚衣裘獘雪霜學徹死生追粲忍力窮騷雅陋齊梁心源素與秋潭靜定水寜同夏潦潢觧後逢余舊題墨蘚封苔駁不成行

夏日寄愚坦二上人

仙潭從古水雲鄕不羨西湖六月涼支港官河通市井采菱拾翠有舟航觚稜迥與星辰接鐵鳯疑參鸛鶴翔九夏登臨輸二子一時摹寫付詩嚢

次韻聞復西湖夏日六言

山水初無今古人間自有沈浮試問行歌野老桑麻用事何憂

老葑年來席捲吳儂舊恨彌申昨夜馮夷皷吹遨嬉抵徹諸鄰

夜深一碧萬頃彷佛明河接天岸曲風篁成韻絕勝細筦危弦

西湖淸淺可泛湍險豈類瞿塘隨防菇蒲蓮芡櫛風沐雨尢香

南窓寄傲一榻午帳風來捲舒懶躡子云陳迹解嘲更續成書

燒空火雲萬丈气防信可流金嗟爾龜魚得計適然防泳滋深

櫟杜侵堦美防鳴蟬托質初涼燻風正被艸木莫作秋聲感傷

柱礎爭流餘潤油云忽攺山容定有盲風怪雨曉來已聽鼉龍

湖光宛同玉鏡隄桞閟若房櫳六月行人過此未輸仙客壺中

河漢斗杓橫七重城漏皷傳三露鶴一聲何許嘠然震響空巖

夏夜偶興

防陽墮層巘歸翼投空林龕燈閟古殿唄無餘音眷玆石壁下徐風散衝襟缺月如斷環依防掛松陰淸暉婉相屬永夜諧吾心空生大覺中一漚示浮沈此身漚中客觀無古今昔我嬰世故紛紛那重陳且求華胥夢蝴蝶相追尋

次韻古上人湖上步月

尋常西湖月雲霧多襲眀玆宵實昭晰似慰詩人情低昻見列宿戢曜非光熒起餘二三子防詠哦新聲杖藜山前去雞犬寂不鳴蘭臯宿鷺羣回首時自驚君看南北山气象眞崢嶸參差煙樹藂一一含餘淸上人江南秀解後意所傾夜防勸復路浩興殊未盈

臨江月上人【率同志爲社誦法華經一萬部資其梵行作此以贈之】

防仁說教滿竺幹流入中國餘五千扵中妙經爲最勝顗師所觧尢通化行吳防連海壖紛紛得法如雲煙見聞讀誦又其次隨類譬率無間焉嗚呼上人志且堅善邀佛子同法筵妙香炷鑪馥旃檀十科勸進追昔賢旁行貝葉軸似椽捲舒朝暮往復旋利根防種聊窮研魚兔一獲忘蹄筌自余區區顧未然瀾翻口舌如湧泉外物交錯心匪緣功成一朝晚受纒煜如紅蕖濯淸淵俯仰千聖遽可肩茫茫苦海旁無邊不有舟栰誰防先烏蟾疾馳如走丸咨爾佛子無睡眠

瑯琊山茶仙亭呈曽子開侍郎

滁山𨿽僻左謫宦皆名臣後先聞數公卓然皆鳯麟憶昨紹聖初譴公俾省循盛徳忘怨悱虛懷隨屈信政成思覽眺興與煙霞親後車載鄒枚主客驚路人逶迆度山谷導從屏所陳漁樵許爭席解後全天眞泠泠庶子泉味壓康王珍團團小圎月色冠閩山春白足相與飯溪毛擷靑菁熊魚得兼美樂事無涯津花瓷勸引滿疏瀹貫百神危亭倚巖阿榜額獨朱新牧之擅風流茶仙誇絕倫相望三百載公防嗣芳塵

送錢持王主簿西歸

蘭陵號多士君實名家孫髙才糜筦庫枳棘棲鴛鸞一旦謝朱墨超然整歸軒迎秋餞伏初炎威尙歊煩松陵接苕霅迆邐皆淸源舟子宜夜泛蘋風生夢魂回塘官桞行千樹如雲屯眀河掛桞外涼月低金盆玆行信有得他日爲餘言

寄子開內翰

天將有作防雲龍一徳君臣邂逅同表率衣冠眞領袖羽衣臺閣舊家風詞林豈獨専周誥衮職深期補舜聰四海滯淹公可棄盡教鳬雁集庭中

贈潛照月師

吳興上人心志苦筆研十年耕學圃形臒骨瘦神獨淸耿若霜鷗立秋浦錦嚢新詩殊汗漫妙語間發猶稽古銖鋤冗長更磨揉激濁防淸導靈府自然韻勝遺島可逺跂淵眀追步武瓶盂勸子適四方莫學匏甘墮窳崇山廣澤徧防覽始信慿髙極天宇蓺成技進蔚文采楚楚華身竟何補茫乎三界同傳捨而我與君俱逆旅不如回首依老褐妙精眀心求許與鳴蟬委蛻槁壌余脫略秋風卽髙舉

垂慈堂木樨花

堂下髙花屹兩株繁英碎蕚巧連茹猛香匪占春園盛淸烈仍分里巷余長抱秋蟾滋夜气偶揺風露墮階除根盤厚地知方壯封植何人考厥初【此花乃都正慈化老師手披之】

次韻關子容晚霽

小院回廊眀霽霞疎簾未捲尙橫斜應憐碧砌無塵滓石竹紅薇靚有花

飛簾初遣雨師回獨上江城百尺臺萬景橫前方領略越山仍欲送靑來

再和湖上晚歸

漾舟歸路興何賖水樹低涼一道斜菱蔓蒹葭都捲盡芙蓉烱烱獨開花

云披霞捲仰昭回試望翻經古石臺應有秋香生桂樹吹風肯傍暮船來

次韻子容同聖功見過

檀欒小徑閟陰陰觧鞅停驂步更深知我山棲久寥落故畱佳句比南金

桃李君家世布陰棣花雍穆義還深浮雲百變何須怪張耳陳余舊斷金

參寥子詩集卷九

欽定四庫全書

參寥子詩集卷十

宋釋道潛撰

續許元裕夢中作二首【許奉議失防子甚慧方悲惱中臥於北下遂夢爲詩覺而記其兩句云未可病中驚老去防須花底喚春歸語甚美而元裕意其子他日必復生俾余續之】

北窓支枕夢幽防隠隠神眀發暗機未可病中驚老去防須花底喚春歸

琉璃𨿽破彩雲飛演慶髙門未易衰旣有嘉祥防兆夢定須他日產熊羆

次聞復湖上秋日十首【六言】

澤畔蒹葭蕭瑟露華落日珠浮撫事少陵多感萬端獨立懷憂

禪余偶登絕巘據石聊爲欠申眼界謾分畦畛誰知大道無鄰

楚客當年何苦愁懷繚轉非舒賴有管城公子離騷萬恨能書

西湖發揮有素最盛惟誇樂天遺愛到今不朽長隄一道如

防士尙餘陳迹斷碑橫臥林塘婉約梅花秀句騷人萬古傳香

艸蔓行將潰茂菊英稍稍敷金南浦愁窺去燕海山蒼莽云深

江城秋至幾日風物陡覺淒涼鄰女機絲何有夜間促織悲傷

人物年來衰謝背繩追曲周容嗟爾得時蝘蜓故能嘲哂龍

涼月防防淸媚舒光巧入簾櫳萬籟聲同比竹細窺一一空中

可怪狙公巧黠猶迷暮四朝三老我身如枯枿兀然不動幽巖

觀宗室趙明發使君所畫訪戴圗並二小詩因次其韻

水石追摩詰風騷類小山每來窺二妙戀戀欲忘還巉絕千峯玉淸妍五字詩胸中盤爽气彷佛幾人知

次韻樓試可承議見招

東州羇旅迹誰親夫子端能給我貧黙識松筠霜後操靜看桃李夢中春嵩陽勝絕髙天下縣令風流邁古人待得芳菲開爛熳去隨行樂後車塵

次韻秦少防學士觀宗室大年觀察所畫江幹晚晴圗【四首】

數幅生綃上形容萬態心坐窺天下勝何用逺登臨漠漠云披岫班班雨弄晴橫江舟一葉注目使人驚陽秋閟肝膈無防見防茫時作丹靑戱風流冠帝鄕參差山接野莽水連空笠釣沙頭客眞宜避世翁

春陰

浮雲易作雨無端未放春泥十日幹須信杏園憔悴煞從來花骨不禁寒

次韻伯言眀發登西樓望桃花

江南梅子已生仁京國桃花始放春气不齊𨿽可恨一枝猶得見墻闉

小樓西望那人家出屋香梢幾樹花只恐東風能作惡亂紅如雨墮窓紗

送伯言赴姑蘓上幕

都城公子海賢否良難防從容翰墨場班班知所詣超然三四公詞學昔人配源流出蘓黃汲引功豈細斯人固才華气節復逺邁一官從幕府未覺簿書礙投刄卻鳬行岸巾依物外凝香久寂寞淸絕今可繼初辭廣陌塵笑鼔春江枻楚岫與吳山相望挹空際莫唱渭城歌臨流增嘆喟

贈歐陽季黙承議

先公跨箕尾揺曳旋天關扵今二紀余肯復來人間時時對遺編彷佛窺一斑夢寐思見之何從暫追攀邇來都城裏忽覩庭中蘭方寸實驚喜典刑斯可觀抱屙一榻上骨瘦淸瑯玕爲余設幽幾气貌徐以寛防詞落玉麈文彩眞孔鸞棣華惜未識妙譽聞朝端先公徳未冺四海共仰嘆願言付百世淸風嗣門防

次韻劉延中廷直見贈

劉郎世冑子苦學窮淵源羞爲一掬淸欲效千丈渾君看長鯨質澗壑豈所存操瓢妙述作斧鑿無纎防鐘牙不世出審音誰復論鵷鶵理勁翮云漢思孤騫上追鸞皇防下棄燕雀喧建安誇七子壯气君可吞九衢苦昏霾槐陰蔽重門良辰爲我飯滿案餘芳蓀軟語夜達旦未覺罷神魂須知名教樂不羨富貴尊

酬劉巨載舍人見贈所畫山水扇

冰紈玉粉淨無塵墨妙扶疎更絕倫試問揮毫底人物不言從可識天眞

觀眀發畫李賀髙軒過圗

唐年茂宗枝時平多俊良長吉尢震曜春林擢孤芳退之扵孔門屹屹眞棟梁筆力障百川風瀾息其狂破衣系麻鞵右顧生輝光一朝與湜軰命駕驚煌煌賀初爲兒童隨父事迎將須臾命賦詩英气加激昻長安眾詞客聲問爭推揚風流垂異代尙想古錦嚢君今亦宗英韻勝斯人方少年肯事事苦學志獨彊風騷擬屈宋妙處相頡頏丹靑出戱弄配古猶擅場形容示往事彷佛如在旁一徑入幽逺古垣繚林荘平橋跨淥水叢薄含蔥蒼晴窓爲披拂佳興杳難忘

次韻東坡居士過嶺

一時遷客盡難堪二老髙懷黙自甘造物定知還嶺北暮年寜許喪天南安排拄杖尋廬阜斗藪徵衣洗瘴嵐他日相逢長夜語殘燈飛燼落毿毿

次韻代嶺上老人答

閒將箕箒掃崔嵬夾道松陰盡我栽人去人歸眞一笑壊空成住互輪回

次韻子由侍郎書事【二首】

七年依嶺外遇物卽防閒宿負初償畢他生豈復還飄飄疑鶴侶奕奕藹童顏自許喬松壽機宻鎖關眞材不易得扵國實長城造父還能禦驊驑豈憚行買田鄰少室爲計老餘生居士來何晚江淮遣迎

次韻試可見訪峻極遇雨

都城塵土倦茫茫獨喜西來防甚長避暑禪房依亢爽可人溪雨作淸涼飛蚊斗絕檐間閙乳燕時拳砌下篁縣令風流眞晉客談余玉麈自揮揚

揖仙亭

崧陽古令尹制錦誇妙手鳴弦對髙堂坐使風俗厚政成思考槃觴豆宴賔友開亭面緱嶺佳致昔未有雲煙靄蔥曨靑壁冠星斗王子果眞仙揖君千載後鸞車駐縹緲彷佛容暫偶天風吹簫笙淒響落戶牖紛紛驚坐客往往爲回首相顧弗復言且進杯中酒

次韻試可同逰法王嶽寺

兩山修徑盡榛蕪謾詫當年幸翠輿空覩宸文藏寶構不逢衲子話眞如【寺久無僧】林深想見靈根茂地勝宜多隠者居涼月照人歸路好傍溪嘉樹影扶疎

次試可喜雨

東阡北陌久黃埃天遣神龍詎用媒云似濤頭山半起雨如銀竹望中來奔輸澗谷時頺岸噴激魚或曝腮民物有秋眞可喜池蓮從此更須栽

峻極夏夜

廣庭無凡株鬰鬰兩佳樹扶疎饒美防盤錯根本固朝披葉底風夜衣上露禪余自循繞百匝未忍住月華中天來左右發揮素淸景非人間冷然洗吾慮緬彼大梁下炎蒸毒朝暮朱門曉未開馬足已馳騖摧眉事權要幸彼一盻顧素標挿君頭擾擾獨不悟

觀宗室曺夫人畫

野水平林不窮雪翻鷗鷺防晴空洞房豈識江湖趣意象將造化同

華屋生知世冑榮誰教天付與多能西風白艸牛羊晚隠見橫岡一兩層

臨平山下藕花洲旁引官河一帶流雨棹風防有無防筆端須與細捜【嘗許作臨平藕花圗】

次韻陽翟尉黃天選見寄

寓形宇宙間佚我方以老流光安足恃百嵗同過鳥頃余嬰网羅文彩緣自表自古山林人何曽識機巧但記寒巖翁論心秋月皎黃香十年舊學術參眾妙虛懷養天和肯狥奔走閙官居職事理晨起何用早桐陰滿西齋叱吏供灑掃眷余東南來野飯煮芹藻先生旣淸尙令尹亦髙蹈相將古寺行軟語頺晚照公家有畸人虛緣防自葆卜築嵩山陽行當從結好山中饒勝境一覽未易了何時命巾車共陟云外嶠翻愁筋力疲不隨追勇踔公詩擬南山雄防千丈峭形容逼天眞解後適其要籓籬吾未窺敢議窮閫奧

秋聲

古槐花落小中庭夜半風來捲葉鳴頻水先生如尙在呼兒應問此何聲

次韻試可嶽祠祭土宿齋

神祠齋館臥耽耽五皷星河屢起瞻劍佩森森趨帝右衣冠肅肅奉宸嚴風傳逺壑松千樹人擁回廊月一簾四嶽旌幢初防散晨烏聲動廟竿尖

贈宗室徳彊團練

造物賦象質扵余頗防名瓊瑤琢其骨沖和擅其淸公生華屋貴好學從妙齡才髙豈容遏卓然以文鳴厚徳滋善養雍容無暫矜區區艸茒人未必眞爾防家藏三萬軸挿架連屋楹牙籖示題目探手不停防言固澹泊嗜好如飴祖宗開鴻基累聖致太平詵詵旣蕃衍綽綽亦見稱裕陵喜人物教率從典刑聨翩試文藝議論參公卿公材實杞梓落落非杉檉願言勤著書防當補朝廷他時樹勲業彛鼎信可銘

哭少防學士

江左有豪英超驤世無倫妙齡已述作識造窮天人儒林老先生相與爲友賔客來叩治亂亹亹披霜筠波瀾與枝葉猶足跨後塵靑衫入仕初十手爭扶輪孤嘲可敵眾志欝不得信造物念流落薦收付洪鈞幹將不許就中晝如有神七年投炎荒日與山鬼鄰妻孥各異土相望同參辰秋風吹黃茅八月瘴霧新回車嬰重厲惸惸無與親中原尙杳隔墳隴懷棘薪淒涼浯水頭魂逝歸無因精爽竟了了挽章見情眞流傳到京闕悲讀聞縉紳斯人儻不忘光華國之珍彼蒼未易曉三嘆鼻酸辛

念子少年日豪气吞九州讀書知穾奧防刄無全牛當時所獻防考致第一流論髙追賈誼气勝淩馬周勝理非空文灼可資廟謀危根易揺動謂子不好修嗚呼一齊人柰彼眾楚咻孔門餘四科士豈一律求區區事屠釣崛起爲公侯數奇信有命君亦忘怨尢平生所著書字字鏗琳球子道決不冺千載傳芳猷

瓶盂客京口彷佛熈寜末君方駕扁舟歸來自苕霅中泠忽相值傾蓋忘楚越禪揮龎老鋒辧皷子貢舌連宵極名談江閣倚淸絕扣檻出黿鼉時取一笑發【金山江中多黿扣閳卽出賔客常以爲戱】防溝介淮海濟濟多俊傑良辰苦招要結好從此設堂堂紫髯翁道徳冠前烈【謂孫莘老龍圖】風流廣文先烱烱事修防【謂閻求仁博士】老禪魁叢林冠蓋趨雜遝【謂度顯之禪師】三豪相繼往墓木葉屢脫子今復云亡枯棋愈殘缺相逢舊好間悲詫那忍說眀年東下船系防竹西月茗奠蜀岡南彈指當水訣

次韻天選寄逍遙庵黃居士

收得詞場舉子身拂衣髙臥傍嶙峋休言白日壺中勝且看紅顏鏡裏春富貴羣爭𨿽有路山林獨住豈無人恐君未識陶彭澤故約籃輿訪米眞

次韻試可同謁子晉祠

古柏連岡三萬株朝煙破日翠扶疎投鞭下馬得幽徑共謁賔天帝子居

遺榮少海徑無防便逐浮邱出帝鄕可笑而今居富貴亦思髙舉上蒼蒼

參寥子詩集卷十

欽定四庫全書

參寥子詩集卷十一

宋釋道潛撰

寄王晉卿都尉

主第耽耽冠北城位居侯伯固尊榮肯將踏月趨朝腳來伴穿雲渡水行池上紅渠應漸老山中紫筍尙抽萌嵩陽迆邐川原勝聞說他時卜釣耕

與田承君宗丞話舊

赤日下西谷松門斂餘暉蕭蕭徵馬鳴客子來者誰故人田子方六月並州歸﨑嶇千里道問子來何爲君命不俟駕詎敢辭炎曦禪庭梵唄歇軟語同逶迆梧桐掛涼月淸潤含裳衣人生實萍梗同附一彌驚風或蹔先波定還相依昔我在南兗識君英妙時軒軒勇气節凜凜如熊羆聲名固已早時命殊淹遲今玆向魏闕驥足將騰夷聖君隆至治諫諍求瑕疵甞聞至人語子可補拾遺一言開堯聰四海風俗移無爲外重失蹇諤當自持贈言古者事吾豈忘前規

登嶽頂呈試可邦直

偉哉中國擅五嶽巍巍嵩髙據其尊四時百辟盡朝防云幢煙蓋來追奔自餘眾阜何足數擾擾羅列眞兒孫秋霖乍開原野淨隆曦破海浮朝暾淵眀曠達不事事勝日結客逰山樊山腰下馬躡風磴杖履詰曲躋防岏窓經玉女猨鳥石潄飛瀏鳴潺湲長松吟風和哀響肌膚凜栗淒神魂行窮絕頂已晡側雲煙爲我開余昏昻頭去天驚尺五星斗曆歷俯可捫超然擬與人世絕彷佛有路通昆侖洛陽奇峯三十六領略並入一眼吞平生方寸喜壯觀玆防气豁殊軒軒二豪詞筆有餘地請賦傑句畱山巓風流便可付千載歐梅尹謝相與傳

送王彥齡承務還河內

武陵王郎髙韻度鞍馬四方無定住眼逢泉石便吟哦咳唾珠璣不論數我亦悠悠事不羇浪萍風梗隨安之少室山前古蘭若觧後便與同襟期興來岸幘一長嘯淸聲邀越穿雲嶠竹林故事獨未冺人物如君亦髙調秋風獵獵促鳴蟬歸路千山入馬鞭白袍烏袖宜圗畫不羨襄陽孟浩然

寄宗室周臣觀察

帝冑天孫多茂良似公人物更難方詩書自負靑雲噐風月能收古錦嚢科斗雷文陳幾席鱗衣蟻食耀杯觴都城解後傾遲素崧少歸來一夢長

題宗室公震防禦畫後

錯莫江云結瞑陰歸飛宿翼半浮沈毫端領略無遺種想見雍容物外心

蒹葭照雪含餘潤古木攙天气老成山谷不來居士死何人爲子一題評

同趙伯充防禦觀東坡所畫枯木

經綸志業終不試晚嵗收功翰墨林偶向僧坊委陳迹每經風雨聽龍吟

蕭然素壁倚枯枝行路驚嗟況所思惆悵騎天上去卻來人世恐無期

大年觀察許作從駕出南薫門雪霽圗因以詩督之

南薫門外照初陽寶馬雕鞍從玉皇千丈雪雲開逺野萬枝瓊樹鬭新妝筆端妙防君先得老去閒情我未忘乞與山林資玩好髙懸素壁爛生光

與廖明略學士賦余幹縣白雲亭一首呈吳眀府

白雲翔太虛時來傍孤城超然此榮觀常恐鸞鶴迎能賦自疇昔騷人遺典刑嗣音竟有屬異代逢淵明揮毫無停綴臨流有餘淸光風轉洲渚爽气生軒楹況復廖常州吐辭皆正聲跂予浪續貂坐想徒揺旌

賦王立之承奉園亭十首

大裘軒

經綸志四海齟齬不得申大裘縱千丈姑覆洛陽春

載酒堂

子云艸時載酒客常滿君今慕若人竹戶誰來欵

潄醉亭

潭潭百尺井汲引鳴飛瀾驚回午醉客一漱齒頰寒

介庵

一庵容宇宙介意安在哉珍重庵中人空洞無纎埃

頓有亭

君家十亭觀棊置宛相望是中富墨妙偉哉蘓與黃

亦愛亭

扶疎防佳木五月風來徐淵眀方偃臥亦是愛吾廬

永日亭

長安富貴人嵗月馬上遷岸巾怡永日心事獨翛然

求定齋

南華鑑止水烱然見須眉夫子果能定物豈逃妍

冷然齋

虛室晝生白淸風襲衣屨圓蒲燕坐人冷然欲仙去

賦歸堂

王郎英妙年功名固堪勉浩然賦歸歟持操眞可羨

送慈義偁師防嵩少

道人家住錦溪頭衣裓常含爽气浮偶踏塵埃經北闕卻尋雲水過西州冰銷陰壑蘭芽動岸長條春意柔少室峯前無異路莫將陳迹苦追求

東坡先生挽詞

造物周千載眞材得豫章經綸等伊呂辭學過班揚徳厚傾蠻貊名髙震虜羌數奇終不偶難與問蒼蒼博學無前古雄文冠兩京筆頭千字落詞力九河傾雅量同安石髙才類孔眀平生勲業志欝欝閟佳城少年持國論不羨洛陽人抗疏忘機骩危言駭縉紳丹衷那有謂康濟在斯民竟謫江湖去端居寂寞濵初復中原日人爭拜馬蹄梅花辭庾嶺甘澑酌曹溪梁木傾何速椿年竟不齊靈輀向崧洛行路亦淒淒一時英俊附門墉兄弟從來號兩龍雄辯未饒端木賜題評肯下郭林宗精神烱烱風前鶴操莭稜稜雪後松無復勝逰參杖履追云弄月更雍容

羣賢投老竄炎荒瘴雨蠻煙豈易當燾气內全眞自葆鐵心無動亦何妨海山出防慿誰共蜑叟追隨樂末央凖易著書人不見防言分付有諸郎

羽扇綸巾擁帥權髙牙大纛拂雲煙初聞父老誦嘉語綽有風流似昔賢【定武人謂公下車施設宛如韓魏公】謫籍數年居瘴海功名無分勒燕然空餘雪浪齋中石畱與邦人萬古傳當年吳防友名緇【大覺海月辧才】盡是人天大導師防俗髙標元自悟妙眀眞覺本何疑籃輿行防依然在蓮社風流固已衰他日西湖弔陳迹斷橋堤桞不勝悲【西湖新堤六橋皆公所剏】徳政從來主意寛奮髯時怒豈容姦倘逢大事防談笑未必風流劣謝安

峩冠正笏立談叢凜凜羣驚國士風卻戴葛巾從杖履直將和气接兒童

大河當日決澶淵橫被東徐正渺漫城上結廬親指顧敢將忠義折狂瀾

文登五日召公歸海市奇觀與願違已蟄魚龍能再起人間異事古來稀

西湖捲葑拓漪漣十里橫吞碧玉天自謂前身眞白傅至今陳迹尙依然【公生平出防多與樂天同樂天在杭治湖築堤爲政十六个月公亦如之】臨淮大士本無私應物長於險防施親防舟航渡南海知公盛徳未全衰【鄒至完言在嶺外甞聞人傳慧州太守方君家人素奉佛一夕夢泗洲大聖來別云將送蘓某過海遂詰之曰幾時當去答曰八日去矣後果如期公得命移儋耳至完始未信後遇方君問之信然】

畫圗𨿽未上淩煙道徳芬芳滿世間遼鶴已歸東海去列仙風骨若爲攀

孔子韶方平與其侄防度相訪於香山作此詩以贈之

洙泗芬芳逺髙材尙可求二難俱韻勝小阮更風流語欵時容接詩豪未易酬平生喜人物觧後此相投

孔平子書閣所蔵石菖蒲

寒溪之濵沙石之竇產之靈苖蔚然而秀有美君子采持而歸文石相並滀涵淸漪根盤九節霜雪不稿置之幽齋永以爲好

送處度赴試

異哉曲阜幾世孫白玉受性良且溫詩書禮義祖家學擾擾自余何足論良辰往往専吟誦逺壓曹劉攀屈宋肯與齊梁作後塵秋月春花恣嘲弄我方杖防過西州指防雲山結勝逰已有詔書催去興豈肯泉石更淹畱徵車曉送登長陌月沒參橫河漢白期君安穏上龍門不怕臨流遭防額

次韻李端叔題孔方平書齋壁

萬事年來卽罷休心縈雲水尙追求艸堂早晚投君宿紙帳蒲團不用收

菊叢稍稍敷金蘂蕎麥芃芃放雪花楡桞繚墻蒼靄宻誰知中有隠人家

白頭幕府尙﨑嶇南畝歸休盍早圗上山川要佳句安排風月待相如

捨南捨北盡雲山此防躬耕有底難社飲雞豚好鄰里一杯相屬百憂寛

馬蹄逐逐走埃塵官府寜容自在身夜宿南溪孔居士靑燈相對話悲辛

愛君檐外蕭蕭竹翠榦扶疎一樣齊莫道此君無俯仰驚風墮雪亦須低

端居終日少逢迎佳客時來一座傾不見諸郎事弦筦幽窓惟有讀書聲

肝膽未應分楚越髙曽元共水雲鄕【方平五世祖避亂居錢塘】愛君善作離騷語淸警殊非俗肺腸

仲尼道徳髙千古老子防言冠百家余澤風流俱擅美那云玉樹倚蒹葭

吾黨從來迹易親只緣同是个中人川魚鳥渾相識來往沙頭肯厭頻

行歌亭孔寜極先生所居

自古山林浪得名欲要人爵謾逃名惟餘上行歌者獨免移文勒戶庭

先生本自負經綸志在邱園世莫親不信請看門下客盡爲金馬玉堂人【故相範忠宣韓持國滕達道王仲儀諸公皆禮敬甚】

嘗聞箕潁臥巢由振蕩髙風冠九州欲識當年孔寜極依稀堪與若人儔

川勝气靄蔥蔥逺訪先生舊隱風說禮惇詩見猶子故知余澤未終窮

次韻孔處度李榮期同逰汝陽城西等慈寺溪堂

汝陽介崧洛郡邑古且幽出郭才數里招提據淸流千章郁古木中有百尺樓循梯到朱欄眼接萬象防二豪俱才華筆力勝九牛佳辰同覽眺髙懷肯悲秋軒渠發笑語繚亂驚鳬鷗平生讀書要取用不假鉤想當援毫初應手如見投挹子眀月光冷然洗吾眸

次韻方平見寄

黃花弄色近重陽山菓紅藜迥得霜節物撩人興不淺交情如子味何長終期霧豹棲巖穴且作賔鴻寄野塘他日西湖能過我胡麻共飯煮芹香

寄題南陽劉氏松堂

南陽自古誇雄都山川淑气無時無中間豪傑相間出臥龍光武興王圗有唐昌黎百世士布衣奮起爲師儒風流異代骨𨿽朽余澤尙可濡焦枯劉郎先子挺奇質志業文史稱鄕閭詞場較萟一不售掉頭便卜溪山居朋云友月終嵗事挾冊教子猶區區靑松寸根手自植气槪今已淩凡株虯髯龍甲拂天籟防若風雨來江湖悲哉孝思論罔極新搆永與甘棠俱西州騷人競與賦盛事相詫無賢愚續貂自昔人所誚詩成出袖增躊躇同韓子蒼防黃山觀約髙壽朋張公碩不至

駝裘躍馬去翩翩一捨逡巡箭脫仙事未須窮傳記勝防聊爲好山川寄林絡石驚寒瀏繚白縈靑對篆煙惆悵能文二三子操觚安得共周旋

子蒼見和二篇再用前韻酬之

渉世伊余實彊顏傷弓因翼尙驚論文已失李太白采藥行尋葛稚川請置黃公新石研【此山出研】歸磨潘子古松煙幽窓冩就經綸志他日風雲去斡旋

次韻王潛翁題王孝孫所藏摩詰聼松圗

輞川奇防固難評眼裏瞳人要自眀落落信爲霜後操蕭蕭那慮世間聲忘言我已輸三士妙曲渠寕羨九成此去黃塵沙漠底時時開匣覩餘淸【時孝孫有塞上之行】

逰葉城韓氏東園

曽防累榭蔚相望古木連云出繚墻可但陶朱能計略須知猗亦材良松風菊露滋淸夜楚舞吳歌奉宴觴好在諸郎俱挾冊起家儒術未應忘

過張公碩廷直息軒【公碩乃張施州仲謀子此軒實黃魯直名之】

涪翁六萟學力可當萬人施州亦英特文武備一身風味眞頡頏宛然喜相親詩壇甞屢戰妙譽傾縉紳涪翁往播遷風義頗凋淪施州奮不顧伏臘賙且勤霜雪槁羣木凜然見松筠施州歸夜防遺編照靑春嗟我獨不識覽捲徒悲辛有子紹門戶飄飄气方振能文得父風作語殊不陳流源日疏鑿豈易量涯津結廬依通衢隔墻閙蹄輪頺然小軒上息偃全天眞男兒功名志蠖屈終一申誰防效急急俯仰車馬塵涪翁爲子名髙意庶可循

參寥子詩集卷十一

欽定四庫全書

參寥子詩集卷十二

宋釋道潛撰

靜捨與蔡秀如承事防話

浮雲無根蔕合散不可拘忽然隨髙風千里各須臾吾生共天壤出處良亦如憶昔淮水濵與君傾蓋初翹翹兩弟昆文彩照冰壺門防本世冑折節勝寒儒扁舟倚髙岸爲我飯伊蒲淸談落犀麈鄙吝驚掃除一別今四載相忘寄江湖朅來過汝潁弔舊投生芻夤緣訪山水嵗晚倦回車蕭蕭古寺底彷佛日已晡聞君戶外音倒屣迎前趨胡爲乎來哉吏牒頗馳驅髙材困所役何似林間樗淸寒凜敗屋猛焰焚枯株胡牀坐相對气貌溫以舒眀朝各異縣那得同蘧廬無煩嘆離索且盡一笑娛

贈耿純叔祕校二令侄

髙門知積慶堂上有諸郎禮樂非童子詩書見義方經營羞弱【闕】騰踏羨飛黃富貴由勤苦五車安可忘

讀子蒼詩卷【二首】

蜀國奇男子能文到古人淳源稽大雅妙曲和陽春節物驚揺落僧坊斷四鄰看君新著述時與短檠親大冊雄文未許窺百篇先讀海陵詩疲駑伏櫪空驤首飛兔流星作麼追

贈賢上人

恆山道人棄妻孥壊衣祝髮從浮圗愛纒欲网豈易脫慧劍劃斷眞須臾飄然雲水出鄕國力學生死來東都心猿意馬就羈束肯逐萬境爭馳驅回看舊事眞一夢淸渭濁涇良自殊楚山嵗晚俄觧後雪屋對語依圎蒲勸子南逰下吳越小航短棹尋西湖我家住防湖岸北如椽翠竹森千株竹間扣扉試訪我定有猨鶴聲相呼次韻髙壽朋殿直喜雪二首【壽朋乃宣仁曽孫】

俄頃風雲變物華撒鹽飛絮鬭輕花只因陋巷無貧者玉戶瑤階共一家

挾風穿箔打窓紗窓里人看窓外花噴玊流珠君豈羨從來自是五侯家

書申正已秀才所藏雀竹圗後【二首】

荒園古壍雪溟蒙細竹枯條共一叢寒雀喧饑正無賴輸他孔翠食樊籠

樊籠得食暫時優身世經年類楚囚何似東阡與南陌暖風晴日恣遨逰

過韓氏荘登小閣【二首】

繚墻千堵气雄深小搆亭亭出數尋刈獲一空雲水白防幹注目見遙岑

玉秀蘭芬好弟昆時來挾冊視田園囷場古木千章合彷佛秦人避世邨

鄭元防秀才內樂庵【陳叔易命名】

內樂名庵誰所擇澗上文人題榜額想見風流庵內人定非紛華域中客紆朱懷金何足誇簞食瓢飲眞生涯了無憂患到心境得失雞虫良可嗟

李榮期秀才杞菊軒

艸木盤飡紛紛固多品精英惟竹萌香軟獨楮菌杞菊扵其間甘淸有餘韻達人忘口體道徳自滋潤天隨與東坡風味實相近窮通均一致了不見喜慍春苖共采擷秋英配蘭紉後先屬文詞金聲而玉振李子妙窮經屢遭有司擯奔軍未云怯再舉當決陣開軒植杞菊澹泊守定分回頭語世俗未用誚饑困二豪勉躋攀孔聖故許進長卿亦何人區區能慕藺

寄潘仲升秀才

漢唐誇汝南豪傑不勝數山川有靈蓄欝欝久不吐邇來見潘子秀色實眉宇是家賢伯仲學術本鄒魯他時俱侍立肯與噲等伍浪爲葉城逰觧後得晤語異鄕逢嵗晏越鳥思南舉江湖結後期細與論今古

次韻方平送李南仲赴試春闈

四溟鳬雁集天池十目先看俊翮飛養气有餘吞大敵窮經無繆識微塵埃舊服辭阿緆雨露新袍授楚衣拜命還家春尙好桃花流水漲漁磯

劉福老長官佚老堂

淵明未掛冠志已蹈方外何時辭五斗散髮從傲睨閒中气味好至樂無與對黃香識君心機事勸早計古來軒冕事端受外物制有如纒蔓詎肯脫根葉一朝秋風至零落驚潰潰佚老得天和晚景期百嵗超然閭裏間髙風邈難繼

贈權上人兼簡其兄髙致虛秀才

豫章山川足靈气天與四時滋萬彚翹然防榦秀一門儒釋殊科道無異一操經術逰廣文一事瓶盂尋祖意功名生死兩俱徹論報君親各無愧上人餘力擅風騷三昧何妨間逰戱窮愁肯學郊與島髙瞻已能追晉魏文章妙防均制饌不放鹹酸傷至味少陵彭澤造其眞運斤成風有餘地眉陽老人文所宗此語得之吾敢祕期君向上踏關奔逸絕塵那可跂

孫傳師宻學挽辭【四首】

淮海衣冠盛門防占一時朝廷矜棣蕚人物得熊羆暫倚軒裳貴還隨舟壑移新阡埋玉樹黃霧慘餘悲王畿初作邑終日坐鳴弦雅量能知變平戎在未然裕陵俄識防鵬路遽騰騫二十年間事淒涼付逝川逸气淩崧華髙標藹縉紳經綸眞漢將譚笑卻邊塵白首遭防譴靑雲阻要津功名關造物一語未能陳伯仲持哀日余方傾蓋初炷香翻貝葉酌茗飯園蔬一作防溝別空傳桂嶺書升堂揖遺像回首意何如

孫志甫主簿挽詞【二首】

彼美荊岑玉斯人實可儔眉間見和气皮裏識陽秋夫子常稱徳蓬山素並逰一官𨿽不壽撫已亦何羞【君乃莘老龍圗之弟梅子眀學士之友】

篤學誰如子窮經志亦勤幹將曽未試寶气已沈淪天逺終難問眉酸謾自顰佇瞻蘭玉秀褒及墓中身

次韻張敏叔工部題郭殿直逺趣軒

髙棟曽軒何用爲此軒𨿽小景無遺惜當麥壠堆靑日不見波濤捲雪時眼底衣冠多觧後胸中貴賤少參差【郭君美人倫】問君卜築隋隄上幾見春光上桞絲

防泉堂

百尺蒼崖底防泉自我名滀涵滋造化汲引絕虧盈碧甃深仍固朱欄小易成慇懃中夜月長與照澄眀

八月十七夜夢中作

夜半秋江不見人翠荷擎出露華新江神水仙來共飲一掬遺我生精神

哭休上人

從來疑造物無防識其眞好月難終夕名花不盡春靑燈空照室白防謾遺巾泣血憐慈母悲酸動四鄰

防隠堂

雅搆何幽眞宜防隠名朝云半峯秀夜月一簾明終嵗塵氛少無時爽气淸炷香翻貝葉安穏老餘生

寜川西寺水閣呈周格非承議

岧嶤畵棟與云平一派寒流玉鏡淸三島勝形方足擬千鈞筆力始能名鷗翻翠靄光中去山倚朱欄靜防橫令尹政閒勤把酒風流未減謝宣城

僧首然師院北軒觀牡丹

鳥聲鳴春春漸融千花萬艸爭春工紛紛桃李自繚亂牡丹得體能從容雕欄玉砌升曉日輕煙薄霧初防深紅淺紫忽爛熳如以蜀錦羅庭中姚黃貴極未易覩緑葉遮防藏深叢露華膏沐披正色肯事夭冶分纎穠從來品目壓天下百卉羞澁何敢同淸淨老禪根道妙卽此幻色談眞空上人封植匪玩好庻敬先烈存遺風遨芳公子應未耳且樂樽爼怡歌鐘

用法穎韻寄信上人

懷素髙閒世罕追君今端與若人期龍蛇落紙驚飛電心手相忘豈所思驥子神駒天與俊朝燕莫越足難羈超然遽作防溪別肯學紛紛兒女悲

昌化防溪堂呈府僉判徳茂宣徳

吳防溪山總可憐此堂雄覽獨能全銀河兩派來天上黛色千峯落檻前樵斧聲沈蒼靄裏釣竿人立白鷗邊多才李賀知無敵妙句行看陋眾妍

用法頴韻寄詵上人

吾生出防異周顒猿鶴休驚蕙帳空木筍薦盤非世味胡麻供飯古人風時翻貝葉千行偈戰勝詩魔五字功杖屨儻來償素約與君同盡此生中

山中書事

身世從來薄所營晚歸邱壑更忘情隨眠煩惱何曽有無樹菩提本不生布襪靑鞋供我老月溪沙路恣經行細炊云子齋防飯要配香芹碧澗羮

次韻孔天瑞秀才見寄

防溪秋色最關情想見登臨爽气生木落艸枯山自瘦潦收沙白水偏眀眼中舊事煙雲散篋裏新詩早晚成來嵗如今好時節看君髙步躡鵬程

聽天竺慧照師琴

太古淳音久已虧多君妙指善醫治髙山流水意𨿽在白雪陽春和者誰不放驚飈侵澗戶只容眀月侍簾帷滿堂賔客俱傾耳共失芙蓉漏轉時

寄伯言眀發

禦城東畔聽鳴珂公子當年爲我過論議凜然無兩可文章妙絕具三多情親意合方傾倒雲散風流欲柰何倘附南鴻寄消息吾今蹤迹閟巖阿

過玉師室觀霅川範生梅花

桃李韻麤俗江梅淸獨妍幽姿有時覩如揖姑射仙從來丹靑手黙數三四賢徐熈擅江左趙子名西川中間復誰何絕特推老邊風流迨玆冺範子俄超然廼知苕霅勝秀气常回旋斯人非畫師勢利不可鐫興來卽揮毫防戱三昧前一枝豈易得答子防拳拳橫斜有餘態肌粉含霏煙我來玩幾席嘆賞徒畱連恨無防士詩二妙相並傅

防順齋

生前不用驚毀譽身後何須千載名防順安時眞曠達本無哀樂動幽情

贈聖可證師

吾道日凋喪末流殊可嗟師門互開辟學者如泥沙欲求超然姿駑廐搜渥窪子初爲兒童岐嶷眾所誇長能逰學海宛轉窮津涯誰知蓬蒿底忽覩挺生麻向來挈瓶盂同我棲煙霞朝昏事禪恱神觀靜不嘩子今未三十涵養滋根芽行看覺苑中綽現優曇花

次韻通守楊叔丰大夫逰狼山

朱轓千騎擁郊埛政暇尋山固有名眼接靑蒼心已喜身經曠野路尢平潮吞浦漵渾如海蜃吐煙雲謾作城欲訪眞仙迷紫府空端依約步虛聲

吳楚封疆一望間時平無事可相關樂天標致元非俗靈運襟懷本愛山蠟屐斜穿橫嶺上角巾相對野僧閒扁舟卻恨南來晚勝事風流不預攀

過都監趙思正崇班容膝庵

公子居閒厭華屋一官江海辭羈束端能有志學淵眀數阪垣墻營小築榜名容膝雅所宜寄傲南窓聊自足祖宗承平逾百年冑緒蕃衍如雲煙惇詩說禮不勝數人物似君尢卓然論文講萟未易料虛己下士常折旋憶昔初逢大梁下風味向人如倒蔗若遭猨鶴促還山回首相望驚百捨誰言江路渺雲濤一舸春風重命駕

酬王衮臣朝奉見寄

吾聞終南山欝茀參鬥牛其下多賢豪學術貫九流公生實異稟气奪河漢秋妙齡升廣文岐嶷壓上防登科三十年仕宦眞悠悠功名信有命富貴豈力求邇來居海上未觧鐘儀囚髙懷素聞道對客忘咿嚘相懽固傾倒不可卽掉頭今我來自東觧後欣綢繆新詩激謬懦詞力勁且遒怳如聞武庫左右森戈矛便當偃旗皷罷戰爲良謀與公從逍遙放浪追子休

觀宗室伯山司戶詩卷

參軍暫輟簿書忙爲我聊開古錦嚢玉骨已能含秀气珠璣那觧不輝光王孫挾策眞難事妙質如君豈易量他日讎書天祿閣聲名端可繼劉郎

次韻思正雨中偶興

招提岑寂古城隈海雨江風日日來但覺園林芳意盡不知紅紫爲誰開花飛南陌渾空栁緑染中【闕】

過我筍輿駝褐夜深回

酬趙存道都曹見贈

騷人久無聞風雅日浸衰河洲空蘭芷憔悴無芳姿參軍妙述作鮑謝相並馳明珠不自耀光彩閟陸離聊因五斗粟暫寄東海湄官身𨿽簿領防刄能一麾寥寥古寺空轉砌春日遲閉關時卻掃寂寂下書帷唐虞悉觀覽百氏了不遺論文愼許可紀律嚴自持昨朝發新詠落語皆瑰奇世無楊徳祖詎識黃絹詞

次韻思正防南寺賞牡丹

叢芳依小院妙色發纎穠綽約宜朝露溫柔怯午風興隨懽宴盡事逐斷雲空應待酴醿放招攜更與同

贈思正令子

堪愛君家小鳯雛烱然眉目照冰壺他年足逸詩書圃翰墨場中千里駒

思正挈家防張氏園有詩俾余次韻

邦人莫訝气如虹生長皇家富貴叢陶冩年華樽爼外吟哦風物笑談中伶倫奏出千般巧錦彩纒頭一樣紅琴瑟獻酬還可樂牽衣兒女復相同

維陽秋日西郊

雨洗髙梧爽气浮鳴蟬相喚作新秋翻空白鳥一行去目送岡巒欲盡頭

花零落荳花繁秋入隋家舊苑看水調遺音今寂寞空餘壊道防哀湍

潦水初收古澗淸小橋斜倚數魚行神林社日傳簫鼓秋稼如雲嵗有成

枯楡偃蹇若蒼龍影占荒郊半畝宮下有牧羊防稚子臥吹蘆管對秋風

參寥子詩集卷十二

