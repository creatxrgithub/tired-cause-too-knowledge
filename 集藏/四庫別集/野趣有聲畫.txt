野趣有聲畫元楊公遠

欽定四庫全書

集部五

野趣有聲畫

別集類四

元

提要

﹝臣﹞等謹案野趣有聲畫二卷元楊公逺撰公逺字叔明歙縣人是集前有咸淳中吳龍翰序稱一卷而此本二卷然至元乙酉方回跋原本在上卷末所載回溪道中一詩乃在下卷中使原爲二卷則此跋不應介在其間使集中原載此詩則回又必不更錄其全文知原集止一卷而下卷爲後人所續輯故又有丙戌初度詩在作跋後一年也其詩不出宋末江湖之格蓋一時風尙使然然一邱一壑亦時有佳致以久無刋本故選宋元詩者多遺之明嘉靖丙申汪元鍚始得本於其族子瀚乃復傳鈔集中有至元二十二年乙酉生朝詩稱六十平頭慳兩歲則是年爲五十八以長歷推之當生於理宗紹定元年宋亡時年已十九入元未仕當従周宻之例稱宋之遺民然集中春雪詩題下注己夘正月初三作正張世傑陸秀夫等蹈海捐生之歳而其詩有向曉披衣更擁衾略無一事惱胸襟語則是以宋之存亡付諸度外與前朝故老惓惓舊國者頗殊且入元以後干謁當路頌揚徳政之詩不一而足其未出仕當由梯進無媒固不能與宻之終身遁迹者同日稱矣今系之元人従其志也

乾隆四十五年四月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●野趣有聲畫原序

楊君家松蘿白嶽下園池林木蔚然大類魏野之居多所得趣故其襟懷玉雪不涴點塵然天地間風月常新煙雲不斷君磨墨濡毫畫難畫之景以詩湊成吟難吟之詩以畫補足觀此一卷則知意匠經營亦良苦矣抑作詩如市肆冕旒無人問當疇若顧虎頭畫維摩一日責施十萬二日五萬乎予坐詩窮未之能畫今則自惜君當自勉云咸淳六四一古梅吳龍翰拜手

●欽定四庫全書

野趣有聲畫卷上

﹝元﹞楊公遠撰

隱居雜興【十首】

碧雲深處著吾廬遠卻喧囂盡自如呵硯磨冰朝煉句擁鑪燒葉夜觀書人生窮達乘軒鶴世事盈虛賦芧狙勘破已無朝市夢軟紅端不上衣裾

身世悠悠付等閒盧仝破屋恰三間暫時結伴牕前月耐久論交戶外山竹鼎篆香消更爇錦囊詩卷攺還刪是非榮辱俱烏有翻笑人間兩觸蠻

老屋荒寒亦自淸柴門𨿽設只長扄數行古隸閒居賦半壁行書陋室銘�������研朱滴露勘黃庭此生與世𨿽無補筆底靑山到了靑

生計新來喜有涯蒔菘栽韮樹桑麻慣眠紙帳三竿日飽聽萍池兩部蛙往事眞成看墮甑凢身安敢望乘槎一般受用還官樣門外黃蜂爲報衙

髼松兩鬢欲成絲又是桃紅李白時百歲光陰須藉酒一生志趣莫過詩世情因向貧中識畫思方知老後宜卻喜半犁新雨過旋分菊本蒔東籬

一味幽閒了此生那曽懷刺謁公卿無官可署名𨿽晦有句堪吟思自淸棋要藏機何用著琴能識趣底須聲何當辦取靑蓑笠去趂農夫學耦耕

蕭然天地一吟身著向荒村野水濵耳底松聲風奏樂牕間竹影月傳神無田種秫難謀醉有硯遺家未是貧除卻推敲無別事襟懷拍塞四時春

籬編紅槿障蓬茅半近城闉半近郊苔繡曲蹊千萬點梅窺碧沼兩三梢閒將今古澆胸臆懶把榮枯問卦爻一自漁樵分席後淸泉白石與論交

槎牙詩骨等梅臞試啟靑銅失故吾啖蔗秪應佳境近解袍那想故人無推排景物歸吟捲安頓江山入畫圖只此可堪供活計底須捨瑟學齊竽

詰曲通村小徑開依山結屋任低隈無從問字髙人過有不嫌貧長者來煮茗燒殘柴帶葉脫巾漉起酒和醅絕憐筆硯香猶在集句曽賡百詠梅

中秋

秋气平分雨乍晴殘云斂盡楚天淸野人不趂丁卯�花課贏得今宵看月明

雨過閒步

霏微雨過不成泥小步何妨曳杖藜半露好山云斷續輕籠淡日樹髙低池塘有夢春生艸桃李無言下自蹊政此新晴猶未定那堪又聽竹雞啼

鷺

飄然片雪下晴空終日盤旋淺瀨中行近鷗鳬風致別立依蒲蓼畫圖同數莖絲髮心何慮一世魚飡體不丰歷徧江湖眞漫浪前身應想是漁翁

溪行【回文】

通村一徑遶淸溪緩步行來曳杖藜風弄柳絲垂裊裊紅桃映水壓枝低

梅花五首

艸木根荄暖未回��������������老幹槎牙一半摧水急可曽流影去雪深還不礙香來赤松孤竹眞渠友萬紫千紅總皁臺

髙標獨立歲寒時不受狂蜂浪蝶知樹百千年枯更好花三兩點少爲奇暗香疏影孤山句卻月淩風水部詩顧我對渠吟未穩且將淡墨貌橫枝

屋檐斜入一枝低欲爲形容頗費思蕭灑花裁冰腦綴橫斜幹倚斗杓垂風浮香動更闌後窻映枝橫月轉時最是孤髙難著語只宜索笑莫言詩

橫隔片煙爭向靜深藏翠幙全眞性霞拖數縷日初沈月掛一眉天未暝問訊頻敲碧玉枝覓詩踏徧蒼苔徑有時小醉倚幽窻只藉淸香聞得醒

半黏殘雪不勝淸可惜梢頭欠月明影不橫斜冰未泮香微漏泄曉初晴飡氈蘇武應同調披氅王恭想再生忍凍保全淸節在爲渠從此定交盟

螢

飛螢生腐艸熠耀暗中遊貼水燈相照穿林火獨幽風前疑燼落雨裏訝星流映讀除車胤今人肯效不

白杜鵑花

從來只說映山紅幻出鉛華奪化工莫是杜鵑飛不到故無啼血染芳叢

雨後

春色相將老幽禽百樣唫一犁新雨驟滿地落花深麥秀風翻浪秧靑水透鍼年登應可卜稍稍慰儂心

前題

沛然傾霔戰驕陽颯颯風來作晚涼吹散浮雲澄玉宇敲殘枯葉墮銀牀韓檠擢用因書薦班扇投閒被雨妨自此吟情辜不得一秋景物要平章

雪

怪得云頑凍不開漫空忽攪豆稭灰靑畱一半窻前竹白勝三分屋外梅剡曲舟應撐月去灞橋驢想得詩回吾儂喜有煎茶興不羨銷金帳底杯

白茅道中

支笻過嶺坳對景試推敲野水書之字山田畫卦爻雲歸峯露頂葉落樹畱梢問此名何地人言是白茅

次程斗山韻

口作蛬吟肩聳山了無縈系一生閒夢回春艸池塘外詩在梅花煙雨間但得雙眸長炯炯從敎兩鬢自斑斑此身窮達何消問天道乘除去復還

次吳篁嶼山行

詰曲深林小徑斜杖藜徐步訪山家老翁��無祗待禁酒官嚴又禁茶

聞鵑【庚午春時寓乳溪】

帝魄聲聲切敎儂聽不禁都緣傷國破豈是怨春深枕上幽人思燈前逆旅心花枝疑恨血到處映山林

春闌聞杜宇歸去意難禁蜀道連天崄郫城隠霧深差池當日事懊恨此生心閱世多興廢君休憶故林

次程直學秋雨感

一雨戰秋陽風生衣袂舉更不假蒲葵秋陽眇何許渾如赫赫人其技只鼯鼠須信有循環涼生屏煩暑此意黙領會何勞向人語

弔訥相次仲宣韻

兩字淸忠帝衮褒都緣穏把濟川篙後來諸老多成敗何似先生勇退髙

官居鼎鼐只儒酸雅淡襟期耐歲寒拂袖乘箕天上去斑斑靑史後人看

始生書懷

非賢非智半癡聾性稟天然雅淡中閒閱廢興槐國夢細思得失楚人弓事無欺世心何愧詩爲傷時句不工卻謝梅花開幾點年年此日伴山翁

黃山【借黃臺題問政山房韻】

古今墨客兼騷客推許黃山甲眾山三十六峯層漢外百千萬岫亂雲間煉丹帝往名長在搗藥仙歸臼已閒葉落花開人寂寂雄鳴雌和鳥關關瀑湍巖罅常飛沫砂現崖巓未帯殷水畔靑牛眠正穏源頭白鹿去仍還淸潭易見魚翻錦幽洞難窺豹露斑著罷棋枰畱嶂頂流來桃片點溪灣鸞翔弄影非無侶鶴唳衝天豈類鷴空谷伐柯樵父逺平川喚犢牧兒頑石缾傾注泉那竭瑤艸敷榮地匪慳老檜絡藤纒夭矯蒼苔蝕徑遶回環遙知衲子明空苦應笑貪夫競觸蠻斷續小橋艱跋涉崎嶇絕磴費躋攀枝頭菓熟猿爭取樹杪梢枯鵲爲刪虎踞風前疑嘯吼龍潛潭底想盤跧水簾珠貫何曽捲石室云封底用■﹝木寰﹐戶代宀﹞對峙容浮髙聳峭合流曹院響湲潺湯泉浴起能輕骨藥鼎飡遺可駐顏勝槪不窮吟不盡一時模寫在人寰

宮詞

燕語鶯啼日正長六官桃李鬧春光妾身𨿽未承恩澤卻喜君恩澤萬方

次敏齋陳先生月艇

小池新艤野航輕分得江湖一段淸最是好天良月夜嬋娟冷浸入窻明

悶書

悶來咄咄向空書怪底年來每事疏著腳左如旋磨蟻進身難似上竿魚不逢賢者休彈鋏謾說侯門可曳裾畢竟歸農爲上策買將蓑笠去耕鋤

次冰寮尢倅落葉

陡覺老秋郊山臞出嶺坳蕭騷風脫葉淸峭樹畱梢漸失牛羊徑難藏鸛鵲巢鑪燒供夜讀童掃莫輕拋

偶成

世路崎嶇蜀道難長年兀兀坐柴關詩才得句心先喜事不縈懷夢亦閒已種蒼竿環碧沼旋營矮屋傍靑山倘來軒冕𨿽無分贏得優遊天地間

次蘭臯自詠

生來無分對書燈卻喜逢人便眼靑枵腹謾臨求米帖學耕頻勘相牛經崚嶒骨相身長健磊磈襟懷鬢未星密掩柴扉盤膝坐人非人是底須聽

次宋省齋避暑

何處避炎威好是幽人屋拂拂來淸風蒼松間修竹坐久細哦詩惜不療饑腹念彼田舍翁桔橰聲斷續誰知漢陰老抱甕灌園谷頋我本無機所願年榖熟

寓幹明觀五首

梗迹寄琳宮蕭然萬慮空觀碁評勝負拂劍認雌雄香篆消還續缾花白間紅自憐閒雅趣恰共羽流同

無柰雨潺潺驅除惡況難三杯官酒薄一掬客心酸畫卷慵拈起書編謾展看更誰堪與話時對老黃冠

多謝老彌明金芽石鼎烹一甌浮雪白兩腋覺風淸齒頰回眞味詩聨悟道情北窻髙臥處魂夢到蓬瀛

丹室白雲深紅塵不受侵鳴琴驚鶴夢彈鋏恐龍吟只有淸虛事全無名利心謝渠爲下榻買酒共儂斟

月色上窻紗移來竹影斜夜深人已寂更轉鼓頻撾杜宇驚幽夢銀釭墜細花一時渾不記身在羽人家

大佛頭次程斗山

丈六金身本自然如今丈六未齊肩當時若起亭亭立只恐才余尺五天

淸明日雨中聞鵑二首

蜀魄抑何靈年年不負盟才過百五日便作兩三聲渠自懷歸計人因惱別情淒涼無處著那更雨如傾

家輕授鱉靈不擬再尋盟故業成荒址中心飲恨聲廢興猶反掌今古總傷情最是初聞處令人淚欲傾

借虛谷太博狂吟十詩韻書懷並呈太博十首

鐘鼎簞瓢信宿緣且將閒逸度餘年詩敲雪月風花夜畫卷江湖煙雨天三尺焦桐方外友一泓老硯郭邊田自慚埜趣無拘束敢和淸吟一十篇

竹馬才拋又是翁年來自覺轉疎慵欲開竹下三三徑還借毫端六六峯處世竟無非理事對人那有可慚容浮沈聊爾從吾好卻笑南陽說臥龍

幽事知誰可共論煙浮淸曉月黃昏吟梅細味逋仙句植蕙閒招楚客魂暴富小池蛙奏樂安貧陋室席爲門吾生幸自無榮辱一任傍人笑作村

頭顱搭颯一山翁萬事隨宜敢諱窮不結東華塵土夢何干北海馬牛風半生蹤迹從容裏一片襟期冷淡中兀坐有時參世味古今興廢轉頭空

失笑如何了此生須敎日日醉烏程是非不較人情好窮達休論世路平釣月耕云何限樂枕流潄石有餘淸近來轉覺身彊健剩喜雙瞳炯炯明

書劍謀生總不成效渠東野以詩鳴未知唐宋源流異卻喜江湖句法輕肩聳每同臞鶴立口唫端似冷蛬聲自憐絕少驚人句生怕人傳浪得名

一生不把兩眉愁厭聽瓢聲笑許由願荷鋤來翻畎畝懶攜刺去謁公侯酒傾明月淸風夜詩琢空山落木秋坎止流行俱莫問自然霜雪未蒙頭

吾廬近野卻依城彈壓風光藉酒兵山色可供圖畫趣泉流聊當管弦聲眼前無事方安逸天下丰年卽太平權勢從來難倚仗秖宜孤立度浮生

身世悠悠歲月侵兒時歷練到如今梅臞元稟冰霜操松老猶堅鐵石心世道任從渠否泰人情豈爲我辰參欲知卜隠在何處寂寞荒村煙樹深

徑曲通村深復深聽鶯吟歇聽蟬吟園林幽雅已成趣朝市紛華豈到心匣冷馮驩長鋏劍壁懸元亮不弦琴故知忤世皆緣直有口從今只合瘖

一溪趙宰惠詩次韻謝

古歙遭逢定宿緣作成和气致丰年一溪浪靜一溪月百里民安百里天艸茂圜扉花滿縣雨餘村落水通田正慚欠識荊州願忽拜雕冰鏤玉篇

髙齋韓東尉用前韻見寄次韻謝

世間名利我無緣飽看黃花又一年鬢有幾根從帯雪心無一事可欺天築居易辦觀梅閣取醉難謀種秫田欲謁昌黎論此意那知先已寄新篇

聽磵泉琴次趙丞韻

來謁磵泉琴都忘利與名初聞心地爽飽聽耳根淸三峽流波勢九臯鳴鶴聲更期明月夜共此暢幽情

生朝【巳巳】

初度今朝四二年頭顱堪笑尙依然故廬僅有三間月負郭曽無二頃田雅淡生涯圖畫裏淸新吟思竹梅邊焚香只祝吾親健此外窮通付老天

淸明後旬日不聞鵑

過了淸明又一旬不聞杜宇免傷情算渠會得羇人意應向山林僻處鳴

次程斗山村居韻十首

隠迹深村裏年今四十餘謾攜三寸管欠讀幾行書愛竹和煙種移梅帯月鋤簞瓢還自樂飯糗茹靑蔬

蕭灑園池上依然一故廬蒼苔封曲徑老鶴伴閒居計拙身還逸顏酡鬢任疎日長無个事窮達盡教渠

山勢主賓立溪流涇渭分景幽詩易得興逸酒難醺有累營家燕無心出岫云若言朝市事毫髮不曽聞

融和天气好攜杖作淸遊景物自消長禽言或去畱人登山際寺花暎水邊樓欲寫歸唫捲敲推手不休

搔頭無別想得句但長吟懶到風波地堅存鐵石心人情從冷熱世態任浮沈卻喜虛檐外淸吹滿竹林

茅結兩間月白雲分半間利名俱﹖﹖捨雲月共淸閒來轍元無俗論交賴有山謝渠梁上燕社後又飛還

山中閒宰相日日有蜂衙劍戟門前竹槍棋鼎內茶鶯歌喉宛轉蝶舞翅欹斜只此堪娯樂何消解語花

村疃多幽趣誰言景象稀云欹山卸帽苔長石添衣一歲驚春老千林覺綠肥可憐雙蛺蝶又傍菜花飛

生來疎拙甚怕與俗流同頗識一丁字寧牽兩石弓夜敲篩柳月曉對落花風但得身無事何消效送窮

詩骨淸臞甚幾如沈隠侯自編籬象眼爲護筍貓頭日有丘園樂身無世俗愁憐渠名利客汨汨幾時休

再用韻十首

非郭非山住蕭然樂有餘晝長延客話夜靜課兒書藥潤晴時曬畦磽雨後鋤近來生計好新味富佳蔬

數椽欹欲壓髣髴玉川廬不結市朝夢惟便水竹居靜中諳世味貧裏見親疏忽怪幽池漲元通灌稻渠

村深林密處路向小橋分屋老誅茅葺腸枯借酒醺廢興隨反掌富貴等浮雲近更澆漓甚傷懷不忍聞

林塘幽復僻俗士可曽遊景物因人勝茶瓜爲客畱納涼尋密竹凝眺倚層樓浮世榮枯事從今莫問休

閒拂蒼苔坐新蟬伴我唫有山堪著眼無事可縈心風細荷香度池淸鳥影沈詩成慚句拙那得落雞林

孤竹赤松子定交泉石間不關渠勢利落得自蕭閒畫寫景中景云分山外山興來時散策興盡便知還

遶檐森竹木環列類排衙供客何消酒論文只藉茶禽聲喧晝永日影印窻斜更有淸虛事憑欄看藕花

地僻人煙少林深轍迹稀折蕉當巨扇裁葛作單衣田綠秧初徧梅紅雨後肥茅檐喧鬧處紫燕引雛飛

平生丘壑趣閒雅更誰同養竹苔三徑栽花地一弓棋邊消永日琴上鼓燻風靜裏謀生計優遊道不窮

骨相寒如許那封萬戶侯紅顏非藉酒白雪未蒙頭事少渾無夢身閒豈有愁老天能覆我飽暖四宜休

三用韻十首

卜築郊坰外寛閒一畝餘汲泉朝灌菊炙燭夜觀書酒熟邀朋酌園荒課僕鋤喜嘗紅稻飯旋薦晚菘蔬

地不喧車馬蕭然一艸廬曲通樵牧徑正合埜人居秋老欣禾熟林寒覺葉疏髙歌仍鼓腹世事豈關渠

屋頭明月上此夕又秋分千里人俱共三杯酒自醺河淸疑有水夜永喜無雲桂樹婆娑影天香滿世聞

人生期滿百有興且追遊白髮來非約靑春去莫畱兔烏雙轉轂今古一憑樓莫問窮通事從今付分休

夜涼淸似水淒切只蛬吟喚起離人思催殘懶婦心敲梧風淅淅篩竹月沈沈顥气微茫裏依稀見遠林

性野耽幽隠茅茨一二間身侔黃鶴瘦心與白雲閒囊裏詩無俗毫端畫有山忽驚時節換塞鴈又南還

不作皺眉事何煩古押衙且嘗桑落酒更瀹雨前茶風鋭霜初結天寒日易斜莫言秋色老猶自有黃花

陡覺秋蕭索林端葉漸稀菊殘堪作枕荷老不成衣著句愁詩俗持螯喜蟹肥晚來風色緊吹起荻花飛

生計𨿽隨分年來迥不同窮通槐國夢得失楚人弓世事埋雲月人情過耳風但教彊健在佳況自無窮

無官堪受祿有橘當封侯俗事退三捨唫情出一頭策笻枝縱步買竹葉澆愁又是秋歸去推移不暫休

四用韻十首

探梅時節近春小已秋餘飯足農家樂年丰史筆書籬隈眠蠒栗池淺立舂鋤對景閒唫句風騷沒筍蔬

朝市何曽夢山林自結廬淸幽無俗事蕭灑類僧居地鎖苔痕潤池窺竹影疎毎畨新雨過門外水成渠

朔風號萬竅冷色倍三分榾柮鑪偏暖茅柴酒易醺烘梅慳愛日釀雪布彤雲今是丰年瑞吾儂政樂聞

小醉初醒後衝寒作興遊宿雲山頂散殘雪樹根畱檐澑懸冰柱風威凍玉樓欲唫唫未穩歸擁地鑪休

夢覺燈初燼搔頭謾短唫人生隨宿分世慮莫縈心霜結風聲息參橫月影沈此時朝市客爭似臥家林

活計人知否無聲詩句間髙低煙樹古來往釣舟閒練掛千尋瀑屏圍幾座山天涯無限景只仗筆追還

捲起黃紬被何消道放衙瓦盆常貯酒雪水旋煎茶但得詩聨穩從敎竹屋斜助儂髙興處索笑共梅花

六出新裁就漫空密又稀獨行無鶴氅冷臥有牛衣竹頂千鈞重梅添十倍肥品題輸謝女柳絮逐風飛

愛梅能獨立不與眾芳同花貯香千斛梢籠月一弓倚松還傍竹洗雨更梳風和靖淸吟後題評愈不窮

因循身漸老性懶謁王侯嘗到新藍尾翻余舊曆頭春來𨿽可喜歲去抑何愁桃板書聨句三平二滿休

見遠樓次敏齋陳先生韻

目欲窮千里樓頭著意看雲橫知岫遠野迥覺天寛對景詩懷壯乘風衣袂寒主人還解事容我恣憑闌

次汪制議梅巖韻

梅倚幽巖頂花開碧蘚枝了無脂粉態惟有雪霜姿一點香淸遠千年樹倔奇和羮風味在那許浪題詩

覽鏡

覽鏡顏非昔相將老態催靑春彈指去白雪上頭來興逸三杯酒詩淸百詠梅襟期除此外萬事付悠哉

閏九日

九日重逢惱肺腸世情底事便炎涼今朝有酒還堪醉不信黃花不復香

喜晴

厭聽滴檐聲風回喜乍晴潤添新柳重瘦損落花輕山翠云初斂溪渾水漸淸埜人無別事杖策又郊行

促織

促人機杼意殊深徹夜啾啾不絕唫莫入五侯庭院去靑蛾紅粉少知心

除夜

老境漸相干饒儂鬢未斑歲華今夜換天道此時還累重家常儉身輕心自閒莫愁生計薄筆底有靑山

再謁紫極宮

一去重來已十年頭顱堪笑尙依然何當了卻塵紛事來結梅花紙帳緣

偶得李竹屋居士摘和靖先生梅詩四聨演成八韻句工而韻險似難繼和愧不自揣僣敢續貂珠玉在傍覺我形穢五首

疎影橫斜水淸淺冰容不比尋常見若非采石謫仙魂定是汨羅騷客面鶴膝枝低俯鏡奩鴨頭波靜澄江練憑誰說與老孤山敢續君詩君莫厭

暗香浮動月黃昏斗轉參橫月闖門香一綫通淸曉夢影千枝寫悄詩魂荒寒老屋疎籬處寂寞斷橋流水村靑女橫陳雞唱徹懸知煙霧暝云根

雪後園林才半樹支笻細認孤山路云頑未斂風更嚴木凍且僵天欲莫冷蕋依稀無處尋淸香髣髴暗中度翻思立馬老坡翁月上黃昏方得句

水邊籬落忽橫枝不受狂蜂浪蝶知萬紫千紅俱寂寞三花五蘂自新奇風號浪湧連天起雪作云凝拂地垂此景此時難著腳輸渠耐冷立江湄

池水倒窺疎影動任渠羌管吹三弄碧波淸淺淨無痕老幹槎牙堅耐凍花放羞同桃李場香來偏惱詩人夢當年曽醉老師雄翠羽雙雙疑作鳳

江艸塘袖詩言別次韻以餞

數日君不來欲賦莫云詩今朝忽過我歡然如先期談論已忘倦坐臥猶忘機正爾躊躇間袖出言別詩且知束錦囊屆途無多時使我心爲感使我心爲悲此意竟何如寫作送行詩君不鄙我句喜色形須眉明朝天一方胥會知何時

次蘭臯吳堂長曉起

曉起披衣不柰寒搔頭自愧轉疎頑吟情冷淡梅花外畫思微茫煙雨間有興何妨終日醉無求贏得此生閒要知人事循環理歲月推移去復還

生朝

浮生四十自今朝一味淸閒宿分招山在筆端長不老雪於鬢裏幸相饒有時得句難緘口無事干人懶折腰多謝梅花爲我壽年年先放小溪橋

贄雨村施權宰

旌斾來時桂未華如今煙柳又藏鴉一塵不著千家月萬象無私滿縣花艸茂圜扉春寂靜吏閒庭院燕諠嘩剰膺當路飛騰剡玉筍催班已有涯

偶題

鵝黃又染柳絲絲自笑勞生作麼爲雨耒雲耕三寸管風欞月牖一聨詩酒逢知己何妨醉事不如人且待時秪恁眼前隨分去展開懷抱豁雙眉

懶

疏懶春來分外添蒲團兀坐地鑪邊關心事少夜慳夢酌酒杯多晝亦眠琴有徽弦姑掛壁詩無眼目謾成篇自憐不似門前柳才得東風翠拂天

次黃山中山居韻

山居無一事所得趣何深閱世秋聲賦存心夜气箴步徐攜葛杖興逸鼓嵇琴最喜疎籬下悠然見翠岑

又

結茅林麓久老大鬢絲多浮世幾棋局生涯一釣蓑位卑希少室飲醉達無何勘破紅塵事風恬水不波

雪月梅

寒梅開後雪初晴斂盡殘雲月又生月映雪時梅更好梅橫月處雪爭明羨渠結伴成三白添我相親卽四淸今夕細吟詩說與來年此際莫寒盟

次趙篷窻歲莫

人間歷日又天頒造化推移豈暫閒春到卻添詩思好年髙何惜鬢毛斑非干已事慵開口不受人情免厚顏試問近來知我者梅花之外只靑山

有感

勘破浮生且任眞底須苦苦役精神靜觀歷代千張紙細數英才幾掬塵朝市只尊黃閣貴山林誰念素衣貧何如領取閒風月贏得襟懷日日春

旅寓

憶昔離家日村村煮蠒香因循淹五月次第過重陽排悶詩多感懷歸夢最長君言名利事都只付亡羊

池塘生春艸

燕寢凝香夢更淸夢回得句快唫情可憐人化遼天鶴池上年年艸自生

偶成

抱膝長唫更短歌百年身世易蹉跎事逢如意從來少詩不驚人空自多暖日烘時花著子東風吹後艸成莎看渠天道無私覆寒谷陽春有腳麼

次蘭臯擘蟹

江湖郭索艸泥行不料遭人入鼎烹勇恃甲戈身莫衛富藏金玉味還淸持螯細咀仍三詠把酒髙唫快一生鱸膾侯鯖應退舍算渠只合伴香橙

旅寓岑寂中園丁送花四品因賦五絕

倚徧闌干日欲斜春光撩動客思家園丁頗識人岑寂特地攜來四品花

玉蘂花開觸處芳甆缾安頓細平章怕渠不肯梅花弟能趂春風七里香【右山礬】

百葉夭桃簇絳綃向人含笑態妖嬈開元天子曽擡舉簪向妃冠恨便消【右緋桃】

西蜀名花別樣芳玉環睡起試新妝化工還有無情處秖與胭脂不與香【右海棠】

粉綃細剪綴枝條無柰盈盈笑靨嬌最是短籬遙認處渾如臘雪未全消【右雪條】

次菊披汪判丞

襟期坡上菊稟得一天秋徳述須銀管詩唫聳玉樓不關心富貴愛隠迹林丘只恐符商夢桃源莫可畱

次蘭臯秋感

向晚郊墟送嫩涼徵鴻點點又南翔年光迅似離弦箭世事艱於上水航月不冷炎來戶牖詩多淒怨感蛬螿秋容莫道全蕭索籬菊芙蓉競試妝

次宋省齋立秋

才見春花榮又見春花謝花謝綠成陰瞬目逢炎夏誰知俯仰間祝融便回駕卻喜西風來美矣難酬價且效柴桑人寄傲南窻下此意自領會那許傍人借所願無榮辱靜中觀物化

病腰

偶病腰疼失步傷艱行終日坐胡牀非干騎鶴因錢重豈是懸魚爲帶長倒屣蔡邕那敢效休官陶令卻相當名方細檢無良劑秖好頻頻酌酒漿

雪十首

萬籟更深寂不鳴窻間恍覺月微明情知是雪疑非雪忽聽前村折竹聲

無柰風威冷逼衾起來搔首更披襟方知攪下漫空雪已積階前尺許深

秖應王母宴瑤池宴罷羣仙趂醉歸駕鳳鞭鸞仍馭鶴滿空風捲羽毛飛

天敎塵世換規模萬象憂愁心未孚一夜蒼松須白盡靑山頓覺老頭顱

堆瓊積玉徧階除个是騷人富貴余莫道得渠無用處寒窻能映夜觀書

造化須臾變物華園林無處不梅花三間矮屋淸溪上疑似林逋處士家

喧呼童稚塑獅兒髣髴形模便有威枯炭點睛鈴用橘酒杯疊疊印毛衣

臘前三白兆丰年此話農家萬古傳近值世更人事攺生民全藉老天憐

雪滿乾坤月滿天剡溪風景尙依然戴逵仙去徽之死乘興無人更棹船

徹夜陰風恣怒號誰家帳底飲羊羔何如榾柮鑪邊坐雪水煎茶興味髙

春夜雪再用韻【己卯正月初三】

東風怒撼樹梢鳴凍住頑云黯不明兀坐鑪邊閒側耳春虫撩亂撲窻聲

向曉披衣更擁衾略無一事惱胸襟起來點檢窻前雪地上無多屋上深

詩夢關情艸滿池東皇已向歲前歸怪渠楊柳搖金未底事漫空絮便飛

江梅帶雪狀模糊梅雪相逢意不孚雪遜無香梅遜白雪消梅現舊頭顱

茆檐堆積未消除仔細觀來半尺餘臘後春前知幾白丰年可卜史官書

瓊林玉樹競奢華老眼光搖眩有花莫是幻成銀色界樓臺勝處梵王家

仙禽灑羽半天飛疑是歸來老令威妝點江鄕堪入畫漁翁披得滿蓑衣

數聲爆竹入新年萬紫千紅信息傳巽二攙先施妙手花開頃刻更堪憐

一色寰區水墨天了無塵翳自天然惜乎官禁缾無酒勝賞空辜藥玉船

雪霽風猶萬竅號微唫擁鼻袖無羔一寒如此還風味和得詩成句法髙

苦雨

滴碎空階頗厭聽惱人況又近淸明三分春忽二分過十日天無一日晴寒沁柳眉愁寂寂濕凝花臉淚盈盈蒼穹好憫云霓望畱作甘霖助有成

次羅梅谷詩畫總觀

梅谷梅應占作魁不論時節遣花開傳眞舊說華光老詩到林逋俱壓倒華光去後誰逼眞補之筆底生陽春月香水影許多態竹外斜枝奇且怪後來若問誰解無聲兼有聲須還梅谷野趣相與共推評

雪消

風姨剪水作花鈿鋪徧乾坤惜不堅滑滑淤泥溶暖日潺潺檐澑滴晴天山頭白了靑還在梅臉肥添瘦復前倒指兼旬猶是臘願期再作兆丰年

次宋省齋木犀二首

西風生桂子香色總關情籬菊宜交友山礬可弟兄慣承秋露重獨占楚天淸對此須吟句呼童索管城

顥气淸如許全鍾在木犀碎金羞色淺片腦愧香低根析蟾宮種詩唫蠒紙題折來供鼻觀何用上天梯

見竹溪羅權府

瑯玕萬个碧雲深長覆晴川數畝陰渭水侯封元有節葛陂龍化本無心波光靜處涵淸影灘瀨鳴時和好音除卻寒流相映外此君那許俗塵侵

見古梅吳府敎

萬木風饕凍欲癡孤根逗暖正斯時樹槎牙歷百千歲花摘索開三兩枝兄弟山礬應未稱交朋松竹恐相宜玉堂標致和羮味可是香名滿世知

次宋省齋懷竹洲

蒼洲無恙在依舊匝溪灣闌護竹三徑屋環梅數間幽池生艸夢危石繡苔斑遙想銜杯處何曽醉玉山

探梅

傍水尋梅步水湄輕寒輕暖日斜時不辭二里還三里且看南枝又北枝蘂勝珠圓香勝腦花如玉潔蔕如脂絕憐疎影橫淸淺欲爲題詩未敢詩

次省齋桂花

羨君詩句正而葩閒對西風賦桂花可惜分來蟾窟種如今開徧埜人家

池上芙蓉

小池擎雨已無荷池上芙蓉映碧波初試晨妝銅鏡淨未醒卯醉玉顏酡一秋造化全鍾此十月風光尙屬他除卻籬邊叢菊伴別誰能柰曉霜何

次朋山鄭管轄韻

朋山心與白雲閒一點塵囂不可幹披褐朝眞香篆裊登壇召將劍芒寒棋枰子落鳴飛雹石鼎茶煎吼怒湍待得功成丹九轉願隨雞犬事劉安

次趙都使心田壽域韻

非園非圃亦非坰寸地無多好力耕豈藉鋤犁開曠蕩但除塵垢自和平云收月掛天長淨水止風恬浪不生壽域預營眞得所王家蠒室可齊名

借汪路教韻題趙東麓判丞臨淸堂

結屋俯淸溪蕭然迥出奇書藏千萬卷梅浸兩三枝入竹風聲細移花日影遲樂山仍樂水何慮復何思菊有陶潛逸蘭無屈子悲娯情琴上操遣興局間棋對客頻傾酒臨流剩賦詩要將閒度日只恐道關時觸目多幽致畱題總色絲細唫增敬羨貂續匪佳辭

逺浦歸帆【瀟湘八景】

江山勝處簇人家樓閣重重枕水涯試倚闌干凝望眼帆歸遠浦隔蘆花

煙寺晚鐘

山寺鐘敲晚照殘僧歸云暝費躋攀浮屠屹立巓崖頂恰在煙嵐紫翠間

平沙起鴈

極目靑山帶夕陽平沙漠漠水茫茫幾聲漁笛蘆花外驚起斜飛鴈一行

江天莫雪

垂垂四幕凍雲頑萬木號風晚更寒系纜漁人歸去後亂飛柳絮滿江幹

瀟湘夜雨

薄莫維舟古岸邊濃云潑墨暗江天道林嶽麓知何處雨打篷窻夜不眠

洞庭秋月

月色湖天浸嶽城蘆花渺渺白鋪汀玻瓈萬頃淸無滓只有君山一點靑

山市晴嵐

橫嵐髣髴抹髙岡村市人家釀秫香溪上曉來爭渡急裹鹽沽酒趂虛忙

漁村夕照

一簇漁家古渡頭生涯只在幾扁舟歸來曬网斜陽外欸乃數聲煙樹秋

上趙相公二首

天教古歙巧遭逢和气薫蒸蠶麥丰重見龔黃宣徳化再生韓柳振文風萬間廣廈人人共千里明蟾處處同端的相門還拜相魯公行卽繼周公

徹骨淸貧頗自憐生涯淡薄只隨緣搜羅景象畫多趣抖擻襟期詩幾篇毛穎漫供煙雨耒石泓聊當稻粱田化鑪倘賜甄陶意便是人生際遇年

次姚吏隱惠詩韻

相逢一笑信前緣聞道先吾豈較年灑落襟期良夜月沖融气宇小春天喜評曲直人間事懶問肥磽郭外田忙裏依然淸興在時時不吝惠新篇

龍金庵次壁間韻

續得遠公泒結庵千仞巓利名俱﹖﹖捨寒暑任推遷供佛燃香篆餐松咽石泉个中三昧處克廣自無邊

學稼

塵埃面目半生勤去住渾如出岫云腹餒謾揮求米帖囊空徒誦送窮文詩書滿架何堪煮稌黍盈疇政樂聞欲辦煙蓑並雨笠願隨田叟學耕耘

學圃

蕭然身世盡寛舒剰有工夫學種蔬每汲淸泉勤抱甕旋鋤荒圃謾攜書綠葵紫芥香尢美春韭秋菘味有餘時擷鮮苗烹石銚朱門肉食不如渠

學漁

年來懶問是和非謾向滄浪理釣磯折取綠荷充蒻笠收將紅芰緝蓑衣秋風蒓菜鱸堪膾春水桃花鱖正肥身逐煙波逃世慮沙鷗汀鷺共忘機

學樵

因嫌蹤迹混塵囂腰斧髙歌去采樵欲效買臣無貴骨何如王質有仙標丁丁伐木空山外軋軋肩薪小徑遙一任雪天霜月夜且將帶葉地鑪燒

次江艸塘

西堂夢徹艸塘春得句渾無半點塵卻喜寥寥千古後只今分付與詩人

次黃山中進退韻以餞

會聚渾無定云萍一樣觀今朝酬俚句明日隔重山鴻便書須寄秋期盟莫寒算來無遠別底用唱陽關

次吳篁嶼贈別

每嗟人世等浮漚會聚如雲散復收詩賦別情無白雪酒澆離思有靑州見梅須寄一枝信對月還關兩地愁此去若逢風雨夜肯思細話對牀不

次余靜庵寒夜詩思

地鑪煨芋栗兀坐數寒更香篆消重爇銀釭剔復明月穿窻隙過風拂樹梢鳴喚醒唫邊興敲推睡不成

又

拂拭蒲團坐從渠歲事更年來心益壯老去眼增明月牖描梅影風檐撼鐸鳴撩儂詩興動得句自天成

蠟梅

一種孤芳別樣奇化工鎔蠟雪霜時正憐粉蝶歸何處卻怪黃蜂集滿枝衣效道妝香惹袖面侔佛相臉無脂淸名也受梅花號底事林逋不贈詩

逗春海棠

蜀地名花迥出奇玉環卯醉未醒時只開春暖二三月偶冒冬寒四五枝曉帶淸霜濃傅粉晚迎紅日淡勻脂惜渠未敢輕攀折子美如何少得詩

除夜【戊寅】

檐澑聲中送舊年團圞笑語不成眠忽驚雷吼三更後始悟春回半月前桃板欲題詩未穩燈花頻結兆開先明朝賀客無祗待汲水煎茶當酒傳

野趣有聲畫卷上

●欽定四庫全書

野趣有聲畫卷下

﹝元﹞楊公遠撰

次黃山中首尾唫

雙井源流綽有聲襟期一片玉壺淸唫成物外風騷句付與人間月旦評隨柳問花知雅興論心握手見交情英雄摽致眞難敵雙井源流綽有聲

初度寓郡

得失榮枯付分休康彊之外復何求靈臺洞徹天無夜銀海精明月正秋謾賦律章酬誕節旋沽官醞破羈愁生來結得梅花伴長占春風第一籌

次余靜庵晚望欲雪

凝眸天欲莫烏鵲認巢歸萬竅號風急千林脫葉稀云頑垂地暝屋冷帶煙霏黙想滕郎意商量剪水飛

再韻

牧豎橫淸笛騎牛引犢歸陰凝山髣髴暝合樹依稀風逼衣裘冷天將雨雪霏倚闌遙睇處接翅有鴉飛

自述

年踰半百頗酸心眼底朋儔試選掄松竹梅花三益友詩書畫卷一閒人北窻髙臥那非樂南阮甘貧只任眞卻喜生無榮辱事底須姓字動朝紳

次宋省齋問月

開樽酹酒問嬋娟來照人問是幾年從古到今今復古才圓又缺缺還圓隔千里共何同異描萬象眞無醜妍最是婆娑仙桂樹新枝不長出靑天

借張山長韻呈方虛谷三首

幡然何事賦歸來領略黃山酬玉杯敲月幾編𨿽滿世澤民一念未宜灰笑呼臞鶴梅邊去旋買寒花竹外栽襟度汪汪千萬頃眼靑應爲野人開

歸來黙坐似心齋南北曽穿幾緉鞋踏徧關河才思古名知艸木宦情佳桐江勝景歸唫捲練水寒云入壯懷試數時賢誰敢並蘇黃端的是同儕

樓臺寂寂白雲堆三徑縈迂鎖翠苔怪得菊松多喜色秖緣琴鶴已歸來人瞻北斗光尢燦門對南山掩復開野客再持漫刺謁不應袖手又空回

次韻別黃山中

相逢秖在萬山阿每愧才疏藉琢磨昨日忽來明日去會時常少別時多茶聊當酒匆匆話詩爲言懷細細哦折得梅花須寄我不然攜杖早相過

九日

造化推移秋意深安排景物逐時新又逢九日寒花節不覺三年逆旅身烏帽戀頭渾忤俗白衣送酒竟無人翻思杜牧牛山句誰解淸唫繼後塵

次宋省齋九月十日

恰說重陽又罷休柰何烏兔去悠悠可憐節後人心別未信花前蝶意愁病裏不禁三盞酒客中虛負一年秋來年昨日登髙興彊健還能痛飲不

次省齋韻覓友梅索笑集不蒙見惠再借韻

巨編藏古錦風雅續遺音雷電欲下取辟易不敢侵眞趣誰領會一如陶潛琴所言正而大詎比鄭聲淫疑有造化鑪煉鐵成黃金个是絕世寶何必問西琛有時唫竹外竹影弄淸陰有時歌梅邊梅香散水沈所以形之句毋乃得之心俗子敢再請幸爾勿沈吟

次宋省齋七夕雨三首

自笑生來作麼爲百無一解太癡愚今宵欲覓天孫巧未審天孫乞我無

織女河邊渡鵲橋風吹仙袂舉飄飄洗車一夜霶■﹝雨上沱下﹞雨圖得人間起旱苗

人言此夕會雙星騃女癡兒競乞靈學織學耕非我事何如牛角自橫經

次姚舍人二首

披起綿衣換葛裘不禁時序去悠悠吳江楓老蕭蕭下紫塞鴻歸點點秋幾幅蠻箋詩狀景一聲羌笛客憑樓羇懷正此無聊柰細雨檐花分外愁

斜岸烏紗落魄裘得寛閒處且悠悠任渠名利濃於酒顧我情懷淡似秋黃菊蒼松陶令宅淸風明月庾公樓翻思二老今何在景物依然惱客愁

次友梅編校獨臥牀

梅花紙帳伴書窻氈褥平鋪小小牀趺膝橫琴情自適曲肱當枕樂偏長詩魂直透冰霜國衾錦那沾粉膩香丈五日髙眠正熟不知前古又三皇

癸未元日【除夕立春用臞翁韻】

桃板休題只任眞也無艱苦與悲辛屠蘇後飲身𨿽老毛穎頻揮道不貧昨夜燈花今歲兆今朝元日昨宵春邇來時俗全非古烏帽長衫能幾人

銅缾簪梅

梅花點點自淸眞雪虐風饕苦且辛白玉堂開𨿽是貴古銅缾浸亦非貧愛渠夜寫燈前影類我時揮筆底春雅趣有誰能領會華光已後更無人

逰南山次劉曉窻韻二首

神仙窟宅白雲扃山徑迂回峻復平煙冷恐遺丹竈在艸深不向斗壇生市廛塵隔二三里巖谷禽啼一兩聲莫訝此來仙不見遙岑寸碧眼增明

李白曽來問姓名宣平疑是古初平負薪出處天將曙沽酒歸時月又生雞啄遺丹非有意瓢懸老樹寂無聲寒泉滿沼依然在靜夜長涵星斗明

龍金庵次黃山中

淸風明月逐時新天付幽人直萬金和得詩成無个事來時可惜不攜琴

龍金庵借張山長韻

道人結屋萬山阿趺坐焚香意味多塵事不干心已寂年華易度髮難皤薇烹石銚供常饌茶煮山泉當太和我亦非貪名利者擬來入社許儂麼

題徐氏聚秀樓

輪奐危危百尺樓闌干徙倚豁雙眸揷天萬仞黃山聳遶郭千尋練水流風月不消錢可買主賓須要味相投四時景物俱收斂引得詩人競唱酬

殘梅

暗香消歇粉妝殘點點虛庭碧蘚間卻怪貧家新富貴地茵純用鹿胎斑

還劉曉窻吟捲就用捲端韻

細觀唫捲壓陽春字字新奇絕點塵旣已學詩兼學禮底須憂道更憂貧鳥啼花落蕭閒日月白風淸自在身內景通明誰會得窻寒曙色正精神

詩家【詩人十事】

松下云根迂菊徑梅邊竹外著茆茨天教管領閒風月得句無非妙色絲

詩壇

突兀騷壇依漢立英豪元帥凜霜威四時景物知多少一一投降聽指揮

詩將

艸木森羅歸隊伍溪山遼遶作城池運籌決勝應無敵郊島從旁作鼓旗

詩匠

吳剛運斧惟修月輪扁揮斤妙斵輪好句何須勞斧鑿無痕無迹自天眞

詩筆

銀管空虛藏兔頴冰懷磊磈吐天葩有時揮掃渾無礙盡道毫鋒自有花

詩筒

短篇唫了長篇續舊韻酬成新韻催一節此君緘錦繡奚奴攜去又攜來

詩牌

閒亭虛閣多標揭舊句新篇各斗工爲拂塵埃題數語敢期他日碧紗籠

詩壁

一方素壁龍蛇走幾首新詩冰雪淸語好驚人看不足教儂技癢動吟情

詩癖

生來性癖耽佳句吟得詩成似有神險語豈惟驚鬼膽直須字字要驚人

詩狂

掬取長江供硯水借將碧漢作蠻箋興來拈起如椽筆大詠髙吟欲上天

蝶

磔索銀須細翩翩粉翅柔百花巡已徧入夢戲莊周

其二

款款穿芳徑雙雙度短墻不知身是幻抵死戀花香

自笑二首

自笑人生立世難甘辛滋味飽曽參頭顱潦倒梅橫雪心地通明月印潭詩欠驚人徒著意事多忤俗更休談何如領略三杯酒不必如泥只半酣

東郊結屋恰三間景物供唫要細參紅日射芒穿密樹靑山倒影浴寒潭樵𨿽分席當時話客爲同心盡日談最是北窻髙臥處如雷鼻息睡偏酣

癸未中秋

涼入郊墟暑漸微柰何節序暗推移景逢三五秋分夜光異尋常月滿時按舞霓裳仙綽約長舂靈藥兔迷離廣寒宮桂花空發近世無人折一枝

次程國捨

欲坐春風欠宿緣識荊琳宇憶當年初逢脫略知心地再見從容值暑天萬卷詩書君有種一犁煙雨我無田曉來喜報檐前鵲忽得珠璣璨兩篇

夷齊

因請休兵諫不行首陽遁迹似沽名旣言不食周家粟薇蕨誰家土上生

呈康總管相公

古汴文章伯來爲我郡侯一心天不夜千里月長秋政壓龔黃輩詩儕李杜儔雷門持布鼔肯矚電光不

九日【癸未】

滿城風雨霍然開不負登臨亦快哉時俗半無烏帽墮世情那有白衣來且沽薄酒酬佳節欲賦新詩愧短才折得黃花簪兩鬢任渠兩鬢自毰毸

十日宋省齋有詩謂不及同登南山獨步烏聊山

我輩登髙崄更遙聞君獨步上烏聊休嗟昨日渾無興須信明年尙有條節後黃花香未減年髙黑鬢雪偏饒拂箋續罷新詩句回首重陽越一朝

孫芝田見示唫編一詩卷錦

細誦芝田詩一編了無斧鑿自天然豪雄虹抹斜陽外雅淡梅橫缺月邊點石化金非是幻脫胎換骨欲成仙个般才調眞難敵行看雞林聲價傳

重陽已過半月菊花方開二首

過了重陽半月餘菊花方見放東籬香淸不減登山日色好偏過泛酒時餐落英眞成浪語存荒徑豈是虛辭生來寧耐風霜挫晚節騰芳滿世知

西風轉北又旬餘才見黃花粲短籬底事不開重九日何心卻趂小春時芳傳栗裏陶潛徑香入離騷屈子辭不肯趨時眞隠逸豈教塵世俗人知

子陵

三聘玄纁莫可辭此行爲滿故人思一宵共榻論心事卻被司天太史知

和靖

湖上唫翁道味長孤墳今已艸成荒姓名猶寄梅花上一度開時一度香

萬竹乃竹洲曽孫也萬竹子常新恩棄儒於幹明入道伯父友梅以詩餞之因次韻【幹明有竹所】

洲上檀欒竹萬竿此君得所一般般根𨿽易地終無異操直參天也不難冠借皮爲疑斗燦杖憑枝作覺龍寒步虛詞罷幽閒處好勘黃庭悟寸丹

昨攜拙稿呈康使君郢正以詩促之

昨攜拙稿乞揮斤安敢顒顒覬賞音明月淸風聊寓意孤峯絕岸頗畱心駑逢伯樂方增重劍遇張華免陸沈肯把靈丹攻鄙俗珍藏何啻萬黃金

次文長老

久向人間脫俗緣了無罣礙度年年一塵不惹菩提樹四大俱空兜率天閒爇篆香供鼻觀靜翻貝葉養心田推敲對景淸吟處應是渾無蔬筍篇

次幹明觀汪新恩【黟邑名桃源幹明有竹所及山房道院】

家世桃源越幾年驀攜書卷覓安全來尋竹所山房處爲結梅花紙帳緣白鶴詞歌明月下黃庭經勘晚風前他時九轉功成後穏駕眞人蓮葉船

次程直學對鏡

靑銅頻啟看瘦劣沈東陽鬢染秋霜色身期晚節香閒情耽水石幽夢遶池塘何似伊川脈淵源道味長

白水池次兪山長韻

石眼泉流乳盈池永不幹空明涵玉潤湛徹帶云寒月浸知無異鷗來認卻難何郎今在否好向此憑闌

次宋省齋菊花五絕

東籬粲處正秋髙气骨淸寒等孟郊試問羣芳誰是侶梅花差可作平交

凢卉徒妖迥不同輸渠籬下自叢叢趨時未肯隠君子畢竟依然帶晉風

細嚼芳英淸肺腑離騷一語傳千古靈均去後誰知心幸有柴桑人作主

千花萬卉已俱亾獨占秋光點點黃露冷霜濃難著腳甘心寧耐此荒涼

萬木歸根葉漸空淡煙斜照有無中客懷對此無情思賴有知心老菊叢

省齋寄詩用韻走筆以謝二首

每思分袂歲寒天又見荷錢貼水圓月落梁間淸夜後云生江上晚風前題詩蠒紙無由達結夢花屏又復還會晤未龜空悵恨何時握手共歡然

竟日昏昏醉夢中俄驚綠暗石橊紅兩三个月書全杳四五篇詩信忽通身世愧無鴻鵠志交情嘆作馬牛風如今暫效相如計較著無聲迥不同

黃山中用省齋韻見寄次韻謝二首

話別匆匆二月天回眸兩見月虧圓數聲幹鵲才聞後一幅鸞箋忽墮前風雨對牀何日遂鴈魚傳信幾時還每逢騷客論心處說著山中意悄然

幽窻兀兀坐愁中忽拜山中小篆紅心事盡從詩裏見交情全在帖間通從容笑語知何日老艸賡酬寄便風多謝綈袍尢戀戀个般襟度有誰同

康使君惠詩借韻謝

幾幅生綃掃麝煤枯梢黏蘚石封苔布成野水雲山去博得金章玉句來眉白自慚非我有眼靑多藉爲儂開一經題品多增價古錦光芒亦壯哉

次劉曉窻九日韻十首

門前何用白衣來旋買官醪亦可杯笑問黃花前日事未生陶令爲誰開

自憐萍梗老羈孤暫寓僧寮不用租九日有錢還可醉不然茰菊酒俱無

秋菊何嘗委片英都緣气韻稟淸寧欲將此意靈均道只恐靈均喚不醒

西風搖落鴈南飛黃葉深深擁竹扉佳節只消﹖﹖酩酊牛山何事淚沾衣

籬下寒花色自妍折來泛酒更新鮮化工底事寧多巧鑄出黃金滿地錢

佩萸囊菊陟崔嵬世俗相傳有自來顧我此身彊健在不消囊佩亦無災

菊花偏作道家妝開徧重巖與斷岡醉後折來簪短鬢老夫翻學少年狂

黃花堆積若錢流妝點詩家富貴秋元亮不將渠貰酒空畱遺恨尙悠悠

人皆九日醉流霞君汲山泉自煮茶可是詩成無點俗秪應唫筆燦生花

月下看白蓮

藕花呈素質兔魄散淸光我試平章看嫦娥伴六郎

其二

別岸花孤裊冰姿帶月痕波沈花月影疑是謫仙魂

又

十里荷花帶月看花和月色一般般秖應舞徹霓裳曲宮女三千下廣寒

酬黃仲宣見寄

倦走南州與北州竹籬茅舍足淸幽但教有酒名從事何必爲官見督郵謝友寄詩通間闊拂箋泚筆細賡酬𨿽然可寫胸中意難寫胸中半點愁

立春旬日雨作不止

檢起牀頭歷又新吁嗟老境漸侵尋十朝春恰九朝雨一日晴還半日陰滴碎空階聲已厭寒欺薄酒力難禁絕憐窻外蒼苔地積得殘梅寸許深

回嶺觀瀑

瘦笻支我上山頭拂石盤桓看瀑流莫訝喧豗何太急要歸江海濟行舟

悶書二首

轉眼才餘五日春東奔西走廢光陰一泓硯裏謀生意幾句詩中寫客心貫斗衝牛雷煥劍髙山流水伯牙琴莫將未遇添惆悵自有名公爲賞音

客裏因循斷送春況逢天气半晴陰生來百事少如意老去千般都上心長鋏空彈馮氏劍良材還斵蔡翁琴愁懷正此無分付多謝黃鸝送好音

回嶺

梯級層層步頗艱嶺頭淸吹逼人寒四邊絕壁詩懷壯一片蒼空眼界寛何處山坳吞落照長年石罅噴鳴湍支笻對景盤桓久領略畱將作畫看

寓婺源紫虛觀

書卷攜來寓紫虛憑髙凝眺更無餘五山結邑龍盤踞一水依城帶捲舒旦暮鼔鐘喧梵宇髙低樓閣壯神居年時除卻酬香者闤闠行人往復疎

回溪道中

山束溪流窄徑迂眼前景物入詩無田中蝌蚪古文字柳下舂鉏新畫圖巨室儲茶供客販小旗誇酒誘人沽行行不記幾多里回首林端日又晡

到陳村

半日修途適到陳因思尼父倍傷神行囊抖擻幸余半旅館蕭條苦乏薪喚僕買杯蘇腳倦拂塵題句效眉顰孤村落日黃昏後一覺明朝又問津

次韻酬孫艮齋三首

抱膝孤吟欠範模願隨雞犬藉丹鑪儻能化得塵凢骨差勝無聲水墨圖

風竹蕭蕭密掩門苔封支徑曲通村野人自有家林趣那得榮華入夢魂

想倚危樓十二闌詩成可是過方幹好風吹墮寒窻底勝得仙翁九轉丹

次韻立秋

白帝交承下令時蒲葵絺葛豎降旗書親燈火兒曹喜鴈過沙場士卒悲夜月一簾𨿽舊識西風半榻是新知從今景物皆淸致多辦吟箋剰賦詩

九日登髙次宋省齋韻

久出嘗思賦式微半生心事少人知登髙且泛寒花酒扶老須憑勁竹枝樵徑緩躋山詰曲羇懷難琢句新奇絕憐萬里澄秋霽辜負潘郎風雨詩

見山眞意

栗裏幽深自結廬東籬采菊足淸娯偶然觸目南山好相對沈吟一語無

早行

黃粱已熟夢初醒束擔匆匆促去程手挈杖端和袖裹气呵髭上覺冰生山銜斗柄兩三點犬吠籬根四五聲何處梅花開較早淸香暗度動詩情

菊梅交承

寒花璨璨遶東籬露洗霜欺未肯萎褪卻淸香誰領略北風吹上小梅枝

夜坐二首

門外霜風獵獵聲擁鑪坐對一燈明閒思浮世古今事倦聽荒城長短更滿榻詩書終有味半生名利竟無成從人笑我衣冠別𨿽不趨時卻自淸

相伴靑燈坐矮牕老來計拙負年光畫灰有句羞才短就枕無眠畏夜長世路難躋緣峻崄人情易見爲炎涼知心卻藉風和月時度梅花一綫香

再韻二首

聽徹茶烹蚓竅聲挑燈開卷眼能明�������過了殘冬歲又更世事間關人易老客懷蕭索寐難成推牕且對梅花月便覺塵襟一晌淸

榾柮鑪紅密掩窻傷嗟勞役度時光朝三𨿽怒暮還四鳬短難添鶴自長老憶少年成感慨吟殘永夜越淒涼教兒檢點銅匜看報道猶存一縷香

生朝二首【乙酉】

生朝自頌豈非呆吟得詩成亦快哉六十平頭慳兩歲百千往事付三杯在家淸苦僧畱髮立世支離櫟不材卻是與梅緣分厚年年此日向儂開

七年客裏度初生詩骨依然只鶴形梅亦淸臞須卻白吾將潦倒鬢還靑愧無徳可書銀管幸有酒堪儲玉缾一點靈臺塵不滓何消修煉勘黃庭

冬晴

歲序從教自攺更老天有意活蒼生一冬晴暖雨全少三日陰寒雪不成謾擁地鑪然榾柮每憂時事驗欃槍庭前問訊枯梅樹怕有南枝綻玉英

觀梅

老來寵辱兩無聞才見梅花喜十分冰雪相看𨿽屬我乾坤獨步卻輸君受知和靖黃昏月入夢昌齡落寞雲從此暗香來不斷何消更把水沈焚

探梅【梅花二十絕】

竹杖芒鞋作興來來時準擬有花開誰知老樹荒煙裏地冷孤根暖未回

訪梅

荒寒茅屋是誰家獨木橋橫小徑斜卻是無人行到處春風先已到梅花

寄梅

方愧無由洗俗塵喜逢竹外一枝春看來未敢輕攀折待侑詩篇贈故人

賦梅

雪月雲煙件件宜騷人墨客費尋思怕渠因得逋仙句不要人言半字詩

觀梅

東閣觀梅效少陵巡檐索笑面生春試將心事從渠道恰又無言領略人

折梅

折時須揀帶苔枝兩蘂三花盡自奇簪向銀缾全俗了古銅缾浸恰相宜

寫梅

爲渠模寫未爲難只要稀疎不要繁雪月風煙俱屬我一時收拾付毫端

紅梅

特立孤髙耐歲寒渥丹顏貌帶儒酸荊公詩句休拈出北地人今已熟看

千葉梅

千葉梅開一樣淸向人含笑似多情化工只麼寧多巧碎剪瓊瑤細簇成

雪梅

凍合頑云四幕垂須臾六出攪空飛梅花自稟淸臞相底事添渠十倍肥

月梅

梢如鹿角月如眉月到梢頭分外宜梅得月來無限好月和梅看越淸奇

煙梅

玉妃謫墮作梅花不與羣芳定等差莫是淸髙嫌俗眼故張翠幕淡籠遮

霜梅

梅到更闌自主張依然不住散淸香橫陳靑女無端甚也要教渠學粉妝

冰梅

絕憐花帯雪璘瓏彷佛惟存蠟蔕紅一夜淸寒風結凍分明身在水晶宮

照水梅

梢橫鶴膝小池東幾點疏花冷淡中自是曉妝勻未了故擡粉面對靑銅

梅影

柴門相對月華新月上梅梢絕點塵卻是嫦娥工性巧不須泓頴畫全身

早梅

籬下叢叢菊老時淸香飛上向南枝化工未必無私意試問春風知不知

遲梅

盡道孤根逗暖回緣何春至未肧胎東皇想是憐孤獨畱與羣芳作伴開

殘梅

可惜梢頭爛漫芳無心要趂壽陽妝寧教片片隨風去點在苔痕骨也香

梅實

累累靑子綴枝丫一味含酸軟齒牙不獨曹軍資止渴也曽調鼎佐商家

十二月二十九夜大雪

六出霏霏餞歲華終宵撩亂撲窻紗未言造化工夫巧且看乾坤景象奢�������������花明朝正旦常年別瓊戶瑤階一樣誇

又

歲已云除四日春正嗟無雪慰農心重衾夜覺十分冷平地朝看一尺深剡曲舟𨿽無月載灞橋景更有誰吟今宵﹖﹖飲椒花酒醉後烹茶自賞音

又

天教滕六下良宵恰值人間正頌椒萬屋髙低皆玉潔四山遠邇絕塵囂蒼髯鐵面亦華發直節虛心也折腰可惜梅花無覓處秖應低亞小溪橋

友梅吳編校壽宮之側築庵曰全歸有詩十詠敬次之

達人謀事豈躊躇壽域天開不費鉏結得庵成無點俗栽梅蒔竹當幽居

蓋世功名水一杯君曽勘破个中來平生不問凢紅紫莫逆交情只是梅

壽宅𨿽然已預營手栽松栢待亭亭童顏鶴髮身彊健長對商山萬古靑

休論馬鬛臥牛形後擁前堆要有情自是主人心地好老天分付不應輕

屋瞰梅間倚竹林一鑪香篆一張琴有時月上黃昏後三弄寒梅夜正深

梅花本是一難兄山谷當時錯用情畢竟渠家知已在仙礬贏得浪馳聲

遊山瓢具竹邊安石鼎松邊瀹鳳團更向梅邊觀鶴舞好將模作畫圖看

庵外山環翠作堆庵前山秀長臺萊主人日日攜琴去直到松梢月上回

顏貌元非借酒紅那堪和气更春風梅邊索笑閒吟處句法淸圓字字工

竹滿長洲蔬滿畦四時丰富足豚雞況君剩有羊腔祿笑我猶餘幾甕虀

上巳同省齋直軒郊遊直軒有詩次韻是日又值寒食節

韶光又是二分過日月如梭可柰何對景詩成新意少持杯量減舊時多禁煙修褉偶同日落絮飛花逐逝波秖恐陰晴天不定明朝有興亦蹉跎

春夜聽雨

小樓炙燭未成眠好雨知時聽不厭風急斜敲牕上紙檐髙微灑楯邊簾花應憔悴啼丹臉麥定惺愡磔翠髯添得明朝詩興好池塘艸長水漸漸

見王書史系按察司所委平反勸課

翩翩旌斾下吾邦六邑喧傳姓字香不著一塵秋夜月謹施三尺曉天霜平反獄訟縲囚喜勸課農桑惰叟忙昨拜荊州天與幸敢趨行幕獻詩章

再用韻奉酬

褰帷暫駐小山邦正值芳春百卉香洞徹胸襟欺雪月英豪名譽冷風霜評分曲直姦人畏詩費賡酬竟日忙寒士無聲增重處珠璣璀璨賜平章

三用韻奉酬

山水新安斗大邦也煩臨按馬蹄香扶持秀士蛟逢雨糾察貪夫艸遇霜對景詩成唫思好劭農心切去裝忙自慚埜叟何爲者白雪陽春拜兩章

四用韻奉酬

文獻中州仰大邦姓名由此帶天香襟懷月照江湖水談笑風生齒頰霜天理每從閒處見詩篇常向靜中忙明朝小隊郊坰去儻有新唫寄一章

五用韻奉酬見寄二首

揚鞭迆邐歷鄕邦畱得淸名處處香六邑春風濃似酒一輪秋月冷於霜蘇回民瘼宦情好聽徹鵑聲歸興忙滿路溪山無限好秖應裁剪入詞章

潦倒無成困一邦江湖姓字可曽香興來且泛三杯酒老去從添兩鬢霜畫思詩情𨿽我有名韁利鎖任渠忙寒窻兀坐渾無事閒閱離騷誦九章

寄陸同府

憶昔輕舟衣錦還靑紅旗幟滿江邊正逢時節梅將潦又見池塘柳欲綿千古棠陰思召伯一封芝詔下堯天行看大展經綸手霖雨蒼生四海傳

呈趙提領

從容依綠泛蓮紅吾郡生民有幸逢政事分明天外月風標翹楚雪中松攜琴領鶴宦情好橫笛倚樓詩興濃騰茂蜚英聞帝裏行看寵錫祿千鍾

迓王書史六邑勸課回四絕

雕鞍駿馬驟如飛正是春風柳絮時夾道居民爭看處靑紅小隊曳旌旗

一犁雨足快耕農可卜今年歲事丰喜見四郊生意好秧鍼刺水麥梳風

杜鵑聲裏莫春天桑柘村村綠似煙分繭稱絲將有日吳蠶今已起三眠

匆匆出郭又經旬和气燻蒸處處春料得錦囊詩拍塞寄來曽拜一篇新

再韻奉酬

穿簾燕子作雙飛恰是春光欲老時公退秖應無个事山泉石鼎煮鎗旗

夫耕婦餉念斯農蠶麥將登慶小丰不是今年天意好皆由教雨與仁風

楊花一任雪漫天淸坐鉤簾對篆煙應是日長詩酒罷困來閒向北窻眠

自愧浮生又六旬苦無情況度殘春謾吟俚句塵淸聽多謝賡酬字字新

三用韻奉酬

龍蛇滿紙勢如飛淨幾明窻得句時一陣好風吹過我唫余東手豎降旗

不是騷人不是農筆耕墨耒願年丰有時啜罷盧仝茗習習能生兩腋風

乍雨微寒養麥天村村斜日起炊煙老夫但愧缾無酒芳艸如茵好醉眠

今日韶光滿九旬浮生又了一年春莫言虛度渾無補學得先生句法新

餞王書史

攬轡來時柳未煙橊花又見火初然一春人坐冰霜國四野農歌蠶麥天教雨仁風彌歙境屏山練水入唫編明朝馬首東歸去佇看淸名到日邊

初夏旅中五首

烏兔雙飛去若梭又逢天气正淸和綠空桑柘蠶成繭靑徧田疇犢臥莎好景常供詩料足浮生每嘆客愁多家山不是無風月斗粟區區可柰何

早起牕前擁獘裘鬢毛蕭散冷颼颼葵橊花發已云夏竹樹風生卻似秋驟雨乍晴雙港漲宿云初斂四山幽客懷頓覺添蕭灑且放唫情出一頭

往來蕭寺幾經年時向僧窻聽說禪一事不成空老去三椽聊寓幸安眠詩篇冰雪無蔬气粥飯韲鹽有道緣欲卜歸期猶未定況聞綠樹有啼鵑

唫髭細撚秖堪傷幾度徘徊立夕陽詩不療饑徒著意酒能作病莫持觴此心軒豁出雲月浮世間關逆水航多謝老天憐我在長教窮健又何妨

每憶吾廬隠者居天然景物足淸娯樹林陰翳鶯求友簾幕深沈燕引雛可釣可耕盤谷序堪詩堪畫輞川圖何當歸去北窻臥能勝羲皇以上無

竹夫人

羞領靑奴號由來節操剛有生惟具眼不妬爲無腸戀戀言何寂娟娟體自涼棄捐知素分那敢望專房

餞康侯二首

報政三年滿還容借冦麼絲綸來帝幄襦袴藹民謌遺愛棠陰茂畱傳錦句多蒼生今有待霖雨早滂沱

古歙何多幸民叨撫育恩淸聲冠今古浩气滿乾坤夜月一船載秋風三徑存莫能攀去轍戀戀勸金樽

新安江上次程南仲韻

石闌斜護崎嶇徑村酒頻澆磊磈胸好是黃山供望眼白雲分出兩三峯

次韻淩義山二首

自憐老境漸侵尋檢點頭顱雪旋深無酒澆愁還獨嘯有時得句但長唫一天月色涵秋意四壁蛬聲惱客心好是夜涼淸似水蕭蕭風度古松林

眼前詩料底消尋移入蠻箋別淺深無斧鑿痕方造妙超塵俗表始堪吟物情體狀須畱意句眼推敲好用心試看詠梅千萬首影香獨數老逋林

促織用前韻

兒童探穴戲搜尋隠迹苔階深復深見敵有時能勇鬭無情終夜只淸吟喚回枕上羇人夢惱碎閨中織婦心莫向當今機局去拋梭絡緯已林林

水西行散次韻程南仲

散步招提去禪房幽更深開經醒俗眼瀹茗洗塵心石罅泉長澑林巓蟬獨吟詩成書雪壁恐或有知音

次韻黃仲宣九日

又逢重九日七載寓僧廬送酒人何在迎風帽自如茰肥含味遠菊瘦著花疏秪麼酬佳節詩成繭紙書

九日同王月溪訪紫陽有詩次韻

西風淒緊未成霜拄杖橫拖訪紫陽遶郭溪山千古勝泛杯茰菊一時香鬢邊有雪身還健筆底無塵句不狂佳節直須﹖﹖酩酊渾如仙在白雲鄕

用前韻酬鄭山長

短鬢蕭蕭已半霜從教憔悴勝東陽磨穿老硯畫成趣撚斷唫髭句不香月下行歌閒放逸酒邊起舞發淸狂欲過鄭老論心事可惜相逢各異鄕

用前韻酬項性初

連年客裏度星霜過了重陽又一陽籬下正憐叢菊老風前將領早梅香寧同子美吟詩瘦豈效寛饒肆酒狂欲卜歸期猶未定空勞魂夢遶江鄕

次韻鄭山長九日

詩逢佳節應酬忙三斗何妨效汝陽帽任欹斜雙鬢白菊無今古數枝黃龍山景物自消長栗裏琴書今在亾往事莫談添感慨醒時也作次公狂

江天曉望次南仲韻

江天向曉縕輕寒霧捲云收眼界寛鴈起沙頭兵出戍鷺翹柳上雪成團數聲柔櫓船初發一片寒蘆葉半幹無柰滿前詩料富耽唫幾致廢朝餐

飲歸次南仲韻

霜後楓林渾似纈籬邊菊老香初歇昏昏醉夢了時光一任頭顱堆白雪

次汪菊坡秋深韻

秋深天气肅風緊襲人衣攪夢蛬聲碎驚心鴈陣飛事嗟今日別身愧昔年非欲辦靑蓑笠滄浪理釣磯

寄餞東麓趙贊府之官湖南

憶昔鳴騶闖艸廬歡然把酒話襟期自從六月袂分後又是重陽節過時江左英賢姑佐邑湖南松竹助哦詩餞違不及空惆悵儻或逢梅寄一枝

泊浙江東岸次斗山韻

渺渺江空闊停帆首屢回漁家編葦荻蜃气幻樓臺逸少亭應在鴟夷棹不來一鉤新月上時把篾篷推

謁和靖先生墓借斗山韻

孤山仙冢艸菲菲姓字畱將後世知遺稿文無封禪事名家梅有影香詩秖慚老子攜琴晚不見蒼頭放鶴時一瓣心香聊敢敬寒泉自掬酹甆巵

黃盆渡次友人韻

到得黃盆九月天呼童弛擔駐徵韉迢迢江水天連楚漠漠淮鄕稻滿田酒斾風翻疎柳外漁家网曬夕陽邊買將郭索傾杯處對景詩成恰一篇

芳溪閒步

竹杖芒鞋度斷岡崎嶇小徑遶寒塘野梅照水初含白山菊支霜未委黃對景每畨成感慨把杯幾度放疎狂此生但只安吾分無辱無榮壽且康

呈許使君二首【道號蒙泉】

河嶽中原地英賢間世生气雄虹萬丈心淨月三更韓柳文同妙龔黃政共淸新安人有分月旦願推評

蒙泉淸徹底更不著纎塵滕閣曽逢月花屏又遇春采芹尊秀士拔薤抑彊民秖恐芝泥召催歸侍紫宸

張道士山房次程南仲韻

丹房蕭灑絕纎埃石徑縈紆辟艸萊牕外菓從猿摘去山中芝藉鶴銜回一甌白雪湯輕注三尺靑蛇匣不開如許淸虛塵世隔明朝再約抱琴來

謝許侯特顧

傳呼門外駭還驚忙著荷衣倒屣迎皁蓋朱幡人從簡雕鞍繡勒馬蹄輕羣中駑頓增髙價爨下桐方有烈聲多謝使君靑顧後免教汨沒度浮生

冬夜次南仲韻

風號緊緊閉柴門榾柮鑪邊了不聞窻外月明誰是主輸渠梅竹自平分

壽許侯【十月二十九日】

冬孟猶餘一葉蓂中原賢哲此時生星輝南極躔吳分月出東山照歙城耐與寒花香晚節淸如冷蘂味和羮童顏鶴髮神仙骨便是崆峒老廣成

次南仲韻

回首明年六十春依然不攺古衣巾畫圖蕭灑詩千首心地通明月一輪鐘鼎虛名𨿽是貴簞瓢陋巷且安貧客來問我平生事寵辱俱無老逸民

謁秋厓先生方吏部墓借斗山韻

厓翁底事姓名香照世文章日月光葭塢畱荷啼曉露繭窩埋玉黯斜陽碑刋地記生前撰甃蝕苔痕去後荒一炷鑪薫瞻敬罷教人空結九回腸

次韻塞下曲

貂裘氈帽紫驊驑挾彈彎弧架鐵矛飛放歸來天欲暮數聲羌笛起髙樓

觀中桃花次友人韻

琳宮深處小桃紅當日玄都事已空今見花開渾似舊不知又隔幾春風

拙稿呈許侯

拙稿攜將謁使君區區那敢冀知聞編成初捲如終捲賦就三分誦七分妄意僣幹修月斧刪蕪端藉運風斤一經題品便佳士庶別叢間蕕與薫

贄林路教

千載孤山處士星只將閒逸了平生一聨好句香猶在幾世聞孫聲最淸泮水工夫施教雨梅花標格待和羮不知野叟何緣分邂逅城闉幸識荊

許侯贈詩借韻謝二首

揮灑雲煙筆有神衮褒字字燭吾眞從今詩畫多增重寒谷頓回天地春

政徹宸旒久有聲何消入夢更圖形行看大展經綸手整頓乾坤萬國寧

初度【丙戍】

行止由來不自如八年初度寓僧廬半生閒逸云無定兩鬢蕭騷雪尙疎豈願身榮如衛鶴秖慚技拙類黔驢今朝六十從頭起數到稀年更有餘

借吳直軒韻別黃仲宣

世路間關迥不同生涯淡薄硯池中買蓑去伴玄眞子著句來違黃石公𨿽慰曉猿兼夜鶴卻嗟社燕與秋鴻從今雪月交光夜乘興當思泛短篷

次吳友梅假山韻

石骨嵌巖聳怪形主人對此快詩情若教老筆來模仿盤礡終朝畫不成

花朝

花朝恰了一分春雨雪陰霾占兩旬物態未妍寒瑟縮人生易老事因循洗瓷杯酌浮蛆酒擁地鑪燒帶葉薪翻憶昔年成感慨長官出郭劭耕民

上疎齋盧按察

歙境爭先覩使星玉川風致是前生壯懷學富五千卷明月光分十一城吏立寒冰驚號令民沾和气樂耘耕政聲久徹宸旒聽行看金甌覆姓名

又【自述】

自憐雙鬢已星星書劍無成老此生願識荊州輕萬戶要令和璧重連城敲推風月詩隨興模寫江山筆代耕聞道珠璣囊拍塞願分顆粒振聲名

詩謁按察疎齋賜賤號二大字賦詩以謝

幸披雲霧覩靑天盡道山人有宿緣得坐春風才半日勝居塵世已千年槎枯許到銀河畔葭老容依玉樹邊兩字光芒關不住私心猶敢覓新篇

病起三首

一病已兼旬朝來試整襟眼前驚霧散耳底怪蟬唫檢點塵侵硯爬搔雪滿簪春歸渾未省緑樹又成陰

彈指嘆唫身慳慳滿六旬維摩寧久病孺子豈長貧𨿽欠詩邊興還存筆底春莫言憔悴損梅瘦越精神

病起覺癡聾徐行腳躡空杖能供半力藥已奏全功整頓身仍健優遊道未窮呼兒滌泓穎拂素貌漁翁

淸明

淸明又向客中過憶著家山事若何未及掃松徒悵恨偶因得句漫唫哦六旬身世憂懷少九十春光陰雨多對景豈宜虛負卻把杯須﹖﹖醉顏酡

游水西次吳秋磵韻

松陰石徑絕纎埃緩步行春得得來風景一川詩料足樓臺兩岸畫圖開山花亂揷髼松鬢村酒頻傾瀲灔杯扶醉歸來天欲莫數聲鼓角又相催

餞盧按察

軺車至日歲將更又趂薫風理去程歷徧山城畱好句蘇回民瘼快輿情人言但有官如此世道應無事不平秖恐江東難久駐看看詔趣秉鈞衡

借虛翁湧金門城望五詩韻以寫幽居之興

數竿修竹半池荷密掩柴門少客過筆底畫能希李郭囊中詩欠似陰何一心夜月炯長在兩鬢秋霜積未多花甲明年重數起幸逢塵世息兵戈

半生迹未歷江湖辟地東郊旋剪蕪結屋池邊塵自少蒔梅牕外俗全無偶來啜茗謝良友不肯趨時愧腐儒卻笑一寒難措手欲禆短褐拆天吳

時光迅速走雙輪忽憶前朝事已陳門外難交騎馬客竹邊惟結話詩人生來豈羨陶朱富老去寧甘原憲貧處世自憐渾不解江山聊助筆頭春

細撚唫髭謾賦詩騷人那敢與爭馳傾杯對月風淸夜倚杖觀山云斂時世事安危渾莫問人生得失底須悲何當琢就梅花句付與髙樓畫角吹

堂標野趣豈虛傳坐看朝嵐與夕煙支徑縈迂斜傍竹幽池淸淺倒涵天少年心付沾泥絮晚景身猶順水船卻喜傳家惟老硯麝煤磨盡可曽穿

避暑次葉教授韻

炎天無處滌煩心拂拭蒼苔坐茂林貪撚唫髭搜好句不知日轉已移陰

感懷二首

桂薪玉米轉煎熬口體區區不勝勞今日難謀明日計老年徒羨少年豪皮膚剝落詩方熟鬢髮滄浪畫愈髙自顧一寒成感慨有誰能肯解綈袍

長唫抱膝更欷歔較著前時迥不如世事看來巢幕燕人生勘破上竿魚投非所好緣工瑟見匪相知懶曳裾造物豈應私困我還須水到自成渠

次金東園農家雜詠八首

買酒割雞祠社後踏歌搥鼓鬧淸明柔桑葉長蠶苗出從此關門禁客行

林下欹傾茅艸屋門前詰曲竹笆籬數聲淸笛知何處牛背斜陽牧豎吹

遲日麗時秧刺水午風暄處麥掀髯一村桃杏紅如錦旋數靑銅傍酒簾

趂雨足時翻畎畝挿秧徧後便耔耘願天頻把甘霖霔佇看丰年萬頃云

嘗稻翻匙誇白雪腰鎌荷擔刈黃雲逢人謾說空辛苦償債輸官費九分

四郊■﹝禾罷﹞稏髙低熟幾處連耞澎湃聲婦餉區區無寸暇績麻猶趂月華明

戰伐已聞初卸甲耘耔卻喜近添丁明年小稔應堪望雪後平疇宿麥靑

婦作生涯勤杼軸夫營活計在桑田老翁榾柮鑪邊坐幼稚檐前負日暄

次金東園漁家雜詠八首

系纜旋編新篛笠喜晴仍曬舊蓑衣岸飛柳絮河魨上春漲幾添一尺肥

篙撐舴艋閒來往手把絲綸自捲舒妻子已諳風露慣篷牕便可當茅廬

醉來要把鵬爲餌夜後長將月作鉤浮利浮名渾不問數聲欸乃轉船頭

經行葦荻沙頭熟出沒風濤膽气麤博得酒歸明月夜呼兒作膾旋批鱸

愛玄眞子吟佳句笑老姜公用直鉤一片水鄕供活計四時風月在扁舟

兩岸蘆花飛雪絮一江秋水接銀河平生不結榮華夢只把靑蓑當綺羅

那有淸霜來鬢上略無閒事上眉頭傍人借問家何處一葉輕舟水面浮

風緊岸邊安釣艇云濃空裏散楊花披蓑頂笠攜魚去遙指前村問酒家

書懷

檢點頭顱髮半絲老來剗地費支持技緣冷淡知音寡事每差池賦命奇一暴十寒良可嘆三平二滿且隨宜杜門懶出過從少自錄唐詩旋課兒

荷花

竹邊牕外小池塘靑蓋亭亭擁靚妝莫把仙娥相比擬合將君子爲平章凋時堪供眞人艇老去猶充楚客裳幾夜月明風露下輸儂受用許淸香

白蓮

橫塘淸淺藕花開綽約冰姿絕點埃雨過渾疑湯餅試風生卻訝玉山頹未經太液承恩去先向東林結社來銓次羣芳須第一妖紅麗紫盡輿臺

餞趙可齋朝京

秋髙秣馬理徵鞍琴鶴相隨上帝關已有聲名聞艸木又將詩句動夷蠻金鑾未賜金蓮炬玉陛將催玉筍班管取來年三二月定看晝著錦衣還

寄東麓趙贊府二首

佐邑■﹝氵貲﹞陽綽有聲文章政事冠羣英南墻松想乘閒詠北海樽聞已戒傾橫笛倚樓襟度逸攜琴帶鶴宦情輕結知當路交飛剡行看除書下玉京

黃花開後驟徵鞍再見黃花秋又殘隻字未能通間闊長箋先辱問平安共看明月隔千里獨對西風愧一寒秪有麓翁知我者何時會面話辛酸

壽許侯

星輝南極彩雲邊律轉黃鍾一日前河嶽間生賢太守椿松齊算老神仙心猶秋月燭千里人在春風度兩年秖恐練溪難久駐行看飛詔下堯天

連日雪次黃仲宣韻二首

天遣馮夷剪水飛拏空萬木凍龍癡寒思坡老玉樓句淸想劉義冰柱詩謾擁地鑪然竹火更垂紙帳當羅帷誰知預作丰年瑞不療貧家眼下饑

連朝飛雪滿山城恰負人言雪易晴梅頓添肥香不減竹𨿽暫屈節還淸閉門僵臥嗟寒士煮水烹茶任巨卿但喜遺蝗深入地休誇李愬把吳平

始生書懷三首

連年客裏度生朝自艸新詩慰寂寥卻喜牕前風景好梅花初放雪初消

浮生六十度春秋無辱無榮盡自由但得此身彊健在明年花甲又從頭

一片閒雲出岫遲詩情畫思老來宜莫言末技渾無用傳入雞林未可知

次程南仲韻五首

老來鶴髮更雞皮計解曽無六出奇耕釣雲煙三寸管剪裁風月幾聨詩逢人多謝開靑眼顧我惟慚匪白眉世路近來𨿽著腳不如退步學聾癡

生意牕前艸不除翛翛蒼玉自扶疎貧將入骨誰憐我富欲掀天命屬渠學圃頻觀種樹傳杜門幾似絕交書有時間有過從者分席非樵卽是漁

興來呼酒乏瓷巵自笑醄醄作麼爲細誦坡仙前後賦更歌元亮去來辭一心湛徹長如水兩鬢髼松半欲絲畢竟不消惆悵得蒼松獨傲歲寒時

倒指頭顱六十餘尢堪抱甕灌園蔬生來自得江山趣身後何消竹帛書無事關懷心寂寂有時敲句意徐徐乘閒問柳尋花去緩步安然當小車

剩喜壺中別是天誅茆結屋竹梅邊伴人有意一泓硯笑我無緣二頃田半醉半醒知酒聖非空非色悟僧禪門前靑嶂渾如畫云去云來樹倚巓

野趣有聲畫卷下

●野趣有聲畫跋

野趣楊叔眀舊與倡和閱前作倐十二年矣叔明能畫能詩筆愈益老而須髮如漆獨道貌猶未老也豈胸中有所養而然乎其無聲之詩當求米元章張彥逺輩評之其有聲之畫如回溪道中山束溪流窄徑遷眼前景物入詩無田中科斗古文字柳下舂鉏新畫圖巨室儲茶供客販小旗誇酒誘人沽行行不記幾多里回首林端日又晡此可謂五十六字溪山村落圗也起句便能摸寫山徑溪流偪側之勢科斗舂鋤二句生逼江西自是兩幅奇畫儲茶誇酒一聯村落中賈區飲肆在紙上歷歷可數尾句収拾淡靜卻少畱不盡之意全篇熟而不腐新而不怪詩妙至此非胸中有所飬不能也予老矣不能悉爲提掇佳處舉其一足以知其餘焉至元乙酉月良之朔謹書於孚舟亭

