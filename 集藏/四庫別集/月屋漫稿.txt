月屋漫稿元黃庚

欽定四庫全書

集部五

月屋漫稿

別集類四

元

提要

﹝臣﹞等謹案月屋漫稿一卷元黃庚撰庚字星甫天臺人生於宋末入元不仕後來選詩者以其爲宋遺民並載入宋詩中然觀其集首自序乃泰定丁夘所作時元統一海內已五十七年不得仍系之宋人今故仍題作元人從浙江通誌文苑傳例也庚嘗客山陰王英孫家試越中詩社枕易題庚爲第一考官乃李侍郎今評語與原詩並在集中蓋爲當時推重若此其詩尙沿時習體格不免卑弱而刻露處亦時見新警如五言之斜陽明晚浦落葉瘦秋山栁色獨靑眼梅花同素心鳴榔舟葉聚撒网浪花圓諸句七言之鐘帶夕陽來遠寺碑和春雨臥平蕪細栁雨中垂緑重殘花風裏亂紅輕淸夜夢分千里月故鄕人各一方天風月滿懷詩可寫雪霜侵鬢鏡先知諸句類皆風致婉約翛然自遠猶不失爲具體焉

乾隆四十四年七月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●月屋漫稿原序

唐以詩爲科目詩莫盛於唐而詩之獘至唐而極宋以文爲科目文莫盛於宋而文之獘至宋而極甚矣詩與文之極其獘而難於其起獘也自有虞明良之賡歌已非太古忘言之天矣三代以還𨿽王者之迹熄而世獨近古其播於聲詩發爲辭令形於規諫諷刺者皆所以紀一時之實豈好爲是虛言哉國以詩文立科目非世道之幸士以詩文應科目又豈人心之幸宜古道之滋不可挽也嗚呼自孔子刪定系作以來詩書易春秋之文僅存而其道則泯矣以言乎詩自三百篇訖於戰國詩之脈幾絕而騷續之故騷有功於詩騷之下有選由選而至於唐惟杜少陵爲備以言乎文獲麟絕筆之餘諸子百家蝟興蠭起不有孟子之書聖人之道晦矣故孟子功不在禹下至若荀揚之簧鼓聖言班馬之戶牖古史歷三國六朝隋唐之世斯文微如一髮而韓昌黎力挽古學沿唐而宋則歐陽出焉嗚呼盛者乃所以爲衰也然詩盛於唐唐之詩脈自杜少陵而降詩以科目而獘極於五代之陋文盛於宋宋之文脈自歐陽諸公而降文以科目而獘極於南渡之末年以科目而爲詩則窮於詩以科目而爲文則窮於文矣良可嘆哉僕自齠齔時讀父書承師訓惟知習舉子業何暇爲推敲之詩作閒散之文哉自科目不行始得脫屣場屋放浪湖海凡平生豪放之气盡發而爲詩文且歷考古人沿襲之流獘脫然若酰雞之出甕天坎蛙之蹄涔而遊江湖也遂得率意爲之惟吟詠情性講明禮義辭達而已工拙何暇計也於是裒集所作詩文繕寫成編命之曰漫稿以爲他日覆瓿之資若曰復古道起文獘則有今之韓杜在天臺山人黃庚星甫氏序

月屋漫稿原序

●欽定四庫全書

月屋漫稿

﹝元﹞黃庚撰

○古風

擬古

畹中有幽蘭風露飽淸抱含章不求聞坐見九秋老夫君日已逺佩飾爲誰好何如斂餘芳山林養枯槁

驪龍有明珠奇气久磅礡一爲蛟人采夜半泣海若至寶諒難得珍藏思逺托如何賤所貴用之以彈雀彈雀亦何惜一去恐流落

名門有貞女始結絲羅盟嬿婉席未溫良人已逺行逺行何時歸妾身不自輕空幃守寂寞誓以終此生𨿽云受恩淺耿耿懷至情

山中怪物變艸木自四時秋水照短髮血气日以衰寒藤不知枯靑靑上疏籬繁陰縱有托已迫風霜期餘生方自憐孤吟欲何爲

䢐徠有嘉木薿薿髙連天修柯濯雨露沃葉藏雲煙根蟠九地暖聲落四壁寒由來所養�不與春相干歲久產茯苓玉色腴且堅山人劚爲藥至味通靈仙願言事服餌身可三千年

旦景

雞鳴起濯髮披衣出戶牖自汲古澗泉落月猶在手三潄吞朝霞餘光散花栁玆意難語人延竚忽良久

至後

道人坐茅宇獨抱無弦琴對此景物異夕雲散還陰雨气一簾潤云意千山深新陽暢微暄疏花點孤林芳時坐消歇孰同歲寒心孤梅發淸夜庭樹驚棲禽

故相賈秋壑舊府

當年構華屋權勢傾衛霍堂宇窮斧斤天气煥丹雘花石擬平泉水陸致玆壑惟聞丞相嗔肯後天下樂朱門鎖荊榛花木已蕭索蒼生顚墮崖國亡身孰托空悲上蔡犬不返華表鶴丈夫保勲名風采照麟閣胡爲一聲鉦聚鐵鑄此錯回頭暮煙昏不能掩余怍

九日會王修竹西樓預坐者七人以落霞與孤鶩齊飛分韻予得落字卽席走筆

冉冉五云深山西日光薄登樓集羣賢縱目天宇廓落木悲䢐年寒光照杯酌浩歌興悠然意行非澗壑緬懷龍山遊此樂久寂寞胡爲落帽人白首戀賓幕醉餘發詩情分韻盡佳作吾愛漉酒巾西風吹不落

緑珠

娉婷石家姝榮顯晉朝使斛珠不論貲得備巾櫛侍一笑金穀春粉黛皆斂避豈知步障中乃復爲愁地念主愛妾深因妾爲主累樓頭風月愁殘花抱春墜

燕子樓

繁華隨逝水日暮髙樓空哀哀徐陵妾事主不及終空房輟膏沐明妝爲誰容春風燕子來秋風燕子去去來影帶雙孤鸞抱憔悴回首醉嬌時百花不敢媚

潘淑妃

二八入宮掖一笑輕三千云階渺何許步步生金蓮繡鞋不勝春風若淩波仙榮華一回首荊棘生我前君恩花上露妾心井中泉井泉誓不波下照靑靑天

秋胡妻

陌上桑葉稀家中蠶正饑妾心知采桑安知使君誰結髮爲人婦幾年守空幃婦義不移天黃金欲何爲老姑倚門久不待盈筐歸爲妾謝使君風化關庭闈

紀夢是歲大旱

老年屏人事北窓寄髙眠夢魂禦風去金闕開九天虎豹獰不嗔知予有仙緣玉座擁五云香鑪飛紫煙靑衣兩童子舉手導我前下土蟣虱臣愚衷欲敷宣兵戈幸休息饑饉方連綿洪惟大生徳實司水旱權願言回哀眷與世解倒懸上帝允臣請乃曰賜丰年再拜謝闕下回飆墮林泉夜雷聲殷殷甘澤朝滿田沈思喜且驚異夢非偶然士懷當世憂����貞觀有房杜斗米三文錢

夜後謝友人顧問

索居坐孤陋卻掃甘隠淪荒徑無轍迹蓬藋方蓁蓁風雨撼四壁一榻寄屈伸誰念相如病豈堪原憲貧友人隔河梁懷思賦停雲柴車忽過我問勞何殷勤促膝話契闊道合情更親語言邁流俗意气含至眞盡懷談不盡浣我胸中塵盤蔬與束脯艸艸爲爾陳瓦盆煮新酒味有太古春非徒洗磊塊亦足消郁陻北窓坐終日薄暝生秋旻斜陽戀客影把袂不忍分此去歲月邁何時復相親我輩重道義勢利何足云榮華易消歇徳齒久彌新願言保名節努力配古人

遊謝仙巗飛霞觀巖下李參政墓

鬼工鑿山骨何年驅六丁飛霞遶石洞縹緲開珠庭永懷謝仙伯坐斷山水城我來事幽雅登臨委客情松風驅溽暑自覺毛骨淸猿鶴亦仙意人生空營營石麟臥荒艸問是誰家塋野老對我言其人昔公卿金玉埋黃壤送日冠蓋傾興衰異百年所重非修名乃知鐘鼎貴不如芝薇馨所以世外人返老還孩嬰倚杖空嘆息洞口云冥冥

約王琴所不來舟中偶成

淸飆捲炎埃碧水出秋素迢迢見山亭回首隔煙霧酒簾揚漁邨笳鼓饗軍戍倚蓬問舟人云是三江路籬落雞欲棲野水牛已渡釣翁炊荻煙稚子收漁具抱琴人不來殘陽在髙樹

種松

去年種松樹未有蒿與蓬今年松漸長埋沒蓬蒿中老髯何蒼蒼歲華不攺容回視蒿與蓬零落悲秋風

題三月梅花卷

紛紛姚魏家顏色競嫵媚人方眩春華東皇出古意素花飾鼎實縞袂立蒼翠猶如喧啾中孤鳳忽呈瑞巋然山林尊坐使眾芳愧

讀文相吟嘯槁

垂垂大廈顚一木支無力精衛悲滄海銅駞化荊棘英風傲幾碪濵死猶鐵脊血灑沙場秋寒日亦爲碧惟畱吟嘯編千載光奕奕

雲間有懷

風流懷二陸才名動三吳荒冢今何許千載空煙蕪當時逞文筆萬象爭先驅有如明月璧美價傾鴻都古運有翻覆韞櫝空良圖惜哉去就輕喪此千金軀人生各有死百年同須臾獨遺文字芳乃與天壤俱淒淒九山塞冉冉谷水枯白鶴久已寂黃犬不復呼斯人今已矣弔古空嗟吁

偶書

百歲集孤夜山樓起呼月秋虫聲轉悲感此眾芳歇人身非金石靑鬢忽已雪逾淮橘心秋出山泉水汨猗蘭抱香死不受蓁莽沒鳳徳嗟已衰宣尼欲浮海賴有載道經神功補元宰刪詩挽風變系易憂世駭春秋筆削嚴西秦書乃采微義將繼周逆悲大運攺悠悠千古心後死文書在

古意

庭前有髙樹風撓無停枝寒烏噤不鳴夜半環樹飛托身未得所三匝情依依髙飛犯霜露低飛觸茒茨乾坤豈不容振羽將安之徘徊戀明月顧影徒傷悲

感懷

入山采芝薇豺虎據我丘入海尋蓬萊鯨鯢掀我舟山海俱有礙瞻望凝逺愁乾坤如許大此身常浮漚依托豈無地皇皇將安求何當跨鳳鵬相從安期遊

白酒歌爲巗翁賦

火雲燒空日色烈暑气著人方鬱結巗翁宴客水亭東竹色蕖香獻淸絕瓜削水晶蓮剖珠象箸犀盤盛陳列銀罌捧出白玉醅透鼻香濃風味別傳來未到心已寒灩灩瓊光瑩而潔初疑炎帝行冬令壺結冰澌洗袢熱又疑仙掌流沆瀣破�傾來和玉屑誰向藍田拾瑤英釀成奇液色澄澈恐是太華井中溢修綆銅缾汲不竭又恐夜半雷破山石髓分流乳泉裂旣非西貉綿羊酥又非緱山仙鶴血胡爲照眼光陸離藥玉盤中色難別令人敢咽不敢潄怕有飛霜寒齒頰一杯一杯復一杯肺腑盡化爲冰雪憶昔曽誦坡仙詩白酒無聲瀉油滑開編自覺饞泉流詎謂今朝得親啜主人醞藉如此酒气味淸醇韻芳冽糟������六經抱負特施設君王作醴思用賢應向商巗求曲蘗

侍郎亭

東鄰花圃栽雙松一朝煨燼枝葉空侍郎亭前有雙松至今古色摩蒼穹此木受命本千載扶持若有神始終天畱眞質表文獻柯葉蕃茂根本丰百年培植飽雨露虯枝風撼鳴笙鏞掀髯相視雪貿貿擁蓋對立云童童不知天地有黃落玄冥失柄春無功云孫峩冠立亭下典刑如侍幹淳翁昻藏自是廊廟具夭矯亦有山林風稜稜鐵面不可犯麾去秦爵如飛蓬諸孫奉酒立松下森森頭角皆虯龍

題東山翫月圖

斜陽紅盡暮云碧一片天景涵水色海濤擁出爛銀盤千里嬋娟共今夕主人領客登東山踏碎寒光看秋液星河倒影浸空明露華漙玉夜气淸馮夷激水水欲立海若辟易天吳驚孤舟捲帆泊煙嶼古木撼壑生秋聲慿髙人在金鰲背閒看潮生煙渚外老龍翻海雲气寒長鯨捲雪浪花碎茫茫萬頃滄浪中屹立孤峯鎖蒼翠山顚掃石羅樽罍賓主傳杯不放杯騷客掀髯賦詩去山童踏月攜琴來劇談浩飲不知醉仰天大笑歡顏開倒著接■﹝罒離﹞欲起舞乾坤淸气入肺腑天邊風月空四時眼底江山自千古謝安躡屐遊東山袁宏登舟宴牛渚庾亮南樓今在否坡仙赤壁知何許滿眼往事轉頭空千年人物俱塵土人生光景若湍流霜痕易點雙鬢秋胸中勿著塵俗事眉間休鎖名利愁我輩適意在行樂古人所以秉燭遊月山追憶舊遊處盡寫風煙入縑素我來見畫如見景想象髙唐猶可賦諸君後會應可期云萍合散今何之安得扁舟澉川去日與杖履相追隨登山把酒醉明月共看此畫歌此詩

醉時歌

茫茫古堪輿何日分九州島封域如許大僅能著我胸中愁澆愁須是如澠酒曲波釀盡銀河流貯以倒海千頃黃金罍酌以傾江萬斛玻瓈舟天爲靑羅幕月爲白玉鉤月邊天孫織云錦制成五色蒙茸裘披裘把酒踏月窟長揖北斗相勸酬一飲一千石一醉三千秋髙臥五城十二樓剛風冽冽吹酒醒起來披髮騎赤虯大呼洪崖拉浮丘飛上昆侖山頂頭下視塵寰一培塿揮斥八極逍遙遊

○律詩

漁隠爲周仲明賦

一笠戴春雨扁舟寄此情世間塵网宻江上釣絲輕不羨魚蝦利惟尋鷗鷺盟狂奴臺下水猶作漢時淸

九日偶書

水國雁已到山籬菊未開判吹頭上帽莫放手中杯暮雨滕王閣西風項羽臺人生能幾屐惟恨付蒼苔

秋晚山行

鏗然短策聲無事覺身輕落葉山行軟流泉澗飲淸蟹痕沙露濕雁影夕陽明歸路逢林叟班荊歃隠盟

夜坐卽事

對景坐淸夜蕭然鬢已華詩慳難就槁燈暗不成花易醉愁邊酒頻歸夢裏家何時鋤舊圃學種卲平瓜

禹廟送春

歌鼓滿湖濵傾城出送春波光明畫艇山色醉遊人書穴靈何在梅梁迹已陳我來閒弔古回首一沾巾

晚窓卽事

一枕紗窓下池塘艸夢安炷云金鴨暖滴露玉蜍寒晉帖從頭寫唐詩著眼看晚來吟思倦和月憑闌干

幽居

幽居少塵事嬴得一身閒竹屋無人到柴門盡日關斜陽明晚浦落日瘦秋山隔水雙飛鷺忘機自往還

宿龍瑞山房次周云隠韻

木葉秋容瘦客懷思故園澹雲微見月一去忽經年莎艸平詩屋江潮沒釣船何時歸舊隠風雨對牀眠

翠峯庵卽事

竟日尋幽處杖藜不憚遙客行黃葉路僧立碧溪橋巖瀑飛寒雪松風吼夜潮是山皆可隠何用楚詞招

王修竹館捨卽事

池館翠深處寛閒稱客居未仙猶閬苑不夢亦華胥竹淨堪居鶴荷香欲醉魚心淸無个事長日一編書

寄雲谷王府判

曾記還家日重來約夏初自從一別後又是十年餘原憲非關病稽康懶寄書無從問消息近況果何如

餞越守

旌斾漲天飛江山慘夕暉傾城餞州牧別淚點朝衣人指生祠說春隨祖帳歸自來言越瘠公去轉能肥

別山陰諸友

好風殘臈盡春意動園林栁色獨靑眼梅花同素心江湖方轉縱歲月自侵尋忍別山陰去徘徊憶舊吟

贈葛秋嚴時寓能仁蘭若

蘭若分淸隠秋牕飽看山風霜雙鬢老天地一身閒拄杖穿雲去吟囊貯月還詩成誰與語時訪竹林間

書懷

平生湖海气老去嘆飄蓬知命難求富安貧不送窮江空思捉月天闊欲行風俗眼從渠問無人識此翁

寄菊坡吳府判

客懷元自惡非是爲秋悲一別又三載百年能幾時音書無雁寄心事有鷗知遙想菊坡菊西風香滿籬

夜坐卽事呈修竹【一有監簿二字】

一室冷於冰秋髙夜气淸月牕攙燭影風葉亂琴聲寡欲知身健安貧覺累輕吟邊閒倚竹誰識此時情

晚春卽事

園林芳事歇風雨暗荒城轉眼靑春過臨頭白髮生啼鵑亡國恨歸鶴故鄕情三徑多荒艸東還計未成

登寶林佛閣次韻

曳杖陟髙閣登臨思渺然閒身空歲月老眼幾山川落照明秋浦飛流濕暮煙倚闌悵今昔餘恨付吟篇

夜坐讀書

寂寞寒窓下觀書勝苦吟靑燈風雪夜黃卷聖賢心吾老關興廢斯文幾古今鳳兮胡不至三嘆淚沾襟

春日西園晚步

爲愛園林好支笻伴獨行花香能醉蝶栁色欲迷鶯但得靑春在何妨白髮生斜陽紅盡處一抺暮山橫

書所寓

不厭茒廬小棲棲寄此身菊殘如倦客梅瘦似詩人有地堪藏拙無醫可療貧並州故鄕夢長憶鑑湖春

書懷寄呈諸友

寂寞茒檐下窮居更待時吾儕貧可忍餘子俗難醫風月偏宜酒江山都是詩廣文無鄭老誰與共襟期

題義上人淸虛閣

偶來成一宿便覺與禪通看塔月影盡捲簾秋色空因知釋氏學亦有晉人風吟到忘言處悠然此意同

秋夕和呂講師韻

誰彈招隠摻云外伴淸幽午夜山林月一花天地秋經窓涼影淡禪榻古香浮不作蟾宮夢淒然憶舊遊

偶書

豪气消磨盡攜書客海濱文章難遇主天地不憐貧家累依劉表妻兒笑買臣彼蒼還可問吾道幾時春

九日

茰節今朝是秋光又一年但教樽有酒休問篋無錢白髮羞唐帽黃花識晉賢龍山渺何許回首思淒然

送別胡汲古

自憐身是客又送客登舟𨿽有重來約難禁一別愁風煙迷栁驛艸樹暗春洲後夜懷人處山空月滿樓

西嶼卽事

松陰迷艸徑緩步曳吟笻秋鶴有仙意寒花無冶容漁洲煙浦笛僧寺夕陽鐘回首來時路白雲深幾重

春日和韻

新晴天气好老去倦尋芳桃李自春色園林又夕陽捲簾通燕入掃徑惜花香寒食淸明近松楸憶故鄕

述懷

柴門閒掩晝云護竹窓深茂艸多生意枯松見古心有書消白日無術化黃金客問生涯事長年只苦吟

對竹

門對南鄰竹靑靑玉萬竿𨿽然無地種且得隔籬看露葉晴猶濕風枝夏亦寒但教休剪伐日【一作何】用報平安

秋色【山陰詩社中選】

慿髙望不極望斷動愁情落日淒涼處西風點染成丹楓明野驛白水浸江城馬上人回首戎戎黯客程

幽居

結屋依山住幽窓與靜宜藤花上疎竹苔石臥荒籬挈榼童沽酒敲門客送詩老慚生計拙役役又何爲

懷友

柴門春事盡未老故人來樹宻鳥相語山空花自開傾心多日別屈指幾時回爲問頻書札何時共酒杯

夏夜小酌

小酌酬淸興憑闌看月移分茶醒醉客添燭了殘碁螢影明桐井蛙聲出艸池荒城江漏逺試問夜何其

王修竹約觀打魚分韻得圓字

隔岸呼漁伴輕篙破曉煙鳴榔舟葉聚撒网浪花圓饞鷺窺髙樹驚鱗過別川洋洋聊付物生意自無邊

新雁

來賓何太早嘹嚦過南樓數點乍離塞一聲初報秋行行驚客恨字字寫鄕愁仗節人何在帛書能寄不

病中

讀易窓閒久多時不點朱研幹蟾渴水篋破蠧侵書气味如僧淡形容似鶴臒交遊空滿眼誰念病相如

月山書館

山色靑邊屋幽深稱隠居瓶梅香筆硯窓雪冷琴書壁有先賢像門無俗客車代耕惟舌在何必耦長沮

秋夜獨坐

黃庭重讀罷掩卷對寒檠髮爲憂時白心因學道淸一窓秋月色四壁夜蛩聲坐倦閒欹枕詩成夢不成

九日書懷

客鬢同秋老鄕心逐雁飛重陽今日是三徑幾時歸籬下多黃菊門前少白衣無人慰岑寂獨立對斜暉

古松

夭矯生寒翠髯蛟勢倚天喬陰無六月老气已千年斸藥人能壽巢枝鳥亦仙秋風響柯葉彷佛奏虞弦

聽雪

撲簌敲窓紙寒齋剡水濵六花初落夜孤枕未眠人耳靜聲逾細心淸趣自眞愛梅情更苦恐壓一枝春

石窓爲明上人賦

何年鑿山骨八面鎖蒼苔海月照還白天風吹不開玲瓏宜丈室明潔稱登臺眼界皆通透閒雲任去來

對鏡

勲業夢不到曉窓時一看是非須內照妍醜付旁觀客鬢從渠白詩肩本自寒儼然瞻視處賴爾整衣冠

夜坐

世事等輕雲蘧廬寄此身靑燈少年夢白髮異鄕人按劍驚山鬼吞舟養谷神黃庭重讀罷吾得葆其眞

西州卽事

一雨洗空碧江城獨倚樓山吞殘日沒水挾斷雲流燈影深村夜鐘聲古寺秋西州舊遊地十載此淹畱

春日卽事

扶杖行幽徑園林欲暮天錦堂紅濯雨絲栁緑繰煙春事忽三月風光又一年客懷正愁絕那復聽啼鵑

采菊

籬東閒采菊三徑碧苔深曉露冷雙屐秋風香一襟餐英供小酌嗅蕋伴淸吟會得悠然處方知靖節心

春日

春色濃於酒何須醉玉觴栁疎鶯占影花雜蝶分香往事隨流水閒愁付夕陽吟邊自歌舞猶學少年狂

石門

羸馬東山路駸駸抵石門落花春雨夜流水暮煙村久客悲行役淸愁攪夢魂勞生多感慨餘恨付乾坤

書山陰驛

迢逓三山道重來感舊遊潮聲寒帶雨山色淡生秋寄驛通鄕信題詩記旅愁江湖十年客兩度到西州

江樓

憑髙閒眺望老眼倍增明林白山云出潮紅海日生登臨懷舊恨吟笑遣閒情客裏逢心友開樽敍昔盟

竹杖

一枝蒼節瘦恰稱地行仙不但挑詩卷尢堪掛酒錢看梅敲雪落引鶴卓苔穿莫近葛陂水化龍蜚上天

次韻書懷

風霜頭已白悔不早歸耕客路逺千里儒冠誤一生世情云共薄心事月同明老去便疎散逢人懶送迎

贈皎上人

破衲和云著何時下赤城髙年頭未白得道骨全淸詩思秋空闊禪心夜月明何當捐世事來結逺公盟

王直翁相過

芒鞋朝踏雨來自赤城山久別翻生面相看各老顏開樽茅屋裏煮茗竹林間此去須榮遇寧愁行路難

鴛鴦梅

孤花忽嫵媚並蒂占春陽自有雙成意全勝姑射妝月溪同浴影雪樹共棲香玉笛頻吹處交飛落野塘

王琴所話別

羈懷不可述賴有古琴知客捨相逢日江楓正落時夕陽村店酒秋色野橋詩別去吳江上悠悠動逺思

除夜卽事

除夕無詩侶燈窓酒獨斟三更風雪夜一片歲寒心衰老常憂病淸閒不廢吟明朝年八十晚景惜楡陰

王可交升仙臺四首【臺在靑龍鎭南】

人去臺猶在飛升事可嘉神仙多變幻塵世總虛花煉气顏𨿽老勞心鬢已華千年畱古迹題詠屬詩家

異人鍾秀气艸木亦精神見說爲漁父誰知悟道眞仙家多勝景世路有迷津安得騎黃鶴相隨入昊旻

仙翁不可見惟有一空亭地冷春畱雪林深晝見星松篁團秀色蘭蕙吐幽馨立盡斜陽影閒看鶴刷翎

我來閒弔古觸景覺淒涼踏石云侵履捫蘿露濕裳森森林木茂馥馥野花香寺近尋僧話譚禪坐竹牀

冬夜卽事

獨寢書窓下其如寒夜何頭邊枕黃你腳底踏湯婆紙帳梅花暖布衾春意多道人無妄想夢不到南柯

寄友人

相望咫尺地久不到蝸廬室邇人何處心親迹甚疏交遊常念舊情意只如初我欲攜囊去相逢勝寄書

偶書

老來驚歲晚愁裏度年華云凍天將雪山寒樹未花曉窓畱客飯午寺覓僧茶歸路江村暝行行及暮鴉

孤雁

長空獨嘹唳隠約背斜暉塞北離羣逺江南失侶歸度云憐隻影照水認雙飛卻羨投林鳥相呼入翠微

呈曾蒲澗提刑【乃茶山後人茶山曽以活字詩授陸放翁】

詩自茶山後如公世所稀特來參活字應肯授玄機寒澗孤芳老秋云獨鶴飛臺山千萬丈望望未能歸

和茅亦山韻二首

一生場屋夢老去付悠悠始信功名事難將智力謀有才如孔孟無命不伊周吾道今如此蒼天可問不

愛靜吟成僻耽書近欲癡事多因錯省節不爲貧移長物新添畫生涯舊有詩窮通系天命知命復何疑

題嚴子陵

故人𨿽卽位自不願爲官天下事已定山中人可閒一絲江月色千古客星寒快捷方式終南士聞風定赧然

除夕

爆竹驚殘臈冬春此夕分且斟分歲酒懶賦送窮文客思愁檐雨鄕心逐海云陽和在何處明日問東君

和鄭梅深【有錢塘十詠】

江湖新識面恰似舊相知腹貯三餘學才工十詠詩聲名蘇太史家世鄭當時客路攜琴去終須遇子期

卽事

雀羅門戶靜無客扣柴扃索句髭先白看書眼尙靑雲粘題石壁月浸汲泉瓶笑殺利名客沈酣死不醒

對客

窓下篝鐙坐相看白髮新共談爲客事同是異鄕人詩寫梅花月茶煎糓雨春明朝愁逺別離思欲沾巾

寒夜呈梅深

空齋對孤客寂寞似僧家鑪冷頻燒葉燈昏不吐花夜長添睡思歲晚憶年華吟倦推窓坐梅檐月未斜

林霽山架閣同宿山中

秋風山館客移席近燈前共語忽深夜相看非少年斗垂天末樹燐出雨餘天亦有茒檐下飯牛人未眠

遊東庵

庵連兜率寺三徑竹邊開林宻暑不到窓虛月自來暮山啼鳥靜雲樹嘯猿哀拂拭殘碑字年深半緑苔

贈了上人抄化

破衲捲秋云入山深更深近聞營梵剎應不累禪心寒瀑瀉蒼壁晚花生古林遙思明月夜誰聽穎師琴

呈毛一齋先生

前輩雕零盡如公尙典刑爲僧眉獨白見客眼長靑教子成三俊傳家有六經我來問奇字應許扣柴扃

別徐敬菊

契闊又兩載光陰一擲梭秖因離別久不覺語言多安得長畱此其如欲去何詩盟終未冷早晚更相過

寄姜仕可

獨學苦無友年來媿廣聞懷賢歌伐木憶別賦停雲病後少出戶夢中多見君盍簪須有日卻與共論文

歲晚書懷呈月山太守

光陰催我去衰病亦堪憐殘臈不多日餘生能幾年有爲俱是妄無事卽成仙近得安心法蒲團學坐禪

鶴林仙壇寺

古壇歸鶴杳野鹿自成羣嵐气浮淸曉鐘聲出白雲樹穿僧屋老水到寺門分人世無窮事山中了不聞

枕易【越中詩社試題都魁】

古鼎煙銷倦點朱翛然髙臥夜寒初四檐寂寂半牀夢兩鬢蕭蕭一卷書日月冥心知代謝陰陽回首驗盈虛起來萬象皆吾有收拾乾坤在艸廬

考官李侍郎應祈批詩題莫難於枕易自非作家大手筆詎能模寫蓋以其不涉風雲雨露江山花鳥此其所以爲難也予閱三十餘卷鮮有全篇純粹正如披沙揀金使人悶悶忽見此作若紛紛盆盎中得古罍洗把玩不忍釋手此詩起句倦字便含睡意額聫气象優遊殊不費力曲盡枕易之妙頸聫冥心回首四字極其精到結句如萬馬橫奔勢不可遏且有力量全篇體制合法度音調諧宮商三復降嘆此必騷壇老手望見旗鼓已知其爲大將也冠冕眾作誰曰不然

棋聲

何處仙翁愛手談時聞剝啄竹林間一枰子玉敲云碎幾度午窓驚夢殘緩著應知心路逺急圍不放耳根閒爛柯人去收殘局寂寂空亭石幾寒

題李藍溪梅花吟捲

孤芳不與眾芳同肯媚東君事冶容寒苦一生蘇武雪淸髙千古伯夷風瓊瑤照樹偏宜晚鐵石盤根卻耐冬幾度看花立霜曉斷腸都在角聲中

秋夜

博山香冷夜將闌紅影搖窓燭未殘庭樹露濃花气濕井梧風老葉聲幹世情冷暖知心少朋舊東西會面難一段客愁吟不就無言背月倚闌干

秋夜和月山韻【任月山主人也】

寒夜殘燈照客愁衾單添盡鷫鸘裘半窓明月三更夢一枕西風兩鬢秋吟骨稜稜寛帶眼歸心切切望刀頭何如束篋家山去獨駕柴車訪伯休

蘭亭會飲觀晉帖

秪說淸談晉業虛禊亭此樂後來無一時人物已陳迹千古山林空畫圖鐘帶夕陽來逺寺碑和春雨臥平蕪昭陵玉匣猶難保筆意從誰認鼠須

春遊次王修竹監簿韻

天色新晴帶薄寒主人領客出城關蘭亭觴詠尋羲帖窆石衣冠弔禹山春水斷橋芳艸碧曉風啼鳥落花閒囊中詩句壺中酒何必仙人大小還

修竹宴客東園

二月韶光潑眼濃攜樽宴客小亭東酒當半醉半醒處春在輕寒輕暖中拂檻栁添吟鬢緑壓闌花妬舞衣紅晚來聽唱梁州曲聲繞吳姬扇底風

送張伯威提舉

人生聚散等浮漚憶昔過從與勝遊棋局敲殘淸夜月菊花吟老半窓秋客中送客難爲別山外看山摠是愁回首片帆江路逺疎煙斜雨到西州

春日卽事

園林芳事漸闌珊客思無聊午夢殘紅杏花繁蜂蜜飽碧芹香老燕泥幹光陰有限髮已白勲業無成心尙丹倚徧吟闌天欲暮一簾風雨捲春寒

小酌

小酌園林酒半醺落紅影裏惜餘春挿花歸去蜂隨帽傍栁行來鶯避人白髮尙爲千里客黃金難鑄百年身何時歸賦滄浪水浣我徵衣萬斛塵

城南卽事

支笻破曉出南城古寺淒迷艸自生幾處亭臺空鎖鑰百年人物盡丘塋雕梁語燕應無主廢圃殘花自有情世事轉頭皆夢境浮生何用苦營營

夜坐次林梅山韻

人倚幽窓夜未闌竹鑪灰冷篆煙殘一天露气星辰濕萬壑風聲艸木寒老去客懷多感慨年來世事轉艱難何時歸隠孤山下明月梅花約共看

有感

自嘆文章不遇時平生壯志與心違十年湖海無家住千里鄕關有夢歸殘夜月寒燈暈淡髙秋天闊雁聲微傷今思古愁無柰老淚斑斑濕客衣

生朝自述

都道人生七十稀老逢初度嘆衰遲飛觴醉月貧無酒走筆吟春富有詩憔悴自憐蒲栁質劬勞空起蓼莪思門無賀客淸如水獨對蘭花課楚辭

雪

片片隨風整復斜飄來老鬢覺添華江山不夜月千里天地無私玉萬家逺岸未春飛栁絮前邨破曉壓梅花羔羊金帳應粗俗自掬冰泉煮石茶

九日客懷

烏帽斜欹白髮侵老來空憶舊登臨一枝黃菊西風淚數畆蒼苔故國心梧顫秋聲庭露冷雁傳寒信塞云深不須貰酒酬佳節只把陶詩細細吟

舟次樗蒱廟

短棹衝寒過浦東扁舟一葉載詩翁斷煙流水殘云外古木荒祠夕照中吟罷小樓何處笛酒醒孤枕半江風潮生潮落朝還暮堪嘆人生自轉蓬

月夜登樓

玉宇澄淸暮靄收吟邊怕倚仲宣樓寒蟾千里夜如晝新雁一聲天欲秋湖海誰靑豪傑眼風霜易白少年頭更殘忽聽荒城角吹老梅花總是愁

送慈川茅主簿入道

儒冠不戴戴星冠人世榮華作夢看譜出三茅終得道趣同五栁早休官月寒緱嶺來笙鶴春藹慈川憶枳鸞笑指方壺最深處淩空霞佩玉珊珊

月夜次修竹韻

徙倚吟闌傍野塘古譙蓮漏滴更長月階夜靜蛩聲切竹院秋深鶴夢涼坐挹水風侵袂冷眠分花露滿身香浩歌欲遡明河去醉喚天孫織錦囊

寓浦東書懷

子規聲裏已非春消遣光陰只苦吟肘後無方醫白髮牀頭有易勝黃金年來不作功名夢老去全灰富貴心獨抱焦桐遊海角紛紛俗耳少知音

呈營田司杜希聖提領

行李擔書一鶴隨蓮香■﹝巾兼﹞幕政聲馳山川太史九州島記桑稼豳風七月詩如晦箕裘傳相種少陵衣缽付孫枝謀身儒術誰云拙堯舜君民正此時

寄毛素軒宣慰

旌麾曽駐鑑湖邊別去悤悤又兩年淸夜夢分千里月同鄕人各一方天素知心事有鷗在欲寄音書無雁傳見說使星臨浙右明朝便買渡江船

酒趣

濁醪妙理契心期小甕新篘香滿巵閒裏一生長是醉飲中三昧有誰知幕天席地忘形處枕曲眠糟得意時此味靈均應未解獨醒到死欲何爲

秋懷

雨裏西風已倦遊老懷悲感不禁秋世無阮籍誰靑眼今有杜陵人白頭雁擺行知兄弟義燕營巢爲子孫謀誰憐湖海飄蓬客隻影孤燈相對愁

偶書

頻年蹤迹墮江湖三徑苔荒憶舊廬身老方知生計拙家貧漸覺故人疎松薪拾去朝炊黍漁火分來夜讀書怨鶴驚猿應待我臺山何日賦歸歟

觀史

梧風蕭瑟雨初晴涼入書堂夜气淸耿耿蘭膏照千古遲遲蓮漏轉三更力於興廢應難助气爲忠邪幾不平掩卷長嗟方就枕窓前吚喔又雞鳴

暮春

寂寞園林三月時客中幾度見春歸栁眉綠皺鶯無語花臉紅銷蝶懶飛節物暗催雙鬢老功名長與寸心違百年身世成何事回首西山又落暉

對月

萬里無雲天宇寛十分秋色上樓看月浮滄海蟾光濕星落明河象緯寒醉後盡教詩筆健吟邊莫放酒杯幹一聲長笛知何處愁殺夜深人倚闌

秋夜

十分秋色滿軒窓景物淒淸夜气涼篩月簾櫳金鎖碎搗霜砧杵玉丁璫井梧葉脫無多影巖桂花雕不斷香坐到更深吟興動研池滴露寫詩狂

寓捨卽事

矮屋編茒槿縛籬詩人住處恰相宜萬間突兀夢不到一室淒淸心自知窓下無燈童睡早林間有月鶴歸遲八荒便作庭除看南北東西任所之

書懷奉簡蘭若提舉

十年湖海嘆飄零晚景投閒百念輕看水看山眞有味學書學劍恨無成竹風吟曉詩情動梧雨敲秋客夢驚老傍人門非久計不如歸去學淵明

登寶飛來峯【有井通海在塔下龜公墓越王臺在側】

乘風飛步碧崔嵬萬壑千巗入眼來古甃直穿滄海破浮圖髙拂白雲開龜公埋沒今無冢烏喙登臨舊有臺立盡斜陽欲歸去一聲孤雁過蓬萊

題吳實齋北山別業

北山佳景勝南山乘興登臨眼界寛樵斧伐云春谷暗漁榔敲月夜溪寒一區池占林泉勝四面天開圖畫看竹屋數間塵不到主人日日憑闌干

書館

池館深深鎖翠涼課餘多暇日偏長屋連湖水琴書潤窓近花陰筆硯香吾道尙存貧亦樂客身長健老何妨十年心事閒搔首厭聽蟬聲送夕陽

依綠亭

數椽瀟灑瞰淸漪蕩漾煙霏欲濕衣闌角寒光搖翡翠檐牙倒影浸琉璃荷邊鼓瑟遊魚聽栁外敲棋睡鷺飛洗盡紅塵靑眼客臨流何惜賦新詩

秋思

天容凝碧換秋容殘暑泠然一洗空梧葉多應愁夜雨葛衣漸覺怯西風十分淡冷砧聲外一片淒涼雁影中興動蒓鱸欲歸去季鷹心事恰相同

題四暢圖

四暢圖中四散人藤牀對坐遣閒情搔頭眞有爬梳態搐鼻應無噴嚏聲捫虱未聞談世事撚須元不爲科名一時快意皆眞樂誰把丹靑寫得成

登寶林塔

屹立浮圖可摘星吟邊喜與客同登闌干六曲又六曲梯級一層髙一層極目江山無礙障著身霄漢欲飛騰雁來疑是題名處拂拭殘碑問寺僧

偶述

漂泊江湖秪自憐人生窮達信關天老難幹祿心灰矣貧不求人气浩然五斗豈能畱靖節一瓢亦足樂顏淵客來問我生涯事閉戶開書對聖賢

涼夜卽事

涼入虛堂睡思濃夜深剪盡燭花紅光搖珠箔梧桐月香透紗廚茉莉風欹枕覺來人不寐撚髭吟罷句難工小蠻問我詩成未詩在池塘艸夢中

次月山少監客京韻

匹馬攙春入帝京秋深猶未問歸程一書不及因風寄千里空教共月明霄漢已隨黃鵠舉家山應負白鷗盟便須了卻封侯事衣錦歸來客亦榮

聞角

譙角吚嗚到枕邊邊情似向曲中傳梅花三弄月將晚楡塞一聲霜滿天織錦佳人應有恨枕戈老將想無眠爭如二月春風市賣酒樓頭聽管弦

舟行送王琴所之澉川

晨星寥落曙光浮栁岸風輕送客舟萬點逺山重疊恨一江流水淺深愁淡煙茅店家家曉白露楓林處處秋獨倚蓬窓還自笑此身漂泊愧沙鷗

寄峽山胡府判

鑑湖狂客又西湖筆硯生涯計已迂五斗自慚腰不折四方安得口能餬家山迢逓鄕心逺燈火淒涼客影孤莫悞風前看落雁尺書還肯寄來無

送姜仕可去館

行止非人可預謀愛君無計與君畱張儀失策猶存舌穆傅知幾可掉頭黯黯別懷江路晚蕭蕭行李驛亭秋明年我亦攜書去不落人間第二籌

梅龍

孤根蟠屈浸冰湖蟄裏陽和發朽枯雪樹鱗封寒水玉月梢頷吐夜明珠暗香吹冷龍涎濕疎影涵淸蛻骨臒安得華光葉公筆共描橫水臥云圖

江湖偉觀

環峙山川秀气鍾人煙樓閣郁重重潮生潮落東西浙云去云來南北峯海曙扶桑紅影濕堤春楊栁綠陰濃子胥已逺嶽侯死鬥酒聊澆磊塊胸

隨隠爲祝南山賦

蹤迹何拘似白雲不尋丘壑避紅塵田堪耕稼卽莘野水可釣魚皆渭濵無礙滯心寧擇地有幽閒處便容身一笻忽入靑山去豈是終南快捷方式人

春日郊居

卜築幽居慰寂寥數椽茒屋傍江郊庭前滕薛筍爭長籬下陳雷蔓結交杏圃花香蜂課蜜芹塘泥暖燕營巢山窓對景渾無事吟得詩成手自抄

偶書呈王修竹

琴心不復寄松蘿賀鑑湖邊水自波晚節黃花秋思淡夕陽紅樹客愁多何時歸鶴招丁令有意逃漁侶志和不管白頭烏帽落西風一曲付狂歌

寄郭樞山

起敬英聲亦有年酒邊曽見錦囊篇吟情六義初刪後古意三爻未畫前放曠嗣宗應絕俗淸狂太白不妨仙如今海內無工部誰肯題詩寄鄭虔

燈花

發生元不假栽培一點春從午夜回自喜結根依小艸不愁飛片點蒼苔熒熒有艷蛾頻撲淡淡無香蝶不猜窓下敲棋紅燼落更深約客未曽來

樂道

門掩荒苔客到稀閒情已與世相違胸中宇宙自然景眼底江山不盡詩雲淡風輕皆道體鳶飛魚躍總天機吾心與物同眞樂此處寧容俗子知

次毛一齋韻

詩夢驚殘何處棋書窓又是夕陽時栁陰分緑籠琴幾花片飛紅點硯池覽鏡自憐添白髮傳杯不復倩蛾眉東風故國年年恨惟有啼春杜宇知

寄月山少監

一片襟懷海樣寛眉頭肯爲別離攢臂鷹慣識從君樂汗馬寧辭行路難角帶邊聲關月冷雁傳鄕信塞云寒歸來未許東山臥見說蒼生望謝安

送文正公遺像與王東廬

古畫來從寶繪堂遺君敢惜舊珍藏貌存故國三公貴澤衍來孫百世芳家廟幾年成闕典宗支此日倍增光當時種徳根苗逺分得槐陰到鶴鄕

遊西湖次毛玉田韻

觸目錢塘昨夢非行春載酒憶當時花間不碾香輪入栁外空鞭駿馬飛落日荒山和靖墓斷雲流水子胥祠忘情鷗鷺閒於我應笑江湖盡未歸

故國有懷呈任子宏提舉

十年不作還家夢荒艸深深鎖竹扉無主落花隨水去有情啼鳥勸人歸儒冠寥落風流減客路淒涼故舊稀何日攜琴賦歸去踏雲自采故山薇

寒夜卽事

倚徧闌干更漏長柔髭撚斷爲詩忙淸芬梅影夜宜月寒入雁聲天正霜懷古頓添孤客恨追歡難學少年狂讀書窓下篝燈坐一卷離騷一篆香

謝章平惠筆

管城二子樣尖新分惠山房勝與金淮兔拔毛誇匠巧魯魚正字見功深抄書未得纎毫力握管難忘一寸心揮翰玉堂無夢到雅宜茅屋寫淸吟

龍江館捨

幽棲俗事不相關家在靑松翠竹間遶屋四圍都是水隔林一片不多山詩篇陶寫淸秋景書冊消磨白日閒門外沙鷗如舊識忘機飛去又飛還

元日

睡眼朦朧撐不開雞聲唱曉夢驚回竹鑪尙有殘冬火柏酒初斟新歲杯身世百年如夢幻功名兩事已心灰門無賀客淸閒甚自汲寒泉挿古梅

兪景仁教諭相過

江云舒捲弄陰晴新綠園林似染成花怯曉風寒蝶夢栁愁春雨濕鶯聲棲遲茅屋無塵事深閉柴門逺俗情佳客相過慰岑寂酒邊閒把近詩評

修竹有樓名與造化遊對秦望山五雲門

秦望諸山隠幾看仙居縹緲五云端天髙地迥三千界月白風淸十二闌滄海气侵珠佩濕明河影逼玉簫寒超然身在鴻蒙上何必蓬萊跨紫鸞

修竹宴客廣寒遊亭分韻得香字

銀橋疑駕海天長金粟離離照玉觴影浸山河瓊殿冷舞分風露羽衣香亦知廣莫元無野卻笑溫柔別有鄕閒折一枝驚昨夢素娥憐我授玄霜

酒邊呈張景純【能畫山水】

蓬萊閣上笑談余別後思君看畫圖萍水相逢俱老矣家山自好盍歸乎淸風一榻莊周蝶明月扁舟範蠡湖此是達人眞樂事客中何必嘆窮途

江上客懷

鏡裏從渠白髮添吟邊抵掌復掀髯十年爲客甘淸苦一枕忘情付黑甜短褐怯風綿未絮破窓漏月紙重粘梅花應念人孤寂寒夜吹香入竹簾

夜坐

香篆煙銷夜气淸篝燈開卷遣閒情半窓月落梅無影三徑風來竹有聲樂道何須圖富貴讀書元不爲功名白雲滿榻便髙臥欹枕詩成夢不成

挽衛山齋

楹夢驚殘忽告終儒林多士失宗工雲間便覺無淸气江上誰能繼古風蕙帳夜闌孤鶴怨茒齋人去九山空我來豈爲私情哭哭痛君亡吾道窮

武公後裔有仍孫徳望才名世所尊擬向山中專注易忽傳地下趣修文月樓不復賡詩句春閣猶思共酒樽痛恨死生千古隔西風吹淚濕秋云

送任子敏司丞赴北

鞭影拖云入帝京少年正好作功名不辭驛騎三千里欲奮鵬摶九萬程白玉堂中揮翰墨黃金臺上被恩榮何須折栁送行色只寫詩篇話別情

和兪教授見寄韻

天邊日月似梭飛百歲光陰難預期有酒不妨畱野客無錢何惜典春衣江山猶記登臨處身世都非少壯時晚景淸言宜學道黃庭一卷究玄微

任後齋池上有瑞蓮命予賦之

芙蕖開處傍池亭花結雙頭媚晚晴兩隗駢肩如欲語二喬並首似含情同心淨植眞奇種聫蒂騰芳以瑞名若使濂溪當日見愛蓮有說恐難評

鹽

同絺入貢載遺經分賜羣臣羨水晶潤下作鹹從海產熬波出素似天成享神潔白惟形似富貴珍奇以寶名此物可方爲相事他時商鼎用調羮

缾笙

熱中竟日自煎烹音調都從一气生緩緩煮湯方蟹眼微微聒耳忽蠅聲頻驚淸夢愁無寐似訴羈情嘆不平卻笑書生那解此聫詩石鼎羨彌明

書懷

杜門已與俗相違苔徑荒涼轍迹稀自愛淸涼忘世慮肯求富貴役心機隠居盤谷勝金穀耐著麻衣鄙錦衣百歲光陰皆夢境且看走兔與烏飛

和杜栁溪韻

安貧樂道豈卑微肯羨黃金帶十圍爵到三公今卻有齒踰七袠古來稀滿頭霜雪客懷老過眼煙雲人是非皎皎白駒在空谷好賢誰復詠緇衣

布金潤玉隠廢寺閒居

梵剎當年聚眾僧叢林深處著禪扃金沙布地階無土玉軸堆函藏有經雲樹千尋張翠蓋煙蘿一片展靑屛星移物換今寥落古寺猶存柏子庭

和葺廬韻

地僻渾無車馬喧禪房修飾稱居安莊嚴固是由心造丹雘多應被眼瞞佛法不須身外覓世緣只作夢中看我來欲問無生話萬頃西江一吸漧

偶成簡任肅齋教諭

百年光景易侵尋消遣閒愁只苦吟但覺筆頭風雨濕不知鬢底雪霜侵冥鴻已負九霄志老驥空懷千里心富貴倘來應有命何須彈鋏扣知音

百歲光陰一轉蓬晚年不與少年同事因錯處人方省詩到窮時句始工獻賦未逢楊得意憐才難遇杜司空有時追憶承平事猶道繁華是夢中

貧病交攻久廢詩蕭然一室獨棲遲酒錢已盡琴將典瓶粟無儲鶴亦饑豪傑不多陳仲舉結交惟欠魏無知簞瓢鐘鼎都休計畢竟窮通各有時

奉謝月山太守

太守相過慶誕辰貴能下賤見公心行廚鼎列雙魚美眾客咸瞻五馬臨曲唱駱駝誇白雪杯傳鸚鵡擁靑衿寵頒束帛尢增感恩與滄溟一樣深

夜坐卽事

霜气侵窓冷客氈靑鐙白髮老堪憐光陰明日又明日世事一年難一年眼底江山元似舊胸中風月本無邊道人不作陽臺夢紙帳梅花伴獨眠

和茅亦山先生雜詠

風栁吹花糝白氈鶯愁蝶恨有誰憐不知春事又三月堪笑人生無百年淸气長畱詩卷裏閒愁不到酒樽邊山窓晝永渾無事一榻分云枕易眠

身世飄浮水上蓬閒中淸事有誰同吟窓夢艸添詩料畫筆生花奪化工酒後烏烏時擊缶愁來咄咄自書空園林寂寞春何處春在桑麻雨露中

破硯塵封懶賦詩晚年才思覺衰遲耽書自笑已成癖煮字符來不療饑風月滿懷詩可寫雪霜侵鬢鏡先知太公八十方榮遇把釣溪邊更待時

端午月山主人酒邊卽事

窓外葵橊照眼明香蒲沁酒注銀瓶自無量飲堪同醉非慕淸名效獨醒一日沈湘悲楚客千年弔古讀騷經他鄕記節聊隨俗艾虎朱符掛戶庭

時序催人易白頭端陽懷古客添愁朱符不寫湘累恨角黍難包楚國羞記節何妨斟蟻酒奪標無復見龍舟髙歌思逺樓前路掩雨珠簾今在不

寄謝蔡松江路教

一別丰標又一旬尺書多荷寄殷勤交遊滿眼誰知已契闊關心獨憶君蕙帳夢寒同夜月松江人逺隔秋云明朝便買扁舟去來訪貞陽舊廣文

和杜栁溪韻

白髮垂垂一老夫年來漸覺世情疎石牀夢冷和云臥茒屋燈殘共月居客至何妨賖魯酒家貧不肯典唐書羨君種栁淸溪上借我苔磯學釣魚

和茅亦山秋日感懷

老來吟拙自知羞好景無詩未易酬湖海愁看今夜月功名虛度十年秋淸光偏照盧仝屋孤影自登王粲樓我欲乘風蟾窟去安能與世共沈浮

茅亦山相過

故人過我竹邊居譚笑從容樂有餘洗盞共嘗春甕酒挑鐙對讀夜窓書歸來尙憶淵明菊髙臥誰知諸葛廬醉後達觀今古事寥寥千載只須臾

上廉訪分司官

行部巡荒察吏姦皇皇使節古刑官聲搖天上星辰動淸過雲間風露寒肅政嚴持三尺法卹民特放十分寛香名已覆金甌底便作他年宰相看

和鄭樞山竹夫人韻

玉環傾國起胡兵有色終污後世名九夏專房何在貌一身空洞若爲情寵名本自無心得婦節從來徹骨淸愁見婕妤秋後扇共懷幽恨幾時平

斑竹夫人

汗淸書墨沁微涼李衛曽攜近竹牀眼孔盈盈看熱客淚痕點點泣秋房湘紋冷淡宜湘簟玉體玲瓏稱玉郎秦虢疏封無夢到傍人空以睡爲鄕

遊虎丘山寺

浮生偸得片時閒古寺尋僧借景看樓閣倚雲山气濕轆轤捲水澗聲寒地埋吳劍痕猶在碑刻唐詩字未澷寄榻禪房不知曉起來松日已三竿

賈秋壑圃

不學蒼龍臥浙東驚風吟佩墮靑璁旣無長策安江左空有名園似洛中危棧連云晴亦雨飛樓近海夜生風人間富貴皆塵土回首吳山落照紅

聞鶴

寒蟾初上海云收何處仙禽過庾樓淸夜照人千里月碧霄警露一天秋玉笙縹緲緱山去羽袂蹁蹮赤壁遊回首女墻舊時事千年華表動新愁

和毛宣慰蓬萊閣韻

傑閣翚飛翠靄間蓬萊元不在人寰綠圍城郭千村水靑徧簾櫳四面山華表鶴歸遼海逺髙臺鳳去夕陽閒我來倚徧闌干月云鎖重門夜不關

送張按察移節江陵

滿載琴書事宦遊皇皇使節重咨諏蒲帆風飽三千里繡斧霜寒十六州荊渚行觀新徳政越人共憶舊風流市橋衰栁難攀折只拗梅花送去舟

次鄭朴國正見寄

云深紅日出林遲晞髮檐前力未衰老愛歸田追靖節狂思入海訪安期春風巷陌楊花後故國江山杜宇時一種閒愁無著處倚窓重讀寄來詩

漁捨觀梅寄修竹韻

寒云漠漠護墻陰瀟灑梅枝出竹林影落荒磯和雪釣香浮老甕帶春斟幾慿水驛傳芳信秖許沙鷗識素心回首孤山千樹逺扁舟乘興夢中尋

贈大禪寺昉上人

佛屋參差傍水涯天然富貴屬僧家油幢碧立當軒竹步障紅圍繞檻花隠隠磬聲春晝永停停塔影夕陽斜白頭道者畱連客自汲山泉煮石茶

贈通玄觀唐道士竹鄕

通玄道士苦修行坐見桑田幾變更云屋苔封燒藥竈風林花落煮茶鐺休糧剩有靑松啖郤老應無白髮生月滿竹鄕騎鶴去欲邀子晉學吹笙

夜宴

醉月飛觴興未闌蓬壺影裏漏聲殘碧浮金鼎香脂暖紅閃銀臺燭淚幹艷曲喜聽催拍近狂歌自覺入腔難賞心樂事輸年少一點閒愁了不幹

隠居

編茒卜隠讀書林門掩蒼苔一徑深當戶曉山長識面臨窓夜月獨知心花圍錦繡翻紅影竹列瑯玕舞翠陰別是一般淸富貴何須滿塢積黃金

見梅

孤根偸轉一分陽枝北枝南次第芳照水曉籹冰鏡冷橫空雪樹凍雲香未成林實調金鼎先占春魁伴玉堂因憶西湖林處士年年覓句爲伊忙

挽任宅云

方擬榮除上玉堂玉樓有召返仙鄕才過賈誼同年少齒長顏回一歲亡師友交情從此絕死生異路寔堪傷云邊宅在人何在腸斷西風淚幾行

寄王愛梅【塔下閣館】

諸生歸去暮庭空塔下游觀倚瘦笻千尺寶輪擎海月七層金鐸話天風升堂盡可同僧飯持缽何須聽寺鐘好把新詩題舊壁他年應有碧紗籠

送人歸洛

白眉公子气昻昻年少多才姓氏香腹飽儒書宗孔孟心傳醫學祖岐黃秋亭聽鶴遊吳會春館看花憶洛陽我老自憐身是客江湖又送客還鄕

上李承旨學士三首

儒林學海老宗師每恨聞名識面遲一部山川司馬記百篇風月謫仙詩玉堂揮翰思當日金鼎調元定此時抱負大才應大用行看事業邁周伊

表表聲名動縉紳金鑾奏事舊詞臣胸中千古淵源學天下十分端正人猶記演綸依日月行看聽履上星辰枝南枝北雲山異何日摳衣拜後塵

中朝人物總稱賢恬退閒居又幾年獨抱丹心長戀闕因思綠野且歸田未應雋軌淹東魯行看文星照北燕見說君王思國老鶴書卽下九重天

寄月山少監

南北相望各一天江湖久別思淒然迢遙道路三千里倐忽光陰五六年淸節立朝君可羨白頭爲客我堪憐折梅難寄江南信惟有新詩數十篇

哭劉月邨

交遊惟子獨相知此老天乎不慗遺行輩雕零亡益友文風寥落失儒師在生曽與傳遺像臨死猶能寄別詩月落邨空人不見傷心千古隔幽期

三山秀气孕英奇表表才名冠一時唐殿策髙蕡不第荊州人去粲何依傳家有子猶堪羨埋骨無山亦可悲畱得帚金詩稿在燈窓讀罷淚沾衣

和仇山村九日吟捲

暮秋景物覺荒涼觸景憑髙遡杳茫歸隠淸如陶靖節苦吟瘦似沈東陽煙橫晚浦蒹葭碧霜落寒林橘柚黃追想漢宮當日事賜茰宴罷謝君王

寄錢竹深

夢斷膏粱記幾年捨身事佛絕塵緣把茅蓋屋孤峯頂片衲蒙頭萬竹邊支遁才髙交杜老參寥詩好動蘇仙何當盡棄人間事特地來參一擊禪

見天地心【松江府學題】

乾坤主宰妙難窺識破端倪便可知陽動於陰分太極剝窮必復露眞機化工自有經綸處生意元無間斷時萬象皆春從此始細參羲畫究精微

白雁

徵鴻素縞過南樓衣褐同羣孰與儔云外排行分玉李天邊印字帶銀鉤髙飛逺塞疑云鶴低落平沙類雪鷗夜月蘆花無認處惟聞嘹唳數聲秋

卽席和衛山齋韻並呈顧淵白路教

燭夜飛觴客在山同看明月上云端粘天水闊蟾光濕捲海風髙蜃气寒會友幸逢三益在娛情休恨四並難座中喜有能詩者便作唐詩顧況看

梅魂【武林試中】

夢覺羅浮迹已陳至今想象事如新相思一夜窓前月似見三生石上春的的孤芳冰气魄疎疎冷蕋雪精神料應楚些難招至欲倩花光爲寫眞

甲子歲旦

天開正旦宿云收宇宙陽回和气浮歲換上元新甲子時同太古舊春秋朱顏不逐年華攺淸思惟從造化遊柏酒滿斟吟興動題詩記節自賡酬

○絕句

書懷

萬卷詩書千古事一牕燈火十年心功名夢斷身無用閒補離騷學楚吟

偶成

淵明覺是新愁少伯玉知非舊恨多畢竟是非皆一夢百年夢醒事如何

暮春

芳事闌珊三月時春愁惟有落花知栁綿飄白東風老一樹斜陽叫子規

書燈

書幌低垂風不來蘭膏花暖夜深開剔殘猶有餘光在一點丹心未肯灰

海棠

臉暈輕紅酒力微眞妃半醉夜深時杜鵑叫落花梢月獨倚東風睡不知

春陰芍藥

點滴檐聲濕徑云翻階紅藥帶啼痕可憐花片都零落雨露𨿽多不是恩

芭蕉

翠葉離披傍竹林幾年雨露受恩深綠章封事今無用空對西風抱赤心

聞角

誰送寒聲入夢中遙知人在戍樓東明朝梅嶺花飛雪未必都因昨夜風

酒家

風颭靑簾出杏林行人未醉甕頭春安知滌器茒檐者不是相如行輩人

贈醫者花道人

藜杖橫肩過竹扉半挑藥籠半挑詩笑予盤礡山雲裏泉石膏肓作麼醫

漫述

百拙懶營生計事一貧方識丈夫心簞瓢陋巷皆眞樂何用多藏郿塢金

靑春易過不多日白晝得閒能幾人有限光陰空役役堆錢難買百年身

對客莫談當世事閉門且讀舊時書蓬萊獻賦心猶在只恐無人薦子虛

楚江何忍沈淸客周粟安能活餓夫慨想前修千古事孤忠髙義後來無

逢人休要說公卿老去無心慕寵榮李不封侯劉不第千年靑史亦傳名

世事艱難如意少功名榮耀誤人多浮雲富貴非吾願且買扁舟理釣蓑

脫巾漉酒心先醉著屐登山腳便輕浩飲淸遊憶陶謝古人千載尙畱名

眼前萬事等一夢世上幾人能百年千古英雄今已矣北邙荒冢艸芊芊

文盟無主江湖冷詩社欠人風月閒老去盍爲歸隠計卻於何處買靑山

烘栁日髙花院暖炷沈煙冷竹窓虛開編怕見傷懷事不讀離騷讀四書

一春

新綠園林雨過時黃鸝無語恨春歸楊花怕逐東風去搭住闌干不肯飛

花心醉日蝶先覺栁眼窺春鶯未知景物繁華易凋謝一春消得幾番詩

江上

江上支笻眼界寛夕陽影裏水雲寒慿誰說與閒鷗鷺借我漁磯把釣竿

送筆與各庵和尙

恨殺毛錐久不靈特分二輩到禪扃難書八萬四千字只寫多心一卷經

梅菊

菊淸獨占風霜國梅白偏宜雪月天晉宋後來愛花者豈無靖節與逋仙

江景

寒生雁背天將雪冷入魚腮水欲冰釣艇歸來江路暝舟人分火點漁燈

聽雨

老來已覺此身閒近日唐詩亦懶看半榻白雲眠聽雨一窓簾影隔春寒

暮春

東風庭院夕陽天恨綠愁紅又一年春自要歸花自落莫將芳事怨啼鵑

栁老黃鸝遷別樹花殘粉蝶繞空林道人不管春光去看了紅芳看綠陰

一鳥不啼春寂寂百花都落雨蒙蒙十分花鳥東風恨半在詩中半酒中

題漂母飯信圖

國士無雙未肯臣漢皇眼力欠精神築壇直待追亡後不及溪邊一婦人

一飯豈能忘漂母英雄未遇有誰知可憐屏底丹靑筆不畫登壇拜將時

詩窮

風愁月恨屬詩翁終日推敲句未工何苦辛勤學郊島嘔心博得一生窮

雷潭爲定講師賦

縳艸爲庵枕碧漪蒲團長是坐禪時一聲霹靂驚龍起布衲蒙頭總不知

雪居爲安上人賦

云壓西湖水欲冰雪封樓閣玉稜層夜來門外深三尺應有齊腰獨立僧

傷春

園林芳事已闌珊梅未生仁筍未竿堤上栁綿風脫盡緣陰應在雨中寒

雨過

雨過山頭雲气濕潮生渡口岸痕深一聲短笛斜陽外知有漁舟泊栁陰

卽事

花露研朱朝點易藥鑪分火晝焚香道人不管世間事自覺閒中日月長

木芙蓉

芙蓉一帶遶池塘萬綠叢中簇艷妝錯認園林春富貴不知葉底有風霜

論詩

三百餘篇豈苦思个中妙處少人知籟鳴機動何容力才涉推敲不是詩

書館卽事

煙拖野色入書窓一畈平田隔艸塘暮雨初收新水滿藕花香雜稻花香

對菊

菊似靈均帶楚愁餐英人去思悠悠西風籬落甘淸苦不愛春光只愛秋

夜景

一池淸浸藕花月午夜涼生菇葉風風月無邊詩興動品題收拾錦囊中

秋池

西風吹露冷銀塘菇葉蕭疎栁葉黃秋水不知時色老藕花猶學少年妝

簡孫治中歸維揚

聞君騎鶴賦歸歟謾寫詩篇問起居后土祠前花在否平山堂下栁何如

題墨竹畫扇

淇澳分淸入素紈一梢瀟灑勝千竿此君不受人間暑葉葉生風夏亦寒

新昌大石佛

倚天巖石費雕鐫佛相分明在眼前莫與嘉州爭大小法身充滿本無邊

黃菊

壓叢秋色萬黃英多少金風染得成籬下年來無靖節寒香不似晉時淸

螢火

化形腐艸暗生光數點隨風過野塘窓下久無人夜讀此身不入照書囊

睡起

滿階竹影掃斜陽一枕秋風桂子香夢裏不知身是客覺來依舊在他鄕

寄秋山和尙

幾夜孤吟憶貫休疎鐘敲月動詩愁何人來入匡廬社分我山中一半秋

懷友

聽雨思君淚欲流檐聲滴老鬢邊秋何時過我晴窓下共話思君聽雨愁

昭瑞宮月夜

飛仙挾我上瑤壇古桂香中夜倚闌鐵笛一聲吹月落滿身風露不知寒

東山謝大傅祠薔薇亭

圍棋別墅卻秦軍千載功名一窖塵今日江山非晉有荒祠花木爲誰春

夢情爲懶庵上人賦

柏子煙銷懶坐禪白雲半榻伴髙眠分明記得莊周蝶飛向梅花雪澗邊

田家

流水小橋江路景疎籬矮屋野人家田園空闊無桃李一叚春光屬菜花

春寒

客思重重山色外詩愁點點雨聲中著人料峭東風急墻角桃花未肯紅

春寒料峭透窓紗睡起晴蜂恰報衙怪得曉來風力勁滿階香雪落梨花

池荷

紅藕花多倚碧欄秋風才起易雕殘池塘一叚榮枯事都被沙鷗冷眼看

聽琴

一曲猗蘭按玉徽髙山流水少人知紛紛耳聽非心聽安得人間有子期

蓬山堂訪王鶴隠髙士不值

蓬萊深處訪仙家云護巗扉石徑斜笙鶴未歸春寂寂靑鸞啄碎碧桃花

過曹娥廟

細雨兩山眉黛斂怒濤千古哭聲寒須知此廟關風教莫作尋常神女看

禹廟行春

大禹祠前栁色新駢闐車馬鬭行春登臨都道江山好話到平成能幾人

子胥廟

伍相祠前雲气昏奔吳心事與誰論怒濤夜半翻江月疑是忠臣一片魂

西湖行春

畫船無復沸笙歌湖水年年自碧波回首蘇公堤上栁綠陰不是舊時多

明妃

和戎何惜遣娥眉悔悟徒然殺畫師漢主深恩如可報妾身死虜亦無辭

一函香骨埋沙漠魂魄多應繞漢庭惟有春風知此恨年年吹拂艸痕靑

煬帝行宮

彩鳳樓前汴水流君王不復錦帆遊長堤舊日靑靑栁曽帶春風拂禦舟

明皇按樂圖

一曲霓裳舞太眞誰知鼙鼓動胡塵當時若按周姬樂治世音中無亂人

采蓮女

越女蘭舟泛綠漪采蓮花露濕紅衣萬荷影裏歌聲過驚起鴛鴦貼水飛

通玄觀

雲气深深護石壇紅塵飛不到闌干淸陰滿地無人迹一徑松風鶴夢寒

林髙士隠居

家住西湖深更深古松陰裏禮茅君白猿攀樹藤花落點破巖前一地云

吟邊

落盡荼蘼燕未歸小園寂寂掩柴扉吟邊正苦無詩料風逓楊花撲客衣

道士夜醮

步虛聲裏碧雲飛佩玉珊珊謁紫微月浸■﹝罡刂﹞風鸞鶴過仙都道士拜章歸

題梅花詩卷後

月香水影句淸奇除卻逋仙更有誰吟骨春風吹不落此翁已後絕無詩

贈王琴所

一曲絲桐余古意百篇風月寄閒情君詩卽是琴中摻底用離鸞別鶴聲

謝聰講師惠桂花

廣寒世界仙家種金粟如來佛國花多謝髙人分惠我一枝和月到山家

客懷

年年春暮客天涯愁見東風揚栁花自嘆身如梁上燕營巢長傍別人家

春夜

銀燭燒殘聽漏聲春寒詩思覺淒淸一庭夜色無人管分付梨花伴月明

枕邊瓶桂

巖桂花開風露天一枝折向枕屏邊淸香重透詩人骨半榻眠秋夢亦仙

問菊

山園獨立對秋光一袖西風兩屐霜笑倚東籬問寒菊自淵明後幾番香

半軒疎雨

檐前數點弄晴光浥露庭花枕簟香池艸夢回詩思杳吟窓分得一邊涼

蝶

隨風粉翅太輕狂夜宿花房春夢香栩栩不知身是夢又將魂夢化蒙莊

見雁有懷

滿眼西風憶故廬親朋音問久相疎年年江上無情雁只帶秋來不帶書

聰講師涅盤臺

莫將生死視如來要看蓮花火裏開勘到灰飛煙滅處涅盤不是涅盤臺

贈談命姚月壺

胸中消息千年曆舌底窮通一世人試把五行推測看廣文官冷幾時春

中秋對月

十分蟾影照人間一片山河古影寒惆悵年年今夜月人生能得幾回看

秋意

梧葉翻風敲老樹蛩聲帶月泣寒莎只消些少閒風月便覺客窓秋意多

對菊

春花能得幾時紅萬樹繁華轉眼空黃菊𨿽黃偏耐久西風雅淡似東風

玉繡球花

花神巧學傳宮樣不屬鍼工屬化工疑是瓊瑤初琢就一團香雪滚春風

卽事

春晴無處不繁華多少逰人逐鈿車盡道東風花栁好誰知生意在桑麻

九日感懷

新橙初試蟹螯肥一曲淸歌酒一巵料得故園秋正好黃花應怪客歸遲

黃蜀葵畫卷

蜀質何人爲寫生金杯翠袖捧朝陽花前露重宮題濕猶帶南燻殿裏香

春夢

銅匜艾納翠氤氳六六平山酒半醺夢入中州看秦畫春風吹亂玉梨云

題明皇按樂圖

五鳳樓前沸管弦春宵花暖月娟娟纎腰舞到霓裳曲驚起豬龍地上眠

明皇楊妃圖

君王擁袖倚嬌容指法相同曲亦同料想馬嵬千古恨當年已寓笛聲中

暮景

浮雲開合晚風輕白鳥飛邊落照明一曲彩虹橫畍斷南山雷雨北山晴

和靖墓

木落孤山墓艸荒梅花千古帶詩香吟魂仙去誰招得獨鶴一聲幽恨長

宮詞

聞說君王禦宴回宮人畱鑰內門開琵琶撥盡黃昏月不見花間鳳輦來

臨平泊舟

客舟系纜栁陰傍湖影侵篷夜气涼萬頃波光搖月碎一天風露藕花香

錢府舊園

十二峯前富貴家亂離不復舊繁華亭臺寂寂無人到流水東風自落花

春雨詞

檐聲滴碎玉闌干開盡梨花亦懶看燕子不歸人寂寞深深宮殿鎖春寒

山中

萬壑松聲撼翠微夜寒風露濕人衣山翁踏月巡幽徑竹裏籠開鶴未歸

客路

春風客路艸萋萋小駐徵鞍日又西回首山前雲樹暗竹雞聲裏鷓鴣啼

金陵懷古

六宮禾黍千年恨一片江山萬古情明月不關興廢事夜深還照石頭城

仙姑對奕圖

碧玉花冠素錦裳對拈棋子費思量經年不下神仙著想是蓬萊日月長

山村

小小荊扉傍水開竹橋分路入蒼苔呼童掃去階前葉怕有詩人踏月來

虎丘阻雨

石闌浸碧澗池空池外秋聲萬壑風人倚僧窓看風雨亭亭塔影有無中

山中秋夜

石牀彈月鶴聽琴玉宇凝秋絕點塵萬里無雲銀漢淡一天風露濕星辰

寄別方蘭室

醉下山樓客袂分杖藜猶帶碧闌雲歸來紙帳眠淸夜半夢梅花半夢君

水仙花

冰魂月魄水精神翠袂淩波濕楚云雪後淸閒誰是侶汨羅江上伴湘君

春閨

屏山夢斷整雲鬟金鴨吹香火未殘背倚闌干聽燕語一簾風雨捲春寒

槿菊

槿菊叢叢遶水涯深紅淺紫映山家平生不識春風面籬落秋深各自花

孔明髙臥圖

未用胸中八陣兵艸廬髙臥掩柴扃當時不見劉玄徳誰識先生是將星

蓮花亭避暑

日火燒空海欲幹蓮宮深處晝生寒佛家一片淸涼景借與詩人盡日看

贈易數周仁山

河洛圖書非紙上干坤爻象只胸中煩君細算乘除數吾道何時可變通

龍江無杜鵑

客裏春殘又一年落花滿地艸連天緣何不動歸歟興秖爲龍江無杜鵑

道院卽事

月到松庭鶴未眠玄都羽士誦靈篇玉鑪煙斷瑤壇冷金磬一聲霜滿天

暮春

園林芳事已闌珊開盡荼■﹝艸縻﹞亦懶看深院日長眠聽雨重重簾影隔春寒

傷春

東皇別我太悤悤急景相催鬢已翁杜宇一聲花結局人生消得幾春風

卽景

籬落西風野老家閒看景物感年華栁衰荷敗芙蓉死交割秋光與菊花

贈上人

懶聽人是與人非有耳如聾未是癡不采當時臨濟喝威王前事已先知

墨蘭

一幅幽花倚客窓離騷讀罷意淒涼筆頭喚醒靈均夢猶憶當時楚畹香

寄任子忠

老去懷人鬢已秋江山猶帶別時愁碧雲不隔相思夢幾度吟魂到客舟

和李藍溪梅花韻

孤山別後有誰憐踏雪看花又一年幾度相思空夜月角聲吹恨不成眠

覓句逋仙琢肺肝聲名千古冠吟壇一詩香盡西湖水白雪陽春和者難

一枝寒玉倚橫塘和雪攀來袖亦香挿向膽瓶籠紙帳長教夢遶月昏黃

南枝開徧北枝開秖恐飛香落砌苔踏雪詩人應癖好杖藜日日爲詩來

折栁

陽關一曲灞橋春垂綠陰中別恨新漫折靑絲千萬縷多應絆不住行人

畫筍

錦籜班班帶露痕毫端寫出此君孫淸髙不肯埋塵土根本𨿽無有節存

秋吟

蘆花零落點汀洲白鷺飛邊泊小舟水落漁磯風露曉殘荷數點冷擎秋

曉徑支笻步屧遲西風吹露濕秋衣舉頭凝望靑山外萬里江天一雁飛

秋髙風急雁來初久客松江豈爲鱸好夢不成人睡覺半窓殘月夜燈孤

淪落天涯已白頭西風吹帽冷颼颼悲秋未了悲身世一樣情懷兩樣愁

略彴當門石徑斜槿籬深護野人家炊煙起處江村晚一片斜陽萬點鴉

滿眼秋光動客情小園閒步杖藜輕黃花憔悴應思晉才遇淵明香便淸

王荊公廟

遺像巋然占古祠區區土偶亦冠緌無言似想靑苗策面目猶如執抝時

項羽臺

失計鴻門恨未消一生覇業亦徒勞當時謾築臺千尺爭似歌風地步髙

栁

腰舞東風未肯休西風吹葉翠眉愁誰知此是多情樹最愛春光最怕秋

梁燕

梁間兩處燕成窠來往銜泥帶落花比翼並頭休巧語相依總在別人家

梅花

竹邊籬外樹封苔兩蕊三花帶雪開蜂蝶只貪桃杏艷嫌花冷淡不飛來

酒家

風颭靑簾掛杏邨田家新釀甕頭春今年米貴無錢糴買醉銜杯能幾人

江村

極目江天一望賒寒煙漠漠日西斜十分秋色無人管半屬蘆花半蓼花

西山韓太師墳

古墓年深艸樹荒石人石馬臥斜陽爭如湖上逋仙冢詩骨埋云萬古香

牀屏墨竹

淇澳新梢筆下分枕屏墨暈點寒云詩人紙帳眠淸夜不夢梅花夢此君

和靖墓

西湖卜隠爲詩忙吟到梅花字字香鶴不歸來山寂寂梅邊閒詠月昏黃

述懷

故鄕迢逓幾時還目斷長江杳渺間一雁天邊飛萬里白雲多處是靑山

寓捨古木無葉

桃李門墻萬栁靑詩人茒屋獨淒淸檐前古木無春葉可怪東風亦世情

秋信

荳雨初晴浣溽埃報涼梧葉墮階苔一聲新雁南樓外早送西風信息來

秋色

虹影界開微慘淡雁痕點破更淒淸一番雨過天容碧盡是西風染得成

秋聲

庭外梧桐葉葉風樓頭過雁砌邊蛩隔窓砧杵敲殘月喚起鄕愁歸興濃

秋陰

漠漠寒煙暗蓼汀江涵雁影不分明一天暝色迷淸晝云閣西風雨未成

秋霽

雨過郊墟涼意新癡云駁盡十分晴隔江一抹斜陽影怪向蓼花紅處明

秋意

庭前梧葉雨晴後江上荻花風起時涼遶書窓人未覺葛衣竹簟已先知

閨情效香奩體

金鴨煙消一字香滿懷春恨彊梳妝看花又怕東風惡偸隔紗窓看海棠

淚浣香腮粉未幹相思成病怯春寒此情欲向琵琶訴整得琵琶又倦彈

黛眉愁裏斂雙蛾別久無書爭柰何欲待怨他還又憶怨時較少憶時多

懶向妝臺對鏡鸞羅衣怯薄正春寒黃金絡索珊瑚墜獨立春風看牡丹

江村卽事

江村暝色漸淒迷數點殘鴉雜雁飛雁宿蘆花鴉宿樹各分一半夕陽歸

春日

紫燕評春語畫梁黃鸝攙曉囀垂楊博山煙冷書窓靜風颭瓶花點硯香

舟次九山

水雲盡處列奇峯螺髻參差杳靄中江岸維舟看不了煙嵐分碧入疎篷

讀秦紀

並吞六國獨稱雄經籍灰飛烈焰中書外有書焚不盡一編圮上漢成功

修竹館捨

乳燕銜泥春晝長枕書無夢到髙唐桃花紅雨梨花雪相逐東風過粉墻

夏日陪王君玉泛舟鑑湖

波光萬頃接天光畫舫歸來載夕陽一棹湖心天不暑萬荷風裏滿身香

秋夜登西樓

淸逼金英玉露漙姮娥深夜不禁寒桂花香里人敲句倚徧髙樓十二闌

雜詠

栁嫌暮雨鶯聲澀花怯東風蝶夢寒偶憶故園春色好他鄕花栁帶愁看

人非陶令空看菊詩不林逋漫詠梅晉宋後來愛花者輸他髙節與髙才

天外斜陽猶在樹林間宿鳥已歸巢黃昏莫把柴門掩恐有詩人帶月敲

穉栁已回春暖意殘梅猶結歲寒心百年身世詩中老好景難消幾度吟

新綠園林微雨後落紅庭院夕陽時一聲杜宇催春去貪睡棠妃未必知

持螯已飽團臍蟹砟膾猶思巨口鱸風物秋來多感慨天寒酒醒客心孤

囊底詩成無賣處牀頭金盡已多時元龍豪气依然在慣守淸貧豈足悲

人無气節何足道腹有詩書自不同實學眞才誰具眼江湖難遇杜司空

地多種竹堪容鶴池不栽蓮恐礙魚小徑荒苔人不到閉門閒學換鵝書

竹林夏日

不受炎光玉萬竿仙林便作晉林看此君長帶冰霜气醉臥綠陰詩夢寒

滴翠松

老翠蟠空一樣髙月分寒影落庭臯哦詩猛把闌干拍宿鶴驚飛露濕袍

夜窓

香篆煙銷夜已闌硯池冰結漏聲寒梅花影戀書窓上應待詩人帶月看

月屋漫稿

