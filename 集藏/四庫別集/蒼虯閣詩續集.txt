蒼虯閣詩續集﹝近人﹞陳曾壽撰

●序

曾則自庚辰入覲南歸﹐不見蒼虯兄八年矣。丁亥八月十一日﹐兄七十壽誕﹐擬北上稱觴﹐而兄於正月初六日﹐乘機禦風而降﹐喜可知也。八年不見﹐而兄神益完﹑气益靜﹐光明顯發﹐知其所養者深矣。丁巳後﹐兄隨扈析津﹐及上幸旅順﹐屢疏諫阻﹐爲大力者所迫﹐無可如何。上謂兄曰﹕患難君臣﹐猶兄弟也。感激涕零而不能離去。旣至長春﹐命侍讀於椒堂。壬午因病請假﹐歸養舊京﹐遂不復出關。思與曾則及詒詢兩弟相會﹐不顧飛機屢經失事之險﹐毅然航空而來。旅滬戚友聞兄至﹐先臨存問﹐招宴投詩無虛日﹐極一時之盛。爲兄設榻於樓下小室﹐院中有梧桐二桂樹一﹐兄繪雙桐一桂軒圖。陳君病樹笑謂余曰﹕此圖應屬於君﹐可寫唱和詩於其上﹐以志志之此會。當此內戰方酣﹑誅求俱窮﹐人民愁苦﹐相語朝不保暮﹐茫茫浩劫不知所屆之時﹐而吾老年兄弟﹐幸得相會。余獨居寂處﹐無朋友之樂。

自兄之來﹐日有佳客﹐𨿽旨趣異不相識者﹐亦仰慕兄之爲人而來訪謁﹐以得一面爲幸。病樹則幾無日不至﹐詼諧談笑。詒詢公畢必來夜話。諸侄女輩﹐或市酒蔬﹐共飲爲樂﹐各盡幸而去。在昏霾叫囂之場﹐而吾斗室中﹐若別有沖融之天地者。蒼虯詩旣問世﹐海內能詩者咸推尊無異詞。憶兄少時卽喜吟詠﹐繪佛像於蓮瓣﹐見者贊其工妙。日誦金剛經﹑普賢行願品﹐數十載不綴。其詩與畫﹐乃定慧光中流出﹐故有其窮絕之異境。然則道徳淪喪之今日﹐天壤間不能磨滅之道義﹐尙未絕於良知﹐而有自然流露﹐如人之於兄者﹐遂謂人心陷溺已深﹐竟不復能挽救振起者﹐吾不信也。兄近年所作﹐又有百數十首。兄歸道山弟子沈羹梅﹐謀付排印﹐以餉嗜兄詩者。余讀之不禁郗噓流涕。因述兄南來同居之樂﹐此後何可復得。序兄遺詩﹐余之悲痛可勝言耶﹖

己丑冬月陳曾則

●蒼虯閣詩續集卷上

起庚辰十月訖乙酉﹝1940年至1945年﹞

風騷而後此英靈﹐漂泊江湖一客星。憂有精誠動天地﹐虛蒙記識到朝廷。奄奄櫪驥寧辭辱﹐的的髙鴻不易冥。幕府身容托疏放﹐誰知心苦忍伶俜。

贈別元初

繾綣倦師門誼最隆﹐無如坡老說歐公。與君共事梁夫子﹐感遷何殊六一翁。並坐春風餘幾在﹐追隨寒日復誰同。十年趨走傷心地﹐剩有孤吟望斷鴻。

請急之析津﹐君任自滬來會﹐將更往舊京視散原先生殯所

三年還得見﹐一念萬蕭森。惟有風塵色﹐不知天地心。歡經世亂盡﹐情以類孤深。淒斷春明夢﹐傷君欲重尋。

髙處不知年﹐縱橫萬象前。惟琴分片席﹐與鶴共靑天。煨芋畱深火﹐烹茶汲遠泉。布毛吹不起﹐亦自有深禪。

哭巽女二首

深負罔報恩﹐仰事多疏略。所報在其天﹐孝女乃見奪。惟汝秉至性﹐婉孌同稚弱。含意難自伸﹐深愛余獨覺。產艱嬰痼疾﹐摧損備酷虐。千辛贖命回﹐十載一綫活。失母尢夐夐﹐相依命相托。孰云休戚共﹐轉瞬生死各。所愧余昏惘﹐診救緩醫藥。奄忽呼吸間﹐安然睡猶著。殘生畱深憾﹐銜疚入冥漠。

昔汝𦇤褓時﹐最爲大父憐。拿眷余北徵﹐親抱臨輿籩。情景猶昨日﹐回憶何淒酸。長成適外家﹐吾母意所歡。俜伶拜辭祖﹐淚下如湧泉。相視慘至骨﹐盡室皆潛然。汝婿稱謹厚﹐眾雛亦娟聯。福報豈云薄﹐絕少開容顏。神傷喪亂際﹐膽破畏途邊。諸孫憐幼癡﹐號泣環我前。人生豈有此﹐老淚爲枯漧。

君任五十初度

窮爲天下獨﹐樂亦世間無。奉母希山谷﹐吟詩和小蘇。髙談起沈滯﹐奇气出艱虞。宜並劉姚壽﹐斯文長自娛。

張堅白用歐公聚星堂雪詩韻寄贈﹐卽和

人生休羨後凋葉﹐滿蝕虫痕戰冰雪。悲涼一网誰與論﹐相逼四山徑路絕。早空諸緣逢善識。微言太息心爲折。但愁春夢尙畱痕﹐安得殘痕隨念滅。廿年回向入初地﹐世界微塵同電掣。偶觀玉戲得心淸﹐無復空花生眼纈。彌天哀憤閉幽隱﹐矯飾知君曾不噱。居奇鑄錯那可追﹐半焰殘缸眞一瞥。解事難得了了人﹐邂逅開尊餅宜悅﹐惟餘結習尙微吟﹐刻畫終難鈍心鐵。

年來了無詩興﹐不成一字。夜讀東坡海外詩﹐若有所會﹐率成四首。

灰忍迫老衰﹐奇窮一字慳。夜讀過嶺集﹐詩意忽我還。問詩在何所﹐百端了無關。非內亦非外﹐亦不在中間。越女論劍術﹐破密只一言﹐忽然而得之﹐絕境安所傳。

平生學爲詩﹐辛勤徑難開。中間一轉關﹐乃自焦山回。閨閣失軟﹐初未昧去來。殘照此江山﹐霜鐘入江雷﹐此境永不滅﹐不記人事推。

徳山事龍潭﹐積久無所得﹐一夕侍師坐﹐告退阻徑黑。師爲具火撚﹐欣喜遂來接。愕然出不意﹐到手忽吹滅。驚驚乃下拜﹐初獲善知識。自此行天下﹐不疑老僧舌。我於禪機鋒﹐如以水投石﹐惟此一公案﹐凜凜箭鋒直。

至持非以手﹐至行非以走。如何吾儒事﹐冰淵全所受。逍遙意悲涼﹐行歌傷孔叟。出爲一大事﹐寧復期速朽。患身屬有私﹐踐形庶無負。何能時去來﹐由我屈伸時。

辛巳除夕

漢臘隆年祭﹐無嫌跪起遲。豈能勞益建﹐聊藉禮扶衰。壓祟錢堆枕﹐迎神竈滿飴﹐拜多從脫膝﹐眞是羨兒時。【上壽拜脫膝﹐東坡除夕詩句】

活計殘徑少﹐心情舊井枯。機輸靈照捷﹐詩祭浪仙無。天地彌新鬼﹐湯薰虱腐儒。無成虛老至﹐後飲愧屠蘇。

天心

天心正冥漠﹐吾道屬艱虞。不得蹈海死﹐還成黏壁枯。契丹勞輔晉﹐勾踐久臣吳。自価靦人面﹐懷哉範大夫。

客枕

客枕縈湖夢﹐風扉喑櫓聲﹐尋常徑過事﹐一一似前生。

眾異寄和余曩歲張園海棠詩﹐次韻答之

難藉年芳遣有涯﹐幾番夜雨峭寒加。春憐歸路迷芳艸﹐佛待修成是落花。絕艷海棠眞一夢﹐香棲燕子定誰家。枯禪且入橐駝坐﹐不問歧途萬里沙。【葉禪師云﹐不是東風花不開﹐及至花開又吹落】

梅泉詩來引用唐昭宗謂韓渥﹐朕左右無人之語﹐偶有所感﹐遂成一絕句

朱梁跋扈異陰柔﹐分手君臣淚暗流。彊斷股肱心未奪﹐濮州憂覺勝忠州。

零雨

零雨仍成雪﹐淹連及暮春。微看艸色動﹐不見柳條新。凍雀依檐靜﹐昏雅度影頻。相親余宿火﹐橫集是流塵。榻擁蕭寥夜﹐窗窺黯淡晨。心寒所見世﹐蹇重已衰身。圓覺終罹毒﹐犍蓮不憶禪。由來仁者意﹐堅白任緇燐。

感懷

晨寤室幽幽﹐稍見日影侵。萬物未入眼﹐千憂已入心。我琴猶爲軫﹐我劍恨爲鐔。廣陵旣絕響﹐荊髙不可尋。

魑罔未爲災﹐烏堇未爲毒。烏堇尙可解﹐魑罔尙可逐。我無箕文徳﹐明夷入左腹。斯人樂久生﹐嗣祖誠爲福。

我佛有至言﹐煩惱卽菩提。我非此境界﹐竊謂佛見欺。頗疑頑鈍者﹐受用佛與齊。願得安心方﹐期不到死迷。

日難具兩粥﹐有弟羈天南。我今頗丰腴﹐有時味不甘。喪心莫此甚﹐髙語寧勿慚。躬行未有得﹐聖語良非謙。【四弟怡先】

阿龍富天機﹐瑣玩皆精致。茹苦有至甘﹐淡處能得意。柰何醲春懷﹐酷入冰雪气。區區不汝容﹐何與蒼天事。【七弟詢先】

午君幼稟弱﹐積健爲豪雄。蹇途無窘步﹐第一能固窮。早完向禽願﹐彌勒一同。何以龐居士﹐偕婦證蓮宗。【二弟寥志】

覺子癖靈藥﹐剛制良可賀。但愁茶煙余﹐寂寂無客過。寅君繁食指﹐日日憂寒餓。送窮具舟車﹐反依仍上座。【五弟覺先﹑六弟農先】

余潛兩弱弟﹐異母早失鞠。爲余彊擇婦﹐客死殉反目。潛也逃督教﹐一去迷行躅。徑情行直遂﹐貽悔不可贖。【十一弟厚先﹑十二弟爍先】

老去萬端空﹐賴存兄弟樂。移心入枯坪﹐暫得破寂寞。勝負事小小﹐幾人悟死活。分當推坪起﹐全局覆一著。【三弟彊志﹑九弟識先同客長春】

今日如昨日﹐今生悟來生。當前不努力﹐宛轉無畱停。人生實苦相﹐何所逃天刑。吁嗟此道場﹐古徳未曾經。

春日雜述

世攘坤輿隘﹐天遊鬥室寬。經香生梵唄﹐梅態出春寒。長啜雙弓美﹐深慚一榻安。積閒筋力弛﹐空倚舊書看。

臆想驚非幻﹐身經誤是眞。神傷舊遊地﹐心穩暫時人。尙慕幽棲適﹐難求古徳鄰。南遊倘成事﹐無著倚天親。

讀易方知懼﹐吟詩乃識憂。棟撓凶有輔﹐泉浸愾宗周。鑄錯成同繭﹐將何置綴旒。艱屯望文史﹐無淚灑千秋。

卓矣吾彊志﹐天乎遂永辭。無言存至愛﹐攻錯勝嚴師。援救人心溺﹐扶持聖域危。遺書易亡佚﹐一發欲傳誰。

發興不妨孤﹐斯文密自娛。口占春帖子﹐筆試歲朝圖。憶弟同坡老﹐懷人似達夫。孫雛相慰伴﹐剪鬢覆瓠壺。

已幸

已幸蠅蚊去﹐還看凜冽來。除瓜餘蒂苦﹐折蔓彊花開。流轉慚無量﹐神通羨萬回。時危觀校獵﹐千古杜陵哀。

何堅廬夫人贈菊

愛菊疇如我﹐衰遲亦已陳。難尋少年夢﹐淒絕舊京人。嚴酷冬還夏﹐蕭寥瞑復晨。霜華忽明眼﹐冷緒暫能新。

贈比瑤華重﹐還濃一室秋。遺芳成遠負﹐晚節若爲酬。大漠妖气豁﹐冰天雁影收。我魂招未得﹐對酒悵淹畱。

除夕感憤

隱忍十年事﹐倉皇五國行。不曾辭玉碎﹐所惜抵毛輕。曦景何攀及﹐葵心枉自傾。未能求死所﹐寧遂盡生平。

非族𨿽心異﹐同根只自煎。長披妖亂志﹐愁紀竹書年。比道傷仇快﹐舂陵痛賊憐。暫離蛇蠍窟﹐還入犬羊天。

敢以非忠解﹐徒然避辱憂。神魂飛紂絕﹐形蛻委閻浮。長白家惟舊﹐冬靑恨豈休。何人昭正義﹐歷歷判恩仇。【文文山謂﹐從懷湣徽欽而北者﹐非忠】

主辱仍賒死﹐凡亡並喪存。誰爲侍中血﹐深愧楚騷魂。假翮無髙義﹐居奇更禍源。明夷方用晦﹐天道竟安論。

夢張忠武

雜杳賓僚倚酒酣﹐衛公精爽夢猶諳。茄花地滿眞成讖﹐土木塵蒙不易探。從亡古有汪元量﹐流涕今無沈乙庵。毅魄英靈應不昧﹐何由穆駿得回驂。

﹝上卷完﹞

