頤庵文選明胡儼

欽定四庫全書

集部六

頤庵文選

別集類五

明

提要

臣等謹案頤庵文選二卷明胡儼撰儼字若思南昌人洪武末以舉人授華亭教諭永樂初擢翰林檢討與解縉等同直內閣遷國子祭酒洪熙元年加太子賓客致仕家居二十年而卒事迹具明史本傳儼學問該博於象緯占候律算醫卜之術無不通曉其在朝稱館閣宿儒朝廷大著作多出其手修明太祖實錄永樂大典皆爲總裁官而以議論戇直爲同僚所不容故久於國學未能悉究其用其詩頗近宋江西一派詞旨髙邁寄托深逺與三楊之和平安雅者气象稍殊文章則得法於熊釗釗學於虞集師授相承淵源極正故其气格蒼老可以追蹤作者爲明初之一家焉明史藝文志載頤庵集本三十卷此集詩文各止一卷乃後人選本非其全帙然嘗鼎一臠亦足以知其槪矣

乾隆四十五年三月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●頤庵文選原序

登崇山則知喬木之眾也旣而入巴蜀登岷峨見梓檀焉小者合拱大者千尺枝榦層雲根蟠巨壑經千萬歲而風霜不能凋斤斧不能加者則知其材矣其於人也亦然見歐陽公以爲幸也及見曾南丰蘇子則又知其人焉今士之於世也可以立身可以行道而不棄於當世者有如歐蘇南丰者乎其文章之作有比於三子者乎抱貫道之器而馳騁乎廟堂之上游泳乎六經之中規矩乎政治繩墨乎綱常醞釀成太平之業其道將以傳乎萬世之下者非老於文學曷能行其道哉是書者豫章頤庵先生國子祭酒胡公之文集也觀先生之文則知先生之徳之行之才之志出於人也尙矣蓋文可以觀人可以取士故聖王之所以得人未有不由於斯自漢唐以下得其文之優者獨稱韓栁二人而繼之以歐曾蘇三君子而已文豈易言哉今先生之文其辭雍容而其气洋溢藹然蔚然之意見乎言義之表故其文幽深混涵人莫可測仰而視之若匡廬華嶽巋然有層巒疊嶂莫能躋其分寸俯而察之若彭蠡洞庭浩乎洋洋莫能得其蠡測臆而思之若空明之灝瀚味而咀之若玄酒之與太羮其髙處若躡層霄挽牛鬥於星河之上其妙處若郢人之斵堊凜乎其不可犯而又得之其妍麗也若桃源春曉霞舒霧捲旭日初旦也其抑揚也若天駟脫覊振鬛一鳴而萬馬皆喑其壯也若橫■﹝木朔﹞西風揮戈指日其淸也若老鶴之巢松孤猿之叫月其幽深思逺者若幽蘭之發乎深谷但聞其芬馥而莫測其所從來非有眼力者曷能識也是知文章之於得人也難矣先生始以文學魁鄕貢三任黌宮之職再擢縣令以寄百里之命遂入翰林以掌絲綸出納帝命於明堂之上再拜春坊爲靑宮諭徳輔贊皇儲未幾舉天下文章道徳之士取才徳之優者獨先生一人耳以繼宣聖之道爲國子祭酒師範天下可謂貴矣榮矣如是者幾四十年先生以老疾辭祿告歸天子不忍其去國再拜太子賓客歸豫章之城南卜築以居可謂介爾眉壽錫爾景福以老此生士之於世行於仕途而得榮歸故里者𨿽古之明哲鮮能及矣其莆田方伯靜者好學之士也嘗得先生之文稿焉一日予以文學自論伯靜乃出是書而獻之其間文理皆出人言意之外或一篇之中一句之內有得性理之奧者有出於神奇之妙者不覺心與妙融且驚且愕未嘗不爲之掩卷興嘆嘅然自釋便覺胸中有所自得若述志感寓歸休之賦別墅之文聽雪之記大有過於人矣其楚詞也如謁文丞相祠及石鼓毀璧秋風等篇皆深得騷體其意趣髙古而人所形容不至者而皆得之矣又若友竹友桐之序皆能摹寫造化而得物之性情可謂盡其神矣豈庸腐可得而想象哉至於詩詞樂府之作如述古雜詠之詩大能感發人之情興又可嘅也其碑銘墓志也如溫忠武公廟碑之作皆能昭述前烈以繼後世萬古一日也若是者實文章之歐冶可以陶鑄後學嘗謂文章乃天下之公器其髙下淺深蓋有不可揜者矣故君子欲成人之美者豈無一言以述之乎是謂桴布鼓於雷門擊瓦缶於宣室誠可愧耳宣徳壬子正月十六日涵虛子臞仙書

文運之興與世運相表裏士之生於其時者亦必通經博古積學制行得以昌其辭蘊和順於中英華�煜煥乎其不可掩也南昌胡若思篤學好古於經史百家之言靡不研究發而爲文積以成編予得其書而讀之其气英邁其辭雄偉其所本一歸之義理之淵微彛倫之雅正無委靡不振之習有浩博宏廣之容其所以養之於中不淺而深也明矣文章之行世其來已逺唐韓子拯其獘而振起之至宋歐陽子與蘇曾王諸君子一時文章之盛何可及也近代作者南北不乏其人蓋亦有會通振揚乎唐宋之聲華者矣五六十年間予得承事先輩就而論之尢嚴於敍事之簡當書法之公正厭牽聨而蹇滯也重斷制而明切也且曰長江大河平鋪漫流髙山深澗泉出激冽無往而非文也執筆者想象而求之有迹者可知無迹者難會也若思乘國家之興運宦遊之隙博究書籍之奧名物度數之故注箋訓詁之繁厚積而薄發之年方富力益彊其必將鳴乎國家一代之盛而追蹤乎古之作者因題其集之端信其有傳於世也洪武甲戌三月七日郡人熊釗序

國子祭酒兼翰林侍講豫章胡公若思彚其文凡若干捲屬予爲敍予疎陋寡昧無窮理精義之功乏閎深博特之見何足以敍公之文哉故久無以應命而公固屬之有不得辭竊惟文者言之成章而可誦之謂也古之立言君子修辭以著其徳業故曰有徳者必有言然徒能言而不本於道徳之實是亦藝焉而已故曰有言者不必有徳周子曰文所以載道也輪轅飾而人弗庸徒飾也況虛車乎蓋嘗求之六經之文平易簡淡而理致微密大而無所不包小而無所不備故斯道之所寓者亙千萬世而不息也若夫戰國先秦之文務爲險僻奇怪艱深詭異捭闔縱橫以趨時好言非不美而支離畔道矣今公之文沈實不肆溫厚雅贍有疎宕之气鑿鑿乎欲追古立言之爲蓋其履師儒之位表率學者必以明經講道爲務而不爲虛言要其歸一本於道徳而已矣使天下後世佩誦而矜式之不如是不足以傳逺此公之文有不可以己者如此予幸與公同朝嘗同典內制儤直之暇輒相與論文公恆自言得作文法於熊釗先生釗得之虞文靖公間指示其說於予綱領節目粲然有條誠未之前聞蓋其傳之有自宜其所造之異匪尋常馳騁偉麗蹈襲陳言以逐時好之比此予知公之文而以是爲之敍讀公之文者可以自見有不待於予言也永樂十四年歲次丙申六月壬戌文淵閣大學士兼左春坊大學士奉政大夫廬陵胡廣敍

文章之見用於時而爲世所貴重者夫豈偶然哉學問之富才气之充養之深而積之厚發而爲文純雅髙古旣足以見重於世而又以遭逢盛明膺際遇之隆其所學得以見之於事爲而其制作之美得以施之於朝廷於是其文益爲可貴重而人有不能及矣然而世之君子每不能然者蓋或有得於文章而不遭其時或遭其時而文章不足以發之此其所以有不能至也若予友國子祭酒兼翰林侍講豫章胡公其所謂遭逢盛明膺際遇之隆而其文章足以發之而爲人貴重者歟公自少穎發讀書爲文思若湧泉鄕之先達長老多折輩行與交舉進士於鄕歷敎華亭長垣余幹三縣學皆有師法以薦擢知桐城縣有能名今上初卽大位復以薦升朝入翰林由檢討轉侍讀未幾爲左春坊諭徳遂拜國子祭酒自始仕至於今凡三十年而居於朝者十有五年矣承聖上之知遇沐寵眷之優隆討論述作薦被顧問其才識器度益明而達而其文章純深雅奧可與古作者並也觀其鋪張至治之美以黼黻乎國家之盛雄偉光大富贍不窮卓乎其不可及也天下之人仰而望之惟恐其或後至求所以光昭其先徳發揮其事功又無不造而請焉而公應酬之者常若取諸其左右而不以爲難嗚呼此非其學問之有素養之深而積之厚何以至是哉古之君子以文名家者自漢唐宋元以迄於今其人可指而數也其見稱於後世者皆以豪傑不世出之才而其文足以經緯乎當世故𨿽歷世久而不可磨泯茍一有不至則不能以行之逺此古今之所以爲難者也惟公以豪傑奇偉之資負學問才識之長窮性命之理察道徳之歸以上究夫聖賢之閫奧後進之士聞言而心服是可見其學之得其本者矣宜其文章之盛美爲世所貴重足以傳之後世而無疑也公自念其年旣老乃以平生所著命門人編集之爲若干捲以予相知之深俾爲之序予不可辭故輒爲序公之出處而論次之永樂十四年秋七月翰林侍講兼左春坊左中允廬陵鄒緝序

文非深於道不行道非深於經不明古之聖人以道爲體故出言爲經而經者載道以植敎也周衰聖人之敎不行文學之士各離經立說以爲髙漢興文辭如司馬子長相如班孟堅之徒𨿽其雄材谹議馳騁變化往往不當於經當是時獨董仲舒治經術其言庶幾發明聖人之道至唐韓退之宋歐陽永叔曾子固力於文詞能反求諸經槪得聖人之旨遂爲學者所宗周子二程子以及朱子篤志聖人之道沈潛六經超然有得於千載之上故見諸其文精粹醇深皆有以羽翼夫經而文莫盛於斯矣元之時以其經學發爲文詞源本深厚論議髙明者蓋有虞伯生焉於戲繇漢以來文之傳於今者多矣而求其不盭於經旨不畔於聖人之道卓然能樹立以名家者不數人而已文不尢難矣哉豫章胡若思先生自其童冠從鄕先生得吾郡王與耕經學之傳又從而得虞公之傳益自肆力浚而深之擴而大之蓋於諸書無所不讀而必本於經於學無所不通而必主於聖賢之道嘗施其政敎於百里之邦矣已而入禁林典詞命侍講讀遂兼諭徳輔導儲君又拜大司成爲國子及四方來學之師先生智識有餘材猷宏逺而凡存諸心見諸言行者皆在於仁義至爲文章嚴於榘矱而雍容溫裕詞潔義正於經旨必融會眾說而推明之弗極弗已序記銘傳之類𨿽時應人之求未嘗茍有稱說非其篤於經之道而不愧乎古君子之文者乎若夫見諸詞賦體物緣情端厚而微婉有古人之意者蓋自袁伯長虞伯生而後復見於先生焉周禮以六詩敎國子而興道諷誦言語皆成均之敎也先生又奚讓哉先生有文集若干捲翰林諸公序之詳矣不鄙謂余相知又屬序焉故特本其所學之正言之亦使學於先生者皆將如先生之正其學也永樂十七年春正月十三日戊午翰林學士奉議大夫兼左春坊左諭徳廬陵楊士奇序

頤庵文選原序

●頤庵文選原序

按六書故曰儒者講六藝之文明先王之道經緯天地之理也詩六藝之一也詩言乎志有諸中而形諸外則知其人矣故詩所以道性情該物理敍風化者志之所發也孔子刪詩以明教化是使異端邪說不得以害正道其功大矣後濂洛諸儒而又發明其理以開萬世至中至正之道而學者得其宗焉如唐韓子爲浮屠文暢送行之序栁子首倡其事以告韓子韓子乃爲文以告之曰有以儒名而墨行者正爲栁子言也有以墨名而儒行者爲文暢言也其間未嘗有一字爲送行之說蓋以聖人之道正之耳其旨微矣近世儒者有作浮屠詩文碑記張皇詖誕之說以諂其徒以隆其事以爲博學以隳名教孔子所以尊吾道而斥異端者安在乎宋太宗所謂孔門之罪人宜矣今是詩五百三十餘篇皆得詩人之體而其言無一字爲浮屠之說得儒者之正孟子曰我知言吾故於是詩喜而有取焉使後之作者不流於淫辭詖說則亦可以思無邪矣故爲之序宣徳壬子正月十九日涵虛子臞仙書

國子祭酒豫章胡公以所著頤庵詩集若干捲示洪俾爲之序洪因作而言曰詩三百篇盛矣五言之作出於蘇李唐山夫人之歌則駸駸乎雅頌之遺意至於建安悲壯而激烈君子不能無世變之感及乎齊梁而侈靡極矣唐詩倡於陳子昻遂有李杜韓栁之盛若宋諸大儒其精深造詣蓋亦可以求其本焉元起於朔漠文制疏略至元天歷之間若趙文敏公虞文靖公範文白公揭文安公亦各鳴一時之盛及其衰也學者以粗豪爲壯以尖新爲奇語言纎薄音律惉懘蓋自晚唐皆然末世文獘固其勢之然也聖明混一四海肇復先王之制興禮立學以風厲學者至於今五十餘年之間政教之隆並乎三代年谷丰稔民物滋植四夷賓服瑞應薦至麒麟騶虞嘉禾芝艸之祥日獻月進聖天子方舉唐虞巡狩之典以宣省風俗懷柔百神施恩惠於萬國公卿大夫文學之士莫不各奮所長揄揚盛徳鋪張洪休洋洋乎雅頌之音盈於朝廷而達於天下當是時公以儒學徳行由翰林侍讀春坊諭徳爲大司成師表四方之士而文章卓然名於一時蓋其所作必欲追蹤古人事核而諭切辭醇而旨逺沨沨乎舂容正大之音可以無媿於古而公則欿然自視若不足也嗚乎堯舜之盛尙書載之商周之興詩人頌焉文章有闗於世道尙矣洪與公同遊禁林十有餘年朝夕承公之誨至論古之作者未嘗不慨然於斯惜乎以洪之昬陋而莫能進也姑序諸捲端俾觀公之詩者有以發焉永樂十四年丙申八月翰林侍講錢唐王洪序

頤庵文選原序

●欽定四庫全書

頤庵文選卷上

﹝明﹞胡儼撰

○賦

述志賦

嗟予生之忽忽兮儵侵尋以就衰老冉冉其將至兮素髮颯以埀絲遵先人之遺則兮恆兢兢以自持顧予力之不足兮徒念玆而在玆慨前修之日逺兮惟古訓之是求呻占畢於朝夕兮又懼夫輪扁之見咻肆超遙於策府兮恣逺覽而旁搜日遑遑而不逮兮心切切而怛憂道愈逺而莫反兮策跛牂於梁輈津浩浩而弗濟兮渺傾波於洪流予旣望洋而趦趄兮退卻步而返顧恐佳期之遲暮兮羌回車以復路恥沒世而名不稱兮漫馳騁於空言茍餘情其信美兮何雕虫之刻鐫埽枝葉與葩華兮求根柢於本原彼源泉之混混兮曾不捨夫逝川魚淵泳而鳶天飛兮夫孰使之然覩豁然而呈露兮披雲霧於靑天反諸躬而欣欣兮抑非言之可宣茍日新而弗已兮亶澡雪而潔鮮日惴惴如臨深兮匪一息之可捐竊獨處而韜匿兮媿闇然而日章顧虛薄之淺尠兮孤眾人之所望惟黽俛以從事兮曾何有於寸長日居月諸兮孰悲予視之茫茫歌伐檀以內疚兮知素湌之無補閔予心之日負兮守一室於環堵對庭槐以延佇兮聊逍遙而容與

東軒賦

承聖皇之臨禦兮運熙洽而穆淸念宅中以圖治兮卽國都而作京忝縉紳於侍從兮又從事乎蕓臺近直廬而卜居兮蔭矗矗之古槐眾方謂予之隘陋兮予獨安於所寄復辟地於西偏兮就靑陽而面勢廣不踰乎尋丈兮僅風雨之可蔽瓦鱗次而壁垣兮匪雕斵之所制牖疏豁而向明兮納晨光於迢逓室固密而靜幽兮絕風埃之障翳惟圖書之在列兮逺俗務之紛挐徒竊祿於蕭散兮幸朝夕以自娛昔安仁之棲遲兮侈樂事於閒居子由出而營職兮則又窘束夫鹽沽獨顏子之陋巷兮恆坦坦以自如夫子旣嘆其賢兮流不朽之美譽予景仰夫先哲兮審容膝以自安日黽俛以就列兮豈碩人之考盤退舒舒而卽休兮樂欣欣而忘湌感聖恩之嘉惠兮曾何補於寸分愧茍延夫歲年兮聊泚筆乎玆軒

滕王閣賦

翳仙李之盤根布柯條於區宇旣命爵以錫圭遂分茅而胙土惟滕啟封實介鄒魯爰來豫章督郡開府山川秀靈人物蕃廡星麗鬥牛地兼吳楚據百粵之上游壯雄藩之重輔朱門畫戟號令肅乎風雷繡闥雕甍詩書被乎閭裏誠東南水陸之都會古今人材之淵藪宜乎王公之所臨處也想夫端居多暇深宮日長圖書旣厭琴瑟倦張中心不愜積思浩穰乃命輕駕肅冠裳擁髙牙驂乘黃俯郊郭耀旗常六轡總總八鑾鏘鏘騰吹長阪弭節髙岡江山相望郁乎蒼蒼旣遊目以騁懷遂欣欣而樂康於是戒梓人程匠石相陰陽表區域奠方位於髙明燔菑翳於蓬藋輦杞梓之良材斵巖巒之秋骨締構費於經營精神妙於規畫巋然傑閣成功不日觀其臺榭淩虛檐牙翚飛碧窻瀟灑彩檻逶迆際平沙兮浩浩撫長江兮漪漪謝氛埃於物表接莽蒼於天涯逺煙積兮凝黛空翠生兮襲衣碧瓦華榱靑山隠隠丹楹藻棁緑樹依依錦纜牙檣兮璀璨鶴汀鳬渚兮參差至若春日載陽花明柳碧素練澄江長天一色燻風島嶼渺孤鶩於落霞野水蒹葭亂白鷗於飛雪啼鴂送半山之夕陽徵鴻橫千里之明月地位絕湫隘之炎歊房櫳隔髙寒之凜冽四時朝暮光景明滅於以宴樂於以遊息或憑髙以暢神情或望祲而書云物帶彭蠡之渺茫挹華峯之秀特列閣皂之云屏倚洪崖之丹壁招五老於匡廬納九江於幾席呼君山之紫髯吹洞庭之玉笛吞云夢兮八九曾不芥蔕於胸臆賓從光兮羅綺陳簫鼓咽兮歌舞新遏行雲兮動梁塵玉顏酡兮玉杯側美人醉兮嬌艶春一旦事闌人去物換星移樹閻公之棨戟聳王勃之文詞朱簾埀兮雨冷畫棟黯兮雲飛對樽前之潭影目檻外之波馳濡毫授簡蓋已太息於當時余嘗泛舟章江系榜南浦訪故老以遺蹤指蒼苔之斷礎古木號兮西風芙蓉悴兮夕露壞堞鴉飛澹煙蛩語宿艸迷堤殘碑僕土佩玉兮鳴鑾音塵兮何許惟江上之西山見君王之歌舞粲采采之黃花空蛺蝶兮栩栩繼三王之文雅擅後來之韓愈仰巴山之故亭與丹梯而並峙竹色兮松聲淒涼兮杜甫余乃浩然興懷惻然淒楚樂極悲來豈惟斯故追往事於亡陳亙臨春與結綺藹香風於沈檀極人間之麗美何啻百倍於斯閣終亦凋零而銷毀矧楊氏之四香又驕奢而侈靡彼冰山兮莫悟竟何足以比數並漂揺於瓦礫而同鞠爲榛莽矣獨河間之禮樂曁東平之徽媺著藩屏之良規流芳馨於靑史顧賢否之異塗徒感慨於千古

續月中桂賦﹝並序﹞

天朝造命之初選任舊徳鄱陽程國儒以前進士來守南昌喪亂之餘急於求士乃舉行賞試命題校藝先伯父虞部府君治書經先祭酒公治春秋各以其業就試中場賦題乃月中桂也虞部遂魁多士先公亦在髙選當時同輩翕然向風儼少時閱家集常誦二賦不勝企慕及今侵尋暮景而加以衰疾追惟先徳往來於懷恆懼不肖以墜厥緒於是力疾勉爲續賦一通非敢以紹夫遺芳將使後之子孫見之庶幾知祖宗詩書之澤不泯也其有志者能無激昻於斯乎

粵有靈木匪土而株托根月窟輪囷扶疎不春而榮不冬而枯與天地兮始終哀眾芳兮須臾枝連蜷兮相繚葉蓊郁兮交敷日回旋乎后土夕覆被乎寰區想夫一气未判大化胚胎陰陽旣肇不假栽培霧滃云蒸緑茁靑荄東皇資始於玉燭西昊司成於瑤臺聳丹霄而修直依紫垣而徘徊拂列宿兮不披徑周天兮往來婆娑偃蹇玲瓏陰森風雨不震寒暑不侵氤氳磅礡孰古孰今華不淪於朓朒徳每同於照臨若夫斜河左界長空一碧寶殿風淸璇階露滴粲金粟於廣寒散天香於八極滄海鏡兮波澄瑤池瑩兮霜白天上悠悠人間寂寂玉宇瓊樓今夕何夕乃有羿後靚妝素娥妙舞霓裳初奏羽衣乍舉度曲調均諧律詣呂縞鶴離巢以逥翔白鸞出林而軒翥影湛碧於蟾宮實粉丹於兔杵望舒逍遙而禦乎冰輪吳剛徙倚而收其玉斧余乃求神農之遺經訪華陽之眞逸爲言性味可以服食雜芳椒以調珍化雲母而爲液駐容顏如嬰童壯筋骨如金石殺三虫而安五臟滋元气而理百脈神仙不老於人多益矧玆仙種又非凡木之所能匹方其浥沆瀣混靑赤毓太和流潤澤𨿽玄圃蟠桃六千年之花實楚南靈椿八千歲之春秋曾不爲之瞬息又若扶桑髙標交柯屈鐵若華芬敷盤根錯節夐不可齊廣不可絜曜靈舒光萬古不滅曾不離乎土壤抑何有於髙潔余旣獲聆緒論反復紬繹固若得其要領終莫究其底極疇昔之夜夣遊冊府挾天風而上徵憩仙槎於銀渚叩鈞天之帝庭接廣樂於萬舞於是歷太微抵營室入文昌披桂籍過勾陳謁太一跽敷袵以陳衷耳玄微之歷歷曰子實縉紳博究儒術豈不聞厥初無形馮馮翼翼輕淸上浮蒼蒼其色重濁下蟠混混其質陽精爲日陰魄爲月月受日光含精載魄麗天九行循環一轍從風從雨各以其節三五而盈三五而缺猶寶鑑之懸空表虛明而照物亦隨物而賦形洞陰精而襲翕何者爲桂付之一吷余遂怳然而寤罔然如失敬泚筆而攄詞將以解古今之惑心旣暢兮神融復擊節而爲之歌曰有物翳翳兮當月中影婆娑兮流太空歲復歲兮夜復夜莫知其始兮曷究其終我欲訊之兮超鴻蒙虹橋渺兮將焉從徒慷慨兮唫秋風

感寓賦

茫茫堪輿萬物並作動植飛潛氤氳交錯人生其間眇焉棲托知誘物交紛紜揮霍劌目怵心神銷精爍白髮漸疎紅顏匪昨日居月諸悠悠罔覺若夫翩翩公子乘軒駕鶴身都貴富勢傾山嶽入則髙居廣廈重樓傑閣粉黛爭妍蘭房蕙幄佳賓滿堂緑樽翠勺吹竹彈絲千金一謔出則流水滔滔遊龍濯濯玉勒雕鞍文茵繡襮鳴騶夾道衢開市卻意气揚揚光動城郭人生至此云胡不樂一旦樂極悲生意闌情索雍門張弦引商扣角淒淒切切澘然涙落至若窮櫩蔀屋圭竇蓽門蒼苔迷徑宿莽充園一室懸罄十畆荒榛衣重百結食不加湌丘無束帛裏絕來轅皚皚雪積蕭蕭雨殘東郭履敝黔婁衾單稚子懷饑老妻啼寒原生環堵兮寂寞榮叟帶索兮蹣跚棲棲賤貧孰與溫存乃有文士修飭蘊美含章積仁潔行顒顒昻昻牙籖插架緗帙連牀靑燈雪案緑幕秋堂髙詠風雅上窺虞唐錦肺繡腑發爲文章接芳塵於賈董攀逸駕於班揚於是鶴書遙赴驥足髙驤躡靑雲而步武歷天衢而翺翔建功業於當世埀勲名於旗常亦有窮年矻矻白首山林抱兔園之冊聚車囊之螢舂會稽之市鼓犢牧之琴老欷歔兮侘傺志壹郁兮沈吟至如服勤耒耜浮載舟車劬劬畎畆泛泛江湖萍蓬秋思煙雨春蕪塵土壓貂裘光陰嘆白駒復有乘時規利坐守廢居百工肆列有無相須夙夜孳孳卒老其區或山而樵或水而漁或驅而牧或負而趨同寓形於宇內恆役役於朝晡又若桑門空寂羽士淸虛祇園鷲嶺方丈蓬壺衲衣香冷鶴駕雲孤對黃花兮微笑見碧海兮塵枯嗟乎物不可齊道不可虞蜉蝣短晷殤子夭殂壽同金石亦有時渝孰隕而獲孰昭而蘇同歸於化茫茫堪輿重曰已矣古往兮今來春與秋兮疊催逝者兮如斯嘅馳波兮不回時不我兮淹畱徒偃蹇兮低徊天髙兮地厚紛玄黃兮形色至人兮無累大化兮穆沕合散兮杳冥𨿽聖神兮莫測

陽春賦

佳哉春之爲气也衝瀜兮堅冰解沍而流澌飄忽兮東風澹蕩逺山橫碧含淸暉低徊兮攝提貞於東方浩浩兮太皞乘震而司芒蟄居戶而始振兮鴈嗈嗈而北鄕繄艸木之奮茁兮儵甲拆而勾萌鶯出谷而遷喬兮桃夭夭而始華鳦翩翩其來歸兮就棟宇而卽家何柳絮之盈盈兮悠揚漂泊乎天之涯蹇余之獨處兮耿惝恍而無鄰見鳴鳩之刷羽兮感戴勝之知春雨霢霂而土膏兮欣原隰之畇畇農秉耒以舉趾兮期有秋而服勤日遲遲而載暄兮女微行之是遵求柔桑與白蘩兮迨女紅之維新嗟餘生之矻矻兮徒策名於縉紳希論世而尙友兮陋占畢之吟呻時亹亹而逾邁兮老冉冉其逡巡攀前哲之逸駕兮竟駑駘之後塵吁嗟乎洪崖蒼蒼漳水湯湯有仙人兮紅蕉之裳望不見兮煙霧長渺渺兮玉笥白雲兮故鄕春雨露兮旣濡眷松楸兮不能忘

藂菊賦

凜素秋之佳節兮天宇廓而髙澄何眾芳之搖落兮覩斯菊之獨榮葉湑湑以流潤兮枝扶疎而紫莖粲芳華之承檻兮揚藿藿之繁英淩淸霜而擢秀兮毓太陽之眞精𨿽駢羅而雜沓兮喜蕃廡而各遂其生玉盈盈以瑩質兮金煌煌而耀晶錦半舒而絢彩兮霞欲收而流赬鷺埀絲而欲墮兮鶴凝丹而不鳴羽迎風而初翔兮杯擎露而乍傾儼西子而靚妝兮度響屧而娉婷豈太眞之新浴兮出華淸而猶未醒將洛川之宓妃兮步羅襪於淸泠抑漢臯之神女兮援明珠而含情玆世俗之所諭兮匪君子之徳馨繄翠袖之嬋娟兮倚素蛾於修竹羣眞肅肅而臨軒兮爍流金於佩玉羌皦皦以潔修兮白駒在彼空谷抑素履之坦坦兮嫓幽人之貞獨紛旣儷此眾美兮亶吾遊乎瑤之圃擷芳馨以翺翔兮將以遺乎逺渚山蒼蒼而云冥冥兮悵緑蘿之煙雨招柴桑之逸老兮攜三徑之壺觴挾天隨與坡翁兮續杞菊之後章靈均亦旣餐英兮何自苦而沈湘惟老圃之秋容兮抱晚節而自芳飲菊潭之甘潤兮日欣欣而樂康重曰稟幽姿兮潔以淸挺玉秀兮含金精虛堂靜兮月色皎中庭淒兮朝露零流光馳兮歲將暮鴈嗈嗈兮蟬無聲耿獨處兮抱貞素心惝恍兮誰爲榮涼颷兮振衣芳菲菲兮欲披物有盛兮必衰嗟人生兮幾時激淸商兮浩歌聊泚筆兮攄辭

遊匡廬山賦

昔神禹之疏鑿兮奠山川於九區惟彭蠡之旣瀦兮渺巨浸而爲湖爰有山而西峙兮儼穹窿而覆廬彼何人之字季兮初卜居而宅其陽詢遺老而求其故兮傳其姓而曰匡余於是招五老於雲中兮參九眞而翺翔攬香鑪之紫煙兮濯飛瀑於石梁挽銀河於九天兮淩倒景之蒼茫雙劍倚空而嵳峩兮凜肅肅之秋霜俯龍淵於絕壁兮瀉碧澗之瑯瑯漱玉挺乎長松兮嘅故址之荒涼掃蘚斑而求古迹兮信徳美其流芳歘淩風而遐舉兮抵尋眞之舊觀徑松蘿而歷九奇兮覩云屏之煥爛天宇豁其澄鮮兮聳層巒於霄漢冰簾三疊而下埀兮儵瓊飛而珠散羌觸坎而轂轉兮懸素絲於天半回風搏而混結兮炯雪球之洞貫邀謫仙於松巢兮扣東林之禪扃倚三笑而長吟兮聽虎溪之泠泠升上方而登天池兮跨絕頂之髙寒靈籟發而淒淸兮悚萬壑之驚湍鳥咿嚶於幽谷兮猿悲嘯乎■﹝山贊﹞岏熊咆龍吟之不可以畱兮接空明之羽翰巨艦突而撐空兮何神化之渺漫披蒙茸而陟虎豹兮仰石磴而髙攀坐飛閣以延覽兮付江山於一瞬紅葉忽其翩翻兮猶雨花之亂隕訪竹林之古寺兮云隠顯之靡常流鐘磬於巖竇兮顧杳靄兮何鄕俯盤盤之深谷兮綺繡錯而錦張過淵明之栗裏兮三徑沒而已荒挹髙風於千載兮攀逸駕於羲皇餘思夫古人而不得見兮撫孤松而彷徨望白雲之悠悠兮擥紫霄之蒼翠迎鸞鶴於空中兮驂羣仙之環佩臨墨池以揮灑兮希右軍於絕代酌鸞溪之一滴兮亦何有乎滯礙道簡寂以遨遨兮仍羽人於丹丘陸子肅余於石壇兮耿星河之欲流余旣縱夫玄覽兮羌回車以復路度松關之迢迢兮問棲賢之故處乃少室之山人兮甘嘉遁而來居抑後賢之仰止兮藏簡冊於奧區振吾袂於髙岡兮挾天風於兩腋鹿呦呦而思芩兮闖紫陽之遺迹洞含呀而隠約兮山幽幽而無人葛漫漫於樛木兮石磊磊乎澗濵堂構余乎瓦礫兮蛩愀吟而饑鼯呻余旣感此而惆悵兮除積翳於榛荒采蘋蘩於沼沚兮就堂階而薦觴退卽乎風泉云壑兮聊詠歌而徜徉眾旣告余以欲暮兮還餘駕乎東騖蟬嘒嘒而寒鳴兮艸萋萋其夕露松陰陰而月朦朧兮渺蒼蒼之煙霧亂曰汨吾遊兮北徵水茫茫兮山靑稅吾駕兮匡廬訪古迹兮窮奧區山之人兮潔修跨黃犢兮夷猶灑淸風兮六合凜冰玉兮髙秋歸來兮歸來求山人兮林丘

歸休賦

嗟餘生之蚤衰兮憯風淫之見侵臂牽聨而痿痺兮足蹣跚而不任燻蘭湯以滲液兮醫又告余以焫鍼何盧扁之不遇兮遂淪浹而日深爰削籍於金閨兮耿宵寐而沈吟荷聖脊之不遺兮禦西淸而趣召肆奔趨而不俟駕兮羌及戶而振掉違天顏於咫尺兮聖情爲之惻愴竟沈綿而伏枕兮鑾輿邁而陟方攀龍髯而莫及兮望蒼梧於渺茫八音遏密以拱聽兮咸仰戴乎重光余恐溘先於朝露兮悲年歲之不吾與托金蘭以陳詞兮猶眷畱而弗許心忡忡而靡達兮日矯首而延佇儵上公之並臨兮致丁寧乎天語繼三接而拜貺兮使命紛其旁午龍章粲而昭回兮儼宸旒之當寧竊榮名而久妨賢兮知素湌之無補叨寵恩而撫已兮輒懷慚而淒楚余旣感此離別兮復遲遲乎其去也出都門而踟躇兮抑惟靈修之故也駕扁舟而揚颿兮泛潞河而超渤海正春陽之發舒兮萬彚曄乎其光彩樹冉冉而飛花兮山蒼蒼而■﹝山上畾下﹞嵬水馳波而東注兮艸萋萋兮煙靄歷古迹而策短笻兮弔昔人乎安在牛羊牧豎以躑躅兮徒以增夫一嘅過汶泗而浮淮兮溯大江而南徵神州龍蟠而虎踞兮佳气鬱蔥而晶瑩指彭蠡而徑度兮招五老於空靑如願辭余而不返兮問葛洪之舊盟遵石頭而夜泊兮曉入乎豫章之故城童稚笑而牽衣兮揖父老而驩迎何日月之不居兮又宮車兮晏駕念同軌之畢至兮復倉皇而東下川迢迢而風颼颼兮曾不捨夫晝夜謁二陵於天壽兮淚橫流而交頤神陟降於鈞天兮覩新宮之巍巍皇仁閔余之驅馳兮抑又懷乎宿昔顧衰颯之不可以畱兮乃渙頒乎寵錫恭承嘉惠兮余豈懷寶而深藏老驥猶戀乎君之軒兮徒偃蹇兮不可以騰驤眾翺翔乎天衢兮獨回車以復路朔風振乎潞亭兮凜河冰其交沍悵淹畱於州侯兮勤館人於旦暮獻歲發春兮聆蒼鳩之先鳴酒崇觴而肉載俎兮感驪駒於諸生風飄飄而吹衣兮順滄波而揚舲歷舊遊而周覽兮亦竊愧乎餘生之營營駐余棹於章江兮水泠泠而山明造先人之故廬兮越歲久而增敝蠨蛸罥於戶牖兮簡冊封而塵翳卜幽隠以棲息兮得遺構於南郊疏淸池而築圃兮亟燔椔而剪茆俯遊魚之圉圉兮接黃鳥之交交雉斑斑而將雛兮鳦翩翩其來巢樹陰陰以連徑兮花藿藿而承條枉鄰曲之壺觴兮庶以慰余之寂寥余旣安於所寓兮逺井邑之紛囂彼不諒余之中情兮反輒謂余之孤髙余素懷乎耿介兮匪時俗之所能移聊逍遙以夷猶兮時矯首而遐思美人渺乎河漢兮隔盈盈之秋水寫離鸞於孤桐兮抱明月而延企君子戒乎素行兮惟益勵乎余齒亂曰已矣哉日居兮月諸人生兮須臾何鬱鬱兮煩■﹝忄於﹞安素履之坦坦矢余心而弗渝

述夢賦

登髙樓之崔嵬兮軼氛埃於層霄天宇廓其洞虛兮際空明於泬寥綺窻珠綴紛玲瓏兮風肅肅而下飄覩眞人於玉臺兮乘彩鳯而逍遙披絳霞而進謁兮蹙然閔余之瘠磽啟靈文而欲授兮顧塵昏之未銷旣食餘以麟脯兮又飲之以醇醪琴髙鼓以淸瑟兮飛瓊泛其云璈邀王喬而宿之兮吹參差於鳳匏何處子之綽約兮姱修眉而峩翠翹肅斂容而不敢訊兮歘淩風而髙超余惝怳莫知所如兮王子導余以遊遨挾光景以淩厲兮薄星辰而上朝撫扶桑之東枝兮攬若木之髙標駭神鰲之贔屓兮天吳出而舞潮方遊鯤之擊水兮儵鵬翼而扶搖振余袂於千仞兮晞餘發乎陽喬升昆崘而湌玉英兮渺瑤水之蕩潏金堂閴其無人兮悲蟠桃之不實駕靑虯而髙駝兮過方諸而一息珠宮貝闕嵳峩兮蔭玉樹而蕭瑟接飛仙之冉冉兮嘅弱流之無極盧生去而不返兮海若誇於河伯陋誇父之不知止兮哀愚公之又惑召荼壘於杜索兮截雄虺之九首擲封狐於萬里兮顧夔魈乎何有命庚辰於淮涘兮紲支祁於龜山猰■﹝犭兪﹞殪於靑丘兮檮杌逐乎荊蠻豺虎深藏而遁迹兮蛟螭匿蟠乎重淵攬余轡以儃徊兮飄然遊乎瑤之圃步春臺以夷猶兮覩鈞天之萬舞幸余逢此休嘉兮內欣欣而和煦羌回車以復路兮順凱風而曾舉山窅窅而云冥冥兮佳木秀而承宇紛紅蘭於廣術兮喜芳菲其襲予怳然乎歸來兮惟覺時之寢處寄遐思於寥廓兮玩孤芳而容與

○楚辭

續毀璧辭

云憑憑兮結暝鏡臺空兮夜逾永毀璧兮殞珠殫素絲兮絕柔領薄命兮不如無生朱弦斷兮流哀聲念殤子兮泉之扃有女弱兮嗟娉婷山髙髙兮上有石身不化兮長太息星霜易兮時屢遷舊種緐花今就實命之薄兮心之悲讒罔極兮我姑慈事朝夕兮或乖缺蒸藜弗熟心知之有颮風兮回颸環佩委兮亂陸離圓靈兮仰覆矢死兮不渝淚浮斑兮篔簹殞璧之毀兮櫝之韞日輪回兮不可以企斯撫蟾兔兮桂魄隠憶夫君兮駕瑤軫惜往日兮思途近魂已逝兮情孤抱深恨兮匪良圖覓泉臺兮窅以黙天宇澹兮懷哉拮據

遊薊門

雞喔喔兮揚翹暾將出兮天宇髙煙冥冥兮旣斂芳菲菲兮承條矯予遊兮薊門覩佳气兮氤氳紛扶疎兮輪囷忽眇眇兮無垠靑簾兮繡箔怳飛仙兮綽約吹竹兮彈絲揚淸聲兮入寥廓儵回風兮度曲披紅芳兮駭緑渺佳期兮浩蕩照綺羅兮華屋鳥鳴兮交交車轔轔兮駟驕聊逍遙兮遊遨

訪石鼓

有石兮鼓形質礧礧兮堅貞始柔祇兮孕璞實圓靈兮隕星玉人兮追琢刓方兮就規越千禩兮不泯羌神物兮司之謇周道兮寢微宣中興兮奮發天戈兮四揮肆南徵兮北伐徐方兮載安獫狁兮摧殘方召兮桓桓曁補衮兮仲山文謨兮武烈流二雅兮詠歌鏗鍧兮炳耀昭耿耿兮不磨繄端拱兮法宮四海聿兮來同選徒兮行狩吉日兮車攻岐山嶻兮蒼蒼紛旗旐兮央央■﹝辶﹝吾午﹞馬兮旣■﹝馬缶﹞■﹝辶﹝吾午﹞弓兮斯張儦儦兮速速矢激兮■﹝豕唇﹞蜀■﹝辶鼠﹞■﹝辶鼠﹞兮員員君子來兮逌屬汧殹兮沔沔鰻鯉遊兮重淵充庖兮登俎■﹝帛樂﹞■﹝帛樂﹞兮絜鮮麀鹿兮雉兔左■﹝走﹝走走﹞趨兮右顧君子兮逌樂■﹝走樂﹞■﹝走樂﹞兮孔庶■﹝辶﹝吾午﹞■兮旣平天子兮永寧康駕兮申敇言還兮鎬京左右翼兮委蛇聨赤芾兮光陸離臣籀兮再拜瑑丹兮流滋粲星鬥兮錯落與云漢兮昭回珊瑚曄兮騰彩玉樹春兮菲菲環佩鏘兮鸞鳳飛鼎鼐蔚兮蟠蛟螭誕紀功兮刻石亙終古兮無極歷歲華兮旣逺半苔斑兮蘚蝕蒼煙兮荊棘雨淋漓兮日炙野燒兮年年亦何悲兮■﹝垂夬﹞畫旣不偶兮棄損復宛轉兮流傳嗟以形兮見役乃幸獲乎天全巍巍兮璧雍鼓鐘兮雝雝庇廣廈兮深覆惟日覿兮聖容甘從事兮擊埽宣人文兮無窮

登金臺﹝臺故在易州﹞

登髙丘兮騁望耿餘懷兮太息昔人兮眇綿嘅千古兮一日彼七雄兮虎鬭肆遊談兮輻湊捭闔兮縱橫嗟仁義兮莫救列館兮築宮有來兮充充詒謀兮未逺哀望諸兮不終茍士修兮信美豈千金兮能致戔戔兮賁丘何衒玉兮求貰曦亭亭兮野蒼風蕭蕭兮落木黃鳥羣飛兮爭棲鴻冥冥兮髙翔

謁文丞相祠

大廈兮旣顚豈一木兮能全惟夫子兮遑遑冀不負兮所天天茫茫兮曷訊彼覆餗兮何心志佗傺兮不白淚浪浪兮盈襟脫虎口兮危疑羌中道兮失路風塵兮■﹝氵頃﹞洞心郁抑兮誰訴乘桴兮浮海波漫漫兮汪洋渺靈修兮何許云冥冥兮山蒼蒼搴旗兮空坑期王室兮再匡忽豺虎兮充斥嗟赤子兮流亡朱崖兮景從義旅兮奮張何時運兮迫阨肆披猖兮見縶矢死兮弗渝哀夷齊兮不食拘囚兮累累慷慨兮陳詞從容兮就義日慘慘兮風悲遺祠兮黌宮儼肅肅兮令容神逍遙兮八極驂白螭兮駕靑龍流耿光兮天地與造化兮焉窮

望居庸

望軍都兮穹窿雄關峙兮居庸蒼翠兮蒙茸紛苒苒兮淩風城巍巍兮兩山臨玉塞兮跨髙寒車轔轔兮結駟風蕭蕭兮木葉殷淙懸崖兮珊珊怳鳴琴兮淸彈聞仙人兮昔降遺玉枕兮不刋召韓生兮肅之乃顧余兮一粲駕黃鵠兮髙飛翔薄層雲兮入霄漢皇風暢兮八極蕩胡塵兮滅熄邀浮丘兮賦詩歌四海兮寧一

過盧溝

洪流兮桑幹汨盤折兮瀠灣架石梁兮橫波瀨淺淺兮激湍白石兮齒齒際平沙兮浩漫攬余轡兮東馳望天門兮九關雲飛飛兮來迎水泠泠兮山靑回颷度兮逺響生木薆薆兮鳥鳴聲余欲訊兮九河碣石峙兮嵯峨渺滄海兮無極怳淩風兮浩歌

弔望諸君墓

稅余駕兮鹽溝見崔嵬兮髙丘招遺老兮問訊曰夫子兮宅玆幽方金臺兮築宮賢彬彬兮來同何夫子兮好修亦驅馳兮向風振長策兮髙舉下齊城兮建瓴水時不可兮淹畱忽中道兮易軌謇遑遑兮宵徵顧交絕兮不出惡聲俾反戈兮相噬心不忍兮辭誠孤子吟兮抆淚放子逐兮離憂自古兮如斯嗟夫子兮抑又何尢春艸兮煙浮野蒼蒼兮云稠弔夫子兮𨿽功美之不就亦墓在良鄕埀譽兮千秋

題蘭二首

緑葉兮紫蕤芳菲菲兮襲衣怳臨風兮紉佩憺偃蹇兮忘歸

幽蘭兮谷中芬獨秀兮春風援鳴琴兮搏拊水泠泠兮山空

題畫二首

木藹藹兮山春泉激澗兮水粼粼何孤舟兮空系又獨居兮無鄰

山蒼蒼兮云深渺佳人兮何許采杜若兮芳洲擥芙蓉兮逺渚

秋風辭三闋

秋風兮浙瀝天宇髙兮澄碧爽鳩兮習武蟬悲鳴兮向夕云溶溶兮飛揚月皦皦兮夜流光繁星粲兮麗天謇獨處兮空堂瞻紫垣兮望太微心耿耿兮神馳擥天河兮在戶露忽零兮沾我衣

秋風兮蕭瑟芙蓉華兮露白鴈雝雝兮南翔蓬飄飄兮廣陌嗟素髮兮埀領視茫茫兮色淒凜蟋蟀兮在宇顧形單兮獨影桂樹兮團團谷幽幽兮云寒山人兮獨往倚桂樹兮盤桓

秋風兮蕭條木黃落兮山之椒野閴寂兮林幽豺登獸兮夜嗥山中人兮獨居女蘿衣兮冰雪膚耿孤懷兮不寐步明月兮踟躇踟躇兮徙倚流光馳兮歲雲暮爛若華兮紛敷魂營營兮達曙

擬招

山蒼蒼兮嶙峋木薆薆兮山春藥房兮蕙櫋谷幽幽兮水粼粼艸芳兮蘭馨泉流兮鳥鳴君之歸兮云繽繽其來迎君不歸兮使我心怦山寂寂兮林幽木黃落兮山秋桂樹團團兮枝相樛猿夜鳴兮啾啾有芝兮可茹有秔兮盈疇紉幽蘭兮蔭松栢君歸來兮樂琴書以夷猶

○古曲歌詞

秋鴻曲

朔風天雨霜肅肅鴻鴈行銜蘆惜逺別出塞更髙翔蕩漾煙波迥飄颻雲路長歲晏無矰繳時丰多稻粱呼羣下彭蠡列陣度瀟湘歷歷鳴遵渚依依影隨陽弟兄幸無恙各在天一方抱琴對明月那能奏淸商

烏棲曲

銀河髙髙橫碧落夜靜微風動寥廓樹頭露零正烏棲空懷明月閉深閨

階前候虫鳴喞喞機上美人不成織含情下階望天河鵲橋橫練正無波

繡羅作帳玉爲屏流蘇結帶蘭蕙馨莫敎窻下寒雞叫只恐怱怱夢驚覺

夜半烏啼月將落金缸靑熒照羅幕抱琴試鼔白頭吟淒淒切切難爲心

烏夜啼

秋髙碧樹凋梧葉夜靜銀牀懸轆轤美人堂前看明月啞啞枝上啼寒烏烏巢蒙茸九子哺鸞鏡淒迷隻影孤彈得琴中夜啼曲遟歡不見空自娛

采蓮曲

荷葉髙低籠水碧葉下花紅露沾濕采蓮渡頭風正急風正急棹船歸云片片雨霏霏

湖中花艷張紅雲湖上女兒新茜裙淸歌妙曲隔花聞隔花聞聲宛轉迹𨿽親心獨逺

采得荷花香滿衣與郎相見思依依晚涼湖上並船歸並船歸桂爲楫激淸波蕩明月

白紵歌

昨日之日不可畱飛光迅速如波流嗟嗟少壯終白頭願及芳時任遨遊吳姬當筵歌白紵淸絲急管間宮呂妙舞低回玉杯舉如何不樂空延佇

堂前花開艷春陽錦屏圍暖羅綺香撾鐘考鼓宴髙張美人起舞紅袖揚滿堂欣欣樂未央但恐一夕秋風涼空自徘徊明月光

白紵舞歌

錦筵銀燭照樽俎絲竹悠揚薦芳醑美人醉來白紵舞紅袖低埀嬌不舉

玉佩丁東羅袂紅纎腰對舞綺筵中落花宛轉縈芳叢密雪飄颻回曉風

古出塞曲

少小事戎行許身漢飛將逸气每憑陵壯心多慨忼昨日羽書至匈奴近邊障耿耿不能寐上馬馳北鄕寶劍耀龍文雕弓插虎韔橫行絕域中颯颯雄姿王陰風度漠髙殺气連云漲一箭落旄頭羣胡膽已喪單於獻轅門閼氏獲氈帳志在淨煙塵豈顧身被創歸來論勲業敢儗麒麟上

折楊柳歌

昨日看花開今日花已披苦心獨徘徊折楊柳流光如逝波韶華詎能久

燕燕羽差池銜泥巢畫梁雙棲復雙飛折楊柳郎去茂陵遊還憶閨中否

幽蘭生谷中亦知候春陽獨秀含淸風折楊柳芳馨終自持紉佩待歡取

囊中孤桐琴自與歡別來玉指間徽音折楊柳臨卬夜堂曲相知不忠厚

寶鏡久不磨塵翳如浮雲熒熒當柰何折楊柳中心徒自知寧復論妍醜

四時詞

春風吹簾斜簾開飛柳花美人髙堂上見此惜年華年華容易隨春艸一雙蛾眉鏡中老

碧水泛回塘新荷艷曉妝看花臨綺檻愛此雙鴛鴦鴛鴦宛轉回塘路相對朝朝還暮暮

秋露白如玉梧桐墜寒緑文犀鎭錦帳紅淚銷銀燭銀燭輕搖翡翠煙孤影熒熒夜不眠

葉落深閨靜露零宵鶴警玉井凍無聲夢回寒夜永夜永銅龍漏幽咽小窻斜轉梅花月

長歌行

東海隠蓬萊西昆泛瑤池中有仙人宅樓觀玉參差彤霞影絢爛翠旌光陸離丹竈閉靈藥紫房饒瑞芝日出扶桑樹月掛珊瑚枝阿母騰彩鳳靑童驂黃螭亭亭金作節冉冉云爲衣飛佩降神女獻棗來安期相去萬億里歡會不移時琴髙淸調鼔王子玉笙吹食我以麟脯酌我以瓊巵蹔憩方諸苑還過閬風涯但覺顏色好那知歲年馳不見蟠桃花空歌白雲辭

短歌行

前有罇酒揚眉浩歌少壯不樂老當柰何瞻彼芳樹灼灼其華淸颷颯至落葉辭柯蜉蝣朝飛蟪蛄夕悲空江鴻賓遙海燕歸錦席髙張嘉賓滿堂朱絲玉柱泛羽流商翳翳昧谷羲馭已促爲歡未終更當秉燭

江南意

狂風吹遊絲飄揚無定向若將比郎心郎心更揺揚采采芙蓉花那能媚春華含情照秋水孤芳徒自嗟

結髮行

少小爲夫婦結發誓偕老如何中道間棄置不相保抱恨匪良圖憂心徒懆懆世上應無連理枝階下偏生斷腸艸殘妝收玉鏡幽意托瑤琴寂寞深閨裏誰聽白頭吟

結交行

種樹種松栢莫種桃李花結交貴謹始末路空嘆嗟桃李易容悴彊顏逞芬葩松栢不攺色挺然淩歲華大道自坦夷人心多路歧緬彼方寸間對面不能窺相逢徒艸艸何由展懷抱郤憐睍睆鳴嚶嚶幽谷無人春已老

逺將歸

去年與郎別楊花飛白雪今年候郎歸楊柳緑依依聞郎買船下湘渚日日門前望行旅行人過盡乳鴉啼徘徊日暮空延佇攬衣回洞房對鏡下新妝那知淸漏短但愛明月光月光照席涼於水帳裏燈花撒紅蕊好事從來不浪傳明日升堂報姑喜

妾薄命

妾薄命聽妾歌夫壻輕別離妾心當柰何山有虎豹水有蛟螭川塗邈悠曷云能來朔風吹衣雨雪霏霏洞房憭栗神淒色衰吁嗟乎妾𨿽攺兮妾心不移

竹枝詞

湖上聞郎歌竹枝湖中蓮艇便輕移卻言郎度瀟湘去折得荷花空淚埀

聞郎昨夜下巴東煙樹蒼蒼山萬重一片陽雲飛不定不知何處有郎蹤

船頭煙暝浪花飛船裏風來雨濕衣獨棹蘭橈下蓮渚迎郎不見又空歸

荷葉亭亭秋色闌露珠風蕩不成團自憐顏色非前日羞把新妝臨水看

楊柳枝詞

罨畫樓前雨歇時千絲萬縷緑埀埀無端卻被風吹起撩亂春心不自持

罩水和煙萬葉重倚風飛絮曉茸茸莫敎吹落長河去化作浮萍無定蹤

門外春風楊柳枝去年折柳送郎時車輪一去無消息只有長條依舊埀

畫簾風動影絲絲曳緑搖金晝景遲睡起倚闌看蛺蝶鶯聲只在最髙枝

調笑詞

明月明月今古幾回圓缺天風吹上云端瓊樓玉宇露寒寒露寒露搗藥誰憐顧兔

緑綺緑綺寫得髙山流水海天煙霧漫漫明月松風夜寒寒夜寒夜鶴舞銀河初下

精衛精衛滄海塡來幾歲飛來飛去翩翩但見洪濤碧煙煙碧煙碧愁殺孤飛短翼

泥滑泥滑道上間關車轄淒淒切切低飛正是行人逺歸歸逺歸逺只恐山頭日晚

三臺詞

一陣霜風乍起半窻月影初斜寶匣燒殘香篆銀釭落盡燈花

坐穏錦茵重疊醉來烏帽欹斜誰遣靑娥鬭月自憐銀海生花

樓上角聲嗚咽天邊斗柄橫斜酒醒風驚簾幕漏殘月在梅花

○序

思紹堂詩序

聖賢之業得其人則紹不必皆其子孫然於其人不於其子孫必其子孫之不克肖也堯之業舜紹之舜之業禹紹之紹禹湯文武之業者啟大甲成康也孔子於堯舜文武之道祖述而憲章之紹孔子者顏曾思孟也後乎千有餘歲周程張朱則紹聖賢之絕學者也其間有若邵子者其業得之李挺之挺之得於穆伯長所謂物理性命者具於皇極經世之書槪可見矣程伯子嘗言推其源流逺有端緒然自邵子沒而其傳泯焉蓋其自得者汪洋髙大非淺之爲儒者所可窺也余嘗聞諸鄕先生言有元臨江杜淸碧先生博學多聞深探皇極經世之旨然餘生後不及見先生莫知其底裏及得其懷友軒文讀之信乎博洽之君子也後又得其與鄕先生講論有曰以萬事合爲一理以千載合爲一日以天下合爲一心以四海合爲一家則可制禮作樂而躋三五之盛信乎有得於皇極經世者矣今其孫徳機以思紹名堂蓋有志於先業能賦者旣詠歌之復來徵余序嗟夫皇極之書𨿽存而性命之理甚微宏博之學可充而克一之妙難會然則若何而紹其業也亦曰思而已蓋思曰睿通乎微者也徳機其勉之庶幾克肖焉

元宵唱和詩序

史記樂書載漢家常以正月上辛昏夜祠太乙甘泉徐堅謂今人正月望夜張燈是其遺事或云漢武祭五畤通夜設燎此張燈所由起也後至唐宋有弛禁放夜之令其事遂盛由此而言世以元夕爲燈節其來久矣大抵朝廷無事區宇寧謐民殷物阜而天下之人得以安其燕遊無淫佚之侈則太平熙洽之化於此亦可見焉今年春正月十五日左庶子兼侍讀永嘉黃淮宗豫設宴爲觀燈之會入夜酒酣光彩照席芙蕖牡丹根株葩葉爛然乎罇俎之上縉紳在席者咸詠以詩而右庶子兼侍讀廬陵胡光大爲之倡且以序屬余余惟古之君子日用興作嘗有玩物之戒若嵇康之鍛阮孚之屐桓伊之笛顧愷之之畫非不傲世絕俗然未免酣溺於物而吾宗豫之意豈在斯乎誠以聖天子在上天下康寧吾徒竊祿於朝𨿽無禆於治化然幸以文字爲職業乃得優遊於侍從之間者皆上之所賜也今玆休暇撫時燕樂而觴詠勸酬奇藻逓發豈不可以敍朋遊之好鳴國家之盛矣乎得詩若干首遂爲之序云

送趙季通調北京國子司業序

師道之不振久矣至元爲甚余聞諸鄕先生云虞文靖公嘗言初元之建學也自許文正公是時風俗簡略人材朴茂文正因時立敎一時士類多所造就許公歿而學政寖弛師道日廢及吳文正公來爲監官慨然思有以作新其人而又以浮議鼓扇公遂不愜而去他日有戚裏爲司業者諸生羣然舉張子過此幾非在我之言爲問戚裏出倉卒未能卽對連曰幾非諸生遂以此語榜其座繼而魯公子翚與虞公來掌敎事始敎之日諸生有寫東坡洗兒詩於行舍壁間詩中有愚魯二字意蓋含誚二公也其驕蹇傲誕類如此可勝道哉我太祖髙皇帝以天縱之聖膺君師之任深知其獘故於建學立師凡若此者一切禁戒而痛絕之本道徳以爲之訓通典禮以爲之法嚴敎條以示之約束品節防範周至詳密俾過不及者一歸於中正故爲師者得以振其紀綱爲弟子者得以安其禮分數十年間名卿材大夫士彬彬輩出而人材治效之盛邁於前代逺矣皇上聰明睿智治定功成首幸太學禦筵講經文武就列環橋門觀聽者動以萬計聿新乎文敎光昭乎鴻業繼志述事又有以超軼前代者也天臺趙季通先生於時爲博士嘗被恩榮矣今以司業調北京冑監掌其監事登圖書於舟遂祖餞於道六館師生送之江之滸有揖而言者曰司業往矣公可無言乎余曰趙先生之徳之才聖天子所簡拔人之所共知何待言耶𨿽然余又嘗聞昔安定胡先生掌太學以法度檢束士初其徒少能安之久乃化服數百年間士君子論能振立師道者安定其人也故君子所爲不求近效當要其成要其成古有其道古之道亦曰嚴師爲難師嚴然後道尊先生持此以往鑑前代之所失體皇上之至意遵太祖之成憲與其君子日從事於詩書禮樂講明乎堯舜禹湯文武周公孔子之道振起乎斯文以淑諸人以行諸世庶上不負君命下有以慰士子之心先生往矣餘日望之

金諭徳北徵詩集序

永樂八年春二月聖天子親駕北庭禦羣帥以統六師問罪邊塞維是扈從之臣妙選將相大臣曁文武之士右春坊右諭徳兼翰林侍講金公幼孜與學士胡公庶子楊公實在帷幄秉代言之政儼與戶部尙書夏公時被命畱北京鑾輿之發拜送於郊見吾幼孜烏帽貂裘腰弓服矢馳馬於屬車萬騎之中莫不壯其志而榮其行也及皇師奏凱而歸幼孜乃出示北徵詩集屬余爲序余誦之凡若干首道路之所經風气之所接山川關塞之所登覽雲霞艸木霜露晦明之景與凡師徒之次軍容之盛旣得以吐其奇气見之詠歌矣至於沐道徳之光贊謀謨之密親際風雲之會而發揮乎敵愾之義詞雄句傑富麗鏗鏘有以逺揚天聲如金鐘大鏞震乎寥廓之外而光前振後者有非他人所得與也故是編之作非特寫一時榮遇而已蓋將紀千載不朽之盛事而傳之無窮焉幼孜之志亦或在此乎後之覽者固將有得於斯文敬序以弁其端

楊氏淸白堂詩序

右春坊右庶子兼翰林侍講建安楊公勉仁以淸白名堂蓋有取於其先太尉震之言砥礪自修將以振起其聲光紹述夫先志學士胡公光大旣爲之記賢士大夫又歌詠之而屬余爲序余嘗登勉仁之堂虛明爽塏四壁之間灑粉爲圖松篁山石之觀淸夐蕭森之意超然乎塵埃之外如卽山林幽棲之境翺翔以遊焉乃展席焚香淸談煮茗弦琴賦詩引觴命酌賓主之間暢然而適陶然而樂油然而忘乎日之夕也淸風灑衣明月在庭景與心會物我齊冥余顧勉仁曰斯時也不知堂之淸白人之淸白也勉仁曰卽斯可以推吾名堂之意矣太虛寥寥纎翳不生八荒洞徹無有彼此無物以爲之累也靈臺湛然虛室生白何思何慮表裏如一無欲以爲之累也吾觀古之君子富貴不能淫貧賤不能移臨乎憂患顚沛之塗卒不以動其心者志有在焉彼汲汲於生業營營於貨利將以爲子孫後世計者之所爲也先太尉凜然四知之畏所以遺子孫者在此而不在彼也嗟乎慕紛華者不可與樂道酣嗜欲者不足以貽謀勉仁承先世之餘休際國家之興運爲聖天子侍從之臣鏘金鳴玉從容廟堂論思黼黻以贊皇猷然猶孜孜夙夜檢身飭行惟恐弗逮宜其表掲先訓存乎心目出入省觀而不敢忘也詩曰無念爾祖聿修厥徳勉仁有之由是而之焉所以繼先志而益振其聲光者寧不在玆乎羣公之什粲若貫珠顧余不敏序以爲引

冰雪軒詩序

天地間物之至淸至潔者無逾於冰雪而君子尙焉將以育徳勵行也然冰雪不常有而君子淸潔之志意無時而不存以無時不存之志意寓於不常有之物此吾友諭徳金公幼孜冰雪軒之作意蓋有在焉幼孜之來北京也其居當闤闠之中車馬往來市聲逺邇雜沓而相聞每退自玉堂燕休之際思有以屏其塵囂接乎髙明乃於所居東偏辟一室堊其中疏其牖以納乎天光日華曁風月之夕皎乎如在冰雪中幼孜欣然有得告於素所往來者各賦詩以詠之屬儼爲之序君子居室日用之間有銘焉有箴焉掲其操存省察之要以儆戒其怠惰燕逸之私而操修之實徳與行而已徳之明光輝而日新同夫雪之潔行之純貞固而不污類夫冰之淸如此則志之所之意之所存無所往而不淸無所往而不潔而玆軒之扁亦猶盤之銘座右之箴豈徒尙其虛白也哉抑余聞幼孜先公嘗以雪厓自號徳義著於鄕邦凜然有古君子之風人稱之雪厓先生幼孜佩服先訓立身行已循循然無遺而淸修潔廉可謂善承其家者矣士大夫儗之劉凝之父子昔凝之父子以徳操重於當時蘇黃門謂其人冰淸而玉剛鄕之長老遂以名其堂所以表見於後世者至於今不泯也然位不滿其徳君子惜之今幼孜爲聖天子侍從之臣以文章黼黻乎至治雪厓得推恩贈奉直大夫右春坊右諭徳存歿光榮爲幸至矣凡造玆軒者朗然如遊山林冰雪之鄕淸興之發有不能自己故珠玉之富盈於篇翰而其事之美將垂不朽豈直爲一時詠歌而已哉

友桐軒詩序

金川之玉峽毛咨詢其先吉水人父省夫爲陳氏贅壻始徙今居咨詢性嗜琴以友桐名其軒今年秋領鄕書將之京求賢士大夫之賦詠先余爲之序夫琴者古先聖王之雅樂君子無故不去蓋取其中和之音養吾中和之徳動蕩血脈流通精神格神人和上下移風易俗合於八音宜乎君子之所尙也余少時亦嘗從事於斯承顏奉歡之際先祭酒公聽之嘗曰吾聽白雪有八荒無塵萬籟俱寂之意聽春江有波濤浩蕩魚龍鼓舞之勢聽歸樵有伐木丁丁山鳴谷應野猿幽鳥之音聽佩蘭有楚江湘浦和風麗日幽人詠士之興聽夣蝶有蘧蘧栩栩齊物之心聽禦風有憑虛欲仙泠然善之感於離騷楚歌則如逐臣慕君勇士赴敵慷慨不勝其情也於長淸短淸則如雪天淸曉風鼓瓊林鏗鏘之振乎寥廓也於水雲則有擊空明溯流光放棹滄浪之樂於大雅則黃鐘一鈞始終條理有太羮玄酒之味獨於秋鴻如萬里關山黃雲白艸銜枚入塞風回電馳霜降水落月冷江空團沙依渚嘹嘹嚦嚦顧侶呼羣超然逺舉而琴於斯爲盛乎又嘗承乏禁林得侍太宗文皇帝於武英進講之餘帝命出響泉親鼔南燻之操繼之以猗蘭之曲和鳴肅雍宣暢道徳遊魚出聽於金河龍媒仰秣於天廐感通之至鳳儀獸舞品物咸遂於今三十餘年矣儼自嬰末疾手足不仁每對桐君不能一加指於冰絲之上追憶君臣父子之間悵然今昔不覺涕淚之交零也咨詢以英妙之年得琴中之趣而又取以爲友迥然抜乎流俗而便僻便佞者斯逺矣𨿽然君子之取友不止於斯也自鄕而國而天下所以輔仁成徳者必有其人焉以友鄕國天下之士爲未足又仰思乎古之人論世尙友又必有其人焉不然歸而求之若先尙書之事業侍禦之風軌神童之文學皆子孫之所當繼述者咨詢勉之至於吐珠玉振琳瑯則有待於能賦者云

友竹詩序

江陰朱紹善繼性嗜竹其室之左右前後皆種竹其家居未嘗一日不與竹接也因得蘇長公墨竹一枝遂自號曰友竹持其捲告余曰將謁諸公詩敢請序之餘諗之曰朋友彛倫也凡人之取友或以義好或以仁親或以文會或相須以考徳或麗澤以成業故載之於易詠之於詩列諸經傳聖賢之教昭昭矣夫竹植物也無是數者子友何取於竹焉善繼曰取友以義以仁以文與夫考徳麗澤者此紹日用所不敢廢也然人各有尙焉若淵明之於菊和靖之於梅濂溪之於蓮魯直之於蘭其志固有在也獨竹世之君子尙者眾矣若衛武公蔣兗州嵇中散王子猷袁丹陽之徒豈直玩好之謂哉紹嘗觀夫卉木之中春生秋零朝榮夕瘁者有矣竹獨四時而不攺余則友其貞固也揉而曲郁而軋者有矣竹獨直而不撓余則友其中立不倚也擁而拳窒而塞者有矣竹獨中空而通理余則友其虛心而受益也柔而脆夭而折喬而腐者又有矣竹獨勁節端操凜然乎冰雪之中余則思夫砥礪友其名節也夫是數者紹之所友也求之夫人事或不備焉人固有疑紹斯名者公知言故以序請余復之曰孟軻氏有云一鄕之善士斯友一鄕之善士至於一國天下以友爲未足又尙論古之人善繼於斯盍亦頌其詩讀其書論其世反諸其躬以求底夫其極則取友之道豈徒一物而已哉善繼之祖子升故元時爲紹興幕官有能名善繼今以才舉將有祿位非荒間棲遁者比余故告之以是焉幸勉而求之他日措之行事必有可觀者矣

竹泉詩序

朱積善慶江陰人也家居文林裏承先世之業疏泉種竹以自娛因號曰竹泉示志也其兄善繼以仕進來京師求賢士大夫爲詩文以表章之且屬余序萬物生天地間艸木之用於人最切凡食飲衣服之須宮室什器之材無不資焉而艸木之生又有資於水泉矣夫人之資其用者眾然取其類以儗徳者必淸修雅潔之士乃能之故菉竹興君子之學左泉賦衛女之思豈徒然也哉亭亭森列蒼翠玲瓏散緑陰於三徑來淸風於一室勁節虛心翛然乎塵埃之表君子取之靜以養心也涓涓乎巖竇泠泠乎澗溪逶迆浩溔以達乎江海混混其流不捨晝夜君子取之動以觀徳焉儗靜於竹儗動於泉則陰陽闔辟之機盈虛消息之理亦可因是而推之矣端居暇日屏逺紛拏弦琴而鼓南燻之操濯纓而續孺子之歌沄沄者與目謀蕭蕭者與耳謀白雲在天明月當戶於斯時也靈臺曠然衝襟灑然形色聲臭無一毫之芥蒂飄飄乎如遊乎物之外而不知此身之在人世間也此其自得之妙善慶有之而難以語人余樂之而徒能言言之而不能有安得載扁舟於曁陽擥芙蓉於申浦抱琴攜鶴而訪所謂竹泉者相與列席傾壺擊鮮持螯倚瑯玕而臨淸泚詠三髙而歌太平蓋有其日耳諸公之賦豈無啟其端者故並序之以爲張本云

夢吟堂詩序

昔謝靈運愛其從弟惠連每對之輙得佳句嘗於永嘉登池樓吟詠未就忽夢惠連卽得池塘生春艸之句欣然曰此語有神助後世士大夫重兄弟之義盡友愛之情者以此自況永嘉謝氏故宋閥閱之家自晉以來歷年逺莫詳其傳次論其世徳要之必自康樂也元湖廣儒學提舉景歆慕先世之流風餘韻嘗自號曰夢堂其子溫州直學榮父紹其遺芳復號吟堂吟堂之子時中又合二者之名名其堂曰夢吟時中環之父環字庭循今居京師仍以夢吟掲於寓捨蓋昭先徳永孝思也徵詩於諸公乃謁余序古之稱孝子慈孫者能不泯其先親之徳善至於善繼善述尢所謂達孝者也若提舉直學之景行於先時中庭循之仰止於後則謝氏文獻有足徵矣茍祖啟之而孫不繼父作之而子不述世徳之不絕者幾希亦何待五世而後已哉惟祖父子孫埀休襲慶禪續綿延之無已故𨿽永世而不忘焉且世之言夢者由因想因想者卽周官所謂思夢也昔人謂世未有夢乘車入鼠穴搗虀臼者蓋無是事則無是夢已若康樂之於惠連愛之至故思之深思之深則欲其見之切是以吟詠之頃形諸夢寐而佳句之得亦不自知其所以然矣世之昧天顯而虧彛倫者一涉利害往往視手足如塗人紾臂鬩墻之不暇尙何夢吟之有焉然則謝氏之孝友其來逺哉庭循於斯非徒尙其名而已誦分離別西川與夫海嶠西陵之詩則康樂傾想之懷參軍綢繆之意自見於言表推而達之宗族兄弟之情厚矣豈直付之空言乎哉庭循溫粹而才賢行將顯融芝蘭玉樹寧終老於階庭之間耶諸公之賦珠玉粲然溢於辭翰而黃鍾大呂之音固將洗夫凡陋矣僕衰老不足以與此姑爲之序云

北上倡和詩序

洪熙元年春三月儼以衰疾休致而歸旣閱月伏承宮車晏駕遂奔訃北行時江西按察僉事雲間黃翰汝申考績天官於是同舟而往汝申念餘力疾逺道調護極至朝夕殷勤過於尋常師友之禮余甚賴之然感痛無聊之懷當髙秋揺落之際江山景物觸目驚心舟中無事輒有鄙述汝申從而和之淸詞秀句實多起餘者顧余之寂寥衰颯誠有愧於珠玉之璀璨汝申不以余之虛薄見棄而反以得與同舟爲喜故凡有作登之簡編命曰北上倡和詩且俾余序之嗟乎然明之遇叔向執手於收器之間伍椒之逢聲子傾蓋於班荊之地古人邂逅一言契合尙能輸寫況余於汝申父子宿昔相親豈徒邂逅之情也哉總詩若千篇序以爲之引非敢傳示於人聊以篤斯文之好耳

城南別墅雜詠詩序

洪熙元年春二月儼以老疾拜休致之命三月辭歸踰月而抵家又踰月伏承獻陵賓天遂復北上心期同軌之會至則宮車發引矣乃匍匐詣天壽謁二陵竣事告還時天子新踐祚閔念舊臣埀眷勞之恩錫道裏之費旣歸獲營護先隴畢子平之願而城市囂塵故人寥落不可以居於是監察禦史毗陵許公勝爲餘物色得廢官舍於城南灌城鄕懸榻裏去家十里而近許公偕禦史包公徳懷夏公能告余爲別墅也余與諸公初至其處頹垣敗壁墜桷摧檐翳於埃墨虫絲荒苔蔓艸之間蛜蝛走庭野鼠竄瓦內外空洞四顧蕭然諸公安余曰無廢不興幸其幽逸余曰愚公尙欲移山況此猶有堂構豈不可新乎又安知他日不有髙陽之名乎昔人云君子居之何陋之有乃相視一笑而退明日余出所賜命子弟鳩工購材因陋就簡葺而新之疏池築圃買松移竹而植焉野人聞而采藥於西山鄰翁過而分菊於南野日就月將生意油然佳木陰翳野芳幽香時雨新霽柔荑藹緑明月當戶淸風颯然琴樽在席簡編捲舒子孫日侍賓客時來足以怡神情而悅情話養衰疾而延頹齡𨿽無緑野輞川之臺館香山嵩少之林泉子文後堂之絲竹然亦非栗裏之荒涼玉川之索漠庶幾可以優遊而卒歳也嗟虖謝太保風流文雅嘗欲角巾而返東山尋薔薇之舊遊卒賫志而不遂李贊皇經綸豪爽然溺志於平泉樹石遺戒子孫惓惓而不置卒貽君子玩物之譏儼以不肖荷蒙列聖之恩遇得終老於家爲幸多矣涼暑風曝冬日玉堂天上惟有抱孫撃壤詠歌聖化於無窮也因閱舊篋得謝環所爲畫圖遂命爲城南別墅而序其所以凡有鄙述書於左方云

梅花百詠詩序

刑部主事前江西參政浦城潘賜文錫以其梅花百詠詩寓書於布政使孟公求余序之文錫永樂初余讀卷時進士也其學富其才敏其施於政治亦有猷有爲也當朝廷淸明六官政簡而文錫乃於政事之餘優遊暇日發其所蘊見於詩章吟詠其性情舒寫其懷抱其用心勤矣余少宦遊吳中見故元馮海粟及釋中峯嘗有是作彼此相誇海粟卒爲中峯所屈已不直於君子也朋遊盍簪傳誦以資談論而所謂百詠者遂行於世矣今觀文錫所作𨿽不拘拘於體物而諷詠之間其心志亦未嘗不在乎梅也好之而不忘詠之而無已是必有可好可詠者矣𨿽然昔人之於梅好而詠之者不少矣何遜之詩宋廣平之賦杜甫林逋之作皆見稱於世而近代論詠梅者獨以逋詩爲工虞邵庵則曰以少陵安得健步移逺梅亂挿繁花向晴昊之句視疎影暗香昏月淺水之語爲何如其气象固有徑庭矣學者知此乃可與言詩也余知文錫之百詠特寄興焉耳至於發揮事業涵泳膏澤美敎化移風俗達乎公平廣大以鳴乎國家之盛於無窮豈止於詠物而已哉昔左太衝三都賦成有賴於皇甫士安之序余休致山林日就衰朽勉彊執筆言實無文抱士安之疾孤文錫之意祇自懷慚曷以增重姑述所聞以爲序云

包氏說文解字補義序

進賢包希魯先生博學君子也當元之季嘗著說文解字補義藏於家今其孫彥孝刋梓以行謁余序其端先生之爲此書謂文字該乎天地間事物而理寓乎其中人能因文字以明理由理以循道循道以成徳行徳行成而施諸事業則人生以遂人極以立後漢許叔重爲說文解字之書以及唐宋諸公其說𨿽多或猶未允遂從而申其義凡系諸人心世道之大者則加詳焉此其著述之本旨也余嘗考六書之學自周官保氏掌敎國子其來尙矣漢法試學童能諷書九千字以上乃得爲史然蒼頡多古字俗師失其讀宣帝命諸儒修蒼頡之法終不能復故逮元始中徵天下通小學者以百數各令記字於庭中揚雄取其有用者作訓纂篇順續蒼頡凡八十九章班固復續揚雄作十三章而六藝羣書所載略備矣至許叔重又以五經傳說臧否不同乃作五經異義及說文解字十四篇上之而隸書行之已久加以行艸八分紛然間出六籍舊文相承傳寫多求便俗漸失本原唐大歷中李陽冰復刋定說文修正筆法頗排斥許氏自爲臆說然其篆迹殊絕學者宗之至南唐徐鍇以許氏學廢又作通釋四十篇韻譜十卷當時言小學者惟鍇名家宋元以來繼有作者𨿽詳略不同而考訂得失未爲無補近時通其學者臨江吳均仲平閩人陳登思孝而登爲優二人已沒知六書者蓋鮮矣余在京師時嘗語仲平曰字書之學𨿽曰小學然通知古今該貫物理亦豈易言哉茍有所述俾三蒼之學復續而不絕顧不美歟仲平旣往忽覩此編訓注之義簡明切當誠有禆於許氏所謂開物成務嘉惠後學者亦豈小補哉故爲之序

賜老堂詩序

僉都禦史吳興淩晏如尊公前鄭州知州彥能當洪熙攺元推恩封吏科都給事中宣徳丁未加封右僉都禦史公之致仕而歸也名其堂曰賜老朝之公卿大夫旣榮公父子之遭逢復歌詠其盛美者富矣公乃謂晏如曰豫章胡先生忝有斯文之雅汝曷不爲我求一言以爲斯堂之光乎晏如於是因監察禦史尹子聲按治西江寓書來請余亦衰老賜歸之人也養痾山林辱公以故舊不鄙千里見存𨿽非空谷足音之比然亦不能無同道同志之喜也徒以江山悠逺暮景侵尋坐茂樹濯淸風臨方塘對明月悵然有懷安得如香山洛社與公周旋於其間耶昔在翰林見晏如淸修玉立溫淳而有文喜公之有子也今聞賜老之堂爲郡邑之表逺邇歆艷則又喜晏如之能顯親也大凡人生不以富貴爲足而以有子爲足孰不有子而賢者爲難仕宦而建功立業矣然不以馳車馬耀聲勢爲榮而以歸故鄕爲榮此陳秦公韓康公父子所以卓然傑出於前代冠冕當時畱芳後世者也余今乃於賜老堂見之噫若斯堂可謂三善具矣一則朝廷優老能以禮一則彥能於子能敎一則晏如於親能孝也余𨿽不獲登斯堂請以是爲詩之序若其履歷恩榮則有少傅楊公之記在

○記

萬山艸堂記

天下之山原於西北表於中原而蜿蜒盤礡之勢尢雄於蜀故天下言山之■﹝山上罪下﹞嵬巉巖崝嵤崄巇者必曰蜀焉有若岷嶓蔡蒙大方玉壘赤甲白鹽武都雪嶺西傾三峨之屬乃其翹然而壯觀者至於邃峽崩崖幽豅巨■﹝谷工﹞長陵峻阪有不知其幾千萬計亦不計其幾千萬名也古之騷人墨客放臣羈旅其詠歌慷慨之情淒苦其間者豈其心哉蓋觸於景者異則感於心者深感於心者深則其所發無非幽憂抑鬱之思而已若杜甫元稹劉晏賈島黃庭堅之徒豈能畱一日之驩哉此數子非無一日之驩於蜀也柰何去國懷鄕之思自不能如在中州者耳華亭胡鼎文始由饒之別駕遷晉府錄事由錄事倅安州其在安州也所處與前數子同所樂則異焉山川之險阻道路之幽絕往來其間不能不同然值朝廷更化之日遐邇一徳鼎文用能撫循其俗民以樂生凡虎嘯熊啼猿號鳺鳴當風日晦明之景撫事興懷載之歌詠怡然自得此其樂有不得與前數子盡同焉今歸十有餘年蜀之山川景物常形夢寐間乃作艸堂於畬山之下爲終老之計名曰萬山示不忘蜀也夫畬之山培塿■﹝土窟﹞屼其髙不能踰丘陵堂之命名蓋不系於畬也不系於畬而系於蜀髙情逺致遊於物之外矣遊於物之外其樂豈有窮乎

聽雪齋記

孫子讀書於淞泖之陽顏其齋曰聽雪客或過而咍之曰君子所其無逸必有髙明之居燕息之箴以儆戒其怠惰荒寧之志故幾杖盤盂戶牖觴豆皆著之銘今子之齋何取於雪雪非恆有又何觀徳焉孫子曰噫窮於化者不局於物達於道者不泥於迹子何求其鑿鑿者哉疇昔之夜玄陰四積太空冥冥振以長風萬竅響畣旣而蕭蕭颼颼如木葉之初脫也飄飄■﹝風矞﹞■﹝風矞﹞如驚沙之載揚也夤緣瑟縮彌漫淅瀝如郭索之行暫息春蠶之嚙未休也吾方掩殘編據木榻危坐而聽之乃知其爲雪之作也大凡聲之在天地間其始也無形而生於有形其終也有聽而歸於無聽蓋有形者無形之著無聽者有聽之兆以有形求有聽則固而陋以無形求無聽則僻而野吾以無形者應於有形無聽者接於有聽則天下之理在我其不窮哉雪於斯際均聲也人於雪均聽也膠膠擾擾者旣不得所聽荒閴寂寞之流又不知其所以聽茍聽之或取其聲之淸以悅其耳未必能研幾主靜以存夫不息之功也吾於聽雪得靜之理以名吾齋奚爲不可雪之來以候吾用規其時焉其積也以坎吾用師其謙焉其隨物而賦形也吾用儗其圓方焉其光輝而不緇也吾用致夫日新焉以是觀徳孰曰不宜此吾𨿽不能幾杖盤盂戶牖觴豆之銘總之不離其道奚必求其鑿鑿者乎茍求其鑿鑿則雪且不能我有豈暇計其恆存乎哉客■﹝口答﹞然而去孫子以告因記其說俾書之齋壁

約齋記

翰林庶吉士蕭山兪廷輔以約名齋蓋取聖人之言以爲操修之要余喜其學爲已乃爲之記曰凡人之有失者莫非所爲之過也事親狎愛而忘敬事君怙寵而忘忠夫婦嬿暱而無別朋友淩傲以相髙長忽其少幼不遜弟與夫居室之華麗輿服之侈靡食飲之奢縱逸樂之無度凡日用事物之間口鼻耳目四肢之欲侈然以自肆者孰不爲過哉過則失矣是以聖人之教抑過以就中君子務焉嘗觀天地之化四時之序陰陽推遷气機闔辟過者必約約則收斂收斂則發生萬物始終之道於是乎備矣君子於斯觀物理盛衰之際察盈虛消息之機反身而誠樂莫大焉必也約乎中而精神心術爲之操存約乎外而形骸筋骨爲之檢束約乎言而榮辱樞機不敢易也約乎行而擇善固執不敢輕也以至一物之微一事之細吾皆有以約之夫豈有失也哉廷輔自幼閒父師之訓操持其身心者有素矣行將顯融推以及物余知其必有濟焉大抵性靜者和平和平者寡欲志驕者放肆放肆者任情能寡欲非惟已得所養亦且於物無傷茍任情非特有損於物亦將不利於已也廷輔守聖人之言終身行之則所以成已成物者余深有望焉若夫是齋靜幽山水淸美足以軼紛華而暢神情者廷輔必有自得於其中余莫得而言也乃所望願相與朂諸

上淸宮北眞觀記

上淸嗣敎眞人四十四代天師張公宇淸作北眞觀旣成具本末告於儼曰上淸正一萬壽宮所宅者龍虎山也宮之後有象山象山之支爲臺山臺山之陽爲後源峯巒秀拔巖谷深窅相傳有古仙人嘗醮星於此後卽其地爲北眞觀歷年久觀廢而故址存永樂十一年秋至北京得北斗像於崇眞宮極精妙蓋宋畫苑良工筆也遂持歸以明年三月某日乃於其地擇勝復營觀宇祀北斗爲閣髙若干尺奉祖師爲祠廣若干楹東西周以廊廡以奠雷嶽諸神至於息遊之所有丹室有藥圃又其東有云塢其西有林泉南則有鴣峯北則有松壑煙霞明滅嵐光吐吞喬林陰森微風逺響四時之景不窮子爲我記之餘嘗讀太史公天官書北斗天之璣衡也分陰陽以建四時移節度以定諸紀天地萬物無所不統故曰天之有北斗猶人君之有尙書其所系豈細故哉眞人際遇聖明眷顧深至寵錫駢蕃恩禮之厚莫加焉故居山林之間未嘗一日忘報上之心登斯閣也對神明之如在望九重於天上思所以報者惟有祝吾君盛大光明之福萬億年之壽而聖子神孫永保民於無窮然則斯觀之作也豈徒然也哉至其山水之美足以棲神保眞而登覽吟詠寄髙情於物外眞人必有自得之者余不復道初觀之經營道錄左演法鄧景韶實贊襄之今主其觀者道士張原芳也

弋陽縣重修儒學記

弋陽縣儒學舊爲南山書院宋季疊山先生謝君直所建後罹兵燹書院遷於弋陽國朝洪武初詔天下郡縣皆立學以造士書院遂攺爲今學也永樂丙申山水驟發溪流漲衍學宮漂潰故址獨存師生講肄春秋祀事居處禮儀一切遷就而已宣徳丙午會稽王尙■﹝王扁﹞宰斯邑釋菜之日顧瞻徘徊惕然於中固已黙有經營之志矣期月之間政修令行民用化孚乃度材埏埴鳩工庀事自禮殿門廡以至講堂齋捨謹飾規制作之新之加丹堊於圬鏝飾金碧於棟宇髙明靖深培增於昔於是聖賢有像采章炳煥徳容儼然講習有所周旋進退禮文秩然藏書有室而簡冊崇景賢有祠而先徳著與夫豆籩簠簋之潔修庖廚庫庾之完具卓然壯觀於溪山之域而邑之士庶得有所瞻仰而依歸矣是役也從容不迫工有程而民不擾越二載而告成教諭李陽訓導楊淸吳智寓書於新建敎諭王來介其徒丁習方惟矩具本末謁余記之且以表王尹之有功於學也語曰百工居肆以成其事君子學以致其道學宮之修復固有司之善政學者從事於斯豈徒尙夫宮室之美觀也哉藏焉修焉一志慮之專以戒夫遊惰之失胥告胥訓味聖賢之言以求夫義理之奧磨礲切磋深造自得乃有以開明其心志而義精仁熟則於應事接物之際皆得其宜矣施於有政特舉此而措之耳此明體適用之學諸君子篤志不倦必獲其效獲其效庶上不負朝廷教育之深恩下不孤王尹作興之美意而師友道義之相承足以紹疉山之風軌他日賓興於於然而來弋陽之士必有可觀者矣余𨿽衰老尙拭目焉若夫相其事而贊其成者縣丞杜琰曾觀主簿胡智典史任智皆可書也

饒州府重修府治記

饒自吳芮爲番陽令號番君則饒故番陽縣也兩漢皆屬豫章郡建安十五年吳孫權析置番陽郡梁置吳州至隋始攺饒州歷唐五代宋元以至於今所隸𨿽不一而饒之爲郡則如故也吳置郡時仍治番君故城郡誌則曰舊府治在城西南桃源山麓世傳晉郭景純所遷元季之亂吳宏據之爲行省今爲千戶所矣今之府治故安國寺也國朝洪武二年郡守胡幹佑卽其故址而營建焉距今六十餘年亦嘗更徙而旋復故堂宇廨捨寖入敝壞爲政者習於因循莫克修治宣徳庚戌春知府黃公通理偕同知馮郁來蒞是邦慨然有志新之閱歳政修事舉民安其治而通判李儀諸忠林祖推官唐定相繼而至於是合謀而作之積材庀事輦石陶甓工獻其能民效其力經營締構易故就新光華增於昔而人不知其勞正堂五間髙二丈六尺有奇深倍之廣加於深者六之一後堂三間髙一丈八尺深殺於正堂者五之一廣視正堂不及者七之三堂之南面儀門五間堂之前東西曹捨十間堂之左右經歷司照磨所各爲廳三間戒石有亭豊衍有庫麗譙有樓巍然煥然傑立於郡邑之中撫綏乎斯民臨禦乎屬邑不待威驅勢迫而郡人得於瞻仰者莫不於此起敬焉是役也始於辛亥八月落成於明年四月相其事者經歷欒中信知事饒豸照磨郅禮司其會計董其役者府史王悅也功旣告成郡之僚寀又相與謀曰茍得文字以紀成績則黃公先事之勤得以表章且俾後之來者相承而勿墜也謂郁於余宿昔相親遂遣邑生吳偉奉書來告饒江右名郡也自昔文物之盛彬彬焉論勲業忠義則有陶桓公父子論節行文章則有洪忠宣父子論爲相不茍則有趙忠定及江馬二公論道學相承則有雙峯饒氏較之他郡未能或之先也郡治之新豈獨爲郡之人瞻仰也哉爲政者於斯宣其教化則禮義廉恥之風興明其政刑則頑獷暴戾之徒戢導其生養則仰事俯育之情遂詩云赫赫師尹民具爾瞻又曰豈弟君子民之父母其斯之謂歟有若唐之顏魯公宋之範文正公元之韓伯髙潘敏中國初之陶主敬皆嘗治饒澤被斯民民到於今稱之諸君子追惟前哲論世尙友其人𨿽逺其流風善政猶有存者茍求其故必有合焉施於有政今之民猶昔之民將見其得於觀感形諸歌頌流聞後世而不泯滅子𨿽衰老嘗備史官抑將大書特書而不一書也姑記此以俟

容膝軒記

容膝軒者平江伯陳公燕休之室也公膺分閫之寄總漕運之師自江淮以達於北京其任大其責重言出而信孚令行而政肅舉措合理人無或違勞心焦思亦有年矣自公退食於玆軒乃欲優遊於暇日蓋有不可得者然其心謙卑巽順未嘗以貴富驕人省察克治獨能以滿盈爲戒宜其收斂於中若肅然而有臨檢束於外不侈然以自放從容鈴閣有羊叔子之遺風忠順勤勞有陶桓公之經濟綜理精密有劉士安之規摹合是數者見諸行事恢恢乎其有餘裕矣而公之心不自滿假是以享爵祿於髙年著功業於明時流聲名於後世此其所以自致者豈淺淺哉一室之內左圖右史羽扇綸巾徜徉乎其間所居𨿽廣不踰尋丈而胸次廓然含弘光大誠有過於髙堂大廈者矣彼有不知者固未信公之儉約余忝侍同朝嘗見公之服禦猶儒素寵遇無矜耀接人以敬恭固已重公之雅度矣及休致南歸舟次淮浦勞公枉顧餞送殷勤不以不肖屬爲軒記別來八載養痾山林才思荒落無以塞責侍郎趙公復致公命感傾蓋之結言負當時之宿諾引領托懷乃所願於公者名軒之意始終無替而已敬書此以復公公有取耶其無取也

廣州府儒學重修云章閣記

廣州府儒學重修云章閣旣成監察禦史五河丁公寧合藩臬諸公走書幣來徵記且曰閣成之日適朝廷命下武臣子弟皆得受業學官兼資文武誠千載之盛事一時之嘉會茍得記之則嶺南之士得於觀感者益勵厥志而於治化實有禆焉按是閣初曰尊經庋置簡冊在畨山之下講堂之北故元泰定丁卯憲使呂禎更曰云章取詩之義蓋云漢昭回天之文也法言大訓聖賢之文也舊曰尊經者天下之所同然經無待於尊也至於云章則廣獨昭揭乎斯名深有以起發乎學者之心志歷歳旣久風雨震陵螙蝕侵剝摧敗傾圮孑然莫支宣徳壬子丁公巡按是邦祇謁廟庭會講之餘目擊心存嘅然與諸公僉謀新之於是各捐貲俸鳩工取材輦石陶甓易其腐敗加以彩鏝興作於夏訖秋告成髙六仭有奇廣倍之深五尋爲楹者七焉規摹弘敞棟宇巍峨締構堅致丹碧焜煌逺近瞻仰誠爲壯觀褒衣儒冠登斯閣也海日初旦天光發新抑思有以洗瀹澡雪日新其徳者乎超然逺覽出乎塵氛抑思有以脫略凡近而遊髙明者乎若然則斯閣非直爲觀美乃所以爲吾成徳之地也而部使曁方鎭諸公作新之意所以期待於諸君子者其亦在玆乎將見敎修於戶庭化行於嶺海其所及者逺矣昔者張公九齡余公安道實是邦之先哲也嘉言善行確乎金石流風餘韻蓋可想見矧二公事業表表偉偉文武兼資論世尙友豈無其人耶余養痾山林衰朽之餘不能有所發揮姑記此以俟

素軒記

都督沐公偕其兄太傅黔國公膺閫外之寄撫綏雲南世濟其美矣乃名其燕居之室曰素軒來徵記或者曰公之所居廣廈華榱公之所服錦衣繡裳公之騶從髙牙大纛公之曰素殆所謂素富貴行乎富貴者也余曰不然余昔忝侍同朝見太傅公與公𨿽身都富貴而服禦器物泊然儒素處已以約接人以恭事上敬謹遇下無驕若不知有富貴之在其身者也𨿽曰由居養之素有以異於人亦其天性之美不爲侈靡之所移爾雅歌投壺祭徵虜之素也輕裘緩帯羊叔子之素也乎不釋卷杜徵南之素也公於斯三君子者蓋有不事矯拂而脗合者焉政修於金馬碧雞之間令行於赤水銀沙之外以他人居之正意得志滿馳騁之日公乃脫略紈綺不爲表襮厭巧返朴推誠待人茍非其天性之美曷克臻玆𨿽然余嘗承乏太史見國家之取南詔命將出師皆承宥密之經綸敵愾奮威遂致折衝於萬里論其成功豈一朝一夕之力哉公之父子昆弟保釐玆土而逺人傾心向化罔敢違越於今四五十年此固國家深仁厚澤之所致然亦公伯仲恢弘世業統禦有方恩威並布有以服其心也詩曰保佑命之自天申之夫豈偶然也哉願公永堅素志無替厥服則勲庸著於旗常福慶流於後世前所謂三君子者豈得專美於昔耶公不以余之衰老山川萬里屬爲之記勉彊執筆無所發揮他日論功臣之世勲者或有取焉

重修新建縣儒學記

新建縣儒學乃元之宗濂書院也按郡誌宋淳佑間江丞相萬里典藩於洪以濂溪周子嘗尹南昌乃建祠祀之表其額曰宗濂精舍其地在望雲門外龍沙岡之上後毀於兵元立學官天下郡縣皆有學元統初邑令薛方卽龍岡故址以爲邑庠時省臣賈鹿泉監司劉宣因郡士萬一鶚熊朋來之請謂精舍旣爲邑庠而周子之祠不可湮沒乃相與出貲得民間廢宅於東湖北涯復創宗濂書院元季龍岡之學復廢而東湖之書院存國朝洪武五年遂以書院爲新建縣儒學於今六十餘年矣其居講席者非一人而興造修復者亦屢矣然更歳月風雨震陵而殿堂門廡齋捨祠宇不能不腐撓敗剝有志於斯者存乎其人焉宣徳七年春三衢江玠來爲教諭慨然有志新之玠丞相公之族孫也卽以其事請於當道時吏部侍郎富春趙公巡撫西江監察禦史安嶽王公亦按治於玆合藩臬諸公及郡邑長吏詢謀僉同卽其故而更以新於是自禮殿達於門廡自講堂及於齋捨若藏修之室若江公之祠鳩工飭材加甓鏝堊丹碧照耀輪奐增美巍然傑出於湖光天影之間猗歟偉哉工始於八年春二月再閱月而告成可謂役不煩而民不勞也董其事者主簿桂陽袁景春朝夕在頖克勤所事旣落成景春與玠謁余記之竊惟是邦濂溪先生過化之所丞相江公所以祀先生者豈徒然哉誠欲學者知所依歸而光風霽月髙山景行千載猶一日也故學捨𨿽有遷易而道則無古今求其道者圖書具在圖衍太極書體夫誠而天地萬物之理無所不該推之於用則修齊治平自身而家而國而天下亦舉而措之耳學者果能於先生遺書講求而盡心焉則日進於髙明不流於污下日歸於中正不惑於邪說而凡馳騖於文藻役志於功利者皆非先生之學也吾黨之士幸相與朂之是爲記

詩禮庭記

宣聖五十九代孫襲封衍聖公彥縉日遊家庭常懷祖訓乃揭詩禮二字於門屏之間出入觀省如聞聖謨將以措之躬行見諸實用可謂善學者矣來朝京師徵記於儼儼聞遊於聖人之門者難爲言況於聖人之子孫乎無已勉述其所聞而應命焉子所雅言詩書執禮天下古今之所共知而共學者也至於敎子亦曰詩禮而已詞气從容恩義篤至此陳亢所以喜幸而世之爲父子者於是而有法式焉凡人之修身莫先於得其性情之正躬行莫安於循乎規矩之常詩三百篇不越乎六義六義之詞有善有惡或勸或懲而諷詠之間優柔浸漬善心由是而感發逸志因之以懲創得於其心發於其言言滿天下必無口過此性情之得其正者也故曰不學詩無以言經禮三百曲禮三千皆天典民彛之實精神心術之所寓爾戒謹恐懼履之而不違造次顚沛守之而不失約以持已推以接物行滿天下必無怨惡此規矩之能循其常者也故曰不學禮無以立由是而之焉孝於親忠於君和於族以達於人人無非詩禮之發用也𨿽然詩之篇𨿽多一言以蔽之曰思無邪禮之義𨿽廣亦可以一言蔽之曰毋不敬公其勉之𨿽然儼又有告焉古人有言曰若人未見聖若不克見旣見聖亦不克由聖此學者之通患也爲子孫者則不然聖靈洋洋日在其上趨蹌於庭周旋進退悠然若有聆乎金石之奏肅然必有聞乎其容聲可不敬乎可不勉乎儼旣衰且疾言無文理公不鄙棄茍有取焉或亦可爲髙明之一助云是爲記

禮齋記

大凡士君子之行施諸人而不悖傳諸後而無斁者必有其道也亦曰禮而已禮者參天地之化貫古今而不息自身而敎子孫自家而治天下舉不外此道焉幹越劉均立氏溫厚謙謹尙禮之君子也嘗以禮仕於四方而人化之矣及旣歿其子則庸能嗣厥志循循雅飭操修繼述於其宗族於其鄕人一以禮爲之本於是名其所居之室曰禮齋非有得於過庭之訓者能之乎大家世族非無勢利紛華以遺其子孫往往豢養之气盈紈綺之習勝至有以驕奢覆其宗淫佚僨其家者其故何哉不知以禮爲之防耳仲尼立敎必事約禮其雅言必曰執禮其命伯魚必勅以學禮禮之於人不旣重矣乎今夫視不思明而眩於惡色聴不思聰而亂於惡聲言不思道而妄發行不思敬而妄動是爲棄禮之人棄禮之人必至於滅天理窮人欲其不流於禽獸者幾希故粗而灑掃應對始於童幼之習精而道徳性命終於聖人之歸無不有禮焉則庸於此盍因其所已能勉其所未至者蓋堯舜三代之遺說天子諸侯大夫士之成制與夫吉凶軍賓嘉之儀文具載之書遭秦滅學𨿽其間不能無傅會參錯之說要之其文富其義廣隨其所得博而約之庶幾先王之遺意或可因有以考見焉斯爲善學者矣均立旣能以禮導之於前可謂得其道者則庸復能以禮繼之於後可謂守其道者禮文之懿光輝乎父子之間此固君子喜聞而樂道之也因則庸之請故不辭而記之俾其得於覽觀之間亦思所以施諸人而傳諸後矣其富貴福澤豈有窮乎

永嘉大羅山黃公壽藏記

少保戶部尙書武英殿大學士永嘉黃公以其子貴推恩受封壽考尊崇髙出當世天下榮之此其獲於天者非偶然也嘗儗其歸藏之兆於大羅山祖塋之側卜吉之日甘露降於松栢休徵之至此又不期然而然者矣好生惡死人之常情故凡言死者人多諱之況預爲墓兆者乎人生宇內不過百年七十者稀況九十者乎九十者難而位極人臣此尢不其難乎夫死生猶夜旦爾不惑於死生而原始要終預立於事非智者不能五福以壽爲先旣壽且貴非仁者不獲天之於人豈屑屑然哉然作善降祥惠迪而吉天固有不能違乎人者黃氏世徳至公父子食其報其所以然者人莫知之𨿽黃氏亦莫知之而天固知之矣詩云瑟彼玉瓚黃流在中豈弟君子福祿攸降休徵之符豈虛也哉昔桓司馬作石槨三年不成君子謂其不情楊王孫不事衣棺而從裸塟亦非人情也惟杜徵南見邢山之墓而有取於祭仲謂其制得中焉公之壽藏必遵法制非茍作者山髙水淸丰艸茂林鬱鬱佳城過者必欽儼忝交公之子少保淮又嘗同禁侍數以記請辭不獲歸次通州復以書促之曰必得子文朝正使還俾歸刻石得慰老親之心於是不以衰陋遂執筆記之公字思恭別號靜庵夫人某氏壽藏之作永樂庚寅冬十月廿有六日也

守一齋記

左通政鄆城樊公名敬字守一乃以其字題其齋居出入觀省顧名思義檢身修行求協於克一而得有所守屬余記之以廣其義余謂精一執中者堯舜禹授受之心法聖聖相傳千萬世守此而天下治孔子不得其位明此道以淑諸人千萬世學者由此而得所宗此公之素所聞素所學者余何言哉𨿽然天開於子而終於亥自時日月歳積而爲世爲運爲會皆統乎一元之數也乾辟坤闔五行布四時行而百物生形形色色者皆本乎一元之運也君子法天之經因地之義原其始而要其終知萬化之一原也萬事之一理也萬殊之一本也故於日用事物之間操存省察擇善而固執守約而施博反身而誠樂莫大焉故曰徳惟一動罔不吉然必精粹而無一毫私欲之雜始終而無一息懈惰之間則所守者篤而不爲事物之所侵奪矣於此茍非敬以將之所謂涵養其本原者又烏能必其主一而無適也哉若夫鄕鄰鬭而不知閉戶同室鬭而不知救此執一者舉一而廢百君子不由也請以是爲齋之記

養恬齋記

中書舍人王仲序取莊周氏之言名其齋曰養恬謁余爲記昔周當戰國之時大朴旣散巧僞日滋遊談之士縱橫捭闔馳騁辯難於諸侯而天下之俗日趨於知術囂囂然以詐力相髙而先王仁義之敎泯焉不絕如綫矣周於其間欲矯其俗謂古之治道者以恬養知生而無以知爲也以知養恬其大槪欲反其性而已以周之澹泊寧靜視彼之紛紜馳騖者其迹固髙矣然於聖賢之道未免半塗而廢似是而非也恬之爲言安也周之意謂𨿽知周萬物而恬澹自適止乎安而已聖賢大學之敎知止而後有定定而後能靜靜而後能安安而後能慮慮而後能得以之修身則身修以之齊家則家齊以之治國平天下則國治而天下平豈若周之養恬而已哉仲序職司乎文翰日居乎承明簮纓佩玉從容於法從之間所謂養恬者亦惟安其職業無所願乎其外耳蓋取其名不取其義也𨿽然富貴不淫貧賤不移威武不屈是皆安於所遇非善養者不能仲序以英年邁往之資養之有素所以揭徳振華者將爲邦家之光豈效棲棲者屛知黜聰爲虛無之守也哉余於仲序以鄕人一日之長旣爲之記並以寓逺大髙明之望焉

樂靜齋記

永嘉謝環庭循以江左名族自十一世祖某乃徙居渥洋至曾大父某仕元爲湖廣儒學提舉大父某石門書院山長考某隠居弗仕皆樂渥洋山水幽勝居則養性讀書出則以道淑人而庭循景仰先徳好學而有文淸修玉立迥出流俗嘗於所居名其藏修之室曰樂靜其所資者深矣永樂之初以藝事薦入京今扈從寓北京之昭回坊仍以樂靜署其齋居來徵記人之志各有所樂流水遊龍綺紈富麗貴豪者所樂也靡曼妖冶絲竹謳吟宴遊者所樂也耕鑿作息仰事俯育農夫之所樂也長林絕澗考盤詠歌幽人之所樂也樵之樂山林漁之樂江湖市肆賈區則百工負販之徒之所樂也君子之樂蓋亦有之逺塵囂之紛紏安素履之閒暇貽雅志於典墳寄髙情於千古故曰聖人定之以中正仁義而主靜其靜也必有所事其樂也豈徒枯槁屍黙而已哉庭循居京師之都會日與髙人賢士交接於其間方將延聲譽於四方致功業於逺大𨿽欲靜且不可顧可溺志於樂乎𨿽然此於其迹不於其心也茍其心不爲物累無往而不靜亦無往而不樂也奚必髙蹈逺引絕類離倫而後爲靜耳無所聞目無所見而後爲樂哉彼憧憧往來於膠膠擾擾者固不足以語此余亦靜者人或以爲簡亦各從其志耳庭循之志適與余合故爲之記且以自儆云

光霽堂記

吉水周子勉今翰林侍讀崇述之叔父故家桑園舊有堂曰光霽元季毀於兵其諸父嘗有志於斯而未就今卒成於子勉子勉發資蓄率族人於故址作堂若干楹深廣若干尺𨿽無雕刻藻繪之飾而髙明閎壯則加於昔矣每歳時祀事徹餕燕饗必聚族於斯而父兄子弟驩欣怡愉於一堂之上非特可以表一家之休慶而和樂之風亦足以儀刑於鄕人矣堂之名故有詹孟舉書而記則今以屬余昔宗家濂溪先生元公以髙明之資發精微之蘊而千萬世道統之傳實有賴焉故其胸次悠然眞與天地同流而當世賢士大夫獲見顏色或承緒論莫不灑然如挹光風朗然如臨霽月脫略窘束超然物表誠有如黃太史之所言者然自程夫子唫風弄月而歸有吾與點也之意繼之者未有聞焉今子勉歆先賢之髙義擴先世之遺構揭華扁於新堂可謂善於繼述者固將景行行止豈徒尙其名而已哉𨿽然居敬窮理爲入徳之門孝弟忠信乃踐形之實居安資深反身而誠充實之至光輝發焉若夫樂於求志而尙友千古雅意林壑而歌詠先王之道此濂溪夫子之所以髙出百世而光霽斯文者又在君子之自得者何如耳子勉父兄子弟之間凡數十百人若崇述孟簡崇厚皆爲聞人余故樂爲之記抑以餘言爲然否乎

集虛庵記

集虛庵者道士許全義修眞之所也庵在幹越之玄明觀其曰集虛者取莊周假托之辭惟道集虛之義也以余昔敎其邑乃來徵記余進而問焉虛之爲言空也道何由寓旣虛矣庵何以居且方外之士黜聰明去健羨外形骸又焉事余文全義對曰吾嘗觀諸水矣虛則流實則滯觀諸火矣虛則明實則闇觀諸室中虛則通實則窒物皆然心爲甚初吾之未入道也驅馳乎俗務奔走乎塵勞膠膠擾擾困於物者屢矣曽不與之化者幾希幸而去此托迹方外翛然獨處乎是庵以修吾道審一气之存固天地之根滌除玄覽八荒洞達恬淡希夷虛空生白固知眞道實集乎虛也此吾南華老仙蓋將以其虛而虛天下之實豈徒爲是荒唐之言無端崖之辭也哉然亦述仲尼所以告顏子者心齋之要不外是矣昔吾得於師者如此願有以敎之餘告之曰子之言子之道也周之書周之言也必曰吾道率性者是已反身而誠樂莫大焉子𨿽遊乎方之外歸而求之必有得於性分之內者亦非余之所能彊也𨿽然彼有徇於外者日奉其敎應酬鄕井閭閻之間往來屑屑終身而不悟者視全義大有徑庭矣余舊與其師徒遊觀其居山林之幽蕭散閒曠皆能攻苦食淡勤於其業以興廢舉墜有可尙者故爲之記

味菜軒記

從子曦今年春來省侍間語及故廬對曰新築室室之後開小軒爲修息之所未有名敢請適福建參政熊本誠遺菜圖遂以味菜名且爲記以朂之在禮曰六十宿肉又曰六十非肉不飽而孟子亦曰七十者食肉古者制民有恆產故飲食衣服宮室器用皆有恆制茍年未六十者不肉食𨿽食肉亦不恆也七月之詩食郁及薁亨葵及菽食瓜斷壺此民之恆食也至於獻羔殺羔祭與奉上焉已爾自周衰戰國縱橫敗先王之制逮秦阡陌開而地利盡井田廢而恆產亡民無恆產則無恆心故放僻邪侈無不爲矣放僻邪侈由不知約也約則儉儉徳之共也反儉則侈侈惡之大也君子非淡泊無以寧志吾家世儒素吾父遭元季喪亂由金川徙南昌辛勤立業遺子孫以忠孝勤儉子孫當世守也吾承祖宗遺澤徳薄能尠叨沐聖恩有位於朝自筮仕至於今三十有四年矣未嘗一日敢忘先人之訓也又嘗見鄕裏故家未有不由祖宗勤儉積徳而興至其子孫亦未有不以奢侈驕惰而喪今之名軒亦惟子孫本忠孝務勤儉守先訓而已昔汪信民嘗言人常咬得菜根則百事可做文定公聞之擊節嘆賞曦尙念之哉

瞻衮堂記

君子居江湖之逺則思其君處廟堂之上則思其民此固忠愛之心不能自己然亦職分之當然也前太常丞贈少卿袁公廷玉嘗以唐舉呂公之術受知於上遭遇寵榮人鮮能及旣老得致事乃名所居之堂曰瞻衮其志蓋可見矣夫衮龍衣也衮冕九章以龍爲首天子享郊廟臨明堂朝會諸侯之法服也昔者廷玉之在朝廷從容簮紱班鵷鷺之行覲天顏於咫尺親道徳之光華則繪畫絺繡煥乎天章無日不接乎目而亦無待於瞻也及其退休於家優遊暇日望蓬萊之五色想翠華於天上𨿽跬步必懷乎恩眷𨿽一飰不忘乎周旋蓋其忠愛之心爲無窮而筋力則不逮矣顧其力之不逮而欲寓其無窮之心此瞻衮之堂所以名焉今公辭榮而逝已十年餘而堂固在其子尙寶少卿忠徹數以記請余嘗接公緒論毅然正直皆中理道知公爲儒者而公嘗以逺大相期余𨿽不敏寧無一言以酬知巳邪故勉爲之記庶幾表公之夙志使不泯於後而忠徹不遺其親之仁於此亦可見矣

重修徐髙士祠堂記

水經酈元雲贑水北徑南昌縣西曆白社其西有徐孺子墓又北歷南塘其東爲孺子宅際湖南小洲上豫章續志云孺子亭卽孺子宅也舊宅在州東北三里許塗廙古今志及寰宇記皆云在梅福宅東陳蕃爲遷於塘東百步湖南際小洲上卽酈元所云者自唐以來固已於其所作亭宋初王明爲守更新之易爲廣廈未知何時復毀及南丰曾公繼爲守始卽其處結茆爲堂圖孺子像而祠之亦曰湖南小洲上有孺子宅號孺子臺蓋曰宅曰亭曰臺皆卽其處而世易其名耳元初江西行省參政東平徐琰重作之至正末毀於兵故處沒爲民居髙橋之南有孺子亭者蓋自唐有也考之郡誌唐宣宗時塘東有三亭曰涵虛曰孺子曰碧波乾符中俱廢洪容齋曰碧波後爲孺子祠髙橋之孺子亭余幼時嘗遊其下土阜■﹝立乞﹞立有亭巋然祠孺子範土爲像乃漢衣冠也洪武甲寅都指揮宋晟以其當行道平之太守許方遂遷祠於環波亭之故址而碧波之孺子祠亦沒於湖矣環波亭者宋淳熙中張帥子顏卽涵虛廢亭所建後亦廢故髙橋之祠遷立焉祠枕湖風雨所會歳旣久而祠益壞永樂癸卯秋監察禦史張公庸謁祠嘅然有志新之郡庠生黎彥當陳昶因勸率好事者鳩工聚材以成其志於是參政樊公敬憲副成公均各以其祿助之作祠堂三間廣二十四尺深加廣之數二尺甃其壁而繚以垣中新肖像外樹門屋規制一新丹碧煥然於湖光煙水之間五閱月而告成旣成又五年而求余爲之記嗚呼孺子平生志行見諸史其髙風淸節重於當時稱於後世千百載無異詞誠獨行之君子哉抑嘗論之伯夷之淸柳下惠之介孺子有焉若孺子者夷惠之間也君子論世尙友況居其鄕者乎故不以鄙陋記其本末使來者有徵焉

梅雪軒記

梅雪軒者行部主事洪玙宗器所寓之室也洪氏世居嚴之靑溪東晉時曰紹者仕爲門下侍郎進階金紫自是子孫累以武事顯至宋曰嘉瑞曁子雋皆由進士歷官爲聞人數傳至九齡仕爲江陰州僉判僉判五傳至源洪武中由太學生敎諭饒之安仁卽玙之先君子也玙嘗從其先人還靑溪指故廬曰此僉判所立據溪山之勝四時朝暮之景皆在幾席僉判性嗜梅故左右前後皆樹梅歳寒冰雪之時粲然芬芳顧視山林艸木揺落而此獨秀潔於是扁其讀書之室曰梅雪蓋儗徳焉玙固識之故隨其所寓亦以梅雪名昭先徳且述事也昔李贊皇以經濟之才超邁之气爲能宰相溺於玩物拳拳乎平泉樹石遺戒子孫卒不能守君子以爲愚若奇章之石嗜好尢篤奔走趨附之徒不亦愚乎二人皆君子所不取何哉於徳無觀焉耳至於幽人逸士之所好尙以爲風月吟詠之資亦徒取其淸而已洪氏之居自僉判至今已六七世矣溪山堂構不攺舊觀而梅之植者益蕃敎諭父子文學相承藹然蔚然其名位𨿽非昔人之比然砥行礪操獨可嘉也覩嘉樹於百年寄遐思於所寓而玙方將播其徳馨保其淸白無媿於梅雪無忝於前人豈非善繼述者乎是皆可書也余昔在幹越玙之先君子在安仁聲聞實相接今喜玙以進士發身能世其家蒞官才敏有聞於時因其請也故爲之記

○墓志碑銘

熊先生墓志銘

永樂元年十一月一日豫章熊先生卒於家其孫翼之走京師來徵銘嗚呼先生之歿也儼弗克弔哭尙忍銘其墓耶𨿽然儼辱知先生又嘗從校藝鄂渚往返同傳者踰月其平生履歷蓋嘗聞之矣且不鄙期待以斯文甚至今其已矣銘可辭乎乃敍而銘之先生諱釗字伯幾姓熊氏其先江陵人後徙南昌中葉有諱逮者南唐時贅居丰城之拏岡生延福仕李氏得顯官六傳至本復還南昌本生亨亨生開乃遷進賢之北山再傳至純有文學仕宋爲儒學官知名當時辛稼軒極推重之實先生之髙祖也曾祖夣齡祖立信俱以徳操表儀鄕邦考元誠篤志雙峯饒氏之學故先生自幼所得固已大過人矣旣長父命從廬陵王先生充耘受書經陳先生植受春秋蕭先生彛翁受詩經元至正甲申遂以春秋領鄕薦爲崇仁學官釋菜之日虞文靖公躬詣學酌酒與諸儒交慶得友又酌諸生慶得師由是聲稱翕然滿考復典敎進賢適鄕邑騷然弦誦遂寢旣而徐壽輝兵犯江西江東之民相煽而起先生乃與里人樊明仲合謀倡義立營柵阻大湖以守北山時江西被攻甚急固守者五十四日外援絕先生出奇兵與戰連捷其黨稍卻夜遣壯士持羽書踰城入告城中得報乃並力出擊圍遂解省臣嘉其功承制署南昌主簿自是將水陸軍守禦招輯凡七寒暑以積勞授將仕郎臨江路知事再升登仕郎江西等處儒學副提舉未幾陳友諒以兵攻省城城陷守臣出亡先生間道之臨川以策幹司徒公多通營國公和尼齊皆不能用徒受命收兵故部而事無及矣友諒旣得志欲招致之先生隠匿山澤中不出者數年廬陵劉仲孚聞而嘆曰倡義有爲蹈義有守足以表見於世而北山遂有忠義之美名不其賢乎初丞相額琳沁巴勒將兵恢復由江東而來聲威赫然愚民罣誤賊中者多死先生潛招諭使復業百里之間全活者甚眾當統禦之際鄕邑饑人相食先生力請於省得米麥賑之民賴以生者又甚眾蘄黃富民數百艘避兵北山下鄕之豪士恐其作亂將掩取之先生令人密伺知非爲亂者卽白於眾事遂止嘗自誦曰吾平生無過人者世亂而造千家之命年饑而起萬竈之煙如斯而已矣入國朝先生老處丘園日與學者講論經義循循不勌及其門者皆以文學知名四十年間江右士大夫論老成碩徳禮文之所取法後生之所依歸興賢校藝朝廷四方之所徵聘必之先生洪武癸酉校書會同館書成宴錫甚厚嘗與儼論學及敬齋箴曰其要在動靜弗違表裏交正此二句反復推論乃一篇之關鍵昔雙峯饒氏得之於弘齋李氏李氏則遡紫陽朱子以接夫濂洛之傳者也今豫章學者多宗饒氏而饒氏之學蓋自敬始釗幼承父師之訓及登虞文靖公之門得公指諭亦曰戰戰兢兢如臨深淵如履薄冰曾子終身之敬也求諸聖賢之心必考乎儒先之敎凜凜乎其可忽哉嗚呼先生之源委若此其綱領旨趣可得而見矣其所著述有學庸私錄論孟類編春秋啟鑰杜子美詩注及虞亭文集若干捲儼皆得而讀之宏博精切各極其底裏其卒也享年八十有三其塟也以卒之次年十二月某日祔梭渚龍馬洲先人墓側母吳夫人衣冠世族初娶葉氏繼室周氏子男四人長安石陜西平涼上郿逓運大使次實次筠俱蚤世次稷女二人長適樊榮昌次適張端夫四子二女皆周出也孫男三人長卽翼之次長生次公受孫女四人實筠嘗以事赴理爭就逮竟相繼死君子謂實死於友愛筠死於篤孝𨿽皆出於天性然亦敎所及也先生善事重闈虞公題其堂曰介福且爲文以美之叔父元明死於外收葬盡禮撫其遺孤俾克成立姑氏適人貧窶存則賙給之歿則資斂之與鄕人處一以徳讓逺邇化服嗚呼入則孝出則弟仕則致其力守聖賢之學淑諸人以終其身若先生者歿可祭於社矣銘曰

猗與先生徳懋而崇學粹而丰道積厥躬四方式宗有猷有爲而卒不施休慶用貽引物連類大肆厥辭猗與先生令聞永埀

故資政大夫禮部尙書鄭公神道碑銘

國朝混一區宇禮樂敎化唐虞三代之盛也公卿大夫由科第發身事業文章炳炳烺烺近代鮮儷若尙書鄭公之深沈惇厚恢廓有爲尢進士之傑魁者今其已矣其可得哉公諱賜字彥嘉姓鄭氏世爲閩之建寧人曾祖諱食邑祖諱蘭芳俱有隠徳稱善士考伯仁初娶張氏久無子祖母範憂之禱於神已而公生側室陳氏出也生有異徵族裏皆奇之旣失所怙張夫人愛之猶已出鞠育敎誨進於成立俾入郡庠充弟子員郡博士嚴敎條以束諸生諸生多不能堪而公獨安之磨礲淬礪不懈益勤至不知饑渴寒暑以蓄其有下筆爲文日演以肆居處有禮言動不茍𨿽尋常幾格間圖書筆研亦秩然有序名公魁士一見皆器重之由是聲譽藹郁出於行輩洪武甲子遂以易經領鄕薦明年擢進士拜監察禦史時天下郡邑吏多以浼冒獲戾逮系無虛日朝廷宥遣戍邊特命公於龍江編次其行伍值暑甚公召諸械者諭以主上恩意開示大信脫其械俾各僦居止息每旦一來見眾感悅如期無敢後其有疾病羸弱者日蠲祿米具饘粥湯藥以給之獅子山有道士某僧某見曰鄭禦史法官也能惠施若此吾徒寧無愧乎於是相率出資設行庖爲飲食諸戍徒賴以全活者甚眾以至道路往來困乏之人亦獲其濟皆嘆曰此鄭公之惠也秩滿升湖廣布政司右參議始至諸曹吏多驕蹇奢縱公召立庭下訓飭而約束之吏斂手不敢爲非多滿考擢用爲材官於是皆感公之徳公於政利有當興害有當去施罷不竢日諸峒苗獠反側不常鄰境郡縣數被侵毒公召其酋長布告恩威結以信義寛其徭賦諸酋感激拜謝誓不再爲惡鄰境之民悉得安堵丁張夫人憂去官居家杜門謝賓客疏食飲水三年之間哀慕如一日服除至京轉北平布政司右參議舉措施爲咸得其宜吏民胥恱今上時在藩國公服事惟謹尢被眷愛復以事相連謫置安東屯行次冀北山谷間父老數十輩拜於路曰吾儕小人仰盛徳者久矣今獲一見幸甚各載食與漿相迎勞又攜鈔千貫來獻公力拒不納遂行未幾抜爲工部尙書上卽位轉刑部尙書賜內廐名馬踰數日以陳夫人憂懇請去位上初政圖仕舊人勉畱公乃止每旦出則正衣冠視事夕入則易服就位哭奠如儀永樂三年遷禮部尙書凡朝會祭祀貢獻禮儀參酌凖式質文彬彬奏議詳雅人誦其能嘗病暑上數遣人賜藥物有詔命儒臣纂修永樂大典公實爲監修官公爲人有容往來交際不失其敬接士有禮禦下有恩以寛廉平直聞於天下號稱名臣公爲文有聞一齋集若干捲適興集若干捲又有泛鄂渚躋桂嶺經朔漠覽平城紀行諸詩皆淸雅和平之制屬纊前四日公待漏直廬夣神人肩一龜遺之公盛以盤視之乃木龜也覺而語同列曰吾其不食已越三日俟朝內廷日將晡忽眩瞀不能支僚吏掖出登肩輿至部喉中有聲轟然湯藥不下咽夜二鼓■﹝口答﹞然而逝實永樂六年六月廿四日也享年五十有八上聞之嗟悼甚命工部制棺槨遣官諭祭寵遇之隆終始如一君臣之義至矣夫人蔡氏淑而賢有子一人曰中女三人長適楊壽夫次適鄒魯璧次適李浩皆士人孫男二人長曰綱先公卒次曰某在𦇤褓孫女一人將以某年月日葬某處子中持狀求碑銘儼辱知公舊辭不可乃爲之銘銘曰

猗與鄭公爲時名臣嶻嶻紫芝寔降其神維稟之丰維積之隆敷施振邁有赫其逢孰不爲仕公簡﹝闕﹞

張處士墓志銘

余昔寓華亭得爲善之士老而彌篤者一人焉余所遊者字示卿諱文珤姓張氏後山處士其號也自余去華亭十有三年矣每與賢士大夫論善人富而好禮若處士者不多見聞餘言者𨿽不及識處士蓋亦想見其人焉今年春友人趙友同來京師賫天臺陶九成狀一通致處士之孫完之意來請銘按狀處士之先世爲中州人有仕宋從南渡遂居杭七世祖某嘗遊華亭愛其山水乃結廬於幹山櫻珠灣而徙家焉五世祖某又遷鳳凰山之陽曾祖通好施予每大雪中掃地布粟以飼饑禽壽九十有三祖顯通天官陰陽之學壽八十有四考俊勤敏有才略壽七十處士器宇魁岸天資頴發每自策勵務進於善其事親也奉養無違居喪毀瘠哀慕終身其處昆弟也無間言於親戚務盡恩意其自奉也衣止布帛食無重味其敎子孫也以忠孝勤儉爲本其於鄕黨州閭或婚喪或患難或凶荒或疾疫或貧不能存凡以急告者悉應之無恡色晚年喜與方外之士遊羊豕鴈雞之畜非賓祭不殺或出見漁獵輒市其所獲而縱之遇杠梁圮弗治者亦完而新之以故人咸稱長者永樂元年九月十四日以微疾諸孫扶掖端坐問日支幹不及他事夷然而逝享年九十配孫氏先處士十九年卒子男一麒亦先卒女一適盧祥孫男二彬完曾孫男三暐旼■﹝日東﹞以是年十月二日卜兆余山之原與孫氏合塟焉塟之日逺近傾赴執紼者屬路傳曰積善之家必有餘慶以余所聞所見於張氏自其先世以來及處士之身家故多資皆以康寧而享壽考將不謂之積善之長乎若處士克全五福以昌厥後天之報施善人有由然哉其可銘也已銘曰善之積慶斯獲躬壽康後逢吉識諸幽瑑玆石

故承事郎曲阜知縣孔公墓表

故承事郎曲阜知縣孔希範者孔子五十六世孫也歷官十有七年以目眚致仕踰年而終享年六十有五旣塟之五年其子詢寓書奉狀來徵墓文公字士則元中奉大夫襲封衍聖公國子祭酒諱克堅之子嘉議大夫襲封衍聖公累贈通奉大夫河南江北等處行中書省參知政事護軍追封魯郡公謚文肅諱思晦之孫累贈通議大夫禮部尙書上輕車都尉追封魯郡侯諱浣之曾孫曾祖妣李氏祖妣張氏皆追封魯郡夫人妣張氏元濟寧總管子仁之女封魯郡太夫人公天資秀穎器宇髙邁自少侍中奉讀書成均精勤博涉已爲人所器重元季兵亂侍中奉歸闕裏入國朝王師下中原有詔卽闕裏起中奉公侍行當是時朝廷褒崇先聖於中奉特加恩禮而公之兄希學仍襲封衍聖公族人復賢公欲薦知曲阜公曰先聖徳澤均被後胤吾兄弟豈得專其美於是讓其從叔父克■﹝田﹞克■﹝田﹞卒又讓其從兄希文希文免而族人卒薦公遂拜世襲之命實洪武二十八年春二月也公爲政直道而行於宗族於鄕人不以私廢公不以恩掩義逺邇之間小大親疎咸懷其惠邑嘗有豪彊誣細民代戍邊者其人上下關節民被鉗制受誣不能自直公嘆曰吾爲令民枉而不理非職也乃具本末力辧於上官由是細民得直而罪其豪彊其它效尢者遂斂迹初五季時有外孔氏嘗冒聖緒因亂肆毒幾絕孔氏至其子孫亦假托世冑覬蠲徭役公曰是亂吾宗今不明後世莫知矣乃力斥其非絕不與通遂以宗譜重刻石廟庭本支源委粲然別白千百世之下𨿽有昧冒不能紊也四代祖考墓隧之碑闕公皆建立上以昭先徳下以詒孫謀其志勤矣哉凡族有喪不能舉邑有窮獨死無後者往往具棺斂以塟之人有孤子女貧無以嫁娶者又給資裝爲之嫁娶今襲封衍聖公彥縉公之從曾孫也初在𦇤褓而孤公保育調護俾克成立歳時祭享皆主於公而事無大小不避愛憎一切視爲已任由是內外族姻無不順適賓禮往來各得其宜至於督修廟宮而著其功能墾復土田而增其歳廩衛先陵而申樵采之禁贊公府而杜請謁之私凡於宗家無不盡心焉乃以永樂十年十一月八日終於正寢是月丙午塟祖林之原孺人畢氏有賢徳克相其家後公五年卒其塟也袝於公墓子男三人曰詢曰誠曰訔訔蚤夭女四人俱適賢士孫男八人公貞公英公欽公良公鋼公恕公禮公溫孫女四人皆在室嗚呼公之心純而正行潔而方才敏而周政通而和孝友忠信出乎自然髙懷雅量不見畛域而又文以詩書節以禮樂雍容揖讓於其間信乎神明之裔卓然不可及矣而遺愛之在人者詎可泯耶謹論次其徳善用表諸墓以告來者

贈右春坊右庶子楊公墓表

聖天子纘承大統臨禦萬方治定功成乃永樂十年春三月詔天官錫誥執政與侍從之臣於是右春坊右庶子兼翰林侍講建安楊榮得推恩及其考妣考贈奉議大夫右春坊右庶子妣贈太宜人榮旣拜寵嘉遂敍次公之行實求爲墓表公諱伯成字士美其先關西大族唐末逺祖某仕於閩後子孫遂爲閩人有諱達卿者積仁絜行孜孜不勌𨿽昆虫艸木不忍傷其生嘗讀範益謙座右戒範氏義田記愛之令善書者揭之壁間俾子孫出入觀省以爲訓實公之考也公爲人謹厚事親能致孝處昆弟能友愛敎子姓以義方遇內外族姻舉雍穆無間言接鄕人能以禮下之讀書每至忠孝節義之事又喜懇懇爲人誦說遇人窮乏樂賑之不獨宗族子弟資給而得所敎養至於外氏甥侄貧不能立者亦皆指廬授業撫育而婚嫁之不獨內外之親爲然至於鄕裏之間寒者賴以衣饑者賴以食貧困者賴以周急歳時伏臘察其甚窘廹者雞豚壺漿輒掇以遺之而賴之者尢眾其有鬥爭持兩端就公正之皆得其平而去嘗卜居近雲際峯與龍津舊廬相望山水明秀喬林淸池森碧可愛乃立堂曰雲山樓曰藏書日優遊於其間爲所知舉茂材徵書累至以母老力辭不起後復以孝廉徵例以子官得賜歸旣歸當道者以其子列官於朝數欲見之公固以疾拒自是足迹不至城府六年春庶子蒙賜上尊臘肉嘉果乃遣家童馳獻公家童至未卒前六日也越三日公遂薦之家廟合宗黨設宴以饗之酒旣行舉醆祝曰荷先世積徳衍慶於吾子而吾獲沾恩賜何其幸也今日與諸公固當盡歡人生宇內寓形爾恐後會難期聞者皆驚愕其言莫究所以然亦不敢訊又三日復趣家人具酒食召諸弟侄至且飲且囑曰吾平生無徳及人承先人遺澤以有今日今其已矣死生命也若等無庸戚愼毋厚塟所斂衣衾止以布帛擇地止溫厚及時襄事毋拘術數人有假貸而不能償者悉折責棄券語訖遂就枕至夜分奄然而逝實是年四月廿有八日也得年五十有六配劉氏有子五人長卽榮也次富次惠先公卒次信次貞女四人孫六人某年月日塟某處嗚呼昔連處士應山一布衣終於家應山之人思之而不忘夷考其行之大端不過散資以賙鄕裏出糓以平市價而已至其子舉進士爲縣令人皆以爲陰徳之報今公世有善行視連過之逺矣而庶子之顯融上及其親其視連又可同年而語哉況死生之際亦大矣公預燭於事而不亂非其心曠然無累於物者能之乎是皆人所難能者乃揭以爲世之勸

文淵閣大學士兼左春坊大學士贈資善大夫禮部尙書謚文穆胡公墓志銘

永樂十六年三月文淵閣大學士兼左春坊大學士胡公以疾在告上命太醫視藥遣中使勞問無虛日而公之疾日篤未卒前三日謂儼曰廣荷朝廷厚恩無以報稱今至此其命也惟其不朽將子是托旣卒翰林侍講鄒公緝狀公之世代履歷其孤穆奉狀來請銘公諱廣字光大姓胡氏其先居金陵曰公霸仕南唐爲吉州刺史子勝徙居廬陵之薌城七世至宋資政殿學士忠簡公銓以忠義表見於世又五世曰敬之宋修職郎始徙吉水之大洲遂家焉曾祖鼎享祖彌髙皆業儒以徳行稱鄕裏父子祺洪武初以儒學進官至延平知府延平公昔遭喪亂於鄕人有陰徳其仕也於民有惠政公生八歳而孤母吳氏故元進士永丰縣丞師尹之女賢而能其家公敎育於母自幼恭謹不縱爲子弟遨嬉事及長知好學日記數千言能自策勵卓然有成嘗遊閩廣間賢士大夫見其才气皆折行輩與交謂他日必成大器旣歸嘅念先徳不肯隨人後乃入邑校爲生員未幾以詩經領鄕薦遂中進士甲科爲翰林修撰一時名聲大振眾謂延平有子矣及遇上龍飛入正大統公首被選擢爲侍講轉侍讀領代言之任日見親信公爲人重厚寡言小心愼宻上尢重之永樂二年三月由侍讀升右春坊右庶子五年十一月拜翰林學士兼左春坊大學士而寵任益隆公旣以文章爲職業於羣書百家之言博極其底裏停蓄深廣發而爲文志趣髙邁沛然若決江河莫之能禦而制誥命令諷諭告戒文辭爾雅上宣徳意下達人情莫不悚動感悅故倚注之重錫賚之厚加於等倫七年二月上巡狩北京公與左春坊左庶子楊公榮右春坊右諭徳金公幼孜皆扈從明年二月上自北徵三公亦從出居庸踰野狐嶺涉興和以入沙漠其道塗山川之所經風气之所接與夫王師破虜功烈之烜赫皆命公紀文勒石鏗訇炳耀超越古今上旣還南京諸大臣曁公等並錫誥而延平公得贈翰林學士母封太宜人十一年春上復幸北京明年再扈從出塞有功而還是年冬公遭母喪特賜內帑敕令襄事起復旣至入見上慰勞甚至十四年三月進公文淵閣大學士仍兼左春坊大學士楊金二公俱爲翰林學士公前後爲試官考第進士皆合公論得人尢多上嘗命儒臣纂修國史公爲總裁官書成旣進公在疾上命卽公家賜文綺襲衣鈔錠公旣拜賜竟不起以是年五月八日卒於北京官舍春秋四十有九上悼惜之命有司治棺斂贈資善大夫禮部尙書謚文穆賜祭者再恩榮始終之盛縉紳之冠也公娶夏氏封宜人子男三人穜穆穗女四人長適陳年餘在室孫一人善裔女一人有司具舟遣官與穆護喪南還將以明年旦日塟某處公平生所著有文集若干卷詩若干捲藏於家於戲國家六合混一人文昭宣民物康阜而論道經邦佐理贊化措天下於乂安則有公卿輔弼股肱之臣夙夜匪懈以修厥職至於論思宥宻侍從左右以學術文章潤色鴻業黼黻至治於其間亦必有英偉特達髙世之才而後能化今傳後埀之無窮若公者今其已矣烏可以泯故敍次其始終而銘焉銘曰

有美胡公質茂而丰蚤承家艱允迪孝恭種學績文不同爲工掲徳振華譽望日隆旣鶱旣舉蔚爲儒宗飭其才能掌帝之制鳴玉曳組薦膺寵寄孜孜竭心登崇禁林論思左右恩顧益深盛徳至治歌詠鋪張宗廟朝廷鬱鬱洋洋誕敷文命洽於羣情昭示四海逺揚天聲生旣尊榮歿加顯名始終之眷莫之與京維徳維績於時有光勒銘斯石永世不忘

贈資政大夫禮部尙書呂公墓碑

聖天子卽位以來四海寧謐庶政咸和乃嘉股肱之臣能協恭於理懋明顯功特詔錫六尙書誥遂推本其祖考而褒崇之於是禮部尙書呂震得贈其考呂公爲資政大夫禮部尙書永惟對揚休命光昭潛徳以埀示久逺乃來請文將歸而刻之墓石按呂氏其先系出姜姓封於虞夏之際子孫因以國氏歷漢魏晉宋隋唐世有聞人自宋以來在河南者以相業顯在京兆藍田者崇厲行義著聞天下而僕射爲元佑名臣公蓋藍田裔也諱宗信字子節世爲咸寧人祖諱某父諱敬甫贈禮部尙書母張氏追封夫人公自幼端恪長益惇茂讀經史究大義凡古人行事得失曰善吾法不善吾戒以自修飭長安漢唐舊都習尙侈靡公一切脫去不混流俗內孝父母外睦鄰族篤交卹匱一以忠厚積善爲本嘗曰居鄕不能力善爲政不能濟物非丈夫也以是朂諸已亦以是訓諸子弟以是行於家亦以是語諸鄕■﹝尙阝﹞親友以故人益仰重咸謂公長者公平生志趣超逸遇山水佳勝輒命酒賦詩自娛怡然也生五子長卽尙書次萃庸巽文嘗告諸子曰吾不幸早值元季弗克有所成今汝輩幸遭聖明非學不足以立身宜勉之洪武甲子尙書以文學取科第累官山西北平按察僉事今上入正大統擢爲大理卿繼升刑部尙書復攺禮部忠直自信惟寅惟淸上嘉其能士推其正繄公之敎然也尙書爲刑部時公尙無恙祿養榮厚士大夫嘆慕之以永樂三年十二月二十六日卒享年六十有四塟於櫟陽之原旣塟之七年有褒贈之命配蓋氏封太夫人嗚呼惟公見善明故行之也恪積徳厚故發之也大天道之報善人非偶然也尙書旣克顯揚其親祗承寵光復謀刻石以詒後世可謂至孝銘曰

呂爲著姓世有顯聞中晦而蟠族益茂蕃惟公承之克浚其源不有於躬乃啟後昆是生令子遭時明聖遂躋顯庸以弘世慶鐵冠繡衣斧節煌煌出廉晉兾不逺其鄕乃司廷平乃掌邦憲乃秩宗伯薦膺寵眷巍巍廟堂佩玉瑲瑲侍帝左右邦家之光惟此顯榮惟忠與孝惟子之賢惟公之敎帝念本始有錫自天煥乎龍章賁於九泉生崇令名歿有褒錫莫榮於爵莫大於徳刻文玆碑惟後之式

宣聖五十七世孫襲封衍聖公神道碑銘

公諱訥字言伯姓孔氏世家魯曲阜前資善大夫襲封衍聖公諱希學之子元中奉大夫襲封衍聖公國子祭酒諱克堅之孫嘉議大夫襲封衍聖公累贈通奉大夫河南江北等處行中書省參知政事護軍魯郡文肅公諱思晦之曾孫實宣聖五十七世孫也公魁梧厚重寡言笑篤學恭謹不以貴冑驕人士大夫喜與之遊樂善好施遇孤貧不克婚塟者𨿽傾貲濟之無難色又能詩工篆法人得之者皆傳誦誇美相貴重華問益彰洪武癸亥居父憂以國哀赴京祭孝陵旣竣事入見天眷甚隆顧謂廷臣曰孔訥眞聖人子孫遂賜膳光祿命禮官館於太學遣尙書劉仲質勞問日繼庖廩復賜衣物鈔錠充牣捨館將俾襲爵以居喪乃止服除丙寅正月朝京師旣見上大喜卽命禮官卜日授爵於是以二月二日拜襲封之命受誥大廷百僚班列仍勅禮官以敎坊樂導送至太學學官率諸生二千餘人迎於成賢街觀者莫不贊嘆光榮明日入謝復賜襲衣宴於禮部又明日釋奠於學廟以拜命告恩禮之加古未有也初行誥詞吏部奏用資善階聖諭曰旣爵公勿事散官但誥以織文玉軸爲異耳遂爲故事每歳入覲得給符乘傳班序列文臣首厚其廩餼下及傔從此又古未有也公天性仁孝待宗族克盡禮意奉祭祀極其嚴敬至於廟庭修作朝夕程督竭其心力不以爲勞洪武庚辰九月十六日竟以疾終得年四十有三以某年月日葬祖林祔考墓也夫人陳氏繼商氏王氏子男四人鑑鐸鈞鏜鑑襲封衍聖公後公幾年卒女五人長適李添祥次適宋平次適王騏次適侯正次蚤卒鑑之子彥縉今襲封衍聖公公之冢孫也曾孫一人原嗣公歿後二十年墓無文彥縉將樹碑墓道以昭先徳來請銘其詞曰

維道之髙維徳之厚金聲玉振以昌厥後歷世五十而又七葉偉矣聞孫克紹先業宇量恢恢威儀怗怗明詩習禮光華煜燁天之所與族之所宗保佑申錫格於宸衷榮名尊爵超軼顯融寵恩異數維聖之崇佩仁服義如守憲律終始惟一靡有愆忒由來龍蛇賢人之嗟溘爾長逝徳音孔遐祖林之原楷木蒼蒼若斧若堂昭穆相望維公之兆祔考宅幽旣封且固世徳作逑延畀後昆慶澤斯流刻詞樹碑永昭厥休

灌城阡碑

永樂六年戊子九月十日先公直翁先生卒於家是年十二月丙申葬南昌灌城鄕懸榻裏施家窯之原先是洪武癸酉六月十五日先孺人卒以其年十一月十九日卜葬是原至是先公遺命葬右壙而孺人次左也初有表志無貞石未刻今得余幹梅溪之石謹述隠徳懿行用志諸阡云嗚呼胡氏之先系出不一公之族近出新淦之城口自經喪亂族逺譜逸不知始所從莫適其系也自六世祖十三承事宋端平間始遷邑城之南髙祖紹久曾祖祿賜祖子復考誠叔惟世懷徳弗耀委祉後胤公諱鼎字重器自幼恪愼端莊屹然如老成人從鄕先生聶則正受春秋業成值元季兵亂與先孺人奉二親避亂田野間竭力致養未嘗乏絕以戚其親親沒𨿽喪亂中葬必以禮不敢茍且以儉其親旣襄事時南昌爲龍興當省治有兵衛乃與兄虞部府君徙家焉復遭喪亂家屢毀於兵入國朝沐浴濟化始寧厥居前進士鄱陽程國儒來爲郡守造就人才立賞試格進諸儒生第其業之髙下而激勸之於是虞部與公各以其業就試連得髙等而虞部且魁多士後虞部以薦徵與公握手別曰凡出而仕君臣之義也弟敎子孫毋墜先業孝弟之道也公自是日取詩書禮樂用敎導其子若孫𨿽祁寒盛暑不懈儼幼蒙闇公程督之尢切及令桐鄕迎公就養時民有獷傲欲置諸法公聞之曰此愚民敎未浹爾遽置諸法於政云何且爲政不可不愼一或過當傷和累徳非細故也儼凜然佩服終身不敢違公嘗以僑寓違逺丘隴每歳春和不逺數百里拏扁舟歸故里具牲酒上冢退合族裏之人敍宴而還家居祭享揆時備物俯仰齋肅𨿽老亦悲戚處鄕裏恂恂然未嘗有所忤𨿽僕奴輩待之無嚴辭厲色與人交忠信篤敬衣食有餘樂振人之窮急貸不能償者亦置不問人有善輒樂慕稱道之有不善者誘掖勸戒開其善端而率徳攺行者亦多有焉其有爭短長曲直持不平者得公一言而釋以故君子喜其公小人樂其和而徳義尊於鄕傅先生箕熊先生釗與公交久重公爲善始終無間乃相與稱號曰直翁先生嘗以子官封桐城知縣享年七十有八以壽終葬之前期雨親賓祖奠者咸以爲憂至夜中雨止風泠然詰旦發引日皎然如春藩臬大夫郡邑官僚與凡執紼人士載道咨嗟及壙窆工人執事者皆汗浹背咸以爲此公之素行獲乎天者非偶然也孺人徐氏先十五年卒儼聞之公曰汝母性純惠蚤喪母事繼母能篤於孝敬旣婦於我事舅姑凡衣服飲食奉養之事必躬理之蚤暮不怠二親深自慰恱歳壬辰兵變鄕裏焚掠殆盡人少食家藏多亡汝母幸存服飾之具日以易粟奉二親不異平居不幸二親繼歿內外宗姻間隔獨與汝母匍匐襄事甲午薦饑加之疾疫邑井蕭條遂徙龍興凡治居捨生業立家之道汝母能以勤儉助我未嘗面憂戚之色凡若此者汝兄弟蓋未之知儼幼在先孺人膝下孺人口誦孝經論語敎之及長知事事見孺人歳時左右祭祀牲醴粢盛必丰潔待賓客酒食必精旨接親戚無不順適遇子婦嚴而愛𨿽疾病無廢容卒之年春秋六十也後八年以子官贈孺人子四人長長壽次發次卽儼次慶女二人長壽慶與二女俱夭孫七人旭昱■﹝日東﹞杲曄曦昭昱杲蚤卒今存者五人孫女七人長適劉正學次適劉朝英次適進賢令余杭吳英次適徐用中次適劉錤次適王恆次適毛宣曾孫九人訓讓諲謹詢訥欣詡詠曾孫女六人距先公之葬十有八年先孺人之葬三十有三年實爲洪熙元年歳在乙巳正月十一日復蒙推恩賁於冥漠先公加贈朝議大夫贊治少尹國子祭酒兼翰林侍講先孺人加贈恭人踰月儼以疾休致而歸又踰月乃克告於墓深懼衰朽筋力不任恐一旦泯沒則考妣之徳善郁而不彰不孝之罪莫大焉謹銜哀具述本末敍次如右俾後之子孫庶得以爲憑借之資也男前史官嘉議大夫太子賓客國子祭酒致事儼謹志

故元集賢司直曾公墓表

永丰曾氏系出郕國公逺有代序爲吉名族至元集賢司直諱如瑤字尙賢乃應奉翰林文字兼國史院編修諱巽申之子宋監察禦史兵部侍郎江西安撫制置使諱希顏之孫宋主管浙西帳司文字贈通直郎諱元老之曾孫母胡孺人生公有異徵幼與羣兒處不爲嬉戲屹然如成人從師學日授數千言輒背誦不失一字人皆以應奉爲有子矣旣長通書經天歷間侍應奉居元都用選補太學生其授集賢司直揭文安公之薦也未幾以應奉憂去官奉喪南還遭元季之亂嘅然有康濟之志時進士吳伯都刺佐江西省幕率舟師討冦公以策幹之不能用郡別駕蕭額森舊與公同監捨薦之郡守梁克中乃檄公主永丰縣簿公至欲有爲而事已去不可復振卽挈家去隠玉笥山中入國朝喪亂旣平乃歸葺田廬復先業洪武初遂應詔長鄕之田賦徵斂以時不爲暴刻或勸之加量公曰吾祖父以來量如是卒不易後以事遷鍾■﹝禹隹﹞年六十有八洪武丙辰正月三日以疾卒殯天井岡某年某月日自天井岡啟葬於鄕之某原配周氏子四人長洵次源次潛次潼女三人孫男幾人曰棨翰林侍講曰棐曰檃棨懼公之潛徳不耀乃以狀請余惟公以文獻世美力學踐行故能安於去就埀休燾後豈有涯哉乃本厥初著其實表諸墓上以畀厥胤

先伯父虞部府君行述

公諱璉字汝器姓胡氏世家新淦自幼有大志當元季見爲政者屍厥官胥徒縱橫蠧蝕民奮然欲有所樹立以利夫人而不得自效居常悒悒聞廬陵鄒先生選與其弟連講學於淸江封溪之上卽束書往受業每下筆爲文章有奇气鄒先生輒稱善業旣成而世難作矣遂與先生自淦徙家龍興薦經喪亂乃混迹賈區人莫知其儒者也及我太祖髙皇帝廓淸海宇儒術用興於是郡守鄱陽程國儒進諸儒生課其藝之髙下以行勸賞公乃與先公各以其業就試適喪亂之餘程侯曁諸儒師得公昆弟文字於多士中嘉嘆不已特置公第一再試三試皆在髙第洪武初與廬陵劉子髙淸江張仲謙俱以明經薦至京擢授工部水部主事兩考升本部員外郎又三年轉虞部員外郎公性剛毅論議確然遇事矯枉輒欲以直繩之同列多不喜譖於宰執宰執亦不喜因中以他事遂左遷通判廣州居二年復以事解官歸卜築淸江往來豫章忽一日告其從子儼曰昨夢賦詩末句雲歸去來歸去來山中故人久相待吾其歸矣遂拏舟溯江而上至生米值風濤而沒實洪武十八年二月三日得年五十有八從子發督水工操二舟自沒所至彭蠡湖往返七日求公竟不得嗚呼痛哉配劉氏子男三人頔頴顗頴蚤卒頔爲盧龍丞卒於官顗亦繼卒有二孫戍遐方公文集若干捲在二孫所存亡不可知公爲政嘗聞其大者若工之陶冶常之河渠吳之海運淮之海艘皆爲劇務公實經理於權輿之日後來者得有所據而公之勞乃郁而不彰悲夫又嘗承乏禁林得見公應制詩文徒爲之嘅然公平生喜爲詩宋學士景濂尢愛其長句謂有唐人風格今記憶僅得若干篇殆存一二於千百嗚呼惜哉公之徳操行義凜然無愧於古人至遇事理之曲折在他人累百千言不能別白公片言剖析卽了然開釋合乎至公人皆稱之曰能然其所就卒如斯天乎人耶莫可得而知也所可知者其可泯乎謹述其大槪如右後之覽者卽斯文亦可知其人矣夫

故延平知府贈翰林學士胡公宜人吳氏墓志銘

永樂十二年十二月二十有四日故延平知府贈翰林學士胡公宜人吳氏卒於家其子翰林學士兼左春坊大學士廣聞訃卽設位哭儼旣弔而退越三日乃命其門人述宜人之世系徳美來告曰廣生甫期月先府君拜禦史之命仕於朝時兄姊俱幼太宜人專家事教子女讀書事女紅課僮奴治田圃種植畜養皆有條理先府君守延平不幸棄諸孤廣生八歳也太宜人喪葬盡禮悲哀成疾幾不能起及瘥日辟纑置論語膝上以敎廣曰汝無父吾寧必汝之有成也廣𨿽幼無知然聞太宜人言極悲痛謹識之不忘廣兄弟不天鞠育教誨皆太宜人之徳與凡扶持門戶官府之供賓親之禮男女長幼衣食百需之具又皆太宜人經理維持之力及廣際遇聖朝叨列侍從荷推恩特封太宜人逺埀教訓懇懇一旦至此極終天之痛何有已也然所以昭後世者幽室之詔惟子是圖按宜人諱瑞慶姓吳氏世爲廬陵永新人父師尹故元名進士永丰縣丞母龍氏宜人生衣冠宦族自幼閒禮訓通經史又善筆札至於剪制紉縫之事皆極精致父母甚愛之爲擇壻少得如意者獨延平君在生徒中器質端方學問篤實遂以歸之宜人自入門金珠綺紈悉脫去不禦躬操井臼執婦道以相其夫子於喪亂艱難之日人以爲難延平嘗撫育其從孤弟妹數人爲之婚嫁宜人能推所有與之宗族皆稱其賢仲姊寡居無子宜人迎歸養朝夕暇時二母坐一室講詩書論古今亹亹不厭傍置諸子誦讀與正句讀訓難字鄕閭之間尢贊其美今學士以文章黼黻至治爲邦家聞人有由來矣宜人常恨不及事舅姑遇節忌嚴祀事於家命子孫拜埽於墓終始如一又性聰明善記族黨兄弟有所遺忘卽咨詢𨿽數十年事歷歷舉之無毫髮差爽享年八十有二以壽終實永樂十二年十月三日也明年某月日葬於某山之原子二人長直次卽廣也女四人長適劉子仍次適黃志榮次適徐崇威崇威宿州知州次適解與髙孫四人穜穆導穟女五人長適劉誠次適陳年餘在室曾孫二人善裔善嗣女一人銘曰

猗歟宜人夙鍾令徳爰及於行克修內則延平之終厥家孔艱諸子在幼鞠育以安訓之書詩俾克嗣肖婦功母道族閭思效維玆懿美受天之佑寵章命服光於眉壽詵詵孫子蘭茁玉滋厥後式榖衍慶流輝猗歟宜人世實罕儔刻此銘詩用昭厥休

故通議大夫兵部左侍郎盧公墓志銘

永樂十四年十月六日兵部左侍郎盧公卒年五十有六自公卿大夫以及掾史執事之人與凡鄕裏交遊之士莫不痛惜之時儼還自北京旣弔哭退其家人攜其七歳孤欽持公世系履歷拜而來乞銘余與公友也且子壻於公義不可辭乃敍而銘諸公諱淵字文濊南昌之新建人曾大父蘗大父徳父朂世業醫有陰徳公幼孤母某氏教育之旣長入邑校爲生員淸苦力學遂以詩經充貢登冑監歷事兵部洪武二十五年夏五月選授司馬主事二十七年秋七月升員外郎尋升郎中三十一年夏以賢勞擢本部右侍郎未幾罷壬午冬有詔復起爲左侍郎公爲人篤實操履端正遇物恕而蒞事勤故自爲主事有能名及爲員外爲郎中歷年多而知故實凡視事劇及暮同列退公獨秉燭治文書不少懈侃侃自將未嘗矜伐以此人皆心服之至爲侍郎專檢校貼黃其條貫節目文理浩穰不得要領者其事多繆戾獨公任之貫穿錯綜皆有條理人又服其能嘗督工運木河上威惠兼濟事集而人不勞永樂十一年夏進表至北京居會同館疽發背危篤上遣中使賜以善藥日往候疾重輕以聞凡兩月疾瘳入謝又賜物甚厚旣還獨領部事知無不爲僚屬稟承政修事舉乃以子敬夭死悲感成疾逾年竟不起哀哉卒之日朝廷遣官諭祭憫其遺孤特給米五十石鈔三千貫恩禮隆矣將以某年月日歸葬某鄕某里配胡氏子男二人今所存者欽也女六人長適某人次適胡暕余在室銘曰維壽不躋維徳有餘維澤不渝以遺其孤

贈資政大夫戶部尙書夏公夫人墓志銘

夫人姓廖氏其先荊州人元處士諱瑞可之女贈資政大夫戶部尙書夏公諱時敏之夫人今少保戶部尙書原吉之母也元季處士寓沔之玉沙以經學敎授生徒時資政公之父某爲湖廣行省都事聞處士學行命資政從之遊以兵變不果行未幾鄂城陷都事歿於義資政奉其母入沔見處士與語大器之曰都事義士也可謂有子矣其後必昌遂以夫人歸焉入國朝喪亂平資政乃徙居長沙之湘陰洪武初教諭邑庠復以母老歸養而卒夫人奉其姑盡孝敬𨿽處窮約未嘗有幾微不足之色其姑安之教諸子嚴而愛嘗訓之曰吾見汝父辛勤一世手不釋卷今已矣汝幼孤何恃復嘆曰人生世間其業有四惟士爲貴汝等得爲士非惟不墜先業亦汝父之志也於是遣原吉入邑庠爲弟子員又訓之曰吾聞與善人居如就芝蘭久與俱化與不善人居如就蕭蒿久亦與化汝其識之姑疾夫人侍湯藥惟謹朝夕不離寢處姑執夫人手泣曰汝事我備極勞苦我老疾必不起念無以報汝願汝壽過我子孫事汝同汝事我姑旣卒夫人葬祭如禮及原吉領鄕薦仕爲戶部主事迎夫人就養後七年原吉升侍郎夫人以子貴誥封太淑人又五年原吉拜尙書考贈戶部尙書夫人進封太夫人太夫人慈惠溫恭而有賢子經綸通變出納和鈞以掌邦計爲時名臣而太夫人壽考尊榮世稱賢婦賢母焉享年八十以疾終於北京實永樂壬寅四月十九日也後二年奉命給舟檝第三子原禮載柩歸以是年某月某日葬某處子三人長卽原吉次原啟次原禮女二人長蚤世次適常州府照磨葛興讓孫四人琮瑛琪璨女四人長適監察禦史傅霖之子俊次適宗人府經歷虞進之子■﹝王扁﹞余在室昔韓滉識楊於陵爲佳士謂其有後遂以女妻之生嗣復卒爲相方之處士之於資政及今尙書公豈不信哉儼獲交尙書公嘗拜太夫人於堂上見太夫人禮貌從容辭气詳雅固知其夙秉陰教者尙書公乃以墓銘見屬謹按林諭徳志所述事略敍次如右而爲之銘其辭曰

懿懿夫人生於徳門克嫓君子陰教式遵遭家孔艱夫先其歸上下老幼養育於嫠姑疾不起寢食不離勤勞孝順姑祝有辭撫字諸孤慈訓懇詳善積慶衍世澤其昌表表尙書贊理廟堂推恩顯親命服用章祿養式崇旣壽且康湘山蒼蒼湘水泱泱惟卜之吉夫人之藏刻銘置幽永世不忘

晉侍中大將軍溫忠武公廟碑

豫章城南之有晉侍中大將軍溫忠武公廟者以公之墓在也公咸和初爲江州刺史持節都督平南將軍鎭武昌豫章乃江州刺史治所也公至豫章親祭徐髙士之墓仰其風節愛其山川言於朝曰豫章十郡之要宜以單車刺史居之事𨿽不行而心實重焉故臨終之日與陶侃書蓋公之葬豫章侃從公之意也後朝廷追公勲徳將爲造大墓於元明二帝陵之北侃上表並公書得停移葬今廟之後有坎隠然實公之墓故老相傳舊碑載墓去廟三十步初廟近排岸司瀕於江歳久爲水嚙今廟徙臨墓矣而舊碑亦湮沒世俗無知者因訛爲宋司馬溫公豈以公嘗爲劉琨右司馬故耶鄕人歳時祀事惟謹有以事禱者輒不得卜復禱曰廟無碑豈非欲得祭酒之文乎遂得卜嗚呼公之事載諸史冊章章然輝暎今古公之精神上下與天地同流亙千載猶一日公豈以餘言爲足傳耶特以余能正其訛耳謹取公之履歷始終大槪著於後使讀者知公不復訛爲涑水先生也按傳公諱嶠字太眞河東太守憺之子也初爲都官從事東合祭酒補上黨潞令平北大將軍劉琨夫人公之從母也琨請公爲參軍復爲從事中郎上黨太守加建威將軍督護前鋒軍事將兵討石勒屢有戰功琨遷司空以公爲右司馬屬二都傾覆元帝初鎭江左琨以公爲左長史檄告華夷奉表勸進帝嘉之尋拜散騎常侍歷驃騎王導長史遷太子中庶子明帝卽位拜侍中轉中書令王惇逆謀表補丹陽尹公還都奏之加中壘將軍持節都督東安北部諸軍事及惇兄王含同錢鳳奄至都公燒朱雀桁以挫其鋒擊含敗之封建寧縣開國公進號前將軍時歷陽太守蘇峻藏匿亡命朝廷疑之公遂有江州之命未幾峻果反公屯潯陽遣督護王愆期西陽太守鄧嶽鄱陽內史紀瞻等率舟師赴難及京師傾覆公乃遣王愆期奉徵西將軍陶侃爲盟主於是侃率所統與公同赴京師戎卒六萬旌旗七百餘里直指石頭次於蔡洲峻聞公將至逼大駕幸石頭公又於四望磯築壘以逼賊侃督水軍向石頭公與庾亮率精勇從白石以挑戰時峻勞其將士因醉突戰馬躓爲侃將所斬峻弟逸及子碩嬰城自固賊將匡術以臺城來降爲逸所擊求救於公公從別駕羅洞言進攻雀杭遂破賊石頭軍奮威長史滕含抱天子登公舟時陶侃𨿽爲盟主而處分規略一出於公及賊滅拜驃騎將軍開府儀同三司加散騎常侍封始安郡公邑三千戶議將畱公輔政公以王導先帝所任固辭還武昌公先有齒疾至是拔之因中風至鎭未旬而卒年四十二江州士庶聞之莫不相顧而泣帝下冊書追贈公侍中大將軍持節都督刺史公如故謚曰忠武祠以太牢公之本末如此嗚呼公當晉室之微能以勞定國丰功偉績不獨著於王室而豫章之人不受王惇蘇峻之禍公之利澤深矣公不棄豫章而妥靈於此豫章之人豈能忘公此所以世世祀公而不絕也公之祀應祭法余故表而出之求余文者鄒鵬南復作詩以遺之俾與其鄕人歌以祀公其詞曰

五馬浮江典午微中原云擾竟莫支惟公天授豪傑資弘毅有猷復有爲仗劍南來歷嶇﨑翼戴王室昌厥詞羣賢滿朝挹光儀王事靡盬勞驅馳逆惇憑陵肆侮欺神器振揺綱紀隳斷桁扼險公出奇指顧之間含鳳披凶峻結約逼郊畿乘輿播越徒嗟咨公復奮身舉義旗感激將士張國威羽書四發如星飛徵西遂下荊州師指麾嶽瞻與愆期白石之役天相之殱厥醜類無孑遺策勲錫爵同三司廷議欲畱公固辭旋艫南經牛渚磯犀光下燭號蛟螭翩然歸鎭曾幾時奄忽神遊哲人萎逺邇聞訃淚漣洏丘墓千載江之湄祠宇𨿽存人莫知神明昭格於赫燨井邑庇庥民實思有牲載俎酒載巵願公朝夕無我遺

頤庵文選卷上

●欽定四庫全書

頥庵文選卷下

﹝明﹞胡儼撰

○古詩

述古

圖書出河洛羲禹闡幽玄列聖繼有作人文日昭宣伸尼感鳯鳥至理寓微言自從秦漢來但見枝葉繁寥寥千載後濓洛探其源紫陽具條理埀裕啟後昆前修去已逺來哲未有聞瑰辭逞葩艶寜復歸本根

蒼姬旣訖錄炎劉勃以興詩書煨燼余禮樂邈難徵區區叔孫子莫能致兩生守文過謙讓俗吏事章程賈董失經紀二戴紊遺經遂令千載下儗述徒紛爭二儀有定位八風無姦聲公旦去已逺萬世思典刑

屈子變風雅騷經寓孤忠光華並日月耿耿埀無窮後賢襲軌轍長卿得其宗招揺臨卭市放曠托絲桐淳風日以靡齊梁更纖穠逺遊謝紛濁超逸等冥鴻

馬遷述世業博洽靡不通蚤遊燕趙間飄飄气豪雄發憤埀制作獨見不相蒙馳騁覂逸駕淩厲六合中豈不念筆削斧衮齊化工蠶室有餘悲隠辭寓深衷緬彼班範流藩籬守遺蹤

聖神禦宸極朝宗眾流奔三正乃疊建萬化歸一元元經大一統表掲開蒙昏周綱旣陵夷七雄相並吞晉紀忽中絕五部漲妖氛唐風復不振五季尢紛紜商丘肇火徳星緯煥奎文道化儗三代經術規典墳一朝杜鵑啼疋馬渡河津王業寓南服繼統啟後昆如何太史氏編與附庸倫南北互譏誚厚誣多失眞是非百世下至公終不陻

僬僥不可舉侏儒不可援蒙瞍不可視嚚瘖不可言玉人事雕琢所貴得瑤琨籙竹興君子猗猗美淇園相觀與俱化豈不尙芳蓀所以教誨善乃在公子驩賢良贊令美浦大川有源吁嗟斐然子狂簡非所惇

閎辯談天衍文具雕龍奭公孫持堅白李悝盡地力荀卿獨老師著論推儒墨紛紛混濁世龍虎互吞食大道隠不遂居然心惻惻金骨豈易銷柰此眾口蝕向使無春申焉能免匍匐汨汨數萬言性惡殊道徳遂令上蔡兒西遊爲鬼蜮寄語昌黎生匪惟不精擇

炎綱失其馭孽臣姦日滋揚郎獨持戟三歲乃不移閉門事艸玄抉摘窮幽微髙者躋蒼天下者入黃泥一朝弄神器鬼怒人不怡如何守道叟亦復爲詭隨伊周頌功徳投閣良可悲中天二百載小數寧逆知凜凜紫陽筆師舜同一辭稽首素王宇爲君懷忸怩

鴻門宴髙張虎奮龍委蛇拂劍光淩亂雪花芙蓉姿起舞爲君壽誰知伏危機歘然坐中人宛轉來相隨天意應有在人心徒崄巇酒酣日將暮壯士直披帷一怒千人廢何爲跽陳詞以彼蓋世雄未易向客卑武成二三策多聞須闕疑

國風美王化闗雎正彜倫結髮諧伉儷恩愛日相親窈窕愼淑儀嫌暱非所欣甘從冀子耨不厭黔生貧如何會稽婦呶呶醜負薪亦有薄行士殺妻求將軍所貴閨門內相敬如友賓舉案重髙義斷絲感微言嗟嗟白頭曲忍作淸路塵

雜詩

大化運無極四序疊終始茫茫堪輿間萬物羅戢孴靑陽振其華玄冬抱根柢物理有盛衰人生貴知止謙光乃自卑上善誠若水昧者徒紛紜達士甘窳呰孰云楚翹翹損者滿之招

神龍絕嗜欲靜黙藏深淵含和抱眞陽珠光燭重玄一朝吐雲气甘澤霈九天夭矯煙霧中變化出自然孰知積精至造化爲控搏如何勞生者役役事多端豈復念終始宇宙浩漫漫

倉庚鳴幽谷伐木正丁丁春風日載陽時聞求友聲若有一介士揄揚稱達生對面抗髙義中心藏甲兵薫蕕不同器申椒輒見憎巧言實亂徳美色徒傾城嗟哉同心友獨立何煢煢安得玉川子爲爾著門銘

長松生澗壑矯矯抗丹霄根株蟠厚土雨露沃其條蒼翠太古色超遙非一朝淸風四時至白鶴千歲巢如何燕雀羣喧啾乃見啁矧彼山椒卉亦欲淩髙標嚴冬霜雪降气類各已銷獨此歲寒姿靑靑終不凋

幽谷有芳蘭緑葉紛旖旎光風泛藂薄香气被華藿本無艷陽姿蜂蝶何斐斐旣自逺荊棘乃複雜蓬枲佳期殊未央臨風益嗟只

達士不偶俗棲遲在林丘孫登琴調古盧生艸堂幽藥苗手自鋤長嘯天地秋人生貴適意吾道復悠悠

屈子賦逺遊一气中夜存柱史妙觀復萬物徒蕓蕓澹泊寜心志嗜欲憯棘矜端居達遵養自得多所欣萋萋碧階艸靄靄靑空云吁嗟燕雀侶何如鸞鶴羣

吾愛裴晉公眇然如子房功成廊廟上退身緑野堂飄飄芰荷衣蕭散遺軒裳佳賓日宴會髙論著文章淸風激壺矢曲水泛羽觴涼臺抗髙云綺席含秋霜燠館通窈窕嘉樹迎朝陽豈不念所事四序疊相當達觀天地間爲樂殊未央

擬飲酒效陶淵明十首

偶爾得名酒日夕斟酌之顧影忽復醉回飆吹我衣頹然卽枕席覺來還命辭歸云返大壑棲鳥戀故枝人生貴知止汨汨將奚爲以心爲形役寓形復幾時

人生匪不營所營在衣食田疇𨿽久蕪常業當自力有男種桑麻有女事蠶績畊織亦云勞歲功幸已畢開軒弄書琴游泳得閒隟區區百年內所樂在昕夕

幾日不飲酒飲酒輒開顏村墟寡輪鞅柴門晝常闗幽蘭吐疎花榮榮生竹間白雲何處來日暮宿檐端流盼不覺暝明月出東山

秉耒事西疇同爲壠畝民所憂在饑餒豈不懷苦辛苦辛有時息田園遂吾眞披徑攜童幼鬥酒卽此鄰相見多好言解顏共欣欣時當積雨霽樂此天宇新

春風扇陽和艸木咸敷榮山川被徳澤天宇流光晶遊魚泳淸川鳴禽變新聲亦有五男兒拋書事力耕田疇旣霢霂更願桑麻成所資在口體粗給豈余贏

凱風自南來颯然入吾廬翻翻動書帙素琴聊自娛好鳥鳴前楹竹樹交扶疎北窻適閒曠美酒湛淸壺南山天際明浮雲空翳如

門前五株栁籬邊幾叢菊栁衰枝易疎菊榮葉更緑故人值良辰相過慰心曲丘園登菽苴牀頭酒初熟引觴還共斟寒花粲盈目翛然適恬曠遂爾忘局促

朔風何烈烈場圃已新築相與納禾稼壺漿輒往復盡醉舒襟顏形迹謝拘束雞犬鳴深巷牛羊散平陸老穉雜笑談和樂知歲足盤飱與粔籹墟曲走童僕

四序更代謝流光去如馳顧匪金石堅詎可千歲期昨日顏如花今朝鬂成絲寓形宇宙間爲樂須及時有酒不快飲徒起雍門悲

時運適其會達生貴自然聖逺道斯在豈必羲皇前悠然得眞趣采菊見南山凜凜懷光烈脫屣如玄蟬嗟哉避俗翁髙風此其賢

賦貧士效陶淵明二首

車牛逺服賈刀錐競市區農工各有業而我獨何居棲遲衡門下白首談詩書源流仰洙泗渾噩窺唐虞終歲不勤動經訓豈菑畬祁寒敝裘單暑雨茆茨疎門前長蓬蒿室內無貯儲壺漿枉交親藜藿甘妻孥守拙塵土中幸免形迹拘質衰隨物遷心冥與化俱

田園久蕪穢解組賦歸來翳翳三徑中穉子紫門開匪我與俗違俗情不我諧種苗雜稊稗種豆生艸萊生計日已疎懸罄實可哀田父攜酒至慰我且舒懷偶玆值未登方春奚可涯感父殷勤意不覺倒樽罍酒中有眞樂陶然百憂排

古春意亭爲張眞人賦

茫茫堪輿間孰究太古初天地混沌中一元根化樞運啟攝提格條風始吹噓勾萌茁萬彚人備三才俱至今千萬年元貞疊藏輸龍馬出河涘羲皇彰靈圖對待三十六淑气總昭蘇初陽奮重泉黃鍾動葭莩太音閟淸廟玄水湛方諸達人契玄理作亭靜以居和順自中積徳音暢以敷萋萋階前艸一簾生意舒園林度鳴禽柔荑藹芳腴懷哉廣成子至道不煩迂

擬遊仙

野水際平蕪汀洲渺芳杜驚湍激頹波日夜自東注巨鰲戴三山方諸隔煙霧仙人白玉樓紫房暎朱戶晏景飡太霞遨遊入霄路弱水三萬里可望不可渡吁嗟塵土蹤擾擾空馳慕

閱杜詩漫述

閒閱老杜詩懇懇得佳趣𨿽復率爾爲玄酒有眞味倉皇侍從時流落艱虞際百年朋友交萬世君臣義吐辭輒驚人引物動連類虞廷簫韶奏周廟瑚璉器鯨翻碧海波月照珊瑚樹勇決龍虎爭冥搜鬼神避千花與萬卉各斗春光媚婺婦及孤兒共灑淒涼淚丹山翔鳯凰赤汗騁騏驥气排嵩華髙力救風雅墜殷勤稷契心漂泊生涯寄斯人已云亡遺編獨傳世寥寥宇宙間詩史孰能繼餘波漾淸川蘭苕鳴翡翠

答楊少傅四首

布政孟公朝京還同閫憲諸公相過出楊少傅勉仁所寄詩賦此謝答

幽居寡儔侶終日無與言忽聆鳴騶振飛蓋集丘園入門敍綢繆故人乃見存遺我尺素書煥若得玙璠灑然濯淸風盎然被春溫黃鍾大呂奏使我宿瘵蠲謬玷君子班悵然思昔年曝背坐衰朽中心徒殷勤山川隔良晤時蒙篋笥分古人重金蘭古道今人惇矯首寄遐思悠悠空白雲

闗西渺靈源七閩啟來裔迢迢白鶴山千載鍾靈異陰徳諒斯徵英賢出名世乘時偶興運秉翰典中祕超遙三十年實與風雲際宥密贊化工中外仰經濟埀休曁後昆淸白永無替

囊中孤桐琴負屙久不彈玉軫暎金徽徒縆朱絲弦成連去不返煙霧迷海山山水久寂寞諒彼知音難陽春固寡和別鶴亦辛酸迢迢牽牛星相望一水間

璇霄廓纎翳朗月流素輝不寐愛淸夜步月臨前池故人隔千里宿昔共襟期川途𨿽云邈相思同此時相思不相見中懷浩無涯仰視列宿拱紫垣正巍巍萬類荷甄陶嘿運玄化機眞宰亦何諭中心應自知何由得披豁一冩暌違思

春晴縱步

策杕隨春風萋萋芳艸緑陌上花正開田中雨新足彩鳩呼其婦烏犍舐孤犢雙雉何翩翩翻飛起林麓紫燕尋舊巢倉庚出幽谷柔桑葉始抽蠶種猶未浴野人自耦耕穉子相戲逐忽逢一老翁招邀過茆屋指顧兒與孫牀頭酒初熟瓢分臘醞淸不用葛巾漉一杯復一杯覼縷說鄕俗禮義日衰謝詩書少人讀田園茍歲時人情多反復天道亦好還此俗終當復老翁何時見庶幾豁雙目臨別重丁寧莫向他人續

雨後

時雨布甘澤芃芃黍苗興渙然紓民憂匪惟散鬱蒸陰陽運元化饑寒仰歲登露坐息槐影皎皎涼月升淸風動修竹曠野多流螢零露沾我衣仰見髙天澄絡緯鳴不休虫飛復薨薨顧匪漆園吏幽夢同化冥

池上納涼

展席臨方池埀楊散緑陰淸風颯然至驕陽赫流金竹光揺翠羽荷气薫葛襟黃鳥何處來交交弄好音𨿽非采眞遊已無塵俗侵平生厭喧囂始得諧素心

驟暑

端居適煩燠策杖散幽襟逍遙池上行愛此嘉樹林遊鱗泳微波黃鳥遺好音遙睇髙原緑欣然諧夙心疎雨忽飄灑浮雲生夕陰坐來屏明燭空對窻間琹陶然卽枕席焉知古與今

暑雨過晚涼蟬聲落葉宛有秋意

時雨陰復霽漸覺暑气消野色將欲秋蟬聲迥蕭條白髮非故吾黃葉下今朝老懷空浩蕩往事若驚飆

外江老人詩﹝並序﹞

龔海言越漸嶺之東二十里曰外江口乃進邑鄙也近偶過其處荒村寂然遙望林中孤煙起遂穿徑至其處見一老翁衡門之下童頂雪鬂古貌蒼顏於竹間取衣迎客入坐問其姓曰劉問其年曰九十八矣尋一老嫗逡巡而出方瞳長頥乃老翁之妻復問其年又加於老翁蓋百餘歲也二子相見亦七十餘諸孫皆蒼然曾玄雜侍羅膝前唯唯可念須臾出茗飲客竟復脫衣掛竹上縛箒自若二子亦返舍結网諸孫取魚飯客老翁勸餐語𨿽俚而意甚眞酬答之際邈然若不知有人間事也余聞而嘆曰若斯人者𨿽功徳不加於時名聲不昭於後壽考康寧長子老孫亦休休焉有餘裕矣蘇長公嘗雲山人多壽蓋五藏眞气不爲五味鹽酰所奪信哉

外江有山人幽居枕湖堧靑山日對門山下有良田問其歲幾何屈指殆百年老妻壽更過方瞳神烱然艸屋八九間兒孫列曾玄湖中種荷芰園內收木綿桑麻緑野布楡栁淸陰連取筱日縛箒网魚時得錢見客禮數簡鬖鬖雪埀肩葛衣偶一披旋復竹上懸須臾出新茗洗盞向客傳呼兒具盤飱粲粲錦鱗鮮勸客加飱飯語俚意甚虔問客居何處客云漸嶺邊漸嶺我嘗到歲月知幾遷城市多人事山中常晏眠不識府與司但願邑令賢前年賜束帛稽首戴堯天欲效康衢歌山野無詩篇松間吠乳犬艸際臥烏犍雞棲日將暮暝色起蒼煙山頭月華白夕露涼涓涓頹然卽衾枕翛翛若蛻蟬我聞客此語泠然身欲翾乃知寂寞濵有此長年仙何必煙霞外去問桃花源

次韻一本集杜句見寄

山林气蕭瑟颯爽涼飆起緬懷滄洲趣迢迢隔秋水衰容日益枯短髮還自理素懷玉壺冰敢謂凍連底昔玷蓬萊班忝紬金匱史出入承明廬遨翔彩雲裏夾座侍宸旒簾開宮扇啟九成鳯鳴韶兩觀雉層壘髙步接夔龍傾心竭螻蟻抱疾困沈綿歸來竟如此服食求金丹神仙渺何許誅茆傍江郭修竹映淸渚窻含梧葉風坐對芭蕉雨𨿽非諸葛廬頗似蘇公圃蛩響悲早秋蟬聲咽殘暑司空卽王官六一思潁汝玉笥白雲深矯首瞻天宇

貂蟬樹功勲疏爵公侯伯我獨事文翰於世寡才識驅馳四十年白首空自惜橋山隔紫煙蒼翠難再覿謝病遂歸休苦被形骸役時時倚孤松引領瞻天北幸爾托絲蘿數慰幽棲迹瓊章詩律淸屐齒苔痕碧鬂顏各老蒼燈火思宿昔得諧今日讙免使遙相憶

涼夜理琴

涼飆驅浮雲萬里天一碧逺響振寥廓林木聲槭槭開軒散幽襟坐延月華白抽琴理故曲操弄輒間格山水有遺音悵然心不懌齋宮接淸晏俯仰思宿昔矯首望鈞天泫然淚沾臆

暑中詠懷

翳翳楡栁門幽棲遂閒情蠧簡掩殘編燕寢淒余馨園林足生意城市多喧爭柔荑新緑徧好鳥對我鳴莘老任先覺尼父畏後生歸來幸無事松竹有餘淸

䢐暑盛炎赫臨池愛淸漣蕭蕭素絲短皦皦白紵鮮苕風飄翠羽林影悲玄蟬泠然逺響至黃落當我前人生匪金石流光如逝川頹齡思往日壯心非昔年

故交日淪謝衰老天憗遺翛然緑樹間野服頗相宜賓客亦畏暑經旬故來稀獨臨淸池上憺然忘是非遙海上明月幽林生夕霏人生穹壤間取適能幾時

村居秋興

閒居南郭外水竹淸且幽芳艸被曲徑逺樹浮滄洲出門臨方沼欣然見魚遊賓客時一至燕談敍綢繆開樽共斟酌眞率無獻酬日暮各自歸新月上林丘

人生在衣食營營無時休江湖多風波隴畝幸有秋穉子雜讙笑老翁亦醉謳日暮載禾去柴車繞道周我獨困沈綿塊然何所求田野絕追呼卒歲聊優遊

○五言律詩

豫章十詠

西山逺翠

萬古不攺色千尋翠黛饒染空寒欲滴映日暖還飄窅窅猿啼暝翩翩鶴去遙望中天路近飛佩入煙霄

南浦飛雲

南浦千年在滕王歌舞休江煙同漠漠潭影共悠悠不學化蒼狗長畱伴白鷗朝朝與暮暮還送水東流

徐亭煙栁

髙士去已久淸風不可攀惟畱數株栁長伴翠煙間陰連芳艸碧色映古苔斑塵榻無人掃鳬鷖自往還

蘇圃春蔬

湖上蘇公圃靑靑春雨餘何須抱甕灌自可帶經鋤獨客生涯足故人音問疎如何松徑裏今日有來車

鐵柱仙蹤

非鐵亦非石屹然方沼中本因驅罔象謾說是鳬翁雞犬攜家逺蓬萊有路通千秋萬歲後八索著神功

洪崖丹井

聞有古仙客紫髯九尺軀浴丹洪崖井脫屣白玉壺碧蘚春陰合寒泉夜月孤不知千載後還飲雪精無

滕閣秋風

帝子何年去城頭髙閣閒秋風起南浦夕照在西山蕭瑟靑蘋末淒淸紅蓼間酒闌歌舞散吹送彩雲還

東湖夜月

月出海東頭澄湖百頃秋人家燈火靜漁艇釣絲收云浸金波冷星揺素練浮徐亭與蘇圃淸景復悠悠

章江曉渡

江平新水闊月落澹煙橫沙上人初集渡頭天已明靑山開霽色白鳥度春聲舟檝無風浪何妨日送迎

龍沙夕照

龍堆截復環隠映夕陽間落霞迷翠渚霽雪對靑山津晚人爭渡林寒鳥獨還漁翁收网去幾个釣舟閒

夜宿京口

閘水聽無聲沈沈鐵甕城落帆先過壩系榜得休程地擁南徐壯山連北固橫如何今夜月還似故鄕明

聞角

銀漏初傳箭長河已掛城忽聞嗚咽弄總是別離情獨客驚秋盡他鄕自月明燈花空有喜對酒不成傾

夜坐

移席當修竹開軒敞素屏夜分人已靜風入酒微醒促織悲淸露飛螢送落星翛然絕塵想何必念郊坰

雨後

急雨洗炎蒸空齋病骨醒華星粲遙漢明月瞰疎欞客夢家千里蛩聲露一庭短檠應可問不用聚哀螢

題畫

聞道稽山好千巖秀色分樹連秦望雨帆入鏡湖云髙臥畱安石能書憶右軍崇虛猶似昔還可問鵝羣

對酒效樂天體三首

何處難忘酒離人思故鄕靑山隨逺道白髮在髙堂絡緯庭前月蒹葭野外霜此時無一琖歸夢引愁長

何處難忘酒芭蕉夜雨時壚煙殘翠裊漏水澀銅池窻下拋書勌樽前得句遲此時無一琖燈影獨離離

何處難忘酒故人天一隅昨宵驚入夢今日喜收書楚水孤煙外吳霜落木初此時無一琖何以慰離居

長垣謁蘧伯玉墓

衛昔多君子斯人實我師下車存篤敬寡過在知非荒隴一抔土髙情千載思至今伯玉裏遺俗自熈熈

次韻胡學士春日陪駕遊萬歲山十首

鳯輦宸遊日祥雲夾道紅香風傳別殿飛翠繞行宮徑轉千巖合波回一鏡空忽看鸞鶴起聲在半天中

澗道蒼苔合房櫳繡戶分碧淙晴欲雨錦石暖生云嘉樹千尋秀靈蒲九節芬廣寒宮闕近天語半空聞

山春風日麗景物自多奇露濕竹間艸泉侵松下岐落紅飄碎纈空碧罥遊絲登覽逢眞境都忘足力疲

古木藏幽洞深林映好花擷芳云欲動涉澗路還賖春色浮瓊島晴光耀翠華誰如玉堂客八餅賜新茶

雨晴山色好太液暖浮春遊鯉遙吹浪飛花近著人列筵深寵渥載筆煥絲綸願繼周南作騶虞詠至仁

閣道云爲幄仙山玉作臺更無凡迹到只有異香來栁拂金輿度花迎寶扇開太平多樂事扈從得徘徊

小山多勝槪傳勅更追遊碧靄浮空起淸風似水流樹籠香殿古泉出畫橋幽何處聞天樂瓊林最上頭

並立春風裏鶯聲逺度篁椀分金露碧石載紫瓊霜靈籟生巖壑流云出洞房眞成對圖畫樓閣倚靑蒼

玉梁淩漢逺朱榭入云髙曲水含蒼霧孤峯聳翠鰲路回經月殿賦就賜春醪盛事千年遇登臨豈憚勞

仗外香風起飛花點繡羅柳陰啼翠鳥池曲泛蒼鵝歸路煙霞迥中天雨露多晚來歌吹髮雲際轉纎阿

監中夜宿

秋風灑竹枝涼气入疎衣鶴背月中冷熒光雨後微紫垣當講席玉漏隔彤闈良夜淸如許思親苦夢歸

題陳宗淵畫

瀑布落云端松杉六月寒攜琴曾有約涉澗不辭難野水無人渡靑山獨坐看此中多逸興投老儗盤桓

淸口驛

夜度淸口驛寥寥犬吠幽人家散墟落舟楫倚汀洲薄霧浮空起長河帶月流悲歌何處發不覺動離愁

登沛縣歌風臺

璽綬歸秦土英雄泣楚垓金湯千里固社稷萬年開故老樽前舞朔風天際來髙歌激云漢終古有層臺

髙唐道中

行李飛蓬外鄕心落日時路遙憐馬困野曠覺車遲碧艸寒煙色黃花夕露滋千年盻子冢獨起後人思

除夕

客裏逢除夕燈前苦憶家不聞鳴爆竹寧復頌椒花鬢髮非春事風霜老歲華一杯親隴酒涕淚隔天涯

晚眺

束書辭薊北乘傳過山東帆送孤舟急河流百折通夕陽疎雨外寒艸澹煙中無限詩人意何勞覓畫工

夜過呂梁

亂石奔流處扁舟正急操月斜灘影落風勁鼔聲髙客枕驚殘夢鄕心悚怒濤但令無險阻來往不辭勞

舟中雜詠用杜子美秦州詩韻

平生眞浪迹到處喜追遊美酒堪乘興淸時不解愁鶴鳴淮甸月鴈別薊門秋莫道闗河晚山陽更少畱

逺乘靑雀舫近俯碧雲宮宿霧依林薄淸霜映月空暖傾鸚鵡酒寒怯舵樓風心似長淮水無時不向東

水落山畱迹潮回岸擁沙望鄕勞客夢沽酒問人家天闊蒼鷹鷙風髙白鴈斜自慚才力薄詩就敢云誇

鳴玉辭金闕南來能幾時舟行人事減水宿鴈聲悲驛近催程速詩成得句遲匏樽有淸醑時復一中之

憔悴緣多病深懷少日彊俗情聲利重歸思道途長整佩趍鵷鷺看裘敝鷫鸘五云新滿眼獨立向靑蒼

運際千年盛恩承一棹歸不才孤世望報國念身微東去河流急南來樹影稀休文多病後不覺減腰圍

承乏詞林日長趨玉陛間湛恩沾雨露歸夢涉河闗水落魚先蟄霜寒鴈未還他鄕逢故舊相對一開顏

路逐淮南去人從薊北回靑山看漸近白鳥過還來候吏依沙立徵帆背月開誰家煙霧裏風笛弄淸哀

楚州英傑地客路短長亭河水奔流濁淮山隔岸靑髙歌慚白雪行李隠華星郤喜畊農足牛羊散滿坰

河水自昆侖奔流萬派分朝宗終到海奉使舊尋源極目此時意聞歌何處村漁人事网罟骨肉老柴門

淒淒漁唱晚歷歷鴈聲低澤國遙通海湖田半是泥帆懸風正北山迥日沈西萬里同煙火無人事鼓鼙

隠隠煙中樹泠泠石下泉露筋當日事遺廟後人傳節挺靑雲上神畱緑水邊往來空悵望爲爾輒淒然

茅屋煙村裏漁人十數家磯頭魚在笱門外鷺翹沙濁酒深浮蟻扁舟小似瓜不知江月落和醉臥蘆花

舟度淮南境迢迢水接天有懷鵷序入不待鴈書傳共載人如玉相酬酒似泉此時心一寸飛墜五云邊

黃葉凋疎後滄波窅靄間天寒鴻在渚日落鳥歸山桂樹知何處仙翁去不還丹砂如可問寧復鬢絲斑

湖水渺無際霜天鴈叫羣畫船都載酒淸興浩淩雲風月漁樵得煙波鷗鷺分此中有幽趣不許俗人聞

維揚江上路冬日好風光逺樹猶靑幄居人多畫墻醉忘身是客坐憶玉爲堂望望蓬萊近毋勞縱目長

共駕扁舟去相傳逺客歸江云低度影山月淨流輝且傍鷗羣宿應憐蟢子飛金盤瀉瑤露取醉敵霜威

正是車書會何曾道路難月涵江影靜風落葉聲幹玉醑春容暖靑綾夜色寒吳郎詩句好俊逸許登壇﹝給事中吳登﹞

白髮隨年長丹心益自知超宗慚鳯翮子美念熊兒蒲質堪多病神樓乏上池歸來對樽酒細看菊花枝

寄湯得中二首

故人居海上花竹繞幽棲水檻晨呼鴨風檐晚祝雞客來樽有酒歌罷醉如泥謾說書連屋書籖總懶題

吏隠海東頭閒情付狎鷗公孫生好飲子產謾多憂掃石頻題句看山獨倚樓遙知相憶處月色滿神州

望諸君墓﹝在良鄕縣治南三里﹞

髙丘枕長阪弔古起遐思義感先王重書存烈士悲落花縈碧艸幽樹語黃鸝欲問當年事盧溝有斷碑﹝近盧溝堤決聞役夫輿墓碑築堤恐後無徵故末句識之﹞

送王處敬赴交址僉事

拜命出朝端重峩豸角冠花驄萬里去霜鶚九秋搏海霧連山濕蠻雲蓄雨寒莫言風土異須使逺人安

題鑑湖圖

昔聞鏡湖美今向畫圖看百里晴空映千峯秀色攢荷花明月曉鷗鳥白雲寒投老尋狂客扁舟興未闌

寄士奇學士

同是侍經帷三年語笑違病來歸夢數老去故人稀目暗時揩眥身臒日翦衣相思意無限都逐鴈南飛

胡學士山居八詠

芳洲春艸

聞說芳洲上春來生意多微風交逺翠細雨漲滄波徑沒人稀到泥香燕屢過康成讀書處碧帶晚煙和

竹塢雲林

修竹藏深塢白雲生逺林雨晴添暖翠月澹度秋陰野老頻攜客幽人獨鼓琴何時來掃石相對一開襟

滄江煙雨

渺渺滄江上冥冥煙雨來幾家茆屋掩一个釣船回岸花紅欲放沙鳥白相偎薄暮明霞出淸風掃霧開

玉山泉石

白石何齒齒流泉亦涓涓泉聲寒作雨石气暖生煙把釣溪邊去看云窻下眠鹿麋相見孰來往艸堂前

石屋晴瀾

幽居鄰石屋碧水漲晴瀾淨蹙縠紋細淸同練影寒文章含露藻气勢壓風湍幾度攜笻去臨流不厭看

墨潭秋月

夜深潭影黒秋淨月華明遊女珠頻弄潛蛟臥不驚蘇公赤壁賦杜老渼陂行千載神交處髙吟興共淸

螺岡晚照

暮色蒼蒼起螺岡斂夕暉樹林初晻靄彩翠忽霏微川暝漁樵去村深鳥雀歸誰家事機杼燈火出柴扉

芙蓉寒雪

千疊芙蓉秀朝來玉削成風泉寒有韻陰壑凍無聲學士龍團貴仙人鶴氅輕長林書屋下課誦到天明

雨雪中獨坐懷楊學士士奇二首

獨坐聽春雨蕭然興味孤病多親藥裹睡少閉茶壚未了三生夢惟存一字符故人在深巷相過畏泥塗

雨止雪復作珊珊聽瓦鳴鑪存氈罽暖冰薄硯池淸喜得靑春至驚添白髮生共傳楊子宅山藥勝黃精

寄示從子旭

記得分攜處夕陽明畫船含情望天末灑淚別江邊爲客嗟吾逺承家賴汝賢步兵詩句苦喜有阿咸傳

試問階前菊五首

試問階前菊花開何太遲秋容非老圃晚興似東籬已是重陽後那堪夕露滋鵝翎與鶴頂莫遣一時披

試問階前菊何能獨傲霜不隨春競秀直到晚騰芳采采衣襟潤盈盈金玉相病來長廢酒對爾興難忘

試問階前菊何如陶令家門無五株栁坐對一庭花寂寂秋將盡蕭蕭鬂已華幾時歸故里穉子引柴車

試問階前菊南陽近若何花開金布地葉落翠浮波黃髮人多壽華軒客少過自憐纒末疾安得起沈屙

試問階前菊湘潭秋已殘靈均去不返騷客竟誰餐花老靑山暮叢疎白露漙傳芭還代舞姱女不勝寒

代菊答五首

眾卉凋零後孤芳勿訝遲托根依廣砌毓秀勝疎籬秪恐嚴霜至頻煩細雨滋歲寒無剪伐不自嘆離披

日精鍾秀气故自傲風霜晚節甘同固春葩不共芳每煩騷客詠長得逸人相老向軒墀下栽培詎可忘

昔日柴桑裏獨憐徵士家牽衣從穉子隨處看幽花把酒秋山淨餐英夕露華陶然乘醉後策杖不將車

有酒不暢飲人生能幾何旣無籛老術空羨菊潭波歲久荊榛雜山空樵牧過黃精同服餌亦足愈寒屙

洞庭風力勁艸木半摧殘逐客傷秋盡初英向夕餐淒淒霜未降厭厭露先漙澤畔行吟處魂消衣袂寒

積雪

積雪照虛堂塵消幾席光體寒添褐重炕暖煮茶香舊字無人問新醅待客嘗梅花開處逺衰鬂老何郎

積雪覆墻陰天寒气轉深室虛瓶貯粟藥盡槖無金對酒長妨飲消愁只苦吟伏生經欲授誰解口傳音

積雪暎窻明浮雲陰復晴硯冰輕欲解庭樹凍含聲得食烏頻下需芻馬屢鳴孫康書久廢頭白媿無成

積雪壓檐端風飄墜藥欄不愁萱帶折祗恐菊根殘麥漬宜三白氈寒老一官病軀猶彊起肯作臥袁安

病中秋思八首

流年如逝水白日去堂堂爽气今朝入秋風昨夜涼候鴻離紫塞棲燕別雕梁儗續閒居賦潘郎鬂已蒼

伯勞鳴未休大火又西流鷙翮搏空急熒光傍戶幽仲宣長作客宋玉獨悲秋抱疾不能賦何能更倚樓

秋風起蘋末秋意日蕭然蛩泣蒼苔露蟬愁碧樹煙靑氈遺故物白首事陳編卻憶東湖上埀楊老釣船

已是經年疾歸休未得休槖金渾有限藥餌只空投向秀山陽笛袁宏月夜舟故人何處在無復少年遊

逺樹金飆動髙天玉露涼豆花披艸徑梧葉下銀牀野際寒煙澹山連夕照長誰家砧杵急過鴈不成行

未及重陽節晨興已覺寒雨侵燒藥竈風折護花欄暫飽雕胡飯長吟苜蓿盤近聞禾黍熟頗得老懷寛

暮天揺落迥山色有無中籬槿含花紫池蓮墜粉紅江淸波湧練云淨月流空閨中倚虛幌老病念衰翁

秋雨催寒早秋霜著物殘天髙云影澹樹老葉聲幹白髮憑誰染黃花只獨看杜陵笑彭澤卻自嘆儒冠

雨後詠懷四首

絕無人迹到一室淨纎塵樹老風梢折階寒露菊新少陵悲舊雨尼父嘆孤鄰吾衰竟如此吾道未憂貧

日上風檐靜蜘蛛綴网絲緑埀依檻艸紅落過墻葵臥疾妨賢久懷恩報國遲素餐新謝緑菇米雜粳炊

秋雨一畨過秋風轉覺淸捲簾黃葉落倚杖白雲生學省虛官署鄕書計客程砧聲何處發偏動老夫情

抱疾形容攺無情歲月忙艸深栽藥圃人老讀書牀洲渚蒹葭白山林橘柚黃幾時笻竹杖去踏釣魚航

送陳文璧赴石首知縣

杪秋辭闕下千里赴荊州桃李迎潘嶽蒹葭惜夏侯酒酣靑雀舫霜重黒貂裘民事須勤卹功名起壯猷

送周庸節赴鎭蠻通判

拜命爲通守迢迢赴鎭蠻聰明敷政易撫字得宜難漲海春風逺山云曉日寒比來多計吏毋惜報平安

不寐

病久渾無寐更闌气轉淒露寒蛩響歇月落鴈聲低老厭身爲患魂銷夢欲迷篋中袍笏冷空自聽朝雞

喜秋

黍稷聞皆秀雞豚喜漸肥野人能足食遊子憺忘歸雨後夕陽好風前秋葉稀沈郎多病久一任減腰圍

感秋

雨腳疎還密雲頭暝復開殘蟬辭夏去一鴈送秋來白髮人空老靑雲心已灰閨中刀尺冷砧杵又相催

昨承召命以末疾不能行感激追賦此

老病新看鏡形容太瘦生昨孤前席召只益負暄情白髮千莖短丹心一寸明玉堂天上近終日彩雲橫

東裏學士攜酒肴就菊對酌賦此酬寄

雨晴風正急霜葉下紛紛黃菊澹秋色靑山深暮云芳樽攜共酌獨客慰離羣臨別不知醉醒來夜已分

題子昻枯木竹石

碧海珊瑚樹晴窻彩鳯翎紫苔封琬琰翠袖倚娉婷秋色淡華屋涼風生畫屏玉堂歸老日松雪灑余馨

甲辰初度前一夕夢先妣制春衣儼奉二桃甚喜

三十失老親常逢夢裏眞劬勞初度日慚愧百年身白薴春衣潔紅桃露顆新怳然瑤島上相對喜津津

淸夜夢慈闈適臨初度期桃從瑤圃獻身逐彩雲飛無復慈烏哺尙憐遊子衣平生愛少子多病負春暉

賦歸二首

謝病賦歸休官河幾易舟水平帆力緩風細櫓聲柔豹每藏山霧狐猶念首丘有懷疎傅達不爲子孫謀

昔日乘傳去今年乘傳還從教妻子笑落得鬂毛斑讀易方知損休官始得閒有懷向平達老去入名山

過揚州

千載繁華地靑山今古同樓臺明月在歌舞彩雲空艸沒雷塘路花殘隋苑風經過求古迹人事苦悤悤

過南京三首

扈從身猶健歸來髮已皤山圍形勝地風湧大江波昔侍金鑾晏今乘畫舫過孝陵松柏茂雲際郁嵯峨

謬忝司成席逡巡二十年束書頻北上謝病獨南還一寸丹心在千花紫誥鮮長陵望益逺老淚落澘然

金水繞龍河春風澹緑波舉頭瞻日近撫已受恩多不負靑山約猶懷紫陌珂龍盤與虎踞卜世萬年過

遊白鹿洞詩三首﹝並序﹞

閏七月二十日舟抵南康風阻明日偕正安侍講汝申僉憲廣文譚原福司訓黃楚章國子生蒲詢同爲白鹿之遊訪昔賢之遺蹤挹流風於百世俯仰之際不勝嘅然諸公剪茆刜薉同薦芳酌退就風泉云壑之間觴詠而還暢一時之雅懷酬平生之夙志遂賦短述以紀勝遊

騎從金笳發肩輿畫戟開路穿芳艸徑山倚白雲隈秋色淨如洗晴嵐翠作堆昔賢遺教在尋訪洞中來

路入匡山裏遙遙五老峯緣崖披緑艸涉澗轉蒼松野果經時落嵐煙積處濃平生林壑興今日得從容

訪古求精舍縈回石洞幽何人今養鹿有客昔騎牛雲谷千年境風泉萬壑秋剪茆薦芳醑勝友喜同遊

過樅陽畱題二首

畫舫朝天去經過訪舊遊靑山只如此華髮已堪羞陶侃樅陽日潘郎花縣秋兒童應不識父老獨能畱

昔忝桐鄕令曾鳴單父弦重來新物色不攺舊山川往事從人說虛名愧我傳司農今已老白首益蕭然

次韻答吳司業

京國分攜後江湖歲月餘鄭虔家少粟玄晏架多書爲托金蘭重休嫌音問疎茂陵秋色老多病愧相如

九月二十六日拜謁長陵

蓋世英雄主恢弘事業多南分交址郡北控斡難河玉帳鑾輿逺神宮紫翠羅小臣瞻拜處有淚落山阿

拜謁獻陵

學富千秋日龍飛萬國春重華生浚哲大業秉經綸每切勤民志深懷守位仁老臣違執紼抆淚向蒼旻

曉出昌平

曉出昌平縣含淒別二陵淸霜橫塞艸旭日上云屏野水冰花白孤村霧气靑軍都當直北寒早樹先零

畱寓通州

獨坐轉岑寂他鄕畱未歸疾風聲獵獵寒日影輝輝火冷鑪煙歇茶香酒力微天時與人事相值輒相違

楊少傅士奇自京以詩惠酒肴隨韻賦答

衰疾事朝謁遲畱不忍離恩深明主眷義重故人思蟻醞分官甕羔肩侑客炊金鑾登宰輔白首愧儒師

黃少保用楊少傅韻亦以詩惠酒肴賦答

十載重相見那堪又別離空梁殘月夢春樹暮云思輒拜分甘惠終非接淅炊太原閔仲叔口腹媿爲師

曾學士亦用楊少傅韻以詩惠肴麫賦答二首

老辭天上去故舊嘆分離短述頻煩和殘燈獨系思冰俟春來解薪難雪後炊白頭孤世望慚愧作人師

張叔蒙恩澤江淹賦別離玉堂千里夢丘首百年思樹對冰花結甑非埃墨炊養心惟寡欲鄒孟是吾師

立春後三日楊少傅勉仁惠節物賦答

瓦隴雪俱消東風入戶飄河冰將解凍野樹不鳴條勝裏金花重釵頭彩燕嬌靑山與緑水相憶思迢迢

通州除日

衰病身先老淹畱歲又除桃符循度索竹葉漬屠蘇樽俎人情好風霜客思孤官河冰已解傳發儗旋艫

月夜

已是逢人少那堪夜更幽水光淸不凍月色冷如秋未熟還家夢旋登過驛舟經由𨿽快意老病卻宜休

新安舟中望下邳見歸鴈鴛鴦

一棹隨流水孤城望下邳沙寒殘雪在山逺夕陽遲鴻鴈知時節鴛鴦不別離老夫行已久計日定歸期

夜過小孤

一柱中天起扁舟雙櫓鳴月籠山影靜風帖浪紋平蕩漾星河動淒迷煙霧橫更闌過彭澤問驛是龍城

雨中發彭澤驛

江平風不起一棹溯中流坐對桃花雨行逢杜若洲老方知靜樂病豈爲身謀不見陶元亮閒情付狎鷗

江上二首

歸到西江上扁舟若泛槎靑靑香附艸的的野棠花斷岸幾千尺孤村三兩家水生魚正美飽飯試新茶

解纜雨初晴覺來聞鳥鳴江雲飛不斷岸艸沒還生欲向洪崖住誰同洛社盟獨憐鷗泛泛相對兩忘情

幽棲

避喧南郭外地僻稱幽棲樹色參天起花枝入戶低風雲時變化隴畝自東西鄰曲經過少陰陰竹覆堤

暮春口號五首

村村農事急好雨不愆期蠶起桑初長鶯啼花已稀夢中隨物化詩裏送春歸寡欲無榮辱忘言絕是非

鄕人皆力作稼穡願年丰野水日無際浮雲時復空誰能拜牀下我獨戀丘中花間蜂與蝶各自領春風

臨鏡理衰鬂蕭疎雪一簪加餐惟糲飯策杖散幽襟藹藹花埀榭森森筍出林物生各成性人事苦經心

雨霽曉風淸春鳩幾處鳴落花粘屐齒飛絮拂檐楹徐孺湖邊宅龎公隴上耕吾猶逐人事時復有逢迎

安得名山去追尋向子平煙霞無俗迹林壑遂幽情大藥終難就衰顏或可更長鑱與短褐采藥過餘生

正月五日食新

老病安田裏偏於藥裹親昔年愁不臘今日喜嘗新止酒同元亮躬耕愧子眞農書占歲稔薺菜見初春

春興四首

門外艸萋萋東西路欲迷鶯捎穿樹蝶燕拾落花泥深翠籠長薄流云度碧溪獨攜笻竹杖不覺過橋西

墟里人煙少茆茨八九家杜鵑啼夜月鸂■﹝氵束鳥﹞下晴沙江海空遺夢園林半落花病來長廢飲對客只烹茶

帶雨教移樹分畦學種蔬漢陰勞灌漑栗裏費耕鋤看竹時呼鶴臨淵不羨魚芭蕉舒緑扇髙暎碧窻虛

地僻幽棲處有時聞馬嘶每勞京國使常過杜陵溪徑轉蒼苔滑門臨緑樹齊相看忘野逸旋復惜分攜

池館二首

池館寂無塵翛然物外身已知生是幻一任老隨人暑去園林淨秋來月露新平生耽逸趣始得遂吾眞

池館寂無喧淸風水竹村牛羊閒徧野鳥雀動成羣碧樹初黃葉靑山半白雲悠然墟裏外秋色淨衡門

元夕憶舊

云澹月朦朧人喧古廟中山林無故舊燈火聚兒童宮闕鰲峯起星河鳯輦通奉陪思宿昔錫宴萬民同

春雨述懷

老疾交遊少幽棲童僕親社前猶似臘雨裏不知春淺薄虛鄕論蕭條愧國賓詩書空滿架問字竟何人

寄於禦史謙

一別又三年長懷按部賢繡衣還闕下黃髮泣江邊行李惟霜簡淸風滿畫船老夫前太史彤管記遺編

久雨喜晴明日立夏

一月厭雨聲忽逢今日晴春從花上去風過竹間淸睡美新茶熟身閒野服輕近來多坦率客至倦逢迎

雨夕偶書

碧樹西風動虛堂暑气收砧聲孤枕雨蛩響一庭秋掛席江湖逺忘言簡冊休丰年多樂事擊壤徧林丘

秋興四首

郭外煙塵淨林間風日淸罷琴看鶴舞倚杖聽蟬鳴稍得園池趣已忘兒女情玉堂遺舊夢白髮送餘生

數日新秋雨蒙蘢竹樹交世緣𨿽未了塵事已全拋黃葉隨風下淸砧帶月敲何時同李白五老結雲巢

西風吹雨過江郭迥淸幽不嘆交遊少喜聞禾稼收暗蛩莎艸暮殘蝶豆花秋野服心如水蕭條老一丘

水天同一碧秋色淨江山歸燕翩翩急浮鷗个个閒虛懷遊物外隨分在人間卻笑樓船客如何去不還

春日村居四首

春興渾無賴詩篇亦漫吟老來安散逸年少憶登臨碧艸萋萋發浮雲忽忽陰洪崖好山水悵望隔幽尋

今年六十八白髮柰渠何風雨連朝夕煙霞深薜蘿交遊天上逺人事眼前多淸江與碧嶂欲往竟蹉跎

浩浩東風起微茫曉日寒老翁鳩社米穉子送春盤齒痛常妨飲花開竟懶看兒孫日一至聊復慰衰殘

鳥鳴時雨霽微物亦欣然江山空有待物色爲誰妍傍樹安魚釣開窻理蠧編已諳蕭散趣不必更求田

獨吟二首

幽懷每不愜何處可登臨芳甸隔春雨浮雲畱夕陰山林安石興江海子牟心此意同誰語沈綿只獨吟

樗櫟材虛拱桑楡景已殘天涯春色逺窻下雨聲寒獨自空玄守何人問字難薔薇花又發卻笑酒杯幹

江村早秋露坐卽事

翳翳景將入涼風生夕襟暗蛩連野徑驚鵲繞疎林已與交遊息都無俗事侵杜陵空老大短髮不勝簪

林梢纎月白江上晚風淸禾黍千家聚梧桐一葉驚銀河埀緑野瑤露瀉金莖宋玉𨿽能賦都無少日情

有秋二首

頹齡淹困疾卻喜見丰年露積村村獲官租疊疊蠲牛羊連下澤鴈鶩際平川本自無桴鼓幽居且熟眠

太平本無象有象在田疇禾黍聞皆熟雞豚散不收池塘梧葉雨籬落豆花秋樂歲人歡聚熈然不外求

癸丑元日試筆

儵忽驚年換衰頹喜見春逢迎吾已老經過客來頻雪壓塵氛淨花含雨露新卻思供奉日恩禮倍精神

頹齡躋七十世謂古來稀禮俗多從簡塵勞久息機春前云黯澹雪後雨霏微卻憶少年日看人扶醉歸

驚蟄夜大風雪落驚寢

急霰灑窻紙飆風翻竹枝劃然衾覺冷正是夢醒時曉起瓦皆白春回花不知老來肌骨瘦無那被寒欺

題包希魯祖母送學延望圖

髫齔憐兒幼詩書仰母慈過橋分野色極目送春暉座右陳情表窻前故杼機試看圖畫裏淚落老萊衣

池上納涼

䢐夏暑方盛已聞寒蟬鳴風揺水花碧日落林影淸虛懷散煩郁獨坐念平生入夜羣動息池塘惟月明

○七言律詩

二月一日早朝

曈曨初日曙光遙鐘鼓聲傳下九霄萬國衣冠趨象魏兩階干戚奏箾韶天淸華蓋雲中見風細壚煙仗外飄朝出金門還北望鐘山蒼翠正岧嶤

祕閣書事簡同志

祕閣淸嚴接觀臺九重佳气護蓬萊宮墻樹近鶯聲度金水芹香燕子來行傍朱闌吟細雨坐分瑤席絕浮埃太平無事多休暇忝列詞林愧不才

華蓋殿讀卷放進士榜

禦前讀卷重掄材香動紅雲寶扇開銀燭光深傳刻漏玉階班列總瓊瑰深慚染翰依宸極況復承恩接上臺闕下兩行陳法樂遙迎金榜自天來

元夕侍宴

風淸華月麗晴空湛露筵開聖澤濃燈火遙連丹闕外蕭韶只在彩雲中九重瑞靄浮金雀萬樹銀花粲玉虹光祿傳宣催進酒烏紗都映醉顏紅

閱子棨行捲

扈駕從容上北京東風千里馬蹄輕行宮日暖花爭發禦路塵淸艸正生烏帽趨朝晨載筆紅旗分隊晚催營歷觀捲裏多佳制端有才華壓長卿

禁中對雪次韻

晝漏沈沈禁苑淸苑中飛雪入簾輕天低玉樹連雙闕風送瓊花下五城紫鴈聲驚寒信早白鵝影落凍雲平晚來同出金門道光暎西山眼倍明

次韻仲熈侍講元夕侍宴

黃傘髙張寶扇開教坊初進鼔如雷星移珠斗雲中下鰲戴仙山海上來歡宴稀聞傳夕漏遊觀總喜到春臺侍臣獨有金閨彥卽席裁詩不待催

馳道金輿駕六龍鳴鑾遙下五雲中呈來彩隊香飄席聽徹淸歌月轉空樹擁蓬萊浮暖翠花含火齊照春紅聖恩浩蕩深如海歲歲年年樂未窮

六月十日迎詔

天書遙降自臚句五色云隨使者車裊裊雞竿懸象魏亭亭鳯蓋簇龍輿黃沙部落提封逺紫塞氛埃汛掃余早晚王師歸振旅千官仗外擁瓊琚

朝回喜雪卽事

闕下朝回散錦韉窻前獨坐擁吟氈一壚松火春生席萬點璚花雪滿天臘蟻泛甌傾緑醑香貍載俎割紅鮮微才碌碌嗟無補飽食徒令愧俸錢

和胡學士扈從獵陽山

曉隨萬乘出城東列校分屯部伍同雲裏六龍移彩仗風前一鴈落彤弓露凝松柏埀埀白日暎旌旗獵獵紅遙見下綏傳令發將軍飛騎總英雄

和胡學士扈從再獵武岡

武岡蒼翠郁岧嶤日上千林曙色遙馳道鳴鑾聞澗谷期門立表近雲霄角弓飛鏑寒偏勁獵火依山晚更燒萬騎前頭笳鼓發長歌吉日喜聨鑣

霜淸輦路淨無塵甘露凝珠萬樹春曠野飛鷹騰獵騎行宮舉■﹝此上手下﹞錫詞臣仲冬大閱昭時典此日三驅仰帝仁莫道角端曾應瑞中山今已見麒麟

端午東內擊踘射栁應制

鑾輿親禦日華東令節涼生苑樹風列彩分明人似玉流珠飛鞚馬如龍讙呼共贊超騰疾揮霍爭看變化工合樂開筵歌在鎬蔥蔥佳气五雲中

右擊踘

靑絲爲鞚錦爲韉萬騎騰驤過禦筵花暎烏紗簪彩勝箭飛金鏑發鳴弦插靑矗矗分行逺剪白欣欣得意先宮錦賜來覃沛澤嵩呼聲徹九重天

右射栁

九日登髙賜宴應制

玉帳無塵輦路淸山開圖畫壯神京黃花浥露迎丹仗錦樹籠霞映彩旌萬里闗河秋色淨中天鑾輅日華明時巡幸際丰年樂錫宴髙岡荷聖情

北京八詠

居庸疊翠

雄闗積翠倚岧嶤碧樹經霜葉未凋萬里風煙通紫塞四時雲霧近靑霄層城窅靄山連雉絕磵霏微石作橋南北車書今混一行人來往豈辭遙

玉泉埀虹

山前樹底碧迢迢試問源頭出處遙斜落石梁疑飲澗逺趨滄海欲吞潮聲從夜雨添來急影逐晚風吹不消太液池邊春似錦緑波長帶翠煙飄

太液晴波

畫橋鳬鴈動春聲波散寒煙日正晴遊鯉暖依芳藻出飛花時拂緑漪輕好同榮水浮龍馬不比昆明隠石鯨幾度天瓢分瀉出甘霖到處濟蒼生

瓊島春云

萬歲山髙玉作臺卿云埀彩畫圖開九重天上從龍起太液池頭伴鶴回松靜晚煙同縹緲花深晴影共徘徊何須更說蓬萊境不是飛仙不看來

薊門煙樹

都門煙樹藹靑蔥樹底人家處處同逺近樓臺空翠裏往來車馬緑陰中曉寒花影畱殘月日暖鶯聲度好風薊北從來佳麗地相逢陌上莫悤悤

西山霽雪

雪霽西山玉作屏瓊林瑤樹曉光凝淸風晴灑千巖雨碧澗春融萬壑冰策杖此時宜蠟屐斸苓何處有篝燈從來北土多才傑不獨山陰興可乘

盧溝曉月

半輪斜月隠靑山山色微茫馬上看水際石梁云影淡沙中茆屋夜燈殘雞聲唱曉星將落雀羽翻林露正寒舉首神京東望近天邊紅日上金盤

金臺夕照

獨上髙臺斜日紅遙天極目思無窮迢迢闗塞微茫外簇簇山河錦繡中鴻鴈數聲催暝色牛羊幾處散秋風黃金銷盡人何在靑史傳來事不空

滄江夜泊﹝時龔子諫同舟﹞

霜淸石出見波痕歲晚江湖日易曛雲气壓空寒欲墮灘聲到枕靜偏聞一汀煙雨魚吹浪千里蒹葭鴈叫羣不有故人相慰藉他鄕愁絕更銷魂

次韻胡學士內閣新成四首

玉堂新辟禁垣西苑樹陰陰秀色齊觀闕日長宮漏靜蓬萊天近彩雲低編摩十載紬金匱出入常時候土圭粉署淸幽花影轉嬌鶯自在向人啼

叨陪侍從已多年人羨儒紳勝列仙曉對紅雲生翠島晚分甘露出瓊筵內臣捧進雙龍匣學士書成五鳯箋金殿玉樓天咫尺禦香長有好風傳

雍雍花底度和鑾視艸堂深日轉闌內侍傳宣聞獨召大官供饌許同餐立朝風裁當時見名世文章自古難地位淸髙誰得似金盤玉露照人寒

宮樹無風晝影沈階前雨過碧苔陰閒看粉蝶來新署靜聽玄蟬噪逺林撫已自慚才力薄瞻天共荷寵恩深蘭臺盛典千年事老去惟勤一寸心

坡南艸堂

艸堂新築海東頭占得坡南景物幽桑葉遮門春雨暗豆花埀徑夕陽秋角巾醉後騎黃犢拄杖閒來看白鷗卻憶昔年遊覽處芙蓉兩岸照行舟

重過盧溝簡夏尙書

淩空髙起玉梁橫萬古桑幹水自淸文軌會同當盛世山河表裏壯神京幾株細栁藏鶯囀一路飛花送馬行今日重來迎鶴駕春風陌上接珂聲

題畫

誰結茆亭倚澗陰瑯玕瑤艸碧森森白雲影裏靑山郭黃卷聲中緑樹林晴雨半空飛瀑布春風五葉長人參故園亦似圖中景老去看圖思轉深

孔士祥挽詩

世家自古髙東魯道徳流傳福澤深扶老日攜楷木杖觀書時傍杏壇陰沂南別墅花如雨闕下孤兒淚滿襟相見昔曾交一臂臨風那忍寄哀吟

過徳州寄胡楊金三學士

霏微涼露灑徵衣輦路風淸旭日輝玉帳橫秋金气肅紅旗拂曙彩雲飛看山立馬應頻賦載筆隨鑾每後歸愧我舟行催傳發臨流相憶思依依

病起獨坐

濕云晚收天宇空露坐兩鬢如飛蓬蜘蛛仰面弄明月絡緯鼔翼吟秋風但看節序隨流水不覺形容成老翁養生幸得少人事何必絕粒超鴻蒙

送呂尙書歸省

尙書車騎動如雲特拜天恩出紫宸華髮逺迎諸父老髙堂歸覲太夫人錦鱗膾縷銀絲細黃菊杯香緑酒新想得到家稱壽日章章忠孝表西秦

方尙書送櫻桃用杜少陵詩韻

薊北櫻桃五月紅尙書分送出筠籠霜刀剪處驪珠落冰盌盛來火齊同不隨酒暈潮丹頰卻有神光入綘宮獨坐槐陰淸晚渇一時詩興動飛蓬

胡學士臥病賦簡二首

憐君臥病已兼旬獨坐那堪憶故人一代文章公論在百年交誼白頭新窻前幾度拋書倦室內惟聞煮藥頻人事卻來須自愛聖恩深厚日咨詢

人生轉眼過靑春老至偏於藥裹親詩就卷中題句懶客來窻下煮茶新淸齋已覺銷塵累習靜還須養谷神幾對維摩無一語誰知金粟是前身

雲巢

一片閒雲捲復舒髙人攬取結巢居朝含雨气松楸潤夕揚山光枕席虛劉伶短鍤醉空荷陶令挽歌生自書萬物蕓蕓終有復百年宰木謾欷歔

題趙尙書奉使安南捲

昔承丹詔赴交州使節煌煌壯逺遊豈假槖金傳後胤直標銅柱繼前修山連勾漏蠻云濕日上龍編瘴霧收南土卽今皆郡縣尙書所歷著嘉猷

胡學士挽詩

嗟君已作站臺仙風馬云車路杳然節操平生心似鐵文章昭代筆如椽人間名譽流千載天上恩光賁九泉遂使交遊成隔世幾回淚落玉堂前﹝公嘗與予言儒者身後當作站臺仙故詩中及之﹞

艸堂卽事四首

詞垣兼秩日從容扈從重來又涉冬懶性喜逢人事少不才虛負聖恩濃夜窻時聽金門漏曉枕頻驚海印鐘誰謂元龍多意气空將短鬢櫛■﹝髟上鞏下﹞松

老來多病務藏修還對琴書意未休窻戶日髙緗帙展硯池冰薄墨花浮湖邊秋水芙蓉閣江上春風罨畫舟記得攜琴行樂處幾回淸夢繞滄洲

風捲寒云陰復晴樹頭烏鵲聚還驚卜居未得親王翰掌故空憐老伏生塵靜閒庭人迹少茶香虛室客懷淸近來物累都消遣何待幽棲不用名

風檐日影小窻幽野馬紛紛晝不收秫黍火溫占土炕木綿衣冷換貂裘幾家催驤春分酒何處能來雪夜舟輦轂幸依多暇日琴書無事可銷憂

題袁忠敏適畊捲

老親昔典容臺禮令弟今爲尙寶丞父子一門眞繼美田園百世亦相仍烏犍細雨春郊笠粉蠧殘編雪夜燈長日桑楡雞犬靜含哺鼔腹樂丰登

送劉子偉赴雲南參議﹝於偉故尙書俊之弟﹞

尙書接武蚤相知令弟才華老更奇拜命一朝辭帝闕束書萬里赴滇池栁邊問驛雲藏樹花底看山酒滿巵藩府日長公事簡題詩還到碧雞祠

酬寄袁學遜

與君執別十年餘念我能通尺素書淸禁敢忘依日月故園新喜有田廬平生消得幾■﹝革兩﹞屐半世都來下澤車最是相思寒漏永梅花雪落夜窻虛

題桑洲捲

方洲宛在水中央不種閒花只種桑戴勝降時春雨足吳蠶熟處夜燈忙豳風王業開千載河漢天孫漫七襄願借繰絲三百丈虞廷先織舜衣裳

送殷副使旦赴交址

除書先拜赴交州采采芙蓉照去舟千里西風隨憲節萬年南服仰皇猷驊驑度嶺朱崖曉鵰鶚橫空白露秋莫道霜威眞鐵面仲堪儒雅更風流

送龔子諫赴雲南僉事

望斷南雲山萬重嗟君此去逐飛鴻扁舟夜載琵琶月短鬂涼吹蘆荻風夢入碧雞瀧樹合路經銅柱瘴煙空繡衣玊斧咨詢日已喜車書總隳同

遣興

少年書劍別龍沙老至逢秋苦憶家一寸丹心惟自效數莖白髮已先華西風客裏歌茅屋澹月樽前對菊花庾信何須賦蕭瑟韓山片石亦堪誇

九峯樵者

九峯幽處結茅廬晝拾荊薪夜讀書林下日尋髙士傳山中老共野人居只畱子敬靑氈在莫嘆虞卿白髮疎六十年來無一事仙翁棋局近何如

送黃重美赴東阿教官

老攜書冊赴東阿千里驪駒振玉珂故舊樽前憐白髮諸生館下詠菁莪項王墓在寒煙積黃石祠荒落木多幾度臯比分講罷閒來弔古有悲歌

雲山小隠

南山千仞秀芙蓉家住山前一水通松下荷鋤隨野叟云邊搗藥候仙翁捲簾坐對芭蕉雨拄杖行吟木葉風更喜兒童耕作後書聲不斷月明中

送劉智安主事赴南京

仙郎乘傳赴南京滿眼靑山雪正晴臘蟻驅寒時獨酌徵驂踏月夜兼程髙堂蟢子春光動小閣燈花喜气盈努力功名須報國忠勤端不負平生

追挽謝疊山張孝忠詩﹝並序﹞

宋謝枋得字君直信之弋陽人以文學知名當世號疊山先生咸淳間爲江東提刑攺知信州師旅劻勷之際又遷江西招諭使尋舉勤王之師守安仁時有張孝忠者乃江陵偏禆江陵陷孝忠率麾下百人走洪都未至洪已降元遂歸枋得會元將武良弼攻安仁孝忠出戰死之枋得退保信州宋亡其臣有仕元者連舉枋得枋得逸於閩妻李氏執系建康獄後枋得被獲拘以北行在道不食七日死李氏聞之卽自經其女嫁周氏聞父母死痛苦乃鬻其奩裝構橋於所居之旁橋成投橋下亦死時人義之名其橋曰孝烈橋余嘗見疊山與鐂丞相書曰大元治世民物一新宋室舊臣只欠一死鐂丞相卽夢炎舉疊山者又嘗見疊山江東十問詞气慷慨激昻當時之士其忠義之志蓋已素定矣惜其妻女及忠孝之事史皆略之抱疾居閒因考前聞遂賦追挽之詩並孝烈橋庶幾忠義不泯俾爲人臣爲人婦爲人子者知所勸云

潮遏錢塘王气收兩宮北去竟誰畱褰旗獨倡勤王義當軸曾無負國羞幽憤千年遺涕淚孤忠七日死拘囚江東十問今猶在可惜英雄志不酬

右挽謝疊山

得脫鯨鯢遂突圍驅馳不解戰時衣此身報國心常在逺道投人事已非一旅奮戈猶敵愾二龍浮海竟何依當時閫帥忠貞士誓死同歸志不違

右挽張孝忠

父死家亡母自經可憐形影獨娉婷奩金盡散橋初就旅櫬無歸淚輒零自分寒流沈白璧誰從夜月見輜軿一門三節人間少安得穹碑與勒銘

右賦孝烈橋

閱文山集謾述二首

誓死成仁永不忘勤王發憤更鷹揚虞淵日落山河慘吳苑春歸艸木長萬里羈囚拋骨肉百年忠義見文章可憐有客王炎午生祭臨風淚幾行

二龍南去海茫茫社屋寒來鴈叫霜萬死搴旗還舉義千金脫險竟浮洋都城不泯忠臣祀國論猶傳政事堂志士悲歌多感慨後人誰識謝翺狂

寄謝襄城伯惠玄明粉

天語丁寧近禦筵彩舟同載記當年芝眉長仰云千里蓬鬂那堪雪一顚玉帳談兵書滿腹玄霜化液汞投鉛山窻忽見椷題至接對令人思惘然

寄黃尙書

曾共掄材讀卷時中天華蓋漏聲遲金蓮炬暖龍光動寶扇雲開雉尾移樂奏九成班玉佩臚傳多士拜丹墀如今憶著當年事北望橋山淚獨埀

士奇少傅以詩及絨縑慶七十次韻奉答二首

隔千里兮共明月相思兩地寸心懸仙郎使節來江上少傅題椷自日邊逺荷絨縑溫我老輒將珠玉向人傳已經四百廿甲子潦倒徒誇絳叟年

千梳白髮如霜染一寸丹心向日懸夢斷雞聲茅屋裏朝回鳯闕彩雲邊壽徵逺致髙賢祝詩句頻煩過客傳靜坐窻前推物理梅梢消息又新年

村居卽事十首

天上歸來葺敝廬買松移竹事幽居喜從鄰里團新社得教兒孫讀舊書芳艸池塘淸漲溢落花門巷緑陰初莫言疎傅金都盡頗似顏含樂有餘

雨霽羣芳各鬥妍傍花隨栁艶陽天何如杜老棲夔府一似王維愛輞川紫燕入簾尋舊壘黃鸝繞樹喜新遷兒童笑謂村居好楡莢飛來滿捨錢

日照園林艸木新眼前生意足怡神竹根小筍畱遮塹墻角枯株析作薪無事自尋顏子樂有蔬莫笑庾郎貧幽居好似王官谷未必今人非古人

光風轉蕙日初長旋取菇蒲過小塘桑樹葉柔鳩羽拂橘梢花落燕泥香疎籬編早苔侵砌壞壁修遲筍過墻公子從來善居室人生底事爲誰忙

了卻人緣已白頭卜居喜得林塘幽軒窻小潤值梅雨簾戶輕寒迎麥秋往事經心空有夢此身逺俗自忘憂春歸已是吾歸後怪得啼鵑叫未休

山翁采藥西山裏移植白頭遺老家帶土可憐初拆甲連枝還惜未開花渠邊築圃教栽竹墻下分畦剩種茶卻笑盧鴻耽逸趣養生不解事桑麻

住鄰髙士傍東湖歲逺人家雜沓居城市從來多湫隘村園新卜盡寛舒薔薇弄影春風裏布谷催耕曉雨餘屋後門前盡農圃間時扶杖看犁鋤

異卉奇花旋覓栽便看粉蝶過墻來紫蘭破萼風前吐紅藥翻階雨後開兒子學琴初授譜鄰翁攜酒彊銜杯人生得遂幽棲願不管黃雞白日催

村居𨿽僻喜髙明連日雨多陰復晴藥隴引雛雙雉過桑林喚婦一鳩鳴已將履歷同春夢且得淸閒了此生門外艸靑人迹少杖藜隨步愜幽情

從人說似浣花溪小徑通村路不迷樹底緑陰淸藹藹池邊芳艸碧萋萋有時門巷來騶從終日園林聽鳥啼抱疾歸休非吏隠兒童莫訝任東西

憶昔四首寄士奇勉仁二少傅幼孜少保

昔者承恩共拜官兩班分日直金鑾晚來歸舍星同戴曉起趨朝漏未殘墨點龍箋濡彩筆燭傳庭燎捧金盤如今憶著當時事獨望橋山淚不幹

聖祖巍巍功徳髙曾紬石室筆同操始終纂述多從故事業鋪張敢謂勞丹禁淸風傳玉漏瑤階紅日轉金鰲閒來極目鈞天上卻憶蘭臺媿濫叨

聖主崇儒冠古今辟雍遙迓寵光臨百年禮樂昭文運一代儀章著徳音釋菜周旋華衮盛授經敷暢講筵深鑾輿一去神遊逺乘石苔封杏樹陰

接武靑宮列兩坊恩榮兼秩實非常追陪瑣闥春風暖進講文華晝景長每切葵心傾曉日竟同蒲質老秋霜璽書獨拜歸來後畱與兒孫永不忘

追次虞都禦史伯益見寄詩韻二首

貳憲持衡肅柏臺每瞻丰采獨徘徊片言折獄眞能事樽酒論文愧不才落月空梁驚夢覺西風逺道寄詩來料應薊北河冰解正是江南使節回

新詩往往見淸才懷抱相過幾度開帝座龍顏長共仰天孫鳯錦獨先裁跛牂蹀躞難同驥布鼓尋常恥遇雷今日思君那得見秖應夢裏一能來

次韻答楊少傅勉仁二首

蕭然一榻病相如獨臥城南水竹居玉笥松楸懷故里靑燈風雨課殘書眼前文物交遊少霜後園林橘柚余藥裏尋常筋力盡敢勞谷口有來車

之武平生信不如衰年懷土事幽居山中已迫桑楡景天上重煩故舊書伏枕塵勞灰百念傳家生計在三餘鄰翁花木春來好扶杖看花當小車

次答楊少傅士奇見寄二首

幽棲已出喧囂外老疾偏憐見在身萬里交遊空對月半生風雨不知春當年玉署曾分直今日烏紗獨制巾共道同時六學士香山居士一閒人

夢中握手不知勞顧我猶穿舊賜袍茅屋江頭眞野老玉堂天上實仙曹每見杜陵懷李白何如若士望盧敖自憐多病雲霄隔敢謂山林遂養髙

○歌行

卯山書屋圖

金烏出海扶桑紅流光正照山之東千巖宿霧捲飛翠半壁晴霞明太空一雙喬松蔭華屋中有幽人美如玉靑鞋布韈芰荷衣坐看碧艸無塵俗黃鸝嗁處樹陰多白鳥飛時溪水緑牀頭錦囊琴一張架上牙籖書萬軸長年讀書究典墳不知春暮花紛紛絳桃隔竹迷蒼雪紅藥當階動彩雲昨日山中酒初熟故人早過淸溪曲呼兒洗醆具盤飱莫厭山肴並野蔌太平無事不出門白鶴生雛竹有孫男長須婚女須嫁仙家何必說桃源

琴淸軒

斑簾半捲壚煙緑時有涼風灑修竹明窻石幾絕流塵橫琴試鼓瀟湘曲瀟湘水雲連洞庭木葉微脫秋冥冥東皇司命迎帝子赤豹文貍趨百靈攺弦轉奏淒涼調楚聲激烈軍心悄拔劍悲歌顧美人霸王力盡英雄剿須臾翻出離騷經孤臣孽子難爲情玉鸞啾啾翔廣漠云霓冉冉從遐徵佩蘭白雪相間作座中百斛驪珠落風雷騎气變軒昻六丁髣髴搜天荒牧犢哀吟雙雉語七弦颯颯飛山雨莊周蝶夢漆園深芳艸落花何栩栩誰知獨有秋鴻譜冩出淸和並淒楚幾回剪燭夜中彈怳疑舟泊黃蘆渚我生不省絲篁音奉親髙堂惟鼓琴髙堂一夕萱花老落月烏啼愁思深烏啼月落銀河影碧玉疎星光耿耿抱琴惆悵發孤吟梧桐露寒滴金井

題顏輝沙漠出獵圖

朔風捲地吹白艸陰山八月霜信早塞外馬肥弓力彊什什伍伍逰沙場沙場迢逓千萬里白鴈髙飛天似水翻身滿引烏角弓須臾血灑楡林裏猘子交馳疾若風馬蹄踣鐵如遊龍嵩嶽髙髙雙眼碧狐裘蒙茸鬢毛赤不覩沙場畫裏眞豈知秋月筆通神祗今塞上煙塵絕羣部俱來貢金闕買縑欲冩王會圖幾度臨風憶秋月

題金侍郎墨梅捲

屈鐵交柯春十丈冷蘂疎花黙相向玉爲肌骨水爲神不受東風驛路塵自信平生心鐵石歲寒長與冰霜敵相看東閣好吟詩寄語髙樓莫吹笛何當靑子結長條商家和羮須爾調侍郎此畫殊淸絕展捲索題慚句拙他時乘興過幽軒抱琴對鼔黃昏月

萬竹軒爲胡員外賦

髙軒亭亭蔭修竹萬个瑯玕翠如東紅塵一點不飛來日暖晴煙散虛谷谷中風動四山鳴耳邊颯颯生秋聲緑陰滿地收不起秀色倚窻寒更淸石牀碧幾淨如洗拂拭孤桐泛商羽蛟龍舞落蒼梧云鷓鴣啼破瀟湘雨自從作官登曲臺林間一一生錦苔苔深落葉無人掃白石淸泉爲誰好幾回飛夢到家山騎得靑鸞月下還覺來滿眼失蒼翠空遺雜佩聲珊珊

寒夜吟

金壺水澀銅龍咽百尺樓頭上新月一陣霜風入戶來紛紛吹轉墻陰雪曲屏坐擁紅地壚沈水煙淸浮睡鳬錦衾不暖客窻夢可憐夜半聞啼烏烏啼夜永孤琴思淒淒燭影揺寒翠家在江南過鴈稀憑誰爲寄平安字

題古木修篁圖爲黃學士宗豫賦

銀河八月仙槎影丹穴千年翠鳯毛何人冩入畫圖裏便覺气勢淩雲髙髙堂素壁淨如拭對此令人心獨逸鑪煙茗椀淸晝閒滿地緑陰涼瑟瑟風霜揺落百艸枯老幹直挺靑珊瑚日暮佳人倚空谷翠袖天寒誰與徒昔年曾過洪崖麓喬木疎林繞修竹紫髯逢著古仙人邀我山中騎白鹿白鹿呦呦南澗濵石牀丹竈至今存當時采藥遺蹤迹此日看圖勞夢魂

題黃子久畫

我昔趣召上北京巨山五老遙相迎太守邀我開先行籃輿十里松風淸溪流涓涓石齒齒采得靈蒲雜芳芷讀書堂前空翠寒潄玉亭邊古苔紫髙髙瀑布落懸崖千仭玉梁何壯哉飛流響徹碧潭厎雙澗分奔萬壑哀山人石上展瑤席坐對云屏倚空碧浩蕩長吟李白謡登臨不用謝公屐此時正值秋七月短鬢蕭蕭愛林樾輕雷送雨過前山一襟爽气飄寒雪同行佳人晚相呼月明歸路聞啼烏揚帆直度九江去回看山色靑模糊每憶玆遊淸興發夢入仙家白銀闕仙人邀我宴瑤臺枕上覺來猶恍惚大癡老人絕俗塵畫圖最得匡廬眞靑天削出芙蓉秀香壚可望不可親看圖那知歲年老山中木落秋風早昨日人來問舊遊白雲滿地生瑤艸

題楊庻子萬竹圖

庶子宅中萬竿竹颯颯淸風動蒼玉輕煙覆砌碧雲寒初日捲簾晴雨緑開窻展席敞銀屏瑯玕直節髙靑靑湘靈鼓瑟眾仙降翠旌縹緗花冥冥遊塵影絕鑪煙靜坐中髣髴瀟湘景墜露翻林鶴夢驚滄波激石龍吟冷退直歸來月在門此中幽興與誰論風前自把琴三弄月下還傾酒一尊酒闌琴罷月將落夜久秋聲生屋角翻思昔在故園時畱客烹茶更淸酌堂中老親年最髙蕭蕭華髮宮錦袍林間幾杖從孫子輒向蒼苔拾鳯毛畫圖瀟灑誠淸玩何以得之錦繡段他年燒筍共晨餐一笑相看還噴桉

樂琴書處歌爲沈修譔賦

沈郎結廬吳山岑平生讀書多苦心更將緑綺徽黃金七弦泠泠山水音我昔作官住吳下曾見沈郎最瀟灑葛巾長愛北窻閒柴車懶入東林社親戚何曾折簡招輒向花前傾盞斝蒓菜頻分碧椀羮鯉魚新熟芙蓉鮓一朝歘起登天衢環佩珊珊揺翠裾廣陵不作中散操蘭亭臨得右軍書卻憶牙籖三萬軸燈火幽齋隔修竹幾回歸夢逐西風落月分明照秋屋抱琴客裏時相訪琴中冩得神人暢一片靑山云渺茫萬里白鷗波浩蕩他年致事歸故林飄然更賦還山吟白頭抱孫椿樹陰教讀舊書還鼓琴嗟哉此樂超古今

送陳侍郎洽鎭撫交址

大將南徵統六師臨軒授鉞當赤墀時來气感風雲會義重恩承雨露滋侍郎瀟灑溫如玉佐戎妙選持鈞軸淸冰寒露貯金壺蠻煙瘴霧消煩燠富良江頭秋日淸舳艫千里連麾旌鯨波夜赤旄頭落龍驤曉日飛天兵樓船昔者誇楊僕廟算今知得孔明聽笳月轉靑油幕倚劍風生細栁營赤芾翩翩歸奏凱兩階干戚生光彩已宣徳教被遐荒更播天聲揚四海策勲宜列太常銘千載邦家埀令名男兒事業應須蚤肯待蕭蕭華髮生玆行又捧天書去逺人致爾思含喣黃金臺前花亂飛請君且把徵驂駐莫厭當歌勸酒頻明日相思隔煙樹

題王孟端墨竹爲鄒侍講賦

堂前颯颯秋气髙王郎醉脫宮錦袍銅盤和露墨花墜冩出江南金錯刀錯刀紛披風雨急瀟碧都含煙霧濕翡翠飛來楚客酣鷓鴣啼斷湘娥泣一雙瑯玕千尺彊空山歲晏饒冰霜傍有孫枝亦埀實會看翩翩儀鳯凰素庵無塵絕蕭灑幽居如在靑林下興到髙歌淇澳篇閒來擬結山陽社更斸蒼苔三徑開拄杖時時好客來顚狂卻笑劉伶鍤爛熳時傾阮籍杯緑陰棋罷還誇敵彩筆詩成不待催幾回夢繞靑原麓白鷺洲前看蒼玉夢回花暎玉堂淸忽對畫圖洗心目何因置我緑綺琴爲公一彈風滿林

頥庵圖

上淸眞人方壺徒寄我頥庵之畫圖淋漓猶帶元气濕筆力直與造化俱蒼松入云幾千尺石壁倚澗靑模糊其中茅庵絕低小緑蘿陰陰兔絲裊琴瑟在幾書連牀終日怡然卻紛擾靑山萬古不攺色下有雷鳴合羲畫逢人須是愼樞機養生豈在充肴核妻孥幸爾免饑寒兒孫尙願保淸白閒來石上橫鳴琴時有玄鶴相和吟天風不斷飄靈籟山髙髙兮水自深流云滿地直堪把瑤臺玉樹秋瀟灑紫髯九尺古仙人獨跨白騾如白馬紅蕉之衣輕盈盈欣然邀我吹玉笙丹霞明滅降仙侶陰壑慘淡愁山精聳身淩空不可執七十二峯煙霧濕飆輪直度閬風遙落葉翻飛溪雨急自從作官三十年素餐無補心茫然樂天老去思香社摩詰平生愛輞川幾回欲築洪崖圃今日圖中忽驚覩怳然境遇神明交一如夢裏遊天姥可憐多病鬂星星猶向天池接鳯翎衰顏漸覺同蒲栁徒對秋風想茯苓

唐人羯鼔歌

手如白雨點頭若靑山峯牙牀不動花楸急太蔟震越淩髙空小殿風淸日初旦雲母屏開煙霧散千葩萬卉淺含春一曲未終俱煥爛花奴秀瑩玉無瑕砑光帽子紅槿花絕倫之藝誰得似棃園弟子空咨嗟苑中正奏春光好如何翻作秋風早沈香亭畔走妖狐凝碧池頭宴芳艸長安月冷夜沈沈舊曲聽來思不禁耶娑色雞短無尾卻憶開元淚滿襟

文簫彩鸞詩

遊帷觀前風日淸衣冠雜沓仙凡並踏歌不作春陽聲步虛縹緲隨鸞笙就中有女飄長瓔翠娥嬋娟顏玉赬藻翹金雀鏘璜珩天香兩袖羅衣輕素袍公子冰玉英偶來一見親目成松陰滿林空翠生步入煙蘿誰使令山頭宮殿開崢嶸云屏玉桉簾水晶夜寒桂冷風盈盈白鶴下瞰玄猿驚驀然雷電驅六丁繡襦零亂收霞帡洞中羣仙不敢偵獨與公子相隨行隨行復踏蘿徑縈金光時見芝艸莖忽聞人間長短更天雞嘲哳扶桑晴紫極宮前江水平欲渡不渡心屏營宮中道士棲干名欣然一笑來相迎綺窻虛敞華軒橫墨池波暖凝光精八龍雲篆隠不呈硬黃錯落華星明城中車馬聲軿輷倚闌閣筆吟蕉栟藥王山空啼曉鶯閒卻芝田春不耕朅來山下披榛荊修竹交花當戶楹藥鑪實對非卿卿豈有人間兒女情一朝云外來霓旌於菟髙舉超搶攘手把芙蓉朝玉京下視野馬喧蚊■﹝亡上虫下﹞桃花亂落紅雨傾村童野叟走庚庚黃斑化作山石硜殷勤寄謝豫章城老鶴千年還一鳴

題胡學士長林書屋圖

螺川之東芙蓉麓長林一帶滄洲曲滄洲蕭爽無氛埃埀栁陰陰蔭華屋先生世冑忠簡家百年門閥淩秋霞剩積詩書綿慶澤更開壠畝栽桑麻豫章一雙出林樾六月淸風灑蒼雪平生讀書不解愁有時乘興登髙樓樓上看山樓下酌故人詩句頻相酬閒來埀釣坐溪上亦有山花笑相向流水涓涓暎碧沙白雲冉冉生靑嶂幽棲只說山林好讀書肯向山林老伊尹耕莘說築巖致君堯舜應須蚤翩然鳴佩登玉堂手披云漢摛天章筆補造化妙莫當渾渾噩噩如虞唐幾回夢繞長林下修竹千竿翠盈把朅來告謁歸滄洲流水依然山更幽鄕裏兒童皆長大不是當時同釣遊秖今華屋滄洲上舊種庭槐日應長畱得詩書付子孫謾冩新圖寄遐想寄遐想憺忘歸樂天有約香山社卻待他年老拂衣

題王晉卿江山歸棹圖

都尉平生志髙潔書畫流傳兩淸絕此圖點染出天機萬壑千峯生夕霏秋江浪白秋風急碧樹依微空翠濕北渚沙寒霜鴈稀西巖煙暝歸舟集山人何如栗裏翁松間石上晚相從悠然笑別東林去溪外猶聞精舍鐘看圖不覺幽興發滿眼秋光動林樾會須努力盡王事他年歸泛東湖月

題竹鶴圖爲金學士賦

吾聞畫鶴貴冩神此圖貌得靑田眞瑯玕森森灑蒼雪縞衣皎皎離紅塵露下疎林涼影薄一聲淸唳穿寥廓髙人枕簟小窻幽髣髴夢回驚月落髙人自是仙之徒日揮彩毫坐蓬壺玉堂晝永松篁靜時聞白鶴聲相呼歸來愛鶴玩瀟碧虛室秋生風淅淅飄然便欲挾坡仙相與翺翔遊赤壁我昔桐溪結竹亭養鶴曾讀浮丘經仙都九老今寂寞對此白髮徒星星

題楊諭徳墨竹

王郎潑墨冩錯刀滿堂陰森風雨號坐中賓客皆嘆息一葉一葉秋蕭騷怳如舟泊瀟湘浦湘娥泣血蒼蛟舞錦瑟無聲暮色寒翠旌縹緲云漫漫酒醒推篷月初上煙消湘水平如掌此君隔江呼不來至今令人勞夢想先生淸白世相傳苦節由來金石堅世上繁華俱不愛獨與此君同歲年

題孔雀圖

有鳥有鳥名孔雀文彩光華動揮霍修頸昻昻翠羽翹大尾斑斑金錯落由來麗質產南方丹山碧水多翺翔芭蕉花開風正軟桄榔葉暗日初長忽聞都護啼一聲山中百禽皆不鳴松篁引韻笙竽奏顧影徘徊舞翅輕炎荒暑熱時多雨尾重低埀飛不舉一朝籠養近簾幃可憐猶妒美人衣永嘉謝環善冩生畫圖貌得邊鸞淸老眼摩挲石苔紫渾似枇杷樹底行

雉雞圖

有禽有禽曰華虫錦衣綺翼紛蒙茸從來耿介出天性顧盼矯桀勇且雄山茶花開雪初霽竹光滿眼揺寒翠一聲啼罷自梳翎石上雪花無數墜驍媒影絕虞羅休飲啄山中得自由羽毛英麗從人羨爪距收藏不妄投待得春來風日暖四野麥苗靑纂纂桑下兒童總不驚飛來飛去樂時淸老我山林迹如掃題詩空對丹靑好不學援琴作苦吟謾想調羮躋壽考

錦雞圖

昔聞楚人不識鳯忽見山雞重購之我今畫圖冩生態羽毛五色光陸離扶桑天雞啼一聲陽烏散彩天下晴此時山雞亦出谷喔喔飛來耀林麓千巖萬壑含東風杏花吹香春雪紅顧影徘徊自愛惜揚翹聳翅紛蒙茸竹上花間日正髙向陽吐綬埀花絳吳綾蜀錦織不得戴勝偸眼驚伯勞切莫臨溪照碧流對鏡逢人舞便休舞多目眩終顚僕世人空詫韋公賦

白鷴圖

白鶴縞衣而炫裳白鷴身玄羽如霜斑斑素飾暎紅頰一足翹跂莓苔蒼黃赤葵開花照林總有向日之丹心山深絕無羅网入山禽幽棲謝羈執飲啄飛鳴得自由風泠泠兮山木秋蕭郎賦感會稽遇李白詩就黃山求瑤池水暖蟠桃熟阿母紅顏雙鬂緑閬風臺榭月髙低夜深曾伴靑鸞宿髙帝昔坐未央宮南越走獻雙雕籠聖明四海皆寜一嘉祥疊應無虛日

題梅爲羅侍講賦

碧玉枝頭春一丈千花萬蕊森相向羅浮月落參正橫夢回酒醒冰紈輕姑仙飛墮瑤臺曉萼緑華來靑鳯小暗香隔斷世間塵玉簫吹動瓊枝裊誰知傅巖有老翁平生心腸鐵石同一朝試展調羮手坐令宇宙生春風老眼看圖臨素壁陽和似得眞消息呼兒把筆謾題詩他日流傳渾浪迹

四時詞

海棠睡足東風曉金壚香燼餘煙裊遊子傷春未得歸迢迢緑徧天涯艸錦屏圍暖樹交花淸露流珠濕絳霞窻前有夢隨蝴蝶門外無人啼乳鴉

緑陰門巷埀靑子庭院深沈雙燕語金縷鶯穿楊栁風白頭人臥芭蕉雨林中新筍已交加猶自階前有落花長卿多病心如雪閒卻平生書五車

銀河星淡流云濕蒼苔露滴莎雞泣久客蕭條未授衣誰家搗練聲聲急嘹嚦驚聞過鴈低更堪烏鵲又爭棲援琴欲鼓淸商調月冷風淒意轉迷

開徧梅花雪初落深寒尙覺貂裘薄紙帳偏宜白髮酣茶甌卻被靑娥謔閒來索笑對湯婆枕席相從年頗多莫怪老夫今冷落故衾猶是賜兜羅

聞砧短述

涼風裊裊天宇淸寒蟬無聲促織鳴鄰家入夜動砧杵正是滿空秋月明明月髙懸雨初歇閨中白練新如雪才聞遽使客心驚斷續更闌轉淒切老夫蒙恩有賜衣授衣不起故園思卽今幸逢太平世古來多寄邊城兒

續十二辰詩

鼴鼠飲河河不幹牛女長年相見難赤手南山縛猛虎月中取兔天漫漫驪龍有珠常不睡畫蛇添足適爲累老馬何曾有角生羝羊觸藩徒忿■﹝忄﹝士冖田疋﹐上中中下﹞莫笑楚人冠沐猴祝雞空自老林丘舞陽屠狗沛中市平津牧豕海東頭

寄虞都禦史

今之副都古中丞才華超逸眾所稱淸如金壺貯寒露皎如玉樹含春冰昔年錢塘作太守千里湖山歌杜母一琴一鶴鎭相隨藉藉聲名在人口萬里秋空一鶚摶昻昻風來動朝端胸中文史三冬足座上冰霜六月寒朅來詩篇爛盈軸錯落明珠間淸玉方期丹鳯鳴朝陽豈比白駒在空谷嗟餘才薄竟蹉跎每愛新詩佳句多幾度相思不相見其如屋梁殘月何

三友圖爲楊學士題

蒼山歲寒冰雪深艸木揺落惟枯林黃鸝無聲幽谷凍誰歌伐木求知音靑牛老翁羅浮仙此君心同鐵石堅千巖萬壑嵐煙滅直向山中傲冰雪夜半篝燈尋茯苓還將錦瑟邀湘靈天寒翠袖酒力重參橫月落風泠泠覺來陡覺西湖曉暗香春動苔枝裊靑鸞飛下五龍吟孤山千尺茆齋小自起開籠放鶴來水光山色靜依依髙樓蕭瑟華陽逺短棹平安剡曲歸平生不解趨炎熱勁節芳心共髙潔圖畫流傳學士家華堂一見眞奇絕

題畫龍

神龍三十有六鱗變化莫測時爲人歘然騰身入霄漢黒云湧墨波翻銀阿香推車震天鼔不辭辛勤作霖雨田野芃芃長禾黍天下丰穰慶有秋白叟黃童盡歌舞功成斂迹還故山萬壑千巖煙霧寒云去云來自舒捲從人寫入畫圖看

抗雲樓

會稽之山郁嵳峩若耶之水淸陽波王家髙樓入霄漢緑水靑山佳致多看山長傍雕闌立衣袂不知空翠濕八窻瀟灑絕紅塵捲簾直放流云入四時雲霧宿檐楹玉宇寥寥灝气淸手援北斗天樞近歌動銀河織女驚海波翻霞初日曉空明迥接扶桑表靑鳥西飛呼不來瑤池坐見蟠桃小越王臺空啼鷓鴣範蠡扁舟隔五湖東山人去風流逺秦望雨來煙樹孤徳佑平章遺舊業子孫流傳今七葉喬木陰陰世澤深文獻足徵光煜耀朅來從仕寓京師謁我求賦新樓詩杜陵右臂偏枯久展捲長吟兩鬂絲

題秋江獨釣圖二首

放舟不向蘆花宿醉後獨持一竿竹靑山兩岸暮猿深風葉蕭蕭湘水緑白鷗慣聽古滄浪鳬鷖卻散隨波逐

右用栁子厚漁翁詩韻栁詩云漁翁夜傍西巖宿晚汲淸湘燃楚竹煙消日出不見人欸乃一聲山水緑回看天際下中流巖上無心云相逐東坡謂詩以奇趣爲宗反常合道爲趣熟味此詩眞有奇趣然尾兩句不必亦可愚謂必得二句庶趣逺而意足因題此圖漫及之耳

漁家幾世住林塘朝朝暮暮見鴛鴦蘆花雪暗門前路楓葉紅埀屋角霜蕭蕭林籟吹淸樾隠隠靑山樹如髮煙開一棹度中流持竿獨釣秋江月

右用蘓養直淸江曲韻

題胡庭輝畫

兩舟系榜依林樾隔岸好山靑一抹時時舉网得新魚衣食無憂生計活朝朝賣魚收百錢烹鮮沽酒醉卽眠蘭苕無煙風日美緑水蕩漾揺靑天篷上扠魚篷底叫舉室談諧雜歡笑想當開元全盛日漁家豈識租庸調百花爛熳曲江頭樓船簫鼓任遨遊漁舟此地誠寂寞何不移去生處樂

江上載書圖

兩崖壁立懸空翠瀑布千尋落天際蕭蕭碧樹已驚秋矯矯長松不知歲素練橫江淸接天落霞流綺漾晴川蘼蕪杜若無人采乘鴈雙鳬亦可憐有書不藏廬山麓有書不載張華轂都將萬卷付扁舟一如李願歸盤谷西風日夜吹瑤艸流光冉冉催人老自少讀書今白頭抱疾守株空潦倒看圖不覺心苦辛蕭散深慚畫里人聖恩若許歸茆屋有書還教兒孫讀

居庸闗

居庸闗山蒼蒼山頭雉堞連雲長一夫臨闗萬夫莫當古稱秦闗百二彊何如居庸殿朔方氈裘編髮俱來王此時正值天雨霜龍虎臺前沙艸黃天壽峨峨冠中央拜謁二陵心孔傷蔥蔥佳气浮蒼茫神遊不返涕泗滂天寒落日照大荒饑鶻嘯風狐兔藏肩輿復度冰河傍僕夫黯淡顏無光皮裘貂帽凍欲僵舉頭但見南鴈翔居庸闗山蒼蒼

還鄕行

束書辭玉京乘傳發彩舟抗手別知已謝病歸林丘春日初暄時雨霽冉冉楊花芳艸細萬里滄波赴海長一點靑山與天際回首蓬萊隔帝鄕深懷恩遇非尋常九重金闕空遺夢一寸丹心祇自傷忝竊榮名四十年素餐無補亦徒然野人只知芹子美菲薄難登白玉筵自從臥病心如水卻愛歸來花滿川入門童穉牽衣喜一一從前問鄕裏少者添丁壯者衰老者丘荒多已矣山川不攺色松竹應如故卜築向林泉履道安吾素桓榮漫言稽古力杜甫莫嘆儒冠誤玉笥峯金牛步靑鞋布襪蒼苔路

題畫

米老畫圖眞絕俗後來房山繼其躅意匠經營入渺茫一見令人豁心目秖今此圖作者誰筆意髣髴房山爲層巒日出翠將斂深谷雨過雲生遲流泉涓涓落淺灘茆堂六月淸風寒緑陰滿戶不收暑上有好鳥鳴閒闗讀書長年不知老白首爲儒空潦倒下帷獨坐懶窺園落花只遣蒼頭掃甕中酒熟今朝開故人有約應須來無令行徑生靑苔有酒可斟書可讀於人不求貧亦足

廬山歌簡正安侍講汝申僉憲

解帆落星渚正對五老峯五老呼不起鮐背云溶溶白雲無心自舒捲云端秀出靑芙蓉香鑪捧日聳雙劍瀑布倚澗生長風昔年過此遊開先籃輿十里松陰連讀書堂深鎖空翠漱玉亭荒生碧煙山人坐我展瑤席石上題名多古迹我思古人欲見之後人視我今猶昔別後重來十七年朔風三日因畱連時時舉首候風色千里江湖浪拍天歸來栗裏思陶令髙臥松巢愛謫仙嗟我懸車能幾月又復趨朝向金闕君臣義重不可畱白頭忍與西山別同舟幸得黃叔度促膝淸談忘旦暮買魚沽酒不論錢錦囊更有新題句頻邀侍講來舟中酒酣擊節意气雄劃然艸書恣揮灑筆勢一掃飛鳥空人生如萍蓬嘉會良難得百年幾回開口笑須信光陰如過客明朝風止水無波一棹夷猶柰別何遙望蓬萊佳气多重來卻尋冰玉澗細和凝之牛背歌

驟雨戲作

颮風吹回雨如織黒云壓空電飛急靑山隔江煙霧深野水彌漫新漲入老龍身疲鱗甲稀變形潛蟄枯樹枝天書夜下霹靂追老龍走出樹輙披劈空拏云捲江水隴畝茫茫波浪起天公爲民驅老龍老龍𨿽苦田家喜龍兮龍兮爾勞愼勿辭歲丰民足爾乃無事遊天池

踏車行

低田已無水髙田幹欲死北風暫歇復南風田頭日日黃塵起朝踏車暮踏車朝暮踏車休怨嗟太歲在酉覓漿作酒田家五行其理或有可憐僧道行日中口誦經唄心忡忡靑天雲黒雨將至翻然又被風吹去惟天聰明豈不念農三日甘霖天下乃丰迎神賽社村鼔冬冬此時家家扶醉翁白雲紅樹迷西東焉知闔辟由化工

短歌行

江村雨洗新秋出江上靑山銜落日蕭蕭涼影下梧桐喞喞暗聲鳴蟋蟀卻思年少攻讀書坐延爽气入吾廬當時漫學屠龍技抱疾閒來眞守株旣不能爲隴畝之耕夫又不能作煙波之釣徒獨攜一枝笻竹枝緑樹陰中時有魚秋來春去只如此徒有虛名在人耳玉笥山前好墓田何不歸歟空老矣

雨中對雙燕

東風吹雨花冥冥雨中不聞啼鳥聲翩翩但見新歸燕春江浩蕩春水生門前泥滑不可步落花亂點蒼苔路雙燕銜泥數往來往來只恐琴書污穿花掠水不辭頻巢成哺雛良苦辛眾雛長大各飛去茫茫雲路知何處人生世上亦辛勤紛紜膠轕忘朝昏何如向長了婚嫁一去名山無垢氛

燈蛾嘆

睡鴨燒殘煙一縷桐花亂灑淸明雨村居肴核亦隨時侑以新蔬薦芳醑沈沈夜色入疎欞銀釭結花金粟零有虫翩翩撲紅焰飛去飛來不暫停此虫趨光不知止須焚翅焦身乃已翻身竟墮蘭膏中汨沒須臾寧復起鳴呼負蝂不虛傳我亦因之戒貪鄙

歸田四時樂﹝效歐陽公作﹞

自從辭家四十年歸來華髮已盈顚玉笥山前有先業初因喪亂皆棄捐敝廬舊傍東湖曲城市塵埃常碌碌朅來卜築向江村茂樹淸池貧亦足去時書冊獨蕭然今見兒孫繞膝前落花芳艸春風裏策杖閒看人種田布谷聲髙時雨足田中水滿新秧緑麥穗黃時雉引雛桑葉稀來蠶上蔟架上雕琴久不彈書卷堆牀亦倦看鶯啼燕語淸晝永竹簟試展靑瑯玕博山煙細茶初熟午睡醒來聞啄木門前騶從忽傳呼驚起池塘雙屬玉梧桐雨洗塵歊淸涼入虛堂白薴輕牀前月色明如晝酒醒夢回聞鴈聲裊裊西風芳艸歇登山臨水傷離別我獨歸來守一丘閒看飛螢自明滅東臯南畝黍離離好景從來是此時淸池露白芙蓉發碧樹霜黃橘柚埀鄰捨相邀酒新漉家家築場逢歲熟田頭雞犬自成羣原上牛羊還共牧桴鼔不聞煙火同靑山逺近霜葉紅論文時枉靑雲士擊壤偶隨黃髮翁幽棲幸出囂塵外開軒日與梅花對子孫蠲復荷君恩老夫優遊聊卒歲

題張眞人雜畫爲彭給事中賦

上淸眞人富丘壑筆端變化多奇作淸泉白石鎖煙霞翠壁丹崖暎江郭何人開簾當翠微滿目山水含淸暉不見當年謝安石誰復載酒尋薔薇老髯一棹依林樾投竿獨釣寒江雪山中故人門巷深枉卻子猷淸興發金烏刷羽扶桑晴江上靑山開畫屏目送浮雲歸絕島坐延孤月來滄溟仙家洞房夜不扃玉樓朱戶流霞靑碧弦當窻孤鳯語天風吹雨秋冥冥嶰谷春寒深莫測谷中瑯玕動蕭瑟緬彼猗猗淇水深千載衛風昭徳音鷓鴣無聲雷雨急湘娥錦瑟煙中濕回首巫山十二峯竹枝歌斷行人泣銀河一夜飛秋霜老樹蕭條秋葉黃枯槎上漢誰得見支機石爛莓苔蒼棠棃枝重壓靑子菇蒲露白蓮房紫一雙鶺鴒何處來相對白頭照秋水蘋花揺蕩水荇靑江上鯉魚吹浪腥釣取新鱸薦芳醑當筵不數五侯鯖滋蘭九畹蕙偏多蕙多其如荊棘何騷人作賦不堪續洞庭日暮生微波歲寒山空雪暠暠獨有梅花照晴昊西湖處士句新奇疎影橫斜月中好眞人奕世舊遊從忽見新圖思乃翁飆輪一去不復返東遊蓬瀛西閬風眞人朅來善繼述乃知仙才不世出仙巖宿負幾時償霧閣云窻幽夢長錦袍給事金門客索我題詩壯行色摩挲老眼冩新吟一樹梧桐秋摵摵

晚涼步月

緑槐初著花芙蓉葉已飛雙燕引雛急相將辭我歸伏暑困如酒涼風忽吹衣疎星散寥廓明月照書幃芭蕉窻下流螢入牽牛蔓上莎雞泣八荒蕩蕩淸無塵獨望天河月中立

月下聞郵卒吹小角

緑樹繞江郭槿花照籬落地偏無喧囂入夜更蕭索月出海東頭飛光照林薄望仙亭中郵卒歸手把小角行且吹夜靜時聞斷還續嗚嗚徒爾驚鄰曲江城不見落梅花誰解衛公三十六

聞絡緯

白露下銀牀梧桐一葉黃月華冷於水枕簟淨凝霜西家籬上絲瓜宻夜深絡緯聲聲急今年多雨蠶薄收窻下寒機不成織

寓思

紅槿花開秋葉飛靑山日落蟬聲悲美人娟娟隔河漢玉佩明璫將遺誰別來歲久音塵絕徒有相思寄明月明月照人不照心海枯石爛思轉深抱琴欲鼓無人聽掩抑冰弦直至今

艸書歌

懷素艸書如行雲將軍揮灑下筆親星河墮地孤月曉霹靂破雨千巖春亞棲癡俗不足數壯士拔山眞絕倫近來學者失其眞遊絲走紙徒紛紜

題李白月夜泛舟圖

夜郎長流無歸期得歸不受樊籠羈采石江頭好山水鶺鴒畱連花滿枝幾回泛舟過牛渚星河浮空月當午醉披宮錦倒芳樽何處有人歌白紵樽前對影成三人八荒蕩蕩淸無塵舉杯邀月月將落桂樹倒掛波粼粼沈香亭前昔開宴羯鼓聲髙花影顫一時冩就淸平詞白璧生蠅那得知自從棄置不復道緑水靑山空寄傲春去苔生沽酒壚夜寒云掩燒丹竈詩卷空畱天地間騎鯨一去竟不還若非瓊玉煙霞館定在蓬萊鸞鶴班馬嵬魂斷音塵絕終古長庚光不滅一抔黃壤枕江邊至今猶照當時月

寄答馮員外敏兼簡尙書胡公

眼中之人吾已老馮郎俊逸聲名好珊瑚騰彩千仭淵圭璋獻瑞五色繅昔年過從在直廬每有新詩多起予近聞制作才華盛卻念山林風月孤人生七十古亦少抱膝長吟幾昏曉展捲無心理蠧魚鉤簾鎭日聞啼鳥過客稀疎門半開春風曲徑長蒼苔眼前無限閒桃李松竹靑靑手自栽使者逺來傳尺素臘盡寒深冰雪沍目昏手痺猝難書回椷莫訝來遲暮南宮宗伯我故人音信𨿽疎心獨親燕閒接對如相問爲道蕭蕭雪滿巾

二翁嘆

一翁行年七十八背似槖駝頭少髮雨晴池上偶相逢揖我低頭還結襪問翁此出往何方年年行販走都昌問翁何自苦如此爲言無兒身故忙翁今年老無官府又言有婿當門戶昨夜糧帖遣催科侵晨持帖下鄕去平生逐末不耕織力盡身疲爲衣食今年不似去年時血气又枯行步遲此去若歸難復往只恐他鄕不得歸人生有身還有累在家無兒同在外

一翁𨿽貧身尙彊數年不見今還鄕奔波道路何爲者爲人駕船走湖湘湖湘米穀賤如土人家急糶輸官府商人得利不知止滿船又載新昌紙日夜行船不得休遙遙捩舵赴章秋章秋畱連竟不歸春來幾見落花飛今年里甲頻催迫催得歸來頭盡白家中歲久貸人錢雇直都還償未得不如近處賣釵環長過一月又得還

四時吟三五七言

春禽鳴春雨晴門外落花急池邊芳艸生故人髙閣誰相待童子小車空復情

白薴輕紈扇淸抱疾同玄晏傳經非伏生緑陰滿徑紅塵外獨自微吟獨自行

髙云涼淸露瀼秋聲生逺樹月色滿虛堂賓鴻叫過滄洲去緑綺陳來曲已忘

楓葉榦菊枝殘山林已揺落霜露不勝寒東風傳得春消息一樹梅花雪裏看

○七言絕句

題米元暉畫

江波日夜赴滄溟煙樹微茫島嶼靑獨泛扁舟江海上信知天地一浮萍

畫舫橫流月滿空釣竿微揚一絲風煙波萬里秋無際遙見三山碧海中

落霞秋水映長空千里江山入望中未解虎頭丘壑意畫圖那識米南宮

題梅竹

雲母屏間翡翠翎水晶簾外玉娉婷夜深吹徹玲瓏曲渾似孤山月下聽

寄李用初

秋風雞黍畫樓東十載江湖一夢中見說三韓風俗好只今人物故鄕同

一簪華髮老秋霜遼海歸來逸興長夜雨燈前思舊處誰家玉笛似山陽

過太白墓謁遺像

古墓荒涼半野蒿丹靑遺像識英豪當時惟有江心月曾照仙人舊錦袍

秋夜

金鑪香鑪翠煙收涼月蕭蕭夜館幽夢破梧桐榦葉落誰家長笛倚髙樓

中秋雨

黒云低樹影沈沈銀箭金壺漏已深不見玉盤生夜海空聞黃葉下秋林

芭蕉葉上雨珊珊秋滿華堂燭影殷遙想瓊樓風露冷天香不動羽衣閒

秋雨

客捨蕭條興味淸綀囊猶有讀書螢一簾細雨梧桐老閒冩劉郎陋室銘

鴈云羃羃作秋陰冰簟新涼夢不禁窻下艸虫相和起一聲聲似伴愁吟

朝來白薴怯新涼雨腳無情拂畫堂坐對紫薇花落盡何消一曲舞山香

過滹沱河

曉渡滹沱覺有霜白沙官道艸茫茫秋深不見河冰合猶聽行人說漢光

白鷹

茫茫沙艸朔風髙一片孤飛白錦毛四野已無狐兔穴碧天空闊恣云遨

謁河內公墓

結纓不負升堂日厚祿何如負米時自古生民皆有死一抔黃壤令名埀

過開州

空將往事記前聞獨有萊公此策勲試問帝丘都不省殘碑只載鎭寧軍

過大名

古郡荒涼半水波昔賢名迹亦何多沙丘望斷秋風冷荷芰飄揺滿禦河

過兾州

倦騎遲遲過信都洚渠霜落艸先枯州人爲說賢良吏古有蘇章今豈無

過白溝河

往事悠悠逐逝波幾多英傑此經過徵驂斜日西風裏猶聽行人說界河

桐溪四詠

一溪流水碧於藍日暖溪花醉欲酣山鳥獨鳴人迹絕時看麋鹿下煙嵐

溪上山光翠欲流云邊泉落石巖幽千竿竹影都無暑一路松聲已報秋

屋上靑山山下泉溪頭流出碧涓涓風淸月冷虛堂夜時有寒聲到枕邊

一夜溪風萬壑哀幾多黃葉覆蒼苔等閒只有寒梅樹冷蕊疎花獨自開

題鄒侍講竹石

瑤島輕寒暮靄靑天風吹動鳯凰翎珊瑚影裏無塵迹月色秋聲酒半醒

舟行晚詠

月出長河浪湧金貂裘不怕夜寒侵鴈聲落處風初起兩岸蘆花霜滿林

曾氏八詠爲子棨侍講賦

九峯疊翠

九朶芙蓉擁翠鬟捲簾相對緑雲閒更邀李白題詩去宛在夕陽秋浦間

雙漢流水

一徑緑陰淸杳杳雙溪流水碧迢迢如何畫得溪中景花映靑山柳映橋

龍潭出云

百頃澄潭細吐云碧沙流水不生塵若爲喚起龍行雨散作千巖萬壑春

虎溪積雪

小小溪堂雪覆檐梅花枝上玉纎纎山頭月落人初睡猛虎一聲風滿簾

平湖夜月

湖上煙消一鏡平苕花風淡渚蒲靑夜深獨有湖心月還照當年學士亭

喬木春陰

喬木千章蔭碧溪春深門巷緑陰齊楊花雪落東風軟時有幽禽自在啼

武城弦歌

當年精舎藹弦歌樂育菁莪雨露多共說故家文獻在金雞聲裏又登科

竺臺蘭若

石頭細路長蒼苔古木陰陰寶剎開莫道山中無惠逺時時人訪虎溪來

題共節堂捲

翠袖天寒雪滿林幾回空詠白頭吟夜深獨有幽閨月照見共姜一寸心

送陳宗顯致仕還鄕

一別桐鄕已十秋別來相憶思悠悠至今烏石岡頭路並轡多應夢裏遊

燻風拂水浪文斜五月輕舟定到家紈扇烏紗行樂處逢人笑折石橊花

致仕歸來白發明麻姑酒熟日頻傾醉時童穉相隨去擊壤康衢有頌聲

題靜山詩卷

寥寥靈響逺盤空竹上流云竹下風坐對鑪燻無一事靑山幾處夕陽紅

過揚州

舊說揚州天下聞繁華如夢欲銷魂可憐杜牧多情思曾向樽前問紫雲

月夜過鍾吾口號

兩岸虫聲夜轉多他鄕無柰月明何碧天萬里河流急倚棹長吟一鴈過

下邳

日落長河野水昏靑山遙望下邳門舟人謾說圯橋近黃石於今廟尙存

上呂梁洪

亂石穿空疊浪驚烏犍百丈上洪輕扁舟載雨西風急試問徐州一日程

細雨斜風拂畫船船頭怪石起蒼煙仰看白浪排空下始信河流逺自天

徐州十二詠

百步洪

九里山前百步洪河流如箭石當空黃頭伐鼓穿洪去宿雨初收日影紅

戲馬臺﹝城南一里﹞

蓋世英雄酒一杯悲歌只使後人哀平生廢盡屠龍技今日空畱戲馬臺

華佗墓﹝城南一里﹞

徒把金鍼事老瞞千年荒冢朔風寒從來枉卻陳琳檄到底西陵淚不幹

亞父冢﹝元時冢有光气盜發冢得寶劍城南一里﹞

三尺靑銅盜豈知只因虹貫艸萋萋鴻門玉斗空如雪拂袖歸來路已迷

向魋墓﹝城北二十里﹞

荒丘淺冢艸斑斑事在遺經不可刋石槨成來功已竭後人有法說邢山

陵母墓﹝城西南一里﹞

匆匆窻下取吳鉤使者星馳不肯畱遂使鴻毛輕一死卻存馬鬛重千秋

子房墓﹝城北六十里﹞

辟穀何勞祿萬鍾功成志就卻辭封分明古墓埋靑艸始信空言托赤松

劉向墓﹝城北二里﹞

十年封事遺編在三尺荒丘宿艸摧鴻寶浪傳誰見得藜燈一去不重來

畱城﹝張良所封之地城北百二十里﹞

偶然相遇若神交多少奇謀勝六韜辟穀歸來應卻掃如何四皓又重勞

彭祖樓

錫封曾奠大彭墟千古傳來事不虛明月滿樓塵影息仙人曾駕五云車

燕子樓

妙舞淸歌一夕休繁華銷盡彩雲收多情只有烏衣侶終歳相看不下樓

黃樓

衮衮河流晝夜馳長懷太守築堤時當年賓客黃樓盛今日荒涼讀斷碑

夜過汶上馬尙書墓

華表蒼蒼立墓門百年翁仲至今存行人爲說尙書墓何處流傳有子孫

東平道中

白雲飛盡碧天寒夾道靑山馬上看最是動人愁思處虫聲滿地葉聲幹

曉過谷城黃石公廟﹝今東阿縣北﹞

月落靑山露气淸山頭黃石立崢嶸蕭條古廟無燈火惟有西風艸木聲

題畫四首

靑山千疊復萬疊碧樹前村連後村釀得松花酒初熟故人相與款柴門

碧沙流水漾淸溪溪口時聞谷鳥啼兩岸好山明鏡裏扁舟如在越東西

逺山凝翠橫溪上流水浮花出石根時有漁舟來復去等閒莫認作桃源

故園西畔是西山萬壑千巖翠黛環今日看圖隔煙水西風吹夢繞松闗

過儀眞

迎鑾驛前江水平落帆過壩蹔休程人家兩岸埀楊栁時有飛花拂酒觥

載得圖書滿畫船傾壺況復酒如泉東風十里儀眞路江水江花亦可憐

南北颿檣會此津滿江簫鼓載陽春相逢盡是他鄕客莫厭樽前勸酒頻

重過揚州

百丈牽江夜未休那知夢裏過揚州春風二月蕃釐觀不爲瓊花一少畱

雷塘

吳公臺下是雷塘望斷春山碧艸長卻笑相逢追往事樽前猶說舞腰傷﹝煬帝問張麗華事見大業拾遺記﹞

召伯壩

召伯津頭江水斜茅茨竹裏有人家當年謝傅甘棠樹今日春風野艸花

渺渺湖田艸半靑鷺鷥風裏立亭亭忽驚船上金笳發飛過春山點畫屏

過■﹝幹阝﹞溝

春艸萋萋春水流行人此日過■﹝幹阝﹞溝想得都城車駕發五云繚繞護宸旒

重過戲馬臺﹝在徐州﹞

拔山力盡楚聲哀戲馬千年尙有臺若使後人傷往事何能更醉菊花杯

放鶴亭﹝在徐州石佛山﹞

昔者髙亭石佛山只今煙暝鳥聲閒千年白鶴歸何處惟有文章落世間

隠隠靑山曉霧開望中誰謂有亭臺山人一去無消息空想仙翁看鶴來

題竹

一雙瑯玕勢千尺滿壁淸風動幽室坡翁老可不復見夢入篔簹秋瑟瑟

不受紅塵半點侵月中時聽鳯孤吟涔陽望斷蘭旌逺錦瑟一彈秋滿林

題子昻書嵇康絕交書

飄飄絕俗嵇中散咄咄逼人王右軍書罷瀟然無一事鷗波亭上看晴雲

題一片秋意圖二首

裊裊西風生夕波蕭蕭碧樹得秋多潘郎未就閒居賦白髮添來柰爾何

欲擥芙蓉上采舟浦雲煙樹隔滄洲眼中秪覺秋光好何事騷人卻怨秋

舟中縱目二首

秫黍蕭蕭弄晚晴朔風吹起鴈行驚牛羊滿野無人問盛世中原見太平

長河不斷送行舟百丈遙牽晚未休望盡天涯秋一色蓼花蘆葉水悠悠

棹歌

一灣一灣復一灣河流百折苦回環歸舟盡日此中去只見黃蘆不見山

卜築新成胡學士以詩見寄就韻奉答三首

老來隨處作頥庵容膝何妨小似龕終日掩闗人迹少絕無雄辯與髙談

小小茅齋不厭低頻來乳燕欲銜泥亦知階下難旋馬肯向雲中學養雞

百尺髙槐連禁苑絕勝花竹卜郊居樽前興到頻題句客裏官閒儗著書

題鳴鳩拂羽圖

日暖風喧淚竹斑鳴鳩拂羽樹林間眼中正是春光好喚雨呼晴莫等閒

題故元端本堂殿臣王熈臨宋徽宗雪鴈圖

端本堂中酒未銷侍臣圖畫冩前朝豈知夜半徵車發雪落沙場鴈影遙

聞楊學士士奇臥病賦詩寄簡十首

昔年我病公南去公病今令我北思悵望停雲千里隔竹窻樽酒負佳期

東裏先生懶著書新栽花竹似郊居病來對客無談笑麈尾髙懸室自虛

近見椷書到玉堂忽聞伏枕意難忘形容不是緣詩瘦坐臥多因愛竹涼

詞垣罷直已多時窻戶流塵生硯池事業到頭須努力年過五十未應衰

見說新來坐不眠重屏圍暖擁靑氈但聞子敬歌桃葉豈有楊枝伴樂天

不見堂前雀送鱣只聞幽室藥頻煎越人亦有方堪寄卻恐桓矦笑未然

聞道維摩面欲焦他鄕相憶客魂消亦知松栢蒼蒼色縱使經霜未肯凋

先生何事最闗情人道如今太瘦生故舊年來多老大題詩不覺淚縱橫

看看臘盡又逢春想見春來气象新造物小兒徒自苦先生已辦逐儺人

昔年染翰共承恩今日看云憶故人兩鬂蕭蕭空自老不才未有報涓塵

松鶴圖爲師侍郎賦

玉雪森森被羽毛一聲淸唳入云髙翛然獨步長松下曾載仙人醉碧桃

梅雪金雞圖

暗香疎翠曉淒迷正是山中雪漲溪咿喔一聲紅日上滿林驚起眾禽棲

題明秀樓

江流一碧際長空江上靑山秀色重幾度髙樓讀書罷畫闌秋水看芙蓉

紫霞碧樹繞滄洲滿目江山入畫樓想得樓中賓客散攜琴還載木蘭舟

己亥人日是日壬子上表賀海平二首

風不鳴條海不驚千官拜表雪初晴人人共說逢壬子預喜丰年應太平

三日東風淑气生謳歌簫鼓滿都城亦知客裏春盤好還憶西江七寶羮

題師侍郎畫四首

紅白山花相暎開山中徑路久無媒老翁不是看花客只共扁舟載鶴來

幾樹埀楊覆水亭雙雙白鳥度云屏飄然一棹來相訪正是山人午睡醒

遙看瀑布落寒靑野服烏巾自在行好似匡廬讀書處滿林紅葉夜猨聲

千山萬壑凍無聲一棹夷猶溪上行興盡歸來卿莫笑多情何似不畱情

題平林煙雨圖二首

昔從三泖載舟還風起湖心煙滿山白鳥滄波春浩浩暗紅埀緑雨斑斑

舊遊長憶在余幹幾對琵琶煙雨寒白髮無情人易老畫中渾似夢中看

送胡文善還金華二首

蚤登科第入詞垣謁告南歸又拜恩莫向雙溪看明月白雲深處有丘園

都門三月栁埀絲歌徹桃夭賦逺歸想得到家春似錦芙蓉孔雀爛生輝

題許由棄瓢圖

先生髙致出塵囂爵祿曾聞不可邀但使此心如止水當年何必棄■﹝月翟﹞瓢

送朱孟徳還寧夏五首

擔簦負笈出西陲兩度金門射策時今日淒涼歌陟屺客窻淸淚只空埀

天涯望斷白雲飛灑淚那能賦式微滿路楊花春欲暮不堪飛雪點麻衣

念子相從今幾年歲寒能守舊靑氈揚雄已老侯芭去獨立春風思惘然

匹馬徵衫西入秦行人何處最銷魂夜聽靑澗城邊雨曉望烏崘山上云

官道風淸雨歇時靑山如黛栁如絲丈夫不灑離羣淚無柰於今我已衰

題郭文通畫二首

千尺長松山館淸小橋流水淨無聲落花啼鳥春風後野服烏巾獨自行

天際樓臺望欲迷靑山雨過緑陰齊扁舟載酒遊何處不是耶溪卽剡溪

題梅二首

冷蕊疎花雪半幹溪風嶺月共盤桓不隨桃李爭春色獨向山林守歲寒

平生雅操冰霜潔一寸芳心鐵石堅莫笑根株空老大年年開向百花先

題龔竹鄕手卷詩七首﹝並序﹞

故宋尙書吏部侍郎竹鄕龔公墓銘一卷乃廬陵鄧中齊所撰觀其淸風偉節具載諸銘獨念自喪亂之表鄕人文獻故家零落無幾公之孫與賢當兵塵澒洞之際寶藏斯銘若勅若公之所爲詩文凡若干臨終分舁子孫且曰不獨守斯文而不失尙當思繼其志紹其業乃爲賢子孫其視世之分金帛委妻妾者賢不肖爲何如今與賢之孫鐩字子諫由科第發身任兵科給事中才且賢他日所就未易涯量持此卷求題因賦七絕以冩其實云公名升字子輝宋理宗朝進士竹鄕其別號也

當年捧檄佐湖湘蓮幕風淸化日長從此飛騰霄漢近羽儀光采姓名香

郎官花縣鳴琴日禦史蘭臺袖簡時雕甍繡闥心如水白日靑天事不欺﹝袖簡謂彈畱夢炎﹞

五馬庭前列繡鞍桃花流水興漫漫林間甘露同誰采松下芝英只獨看﹝竹鄕知常徳有甘露芝艸之瑞﹞

敵將南來國事休錢唐王气一時收英雄多少風塵隔豈獨文山誌不酬

萬里間關赴行在天官聊復拜崖山當時空有虞淵志龍去滄溟竟不還

黃楊山深風露涼徒步歸來問艸堂閉門讀書人事絕澹逺閣中荷芰香

華表蒼煙鎖墓田竹鄕喬木尙依然承家幸有賢孫子翰墨流傳過百年

閱古作寄簡子啟八首

詩壇莫笑廉頗老且放長兵接短兵批亢搗虛聊復爾堂堂正正鬼神驚

下施雕琢貴天然綺麗猶慚泰始前到得西風塵土淨芙蓉秋水淨涓涓

聲律精嚴格調難更兼詞气有波瀾性情吟詠隨時見雕琢何須刻肺肝

險怪雕鎪固驗人何如平淡見天眞若教渣滓消融盡自是冰壺不染塵

鳯語梧桐鶴唳松龍吟秋水月堂空夜深靈響生銀漢都付奚囊詠不窮

李杜詩篇今古豪只緣體裁具風騷昆侖萬折歸滄海到底方知出處髙

人愛新奇學晚唐獘貪猶謂作於涼若驅纎巧還純古蘇李當年獨擅場

句戀淸奇體益卑辭工靡麗气還萎要知玉振金聲處廣樂鈞天萬舞時

戱作次藥名十首

老樹兔絲猶獨活破窻故紙豈防風不聞海馬肥羊藿只恐牽半踏鹿蔥

碧雪丹砂空想望天門逺志竟蹉跎紅娘不見當歸客老卻菖蒲半夏過

鍾乳巖前石燕飛空靑谷裏麝香肥瑯玕芝艸應難覓薝卜薔薇露滿衣

啇陸幾年莨蕩子車前馬勒卻回鄕預知已有宜男兆夜合頻燒安息香

芙蓉露白菊花黃枸杞霜晴橘葉香金綫重樓人不見景天海月夜茫茫

蚯蚓結來成百合海羊鬭處卽蝸牛莫認夏枯爲益母須知萱艸解忘憂

蒼耳藂邊尋馬勃桂花香裏取蟾酥虎頭蠍尾須知避苦酒酸漿不用沽

休把天仙同鼠婦可憐地錦雜蛇銜山頭黃檗心知苦井底靑鹽味更醎

憶別瓊筵蘇合香忍將昆布作衣裳梧桐淚落渾如雨躑躅花開空斷腸

香殘薫陸畱雲母凍結瓊枝勝水晶海蛤羊蹄都謝卻不貪五味谷神淸

題曺編修茅山攬秀圖四首

句金之山郁嵯峨獨倚髙樓攬秀多苑君乘龍上天去芝艸瑯玕柰爾何

千仞芙蓉秀入天紛紛空翠落簾前山人無事來相訪仙得黃庭內景篇

霧閣云窻隔杳冥華陽深處有金經山中楊許今何在多少殘碑斷蘚靑

風生巖壑度松聲百尺樓頭月正明萬物忘來心似水白雲何事獨關情

題畫龍

曽將一寸滄溟水化作甘霖徧九垓捲甲歸來能幾日又隨煙霧上蓬萊

頤庵文選卷下

