《曹子建集》曹植

《卷一》

○東徵賦﹝並序﹞建安十九年﹐王師東徵吳寇﹐余典禁兵﹐衛宮省。然神武一舉﹐東吳必克﹐想見振旅之盛﹐故作賦一篇。

登城隅之飛觀兮﹐望六師之所營。幡旗轉而心異兮﹐舟楫動而傷情。顧身微而任顯兮﹐愧任重而命輕。嗟我愁其何爲兮﹐心遙思而懸旌。師旅憑皇穹之靈祐兮﹐亮元勛之必舉。揮朱旗以東指兮﹐橫大江而莫禦。循戈櫓於淸流兮﹐泛云梯而容與。禽元帥於中舟兮﹐振靈威於東野。

○遊觀賦靜閒居而無事﹐將遊目以自娛。登北觀而啟路﹐涉雲際之飛除。從羆熊之武士﹐荷長戟而先驅。罷若雲歸﹐會如霧聚。車不及回﹐塵不獲舉。奮袂成風﹐揮汗如雨。

○懷親賦﹝並序﹞濟陽南澤有先帝故營﹐遂停駕﹐造斯賦焉。

猶平原而南騖﹐睹先帝之舊營。步壁壘之常制﹐識旌旗之所停。在官曹之典列﹐心仿佛於平生。回驥首而永遊﹐赴修途以尋遠。情眷戀而顧懷﹐魂須臾而九反。

○玄暢賦﹝並序﹞夫富者非財也﹐貴者非寶也。或有輕爵祿而重榮聲者﹐或有反性命而以徇功名者。是以孔老異旨﹐楊墨殊義。聊作斯賦﹐名曰《玄暢》。庶以陶神知機﹐摛理表微。

夫何希世之大人﹐罄天壤而作皇。該仁聖之上義﹐據神位以統方。補五帝之漏月﹐綴三代以維綱。僥餘生之幸祿﹐遘九二之嘉祥。上同契於稷卨﹐降合穎於伊望。思薦寶以繼佩﹐怨和璞之始鐫。思黃鐘以協律﹐怨伶夔之不存。嗟所圖之莫合﹐悵蘊結而延志。希鵬舉以摶天﹐蹶靑雲而奮羽。企駟躍而攺駕﹐任中才之展禦。望前泬而致策﹐顧後乘而安驅。匪逞邁之短修﹐取全貞而保素。弘道徳以爲宇﹐築無怨以作藩。播慈惠以爲圃﹐耕柔順以爲田。不愧景而慚魄﹐信樂天之何欲。逸千載而流聲﹐超遺黎而度俗。

○幽思賦倚髙臺之曲隅﹐處幽僻之閒深。望翔云之悠悠﹐羌朝霽而夕陰。顧秋華而零落﹐感歲暮而傷心。觀躍魚於南沼﹐聆鳴鶴於北林。搦秦箏而慷慨﹐揚大雅之哀吟。仰淸風以嘆息﹐寄予思於悲弦。信有心而在遠﹐重登髙以臨川。何余心之煩錯﹐寧翰墨之能傳。

○節遊賦覽宮宇之顯麗﹐實大人之攸居。建三臺於前處﹐飄飛陛以淩虛。連云閣以遠徑﹐營觀榭於城隅。亢髙軒以回眺﹐緣云霓而結疏。仰西嶽之崧岑﹐臨漳淦之淸渠。觀靡靡而無終﹐何眇眇而難殊。亮靈後之所處﹐非吾人之所廬。於是仲春之月﹐百卉叢生。萋萋藹藹﹐翠葉朱莖。竹林靑蔥﹐珍果含榮。凱風發而時鳥歡﹐微波動而水虫鳴。感气運之和潤﹐樂時澤之有成。遂乃浮素蓋﹐禦驊驑﹐命友生﹐攜同儔。誦風人之所嘆﹐遂駕言而出遊。步北園而馳騖﹐庶翺翔以寫憂。望洪池之滉瀁﹐遂降集乎輕舟。浮沈蟻於金罍﹐行觴爵於好求。絲竹發而響厲﹐悲風激於中流。且容與以盡觀﹐聊永日而望愁。嗟羲和之奮迅﹐怨曜靈之無光。念人生之不永﹐若春日之微霜。諒遺名之可紀﹐信天命之無常。愈志蕩以淫遊﹐非經國之大綱。罷曲宴而旋服﹐遂言歸乎舊房。

○感節賦攜友生而遊觀﹐盡賓主之所求。登髙墉以永望﹐冀銷日以忘憂。欣陽春之潛潤﹐樂時澤之惠休。望候雁之翔集﹐想玄鳥之來遊。嗟徵夫之長勤﹐𨿽處逸而懷愁。懼天河之一回﹐沒我身乎長流。豈吾鄕之足顧﹐戀祖宗之靈丘。惟人生之忽過﹐若鑿石之未耀。慕牛山之哀泣﹐懼平仲之我笑。折若華之翳日﹐庶朱光之長照。願寄軀於飛蓬﹐乘陽風之遠飄。亮吾志之不從﹐乃拊心以嘆息。靑雲郁其西翔﹐飛鳥翩而止匿。欲縱體而從之﹐哀予身之無翼。大風隱其四起﹐揚黃塵之冥冥。鳥獸驚以求羣﹐艸木紛其揚英。見遊魚之涔灂﹐感流波之悲聲。內紆曲而潛結﹐心怛惕以中驚。匪榮徳之累身﹐恐年命之早零。慕歸全之明義﹐庶不忝其所生。

○離思賦﹝並序﹞建安十六年﹐大軍西討馬超﹐太子畱監國﹐植時從焉。意有憶戀﹐遂作離思之賦。

在肇秋之嘉月﹐將曜師而西旗。余抱疾以賓從﹐扶衡軫而不怡。慮徵期之方至﹐傷無階以告辭。念慈君之光惠﹐庶沒命而不疑。欲畢力於旌麾﹐將何心而遠之。願我君之自愛﹐爲皇朝而寶己。水重深而魚悅﹐林修茂而鳥喜。

○釋思賦﹝並序﹞家弟出養族父郎中﹐伊余以兄弟之愛﹐心有戀然﹐作此賦以贈之。

彼朋友之離別﹐猶求思乎白駒。況同生之義絕﹐重背親而爲疏。樂鴛鴦之同池﹐羨比翼之共林。亮根異其何戚﹐痛別幹之傷心。

○臨觀賦登髙墉兮望四澤﹐臨長流兮送遠客。春風暢兮气通靈﹐艸含幹兮木交莖。丘陵崛兮松柏靑﹐南園薆兮果載榮。樂時物之逸豫﹐悲余志之長違。嘆《東山》之愬勤﹐歌《式微》以訴歸。進無路以效公﹐退無隱以營私。俯無鱗以遊遁﹐仰無翼以翻飛。

《卷二》

○潛志賦潛大道以遊志﹐希往昔之遐烈。矯貞亮以作矢﹐當苑囿之呈藝。驅仁義以爲禽﹐必信中而後發。退隱身以滅迹﹐進出世而取容。且摧剛而和謀﹐接處肅以靜恭。亮知榮而守辱﹐匪徇天以爲通。

○閒居賦何吾人之介特﹐去朋匹而無儔。出靡時以娛志﹐入無樂以銷憂。何歲月之若騖﹐復民生之無常。感陽春之發節﹐聊輕駕之遠翔。登髙丘以延企﹐時薄暮而起雨。仰歸云以載奔﹐遇蘭蕙之長圃。冀芬芳之可服﹐結春蘅以延佇。入虛廊之閒館﹐步生風之廣廡。踐密邇之修除﹐卽蔽景之玄宇。翡鳥翔於南枝﹐玄鶴鳴於北野。靑魚躍於東沼﹐白鳥戲於西渚。遂乃背通谷﹐對淥波﹐藉文茵﹐翳春華。丹轂更馳﹐羽騎相過。

○慰子賦彼凡人之相親﹐小離別而懷戀。況中殤之愛子﹐乃千秋而不見。入空室而獨倚﹐對孤幃而切嘆。痛人亡而物在﹐心何忍而復觀。日晼脕而旣沒﹐月代照而舒光。仰列星以至晨﹐衣沾露而含霜。惟逝者之日遠﹐愴傷心而絕腸。

○敍愁賦﹝並序﹞時家二女弟﹐故漢皇帝聘以爲貴人。家母見二弟愁思﹐故令予作賦曰﹕嗟妾身之微薄﹐信未達乎義方。遭母氏之聖善﹐奉恩化之彌長。迄盛年而始立﹐修女職於衣裳。承師保之明訓﹐誦六列之篇章。觀圖像之遺形﹐竊庶幾乎英皇。委微軀於帝室﹐充末列於椒房。荷印紱之令服﹐非陋才之所望。對牀帳而太息﹐慕二親以增傷。揚羅袖而掩涕﹐起出戶而彷徨。顧堂宇之舊處﹐悲一別之異鄕。

○秋思賦四節更王兮秋气悲﹐遙思惝恍兮若有遺。原野蕭條兮煙無依﹐云髙气靜兮露凝衣。野艸變色兮莖葉稀﹐鳴蜩抱木兮雁南飛。歸室解裳兮步庭前﹐月光照懷兮星依天。居一世兮芳景遷﹐松喬難慕兮誰能仙。長短命也兮獨何悲。

○九愁賦嗟離思之難忘﹐心慘毒而含哀。踐南畿之末境﹐越引領之徘徊。眷浮雲以太息﹐願攀登而無階。匪徇榮而愉樂﹐信舊都之可懷。恨時王之謬聽﹐受姦枉之虛辭。揚天威以臨下﹐忽放臣而不疑。登髙陵而反顧﹐心懷愁而荒悴。念先寵之旣隆﹐哀後施之不遂。𨿽危亡之不豫﹐亮無遠君之心。刈桂蘭而秣馬﹐捨余車於西林。願接翼於歸鴻﹐嗟髙飛而莫攀。因流景而寄言﹐響一絕而不還。傷時俗之趨險﹐獨悵望而長愁。感龍鸞而匿迹﹐如吾身之不畱。竄江介之曠野﹐獨眇眇而泛舟。思孤客之可悲﹐湣予身之翩翔。豈天監之孔明﹐將時運之無常。謂內思而自策﹐算乃昔之愆殃。以忠言而見黜﹐信無負於時王。俗參差而不齊﹐豈毀譽之可同。競昏瞀以營私﹐害予身之奉公。共朋黨而妒賢﹐俾予濟乎長江。嗟大化之移易﹐悲性命之攸遭。愁慊慊而繼懷﹐惟慘慘而情挽。曠年載而不回﹐長去君兮悠遠。禦飛龍之蜿蜿﹐揚翠霓之華旌。絕气霄而髙騖﹐飄弭節於天庭。披輕雲而下觀﹐覽九土之殊形。顧南郢之邦壤﹐咸蕪穢而倚傾。驂盤桓而思服﹐仰禦驤以悲鳴。紆予袂而收涕﹐僕夫感以失聲。履先王之正路﹐豈淫徑之可遵。知犯君之招咎﹐恥幹媚而求親。顧旋復之無泬﹐長自棄於遐濱。與麋鹿以爲羣﹐宿林藪之葳蓁。野蕭條而極望﹐曠千里而無人。民生期於必死﹐何自苦以終身。寧作淸水之沈泥﹐不爲濁路之飛塵。踐蹊隧之危阻﹐登岧峣之髙岑。見失羣之離獸﹐覿偏棲之孤禽。懷憤激以切痛﹐若回刃之在心。愁戚戚其無爲﹐遊綠林而逍遙。臨白水以悲嘯﹐猿驚聽而失條。亮無怨而棄逐﹐乃餘行之所招。

○娛賓賦遂衎賓而髙會兮﹐丹幃曄以四張。辦中廚之丰膳兮﹐作齊鄭之妍倡。文人騁其妙說兮﹐飛輕翰而成章。談在昔之淸風兮﹐總賢聖之紀綱。欣公子之髙義兮﹐徳芬芳其若蘭。揚仁恩於白屋兮﹐逾周公之棄餐。聽仁風以忘憂兮﹐美酒淸而肴甘。

○湣志賦﹝並序﹞或人有好鄰人之女者﹐時無良媒﹐禮不成焉﹐彼女遂行適人。有言之於餘者﹐余心感焉﹐乃作賦曰﹕竊托音於往昔﹐迄來春之不從。思同遊而無路﹐情壅隔而靡通。哀莫哀於永絕﹐悲莫悲於生離。豈良時之難俟﹐痛余質之日虧。登髙樓以臨下﹐望所歡之攸居。去君子之淸宇﹐歸小人之蓬廬。欲輕飛而從之﹐迫禮防之我拘。

○歸思賦背故鄕而遷䢐﹐將遙憩乎他濱。經平常之舊居﹐感荒壞而莫振。城邑寂以空虛﹐艸木穢而荊蓁。嗟喬木之無陰﹐處原野其何爲。信樂土之足慕﹐忽並日之載馳。

○靜思賦夫何美女之爛妖﹐紅顏曄而流光。卓特出而無匹﹐呈才好其莫當。性通暢以聰惠﹐行密而妍詳。蔭髙岑以翳日﹐臨綠水之淸流。秋風起於中林﹐離鳥鳴而相求。愁慘慘以增傷悲﹐予安能乎淹畱﹖

《卷三》

○感婚賦陽气動兮淑淸﹐百卉郁兮含英。春風起兮蕭條﹐蟄虫出兮悲鳴。顧有懷兮妖饒﹐用搔首兮屏營。登淸臺以蕩志﹐伏髙軒而遊情。悲良媒之不顧﹐懼歡媾之不成。慨仰首而嘆息﹐風飄飄以動纓。

○出婦賦妾十五而束帶﹐辭父母而適人。以才薄之陋質﹐奉君子之淸塵。承顏色以接意﹐恐疏賤而不親。悅新昏而忘妾﹐哀愛惠之中零。遂摧頹而失望﹐退幽屏於下庭。痛一旦而見棄﹐心忉怛以悲驚。衣入門之初服﹐背牀室而出徵。攀僕禦而登車﹐左右悲而失聲。嗟冤結而無訴﹐乃愁苦以長窮。恨無愆而見棄﹐悼君施之不終。

○洛神賦黃初三年﹐余朝京師﹐還濟洛川。古人有言﹕斯水之神名曰宓妃。感宋玉對楚王說神女之事﹐遂作斯賦。其詞曰﹕余從京域﹐言歸東藩。背伊闕﹐越鸑轅﹐經通谷﹐陵景山。日旣西傾﹐車殆馬煩。爾乃稅駕乎蘅臯﹐秣駟乎芝田﹐容與乎陽林﹐流盻乎洛川。於是精移神駭﹐忽焉思散。俯則未察﹐仰以殊觀。睹一麗人﹐於巖之畔。爾乃援禦者而告之曰「爾有覿於彼者乎﹖彼何人斯﹐若此之艷也﹖」禦者對曰「臣聞河洛之神﹐名曰宓妃。然則君王之所見也﹐無乃是乎﹖其狀若何﹖臣願聞之。」余告之曰「其形也﹐翩若驚鴻﹐婉若遊龍。榮曜秋菊﹐華茂春松。仿佛兮若輕雲之蔽月﹐飄颻兮若流風之回雪。遠而望之﹐皎若太陽升朝霞。迫而察之﹐灼若芙蕖出淥波。穠纖得中﹐修短合度。肩若削成﹐腰如約素。延頸秀項﹐皓質呈露。芳澤無加﹐鉛華弗禦。云髻峨峨﹐修眉聯娟。丹唇外朗﹐皓齒內鮮。明眸善睞﹐靨輔承權。瑰姿艷逸﹐儀靜體閒。柔情綽態﹐媚於語言。奇服曠世﹐骨像應圖。披羅衣之璀燦兮﹐珥瑤碧之華琚。戴金翠之首飾﹐綴明珠以耀軀。踐遠遊之文履﹐曳霧綃之輕裾。微幽蘭之芳藹兮﹐步踟躕於山隅。」於是忽焉縱體﹐以遨以嬉。左倚采旄﹐右蔭桂旗。攘皓腕於神滸兮﹐采湍瀨之玄芝。餘情悅其淑美兮﹐心振蕩而不怡。無良媒以接歡兮﹐托微波而通辭。願誠素之先達兮﹐解玉珮而要之。嗟佳人之信修兮﹐羌習禮而明詩。抗瓊珶以和予兮﹐指潛淵而爲期。執眷眷之款實兮﹐懼斯靈之我欺。感交甫之棄言兮﹐悵猶豫而狐疑。收和顏而靜志兮﹐申禮防以自持。

於是洛靈感焉﹐徙倚彷徨。神光離合﹐乍陰乍陽。竦輕軀以鶴立﹐若將飛而未翔。踐椒途之郁烈﹐步蘅薄而流芳。超長吟以永慕兮﹐聲哀厲而彌長。爾乃眾靈雜遝﹐命儔嘯侶。或戲淸流﹐或翔神渚﹐或采明珠﹐或拾翠羽。從南湘之二妃﹐攜漢濱之遊女。嘆匏瓜之無匹兮﹐詠牽牛之獨處。揚輕袿之綺靡兮﹐翳修袖以延佇。體迅飛鳧﹐飄忽若神。淩波微步﹐羅襪生塵。動無常則﹐若危若安。進止難期﹐若往若還。轉眄流精﹐光潤玉顏。含辭未吐﹐气若幽蘭。華容婀娜﹐令我忘餐。於是屏翳收風﹐川後靜波。馮夷鳴鼓﹐女媧淸歌。騰文魚以警乘﹐鳴玉鑾以偕逝。六龍儼其齊首﹐載云車之容裔。鯨鯢踴而夾轂﹐水禽翔而爲衛。

於是越北沚﹐過南岡﹐紆素領﹐回淸陽。動朱唇以徐言﹐陳交接之大綱。恨人神之道殊﹐怨盛年之莫當。抗羅袂以掩涕兮﹐淚流襟之浪浪。悼良會之永絕兮﹐哀一逝而異鄕。無微情以效愛﹐獻江南之明榼。𨿽潛處於太陰﹐長寄心於君王。

忽不悟其所捨﹐悵神宵而蔽光。

於是背下陵髙﹐足往神畱。遺情想象﹐顧望懷愁。冀靈體之復形﹐禦輕舟而上溯。浮長川而忘反﹐思綿綿而增慕。夜耿耿而不寐﹐沾繁霜而至曙。命僕夫而就駕﹐吾將歸乎東路。攬鋋轡以抗策﹐悵盤桓而不能去。

○愁霖賦迎朔風而爰邁兮﹐雨微微而逮行。悼朝陽之隱曜兮﹐怨北辰之潛精。車結轍以盤桓兮﹐馬躑躅以悲鳴。攀扶桑而仰觀兮﹐假九日於天皇。瞻沈云之泱漭兮﹐哀吾願之不將。

又曰﹕夫何季秋之淫雨兮﹐旣彌日而成霖。瞻玄云之晻晻兮﹐聽長空之淋淋。

中宵臥而嘆息﹐起飾帶而撫琴。

○喜霽賦禹身誓於陽旰﹐卒錫圭而告成。湯感旱於殷時﹐造桑林而敷誠。動玉輞而云披﹐鳴鑾鈴而日陽。指北極以爲期﹐吾將倍道而兼行。

○登臺賦從明後之嬉遊兮﹐聊登臺以娛情。見天府之廣開兮﹐觀聖徳之所營。建髙殿之嵯峨兮﹐浮雙闕乎太淸。立衝天之華觀兮﹐連飛閣乎西城。臨漳川之長流兮﹐望眾果之滋榮。仰春風之和穆兮﹐聽百鳥之悲鳴。

天功怛其旣立兮﹐家願得而獲呈。揚仁化於宇內兮﹐盡肅恭於上京。𨿽桓文之爲盛兮﹐豈足方乎聖明。休矣美矣﹐惠澤遠揚。翼佐皇家兮﹐寧彼四方。同天地之矩量兮﹐齊日月之輝光。永貴尊而無極兮﹐等年壽於東王。

○九華扇賦﹝並序﹞昔吾先君常侍﹐得幸漢桓帝。帝賜方竹扇﹐不方不圓﹐其中結成文﹐名曰九華。故爲此賦。其辭曰﹕有神區之名竹﹐生不周之髙岑。對綠水之素波﹐背玄澗之重深。體虛暢以立幹﹐播翠葉以成秋。形五離而九折﹐蔑釐解而縷分。效虯龍之蜿蟬﹐法虹蜺之氤氳。攄微妙以歷時﹐絢九層之華文。爾乃浸以芷若﹐拂以江蘺﹐搖以五香﹐濯以蘭池。因形致好﹐不常厥儀。方不應矩﹐圓不中規。隨皓腕以徐轉﹐發惠風之寒微。時气淸以方厲﹐紛飄動兮綺紈。

○寶刀賦﹝並序﹞建安中﹐家父魏王命有司造寶刀五枚﹐三年乃就﹐以龍﹑虎﹑熊﹑鳥﹑雀爲識。太子得一﹐余及余弟饒陽侯各得一焉。其餘二枚﹐家王自杖之。賦曰﹕有皇漢之明後﹐思明達而玄通。飛文藻以博致﹐揚武備以禦凶。乃熾火炎鑪﹐融鐵挺英。烏獲奮椎﹐歐冶是營。扇景風以激气﹐飛光鑑於天庭。爰告祠於太乙﹐乃感夢而通靈。然後礪以五方之石﹐鑑以中黃之壤。規圓景以定環﹐攄神思而造像。垂華紛之葳蕤﹐流翠采之滉瀁。故其利陸斷犀革﹐水斷龍角。輕擊浮截﹐刃不纖流。逾南越之巨闕﹐超西楚之泰阿。實眞人之攸禦﹐永天祿而是荷。

○車渠碗賦惟新碗之所生﹐於涼風之浚濱。采金光之定色﹐擬朝陽而發暉。丰玄素之煒曄﹐帶朱榮之葳蕤。縕絲綸以肆采﹐藻繁布以相追。翩飄颻而浮景﹐若驚鵠之雙飛。隱神璞於西野﹐彌百葉而莫希。

於時乃有篤神後﹐廣被仁聲。夷慕義而重使﹐獻玆寶於斯庭。命公輸使制匠﹐窮妍麗之殊形。華色粲爛﹐文若點成。郁蓊云蒸﹐蜿蟬龍徵。光如激電﹐影若浮星。何神怪之巨偉﹐信一覽而九驚。𨿽離朱之聰目﹐猶炫耀而失精。何明麗之可悅﹐超羣寶而特章。俟君子之閒宴﹐酌甘醴於斯觥。旣娛情而可貴﹐故求禦而不忘。

○迷疊香賦播西都之麗艸兮﹐應靑春而凝暉。流翠葉於纖柯兮﹐結微根於丹墀。信繁華之速實兮﹐弗見雕於嚴霜。芳暮秋之幽蘭兮﹐麗昆侖之英芝。旣經時而收采兮﹐遂幽殺以增芳。去枝葉而持禦兮﹐入綃縠之霧裳。附玉體以行止兮﹐順微風而舒光。

○大暑賦炎帝掌節﹐祝融司方﹐羲和按轡﹐南雀舞衡。映扶桑之髙熾﹐燎九日之重光。

大暑赫其遂蒸﹐玄服革而尙黃。蛇折鱗於靈窟﹐龍解角於皓蒼。遂乃溫風赫戲﹐艸木垂幹﹐山坼海沸﹐沙融礫爛。飛魚躍渚﹐潛黿浮岸。鳥張翼而遠棲﹐獸交逝而雲散。

於時黎庶徙倚﹐棋布葉分。機女絕綜﹐農夫釋耘。背暑者不羣而齊迹﹐向陰者不會而成羣。於是大人遷居宅幽﹐緩神育靈。云屋重構﹐閒房肅淸。寒泉湧流﹐玄木奮榮。積素冰於幽館﹐气飛結而爲霜。奏白雪於琴瑟﹐朔風感而增涼。《禦覽》攺。

《卷四》

○神龜賦﹝並序﹞龜壽千歲。時有遺余龜者﹐數日而死﹐肌肉消盡﹐惟甲存焉。余感而賦之曰﹕嘉四靈之建徳﹐各潛位乎一方。蒼龍虯於東嶽﹐白虎嘯於西崗﹐玄武集於寒門﹐朱雀棲於南鄕。順仁風以消息﹐應聖時而後翔。嗟神龜之奇物﹐體乾坤之自然。下夷方以則地﹐上示隆而法天。順陰陽以呼吸﹐藏景曜於重泉。餐飛塵以實气﹐飲不竭於朝露。步容趾以俯仰﹐時鸞回而鶴顧。忽萬載而不卹﹐周無疆於太素。感白靈之翔翥﹐卒不免乎豫且。𨿽見尊於宗廟﹐罹刳剝之重辜。欲訴怨於上帝﹐將等愧乎遊魚。懼沈泥之逢殆﹐赴芳蓮以巢居。安玄云而好靜﹐不淫翔而攺度。

昔嚴周之抗節﹐援斯靈而托諭。嗟祿運之屯蹇﹐終遇獲於江濱。歸籠檻以幽處﹐遭淳美之仁人。晝顧瞻以終日﹐夕撫順而接晨。遘淫災以殞越﹐命剿絕以不振。天道昧而未分﹐神明幽而難燭。黃氏沒於空澤﹐松喬化於扶木。蛇折鱗於平臯﹐龍脫骨於幽谷。亮物類之遷化﹐疑斯靈之解殼。

○白鶴賦嗟皓麗之素鳥兮﹐含奇气之淑祥。薄幽林以屏處兮﹐蔭重景之餘光。狹單巢於弱條兮﹐懼衝風之難當。無沙棠之逸志兮﹐欣六翮之不傷。承邂逅之僥幸兮﹐得接翼於鸞凰。同毛衣之气類兮﹐信休息之同行。痛美會之中絕兮﹐遘嚴災而逢殃。並太息而祗懼兮﹐抑吞聲而不揚。傷本規之違忤﹐悵離羣而獨處。恆竄伏以窮棲﹐獨哀鳴而戢羽。冀大网之解結﹐得奮翅而遠遊。聆雅琴之淸韻﹐記六翮之末流。

○蟬賦惟夫蟬之淸素兮﹐潛厥類乎太陰。在炎陽之仲夏兮﹐始遊豫乎芳林。實淡泊而寡欲兮﹐獨咍樂而長吟。聲噭噭而彌厲兮﹐似貞士之介心。內含和而弗食兮﹐與眾物而無求。棲髙枝而仰首兮﹐賴朝露之淸流。隱柔桑之稠葉兮﹐快閒居而遁暑。

苦黃雀之作害兮﹐患螗螂之勁斧。冀飄翔而遠托兮﹐毒蜘蛛之网罟。欲降身而卑竄兮﹐懼艸虫之襲予。免眾難而弗獲兮﹐遙遷集乎宮宇。依名果之茂陰兮﹐托修幹以靜處。

有翩翩之狡童兮﹐步容與於園圃。體離朱之聰視兮﹐姿才捷於猿猴。條罔葉而不挽兮﹐樹無干而不綠。翳輕軀而奮進兮﹐跪側足以自閒。恐余身之驚駭兮﹐精曾睨而目連。持柔竿之冉冉兮﹐運微粘而我纏。欲翻飛而愈滯兮﹐知性命之長捐。委厥體於膳夫﹐歸炎炭而就燔。秋霜紛以宵下﹐晨風烈其過庭。气憯怛而薄軀﹐足攀木而失莖。吟嘶啞以沮敗﹐狀枯槁以喪形。

辭曰﹕《詩》嘆鳴蜩聲嘒嘒兮﹐盛陽則來大陰逝兮。皎皎貞素俟夷節兮﹐帝臣是戴尙其潔兮。

○鸚鵡賦美洲中之令鳥﹐越眾類之殊名。感陽和而振翼﹐遁太陰以存形。遇旅人之嚴网﹐殘六翮之無遺。身掛滯於重綶﹐孤雌鳴而獨歸。豈余身之足惜﹐憐眾雛之未飛。分糜軀以潤鑊﹐何全濟之敢希。蒙含育之厚徳﹐奉君子之光輝。怨身輕而施重﹐恐往惠之中虧。常戢心以懷懼﹐𨿽處安其若危。永哀鳴以報徳﹐庶終來而不疲。

○鶡賦鶡之爲禽猛气﹐其斗終無勝負﹐期於必死﹐遂賦之焉。

美遐圻之偉鳥﹐生太行之巖阻。體貞剛之烈性﹐亮金徳之所輔。戴毛角之雙立﹐揚玄黃之勁羽。甘沈隕而重辱﹐有節俠之儀矩。降居檀澤﹐髙處保岑。遊不同嶺﹐棲必異林。若有翻雄駭遊﹐孤雌驚翔。則長鳴挑敵﹐鼓翼專場。逾髙越壑﹐雙戟只僵。階恃斯珥﹐俯耀文墀。成武官之首飾﹐增庭燎之髙暉。

○離繳雁賦﹝並序﹞余遊於武陵中﹐有雁離繳﹐不能復飛﹐顧命舟人追而得之。故憐而賦焉。

憐孤雁之偏特﹐情惆焉而內傷。尋淑類之殊異兮﹐稟上天之休祥。含中和之純气﹐赴四節而徵行。遠玄冬於南裔﹐避炎夏於朔方。白露淒以飛揚兮﹐秋風發乎西商。感節運之復至兮﹐假魏道而翺翔。接羽翮以南北兮﹐情逸豫而永康。望範氏之發機兮﹐播纖繳以淩雲。掛微軀之輕翼﹐忽頹落而離羣。旅暗驚而鳴遠﹐徒矯首而莫聞。甘充君之下廚﹐膏函牛之鼎鑊。蒙生全之顧覆﹐何恩施之隆博。

於是縱軀歸命﹐無慮無求。饑食粱稻﹐渴飲淸流。

○鷂雀賦鷂欲取雀﹐雀言「雀微賤﹐身卑些少﹐肌肉瘠瘦﹐所得蓋少。君欲相啖﹐實不足飽。」鷂得雀言﹐初不敢語。「頃來紘軻﹐資糧乏旅。三日不食﹐略思死鼠。今日相得﹐寧復置汝。」雀得鷂言﹐意甚怔營。「性命至重﹐雀鼠貪生。君得一食﹐我命是傾。皇天降鑑﹐賢者是聽。」鷂得雀言﹐意甚怛惋。「當死獘雀﹐頭如果蒜。不早首服﹐烈頸大喚。」行人聞之﹐莫不往觀。雀得鷂言﹐意甚不移。

依一棗樹﹐叢蕽多刺。目如擘椒﹐跳蕭二翅。「我𨿽當死﹐略無可避。」鷂乃置雀﹐良久方去。二雀相逢﹐似是公嫗。相將入艸﹐共上一樹。仍敍本末﹐辛苦相語﹕「向者共出﹐爲鷂所捕。賴我翻捷﹐體素便附。說我辯語﹐千條萬句。

欺恐捨長﹐令兒大怖。我之得免﹐復勝於兔。自今徙意﹐莫復相妒。」○蝙蝠賦曰﹕吁何姦气﹐生玆蝙蝠。形殊性詭﹐每變常式。行不由足﹐飛不假翼。明伏暗動﹐����。盡似鼠形﹐謂鳥不似。二足爲毛﹐飛而含齒。巢不哺颭﹐空不乳子。不容毛羣﹐斥逐羽族。下不蹈陸﹐上不憑木。

○芙蓉賦覽百卉之英茂﹐無斯華之獨靈。結修根於重壤﹐泛淸流而擢莖。竦芳柯以從風﹐奮纖枝之璀璨。其始榮也﹐皦若夜光尋扶桑。其揚暉也﹐晃若九陽出暘谷。

芙蓉蹇產﹐菡萏星屬﹐絲條垂珠﹐丹榮吐綠﹐焜焜韠韠﹐爛若龍燭。觀者終朝﹐情猶未足。於是狡童媛女﹐相與同遊。擢素手於羅袖﹐接紅葩於中流。

○酒賦余覽揚雄《酒賦》﹐辭甚瑰瑋﹐頗戲而不雅。聊作《酒賦》﹐粗究其終始。

賦曰﹕嘉儀氏之造思﹐亮玆美之獨珍。仰酒旗之景曜﹐協嘉號於天辰。穆生以醴而辭楚﹐侯嬴感爵而輕身。諒千鐘奇慕﹐何百觚之足云。其味亮升﹐久載休名。有宜城醪醴﹐蒼梧縹淸。或秋藏冬發﹐或春醞夏成。或云拂潮湧﹐或素蟻浮萍。

爾乃王孫公子﹐遊俠翺翔。將承芬以接意﹐會陵云於朱堂。獻酬交錯﹐宴笑無方。於是飲者並醉﹐縱橫讙嘩。或揚袂屢舞﹐或叩劍淸歌。或顰噈辭觴﹐或奮爵橫飛。或嘆驪駒旣駕﹐或稱朝露未晞。於斯時也﹐質者或文﹐剛者或仁。卑者忘賤﹐窶者忘貧。於是矯俗先生聞之而嘆曰「噫﹗夫言何容易。此乃淫荒之源﹐非作者之事。若耽於觴酌﹐流情縱逸﹐先王所禁﹐君子所斥。」○槐賦羨良木之華麗﹐爰獲貴於至尊。憑文昌之華殿﹐森列峙乎端門。觀朱欀之振條﹐據文陛而結根。揚沈陰以博覆﹐似明後之垂恩。在季春以初茂﹐踐朱夏而乃繁。覆陽精之炎景﹐散流耀以增鮮。

○植橘賦有朱橘之珍樹﹐於鶉火之遐鄕。稟太陽之烈气﹐嘉杲日之休光。體天然之素分﹐不遷徙於殊方。播萬里而遙植﹐列銅爵之園庭。背江川之暖气﹐處玄朔之肅淸。邦換壤別﹐爰用喪生。處彼不雕﹐在此先零。朱實不雕﹐焉得素榮。惜寒暑之不均﹐嗟華實之永乖。仰凱風以傾葉﹐冀炎气之所懷。颺鳴條以流響﹐晞越鳥之來棲。夫靈徳之所感﹐物無微而不和。神蓋幽而易激﹐信天道之不訛。旣萌根而弗幹﹐諒結葉而不華。漸玄化而弗變﹐非彰徳於邦家。拊微條以歡息﹐哀艸木之難化。

《卷五》

○公宴公子敬愛客﹐終宴不知疲。淸夜遊西園﹐飛蓋相追隨。明月澄淸景﹐列宿正參差。秋蘭被長阪﹐朱華冒綠池。潛魚躍淸波﹐好鳥鳴髙枝。神飆接丹轂﹐輕輦隨風移。飄颻放志意﹐千秋長若斯。

○侍太子坐白日曜靑天﹐時雨靜飛塵。寒冰辟炎景﹐涼風飄我身。淸醴盈金觴﹐肴饌縱橫陳。齊人進奇樂﹐歌者出西秦。翩翩我公子﹐機巧忽若神。

○七哀明月照髙樓﹐流光正徘徊。上有愁思婦﹐悲嘆有餘哀。借問嘆者誰﹐言是宕子妻。君行逾十年﹐孤妾常獨棲。君若淸路塵﹐妾若濁水泥。浮沈各異勢﹐會合何時諧﹖願爲西南風﹐長逝入君懷。君懷良不開﹐賤妾當何依。

○鬥鷄遊目極妙伎﹐淸聽厭宮商。主人寂無爲﹐眾賓進樂方。長筵坐戲客﹐鬥鷄間觀房。羣雄正翕赫﹐雙翹自飛揚。揮羽邀淸風﹐悍目發朱光。觜落輕毛散﹐嚴距往往傷。長鳴入靑雲﹐扇翼獨翺翔。願蒙貍膏助﹐常得擅此場。

○元會初歲元祚﹐吉日惟良。乃爲佳會﹐宴此髙堂。尊卑列敍﹐典而有章。衣裳鮮潔﹐黼黻玄黃。淸酤盈爵﹐中坐騰光。珍膳雜璟﹐充溢圓方。笙磬旣設﹐箏瑟俱張。悲歌厲響﹐咀嚼淸商。俯視文軒﹐仰瞻華梁。願保玆喜﹐千載爲常。歡笑盡娛﹐樂哉未央。皇家榮貴﹐壽考無疆。

○送應氏﹝二首﹞步登北邙阪﹐遙望洛陽山。洛陽何寂寞﹐宮室盡燒焚。垣墻皆頓擗﹐荊棘上參天。不見舊耆老﹐但睹新少年。側足無行徑﹐荒疇不復田。遊子久不歸﹐不識陌與阡。中野何蕭條﹐千里無人煙。念我平生居﹐气結不能言。

○又淸時難屢得﹐嘉會不可常。天地無終極﹐人命若朝霜。願得展嬿婉﹐我友之朔方。親暱並集送﹐置酒此河陽。中饋豈獨薄﹐賓飲不盡觴。愛至望苦深﹐豈不愧中腸。山川阻且遠﹐別促會日長。願爲比翼鳥﹐施翮起髙翔。

○雜詩其一髙臺多悲風﹐朝日照北林。之子在萬里﹐江湖回且深。方舟安可極﹐離思故難任。孤雁飛南遊﹐過庭長哀吟。翹思慕遠人﹐願欲托遺音。形影忽不見﹐翩翩傷我心。

○雜詩其二轉蓬離本根﹐飄颻長隨風。何意回飆舉﹐吹我入雲中。髙髙上無極﹐天路安可窮。類此遊客子﹐捐軀遠從戎。毛褐不掩形﹐薇藿常不充。去去莫復道﹐沈憂令人老。

○雜詩其三西北有織婦﹐綺縞何繽紛。明晨秉機杼﹐日昃不成文。太息終長夜﹐悲嘯入靑雲。妾身入空閨﹐良人行從軍。自期三年歸﹐今已歷九春。飛鳥繞樹翔﹐噭噭鳴索羣。願爲南流景﹐馳光見我君。

○雜詩其四南國有佳人﹐容華若桃李。朝遊江北岸﹐夕宿瀟湘沚。時俗薄朱顏﹐誰爲發皓齒。俯仰歲將暮﹐榮耀難久恃。

○雜詩其五僕夫早嚴駕﹐吾將遠行遊。遠遊欲何之﹖吳國爲我仇。將騁萬里途﹐東路安足由。江介多悲風﹐淮泗馳急流。願欲一輕濟﹐惜哉無方舟。閒居非吾志﹐甘心赴國憂。

○雜詩其六飛觀百餘尺﹐臨牖禦欞軒。遠望周千里﹐朝夕見平原。烈士多悲心﹐小人偸自閒。國仇亮不塞﹐甘心思喪元。拊劍西南望﹐思欲赴太山。弦急悲聲發﹐聆我慷慨言。

○喜雨天覆何彌廣﹐苞育此羣生。棄之必憔悴﹐惠之則滋榮。慶雲從北來﹐郁述西南徵。時雨終夜降﹐長雷周我廷。嘉種盈膏壤﹐登秋必有成。

○離友﹝並序﹞鄕人有夏侯威者﹐少有成人之風。余尙其爲人﹐與之暱好。王師振旅﹐送予於魏邦。心有眷然﹐爲之隕涕﹐乃作離友之詩。其辭曰﹕王旅遊兮背故鄕﹐彼君子兮篤人綱。媵予行兮歸朔方﹐馳原隰兮尋舊疆。載車奔兮馬繁驤﹐涉浮濟兮泛輕航。迄魏都兮息蘭房﹐展宴好兮惟樂康。

○應詔肅承明詔﹐應會皇都。星陳夙駕﹐秣馬脂車。命彼掌徒﹐肅我徵旅。朝發鸞臺﹐夕宿蘭渚。芒芒原隰﹐祁祁士女。經彼公田﹐樂我稷黍。爰有樛木﹐重陰匪息。𨿽有餱糧﹐饑不遑食。望城不過﹐面邑不遊。僕夫警策﹐平路是由。玄駟藹藹﹐揚鑣漂沫。流風翼衡﹐輕雲承蓋。涉澗之濱﹐綠山之隈。遵彼河滸﹐黃阪是階。西濟關谷﹐或降或升。鋋驂倦路﹐載寢載興。將朝聖皇﹐匪敢晏寧。珥節長騖﹐指日遄徵。前驅舉燧﹐後乘抗旌。輪不輟運﹐鸞無廢聲。爰曁帝室﹐稅此西墉。嘉詔未賜﹐朝覲莫從。仰瞻城閾﹐俯惟闕庭。長懷永慕﹐憂心如酲。

○贈徐幹驚風飄白日﹐忽然歸西山。圓景光未滿﹐眾星燦以繁。志士營世業﹐小人亦不閒。聊且夜行遊﹐遊彼雙闕間。文昌郁云興﹐迎風髙中天。春鳩鳴飛棟﹐流猋激欞軒。顧念蓬室士﹐貧賤誠足憐。薇藿弗充虛﹐皮褐猶不全。慷慨有悲心﹐興文自成篇。寶棄怨何人﹐和氏有其愆。彈冠俟知己﹐知己誰不然。良田無晚歲﹐膏澤多丰年。亮懷玙璠美﹐積久徳愈宣。親交義在惇﹐申章復何言。

○贈丁儀初秋涼气發﹐庭樹微消落。凝霜依玉除﹐淸風飄飛閣。朝云不歸山﹐霖雨成川澤。黍稷委疇隴﹐農夫安所獲。在貴多忘賤﹐爲恩誰能博。狐白足禦冬﹐焉念無衣客。思慕延陵子﹐寶劍非所惜。子其寧爾心﹐親交義不薄。

○贈王粲端坐苦愁思﹐攬衣起西遊。樹木發春華﹐淸池激長流。中有孤鴛鴦﹐哀鳴求匹儔。我願執此鳥﹐惜哉無輕舟。欲歸忘故道﹐顧望但懷愁。悲風鳴我側﹐羲和逝不畱。重陰潤萬物﹐何懼澤不周。誰令君多念﹐自使懷百憂。

○贈丁儀﹑王粲從軍度函谷﹐驅馬過西京。山峯髙無極﹐涇渭揚濁淸。壯哉帝王居﹐佳麗殊百城。員闕出浮雲﹐承露槪泰淸。皇佐揚天惠﹐四海無交兵。權家𨿽愛勝﹐全國爲令名。君子在末位﹐不能歌徳聲。丁生怨在朝﹐王子歡自營。歡怨非貞則﹐中和誠可經。

○贈白馬王彪黃初四年五月﹐白馬王﹑任城王與余俱朝京師。會節气﹐日不陽﹐任城王薨。

至七月﹐與白馬王還國。後有司以二王歸藩﹐道路宜異宿止﹐意毒恨之。蓋以大別在數日﹐是用自剖﹐與王辭焉﹐憤而成篇。

謁帝承明廬﹐逝將歸舊疆。淸晨發皇邑﹐日夕過首陽。伊洛廣且深﹐欲濟川無梁。泛舟越洪濤﹐怨彼東路長。顧瞻戀城闕﹐引領情內傷。

大谷何寥廓﹐山樹郁蒼蒼。霖雨泥我途﹐流潦浩從橫。中逵絕無軌﹐攺轍登髙崗。修阪造云日﹐我馬玄以黃。

玄黃猶能進﹐我思郁以紆。郁紆將何念﹖親愛在離居。本圖相與偕﹐中更不克俱。鴟梟鳴衡軛﹐豺狼當路衢。蒼蠅間白黑﹐讒巧令親疏。欲還絕無蹊﹐攬轡止踟躕。

踟躕亦何畱﹖相思無終極。秋風發微涼﹐寒蟬鳴我側。原野何蕭條﹐白日忽西匿。歸鳥赴喬林﹐翩翩厲羽翼。孤獸走索羣﹐禦艸不遑食。感物傷我懷﹐撫心長太息。

太息將何爲﹖天命與我違。柰何念同生﹐一往形不歸。孤魂翔故域﹐靈柩寄京師。存者忽復過﹐亡歿身自衰。人生處一世﹐去若朝露晞。年在桑楡間﹐影響不能追。自顧非金石﹐咄唶令心悲。

心悲動我神﹐棄置莫復陳。丈夫志四海﹐萬里猶比鄰。恩愛苟不虧﹐在遠分日親。何必同衾幬﹐然後展殷勤。憂思成疾疹﹐無乃兒女仁。倉卒骨肉情﹐能不懷苦辛﹖苦辛何慮思﹐天命信可疑。虛無求列仙﹐松子久吾欺。變故在須臾﹐百年誰能持﹖離別永無會﹐執手將何時﹖王其愛玉體﹐俱享黃髮期。收淚卽長路﹐援筆從此辭。

○贈丁翼嘉賓塡城闕﹐丰膳出中廚。吾與二三子﹐曲宴此城隅。秦箏發西气﹐齊瑟揚東謳。肴來不虛歸﹐觴至反無餘。我豈狎異人﹐朋友與我俱。大國多良材﹐譬海出明珠。君子義休偫﹐小人徳無儲。積善有餘慶﹐榮枯立可須。滔蕩固大節﹐時俗多所拘。君子通大道﹐無願爲世儒。

○朔風仰彼朔風﹐用懷魏都。願騁代馬﹐倏忽北䢐。凱風永至﹐思彼蠻方。願隨越鳥﹐翻飛南翔。

四气代謝﹐懸景運周。別如俯仰﹐脫若三秋。昔我初遷﹐朱華未希。今我旋止﹐素雪雲飛。

俯降千仞﹐仰登天阻。風飄蓬飛﹐載離寒暑。千仞易陟﹐天阻可越。昔我同袍﹐今永乖別。

子好芳艸﹐豈忘爾貽。繁華將茂﹐秋霜悴之。君不垂眷﹐豈云其誠。秋蘭可諭﹐桂樹冬榮。

弦歌蕩思﹐誰與銷愁。臨川慕思﹐何爲泛舟。豈無和樂﹐遊非我憐。誰忘泛舟﹐愧無榜人。

○矯志芳桂𨿽香﹐難以餌魚。尸位素餐﹐難以成居。磁石引鐵﹐於金不連。大朝舉士﹐愚不聞焉。抱璧途乞﹐無爲貴寶。履仁遘禍﹐無爲貴道。鴛雛遠害﹐不羞卑棲。靈虯避難﹐不恥污泥。都蔗𨿽甘﹐杖之必折。巧言𨿽美﹐用之必滅。濟濟唐朝﹐萬邦作孚。逢蒙𨿽巧﹐必得良弓。賢主𨿽智﹐必得英雄。螗螂見嘆﹐齊士輕戰。越王軾蛙﹐國以死獻。道遠知驥﹐世僞知賢。覆之燾之﹐順天之矩。澤如凱風﹐惠如時雨。口爲禁闥﹐舌爲發機。門機之關﹐楛矢不追。

○閨情﹝二首﹞攬衣出中閨﹐逍遙步兩楹。閒房何寂寥﹐綠艸被階庭。空穴自生風﹐百鳥翩南徵。春思安可忘﹐憂戚與君並。佳人在遠道﹐妾身單且煢。歡會難再逢﹐芝蘭不重榮。人皆棄舊愛﹐君豈若平生。寄松爲女蘿﹐依水如浮萍。賫身奉衿帶﹐朝夕不墮傾。儻終顧眄恩﹐永副我中情。

有美一人﹐被服纖羅。妖姿艷麗﹐蓊若春華。紅顏韠曄﹐云髻嵯峨。彈琴撫節﹐爲我弦歌。淸濁齊均﹐旣亮且和。取樂今日﹐遑卹其他。

○三良功名不可爲﹐忠義我所安。秦穆先下世﹐三臣皆自殘。生時等榮樂﹐旣沒同憂患。誰言捐軀易﹐殺身誠獨難。攬涕登君墓﹐臨穴仰天嘆。長夜何冥冥﹐一往不復還。黃鳥爲悲鳴﹐哀哉傷肺肝。

○責躬於穆顯考﹐時惟武皇。受命於天﹐寧濟四方。朱旗所拂﹐九土披攘。玄化滂流﹐荒服來王。超商越周﹐與唐比蹤。篤生我皇﹐奕世載聰。武則肅烈﹐文則時雍。受禪於漢﹐君臨萬邦。萬邦旣化﹐率由舊章。廣命懿親﹐以藩王國。帝曰爾侯﹐君玆靑土。奄有海濱﹐方周於魯。車服有輝﹐旗章有敍。濟濟俊﹖﹐我弼我輔。伊爾小子﹐恃寵驕盈。舉掛時网﹐動亂國經。作藩作屏﹐先軌是墮。傲我皇使﹐犯我朝儀。國有典刑﹐我削我黜。將寘於理﹐元凶是率。明明天子﹐時惟篤類。不忍我刑﹐暴之朝肆。違彼執憲﹐哀予小子。攺封兗邑﹐於河之濱。股肱弗置﹐有君無臣。荒淫之闕﹐誰弼余身。煢煢僕夫﹐於彼冀方。嗟予小子﹐乃罹斯殃。赫赫天子﹐恩不遺物。冠我玄冕﹐要我朱紱。光光大使﹐我榮我華。剖符授玉﹐王爵是加。仰齒金璽﹐俯執聖策。皇恩過隆﹐祗承怵惕。咨我小子﹐頑凶是嬰。逝慚陵墓﹐存愧闕庭。匪敢傲徳﹐實恩是恃。威靈攺加﹐足以沒齒。昊天罔極﹐生命不圖。常懼顚沛﹐抱罪黃壚。願蒙矢石﹐建旗東嶽。庶立毫釐﹐微功自贖。危軀授命﹐知足免戾。甘赴江湘﹐奮戈吳越。天啟其衷﹐得會京畿。遲奉聖顏﹐如渴如饑。心之云慕﹐愴矣其悲。天髙聽卑﹐皇肯照微。

○情微陰翳陽景﹐淸風飄我衣。遊魚潛綠水﹐翔鳥薄天飛。眇眇客行士﹐徭役不得歸。始出嚴霜結﹐今來白露晞。遊子嘆《黍離》﹐處者歌《式微》。慷慨對嘉賓﹐淒愴內傷悲。

○妒嗟爾同衾﹐曾不是志。寧彼冶容﹐安此妒忌。

○芙蓉池逍遙芙蓉池﹐翩翩戲輕舟。南楊棲雙鵠﹐北柳有鳴鳩。

○雜詩悠悠遠行客﹐去家千餘里。出亦無所之﹐入亦無所止。浮雲翳日光﹐悲風動地起。

○言志慶雲未時興﹐雲龍潛作魚。神鸞失其儔﹐還從燕雀居。

《卷六》

○箜篌引置酒髙殿上﹐親友從我遊。中廚辦丰膳﹐烹羊宰肥牛。秦箏何慷慨﹐齊瑟和且柔。陽阿奏奇舞﹐京洛出名謳。樂飲過三爵﹐緩帶傾庶羞。主稱千金壽﹐賓奉萬年酬。久要不可忘﹐薄終義所尢。謙謙君子徳﹐磬折何所求。驚風飄白日﹐光景馳西流。盛時不再來﹐百年忽我遒。生存華屋處﹐零落歸山丘。先民誰不死﹐知命復何憂。

○升天行﹝二首﹞乘趫追術士﹐遠之蓬萊山。靈液飛素波﹐蘭桂上參天。玄豹遊其下﹐翔鵾戲其巓。乘風忽登舉﹐仿佛見眾仙。

扶桑之所出﹐乃在朝陽谿。中心陵蒼昊﹐布葉蓋天涯。日出登東幹﹐旣夕沒西枝。願得紆陽轡﹐回日使東馳。

○仙人篇仙人覽六著﹐對博太山隅。湘娥拊琴瑟﹐秦女吹笙竽。玉樽盈桂酒﹐河伯獻神魚。四海一何局﹐九州安所如。韓終與王喬﹐要我於天衢。萬里不足步﹐輕舉淩太虛。飛騰逾景云﹐髙風吹我軀。回駕觀紫微﹐與帝合靈符。閶闔正嵯峨﹐雙闕萬丈餘。玉樹扶道生﹐白虎挾門樞。驅風遊四海﹐東過王母廬。俯觀五嶽間﹐民生如寄居。潛光養羽翼﹐進趨且徐徐。不見昔軒轅﹐升龍出鼎湖。徘徊九天上﹐與爾長相須。

○妾薄命攜玉手﹐喜同車﹐比上云閣飛除。釣臺蹇產淸虛﹐池塘靈沼可娛。仰泛龍舟綠波﹐俯擢神艸枝柯。想彼宓妃洛河﹐退詠漢女湘娥。日月旣逝﹝一作「日旣逝矣」﹞西藏﹐更會蘭室洞房。華燈步障舒光﹐皎若日出扶桑。促樽合坐行觴﹐主人起舞﹛沙皿﹜盤。能者穴觸別端﹐騰觚飛爵闌干。同量等色齊顏﹐任意交屬所歡。

朱顏發外形蘭﹐袖隨禮容極情。妙舞仙仙體輕﹐裳解履遺絕纓。俯仰笑喧無呈﹐覽持佳人玉顏。齊舉金爵翠盤﹐手形羅袖良難。腕弱不勝珠環﹐坐者嘆息舒顏。

禦巾裛粉君傍﹐中有霍納都梁﹐雞舌五味雜香﹐進者何人齊姜﹐恩重愛深難忘。

召延親好宴私﹐但歌杯來何遲。客賦旣醉言歸﹐主人稱露未晞。

○白馬篇白馬飾金羈﹐連翩西北馳。借問誰家子﹖幽並遊俠兒。少小去鄕邑﹐揚名沙漠垂。宿昔秉良弓﹐楛矢何參差。控弦破左的﹐右發摧月支。仰手接飛猱﹐俯身散馬蹄。狡捷過猴猿﹐勇剽若豹螭。邊城多驚急﹐虜騎數遷移。羽檄從北來﹐厲馬登髙堤。長驅蹈匈奴﹐左顧陵鮮卑。棄身鋒刃端﹐性命安可懷。父母且不顧﹐何言子與妻。名在壯士籍﹐不得中顧私。捐軀赴國難﹐視死忽如歸。

○名都篇名都多妖女﹐京洛出少年。寶劍直千金﹐被服麗且鮮。鬥鷄東郊道﹐走馬長楸間。馳驅未能半﹐雙兔過我前。攬弓捷鳴鏑﹐驅上彼南山。左挽因右發﹐一縱雙禽連。余巧未及展﹐仰手接飛鳶。觀者咸稱善﹐眾工歸我妍。歸來宴平樂﹐美酒斗十千。膾鯉皪胎濩﹐炮鱉炙熊蹯。鳴儔嘯匹侶﹐列坐竟長筵。連翩擊鞠壤﹐巧捷惟萬端。白日西南馳﹐光景不可攀。雲散還城邑﹐淸晨復來還。

○薤露行天地無窮極﹐陰陽轉相因。人居一世間﹐忽若風吹塵。願得展功勤﹐輸力於明君。懷此王佐才﹐慷慨獨不羣。鱗介尊神龍﹐走獸宗麒麟。虫獸猶知徳﹐何況於士人。孔氏刪詩書﹐王業粲已分。騁我徑寸翰﹐流藻垂華芬。

○豫章行窮達難豫圖﹐禍福信亦然。虞舜不逢堯﹐耕耘處中田。太公未遭文﹐漁釣終渭川。不見魯孔丘﹐窮困陳蔡間。周公下白屋﹐天下稱其賢。

○又鴛鴦自朋親﹐不若比翼連。他人𨿽同盟﹐骨肉天性然。周公穆康叔﹐管蔡則流言。子臧讓千乘﹐季札慕其賢。

○美女行美女妖且閒﹐采桑歧路間。柔條紛冉冉﹐落葉何翩翩。攘袖見素手﹐皓腕約金環。頭上金爵釵﹐腰佩翠瑯玕。明珠交玉體﹐珊瑚間木難。羅衣何飄飄﹐輕裾隨風還。顧眄遺光彩﹐長嘯气若蘭。行徒用息駕﹐休者以忘餐。借問女何居﹖乃在城南端。靑樓臨大路﹐髙門結重關。容華耀朝日﹐誰不希令顏。媒氏何所營﹖玉帛不時安。佳人慕髙義﹐求賢良獨難。眾人徒嗷嗷﹐安知彼所觀。盛年處房室﹐中夜起長嘆。

○艷歌出自薊北門﹐遙望湖池桑。枝枝自相植﹐葉葉自相當。

○遊仙人生不滿百﹐戚戚少歡娛。意欲舊六翮﹐排霧陵紫虛。蟬蛻同松喬﹐翻迹登鼎湖。翺翔九天上﹐騁轡遠行遊。東觀扶桑曜﹐西臨弱水流。北極登玄渚﹐南翔陟丹丘。

○五遊詠九州不足步﹐願得淩雲翔。逍遙八紘外﹐遊目歷遐荒。披我丹霞衣﹐襲我素霓裳。華蓋芬菴藹﹐六龍仰天驤。曜靈未移景﹐倏忽造昊蒼。閶闔啟丹扉﹐雙闕曜朱光。徘徊文昌殿﹐登陟太微堂。上帝休西欞﹐羣後集東廂。帶我瓊瑤佩﹐嗽我沆瀣漿。蜘勣玩靈芝﹐徙倚弄華芳。王子奉仙藥﹐羨門進奇方。服食享遐紀﹐延壽保無疆。

○梁甫行八方各異气﹐千里殊風雨。劇哉邊海民﹐寄身於艸野。妻子像禽獸﹐行止依林阻。柴門何蕭條﹐狐兔翔我宇。

○丹霞蔽日行紂爲昏亂﹐虐殘忠正。周室何隆﹐一門三聖。牧野致功﹐天亦革命。漢祖之興﹐階秦之衰。𨿽有南面﹐王道陵夷。炎光再幽﹐忽滅無遺。

○怨歌行爲君旣不易﹐爲臣良獨難。忠信事不顯﹐乃有見疑患。周公佐成王﹐金縢功不刊。推心輔王政﹐二叔反流言。待罪居東國﹐泣涕常流連。皇靈大動變﹐震雷風且寒。拔樹偃秋稼﹐天威不可幹。素服開金縢﹐感悟求其端。公旦事旣顯﹐成王乃哀嘆。吾欲竟此曲﹐此曲悲且長。今日樂相樂﹐別後莫相忘。

○善哉行來日大難﹐口燥唇幹。今日相樂﹐皆當喜歡。經歷名山﹐芝艸翩翩。仙人王喬﹐奉藥一丸。自惜袖短﹐內手知寒。慚無靈輒﹐以救趙宣。月沒參橫﹐北斗闌干。親友在門﹐饑不及餐。

○君子行君子防未然﹐不處嫌疑間。瓜田不納履﹐李下不正冠。叔嫂不親授﹐長幼不並肩。和光得其柄﹐謙恭甚獨難。周公下白屋﹐吐哺不及餐。一沐三握發﹐後人稱聖賢。

○平陵東閶闔開﹐天衢通﹐被我羽衣乘飛龍。乘飛龍﹐與仙期﹐東上蓬萊采靈芝﹐靈芝采之可服食﹐年若王父無終極。

○苦思行綠蘿緣玉樹﹐光耀粲相輝。下有兩眞人﹐舉翅翻髙飛。我心何踴躍﹐思欲攀云追。鬱鬱西嶽顚﹐石室靑蔥與天連。中有耆年一隱士﹐須髮皆皓然。策杖從我遊﹐教我要忘言。

○遠遊篇遠遊臨四海﹐俯仰觀洪波。大魚若曲陵﹐承浪相經過。靈鰲戴方丈﹐神嶽儼嵯峨。仙人翔其隅﹐玉女戲其阿。瓊蕊可療饑﹐仰首吸朝霞。昆侖本吾宅﹐中州非我家。將歸謁東父﹐一舉超流沙。鼓翼舞時風﹐長嘯激淸歌。金石固易獘﹐日月同光華。齊年與天地﹐萬乘安足多。

○吁嗟篇吁嗟此轉蓬﹐居世何獨然。長去本根逝﹐宿夜無休閒。東西經七陌﹐南北越九阡。卒遇回風起﹐吹我入雲間。自謂終天路﹐忽然下沈泉。驚飆接我出﹐故歸彼中田。當南而更北﹐謂東而反西。宕宕當何依﹖忽亡而復存。飄颻周八澤﹐連翩歷五山。流轉無恆處﹐誰知吾苦艱。願爲中林艸﹐秋隨野火燔。糜滅豈不痛﹐願與株荄連。

○鰕﹤魚旦﹥篇愬遊潢潦﹐不知江海流。燕雀戲藩柴﹐安識鴻鵠遊。世士誠明性﹐大徳固無儔。駕言登五嶽﹐然後小陵丘。俯觀上路人﹐勢利是謀仇。髙念�皇家﹐遠懷柔九州。撫劍而雷息﹐猛气縱橫浮。泛泊徒嗷嗷﹐誰知壯士憂。

○種葛篇種葛南山下﹐葛藟自成陰。與君初婚時﹐結髮恩義深。歡愛在枕席﹐宿昔同衣衾。竊慕《棠棣》篇﹐好樂和瑟琴。行年將晚暮﹐佳人懷異心。恩紀曠不接﹐我情遂抑沈。出門當何顧﹖徘徊步北林。下有交頸獸﹐仰見雙棲禽。攀枝長嘆息﹐淚下沾羅衿。良馬知我悲﹐延頸代我吟。昔爲同池魚﹐今爲商與參。往古皆歡遇﹐我獨困於今。棄置委天命﹐悠悠安可任﹖○浮萍篇浮萍寄淸水﹐隨風東西流。結髮辭嚴親﹐來爲君子仇。恪勤在朝夕﹐無端獲罪尢。在昔蒙恩惠﹐和樂如瑟琴。何意今摧頹﹐曠若商與參。茱萸自有芳﹐不若桂與蘭。佳人𨿽成列﹐不若故所歡。行雲有反期﹐君恩儻中還。慊慊仰天嘆﹐愁心將何訴。日月不恆處﹐人生忽若寓。悲風來入帷﹐淚下如垂露。發篋造新衣﹐裁縫紈與素。

○惟漢行太極定二儀﹐淸濁始以形。三光照八極﹐天道甚著明。爲人立君長﹐欲以遂其生。行仁章以瑞﹐變故誡驕盈。神髙而聽卑﹐報若響應聲。明主敬細微﹐三季瞢天經。二皇稱至化﹐盛哉唐虞庭。禹湯繼厥徳﹐周亦致太平。在昔懷帝京﹐日昃不敢寧。濟濟在公朝﹐萬載馳其名。

○當來日大難日苦短﹐樂有餘﹐乃置玉樽辦東廚。廣情故﹐心相於。闔門置酒﹐和樂欣欣。

遊馬後來﹐轅車解輪。今日同堂﹐出門異鄕。別易會難﹐各盡杯觴。

○野田黃雀行髙樹多悲風﹐海水揚其波。利劍不在掌﹐結友何須多。不見籬間雀﹐見鷂自投羅。羅家得雀喜﹐少年見雀悲。拔劍捎羅网﹐黃雀得飛飛。飛飛摩蒼天﹐來下謝少年。

○門有萬里客門有萬里客﹐問君何鄕人﹖褰裳起從之﹐果得心所親。挽裳對我泣﹐太息前自陳﹕「本是朔方士﹐今爲吳越民。行行將復行﹐去去適西秦。」○怨歌行﹝七解晉曲所奏﹞明月照髙樓﹐流光正徘徊。上有愁思婦﹐悲嘆有餘哀。﹝一解﹞借問嘆者誰﹖自云客子妻。夫行逾十載﹐賤妾常獨棲。﹝二解﹞念君過於渴﹐思君劇於饑。君爲髙山柏﹐妾爲濁水泥。﹝三解﹞北風行蕭蕭﹐烈烈入吾耳。心中念故人﹐淚墮不能止。﹝四解﹞沈浮各異路﹐會合當何諧。願作東北風﹐吹我入君懷。﹝五解﹞君懷常不開﹐賤妾當何依。恩情中道絕﹐流止任東西。﹝六解﹞我欲竟此曲﹐此曲悲且長。今日樂相樂﹐別後莫相忘。﹝七解﹞○桂之樹行桂之樹﹐桂之樹﹐桂生一何麗佳。揚朱華而翠葉﹐流芳布天涯。上有棲鸞﹐下有盤螭。桂之樹﹐得道之眞人﹐咸來會講仙﹐教爾服食日精﹐要道甚省不煩﹐淡泊無爲自然。乘趫萬里之外﹐去畱隨意所欲存。髙髙上際於眾外﹐下下乃窮極地天。

○當墻欲髙行龍欲升天須浮雲﹐人之仕進待中人。眾口可以鑠金﹐讒言三至﹐慈母不親。

憒憒俗間不辧僞眞﹐願欲披心自說陳。君門以九重﹐道遠河無津。

○當欲遊南山行東海廣且深﹐由卑下百川。五嶽𨿽髙大﹐不逆垢與塵。良木不十圍﹐洪條無所因。長者能博愛﹐天下寄其身。大匠無棄材﹐船車用不均。錐刀各異能﹐何所獨卻前。嘉善而矜愚﹐大聖亦同然。仁者各壽考﹐四坐咸萬年。

○當事君行人生有所貴尙﹐出門各異情。朱紫更相奪色﹐雅鄭異音聲。好惡隨所愛憎﹐追舉逐虛名。百心可事一君﹐巧詐寧拙誠。

○當車已駕行歡坐玉殿﹐會諸貴客。侍者行觴﹐主人離席。顧視東西廂﹐絲竹與鞞鐸。不醉無歸來﹐明燈以繼夕。

○飛龍篇晨遊泰山﹐雲霧窈窕。忽逢二童﹐顏色鮮好。乘彼白鹿﹐手翳芝艸。我知眞人﹐長跪問道。西登玉堂﹝一作「臺」﹞﹐金樓復道。授我仙藥﹐神皇所造。教我服食﹐還精補腦。壽同金石﹐永世難老。

○盤石篇盤石山巓石﹐飄颻澗底蓬。我本太山人﹐何爲客淮東﹖雚葭彌斥土﹐林木無分重。岸巖若崩缺﹐湖水何洶洶。蚌蛤被濱涯﹐光彩如錦虹。髙彼淩雲霄﹐浮气象螭龍。鯨脊若丘陵﹐須若山上松。呼吸吞船紵﹐澎濞戲中鴻。方舟尋髙價﹐珍寶麗以通。一舉必千里﹐乘幹舉帆幢。經危履險阻﹐未知命所鐘。常恐沈黃壚﹐下與黿鱉同。南極蒼梧野﹐遊眄窮九江。中夜指參辰﹐欲師當定從。仰天長太息﹐思想懷故邦。乘桴何所志﹐吁嗟我孔公。

○驅車篇驅車撣駑馬﹐東到奉髙城。神哉彼泰山﹐五嶽專其名。隆髙貫云霓﹐嵯峨出太淸。周流二六候﹐間置十二亭。上有湧醴泉﹐玉石揚華英。東北望吳野﹐西眺觀日精。魂神所系屬﹐逝者感斯徵。王者以歸天﹐效厥元功成。歷代無不遵﹐禮記有品程。探策或長短﹐惟徳享利貞。封者七十帝﹐軒皇元獨靈。飡霞漱沆瀣﹐毛羽被身形。發舉蹈虛廓﹐徑廷升窈冥。同壽東父年﹐曠代永長生。

《卷七》

○皇子生頌於聖我後﹐憲章前志。克纂二皇﹐三靈昭事。祗肅郊廟﹐明徳敬忌。潛和積石﹐鐘天之釐。嘉月令辰﹐篤生聖嗣。天地降祥﹐儲君應祉。慶由一人﹐萬國作嘉。喁喁萬國﹐岌岌羣生。稟命我後﹐綏之則榮。長爲臣職﹐終天之經。仁聖奕代﹐永載明明。同年上帝﹐休祥淑禎。藩臣作頌﹐光流徳聲。吁嗟卿士﹐祗承予聽。

○玄俗頌玄俗妙識﹐饑餌神穎。在陰倏遊﹐卽陽無景。逍遙北嶽﹐淩霄引領。揮霧昊天﹐含神自靜。

○母儀頌殷湯令妃﹐有莘之女。仁教內修﹐度義以處。淸謐後宮﹐九嬪有序。伊爲媵臣﹐遂作元輔。

○明賢頌於鑠姜後﹐光配周宣。非義不動﹐非禮不言。晏起失朝﹐永巷告愆。王用勤政﹐萬國以虔。

○孔子廟頌修復舊廟﹐丰其甍宇。莘莘學徒﹐爰居爰處。王教旣備﹐羣小遄沮。魯道以興﹐永作憲矩。洪聲登遐﹐神祇來祐。休徵雜沓﹐瑞我邦家。內光區域﹐外被荒遐。

○學官頌自五帝典絕﹐三皇禮廢﹐應期命世﹐齊賢等聖者﹐莫髙於孔子也。故有若曰「出乎類﹐拔乎萃﹐誠所謂性與天道﹐不可得而聞矣。」由也務學﹐名在前志﹐宰予晝寢﹐糞土作誡。過庭子弟﹐詩禮明記。歌以詠言﹐文以騁志。予今不述﹐後賢曷識。於鑠尼父﹐生民之傑。性與天成﹐該聖備藝。徳倫三五﹐配皇作烈。玄鏡獨鑑﹐神明昭晰。仁塞宇宙﹐志淩雲霓。學者三千﹐莫不俊乂。惟仁是憑﹐惟道足恃。鉆仰彌髙﹐請益不已。

○社頌余前封鄄城侯﹐轉雍丘﹐皆遇荒土﹐宅宇初造。以府庫尙丰﹐志在繕宮室﹐務園圃而已。農桑一無所營。經離十載﹐塊然守空﹐饑寒備嘗。聖朝湣之﹐故封此縣。田則一州之膏腴﹐桑則天下之甲第。故封此桑﹐以爲田社。乃作頌云。

於惟太社﹐官名后土。是曰勾龍﹐功著上古。徳配帝皇﹐實爲靈主。克明播植﹐農正曰社。尊以作稷﹐丰年是與。義與社同﹐方神北宇。建國承家﹐莫不攸敍。

○宜男花頌艸號宜男﹐旣曄且貞。其貞伊何﹖惟乾之嘉。其曄伊何﹖綠葉丹花。光采晃曜﹐配彼朝日。君子耽樂﹐好和琴瑟。固作《螽斯》﹐微立孔臧。福齊大姒﹐永世克昌。

○冬至獻襪履頌玉趾旣禦﹐履和蹈貞。行與祿遇﹐動以祥並。南窺北戶﹐西巡王城。翺翔萬域﹐聖體浮輕。

○庖犠贊木徳風姓﹐八卦創焉。龍瑞名官﹐法地象天。庖廚祭祀﹐罟网魚畋。琴瑟以像﹐時神通玄。

○女媧贊古之國君﹐造簧作笙。禮物未就﹐軒轅纂成。或云二皇﹐人首蛇形。神化七十﹐何徳之靈。

○神農贊少典之胤﹐火徳成木。造爲耒耜﹐導民播谷。正爲雅琴﹐以暢風俗。

○黃帝贊少典之孫﹐神明聖哲。土徳承火﹐赤帝是滅。服牛乘馬﹐衣裳是制。雲氏名官﹐功冠五列。

○少昊贊祖自軒轅﹐靑陽之裔。金徳承土﹐儀鳳帝世。官鳥號名﹐殊職別系。農正扈氏﹐各有品制。

○顓頊贊昌意之子﹐祖有軒轅。始誅九黎﹐水徳統天。以國爲號﹐風化神宣。威暢八極﹐靡不祗虔。

○帝嚳贊祖自軒轅﹐玄囂之裔。生言其名﹐木徳帝世。撫寧天地﹐神聖靈察。教弭四海﹐明並日月。

○帝堯贊火徳統位﹐父則髙辛。克平共工﹐萬國同塵。調適陰陽﹐其惠如春。巍巍成功﹐配天則神。

○帝舜贊顓頊之族﹐重瞳神聖。克協頑瞽﹐應唐蒞政。除凶舉俊﹐以齊七政。應歷受禪﹐顯天之命。

○夏禹贊吁嗟天子﹐拯世濟民。克卑宮室﹐致孝鬼神。蔬食薄服﹐黻冕乃新。厥徳不回﹐其誠可親。亶亶其徳﹐溫溫其人。尼稱無間﹐何徳之純。

○殷湯贊殷湯代夏﹐諸侯振仰。放桀鳴條﹐南面以王。桑林之禱﹐炎災克償。伊尹佐治﹐可謂賢相。

○湯禱桑林贊惟殷之世﹐炎旱七年。湯禱桑林﹐祈福於天。剪髮離爪﹐自以爲牲。皇靈感應﹐時雨以零。

○周文王贊於赫聖徳﹐實惟文王。三分有二﹐猶服事商。化加虞芮﹐傍曁四方。王業克昭﹐武嗣遂光。

○周武王贊桓桓武王﹐繼世滅殷。咸任尙父﹐且作商臣。功加四海﹐救世濟民。天下宗周﹐萬國是賓。

○周公贊成王卽位﹐年尙幼稚。周公居攝﹐四海慕利。罰叛柔服﹐祥應仍至。誦長反政﹐達夫忠義。

○周成王贊成王繼武﹐賢聖保傅。年𨿽幼稚﹐岐嶷有素。初疑周公﹐終焉克寤。旦﹑奭佐治﹐遂致刑錯。

○漢髙帝贊屯云斬蛇﹐靈母告祥。朱旗旣抗﹐九野披攘。禽嬰克羽﹐掃滅英雄。承功帝世﹐功若武﹑湯。

○漢文帝贊孝文卽位﹐愛物儉身。驕吳撫越﹐匈奴和親。納諫赦罪﹐以徳讓民。殆至刑錯﹐萬國化淳。

○漢景帝贊景帝明徳﹐繼文之則。肅淸王室﹐克滅七國。省役薄賦﹐百姓殷昌。風移俗易﹐齊美成康。

○漢武帝贊世宗光光﹐文武是攘。威震百蠻﹐恢拓土疆。簡定律曆﹐辧修舊章。封天禪土﹐功越百王。

○姜嫄﹑簡狄贊嚳有四妃﹐子皆爲王。帝摯且崩﹐堯承天綱。玄鳥大迹﹐殷周美祥。稷﹑契旣生﹐翊化虞唐。

○班婕妤贊有徳有言﹐實惟班婕。盈衝其驕﹐窮悅其厭。在漢夷貞﹐在晉正接。臨飆端幹﹐衝霜振葉。

○禹妻贊禹妻塗山﹐土功是急。惟啟之生﹐過門不入。矯達明義﹐勛庸是執。成長聖嗣﹐大祿以襲。

○吹云贊天地變化﹐是生神物。吹云吐潤﹐浮雲蓊郁。

○赤雀贊西伯積徳﹐天命攸顧。赤雀銜書﹐爰集昌戶。瑞爲天使﹐和气所致。嗟爾後王﹐昌期而至。

○巢父贊堯禪許由﹐巢父是恥。穢其混聽﹐臨河洗耳。池主是讓﹐以水爲濁。嗟此三士﹐淸足厲俗。

○卞隨贊湯將伐桀﹐謀於卞子。旣聞讓位﹐隨以爲恥。薄於殷世﹐著自污己。自投潁水﹐淸風邈矣。

○商山四皓贊嗟爾四皓﹐避秦隱形。劉﹑項之爭﹐養志弗營。不應朝聘﹐保節全貞。應命太子﹐漢嗣以寧。

○三鼎贊鼎質文精﹐古之神器。黃帝是鑄﹐以像太一。能輕能重﹐知凶識吉。世衰則隱﹐世和則出。

○承露盤銘﹝並序﹞夫形能見者莫如髙﹐物不朽者莫如金﹐气之淸者莫如露﹐盛之安者莫如盤。

明帝乃詔有司鑄銅建承露盤於芳林園莖長十二丈﹐大十圍﹐上盤徑四尺九寸﹐下盤徑五尺。銅龍繞其根﹐龍身長一丈﹐背負兩子﹐自立於芳林園。甘露乃降﹐使臣爲頌銘。銘曰﹕岧岧承露﹐峻極太淸。神君礧磈﹐洪基嶽停。下潛醴泉﹐上受雲英。和气四充﹐翔鳳所經。匪我明君﹐孰能經營。近歷闡度﹐三光朗明。殊俗歸義﹐祥瑞混並。鸞鳳晨棲﹐甘露宵零。神明攸協﹐髙而不傾。奉戴巍巍﹐恭統神器。固若露盤﹐長存永貴。賢聖繼迹﹐奕世明徳。不忝先功﹐保玆皇極。垂祚億兆﹐永荷天秩。

○寶刀銘造玆寶刀﹐旣礱旣礪。匪以尙武﹐予身是衛。麟角匪觸﹐鸞距匪蹶。

《卷八》

○攺封陳王謝恩章臣旣獘陋﹐守國無效﹐自分出削以彰眾誡。不意天恩滂霈﹐潤澤橫流﹐猥蒙加封。茅土旣優﹐爵賞必重。非臣虛淺所宜奉受﹐非臣灰身所能報答。

○封二子爲公謝恩章詔書封臣息男苗爲髙陽鄕公﹐志爲穆鄕公。臣伏自惟﹐文無升堂廟勝之功﹐武無摧鋒接刃之效。天時運幸﹐得生貴門﹐遇以親戚﹐少荷光寵。竊位列侯﹐榮曜當世。顧影慚形﹐流汗反側。洪恩罔極﹐雲雨增加﹐旣榮本榦﹐枝葉並蒙。苗﹑志小豎﹐旣頑且稚﹐猥荷列爵﹐並佩金紫。施崇所加﹐惠及父子。

○謝初封安鄕侯表臣抱罪卽道﹐憂惶恐怖﹐不知刑罪當所限齊。陛下哀湣臣身﹐不聽有司所執﹐待之過厚﹐卽日於延津受安鄕侯印綬。奉詔之日﹐且懼且悲。懼於不修﹐始違憲法﹐悲於不愼﹐速此貶退。上增陛下垂念﹐下遺太后見憂。臣自知罪深責重﹐受恩無量﹐精魂飛散﹐忘軀殞命云。

○謝妻攺封表璽書﹕今以東阿王妃爲陳王妃﹐並下印綬﹐因故上前所假印﹐以其拜授書以卽日到。臣輒奉詔拜﹕其才質低下﹐謬同受私﹐遇寵素餐﹐臣爲其首。陛下體乾坤育物之徳﹐東海含容之大。乃復隨例﹐顯封大國﹐光揚章灼﹐非臣負薪之才所宜克當﹐非臣穢釁所宜蒙獲。夙夜憂嘆﹐念報罔極。洪施遂隆﹐旣榮枝榦﹐猥復正臣妃爲陳妃。光耀宣朗﹐非妾婦憃愚所當蒙被。葵藿艸物﹐猶感恩養。況臣含气﹐銜佩弘惠﹐沒而後已。誠非翰墨屢辭所能報答。

○自試表臣聞士之羨永生者﹐非徒以甘食麗服宰割萬物而已﹐將有以補益羣生﹐尊主惠民﹐使功存於竹帛﹐名光於後嗣。今臣文不昭於俎豆﹐武不習於干戈﹐而竊位藩王﹐屍祿東夏﹐消損天日﹐無益聖朝。淮南尙有山竄之賊﹐吳會猶有潛江之虜。

使戰士未獲歸於農畝﹐五兵未得戢於武庫。蓋善論者不恥謝﹐善戰者不羞去。夫淩雲者﹐泥蟠者也。後申者﹐先屈者也。是以神龍以爲徳﹐尺蠖以求申。昔湯事葛﹐文王事犬夷﹐固仁者能以大事小。若陛下遣明哲之使﹐繼能陸賈之蹤者﹐使之江南﹐發愷悌之詔﹐張日月之信﹐開以降路﹐權必奉承聖化﹐斯不疑也。

○謝賜柰表卽夕殿中虎賁宣詔﹐賜臣等冬柰一奩﹐詔使溫啖。夜非食時﹐而賜見及。柰以夏熟﹐今則冬生。物以非時爲珍﹐恩以絕口爲厚﹐非臣等所宜荷之。

○求自試表﹝二首之一﹞臣植言﹕臣聞士之生世﹐入則事父﹐出則事君。事父尙於榮親﹐事君貴於興國。故慈父不能愛無益之子﹐仁君不能畜無用之臣。夫論徳而授官者﹐成功之君也。量能而受爵者﹐畢命之臣也。故君無虛授﹐臣無虛受。虛授謂之謬舉﹐虛受謂之屍祿。《詩》之素餐所由作也。昔二虢不辭兩國之任﹐其徳厚也。旦﹑奭不讓燕﹑魯之封﹐其功大也。今臣蒙國重恩﹐三世於今矣。正值陛下升平之際﹐沐浴聖澤﹐潛潤徳教﹐可謂厚幸矣。而位竊東藩﹐爵在上列﹐身被輕暖﹐口厭百味﹐目極華靡﹐耳倦絲竹者﹐爵重祿厚之所致也。退念古之受爵祿者﹐則異於此﹐皆以功勤濟國﹐輔主惠人。今臣無徳可述﹐無功可紀﹐若此終年﹐無益國朝﹐將掛風人彼己之譏。是以上慚玄冕﹐俯愧朱紱。

方今天下一統﹐九州晏如。顧西尙有違命之蜀﹐東有不臣之吳。使邊境未得脫甲﹐謀士未得髙枕者﹐誠欲混同宇內﹐以致大和也。故啟滅有扈而夏功昭﹐成克商奄而周徳著。今陛下以聖明統世﹐將欲卒文武之功﹐繼成康之隆﹐簡賢授能﹐以方叔﹑邵虎之臣﹐鎭衛四境﹐爲國爪牙者﹐可謂當矣。然而髙鳥未掛於輕繳﹐淵魚未懸於鉤餌者﹐恐釣射之術或未盡也。昔耿弇不俟光武﹐亟擊張步﹐言不以賊遺於君父也。故車右伏劍於明轂﹐雍門刎首於齊境。若此二子﹐豈惡生而尙死哉﹖誠忿其慢主而淩君也。夫君之寵臣﹐欲以除患興利﹐臣之事君﹐必殺身靜亂以功報主也。昔賈誼弱冠﹐求試屬國﹐請系單於之頸﹐而制其命。終軍以妙年使越﹐欲得長纓纓其王羈致北闕。此二臣者﹐豈好爲誇主而曜世俗哉﹖志或鬱結﹐欲逞其才力﹐輸能於明君也。昔漢武爲霍去病治第﹐辭曰「匈奴未滅﹐臣無以家爲。」夫憂國忘家﹐捐軀濟難﹐忠臣之志也。今臣居外﹐非不厚也﹐而寢不安席﹐食不遑味者﹐以二方未克爲念。

伏見先帝武臣宿兵﹐年耆卽世者﹐有聞矣。𨿽賢不乏世﹐宿將舊卒由習戰也。

竊不自量﹐志在授命﹐庶立毛髮之功﹐以報所受之恩。若使陛下出不世之詔﹐效臣錐刀之用﹐使得西屬大將軍﹐當一校之隊。若東屬大司馬﹐統扁舟之任。必乘危蹈險﹐騁舟奮驪﹐突刃觸鋒﹐爲士卒先。𨿽未能擒權馘亮﹐庶將虜其雄率﹐殲其醜類﹐必效須臾之捷﹐以滅終身之愧﹐使名掛史筆﹐事列朝榮。𨿽身分蜀境﹐首懸吳闕﹐猶生之年也。如微才弗試﹐沒世無聞﹐徒榮其軀﹐而丰其體﹐生無益於事﹐死無損於數。虛荷上位﹐而忝重祿﹐禽息鳥視﹐終於白首﹐此徒圈牢之養物﹐非臣之所志也。

流聞東軍失備﹐師徒小衄﹐輟食棄餐﹐奮袂攘衽﹐撫劍東顧﹐而心已馳於吳會矣。臣昔從先武皇帝﹐南極赤岸﹐東臨滄海﹐西望玉門﹐北出玄塞﹐伏見所以行師用兵之勢﹐可謂神妙也。故兵者不可預言﹐臨難而制變者也。志欲自效於明時﹐立功於聖世。每覽史籍﹐觀古忠臣義士出一朝之命﹐以徇國家之難﹐身𨿽屠裂﹐而功名著於景鐘﹐名績垂於竹帛﹐未嘗不撫心而嘆息也。臣聞明主使臣不廢有罪﹐故奔北﹐敗軍之將用而秦﹐魯以成其功。絕纓﹑盜馬之臣赦﹐而楚﹑趙以濟其難。臣竊感先帝早崩﹐威王棄世﹐臣獨何人﹐以堪長久。常恐先朝露塡溝壑﹐墳土未幹而身名並滅。臣聞騏驥長鳴﹐伯樂昭其能﹔盧狗悲號﹐韓國知其才。是以效之齊﹑秦之路﹐以逞千里之任。試之狡兔之捷﹐以驗搏噬之用。今臣志狗馬之微功﹐竊自惟度﹐終無伯樂﹑韓國之舉。是以於悒而竊自痛者也。

夫臨博而企竦﹐聞樂而竊抃者﹐或有賞音而識道也。昔毛遂﹐趙之陪隸﹐猶假錐囊之諭以寤主立功﹐何況巍巍大魏﹐多士之朝﹐而無慷慨死難之臣乎﹖夫自衒自媒者﹐貞女之醜行也。幹時求進者﹐道家之明忌也。而臣敢陳聞於陛下者﹐誠與國分形同气﹐憂患共之者也。冀以塵霧之微﹐補益山海﹐熒燭末光﹐增輝日月。是以敢冒其醜﹐而獻其忠﹐知必爲朝士所笑。聖主不以人廢言﹐伏惟陛下少垂神聽﹐臣則幸矣。

○○求自試表﹝二首之二﹞五帝之世非皆智﹔三季之末非皆愚﹐用與不用﹐知與不知也。夫相者﹐文徳昭者也﹔將者﹐武功烈者也。文徳昭﹐則可以匡國朝﹐敍百揆﹐稷﹑契﹑夔﹑龍是矣。武功烈﹐則可以徵不庭﹐廣邦境﹐南仲﹑方叔是也。昔伊尹之爲媵臣﹐至賤也﹔呂尙之處漁釣﹐至陋也。及其見舉於湯﹑文﹐誠合志同﹐豈復假近習之薦﹐因左右之介哉﹖發騏驥於吳阪﹐可謂困矣。及其伯樂相之﹐孫子禦之﹐形體不勞﹐而坐取千里。伯樂善禦馬﹐明君善禦臣﹐誠任賢使能之明效也。昔段幹木﹐修徳於閭閻﹐秦師爲之輟攻﹐而文侯以安。穰苴授節於邦境﹐燕﹑晉爲之退師﹐而景公無患。皆簡徳尊賢之所致也。願陛下垂髙宗﹑傅巖之明﹐以顯中興之功。

○諫伐遼東表臣伏以遼東負阻之國﹐勢便形固﹐帶以遼海。今輕軍遠攻﹐師疲力屈﹐彼有其備﹐所謂以逸待勞﹐以飽待饑者也。以臣觀之﹐誠未易攻也。若國家攻而必克﹐屠襄平之城﹐懸公孫之首﹐得其地不足以償中國之費﹐虜其民不足以補三軍之失﹐是我所獲不如所喪也。若其不拔﹐曠日持久﹐暴師於野。然天時不測﹐水濕無常﹐彼我之兵連於城下﹐進則有髙城深池﹐無所施其功﹐退則有歸途不通﹐道路纖好。

東有待釁之吳﹐西有伺隙之蜀。吳起東南﹐則荊﹑揚騷動。蜀應西境﹐則雍﹑涼三分。兵不解於外﹐民罷困於內。促耕不解其饑﹐疾蠶不救其寒。夫渴而後穿井﹐饑而後殖種﹐可以圖遠﹐難以應卒也。

臣以爲當今之務在於省徭役﹑薄賦斂﹑勤農桑﹐三者旣備﹐然後令伊管之﹐臣得施其術﹐孫吳之將得奮其力。若此則太平之基可立而待﹐康哉之歌可坐而聞。

曾何憂於二敵﹖何懼於公孫乎﹖今不卹邦畿之內而勞神於蠻貊之域﹐竊爲陛下不取也。

○獻璧表臣聞玉不隱瑕﹐臣不隱情。伏知所進非和氏之璞﹐萬國之幣﹐璧爲充貢。

○獻文帝馬表臣於先武皇帝世﹐得大宛紫蠙馬一匹。形法應圖﹐善持頭尾﹐教令習拜﹐今輒已能。又能行﹐與鼓節相應。謹以表奉獻。

○上牛表臣聞物以洪珍﹐細亦或貴。故不見僬僥之微﹐不知泱漭之泰﹔不見果下之乘﹐不別龍馬之大。髙下相懸﹐所以致觀也。謹奉牛一頭﹐不足追遵大小之制﹐形少有殊﹐敢不獻上。

○謝鼓吹表許以簫管之樂﹐榮以田遊之嬉﹐陛下仁重有虞﹐恩過周旦。濟世安宗﹐實在聖徳。

○求通親親表臣植言﹕臣聞天稱其髙者﹐以無不覆﹔地稱其廣者﹐以無不載﹔日月稱其明者﹐以無不照﹔江海稱其大者﹐以無不容。故孔子曰「大哉﹐堯之爲君。惟天爲大﹐惟堯則之。」夫天徳於萬物可謂弘廣矣。蓋堯之爲教﹐先親後疏﹐自近及遠。其《傳》曰「克明俊徳﹐以親九族。九族旣睦﹐平章百姓。」及周文王亦崇厥化。其《詩》曰「刑於寡妻﹐至於兄弟﹐以禦於家邦。」是以雍雍穆穆﹐風人詠之。昔周公弔管﹑蔡之不咸﹐廣封懿親以藩屏王室。《傳》曰「周之宗盟﹐異姓爲後。」誠骨肉之恩﹐爽而不離﹐親親之義﹐實在惇固。未有義而後其君﹐仁而遺其親者也。

伏惟陛下資帝唐欽明之徳﹐體文王翼翼之仁﹐惠洽椒房﹐恩昭九族。羣臣百僚﹐番休遞上。執政不廢於公朝﹐下情得展於私室。親理之路通﹐慶弔之情展﹐誠可謂恕己治人﹐推惠施恩者矣。至於臣者﹐人道絕緒﹐禁固明時﹐臣竊自傷也。

不敢乃望交气類﹐修人事﹐敍人倫。近且婚媾不通﹐兄弟永絕﹐吉凶之問塞﹐慶弔之禮廢﹐恩紀之違甚於路人﹐隔閡之異殊於胡越。今臣以一切之制﹐永無朝覲之望﹐至於注心皇極﹐結情紫闥﹐神明知之矣。然天實爲之﹐謂之何哉。退惟諸王常有戚戚具爾之心﹐願陛下沛然垂詔﹐使諸國慶問﹐四節得展﹐以敍骨肉之歡恩﹐全怡怡之篤義。妃妾之家﹐膏沐之遺﹐歲得再通﹐齊義於貴宗﹐等惠於百司。

如此則古人之所嘆﹐風雅之所詠﹐復存於聖世矣。

臣伏自惟省﹐豈無錐刀之用﹖及觀陛下之所拔授﹐若以臣爲異姓。竊自料度﹐不後於朝士矣。若得辭遠遊﹐戴武弁﹐解朱組﹐佩靑紱﹐駙馬﹑奉車﹐趣得一號﹐安宅京室﹐執鞭珥筆﹐出從華蓋﹐入侍輦轂﹐承答聖問﹐拾遺左右﹐乃臣丹情之至願﹐不離於夢想者也。遠慕《鹿鳴》君臣之宴﹐中詠《棠棣》匪他之誡﹐下思《伐木》友生之義﹐終懷《蓼莪》罔極之哀。每四節之會﹐塊然獨處。左右惟僕隸﹐所對惟妻子﹐髙談無所與陳﹐發義無所與展﹐未嘗不聞樂而拊心﹐臨觴而嘆息也。臣伏以爲犬馬之誠不能動人﹐譬人之誠不能動天。崩城隕霜﹐臣初信之﹐以臣心況﹐徒虛語耳。若葵藿之傾葉﹐太陽𨿽不爲之回光﹐然終向之者﹐誠也。

臣竊自比葵藿﹐若降天地之施﹐垂三光之明者﹐實在陛下。

臣聞文子曰「不爲福始﹐不爲禍先。」今之否隔﹐反於同憂﹐而臣獨唱言者﹐竊不願於聖世使有不蒙施之物。有不蒙施之物﹐必有慘毒之懷。故《柏舟》有天只之怨﹐《谷風》有棄予之嘆。伊尹恥其君不爲堯舜﹐孟子曰「不以舜之所以事堯事其君者﹐不敬其君者也。」臣之愚蔽固非虞伊﹐至於欲使陛下崇光﹐被時雍之美﹐宣緝熙章明之徳者﹐是臣慺慺之誠。竊所獨守﹐實懷鶴立企佇之心。

敢復陳聞者﹐冀陛下儻發天聰而垂神聽也。

○慶文帝受禪章陛下以聖徳龍飛﹐順天革命﹐允答神符﹐誕作民主。乃祖先後積徳累仁﹐世濟其美。以曁於先王﹐勤卹民隱﹐劬勞戮力﹐以除其害﹐經營四方﹐不遑啟處。

是用隆玆福慶﹐光啟於魏。下承統業﹐纘戎前緒。克廣徳音﹐綏靜內外。紹先周之舊迹﹐襲文武之懿徳。保大定功﹐海內爲一﹐豈不休哉。

○慶文帝受禪章陛下以明聖之徳﹐受天顯命﹐良辰卽祚﹐以臨天下。洪化宣流﹐洋溢宇內。

是以溥天率土﹐莫不承風欣慶﹐執贄奔走﹐奉賀闕下。況臣親體至戚﹐懷歡踴躍。

○上卞太后誄表大行皇太后資坤元之性﹐體載物之仁﹐齊美姜嫄﹐等徳任姒。佐政內朝﹐惠加四海﹐艸木荷恩﹐含气受潤。庶鐘元吉﹐承育萬祚。何圖一旦早棄明朝﹐背絕臣庶﹐悲痛靡告。臣聞銘以述徳﹐誄尙及哀。是以冒越諒闇之禮﹐作誄一篇﹐知不足贊揚明貴﹐以展臣《蓼莪》之思。憂荒情散﹐不足觀采。晉左九嬪《上元皇后誄表》曰「伏惟聖善宣慈﹐仁洽六宮﹐含弘光大﹐徳潤四海。」竊聞之前志﹐卑不誄尊﹐少不誄長。揚雄﹐臣也﹐而誄漢後﹔班固﹐子也﹐而誄其父﹐皆以述揚景行﹐顯之竹帛。豈所謂三代不同禮﹐隨時而作者乎﹖○黃初五年令夫遠不可知者﹐天也﹔近不可知者﹐人也。《傳》曰「知人則哲﹐堯猶病諸。」諺曰「人心不同﹐其若面焉。」「惟女子與小人爲難養也﹐近之則不遜﹐遠之則怨。」《詩》云「憂心悄悄﹐慍於羣小。」自世間人或受寵而背恩﹐或無故而入叛﹐違顧左右﹐曠然無信。大嚼者﹐咋斷其舌﹐右手執斧﹐左手執鉞。

傷夷一身之中﹐尙有不可信﹐況於人乎﹖惟無深瑕潛釁隱過匿愆﹐乃可以爲人。

君上行刀鋸於左右耳﹐前後無其人也。諺曰「谷千駑﹐不如養一驢。又曰﹕谷駑養虎﹐大無益也。」乃知韓昭侯之使藏幣褷﹐良有以也。使臣有三品﹐有可以仁義化者﹐有可以恩惠驅者﹐此二者不足以導之﹐則當以刑罰﹐復不足以率之﹐則明所以不畜。故唐堯至仁﹐不能容無益之子﹔湯武至聖﹐不能養無益之臣。九折臂知爲良醫﹐吾知所以待下矣。諸吏各敬爾在位﹐孤推一槪之平。功之宜賞﹐於疏必與﹔罪之宜戮﹐在親不赦。此令之行﹐有若皎日。於戲羣臣﹐其覽之哉。

○黃初六年令令﹕吾昔以信人之心﹐無忌於左右﹐深爲東郡太守王機﹑防輔吏倉輯等任所誣白﹐獲罪聖朝。身輕於鴻毛而謗重於泰山。賴蒙帝主天地之仁﹐違百寮之典議﹐捨三千之首戾﹐反我舊居﹐襲我初服﹐雲雨之施焉﹐有量哉。反旋在國﹐揵門退掃﹐形影相守﹐出入二載。機等吹毛求瑕﹐千端萬緒﹐然終無可言者。及到雍﹐又爲監官所舉﹐亦以紛若﹐於今復三年矣。然卒歸不能有病於孤者﹐信心足以貫於神明也。昔雄渠李廣﹐武發石開﹔鄒子囚燕﹐中夏霜下﹔杞妻哭梁﹐山爲之崩﹐固精誠可以動天地﹑金石﹐何況於人乎。今皇帝遙過鄙國﹐曠然大赦﹐與孤更始。

欣笑和樂以歡孤﹐隕涕咨嗟以悼孤。丰賜光厚﹐資重千金﹐損乘輿之副﹐竭中黃之府﹐名馬充廏﹐驅牛塞路。孤以何徳﹐而當斯惠。孤以何功﹐而納斯貺。富而不吝﹐寵至不驕者﹐則周公其人也。孤小人爾﹐身更以榮爲戚﹐何者﹖將恐簡易之尢出於細微﹐脫爾之愆一朝復露也。故欲修吾往業﹐守吾初志﹐欲使皇帝恩在摩天﹐使孤心常存入地﹐將以全陛下厚徳﹐究孤犬馬之年﹐此難能也。然固欲行眾之難﹐《詩》曰「徳珣如毛﹐鮮克舉之。」此之謂也。

○上責躬詩表臣植言﹕臣自抱釁歸蕃﹐刻肌刻骨﹐追思罪戾﹐晝分而食﹐夜分而寢。誠以天綱不可重罹﹐聖恩難可再恃。竊感《相鼠》之篇﹐無禮遄死之義﹐形影相弔﹐五情愧赧。以罪棄生﹐則違古賢夕攺之勸﹔忍垢苟全﹐則犯詩人胡顏之譏。伏惟陛下徳象天地﹐恩隆父母﹐施暢春風﹐澤如時雨。是以不別荊棘者﹐慶雲之惠也。

七子均養者﹐鳲鳩之仁也。捨罪責功者﹐明君之舉也。矜愚愛能者﹐慈父之恩也。

是以愚臣徘徊於恩澤﹐而不敢自棄者也。

前奉詔書﹐臣等絕朝﹐心離志絕﹐自分黃耇永無執珪之望﹐不圖聖詔猥垂齒召。至止之日﹐馳心輦轂﹐僻處西館﹐未奉闕庭﹐踴躍之懷﹐瞻望反側﹐不勝犬馬戀主之情。謹拜表並獻詩二首。詞旨淺末﹐不足采覽。貴露下情﹐冒顏以聞。

臣植誠惶誠恐﹐頓首頓首﹐死罪死罪。

○龍見表臣聞鳳皇復見於鄴南﹐黃龍雙出於淸泉。聖徳至理﹐以致嘉瑞。將棲鳳於林﹐囿龍於池﹐爲百姓旦夕之所觀。

○冬至獻襪頌表伏見舊儀﹐國家冬至獻履貢襪﹐所以迎福踐長﹐先臣或爲之頌。臣旣玩其嘉藻﹐願述朝慶。千載昌期﹐一陽嘉節。四方交泰﹐萬物昭蘇。亞歲迎祥﹐履長納慶﹐不勝感節。情系帷幄﹐拜表奉賀﹐並獻紋履七緉﹐襪若干副﹐茅茨之陋﹐不足以入金門﹐登玉臺也。上獻以聞﹐謹獻。

○上先帝賜鎧表先帝賜臣鎧﹕黑光﹑明光各一領﹑兩當鎧一領﹑環鎖鎧一領﹑馬鎧一領。今代以昇平﹐兵革無事﹐乞悉以付鎧曹自理。

《卷九》

○誥咎文五行致災﹐先史咸以爲應政而作。天地之气﹐自有變動﹐未必政治之所興致也。於時大風發屋拔木﹐意有感焉。聊假天帝之命﹐以誥咎祈福。其辭曰﹕上帝有命﹐風伯雨師。夫風以動气﹐雨以潤時。陰陽協和﹐气物以滋。亢陽害苗﹐暴風傷條。伊周是過﹐在湯斯遭。桑林旣禱﹐慶雲克舉。偃禾之復﹐姬公去楚。況我皇徳﹐承天統民。禮敬川嶽﹐祗肅百神。享玆元吉﹐釐福日新。至若炎旱赫羲﹐飆風扇發。嘉卉以委﹐良木以拔。何谷宜塡﹖何山應伐﹖何靈宜論﹖何神宜謁﹖於是五靈振悚﹐皇祗赫怒﹐招搖驚怯﹐欃槍奮斧。河伯典澤﹐屏翳司風﹐古呵飛厲﹐顧叱風隆。息飆遏暴﹐元敕華嵩﹐慶雲是興﹐效厥丰年。遂乃沈陰釭坱﹐甘澤微微﹐雨我公田﹐爰曁予私。黍稷盈疇﹐芳艸依依。靈禾重穗﹐生彼邦畿。年登歲丰﹐民無餒饑。

○釋愁文予以愁慘﹐行吟路邊﹐形容枯悴﹐憂心如醉。有玄靈先生見而問之曰「子將何疾﹖以至於斯﹖」答曰「吾所病者﹐愁也。」先生曰「愁是何物﹐而能病子乎﹖」答曰「愁之爲物﹐惟惚惟恍﹐不召自來﹐推之弗往。尋之不知其際﹐握之不盈一掌。寂寂長夜﹐或羣或黨。去來無方﹐亂我精爽。其來也﹐難退﹔其去也﹐易追。臨餐困於哽咽﹐煩冤毒於酸嘶。加之以粉飾不澤﹐飲之以兼肴不肥﹐溫之以金石不消﹐摩之以神膏不希﹐授之以巧笑不悅﹐樂之以絲竹增悲﹐醫和絕思而無措﹐先生豈能爲我蓍龜乎﹖」先生作色而言曰「予徒辯子之愁形﹐未知子愁所由而生﹐我獨爲子言其發矣。今大道旣隱﹐子生末季。沈溺流俗﹐眩惑名位﹐濯纓彈冠﹐諮趣榮貴。坐不安席﹐食不終味﹐遑遑汲汲﹐或憔或悴。所鬻者名﹐所拘者利﹐良由華薄﹐凋損正气。吾將贈子以無爲之藥﹐給子以淡薄之湯﹐刺子以玄虛之鍼﹐灸子以淳朴之方﹐安子以恢廓之宇﹐坐子以寂寞之牀。使王喬與子遨遊而逝﹐黃公與子詠歌而行﹐莊生與子具養神之饌﹐老聃與子致愛性之方。

趣避路以棲迹﹐乘輕雲以翺翔。」於是精駭魂散﹐攺心回趣﹐願納至言﹐仰崇玄度。眾愁忽然不辭而去。

○七啟昔枚乘作《七發》﹐傅毅作《七激》﹐張衡作《七辧》﹐崔袴作《七依》﹐辭各美麗﹐余有慕之焉。遂作《七啟》﹐並命王粲作焉。

玄微子隱居大荒之庭﹐飛遁離俗﹐澄神定靈﹐輕祿傲貴﹐與物無營﹐耽虛好靜﹐羨此永生。獨馳思乎天云之際﹐無物象而能傾。於是鏡機子聞而將往說焉。

駕超野之駟﹐乘追風之輿﹐經迥漠﹐出幽墟﹐入乎泱漭之野﹐遂屆玄微子之所居。

其居也﹐左激水﹐右髙岑﹐背洞壑﹐對芳林。冠皮弁﹐被文裘﹐出山岫之潛穴﹐倚峻巖而嬉遊。志飄飄焉﹐峣峣焉﹐似若狹六合而隘九州﹐若將飛而未遊﹐若舉翼而中畱。於是鏡機子攀葛藟而登﹐距巖而立﹐順風而稱曰「予聞君子不遁俗而遺名﹐智士不背世而滅勛。今吾子棄道藝之華﹐遺仁義之英﹐耗精神乎虛廓﹐廢人事之紀經。譬若畫形於無象﹐造響於無聲﹐未之思乎﹖何所規之不通也﹖」玄微子俯而應之曰「嘻﹗有是言乎﹖夫太極之初﹐渾沌未分﹐萬物紛錯﹐與道俱隆。蓋有形必朽﹐有迹必窮﹐茫茫元气﹐誰知其終。名穢我身﹐位累我躬。竊慕古人之所志﹐仰莊老之遺風。假靈龜以托諭﹐寧掉尾於途中。

鏡機子曰「夫辧言之艷﹐能使窮澤生流﹐枯木發榮﹐庶感靈而激神﹐況近在乎人情。僕將爲君子說遊觀之至娛﹐演聲色之妖靡﹐論變巧之至妙﹐敷道徳之弘麗﹐願聞之乎﹖」玄微子曰「吾子整身倦世﹐探隱拯沈﹐不遠遐路﹐幸見光臨﹐將敬滌耳以聽玉音。

鏡機子曰「芳菇精稗﹐霜蓄露葵﹐玄熊素膚﹐肥豢穠肌。蟬翼之割﹐剖纖析微﹐累如疊篔﹐離若散雪﹐輕隨風飛﹐刃不轉切。山簹斥祇﹐珠翠之珍。搴芳蓮之巢龜﹐膾西海之飛鱗﹐臛江東之潛鼉﹐皪漢南之鳴鶉。糅以芳酸﹐甘和旣醇﹐玄冥適咸﹐蓐收調辛﹐紫蘭丹椒﹐施和必節﹐滋味旣殊﹐遺芳射越。乃有春淸縹酒﹐康狄所營。應化則變﹐感气而成﹐彈徵則苦發﹐扣宮則甘生。於是盛以翠樽﹐酌以雕觴﹐浮蟻鼎沸﹐酷烈馨香。可以和神﹐可以娛腸﹐此肴饌之妙也。

子能從我而食之乎﹖」玄微子曰「予甘藜藿﹐未暇此食也。」鏡機子曰「步光之劍﹐華藻繁縟。飾以文犀﹐雕以翠綠﹐綴以驪龍之珠﹐錯以荊山之玉。陸斷犀象﹐未足稱雋﹐隨波截鴻﹐水不漸刃。九旒之冕﹐散曜垂文﹐華組之纓﹐從風紛紜。佩則結綠懸黎﹐寶之妙微﹐符采照爛﹐流景揚輝。黼黻之服﹐妙縠之裳﹐金華之舄﹐動趾遺光。繁飾參差﹐微鮮若霜。緄佩綢繆﹐或雕或錯。薰以幽若﹐流芳肆布。雍容閒步﹐周旋馳曜。南威爲之解顏﹐西施爲之巧笑﹐此容飾之妙也﹐子能從我而服之乎﹖」玄微子曰「予好毛褐﹐未暇此服也。」鏡機子曰「馳騁足用蕩思﹐遊獵可以娛情﹐僕將爲吾子駕雲龍之飛駟﹐飾玉輅之繁纓﹐垂宛虹之長綏﹐抗招搖之華旍﹐持忘歸之矢﹐秉繁弱之弓﹐忽躡景而輕鶩﹐逸奔驥而超遺風。於是谿塡谷塞﹐榛藪平夷。緣山置置﹐彌野張罘﹐下無漏迹﹐上無逸飛﹐鳥集獸屯﹐然後會圍。獠徒云布﹐武騎霧散﹐丹旗曜野﹐戈殳皓旰。曳文狐﹐掩狡兔﹐捎鷫鷞﹐拂振鷺。當軌見藉﹐值足遇踐。飛軒電逝﹐獸隨輪轉﹐翼不暇張﹐足不及騰﹐動觸飛鋒﹐舉掛輕罾。搜林索險﹐探薄窮阻﹐騰山赴壑﹐風厲焱舉。機不虛發﹐中必飲羽。於是人稠网密﹐地脇勢逼。哮闞之獸﹐張牙奮鬛﹐志在觸突﹐猛气不綍。乃使北宮﹑東郭之疇﹐生抽豹尾﹐分裂貙肩﹐形不抗手﹐骨不隱拳﹐批熊碎掌﹐拉虎摧斑。野無毛類﹐林無羽羣﹐積獸如陵﹐飛翮成云。於是駭鐘鳴鼓﹐收旌弛旆﹐頓网縱网﹐羆獠回邁。駿﹖齊驤﹐揚鑾飛沫﹐俯倚金較﹐仰撫翠蓋。雍容暇豫﹐娛志方外﹐此羽獵之妙也﹐子能從我而觀之乎﹖」玄微子曰「余性樂恬靜﹐未暇此觀也。」鏡機子曰「閒宮顯敞﹐云屋皓旰﹐崇景山之髙基﹐迎淸風而立觀。彤軒紫柱﹐文榱華梁﹐綺井含葩﹐金墀玉廂。溫房則冬服絺綌﹐淸室則中夏含霜。華閣緣云﹐飛陛陵虛。俯視流星﹐仰觀八隅。升龍攀而不逮﹐眇天際而髙居。繁巧神怪﹐變容異形﹐班輸無所措其斧斤﹐離婁爲之失睛。麗艸交植﹐殊品詭類。綠葉朱榮﹐熙天曜日。素水盈沼﹐叢木成林。飛翮陵髙﹐鱗甲隱深。於是逍遙暇豫﹐忽若忘歸。乃使任子垂鉤﹐魏氏發機﹐芳餌沈水﹐輕繳弋飛。落翳云之翔鳥﹐援九淵之靈龜。然後采菱華﹐擢水蘋﹐弄珠蚌﹐戲鮫人。諷《漢廣》之所詠﹐覿遊女於水濱。耀神景於中沚﹐被輕縠之纖羅﹐遺芳烈而靜步﹐抗皓手而淸歌。歌曰﹕望雲際兮有好仇﹐天路長兮往無由。佩蘭蕙兮爲誰修﹖嬿婉絕兮我心愁。此宮館之妙也﹐子能從我而居之乎﹖」玄微子曰「余耽巖穴﹐未暇居此也。」鏡機子曰「旣遊觀中原﹐逍遙閒宮﹐情放志蕩﹐淫樂未終。亦將有才人妙妓﹐遺世越俗﹐揚北裏之流聲﹐紹陽阿之妙曲。爾乃禦文軒﹐臨彤庭﹐琴瑟交彈﹐左篪右笙﹐鐘鼓俱振﹐簫管齊鳴。然後姣人乃被文縠之華袿﹐振輕綺之飄颻﹐戴金搖之燿爍﹐揚翠羽之雙翹。揮流芳﹐燿飛文﹐歷盤鼓﹐煥繽紛。長袖隨風﹐悲歌入云。趫捷若飛﹐蹈虛遠蹠﹐陵躍超驤﹐蜿蟬揮霍。翻爾鴻翥﹐濈然鳧沒。

縱輕體以迅赴﹐景追形而不逮。飛聲激塵﹐依違厲響。才捷若神﹐形難爲象。於是爲歡未泄﹐白日西頹﹐樂散變飾﹐微步中閨。玄眉弛兮鉛華落﹐收亂髮兮拂蘭澤﹐形媠服兮揚幽若。紅顏宜笑﹐睇眄流光﹐時與吾子﹐攜手同行。踐飛除﹐卽閒房﹐華燭爛﹐幄幕張﹐動朱唇﹐發淸商﹐揚羅袂﹐振華裳。九秋之夕﹐爲歡未央。此聲色之妙也﹐子能從我而遊之乎﹖」玄微子曰「予願淸虛﹐未暇此遊也。」鏡機子曰「予聞君子樂奮節以顯義﹐烈士甘危軀以成仁。是以雄俊之徒﹐交黨結倫﹐重气輕命﹐感分遺身。故田光伏劍於北燕﹐公叔畢命於西秦。果毅輕斷﹐虎步谷風﹐威懾萬乘﹐華夏稱雄。」詞未及終而玄微子曰「善﹗」鏡機子曰「此乃遊俠之徒耳﹐未足稱妙。若夫田文﹑無忌之儔﹐乃上古之俊公子也。

皆飛仁揚義﹐騰躍道藝﹐遊心無方﹐抗志雲際﹐陵轢諸侯﹐驅馳當世。揮袂則九野生風﹐慷慨則气成虹蜺。吾子若當此之時﹐能從我而友之乎﹖」玄微子曰「予亮願焉﹐然方於大道有累﹐如何﹖」鏡機子曰「世有聖宰﹐翼帝霸世。同量乾坤﹐等曜日月﹐玄化參神﹐與靈合契。惠澤播於黎蒸﹐威靈振乎無外。超隆平於殷周﹐踵羲皇而齊泰。顯朝惟淸﹐王道遐均﹐民望如艸﹐我澤如春。河濱無洗耳之士﹐喬嶽無巢居之民。是以俊乂來仕﹐觀國之光﹐舉不遺材﹐進各異方。贊典禮於辟雍﹐講文徳於明堂﹐正流俗之華說﹐綜孔氏之舊章。散樂移風﹐國靜民康﹐神應休臻﹐屢獲嘉祥。故甘露紛而晨降﹐景星宵而舒光﹐觀龍遊於神淵﹐聆鳴鳳於髙崗。此霸道之至隆﹐而雍熙之盛際。然主上猶尙以沈恩之未廣﹐懼聲教之未厲﹐采英奇於仄陋﹐宣皇明於巖穴。此寧子商歌之秋﹐而呂望所以投綸而逝也。吾子爲太和之民﹐不欲仕陶唐之世乎﹖」於是玄微子攘袂而興曰「偉哉言乎﹗近者吾子所述華淫﹐欲以厲我﹐祗攪予心。至聞天下穆淸﹐明君蒞國﹐覽虛盈之正義﹐知頑素之迷惑。令予廓爾﹐身輕若飛。願反初服﹐從子而歸。」○九詠芙蓉車兮桂衡﹐結萍蓋兮翠旌﹐四蒼虯兮翼轂﹐駕陵魚兮驂鯨。菌薦兮蘭席﹐蕙幬兮苓牀。抗南箕兮簸瓊蕊﹐挹天河兮滌玉觴。靈旣降兮泊靜默﹐登文階兮坐紫房。服春榮兮猗靡﹐云居繞兮容裔﹐冠北辰兮岌峨﹐帶冕虹兮陵厲。蘭肴禦兮玉俎陳﹐雅音奏兮文芃羅。感《漢廣》兮羨遊女﹐揚《激楚》兮詠湘娥。臨回風兮浮漢渚﹐目牽牛兮眺織女。交有際兮會有期﹐嗟痛吾兮來不時。來無見兮進無聞﹐泣下雨兮嘆成云。先後悔其靡及﹐冀後王之一寤。猶搦轡而繁策﹐馳覆車之危路。羣秉舟而無楫﹐將何川而能度。何世俗之蒙昧﹐悼邦國之未靜。焚椒蘭其望治﹐由倒裳而求領。尋湘漢之長流﹐采芳岸之靈芝。遇遊女於水裔﹐采菱華而結詞。野蕭條以極望﹐曠千里而無人。民生期於必死﹐何自苦以終身。寧作淸水之沈泥﹐不爲濁路之飛塵。

○柳頌序余以閒暇﹐駕言出遊﹐過友人揚徳祖之家。視其屋宇寥廓﹐庭中有一柳樹。

聊戲刊其枝葉﹐故著斯文﹐表之遺翰﹐遂因辭勢﹐以譏當今之士。

○與司馬仲達書今賊徒欲保江表之城﹐守歐吳耳。無有爭雄於宇內﹐角勝於平原之志也。故其俗蓋以洲渚爲營壁﹐江淮爲城塹而已。若可得挑致﹐則吾一旅之卒足以敵之矣。

蓋弋鳥者矯其矢﹐釣魚者理其綸﹐此皆度彼爲慮﹐因象設宜者也。今足下曾無矯矢理綸之謀﹐徒欲候其離舟﹐伺其登陸﹐乃圖並吳會之地﹐牧東野之民﹐恐非主上授節將軍之心也。

○與楊徳祖書植白﹕數日不見﹐思子爲勞﹐想同之也。

僕少小好爲文章﹐迄至於今二十有五年矣。然今世作者可略而言也。昔仲宣獨步於漢南﹐孔璋鷹揚於河朔﹐偉長擅名於靑土﹐公幹振藻於海隅﹐徳璉發迹於此魏﹐足下髙視於上京。當此之時﹐人人自謂握靈蛇之珠﹐家家自謂抱荊山之玉。

吾王於是設天网以該之﹐頓八紘以掩之﹐今悉集玆國矣。然此數子猶復不能飛騫絕迹﹐一舉千里也。以孔璋之才﹐不閒於辭賦﹐而多自謂與司馬長卿同風。譬畫虎不成反爲狗者也。前有書嘲之﹐反作論盛道僕贊其文。夫鐘期不失聽﹐於今稱之。吾亦不能妄嘆者﹐畏後世之嗤余也。

世人著述不能無病﹐僕嘗好人譏彈其文﹐有不善應時攺定。昔丁敬禮嘗作小文﹐使僕潤飾之。僕自以才不過若人﹐辭不爲也。敬禮謂僕﹕「卿何所疑難﹐文之佳惡﹐吾自得之﹐後世誰相知定吾文者邪﹖」吾常嘆此達言﹐以爲美談。昔尼父之文辭與人通流﹐至於制《春秋》﹐遊夏之徒乃不能措一辭。過此而言不病者﹐吾未之見也。

蓋有南威之容﹐乃可以論於淑媛﹐有龍淵之利﹐乃可以議於斷割。劉季緒才不能逮於作者﹐而好詆訶文章﹐掎摭利病。昔田巴毀五帝﹐罪三王﹐訾五霸於稷下﹐一旦而服千人。魯連一說﹐使終身杜口。劉生之辯未若田氏﹐今之仲連求之不難﹐可無嘆息乎﹖人各有好尙。蘭茝蓀蕙之芳﹐眾人所好﹐而海畔有逐臭之夫。

咸池六莖之發﹐眾人所樂﹐而墨翟有非之之論。豈可同哉﹖今往僕少小所著辭賦一通相與。夫街談巷說﹐必有可采﹔擊轅之歌﹐有應風雅﹔匹夫之思﹐未易輕棄也。辭賦小道﹐固未足以揄揚大義﹐彰示來世也。

昔揚子云﹐先朝執戟之臣耳﹐猶稱壯夫不爲也。吾𨿽薄徳﹐位爲藩侯﹐猶庶幾戮力上國﹐流惠下民﹐建永世之業﹐流金石之功。豈徒以翰墨爲勛績﹐辭賦爲君子哉﹖若吾志未果﹐吾道不行﹐將采庶官之實錄﹐辧時俗之得失﹐定仁義之衷﹐成一家之言。𨿽未能藏之於名山﹐將以傳之於同好。非要之皓首﹐豈今日之論乎﹖其言之不慚﹐恃惠子之知我也。

明早相迎﹐書不盡懷。曹植白。

○與吳季重書植白﹕季重足下﹐前日𨿽因常調﹐得爲密坐。𨿽燕飲彌日﹐其於別遠會稀﹐猶不盡其勞積也。若夫觴酌陵波於前﹐笳簫發音於後﹐足下鷹揚其體﹐鳳觀虎視﹐謂蕭﹑曹不足儔﹐衛﹑霍不足侔也。左顧右眄﹐謂若無人﹐豈非吾子壯志哉﹖過屠門而大嚼﹐𨿽不得肉﹐貴且快意。當斯之時﹐願舉太山以爲肉﹐傾東海以爲酒﹐伐云夢之竹以爲笛﹐斬泗濱之梓以爲箏。食若塡巨壑﹐飲若灌漏卮。其樂固難量﹐豈非大丈夫之樂哉﹖然日不我與﹐曜靈急節﹐面有逸景之速﹐別有參商之闊。思抑六龍之首﹐頓羲和之轡﹐折若木之華﹐閉濛汜之谷﹐天路髙邈﹐良無由緣。懷戀反側﹐如何如何。

得所來訊﹐文采委曲﹐曄若春榮﹐瀏若淸風﹐申詠反覆﹐曠若復面。其諸賢所著文章﹐想還所治﹐復申詠之也。可令喜事小史﹐諷而誦之。夫文章之難﹐非獨今也。古之君子猶亦病諸。家有千里驥而不珍焉﹔人懷盈尺﹐和氏無貴矣。夫君子而不知音樂﹐古之達論謂之通而蔽。墨翟不好伎﹐何爲過朝歌而回車乎﹖足下好伎﹐值墨翟回車之縣﹐想足下助我張目也。

又聞足下在彼﹐自有佳政。夫求而不得者有之矣﹐未有不求而自得者也。且攺轍而行﹐非良樂之禦﹔易民而治﹐非楚﹑鄭之政。願足下勉之而已矣。適對嘉賓﹐口授不悉﹐往來數相聞。曹植白。

○任城王誄昔二虢佐文﹐旦﹑奭翼武。於休我王﹐魏之元輔。將崇懿迹﹐等號齊﹑魯。

如何奄忽﹐命不是與。仁者悼沒﹐兼彼殊類。矧我同生﹐能不憯阻﹖目想宮墀﹐心在平素。仿佛魂神﹐馳情陵墓。凡夫愛命﹐達者徇名。王𨿽薨䢐﹐功著丹靑。

人誰不沒﹐徳貴有遺。乃作誄曰﹕幼有令質﹐光耀珪璋。孝殊閔氏﹐義達參商。溫溫其恭﹐爰柔克剛。心存建業﹐王室是匡。矯矯元戎﹐雷動雨䢐。橫行燕代﹐威懾北胡。奔虜無竄﹐還戰髙柳。王率壯士﹐常爲君首。宜究長年﹐永保皇家。如何奄忽﹐景命不遐。同盟飲淚﹐百寮咨嗟。

○大司馬曹休誄於穆公侯﹐魏之宗室。明徳繼踵﹐弈世純粹。闡弘泛愛﹐仁以接物。藝以爲華﹐體斯亮實。年沒弱冠﹐志在雄英。髙揖名師﹐發言有章。東夏翕然﹐稱曰龍光。貧而無怨﹐孔以爲難。嗟我公侯﹐屢空是安。不耽世祿﹐親悅爲歡。好彼蓬樞﹐甘彼瓢簞。味道忘憂﹐逾憲超顏。矯矯公侯﹐不撓其厄。呵叱三軍﹐躬奮雄戟。足蹴白刃﹐手按飛鏑。終弭淮南﹐保我疆埸。

○光祿大夫荀侯誄如冰之淸﹐如玉之潔。法而不威﹐和而不爇。百寮欷歔﹐天子沾纓。機女投杼﹐農夫輟耕。輪結轍而不轉﹐馬悲鳴而倚衡。

○平原懿公主誄俯振地紀﹐仰錯天文。悲風激興﹐霜飆雪雰。凋蘭夭蕙﹐良幹以泯。於惟懿主﹐瑛瑤其質。協策應期﹐含英秀出。岐嶷之姿﹐實朗實貴。在生十旬﹐察人識物。儀同聖表﹐聲協音律。驤眉識往﹐俯首知來。求顏必笑﹐和音則孩。阿保接手﹐侍禦充傍。常在𦇤褓﹐不停笫牀。專愛一宮﹐取玩聖皇。何圖奄忽﹐罹天之殃。魂神遷移﹐精爽翺翔。號之不應﹐聽之莫聆。帝用吁嗟﹐嗚呼失聲。嗚呼哀哉﹗憐爾早沒﹐不逮陰光。攺封大郡﹐惟帝舊疆。建土開家﹐邑移蕃王。琨珮惟鮮﹐朱紱斯煌。國號旣崇﹐哀爾孤獨。配爾名子﹐華宗貴族。爵以列侯﹐銀艾優渥。成禮於宮﹐靈壒交轂。生𨿽異室﹐沒同山嶽。爰構玄宮﹐玉石交連。朱房皓壁﹐曜電鮮。飾終備位﹐法生象存。長埏繕修﹐神閨掩扉。二柩並降﹐雙魂孰依﹖人誰不歿﹐憐爾尙微。阿保激感﹐上聖傷悲。城闕之詩﹐以日諭歲。況我愛子﹐神光長滅。扃關一闔﹐曷其復晢。

○武帝誄於惟我王﹐承運之衰。神武震發﹐羣雄殄夷。拯民於下﹐登帝太微。徳美旦﹑奭﹐功越彭﹑韋。九徳光備﹐萬國作師。寢疾不興﹐聖體長違。華夏飲淚﹐黎庶含悲。神翳功顯﹐身沈名飛。敢揚聖徳﹐表之素旗。乃作誄曰﹕於穆我王﹐冑稷胤周。賢聖是紹﹐元懿允休。先侯佐漢﹐實惟平陽。功成績著﹐徳昭二皇。民以寧一﹐興詠有章。我王承統﹐天姿特生。年在志學﹐謀過老成。奮臂舊邦﹐翻身上京。表與我王﹐兵交若神。張陳背誓﹐傲帝虐民。擁徒百萬﹐虎視朔濱。我王赫怒﹐戎車列陳。武卒處闞﹐如雷如震。欃槍北掃﹐舉不浹辰。紹遂奔北﹐河朔是賓。振旅京師﹐帝嘉厥庸。乃位丞相﹐總攝三公。進受上爵﹐臨君魏邦。九錫昭備﹐大路光龍。玄鑑靈蔡﹐探幽洞微。下無僞情﹐姦不容非。惇儉尙古﹐不玩珠玉。以身先下﹐民以純朴。聖性嚴毅﹐手修淸一。惟善是嘉﹐靡疏靡暱。怒過雷電﹐喜逾春日。萬國肅虔﹐望風震栗。旣總庶政﹐兼覽儒林。躬著雅頌﹐被之琴瑟。茫茫四海﹐我王康之。微微漢嗣﹐我王匡之。羣傑扇動﹐我王服之。喁喁黎庶﹐我王育之。光有天下﹐萬國作君。虔奉本朝﹐徳美周文。以寬克眾﹐每徵必舉。四夷賓服﹐功夷聖武。翼帝王世﹐神武鷹揚。左鉞右旄﹐威淩伊呂。年逾耳順﹐體壯志肅。乾乾庶事﹐气過方叔。宜並南嶽﹐君國無窮。如何不弔﹐禍鐘聖躬。棄離臣子﹐背世長終。兆民號咷﹐仰訴上穹。旣以約終﹐令節不衰。旣卽梓宮﹐躬禦綴衣。璽不存身﹐惟紼是荷。明器無飾﹐陶素是嘉。旣次西陵﹐幽閨啟路。羣臣奉迎﹐我王安厝。窈窕玄宇﹐三光不入。潛闥一扃。尊靈永蟄。聖上臨穴﹐哀號靡及。羣臣陪臨﹐佇立以泣。去此昭昭﹐於彼冥冥。永棄兆民﹐下君百靈。千代萬葉﹐曷時復形。

○文帝誄惟黃初七年﹐五月七日﹐大行皇帝崩。嗚呼哀哉﹗於時天震地駭﹐崩山隕霜﹐陽精薄景﹐五緯錯行。百姓呼嗟﹐萬國悲悼。若喪考妣﹐恩過慕唐。擗踴郊野﹐仰想穹蒼。僉曰何辜﹐早世殞喪。嗚呼哀哉﹗悲夫大行﹐忽焉光滅﹐永棄萬國﹐雲往雨絕。承問荒忽﹐惽懵哽咽。袖鋒抽刃﹐欲自僵斃﹐追慕三良﹐甘心同穴。

感惟南風﹐惟以郁滯。終於偕沒﹐指景自誓。考諸先記﹐尋之哲言﹐生若浮寄﹐惟徳可論。朝聞夕逝﹐孔志所存。皇𨿽一沒﹐天祿永延。何以述徳﹖表之素旃。

何以詠功﹖宣之管弦。乃作誄曰﹕皓皓太素﹐兩儀始分。中和產物﹐肇有人倫。爰曁三皇﹐實秉道眞。降逮五帝﹐繼以懿純。三代制作﹐踵武立勛。季嗣不維﹐綱漏於秦。崩樂滅學﹐儒坑禮焚。二世而殲﹐漢氏乃因。弗求古訓﹐嬴政是遵。王綱帝典﹐闃爾無聞。末光幽昧﹐道究運遷。乾坤回歷﹐簡聖授賢。乃眷大行﹐屬以黎元。龍飛啟祚﹐合契上玄。五行定紀﹐攺號革年。明明赫赫﹐受命於天。仁風偃物﹐徳以禮宣。祥惟聖質﹐嶷在幼妍。研幾六典﹐學不過庭。潛心無罔﹐亢志靑冥。才秀藻朗﹐如玉之瑩。聽察無響﹐瞻睹未形。其剛如金﹐其貞如瓊。如冰之潔﹐如砥之平。爵功無私﹐戮違無輕。心鏡萬機﹐攬照下情。思良股肱﹐嘉昔伊﹑呂。搜揚側陋﹐舉湯代禹。拔才巖穴﹐取士蓬戶。惟徳是縈﹐弗拘禰祖。宅土之表﹐率民以漸。道義是圖﹐弗營厥險。六合是虞﹐齊契共遵。下以純民﹐民由朴儉。恢折規矩﹐克紹前人。科條品制﹐褒貶以因。乘殷之輅﹐行夏之辰。金根黃屋﹐翠葆龍鱗。紼冕崇麗﹐衡紞惟新。尊肅禮容﹐矚之若神。方牧妙舉﹐欽於卹民。虎將荷節﹐鎭彼四鄰。朱旗所剿﹐九壤被震。疇克不若﹐孰敢不臣﹖縣旌海表﹐萬里無塵。虜備凶徹﹐鳥殪江岷。摧若涸魚﹐乾若脯鱗。肅愼納貢﹐越裳效珍。條支絕域﹐眾子內賓。徳儕先皇﹐功侔太古。上靈降瑞﹐黃初叔祐。河龍洛龜﹐陵波遊下。平均應繩﹐神鸞翔舞。數莢階除﹐系風扇暑。皓獸素禽﹐飛走郊野。神鐘寶鼎﹐形自舊土。雲英甘露﹐瀸途被宇。靈芝冒沼﹐朱華陰渚。回回凱風﹐祁祁甘雨。稼穡丰登﹐我稷我黍。家佩惠君﹐戶蒙慈父。圖致大和﹐洽徳全義。將登介山﹐先皇作儷。鐫石紀勛﹐兼錄眾瑞。方隆封禪﹐歸功天地。賓禮百靈﹐勛命視規。望祭四嶽﹐燎封奉柴。肅於南郊﹐宗祀上帝。三牲旣供﹐夏禘秋嘗。元侯佐祭﹐獻璧奉璋。鸞輿幽藹﹐龍旂太常。爰迄太廟﹐鐘鼓鍠鍠。頌徳詠功﹐八佾鏘鏘。皇祖旣饗﹐烈考來享。神具醉止﹐降玆福祥。天地震蕩﹐大行康之。三辰暗昧﹐大行光之。皇紘惟絕﹐大行綱之。神器莫統﹐大行當之。禮樂廢弛﹐大行張之。仁義陸沈﹐大行揚之。潛龍隱鳳﹐大行翔之。疏狄遐康﹐大行匡之。在位七載﹐元功仍舉。將永大和﹐絕迹三五。宜作物師﹐長爲神主。壽終金石﹐等算東父。如何奄忽﹐摧身後土。俾我煢煢﹐靡瞻靡顧。嗟嗟皇穹﹐胡寧忍務。嗚呼哀哉﹗明監吉凶﹐體遠存亡。深垂典制﹐申之嗣皇。聖上虔奉﹐是順是將。乃耕玄宇﹐基爲首陽。擬迹谷林﹐追堯慕唐。合山同陵﹐不樹不疆。塗車芻靈﹐珠玉靡藏。百神警待﹐來賓幽堂。耕禽田獸﹐望魂之翔。於是俟大隧之致功兮﹐練元辰之淑禎。

潛華體於梓宮兮﹐馮正殿以居靈。顧望嗣之號咷兮﹐存臨者之悲聲。悼晏駕之旣往兮﹐感容車之速徵。浮飛魂於輕霄兮﹐就黃墟以滅形。背三光之昭晰兮﹐歸玄宅之冥冥。嗟一往之不反兮﹐痛濆闥之長扃。咨遠臣之眇眇兮﹐成凶諱以怛驚。

心孤絕而靡告兮﹐紛流涕而交頸。思恩榮以橫奔兮﹐閡闕塞之峣崢。顧衰絰以輕舉兮﹐迫關防之我嬰。欲髙飛而遙憩兮﹐憚天网之遠經。遙投骨於山足兮﹐報恩養於下庭。慨拊心而自悼兮﹐懼施重而命輕。嗟微軀之是效兮﹐甘九死而忘生。

幾司命之役籍兮﹐先黃髮而隕零。天蓋髙而察卑兮﹐冀神明之我聽。獨郁伊而莫訴兮﹐追顧景而憐形。奏斯文以寫思兮﹐結翰墨以敷誠。嗚呼哀哉﹗○卞太后誄率土噴薄﹐三光攺度﹐陵頹谷踴﹐五行互錯。皇室蕭條﹐羽檄四布。百姓欷歔﹐嬰兒號慕﹐若喪考妣﹐天下縞素。聖者知命﹐徇道寶名。義之攸在﹐亦棄厥生。敢揚後徳﹐表之旐旌﹐光垂罔極﹐以慰我情。乃作誄曰﹕我王之生﹐坤靈是輔。作合於魏﹐亦光聖武。篤生文帝﹐紹虞之緒。龍飛紫宸﹐奄有九土。詳惟聖善﹐岐嶷秀出。徳配姜嫄﹐不忝先哲。玄覽萬機﹐兼才備藝。泛納容眾﹐含垢藏疾。仰奉諸姑﹐降接儔列。陰陽觀潛﹐外明內察。及踐大位﹐母養萬國。溫溫其人﹐不替明徳。悼彼邊氓﹐未遑宴息。恆勞庶事﹐兢兢翼翼。親桑蠶館﹐爲天下式。樊姬霸楚﹐書載其庸。武王有亂﹐孔嘆其功。我後齊聖﹐克暢丹聰。不出房闥﹐心照萬邦。年逾耳順﹐乾乾匪倦。珠玉不玩﹐躬禦綈練。日昃忘饑﹐臨樂勿宴。去奢卽儉﹐曠世作檢。愼終如始﹐蹈和履貞。恭事神祗﹐昭奉百靈。局天蹐地﹐祗畏神明。敬微愼獨﹐報禮幽冥。虔肅宗廟﹐蠲薦三牲。降福無疆﹐祝云其神。宜享斯祐﹐蒙祉自天。何圖凶咎﹐不勉斯年。嘗禱盡禮﹐有篤無痊。豈命有終﹐神食其言。遺孤在疚﹐承諱東藩。擗踴郊畛灑淚中原。追號皇妣﹐棄我何遷。昔垂顧復﹐今何不然。空宮寥廓﹐棟宇無煙。巡省階途﹐仿佛欞軒。仰瞻帷幄﹐俯察幾筵。物不毀故﹐而人不存。痛莫酷斯﹐彼蒼者天。遂臻魏都﹐遊魂舊邑。大隧開途﹐靈將斯戢。嘆息霧興﹐揮淚雨集。徘徊壒柩﹐號咷弗及。神光旣幽﹐佇立以泣。

○金瓠哀辭金瓠﹐予之首女﹐𨿽未能言﹐固已授色知心矣。生十九旬而夭折﹐乃作此辭。

辭曰﹕在𦇤褓而撫育﹐向孩笑而未言。不終年而夭絕﹐何見罰於皇天﹖信吾罪之所招﹐悲弱子之無愆。去父母之懷抱﹐滅微骸於糞土。

天長地久﹐人生幾時。先後無覺﹐促爾有期。

○行女哀辭行女生於季秋﹐而終於首夏。三年之中﹐二子頻喪。

伊上靈之降命﹐何短修之難裁。或華發以終年﹐或懷妊而逢災。感前哀之未闋﹐復新殃之重來。方朝華而晚敷﹐比辰露而先晞。感逝者之不追﹐悵情忽而失度。天蓋髙而無階﹐懷此恨其誰訴。

○仲雍哀辭曹裛﹐字仲雍﹐魏太子之中子也。三月而生﹐五月而亡。昔后稷之在寒冰﹐斗穀之在楚澤﹐咸依鳥憑虎﹐而無風塵之災。今之玄笫文茵﹐無寒冰之慘﹔羅幃綺帳﹐暖於翔鳥之翼﹔幽房閒宇﹐密於云夢之野﹔慈母良保﹐仁乎烏虎之情。卒不能延期於期載﹐𨿽六旬而夭歿。彼孤蘭之眇眇﹐亮成幹其畢榮。哀綿綿之弱子﹐早背世而潛形。且四孟之未周﹐將願子乎一齡。陰雲回於素蓋﹐悲風動其扶輪。

臨埏闥以歔欷﹐淚流射而沾巾。

○王仲宣誄建安二十二年正月二十四日戊申﹐魏故侍中關內侯王君卒。嗚呼哀哉﹗皇穹神察﹐哲人是恃。如何靈祗﹐殲我吉士。誰謂不痛﹐早世卽冥。誰謂不傷﹐華繁中零。存亡分流﹐夭遂同期。朝聞夕沒﹐先民所思。何用誄徳﹖表之素旗。何以贈終﹖哀以送之。遂作誄曰﹕猗歟侍中﹐遠祖彌芳。公髙建業﹐佐武伐商。爵同齊魯﹐邦祀絕亡。流裔畢萬﹐勛績惟光。晉獻賜封﹐於魏之疆。天開之祚﹐末冑稱王。厥姓斯氏﹐條分葉散。世滋芳烈﹐揚聲秦漢。會遭陽九﹐炎光中曚。世祖撥亂﹐爰建時雍。三臺樹位﹐履道是鐘。寵爵之加﹐匪惠惟恭。自君二祖﹐爲光爲龍。僉曰休哉﹐宜翼漢邦。或統太尉﹐或掌司空。百揆惟敍﹐五典克從。天靜民和﹐皇教遐通。伊君顯考﹐奕世佐時。入管機密﹐朝政以治。出臨朔岱﹐庶績咸熙。君以叔懿﹐繼此洪基。旣有令徳﹐材技廣宣。彊記洽聞﹐幽贊微言。文若春華﹐思若湧泉。發言可詠﹐下筆成篇。何道不洽﹐何藝不閒。棋局逞巧﹐博弈惟賢。皇家不造﹐京室隕顚。宰臣專制﹐帝用西遷。君乃羈旅﹐離此阻艱。翕然鳳舉﹐遠竄荊蠻。身窮志達﹐居鄙行鮮。振冠南嶽﹐濯纓淸川。潛處蓬室﹐不幹勢權。我公奮鉞﹐耀威南楚。荊人或違﹐陳戎講武。君乃義發﹐算我師旅。髙尙霸功﹐投身帝宇。斯言旣發﹐謀夫是與。是與伊何﹖響我明徳。投戈編郡﹐稽顙漢北。我公實嘉﹐表揚京國。金龜紫綬﹐以彰勛則。勛則伊何﹖勞謙靡已。憂世忘家﹐殊略卓峙。乃署祭酒﹐與軍行止。算無遺策﹐畫無失理。我王建國﹐百司雋乂。君以顯舉﹐秉機省闥。戴蟬珥貂﹐朱衣皓帶。入侍帷幄﹐出擁華蓋。榮耀當世﹐芳風晻藹。嗟彼東夷﹐憑江阻湖。騷擾邊境﹐勞我師徒。光光戎輅﹐霆駭風䢐。君侍華轂﹐輝輝王途。思榮懷附﹐望彼來威。如何不濟﹐運極命衰。寢疾彌畱﹐吉往凶歸。嗚呼哀哉﹗翩翩孤嗣﹐號慟崩摧。發軫北魏﹐遠迄南淮。經歷山河﹐泣涕如頹。哀風興感﹐行雲徘徊。遊魚失浪﹐歸鳥忘棲。嗚呼哀哉﹗吾與夫子﹐義貫丹靑。好和琴瑟﹐分過友生。庶幾遐年﹐攜手同徵。如何奄忽﹐棄我夙零。感昔宴會﹐志各髙厲。予戲夫子﹐金石難敝。人命靡常﹐吉凶異制。此歡之人﹐孰先隕越。何寤夫子﹐果乃先逝。又論死生﹐存亡數度。予猶懷疑﹐求之明據。儻獨有靈﹐遊魂泰素。我將假翼﹐飄颻髙舉。超登景云﹐要子天路。喪柩旣臻﹐將及魏京。靈壒回軌﹐白驥悲鳴。虛廓無見﹐藏影蔽形。孰云仲宣﹐不聞其聲。延首嘆息﹐雨泣交頸。嗟乎夫子﹐永安幽冥。人誰不沒﹐達士徇名。生榮死哀﹐亦孔之榮。嗚呼哀哉﹗

《卷十》

○漢二祖優劣論有客問余曰「夫漢二帝﹐髙祖﹑光武﹐俱爲受命撥亂之君﹐此時事之難易﹐論其人之優劣﹐孰者爲先﹖」余應之曰「昔漢之初興﹐髙祖因暴秦而起﹐官由亭長﹐自亡徒召集英雄。遂誅彊楚﹐光有天下。功齊湯武﹐業流後嗣。誠帝王之元勛﹐人君之盛事也。然而名不繼徳﹐行不純道。身沒之後﹐崩亡之際﹐果令凶婦肆酖酷之心﹐嬖妾被人豕之刑﹔云趙幽囚﹐禍殃骨肉﹔諸呂專權﹐社稷幾移。

凡此諸事﹐豈非髙祖寡計淺慮以致。然彼之雄材大略﹐倜儻之節﹐信當世至豪健壯傑士也。又其梟將畫臣﹐皆古今之鮮有﹐歷世之希睹。彼能任其才而用之﹐聽其言而察之。故兼天下﹐有帝位﹐流巨勛﹐而遺元功也。不然﹐斯不免於閭閻之人﹐當世之匹夫也。

世祖體乾靈之休徳﹐稟貞和之純精﹐通黃中之妙理﹐韜亞聖之懿才。其爲徳也﹐聰達而多識﹐仁智而明恕﹐重愼而周密﹐樂施而愛人。值陽九無妄之世﹐遭炎光厄會之運。殷爾雷發﹐赫然神舉。用武略以攘暴﹐興義兵以掃殘﹐神光前驅﹐威風先遊。軍未出於南京﹐莽已斃於西都。破二公於昆陽﹐斬阜﹑賜於漢津。當此時也﹐九州鼎沸﹐四海淵湧﹐言帝者二三﹐稱王者四五﹐咸鴟視狼顧﹐虎超龍驤。光武秉朱光之巨鉞﹐震赫斯之隆怒。夫其蕩滌凶穢﹐剿除醜類﹐若順迅風而縱烈火﹐曬白日而掃朝云也。若克東齊難勝之寇﹐降赤眉不計之虜﹐彭寵以望異內隕﹐龐萌以叛主取誅﹐隗戎以背信軀斃﹐公孫以離心授首。爾乃廟謀而後動眾﹐計定而後行師﹐故攻無不陷之壘﹐戰無奔北之卒。是以羣下欣欣﹐歸心聖徳﹐宣仁以和眾﹐邁徳以來遠。於時戰克之將﹐籌畫之臣﹐承詔奉令者獲寵﹐違命犯旨者顚危。故曰﹕建武之行師也﹐計出於主心﹐勝決於廟堂。故竇融聞聲而影附﹐馬援一見而嘆息。股肱有濟濟之美﹐元首有穆穆之容。惇睦九族﹐有唐虞之稱﹔髙尙純朴﹐有羲皇之素﹔謙虛納下﹐有吐握之勞﹔畱心庶事﹐有日昃之勤。乃規弘迹而造皇極﹐創帝道而立徳基。

是以計功則業殊﹐比隆則事異﹐旌徳則靡愆﹐言行則無穢﹐量力則勢微﹐論輔則力劣。卒能握乾圖之休徵﹐應五百之顯期﹐立不刊之遐迹﹐建不朽之元功。

金石播其休烈﹐詩書載其勛懿。故曰「光武其優也。」○魏徳論元气否塞﹐玄黃噴薄﹐晨星亂逆﹐陰陽舛錯﹐國無完邑﹐陵無掩槨。四海鼎沸﹐蕭條沙漠。武皇之興也﹐以道陵殘﹐義气風發。神戈退指﹐則妖氛順制﹔靈弧云舉﹐則朝陽播越。惟我聖後﹐神武蓋天﹐威光佐掃﹐辰彗北彎﹐首尾爭擊﹐气齊率然。乃電北﹐席卷千里。隱乎若崩嶽﹐旰乎若潰海。慍彼蠻夏﹐蠢爾弗恭。

脂我蕭斧﹐簡武練鋒﹐星陳而天運﹐振耀乎南封。荊人風靡﹐交﹑益影從。軍蘊餘勢﹐襲利乘權。蕩鬼區於白水﹐擒矯制於遐川﹐仰屬目於條支﹐晞弱水之潺湲。

薄張騫於大夏﹐笑驃騎於祁連。其化之也如神﹐其養之也如春。柔遠能邇﹐誰敢不賓﹖憲度增飾﹐日耀月光。迹存乎建安﹐道隆乎延康。

於是漢氏歸義﹐顧音孔昭﹐顯禪天位﹐希唐放堯﹐上猶謙謙弗納也。發不世之明詔﹐薄皇居而弗泰﹐蹈北人之淸節﹐美石戶之髙介。義貫金石﹐神明以興﹐神祗致祥﹐乾靈效祐。於是羣公卿士﹐功臣列辟﹐率爾而進曰「昔文王三分居二﹐以服事殷﹐非能之而弗欲﹐蓋欲之而弗能。況天网弗禁﹐皇网圯紐﹐侯民非復漢萌﹐尺土非復漢有。故武皇創迹於前﹐陛下光美於後。蓋所謂勛成於彼﹐位定於此者也。將使斯民播秬鬯﹐植靈芝﹐鋤二穗﹐挹醴滋。遂乃凱風回焱﹐甘露匝時﹐農夫詠於田隴﹐織婦吟而綜絲。黃吻之齔﹐含哺而怡﹔鮐背之老﹐擊壤而嬉。古𨿽稱乎赫胥﹐曷若斯之大治乎﹖」於時上富於春秋﹐聖徳汪濊﹐奇志妙思﹐神鑑靈察。方將審禦陰陽﹐增耀日月﹐極禎祥於遐奧﹐飛仁風以樹惠。旣遊精於萬機﹐探幽洞深﹐復逍遙乎六藝﹔兼覽儒林﹐抗思乎文藻之場囿﹐容與乎道術之疆畔。超天路而髙峙﹐階淸云以妙觀。將參迹於三皇﹐豈徒論功於大漢。

天地位矣﹐九域淸矣﹐皇化四達﹐帝猷成矣。明哉元首﹐股肱貞矣。禮樂旣作﹐興頌聲矣。固將封泰山﹐禪梁甫﹐歷名山﹐以祈福。周五方之靈宇﹐越八九於往素。踵帝皇之靈矩﹐流余祚於黎蒸。鐘元吉乎聖主。

○相論世固有人身瘠而志立﹐體小而名髙者﹐於聖則否。是以堯眉八彩﹐舜目重瞳﹐禹耳叄漏﹐文王四乳。然則世亦有四乳者﹐此則駑馬﹐一毛似驥耳。又曰﹕宋臣有公孫呂者﹐長七尺﹐面長三尺﹐廣三寸。名震天下。若此之狀﹐蓋遠代而求﹐非一世之異也。使形殊於外﹐道合其中﹐名震天下﹐不亦宜乎﹖語云「無憂而戚﹐憂必及之﹔無慶而歡﹐樂必遂之。」此心有先動﹐而神有先知﹐則色有先見也。故扁鵲見桓公﹐知其將亡﹔申叔見巫臣﹐知其竊妻而逃也。荀子曰「以爲天不知人事邪﹖則周公有風雷之災﹐宋景有三捨之福。以爲知人事乎﹖則楚昭有弗厓之應﹐魏文無延期之報。」由是言之﹐則天道之與相占﹐可知而疑﹐不可得而無也。

○辯道論世有方士﹐吾王悉所招致。甘陵有甘始﹐廬江有左慈﹐陽城有郗儉﹐始能行气導引﹐慈曉房中之術﹐儉善辟穀﹐悉號數百歲。所以集之於魏國者﹐誠恐此人之徒接姦詭以欺眾﹐行妖惡以惑民。故聚而禁之也。豈復欲觀神仙於瀛洲﹐求安期於邊海﹐釋金輅而履云輿﹐棄文驥而求飛龍哉﹖夫帝者位殊萬國﹐富有天下﹐威尊彰明﹐齊光日月﹐宮殿闕庭﹐焜耀紫微。

何顧乎王母之宮﹐昆侖之域哉﹖夫三烏被役﹐不如百官之美也﹔素女姮娥﹐不若椒房之麗也﹔云衣羽裳﹐不若黼黻之飾也﹔駕螭載霓﹐不若乘輿之盛也﹔瓊蕊玉華﹐不若王圭之潔也。而顧爲匹夫所罔﹐納虛妄之辭﹐信眩惑之說。隆禮以招弗臣﹐傾產以供虛求﹐散王爵以榮之﹐淸閒館以居之。經年累稔﹐終無一驗。𨿽復誅其身﹐滅其族﹐紛然足爲天下笑矣。若夫玄黃所以娛目﹐鏗鎗所以樂耳﹐媛妃所以紹先﹐芻豢所以悅口也。何必甘無味之味﹐聽無聲之樂﹐觀無彩之色也。

○籍田說春耕於籍田﹐郎中令侍寡人焉﹐顧而謂之曰「昔者神農氏始嘗萬艸﹐教民種植。今寡人之興此田﹐將欲以擬乎治國﹐非徒娛耳目而已也。夫營疇萬畝﹐厥田上下﹐經以大陌﹐帶以橫阡﹐奇柳夾路﹐名果被園﹐宰農實掌﹐是謂公田。此亦寡人之封疆也。日殄沒而歸館﹐晨未昕而卽野﹐此亦寡人之先下也。菽雚特疇﹐禾黍異田﹐此亦寡人之理政也。及其息泉湧﹐庇重陰﹐懷有虞﹐撫素琴﹐此亦寡人之所習樂也。蘭蕙荃蘅﹐植之近疇﹐此亦寡人之所親賢也。刺藜臭蔚﹐棄之遠疆﹐此亦寡人之所遠佞也。若年丰歲登﹐果茂菜滋﹐則臣僕小大﹐咸取驗焉。」又曰「封人有能以輕鑿修鉤去樹之蠍者﹐樹得以茂繁。」中舍人曰「不識治天下者﹐亦有蠍者乎﹖」寡人告之曰「昔三苗﹑共工﹑鯀﹑驩兜﹐非堯之蠍歟﹖」問曰「諸侯之國﹐亦有蠍乎﹖」寡人告之曰「齊之諸田﹑晉之六卿﹑魯之三桓﹐非諸侯之蠍歟﹖然三國無輕鑿修鉤之任﹐終於齊篡﹑魯弱﹑晉國以分﹐不亦痛乎﹖」曰「不識爲君子者﹐亦有蠍乎﹖」寡人告之曰「固有之也。富而慢﹐貴而驕﹐殘仁賊義﹐甘財悅色﹐此亦君子之蠍也。」天子勤耘以牧一國﹐大夫勤耘以收世祿﹐君子勤耘以顯令徳。夫農者始於種﹐終於獲。澤旣時矣﹐苗旣美矣﹐棄而不耘﹐則攺爲荒疇。蓋丰年者﹐期於必收﹐譬修道者﹐亦期於沒身也。

○令禽惡鳥論國人有以伯勞生獻者﹐王召見之。侍臣曰「世同惡伯勞之鳴﹐敢問何謂也﹖」王曰「《月令》﹕『仲夏穀始鳴。』《詩》云﹕『七月鳴穀。』七月﹐夏之五月﹐穀則博勞也。昔尹吉甫信後妻之讒﹐殺孝子伯奇。其弟伯封求而不得﹐作《黍離》之詩﹐俗傳云﹕吉甫後悟﹐追傷伯奇。出遊於田﹐見鳥鳴於桑﹐其聲噭然﹐吉甫動心﹐曰「無乃伯奇乎﹖」鳥乃撫翼﹐其音尢切。吉甫曰「果吾子也。」乃顧曰「伯勞乎﹖是吾子﹐棲吾輿﹔非吾子﹐飛勿居。」言未卒﹐鳥尋聲而棲於蓋。歸入門﹐集於井幹之上﹐向室而號。吉甫命後妻載弩射之﹐遂射殺後妻﹐以謝之。故俗惡伯勞之鳴﹐言所鳴之家﹐必有屍也。此好事者附名爲之說﹐令俗人惡之﹐而今普傳惡之﹐斯實否也。伯勞以五月而鳴﹐應陰气之動﹐陽爲仁養﹐陰爲賊害﹐伯勞蓋賊害之鳥也。屈原曰「鶗鴂之先鳴﹐使百艸爲之不芳。」其聲﹤貝鳥﹥々然﹐故俗憎之。若其爲人災害﹐愚民之所信﹐通人之所略也。鳥鳴之惡自取憎﹐人言之惡自取滅﹐不能有累於當世也。而凶人之行弗可易﹐梟穀之鳴不可更者﹐天性然也。昔荊之梟﹐將徙巢於吳。鳩遇之曰「子將安之﹖」梟曰「將巢於吳。」鳩曰「何去荊而巢吳乎﹖」梟曰「荊人惡予之聲。」鳩曰「子能革子之聲則免﹐無爲去荊而巢吳也。子不能革子之音﹐則吳楚之民不異情也。爲子計者﹐莫若宛頸戢翼﹐終身勿復鳴也。」昔會朝議者﹐有人問曰「寧有聞梟食其母乎﹖」有答之者曰「嘗聞烏反哺﹐未聞梟食母也。」問者慚﹐唱不善也。得蟺者﹐莫不馴而放之﹐爲利人也。得蚤者﹐莫不糜之齒牙﹐爲害身也。鳥獸昆虫﹐猶以名聲見異。況夫吉士之與凶人乎﹖○魏徳論謳﹟谷於穆聖皇﹐仁暢惠渥。辭獻減膳﹐以服鰥獨。和气致祥﹐時雨灑沃。野艸萌芽﹐變化嘉谷。

○魏徳論謳﹟禾猗猗嘉禾﹐惟谷之精。其洪盈箱﹐協穗殊莖。昔生周朝﹐今植魏庭。獻之朝堂﹐以照祖靈。

○魏徳論謳﹟鵲鵲之彊彊﹐詩人取諭。今存聖世﹐呈質見素。饑食苕華﹐渴飲淸露。異於疇匹﹐眾鳥是慕。

○魏徳論謳﹟鳩班班者鳩﹐爰素其質。昔翔殷邦﹐今爲魏出。朱目丹趾﹐靈姿詭類。載飛載鳴﹐彰我皇懿。

○髑髏說曹子遊乎陂塘之濱﹐步乎蓁穢之藪﹐蕭條潛虛﹐經幽踐阻。顧見髑髏﹐塊然獨居。於是伏軾而問之曰「子將結纓首劍殉國君乎﹖將被堅執銳斃三軍乎﹖將嬰玆固疾命隕傾乎﹖將壽終數極歸幽冥乎﹖叩遺骸而嘆息﹐哀白骨之無靈。慕嚴周之適楚﹐儻托夢以通情。」於是伻若有來﹐恍若有存﹐影見容隱﹐厲聲而言曰「子何國之君子乎﹖旣枉輿駕﹐湣其枯朽。不惜咳唾之音﹐而慰以若言﹐子則辯於辭矣。然未達幽冥之情﹐死生之說也。夫死之爲言歸也﹐歸也者﹐歸於道也。

道也者﹐身以無形爲主。故能與化推移﹐陰陽不能更﹐四時不能虧。是故洞於纖微之域﹐通於恍惚之庭﹐望之不見其象﹐聽之不聞其聲。挹之不充﹐注之不盈﹐吹之不凋﹐噓之不榮﹐激之不流﹐凝之不停。寥落冥漠﹐與道相拘。偃然長寢﹐樂莫是逾。」曹子曰「予將請之上帝﹐求諸神靈﹐使司命輟籍﹐反子骸形。」於是髑髏長呻﹐廓然嘆曰「甚矣﹐何子之難語也。昔太素氏不仁﹐勞我以形﹐苦我以生﹐今也幸變而之死﹐是反吾眞也。何子之好勞而我之好逸乎﹖子則行矣﹐予將歸於太虛。」於是言卒響絕﹐神光霧除。顧將旋軫﹐乃命僕夫。拂以玄麈﹐覆以縞巾﹐爰將藏彼路濱﹐覆以丹土﹐翳以綠榛。

夫存亡之異世﹐乃宣尼之所陳。何神憑之虛對﹐云死生之必均。

