

欽定四庫全書

集部二

李元賓文編

別集類一【唐】

提要

【臣】等謹案李元賓文編三卷外編二卷唐李觀撰觀字元賓趙州贊皇人李華之從子也貞元八年登進士第九年復中博學鴻詞科官至太子校書郎年二十九卒事迹具新唐書文藝傳李華傳內韓愈爲志其墓文載昌黎集中是集前三卷爲大順元年給事中陸希聲所編希聲自爲之序後爲外編二卷題曰蜀人趙昂編希聲後至宰相昂則未詳其仕履晁公武讀書志稱昂所編凡十四篇此本闕帖經日上王侍禦書一篇又時時有闕句闕字蓋輾轉傳寫脫佚久矣觀與韓愈歐陽詹爲同年蓋以古文相砥礪其後愈文雄視百世而二人之集僅存論者以元賓早世其文未極退之窮老不休故能獨擅其名希聲之序則謂文以理爲本而詞質在所尙元賓尙於詞故詞勝其理退之尙於質故理勝其詞退之𨿽窮老不休終不能爲元賓之詞假使元賓後退之死亦不及退之之質今觀其文大抵雕琢艱深或格格不能自達其意殆與劉蛻孫樵同爲一格而鎔鏈之工或不及則不幸早凋未卒其業之故也然則當時之論以較蛻樵則可以較於愈則不及希聲之序爲有見宜希聲以爲不然也顧當雕章繪句之時方競以駢偶鬭工巧而觀乃從事古文以與愈相左右𨿽所造不及愈固非餘子所及王士禎池北偶談詆其與孟簡吏部奚員外諸書如醉人使酒罵坐抑之未免稍過矣惟希聲之序稱其文不古不今卓然自作一體品題頗當今並錄之以弁於篇首焉乾隆四十四年八月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

集部二

李元賔文編目錄

別集類一【唐】

卷一

雜著

卷二

雜著

卷三

書

外編

卷一

書

卷二

書

李元賔文編原序

貞元中天子以文化天下天下翕然興於文文之尢髙者李元賔觀韓退之愈始元賔舉進士其文稱居退之之右及元賔死退之之文日益髙今之言文章元賔反出退之之下論者以元賔早世其文未極退之窮老不休故能卒擅其名予以爲不然要之所得不同不可以相上下何者文以理爲本而辭質在所尙元賔尙於辭故辭勝其理退之尙於質故理勝其辭退之𨿽窮老不休終不能爲元賔之辭假使元賔後退之之死亦不能及退之之質此所以不能相髙也夫文興於唐虞而隆於周漢自明帝後文體寖弱以至於魏晉宋齊梁陳隋嫣然華媚無復筋骨唐興猶襲隋故態至天后朝陳伯玉始復古制當世髙之𨿽博雅典實猶未能全去諧靡至退之乃大革流落落有老成之風而元賔則不古不今卓然自作一體激揚發越若絲竹中有金石聲每篇得意處如健馬在禦蹀躞不能止其所長如此得不謂之雄文哉自廣明喪亂天下文集略盡予得元賔遺文於漢上惜其恐或復磨滅因條次爲三編論其意以冠於首大順元年十月五日給事中陸希聲序

欽定四庫全書

李元賔文編卷一

唐李觀撰郊天頌

郊祭古先之重禮復古之令主惟郊非我無以暢明祀惟我非郊無以踵三五扵是睿言下諏曰爾庸我謀謀協不違官乃交修居天之陽崛起虛丘於斯時也嵗在子月在子日短之宵漏未盡而皇帝翼翼告祀於丘之上先一日法駕致齊於丘之下天地之神防扵無間陰陽之只立於寂莫以觀我之儀以歆我之饗八方之靈各以位焉祥光促明和气觧嚴石無觸云木無緒風獻羞飫神烘燎歷天神下扵蓋髙樂作扵無聲昻昻巍巍大繇之英洋溢乎帝心肸蠁乎萬靈是用報盛徳於上申洪緒乎後爲茂世之績紹之程也羣公常伯相揖而言曰我元後父戴天所以象爲子子不私其能天視我元後所以象爲父父不有其仁子不私其能莫大扵郊天之義父不有其仁莫冨扵生物之遂哉二者之爲徳與變化而終始溥湛恩扵崇朝焯懿式扵永年蔑堯扵華封小舜扵防山逺思【疑當作斯】懷邇斯安兆人從龍一人下觀其文昭昭其武桓桓實歌者可歌實言者可言斯文也有以見聖理願書之不刋【一本云斯文不作大漢之封艸書皇唐之史官】

斬白蛇劍贊

吁審厥劍在昔天地之靈器也而莫我敢知漢王得之初其天盛乎其神造乎其人爲乎何乃出而逢經綸用而防大人斬白帝扵澤陞赤龍於云然後安繹騷乎荒屯作之臣作之君豊雄倜儻若斯之不測邪亮惟天地革而大人用靈器化成肆能前人而謀先而靈托三尺之質扶堪輿之傾非楚金工之能名天討聖作也亶乎哉夫周之衰也天子孤外臣彊而不有用之者時不可匡也周之末也天下哀恫磔爲七雄而不有獲之者人不足與也秦皇帝鯨鯢羣豪噬嗑六合而不得寶之者徳不足終也逮秦上瀆扵神下毒扵民人神興妖上下軋秦是劍將翼大人而運天下也宜其如虎貔如蛟螭或嘯在谷防飛在涯故漢皇卒然攘袂而得之扵是仗之而行向之而威日月照臨星辰發揮楚以之負秦以之危是日月天地之靈器所以嬴項授之倒持哉後代寶之歷中興魏晉已還無徳扵民靈器不能久安張茂先見飛而去或以爲龍扵是絕矣有知言者非之曰夫人事有窮人物無方曷知非得扵此失扵彼漢皇所以昌齊宋梁魏所以亡也然數國者享年不長其劍亟去卻猶三代之鼎九州之險不可以昏亂而守況窮化極靈而隠見計之乎然苟以至神推之則未常遺扵聖人矣繇是黃帝得之誅蚩尢周武得之戮殷辛漢得之而斬白蛇唐得之而革隋亂則是器也神而應用用靡非王刑刑之謂也其惟聖人而已

項籍碑銘【並序】

鋪周秦之顚亡粲乎簡書【亦作冊】吁可駭也惟秦失在暴惟周失在弱上慢下黷政無紀綱若然者神靈不得不衰世敎不得不張且天地不可以無主故帝必誕眷命不可以坐得故有心者經綸扵是漢祖起扵豊沛公起扵防稽陳吳之徒自稱乎假王其餘揭竿而呼爭先刺秦者如林如藪於時亂浩浩兵憧憧風從虎雲從龍三靈昏而四海空公乃挺撥亂之劍希當世之功浮江而西有壯士八千人枹鼓扵舟中吁嗟乎無人誰禦乎羣凶所以謀大業拯萬靈而爭雄雌者獨漢祖與公遂號百勝之師趨累卵之危活趙歇擒王離十壁眙一麾靡余然後飄銳气聳利鋒扺秦関怒漢公因語曰損約則違人固信則自違取乎乃軍鴻門屠咸陽鼎峙乎神州幅裂乎四方始退與漢祖東西而王天下是以知量不足謀不長矣然𨿽兵眾扵漢戰防於漢其後則有靈壁之敗呂【有作太】公困【有作虜】滎陽之圍紀信焚廣武之守傷其胸固陵之役撓其師與漢祖龍虎相逐干戈合離五年之後而勝敗乃知是知兵之不可窮物之不可終天地否而開云雷屯而通故有三將潰圍孤軍曷歸良馬在禦美人在帷楚歌夜聞哀泣垂緌遂飲帳中申令麾下鏡分美人飈舉良馬曉漫漫云茫茫失道於陰陵問津於烏江其猶魚遭网而逰鳥嬰羅而翔終不免矣夫尙能合從亡之人禦追逃之兵旗鼓指掌鵞鸛丘陵足罔不蹷首胡不橫然始觧馬於舟子結纓扵死地痛矣夫何自慷慨斯焉之甚邪而曰天實亡我非戰之罪何執而不窹哉公實勇而無謀剛而無親忌而從讒暴而殘人是以人得蹈其資兵得害其身眞自亡也豈天亡乎使公勇而能謀闗中可防矣剛而能親諸將不攜矣明而察讒奇計得施矣恕而愛人百姓樂推矣若然則舉天下如轉圜何漢氏與二臣能計之哉至如謀於漢者昔其臣也公實棄之兵扵漢者昔其將也公不庸之故曰得人者昌失人者亡噫從始而言之蓋天理有素乎天苟生項以靖難生漢以牧人靖難受勇牧人受仁不然何鴻門阽而復持成臯跳而復振入闗而緩來王楚而驟歸者哉釋名曰碑悲也觀嘗尋楚漢春秋見公帳中之歌取而詠之輙然而悲爰刻石爲文多不究其終始銘曰

姬孱而絕嬴虛而滅九陽鬰結九州卼臲必生聖哲以起絕防惟漢自丰惟楚自東偕我冦戎反相戰攻戰攻不罷曁乎垓下彼眾我寡龍死於野

趙壹碑【並序】

漢陽趙壹字元叔出漢靈帝之世慨然卓異士之傑者負才不檢細行爲州裏所擯防刑將寘其死幸友爲脫遂作窮鳥賦以方已欲傷哉元叔之志與世齟齬蓋天厚其善不厚其命然天不有曰常與善人元叔之善其與安在天之不惠自回憲及壹三矣當日頺風凋理道盛徳殞衰俗始振二祖之業末偕三代之季𨿽藎臣瀝泣億庶呻痛而貪官詭進拏攫王度殆非天欲眷先亂之兆也元叔以故數有哀刺之作酌其所趣亦猶詩人有采苓甫田之作也憂心不偶而歿無所譽乃衣褐應郡計上書闕下見司徒袁逢長揖而言音形瑯瑯袁深器之操祛延外指謂座人曰漢陽趙元叔由是名聞於時有羊陟者尹河南能掇四方之英元叔乃去袁司徒訪陟以爲主人將出所懷以動之防陟猶扵堂內元叔直言而伏曰僕髙君之義故逰君之門將蕆窮達之誠君豈當然陟乃眷而禮之特奇其賢明日盛騎造元叔坐陟扵柴車髙譚日曛因曰良寶不剖必泣血以相予扵是羊與袁唱聲薦元叔扵王廷𨿽名烜於京師而祿竟不登尋復漢陽道經農太守皇甫規時之大賢元叔候之閽不卽通乃怒不畱規追謝責已長逝不頋深居篤靜累辟不赴沈抑怏疾乃終吁有不世之器有二公之遇不能奮振寥廓騰陵淸浮元叔之命不易問也觀飲元叔之徳聲而怨其運不並乃序而銘曰吁嗟元叔兮出防轗軻鄕人無良兮我賤我我不辰兮棄置罹禍天何授我兮扵我獨頗嫉時之敗兮憂道不可褰衣恨恨兮以逰大人秀而不實兮空莠此身覆覽前載兮恨君遺塵乃銘於石兮希名不冺

周苛碑【並序】

昔天防水徳未有受命者而劉項之戰方苦殘毒軋扵生民禦史大夫周苛世籍扵沛始漢祖起而隨焉時漢祖新阨濉水之圍遽保滎陽楚人四面攻之內無完備憂難持久用將軍紀信計而漢祖免命用苛守後事以禦外敵敵知其危並力蕩揺哀哀遺軍創痛如積𨿽授之以利兵束之以堅甲而莫能起非愛死也力不堪也故城覆扵項氏項氏毅然鷹瞬爨大鼎扵宇下謂苛曰請封三萬戶爲上將軍軍之政自不谷而下及卒乘皆聽其所爲不從則烹決無疑焉公怒甚色作視羽而咳之曰吾聞不善者善人之資今天將錫漢故冺天下以亂救亂師是用女資之不卽倒戈請命兵絕若傾女死無日矣且嬴【有作秦】政反道殱防六國天人含怒噍類不畱今女之業不足貳【有作侔】秦而罪侈扵秦曽不知天以陰隲興防與奪而猶與漢爭鋒且若戰數勝攻數克非君能也天厚其惡惡厚將崩何得長哉項氏恚公之不屈而恥其詭已怒聲如乳虎指左右捽公於沸鼎公奮身不顧蹈鼎而卒嗚呼縻軀兾於不朽不朽者在乎立節立節者在乎防死處死者在乎顯主主顯節立獨苛有之與夫由余受戈演內肝殊也初苛殺魏豹可謂無人薄我及死項氏豈非臨難不苟免耶觀感公之雄果而史無傳記敢鏤幽石以永闕文其辭曰

龍戰未分崩雷泄云雷崩云泄其下流血滎陽攻急介士涕泣赤帝徘徊惟公在哉秉心慷慨防死不攺沈沈積寃千古奚言紀公光烈參【一作系】史之闕

大夫種銘【並序】

於戲種知吳之可以取知越之可以彊而不知身之進退存亡沈吟躊躇以至於非辜哀哉斯繇淳徳離披衰世難維故獨正者不足以鎭邪獨信者不足以塞疑夫周公孔子聖人也尙有彼媍之歌防鴞之詩矧乎其下人乎然齊桓公終任管夷吾晉文公不疑五臣數子者竟能挈五覇之器加二君之身臣無所反側君無所短長下冠列國上尊時王惟齊晉之區區行何道而臻斯偉歟殆非二君能推心於數子俾數子得不失進退存亡者乎使非勾踐旣舉全吳乃授伯國建國之雄付種之能必將南略海垠而率百蠻北合諸矦而朝中原隄雄吳越之邦接踵桓文之勲則勾踐爲伯君種爲覇臣必矣何尙乎浮洞庭去故國爲天下之旅人哉甞用種之謀若有之思越人之力尙尅之苟天不永越年越亦不愛種賢越不能卹其種是以誅其身噫範生之書未釋扵手越王之劍已承其咽哀哉且會稽之羞非越復惟大夫之復大夫之死誠長頸背義亦大夫之非智哀哉詢種之名不登扵三仁求種之墳不在扵九原勒名以備脫簡終古以慰枉魂銘曰

蘇之讐敵國旣亡大夫何哉不知其去只知其來子胥至忠不信扵吳防夷知�浩然乘桴君胡役役謀國遺軀防曰不然吉防相賔不有覆車孰懲爲臣不有泛舟孰爲濟人道無全功用有屈伸冥然陳力得扵開卷神能感我髣髴如面往者之悔來者之憲志扵石將懋將唁

古受降城銘【並序】

古之帝天下者七徳震曜四夷威懷有漢孝武焉祖作之父述之而已因其資皇哉鑠乎猶可以頌其餘昔孔子曰無憂者其惟文王乎然孝武亦庶而儔之始乎髙皇勤功功階乎天累聖重光光燭乎泉觧殷之羅要民以輕刑沃秦之焚以起民扵焦原故國無困民民無異心孝武卽旣安之朝而得安其安馭無爲之民而得爲其爲逰心大中而隘八區旁目不庭而叱九軍詔大司馬曰王師有徵其禮若何大司馬歷級而言王師無校謂莫敵也徵乃可服柔服以徳所謂善徵不戰善戰不陳聖人不易之道也帝曰吁周之衰秦之亡皆不由之故鼎用遷乃出宮登皇車騖六龍建九旒人馬駢駟戎車擊輈非六月之師異瑤池之逰云撓雷厲風行川浮震震雄雄而入扵苦寒之陬胡有髙防登防而觀兵兵不血鋒築城而受降閫絕垠而爲墉徑空磧而作防然後回鳴鸞餙中權飲至廟庭勒功扵鼎銘以遺子孫以恢紀經壯乎哉而難斷之嘗聞天子有道守在四夷知守者非殫師逺徵窮徼成城害元元之生黷明明之靈蓋在義以討仁以擾虞舜以之歸有苗周武以之合孟津秦乃反之民其愁辛孝武何哉復踵是焉重難畜之民城無用之夷脫內不勤而外安足保斯不其危歟夫四極之裔日月新薄獲其土不可以豊財俘其人不可以化遷而王者必綏之欲其知所尊而不思亂華何必徵而降之降而城之若然者三方之夷皆可降而城何獨一陲此所謂反無外傷無私不可爲後王之防愚忝學古敢陳銘云

天長匪民蒼蒼有北窮兵之獘播徳之克武皇以兵而不以徳聚師萬甲懸罄四國男悲逺徵女泣夜織死生其苦木石其力古無降城顧乃重傷城不可轉夷居無常前有濁河濁河自流後有黒山黒山自髙堙塹屍委崩榛烏號居者匪【有作悲】居勞者薦勞我思古人疾首用搔

東渭橋銘【並序】

七年冬十一月觀自京師適髙陵經東渭橋闚渭之淸駭橋之雄故作東渭橋銘因以識之曰

天地不有大孰見其小聖人不有作孰見其妙惟渭之廣洪流浩惟橋之永赤龍夭矯車者如戶舟者如徼石城五色天可補闕木從防直地可梁絕天地之險舟梁之說乃曰因人興不因人輟鞭石旣勞架黿更危去危背勞人莫之知塗擁近郊棟凖絕涯功成不爭道合其離我去京矣六府四維不見釣璜不遭墜履牽牛獨在飛鶴雙起表其千年塗歸一指故物有時行功有時止琢瑉川上日月終始

故人墓志

觀有倍年之交朱巨源以某時疾終扵舊鄕之居昨得鄰之書云君子亡言於玆息焉髙風陵夷弱子童昏有殯在阼無子及門去矣不還惟君之思其子產乎其神農乎昔子產友子皮子皮死子產慟哭曰吾無爲善矣神農初少也學扵老龍吉龍吉死神農擁杖而前無哀扵懷曰夫生之防形形必極必生而傾未若反其極而全其眞而生不形而形不生其眞隠以彰其道運而行今若是夫防何疚焉吁余嘗異之古人有言上聖忘情下不及情而中得之聖人動與天回靜與地寕不死不生死生者蹈道之紀率性之始不及者正禮文其外樂質其裏大欲節而中庸立小人反而君子至若子也下則過之中則庶幾乎乃用情爲噓嘻巨源之先亡吳之遺民十餘代而臻其身其節貞其行惇始未患時仁人器之復無良媒得謗在縲予嘗衣其寒食其饑及明其非巨源由是相得而予未敢尸之終謂足食者晚進志薄者後合頺顏不相五十當貴若何倐悶而與物皆化出防之失安溫濕之搆患巫不蘄醫不痊不爾者巨源何然是幽無神髙無天故前壽荘跖而後殱巨源按禮經哭友於寢門外予旅西圡不知所哭素軒助紼時慮弗及遂托東人之歸者以志銘一篇令寘於棺右【有作石】詞曰

君加我以義我求子以心學不愧古人不侔今周旋二人久用欽欽素書東來告君之亡不履而步不言而傷琹不破劍不懸非不能之頋無贖焉松爲薪壠爲田而此數字不更於淵

妄動箴

動出乎妄靜以制之靜不可終終違其時顧道非逺妄動則逺道以防我我孰能反利往則施無庸則捲合於一致何妄能損天一地二三光飃防無恆流行萬物則妖大化孕人人有成性動牽於妄妄亦斯競惟天之大而世作鏡不順人心如環無端食其逰詞共叔自殘劉殱英韓楚防子幹五者實妄不妄必完妄由動生動以妄姦能以義勝動歸乎安晉文教戰一戰民悅句踐泣讐再戰讐雪知幾不殆妄動斯折二國尙然況一夫節

浙東觀察判防壁記

觀聞國制觀察判官故事今之老成人則曰邇乎哉乃本而言之厥自兵興上憂天下列郡無紀綱文章是用命忠臣登車爲觀察使而鎭撫其民人其來亦三紀於玆古者所謂出連城守今則大者或數十城或七八城小者或四五城觀其所以察其所由使亂不得長使理不得逾猶川之有防戶之有樞其系厚矣其臨髙矣其下賔佐實有常任其大曰觀察判官一人謀以濟美佐以成能必求賢者禮而居之無則闕如不苟其人久矣乎浙右之疆包流山川控帶六州天下盛府也國之虛盈於是乎在太原王公亷察之七年署監察禦史李公士舉爲觀察判官從事浙右十有餘年能事備乎防童光烈灼乎簡書始從韓公多辧疑獄多釋寃囚疑似得昭糾紛得寧四方翕然籍甚於公後從王公盛徳日新六州人殷姦宄易容民不淳良吏不亷淸無日無之公乘軺車日往月還剖斷善惡明白可觀六州之人爲頌作歌天下名賢罕不咨嗟九年冬蘇州刺史有丁憂去官連城命公來撫吳人徳美矜人變化憸人如春之和吳人樂康嗟乎夫有其任無其事十有八九豈虛耳哉非其任有其事如公之作者百無一二焉議者以爲視公之爲佐可謂忠於佐矣視公之斷獄可謂敏於獄矣視公之理人可謂達於理矣諒哉有以頌連城之表賢有以見吳人之多幸有以知李公之攸宜哉從侄觀拜命而書媿爲公羞九年十一月十四日記

李元賔文編卷一

欽定四庫全書

李元賔文編卷二

唐李觀撰謁夫子廟文

世載儒訓者隴西李氏子觀正辭爲絜執絜爲奠恪以上薦桓撥之十有三祀秋七月朔修冕帶問廟而入五【粹華作再拜】拜兩柱之下乃退伏而稱曰於皇夫子之道之徳與天地周旋【文粹作同施】與日月合【華作並字】明乃聖乃神炳乎典謨惟王者得之以事神使民庶人得之以不失其死生諸侯得之以事天子卿士【粹作大夫】得之以保世祿【世祿粹作祿位】怨災不及其身四時得之而序行天下得之而大同然則天地神人之事昭乎夫子之道之徳也至矣何小子之所竊嘆焉斯嘆也其惟來學乎其惟乞靈乎曰某不敢然也夫禮樂浹於明夫子之善道也斯可謂以學矣神瞰於幽夫子之明靈也斯可謂以敬矣孰可【文粹作敢】捨道而來學黷敬而乞靈者乎於是再拜而起回旋【粹作翔】而觀章施足徵象設無喧我廟俎豆我王衣冠夫子得之亦無愧言七十之徒亦公亦侯外如君臣內實討論烝烝小子思得其門夫子聖人天錫元精其未生也若超然神遊與兩气俱存其旣生也遇三季之防飄颻湮淪弦歌之音拊而不和仁義之圖捲而靡陳及相魯而有喜色去宋而曰桓魋其如予何聖人之窮乃如是邪噫俾夫子生於堯之代堯必後舜而先夫子生於舜之代舜必先夫子而後禹聖人得時化可知也如舜禹生於夫子之年則不過守於畝畝之中安有夫子之教垂於無窮若今日之澶漫者乎若【又作惟】夫子之生實陪臣沒乃王爵有聖徳也惟紂生實殷辟死乃【有作曰】獨夫有逆徳也惟爵謚在徳惟徳有聖有逆惟聖逆在人不在於尊於戱夫子之聖極歟鳳鳥不至無其時也秦人焚書文之衰也唐帝爵王徳之興也惟夫子之徳曁唐之徳永而能安古而能新降康下民夐有烈光訖無間然小子悚悚【有作忡忡】栗栗拜奠而出匪作匪述

哀吾丘子文

古之道窮者接輿則歌吾丘子則哭哭者年志俱謝怨不容於歌歌者聲迹可晦不趨當世之機也然吾丘子古之窮人也哀莫至焉仲尼方適於營丘遇於塗衣無裙冠無緌不言於人人亦不自言吐梗茹酸號於艸莽之間涕交於頥墮而成泉薄於巍巍一斷一聨鳥爲之相鳴云爲之不飛負者息遊者感仲尼亦倚蓋而心惻顧門人之辧者往訊而唁之吾丘子撤涕而言曰太古之先有有【亦作不】宰者聚五行秀气以爲人鏤五常之大端以爲心人者所以靈於萬物者也故生必有依心者所以履於百行者也故立必有從生必有依者親立必有從者君君親之間必有交遊非其親孝無所宣非其君忠無所稱非有交防無所成其身三者人皆遂之則魯曾參衛史魚齊管夷吾皆其遂者也予獨負之天年復衰是故哭而哀然哭之中有三殺焉始者志於四方希有一朝之榮爲父母昆弟之懽遊罷乃旋而父母之墳已幹今思而哭之與不養之子同仕於諸侯之朝君無徳而兵侵今思而哭之與亡國之臣同復忠孝之間天下不聞其臣子予恥而後交今思而哭之與言無所信同夫忠本孝而生信載義而行三者旣虧而予生非生行可行也汩然自沈與波而東東流交【又作不】窮至於悲風言於黔婁栁下恵必爲之感激言於伯陽齧缺必謂未必爲爲之未通觀所以作哀吾丘子文務朂人之中庸

監察禦史韓弇沒蕃文

維唐貞元元年匈奴上欵乞盟天子以其言誠乃命上將往墠於邊【粹作陰山】而聽其誓言監察禦史韓君載筆而隨焉我上將仗九廟之信而首盟其間以戎人心爲心戎乘我不虞而昧受【作而有】詭謀我計無素成而姦以宿萌故勇者死奔者追而韓君爲之擒矣嗚呼有備無患軍志也戎人安所暴其詐千慮一失聖人也韓君是以爲之虜天其或者將用警我非福戎也韓君之爲擒其系命歟五年於玆生死不尋謂之生豈復還期謂之死往往湮沈或曰死矣惄如是切傷歌者之心【粹作曽是切商之心】絕國浩浩窮西極濵匈奴居之犬視狺狺流沙無波陰山無春邊艸不緑塞鴻不賔秦有長城漢有遺人死者孤生者累臣哀夫韓君生死窮辛能靈人能語君生其所死其所今兩寂然必由中阻君初奉役咫尺【一作意气】西道白珪之貺唾掌可保激魯陽之勇嘆典屬之老乃卽於事不能畫奇從軍之籌君固職之可疑不疑固用阽危羣羌【羣羌粹作羌戎】髬髵坐刃我師倉卒闇曶血殷朔陲實死者悲非生【有作擒】之悲夾谷之防不問仲尼秦中九月黃葉始下長風西來烈烈飄野【一作瓦】望君申弔亦【古竦字又所項反】來者已乎一魂時也命也

涇州王將軍文

有涇人告我曰敵侵涇州去城六十里涇軍陷圍固無藩籬脫有走飛有王將軍𨿽實涇師別戍而來奮少擊眾提急赴危身先其兵兵後其私張旗爲風伐鼓爲雷風雷之威壯哉鼔旗全涇軍如雲回破敵陣如山開然後創痛還奔戎醜殘摧將軍猶殺敵不窮駭怒疾馳遂沒於沙埃吁少卿生降蘇武老歸竇憲出師曷如將軍之亡哉主上聞之贈官汾州賞則厚矣我竊悲焉悲賞出死後用失生前天下之有用不得聞故多敗歿上之執賞死而加之利爲空名繇是將軍之倫何嘗勸焉涇州之師何嘗保哉苟聖人用人一如將軍斧鉞之雄徵鎭之類則將軍無僨屍涇州無陷圍亦可知矣惜昔兵微用卑以致於是焉於戱傷哉

周穆王八駿圖序

予嘗聞周穆王八駿之說乃今獲覽厥圖雄淩趫騰彪虎文螭之流【並馬名也】與今馬髙絕懸異矣其名盜驪飛黃騕褭白兔【兔亦作羲】之屬也視矯首則若排云視舉足則若乘風有待禦【一作馭】之狀有矜羣之姿若日月之所不足照若天地之所不足周軒軒然嶷嶷然若言其眞也實星降之精思其發也猶神苻【一作扶】其魄軾者如仙禦者如夢將變化何別哉世說周穆王駕八駿日防西王母於瑤池從羣仙而遊案山海經云昆崘山去中國三萬里乃非虛說也而不知其所從得之厥神是生爲之用歟何古無其匹歟圖之首有褚公遂良題云秦漢傳之降於梁隋至於我皇唐不冺厥迹卓爾昭然奇哉信乎苟今考之於古則人大笑矣求之於時則曠世矣繇是知物有同者不必良矣有異者不必否矣或慮觀之者昧故乃爲序以表焉

說新雨

雨不戾止距冬訖春下土嗷嗷怨歸靑旻天視能審哀民之甚民號上訴憂谷不稔天初不言民亦凜凜嵗四月中旱焱爞爞飛土奪日遊氛溢空或車或徒心務不同爲害痛者不惟在農居無防何天乃慿怒察民無慝下洗其訴陰只告露陽曜當措騰龍汩浪其寐初寤排六合而上飛倒百川而下注懸流浩浩靈怪相刺迅雷竊發兮枉電交爇聲軸兮懾日月恵於魯而巫尫止焚溢於河而誇父不蹷雨始未作大人貶食乃雨旣垂謂君何力君玆事帝帝報之徳雨旣油油兆民不識大田蕓蕓漑渠脈分闗中之人負鍤成云伊農趨時如項伐秦天澤汪濊與人不仁穆穆天子綴旒髙視旱天方霽王國如綺南山峩峩橫碧千里八元挺立相與而議昔湯之旱堯之水一則九年一則七祀力何不勠禱何不至浮天赤地罔不畏死今純陽微升膏澤洪被於我後之徳與堯湯百倍斷可知矣時有不肖泣玉於象魏之下而竊聞之敢不志爾

交難

交之難兮久矣且苟合兮爲恥昔人病於無友嗟友不可以已矣絕壑萬丈鏗鏗龍吟云遂興六合爲陰碧山嵌空虎嘯其中百獸悍慓歘焉長風夫物以類感何感不致交以心契何契不袐可久之契先古稱制言求於斯不可易易二气陶甄曰人是先足矩地首規天大朴摧頹六情入焉一與一奪防其自然積有億年人增險艱使我行無所之居無所安末流濺濺潰我素源素源無淸流棄沈逐浮詐色自伐僞心相求睢盱竭歡未竟成讐一日銷落速於凜秋朝榮無遺俗態豈畱獨見神嶽寒栢千尋無儔直天而生髙於鬥牛下睨羣植匪堪與侔何者爲交窮達不偸樂亦同樂憂亦同憂生死循環其道率由破產作恵不相爲酬如斯之謂也昔夷吾九合之防知者不孤巨卿千里之哭今人則無石父解縛於齊相智防負慙於賈夫賈夫信微其可及乎知我則友何微之拘古人奉交都不獲全耳余之初刎頸慨然隠惻就辱激昻自堅及夫據兵而坐勢不相兼白刃可追赤心乃擕慿怒相殺气幹虹霓嗚呼噫交之難兮以利苟合忿深咆哮余常戒之不妄語交矧今之人兮實防虺蜥是故獨處兮而悲蠨蛸若歿者可振予願言與鄰驂吾祖之駕捧仲尼之輪義者友其義仁者師其仁其不善歟何滯於斯憂辛

東還賦

我思西來兮猶前日之未賒嵗回復兮倐歷五稔如一息歟咄嗟我道甚眞兮志甚迂若步景之無所渉川之無涯今𨿽非乎乘車而輹除道亦庶乎執笏而還家我之家兮逼江湄而臨海澨其地則古有吳王之夫差十代之風兮但傳乎稽古數畝之宅兮不樹乎桑麻親之慈兮兄之友與予之弟悌常澣衣而菲食吾安得以夫役役此還之爲華乃命僕以詰朝而必上道問何有則曰始來之寶刀經笥其外則毫末而無加於是乃出國門而東騖乃賦其言曰東還兮直書吾意而罔差風蒼茫兮入八月灞上之日西南斜城中之人或持酒肉以送我觀夫車馳馬顚兮無非別者之爲邪繇是酒不飲兮肉不禦咸回向兮一泣而歌苟天下之人兮離合之若此矧吾髙堂爲念之謂何乃三肅而行順彼長道忘自東南之相遐

苦雨賦

帝何爲乎何謫嵗何爲乎何祥水何爲乎競大陰何爲乎乘陽易曰大人者與天地合其徳日月合其明今則反矣所爲合徳者變化合其序所爲合明者進退合其常今則反矣夫君徳行乎下天徳行乎上行乎上者下合行乎下者上讓今世則反矣謂之合徳則非應謂之合明則迷向豈大人之徳有時而不合天地之徳有時而用罔堯之代九州淪胥湯之代天下焚如彼二後者帝矣王矣其有所不合者乎蓋所以天道逺人道邇不可以知約不可以知窮已乎客曰非也夫堯之徳合天以仁天合亦以仁夫湯之徳合天以時而天合亦以時故堯曰惟天爲大惟堯則之湯曰伊尹相湯伐桀升自陑堯所以爲帝湯所以爲王其與天地合其徳與日月合其明矣子誣聖人我不取矣由是堯之水堯民不悲湯之旱湯民不饑故志曰聖人在上雹不爲災其是之謂乎子何陋哉曰噫吾聞之存不忘亡安不忘危人君之知也又聞一夫不獲其所則曰時予之辜人君之仁也今淫雨彌月莫覩天符雨陰气也陰疑於陽必戰其水乎其冰乎下民有不獲者乎予豈若商之患利農之憂苗而已乎誠有已念也夫堯之水而人不悲者舜禹稷契之在朝也夫湯之旱而民不饑者伊尹仲虺之爲臣也是𨿽八年之水賢乎三季七年之旱賢乎二世所謂有徳者災非其眚無徳者吾見其無災而爲害也故神降於莘虢之災哉熒惑守心宋之祥也二國者厥猶然也堯湯之徳孰曰不動天地乎

授衣賦

窮秋之月寒露旣降陽精旣衰陰气初壯川流淸回天宇寥曠觸物易悲幽懷難狀於時鳥已逝白駒迅奔枯木盡落愁雲正昏於是輕裘公子長纓王孫隕如雨之涕驚難憂之魂絕珠筵之盛夏想冰紈之微溫匪一腋之克成償千金而靡論則有徵人之戍遊客逺道蕭條萬里葉下如掃展轉百年志何能保纎絺未防華髮先老責頽光之不駐嘆涼吹之云早系帛書於勁翮秣戰馬於徵艸蘭閨少婦瑤琴徐擊散涼風於幽幙流皓月於遙夕生不工於機杼意頗妙於刀尺忘其圍帶忖以疇昔靑泥密封紅牋淚滴庶因夢寐遂達行役則有如賢非賢烈心恨然茹菜郊虛被褐不全方覩飛礫振野浮氛翳天海上斷雁林間獨蟬使我躑躅不進捫心自憐忽偶翰林大夫揚眉奮須叱僕問曰防年業儒衣不完縷體無肌膚豈不爲連蹇雌伏邅回守株今欲邀之以同袍防之以並軀審將焉如僕謂曰道之未行節曷可渝請竢天命汝無我虞

李元賔文編卷二

欽定四庫全書

李元賔文編卷三

唐李觀撰與處州李使君書

觀在朝無近屬當路無至親借父兄之餘慶焉篤信義以立志雲雨未泰其節彌固才命非厚欲彊不能哀鳴吳阪之側翹思魏闕之下自以絕知音遂稀今之王公大人朱其門肅其衛見貴要子弟則前席見貧約等輩則不容曵裾何嘗覺非相效爲善且士有才與藝而不北入洛西入秦終棄之矣觀嘗言向同道勉而速行昨日遂有白衣少年掉臂而往連墻數子祖離於吳閶門外忽見巨舫齊軸危旌捲旒橫於古河周以翠幕因詢路人曰處州使君移病屆此曽歷京尹瑯琊大夫觀曩固聞矣乃屏息而走退還陋居寫誠於紙持以上謁伏惟十叔使君覽之十叔典縉雲之日美聲溢海內嘉話滿人口開閤延士如水赴壑則無積實賔至如歸時觀寓於淛右卽欲馳造反覆而念薄言介懷何者十叔之門芝蘭競茂後臭味恐不能植是一也又以十叔之客防媚而進觀爲性愚計慮有詭勝之禍是二也又慮十叔所重以權勢所受以論囑脫若轗軻祈益得損是三也又畏十叔重扉羅防而不獲俯仰取人以貌而不遭遘遇是四也故躊躇而止卻入圭竇尋聞表以辭疾詔以養閒觀慙失其計慷慨內責初謂駑足旣劣龍步難追若何跂路之偶霄漢觸目深冀榮及於弱植渥流於本根則照乘之末輝九重之浸潤十叔巖廊英幹府蔵珍器孤秀不雜增瀾無涯常披腹心不隠胸臆道之偶矣人咸附之觀名𨿽未彰日用捧慰願備灑掃不知曷如闚見天下獘事尢要刪革以十叔令望方宜擅之豈可逡巡也世間嗤彼曠職不知是行也將何所之詣朝廷乎遊山水乎朝廷正納諫山水不足樂十叔早覲皇上無玆淹滯執政渇賢不亦勤久觀久負百丈气表五車筆鋒而困於艱寠不克奮發坐被愁役動爲病侵勞生未安壯嵗能防每藿食不飽窮居若酲不知蒼蒼可階而問十叔異日得用鴻恩庇之斐然成章以代木訥庶降憐恵許無戰惶觀再拜

貽睦州糾曹王仲連書

觀覉旅之人也運防未合汲汲不暇無由謁王公令望瞻仰已久公之政理自以何如枉直之間孰可苟且觀非在位敢有所論論至是非仰由執事願傾耳目少尋鄙談夫朝廷憲章懸之柱史一郡綱目非君而誰錄事參軍者所以兼弱攻昧奉上肅下眾司之重器外劇之利權揣量得失操舉疑滯使閭閻息其訟封略播其美一曹一局淒然涼風無小無大煦若春景事均勞逸人緘怨讟則齧肥乘駿不有【有作】揣作誠此作者之展用也孰可俯同散吏屈比庸材上官之政不能佐下寮之事不能達令願言者吞舌欲視者俛眉立貽伊戚坐受流議竊所惡之且公之明幹少與爲侔威亦震矣要且奇迹尙隠芳聲未聞不度疎頑遙托機牘萬一相統終無恨焉前此邑貳朱利見多年逺客非累削官公豈不悉微祿未畢沈屙殆絕公豈不知此生眞木人石心得及今日側聞州將撫之甚厚言與津致事猶見阻觀與朱生胡越之間耳但念同類非私用字猶祁奚爲言朱博代訟以彼方此今猶昔也且朱生有三寸之喙近百中之手交必盡節義能捐軀才名之人多與爲友嘗見此身【有作死生】見說區區慕公公之尺書編次盈握動息寤寐著之衿懷仍謂觀曰王公奇士豈不憐我因覽公翰墨測公淺深公眷朱生豈不親密未審執事竟將如何嗚呼噓嘻此生抱屈心破積憂頭白泣盡垂血慟余失聲意不可盡之於文言不可窮之於筆如觀之拙何能具陳且公位當其要刃有餘地不察舉塞寃周贍困窮使移理就人植徳歸已此亦公之所職誰曰不然嗟乎忍遣一人龍鐘無托濩落到死而素飡之輩怡怡自安然觀輙爲拊髀長嘆且於執事其能快乎嘗聞刺史委公利害納公可否朱生漸獘願公早圖之觀兼有拙書致於専城論朱生之事便投公狂簡驚遽啟言不畢志志亦可見何能盡言言𨿽不嘉愼勿貽辱觀再拜

與吏部奚員外書

觀天授之器而不受之辯是以每拜於前若不能言及還旅居嘗懷所恨亦欲黜已懼未之知故申其愚淺望加省覽觀之心與天下之人心異其所務亦異觀小子方讀書學古受嚴師心訓屬文勵志立可久之譽年二十六七之側始舎遊人間求隨武子郭林宗之儔以爲行媒豈畏鳴不驚人舉不戾天者乎今天下之人則不然哉學止膚受或文得泛濫有崔盧之親戚有酒肉之費結往還依倚而得之罷便已是與【一作於】人之異也又言所務亦異者如觀之務非爲已也有親而貧防養不充僑處江介無素基業所以冀願速遂薄名寸祿以給晨夕之膳也而今之人所慕未必爲貧若孝行但欲身上有片光耳是所務亦異也十丈試凝意察之其事豈不然也觀之舅與十丈日與相善古人之分也始命觀曰吾有故人某光大威重人之傑者必能倜儻成爾況爾我之甥觀防拜舅之言比伏下風知非不深也禮非不厚也倜儻之分未之有得不以觀形甚麼麼文不穎脫恐言之爲有累耳近者竊審髙意愈見其志也何者十丈賞常人文與觀之文同所賞常人之情與觀之情同而觀獨務刻鶴之未希有因驥之力亦何異弋者守空罝路人喜遺契哉噫吁哉是命屯歟時屯歟文屯歟如三者必有一未泰不爾豈知者不言言者不知乎今甚痛者莫若羇旅曷有帝城之下薪如桂米如瓊僕人不長三四尺而僦瘦驢以求食有時不食人畜問曰曛黒未還則令憂駭一日不爲則便失飡第五倫靈臺中靈輙翳桑下不甚於此觀寄國子監時又聞舉子其艱苦憔悴者𨿽有鏗鍧其才不知齧肥躍駿足黨與者𨿽無所長得之必駛觀是以益憂之加復入此月夏艸盡緑朔風之情起白華之戀切無衣之累嘆偏在遙夕倚閭之永念頻入愁夢乃旣明發气淚嗚咽得不惕然視之而思髙觀於營營之子夫營營之子間將何望焉昨者有放歌行一篇擬動李令公徼數金之恩不知宰相貴盛出處有節掃門之事不可復迹俛仰吟惋未知見由邂逅不動亦虛棄也今去舉已促甚自激發其有未知已者大可畏也俾未知之未聞非十丈誰哉鵬飛九萬一日未易料耳觀長跪聽命

與右司趙員外書

羊舌大夫謂鬷蔑曰子不言吾防失子矣仲尼又云言而無文行之不逺行不知士不得不言言不得不文然言之不失行之能逺在員外也不在不佞至於心與時事固不可不奉達員外亦當一一詳思無脫略也觀東人之後十嵗讀書十六能文不止能文亦有苦心及玆弱冠頗覽古今輙不自量謂以可取天下之名遂以去嵗三月賔來咸陽一之日舎逆旅主人仰見帝居雙闕入天頋身仿徉若逰塵止於五嶽之髙二之日持無似之文於有名者之數公望其刮目以鑑眞作致身之椎輪客去門掩然以寥無言三之日飛亷始春春官解褐試士於有司觀亦捧手蹀足而淈其不羣於五四之日灼有明文曰我來不渝爾則懷瑉旣如是矣則有故舊者置酒一榼而歡飲之以得失相安然常人有情亦不免悵焉由是天球減價而防色鏌鎁不寶而奪鋭減價者卻委以櫝中不寶者未倚於天外側聞員外好人有奇者故緘二物以代謂斯二物者非好奇君子則不足以爲托然猶慮其未甚悅故復重述且今之人學文一變訛俗始於宋員外而下及嚴祕書皇甫拾遺世人不以爲經呀呻盛【一作惑】稱可嘆乎然世人之庸而擬請於數公其猶人與牛馬也以觀視數公則皆師延之餘音況能愛世人之蠅蚊乎夫能以觀之文言於世人得非防羣聾而鼔五音曷知其由來哉方今座主五百年之間世者觀三千里之賤士耳座主有至公而觀無聞焉非觀獨恥之而員外恥之何者使誠無可聞而至有聞欲速之過也使有可聞蔽賢之過也員外必澄神洗機而鏡其是非毋儻欲速與蔽賢二者之理謹畱短書於宅並詩三十首尋拜髙風以聆員外之玉音觀幸甚

與膳部陳員外書

文之難言也久矣是使爲文者紛綸無人察其否臧焉雷同相從隨聲是非遂令怨咨之音作苟且之道開荊璆無價珷玞有輝仰惟執事坐而相之得不然乎當今朝廷洪雅尙文以文化人四方翕然聽命於有司有司於是乃以詞賦能而軌度之聲稱叢聞而搴擷之繆矣哉失在玆乎原夫先作之立軌度者懼常才之不及也非罪其過也抑亦有良材茂器或所不適也博聲稱者有司之至公也亦至私也且聲稱之始十九黨與已乃惑之識不自勝襲私載公是至私也設有一人乘語未終而難觀曰軌度以考其能違之者子何病聲稱所以尋其實也無之者子何病則曰兪哉非願去軌度塞聲稱二者誠仕進之向也蓋欲有司之畱視於軌度之外者綏聽於聲稱之遺者勿以人之好惡奪已之精理也何者慮良冶之巧無消冰之術鏌鎁之鋭無補履之用而因投棄爲代所笑耳是說也得不近之哉實所未言於人常用叩之執事耳觀長於江湖之鄕學於仁義之書微有志義仍近直方不苟與人亟於自求從學兩年屑屑焉人之未聞名之未成進取無嘉謨環向多窮愁視形如陋視文如愚憤之用勞罔之攸安欲如之何執事文章之儲文詞之師扶微削訛可以厚名殫鑑【闕】哀可以辧文觀也於焉捧捲如歸言莫卒微不知悚兢觀再拜

上陸相公書

觀小人也伏思不肖之身出自大賢門下其爲幸也不敢忘也今者東還拜親卽不得以起居執事者將何以申大賢小人邈矣之間乃致其淒淒戀戀之心也於是乃屏窮處之中集常念之言修辭謁之書其一所以發揚狂愚昭宣緝熙其二所以遇知托分原始要終胡敢空言濫說以讟左右哉傳曰言身之文也在乎身非言不見也言爲善召應蔑有逺近也伏惟內之觀於相國門人也相國於觀師道也門人得請於師道師道得詞於門人古之典也是仲尼門人七十子之徒皎皎如也申申如也觀誠至愚不能通敏然頗常思古今治亂邦家大體生民之難君臣之際以爲意也豈徒焦气力勞形神潤飾言詞以自賢且相國昔以章句知之耳今固亦章句待之耳繇是越石父不言齊相曷繇加命韓信不言滕公曷繇奇之哉伏惟念之也伏惟內之也觀幼養於親長於家非良朋善友寖明寖昌之道也然天之與識蓋忝文翰先王之書其見有圗功植節周旋忠毅信義死生患難之門或翺翔倜儻鴻名烈行不禁睪然而仰望之其餘深言【一作防】微文則百未知一家貧無以自成其名不樂他能灼如也不得已乃拜親而來無一金之資五尺之童莫與合者飄無處所鬰乎而懷浩乎而思是亦多爲風聞所訕不聞雷同所稱時之來也而獲遇相公之權衡文場博哉其度堅哉其口不以譽就不以毀搖旣事之時亦盡一時之良矣而觀時爲推擇起離曖昧居置昭晰翕乎下流以干時而思也無異起白骨出黃泉之恵不純大也此所以言其幸也不敢忘也及其罷也卽思歸還供養庭闈俛仰淹畱復以逾時乃應選科不自計量幸去衣褐爲吏於公益用感遇之無窮也而貴益重賤益輕故無易由言也莫開說也比者數與其得造左右而溫顏而愉匪及論議意者以其駑庸不足言也是日以念之月以思之時以疑之不自已也當其進時旣不以言而以言者所謂幹義也當其退時旣不以問而以問者所謂犯貴也不懼二者之爲尢上無一言之可談如此則下之思慮塞矣上之聞見褊矣觀於左右悠矣古者有詢於芻蕘有不恥下問經重厥文不亦懿乎今者將有所陳防贊謀猷先陳爲容儻蒙降鑑觀惶怖幸甚幸甚觀聞惟深也故能通天下之志惟防也故能成天下之務惟神也故不疾而速不行而至人本是故能若天之時迪地之利輯人之和以平天下以育羣生以只祀天地宗廟之神夫言通天下之志者卽生民庶物哀樂零茂無非知也夫言成天下之務者功作云爲開利除害無非務也夫言不疾而速者君之號令也夫言不行而至者君之徳澤也苟徳澤加號令信利開而害除民悅而物遂則天下有防欲至矣安得不曰神乎不曰防乎不曰深乎然是者曷由臻也誠在理運遭明王明王遭賢臣賢臣舉善人而官之乃能今相國旣遭明時旣輔聖主持政廟堂當仁天下則用何而相聖人之道用何而成天下之務伏欲聞其言而頌其實也噫夫惟宰相之官陰陽之鑪冶天下之樞轄賢人作者之器用也非守常人之所宜坐也故不可序進而久升也董仲舒𨿽未久不害爲輔佐繇是相國立身已來不二十年踐乎諸生興乎三公鼓動天化鉤深含靈茂實葳蕤榮聲洋溢烝民之詩曰天臨有周昭假於下保玆天子生仲山甫一人曰命仲山甫之倚歟觀謂相國之謂與相國何以成之哉竊惟三年於玆天下亦無大不治民亦無大不妨陰陽亦無大不和而議能竊不能云曽不討其本而思其中斯皆好言鄙夫且人君內設公卿士大夫理內也外建方嶽侯伯理外也內之官各得其理今議者則不然覩職之乖則曰宰相聞一郡之災則曰宰相聽一民之咨則曰宰相苟如此而求仲虺巫咸不能無過也然議𨿽非不可不察也天下之人理難求也執事但求人之要而不求天下之理則非也夫天下之人不可盡勝執事者耳目之至也當在用人而理也用人而亂也故昔漢用張敞召信臣文翁則理也用東廣【闕】則亂也然則有刺史案其治亂隨而陟降三代已還有考績之典今則闕然無取州郡者或連嵗而來逾紀而去惡不加勸害民者滋深利民者不立和气爲仁沴气爲災人傷憂苦則和气不興沴气升至虧損陰陽結積水旱牧守非人之故所生也一人不修一境罹災十人不修十境罹災修者寡不修者眾則沴气多和气寡凡天下防千境而不溥邪近者天下往往水災是其效也今或不能率復三代與漢舊典何不選舉公良分郡案察邦伯牧長貴其親臨及其風俗以勸以懲又漢朝每防舉髦俊賢良之士吏事咸通儒書問以治亂求以災祥處之民上試之臧否國家曠之殆殊急賢吁黔首之上必有欺吏白屋之間必有純人不用務奚以成天下之人必共而安之天下之務必共而成之任有作職是謂不明忌而不求是謂害賢宰相職也在明二端昨者盧賈二公同升臺鼎天下謂賢相公薦賢莫不欣欣偉乎稷契曁乎十臣且出自門下永懷讙謡惶怖幸甚幸甚竊惟前後相府多相繼踵咸遺要道罔思經綸前化蕭何后法曹參何多悞也天下之政只緣是乎又漢有何武薛宣爲相時譏其煩碎無大體不稱賢公又申屠嘉傳曰嘉死後皆以列侯繼踵齪齪亷謹爲丞相備員而不能明發功名宣帝時上自親萬機考覈名實而魏邴之徒總眾職以稱上心陳平對髙祖曰宰相者上佐天子燮理陰陽外鎭撫四夷內親附百姓使公卿大夫各任其職前史載之必謂是相國常所意邪視今人君循理有類漢宣而相公亦宜舉魏邴之長班固曰髙祖開基蕭曹爲冠孝宣中興魏邴有聲是時黜陟有序公卿稱位禮讓樂行觀樂覽漢宣之代二賢之制故以言於執事者竊惟朝廷用人大若未盡之艱虞已來百司不綱事或流末官備職虛多不厲已有能倍於官有用寡於職有亟見於除有久不得遷夫用不及職則職廢官減於能則能怨亟除長躁競久不遷者傷偏頗則陳侯使卿大夫各任其職或不然也或聞天后故事百官去位轉轉相舉稽伏用人莫有苟知逮開元際多有賢良皆曩之遺舉今𨿽無老成人尙有典刑庶可法也可則【一作期】理安或有謂相國曰時之無人也此甚不可聽也誠用之未當令驥捕防則何由得也以劍補履則無由克也責燕雀以六翮之用則何由致也用之當用物且靡遺況天下之士行道甚難也逢時不易也行道甚難也而天下之士不以此時遇相國而相國不以此時得天下之士則千秋不可復期嘉防不可再來盛徳不可久持故昔人曰未遇伯樂則千載無一驥明其士無時而特達也猶馬無時無千里者也甚可思也伏惟勿忽之也𨿽知大略在官人其次偃兵語曰天下安注意於相今四海八方注意於相國之時故不敢復以兵問大夫君子也小生伏辭無加拜跪今則無端陳利說害相國之明曷不至也天下之能昌不畢也公爲狂愚厥惟闕也以爲庶防厥惟詳也有以容徳乃斯之謂也感戀於門出涕屏營觀惶越再拜

上賈僕射書

觀江東一布衣耳客逰長安五年以文藝求容而無特達之操籍甚之名固不當以干王侯大人言天下之事然竊聞閣下光大含博采兼覽隤然淵乎焯爍古今言仁義則天下莫不宗之道權謀則天下莫不先之若禮智忠信純粹易簡之徳天下莫不稱焉誠哉閣下生人之傑者也若閣下憂國忘家安人君道遺物與時不爭則天下一人而已誠哉閣下戴盛名負盛徳者也然閣下於藩之事則旣聞矣來朝之事則如何哉陳何利宜以補天下進何計謀以光朝廷閣下此來其有意乎不然何人望之不淺也今天下不爲不安矣朝廷不爲不盛矣君臣不爲不和矣運命不爲不樂矣是知將諫者難以說將計者難以詞自非方伯元侯及三公純仁碩徳之臣從容對終朝移時則何能發其深慮規其長圖於人君哉今天下所務所勞所費者在邊在兵在食也爲憂也爲患也弗可弗慮思之於危則無所及已如謀始固終斯爲時也且夫守邊要在乎兵所以養兵要在乎財所以生財要在乎民所以養民要在乎政然則政爲民之命民爲財之資則財爲兵之府兵爲邊之守其相籍如此之大也其可忽邪閣下之至以來亦常與人君語及此乎不可不思也何者以閣下方鎭大臣入覲於王上下勤望思有所助也今則罔聞卽以已乎伏惟閣下慮之且今軍食重務安危至道君臣計謀天下性命惟居大官享大祿之臣所得共之也閣下豈不謀哉夫貧賤固陋之士尙日夜齊咨思有所計則閣下去就豈容易哉今底寧東方屬在閣下朝廷去就則已明矣伏惟閣下必有所計而後已也孰敢不幸甚觀方欲進謁旌麾申露心款厥路無由日懼未察輙先以短書借以爲便若有可嘉庶垂引遇企踵窮居伏竢還命

上梁補闕薦孟郊崔禮書

觀辭違盛徳曠阻拜跪自始及今三攺其時方寸之心戴慕何窮但以久寓之身無所取資故或乞於北或防於南秋夏逍遙途極還東學不增舊文不加新將往拜見愧無所容終乃因循懼日至疏執事方擅名於時出入兩宮上悅對問外內公卿無疑議無間言斯乃前漢賈誼王褒之徒弗及也豈復能思觀之在天下竊竊哉然觀常以未成名前髙見揄揚逺邇之人以觀爲執事門生然作公門生當人此言豈曰易乎豈曰蕩乎誠敢望邪誠不敢望邪然每思念士有勝已者而上薦之執事以恃知徳之深也常用爲心今有孟郊者有崔禮者俱在舉靜而無徒各以略舉可嗟甚焉孟之詩五言髙處在古無二其有平處下頋兩謝崔之文鴻健宏深度中文質言之他時必得老成言之今日粲然出倫執事導之輩流於觀日深矣故得言今輙以二子之文布之下風執事豈以爲黨乎蓋良匠之明有所無由而見者二子之美有所無從而求者益以慕舉爾所知遺其反之言慕之多以至不量力也其孟子之文奇其行貞其崔子爲文如適所陳爲行則磊落不常俱非苟取是之人也特惟哲匠執而匠之引而進之未若觀之愚也嘗承處分維摩詰贊初若不安應命乃遲方今勵精上或可觀

李元賔文編卷三

欽定四庫全書

李元賔外編卷一

唐李觀撰上宰相安邊書

維初乾之精坤之靈播五行爲五常而中華之人得之離四气爲四方而蠻夷戎貊得之五行合而成至和故宅中四气偏而爲匪人故在邊是亦太極造物之智黃寘成之心者乎故聖人乘五行允釐作九圍而外之五帝三皇禹湯以來不聞深入之徵不記薄伐之師殆繇鴻鬯【一作龎】之風未甚流沖漠之澤未甚醨周秦之間天下始勞前有涇陽之侵踵有長城之徭周人逐之而已不常爲心秦人罔知天命連兵謷謷至於逆三靈掊生人元元蜩螗魁傑駿奔始圖備邊之術卒覆守邦之人秦之事萬祀鏡哉漢孝武承業之殷【一作盛】負材之雄隘函夏鱗黎蒸將郛窮荒而防不鄰揚威四臨霆發電隘歷載五六而功患相儔勢詘慮殫兵老釁仍於時乃交和親之問還奔命之勤然已天下懸磬君臣與謀遂有鹽鐵車船酤六畜之租興危矣哉不居之地不牧之人何苦如是乎【一作哉】矧乃乘秋之冦常存討敵之賦不除漢之事亦萬祀鏡哉噫維皇唐操璿璣馭民而統天將二百齡朝更九聖運開中興縱橫六合上下天淵蜚馳之倫莫不被仁獨犬戎跳梁猾我右陲儒之防曰和親武之議曰宿兵和親則易擕宿兵則厚亡九聖之君前後病之然屬三方乂安悉力一隅則右臂可斷六臝【一作嬴】可俘太宗宗之時也厥後內寇數動國家一罷敵滋新謀上失舊【失舊一作刓故】封伊頃迄今有加無瘳豈負鼎虧折衝之資推轂無封疆之忠志士仁人是以累息而長吟且周曰獫狁秦曰胡漢曰匈奴然實非二蓋隨國而名之於今則曰吐蕃則正居庚方渉河而北履海而西宇宙絕徼羌戎全區亦不可得而制可斥逺之觀之今不能制也信矣斥之則何且【一作宜】橫戎所向不廣千里扼盜之衝不越十處擇一虎臣練萬虎賁使制自得専權自得縱夫兵有専制則畢力將無分權則成功若是則陰山可復泣冦陽闗可復隔戎何邊之不安焉今聖人朝在明堂晚出法【一作在諸】宮左右進佞【一作退】焉得知安邊之事【一作要】哉雍熈大臣苟以小者近者爲懷遑復思崇久之原哉且國家日復三方之民得以養之區區然如懼不周而忿生然寒卒饑徒終日有之愚竊恐戎無卻年矣邊無安期矣財有盡朝矣何者今國家一乖控戎累所暴兵兵不問堪將不擇良當守者爭險易當攻者避後先冦之來則棄民而相保冦之去則冒賞而稱庸此所謂戎無卻年矣夫戰陣多則將勢離攻守多則將不支以其勝不得盡有敗不得獨受故也至聞有築城於冦蹊遷民於冦濵城適罷而冦窬民未居而囚拘彎弓者卻行蒙甲者退趨此所謂邊無安期矣且冦不可以無兵而威兵不可以不戰而歸故明主得下徵蒼蒼之產將軍得外娛悠悠之師此所謂財有盡朝矣然三患始萌一言尙平欲戎之可卻也不願多分節與人願擇一人敢以近言之則開元朝哥舒翰之將是也欲邊之安也不願嵗更四方之兵願因其兵敢以古言之則漢鼂錯之防是也欲財之不盡也不願衣食共給山東願邊田敢以古言之則趙充國之奏是也此則兵不得虞無功敵不得相膠國不得殫下民胡不得用【得用一作謂甲】周漢之策範子孫之謀哉又竊觀與北狄和親帝女下嬪實國家思往來【一作年】之績垂不臣之姻然聞蒸報且數貪惏無恀【一作厭】而主上年必遣使使必備珍得無費乎得無勤乎不知將尋鄭人伐胡之誼【一作義】難【一作復】采賈生五餌之言邪愚竊以爲無知之俗不可以嵗辱大命天子之臣【一作使】不可以日臨穹廬是尊卑不別中外相侔復何以南面而聽天下穆穆然而觀諸侯愚敢以棄同卽異而言且定西【一作而】之危有若前之說申北之恩有羈縻之文不願國家曠兵於玆污令作命於玆斯者皆巖廊之亟扆旒之虞而屑屑狂夫亮違孔父不謀之經庶陪公車敢諫之倫【一作儔】俾委輅輪【一作輸】貲求試屬國之官而後觀焉觀再拜

道士劉宏山院壁記

新定劉法師大漢之遐裔也老氏間气性識衝厚體貌魁岸弱齡味道雄節邁古淮海勝景無不緜歷內蘊太素天機不淺積學所運也可與董奉抵掌葛洪拍肩先生以至徳三載束身制度配住玆觀巋然端居煙霞排空松桂滿目抗出塵之想秉超世之操無何大歷之初緑林狂寇作禍斯邑居人萬戶冰裂瓦解暴骸骨於郊野注膏血於邱壑桃源化爲戰地羽客倐以蓬轉先生乃披霓裳丹記【一作訣】將適南嶽途經鄱陽先相國第五琦時左遷鄱陽守其人廊廟之柱石帝王之股肱波澄萬頃壁立千仞先生以是植杖以請謁一見而斂袵再見而倒屣忘言相契率意偶合於時先生迹播南楚聲動人羣故江西連帥路嗣恭其人寥廓之勁翮銛鋼之利器忠信亞前史文武表前代𨿽受年不永可與三傑並駕復雅重黃白【一作老】尊崇虛無始聞先生望風委質先許以簡禮後聘以車乘服門人之禮約方外之友如是未防路公歸朝先生泛若不系亦厭凡境大歷十三年旋此舊迹未盈數嵗陵谷殊狀親戚耆宿淪喪略盡所止堂宇荊棘生焉閴其儀像埃塵磨滅寒葉墜於灌木山聚於叢薄先生頓足而四頋攬涕而興嘆惜馳騖於過隙念往事於餘燼乃假村閭丁壯戮力芟剪救築頽址掃除崩榛構長廡以梓漆飾危殿以頳素激引防招擕道流先生乃於其觀西南隅獨立髙堂智者與議良工操斤馮山建基鑿石開戶墾磽確以植靈艸撥崢嶸以樹修竹苔駮竹徑風吟步虛巖生夏雲林散秋色先生方據梧淸嘯煮茗畱客且我所貴者隠所隠者道道以隠而含耀隠以道而無悶玩是幽處得非仙府不必瀛洲方丈乃爲絕境先生自然以得眞依眞以養生蕭灑無事機恬淡無戚容髙談能離堅放意能了空噫嘻老荘之微言先生決之如扣鐘人間榮位與多財先生視之如浮雲是以天子不得臣諸侯不得屈或所與過者其維縱古之士遁俗之人在乎昔宗之有天下得道之統垂五十載億庶輯睦四夷亦寧自後多故皇帝旰食一教稍弭兵苻競趨深慮是法不可振玆一教者三界之根柢羣生之雨露使匹夫取舎亦有損益用之於上其可廢乎竊悲大塊勞我以聲色要我以名利未果握先生之手登先生之堂然不死之術願與共有臨壁抽思以旌善人某年月日記

與房武支使書

支使職佐方面公才絕倫其分所部來督屬郡必以舊二千石將去新股肱守未至而應慮編黎失業欺吏得伺便是以中司據案輟食賈支使餘勇俾威之徳之支使下車人以之安姦心欲萌者若烈風捲危葉惸獨無告者譬枯轍沃膏而闔境不擾殆將晏如問公之秩則屈於馮郎觀公之政則優於杜母然儻翼一舉誰能料其髙下哉觀靜居養晦束髮初冠累受郡薦不隨計偕直以無親於權右寡譽於鄕曲陸行闕徒禦長邁匱資用每西頋而笑知難入身徘徊斂歌罔自【一作思】酸念嘗聞古聖欲濟先濟物欲達先達人卞和再刖足而不去欲濟物也禽息一碎首而不憚思達人也側見昨者此州舉人陳昌言朱公薦戴察並以才獲送而不果往或以親老而惜養或以家貧而莫進相防而議不知所安羣吟動風聚泣成沼況秋節轉厲覊心益雄恨天下丈夫不可投刺碌碌之類𨿽投奚爲惟公秉幹將之利挺荊楚之秀方釣名之日亢得路之地觀輙欲遂君子之美張小人之謀其陳昌言等人執事誠肯徹重味於膳夫抽月俸於公府實數子之囊備二京之糧則公之徳聲日播千里魯衛之客爭趨其門亦可謂委能於聖朝豈止殺身而已矣言用與不用公其度之不然則言之於有司取我王稅量其丰者贍其所須亦足明非常人有非常之士將白於連帥固亦惟命相時而制變亦惟命昔漢武帝詔郡國貢士縣次給食此明天子也仲灌夫好禮重賤士推防下輩此賢大夫也公能收納任懇則善不可加問之數子乃釋鹽車之患也公若輕財惜施輕士不卹使觀之言如水投石則行垂涕唯唯而退言公輕財惜施者若公府之積粟腐貫朽曽不賑窮貸乏而多爲曲贖小吏狗防薦蠧鮮不十百豈不輕財惜施歟又言輕士不卹者則陳朱戴者鋭力詞翰腹歉翅折不能逺颺而執事髙士蔑有救心豈非輕士不卹歟且公波瀾在衷深淺未卜先設以與奪願筌否臧嗟夫當春正植桃李卒嵗然後驗松柏公畱意而圖之觀攝衽而長跪

上杭州房使君書

觀白衣之王臣也育於天人間二十年矣膽薄不敢以干大人頭方不足以扇知已以此而食誠愧之哉而聞使君徳宏列郡名截區宇翕歸人望轟動朝聴灌注我造昭蘇我蒼生實宜居中作舟位上調鼎千乘之任未周其用君子之議以爲屈焉觀稟疏狷之性執廓大之志而不能與羣俗爭狎獨兀爾憔悴固事亦無可談然渠所論不過物之貴賤利之丰省相斥工拙相旌是非乃令慷慨之人抱覇王之略而不得語反見疵瑕耳常以天下如使君者未乏如觀者不少聊且收涕於衽束臂置胸庶防於鵾鵬不遽歌龍蛇也使君令問熈洽穆如淸風家鐘其天契之秩人莫得而涯之竊窺使君善美雙著其善也在乎制事中防立政有要吏不慢局獄無撓刑斬前守之苛獘若嗇夫之去艸能於是民誦之曰𨿽有饑饉必有丰年大盜旣去我公來臻斯使君之善也其美也在乎雅量汪洋神機貞明蓄山之靈洞人之情鑑有所臨細無遁形麗藻之振其音鏗鍧斯使君之美也使君頃在幕府及統畱後事禦卒競勸疲民恵和敏見洽聞髙謝朋伍不然者何得奮於戎佐而一舉趾跨上二千石與吁海內同軌四方萬餘里出使君之境誰獲小康非使君之民罕霑大賚郊邑騷屑人胡疇依豈不爲嵗時薦之以水旱官長墜之於塗炭觀甚不佞猶知痛之雄飛丈夫豈止太息傳云自非聖人內寧必有外患今主上非不聖但輔相有闕也以觀庸意儻挺使君於廊廟則中人以上不爲非中人以下逺惡矣今特遣處民之上利身而不利國在朝之右防媚不直緣邊之寇蜂起爲蝥賊觀誠守貧寠無卜式禆國之利身復多病無終軍系越之力但怒發撫髀气如騰雲苟未獲謀何命之劇終固當曵履諫天子借劍趨相門盡養民治國之計逐倚法屍祿之吏使衛靑重揖客孔某畏後生使君展轉覽此書觀非寓言也觀將適於越途經貴州無何遇疾不獲俯謁迫以月盡於紀道賒其程衣衾素單糧糗倐罄惟有塵鏡委匣常編在囊滄洲目前風水相駭黙黙長顧便堪酸心艱勤於下邑淒斷於易水使君知否知必念玆在玆蒼惶寫言兢懼待命有觸忌諱願開含月日觀再拜

與睦州獨孤使君書論朱利見

觀潔身復古立行師古臨事不惑見危必進秉此數節時人罕知伏惟良寶匿瑕明鑑含垢暫畱頃刻少納芻蕘遂厥愚懇死而無悔竊見前此邑丞朱利見一室窮病十年非辜形神沮弱容鬂衰颯若遣憂能傷性此人殆不久生孤衾孺子相向嗚唈眢井壞竈共苦淒涼觀幼與之齒稍與同道往往目覩感之酸然當恨卑微計無所施力使有谷帛當能賑之此生亦人倫之樂樂士林之楚楚代習禮樂宿傳衣纓乃祖乃父亦有拾靑抱紫三徵五聘者也生家亡早孤年壯方仕所共交結亦皆名流微班不達直道來累人不哀者諒惟有心觀與此生非有半面故素一夕優狎非有斗筲之惠杯酌之好但私心助痛借口爲言昔荊軻狥燕丹之急聶政答嚴遂之故載籍不朽以爲美談且數子者良有由緣今之所論有異於此況觀輙以翩翩賤質曽爲使君剪拂璅璅薄伎復忝使君盻睞寄家樂土日聞盛事竊見信有所未洽恩有所未周安敢坐同碌碌不以陳述伏惟使君大其量深其懷使儒衣之士復罄心腹幸甚幸甚觀早窺墳典見古賢良居五等之位設六條之政所以察刑獄詢諍訟褒善懲惡卹勞勸分是以名彰王府勲潤史筆豈可備員已矣屍祿悠哉故漢宣帝云與我共理者其惟良二千石且自使君下車數嵗田疇始辟桑柘初拱人識亷恥邑無逋亡當朝談其美列嶽讓其最𨿽文翁化蜀伯道理吳二侯旣歿惡爲絕倒獨有南冠朱利見气沖牛鬥間使君嚴如雷電慈如太陽何不修愼終之徳解懸絕之命使仲由之諾不墜長孺之灰更燃則流芳一時垂範千載且此人窮窶於原婁污辱於韓範恓惶於蔡澤憔悴於屈平整冠而綏斷斂衽而肘露猶矻矻耽學依依固窮常戴使君殊造對孤枕流涕日有故壽昌沈尉周行之末識量非常知事有廢興人有迍泰承使君咳唾拯此人溝壑朱生不幸沈子云亡頋玆塵昧可爲悲想夫處大官者威貴能斷權尙從宜綸釣淹滯篲掃讒慝卽言者得盡意疑者獲自明使君垂彤幨佩朱紱丈夫之雄也凡所措捨豈不易哉朱利見余負亦可以爲力敢望周旋不棄特達庇之是所望也頃聞歙州長史羅士詹亦朱利見同類當時刺史劉公獨降大恵羅士詹不盈一稔旋踵西歸利見當時幽縶曽不側息莫非羅生與倜儻之士防朱生受肅殺之气偏嗟夫三尺之童子爲之恨恨且宇宙所注渝濫官其中有附迹權門處陰勢路則官譴得雪祿都免收有損朋黨之私挾貞介之操則系錮至斃名器被誣豈爲不至主上無及淄之臣羣小得鼓刀自割也觀土梗微物竊所不幸英雄之人曷以爲意曩聞孔璋薦表代李北海死曠古之後先王所嘉觀誠駑怯恆羨髙躅執事之議欲將何如使君不疾爾臧否則朱生索於枯魚之肆矣甞見古人持危救傾率克有益使君豈不知此子不爲食駿之士盜裘之夫人不易知知人則哲伏惟審念之然此人年五十欝有詞藻義必致命性頗輕財乃俠少之流也居官直而簡與友信而敬乃百古人之次也蕭蕭健筆喋喋利嘴環坐之先也凡今人之惡直醜正入門自媚邪道苟容故有貝錦首章靑蠅獨弔觀𨿽輙舒紙染翰輕陳肺肝無任情激不敢防覊屑之士進趨益難書發之日出柴扉東面再拜傾耳聽音倍深兢戰

與張宇侍禦書

觀受性不敏言事務直侍禦幕府俊選屬城具瞻不腆之書深冀開覽觀年十有八再忝鄕薦身未入洛家猶寄吳心惟使气性不偶合仗前輩奇節振窮居淸操天下之士能傾腹心不但以董生下帷蘇子刺股而已觀於還淳遁迹向歷數嵗蓬戶卻掃侍親之側其志未果屈躬增修竊見有被注渝濫官朱利見前任此邑丞腐儒孤官才受三命無賴令史前削除名銜裂其冠冕奪其祿利亡家旣失求食無所危於累卵急於倒懸如何聖朝有厥濫罰每一念及悲涕交注觀此有一書上此州獨孤使君先論朱利見續以古今事爾時獨孤公尺書見招知已相遇緩躡珠履偕升蘭堂飽之以嘉肴醉之以芳醑特賞才調且憐義聲仍謂觀曰見足下髙作奇之又奇良深容敢不承命其所上獨孤公書兼錄呈上惟少披覩明不虛耳頃者韓相國臨十數州殺人不問罪自用若無上晝聚寃气夜啼枉魂人人畏威莫敢諷議今尙書領藩翰之任抱澄淸之志視民如子恭上若父寄公耳目固宜竭誠伏見太陽炎赫砂礫焦鑠旱魃作厲農夫憂饑直爲囚系無辜之所致也𨿽欲禱桑林焚巫尫亦將奚及不如疎決滯獄速宥疑罪則嵗稔國富不期而至觀所說是方伯政本非竪儒之談執事之人用收采否如理以爲當言之可行請馳一介之使問三徑之客卽荷衣蕙帶以趨下風必謂狂簡不足惠顧則退臥巖藪俟有知己翹足仰望以聽指南

代彛上蘇州韋使君

月日於法司上書郎中閣下彛不耽書嗜酒已至於老東西南非無立錐之地以免餒凍者賴王公大人相養耳竊以閣下有經濟之器因敷小人直戇之性非敢失色於左右僥求於去就不圖行絓時禁坐貽伊戚惶怖無暇系維不安仰天椎心收血續淚所言奔鹿觸网飛蛾蹈火顚蹷靡排彛何以堪彛知過矣舉家十口兒女幼弱皆小寺中僑寄目下絕粒閣下錮彛在此令吏推責反覆憂難詞理俱屈衰髮一夕如經十秋素來無業只貫飲博罔曽負累以至訊問事過奇喘無禍不有且彛於天下何異株塊比於閣下累等於螻蟻如國家之事肉食者謀𨿽鞭之長胡及馬腹況中籌之子如何敢及早聞閣下淸節玉立洪量海納軍謀在握文藻盈秩中外騰口聲歸其髙彛是用敢布微誠庶被知己不測閣下以言罪之嘗聞不以言廢人閣下何必取威於懦夫而後行今自明主有誹謗之木諸侯有鄕校之議且今主上何愧於堯禹閣下何短於鄭卿伏惟念彛之失寛彛之責使得自新便當鉗口匍匐鈴下以收前非則仗諸忠信越境不敢畱也彛死罪死罪

代李圖南上蘇州韋使君論戴察書

月日窮居布衣李圖南有腹心事上書郎中閣下圖南聞書者舒也舒所憤蓄於人之心禍福之萌系乎一言郎中止水之鑑不私秋毫如川注東不讓細流圖南殺身之誠去此誰告是用端蓍考吉日進牘於執事所尙拙實不張防詞郎中爲三復焉圖南同學之生戴察字彥衷年二十二蘇州人也而有蘇州之稅司籍者目之爲僑戶異哉書劍之子而與農賈同貫豈非當日闕明吏以至於是乎其人固窮自立家業無一老父垂白處妹字湫底之巷蓬茨蔽身獘衣糲食乞貸取給累年徭賦非出諸已卽日數口憂擠溝壑重以官迫不聊有生郎中侯服王膳信有如是事

郎中之始至也謀以息民布令曰矜老疾活艱困凡在庶物令趣其本於是鄕計之而白於縣縣審之而上於郡執事視之而疾首曰罔有不允乃條其年稅差與蠲放顒顒延頸情有所向爾時彥衷乃借人冠履佩人劍帶時步麾下唘篋上書訟其戶祈與降殺若何執事以爲不切之務棄而莫顧及再投狀狀無所投矣彥衷亦謂圖南曰我他年不言而今言者以韋公負天下人望當有解左驂之分也豈同絳灌之列哉不圖如羝羊觸籓進卻斯咎乃髙嘆曰淸源無增瀾安得運吞舟嘆聲未已淚亦隨注侍者攺色浮雲爲陰因成沈屙月有餘日老親在側竟夕不寐一飲一食皆求諸鄰防無束楚室若縣罄圖南昨就相省杖而能起神緒淒黯絕無話言立未俄頃見有衣黃衣者排闥直入口稱裏胥罵彥衷曰兩稅方斂何獨不納刺史縣令公知是誰俾予肌膚代爾擔責嚄嚄叫怒不容少安彥衷回惶若狂計靡所從其父諭之曰取爾常讀之書常撫之琴質於東西家南北家以其所質將以奉之無令來客貽我之戚彥衷惟乃獲一繒而與之及將去也仍戒之曰後所欠者必搤公喉唾雪【一作霄】而取辦於時蠶妾牧竪知爲之辱況圖南六尺之士乎圖南聞玉毀於櫝中守者之過也而彥衷不獲其所郎中何以爲理人哉彥衷幹幹之子章句精意此土儒輩無居其先每秋鄕送皆爲賔首溫良敬簡殊有可紀郎中命世之傑合天縱才明眸燭微剛略定猜刑賞之下萬無一乖寧令一彥衷肝腦布地不知所階悲哉圖南聞士爲知己死且不忘是用感激於左右假手於執事免彥衷之役螻蟻之望則決之矣昔魏絳薄言晉侯爲之稱過李斯肆辧秦帝爲之優容國僑致誚範匄爲之輕幣江淹投筆建平爲之側席斯皆咫尺之素有以相窹也今圖南此書亦望郎中有成績也不願郎中空寒暄也使圖南書事無實言挾於妄則立伏匕首甘棠之間以塞深責彥衷亦獲無咎郎中愼勿恥葑菲之防克動瞻聽而損其言不爲之行也謹遣人捧書跪獻圖南伏俟咳唾不宣圖南再拜

李元賔外編卷一

欽定四庫全書

李元賔外編卷二

唐李觀撰請修太學書

艸莽賤臣觀再拜上言臣伏思太學之爲道也厥惟大哉實所以徳宇於國家教源於萬方辧齊於人倫親親而尊尊誠宜嵗勑崇嚴日致齋肅祗工度木不俟乎榱崩朝命官取偁乎師氏然後乃可以陳四代之禮興無窮之風開素王之堂削靑衿之篇人懋亷隅俗捐爭端天下之仁【一作人】人相則焉是以徳繇此澤教繇此流若水之潤下澤滿【一作洚湧】植物利不浩哉今嘗覩斯壞甚不然嗚呼在昔學有六館居類其業生有三千盛侔於古中【一作邇】年禍難【一作艱】寢用耗息洎陛下君臨宿獘尙在執事之臣顧不爲急升學之徒罔敢上達積微成慝超嵗【一作稔】歷紀賤臣極言求合要道具六館之目其曰國子太學四門書律算等今存者三亡者三亡者職由厥司存者恐不逮修輿人有棄本之議羣生有將壓之虞至於【一作有】博士助教鋤犁其中播五稼於三時視辟雍如農郊堂宇頽廢【一作室岅嶫】磊砢屬聨終朝之雨流潦下渟旣夕之天列宿上羅羣生寥攸處貿遷而陛下不以問官不以聞執政之臣不以思所謂徳宇將摧教源將幹先聖之道將不堪猶火之炎上焰焰至焚其爲不利也豈不畏哉日者聖朝以武夷時屯有風牧建帝庸今者聖朝以文象天經有臯衡宣皇猷實四三六五之君子間無足以間之然事不爲加理人不爲加安嵗貢之夫不能應請問晏罷之勤無以申【一作悟】機天下有倒懸之悲諸侯有安忍之懷執事之人【一作臣】深惟無從但勞心於無益【一作庸】全身於因循是了不知長國之術在乎養士養士之方在乎隆學夫學廢則士亡士亡則國虛國虛則上下危上下危則禮義銷禮義銷則狂可姦聖賊可淩徳聖徳委迆不知其終今觀執事臣之心必以修學爲害時而他害者千之養士者爲費財而他費者萬之殊不知此費無費而他費爲費也此害無害而他害爲害也諺所謂澑之細穿石綆之細斷幹斯言損益有漸非聰哲靡察也今乃明徵於儒書欽若於權輿繼統於易俗恢業於純風而望海內雋傑靡然踵武於雲龍之庭不知其可也禮稱虞夏殷周天下之盛王也蓋以其有庇民之徳祚國之仁可仰而巍巍且太學之興本於有虞逹於三皇逾至於漢魏以降特盛於我太宗文皇重聖遵之無以增薦興於先皇而延【一作及】於聖朝此乃古帝王湣醇醨亂萌故同教於民百代奉之以長國家廣之以存濟元元陛下不宜忽之而已今四君徳以相髙八聖幽而不照風聲隨而凋落焉夫四君之民古猶易制陛下之民猾且難矣易制之民古猶或遺之難制之民得不重愼乎昔春秋書太廟屋壞傳者曰書不敬也臣今懼聖朝之史書太學廢使萬代之嗣無法矣今聖朝聚國之兵守塞下之壘盡織婦之機悉農夫之儲豈其惡民而賤物誠爲社稷之謀也設一旦農夫死織婦病兵壘在邊粟帛不輸陛下此時其暇勸學乎則禮義之心不素蓄於人亦難以致天下之和矣且四方之學太學之枝葉也天子之教諸侯之本也未有本之顚而枝葉之存天子之廢而諸侯之興夫爲國亦猶治一人之身京師人之心四方心之體諸侯體之四支故心平則體之患易治體平則四支之患不治而愈今不嗇神於心體而竭資於四支時變於外气殫【一作虛】於中則爲不起之憂矣伏惟陛下察弛張之防觀損益之圖減無用之府崇有裕之原廢闕修而百度明庠序昌而教化行勞經邦於長久閎熙載於登顧周營靈臺魯修泮宮於陛下萬分之一焉伏惟速令於職司無至於不可持天下幸甚臣觀再拜

貽先輩孟簡書

僕聞孔宣父云如有周公之才之美使驕且吝其餘不足觀也矣足下徳非古人何遽相淺如一及第僕保之久矣但與足下論其先後耳僕長於江表今未弱冠自謂來者晚遭知音比見吳中人談足下美不容口僕外氏河南行軍司馬舊曽與足下逰揚善聲僕每懷殊節不履常迹立名委運求友勝已是以昨晝徒步奉尋所居將拜足下先丈人之靈問足下不滅之戚如何稱倦哭泣輙安牀褥辭以有疾坐而誣我人子喪禮豈其然乎僕咨嗟門外久乃能去敬料足下雅度必以所報之人云僕貌不瓌傑衣不鮮麗前無髙車後無蒼頭量僕爲區區進次之人而黙相遣若使有一俗士煌煌輕肥足下必投袂而起何疾之稱爾大丈夫當立天下乃身於足下之門嗟乎李生斯過也已僕相造重足下故足下非禮見辱予以深貧交數公責僕不已足下知無所曰乖攝夜來疾減請垂加食罔至毀性𨿽未執惜虧前意謹封名紙以抒未分書用直敍拙而不文月日某再拜

報弟充書

六年春我不利小宗伯以初誓心不徒還乃於京師窮居讀書著文無闕日時是年冬復不利見小宗伯嗚呼天難諶命難言聖人且猶盤桓我安得如料而決志哉但堅節不棄躁機不來兢兢而彊勉勉而爲耳於時顧逆旅而無聊圖俟時而尙遐發能遷之慮緘莫知之嗟乃以其明年司分之月乘罷驢出長安四逰一二諸侯求食於囊往復千里投身甚難殊一知西陲數州界在邊關土塞門民獷榮戰陋儒我見其將遺我縵胡我見其士賦我從軍向之之謀曁感激心卒無所開祗忽一念我家如在長安或遇適戍而宿隨登裨以望逺東方之人老在塞下者爲我言用兵之勤及五十年每嵗孟秋邊風便寒達於堅冰武夫操戈僵不得起羌舉兵肆戮冦罔於常言防侯人舉言邊兵欵塞而來晝夜奔馳歸長安窮居蕭條猶初乃開而居乃出而書上不敢偶下不敢専鄙苟得之名謝姑息之交愚與介並直與諂違是用人不合余行至八月天地淒涼葉下西郊我在空房獨居吟詠閴乎無人夜臥不寒漏自長意可覆被適縷縷來書不稀汝書亦新異日兩至同慰一身省書防哉汝欲爲文所學何書擬舉明經爲復有文明經世傳不可墮也文貴天成彊不髙也一事並良文名可立汝擇處焉無乃不修系書黃耳依依有遺千萬孝悌其充云云

邠寧慶三州節度饗軍記

朔寧郡王張公擁七尺之節臨三州之師牧我邠荒藩我雍疆威邁乎廣漠聲稜乎四鄰戎無南侵國無西憂師嚴民整封守晏如聖上聞之何嘗不負扆而咨之因乃寵以彤弓嘉以墨書乃慰乃止曷日而無哉於是杖鉞總戎之臣望公而歡懼無能稱於維朔寧之卒也伏誠而言曰獲拜錫之光聖上之寵崇朔寧足以厲不勠力之臣然斯事也君臣之殊尢敢弗述之而已焉哉越春王二月河澌未流東風始輳優柔逶迆被公軍容公曩奉詔親帥師備敵乘虛君命未復不自議還𨿽閫外得専亦大有所不専也於是軍吏之職事者進伏於麾下曰舊以是月賞功息勤恵老及疾哀死及孤厥死無怨厥生而愉所以數軍實賚師徒實舊典也違之不孚公從之乃練令辰豁連城鼓於四門飾於四牖日旣登塵不騰窮陰避淑气升軍聲歡康儲輿靁硠翕乎萬民輳乎氐羌空山之木春近塞之菓芳朔寧乃鳩文武之吏列而爲行東面向闕而再拜如蒙上之命命之然後申號而恵周升堂而澤溥賁育之倫列於公之宇校師之士次於公之堂進如風行坐如雲屯旌旗蔽日刃防交光公於是眾食而食眾安而安士盡感之優用醉飽而禦酒殽是日朔寧軍中無淫樂無亂音右金鼓左羽旄所以奮武之觀壯軍之容其餘管磬之讙匏之繁罔不合簡節諧雅音俾三軍之眾毅其气和其心羣羌之長釋我俘歸我侵少壯重銳老疾謳吟祲化爲祥敵趣爲擒洪矣偉乎【一作矣】朔寧之理明徳遐被者乎乃知乎致享者不止乎味張樂者不止乎聲仁可以碩其膚和可以暢【一作齊】其情故朔寧之饗士兼以仁和彼之享士獨以羶腥猗之哉武有七徳朔寧其有二三焉於時嵗紀協洽國家郊祀之明年觀布衣來逰賔公之筵宗盟兄侍禦史益有文行忠信而從朔寧之軍惡羣小之日取媚也故不自書命觀書之曰子之文直長於記事益知之乃題曰邠寧節度饗軍記

帖經日上王侍禦書【缺】

晁錯論

觀讀漢史見景帝殺禦史大夫晁錯以姑息吳王濞痛其非罪也故直筆以議按錯潁川人起於諸生事文帝爲太常掌故以英詞射防累擢爲中大夫及景帝卽位極言獻替未甞不忠於心乃命副丞相錯所以推心不顧永思漢室而患諸侯侈大上書請其土是用剪其翼而固其本也度錯之志豈有負漢哉原吳濞之反誠有繇然間人骨肉而塞小憤自非上達能不生怨怨端旣立臣節安附欲無爲逆終不可得已蓋以南方富殖而諸夏初乂狂夫爲計料勝一舉遂搖長舌交搆七國借誅錯爲名景帝無非常之見而聽亂臣一說乃斬錯不問冀在紓難而七國之兵曽不少減足以察其來不爲錯明矣且袁盎與錯宿不相善況景帝豈不知二臣之不葉而聽偏議是爲臣報隙也若宗社何及鄧公吳還乃歔欷長悲益爲天子之羞耳始髙帝封濞於吳已誡東南之必亂於時豈有錯削地之議蓋天之歷數有理亂也脫使無梁國以絕其道無條侯以耀其武則秦之鹿復駭盎之肉可食初錯介然孤立指畫髙議大臣疾小臣怖人人約束各欲剚刃父知其必戮也而深病之錯曰所以尊君上安宗廟父曰劉氏安晁氏危矣吾不忍見禍及先禍死矣噫史臣責錯之父不逮趙括母何其鄙也夫趙括持必敗之勢而言於趙王不可使將及括失律母以先見獲宥晁錯用至忠之略與必敗之勢異也其父𨿽懼禍至柰其子所籌國之大事也且使括母言之足稱明婦人也使錯父言之是沮其子爲忠也孰可擬議或人有復言錯忠則有矣而智不足愚謂不然夫忠所以補君知所以濟身苟圖濟身則忠有不遂忠有不遂是臣不臣亦何生爲賊繇袁盎昧在景帝非智之短時不與也古云直木先伐愚智何道哉

李元賔外編卷二

