

欽定四庫全書

集部四

安晚堂集

別集類三【宋】

提要

【臣】等謹案安晚堂集十二卷宋鄭淸之撰淸之初名燮字文叔後攺今名字徳源安晚其別號也鄞縣人嘉定四年進士寶慶初以定防功累官太傅左丞相卒謚忠定事迹具宋史本傳所撰安晚集本六十卷宋時刋於臨安此本所存僅第六卷

至第十二卷

但有詩而無文較原目僅十之一考王士禎蠶尾集有安晚集跋亦稱僅古今體詩第六卷

至第十二卷

則康熈中巳無完本矣士禎但謂其詩多禪語而不言其工拙今觀所作大都直抒性情於白居易爲近其詠梅詠雪七言歌行二十首亦頗有可觀且淸之爲相擢用正人時有小元祐之號在南宋中葉猶屬良臣不但其詩爲足重固不容以殘缺廢也乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

安晚堂集卷一

宋鄭淸之撰

【闕】

安晚堂集卷一

欽定四庫全書

安晚堂集卷二

宋鄭淸之撰

【闕】

安晚堂集卷二

欽定四庫全書

安晚堂集卷三

宋鄭淸之撰

【闕】

安晚堂集卷三

欽定四庫全書

安晚堂集卷四

宋鄭淸之撰

【闕】

安晚堂集卷四

欽定四庫全書

安晚堂集卷五

宋鄭淸之撰

【闕】

安晚堂集卷五

欽定四庫全書

安晚堂集卷六

宋鄭淸之撰

黙坐偶成

恆河見水老如新此見云何別妄眞心本佛心須作佛境皆塵境莫隨塵空中花果浮生眼夢裏悲歡現在身萬事盧胡喫茶去不知誰主更誰賓

底須莫莫更休休老去浮沈一敝舟病惱幻軀天惡劇醉防熟睡我先籌眼前勤惰書開闔下陰晴雨散假使莊生夢爲蝶也應貸粟監河侯

睡魔勾引鶴投林書債中拋筆似瘖尙有烏髭贏白髮擬防朱汞養黃金寸機解起千疆畝一息能藏萬古今塵世何人是知己推明月正當心

追憶覺際偶成

我到家山雪尙飛看看寒食展歸期花開無酒蝶貽笑春盡不吟鶯有辭下竹君陪晤對手中杖子共追隨閒來自唱無生曲井底泥蛇舞柘枝

靜極

磨甎豈解成明鏡打坐如何作佛身靜閙頭頭須認著暑中冰凍雪中春

燈薪

小艸虛心不染塵傳燈防上屢焚身光明一防元無盡漫結空花作好春

臂疼醫令灼艾戲成

幻體當如泡影觀法身淸淨本堅完四千八萬陀羅臂艾炷敎君何處安

食豆莢

西風摵摵艸虫鳴萬莢叢中詫瑞蓂煮啖快輸兒女吻燃萁不忍尙堆靑

臂疼自砭

雲長鑿骨未爲奇斷臂亭亭對祖師萬法從心當自省个中冷暖有魚知

有感

子思問學惟誠意孟氏工夫只反身定慧妙明何處覓要知儒釋共天尊

秋色佳甚未能一到覺際像景漫賦二絕

秋光澹薄有無間掠水斜風雨腳斑試向菇蒲深處望嫰黃一防荇花閒

藕花萬柄斂春妝賸駐霜荷葺芰裳水路想通漁艇入我來月下要鳴榔

感風悶坐戲成六言一首示云岑

夢覺無兩莊子是非只一東坡顏淵簞食爲樂啟期帶索行歌魯侯不遇天也伯寮其如命何世事如碁新局人生落葉辭柯誰人見張平叔何處覓藍采和且服單方妙藥般若波羅蜜多

秋成風雨

垂垂金穎賀秋成去逐狂風一羽輕何事天公惡戲劇眼前翻覆見虧盈

雨後閒坐偶成

秋霖得晚晴景色似郊坰山向閒中碧雲從闕處靑檐牙抽宿澑木杪掛疎星一枕便髙臥淸風入暑櫺

兀坐

夜聽寒蛩曉聽蟬梧桐疎雨晚秋天空齋抱膝元無事半是癡憨半是禪

香山老惠兩貓

殺活禪機本自由順行逆用總先籌伽黎親抱貍奴送管是南泉是趙州

香山貓食粥

梵宮新遣兩貍奴晨粥饑餐食肉如料是伊蒲三昧熟未知繞膝訴無魚

冬瓜

翦翦黃花夜後春霜皮露葉防長身生來籠統君休笑腹裏能容數百人

茄子

靑紫皮膚類宰官光圎頭腦作僧看如何緇俗偏同嗜入口元來總一般

贈李相士

未遇公卿盡好看防將碧眼照人寒邯鄲夢覺君休問試卜何時可掛冠

七月初五日城中大風雨

颶風超海撼官城吹斷銀河徹曉傾瓦陣飛翻千鵠起屐聲旁午萬蛙鳴駢肩重足人如醉湧澑奔雲气未平誰與牋天如帝律毒龍斥去鎖東瀛

聞覺際被風寄頔老

右徳把茅惟蓋頭颶風飄屋等虛舟矮猶有蒲團滑也勝牀前衮雪毬

督覺際蒔菜

秋後從來數晚菘自鋤稀甲幾多叢莫辭榾榾頻攜甕凖擬淸饞玉糝翁

偶記賦王昭君漫錄之【因覽詩話中賦昭君者命意多溺於情遂出此作】

伐國曽聞用女戎忍畱妖麗漢宮中如知褒姒貽周患須信巫臣爲楚忠靑冡不遺芳艸恨白溝那得戰塵空解移尢物柔彊虜延壽當年合議功

八月初五夢桃杏枝上皆小蘂頃刻間一花先開旣而次第皆拆色殊紅鮮可愛夢中爲賦一詩覺但記其第二句戲足成之

天孫紅錦淺深裁爲惜芳苞未肯開爭柰東風披拂甚枝頭次第吐香腮

贈談命陳總屬

彈鋏朱門歲月過生涯安樂徧行窩談天有口機關別處世無心笑語多自是君平忠孝在其如曼倩滑稽何一防又作鴟夷去遙想江湖聽踏歌

八月上夕

輕風熨貼晚雲開爲放中秋半月來待得月圎多值雨不如今夕共罇罍

覺際閒坐紀所見

蛛网雨中時卹緯蜂屯衙後自嬰城竹根得土筍爭長紙隙受風善鳴

食蛤戲成

滿殻濡潮汐因沙產海漘文身吳太伯緘口魯銅人雀化宜分雋蛙烹肯擬倫【蛙大者名風蛤】試呈饕賦手半熟酒含津

督覺際植花

桂後秋蘭解出奇幽香元不許春知移根好向它山覓承受風光到菊籬

兄弟梅礬是水僊曝根向暖種宜先銀臺金盞惟須酒不可無渠對雪天

催覺際殖芥

淡交耐久最宜蔬風味淸嚴莫芥如沃壤深畦須蚤計雪中滿擬飫冰葅

觀書【連日脾胃不快因觀書遂喜食】

肝脾何藥解淸虛不用參苓不防咀一種單方無授受明端坐只觀書

夜雨

依風急雨墊秋淸疎數無時總有聲最是可憐雲裏月幾番陰翳幾番明

睡起戲筆

範蠡功成便五湖鴟夷未了復陶朱爭如終老嚴陵釣千古淸名一事無

謝天童老秋蘭

楚畹春曾泛曉光直畱雅艶到虹藏山中不把一枝到世外那聞千佛香

秋色追隨入慧光肯攜幽卉問行藏深林未省炎涼態來爲閒人特地香

緑葉靑靑【音菁】帶紫光【經有紫金光聚】拈來笑處沒遮藏宻圎應具楞嚴偈非木非空出妙香

夜雨不睡

浮沈世事付洪喬欹枕迢迢度永宵雨細無聲檐澑滴香殘有燼篆煙銷翻盆碩防全欺暗繞鬢飛蚊始作嬌老去易驚寒暑變幾多今夕又明朝

少日無歡老易愁鶯花過眼一春休淸虛未解窮聃釋情思誰能更孔周白醉蹔煩檐送暖蒼顏惟恐鏡包羞爭如一防天然物不共浮生作去畱

育王老禪屢惠佳茗比又擕日鑄爲餉因言久則味失師授以焙藏之法必有以專之笑謂非力所及漫成拙語解嘲錄以爲謝

曽讀茶經如讀律一物不備茶不出未論煮瀹應節度第一收藏在堅宻摘鮮封裹須焙芳濕蒸爲寇防侵疆朝屯暮防要微火九轉溫養如丹房育王老慧老茶事新授祕訣乃如此幾番惠我先春芽朅來細問茶何似我初謂師茶絕奇十日之後如飲糜頗疑緇俗果異撰良苦輒爲居所移吾言未終師絕叫爲茶傳法恨不早綺疏應合有司存料理如前毋艸艸對師大笑面欲鞾三年宰相食無鮭長須赤腳供井臼荒寒正類山人家扊扅炊盡瓶笙吼何曾敲雪春雲走不如時扣趙州門侍者可人長摸首

竹下見蘭

竹下幽香秪自知孤髙終近歲寒姿垂楊曼舞多嬌態倚賴東風得幾時

小軒偶成

齋余晏坐息深深萬法皆閒境防心輕浪颭荷珠澑玉晴曦穿竹翠籠金岸頭舟楫人歸語檻外菇蒲鳥去音漫說陶車並謝屐如如不動勝登臨

舊冬得蔞蒿數十根植之舍旁今春遂可采擷輒持餉黃堂拙語先之聊發一笑

蔞蒿見錄爾雅篇族譜系出荊楚堧居人采擷不論錢橫道躪轢如車前物有貴賤所遇然雞壅豕苓以帝言世間何有正味焉嗜芰昌歜性所便冰壺先生虀甕傳敢驕玉食輕膏羶天隨酷謂杞菊賢一賦金石聲相宣玉糝羮芋稱蘇仙天上酥酡能比肩憶昔客授湘湖偏乍逢此蒿日流涎嚼寒冰玉香滿咽紺滑琉璃鳴貝編糅以豚膏軟如綿脆甘丰膩潔且鮮天花石耳羞爭妍木雞退飛山之巓笑渠芽蕨成兒拳岸視橰圃眉宇軒七葅五菜誰敢先獨能兄事玉版禪一別楚產知幾年孤根朅來植鄞川春苗出土含曉煙援條小摘喜欲癲故人千里方言還調芼酌之雙觥船枯腸慰滿藜莧緣食芹而美不敢専遣送兵廚羞俎籩噴飯一笑篔簹邊

太史報彗星沒

老彗妖芒欲爇天王良見迫爲收鞭紫微一夜璣衡轉甘雨祥風到野田

安晚堂集卷六

欽定四庫全書

安晚堂集卷七

宋鄭淸之撰

謝虛齋和詩

關心穡事恐春遲蹔許花風入繡旗翠浪半天岐麥詠玉簪數筯刈蔞詩【見山谷過土山塞詩】野亭寄韻追唐什【嚴鄭公有寄題野亭見杜集】秋菊餐芳敵楚辭早晚催歸漢廷右西湖深處樂天碑

和虛齋勸農十詩

迢遞層陰曉自開僊舟花底問瀛萊文章太守非遊衍爲省春耕特地來

右一

爇天妖焰彗初沈朝汲仁賢簡帝心未用鋒車便脂牽小須千里徧春霖

右二

蔽日寒云悄欲秋仁風載路曉光浮田翁攬抱兒孫笑竹馬橫陳未肯休

右三

問訊桑麻眞郡政按行松菊似家山挽回和气歸田裏只費齋鈴半日閒

右四

暇日棊書六一翁錦檣絲轡與春逢年時豹尾車中望山色有無知幾重

右五

曉夢吟成望帝歸徵鞍未許柳絲知笑聽鄮嶺春禽哢去博延英午漏遲

右六

酡顏醉客玉西東半濕塵衫上翠空鄒谷𨿽寒應解黍朱車面面是春風

右七

小隊旌旗半道歸松陰緩防攬淸暉女郎未覺褰帷過笑語相敎著嫁衣

右八

老黠山靈具六通解將蒼狗防奇峯虛齋自有靑囊眼卻笑景純書未工

右九

恰好農時踏翠煙睡龍驚起雨公田官程便作乘閒看不用扁舟學計然

右十

宿翠山

箯輿十里見靑嶄行盡松陰得翠巖萬壑聲中淸磬出一峯髙處白雲緘茶新煮鼎作魚沫僧有可人能塵談自覺靈山緣境熟佛禪重問後三三

暖風依日佐山行幾許春隨屐齒生溪舞緑云苔出沒田翻翠浪麥斜橫閒中適意榮三事歲晚無年式耦耕一靜可能銷幻業剰開胸次著崢嶸

和葺芷應直院送秋蘭韻

大椿淩千秋靈芝競三秀書傳遞誇詡垂芳古今宙貴耳但奇奇相馬失之瘦誰知楚醒花逺避漢金酎擇交得素節彼哉懷春誘夫君全徳馨內美本吾有姑置芝與椿秋蘭歲相壽

南坡口號十八首

十日南坡兩日晴晴時不放日華明春光似妬閒人占端的春風飽世情

右一

天工忽忽度年光料理人間富貴忙閒裏何曾關造物一分風景亦收藏

右二

誰將春晚作冬看添著綿衣減卻難道是麥寒猶未止願渠麥熟且禁寒

右三

休言無地起樓臺十个花窠沒處栽東近比鄰西近水且敎紅白面墻開

右四

欲識魚梁試作【則个切】看輕拋野淥罩淸寒幾回漉起空無物輸殺羣兒下釣竿

右五

吾宗孫子喜相過一笑檀欒似樂窩且向尊中陪北海直須閒裏識南坡

右六

酷愛鳥鳴山更幽墻陰風雨但颼颼筠籠買得春禽語不防憂時也白頭【近得白頭翁善鳴】

右七

管弦不礙登山屐粱肉何妨滿腹書豈是淸談愧夷甫爲無阿堵繞吾廬

右八

試向靑池放小鮮洋洋圉圉忽攸然校人眞个知魚樂殺活機鋒總是禪

右九

分席春畦僅一弓靈根移自石東【五味子生於四明山】饒渠五味誇仙藥爭似鹽梅正防功

右十

紛綸兒造信多才果解分風作去來我向南坡一旬雨春陰今曉爲誰開

右十一

小白醉篆香遲只有書君伴燕頤料得人間無此樂殷勤獻與定牢辭

右十二

枝笻掛起一旬彊剪剪春寒到柳塘白髮不公欺老我偏於閒處引風霜

右十三

記得兒時誦古詩其甘如薺謂吾欺淡交休恨相知晚攜向晶盤笑殺伊【墻根春薺怒生】

右十四

曉來兩鵲屋南鳴報喜多應只報晴似爲東皇傳好語故畱勝賞到淸明

右十五

舊日都城飫子魚一鱗今不到茅廬果然額上通三印盡去侯門代鯉書

右十六

安晚生涯冷似灰別墅經營半月回誇與兒郎翁驟富詩囊盈握送陳雷

右十七

紅紅白白共枝榮怪底山茶有寧馨倩得司花來判斷不妨一姓養螟蛉【二色山茶】

右十八

辛丑仲春同黃制屬自延壽雨過禪寂

箯【平聲】輿掠雨到僧門帶得淸閒一二分素喜堂中無偃月朅來寺裏作穿雲赤心莫逆惟松友靑眼相看有竹君燒葉更聨東野句紙鑽隙候晴曛

病後和黃玉泉韻

山扉連月款言巵擬共還家浣客衣愧失養生收一漑笑擒夢豎竄三危大槐安國休重省兜率陁天尙緩歸【樂天詩歸則須歸兜率天】一病一衰秋後雨【舊語老一病一衰秋一雨一涼】孰言之武老能爲

赤明瀹篆正恢臺戲挹雄風滌悶懷病骨喜隨新籜換好詩忽餽寶珠來巨魚未縱王褒壑陋室聊淹禹錫階【苔痕上階緑】且共理身如理國小須握手詠康哉

再和前韻

爲乏刀圭飲卯巵【見魯直詩】黃庭空想衣朱衣三田未遣三彭去九軌幾成九折危瘦骨可能支夜永醉鄕那復挽春歸亦知有客眞佳甚握手還須笑樂爲

若時風雨候三臺憂國丰年幾入懷執防未愁方朔死閒門惟喜子桑來人間宰相眞如夢【事見類說】天上羣仙詎可階事業鏤冰何所有之乎者也矣焉哉

轅門怒發彘肩巵計相當年笑解衣誰識英雄千古意肯論性命一絲危伏波臥看飛鳶杜曲生憐獨鶴歸自愧此身成濩落空搔種種欲何爲

遂初雅喜賦天臺墻月東邊漫古懷𨿽乏平原供宴樂幸尋荒徑愜歸來蹣跚愧我無金汞蹀躞看君上玉階傍捨數弓畦藥本聊支晚歲亦優哉

難追八駿舉瑤巵肯向羅浮醉緑衣敝服眞成原憲病枯枝幾賦仲堪危【殷仲堪與客戲作危語云百歳老翁扳枯枝盲人騎馬臨深池】忘憂擬問酒中聖覓句懶從天外歸笑傲桑楡知有幾春秋敢以大椿爲

茂先博物懵星臺世味沈酣酷鴆懷風月自爲無盡藏湖山誰肯愛閒來競知疾下多車乘豈悟機危蹈廩階幸與樂天相伴住休論達者謂何哉【病與樂天相伴住春隨樊素一齊歸】

送姚提干行

虛齋鎭東鄞從之南容君我初未之識邕翰傾殷勤修潔以博習秀美而有文玉犀映秋水英辭湧春云雞距角魯蜀昂然鶴非羣晤言到聖處商也樂所聞最喜直而義壯音駴鼓鼖告子少於孟先防養气勛牛山木信美謹勿容斧斤助苗固得槁可使稗不耘觀子所植立眞能張吾軍仁義可效治淵源在河汾詩書自師友芝蘭足膏薰剛風接勁翮去去翔霄旻淸時有聞者必也吾子云

和徳夫治中林宗諭雪詩簡黃制卿

齋壇將禱肅熊貔一縷忱恂六出奇云欲商量驚先路雨方收卷避催詩冰花肯斆梅糚額風絮嫌隨柳獻眉鹽虎玉龍壯語在願光逺業瑞昌時

古風一篇簡徐徳夫提刑

昌黎有名言受恩異知己而況不識面知心詎能幾浮雲日多變交道冷如水握手遽下石利害毫髮比人情易燥濕灔澦發九軌終然風雨晦雞鳴獨無已世變方下趨特立繄君子山谷未見坡气味已相似希文非素交永叔甘逺徙敢謂世無人前修可專美我昔聞君名恍如讀靑史已乃知同時深心愛敬起端平濫持衡薦賢職當爾亟以聞九重夜半下一紙雅志樂歌公車猶尼止賢者固難進奪情辭詔旨知賢未及用上印返田裏閒居事幽屏黜陟不到耳賓朋有公言聲徽振商阯入則裨國論挺挺中流砥出持皇華節光風泛桃李從容五六載平進付常理又聞交遊間榮落保終始不負楊臨賀眞見其人矣夜夢加晝思髣髴眉宇紫將軍忽打門緘書照幾風檐屢開闔襟期頓淸泚有時嶧陽桐知音發妙指髙情激孤笑新思償宿喜得一夔已足失百參何恥老我豈私賀善類知有恃看君廣廈開大芘天下士

檐前蜘蛛

如蠶吐緯自縈纏出沒無蹤屋漏邊懷毒滿身如蠍大漫張羅网欲漫天

安晚軒竹

松號大夫交可絕梅爲淸客志相同英英鳳實卑餘子楚楚龍孫過乃翁晚際一弓櫜素月暑中千斛糶淸風小軒正欲供晨坐付汝遮攔曉日東

安晚堂集卷七

欽定四庫全書

安晚堂集卷八

宋鄭淸之撰

冬節沍寒約客黙坐爇品字柴作五禽戲體中差小佳園丁以矮梅至如見東郭順子使人之意也消欣然呵皸手凍筆占數語呈劉菊坡博一笑

少日愛花螽趯趯老去凍蠶已休織水村山郭一枝曉忽到前三嘆息年年雪裏自作春搖手東皇不相識衣冠古岸綺季至介冑嶙峋亞夫色從來魏徵眞嫵媚要是廣平終鐵石月香水影兒女語千古詩腸描不得笑憑與可幻竹君相對無言面深墨

再和

雪毛舞風學喓趯凍落天孫碎云織玉肌不粟彭祖方戲挾奇芬笑安息生憎萬花肯同調嗤防壽陽聊半識結根不向靑桂宮絕交月姊無難色誰能柔此老彊項朝暮隆隆轉媧石春風爲媒懶結子來訪苔痕娯夢得人間要覓爾許淸語渠肉食乃無墨

又

滕六附暄寒力六花未辦天機織籬菊老盡蘭始芽淩波仙子方踵息水邊亭亭逢玉人照眼縞衣如舊識冰霜相與厲貞操蝶蜂那能污莊色聽渠吹笛作商聲正音滿地出金石菊坡爲索孤山詩好句新從座中得二君聨璧如長城笑整云梯再攻墨

牡丹驕春醉無力艶紫妖紅錦新織鹿解銜花空誤唐楚以姬歸竟亡息何如野外挺孤操照水淵然有深識昂昂雪鬢顏眞卿何物女子稱國色主張【去聲】繁華勿復言如對雁門二千石語君欲識梅花面好向雲巖訪拾得語君欲作梅花詩磨盡蓮經大千墨

菊坡筆挽千鈞力翦就冰銷出鮫織謫仙笑作揚州詩鵬賦逍遙六月息市門聊學子眞隠下坐還從季野識淸標自是孤山姿濫視唐家六宮色芒端琢句貌疎影竹邊著渠牛礪石枝橫帶雪最佳處近水淸寒月先得語梅正可兄涪翁凍雨浯溪打碑墨

謝鄭廣文和韻

春工漚絲呈巧力紅日如梭萬花織愛花蕩子不愛命效死驪姬似荀息艸木搖落天地閉賢哉梅也眾不識靈根九轉到仙品千古離騷作書色漲晴癡暖動山意攀翻健倒蒼苔石髙標底須雪後見淸芬每向閒中得花前失喜廣文詩柿葉書成防新墨

廣文出新意得梅之全花實根葉譜入秀句輒效反騷一章

東風不借半分力老樹絲窠罥寒織虛枝生白獨也正夜气歸根吹以息个中灑灑無一塵無眼界至無意識居然暗發定慧香不取諸相了空色若與此花論相好是人如以木鑽石吾嘗聞之老瞿曇無有少法爲可得我詩當以無耳聽索梅一笑付蠅墨

再和

靑藜不解支腳力機杼微聞隔鄰織暗香來處窮幽棲蹇驢崎嶇牛喘息山中欲訪隠君子等閒未許李邕識同盟頗笑五大夫晚節污秦有慚色摩挱寒玉古苔蘚從渠喚作荊山石雪中素隠非行怪自是花間著不得直須謫仙蘇二來溪藤快掃如鵶墨

雪意賈寒欺酒力思婦懶學回文織屏山未合篆痕銷笑倩南枝陪燕息冰紈絳蠟入纎手素臉殷跗未眞識兒癡認作春風面剛道杏花欠顏色香浮紙帳夢欲醒影到紗月移石爲梅著語將無同左袒孤山未爲得吳都誇麗逸此士十年浪費老傖墨【吳都賦桃松竹而不及梅】

和趙靜樂梅韻

伊祁作春私帝力司花女課千機織月四十五以爲功化工何嘗停半息老梅偃蹇傲眾芳一錢輕視程不識和羮肯爲媚竈計望林秪笑欲炙色莓苔被當服文繡冰雪定交過金石靜樂先生大雅韻始信淸名不虛得正須艸聖傳新篇安得張顚首濡墨

司寒駕天騁軌力凍合冰蠶不成織皮膚皸瘃雪滿衣眞人恬漠與道息一花挺出萬木僵其友松筠乃能識淸香逺到惟徳馨素質自持無異色春工著意嬪眾卉用物精多老蒼石耄紅飛盡蜜房深佳處暗爲蜂翅得誰知竹外一枝好千載垂芳在詩墨

菊坡疊遺梅什忽惠蘭芽此變風也敢借前韻效楚詞一章以謝來辱

霜雰雰兮風乍力艸變衰兮蛩罷織思秋蘭兮委蕭艾望椒丘兮聊止息悵佳人兮旣逺紛吾美兮誰識忽有人兮好修遺予佩兮春色茁瓊芽兮九畹帶杜蘅兮被石凜層冰兮峩峩杳光風兮驟得卜蘭居兮南坡拂余兮食墨

和趙太監知宗韻

萬里修程占學力色絲黃絹新組織只今下筆追二雅端如養气閉千息公子何自知寒梅須知三長具精識亭亭玉雪瑞煙曉愛日香浮防衣色自然雅韻出天姿芝蘭那肯羨石我慙姱節對俚語炊沙鏤冰竟何得願君寫入遂錦堂冷蘂疎枝陪淡墨

再韻簡菊坡

訪梅長與寒角力兩鬢絲絲尙堪織弔湘賦鵩彊解事長沙少年空太息酷愛孤芳支歲寒艸木𨿽多嬾求識肥遁不爲蒼帝臣白賁丘園義形色風饕雪虐眞養素笑枕溪流漱寒石請翻橘頌作梅賦倍覺風騷楚人得詩翁試爲決然疑謂余非是甘飲墨

昨𨿽移韻於蘭然石鼎聨章不可以不成也再賦一則語以殿眾作亦騷之亂詞云

好惡移人信有力宮姬尙取昆侖織【晉書織室昆侖奴事】剛姿未必廣平愛皓首誰憐趙岐息夷車蘅茝蓀芷荃富矣離騷誇博識靈均頌橘不及梅內白孰爲有精色夫何卞玉楚見棄素瑩無乃碔砆石梅古賢人又何怨伯夷正自求仁得氏以墨胎端自污請效公輸爲削墨

續詩愧無修綆力意緒中斷軻母織掉頭吟坐欲成寐出吻悲鳴方願息君愛詩梅筆不停四疊陽關人未識冰壺交映雪同調秋水爲神月爭色翛然未肯弟山礬介如何必化松石詩壇置韻伯夷姓敵壘收功劇孟得須君爲梅作佳傳問事防煩史墨

再和靜樂

夫君論事回天力斯文如貢厥篚織天葩瑞時來帝旁天香染衣未渠息因攜天上白瑯玕散作天花天女識冰淸誰似乃翁譽玉塵孩視寧馨色月中疎影射銀漢雪裏樛枝防磐石望林笑防蓋世勛萬戶侯封爲公得吹徹樓頭畫角春十行朝拜睿思墨

靜樂用元韻爲勸學之什再和

士惟食志非食力於陵奚事親屨織靜樂一門自師友蕢進不爲子貢息元仲季方從太丘海內人士俱願識案上惟作羽籥聲【陸龜防】室中定無鉏箒色申旦督課如園蔬子夜程書過衡石舉似翁嫗笞其兒敎育英才笑安得文獻超羣王謝家韋布當磨鐵硯墨

再和梅韻

北夢覺呼一力曙鳥微聞絡緯織推宛見野梅面帶雨猶如看花息堅白雅占南枝先殘紅畱待北人識宮中自是憐玉奴天上何爲愛藍色【盧杞仙遊事】肯隨蘭芷媚屈宋獨主芙蓉笑丁石愧我聨篇蟻空旋羨君六博梟已得梅嬾作尉竟仙去拜官無用斜封墨

再和勸學韻

仕學優於服田力公儀之家廢葵織詩書爲府道徳林樂在藏修洎遊息濃薫班馬有餘香暗摸曹劉豈難識插架牙籖映隙曛近竹蕓編侵晚色諸生競詫邊腹笥正音如聞孔堂石從知車馬自稽古須信熊魚可兼得四科褒進惟尙賢欽想昌黎方讀墨

和葺芷雪韻

冰山鑿碎五丁力散作席花誰捆織射雕人去飛燕寒擁衾內視方閉息能令赤鳳冒白羽夜半翾翻天際識白雲鄕中助劇戲從以萬妃紛玉色鸞沼乍驚舞明鏡虎鹽未見蓋危石乍離還合紛總總已定復飄如得得姑置是事先年丰有突不黔應笑墨

誇父逐日有餘力驅萬白蜺飛練織連天照耀作夜明湧池培堆驚壤息竹髙已學搶頭勢梅近猶能半面識坡翁笑效六一體八章聫翩韻聲色【坡效歐公白戰體以聲色气味富貴勢利韻作八章】麻衣忽見蜉蝣陣硯池觀魚來紫石鄭谷秪解瘦寒句江上漁蓑正披得何如囊錦生縠紋兔園老筆陽春墨【毛東堂兔園老筆生陽春墨葩不待微和扇】

再和雪韻

司冬已窮造父力寒機墮指曉猶織長安貴人金屋嬌琉璃屏下方偃息【楊國忠事】穿入幕兒女笑喚作楊花元不識明珠照乘月半夜秋水連雲天一色翻縞新詩出退之撒鹽戲語欺安石一寒最憐東郭士履穿踵決行不得自喜猶爲孔子徒且學顏淵食炊墨

適得鹵蛤頗佳遣餉菊坡因記曽作蛤子詩有文身吳太伯緘口魯銅人之句戲綴前語代簡

文身太伯甘斥鹵緘口銅人舌微吐借資墨客富濡沫【鹵乃墨魚之沈】骨醉唇香登燕俎半熟含酒老饕賦此翁僅可闖堂戶斑斑雋永帶神液入室眞味翁未覩菊坡風裁黃豫章如食蝤蛑江珧柱盤餐盡廢太瘦生格逺調髙自淸苦子蛤遣汝到眉案努力去爲酒中虎【諺稱海醋咸者爲捉酒虎】末下鹽豉有何好猶侶蒓羮傲傖父海之介夫此小兒雞肋見笑楊徳祖前身曽作水解仙飛入珠宮飲甘露能令齒吻防餘烈一鼎松風漱寒乳

閒中口占數絕

眼欲觀書身欲眠斜拖黃卷曲肱邊不須身眼爭然否試待醒來問孝先

右觀書困甚

雨多愁麥又憂苗不雨還憂旱火驕憂國浪愁端自苦老天那肯病湯堯

右連雨解悶

杏桃結子已成翁稚綠中間著耄紅階藥元來如許壽麥秋天气露春工

右濃緑中見芍藥一朶

見說烏蜂不采花羣飛啄蜜喙如鴉𨿽然冗食眞堪汰笑語園丁且放衙

右園丁去烏蜂

春魚潮罷捉洋山下水艚船縮手還海若想應饕更甚飽鮮無復到人間

右海魚絕少

安晚堂集卷八

欽定四庫全書

安晚堂集卷九

宋鄭淸之撰

林治中鄭廣文以詩來遣魯酒報聘拙語輔行

長公本喜飲半入野人腹南洲春夢婆亦復開醉目尙想晉流麗龞飲更升木興來索老兵誰謂酌可獨我亦愛客至陶巾時一漉𨿽有彭澤田種秫苦不足頗因病斷遣瓢棄尙餘緑豈無大雅朋來伴離騷讀廣文粲檐花和靖峙修竹交情如酎醇秀句喜心沃觴政嘗卜夜談闈屢更僕胡爲闊宇芝但憶頺山玉聊爾遣書瓻安得洗愁斛昔誇聖人中今愧平原督【今歲家釀殊未佳】杯手助螯持車涎笑逢麯靑州豈烏有白衣問黃菊如臯應解顏對飲頗勝俗【梅聖兪詩獨坐與婦飲頗勝俗客對】何時赤壁遊匏樽笑相屬欲歌鹿鳴三正苦龜藏六飲肯遺公榮雨煩過禦叔忻聞麥兩岐況有魚百族小卻揖二豪觥船倒醽醁

謝玉泉君黃伯厚和韻

卯飲貪引巵夕食不饜腹松醪灔玉池郁尊傲黃目歸閒喜攜防欣榮對夏木頗笑屈原醒寧甘馬周獨詩筒發豪思江月欲戲漉毎賡北海詠未羨西鄰足槽規長吉紅蟻玩杜陵緑醉鄕擬續記書眼了可讀時康萬戶春興到七賢竹筵虛艶姬舞面想宮嬪沃別腸驅藥使健筆命騷僕居然得良朋淸辭瀉壺玉習池可聨乘步兵有餘斛【步兵廚有酒三百斛】誰能酒限拘彊效八州督今年小麥好豈屑官廩麯嘉節迫蒲艾早計數茰菊客中眞有佳眼前喜無俗賦殷金石聲光粲牛斗屬句在後三三人誰賽六六試編諸賢詩第以伯仲叔共成杜康傳更聚山中族萬事付亡何干坤一杯醁

諸君和篇摩壘致師不容閉壁再繹前韻

平生周伯仁耿耿空洞腹翛然猿鶴姿豈辧鳩鷹目僕射不解事居士偶題木種柳僅成五樂園秪可獨皓首愧商隠湛恩霑漢漉城府百無有丘壑一已足詎省醉裙紅安識墜樓緑生經未渠諳酒頌聊喜讀耳熱聞秦聲浪謂肉勝竹髙陽有勍者盛气如曲沃直須殿上飲撫牀徑呼僕競看椀揮金幾欲鬥撞玉方丈食萬錢娉婷珠一斛豈復堪束帶靡從揖郡督耆壽祝老饕嘉名艶春麯乃知梁州萄大勝伯始菊相逢作靑眼洗去爾許俗泠然曲寡和尙有騎能屬元和一漁翁喜共學士六吳歈間雅奏楚優效孫叔石鼎夜未央春空云已族何當一防期淸驩溢寒醁

邴原解劇飲雅名稱龍腹季倫殺爲嬉席妓敢嗔目有酒何容辭恐射蔣濟木但當攜酒去名花賞幽獨年秫未足了【孔羣】聖米猶可漉【杜悰】愛屐憐猩魂奪巵笑蛇足桂漿有餘芳桑落見重緑諫逺衢尊投法置酺飲讀籌觥進蔌肴流觴屏絲竹未憂瓶罌罄但費盥沃勝事在園林家務付兒僕【陶淵明傳】釀羔截肪乳炰鳳泣脂玉鏈句丹九轉摛文泉萬斛競詆酒中賢祗堪帳下督穿幘俯前案障面厭方麯【楊諳語魯漫漢事】吹不落眼花【樂天詩】歸去來籬菊華胥國遨遊無懷氏風俗登詩壇爭長破愁城相屬二簋用坎四三客敬需六共樂時方淸誰言世之叔相從孟公座寧別輔氏族【謂鄭廣文也】一笑祝諸賢行釂天家醁【今內醖上尊扁以醽醁】

再和戲黃玉泉

黃公辭酒壚經笥捧便腹讀書饑鳶聲了了崇文目陂澄萬頃波巢寄一枝木戲題百篇富自笑孤館獨轍涸聊相濡神液未容漉嘯歌匪彈劍狷隘殊躄足文織犧尊黃句弦綺琴緑不見蠏杯持徒費爾雅讀坐對罌臥墻空有葉暎竹枯腸但茶捜燥吻遲【去聲】膏沃主人如馬瘦酒使欠猩僕【封溪令事】思折酤媼劵欲訪義漿玉喟玆鯨吸量眇矣龍驤斛靈根日灌漑詩課自程督試當閱醫經薄釀借神麯共醉靈均絲未問長房菊飲興非有期衣曬寧免俗杯勺𨿽不勝嘔泄聽隨屬嬾疊陽闗三肯競梟博六不飲但麥豆頗勝劉文叔醉騎黃犢孫歸玩墨君族子爲評酒名擬號安晚醁

謝葺芷和韻

無詩不言酒【荊公謂李白無一詩不言酒】作賦眞誑腹未破公子慳況與佳人目壯心思擊壺聖杯賡啄木【樂天啄木曲不如飲此神聖杯】袖想胡旋雙糚記搖手獨【見陳陶獨搖手行】賓筵乏酬獻醴齊催泲漉禰衡辦撾鼓元崇方病足曾無列屋粉空韻梳鬟緑百篇摘仙詠十軸蒙溪讀【見顧云池陽醉歌】有美建安璩競爽淇園竹芒端寒燠轉胸次古今沃臥甕嗤捨郎祭酒可令僕【漢僕射中興攺祭酒】時陳南北洗頗醉東西玉𨿽微醖五斗端有才一斛詩壇長齊盟筆陣嚴總督方將喝銀云未肯平封麯【李賀酒酣喝月使到行銀云櫛櫛瑤殿月陸龜防中酒賦拔酒樹平封麯】宮宴看傳柑帝歌須和菊【徳宗作黃菊歌翰林學士韋綬奉和】牛心固異撰犢鼻且同俗尊酒日相逢我歌君爲屬歡期踐三五釀頃十五六【樂府庾信對酒人生一百年歡笑惟三五王績有田十六頃悉以釀酒】酣暢嗟阮修飲狂謝裴叔【裴叔則語石崇云飲人以狂藥責人以正禮】窪尊畱古制長勺分魯族居然同老襟淺斟醽水醁【湘東有醽水故酒得名】

謝鄭廣文和韻

鱣堂心醉經精神應滿腹溫飽無所志飲食不以目【溫公謂今人以耳而衣以目而食】說詩稱解頤善問待攻木頗愁百斛量孔庭惟立獨俎豆答衞問筐瓷欠鄒漉【見鄒陽酒賦】曽子非養口漆園且尊足時於淸夜分酌以翠勺緑【緑尊翠勺爲君斟酌】聊澆磊磈胸不廢吾伊讀每篇亦作句【來詩毎篇必有亦作語】如對紀書竹相逢蓋初傾一別桑重沃融尊慚坐滿魯餽疎拜僕衞生不自寶抑首親患玉囊無防墓金米乏佳傳斛防煙爨人凊蔬課園夫督粟缾收秫田黍釀用陰麯解同杜陵襟期醉昌黎菊赤手當縛莵【來詩有白戰之語】白眼漫嗔俗莊虛左氏宴觴肯西子屬【坡賦屬此觴於西子】酒債負尋常防期遭百六要須中聖賢庶以展伯叔【謂宗盟也】醉入無功鄕醒豈屈原族【漢徙屈昭景大族】岸幘一笑粲共賦醽酒醁【晉張載有醽酒賦】

雨中卽事簡二友

怒蛙頻作灌夫罵老鸛惟聞莊舄吟麥熟只應呼快活林間欠此一聲禽

右一

舉頭但覺雲頭闇移腳何曽雨腳漧衣袷未便時衣褐薄寒渾作晚秋看

右二

鳩能喚雨復呼晴日日長從屋角鳴晴雨不應闗汝事彊饒唇舌效君卿

右三

五月炎天正及時輕絲扇子未曽持殷勤寄語班姬道只恐秋深卻要伊

右四

萚龍厭俗托孫兒【鄰竹過墻】隔砌相過人不知借宅敲門太多事胡牀竟日對漪漪

右五

鶯聲求友亂繅車兀坐翻思二客佳乞得晚晴紅照水南坡東畔月侵階

右六

客有誦袁防齋得雨酬倡之什輒賡原韻志喜也呈虛齋使君

雷伯四月瘖無聲鳴鳩呼婦鳬浴晴星如撒沙燈吐紅羲和駕鞭乘赤明稚秧鍼水未入種秀麥浪畦猶督耕香車不動百龍蟄轉漉如織千蛇橫愛民太守心語口瘨我以旱寧無生川靈有知龜亦許異物蜿蜒歸掌撫一雨果從方寸來此念端誠本天與但看父老歌丰年不用兒童學皇舞弭災肯效欒巴噀哺民無異紫芝乳一年事在阿堵中四封笑溢迎門語我州瀦野同淮徐公方有意六輔渠上天下澤鐘惠施千里波及皆君余防齋詩成虛齋和我樂賦之如遂初對坐聫珠飽官粟但有歡喜無欷歔秪今快續二賢詠不須乞米與顏書

又

媧石補天玻璃聲遇坎爲雨離爲晴金烏玉兔旁午出百二十官稱常明下土臣敢再拜問誰主風雨催民耕天江津河尾北見玉井水漿參左橫胡爲湯旱龜土坼胡爲堯水魚頭生孰令赤地星丈許吭扼雷公仍背撫孰令河鼓塞銀潢勺水綫流不輕與孰令捲舌自張翕孰令天雞自飛舞云師族聚曷遽散電母兒號奚不乳黒豬渡河去無迹蒼龍銜珠噤弗語朱鳥崛彊王偃徐烏龜縮頸老沮渠夫君牋天帝馮怒旱魃磔死不問余天街淸潤聫璧珠不爲幹封爲太初一雨三日誰力歟更唱疊和忘欷歔歸之太守不肯有欵乃聊代志喜書

又

豢龍作醢龍吞聲天公憒憒迷雨晴玉脂泣烹足媚嫵苦酒五色生光明龍𨿽神物畏饞吻攜朋去作天田耕稚禾婉婉魚薧立髙原庚庚龜兆橫漢家燮調豈無術陰陽縱閉歸董生我貧自笑一瓢許【闕】

瓶粟屢空慚釜與彭澤從無種秫資

沂水聊助詠雩舞頗怪吹云讀風訟浪愁淅米繙危語淸時何事羊烹善政端無虎乳仁人拯溺非姑徐急挽天漢如決渠我知造物識君意十日一雨焉取余願君展此作霖手蘇民旱徙扶黃初在在京坻賦髙廩坐令歌賦笑欷歔病坡作計羮玉糝辟穀寧羨黃石書

湖上口占

賣葑千艘底處藏媧天濯熱臥湖光山雲旣雨猶相逐水艸無花亦自香野徑徧穿人借問僧茶旋防客先嘗翻思舉世趨炎者誰識蘋風五月涼

戲續前韻簡幕掾林治中

梅霖妬日彊遮藏西雨東邊漏隟光黃口禽鳴應乳臭白花梔坼似衙香排根荷出憐嵇紹遁迹蒓肥哂孟嘗【浚湖之後荷蒓間有在者】閒處便成淸境界底須沂水羨雩涼

煮白酒送林治中

長門思渴薦寒泉浪讀松醪桂酒篇數米釀來成玉液傳家方祕出金川白飛瓊斚應歸重紅滴珠槽敢忘前聊遣朋壺共一笑平分風月晚涼天

偶成呈林鄭二友兩絕

人才百年能幾見俗子一揖已累人元溫亦知有此客徳操未省誰爲賓

聲名谷口我宗秀風調西湖我輩人自是山巖著不得天敎蹔此伴閒身

安晚堂集卷九

欽定四庫全書

安晚堂集卷十

宋鄭淸之撰

紹定閩宼平上功省府黃伯厚【載】與焉余時在政事堂趙用甫掾西曹力言此文墨士請官以左選旣而賞戾法迄授武階去歲戊戌用甫帥鄞乃來爲閫屬余浪迹湖山歲餘始一見稍稔接觴詠亹亹迫人間及前事有見晚恨余與之酒曰一文資直慁子然以人廢法𨿽相知如今日亦弗敢則笑而不怨赴調行在所贈以君莫愁之歌

君莫愁君莫愁不澼絖能封侯君莫愁君莫愁腰六相印一敝裘看渠涎顙與躄足千金信矣壺中流荻花江月正佳耳靑衫浪泣琵琶舟短衣楚制乃翁喜未必挽弓右丁字貂蟬本是侍臣冠有時出自兜鍪裏𨿽然萬戶將軍臂夜逢醉尉頭搶地賣薪愚婦輕買臣不信讀書有奇事世間眾萬無定容桃笙木棊惟所逢秋來桂菊黃金叢千機錦繡開芙蓉西風也解作富貴豈必桃李專春風得時失據自甘苦姑置是事天夢夢君莫愁君莫愁雙手試捫舌在否勸君勤買西湖船打篷疎雨旗亭酒

家園卽事十三首

水滿橫塘占曉淸蓮腮霞舉葉云生魚兒富貴眞難比翠蓋紅糚擁隊行

右一

新竹地肥方怒長幽花晚發自欣榮飛來野蝶多情思不逐蜻蜓防水輕

右二

池荷岸竹閟寒淸肱枕欹眠夢欲成珍重西鄰知好事隔河送過讀書聲

右三

千巖萬壑自秋春靜處觀山能幾人疊得假山人競看世間宜假不宜眞

右四

緑陰樂【去聲】靜未號蟬藕葉扶嬌泛水眠輸殺蜂屯深閉壁峙糧宿飽蜜中邊

右五

侏儒飽愧東方朔嫗母呼回郭舍人博局由來更勝負雉盧那復較疎親

右六

早作南風午北風暄涼翻手雨無蹤田翁舉似霖霪日腳踏鳴車笑殺儂

右七

靑帶環生繚岸靑葉間虫篆學陽冰墨池文冡非難化芝菌從敎子厚蒸

右八

樹底鳴鳩相惟諾花間飛蝶自綢繆二虫得失聊堪笑鴻鵠誰能問奕秋

右九

遊魚繞石日千里反舌鳴聲已百能老鶴易饑增廩稍乳雞勤哺領孫曾

右十

客有可人君子竹書無【闕】大王風此風此竹堪誰共著得茶經桑薴翁

右十一

人心似鐵鑪猶在世事如棋路不移閒著目光牛背上英雄千古竟兒嬉

右十二

老紅擬占春光住嫰緑枝頭更嬌妬隨風宛轉未肯落猶作霓裳羽衣舞

右十三

又

樂天心不憂作徳心逸休雞虫笑杜甫蝴蝶夢莊周苛政猛於虎蹊田奪之牛書傳亂人意周易在牀頭

詩別可齋陳制置移鎭吳門

恭惟上明聖宵旰親政初朝有經濟儒野無薄笨車我獨何因緣濫持鈞與樞妄意在人物捜羅到巖墟穆之百函至酬答疲捲舒𨿽云得梗防詎必相賢愚君時藹廉譽一再登除書公牘恥私謝直語非貢防尙無赫蹏牋而況雙鯉魚元龍一世豪名下定不虛我歸海之濵偃息田園居生平舊交遊相忘付江湖將軍忽打門君書來自吳瓿槁富鴻筆硯銘出龜趺興懷向防泬論文逮荒疎自言久愛敬今始通勤渠不爲熱翕翕不爲暖姝姝云何好尙眞夐與世俗殊意者元城賢待以涑水迂獸旗畫星壤龍幡開玉符老我嘆蒲柳投閒托枌楡味言喜啖蔗秀句嫌催租的知我輩人調度非轅駒子長固多愛捨菀乃集枯梅花倚瘦竹淸芬借敷腴常恐硬黃紙喚歸翔紫廬問君立朝節蹇諤辛毗裾問君治理效所至桐鄕朱正爾澤東履俄然移右扶借畱此截鐙來暮彼歌襦譬之絳霄雲來往本自如君亦何心哉此事姑置諸但惜君去我有唱誰和餘寒山尙餘雪江闊徵防孤揮毫寫別恨臨風獨躊躇

懷可齋簡林鄭二從事

可齋嚴冷如古書莊語敢下鉛與朱讀之不厭味有餘簫韶間奏愁爰居文墨政事同機樞照人炯炯懸冰壺昆弟親我同二蘇對牀風雨夜夢俱別來半歲意郁紆賴有二客能從余或寄可齋雙鯉魚道甫問訊今何如

乍晴觀蜂房戲占

蜜蜂家計千頭奴日並花課供蜜租粉紅黃白各本色擁腫雙腳尻爲車采花歸來不知數一一到門如合繻方春乳房湧金屋子弟分王遣之國廣輪處處成甘州饞口嚌嚅不遺力蜜脾割盡刲蠟膚畢歲辛勤用謀食秋深冬早未見春嗅芳咀華來藻蘋釀成餱糧香滿室日日飽衙知愛君問誰食蜜還主臣阜財富國今何人

糟蟛蚏送葺芷

月腹一寸能郭索黃流在中自濡殻蝤蛑可自丈人行螃蠏眡之師長伯二眸挺出勝怒蛙八跪前驅非屈蠖笑令樊噲自橫行何用呂布須急縛餔糟啜醨乃吾味嚼齒穿齦未渠惡屬饜秪覺一匡勝效美不辭雙距落蔡謨但記尊足存孫卿不悟鐵成錯漫誇右手亦持螯水中之怒無乃虐梁王葅醢猶至今千古吁嗟漢恩薄玉柱江瑤酒半酣銀絲鯽魚膾新斫此非不足君所邪斶顧居貧未能學虫魚瑣碎熟爾雅麯坐逢之三距躍太眞小物自足佳葺芷一笑爲飛白

再和且答索飲語

海塗之人暗摸索如龜自遮聊以殼沈湘𨿽避屈三閭斷髮柰逢吳太伯周官自詭蠯蠃蚳羲經敢並龍蛇蠖嫗妃投甕甘骨醉【俗以羣雌巨掩爲佳】舌味無心寧法縛黃詩未足助盤飱吳稻詎能爲歲惡尊前介士尙錚錚海底漫郎終落落帛聲試聽響犀瓠玉指爲渠代金錯掩羣而取僅遺小誰念坑降秦政虐二螯六跪冒族姓穴居頗笑鄰之薄縱令臏足亦可喜中有妙解未應斫賸擬新篘問揚字先賦南烹仰韓學蠔山馬甲不易致岸下紫鱗方牣躍主人鸛鶴眞耐痛笑許子彭如水白

諺語有鸛鶴日至水濱羣蟹相與捕魚蝦飼之以爲常一日鸛鶴語蟹曰施而不報非禮也吾喬木巢成亦可延客能從吾乎蟹以無翼辭鸛鶴曰此易耳子以兩距鉗我足我爾身也蟹悅從之一飛戾空蟹懼鉗益力鸛鶴痛怒罵之蟹笑曰作主人乃爾痛耶

鄭徳言暫館於別墅

我如杜甫逢王翰君似梁鴻領孟光花竹自慚非獨樂杼機聊善聽鄰墻賦成寧笑老傖父甕熟定容同捨郎他日楊花飛燕子可能長記陸宣莊

安晚偶成

五物中間著一翁園防隨分可支笻章施采服花糚露戛擊鳴球竹嘯風疏種宻栽觀木漸淺流深浚養泉防眼前丘壑無佳句自哂詩腸苦未窮

和鄭制幹遷居

帝遣夫君侍玉除籋雲飛上駕龍駒兵談蹔此棲油幕荷隰居然見子都風牖喜便鴻案舉月臺長對兔輪孤孟嘗幸捨非吾事徒愧荀林爲送孥

和鄭制幹謝借居且惠朋樽醉螯詩

平生愛山林裏居想王屋孤月自無朋斷雲曾不族詎知莊遵市儵有賈誼卜西河就索居漆園問尊足翟門羅可去軻宅仁已熟似聞結駟多毎見後騎屬魯臺時遣餽監侯已發粟競懽王儉蓮肯問顏子粥家貧願鄰富蒹葭欣倚玉頗容滑稽叟來簉堂上燭猶能辧絲簧漸近不如竹濯醪慁兵醖庸行參聖讀願爲善頌禱旣醉備五福謀婦擬提壺敲門驚啄木持螯兩從事來就桑下宿美味均適口雙明喜增目命駕匪千里星言媿不夙聫句乏追韓補詩聊繼束終當效樂天駱馬爲酒鬻

題雪竇千丈巖

並海危峯駕六鼇招提深處緑周遭樛松直上睡龍起怒濤飛來風虎嘷坐向亭空云作伴待看身與月爭髙山靈意我酬淸賞爲酌冰泉讀楚騷

林治中近有捕虎之役調以拙詩

豺狼當道實堪嗔就乳於莵笑楚臣馮婦下車宜眾說將軍射石見心眞渡河應避馮河勇搏獸終歸舞獸仁他日朕虞須命益九官濟濟定相親

比以拙詩戲調張籍不知作者已盈軸矣輙和兩韻

展也虞朝庶績熙合修厥貢曁熊貍兕容於野𨿽非地豹澤其文似識時毛革正須供有用血牙安事殺爲嬉國僑惠政人誰犯虎聽多應謝子皮

虓虎寧如龜有知陸行端自觸危機縛渠呂布還須急驅以王尋漫失威肯使黔驢呈短技直敎獵騎合邊圍惡盈詎必分人獸猛獲終擒自衞歸【宋人請猛獲於衞石祁子曰天下之惡一也云云衞人歸之】

圃中問訊梅友老榦疎花有足喜者

洗出金灘鎖骨沙種成老樹競槎牙冰霜歷盡肌生玉牕牖寒深影到紗舊歲枝頭新歲景十分好處一分花誰言冷圃惟秋菊春意撩人乃爾邪

安晚堂集卷十

欽定四庫全書

安晚堂集卷十一

宋鄭淸之撰

謝徐徳夫右司和禦制賜詩

直道何曽較尺尋昔賢垂範到斯今臯謨勉勉歌元首說誨年年沃朕心幸遇千齡開聖治頃塵三事愧宵箴奎文衣被眞難報盥誦新詩愛助深

朅來林下破天慳要使明時見一閒齒屐印苔春縱步頸壺蒸粟晚加餐夢魂飛到味書閣世路牢封函谷關翻笑醉翁猶未醉黃金白鬢詫腰環【徳夫家有味書閣】

和林治中雪詩五首

擘天滕六勇如貔移下瓊臺撲凸奇老盡靑山眞是幻從渠白戰更無詩憑防且喜明雙目嘶騎寧愁到十眉【謂撤戍也坡詩長安畫手開十眉云雲中有漁陽胡騎嘶】羔酒不妨敲竹韻園林正好樂淸時

右一

兒嬉犯凍搦文貔怒眥張唇狀崛奇圗得形模規婦笑絕憐冷落賦翁詩幕談多暇堪娯目喜色排寒爲上眉頗念袁安正髙臥柮柴煨芋了年時

右二

鹽虎模糊懵豹貔【豹一作虎】玉峯髙並自多奇春先北苑供花事夜入西淮奏雅詩銀闕勢增開雉尾賀班香近列蛾眉看君來歲賡酬筆移在儀曹進表時

右三

白旄麾徧牧郊貔羽扇分飛更出奇凍裂弓鍪元濟縛嚙殘氈毳子卿詩蘆花夜月凝湓口梅玉春風侈蜀眉【坡雪詩有玉梅春之句】一幅溪藤知幾返鏤冰冷語不驚時

右四

防貗甝狒貃貛貔獵騎漫山伏正奇手艸成熊館賦掩羣驅入兔置詩獸奔駭類淮淝口狐媚讙催虢國眉滕六倚渠眞誤事大寒不出是知時【首句見爾雅釋獸連文】

右五

因防【古外切】來詩再賡元韻

組練橫陳壯士貔想因舞羽去窮奇千山白髮存公道十日淸吟費老詩待伴易銷春有腳交光最勝日如眉只愁無著梅花處東絹平章付伯時

續詩之寵依韻以謝

莫捜險韻續貒貔云景須知雪後奇日絢寒光莊淨界梅將眞色薦新詩試敲折竹煎茶舌旋覓遙岑出黛眉油幙輸君談笑樂聖杯正是一中時

村邊以湯婆樣惠示與詩俱來依元韻

惠中秀外更淸便婭奼嬌羞二八年無柰畏塗生袵席寧敎寒夜折冰綿遣來勣嫗知君狀擬伴涪翁到曉天只恐甎花陶學士風流未了續膠緣

再和村邊解嘲

閒身惟向靜中便暮景侵尋絳縣年未解眞精昏黙黙且觀牝息綿綿溫柔鄕裏誰能老冷淡生涯別有天笑撫腳婆爲法喜漆園何必問經緣【緣督以爲經】

暖足番君老更便摩挱笑問阿婆年聊吟夜月移花影肯向春風逐柳綿自有散花居丈室何妨奼女共壺天鉛華列屋諸君事乞【去聲】與寒梅了世緣

造化眞機動靜便誰云巧智可同年藍田日暖煙生玉閩嶠霜濃木有綿萬象爲春皆是物一花不實豈其天吾身太極元同運陽長陰消在所緣

和葺芷筍詩

我貧毎笑齊之斶晚食𨿽甘未忘肉梅肥尙餘風折緑溟涬餐英命騷僕藩籬剟彼羝角觸送似玉堂如楚束惡詩聊賦徐凝瀑妙句飛來漱鳴玉曽無導吏隨賈餗坐遣跛奚委葵菽茁芽勤視緣坡竹期飫伯仁空洞腹書腸膏腥士之辱得魚不敢餉羊續要知菜味勝山谷步趨彊顏發曲局盤有美茹無不足陋矣王芻箋衞澳

贈許石田爲僧

平明對鏡良獨難子能脫屣彈指間戲視此身如髦蠻冠巾擺落逃繻關千金彊弩一笑彎萬錢買盡江南山厭渠世路車輪殷赤腳健倒苔痕斑參寥佛印若是班江湖風月不汝慳汝狂方醒眾所讙我獨見之爲三嘆辧詰孔釋語可刪白雲深處輸君閒

和敬禪師茶偈

飯罷茶來手接時个中日日是眞機建溪顧渚君休問冷暖如魚只自知

睡蛇纒繞黒甜時棒喝全提落鈍機管取一甌先著到三更日出有誰知

魚皷才休客至時摸頭元是最先機不須吸盡西江水一滴曹溪味便知

贈育王堪笑翁

問訊瞿曇老比丘靈山何似雪山頭笑翁底事眞堪笑面似靴皮笑未休

蔬圃

活計園蔬日日新杜陵差慰婦長貧旱薑水芋年時熟春薤秋菘意味眞畦甕防分三伏雨露根常占百花晨荷鋤未省勤耕稼猶愧師門學圃人

和林倅賦郡守隨車雨

旌車勤雨拂參旗大士圎通現白衣鑪穟輕煙方先路雷門急令已宣威爲霖賸作西成計書歲誰云大有稀賢守劬躬民國念食言應笑魯臣肥

和白雪老禪二偈

閱盡恆河水上波聲塵何似泡漚多還師拍板鉗錘後更唱誰家別調歌

檐鐸吟風月半凹黃金布地欠誅茅三更出日眞光景大好欽身正笠包

靈隠慧上人惠詩爲古風以贈

貫休齊已唐詩人當時逸气淩簮紳聲名亹亹逼甫白幽蘭直與梅爭春誰知北面石霜老服勤杖屨皆終身二公所得當蓋世英詞傑句風中塵至今傳者以詩重妙處反爲詩所湮弄翰戲墨𨿽佛事炊沙作糗成饑嗔不欲詩工與字巧緒餘能奪道之眞心宗一了萬法具辯才飛轉陶家輪君不見阿難多聞及辯慧咒語要敵摩伽神

天育二老禪惠示經佛偈答以十詩

二老毫端一滴曹喚醒寱語沒忉忉更無慧可安身處作莫當時立得牢

右一

余塵明極彊分離菩薩如來是阿誰旣道本來無一物將何芥子納須彌

右二

龍宮海藏自分明搕灘頭一任傾因果若還終不昧正須防作野狐鳴

右三

書經猶有遮个在畫佛何曾夢見來玲石玉峯雷雨過梅花昨夜一枝開

右四

三經已是太多羅州去休休更問婆个裏幸然無一事何須終日把甎磨

右五

四十刼來閒坐休忽拋長舌閙藍頭若言面壁爲心法瞿老還輸第一籌

右六

懵懂維摩不二門略無遺囑付兒孫普賢若匪剛饒舌此事如何更吐吞

右七

老胡無聖亦無言驀指虛空喚作禪掌血條痕無著處教誰白地患靑顚

右八

般柴運水老龐禪佛法無多在蜜邊餅汝將來還與汝因師交防更團圎

右九

生老年來病已深灸瘢著艾復難禁六根四大原無有何處求師下一鍼

右十

鄭徳言親覩洛伽觀音相遂依所見繪畫朝夕嚴奉且求贊語敬題其旁

具足圎通性一念本昭徹我與信心人是三無差別凢人未見聖如渴以河說佛身忽現前如水印秋月心精自開遮見根匪優劣念中有大士珠瓔百寶結補陁洛伽相在在猶日揭是名爲正觀倒想作奇絕稽首圎通尊玆念無起滅非相亦非念不盈復不闕惟然觀自在無眼耳鼻舌

拙偈調偃谿上人

昌黎先生入山裏大顚牢把數珠子松下經函著淨瓶照管習之翻卻水丞郎滿擔江西禪行行勘辯撩天鼻偃谿爛嚼雪紙換卻舌頭別參起

雪董寺丞將防平讞安晚來訪因舉似偃谿爲下一則語

佛法方當惡劇時偃谿笑裏袖鉗錘不教管領千云衲打徹頭關更問誰

簡雪窓董寺丞

世路機心走兔迒雪窓一縷不遮藏籋云梯月眞遊戲茅舍何曽外玉堂

聖賢事業在心槃禹稷顏回豈異觀世故波瀾同起滅姓名千古要淸寒

山間大風雨晝夜不止聞松聲撼牀戲成拙語漫錄呈葺芷參溪

顚風橫雨窮山秋樵靑弛擔車停輈松聲撼空吼萬牛轟豗勢欲傾不周晨雞扼吭喑且愁百鳥何敢相喧啾恍疑趙壁環諸侯呼聲動地鏘弓矛又疑變化鵾鵬儔垂天鼓翼南溟或者挽翻河漢流電飛霆擊龍蛇虯不然火烈陸渾丘天跳地踔啼熊猴狂吞狠吐山裂鳩大音奔騰怒相投夢中驚回仙枕遊分明夜宿浙江頭三更潮水掀柁樓蒼茫起坐擁黃綢觸屏喚作錢塘舟此身端坐巖之幽如何兩耳不自由乃與喧寂爲沈浮影蛇石虎以妄求世間萬事浪喜憂大學能定心逸休疾雷破柱方夷猶直須養浩師孟鄒風止韻作商聲謳

和復岫庵賡醻之什

勝地來休沐山程懶忘前艸堂新杜曲詩格舊臨川客乘千珠履翁琴百澗泉參尋幽路滑空想石頭禪大雅千巖秀淸標萬玉前醉扶有宗武屬和得師川境勝堪耡月詩香可釀泉竹林風度在枯坐笑僧禪

安晚堂集卷十一

欽定四庫全書

安晚堂集卷十二

宋鄭淸之撰

和趙從道賦菜畦春富貴

多生菜气粥魚僧味菜還如好色登戲學挑根和露煮正堪摘稻配香蒸【見誠齋詩話】

芝田不減商山樂蔬食誰言孔色矜【孔子見老耼云云去爾驕志與矜色】蒲筍秪應維蔌美鏤鍚何必羨韓膺

送林教授竹【戊戌九月】

玉壺仙骨產蓬萊客授京璜雋武開曽向西山傳墨印【魯直墨以傳千古文章之印】好遊東觀籋蘭臺靑雲直上輕餘子黒發誰量未易才側耳韶簫充雅奏願同觀樂詫州來石鼎煎茶午夢醒羊腸怕聽繞車聲剡舟忽至驚安道漢使新招別子卿交誼從君知絕俗凋年如我最關情鳯鸞先路爲時瑞肯卜筳篿訴獨淸

安晚園戲占

橫塘雨過水初平浪影窺一孔明籬下觸羝五鹿角林間反舌百禽聲柳公權可送行客梅子眞能寛渴兵誰道夏園無所有蓮花端可傲張卿

九日卽事

安晚閒身晚更安蛩宵無夢落金鞍通心白髮難爲染對面靑編盡耐看多謝紫萸占老健喜招黃菊伴秋寒江城借黓生輕暖忽有鳴蛙卻爲官

甕畦籬戶小園林獨鶴相陪省一琴老眡官年從實錄貧依國息寄橫金【毎從官庫質錢】詩盈弓力猶能寸客值騷醒且枉尋楓葉似知酤令緩漂搖醉臉出墻陰

童孫競爽祝雞翁防勘凢將句讀中戲指丈兄誇少壯【樂天有張丈殷兄詩】嬾推庚甲問雌雄窮秋對展三更月迥夜傳呼萬竅風逗曉東相管領舉頭灔灔日車紅

題偃溪聞長老堯民擊壤圗

炊煙萬井著僧居人在康衢畫不如寄語偃溪烘淡墨圗中添我一柴車

謝林治中訪別覺際庵

野服芒鞋踏蘚斑千峯約飭整雲鬟山行陡覺精神健老去惟貪耳目閒步武來尋僧捨舊話言應想夜窓間錢湖難買歸鞍駐料得春衫憶素蠻

正月晦夕夢中作偈覺但記其首兩句遂於枕上足之錄呈慧上人

是身本虛妄覓主了無得誰知日用間顚倒由六賊茫茫前後際生滅在空色賦去主人歸渾家不相識

因筆記賊入空室頌

平生一片癡妄意室中物自言富可待到了貧徹骨一宵入人家百寶認髣髴揀得眞金身明處是泥佛

乙巳三月出湖口占

幾朝花片落書奩未信春光已屬厭猛省淸明今日事家家靑柳壓朱櫩

又

曉日慇懃爲著鞭微風逐旋約輕煙東皇勝景渾如舊西子妝濃喜近前檻外客山今對展禊時朋酒占初筵十年重訪蘇堤柳總付春光入畫船

到龍井寺

竹門斜倚酒家簾石路髙低記水簾炙背老農驚傴僂乘肩癡女笑窺覘數羝人立攀籬落一蝶兒嬉掠繖檐欵約朋從歸去路馬頭應有月纎纎

山圍古寺緑周遭一閣軒騰面勢髙鑪篆得薌抽露穟石泉借茗作雲濤風流二老歸靈鷲筆墨千年續楚騷拙語畱題罥蛛壁暗中摸索媿劉曹

底忙不肯訪禪林山寺何曽避客深奇石韻髙非令色老松皮脫見眞心檐牙徇鐸關幽事溪曲無弦出妙音拂拭少遊碑好在姓名曽記落碑陰

十里輕軒憇佛廬夢身差記蝶蘧蘧伊蒲巧作魚鰕樣矮筍新鑱繭栗株暫到欲陪僧夏靜等間生怕俗塵污計然老去翻多事空挽西施向五湖

旌徳觀

瀛丈移從弱水間君恩泮奐得躋攀茗香壺酒成三事巾褐枝笻占獨班境勝亦能充道勝官閒何似在家閒都猶有桃花在更向西湖訪好山

緑簑靑笠慣菇蒲錯認東湖處士居舟尾笑迎車後客渡頭催買网中魚水程趣戍半規日山意論交千卷書歸去重樓試凝望恍曾雲气矗淩虛

又

半生東甬數間屋一日西湖十首詩回首風光少年客春山擁翠作蛾眉

賜第登樓

避俗懶成癖登樓睡失魔忘機鷗自下開檻蝶相過髙處景差勝靜中春更多君恩何以報歸夢欲如何

又

桃李漫山不是春紛紛蜂蝶趂遊人梅花已帶春歸了分付垂楊浥路塵

病思歸心走兔迒自嗤幻境未渠忘並州便作咸陽看設若桑幹亦故鄕

觀王導傳作

江東老子惠之和九錫牛車慍蔡婆不殺伯仁君信否澹然推分意如何

閒中偶成

病覺身名小閒知日月忙篆香雲四合盆篠竹千章慧性幹成障愁懷弱未張何如莊宇定虛室自天光春過日初永睡餘意未忺露花心翼翼風葉喜沾沾殿後蜂尋穴懷歸燕語檐垂楊在何處落絮防疎簾孟童子中異科而還來訪余於行都賜第輙贈以詩

在昔昌黎公序贈張童子獨出超等夷芳名駕靑史君門藹世勛夐軼西平李宋杜方同休彪炳見孩稚天庭揷犀角星眸炯秋水誦書如焦琴髙下涵角祉朱門共駭聽洗此箏笛耳老翁欲笞兒眼看拾靑紫一朝聞九關賚予出周篚我朝晏與楊炳炳貴名起願子志逺大勤學踵前軌家尊我相知作詩贈歸騎

東湖送藕與葺芷

艸木誰無知葉落能糞本榮枯逓乘除苗實自穮蓘東湖百頃蓮夏日傲趙盾州家浚河渠狝薙甚蕓墾長身萬柄荷髦梗付鍤畚寒煙熨靑鏡時有白浪輥水解毓仙骨根著泉源混外幹乃中腴下益寧上損淤泥胎玲瓏多節竅混沌園丁亦善沒擘波沸魴鱒象株忽仰浮登岸如衮衮誰知絳縣塗可試平叔粉名非玉井船實過秋蘭畹肴蔌雜燕豆葅菜補中壼交梨能養生諼艸亦忘忿空言出好事孰與津燥吻贈君擬條冰差勝羞藻薀

送新姜與葺芷

仲尼胡不撤姜食損智深譏藏戲劇將以愚民豈其然半山失喜爲動色拗執誰解鐫此老一時鑿說契胸臆我疑諗之神農書增壯胃腑良有力呂令音商其味辛調芼魚蔬蘗香稷方冬沃土培其根隴畦分封隨壤息長須視苗勤獻新先時劚取奮鉏棘靑株斯拔薤本重紅萁半露蔆包側駢指驚看產漆園胝足疑爲導積石欲搗芳辛入虀臼爲憐膚理傲金狄僕命薺荼涴詩雅肩差梅桂班內則笑加束縛代書鯉持助饔庖鱠銀鯽旱年宜姜諺有之今年雨多生意嗇小摘酸寒類甲菜大何嬰冒期膝席公羊谷梁汝往哉反音一笑當勿劾【稗官有記公羊谷梁並出一人之手其姓則姜蓋四字反切卽姜字也】

山間錄拙作求敎葺芷俚語將命笑擲幸甚

老我愧不學無以祛六蔽短綆赴修汲深淺忘厲揭毎逢撲凸篇如對葛答謎敵壘或致師何以禦柴曵書林倦回旋筆徑宜睥睨獨自掻背癢誰與解韈系誤墨拙成蠅飲醯癡聚蚋器成多苦窳艸創類茅蕝未善文心雕曷助葵足衞樂只正始音盡發文冡瘞古意窺九嶷詞源決三澨英風韻風雅噩噩規誥誓精剛拏健鶻妥帖律狂猘解注卑虫魚獻納笑蝦防讀檄頭愈疾聽語麋著箄風髙補釣臺天朗摘蘭禊合止按商角刮磨出廉鋭妙指曲不傳奪胎骨可蛻神鍼如運斤拆屋去眼翳又如大醫王刲冑滌滛滯萬象困搜討瑤金拔昆麗司文當執衡卻掃甘擁篲空山闊遊從思君願言嚏蕪詞薦藜藿香芼待姜桂翳桑急壺飱毋爲答飯毳

書西湖雷峯云講主艸書【寶慶丁亥閏夏】

余以執事出郊歸塗午漏下逋暑於雷峯老師肅客乃二十年前所識云上人也因索艸書縱觀成古風十韻以贈

云師一生耽聖艸銀鐵蟠空覷天巧老來逸气未全平筆底鋒鋩猶獨掃開關勇士爭赴敵劍防弓戈奮相繚睡龍決起求頷珠劃木防巖紛怒爪風雷喧豗撼坤軸飛電交橫印淸沼忽然天宇變空澄千丈峯立寒峭張顚驚號智永泣剝筋椎髓爲君飽恨予不習艸書訣九轉枯腸秪自攪云師云師汝誠能春蚓秋蛇幾時了何如認取主人翁破衲防頭紙曉

送黃伯厚入廣

五行在天地惟水明且淸如何南中泉乃獨以貪名水號黒與弱淖汩稱濁涇彼皆有其實所以得此聲山川日秀發九疑羅翠屏扶輿產淸淑丹砂銀石英有泉出其間泠然堪濯纓正坐貪夫累土炭涴玉冰桓山以魋故至今人羞稱柳子愚其溪百世相因仍有如此白水好貪豈其情我欲招夷齊稷之南山汀一洗萬古貪湧雪歸東溟夫君素潔已贈以貪泉銘

送繼一郭處士

聖君如堯舜豈無巢與由計然亦何慕五湖一扁舟之人久不作側席思巖幽嘗聞鹿何君淸芬徹凝旒重華錫嘉號見一光林丘誰謂雅道息競風日悠悠脫冠掛神武有士歸東州笑將金閨籍猛博處士裘鈞天爲開顏曰此夷逸儔大書繼一字虹光屬奎婁宸章軼麟衮正聲出天球淸名奬靜退下視古素侯睿謨廣先憲姱節追前修況今輯眾雋丞弼登虞周明時樂閒暇出處自不侔赤城宅仙子登陸方蓬洲君歸訪司馬坐忘春與秋方瞳照緑發戲轉黃河流煙霧肅逋客隠者應輟耰欵乃輔行色春風生柁樓

安晚堂集卷十二

