蟋蟀軒艸

﹝明﹞劉士驥著

●目錄

顯劉太史蟋蟀軒稿

劉太史公遺稿序

五言古詩

七言歌行

五言律詩

七言律詩

五言排律

七言排律

五言絕句

六言絕句

七言絕句

詔

疏

奏

表

箋

議

對

論

考

記

序

引

說

解

辯

頌

箴

贊

碑

墓碑

墓表

銘

志銘

行狀

行略

文

祭文

書

啟

書牘

●顯劉太史蟋蟀軒稿

神僊中人�神僊字�神僊語此寧肯屈曲久遂人間或耶故曰道人骨寒以�死去�神�牝豈其不死者固自省在也吾年友祝陽�居東海上慱學著書好讀夷堅齊諧諸怪事而喜沖舉修煉之術其�神影道而洗�遠似絕粒之鶴尙其入舍門藜�間�歌咳吐同捨諸�子或齊�或�聲或吳梅越吟秦歌��而先生猲蘇門長嘯孤音振絕只�聽之者飄飄�風�煙�气余嘗嘯謂先生他年鼎成大還共我�泰山盤石上授長生�浩決此際乃�糠�宗相耶�歐恐省物焉�之不�在���中理��俛首向機杼也先生嘆曰鶴長鳧程�能效鄴侯小兒彊相通並耶次黃虀粥曝省�日中每乞靈造物�春�抑吾本兮事余問向海著�何對曰唱道���語����猿嘯差樂吾情而己是時諸�子在能下方以志气功名交勸勉而��嘆先生爲遠人未�先生帰�文益富而形神日益�乃衝�修煉之術彌不衰也而意修往化去嗟乎或人那乃生其故猲�捲長��地間耳今年東使濟上過裏門乃讀先生集而長���序余方浮沈�或中安能以凡去�敍神僊抑道先生之雅尙而�其省僊骨所謂者志者事完成也故敍之

庚申秋日右春坊�諭徳�輪林�����年�華亭張鼐顯

●劉太史公遺稿序

濟南郡中有太史劉允良氏才名噪齊州耳允良沒其子爲輯其笥稿而棗梨之允良�木天者盡可宴也余道其舊耳當甲辰允良舉南宮其於曾太史稱門下士曾太史闈中夢李於鱗謁之覺而淂劉太史羔雉之文莊案遂急�焉乃允良與於鱗���而爲詩文�著闈中事果夢耶眞耶十年而允良業成名宿矣將與於鱗可接跗續蕚乃倏以芙蓉城主人去先是曾太史早辭供奉騎鯨於湘沅守先浚聲迹如�譽星非不霅煜竟霄而不竟曙兩太史向以爲盍簪者後人又且以夢太史也所可醒世者言耳允良笥稿安淂不傳然允良距於鱗可四紀余而文章好尙大變於鱗非古不組無組不古今則誚古組而愛今縑枘鑿不投於鱗幾大厄其說倡於楚漸及余齊亦和之曾公楚人劉公齊人也曾公著作未及睹而劉公固未盡逐風靡如猩之癖酒猿狖之善木者也余觀從右詞人時不相襲未有今以後仇前其劇乃爾元白溫李何嘗笑李杜不直一錢韓柳文振一代亦不剸刃四傑自詫督亢�首故文體自當變而不當仇允良生時曾向余曰自少年濡首李王諸家五臟結矣徙而新日浣不盡顧李王生今日宜另繡其腸如仍以二物四陳自禦不加減刀圭恐黃庭朱衣人不服耳余首肯之允艮不盡逐風靡抑不能卻新嗜其詩文具在溫醇鮮快無不有之爲猩與猿狖良未是佳然世詎屏名釀於篛下棄良材於豫章耶夫允良生四紀之後不害其爲於鱗也曾太史之夢卽千古且栩栩矣

臨邑年弟李若訥題

●蟋蟀軒艸

濟南劉士驥允良甫著

長淸張其孝仲慕甫校

五言古詩

題歲寒松栢圖

重輯內閣藏書有述﹝閣試﹞

詠史藺相如廉頗選體二首﹝館試﹞

書懷

○題歲寒松栢圖

東風吹艷色飛上桃與柳松栢當爾時昂藏不肯受淸霜一夕來葉脫陳根巧紅綠錯如綺轉盻俱烏有松栢當此時色似三春茂造物豈有私榮瘁元非偶彼以穠故凋此因淡而久寫作歲寒圖對我成三友

○重輯內閣藏書有述﹝閣試﹞

名山多逸典宛委並酉陽何如天祿閣棟宇羅縑緗六經日中天諸子星垂芒畢畢稗官流雞跖亦可嘗文祖昔投戈貽玆訓後皇何期二百年屢遭回祿殃遂使右文代祕籍多散亡存者委塵埃半充蠹魚腸餘生逢聖明珥筆列巖廊聊乘三餘暇一摉千古藏辛勤事讎勘對此靑藜光韋編旣巳續寶帙何焜煌披閱如觀海向若嘆汪洋又如遊玄圃觸目皆琳瑯古人薄雕虫豈徒誇墨莊願持丘索言優主追虞唐

○詠史藺相如廉頗選體二首﹝館試﹞

相如奇節士奉璧西入秦張目叱秦王秦王不敢嗔睨柱發上指尢右色逡巡明月還歸趙英風震四鄰如何歸來日卻避廉將軍勍敵方虎視安危使兩人本是蛩與蟨肯爲參與辰丈夫計社稷纖介安足論

廉頗爲趙將趙國安於山秦甲如雲翔不敢窺邯鄲羞與相如伍盛气何桓桓感彼引車避媿悔摧心顏鄙人戇且誖將軍乃見寬負荊一何屈刎頸一何歡冰炭化膠漆此意良獨難不見汦水上徒爲千載嘆

○書懷

陽侯無回波羲和無停輪茫茫穹壤間誰是百年身金屋貯靡曼繡闊羅奇珍奄忽先朝露長夜不復晨四大非我有外物何足論荒丘竄狐兔悲風吹荊榛政與六親聚俄爲萬鬼鄰豈惟鄰萬鬼惡趣�沈淪餘生負奇志髫年慕道眞蹤迹罥名場蝸角爭��悲愉互循環晝夜滑其神窺鏡三嘆息靑絲漸化銀七尺非金石自分成灰塵翹首望蓬壺迢遙愁殺人聖師垂憫惻無乃有夙因甘露一以灑胡菌成大椿稽首庭階蒯感極涕沾襟願言乘寶筏從此渡迷津

●蟋蟀軒艸

濟南劉士驥允良甫著

長淸張其孝仲慕甫校

七言歌行

黃石山歌

乙未會試歸淸明前三日過平原亡妹墳

長短句書惺初記後

二鳯篇

雲間才子行送世調

爲耿吏部尊人侍禦公題冊

賦得上池水贈醫

蠹書魚歌題沈閣師存蠹齋

蓬萊仙宰歌﹝爲鄧來沙外舅作﹞

長安行送楊飬衝年丈使淮安

董太君貞節歌

都城大水行

題楊岷川年伯三壽圖

莫拔白

邊塞苦寒吟﹝館試﹞

元宵行﹝館試﹞

題陶士行運甓圖歌﹝館試﹞

薊門行送友人賀萬壽聖節竣事還部﹝館試﹞

頒歷有感作白駒行﹝館試﹞

麥秋吟﹝閣試﹞

擬唐文皇誕日宴弘文館舊臣十八學士於內殿聯句﹝館試﹞

芝艸歌贈楊君

斷簪吟

漢方壺歌

斑長生歌

○黃石山歌

有道人自言其師在黃石山蓋幾於僊矣因出師手書云適在無極洞與同侶賞不二花後數百言文采爛然勸戒一歸於正又寄一聯云八極渾涵色非色際疑無地一元宛轉空不空中別有天字大於升筆勢飛舞餘甚異之因而作歌

君不見黃石山懸崖千仞不可攀無極之洞深莫測洞裏僊人長玉顏不二花開暎僊闕春風開宴斟瓊液寉駕時時下碧空鳯笙夜夜吹明月我欲從之問丹訣種種塵緣未能絕遙天極目空悲咽

○乙未會試歸淸明前三日過平原亡妹墳

黃塵匹馬徵途遠孤冢啼鴉春日晚我行千里此時歸而向九原何日返柳條綠徧杏花飛欲去不去淚沾衣猶憶去年寒食同時卮酒奉慈闈

○長短句書惺初記後

我聞許旌陽神人授丹訣手握純鉤三尺寒長蛟夜泣秋江月道成飛車向紫煙石函金字畱眞詮云是一千二百四十餘年後應有龍沙八百之地僊柏枝拂地期將迫海內何人是僊伯惺初翁旌陽孫口誦道徳五千言元是玉皇香案吏墮地依然近至尊曾借上方斬馬劍還似斬蛟之劍驚心魂功行未圓不歸去避世聊須金馬門慧刀能斷愛智炬堪破昏鯈忽不鑿混沌竅玄牝長爲天地根惺初翁肖厥祖紫袍寶節天應與名在丹臺玉室中刀圭八口身生羽嗴余學道心尢苦只愁凡骨難輕舉願作寉奴翁其許

○二鳯篇

丹山忽摧桐樹枯鸑鷟長離先後䢐二鳯欷歔鳴復呼長離有惟毛骨殊相與哺之敢言劬飬成九苞美且都來爲一至尊銜瑞圖二凰從之翔天衢醴泉爲漿竹實餔陋彼區區返哺烏髙崗一鳴驚八區好翻樂府鳯將雛

○雲間才子行送世調

雲間自昔多才子磊落尢推張太史明月須償十五城垂天獨擊三千里靑藜夜色映操觚語語風霜字字珠才見蘭苕驚翡翠又看鐵网拔珊瑚有時抵掌談千古舌端玉屑霏霏吐弟畜龍門兄漆園中壘以下何須數正好濡毫待聖明白雲土疑崔轉關情攜將漢殿金莖露歸向庭幃獻壽觥嗟餘落魄慚同調幾度靑燈共歡笑尊�忽漫唱驪歌一片離心對殘照君今策馬出燕關余亦將歸海上山何當其坐秦松下笑指扶桑煙露間

○爲耿吏部尊人侍禦公題冊

岱宗郁盤幾千里天門日觀崚嶒起正气由來生正人耿公故是奇男子明光殿裏惠文冠鐵柱風生鵷鷺寒不愁徑尺龍鱗逆但思披腹呈瑯玗繡衣玉節巡南土欲以澄淸報明主墨吏驚聞簡上霜蒼生喜見車旁雨謾道燻天勢可憑此心元是玉壺冰自有朝廷三尺法殺人媚人吾不能拂衣歸去曾無悔一片丹衷對眞宰靑驄路險竟難行翠栢天寒終不攺世事浮雲轉盻移柱史髙名千古垂卻望岱宗天際聳巖巖气象似當時

○賦得上池水贈醫

上池水原是太乙之眞�泓澄滉漾靑冥間下隔塵寰八萬四千里帝將少許賜神農日遭七十二毒不能死此池潛與瑤池通王母飲之壽千紀後來越人遇長桑才飲視見垣一方帝恐元气太漏泄寥寥千載無人嘗仁齋子何許人無乃越人之後身自非曾飲上池水安得雙眸烱烱如有神旣遡黃庭源還涉案問津直從橘井分遺派丹溪以下何足論朅來賣樂長安市刀圭入口沈屙起來者攢眉去者喜長安冠蓋多如雲何人不識仁齋子仁齋子與君約我聞神僊元可學但苦生來體羸弱君其遺我上池水一勺我且遺君七返九還之靈藥與君憑虛禦風日爲樂

○蠹書魚歌題沈閣師存蠹齋

蠹書魚問爾蠹書意何如相國牙簽三萬軸貯之腹笥了無餘架頭糟粕空堆積我縱蠹之應不惜相國論思密勿中坐令仁澤及昆虫四方有蠹驅除盡書中之蠹姑爾容只今拂衣歸綠野卻把陳編訓來者蕓窻朝夕不停披蠹兮蠹兮知不知

○蓬萊仙宰歌【爲鄧來沙外舅作】

蓬萊之山東海隈飛來南海何奇哉層巒疊嶂郁崔嵬金銀宮闕無纖埃羽蓋飆輪往復回雲中時飲流霞杯帝遣僊令相追陪琴臺無乃是仙臺春風滿縣仙花開祥鸞庭下舞毰毸況君有倩文章魁彼在瀛洲此蓬萊相看冰玉皆仙才暫時分手莫徘徊朝天卽見雙鳧來

○長安行送楊飬衝年丈使淮安

長安城頭日杲杲千樹萬樹雅啼蚤驪歌一曲酒一尊送君遠涉淮陰道憶昔相攜聽鹿鳴少年意气縱復橫君巳靑雲我林薄各天凝望空含情朅來通籍金門下與君俱是忘形者時時聯袂出郊坰狂呼五白酌三雅不謂君乘使者車煙莾雲沙千里餘徵途飛蓋隨鴻雁野館雕盤薦鯉魚舳艫禦尾淸江口水屑竹頭經濟手天子論功應召召與君重醉長安酒

○董太君貞節歌

秋來百卉顏色攺女貞之樹依然在誰其似者董太君苦節應堪泣眞宰欲從夫子向黃壚可憐𦇤褓有遺孤春風寶匣沈靑鏡夜雨蘭鐙照綺疏彼哉眈眈空似虎存孤誓不辭辛苦天教有子兼有孫霄漢葳蕤騰鳯羽從今彤管播芳聲況復如綸出禁城惟有雲門山上月千秋長其寸心明

○都城大水行

屏翳鞭龍龍怒發阿香車聲殷不絕飛廉倒卷四溟波天吳向若舞婆娑須臾千里雨滂沱疑決碧波翻銀河九陌三條生白浪紫金城摧禦溝漲滄海桑田轉眼更河流卻掛窻欞上塌室傾墻聲震天男啼女哭愁相向或如縮蝟依檐前或似啼烏巢樹巓亦有局蹐頺垣裏曉視晴光悲復喜錦帳流蘓半委塵繡褥芙蓉俱濺水蛾眉憔悴立西風問君胡爲乎泥中豈緣行雨仙衣濕不辧淩波羅襪紅試登宣武城樓望處處洪濤禾黍空吁嗟乎萬井沈煙人灑惟有羣蛙喧皷吹

○題楊岷川年伯三壽圖

誰爲三壽圖疑出靈蕓手鍼工精絕奪畫工世間巧藝何不有瑞日祥雲气鬱蔥長松夭矯來淸風靈椿色綠蟠桃紅千年白寉翔碧空馴鹿間過芝艸叢石橋流水波溶溶紫衣童子攜錦軸應有九還眞訣在其中三翁相顧笑且語衣袂飄飄欲輕舉三翁不知何姓名岷山先生乃其侶先生厭次人元是東方曼倩之後身蚤年恥作雕虫技晚歲轉於鷗鳥親春風躡屐泰山頂夜月呼舟泲水濱兩鬢■﹝髟上監下﹞發未全白雙眸淸炯眞有神只今春秋六十九命酒猶能盡一斗卻對此圖成四翁旁觀道是商山叟先王伯子承明廬口含鶪舌侍玉除它日歸來駟馬車晝錦光輝照裏閭況有諸子諸孫如立竹穪觴舞彩紛庭趨圖中之人應不如

○莫拔白

莫拔白拔白轉傷心少壯幾何老巳臨鏡中見白涕沾襟欲拔未拔意沈吟情知拔後還生白且貴眼前不見侵朝如靑絲暮如雪可憐發短根還深萬恨千愁攻一寸人非金石安能任莫拔白拔白白轉多我無柰發何兩輪日月將人磨發無柰我何歲歲花前笑且歌幾多靑鬢沒荒艸白髮白髮何足惱

○邊塞苦寒吟﹝館試﹞

邊艸白邊云黃朔風吹人人欲僵朔風夜卷千山雪茫茫四野人蹤滅水泉不流林木折瀚海層冰千丈結駿馬縮如蝟欲行還復蹶忍冷捉弓刀指墮曾無血驚沙滚滚肌膚裂漫思閨婦寄徵裳關路迢迢音信絕畫角一聲霜滿天空枕鐵衣泣明月君不見將軍夜宴時狐白之裘金屈卮鐙前宛轉舞蛾眉軍中苦寒知不知

○元宵行﹝館試﹞

長安城頭明月吐長安城裏喧簫皷正是太平全盛時共欣佳節逢三五三五良宵春色濃金吾不禁九關通百枝飛焰靑霄滿千炬搖光白月同隱隱麝蘭飄巷陌微微絲管出房櫳塵生寶箑風才暖泥染羅衣雪乍融狹路肩摩人似蟻文衢轂擊馬如龍肩摩轂擊爭馳驟一天煙霧沾雙袖梵宇鯨鍾響未殘酒壚鴛盞香初透此日嬉遊卸玉鞍此時談笑催銀漏談笑嬉遊樂事頻千門兒女鬧芳辰何處不歌落梅曲何家不賽紫姑神別有豪華五侯宅鏘玉鏗金開綺席綘蠟輝連十二欄瑤尊香撲三千客座上蒙茸集翠裘燈前宛轉塗黃額宮移羽換調方新斗轉參橫情正適參橫斗轉露華零聞道君王宴鎬京鳯禦雙闕彤雲麗鰲架三山紫霧明雜沓魚龍爭夜色演紛鶯燕競春聲金蓮卻向空中現玉樹翻從火裏生侍臣共效長年祝聖主偏含公樂情由來聖徳如春育省耕應使家家足燈影花光幾萬重不如一寸光明燭

○題陶士行運甓圖歌﹝館試﹞

朝運甓暮運甓問君何緣勞七尺膚毛不生神聖勤髀肉復長英雄戚男兒墮地須有爲肯把居諸輕一擲九鼎安危系此身聊從閒暇習苦辛往來渾似漢陰叟人非運甓甓運人君不見畢卓甕謝鯤梭劉伶荷鍤醉顏酡王衍捉塵衿懸河坐令荊棘生銅駝銅駝陌上風塵起八翼天門者誰子運甓以心不以指提挈四海亦如此甓乎甓乎誰所圖渡江之楫應不如

○薊門行送友人賀萬壽聖節竣事還部﹝館試﹞

薊門八月龝色濃露華冷浸玉芙蓉盈庭禹貢來殊域遶殿嵩呼徹九重薊門九月龝光老垂楊搖落飛霜蚤一曲驪歌白日斜馬蹄又踏王孫艸臨岐握手蹔躊躇此去關河千里餘西風白雁隨徵蓋野館黃花待使車扶笻騎竹人如蟻遙識雙旌應色喜攜得蓬萊五色云化作甘霖霈千里君王壽域自天開歲歲彤闈獻壽杯願汝乘槎向銀漢一年一度日邊來

○頒歷有感作白駒行﹝館試﹞

太平天子調玉蠋鳯歷傳宣出金屋翠莢初驚淑气回白駒轉覺流光速白駒之去那可旋才看暘谷又虞淵人生安得長少年慚余徒糜大官錢旣不能叩閽一上賈生策又不能閉門獨艸子云玄覩此白駒私自憐吁嗟乎白駒爾何馳霄漢聖主惜陰方待旦

○麥秋吟﹝閣試﹞

三月和風緩翠浪翻畦麥猶短四月時雨收黃雲覆隴麥巳秋腰鐮農父立郊原其說麥秋天气溫連年饑饉幾家存今朝見麥減愁煩歸來茅屋未及飽又聞縣吏催租來打門

○擬唐文皇誕日宴弘文館舊臣十八學士於內殿聯句﹝館試﹞

天開壽域賴平格﹝文皇﹞久參帷握寡石畫﹝杜如晦﹞論功敢與酇侯埒﹝房玄齡﹞諌苑差堪比藥石﹝於志寧﹞名長意短聊守拙﹝蘓世長﹞文藻媿非河東薛﹝劉孝孫﹞侍從先朝曾諌獵﹝楮亮﹞白刃可蹈志難奪﹝姚思廉﹞弱冠窮經巳華發﹝陸徳明﹞輔道靑宮有六籍﹝孔穎逵﹞曳裾授簡承寵澤﹝李玄道﹞肉言吅日徒勞品人物﹝李守素﹞薄劣詎堪檷五色﹝虞世南﹞裁詩難和郢中雪﹝蔡允恭﹞願爲諍臣補衮闕﹝顏相時﹞萬年冖觴調玉屑﹝許敬宗﹞朝陽幸奮鵷雛翮﹝薛元敬﹞春秋頗廠洙泗脈蓋文逵敬歌天保祝明辟﹝蘇勗﹞

○芝艸歌贈楊君

楊君芝艸圖燁燁驚心目絢爛疑排五朵雲玲瓏似攢千瓣玉我聞漢殿芝九莖此是太平天子徵又聞名山芝百種仙人餌之通神明旣非仙人宅又非天子都芝艸之生胡爲乎豈君至性感天地故依馬鬟呈奇瑞不則定緣餘慶長欲與庭除蘭玉爭芬芳君家先墓飛大鳥四代三公人世少云孫或者踵前蹤君不見生芝艸

○斷簪吟

劉子爲侍兒買銀簪巳酉冬觸物而折又旬餘侍兒死劉子悲焉作斷簪吟

斷簪吟未吟眉巳蹙當時簪暎雲鬟綠簪短情何長簪斷情難續少年摧折汝良苦今日見簪如見汝無那見簪人不見此簪應與腸俱斷斷簪吟淚如霰

○漢方壺歌

方壺之山東海東與波上下隨長風鰲背崩摧仙聖�幻形飛八紅鑪中良工制此漢何代質素似與商彛同當日春醪浮淺碧爛醉不知誰氏翁土花侵蝕千餘載中霄寶气橫長虹以何因緣入余手爛然古色搖雙瞳雲中碧落隱還見雨後靑山淡復濃半似丹砂含石隙半似翠羽在蘭叢盡日摩娑渾不厭終身與汝長相從客言神物終當化得失母骨達人胸劉生掉頭笑不應呼童注水插芙蓉還期攜酒隨眞侶醉跨東溟問舊蹤

○斑長生歌

辛亥夏午睡夢有鹿在庭戲呼爲斑長生覺而異焉因爲之歌

斑長生斑長生曾擾文王囿曾趨穆滿庭生來不是塵中物又傍長林丰艸行匡牀午枕見君喜字君長生喚君起雙睫才開蕉影空猶覺呦呦聲在耳吁嗟玆夢何太奇與君俱有煙霞姿爲我駕車遊且嬉千年萬載同襟期

●蟋蟀軒艸

濟南劉士驥允良甫著

長淸張其孝仲慕甫校

五言律詩

題子卿圖

憶先君

哭姻家楊惟孝

杪秋有感

冬夜有懷

寧夏叛日括城中婦女數百送虜聞而賦此

病目廢書時有女弟之蹙

秋夕

憶舊

病

偶成

夜坐

九日

之武城失路

鳴玉娶婦

上先大夫冢

秋日晚歸

書壁

曾老師宴門弟子值雨有作奉和

有感

送吳去聞省親

送金山人

送汪柱河二首

孟堯再至燕賦贈

送寒泉上人

野望

盧溝橋送母南還二首

張烈婦二首

送牛含宇之良鄕令

送吳默衝之河津令

贈韓明府

人日

妻病

觧館聞掖垣報有感久之乃知誤傳

早春同栗社兄褚內弟過飲管宗舜

北墅二首

贈月峯山人山人精形家言又能詩

海鶴山人爲亡室卜葬賦贈

因海鶴訊檀進士

慰醫者羅君哭子

登樓

丁艱在裏�補官之命蓋緣銓部誤題

○題子卿圖

禿節滯穹廬孤臣萬死余歲深羊不乳天遠雁無書報國丹心壯思鄕白髮疏千龝圖畫裏麟閣幾人如

○憶先君

泉路空長夜家園又早春所嗟人事叚不分物華新冠蓋來淸夢琴書委暗塵昊天何以報撫景獨傷神

○哭姻家楊惟孝

年少秤才子詞壇气亦豪靑霄鴻鵠志丹穴鳯凰毛三策未能達一經空自勞那堪年更短玉樹掩蓬蒿

其二

忽憶君相送西郊暫解鞍論心爭勸酒握手願加餐時促悲歡吅一情深去住難早知成死別忍不更盤桓

○杪秋有感

故里千山隔深秋萬木疏無人是知巳何處不愁余哀雁殘淸夢明蟾伴索居病來諸事懶獨愛飬生書

○冬夜有懷

故里諸年少良宵何處遊乘閒尋酒伴扶醉入娼樓白眼元多傲紅顏不觧愁就中誰念我癡坐數更籌

○寧夏叛日括城中婦女數百送虜聞而賦此

狂卒穪兵日佳人陷虜時倉皇隨馬足憔悴損蛾眉殺气旌旗暗邊聲皷角悲男兒盡從逆婦女欲何爲

其二

半生香閣裏步未及中門虎旅一朝亂龍沙千里奔生爲嬌虜妾死作異鄕魂女伴吞聲哭胡天白日昏

其三

萬死到氈城悲風艸木鳴妝非前日態夢是故鄕情鐵騎朝馳野金笳夜遶營單於催進酒忍淚疆逢迎

其四

日落胡風勁山空獵火輝心驚殊俗事淚濕舊時衣易使紅顏老難期白骨歸微身不如雁秋到卽南飛

○病目廢書時有女弟之蹙

生死悲何極淒然臥敝廬可憐雙淚眼空對一牀書有夢迷莊蝶無心辧魯魚此身如電露伏枕惜居諸

其二

骨肉幽明隔愁來未可支病多罹索寞淚盡眼迷離隱幾靑編廢垂簾白日移幽窗吟自苦嗚咽不成辭

○秋夕

夜色千家月秋聲萬木風杜門塵事隔呼酒病妻同逸興蓬山外微軀藥物中半生空碌碌辛苦爲雕虫

○憶舊

鄕書初薦鶚秋色滿靑袍名姓空雞口文章豈鳯毛便思依日月何意困蓬蒿歲晚山城臥排愁仗濁醪

○病

長日惟髙枕衡門掩薜蘿馬卿猶善病羊仲不相過空老靑春色誰酬白雪歌業身元是幻吾欲問維摩

○偶成

漫誇千里足世路自崎嶇暇日供吟眺浮雲任有無迹堪羊豕混名可馬牛呼剝啄門慵啟閒身且據梧

其二

春風三畝宅夜月幾編書紫气蒯緱在淸霜蓬��幸爲廉吏後敢羨富兒居天豈私貧我逍遙任所如

○夜坐

風雨閒庭暮苦吟頻剪燈殘編看易厭往迹邈難憑世味淡於水禪心淸似冰從它畫麟閣且自伴魚罾

○九日

佳節同愁至孤吟到夜闌殘燈妻臥病細雨雁驚寒濁酒終難醉黃花不忍看年年秋色好人事幾悲歡

○之武城失路

路岐人迹斷轉盻易東西慘淡黃沙冷躊躇白日低難憑老馬智疑聽鷓鴣啼莫灑楊朱淚浮生處處迷

○鳴玉娶婦

生兒今有室稍慰向平心共羨成翁蚤翻悲閱世深頭顱今老大蹤迹尙浮沈更覺思親苦停觴淚滿襟

○上先大夫冢

劍履閉重泉沈沈十二年迷離秋艸徑慘淡暮雲天積雨陷墳土陰風飛紙錢獨將一杯酒和淚滴寒煙

○秋日晚歸

明霞連皎月紅白各爭妍暝色催歸馬秋聲咽亂蟬村村皆碧樹步步是蒼煙轉覺馳驅苦筋骸異昔年

○書壁

年年窮鬼狎日日病魔侵綠鬢將成雪丹砂未化金浮雲多變態流水少知音躍冶吾何敢浮生任陸沈

○曾老師宴門弟子值雨有作奉和

怪底開筵日甘霖雨度逢【前老師見柱亦備大雨】吾師多雨化諸子共雲從政好傾浮蟻於今起臥龍衝泥歸去怯馬上聽昏鐘

○有感

世味成雞肋吾生任鼠肝終翔千仞遠聊借一枝安旅服春光暮吟窻夜色寒■﹝山昔﹞湖煙水闊夢遶舊漁竿

○送吳去聞省親

別酒薊門道歸帆江上潯白雲千里目烏鳥百年心驛路春花滿家園夏木深嗟余戀微祿送爾一沾襟

○送金山人

當時一尊酒同醉■﹝山昔﹞湖春不謂來燕市依然見故人淸吟淹歲月短褐傍風塵蒯劍無勞嘆雲山處處新

○送汪柱河二首

明月光初剖連城價可期如何金馬客卻動白雲思秋艸隨車轍塞花映酒卮斑衣縱可戀莫負聖明時

其二

碣石談天侶相看臭味投忽驚同調別添得異鄕愁河水帆前月嵩山杖底秋風塵余亦厭願逐子長遊

○孟堯再至燕賦贈

君去梅初發君來桂欲芳西風遊子騎今雨故人觴轉覺年如電相看鬢有霜無勞念兒女離合是尋常

○送寒泉上人

空門無住著來往偶隨緣客路白雲遶禪心明月懸聞鐘尋野寺洗缽向寒川想到東林下天花滿法筵

○野望

野望風煙迥羈愁節序新惟應芳艸色猶憶故園春車馬塵中事琴書病後身靑山無限好不屬宦遊人

○盧溝橋送母南還二首

膝前歡未久忽復泣臨岐歸去又千里別來知幾時雲光迷驛路塵色黯徵帷佇立不能返心隨馬足馳

其二

系馬盧溝岸垂楊色未深別離慈母淚畱滯異鄕心貧怯金辭橐衰憎雪滿簪介山如可學將母向遙岑

○張烈婦二首

忍負重泉約貞心天地知自憐生是贅翻覺死如飴鏡掩鸞沈後簫停鳯起時沂川流日夜不盡此情悲

其二

本是於飛侶狂風比翼分何難棄人世或得傍替君黃壤千年夜瑤臺萬里云殉名非爾志彤管自流芬

○送牛含宇之良鄕令

雙鳧非遠去不必悵離羣巳作郎官宿還依帝闕云驥堪空北土琴可續南燻自是咽喉地賢聲天下聞

○送吳默衝之河津令

又喜除書下依然縣大夫斷山存禹鑿芳艸滿殷都問俗刀爲犢來朝舄是鳧丈夫宜�豎不必嘆驪駒

○贈韓明府

怪來郎宿燦韓斗瑞光凝沈水無凡調追風有異能恩波甘比露宦味冷於冰明主重循吏璽書應見徵

○人日

物色帝城好煙光人日晴宦閒多嘯傲地僻少逢迎彊仕身無恙歡歌世太平靑尊長不竭白髮若爲生

○妻病

愁極門常掩愀然對病妻琴中鳯語咽枕上蝶魂迷桂醑尊空貯葵箋句懶題南華時自現生死總堪齊

○觧館聞掖垣報有感久之乃知誤傳

三載玉堂中回看事巳空姓名成畫虎文字悔雕虫棄婦無歸日飛花一任風浮生蠻觸戰不必問雌雄

○早春同栗社兄褚內弟過飲管宗舜

幾載隔風煙芳杯此共傳朋儔仍故里景物是新年坐久渾忘醉談深漸入禪堪憐童稚友轉盻欲華顚

○北墅二首

燕山久爲客舊業委荊榛不謂重來日依然四望春鳥啼如訴別花笑似迎人欲向菟裘老寧愁生計貧

其二

一引東山去歸來幾歲華舊鄰翻訝客新僕未��庭滿生孫竹林喧哺子雅所嗟容鬢攺且賞未殘�

○贈月峯山人山人精形家言又能詩

碧落宵宵月蒼山處處峯雲煙共藻思天地任萍蹤旅況愁邊酒鄕心夢後鐘靑烏一編在誰觧好眞龍

○海鶴山人爲亡室卜葬賦贈

客來從禹穴卜築近云亭鬢與酒同綠眼將山其靑曾尋騎鶴侶傳得撼龍經我有埋香恨從君問地靈

○因海鶴訊檀進士

客路曾傾蓋幾年淸夢中嗟余潘鬢攺訝爾郢歌工壁吐懷中月鵬翻背底風相思逢野鶴一札寄遙空

○慰醫者羅君哭子

羨君千樹杏樹樹媚春陽卻怪謝庭艸翻摧秋夜霜抱麟知有待浮蟻醉何妨且喜靑囊底猶存種玉方

其二

君是東門吳何緣淚欲枯空懷肘後訣竟失掌中珠埋玉情何慘生蘭夢豈誣活人陰隲在明歲鳯將雛

○登樓

殘暑千家雨斜陽萬木蟬登樓望秋色何處不淒然宦況銷頒白年華付艸玄浮生是泡影吾意欲逃禪

○丁艱在裏�補官之命蓋緣銓部誤題

啟事勞銓部微官奉玉音卻緣除目錯翻見主恩深久矣煙霞疾�其風木心涓埃何日報霜發巳盈簪

●蟋蟀軒艸

濟南劉士驥允良甫著

長淸張其孝仲慕甫校

七言律詩

登岱

秋日泛舟西河

丙戌秋母病

冬日再泛舟西河

滿阪

送胡山人

途次偶成

元�

大司馬白川劉公捐館二姬同口死之長君肖白托髙丈索詩爲賦二律

戊戌五月遷安令雷君卒於官余夙辱小友之愛於己亥正月念三日夢謁君傳捨中君畱飲言笑不異生平余忽悟幽明路隔亟辭趨出君隨而吟曰死生別巳久今夕共禦杯忍淚送君去此去不復來旣出門猶聞嗚咽聲余亦慟遂覺余甚異焉賦詩一章

寫懷

冬至

給諫楊公買園北郭聞迫近先壠以劵見歸賦謝

夜酌

偶成

奉賀曾老師宴門弟子之作

題孟封翁冊

題江都陳明府曾祖百歲翁冊

送周令潛舅趙君

送楊太公

送楊克之年兄使衡藩便道旋裏

送汪容庵奔喪歸

贈智王二孝廉

淸明作

荊州貳守丰城雷元亮久客都門將之官金陵詩以送之

送楊似山之汾陽司理

寄題周文恪年伯祠堂

髙別駕精十筮與仲覲善賦贈

送趙初安南還將奉部檄從大中丞蓋舉北畿武闈者三矣

仲覲遠程士明攜具見過惜別黯然情見乎辭

別仲覲

別遠程

別用沈

畱別木仲兼索其詩時木仲亦將東歸

上於與余先後以省親請告君旣還朝余始戒行君詩贈別有峯髙日觀輝�錦之句賦此奉酬

畱別王道昭

九日憐芳菊詩﹝閣試﹞

賦得霜前白鴈﹝館試﹞

南郊陪祀有述﹝館試﹞

曲水流觴﹝閣試﹞

北郊陪祀﹝館試﹞

奉詔修省宿院中書懷﹝館試﹞

長安秋興﹝館試﹞

至日用杜韻﹝館試﹞

喜歸

壽雷毋﹝中丞公之配以十月望日生厥子荊州郡丞新拜南都之命﹞

謝平原趙孟堯惠酒

壽業師進齋先生

壽鳳岡楊老伯

○登岱

佇立髙峯眼界寬回看石徑巳千盤春陰綠合層崖樹初日紅搖大海瀾龍口泉聲千澗雨天門風色四時塞振衣一嘯塵寰外我欲馮虛縱羽翰

其二

探奇雙屐躡蒙茸身在瑤天第幾重風落鍾聲靑帝觀霞明樹色丈人峯秦碑漫滅蒼苔合漢檢銷沈翠靄封七十二朝隨逝水山形依舊削芙蓉

○秋日泛舟西河

西風騎騳尋幽境忽聽漁歌喜欲狂卽棹扁舟隨綠��寒波萬畝靑漁人款乃正堪聆無邊落葉隨流水何處飛鴻下遠汀風拂蒹葭秋瑟瑟煙侵楊柳晚冥冥同來勝地須沈醉莫向靈均學獨醒

○丙戌秋母病

寒山木落正愁余那更髙堂病未除悶坐西風調藥物愁臨殘月檢方書垂垂客淚靑燈後切切虫聲白霞初遙夜徘徊無限意只應明月鬢毛疏

○冬日再泛舟西河

川流渺渺接長空朋輩同來訪釣翁返照光搖漁艇外浮雲影落酒杯中煙波迫暮偏增碧霜樹侵冬未減紅但有淸尊皆樂地步兵何事哭途窮

○滿阪

到此淒然有所思欲尋往迹悵何之西風綠艸夷齊塜寒月蒼松舜禹祠雷首古今云色麗黃河日夜水聲悲登臨巳抱千年恨況是窮民野哭時

○送胡山人

邂逅知君天下士坐中談吐气驚人揮毫巳見詩無敵倒杖還看術有神綠蟻斟來不辭醉黑貂敝盡未言貧可憐落魄風塵久此日才歸萬里身

其二

範叔袍寒朔雪侵悠悠世路幾知心一官塞上功名薄十口天涯歲月深自爲耽詩生白髮誰因買賦贈黃金故園歸去逢春色憶我能無寄好音

○途次偶成

十年蹤迹滯窮途今歲公交車又帝都誰樹壇前新赤幟我投囊底舊明珠馮驩雙鋏還悲感郭隗千金定有無蠻觸雌雄那可料客窻尊酒暫歡呼

○元�

病餘拂曙一登樓積雪全消宿霧收朔气巳隨蓮漏換春光新向柏尊浮卽看林墅芳菲滿凖擬壺觴汗漫遊獨有壯心驚歲攺風前忼慨看吳鉤

○大司馬白川劉公捐館二姬同口死之長君肖白托髙丈索詩爲賦二律

丹城鶴駕去何之腸斷孤燈照繐帷金穀繁花春�老瑤臺淸夢夜相隨紫鸞舞罷魂難返黃鳥歌來調轉悲媿殺白家楊柳色一枝裊娜任風吹

其二

�露聲中玉筯揮傷心駢首系羅衣自憐紅粉生無�同赴黃壚死是歸燕子樓空明月在鳳皇肅歇彩雲飛寒鴉亦識人間恨常向墳頭叫夕暉

○戊戌五月遷安令雷君卒於官余夙辱小友之愛於己亥正月念三日夢謁君傳捨中君畱飲言笑不異生平余忽悟幽明路隔亟辭趨出君隨而吟曰死生別巳久今夕共禦杯忍淚送君去此去不復來旣出門猶聞嗚咽聲余亦慟遂覺余甚異焉賦詩一章

塵世功名未白頭不堪玉樹忽驚秋宓琴響絕臺空在雷劍光沈水自流雪夜命舟無舊興山陽聞笛有新愁還迷笑語休言夢廿載論交是夢遊

○寫懷

蚤年詞賦學相如中歲耽玄讀道書五色毫存空自�九還丹就竟成虛踟躕路灑楊朱淚寂寞蓬生仲蔚居馭鶴雕龍都罷想且將蹤迹混樵漁

○冬至

仲冬風日正淒涼葭管灰飛動一陽已見歷頭傳歲月還驚屐齒嚙冰霜羸形似鬭梅花瘦愁緒偏隨繡綫長寂寞小樓耽伏枕兒童莫漫進霞觴

○給諫楊公買園北郭聞迫近先壠以劵見歸賦謝

迷離禾黍傍荒丘樹咽悲風鳥亦愁豈謂平泉分片地遂令玄塜可千秋眠牛敢望垂餘蔭化鶴還應憶舊遊欲把明珠報明徳鮫人惟有淚潛流

其二

抔土荒涼宿艸萎故人相憶尙含悲卻將金穀園中樹畱作徐君壠上枝十載盍簪成大夢九原埋玉動深思英靈寂寞歸何處生死交情知不知

○夜酌

雨過新涼病骨淸髙城凝望夕煙生百年浮世空杯酒萬里長空自月明卻憶同袍靑夢隔時捫短髮壯心驚子虛賦就誰欣賞四壁蕭條綠綺橫

○偶成

名場憔悴欲成翁卻向玄關苦用功紫府依然天地�金丹似在有無中還披蠹簡消淸晝謾想鸞驂透碧空多少臨岐楊子淚人間天上總途窮

○奉賀曾老師宴門弟子之作

幾載陵陽積淚痕剖開明月是殊恩敢期附驥能千里且喜登龍共一門帳擁管弦淸韻合庭栽桃李綠陰繁片雲頭上還催句郢調何人許細論

○題孟封翁冊

蚤年彩筆冠時髦晚歲芳尊對楚騷韋氏一經名獨盛尙平五嶽興偏豪人如畏壘淸風遠家近函關紫气髙誰向池頭裁五色河東瑞鳳有奇毛

其二

迹隨鷗鳥共徜徉心逐鵷鶵千仭翔陶徑菊松爭晚色謝庭蘭玉鬭春光天垂紫誥雲霞爛人醉淸尊歲月長夜望少微多瑞彩文星況近帝星傍

○題江都陳明府曾祖百歲翁冊

南極祥光燭少微靈椿幹老狎霜威六朝甲子雙靑鬢四葉兒孫五色衣野鶴形容疑得道海鷗伴侶總忘機象賢又是神仙令玉舄淩空萬里飛

○送周令潛舅趙君

短笻長鋏久風煙俠气還應似少年客況屢酣燕市酒鄕心時夢太湖船平蕪遠道歸程好叢桂深山樂地偏似舅有甥在金馬不妨蕭散臥林泉

○送楊太公

衡門白首艸玄文有子揮毫傍五云燕市蹔依金馬署鄞江還憶白鷗羣風生南浦舟催發花滿東籬酒易醺漫道木蘭朝露好金莖應自九霄分

○送楊克之年兄使衡藩便道旋裏

盛代賢良第一人從天擁傳下東秦剪珪特錫周同姓負弩爭迎漢使臣風起滄波回浩蕩雨晴嶽色鬭嶙峋壯遊此去如司馬史筆應知玅入神

其二

蕭蕭四牡立郊坰胙土恩頒自漢庭地接岱宗山作礪天移太乙使爲星賓筵授簡毫生彩客路飛軺艸送靑歸去萊衣歡不極也應回首念堯蓂

○送汪容庵奔喪歸

才名藉藉滿詞場郢調何人許鴈行東觀夜��吐焰北堂春艸忽飛霜黃河木漲停徵騎赤壁雲開見故鄕燕市酒人誰是伴鴻書悵望楚天長

○贈智王二孝廉

曾於槐市見各流把袂相看意气投一別關山勞遠夢十年京國續前遊文壇逸興花生管旅捨長歌蒯作緱政值曲江春色麗看君得意驟驊驑

○淸明作

東風處處囀黃鸝和雨和煙楊柳垂春色王孫芳艸路旅懷寒食落花時愁中白髮偏相逼病裏丹經彊自披回首齊川暮云隔松楸蕭瑟不勝思

○荊州貳守丰城雷元亮久客都門將之官金陵詩以送之

詩名藉藉滿江關未許三春花鳥閒已佩於將似雷令還攜明月傍荊山禁城柳色疏煙外驛路蟬聲落照間到處淸尊可乘興風塵應不損紅顏

其二

展驥知君萬里才風霜何事滯燕臺靑門忽聽驪歌�白下應看紫气來六代風流共抵掌三山霞色����囊有�何嘗寄矯首�云一鴈回

○送楊似山之汾陽司理

才唱驪駒動別愁蟬聲艸色路悠悠太行雲起千年白汾水風生萬木秋行縣隨車時雨潤訟庭罷案暮煙浮四知自自是傳家學縱有黃金敢夜投

○寄題周文恪年伯祠堂

文恪祠前綠艸滋騎箕縹緲去何之乾坤竹素名千古伏臘椒漿奠一卮峴首碑存人灑淚錦城栢老客題詩九龍嵐翠橫天際髣髴當年壁立時

其二

兩朝鳴玉紫宸班直節崚嶒不可攀一自夢魂遊帝所獨畱眞气照人寰音容想象有無裏俎豆輝煌天地問賴有子長傳史筆遺書不必付名山

○髙別駕精十筮與仲覲善賦贈

名士風流儱郡年歸來俠气尙翩翩持螯爛醉燕臺月握麈髙談碣石天其道公明眞善易誰知曼倩本通僊衝情不愛侯鯖味載酒惟應問太玄

○送趙初安南還將奉部檄從大中丞蓋舉北畿武闈者三矣

杯酒風塵恣嘯歌朅來歸夢遶煙蘿十年作客身無恙萬里封侯骨若何李廣技成堪射虎右軍書罷但籠鵝誰銘一片燕然石待爾它年倚劍過

其二

艸靑南浦送君行俠气翩翩結束輕驥發燕臺眞歷塊壁藏趙氏可連城雕弧葉向風前破彩筆花從夢裏生幕府自能容揖客何愁國士不知名

○仲覲遠程士明攜具見過惜別黯然情見乎辭

驪唱一聲春色闌禦杯聊復盡淸歡君仍漢苑聯遊騎我欲齊川理釣竿故里賓朋歌雪少異鄕兄弟聚星難傷心洛誦齋頭月不是而今把袂看

○別仲覲

夜堂剪燭聽玄言春野看花倒綠尊久向金門偕吏隱卻因彩服憶鄕園長楊賦就名堪�叢桂攀來思轉繁碧艸漫憐南浦色王孫歸路總消魂

○別遠程【丰城人】

汝是當年曼倩才常將調笑侍蓬萊劍搖北斗星光動筆挾西山雨色來把臂同聽燕市築分攜轉戀渭城杯懸知後夜恩君處月照空梁遠夢回

○別用沈【中州人】

東觀何人不綴文若論英玅總輸君雄談倒瀉黃河水逸思橫飛太室云媿我鷦鷯難附翼於今鴻鴈忽離羣單車明日懷人切回首蓬瀛隔夕曛

○畱別木仲兼索其詩時木仲亦將東歸

諸君賦別多情思何事王猷少贈篇幾載佩搖蓬禁月一時�散薊門煙岱宗秦樹秋聲壯瀛海扶桑曙色妍我欲與君同躡屐遠尋眞侶問長年

○上於與余先後以省親請告君旣還朝余始戒行君詩贈別有峯髙日觀輝�錦之句賦此奉酬

憶昔藜光照木天共瞻親捨白雲邊當君紫禁重來日是我滄州獨往年驪唱暫時同濁酒魚書何處得新篇那堪日觀峯頭立指點吳門練影懸

○畱別王道昭【西河人】

誰似河汾後裔賢太平奇策聖明前肯將辯口論堅白獨有深心守太玄祕館交情同捨重他鄕離緒暮春偏故圍髙臥逢秋色悵望鴻書薊北天

○九日憐芳菊詩﹝閣試﹞

陶家籬畔秋容好況過重陽逸興賖幸有金英開爛熳何妨烏帽對欹斜采來襟袖香沾露泛入尊畾色暎霞桃李千山搖落後孤芳憐爾傲霜華

○賦得霜前白鴈﹝館試﹞

才見秋光著井桐俄驚素羽起西風先期巳覺霜華至入望渾於雪色同亂點蒼煙明滅裏髙依玉宇有無中特傳楡徵人苦嘹�寒聲徹漢宮

其二

逸翮遙從絕塞歸玉關云色冷沽衣靑娥故倩傳霜信金帝偏教借素輝月湛長空羣歷亂沙明極浦影依稀帛書欲達君王側不怯淩風萬里飛

○南郊陪祀有述﹝館試﹞

衝灰朔气移泰壇星斗夜低笙鏞六變鳴周﹝下有逸文﹞

其二

太乙壇開霽景妍紅雲縹緲護均天羲和正迓初長日祝史應祈有有年音叶雲門飄碧落影搖田燭破蒼煙小臣鵠立凝眸久疑有龍顏寶幄前

○曲水流觴﹝閣試﹞

春日春煙碧澗隈羣賢修褉興悠哉試看宛轉桃花水卻泛輕盈竹葉杯細藻搖風相掩映纖鱗呴沬共濴洄蘭亭勝事無今古辭翰慚非逸少才

○北郊陪祀﹝館試﹞

玄郊展禮報玄功五夜神光滿碧空靈皷飛音天籟裏黃琮呈彩月明中漸看玉佩千官集共祝金相四海丰聖主精誠先俎豆遙知黻冤坐齋宮

○奉詔修省宿院中書懷﹝館試﹞

修省朝來奉玉音夜堂孤燭對沈吟風雷未測皇天意宵旰偏勞聖主心仙掌月明雙闕近羽林云擁九關深腐儒無計排閶闔獻�空懷一寸忱

其二

明樓巳訝飛狂火泰畤還驚起怒雷千古異災頻歲見九天和气片言回禹鐘會見人人擊湯网行看面面開更思珪璋崇祀地從今應有翠華來

其三

紫塞烽煙未罷兵黃河波浪轉縱橫可堪土木興靈囿空有金錢積大盈道上豺狼猶怒攫澤中鴻鴈自哀鳴忠臣已竭包胥淚賴有玄穹悟聖明

其四

徙倚空庭望紫微星辰髣髴見垂衣龍顏共想金輿出豹尾頻勞白簡飛寰海有無歌帝力朝廷曾否答天威不知魚水何時洽黃髮而今半欲歸

○長安秋興﹝館試﹞

縹緲雲霞護石渠漫隨英俊曳長裾月明玉署虫吟候露冷金波木落初抵掌縱談千古事閒情淸對一牀書太平未上河汾策祿食驚心帝寵虛

其二

金壼漏盡啟重關上苑秋聲萬木間月月祥光臨北極蓬萊佳气接西山皂囊露濕螭頭靜黼座煙浮雉尾閒敢道君�今萬里彩雲多處是龍顏

其三

試問昭王駿馬臺迷離蹤迹掩蒿萊薊丘霜落遙天淨碣石颷寒大壑哀沙漠百年胡運歇風雲千載帝圖開於今豈乏黃金價不是當時郭隗才

其四

文皇定鼎古幽燕陸海爭誇督亢田白浪忽驚沈大地蒼生何計問髙天人煙幾處秋原裏野哭千家夕照前獨有五陵豪俠子玉鞍珠勒政翩翩

其五

淅淅商飊萬卉殘靑蔥宮樹不知寒侯家池館秋容好戚裏笙歌夜色闌咲口幾人開綺席饑兒何處覓金丸珊瑚猶自殊方貢聖主應憐道路難

其六

西風一鴈度邊城日暮雲沙野火明白羽搖空來朔气金笳吹月動秋聲胡兵猶擾長楡塞漢將誰屯細柳營自笑窮年事鉛槧欲投柔翰請長纓

其七

齊川廿載混魚蓑乍向長安逐玉珂雙鬢風塵驚老大一身天地任羗跎寒砧薄暮催楊柳旅夢淸秋戀薜蘿欲報春暉憐寸艸白雲矯首泰山阿

其八

井上梧桐減綠陰階前蟋蟀動淸吟滿天明月三秋色一夜西風萬里心病骨漫誇龍劍在離懷空悵鯉書沈停雲詩就頻回首黃菊丹楓滿故林

○至日用杜韻﹝館試﹞

蓬萊曉月照鵷班萬國冠裳候聖顏廣漠風回殘雪落攝提星轉一陽還遙瞻禦輦瓊階上共想宸旒黼座間空食大官無寸補每逢節序憶靑山

其二

一鑪一幾一繩牀文史三冬定幾行暖逼葭灰初應律寒淩梅樹不飛香璇璣轉覺催堯歷繡綫誰當補舜裳每對靑藜愁夜色欣看化日漸舒長

○喜歸

禽聲樹色遶山房客路紅塵夢巳忘金馬幾年聊避世斑�此日喜還鄕盈尊皓月池邊酒一枕淸風竹�牀更想云衢生羽翼亟尋鴻寶舊時方

○壽雷毋【中丞公之配以十月望日生厥子荊州郡丞新拜南都之命】

小春梅萼政飛香三五涼蟾萬里光恰喜鸞章來紫闕何妨鶴髮對瑤觴傳家一劍從雷煥入饌雙魚近武昌況是象賢新拜命鐘山佳气板輿旁

○謝平原趙孟堯惠酒

每到平原常獨醒都郵風味詎堪誇寧知從事靑州客卻出平原趙勝家色奪金莖新滴露香欺玉井半開花肯教十日同歡飲那得閒愁入鬢華

○壽業師進齋先生

依然桃李滿門庭身老煙霞似鶴形鏡裏不添雙鬢白齋頭猶伴一氈靑天教南極明秋夜人道東方是歲星漫詫非熊今入夢伏生九十尙傳經

○壽鳳岡楊老伯

伯起冰心天地知歸來壁立也堪怡家園自辟蓬三徑宦轍猶傳麥兩岐丹穴有雛皆彩鳳靑尊無處不黃驪不須厭次尋遺訣自見蟠桃結實時

其二

林壑棲遲樂有餘滿庭蘭玉更誰如尊前喜見雙鳬�門外猶存五馬車此日瑞麟曾系黻何方靈鳥爲傳書苟家夜夜占星聚況復弧南照太虛

●蟋蟀軒艸

濟南劉士驥允良甫著

長淸張其孝仲慕甫校

五言排律

下第上太史尊師劉公四十韻

送賈廣文會試

苦熱

癸巳秋大水

途次感述

奉壽懷翁曾太老師三十韻

送王光祿擢大理郡倅荊州人代

送江都陳明府

魏大中丞雙壽

題沈封翁崇徳冊

爲汪給諫尊人題冊

送範元展年�使淸源便道過裏

爲李吏部尊人題冊

爲燕年伯題冊

夏日彈琴奏虞帝南風之歌有述﹝禦試﹞

秋祀恭謁長陵詩﹝館試﹞

賦得玉壺冰﹝館試﹞

賦得艸色遙看近若無﹝閣試﹞

賦萬壽聖節賜百官寶鈔﹝閣試﹞

賦得春鳥隔花聲﹝閣試﹞

送陜萊玉公祖應召入朝

○下第上太史尊師劉公四十韻

昭代詞林客何人筆似椽累朝鍾間气三輔挺髙賢精自長庚降文從太乙傳風流題柱日英玅棄繻年揮塵譚霏屑操觚思湧泉碧霄扶鳳翥滄海起龍眠赤電眞空冀黃金正積燕璧償城十五鵬擊水三千斫桂香沾袂看花色映韉蘭臺閱緗素蕓閣事丹鉛紫禁堂爲玉淸宵炬是蓮雲光爛蓬島日影媚花磚直筆董狐後雄才司馬前朱弦鳴絕調白雲唱新篇入握隋珠瑩侵眸蜀錦鮮抉奇窮奧窔蜚譽滿垓埏視艸膺宸眷掄才秉化權春蠶聲競速宛馬步爭先鄒律陽和轉秦銅朗月縣山輝識虹玉鬥气辧龍淵推轂心殊切司衡意豈偏微生

洛有幸濫陶�蹇劣儕騏驥輪囷雜梓楩仁人虛剪拂薄命轉屯�夢墮天門外行吟澤水邊暴翥鯤未化點額鯉空還五技窮梧鼠三年敗木鳶郢書寧偶誤燕石自堪捐雞肋那供嗜娥眉敢鬭姦禿毫花不發駒矢葉難穿忼慨彈馮鋏荖跎讓祖鞭美芹空欲獻苦李復誰憐匿影匡衡壁謀身季子田髀生時去矣趾刖淚澘然甑破情猶系舟焚志益堅燕歸思大廈蠹老戀殘編畫虎翻成誚登龍或有緣指南迷可破奔北恥應湔悵望風煙隔躊躇歲月遷何時問奇字一覩子云玄

○送賈廣文會試【君蜀人】

峨眉天半色彩筆鬭崢嶸白雪髙詩調靑氈冷宦情才名洛陽少經術濟南生【君治書】灑泣曾三獻逢時定一鳴風前鵬翼健花裏馬乕輕更奏淩雲賦懸知漢主驚

○苦熱

何事陰陽炭偏於六月燃乾坤皆火宅池沼是湯泉無那羲和駕來乘赤帝權汗揮眞似雨吻燥欲生煙

○癸巳秋大水

翳申宵怒盆翻徹五更火飛狂電影山裂迅霆聲其訝銀河漏還疑碧海傾詰朝看四野大水抱孤城勢撼乾坤動光搖日月明誰知鬲津溢翻與具丘平破宅隨波去奔濤共樹爭橋湮無馬度竈廢有鼃鳴闤闠頻移舫庭除可濯纓桑田渾欲變蔀屋總堪矜艱苦遷居計淒涼望歲情何人達旒纊亟命緩秋徵

○途次感述

檢點生平事依稀夢裏身亡羊都是幻得馬也非眞童稚伴螢雪賓朋誇鳳麟親庭侍朝夕客路逐風塵燕闕彤雲繞秦關紫气湮梁園三見雪虞�兩逢春驅馬時驚險維舟數問津毋勞嘆行役所冀脫沈淪沽酒齊城市論文濼水濱孫陽收款叚匠石采輪囷一鶚書初上雙龍气不馴秋闈欣奮翼春浪阻攀鱗獻策情猶郁聞詩迹巳陳露晞難戀薤霜冷蚤摧椿幾杖虫絲滿松楸馬鬣新泣烏空有淚羅雀竟無賓明月憑誰識幽蘭秪自糿兔株誤田父魚肆困波臣賦豈千金買歌惟一劍貧人情多慘淡世事轉酸辛離合常縈念存亡益愴車光陰頻轉轂天地獨沾巾頓覺浮生苦勤將大道詢焚香閱雲笈埽室迓颷輪脫俗酬初願耽玄了夙因一瓢延歲月孤燭守庚申玉液朝恆煉丹鑪夜獨親何當到兜率獨自戰波旬謾詫心如石終愁鬢似銀瑤池限滄海紫府隔靑旻祕訣寧傳我微名苦系人觸蠻競雄長儵忽鑿眞淳李苦何堪笑桐焦或見珍請纓謀儻售題柱志還伸蹇足慵追速纖蛾恥放顰鄕書難寄鴈旅服欲懸鶉托迹元丹壑馳心又紫宸未能齊得喪無乃殢貪嗔春色催歸騎煙光映釣綸唾壼休浪擊萬事任陶釣

○奉壽懷翁曾太老師三十韻

江漢有髙士淸時第一流長庚符瑞應大酉恣旁摉麗藻追秦漢微言佩魯鄒禎祥眞鸑鷟步驟是驊驑流水音希賞陽春調寡酬楚蘭常獨采荊璞肯輕投事業嗤蕉鹿文章厭猴閒情遺組綬雅抱托林丘馬巳輕千駟鯖寧戀五侯涼飆開北牖時雨事西疇坦洞機心絕衝夷俠气收葛天人似古畏壘境偏幽五柳色相映三槐蔭更稠芝蘭長衍慶弓冶善詒謀有子排閶闔其文動冤旒蚌珠明照乘龍劍紫連牛視艸晨供奉然藜夜校讎不因傳世業何以潤皇猷楡社芳聲遠楓宸寵數優龍章垂煜霅鶴髮任嬉遊門可容車馬身惟狎鷺鷗春云隨躡屐夜月半移舟泉石堪供傲琴書足破憂九還時自煉二仲日相求松菊開三徑煙霞接十洲但將杯泛蟻何用杖爲鳩上壽椿難老良辰麥及秋瑤池金薦果碧海歲增籌處士星方燦眞人气正浮鯫生祝遐算願與偓佺侔

○送王光祿擢大理郡倅荊州人代

豈厭大官署而親�郡勞九重方減膳百姓望投醪人本如荊玉才宜佩呂刀銀靑�別駕金碧對揮毫春色滇南樹秋聲洱海濤從今看展驥定有璽書褒

○送江都陳明府

乍剖陵陽壁應償十五城銅章新沐寵彩筆舊蜚聲別色一尊酒歸心千里程莄灣春樹合瓜步暮煙生白雪冰弦古靑霄玉舄輕卽看花滿縣不獨一枝瓊

○魏大中丞雙壽

間代鍾名徳淸時重老臣心精光日月气節梃松筠古道工調瑟雄文玅斷輪昂藏依豹尾慷慨逆龍鱗澤自登車漑威從秉銊申豸冠隆夙望麟紱值良辰況有於飛侶同爲不老身東山瞻太傅南嶽見夫人玉樹靑霄色瓊芝碧海春弧南聯寶婺千載照髙旻

○題沈封翁崇徳冊

髙風不可極渺渺大江流傳學如中壘誠心似太丘黃金辭夜饋彩服奉晨羞雅有蘭爲佩何妨蒯作緱口碑猶月旦血食自春秋龍綍還褒寵幽光動冤旒

○爲汪給諫尊人題冊

名徳垂銀管千秋不可忘髙風似桑楚遺惠滿桐鄕客避西州路人歌南國棠二時嚴俎豆數仞傍宮墻弓冶家傳舊芝蘭世澤長驚看雛是鳳翽翽在朝陽

○送範元展年�使淸源便道過裏

論交燕市裏肝膽聲生平恰喜雙龍合驚聞四牡徵君才眞絕世年少已知名賦以云爲气詩將雪作�風扶鵬背健花映馬蹄輕起艸紓籌策含香侍聖明冠裳出漢署旌斾指齊城僊客乘木羌去諸侯負弩迎吳山秋色麗浙水暮潮生幸有星軺便何妨晝錦行龍艸三殿錫馬鬣二親榮池艸得新句竹林尋舊盟豈因慰歸思便爾滯嚴程畫省須賢傑無忘捧日情

○爲李吏部尊人題冊

閒气生英喆髙名月旦存文章周琬琰徳器魯玙璠霧雨空藏豹天池未化鯤靑擅無俗況綘帳有微言涉世心非染歸田道益尊一編常閉戶三載不窺園近廠屰江門脈遙探泗水源人猶期振鐸志豈羨乘軒玉樹千尋挺鵷鶵萬里翻椿庭傳舊業楓陛荷殊恩燦燦雙龍誥巍巍駟馬門不窮君子澤顯晦詎須論

○爲燕年伯題冊

英靈降恆霍俊傑起河汾弱冠能摛藻雄才迥出羣襟懷同朗月意气薄髙云鳳翥誰堪�鳬祥眾所欣含香攄玅畫剖竹播淸芬遂荷疆場寄彌髙矢石勛風煙秋不警刀斗夜空聞抗志辭圭組閒居半典墳歲星忽沈沒眞气尙氤氳廟貌存瀛海千年仰使�

○夏日彈琴奏虞帝南風之歌有述【禦試】

日麗朱明候風傳綠綺聲南燻忽入弄古調轉關情味可忘三月音疑奏九成寧論魚出聽或有鳳來呈舜徳今堪嗣虞歌儻再賡窮檐都觧慍擊壤樂升平

○秋祀恭謁長陵詩﹝館試﹞

躬膺虞歷數手辟漢河山禮樂輝千古梯航徧八蠻六飛淸朔漠九鼎奠燕關龍駕何時去烏號不可攀陵園秋艸合帳殿曉雲閒日遶明禋處還疑識聖顏

又

赤縣歸眞主靑山鎖故宮玉魚沈永夜石馬立西風霜露秋容肅椒蘭祀典崇洋洋鑾馭在濟濟駿奔同傑閣轟雷後枯松落照中吾皇念繩武何以答玄穹

○賦得玉壺冰﹝館試﹞

玉壺冰始結冰玉兩焜煌素質疑分月寒輝似挾霜欲將淸比潤翻化弱爲剛外示溫純色中含凜冽腸對人無障礙鑑物及毫芒豈必鳴堅白澄心映玉堂

又

冰貯玉壺中淸光四坐同�看俱皎潔交暎轉玲瓏不獨塵埃絕還疑色相空嚴凝存正气洞徹見虛衷皓奪三冬雪明逾百煉銅附炎吾豈敢守素向寒風

○賦得艸色遙看近若無﹝閣試﹞

細艸媚東風萋萋遶漢宮望時春似染行處色如空綠映瀛洲水靑分苑樹叢芳姿濃淡裏弱態淺深中隱約朝煙裊迷離暮靄籠池塘淸夢遶裁句轉難工

○賦萬壽聖節賜百官寶鈔﹝閣試﹞

碧漢彩虹懸弧南照禦筵八方來禹貢萬口祝堯年共荷楓�寵言將楮幣傳輝煌分內殿重疊散中涓惠比金錢重光凝玉璽鮮禦恩何以報天保詠詩篇

○賦得春鳥隔花聲﹝閣試﹞

帝城春色徧啼鳥隔花叢幽調芳菲外繁音爛熳中嚶嚶當曉日恰恰度和風似愛新英好如憐落蕋紅深棲人不見細語意難窮疑是張韶樂飛聲滿碧空

○送陜萊玉公祖應召入朝

碧雞餞气繡虎起髙名司李官非薄甘棠頌可成雙輪時雨霈三尺法星明雀角寧穿屋狐蹤敢傍城紫泥來寵綍紅雨送行旌拂鬥龍移影朝陽鳳有聲九重頻止輦羣議賴持衡退食懷同調飛緘慰遠情

●蟋蟀軒艸

濟南劉士驥允良甫著

長淸張其孝仲慕甫校

七言排律

送廣文賈行可之官北雍

壽吳中捨八十

○送廣文賈行可之官北雍

雒陽才子筆如椽幾載傳經泲水邊國馬豈淹千里步文星忽傍五云縣芹池化雨波仍在槐市春風景益妍六館鴻辭新赤幟半牀蠹簡舊靑氈西山秋色吟囊裏北闕煙光講席前聲譽禰衡惟一鶚勛庸楊震兆三鱣思鄕遙夢峨眉月對酒髙譚碣百天前席倘逢宣室問漢皇應嘆賈生賢

○壽吳中捨八十

紫微花底舊揮毫歸去柴桑臥正髙一片閒情遊上古數聲淸嘯滿東臯頤山嵐翠朝隨杖震澤煙光夜泛舠塵外何妨鷗作侶池邊況有鳳爲毛翩翻瑤水來靑鳥爛熳玄都放碧桃道徳五千心自觧春秋八十興還豪長教椿樹淩霜色未許桑田化海濤僊掌露華天上寄好開綺席聽云璈

●蟋蟀軒艸

濟南劉士驥允良甫著

長淸張其孝仲慕甫校

五言絕句

書壁

夢先君

汲水婦

題沈閣師悟迷橋

管孝子五絕句

悼亡

○書壁

盛气雙蝸角虛名一豹皮不如持鬥酒郭外聽黃鸝

○夢先君

一丘縈宿艸夢裏見英靈覺後霜林曙啼烏不忍聽

○汲水婦

攜瓶傍井幹低鬟徐顧影見客卻回身纖指牽長綆

○題沈閣師悟迷橋

浮生皆大夢處處誤輪蹄寧爲迷後悟莫作悟中迷

又

公旦多才藝明農樂有餘偶從橋上過似覩指南車

○管孝子五絕句

承歡

請代

咀食

嘗糞

治葬

承歡

竭力營甘旨將承膝下歡兒身不求飽自有腐儒餐

請代

親死生何益親生死亦安呼天天不語云慘日光寒

咀食

兒以父爲身父以兒爲口眞成返哺烏可憐不能久

嘗糞

味苦心轉甘味甘心轉苦甘苦迷不分低徊淚如雨

治葬

三尺猶未封一寸巳先折漯川日夜流似助人悲咽

○悼亡

風驟難爲雪春深不見花持觴人巳矣和淚酌流霞

又

塵滿同心結香消半臂綾小樓明月夜惆悵不同登

又

靜裏疑聞語忙中錯喚名心頭無限淚彊道不關情

●蟋蟀軒艸

濟南劉士驥允良甫著

長淸張其孝仲慕甫校

六言絕句

偶成

感懷

○偶成

若論人天煩惱都緣眷屬恩情識得卽空卽色不如無滅無生

華屋故人巳去荒丘新鬼堪憐觧道彩雲易散爭教明月長圓

○感懷

得鹿那如失馬飛鳩豈遜搏鵬�臂爲雞亦可南柯鬭蟻何憑

兔角龜毛是幻鼠肝虫臂奚悲君看上蔡黃犬何�商出紫芝

●蟋蟀軒艸

濟南劉士驥允良甫著

長淸張其孝仲慕甫校

七言絕句

遊仙詩

張郁文與餘同舉於鄕遂締婚姻亡何而卒詩以哭之

子光應試歷下聞父喪歸

元夕

莫春

中秋不見月

有感

讀書雜感

鄴下懷古

戲人納妾

讀蘇武傳

哭妹

宮詞四首會試時作

築巖蔡丈元日旅館召妓詩以嘲之姣字蘭卿蔡多內寵李氏尢嬖

赴試途次書壁

答友人閨情之作

偶書

平原道中

秋思

述懷

岱宗雜詠

迎春二首

采綿曲

丰城範子芳爲其尊人大宗伯伏闕上書兼求相國表墓畱都下三載余矣不佞夙受知宗伯老師而心髙子芳之篤孝於其行俯仰今昔愴然不能爲懷輒成四章以贈

寄家書作

偶成

仲覲見和二絕仍以前韻奉�

淸美亭詩有引

云來亭四首爲木仲賦

嘲木仲納妾

小詩寓嘲輒枉見酬中有云漁郎新婦磯頭臥洞口桃花笑未休又雲從到廣陵看玉蕊始知不比落梅香托意甚工再賦奉答義取相謔不計其工拙耳

答字咸

昨答宇咸未鄙懷復次來韻三章末章奉嘲

用沈次前韻見嘲因反嘲之

再疊前韻嘲用沈

憶江南梅花﹝館試﹞

元孫彌月歡喜詞四首

戲作

偶成

哭亡妾二首

紀異八首

嘲圓穎山人納妾山人精地理

明妃三首

有感

憶內

祕館題壁

○遊仙詩

閶闔晨開露气淸霞裾縹緲禦風行彤雲影裏傅天語身是仙班第一名

一派鈞天聲韻和蒼龍紫鳳舞婆娑天衣賜罷呼天酒第一仙班雨露多

瑤池宴罷酒微醺踏徧昆侖�上云獨抱鸞笙吹皓月扶桑回首曙光分

萬里秋光倚劍看偶逢仙侶醉瑤壇玉蚪斜跨海東去深夜不知風露寒

東溟轉盻巳揚塵嘆息人間事事新一枕邯鄲都未覺葫蘆有藥與何人

○張郁文與餘同舉於鄕遂締婚姻亡何而卒詩以哭之

名士風流自不羣當時杯酒細論文空階碧艸還秋色愁絕重來不見君

半世邯鄲枕上迷男才𦇤褓女才笄相如舊槁俱零落獨有文君日夜啼

秋閨玉筯暗沽襟兒女呼爺何處尋縱向大羅天上去回看骨肉也傷心

風塵兩度入長安欲舉天池萬里翰壯志未酬身巳�牀頭忍見舊儒冠

蹁躚鶴駕向三山費盡啼呼竟不還未畢向平婚嫁志不知何事厭人間

○子光應試歷下聞父喪歸

腸斷靈椿一夕秋空懷明月未曾投可憐風水臯魚淚卻與陵陽淚�流

○元夕

靑燈濁酒柰愁何隔巷微聞一曲歌遙想綺羅來往處香風十里月明多

○莫春

雨過飛紅亂委塵客中寥落度殘春垂簾幾坐如新婦燕子楊花故惱人

○中秋不見月

何處華筵酒欲醺西風弦管夜紛紛嫦娥似妬人間樂故斂淸光入碧雲

獨憐病骨對塞檠簾外瀟瀟暮雨聲自是浮雲有深意恐人愁見月華明

○有感

論文說劍气何雄惆悵相如四壁空且把窮愁付尊酒此身元在大槐宮

○讀書雜感

古人遺冢艸迷離往事千秋汗簡垂眾口雌黃紛似發賢愚枯骨總無知

落筆千言入錦囊提戈百戰靜龍荒饒他四海聲名滿也只靑編紀數行

讀罷齊梁月露辭繽紛麗藻似駢枝卻憐鳥迹蒼苔上眞率還同太古時

椿菌何分大小年搶楡未必遜垂天秋來多病慵�誦只玩南華第一篇

○鄴下懷古

裊裊漳河楊柳條還如宮妓舞纖腰魏王臺榭成塵土露泣煙顰恨未消

○戲人納妾

房櫳深處隱妖嬈不向章臺問柳條縱有舊時春色在也應不似小蠻腰

○讀蘇武傳

一片丹心系漢朝旃毛咽盡鬢毛凋胡姬也觧憐忠義故把風流慰寂寥

○哭妹

靑燈白晝照虛堂一別人間路渺茫稚子不知慈母去依然戲舞素帷傍

汝憶嚴親淚似波相隨地下意如何嚴親倘問而兄事莫道年來愁苦多

○宮詞四首會試時作

垂鬟卽觧弄銀箏拋擲多年玉指生聞道君王閱歌舞翻從幼女學新聲

女伴趨朝向未央知畱若个奉君王雙蛾畫串還窺鏡不似而今半額黃

曉殿朝回翠黛顰靑菱自顧恐非眞笑呼侍女看容貌可似昭陽薦枕人

初綰雲鬟態正妍當時卽擬至尊憐長門十載容華損縱使承恩異少年

○築巖蔡丈元日旅館召妓詩以嘲之姣字蘭卿蔡多內寵李氏尢嬖

獨將酒聖對花神沈醉東風逸興新九畹殘香君莫采家園穠李正含春

良辰偏值別離時尊底屠蘓欲勸誰蠻素相看揮玉筯知他何處擁蛾眉

○赴試途次書壁

絲絲垂柳拂徵韁有客揚鞭指帝鄕寄語金明池上女安排靑眼候仙郎

○答友人閨情之作

吳鉤初淬電光新俠气思淸瀚海塵壯士封侯輕萬里任教柳色惱閨人

○偶書

家徒壁立莫澘然且脫鸘裘當酒�但對遠���好不須詞賦漢宮傳

○平原道中

風塵書劍久荖跎此日還鄕喜气多少婦不知郎欲到還應對鏡蹙雙蛾

○秋思

鴻鴈聲中萬木秋故人和淚到心頭垂簾不放月明入明月自明人自愁

○述懷

浮生事事似空花回首陽烏景易斜不趁天風三島去茫茫苦海轉無涯

且向仙源一問津懶將七尺付紅塵西風鶴背淩空去長作逍遙物外身

○岱宗雜詠

玉皇頂

無字碑

丈人峯

日觀峯俗傳三更見日殊謬

秦篆碑

望海石

試心石

十八盤

玉女池華山亦有此池

白雲洞

禦帳坪

大夫松

仙閣巖

回馬嶺

玉皇頂

獵獵長風萬仞巓依稀夢裏到均天晚來嵐翠沾雙袂疑是玉皇香案煙

無字碑

片石模糊嶽�祠千秋拂拭不湏疑咸陽竹帛灰飛盡大地都成無字碑

丈人峯

疇昔丈人峯下行丈人老大我如嬰只今重過頭將白堪與丈人爲弟兄

日觀峯俗傳三更見日殊謬

天雞喔喔斗初斜想象扶桑吐日華自是迢遙看不見教人錯恨海雲遮

秦篆碑

祖帝帝業竟誰論雨食殘碑帶蘚痕聞道祝融峯上篆鬼神呵護至今存

望海石

朿發尋師問大還風塵容易老紅顏十洲東望堪惆悵羽蓋飆輪不可攀

試心石

危石孤縣幾萬尋俯看絕壑晝陰陰石邊莫�將心試若有眞心不試心

十八盤

杖底風生萬壑塞行行鳥道轉艱難世途到處千重險不獨天門十八盤

玉女池華山亦有此池

東西二嶽對嶙峋池上仙蹤若个眞玉女云車元不定西秦才憩又東秦

白雲洞

嵐光樹色翠千重古洞深深有蟄龍何事白雲朝莫起此間不是漢時封

禦帳坪

春山訪古獨躊躇煙樹含顰望乘輿惟有殘霞天半落至今猶似降天書

大夫松

老幹扶疏塵外橫白雲同結歲寒盟只因秦爵曾相污千古號風怒未平

仙閣巖

漢武東封禪石閭千官劍佩擁僊居金泥玉檢無尋處露艸荒涼泣舊墟

回馬嶺

怪石搓牙縱復橫驊驑躑躅向人鳴但教畱取追風足有日康莊自在行

○迎春二首

特忍春寒試薄裳頹鴉綰就貼花黃莫教遊客輕相�道是貧家不觧妝

積雪全消風日和盈衢彩仗土牛過攜兒少婦拋紅豆不管春泥濕襪羅

○采綿曲

蓬鬢荊釵眞可憐短裙窄袂步荒田木綿滿襆堆如雪博得人家幾許錢

誰家嫂嫂共姑姑聯臂郊原意態姝攘袖掀裙爭賭快從教香汗滴珍珠

竈無煙火甑生埃女伴相呼促步來采到日斜雙臂軟暗勻紅淚灑蒼苔

霜葉繽紛移步難日髙猶自怯衣單爾時羅綺叢中婦穩臥不知風色寒

○丰城範子芳爲其尊人大宗伯伏闕上書兼求相國表墓畱都下三載余矣不佞夙受知宗伯老師而心髙子芳之篤孝於其行俯仰今昔愴然不能爲懷輒成四章以贈

云擁夫關虎豹驚回天千載一緹縈何如孝子排閶闔地下丹心日月明

幾載寅淸霄漢間日明笙鶴杳難攀墓碑乞得如椽筆墮淚還應似峴山

未報吾師國士恩郎君邂逅其靑尊斷腸不獨因離別猶有西州舊淚痕

獨攜雄劍客神京不爲無魚感慨生別後相思何處望遙因紫气指丰城

○寄家書作

冀北三秋鴻鴈飛欲傳消息淚沾衣倚廬慈母如相問莫道天涯未得歸

○偶成

異鄕風雨幾經秋擬仗醇醪破此愁其柰相如貧轉甚文君無復鷫鸘裘

○仲覲見和二絕仍以前韻奉�

�東一片白雲飛我欲乘秋戲彩衣君自金門穪大�隨緣且住不湏歸

鴻鴈聲中碣石秋驪駒未唱巳生愁應憐歲暮關山道風雪偏淩季子裘

○淸美亭詩有引

曾太師翁懷云先生始居約與客鬭棋松下無論勝負意甚適也比旣貴時時召故所善客賭酒爲樂吾師太史公請假歸侍間以手談當戲彩先生從傍指點竟日無倦色於是取東坡詩語顏其亭曰淸美而小子驥賦十絕句

閒亭面面是煙霞二仲過從野興賖敲罷枯棋纖月上呼童然竹煮新茶

紅塵赤日長安道處處輪蹄不暫閒淸美亭中人坐隱始知樂不減商山

松畔支頤對一枰濃陰覆榻篆煙淸長風忽起松濤急似助幽人落子聲

藤蘿深護子云亭戶外春山遠送靑一片紋楸眞�事不湏辛苦艸玄經

棊局朝朝伴酒漿顚毛老去未全霜爛柯仙子今何在應羨人間歲月長

山靜依稀太古年罷棊勝負總欣然無勞白眼看人世松下匡牀任意眠

淝水烽煙接晉都悤悤賭墅未堪娛爭如盛代忘機者除卻棊枰一事無

李白爲詩非苦吟陶公亦有不弦琴棊中禪理誰能曾信手拈來趣轉深

主賓父子一亭中珍簟看棊笑語同流水長松白鶴觀先生前世是坡翁

坡仙千載擅風流馳驟浮名可自由應遜先生在林壑玉堂事業付箕裘

○云來亭四首爲木仲賦

海外三山隔渺茫千秋雲气郁相望知君自是瀛洲客來伴靑藜杖底光

雲气輪囷錦不如非煙非霧照幽居只疑才子毫懸色散入長風滿太虛

縹緲雲光傍海濃閒亭不鎖倩云封�來艸樹長含潤此地曾經起臥龍

白雲一片岱宗隈畫棟朝朝往復回欲向人間作霖雨化爲五色近蓬萊

○嘲木仲納妾

吏隱金門恣嘯歌玉桃偸復味如何房中宛若年方少伏日還應割肉多

攀將弱柳結同心風雨摧殘一縷金自是蠻腰春色好虛疑繁綠巳成陰

○小詩寓嘲輒枉見酬中有云漁郎新婦磯頭臥洞口桃花笑未休又雲從到廣陵看玉蕊始知不比落梅香托意甚工再賦奉答義取相謔不計其工拙耳

謾道嬌娥半額黃遠山舊樣未應忘薄情恨殺臨卭女到處琴心奏鳳皇

晚妝才罷欲行雲金鼎香消手自焚夜久檀郎猶未臥背鐙先觧石橊裙

才從洞口泛輕舟已見桃花逐水流還倚東風終日笑笑他曼倩僅三偸

瓊蕊休誇一朵奇東皇好爲護芳姿莫教長袖來相妬化作梨花雨後枝

露泣煙顰傍畫闌三眠乍起更宜看只愁絮逐春風亂不似殘梅耐歲寒

○答字咸

寒梅開後損精神謾詫枝頭結子新爭似君家桃葉渡芳姿傲殺武陵春

○昨答宇咸未鄙懷復次來韻三章末章奉嘲

料哨東風半壁寒彊歌團扇不成歡遙憐故里人相憶月照箜篌淚自彈

客窻夢破五更寒轉憶從前笑語歡匣底雄雌成久別可憐空抱蒯緱彈

春圍繡幕不知寒銀燭金尊夜夜歡兩朵芙蓉俱觧語相如綠綺向誰彈

○用沈次前韻見嘲因反嘲之

三尺焦桐玉珍寒元從爨下奉君歡可憐流水聲音好不許中郎夜夜彈

空羨冰肌照夜寒銀河咫尺阻淸歡王孫縱有金丸在隔葉黃驪未許彈

枕席芳盟久巳寒雲輕雨薄片時歡耳邊私語聲�咽似聽潯陽月下彈

○再疊前韻嘲用沈

妬花風雨釀春寒欲賞淸尊不盡歡縱有當時金縷調傷心敢向曲中彈

閨裏霜飛六月寒美人何處接餘歡知君遙想羅裙色願作銀箏膝上彈

梅花紙帳晚來寒才抱瑤琴巳自歡一種嬌聲生指下弦無大小總堪彈

○憶江南梅花﹝館試﹞

東風一夜扇微和回首孤山長綠蘿試向徵鴻問消息南枝春色近如何

疇昔江城共歲寒一株幽艷拂雕闌隴頭驛使今難問只向梨云夢裏看

侯家池館一枝新雪壓風摧認未眞爭似故山明月夜暗香疏影滿園春

悵望天涯樹樹瓊客窻煙月不勝情羅浮夢覺霜天曉忍聽髙樓王笛聲

○元孫彌月歡喜詞四首

璇宮視膳奉淸歡彌月神孫帶笑看恰值冰輪今夜滿人間天上兩團欒

祖孫父子一堂中天樂風飄滿碧空靑石爲墻銀作榜僊山重現長男宮

太平頌祝徧堯封盛事千秋不易逢星傍少微星更少海當重潤海還重

乍傳若木長新柯鶴禁龍樓瑞靄多九廟神靈俱色喜可能四海不謳歌

○戲作

莫道梅花憔悴餘淸芬猶足伴幽居千林紅紫饒春色移植家園恐不如

一叚韶華屬牡丹無情風雨故摧殘生愁國色隨流水萬艸千花總厭看

○偶成

幾年心似沾泥絮忽見黎渦百念縈試問登徒眞好色何如元亮賦閒情

○哭亡妾二首

太乙樓髙燭影深曾持彩筆侍淸吟只今孤枕樓頭臥月色鍾聲五夜心

一曲將雛喜气生回思前事尙分明道人縱有心如石忍聽呱呱夜泣聲

○紀異八首

花殘玉碎淚潺湲恨乏名香爲返魂不意靑春燈火夕卻傳靈語問寒睻

芳魂燭下泣沽巾巳隔人間十五旬對榻談心銀漏換全勝步幄李夫人

新茶會命侍兒烹細聽松風澗水聲泉水下依然湏此味一甌澆罷不勝情

此生常恨短因緣猶意相逢在九泉聞道升沈隨業轉始知一別是終天

前年桃葉墮寒煙邂逅黃壚各惘然話到兒曹俱失恃可能同病不相憐

骨肉情緣本是空蹔時萍聚各西東紛紛涕淚因兒女怪底沈淪業海中

慘�愁雲幾萬重冥途何處問行蹤生平不識雕鞍�卻索人間撒豆驄【鄭馴死乘撒豆驄蓋冥器馬名】

幽顯分岐恨有餘衷腸已訴更躊躇爲言福向心頭種因果輪回定不虛

○嘲圓穎山人納妾山人精地理

怪爾生平愛遠遊佳山水處便淹畱客窻卻擁如花女應使文君賦白頭

看山到處可棲遲新買娉婷貯翠帷從此千峯慵著眼彩毫且畫遠山眉

○明妃三首

馬首依依漢月斜回看漢闕隔胡沙不如身向長門老猶得時時望翠華

金屋秋深玉筯垂風塵千里轉淒共可憐寒上琵琶語還似宮中紈扇辭

敢道良工誤妾身君王元自重和親惟憑寄語毛延壽莫誤麒麟閣上人

○有感

�見乾坤�殺機舌鋒頻掉筆鋒揮縱教湯网開三面巳見冥鴻萬里飛

何人殿上爭如虎有客山中臥似龍白馬淸流傷往事願隨沮溺學爲農

○憶內

金馬歸來臥白雲不堪比翼忽離羣大官他日重�肉腸斷還家無細君

○祕館題壁

薄命元堪棄路隅莫將紅淚灑羅襦情知箕帚終無分猶自殷勤事舅姑

●蟋蟀軒艸

濟南劉士驥允良甫著

長淸張其孝仲慕甫校

詔

擬漢武帝罷田輪臺詔﹝閣試﹞

○擬漢武帝罷田輪臺詔﹝閣試﹞

詔曰帝王禦宇豈其規富彊之效鞭笞四夷以明得意亦惟是內修農功和輯其民外謹斥堠俾邊塵無聳而已非不能勤遠略以爲不足煩百姓而罷中國也朕實不明不深惟宗社大計見漢興以來匈奴數爲邊患邊吏曾不能以一矢相加遺朕甚憤焉詔求郡國異才可爲將及使絕域者抹馬厲兵冀以雪白登馬邑之恥自是大將軍靑驃騎將軍去病數出塞以我長技當匈奴獲首虜頗眾而我士馬物故亦多又通西域置校尉欲斷匈奴右臂曠日寸久糜金錢巨萬萬僅得渥窪數騎而巳又軍侯弘奏匈奴縛馬足置城下朕聞之羣臣皆曰於占爲不祥天亡匈奴也急擊勿失朕信之遣貳師將軍廣利往無何全師覆沒廣利降朕用是疚心疾首怵惕惟厲夙宵弗寧乃搜粟都尉弘羊曁丞相禦史奏遣卒西田輪臺嗟乎自軍興以來丁壯困師旅老弱罷轉餉孤人之子寡人之妻窮荒大漠之外骨白而燐靑者疇非朕之赤子今瘡痍未起呻吟之聲未息又使西走數千里而田輪臺是重困也捷枝渠犂𨿽曰廣饒水艸其地與中國異風烈霜憯驚沙彌望荷戈執殳兼服錢鎛士不堪命必死溝渠未通荒蕪未辟枵腹待哺又死稼穡甫成趣治亭隧虜騎時擾無日休息又死食不足必輸自內地士不足必募自內地展轉川途又死此一役海內益蕭然雕攰矣夫以髙皇帝神聖猶采婁敬言遺虜金繒文皇帝選六郡良家之子屯棘門細柳躬自勞軍而不輕與虜角誠爲百姓也朕纘承先緒數十年於玆不光昭休徳俾元元樂業而第逞其雄心以驛騷海內其若祖宗與百姓何昔苗民逆命虞聖班師穆公悔崤之役而曰我心之憂日月逾邁若弗云來朕縱不能仰媲舜徳成干羽之化豈敢忘穆公之悔心自今當務輕徭薄賦課農桑修武備禁將之生事於邊者輪臺議其罷之

●蟋蟀軒艸

濟南劉士驥允良甫著

長淸張其孝仲慕甫校

疏

擬治河防邊疏﹝閣試﹞

擬緩三殿及朝門工程疏﹝閣試﹞

請告疏

薦禇孺人疏

○擬治河防邊疏﹝閣試﹞

臣惟天下有二患曰河曰邊河之患在咽喉邊之患在肩背咽喉塞肩背傷而身不危者古今未有也往不具論數十年來上所蒿目而憂下所搤擥而談惟治河防邊是亟然河與邊無歲不潰潰者旣虞其莫禦而未潰者又虞其終潰也此豈果不可爲耶臣謂欲治河其謀宜定欲防邊其備宜蚤自河決蘇莊穿重堤而北丰單金濟化爲巨浸岌岌乎無漕矣河臣條上便宜挑朱旺口以挽河流眾巳集工巳興乃議者猶以爲非長算也籨來治河率鮮必然之畫旋治旋決騷動無巳時卽如泇之役費二十萬若謂泇開可無虞漕矣乃河成之日卽河決之時聞微赤二湖爲濁流所逼而泇幾爲駢枝矣談何容易夫全河北注勢若建瓴朱旺口之挑果能挽而南乎深十五丈闊三四十丈惡知其能容卽容矣伏秋之交惡知其不溢卽不溢於此楊村以上小浮橋以下惡知不決嚙而他出果爾是又舉八十萬而付之烏有也此孰非民膏而以供河伯之一怒耶陛下宜諭河臣愽求能浚川者相地形度水勢可挑則挑可止則止或復故道或開新渠務求其當而又仿禹疏九河遺意於入淮入海之處多爲之委以殺其怒河患或有瘳乎倘曰事難中更無煩再計或復蹈王家口之轍則柰何臣所謂謀宜足者此也虜之欵歷三十載漸以生心曩火落赤之跳梁順義實陰助之我不克折其狂謀左支右吾以迄於今五路入犯逆志大露邊臣謂扯酋猶奉明約卽別部不靖可講而戢罰而懲耳臣以爲不然虜之欵豈我威能懾之啖之以利耳輦府庫之藏以實沙漠剝軍士之餉以飽異類卽無它變識者巳嗟其非策而況虜欲無厭我財有窮以有窮給無厭未有能長久者也虜惟利是視旣得欵之利乃井欲得掠之利業巳掠矣又許之欵掠而我不能創欵而我不能不厚撫也是虜兩受利而我兩受害也夫虜不渝盟以酋婦頗感漢恩耳能必其不中變乎能必酋婦不物故乎其部落入冦而彼因以爲利能必其不與知乎倘部落中有劉淵石勒其人也者能必虜之力可制乎故不欵亦戰欵亦戰戰形成矣不若先爲戰之備陛下宜諭邊臣選勇敢簡器械明斥候復屯田我操其常勝以制虜可易欵而爲戰亦可緣戰而爲欵邊患或有瘳乎否則苟幸目前不顧其後是燕雀處堂之智耳臣所謂備宜蚤者此也抑猶有說焉當今之獘莫大乎名實之混淆而治河防邊爲甚水衡之錢充姦胥之橐囊冏寺之金塡紈袴之溪壑玆其獘在經費一也陽侯方虐巳詫錫主之勛汗馬無功輒受延世之爵玆其獘在賞功二也建牙釀其災而歸咎於黃綬債帥開其釁而委過於偏禆玆其獘在罰罪三也上以虛文責下以虛文應安望平成撻伐之烈哉伏惟陛下率作省成循名責實則河功成而邊務修矣臣愚不勝惓惓

○擬緩三殿及朝門工程疏﹝閣試﹞

臣昧死奏臣聞國家舉事必因其時時當舉而首鼠爾端莫克自決則廢事時不當舉則攘臂爲之無論拂勢戾情亦竟歸於廢卽使幸成而得不償失其憂方大耳夫霜憯威烈周棄不藝禾炎气曦赫曹明不制裘知時不可也故爲可爲於可爲之時者從爲不可爲於不可爲之時者凶蓋自古記之矣三殿朝門之工煩當寧擘畫者十餘年於玆今筮日舉事畚插雲集臣何敢妄有陳說以阻成議顧臣不勝欵欵之愚竊以爲時未可也從古興大役者必察其盈縮勞逸之形而後敢動財不足則思樽節之未聞以歸墟泄之也民不安則思休息之未聞以竭澤漁之也魯人爲長府閔子騫止之解者以爲勞民傷財今天下財與民何如哉自陸梁四起戈甲繁興北拒虜衷戰倭西平逆哱而西南定楊酋之難所費奚啻數百萬頃河伯橫流則又輦府庫以投巨浪中迄今未巳也大農冏寺水衡之藏無所不罄以三百餘萬之入而當五百餘萬之出持籌者計無所措有仰屋嗟耳財蓋不勝詘矣數十年來暵溢之疏無日不上比幾輔大水千里陸沈男女之屍矯若巨魚被髮而浮於波瀾之莽流離載道鵠形鶉衣澤死暴骸傷心慘目民蓋不勝困矣竊計殿門之建金碧丹靑翚飛鳥革所費金錢當無算其漁穴中貴幹沒於姦胥者又當無算一木一石致自殊方采諸絕壑其費窮檐之力又當無算況礦稅之使藉爲口實磨牙吮血靡有屬厭剝萬姓之脂膏充羣小之溪壑值此財詘民困之時惡能當此役乎夫茅茨不剪朴桷不鑿搙題不枅堯不以是貶帝乃其值九年之水而民無捐瘠則軫念殷也曩郁攸不戒蓋上天仁愛至意和气未回又有大吳之沴側身修行發政施仁猶云不遑而奚必急舉工役以驛騷海內乎臣謂緩之便或曰殿門乃響明臨禦之所邇年深居靜攝羣臣莫望淸光徒以宸居未建早胡可緩也臣以爲不然勵精圖治在聖心不在殿門之建倘於文華等殿朝羣臣平臺暖閣召二三碩輔咨詢治道講論學術亦奚不可而必�大工爲或又曰工役之興藉以食饑民荒政所不廢也臣又不以爲然今之饑民力憊气竭奄奄待盡豈堪執土木之役哉倘以工役之費移而爲賑貸所全活當無窮不然民心旣渙天命亦離卽栢梁建章窮極壯麗奚禆於治耶語曰狂夫之言聖人擇焉惟陛下裁察

○請告疏

伏以幽明路隔空灑泣於蘭閨伉儷情深敢攄誠於蓮座痛念亡妻某某日命終隙駟流光時逾五月鏡鸞失影淚積千行惟彼生平未諳婦則仰佛乘於西竺亦知五體頻投縛世法於南閻其柰百愆叢集況以身多產育能無穢觸神明旣迷惑於生前恐沈淪於死後欲超苦海惟藉慈航謹擇某日爲始祗延淨侶恭演靈文拜禮梁皇寶懺兼誦諸品經咒伏願慧風披拂法雨沾濡十惡冰消三毒焰滅五漏化爲無漏六根變作善根仗一乘薦悼之功指九品往生之路庶永離於苦趣實難報乎深恩謹疏

○薦禇孺人疏

奏爲思親增病不能供職懇乞天恩俯容回籍調理事臣山東濟南府禹城縣人由萬曆三十二年進士攺翰林院庶吉士除授今職伏念臣猥以庸瑣遭際聖明叨蒙作養之恩濫廁侍從之列自省涓埃未報何敢輒及私圖但臣稟賦素弱加以調攝失宜自去年十月以來脾胃損傷飲食減少吐瀉交作喘嗽靡寧延醫切脈謂非旦夕可愈乃於四月初旬忽接家信臣母孺人魏氏感患風濕舉動艱難臣一聞之驚魂飛越臣母年近七旬生惟一子子旣遠於膝下身又在五病中無論依閭之情舐犢之愛萬萬不堪惟是臣實有母而不獲奉旨甘臣母實有病而不能供湯藥亦胡顏立穹壤間耶是以終食而三失匕一夕而九攬衣方寸如焚舊痾轉劇形神都攺皮骨僅存惟有徼幸天恩放歸田裏庶幾母子相依可望痊愈臣查得近年編修吳宗達檢討薛三省俱因思親成病請告還鄕臣事體實與相同但京官告病例該堂上官代奏臣於六月具呈掌院取有同鄕官戶部四川淸吏司主事楊文忠同僚官本院檢討周炳謨保結候題間會掌院升任迄今未題臣之苦情實難久待輒敢哀鳴君父之前伏望聖慈憐�勑下吏部查核容令回籍調理倘未塡溝壑報效固有日矣臣無任懇切祈望之至爲此具本謹具奏聞

●蟋蟀軒艸

濟南劉士驥允良甫著

長淸張其孝仲慕甫校

奏

擬東方朔陳泰階六符奏﹝乙巳五月下旬館課﹞

○擬東方朔陳泰階六符奏﹝乙巳五月下旬館課﹞

臣朔昧死言頃陛下命太中大夫吾丘壽王等除上林苑屬之南山臣輒效欵啟之愚願陛下以泰階六符觀天變顧其說長非可卒竟敢以書奏惟陛下垂神少加察焉書曰念用庶徵易曰天垂象見吉凶聖人像之蓋天人之際精祲有以相蕩善惡有以相推政先於下變形於上捷於影響不可誣也夫畫隨灰而月暈闕鯨魚死而彗星出一物之微上通於天況握乾符而馭世者哉臣少誦百家遠而昆吾巫咸之說近而禆竈唐昧尹臯石申之術靡不研究謹按泰階天之三階也上階二星爲天子若後中階二星爲三公若卿大夫下階二星爲士若庶人三階平則陰陽調風雨時而天下治三階不平則冬雷夏霜稼穡不成而天下亂治亂之幾非獨天運蓋由人事焉至尊宵衣椒塗脫珥陽徳以布陰教以理則上階平矣三事調元羣工宣力大法小廉莫敢不飭則中階平矣衿佩砥節黎甿樂業一道同風太和融液則下階平矣然三階以上爲主上階又以上星爲主古曰天子好興甲兵修宮榭廣苑囿則上階奄奄疏闊也間者東甌之役罷中國以爭小夷業稱失計又置更衣十二所長楊五柞窮壯極麗玆復籍盩厔鄠杜地長養禽獸以供弋獵臣恐上天之變不旋踵而見矣臣聞泰階一曰天廷主號令故客星出則有苛令夫令出當順民心今無故而壞人冡墓發人室廬令戴白垂髫向隅而泣者非所以謹渙汗也臣又聞泰階卽三能也色參則君臣和不參則乖戾今賢良方正布列朝廷陛下不與商確理道而第偕常侍期門擊兔伐狐以爲愉快夫導諛之黨進則獻忠之士詘矣非所以治泰交也臣又聞泰階在中宮斗魁之下與天極相近而天苑十六星列在外垣明人主當端居大內不宜外作禽荒今遺九重之樂而騁蔓艸之墟輕萬乘之尊而鬭軼材之獸則無乃紫微玉衡之旁悉化爲天苑乎非所以尊宸極也如是而望泰階平天下治豈可得哉昔在唐虞土階茅茨無所紛華故景星見其歌曰日月有常星辰有行比及秦政內築阿房外修馳道天下苦之熒惑守心秦卒以滅此其尢大章明較著者也伏惟陛下鑑虞秦之得失尊九五之威儀親正諌之賢臣去拂民之苛令罷起上林苑則天意孚而休徵集矣臣朔不勝惓惓

●蟋蟀軒艸

濟南劉士驥允良甫著

長淸張其孝仲慕甫校

表

擬封礦洞罷采珠池寶井守臣謝表

擬上以光孫生加上聖母皇太后徽號羣��表

擬皇上書禹惡旨酒於內殿羣臣賀表

○擬封礦洞罷采珠池寶井守臣謝表

伏以聖徳天敷軫罷勞於郡國王言春盎停開采於山川省國家可巳之供畱造化自然之利邇遐被澤中外騰歡臣等誠惶誠恐稽首頓首竊念九重之好尙實關四海之安危財皆其財本無庸於封殖寶得其寶亦何事於珍奇追惟明主之初心無非惠民之實意祗緣經費漸絀以致諛言得行內使交馳如虎斯翼羣黨分布若猴而冠雙南之產有窮五丁之斵未巳加以采珠海上亦復求寶滇南淚巳枯於鮫人目或眩於燕石幽巖窮谷盡摉大地之藏暑雨祈寒徒斂普天之怨仰奉尙方之朽蠹俯資宵小之貪饕嗟細民其何依宜至聖所不忍恭惟皇帝陛下彌淪元化綏靖嘉師幹健儲精萬國運諸�上離明普照八荒具在呂中頃因天變屢形特慮民艱孔棘爰宣明詔用布宏慈謂麟趾褭虢何禆務之大卽珠池寶並第供玩好之私累徳且以累民所獲不償所失宜加嚴禁毋使擅開曲岫埋云寶气頓沈於五夜澄波侵月瑞光空貯於重淵豈徒使物力之弗殫且以明君志之無欲臣等職專守土才歉承流嘆鴻雁之劬勞徒矢心其何補求牛羊之芻牧聊藉手以無慚伏願行如其言終惟其始散財發粟長流周武之恩抵璧投珠永懋陶唐之徳臣等無任瞻天仰聖激切感戴之至謹奉表稱謝以聞

○擬上以光孫生加上聖母皇太后徽號羣��表

伏以�璇宮積慶欣看後嗣之克昌紫極承歡快覩上儀之載舉綿洪休於奕世揭顯號於重闈宗社光輝華夷闓澤臣等誠歡誠忭稽首頓首竊惟聖主貽謀百代欲親親賢賢之不窮皇穹錫寵一人必子子孫孫之勿替顧銀潢演潤蓋自源深瓊幹分華粵由本固惟內治同坤維之奠肆後人繼離照之明繄考成周實稱上理葛覃樛木媲徳於肅肅雝雝麟趾螽斯發祥於振振蟄蟄不有思齊思媚疇基丕丕顯承目昔有徵於今再見恭惟慈聖宣文明肅貞壽端獻恭熹皇太后陛下安貞應地光大承天嬀汭嬪虞佐帝猷之允塞塗山誕啟開王道之敬承懿徳素隆繁釐駢集春回長樂政當甲子初周瑞靄東華忽報曾孫載育前星接彩映寶婺以焜煌幼海連波傍瑤池而滉漾況葭灰始動適符陽長之時且桂魄將圓顯示月恆之祉休嘉若此頌羙云何伏遇皇帝陛下蕩蕩堯仁夔夔舜孝自天申命𨿽泰道之方亨惟聖盡倫乃謙衷之愈惕謂有孫有子實緣啟佑之慈而得壽得名可乏尊崇之典告諸郊廟達馨徳於百靈率彼吏民萃歡心於萬國雞人罷唱驚雷聞玉輅之音鳳掖乍開承日光翠華之影望龍顏而舞蹈隨豹尾以趨蹌蘭殿風和椒塗晝永金絲交奏聲追韶濩咸英冊寶並陳色奪雲霞日月合成一十二字昭垂億萬千年巨典告成湛恩隨播將使英賢結綬同來儀鳳之庭且令父老扶笻共嘆祝禽之网都哉盛事允矣美譚臣等叨列鵷行倍深雀躍仰識九重之愛日思陳一徳以補天伏願益勵敬身彌宏錫類養以天下勿襲問安視膳之文警於日中常厪裕後光前之想宣慈和於鳳詔托之言不若見諸行肅諭教於龍樓愼厥終則當惟其始家齊國治老安少懷多壽多男永協唐封之祝卜年卜世遠過姬籙之期臣等無任云云

○擬皇上書禹惡旨酒於內殿羣臣賀表

哲後防微垂戒特嚴於適口英君法古反觀常欲其驚心聖學契千年忘情曲蘗宸居題四字取義箴銘知畜徳之日新宜豫鳴之雷動臣等云云惟茹毛飲血之世僅有汗樽卽飯匭啜鍜之時曾無狂藥追夏王錫圭而禦宇乃儀氏作酒以獻君𨿽可頤神殊能亂性時方下車懸鼓遑思舉盞之歡況且尢矩右繩肯兆濫觴之禍隨加疏絕用杜沈酣然欲竇易開故亂階繼起登糟堤而遠望徒誇牛飲之娛鑿酒池以荒遊竟致牝晨之孽沛宮擊築飲闌疊唱飛雲汾水橫舟酣甚空歌落木對酒而憂去日持杯以勸長星造玉薤於隋宮十年不敗進翠濤於唐代千日弗醒忘抑抑之儀但知濡首肆陶陶之樂罔卹棄身匪遇今時孰遵古道玆蓋伏遇皇帝陛下貞資醇美明徳馨香酌量爕理之宜醞釀和平之化觧澤恆沾於萬姓奚取投醪泰交罔替於羣工詎同設醴國蠲煩稅鄙漢庭榷酤之貪民樂豊年陋唐市醉人之瑞身甘淡泊力攙漓卽稍禦夫樽罍亦何傷於旒纊然以禮成百拜安事怠荒爵止三行寧容沈湎醉鄕楚處何如遊翰墨之場歡伯爲朋孰與近忠良之佐將存理而遏欲乃援古以凖今爰念軻書曾言禹徳彼其會萬方之玉帛治豈未隆奠五服之山川功非不偉宜享九重之樂猶裁一味之甘矧在斯時尢爲當愼肅瞻遺範遂親灑夫毫端昭揭內廷俾常存乎目底匪矜手畫實得心傳流霞空貯於金罌釀露不登於玉斚曲生遠遁取來龍衮之前紅友深愁難列鳳樓之裏壁輪照夕厭琬液而弗斟錢蕋嬌春揮瓊酥而莫進塵滿璢璃之盞灰蒙琥珀之杯桑落蘭生謾稱上品椒漿桂醑杜著嘉名蓋懿行前陳若見當年之兢業故虛懷內有不圖此日之晏安堪比韋弦何殊藥石臣等學拘�粕器限斗筲醒狂不效次公中聖敢爲徐貇自慚屍素久承湛露之恩欲竭衷丹未獻回波之誠驚看禦墨揮後殿以焜煌仰識聖情師前王而惕勵永絕如澠之味應超在鎬之歌踴躍奚勝揄揚曷罄伏願求賢若渴從諫如流黜羣小之甘言成四方之醇俗察姦於未著寧教錯認蛇形防患於將來肯使潛居鴆毒多才匯進異楚國獨醒之臣萬化昭登同周家旣醉之治

●蟋蟀軒艸

濟南劉士驥允良甫著

長淸張其孝仲慕甫校

箋

皇太子暑月宮中視學箋﹝乙巳六月上旬館課﹞

○皇太子暑月宮中視學箋﹝乙巳六月上旬館課﹞

伏以徳由天啟韋弦尢藉於見聞學貴日新鉛槧可疏於淸燕必無逸以居逸乃巳精而益精願發酉陽之藏常勤乙夜之覽恭惟太子殿下英資玉裕睿質金相揚遊雷之聲尊居蒼震垂明兩之照吉應黃離經幄頻開左圖右書之時禦儒臣屢接春華秋實之兼收玆當朱夏之臨暫輟靑宮之講敢陳悃欵用助緝熙惟宗廟社稷之基懸於主器而聖賢帝王之道載在遺編觀古可以知今因言可以得義顧道共深造宜殫夙夜之勤時不再來當及春秋之富山虧一簣無以就其髙海納百川所以成其大欲貽喆命豈溺晏安況邪正不能兼存理欲恆相互勝師保旣遠則貂璫粉黛之彌親墳索弗觀將絲竹觥籌之交進山木之萌有幾徑茅之塞柰何是爲一暴而十寒竊恐進寸而退尺我皇上畱神諭教式隆啟佑之慈則殿下勵志進修可乏怠荒之儆然而諛耳之肴說必且借口於煩歊此謂小忠殊非長慮自昔詩書弦誦寧論春夏秋冬卽事旁摉何妨靜攝且涼生殿閣詎有流金爍石之炎日永宮闈雅多視膳問安之暇倘翺翔文雅之囿斟酌道徳之淵探精蘊於古人玄珠可得討典章於昭代金鏡具存義理會心英華娛目豈徒禆它年之化理抑亦養此日之�和伏冀謙光特加幹惕臣等無任惓惓祈望之至

●蟋蟀軒艸

濟南劉士驥允良甫著

長淸張其孝仲慕甫校

議

處置宗祿查核邊餉議﹝館試﹞

賑畿南災民議﹝館試﹞

○處置宗祿查核邊餉議﹝館試﹞

今天下大抵苦不足也而其最不足無如宗祿與邊餉天潢之泒衍而宗日眾北虜南倭之患棘而邊之募兵亦日眾乃所爲供其祿與餉者提封不加郭也以有盡供無盡以故民愈貧而宗與邊亦愈以不給當事者蒿目而憂以爲計劃無復之耳夫立法者不能保其久而無獘迨其獘也則必復有人焉斡旋整頓於其間或師意而略其迹或循名而責其實故其法常新而天下可以久安則今之宗祿邊餉有不容不亟議者巳曩諸臣議宗藩所謂定本支之數嚴妾媵之額核子女之濫減君主儀賓之俸業巳采而行之然無救於匱蓋此其不者也又欲將各藩之祿著爲定額但使通融不復增益其說可喜而實無當祿與爵相稱者也爵如故而祿漸分數世以後將有立冕朱紱不獲儋石者矣於體不甚褻乎故封爵之當限無俟再計而或者難之則以髙皇帝令甲故嗟乎髙皇帝豈逆計二百餘年後食租衣稅者如是其眾哉國初親王祿五萬石後乃減而萬石最後有二三千石者其意可推也愚謂各宗一子世及矣眾子之爵皆當限親王無論郡王之眾子限鎭國將軍幾人餘皆爲輔國鎭國將軍之眾子限輔國將軍幾人餘皆爲奉國以下皆然費必大省或慮其嘩而難制則宜先下明詔示以不得巳之故巳封者勿革而第裁未封者又開四民之業俾人自爲生母徒仰給於縣官庶幾帖然乎此所謂師髙皇帝之意而略其迹者也至若邊餉則循名以責實而巳國初右軍糧又有軍屯大要以一人守二人屯屯者足以養守者卽有徵發費不及民法至善也其後武弁侵漁屯法壞而餉始增然餉猶與卒相傅也乃今有無卒之卒因有無餉之餉益冒虛名而寡實用失試言其槪有實而虛有似實而虛又有虛而虛卒之急貸以母錢比及給餉扼吭而責子錢之入歲月旣久子化爲母而卒立稿矣此𨿽有餉惠不及卒所謂實而虛也廝養弄兒山人遊士或假術以巧中或借勢以先容往往以一人兼數軍之餉此曹旣乏韜鈐又不任受甲而坐食幕府所謂似實而虛也亡逃物故隱覆不聞私其月糧以飽囊橐間值點查則顧田夫市人左支右吾伎倆旣熟莫可方物所謂虛而虛也夫此軍餉皆閭左膏脂鬻妻賣子而供者也柰何令侵冒至此哉然獘所繇起非一朝夕間之各邊無地不然問之大將以至百夫長無人不然卒然核之良亦難矣愚謂宜擇公忠憲臣奉璽書以往虛軍之餉盡徵於官匿者以柱後惠文治之而又淸查屯田頃畝子粒必使無隱歲可得餉百餘萬民力或稍紓乎然此兩事人人能口之而無敢身任者懼首事之禍而避刻徼之譏也此在聖天子與密勿元老深計而決行焉不則道旁之合安覩其成哉𨿽然宗祿邊餉皆取給於正賦而爲正賦之蠹者礦與榷也皇上見重寶珍貨𦇤屬而來以爲礦榷所得乃不知宗室邊軍所恃以爲命者巳剝削盡矣故礦榷未罷兩事可無論也謹議

○賑畿南災民議﹝館試﹞

今歲畿輔大水沒室廬漂城郭

彌望禾黍一空民無所得食流亡載道澤死暴骸忠計之士爭搤掔而談賑卹顧救荒無奇策自昔嘆之談何容易古者三年耕必有一年之食九年耕必有三年之食遺人掌委積以待施惠廩人詔谷用以治年之豊凶防患甚預故猝有水旱民無捐瘠今毋論三年歲之入足以給歲之出於備荒之具一切無有至於大侵駭而�之是病因而索醫𨿽有扁鵲兪跗猶難措手巳𨿽然業失於始可坐視而不爲拯乎夫遇非常之災必施非常之恩始克有濟今之孑遺玉珠糟糠饔飱艸樹菜色鵠形憔悴巳極倘復餙空文事小補玩日愒月是無民也語曰鳥窮則啄獸窮則攫民窮則亂饑塞切身欲其無爲姦邪不可得也彼計等死耳束手亦死攘臂亦死與其束手而死也毋寧攘臂以幸須更之生一夫揭竿呼於藪澤應者何啻千萬窺京師則根本搖據漕河則咽喉絕走兗豫則腹脇傷勾夷虜則肩背危是無國也可不爲長慮哉愚謂今之�濟如沃焦釜如塞漏舟上下恊心中外井力或救萬分一耳夫治病者非必創爲方也郎前人所巳試量其脈理榮衛而增損之則病可巳救荒之法巳試於昔而可行於今者大約有六曰發粟曰煮糜曰平糴曰勸施曰通賈曰撫流今之預備倉社倉義倉皆以待賑也然按籍而給則貧未必脤賑未必貧又民奔走數十里以冀升斗而支放稽遲比及得粟不償久候之費故戶宜淸核期宜預定則發粟當議也曩各省災嘗煮糜矣然無救於民死蓋去民遠則民以竭蹷死饑民羣聚又以疾疫死夜臥無盧又以暴露死裏胥幹沒又以不沾實惠死宜於每州邑設糜場數十處擇富而好義者董之各置寢處之所有司時時檢視則煮糜當議也平糴法甚善顧安所得金乎今欲畱贖鍰缺官等項此涓滴之惠耳夫旋糴旋糶其金不損又何愛焉倘於水衡冏寺借數十萬給被災州邑擇人遠糴糶時量增原直以充轉運之費庶市價不至騰踴乎則平糴當議也今閭裏蕭條其爲陶朱猗頓幾何人卽欲勸施恐應者寥寥耳宜仿宋臣費從熱之奏不必盡責以捐貲或減直以糶或薄息以貸但利予民有司卽爲激勸或扁其門或復其役或予以官庶樂從者眾乎則勸施當議也古稱年不順成關梁不租山澤不賦周禮捨禁去幾是也乃今有租外之租賦外之賦矣賈皆裹足不往以故市價彌昂宜亟下令販菽麥米粟者毋得有纖毫之稅販者輻湊價自損矣則通賈當議也民不幸棄捐墳墓扶老攜幼流於他方其計劃無復之耳流民所往其年必丰賑亦何難而有司秦越視之以故道殣相望謂宜隨其所至驗口給糈願畱者予以田廬代之牛種民無生而有生矣則撫流當議也然愚謂有救荒之人無救荒之法爲守令者有如富弼之在靑趙忭之在越荒政不問而自舉不然徒滋獘竇耳宜詔撫察監司秉公稽核厚勸其勤而嚴懲其不職民生其有賴乎抑聞之天地生財止有此數此盈彼歉理勢固然李梅實多者來年爲之衰新谷熟者舊谷爲之虧物固不能以兩盈也今內帑所積無慮數百千萬此數百千萬非從天降非從地出皆畝隸之脂膏也蓋藏盡矣又值凶年何恃而不斃誠渙發徳音出其十一以佐百姓之急所全活當無算矣若謂此以供禦不得輒捐則請以節愛之說進君心也民肢體也肢體傷則心憯怛古帝王民有饑者食不重詠民有寒者冬不被裘損上益下且樂爲之況此區區祗爲天府之朽蠹乎頃皇上軫京師之災巳發十萬矣京師吾民畿南非吾民乎有如民窮而亂弄兵潢池卽傾內帑之藏能遽底定乎此愚所爲抱杞憂流賈涕而未敢深言者也謹議

●蟋蟀軒艸

濟南劉士驥允良甫著

長淸張其孝仲慕甫校

對

漢文帝誅薄昭或以爲仁厚中有神武田叔燒梁獄詞或以爲善處母子兄弟之間二事寬嚴得失何如對﹝館試﹞

○漢文帝誅薄昭或以爲仁厚中有神武田叔燒梁獄詞或以爲善處母子兄弟之間二事寬嚴得失何如對﹝館試﹞

客問於余曰文景漢賢主也文殺薄昭而景從田叔言不竟梁文獄以兩事相提而論一爲帝舅一爲帝介弟不相稱貴倨哉又俱有太后在其所恃同也一殺漢使一殺漢議臣其所犯同也一當諸呂放恣後一當七國叛亂後其不可不懲於前同也乃以嚴若彼以寬若此孰得孰失子其剖之餘曰皆是也客曰子豈以文帝慈仁故宜矯之以嚴景帝刻礉故宜濟之以寬歟曰否朝廷刑宥有不易之定矩寧得以意爲重輕哉客曰子豈以昭之罪狀巳奏故文帝不得弛刑梁之獄詞未上故田叔得以隱惡歟曰否天子以好生爲徳何難於平反人臣以守法爲公詎宜置罪人不問哉然則胡爲其皆是也曰斷天下事者惟是情法兩端法觭重則情輕然法必恊情而法始正情觭重則法輕然情必傅法而情始安合則兩得離則兩失者也昭椒房之親耳梁王則帝之同胞先帝之遺體而國家之屏翰也其不同一矣景帝梁事竇太后泣不食後梁王自以病死而太后曰帝果殺吾子又泣不食有如梁王以罪伏誅太后不勝舐犢或至捐生則柰何乃昭之死薄太后無恙也意必能以義自解乎其不同二矣七國叛國梁王出兵與之角故吳楚不能越梁而西其功有足多者彼豈眞有不軌之心哉乃其迹涉不軌勝詭實爲之昭之功無可稱而罪無可諉也其不同三矣故處薄昭則法爲重而不聞大傷太后之心於情亦無戾也處梁王則情爲重而梁王乘布車伏斧質請罪闕下於法亦無乖也向使太后不勝私愛日夜啼泣必欲全昭文帝且以議親之典赦一人以慰母心又使梁王稱兵犯順欲危社稷則見無禮於君者當如鷹鸇之逐鳥雀而胡爲乎獄詞之焚哉甚矣情法之不可相離也持膠枉之見者知有法則不知有情倘太后不食而死亦可弗卹耶是天下有無親之國而鄭伯黃泉之誓未爲非也知有情則不知有法儻親藩謀逆亦可弗誅耶是天下有無君之國而周公管叔之辟未爲是也此皆見東而遺西執規而非矩三事不相矛盾耶夫惟合情與法以論其世而知寬嚴之各當矣𨿽然本支戚畹祿重則易驕位尊則易逼所貴閒之於蚤耳文帝愛昭渥其賜予可也而使之典兵不開恣肆之端乎景帝不惜名器使梁王建天子旗出蹕入警甚乃曰千秋萬歲後傳於王不啟覬覦之念乎卒使薄昭不能全其生梁王不能終其愛則二帝之過矣故論其處此俱未爲失廠屰其致此俱未爲得也君天下者毋亦謹乎微也哉客惟而退

●蟋蟀軒艸

濟南劉士驥允良甫著

長淸張其孝仲慕甫校

論

體統正而朝廷尊論﹝閣試﹞

續文徳論﹝館試﹞

行天下之大道論﹝閣試﹞

惟君子爲能通天下之志論﹝館試﹞

天地爲大父母論

四維論﹝館試﹞

爲之自我者當如是論﹝閣試﹞

駁文中子好詐論﹝館試﹞

本原之地在朝廷論

聖人人倫之至﹝戊戌場中墨﹞

燒絕棧道論

○體統正而朝廷尊論﹝閣試﹞

人主合天下以成其尊必挈要而後可夫主勢尊矣非自爲尊也由匹夫匹婦層絫而上之而有百官而有宰相而後有天子絲牽繩聯總歸於一然後見其尊假令無所以維持之則國異政家殊俗天下之勢離渙不相屬卽天子亦人耳烏能獨運於巍巍而尊無與對哉體統者維持天下之具所爲合眾卑而成尊者也不可一日弗正也而正之則有要矣周官一書論體統最詳蓋必有三公之爕理三孤之寅亮而六卿羣辟始有所稟承藉令公孤不具卽具矣或不獲盡其職是使周召無篤棐之勛而成周無太和之治也夫搖木者一一攝其葉則勞而不徧拊其本而樹巳搖矣取魚者必攝萬目而後得則煩而難攝引其綱而魚巳囊矣宰相致治之木綱也欲正體統必先論相而人主鮮能任相何也此其患成於自用而起於疑夫君有所疑則天下事無不可疑而其下亦無不人人自疑宰相近君者也避市權之迹故其自疑尢甚夫天下之權不可無所寄也不明而付之則必有人焉潛而窺之有一人焉顯而避之則必復有人焉陰而就之於是爲出彘於是爲圃池於是爲桑癰叢神而獘不知所紀極矣則無乃向之自用乃其所以倒授大阿者歟嗟乎帷之外目有不見裏之前耳有不聞人主提衡四海兼總萬機而欲以一人之耳目窮之必不得之數也則孰與破拘槳之綱杜猜嫌之隙擇賢相而任之乎夫百官萬民肢體也宰相腹心也天子則元首也欲成元首之尊無自隔其腹心也夫

○續文徳論﹝館試﹞

北齊楊遵彥著文徳論以爲古今詞人皆負才遺行陸機渭左思爲傖父【音振】傖父因而借口雅士不免汗顏余有感焉續爲之論論曰徳與文其有二乎哉其未始有二乎哉說者謂聖門四科徳文並列故自昔命世之儒華國之彥或咀道腴或泛秇海或以匹夫風百代或以詞組耀千古蓋立徳立言俱稱不朽云或曰徳行文秇輕重懸矣徳有可觀卽少文如勃不學如光猶能建爲劉之勛豎擁昭之烈不然相如之文焉而竊貲子云之文焉而美新𨿽逸气淩雲雄詞吐鳳何禆於世哉然則冠冕人倫羽翼聖教惟徳是賴而奚以雕虫小技爲嗟乎斯背岐徳文而二之餘不謂然也徳誠內凝文必外炳徳爲文根文爲徳華譬卞壁有成虹之气隋珠有代月之輝自然之符不容揜也三代以上元精未漓師濟在朝雍睦在野當其時豈嘗舐弱翰而課詞操薄蹏以角技考諸詩書所載巨而聖臣賢相之謨議微而牧夫遊女之味歌穆如淸風湛若玄��文之文深於文矣孔子曰文不在玆乎何文非徳�曰有徳者必有言何徳非文斯豈不同條共貫哉然而有文無行古今同慨何也則非文也眞也夫文有眞贗大塊布徳夭喬叢生素英丹蕚繽紛葳蕤眞文也剪彩成花鏤玉作葉總極人巧終非天然贗文也士亦有之眞文發自性靈贗文襲於唇吻士惟不足於眞也乃競趨贗惟競趨贗遂益以忘眞是故以文妨徳大較有五一言入微輒誇混沌之鑿隻字創獲自詡象罔之探敝帚千金燕石十襲是謂矜心妨徳一也瀏覽千載反鹵莽於現前冥搜六合顧闊略於啀步秕糠物理土苴人綱是謂忽心妨徳二也羔雉旣餙甘世味其如飴牛鼎堪媒遊大人而若騖但狥五斗頓忘七尺是謂躁心妨徳三也聲名相軋乃吹毛而洗垢意气相勝遂引繩而批根口有雌黃腹生麟甲是謂忮心妨徳四也宦遊稍忤托哀怨於弔湘閒居無聊寄謗誹於種豆墨墨失志咄咄書空是謂褊心妨徳五也其餙章繪句豈不以文自命徐而察之心矜者其文亢厲而多浮心忽者其文汗澷而多誕心躁者其文遷就而多諛心忮者其文刻深而多盩心褊者其文憤懣而多激以視大雅之章蓋燻蕕哉不知咎其文之贗而第曰文人無行無乃因蹪而廢步歟夫子日不知言無以知人也故虞庭在治忽以出納之五言夫惟文與徳合故淑慝治亂可以坐照使文無與於徳何以觀人而論治矣餘悲世之不察而視闡道之具與贅�等也

○行天下之大道論﹝閣試﹞

大丈夫之大豈不以道哉道者天下所共由故謂之大而何獨大丈夫能行之惟不以私心小之而巳夫道與我非二也以我求道非幻冥而不可控揣也惟是種種之私生於其心則心體始小而不足以配道是故見有所蔽則面墻焉而不能行意有所雜則茅塞焉而不能行情有所局則限於畛域焉而不能行耳目有所奪則岐之中有岐焉而不能行鼓舞有所倦則百里半九十焉而不能行卽有六通四辟之途孰爲趨之而孰爲至之哉大丈夫者無私者也無私則神澄故其明足以察無私則气銳故其斷足以決無私則念忘故亦明亦斷亦何明何斷其行之不迷也若適越而指南也其行之必以漸也若千里而始乎跬步也其行之惟日不足也若亦步亦趨而瞠乎恐後也是眞能行道者也故獨直而不爲激其濟而不爲隨惟其道而巳矣進若鷙發而不爲躁退若弩持而不爲���道而巳矣自古巨儒碩輔處而負�����������必歸焉而孰知無私一念賓爲權輿乎甚矣私之不可有也有私欲有私見彼突梯脂韋決性命以饕富貴與大道固相枘鑿乃若師心自用以恢恑憰怪爲豪舉亦道之所不載也顧彼則眾共口之此則亡不左袒者譬荊榛蕪穢人猶知其非坦塗也迨引之羊腸九折之阪鮮不詫以爲奇觀矣故曰道之不行也智者過之愚者不及也夫循轍者猶居道內超乘者常居道外求道君子愼勿以私見入其心哉

○惟君子爲能通天下之志論﹝館試﹞

同人者非彊我以同天下也又非彊天下以同我也惟其同之以神神洽則迹不能問大道爲公而無不同矣故曰惟君子爲能通天下之志未有不通而能同者也今夫人身目視耳聽手持足行各司其官不相通也惟志動於中則百體不言而諭視聽持行可獨用亦可兼用何則耳目手足之用以形而心之用以神神故無不通也君子通天下爲一身惟其神而巳且人與我對而爲二天下之人又分而爲百千萬億天下人之情欲嗜好又各自爲百千萬億而不可窮合於此必�於彼有所應且有所不及應而惡乎同之噫情欲嗜好非心之眞也人之眞心是名爲志我亦此志天下亦此志血脈聯焉痛癢關焉惟是以私汨其眞而人我之相始分自智而愚人自尊而卑人自肥而瘠人我以恣睢淩轢求勝乎天下天下亦喬詰卓鷙而求以自勝膠戾乖剌轉相炭欲道徳一而風俗同必不幾矣君子無私者也無私故忘我忘我故視天下無非我由我志以達諸天下之志若江河決�而溪溝澮靡不盈也若陽春布而天喬之倫靡不欣欣榮也是故人有所困而欲舒則毋以難彊之人有所郁而欲吐則毋以愎距之人有所�而欲展則毋以忮阻之如是焉則通矣其人君子也者而吾之爲收羅則愛行而知勸必共濟矣其人小人也者而吾之爲疏棄則惡當而知慚必弗怨矣其人始小人而卒君子也者吾忘其舊而亟與之其人心君子而迹小人也者吾矜而諒之如是焉則通矣口然而心不謂然吾不從其口而曲體其心則通一人謂然而千萬人不謂然吾不從一人而從千萬人則通非常之原黎民懼焉蓋千萬人不以爲然而吾獨知其爲然及臻厥成天下晏如也則又無不通矣夫通難言也有不通而塞有似通而實塞唐虞之時流四凶撻庶頑至嚴肅也且曰罔違道以干百姓之譽而羣後和於朝萬民和於野夫非以同同之也以不同同之也所謂同之以神者也世之衰也意見角立相軋而爲爭爭不勝又借資而爲黨爭與黨交亂又兩持其說而爲調停其禍起於不同而成於同則同之以迹耳故曰君子和而不同知不同之爲同者庶可同人也夫

○天地爲大父母論

蓋書曰惟天地萬物父母則儒者大父母之說所由昉乎顧人知其爲大父母而鮮有體其心者蔽於私也夫生生者其天地之心與天與地穹然積气隤然積形大化氤氳終古不息而物自生自育於其間天地何心哉故曰天地不仁以萬物爲芻狗安稱父母安所得其心而體之嗟乎是未知天地與人原同一气也子與父母身體發膚靡不受焉喘息呼吸靡不通焉是謂一本而有本之本焉則此眾父母皆稟气於大父母易曰大哉乾元萬物資始至哉坤元萬物資生始之生之且得不稱父母乎陽燧見日則然而爲火方諸見月則津而爲水虎嘯而谷風生龍舉而景云屬一物之微與天地常相聯絡而況含齒戴發之民乎故首員趾方負陰而抱陽人之所以象天地也回陽曦之馭生幽谷之桼飛六月之霜致三年之旱人之所以感天地也和風麗日憂士亦爲怡顏窮陰沍寒壯夫且爲變色又人所以感於天地也何者父母與子其气固未始有二也子而不體父母之心命曰不肖人而不�天地之心亦豈天地之肖子哉紫陽氏曰天地以生物爲心而所生之物因各得其心以爲心人也者物之最靈者也喘蝡肖翹甲拆勾萌之細一有損傷介乎吾前猶爲愀然不忍豈其同胞而以秦越視惟是情生境隔一膜之外都不相關於是自貴而賤人自智而愚人自肥而瘠人甚且斂天下之愁苦以成巳之娛樂而有所不卹亡論自失其本心其無乃非天地之心乎或曰天難諶命靡常顯赫而不可測者無如天地而曰父母何也夫使天地有生全而無肅殺有眷顧而無譴責則父母萬物之用有時乎窮故肅殺所以爲生全也而遣責所以爲眷顧也則造物之用意微矣然天地於物𨿽未嘗偏有所遺而未能不獨有所注熙熙攘攘有欲則爭所爲整劑之者惟宗子是頓故其寵綏甚殷而其責成亦甚備自非加意燠咻元元安所托命哉然則位九五者尢當軆天地之心

○四維論﹝館試﹞

蓋管子以禮義廉恥爲國之四維曰四維不張國乃�亡而柳子厚�之曰廉與恥義之小節也不得與義抗而爲維吾見其有二維未見其所以爲四也世多諱之而吾以爲是惡足辧哉天下之理合之渾然萬可爲一析之犂然一可爲萬仁義禮智命曰四徳要其實一仁足以統之義禮智可與仁抗而爲徳廉與恥不可與義抗而爲維哉古聖賢或專言義蓋未有合禮而悖義得義而失禮者卽禮義亦安見其二耶故合之爲一可析之爲四亦可是無俯置喙也獨怪二子之未及其本也蓋四者在下爲風俗在上爲紀綱而所以握其紀綱風俗之樞者則在人主之一心夫禮義廉恥根乎性哉而發於情人卽矞宇嵬瑣試面折其越禮滅義寡廉鮮恥之行必作色不肯受夜气月明自省其所爲必涊然汗浹背也曾有人而無是心者乎惟其劘於接構溺於緣染故有所迫焉不暇顧而失其心有所宜焉不及覺而失其心有所狃焉不能自克而失其心治民者曰吾操整一人羣之柄奚施而不可彼其不暇顧也吾且爲之阜其生彼其不及覺也吾且爲之敷其教彼其不能自克也吾且爲之明其賞與罰有不回心向道者非夫也嗟乎函夏之金黔首之眾習尙嗜好萬有不齊詎一政之所能把握一令之所能約束也哉故莫如求諸一心人主之心甚不可中於欲也欲心之與禮義廉恥若炭鉤繩之不相入一中於欲則源巳濁矣而胡以冀流之淸表巳枉矣而何以期景之直卽有所鋪張綢繆以塗天下之耳目而我匿之人且意之我餙之人且窺之經曲等殺所以爲禮也上好奢麗則羣臣百姓乘是而後僣斟酌調劑所以爲義也上好曲私則羣臣百姓乘是而後頗獎淸修抑貪墨所以爲廉也上好貨利則羣臣百姓乘是而後鄙樹風聲昭激勸所以爲恥也上好放逸則羣臣百姓乘是而後縱如是而望其移風易俗必不得之數也且維有系屬之義焉天下之心與君渙而不聯而不得言維君之�與天下之心隔而不貫而亦不得言維故所謂維者不徒形骸之攝持而在��之周浹吾以禮義先而天下未有不以禮義應者也吾以廉恥先而天下未有不以廉恥應者也何者其心同也語曰君者盤也盤圓而水圓君者盂也盂方而水方言上行下效不爽毫髮也趙靈王好鵕■﹝壽鳥﹞羣下咸冠■﹝義鳥﹞官晉文公不好服美舉國皆衣牂羊越王勾踐好勇而揖怒蛙戰士爲之輕命此鄙好也而猶若是又況秉彜懿徳觸其所自有乎周以關睢麟趾之徳照臨於上當其時兔置武夫江漢遊女皆忠貞潔白可播於弦歌秦人滅徳欲以法術督責天下赭衣半道囹圄無虛而姦僞萌起不少衰止豈禮義廉恥丰於周民而嗇於秦民哉所爲導之者異也管子天下才也而不達正心誠意之旨三歸反砧已身巳自不檢查公內行滛亂而四維之不絕者如發耳聖門羞稱政在於此柳子第摘其語之小疵何也夫萬斛之舟苟無維焉則泛泛於江湖而靡所止然維一也使楫師用之則可淩風波之險使臧獲用之則爲人笑今以國爲舟以四者爲維非賴主徳其何能濟美三代�王固治�之楫師也

○爲之自我者當如是論﹝閣試﹞

君子之心知有我乎不知有我乎以爲不知有我則我不可不盡也以爲知有我則我之心爲累而我益不可盡也夫惟無我然後能盡其在我故能濟天下事者不以事入其心者也範仲淹曰爲之自我者當如是其成與否𨿽聖賢有所難必此非仲淹之言而古聖賢之言也孔曰先事後得孟曰有事勿正而董子亦曰正其誼不謀其利明其道不計其功皆於此意互相發乎且我非塊然軀殼而巳具四端之謂我備萬物之謂我塞兩間而參三才之謂我我之所得於天誠厚關於世道誠巨而所爲自待者誠不可輕天下事紛如蝟毛我能析之隱如伏弩我能照之迅如倒海之瀾我能回之曾有絲毫不責成於我者哉然我有眞有妄不可不務白也凡屬於我者眞我也不屬於我而誤認以爲我者妄我也一有妄我之念據於其中於是同我則喜異我則嗔便於我則言否則默見以爲利我則前不利則卻利與不利兩無所見則且前且卻而靡所定彼其方寸問俄而焦火俄而凝自顧之不暇而奚顧天下事哉君子之心有眞無妄非徒不計利害也乃並亦不計毀譽非徒不計毀譽也乃並亦不計成敗夫事之一成一敗宗社安危生靈休戚於此乎系詎能恝然無動念彼則日事之在我者吾爲之其不在我者吾聽之幸而濟宗社生靈之福也卽不然天地鬼神或將鑑吾衷焉耳故有時乎特立獨行而非以立異有時乎同心同徳而非以植交有時乎明諍顯諫而非以沽名有時乎潛移默奪而非以詭遇彼惟存無我之心而何我之不盡哉且天下事未有不以一而成兩而敗者也紀昌之貫虱梓慶之削鐻九方臯之相馬痀僂丈人之承蜩皆以神凝不分故能精其業牧羊之與挾筴射鵠之與學奕不可兩而能也曲技且然而況肩鴻任巨規萬世之安者乎倘一心以圖事又一心以計功則有所覬覦艷慕於彼必有所苟且疏略於此卽欲勉爲奮迅不覺綏然中沮而天下事又何者可爲哉周公相成王所可盡者明光勤施和恆迪將之事耳流言居東鴟鴞�諷蓋亦付之無可柰何至於風雷之變成王感悟而天下安於泰山四維者則其眞誠所動也此所謂能濟其事者也下此則莫若武侯鞠躬盡瘁付成敗利鈍於不知𨿽恢復之業有志未竟而其忠赤亦足以暴於天下仲淹者蓋又心武侯之心者也遶牀停轡當時之服仲淹者服其識耳而孰有知其心者哉欲學仲淹者必求諸無我之心而後可

○駁文中子好詐論﹝館試﹞

人之患莫大於好名名者實之賓也始緣實以希名繼且肴實以要名終且喪實以狥名故好名則不能無好詐矣詐者細人之所以鬭其捷儒者不道也異哉文中子之言惡衣菲食少思寡欲人以爲詐我則好詐焉此何可訓也大古之時淳風沕穆澹乎其無嗜也恬乎其未有擾也世而降也紛華搖其耳目智故役其心思而天下始脊脊大亂則有人焉起而矯之返醴於澹還競於恬而天下羣然以爲髙則又有人焉起而假之醴而托之澹競而托之恬溪刻崖異餙知以驚愚天下亦不能致詰是故虎皮而羊質鳳彩而鴞聲金玉其外而敗絮其中俗之騖於詐久矣夫所謂惡衣菲食少思寡欲眞耶僞耶不可得而知也果眞耶眞心可以動物人必不以爲詐毋論神聖卽如孔明澹泊寧靜曾有一人疑其詐乎果非眞邪仲子螬李公孫布被安石巨盧之衣犬彘之食政有道者所深鄙而又奚好焉且謂之好有沾沾自喜之心焉君子以無心涉世何用不臧苟其沾沾自喜也必出於人情之外以創爲奇孔之疏水顏之簞瓢吾聞其樂矣樂自有抂不抂疏水簞瓢也而竊竊焉以爲好無乃凝滯而不化歟忘足屨之適也忘要帶之適也好者不能忘不能忘者必且不能適故有所好則不得其正矣而況以詐乎且好詐未有能詐者也揜護𨿽工鋪張𨿽巧然匿於形不覺暴於神勉於巨不覺怱於細伸於昭昭不覺惰於冥冥我爲詐人且並其詐而窺之我爲好詐人且並其好而意之故曰恭儉惟徳無載爾僞又曰豈可以聲音笑貌爲哉言詐之不可久也夫詐者性情之斧斤而風俗之熐螣也杜詐之源塞詐之竇猶懼狂瀾莫挽若之何其導之或日求士子三代之下惟恐不好名文中子嫉世之侈肆以毀名者是以甚其辭伊尹之要非要也夫子之求非求也文中子之好詐非詐也庸何傷嗟嗟君子立言不可激也孔子曰與其奢也寧儉與其不孫也寧固寧者不得巳之辭也非其好也詐之視儉與固又甚矣而直以爲可好哉使天下而不從其言則爲眞侈肆使天下而從其言則爲僞儉約眞侈肆之害小人得而持之也僞儉約之害大人不得而持之也言何可激也夫名者非獨君子有之而小人不有也君子有之則徳彰小人有之則徳亂君子寡而小人眾則是以名彰徳者寡而以名亂徳者眾矣故爲世道計無樂乎有名好名非也好名而至於詐又非之非也故文中子之言不可以訓也

○本原之地在朝廷論

人主凝圖撫運而欲奠社稷於靈長也詎不亟安民哉顧安民之責分之在羣有司而主之在一人是不容不握其要矣夫以天下之大林林總總之眾靡不待命於君而君以渺然之躬托於四海兆民之上坐視其窮而不爲之所則非吾子民意起而徧爲之則徒役其精神而勢有所不給是不得不責之羣有司矣顧此羣有司之治民也恆觀望於在上之意指上能寡欲淸心以安民風其下焉疇敢不敬應者藉令徒以虛文責之則下亦以虛文應之而秦越斯民之肥瘠者徧天下矣卽令甲日申何益哉此本原之地在朝廷吾深味於程子之言也今夫民之屬於君也役使惟命慶賞刑威惟命其休戚固常懸於君君之主乎民也安則爲泰山危則爲累卵其休戚亦常懸於民此英君誼辟所爲殫精而思畢慮而籌者釋安民無他務也顧其安之之道何如耳說者曰任人則逸自任則勞民之咨嗟怨嘆吾不及一一耳之也民之困窮拂郁吾不及一一目之也吾以此責之監司監司以此責之守令從吾命則巳不則督責之鈇鉞之不下階序而濊澤流於寰宇矣嗟乎斯言也非不得爲治之體而於本原則未睹也夫不韙之名非獨賢者惡得之眾人亦惡得之爲守令者亦何忍戕吾赤子而冒不韙之名哉乃其所以甘爲此者則由於人主之多欲矣夫人主之有所欲也天下莫不斤斤焉求以中之是故命之自朝廷承之自監司奉而行之自守令所欲旣廣所擾滋多守令者欲以應上之求而何暇於卹民之命乎故其賢者不過稍爲調停俾害民之不甚而不賢者遂因而縱其溪壑之欲剝民膏脂充巳囊橐矣而上之人於其穢迹之旣彰也始執而責之曰胡以不愛民吁此其守令之咎哉毋亦本原之地未澄木明主知其然其所以求安其民者不徒求之臣而求之巳不徒求之文而求之實念民之糟糠不厭而熊蹯猩唇八珍五鼎之供吾不溺也念民之短褐不完而齊紈蜀錦玄黃絺繡之華吾不悅也念民之哀號吁天而鄭聲郢調激羽流商之奏吾不邇也吾之中宮下陳皆燕趙冶麗之奉矣而民有內怨外曠者忍之乎寧遠色而巳吾之內帑外藏皆貫朽粟紅之積矣而民有擔石未儲者忍之乎寧散財而巳吾之娛目適體皆瑤臺瓊宇之麗矣而民有穴居露處者忍之乎寧卑宮而巳其心常周於窮檐蔀屋之下而其欲常節於起居出入之間由是爲監司守令者莫不仰承徳意布之於民民惡嚴刑也無敢以桁楊苦之民惡重役也無敢以城旦勞之民惡厚斂也無敢以繭絲病之不煩程督不費指麾而天下之撫摩掬育其民者不啻父母之於赤子矣夫是以戴監司守令之徳者因以戴天子之徳望之如日月歸之如流水名與天壤俱敝而業六三王爭流也此何以哉惟其本原之澄而巳嘗觀漢文躬修玄默與天下休息而循良之載在靑史者班班可鏡武帝內多欲而外施仁義天下吏亦爭以鴛傲相髙無復仁厚之意焉豈文之守令皆賢而武之守令皆不賢哉所以風之者異耳此本原之地在朝廷吾深味於程子之言也抑猶有說焉烏喙之殺人也審於本艸者知之不則弗知也世有適越而北其轅者或告之曰此非適越之路也乃返而南欲之害人甚於嗚喙而何可不監諸古欲之難去甚於適越而何可不師諸人予故日惟詩書可以養此本原惟賢人君子可以輔道此本原有天下者何不注意焉

○聖人人倫之至﹝戊戌場中墨﹞

聖人所爲異乎天下者非其創爲不可幾之行惟卽天下所同者而獨詣其極固巳褒然異矣夫聖人不求異於天下而天下之望聖人恆過髙惟其望之過髙也則竊其其炫奇弔詭理不必古今有而事必不可令眾庶窺夫使聖人不與人同焉皆生則可使其與人同焉皆生也又惡得外人之所共有者而創爲尊惟是綱常之理孕於太虛府於靈源泒別支分於日用似顯而微似迹而神人以私隔之而聖人以公應之人以形泥之而聖人以精會之人以有心出之而聖人以無心措之於是爲萬古綱常之宗天下目聖人爲純徳而聖人固未嘗求異也故曰規矩方圓之至也聖人人倫之至也旣巳謂之至矣且得無異乎旣巳謂之人倫矣且得有異乎試卽規矩論古今以技稱者木而鳶棘而猴玉而楮葉鐻成而若鬼神斤運而削堊如風彼其匠心獨超規矩之外故令天下神驚而目駴乃聖人獨無殊尢絕迹超於人倫之外者哉想赫胥栗陸以前人與蓁蓁狉狉者同賦形於大塊標枝野鹿悶悶淳淳烏覩倫乎聖人出而爲之上下尊卑長幼內外則倫固聖人所自制也自制之而自盡之固無足異而胡謂其可以槪聖人噫甚矣人之好異也古昔制規矩爲棟宇爲器械以利含生之用耳卽巧爲垂爲般如王爾如奚仲第運巧於規矩之內而不必溢巧於規矩之外謂所以利用者無以異爲也獨何以異求聖人哉聖人亦有規矩倫是也夫倫非聖人自爲之是受之天也天敍天秩所爲上下尊卑長幼內外業巳犂然具聖人因其所本有而何能增其所本無夫增其所本無以爲異去人道遠矣且倫根於心倫之用五而心之體一一者方寸耳而情之內鑠者七欲之外攻者�此方寸之舍不能不爲所據心猶鑑也鑑朗則可燭須眉鑑昏則不能察方圓故一者淆而五者鮮能中其窽意有所猜於是嫌隙構焉而倫乖愛有所專於是狎暱生焉而倫乖聽有所偏於是雌黃之口入焉而倫乖薄者厚之厚者薄之或陽厚而陰薄而倫乖宜隆而殺宜殺而隆或依違於隆殺之間而兩無所定而倫乖彼其心固有所不能察也間有明哲英誼治其心以察其倫然气質之陶鎔未粹則有拘於跬步而阻於千里者則有啜其糟粕而遺其神髓者則又有成於九仞而虧於一簣者則又有堅持其扄鑰而不能渾化於閫奧者於倫不無遺憾矣然則是倫也不可謂異亦不可不謂難淺言之𨿽愚夫可與知能極言之非聖人不能全備譬規矩等耳使垂般王爾奚仲用之則極人官之能使拙工用之則爲人笑彼固有至有未至耳聖人之心處乎其若谷也廓乎其無不覆也綿綿乎其若陰陽之疊運而無停機也其以是心著而爲倫如衡平而錙銖不爽也如江河之源不壅而流自溢也如唾之爲珠爲霧出於自然而非彊也故堂陛之儆庭闈之愛琴瑟之諧疾徐之節然諾之不侵玆猶其小者耳曰仁曰敬曰創曰承曰刑於曰友於曰師保曰切磋玆猶其顯者耳至若托迹在此�意在彼或拂之而適以順或裁之而適以卹而於倫有長慮矣至若開非常之原冒不韙之名對於天不必知於人愜於心不必理於口而於倫有微權矣至若惇典和衷綏猷建極制作以辧其等筆削以嚴其防俾天下萬世共遵大道而以倫垂範者無窮極矣人皆曰聖人之不可及如是而揆諸人生所同具曾無纖毫加也顧謂其有異哉聖人旣遠異學繁興談天雕龍堅白同異之辧累瓦結繩自多玄解固於人倫不相涉至若柱下漆園者流攘臂離跂而治其虛無淡泊之教駢枝物理糠粃世故視人倫爲可有可無之物而視聖人之兢兢盡倫者且以爲亂爭之嚆矢也彼其馳念於玄眇溟涬詎不自謂巳至哉然聖人所謂至者在人道之中而彼所謂至者欲加於人道之上是木鳶棘猴之類也其不可用於世亦明矣夫道術之壞常由於超乘之士蓋其輯非經之語習不徵之事決裂繩墨而務豪舉焉是人倫之蠹也夫子曰過猶不及又曰中庸之爲徳其至矣乎然則所謂至者豈徒以其異也與哉𨿽然亦自人觀之見其至耳聖人之心固不自知其至也夫澑水足以溢壺榼其量淺也若溟渤之大百川歸之不知何時巳而不盈聖人之於人道其猶溟渤歟無所不有而中若一無所有文王之敬止於倫極矣乃望道而未之見則其心可想也彼才覩一斑輒矜象罔其於井蛙酰雞之見奚以別矣

○燒絕棧道論

張良之辭漢而歸韓也說漢王燒絕所過棧道曰示天下無還心以固項王意而世皆謂良之意欲阻漢王於蜀而與韓王成共取天下余心竊疑之夫良五世相韓秦滅韓則輔漢以報秦楚殺韓王成則又輔漢以報楚其爲韓之心昭如日星安所可疑哉獨疑夫棧道之燒不如世所云耳長山大谷不足以限天下久矣良以棧道燒而岷嚴劍閣之險遂可以阻漢王之迹乎則其還定三秦固在旣燒之後而捲甲東趨取章邯等若承蜩何以故也吳起武夫耳猶知山河之險不足恃而良乃爲是迂闊之謀智反在起下矣吾知其不爾也漢王以寬大長者羅天下之英雄而誅無道秦故懷王信其可遣諸將述其願從王陵之母以爲必得天下天命人心之在漢有識者皆知之而良何以不知也史稱良會沛公於畱曰沛公殆天授良非不知沛公者矣乃欲愚以燒絕棧道之說而寘之蜀乎吾知其不爾也成之初起略得數城而輒失之其無能爲巳可槪見而何望以帝者之業也若曰臣子爲君之心惓惓不巳則當章邯之下兵良宜與成厲兵秣馬一鼓而挫秦人之銳若項羽巨鹿之戰可也而良不能也當懷王之遣將良宜與成擁眾長驅席捲雍州而袵安黔首若沛公霸上之師可也而良不能也今秦鹿巳失天下之大勢巳定漢也龍翔於西楚也虎視於東得天下者非漢則楚而欲與韓謀天下乎且良以漢王在蜀而中原無與成抗者耶項羽喑啞叱吒挾百戰之威而宰割天下其勢十於漢王而百於成也成之命懸於羽手而欲與之謀天下乎吾知其不爾也然則燒絕棧道其意何居曰所謂示天下無還心者此言非誑也夫有謀人之志而使之知拙也善戰者始如處女後如脫兔鷙鳥將擊必匿其形理固然耳沛公之先入關羽忌之矣其袥將守關羽又忌之矣龍成五采之气與財貨婦女之無所愛也羽又忌之矣幸而亞夫之玦項莊之劍不足以禍沛公而沛公始封於蜀使復日夜以漢爲事漢其危哉故燒絕棧道以示之羽必曰彼安於蜀矣吾東歸可無慮矣予是舍關中都彭城視漢若無能爲者而漢因得飬其全鋒而乘羽之間無何而三秦定無何而彭城拔無何而齊燕趙皆入於漢而羽之勢孤矣垓下之捷未必非燒絕棧道之力也詎徒以此誑漢王哉或曰良之爲漢若此則爲韓何稱焉且其志旣在漢矣而又何歸韓爲是未知爲漢卽所以爲韓也韓之未亡不過爲王耳至是而亦亡矣然天下未平干戈旁午韓之王未可保也觀羽無故而殺成則其與成有隙巳久而良亦必先知之故欲與漢共滅羽以定天下漢永爲帝韓亦得以永爲王礪山帶河延及苗裔非其報韓之初心哉而不虞成之見殺也夫使良而不爲成計無以漢爲矣良旣爲成計也而燒絕棧道顧以誑漢也耶

余年十八從先君汴上僉憲容昆岡先生命作此論頗見稱賞今三十年矣槁在凝塵中不忍棄置命兒錄之

●蟋蟀軒艸

濟南劉士驥允良甫著

長淸張其孝仲慕甫校

考

京營戎政考﹝館課﹞

○京營戎政考﹝館課﹞

京營之設所以固本彊幹無事以壯國威而有警以禦外侮最重務也髙皇帝置五軍營曰中軍曰左右掖曰左右哨以操練京衛及中都大寧山東河南各衛班軍而又有隨駕十二營圍子手幼官舍人殫忠效義等營兵額三十餘萬居重馭輕厥慮遠矣永樂初旣有五軍又有三千營以肄巡哨神機營以肄鎗手是謂三大營大駕親徵則大營居中其外分駐五軍又其外爲神機又其外爲長圍周二十里當是時犂庭絕漠京軍之力爲多其後法寢以弛蓋三十餘年而有巳巳之變虜騎城下我不能軍於是於肅湣建議簡三營精銳十五萬分爲十營以都指揮把總隊長隊官統之兵將相維行伍不亂圍營自此始顧旋置旋廢至成化初始增定爲十二營分布益嚴然大氐昉肅湣之意云此後法又日弛蓋八十餘年而有庚戌之變虜長驅都門我不克以一矢相加遺於是肅皇帝震怒誅本兵修軍政罷團營復二大營總督則勛臣恊理則少司馬彈壓則臺省而將領副參遊佐以下約五百有奇營伍又稍稍攺觀矣總之京營之制合而分分而復合益屢變云然景泰時不及洪武永樂嘉靖時又不及景泰非法之不詳歲久獘滋整飭爲難耳今去庚戌又五十餘年獘益叢積不可勝詰巳尺籍伍符具有定數亡逃物故歲漸減損主者積空伍之糧隱覆不聞間有明注其缺又因循不行勾補視舊額士不得七見在之數非操畚鍤於公家則廠衛廝養寄名於營者也又不然則從四方礦榷之使負弩而耀軍容者也又不然則薦紳輿皂輸月錢於主將者也在伍者十不得二領班之官曩猶畏三尺乃今公然包折兵部點驗則募人以充團營點驗則募人以充科道官點驗則募人以充其實數十不得八在伍之軍芋菽不飽往往菜色以應操朽甲鈍戈撥弓鉤矢見者盧胡其馬如蝟如蛙向風僵欲僕�其精壯堅利可備驅使者十不得一操之日寅集辰罷鼓塡然而炮輷然而幟翩然第虛具耳以數十隊餙爲虜而遣兵擒之若承蜩是戲劇也甚乃搬弄未畢輒披靡散亂無復紀律曾戲劇不如矣求所謂有制之兵可死而不可敗者百不得一嗟乎幽薊之域自昔士馬甲天下杜牧所謂王不得不王霸不得不霸者乃今墮弱如此矣聚數十萬眾坐食京師而縣官不得其毛髮用是附贅懸厖也一旦有急必反募兵郡國平居旣責其餉有急又責其兵徒重困郡國耳是割肢體啖口腹也欲核其獘則隱餉占役者多有投鼠之忌欲裁老弱之糧則慮其脫巾而呼欲嚴爲之罰以軍法從事則懼在輦轂下嘩不可制是飬癰也今虜幸無大志耳有如邊境雷動烽煙徹於甘泉安所恃以扞城摧敵乎夫琴瑟不調必解而更張之乃可鼓也是在聖君賢相哉作京營戎政考

●蟋蟀軒艸

濟南劉士驥允良甫著

長淸張其孝仲慕甫校

記

觀音大士像記

雪山堂記

詹事府堂上題名記

振河閣私祝記

�江縣新建尊經閣記﹝代�房師﹞

瀛洲亭記

重修都城記﹝閣試﹞

劉氏世系碑陰記

禹迹亭記﹝近作﹞

○觀音大士像記

曾大父金華公之罷官也奉觀音大士曁二侍者像以歸巳而貧甚無立錐之土寄食女家裏中馮媼乞得其像供香火焉媼卒厥孫岱石移像於城愈之壁間久矣戊申冬偶話及遂以歸余余驚喜攝衣冠以拜祝若見曾大父又呼女子羅拜無不人人若見曾大父也曾大父罷官未幾貧不自存計其歸裝必無褭號赤仄而從數千里外載大士像其雅致可想巳子封中捨孫官廉訪曾孫驥又竊祿詞垣安知非善報耶像之寓公於馮八九十年矣獨馮氏知之先廉訪與不肖驥俱未有知而卒歸於我似有不偶然者古人先思其所樂思其所嗜矧其生平所皈依而頂禮者哉余每遇攪意事輒趺�像旁抽楞嚴一二則讀之若醍醐灌而甘露灑心地淸涼頓忘火宅竊謂西竺之教實於寧靜澹泊有助先人以淸白貽子孫意在斯乎意在斯乎因潔一室奉之非敢爲佞也

○雪山堂記

余自髫年愛山而邑境曠然無出以不得見爲憾從先大夫遊秦晉覽太華太行之勝意快甚然非吾土才轉盻而失之迨歸裏偶雪霽出郭山在東南百里外者雪光交暎歷歷可數則大叫奇絕吾生祝阿三十載乃今知有山欲面山築一精舍力未能然時時夢想焉因顏其城居白雪山堂客疑堂前無豢石如此名何余聽然曰吾直寄所夢想耳蕘豎牧兒日在翠微中可謂愛山者哉夫愛山者不必其住山也芥子能納須彌吾不遇以目而遇以神卽齊右諸出盡入吾幾席奚不可然更有說如來修證實在雪山余不達天竺之教然性孤僻婦亡不庚娶房帷內蕭索如秋又以病胃晨昏一鬻一茗周妻何肉都無我緣殆似苦行僧取義雪山固宜抑弇州不云乎欲問濟南奇絕處峨眉天半雪中看自媿薄劣不堪執鞭於鱗以此當雪樓倘亦髙山仰止之思乎作雪山記

○詹事府堂上題名記

國家設宮詞枺最崇內閣詹事府簡自詞林又最崇也內閣贊襄主上詹事府輔導儲君內閣之務人皆以爲重且難而詹事府見謂稍輕且易辦矣賈誼雲天下之命縣於太子太子之善在於蚤論教與選左右內外百司繁簡精粗異職皆屬一枝一葉而無與於本太子天下本也巨闕湛盧不砥礪則不銛繁弱巨黍不排木敬則不正布衣韋帶之士猶資忠告以成徳矧赫赫元良守宗廟社稷者哉聞正言見正事以預養天下之本惟孝悌愽聞有道術者是賴可不謂重乎百司之職卽至煩且精意見可以控揣才力可以揮霍至若儲君之好惡取捨萌於有意無意之間而發於可知不可知之際所爲杜其欲竇還之理窟必有不疾不徐非甘非苦者焉百司之奉職在意見才力而詹事之奉職在精神意見才力之展布在一時而精神之漸摩在歲月之久不可謂不難也夫內閣詹事府皆有格心之責然贊襄主上者日有所轉移斡旋而天下夕被其��人得而見之�導儲君者轉移斡旋在今日而天下之被其滜乃在異日故人不及知耳髙皇帝甫定天下卽建大本堂命太子與諸儒講論其中後乃設詹事院巳攺院爲府累朝相承愼選斯職列聖鴻猷駿烈光天壤而耀古今皆由毓徳靑宮始卽生而神靈然滄海泰山豈無藉於涓塵哉余恐諸君子名氏久而湮滅因爲鐫石注其爵裏於下方俾後有所考焉或芝蘭之叢間雜薋菉然思齊內省皆足禆益將來云爾

○振河閣私祝記

大司馬黃公始繇觀察晉右轄巳晉而左皆在我東土恩威交鬯帝是以有節鉞之命公練卒搜乘神气用張潢池罷警千里寧謐問民疾苦區畫便宜下郡邑行之屬歲大侵督有司蠲賑罔敢以空文應凋攰音貴獘也魏蔣濟傳獘攰之民不爲國用攰頓蘇旣得民和聿修廢闕聞徳州城圯命駕往觀周行睥睨�慨然嘆曰是漕挽之咽喉而畿輔之籓籬也百雉頹矣保障謂何吾不敢以因循貽後艱乃括帑余摉庾羨擇賢而才者郡丞孫君董其役閱兩歲城成易瑕而堅長堞蜿蜒樓櫓煥然髙岸疊疊累石錮鐵河不能嚙乃復依城爲閣翼翼峩峩厥名振河形勢彌壯士氓大悅會公入領南樞且行於是父老錯愕狂呼泣謂鄕大夫曰縣官哀憐東土以公袵席我今且去東土遂失所天願叩閽借公庶幾終惠我鄕大夫曰公在此一方蒙休焉公在朝廷天下蒙休焉天子需公帷幄之籌而惇敢借公父老又泣曰公徳澤徧東土而以城工故尢注意廣川吾儕安能忘昔賢有遺愛者往往生而血食願爲公建特祠鄕大夫曰公謙謙君子不近名不居功儼然社而稷之且大拂公意於是父老益大泣曰吾何以致吾情矣卽不創祠必擇地而寓香火焉夫囂塵之區不可以辱公是閣也縹緲天際四望廓然西則河流滉瀁暎帶平野東則宮墻數仞春樹萬家南則雨帆風纜千艘鱗次而來北則帝闕五色之云依稀在睫亦一方之雄槪乎願以閣奉公歲時率子弟詣焉百稽首以祝公戩谷是吾儕區區私念公所不能禁也豈惟吾儕州當南北孔道乘傳者偕計者擔簦而遊者牽車牛而賈者舳艫而輸將者耳公勛名想望而不得見登是閣也恍然如見公將無瓣香之供乎哉鄕大夫稱善乃屬士驥書其事於石餘謂公之得民奚但佚道之使自觀察以至開府拊循眞念十五載如一日宜其愛戴深也然公之徳能使民祠而不有其徳又使民不敢祠則尢爲難矣夫不敢祠而托之乎私祝其私也乃所以爲公與公晉江人名克纘道誼��領袖當世玆不著著所謂得民者系以詩曰昔仲山甫優周中興賦政於外爰築齊試爲王喉舌再�儀刑於大司馬實嗣厥聲司馬元老國之幹楨維帝賜履泰岱滄溟振揚我武銷化未萌刀化而犢枹皷不鳴大東不天暵溢相仍勸勵銅墨惠此鵠形恩波四灑涸轍回生顧玆要害綰轂非輕豈無髙墉歲久且傾愼固封守渠狃時平鳩工慮材言言告成金湯之險千載堪馮帝曰司馬筦鑰畱京幹旌垂發羣心怔營遮畱不可涕泗雨零何以報公香火千齡瞻彼河幹有閣崢嶸匪閣之崇崇者勛名伏臘羣趨以羞豆登祝公之壽軼於籛鑑祝公壽民澤蒲八紘祝公壽國金甌永寧史氏作誦周雅是賡何必史氏萬口爲銘

○�江縣新建尊經閣記【代�房師】

今天下郡邑皆有學學之有尊經閣者十而七也潛江楚邑介於鍾祥爲肅皇帝龍飛地人材鵲起彬彬盛矣而學獨無尊經閣甲辰冬司理李君來署邑篆政以次第舉而閣周視黌序抵其北意若未愜者曰是不當有閣耶詢之晉紳大夫博士弟子曰惟形家言亦爾顧其迫掌愽宅柰何司理君曰可徙乎問得射圃之隙地乃議徙宅以建閣遂捐俸金百以倡而又謀之李封翁封翁集同儕度土石甓木之需五百金乃濟於是邑孝廉諸生率同志佐之得金百者三巳而郡守李公新尹曾公各佐之得金十者五封翁曰可矣卽不足吾請任之乃涓辰鳩工屬耆儒李君秉仁主出內而大學生蔣君化董其役於是掌博之宅徙計日基就計月閣成基髙六尺袤十倍環甃以磚閣髙二丈二尺袤如其基前東西墻各髙丈二尺中劈石爲甬爲階累七級上崇臺飛甍峙於玄武之方不獨黌序生色卽一邑形勝若爲增壯云封翁介方郭二君屬余爲記余惟經之尊存乎其人尊耶何必閣仲不尊耶何必不閣然有不可廢者大猷之世上倡下和惟是精神灌注卽經爲駢拇矣奚閣爲代降俗梟上下漸隔精神不能諭而以迹示之匪迹胡瞻匪瞻胡勸郡邑之有學與學之有尊經閣皆以聳瞻而生勸髙皇帝稽古定制以經學齊一海內士非此不得進而自隆萬以來文教衍溢醇醴之極變爲矞詭唾拾諸子膚剽二氏險覓冥摉驚心炫目而視六經蔑如也髙皇帝之訓士曰六經布帛菽粟也士不由此無以知理道洋洋聖謨有深慮矣夫經者常也布帛衣之常卽有火浣弗貴矣菽粟食之常卽有麟脯弗貴矣乃士厭常而趨異若江河不返謂叛經何今年春南宮大�士禮臣議一大創之請一切語不典則者黜報曰可於是計偕之士乃有格於禁弗獲竟試者天子宗經範士之心甚盛而閣之成適遘其時然則是役也體上指端士趨所關宏巨豈區區形家言也與哉余生於楚習知楚士狀往往气銳而才穎與之爲叛經則決裂繩墨不後下海內而與之爲窮經亦能窺其奧而抉其微自此潛江士弦且誦於閣仰而顧俯而自惟必且遵制軌道灑然革趨異之習人才鵲起益倍疇昔則諸君子之功宏遠矣司理君名天培陽江人爲餘甲辰闈中所得士郡守李公名仙品髙陵人新尹曾公名可立丰城人而李封翁名鳴乙卯以書經魁其鄕爲今少參皞之父卽邑人

○瀛洲亭記

詞林署中有亭翼然與寶善成樂二軒相望曰瀛洲其刱建歲月不可詳或曰建於文皇定鼎時云夫亭宴遊吟嘯之所天下公署有者絕少卽有之或以爲妨於職彼其刑名錢谷是司簿領如山質成而會計者鱗次於庭捨而爲宴遊吟嘯且虞廢事惟是詞林以文墨議論爲職無刑名錢谷之煩而其建此亭亦非爲晏遊吟嘯也者坐臥其中且披且誦宛委酉陽竹書石記莫不探其奧窔咀其精華有時磨隃糜揮不律潤色王言鋪張帝叢燦然日星鏗然金石間與同儕酌皇王之理道討昭代之故實名理精言爛霞霏屑足以資謀猷而備顧問凡詞林之職不出此亭而可盡然則公署之宜有亭者莫詞林若也顧其名昉唐人天策故事若羨李郭之舟而詡班生之行者取義似陋然亦自有說列子稱瀛洲在大壑中隨波上下帝使巨鰲戴之其言諔詭不經見乃世多艷慕之則竊意居其上者蟬蛻塵埃不以世故累�耳我朝詞林設官頗眾而不使預它事匪曰靳之蓋恐累心於世故歟夫累心世故者卽未有能經世者也嘗試觀於此亭淸池環遶廣不盈仞非有渤澥之觀素椽碧檻疏簾四垂非有銀宮金闕五城十二樓之勝老柏扶疏枯藤蜿蜒黃鸝乳燕睨睆差池非有琪花瑤艸靑鸞紫鳳之奇也然而外囂不至內喧不起靑籟時來白雲在望翛然若居六合之外厥心豈有累焉則無乃經世之業預養於澹泊寧靜中玆名也與聖祖設官微意蓋深有會居是者澄其方寸由不爲而有爲庶無媿此亭不然境彌寂心彌囂不令海上羣眞笑人耶嘗以語同志因書以爲記

○重修都城記﹝閣試﹞

文皇帝入嗣大統之七載仿成周宅洛故事奠九鼎於燕爰建都城周四十里門凡九所以壯威銷釁慮深遠矣迨肅皇帝申畫郊圻又建重城其南而勢益完固云萬曆甲辰夏淫雨彌月城圯數月丈大司空以修築請天子曰可發水衡金錢若干命營繕臣某某董其事給事中禦史臣某某巡察之工起自東南隅踰年事竣督工之臣以逮各役賞有差臣不佞宜有一言以記之竊惟聖王最愼土功故用民之力不過歲三日然觀月令孟秋補城郭仲秋築城郭孟冬壤城郭周禮掌固掌修城郭溝池樹渠之固設其飾器分其財用均其稍食用其財器抑何頻煩若此哉春秋城沂城卽城中丘城西郛之類必謹書之不一而足詎非以設險守國王公所不廢與國家都燕上象北辰南向而控四海捷於建瓴第其限隔僅一衣帶水非有所謂斬華爲城因河爲池者也且也三面距虜虜輕騎而馳一晝夜可至巳巳庚戌飲馬都城下殺人如麻而城以市肆不驚黎蒸安堵玆其故可思巳皇上遇災思警興不得巳之役子來之氓畚鍤雲集百堵並起睥睨如林詎獨聳四方之觀瞻也與哉所謂固根本杜禍亂建子孫不拔之基揆諸二祖先後同符矣抑聞國有有形之險城郭是也有無形之險人心是也地利不如人和所從來遠矣皇上軫災民業發冏金十萬濟之且省間架錢罷煤窯稅自此懷鮮惠保使眾心成城者渠可量哉臣不佞且偕嬉遊之民共歌商京翼翼矣是爲記

○劉氏世系碑陰記

夫劉氏自諱天澤以前不可考矣劉氏本河間人家杏園諱天澤者旣沒厥配田挈子來禹城遂爲禹城人劉氏世多長者然率用力田自給間一二爲諸生弗顯迨吾父禹坪公以經術成進士吾邑成進士者絕少歷一百三十餘年而始得禹坪公故里人皆艷慕劉氏巳而禹坪公爲中捨考最勑封其父若母尋握諫垣以直諫忤權相出歷藩臬所至有蘗聲比旣沒當事者采公議祀諸學宮蓋劉氏益有聞於世云劉氏祖塋在城西十里許其後各卜塋則各自爲祭而於祖塋或不及也族無譜子孫多不能舉其先世之諱禹坪公在時每爲嗟咨曰俟歸田當講所爲合族而奉先者會蚤沒不果族有棘泉君最嗜義約族眾爲報本社合錢若干而息之以供祖塋牲醴費歲時必祭祭必虔又謀諸士驥鐫世系於碑而屬士驥記其陰嗟乎宗法旣廢有譜者寡屬疏則易渙代遠則易忘視其族泛泛如塗人而視其髙曾以前茫茫如太古之世風俗偸薄所從來矣今卽不及�其生平行實之詳而姑樹此片石令世系燦如指掌子孫上塜徘徊顧瞻不油然動仁孝之思乎是禹坪公志也然族指日繁居異鄕繇異裏或終歲不相往來吾猶懼報本社不能久有舉勿廢是在後人矣棘泉君名希苗

○禹迹亭記【近作】

城西南隅地多積水舊名皇城不知其所繇或曰禹名此蓋禹行宮云或曰禹臺在城西十里髙十仞廣倍之相傳禹所憩也彼是則此非矣餘思古帝王無都祝阿者周封黃帝之後於祝不得稱皇稱皇必以禹故邑在禹貢兗州之域兗於九州島最下治水底績最難計禹往來非一此地與禹臺豈皆常駐蹕與不然則行宮在此而築臺十里外特以相水勢與余嘗登臺見耕夫牧豎侵握處大類王侯冢墓則臺尙屬傳疑惡知彼之眞而此之假與余圃近此地爰構一亭題曰禹迹嗟乎禹徳遠矣陵谷變遷江淮河漢大氐非故道而見者必思禹不置矧吾邑名禹而�圃前地名皇城顧安能忘禹也余與客飲酒亭上醉而歌曰亭之南城峨峨兮大禹所過兮城之北水彌彌兮大禹所止兮禹功千載常新兮吾之亭庶幾不湮兮

●蟋蟀軒艸

濟南劉士驥允良甫著

長淸張其孝仲慕甫校

序

刻紫陽朱子全集序﹝館試﹞

邑侯紹坡韓老父母屢獎序

邑大夫柱石胡君侯屢獎序

胡君侯入覲序

郡太守見源丁公奏績序

壽鳳翁楊老先生八十序

贈陸兵憲序

贈司訓龍山陳君擢諭平陰序

贈司訓禎吾李君擢諭平谷序

賀光祿曾君遷典簿序

恭賀襄王殿下嗣爵序

賀邑侯樞玄孫公疊膺嘉獎序

贈長淸邑侯芳銘曹公奏最貤榮序

贈進齋馬君序﹝代﹞

壽李大夫序

贈邑諭還蒙張君膺獎序

奉贈大中丞藍石孫公榮膺恩命序

大明律集解付例序﹝館試﹞

渡險迂談序

○刻紫陽朱子全集序﹝館試﹞

儒者立言大較有二意在闡道其言正正者令人黽焉漸進而其傳可久意在救世其言激激者令人惕焉猛省而其傳或不可久蓋久則皆有獘焉而激爲甚夫斯道之統鼻祖精一故愽文約禮卽孔氏誨人必循循焉而子思譚凝道徳性學問不偏廢也夫愽之乎學問故可精不然是今日適越而昔至也約之乎徳性故可一不然是弱喪而不知歸也擇執交修所從來矣去聖旣遠道喪言湮秕糠於利欲鞶帨於詞章影向於虛無者千有餘年宋儒周程張氏乃能昭揭聖眞以續如綫之脈紫陽益發明而廣大之其言剖纖析微叩焉不窮酌焉不竭若南車之指迷而烏號之破的乃祕密之諦則在窮理致知反躬實踐印諸唐虞洙泗之旨如合符契豈不精且備哉

學者日星紫陽之名而金石其言童而習之白首不敢廢然往往遁迹而遺心方且爲累瓦方且爲塗羮方且爲待兔之株亡羊之岐而紫陽初意寖失於是陽明出以致良知三言爲象罔之珠謂行卽是知徳性卽是問學簡明直截聞者頤解心醉相與屍而祝之迄今三尺童子搦管而修制義有不津津陽明家言者乎紫陽之編幾爲駢枝矣嗟乎道而可師心捨筏也者則詩何必學官與禮何必問前言往行何必識且多也故紫陽之言萬世之定理也陽明之言一時之微辭也要以羽翼聖道則均焉然學紫陽不成猶然矩矱中學陽明不成且馳於無何有之鄕矣而世儒左袒於彼操戈於此不亦舛乎頃天子屢下尺一命學士大夫遵紫陽功令而溺於舊聞卒未盡革紫陽訓故多列學官乃其全集世或不盡見柰何以名理名言而不得與風雲月露共傳耶故校面付之殺靑俾學者潛心焉而知其說之可久也

○邑侯紹坡韓老父母屢獎序

上垂意吏治屢省乃成有司間騖虛聲以武健爲勝任詰之則藉鄭僑之說日水弱多溺火烈鮮焚寬不逮猛甚明夫水能溺人然多濟物之功火能令人避不曰昆崗之炎玉石俱焚乎孔氏弟子宰齊魯間者單父武城最著單父之琴武城之弦歌於治似疏而千古艷談之彼其時上有淸淨之理下有恬愉之俗何必威嚴哉丁未春韓公授禹令劉生官京師往謁焉知其爲仁人長者退語子孫曰吾邑得所天矣韓侯旣蒞禹則持大體務以寬和佐百姓夏霪雨大浸稽天禾黍化爲烏有民不厭糠核侯乘小艇行村落間問父老疾苦狀爲絫欷太息則日夜擘畫荒政尋奉檄發錢粟以賑率丞簿尉分地給之民無竭蹶且核幹沒沾被惟均催科勿亟又不責奇羨曰敢愛錙銖以重困百姓兩造質成剖曲直而巳不利矢金之入擁傳而至者供億僅勿乏絕不收剝脂膏以媚人居無何士氓大歡悅臺察曁寺部各下旌書至於四五鄕大夫士聚族謀賀寓書京師謂劉生當有言劉生謝不敏久之謁告旋裏諸公申前請劉生曰夫旌書固不足爲侯侈諸仗者嘉侯治行且飛章以聞之天子吾儕姑俟矣諸公曰嘻名實之淆久矣狥名者獲上易得民難務實者得民易獲上難夫世之能吏鷹擊以爲威櫛發數米以爲察置驛馬請謝賓客以爲通侯有一於是乎卽有愛養眞心吾儕過計且虞其不見知乃今獲上矣可賀也劉生曰斯言𨿽旨未獲侯心飯牛者忘爵祿削鐻者忘慶賞侯其似之日當事者欲移侯新泰民皇皇若免赤子於懷侯不色動也主爵寢其議以侯終惠禹民欣欣相告侯不色動也侯心乎百姓奚計知不知哉今歲有秋枵腹者果然向隅者破涕而笑邑去單父武城才數百里侯之操�與否余不及知八其庭左右圖書蕭然無事依稀宓賤之堂民卽未嫻於禮樂農唱繇丙夜達旦擊皷賽神女巫紛舞猶有弦歌遺韻焉公方與二賢心遊千古遑卹其它它日卽飛章以聞召入爲給諫若禦史侯亦不爲動色矧旌書乎諸公曰善𨿽然吾子太史也不以此時次第其事它日傳循吏安稽乎劉生唯唯�爲之序

○邑大夫柱石胡君侯屢獎序

史載循吏若朱桐鄕卓密縣寥寥數事民謳吟而屍祝之今吏治烝烝中丞直指之薦牘無月不上論行則懸魚之介課政則烹鮮之理程才則剸犀解牛之奇問諸其邑甚者流謗薄者�慍古今不相埒則何以故豈古以實今以名耶等赤子耳親母哺之則肥乳嫗哺之則瘠眞心異也釣譽之吏傳捨其官而浮梗其民卽矯餙以市恩所謂彊笑不樂彊哭不悲如保之謂何夫不誠則惡能動矣劉生曰余邑胡君侯�眞父母云君侯蒞禹三月屯臺下旌書巳河漕兩��至巳冏寺民部旌交至今按臺復以異等旌之�欣欣相告君侯獲上矣縉妽逄掖亦欣欣相告君侯獲上矣然不能無疑以君侯治狀胡不飛章達旒纊而僅旌書爲余告之曰此君侯所爲可重也務名者始而赫然久之敗務實者始而闇然久之孚原泉雨集蓋善諭也始君侯下車謂余曰令禹難哉禹地多舄鹵民�窳而無積聚廹近省會輶軒如織供億�煩加以數年暵溢鵠形�野公私兩竭無米曷�令禹難哉余曰君侯難令則令易易耳無何大旱君侯以身禱徧走羣望憂形於色卒獲甘澍無何蝗飛蔽天君侯督民捕煞之明年復旱君侯禱益虔甘澍復降當是時民不倚命天而倚命君侯邑故多逋賦屬大農告詘下檄並徵且停君侯俸君侯曰嘻孑遺盡矣某不佞奉職無狀七尺之不暇卹而何有於俸則爲奏記臺略曰禹之積逋急亦不克辦緩亦不克辦綏之民猶得延旦夕之命急之不溝壑則潢池耳宜請於上蠲之便臺𨿽不卽請然心是君侯言催徵竟緩矣會上發帑金賑郡國饑君侯躬歷阡陌驗丁而給筦庫無敢侵裏胥無敢言甚澤均被無一向隅禹民鮮捐瘠君侯力也君侯它政若省敲朴寬贖鍰裁廚傳謹幹掫繕學宮右靑衿葺輿梁種種堪述總之務平易而屏煩苛卽父母於赤子何以加焉日君侯入覲而民臥轅下不忍捨聞主爵才君侯欲徙劇邑則錯愕而狂呼比君侯再至而人人色喜則眞心竻之也君侯政譽如泉斯達旌而未薦盈科之進乎從此聲名蔚起有本者如是矣吾聞眞心所注日可反山可移石可飲羽今天子瑩精太平間一二事諸臣敝舌禿穎不能得其轉圜則竊意積誠未至耳君侯它日應召爲給諫禦史持此心以往皁囊白簡庶幾回天之力哉縉紳縫掖皆日善矣太史之言請書以贈太史還朝具告同列書治績於簡不與桐鄕密縣千載輝暎耶劉生敬諾

○胡君侯入覲序

胡君侯蒞禹垂四載政旣成邑縉紳逢掖父老子弟議建祠肖像比於欒公之社緣君侯謙讓未果會天子大計四方吏君侯促裝欲行父老子弟驚鄂彷徨聚而謀曰吾必畱君侯夫君侯今之卓茂魯恭也不腆之邑水旱蝗螟無虛歲十室九空野多捐瘠乃君侯爲民祈禱必以誠蠲必以實賑貸必以勤且愼聽訟必以卹禁戢艸竊必以嚴救荒之策不奇而奇焉故孑遺恃以無恐今歲有秋枵腹漸果蕪地有耕逃亡之屋有炊煙譬諸久病尫羸飲以參苓稍見起色須稻梁芻豢朝夕哺之乃克有生是安能一日離君侯盍告於兩臺使君借手以叩天閽君侯可無行則以質於逢掖逢掖日不可夫君侯今之文翁也吾儕辱教育車深固願畱君侯第三年一朝萬國輻湊所以恢皇綱飭吏業典至巨也詎可廢諸則又質於縉紳縉紳亦曰不可夫君侯今之宓賤也吾儕辱禮遇實深固願畱君侯第顧今有司令甲吏在遠塞絕徼或有暵溢兵革非常災變兩臺乃以免覲請吾邑密邇神京又幸丰穰寧謐卽請必不得命柰何於是父老子弟深臏蹙額默然無以應比行之日縉紳逢掖咸出祖父老子弟來自窮鄕走者馳者扶者攜者蹣跚喘而汗者咸至西郊侯君侯之車則又問縉紳逢掖君侯何時還邑逢掖曰縣官哀憐吾邑必不遽奪所天計君侯旋軫不出十旬若直從裏中兒竹馬以待耳縉紳唯唯否否君侯賢能兩臺疏告者屢玆以述職行必受上賞且畱爲耳目臣縱復還邑席未暖徵書至矣夫君侯在邑其惠狹君侯在朝其功普帝簡至公豈常以君侯私吾邑其或徼天之幸它年復以憲節臨海岱則士民再沐休澤矣父老子弟始而喜繼而吁乃相率仰天而祝縉紳逢掖觴君侯於蘭若乃共作歌歌曰西有鬲津兮碧色涵君侯雅操兮百尺秋潭又歌曰南有岱宗兮峯嵯峨君侯爲政兮髙名不磨又歌曰北有鳳闕兮五云深帝寵君侯兮增秩賜金歌竟君侯登車父老子弟猶相與攀轅而泣依戀不忍捨出境乃返

○郡太守見源丁公奏績序

近民之職郡守爲重其在省會輪之軸而网之綱也軸運而輻隨綱提而目張蓋列郡精神畢綰於玆故論守則省會尢重國家自畿輔外名藩十有三遠者萬里近乃千二百里濟南襟泰嶽帶滄溟古所稱十二之雄國者距京師不滿千里緩急可供也故論守於省會則濟南尢重先是濟南守闕主爵難其人乃以刑曹郎丁公往公驟從閒曹典劇郡或以爲不易而公至則精於其職郡務絲棼造謁十五延見十三坐堂皇治簿書爲晷幾何而公裁決如流積案頓空猾吏舞文間有所下上公灼見姦竇亟寘於理咸惴惴重足立萑苻時警公授有司方略夷其淵藪鷸冠裂犢佩解矣公雅有治辦聲而不欲以赫赫見長其大指乃在寬和愛利元元是務兩造在庭剖曲直而巳鈞金束矢勿污三尺上宮委讞必反復考驗鬼薪以下不輕坐何況重辟州邑輸賦不取奇羨功曹以故事請曰民膏竭矣忍重困乎頻年旱蝗野多捐瘠公日夕蒿目白兩臺議賑議蠲婁得請於大農而�戒諭州邑毋以空文應官毋漁胥毋蠹務使惠逮民全活無算公又以文學飭吏治時召靑衿談經課秇間爲之周饑寒助婚葬爭自奮勵彬彬如也蓋合四州二十七邑之士氓若家有一丁使君望之如壺依之如冬日而慕之如申茉杜茞治理流聞數騰薦剡今春滿三載臺復上最狀計褒章與簡命旦暮交至矣於是郡丞若理鹺貳若判咸謀賀公問言劉生劉生曰公治行不佞耳熟之第不佞杜門久幹旄之行縣未嘗謁也則何敢有言郡丞孫候笑曰子不爲陽喬其言彌信必無辭竊惟漢良二千石無諭黃次公潁川卽大郡不加濟南而漢大守得便宜行事羌易於今守乃班氏稱之第曰用寬和爲名耳乃若某所木某亭豬何瑣瑣也吏食道旁烏攫其肉何察察也提衡千里大體謂何彼猶有沾沾自喜之意焉公才如龍淵太阿而圭角盡融伎倆不試恥然犀之照戒數米之炊所造福豈淺哉抑次公績在一郡公之績不獨一郡矣自公下車撫察藩臬張設釐革有一不屬公擘畫者乎公上其議有一不下列郡著爲甲令者乎列郡奉行有一不以公爲儀的者乎恩波旁灑徧滿百城此古郡守所無也天子修漢故事必以九列召公計其功名豈損於治郡時耶蓋次公乏大臣器故緣鶡雀事爲張京兆所詆公前以郡守上書論天下大計識者謂通達國體賈太傅之流此過次公遠甚夫公爲守守益重公守濟南濟南益重以公爲大臣其使朝廷重於九鼎大呂又何疑矣

○壽鳳翁楊老先生八十序

吾邑自正徳丙子後四十餘年士無成鄕薦者人不識孝廉何狀豈天人也耶而鳳崗先生始舉嘉靖辛酉則爭慕說以爲景星卿云出輒羣聚觀之然先生試禮部輒數奇久之乃起家靈寶令靈寶故多伏田富者脫租庸而貧者滋困先生毅然均之謠諑弗沮又擘畫便民事百次第咸舉民大歡悅尋以令髙第擢守陳會霪雨河決先生日夜露處河上董丁夫下竹揵而慷慨爲文以禱堤遂成其擘畫便民大氐不異靈寶時民戴若慈父母遂以守髙第擢貳蘇郡而先生巳倦遊拂衣歸矣歸而嗜義若渴裏有大役偘偘陳說利病縣大夫敬諾故人貧窶推食解衣無恡色冬月粥饑鶉結而集其門者以百數積十餘年全活無算於是裏中益嘖嘖賢楊公歲庚戌先生春秋且八十孟夏廿日實維覽揆之辰邑薦紳縫掖往賀先生出肅客發鶴而顏童視聽不衰行步趫捷客相顧耳語胡矍鑠乃爾有客曰楩梓豫章長於幽巖故�斤斧之患先生遺榮知止髙蹈�園無簿領之勞形�寵辱之�心日髙而起問諸孫占畢之業則拉二三祉友手談命酒數行輒醉醉則步菡蓞池上督僮奴桔橰耳優哉遊哉其獲壽固宜又有客曰竅鑿而混沌傷機息而純白備人有靜躁修短因之先生自壯迄老無鮮衣怒馬之好無季女孌童之侍蕭然環堵恬淡寡營身在羲皇家如畏壘海鷗爲羣野老爭席𨿽不習熊脛鳥伸收視返聽之術而天性實合於道宜其壽哉又有客曰不然惠迪之吉作善之祥書有明訓先生口碑在官而無不祝其難老者月旦在裏而無不祝其難老者人心所欲天詎違之先生大夫子三兩薦賢書一餼黌序而次公方綰墨綬接循良之武孫曾列衿佩見頭角者森如立竹天福楊氏世世未艾而何疑於壽乎劉生曰美矣諸君子之言前所稱全天者也後所稱感天者也然一天盡之矣先生生有奇徵太公夢如龍出於河河水爲沸夫龍動則爲霖居則千歲而不化先生之謂乎吾邑近岱岱巃嵸插天郁盤千里其渾龐博大之气鍾於人多英傑而壽考嶽峯公居岱下先生同年友也爲大司馬以歸歸三年而耋先生爲郡貳以歸歸十二年而耋兩賢相望若日觀月觀然豈非天所篤生特付以渾龐博大之气者與嶽峯公竟其用而先生未竟所餘當盡發於壽岱政在邑南請歲歲爲先生歌南山矣諸客稱善具以告先生因疊起稱觴

○贈陸兵憲序

文章吏治昔人合言之屢矣乃有謂文人無實用何以解也以爲合則占畢鯫生摛藻如春華而不能效尺寸以爲弗合則鴻儒喆匠旣擅雕龍之譽復垂鍾鼎之勛要以立言立功俱非委瑣所辦萬類之賾千古之變若別黑白數一二始可吐爲辭而豎爲烈世寧有瞶瞶於筆了了於事者然則經術世務不可分爲兩巳沂泉陸公用文章有聲當世者也往守吾荊荊介南北孔道多黠胥悍民而公以經術試之則荊治巳守東昌東昌之爲孔道甚於荊又會有治河之役爲百姓則不能無虞河爲河則不能無勞百姓而公以經術試之則東昌又大治主爵者才之請命公治兵西陲而行河大中丞奏曰方今積勞於河習於河無如陸某不可使去河上乃移沂州兵使者於淮徐而以公代余惟公所轄察吏詰戎平賦斷獄疆場之事無所不綜專職固不在河乃中丞舉公則以河故往河之潰大行堤而北也巨野以南幾於一壑今修繕𨿽完防之宜亟也泇河一衣帶疏淪稍不繼千百艘能飛渡耶玆其事良不易而余謂無是難�者公通才違斡兼饒心計一切捍禦決排之略固其所優乃餘所信公則亦惟是文章之道可與行水通行乎其所當行止乎其所不得不止卽神禹玄圭之�不過爾爾而又奚難焉主上亟兪中丞言眞知人善任使矣余舊居公宇下習知公公郎西署時文章名巳噪海內而校滇一錄尢膾炙人口爲諸貢籍冠是科得三人今博平令某司理是也博平之弟銓部君又從考功令廉得公兩郡治行而心服以爲古循良吏合辭屬余申言余誼不敢辭不敏輒述公治狀崖略而推本於文章以見世有眞文人若季札言偃輩者程功課績若挹水於江而取火於燧必無爽也夫非敢以區區文人目公季札言偃則公之鄕先喆卽以爲公券可矣

○贈司訓龍山陳君擢諭平陰序

世之易博士職者曰其秩微無樞要之寄其事閒無錢谷兵刑之理旦坐一氈延羣弟子唱揖而升散之或勾稽廩食畢則飽飯齋頭於於臥幸旦夕遷去宮墻直傅捨耳嗟嗟博士可易乎國家黌序星列俊乂鵲起治化爛焉軼於前代豈非以學有師師有教哉博士帥也司教者也髙冠長裾擁絳帳據臯比談說魯鄒之微言衿佩濟濟俯首北面秩卽微望尊矣事卽閒道隆矣藉令不模不範第勾稽廩食督促升散巳也師之謂何官負人耶人負官耶吾蓋多龍山陳君云君始訓吾邑士見其寬然長者爭暱就之間以非義請君毅然持不可或扞功令君正辭譙讓之士始心伏然徐察君竟寬然長者無它腸也束脯有缺無幾微見於面士以此益愛敬君君於世俗窺瞷趨走一切不爲閉戶手陳編庭艸茸茸沒履凝塵滿席意豁如也君褆巳待物寧爲太羮不爲麟脯之新奇寧爲玄酒不爲中山之酷烈庶幾古人淡且溫者之�玆�模範奚�哉臺使屢�旌書�之�平陰掌教君之僚率問贈言於余余曷敢以苫塊辭余惟君產南畿南畿文物甲寓內然往往以藻繢掩純白君居然未琱之璞可不謂賢乎東土故椎魯近益趨於文士或佻囂浮浪出匣而躍治君以獨存之質挽乍敝之文蓋士習深有賴焉君以教禹者教平陰平陰亦吾東土而邑諭於官爲長敷教羌易士之瞿然顧化當又甚於禹官以人重世從此不易博士矣

○贈司訓禎吾李君擢諭平谷序

�士冷官耳然非超卓之品不稱夫其分師也其所儼然而臨濟濟芹序之英也其所講說於函丈古聖賢之遺言也倘以塵情混方寸以機事役七尺卑卑乎負此宮矣歲丁未禎吾李君來訓吾邑君滇西人也問距齊幾何曰萬里而遙問攜家乎曰萬里而遙而安能辦資斧問童僕幾人曰僅一平頭傭於北土不自滇來也問得家報不曰卽有飛鴻不達吾鄕蓋經歲無八行焉於是聞者皆爲不堪而君怡然自如也屬大侵弟子束脯不繼廑廑飯脫粟官舍卑陋柱礎欹欲僕仰屋見天雨則琴書盡濕風號戶牗間於喁相和於是聞且見者皆爲不堪而君恬然自如也君下帷占畢非公事不出諸生來謁出尋常供具相對歡然或諸生載酒問奇輒爲引滿談論經術世故娓娓竟日無倦色余聞而異之何以灑脫如是曲肱瓢飲不可及矣漆園鄭圃皆中有所得故能不累於外君之見解毋亦有超然世味者哉彼有席寵乘�出則六印駢組朱丹其轂光照長衢入則髙臺��美酒淸歌二八疊侍然心戰於得失利害俄而焦火俄而凝日夕攢眉若有大苦故能適者無往而不適也不能適者無往而適也然則君之賢於人遠矣今年春君遷平谷諭平谷去君家益遠君怡然如舊君待禹士恩義甚篤善惟恐不揚有過輒掩覆之貧士假貸多委曲以應人人以爲君親巳君以教禹者教平谷其得士心可知也它日宰百里而以待士者待民其得民心可知也君之行兩博士曁鄕紳出祖諸生送者如雲酒三行諸生進而歌曰滇有海濤括括兮先生之量與海俱闊兮又歌曰齊有泲波洋洋兮先生之澤與泲俱長兮又歌曰燕有山峯嵸嵸兮先生之名與山俱崇兮遂書以贈

○賀光祿曾君遷典簿序

漢置光祿勛掌宿衛署典謁職內外之禁於九列爲首後代易勛加卿始兼司膳羞禴祀之政而自國朝卿丞以下四分其署之屬又特設典簿以轄其出內蓋皆侍從淸華之秩云夫卿丞職其總總故逸四署之屬職其分分亦逸而典簿介乎總與分之間分其總又總其分故最勞而職亦最重非才諝閒練聲望炳烺者不以授其來舊矣乃今得偉寰曾君君故漢陽名家尊人一川先生以進士拜夕郎數上封事論國大計巳揚歷外藩有赫赫聲而君自弱齡巳能世其家學伸紙染翰輒數百千言不休一時髙才生咸自引以爲不及而君亦沾沾謂一第可芥拾耳顧屢試屢躓君嘆曰士一命足以自效何必守博士業以老乃謁選得監光祿之珍羞庶事君彬彬儒雅而能諳國家之故實精於其職夙宵不怠居三載名籍甚當事者才君爲超遷典簿於是三楚薦紳大夫有枌梓之誼謀稱觴於其堂而屬簡不佞往不佞讀周禮所稱六官之首佐王治邦國者其屬士五十有�自膳夫庖人內外饔烹酒正漿人微而至於獸鱉臘籩醢酰鹽之職每十居七八而炮燔醞釀甘苦薌膻之節又井井列焉何櫛比而是也姬公建官務持大體豈其侈冗員以奉一人之玉食而明得意必不然矣毋亦藉是保王躬弼主徳酌國用所關宏巨無嫌於鄭重與今天子焦勞九五屢諭玉體失調又頃來淫潦爲災陵寢震驚方減膳撤樂講明禋之事且軫念災民發帑以賑而嘆金錢之不給也以君之才一當簿事每論聖躬昕夕賴以調攝而躋之太和至於上佐黼扆受釐明神俾布有肹蠁下修省�之術時其贏羨以稍禆水衡一日用其默移潛養有益縣官豈淺眇哉抑聞一川先生負不世之才未究厥施嘗手其諫艸以示光祿君曰惟而之畢吾志也君幸無忘此言事益繁所爲精於其職者益勵主上見知且有不次之擢丰功偉績又何可量焉庶於弓冶爲有光矣謹書以爲左券

○恭賀襄王殿下嗣爵序

我國朝展親誼重裂茅土而封天潢者幾徧天下其在江漢則巍然帶礪而燕翼最著者毋如襄襄故開國憲王初受長沙已苦潦更封襄陽憲王賢而多大計屬景帝易太子王以叔父疏止之英廟復辟得其疏詔王入覲親灑宸翰賦襄陽四景歌以賜稱特典云更傅而爲莊王惇睦好修孝事兩太妃至賓禮賢士撫循戎隸份如也迨靖王而世徳益侈詒後以谷三楚之封屈指賢冑必以靖王爲首稱而乃今則嗣王新紹丕基克纘克承四年於玆矣王郎越在沖齡乎然資性明�刻意問學譽籍甚諸藩間惟是不佞臣某於襄三世寔徼寵靈先莊王奇之弱歲先靖王寡之裏居蓋無日敢忘明徳焉而玆復幸芘嗣王宇下覆露且益渥矣顧羈簡書數千里外無能捧千歲之觴輒有片言用陳踴躍竊聞之古藩屏之國翊共皇家篤繩祖武惟忠與孝用能長世在周新造三監流言國岌岌矣周公能保明辟而奠姬鼎於是後世有肅恭明神如孝公者起而振魯漢之初業疆藩驕放極矣河獻王能愼其明徳爲諸侯倡幹是後世有修行前烈如惠王者起而振河間蓋百世之下每嘖嘖於兩作者稱忠而於兩嗣者稱孝也景帝之易儲也難乎其爲裕陵矣又其時版蕩而多故憲王之斤斤以疏請其忠寧讓公旦與河間哉自莊靖二王代踵芳躅保世滋大庶幾繼述之大子焉今王嗣起初服克篤前烈兢兢成訓之守要以砥礪臣摹闡發祖徳於所稱忠孝大節不啻兼擅之矣夫崇徳象賢之典人主故縣以勸親親風厲天下之爲良屏翰者蓋周宣於子公而厥有夷宮之命漢帝於惠王而厥有封戶之益無相揜也今天子惇篤宗盟獎詡臣節恆睠睠夙夕誠南望江漢而緬然有二代之思其於今王嘉向靡極將亟下璽書及龍章褭蹏之錫如英廟故事稱詩若歌寵之掌故爲襄國百世作求計寧直方城漢水之墟有所憑借爲山川光抑他日表侯王於南紀而且得與子公惠王二君並其芳嶶以流聲萬■﹝示冀﹞也非吾楚一時盛哉��此以爲王賀

○賀邑侯樞玄孫公疊膺嘉獎序

�爲濟郡屬邑距郡僅百里郡故�京左�也一切軍儲郵傳之供禹獨受什四比歲大侵蜚鴻且�野矣檄書交馳惟是逋責爲斤斤故額森然毫不�貸天行之數禹獨受什六夫議撫循肘且掣於上議徵課脂且竭於下非得忠實心爲元元造命噢咻而指使之未能兩全無傷也孫侯以三晉之彥振藻登壇茂明豈弟來蒞玆土甫下車輒問民所疾苦諸父老洎博士弟子員具言當興誰何當革誰何侯蹙額曰毋動爲大自非太甚其誰騷之而不聞烹鮮乎乃以寬和持大體與民休息民稍稍有起色則度其力能肩者率之民無不竭蹷以赴縣官之春秋解俵云錦飛黃足備天閒之選於是有冏寺之獎陸挽水輸絡繹而致輦下俾材官充餉芻牧有資於是有司農巡靑之獎發姦剔蠹稂莠芟而嘉禾滋黔首相與謳於野又以其間進諸生談說六籍而品騭其藝靑衿相與鼓舞於庠未及再期政通人和百廢俱舉卽川原艸木亦若爲之神聳色飛勞勩積而不可掩於是又有撫臺使之獎蓋侯之所砥礪者瑩然粹白而不皦皦以炫異其所自操者不爲惠於法之內不苛繩於法之外大質不雕悃匐淵古而政是克成旦莫薦剡達於當寧且拜璽書黃金之賜獎烏足爲侯侈哉獨念循良之理巧於收實而拙於取名易於得民而難於獲上古今言吏治惟詫神爵五鳳間卓魯龔黃之賢何代蔑有或者上無以鼓舞之其志約結而不信耳天子瑩精太平詔守令以愛養斯民爲率作省成埒於唐虞何論西京當事者體上意仁心質行如侯卽未嘗逞察淵之智矜毛摯之能乃深嘉而亟與之侯自此得信其志矣豈獨爲侯一人慶爲天下吏治慶可也夫日計不足歲計有餘畏壘之所以大壤也侯以庚桑之治治禹歲月愈久厥績愈楙卽徵入爲夕郎若直指民能一日忘乎哉余等其偕野老共歌蔽芾之章

○贈長淸邑侯芳銘曹公奏最貤榮序

國家建置守令視古侯封三載而底績具以政報往歲上命朝歌曹侯來令長淸乙巳侯用循良報最天子詔尙書按功令下璽書褒勵贈侯父如其官母封孺人邑士大夫榮侯政成戒司農大行兩君徵言不佞不佞讀史成周列侯報政獨齊魯爲有聞尊賢而尙功則尙父之烈也尙父錫履於齊爰始朝歌侯固朝歌產也長淸隸濟南寔齊盧邑志稱其民習耕織士嫻於文學第自漢患礦盜及濟南瞷氏豪宗歷下諸邑類稱難治而盧尢甚侯自下車課農桑崇學校緩徵薄賦禁追呼毋得豗突鄕鄙謹繩約以防盜賊所爲政務去煩苛遵寬大久之邑大治卽尙父洋洋表東海豈遽出侯上哉蓋昔者惠文君聞庖丁言而得養生賈太傅策治安而稱屠垣之解牛令宰四境四境其遊地也養民猶養生怵爲戒而視爲止奏刀之術也億兆寄命於令令坐堂皇而計治安髖髀理解芒斧斤之用辧焉侯躊躇四顧批卻導窽而迎刄解之技中經首之會矣乃今三年有成而若新發於硎也𨿽以邇來海內多故靑齊淮泗之間災祲洊仍礦榷騷繹所在蕭然告困而盧氏猶�農安耕女安織士雍容而安弦誦潢池之冦不警�氏之豪屏息邑中聚族而誦侯政者其氓黎則曰侯爲寒衣餒哺而樂只父母我也其靑衿之士則曰侯爲春風化雨而作乂我也其舞文墨而恣武斷者則又凜凜侯三尺若負而相率引去也侯技至此乎不佞家食時旣幸波及侯之河潤比守闕下從白虎靑藜後暏冡宰上計授簡史臣傳循吏至上嘉侯最績賜寵命輒又屬艸制二三良史氏則不佞所耳目於侯政甚悉私心以爲侯技試於割雞其用小竟侯滿志善刀徐而宰割全齊其用大故進之則驄馬柱下觀風肅紀芒之用也又進之則秉鉞建牙長城萬里斧斤之用也不佞敬以錫履爲侯祝矣司農大行曰善𨿽然侯之地不有平陽懿侯乎其始師蓋公術以相齊而齊治及代酇侯以淸淨畫一治天下而天下亦治子爲全齊祝願侯爲尙父請更爲天下祝願侯爲平陽侯而平陽也以宰天下天下幸甚

○贈進齋馬君序【代】

大塊之气有所鍾必有所用鍾之薄則其用速而易竟也鍾之厚則其用遲而難竟也竹挺然以出不數日而髙尋丈然以餙器則易毀以代瓦則速裂鮮有能久者若夫松之生於窮巖曲岫沐雨露飽風霜輪囷磥砢鱗皮虯枝不知幾何年而後匠石材之乃以棟百尺之室航千仞之淵而其殘膏餘液猶且爲瑿爲琥珀人人珍貴不脛而走天府竹與松均騷人達士所欣賞而以速若彼以遲若此非稟气有厚薄耶夫士豈無弱冠知名中朝廷甲乙之科者乎又豈無壯齡當軸印累累綬若若權寵震天下者乎然貴矣或不克壽考貴且壽考矣或中廢卽不廢又或乏象賢造物忌完每如此至若蓽門圭竇之儒吾伊一編童習而迄白首每扼腕於數奇然往往功收桑楡慶流蘭玉所得固巳多矣余少偕諸友結社而修操觚之業諸友皆一時儁才而進齋馬君齒最先共推君執牛耳後余曁一二友相繼舉於鄕舉於南宮而君靑衿自若也余曁一二友宦中外其顯者至總憲一方而君所授門弟子且舉於鄕者三人矣而君靑衿自若也今年春君乃膺歲薦其伯子先巳爲諸生有聲至是仲子又補諸生余從邑人士稱觴於其室而告之曰君毋嘆遇之遲也天之生人若䢐公賦芧朝四而暮三朝三而暮四數等耳故人知蚤用之用而莫知晚用之未爲不用也人知盡其用之用而莫知不盡其用之尢爲大用也公孫次卿年六十餘始以文學徵乃對策第一卒爲丞相封侯老泉先生晚年乃仕仕卽不顯而其子軾若轍以文章气節爲時名臣君之行誼遠出曲學阿世者上封侯拜相卽非今制然雙鳬五馬之宦可循階而進也令子才藻翩翩雄視秇林卽不敢望眉山庶幾有聞於世哉君其松耶令子其瑿與琥珀耶余且拭目以觀其用矣

○壽李大夫序

李大夫蓋始爲潞安倅云大夫倅潞安有卓犖聲臺使者以狀聞天子賢之擢霸州守霸三輔要害地也然當諸河之衝甲辰夏霪雨河溢田化而沼食鮮糠核大夫曰嘻吾民盡矣則日夜督丁壯策長堤捍之白於上發長平以賑吏畏大夫嚴明無敢幹沒煮糜食饑者饑者蝟集設法以次第給腹皆果然所全活無算文安大城保定三邑皆隸霸大夫與其令謀修荒政如霸州法所全活又無算明年有秋雕攰漸蘇流移來復嘉平月哉生明大夫覽揆之辰也三令君謀展慶焉則預修酌者之辭康閻二君曰守令與民猶腹心與肢體也肢體傷則心憯怛曩者歲大侵公無日不蒿目而憂也假令民阽危猶昔卽傾如澠之酒獻如山之祝公必不色喜乃今撫摩之餘閭閻樂業公可自愉快矣公豈以一已爲壽蓋合百千萬人以爲壽乎請以是觴公陳君曰未也樹谷則獲樹木則蔭未有樹徳而無報者活雀與蟻猶致福佑矧百千萬之氓乎夫一州三邑之媥戶所不胥溺者誰力也所不菜色而轉溝壑者誰力也戴白垂髫欣欣相告願君侯之難老民欲天從豈虛語哉始以身壽民繼且以民壽身又何疑焉請以是觴公二君稱善顧色若不足者則介陳君以問於劉生劉子曰三君盡之矣不佞何言夫壽民自壽非有兩也庖丁�牛合養生之旨彼其目無全牛而猶怵然爲戒視爲止行爲遲所以十九年而刃無損也大夫之才若�發於硎蒿目而憂則怵然之心哉以此養民能益其所不足以此自養卽能畱其所有餘姑射凝神物無疵癘庚桑得道畏壘大穰大夫與百姓相忘壽域中惡計彼我哉天子察霸州治行且待以不次之位計遊刃恢恢有餘地自壽壽民益不可量矣於是�君具述其語奉一觴前爲壽大夫笑不應趣左右觴客

○贈邑諭還蒙張君膺獎序

關中形勝蓋古稱百二云禹敷九州島雍土上上其山川瑰奇婁敬東方朔之所不能譚而長卿平子之所不能賦也苞秀孕靈是生英傑伊衡旦奭不論若楊伯起張橫渠之行誼班蘭臺杜工部之文章李鄴侯郭汾陽之勛業亦旣踔絕煜霅矣余自垂髫侍先大夫入關陟終南瞻巨靈之掌俯眺淸渭濁河煙雲漭沆慨然想見其人必有如前喆也者比通仕藉則聞三原富平耀州渭南諸君子海內指爲祥麟威鳳余或及謁或不及謁未嘗不私心鄕往焉及請告在裏而朝邑還蒙張君以鄕進士來司教鐸望之魁梧丈夫也卽之遏然有以自下者間與語古今成敗得失若別黑白若馳波濤若金僕姑之破的余灑然異之倘所謂鍾秀靈而英傑者耶巳而詢諸友友曰先生之蘊百叩而不窮非蠡測可竟然且佩服其教矣先是弟子員或終歲不見師先生束以功令稍以嚴兄�旣�而諄諄徳義是訓��春風也又擇其穎與談說經術而雌黃��人人��靡然從化矣余以是益悉張君賢無何直指督學使者檄而褒之兩博士諸生往賀鄕紳與焉問言於劉子余惟國家設愽士責綦重而或廑廑借升斗爲伏臘計其繇賢科起者謂吾旦莫對大庭不亦縣銅而臨百里廣文捨如逆旅安事據臯比而講授爲則終日掩關臥耳乃君能精心於其職可不謂難乎吾鄕山川古稱十二以視關中東西秦也士習嘗醇而近稍醨矣昔遜今亢昔恬今囂昔朴今華昔平今奇醨之象也山川之�自西䢐東秦當其源齊當其委委則醨矣源猶未也君挹秦之醇濟齊之醨俾士靡然從化大有造於吾邑哉然使者褒君非獨以善教也嚙膝乘旦伏櫪未馳巳知其千里桓公之蔥莊君之曶匣而藏之而鋒固神也英傑如君歷塊之足而剸犀之鍔乎厚積徐發取甲第猶掇之耳行誼文章勛業鄕前喆芳躅具存當世諸君子又近在眉睫於思齊乎何有抑君或久忘舊遊之區攬轡擁旄而至化雨之澤將沾及海隅蒼生蔽芾甘棠豈惟桃李生榮而巳余爾時更�諸友以巵酒壽君矣書此以俟

○奉贈大中丞藍石孫公榮膺恩命序

歲壬寅大臣言奉常孫公宜以中丞節撫塡保定諸郡蓋公忠孝大節煜霅一時又先官兵垣兵曹練習疆場事故廷議咸推公報曰可時畿輔屢遭暵溢閭閻凋攰公至則命諸路條上便宜其巨者爲之請於朝而余以次第舉大要燠咻其疾苦袵席而乳哺之流徙者歸饑者粒向隅悲者喜且謳公則以其間繕亭障明斥候修屯牧之政簡佽飛蹶張禁債帥朘削軍實者將卒廩稟奉要束虜不敢近塞蓋屹然萬里長城云居三載值大閱直指以狀聞天子嘉其績增俸一級錫褭蹄文繡於是公之屬二千石以下聚族而謀賀公以言屬不佞不佞典在筆札然時時從長老問邊事而知振飭之難也自虜修呼韓邪故事鮮辮而稱外臣櫜弓臥皷邊塵不聳三十餘年矣介冑之士狃於欵而諱言戰兵餉積獘如兔三窟莫可問當事者避察淵之譏有仰屋嘆耳夫虜忘戰而我亦忘之則拙虜不忘戰而我顧忘之則悖聞公曩在京師與客談及輒搤掔發上指乃今幸秉鉞其所擘畫戰備務以警玩心作勇气卽虜一旦寒盟我可扼其吭而笞其背豈不老成長慮哉且遼陽薊門雲中河朔皆邊也公所剖郡則邊而腹也彼之虜患猶在門庭玆且爲八室之戈矣故其視它鎭爲重治邊者喆戎兵巳耳治邊而腹者則不得先威而後惠急於虜而緩於氓公所爲袵席乳哺蓋欲張國家之神气而先固其元气焉其寘力尢在根本乎故其功視它鎭爲髙詩云文武吉甫萬邦爲憲公之謂矣夫有非常之功宜有非常之報魏絳霸臣也其策僅僅和戎猶拜歌鐘鎛磬二八女樂之賜矧公之安攘計社稷萬全者哉或疑天子寵靈而光大公者未及破格然聖明有深意焉公之位去槐鼎才跬步而勛業日隆隆起卽循格以酬之必至於無可酬而後巳吾儕姑拭目俟矣於是諸君以不佞言告公公聽然曰余惡能望吉甫𨿽然敢不夙夜以無忘天子之徳

○大明律集解付例序【��】

自結繩�象不可施於世而刑罰制焉五禁五戒八成至周而詳當其時縣之象魏狥之木鐸𨿽未有成書巳顯示民趨避矣厥後鄭鑄刑書叔向譏之意自有在而孔穎達以爲刑不可知威不可測則民畏上然則聖王三尺與罟獲等耳又何以異於秦之愚黔首也髙皇帝禦極命大司冦定律每奏一篇輒揭西廡之壁躬灑宸翰爲之裁酌凡三易艸始就燦然而日星截然而規矩凖繩矣自是諸臣精法意者取其文字剖句析爲瑣言管見諸解而列聖原情定法間有所輕重則著爲例解解會其意於律之中例通其意於律之外總之以佐律耳循習旣久舛錯實多泥於解是燕說也膠於例是刻舟也因解而生解因例而生例是累瓦也取解與例而漫用之是無儀的之射也借解與例以行其私是�緘縢扄鐍而竊之也是故輕而漏网重而束濕輕重倒置而斧斤與芒刃易施矣談者搤掔以爲髙皇帝律精且備而安所事解與例爲噫世之由簡而趨煩是人力無如之何者也救時君子惟煩而不失其簡之意漢約三章矣後之決事比乃至萬餘唐約十二條矣後之格來至不可勝計豈非始作太簡卒乃致於太煩與聖祖制律最適煩簡之中然時異事異微文或難以牗俗定法或難以盡變匪解胡明匪例胡懲勢固應耳其又何病焉書曰惟良折獄故因煩以求簡存乎其人耳轡禦不設策錣不具不可以服馬然使王良操之則馳驅周旋惟其所欲使臧獲操之則爲人笑今以民爲馬以科條爲轡禦以桁楊爲策錣而不得其人可乎夫咎繇蘇公亦治民之王良也玆故校刻大明律並解與例以俟善用者

○渡險迂談序

鳳岡楊先生之謝政歸也日取古人嘉言懿行訓戒子若孫間爲裏中後進論說徳義及臧否成敗亹亹不倦人以聞所未聞恨見先生晚久之出一編曰渡險迂談以驚世之冥行者劉生卒業嘆曰思深哉先生之言夫夷險何常見謂夷靡不險矣見謂險靡不夷矣瞿塘灩澦駭浪如山覆舟者百無一焉戒心勝耳借令維楫不具卽安流能濟乎莊生論畏途在袵席飲食間渠惟二者處處皆陽侯波也淺夫以身爲嘗甘馮河而不悔悲夫夫先生此編若長年三老之談風濤語語實際其苦海之慈航與而自少其不文夫世豈乏雕虫之技塵飯木胾未足以果枵腹則孰與先生之言粢食大羮也𨿽然有意避險險常出於意外惟是天道福善化險爲夷則理可必者先生質行君子爲令及守多惠政居裏益務樹徳今春秋且八十神明不衰子孫薦鄕書者二籍諸生者七而繩繩未巳也是福善之徵哉蹈水有道馮忠信以出入先生涉世實類之此編故甚淺者耳

亨終

●蟋蟀軒艸

濟南劉士驥允良甫著

長淸張其孝仲慕甫校

引

管孝子贈言引

賀武城訓馬師誕彌令旦詞並引

○管孝子贈言引

孝庸徳也孩提之愛是爲眞孝弔詭乎哉曾子養志僅僅飲食惟喏間乃其孝千古罕儷則眞愛完耳教衰俗敝始騖非常以博名髙夫孝感神致瑤誠有之然傳響多誣襲迹多贗鼠臘魚目寧容亂眞矧夫毀膚啖親全歸謂何尢君子所不道矣管孝子吾邑諸生也父業儒而貧孝子捐妻簪珥得錢若干而息之以供滫瀡無敢私父疾吁天請以身代延醫求藥憂容可掬父舌彊不能食含哺哺之終歲如一日又嘗糞以辧甘苦父歿衣衾窀穸務殫誠信歷十餘年而於春秋薦饗未嘗不涕下沾襟也玆其事若無非常可喜然愛親一念動乎天而不容巳庶幾存孩提之良者與史氏曰吾邑蓋有張學詩雲母欲遊玄嶽貧不能具乘則架木於肩坐母其上往返數千里如是者三兩臺聞而旌之彼窮巷細民行未合禮其心足多耳乃若盡心而不違禮管孝子近之矣直指巳署門示勸猶未請於朝其有待耶余與孝子同研席事親自媿弗如先大夫寢疾一日而終不及購藥餌浣裙腧以爲恨每念孝子事輒絫欷太息恐其久而湮滅也邀同志爲之歌詠以俟觀風者采焉孝子名大韶字宗舜

○賀武城訓馬師誕彌令旦詞並引

伏以教宏綘帳培桃李之濃陰名紀丹臺迓松椿之永算駿望夙崇於北斗鴻禎彌固於南山麟紱凝祥鱣堂集慶恭惟老師得天間气爲世偉人眞醇不媿先民淸介堪風末俗天髙海闊朱紫陽之曠懷月霽風光周濂溪之雅度朝經暮史左矩右繩殫見洽聞學海采驪龍之穴崇論谹議辯河激白馬之津識洞幾先燭照數計而龜卜辭臻理奧日光玉潔而蛟翔信有徳而有言宜成巳以成物其在閉門修業之日巳多負笈從遊之徒迨奉綸音益宜鐸響典謨親授濟南重見伏生文學夙女間武城再逢言偃力回士習躬飭師模滿座春風拂杏壇而布暖及時化雨灑芹泮以流波玆屇仲秋適當初度金行毓秀節操所以堅貞桂魄分精性靈宜其圓朗雲間瑞露醴香曉泛於瑤巵月裏玄霜大藥宵凝於玉杵況際一人之華誕尢爲千載之奇逢旣示兆於從龍必分榮於附鳳靑雲自致摶九萬里以何難綠鬢長新曆八�秋而不老籌增東海桃薦西池階前彩服騰歡門下�衿獻頌某等自慚朴遫夙荷陶甄瞻景福於崗陵欣逢華旦托微忱於潢潦祗奉淸觴拜手祝遐齡奚啻綘縣老人之壽濡毫裁短調柰乏黃絹幼婦之辭

詞曰

玉鑑懸空才過兯中秋佳節當此日九天閶闔嵩呼聲徹巳見虹流生聖主還驚嶽降鍾人傑羨文星卽逐帝星來眞奇絕詞倒峽談霏屑開後覺光前哲想天教耆碩身依日月漢代申公經術好周家呂望勛名燁更朱顏難老似籛鏗傳僊訣

右調滿江紅

●蟋蟀軒艸

濟南劉士驥允良甫著

長淸張其孝仲慕甫校

說

金礪鹽梅說﹝閣試﹞

○金礪鹽梅說﹝閣試﹞

金可以無礪乎曰不可𨿽有純鉤魚腸巨闕湛盧不加以礪不能斷也羹可以無鹽梅乎曰不可𨿽有熊蹯猩唇烹鴻炰羔不加以鹽梅不能適口也何者物固有所資而後成也夫君資於相大都若此矣然謂所資者皆能善其用乎則吾未敢必也夫良工之砥良庖之調天下以爲美者其技精也令礪設而拙工不能砥也鹽梅具而族庖不能調也夫有可用之資而不能善其用者其技拙也相天下者之輔徳訓志豈不難哉方其臣主初遇堂簾猶隔患在齟齬而不合惟是動以積誠入以巽語若砥礪和調者之弗敢驟也及其上下巳交魚水漸投患在雷同而寡濟惟是正言無諱深計不疑若砥礪和調者之弗敢偏也迨喜起旣洽鐘鼎堪垂患在盈溢而靡節惟是不矜不伐若無若虛若砥礪和調者之弗敢懈也斯亦相天下者之良工良庖矣抑聞張華拭劍取華陰之土易牙調羮別淄澠之味彼其神識在心豈區區較量於精粗多寡之間也與哉上臣事君斡旋在口舌之先運用出形迹之外所謂格心之大人也進乎技矣𨿽然緘金於篋笥則良工無所施其巧付羮於臧獲則良庖無所呈其能自古藎臣孰不願效其長技而能展磨礲調爕之用者卒寥寥也豈不在任用哉豈不在任用哉故惟木從繩之說視金礪鹽梅爲尢切云

●蟋蟀軒艸

濟南劉士驥允良甫著

長淸張其孝仲慕甫校

解

赤子之心與聖人之心有何觧﹝閣試﹞

○赤子之心與聖人之心有何觧﹝閣試﹞

聖聖相傳皆揭心之一字而赤子之心獨發於孟氏若曰此卽聖人之心也夫使聖人同於赤子則指赤子而命曰聖人可乎聖人與人耳目形骸未始有異也所爲異者此方寸心耳彼其心乭以燭天下之至隱可以剖天下之至棼可以制天下之至變宇宙在手萬化生身環中以應靡弗宜也而赤子有是乎惡乎同嗟夫人之所以不聖人正以其不赤子也人生之初侗焉無知泊乎無欲渾渾默默孰別聖凡迨知誘物化以後與物爲構相刃相劘有所艷於此又有所馳於彼有所怵於前又有所避於後焦火凝無時休息增入彌多根本彌損而去聖人始遠矣聖人者有知而無知有欲而無欲能完其初者也初心最淸淸故可以燭隱初心最定定故可以剖棼初心最常常故可以制變卽勛業爛然宇宙而以聖人視之若浮雲之在太空耳若唾之爲珠爲霧一出於自然耳曾有纖毫知故入於其衷哉故曰大人者不失其赤子之心者也梓慶削鐻慶賞非譽之不知而後巧若鬼神痀僂丈人絫丸不墜身若槁木之枝而後承蜩若掇也彼曲技耳猶必冥其心而後精況聖人之於道而可以有心與乎孔子之毋意毋必毋固毋我所謂赤子之心也故曰吾道以貫之儻其或以二參以三則非赤子之心而何貫之與有或乃曰以赤子之心爲聖人必擴充而後可夫人盛此心心盛此性性上不可加一物而心豈可加乎楩柟豫章於霄拂云而始生不過尺寸謂此尺寸也者非楩柟豫章之性則不可夫赤子與聖人之心亦若是焉矣然則老氏所云能嬰兒者與此同乎吾所謂赤子欲其心有而無也彼所謂嬰兒欲其心無而無也一如宿火一如死灰此毫釐之辧也是爲觧

●蟋蟀軒艸

濟南劉士驥允良甫著

長淸張其孝仲慕甫校

辯

正直忠厚辧

○正直忠厚辧

道不可以偏廢亦不可以兩持自巽耎夷詬之夫不能植朝常扶名教而君子於是乎貴正直挺挺諤諤天下想望其丰采久之皆有囂然自喜之心其獘爲激君子病其激也而撤墻帷融圭角以忠厚長者之道待天下天下翕然欣然久之又皆有頹然自廢之心其獘爲靡激則爭靡則不振爲世道害非淺也夫正直忠厚皆天下至美之名而不免爲世道害則偏廢故耳宋儒合言之以救其獘曰立朝以正直忠厚爲本思深矣然自正直忠厚之合而獘益甚何也正直忠厚不可以有心求也有心求之將略其實而名是狥名偏屬則偏騖焉名兩在則亦兩赴焉俄而百煉俄而繞指俄而藏鋒俄而露鍔進欲有爲懼其妨於忠厚也退欲觀變又懼其乖於正直也气有所淩將正直自命張極而弛曰吾濟以忠厚耳情有所暱將忠厚自詡恩極而讎曰吾濟以正直耳彼此莫中其窽前後兩失所據爲者自相枘鑿談者互爲矛盾愛則以其正直而多之憎則以其不忠厚而少之�則以其忠厚而譽之嗔則以其不正直而毀之議論混淆風尙錯迕是世道之憂哉故偏廢者非也兩持者又非之非也余謂正直忠厚不必分不必不分在察其時而善用之冬而裘夏而箑陸而車水而舟各有所宜未可疑夏之不裘而水之不車也世有治亂人有臧否事有緩急境有順逆必持一切之見其無乃膠柱而不恊於宜故時當正直卽寓忠厚之意而正直重時當忠厚卽寓正直之意而忠厚重持以無我之衷運以達權之哲苦口與納牗法巽異而皆以悟君發姦與藏疾寬猛異而皆以善俗獨行共濟廣狹異而皆以報國辟諸造化烈日嚴霜和風甘雨各以其時中臣道之鵠乎西京之季尙忠厚士皆依附王氏以固榮寵而國鼎遂移東京之季尙正直俊顧及廚髙自標置而黨禍烈焉玆其患在於偏廢今之天下以爲尙正直乎摧折之餘气漸消鑠以爲尙忠厚乎乘人鬭捷往往有之玆其患在於兩持余故爲之辯以俟轉移世道者

●蟋蟀軒艸

濟南劉士驥允良甫著

長淸張其孝仲慕甫校

頌

聖徳光裕頌﹝館課﹞

聖主畏天卹民紀頌﹝館課﹞

聖母萬壽頌﹝館課﹞

郭汾陽大人頌有序閣試

○聖徳光裕頌﹝館課﹞

自昔皇王祗載庭闈貽謀祚胤莫不願融融泄泄奉親顏於千載振振繩繩綿帝統於百世然而歷稽往牒罕際昌期何則天以人感福緣徳應紫極之懋昭匪粹蒼穹之眷命或缺書稱百祥詩詠純嘏侈爲美談良有以也我皇上具至神極聖之資撫重熙累洽之運長樂承歡問安恆勤於三至東華垂裕齒學必謹於四術而總得一以居貞葉吹萬以亭毒威武紛紜恩澤汪濊曁朔南咸訖聲教有血气莫不尊親是以陰陽循序鬼神降康惠迪而吉積善而慶歲在旃蒙大荒落實慈聖皇太后六袠之期葭灰乍動花甲初周天統屬子乃十二支之元地數維六爲億萬年之兆且於其時皇太子誕育皇第一孫赤日入懷葉初陽之漸升瑤光在天暎圓魄之將滿內而紳弁外而黎赤靡不矯首以呼動色相告蓋皇太后斂祉璇宮符坤維之奠皇太子迎禧玄圃繼離明之照而皇第一孫毓秀蘭殿開震索之祥非我

皇上體幹健之純懿致泰亨之上理惡能臻此者乎大徳得天古稱有虞以今方之實相輝暎夫其靈爽獨運則浚哲之衷也恭默以思則無爲之化也孝隆一本則尊養之極也慶流累葉則子孫之保也然烝又者猶慚於始傳賢者尙歉於終我皇所遘蓋曠古無前者哉臣叨居中祕濫食大官恐盛美之不彰俾將來之罔述謹撰聖徳光裕頌獻之九重不足揚厲鴻休庶幾敷陳雀躍云爾頌曰

皇天無私惟徳是佑列祖憲天父母元後二百餘年大和宇宙比及我皇厥徳益茂我皇穆穆生而神靈恩威交運雨露雷霆百志惟熙庶績其凝山徼海澨以莫不寧皇天鑑之爰戩谷戩谷伊何前開後續疇爲之前文母多福疇爲之後文孫載育英英文母保翊皇躬含弘光大以配穹窿衮衣在侍玉食是供甲子重開鶴算無窮亦有文孫生於文子麟趾螽斯世濟其美前星煌煌幼海彌彌爲暉爲潤有加靡巳四世一堂千古一時天顏有喜值此繁釐夫何爲哉止孝止慈曉漏問寢晝日含節小臣作頌敢擬天�願我文母後天而老文子文孫諭教惟蚤我皇萬年徳以爲寶

○聖主畏天卹民紀頌﹝館課﹞

上在宥天下道久化成𨿽深居靜攝而幹健獨運惟天命民心爲兢兢先是兩宮三殿災銀夏樂浪牂牁數用兵費無算大農告詘上憂之點弁乘間言礦稅事報曰可諸璫衘命往四方遊手無賴從之旁午於道鳩眾鑿山得不償費則勒民納朱提第以礦爲名或恐喝富人發掘廬墓曰是有金銀气得重賄乃巳關隘市井無地不榷榷者虎而冠十五分其貨無誰何者監司以下間持義與爭輒以撓阻激上逮赴詔獄或罷不復用大小臣諫疏無慮數十百上不報自是內外要職缺輒不補省臺尢甚諸璫益橫姦利百千狀久之稍稍聞會連年陽月日食長陵明樓郊壇望杵相繼火郡國災異之報無虛月上心動一夕下手詔朕曩因度支缺慮加賦以煩百姓是以有礦稅之使使者不明朕意重爲百姓患苦天變屢警朕用惕然其罷礦務諸稅歸有司勿以奄人半供內帑半以佐工役工稍竣朕不難盡弛以予民也又詔冡宰省臺需次者補之少則選取以充賢而削籍者以次用詔司冦諸以礦稅逮系者置勿問詔司空饑饉薦臻民多流徙而伐石采木以罷其力朕甚憫焉殿工姑緩之詔翰林講讀官春秋言天人之際甚備可日以講章進於時內外臣氓歡聲若雷無不額手稱天子神聖云臣聞臯陶曰天聰明自我民聰明天明畏自我民明畏召公曰欲王以小民祈天永命前此上非忘天下也而膏澤偶屯蚩蚩者見以爲忘天下非常之災頻歲疊見可畏哉一旦幡然掃累年之積蠹出民湯火登之袵席何其仁也煬竈不蔽萬里目前何其明也太阿自持言無反汗又何斷也一事而三美備皇上眞善於承天矣積陰而日久暵而霖鼓舞謳吟太和在於宇宙天鑑厥徳將億萬載無疆之慶猗與休與臣誠樂光昭聖徳垂諸罔極敬爲之紀而繼以頌曰明明元後握符禦天照臨有赫覆載無偏淩轢挽近登閎古先履丰如約終日幹幹小臣獻計欲籠利權采礦於山徵商於廛帝曰試哉爰命中涓彼翼者虎爪距紛然血牙衡生日削月朘乖气致異陰伏陽愆維帝曰咨民生孔艱天寔惠民朕敢不虔五丁勿鑿地脈或殘勿攫於市物力其殫事有司存貂璫勿專匪朝伊夕稅且盡捐朕有四海豈乏刀泉布利千下王道平平朝無空署野勿棄賢釋彼彊項勿滯狴犴殿工勿亟以俟丰年乙夜之覽春秋一編綸音誕播遐邇讙傳恩流九野譽滿八埏彼蒼昭格福祉其駢慈闈萬壽瓜瓞綿綿宇宙淸寧宗社奠安鴻猷茂烈金石永鐫

○聖母萬壽頌﹝館課﹞

緬尋曩代彤管垂光星娥肇昊簡狄興商塗山誕啟擊仲生昌咸藉母儀衍祚靈長於鑠我明天休尢篤俾億萬年永調玉燭爰有聖母茂膺景福福豈無因厥徳孔淑猗與聖母秉睿含貞植慶仙李圖光玉繩吐辭依率動容中程壼政肅贊房樂和鳴電繞樞星虹流華渚篤生我皇聰明神武乃撫蘿圖以爲民主嶶號聿崇歡騰率土我皇禦服慈訓是遵日昃不暇懷保小民賑窮雪枉黍谷生春匪曰子惠聖母之仁冠帶月出骨梯航日域萬鱗仰流羣星共托下鮮震騰上無朓側聖母對玆其樂何極赫赫賢王分茅大藩帝女於歸綠綬承恩龍孫主鬯秇圖禮園聖母撫玆其樂實繁歲在執徐緹灰衝鑰晝增繡紋陽回梅萼甲子初周寶婺光灼瑞靄未央祥凝長樂我皇龍衮以捧瓊巵褘衣旁列楡翟後隨云和繚繞翠蓋葳蕤載斟載酌色笑怡怡彩女中涓同聲以禱願薦桃願羞火棗願乘斑麟願集靑鳥王母瑤池姑蓬島小臣獻頌獨曰不然金根玉巾各亦仙之軿八珍五齊亦仙之延我皇孝旨違膝前惟願聖母時勤明保我皇養志欽崇大道治類華胥熙熙皞皞聖母聖皇同錫難老

○郭汾陽大人頌有序閣試

蓋孔子稱忠信可行於蠻貊或者疑焉異類之性舛馬驁難馴閃倏莫狀弱則鼠竄彊而豕突渠可化誨懷服也與哉乃觀唐汾陽王見虜事抑何奇偉罕儷也方回紇吐蕃從懷恩而入冦合諸酋長之謀挾數十萬之眾控弦堪方於冒頓投鞭豈遜於秦符國疑累邜人憂孤注而汾陽以烏合之師當鴟張之敵堅壁不戰單騎以趨此方免冑而傳呼彼卽投兵而下拜易鬭爭而盟誓化劍戟而杯酒豈以虛聲聳動之浮辭籠絡之巳乎彼其眞實心誠孚於諸羗也或曰大將一身安危攸系油幢云擁虎帳風嚴豈爲七尺之謀蓋求萬全之策今乃計出裹革危甘蹈尾輒以輕裘緩帶之身付諸皷鳴矢流之地有如梟獍不仁蜂蠆肆螫馬不及還轡人不暇施勇縱不自顧柰國家何噫嘻回紇懾令公威徳久矣遠之則疑近之則親扞禦之其黨彌堅約結之其交自觧蓋定畫於再思匪輕生於一擲矣卒之虎旅完而無挫龜鼎危而復安功勒景鐘名垂污簡不亦媺乎回紇謂見一大人而還誠哉是言今北虜跳梁東倭窺向空勤拊髀之慮莫救剝膚之災獨不得此大人爲務耳豈憂疆場哉余有感焉爰作頌曰唐自天寶關隴鮏羴元陵開釁再起塵煙逆臣勾虜潰我疆邊甲光鏡野旗影篲天天子曰咨國步艱難趣召令公復登將壇士乏精銳府尠金錢眾心洶洶令公怡然彼眾我寡戰豈萬全信格豚魚奚事戈鋋維藥葛蘿進兵涇川彎弧注矢皷音其塡猗與令公矯矯桓桓投彼綠沈挺身以前諸羗如林竦立駭觀果吾父也羅拜惟虔僕固誤我願謝前愆長爲保塞奉天可汗巵酒酹地易仇而歡吐蕃聞之棄甲奔還三輔靡警九廟以安績掩狼胥勛軼祁連旗常日月帶礪河山稱曰大人令聞千年

●蟋蟀軒艸

濟南劉士驥允良甫著

長淸張其孝仲慕甫校

箴

君臣交儆箴﹝館課﹞

東華勸講箴﹝館課﹞

意必固我四箴﹝並序閣試﹞

○君臣交儆箴﹝館課﹞

天澤俶判爰有君臣旣首三綱亦冠五倫匪臣何�匪君何事爲君實難爲臣不易凝圖禦歷詎不崇�當大寶之重寄亦有至勞儋爵析圭詎不榮寵系巖石之具瞻亦有深恐君猶天也臣猶五行化機權注萬匯乃成君猶心也臣猶四體元气周流一身乃理堂簾分隔其道實通止仁止敬以禮以忠可否剛柔交修不懈治亂存亡動色相戒君曰股肱良臣曰元首明君曰予違汝弼臣曰朕言可行君曰若金作礪臣曰惟木從繩日中則昃月滿則虧儆於保泰乃無傾危積羽沈舟羣輕折軸儆於防微乃無顚覆蒼蒼在上厥鑑惟公出王遊衍君愓於衷臣亦若時以代天工總總在下厥情叵測奧渫幽遐君布其徳臣亦惠疇以作民極念彼髙賢造國之福君旣側席臣亦推轂念彼奇貨蕩人之心君旣投珠臣亦卻金依社憑城憸壬難屏君旣奮於拔山臣亦愼於決癭刻木畫地法罔堪畏君旣慮於飛霜臣亦羞於赤渭君臣勿太狎懼酬唱之同聲譬諸淸濁諧而後成曲���而後成�君臣勿太肅懼尊卑之異意譬諸工��而後技可精輿馬調而後遠可致聖君賢臣千載一作君如飛龍之在天臣如巨魚之縱壑君戒訑訑臣戒諾諾先天下而憂後天下而樂庶宗社之無虞而生靈之有托小臣作箴以告荃宰罔曰不文狂夫可采

○東華勸講箴﹝館課﹞

眀兩作離洊雷居震繼體承祧靑宮之胤孰助前星之暉孰增幼海之潤斧藻身心粵惟學問玉必琢而始章弓待木敬而後正貽喆自初少成若性失養則木濯千山不用而茅塞其徑易重前言書稱古訓綠字赤文寸心可印綈袠縹囊千秋若鏡疇窳惰而不隳疇淬礪而不進垂精旃廈遊意典謨翺翔乎文雅之囿馳騖乎道徳之塗惟聖惟賢亦步亦趨勿宴遊博奕之爲娛惟師惟保爲楷爲模勿便辟柔曼之與�惟務帝王之學勿爲章句之儒寧忘蹄而得兔勿��而還珠寧遺華而采實勿棄瑟而好竽勿日糟��精蘊於古初勿日芻蕘納忠告於狂夫勿日何�罔念作狂勿日難竟積學成聖斂吾之神勿使外�一齊不勝眾楚一暴不勝十塞虛吾之懷勿使中�眾白萃而成裘千跖合而成味恆吾之志勿久而��九仞而井棄少一�而�虧密吾之心勿��常幹鹵茶蕓常於恭敬溫文之徳以爲社稷宗廟之基小臣稽首敢獻箴辭龍樓鶴禁念玆在玆

○意必固我四箴﹝並序閣試﹞

蓋聞理無常形心有定體喜怒哀樂未發始可言中忿好憂懼有所則失其正豈其虛明之舍可爲構鬭之場彼柱下崇玄瞿曇說寂恐混沌之鑿竅因象罔以求珠固儒者所不道矣乃若神役於刃靡精罷於鞬韄伋若機括奔逸而莫可堤防畱若詛盟牽擾而不能觧脫以我凝焦火笑彼槁木死灰不亦恧乎魯論之稱將聖曰母意母必母固母我乃知簡可禦煩動不礙靜明鏡非有相俟萬形之自呈太虛本無心任浮雲之自散感而後應過而不畱斯至聖之時中而吾儒所願學者哉第在至聖則情境忘而時俱遣在吾儒則功力珁而四病始祛輒著箴言用以自警儻片念之常惺庶纖塵之不滓云爾

恍兮惚兮眞君所位憧憧往來遂離其次以心生心還爲心累合志於漠純白乃備無將無迎去故去智如鑑斯空如舟不系箴以警心厥心母意右意箴

靈府至神變化罔測彼哉硜硜廢百舉一疆彼從此認緩爲急曰適曰莫爲拗爲愎任情度物權衡必忒不如環中以應無極箴以警心厥心母必右必箴

心爲眞宰事爲寄寓所貴轉丸詎宜膠柱成心是師或避或赴展轉纏縛迷焉弗寤心以事滯事以心誤因其自然道若大路箴以警心厥心母固右固箴

我聞至人無可不可一膜自封其計轉左畛域隔閡判然水火徑寸懷私百爲皆頗因物付物疇眾疇寡以事處事奚趨奚捨箴以警心厥心母我右我箴

●蟋蟀軒艸

濟南劉士驥允良甫著

長淸張其孝仲慕甫校

贊

新都楊永嘉張二文忠公贊有序

○新都楊永嘉張二文忠公贊有序

肅皇帝起自����������合制作髙千古伊考厥初所爲���贊以閒綦隆者有二文忠焉武皇之末翠華屢出靑宮未建竈煬叢借實繁有徒比及大漸外而封豕長蛇方握牙爪之權內而社鼠城狐將構肘腋之亂竊弄太阿盜窺神器國勢杌木羣情搖惑於是新都楊文忠公廷和智能慮變才堪應卒遵玉几之遺言奉璇宮之懿訓顯正逆帥之罪潛消姦豎之心乃迎肅皇帝入踐大統九鼎屹乎若山四海就之如日誕布綸音與民更始省漏巵之浮崟革盌脫之贅員气霾悉淸日月重朗可謂有功於社稷矣然當其時肅皇帝愛隆一本慕深二人方思萃萬國之尊飬軼百王之繼述而天下學士大夫近憶泰陵政抱遺弓之慟逖稽濮議難觧刻舟之惑遂欲考孝皇而叔興獻新都實堅持其說靑蒲日伏皂囊時投朝論益激宸衷良苦於是永嘉張永忠公孚敬學窮墳索識邁等夷剖析統嗣證向今古一命而沮當途之說片辭而摧舉朝之議大�攸定至孝以光不亦媺乎迨其登槐鼎之尊感魚水之遇奮不顧身言必中窽罷中涓之鎭守裁外戚之田莊簠簋風淸苞苴竇絕抑何卓犖堪術也夫新都定策邁綘候左袒之勛永嘉言禮仿考叔錫類之意至若矢志奉公銳意剔蠹則二公有同心焉俱謚文忠誰曰不宜然而枘鑿炭論者惑焉夫悃誠欲其自竭意見不必盡符永嘉議誠得矣新都進苦口攖逆鱗身老編氓子甘謫戍竟百折而不回也此亦有所挾持豈苟焉巳哉乃爲之贊曰於鑠世廟應運中興飛龍乘雲賢喆是憑蹇蹇新都風儀峻凝康陵晏駕羣小縱橫公處其間嶽峙淵渟計深決癭逆折姦萌猰兪授首窟兔潛形卜迎外藩兆葉庚庚眞人禦極宇宙淸寧獨抱寸丹以抗迅霆角巾歸裏脫蹤浮榮磊磊永嘉才埒靑萍大禮聚訟堅白爭鳴蟬不知雪虫或疑冰公操獨見欲破盈廷洛陽雄辯終灌皆驚鑠金𨿽眾簡在聖明鴻編金石巨典日星光膺爰立霖雨和羹造膝密謀恢綱廓紘嗚呼二公皆�之禎彼旣雍容以定危傾此亦慷慨以飾太平彼迹於戅實守其貞此迹於隨不損其名異軌同歸俱炳污靑敢告來者視此模型

●蟋蟀軒艸

濟南劉士驥允良甫著

長淸張其孝仲慕甫校

碑

漢前將軍漢壽亭侯關公廟碑

○漢前將軍漢壽亭侯關公廟碑

朕聞帝王禦宇事無巨細必藉神庥矧夫報罔極之恩展不匱之孝祝親壽於崗陵綿國祚於旗翼不祈陰相曷克有濟順天府漷縣之永樂店朕母皇太后誕生處也朕欽瞻懿範仰廠屰慶源知地靈之攸鍾斬天眷之永固爰建景命殿復於其右刱漢前將軍漢壽亭侯關公廟堂廡旣構俎豆斯嚴繁牲有石宜書歲月朕惟義士忠臣實稟間气生著備伐沒爲明神理之恆也侯起布衣佐義旅從故主於垂危扶正統於將絕精誠一念天地式臨以故血食萬方肸蠁千載戾夫聞而斂容宵人因之累息蓋其靈爽和日當空無幽不燭如泉行地有觸卽通況聖母桑梓之區山川回合風气融結乃夏代之塗山周家之莘國也侯得無擁衛其間與書曰惟上帝不常作善降之百祥夫神布列在天將上帝之命是奉我聖母誠一精專儉勤孝敬軫暵溢卹孤惸朕得以佩服訓辭和柔百姓玆非上帝所欲降祥者耶其獲神佑又何疑焉抑聞侯之禦災捍患炳朗簡冊不可縷數儻益斡玄功襄隆理陰陽調風雨時由聖母湯沐邑以迨山徼海澨歲成蠟通無夭札疵癘之患斯聖母之徳益溥聖母之心益慰而侯之聲名益煜霅宇宙無窮時猗與休哉則朕廟祀意禾乃爲之銘銘曰在昔昭烈乘時奮起關侯恊謀扶漢之否大呼陷陳前無堅壘耿耿丹忠皦日可矢正气兩間於今不死上爲星辰下爲流峙廟貌巍然聖母之裏云蓋電旗關侯戾止歲時屍祝牲牷酒醴佐我聖母誕膺繁祉蟄蟄繩繩孫孫子子玉燭金闕垂萬千■﹝示冀﹞

●蟋蟀軒艸

濟南劉士驥允良甫著

長淸張其孝仲慕甫校

墓碑

明隱君子藻塘房先生墓碑

○明隱君子藻塘房先生墓碑

嘯呼此隱君子房先生之墓先生諱肻堂字延祚藻塘其別號也父處士公某以俠聞娶於王生先生先生幼而警敏異凡兒稍長受尙書屬文有奇气數百言立就然試於有司輒不利年三十乃補郡諸生時吾父禹坪公吾師進齋馬公曁鳳崗楊公礪石劉公丹峯髙公俱與先生結社而修制舉義英聲隆隆起先生𨿽修制舉義非其好也顧好爲詩詩有白香山之遺其爲詞曲尢善輕俊穠至令人魂銷頤觧間遊靑樓靑樓人得其品題不啻纏頭錦久之社友相繼登仕籍吾父總外臺礪石公郎工部鳳崗公貳郡丹峯公爲邑令進齋公爲郡愽士獨先生坎廩以老於是奏記學使者乞諸生冠服歸歸而棄冠服�禦褐衣艸屩意豁如也社中貴人旋裏輒與先生�從一詠一觴相暱如昆季邑人士花晨月夕���廬張飲爲歡無不欲得先生先生至淸談雅謔一�盡傾歲時伏臘裏父老賽禱叢祠數百千人推先生爲祭酒先生家故饒以不治生產漸落有屋數椽爲大水漂去貧益甚寄居書捨神祠中曰相如家徒壁立我乃無壁於是益托諸詞曲寫玩世之意聞者絕倒然不以貧故輕有丏貸或遺之錢米則辭固彊之乃受其操行如此庚戌歲八月先生以疾終年七十四有子四人二爲諸生俱貧社友出錢爲先生治棺殮傷哉先生於余爲父執以談詩相洽疾革泣謂余曰吾不起矣得太史一言可暝泉下餘悲其意而爲之銘銘曰以先生之文采行誼足表見於世而困窮沒齒孰測天意耶此生浮漚總歸一丘窮達等耳何喜何憂以爲不信問莊周

●蟋蟀軒艸

濟南劉士驥允良甫著

長淸張其孝仲慕甫校

墓表

明郡大夫默齋蔡翁墓表

○明郡大夫默齋蔡翁墓表

蔡於弋陽世有名徳自學博公斌恂恂篤行與吳聘君雅相切劘始以理學著奉政公鳳翹踵起益闡其緒嘗以抗疏議大禮忤旨杖闕下直聲震宇內默齋公者學愽公孫而奉政公子也生有異質甫齔侍奉政公與文成先生論良知力行不合則從傍謂夫能寧渠非知也文成大奇之旣補博士弟子卽藉甚以文名一時乎然業駸駸有向道之志比對公交車時華亭新鄭兩相君當事皆夙髙公名或勸往爲之地公不可曰昔所聞進退禮義之謂何歸而下帷研精宛委小酉之編無不窺覽而時時從王淮川耿天臺二先生遊砥礪身心不求聞達母夫人彊之乃仕凡再爲令一爲州再爲郡丞所至以治行顯初令江華華故邊邑方被兵公爲招流移募勇敢修古兵陳法以時教閱久之成湖南保障屬歲除吏以羨鏹進曰沿久矣公愕謂夫羨胡不白諸上吏叩頭謂白則前官吏俱抵三尺矣公竟請當路爲免其抵歲得鏹千五百用給軍需華俗生女多不舉公行連坐法六載計活女數千往徭人來市華幹耴者多略殺之以爲功公厲其禁俾五市無間而夷俗每禡祭輒殺降虜童男子會疫公密諭巫以神語恐之令以牲代俗遂革賊犯錦田敗官軍公督帥往援馘其魁事聞受欽賞旣薦卓異江陵相不懌第子一階以靖州守調知寧遠寧視華較饒公務爲節省不以纖微自潤屬入覲上疏列安邊事四巡倉教職事十時江華大錫洞亂禦史檄公往公謂此曹志在金帛非陳涉吳廣比也遣客諭禍福且單騎詣之賊素懾公名宵遁�巳遷守海州海苦潦公拮據爲理甫四月雕攰漸蘇客有自江陵過公謂君鞅掌郡國憊矣盍內之圖公�謂吾惟不能戚施故趻踔爾爾卽汗顏而內駔儈羞之矣竟擢貳東兗尋調臨洮遂上牘掛冠去之公仕撫循疾苦銳意�除而恆以其間講學會友以興�斯文爲巳任於華則會胡廬山周隺川耿�庸三先生修臯心之政於寧則攺諸祠爲濂溪中義�正等�院幹海則爲孔望書院咸集四方名理士�析玄�時有獨得比謝歸偕子弟及諸同志講論無間寒�端居簡出郡邑吏罕見其面一日謂長公敬中吾於人間世且盡夫生生者不死知生則知死矣朗吟含笑而逝公之學大抵箕裘先世屍祝文成羹墻王胡諸君子以靜而入以敬而存以無欲而化爲抉祕密之諦性至孝遭奉政公及母夫人喪墓居三年哀毀骨立嘗獨處有艷婦來奔公正色叱之婦慚去其端愼如此公結撰瑰偉錚錚足式所著有書院寧遠光山三志及中興頌不惑論諸篇行於世公諱先字汝謙嘗自稱昆侖主人配宜人何舉子七最知名者同知穎州敬中貢生一元及太史毅中信陽衛撫軍亨中諸孫二十人卒於萬曆巳丑壽七十二明年而學使者祀之鄕校又十二年以毅中貴誥贈奉政大夫余於太史幸有一日之雅太史灑泣以表墓請余惟世儒侈口性命若河漢無極究其致用塵飯塗羹耳公譚道而要之實際內行淳備尺寸不渝施於有政又何卓絕罕儷也所謂眞儒非耶余故次其梗槪勒墓道以爲後人模楷云

●蟋蟀軒艸

濟南劉士驥允良甫著

長淸張其孝仲慕甫校

銘

衡鑑銘

○衡鑑銘【有序館試】

等物以衡貌物以鑑衡鑑亦物也然而轉移玅於外光耀含於內權輕重則銖兩不失昭妍媸則毫髮靡遺亦神矣哉夫物自有等各以其等取諸衡而衡不知物自有貌各以其貌取諸鑑而鑑不知故揣摩於吾手未若持衡之審也借明於眾目未若窺鑑之便也有心不及無心因物乃能齊物所從來尙矣𨿽然衡以動爲用不平則偏鑑以明爲體不空則礙爽其衡昏其鑑而欲以度天下何繇哉君子觀此得治術焉作衡鑑銘

因物推移以行其權乃低昂之無偏

右衡銘

空能顯相相亦成空無垢無磨光明在中

右鑑銘

●蟋蟀軒艸

濟南劉士驥允良甫著

長淸張其孝仲慕甫校

志銘

明故承徳郎戶部雲南司主事獻宸張公曁元配贈孺人劉氏合葬墓志銘

明故壽官桂園王公曁配馬孺人合葬墓志銘

文學覺亭任公曁配劉孺人繼配趙孺人合葬墓志銘

○明故承徳郎戶部雲南司主事獻宸張公曁元配贈孺人劉氏合葬墓志銘

萬曆丙午四月二十日戶部雲南司主事獻宸張公卒明年獲吉壤於祖兆之西南將以十月丙子葬而劉孺人祔焉公弟仲慕次其事來徵銘余旣於仲慕婚姻而曩者公居燕時旦夕過從促膝抵掌驩然相得無何別去豈謂成永訣耶余安忍銘余搦管而泛瀾也𨿽然忍不效一言之役公諱其忠字伯藎獻宸其別號也幼而穎踔與羣兒戲左右指顧羣兒趨諾恐後人固巳異之稍長工屬文章巳補郡諸生公益研精下帷於書無所不窺乙酉以髙等受廩自是連試輒冠而當其應戊子試也直指令峻士羣噪相誡不入闈以公冠諸生趨使先去無爲墮彼阱中公不可曰柰何以私撓三尺哉其後不入闈者皆麗法人始多公定識云辛卯與弟其孝同薦於鄕卽仲慕也乙未成進士授浚令公至則延士民問所便苦殫心力圖之訟至輒剖或戴星不得休客謂公過勞如七尺何公曰吾不忍兩造久失業也歲大�白於上�倉以賑仍煮糜食饑者饑者蝟集設法次苐給而躬自綜核裏胥無敢幹沒塞予衣疫予藥全活無算衛河迫城公計引以漑田可殺河勢頒水車式教民樹稱遂成永利焉故事六曹掾自顧書役歲費不訾人苦之以故掾絕少事劇則以市人充或借自旁邑公計所費給以官帑居無幾掾滿曹矣公𨿽務愛飬以寬和爲名然恥脂韋於權豪無所避錢桂者大璫黨也椎李家道口虎而冠公以法裁之仍廉得姦狀與兵使者謀置諸理屬俵馬公預以直姶俵者俾購其良及期或挾貴勢以欵來市謝曰馬數足矣卒不內其持正如此公在浚七年浚大治遷民部百姓遮道泣畱不可得相率建生祠祀之公在民部主收大通橋漕糧車戶僦直及修路費皆以時給無缺人大悅尋奉勑監兌江西餉公旣潔白自矢而又軫東南雕攰第持大體不以簡發數米見能然於積猾牟利者無所縱捨軍民交頌押兌畢謀取道爲二尊人壽抵夏鎭暴疾卒於舟距其生嘉靖辛酉十月二十七日得壽四十六公貌丰偉須髯如戟望之可畏卽與語�然長者也內行淳篤事二尊人無怍�友�諸弟俸入悉散與之不以私其子宗黨有急不難傾橐以濟或以金求居間有司笑不應然時時察其枉爲宛轉白之故公沒而里人無疏戚皆爲盡哀嗟乎以公端凝和厚宜都要津樹非常之烈不亦宜得上壽若此天道謂何然宦迹鄕評皆令人思慕不置亦足以觀公矣公父旱荼翁諱檢磊落有大志爲邑諸生好行徳以公知縣最封文林郎如其官公母李封孺人旱荼翁之父應斗是爲太學公嗜學急義語在邑志中太學公父日隆隆父鵬蓋其先爲北平人國初有徳林者避靖難兵而徙長淸潘家店五世同居遂爲邑著姓嗟乎張氏世孝弟力田公祖父始業儒公始以儒顯而公遂蚤世朱艸易萎醴泉易涸悲夫贈孺人劉氏茌平處士公鳴欽女衛輝守注東公孫女也幼而字公七歲失怙歸於張待期焉婉瘱有志操事李孺人惟謹又九年乃婚拮據中饋以佐公學年十九卒卒公二十七年前以槁葬今與公合云繼配劉氏封孺人子一肇胤邑庠生贈孺人出娶茌平庠生孫聯芳女孫二纘繩孫女一許聘髙唐庠生楊燦子銘曰有令有令古循良祥風甘雨民弗忘屍而祝之如庚桑賢聲藉甚司農郎胡不大用銘旗常倏爾返駕白雲鄕仁者必壽天茫茫誰哉同穴有孟光十云其吉子孫昌

○明故壽官桂園王公曁配馬孺人合葬墓志銘

隆萬間有名臣曰泓陽先生桂園公其叔父云桂園公以丙午九月捐館而配馬孺人先均四載矣厥子卜以戊申十一月某甲子共窆祖兆是歲泓陽先生起少師冦且之官則具事狀以書徵志銘曰惟是九原不朽之計以累子夫泓陽先生則余父同年友也卽余小子無能爲役曷敢辭按狀桂園公王姓諱芳字馥卿其先洪洞人有諱榮者徙聊城之沙鎭遂以髙貲著再傳而爲公曾大夫興興生釗釗生奎奎有丈夫子四伯封翁某是爲泓陽先生父叔卽爲桂園公桂園公習經生業未成去爲邑掾巳嘆曰吾安能以七尺軀趨走跪伏睨貴人面孔哉鎡基可操惡用刀筆於是去而爲農農恆得歲又間修什一之業貲益饒裏有大繇公佐白兄拮據辦應當是時郵使旁午其索錢虎而翼觸者立破產而縣大夫屬公家領廠役或諷公盍避諸公曰我以黠脫誰當其累不腆先人之田廬寧盡鬻以供耳無何獲免人莫不多桂園公久之泓陽先生舉進士爲京朝官而公不以是誇詡益務樹徳後巳而先人與人語惟恐傷之卽有橫逆置不問賑人之急無倦色嘗仗人糴麥夏鎭其人幹沒佯爲遭溺也者公不忍面折好言慰之得失有數若柰陽侯何裏猾訟田公恥角唇吻卽與之有司驗問事得白還其田笑不內不疑償金文饒歸牛於公而三矣歲大饑公謂季弟道殣相望而吾私囷窌食且不下咽於是計口予之粟人人感泣稱王活我是時萑苻多警賴厶施盜不復起公義聲旣著郡守延爲鄕飲賓一往輒逡巡謝野老涼徳渠堪再辱衣艸有司奉詔推公壽官一再禦官服輒篋之布衣艸蹻蹩蹩阡陌弗以三尺平頭自隨其不忘退讓如此公於人倫篤至蓋其天性事父母備甘毳之奉周旋昆弟間無違言修先墓刱先祠罄心力爲之課子吾伊愛而能勞咸用感奮伯兄旣卒泓陽先生又�遊則爲代持家柄日夜督童奴力作卽竹木瑣細無輕擲而時時橐金輦粒以佐宦邸費曰勉事聖君毋問家泓陽先生塡浙歸數從公爲竹林遊歲�伏臘先生張具壽公公伯子太學生仲邑廩生疊起��衣冠甚都公大悅爲引滿盡醉聞者艷之泓陽先生得卭杖以奉公公手之喜曰此仙人九節吾柱而登天門日觀玉女飄飄下九垓快哉然未幾寢疾竟不起婣戚閭左來弔靡不盡哀巳共慰泓陽先生先生泣曰叔父以樂施成吾睦以勤與嗇成吾廉以不上人成吾愼生我者父成我者叔父也言巳又泣弔者益相與泣不止公之好行其徳則燛孺人委曲相之孺人淑愼明惠處諸姒怡如也訓子婦禦臧獲肅如也綜理漿炙殂醢機杼井曰秩如也其賢眞公儷矣公生於嘉靖庚寅壽七十七孺人生於嘉靖巳丑壽七十四子二汝諤卽太學生娶楊氏繼王氏汝試卽邑廩生娶王氏女二長適邑庠生許炳禮部侍郎成名曾孫次適邑庠生孫銘孫一國禎娶太史郭東女孫女一適馮應瑞陽谷庠生汝南子曾孫一劉生日齊魯故多質行長者若桂園公尢堪稱述哉桂下所寶曰慈曰儉曰不敢先庶幾備矣泓陽先生徳其文章天下模楷乃亟稱叔父成我其人可知也公旣以泓陽先生特聞且有喆嗣可致融顯天道與善��耳此自不朽奚俟銘銘曰公不爲儒而行則儒公之徳不出閭公之名垂千祀而不渝則以芝蘭玉樹生於庭除嗚呼公之夫婦可以含笑於黃壚矣

○文學覺亭任公曁配劉孺人繼配趙孺人合葬墓志銘

當任公爲諸生時輒藉甚以然諾推重閭閈先大夫髙其誼以不佞女弟女公伯子旣締爲葭莩歡益習公懿行若趙孺人閫徳甚具比先大夫不祿公蹩躠來唁哭甚哀巳時時語及未嘗不灑泣沾襟也亡何孺人卒又九年公卒伯子乃並元配劉孺人吅一窆北郭祖兆而以志墓之石請不佞業有餘楚然毋敢以不敏辭任故出東萊之平度先世仕宋明初徙瀕海氓實內地曰財富公者遂遷平原凡四世皆力田樹徳稱隱君子迨大父天錫公始業儒補博士弟子以孫大司馬公士馮貴封如其官舉子五而公父造道居最少娶於唐實生公公諱士審字汝問別號覺亭先生公甫𦇤褓而前後兩母若父相繼均賴仲父母呴沬以生公穉善病諸父不欲困之讀議八貲成均公不可曰兒不任書卽任耜耳竟以明經髙等受旣於校聞殷文莊公講藝歷下不遠百餘里負笈從之遊大爲文莊嚴重旣五試不售業焚筆研或搤掔謂公君受糈幾二十年惜也不幾得以歲薦爲公交車計乎公笑謂卽售奚俟歲薦且吾寧得與命衡也竟謝去其諸生公事先甚孝雅篤宗盟歲時薦饗必致丰潔先壠累累舉宗數千指幾不能容亟捐腴地擴之世絕乏祀者爲代其蒸嘗卽有緩急無難傾橐以濟子弟不任修脯輒啟義塾毋問疏戚羣授之經曰吾宗一體而分藉稍見腴瘠胡以見先人於地下也至慷慨務施好行其惠故本天性某孝廉以謁選貸若干緡其人廉吏久弗能償質畝二百悉焚其券嘗爲黠者所構積五年始白巳黠抵辟計且死公顧力周旋其阸曰夫不可忘於徳不於怨也唐某屬渭陽之戚而貧公饋問不絕且預治葬具翁媼賴以朝夕至九十餘竟得令終歲三值侵公爲粥其饑者藥其病者土其道殣者蓋數百千人裏民徳公惠毋異慈父母也公旣以屢施而復不喜修什一之術家稍稍坐旁落然其自好爲義益甚大都丰於急人而嗇於奉巳生平室不丹艧器不雕鏤藜臭裋褐取給周身往來田間�屩十餘里不一禦欵曰聊以惜吾福且令子孫可繼耳獨督課伯子無稍弛斁謂庶幾無�司馬公之世澤也晚歲曁二三父老結枌楡盟以桮酒相勞苦間爲聲詩樂府寄感慨悲歌之音其詞具在風槪可徵巳公爲徳旣著咸謂宜獲福佑躋大年然卒之日僅六十有二元配劉孺人有淑行甫二十卒繼配趙孺人爲封長垣公惠女福建總憲公焞女弟共孝而善操閫政公故好客爲具咄嗟而辦臧獲分授指揮井井具有繩度禦貳室荊若李莊而有恩�劉孺人遺女若兩貳室子噢咻乃甚巳出公好施而孺人能左右慫慂以成其徳賢相埒也亦五十止耳子男二長光譜邑廩生博學工屬文娶陜西按察使劉公中立女卽余女弟也繼娶武城禮部尙書謚文定王公道孫女趙孺人出次光謐娶王三戒女側室李出女五一適邑庠生隋一琴劉孺人出一適邑庠生霍棟爲監察禦史霍公從教子一適邑庠生毛一鵬一適故城庠生周喬爲南京兵部尙書周公世選子皆趙出一適同邑王一鶚爲武陽令王公時泰子側室荊出孫男二有則邑廩生娶州太學生楊應亨女有剛娶徳州庠生鄭大經女皆光譜出嗟乎公𨿽年未配徳然有賢子孫亦足以瞑矣是宜銘銘曰胡﹝奓﹞﹝查﹞於修而逢世弗偶胡饒於施而食報弗厚有封若坊厥林孔茂宅斯藏斯二淑爲友蓋不足者以自居而有餘者以貽後也耶

●蟋蟀軒艸

濟南劉士驥允良甫著

長淸張其孝仲慕甫校

行狀

明中憲大夫太常寺少卿心董馬公行狀

明河南布政司左參議進�朝議大夫巖賓�公行狀

○明中憲大夫太常寺少卿心董馬公行狀

萬曆庚戌夏四月巳丑太常寺少卿馬公卒於裏其孤贊卜以某月某千支葬公祖兆將徼惠椽筆光昭令徳而手述公質行三千言屬余布狀余與公同鄕舉稱莫逆卽椎少文詎可辭公諱大儒字漢才別號心董先世出扶風宋有諱近者宦靑州遂爲靑州人其徙陽信自士能始五傳思仁思仁生伯鎰皆爲諸生有聲伯鎰生作是爲小溪公小溪公遊太學仕蘇州府照磨民稱其廉平居鄕退讓好施予娶於李三索而得公以公貴累贈中憲大夫太常寺少卿李贈太恭人公生而聰穎甫齓以神童聞邑令召試大驚異孺子國器也旣�隨小溪公蘇郡會太守季試士公請與焉糊名而校裒然髙等吳士心伏誰謂齊無人巳歸試本邑傾其曹補弟子員歲試復冠廩學宮乙酉與計偕又三年成進士初授浚令延見父老問便苦開白河灌漑遂貽永利市猾齕善良急置千理民用豫附居數月奉小溪公喪歸民呼號奔送三百里不絕服除補曲周漳河橫溢築堤捍之水不爲災邑故多盜公計鄕落藂祠實盜藪屬遊徼伺之有博徒羣聚或亡賴子竊匿摉捕勿佚盜咋指遠遁繕城垣葺庫庾置學田百務犁然臺使者屢上治狀爲三輔第一丁酉遷吏部稽勛司主事民遮道號呼視浚有加旣出境相與建祠刻石以頌公甫蒞任會天子汰後先銓臣僅畱其五公在數中無何徙文選巳進驗封員外郎巳徙考功巳復徙文選巳進稽勛郎中巳復徙驗封遂請假奉太恭人返裏假滿還部僅三月復請歸省三載起補考功郎中念母春秋髙不忍違膝下疏起轉假不許乃入朝時巳迫上計簿領紛積公鍵門鉤校恆四皷不交睫比集方嶽核二千石及黃綬以下大抵考功爲政故事郎立尙書尢倦或小憩公竟日儼然跬步不移按籍而名殿最無不得當間置辧則口其實迹若官評如響上下交譽公精敏乃爾眞考功哉尋奉命分校禮闈公方以積勞病猶矻矻披閱卽棄捲必竟或諷公士榮進有數無爲自苦公曰半生心力在尺幅閭敢以鹵莽失之且吾目底有神何論暗裏朱衣比發榜所得多名士是歲徙文選郎中公於選法積獘若觀火吏惴惴相�不敢爲姦自矢公廉卽故人竿牘不得通無論羔雁公子嘗以赫蹏問起居大驚譙讓之量才品酌年資閒劇淹速權衡靡忒士論翕然稱服先是銓部疏多不報比公在事十九得兪旨蓋希遘云事竣遷奉常公嘆曰吾倍親從仕欲報主恩萬分一今期月間十計吏一校士一典銓幸免諐尢庶畢以人事君之分可歸子捨矣遂以奉使過裏侍太恭人色怡志飬融融如也太恭人棄桮棬公畢力襄事哀痛逾禮因成疾雙眸漸昏服除所親勸駕公曰太恭人巳矣卽有祿不及飬惡用累累若若爲煙霞泉石吾將老焉日過從二二社友笑談觴詠頗適未幾疾作竟不起矣公疾革猶肅衣冠見賓客訓戒子贊皆古格言懿行問後事不應贊大痛則曰有來必有往奚慟爲又曰吾生於子當死於午沐浴更衣及午而逝異哉距其生嘉靖辛酉九月九日得壽五十耳公神儀明秀軒軒韶舉出入人咸目屬之博極羣書尢嗜先秦西京援筆數千言云流霞爛而無一贗襲語疏議最善臨朐馮宗伯謂其似陸宣公嘗柬門人姚給諫曰凡章疏欲君省覽須明白簡當事理躍然聽之者神竦而言之者無罪卽逐無禮以肅風裁言其可言者足矣一切暖昧瑣屑幸無吹索描畫唐突君父以薄諫體聞者韙之公辭受兢兢不以脂膏自潤𨿽官津要服禦無所紛華一茗一香左右圖籍澹如也事兩兄共謹讓田襄居終身無忤色見諸猶子輒問比讀何書爲觧疑議談古今長短得失亹亹不倦禦童僕有恩曰夫非人子與然約束甚嚴無敢色於市者見鄕裏後進輒折節講敵禮人忘其貴宗黨緩急倚公爲外府饑予糈婚予采葬予棺徳施甚普裏中利病偘偘白當道當道雅重公具如公指嘗爲開府言旱災蠲邑稅二千金又與監司郡守論米價攺折省民間金千餘邑人徳公其沒而累欷流涕不能巳在朝恥爲詭隨嘗曰丈夫生墮地當磊落挺拔若籧蒢戚施以苟富貴與禽視獸息何異然性坦洞不設城府卽之溫然長者故賢士大夫願交焉嗟乎靡靡�執悻悻寡容二者均病公和不狥俗介不近名足以儀刑當世矣公又負人倫鑑當令曲周時諸生周繼文家壁立公一見器重延以訓子卒魁北畿又拔劉率性弓兵中厚遇之俾領操卒成進士夫相馬失之瘦相士失之貧神識如公略驪黃而觀滅沒者耶其爲名吏部有以也公配王氏累贈恭人邑人洪洞縣訓導大化孫女繼配吳氏累封恭人海丰順義縣教諭珂孫女子一卽贊廩諸生文行有父風吳恭人出娶舉人王可久女孫男一素顒聘武定陜西道禦史劉策女孫女二長許聘陜西道禦史張五典孫延祚次許聘舞陽縣知縣張世鑑孫希程劉生日公之宦中外僅八載而爲民興利剔蠹爲朝廷進賢黜不肖名實燁然固其才足辦亦惟是奉公一念夙所自盟耳若夫飬而遺榮毀而遺生慕親何專篤也出爲良臣處爲孝子公於穹壤間奚媿哉丰徳嗇年天道似舛然有子英奇翩翩圖南之翼公之竟其用不必於身矣

○明河南布政司左參議進�朝議大夫巖賓�公行狀

余與季重同籍又托姻好甫旋裏卽謁其尊人巖賓公巖賓公邨居僻遠老且病矣而神甚王談古今如指掌然其意翛然塵外余嘆慕不能巳而亡何公病劇季自都門馳歸公不待矣悲乎先是歲丁未銓部奏起公關中兵憲不報僉議補牘而會季重入計公曰爲我謝諸公吾絕去簮組久矣毋煩山公啟也諸公乃不復請而海內賢士大夫猶心儀公時時問起居狀天卽不以公衡國是澍蒼生宜畱以砥柱頹俗而今巳矣悲乎公諱汝相字希說巖賓其別號也李之先自隴西系不可詳永樂間由萊陽徙臨邑彥祥以下世受農五傳而爲訪籍諸生訪三子仲國幹以諸生膺貢伯國禎卽公考也負隱徳以公貴贈文林郎娶崔孺人舉子五公最少生有奇徵稍長能屬褭【音鳥】腰褭【駿馬也】文英气勃勃受經苗李兩師咸曰此千里腰褭才也吾安能據師席旣補博士弟子而贈翁疾革屢目公公雪涕自矢兒敢不力學以光先世贈翁頷之乃瞑久之不得志於有司修業東邨益自刻勵吾伊恆達丙夜庚午舉於鄕一再計偕不利則讀書濟南之大佛山掩關僧廬竟歲忘返研究經術務深湛之思而爲制義步趨王文恪唐中丞超然神觧承蜩弄丸庚辰舉進士漢衝蕭公其榜第一人也見公文大欣賞以爲海內寡儔云江陵相黨夫巳氏與公有舊以公當爲令諷公合其邑公不應夫巳氏心恨會直捐言隴西邊邑罷而旱宜用��士夫巳氏謂主爵李氏子才如硎刃何難髖髀實�之也主爵從之隴西距家三千里太夫人春秋髙不能以板輿往公大息曰吾豈以墨綬易斑衣不願得百里願得廣文一片氈庶依膝下具疏欲上當事者以有成命不可乃畱婦張恭人侍母而單車之官友生贈行有路似王尊阪官慚子厚州之句蓋公始進巳持正如此旣履任首執一姦胥論如法左右股弁巳諭父老令不悉民便宜具言勿隱每行阡陌父老盤散而前爭陳疾苦半雜方言公未嘗不溫言以受邑郡首也諸務絲棼公竟日據案饑買民間餅餌啖之筆不停揮滯牘如掃民逋賦匿山谷急則鳥獸散耳公設法徵督戒裏胥母擾完賦十之八較昔嬴數倍民不穪厲也居隴西三載一錢不自潤官舍蕭然僮僕僅免枵腹聞太夫人喪不能治行至質衣市肆而貧可知巳比發民泣送者塞塗服除補魏邑魏於三輔稱饒而公益廩廩檗其治約略如隴西隸卒一而應者二且三率漁民以餬口公曰猵獺多則池魚勞民不堪矣亟汰其冗宿蠹一淸有貲郎橫於裏上官廉得狀跳而免公使人微伺之捕寘三尺民大畏服盜三犯矣而贓甚微公憐而活之叩頭流血誓不爲非漳河橫溢壞民田廬公率寮佐虔禱水立退民歌曰江陵火魏縣水惟徳感神劉與李南樂魏少司馬端介愼許可亟稱公賢曰此列宿中福星也公爲令先後五載薦書屢上召爲戶部給事中公故直方又居諫職遂慷慨論列無所避條上六事皆救時切務而汰賦稅之餘羨禁生祠之冒濫核家丁之冗耗尢中膏育識者韙之中貴鯨勢張甚諫官多有彈射而公援逆瑾事言尢剴�鯨大恚將陷以叵測偶不果然其黨皆側目公念�臣效忠卽死權璫無所恨柰累聖�何乃力求�外太宰夢出楊公少宰吉亭趙公多公骨鯁持不可旣悉公指則曰省臣外補者二名曰年例夫不宜外而外非例也乃以公增爲三以示賢重公公僉憲山西所司淸戎治驛及鹺政黠吏請曰故事文移往返率以甲乙問贖公笑曰乃公宦久而貧豈染贖鍰者哉日用蔬薪一切與市價又以時給歡溢闤闠晉藩幼弱郡藩乘而齕之昏議久不決監司諸公不肯堅持公獨力爭至憤懣廢食曰吾終不能作繞指諸公遜謝焉巳新吾呂公來撫晉呂公名臣所至務修實政公持議與合淸核郵符尺籍獘竇罔匿又倡臨汾合辟水田千畛呂公大喜稱公政績宛然張益州矣遷河南參議治稅糧時以災沴賦多後期公精心酌議緩急適宜百姓便之甫半載公患脾濕慨然曰吾通籍淸時固欲報主恩萬一而骯髒不能偕俗自顧七尺惟宜丘壑今又病何戀戀浮榮爲奏記乞休中丞南渚趙公固畱謂君名實燁燁年未及耆故遽作縣車想縱曰勇退殆非中行而公匕命長年具舟�待報竟歸矣歸而構居鄕落彊半茅茨瘠田數百畝裁供伏臘不置姬侍不親絲竹不畜古器玩奇花石無論絕長安問訊卽守令不通剌冠蓋謁造率謝病不見性不喜居閒人亦無敢請閉戶髙臥起則手一編故舊過尋常雞黍相對淸言我眠君去都忘賓主所謂古之沈冥非耶公𨿽天性曠達然惇倫扶義眞念肫肫別母赴官一語一淚瞻云陟山巳悲咽弗勝及持喪哀毀幾滅性伯兄歿無子爲制衣衾庀窀穸遺畝推與其女叔兄早世撫其孤以迨成立族屬緩急倚公爲外府公乏宦橐惟是南畝之羨委曲辦給友人孟尙寶喪燕邸爲經紀身後甚備任楊二故人一分一無嗣贍卹殷勤無間生死居約有所貸貴卽儻之或巳物故償其子孫子孫不知所繇感激出涕邑人曹某爲小官客死於邊則致書李總戎俾得返葬齊河人爲山西巡檢罷官而窶不能歸公在臬司屬其令長賙之歸而踵門泣拜曰微公幾爲異鄕鬼�生平多此類也公謝政十三載而季重成進士爲�������廉不���不言�服膺二語可爲良吏夫剝民以結歡吾平昔不爲今不教成讇矣季重課最公進階朝議大夫又二載卒蓋萬曆庚戌三月八日也距其生嘉靖巳亥七月二日得年七十有二公白晳美須髯目光炯炯議論如走丸霏屑聽者忘倦該覽典籍尢愛左氏丹鉛屢易誦薛軒先生讀書錄欣然有得曰是吾師也性不喜伎術尢絀形家言日人受命於天乎受命於冡乎所著李山人謬議掖坦疏艸藏於家公配王孺人處士詔女繼張恭人處士天瑞女丈夫子三若虛邑廩生聚葛氏翰林檢討曦女繼路氏處士某女若思邑廩生娶郭氏庠生楷女繼黨氏容城令天爵女前卒若訥甲辰進士內卿令卽季重也娶任氏商水令愽女繼髙氏省祭歡女女一字太學生王沚省祭天祚子夭孫男四寓庸士竑俱夭士端娶王氏太學生沚女士章幼孫女十長字王衷純太學生沚子夭次適庠生馬惇循廩生貢圖子次亦字哀純次字王繼國庠生士元子次字範某庠生承胤子次字余兒振玉夭次字周某武生之楫子其三幼基在邑城北以壬寅年某月日葬史劉曰士君子能爲用易而能爲不用難公爲令而循爲諫官而忠爲監司而才且業巳試於用矣拂衣髙蹈白首松云垂棘不點靑蠅鵷鶵腐鼠何其卓也惜哉能爲不用也者固能爲大用者乎然公𨿽不究其用而桂嗣灼然玉舉其用弗可量矣季重屬余具狀余不能辭論次其事如右俟鴻筆采焉

●蟋蟀軒艸

濟南劉士驥允良甫著

長淸張其孝仲慕甫校

行略

求撰誥勑文行略

○求撰誥勑文行略

�府君諱中立年二十四歲舉於鄕嗜學安貧於世��如也又七年成進士授中書舍人考最授徵什郎選工科給事中府君持重不妄發然於軍國大計慷慨論列無所避江陵相黨少司馬某勢張甚府君彈射之遂大相忤巳遷禮科右巳遷兵科左江陵相有所衘某一再屬府君論劾皆不應遂出爲陜西參議治商洛巳遷河南副使淸戎兼兵備巳遷山西參政守河東巳遷陜西按察使所至俱有威惠丁外艱歸尋以哀毀卒年甫五十里人識與不識皆爲累欷流涕蓋又十年而思其徳不置舉祀鄕賢府君立朝謇直恥爲詭隨揚歷藩臬務持大體不苛小失居裏無競周窮卹孤人人稱長者終其身兢兢矩矱於辭受宦遊廿載家徒壁立詳具大宗伯志中母魏氏處士魏公女歸先府君屬家貧拮據中饋以佐先府君學先府君旣通籍則又拮據中饋以佐先府君宦先府君於米鹽瑣屑無所問而閫以內井井如也比先府君捐館益操家政不懈曰不欲妨兒誦讀耳不佞驥舉於南宮母不色喜曰士所當爲未止此也不佞驥爲庶常母來視諄諄以守巳聽命爲訓云劉士驥年十七補諸生二十舉鄕試第四三十九成進士攺翰林院庶吉四十二授檢討寡聞尠學濫竽辭林復荷恩綸深懷慚怍妻禇氏尉氏縣縣丞禇公女年十七歸不佞事家大父母父母惟謹絲枲漿炙躬自總理頗使不佞無內顧憂然婦職之常無足稱說耳

●蟋蟀軒艸

濟南劉士驥允良甫著

長淸張其孝仲慕甫校

文

餞愁文

○餞愁文

余居恆忽忽不樂問其所苦亦不自知竊昔人逐貧送窮之意作餞愁文然愁非貧窮比也故直欲其去不復若昔人之畱焉

萬曆丙戍十月之望索居子載脯於豆泛酒於觴呼愁三揖餞諸柴扉之傍曰噫嘻吁愁乎與余何求乎汝困余極矣余尙可汝畱乎原夫汝之爲物匪剛匪柔其苦如荼其慘如秋如山之長如壑之幽剌人如刃牽人如鉤棼棼如未理之絲搖搖如不系之舟其來也如壓千鈞於嬰犂之首其去也如久病而未全瘳彼鵬飛鵠舉翺翔於靑雲之上者果何術以制汝汝畏焉而弗與遊其龍蟠蠖屈困頓於污泥之下者抑何意以招汝汝狎焉而日爲儔今其依依於余也豈謂余之气味亦與汝有投者耶居嘗思之世有忠臣被放貞士見疑念鑠金之日眾恐投杼之身危君門萬里控欣無期吟江潭而形槁抱荊璞而淚垂是誠與汝乎相宜者而余豈若斯哉又有深閨離婦長門棄女望遠陌之楊柳聞別殿之簫皷慵窺靑鏡獨掩朱戶欹珊枕而有懷對銀缸而不語是誠與汝乎堪處者而余豈其侶哉今汝釋伊弗就惟餘之從伴余於燕市又伴餘子關中伴餘子夷門又伴余於蒲東乍遠更近將澹復濃屈指七八年間蓋無左無右常與汝逢無起無居常與汝同斷余枯腸攪余幽衷拋余淚珠鬭余眉峯發將攺黑顏欲失紅日居月諸爲害憲有窮乎哉且夫幽夜短檠淸曉寒氈毛氏蓄銳褚生逞妍效顰賦聖學步詩僊方欲灑連編之月露走落紙之雲煙忽爾汝來此心欲顚憑幾出涕擲捲思眠班超堪爲之投筆楊雄何意於艸玄又若錦蕋媚春璧輪輝夕簾捲水晶樽浮琥珀間以簮珥錯其履舄眾方呼盧唱梟舉觴浮白忽爾汝來此心若摘離席向隅魂斷神竭劉郎何暇於看花李白安能以醉月又若炎天攬轡落日系韁北窗半開南風扇涼稍醺村釀暫觧徵裳方欲逃迹乎邯鄲�身於羲皇忽爾汝來此心若戕披帷嘆息出戶彷徨淳於不遊乎槐國襄王難抵於髙唐自此之外不可殫計未審何讎若此相戾噫嘻吁六合爲幻百年爲寄磨�不停隙駒易邁長與汝居徒爲余累特來送汝汝亦可捨余而他適乎問愁再三愁終不對啖脯飲酒頹然自醉愁於是顏色沮喪措躬無地含辛茹酸遷延而辭避

●蟋蟀軒艸

濟南劉士驥允良甫著

長淸張其孝仲慕甫校

祭文

同館公祭唐老師文

祭馬母龐孺人文

祭少司馬房備吾文

祭王太母文

祭張封翁文

同年公祭毛年伯母文

祭嚴太守文

祭張獻宸文

�髙封翁文

郭太封翁祭文

又郭太封翁祭文

公奠毛年伯母文

公祭馬太夫人文

祭楊太夫人文

公祭張年伯文

祭累封魏太淑人文

公祭楊子擴文

祭李母張孺人文

祭大司馬王鑑川文

祭孫宜人文

○同館公祭唐老師文

嗚呼天佑朝家乃生名世九峯之精三泖之瑞孕爲我師實擅髙華器涵溫玉才爛朝霞是雄蜚衝決起衡漢首魁大廷如日在旦麟麟炳炳伊始玉堂翺翔眀聖爲龍爲光道徳文章世藉爲重國有鼎呂人占星鳳旣膺注渥揚歷儲端籨容講席模楷崇班比貳秩宗持衡綸禁一代典謨裒領藉甚頃司薪槱掄秀南宮洞觀滅沒萬馬羣空師表詞垣大雅赤幟範以凖繩詎飾鞶帨皇皇風望方赫髙閶佇作霖雨流潤遐荒豈其一朝而厭塵躅唶唶千秋永摧梁木某等朴遫幸被陶鎔執經函丈披拂春風仰止前塵亦趨亦步不有指南迷塗曷寤俯仰穹壤敢忘恩私龍蛇遘戹天道寧窺莫挽僊遊驚呼悲感相向失聲雪愁曰慘望帷布茵椒酒蕙肴蕪辭托告以擬楚招吁嗟人生幻形誰久我師之歸庶其不朽名登琬琰勛載旗常丰碑大隧楙典輝煌至其餘休不靳來者喆嗣如林克紹弓冶翩翩踵起行振芳嶶詘前信後天且弗違黯黯九京有恨淒結髣髴光靈聊慰永訣尙饗

○祭馬母龐孺人文

維萬曆乙巳春二月待封馬母龐老孺人卒踰月將葬濟南劉士驥時爲翰林院庶吉士孺人令子嘗問業焉傷閫範之遽湮悼仙遊之不返聊陳薄奠托告於玆文辭曰坤化絪縕鍾秀靈兮篤生賢媛徳流馨兮夙嫻姆訓婉而貞兮來相君子鳳和鳴兮虔恭中饋佐力耕兮枲絲繭躬自營兮歲時蘋藻薦以誠兮動容吐辭恊凖繩兮九族六姻奉爲誠兮積善貽慶玉樹榮兮乃手熊丸教一經兮猗與象賢器識宏兮才鋒犀利若靑萍兮蚤登芹序蜚英聲兮垂天大翼息北溟兮天風與便當騫騰兮母膺孝養宜康寧兮云胡厭世反幽冥兮婺星方燦云掩精兮萱花正茂霜折莖兮吁嗟生死理之恆兮茫茫宇宙疇千齡鈩英皇任姒丘壠平兮儻照此理可以瞑兮況有令嗣終揚名兮佇看紫誥賁泉扄兮後祿綿綿久彌增兮靈應心懌遊蓬瀛兮我歌楚些酹一觥兮願鑑悃欵駐云軿兮尙饗

○祭少司馬房備吾文

天佑皇家喆人挺生爲生之模爲國之楨气節太嶽襟度滄溟言符蓍蔡動恊凖繩少奮棘闈振藻蜚英九霄翥鳳萬里搏鵬離疏釋蹻委質帝廷明光起艸�忠秉誠剖竹出守茹檗含兩岐五袴洋洋頌聲�有亂卒潢池弄兵化劍爲牛閭閻咸寧揚歷藩臬諸路風淸氓歡惠澤吏憚威稜帝曰賢哉汝作長�疆場秉鉞懾彼膻腥馬騰士飽神气用增天驕欵塞桴皷不鳴帝嘉乃績延世錫榮方賴安攘鴻飛巳冥徜徉泉石容與林坰東山𨿽臥四海馳情天不憗遺遽夢兩楹劍沈玉毀木壞山崩朝野嗟咨邇遐震驚河流悲咽云色愁凝人生泡影疇其百齡古人巳矣不朽者名維翁行業竹帛丹靑歿也奚憾千載流馨驥與令子幸締姻盟龍門在望久欽典刑玄言忽絕逝軌何憑臨風寄慟千里神縈生芻在握椒漿在觥物菲情眞願駐仙旌尙饗

○祭王太母文

嗚呼太母初誕瑞芝示徵坤元孕秀月魄分精爰自待年姆訓是習吐辭中程動容依率歸相都護和鳴鳳皇琴瑟靜好蘋藻肅將奉彼慈顏躬治滫瀡組紃織紝無微不理赳赳都護功髙將壇賴有壼政內顧以寬丹山產雛藍田生玉淸夜和丸勤惓式谷伯氏卓犖甲第蜚英叩墀獻納攬轡澄淸維仲叔季俱稱麟趾乃武乃文科名蔚起九重錫命翚楡焜煌稱觴舞彩爲樂未央覽謝煩吅貢燻修內典頓悟無生萬緣俱遺倏歸淨土乘彼白雲心無罣礙何去何存某幸托枌楡夙欽令徳聞訃絫欷云日無色颷車何處誰云可招聊擬楚些以酹桂椒尙饗

○祭張封翁文

條山矗矗河水泱泱鍾地靈於耆哲紹世徳之芬芳生應長庚之瑞學探大酉之藏鋒銛筆陣波湛文江柰扶搖之未便困垂天於楡枋獨依叢桂寧獻長楊駟馬之門三槐之堂旣積善而有慶宜厥後之克昌藍田產璧丹穴生凰剖連城而璀璨聳千仞以翺翔外憑熊軾遺愛甘棠內含雞舌起艸明光廠屰淵源於式谷緊庭闈之義方天子曰都兩錫龍章煙霞容與泉石徜徉追髙風於畏壘抗雅志於柴桑海鷗鵩【音服】鴞屬不祥鳥方狎野鵩告殃驚少微之埋云嘆大椿之摧霜嗚呼公不求聞名達巖廊公不求榮繡服輝煌惟象賢之功益懋則燕翼之澤彌長羨綿綿之後祿公𨿽亡而不亡驥與令子情均鴈行公今騎箕令子支牀望繐些【音唆】挽歌帷而稽首痛忉怛以沾裳酹郁金以將悃擬楚些於巫陽尙饗

○同年公祭毛年伯母文

長離翽翽騄耳翩翩攬揆厥產丹穴窪川於太孺人佩蕙握荃旣作嬪止壼範穆宣潔爾蘋藻靜爾幾筵思齊思媚肅雍秉虔冀缺如賓龐徳比肩豹斯澤霧神龍蜿蜒好善樂施積慶綿綿篤生喆嗣天路騰騫筮仕巖邑政善烹鮮河陽之花單父之弦考是式谷克媲三遷帝眷將隆福祉宜駢副珈翟服盍少須焉諼艸殞霜寶婺埋煙舉案之樂誰與周旋哀深風木柰此吁天吁嗟生死理有固然和熊流譽含笑重泉某等附尾喆嗣昆季情聯誼均休戚聞訃悲纏敶詞薦絮風日淒然魂如招來髣髴云軿尙饗

○祭嚴太守文

嗚呼惟公崛起苕霅爲世星凰賦才瑰偉植徳琳瑯坦衷熱腸與物無迕若持醇醪沃人肺腑至其搦管尺寸典刑馳騖秇場模楷盛明爰奮長風翺翔丹漢蜩掇紫靑爆其有爛誕參三禮於彼奉常揚歷南北用相焜煌迨司爽鳩有聲棘木主眷惟殷鄭重珪玉頃玆錫命出守名都皇皇上饒方竚行車豈其一朝溘謝纓組幹旌在途竟閼膏澍惟公素履貞介絕倫自檗矢釜竈生塵緬當立朝蔚樹華聞逡巡廿年始得一郡爲拙久效於是可徵復不憗遺天道焉馮猥辱同門兼叨世雅俛仰居諸流恫逝者睠玆窀穸莫贖百身敬陳芬醑以寫酸辛緊惟嗣君嘖稱雙璧奕奕鳳毛克纘世澤卽公賫志嗣武有人嗇前信後足慰沈淪言痛楄柎曷其有極雪涕臨文云日摧色上饗

○祭張獻宸文

嗚呼憶在辛卯君之伯仲其薦鄕書若懸黎結綠之聯輝而腰褭乘黃之吅一驅余與仲氏旣同蘭臭遂締葭莩時君巳對大庭之策而剖巖邑之符比余通籍晤君燕都君含香於粉署余占畢於石渠𨿽時時把臂論心而猶憾風塵鞅掌未能罄飛觴舉白之娛君膺簡命乃乘使車余會有它冗未及設祖席而聽驪駒猶念聚首之有期也詎知分袂未久而君巳跨鶴於云衢耶嗚呼哀哉君之才利若靑萍君之量浩若滄溟君有淵然之識而不察察以見異君有皭然之操而不皎皎以爲名故薦紳想望其丰采謂它日之司鎖鑰而秉銓衡者必張先生也胡爲年未知命遽卽幽冥遠猷迫於急晷修能扼於短齡嗚呼哀哉有數必窮有形必敝西日難挽東流易逝城郭忽化爲丘墟桑田乇變爲滄海而矧人生之柔脆惟君宦轍鄕評令名不替其爲大年何可數計此亦足以自慰矣�君有愛弟垂天之翅君有令嗣追風之轡行將從天池空冀北蜚於上第所爲寬二親垂老之悲成�京未竟之志者自有在也而又何恚乎余也一宦千里聞計累欷追尋言笑皆成涕洟聊陳矩誄絮酒盈巵君其知也耶其不知也耶尙饗

○�髙封翁文

�有晦而顯融兮惟操行之孔臧矧有子以亢厥宗兮宜令聞之彌彰惟翁生於海岱兮鍾淑气之渾龐懷明月而弗剖兮佩幽蘭以自芳息機心於漢圃兮追古道於庚桑旣潛徳而弗耀兮肆厥後之克昌產九苞於丹穴兮聳千仞以翺翔播花縣之春風兮飛栢府之秋霜平三尺於北寺兮流雅譽於巖廊廠屰淵源於式谷兮緊庭闈之義方方羨如綸之兩錫兮賁泉石而焜煌翁蒼顏而鶴髮兮偕鷗鳥以徜羊眾方祝其千齡兮介景福而未央胡昊天之弗弔倏龍蛇之告殃豈厭世之混濁兮駕颷車於帝鄕嗟大椿之摧幹兮嘆少微之沈光某等欽髙風於楡社兮驚逝軌之茫茫覩桂蘭之馥鬱兮知餘慶之無疆想九京之怡悅兮哂吾儕之衋傷聊寄忱於炙絮兮擬楚些於巫陽尙饗

○郭太封翁祭文

嗟世俗之日漓兮賴耆舊以爲模胡不躋於百齡兮倏返駕於淸都信大化之舛盩兮羗錯愕而欷歔繄嵩少之岌■﹝山業﹞兮帶洪河之彌彌惟翁鍾其淸淑兮紉秋蘭而扈芷紛旣有此懿徳兮又才名之蔚起探宛委之祕編兮羅象緯於心胸懷明月而暗投兮豈齊瑟之弗工旣發硎�佐州兮亦展驥於倅郡扇仁風於閭左兮流循良之華間挺奇節之昂藏兮遇權貴其弗避也夫豈不知繞指之易合兮非自盟之素志也輕圭組而若遺兮樂泉石而髙蹈旣有子以事聖明兮何必致身於廊廟羨丹穴之一毛兮照木天而焜煌帝推恩於式谷兮錫璀璨之龍章何天之不慭遺兮驚大椿之摧霜纏悲哀於邇遐兮云日慘而無色擬楚些於巫陽兮魂冥漠而難測亂曰杜茞秋萎存其芳兮於將逐波不沈者�兮喆人逝兮名無疆兮矧多象欵而昌兮九京何憾鑑此一觴兮尙饗

○又郭太封翁祭文

嗚呼室璧璀璨河洛漣漪英耆挺出瑋幹瓌姿秉虔跬步襲茞紉蘄博綜丘索研精下帷文成風水絢爛葳蕤懷珍弗售貴在知希筮仕淸源峻節自持皭然不滓恥彼如脂有冠者虎耽耽逐私心懾彊項爪距靡施乃倅中都譽冠一時解綬而理气淨潢池比擢姑蘇方賴猷爲飄然解組蟬蛻塵緇積善貽慶庭滿蘭芝於赫太史濡筆石螭帝嘉名世頒寵綸絲廠屰源燕翼紫誥淋漓山巓水澨皓首龐眉稱觴舞彩徜徉愉怡政膺鼎養壽考維祺遽卽長夜胡不憗遺訃音遠屆風木淒其言念泡影誰則期頤翁多喆嗣奮翼云逵厥名不朽亦復何悲某等望塵翁嗣亦步示馳欽翁徳範矯首光儀溘驚妖鵩錯愕賫咨微誠胡展椒漿一巵尙饗

○公奠毛年伯母文

嗚呼坤極胚休聖善彰軌爰自待年遵戒女史動必中節靜無違禮言歸甲族克相君子徳洽琴瑟勞宣沼沚鳳凰鏘鏘丹山鍾羙厥有象賢文成風水辯軼洛陽博掩中壘培風九萬負翼南徙乃對大庭寄玆百里舄影翩翩琴聲盈耳方播春風河陽桃李擬奉板輿晨昏滫瀡胡天不弔仙軿倏起機杼猶存桮棬巳矣獨有彤管令名不毀某等交聯喆嗣附驥之尾誼均休戚聞訃悲涕椒漿蕙肴意眞物菲我歌楚些庶其鑑此尙饗

○公祭馬太夫人文

有燁者玉如虹燭天厥美奚鍾粵惟藍田於太夫人佩蕙握荃夙閒姆訓溫惠塞淵旣作嬪止壼範穆宣瑟琴克靜沼沚惟虔相厥君子幕職稱賢馳驅夙夜內顧罔愆篤生喆哃鳳翥鵬騫操割巖邑善政烹鮮宓琴旣播乃入司銓藻鏡無爽鑪冶靡偏爰擢奉常名績赫然考是式谷克媲三遷龍章象服帝寵斯駢奉常言歸舞彩翩翩胡天不弔寶婺沈煙音杳珩璜澤畱桮棬言念泡影疇其百年和熊流譽含笑重泉某等附尾喆嗣昆季情聯誼均休戚聞訃悲纏阻陪弔鶴矯首齊川桂漿椒醑願駐云軒尙饗

○祭楊太夫人文

繄寶婺之降精兮何母儀之孔淑蚤毓徳於景冑兮佩蘭茞而芬郁謹珩璜之長庶兮憲女史以自朂迨結縭而宜家兮效和鳴之鳳皇職中饋而無遂兮羗蘋藻之肅將督百指以力作兮身罔飾乎紈綺相夫子之好施兮蜚義聲於梓裏乃發祥於丹山兮雛九苞而決起掞大庭之麗藻兮播宓琴於帝畿帝曰作朕耳目兮司封駁於鎖闈攖逆鱗而弗避兮補仲山之衮衣爰歸美於式谷兮錫龍章於霄漢偕夫子以垂白兮披象服而璀璨舞萊彩以稱觴兮奉淸歡於旦旦矧孫枝之秀拔兮眞謝庭之瓊幹胡造物之忌盈兮倏大椿之摧霜曾日月之幾何兮諼艸亦萎於北堂指隺馭於西池兮驚繐帷之慘淡旣生榮而死哀兮歸九原其何憾余小子視猶太母兮聞訃音而悲纏屬系匏於千里兮阻執紼於新阡寄束芻而陳誄兮倘俯鑑乎微虔尙饗

○公祭張年伯文

嗚呼天佑熙朝篤生名世剸犀之鋒函牛之器景星慶雲人仰其瑞髙山大川物蒙其利蚤探二酉胸羅象緯鵬怒以飛豹變而蔚爰對大庭百里是寄鏗爾弦鳴爛焉錦制入司銓衡無偏無陂簡要淸通以課羣吏暫詘旋信翺翔卿寺納言惟允虞龍堪繼帝曰賢哉擁旄重地霜肅姦頑春回雕攰物望方隆而懷引退蟬蛻纓組徜徉蘿薜善積慶綿施及喆嗣花封粉署聲稱罕儷擬拜夕郎資其讜議廠屰源式谷天寵滋至胡不慭遺一朝長逝木壞山頹邇遐嘆喟人生泡影無榮不瘁立徳立功首賢所貴出有芳猷處有髙致千秋不朽九京可慰某等分屬猶子夙廑瞻跂稽首繐帷澘然出涕乃歌楚招以酹椒桂鶴馭翩翩將無少憩鳴呼哀哉尙饗

○祭累封魏太淑人文

嗟嗟吾母逝矣吾母寢疾十有八月兒日夜望起色乃竟逝耶吾父蚤背二十年來拮據家政使兒居而安於學出而安於仕者秋毫皆母徳也祝母百齡猶存乎見少乃遽逝耶吾母春秋七十一不爲不壽兩奉恩綸翟冠象服吾邑自國初兼受夫若子之封者惟母一人不爲不貴暑月屬纊繩納不侵殮時顏貌猶生不爲不考終人謂兒可無憾乃兒一念隱痛有人不及知者劬勞罔極恩本難酬竭力致飬或稍慰焉兒拊躬自省飬何疏矣兒家食時吾父廉宦囊鮮遺貲歲屢不登田如甌脫子女婚嫁親賓應酬往往力詘則與吾母仰屋嘆兒實不才不克治生又以爲母憂柰何言飬比兒通籍長安五斗不飽其孥則母致薄田所入以資客邸費千里迢遙四年離隔定省不親溫淸都廢白雲在望陟山巳空勞柰何言飬比兒謁告幸侍膝前慈顏有喜稍進匕箸惟是垂橐而歸不能備致甘脆白魚靑戻廑廑尋常無何而母病矣柰何言飬嗟嗟人誰無子獨母於兒若種之不及��誰無母獨兒於母寸艸之報闕如也能不痛哉能不痛哉嗟嗟幃素兮旌丹云駢起兮何時還靑燈熒熒兮白晝昏酸風蕭蕭兮六月寒媿烏之返哺存殘喘以胡顏云和愁而黯黯雨雜淚以潺潺悵幽明之睽隔徒裂膽而摧肝嗟嗟痛哉尙饗

○公祭楊子擴文

嗚呼子擴遽棄人間世耶天有意子擴耶其無意耶子擴瑰瑋之才深沈之器筆挾風霜胸羅象緯業巳薦東粵之書掇南宮之第不可謂天無意也然涉獵百家三十載往返八千里之途者四數矣而膺銅墨之寄乃僅僅四十餘日驥足弗馳牛刀弗試舄初飛而影滅琴乍調而聲閟慶者未旋弔者巳至不可謂天有意也嗚呼痛哉母未竟其飬子未迨其成身未究其施是皆不可以逝子擴仁心質行君子也且神澄而色睟揆以栽培之理又可以不逝乃竟逝矣嗚呼痛哉景星慶雲祥麟瑤鳳一見而失之豈造物之所珍祕耶將榮瘁有數而物莫能避耶世有年不及子擴遇不及子擴有後不及子擴而溘先朝露者不可勝計也子擴奚恚焉素轂丹旌川途迢逓訃音所屆邇遐同喟聊歌楚些以奠椒桂惡能不酸心而出涕耶尙饗

○祭李母張孺人文

維萬曆乙巳秋七月旌表貞節李伯母張孺人卒歲冬十一月且葬翰林院庶吉士眷晚生劉士驥瞻徳增欽臨風寄慨遙具牲醴庶羞之奠而侑以蕪辭辭曰繄岱宗之巖巖兮脈蜿蜒於盧城維靈鍾其正气兮端閫則以流馨憲女史之典戒兮蚤祕儀於景冑鏘鳳凰之和鳴兮供蘋蘩而克懋奉腆洗於尊章兮羗拮據於中冓何均播之謬戾兮忽降割於所天悲遺女之始孩兮慟胤嗣之無傳將捐生以自引兮願相聚於重泉遵髙堂之明訓兮聊蓬首以終年譬女蘿之附松兮總摧折而不攺也苟明忱之罔虧兮卽速殞其無悔也凜栢舟之雅操兮膺霜臺之薦揚表宅裏以示勸兮羨如綸之焜煌宜榮享於百齡兮胡二豎之爲殃訝云軿之倏起兮傷繐帳之淒涼啟鬱鬱之佳城兮云慘淡而垂野酬夙願於同穴兮庶口笑於地下亂曰寶婺兮屲芒女貞樹兮凋傷嗟天意兮難量皎志兮日光峻節兮秋霜名垂穹壤兮疆陳蕙肴兮椒漿鸞之馭兮來翔尙饗

○祭大司馬王鑑川文

嗚呼惟公徳業孰與比肩卽古載竹帛而畫丹靑者恐未之或先矣方其雍容於廟廊也天下心幸其見庸亡不交口以誦乃公忽拂衣而歸田迨其優遊於林壑也天下心冀其再起亡不引領以俟乃公忽騎箕而登天是以澤及億兆而或猶以爲用之弗究壽踰七十而或猶以爲齡之弗延天下之恣嗟嘆息於公者固爾而愚謂公之心可無遺憾於其間彼醜虜之猖獗自先朝而巳然羽檄秋馳乎朔漠烽煙曰接於甘泉士罹矢石府竭金錢空深謀於借筯竟莫遏其控弦當穆皇之禦極適那吉之欵關拘姅者懲忘戰之害巽耎者憚就功之難公也力排羣議獨計萬全以冠裳化羠羯以袵席代戈鋋遂令翕侯中行咸伏於斧鉞自此雲中上谷不擾於鮏羴事聞九五喜動天顏擢以樞府錫以世官卽至於乞身之後而所爲存問賚子者不可一二計焉公於是忘情宦轍肆力騷壇俛仰則丘陵生韻咳唾則月露連編倡陽春於郢調皷流水於牙弦卽今窺山堂歸與二稿而有以識才藻之翩翩然則公之用𨿽未竟乎而勛在社稷巳掩後而光前公之齡𨿽有窮乎而名在宇宙歷千萬禩而猶傳何讓乎汾陽之烈何羨乎老彭之年哉某久欽令聞若仰泰山驟耳訃音有淚潺湲屬系匏於遐土阻執紼於新阡遙陳詞而致奠冀少鑑乎微虔尙饗

○祭孫宜人文

嗚呼云掩望舒霜脆芙蕖淸光乍晦芳華儵枯夫人何許碧落黃壚俾我郡丞鼓欷歔丹旌垂發川長路紓日憯岱峯波咽■﹝山昔﹞湖天道福善斯言豈誣於惟夫人徳粹瑤玙蚤嫻姆訓令問蘭敷吐辭中率動容依模謝女道韞曹氏大家於歸巨閥瑟琴鏘如珩璜有節蘋藻忘劬塞淵溫惠六姻咸孚郡丞爲學緝柳編蒲秇苑文江以佃以漁鳴雞屢儆勿負三餘機杼之聲吾伊與俱郡丞爲政歡騰袴襦屬歲大侵沸萑苻觧繩定棼王事馳驅誰寬內顧中饋拮據懿行彰聞天子曰都惟玆淑儷佐賢大夫龍綍耀紫翟冠流珠舉案政欣炊曰生吁遽厭塵躅而駕飆車閬風瑤水一夢蘧蘧嗚呼黃河東注白日西䢐桑田變海城郭爲墟英皇任姒黃土靑蕪有形必盡修短何殊夫人有子丹山鳳雛弱冠能文淩雲子虛明月一剖爲璉詼瑚綿綿餘慶地下堪愉某等郡丞部下惠露深濡久知壼範彤管宜書臨風寄慨椒漿一壺願緩仙遊矯首云衢嗚呼尙饗

●蟋蟀軒艸

濟南劉士驥允良甫著

長淸張其孝仲慕甫校

書

與友人辯雅俗書

上劉太史

再上劉太史

奉答明玄先生

答劉澒陽

○與友人辯雅俗書

頃辱惠書論雅俗之吅呅藻巨麗辯若波濤大抵右夷曠而左精勤鄙人欵啟有疑於中默而止乎恐非忠告之誼輒以書盡其愚幸吾子察焉夫雅俗非易白也厭故而喜新則新者雅而故者俗矣賤異而貴同則同者雅而異者俗矣任心易偏任耳易成故有昨以爲雅而今以爲俗者惡能定哉竊謂不如辧之以理理有虛實凡屬於虛者世多目爲雅而吾直謂之俗凡屬於實者世多目爲俗而吾不敢不以爲雅也何則雅者常也有常道卽有常職自公卿以逮士庶各共厥職昕夕匪懈而常道始可以不墜成周盛時人皆勤王事畏簡書至於靡室靡家載饑載渴而播諸歌詠命曰雅音未聞以是爲俗也周室旣衰柱下倡虛無之教一降而漆園益洸洋其說再降而也林遂肆然無復顧忌彼以俗物斥人渠不自居於雅卒雅綱淪法斁神州陸沈卽有起舞之琨運甓之侃曾莫救其萬一向所云恬澹淸淨適亂爭之嚆矢耳曾是以爲雅乎且夫好逸而惡勞人情也務實甚勞募虛甚逸惟是浮游任誕有不韙之名故不得不捨逸而就勞有如虛者獲雅譽實者蒙俗詬誰復以身任天下是立潰之術也常道之謂何今天下風俗日偸紀法漸頹避投鼠之忌則緘口以爲巽畏然犀之殃則藏疾以爲容虞髖脾之莫觧則處錞以爲靜慮矩矱之難合則裂檢以爲通樂畫鬼之易工則逃之竺幹氏以爲髙一唱羣和其獘何極吾子豪傑士也竊意當爲中流之砥忍復揚其波耶甚爲吾子不取也子又曰遊神事外者卽爲雅攖情事內者卽爲俗是亦不然夫身在事內卽未有心在事外者也古聖人惜陰待旦豈無所用其心哉而可以俗病歟鄙人伏處金馬門以吾伊爲業不與聞它事然一日不開卷卽抱伐檀之媿又況擔爵懷符百務蝟集可玩愒歲月負十上恩私乎哉誠願吾子察古聖之用心嫉今俗之滋獘黜晉人之淸談遵周士之懿軌勿曠職素餐爲起舞運甓者所笑某再拜

○上劉太史

竊聞古人重知巳卽日受千金一歲九遷不以彼先此何則方其坎坷抑鬱中忽爲名卿巨儒所賞識詞組示褒榮逾華衮區區得失奚論矣驥碌碌麼■﹝麻外骨內﹞幼受一經於先君子適有天幸蚤薦鄕書當此之時志淩神厲敝帚自珍矜詡夜郎罔知漢大謬謂一第可以芥拾詎意擁腫離奇匠石不顧亢鼻白顙巫祝棄之又繼以先君子大變五內崩摧口眾食貧俯仰爲累以故舊學寖荒三獻而三不售搶楡之羽絕望圖南涸轍之鱗僅思斗水今歲棘圍我師有意甄收牛溲馬渤且入藥籠中而朱衣之喜不勝窮鬼之妬旋以印捲錯誤復外孫山譬欵駑駘縱伯樂一顧終不能蹀■﹝爕﹞丁裏朽株枯木卽欲列之門墻桃李而不獲欣欣向榮也豈不悲哉我師以雄才健筆潤色

國家鴻業足使中壘退舍龍門避席且也量包云夢識邁驪黃咳唾餘音便成月旦寓內士向風慕義靡不願爲執鞭驥𨿽無足當我師之知然是實深知驥也幸而爲入彀諸君子不幸而爲驥其受知等耳在昔烈夫俠士若田光慶卿夷門井裏之儔其於知巳義不難捐糜以報朴樕如驥吾伊甕牖似伏蟄之虫卽感結心脾亦何由酬徳萬一乎亟欲九頓階墀川途修阻不克卽遂因儀部臧丈而以姓名通登膺門侍融帳固有曰矣驥年三十又三矣東隅巳失妄意桑楡我師不惜麈尾玄言祛其茅塞驥𨿽文戰屢北猶當紏裹傷之卒策殿後之馬復決雄雌以庶幾曹沬之功第恐李廣數奇終無封侯骨耳臨楮無任瞻企悚惶之至

○再上劉太史

去秋上一函念繩樞賤士詎宜輒以姓名混記室不勝主臣乃重午前數日忽奉報音長跪捧讀恍惚疑夢魂搖魄震欣媿交並驥欵啟寡聞無所比數揣摩未成暴顋垂趐困躓憔悴路鬼揶揄我師以道徳文章領袖中朝鑪錘後進門下桃李籠中枝桂芳妍馥鬱者何限而乃賞爨下之焦惜溝中之斷曲垂獎餙字字春溫欵也而謂其千里碔夫也而以爲連城豈憫其坎壈不偶而姑慰之耶抑眞龍是好而不能不及其似也寸心感佩何日或忘憶驥之初舉於鄕也謬謂士巳屈首受書不愽綜羣籍而第株守制義若酰雞之見甕天耳於是手左國莊列馬班李杜諸編讀之病懶相仍不�卒業則第觀齊諧夷堅虞初酉陽怪語猥談觧頤鼓掌三試南宮不免陵陽之泣歸而自惟曰事成於一敗於雜古之相馬觧牛貫虱承蜩者皆以神凝不分故能精其業驥性資不逮中人而往往馳念本業之外奚怪乎道以多岐而亡羊蛇以添足而失巵也於是焉篋諸編不復觀而一意治經生言病懶相仍復不能窺堂室戊戌之試仍遭放黜歸而自惟曰物各有分詎能疆哉鴻鵠背負靑天膺摩赤霄而鷽斯奮飛不越蓬蒿局於材也陶朱程羅藏鏹巨萬珍怪山積而操瓢以乞者不能得一金制於命也夫才薄命蹇而欲騁志於名場是誇父逐日愚公移山也其不可幾亦眀矣且天實限之而我不聽其無乃爲躍冶不祥之金於是焉掃室焚香日對圓覺楞嚴不復問公交車業巳而友人以書來言場捲幸爲大君子甄收𨿽不及列名於榜猶若嘆其數奇者乃遂躍然以興幡然以攺出舊業於凝塵中伏而誦之譬醜女久矣不售蹇修過而問焉𨿽未卽委禽猶時時塗飾脂澤顧鏡自詫耳然當是時私計庚子之秋當躡蹻擔簦而北拜淸光聆玄論乎詎意行負神明禍延先大母奄忽棄背斬焉衰絰跧伏艸土間惟是虆梩之役不克襄爲懼而它無論矣嗟乎六合爲幻百年爲寄卽勛名鼎彜猶然爲蠻觸之爭爲邯鄲之夢矧區區一第耶得鹿奚喜失馬奚悲鶴長鳬短天飛泥蟠奚而�可豈以是芥蔕於胸中哉第以我師命世偉人海內所想望以爲景星慶雲�麟威鳳者驥幸以棄置之餘得稱門下士而人事錯迕未能卽侍函丈惟此爲邑邑耳竊觀當代作者若北地之沈雄信陽之簡俊歷下之奧雅信文壇絕技矣然怪其以秦漢爲宗僅取色澤之肖以歐蘇爲不足道而神情或未逮也夫以歐蘇之神情傅秦漢之色澤意者盒州乎而鄕覩我師木天諸作卽與盒州吅一驅中原不知鹿死誰手矣蠡測如斯非敢爲佞它年負笈我師傾篋以示卽未能盡觧儻藉以滌塵襟而鎔鄙志乎驥不知詩傾慕之私郁積而無所寄輒爲一詩塵覽辭意膚陋堪以捧腹矣場捲如命錄上中多荒謬如惠藥言庶幾補牢未晚耳臨風搦管千里神馳

○奉答明玄先生

先生識洞天人學開墳索飛洛陽之逸辯掞龍門之雄藻士驥始獲棘闈之篇繼得木天之作讀其文想見其爲人後又聞先生玅達禪宗精持戒律朝艸黃多翻貝葉出則宰官入而頭陀身處銅龍白虎之間心遊鹿苑鷲峯之側稚子觧誦如來蒼頭知談舍利仇鬼獲釋冤結虫類得證善果私心益向往之顧莫由望見淸光忽辱惠書不勝忻躍士驥與先生不猶牛涔之與溟渤乎先生幸不鄙夷使得充門下埽除之役有餘榮焉柰何褒借太隆俾其面赤污浹舌吐而不收也士驥凡骨鈍根素乏慧識然每瀏覽史編旁觀物理未嘗不累欷太息忽乇若有所失自昔梟雄之姿倜儻之才目空六合胸富千古圖汗馬之功則決雌雄於一劍逞雕虫之技則爭伯仲於片辭叱吒風霆咳吐月露何其豪也才轉盻間便成陳迹七尺之棺一抔之土疇疆疇弱何知何愚豈惟古人卽如二十年來內而骨肉外而婣戚當塗知巳同袍友人屈指而數往往淪謝白楊濺淚宿艸驚心西州�慟山陽生感乃知有盛必衰有成必毀逝川不停隙駒易邁俄而白日俄而長夜俄而華屋俄而山丘道家所以�行屍釋氏所以觀白骨也又況造種種業受種種報二六時中罔離煩惱百千劫內常在輪回自非遺迹紛華棲神玄寂然智炬以破昏運慧刀而斷愛惡能延目前之急景免身後之苦趣乎顧感慨𨿽深觧脫無自披尋雲笈罔獲玄珠參訪黃冠恐混魚目猶復攖情雞肋攘臂螖角處處襄城之轍日日邯鄲之枕自分此身永沈生死海中耳不謂中年忽有奇遘云車颷駕日枉衡茅金篦刮膜醍醐灌頂曲體人情昭揭道玅仙眞之度羣迷急於羣迷之自度乎用是偕諸同侶各辦肯心蜉蝣短羽輒期龜鶴之齡朝菌微生妄意喬松之壽然而燭理不明持心未固旣有猜疑復多縱脫因致怒譴飄然長往撫躬自省噬臍靡及尙何言哉尙何言哉然旣絕之後猶示誨言數其諐尢勉其省攺庶可望於後日耳嗟乎向也日提其耳尙蹈罪戾乃今九天之髙萬里之遠覿面無從舉趾成錯安保終無墮落乎恐度世超劫事此生巳矣尙何言哉尙何言哉仙緣旣斷魔境乘之同侶之子年甫十二妄有聞見詭異多端不欲盡述久之始辧其爲魔嗟乎昔之病在疑今之病又病在信岐中之岐夢中之夢學道者不亦難乎先生悟不二之門必達得一之理會無生之旨何難不死之方而且素熟楞嚴於聖魔之辧必了然方寸願垂法會以指迷途幸甚相晤何時書不盡意遙瞻紫气悵矣神飛

○答劉澒陽

先生識洞天人學包流略掞西京之雄藻蜚建安之髙韻業巳探龍頷執牛耳矣咫尺楡杜夢寐芝宇顧未及登元禮之門問子云之字曩者天假之便獲奉玄言證向古今剖析文義牛刀導寲烏號破的譚者亹亹忘倦聽者規規自失蓋觀海而知塪井之爲淺觀漢而知夜郎之爲小也雙旌南邁仰止徒勤春初一函未殫寸臆顧辱垂念遠惠好音語語霞爛言言春煦過自挹損譬諸艸木夫泰岱蒼松千尋獨聳東溟瑤艸萬年長秀豈區區社之樗澗之藻尺幹寸莖春榮秋落者可髣髴乎哉言念駑劣濫竽詞林鷦鷯之棲𨿽托一枝鼯鼠之窮深慚五技自非主齊盟倡郢調也者時時藥其膏肓覺其聾瞶將安望乎不佞媿卯金之子而先生實太乙之精願示南車不辭北面矣來儀過腆非所宜蒙疆顏以拜銘心爲感使�肅此附謝臨緘不勝詹馳

●蟋蟀軒艸

濟南劉士驥允良甫著

長淸張其孝仲慕甫校

啟

迎於相公啟代

公請曾老師啟

公請館師啟

答南大司成劉公

謝大中丞王年伯惠川扇

與蹇老師啟

回蹇老師啟

侯蹇老師啟

餞曾老師啟

公請茅老師啟

柬沈方伯公祖

謝孫明府

答張主簿

答陳按臺公祖

李老伯啟

請曾老師啟

答南京王行人

王年伯

答元推官鄕丈

答秦寶坻

請曾老師啟

○迎於相公啟代

伏以斗望髙懸夙仰金甌之姓字臺司峻陟行看玉鼎之勛猷帝心允注於眞儒天意應開乎泰運邦家幸甚動植欣然恭惟老先生閣下气鍾海嶽之霸道續鄒魯之脈休休汪度有云夢之吞胸斷斷坦衷無儵忽之鑿竅玉堂染翰秇林獨擅春華靑禁橫經談苑還生秋實甫佐統均於銓部尋司禮樂於容臺非堯舜則不陳忠堪貫日安社稷以爲悅力可回瀾方曳履而上星辰忽抽簮以樂泉石上思名世久欲賜環人望太平羣然推轂下蒲輪於綠野登槐位於黃扉舟楫鹽梅際千載風雲之會股肱心膂依九霄日月之光弘化而弼一人奮庸以宅百揆中國相司馬豈惟名動遠夷南陽起臥龍佇見功髙炎漢某宮叨璧水教媿春風覩大號之揚庭知端人之得路步後塵於金馬曾依逢島之云遲仙駕於靑牛深喜關門之气謹專一介奉迓雙旌不罄鄙悰統希慈亮

○公請曾老師啟

伏以玉堂染翰簮裾依日月之光珂裏旋旌冠蓋動山川之色晝繡分榮於楡社晨羞致飬於椿庭昆季同歡裁池塘之好句寡朋共話慰雲樹之深情寧容髙臥東山行見趣裝北闕惟是及門之士叨承知巳之恩遽違函丈之藥言應多方寸之茅塞謹詹某日恪陳浮蟻肅迓鳴騶冠者六人聚樂葉舞雩之數時維九月良辰逢滕閣之秋霽月光風炙淸標於咫尺爛霞灑雪聆玄誨於斯須肯枉龍光曷勝雀躍

○公請館師啟

伏以南宮羅俊及門叢桃李之芳東觀育才入室染芝蘭之化仰淸標於北斗承玄誨於下風敢枉龍光用陳燕喜竊惟秇場之獎拔與夫師席之提撕皆爲成我之恩宜結終身之感然薦賢爲國或弗覩其傳經卽明道淑人亦鮮聞於推轂未有始而甄錄繼以陶鎔獨獲二天有如今日者也恭惟老師閣下乾坤間气宇宙完人殫見洽聞學海潄驪龍之穴崇論宏議辯河激白馬之津赤墀策奏三千丹陛名傳第一掌絲綸於玉署文章追兩漢之醇陳謨訓於靑宮義理泄六經之奧乃從蓬禁以典棘圍秉鑑無私具眼光懸於日月持衡不爽點頭情葉於鬼神障百川而回狂瀾務還雅習洗萬古而空凡馬蘄得眞才眾志歡然帝心簡在惟熙朝之尊士尢重鸞坡而翰館之作人必資鴻碩載宣宸綍俾飭師模燃太乙之藜末照常分東壁借瀛洲之駕迷途作用南車滿座春風吹淸芬於蕓閣及時化雨灑餘潤於鳳池某等鹿鹿庸流魚魚下品��賜對巳渝於�中祕窺書彌出望外自非蒙乎鈞播安敢冀其玉成瞻三島之雲光幸依函丈望八磚之日影願惜分陰亦步亦趨懼後塵之難繼爲律爲度賴前轍之可尋謹卜某日之吉恪具蟻尊言攀騶從黃花浥露迎瑤舄以飄香翠巘凝煙對綺筵而送色麈尾之髙談霞爛案頭之多士雲從山木非材聽凖繩於大匠澗蘋可薦羞錡釜於王公冀奉諾金佇聆佩玉

○答南大司成劉公

伏以染翰北門久踐蓬萊之雲气談經東序今敷桃李之春風未陳燕廈之歡顧辱魚書之寄披緘驚昡撫巳汗惶恭惟老先生閣下梧月衝襟松飆逸韻云夢胸吞八九天池翼擊三千抽金匱之祕書采驪珠而先得秉棘圍之朗鑑收駿骨而靡遺蓍蔡中朝斗山當世爰披聖皇之簡俾端冑子之模綘帳日開麈尾有爛霞之論靑衿云擁案頭皆立雪之徒璧水浮輝橋門動色凡玆濟濟疇不欣欣某以樗材叨分藜照方欽懿範遽辱好音瞻五朵之云情實深於躍雀隔八磚之日念彌切於登龍到鳳皇池卽願眞儒之秉軸爲牛馬走儻容小子之執鞭

○謝大中丞王年伯惠川扇

伏以威肅幹旄卿月正輝於益部惠分篋笥仁風忽到於燕臺把握生榮提攜增感恭惟老年伯臺下節堅湘竹徳粹齊紈詩詠畫鸞掩休文之麗藻陣麾白羽追諸葛之雄才令若霜嚴掃盡人間煩暑恩如霰散挽回天上淸涼驥瞻遡徒勤披承莫遂方愁趙盾之畏日第賦宋玉之雌風何意瑤函特頒寶箑制超六角裁玉壘之輕雲色奪七華墮峨嵋之片月團團在手習習飄襟頓生五月之秋實賴二天之徳其爲感戢莫罄敷陳

○與蹇老師啟

伏以東土持衡夙荷陶成之化南宮入彀幸沾登進之榮獲通籍於淸時益感恩於洪造謹憑手牘用達心旌恭惟老師天賦瑰奇嶽儲靈哲一腔正气吅一劍閣以峻嶒萬頃文瀾暎錦江而瀲灩天髙海闊朱紫陽之曠懷日霽風光周濂溪之逸度精忠體國雅意憐才辧附斗之龍光見超雷煥賞絕隿之駿步識邁孫陽品藻無私縣秦銅而落月獎題不倦吹鄒律以皆春如某者學僅窺乎豹斑迹未脫於牛口方慚朴樕遽辱甄收遴諸稠人置之髙列溝中斷木被縟采於靑黃焚下枯桐發輕音於宮徵沐及時之化雨披蒲坐之春風因而益勵三餘遂爾幸叨一第不有當年之識拔必無此日之遭逢報也未能忘焉何敢龍門在望空馳想於斗山鯉素是將聊托忱於潢潦悃誠莫罄頌祝常勤惟願績勤燕然形標麟閣旗懸日月坐消九塞之烽煙履踐星辰八霈八埏之霖雨下無任瞻企悚惶之至

○回蹇老師啟

伏以疇昔持衡陶鑄巳周於衿佩於今秉鉞明聖益逼於簮紳自修兩世之微蹤均被二天之渥澤感而鏤骨辭不宣心恭惟老師品格鳳麟聲名山斗直節屹千尋之壁矌懷澄萬頃之波讀八索九丘以來之書學堪經世完三光五嶽未分之气徳可維風接道脈於洙泗主文盟於齊魯春風滿座拂桃李以生榮化雨及時滋藻芹而動色中懸朗鑑下鮮遺珠迨藩臬之屢遷乃勛猷之益茂帝心簡在士論翕然故當建牙之初業巳交口相慶輕裘緩帶運石畫於帷中臥皷櫜弓消烽煙於塞上會見狼胥勒績佇看麟閣標形凡屬帡幪共深忭舞言念家君之未遇曾蒙國士之深知賞爨下之淸音枯桐發響辧鬥間之紫气古劍騰輝幸藉鴻恩濫收鴞薦第媿多年之瓠落有孤當日之甄成矧在麼■﹝麻外骨內﹞尢爲朴遫一經自業賴問學之相傳數仞聳瞻喜範型之不遠未遑趨謁顧辱注存儼然瑤札之頒侈矣朱提之賜若爲報稱惟有慚惶結遐思於門墻深嗟匏系托微忱於潢��貢芹私仰冀心融俯垂頷納

○侯蹇老師啟

伏以綘帷敷教秉東士之鑑衡玉節專徵司北門之鎖鑰詎期兩地均獲二天瞻丈席以知恩裁尺書而布悃恭惟老師兩儀間气一世偉人鳳躍龍翔文焰照蠶叢之國鵬摶鯤運才名髙駿馬之臺始也飛鳬播弦歌之雅化繼焉分虎流襦袴之深仁光奉綸音丕宣鐸響執文壇之牛耳及門詎止三千索藝海之驪珠得士寧惟十五揚歷彌久勛猷益多髙枕東山百姓望其霖雨賜環北闕萬里依爲長城云閃旌旗號令壯貔貅之气風淸刁鬥威靈寒蛇豕之心羽檄不馳消烽煙於邊鄙龍韜獨運固盤石於邦家勛在鼎彜光垂簡冊凡蒙云庇咸切斗瞻某自顧庸愚夙叨獎拔片言之重魚目軼於靈蛇一顧之榮駑駘逾於仙驥言念後來之通籍皆由當日之受知比及操刀徒慚膠柱更私鈞播遂得瓦全在大造無不陶成於微生更爲優渥一官自系阻面謁於庭階數仞逢瞻恆心馳於左右聊羞菲具用表芹私伏冀鑑存曷勝光荷

○餞曾老師啟

伏以身依鳳闕常懸捧日之心迹阻鯉庭忽動瞻云之想華軒星駕繡服晝遊融帳遠移訝龍門之漸隔郭舟追送嗟燕廈之何依敢向郊關薄陳樽俎煙凝翠巘迓徵蓋以搖光露浥黃花對離觴而送色暫領爛霞之論卽爲化雨之恩伏冀儼臨曷勝翹望

○公請茅老師啟

伏以幾載東山杖履染煙霞之色重來北闕簮裙依日月之光膺寵命於楓宸踐淸班於蘭省帝念茅焦之諫人傳工部之詩駿望彌崇鴻猷益鬯某等夙蒙陶鑄久阻瞻依龍門再遂趨承燕廈實深忭舞謹詹某日恪陳浮蟻肅迓鳴騶霽月光風炙淸標於咫尺爛霞灑雪聆玄誨於斯須冀奉諾金佇聞佩玉

○柬沈方伯公祖

伏以薇省宣猷駿望獨崇於四嶽楓宸報政鴻恩應沐於九重徒懷燕賀之忱尙阻魚緘之便胡然下問能不中慚恭惟老公祖命世眞儒匡時碩彥蔚豹文於上帝含雞舌於淸班關陜持衡鱣席時濡化雨岷峨攬轡虎冠共懾霜威迨受命於保釐益攎忠於屏翰泰山滄海咸回黍谷之春白叟黃童俱被棠郊之蔭恩流千里績奏三年詎惟寵錫龍章會見髙標麟閣驥夙蒙覆庇倍切瞻依何意弘慈特廑俯念好音飛墜眞成五朵雲光丰貺遠頒詎止一枝春色若爲報徳惟有銘心九頓登嘉片辭布謝驥臨緘無任感激之至

○謝孫明府

伏以王正布令調風鼓鬯於八埏郎宿凝輝甘雨流恩於百里泰符羲畫福斂箕疇自媿微蹤未獻野人之暴詎期髙誼特頒幽谷之春華箋句麗於頌椒丰貺情深於投李盥而圭復寒威頓斂坐間盟以珍藏和气長畱篋內憑玆來使謝以片言驛梅一枝空佩仁人之雅惠莊椿千歲惟祈君子之繁禧不盡鄙悰統希臺鑑

○答張主簿

伏以展棲棘之才方流雅化優種花之政忽遘芳春當玆媚景之臨知有繁禧之集未馳燕賀顧辱鴻書言言將麗日爭輝字字與卿云等爛更承腆貺益仞降情對使登嘉空佩寄梅之惠裁箋稱謝莫將報李之忱仰冀髙明俯垂鑑亮

○答陳按臺公祖

恭惟老公祖臺下倒峽雄才濟川偉略气槪屹中流之柱襟懷澄千頃之陂光奉金綸榮分玉節豸冠霜繡詎惟狐鼠之潛蹤烏府風生應使魚龍之效順拯數千里之災沴於今畚鍤俱興通四百萬之轉輸不日舳艫吅一進某夙欽前乘深媿後塵幸藉照臨於二天將沾潤澤於九里忽枉郇云之被彌勤韓斗之瞻感戢實深敷宣罔旣

○李老伯啟

士驥甕牖微蹤襪綫謭材獲與季重同籍𨿽欣蠅附實媿貂續老伯品髙麟鳳望重山斗荀氏之子稱龍於公之門容駟乃不鄙夷小子遂令樗散之質得托葭莩之好緣出二生感深五內鄕奏尺書未殫寸悃業蒙批答復辱注存遠損華札兼貽佳幣祗奉瓊瑤之惠彌慚桃李之報謹對使拜喜削牘鳴謝伏惟尊慈垂照不宣

○請曾老師啟

伏以丹禁鳴珂又傍長安之日玉堂染翰還遊蓬島之云朝著增華士林動色矧惟小子夙被宏慈龍門再遂趨承燕廈彌深喜躍聊陳濁酒冀聆霏屑之譚儻枉髙軒願下望塵之拜

○答南京王行人

伏以躡履東山玉署猶隆舊望宣綸北闕皇華載荷新榮徒懷燕廈之歡尙阻龍門之訊胡然下問能不中慚恭惟臺下命世眞儒匡時碩彥追董狐之直筆掩司馬之雄才殫見洽聞探玄珠於萟海崇論谹議垂秋實於談叢鳳方呈共九苞鵬暫息於六月旋因宸眷特擢畱都天明使者之星眾迓眞人之气從此復還舊物踐三島之雲光行將益展弘猷霈八埏之霖雨驥仰瞻前乘俯媿後塵詎期駑劣之材乃枉鴻書之寄言言霞燦語語春溫佩長者之隆情永以爲好報來伻以片札言之無文未罄鄙衷惟希慈鑑

○王年伯

伏以龍門仰止心馳韓斗之光鯉素傳來目炫郇云之色卽垂情於猶子知篤念於故人九頓以承片辭爲報念先君之通籍附老伯以策名宦轍睽違𨿽萍蹤之鮮合心旌向往實蘭味之相投其時小子之過庭巳聞大賢之名世迨衘悲於風木遂匿迹於衡�跂慕空殷摳趨無自不圖京邸獲遘臺旌八月乘槎蹔奉霏霏之玄屑一時攬轡咸惟赫赫之鴻猷尋懋�於九重乃保釐乎兩浙稽山苕水俱回黍谷之春白叟黃童共頌棠郊之蔭凡居覆幬彌切瞻依欲陳賀燕之忱柰之蜚鴻之便顧廑髙雅特記謭微一札遙臨光奪珠璣之燦多儀下逮惠逾瓊玖之珍情倍尋常義驅今古感而鏤骨言不宣心長者賜不敢辭惟祝端人之秉鉞大匠誨必以矩尙期他日之執鞭

○答元推官鄕丈

秉三尺法夙欽司李之聲飛一函書忽枉寄梅之使開緘驚甚拊巳赧然恭惟臺下標峻斗山品超麟鳳聳壑昂霄之挺特追風逐電之權奇心鏡髙懸燭�靜其如見才鋒玅運剸髖髀而不畱車傍欣甘澍之零盆底快大明之照政成三載譽逮九重豈惟褒璽之頒會見徵書之下某世同梓裏未識荊州徒結想於登龍阻趨陪於賀燕何圖髙雅特問謭微瑤札溫於三春珍儀重於九鼎受而拜手言不宣心何以報之媿我虛金錯刀之惠永爲好也願君入靑鎖闥之班

○答秦寶坻

追隨鰲禁叨沾除目之榮把玩鯉書具仞同心之雅況多儀之下逮尢拊巳而中慚竊念弟擁腫散材苦窳小器分太乙之照𨿽不懈於披吟髮小酉之藏竟未窮其奧窔空糜升斗無補分毫詎意承恩俾陪史局正媿庸流之忝竊乃廑知巳之注存札燦珠璣似睹郎官之列宿惠逾瓊玖如分花縣之餘香對來使以登嘉裁片辭而布謝鄙忱是罄臺照是祈

○請曾老師啟

靑帝芳時皇州麗景桃紅李白暎遲日以爭妍燕語���和風而競巧謹詹某日恪陳非�肅迓華軒抔滿流霞豈獨賞三春之花事譚飛晴雪還應開諸子之蓬心伏冀惠臨可勝延竚

●蟋蟀軒艸

濟南劉士驥允良甫著

長淸張其孝仲慕甫校

書牘

寄固安官年兄

復蹇老師

答楊鳳老書

答陳康衢

答任沖和

與仲和啟

答欒年兄啟

答李渤海

答孫明府

與楊盤老

答楊岱宗

答陳謙所

答楊鳳崗老伯

答李渤海

答黃撫院

與任沖和

與曲周牛相公

與梁廣文

答我松先生

韓象老

答相公

潘麓原

答夏邑李明府

東河南按臺王

孫臨汾

文安陳明府

與張仲慕

孫恆吾年兄

魏年兄

答陳撫臺年伯

張侗初年

答茅老師

答人龍馬年丈

答胤昌劉年兄

孫臨汾

汪九華

答茅老師

栗臨臺

臨汾孫恆吾

答道衝魏年兄

答張仲慕

吳默庵

陳廣文

郭前輩蘓門

髙澍寰

茅老師請啟

蹇老師啟

答栗臨臺

與富平由相公

答房壯宇

韓對亭

馬老師

答劉紹西推府

臨邑任相公

答孫應中

○寄固安官年兄

昨拜翰貺之辱知丈之不忘劉生也丈以導窽長才發硎一邑去帝京才百里郎官之宿與五云爭輝宓賤琴弦與南風解慍之歌聲相應也內詔計在旦夕甚休甚休弟掩關習靜巳三載忽墮名場中見冠蓋演紛如爰居之駭鐘皷古所謂春風得意看徧長安花者今殊無有馳道上塵髙數丈雙睫瞇不得開驅一馬如蝟如蛙欲行不行過貴人門門者白眼相視名帋生毛不爲通較疇昔箕踞長松下苦藥甚懸柰何

○復蹇老師

某黃口之年一斑之識辱老師拔置髙等廩諸學宮知巳之恩髙天厚地鄕薦後曾以奏記於今又十七載竟乏尺牘起居豈其幸列門墻而甘自疏絕惟是先君捐捨某又屢困名場匿形蓬蒿與當代冠蓋蹤迹睽隔卽有鴻便都不及聞家惟二三平頭又不克裹糧走數千里闕然修候固無怪耳玆適有天幸謬掇一第追原本始蓋由老師照之以陽和故朽株枯水得與桃李爭榮假之以顧盻故短脛薄蹄得與驊驑爭騁拊躬自省敢忘大徳方致一函布悃欵計猶未徹電矚乃瑣札珍貺儼然及之魄震魂搖且感且媿罔知攸措矣老師雄才碩望爲國家萬里長城漁陽上谷間羽檄不馳烽煙絕警鴻功茂烈炳炳麟麟不日且有銓衡之命大鈞所播無物不春矧某馬渤牛溲素收於藥籠者愉快當何如也使旋肅此奉謝臨緘無任瞻依之至

○答楊鳳老書

辱鼎愛種種感激私衷非毫素可悉大庭之試曷敢不盡其心名在甲尾固自有數敢羞牛後哉某與人交一念朴忠稍久未有不相諒者第乍見時無浮禮無浮辭煙霞蕭散之性與世途殊不相宜蒙念及此足仞骨肉之性矣某選期甚遠都下桂玉艱難非可久居俟新秋當爲歸計耳承諭賢婿力學並兩生淸安喜可知也暑气漸迫惟加餐珍攝臨緘無任瞻切

○答陳康衢

吾伊半生博一第便欲芻狗陳編乃復玷此選自是占畢業未滿耳積雨數旬墻屋欲圯夜燃燭不敢寢臥榻傍點點滴滴不減蓮漏顧無柰滴破故鄕心耳聞兄丈欲千里垂訪用意良厚第此時敝止湫隘無斗室可以欵客則不如姑俟異日儻僦得一區稍疏豁者庶可與丈擊築和歌耳

○答任沖和

不佞辱足下愛最深抵都門五破月矣而不一寄飛鴻之音詎敢忘足下惟是日在牛馬走中形神都憊間搦管作書了無致語遂不欲混記曹耳拜手翰之辱感媿交並館選見適有天幸第久客金盡桂玉甚艱徒日夜仰屋嘆窮鬼多情昔伴不佞圭竇中今又隨之金馬門矣雨四旬不休衣上皆生綠蘚竈產鼃矣破屋滲漉臥榻傍點點滴滴不減芭蕉葉上聲旅邸之苦乃爾令人鄕思轉深耳足下近況旃修業取大物者捨君其誰

○與仲和啟

雨兒北上儻仲和曁小女同舟而來瞻天朝之宮闕觀當代之文章亦是壯遊但旅邸貧甚脫粟菜根當不嫌耳足下惠然是幸

○答欒年兄啟

雙鳬過敝邑一把臂而別未能爲平原十日飲殊悵然也鳴琴旣久政譽遠騰黃金璽書旦莫且下甚休甚休弟幸掇一第又玷中祕之選實逾分涯惟是窮鬼相依不肯捨牀頭金盡壯士無色非虛語也遠辱朱提之貺感何可言支付酒家對月引滿半酣耳熱味太白天生我材必有用千金散盡還復來之句覺愁城暫破耳聚首何日臨帋瞻馳

○答李渤海

一尊蕭寺欲話別悰久俟不至悵然而返比臺旌發則弟以冗奪不能出祖矣歉甚歉甚別後三辱翰教具仞注念之深惟兩兒迄今未至書亦不達深可怪也錦裏晝遊斑衣晨省裁池塘之好句鼓鳳皇之艷曲想大愉快不日飛鳬而臨百里出一政下一令能使轍鮒回生社鼠懾气丈夫得意之時千弟於九�二十三日入館矣每日昧爽輒策欵馳道上霜風欲裂人面至館手一編囁嚅師長前若兒童畏夏楚也者蓋日晏始得出歸則與細君相對攢眉嘆牀頭之盡也人生若此良苦兄薄而不爲髙識哉老伯雄篇弟固欲附名其間但弟不嫻於辭兄所知也不足爲重適以累之若以徼天之幸得讀中祕書便侈然欲列作者之林則弟豈敢它人或不可以情告兄必能諒之也惟兄問諸如椽之筆不然則弟爲轉求何如佳貺非所宜蒙又不敢卻巳拜嘉矣翹望丰神有懷如縷篝燈搦管不罄萬一

○答孫明府

敝邑土瘠民偸家鮮蓋藏又邇省會輶軒如織不勝供億之煩數值大侵雕攰彌甚老父母以干鏌長才發硎於玆明徹兔窟恩流鮒轍綰綬無何而自簮紳衿佩以迨田夫紅女若人人飲甘露而醉醇醪也者敝邑自此攺觀矣驥忝列編氓倍沾覆露未克修候方用歉然顧辱注存兩貽瑤札朱提之貺迥破恆格九頓登嘉感媿無以爲諭使旋肅此附謝篝燈呵凍不盡欲言

○與楊盤老

久違道範懷仰之私曷日不勤冗病相尋未能時候興居將無罪其疏簡乎老叔臥東山之云愛北堂之日誠大愉快豈遂忘蒼生乎何不亟束北裝補華虫之闕而俾欵啟如驥亦得朝夕奉矩誨也望之望之驥濫竽祕館羈迹京華胸中之乎盡矣而索之不巳橐中阿堵盡矣而索之不巳應人以所無有仰屋攢眉良苦龍沙之事近復如何儻有便羽無恡徳音

○答楊岱宗

弟與丈同標鴈塔共登龍門附芝蘭之末臭追驊驑之後塵過辱提攜時承規誨言皆肺肝情逾骨肉比丈東還弟爲冗奪祖帳開樽路岐把袂缺焉未遂歉何可言丈錦衣晝遊彩服晨省夢裁春艸之句歡同竹林之飲斯亦人世之至快也弟本管窺乃分藜照染翰空勤覆瓿何益巳窮鼯鼠之技彊作蒼蠅之聲勞我攢眉供人捧腹柰何柰何遠貽醵金實徵至愛

○答陳謙所

秋拜雅

然無物可以爲報曾未幾何而珍貺又至矣丈用意誠過厚乃弟不以其身爲壑耶槐市把臂恍焉如昨屈指巳逾十霜流光迅速乃爾弟短髮種種乃日下帷焚膏而修覆瓿之業仰屋呻吟若病嫗就蓐良苦何如丈飛喬舄鳴宓琴種潘花而栽陶柳也第聞今歲丰隆降沴天吳助虐閭左之菜色者十而七也不大費擘畫乎

○答楊鳳崗老伯

遠承手澤恍奉面談更辱雄篇彌深感媿何物麼■﹝麻外骨內﹞乃煩長者之衮褒敢不砥礪以副厚望欲裁鄙句用謝明徳屬有新憂頭岑岑不可搦管當以異日再覽別撰均有詞人之致髙年爲此可以頤神遣興賢於絲竹曲糵遠矣仲和以館中張侗初爲師極蒙賞鑑以爲必中仲和亦自黽勉第恐歲試期迫不能久於此耳

○答李渤海

前辱多儀媿無以報曾未幾何又拜朱提之貺抑何垂愛無也丈以芙容以鍔小試割雞計遊刃有餘惟當弄朱弦歌白雪耳仙令哉又況板輿相依桃夭再詠白魚可饌彩鳳堪乘更自快心矣弟寂寞玄亭雕虫自苦今晨拈不律欲作館試詩而其頂禿矣因戲呼中書君汝發短乃爾猶疆戀文字間不與余類耶書似丈以發一笑闕下炊玉然桂又屬大侵艱可知也苦無曲生澆我胸中塊壘得佳惠輒付酒家免典文君鷫鸘矣前委作文序念短才無能爲役又恃骨肉之愛故以情告儻丈代作數言俾弟得附名其間尢深幸也

○答黃撫院

曩先大夫守河東而老公祖以平反冤獄至獲共周旋小子驥𨿽未望見顏色然時時聞先大夫口髙雅不置誦姑射平泉之佳句私心竊向往焉後節旄臨東土分隔云泥未敢以故人子上謁玆不自意見錄於南宮遽辱洪慈特頒鼎貺且有衮褒以耀門閭川途阻修未及修謝而朱提之惠又至矣抑何惓惓無巳也老公祖安攘之略彪炳中外獨東土�福曜最久可謂厚幸乃驥父子間俱承渥愛又幸之幸矣不日曳星辰之履畫日月之常驥得侍左右其藉教庇寧有旣耶

○與任沖和

久別深念不佞策髙骨之馬從如鬼之隸朝夕風塵中烏帽靑衫敝者婁則人可知回視家食時苦樂大相懸不知曩者何望此之深也足下當樂境幸無錯異日曳裾金馬門卽念苦豈可得哉

○與曲周牛相公

曩老伯弟視先君而子視不佞某所爲垂愛甚篤時不佞與門下皆童穉也亦相與講昆季之好其後遠在各天無由再奉老伯杖履而亦不獲與門下把臂久之老伯與先君相繼捐館而兩家音問益邈不相及矣言念疇昔恍如隔世敝邑範太學晤門下於京師歸而不佞得聞動履甚慰不佞幸獲通籍未及遣候而門下遠損瑤札惓惓數百言藹然故人之誼又遺佳貺感何可言聞門下曁令弟俱負瑰瑋之才幸勉旃修業以取大物俾不佞復得與�兄�鴈行而列蘆紳間不亦大愉快哉

○與梁廣文

客歲晤連渠令弟亦恂恂退讓君子也雙璧哉內外翰俱冷著然門下抗顏而稱師不佞乃俯首而稱弟子誰謂鱣堂不如芹序乎一笑振鐸旣久門下桃李當益欣欣向榮不次之擢想在旦夕間矣

○答我松先生

曩不佞驥垂翅歸而先生因感異夢惠之儷語以玉堂期之今庶幾有徵哉第自顧凡骨不堪踐蓬山雲气恐終負厚望耳先生曳屐東山髙枕北牖白鷗爲侶黃鳥堪聽靑松當門紫芝在握計甚愉快視鹿鹿紅塵者何異鵷雛與腐鼠乎然不佞驥蹔避世金馬門耳索五斗長安不及侏儒果然其腹麋鹿之性自在長林丰艸矣

○韓象老

曩者計偕辱愛良渥巳而垂翅伏迹蓬蒿與當代冠蓋邈然隔絕若武陵人不知有漢者以故翅望空切竟無片札問訊卽閣下讀禮亦缺然生芻之將歉何可言云臥久矣蒼生望霖甚棘北裝何時恐不宜戀戀叢桂也驥欵啟寡聞誤收東觀焚膏徒勤覆瓿何益每誦閣下佳篇亦步亦趨瞠乎後矣則日夜冀臺旌之來砭其膏肓覺其矓瞶俾不以畫虎貽笑幸莫大焉任宇丈行便削牘起居漸逼炎歊惟冀若時珍重不宣

○答相公

曩先君汴上獲侍老師丈席提誨惓惓恩埒髙厚因而辱交於門下畫箑之贈雅誼藹然久之聞老師捐館澘然雪涕時先君致炙絮之奠得門下報書情辭酸苦與不佞共讀之相視以淚矣庚寅先君見背不佞又屢躓名場伏迹一隅之蜚鴻之便以故音問闊疏然不能忘老師渠能忘門下玆幸獲通籍方思致尺一奉訊而瑤函至矣文藻陸離褒借過當非不佞所敢承至道及通家之好令人累欷不能嗟乎老師與先君把袂恍焉如昨乃墓木俱拱矣人生在世何異空花石火耶惟是門下老當益壯自致靑雲而賢弟又汗血駒益蹀■﹝爕﹞千里以畢老師未竟之志則九京或當破顏也佳貺拜嘉不賟聊以將忱幸莞存屬多冗不及作儷語統蘄鑑諒

○潘麓原

五馬專城威行澤沛丈夫得意之時哉顧日迫饜事恐不似雪署中間適也弟心發兩短譬諸旣老之蠶卽彊吐一絲兩絲終不能成文章又欲偕之登吟壇乎弟無修髯可撚有卻步走耳遠承腆惠蓋恐劉生之枯魚也而被以河潤乎乃弟以身爲壑柰何

○答夏邑李明府

前聞安陽之調竊爲躍然喜巳乃知其不果玆事竟如何直指再有疏乎抑坐待山公之啟也觀新刻剖理入微釐獘中窽文學政事兩擅其長矣弟家有垂白囊無阿堵況宦蕭然明春決計歸之犂丘謁老伯期固不遠耳館試詩數首呈覽以發一笑

○東河南按臺王

臺下攖龍鱗摉鼠社直節忠謨霅煜朝野不佞某家食時巳耳熟焉通籍後一再接襟舄聆慷慨之論用自愉快臺旌南發而不及設祖都門歉可知巳兩河有幸藉法星照臨寒霜飛斧甘澍隨車銅墨肅情蒼赤闓澤計帝心簡在行且入總臺綱慶在宗社詎惟梓裏分榮而驥吾伊一編徒索長安米無益縣官毛髮烏臺白簡願踵後塵第恐邯鄲學步匍匐而歸耳

○孫臨汾

精廬修業無日不抵掌也丈雄飛於花縣弟陸沈於金馬而蹤迹頓爾睽違矣雲樹月梁能不縈懷乎承手教知丈饜事甚也然苟利於民卽拮據何辭焉且賢如鄭僑猶有輿人之謗丈一舉事而聲稱藉甚尢宜自愉快矣來儀過腆非所宜蒙彊顏拜嘉圖報當以異日紅藍杭紬各一以充嫂夫人之下裳幸叱內

○文安陳明府

丈神君之譽流聞輦轂視弟徒抱蠹編無益縣宮毛髮者蓋大相徑庭哉承委壽序不敢辭弟欵啟不嫻於文又從多冗中搦管語益膚陋文不笑黔驢技乎來惠太腆彊顏拜嘉則以付書肆中得古書數編置案頭便似與丈相朝夕也此復不盡

○與張仲慕

家報至傳獻宸兄丈消息不勝錯鍔謂小僕騃不曉事當是誤聽耳有自鄕裏來者詢之皆以爲眞於是涕洟縱橫不可勝揮歸與婦子言之皆相視以淚矣一月前猶承翰教辭意諄懇不謂郵筒往來從此遂絕痛哉憶昔都門恖恖分袂謂聚首有期何知便永訣乎老叔翁曁兄罹此何以堪處第修短有數須用勘破勿徒爲無益悲也風便削牘奉候炙絮之私尙容專致

○孫恆吾年兄

承諭知公冗蝟如然以丈霹靂手當之想案無畱牘耳弟比來多病心情殊懶每日玉堂一揖卽掩戶髙臥隃縻不律久與相忘碧雲香山咫尺地未及一曳屐則意緒可知也屢擬請告今未果丈入計時當握手於都門耳

○魏年兄

弟以小艸獲附芝蘭之臭追隨兩載誼等塤箎方藉藥言爲指南而不謂丈遽衘卹歸也每與諸兄聚首金馬署淸譚雨集雅謔蠭起應接不暇然四顧乏吾丈之麈尾令人神不王耳襄事在何日聖天子恩卹足慰孝思讀禮餘閒想稍稍畱神二酉之藏名山大業幹載不朽是在吾丈弟比爲病魔所苦日日藥物中老親在堂白雲系念談及林壑輒色飛倉卒未可遂耳拜函書之辱知丈不忘麼■﹝麻外骨內﹞也肅此附復臨緘瞻悵

○答陳撫臺年伯

驥幸托世講之末得與長兄周旋受教良多長兄𨿽屈就韜鈐乎而貌溫然而學淵然而識超然所建豎當不可量四兄懷瑾握瑜取大物在旦夕間耳二兄世文武之業益知老伯積徳深也滇燕相距萬里何時侍老伯左右以聆緒論耶不盡

又

中使激變四方屢見告矣焚殺之慘惟滇爲甚老伯燭於事先防諸意外緩急適節寬嚴中窽上不激九重之怒下不傷百姓之心此自豪傑所爲向令調停一不當其貽患可勝道哉夫撲燎原隌滔天其功易知也熄之

之

功不易知也老伯一片苦心廟之上自能諒之矣

○張侗初年

每與諸君集淸譚雅謔應接不暇然四顧少吾兄之麈尾令人意不歡耳別後道衝容庵以丁艱歸柱河以請告歸弟夏試謬居首諸長者頗有意玉成之而事多齟齬因念大鵬斥鷃各有定分鶴長鳬短詎可相易哉遂不復束裝鼠肝出臂吾且甘焉觧館在卽休沐多暇引細君坐東籓殘菊下小鬟供伏雌酌大白頹然醉矣不知身在長安市也丈言語玅天下名山之業想巳就矣便中可賜觀乎

○答茅老師

孝若先生行恖恖奏記不罄所懷尋奉瑤札誨諭諄切至所云顯晦有時尢足喚邯鄲之夢小子驥瓠落名場二十載斥鷃短羽自分老楡枋間不意上林一枝忽復見借去畱俱是淸途敢著一意念哉但慮人負官不慮官負人也老師誠心直道內美修能眞學者之泰山蒼生之霖雨向之以六月息也乃其所以九萬而南者乎孝若先生不遇令人悶悶總之顯晦有時盡之矣

○答人龍馬年丈

前拜芳訊之辱恖恖裁復不記作何語無何而翰貺又至抑何繾綣不忘也丈才品無雙薦紳先生十九能口之異日鎖鑰銓衡爲國家豎崇伐者非丈其誰弟比苦多病時時掩關謝客興味蕭然不殊林壑差多頭上進賢耳長安雪後冷甚擁衾兀坐如蠶在繭得佳惠卽以買烏薪綠酒寒齋有春色矣

○答胤昌劉年兄

丈以干鏌長才操割百里在宜黃而宜黃治在臨川而臨川又治所爲活轍魚摉窟兔者具士氓口碑中立徳立功足稱兩不朽奚但受明天子黃金璽書爲光寵也弟碌碌祕館二載餘日摻不律坐幽窻下若寒蛩夜吟𨿽極淒苦無當於金石之音今且視玉堂爲傳捨視覆瓿之業爲敝帚矣此奚足以煩丈之齒頰而津津不置耶

○孫臨汾

春初拜腆貺又惠及童稚輿臺用意何厚也日迫塵冗未能致欵欵爲歉臺旌畱裏中十日便爾西邁良苦然何如弟旅寓三載不一歸乎弟比來益善病宦味殆如嚼蠟儻徼一命爲二親光榮卽謝歸作漯川主人耳

○汪九華

北寺與東觀等冷局耳乃分惠弟者旣頻且腆丈垂愛誠厚顧當者何能不赧顏乎讀讞辭察情如鑑照膽議法如繭抽絲筆則老吏心則慈母政事文學具見於斯矣承委作序弟固願附名其間惟脾病半載遂至委頓索詩文者一切辭謝爲性命計不得不爾丈或能見諒也觧館誤畱猶得陸沈金馬殊非初望所及第以欵啟濫竽鈢自媿耳萍散久星聚何時臨椷不勝瞻注

○答茅老師

日覩河仗者之推轂也而知老師河上功最巨惟是久系中外之望不宜猶使爲郎意乃爲玄圭張本乎聞公署卽在水濱案牘染乎煙霞吏胥雜乎魚鳥宦��甚適耳違道範且二載殊乏澗藻之將顧辱記存貽之腆貺對使登嘉媿快不知所措矣

○栗臨臺

冗病相仍久無尺一奉訊將無訝其簡乎前聞蘭夢葉吉明珠生蚌爲兄躍然喜乃聞丘嫂如嫂相繼仙遊悼亡之鬢不減潘郎又爲兄淒然悲也閻浮界中誰非夢幻云來云去總屬無心惟作莊周維摩見觧爲佳耳弟請告東還只在一兩月間把臂不遠矣

○臨汾孫恆吾

曩劉明府行一函奉訊想達淸覽丈宦況比來何似或當饜事乎丈夫生墮地得百里而宰之澤加於民俾屍祝無窮時異日與龔黃同傳此不亦愉快哉如必飽食安坐無所事則奚不山林而以仕易農也弟入辭林謁詣前輩畢門庭如水殆可張羅日攜殘編坐綠陰聽黃鳥耳所謂飽食安坐無所事者也𨿽與病軀相宜而一片用世心亦大約結矣

○答道衝魏年兄

金坡把袂不覺其樂比及分攜遂有離羣之感今且�載徒於梁月想象丰神耳老伯精忠大節本自不朽復得年丈以顯揚之益昭灼宇宙存歿皆可無憾讀禮餘閒計必畱神著作遙瞻大伾紫气屬天非丈藏書處耶弟謭劣無足比數觧館誤畱得追隨諸丈幸甚惟是短綆深汲鼯鼠之技立見其窮恐顚躓以爲同袍羞柰何燕京暑气酷搦管揮汗不能覼縷

○答張仲慕

才如兄丈久不得志於有司咄咄怪事弟素諳此味者蝸角勝負若可馮若不可馮直須以有意無意當之化工𨿽巧能使菊吐春華哉長兄志銘不敢辭政恐膚陋有負委托耳使者欲畱以待自念冗且病玆事非旬餘可辦姑令歸往來人如嬂定於八月寄上素性𨿽懶於此卻不敢懶幸勿再煩仗者弟自夏五移疾欲歸會掌院新遷無人代奏然屈指歸只在秋仲奉教日矣懷玉頗能吾伊然筆底尙不了了柰何

○吳默庵

別後蓂莢數更不勝離羣之嘆接翰教知雙旌抵晉爲慰丈之才純鉤魚腸也披郤導窽合於桑林之舞遇盤錯適別利器耳弟巳上書移疾日夜望兪若窮措大望泥金報伏枕掩關卽有剝啄不復應矣

○陳廣文

曩門下有振鐸之命不佞以病杜門不及見除目比文旌枉過僅題鳳而去尋彊起報謁則從者巳行矣迄今念之輒顂赤汗下自非索之形骸之外不誚劉生涼徳乎家慈在裏上丁之祀聖胙及之實大惠也未能修謝抱歉如何伏惟模範端嚴衿佩向風不次之擢匪朝伊夕甚休甚休不佞碌碌一官徒糜升斗無足爲門下道夫鱣堂鰲禁冷局等耳不佞門可羅雀胡不如門下春風桃李濟濟彬彬也呵呵兩兒東還八行奉訊縉紳一部登科錄一冊伴緘冗次不旣

○郭前輩蘓門

老先生文章行誼赤幟詞林海內靡不向風而某幸步後塵尢勤仰止詎意椿庭構變雪涕南還川途阻修未能削牘以候乃損翰札辭意諄切媿怍何可言伏惟大事克襄孝思以慰所爲副夜臺之望而奉慈闈之歡者必更有在願節哀自玉以迓後祉以全大孝某不勝惓惓

○髙澍寰

丈榮蒞甫三月而遙憶故人分俸相向玆其誼甚髙顧當者能不赧顏乎丈之才如太阿在匣出其餘畫自能上足國額下畱民膏而安所事長慮爲且以爲可慮也者則未有可慮者也淸源齊魯間要害地也長川如帶舳艫衘尾而其傍樓臺壯麗人物殷繁絲管八於天風羅綺嬌乎綠水丈以公暇命駕出遊一觴一詠亦大愉快哉弟濫竽史局無所事事空索長安米垂白在裏日夕思歸一再上書移疾都不報則先遣妻子歸獨身臥燕市耳伏以名登彌表夙蒙翦拂之恩迹遠膺門久郁瞻依之念遭際幸叨乎一第陶成實本於二天敢削尺書用通丈席恭惟老師長庚孕秀大酉探奇正气幹霄吅一燕山而崒嵂雄辭倒峽暎易水以汪洋價重金臺聲蜚玉署乃官靑鎖屢奏皂囊請劍披丹蹈憸壬之虎尾伏蒲抒素攖明聖之龍鱗士論翕然帝心簡在光膺宸綍筆典文衡識邁陵陽賞虹光於荊璞見超雷煥辧鬥气於丰函品藻無私具眼推分於天地搜羅罔棄點頭情葉於鬼神如某者鹿鹿庸流魚魚末品燕石方虞賈笑齊竽乃許濫吹爨下焦桐音流宮徵溝中斷木采被靑黃旣獲售於秋闈遂見收於春榜使疇昔乏鴻卿之識拔則於今無鮿士之光榮有幸逢時敢忘知巳階墀在望結遐思於斗山竽牘是將托微忱於潢潦自慚芹獻伏冀莞存

○茅老師請啟

昔荷陶鎔附驥幸馳於千里今瞻光霽登龍獲集於一門敢瀆鴻慈式陳燕喜時維朱夏气正淸和橊火包紅對瑤尊而生色荷錢展綠暎綺席以飄香儻敷滿座之春庶術及時之化裁蕪箋而豫請殊切兢聽華轂之賁臨願爲塵拜

○蹇老師啟

忝列金門獲襲神山之雲气欣承珍翰遙分師席之春風拜厚貺以抱慚裁薄蹏而申謝切念某蓬蒿賤品樗櫟庸流豹窺僅見其一斑鯤化敢期於千里當童年之挾筴值夫子之持衡拔諸眾人旣與秋闈之試升於黌序復叨月廩之榮朽株偕桃李以生華駑足共驊驑而騁步旣辱南宮之甄錄因參東觀之編摩言念遭逢實由陶鑄竦瞻山斗未酬萬一之恩光捧瓊瑤巳辱再三之惠媿而浹背感則銘心長者賜不敢辭徒仰勤於頌禱大匠誨必以矩尢深望於提撕不盡鄙悰惟希尊鑑

○答栗臨臺

瀕行辱厚贐且祖於郊關之外謝謝家食時謂一登第卽事無難爲者今殊不爾弟肄事銓部辰進未退力憊腹枵矣而不得休出則策瘦馬走淄塵中候謁貴人歸而兀坐一室蕭然似有發僧來此僅月餘而橐中朱提巳損二十流持剌索醵金者日呼於門未巳旦夕攢眉都無佳趣安得如兄丈擁紅粉攜綠樽箕踞長松下也鳳亭至孝況在莫逆又重以兄丈之言何惜喙長三尺第孫明府以命未下不見客徐俟其間耳邵兄文日夜念之不敢忘屬比來無一暇刻又病目不能親筆硯少選剪西窻燭一昔可就也

○與富平由相公

曩先君見背遠承腆奠重以哀誄感結五內匪言可悉川途阻修久缺裁候乃一函致自王太學者抑何勤惓不忘也曾削咫尺之牘寄至都門而文駕旋軫魚腹卻返今漫滅笥中若彌生之剌矣媿歉殊深兄丈見諒不兄丈娛目梓澤把臂竹林想甚適第懷中明月猶未償十五城也被酒而歌老驥將無唾壺之缺與弟濫收東觀中蓋有天幸惟是欵啟寡聞嘔心而事覆瓿之業短綆深汲徒自苦耳柰何貴邑張明府行便八行奉訊弟懇托張明府必爲兄丈靑眼也搦管神馳不罄欲吐

○答房壯宇

伏聞老伯大變不勝驚愕涕洟山頹木壞朝野同嗟詎惟小子驥私痛而竊計二丈至孝荼蓼摧心何以堪處第老伯九京所屬望自有重且大者抑情就禮勉旃顯揚之業固所以報昊天耳山川阻修未能躬唁爲歉生芻一束容卽圖之臨椷悲咽語不多及

○韓對亭

昨一函奉訊恖恖不記作何語忽枉好音恍疑瞻對�試近矣騕褭飛黃寧久伏櫪追風逐電在旦夕間耳不佞避世金門徒竊五斗卽有燕石不敢發藏而賈笑也辱下索能不赧然明春決計歸當抵掌以盡所懷耳

○馬老師

久違尊顏徒勤仰止忽聞長兄之變始而錯愕繼而欷歔追憶疇昔談笑嬉遊不覺涕泗之橫迸也痛哉士驥與長兄交情在文社中尢穪莫逆別幾何時其人巳古事不可豫料乃爾老師值此定當不堪惟是念人間世夢幻泡影都非眞實或當自寬耳匏系一官無能躬弔伏惟崇鑑

○答劉紹西推府

計偕時晝而連鑣夜而接榻把臂抵掌何其歡也巳而弟陸沈於燕丈雄飛於蜀山川阻修各天一方回首舊遊依稀若夢矣忽接翰教喜慰殊甚至拜新建佳幣不勝媿赧司李門庭如水而分惠故人用意良厚提攜被服暑寒各適感如之何丈洗冤戢暴政譽赫然召補瑣臺可翹首而待弟椎不文無當於承明著作今秋觧館恐亦濫竽瑣臺庶幾與丈左右攜�囊論列當世事乎使旋肅此附謝臨紙無任瞻廠屰

○臨邑任相公

燕市再聆玄屑爲俗冗所絆不能竟兄未吐之奇是用歉然兄以蓋代逸才杜門而探二西之藏精進益不可量取大物者非兄其誰佳稿故是神物弟誠願附名其間惟是入春來無日不病每構思頭岑岑也又阨於奇數白玉堂中將不復有劉生之迹以此心灰意懶遂與管城子絕交所諭未敢輒諾容徐圖之兄能俯諒不新作事與文並奇可供抵掌畱置案頭佳貺非所宜蒙敬完璧側身東望渺渺神馳

○答孫應中

丈以仁心朗識洗狴犴之冤所謂惟良拆獄者也讀題稿推情中窽論事入骨而文藻亦復爛然丈之聲譽當益隆隆起矣前承翰教玆復拜佳貺之辱抑何繾綣不忘劉生也弟讀中祕書二載毫無所窺徒糜五斗今又當攺它署媿可知何時與兄丈把臂以罄所懷夕可了今惟兀坐斗室習熊鳥之術得沈���矣來諭褒借過當非所敢聞

