定川遺書宋沈煥

淳熙四先生皆傳陸學者也﹐楊慈湖﹑袁絜齋巨制煌煌﹐垂諸百世﹔舒元質之文﹐猶賴梨洲搜得殘稿二卷。獨沈定川之書﹐罕有存者。不惟其書不存﹐卽其言行之可考者﹐絜齋之行狀﹑言行編﹑平園之墓碣尙已﹐而墓碣則於卒之歲月復誤。言行編世僅見謝山之所節錄﹐未見全帙﹔謝山增補宋元學案別爲之傳﹐可謂精審矣﹐然於修補呂大愚傳﹐旣曰﹕大愚壬寅至官﹐去以丁未﹔而爲定川傳﹐則未明言講學歲月。蔣樗庵則曰﹕攺通判舒州﹐不赴。時史忠定方退休裏中﹐割竹洲宅延居之。一若講學在攺判後也者。馮舸月﹑葉縵卿輯慈湖年譜﹐益矛盾矣。且不獨後之人也﹐王深寧生宋之世﹐爲九先生祠堂記﹐其言叔晦以國正家居是已﹐而謂大愚往還不及三君﹐則非也。慈湖﹑絜齋﹐是時𨿽受官﹐而猶家居﹐班班可考。後生小子如壽鏞者﹐何敢自詡多聞﹑輒云有得﹖今旣集羣書﹐確證具在﹐因別訂言行匯考以質於世﹐定爲竹洲識學在淳熙十年﹑十一年之中﹐而斷然不在十五年戊申攺判舒州之後。蓋以大愚去以丁未也。月湖爲吾釣遊之地﹐竹洲風景無間古今﹐溯洄伊人﹐流連景仰﹐乃不獲讀其全書。舉所謂往返論辧以求周覽博考之益者﹐皆付闕如。奚所資而鏡焉﹖顧其畱遺者﹐𨿽僅朱子謂其大篇短章﹑鏗金戛玉者﹐猶得於斷殘中見之﹔若夫訓語所垂﹐晝觀諸妻子﹑夜卜諸夢寐﹑立大本明大義﹑前無堅敵短兵便爲長技大可懼也﹐卽此數語﹐已得槪其生平。慈湖稱其砥柱中流﹐足以起士大夫萎苶不振之气者﹐豈虛譽哉﹗抑考鄞縣藝文志﹐王梓材雘軒有補葺沈定川文集﹐今亦未之見。因就搜羅所及﹐輯定川遺書二卷﹑附錄四卷﹐而以言行匯考並入附錄中﹐更因編遺書而得絜齋遺文鈔定川言行編全帙在焉。續有所獲﹐願同志廣之。民國二十五年一月後學張壽鏞序

奉天承運皇帝詔曰﹕人物之生斯世﹐何其相遇之難哉﹗气稟得於天而﹐學力資於人﹐兼之者難也。故奉議郎舒州通判沈煥﹐天資偉特﹐識度髙明﹐家庭之間﹐自有伊洛。蚤遊文館﹐又與天下英俊講明。其於气稟學力﹐蓋兼之矣。一命登朝﹐受知孝祖﹐得時行道﹐庶幾乎展盡底蘊。而官止佐貳﹐不終顯榮﹐命也何如﹐士林共嘆。中郎進秩太常﹐議謚華文﹐邃閣我孝祖聖交神思之所在也。俾之侍直切近霄漢﹐所以表耿先哲﹑崇獎名儒﹐且彰承奉先猷之意云。魂兮有知﹐欽服休命。寶慶二年正月十五日詔

定川遺書目錄

卷一

詩

畱別楊慈湖之鵝湖箴友

文

承奉郎孫君行狀淨慈寺記竺碩夫墓志銘

卷二

訓語

定川遺書卷一宋鄞沈煥叔晦後學鄞張壽鏞輯

詩

畱別楊慈湖之鵝湖

任地從天景孰眞﹐何須向北定三辰。天涯未遇蜃樓市﹐仙嶠偏多采藥人。分手傳資每歧路﹐知心講道更情親。離亭信宿梅花驛﹐只恐霏霏雨雪頻。

﹝案右詩見王雘軒宋元學案補遺﹞

箴友

爲學未能識肩背﹐讀書萬卷空亡羊。

﹝案右詩句見袁正獻公撰行狀﹐云﹕君始居家塾﹐非聖賢書未嘗誦讀。及遊太學﹐亦當箴其友云云。董孟如輯甬上宋元詩略﹐亦錄之﹞

文

承奉郎孫君行狀

先生姓孫﹐諱介﹐字不朋﹐越之餘姚人也。居於縣之燭溪湖﹐號雪齋野人﹐里人尊之爲先生。七世祖當五代時自睦州來徙家。曾祖亮。祖政﹐生四子。伯子升﹐仲子什﹐叔子充﹐季子全。先生叔氏子﹐其季無子﹐伯父命爲子。家世力田﹐伯父爲浮屠﹐持其戒甚苦﹐而識趣不凡。閒就儒生習論語孟子詩禮﹐輒通大義﹐慨然靳變其家爲儒﹐集猶子親授訓傳﹐飭厲嚴明。於是先生之兄疇壽朋﹐少凝遠有偉志﹐言動遵規矩﹐稱伯父意﹐故龍圖閣學士尙書胡公沂周伯之父定翁先生﹐名宗伋﹐字浚明﹐方以學行講授閭裏﹐伯父俾壽朋﹑率諸季負笈依其門。嘗有家問﹐督壽朋立志剛遠﹐慕先生﹐暑毋晝寢﹐羣居起敬﹐忌苟同俗﹐且曰﹕汝前報吾﹐苟且學作文字。君子無一忘敬﹐苟且何等語﹖後不得復爾。壽朋學勇進矜式﹐後來諸長者相會﹐曰﹕萬金可有﹐孫壽朋不易得也。壽朋早沒﹐先生孤童自立﹐學成益光。先生之學﹐本末有序﹐始終可考。以先聖爲師﹐暑日拜先聖文﹐永感悲思﹐每旦誦孝經一通。著日誦孝經賦﹐不惑佛老﹐不諂鬼神﹐不好禨祥﹐不事方術﹐不信陰陽地理之書。著卜葬說﹐慕司馬溫國公未嘗妄語﹐追念伯父思望興門戶之意﹑伯兄提攜教育之恩﹐言輒流涕。逢諱日﹐臨祭祀﹐歔欷哀泣﹐終老不懈。𨿽簞瓢不給﹐而粢盛潔芳﹐薄薦必齋﹔衡茅不補﹐而塋屋繕葺﹐茂林勿翦。惇念族屬﹐平心正气﹐且教且勸﹐虔而嚴憚焉。少尙忠義﹐有憂當世心。弱冠寓林疃﹐聞徽宗崩﹐北望大慟﹐情發於詩﹐末云﹕常願吾皇不共天。閒語中原舊事﹐扼腕頓足﹐憤激作默禱六言﹕無一日敢忘君﹐以天下爲己任。但申麼麼之私﹐遠冀明昌之寢。其壯烈如此。幼學於定翁﹐定翁沒﹐持心喪﹐編其嘉言善行曰胡氏賢訓。每誦其徳﹐憂思感愴﹐如其思伯父伯兄。夫人之大倫﹐親也君也師也﹐三者隨力之所及﹐此非古之所謂躬行君子乎﹗年七十﹐仿程公太中珦自爲墓志。前卒一歲﹐季子奉安車丞海陵﹐神气瑩澈﹐膚澤不黧﹐樂飲劇談﹐龐眉皓然。人謂難老﹐而先生自言﹕吾日月近矣。爲詩往往多訣別語。歲十一月朔﹐扶杖瞻先聖畫像﹐泣曰﹕今而後不復得事先聖矣﹗自是果臥疾不能興。攺歲之旦﹐意少適﹐取琴鼓之﹐曰﹕吾其遂與琴別乎﹗越二十六日﹐疾甚﹐諸子泣進﹐曰﹕吾方澄心靜臥﹐勿亂我。明日熟寢覺﹐猶進粥。其夜復煮藥﹐屢請不答。將旦﹐命諸子扶坐﹐正色曰﹕聖人五十知天命﹐吾七十五矣﹐胡使我不知命﹐爲畏死戀生者乎﹖誦曾子易簣一章﹐及莊子虫臂鼠肝語﹐瑯然不差。移時病革﹐絕復蘇﹐命酌一卮﹐手自持飲﹐飲竟﹐曰﹕姑退﹐今日尙少延也。又熟寢覺﹐復起坐曰﹕吾無餘念﹐獨二孫未名。撫二孫命之名﹐而目諸子曰﹕善教之。旣則微笑曰﹕吾眞無可言矣。命旋席向仍寢。晡時﹐縣長官主簿問疾﹐舉手別曰﹕气盡則止﹐願加愛焉。日暮﹐气寢微﹐遂終官舍。淳熙十五年戊申正月甲子也。嗚呼﹐觀先生死生之變﹐可以驗平生之學。信本末始終不誣矣﹗初﹐有田三十畝﹐娶同縣張氏﹐得奩資十畝﹐伏臘不贍﹐常寄食﹐授書助給。中年﹐三兒浸長﹐謝主人歸﹐訓家塾。久之大困﹐喪其土田﹐然猶損衣輟食﹐以周旋姻親之急。不事請謁﹐不營錐刀﹐忍窮如鐵石。非其義﹐饋之不受。爲子求婦﹐皆故人寒士之女﹐曰﹕吾方以禮訓吾家﹐使婦挾富﹐則閨門何觀﹖不如兩窮之相安也。諸子壯﹐有過﹐撻罰不少假。子婦諸孫﹐下逮僕妾﹐進退有時﹐少長就列﹐凜如也。平居愷悌慈恕﹐恩意浹洽﹐使人必知其勞苦﹐察視寒暖饑飽﹐盡其情。家政𨿽細事薄物﹐動有繩約。獨米鹽出入用費盈縮﹐告事而已﹐不苛詰責。未嘗與人爲怨﹐聞一善﹐輒記錄﹐稱道不置﹐終不及人之惡。其教學者﹐懇懇如己子。家貧無書﹐自諸經正義﹑諸子書﹑戰國策﹑西漢晉南北隋唐五代史﹑百氏文集﹑異聞雜說﹐悉手鈔﹐或刪其要語﹐楷書細字﹐無點畫稍惰﹐年四十餘﹐不事科舉﹐晦迹不入都邑者三十餘年。晚隨季子就養﹐所至謝客﹐澹然翻書自娛。詩文數十卷﹐號雪齋野語﹐皆有徳者之言也。年七十﹐逢壽聖慶恩補承務郎﹐後二年髙宗再慶﹐進承奉郎。終之年九月辛酉﹐歸葬捨南燭溪湖之濱﹑潘山之塢。三子﹕應求鄕貢進士﹐次應符﹐次應時﹐文林郎泰州海陵縣丞。女一人﹐未嫁而夭。孫男﹕祖佑﹐祖詒。孫女五人皆幼。煥尉上虞﹐始識先生之季子﹐見其資端而秀發﹑知非而攺過﹐起而問其原委﹐乃謂子曰﹕吾伯祖開吾家儒學之端﹐吾伯父植立爲儒之業。今我父指前人誨我﹐恐恐然未知其不負也。甲辰歲﹐始得拜先生於牀下﹐闊略行輩﹐貶損名徳﹐進煥而教之。視其貌如野鶴孤云﹐灑然不受世之塵也﹔察其意慊然未始自足﹐講學進徳﹐斃而後已也﹔聽其言如五穀之飽人﹐浸浸乎手足服禮﹐耳目端靜﹐使人不能自已也。使稍見之用﹐趨死不顧利害去就﹐白首耆艾﹐喟然動眾心﹐誰能屈之﹖惜也時命大繆﹐成於其身﹐善於其家﹐達於鄕而奮發乎後昆。爲爾諸孤﹐將請於晦翁朱先生銘其墓。不鄙煥委狀其行﹐遂次第

書之爲狀。八月十四日從政郎充兩浙東路安撫司幹辦公事沈煥謹狀

淨慈寺記

奉化縣治之西六十里﹐有佛宮焉。按圖志﹐唐乾符六年所建﹐院有故籍。又謂始於石晉天福五年﹐他無考證。自天福庚子逆數而上﹐適周一甲子。圖經流傳﹐不應無據。院初號仁王﹐其錫名淨慈者﹐本朝治平二年也。淳熙戊申﹐裏之父老告於州曰﹕淨慈爲剎﹐實明﹑越﹑天臺三郡田夫野婦遠近老稚﹐奔走徼福之地。山無常產而地少﹐朝晡稻蔬之供未始告匱者﹐實賴山王陰率潛化﹐若有人從空中告語相勸導者。凡粟米豆麥布帛絲麻薪炭菜果﹐隨闕而應﹐不求自至﹐傾甕倒囊﹐負擔挾篋﹐牽聯號呼﹐累累而來。捨其有而求所欲﹐無不響答。比年主丈室者行業不孚﹐禱祝弗應﹐裏多疵癘﹐人心累驚。願更擇有道行者居之﹐以妥慰山靈﹐而加惠一方。邦君吏部侍郎嶽公從之﹐悉召州之名剎育王天童而下﹐十有六主首﹐俾通選一人﹐得今住持師宏﹐臨江人﹐嗣法佛照禪師。始至﹐周視庭宇﹐喟嘆荒蕪。眾相與畢力支傾補罅﹐規恢隘陋。甫期月﹐百堵徐興﹐法堂淸嚴﹐以祇演佛事﹔僧堂奧敞﹐以休處朋徒。且過接待之寮﹐辟而新之﹐以安適來者。度僧有庫﹐會浴有室﹐鐘魚震響﹐艸木蔥茂。叢林規制﹐大略具體。宏師以書來乞記其事﹐余觀人之一心﹐精誠所達﹐𨿽天髙地厚﹑豚魚細微﹐金石無情﹐有感必通﹐況數椽之興廢﹖於是心苟存鬼神其相之矣。𨿽然﹐天下之事﹐其將興也﹐責於己﹐求於心﹔其將壞也﹐聽諸神﹐歸諸天。古今一軌。宏師能充此心不倦﹐則道俗丕應﹐興起法席﹐蓋未艾也。不然﹐徒日燃燻瀹供﹐而神不我孚﹐吾恐山王去之遠矣。書以遺之﹐使刻之山中。若夫自漢以後﹐佛法入中國﹐四民風靡﹐競求福利﹐上之人往往多倡導之﹐其來已久﹐豈特一淨慈而已哉。民生不及三代遠甚﹐其本安在﹖宏師不求餘言﹐姑置勿道。獨識其所以振作頹廢之槪如此。紹興攺元八月記

竺碩夫墓志銘

君姓竺﹐諱欣﹝頎﹞﹐字碩夫﹐明之奉化人也。竺氏先世服田﹐君亹亹篤厚﹐鄰里稱善人。遣其子大年從遊﹐他日喜而語舒廣平曰﹕諸子自得師﹐粗厲之習變而爲儒雅﹐暴慢之气轉而爲溫厚。非曩日比矣﹗家法整肅﹐鄕人皆化之。

﹝案﹕奉化縣誌竺大年傳﹕父頎﹐字碩夫﹐亹亹篤厚﹐鄰里稱善人。又云﹕家法整肅﹐鄕人皆化之。注云﹕歷志參學案及沈端憲撰竺碩夫墓志銘。宋元學案竺大年傳﹕黃梨洲﹕竺氏先世服田﹐大年之父竺頎始遣其子從師﹐他日喜而語舒廣平曰﹕諸子自得師云云。蓋本墓志。今端憲所撰原文旣無可考﹐而得於奉化志及學案者止此。又案﹕志旣云參沈端憲撰竺碩夫墓志銘﹐是奉化志初成之日﹐猶及見端憲文集五卷之存也。﹞

定川遺書卷二宋鄞沈煥叔晦後學鄞張壽鏞輯

訓語一

吾儕生長偏方﹐聞見狹陋﹐不得明師畏友切磋以究之﹐安能自知不足﹖前無大敵﹐短兵便爲長技﹐甚可懼也。

學者工夫﹐當自閨門始﹐其餘皆末也。今人驟得美名﹐隨卽湮沒者﹐由其學無本﹐不出於閨房用力焉。故曰工夫不實﹐自謂見道﹐祇是自欺。

晝觀諸妻子﹐夜卜諸夢寐。兩者無媿﹐始可言學。

啜菽飲水﹐貧寒所不免。惟盡其歡則可。盡歡二字﹐學者當熟味之。

嬰兒戲於親旁﹐呼之則至﹐撫之則悅﹐了無間隔。學者此心常存﹐可謂孝矣。

錢盡再來﹐事幾一失不可復得。李宰相絳之言也。

吾儒急務﹐立大本﹐明大義耳。本不立﹑義不明﹐𨿽討論時務條目﹐何爲﹖

學者無以精神凋喪於陋巷偏僻之習。

晦翁是進退用捨﹑關時輕重者。且願此老無恙。

﹝案右九條﹐全謝山錄袁正獻公所輯定川言行編﹐載入宋元學案定川學案。後一條載入晦翁學案﹞

訓語二

天子必有諫官﹐今世牧守遂無諫者。天子不得自行一事﹐而牧守皆擅喜怒﹐無敢問者。錄事參軍﹐自漢至唐﹐事掌彈劾。此職可復修也。

道徳仁義﹐渾然無偏倚之謂成。楊墨之仁義﹐去道徳而言之也﹔老子之道徳﹐去仁義而言之也。二者皆有獘﹐以執一偏﹐不知禮也。道徳仁義﹐理一而名二﹐體同而用殊。

各行於其所當行﹐而不偏於一曲﹐非禮不能也。

朝廷之上﹐不言功名之大小﹐則問官爵之崇卑﹑利祿之厚薄﹐此何等風俗哉﹖今公卿大大在朝之士﹐所言者皆禮﹐問者以是﹐對者亦以是。可見禮樂明於上﹐風俗厚矣。

義是禮之變﹐等是禮之常。於坤乾觀變﹐於夏時觀常﹐非聖人孰能觀之。

禮行不是行禮﹐我與神有二﹐不可謂之行。聖人之誠﹐足以感神而無間﹐故無往而不得其所欲。

﹝案右五條﹐見王雘軒宋元學案補遺。第一條錄叔晦語﹐第二至四錄定川經說﹞

訓語三

自以資稟剛勁﹐非所以歡庭闈。痛自砭劑﹝﹖﹞﹐大書祭義﹕深愛﹑和气﹑愉色﹑婉容數語於寢室之壁。

訪求版籍﹐得之胥吏家﹐曰﹕是政本也﹐而此曹私之﹐不謹堤防﹐何以經久﹖

或謂﹕姑安職﹐何行道﹖爲太息曰﹕道與職﹐豈有二哉﹖因發策諸生﹐稱孟子之言曰﹕立乎人之本朝﹐而道不行﹐恥也。今赧然愧於中者﹐可無其人乎﹖

謂其友曰﹕吾豈不知詭隨苟容自取光寵哉﹖吾朝夕兢兢﹐淪胥是憂﹐故不爲也。不愧友朋﹐去無所恨。

幹辦浙東安撫司公事﹐帥屬少事。同列頗以閒冷自逸﹐因曰﹕設官分職﹐安有閒冷者﹖

作永元﹝思﹞陵﹐百司次捨﹐供帳酒肉之需﹐州縣奉承不暇。因曰﹕國有大戚﹐而臣子宴樂飲食自如﹐安乎﹖

移書禦史曰﹕修奉大事﹐宜先治喪紀喪。紀著明﹐人心曉然﹐知君上典禮之重﹐貪求自息﹐科擾自戢﹐可不煩彈治而肅。

浙西帥知其貧﹐欲饋之丰﹐因所厚者言之﹐曰﹕受則傷義﹐拒則違俗﹐以旣歸告之其可。卽日出郊。

官會稽時﹐故人典方面者贈以白金﹐反之﹐曰﹕向也閒居﹐賜何敢辭。今祿矣﹐義無兼受。

每稱陶靖節讀書不求甚解﹐會意欣然忘食。此眞善讀書。

﹝案右十條﹐見袁正獻公撰行狀﹞

訓語四

爲學錄﹐同列率不敢與諸生語。喟然嘆曰﹕將不知﹐兵不知﹐將﹝﹖﹞情意不接﹐不可之大者。

嘗爲司業言﹕學職﹐諸生之表﹐非其人不可。司業答以格法。曰﹕苟用格而已﹐一胥吏足矣。

初與司業爭﹐或謂司業深情厚貌﹐宜少防之。曰﹕司業遇我厚﹐豈敢逆詐哉﹖旣得罪﹐乃知下石者不獨一人﹐司業與焉﹐曰﹕果厚貌深情乎﹖亦無怨也。

居太學﹐語人曰﹕天子學校﹐當隆師親友﹐循規蹈矩﹐以倡郡國。

﹝案右四條﹐一二見鎭海縣誌本傅錄袁正獻公撰言行編﹐三見宋元學案本傳﹐四見寶慶四明誌本傳﹐錄自周益國文忠公撰墓碣﹞

