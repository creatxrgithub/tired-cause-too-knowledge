寧澹居文集

﹝明﹞方大鎭撰

方大鎭字君靜﹐萬曆十七年己丑進士﹐除大名推官﹐擢江西道禦史﹐遷大理寺丞﹐歷左少卿﹐有《方大理集》《田居乙記》四卷﹑《寧淡居文集》四卷。

●目錄

序

卷之一

奏議﹝一﹞

卷之二

奏議﹝二﹞

卷之三

議篇

序﹝一﹞

卷之四

序﹝二﹞題

跋雜著

附

方魯嶽先生寧澹語

●寧澹居文集序

千古道統楊子以爲孟軻死不得其傳而後人亦謂有宋諸儒始繼緒維璉嘗疑此語爲不然夫孔明戒子一書所稱學須靜才須學澹泊明志寧靜致遠之說非卽主靜無欲之謂乎濂洛宗旨似巳先揭於漢矣學爲眞儒之學故其才爲王佐之才元儒劉因有慕斯訓齋扁靜修而桐城魯嶽方先生又撮寧澹二字以名居其見一也憶昔天啟癸亥璉官職方得與先生嗣君潛夫爲僚友因謁先生目擊而道存其時權璫漸肆祖宗成憲�亂先生疏請經筵講求典故語至懇此正格君救時一良劑權璫不懌矯旨嚴厲先生拂衣歸迨後璫焰大張璉亦被逐南還再謁先生於桐城而先生酌酒歌詩颯有浴沂風雩意且得詳讀先生篋中稿精無倫大無外大抵博觀泛取證入精微而於儒釋王霸之分途古今諸儒之語錄剖析極眞至提性善爲宗以教學者則又千載洙泗嫡系哉蓋自鵝湖分派以來朱陸之學儒者兩尊之然終不能左朱而右陸則以朱之可兼乎陸也及姚江良知之教出而尊陸者漸詘朱然吾終不敢謂陸之可加乎朱也姚江欲人速見其心體以脫言語文字支離之障誠是簡易一捷法然儒者經綸三才空守此心遂已乎卽姚江亦豈能廢孔子聞見擇識好古敏求一段工力乎學古有獲著於書多識前言往行著於易顏孟上根人由博反約而謂朱之竆理格物爲支離一切可廢豈良知物理有兩耶余嘗曰陽明之學忠孝有用聖學也而其所以教人者則非聖學全局也卽無善無惡之語亦費注疏心統四端善豈無耶若謂有其善喪厥善又何淺也豈若先生之以止善爲宗明白直截可使學者盡可實詣哉先生韻言豪邁似邵康節文章根本六經似曾子固一生難進易退蕭然一室抱膝長吟則武侯隆中澹泊寧靜之气象而海內共卜王佐之業者璉讀先生書見決矣識者當不以璉爲阿好也

崇禎元年首夏之吉豫章鄒維璉頓首拜誤

●寧澹居文集卷之一

皖桐方大鎭君靜甫著

奏議﹝一﹞

請蠲兩浙商竈課稅

白糧免徵鈔料

查勘白糧請卹﹝紀事﹞

○請蠲兩浙商竈課稅

題爲兩浙商竈困憊巳極課稅辦納孔艱懇乞聖慈特下蠲卹之令以寬民力以裕邊儲事臣惟國家九邊軍餉彊半取給鹽課所倚辦而轉輸者惟二三商竈寔奔走之故商若竈畢力以奉功令無敢逋負國家順時體情以卹商竈無有額外催科繹騷之擾此兩利之道也有如橫徵加派以困之於內旱熯水溢以迫之於外膏髓虛竭皮骨空存民命孔棘課餉並虧此兩危之道也安得束手坐視不一冒罪請於皇上之前浙自萬曆二十七年姦弁髙時夏姿奏餘鹽煽禍肆毒商民解體莫必其命幾釀不測之變當時鹽臣剖心膽敝唇舌爭之而不可得幸皇上威靈赫奕洞燭姦欺遂兪鹽臣之議增加二萬六千兩號曰新稅其中臣等衙門節省湊合僅可一千二百兩而派之商引及於竈戶者則二萬四千八百有奇此外土宜鋪墊之費不與焉總以明旨旣嚴中貴又厲益彊捺竆民以從令實非出於中心之樂輸也弟行之業已八年餘矣臣謬督玆役自宜循仍舊貫將順之不暇徵解之恐後何敢再置一喙希覬浩蕩之賜然臣職在此目擊災傷之至商竈之重困不以此時叩閽瀝誠爲諸窮苦者請旦夕之命臣懼溺職非皇上所以任使臣之心故不避斧鉞之誅輒敢上請其說益有四焉一謂民瘼之當軫也書曰民惟邦本本固邦寧傳曰如保赤子心誠求之浙之商若竈皆陛下赤子世豈有父母而置赤子於度外者益兩浙諸商與兩淮長蘆河東等異所挾者錙銖所競者刀錐原非巨室大家千百萬者之蓄也其鹽皆出煎熬爲力甚勞爲利甚鮮而瀕海沙場又疊爲風濤所噬囓諸竈丁十室九空非復國初繁殷之舊也自十六七年大祲以來物力益耗卽歲課十四萬兩極費追呼極費區處或取給於三年後之餘鹽預行控括或那借於五年前之庫價明與賖欠東支西吾卯額寅解歲歲相仍瘡痍未復臣初至此切以爲徵解規商民積苦恨力不能與之更始再加新稅徵而又徵如久病之夫四肢百骸尪嬴已甚不餌以參術扶以膏梁而且奪之依食迫之勞役其不顚僕而直僵者有幾皇上忍以此憔悴之商若竈盡驅之顚僕直僵之地不一引手捄當不其然此臣所爲請者一也一謂天災之當卹也自臣去年六月入境徽嚴諸山水滔天飄沒田廬民胥及溺而夏季掣運船鹽如吳大有等抵於屯溪地方踵入波濤汜濫之中化爲烏有惟環運司號泣臣恐啟其幸心曲加撫慰載諭安業乃該司秋運卽缺額三千三百申臣多方湊處苟完起解不意自秋䢐冬自冬入春雨澤復靳河流斷絕如松江之下砂杭州之仁許二場龜坼尢甚地勢髙亢嚴檄道司府縣踏勘疏浚岡所施功竈積無售之鹽商絕轉運之路又環向臣泣訴今春額解不知何以辦納嗟嗟正課醫瘡新稅割肉已痛楚之莫加馮夷肆凶蘊隆作祟又虐熖之轉熾事勢迫鹽務艱難莫有過於今日詩曰天降喪亂饑僅薦臻又曰啜其泣矣嗟何及矣當斯際也災傷之不能彌禍患之不能捍猶然笞爲長計繭絲爲良謀丰惟得罪於百姓實於天心仁愛之道亦大刺謬不然豈聖主所忍聞且見哉此臣所爲請者二也一謂祖制之當守也國初鹽法取之商者極薄而獲利於商者極厚每鹽一引計輸邊粟二斗五升取之何薄也然諸商以爲利遂不吝財力廣招遊民懇邊地藝黍粟粟多價賤每擔不過銀二錢故大司農會無轉餉金錢之費而塞下之倉庫實士卒飽絕脫巾而鼓超距夷馬不敢南牧是獲利於商者厚也自主計者更其法以銀代栗輸入太倉轉而之邊每鹽一引課銀四錢二分或三錢五分諸商頗便遂輟耕稼歸邊地荒蕪至於粟石直銀數南不十倍湧貴於前矣邊軍不能自給悉仰資於太倉太倉亦不能給乃起餘鹽之例取之商者日重輸之邊者日繁而邊軍之爲食愈不給至於近日商亦重困不給矣大司農於內缺鹽課至百萬於外缺邊餉至百三十餘萬日煩奏請厪皇上三陲之憂實鹽法更獘至於此極也今縱不能追復祖制獨不宜仿其遺意稍示寬商之令詩曰率由舊章不愆不念今舊章之不由又從而悖之徵餘鹽之課再徵餘鹽之稅削鐵鍼頭剝皮枯樹於是有喪貲者有徒業者有抱頭而鼠竄者商籍寥落竈籍亦然若不及時調停節制挽江河日流之勢竊恐困累之極不惟新稅難辦且並正課而虧之如國事何此臣所爲請者三也一謂聖徳之當昭也昔魏公子成父言於文侯曰天子藏於四海之內諸侯於境太夫藏藏藏於其家士庶人藏於篋櫝非其者不有天災必有人禍文侯喟然嘆曰善臣每見此語未嘗不掩卷而斂○也是以投珠抵壁惡衣卑宮捐山澤盡溝洫古帝王豈不知積貯之爲大計而闊略是迂有子曰百姓不足君孰與足語云皮之不存毛將焉附故治世則有罷露臺之令有賜民田租之詔衰世則有鹿臺有鴻都有瓊林大盈封樁治世貧於上而富於下而上乃不貧衰世富於上而貧於下而上乃不富不富者○之招而災之媒也皇上聖神方隆二帝三王之徳豈出漢文中主以下十餘年爲此礦稅之務益無日不有者內庫查收之旨無乃迹於末世之習躬士庶人之行乎卽兩浙新稅二萬六千在皇上不過九牛一毛太倉一粟在商若竈則脂膏所關身家性命所系計已解進八年亦旣二十一萬有奇矣中間不知經幾敲朴破幾家業喪幾身命然後入充內庫又不見皇上發之大工之用如撲滿然臣竊爲公子成父之慮故願皇上慨然蠲卹昭聖徳以光天下此臣所爲請者四也臣小臣也不知大計然言臣也亦不知所諱又鹺臣也故得言鹺稅𨿽奉明旨大工完日卽行停止非不可少緩須臾以承徳意但

赤子靡有孓遺遙望恩澤不云霓故願早停一日則一日之賜早寬一分則一分之惠也玆者內臣孫隆奉命還朝瞻天有日且彼居浙久知浙事最悉皇上試召而問之則數年徵解之苦情去歲水旱之疊災當不能不爲皇上僃述皇上惻然垂聽當不能不爲國計邊儲動湥長之思速轉移之術矣伏乞敕下戶部將兩浙新增稅課二萬六千兩內除臣等衙門節省一千二百兩仍舊解進其餘加派商竈二萬四千八百兩特賜罷免或以大工未完先準暫免一半則奄奄待盡之民胥沐更生之慶不惟感恩圖報益有助於邊儲而聖徳昭明與天無極於祖有光臣不勝激切吁禱俟命之至

萬曆三十六年正月二十二日具

○白糧免徵鈔料

題爲白糧解戶苦情已蒙聖明垂鑑卽今起運屆期謹摘沿途積獘乞賜酌議裁革以蘇重困以成徳意事臣接邸報見戶部一本目擊白糧遲慢之故解戶艱苦之情敬循職掌條陳末議以重內供以蘇民困事先該光祿寺寺丞徐必達條陳浙江嘉湖二府白糧十一獘題奉聖旨這所奏白糧苦累已極所有水腳如何濫充別費相沿積獘著該部嚴行禁革其餘各款俱查議來看戶部知道欽此該本部復議各款內開白糧事務悉聽巡鹽禦史催督又云事在彼中再聽撫按從長計處業聖旨俱依議行欽此臣惟時艱民瘼聖哲之所隱也補偏捄獘當官之所急也白糧一事上厪嚴旨慨○部議欲與浙民更始徳於下者臣嘗容訪白糧解戶之苦大都二端其一在未解之前苦於水腳之侵分其一在旣運之後苦於關津之多故水腳侵分之獘近在地方臣等力得而控之而關津多故之獘遠在道路臣等口得而言之力不得而袪之矣臣去年入境開之今操江都禦史丁賓之言前按臣楊廷筠之條議從撫按後詢此白糧檄行道府縣彷佛先臣周文襄立法遺意則謂官戶不得就白避漕而悉委之兌軍則謂民戶易爲微輸無豪奴悍僕抑勒把持之擾而悉歸之於白則謂本戶坐厫兌白如其不足挨撥鄰圖殷實之戶以爲幫補則謂今歲輪漕來歲輪白使無偏累不平則謂每船正解二名另立散解四名津貼銀八十兩而民且相安則謂姦徒假條陳而阻撓者必罪無赦積棍包攬而桂欠者必罪無赦總書受賂而私派糧裏避役而買免者必罪無赦於是各長令殫心計劃努力劻勷𨿽規式沿習不必盡同要皆興利除姦並見施行顯有次第惟水腳一節尙有待焉益水腳者每正米一石加米一石一斗六升名日春折再加一石六斗折銀八錢或九錢以充船車諸費內光祿寺米再加五分名日水腳向時管糧諸臣因公用未有編派亦嘗取辦於此然猶未甚也惟埠頭之抽分歇家之扣除總催之灑派種種獘端不一而足故船戶未行而水腳已亾其十之四五矣今部臣張京元奉揚功令出示布告將原編水腳盡給解戶卽一魚一疏一筆一札毫不以煩諸民可謂苦節勵行美意良規其在道府部運等官而下靡不兢兢奉三尺惟謹而凡埠頭歇家總催諸姦釐革殆盡是侵分水腳之獘所謂近在地方臣等力得而控之者也乃若關津道路之獘臣召經知解戶細詢其狀則已自南而北有滸墅關納料之稅有揚州鈔關驗契之稅有準安工部板閘納鈔之稅有淸江浦戶部納鈔之稅工部抽單之稅有徐州戶部報艙口之稅普寧店之稅有臨淸納鈔納公堂之稅有廣安居之稅有工部領磚之稅有丁字沽皇店之稅巡檢司追納底載之稅計每船費銀七十餘兩而臨淸一關尢甚焉此外又有新河倒班雇募短纖撐夫之苦有臺兒莊濟寧南旺袁老口阻淺起剝之苦有河西務另雇民船倍出水腳之苦有王家務遇凍賃房頓米船運狼籍之苦有起車陸運倍出腳價並車夫偸盜之苦有徳州河西務等處皇店歸票勒索之苦有軍船淩擠暑雨蒸折之苦有交納供用庫光祿寺保識多索使用及勒耗米之苦有交納祿米倉篩頭歇家長班拏椿掣斛之苦有南北十五衙門批回投銷守侯畱難之苦計每船又費銀三百餘兩總之二項所費層見疊出剝膚吸髓痛入膏盲而雇船雇夫與席艸包索飯食神福一切諸費又不與焉益白糧一船負富戶之虛名到處以爲奇貨而漁獵之不厭在上在下不惟不體念且加齮齕也所謂遠在道路臣等口得而言之力不得而祛之者也然就二項而較之如剝淺上納等費𨿽云不貲然皆其勢之不得不費而無可柰何者若滸墅以北諸稅則多寡無關成數增減烈以徼恩此而寬卹一分稍蘇其力儻亦探病藥石而庶幾其有瘳乎今若不察道路關津之獘爲之區處而但於地方議津貼議攺造喋喋不休是地方施之於糧解者日彌厚而糧解施之於道路關津者亦日彌厚漏巵尾閭終無補於糧解之毫釐而牟食繭絲徒有損於地方之什伯矣何以起吳越之於溝中而稱皇上旨也往者諸臣有創造官船之議有官爲代解之議有附搭漕船之議此三議者皆爲白糧凋瘵至計然無一歲不商榷而未見之行事則事難創始尢難圖終言便者僅十一言不便者十而九也臣以爲民船民運相習相安不必紛紛另有更議但於其中加意設法去泰去甚所謂養木者摘其蠧牧矣者汰其敗羣斯亦可矣今日之爲白糧策者獨有禁水腳之侵分裁關津之浪費兩者最爲急務夫關津諸稅國課攸系豈得少徇下情輕議免徵但臣查題準事例白糧船許帶土宜四十石經過各關查有例外夾帶入官驗無多餘實時放行夫使其果有夾帶之貨此正宜歸例沒入以繩其營私欺公之罪何可議免惟是前項所稱各稅者乃稅船非稅貨也旣已查無例外之貨豈宜更徵例內之船故可議免也龍袍進鮮二船俱免徵謂其爲上供而寬之也漕船亦免徵謂其爲官船而寬之也今白糧所載實上供之需而猶以爲民船一一加徵不得比於漕船蒙寬卹之惠彼且櫛風雨犯波濤急公家之恐後此疑爲經營爲貿易必浚其錙銖而惟恐其漏遺彼且割心割肉自分破產蕩家以當庶人之義而此目爲千倉萬箱可囓可噬疊收而不少減無乃偏枯不仁之甚乎故臣願借龍袍進鮮漕糧三船之例並此白糧而免其徵也或者曰徵者徵船戶耳不知官徵船戶船戶徵解戶如斧鑿之於水遞相食也故寬船戶者正所以寬解戶也或者又曰人情趨利若水儻用千料巨艦彊半私載以覬漏稅柰何臣則以爲船料大小必不能一律而齊但以其責屬之部運同知通判等官嚴稽之於先覆驗之於後不使四十石之外更有長物可也普天之下莫非王民亦莫非王臣以王臣治王民何分畛儻關津地方當事諸臣各遵皇上嚴旨略加體惜何姦獘不可除何民困不可蘇然非仰藉天語丁寧部議諄懇則地勢療廓人情參差終成麵餅塵羹徒托空言無禆實用卽今部院咨箚𨿽未至而屆此白糧起運之期臣愚遙慮道路關津復蹈故轍無以將順皇上矜憫之徳意輒諏咨輿論繆綴短疏以俟采擇如此伏乞皇上省覽霈然下徳音敕戶部速加查覆於三十五年白糧部臣張京元催解奉報並咨工部各行文關津諸臣知會同心一體凡遇浙直白糧船到日查無例外夾帶則料鈔等稅一切免徵更爲加意禁戢姦徒欺騙諸獘予之蘇息勿令耽延若各船回南或攬私載則又當以例徵不得希法外之惠著爲定例永遠遵守其餘各款目中如造官船先起運比批銷帶絹布諸事或便或不便仍聽地方撫按從長一一計處務以宣皇仁而裕國儲斯補偏捄獘之一策也臣不勝惶悚激切待命之至

萬曆三十六年四月十五日具

○查勘白糧請卹﹝紀事﹞

題爲東南洪水重災已蒙聖慈垂惻謹循職掌遵成例查勘白糧請卹事宜懇乞敕部破格酌議以布皇仁以拯阽危事據直隸蘇松兵糧道副使李石諫呈稱蒙臣憲牌歸得本院奉都察院勘創新遵欽依兼管白糧此上供至重之務部議嚴解之初事𨿽創始法宜詳愼業已牌行該道酌覆舉行去後但今水災重大具徹聖聰一應起存錢糧並經另牌查勘本項白糧𨿽不可輕議然於其中應否請卹相應專勘爲此行道卽將蘇松二府屬州縣勘實災傷幾分所派白糧另款摘出逐一酌議要見款中何項或可攺折何項或可停緩何項仍舊徵解各要援引事例的確務與災傷相符不得以輕作重以少作多妄生希覬事關題請務要倍加詳愼作速議報遵該本道行據蘇州府知府趙世祿勘得太倉長洲吳縣吳江常熟昆山嘉定七州縣俱被實災十分議將該府萬曆三十六年白糧共六萬四千三百八十六石三斗五升七合內以供用庫內官監酒醋面局福府等府各稉穤米俱乞破格停徵光祿寺稉穤米盡行全折每石折銀一兩府部院等衙門八分糙稉米每石折銀七錢仍乞一槪破例停徵松江府知府張九徳勘得華亭上海靑浦三縣俱被實災十分議將該府本年白糧共四萬八千九百二十石一斗二升八合內以供用庫酒醋面局各稉穤米俱乞攺折光祿寺稉穤米一槪全折每石折銀一兩府部院等衙門八分糙稉米每石折銀七錢並乞停徵各報到道看得蘇松二府北運白糧每歲共輸一十餘萬石往值丰年小民猶且輸納不前有司尙煩追呼箠楚之苦今歲水患異常詎獨目今野無靑艸而桑田變海前項糧米從何措辦非曲爲攺折停緩恐此孓遺之氓非井槁於一決有逃死於四方已耳而賦終不可完也旣經二府議詳合呈具題將該年應運白糧盡從攺折仍行停緩又據常鎭兵糧道按察使兼右眾議蔡獻臣呈稱蒙臣前牌行據常州府署印推官錢時勘得武進無錫江陰宜興四縣俱被實災十分議將本年白糧共四萬六百五十六石八斗八升九合內以供用庫內官監福府等符各細稉米犧牲所穤谷準糙米俱乞攺折五分徵解光祿寺稉穤米盡行攺折每石折銀一兩府部等衙門八分糙稉米每石折銀七錢俱侯下年帶徵具報到道看得前項糧米上之爲上供之需次之爲各王府之用又次之爲在京各衙門官員俸米之數均不可缺但今歲重災備辦不前決穤米一項丰熟之年間奉部箚坐派折色二分尢應減免以蘇疲困合歸府議呈乞主持以徼曠蕩之恩活此一方災民也又據浙江布政司經歷司呈奉本布政司右布政使洪啟睿箚付蒙臣前牌行準分守杭嘉湖道左眾政李長庚嘉湖兵巡道副使周著回稱會同行據嘉興府知府宋師程勘得嘉興秀水嘉善平湖崇徳桐鄕六縣俱被實災十分海鹽縣被實災九分議將本年白糧共四萬一千三十四石六斗九升一合內以供用庫酒醋面局各稉穤米歸舊徵解光祿寺稉穤米盡行攺折並乞停徵湖州府知府陳幼學勘得歸安烏程長興徳淸武康五縣俱被實災十分議將本年白糧共二萬五千一百六十五石三鬥八合內以供用庫酒醋面局各稉穤米特請破格議處暫行攺折一半光祿寺稉穤米乞行全折歸會計事例白稉每石折銀一兩白穤每石折銀一兩一錢仍乞停徵各報到道會看得地方災傷往歲閒罹未有如今時之甚況白糧一項非東吳西浙之米不可充也非見年新熟之糧不可解也玆災連浙直四境不毛地無所出卽敲朴徒勤脂膏盡罄委應破格攺停依歸二府各原議移覆到司看得浙西水災自夏入秋霪雨泛溢春花稻粟皆屬不天當斯之時卽無例尙欲控乞況先年成例具在本司目擊地方之憂萬有不可巳者相應歸議呈乞本院題請各等因呈詳到臣竊聞天下有非常之災則望皇上以非常之恩今夏蘇松等府棋被洪水其懷襄昏墊之狀仳離啜泣之情載在撫臣及臣疏中一字一淚具徹聖覽卽今秋湥巳逾兩月而太湖濫泛水退不及三分民間田土猶然匯爲巨浸阡陌不辧來耜莫施卽有一二勉彊補蒔之家而秋後之苗未知收成何似卽稉禾且在有無之閒而穤禾亦復置之無有矣於是米價日貴民不聊生父老相傳校之萬曆十七年旱災猶加數倍荷蒙皇上以蠲賑攺折之議責之戶部而戶部以查勘之事責之撫按業巳檄行司道勘實被災分數分別蠲賑停折錢糧次第具奏臣似無庸贅者惟臣所督近日白糧最爲喫緊因該部議以十二月起解嚴檄道府諸臣早爲區畫而道府諸臣疾首蹙額以爲災傷之極無米之炊今歲徵解萬萬不能如期當此時景臣巳憂心如焚猶然操一切功令督責鞭朴取盈常數不能爲皇上宣揚徳政則從臾充位義所不載夫白糧者上供至急之需東南至重之役緣饑民之故損及玉食之供爲臣子者囁嚅越趄而不敢輕議然臣以爲服禦者皇上之服禦赤子者皇上之赤子丰儉多寡惟皇上之一念取予損益惟皇上之一言或蠲或折或停轉移調劑固無難事何待臣子之請況玆五嗷嗷萬口自縉紳士夫以及軍民農隸或願皇上盡蠲白糧或願盡與攺折或願盡與停徵願望不一而有司爲民申請亦不一總以乞皇上非常之恩而臣則循職掌考往牒商確於撫臣周孔教甘士價按臣王基洪之議斟酌於司道府縣之詳勘總計白糧凡二十二萬一百有奇其額在供用庫內官監酒醋面局及福府等府拜犧牲所各稉穤米計一十一萬四千一百有奇向未議蠲免亦未議攺折今不敢爲難從之請以煩聖聽惟在光祿寺上白中白稉米並穤米計六萬六千四百有奇在府部等衙門八分糙稉米計三萬九千五百有奇此二項者例得議攺折又得議停徵今所徼恩於皇上則以二項一體全議攺折而並議停徵慰此百萬生靈待捄之望而巳臣查會典光祿寺稉穤米萬曆五年題準一年本色一年折色九年酌處每年上白攺折二分中白攺折一分是攺折之說業己著於方冊矣臣又查萬曆十七年旱災該部議光祿寺上白稉米俱全折每石銀一兩停侯下年帶徵中白半折五分五釐每石銀一兩其府部等衙門糙稉米除二分折色餘八分俱奉特旨全折每石銀七錢是攺折停徵之說又見於近例矣使今歲之木災僅與十七年之旱災等則輿情亦安於往例不敢過爲希覬乃今勘實並報全災當校十七年之而推廣焉益白糧惟此五羣所產此災彼丰猶可互糴以運今五並災糴於何所況運者率滿三石七斗而致一石丰歲猶難何論歉歲計冬春之交且爲陛下辦供用諸項一十一萬四千一百有奇之米率費三十餘萬石民間必罄竭無餘猶欲○括其餬口之資盡輦而輸之京師此必不得之數也至於穤米尢復可緩彼小民饔餐之不繼安問酒醴田間穤禾不多種尙安問米此亦不得之數也故議於二項無論上白中白稉穤糙糧並求攺折則米少其半而運可早竣便一所編二項耗米車船腳力貼役之費悉皆可省便二民間可畱些微之米以濟饘粥緩須臾溝○又爲陛下辦來歲之供便三徵銀易於徵米有司得免逋負之罰且得專心招撫流移綜理荒政便四況五賦額最繁雜派多端當天下之半稍於此略加存卹所謂損一分民沾一分之惠便五臣故曰議攺折便吳越𨿽富然取給於米者常十之九米旣絕少銀何所出故撫按諸臣請內帑請畱關稅鹽稅請畱贓罰事例停織造工料凡以地方缺銀故耳今旣攺折二項之米當得銀九萬五千餘兩儻於此而停之侯下年帶徵譬之救燃者且以紓其目前之急爲用切爲惠湥臣故曰議停徵便臣等議及此者豈不仰體光祿供應之繁府部各衙門月給之費而非臆說也臣見光祿寺卿盧維禎嘗言本寺積余上供稉米可支十六七年翰林等衙門供給稉米可支六七年與其取盈歲額剩於浥瀾之地不若調劑攺折寬此災傷之民其論至確今該寺果有羨米與否臣不敢知然以重災之故暫攺折而量停一年夫豈無同心焉臣又見布政彭韶言在京在外官髙祿厚者當遞減皁隸以還官侍郎吳廷舉言南京官直堂皁隸各宜退出以資賑濟二臣皆先朝名卿而所言若此皁隸可減月米可知且巳丑有行之矣今以重災之故暫攺折而量停一年夫豈無同心焉臣所以冒昧繼撫按諸臣而請者旣據有成例亦酌於三臣之言及今日之便計也昔宋臣範仲淹曰自古國家皆有災異但盛徳善政及於天下人不敢怨則𨿽有災異而無禍變也其如徳衰政暴兆民怨叛故災異之出多成禍變也臣員侍從則願皇上盛徳善政光歸四海垂休史冊丰徒一米一金之爲計校不爲元元惜旦夕命故於米中權其有無而願攺折於銀中又權其緩急而願停徵也伏乞敕下戶部再加查議妃臣言不謬卽據例上請萬曆三十六年白糧內將光祿寺上白中白稉米五萬二千八百二石八斗九升二合白糯米一萬三千六百七十七石三斗九升行蘇松常嘉湖五府又府部等衙門八分糙稉米三萬九千五百八十一石四升一合行蘇松常三府通行一體全議攺折歸會計事例議定銀數暫與停徵俟三十七八兩年帶徵起解其耗米車船腳力貼役之費並皆免徵則五有災而不災東南可恃以無恐矣其供用庫內官鹽酒醋面局反福府等府並犧牲所各米共一十一萬四千一百二石四升七合俱應議歸舊徵解若復皇上垂念孓亦出自獨斷一並議攺一年又諸臣望外之洪恩而千古不朽之盛徳善政也豈惟疾苦之眾援濟於百死一生之中而聖明之頌超軼於咸五登三之上矣臣不勝激切吁天待命之至

萬曆三十六年八月初三日具

紀事

白糧兼督之命新下卽爲關津重稅之疏戶部覆允計每歲可省三萬金矣忽遇木災復爲此疏亦蒙部覆府部衙門糙稉如請攺折其光祿寺重攺二分統計本米耗米腳力貼役之費亦省金六七萬有奇此司徒趙公諱世卿及該司阮公諱以○之力也因爲紀之

寧澹居文集卷之一終

●寧澹居文集卷之二

皖桐方大鎭君靜甫著

奏議﹝二﹞

請謚從祀名臣

褒崇理學

福府莊田第二疏

進治平十二箴

附治平十二箴

○請謚從祀名臣

題爲從祀名臣謚典未○懇乞聖明及時議補以昭右文以弼至治事臣接邸報見禮部一本謚典愆期積餘五載敬遵明旨請乞會議舉行以申公論以彰激勸事奉聖旨謚號關系國是不厭詳愼其日久論定義當表揚及近年物故應否易名的都著分行訪單開具事實從公會議來看母得徇情濫舉子孫濫乞有負重典欽此臣竊窺皇上賜謚臣下必準諸國是明至愼也采諸定論明至公也際此盛舉在廷諸臣靡不獻議○采擇其近年物故大臣應得謚者如部所陳慮無不當功令仰副徳意臣至愚陋聞見短淺竊以從祀二臣爲請濟部議之所未及幸皇上垂聽焉先帝尊崇理學以尙書薛瑄從祀孔廟我皇上復采廷臣議以新建伯王守仁撿討陳獻章布衣胡居仁三人並從夫理學者國之所寶也自皇祖開基列祖紹流道化熙洽眞儒輩出至我皇上始以四臣應厥祀典可不謂作養之厚選擇之精而表章之盛歟乃四臣之中瑄以文淸謚守仁以文成謚獻章居仁則未蒙賜謚臣以爲祀與謚均盛典也其例至嚴然文武諸臣得謚者以百計其從祀者在功臣僅以十計在理學僅以四人計故得謚而不可得祝者有矣未有旣得祀而不可得謚者也今二臣祀而未謚似於盛典有關焉國制惟文武大臣例得請謚如瑄守仁爵至尙書及於封拜固與例合獻章止授檢討居仁止布衣此之於例似難逾格然謚者正爲賢者而設也二臣之賢不減文淸文成業以同升廡位並歆俎豆之榮何獨格於韋布遂靳易名之典臣查獻章師事吳與弼博綜經籍獨居小盧山默證大原致虛立本信戒愼恐懼之非偏靜養端倪齊上下古今之穿紐廓髙明之宇而洞豁無疑遊廣大之途而超脫不礙篤孝慈闈遂絕意於進取勉承召命卽連疏以乞歸出處之矩不踰義利之關尢峻益性靈之涵養旣厚而妙用之時出自圓也居仁操主敬爲宗旨勵躬行爲實地謂孝弟卽堯舜○事父不難嘗糞敬兄不懈白首謂謹獨最淡切則對妻子如賓客處家庭若朝堂斥二氏之非立判疑似析百家之辧細入毫釐主白鹿桐源之講席闡周易古禮之精微蓋踐履克篤於躬行而體認日深於心得也故獻章之學以悟入大都近於文成居仁之學以修入大都近於文淸並溯洙泗之源胥躋顏曾之室上以羽翼聖眞下以楷模世教此宜亟爲補謚以表斯文之英彰祀典之美者也唐制養徳丘園聲實並著則謚曰先生而宋賜徐積謚曰節孝先生林逋謚曰和靖先生又宋臣魏了翁任希夷請謚周惇頤曰元程顥曰純程頤曰正楊楝請謚羅從彥曰文質李侗曰文靖惇頤官不過虞部郎中顥不過禦史裏行從彥不過主簿頤以布衣薦爲說書侗則終於布衣者也廷臣請之當時允而行之故考之前朝賢者賜謚不問品位崇卑不問布衣徵士其名不列理學者有徐積林逋之例在其名列理學未經從祀者有羅從彥李侗之例在其名列理學巳入從祀者又有周惇頤程顥程頤之例在昭昭史冊並可援引況天朝崇儒遠邁唐宋而獻章居仁之補謚又寧可後於數臣者乎伏乞皇上敕下禮部再加查議灼知國是定論之所在博采確擬將陳獻章胡居仁補謚恭請上裁則聖神獨斷而一代之曠典聿昭儒臣表揚而百世之觀瞻在是矣

萬曆三十六年正月二十二日具

紀事

疏巳具政府葉公卽日與少宗伯楊公言曰此萬世不易之論也楊公欣然與儀制郎魏公具覆遂得旨準補謚陳曰文恭胡曰文敬蓋國朝布衣得謚昉於此矣

○褒崇理學

題爲懸乞聖恩褒崇理學以維風教事臣聞世道之升降本於人心人心之邪正系乎學術聖王在上哲相在列必講明學術以爲世道標必褒崇名理之臣以爲學術標其人存則﹖之簡用之典其人沒則進之瞽宗之議蓋人心同然風教攸關也國朝繼宋諸儒之後誦讀孟孟人人爭自濯磨號稱理學之臣斌斌輩出先帝拔其一皇上拔其三並與從祀其不在從祀之班而載在史冊如名臣錄者又若干人斯文之盛曷以加焉然徳本崇隆而位躋通顯例應贈謚其表章於朝爲力固易惟負盛徳而居韋布或抑在庶僚例難以表章於朝者則微顯闡幽不可不議褒崇爲風教地也臣竊見今天下以理學稱如吉安之鄒元標廬州之蔡悉紹興之周汝登此三臣者或抉性命之奧造理入於精微或堅名節之藩淸風振乎流俗處江湖則髙鴻儀之羽登廊廟則溥龍見之施皆表表寰區而位不滿徳所宜及其身﹖之簡用之典者也玆不具論矣惟有身巳沒而輿情久孚徳實幽而特恩未及者臣愚得三人焉其一爲揚州之王艮本以布衣之微獨任斯道之重突起海濱講學自標格物求師南國定宗一本良知謂日用是中獨悟中體謂六經有總獨挈總歸謂人心無見無向便是無極太極而冥會法象之先謂博覽千卷萬卷不如獨覽一處而默觀言銓之外人同一性滿街都是聖人萬物一身不以萬物撓巳自覺便消私欲則見於樂學之歌隨悟卽印聖宗則徵於大成之詠一眞徹天徹地自信無古無今此一臣者見地髙明學探大本蓋得聖道之易簡者也其一爲建昌之羅汝芳幼懷作聖之志夙契性天之精透悟良知益加闡發以孝弟慈爲實用以敬天命爲實功不落言詮不煩防撿不爲世局格套所束不爲物情好惡所染襟懷光霽魚躍鳶飛度量汪涵天空海闊挈明徳之學直欲明其徳於天下著識仁之編直欲通天下爲一人自少壯而至沒齒無一日非悟道之時自筮仕而及歸休無一處非講學之地生平不見人過操怪一得三字爲待人之符一切不與人爭執不敢二字爲持身之劵於人何所不愛於物何所不容此一臣者性體虛圓涵養醇粹蓋得聖道之廣大者也其一爲常州之顧憲成遡周程之學脈守朱子之凖繩立朝則礪名節持身則樹淸標抗時相正論而侃侃領後進而師範巍巍挽無善無惡之波瀾孟軻之傳丕振揭庸徳庸言於齋壁子思之旨復明表東林而祀楊時黜百家而宗孔氏讀小心齋之札記則竆理之功與經世之謨井井如指諸掌讀虞山諸會之商語則多士之雲集與支郡之風動翩翩聯袂同升此一臣者大節嶙峋獨詣精實蓋得聖道之正直者也之三臣者在維揚三吳向未有理學之幟而王艮憲成崛起其間居然山斗其倡明吾道之功不可及也在豫章向稱爲理學之藪而羅汝芳繼紹其間昭然日月令學者稱爲明徳先生其淵源吾道之功尢不可及也然皆非臣一人之私也昔撫臣劉節臺臣吳悌嘗疏薦王艮以爲當應徵聘之典矣今臺臣左宗郢疏舉羅汝芳而徐縉芳疏舉顧憲成俱以爲當予易名之典矣四臣之言豈其無見而云爾乎傳云鄕先生沒其人可祀於社者謂之瞽宗臣愚以爲王艮三臣寔皆其人或令郡邑立祠祀之於鄕或如臺臣之議許其易名𨿽國朝之制謚不及於小臣尢不及於布衣然臣前以從祀二臣陳獻章胡居仁爲請蒙皇上主持道盟並加特謚則亦今日之可援而推廣者矣大抵世間惟理學一途爲最嚴而世人所責備於理學一途亦最不恕閔冉遊夏之髙第僅得聖人之一體其在學士而下安能責以才徳之兼全故識其大不苛其細摭其實不問其華考其衷不累其迹且其人也行多方言多戇儀多迂用世多疏抱負足以自老榮問不求於時乃或乘其疏而指之厭其迂而遠之忌其爲方爲戇而嫉之雌黃詬病之語反出於浮沈俛仰或彊有力者之下遂謂理學無完品無通才一切諱而不講薄之如嚼蠟而寧知其爲生人之菽粟也鄙之若敗絮而寧知其爲生人之布帛也陋之若野處而寧知其爲生人之安宅也恕取於時情之所易而嚴責於理學之所難柰何世教不流而江河人心不趨而岐路也哉夫惟聖主哲相察其要領挈其綱維推獎理學而賜之褒崇使先進之風獨振於叔季枝葉之論不勝其本根斯亦江河砥柱而岐路之指南也乎臣至黭淺至寡昧然竊聞臣父學漸庭闈之訓諄諄在是日有槪於其中遂忘膚見而效款款之愚如此伏惟皇上采擇敕下吏禮二部查議施行斯文幸甚世道幸甚臣不勝悚息待命之至

萬曆四十一年正月二十日具

○福府莊田第二疏

題爲莊田屢厪明旨四萬勢難取盈懇乞聖明免行再查俯從原奏以完大典以安地方事本年六月十一日奉都察院勘札準戶部咨爲養贍地土明旨當遵部言宜踐潞例固不可據景例見在可質懇乞聖明裁定敕下閣部諸臣遠法祖制近遵嚴旨定給地頃租銀數目以襄封典事該福王奏前事奉聖旨覽王所奏比例請給養贍地土前巳屢有明旨遵照景潞二府事例撥給今經巳久該地方官尙爾不遵推諉支調稽誤大典伱部裏還行文與河南山東等處撫按等官卽於各地方細查各府所遺及應撥地土務要實足四萬頃之數不得將荒蕪搪塞著歸本府自行管業以資養贍還著上緊作速具奏不許再有遲延該部院知道欽此欽遵移咨前來遵行間又奉都察院勘札準戶部咨同前事該本部題覆福王莊田緣由奉聖旨昨巳有屢旨遵照景潞二府地土事例撥給務足四萬頃之數著歸本府自行管業以資養贍爾部如何不遵屢疏瀆奏姑且不究伱部裏還上緊行文與河南山東等處撫按等官再加嚴查各府所遺及應撥地土照數給與不許仍前延遲違慢該部院知道欽此欽遵合咨前去煩爲轉行查照本部題奉明旨內事理備行該布政司嚴督各府州縣徧查廢府遺地及湊撥相應地土務足實地四萬頃照會典每畝三分起科再詳酌作何管業刻期具奏前來以憑題覆等因奉此俱經案行該司去後卷查先節奉都察院勘札準戶部咨爲府第將巳就緒養贍預宜比請以便查給以溥聖澤事該本部題奉欽依福王莊田比照潞府例撥給等因節經行司徧查廢府遺地並官民閒地共得一萬九百九十七頃二十八畝八分零每畝三分起科共徵銀三萬二千九百九十一兩八錢零仍照原議補銀一萬兩行令有司徵解巳經會同撫臣具疏題請一面行令該司將地段查立四至造冊另報外今準前因該臣會同巡撫河南右僉都禦史李思孝爲照莊田一事自撫臣與按臣曾用升及臣所稱淸查廢產摉括閒田民田決不可撥管業當歸有司蓋詳哉言之矣乃明旨諄諄必欲取盈四萬之數豈以勢尙可益而臣等可以將順爲美乎臣等以爲國家封建親藩凡以夾輔王室非專爲安富尊榮巳也親藩出封外鎭凡以虔共乃位亦非專以安享茅土巳也此義此道在朝諸臣反復開陳詳切明盡無俟臣贅惟是四萬頃之說一則比照潞府事例不知景府之地取數也多乃一時私愛之情非祖宗之舊制也潞府因其所遺請而有之乃得之景府非撥之民間者也使今日而果有廢府遺產如景府則亦何難取數之盈哉臣等查原奏該司所報廢府遺產兩次僅得四千二百八十二頃三十八畝零而輾磨窯基俱在摉及其無遺產也可知所報閒田兩次共得六千七百一十四頃八十九畝零而公田學田亦被摉及其無明田也可知遺產不足不得巳而摉及閒田閒田不足又不得巳而派銀一萬以合潞府四萬兩之數其無法設處也又可知是四萬頃之地揆之時勢臣等萬萬知其不能也臣等微窺皇上之意得非謂普天莫非王土而欲撥給民田乎地各有主國賦所關民命所系無論勢難彊奪而稽之祖訓實所不載臣等萬不敢任奪則釀禍基亂勢所必至臣不忍言故臣等願皇上寧瘦王肥民以養寧靜和平之福無拂民從王以兆土崩瓦解之患皇上英明天縱當必辧此不待臣詞之畢矣臣等又窺皇上之意得無謂士庶之家尙欲藏富而爲福王患貧計乎不知帝王之家與士庶異欽賜莊田世世守之亦世世稱榮髙皇子孫其麗不億試觀各省藩王地不過數千頃祿不過萬石其宮室車馬衣服飲食供禦之類莫不備極珍異可以上擬乘輿何曾見有貧窶瑣尾之足憂者臣等又願皇上作法於儉以爲萬世聖子神孫之法無作法於奢以貽後世尾大不掉之患皇上儉徳是先當又有辧不待臣詞之畢矣是莊田之數就今日觀之視潞府若爲少減不足以厭福王之心就他日言之有徳有人本固邦寧乘春之國之際誦聲載道喜气洋溢不曰康侯則曰良翰所得不旣多乎不此之圖而區區爭田土之多寡較財用之盈縮臣恐百姓疾首蹙額卽福王意得志滿何益哉故臣等謂四萬頃之數不如巳之便伏乞皇上軫念重地俯從臣言敕下戶部將莊田銀數仍照臣等原議覆請兪允行臣等遵奉施行地方幸甚若夫管業莊田聽有司徵解祖訓所載昭如日星皇上固事事法祖者肯於此一事而悖之耶臣等亦不敢再贅矣伏候敕旨

萬曆四十一年六月二十日具

○進治平十二箴

奏爲恭逢皇極懋建泰運中興謹錄先臣所撰治平十二箴語上進睿覽俯效愚忠事臣叨蒙召用新從田間來伏見我皇上衝年踐祚秉徳合天百度維新萬幾獨攬天下忻忻仰堯舜之朝諸臣濟濟幸夔龍之遇矣臣愚竊以爲聖人不緣居常忽其儆誡而況今日尢多事之秋小臣不因疏逖忘其進規而況今日大有爲之主𨿽時變所急者固在邊圉在將帥然根本所先者實在朝廷在君相朱熹入對不越正心誠意一言陸贄敷陳亦惟不負天子不負所學一念蓋君心旣正相道斯得俾淸明之象顯著於元首股肱之交而寅恭之風潛通於庶府羣工之志紀綱法度皆振作而不弛順治威嚴自寧謐而無患矣臣至謭非又善病猥蒙神宗皇帝拔置臺班二十一年彊半休沐每侍臣父學漸朝夕趨庭諄諄開示先臣受恩再封酒西道禦史苦學修行七十六年本以明經之質幸附簪筆之銜𨿽終身於隱淪乃勤心於誦讀當神宗垂拱之日懷丰享豫大之思嘗撰十二箴語曰敬天命曰遵先憲曰懋聖徳曰勤講筵曰開言路曰愼詔旨曰篤宗藩曰嚴佞幸曰務民義曰飭武備曰核吏治曰明賞罰意謂聖子神孫總以祖宗爲法而重熙累洽括以治平爲題祗因不在其位未敢越俎而臣亦伏在艸野無從削牘今龍飛禦宇中興肇業而臣幸奉簡命勉趨輦轂感激逾涯圖報曷以惟是自揣朴忠不能有加先臣列箴之款是以仰祈聖鑑亦可少見書生納誨之心蓋議論或涉於分囂者固聰聽之所甚厭而箴規一本於切實者乃睿照之所必收也伏乞皇上畱神省覽采擇而致行之卽聖躬享萬年之慶而臣愚效一得之忠矣謹將先臣所撰治平十二箴語繕寫另帙恭進臣不勝瞻天仰聖欣躍俟命之至

○附治平十二箴

序曰芻蕘必采景運所以總章芹曝有懷熙風因之擊壤是以忠君愛國不遐於疏賤之心憂聖危明每托於聲歌之葉九齡千秋之鑑用祝無疆徳裕丹扆之篇媚玆有慶維臣則直維市曰兪垂統如新象賢率舊制度弘規乎漢祖文武復雅於周皇敬勤韻言約陳箴款敢謂道全於黼衮聊以義效於涓埃仰希睿覽之不遺或亦治平之小補云爾一曰敬天命昊天成命肇荰我明皇源浚發首出時乘母曰髙髙日臨日監書敕時幾詩戒明旦惟兢惟業帝位乃宅視聽畏威民碞下徹仁愛棐忱冥漠惟親禨祥互倚惠逆繇分肆用類禋左右降陟覃福錫祉昭事之翼恭惟皇祖觀心顧諟雨暘小愆刻躬敬止洽玆百禮罔不祗肅神人以和永康茀祿淵涓屋漏無忝厥修緝熙宥密對揚天休二曰遵先憲皇祖貽謀經營典則謨訓垂裕心思旣竭信道信度顜若畫一欲令後來莫之或斁繼序重熙述作罕儷蟄蟄繩繩以長厥世守成之艱與創者並紛紜繹騷民志弗定宜君宜王道在率由勤而行之光於前休豈操獨智而亂聰明豈搖旁落而耽因循終始作求孝思是耿臨鑑在玆皇圖斯永於羹於墻是則是效以昭法守以遵王道三曰懋聖徳帝王建極懋徳先之保身保民莫不由玆皇祖睿聖遠紹虞廷執中一脈作孚儀刑好惡慮偏喜怒慮溢中以爲衡道歸至一一者天理其幾至微存養小乖萬事皆非所以格心爲第一義淸明在躬剛健純粹聲色貨賄伐性迷心不邇不殖以修厥身誕綏大猷要在主敬引考萬年天保爾定勵精實詣昭融令終愼哉寒暴允端聖功四曰勤講筵先聖作則後聖爲楷乃藉啟沃乃資訓解恭惟皇祖講幄是勤晝日三接儒臣是親扢揚經義咨諏時事利疚得失盡言畢慮泰交斯洽幹徳日彊天聰天明智臨四方匪曰彌文萬幾首務誰適與謀詎堪疏禦正學是尊異教必斥納誨以虛抗奏以直賜坐賜饌榮遇非誇礪金攻玊保乂王家願言終始無倦無厭學積徳崇凝承帝眷五曰開言路天威咫尺堂下萬里撤壅去蔽必立之史𨿽有聖智不廢忠讜譬彼山海不棄涓壤主聖臣直軒宮姒室都不忘吁兪不勝咈人臣至性豈乏骨鯁鳴仗一麾無難遠引逝波而砥疾風而勁七尺可捐危言危行二三黃髮以迨庶僚毋岐水火毋角戈矛嘉謨入告私語毋混式勤召對式弘兼聽上下一心乃昭和徳止輦轉圜衮職奚闕六曰愼詔旨禮樂制度自天子出巽命渙號風行雷疾令甲平章閣擬省駁三日絲綸宣示郡國以尊獨攬以坊竊弄內降則偏中畱則壅讒說震師納言補牘墨敕蠹政相臣引燭天不聞聲四時則信鼓鐘在宮千里必應尺一無私以彰主徳是訓是彜歸於石畫毋曰莫違式毖於密毋曰可更式定於一法行若馳不私若丘內順外威鞏玆金甌七曰篤宗藩天子萬年本支盤石峻徳克諧宗盟無斁玉牒旣蕃寵祿日腆恩以義制義以恩顯歌洽行葦豈曰角弓諸父昆弟帶礪攸同漢制分封並分厥祿宋則友文兼甄科目仿而行之以聯一體屏京維服天潢濟濟篤親惇故有道之長乃心王室以禦家邦輝煌祖訓願言勿替眷此水木卜年卜世八曰嚴佞幸忠佞分途邪正異志察微則預力斷乃治皎皎天日羣陰翳之煬竈借叢禍乃蔓玆佞幸乘人機巧情媚弼士俾違忠言俾棄聖主持衡義以爲質顰笑必愛嗜好罔癖彼無可乘我心如鏡左右帷帟照知莫遁祖訓汪汪度越百代宮不攝朝內不職外聖躬旣澡明徳皇皇豈以利權開釁貂璫算析雞豚榷入山海計日報罷保釐勿殆九曰務民義維天下本視玆民事田疇稅斂視厥撫字榷采剝膚室家椎骨興嗟憤首傷心杼軸聖祖敷政災祲必卹身享崇髙心周饑溺乃詔父老勤宣六諭富之教之廣厲庠序勿珍貨賄勿侈營繕勿崇鬼神勿黷徵戰必塞漏卮必虞竭澤必登循良必罪掊克太平無象象於愛養元气丰厚終發稽顙倘不然者民生竆蹙竆則必變非國之福十曰飭武備二百餘■﹝礻冀﹞承平是庇逢掖是軒介冑乃輊營衛星密伍什空虛和戎以來邊計益疏敵媚歲繒士縻月餼積而生驕徵則違制側聞東方潛萌叵測法妙先聲詩憂孔棘赫赫聖祖功髙萬古犁庭勒銘綢繆桑土萬曆武功東西三捷昭揭威靈乾坤震懾古之君子安不忘危願言衣袽以固藩籬元老克壯軍需毋蠈士馬飽騰靖綏王國十一曰核吏治張官置吏本以爲民郡邑奉職於民最親循良廉平號稱上理寵賂用章吏議弗齒誦讀孔孟受恩朝廷豈以官邪失其本心世所大患簿書相蒙陰構羣小保舉爲功咨嗟閭閻萬疾萬苦穆穆九閽亦誰告語究其本原要在知學義理涵養臧否自覺是在主上如漢綜核必有龔黃與民贏澤吏治其盛民情偕宜匪云去思邦家之基十二曰明賞罰聖主勵世操柄獨持至信不忒至公不私此匪人力上帝耿命如祉如怒民志以正皇祖神武衮斧立斷功不使羈罪不使逭法以情變蠹因法生愛予憎奪功罪失平遂啟僥幸亦或觖望貨賄是圖官方以喪願言三尺與天下共勿以臆擯勿以私用端本澄源揆文閱武治內治外何難禦侮安民察吏責在有司小臣過計敬勒斯規

天啟二年八月初三日具

寧澹居文集卷之二終

●寧澹居文集卷之三

皖桐方大鎭君靜甫著

議

篇

序﹝一﹞

◆議◆

荒政議

度支議

○荒政議

夫子論政至於不得巳則謂食可去信不可去食之爲務也急而信似迂談食之爲用也實而信似虛名夫子以爲寧死信無生不信此何以故孟子論簞食豆羹得失生死而﹖﹖虖歸於辧禮義不受蹴蓋與夫子之指同是豈其貴迂談而賤急務取虛名而棄實用哉信者國之大寶也信則有禮有義有君臣上下𨿽危亂而可圖不信則無禮無義苶君臣上下卽僥幸而難保此孟孟有功於天下萬世者正以迂談制其急務以虛名攝其實用而天下萬世卒不能出其範圍故晉陽之民處竈蛙而彌奮睢陽之士掘鼠雀而益堅此信義之效也晉惠公問於箕鄭曰救饑何以對曰信公曰安信對曰信於君心信於名信於令信於事信於君心則美惡不踰信於名則上下不於信於令則時無廢功信於事則民從事有業於是乎民知君心貧而不懼藏出如入何懼之有信斯言也霸佐猶然況聖賢乎今天下承平安於無事而歲時或一不登遂厪當事之隱憂夫水旱之沴堯湯弗免然此時則慮有亂萌而彼時則民無捐瘠豈非其預備有具而匡救有術耶預備之策不越勤本節用兩端宋沈約有言曰五十者可以衣帛則四十九年以前所衣宜布矣七十者可以食肉則六十九年以前所食宜蔬矣是以三年耕者可餘一年之食九年耕者可餘三年之食其民𨿽遇薦饑而無轉徙死亡之患恃此具也世風日薄人情日奢身處甌脫之鄕而效顰於膏腴之役服食伎作競爲淫巧不事蠶桑而人人欲帛矣甚且𦇤褓亦帛矣不事畜牧而人人欲肉矣甚且孩提亦肉矣加以不經之費無名之施汰侈而罔節稱貸而弗償才一小眚束手向人良可嘆也乃匡救之術三代以下藎臣哲士言人人殊要不能出於周禮十二政之外然其權在上而不在下其道在於儉而能信故上之取不能如丰歲之取曰薄徵曰緩刑曰弛力曰捨禁曰去譏此五者皆儉於取也而緩刑捨禁去譏者所謂輕鍰贖減徵稅也非廢法也上之爲用亦不能如丰歲之用曰眚禮曰殺哀曰蕃樂曰多昏曰索鬼神此五者皆儉於用也而索鬼神者所謂祝以下牲二簋用享也非淫祀也上儉於取而不可不公於予故有散利之目焉上寬於惠而不可不嚴於威故又有除盜賊之目焉散利之目其畫不一有爲乞糴之畫者則魯臧孫辰言於嚴公曰國有饑饉卿出告糴古之制也且賢者急病而讓夷居官者當事不避難在位者卹民之患是以國家無違遂如齊乞糴齊人予之又若晉饑乞糴於秦越饑乞糴於吳皆是也此其一則也有爲蠲免之畫者則漢文帝除民田租稅令諸侯毋入貢弛山澤減諸服禦狗馬捐郎吏員發倉庾以賑貧民又唐江州刺史李渤言陛下柰何於大旱中徵民間十年逋負詔悉免之此其二則也有爲賑濟之畫者則汲長孺過河南以便宜矯節發倉粟賑諸餓者又朱文公立社倉歲貸歲息遇大饑則盡蠲以濟同社此其三則也有爲賑糶之畫者則耿壽昌所立常平倉歲熟穀賤則於時價小增而糴以無甚傷農歲歉谷貴則又於時價小減而糶以無甚傷民蓋管仲李悝之故智也宋孝宗詔江西常平義倉及樁管米四十萬石付諸司賑糶又再出南庫錢三十萬付朱熹賑糶又截畱饒信二郡上供米各三萬石賑糶此其四則也有爲賑貸之畫者則鄭司農所云周禮散利貸種食也謂民無種無食從官貸之便其耕作至秋����曾鞏��������必賴非常之恩今河北地震水災百姓流亡凡十萬戶願陛下賜以錢五十萬貫貸粟以天百萬石貸之於今而收之於後目前賑其艱乏復業耕作而異日亦無損於儲偫之實所實費者第錢五巨萬而巳剪爪宜及膚割發宜及體先王之於救災發膚亦無足愛況外物乎此其五則也有爲安撫流移之畫者則富鄭公在靑州時以河北流民眾多乃勸所部民出粟益以官廩搜公私廬舍十餘萬區散處其人端官以督其事死者共築之號叢冢及麥熟各以遠近受糧而歸全活五十餘萬其諸路先有煮粥於城中者竟以聚哄待食蒸而成病未若靑州之法之爲良也此其六則也至於除盜賊之目則漢尙書陳忠一疏可徵焉安帝時百姓流亡盜賊並起郡縣飾匿莫肯創治忠乃上言曰臣聞輕者重之端小者大之源故堤潰蟻孔气泄鍼芒是以明者愼微智者識幾書曰小不可不殺詩云無縱詭隨以謹無良蓋所以崇本絕末鉤深之慮也竊見元年以來盜賊連發攻亭劫掠多所殺傷夫穿窬不禁則致彊盜彊盜不斷則爲攻盜攻盜成羣必生大姦故亡逃之科憲令所急頃者州郡防禦旣以怠慢更思掩取美名以盜賊爲諱𨿽有發覺不務澄淸或逞威濫怒及於無辜或隨吏追捕周章道路以是盜發之家不敢申告鄰捨比裏共相壓迮淩遲之獘遂且成俗寇攘誅咎皆由於此前年渤海張伯路可爲至戒覆車之軌其迹不遠此其七則也非散利不可與聚民非除盜賊不可與保聚故二目巳括荒政之要而又儉取儉用示民以信求諸芻牧拯諸水火庶幾哉轉災而爲祥轉危而爲安非難事矣國家農桑之政責成郡邑勸課耕植具有石畫又設倉庾儲粟贍軍賑民號稱預備常存數年之蓄以需緩急可不謂周且愼焉一遇水旱則定具奏之限夏災五月爲期秋災七月爲期匿不奏者重罰無赦奏之責中丞領之勘實之責直指領之復議蠲賑之責司徒領之議定而上上而復下或全蠲夏稅或旼折漕糧或停徵秋糧之半或攺折百官俸米或攺兌水次各倉或轉發附近倉米行賑或徑發內帑數十萬行賑或設粥廠朝夕以食饑者或被災鬻其子女官爲贖還或收養小兒及瘞屍者受賞或查給牛種秋成還官或議借公帑爲糴本立平糴之法或勸借富民谷二十石銀二十金以上給冠帶有格谷五百石銀五百金豎坊以族尙義或遣官行賑並遣捕蝗而惠民有局使貧病者受療捕盜有條使姦究者創而不敢肆所爲軫念民隱宣布上徳功令犁然旣堯湯亦遠遜其烈矣是在當事者奉行惟謹爲元元請旦夕之命而可耳艸莽之臣不謀其政惟是鄕黨鄰里蓋有相周之道焉自晉紳富戶以下各以其意次第行之人則計其親疏也而推恩有序事則較其緩急也而濟用有節隨吾之力致吾之情成吾之義下以共維親睦之風而上以默助當事者荒政之不及此則在野之夫所可得爲而巳然涓滴之資所潤不過數人勉彊之功所就不過一區有其舉之亦僅僅宋馮公黃承事其人耳尙不能如鄭罕氏宋樂氏之爲也孰與操柄在握設施自由探古人巳試之良規國家不刋之功令斟酌時宜仔肩而圖之在一邑卽一邑之福在一路卽一路之福也於荒政何有矣

○度支議

司計者始虞竭澤繼虞漏卮竭澤必傷民漏卮則傷財兩者並譏然十夫之善生不當一夫之善用故漏卮之患尢甚焉國家生財之法若田若丁若間架若鹺鐵茶馬車船之榷關百司之鍰贖鬻爵鬻官田之例迄於開礦抽稅而加賦而捐貲亦巳極矣大司農告匱日夕憂不足者何也漏卮之爲患也遼之役派於民索於官請於內試問前所稱轉輸於遼者安在不委之於敵則委之於他壑是非無財也有財而未必善用也今寬眾人之用者但嚴司農之生者尾閭泄之而求其涓涓之不竭亦巳難矣吾云詩書循謹刀筆掊克而安知掊克者不在詩書火耗秤頭之禁功令豈不烜赫竟何如也吾欲取之貲商不取窶子而安知貲商之不責償於窶子物價騰貴閭閻且不聊生竟何如也惟云爭於天地一語則古人富國之善經然必因天時地勢而引導之或辟艸萊或樹藝牧養或倉庾積貯量貴賤爲糴糶又必久任州縣長令使其盡心力而後持籌焉其計緩其功遲安能猝應乎開礦榷商二說則天下二十餘年所怨嗟而幸徳意報罷者萬萬其不可再舉也獨加派之說則近來六七年所巳行之新令上下猶相安於不驚九釐𨿽稱極則而猶不苦於甚重爲餉而加餉罷而減體國之忠固有同然捧讀明旨亦在於此但調停肥瘠通融派納在各有司加之意耳然漏卮之孔率未有塞之者郡邑逋負原不在竆民而獨飽猾胥之橐偕名招募巧侵公帑兵與餉並化烏有皆以累萬計柰何悠悠然聽其幹沒彼以官中之物還之官中因以充官中之用似猶可立而辦然此外之爲漏卮者實多也塞之不蚤勢必至於竭澤竭澤無巳而天下之事殆不可言故孟獻子之憂在聚斂之臣今日之憂在盜臣矣

◆篇◆

審治篇

明刑篇

體國篇

○審治篇

天下之亂不自下始必上之人有以風之風之以禮者紀綱肅然𨿽利在不敢顧此治徵也風之以利者相爭相殺以胠篋爲計𨿽紀綱在亦不暇顧此亂徵也夫仁讓教化不見於躬行不見於誡諭而一切務以盜名延譽爲急且欲快其所私田夫估子與大姓論則創大姓又或與縉紳士夫論則創縉紳士夫或告之曰此田夫估子實盜也亦悍然不信而更縱焉始不過縱一人繼且數十人公然剽劫矣古之善爲政者士民以和今乃開其不和之瑞而恣吾顚倒之意曰吾將懷保小民也不知此非民乃姦宄也吾將不畏彊禦而不知此非彊禦乃善良也縱姦宄以爲懷保戕善良以爲彊有力此風之以利而亂斯長矣及其釀亂敗名又不咎禦之失道而咎大姓縉紳士夫柰何不爲輔車之助使聲名不達而政令不成往者吳中民亂擄大姓財物皆起於有司縱姦宄而抑善良其禍患遂不可救安在其爲民父母哉宓不齊爲亶父齊寇過其疆父老請曰麥巳熟矣今廹寇農不及刈請令諸民自出刈附郭者歸可以益食且不資齊寇三請宓子弗許俄而麥畢資於齊寇季孫讓之對曰今年無麥明年可樹令不耕者得獲是人人樂有寇也且一歲之麥於魯不加彊令民開自取之心其創必數年不息是所謂風之以禮不凡之以利𨿽兵革搶攘不易其令非聖人之徒其能幾此乎哉

﹝附﹞檄

按中州與諸有司約曰張官設吏以爲民也然院道於民遠郡以下於民近而州縣最近號稱父母試觀錢谷之徵解刑辟之生死與夫考校起送曾有一事不自州縣始者甚矣州縣之任重且大也而近有一二種通獘試爲拈出言之事有出於上司所欲行而州縣不肯行卽仰屋而掛壁事有出於上司所不行而州縣欲行卽疾風而驟雨甚且舉所欲行所不欲行者必借上司之批以自遂其意一或不妥又諉於上司之批以自卸其責此其獘在罔上以行私其或偏聽於左右膚受渥潤之言又或偏媚於市井無賴稱功誦徳之言自以爲加意竆民縉紳大姓不問人之賢不賢事之小大無端生忤倏忽啟難自以爲不畏彊禦舉數年精神止用於一事瞖鍺或受其慘禍而民亦不得其分毫拊循之利夫古之不畏彊禦者必凶人也非賢良之謂也所謂懷保小民者必良民也非姦猾之謂也借不畏之名以侮賢良借懷保之民以惠姦猾而且隱蔽上司彌縫其所不肖而委罪於人此其獘在拂民以從欲二獘者皆不學之過也近見朝議以爲舉卓異不若舉眞循良蓋救世補偏之讜論豈弟君子民之父母本院願賢有司以此義時時體貼而巳矣然豈弟非姑息之愛父母非婦寺之仁也民有田土必導之使耕民有子弟必教之使善民有賦稅必徵之使時民有風俗必約之使厚祭祀祈禱必爲民而虔誠壇壝祠宇城池及所廢墜必爲民而繕修樹藝畜牧積貯蓋藏必爲民而經理訴訟刑罰鍰贖追呼必爲民而簡省流離困苦饑寒之輩必爲民而撫卹凶頑豪右敗羣之輩必爲民而驅除仁義並行恩威不悖念念在民人人得所庶幾無負於守令之職朝廷建官之意斯豈弟之效也當事者何難特剡推轂比於龔黃卓魯其人哉佐貳首領其職旣卑其操易縱而近例穹選加納等項業以貲取官安得不以官償貲是在長吏約束惟謹無令爲民蠹螫所保全者抑亦多矣布政司移文臬司並守巡各道轉行所屬�客遵行一歸於循良豈弟之實毋蹈前所稱二獘佐領以下並嚴約束以爲吏治光爲吾民福該司道各舉其最者以報有不然者並報以爲激揚之助豈曰迂談而弁髦之也

○明刑篇

語曰明主任計不任怒闇王任怒不任計計勝怒者彊怒勝計者亡是故小白釋管仲而齊伯重耳捨裏鳧須而晉安穆公解孟明西乞而秦並髙帝赦季布雍謨垂則所從來矣然愚以爲一巳之私仇可赦朝廷之公法不可赦賢者而罹不韙之條可赦小人而幹無上之罪不可赦如以不赦爲可也三剌三宥三赦周官胡以議而齊風燕霜又胡以來哉如以赦爲可也兩觀之誅四凶之殛舜孔胡以弗貸而石奢代父伏斧鉆金日碑捶殺其子抑又何也天下之亂不可長也輕始而傲微其究必至於大亂羽林士焚張彜第朝廷不問髙歡曰天下事可知矣散財結客遂以篡魏晉董養遊太學升堂嘆曰每覽國家赦書謀反大逆殺祖父母父母王法所不容者柰何公卿處議文飾典禮以至此乎人理旣滅大亂作矣著無化論以非之蓋創亂於未萌者幾先之哲也徇亂於巳著者召亡之媒也漢王符述赦論曰今日賊良民之甚者莫大於數赦贖夫性惡之人民之豺狼𨿽蒙赦宥之澤終無攺悔之心則惡人昌而善人傷矣唐馬植奏議今以旱故疏理系囚凡抵極法者一切免之使貪吏無所懲畏死者銜冤非所以消災致和也鐘離意論王望則曰今靑州刺史望湣災民以便宜出布粟給散是懷義忘罪當仁不讓若繩之以法忽其本情將乖聖朝愛育之旨明帝嘉意議赦而不罪此皆持平之論也若夫京兆急誅於五日益州深文於一錢私怒淫刑爲世大戒受百里之寄操司命之權則幸持平於赦不赦之間無令飾喜怒可也按部三檄並附焉

﹝附﹞檄

按吳越以鹽法至嚴但犯私鹽者卽擬徒擺站日凡數十案心頗傷之乃自酌其鹽數若寡者及犯事縲紲爲日多者遂量情遞減其等若冤者徑出之事竣凡所減免配囚幾六千餘人因與有司約曰有司議獄遇大辟無不詳且愼者若戍若配輒多略焉以爲我其生之非死之也而不審戍與配之牽累率多至死查盤官到衛所驛遞衙門務核其人求所以全活之戍者另議其有情不應配而誤配者有應配而病欲死者計日將滿者卽先揭報寬釋驛遞官淩虐者賄放者並報劣考本院曩爲大名理官每以查盤之役全活此輩亦數數矣幸畱意焉按梁與有司約曰律載不應爲之條本笞四十惟事理重者乃杖八十近者明例亦復申飭矣而有司議罪猶然槪擬杖贖有力者三兩五錢小有力或一兩三錢似此誅求大乖律意以後務分別事理當笞議笞當杖議杖不許混擬報贖各衙門肯體此意則冥冥中暗爲吾民省多少贖鍰亦省多少朴責明愼用刑父母之道也又約曰近閱中州爰書死刑積二千五百以上亦云侈矣乃屍傷有至四五撿者有六七撿者遂有十餘年屍不得歸土者犬豕嚙之風雨薄之殊非古人澤骨掩骼之意所關天和亦非渺小及查其駁詞不過曰未經四撿難以轉詳或又曰屍傷未對仰行撿勘此則近似詳愼實落套語翻屍弄骨累月連歲不獨生者牽連死者亦何辜而受此苦也以後問刑衙門凡遇人命遵照節次近例作速撿求傷杖相符證見俱確就便招申府道覆撿可定不必三撿三撿巳極不必四撿卽骨破內傷未有不可顯然得其情實者卽疑情所在不妨批駁亦可據案審證弔捲勘議不必批撿之爲紛紛也至於婦女當令其免撿下體至於父子兄弟姊妹夫婦骨肉之變者當令其片言折獄不忍言撿其撿畢者當令埋屍不許暴露此吾黨同然之惻怛一體之懿好也

○體國篇

漢禦史大夫桑弘羊作鹽鐵酒榷均輸法而桓寬議罷其發難條答井井洋洋卒歸於務本去末湛民以禮示民以朴嗟乎此王道之石畫主術之藥言也東漢尙書張林亦言谷所以貴由於錢賤可盡封錢一取布帛爲租以通天下之用又鹽食之急者𨿽貴人不得不須官可自鬻又宜交址益州上計吏往來市珍寶收采其利武帝時所謂均輸者也尙書朱暉再執奏不可以爲王制天子不言有無諸侯不言多少食祿之家不與百姓爭利今均輸之法與賈販無異鹽利歸官則下人竆怨布帛爲租則吏多姦盜誠非月主所宜行光武怒切責暉乃自系三日詔出稱病不復署議曰暉年八十蒙恩得在機密當以死報若心知不可而順旨雷同負臣子之義今耳目無所聞見伏待死命帝意解寢其事余嘗謂人臣之義不宜以利事其君故大夫厪聚斂之戒小子切鳴鼓之攻聖賢著訓意至深遠老子曰得其所利必慮其所害樂其所成必顧其所敗彼言利之臣害機蚤伏敗萌先兆以人國爲僥幸古之所稱民賊也今天下入利之孔不可謂不密矣歲額租庸之外有鹽有茶官得自鬻有馬養之民間有市有貢又有關津之稅司徒水衡各以其屬榷及商賈舟車亦至析矣受事者復以節省之名報其羨課前官旣報代者不得不報又不得少縮而更盈焉計額千者今且數萬而累年以來又益以貂璫緹騎妄意請榷重徵疊稅民不堪命亂形屢見幸而自殄假令僉人請榷之初大臣有如漢朱暉其人天子聖明詎遜光武而執政密揭示於綸音伊誰作俑貽此禍胎卽聖主轉圜計當有日而天下巳受其敝寧直朱暉之罪人也所賴郡邑有司守其封疆撫綏輯睦酌諸丰歉量議徵蠲而又賦不得重羨贖不得多鍰絕筐篋之私以安元元之生是良有司職分所可自效者也曩理天雄奉中丞直指臺批詞訊鞠每議笞扙卽決遣之所上鍰數不過官民紙錢數百文耳吏以擬輕鍰薄爲言余曰豈當道之賢以擬輕鍰薄爲理官罪者縱罪願以身當之然往往得所請又查核恆山諸州縣有所謂溢額丁銀者多或至二百少亦不下數十因詰之曰丁旣足額安得更溢新丁果溢舊額可均此項宜汰也有所謂捲稍銀者多或至數十少亦不下十餘再詰之曰釐毫絲忽算法本有捲積爲分何殊加派此項亦宜汰也歸乃商之塗太守具揭劉中丞遂檄六郡悉汰二項計州縣衛所百餘衙門歲得省民間二萬餘金後李中丞獲大盜康健撿得贓銀四千他物稱是議者欲以奏聞中丞問予予對曰天子太倉視此萬金何啻稊米治盜安民臣子常職何足露章自言且以數千金爲言哉中丞以爲然踰年類奏始及其事中丞太守賢於人遠矣士君子固不以利事事人道有固然徳亦有同好者歟柳子食貨論痛斥言利頗快於心而臨胸馮宗伯有曰天下將敗必先生姦人以罄天下之財財猶髓也髓竭人亡財空國敝然古之言利猶出士流君出市井匹夫而熒惑天子則策彌下禍彌速尺疏上百室空矣片紙下一路哭矣嗟乎悲哉

◆序﹝一﹞◆

家禮儀節序

仕學膚言序

言責要覽序

荷薪義序

○家禮儀節序

蓋易系家人則稱天下定也春秋屬詞此事書葬書祭書逆女送婦衮鉞不啻屢致意焉詩書所稱大戴所記皆托始家法其以篤近舉遠爲生民布帛菽粟如是而止禮亦如是而止考亭之有家禮也文莊公之有儀節也意在斯乎夫子曰庸徳之行庸言之謹又曰禮不可斯須去身蓋禮生於情而止於情者也情非約於有撿則必越於無忌太簡因恣其狂奔太繁又拘而多畏惟是核其文質綜其進反𨿽匹夫匹婦必有以展布其四體發抒其神明而中心始快足而無憾於是檠跽以奉之罄折以趨之妥侑獻酬以合之其攝躬屏气嚴五官而固百骸若憲律之不可跅■﹝也﹞者其亦有竅於固然緣於不得巳者耶聖人之所以爲行爲謹者是禮也考亭集諸儒之成文莊亦名儒其相繼後先微以傳聖人經常之旨而顯以轉百姓日用不知之則者則斯禮具在昔賈生策治安引子母婦姑誶語反唇廩廩爲變色太息而匡衡治性正家一疏惟謂室家之道備則天下之理得此以知移風易俗維世立教兩先生所重可想矣余備乏省方每念風俗日偸世教鮮舉如拳石濫觴安所得砥中流柱者相與堤而障之適督學楊公校毘陵搜及是書司李錢君校次剞劂出以示余蓋忻然有當焉我國朝會典諸書自簪纓紱冕至圭竇蓽門人予畫一之律令今父子兄弟夫婦生養菲祭舉步卽是者則斯禮具在顧可聽其人爲律而家爲令不申以畫一之規也是書也固兩先生所以扶世之律令也哉試取以經緯國典家戶比之約情歸禮齗齗奉爲神明卽唐虞三代威儀可覩焉子曰吾觀鄕飲酒禮而知王道之易易也余於是書亦云

○仕學膚言序

往余司理天雄明輔塗先生寔爲太守余初涉仕籍於事少諳望見先生卽知爲有道人則一切委心師事之先生亦若有意乎余之爲人也而弟畜之凡四歷年言必相韋動必相弦卽塤箎不啻今別去先生凡十二年而無日不若先生之領袖我也先生守魏蓋在大祲之後倉廩空虛野多靑艸民之蜾而號於道者相望也先生戚然攺容何哉爲萬民之天而不能一推衣食衣食之則進父老問疾苦立常平法出帑金市谷萬斛以時糴糶僅徵什一之息小有贖鍰輒投而實之迨去郡除所蠲貸尙存粟十四萬石有奇民無牛不能耕又出金市牛數千足聽民服耒歲籍其息於官無何號官牛者二萬足矣寒則制纊衣數百襲召無衣者給之煢獨之養倍於常額暇乃召余諸僚吏及博士弟子員勃窣談名理勉以品局郡每有祀事則先一日停刑罷燕會明衣潔體宿於壇手核粢盛子夜而肅事蓋余朝夕先生如金如玉未嘗不雁行而避席也先生果以最擢光祿行之日蕭然幾不能備行李余後四年亦待詔闕下每見魏人來咨詢往迹無不欷歔先生屍祝俎豆等於畏壘楊子雲從政者審其思斁老人老孤人孤病者養死者葬男子畝婦人桑之謂思污人老屈人孤病者獨死者逋田畝荒杼柚空之謂斁先生之政深哉其於思矣先生嘗手一帙示余曰古人有言吾斯之未能信吾不能信學安能信仕閉閣之暇述爲膚言今與子觀之子其以我爲膚人也哉余旣卒業辭質而旨悠事邇而風遠以今之時學者綦嗇仕者綦侈顧安得先生之言而程之先生旣歸滇余亦歸皖相去萬餘里音問杳然惟是篇日置案頭兢兢然不敢失隊則所受於先生者竑矣同心之言其臭如蘭故樂爲之序而梓焉庶令天下知有塗先生之爲人而亦以見余與塗先生之交也

○言責要覽序

夫子論諫有五曰吾其從諷矣乎及語子路則曰犯稱史魚則曰直此於諷義云何唐虞之廷不以臾先規都兪右吁咈揚言未巳卽戒叢脞於是知聖人之所謂諷者蓋有要焉豈其屑越批鱗折檻之風口實於暌巷坎牖巽牀而局趣仗下愚以爲直體而諷用諷體而犯用不直不犯曰吾能諷者是揉其木而索之矢也且夫百煉之剛繞指而化況乎茅靡而波流者乎晏子有言一心可以事三君三心不可以事一君一心者直之謂也三則顧忌委曲之意疊出而交戰而直體受變何論攘利賈名傾危行私卽號稱姱修亮節忠言至計然必逆其聽而後言慮於勝而後言不則緘結自保而托於諷此夫直之變也諫道邈矣國家設臺省責之言不言有罰言不中有罰居其職者兢兢日飲冰屍素是懼故端冕正笏赫赫以諫諍顯照耀史冊代不乏人風之下也習尙異路章疏多門遂有誕者詭者蔓者忿而訐者越俎而操戈者或一言而取大位爲快捷方式卽不得志亦終身矜詡爲顏色逢人自鳴有識之士竊致慨焉思一挽之躋於三代而上其亦以直道之說爲正鵠也歟中丞甘公居西臺久諸所建白國是官常伉伉誾誾爲時九鼎余不佞近以鹺事朝夕雁行公得所爲言責要覽讀之其目若干條法戒犁然大都直體而諷用乃知公之所以立朝與其所以維風至深遠矣嗟乎言得其要是謂嘉謨謂讜論不則爲邪佞爲溢喜怒之說不可不愼其亦以直道爲正鵠睇而趨之則玆編也將陶鑄後進補闕回天爲社稷計長久厥功不細是可爲天下式也巳

○荷薪義序

夫子閒居喟然而嘆子思再拜請曰意子孫不修將忝祖乎羨堯舜之道恨不及乎夫子曰孺子安知吾志子思對曰伋聞夫子之教其父析薪其子弗克負荷伋每思之大恐而不懈也夫子欣然曰吾無憂子矣世不廢業其克昌乎余讀斯語汗浹而食不下以夫子之聖子思之賢猶然廢業是憂而忝祖是恐況其下焉而倍蓰什伯千萬於聖賢者乎桐故多賢先君子獨志於學少丁偏罰勉焉崛起五十而罷靑紫壹意此業其所信而不須臾離者性善之宗其所疑而不毫釐合者二氏之說桐川小社業巳權輿余卽儚儚瑣瑣才質雙下而燕翼是詒堂構奚屬曾子之事親以志不以養不攺其臣與其政夫子亟稱焉閔余小子夙夜敬止苟其愜小先徳恬愉遲暮黍離苞稂之弗傷家雞野鶩之弗卹將何顏面以無遺九京憂而況手澤在上筆硯之交在前余向所心師三先生張希古趙承玄章定夫𨿽往而今之吳客卿何康侯夏伯孺及張道卿王達夫諸友與捨弟君節輩不忘先人遺愛不棄余怐愗極力推挽佩韍邪許篤斯道於玆社余亦何敢逡巡邁謀爲諸君子委塵不揣陋見每商求於社中者間一錄而存之以志其日月所有事表其資力所能爲瞽說窾言局促敝帚門人耿獻甫吳公良及何子政輩且有意乎葑菲之采徼惠導師發其蒙而指其瑕捄其偏而補其所闕慰執鞭之志而廣負序之益敢不服膺取義荷薪欲以重自斧斨戒彼弗克然終不免於大恐耳時維戊午立秋日

寧澹居文集卷之三終

●寧澹居文集卷之四

皖桐方大鎭君靜甫著

序﹝二﹞

題

跋

雜著

◆序﹝二﹞◆

同咨錄序

永思錄序

田居乙記小序

○同咨錄序

聖天子銳化大合宮之聽詔內外吏三載績最則下璽書行部召至闕授省臺有差法歲一舉或越歲一舉無畱召也朝下部而夕馳咨無畱牘牘出不彌月播郡邑無畱行至則聽銓論官而受職焉無畱旨所以急耳目之司弼成鴻業上下相與赤情白意鬯休徳提國家之釐於都盛哉我皇上詢嘉納讜昭於綸綍頃重久任外吏不四載逾不召然前是猶循故事乙未來部疏數十上不遽報卽報易訪牘屢矣不遽行戊戌冬始大汗召郡邑若干人於是積勞有八九載者矣巳亥春至闕又踆踆候命匝期月不遽官庚子孟夏始允部院請終考選之典同召兄弟相對慰勉蓋上意至深遠也天之生才惟君所造繞指可柔奚取百煉亭亭疾飆勁艸乃見主上神聖簡書舄奕久以固操滯以邃智艱以裕猷核以煉實大有造於吾儕哉臣於君東西南北惟所命之今銓曹論官而上吾儕次第拜恩當有日此何如其爲報也者在易上下交則泰不交則否否匪人矣何以受之同人平阪之會茅匯斯窒非眾君子總道一徳化忮懻遊不競之途何以自爲交而交於上故二祛宗吝然後五有師克之遇嗣是用享匪彭孚交發志卽有且長大奚啻泰乎苟其菀集而室戈膻附而穽石姄娗跳圓沓訿匿厚姑無論卽聲稱踸踔標勝於气崖節於獨鮮不鼓釁以磽誨忌以激濟美協恭之風渺致身報主之誼謂何夫酰醢鹽梅不以食不食輟和笙鏞筍簴不以禦不禦廢諧諝猷各抱並濟則閎揚歷殊途符衷斯懿吾儕有生同鄕舉同籍職同官官同方者矣乃今召又同咨倘所宜和味諧律需主上之食且禦者乎何不遻參房不軋杜古君子要以我韍子佩此款彼識無負簡命之重豈有賴焉諸兄弟其毋忘今日

○永思錄序

永思錄者何錄臺人祠我朴庵髙王父顚末�其傳若表先後賢士大夫所贈述詩若文並匯而附也錄之者何旣以志臺人之思抑以啟我子若孫之思無忘祗遹也餘發始燥聞長老談髙王父狀讀臺人士哀挽諸篇未嘗不低回泫然三嘆旣通籍寔食王父之貽浮沈中外幾二十年每思吾郡邑鄕賢兩祠得時時瞻謁王父如存顧何由一至天臺弔其祠詢耆舊故事丁未夏適奉命按浙鹺意且慰其生平乃臺人士業巳謀所以新王父祠者矣余至聞而申之嗟臺人士固新安桐鄕之遺耶然臺爾歲數儉我王父生不煩吾民一椽一石何乃百餘年後勞儉民而營之非所以袛承在天之靈獨余官中所省公費可辦耳會大中丞甘公藩臬閫司諸君臺郡守若令洎僚佐各損貲以助天臺謝令寔董其事祠遂成然僅三楹足以妥黍稷而止不務宏麗爲觀美實不煩吾民一椽一石也以十月五日升其堂而獲享焉先是哀挽諸詩存家乘者若干篇至是姜生有成者持其先大夫姜仁夫及夏徳樹二先生所藏諸篇𨿽蠹蝕手澤宛然諸吏民以下無不歔欷述其所傳聞事頂踵投地若考妣之慕也者且走謁陶太史爲文樹之貞■﹝石民﹞表於祠蓋余向所爲泫然低回三嘆愈不能自禁矣古稱善政亦云去後嘗見思然所居無赫赫名賈吾諝而簧之煦吾指包而噓烋之暫或市驩不旋踵而湮咸速恆久要不兩收異哉王父何以獲此於臺九月蒞之百又十餘年而存之樹之綦易拔之綦難民諴所結蒸爲肸蠁寧獨臺人風俗厚也我王父所以貽之者厚歟士君子居恆企華厲徳萬里之外千百禩之上典刑在焉不難庶幾旦暮遇況其先人乎詩曰永言孝思孝思惟則又曰言念爾祖聿修厥徳以余不肖黭淺惟是仰承王父之休共天子命冀無以隕越獲戾浙父老若子弟庶幾不忝所思昔人云淸白吏子孫豈其前人淸白是庇而巳要亦子孫自爲淸白可繼耳巳則不徳柰何欲踵前人之芳此尢余所惓惓異日繼我王父於無斁者敬因玆錄而申之簡端

○田居乙記小序

余壬寅旣歸則向白沙山中掃室問藥淸風明月而外不能不寓目竹素然病不能讀讀亦不能記徒自費耳乃復不能棄但目之所觸心之所賞則效古人讀書法輒乙其處命兒子孔照筆之魯直曰士大夫三日不讀書則義理不交於胸中自覺顏色可憎言語無味陽明云讀書不求記只求解余蓋有當於兩先生之旨焉或取古人行事或取其言凡有關身心家國之理者庶幾省發其覆而範鑄其可摹事或奇佹難行言或蔓而綺者弗錄也夫入海算沙有道所病矧欲煮沙而成飯乎且匯集之語亡慮汗牛亦奚用此贅枝者爲吾友王化卿見之代爲刪正且贈余曰人不可一日無友子將有吳越之役簿領倘暇孤居淸署此亦子之所與周旋臭蘭而敷袂者也遂納之笥中而行題曰乙記

◆題◆

題搴蘭館艸

○題搴蘭館艸

余與仲弟君節澡發屬文未嘗不食一牢寢一被也君節泚筆輒藻穎出余上舞象而受餼諸生家侍禦獨器之謂是子必先阿兄鳴乃自余鄕舉曁今廿餘年君節尙委頓公交車顧君節卽委頓公交車而攻古文詞詩歌日益富杜閣下帷罕嬰物務每仰屋浩嘆丈夫不能必得於斯時也則何可不能必得於千古日與從弟玉成及化卿以衝鎭伯二三君子著契人外卜北郭之竆巷以居辟館小園中題曰搴蘭二三君子把臂入林度無不呼酒拈韻伊吾竟日也君節詩服膺少陵及我明獻吉謂二公能自致其必然之性情云旣竆日之力迫欲得之餘宦遊旣久君節每寓一詩餘讀之未嘗不涕下娓娓有愀然鴒原枤杜之感卽余歸田五年每伏枕未嘗不以君節詩爲七發也或小有撰結不得君節譏彈則忽忽不自安以君節其才何不可芥拾一第卽一第何足以盡君節才然數有偶奇遇或淹速乃君節之不以奇淹而不自竭其才以必得於千古者是則所爲君節者乎余旣按浙鹺退食無事撿笥中得君節詩若干首何以異坐君節案頭食一牢寢一被時因思昔人有自污其名以成弟名者余卽汶汶亦何可不令四方士知有君節命季弟君典校而授梓以見一斑若君節當有日新黽勉自致斯豈不過此以往未之或知者乎卽余自是有塤箎之想矣

◆跋◆

邇訓跋

○邇訓跋

君子終身之憂曰我未免爲鄕人也然周公三物教民必昉於鄕歷山之鰥諧孝蒸乂所至爲都聚其卒以此爲天下萬世法傳士卽友天下尙友古人要以一鄕之善實始基之快耳食而遺目注則其必不能實爲善於鄕者也家大人志在天下乃獨惓惓撿校吾鄕以爲皖彈丸耳風气故朴僿然名卿幽人閎徳雅行代頗不乏而或湮沒不稱沈淪蓽路毋亦尼父所稱文獻不足者乎夫天下之廣載籍極博吾不能摭拾自文柰何使吾鄕先輩賢者竟落莫易世令後生小子罕所稱聞而宗服也於是自郡邑志以及父老之口徵所見徵所聞徵所傳聞有一言可采一事可表者悉筆而藏之久乃成帙號曰邇訓蓋以訓吾家及其鄕人而巳伏波武侯王■﹝日上永下﹞柳琵諸賢莫不各有言訓其子弟顏之推作家訓二十篇搜羅當時法戒尢備至今楷焉詩曰君子有谷貽孫子古之人用意深矣家大人潛心大業揭厲名行嘗作譜牒作祠堂睦吾宗人作桐彜二卷著吾邑節孝之大者玆訓所載旁及六邑皆子臣弟友之事孜孜好學至老不休司馬氏曰入孝出弟人之小行也上順下篤人之中行也然農氓婦孺以爲固然而竆神盡聖莫之能易登髙自卑行遠自邇是訓而存之庶幾哉其免爲鄕人乎

◆雜著◆

至善堂記

明均州守恆庵趙先生神道碑

姚克齋先生傳

問李潔甫廬墓山中書

三關記

嶧山記

丁未十月過天臺祭髙祖祠

歸逸篇

和歸去來辭韻

○至善堂記

聖人之學必求其至矣學焉而不求其至卽勤而行之猶半塗也精而詣之猶面墻也道曰至道徳曰至徳誠曰至誠聖曰至聖善曰至善譬之於水其朝宗焉江湖之浩渺也百川之滂湃也不放諸海終非其至名理晰於秋毫蹈履惇於矩矱聲實加於上下不達至善終非大學而近世論者以爲善不足以括性舉而紛紛焉爲善無善之辧其義蓋出釋氏以當於孔孟之指若淄澠涇渭不相混淆而洸洋其言猶河漢而罔極大學曰在止於至善有之謂耶無之謂耶不著有無之謂耶聖人言無聲無臭不言無天載言無適無莫不言無義言無方不言無神言無體不言無易言無倚不言無誠言無欲不言無理言無常主不言無善孟子云良知良能歸於不學不慮矣而卽舉愛敬仁義以實之防其虛焉以爲仁義之良至善也善而至者可以達之天下如其未至不可以達於一人甚哉孟子之言與大學相發明矣夫繆焉而愛敬假焉而仁義卑卑伯術儒者所勿論乃升堂入室號稱髙第亦或失之於六蔽此曷以故焉凡善皆善也出於有意𨿽善亦私非其良非其至也賢智之士厭其有之爲蔽也反而歸之於無引而伸之曰無愛無敬無仁無義苐以不學不慮爲最上一機而仁義愛敬薄之爲初根下乘不足道夫掃有而歸無與斥無而取有不亦等之乎其爲蔽耶先侍禦嘗法語之加無於善之上者雕題也系善於無之下者附贅也且夫言無善以破有善之執似因病之藥也言無善以總至善之全則增藥之病也斯亦矻然砥柱之論也先侍禦往矣同社諸賢共篤斯盟爰新講堂顏曰至善學而求諸善善而求其至儻亦游泳於盡性合天之淵而不胥溺於虛無功利之壑今而後知先侍禦之學是謂正學先侍禦之教是謂正教獨立而無所惑也巳書曰厥父基厥子乃弗肯堂矧肯構小子不敏竊鰓鰓然堂構之弗克是憂是懼今日之事所幸以勔勴前修永終令徳無墜桐川之緒惟社中三益共辦肯心可也乃申先侍禦之說而爲之記堂肇於乙﹖冬孟彌月而落成後有寢室以祠先侍禦而舊館規制悉如先侍禦之舊蓋三年無攺之義也因並紀之

○明均州守恆庵趙先生神道碑

嘉靖庚子吾桐舉於鄕者二則吾外祖均州守恆庵先生及大中丞柱野先生稱昆季雲中丞旣以第一人舉尋進士髙等歷顯仕先生竟阨南宮官郡縣且艱後語曰天道無親常與善人天之於先生何如哉先生有女三季卽吾母少莊淑先生所鐘愛愼擇以字吾父曰是沈穎儁劭能世其曾王父天臺令之徳者其達者乎命之曰達卿而館之小子鎭生踰期而先生歿不克志其神宇時從吾父吾母聞大都蓋先生尊人一直翁倜儻好義嘗貸鄰人殺其蒼頭者罪餘慶發祥乃以弘治庚申陬月生先生質異甚授古文尙書日誦千餘言操筆爲文思緯淹通宿儒不能逮年十五試郡縣學使者並首舉補諸生十七受餼聲隆隆起益發憤下帷手一編蚤夜不自休裏中及支郡子弟北面先生者躓相藉先生儼然臯比津津韗麈悉神解性靈語不齷齪局腳注聽者贊嘆得未曾有卽柱野先生亦受經拜牀下當是時先生家故貧獨以文受知諸長令何乃不可一干謁爲帷中膏火資然竟不以片剌投偃室令蔡公嘗詗一里豪不法狀授意先生爲脫之先生弗應也旣壬辰以恩貢於廷卒業南雍又七年始薦京兆名彌髙意乃彌下令陸公嘗議東南諸湖聽民以上下輸直得自占人無不輸下直占上業者公授意先生先生亦弗應公彊之先生曰邇鬻湖之令出一國皆若狂某卽家四壁何徳意之敢貪且令君侯知下邑猶有不狂之士公爲攺容蓋先生嘗師事駕部何省齋先生省齋峻潔嫻於理學自許以聖門之狂而許先生以狷先生不少讓孳孳日夜揚搉玄旨所之談屑霏霏縉紳悉傾倒大司成王公目先生以顏子先生退而辟顏樂巷妍道敬羣欣欣如也一時諸賢若副臬戴仲修輩胥出其門焉先生性至孝以一直翁老不肯仕日侍翁飲博暢其所適翁終又數年乃拜建寧令建寧於閩爲僻邑先生一以慈惠淸靜臥理之郡太守有橫徵先生憮然曰令奉職無狀天且災豈其以災民膏脂博上官顏色持不可郡守不能奪三年以最擢守均州均爲篸嶺衝中官羽流恣肆骳於法先生恥與爭遂浩然有歸志先是謁中丞章公公厲聲色誚讓諸同事者先生獨抗顏請曰大人以禮義廉恥待屬官屬官敢不以禮義廉恥自待章公因識先生賢檄稽旁邑事報竣多縱捨公詰之先生曰以法繩下人可誅戶可討孰與夫寬其末而嚴其本桴鼓影表至理何難公益賢之與論良知至善之旨甚契而先生遂以歸請矣當是時先生蒞均甫三月譽甚膻柱野先生復以天官諫議顯令先生少容與其間循資席望華膴立躋勇退急流較然不欺其志非深有得於學孰能及此旣歸卜五嶺魯硔之勝耕耘其中不幹有司優遊泉石以嘉靖癸亥壯月終嘗曰涉世有體湛經沃史飭名矜行學之體也許國宣猷忠上澤下仕之體也抱衝養和以還天眞居休之體也吾不失吾體而巳嗟夫知言哉出處大致一龍一蛇道符先民評歸月旦卽祿不滿徳胤嗇於身儻亦福極向威天之未定者耶先生固有以自定矣配郜太君先先生卒庶楊氏爲石母母淸苦矢志後先生三十年卒皆附葬先生以兄子養正嗣爲諸生孫二曰恆孫恆源曾孫三駸駸光大其將在玆吾父旣羹墻先生每以懿美不彰爲懼樹■﹝石民﹞墓道令小子撰次其行小子不文何能揄揚萬分一聊摭大都以識不忘且俟景行者觀覽焉先生姓趙諱銳字子恆學者稱恆庵先生

○姚克齋先生傳

餘外舅姚克齋先生其鑑賞余小子而許婚仲氏也蓋在湯餅之日仲氏不幸而更季氏也蓋在舞象之日故余得周旋先生之側三十餘年其習先生最深今先生歿而想象其音容佩服其遺教嗟夫古之醇行君子何以遠過孟子曰好名之人能讓千乘之國苟非其人簞食豆羹見於色所謂察其所安也管寧之絕華歆也以擲金劉琎之絕孔逷也以目女華之於金孔之於女非其身有之而苐緣其手與目而誅其意故曰動容周旋中禮盛徳之至此希聖希賢之極則而誠意之功大學所難也孔子曰貧而無怨難以余觀先生凡其所爲者極難耳先生父松苓公家日落兄四人弟一人而長者早世次者三者農先生偕其四兄與弟業儒年十五以善屬文補邑諸生試輒冠於是奇先生者眾而繆太君歸焉松苓公歿先生曰豈以余有室而忘兄弟之寢興乃謀授徒以其束脩之羨謀兄若弟之婚旣各婚而謀析箸非先生意也乃獨奉其曾王父大參公及曾王母余孺人遺像與繆太君奩具往而僦居焉當是時計指而析宜亦有數椽若數畝而先生一切不問也是豈特簞食豆羹而巳哉先生謂繆太君曰吾任讀子不得不任績兩人合以甘旨吾母然吾遠遊不若子之朝夕吾母也子其勉之繆太君唯唯乃巳食粃糠而食姑粲巳旬日不得一蔬而日進姑肉故王太君年八十安先生養而終焉長兄之孤女笄則分繆太君奩具而嫁詩曰刑於寡妻非虛而巳也先生治伏生經精研傳注多發明其於舉業尊信瞿文懿所著皆彬彬大雅學士考信而北面者若而人先生曰教與學宜專且勤吾不能濫人餼負人子弟居一塾坐一牀累月不一出積計歸省之日歲不過兩旬而止業彌工門墻彌髙遂自登於廩而學士列靑衿者又若而人然執幣丰約悉聽其意卽有食言而奪之不校也歲饑命家人采蘋而食治畦以菽與菔家人不免菜色而先生卒不肯稱貸晚乃少蓄治薄田十餘畝督耕其中新谷初升悉聽子弟之索有友人喪給之衣棺曾無恡焉或者曰聞之原憲亦施予乎先生曰非原憲不能施予非施予不足以見憲假令石崇王愷而在豈能易吾簞瓢陋巷也哉因自號爲尋樂子先生寡言笑居終日不見喜怒色亦不臧否當世然不可惑以非或招之出妓奉卮酒爲壽先生竟不飲而臥乃倮妓納室中先生鼾如雷妓逡巡牀側而出先生辰起索一杯水而去亦不以告於人噫嘻此風卽管寧劉琎聞之當必瞿然心折況晚季乎辛﹖余叨理天雄先生嘗偕余內子之天雄衣白布單余彊之帛三日卽求歸余曰何乃不情行千里而三日居先生曰吾自應貢耳貢之日可復過此畱二日曰士君子不得志則蓬虆而行得志則行其道此卽行其蓬虆之行者也國有道不變塞焉吾願子圖之且子爲刑官所關民命天地之和請贈二言哀矜求審克服念歷旬時余跽受教而先生行先生需次當應甲午貢乃先一年與繆太君相繼病歿竟虛再過天雄之言又後三年始遣內子歸爲葬之先生與家侍禦交自許婚以來數十年無間言今其葬實賴家侍禦紀綱卒事余小子不獲不訣又不獲臨其穴嗚呼痛哉又後六年而余以臺官休沐日與先生之四兄磻溪翁遊翁七十有九矣而時涕淚曰吾不能忘吾崇孔也當其病業無起色余適患腦乃更撫吾曰兄病非小亟覓醫診視而自披衣彊起爲吾炙數十艾且煮藥進曰珍重珍重兄壽卽吾壽也記斯言也意其長生而柰何吾獨生安能巳於悲乎嗟乎先生有富貴之徳而終身貧賤人皆以天道爲先生悲然而非貧賤不以顯先生之徳世之處貧賤而言安者不乏而有安之言未必有其行有其行未必有其意充詘隕獲所不免焉以當先生何啻霄壤先生胸中卓有所自樂比於顏子不怨不尢其所安者賢於人遠矣余小子奉遺教以有今日而不能爲先生報又安能巳於悲平爰摭其大略而爲之傳以俟采風之君子觀覽焉先生諱希顏字崇孔學者稱克齋先生年五十有九子一孫二丙辰春餘內子再遷其墓於馬嶺與繆太君合

○問李潔甫廬墓山中書

人世所不能報之徳三天地君父母故忠臣孝子靡盬匪懈不寐有懷至於刀鋸溝壑捐軀喪元亦分義如是遂以爲報徳亦虛耳𨿽然恪乃心竭乃力之謂報也曾子曰人未有自致者也必也親喪乎孟子曰惟送死可以當大事每讀斯語慘心蹙額太息久之先王制禮惟喪葬獨重且曰人子有終身之喪所以詔天下後世法程至遠風會旣流禮教澌滅迄於今日尢可怪嘆詩曰昊天罔極豈區區三年衰麻所可言報也者衰麻縞素亦以明人子負罪引慝不能一日自容之意詩曰鮮民之生不如死之久矣無父何怙無母何恃意政若此今且目衰麻爲尋常飾縞素爲觀美外被單布中乃重帛帛且購其精好者車蓋帷帳亦復鮮麗遇慶賀宴會儼然易衰爲墨周旋其間劇飲大嚼謔浪笑傲優俳博奕略不少忌謁官府走他郡邑請公事望塵投剌略不少諱蓼莪不詠於口哀怛黯淡之容不徵於色間一執禮自文不過卻上坐徹茵褥易金玉杯犖爲瓦器不擲梟盧數者而巳耳不亦放飯流歠而問無齒決者耶制以二十七月而闋今且屈指預治采服以待不能少緩須臾招搖過市矣孔子曰女安則爲之又曰是可忍也孰不可忍余甚悼焉葬則不一二日卽崇封而歸累月經年不一再往其最惑者聞堪輿言不難歲月暴露以俟兆域聞浮屠言不難入於餓鬼地嶽以求超度又不難今年度之而明年復入之也凡此皆風俗之下也先王制禮以維俗今人循俗以掩禮禮則興起人以不可解之心俗則陷溺人以不可爲之事泥俗而心益薄敗禮而事日非又安望其廬墓行古道其人哉詩曰庶見素冠兮棘人欒欒兮勞心摶摶兮正以今人不能行三年之喪而庶幾於賢者一見之也往吾桐檀孝子郁廬墓後數十年聞舒城胡靜山先生行之今又數十年矣巳酉余自越歸家大人爲言李潔甫者父若母以戊申春葬龍灣山中卽廬於其墓今踰小祥矣靜山學問悉自廬中精進李君其髙足弟子可謂不負其師余聞而斂袵欲從山中一問訊焉因寫其所感愴者以貽李君且以告今之人使知鄕黨中猶有居二親喪而行古之道者

○三關記

制三歲則直指受命閱龍固倒馬三關三關者內以障眞順諸郡而外去宣大兩邊不三百里而近蓋要害也甲午丁酉餘皆從直指後獲攬其勝云夫世之談形勝者疇不侈言太行而三關其支也遠者姑無論論其境以內者南蓋自錦繡堂始道從內丘入而鶴度嶺黃楡嶺蓬鵲山玉泉達活泉太子巖最又北則故關娘子關故關者修陘關之舊也今曰固道從井陘入而蒼巖鳳凰九寨封龍山檀山九女峯十八盤泜水鹿泉珠洞最蓬鵲有廟祀扁鵲志曰趙簡子賜鵲田四萬畮於蓬山下蒼巖有寺爲隋妙陽公主持戒所有化身嘉樹交錯景色崛礨父老以伏臘至者並隆焉檀山有穆天子駐蹕遺趾太子巖有虢太子所居石龕泜水卽韓信斬陳餘地蓋至於井陘內丘諸山蜿蜒逶迆多秀拔然望見太行之椒不十數里許故稱大麓娘子關北爲龍泉關關西爲長城嶺今中江陟其巓嘆曰壯哉山夫非趙代之所襟喉者耶矧五臺岪郁盤道殊絕其爲繕敵樓示三輔觀樓東向髙七十餘尺廣倍之弘敞佳麗甲於諸山其下龍泉寺慈聖皇太后建中有殿四面皆樓峙五峯溪繞其前余視其地滋信以故閱者嘗首蒞龍泉北行穿六嶺吳王峽而嶙峋者爲茨溝嶺或曰卽太行脊其下爲營城參將駐焉道自阜平入龍泉之西南爲秋波堡堡有寺今廢山髙溪澑秋更多致故以名道自平山入亦龍泉轄茨溝而東出牛邦口卽山西境然以通狼牙倒馬徑可簥於是遵山谷以行至於曲會寺又至於上寨頃之萬石崔嵬三峯獨秀是爲狼牙嶺又北下至於走馬驛聳然而駊騀者爲插箭嶺插箭者故宋團練使楊延朗所遺迹也今有祠嶺以外原野曠衍無復險阻所謂去宣大而近要害者歟詢之故老曰土木之歲躪紫荊掠嶺下西抵吳王峽庚戊再入嶺由跌馬崖而去嶺東爲周家堡南爲倒馬關被山帶河甲馬輻輳參將駐焉有白石山五枝山紗帽石佛子崖虎伏溝香巖諸險而白石羣峯如出木菡萏葉葉浮動佛崖虎伏峭然壁立甚崄巇其北連紫荊易水其南則軍城口下入曲陽矣曲陽卽古曲逆有北嶽廟極宏麗祈年閱邊皆祀焉總之起西南趨東北■﹝山集﹞■﹝山業﹞迂回不啻千有餘裏屹然燕京右臂其諸勝靡得而數云其隸大名道者第錦繡堂十二口九墩兵八百以一百戶領守禦居順徳其隸井陘道者則關四堡二口一百六十六臺一百九十九墩四百八十有五主兵官軍七千一百三十四員名在戍客兵操餘三千八百九十五員名在各衛馬﹖﹖馬六百五十有九器械一百六十二萬八千六百有奇牙制棋布距險分守以參將二人均領其事轄守備二一居插箭嶺一居眞定把總三則龍泉固關狼牙也守禦千戶所一居倒馬歲餉司農銀計六萬爲率以險若彼以兵若此詎不稱桓桓整齊犁犁具備者哉或者曰軍卽古細柳周亞夫備胡營也故猶有存者然西安有細柳原此何以稱焉及至楊團練祠問其所以守關捍契丹處父子所以死事指插箭石曬甲石掛袍松諸迹蓋低徊者久之彼其能以一夫當關爲山川重者也吁嗟乎山川重人耶人之重山川耶國家急邊厚土過漢宋甚遠其必有繼二將軍而爭烈者而予寔望焉閱旣竣述所覩聞作三關篇以志其槪

○嶧山記

往公交車之役望嶧山巉巖甚也意其石與眾山無異辛亥夏始一登其石皆如水中浮濯澤而文圓者如卵而累方者如礎而疊巨者細者勢相撐倚淩駕爲洞爲壑旣玲瓏復曲而深萬狀具備斯大奇也石矣中多土多泉多嘉樹又其奇也時旱候吏爲苦余苐從觀風亭覽諸磥砢遂歷邾公祠過逍遙泉泉以歊蒸故不盈一坎乃上入聖像洞蓋薛給事劉太守所雕夫子像也再至嶧陽觀孤桐在焉桐𨿽朽尙存丈許然以四大石四面爲壁方廣不數武桐竅其中造物之爲此殊巧也又上抵衲云庵庵左一壑峻絕不可窺僧爲棧道以渡憩其室須臾而下乃前羽人問諸峯之勝對曰山頂有五華峯五石如蓮華臨風欲動狀然■﹝石果﹞砢未易攀東有白雲宮多緋桃旁一泉仰出號聖水𨿽熯不竭稍下有僊人宮有覆釜洞釜一石耳下可坐千人有鐘石丰下銳上旁三石夾而懸之去地尺許皆其勝也下爲紀子城或云卽邾子所遷故址地裏書載秦皇乘羊車勒石名曰書門殆不知其處旣抵邑署復得於相國所作遊嶧記讀之大都與羽人言合而多羽人所未言者如丸峯冠峯丹洞砥石之類然余所遊覽諸處又軼而弗載何也益以見玆山之奇矣

○丁未十月過天臺祭髙祖祠

維皖公之峻矗疊龍眠而厜■﹝廠外義內﹞肇我祖之浚祥表望國而爲儀擷芬芳於萟圃肆文葩之陸離洊揚瀾於道海屹砥柱其巍巍抗臯比於鄭席靜風月於謝帷辮孝友以爲鞶宇仁義而幽棲均脂澤於猶子揮金粟其何私迨領薦於京國甘蓬虆而烹葵恥請謁乎偃室矢勁艸以不靡繄我族於桂林相蓊郁乎樛枝斷事沈江以完節侍禦攖鱗而蹈危黃門委珠以谷隱冏伯攬轡而飆馳惟我祖之繼紹卽家庭而切偲務矜愼以月旦儼趨步於宣尼勉綰綬乎百里爰昃食而宵衣首省刑而薄徵奠袵席於瘡痍漑菁莪以時雨凜暮夜而畏知剗豺虎於嘯聚解刀劍而耘耔彈琴不下於堂皇民皞皞其恬熙豈勞瘁以霜露畱天臺之永思橐僅餘於八銖﹖﹖斂其無以爲資捨玦玉而廢市競圖像而含淒申俎豆於新安傷涕淚於峴碑旣五朝而百年采定論而專祠豈玆土而惇龐抑同然乎民彜且瞽宗乎鄕社迄並祀乎於玆非老成之典刑可兩地而無疵年有促而實延名以久而彌垂起黃泉於白日想箕裘而遐追徼靈寵以按越瞻遺迹而歔欷馨黍稷之妥侑謹齋沐而陳詞惟陰隲其駿奔共王命以無違植臺人於丰殷猶恩斯而勤斯嘉肸蠁於春秋媲華頂之與齊

○歸逸篇

夫生死之際大矣生曰寄死曰歸蓋聖人之達也聖人以爲歸故殀壽不貳自處常逸而亦不遺子孫以勞世人反是其所經營而求者非其異日之逍遙而歸者也自處嘗勞而亦未嘗遺子孫以逸何不達也吾於是信我先君其達者歟甫五十卽卜壽藏於樅陽之蓮花山手定其穴廿有六年林木蓊茂戒余曰精神所注體戈斯安異日必葬我於此乙卯冬餘兄弟因以遺命襄其事禮士踰月而葬大夫三月諸侯五月不葬者卽三年服闋亦不得釋衰然則先君貽謀乃自得所歸而遺餘子若孫以逸是所稱達者也吾邑盛司徒自卜投子山趙中丞卜石鼓山而更伐石立表結墓吳太史卜鯤池三君者皆所稱達者也禮國君卽位卽治捭治山陵豈非預計以竢異日無愆於禮今世士夫終歲矻矻問田舍必腴必華死之日曾不得一壞以自覆舉遺骨而聽之子若孫彼子若孫卽賢卽貴卽富卽多而或靡盬於王程或齟齬於家計或熒聽於時師殫心力圖之不能速購延數年或十數年暴露於山椒水滸無可柰何是向者矻矻華腴袛爲子若孫娛樂之資而毫無補於七尺之急天何左也余重有感焉癸丑丰城黃山人爲餘指浮渡戊午貴池王山人指白鹿余並愛其山水並因其舊室葺治之爲考盤之居百年衣冠則願藏白鹿以其局勢宏廠法度頗合且與樅陽鄰近可隨侍先君招呼於白雲顚也莊生有言上爲鳶烏食下爲螻襼姇此亦何須揀擇惟是體受歸全還我二人倘不然者比於不孝故厚葬薄葬君子兩譏焉吾儕酌於時度於力揆於制得爲而爲孟子所謂古之人皆用之此也以余謭劣猥蒙上恩拔置西臺自通籍至今三十餘年居鄕居官幸無所得罪此後之日不可知而從前之日皆上賜也卽今之卜地亦上賜也且令吾子若孫異日藉以計時襄事不愆於禮余卽何敢自比於達然死得所歸而子孫不處於過勞豈非快事耶吳太史復作鯤池立信篇大都慮拙眼之異議絕妬人之覬心𨿽事之未必然而亦預爲未必然之畫洵非虛語余亦仿之略述所由戒吾子若孫異日必葬我白鹿以吾配姚孺人附於山右焉山本程氏鬻於他姓今次第而得之並得長河約山左右種木必拱抱衛丘隴其宇爲祠宇前亦可木宇後苐種竹以木髙必參云而竹不過二丈而止不蔽明堂也河地二租並田租三分之一供歲事修葺之需其田租之二則給子孫佐誦讀冀以光顯吾志各不得紛更遷攺違吾戒令也天啟二年夏將應詔北徵乃書於捲少選並勒於墓傍之石祠所供者卽吾像出丰城胡匠手甚肖鐘鼓鑪瓶皆具擇謹厚僕人司之然語鄕人宜曰梓潼祠

○和歸去來辭韻

歸去來兮世路多岐將焉歸人生洵有以自老豈物喜而巳悲慕往哲之髙蹈曠千載其可追縱羽鎩而泥蟠皎獨是而無非絕弋慕於冥鴻謝緇塵於素衣卜所居於淸濁釣幾先於彰微日月不停如川斯奔誰云大隱浮沈金門種種頭顱故吾貓存寂寂敝廬維琴及罇覽止足之遺誡共桑楡之歡顏引煉形以自陳怡善屙以小安畏羊腸以回車快蠖伏而掩關旣屏迹而寡營亦縱心而遠觀或禾木乎把臂就有道而往還羅淸泉以箕坐吸飛觴而盤桓歸去來兮繄造物之與遊薄世味而無膻卽闇然其曷求且踽行乎適志奚羣小乎煩憂悅童冠之雅詠課農人以春疇朗朗明月蕩蕩虛舟盻白雲於江漢聽黃鳥乎樊丘欣載陽以東馭閱大火之西流偕物候而推移彷司空之行休吁嗟乎四嶽九牧非其時髙車駟馬不可畱胡爲乎懵懵安所之主恩罔以報衮職虛自期望箕潁而仰止締沮月而耦耔搴澤蘭以共芳維谷駒而言詩永桐溪乎薖軸踵彭澤其焉疑

寧澹居文集卷之四終

●寧澹居文集附

祠堂續紀

續置祠田小引

祠約

二壠紀事

桐川會續紀

續置會館顚末紀

新堤記

○祠堂續紀

方大鎭曰古宗廟之制自天子至官師各有等初皆稱廟漢以後大夫以下不稱廟而稱祠祠者春祀也故以命名我方籍於桐二百餘年列祖貽謀甚厚而我先君始建祠堂成列宗之志於是議以爲世受國恩爲大夫宜仿古大夫三廟之義立三祖木主於祠始遷者始有封者始有爵者正始以立名緣義而定制後𨿽有作莫能損益焉祠制旣定則議規條議宗法議田議祭議碑吳中陳觀察裏中何太史各爲文表其事載在前紀不啻詳矣乙卯秋小子始佐族長爲政一切務因無所損而稍有所益田則倍之約則申之隴則察之前籍所未載嗣而葺之而奉先君配穆室之西亦曰始建祠者皆宗人一本之深心家政百年之永計不可無紀也文武之政布在方冊推而行之存乎其人從玆以往監於成憲孔曼且碩惟賢子弟之繼序而仔肩矣是爲祠堂續紀庚申長至日書

○續置祠田小引

先君子旣立祠堂乃置祠田於平坦尊祖睦宗甚盛小子仰承徳意每欲有所推廣當先君子不豫嘗面陳此衷以爲荷大人詒書錫我土田手澤所存不敢不守願如其直若干爲我大人推廣徳意先君子首肯稱善顧以侍藥倉皇未能遽就而先君子永訣矣弔事甫竣卽爲此事謀而況宗人復迎先君神主人祠又何����不急爲圖也於是覓得姚氏田於十里鋪與平坦相近便於管理其直凡百八十金有奇其租歲取谷二百六十斛錢三千輸之祠堂爲祭祀賑助之用嗟嗟心長力短慚此涓滴然水木追思箕裘繼紹聊以表一時一念於我宗人尙有待於後來者端未艾也田界畝數具載契書並歲出入之目俱錄於左

○祠約

禮有五經莫重於祭夫祭者非物自外至者也自中出於心者也心怵而奉之以禮所從來矣祠堂之設事我先祖爲報本之圖因以睦我族眾表一本之誼祭期祭儀成規具在始未嘗不肅而今稍怠焉有其舉之莫敢廢也不亦嚴乎沭必彈冠浴必振衣玆其時矣敬飭諸條於左

計十二款

一歲祀不過淸明冬至二舉舉之日不過卯辰二時計一歲之內僅用四个時辰工夫以表尊祖睦族之志爲力不煩亦不過勞何必偸此須臾之閒甘蹈失禮之戾凡我子姓卽鄕居者並宜按期到祠何況城居又何況靑衿禮義由學校出身列學校而禮義不講非所以令眾庶見也且諸前輩有踰六望七者卽吾輩亦踰五望六猶不敢不竭躄以趨而後生小子顧髙枕而罔聞豈所以明禮義稱門風也哉以後二祀務期齊集果有不得巳之事或有病許先三日白於戶長通知戶眾其無故不到者聽戶長議罰請罪於祠堂

一禮生各有專司照舊分派今立司簿一人與祭者各登名於簿以便稽考

一與祭子姓各以本等服色學校者不得槪著行服公然自便且行服靑中藍邊者亦系有爵之服無爵者宜用古深衣之制不用藍邊也今稱行服卽會典忠靜服也深衣以玉色布爲中靑爲邊

一祭日定以五鼓取齊黎明行禮古云夙夜匪懈又云辧色視事不獨獻酬以早辦而易齊抑亦心志以夙興而更肅在戶長督之

一唱禮者宜緩行禮者聽其聲盡而後起伏則節奏不至於急廹而起伏可免於參差

一排班宜整尊長在前卑幼在後昭在左穆在右不得攙越

一年長者或小恙者不以筋骨爲禮聽其先行四拜

一後至者須在傍立定俟大眾禮畢肅容向上四拜不得插入班內混不成禮

一雝雝肅肅奏假無言詩書所載良有深意凡祭之日自始事迄於亭餕俱不得喧曄笑語失於不敬尢不得爭辧是非失於不和往有犯者今宜切戒

一儀節𨿽有舊本宜爲刪其重復酌定成規不簡不煩另開於別單

一陳設省牲享餕講書等規俱如舊

一淸明祭後一日議擇子弟之俊者會課校閱曾一再行之矣此後在戶長酌定

附一款

蘇子有云夫民相與親睦者王道之始也其道莫始於宗族而事權必歸於宗子今祠堂大小宗在焉宗子幼穉屬之戶長乃眾心旣渙約束頗難叔侄兄弟之間容有事或參商小言相謫者宜觀一本之義孝弟之良自爲轉移自爲區處必不得巳許白於戶長於祠堂商量和睦不可輕訟官司敗壞宗誼至於先隴所在祭掃原有期會樹木各有禁例統在戶長查舉倘缺禮者斬木者各如約治之甚則仍聞之官司不貸○譜牒自苑馬祖修纂迨於先君輯定意法兩善亦旣整齊矣認宗一篇語更厲焉近者頗有妄認之說如瞿塘方士偉者鎭且斥之去穎州方良銓者又屢屢求附鎭與之書曰不腆敝族處桐子二百餘年譜牒井井皆先君所定𨿽有遷自休寧之文而世遠無稽不敢彊附華宗在望非不欲倚玉之爲榮而先君之言載在家廟垂示子孫不佞誠不敢遽違先志身爲厲階也尊剌稱名敬壁之使者人有言曰彼來認宗自處卑幼之列何妨受之彼稱名於我者𨿽卑一層然於我子弟則當尊之矣我於彼父祖又當尊之矣何益之有豈亦憐其筐筐希其門地耶淺交而瀆宗徇名而忘本此先君所厲禁也若壽州方公孩未則手檢譜中認爲三世諱禮者一派此與泛泛者不同然先君𨿽聽之未嘗遽載譜系亦猶行古闕疑之道焉若野狐之事先君曾往問之彼有西鄕方姓者云此爲明二之塜伏臘不缺因欲認宗同祭先君歸問鎭對曰我方可認以爲祖必無主之塜耳彼方安得認之以爲宗彼方旣認以爲宗則有主之塜矣我方安得認之以爲祖先君曰善遂爲定論盡破疑城後之繼者愼無妄附爲宗譜羞也因並著之以昭我考之盟

○二壠紀事

萬曆戊午之四月有盜我二世祖主簿塋木者迹之不可得宗人曰必余文學觀吾之僕以曩者爭疆之故肆是毒也觀吾力辧之社友張嶺梅亦力言之而吾家玉卿叔氏以其所親王習之申言之從和議定界塋後及左右俱立欄墻塋前至田之畛計喬木四十八株更以次第種松庶幾異日蓊森稱世丘矣閏四月廿五之夜有盛氏兄弟江若海者忽以十歲殤子葬於六世祖贈禦史塋後山麓舊有二塜遂破其一玉卿叔聞之鳴於眾共推鄰周文學養豫告以大義海亦悔言當遷去而故遲延不肯遷竟訟於邑訟於監司時王侯署雲月山爲方氏祖墳久矣安得突伺盛宦必不縱此或愚民不知而犯耳仍著公處爲妥及方伯菊泉公自南都歸頗有惑志亦有言繼而登山周覽慨然以爲此果方壠之背又其項也盛氏豈宜拊且扼也哉吾家撿得正統四年老契疆界甚明而少卿老譜今先君譜又載方與時中方與華華葬陡嶺山祖塋之後卽二塜是也因方懷坦傳語豎碑於塜立石於界而遷其殤於他所事遂平夫盛劉方三姓共此月山而盛有其左隅不及十之二劉介其中不及一方則從中至西前後皆有幾十之七矣盛塋莫尊於孝廉五槐公計其葬時當在正徳之末我方莫尊於贈禦史府君而葬時在正統之初卽與時與華二葬亦在成人之中是我方先盛而有此山者六十餘年而山趾之田皆我方有山界相距不下數百丈盛安得妄意而爭之是兩役也倉攘凡四閱月而卒賴以平則掌戶事漢卿叔及玉卿叔之勞最多焉不肖鎭寔與其事乃記之而告於眾曰古之葬者各有兆域所以明族類重根本示不忘也堪輿之說行富貴之想熾想則求求則忮苟可以利於巳卽不難伐人墓析人骸攘臂而竊之夫王制掩骼文徳澤枯今乃與化者奪一抔之藏以爲福田錫類之謂何而爲人子若孫者其能甘於味安於寢耶有必爭而巳耳故詒孫謀者莫若尊祖徳尊祖徳者莫若篤宗盟篤宗盟者莫若錫爾類詒謀慈也尊祖孝也篤宗敬也錫類仁也仁以廣敬敬以成孝孝以昭慈不易之理也吾宗子孫徼靈吾祖亦旣繩繩而蟄蟄矣啟疆之釁猶不免焉此未可盡咎夫人也或者宗盟有闕歟春秋或失祭歟或祭而闊略歟樵采者或不時歟附葬者或未碑歟或多而未禁歟一蹶一便一廢一興治蠱之道利於先甲故願吾宗人共圖之定祭規而嚴後至之罰時斧斤而嚴妄樵之罰禁附葬而嚴封守之罰三者是今日之要所以妥二塋而詒百世之謀其在斯際矣並列三款於左附新譜先壠編後時爲八月旣望

一議二祭

一議丘木

一議禁葬

﹟一議二祭

淸明歲暮二祭斷不可失鷹窠樹路獨遠僕馬飲食之費多當派八股有力者領其事貧者不與焉而總稽於戶長立牌輪流十年一轉失祭者必罰月山近而有祭田之租事惟戶長領之城居者佐之過期先十日知會具酒三席自孫家園而道觀山而月山每股一人與焉不如約者罰

﹟一議丘木

鷹窠樹塋喬木計有四十八株矣此後新栽松栢必蓄養成林不可妄伐月山山廣樹亦茂山前者人有戒心山後者恐有二念此惟守塋者之責止許削椏供爨不許擅破金株而總其責於戶長

﹟一議禁葬

依祖而葬世固有之然多葬者反爲祖累鷹窠樹界𨿽定而地猶窄其封禁不再葬久矣月山地稍寬然山後爲龍脈所自來萬無多葬之理山前計十八塜亦巳累累矣此後宜封禁不可再葬違者聽戶長議處其先葬而無碑者各宜補之而議者又言東西二龍眠及三峯道觀山並宜申禁不再葬眾以爲然附於此

○桐川會續紀

方大鎭曰崇實會紀者先君明善先生手筆也�復續紀何也禮有所因亦有所損益蓋其時也所因者不紀胡以傳後所損益者不紀何以承前余小子纘先君之緒一切不敢不因而亦不能不損不益則必商榷於同社請正於社長又不敢以獨臆妄爲損益也由今較昔損少益多由此以往當亦如是庶幾會事不致失墜余小子藉手以報命九京賴此帙存焉然此帙成於庚申庚申以後可增入者因時增入諸君子其亦式於今日之言不愆不忘固所願耳中和節書於至善堂

○續置會館顚末紀

方大鎭曰先君旣立會館並置周氏莊爲會田及諸器具書籍公之會眾始終條理載前紀中亦旣備矣癸丑秋鎭自大梁歸先君執手語曰美必久而後成道必守而兼創吾意欲與汝共圖會事鎭唯唯乃暫損貲六兩爲請先師木主制龕及鑪瓶以十二月念三日迎入崇實堂之後寢會友欣欣向往矣甲寅春乃議攺剏並毀舊館而新之而基地苦隘館北鄰則鎭昔年所鬻於趙氏者願捐於公而更助之貲先君曰余以小朱莊田價可百三十金亦願捐於公聽其鬻之爲剏館之助遂於六月廿三日手批出契歸於會長張道卿諸友公藏之而先君病矣鎭侍藥倉皇日不暇給乙卯大憂越百日乃理前議鳩工庀材成先君之志不毀舊館以明繇舊而特剏新館以表維新新者前門中堂後寢而眾議以後寢祠先君以中堂集會眾肇於仲秋之初旬落成於仲冬之下旬凡四閱月木石諸費計二百七十金有奇鐘鼓鑪瓶器具之數可二十金有奇基地價值及修理舊館可百金有奇苐支會租十七金餘皆金獨任而朱莊田仍畱而不鬻以備會中供億之需荒歉頻仍度支弗辦賓客祭祀會課諸費則又鎭一一爲之區處矣是役也屋新而田存先君所謂創爲守久爲美者𨿽不能光而大之亦庶幾乎無所辱命自揣僻鄕薄力頗慚固陋惟吾同志相與仔肩維懷永圖耳基地西界祠後天井中心東界河南界舊館北界祝氏風火及墻之址各不紊是以續紀以垂後來從玆以後日新月異近荷當道畱意次第嘉獎兵道張公題爲鳴鶴書院鹽院龍公慨然檄郡捐帑八十金爲會田資予不佞亦另捐廿金爲供億資館前河堤屢出錙銖修築而無成者龍公及王侯帥董諸君捐七十餘金克底於成績皆館餐之盛心菁莪之雅化其曷能諼統俟異日另記

○新堤記

東河之議堤蓋昉自盛司徒公云然其時未議城先議堤堤凡三築而後成自東門而南下及於向陽門而止凡一百餘丈鳩工累石屹屹巖巖民之瀕河而廬者免於魚鱉之憂自癸亥逮於今六十年無恙伊誰之賜樂成慮始殆亦有別也哉丙子成城後十年河伯西徙庚子甚戊午亦甚東門而北向陽門而南向未築堤並受其虐決去地凡數百丈漂去廬凡數百檐禍最慘烈況崇城在望官民攸賴今日之堤尢城之衛也而去城亦不數武修築之詩尙可泄泄哉辛角蜀劉侯在事愀然與百姓同憂修築數十丈工未竣而侯遷去遺其工以待後人而吾黨綽有同心又萬萬其不可委而棄之者矣於是告於王侯於監司於郡於鹺臺而鹺臺龍公徑捐帑二百金侯亦捐六十餘金不佞大鎭亦損六十金但擇其要害兩叚急令築之上一叚二十丈下叚六十二丈使裏中長老呂宗望程萬里及廝方魁三人督其工肇於孟冬迄於孟春凡四閱月報竣蓋徳念篤至惟當道之寵錫而議論則心師於前賢之舊水患則目擊於今日之甚非其得巳而役之者也初估每丈可工價六兩有奇今苐約四兩而足是費頗減工頗增庶幾不負公私之望而逭於百年之責矣是役也先是吳工部公與不佞共之而工部初議牮小斂於眾十餘金僅成一牮而罷未能禦其潰也最後乃議堤堤幸成矣並宜紀其顚末垂之長久諸老曰鹺臺捐助獨多一檄語意獨懇切殆不可忘遂命之曰繡衣堤然此外尙有二三宜修築者物力弗辦後來修補之費議亦未及姑以俟之後賢旣三年幸無恙辛酉夏館之前乃有沙出焉近且成洲矣

●方魯嶽先生寧澹語

讀桐川方魯嶽先生論學序

卷上

卷下

○讀桐川方魯嶽先生論學序

海內學契神交最難不佞神交方桐川未知世學有定也先生神交不佞則自朱子文序始都門奇晤得讀寧澹語集首提至善爲宗謂至善無所爲而爲不是至善有所爲而爲以此明義利公私卽以學術邪正分儒禪以治術誠僞判王霸錄拙序嚴理欲之辧爲證脈絡貴醇宗指貴正不欲毫髮攙和精心合讀以義理爲性命不以精气爲性命以道義爲世界卽事是樂不以苦海爲世界必欲空之談生不談死談人不談鬼談義理不談報應談禮教不談彜俗深言無我以天下歸仁不以天下歸空爲無我深言無貪無執不以偏空成貪空以偏無成執無此先生辧儒禪最精語學人全副心腸都著世味澆透必將道味換卻此味食色舊習固是難除功利二字尢其病根朱子極辧陳同父之人管仲爲涉功利於名利中特取名教名節欲人惜之卻戒周旋車情浮沈時局不談圓談方不談通談執不談變談常不談廣大談曲謹不談玅勝談下學此先生辧王霸最精語先生取象山不取其徒慈湖謂爲禪習取陽明不取其徒龍溪謂是禪宗此自特見不喜晚年定論深惡詆及朱子不喜摭釋攙儒儒羅百氏更惡醉心儒術詆孟及孔此尢歸一正見言但得同志卽爲同術不必因異生辧此語似寬更言學者從入究竟必求正大旁門岐路必不可由此語尢嚴謂人大病在自是自尊去驕去泰爲中爲和胸中堂堂正正陽明不雜陰暗是陰陽明暗卽邪正誠僞之分邪正誠僞卽儒禪王霸之辧也竊見縉紳以禪學進禪風日隆以禪學退禪風日替以儒學進儒風日隆以儒學退儒風日替非禪學爲功利之藉儒學亦功利之藉乎儒王禪霸身儒王口儒霸寧獨儒禪不明王霸因之而不明卽專門是儒儒中王霸尢不可不明先生不獨辧禪業已身儒不佞何知特表而揭之以告同志此學者

天啟癸亥秋季豫章劉洪謨撰

○方魯嶽先生寧澹語卷上

古今論學者不一要在淸其源正其本壹統於孔孟之道源淸然後千流萬派從玆皆淸本正然後千枝萬葉從玆皆正內聖外王其至善之宗乎莫不尊親則無所不統矣

學者見解不能盡同師說不能盡同但褆躬繕性肯向禮門端立義路勤行卽爲同志卽爲同術若因異生辯因辯生嗔學則下矣

不說人所不能行之語不行人所不可言之事此爲毋自欺之第一切巳者

旣掃道理又不學問事事不中節但曰吾不自欺此則並毋自欺三字而竊之矣故易經以無咎爲公印孔門以好學明善爲正印

性善之宗吾儒正學近日吳下關中俱同此指家侍禦亦同此指書曰有厥善喪厥善諸君子所稱無善者無其有厥善之心而巳矣善而無善可也無善而無善獘何可言

聖人之道盡於成已成物於何下手於何究竟惟止至善而已至善者吾性本體也於此下手是以本體爲工夫於此究竟是以工夫合本體

明徳本來萬物一體親民作用一體萬物明親不作兩橛卽止至善

我能通天下爲一身天下亦通我爲一身我能通萬世爲一身萬世亦通我爲一身是謂無內無外無古無今之學

孟子言性必言善又言仁義者何也單言性猶空也言善而性體乃見單言善猶空也言仁義而善體乃見故七篇之中諄諄反復惟是居仁由義四字所以發明良知良能之蘊而直接大學至善之宗也

孟子道性善矣不曰善知善能而必曰良良與善其有分耶凡善皆善也慮而知學而能卽善也非其至也不名曰良不學之能不慮之知出於天而非人出於獨而無對出於性而非情是名良是名桎善至善之體人人具足在在克滿時時現前但徵之孩提之童斯親切而明著遡之愛敬仁義斯眞實而不虛故明於仁義之爲良知良能又明於仁義之出於不學不慮者始言良知良能而止至善之說始可以無可說矣心與天地同根而身始於赤子赤子亦非純性也下地卽嗔見乳卽貪凡其知識漸開者皆欲也惟愛親一念長而知敬聖人名之曰仁義此眞先天之良昧滅不得者也則可名之仁義卽是無可名言之至善人因假仁義者而掃仁義之名以縱嗜欲之實夫豈知假無所得之獘更百倍於假仁義之獘耶

近溪先生言由仁義行者與行仁義者判爲兩種學問可謂獨勘千古矣夫由仁義行者無所爲而爲至善之學也此吾儕今日所從入之門異日所究竟之室

學須默識本心默非無語識非彊記惟在當下返觀此體有爲而爲者耶無爲而爲者耶灼然明白毫不掩飾是謂良知理會旣久自然純熟無我無人不厭不倦一以貫之矣曰本自如此者欲人忘其情見而今以本自如此恣其情見蓋由嫌默識學誨爲近於著意而不知著於善不可爲之著意也

人非有二心也循理之謂道心從欲之謂人心理至微欲則危危者殆也精者嚴於人心道心之辧也一者一於道心不二於人心也一於道心不二於人心以先統後則人心化爲道心是允執厥中萬世正學之胍斯其鼻祖

虞廷曰中夫子增一言曰庸中者體庸者用耶庸者體中者用耶體非虛無用非實有無聲無臭之天實時行物生之天不聞不覩之性卽庸言庸徳之性初無二體亦無二用近乃彊而索之旁而通之禪宗丹訣附於未發之中夫兩家之說夫子豈不能者能之而不爲聖人所以正學胍也中庸二字對隱怪二字依中庸者必斥隱怪矣

喜怒哀樂未發謂之中此子思注虞廷中字從性命源頭說出直接二帝血脈

周子不獨言仁義而必言中正不獨言剛柔善惡而必言中此又從中庸得來直接子思血脈爲宋儒首欲參無聲無臭之天必觀未發之中欲求未發之中當尋不貳之物故曰聖誠而巳矣此周子所以注中庸也

人心自少至老自朝至暮無一時不發亦無處不發安所得未發者而觀之但時時發者實時時未發者也處處發者卽處處未發者也不分動靜語默起臥共獨皆此未發之體之所貫皆此大本之體之所達也

人情大都所發過處多不及處少如花之發必不能復含如矢之發必不能復收子思佰言中節不復言文總以節其過而巳卽或有所不及亦屬過也然發處有過卽是未發處有過發果中也過亦何過此學者所宜致中也

水本下也平而下之且蕩而成紋峻而下之必噴而成聲此以知激不如和峻不如平詩曰旣和且平可謂調理性情一法

獨者性體也無靜無動無上無下無內無外無人無我尸居淵默大廷酬應何莫非獨卽亦何莫非愼工夫旣熟光彩必透暢四肢發事業豈有二焉匪曰塊然而株守冥然而嗇面之爲愼也幹之美利不言卽坤之正位居體美在其中則愼與美非二也龍惕公曰使竆世皆水指何爲水才有陸地水始可名中庸言戒懼惟聖人常戒常懼無有畔岸故不見其戒愼眾人放逸而戒懼始形則戒懼者固天命之性工夫本體何嘗有二

孔門傳心之訣不越禮之一言孟云盛徳之至不越中禮一言禮之爲禮豈曰形器輔氏云不言理而言禮者理虛而禮實也朱子云一於禮之謂仁

紫陽之學主於居敬竆理然非紫陽之言也延平曰默坐澄心體認天理明道曰天理二字是自家體認出來又曰今日教學者只須用敬居處恭執事敬是徹上徹下語蓋紫陽之有所受之也

竆理者非逐物而思如悟竹之說居敬者非閉戶而守如面壁之說蓋居仁由義歸於至善時時良知之謂竆理時時竆理之謂居敬紫陽之善承鄒魯也

孔子之後孟子一人荀卿故非之無論也溫公君實亦作疑孟李公泰伯作常說鄭公叔友作藝圃折衷皆以相詆而常說獨甚余隱之作尊孟辧朱子采之一一剖析其說夫孟之爲孟皜皜乎中天豈問毀譽而朱之有功於孟顧不偉歟近如李氏詆性善之指爲死法不通之局如祝氏詆爲縱橫之流較常說又甚焉假令朱子見之當何如以立語也

劉工部有言朱子之學在嚴天理人欲之辧迹其生平兢兢自衛與其所以攻擊者不出此意讀其答柯國材書則知天理自然非髙非卑非近非遠人心無常不可自決也讀其觀心說及大紀二篇則知釋氏之差差在惡此天理耳讀稽古閣記則知晚世俗學之差差在不講此天理耳蓋其四十以前如存齋記答何叔京二書專說求心見心猶是馳騖玄玅未悟天理時語四十以後注太極圖說輯近思錄乃悔前非年近六十注論孟學庸益加精進此時議論加意磨勘於正誼明道中猶防計功謀利之私而刮之剔之淘之澄之務底於平不敢以己私少戾天理故年踰七十病將革矣猶攺大學誠意絕無私護意此其顚末苦心也先生每提此篇爲朱門知巳不獨功臣而巳而晚年定論一編卻似多增一番公案

學者大病只在共覩共聞處馳求不在不覩不聞處著力或時昏昧或時放逸人欲日長天理日消何曾戒愼何曾恐懼而更爲之說曰若才起心動念戒愼恐懼便是矜持太過便是違悖本體此說一出所謂不肯醫病更欲敗壞藥方者也不欲爲正知見所障者竿頭神化也普世皆天理古今皆至善安得有障不覩之覩是爲眞覩不聞之聞是爲眞聞覩而不覩是眞戒愼聞而不聞是眞恐懼戒愼恐懼總不曾於不覩不聞上加增些子

朱注存天理之本然遏人欲於將萌二語首宜理會不可局在言下天理人欲不容並立未有天理旣存而人欲弗遏者亦未有人欲旣遏而天理弗存者本無二心安有二事惟是以存天理爲主意遏人欲爲工夫卽孟子所云先立乎其大者其小弗能奪也此第一義也若以遏人欲爲主意以存天理爲工夫則明道先生所云規規外誘之除將滅於東而生於西也落第二義矣

問理障欲障之說眼諭何如先生曰瓦礫金玉屑貴賤不同總屬外物原非眼中所有皆眼障也苐可以諭欲不可以諭理理本性中所固有也理安得有障見理者爲之障耳旣落於見卽同於欲故聲色名利諭瓦礫意見情識諭金玉屑仁智之戾於君子之道者情見之祟也而道曷恙焉於此毫釐體貼未精必將誤認情見以爲天性處處皆是又將誤認天性以爲情見處處皆非學術混焉而莫知所從入矣此世眼第一障也

君子費隱卽於費處見隱異端素隱乃於隱處求隱求隱於隱則行必怪聖人不以後世之述而爲之也道不遠人歉於人道之內卽不足矣不足處當進而求之故不敢不勉侈於人道之外卽有餘矣有餘處當退而斂之故不敢盡不必以不足分屬行有餘分屬言也

世儒言學先欲破執然虞廷言允執厥中孔門言擇善固執今不論中弗中善弗善而但云惡執必破廉隅以爲圓破謹嚴以爲通破本實以爲空破眞常以爲假異端之教也佛亦自辟之矣

孝經論孝則及於仁西銘論仁則及於孝其義交參而互發焉吾儕有志於聖必求與物同體之仁有志於仁必求於時保之之孝

欲爲闇然之學不欲爲的然之學闇者至善之體日章者止至善之功

耳目非不欲其聰以明也而不欲其以搜奇釣詭爲聰明精神非不欲流以貫也而不欲其以同塵合污爲流貫操厲非不欲其固以執也而不欲其以傲然自是爲固執气力非不欲其慨以慷也而不欲其以好爭喜事爲慨慷才情非不欲其員以通也而不欲其以踰閒蕩撿爲員通此闇然之學也

一友曰不動而敬之謂闇然卽動而敬之爲的然矣不言而信之謂闇然卽言而信之爲的然矣不顯之謂闇然卽顯之爲的然矣由今觀之的然者猶難況闇然乎先生曰此論似精乃傷於刻彼其動而敬言而信顯而徳者豈其皆務華而絕根乎近世卑談躬行而髙談見地苛求實修而恕取浮慕闇然的然之辧混於玆矣

人知室西北隅爲屋漏不知妻孥臧獲之爲眞屋漏也又不知大廷廣眾之爲眞屋漏也夫惟知眞屋漏者合徳於鬼神明明徳於天下

治世不離賞怒而曰不賞而勸不怒而威有玅於賞怒者也維風不離禮樂而曰至禮不讓至樂無聲有神於禮樂者也修身不離言動而曰不言而信不動而敬有精於言動者也應物不離學慮而曰不學而知不慮而能有良於學慮者也證道不離思勉而曰不思而得不勉而中有微於思勉者也故不二不測聖不可知可測者物而不化可知者人而非天

冰蠶不知寒火鼠不知熱蓼虫不知苦糞蛆不知臭與生俱化也人生而善者也而嗜欲之冰火塵緣之糞蓼而不之知習之尢也性曷故焉

性本善也合有無而一之也今不從善之一處定宗乃從有無之二處起見始焉一意掃除離有而歸無繼焉一意攝入從無而兼有終乃一意會合處於亦有亦無非有非無之間此其立見翻似於頭上覓頭此其用工亦嫌於足下添足非性善之宗也宗一善以爲主者不問有無總歸一善全體瑩然而渾涵大用昭然而呈露尸居淵默莫非善莫非性也視聽言動莫非善莫非性也子臣弟友莫非善莫非性也天地民物莫非善莫非性也不必作一意掃除而覓無又不必作一意攝入而覓有又不必作一意會合而覓非有非無亦有亦無之間是乃直截簡易止至善之學

天下之萬有毋於無卽是毋於善標曰毋於無卽以無爲體以善惡爲用由體達用而惡也無善也無天地萬物隳於無矣以爲毋於善卽以善爲體以有無爲用由體達用而有亦善無亦善天地萬物皆歸於善矣持至善之宗可以參合天地可以聯屬萬物千聖千賢若合其符持無善之宗惟浮屠氏一教而已且今習浮屠之教者只是總殺總赦分數冤枉總是總不是之說言之何益非逼人爲洪荒之禽獸卽止蓋懶學縱情之臉皮並非般若並非中諦直是特開惡路公然教魔矣眞佛入中國有不奉孔子之教者乎

問善不善之因不善善之因善不善互爲其因此義云何先生曰不善善之因蓋儒門所謂攺過遷善之義善不善之因則釋門所謂從眞有妄生之義究也並眞爲妄並妄爲眞矣夫不善者非善之對也故曰主善主尊而僕從善主而不善攝若曰互爲其因則是遞相兄弟更且遞相父子伸不善而抑善此余所不安也

釋氏論性在目曰視在耳曰聽在心曰知儒者論性布目曰明在耳曰聰在心曰良知蓋以視爲性則攝正色亦攝邪色而性混惟言明則察於禮非禮之辧而視一於善矣以聽爲性則攝正聲亦攝邪聲而性混惟言聰則察於禮非禮之辧而聽一於善矣以知爲性則攝善亦攝惡而性混惟言良知則愛根仁敬根義而知一於善矣

性本定也而云定性安所得未定之性而定之水本淸也而雲淸水安所得未淸之水而淸之程子曰所謂定者靜亦定動亦定蓋示張子以性體也識此性體則不求定而自定如太陽當空纖毫不翳不識此性體則欲求定而不得定如颶風撼海波浪不停故聖學一脈惟在志仁不必言無惡惟在先立其大不必言小弗能奪惟在存理不必言遏欲惟在識性不必除外累此程子定性之指也

管寧之絕華歆也以擲金劉琎之絕孔逷也以目女華之於金孔之於女非其身有之而第緣其手與目而誅其意此十視十指獨嚴幾於肺肝不受不屑更察色於簟豆大學所以先誠意也

易云立天立地立人人宜立也天地何立焉聖人不寬立之責於天地正以嚴立之責於人也故曰三十而立不惑者不惑於此立耳知天命者亦知此立耳順者從者順從此立耳人立而天地並立矣

養气之說自孟子始然論浩然則充塞於道義之配論平旦則幾希於仁義之息故知必有事焉卽持其志之謂勿忘勿助卽無暴其气之謂或者口實於固�養命抽添火候之說此亦操戈於孟子矣

有爲習忘之語者先生曰顏子坐忘非槁木死灰塊然不事事之謂孟子勿忘非胼胝黧瘦僕僕往來之謂忘而不忘不忘而忘獨處非逸羣居非勞顏孟無二道羣獨非兩心

安述之曰康節先生言人心須要放此何以說焉先生曰聖賢立言各有本指未可執一而論此章放心二字原自上文雞犬放字得來蓋以放逸爲義也康節言心須要放者是廣大其胸次之意是放達之義也元忠言一切放下是放捨之義也達夫言以義理安頓此心是放置之義也理可融通指須差別吾輩各各自省此心畢竟逸放時多收斂時少初學固爾賢者亦不免焉兢業顧諟緝熙無逸四勿三省見賓承祭總以求此心不使放逸之義但工夫有生熟求索有難易耳求心之法不越存天理遏人欲兩言如放逸之說似屬遏欲一邊如放置放達之說似屬存理一邊先君言心不在天理爲放此皆可以交參而同歸者也

程明道先生曰有自幼而善自幼而惡是气稟自然也不是善與惡在性中爲兩物相對而生也譬之於水有流而到海終無所濁者有半道而濁者此不可不加澄治之功及澄而淸也卻只是元初水也水之淸則性善之謂也卽此數語明以善歸性以不善歸气稟矣故孟子以水下諭性程子以水淸諭善其言若合符節豈如告子湍水之諭哉學者之失正在於認气作理冥悍自信先君每揭此語示諸同志蓋言理本善而气容有失之於不善者正與程子語意同故吾儒主理不兼言气主善不兼收不善異端主气不必主理兼收不善不必主善此學術之分也

不爲不欲人之眞操也不落情識不逐境緣能充此不爲不欲之眞操卽大烹廣廈亦伯夷之樹也不能充此不爲不欲之眞操卽環堵並日亦盜跖之行也故顏子之簞瓢陋巷卽禹稷之稼穡水土而孟子之從車傳食卽伯夷之登彼西山只此一著耳

陽明有言曰耳無體以萬物之聲爲體目無體以萬物之色爲體口無體以萬物之味爲體鼻無體以萬物之臭爲體心無體以萬物之感應爲體先生曰萬物之色無體以目爲體萬物之聲無體以耳爲體萬物之味無體以口爲體萬物之臭無體以鼻爲體萬物之感應無體以心爲體由陽明之說以我無體爲義也我無體則與物同矣由余之說以物無體爲義也物無體則與我同矣以其兩苶顯其兩有以其兩有成其兩無無之體同有之體亦同故曰萬物皆備於我也

明道先生曰以物待物不以巳待物則無我也先生曰以巳待物不以物待物則無我也由明道之說蓋順應之義由余之說蓋同體之義識同體之義乃可以語順應之義故視國如家視民如子廓然而大公矣

與學人語而必存一叚祕密不肯泄露之意此機鋒金鍼之說也孔門無此教法

道理本是圓融講說最忌儱侗必須項項分明語言淸楚象山先生亦道及此

道無盡也學亦無盡也無存滿足心如夏虫井蛙之陋無存畏難心如望洋臨淵之淺無存虛誇心如虎畫狼藉之玷

傳賢與傳子異徵誅與揖遜異元首與股肱異作君與作師異水土與稼穡異禮樂與刑名異然而有不異者故從異處求聖人無論曠代卽覿面而相違從同處求聖人無論親炙卽百世而興起故曰行一不義殺一不辜而得天下皆不爲也是則同今厭其所云同者卑之爲二乘之義卽安所喜其未同者尊之爲大乘之宗異中求異愈異愈非矣

道器一也而上下判焉緣器索道可辟神明之戶牖執道爲器秪深俗學之營壘故曰君子不器其形上非形下

上不離下離下之上非上也道不離�離器之道非道也今曰儒者下學而上�釋氏上學而上達遂以儒者之仁義禮樂盡屬於器釋氏之生死禍福皆屬於道學術之支離在此矣

惟有道之人爲能遊於世遊者如魚之游水也魚不能一刻離水然而水不是魚魚不能一刻離遊然而遊不是水此遊藝之說也世人但知藝故溺於藝而不能遊聖人知道故遊於藝而不可溺易曰形而上者謂之道形而下者謂之器曰藝曰器皆屬之向下一層故夫子曰志於道而遊於藝藝非出於道之中道亦非出於藝之外而聖人以爲立志只在於道至於此世此藝則第遊之而非其志也蓋志於道而後能爲此遊也

舉晦翁云陸子靜之學只言心不言事若識得一个心了萬法流出更都無許多事他實見此道理不怕天不怕地一向胡叫胡喊此意云何先生曰蓋晦翁深知象山之言也然晦翁非遺心而求事象山非遺事而求心就其入手或有分別考其得手同一究竟晦翁詩云川原紅綠一時新暮雨朝晴更可人書冊埋頭何日了不如拋卻去尋春此可以見內外合一之學矣然書冊卽春拋卻尙多一層

琬琰而在洿淖𨿽廉弗釋獘簞毀甑而在裀袇𨿽貪不摶美之所在卽污辱世弗能賤惡之所在卽髙隆世弗能貴此天地自然之貴賤必當次序分別不可專以無分別作矢溺瓦甓護身符灰萬世之公好公惡破聖人之春秋噬嗑也

學者貴儉而所以儉之心有四其上養徳其次惜福其次愛名其下積財上者非衣惡食蔬水簞瓢是也次者麫爲犧牲是也次者豚不掩豆脫粟布被是也下則爲鉆李爲錢虜已耳故君子必審所以儉之心而後乃稱儉徳

節用爲儉者用所當用也夫子徳容有五亦曰儉者謂其合於制不小踰耳故美黻冕孝鬼神大賚予周鄰里鄕黨皆所以善爲儉也

君子於其言無所苟而已矣苟之一字賊徳之門豈惟言哉善小不爲惡小爲之皆起於一念之苟也發憤不厭洗心神武正法此苟後世務習險怪奇言以爲無上門庭者因有總是總不是之見橫於胸臆故成一大苟而不自知然局蹐退縮不肯學問自以爲安分自以爲羲皇上人者此一懶苟更自難醫

人各有至性至性所發可以蹈水火貫金石格鬼神人獨患自戾其性耳順性而出卽奇而平卽難而易卽過而中故臥冰泣竹羅雀感螬諸事與今人廬墓刲股其所爲孝與聖門曾閔所操絕無差別其出於至性者同也

世情埋沒惟是名利二字莊子云貪夫殉利烈士殉名二字並譏焉然論語言利直歸之小人言名猶歸之君子一則疾沒世之不稱一則惡去仁之不成天是生機人是喜機花香燈光必不能避聖人教人求寔而巳等名於利而譏之譏其聲聞過情者耳後學習聞莊語遂至屑越名教不肯比潔於烈先已失染於貪甚之罵名以爲名罵利以取利而畏教樂善之人冤屈久矣夫人至於不肯惜名而教竆矣安能不講自利之別教耶或言福田或言自受用乃利教也說到大人之學則自受用三字正是病根

名與節相須非節不足以立名名易襲而節難豎念庵先生曰祿位不能使之榮擯斥不能使之辱功能不能使之樂禍患不能使之憂言論不能使之惑意气不能使之攺斯亦浩然而剛大者矣有志於學必從節操起手萬萬不可模稜爲也然曳尾遮身者先取以死償節一語掃盡方正自作地步豈不冤哉卽曰徇名夫以名敵死者幾人乎聞道之成仁原在平日非專以殺身之模樣論春風也

昔人云求忠臣必於孝子求直節死義必於犯顏敢諫故學者平居見利而抱思義之操久要而懷不忘之信然後見危乃能樹授命之節蓋未有淟涊委瑣而能植立世宙者夫子所以思剛徳也

爲臣必爲忠臣爲子必爲孝子爲弟必爲順弟爲友必爲信友斯人也猶以未聞道目之將所謂道者安在但有偏至無全詣多飭厲鮮解悟君子貴講學者以此

劉子政臣道篇言六正六邪確然當官懿訓但正人指邪人爲邪邪人亦指正人爲邪水火之譏玄黃之戰竟復何益君子寧戒車於康莊毋失足於岐路寧踽踽而自全毋靡靡而眾好程子曰成就一是而已覆幬自然參兩並容而立法惟取公是一路卓子康曰律設大法禮順人情推此意也在行法明法者自得之耳

施徳於人不可有責報之意受徳於人不可有忘報之意一或有意則徳反爲怨矣人知怨不可任也不知徳不可任也不任徳者謙之至也故曰君子有終盛徳容貌若愚此出於自然則善一涉有心則僞夫僞貌於愚故不乏也聖人之學根心生色動容中禮有時乎恂恂若愚有時乎便便侃侃若辧有時乎兵來墮都若勇有時乎商羊萍實若智有時乎鳴鼓扣脛若怒有時乎不脫冕不接浙若廹所謂盛徳之至也必以若愚爲術者老子之毒藥也

妹喜冠男子之冠而亡夏何晏服婦人之服而亡身牛飲者徙商虎酣者敗楚故服制有章嚴不衷之誠飲食有禮畏如流之譏以千年禮樂之服而膜拜以滛詞艷曲而謂不礙道君子以爲妹喜何晏也容之則容之注意效效之則非矣

責人善而我不能善是曲木之交攻頑石之交冶也無益也我能善而遽責人善是以繩督木以鏨開石而曲木頑石未必肯受尋且厭之亦無益也夫惟躬自厚而薄責於人斯益矣

聖人教人有以形示者爲夷俟之杖有以事示者爲闕黨之命有以色示者爲率爾之哂有以聲示者爲鳴鼓之攻有以意示者爲取一之歌然此皆聖人分上事若吾輩之於人非惟不必示形示事示色示聲卽意亦不必示也不示意乃能忘意所謂蒸蒸乂不格姦是善學聖人者也

執因果禍福之說欣動人爲善之心不可謂非設教一法但學人求道必先自定主意若見得此善吾性固有職分當爲願力堅固究竟成就蓋無所爲而爲也此正教也若見福利而後爲善見禍報而後不爲惡則願力巳分於二三究竟不免於觀望且有見福不厔而先輟者矣蓋有所爲而爲也此又一教也

諸大儒語錄多出門人所記隨其所見以文之或未必盡合本旨如淳化一帖今且臨摹爲東書寶賢停雲戲鴻亦各隨其臨摹手筆或古或勁或華或媚有不必相肖者矣吾輩看語錄須知此意

凡人精神所注形亦隨之韓子畫馬閉戶想象人窺之則馬也月光童子作水觀人窺之室盡水也故吾輩講學旣久气質自化倘亦令人窺之卓然有道之品乎則今日屋漏旣從容而自得異日彌畱亦可卜其逍遙一無憾矣

人之不能以善同人也局於已乎舜之能以善同人也其捨巳乎然所云捨者捨其不善也已果善矣亦何捨焉故聖人以善爲巳不以已爲巳以善爲人不以人爲人是無我無人止至善之學

寧澹語卷上終

○方魯嶽先生寧澹語卷下

樂取於人以爲善及與人爲善二語極奇以與爲與猶有量也取以爲與其與無量矣以取爲取猶有思也與以爲取其取無思矣內無所思外無所量至善之本體同人之玅用也

龍徳先潛而後見當其見也亦不忘潛故勿用爲用神於用者也君子之學先塞而後通當其通也亦不變塞故弗彊爲彊矯於彊者也

葛以爲履桃以爲殽豈曰不儉詩人譏焉故數米而炊者非大烹之器析薪而爨者非遠到之材也以其褊恡而瑣碎也語曰蹄涔不蛟龍培塿不松栢言小之不可大也故學貴見大

軒皇愛嫫母之醜不易落英之麗容文王嗜菖歜之葅何殊龍肝之上味聖人不能無所嗜好者情也與凡夫同而聖人所以爲眞嗜好者學也與凡夫異若好斧鑿聲喜結眊悅痂悅臭錢癖馬癖地癖之類皆任情而行不足談者吾輩當致愼於此矣

山銳者無大木水淺者絕巨鱗樹禿者鳥不巢林稀者獸不穴故聖人以深厚藏天下以博大載天下以平易養天下以周密範天下

宋相子罕堂下污水自鄰穴流出人曰胡不塞子罕日鄰地髙而吾窪塞其流不得也宜興王尙書■﹝亻與﹞買宅其人有先壠欲徙去■﹝亻與﹞曰旣以全宅讓我乃不保其三尺吾不忍也穴垣聽其祭掃此二事具見萬物一體之心不獨昔人所稱不求田宅方圓不爲子孫馬牛之說而已阡陌甲第身外長物何至與人作更作仇也哉

劉伶僳形於室中光逸露頭於狗竇聚數人而共飲累晝夜以不休此何足污史冊晉人采之目爲八達老莊之流毒亂亡之凶徵也

人之相投也必其相信也一不相信𨿽原憲之廉必以爲此其幹我於賄者矣𨿽晏嬰之忠必以爲此其翹我於言者矣𨿽管寧之友必以爲此其妒我於席者矣君子之不苟於所投也其自信審也

君子無所爭爭非美徳也然遇朝廷大利害則宜爭遇綱常大關系則宜爭遇學術邪正大主腦則宜爭爭而出於無爲而爲之心爭而不爭也上殿如虎不失和气是之謂君子

伯溫著孔明論康節怒曰汝如武侯猶不可妄論況萬萬相遠乎以武侯之賢安知其不能興禮樂也後生輒議先進亦不韙矣近者石埭畢司徒有曰吾兒似範翻刻朱子晚年定論序以爲文公守書冊溺言語至晚而悟余謂文公之心當求之學庸二序玩繹自能領會未可艸率言之也合此二段公案可見前輩教法子弟𨿽賢不肯寬其督誨先進𨿽遠不敢輕有疵瑕學者式焉存忠厚之意立正大之品戒浮薄之習定畫一之趨皆在此矣

近時相習詆朱子自晚年定論始而後學口實不免流於錯誤謂朱子早年有目用以注經末年盲廢乃始悟道反恨盲之不早是何言歟余觀朱子所與潘叔度叔昌兩書止云精力益衰目力全短閒中靜坐收斂放心又雲閒起看書聊復遮眼𨿽有恨盲廢不早之語非眞盲者也後學誤傳每如此類粗者旣誤精者可知矣夫悟道之士豈必在於不注書而世之不爲朱子之學不注書者豈盡處於悟道之科耶

具有眼力看破千古是非立定則根抵住一時毀譽蔡元定旣竄道州猶然聚徒講學且曰必欲相禍亦非閉戶墐竇所可免也此謂有定識有定守矣

一友自云過卽知悔先生曰系辭言震無咎者存乎悔悔之一字轉凶爲吉轉失爲得之門也然聖人下一震字意謂旣有悔念便須如雷如霆奮迅撼動遷善攺過一悔永不再悔耳若今日過而悔明日又過而悔晏子所謂愚人多悔也輒自侈然曰吾未嘗文過也不亦盜鈴掩耳者乎

民饑己饑民溺己溺赤心白意擔當天下但知爲之自我當如是耳不知有功又安知有矜不知有能又安知有伐禹所以明徳遠也

有功而不言功有能而不言能者天下萬世爲一體也目不以視爲功能耳不以聽爲功能手不以持爲功能足不以行爲功能

諱疾者自斃也護痛者自病也不諱不護而不急醫終自誤而已故遮掩彌縫爲害大孤陋寡聞爲害尢大

水上拖絲石上著棒浪費精神虛延歲月學之獘也鍼鍼見血艾艾著肉新痛未罷舊病已除學之益也遵成憲述祖徳孝子之道也故三年不攺者非謂三年之外猶可攺也蓋終身之義也

好學者急於求所聞懼於失所聞此也橫難彼也縱論此也苦語彼也甘對凡以明師友之益收多聞之效也曾子有餘魚知泔而不知奧自傷其聞之晚焉至於涕淚大賢猶然況下士乎細事猶然況至道乎勤而聞之虛而受之夜以繼日坐以待旦不可懈也學莫先悟嘐嘐然自謂頓門馳無上之境大誤人者也亦無先修踽踽然自謂實地拘循墻之守大誤人者也眞悟者必修眞修者必悟

不睹不聞與獨未發此三言俱指吾性本體絕分不開今以不覩不聞爲靜以獨爲靜之動幾以未發爲靜中一物此則言愈多理愈岐矣戒愼恐懼功夫與愼獨之愼致中之致果有三樣否若必以獨爲動幾則當日立言何不云愼幾而云愼獨也而他日又何云知幾不云知獨也幾與獨蓋有辧焉

問子思言中而以喜怒哀樂明之者何先生曰顏淵論仁不越視聽言動子思論中和不外喜怒哀樂孟子論性不出動容周旋蓋聖學頭腦只在克巳由巳本身修持別無巧法亦可以明當下之說矣

問素位先生曰素者吾心之本體也位者貧賤富貴之本位也君子時時見此素體時時行此本位入於富貴貧賤之中而富貴貧賤不能入吾心之中是本體嘗得而未嘗失也故曰自得得其素也素則居易不素則行險素則俟命不素則僥幸君子小人之分決於此矣

願外者願於性之外者也此願不可有也若性體無外以匹夫而系廟堂之思居室而來千里之應亦屬之素不謂之外也此義尢精不可不講居易之居兼行言行險之行兼居言

問易言天下何思何慮禪言不思善不思惡此義云何先笪曰儒禪宗指毫釐之別正在於此禪者並善惡而不思歸之於空而已儒者禁思惡不禁思善何思何慮者無妄思無妄慮也下文卽由之曰精義致用安身崇徳兼三王夢周公好古敏求居仁由義乃所云一致而同歸者也華嚴曰分別卽無分別專執不思善惡爲道乃並爲所言﹖﹖耳彼總以夜暗爲正日明爲偏聖人以日統夜以前用而總以歲統日月猶之以善統有無彼言無是絕待之無我言善是絕待之善明眼何分字面然儒以教萬世之夫婦還正直之天地而釋則以回護出家一段巳甚之毒藥耳

問敬軒先生之學先生曰學以復性爲宗其談格物之義云只是格个性而巳此先生極透露語也又云太極至玅而實不外乎身心動靜五常百行之間後人作爲髙遠不可究詰之理愈求而愈失之矣餘論太極亦云然

問白沙先生之學先生曰白沙云學以自然爲宗以忘巳爲大以無欲爲至然又言若無孟子工夫驟而語之以曾點見處一似說夢餘乃仰窺白沙學脈所謂自然者正與孟子集義之指同故又言功深力到華落實存乃浩然自得夫浩然者本自然者也末學妄臆其說引而入於玄門老氏之流不知白沙矣

問敬齋先生之學先生曰學以主忠信爲本以求放心爲要蓋先生從躬行起手者也又曰第一怕見得不眞第二怕工夫間斷此四語是學者對癥之藥切骨入髓幸而服膺

閩中陳布衣先生務爲聖賢踐履之學嘗曰大學誠意爲鐵門關主一二字乃其玉鑰匙也合肥蔡先生揭無自欺之指正相符合人心二則欺一則不欺一者一之於天理而已夫學玅於心悟然捨躬行之外另求一種牛鬼蛇神話頭是以心與身爲二矣

問董子如何先生曰正其誼不謀其利明其道不計其功設誠於內而致行之此董子有功於後學不淺也楊慈湖斥其設誠致行之語以爲不達大本似屬大過蓋慈湖習禪語喜談空體厭言實功耳

王心齋言孟子猶麤此出自橫渠先生余謂前輩評品人處意見較殊正不必剿襲翻成錯誤

朱子綱目有宋力起莘發明劉友益書法元汪克寬考異徐昭文考證王幼學集覽明陳濟正誤馮智虛質實諸說與朱子抵牿者多可見前輩立語之難後賢好議之易然此特言耳舉事於千載之上其時異其地殊其情別千載之下吾一人之意遙爲計算而嚴爲督責不亦過乎傷弔古不可不恕

釋言無生玄言長生關一人之生耳儒言生生通天地萬物以爲生者也天大於生地廣於生萬物資於生人受中以生中也者生生之主致中而位育備矣無生究歸於生卽無生長生究歸於養生主依然不出生生之範圍也

與不知者語而厭與知巳者語而悅人情也然以厭心作語或至刻厲而失其倫不如應之以嘿以悅心作語或至燕暱而失其倫不如應之以簡故曰言中倫者簡嘿之則也

閱三國誌孫權論魯肅勸孤借玄徳地是其一短不足損其二長余窺魯肅此意豈其謀吳短也蓋寓忠於漢潛扶正統之意與武侯合乃其長也其勸權破曹者亦爲漢謀也千載而後誰當子敬知巳子敬有遺迹在吾桐

士大夫言論不合意見不投遂起戈矛蹈水火毀壞國家公事吾誠不知何心觀於藺廉寇賈媿心無地矣韓範二公經略西夏韓主五路進兵範堅持不可韓徑行其說致敗好水川然二公終不以言論意見爲壘堞獨以同志合謀爲犄角破元昊之膽樹靈夏之威是經濟也耶亦其學力矣

語曰胡荽不結﹖菽根不產麻言物各有種也卽乾道各正之義也故貽慶於蘭玉必積厚於淵源而滋潤於雨露必成溪於桃李爲人祖若父者計在箕裘不可不種爲人子若孫者計在閥閱不可不培

論語曰君子正其衣冠孝經曰非先王之法服不敢服孟子曰服堯之則是所云正者非大篾整齊不欹側之謂蓋言法服也王儉作解散髻斜插簪周弘正錦髻紅裩謝尙刺文袴豈獨服妖實乃人痾近見後生輩日趨靡風頗犯此戒幸相與歸正守先王之法明尙綗之義斯可與共學之一端也

學以充其資之所近學以克其性之所偏

劉惔料桓溫伐蜀必克人問其故答曰以博知之溫善博然不必得則不爲也蓋惔之窺人於其微矣謝玄領兵禦秦料其必辦曰玄居常使才𨿽屐履間各得其任二事正相類天下未有疏闊孟浪而可與成功者今爲學亦如是矣

王應麟言得一異事如獲一眞珠船此爲多聞多識地也然用心於異事何如用心於性命所謂自家寶藏不問他珍彼稗官野史說海談叢傳者旣未必盡眞閱者亦但資笑而更有啟人邪僻之路壞人風俗之甚者不可不愼

涵養須用敬進學在致知此二語原是知行合一不分前後未嘗謂敬在知前亦未嘗謂知在行外也先君有言曰敬者敬其所知知者知其所敬得朱子之髓矣

問近儒談自然先生乃云彊制之功聖人有之此與告子奚別先生曰告子烏得爲彊制哉有所不得忖之勿求是遂過而長傲也孔孟之學行有不得皆反求諸已見過而自訟省心而無惡日積月累繇彊而無彊繇制而無制與告子相萬也

荀子云精神相反一而不貳爲聖人此語最切近治心之訣也相反者神以帥精而不使精之漏精以固神而不使神之竭交濟之義也故曰一而不貳有生之身神生於精而神卽生精天地之先神以主精而精乃棲神

蜀山人不起念十年便能前知董五經者久不接物靜而心明此以論於至誠之前知奚若心合於气气合於神天地萬物莫遁其形此以論於至誠之前知奚若故有事前未必知而不失爲至誠者有事能預料而未可合於至誠不可不辧

以鬼神爲無知亦何不可以爲無知而遂忽崇報之禮則不可以鬼神爲有知亦何不可以爲有知而妄動祈福之想則不可敬而遠之蓋謂此也

溫公曰受人恩而不忍負者其爲子必孝爲臣必忠此語最宜體貼故秦西乞以放麑受賞金日磾以牧馬見知

朱子解載營魄三字最詳老子屈以人之精神言之楊子以日月言之以日月言者月之體質爲魄日之光耀爲魂以精神言者魂陽動而魄陰靜魂火二而魄水一故曰載營魄守一能勿離乎以魂加魄以動守靜以火廹水以二守一常不相離如人登車而載其上魂安靜而魄精明火不燥而水不溢長生久視之道也蘇子繇王元澤之說以魂爲神以魄爲物欲使神常載魄以行不欲使神爲魄所載如此則魂勞而魄亦不得息窈冥之中精一之玅反爲彊陽所挾而馳騖終擾卒陷於傷生損壽之域矣又言子產云物生始化曰魄旣生魄陽曰魂蓋謂受形之初精血之聚其間有靈者名曰魄也旣生魄便有暖气其間有神者名曰魂也二者合然後有物易所謂精气爲物是也及其變也魂遊爲神魄降爲鬼此論皆確

古人云蓋棺論始定生平前後必相符合乃稱完品攺過與攺節兩有譏焉而攺節者爲恨尢甚弇州曰李密爲祖母陳情解官而後以遷遲怨望獲罪方望諫隗囂稱王而後立劉林以死李迥秀爲母出忤婦而晚爲張阿臧私夫劉殷孝子而以二女奉劉聰至太保房玄齡妻爲夫病剔目而後以妬聞太宗脇之以毒而不懼臧質之守盱眙奚減耿恭孔覬之淸節何愧羊續袁顗之才气亦不下其舅蔡興宗而卒以從亂誅人固不可以本末論也然妬者女子常情李密之得罪人嫉之耳臧孔起事其是非各有義弇州心粗矣

國語曰罷士無任罷女無家罷者弱不事事也故洪範以爲六極之一

舉歐陽南野先生云知覺與良知實異凡視聽言動皆知覺也而未必其皆善良知者惻隱羞惡辭讓是非所謂本然之善也又云格物者從正不從邪爲善不爲惡日循其良知之天理而無所虧蔽此聖門篤實眞切用功之地也今斤斤以理爲障而不知卽成無理之障安知所謂格物

戰國策皆狙詐之言言在此乃心在彼矣然其言必本諸大義顯別是非必揣諸時情譏切利害然後可以聳動耳目得志於諸侯吾儕身爲儒者言或不近情亦或不必近義又在戰國諸人下矣況有事在得巳本不必言而乃多方譎狙以駴人者乎故曰遠鄙倍又曰近信此要道也

子曰性相近習相遠習之於人內燻移意外燻移質蘭鮑易臭蒼黃攺色燻者不知所自來受燻者不知所自往意如火質如膏而性乃受燼則繕性者宜何習而可

禍莫大於不愛身害莫大於不擇交過莫大於不讀書失莫大於不惜時

生死之際義利之交最易以惑人心意折人气魄卽云豪傑不免二三其間矧庸眾乎夫子時時拈此兩語警醒後來學者以節槪之士猶爲綱常之砥柱焉與其臨難而苟免也不若捨生以取義與其攫盜而亡行也不若潔身以立名與其多才多藝而無所忌憚也不若規矩凖繩而躬行有得此卞莊公綽殆又出臧孫冉求之上矣

竆經博物詞章訓詁非學也裒衣博帶堯趨舜步模擬古人一二行事非學也驕語巖穴而不能兼善侈談經濟而不能獨善非學也學者覺也覺吾性而已矣此性與太虛同體與一元同運息息流行處處圓滿無人無我無顯無晦常悅常樂常自無慍

從古學術之不純只爲名根之難斷一有名根任是許大气魄許多才力不免駁雜於徇外爲人之見而消鑠於希知寡和之境終不得爲君子然有罵好名以爲名者有鄕人之不好名者究竟之義曰務寔而巳求福者自求而巳太陽不自以光豈避光哉

夫子自言樂以忘憂然要在發憤忘食其教人亦以憤憤有二義有憤恨之憤中心愧悔恥其不能爲人者而怨艾生是覺機也有憤激之憤神情勃郁振起其所爲人者而邁往生是進機也此憤一發卽如孟明報三北之賜濟河焚舟誓不退轉又如田單厲气殉城有死之心無生之气此个發憤旣出於心懇意懇是人以爲苦我以爲樂也一日憤卽一日樂終身憤卽終身樂朝於斯夕於斯存於斯氶於斯可以化饑爲飽可以轉郁爲通可以貫金石不渝可以與天地同久此之謂至樂此之謂眞樂

聖人所以攝天下攝萬世攝天地鬼神而莫之敢與敵者惟其神也惟其神之全也眾人亦有神而神乃殘故或能攝人人亦能相攝可以敵人人亦能相敵夫�曷以全全於一也神曷以殘殘於二三也一則光明二三則暗夫紀渻養雞丈人承蜩醉者墜車瞀者臨淵皆歸於神全小試之道猶然況聖人乎

聖人所爲神者非虛空也能以文理表虛空則虛空皆眞實也卦畫禮樂之功大哉天之髙星辰之遠何以璇璣玉衡齊七政地之廣山川之險何以定九州島平九年之水至於一毫毛之小節鑄九鼎竆神姦令人不逢不若縳支無祁諸妖韶作而舞百獸儀鳳皇皆神之實用而總是文明允塞寄歸勤儉之實用特人不肯信耳

獲井冰於道暍之時則瓊漿矣索薪竈於雪霜之時則絲纊矣借正大之評於市閧之頃則權衡矣領性命之論微渺之旨於世网塵勞之中則導師矣今又爲之言曰殆布帛菽粟語耳夫捨布帛誰與之衣捨菽粟誰與之食捨衣食誰與之生而完其性命甚矣人之惑邪說而搖於學彊口舌而肴其惰自非凝神而信並力而趨夜以繼日坐以待旦吾恐其於學日遠如胡越之不相及於道無味如栗棘之不可吞也斗與衡可平也亦可竊也符璽可信也亦可竊也仁義可治也亦可竊也聖人豈不知天下後世之必竊也哉卽剖而衡量毀而符璽棄絕仁義其能必天下後世之遂無竊也哉今曰有法卽亂有知亦亂是必偃然寢於巨屋髑髏而南面王乃非竊亦非亂耶生者吾所已有也而又增一長生之說死者吾所不免也而又增一不死之說�愚蒙而誑賢知幾何不爲竊不爲亂耶言有所不能必行者非至言行有所必不能通天下者非至行聖人之言與行則至矣

黃老之術可治天下然黃帝尙矣老子不能並也老子之術惟漢文帝用之以治景帝則不能用用之乃以召六國之變殺錯殺亞夫幾於大亂又流而爲申爲商則竟以滅韓而亡秦矣何者其術偏也其術體剛而用柔柔處則廢棄禮法剛處則純用刀鋸豈堯舜之術也哉總之淸明在躬有開必先並行不悖主日攝夜是在覆幬持載之者矣

鬻子曰民至卑也而使之取吏焉必取所愛故十人愛之則十人之吏也百人愛之則百人之吏也千人愛之則千人之吏也萬人愛之則萬人之吏也萬人之吏撰卿相矣卿相者君侯之本也先生曰愛人者人恆愛之欲民愛我必我愛民然有眞愛如召伯甘棠之詠晏子待火之施有僞愛則田常大量小量之私惠王莽四十萬功徳之穪頌倘以僞勝眞遂曰君侯之本適足爲亂臣賊子者予之媒耳豈立政之常經乎

人之觀人也言乎非言乎衛姬知桓公伐衛乃在於足髙气揚見妾而色動管仲知公全衛乃在於揖恭言徐見臣而色慚此其智微矣言步气色由中達外良可畏矣絺疵之覘韓魏也亦然

舉商鞅相秦首下墾艸之令凡若干欵內一云大臣諸大夫博聞辧慧遊居之事皆無得學無得居遊於百縣則農無所聞農無從離其故事而愚民不知不好學問則務農疾艸必墾矣先生曰商鞅變法其智亦必首禁詩書禁學問要在愚百姓以取富彊耳後來焚坑之禍皆肇於此不必李斯之罪也卽漢黨錮唐淸流宋黨人碑道學籍其根亦肇於此姦人害國害萬世可勝誅哉夫士者國之寶也士所以爲寶者事詩書明學問也加之厲禁繼之酷刑舉國皆愚安所得士柰何不簒殺大亂哉今之誤談無分別而籍口六經注我者術在愚人亦﹖坑之倀鬼也

聖人深居以避辱靜安以待時然夫子不以伐木削迹之故挽其棲棲之轍者何也天下萬世之事大而一身之慮小故時不可爲而猶欲爲之無所待也世以爲辱而不足爲辱無所避也非至聖不及此矣

明主不以驁霸王之心驁賢才學者不以狎富貴之心狎師友又豈可以侮名利之心侮聖賢乎人臣安能彊其主以伯王之業在人主之自勉之賢師良友不能彊學者以富貴之術在學者之自置之彊哭者不悲彊笑者不樂彊人以學者不成夫惟自彊而行者如三冬之於寒三伏之於暑其必至也如百艸之春風如嘉禾之膏雨其必榮也

文章家侮侮厭薄道學然王弇州記札內篇有數條偶合於道學不可遺也其曰思無邪詩之綱乎自彊不息易之綱乎毋不敬禮之綱乎允執厥中書之綱乎又曰是內而非外不若內外之兩忘非忘也毋不敬也又曰或謂釋老虛聖道實然乎曰實則虛之虛則實之無所不虛以成一實釋老也實則實之虛則虛之以虛明實以實維虛聖道也故夫聖人者自然者也凡此數叚不可不謂洞達道學之旨矣

聖人視身與天下合而一之矣而先後本末有分焉故曰先修其身壹是爲本威儀淑愼以修其外仁義中正以修其內綱舉而目怭理根茂而枝自達千里應於居室萬邦貞於一人巨大者不遺細微者不摘恭嘿髙居無爲而化是黃帝盡岐伯之術不以岐伯治天下滿文得老氏之意不以老氏治天下若瑣瑣尾尾角天下於身以內又蘇蘇徐徐棄天下於身以外是又岐伯老氏之必不能有成功者矣

荀子曰凡人好傲慢小事大事至然後興之務之則常不勝夫熟比於小事者矣何也小事之至也數其縣日也博其爲積也大大事之至也希其縣日也淺其爲精也小故善日者王善時者霸能積微者速成

先生曰諸公知此意乎極醒發極切要卽聖人時習之意積小髙大之意吾觀世之犯此病者不少每托於治要不治詳之說日狃於因循而事不舉相尋於忽略而禍且至矣夫修道而不貳者卽天不能凶悖道而妄行者卽天不能吉皆由微而之著也荀子猶愼所積也吾儕可知矣

宋儒有言誰是紅塵誰是靜不論城郭與靑山亢倉子曰有居山林而諠者有在人俗而靜者有諠而正者有靜而邪者在昔得道之人言多符合然究竟求道者必借境以養心所謂不見可欲使心不亂其得力較易也延平先生教學者必靜坐蓋亦借靜坐以爲境也近日體貼知得超動靜之無息則提起正是放下全體入用卽爲至靜

養心莫善於寡欲寡之云者亦戒詞耳聖人無欲寧言寡乎然又曰欲而不貪無欲者無其貪而已

獨善兼善孟子固分竆達言之然善一也可獨者卽其可兼者也但兼有大小或一鄕或一國曰天下則大矣夫子且兼善萬世矣然其肇基必自獨善中得來今日勸人只講大獨

餘年友陳筠塘諱幼學以所著知罪錄相贈蓋爲祝允明詆孟子乃著此詆祝氏也以孟子之學而古今不相信者如荀卿司馬光李泰伯鄭叔友及於允明李贄之徒各肆其丑詆爲孟子辧者則余隱之與今陳公也總以朱子之論爲凖

王化卿先生曰踐形養气自孟子以前未之聞也孟子獨創之心之�則思思之說猶是賢人之學至於踐形之說則不思而得卽孔子從心不踰之境聖人之學也其上繼前哲下開後來者以此柰何據其文詞博辧指爲縱橫之流哉

宋澄子索緇衣於塗婦利之惽也東野稷敗馬於莊公技之急也嗜利以喪守見巧而被詘者學問亦然搜奇習譎對衾影之簿則喪矣矜莊飾遁遇造次之刀則訕矣

子華子不以禎祥符瑞加於堯舜之治子思不以美須眉貴於道徳之躬孔子不以宋人之圍攺於弦歌之樂莊子不以梁相勝於雛鵷之翔老萊子不以楚聘之逸美於荷鍤之勞於陵子不以齊相之食加於螬李之饑夷齊不以孤竹自有之榮壽於西山之死偏全𨿽殊各以所安成其所以則一也重在內則外輕矣重在天下則身小矣重在萬世則一時暫矣親見天下萬世爲我則有何內外輕重之有

�子以夷惠並稱聖人至云百世之師又不及尹者��淸與和之道虛人人可學而任之道實人有所�����矣

����子思曰縣子言子之爲善不欲人巳信乎���非臣之情也臣修善人知而譽臣是爲善有��所願而不可得者也若臣修善而人莫知則必��是爲善而受毀也所不願而不可避者也若夫�鳴爲善孳孳以至夜半而曰不欲人知恐人譽巳斯人也非虛則愚也先生曰但知在巳者其在人者聽之而巳孰能作意而求譽又作意而求避哉

寧澹語卷下終

