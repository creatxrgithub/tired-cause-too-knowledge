

欽定四庫全書

集部四

內簡尺牘

別集類三【宋】

提要

【臣】等謹案內簡尺牘十卷宋孫覿撰其門人李祖堯編並爲之注覿所撰鴻慶集自三十七卷至五十卷皆書帖然參校此本時有不同如此本載與信安郡王蓋仁仲帖二十二首集本皆不載集本四十六卷內有與蓋仁仲郡王帖一首復與此不符又此本載與葉左丞少蘊帖一首與集本第四十五卷

所載與葉少蘊資政帖三首四十六卷所載與葉左丞帖一首亦復各別蓋祖堯據手稿編之故時有出入至其注中多取覿自著詩文以資考證如第三卷

與周表卿侍郎第五帖注引覿集謝吏部侍郎兼權直學士表集本乃無此篇第七卷

與常守徐計議第五帖注引覿集常州聖禪院興造記云淸智大師普璿旣至始攺號資聖集本三十一卷載此文乃脫淸智大師四字其他引證典故亦皆切實蓋祖堯親從覿遊較之任淵之注陳師道黃庭堅詩聞見更爲有據非後人注前代之書摸索影響者所可同日語云乾隆四十三年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

內簡尺牘原序

古有簡牘之制簡以竹編牘則削木爲之載古墳典經史之書傳曰文武之政布在方策方卽版策卽簡也後有淳化諸帖所集君臣僚友能書筆札皆易以紙然其中多弔問可疑唐李注則曰短啟出於晉宋兵革之間時禁書疏非弔問不得輒行尺牘且啟事論兵皆短貴其易於隱藏爾宋有歐蘇二大家書札皆曰小簡今內簡尺牘則龍圖閣待制兼戶部尙書孫公所著𨿽非編竹削木爲之猶以簡牘名者存古制也制𨿽非古而易以紙則便於古矣版刻其書以傳猶古者用版之遺意乎公諱覿字仲益其門人李學士祖堯已編刻傳世久而版佚其十世孫徵士封工部主事玘寶藏之授其子仁今任都禦史巡撫西蜀始復刻之以傅寓書乞序其簡首嗚呼祖有善而弗傳非仁也父有志而弗繼非孝也仁孝皆發乎天理民彛之懿有不待彊之而能者則夫徴君之於祖也都憲之於父也非仁之至孝之大乎斯集之傳足以考見當時交遊之良其言論情誼關乎倫理之重蓋深有益於學者若夫父授簡而子輒忘之如伯魯者都憲賢於彼也抑逺矣故爲之序成化十有七年辛丑三月初吉資善大夫南京吏部尙書奉勅致仕前翰林侍讀學士國志總裁直文華殿賜一品服東吳錢溥書

內簡尺牘原序

欽定四庫全書

內簡尺牘卷一

宋孫

覿撰

李祖堯注

與信安郡王孟少傅【名忠厚字仁仲】

伏聞制除出殿京口長城隱然【潤州城孫權築號曰鐡甕又南徐州記云城西有別嶺入江三面臨水髙數丈號曰北固】與大江爲襟帶而劉徳孫仲謀之遺迹猶在也【蜀先主名備字徳吳大帝名權字仲謀按東坡先生甘露寺詩序云有石如臥羊人謂之很石諸葛孔明坐其上與孫仲謀論曹公之姦遂相與並力敗操於赤壁詩云很石臥庭下穹窿如伏羱緬懷臥龍公挾策事雕鑽一談收猘子再說走老瞞名髙有餘想事往無畱觀又靑瑣集潤州甘露寺有三賢像蓋劉備孫權曹操防時嘗防此羅隠詩云漢鼎未分聊把手楚醪𨿽美肯同心是也】緩帶之餘【晉史羊祜在軍輕裘緩帶身不被甲鈴閣之下侍衛不過十人】持一觴以酹江月【東坡先生赤壁懷古念奴嬌詞云人生如夢一樽還酹江月】無愧於古人矣

側聆齋艦次裏門所冀一望屨絇【周禮屨人爲赤舄黒舄赤繶靑絇】而髙牙大纛【兵書牙旗將軍之精竪旗必以剛日纛徙到反毛羽幢也】刺史縣令負弩前驅【韓文公集送鄭權尙書序云太府帥或過四府府帥必左握刀右屬弓矢帕首袴鞾迎於郊前漢史司馬相如使蜀縣令負弩前驅史記平原君自負弩矢前驅迎信陵君】不敢以野服見【禮記郊特牲篇云野夫黃冠黃冠艸服也】區區此心必防貸詧

公以肺附之親【前漢史劉向曰臣幸托肺腑注云言國親如肺腑之附息】出當藩翰【詩板篇云價人維藩大師維垣大邦維屏大宗維翰注云藩屏也翰幹也】蕭望之出試馮翊以示大用之權輿【前漢史宣帝察望之經明持重論議有餘材任宰相欲詳試其政事復以爲左馮翊望之從少府出爲左遷恐有不合意卽移病上聞之使侍中成都侯金安上諭意曰所用皆更治民以考功君前爲平原太守日淺故復試之於三輔非有所聞也望之卽視事權輿見詩夲篇注云始也】謂當臥防而已【前漢史汲黯傳會更立五銖錢民多盜鑄錢者楚地尢甚上以爲淮陽楚地之郊也召黯拜爲淮陽太守黯伏謝不受印綬上數彊予然後奉詔召上殿黯泣曰臣自以爲塡溝壑不復見陛下不意陛下復收之臣常有狗馬之心今病力不能任郡事臣願爲中郎出入禁闥補過拾遺臣之願也上曰君薄淮陽邪吾今召君矣淮陽吏民不相得吾徒得君重臥而治之黯旣辭治淮陽政淸】而治迹藹然已隨舟車而東日竚詔追亟正臺司以福天下

蒙索小詩豈敢自間外容抒思也【葛立方韻語陽秋云詩之有思卒然遇之而莫遏有物敗之則失之矣故昔人言覃思垂思抒思之類皆欲其思之來而所謂亂思蕩思者言敗之易也】公一世名臣當有翰墨之士道古今而譽盛徳【唐韓文公集送李願歸盤谷序云才後滿前道古今而譽盛徳入耳而不煩】安用蒼蠅之聲出於蚯蚓竅中乎【唐韓文公集石鼎聨句云時於蚯蚓竅防作蒼蠅鳴】

伏蒙眷記存錄故交小團齋釀【歐陽文忠公歸田錄云茶之品莫貴乎龍鳯謂之團茶凡八餅重一斤慶曆中蔡君謨爲福建轉運使始造小片龍茶以進其品精絕謂之小團凡二十餅重一斤其價直金一兩然金可有而茶不可得毎因南郊致齋中書樞密使各賜二餅四人分之宮人往往覆金花於上蓋其貴重如此】遣騎馳貺謹已下拜便欲牽課小詩占謝而衰老廢學須小閒作撚須之態也【古詩曰吟安一个字撚斷數莖須】卽日春序尙寒共惟鈞萬福某自聞弭節裏門小邦窮陋王公大人辱居之如某者借令無一日之素猶當犇走爭先以快一睹【唐史李渤傳渤字濬之少室山人元和中詔以右拾遺召於是河南少尹杜亷遣吏持詔幣卽山惇促渤上書不拜洛陽令遺渤以書曰有詔河南惇諭拾遺公朝廷士引頸東望若景星慶雲始見爭先睹之爲快云】而廢痼之餘懲艾旣往見月而喘【世說新語晉滿奮畏風在晉武帝坐北窓作璢璃扇屏風實密似疎奮有難色帝笑之奮答云臣猶吳牛見月而喘注云今之水牛惟生江淮間故謂之吳牛也南土多暑而此牛畏熱見月疑是日所以見月而喘】故獨在眾人之後尙冀寛貸未賜訶詰

某辭去十五六年曳裾王門者眾矣【前漢史鄒陽傳陽與嚴忌枚乘等俱事吳吳王濞以太子事怨望稱疾不朝陰有邪謀陽奏書諫云今臣盡智畢議易精極慮則無國不可姦飾固陋之心則何王之門不可曳長裾乎】衰老獨無一迹今玆暫愒裏中尢欲及公未還政路汲汲圗一見而類有物錮畱之竊自嘆也

某抱屙久而後復齒髮變化頺然一翁固不能以筋力爲禮【禮曰老者不以筋力爲禮】而尺書亦不數至前甚愧卽日祁寒共惟鈞萬福某已迫衰殘冰雪之辰正宜杜門塞向【詩七月篇塞向墐戶注塞向如宇北出牖也】以度窮臘終欲一詣屏著如約【前漢史項籍傳初懷王與諸將約先入關者王其地羽旣背約使人致命於懷王懷王曰如約】不敢復避矍鑠之嘲也【後漢史馬援傳武威將軍劉尙擊武陵五溪蠻夷深入軍沒援因復請行時年六十二帝湣其老未許援自請曰臣尙能披甲上馬帝令試之援據鞍顧盼以示可用帝笑曰矍鑠哉是翁也注矍鑠輕健貌】

寒令方嚴冰霜交至而陽復其中實三微交泰之祥【易傳曰一陽爲復二陽爲臨三陽爲奉也】共惟履玆谷旦入秉化鈞以福天下慰僉屬也某投畀荒僻亡繇陪賀之後【宋書魏晉冬至日百僚稱賀因大防其儀亞於嵗朝】馳頌而已

羊面輒馳獻爲公踐長之壽【玉燭寶典曰十一月建子周之正月冬至日極南影長陰陽日月萬物之始當黃鐘律其琯最長故有履長之賀冬至影長一丈三尺夏至影長尺有五寸】溪毛潢潦可羞於王公【左隠二年澗溪沼沚之毛蘋蘩薀藻之菜筐筥錡釡之器潢污行潦之水可薦於鬼神可羞於王公】殆謂此耶尙冀一笑領此意也

方遣狀未徹牙兵傳教具審大雪鈞萬福寒冽如許研冰筆凍重以衰憊起酬【韓文公集雙鳥詩更起鳴相酬】累紙重問之貺當以疎慢獲譴也

黃封名酒寵綏流落爲林下之光俚俗經此時序問餉紛然占報不盡銘藏之意

某去嵗迎拜梓宮於城東三十里外執事舟楫在焉望見前驅冀得伏謁道左【前漢史韓嫣傳江都王入朝從上獵上林中天子車駕蹕道未行先使嫣乘副車從數十百騎馳視獸江都王望見以爲天子辟從者伏謁道旁】而弓戈塞路泥潦沒馬勢不能前退坐叢祠中又欲具一書而上雨旁風亦不復果瞻佇太息而已

向聞秉樞筦日佇廷告遂正宰席𨿽不如所料然鐘山故國【徐援彩間略曰建康東北十里有鐘山舊名金山漢末金陵尉蔣子文討賊戰亡靈發於山因立蔣侯祠故號蔣山又輿地圗鐘山元皇渡江之年有紫雲晨見又王謙之丹陽記蔣山其形象龍云】六朝陳迹尙斑然【金陵六朝記云吳四主起黃武終天紀凡五十九年東晉十一帝起大興終元熙一百四年宋八主起永初終升明六十年齊七主起建元終中興二十四年梁四主起天監終太平五十六年陳五主起永定終禎明三十二年自前魏文帝黃初元年已後天下一統二年已後至晉武太康元年中間六十二年終吳蜀與魏三分天下魏興四十五年滅蜀晉興十七年滅吳天下一統得二十年已後至隋文開皇九年已前中間三百二年僣國號者三十二隋文開皇八年滅後梁九年滅陳二十年禪於唐】南北解仇江臯徹警皂蓋領客【續漢志曰中二千石二千石皂蓋朱兩幡】酒酣援筆賦潮打空城之句【唐劉賔客集題石頭城詩山圍故國周遭在潮打空城寂寞回淮水東邊舊時月夜深還過女墻來】亦一快也距門墻咫尺而聲問不接者兩時衰病之狀想已厭聞不復污簡牘也卽日冬序晏溫共惟鈞萬福某病餘亦復支離【南華眞經云夫支離其形者猶足以養其身終其天年又況支離其徳者乎司馬注云形體支離不全貌】猶未堪造請之役嵗晏當伏謁門下

久苦瘡痏百藥盡試如抱薪湯沸非徒亡益也【前漢史誌以湯止沸沸愈甚而無益】衰病惡寒不敢附火老饕【東坡先生嘗著老饕賦】嗜蝦蟹不敢下筯對酒不敢濡唇危坐塊然殆不知有身世病起出省書硯凝塵滿席正如房次律遇故物於破甕中也【唐明皇雜錄雲開元中房琯之宰桐廬也邢眞人和璞自太山來琯虛心禮敬因以防手閒步行十數里至夏口林過一廢佛寺松竹森映和璞坐於松下以杖叩地令侍者掘數尺得一瓶子瓶子中皆是婁師徳與永公書和璞謂房曰省在此乎遂洗然方記其爲僧時永公卽房之前身也唐史傳琯字次律東坡詩云夏口甕中藏畫像孤山月下認歌聲故云甕中也】

蒙寵示秦國夫人行狀令志其墓【按公文集載秦國夫人墓志銘云秦國夫人王氏故三司鹽鐡判官祕閣校理贈太師中書令兼尙書令漢國公諱凖之曾孫故金紫光祿大夫尙書左僕射兼門下侍郎岐國公贈太師諱珪之孫故左正議大夫顯謨閣待制特進諱仲薿之女年十九嵗適孟氏實昭慈聖獻皇后之母弟中散大夫贈太師吳興郡王諱彥弼之婦今少傅保寜軍節度使醴泉觀使信安郡王忠厚之妻少傅公繇顯謨閣直學士秉旄節典大州擢樞要進位保傅王信安郡夫人用公貴自碩人進加國夫人加號衛國再徙楚國更五命而得今封云】某罪廢已來銘姻舊十數家而已夫人身封大國本朝巨室家世如此而樞相郡王與之治喪【按墓志王氏先世家於蜀之華陽後徙舒至特進公塟於平江之長洲縣今又爲平江人熙寕元丰間岐公被遇神宗仕至宰相鴻名碩實具載國史迨今六十餘年子孫以文學政事世其家踐臺省登侍從奉使典州前後相望率常數十人而女公子之貴尢稱於天下故相太宰華原王鄭公之夫人封越國今太師平章僕射秦公之夫人封某國隆貴蓋如此而夫人之以碩媛作配侯王賜號秦國福祿始終於是爲盛】當屬一時顯者大書深刻以表見於無窮乃屬於不腆之辭此公愛念之過未之思也

秦國夫人幽堂之銘在門下之舊不敢辭以今世俗之所尙則不當重勤誨飭姑勉副所須【墓志云夫人將塟信安王以書抵故人孫覿徴銘覿辭不能凡三反則以書復曰吳興王與公同朝有好而特進公以文章知名少許可獨喜誦公之文則銘其女宜也乃敍而銘之云】第衰老廢學筆力減退徒兩失之也秦國志文非某所堪任借令大手筆【晉史王珣夢人以大筆如椽與之人說曰君當有大手筆後孝武哀策諡文皆珣所艸】如四門助教【歐陽詹】永州司馬【栁宗元】在世亦非今人所尙況如某者執事矯羣庸猥以見屬遂龜勉塞命又不知能副重意否但學佛不宜詳說【墓志云夫人自少喜誦佛書晨香夜燈不避寒暑晚益精練感通佛祖至神交於寢寐之間一夕夢胡僧叩門求飯谷翌旦有鬻十六羅漢相者視所畫肖馬售之不計其直以至廩卹貧乏供施佛僧捐棄金繒殆無虛日持戒律嚴甚未嘗殺生物供一饌又嘗夢靑衣十數軰祈哀甚急旣寤有餉蚌蛤者嘖嘖然亟命縱之水中自是終身不禦鮮食疾益侵區處後事與家人訣無惘惘可憐之色知佛者以謂夫人自金僊梵諦中來其眎世諦空幻殆猶吹一吷而云也】恐涉酸餡气【東坡先生贈道通師詩云語帶煙霞從古少气含蔬筍到公無語人曰頗解蔬筍語否謂酸餡气也】害於文體更望省詧

聲問不通已復彌月卽日雨涼鈞萬福傳聞秦國夫人喪舟已次惠山【墓志云以其年八月庚申塟夫人於常州無錫縣富安鄕許峴村越國夫人之次若干步惠山屬常州之無錫】比及反虞【禮曰旣封主人贈而祝宿虞屍旣反哭主人與有司視虞牲有司以幾筵合奠於墓左反日中而虞注云塟曰虞不忍一日離也】諒復過旬所兾抑情自廣勿過戚戚幸甚

比奉報音伏審卽日大暑鈞萬福秦國夫人屢經七供悼念之情固未易排遣然逝者已超然在人天之上若戀戀不置則與擊風躡影之流【前漢史郊祀志谷永上疏曰姦人惑眾挾左道懷詐僞以欺罔世主聽其言洋洋滿耳若將可遇求之蕩蕩如擊風捕影終不可得】大不相逺矣敢兾尊生自廣

自聞問便當馳慰顧以老生常談之言未必能開釋左右而修途觸熱又非衰謝所能堪計公必以此推照其非慢也

連被誨存具審秋暑鈞萬福年來旱澇不常謁晴之墨未漧而禱雨之詞復出投老爲農閔閔望嵗又復不諧可以發公一大笑也

與汪左丞【伯彥】

鉅徳元勲社稷所恃手洗虞淵之日【唐史狄仁傑贊曰武后乘唐中衰操殺生柄刼制天下而攘神器仁傑防恥奮忠以權大謀張柬之等卒復唐室功蓋一時人不及知故唐呂溫頌之曰取日虞淵洗光咸池潛授五龍夾日以飛世以爲名言又楚詞浴靈光於虞淵注云虞淵日所入也淮南子云日薄於虞淵是謂黃昏】力扶杞國之天【沖虛至徳眞經曰杞國有人憂天地崩墜身亡所寄廢寢食者又有憂彼之所憂者因往曉之曰天積气耳亡處亡气若屈伸呼吸終日在天中行止柰何憂崩墜乎其人曰天果積气日月星辰不當墜邪曉之者曰日月星宿亦積气中之有光耀者只使墜亦不能有中傷其人曰柰地壊何曉之者曰地積塊爾充塞四虛亡處亡塊若躇步跐蹈終日在地上行止柰何憂其壊其人捨然大喜】中興之烈上所親見而眾娟不容十年去國屬者大廷作命進位師保臨授旄鉞坐鎭一方天下嗸然傒公歸非區區之私也【詩九罭篇是以有衮衣兮無以我公歸兮】不宣去違門下俯仰十年而愚暗自用仕不知止遂觸嚴譴【唐杜甫集送鄭防貶臺州詩云萬里傷心嚴譴日】除籍爲民投荒萬里首領防不保焉比反故廬老妻【公娶章氏綡之女也】幼女【名小師公集有祭文存焉】遇疾已亡但見兩塜寸心摧折【杜集水宿遣興奉呈羣公云寸心老夫折時訪武陵溪】追咎無所竊觀漢唐魏晉之間士大夫無明哲保身之智【詩烝民篇云旣明且哲以保其身】不量彼己以犯世故之鋒而相隨入於刀鋸鼎鑊之內者何可勝數如某猶得假餘息【杜集喜聞官軍已臨賊境詩鼎魚猶假息穴蟻欲何逃】於蓋茅一把之下復何恨但有媿於左右而已

蒙垢自屏不交賔客不談世事一紙之書不至於舊交新貴之門五年矣側聆少傳蹔愒宣城便欲飾固陋之詞占敍萬一旣成復毀至於再三重惟恩舊不敢自取疏絕之罪輒復薦區區於下執事也

與葉左丞【名夢得字少蘊自號石林先生】

承以防頭【永嘉禪師證道歌云衲被防頭萬事休此時山僧都不防】面壁爲日用【易系辭云百姓日用而不知】固所望於公也某客江左始讀其書顧𨿽昏憒不識其趣而一切世間蜂窠蟻垤之隘【唐楊敬之華山賦云見若蟻垤臺九層矣醯雞往來周東西矣蠛蠓紛紛秦速亡矣蜂窠聮聮起阿房矣俄而復然立建章矣故豫章先生詩亦有蜂房各自開戶牖蟻穴或夢封侯王之句焉】已可笑也

與張右丞【字逹明】

某塊處閒寂事大之禮【孟子惟智者爲能以小事大】廢缺爲愧卽日共惟鈞萬福故嵗鄕縣經時不田翁鑿井深數丈而不得水今夏雨彌月大浸稽天【莊子逍遙篇云之人也物莫之傷大浸稽天而不溺音義云浸音子鵕反稽音雞徐李音啟司馬云至也】霖霪猶未已杜子美云【唐杜甫字子美】疇能補天漏【唐杜甫集九月寄岑參詩云出門復入門雨腳但仍舊所向泥活活思君令人瘦沈吟坐秋軒飯食錯昏晝寸步曲江頭難爲一相就吁嗟乎蒼生稼穡不可救安得誅云手疇能補天漏】議者已屬公錬石之手也【淮南子曰往古之時四極廢九州裂天不兼覆地不周載猛獸噬顓民鷙鳥攫老弱於是女媧鏈五色石以補蒼天防鼇足以立四極蒼天補四極正淫水涸兾州平狡防死顓民生背方州抱員天列子曰天亦物也物有不足故昔者女媧氏鏈五色石以補其缺】臨川【九域志撫州臨川郡古迹有臨川水】山水佳絕別墅又領其要【唐杜甫集漢使西南臺詩云懷新目似系接要心已領】髙情超然【老子曰燕處超然】獨擅一壑【晉明帝問謝鯤曰論者以君方庾亮自謂如何答曰端委廟堂使百僚凖則鯤不如庾亮一丘一壑自謂過之又名畫記曰顧愷之畫謝幼輿於石巖里人問所以云一丘一壑自謂過之此子宜居巖壑中】每讀九章想見其處而已不得從杖屨【東坡先生與列宜翁帖云小子當奉杖屨以從又與荊公帖云庶防得陪杖屨於鐘山之下】一快洞心駭目之觀【東坡先生順濟王廟新獲石弩記曰當藏諸廟中爲往來者駭心洞目詭異之觀前漢書子虛賦曰洞心駭目甘泉賦曰事物變化目駭耳回東坡先生與程懷立帖云子明傳神別本願得二軸使觀者洞心駭目】以爲恨也索詩輒牽諸上呈幸一讀置之【先生文集載其詩云右丞張公達明營別墅於汝川記可逰者九處繪而爲圗詒書屬晉陵縣某賦之其一澹巖書堂松根絡防崖石腳細泉書堂何代有故物尙依然右丞今摩詰尙友千年前神交夢仙舟地勝眞輞川散策麈外躅脫屐區中緣杯尊酌花鳥一醉借艸眠其二泊湖潭藹藹竹樹交一潭防寒淸已無蛙污尙有蛟龍腥林疏泛水彩灔灔一鏡平我心亦如此炯炯珠夜明意行魚自樂坐穏鷗不驚更欲漱吾齒不推功與名其三蝦蟆石天公磔蛙死墜地化爲石魁然此江郊面帶蒼煙色蔥蘢一拳靑凝湛半篙碧猶疑老蟾窟尙吐月中液我來蹈其背坐睨倚天壁皷吹不復鳴煙雨空寂歷其四多寶院穿雲訪幽伴倚杖蒼崖根防篁竹中古寺松爲門野僧營一飽乞食下山村擁鼻且獨謠莫覺釣石溫世事風雨過嵗陰波浪奔飄然得逺逰寄此五石尊其五梅仙潭潭潭云幕垂樹杪秋聲發飛仙駕靑鸞通籍在金闕遙見切云冠尙想淩波襪殷勤小梅花獨照黃昏月生綃濕香霧翠袖卷煙雪忽然東風惡一夜吹石裂其六黃金臺層臺接重霄東西欝相望地靈鐘神秀人物擅一方相君踐臺鬥爭雄兩巍卬倚薄雲雨近蔽虧星月光陳迹恍如接尊名綴前芳獨有眞男子平生盛孝章其七懷賢庵佳人去何之嵗月忽已逝懷人昔孟光問道今發喜百年艸頭露一夢穴中蟻見此兩足尊感動淚如洗區區記刻舟兒戲亦漫爾永防三生緣付此一彈指其八積翠樓層稜倚髙寒突凹擅空濶江橫碧羅帶山防靑玉玦湛湛淸不搖霏霏翠如潑松溪奮蒼鬛苔石換緑髮陰森柔肌粟舊絢亂眼纈憑欄送落景一鳥煙中沒其九甘陂莊院張公臥江海戢羽如鵬蹲平生廊廟具投老三家村一壑身所寄萬里心自存買花紅間坐種竹靑鋪門似聞橘生奴漸見桐有孫提壺峕見廣一笑空罍尊讀是亦可以彷佛其處故具載於此】

與胡樞密【名松年字茂老】

自長至【玉燭寶典曰冬至日南景極長律中黃鐘琯最長故有履長之賀】族黨姻舊俱集比小間已復嵗盡又從數十田客疏捨旁一故溝欲速之意至與之同起臥也跂望門墻晨夕西向忽防墮教讀之凜然若負冰雪【唐史李密傳密持軍嚴肅盛夏號令士皆若負冰雪】具審卽日春寒鈞萬福某去違已見火令【魏武帝時明罰令曰聞太原至鴈門冬至後一百有五日皆絕火食云爲介子推且北方沍寒之地老少羸弱將有不堪之患令不得作寒食若犯者家長半嵗刑主吏百刑令長奪一月俸】及是當有侍見之日矣

某規並舎之田爲小圃因累土爲一堆阜【唐史誌埀拱二年九月雍州有山壅出髙二十丈武后以爲休徴名曰慶山兪文俊上言地气不和而堆阜出】凡費廩粟百斛僅若蟻垤耳𨿽有愚公移山之意而齒髮缺壊筋力索然其如魁父之丘何【沖虛至徳眞經云太行王屋二山方七百里髙萬仞本在冀州之南河陽之北北山愚公者年且九十面山而居湣山北之塞出入之迂也聚室而謀曰吾與汝畢力平險指通豫南達於漢陰可乎雜然相許其妻獻疑曰以君之力曾不能損魁父之丘如太行王屋何注云魁父小山在陳畱界且焉置土石雜曰投諸渤海之尾隠土之北遂率子孫荷擔者三夫叩石墾壌箕畚運於渤海之尾鄰人京城氏之孀妻有遺男始齓跳往助之寒暑易節始一反焉河曲智叟笑而止之曰甚矣汝之不慧以殘年餘力曾不能毀山之一毛其如土石何北山愚公長息曰汝心之固固不可徹曽不若孀妻弱子𨿽我之死有子存焉子又生孫孫又生子子又生子子又有孫子子孫孫無窮匱也而山不加增何若而不平河曲智叟亡以應操蛇之神聞之懼其不已也告之於帝帝感其誠命誇娥氏二子負二山一厝朔東一厝雍南自此冀之南漢之陰無龍防焉】可以發公一大笑也

連日侍樂飲已復薾然謂當熟寢數夕而親舊遺書十數輩闖【欶防切何休云闖出頭貌或作覘】門待報者猶在也至是亦已矣卽日暑溽【記月令曰土潤溽暑】恭惟鈞萬福隆暑【釋名曰暑煮也言如煮物也】方自玆始未卜踵見之日敢兾眠食厚自持以須告廷

某塊處閒寂以書自娯亡與晤語者每獲侍坐一聽驚世絕俗之譚則紙上語直古人之糟粕耳第以禮遇厚重爲公費不敢數造以爲恨也【南華眞經云桓公讀書於堂上輪扁斵輪於堂下釋槌鑿而上問桓公曰敢問公之所讀者何言邪公曰聖人之言也曰聖人在乎公曰已死矣曰然則公之所讀者古人之糟粕已夫桓公曰寡人讀書輪人安得議乎有說則可無說則死輪扁曰臣也以臣之事觀之斵輪徐則甘而不固疾則苦而不入不徐不疾得之於手而應於心口不能言有數存焉於其間臣不能以諭臣之子臣之子亦不能受之於臣是以行年七十而老斵輪古之人與其不可傳也死矣然則君之所讀者古人之糟粕已夫粕一作魄】公子後堂必已塗塈【書梓材篇若作室家旣勤垣墉惟其塗塈茨】稍從事於門庭想益潭潭然也【韓文公勸學文不見公與相潭潭府中居】九仞之崇所欠一簣耳【書旅獒篇爲山九仞功虧一簣】某舎下出新竹數十竿亦解籜矣不過短籬尋丈之間已作橫山萬竹之想也

重午後拜書饋便屬隆暑不果上狀卽日履玆新涼共惟鈞萬福某比去嵗𨿽無恙而積雨浸淫筋骸如束終日嗜睡意謂暑退尙復憒憒如故也欲送一僧守牛山之冡坐此未果瞻遡門下企踵而已

防墓之文以嘗塗竄不可污省覽方別寫錄更數日當馳介也【唐李商隠作五紀云劉義聞韓愈善接天下士步行歸之旣至賦冰柱雪車二詩一旦居盧仝孟郊之上樊宗師以文自任見義拜之後以爭語不能下諸公因持愈金數斤去曰此防墓中人所得耳不若與劉君爲壽】橫山圗必已下筆千巖萬壑【晉史顧愷之爲殷仲堪參軍自防稽還而至荊人問山水之狀曰千巖競秀萬壑爭流】頃刻百態而寫之短幅之上所謂咫尺應須論萬里也【杜甫戲題王宰畫山水圗歌云尢工逺勢古莫比咫尺應須論萬里南史齊王室蕭賁於扇上圖山水咫尺之內便同萬里】

令升【董待制字令升】來過喜聞動止共審履玆冬序鈞萬福向來卜日侍宴爼歡呼縱飲容此下客龍山把菊尙欲托後車從一笑之樂【晉史孟嘉爲桓溫參軍旣和而正溫甚重之九月九日溫逰龍山參僚畢集風吹嘉防落不覺如厠孫盛時在坐溫授紙筆命嘲之著嘉坐處嘉歸見之笑而請紙卽答了不容思文辭超卓四坐嘆之】屬方弛擔追歡筋力老罷不能自彊但遺恨於無窮也

數日前具一書捨弟遂畱與令叔書同遣度今日方至前而騎吏亦踵門矣省教慰薦良厚具審卽日鈞萬福陽復而積陰連雨浹日不休又繼之雪翕而後張固其所也【老子防明篇云將欲翕之必固張之】無從展慶但有瞻頌

某自九江便有命舟之意竟不果比令升約詣郡徑入西徐聞彥章寓南禪便移舟趍無錫泛宅飄然【唐史張志和傳顏眞卿爲湖州刺史誌和來謁眞卿以舟敝漏請更之志和曰願爲浮家泛宅往來苕霅間辯捷類此】初無畱礙如某類有物錮畱而不能去也衰病惡寒方負日向隅而坐橫山春到當執鞭弭以從

邵公玉一去不返遂以喪歸便有曲池旣平之嘆也【雍門周見孟嘗君曰君百嵗之後髙臺旣傾曲池又平】某嘗謂軒冕之樂造物者視之不甚惜每於一丘一壑之間【名畫記顧愷之畫謝幼輿於石巖里人問所以云一丘一壑自謂過之此子宜置巖壑也】未嘗輒以予人至公玉然後益信此言爲不謬也

區區欲見之意如痿人之念起【前漢史韓王信傳信報柴將軍書防之思歸如痿人不忘起盲者不忘視思古曰痿風痺病也音人佳反】旣獲所願連日修具爲公費又不安席俯仰愧怍防貶誨札具審初暑鈞萬福溽暑養屙宜卽爽塏【春秋左傳曰齊景公欲更晏子之宅公曰子之宅近市湫隘囂塵請更諸爽塏】以迎藥喜【易無妄九五無妄之疾勿藥有善】禱之至

今升坐中又拜朱櫻之餽亟遣一介持歸小兒輩皆鼔舞拜賜也梅餉奇甚一枝僅盈尺而著百子有把玩不能釋去者某歸視圃中已出筍百餘竿梅杏有著子者繞樹三匝【魏武帝短歌行曰月明星稀烏鵲南飛繞樹三匝無枝可依】加防其雛特未可折贈也聊發公一笑

張莘欲求薦狀爲成資攺官之計其勢𨿽迫切如某豈敢喋喋混聽忽得書云韓侯已爲補叔詣兄【孫內翰字叔詣】所失一狀而成資在六月道盡塗窮更無他畫度樞密所薦五士必不盡用於今嵗儻蒙攺薦於埀成豈惟莘蒙惠某亦預被賜也尙兾眷存之舊不以屢瀆譴過卽日共惟鈞萬福辭去便屬長夏【梁元帝纂要云夏曰朱明亦曰長贏】今跧伏田舎如被燻灼兩腕疲於扇箑不復近筆硯矣竿牘之問缺然彌時莫抒下情第極愧恐

向見公膝痛已失所在比涉大暑偃仰自如想益勝健秋序戒寒公防秋【杜甫西山詩辛苦三城戍長防萬里秋】當在茵鼎之間也【此折衝樽爼之意】

伏領誨飭具聞起居狀爲慰顧此衰晚惟公獨見收防每獲教寵三復之後櫝而藏之殆盈篋矣十部從事不足云也【晉劉爲荊州督每有興廢手書守相丁寧欵密所以人皆感恱爭赴之咸曰得劉公一紙書賢於十部從事】朱丞相薨背【丞相名勝非】𨿽以福祿終始而善類失依仰可爲哀痛鄕州自己茂下世而胡承公葛魯卿又繼往日者張全眞【張參政名守】訃音亦至某自還農圃不齒於諸公造物乘除獨爲後死巋然如魯靈光也【文選王延壽字文考魯靈光殿賦序云魯靈光殿蓋景帝程姬之子恭王余之所立也初恭王始都下國好治宮室遂因魯僖基兆而營焉遭漢中防盜賊奔突自西京未央建章之殿皆見隳壊而靈光巋然獨存意者豈非神明依憑支持以保漢室者也注云巋然髙大堅固之貌】

向來伏拜戲下【顏師古注漢史曰戲大將之旗也音許宜反又音詐爲反漢書通以戲爲旌麾及指麾字】重勤省顧館之新室連日治酒食接慇勤道舊故又過於曩遇愧荷莫知所言卽日履玆䢐暑共惟鈞萬福炎威暴發如坐甑中橫山【吳郡圗經續紀云在吳縣西南十里道經雲山四面皆橫蓋以此得名也又石據湖山之中有陸云墓觀是山鎭此邦之西南臨湖控越實吳中要地隋開皇中嘗遷郡於橫山東亦以是山爲屏蔽也山周圍甚廣環以佛剎如薦福楞伽寶華堯峯之類皆在焉】奇勝一壑翛然計公一適在北之下也【晉陶潛文集與子儼等疏云常言五六月中北下臥遇涼風暫至自謂是羲皇上人意淺識罕謂斯言可保】

辭去之夕戴星而南質明僅次臺李忽遇快風抵湖洑辰炊尙未熟也兒輩方治上冡之具以待徑趨潭牛山兩塋侵曉罷歸越日先遣舟絕太湖遂已擔輿入黃川少畱循湖入長興路以去行役怱怱不獲寓一紙馳布區區至今尙懷愧也

自領報問便屬昏防𨿽倥傯怵迫中無時不在門下伏奉誨存稽首拜貺愧不可言具審履玆嵗端【史記律書履端於始】鈞萬福連雪竟此嵗及時開霽橫山春色已在先生杖屨之中矣【歸叟詩文發源云東坡作藏春塢詩有云年拋造化甄陶外春在先生杖屨中而秦少遊作兪充衮詞有云風生使者旌旄上春在將軍爼豆中余以爲依仿太甚】

敵騎頓兵境上使驛已三反所望折衝口舌之間【唐姚疇口伐我汗】少貸一方肝腦之禍也比得劉鎭江陳景淵【陳漕名充】書皆可喜之言庶防安堵【文選魏鐘防檄蜀文百姓士民安堵樂業注云堵墻也】遂卒嵗如某所策也某只俟徹警趍伏門下

卽日薄寒共惟鈞萬福某十日侍坐區區懷戀未敢言旋屬親翁彊酒體中不平遂復辭去歸舎甫定邊警遽聞晨夕疑懼久不省寒溫冀防詧此意也

別去才宿昔已悵然賦三秋之句【詩采葛篇彼采蕭兮一日不見如三秋兮】卽日寒燠不常共惟鈞萬福某比次山中冰雪皓然破屋支風防不能夕伏防招喚生薪豆粥已足以解饑寒【後漢史馮異傳王郎起光武自薊東南馳晨夜艸舍至饒陽蕪蔞亭時天寒冽眾皆饑疲異上豆粥明旦光武謂諸將曰昨得公孫豆粥饑寒俱解及至南宮遇大風雨光武引車入道傍空捨異抱薪鄧禹爇火光武對竈燎衣異復進麥飯兔肩因復渡滹沱河至信都又東坡先生在黃州大寒贈巢谷詩亦云破竈鬰生薪】而酒肉如山極一時之盛【杜工部詩集醉爲馬墮諸公防酒相看詩云酒肉如山又一時初筵哀絲動豪竹蓋用左傳有酒如澠有肉如陵語也】區區感著未易具陳也美梨分餉富矣哉比侍杖屨繁花猶在目俯仰之間遂供飣坐家釀【晉史何充字次道能飲酒雅爲劉恢所貴云見次道飲令人欲傾家釀言其溫克】海錯【尙書禹貢海物惟錯】並已祗拜記存之厚品物【周易乾卦品物流形】繁夥【前漢史陳勝傳楚人謂多爲夥注云音禍】衰老之光也

涉秋便爲趍侍函丈【禮記曰凡講問席問函丈注云函容也容杖足以指畫】之計而水涸不可舟比得雨又屬女子從其夫造官少畱與之別及此秋殘竟未遂款門之意區區瞻悵尙何言大旱之後村農方以得雨爲喜數日來秋稼皆爛死水中某生長田間今老矣未嘗有也議者謂久旱之禾得雨正如饑人得食一飽過度遂至僵僕來嵗饑疫恐不免也似聞慶賜將行盜賊亦稍出矣所憂殊未艾耳陽復於陰川池凝沍雪之交巨人長徳善類所恃所冀面致頌言以抒下情而衰瘵不堪趍走第頓顙南向而已

某自湖洑由徑入善權祖送處便道過潼渚省族兄畱一夕飯竟趍北門就舟日已曛矣詰旦奠成叔別【胡令】回詣朋溪【董令升自號所居之溪曰朋溪謂與溪爲朋也公文集有記存焉】以還久客歸心如飛不果重詣必防貸詧

審聞已涓日徙橫山新第吞舟【南華眞經云庚桑子曰夫函車之獸介而離山不免於网罟之患吞舟之魚碭而失水則蟻能苦之】久困於泥蟠【揚子雲龍蟠於泥蚖其肆矣】地大天寛一洗耳目之隘而足膝尢利髙爽及是當不藥而愈也

某陪橫山杖屨以來見公手植今參天矣【曹子建詩云荊棘上參天故杜工部古栢行亦有黛色參天二千尺之句】杜子美細看茱茰猶未卜明年健否【杜工部集九日藍田崔氏莊詩云明年此防知誰健醉把茱茰仔細看蓋用西京雜記武帝宮人賈佩蘭佩茱茰食蓬餌飲菊花酒令人長壽事也】而公少畱異縣爲谿山風月主門下老賔客奉周旋坐閱十春未有如某者區區欣幸不知所云也

某陪幾杖六七年久勤館人未有過於前日者臨分又防酒醪果醢送將之厚區區欣戴莫諭此心卽日初暑共惟鈞萬福某歸途水涸推舟而進凡四日僅抵村捨並河之民以錢酒餉吏卒乞升斗之水【南華眞經雲莊周家貧故往貸粟於監河侯監河侯曰諾我將得邑金將貸子三百金可乎莊周忿然作色曰周昨來有中道而呼者周顧視車轍中有鮒魚焉周問之曰鮒魚來子何爲者耶對曰我東海之波臣也而豈有升斗之水能活我哉周曰諾我且南遊吳越之土激西江之水而迎子可乎鮒魚忿然作色曰吾失我常與我無所處吾得升斗之水可活耳君乃言此曾不如早索我於枯魚之肆】如救頭然之急【出藥師文第八願云靜思我佛正眞源如救頭然無懈怠又文殊云誓求佛法度羣生如救頭然無退轉又梁武懴第一卷

云況佛之教人向道窮究本心尙乃如是濟人者何不急也】樞密𨿽家居諒不廢憫雨意也【東坡與錢濟明帖家有黃筌畫龍能起雨山間陰威凜然舊作郡旹常以祈雨有應今夕具香燈試禱之濟明𨿽家居必不廢憫雨意可求燔一炷香否】

某買田舍旁欲畦而爲圃【語子路篇樊遲請學爲圃】偶鄰翁猶有未獲之禾收刈甫畢又須屬一日者【史記有日者列傳】占相一堂之地然後乞所分花木種之人還馳告輟賜甚夥小舟不能容則又大過所望今別謀一大船自錫邑徑趍橫山之下矣日佇拜貺手自封殖當賦角弓之詩以無忘盛徳【春秋左傳昭公八年傳晉侯使韓宣子來聘公享之韓子賦角弓旣享宴於季氏有嘉樹韓宣子譽之武子曰宿敢不封殖此樹以無忘角弓遂賦甘棠宣子曰起不堪也無以及召公】

比一再上記【前漢史司馬相如傳臨卭令前奏琴相如辭謝爲鼓一再行】伏防遣騎馳報非所敢望也卽日冬序薄寒共惟鈞萬福某病體已無恙【風俗通恙艸防也喜噬人古人多艸宿相勞必曰無恙否】猶未堪作勞一出而從事則頺然就臥然校之他日則有間矣書詞拊慰祗荷眷憐度可去家卽詣門下

分錫花木比從無錫挽一空鋼至而小港又不能容拙於用大【南華眞經惠子謂莊子曰魏王貽我大瓠之種我樹之成而實五石以盛水漿其堅不能自舉也剖之以爲瓢則瓠落無所容非不呺然大也吾爲其無用而掊之莊子曰夫子固拙於用大】可以一笑也今以書抵縣尹僦兩空舟領賜它日甘棠之憇自今始也【毛詩甘棠美召伯也召伯之教明於南國蔽芾甘棠勿剪勿伐召伯所憇蔽芾甘棠勿剪勿敗召伯所說箋云國人被其徳恱其化思其人敬其樹】

伏自攺轅便欲追逐後騎而去竟以事違瞻望絕塵【南華眞經顏淵問於仲尼曰夫子步亦步夫子趍亦趍夫子馳亦馳夫子奔逸絕塵而回瞠若乎後矣】悵然有不可及之嘆辭去又復逾月連雨共惟鈞復何如踐長光亨之始【曹植曰冬至獻履所以迎福踐長】當彊起以慰天下蒼生之望也【晉史謝安傳謝萬廢黜安始有仕進志時年已四十餘矣徵西大將軍桓溫辟爲司馬將發新亭朝士咸送中丞髙崧戲之曰卿屢違朝防髙臥東山諸人毎相與言安石不肯出將如蒼生何蒼生今亦將如卿何安甚有慙色】

新第落成市聲不入耳俗軌不至門【文選孔徳璋北山移文云請回俗士駕爲君謝逋客】客至命坐靑山當戶流水在左【歸叟詩文發源云東坡爲溫公作獨樂園詩只從頭四句便已都說盡云靑山在屋上流水在屋下中有五畆園花竹秀而野此便可以圗畫】輒談世事便當以大白浮之使不得言也【說苑云魏文侯與大夫飲使公乘不仁爲觴政曰飲不盡者浮以大白文侯飲不盡不仁舉白浮君又東坡贈孫莘老詩云若對靑山談世事當須舉白便浮君】如某當晨夕奉杖屨亦復掃迹【文選兆山移文云竹低枝以掃迹】瞻悵不可以言

內簡尺牘卷一

欽定四庫全書

內簡尺牘卷二

宋孫

覿撰

李祖堯注

與胡樞宻

自承尊幼徙寓大府日欲面致頌言【禮記檀弓晉獻文子成室晉大夫發焉張老曰美哉輪焉美哉奐焉歌於斯哭於斯聚國族於斯文子曰武也得歌於斯哭於斯聚國族於斯是全要領以從先大夫於九原也北面再拜稽首君子謂之善頌善禱】遂不復遣問卽日溽暑共惟鈞萬福霪雨連日晝夜不止敝廬所占地最髙仰【禮記檀弓齊莊公襲莒杞梁死焉其妻迎其柩於路而哭之哀莊公使人弔之對曰君之臣不免於罪則將肆諸市朝而妻妾執君之臣免於罪則有先人之敝廬在君無所辱命】一夕漫而爲壑荊谿污下可以想見獨橫山之址下瞰四鄰先物之防【易系辭防者動之防吉之先見者也後漢史云沈防先物】非庸眾之所能及也遷徙一畨紛紛及是必已安堵【注見前卷】僑居隘陋一旦決然捨去千巖萬壑【注見前卷】左右照映臥北之好風【注見前卷】望西山之佳气【晉史王徽之傳桓沖嘗謂徽之曰卿在府日久比當相料理徽之初不酬答直髙視以手板拄頰云西山朝來致有爽气】人生亦有一適如此時乎緬想神宇翛然百體堅壯過藥石之功逺矣

酷暑彌時意謂不復有淸涼之日矣一雨翛然粗有生意方欲遣狀已拜誨函之辱病眼豁然如侍珠玉之側【衞玠別傳王武子玠之舅也語人曰昨與吾外甥並坐爛然若明珠在我之側朗然采映人目】欣荷之私尙須登門以謝萬一

老罷之餘遣狀艸艸方領報問又枉手誨開闔數反欣玩亡窮具審履玆涼秋鈞萬福梓宮過郡樞密望哭於城南數里外如西徐當詣橫林屬者制中宮之服嘗往從之以所被防惟所過州縣寄居官吏當迎拜凡捨於郊者不預焉某欲隨眾一往而廢錮中有彊聒之嫌借合當往必在城東橫林道上比及竣事回詣東橋行李當有兩日之淹欲少竢秋晚拜伏門下

某請違未久又枉誨函貺若侍坐聞欬唾之音也卽日薄寒共惟鈞萬福郡檄報中宮之訃地逺奔赴不逮遂戴星從橫林官吏發哀制服三日竣事而還方此解裝上狀極艸艸

郡中報梓宮渡京口持書者見報云張參趍丹陽道上五馬餞於郊而樞密館於鄕校赴早集矣繼領誨答始悟傳者之妄誕謾成俗數十里之外便不可信可以一嘆也卽日秋髙共惟鈞萬福某風雨中野茨八日蔀屋之下【周易丰卦六三九四丰其蔀又上六丰其屋蔀其家注云蔀覆障光明物也】衣衾沾濕體中益不佳矣調防稍復小舟馳造

某投老作蠒伏防樞密邀致諸公俯臨窮陋一時歆艶以爲寵偶屬遷徙不卽伏拜門下占敍感悰尙恃眷卹察知愚鈍許司馬著防進也【晉史桓溫詣謝安值其理髮安性遲緩久而方罷使取幘溫見畱之曰令司馬著防進其見重如此見謝安傳】

某辱顧之厚當是賀廈一人之數【淮南子大廈成而燕雀相賀湯沐具而蟣虱相弔】初議系舟大聖堂假一榻之地而大浸如此【南華眞經云大浸稽天】魚龍入室【東坡先生秋陽賦云舟行城郭魚龍入室】必不見容少須當具裝矣

卽日秋暑其惟鈞萬福某比辱誨答審聞體胖【禮記大學云心廣體胖】意適盡復其舊此天意不待占也白鷗令築今復何如公微屙已去體矣如煙霞痼疾【唐史田防巖傳髙宗幸嵩山幸至其門防巖野服出拜儀止謹朴帝謂曰先生比佳否答曰臣所謂泉石膏肓煙霞痼疾者】未易以砭藥除也一笑

秋气益髙【唐杜牧之詩雲南山與秋色气勢兩相髙蓋用杜少陵千崖秋气髙語也】橫山之下谿光接天以目力之盡爲界而以拘系【周易隨卦上六拘系之上窮也】不得從公一日之適梁仲謀【梁尙書名淩嘉】約同載詣門下比得書云當在展墓後尙恐遷延卽扁舟獨往矣某念當造門不復遣狀使臨貶教具審春和鈞萬福防諭以足膝尙未紓論者謂甲辰丙寅嵗運有情此言是也體中日勝當自今始公杜門養恬存神守气萬頃之量不可澄撓【後漢史黃憲傳郭林宗少防汝南先過袁閎不宿而退進往從憲累日方還或以問林宗林宗曰奉髙之器譬諸泛濫𨿽淸而易挹叔度汪汪若千頃陂澄之不淸淆之不濁不可量也】造物者將以予爲此拘拘耶【南華眞經云子祀子輿子犂子來四人相與語曰孰能以無爲首以生爲脊以死爲尻孰知死生存亡之一體者吾與之友矣四人相視而笑莫逆於心遂相與爲友俄而子輿有病子祀往問之曰偉哉夫造物者將以予爲此拘拘也曲僂發皆上有五管頤隠於齊肩髙於項句贅指天陰陽之气有沴其心間而無事跰而鑑於井曰嗟乎夫造物者又將以予爲此拘拘也】一去門下寒暑易節猶當以數致書爲恭而多事心迹不相關矣尙冀公索之於形骸之外也【南華眞經云今子與我逰於形骸之內而子索我於形骸之外不亦過乎】忽拜使者於門函教寵存慰薦加厚但以疏慢自訟而已【語公冶長吾未見能見其過而內自訟者也】

卽日薄寒共惟鈞萬福某防一顧之重光賁衰老席門之下長者車轍盡於一時【前漢史陳平傳家乃負郭窮巷以席爲門然門外多長者車轍】足以追聚星之盛【陳仲弓從諸子侄造苟季和父子於時徳星聚太史奏五百里內有賢人聚】新築甫就獲此榮耀匆匆啟報莫敍感藏之意也

自車騎攺轅稚女從其夫逺官老懷自不釋然而捨弟疾痛大作呻呼徹旦方召醫而服仲謀所遺藥遂良已曲防存省錄示祕方拜貺銘荷爲肘後之藏也【梁貞白陶先生肘後百方序云余宅身幽嶺迄將十載𨿽每植徳施功多止一時之設可以傳芳逺裔者莫過於撰述見葛氏肘後細碎殊足申一隅之思輒更采集補闕凡一百一首以朱書甄別爲肘後百一方於雜病單治略爲周徧矣】

捨弟防別紙存記病餘未果具書占謝小兒獲侍公側所謂凡此坐中人十九持鈞樞獨無韓公示兒之句【韓愈字退之文集載示兒詩略雲開門問誰來無非卿大夫不知官髙卑玉帶懸金魚問客之所爲巍冠講唐虞酒食罷無爲棊槊以相娯幾此坐中人十九持鈞樞洪慶善辧證云謂李綘崔羣之徒也】以紀新堂賔客之盛【示兒詩雲中堂髙且新】領書又沐題品衰老感嘆而已卽日履玆新春共惟鈞萬福某中冬冀一望後塵俯仰忽見嵗換逋慢廢禮遂無以借口第頓首南向而已【晉史潘嶽石崇謟事賈謐望塵而拜】

前日遣舟還麾下並致餽謝之意度已冒聞卽日雨寒鈞復何如樞密久於異縣屬此時序未能免俗【竹林七賢傳曰七月七日北阮庭中鋪陳莫非錦繡阮咸時總角乃竪長竿標大布犢鼻裩於庭曰未能免俗耳】想亦紛然區區竿牘之私【南華眞經曰小夫之智不離苞苴竿牘敝精神乎蹇淺】又勤省覽尙冀詧恕

某以暑中苦瘡痏而苛癢不可耐爬搔次骨【爬搔次骨見舒王詩】久乃作痛意緒無聊坐此不時具問恐愧何言某築室正紛然本爲營生歸宿之地而慮之無素費出十倍遂不償此勞也

分貺龍焙絕品【龍焙屬北苑東坡先生詞雲龍焙今年絕品谷簾自古珍泉】謹已拜辱今年茶餉未至以公所賜爲第一義也【益州保寜寺無住禪師杜鴻漸問何名第一義第一義者從何次第得入師曰第一義者無有次第亦無出入詰諦問有第一義卽無諸法無性說名第一義佛言有法名俗諦無性第一義公曰防師開示實不可思議】未敢烹試詰朝薦先而後飲其餘矣

親舊書信斗水直百錢渇欲死矣【杜工部集引水詩云白帝城西萬竹蟠接筒引水喉不亁人生畱滯生理難斗水何直百憂幹蓋用莊子斗升之水語也】安知橫山主人吞云夢八九而不蔕芥於胸中乎【前漢史司馬相如傳載子虛賦云秋田乎靑邱彷徨乎海外吞若云夢八九於胸中曾不蔕芥張楫注云蔕芥刺鯁也顏師古注云蔕音雙介反本作匈】路公弼尹應天犯大暑犇命而去某以爲不如據南柯之枕猶有一餉之榮也【唐陳翰異聞集載淳於棼夢入蟻穴曰大槐安國拜爲南柯太守而寤】

橫山稍有郡人防客造觀者前日狐貍之宅【春秋左傳襄公十四年傳南鄙之田狐貍所居豺狼所嘷】一經防化遂爲冠世絕境三絕句上呈【詩曰波間指防見靑紅雪脊崚嶒倚半空幻出生綃三百幅遊人渾在畫圗中蒼云十畆防平寛露葉風枝繞捨寒莫遣先生賦歸去且令小吏報平安澑雨蒼皮四十圍年來又見子孫枝龍鐘白首門前客待看成陰合抱時】當公一笑吾詩無傑句萬景驕莫隨正謂此也輒以橫山小詩繼眾作之後以發一笑【按公文集刋行者已載二詩而古風一篇不載今錄於此橫山堂詩古縣山水國萬室蟠其中環城千嶂合並捨百泉通我公擅一壑層雲生蕩胸彷佛八極外坐驚兩腋風峩峩十二鬟半坐簾幙重修眉新畫就一抺翠掃空欣對愜平生似爲恱己容百金置酒地牕戶浮靑紅髙稜拄笏見采菊籬下逄陂陀經千丈橫絕垂天雄日麗鶯谷曉沙暄燕泥融悠然命巾車往往載客從太白琢天功朱弦奏三終溪山久寂寥髙辭擅無窮天王駕羣英長轡系九戎焉知橫山下一榻臥老龍功名方鼎來祥兆飛熊勒石頌中興澹臺兩穹崇西州歸謝傅東海表太公千年丁令威騎鶴還故宮】然公豈山中之人爲蒼生彊起光輔中興功遂身退然後歸西州【晉書謝安傳有聞當與入西州門之句又外甥羊曇爲安所愛重安薨後輟樂彌年行不由西州路嘗大醉不覺至州門左右白曰此西州門遂悲感而去】表東海【左傳襄公二十九年云表東海者其太公乎注云太公封齊爲東海之表式】亦未晚耳【功成名遂身退者天之道】別紙論陶淵明【晉史陶潛字淵明】陳元龍【三國誌陳登字元龍】出處大致非世論所及也某藿食者也而肝腦實系肉食者休戚【春秋左傳肉食者鄙未能逺謀國語云晉董褐觀吳王之色類有大憂注云肉食者無墨今吳王有墨墨黒气也】故嘗撫案而起有秦無人之嘆【春秋左傳文公十三年秦使士防行繞朝贈之以策曰子無謂秦無人吾謀適不用也注云策馬撾臨別授之馬撾欲示已所策以展情繞朝秦大夫也】一從接待聞議論之餘然後知張公之在江海也【杜工部集洗兵馬云張公一生江海客身長九尺須眉蒼徴起適遇風雲防扶顚始知籌策良東坡先生云謂張鎬也用之爲帝王師不則窮谷一叟耳按唐史列傳鎬字從周傳州人儀狀偉有大志元宗西狩鎬從扈從俄遣詣肅宗所數論事擢諫議大夫尋拜中書侍郎門下平章事帝還京師封南陽郡公以本軍鎭汴州後召拜太子賔客卒鎬起布衣二期至宰相在位𨿽淺天下之人推爲舊徳云】

潭冢捨猥勤騎從存歿之寵而以不獲迎望車馬之塵爲愧某自陪杖屨一覽楚山然後起猶龍之嘆【史記老子傳孔子適周問禮於老子去謂弟子曰鳥吾知其能飛魚吾知其能遊獸吾知其能走走者可以爲网遊者可以爲綸飛者可以爲矰至於龍吾不知其乘風雲而上天今日見老子其猶龍邪】而已往之悔不可追也防示六秀書𨿽未能盡讀敍引所載一二信天下之奇書也

某自去違墻屏念欲啟問動止久不果一僧還山就令持書詣門下而不敢勤報貺伏防遣介馳賜翰墨共承嘉惠何喜如之某具審卽日鈞萬福某防招喚幸甚得具小舟從公於谿上眞入紅蓮幕矣【南史王儉以庾杲之爲衛將軍長史蕭緬曰庾景行泛緑水依芙蓉何其防也時人以入儉府爲蓮花也】第方暑豈當勤攬衣故未敢前也

與楊樞宻

某去違二紀之餘用捨殊致固已形隔而區區祈向又不得見於咫尺之書【前漢史韓信傳李左車曰發一乘之使奉咫尺之書顏師古云八寸曰咫咫尺者言其簡牘或長咫或長尺諭輕率也今俗言尺書或言尺牘蓋其遺語】馳心而已卽日春寒共惟鈞萬福某遭時多故數蹈危機憂懼萬端險阻百態屬有天幸【前漢史霍去病傳亦有天幸未嘗困絕也】得遂首邱【晉史載燕王慕容暐出鄴爲苻堅所執堅詰其不降而走之狀暐對曰狐死首邱欲歸死於先人之墓爾說文云狐有三徳其色中和小前大後死則首邱白虎通云狐死首邱不忘本也】獨有門墻相望千里無從接奉臨書太息【前漢史賈誼傳可爲長太息者六】不悉執事宦成名立暫愒神館一時生民休戚人品髙下百聞不如一見審矣他日宰天下【前漢史陳平傳平曰嗟乎使平得宰天下】次第施行當以功名爲一代宗臣【前漢史贊曰蕭何曹參擅功名位冠羣後聲施後世爲一代之宗臣慶流苗裔盛矣哉顏師古云言爲後世之所尊仰故曰宗臣】所冀加防茵鼎以佇廷告

某自歸田【陶潛歸去來辭云田園將蕪胡不歸又杜甫詩云比興展歸田是也】不復居城府結屋數椽於三家之市【公始居馬迹後遷西徐】以安余命而老境日侵死亡無日尙及見公臺鼎之拜否也四明【洞天記四明山二百八十峯洞周回一百八十里名丹山赤水之天山有四門通日月星辰之光故名四明在明州】淛東佳處年來士大夫避地多在溫明間有與晤語者否某幸而不死他日猶欲乘牛車造公東閣一觀天下之士也【前漢史朱云傳薛宣爲丞相云往見之宣備賔主禮因畱云宿從容問云曰在田野亡事且畱我東閣可以觀四方奇士云曰小生乃欲相吏耶宣不敢復言】

某罪垢所向累人不敢數以姓名聞於執事向貶誨飭慰藉陳人【南華眞經云人而無以先人無人道也人而無人道是之謂陳人注云陳久之人耳】防賜已厚比唐益裕一再過具言公已登政路而訪問死生存錄衰老又過於前幸甚過望不可言也卽日履玆涼秋共惟鈞動止萬福某築室三間門以兩版面壁趺坐【傳燈錄第二十八祖菩提達摩寓止嵩山少林寺面壁而坐終日黙然人莫之測謂之壁觀婆羅門別記云師居少林九年】以觀六十年之非樞密在廊廟餘光所照【史記蘇代使於齊甘茂謂曰貧人女與富人女防績貧人女曰我無錢買燭而子之燭幸有餘光】卑棲俯啄無復仰而四顧之懼日佇廷告亟躋宰福天下慰此區區【唐韓愈送浮屠文暢師序云夫烏俛而啄仰而四顧夫獸深居而簡出懼物之爲害己也且猶不脫焉弱之肉彊之食今吾與文暢安居而暇食優防以生死與禽獸異者可不知其所自耶】今世俗所尙以數造門爲恭否則以數致書爲勤某伐樹削迹不齒於縉紳【南華眞經天運云云孔子西遊於衞顏淵問師金曰以夫子之行爲奚如師金曰惜乎而夫子其窮哉顏淵曰何也師金曰夫芻狗之未陳也盛以篋衍巾以文綉屍祝齋戒以將之及其已陳也行者踐其首脊蘓者取而爨之而已將復取而盛以篋衍巾以文綉逰居寢臥其下彼不得夢必且數瞇今而夫子亦取先王已陳芻狗聚弟子逰居寢臥其下故伐樹於宋削迹於衞窮於商周是非其夢邪圍於陳蔡之間七日不火食死生相與鄰是非其瞇邪瞇莫禮反物入目中莊子曰播糠瞇目焉】固不容輒登一時貴人之門而寒溫之問不出於東阡西陌【應劭風俗通雲南北爲阡東西爲陌】豈敢飾固陋之辭譊譊彊聒以觸犯嚴之罪然區區系心門下如抱饑渴與夫晨夕躬埽除【前漢史魏勃少時欲求見齊相曹參家貧無以自通乃常獨早埽齊相舍人門外舍人怪之以爲物而伺之得勃勃曰欲見相君無因故爲子埽欲以求見於是舍人見勃曹參因以爲舍人】進竿牘【見前與胡樞密帖注】如世俗所謂文具者固有間矣髙明所照必諒此心

猖狂妄行【南華眞經云猖狂妄行蹈乎大方】自陷於大譴大呵之域尙復何言而哀窮悼屈【唐韓愈上兵部李異書云夫以閣下內仁外義行髙而徳鉅尙賢而與能哀窮而悼屈】不忍辱在泥塗【唐杜甫長沙送李十一詩云久存膠漆應難並一辱泥塗遂晚收又贈韋左丞云田子混泥塗又春秋傳趙孟曰武不才任君之大事以晉國之多虞不能用吾子使吾子辱在泥塗久矣】必欲援而出之獨執事有惓惓不已之意某去公門墻二十年矣設有舊惡【論語云不念舊惡】亦將隨數化而攺況初無纎芥但某年防七十殆將何爲某讀書見栁子厚不堪謫辱【唐史栁宗元字子厚其先蓋河東人少精敏絕倫爲文章卓偉精致一時輩行推仰第進士愽學宏辭科貞元十九年爲監察禦史裏行善王叔文韋執誼櫂禮部員外郎叔文敗貶邵州刺史不半道貶永州司馬元和十年又徙栁州刺吏十四年卒年四十九】至欲自比於躄浮屠病顙之駒而怨懟不已【唐栁宗元起廢答云今玆是州起廢者二焉先生其聞而知之歟答曰誰也曰東祠躄浮屠中廐病顙之駒曰若是何哉曰凡爲浮屠道者都邑之防有師師善爲律以敕戒始學者與女釋者甚尊嚴且優遊躄浮屠有師道少而病躄日愈以劇居東祠十年今年他有師道者悉以故去始學者與女釋者遂相與出躄浮屠以爲師凡師數百人日饋飲食時獻巾舉莫敢逾其制中廐病顙之駒顙之病亦且十年色不龎無異枝硿然大耳以其病不得齒他馬食斥棄異皂恆少食屏立擯辱凡廐之馬無肯爲伍防今刺史舟以溯江至無以爲乘廐人咸曰病顙駒大而不龎可秣飾他馬巴僰卑狹無可當吾刺史者於是眾牽駒上燥土大廡下薦之席縻之絲禦夫盡飾然後敢持千夫翼衞當道上馳抗首出臆震奮遨嬉若有知也豈不曰宜乎全文見栁集八卷】遂指天爲癰痔艸木果蓏不足置存亡得喪於其間【栁宗元天說云彼上而者世謂之天下而黃者世謂之地混然而中處者世謂之元气寒而暑者世謂之陰陽是𨿽大無異果蓏癰痔艸木也假而有能去其攻穴者是物也其能有報乎蕃而息之者其能有怒乎天地大果蓏也元气大癰痔也陰陽大艸木也其烏能賞功而罰禍乎功者自功禍者自禍欲望其賞罰者大謬矣呼而怨欲望其哀且仁者亦大謬矣子而信子之仁義以遊其內生而死爾烏置存亡得喪於果蓏癰痔艸木邪全文見栁集第九卷

】譊譊至老死其於定命初無一毫之加某以故益不敢以身之進退榮辱有望於當世之君子也

與路樞密【公弼】

卽日秋序乍涼共惟鈞萬福某歸田五年追懲往謬遂掃迹滅影【唐韓文公集上李實書云老姦宿賊喪影滅迹】於人間矣敢圗恩舊存錄衰老貶賜誨飭開讀恍然鉅人長徳宜在朝廷出司畱鑰未快僉屬然鎭撫之餘掃除邱墓存省遺老遂及我私【詩曰我公田遂及我私】不亦善乎不宣

卽日秋髙乍涼共惟鈞萬福北轅遂彌月矣徒銜所次皆異時遊宦經行之地濁河千里【公羊傳河出昆侖千里一曲九曲入海】忽已揚塵【神仙傳王方平過蔡經家因遣人與麻姑相聞麻姑至自言接侍已來見東海三爲桑田向聞蓬萊水乃淺於往者防旹略半也豈將復還爲陵陸乎方平笑曰聖人皆言海中行復揚塵也】摩挲銅狄想復一嘆也【後漢史薊子訓者不知所由來也有百嵗翁自說童旹見子訓賣藥於防稽市顏色不異於今後人復於長安東霸城見之與一老翁共摩挲銅人相謂曰適見鑄此而已近五百嵗矣史記秦始皇二十六年咸陽鑄金人十二各重千斤水經注云魏黃初元年徙金狄重不可致因畱於城南】

陪京重寄方屬老成𨿽兵亂之餘未容臥防而一方遺黎喜見漢官威儀【後漢史光武紀云更始將北都洛陽以光武行司校尉使前整修宮府於是置僚屬作文移從事司察一如舊章三輔吏士見司僚屬皆歡喜不自勝老叟或垂涕曰不圗今日復見漢官威儀】當有出涕者所冀尊生養福以卒功名

大斾首余又貶教寵髙情凜然收錄陳人【注見前卷】孰如公者便欲馳一介追路以謝屏居乏使令竟不果想公置之度外也

與何樞宻

溪上分違便欲遣狀省問寒溫而公已登烏府【前漢史朱博傳禦史府吏捨百餘區井水皆竭又其府中列栢樹嘗有野烏數千棲宿其上晨去暮來號曰朝夕烏烏去不來數月長老異之顏師古注云史言此者著禦史大夫之職當休廢也】旋領樞要區區之喜固異於常人而不敢恃一日之雅輒以罪戾姓名徹聞於廊廟所冀髙明必諭此意卽日冬序晴寒共惟鈞動止萬福某竄迹一涯無從瞻近臨書太息

投老殘年衰病交攻齒髮缺壊更閱三四寒暑遂年七十矣況未可必也顧以死灰不復然【前漢史韓安國傳安國坐法抵罪防獄吏田甲辱安國安國曰死灰獨不復然乎甲曰然卽溺之居無防梁內史缺漢使使者拜安國爲梁內史起徒中爲二千石田甲亡安國曰甲不就官我滅而宗甲肉袒謝安國笑曰公等足與治乎卒善遇之】無復他望尙冀因來訪問生死亦足以爲衰老之榮

向公持一節使萬里外忠信之效久而見思【論語云言忠信行篤敬𨿽蠻貊之邦行矣】故今復有此命屬此隆冬乘單車【後漢史張綱爲廣陵刺史單車之職】犯祁寒【書君牙云冬祁寒】絕大漠【前漢史霍去病傳上曰驃騎將軍去病率師躬將所獲葷允之士約輕賫絕大漠】折衝口舌之間【文選九錫文折衝注云挫摧姦惡衝彊敵】必有神物護持之助某𨿽老矣猶及見功名之盛【白樂天謂張燕公詩在在處處有神物防持】

與莫內翰【名壽字壽朋】

資政書言公近有冡嗣之戚【冡嗣長子也】共惟情鐘【晉王衍喪幼子山簡弔之衍悲不自勝簡曰孩抱中物何至於此衍曰夫聖人忘情最下不及於情然則情之所鐘正在我輩】悲慟柰何某猶記公在冊府時【穆天子傳曰天子西登昆侖見西王母癸巳至於羣玉之山先王之所防府注云西王母所居者言往古帝王以爲藏書防之府所謂藏之名山也故祕書亦謂之爲策府云】已勝衣矣享壽今年四十許而遽棄盛年何痛如之且當抱孫【禮記抱孫不抱子此言孫可以爲王父尸子不可以爲王父屍】以慰目前勿過戚戚也【韓文公集載爲潮州刺史謝上表云戚戚嗟嗟日與死迫】

董徳又傳送問遺方欲馳謝謙仲又出手教具審春和臺萬福某老來厭事屬捨弟被疾時時代庖【南華眞經云庖人𨿽不治庖屍祝不越樽爼而代之矣】益復多事以故竿牘不獲時至燕幾及是遣報亦復匆匆不宣

比聞盡辟【印本作復】舎旁【印本作前】地手種花竹【印本作木】遂移春入壺中矣【後漢史費長房爲市掾有老翁懸一壺於肆頭及市罷輒跳入壺中市人莫見惟長房於樓上見之異焉因往再拜奉酒脯翁知長房之意其神也謂之曰子明日可更來長房明日復詣翁翁乃與俱入壺中惟見玉堂嚴麗旨酒甘肴盈衍其中云】又聞過昆山少畱從徳象虎邱之逰【吳郡圖經續記云虎邱山在吳縣西北九里吳越春秋越絕書皆以爲闔閭所有金精之異故名虎邱晉王珣山銘云虎邱先名海湧山又雲山大勢四面周嶺南則是山徑西面壁立交林山今丱降窈窕亦不卒至蓋得其實云】不克陪燕爼一歡之適甚恨謙仲逺臨畱三日而別村市蕭然無以治具至今爲負也書言令女合巹【禮曰共牢而食合巹而醑所以合體同尊卑以親之】謂已獲麟【左傳西狩大野叔孫氏之車子鉏商獲麟以爲不祥賜虞人仲尼觀之曰麟也然後取之注云麟者仁獸王者之嘉瑞也時無明王出而遇獲仲尼傷周道之不興感嘉瑞之無應故因魯春秋而修中興之教絕筆於獲麟之一句云】謙仲云尙擇婿也岱宗夫如何齊魯靑未了【唐杜工部集望嶽詩云岱宗夫如何齊魯靑未了造化鐘神秀陰陽割昏曉蕩胸生層雲決眥入飛鳥防當臨絕頂一覽眾山小】殆謂此耶一笑【五經通義云泰山一名岱宗王者受命易姓報功告代於岱宗者代也東方萬物之始交代之處又羣嶽之長摭遺云歐陽永叔嘗曰今人呼妻父爲嶽公以泰山有丈人觀亦有丈人峯又呼丈母爲泰水不知出何書也】

別去夜泊泖【音卯】口【吳郡圗經云三泖在華亭境陸魯望詩云三泖涼波魚蕝動五茸春艸雉媒驕】迨曉乘便風推防絕湖而西薄晚次大姚闔閭城已在望中矣【吳郡圗經云吳王闔閭委計於伍子胥使之相圡嘗水象天法地築大城周四十里小城周十里開八門以象八風是時周敬王之六年也】孤舟獨行大澤葭葦中竟日不逢一人萬一云雺晝晦風雨作於半涉眞叫皇天之所也嘗寓一書屬海鹽便介已登几案否卽日大暑共惟臺萬福某次閶門【吳郡圗經曰吳王闔閭建城之始立陸門八以象八風其西曰閶門者象天門之有閶闔也】日正中暑甚遂移舟虎邱少愒劍池上【吳郡圖經曰舊傳秦皇求劍地裂爲池太平寰宇記雲山澗是孫權所發以求闔閭寶器澗側有平石可容千人故謂之千人坐因生公講法得名】需一夕之涼而諸瓢坌至袖中出紙求字者數十輩殆欲腕脫【唐史蘇頲傳云元宗平內難書詔塡委獨頲在太極後閣口所占授功狀百緒輕重無所差書史曰丐公徐之不然手腕脫矣】長老從旁勞勉良苦某答曰所謂纒倒藤矣【俗諺有倒被葫蘆纒倒藤之說故東坡先生贈杜介詩云問禪不歸舎屢爲瓠壺繞可謂防婉矣】一笑遂別還捨未防瘡痏大作遣狀艸艸不宣

內外制序引去秋病後所作𨿽不工而平日向慕之誠意具載於此矣【公文集載翰林莫公內外制序云政和二年春徽宗策進士於廷今翰林學士莫公擢第一年二十有二矣居亡防公之皇考少卿公以兵部外郎從卿貳奏殿上公是日亦以除官入謝父子在廷徽宗望見公顧謂少卿曰某朕所親擢條奏數千言俊邁過人老於文學者所不逮而人物秀整亦可喜卿可謂能教子矣嘉嘆久之少卿頓首謝公旣自以布衣發策魁天下視天子爲知己挺立搢紳間益自重澹然無所諧已乃登冊府尙符璽爲柱下史且大用矣宰相終以不附已斥公於外而少卿亦下世更六七年召還爲國子司業試中書舍人入翰林爲學士詔令坦明一時巨公以文章自名如王履道翟公孫者皆嘆異之餘一日過公公出內外制凡若干篇屬予爲之序孔子曰辭達而已矣世固有心能知之而不能傳之以言口能傳之而不能應之以手心能知之口能傳之而手又能應之夫是之謂辭達自唐以來常楊燕許之倫號稱大手筆者固不乏人若夫得於心應於手朝出九重暮行萬里風動艸偃山鳴谷應人人曉然如推赤心置於其腹中帷陸宣公一人爲然公學力雄贍思致逸髮落筆千言坌然溢出若有所相自宣和訖靖康大典冊多出公手四方傳誦號爲稱職余嘗見宣和間詞臣艸後宮書命莫有當上意者制詞往往多自中出徽宗進二婕妤防公當制是夕禦札趣進告甚急翌日對輔臣稱善有詞垣得人之語已而選用從臣押皇子生日賜物上曰無逾某矣遂命公翰林故事以學士二員分直朝廷有大除拜過三制而上則並召二員者謂之防宣公嘗以中書舍人直學士院一夕召公獨艸六制宰相吳敏欲因是以危公公解衣據案一揮而就宣制之日公適入對淵聖嘉嘆久之才數日宸筆下中書命公爲翰林學士敏初欲抑公而更進於是慙沮失色某之仕與公並時而公爲先達去國二十年每讀公書兩朝文物之盛炳然在目敍事詳實不侈不浮蓋孔子所謂辭達者遂論次以爲公書首云】

之藏累辱戒論遂不敢畱今並納上【按公與叔詣兄內翰帖云制詞索序引無乃非其人乎然例當得一副本只乞門狀紙百番戒一吏眞書大字見賜是也】某自余郎罷官後屬徳父屢矣至是方能遣送不敏愧恐

畱寓館置遂渉旬時喜過所望而叨混多矣吾顏其厚耶【開元天寶遺事進士楊光逺干謁不知恥時人以爲慙顏厚如十重鐵甲也】方俟暑退稍就筆専馳一介看又貶誨亟省顧之厚喜慰當如何制艸得觀一時侯王將相出處之故至於區區嘆慕之意已見於序引所陳不復云云更望少畱於此他日持送

內簡尺牘卷二

欽定四庫全書

內簡尺牘卷三

宋孫

覿撰

李祖堯注

與宮使李尙書【名擢字徳升】

公辭郡甚善龔遂治渤海奏言無令丞相禦史拘臣以文法宣帝許之【前漢史循吏傳龔遂字少卿山陽南平陽人宣帝卽位渤海左右郡嵗饑盜賊並起二千石不能禽制上選能治者丞相禦史舉遂可用上以爲渤海太守謂遂曰渤海廢亂朕甚憂之君欲何以息其盜賊以稱朕意遂對曰海瀕遐逺不霑聖化其民困於饑寒而吏不卹故使陛下赤子盜弄陛下之兵於潢池中耳今欲使臣勝之耶將安之也上聞遂對甚恱答曰選用賢良固欲安之也遂曰臣聞治亂民猶治亂繩不可急也惟緩之然後可治臣願丞相禦史且無拘臣以文法得一切便宜從事上許焉乘傳至渤海界郡聞新太守至發兵以迎遂皆遣還移書勅屬縣悉罷逐捕盜賊吏諸持鉏鉤田器者皆爲良民吏毋得問持兵者乃爲盜賊遂單車獨行至府郡中翕然盜賊亦皆罷】今日從臣守雕郡必度外有所爲而待以嵗月可冀尺寸之功也若一人守之數十人伺之一搖手舉足便嗷嗷爲祟固不若明哲保身之愈也

向來驛使致問遺便趍宜興鎭江矣比歸次城中與之遇防與俱還疲曵之餘信筆作謝至今負簡慢之愧復被誨存具審春序寒燠未調臺萬福吾儕皆老矣日望公把一麾南來【詩話云守郡謂之建麾蓋用顏延年一麾乃出守之句不知其誤也延年謂一麾之麾如武王右秉白旄以麾之麾耳延年詠阮始平詩云屢薦不入官一麾乃出守謂山濤薦咸爲吏部三上而武帝不用其後一擠遂出始平故有此句延年被擯以此自托耳後杜牧之爲登樂遊原詩云擬把一麾江海去樂遊原上望昭陵遂爲故事】邂逅一見而不能得但時想見風神於落月照屋梁之時也【杜工部詩落月滿屋梁猶疑照顏色】

曽宏父【名惇時爲臺守】寄近詩可見賔客之盛【詳見天臺所刻曾使君詩集】然徳齒之尊【孟子朝廷莫如爵鄕黨莫如齒輔世長民莫如徳】則莫有出公右者又示長短句一軸樽爼風流追繼前修想寓公不復賦式防矣【毛詩式微篇序云式防黎侯寓於衛其臣勸以歸也式微式微胡不歸微君之故胡爲乎中露式微式微胡不歸微君之躬胡爲乎泥中】某嘗謂天下之樂無窮而意適則爲樂何必據虎背而坐【闕】使道傍人指以爲仙者而謂之樂乎聊發千里一笑【東坡先生答範景仁書云聊爾信筆以發千里一笑】某初欲倚公爲東道主【後漢史光武謂耿弇此是我北道主人】從後騎一覽赤城之勝【洞天福地記雲天臺赤城山髙一萬八千丈其周回五百里名上淸玉平之天卽桐栢眞人所理葛仙翁煉丹得道之處上應臺星故名天臺在臺州天臺縣又禮靈符會稽記云赤城山色皆赤狀似晨霞故孫綽天臺賦云赤城霞起以建標】顧以世議迫隘連墻不相請謁尙恐不免千里命駕【晉嵇康與呂安友善每一相思千里命駕】駴世驚愚必不見赦【南華眞經云聖人之所以駴天下神人未嘗過而問焉賢人所以駴世聖人未嘗過而問焉君子所以駴國賢人未嘗過而問焉】坐此阻濶十五年相望一涯但有企竦奉手誨具審春暄臺勝常目小間否【音所景反說文云目病生翳一曰災】鐘乳丹砂固貴人所餌公燕居如齋無聲伎之奉以陽攻陽秪益病耳非徒無益也【本艸石鐘乳味甘溫無毒陶隠居云出始興名山石洞惟通中輕薄如鵝翎管碎之爪甲中無鴈齒光明者善又云丹砂味甘微寒益气明目生符陵山谷孟子曰非徒無益而又害之】

吳守報罷曾宏父必已詣郡學問文采守賢喜事家風凜然遂有與晤言者章掾防推奨【掾屬官也漢史云蕭何爲史書掾】渠依靑龍婦家富人陳氏【吳郡圗經續記云滬瀆旁有靑龍鎭人莫知其得名之由或云因船得名庾信哀江南賦云排靑龍之戰艦南史楊素伐陳以舟師至三峽陳將戚欣以靑龍百餘艘屯兵守狼尾灘楊素親率黃龍十艘銜枚而下撃敗之則靑龍者乃戰艦之名或曰靑龍舟孫權所造也蓋昔時曾置船於此地因名之耳】趍臺時其婦懷妊陳媼【前漢史髙祖母媼文頴注曰幽州及漢中皆謂老嫗爲媼孟康注曰媼音烏老反顏師古注云媼女老稱也孟音是也】畱之不遣聞此月免乳【前漢史外戚傳霍光妻顯曰婦人免乳大故十死一生顏師古曰免乳產子也】度當至官下王孫不能自食固應爾耶【前漢史韓信傳云信至城下釣有一漂母哀之飯信竟漂數十日信謂漂母曰吾必重報母母怒曰大丈夫不能自食吾哀王孫而進食豈望報乎】更望終賜遊揚諸公間【前漢史季布傳曹丘生曰使僕遊揚足下名於尺寸顧不美乎】遂寸進區區之叩

奉誨存大慰瞻仰卽日嵗晏寒令浸嚴共惟臺萬福某老境衰殘夏秋感疾在膚革間𨿽不至臥病而塊然危坐一榻之上奄奄彌時殆不知有身世也一女弟新寡【前漢史司馬相如傳云卓王孫有女文君新寡】諸孤呱呱【書益稷篇云啟呱呱而泣予弗子注云啟禹子也聞泣聲不暇以子名之】不能赴捄冬至後方往視之遂由徑入荊溪【論語行不由徑】奠橫山公【胡樞密居橫山】舟回詣城府親舊挽畱涉旬而後返方嵗窮【禮記月令云季冬之月日窮於次月窮於紀星回於天】塞向之時【毛詩國風雲塞向瑾戶注云向者北牖也爲此者備寒也】扶憊衝寒【杜工部詩雲山意衝寒欲放梅】弔死問疾殊不獲已耳比日方能具報艸艸不宣省書喜聞眠宿大佳某已遂首丘【注同前】而公亦安於閒寂相望耿耿如太白之配殘月也【唐韓文公集東方未明篇云東方半明大星沒獨有太白配殘月嗟爾殘月勿相疑同光共影須防期殘月暉暉太白耿耿雞三號更五防王直方詩文發源云東坡送李公擇云有如長庚星到曉爛不收贈道潛云故人各在天一角相望落落如晨星任師中挽辭云相看半作晨星沒可憐太白與殘月而黃門送退翁守懷安亦云我懷同門友勢如曉天星學者尢多用此】

大雅醖借尊賢貴老自有家風寓公諒無泥中之嘆【式微篇已見前注】相之猶未造官殆是閩盜未靖之故福唐大府置家其中度無可慮者舉之詩語益奇乃翁一部皷吹也【南史孔稚珪字徳璋居宅盛營山水憑幾獨酌門庭之內艸萊不剪中有蛙鳴或問之曰欲爲陳蕃乎珪曰我以此當兩部皷吹何必效蕃王晏嘗鳴皷吹之聞羣蛙鳴曰此殊聒人耳珪曰我聽皷吹不及此晏有慙色】

分違十七年心衰貌攺可以想見而區區念徳烱如皦日也【毛詩云謂予不信有如皦日】卽日春寒臺復何如某聞公苦赤目相之示書亦云方藥率用菊花芎辛之屬【本艸云菊花味苦甘平無毒去風腫痛目欲脫淚出又云芎防味辛溫無毒主風入腦目淚出其葉名蘼蕪又云細辛味辛溫無毒去風明目通九竅】此等公未嘗入口惟有瞑目趺坐存神守气【楚辭逺遊雲一气孔神兮於中夜存】可不藥而愈也冬溫如春令【禮記月令云季冬行春令則胎夭多傷國多固疾】村氓無逺慮質賣裘褐一空而層冰積雪過於窮臘【楚辭招防雲層冰峩峩飛雪千里】饑疫相仍更有可慮者所冀愼疾【論語云子之所愼齋戰疾】以益壽福【東坡先生與陳師仲書云其餘愼疾自重】

相之錄近詩見遺讀之竦然詞句溫麗【東坡先生云栁子厚詩在陶淵明下韋蘇州上退之豪放奇險則過之溫麗靖深不及也】不見圭角【唐韓昌黎文石鼎聮句云磨礲去圭角】正似其爲人一門之內連枝秀傑【兄弟爲連枝也】可爲公賀也舉之謂當一過婦翁【晉史衛玠字叔寶時號玉人故時語曰婦翁冰淸女婿玉潤】可冀邂逅竟不如所料似聞欲試科目髙文碩學已借借在搢紳間又何必決得失於一夫之目也

使臨枉誨飭具審履玆冬序臺勝常某聞公苦赤目固不如別紙之詳大抵肝受熱則目病故醫療率用寒藥久之則害於脾不能食𨿽少壯者亦難之公年防七十寒藥豈可輒近以熱攻熱必作障翳如書所云也近見一醫療王剛中刮膜如神【涅槃經云如目盲人爲治目故造詣良醫卽以金篦刮其眼膜又唐杜甫秋日防府詠懷云金篦方刮眼鏡像未離銓】知公訪兩醫亦妙手日佇藥喜【注見前】慰此區區晨夕念望之心

又知天臺水潦之厄徙避猶未復也鄕州上田已槁死下田亦敗於秋潦宜興山間與杭湖相接連處往往漂沒比省妻母之喪至余杭道中猶有浮查在髙樹如栁儀曹所云也【唐栁宗元集雨晴至江渡詩雲江雨初晴思逺步日西獨向愚溪渡江頭水落村徑成撩亂浮槎在髙樹槎查二字通用】天臺並海亦復爾耶

海錯丰餉方移家拯溺之初又爲公此費拜貺殆不皇也筆三十枚並小牋三百謾馳上微贄可當一笑耳女子初苦痰飲初不料至此方夕痺厥竟不能出一言而去設有宿誡不過托其夫與子耳李郎尙待逺次必占去就於酒醴之間敢忘設也【前漢史楚元王交傳元王以穆生白生申公爲中大夫髙後旹浮丘伯在長安元王遣子郢客與申公俱卒業文帝時聞申公爲詩最精以爲博士元王好詩諸子皆讀詩申公始爲詩傳號魯詩元王亦次之詩傳號曰元王詩世或有之髙後時以元王子郢客爲宗正封上邳侯元王薨太子辟非先卒文帝乃以郢客嗣是爲夷王申公爲博士失官隨郢客歸復以爲中大夫立四年薨子戊嗣初元王敬禮申公等穆生不嗜酒元王每置酒常爲設醴及戊卽位常設後忘設焉穆生退曰可以逝矣醴酒不設王之意怠不去楚人將鉗我於市稱疾臥申公白生彊起之曰獨不念先王之徳與今王一旦失小禮何足至此穆生曰先王之所禮吾三人者爲道之存故也今而忽之是忘道也忘道之人胡可與久處豈謂區區之禮哉遂謝病去】防問逮遂私布之

與張尙書【名登字瑩如】

茂嘉遣騎至所遺誨帖把玩三復具見存寵衰晚之意卽日履玆嵗端共惟臺萬福某久在泥塗【見二卷楊樞密帖注】故人方居天上𨿽榮悴了不相關而聲气之求【易乾卦同聲相應同气相求】不間喧寂幸甚過望不可言不宣

別紙開諭重悉今日之急兵與賦而已屬者南北解仇上下厭兵姑爲息肩之計【趙臺卿云嘗息肩弛擔】惟髙才獨當天下之急務某頃嘗居此官爲國用之大蠧如三省吏祿有一輩請十七色錢者諸將之兵或淪於異域或去爲盜賊或死於兵火無慮數萬而名籍不除駞坊車營務無一車馬而廩於官者千餘輩如學官書局禮樂之司尢爲不急版曹坐視太息莫敢誰何故於謝表具言其事【公謝戶部尙書表云備數選曹分掌三銓之法掄材計者參榮八座之聮中謝竊以舉天下版圗之繁治邦內經常之費任土納四方之貢持衡居五貨之平輕重相權上下均足承平嵗久奢泰曰滋好大喜功喜新厭故遂底魴魚頳尾之害馴致防羊羵首之妖萬乘蒙塵不備純駟羣氓擠壑不撡羮藜當屬能臣共圖國計顧夷傷之未起念均節之宜先六軍之名籍第掛空文三省之司存猶仍舊貫吏部毀法添差之冗公車上書特補之恩學校儒官尙崇文具圗書冊府當俟太平畫餅空餐畫墁浮食在宣和固已如此至建炎益又甚焉自非蠲令攺制一淸流之原何以富國裕民復見中興之盛顧如臣者自視缺然智力以窮憂責彌重若爲報稱不負使令固嘗欲奮體上副君父責成之意恐不勝側目必致小人妄作之凶玆蓋伏遇皇帝陛下親臨諸將徵伐之師盡得斯民利病之實除苛解嬈黜聚斂之臣捄扶傷塞僥幸之路閔玆邦用深軫聖情夫何麼麼之姿亦預棟木之數茍操刀而立防初無畏首畏尾之虞則解弦而更張庻有足食足兵之望】庶防朝廷解弦更張【前漢史董仲舒傳仲舒對策稱孔子曰腐朽之木不可雕也糞土之墻不可圬也今漢繼秦之後如朽木糞墻𨿽欲善治之亡可柰何法出而姦生令下而詐起如以湯止沸抱薪救火愈甚亡益也竊譬之琴瑟不調甚者必解而更張之乃可皷也爲政而不行甚者必變而更化之乃可理也當更張而不更張𨿽有良工不能善調也當更化而不更化𨿽有大賢不能善治也】少寛徵斂之急省書有不自專之語惟某能識公此意也

某久安窮陋𨿽不相聞而一時名徳中外所向固不必尺書啟問而後察也卽日冬序早寒共惟臺萬福某妻母年防八十得疾臥山間不獲已扶憊一詣而寓舎在境中小舟由徑若販夫賈豎逃免徵輸不敢踐冠蓋舟車四達之路東道主乃平生握手之舊望之若霄漢然匿形避影浹日而反可以發公一大笑也

向傳進端殿踐樞省豈惟區區喜可爲天下賀也久之乃聞尙畱京兆侍從久次僉論所屬固自應爾況如白首故人尢有望於綈袍之舊【史記範雎傳雎旣相秦秦號曰張祿而魏不知以爲範雎已死久矣魏聞秦且東伐韓魏魏使須賈於秦範雎聞之爲微服敝衣間步之邸見須賈見之而驚曰範叔固無恙乎範雎曰然須賈笑曰範叔有說於秦邪曰不也雎前日得過於魏相固亡逃至此安敢說乎湏賈曰今叔何事範叔曰臣爲人庸賃湏賈哀之畱與坐飲食曰範叔一寒如此哉乃取其一綈袍以賜之爲湏賈禦入秦相府至相捨門謂須賈曰待我我爲君先入通於相君賈問門下範叔不出何也門下曰乃吾相張君也湏賈大驚謝罪雎曰公之所以得無死者以綈袍戀戀有故人之意故釋公】然衝天之羽必在三年不飛之後也【史記滑稽列傳云淳於髠者齊之贅壻也威王之時喜隠好爲淫樂諸侯並侵國且危亡左右莫敢諫淳於髠說之以隠曰國中有大鳥止王之庭三年不蜚又不鳴王知此鳥何也王曰此鳥不飛則已一飛衝天不鳴則已一鳴驚人】

親情桐廬簿惠常州宜興縣人其家卜以十一月塟其祖曄欲一歸視其塟輒告端明乞一催軍器差檄至常旬月間復還官次養生送死人道之常而拘於官簿不得輒去有望於門下故不復避千僣之罪也

與胡尙書【名交修字已茂】

方見周惇義云公行有北門之召已聞詔追殊慰僉屬【公文集載行狀云已茂常州晉陵人建炎南渡公與從子世將者相繼起更掌內外制同侍講讀俱爲端明殿學士搢紳歆艶爲江左衣冠之冠何其盛也】暑溽共惟臺萬福某方伺馬首之東遣書橫林道中被誨勤懇益見記存之厚樞省虛位佇聞超拜別行展慶不宣

某用新舊麤細雜木築一室嵗前當入居之聞公大木數千章【前漢史貨殖傳云木千章竹竿萬个】方自儀眞來而召節已行矣昔白公丹竈敗之明日忠州刺史除書至殆此類也【白氏長慶集同防之贈郭虛舟詩云簡寂觀鐘後紫霄峯曉時心塵未蠲潔火候遂參差萬壽覬刀圭幹功失毫釐先生彈指起奼女隨煙飛始知緣防間陰隙不可移藥竈今日敗詔書明日追】

玉堂視艸【金鑾遺事云太宗禦飛白書玉堂之署四字素縑二幅每字徑二尺餘淳化二年十月賜學士承防蘇易簡時上謂宰相曰他日爲翰林中美事也今龕在玉堂前楣之上劉元城先生語錄云且如玉堂兩字人多不解太宗皇帝常飛白題翰林學士院曰玉堂之署蓋此四字出李尋傳且玉堂殿名而待詔者有直署在其側李尋時待詔黃門故云久污玉堂之署至英廟嗣位乃命徹去元封中有學士上言乞摘上二字復牓院門云沈存中筆談云故事玉堂中設視艸臺每艸制則具衣冠防而坐今不復如此但存空臺而已】金華進讀【金華殿名也前漢史翼奉傳曰孝文時未有甘泉建章及上林中離宮又無髙門武臺麒麟鳯凰白虎玉堂金華之殿是也】極儒者之榮樞庭黃閣【漢舊儀曰丞相聽事曰黃閣】自是超進且佇非常之聞也

別去屢見除書造外不卽贊喜新政搜防淹滯如已茂老成持重擢居要津【唐杜工部集上左丞詩云立登要路津】可爲朝廷慶也卽日秋髙恭惟臺萬福某防恩收召已解郡紱更旬可至國門卽遂扣謁

錢塘報聞亟解去更聞委書勞苦嘗艸艸具答矣比還山中親客相過將迎彌月及是方小定不嗣音非敢懈也卽日共惟臺萬福聞防稽回祿【左傳鄭子產禳災於回祿水神也回祿火神也】居第不至驚擾否北扉代直【注見五卷錢舍人帖】行且卽眞【注見四卷向侍郎帖】遂登政路庸慰延望【公行狀云兩除詞掖三侍經幄亦入翰林爲學士云】

比聞榮躡八座【公行狀云紹興三年召爲給事中進刑部侍郎翰林學士知制誥兼侍講兼兵部尙書】意謂記室豈少一紙之書故不果進賀秋暑不審臺何如少意徳發【孫朝請字徳發】學博而行髙久安閒散去年全眞【張參政名守字全眞】薦比叔詣【孫翰林名近字叔詣】又薦之徳發云與公布衣之舊特未也故不能無望豈非一鳴驚人必在三年之後耶【史記淳於髠說威王以隠曰國中有大鳥止王之庭三年不蜚又不鳴王知此鳥何也王曰此鳥不飛則已一飛衝天不鳴則已一鳴驚人】今因其行輒艸艸上狀

與致政楊尙書【中修】

別去彌月時奉誨飭喜聞殘暑臺勝常序引納上衰老廢學技止此耳【唐栁宗元集三戒黔之驢虎見之以爲神他日驢一鳴虎大駭逺遁然往來視之覺無異能者益習其聲又近出前後終不敢搏稍近益狎蕩倚衝冒驢不勝怒蹄之虎因喜計之曰技止此耳因跳踉大噉斷其喉盡其肉乃去云】大意言類篇集韻數巨公更兩朝而能成功因之作類例啟悟後學又以公平生大節附見一二致夙昔向慕之意【公集載切韻例序云余少時讀司馬相如上林賦間遇古字讀之不通始得顏師古音義從老先生問焉累數十日而後能終一賦於是喟然嘆曰儒者之學自六藝百家史氏之籍箋防之書無不學也河圖洛書山鑱冡刻方言地誌浮屠老子之言無不記也相如奏賦誇苑囿之大固無鬼冡神林萬里海外荒怪誕幻不經之說尙書給札受一日之作固無二京三都覃思十年雕琢肝腎之計賦奏天子見大說固無金華露門諸儒進讀摘句分章之助而流傳數百嵗後班孟堅刪取其要顏師古爲之訓解學者讀之往往不通此六書韻學之廢而士大夫不識古字之過也韓吏部云凡爲文辭宜略識古字而世溺於所習履常蹈故讀書綴文趣了目前不求其解至有伏獵侍郎弄麞宰相貴爲公卿遺臭千載可爲太息宋沈約慨然閔古學之壊力振起之思與天下共識圗鳥迹之遺趍髙領妙自謂入神旁通曲暢律度精密難字過目無復含糊囁嚅之狀時有王筠誦郊居賦而撃節稱善獨在雌霓一語文久字順各識其職髙下抑揚自中律度如流水髙山慶賞音之一遇也農楊公博極羣書尢精韻學古篇奇字一覽如素習崇寧中嘗召試中書進換史階擢三衞且顯用矣防大臣當國欲用爲臺諫排恨所不快者公笑謝不願也明日有防還復東頭供奉官進閣門只始見防斥天下至今稱之今老矣彊記洽聞劇談世事如精練少年蓋未衰也於是出平生所著切韻樂與學者共之昔宋仁宗朝詔翰林學士丁公度李公淑增崇韻學自許愼而降凡數十家總爲類篇集韻而以賈魏公王公洙爲之屬治平四年司馬溫公繼纂其職書成上之有詔頒焉今楊公又卽其書科別戶分著爲十條爲圗四十四推四聲子母相生之法正五方言語不合之訛淸濁重輕形聲開合梵學興而有華竺之殊吳音用而有南北之辧解名釋象纎悉備具離爲上下篇名曰切韻類例云】

新書聞季髙【劉侍郎名岑字季髙】已爲鏤版序引容少抒思納上第畱一兩版見待不嫌少緩也小兒防期待之過衰老追懲往詣但欲教咸耳一笑【前漢史陳萬年子咸年十八以萬年任爲郎有異材抗直數言事刺譏近臣書數十上遷爲左曹萬年嘗病召咸教戒於牀下語至夜咸睡頭觸屏風萬年大怒欲杖之曰乃公教戒汝汝反睡不聽吾言何也咸叩頭謝曰具曉所言大要教咸讇也萬年乃不復言注云讇古謟字】

與張侍郎【名九成字子韶自號無垢居士】

異時窺見一斑【晉史管中窺豹時見一斑】因知公不在餘子之後【後漢史禰衡傳衡惟善魯國孔融及農楊修常稱曰大兒孔文舉小兒楊徳祖餘子碌碌不足數也】分別俯仰二十年恍如隔世而貴名暴白又如靑天白日在十目之上也【唐韓愈與崔羣書云鳯凰芝艸賢愚皆以爲美瑞靑天白日奴亦知其淸明又禮云十目所視】卽日冬序晏溫【前漢史郊祀志云汾陰得鼎以禮迎祠至中山晏溫如淳注曰三輔謂日出淸濟爲晏晏而溫乃有黃雲故爲異也】臺何如某潛深伏奧姓名不復至公卿之門如聞存記流落每玷議論之餘遂遣一紙而不能以累幅爲禮也

自公冠殊科旋躋禁路而某已除籍爲民【前漢史魏其侯竇嬰不好黃老太后怒除嬰門籍不得入朝請】遂不相聞屬者就閒𨿽大郁羣望而進道益徳盡閱天下人物於無適莫之中【語裏仁云無適也無莫也義之與比】他日進服大寮如梓人之用羣材【唐栁宗元梓人傳云裴封叔之第在光徳裏有梓人欵其門願傭隟宇而處焉所職尋引規矩繩墨家不居礱斵之器問其能曰吾善度材視棟宇之制髙深方圓短長之宜吾指使而羣工役焉捨我眾莫能就一宇其後京兆尹飾官署余往過焉委羣材防眾工工執斧斤刀鋸皆環立向之梓人左執引右持杖而中處焉量棟宇之任視木之能舉揮其杖曰斧彼執斧者奔而右顧而指曰鋸彼執鋸者趨而左俄而斤者斵刀者削皆視其色俟其言莫敢自防者其不勝任者怒而退之亦莫敢慍焉畫宮於堵盈尺而曲盡其制計其毫釐而搆大廈無進退焉旣成書於上棟曰某年某月某日某建則其姓字也凡執用之工不在列余圜視大駭然後知其術之工大矣繼而嘆曰彼將捨其手藝専其心智而能知體用者歟吾聞勞心者役人勞力者役於人彼其勞心者歟能者用而智者謀彼其智者歟是足爲佐天子相天下法矣物莫近此也全文見本集二十卷】豈復僥幸於一試顧以餘年向盡恐不及見功名之盛也

每得參政兄書【張參政名守字全眞】未嘗不嘆服髙致也賢者或仕或已自系公道通塞喜慍固不在我也【語公冶篇令尹子文三仕爲令尹無喜色三已之無慍色】江表气不齊所冀爲斯文尊主自厚以佇亨復

南北阻絕瞻遡莫諭此心伏奉誨函具審春寒臺萬福盛名之下【唐史房琯贊云然盛名之下爲難居矣夫名盛則責望備實不副則訾咎深】四海所瞻翕而後張【老子防明篇云將欲翕之必固張之】一飛九萬其孰禦焉【南華眞經云北溟有魚其名爲鯤鯤之大不知其防千里也化而爲鳥其名爲鵬鵬之背不知其防千里也怒而飛其翼若垂天之云是鳥也海運則將徙於南溟南溟者天池也齊諧者誌怪者也諧之言曰鵬之徙於南溟也水擊三千里摶扶搖而上者九萬里去以六月息者也】馳頌之私朝夕以冀參政兄諸郎晨夕侍談燕子韶存記衰老每掛齒牙之論【宋史謝眺好奬予人才士子聲名未立宜其奬成無惜齒牙餘論】區區愧謝遂艸一書占敍感悰重厪賜報疊緘累幅髙辭偉麗健論英發無左官戚嗟【易離卦六五出涕沱若戚嗟若吉】不偶之嘆讀之竦然汗出別後學力乃至此耶拜貺彌月開闔百過字欲漫矣猶未忍藏之什襲中也某愧處窮陋追訟昨非【陶潛云覺今是而昔非】凡平生一言一動皆招尢速累之根本年來稍從事佛書拊捲悵然如見舊國故都至於感涕【沖虛眞經云燕人生於燕長於楚及老而還本國過晉國同行者誑之指城曰此燕國之城其人愀然攺容指社曰此若裏之社乃喟然而嘆指捨曰此若先人之廬乃涓然而泣指壠曰此若先人之冡其人哭不自禁同行者啞然大笑曰予昔紿若此晉國耳其人大慙及至燕眞見燕國之城社眞見先人之廬冡悲心更防】意謂向上一路不在文句中【唐裴休黃蘗禪師傳心法要序云獨佩最上乘離文字之印惟傳一心更無別法又幽州盤山寶積禪師示眾云向上一路千聖不傳學者勞形如猿捉影】而所閱桑門【僧之稱也】千百輩無可晤語者子韶當是个中人又相望數千里無從摳衣一望下風【傳燈錄益州保唐寺無在禪師得法於無相大師杜鴻漸問師頃嘗駐錫於此而復何往耶曰無住聞老師居貴封大慈寺逺來摳衣忝預函丈云】第笑此佛堂空空其無有也【傳燈錄福州古靈神讚禪師本州大中寺受業遇百丈間悟卻回本寺受業師一日澡身命師去垢師乃拊背曰好所佛殿而佛不聖師回首視之師曰佛𨿽不聖且能放光乂語子罕篇云有鄙夫問於我空空如也我叩其兩端而竭焉汾州無業禪師聞馬祖禪門最盛特往瞻禮馬祖覩其狀貎瓌瑋語音如鐘乃曰巍巍佛堂其中無佛】

與周侍郎【字表卿】

歸宿田裏【東坡先生與陳輔之帖曰萬里海表不死歸宿田裏得疾遂有不起之憂前漢書循吏傳序曰庶民所以安其田裏】榮悴殊塗【易系辭下曰天下同歸而殊塗一致而百慮】只有望塵之嘆【晉書曰潘嶽與石崇謟事賈謐每其出與崇等輒望塵而拜】卽日冬寒臺萬福某餘年向盡志節衰落皆非故我【東坡先生答李端叔書云足下所見皆故我非今我也】獨有衰暮思故友此心炯炯【杜工部集偪仄行徒步翻愁官長怒此心炯炯君相識又奉贈李八丈判官詩云炯炯更持久】不宣

異時廷唱公與沈元用相先後耳沈已登侍從而公佐小邑於宜黃【先生文集載撫州宜黃縣丞防記曰宣和六年春太上皇禦集英殿唱進士第覿時以尙書員外郎參詳貢舉待罪廷中見周君執羔表卿中甲科第二人臚傳一出自天子至於公卿左右侍從之臣閹寺宮伯持楯執戈宿衞之士皆指目歆艶以爲寵明年太學選建師儒表卿以髙第入爲傅士行且用矣防乘輿幸江淮區內俶擾百官奔走失職頓僕道路表卿曰方寸亂矣吾不能逺去吾親遂調宜黃丞以歸云】孜孜奉職澹然無防微見於顏靣及從公議稍申入踐禁塗進小宗伯【先生文集載右朝奉大夫致仕周公廷俊墓銘云廷俊生子曰執羔宣和末徽宗禦便殿策以當世之務奏篇上擢爲第二除太學博士歷踐臺省進禮部侍郎待制敷文閣典五大州爲方伯】行且大用而雅量渾渾【晉史謝安嘗與孫綽等泛海風起浪湧諸人並懼安吟嘯自若舟人以安爲恱猶去不止安徐曰如此將何歸耶舟人以言卽回眾咸服其雅量】不見小異大不榮小不辱來不拒去不追眞一世之標表也【東坡先生趙淸獻公神道碑云宰相韓琦嘗稱趙公眞人世標表蓋以爲不可及也】

辱餉蜀牋奇甚謹以下拜【左傳曰王賜齊侯胙對曰敢不下拜】豈應怱怱防污也【王介甫次韻酬王徽之贈池紙詩云怱怱防污亦何忍嘉賜但覺難爲辭】遣介時初欲薦微贄【玉篇云贄肢利反執玉帛也亦作摯】而公鼎貴【前漢書匡衡傳匡鼎來注服防曰鼎猶言當也應劭曰鼎方也顏師古曰服應二說是也賈誼傳鼎盛義亦同】不敢恃平素觸冒及是拜賜滋見存省之厚他日亦不復自間外也比上狀旋領報音具審卽日殘暑臺萬福公方處顯分領劇曹【前漢書食貨志曰外遣禦史廷尉正監分曹顏師古注曰曹輩也分輩而出使也】四方之使持書闖門者踵相屬矣風義之篤不忘雅故【前漢書劉澤傳曰今呂氏雅故】占詞累紙輸冩腑臟秪如在宜黃時何其大耐官職如此也反復厚貺但極嘆仰不宣

自公領三銓【唐制選部例三銓尙書掌其一侍郎分其一尙書所掌謂之尙書銓侍郎所掌其一爲中銓其一爲東銓銓各有印】洗手奉職【韓文公集少府監胡公珦神道碑云公爲監察禦史主餽給渭橋以東軍洗手奉職不以一錢假人】如在宜黃時【先生文集載撫州宜黃縣丞防記曰表卿發防殿中擢在第二以太學師儒之官屈佐一縣於瘡痍塗炭之餘無屋廬以禦寒暑無吏卒以給使令無四方之物以供朝夕之奉日治簿書於塵埃箠楚間且代去矣乂增治垣屋繕器用以遺後之人益勤不懈宏毅深博不見慍喜殆未可以世俗趣捨量其心也】治迹藹然人人防賴矣某頃常居此官【先生文集載謝吏部侍郎兼權直學士院表承流支郡方叨在省之除擢貳選曹更代北扉之直龎恩深厚省已淩兢臣聞虞書三載黜陟之文周官羣吏誅賞之法歷峕千載分總四銓圖籍浩繁官曹猥眾諸郎寄坐老吏専家是也】條格【前漢書循吏傳曰以興化條顏師古注曰凡言條者一一而防舉之若木條然也】只在羣胥佩囊中意所予奪郎吏不能措一辭於其間【史記孔子世家曰筆則筆削則削子夏之徒不能贊一辭】但仰屋嘆唶而已【玉篇唶子夜反廣雅云唶唶鳴也】

日竚南轅具小舟郊見屬聞嚴召倍道馳去欲寓一書亦不及殆是交一臂而失之也大暑共惟臺萬福某歸田【晉陶淵明歸去來辭云田園將蕪胡不歸】十五年安於所習杜門面壁【注見二卷楊樞密帖】以盡余齒第未有見之日秪益惘惘不宣傳車獨行萬里辭親而去想見倚閭之望【戰國策齊王孫賈之母謂賈曰汝朝出而晚來吾倚門而望汝暮出而不還則吾倚閭而望】神明擁衞按節【前漢書子虛賦曰按節未舒顏師古注曰按節猶弭節也】來還朝登禁門持槖入侍【前漢書趙充國傳曰安世本持槖簮筆張晏注曰槖契囊也近臣負囊簮筆從備顧問或有所紀也顏師古注曰囊所以盛書也有底曰囊無底曰槖簮筆插筆於首也】暮歸田舍【前漢書原陟傳曰入其裏宅】防服而趍【藝文類聚載列女傳曰老萊子孝養二親行年七十嬰兒自娯著五色采衣嘗取漿堂上跌僕困臥地爲小兒啼或弄烏鳥於親側】儒者之榮有過此者乎尙冀厚自持以佇參樞之拜

比上問審已關聽【前漢書佞幸傳關說顏師古注曰關說者言由之而納說亦如行者之有關津】春序寒燠不常臺復何如傳聞典貢舉亦儒學之至榮但南渡已還【晉方士戴洋曰洛中當敗人人自南渡】人物凋謝文詞骫骳【見臨安王宰帖】非公在場屋時比也然一經題評便爲世凖【後漢許劭好覈論人物毎月更其品題故汝南俗有月旦評】當復少變乎瞻見未期爲斯文自重【語子罕篇子畏於匡曰文王旣沒文不在玆乎天之將喪斯文也後死者不得與於斯文也天之未喪斯文也匡人其如予何】

胡令受代從妹將雛先歸雲林憲罷去已絕榮望矣公爲力取漕臺一章比趍銓曹【注見五帖】更防主張【莊子曰孰主張是】無復畱難之吝小官孤寒有一時遭逄之異他日當銜環【續齊諧記曰農楊寶嘗見一黃雀爲鴟梟所摶墜於樹下又爲螻蟻所困寶湣之取置巾箱中養之惟食黃花百餘日毛羽成放之朝去暮還後怱與羣雀俱來哀鳴繞室數日乃去一夕三更寶讀書未臥有黃衣童子向寶再拜曰我王母使臣爲防梟所摶防君拯濟今當使南下不得復往且以悲傷以白環四枚與寶曰令君子孫潔白位登三公扵此遂絕寶生震震生秉秉生賜賜生彪四世爲三公焉】吐珠以報【搜神記曰隋侯行見大蛇傷救而治之其後蛇銜珠以報之徑盈寸純白而夜光可以燭室故歷世寶焉】區區空言何足論詶

內簡尺牘卷三

欽定四庫全書

內簡尺牘卷四

宋孫

覿撰

李祖堯注

與宋侍郎【字徳謙】

向來頃蕭寺【唐李肇國史補曰梁武帝造寺令蕭子雲飛白大書蕭字故僧捨皆呼爲蕭寺云】伏防臨門墮刺情誼之重存賁先及而馬首遂東【見與一侄刪定帖注】不克追路必炤其非慢也分違十年榮悴殊致不敢以姓名納於左右【見與常守莊右司帖注中】卽日大暑伏帷臺萬福某心衰貌攺非復故吾【見與周表卿侍郎帖注中】接奉何時但極瞻佇

髙才雅望榮踐禁途輿論欣愜豈特故人之情尊公抱經濟之學塪防於時【宋鮑照結客少年場行曰今我獨何爲塪防生百憂】遂先朝露天定勝人【史記申包胥曰天定亦能勝人人定亦能勝天】固知有在也

與張侍郎【字養正】

某投畀【見與常州吳守帖注中】荒僻謂當進一紙之書而身外無窮初不計喧寂徒有區區【見與錢朝議帖注中】朝夕念望之勤聲聞缺然【見與虎邱達老帖注中】遂成逋慢不敏之咎卽日薄寒共惟臺候萬福某衰老作病緜延兩時今則有間矣猶未堪作勞【書盤庚篇曰不昬作勞注曰昬彊也不彊作勞於田畆晉石勒傳作勞耳鳴】歳晚當卜一見不宣

去冬江上紛然人人具舟楫而旱漧之餘【孟子曰旱漧水溢】途窮無所向今冬遂晏然無疾呼急步之警而歳饑又可憂者赦文念挽舟之勞許免科糴而挽舟者率無田皆不被賜向來田氓之冒儒冠【史記酈食其欲見沛公騎士曰沛公不好儒諸客冠儒冠來者沛公輒解其冠溲溺其中】迎拜於西郊者何不挽一繂【玉篇音力出反井索也】從何易於其後或有補也

比造門屬公養屙謝客延之臥內【史記魏公子列傳曰侯嬴曰晉鄙之兵符常在王臥內而如姬最幸出入王臥內力能一竊之又盧綰傳曰以太尉常從出入臥內】一望履絇【莊子盜跖篇曰願望履幕下司馬彪本云幕作綦言視不敢望其面望履絇而還也】實慰區區【見與錢朝議帖注中】伏承令嗣攜書臨寵偶出不獲拜辱甚恨春寒臺復何如某歸舟已次田間方釋肩遣狀艸艸之美通判奄終壽祿手足之痛【前漢書田儋傳曰田假於楚趙非手足戚臣瓉注曰非手足之親】哀慟何及然眾醫侍疾【前漢書宣帝許後傳曰告諸醫侍疾無狀者】二鉅公治喪【全眞資政洎養政侍郎也注前漢郊祀志曰欲見鉅公鄭氏注曰天子也今借用之】哀榮終始【論語曰其生也榮其死也哀如之何其可及也】亦復何恨所冀自廣【先生集載慰大資帖公遽聞之美通判嬰疾不捄手足隳墜何痛如之然養生送死人道之常至於哀榮則忘憾矣之吳家累千金壽登七紀屬纊之日二貴侍喪可謂哀榮云】

大資公薨謝奄終七供泰山梁木之壞【禮記檀弓篇曰孔子蚤作負手曵杖逍遙於門歌曰太山其頽乎梁木其壊乎哲人其萎乎旣歌而入當戶而坐子貢聞之曰太山其頽則吾將安仰梁木其壊則吾將安放夫子殆將病也遂趍而入夫子曰賜爾來何遲也夏后氏殯於東階之上則猶在阼也殷人殯於兩楹之間則與賔主夾之也周人殯於西階之上則猶賔之也而丘殷人也予疇昔之夜夢奠於兩楹之間夫明王不興而天下其孰能宗予予殆將死也蓋寢疾七日而沒】士大夫相痛弔失仰非獨公兄弟之情也大資屬纊時所謂坐脫立化者𨿽大善知識【圓覺經曰末世眾生欲修行者應當盡命供養善交事善知識彼善知識欲來親近應斷嗔恨現逆順境猶如虛空】不能過也及夢中拊緒孫歸見公辭訣而去精爽不昧正如仙佛所之也

醫者言公宿恙已去體但調護【見與常守秦直閣帖中】食飲進所嗜則復其故矣況逝者【論語子在川上曰逝者如斯夫】已在仙山【茅君內傳曰大海之中昆侖蓬萊方丈瀛洲滄浪白山八淳皆神仙山皆有洞宮或方千里或五百里又東坡和淵明神釋詩曰仙山與佛國終恐無是處】佛國中【唐栁宗元集巽上人修淨土院記曰中國之西數萬里有國曰身毒釋迦如來示現之地彼佛言曰西方過十萬億佛上有世界曰極樂佛號無量壽如來其國無有三惡八難眾寶以爲飾其人無十纒九惱羣聖以爲友有能誠心大願歸心是土者苟念力具足則往生彼國然後出三界之外其於佛道無退轉者其言無所欺也史記秦始皇紀曰齊人徐市上書言海中有神山名曰蓬萊方丈瀛洲仙人居之】區區【見與錢朝議帖注中】刻舟【見與湖守趙中大帖注中】亦何補於前日告行適聞寐【春秋左氏傳曰趙盾將朝尙早坐而假寐鉏麑曰不忘恭敬民之主也】亦不敢求通俟公痛定【韓文集答李翺書曰今而思之如痛定之人當痛之時不知何能自處】別卜一見

某頓首上啟衰慵習懶老人遭患難不計書問之數疏也【語裏仁篇事君數斯辱矣朋友數斯疏矣】卽日薄寒不審臺勝否伏惟萬福比過吳中姻舊苛畱【前漢書成帝紀曰流民欲入函谷天井壺口五阮關者勿苛畱顏師古注曰苛細刻也】遂至投轄【前漢書陳遵傳曰遵飲酒賔客滿座取客車轄投井中𨿽有急不得出】旣得脫去戴星倍道【說苑曰宓子賤治單父鳴琴身不下堂單父治巫馬期亦治單父以星出以星入日夜不處以身親之而單父亦治巫馬期問其故宓子曰我之謂在人子之謂在力任力者勞任人者佚】馳而還鄙事【語子罕篇曰吾少也賤故多能鄙事】滿前撥遣猶未去殆不如客路之翛然也【見與常守王司諫帖注中】怱怱且通一問不宣

某再拜伏承宿恙【見李主簿帖注中】痊除體力尊安寢飯宜適正當怡神養壽之時而令人啟殯必深感動所冀抑情勿過戚戚幸甚

某再拜令人出就菆塗固非永訣寒令方嚴非公暴露【前漢書項籍傳曰暴露於野】野次之時且飭諸郎防送他日襄奉【左氏傳曰定公十五年葬定公雨不克襄事禮也杜氏注曰襄成也】拊棺一慟而別固未晚也

某皇恐本欲一訪親席第已次城闕【詩子衿篇云在城闕兮】必有造請【見與臨安王宰帖注中】非一日不能辦當俟大葬【論語曰且子縱不得大葬】具舟詣冡捨【見與常州宜興洞靈知觀帖注中】瞻送矣悚汗悚汗

與向侍郎【名子諲字伯防】

屢聞顯擢深以賢者得路爲喜而老懶不果遣狀爲愧卽日溽暑共惟臺萬福薌林艸木無恙否【公文有薌林銘其序云兩浙轉運使奉朝請大夫祕閣修撰向子諲博極羣書尙友千載治一室植眾香艸環之而讀離騷經其中自號薌林居士建炎末崎嶇兵亂轉徙江漢間年四十餘上書謝事徘徊玉笥之下淦水之湄登髙擇勝築室居焉蓺蘭九畹采芝三秀千葩萬卉羅生堂戶蓋眞得所謂薌林者則欣然笑曰孫興公賦遂初韓吏部賦復志皆謂此耶紹興五年詔起爲江東轉運使明年徙兩浙召見奏事勞賜甚寵因從容自言終老薌林之意上嘉嘆良久親書薌林二大字賜之龍文畫妙絕一時羣公在廷驚顧動色於虖盛哉未曾有也子諲侈上之賜移書屬孫某爲之銘云】當用衞公故事日報平安耳【酉陽雜爼云李衞公言北都惟童子寺有竹一窠才長數尺相傳其寺綱維毎日報竹平安】一笑不宣

李郎得官湖外以稚女逺去爲念嘉興酒局今聞增羨已應僻法而公領版曹早令卽眞爲幸【前漢史王莽傳眾庶知其奉符命指議羣臣傳議別奏以示卽眞之漸】家書一水可通無萬金之難【唐杜工部集春望詩云烽火連三月家書抵萬金】衰老受賜也伏防遣介貶賜誨帖喜聆餘寒臺萬福聞公辭祿何其果也貴爲天子之宰而匹夫獻言輒請尙方之劍【前漢史朱云傳成帝時丞相故安昌侯張禹以帝師位特進甚尊重云上書求見公卿在前云曰今朝廷大臣上不能正主下亡以益民皆尸位素餐孔子所謂鄙夫不可與事君茍患失之亡所不至也臣願賜尙方斬馬劍防佞臣一人以厲其餘上問誰也對曰安昌侯張禹上大怒云注曰尙方少府之屬官也作供禦器物故有斬馬劍劍利可以斬馬也】公獨視之如敝屣【孟子曰舜視棄天下猶棄敝屣也又前漢史郊祀志公孫卿上鼎書言黃帝鼎成上天於是天子曰嗟乎誠得如黃帝吾視去妻子如脫屣耳注云屣小屣脫屣言其便易無所顧】足爲吾道光也新詩偉麗【東坡先生云新詩尢偉麗】三復嘆仰不謂窮老復聞韶濩之餘音也【舜作韶韶紹也謂繼堯也湯作大濩濩救也又東坡先生與毛滂澤民書云獲新書一篇及公素寄示雙石記居夷久矣不意復聞韶濩之餘音】輒復和答當一笑【詩本集不載】

與五九兄提舉

新粟崖蜜【本艸載石蜜陶隠居注云卽崖蜜也髙山巖石間作之色靑赤味小酸食之心煩其蜂黒色似防又掌禹錫曰崖蜜如陶所說出南方巖嶺間生崖上蜂大如防房著巖窟以長竿刺令蜜出承取之多至三四石入藥功勝凡蜜又杜工部發秦州詩崖蜜亦易求】亟拜重餉【孟子曰子思以爲鼎肉使已僕僕爾亟拜也】病餘遂有食新之喜【左氏傳桑田巫言晉侯不食新矣注云公不得及食新麥】幸甚百梨甚美方悟唐人所謂飣座者其中未必然也【唐崔逺有文而風致峻整世慕其爲人目曰飣座棃言座所珍也】單徳成蜀牋未甞見之【王剛中成都古今續記曰易以西南爲坤位而蜀居西南惇重不浮坤之性也故物之生於蜀者視他方爲重厚凡紙亦然故竹紙徽紙池紙之在蜀蜀人愛其輕細而蜀牋南出峽西出關士大夫亦爭得之此皆未可以精粗言也人情貴其難得者耳紙所自出前記論之甚詳所未詳者今具載之府城之南有浣花江支流爲二皆有橋焉其一玉溪其一薛濤以紙爲業者不下百餘家此造紙之地也紙有大小連二貢余有大小連二夌光有大小連二經屑此紙之所以得名也玉版貢余雜以舊布破履亂麻不用此造紙之材也江之傍有玉溪澗鑿臼爲碓上下相接凡造紙之物必杵使爛滌之使潔然後隨其廣狹長短之制造之此造紙之法也砑則爲布文爲綾綺爲人物爲花木爲虫鳥爲鼎彛染則爲深紅粉紅杏紅明黃淺靑深靑淺緑紺碧此紙之有華飾者也貢余夌光經屑玉版各有三品其上者幅五十錢其次者三十錢其次者二十錢最下者謂之玲金又謂之小麻紙但供麤使而已故於四者之內別爲此名此紙價所以不齊也蔡倫廟在大東門雪峯院𨿽不甚壯麗然毎遇歳時祭祀香火累累不絕此又足以見造紙者之不忘本也】旣無左太衝之文安得輒增十倍之價【晉史左思字太衝貌寢口訥而辭藻壯麗欲造三都賦防妹芬入宮移家京師乃詣著作郎張載訪岷卭之事遂精思十年門庭藩混皆著紙筆遇得一句卽便疏之及賦成張華陸機見之皆嘆伏人競傳寫洛陽爲之紙貴戰國策蘇代說淳於髠曰客有謂伯樂曰臣有駿馬欲賣之比二旦而立於市人莫與言願子還而視之去而顧之臣請獻一朝之費伯樂乃旋而視之去而顧之一旦而馬價十倍】並防馳貺莫諭感戢

聲問不相聞忽復䢐暑【見與錢朝議帖注中】使臨枉誨具審臺萬福傳聞得新第【前漢髙祖紀曰賜大第孟康注曰有甲乙次第故曰第也又司馬相如傳曰列居東第顏師古注曰東第甲宅也居帝城之東故曰東第也】在八兄之旁羣從還往遂可追烏衣故事【先生文集載孫公墓志云朝議公生三男子曰畸曰畛與公公諱畋云九域志江寧府有烏衣巷晉書曰紀瞻卜宅烏衣巷屋宇崇麗地誌晉王導自卜烏衣宅宋時諸謝有烏衣之聚並此巷也】又聞貴將飭數輩【前漢劉敬傳曰使者十輩來】挾厚資並兼此一方不免有近膩之嘆也

自歸耕穰田【史記滑稽傳淳於髠曰今者臣從東方來見道傍有穰田者操一豚蹄酒一盂祝曰甌窶滿篝污邪滿車五穀蕃熟穰穰滿家】望歳【春秋左氏傳曰閔閔焉如農夫望歳】與老農【語子路篇樊遲請學稼子曰吾不如老農】共爲休戚春夏旱溢【孟子曰旱漧水溢】兩岸車聲如雷河底拆爲十字【借用晉史何曾蒸餅不拆作十字不食】廩廩可畏【前漢循吏傳曰廩廩庶防徳讓君子之遺風顏師古注曰廩廩言有風采也】七夕一雨【崔寔四民月令曰七月七日曝經書設酒脯時果散香粉於筵上祈請於河鼔織女言此二星神當防守夜者咸懷私願或云見天漢中有奕奕正白气如池河之波輝輝有光耀五色以此爲徴應見者便拜乞願三年乃得言吳均續齊諧記曰桂陽城武丁有仙道謂其弟曰七月七日織女當渡河諸仙悉還宮弟問曰織女何事渡河答曰織女暫詣牽牛世人至今云織女嫁牛郎也張文潛作七夕詩云空將淚作雨滂沱淚痕有盡愁無歇吳俗毎遇七夕後必有雨名曰織女洗車故於湖張舍人爲七夕詩盈盈牛女期不著雨洗車】接踵而來得與田夫田婦【杜工部秋雨嘆農夫田婦無消息】共此一飽遂復優遊卒歳矣【家語曰孔子相魯齊人歸女樂孔子遂行師乙送孔子曰吾欲歌可乎歌曰彼婦之口可以出走彼婦之謁可以死歇優哉遊哉聊以卒嵗】兄方卽榮路而勇退於急流中【湘山野錄曰錢若水謁陳希夷欲分華山居之白閣道者謂希夷曰無此骨法當爲貴公卿能於急流中勇退爾東坡先生次孫巨源五絕句云髙林晚嵗終難進勇退當年正急流又贈程傑云火色上勝𨿽有數急流勇退豈無人】獨擅一壑【已見與張右丞達明帖注中】想同此適也【先生文集載故左朝散大夫致仕孫公墓志銘云公諱畋字無逸紹興元年以承議郎知臨安府錢塘縣以讒謗免所居官公議訟公非罪差建寧府糧料院未赴攺湖州安吉縣丁母夫人憂卒喪簽書鎭江軍節度判官就除提舉江南東路茶鹽事代還請宮祠嵗滿上書納祿守本官致仕是嵗紹興十八年也】

自兄江右代還便爲終焉之計此孔子所謂剛者【語公冶篇子曰棖也欲馬得剛】大抵久立爭地如某戇疎固宜得咎𨿽叔詣兄【孫內翰近之字】亦復不免惟防鴻之在寥廓【揚子云鴻飛防防弋人何慕焉】下視百千蚊蚋聚一器中啾啾狂閙可付之一笑也【禪師韋沔集市防佛事篇云凡夫造業之地譬若小器聚蚊啾啾狂閙微羶鬭蟻擾擾紛爭】某甞見世人學佛者皆願生極樂世界【經言西方淨土以七寶莊嚴無地獄餓鬼禽畜以至蜎飛蠕動之類常淸淨自然無一切穢雜故名淨土其人皆蓮花中生長生不老衣食宅宇隨意成化其景象常春無復寒暑大受快樂無一切苦惱故名極樂世界】極樂世界安在哉如兄淸心寡欲澹然無求一出火宅【妙法蓮華經云有出火宅之諭】便是淸涼山【傳燈錄五臺鄧隠峯禪師冬居衡嶽夏止淸涼】一離苦海便是極樂國【淨上文云佛菩薩乘大願船泛生死海就此世界呼引眾生上大願船送至西方如肯往者無不得生也】辱貶敎具審寒雨萬福某以妻母訃至亟往省其喪已卜逺日矣畱視封窆而還去家彌月百爲未集又屬時序詶獻之冗亡女葬送已攺用十二月庚午重防存省第極感咽【公文集載祭女二孺人文云與汝爲父子二十有一年不謂衰老棄我而先又云先墓之次卜此新宮祖禰相望我祭其衰季冬之月吉日庚午汝其顧歆以封以植】

吾兄多男子【南華眞經華封人之祝曰願多男子】頭角峣然【唐李賀集唐兒歌頭玉峣峣眉刷翠侍郎生得眞男子】皆足以寄門戶投老就閒不交世事可謂盛福某少兄一歳年來多故喪祭醫藥種種關心殆無虛月勞生【已見前注】可厭比因醮謝作一靑詞末後數句如貴賤貧富壽夭之數固有定命不敢妄祈而水火盜賊疾癘之虞出於非常尙冀加防【公集載戊辰年醮謝靑詞云伏以雲天溥博大庇羣生螻蟻麼防上干洪造伏念某紹興辛亥嵗出守臨安府防行妄發觸罪南遷仇怨滿前奇禍不測投荒萬里未知稅駕老幼百口狼狽無歸僑寓馬迹一島之上而村捨庖煙上薄焬突久燥欲焚天誘其衷夜中驚爆應時救防得免燔爇弟婦胡氏猶子彊宗三被危疾救藥靡效賴天之佑得保餘息嬰兒壽老免乳之夕母子阽危亦獲亡恙皆臣弟峴齊心啟許前後七筵敢用昭告孀嫂劉氏頃緣幼女早逝願追福於後身侍妾鐘氏又以老臣行年權止災於惡曜逮玆谷旦祗奉靈科防誦祕文燻修菲薦誕惟仙聖靡隔塵凡哀閔手足急難之情保全駒犢孤危之命或伉儷之除若幽顯之間蠲除回祿之災消弭歳星之厄仰憑帝力式副願俯輸危懇用伸報禮𨿽巍巍之天莫可管窺而區區之誠庶防芹獻洗心歸命稽首投誠誓畢餘生永依至道如貧賤富貴壽夭之數固有定命不敢妄祈而水火盜賊癘疾之虞出於非常尙兾加防】區區本志可見於此

與石提舉

久安田裏【已見前注】浸忘事大之恭薦防遣騎貶賜誨飭慰藉深厚【已見前注】啟讀三過踧踖殆不皇也具審履玆餘寒臺萬福某屏逺臥屙【前漢史五行志貌之不恭時則有下體生上之屙注云若牛足反出背上下欲伐上之禍也屙音阿言之不從時則有口舌之屙視之不明時則有目屙聽之不聰時則有耳屙思心之不睿是謂不聖時則有心腹之屙】莫償一見之願臨書惘然

與鎭守劉侍郎【字季髙】

仲修【字仲修楊尙書】詣大府【見與平江守王申道帖注中】欲寓一紙坐對彌月忽忽就別遂復不果伏防損誨具審臺勝常京口重鎭【水經云江東北至南徐州名爲北江凡長江有別名京江在南徐今潤州丹徒縣也建康實錄注云按地誌吳大帝初自吳遷朱方築京城南面四面各開一門卽今潤州城也因京峴立名號爲京鎭在建鄴之北固門呼爲京口或云漢時已有京口未詳按史記秦始皇三十七年東渡江使赭衣三千鑿朱方京峴山東南隴因名丹徒今潤州見有徒貌浦卽始皇時徒人過此浦因名焉】自吳大帝築壘號鐵甕【建康實錄吳太祖大皇帝姓孫氏諱權字仲謀吳郡富春人也建安十三年自吳遷於京口而鎭之】六朝【金陵六朝記曰吳四主大帝廢帝景帝後主起黃武終天紀五十九年東晉十一帝元帝明帝成帝康帝穆帝哀帝廢帝簡文帝武帝安帝恭帝起大興終永熙一百四年宋八主武皇帝少帝文帝武帝廢帝明帝後廢帝順帝起永初終升明六十年齊七主髙祖武帝前廢帝後廢帝明帝東昏侯和帝起建元終中興二十四年梁四主髙祖廢帝元帝敬帝起天監終太平五十六年陳五主武皇帝文帝廢帝宣帝後主起永定終禎明三十三年自前魏文帝黃初元年已前天下一統二年已後至晉武太康元年中間六十二年矣吳蜀與魏三分天下魏興四十五年滅蜀晉興十七年滅吳天下一統得二十年已後至隋文開皇九年已前中間三百二年僣號者三十二國隋文開皇八年滅後梁九年滅陳三十年禪於唐云又髙陽許嵩建康實錄序云自吳起漢興平元年終於陳末禎明三年而吳黃龍已前𨿽引漢歷二十餘年其實吳之首事及晉平吳太康之後三十餘年復涉西晉六年洎瑯琊東遷太興卽位元年始爲東晉首年東晉一十一帝一百二年而禪於宋宋八帝六十年而禪於齊齊七帝二十四年而禪於梁梁五帝五十六年而入於陳陳五帝三十三年止隋開皇元年陳建首號梁之末年梁稱元年齊之季年齊初卽位宋之餘年則四家終始共用三年而吳四帝五十九年南朝六代四十帝三百三十一年通西晉並吳之年並吳首事之年終四百年云又曰吳大帝在武昌七年梁元帝都江陵三年其實數止有三百二十一年】南北之限【孫權黃武三年曹丕出廣陵臨大江兵十餘萬臨江不敢渡久之嘆曰天固隔我吳魏東坡先生送小本赴法云詩是身如浮雲安可限南北】尢荷北固爲重【京口記曰北固山回嶺入江懸水峻壁北望海口實爲壯觀因曰北固九域志曰甘露寺前對北固山後枕大江唐李徳裕所建也】今日兵火凋殘之後正當尊寵守牧付之便宜【前漢書蕭何傳曰輒以便宜施行又周亞夫傳曰守便宜不往又張釋之傳曰言便宜事云】不從中制數年間勝兵可使足當一面【史記張良曰漢王之將韓信可屬大事當一面】若但令奉法循理不及度外【後漢公孫述傳云漢帝釋關隴之憂注云隗囂居西無東之意故置之度外而不爲憂】季髙求去之果固其所也

茂老樞密坐上【胡樞密也】聞伯髙少卿逝去驚呼失聲【唐杜工部集贈衛八處士詩云訪舊半爲鬼驚呼熱中腸】方欲奉記省又承仲髙亦遇疾不救手足至情【傳曰兄弟手足之愛後漢袁譚欲攻弟尙王修諫曰兄弟左右手譬之將鬭防右手曰我勝乎】變故薦至何痛如之某杜門【見與建康淸涼交老帖注】待盡無由一詣少紓朋友之哀【禮記哭朋友於寢門外之右南面】所冀抑情自廣勿戚戚於旣往幸甚

與平江守王侍郎【名煥字顯道】

某投老復還農圃謂不復見公矣越國冡捨【公集載秦國夫人墓志云太華華原王鄭公之夫人封越國又云葬夫人於常州無錫縣富安鄕許峴村越國夫人之次】一望車馬之塵【已見前注】實慰區區冬序早寒共惟臺萬福藩翰小駐輿議缺然【南華眞經云堯譲天下於許由由言自視缺然疏云缺然不足也】日竚詔追別行展慶

外臺羣胥軒輊州縣【詩六月篇云戎車旣安如輊如軒注云輊墊也從後視之如墊從前視之如軒然後調適也後漢馬援上疏云夫居前不能令人輊居後不能爲人軒與人惡不能爲人患臣所恥也】守宰事之如部使者押綱使臣盜米十萬通爲囊槖【白氏六帖云有底曰囊無底曰槖】莫敢誰何比公按治盡得其主名馳一檄追之狼狽【酉陽雜爼云臨濟郭西有狼冢近世有人曾獨行於野遇狼數十頭其人窘急遂登艸積上有兩狼乃入穴中負出一老狼老狼至以口防數莖艸羣狼遂競防之積將崩遇獵者救之而免其人乃相率掘此冡得狼百餘頭殺之疑老狼卽狽也】奔走漕捨一空毎與客言無不抵掌【戰國策曰蘇秦說趙王華屋之下抵掌而言張載注曰談說之客也又史記優孟爲孫叔敖衣冠抵掌談語】慶快也

傳聞姑蘓館【吳都賦云造姑蘇之髙臺臨四逺而特建館以是取名云】宏麗雄深爲三吳之冠如西樓齊云之屬【吳郡圖經云白樂天於西樓命宴齊雲樓晚望皆有篇什西樓蓋今之觀風樓也齊雲樓者蓋今之飛雲樓也】又復告成矣吳門兵火更二十年閱十數守凋殘如故至今始復舊觀【晉庾翼言王羲之書云煥若神明頓還舊觀】萬口稱頌非區區之私也

某歸宿田裏惟公存照如一也辭去彌年望燕寢【古之諸侯有三寢曰路寢一曰燕寢唐韋蘓州詩云兵衞森畫防燕寢凝淸香】於一水之間而區區竿牘小禮【已見前注】又不足以抒下情第有馳心念徳之意忽枉敎音發函拜貺愧汗洗然具審初暑臺萬福某不以秋涼一詣府舎第恐公已著鞭矣【已見前注】

異時【見與湖守趙中六帖注中】丞相府【前漢書杜周傳曰常與兩府及廷尉分章如淳注曰兩府丞相禦史府也】奉周旋風流醖借【前漢書薛廣徳傳曰爲人溫雅有醖借顏師古注曰醖言如醖釀也借有所薦借也醖於問反借才夜反乂匡張孔馬贊曰其醖借可也顏師古注曰謂如醖釀及薦借道其寛博重厚也】但知公爲公子也【前漢書貨殖傳曰宛孔氏有防閒公子之名顏師古注曰公子者公侯貴人之子也言其舉動性行有似之也若今言諸郎矣】南渡之後數聞進擢奉使典州入持從槖【見與周侍郎帖注中】遂以功名聞於天下如吳門【建康實錄曰漢末興平中童謠曰黃金車班蘭耳開閶門見天子閶門卽吳西郭門也夫差所造】公視之如雞肋耳何足以污牛刀也【語楊貨篇子之武城聞歌之聲夫子莞爾而笑曰割雞焉用牛刀子遊對曰昔者偃也聞諸夫子曰君子學道則愛人小人學道則易使也子曰二三子偃之言是也前言戲之耳又曹操西徵出斜谷望漢中劉備因險拒守操欲還出令曰雞肋官屬不知所謂主簿揚修使急嚴裝人問何以知之曰雞肋棄之如可惜食之無所得以比漢中知其欲還也劉伶曰雞肋不足以當尊拳物理論曰長鋏刈薺牛刀割雞】

某自除籍爲民【前漢書魏其侯竇嬰不好黃老太后怒除嬰門籍不得入朝】日與漁樵爭席【東坡與李端叔書曰放浪山水間與漁樵雜處又王司空贈太傅制曰屢爭席於漁樵不亂羣於麋鹿】而一時公卿猶以故侯見遇【前漢書蕭何傳曰邵平者故秦東陵侯秦破爲布衣貧種瓜長安城東】故不敢輒詣城府【後漢書龎公者南郡襄陽人也居峴山之南未嘗入城府】屬者【見與平江守王申道帖注中】資殿坐中【鄭大資長卿】防公惇尙一日之雅【見與楊州榮守帖注】不容避席𨿽盛徳有光【易上系曰徳言盛禮言恭謙也者致恭以存其位者也下系曰謙尊而光】而衰老殆踧踖【見與常州莊有司帖注中】不遑矣更防燕勞送將之厚尢非所敢望者愧謝莫知所言也

比詣大府【見與平江守王申道帖注中】連夕防館置燕勞甚寵【前漢書杜陵王仲翁出入蒼頭廬兒傳呼甚寵】而名迹偉然一洗耳目之陋駭嘆而已辭去兩月不敢以竿牘常禮【莊子曰小夫之智不離乎苞苴竿牘敝精神於蹇淺】致於下執事【前漢書晁錯傳曰無枉執事】卽日秋暑共惟臺勝常公名聲籍甚【前漢陸賈傳曰名聲籍甚孟康注曰言狼籍甚盛】中外一詞非吳門一藩所能畱也日佇徴拜

某宦遊半天下【前漢司馬相如傳曰長卿久宦遊不遂而困東坡先生呂惠卿制云黨與交攻防半天下】如姑蘇二館北園一亭承平時亦未嘗見髙甍巨棟【義訓曰屋棟謂之甍注曰今謂之傳亦謂之檁又謂之櫋釋名曰屋脊曰甍甍防也在上防覆屋也】咄嗟而辦【東坡先生豆粥詩云萍韲豆粥不傳法咄嗟而辦石季倫】規模宏大【前漢髙帝紀曰𨿽日不暇給規摹宏逺矣韋昭注曰正員之器曰規摹者如畫工未施采事摹之矣】可支十世【東坡先生寶月大師塔銘云凡欲爲事趨成之更新其精舍之在成都者凡一百七十二間其堅致可支十世】吳門經亂十六七年閱十二政比公領州而官寺【前漢元帝紀日敗壊官寺及民室屋顏師古注曰凡府庭所在皆謂之寺】府庫公堂客館始復舊觀【晉王羲之嘗以章艸答庾亮庾翼深嘆伏因與羲之書云吾昔有伯英章過江亡失常嘆妙迹永絕忽見足下答家兄書煥若神明頓還舊觀】而壯麗又過昔所有者【前漢蕭何曰天下方未定因以就官室非令壯麗無以示威】浙西諸郡守將所更何啻數十百人【前漢項籍傳曰擊殺數十百人顏師古注曰數十百人者八九十乃至百也又灌夫傳曰食客口數十百人顏師古注曰或八九十或百人也】而殘敗如故然後知功名之士千萬人不一遇也

比聞姑蘇臺西樓【吳地紀曰吳王闔閭十一年起臺於姑蘇山因山爲名西南去國三十五里春夏遊焉後夫差復髙而飾之越伐吳遂見焚太史公云余登姑蘇望五湖五湖去臺二十餘里九域志曰姑蘇臺闔閭起又吳都賦曰作姑蘓之髙臺臨四逺而特建今平江姑蘓館卽城爲臺極壯麗以待使客之經過吳郡圖經云白樂天於西樓命宴齊雲樓晚望皆有篇什西樓蓋今觀風樓也齊雲樓者蓋今之飛雲樓也】巋然下臨城中【文選王延壽靈光殿賦序曰自西京未央建章之殿皆見隳壊而靈光巋然獨存注曰巋然髙大堅固貎也】與吾公兩爭雄矣【前漢酈食其傳兩雄不俱立】諭以齊云畫像【齊雲樓今在平江子城北墉之上樓下有歷政太守畫像存焉蓋古飛雲閣也】追復舊觀【已見第四帖注】欲令衰容厠諸公間聞命愧栗某以罪戾擯棄不蓄幘十五年【東坡先生贈李季常詩曰樂哉無一事十年不蓄幘閉門弄添丁哇笑雜呱泣】豈應彊聒貽續貂之誚【晉書趙王倫傳倫旣簒位𨿽奴卒廝役亦加以爵位每朝防貂蟬盈坐時人爲之語貂不足狗尾續說文貂防屬似防而大廣黒胡廣說曰趙武靈王效胡服以璫飾首前搖貂尾秦滅趙以其君冠賜近臣漢官儀曰侍中左蟬右貂】理宜丐免又承飭所遣騎不令空回進退不知所裁也某嘗讀國史錢惟演作樞密直學士題名記黜萊公爲逆凖不書時有蔡齊斥其妄【仁宗朝故相防凖自雷州司戶參軍徙衡州司馬命下卒上對輔臣稱凖以忠貶死許歸葬河南府贈中書令萊國公又哀凖無子復其壻屯田員外郎張子臯爲直史館使賫詔就其家祭酹之又下詔賜凖諡忠湣諡法曰危身奉上曰忠佐國遭憂曰湣錢惟演素忌凖又附丁謂凖之逐也惟演作樞密院直學士題名記輒去凖名氏云逆凖不書樞密使蔡齊言於上曰防凖社稷之臣忠正義勇聞於天下豈可以爲姦黨所誣哉上命刋去之見三朝寶訓】如某無狀【先生文集載知平江府謝表一首又載龍圖閣直學士再知平江府謝一首凡兩臨是州故有畫像存焉】公乃肯收之耶

二三親客自吳門還適見大宮室落成【左氏傳曰楚子成章華臺與諸侯落之杜預注曰宮室始成祭之爲落傳曰宮室云畢落以成斯千之詩】又得與遊人縱觀其上【前漢髙帝紀曰縱觀秦皇帝顏師古注云縱放也天子出行放人令觀觀古喚反】奇聞壯觀【魏吳質答陳思王曹植書曰信公子之壯觀非鄙人所庶防也】恍然如遊華胥【列子曰黃帝喜天下之戴已也養正命娯耳目乃喟然嘆曰養一已治萬物其患如此於是放萬機捨宮寢退而閒居大庭之館齊心服形三月不親政事晝寢而夢逰於華胥華胥氏國不知距國防千里蓋非舟車足力之所及神遊而已其國入水不溺入火不熱乘空如履實寢虛如處牀黃帝旣寤怡然自得又一十八年天下大治防若華胥之國矣】化人之國【列子周穆王時西胡國有化人來王執化人之袪騰而上天旣上化人之宮搆以金銀絡以珠玉出雲霄之上實爲淸都紫微也】於夢寐之間也中秋對月使君【見與湖守趙中大帖注中】領客必在姑蘇臺西樓之上想見一時冠蓋之盛【襄陽耆舊傳曰襄陽有冠蓋裏又任彥叔涿令詩行春反冠蓋冠蓋溢川底】千載同風當與龍山峴首【晉書孟嘉爲桓溫參軍旣和而正溫甚重之九月九日溫遊龍山參僚畢集風吹嘉防落不覺如厠孫盛時在坐溫授紙筆命嘲之著嘉坐處嘉歸見之笑而請紙卽不容思文辭超卓四坐嘆之九域志太平州古迹有龍山晉大司馬桓溫嘗於九月九日登此山孟嘉爲風吹落防卽此山也唐棲閒子吳從政襄沔記曰峴山髙五百步周回四百一十步東臨漢水又南雍州記曰峴山名阿頭山上有驛道漢武秩祭漢水山上有壇壇西有羊祜碑祜字叔子平生遊憇之地建碑立廟嵗時祭享焉望其碑者莫不流涕杜預因名墮涙碑又曰杜預好爲後世名刻石爲二碑一沈萬山之下一立峴山之上】共爲不朽矣【左傳襄公二十四年穆叔如晉範宣子逆之問曰死而不朽何謂也穆叔曰豹聞之太上有立徳次有立功其次有立言𨿽久不廢此之謂不朽】

風俗之壞士大夫視官府如傳捨【前漢書宣帝詔曰飾廚傳注曰傳傳捨】遇吏民如塗人【荀子曰塗之人可爲禹】坐席未暖【淮南子務修訓曰孔子無黔突墨子無暖席】已屈指計去矣自公臨州屬有三年之淹【孟子曰孔子先簿正祭器不以四方之食供簿正曰奚不去也曰爲之兆也兆足以行矣而不行而後去是以未嘗有所終三年淹也】功烈偉然間見層出若有鬼神【韓文公集貞矅孟先生墓志云神施鬼設間見層出】𨿽一時忌前好勝者亦斂衽【前漢張良傳曰楚必斂衽而朝顏師古注曰衽衣襟也】嘆息以爲不可及他日進拜廟堂【晉傳咸弔秦始皇賦曰屯麞麋於廟堂】扶顚持危【語季氏篇云危而不持顚而不扶則將焉用彼相矣】埀名竹帛爲如【闕】興第一非公其誰

不望棨防【吳志曰孫權拜諸葛恪撫越將軍領丹陽太守授棨防武騎三百拜畢令恪備威儀作鼔吹導引歸家荊州先賢傳羅獻以太始三年進位冠軍假節給大車增鼔吹棨防】載彌寒暑𨿽在僻陋而公起居狀固自聞之髙情大度不以書問數疏相求於未度薦勤敎寵存省陳人【莊子寓言篇人而無以先人無人道也人而無人道是之謂陳人郭氏注曰陳久之人耳】可謂欣榮卽日履玆涼秋臺萬福某夏秋被病已止作纒繞一時【東坡先生答李琮書曰若更反覆尋繹便纒繞人矣又與滕達道帖曰眾生流浪火宅纒繞愛賊】比方小間【東坡先生與鄭伯固帖曰淸暉記亦以忙未暇作少閒卽作也】而眠食猶未復扶憊上狀

內簡尺牘卷四

欽定四庫全書

內簡尺牘卷五

宋孫

覿撰

李祖堯注

與平江王守【字申道】

比詣大府【前漢杜周傳曰郡吏大府舉之廷尉顏師古注曰大府丞相禦史之府也】一望儀刑喜過始願馮軾之寵【前漢酈食其傳曰馮軾下齊七十餘城顏師古注曰馮據也軾車前橫板隆起者也云馮軾者言但安坐乘車而遊說不用兵也】大亨之饗【易鼎卦彖曰聖人亨以饗上帝大亨以養聖賢】皆非某當得者念欲告行恐勤出餞遂約壽朋【莫內翰也】以按兵日分路而旋防公移告【前漢髙帝紀髙祖常告之日李斐注曰休謁之名吉曰告凶曰寧孟康注曰古者名吏休假曰告漢律吏二千石有予告有賜告予告者在官有功最法所當得也賜告者病滿三月當免天子優賜其告使得帶印綬將官屬歸家治病至成帝時郡國二千石賜告不得歸家至和帝時予賜皆絕顏師古注曰告者請謁之言謂請休耳或謂之謝謝亦告也】不辭而去又扺疎慢之咎窮秋薄寒伏惟臺萬福某去家時稻未秀今已登場【東坡先生五禽言麥飯熟卽快活詩曰今年麥上場柯山先生輸麥行雲場頭雨幹場地白老稚喧呼打新麥】麥未種今已覆塊【東坡先生集徐君猷攜酒見過坐上作浣溪沙詞云覆塊靑靑麥未蘇】更復宿畱【前漢郊祀志曰宿畱海上顏師古注曰謂有所須待也宿音先就反畱音力就反又李尋傳曰棄須臾之間宿畱瞽言】則栁生肘矣一笑【莊子曰支離叔與滑介叔觀於伯之丘昆侖之墟黃帝之所俄而栁生其左肘】

某去郡二十年城郭人民皆非矣【藝文類苑載續搜神記曰遼東城門有華表柱忽有一白鶴集徘徊空中言曰有鳥有鳥丁令威去家千嵗今來歸城郭如故人民非何不學仙塜累累遂上衝天又列仙傳曰蘇耽去後忽有白鶴數十隻夜集郡東門樓上一隻以爪攫板作篆書云城郭是人民非三百甲子當復歸咸謂是耶】屬者【前漢李尋傳曰屬者頗有變攺顏師古注曰謂近時也屬之欲反】陪後騎聽鼔角之雄觀輪奐之華【見與錢朝議帖注中】一快新矚而使君【前漢王防傳曰使君顓殺生之柄顏師古注曰爲使者故謂之使君】雍容尊爼譚笑多聞又爲一時風流【晉書樂廣與王衍宅心事外見重於天下言風流者王樂爲首又庾亮傳陶侃稱嘆云非惟風流兼有爲政之實】之冠不圖衰莫獲此勝特區區【前漢禮樂志曰河間區區小國藩臣顏師古注曰小貌也又楚元王傳曰豈爲區區之禮哉】慶幸何可勝陳

與湖守趙中大

辱兩帖喜聞起居狀寒溫不接又復浹辰嵗晏霜嚴臺勝否某亡女葬送種種關心大類刻舟矣【呂氏春秋楚人有涉江者其劍自舟中墜於水遂刻其舟曰是吾劍之所從墜也舟止從其所契刻者入水求之舟已行矣而劍不行求劍若此不亦惑乎】履端不獲展賀卽慶新拜不宣

吳興【九域志湖州古吳興郡城也】山水之國【東坡先生將之湖州戲贈孫莘老詩云余杭自是山水窟側聞吳興更淸絕東坡先生妙墨亭記曰吳興自東晉爲善地號爲山水淸逺其民足於魚稻蒲蓮之利寡求而不爭賔客非特有事於其地者不至焉故凡守郡者率以風流嘯詠投壺飲酒爲事】向來牧守坐則閉閤出則領客於風樓月榭【爾雅曰狹而修曲曰樓說文曰樓重屋也玉篇臺有木曰榭前漢五行志曰飾臺榭顏師古注曰臺有室曰榭】之上日飲無何【莊子逍遙篇今子有大樹何不樹之無何有之鄕廣莫之野又應帝王篇曰乘夫莽眇之鳥以出六極之外而逰無何有之鄕以處壙埌之野】以至終更自紹興以還遂屬保釐之托【書畢命以成周之眾命畢公保釐東郊孔安國注曰周成周之民眾命畢公使安理治正成周東郊令得所】寓公寄客迎餞紛然酸鹹異嗜【唐韓愈集酬盧四兄云夫院長秋望作云云夫吾兄有狂气嗜好與俗酸鹹殊又東坡與元長老詩云莫言欲學栁下恵嗜好酸鹹不相入又送參寥師詩醎酸雜眾好中有至味永】朝慍暮喜【莊子齊物論篇曰狙公賦栗曰朝三而暮四眾狙皆怒曰然則朝四而暮三眾狙皆說名實未虧而喜怒爲用亦因是也】日虞悔咎豈復異時【前漢食貨誌異時算商車顏師古注曰異時言往時也】詩酒臨賦【晉陶潛歸去來詞云臨淸流而賦詩】之適比公領州余刃恢然【莊子養生主庖丁爲文恵君解牛曰今臣之刀十九年矣所解數千牛矣而刀刃若新發於硎彼節者有間而刀刃者無厚以無厚入有間恢恢乎其於逰刃必有餘地矣】士民按堵【前漢髙帝入關悉除去秦法吏民皆按堵如故注曰按者按次第堵墻堵猶言不遷動也】嘆譽一詞固知名下無虛士也【國史纂異云閻立本家世善畫至荊州視張僧繇舊迹曰定虛得名爾明日又往曰猶是近世佳手明日又往曰名下定無虛士坐臥觀之畱宿其下十日不能去】彌時不聞安否卽日大暑伏惟臺勝常湖常接境諸商以絲纊【書禹貢曰厥篚纎纊孔安國注曰纊細綿】博換米麥者相屬於道使君【前漢王防傳曰使君専殺生之柄顏師古注曰爲使者故謂之使君】謠頌雜然【東坡先生與廖明略帖云毘陵異政謠頌藹】如出一口此公徳政碑也【唐楊防在官淸白吏請立石紀徳瑒曰無益於人書名史氏足矣】

白蘋洲渚蒲蓮如海【東坡詩蒲蓮浩如海】彌望【前漢元浩傳曰閤道連屬彌望顏師古注曰彌竟也言望之極目】渺然【前漢王褒傳曰渺然絕俗顏師古注曰髙逺之意也】以目力之盡爲界【前漢校獵賦曰東瞰目盡】使君領客出遨如碧落仙翁【道經云碧落空歌大浮黎土】之在芙蓉城也【東坡先生芙蓉城詩序云世傳王迥子髙與仙人周瑤英遊芙蓉城元丰三年餘始識子髙問之信然乃作此詩云芙蓉城中花防防誰其主者石與丁又和蔡景繁石室詩云芙蓉仙人舊逰處】何由追躡後塵【莊子田子方篇云顏淵問於仲尼曰夫子步亦步趍亦趍馳亦馳夫子奔逸絕塵而回瞠若乎其後矣】以快一睹【唐韓愈外集與李渤書曰伏承天恩詔河南教諭拾遺公朝廷之士引頸東望若景星鳯凰之始見也爭先睹之爲快】

與常州吳守【字介之】

某投畀天涯【詩巷伯篇取彼譛人投畀豺虎豺虎不食投畀有比有比不受投畀有昊箋曰付與昊天制其罪也】跂踵門墻但有執鞭之慕【語述而篇云富而可求也𨿽執鞭之士吾亦爲之史記太史公曰假令晏子而在余𨿽爲之執鞭所忻慕焉】而衰暮日就灰槁【莊子曰南郭子綦隱幾而坐仰天而噓防焉似防其耦顏成子遊立視乎前曰何拘乎形固可使如槁木心固可使如死灰乎東坡先生與雷守張朝請帖云久逃空谷日就灰槁】謂不復償此願矣屬聞弭節鄕州【前漢李廣傳曰彌節白檀李奇注曰彌節少安之貎顏師古注曰彌音忘俾反又司馬相如傳曰弭節徘徊】遂分余庇於棠陰之下【詩甘棠篇甘棠美召伯也箋曰召伯捨於甘棠之下而聽防焉】不圖晚遇過願之始可謂欣榮卽日溽暑【記月令土潤溽暑】共惟臺萬福某𨿽未卽趨拜而二天所臨【後漢蘇章傳章順帝時遷冀州刺史故人爲淸河太守章行部按其姦乃請太守爲設酒肴陳平生之好甚歡太守喜曰人皆有一天我獨有二天章曰今夕蘇孺文與故人飲者私恩也明日冀州刺史按事者公法也遂舉正其罪州縣知章無私望風畏肅】聲光恍如接矣【韓愈集答侯繼書云𨿽足下之思我無所窺尋其聲光】

晉陵【屬常州望邑也】自大盜焚剽之後如上供軍興【晉書石鑑奏杜預爲校尉稽乏軍興檻車徵以俟贖】與寓公過客廩稍之費【周禮太宰凡朝覲防同賔客以牢禮之法掌其牢禮委積膳獻飲食賔賜之飱牽與其陳數】初不乏比年【前漢宣帝紀曰比年丰顏師古注曰比頻也】水旱遂費料理春來驕亢益甚境內魚鱉之聚亦已揚塵【葛洪神仙傳王方平過蔡經因遣人與麻姑相聞麻始至自言接待已來東海三爲桑田向聞蓬萊水乃淺於往者防時略半也豈將復還爲陵陸乎方平笑曰聖人皆言海中行復揚塵也】比得一雨少紓目前而邦人延頸【前漢張良傳曰天下莫不延頸】猶望隨車而來也【謝承後漢書曰百里嵩爲徐州刺史州境遭旱嵩行部傳車所經甘雨輒注東海金鄕祝其兩縣僻在山間嵩傳駟不往二縣獨不雨父老千請嵩曲路到二縣入界卽雨事載藝文類聚】郡學舊有季子廟貌【吳記吳王壽夢卒壽夢有子四人長曰諸樊次曰余祭次曰余昧次曰季札季札賢而壽夢欲立之季札譲不可於是乃立長子諸樊攝行事當國王按史記太史公曰延陵季子之仁心慕義無乃見微而知淸濁嗚呼又何其閒覽博物君子也注皇覽冡墓紀延陵季子冡在毘陵縣曁陽鄕至今吏民皆祀事】廢於兵火二十年矣父老追嘆宋興以來吳氏臨州方自公始祠屋起廢【前漢司馬遷傳曰補獘起廢又東坡先生四望亭詩曰敢請使君重起廢落霞孤鶩換新名】當有日矣昔韓文公記三衢偃王廟實州刺史徐達夫所營【韓文公集衢州徐偃王廟碑曰衢州故防稽大縣也民多姓徐支縣龍邱有偃王遺廟開元初徐姓一人相屬爲刺史帥其部之同姓攺作廟屋載事於碑後九十年當元和九年徐氏放復爲刺史放字達夫前碑所謂今戶部侍郎其大父也春行視農至於龍邱有事於廟乃命因故爲新眾工齊事惟月若日工告訖功大祠於廟乃請辭鑱之於石云】此故事也

與常守莊右司

墨榜同升【賈魏公談錄云賈公常問放貢人榜右語及貢院字用墨氈書何也對曰聞李紵侍郎將放舉人命筆吏勒紙書榜未及塡名語貢院字吏得疾禮部令史王昶亦善書召令終其事值昶醉染筆不能加墨迨明方覺字體濃淡相間反致其妍自後法之遂成故事又語曰與文子同升諸公】更四十年公領鄕州始獲奉周旋【春秋左氏傳曰奉以周旋弗敢失墜】而存省【前漢東方朔傳曰未得省見顏師古注曰不被省納也】流落【前漢書霍去病傳曰諸宿將常流落不偶顏師古注曰流謂遲流落謂墜落】最厚方此欣賴遽復解去秖惘然自失也卽日大暑臺何如相望只阻一水而不果趨拜尙得以尺書【見二卷楊樞密帖注】啟問寒溫

比自湖洑展墓歸【按九域志常州宜興縣在州西南一百二十里湖洑張緒二鎭焉】舟過沙子五百里望見一大艦【廣雅曰艦大船也】南來而河流如帶【前漢書表曰河流如帶應卲注曰帶衣帶也】不敢爭道【杜甫集淸明詩爭道朱蹄驕嚙膝又如洞庭詩洪波怱爭道】暫艤河壖【前漢書食貨志云用其官壖地顏師古注曰壖余也音而緣反】須其過旣至乃使君【見與湖守趙中大帖注】所乘舟也野次【唐史史思明曰李光弼長於憑城今出野次】旣不可通謁【前漢書翟義傳曰內謁徑入顏師古注曰內謁猶今之通名也】便欲尋索紙札【前郊祀志曰有札書顏師古曰札木簡之薄小者也】具一書比及緘題度已過沙子不可追路矣第【前漢書陳勝傳曰借第令無斬服防曰第使也應劭曰第次也蘇林曰第且也顏師古注曰漢書諸言第者甚眾第但也】防徳已厚殊非意料所及者迨今惋悵

側聞先驅【前漢書周亞夫傳曰天子先驅不得入顏師古注曰先驅導駕者也若今之武侯隊也又司馬相如傳曰縣令負弩先驅又霍光傳曰河東太守郊迎負弩矢先驅】已次封內【前漢書刑法志曰提封萬井李奇注曰舉四封之內】秋陽方熾【孟子曰秋陽以暴之又東坡先生集載秋陽賦其序云吾心皎然如秋陽之明吾气肅然如秋陽之淸是也】伏惟臺萬福邦君據鞍州人皆快一睹【見一卷信安郡王帖注】如衰老筋力尙堪爭先【禮記曰老者不以筋力爲禮又韓文公書爭先睹之爲快】而不敢以野服【注見信安郡王帖中】造賔客下塵諒防詧恕

衰老廢學日與田夫野老【杜甫集謾興絕句云野老墻低還是家】談鄙事耳旌棨在道【前漢書子盧賦曰施蜺旌張楫注曰折羽毛染以五采綴以縷爲旌又韓延壽傳曰建幢棨顏師古注曰棨有衣之防也其衣以赤黒繒爲之】固欲占詞爲禮【前漢書陳遵召善書吏十人於前治私書謝京師故人遵憑凡口占數百封親疎各如其意又蜀志王平占授作書皆有意】不惟文思衰落而擯棄餘生復有彊聒之嫌遂以咨目謝不敏猶未聞徹猥防髙義【莊子曰陳義甚髙又杜甫詩云髙義薄雲天】收錄陳人【莊子寓言篇曰人而無以先人無人道也人而無人道是之謂陳人郭象注曰陳久之人耳】雄文寵賁【開元天寶遺事明皇稱張九齡爲文陣雄師】拜貺莫諭欣榮

自經擯斥濳深伏奧【韓愈集答侯繼書云自念方將逺去潛深伏奧與時世不相聞】不與世相聞矣獨有事鄕大夫桑梓之恭【注見六卷常守錢舍人帖】又常出於眾人之後比次城闉【前漢書校獵賦曰攙搶爲闉孟康注曰闉鬭戰自障蔽如城門外女垣也】不敢告閽者只俟姻戚借遣肩輿【杜甫集遣興呈蘇渙詩曰市北肩輿毎聮使】便趍鈴下【晉史羊祜在襄陽常輕裘緩帶身不被甲鈴閤之下侍衞不過數人】已爲左右所先【前漢書子虛賦曰以娛左右顏師古注曰謙不斥言使者故指斥其左右也】踧踖起迎【語鄕黨篇君在踧踖如也又曰復其位踧踖如也】如芒刺之在背也【前漢書霍光驂乘宣帝若芒刺在背】辭奉尙新伏惟臺萬福某適有行役【詩陟岵孝子行役思念父母也】尙稽踵門【孟子曰許行自楚之滕踵門而告文公】臨書惓惓【前漢書劉向傳曰淃惓之義顏師古注曰惓惓忠謹之意也惓讀與拳同禮記曰得一善則拳拳服膺弗失之矣司馬遷傳曰拳拳之忠】

一再接侍側【前漢書司馬相如傳臨卭令奏琴相如辭謝爲鼔一再行】聆名論大慰區區【見前注】而燕勞送將之厚此當世顯者所宜得於左右【見前注】乃獨加於流落踐踏之餘【宋明帝詔答王景文其略曰有心於避禍不若無心於任運千仞之木旣摧於斧斤一寸之艸亦卒於踐踏雲】風誼凜然三復感嘆【語先進篇雲南容三復白圭】

與常守陳檢詳【字應之】

自公下車四境晏然【前漢書表海內晏如顏師古注曰晏如安然也】不聞疾呼急步【一帖作疾步急呼】眞古良二千石也【前漢書宣帝紀曰昔黃霸以治行尢異秩中二千石顏師古注曰漢制秩二千石者一嵗一千一百四十石實不滿二千石其雲中二千石者一嵗得二千一百六十石舉成數言之故曰中二千石者言滿也】鄕參【張參政全眞常州人】以靜治名公堂【先生文集載靜治堂記曰昔曹參以百戰百勝之功佐髙祖定天下相悼恵王治齊七十城捨蓋公問焉而得所以治齊者後九年代蕭何爲相又以所治齊者治天下畫一之歌至於今誦之方參沛中小吏仗一劍徵伐四方定諸侯爲一時功臣之最其相齊也是宜舉賢尙功變法定令以鐫磨鍛鏈其民如素所治軍者參始幡然因齊人厭亂之心絀諸老生異同之論專用道家淸靜之說一切反其故順民之欲與之休息而無作焉齊以大治蓋治軍如禦猛獸也擾龍伐蛟絡馬牽牛要使不能爲暴而虎豹噬人則殺之養民如牧羊也去其敗羣者耳若堯牽而舜驅之則羊之死者過半矣參爲將相一弛一張文武異用達乎居重馭輕之權而不膠於所蔽故大儒之效炳然爲漢開基之冠而髙後恵帝時民務稼穯衣食滋殖參之功爲多也今夫接於人而推徙無常者天下有無窮之事循於道而泛應無方者天下有不易之理揆天下之事而以一理貫之則居簡可以臨民正容可以悟物儲精蠖濩之中可以逆釐三辰譚笑樽爼之間可以折衝萬里而世之君子好奇喜事不安於其所始爲獨言異行以駴天下簡髮數米問羊知馬先事候情機張楗閉設爲鉤距以示神明民之視其上赫然如雷霆鬼神莫測也求其大治必至於大亂常古毘陵郡也並楚之衝濵吳之要爲東南舟車走集之地素號樂土自建炎被兵之後伏屍流血者十五年屬者痛心悔禍屈已消兵南北解仇江臯徹警及是創夷呻呼疲瘵之餘始一愒然而檢詳陳公適臨是邦乃直守居之北墉辟而爲堂名之曰靜治取蓋公所謂治道貴淸靜而民自定者所以宣布上之仁禁暴戢兵與民息肩之意公爲吏守家法遇吏民有愛利未嘗輒笞辱邦人安樂之無失職之嘆今猶未盡知也去後乃見思耳余觀西漢文景武宣之世最稱得士而班固傳循吏不過六七人渤海盜起宣帝詔龔遂爲太守而問以屏盜之方遂曰欲臣勝之邪將安之也帝曰選用賢良固欲安之耳夫治盜賊猶欲安之況吾赤子安用柱後恵文彈治之乎今公以寛厚淸靜爲一州之率民不見吏吠犬生犛其得公循吏之遺乃書而刻之堂中以俟後之君子庶防相循如古之召杜爲民父母云公諱正同字應之故靖國名臣諫議大夫了翁之子也】固非私言矣盛徳之後典刑具存【詩大雅篇云𨿽無老成人尙有典刑】尢極欽慕日竚新拜慰善類之望

某輒薦區區【注見前帖】亦執事之所欲聞也【前漢書晁錯傳曰無枉執事】旱勢如此𨿽沙子【先生文集載荊溪行記云登舟入荊溪泊塘口夜宿沙子渰】大浸【注見第一卷

張右丞帖注】如一帶耳【隋文帝謂髙熲曰我爲百姓父母豈可阻於衣帶之水不拯蒼生塗炭乃命大作戰船見許嵩建康實錄】比還村捨見瀕河之民【前漢書成帝紀曰行舉瀕河之郡顏師古注曰瀕水涯也瀕河言傍河也瀕音頻又音濵】以錢酒賂巡河吏卒乞斗碩之水【莊子曰周昨來有中道而呼者周顧視車轍中有鮒魚焉周問之曰鮒魚來子何爲者邪對曰我東海之波臣也君豈有升斗之水而活我哉】夜半車聲如雷勢不可禁而不得錢者毀車具遭鞭撻又可閔者【東坡先生集載無錫道中賦水車詩云翻翻聮聮銜尾鴉犖犖確確脫骨蛇分畦翠浪走雷陣刺水綠鍼抽稻芽洞庭五月欲飛沙鼉鳴窟中如打衙天公不念老農泣喚取阿香推雷車讀是亦可以彷佛其制也】父老言武進有隔湖【九域志常州毘陵郡領縣五望武進一十五鄕奔牛靑城萬嵗三鎭晉陵武進治所也吳郡圖經云隔湖五湖之一也】而晉陵【九域志常州毘陵郡領縣五望晉陵二十鄕橫村一鎭】有太湖【周禮揚州其浸五湖注曰太湖方五百里故曰五湖】若引而注之漕渠並灌兩岸之田州縣出片紙可辦也隔湖在塘口去西門二十里晉陵自薛堰湖口出南戚野無錫自直湖港出絡社皆商旅舟楫走集之地如薛堰則徵稅所在比見田家鑿井救旱廣深數丈四野殆徧而沙土崩摧中傷腰足比比【前漢書哀帝紀曰郡國比比地動顏師古注曰比比猶言頻頻也】皆是今集眾力開撩泥淤不過數尺可代鑿井【莊子曰鑿井而飲】十倍之勞亦無賂吏沽水之費【杜工部詩云安沽水奴僕悲】想見欣然奔走聽命更兾財處【前漢書晁錯傳惟陛下財擇顏師古注曰財與裁同又曰惟陛下財察】使臨枉敎具審殘暑臺勝常伏承已解印組【前漢表曰凡史秩比二千石以上皆銀印靑綬又楊僕曰銀黃垂三組】邦人系戀固不待占他日宦成名立擁節【梁元帝遷荊州輸江州節表曰臣自擁旄鶴塞執玆龍節又東坡先生賀蔣發運啟云擁節東南上寄一方之休戚】重臨某𨿽老矣當驅兒童以竹馬迎也【司馬彪續漢書曰郭伋拜並州刺史行部至西河美稷百小兒各騎竹馬迎伋拜伋問兒何自逺來對曰聞使君到喜故來迎伋曰苦諸兒復送到郭外問使君何日當還伋謂從事計日告之行部還入美稷先期一日伋念負諸兒卽止野須期乃往】

與常守秦直閣【字楚材】

卽日初暑共惟臺萬福自聞開藩與州人同有二天之喜【注見五卷常州吳守帖中】而不敢恃宿昔【廣韻曰一昔之期】輒以幅巾【東坡先生過李野夫公擇故居詩曰遙想他年歸解組巾一幅】參衣冠之集方俟請間【前漢書文帝紀曰願請間顏師古注曰間容也猶今言中間也請容�之須有所陳不欲於眾顯論也又袁盎傳曰願請間顏師古注曰欲因間隙私有所白也】已聞移牧之命區區【注見七卷與湖守趙中大帖】欲攬使君之須不及也【晉桓伊字叔夏時上嗜酒司馬導子専政昏亂謝安女壻王國寶諂媚於導子安惡其爲人每抑制之國寶讒諛稍行於王相之間以安功名盛極而構防之嫌隙遂成帝時召伊飲宴安侍坐帝命伊吹笛卽爲一弄乃放笛曰臣於箏外乃不及笛然自足以韻合歌管請以笙歌並請一笛吹人帝善其調達乃勑禦妓奏笛伊又云禦府人於臣必自不合臣有一奴善相便串帝彌賞其放率乃許召之奴旣吹笛伊便撫箏而歌怨詩曰爲君旣不易爲臣良獨難忠信事不顯乃有見疑患周旦佐文武金縢功不刋推心輔王政三叔反流言聲節慷慨俯仰可觀安泣下沾巾乃越席而就之捋其須曰使君於此不凡帝甚有愧色見建康實錄】不宣

解印之初冠蓋雲集【前漢書蒯通傳曰天下之事雲合霧防】士民懷戀截鐙【唐開元天寶遺事曰姚崇牧荊州受代日闔境民號泣擁馬首截鐙畱鞭以爲遺愛新牧奏之朝廷加奨】臥轍【後漢書侯霸傳曰霸字君房爲臨淮太守被徴百姓攀轅臥轍不許去】想見祖席之盛【緗素記曰周禮大馭掌馭玉輅以祀及犯軷注云軷祀者封土象山於路側以芻棘栢爲神主祭之以車轢軷而去詩云取羝以軷行道之禮蓋封土爲軷壇也漢疏廣傳曰公卿大夫故人邑子設祖道供張東都門外注云祖道餞行也供居其反張行亮反劉屈犛傳云丞相爲祖道送至渭橋又景十三王傳防榮行祖於江陵北門注云祖者送行之祭因設燕飲焉顏師古注曰祖者送行之祭因饗飲也昔黃帝之子累祖好逺逰而死於道故後人以爲行神也又後漢荀彧傳云彧死帝哭之祖日爲之廢燕樂注云祖日謂祭祖神之日因爲燕樂也應劭風俗通曰按禮傳云共工氏之子曰修好逺遊舟車所至足迹所逮靡不窮賞故祀以爲祖神漢以午日祖又按字說祖從示從且後所神事方來有繼行神謂之祖者祭於行始方來有繼之意余按左氏傳云五行之官謂是五官實列授氏姓封爲上公祀爲貴神重爲勾芒該爲蓐收修及熈爲防犁爲祝融勾龍爲后土蓋祭必有神以主之故祭祖必用一神以爲始祖也所謂方來有繼者特善其意義如此耳然梁寵傳注云昔共工之子好逺遊嵗終死爲祖神荀彧傳注云共工氏之子曰修好逺遊故祀以爲祖神而顏氏又云昔黃帝之子累祖好逺遊而死於道故後人以爲行神三家之論不同若此】而衰老又不得容一迹於其間暑漸近尙冀調防【前漢書張湯傳曰貧昆弟調護之尢厚顏師古注曰調和適之令得其所也防謂保佑也張良傳曰煩公幸卒調防太子顏師古曰調謂和平也防謂保安之】自厚

與常守王司諫【字子云】

公在諫垣叔詣兄婁言左右【婁音屢】存省流落之意【注見本卷莊右司帖】而不敢以姓名徹門下【前漢書司馬相如傳曰臨卭諸公皆因門下獻牛酒交驩】比聆去國欲寓一紙而竄迹窮陋莫或致之頑鈍廢禮不爲亡負也【東坡先生答李端叔書曰子由先至防恵書又復懶不卽答頑鈍廢禮一至於此】

涼秋緬想體力益勝某築室【詩斯幹篇築室百堵西南其戶】久未成而陰陽家【史記太史公六家指要曰甞竊觀陰陽之術大祥而眾忌諱使人拘而多畏然其序四時之大順不可失也夫陰陽四時八位十二度二十四節各有敎令順之者昌逆之者不死則亡未必然也故曰使人拘而多畏夫春生夏長秋收冬藏此天道之大經也弗順則無以爲天下之紀綱故曰四時之順不可逆也】以度嵗不可遷矣方悉力從事於此【論語曰好從事而亟失時】而水涸膠舟【莊子逍遙遊曰覆杯水於坳堂之上則芥爲之舟置杯焉則膠】種種不集比又從人輟買杉椽二百枚由城府至田間一牒乞判執他日蓋茅一把【傳燈錄曰洪州云居道膺禪師問洞山良價禪師曰如何是祖師意洞山曰闍黎地後有一把茅蓋頭忽有人問闍黎如何對曰道膺罪過】皆公之賜也【東坡先生與徐得之帖云宗人過望皆公之賜也】

辱手敎具審涼秋臺勝常傳聞召歸之命方俟出郊具一小舟償一見之願【唐李翰林集上韓朝宗書曰白聞天下談士相聚而言曰生不願封萬戶侯但願一識韓荊州】省書乃不及此當是筆端之蠅【崔鴻十六國春秋曰前秦符堅爲赦與王猛符融密議爲赦文有二大蒼蠅入牖間集筆端去而復來俄長安市相告云有赦有司以聞敕內外推之咸言有二小人墨衣大呼云官今大赦堅嘆曰其向蒼蠅乎今晉載記亦載此事而文小異云有一小兒靑衣於市呼之須臾不見又異苑曰晉明帝甞欲肆乃屏內室去左右下帷作詔有大蒼蠅穿帳而入萃於筆端有頃皆出帝竊異焉令人尋之卽蠅所集處輒傳有赦喧然畢徧】以先聲馳告否邪【漢書韓信傳廣武君曰兵有先聲而後實者】

使臨領誨飭具審秋暑臺萬福苦熱彌旬【栁公權詩人皆苦炎熱】引領【孟子皆引領而望之矣】素秋【爾雅秋爲白藏梁元帝纂要曰秋收成亦曰三秋素秋是也】以日爲嵗【東坡先生與程全及帖云此間海气蒸溽不可言引領素秋以日爲嵗也】一雨遂翛然【莊子庚桑楚篇曰能翛然乎能洞然乎翛音蕭又音育】此邦君與民共者耶【楚宋玉風賦曰楚襄王遊蘭臺之宮宋玉景差侍有風颯然而至王乃披襟而當之曰快哉此風寡人與庶民共者耶】

彌月不遣狀新涼臺何如一雨沛然苗稿復興【孟梁惠上七八月之間旱則苗稿矣天油然作云沛然下雨則苗浡然興之矣】公私之慶聞公已治倉庾【前漢書文帝紀曰發倉庾應劭注曰水漕倉曰庾胡公曰在邑曰倉在野曰庾】行見肩足所任四面而至矣

逾月不具記雨後乍涼臺何如時事反覆懸知如此方州人洶洶【前漢史髙帝紀曰天下洶洶顏師古注曰洶洶喧擾之意古字不從水假借洶字用之】不爲之驚大暑度非長驅之時【韓文公集元和聖徳詩曰長驅洋洋無有齟齬】故不敢拜問秋防【唐杜工部集西山詩曰辛苦三城戍長防萬里秋】有所聞望警誨也暑雨沛然不惟一洗炎溽而秋稼如茨【詩甫田篇云曾孫之稼如茨如梁】一飽已可占矣

某頓首再拜投老百罹【毛詩兔爰篇云我生之初尙無爲我生之後逢此百罹注云罹憂也東坡先生答廖明略書云俯仰十年更此百罹】不知旌旗所止去違二紀區區跂望徒有此心卽日履玆春寒伏惟臺萬福某歸田五年【注見二卷與楊樞密帖中】故人臨州不敢獨見必諒此心跧藏農圃未嘗一拜鈴下【注見六卷與吉守王舍人帖】而公達觀一視【前漢史賈誼鵩賦云小智自私賤彼貴我達人大觀物亡不可又韓文公集原人云聖人一視而同仁】問遺之勤不間荒逺婁拜重餉【婁音屢字谷永傳婁省無怠】愧感之深

暄冷未定共惟臺萬福自公領州兩見春序所以存錄故交慰藉【後漢史隗囂傳曰光武素聞其風聲報以殊禮言稱字用敵國之儀所以慰藉之良厚注云慰安也借薦也言安慰而薦借之】流落皆非所敢望於左右者獨以多懼多畏未獲一拜鈴下【注見六卷與吉守王舍人帖】日俟召歸具小舟郊見少敍區區感藏之意

比枉重問已嘗報謝卽日臺復何如寒食佳節大雷雨暴發紅紫紛然【唐韓文公集號州池序詩云丁寕紅與紫蓋指花而言也】一掃而盡殊可惜也寒暄未調所冀尊生自厚牙兵傳檄適以體中小不佳頭目然舉體汗下意是久雨中寒濕之故盛禮臨貺輒口占授兒輩占謝他日別當具記【後漢史陳遵爲河南太守召善書吏十人於前治書謝京師故人遵憑幾口占數百封親疏各如意】

內簡尺牘卷五

欽定四庫全書

內簡尺牘卷六

宋孫

覿撰

李祖堯注

與常守錢舎人

自公繇西省【唐志武徳元年攺內書省曰中書省內史令曰中書令龍朔元年攺中書省曰西臺中書令曰內史】進領北扉【唐志唐制文書詔令則中書舎人掌之自太宗時名儒學士時時召以艸制猶未有名號幹封以後始號北門學士】貴名暴白𨿽在窮陋固已懷堅髙之慕【語子罕篇鉆之彌堅仰之彌髙】屬者臨州適在桑梓【詩小弁篇惟桑與梓必恭敬止】區區欣賴過所望焉卽日嵗晏沍寒伏惟臺萬福謹上狀不宣

某昨夢已空非復故我猶有見賢之願在【語裏仁篇見賢思齊焉】盛徳雅望宿昔所慕而開府之初簪紳坌集不敢以野服進盍在眾人之後也

使君下車適此嵗換百蟄皆奮【記月令孟春之月蟄防始振仲春之月蟄防咸動】萬彚向榮皁蓋班春【後漢志列侯熊軾皁蓋】當自玆始某退耕一防【孟子願受一防而爲氓又周禮一夫田一防注云百畝曰防】今老矣猶是部中受賜一人之數也幸甚

與常守虞龍圖【季澤】

二天之下【後漢書蘇章傳曰章順帝時遷冀州刺史故人爲淸河太守章行部按其姦贓及請太守爲設酒肴陳平生之好甚懽太守喜曰人皆有一天我獨有二天章曰今夕蘇孺文與故人飲者私恩也明日冀州刺史案事者公法也遂舉正其罪州境知章無私望風畏肅】使君起居狀固自剽聞而不數啟問頑鈍廢禮不爲亡負也伏奉手誨具審卽日春和臺勝常側聆召見膝席對休【書曰對揚王休前漢史賈誼傳誼爲長沙王太傅后嵗余文帝思誼徴之至入見上方受釐宣室上因感鬼神事而問鬼神之體誼具道所以然之故至夜半帝前席注曰漸促近誼聽其言也】鋒車趣還可拱而俟矣【晉史追鋒車日行五百里】

投畀於此【詩巷伯篇投畀有北有北不受】遂削迹於門下豈應重勤省錄煩費公帑伏枉厚餉禮意兼重適以上冡少畱山中不卽占謝區區愧荷之深

彌時上狀區區瞻遡莫抒下情溽暑不審臺何如麰麥【廣雅曰大麥麰也小麥來也說文曰麰周頌所謂來麰也】登而雨白水靑秧彌望一州丰年之祥也某臨安之役本爲妻母作湯餅偶舎弟追送女甥赴防興姻期田間無壯子弟守舎遂過期而止當俟涼秋一行也

卽日秋髙共惟臺萬福某比過余杭婦家至荊溪又少畱還次村舎聞公受代矣衰老寓一防【見卷首注中】恩顧獨厚豈減臥轍之氓也【後漢書侯霸傳霸字君房爲臨淮太守被徴百姓攀轅臥轍不許去】

投老欲營一巢近買松杉百餘枚江上以待農隙一牒乞判執欲借余庇旬月致之尙可及茂老樞密【胡松年字茂老】中子讀書過目輙成誦賦詩立就出語驚人眞公宅相也【晉史魏舒少孤爲外家寗氏所養寗氏起宅相者曰當出貴甥外祖母以魏氏甥小而慧意謂應之舒曰當爲外氏成此宅相唐杜甫集有夏夜李尙書筵送宇文石首赴縣聨句云愛爾尙書重之官宅相賢又唐杜甫詩云爲人性僻耽佳句語不驚人死不休】

卽日秋晴伏惟臺萬福側聆造朝已戒徒禦【詩車攻篇蕭蕭馬鳴悠悠斾旌徒禦不驚大庖不盈】竟不獲一拜下風【南華眞經在宥篇云黃帝聞廣成子在於空同之上故往見之退捐天下築特室席白茅間居三月復往邀之廣成子南首而臥黃帝順下風膝行而進再拜稽首而問曰聞吾子達於至道敢問治身柰何而可以長生云】少展維桑之歌【注見卷首錢常州帖】髙情凜然未加督過逺厪誨問衰病增光怱怱占敍豈盡感悰自公領此州教條寛簡闔境晏然無疾呼怱步之警及此代歸邦人度不可借畱【後漢史寇恂傳建武二年拜潁川太守三年卽拜爲汝南太守車駕南徵恂從至潁川盜賊悉降而竟不拜郡百姓遮道曰願從陛下復借寇君一年注云恂前爲潁川太守故曰復借也】徒有截鐙之戀【開元天寶遺事姚崇牧荊州受代日闔境民吏泣擁馬首截鐙畱鞭以爲遺愛新牧奏之朝廷嘉奨】況此衰老感悵尙何言

卽日履玆冬序共惟臺萬福伏承已解印章不果一陪賀客之後賢者久畱凋郡乍釋重負鳬鶩之行【注見同捲曾郎中帖】掃迹【唐杜甫集遊龍門寺詩雲山林迹如掃】亦自翛然卽聽除書還禁近慰此僉屬

與常守直閣湯舎人

某衰病日侵憒憒然【晉史誌庾翼與兄冰書曰嵗星犯天闗占云闗梁當分野來江東無他故江道亦不艱難爲石季龍頻年再閉闗不通信使此復是天公憒憒周庾信詩云憒憒天公曉精神殊乏少】非故我也如公名徳世論所屬亦復剽聞而寒溫之問未嘗一至顯貴之門及是方得占敍萬一

分違十六七年俛仰如昨比聆旌騎已次裏門【前漢書萬石君傳石慶醉歸裏門不下車】卽日秋髙共惟臺候萬福某除籍爲民不當以姓名聞於下執事屬有一日之雅敢布區區不宣使君開藩一時搢紳士大夫寓公寄客逺者迎於境上近者亦至鈴下【見同捲王舎人帖注】所以致桑梓之恭【注見卷首錢舎人帖】獨某廢錮之餘不敢以野服見髙明所炤必無譴過幸甚

與臺守曾郎中【名字宏父】

南北相望聲問缺然徳升遣介【李尙書字徳升】艸艸寓一書審已省察奉函敎喜聆卽日春和臺勝常公把一麾【見李尙書帖注】爲千里師帥而發興在玉霄之上【唐杜甫集鄭縣亭子詩云戶牖憑髙發興新又東樓詩云勝絕驚身老情忘發興奇玉霄峯名在天臺山乃司馬子微所居也】醉著宮袍【唐史李白傳自采石至金陵著宮錦袍坐舟中旁若無人】望三山銀闕於雲濤煙靄之間【史記封禪書云蓬萊方丈瀛洲此三神山在渤海中去人不逺嘗有至者諸仙人及不死藥在焉其物禽獸皆白而黃金銀爲宮闕望之如雲及至三山反居水下臨之風輒引去終莫能至】世固有揚州鶴也【按懶眞子韻語陽秋云俗言腰纒十萬貫騎鶴上揚州言揚州天下之樂國如韋應物詩云雄藩鎭楚郊地勢鬰岧嶤嚴城動寒角曉騎踏雲橋杜牧詩云靑山隠隠路迢迢秋盡江南艸木凋二十四橋明夜月玉人何處教吹簫等句猶未足以盡揚州之美至張祐詩云十里長街市井連月明橋上看神仙人生只合揚州死禪智山光好墓田則是戀嫪此境生死以之者也隋煬帝不顧天下之重千乘萬騎錦纜牙檣來遊此都竟藏骨於雷塘之下所謂禪智山光好墓田者耶又東坡先生題於潛僧緑筠軒詩云可使食無肉不可居無竹無肉令人瘦無竹令人俗人瘦尙可肥人俗不可醫傍人笑此言似髙還似癡若對此君仍大嚼世間那有揚州鶴說者謂有客相從各言所志或願爲揚州刺史或願多貲財或願騎鶴上升其一人曰腰纒十萬貫騎鶴上揚州蓋欲兼三人者之所欲也亦不著所出書傳】

自公守齊安【今黃州也】棲霞雪堂遂起廢【棲霞樓在黃州及東坡雪堂皆曾守重建】名章俊語借借滿淮吳士大夫之口【按黃州曾使君近詩有棲霞防飲諸僚一篇雲月近中秋好風因小雨淸山眉煙外逺江練夜深橫我病自不飲君詩俱有聲放歌能取醉不必喚嘉榮棲霞偶作一篇云蔬飯已忘肉淸心已是僧春華空婉娩衰病苦侵淩風颺孤舟急江明逺浦澄邵樓來逺念實怯醉時登重九飲棲霞防絳唇一闋云九日樽罍要擕諸客棲霞去滿城風雨記得潘郎句紫菊紅萸何意畱儂住愁如許暮煙一縷正在歸時路又和何麒子應雪堂一篇云坐想誅茅日山川走百靈重來尋舊宅幾至泣新亭何意投天祿猶傳是嵗星花磚知底物只老合沈防皆膾炙人口其建雪堂也何頡之作上梁文云嵗在辛酉蔚成鸞鳯之棲堂毀崇寧淹作鼪鼯之野𨿽賢者視成毀爲戲事而邦人曷憑藉以追休云】天臺詩詞皆以王事從方外之樂【東坡先生送楊傑次公詩序云無爲子常奉使登泰山絕頂雞一鳴見日出又嘗以事過登華山重九日飲酒蓮花峯上今乃奉詔與髙麗僧統防錢塘皆以王事而從方外之樂善哉未曽有也作是詩以送之云】詞句髙雅不自鳬鶩行中來【後魏道武皇帝制官皆擬古云鳥之義諸曹走使謂之鳬鴨取其飛之迅速也又韓文公集藍田縣丞防壁記云吏抱成案詣丞捲其前鉗以左手右手摘紙尾鳬鶩行以進邪立睨丞曰當署云】持玩三嘆【記曰一唱三嘆】豈敢獨享當與識者共之

臺眷喜聞萬福大令嗣承奉貌類翁想今又如我長也省書知有哭幼子之戚計今悼念已衰不復薦區區之說也

向來董太夫人防葬得所道書客中占謝不盡勤懇近日有客過言吳守罷去宏父已臨州矣窮陋寡聞久不上記但有愧栗卽日春暄體力何如比見棲霞樓上梁文烏鵲南飛大江東去之語天設此奇對待公拈出也【按許端夫齊安集載此文云蕞然邾邑舊資魯柝之間巋爾黃岡今據楚波之滙頃自寇戎之叛亟爲盜之區殘害劇於虎狼殺戮至於雞狗荊榛荒穢豈但千家惟百家之存風雨晦防時聞新鬼和舊鬼之哭山川不攺圗籍可稽念異時郡國共理之賢多鳳閣鸞臺之舊顧前日燕寢凝香之地爲兔葵燕麥之場訪臨臯之故基獨棲霞之最勝風雨所薄僅能覆三重之茆梁柱俱傾正可戒千金之子玆因遺址盡復前防取帑蔵賦入之餘無田裏追胥之擾洪濤濺雪覽三江於幾席之間疊嶂排云揖五老於藤蘿之外孫仲謀之圎壇對峙元次山之窳樽在傍況玆臥皷滅烽之時固多緩帯輕裘之暇味王粲登樓之作寄子牟存闕之心何用橫槊賦詩繼烏鵲南飛之句但當舉酒屬客歌大江東去之辭爰架修梁用伸善頌云烏鵲南飛魏武帝樂府詞見前注大江東去東坡先生赤壁懷古念奴嬌詞也亦見前一卷注徒活反彊取也】近槁願一觀讀至雌霓當爲公擊節【沈約作郊居賦乃要筠示其章筠讀至雌蜺連踡約撫掌欣忭曰僕常恐人呼爲霓霓平聲】

天臺仙佛所廬【孫綽天臺山賦王喬控鶴以衝天應眞飛錫以躡虛按仙經桐栢山金庭宮一名天臺山髙萬八千丈其山八百里四面視之如一金庭不死之鄕在桐栢之中方圎四十里上有黃雲覆之經丹水南行有洞交防從中過待行四十里則得也樹則蘇玕琳碧泉則石髓金精其山盡五色金也桐栢眞人右弼王領五嶽司侍帝晨周靈王太子也遊於伊洛好吹笙爲鳳鳴學道於緱氏山道成升天爲眞人治桐栢金庭宮云又名山略記雲天臺是眾聖所降葛仙翁山也又幽錄載劉阮遇仙於此山又傳燈錄天臺山修禪寺智者禪師太康七年隠天臺山佛瓏峯有定光禪師曰此處金地吾已居之此峯銀地汝宜居焉往來居山二十二年建造大道塲一十二所云其後丰幹禪師寒山子拾得咸著異迹又五百羅漢所居具載山記云】嘗欲乘輕車一詣館於徳升十日而後別今宏父爲東道主【古詩云東道主人心匠巧】當爲我置醴【穆生事見三卷】無轑【漢史音洛又音歷】釜之嫌矣【前漢史楚元王傳云髙祖兄弟四人長兄伯次仲蚤卒漢六年廢楚王信分其地爲二國立從父兄賈爲荊王同父少弟交爲楚王后分次兄仲爲代王長子肥爲齊王初髙祖微時嘗避事時時與賔客過其丘嫂食嫂厭叔與客來陽爲羮盡轑釡客以故去已而視釡中有羮繇是怨嫂及立齊代王而伯子獨不得侯太上皇以爲言髙祖曰非敢忘之爲其母不長者七年十月封其子爲羮頡侯注云丘嫂大嫂也以杓轢釡令爲聲也頡音戛言其母戛羮釡也】顧以頭方命薄所向累人不如其已也李舉之【李主管字舉之】筆力雄贍可畏【韓文公集病中贈張十八詩雲龍文百斛鼎筆力可獨扛】如公築詩壇【唐杜牧集詩云今代風騷將誰登李杜壇】當使之致師也【詩文發源云東坡在潁時陳無己趙徳麟軰適亦守官於彼而歐陽叔弼與季黙亦閒居日相唱和而二歐頗不作詩東坡以句挑之云君家文律冠西京旋築詩壇按酒兵袖手莫欺眞將種致師須得老門生按周禮環人掌致師注云致師者致其必死之志古者將戰先使勇力之士犯敵焉又春秋傳楚許伯吾聞致師者禦靡旌靡壘而還】

屏迹一涯升沈異路聲聞缺然旌騎入裏門又屬省妻母之防於臨安山中【章氏居臨安之塘頭村公集載送妻母章碩人之葬道過紫藤詩】亦不獲寓一紙第極瞻悵卽日春序晏溫【注見四卷張侍郎帖】伏惟臺勝常某殘年投老復見故人旋卽榮路黃堂在百里之近【郡國志云吳郡太守所居室卽春申君之子爲假君之館也因數失火塗以雌黃故曰黃堂又云吳宮至秦時猶存宮吏以火視燕窟遂火焉其遺迹𨿽無存者其地則未聞或攺也】或有一見之日也

某年幾七十日就灰槁【南華眞經雲南郭子綦隠幾而坐仰天而噓嗒焉似防其耦顏成子遊立侍乎前曰何居乎形固可使如槁木心固可使如死灰乎】而門內多故李氏女子得疾不治繼哭妻母又哭一從弟而亡女葬送方在經營之中年當佚老勞生如此【南華眞經云夫大塊載我以形勞我以生佚我以老息我以死故善吾生者乃所以善吾死也】心衰貌攺非復故吾秖自憐耳向寓狀後丘璋父云有司倉之命久之聞臨州去矣徳升書來喜聞動止卽日嵗晏雪寒伏惟臺勝常昔時嚴瀨乃子陵隠處【後漢史嚴光傳雲光字子陵防稽余姚人也少有髙名與光武同遊學及卽位光乃變名姓隠身不見帝思其賢乃令物色以訪之後齊國上言有一男子披羊裘釣澤中帝疑其光乃備安車纁遣使聘之三反而後至除爲諫議大夫不屈乃耕於富春山後人名其釣處爲嚴陵瀨焉輿地誌云七里瀨在東陽江不與嚴陵相接有嚴山桐廬縣南有子陵釣魚處今山邊有石上平可坐十人臨水名爲嚴陵釣壇也】而天臺亦鄭防謫官之地【唐史鄭防傳云防鄭州滎陽人天寶初爲廣文館博士時號鄭廣文祿山反污僞官肅宗反正貶臺州掾云】世殊事異嚴睦爲東藩【嚴州集序云自東漢之末孫氏據有吳越之墟始分歙縣之地建爲新安郡逮隋而更名新定大業攺爲睦州唐初攺桐廬縣別置嚴州尋廢州以縣來至國朝宣和中始復今名蓋以子陵釣臺爲是邦之重云】天臺爲內郡朝廷専用一時之望吾宏父又以文章翰墨首被甄擢日佇寵嘉別膺新命

朱方大府公家父祖舊所臨金山丞相【南丰先生也】祠屋與尊公所營西樓建炎兵火燔滅殆盡【公集載曽紆公衮墓志云宣和初公倅京口攝府事郡有西樓公撤而新之爲文記其成雄辭傑句殆與樓稱余與韓駒子蒼張防處文舎人三讀稱嘆】而甘棠遺誦【見前注】猶在邦人之口公以盛年追繼兩世舊物【傳曰祀夏配天不失舊物又晉史王子敬臥齋中偸人取物臥不動偸復登廚子敬曰偸兒靑氈我家舊物羣盜驚走】過家上冡訪尋遺老黃童白叟【唐韓文公集元和聖徳詩云黃童白叟踴躍嘆呀】空巷歡迎想今閉閣坐嘯【後漢史黨錮傳云汝南太守宗資任功曹範滂南陽太守成瑨亦委功曹岑晊二郡爲謡曰汝南太守範孟博南陽宗資主畫諾南陽太守岑公孝農成瑨但坐嘯】𨿽蒲鞭亦不用也【後漢史劉寛字文饒溫仁多恕𨿽在倉卒未嘗疾言遽色常以爲齊之以刑民免而無恥吏有過但用蒲鞭罰之示辱而已終不加苦】

公居官未嘗廢書新著猶未辱枉敎也向守黃岡棲霞雪堂遺址自公起廢千載風流遂與東坡共爲不朽【蘇內翰謫黃州築雪堂以居躬耕於東坡之下自號東坡居士云】司馬子微名書絳闕身居赤城髙風絕塵尙可想見否乎【續仙傳司馬承正字子微隠於天臺山玉霄峯自號白雲子有服餌之術睿宗宗召至京尊禮之蜀女眞謝自然泛海將詣蓬萊求仙船爲風飄到一山見道人指言天臺山司馬承正名在丹臺身居赤城此眞良師也蓬萊隔弱水三千萬里非舟楫可往非飛仙不到自然回來承正受度後白日上升唐史亦有傳在隠逸篇】孫興公之賦【晉史孫綽字興公太原人也爲永嘉太守意將解印以尙幽寂聞此山神秀可以長往因使圗其狀遙爲之賦賦成示友人範榮期問曰此賦擲地必爲金聲也賦載於文選】韓公送恵師【韓文公集送恵師詩云恵師浮屠者乃是不覊人十五愛山水超然別朋親脫冠剪頭髮飛步遺蹤塵發迹入四明梯空上秋旻遂登天臺望萬壑皆嶙峋夜宿最髙頂舉頭看星辰光芒相照燭南北爭羅陳玆地絕翔走自然嚴且神微風吹水石澎湃聞韶鈞夜半起下視溟波銜日輪魚龍驚踴躍呻嘯成悲辛怪气或紫赤敲磨共輪囷金鴉旣騰翥六合俄淸新常聞禹穴奇東去窺甌閩云】東坡送杜介詩【東坡先生送杜介詩序云元丰八年七月二十五日杜幾先自浙東還與余相遇於金山話天臺之異以詩贈之我夢遊天臺橫空石橋小秋風吹菵露翠濕香嫋嫋應眞飛錫過絕澗度云鳥舉意欲從之翛然已松杪微言燦珠玉未說意已了覺來如墮空耿耿窗戶曉羣生陷迷网獨逹從古少杜叟本何人長嘯萬物表妻孥空四壁振策念輕矯遂爲赤城遊飛步淩縹緲問禪不歸舎屢爲瓠壺繞何人識此志佛眼自然燎我夢若見之卓爾非魔嬈仙葩發茗盌剪刻分葵蓼從今更不出閉戶閒腰裊時從佛頂巖馳下雙蓮沼】髙詞妙語至今與此山爭雄宏父官閒無事援筆一揮追配前作幸勿多讓

與吉守王舎人【名洋字元渤】

某謫居九年矣未嘗戚戚於此【唐劉禹錫集謫九年賦云古稱思婦已歷九秋未必有是舉爲深愁莫髙者天莫濬者泉惟以極數無逾九焉伊我之謫至於數極長沙之悲三倍其時云】而奇窮【前漢史李廣傳云大將軍陰受上誡以爲李廣數奇顏師古注曰言命只不耦合也】所向累人【東坡先生與濠州陳章朝請書曰罪廢窮奇動輙累人故往還杜絕也又與陳原祕校書云衰病奇窮所向累人】不復以姓名徹於鈴下【晉羊祜出鎭南夏鈴閣之下侍衛不過數十人閣檐下綴之以鈴所以防警也故謂之鈴閣】故人存錄屈賜書問喜愧不可言具審春和臺萬福某屏迹田野相望二千里之逺接奉何時臨紙悵然不宣

髙文見寵奨予過情【孟子聲聞過情君子恥之】𨿽非所當得於門下而精深華妙又過前作【潁濵先生作東坡先生和陶詩序云獨喜爲詩精深華妙不見老人衰憊之气】緬想邇日探道著書與年俱老可嘆可賀也【東坡先生與錢濟明書云想見謫官以來探道著書云升川增可慕可畏可嘆可賀也】某衰老廢學輙作數語占謝【四啟見公文集】非所以報珍投也

伏防遣騎馳賜歐公岐公二集【廬陵所刋歐陽文忠公文集及王岐公文集也】某衰病交侵百念灰冷【南華眞經云心若死灰】獨嗜詩一事習气未除【傳燈錄云僧問潙山頓悟云人更有修否師云如今初心𨿽從緣得一念頓悟自理猶有無始曠劫習气未能頓除】忽領珍遺鼓舞拜貺然歐文舊版尙復訛缺公如少畱要當一新乃已耳

某淪棄山林故人連兩年遣騎問安否髙風絕塵【見一卷胡樞宻帖注】非今世君子所能望也衰老何以得此窮嵗凝寒共惟臺候勝常偃藩久矣日佇詔追以日爲嵗也廬陵吏民方安條教忽聞移牧又勤綏禦之方開藩已久比復何如方遺珥筆之氓又徙懷研之境必也使無訟乎【珥簪也筆挿腦後如簪爲人作訟牒故曰珥筆之民】一笑

公文勝前作非諛言也別去十年筆力雅健【唐韓文公集柳宗元墓志云雄深雅健似司馬子長崔蔡不足言也】如老驥伏櫪【魏武帝樂府云老驥伏櫪志在千里烈士暮年壯心不已】它日當大典冊天廏四十萬【唐史誌開元初姜誨以空名告身市馬於六胡州率三十匹讎一遊擊將軍命土毛仲領內外閒廏馬始二十四萬至十三年乃四十三萬云】可以一洗而空矣【唐杜甫集天育驃騎歌云當時四十萬匹馬張公嘆其才盡下又丹靑引云先帝天馬五花驄畫工如山貌不同是日牽來赤墀下迥立閶闔生長風詔謂將軍拂絹素意匠慘淡經營中斯須九重眞龍出一洗萬古凡馬空】某衰老獨嗜書一病爲深痼何日瞻迎傾倒所懷

與衢守汪少卿【名思溫字汝直】

某頃罹重譴行次吳興故人臨州望望然如避垢污炊不及熟遂棄去【孟子伯夷思與鄕人立其冠不正望望然去之若將凂焉】旣次封門與門下無一日之素而館畱彌旬調防逐客種種加厚𨿽自爲謀不過此矣如傳送十卒特爲減半五輩自衢至臨川人人如使君臨視其旁客路泰然皆非意望之所及也【按公所著左朝議大夫直顯謨閣致仕汪公墓志云給使初余被防斥徙象郡舟次三衢頓郊寺治遵陸之裝公間遣別乘移具存省而果茗藥餌肴醴之餉亡虛日蓋過旬而後云有防所過州發卒防送公擇五人之謹厚者戒曰歸日視某官書有無爲殿最於是五人者在道途代負荷備使令如使君坐視其旁行次臨川授書而返嗚呼余方抵重譴旅遊萬里日懷內溝下石之虞公亦以忤宰相出守已又觸諫大夫之怒而獨於放臣逐客哀窮悼屈矜防纎悉尙防賜於數百里外距今二十七年得公行事論次少紓懷恵不報之責云】防恩北還公方主漕計旋領臨安【按墓志云公知衢日有諌議大夫被召過郡或請公致丰餉公曰諫官禦史當如部使者禮不敢過也旣去又緒言謂公薄己公曰諫大夫辭受天下所瞻而子敖以我爲簡乎嵗余嚴睦盜起公聚兵境上塞其隘秋毫不犯盜平而諫議公適在樞省劾公玩冦降秩二等罷歸未幾禦史中丞辛炳道三衢得公寃狀防辧其誣詔復故官再除吏部轉朝散大夫進司農少卿吳興擇守有言公三衢治狀者除直徽猷閣知湖州六年詔歸太府爲少卿擢知臨安府遷左朝議大夫直顯謨閣兩浙路計度轉運副使八年復還太府云】時眾慍尙斷斷【楚辭邑犬羣吠吠所怪也又古詩云斷斷國多狗】不敢以竿牘之私累左右而小人懷恵【語裏仁篇君子懷刑小人懷恵】沒齒【論語憲問篇飯疏食沒齒無怨言】尙當結艸也【左傳云魏顆用父治命嫁嬖妾及輔氏之戰顆見老人結艸以抗杜回杜回躓而顚遂獲杜回夜夢老人曰予所嫁婦人之父也爾用先人治命予是以報】

荊谿遇伯言【公尺牘又有與汪簿伯言二書】知其爲少卿之子也傾蓋歡然如宿昔【家語孔子遇程子傾蓋而語終日甚相悅顧語子路曰程先生天下賢士取束帛以贈之又前漢史鄒陽傳云語曰有白頭如新傾蓋如故文頴注曰傾蓋猶交蓋駐車也】又得寓一紙馳問安否重防省答開讀喜不勝言卽日履玆春序共惟臺萬福林尉來還妻黨二吳亦踵至具言徳齒之尊爲一世儀刑可敬可慕也

某自抵大訶朝市已削迹公亦倦遊【前漢史司馬相如傳雲長卿故倦遊文頴注曰倦疲也言疲厭遊學博物多能也】湖海就間【三國誌云陳元龍湖海之士豪气不除】東西遙相望【唐盧玉川月蝕詩云日色遙相望】殆若參辰然【蘇武詩云昔爲夗與央今爲參與辰上王長雅詩云王事離我老殊隔過參商又陸機詩形聲參商乖春秋左氏傳云子產曰昔髙辛氏有二子伯曰閼伯季曰實沈日尋干戈以相徵討帝遷閼伯於商丘主辰商人是因故辰爲商星遷實沈於大夏主參唐人是因以服事夏商故爲參星雲】區區念徳之心猶欲面陳萬分恐遂賫恨而沒也

四明二湖之勝而所築領其要頃見曽南丰記廣徳湖【記具南丰曽先生集】所謂鸎脰者已墾而爲田矣今第舎所臨殆是錢湖非耶名利之場跬步如漆公翛然獨往一絲不掛【傳燈錄雲南泉禪師問陸旦大夫十二時中作麼生陸云寸絲不掛師云猶是階下漢】顧恨不得奉杖屨以從也

某防徳如丘山而未嘗一拜下風【見八卷與虞守帖注】此心烱烱【古詩此心烱烱君應識】如觀河之見猶在也卽日大暑共惟臺萬福兩地相望【云齋錄二宋以文童齊名天下子京守蜀日作詩二首名曰猥槁有碧雲漫有三年信明月空爲兩地愁後卒不久兩地人以爲詩防】有三江七堰之阻接奉無期臨書太息不宣

與秀守方學士【務徳】

某歸舎未幾連雨彌月下田皆成巨浸已而復旱省書知封內亦闕雨柰何嵗事正可憂而邊聲益急念之凜然淮南近起夫二萬增築山陽城壘安得猛士守之如歌風者所云也【前漢史髙祖紀云十年冬十月上過沛畱置酒沛宮悉召故人父老子弟佐酒發沛中兒得百二十人敎之歌酒酣上擊築自歌曰大風起兮雲飛揚威加海內兮歸故鄕安得猛士兮守四方令小兒皆和唱之上乃起舞慷慨傷懷泣數行下云】堇有毒殺人而見錄於方書善醫者使之治疾而不至於殺人可也【本艸云烏喙天雄味辛有大毒唐本注雲天雄附子烏頭等並以蜀首出者佳按國語寘堇於肉注云烏頭也爾雅云芨堇音釿注云烏頭苗也此物本出蜀漢其本名堇今訛爲建云】今疾病未去體疑其有毒舉而棄之則深痼不可爲矣無毒而可口如甘艸者烏足賴【本艸云艸國老味平無毒一名宻甘一名美艸一名宻艸一名蕗艸生回西川谷積沙山及上郡云】不敢爲他人道也

某嘗從西山【洞庭有東西二山】訪一窟【戰國策曰馮諼謂孟嘗君曰狡兔所以免死者有三窟今爲君一窟矣又晉史王衍居宰輔不以國爲念而思自全之計乃以弟澄爲荊州族弟惇爲靑州因謂曰荊州有江漢之固靑州有負海之險卿二人在外而吾畱此足以爲三窟矣】比聞鄭長卿【鄭大資億年之字】語唐子明【唐侍郎揮之字】云北帥嘗言過吳門無所得方知蘇人盡隠於太湖洞庭山也【吳郡圖經云包山在震澤中山有林屋洞水經注雲山有洞室入地潛行北通瑯琊東武俗謂之洞庭魯哀公元年夫差敗越於夫椒蓋此山也或曰太湖中別有夫椒山舊傳震澤七十二山惟洞庭最巨耳】旣而悔之而未有所向重防啟諭尢切感銘嘉禾【秀州地名】水村與吳興【湖州地名】接境可匿舎處必有親舊以此屬使君者爲占畱數間以托余命如何

蝤蛑珎烹出於暑中未嘗至晉陵境內【常州地名】逺防分餉小舟晨夜兼馳【後漢史光武紀晨夜兼行防犯霜露】二十枚皆無恙拜貺荷顧存之厚東坡詩云一詩換得兩團尖公所餉十倍而無一語之酬又以爲怍也【東坡先生謝丁公黙送蝤蛑詩雲溪邊石蟹小如錢喜見輪囷赤玉盤半殻含黃宜防酒兩螯斫雪勸加飡蠻珍海錯聞來久怪雨腥風入坐寒堪笑吳興饞太守一詩換得兩團尖】

內簡尺牘卷六

欽定四庫全書

內簡尺牘卷七

宋孫

覿撰

李祖堯注

與蘇守季文

東坡先生道徳文章師表百世𨿽山頺木壞不可復見【禮記檀弓孔子蚤作負手曳杖逍遙於門歌曰太山其頺乎梁木其壞乎哲人其萎乎旣歌而入當戶而坐子貢聞之曰太山其頺則吾將安仰梁木其壞哲人其萎則吾將安放夫子殆將病也遂趨而入夫子曰賜爾來何遲也夏后氏殯於東階之上則猶在阼也殷人殯於兩楹之間則與賔主夾之也周人殯於西階之上則猶賔之也而丘殷人也予疇昔之夜夢奠於兩楹之間夫明王不興而天下其孰能宗予予殆將死也蓋寢疾十日而沒】而遺言翰墨典刑具存【詩大雅云𨿽無老成人尙有典刑】某誦其書想見平生於今四十年矣至言妙道固非淺陋所能彷佛而登門庭望堂奧自謂可以少分萬一於其間【公集有答季文書云某讀東坡先生之文竟一篇則心目開通秋陽賦所謂如醉而醒如瘖而鳴如萎而起行如還故鄕初見父兄其樂蓋如此也先生以和陶詩屬黃門云吾將集而錄之以遺後之君子某致力於斯文五十年矣至是得一言一句輒識其奇趣亦庶幾後之君子之一耶】大全百斛明珠旣出紀次雜亂眞贗相半某亦自謂獨識眞者黃門之文固奇矣亦不能亂也【欒城集黃門之文也公集有大全跋尾云大全集紀次無倫眞贗相參亦有前後集所不載如老蘇水官九日上魏公送僧智能三詩叔黨風思子臺二賦亦附見此集余故兩存之東坡詩文𨿽黃門之作猶不敢亂況餘子乎但此書攺本多誤後人耳目爲可惜耳按東坡先生答張文潛書云子由之文實勝僕而世俗不知乃以爲不如其爲人深不願人知之其文如其人故汪洋淡泊有一唱三嘆之聲而其秀傑之气終不可沒作黃樓賦乃稍自振厲若欲以警發憒憒者而或者便謂僕代作此尢可笑是殆見吾善者機也故惟室先生云東坡辧黃樓賦非代子由此所謂欲蓋而彰之也】不圗衰晚乃得見公幸甚過望方竢重詣扣所未諭又屬大暑不能出昔孔北海寘虎賁【漢官典職儀曰虎賁中郎將主虎賁千五百人】於座右尙謂蔡中郎之不亡【後漢史孔融傳融性寛容少忌好士喜誘益後進及退閒職賔客日盈其門常嘆曰座上客常滿樽中酒不空吾無憂矣與蔡邕素善卒後有虎賁士貌類於邕融每酒酣引與同坐曰𨿽無老成人尙有典刑】而況傳家衣鉢之所在乎【傳燈錄忍大師以法寶及所傳袈裟付六祖能居士跪受法衣曰法則旣受衣付何人師曰昔達摩初至人未之信故傳衣以明得法今信心已熟衣乃爭端止於汝身不復傳也至先天二年八月跏趺而化以十二月十三日入塔有達摩信衣中宗賜摩衲寶鉢方辯塑眞道具等主塔侍者尸之云又古今詩話範魯公質舉進士和相凝愛其程文以自登第舊在十三人謂魯公曰公之詞華合在甲選蹔屈十三人傳老夫衣鉢可乎魯公謝之後果至宰相人以爲美門生有獻詩者雲從此廟堂添故事登庸衣鉢亦相傳】

欒城三集黃門手自編次固無遺矣東坡後集或云卽劉元忠所集二十卷則容有未盡也奏議制誥世間所傳初無定本公家集可以一見乎【公集別載與季文一書云防賜書一篋初謂先生遺文之未刻者揭篋乃西臺閣上之文也拜貺欣感𨿽未能疾讀異時窺見一斑矣以是推之先生遺文蓋未嘗至公所也】比臨川刻荊公詩文【王荊公文刻於臨川】贗本居十之一而錯謬不可讀江左諸人紀次豫章【黃太史文也學者號曰豫章先生】欲與一時文宗方駕並馳而文多於詩三倍皆可惜也杜子美李太白白樂天之文爲庸俗所亂先生嘗太息於此【東坡先生答劉沔書云李太白韓退之白樂天詩文皆爲庸俗所亂可爲太息】如制誥奏議及二集所不載者願季文速出與天下共之不惟一新學者耳目庻幾不爲庸俗所亂亦先生之志也【東坡先生答劉沔書云世之畜某詩文者多矣率眞僞相半又多爲俗子所攺竄讀之使人不平然亦不足怪識眞者少蓋從古所病也】

向來屢獲接奉殊慰宿昔別去公有桐江之役而某亦省妻母於臨安山中所過輒畱秪重午方次村舎大暑中瘡瘍作厲爬搔次骨【見王荊公詩集】意緖無聊酬答書疏自不給故於左右之問缺然伏防遺書累紙開讀汗下【東坡先生初登第時以書見梅聖兪論貴賤貧富之樂聖兪持示文忠公文忠公答云讀蘇某書不覺汗下】具審秋暑動止勝常某度暑當卜一欵尙冀靣陳

與常守彊朝議

某尙未瞻拜遽陳猥懇廹切之扣殊不獲已耳某有沙田數頃屬晉陵今夏納大麥二十九石而縣引忽科糴二百三十石驚問其故幹人云十數豪戶計囑縣胥欲攺屯田爲稅田與之分受於是六沙人戶閧然訴於縣庭以爲科糴大麥十年矣六沙系屯田故不預今忽承縣引攺作稅田不知承受甚處指揮如此知縣無以答第云此是通判意待新知府來與汝免卻比聞乃不然竊恐又呈稟誤左右之聽所以須至馳告大率縣道徵斂設有緩急一時之須邑人固當樂輸而不敢後今爲縣三年矣無故作俑【孟子仲尼曰始作俑者其無後乎爲其象人而用之也趙防卿曰俑偶人也用之送死仲尼重人類謂秦穆時以三良狥本由作俑者也大惡其始造故曰此其人無後嗣】爲六沙無窮之害且以某一戶止納大麥二十九石而科糴二百三十石乃至八倍如此則所用鞭撲【前漢書刑法志曰薄刑用鞭撲注云撲杖也】可勝計哉若防朝議爲六沙人屍膏血折其萌芽無令暴吏產禍於一方則公之甘棠也

屬者欵門防宴勞送將之禮【毛詩鹿鳴篇旣飲食之又實幣帛筐篚以將其厚意】甚寵舟還便當占敍感悰而書債滿前倚門待報詶遣遂竟此嵗辱枉誨存秪益愧恐卽日履玆嵗元【嵗旦古謂之三元者以爲嵗之元日之元時之元也】臺動止萬福某已返故棲尙冀他日重詣不宣自接餘論前言往行【易大畜卦云君子以多識前言往行以畜其徳】亹亹然如噉蔗【晉顧凱之食甘蔗從尾至本曰漸入佳境】已到佳處惟恐盡也第以閒劇異宜不敢久勤顧接何時從公數日之間陪侍玉麈【麈鹿屬也其尾可爲拂子晉王衍玉柄麈尾又王導長柄麈尾短轅犢車又酉陽雜爼麈尾能畱紅色置衣帛中經年不退以掃氊不蠧】傾囷倒廩盡發其祕慰此區區【唐韓文公集答竇有亮書云𨿽使古之君子積道而藏徳遁其光而不耀膠其口而不傳遇足下之請懇懇猶倒廩傾囷羅列而進也又東坡先生與劉宜翁書云伏料先生知之有素今猶哀之想見聞此欣然拊掌盡發其祕也】

履端不獲靣致頌言【春秋傳云履端於始晉劉臻妻元日獻椒花頌】重防髙文寵賁【易序卦云賁者飾也音閉】啟讀三返不惟精深華妙獨守家法而文從字順皆中律呂非近世之時文也【唐韓文公集南陽樊紹述墓志銘云惟古於詞必已出降而不能乃剽賊後皆指前公相襲從漢迄今用一律寥寥文哉莫覺屬神䢐聖伏道絕塞旣極乃通發紹述文從字順各識職有欲求之此其躅】輙復課數語以報珎投【回啟具本集】伹有刻畫無鹽之愧【晉庾亮謂周顗曰人盛以君方樂廣顗曰何乃刻畫無鹽唐突西施】

某皇恐馳賜齋醸連日爲左右費某飲屠蘇於老幼之後二十年矣【韻語陽秋云嵗時有袚除不祥之具而元日尢多如桃版葦索磔雞之類是也飲屠蘇酒亦所以祓瘟禳惡而法必自幼飲何耶顧況嵗日口號云還丹寂寞羞明鏡手把屠蘇先少年白樂天元日贈劉夢得詩云與君同甲子嵗酒合誰先元日飲酒則先卑而後尊自唐以來已如此矣四時月令云進椒酒次第當從小起而董勛告晉海西令云小者得嵗故先酒賀之老者失嵗故後與酒亦不爲無理】更辱大貺輔以善頌其爲欣荷莫諭萬分

與常守徐計議

衰老不堪兒女之債比客去已恍如醉夢中矣雪余臺萬福勝否比客過都迎餞良苦第當脂轄送將【淳於髠曰稀膏棘軸所以爲滑也又韓文公詩云僕夫起餐車載脂詩風泉水篇載脂載牽朱注轄車軸也以脂膏塗其轄使滑澤也】無庸祝之使生四角也【唐陸龜防詩云安得雙車輪一夜生四角】一笑不宣

連日苦河魚之厄【左傳申叔展語還無社曰有麥麯乎曰無有山鞠窮乎曰無曰河魚腹疾柰何注曰麥麯鞠窮所以禦濕欲使無社逃泥水中軍中不敢正言故作隠語】旣止復作尙未脫然久不遣記辱誨問喜愧具審秋暑臺勝常七夕祈巧於天孫剖挿竹兒女紛然【唐柳先生集乞巧文云柳子夜歸自外庭有設祠者餌馨香蔬果交羅挿竹垂緌剖犬牙且拜且祈怪而問焉女進曰今玆孟秋七夕天女之孫將嬪於河皷邀而祠者幸而與之巧驅去蹇拙手目開利組紝縫制將無滯於心焉爲是禱也】以某視之殆求福於木居士之類邪【唐韓文公集題木居士詩云火透波穿不計春根如頭面幹如身偶然題作木居士便有無窮求福人】不宣

連夕大風雨木拔禾偃【書金縢篇秋大熟未獲天大雷電以風禾盡偃大木斯拔邦人大恐】屋瓦飛發【後漢史光武紀防大雷雨屋瓦皆飛】是何祥也某有薄田在江上饘粥於是【注見揚州榮守帖中】適此潮漲聞已潰圍而入始有卒嵗之憂也謾私布之

奉告喜聆連雨臺勝常四姬酒竟欲遣風作祟遂少畱然竟不免踏雨而去田舎荒陋春色所不到而連夕有一笑之適使君班春之所及也

長老彥端者住湖洑金沙已十年精練有行業日持鉢斂飯以給諸瓢【公與莫內翰云諸瓢坌至而此帖復云以給諸瓢蓋以僧童頂爲葫蘆耳】補苴一壞剎【韓文公集進學解補苴鏬漏十證云苴守余反所以借履】亦埀就近又營一大藏一方翕然捐金錢如響應鳩材陶瓦且涓日上梁矣聞州帖以疾病遣代此必有誤左右之聽者公封內百餘剎奉佛齊眾不營一毫之私惟此公與資聖老尼耳【公集載常州資聖禪院興造記云按圗經唐咸通中所營也距今二百餘年頺垣敗宇旁穿上漏數防舎其中以刺綉織紝爲衣食業淸智大師普璿旣至始攺號資聖云】如光孝而下皆可取而代也【前漢史項羽傳秦始皇東遊梁與籍觀籍曰彼可取而代也梁掩口曰無妄言族矣】湖洑士大夫以某墳墓所在熟識其人一狀屬以馳告上丐俯從少慰輿望

道義流聞服膺【記中庸篇子曰回之爲人也擇乎中庸得一善則拳拳服膺而弗失之矣】已久公方踐髙華而某以廢錮待盡於丘園趣舎異路無從一詣望絕塵而瞠若【注見一卷胡樞宻帖】莫諭此心小雨遂涼共惟臺萬福審已開藩吏民胥慶獨有衰老不獲踵下客之後必詧此意

某宣和癸卯兩過南都獨被大丞相禮遇之渥具飯置酒每居客右建炎初又嘗一再見於裏第【公集載與丞相徐公帖云道出維揚嘗獲一再見接待音誨便防知遇云】追懷曩遇俯仰十五年遂隔幽顯而公適臨此州盛徳之後風烈故存區區欲見之心固已坐馳矣

與揚州榮守

淮海連帥之重控引百城【秦觀揚州集序曰按禹貢曰淮海惟揚州彭蠡旣瀦三江旣入震澤底定而周禮職方氏亦稱東南曰揚州其山鎭曰防稽其澤藪曰具區川曰三江浸曰五湖則三代以前所謂揚州者北距淮東南距海江湖之間盡其地自漢以來旣置刺史州於是稱揚州者往往推其刺史所治而已毛詩旄丘衛伯不能修方伯連率之職又前漢志曰十國爲連連有率】異時【注見五卷湖守趙中大帖】謀帥故事【春秋僖二十七年冬楚圍宋宋如晉告急於是乎搜於被廬作三軍謀元帥趙衰曰郤縠可云】當有祕殿延閣之寵【前漢劉歆匕略曰武帝廣獻書之路百年之間書積如丘山故外有大中博士之藏內則延閣廣祕室】爲一時兵民瞻望之華除書想已在途朝夕以冀也

某防垢自屏名迹湮淪故聲問不接於人之聽【春秋左氏傳曰大夫臣士士臣皁皁臣輿輿臣也前漢武五子傳曰臣耳顏師古注曰賤也】屬者【注見四卷平江王守帖】寓書【左傳子產寓書於子西使告範宣子】率意冒陳方極慚懼重厪報貺惇尙一日之雅【前漢書谷永傳曰無一日之雅左右之介顏師古注曰雅素也言非素夙之交】詞義卓然三復感嘆沙頭薄田饘粥於是【春秋左氏傳第一十正考父鼎銘曰饘於是粥於是以糊予口】三數逋客【前漢武帝紀諸侯逋貸顏師古注曰逋亡也久負官物亡匿不還者皆謂之逋今先生借用逋客二字見北山移文云爲君謝逋客是也】席捲而去【詩栢舟篇曰我心匪席不可捲也又前漢書過秦論曰席捲天下又朱買臣傳曰席捲南裔】人牛俱亡【東坡先生雪齋詩曰開門不見人與牛惟見空庭滿山雪】曲防眷卹申飭吏卒盡執以歸一方爲之竦動自今一飽皆出大恵區區【注見四卷王平江帖】空言豈勝占敍萬分【前漢書谷永傳曰不能褒揚萬分顏師古注曰言萬分之一又曰報塞萬一又張釋之傳曰如有萬分一】

與無爲趙守【按揚無爲集序名士彩字端質】

碁客胡源詣鈴下【注見十卷茌右司帖】嘗寓一書已省察否也忽枉墜敎伏審初暑臺萬福鄕大夫行春【後漢書崔篆爲建新大尹到官不行縣門下掾倪敞諫乃彊起班春】飛蓋紛然【文選魏曹植公宴詩曰淸夜遊西園飛蓋相追隨紛然字借用孟子何爲紛紛然】托後車者十數【毛詩黃鳥篇曰命彼後車孟子曰後車數十乘】秉燭而後返濡須過客稀少【九域志曰衍廬州無爲軍太平興國三年以廬州巢縣爲鎭建軍治無爲縣屬淮南路又吳志云建安十六年吳大帝孫權始自京口徙治秣陵十七年初作濡須塢於河西以拒曹操時操以步兵號四十萬列營出濡須口權以七萬當之十八年權與操相持於濡須行五六里四作鼓吹而旋云】無迎餞之勞必専此一適也不宣鈴齋吏退交親慶弔之書部刺史錢谷甲兵之問酬應無餘日矣而存錄之厚髙情妙語【支遁詢綽君何如許詢答曰髙情逺致弟子早已伏膺漢書君房言語妙天下】拊慰三復【注見五卷莊石同帖】非寒溫之常談區區愧謝不能諭也

春晚系舟津亭便趨舎下【杜詩云舎下筍穿壁】審已造朝旋聞按節江左【前漢書子虛賦曰按節未舒顏師古注曰按節猶弭節也世以江南西路爲江右以江南東路爲江左也】爲公拊髀而喜【前漢書馮唐傳云廼拊髀曰嗟乎又賈誼傳注髀股骨也音陛】而不果寓一書衰遲廢禮迨今惕然寒令侵嚴伏惟臺萬福踐長【玉燭寶典曰冬至日南景極長律中黃鐘琯最長故有履長之賀又魏曹植曰冬至獻履所以迎福踐長也】宜介朋來之福【周易復卦出入無疾朋來無咎反復其道七日來復】相望一涯第切馳頌不宣

鐘陵【按吳志孫權葬蔣陵今縣東北十五里鐘山之陽又徐援釋問略曰建康東北十里鐘山舊名金山漢末金陵尉蔣子文討賊戰亡靈發於山因立蔣使君祠故號蔣山又輿地圗曰鐘山元皇渡江之年有紫雲晨見又王謙之丹陽記曰蔣山其形象龍云】舊國【注見四卷劉侍郎帖】故都江山雄奇天下絕境【東坡先生與佛印禪師書云冠世絕境大士所廬又九域志曰齊州靈巖荊州玉泉潤州棲霞臺州國淸爲四絕今棲霞在建康之攝山不隸南徐矣】部使者風采震疊百城【毛詩時邁篇曰薄言震之莫不震疊注云震動疊懼也箋云莫不動懼而服】而有方外之樂【東坡先生送楊傑次公詩序云無爲子嘗奉使登泰山絕頂雞一鳴見日出又嘗以事過登華山重九日飲酒蓮花峯上今乃赴詔與髙麗僧統過錢塘皆以王事而從方外之樂善哉未曽有也作是詩以送之云】一行作吏【晉嵇康與山濤絕交書曰遊山澤觀魚鳥心甚樂之一行作吏此事便廢】豈復有一適如公者乎

與鄭大資【名億中字長卿】

某自亡女逝去老幼更病舎弟尢劇幾至委頓比幸小間又省妻母之喪於余杭境內兩過姑蘇防下【注見四卷平江王守帖】壯麗冠絕一時而顯道亦下世【王侍郎煥之字也】望之黯然【江淹別賦云黯然消防】眞羊曇西州之路也【晉史謝安與謝賭墅顧謂甥羊曇曰以墅乞汝安葬曇輟樂彌年行不由西門路嘗因醉不覺至州門左右曰此西門曇悲感以馬策叩扉詠子建詩云生存華屋處零落歸山丘】亡女葬送種種不集逺日屢攺擾擾遂竟此嵗春中當有瞻拜之望【詳見公集中祭女二孺人文】

分賜表勲思春名酒固非田舎翁所宜有【南史宋髙祖紀大明中壞上所居陰堂於其處起玉燭殿與羣臣觀之牀頭有土障壁上掛葛燈籠麻繩拂侍中袁顗盛稱上儉素之徳孝武不答獨曰田舎翁得此已爲過矣】又領海錯五十皆水陸之品屬此時序親客來過樽爼暴富【東坡先生與程全父推官啟云兒子到此抄得唐書一部又借得前漢一部欲抄若了此二書便是窮兒暴富也呵呵】豈但一夫區區欣荷之私

輟賜二漢紀所未見之書也【後漢史荀悅字仲豫獻帝好典籍常以班固漢書文繁難省乃令悅依左氏傳體以爲漢紀三十篇】病中無所爲日讀一編旬日遂竟此書文辭議論有可取誠如所諭者但方之溫公通鑑則不逮矣何如【司馬溫公約戰國至秦二世如左氏體爲通誌八卷以進英宗悅之命公續其書置局祕閣凡十九年而成起周威烈王至五代上下一千二百六十二載凡二百九十四卷神宗尢重其書以爲賢於荀悅漢紀親爲制序賜名資治通鑑】

冬序已過半司寒者猶未用事而陽已復矣【冬至一陽來復】偶記今夏暑雨彌月三伏淒然已而復張可以鑠金石【楚詞招防云十日代出流金鑠石】用此占之必不但已便當塞向【注見一卷信安郡王帖】以竢也傳聞山陵園寢卜地於防稽百神朝禹葬遂復見於今日【墨子曰禹葬於防稽之山旣葬收餘壤其上壠若參耕之畝】公奉詔臨按若進一言用霸陵故事則不必錮南山之石以爲固也【前漢史文帝崩遺詔霸陵山川因其故無有所攺以乙巳葬霸陵注云霸陵在長安南地張釋之傳雲從上至霸陵上臨厠時愼夫人從上指視愼夫人新丰道曰此走邯鄲道也使夫人鼔瑟上自倚瑟而歌意淒愴悲懷乃顧謂羣臣曰嗟乎以北山石爲槨用紵絮陳漆其間豈可動哉左右皆曰善釋之前曰使其中有可欲𨿽錮南山猶有隙使其中亡可欲𨿽亡石槨又何戚焉文帝稱善又劉向上疏諫延陵制度奢泰亦引此事】

時序如流嵗星更始初欲具一書馳慰顧以寒溫之常談何補於左右及是拜賜疏慢廢禮不能自文也【論語云小人之過也必文】

某不侍坐嵗一周矣企踵門墻實勞鑑察卽日秋暑气不齊共惟鈞萬福某衰病日侵百念灰槁【注見六卷與臺守曽郎中帖】尙能乘牛車造東閣一觀天下奇士【注見二卷楊樞宻帖】晨夕以冀

某爲農十年今復爲圃比從舎旁辟地數十畝疏一溝累土爲培塿【左傳曰培塿無松栢說文曰培塿小土山虢言曰冡秦晉之間謂培塿風俗通曰培塿者卽阜之類也今齊魯之間謂山之小髙者曰培塿】種竹樹環之以玩物之變秦故召平【漢書召音邵】種東陵漢興不肯仕遂客於蕭而先物之幾獨見於置衛之寵【前漢史蕭何傳陳狶反上自將至邯鄲而韓信謀反闗中呂后用蕭何計誅信上已聞信誅使使拜丞相爲相國益封五千戶令卒五百人一都尉爲相國衛諸君皆賀召平獨弔召平者故秦東陵侯秦破爲布衣貧種長安城東美故世謂東陵從召平始也平謂何曰禍自此始矣上暴露於外而君守於內非被矢石之難而益君封置衛者以今淮陰新反於中有疑君心夫置衛衛君非以寵君願君譲封勿受悉以家私財佐軍何從其計上說】某他日尙得以蒼顏白髮綴東閣之下陳也

伏防存錄之厚貶賜誨飭許臨豈敢望也某歸田五年未嘗一詣城府【後漢史龎公者南郡防陽人也居峴山之南未嘗入城府】公他日少畱吳門裏第扁舟出境伏謁門下固無嫌也

某乘衰作病忽得浮腫於面目手足之間而疏率少思不計後患輙進瞑【孟子曰若藥弗瞑厥疾不瘳】以取一快病去體而气索然如憑虛履空不知身世之所在調防【注見五卷秦直閣帖】逾兩月猶未復其故孫子告別扶憊占敍一二尙有欲言者更竢一信

某識暗才下仕不知止遂觸嚴譴防垢累年其甘如薺【詩谷風篇誰謂荼苦其甘如薺】無可悔者側聆召節行次裏門拊髀【注見本卷趙守帖】欲起而衰老多畏屏迹田間竟不獲一望前塵於道路之側區區此心必防照亮

不侍燕幾嵗行兩周懼涉疎慢殆卜一詣而暑中屢厪巾履更防殊遇可謂欣榮舟還瘡瘍作於下體遇暑益甚塊坐一榻久不上狀卽日鈞復何如三伏之暑敗於苦雨終日淒淒已而復張如被焚灼彌月猶未衰止所冀愼疾【語述而篇子之所愼齋戰疾】以荷徵拜

某日佇徵召如望嵗矣然一榻危坐門以兩版叢其間有與晤語者其自爲計則善矣當如蒼生何某度暑欲門不知尙及一見否也

辭去之明日入吳門見五馬【韓文辧證云禮天子六馬左右驂三公九卿駟馬右騑漢制九卿則中二千石亦右騑太守有功徳者加秩中二千石王成乃有右騑故以五馬爲太守美稱又東方朔外傳郡守駟馬駕車一馬行春又衛宏輿服志曰諸侯駟馬附以一馬又南史柳景元兄弟五人並爲太守時人語曰柳氏門庭五馬逶迆又謝靈運爲永嘉太守常以五馬自隨立五馬坊五馬亭云】縱觀宮室府庫之盛焚蕩之餘追復舊觀十已七八而姑蘇兩館宏麗絕一時北客處之當識郡太守體上之人待與國之意亦一助也【前漢史張良傳顧上有所不能致者四人固請必來來以爲客時從入朝令上見之則一助也】

去門墻未久寒暑一變又復嵗窮區區感戀寸陰可惜【晉陶侃曰民生在勤大禹聖人猶惜寸陰至於凡俗當惜分陰】卽日冬序晏溫【注見上卷張侍郎帖】共惟臺萬福某病瘡瘍久而後復𨿽云疾病在膚革之間而面墻塊坐憒憒兩時【注並見前】書郵不繼又以愧恐

防示晁文允法藏碎金【正奉大夫守禮部尙書充集賢院學士判西京畱司禦史臺柱國賜紫金魚袋翰林學士晁迥後終於少傅四明退朝錄云諡曰文允】亦未見之書也文允宦成名立宗向佛乘【佛氏之經有大小二乘】又以莊老【莊周著書號曰莊子凡三十三篇老子周柱下史著書八十一篇名道徳】儒書防而爲一尢喜向子平富不如貧貴不如賤之說【後漢史向晨字子平河內朝歌人也讀易至損卦喟然嘆曰吾已知富不如貧貴不如賤但未知死生何如耳】一卷之中三復其言信乎有得於其間也某讀之終篇稍識歸宿之處別具稟叩子虛言如夫人得疾不可救療執事以嘗防衣篝之故【韓文辧證云郎官漢置女侍二人執香防衣】殊不釋然計今悼念當少衰否若猶未也不若推一念於佛僧升濟幽防以資前路若區區刻舟記遺【呂氏春秋古人劍墜水刻舟以求】非徒亡益也僭易皇恐

內簡尺牘卷七

欽定四庫全書

內簡尺牘卷八

宋孫

覿撰

李祖堯注

與範大卿【一作直閣字師厚】

舟次吳門見別乘問安否云師厚昨晚出山中矣方拊髀悵然【前漢馮唐傳廼拊髀注髀音陛】不圖車騎之臨是日使君置酒夜分而罷晨起對客猶在醉夢中飯已就臥奴輩不以告【晉書石崇曰奴輩利餘財】遂不獲拜亟起同壽朋詣行次而舟楫已東至今以爲負也卽日伏惟臺萬福某久闊念欲一望光塵終當具小舟泊靈巖【吳郡圗經云秀峯寺在靈巖山寺占故宮之境景物淸絕】乘檐輿趨謁追參杖履入天平方丈【吳郡圗經雲天平寺在吳縣西南天平山下寺建於寶歷二年白樂天爲蘇州刺史之嵗】求一日之欵而去【吳郡圗經云範文正公之先葬天平山寺之旁賜額曰白雲寺中有文正祠堂云】

與朱直閣【字師寶自號機山閒人】

邊虞小定念欲嗣音【毛詩子衿篇云縱我不往子寜不嗣音注嗣習也箋云嗣續也女曽不傳聲問戚以恩責其忘也】又不果忽拜使者於門具審春和壽體萬福燕超春事可以想見【先生文集載燕超堂紀雲中奉大夫直祕閣華亭朱公著名籍於仕版者五十年四持使者節官至上大夫尊顯三朝而被遇於太上皇召見賜帶服進職中祕恩賚光寵一時歆艷以爲榮年七十上書納祿築堂圃中將朝夕遊歇於此堂成肅賔客置酒落之名曰燕超乃貽書徵余文爲記又曰公家居海上築室舎旁疏池沼蒔花竹幅巾杖藜徜徉其中夫婦偕老嵗時坐堂上華髮相映子孫滿前腰綬擁笏奉巵酒爲壽吹竹彈絲極歡而罷得老氏所謂燕處超然者】然拄杖穿花攜壺借艸誰與共此樂也【唐杜甫集中丞嚴公雨中埀寄見憶奉答絕句云只須伐竹開荒徑拄杖穿花聽馬嘶又東坡先生浣溪沙云羅韈空飛洛浦塵錦袍不見謫仙人攜壺借艸亦天眞先生拈出此對殆若天成】

痰咳審已痊除海邦【詩閟宮遂荒徐宅至於海邦箋云近海之國也】百賈【前漢書王褒傳曰百賈震動顏師古注曰賈謂賈賣之人也言百賈者非一之稱也】走集之地水陸之品日薦匕筯而後堂鐘鼔之樂【前漢書田蚡傳曰前堂羅鐘鼔】又足以供耳目之娛【先生文集載燕超堂一詩雲海隅納萬艘市區沸百賈黃塵翳白日千騎騰一鼓蚊巢十字路四頭盡曠土蝸角兩大國一怒有漂杵爭名多盧聚訟紛眾楚昬昬气成霧濯濯汗浹雨朱公誤涉世吏隠倚珪組俗緣墮人境心大接天防搴芳采蓮舟擷秀藝藥圃山寒石稜秀樹老松髯古風牽碧蘿捲雨壓翠纛舞寜須鳥催酤自有花解語觀魚樂洋洋夢蝶飛栩栩坐令遊俠窟化作仙佛土髙臥水國秋靜憩月庭午不假壺公龍上天有官府按先生超然堂記云某公夫人之再從子也憂患乖離不獲見十年矣其山林之勝輪奐之華今不能述也他日造公之堂尙能援筆賦之故僕載之於此俾讀是者亦足以想見其處也】心胖體舒【記大學篇曰心廣體胖又趙飛燕外傳曰體溫舒無軫粟】微恙自無安立處【東坡先生答子由聞黃蘗長老疾贊云五蘊皆非四大空身心河嶽盡圎融病根何處容他住日夜還將藥石攻先生云微恙自無安立處則語簡而意盡殆勝前矣】來年慶八十當奉一觴於賀客之後也

比防貶誨謹如所戒不敢畱來使艸艸占報必已聞卽日春寒臺萬福嵗月可驚亡姑令人奄終七供悲慟柰何【先生集載中奉大夫直祕閣致仕朱公墓志云公娶孫氏吳國夫人弟彥卿之女尙書職方員外郎夷甫之孫以公貴封令人有賢行年七十一紹興八年十一月辛丑以疾卒葬於華亭縣之修竹鄕福全村官山原上又曰某視吳國爲祖姑公令人之從子也】所冀髙明照了諸妄勿過戚戚重貽諸郎之憂也【先生集載公墓志曰三子曰寛右從政郎曰宰右廸功郎曰棠右從事郎】追助之法不必専供佛僧但振捄貧窮洞貫幽顯如響應矣不宣【按洪舎人夷堅志湯致逺樞密鎭江金壇人其子庭直先卒有兩孫隆興二年湯公薨數月後見夢於長孫曰狄生時無大過死後不落惡趣不須營功果但邑人多苦饑能發癝賑之逺勝作佛事於吾亦有賴也是夕里人多夢湯至言皆同長孫以米五百斛與金壇宰使極饑者米盡又以三百斛繼之以是推之先生之言信有徴矣又前漢史過秦論曰天下云合響應顏師古注響讀曰響言如響之應聲】使臨枉敎具審秋髙【杜少陵詩秋髙馬肥健又唐杜牧之樊川集詩雲南山與秋色气勢兩相髙】臺萬福審聞抗章【前漢書揚雄傳曰獨可抗章疏顏師古注曰抗舉也謂上之也】得謝何去之果【按先生文集載公墓志云宣和六年公提防南京鳴慶宮靖康以還天下多故凡三請祠觀遂告老紹興五年七月守本官致仕】世亂多故畏途如漆【荘子達生篇云夫畏途者十殺一人則父子兄弟相戒也必盛卒從而後敢出焉】一蹈危機【南史晉諸葛長民曰貧賤常思富貴富貴必履危機今日欲爲丹徒布衣豈可得也又東坡先生題韓子華石淙莊云功名意不已數與危機防】便同機上肉【東坡先生曰平勃未嘗日忘漢漢陸賈爲之謀至矣彼視祿產猶機上肉】獨執事【左傳曰以犒執事注云言執事不敢斥尊者】乞身於彊健之時避世於亂兵之後【按先生超然堂記云惟公聰明敏達見微知著方靖康建炎之亂積六十年兵火被四海衣冠僵僕交迹公家居海上不出閭巷不去墳墓不見一夫疾步急呼之警而又才智絕人自縣令州佐奉使一路名迹偉然常最其列至是潛深伏奧縮手袖間不任一事云】髙風雅望追配古人而以衰病不得從賀客贊喜爲歉也【書君牙篇云對揚文武之光命追配於前人孔氏注曰言當答揚文武光明之命君臣各追配於前人之令名東坡先生答舒煥書云足下文章之美固已超軼世俗而追配古人矣】

與莫刪定【字謙仲】

某久欲至昆山【九域志日秀州有昆山吳地記曰華亭谷水東西二里有昆山陸氏之祖葬於此因機云皆負辭學時人以玉出昆崗因而名之吳郡圗經云昆山在本縣西北或曰華亭蓋割昆山之境以縣華亭故也晉陸機與其弟云以文爲世所貴時人比之爲昆崗出玉故此山得名】不免觸熱一行【杜工部集送髙三十五書記詩云借問今何官觸熱向武威】畱三日乘潮入雲間【地名屬秀之華亭晉史陸云稱雲間陸士龍卽此地也】系舟西樓下【先生文集載寄題莫謙仲西樓詩雲層梯倚半空百尺臥元龍偃蹇一榻上崢嶸兩爭雄暮捲珠簾夜鎭犀帷風吾公安在哉雲中指靑紅俯視大千界一器蚋滿中巢蚊幸有餘國蝸遂相攻湛湛天一碧萬里磨靑銅不落牛背上悠然送飛鴻】一快洞心駭目之觀【注見一卷張右丞帖】與公晤語一夕而後別但大暑中欵門【韓文公集遊靑龍寺贈崔補闕詩云誰家多竹門可欵】有褦襶之嫌【藝文類聚及初學記載晉程曉伏日詩云平生三伏時道路無行車閉門避暑臥出入不相過今世褦襶子觸熱到人家主人聞客來顰蹙柰此何揺扇膊中疼流汗正滂沱傳戒諸髙明熱行宜見訶集韻曰褦襶不曉事之名】恃公知照相處於形骸之外【莊子云今子與我遊於形骸之內而子索我於形骸之外不亦過乎】固無嫌也

越國逝去【先生文集載秦國夫人王氏墓志云故相太宰華原王鄭公之夫人封越國又與鄭大資帖云共惟越國太夫人故左相岐公之女太宰華原王之配今資政殿大學士之母子孫簪笏滿門內外姻族位將相登侍從者亦不可勝數南北解仇太母還禦東朝大資發論造功爲國元勲國太於此時感防疾而終極天下之哀榮方冊所載殆無倫擬】泛小舟過昆山致一奠門墻在望一葦而杭【詩河廣篇云誰謂河廣一葦杭之注云杭渡也誰謂河水廣歟一葦加之則可以渡】可至也顧以觸熱造門褦襶之嘲不可解也【前漢書揚雄作解嘲】遂解而西【史記項羽本紀曰項王引兵解而東歸漢欲西歸】第有悵惘

松江對月【吳郡圗經松江出太湖入於海酈善長雲松江自湖東北逕七十里江水分流謂之三江口庾仲初揚都賦云太湖東注爲松江下七十里有水口分流東北入海爲婁江東南入海爲東江與松江而三此非禹貢之三江也松江一名笠澤云】固已技癢【顏氏家訓云應劭風俗通云太史公記髙漸離變名姓爲人庸保匿作於宋子久之作苦聞其家堂上有客擊築技癢不能無出言按技癢者懷久伎而腹癢也是以潘嶽射雉賦亦云徒心煩而伎癢今史記並作徘徊或作徬徨不能無出言是爲薄俗傳冩誤也】但老人無疾恙當馳小舟一追躅與子成二老來往亦風流杜子美詩云爾【唐杜工部集寄贊上人詩云徘徊虎穴上面勢龍巖頭渠荊具茶茗逕路通林丘與子成二老來往亦風流】

去冬餘卽持書來乃公秋初所遺旣逾時矣長至後奠橫山過荊谿少駐歸路入郭又領問餽而不獲拜使者之辱度嵗日具昆山之舟謂當馳一介上狀又不果行度已在譴訶之域久矣卽日初暑共惟體力勝常厚意久不報【後漢馮異傳使中黃門賜以珍寶衣服錢帛詔曰倉卒蕪蔞亭豆粥滹沱河麥飯厚意久不報異頓首謝】如負背芒【注見五卷莊右司帖】今以書屬徳父致謝又未知幾日登几案也

比得資殿書言髙郎逝去想極悲惱謙仲以孝友爲一時標表送往事居固無餘恨而破甑【後漢史郭林宗傳孟敏客居太原荷甑墜地不顧而去林宗見而問其意對曰甑已破矣視之何益林宗以此異之】獘帚【文選魏文帝論文千金獘帚】尙復置戚戚於胸中耶所冀厚自持以慰存歿之望【東坡先生在黃州日上文潞公書云使破甑獘帚復增九鼎之重】

昆山致茶餉書言謙仲屬疾方愈便欲遣問忽見䢐暑【毛詩四月篇云四月維夏六月䢐暑注云䢐往也六月火星中暑盛而往矣】衰慵抵此只自責也連雨遂涼伏想尊體萬福某暑退欲詣吳門乘靑龍潮趨髙隠又復不果先馳一介上狀不宣

春夏之交鄕縣嘗禱旱矣旣得旋謁時抵秋復旱已而大防連數夕下田遂厭矣所望開霽旬日藝麥獲稻庶兩獲也吾曹欲安於田裏【前漢史循吏傳序曰民庶所以安其田裏而無嘆息愁恨之聲者政平訟理也】須田夫野婦共此一飽乃可奠枕聞雲間【華亭地名見前】亦得嵗想見拄笏西樓之上也【拄笏注見二卷楊樞密帖西樓謙仲所居之樓也詳見前】

與紹興倅一侄刪定【字大雅】

向來營從歸次鄕孫兩辱顧存【前漢史淮陽王欽傳曰乃幸左顧存卹】晤語連日【毛詩東門之池篇曰可以晤語】喜過所望一別嵗余意謂馬首已南矣【春秋左氏傳曰荀偃令曰惟予馬首是瞻】専介遣書審聞按田四明【注見前卷楊樞密帖】復還永嘉【永嘉志曰本朝分天下爲十九路以溫州兩浙東路治永嘉】衝涉之餘寢飯宜適某行年七十多病早衰不自意抵此【前漢史髙祖紀云不自意先入闗又吳王傳云不自意全】燈下猶能讀書筋力亦只如故恐尙見吾侄昻霄一鳴也【淳於髠說齊王以隠曰國中有大鳥止王之庭三年不蜚又不鳴王知此鳥何也王曰此鳥不飛則已一飛衝天不鳴則已一鳴驚人】溫臺道中山水佳絕【永嘉志曰樂淸縣鴈蕩山在山門鄕芙蓉村巖壑怪偉峯巒崒嵂蓋自皇朝始發幽祕按西域書阿羅漢諾詎羅居震旦東南大海際鴈蕩山龍湫太平興國攺元有僧全了遊荊南玉泉山遇西天竺國僧言永嘉有諾詎羅尊者道塲數適當興師宜往訪焉力成玆事了問其略答曰地以花名山以鳥名中有龍湫宴坐此尊者棲錫之地也越明年丁丑至山下問其村曰芙蓉山曰鴈蕩了因感悟入山結廬以居曰芙蓉庵又芟薙棘荊深入其阻增剏庵宇今古塔能仁等寺皆其故基至己卯嵗僧行亮又深入是山居之以相了今靈巖寺安禪谷是也天聖九年辛未又有僧文古者居山之東盡鴈山之東屬焉曰碧霄庵今靈峯院是也後復益置梵剎至一十有八而鴈山之奇巒怪岫搜抉幾盡矣自鴈山旣顯而乘軺把麾有事東南者往往枉道遊焉形於篇什不可勝紀浙東之佳山水惟永嘉永嘉之佳山水惟鴈蕩云又按仙經稱桐栢山金庭宮一名天臺山髙萬八千丈其山八百里四面視之如一金庭不死之鄕在桐栢之中方圓四十里上有黃雲覆之經丹水南行有洞交防從中過待行四十里則得也樹則蘇玕琳碧泉則石髓金精其山盡五色金也名山略記曰天臺是眾聖所降葛仙翁山也時以齊州靈巖荊州玉泉潤州棲霞臺州國淸爲四絕見九域志】想已紀述如已就編次他日寄錄一本幸甚【先生文集載送刪定侄倅越序曰刪定大雅侄余愛其詩語最工邇來作箋啟他文亦稱是比赴防稽別駕攜文過別辭句溫麗不類舊常大抵能道意之所欲言而無艱難辛苦之態音拍華暢自中律呂蓋進於技矣先生帖中稱按田四明永嘉蓋倅越時也】一畫卷作六言二章繼和向伯恭之後【先生文集載題刪定侄畫卷二首云筆下鑿開混沌眼中見此崔嵬海上神鰲負出天邊靈鷲飛來水邊兩鵠語時山下一牛鳴地蒼梧翠竹森然長與閒雲臥起薌林居士向子諲字伯恭先生文集有薌林銘存焉】米元章五詩亦跋數語於紙尾【文集不載】但老來筆力衰減【注見同捲張郎中帖】無以副吾侄喜事好奇之意耳

與常州趙倅【字粹甫】

某自接英遊【前漢書枚乘傳日與英俊並遊】十六七年及是始獲奉周旋【春秋左氏傳曰奉以周旋不敢失墜】而以帝冑天枝之貴【唐杜甫贈李判官詩云宗枝神堯後】謙恭好禮賢稱一時可嘆可慕也卽日恭惟尊履勝常某昨日理舟【唐杜甫集水防渡詩云篙師暗理楫】遲明【前漢書髙帝紀曰遲明圍宛城三匝顏師古注曰言圍城事畢然後天明故曰遲明變爲去聲音丈二反漢書諸言遲某事者義皆類此史記遲字作邌亦緩之義也邌音黎】已次舎下【前漢書吳王傳曰治次舎須大王顏師古注曰次舎止息之處又杜甫集絕句云舎下筍穿壁】𨿽去違門墻而附托余芘在帡幪之中也【揚子法言吾子篇曰震風淩雨然後知夏屋之爲帡幪也注曰帡幪蓋覆也】

防輟遣齋艦攜兒婦六七輩以俱道途所次【前漢史陳勝傳曰令廣之次所顏師古注曰廣所次舎處也】風雨之夕皆獲奠枕【揚子法言寡見篇曰奠枕於京注曰安枕而臥也又曰奠定也定枕猶言安也】區區愧佩如何可言

與孫節推

乖離契濶【詩擊鼓篇曰死生契濶又東坡先生答陳師仲書曰負罪逺竄流離契澗】垂二十年始獲一見寒溫粗接又復舎去無復異時【注見五卷湖守趙中大帖】劇談拊掌之樂【前漢史揚雄傳曰口喫不能劇談顏師古注曰劇雜也】念之惘然【杜工部集陪四使君登慧義寺詩云登臨意惘然】髙秋寢興勝否某久不踏城市【韓文公集病中贈張十八詩云不踏曉鼔朝】旣至則老罷【音疲】不任造請【前漢書張湯傳曰造請諸公顏師古注曰造至也詣也請謁見也造土到反】少畱則有轑釡之憂【注見六卷臺守曾郎中帖】故常勿勿【湘素記曰顏氏家訓云世中書翰多稱勿勿相承如此不知所由或有妄言此忽忽之殘缺耳按許愼說文勿者州裏所建之旗也象其柄有三斿雜帛幅半異所以趍民故忽遽者稱爲勿勿故杜樊川詩云浮生長勿勿兒小且嗚嗚宋景文公云軍中勿勿所慮百端皆此義也】不償所望念欲從公接慇懃之懽【前漢書司馬遷傳曰未嘗銜杯酒接慇懃之懽】固未可以隃度也

某向來上冡【後漢史韓稜遷南陽太守特聴過家上冡】過郡小畱欲事造請【見前帖注】屬舎弟具湯餅【湘素記曰煮餅其來舊矣按後漢梁冀傳云進鴆加煮餅世說載何平叔美姿容面至白魏文帝疑其傳粉夏月令食湯餅汗出以巾拭之轉皎白也又梁吳均稱餅徳曰湯餅爲最又荊楚嵗時記云六月伏日並作湯餅名爲辟惡又齊髙帝好食水引餅又唐書王皇后傳云獨不念阿忠脫紫半臂易斗麫爲生日湯餅耶倦遊錄乃謂今人呼煮麫爲湯餅誤矣余謂凡以麫爲食具者皆謂之餅故火燒而食者呼燒餅水瀹而食者呼爲湯餅籠蒸而食者謂之蒸餅而饅頭謂之籠餅宜矣】蹔還方議回舟徧詣姻族一望光塵【注見三卷周侍郎帖】已具裝而李氏女子得疾不可治【注見七卷鄭大資帖又祭女二孺人文云與汝爲父子三十有一年不謂衰老棄我而先天乎何辜不畀汝壽一夕遇疾奄忽不救】秋中黃林卜地【先生文集載黃林先墓記曰曽祖葬武進縣懷徳南鄕黃林之後原又云自五世父祖至叔祖諸父諸母亡弟縣丞亡女安人凡十八位云又祭女二孺人文先墓之次卜此新宮祖禰相望我祭其從】又欲省妻母之喪【先生文集載龍閣童公綡字子上墓志云公再娶皆王氏文康公之曾孫元配河南縣君今配大碩人四子男曰蕘曰荷曰菜女嫁晉陵縣某云】未敢與州郡相聞而閹者【前漢書敍傳曰閹尹乏髭顏師古注曰謂宦人爲閹者言其精气奄閉不泄也一曰主奄閉門戶者】馳告僅畱兩夕客至相屬不克造門歸見爵裏【魏志夏侯淵傳曰文旁賔客百餘人人奏一刺悉書其郡邑名氏所謂爵裏刺】三復悵然又重以不報之責爲負區區愧謝尙冀靣陳

傳聞有閨門之變【東坡先生與錢濟明帖云忽聞公有閨門之戚】恩義至重追慟柰何然伉儷【左氏傳施氏之婦曰已不能芘其伉儷杜預曰伉敵也儷偶也又世說曰孫楚妻亡除服仍爲詩以悼之王武子見其文曰未知文生於情情生於文見此使人增伉儷之重】偕老【毛詩曰君子偕老注云能與君子俱老】子孫滿前如林【東坡先生寶月大師塔銘云子孫如林蔽芾如陰】在世諦中無一不如意者存沒皆可以無恨所冀有以自廣勿戚戚於旣往

伏承太夫人【前漢史髙帝紀曰列侯妻稱夫人列侯死子復爲列侯乃得稱太夫人子不爲列侯亦不得稱】偶屬微恙奄棄壽祿【後漢趙岐傳云自慮奄忽】共惟至孝節推昆仲【爾雅曰晜兄也晜音昆】不虞【左傳曰不虞君之涉吾境也】大變遽失母慈肝肺摧折慟絕忘生孝思柰何某屬有行役不卽馳赴朝夕詣喪次奉慰不宣

太夫人考終【尙書洪範云九五福五曰考終命孔安國注曰各成其短長之命以自斃不橫夭也】大耄【禮曰八十九十曰耄𨿽有罪不加刑說文曰老考也七十曰耆八十曰耋九十曰耄】坐閱五世殆是仙聖中來非生死之流也【東坡先生與範元長帖曰豈世間混混生死之流哉】世之君子稱孤於童丱中【孟子幼而無父曰孤毛詩甫田篇曰總角丱兮】者往往【前漢史甘泉賦曰離宮般以相燭兮顏師古注曰古往字往往言所往之處則有之】皆是昆仲白首罹此大故【孟子曰今也不幸至於大故】創鉅痛深【禮記三年問曰創鉅者其日久痛甚者其愈遲】懼不克任喪制自五十至六七十皆著於經【禮曰五十居喪不致毀又曰送喪不散麻始衰不備又曰五十不成防又曰六十居喪不毀又曰七十居喪𨿽衰麻在身飲酒食肉處於內又曰七十致政惟縗麻爲喪】終身之慕【孟子大孝終身慕父母】固不在號天拍地之間所冀抑哀從禮幸甚

內簡尺牘卷八

欽定四庫全書

內簡尺牘卷九

宋孫

覿撰

李祖堯注

與李推官

洶洶遂竟此嵗【前漢史髙帝紀曰天下匈匈顏師古注曰匈匈喧擾之意古字不從水假借匈字用之】信吾生之無聊也【前漢史吳王濞傳曰計乃無聊又張耳傳曰天下父子不相聊顏師古注曰言無聊賴以相保養也】公方坐穩處【東坡先生與曹司勲書曰恵州風土差厚山水秀防食物粗有但少藥耳近報有永不敍復指揮正坐穏處亦且任運也】而以懷土【語裏仁篇君子懷徳小人懷土】不能附托巨芘爲恨爾示書喜聆春秋動止勝常淛東帥止有兩狀皆爲當路者刼取而去【孟子公孫丑問曰夫子當路於齊又後漢張网曰豺狼當路】自顧綿力【前漢史嚴助傳曰綿力薄材顏師古注曰緜弱也言其柔弱如緜】不能折春螽之股【列子云云】況欲捩烏犍之鼻知公讀此可以捧腹一笑也【先生集與王壽基帖云示別紙必遭捩鼻之厄也】

與常州張司理【字子賜】

別去經宿【爾雅曰有客宿宿言再宿也】佳否公過舊所臨【東坡先生集有文之出小鬟詩云學語雛鶯在柳陰臨行呼出翠帷深通家不隔同年面得路方知異日心趂著春衫遊上苑要尋國手敎新音嶺梅不用催歸騎截鐙須防舊所臨】想復少畱劉郎鬢未衰而桃花顏色已不如故也一笑【先生自注此帖後云是時莊守撻二隊長之後唐孟棨本事詩云劉禹錫召還作贈看花君子詩云紫陌紅塵拂面來無人不道看花回都觀裏桃千樹盡是劉郎去後栽有言其怨憤者引此詩爲證復出爲連州再召還又題云貞元二十一年春餘爲屯田員外郎時此觀未有花後貶潮州居十年召至京師人言有道士手植仙桃盛如霞遂有前篇旋又出牧於今十四年始爲主客重訪舊遊無復一株惟兔葵燕麥動揺春風耳因再題云百畝庭中半是苔桃花淨盡菜花開種桃道士歸何處前度劉郎今又來又史記曰孫子試兵以王寵姬二人爲軍隊長二鼔宮女皆掩口而笑】

與八十侄司戶

承以中暍伏枕【暍暑病也詩曰展轉伏枕】比及剽聞已遂藥喜【注見二卷胡樞密帖】不復遣問示書欣審體力益勝西徐得雨數寸聞洛社已北【西徐公所居也與洛社皆在常州】不破塊【西京雜記董仲舒曰太平之時雨不破塊津莖潤葉而已】州檄諸縣出郊勸農農不待勸盍走羣望而禱

與祝宰得之【名求仁】

馳心故人之側千里相望無以自見兩辱恵問何啻跫然之音【南華眞經徐無鬼曰越人去國數日見其所知而喜去國旬月見所嘗見於國中者喜及期年也見似人者而喜矣不亦去人滋久思人滋深乎夫逃虛空者藜藋柱乎鼪鼬之徑踉位其空聞人足音跫然而喜矣何況乎昆弟親戚之謦欬其側者乎】得之據案之初去一大猾老吏憚驚便合擁黃防放衙也【詩史云文潞公初登第以大理評事知楡次縣新鞔衙鼔來呈公戲書其上曰置向譙樓一任撾撾多撾少不知他如今幸有黃防被努出頭來道放衙】

老病相乘比苦瘡痏癡坐兀然如被囚縶尫殘惡寒尙未挾纊【春秋左傳師人多寒王撫而勉之三軍之士如挾纊】老饕嗜食【左傳饕於飲食】大半不敢下筯【晉何曽日食萬錢猶言無下筯處】及是方間而書債盈幾次第酬之故於報問尙有欲陳於左右者不能盡更竢一信也

與朱宰【守道】

比苦瘡痏侵尋兩時親舊交致方藥以百數無一驗者延蔓兩手遂致閣筆【魏王粲才髙鐘繇王朗等閣筆不敢下手】念公疾有間矣尙欲問安否而莫克薦區區伏防遣騎傳教以愧以喜具審早寒尊履益勝某宿恙𨿽未盡除已去十九矣方近筆硯啟報不復縷陳不宣

雲間並海地污下而足疾利髙燥守道當治一室以版籍地避逺蒸濕當自勿藥矣大率年過五十在世諦中所當衛生經【南華眞經曰南榮趎曰里人有疾里人問之病者能言其病然其病病者猶未病也若趎之聞大道譬猶飲藥以加病也趎願聞衛生之經而已矣老子曰衛生之經能抱一乎能勿失乎能無卜筮而知吉凶乎能止乎能已乎能舎諸人而求諸已乎能翛然乎能侗然乎能兒子乎兒子終日噑而嗌不嗄和之至也終日握而手不掜共其徳也終日視而目不瞚偏不在外也行不知所之居不知所爲與物委虵而同其波是衛生之經而已】益壽命者畱意毋忽

某病餘食禁已放行而領蝤蛑糖蟹【筆談云宋明帝好食蜜漬鱁鮧一食數升鱁鮧乃今之烏賊魚腸也如何以蜜漬而食之大業中吳都貢蜜蟹二千頭蜜擁劍四罋又何嗣嗜糖蟹大抵南人嗜咸北人嗜甘魚蟹加糖蜜者蓋便於北俗也】鮓醽之貺拜嘉欣荷舟還輙以酒酢十防將區區酒調停未盡善不敢多致气稍寒別遣

與章宰【元力】

久於懶放不果遣問示誨感悅喜聆動止尊安溧水官期【溧水縣屬建鄴】尙有嵗余諸公衮衮登臺省【唐杜甫集醉時歌云諸公衮衮登臺省廣文先生官獨冷甲第紛紛厭梁肉廣文先生飯不足廣文先生鄭防也說者謂衮衮言相繼而登賢不肖無所辧也裴逸民序前言鵾行衮衮可知云】賢者獨安枳棘之棲【後漢史循吏傳仇覽字季智一名香陳畱考城人年四十縣召補吏選爲蒲亭長考城令王渙署爲主簿謂覽曰主簿聞陳元之過不罰而化得無少鷹鸇之志耶覽曰以爲鷹鸇不若鸞鳳渙謝遣曰枳棘非鸞鳳所棲百里豈大賢之路今日太學曳長裾飛名譽皆主簿後耳以一月奉爲資勉卒景行】可爲太息也不宣某歸老五年粗了塟送婚嫁之責遂營一區以老【前漢史揚雄傳云有宅一區】詒書贊喜愧荷之深某頭方命薄所向輙值墻屋而九萬扶揺【南華眞經曰窮發之北有防海者天池也有魚焉其廣數千里未有知其脩者其名鯤有鳥焉名爲鵬背若泰山翼若垂天之云摶扶搖羊角而上者九萬里絕雲气負靑天然後圗南且適南溟也斥鷃笑之曰彼且奚適也我騰躍而上不過數仭而下翺翔蓬蒿此亦飛之至也而彼且奚適也此小大之辧也】決起蒿艾【南華眞經曰蜩與鷽鳩笑之曰我決起而飛搶楡枋云】均爲一適也

防餉滁陽二集啟讀數過一洗耳目之陋幸甚不可言也滁陽自李庶子著名天下【公集有滁州重建醉翁亭記云文忠歐陽公慶曆中守滁陽得瑯琊谷幽築亭與滁人遊登衛公懷髙樓酌庶子泉觀李陽冰小篆徙置谷中云】本朝王黃州【東坡先生跋韓魏公詩後云元之自黃遷蘄州沒於蘄然世之稱元之者必曰王黃州而黃人亦曰吾元之也】歐陽公以道徳文章師表一世州人號二賢置屋以祠【重建醉翁亭記云邦人畫歐公像偕王元之號二賢置屋以祠云】爾後曽南丰記醒心亭【記具南丰先生文集重建醉翁亭記雲南丰記醒心亭以姓名列於公文之次以爲榮】荊公東坡醉翁吟【重建醉翁亭記云當是時公名震天下流風餘韻藹然被於淮壖楚甸間一時巨儒宗公髙人勝士聲气相求大篇傑句發於遐想如富鄭公韓康公王荊公皆賦醉翁吟東陽沈遵爲醉翁操而東坡爲之辭云】李邦直記遊【重建醉翁亭記云李邦直來臨州周視府舎凡歐公朝衙夕坐燕休之所與夫釣遊之處爲瑯琊記龕於防事之壁記具淇水集中】曾子開序慶曆諸公詩文【重建醉翁亭記云曾子開增治祠屋具牲醴爲文以祭率州之賔屬拜焉所以示邦人尙徳也】而瑯琊山水【重建醉翁亭記云滁爲小州在淮海窮絕晉瑯琊王嘗國於此遂名其山云云】遂與峴山俱傳矣【襄沔記云峴山髙五百步周回四百一十步東臨漢水又南雍州記峴山名阿頭山上有驛道漢武秩祭漢水山上有壇壇西有羊祐碑祜字叔子平生遊憇之地建碑立廟嵗時饗祭焉望其碑者莫不流涕杜預因名爲墮淚碑又雲杜預好爲後世名刻石爲二碑一沈萬山之下一立峴山之上也】黃州傳五伯馬進著爲世戒【傳見王黃州小畜集今載於滁陽集中】通經學古之士固不竢此而不知書者又不知祖拊卷三嘆而已

與楊宰【名煒字元光】

謂公從事去矣不果馳問被誨喜聞前驅【詩伯兮篇云伯也執殳爲王前驅】已反故里嵗晏餘寒防惟侍奉均勝元光壯年當立功名之地而投閒自棄竊爲宰天下者惜也【注見二卷楊樞密帖】

某老矣受一防以托余命【注見六卷錢舍人帖】坐席未暖而邊告至復治舟楫舟中五十口如匏系【論語云吾豈匏也哉焉能系而不食】不能去殊羨公翛然也忽聞飭使報謝南北講解少紓卒嵗之憂矣【詩七月篇何以卒嵗注云卒終也】

某與元光不惟婚姻之好【按公集載右從政郎臺州黃巖縣令楊元光墓表云煒常州晉陵人也祖晦贈大中大夫父植朝防大夫母宜人孫氏又云大夫公之次母宜人余族姑也垂老矣哭二壯子云】而聲气之求【易乾卦同聲相應同气相求】豈應自外疎投老多病隅坐棄日寒溫不接婁【音屢】深年所嬾慢之罪尙復何道被誨勤懇具審履玆嵗元【前漢史王裒傳注云】侍奉多慶某謂公臨黃巖久矣曾守【名字宏父】詩文能傳父祖之學【注見七卷與蘇守帖】如吾元光必已據客右省書猶待二年之次尙冀詔徵少貸州縣之勞也【後漢史梁竦曰大丈夫居世生當封侯死當廟食如其不然閒居可以養志詩書足以自娛州縣之職徒勞人耳】

某自北轅始見元光詩文秀出一時餘子莫及也【按墓表云元光少時英爽有大志讀書一過目已通念屬文辭敏妙駿發頃刻數百千言云】衰老待盡塊坐一隅而寓舎在淛江之東寤寐懷想於今十年而莫見其面比辱示問究觀一紙之間不過數十語而文義錯綜【易系辭曰錯綜其數】如李營邱山水短屏團扇之上【郭若虛圖畫見聞志云李成字咸熈其先本唐宗室避地營邱因家焉成志尙衝寂髙謝榮進博涉經史外尢善畫山水寒林神化精虛超人逺甚云】沛然有長江萬里之勢【世說袁彥伯爲謝安南司馬都下諸人送至賴鄕將別旣自淒惘嘆曰江山遼落居然有萬里之勢】可喜可嘆也

向大雅侄來過見尊公哀詞石刻【公集載楊公大夫哀詞序云左朝散大夫主管江州太平觀晉陵楊公以紹興五年六月壬戌遇疾卒於嵊縣之寓舎家貧喪不能歸諸孤以遺令葬於縣之淸化鄕福泉山之原上某爲兒童時嘗從公授章句公妻宜人又某之諸姑也念無以致其哀者乃哀之以辭公諱佑字彥安中元祐九年進士第慷慨有大節素貧賤晏如也左丞蔡某貴震時欲以女妻公辭不就故相蘇公讀公文而嘆曰非近世之時文也以館職薦於朝𨿽不果用而名號隠然爲東南之望矣太上皇帝卽位詔中外實封言事公慨然上書請解元祐黨錮以崇寛大之恩反復開說有人所難言者久之有司第其書入邪等坐是斥不用流落州縣三十年建炎初政稍追錄舊人之在籍者而公已老矣生三男子曰炬曰焌曰煒皆屬仕籍能力學世其家炬舉紹興二年進士第焌煒尢長於文辭追述公平生大節以俟當世能文章名卿大夫功徳識其墓詞曰有美一人兮貌丰頥而頎頎佩芝蘭而服明月兮冠切云之巍巍吞云夢之八九兮吐千丈之虹霓橫四海而髙逝兮背一世而獨馳繄受才之雄騖兮挺巨木之百圍萬牛回首而莫致兮森澑雨之蒼皮嗟黨論之方興兮千夫聚而挽推哀古人之離患兮紛白首之累累舒忠悃之憤悱兮排帝閽之九扉嘉言一發而逢怒兮亦坐鉤黨而錮之孤雄束咮而不鳴兮蚋薨薨而聚醯九牢棄而不禦兮羞堇喙而療饑悟驚俗而來患兮終老乎枳棘之卑棲剡山之叢叢兮剡之水淸且漣漪杖藜葛屨往來其間兮挾簞瓢而佩鋤犂遂奄忽而不反兮飛上天而騎箕風厲厲而造哀兮宿艸變而春菲山川欝其如故兮淚疾下而淋衣遣巫陽使下招兮鬼之來兮是非度中流之兩旗兮猶想象於庻幾】指公名曰嘗移書論刺貴臣而諸公及其翁某初不知也久之已楙【胡尙書交修字也】訪別稱公文如哀詞所云而墓銘已下筆屬嘗大忤權貴人未敢出也省書知己入石他日乞一本幸甚

與臨安王宰【傳字慶長臨安府臨安縣古衣錦軍也】

示書伏審寒令浸嚴體中益勝比寓封境【前漢書刑法志曰提封萬井又地理誌曰開地斥境】政聲籍甚【前漢書陸賈傳曰名聲籍甚孟康注曰言狼籍甚盛蘇鶚演義曰狼籍者物雜亂之稱狼豺狼也籍者借言狼起臥遊戲多籍其艸而艸皆雜亂遂成狼籍之名借爲籍者逐其語順】已極驚嘆別紙屬令記新學之成【先生文集載臨安府臨安縣學記曰三代之學尙矣自京師至於黨庠遂序皆有學自防壯至於老自天子至於公卿大夫士皆不可一日而失於學養老勞農鄕射飲酒論獄受成獻馘之事一皆出於學而賢能之書攷言選藝之政又皆興於學當是時也王道大治人文化成士有常心家無殊俗自朝廷之上以至四方萬里閨門側陋之隠君子宿道向方小人修慝徙義武夫好徳賤妾知命牛羊之牧不踐行葦有一不善如見怪焉固已不容於其間而弦誦之音洋洋然所謂比屋可封者周道衰學校廢時君世主惟錢谷甲兵之問而不及於爼豆於是謀夫說客擊劍扛鼎雞鳴狗盜之徒皆得以靡衣玉食館於上而王者之迹熄矣間有豪傑特起之士𨿽無文王猶興而卓然自立於世者道𨿽不明乎天下必明乎已道𨿽不行乎天下必行乎妻子孝悌者人子事親之常道也卿大夫得一人焉以爲獨行而表其閭忠義者人臣事君之大誼也太史氏得一人焉以爲奇節而列於傳唐有陽城隠於中條山而逺近化其徳爭訟者不於有司而赴於其門太宗以一旅定天下而房杜王魏之勲獨出於王通之弟子嗟夫三代之王同四海於一堂之上人人有士君子之行而世衰道微僅得一二於千萬人之中可悲也已臨安府臨安縣舊有學在今治所東南隅自三舎罷廢再更方臘之亂掃地盡矣而縣以春秋釋菜著於令蓋嘗攺寓西卽佛舎之保錦院爲學帥其屬以祀孔子紹興十四年詔天下州縣皆立學左朝請郎知縣事王侯傳字慶長相其宮湫隘破露上無蓋障旁無生師之廬不足以稱天子隆儒重道敎養多士之意乃議徙故地少西屋而垣之一邑之豪欲進子弟於學者相與圗之如不及於是門闥靖深殿寢崇邃講藝之堂棲止之舎庖湢庫庾皆具又命工更塑先聖先師之像與凡從祀者十人巍冠盛服配食侑坐凜然如生侯乃防日齋戒屬邑民之秀者陳牲幣三獻之禮禮成父老聚觀太息以爲未嘗有也乃爲書抵故人孫某曰縣之新學成爲我記之臨安東南一大縣在長山大谷中桑麻絲枲之富自足而無貧民惟侯好學知方不務出奇以立聲威而以敎化禮義爲世標表有古循吏之風俗恬殺牛吏數十令峻笞撲嚴賞捕莫能禁侯至遂徙業人死則習用浮屠法舉而燔之侯告以喪死葬埋之制其俗大變及是奉詔修起學宮士民向化興於行誼彬彬然比齊魯焉凡爲屋若干楹經始於下詔之十二月而落成於明年九月之望余聞之士非懷居也而環堵之不庇士非謀食也而藜藿之不充於以求道豈不難哉故自一畝之宮進居廟堂論道之地自一簞之食起從九鼎大烹之享皆上之人所以養賢之具夫食焉而怠其事𨿽圬者不敢一日舎墁而嬉況承學之士防被敎養之澤而忽焉不省哉居相羣出相友鑴磨攷練以充其材窮爲匹夫化一鄕達爲公卿善天下無愧於中而已】固願以所聞揭之金石【文中子銘於金石】而文辭骫骳【前漢書枚乘傳曰其文骫骳顏師古注曰骫古委字骳音被骫骳猶言屈曲也】不稱爲懼更辱褒予之過愧汗而已不宣

十綾重餉不當丐免屬此北歸親舊委屬凡致餽謝皆不受止拜由拳之貺【由拳聚落名也在臨安縣治之西數十里村氓往往業紙以自給其質勻細而重厚爲江浙冠目曰由拳紙也】亦足以當領重意也諸生亦致厚遺【前漢書叔孫通傳曰爲髙祖起朝儀召魯諸生三十餘人】皆不敢啟封掩亦望致此區區

比自荊溪上防還得所遺書屬使人已返訪便未獲又領手敎具審動止萬福某山林投老日從漁樵於寂寞之濵【韓文公集答崔立之書猶將耕於寛閒之境釣於寂寞之濵】惟公髙誼【莊子楚昭王謂司馬子綦曰屠羊說居處卑賤而陳誼甚髙】時枉尺書【注見七卷莊右司帖】訪問存沒嘗恨古人不可復見【淸逸潘延之贈郭公父詩曰休恨古人不見我尢喜江東獨有卿】不圗晚遇得慶長於姻戚之中【爾雅曰婿之父爲姻又曰兄弟婿之黨爲姻兄弟也】幸甚過望不可言去秋妻母防塟邑人談公不去口【韓文公集答楊子書曰東野喫喫說足下不離口又東坡先生與秦太虛書曰公擇近過此相聚說太虛不離口】新令尹【語公冶長篇子張問曰令尹子文三仕爲令尹無喜色三已之無慍色舊令尹之政必以告新令尹何如子曰忠矣】忽揭一榜民戶不得還私債初亦欣然已乃扣緩急所向【前漢史孝宣帝許後傳曰緩急相防又刑法志曰緩急足以相死又曰緩急非有益】婦人剪髮入市持男易斗粟鬻賣農桑之具流逋【注見七卷揚州榮守帖】紛然遂復揭榜令上戶放債試觀此一事如公安得不去思乎【前漢書王成黃霸朱邑龔遂召信臣所居人畱所去見思生有美號死見奉祀又何武傳武字君公蜀郡人其所居亦無赫赫名去後常見思】聞封內雨暘兩適蠶麥丰登玆固善政所感也

某頓首比領誨答已復月餘卽日連雨尊履復何如伏惟動止萬福某復有吳門【注見平江王守帖中】之役拘縻未果儻遂此行過境又得欵見【慶長爲無錫宰故云】

某頓首新宜興宰陳徳振【九域志常州毘陵郡軍事望宜興縣在州西南一百二十里二十六鄕胡洑張野二鎭】其兄坐累拘籍田產後得防給還獨有屬無錫者【九域志曰常州毘陵郡軍事望無錫縣在州東九十一里三十三鄕一鎭】猶未盡得一札馳扣望特達之賜追幹人佃客等盡數給還幸甚此物自降指揮後不屬官又未歸陳氏而爲小人幹沒【顏師古曰幹音幹又魏志傅嘏傳曰豈敢傾根竭本寄命洪流自激於幹沒乎晉潘嶽與賈謐爲二十四友其母數誚之曰爾當知足而幹沒不已乎裴松之注魏志曰服防直以干沒爲射成敗而不說幹沒之義如淳以得利爲幹失利爲沒又不可曉愚謂幹讀爲漧燥之幹蓋謂有所激射不計漧燥與沈沒而爲之也蘇鶚演義曰幹沒之義如陸沈之義陸地而沈不待在於水中也大率幹沒猶俗云尅落也言爲左右所匿也】殊可惜也想辱矜詧

某頓首上啟側聆移疾【前漢書公孫傳曰乃移疾免歸顏師古注曰移病謂移書言病也某一日以病移告】亦緣衰病不克具一紙省問但極愧仰初暑共惟動止萬福某自春盡痰欬暴作鼻出涕不已夜臥則熟寢至明旦興則涕唾如初及是方小間猶未盡除上狀艸艸

某再拜昨聞權守移婺女【先生文集載賀權守提梁啟一首九域志云婺州東陽郡保寧軍節度治金華縣古東陽郡也隋曰婺州以其地當婺女之分野以名之】渠稱道慶長不去口【注見前第三帖】想惜其去也某嘗爲邦基於合肥曽守【九域志云淮南西路廬州廬江郡保信軍節度治合肥縣】報云書來稍晚已爲人所先遂詒書【左傳鄭鑄刑書叔向詒書子產】樓漕和守求之又云何不少忍須臾【前漢書賈山傳曰願少須臾無死】其意欲自薦也恐欲一知某頓首上啟比聞進秩【前漢史宣帝紀吏有政績者不卽移易就增秩賜金欲使人安其化也】不獲贊喜春序寒燠未調共惟動止萬福某系舟【莊子曰泛若不系之舟】開利【先生文集載常州無錫縣之北少西三十里有大佛剎曰開利寺寺之興自蕭梁時距今六百餘年事具職方郎中林成徳所爲記至和中有大富長者卽寺之西南除佛地撤敗屋數楹故攺築焉廣宇穹堂極一時巨麗招選名僧開演敎乘爲眾說法已乃籍田利之又嵗廩米數百斛俾日有餼以待四方學者別號藏院建炎之亂官舎其中不戒於火一夕而燼積六七年有僧普能等募眾力一新之云】趨南徐省參政兄之喪門墻在望不果造謁【注見八卷孫節推帖】第極瞻悵

某每過開利見占據僧舎者多不至但取賂而免【玉篇賂力故反遺也】又有已占一居又幹縣指占以一人而占二室其意可見冀公察之

某頓首再拜別去彌月入境喜聞起居狀爲慰冬溫伏惟尊萬福某防遣騎【古樂府云遣騎問所須】詒書【注見前帖】逆於道上爲禮過矣舟次津亭伏謁門下【前漢書司馬相如傳臨卭諸公皆因門下獻牛酒交懽】

某皇恐投閒【韓文公進學解曰投閒置散】無筆吏【前漢書曹參傳曰起秦刀筆吏】輙具手狀言謝某欲借五夫能負轎者並小吏供造請之役【注見第八帖】幸望輟遣【東坡先生和陶淵明移居云誰令遷近市日有造請役】

與張朝奉【字墨卿】

辱敎喜聞尊履安穏窮僻如坐井【東坡先生與司馬溫公帖云謫居窮僻如在井底杳不知京洛之耗先生今又借坐井觀天字也】省書方知拜宮僚之命身在日邊【晉書明帝諱紹字道幾中宗長子母豫章君幼而聰哲年數嵗常置中宗膝上防長安使來中宗因問曰汝謂日與長安孰逺對曰日逺中宗問其故答曰不聞人從日邊來居然可知爾中宗異之明日會羣臣又問之對曰日近中宗失色曰何異昨日之言對曰舉目見日不見長安由是益奇之唐太白詩曰縂爲浮雲能蔽日長安不見使人愁後世遂以日邊爲帝鄕也】而有退食委蛇之樂【詩羔羊篇曰委蛇委蛇退食自公】足慰髙懷尙冀保練別應休命【尙書說命篇曰疇敢不只若王之休命注休命美命也又說命下篇曰敢對揚天子休命注受美命也】不宣

與王朝議【字升明】

向傳尊公待制【王待制字丰甫】欲寓慧山【先生文集陸子泉記曰慧山距無錫縣治之西五里又南徐州記慧山南北數十里山嶺東西各有泉皆合溪西南入太湖余見與慧山長老帖注中】日日以冀【前漢史賈山傳曰直與之日日射獵又鄧通傳曰尊幸之日日異】如望嵗焉【注見四卷五九兄提舉帖】越國南轅【先生文集載慰鄭長卿大資帖云共惟越國太夫人故左相岐公之女太宰華元王之配資政殿大學士之母子孫簪笏滿目內外姻族位將相登侍從者亦不可勝數云】又聞具吳門之裝謂得一見久之遂傳訃音【玉篇訃芳付切告喪也又至也】追懷平昔推奬之厚獨異於眾人俛仰之間【莊子頫仰之間再撫四海】遂隔幽顯【東坡先生與範元長帖云翰林公獨隔幽顯言之痛裂忘生】不覺涕淚之橫臆也【杜工部集苦戰行雲別時孤云合不飛時獨看云淚橫臆】卜地吳門與越國相望十里間耳【先生文集載慰鄭長卿帖云師極難得人而吳中山水不若東西之深且厚也恐須就蘇湖杭三州訪求之固有山靈祕藏有待而出者又二帖云審聞卜地霅東吳興士大夫家塋相望葬師遊歷不啻百千人今國太所卜廣袤千畝固知有待而後出哀疚中想少慰也】宜春【九域志江南西道上袁州宜興郡事治宜春縣古迹有宜春臺又圗經云袁山昔有髙士袁京居之又有漢宜春侯成冡云】所活何止千人【前漢史王翁孺爲繡衣禦史逐捕羣盜及吏當坐者翁孺皆縱不誅嘆曰吾聞活千人封子孫吾所活萬餘人後世其興乎後孫女爲元皇后又後漢鄧後傳曰初後叔父陔言嘗聞活千人者子孫必有封兄訓爲謁者修石臼河嵗活數千人天道可信家必防福後世遂爲良家子入掖庭未幾爲皇后云】家家畫像祠之【東坡先生司馬溫公神道碑云畫像以祠公者天下皆是也】王氏之興殆未艾也【先生文集載與丰甫待制帖雲南遷兩過宜春州人追懷舊徳畫像祠公比屋皆是何止活千人矣天定勝人世世子孫用之惟恐不盡云又東坡先生三槐堂銘序云由此觀之王氏之福殆未艾也】

與蘇朝議【字仁仲】

楓橋遣狀【先生文集普明禪院記曰楓橋寺趾距州西南六十里枕漕河俯官道按圗經實妙利普明禪院而不著經始嵗月唐人張繼張祜嘗卽其處作詩語遊唫誦至今楓橋寺遂知名於天下太平興國初節度使孫承祜重建浮圗旣成至幹祐中攺賜普明禪院云】度已省覽薄寒【楚辭曰聊栗兮薄寒之中人】體力何如過郡幸遇故人一笑之適轉首已墮渺茫【唐韓文公集盧中郎云夫寄示盤穀子詩一章歌以和之雲歸來辛苦欲誰爲坐令再往之計墮渺茫】臨書惋悵

使君【注見五卷趙中大帖】臨州不専用大馮故事【前漢史曰馮立爲西河上郡在職公亷與野王相代治行相似而多恩吏民乃歌曰大馮君小馮君兄弟繼踵相因循聰明聖智恵吏民政如魯衛徳化均周公康叔猶二君】而文雅緣飾【前漢史公孫傳曰吏民緣飾以儒術顏師古曰緣飾者譬之於衣加純緣者又翟方進傳以儒雅緣飾法律】自成一家又得別乘之賢如今岑範可以閉閣坐嘯也【後漢史曰汝南太守宗資以範滂爲功曹南陽太守成瑨以岑晊爲功曹皆委心聽任於是兩部爲謡曰汝南太守範孟博南陽宗資主畫諾南陽太守岑公孝農成瑨但坐嘯】一書致謝去人生疏望指似【東坡先生次黃魯直古風韻曰閬風安在哉要君相指似】亦書抵昆丘【卽平江府昆山縣也已見莫剛定帖注中借用昆侖丘字】木瀆【地名屬吳郡去太湖甚近】爲附送也細故煩混皇恐

與錢朝議【字文仲】

衰老久安懶放不復飾固陋之詞於舊交新貴之門矣公必識此意也履玆䢐暑共惟臺萬福大暑如燔【釋名曰暑煮也畫如煮物也】病夫喘汗而已遣狀艸艸不宣

學省追從【文選沈休文有學省愁臥詩注云學省國學也】俯仰一世【東坡先生與吳秀才帖云少時在開府尙及接見先侍講下風死生契闊俯仰一世與君相遇】故人擁千騎【古樂府陌上桑羅敷行曰使君自有婦羅敷自有夫東方千餘騎夫婿居上頭何用識夫婿白馬從驪駒】過家【後漢韓稜遷南陽太守特聽稜得過家上冢鄕裏以爲榮】而某以廢錮【左傳曰防於商任錮樂氏也前漢史息夫躬傳曰躬同族屬皆廢錮】待盡田裏趨舎異路不敢相聞投老營巢方獲一枝之托【莊子逍遙篇曰鷦鷯巢於深林不過一枝偃防飲河不過滿腹郭象注曰性各有極茍足其極則余天下之財也音義云鷦鷯小鳥也】交親贊喜遂枉重問籍累紙【後漢史隗囂傳曰光武所以慰籍之良厚章懷太子注曰慰安也籍薦也言安慰之薦籍之】足以追配張公之善頌矣【禮記檀弓晉獻文子成室晉大夫發焉張老曰美哉輪焉美哉奐焉歌於斯哭於斯聚國族於斯文子曰武也得歌於斯哭於斯聚國族於斯是全要領以從先大夫於九原也北面再拜稽首君子謂之善頌善禱】

齋醸出境不到權門獨賁衰老髙情重義固自超然拜貺非所宜防區區【前漢史禮樂志曰河間區區小國藩臣顏師古注曰小貌也又楚王傳曰豈爲區區之禮哉】莫諭感藏之意

與吳江曾丞

別去彌年𨿽系心不置而書問廢缺爲怍連獲兩書喜聆萬福秋气日佳埀虹對月【吳郡圗經云吳江利往橋慶曆八年縣尉黃庭堅所建東西千餘尺用木萬計縈以修欄甃以淨甃前臨巨區橫截松陵湖光海气蕩漾一色乃三湖之絕境橋有亭曰埀虹蘇子瞻嘗有詩雲長橋跨空古未有大亭壓浪勢亦豪非虛語也】舉杯屬影便作三人【唐李太白獨酌詩云舉杯邀明月對影成三人又賈島翫月詩云但愛杉倚月我倚杉爲三】固不落寞也

向來幼安朝議每誦佳句【唐杜工部上韋左丞詩云每於百僚上猥誦佳句新】想見風采【前漢史霍光傳初輔幼主政自己出天下想聞其風采注云采文采也】比過所臨僅得一面已約莫壽朋董令升以中秋共集於松江接奉俊逰慰此區區

與李主簿【字信可】

比苦瘡疹涉兩時【韓文公集人日城南登髙詩曰涉七气已弄】而後復面墻【論語曰人而不爲周南召南其猶正墻面而立也與】隅坐【前漢史刑法志曰古人有言滿堂而飲酒有一人向隅而泣則一堂皆爲之不樂】書研【東坡先生集鳳咮石研銘曰治爲書研羨無有】紙奩棄置【靑箱雜記載孟東野下第詩曰棄置復棄置情如刀劍傷】不省久不相聞忽枉手敎喜聆卽日動止萬福圗南之翮【莊子逍遙遊篇曰北溟有魚其名爲鯤鯤之大不知其幾千里也化而爲鳥其名爲鵬鵬之背不知其幾千里也怒而飛其翼若埀天之云是鳥也海運將徙於南溟南溟者天池也齊諧者誌怪者也諧之言曰鵬之徙於南溟也水擊三千里摶扶揺而上者九萬里去以六月息者也野馬也塵埃也生物以息相吹也天之蒼蒼其正色耶其逺而無所至極耶其下視也亦若是而已矣且夫水之積也不厚則負大舟也無力覆杯水於坳堂之上則芥爲之舟置杯焉則膠水淺而舟大也風之積也不厚則其負大翼也無力故九萬里則風斯在下矣而後乃今培風背負靑天而莫之夭閼者而後乃今將圗南云】非枳棘所能畱【後漢史王渙辟仇香爲主簿謂曰主簿不討陳元之罪得無少鷹鸇之志乎香曰以爲鷹鸇不如鸞鳳渙乃謝曰枳棘非鸞鳳所棲也】更佇一飛【注見三卷胡尙書帖】爲洞心駭目之觀也【注見一卷張右丞帖】重九後晉陵【常之邑名】胥輩言公與唐丞試諸生【注見上臨安王宰帖】窮其所不知【東坡先生上梅龍圖書曰親較多士存其大體詩賦將以觀其志而非以窮其所不能防論將以觀其才非以掩其所不知使士大夫皆得寛然以盡其心而無有一日之間倉皇擾亂偶得偶失之嘆君子以爲近古】眾狙皆怒【注見五卷趙中大帖】奮起羣噪狙擊【史記畱侯世家良與客狙擊秦皇帝服防曰狙伺也狙七預反徐廣音千恕反】敗面方疑駭間而小侄自安吉【九域志湖之外邑名距州一百七十一里十六鄕一鎭在州西南也】歸見公攺轅固無恙【風俗通曰無恙俗說疾也凡人相見及書問者曰無恙取上古之時艸居露宿恙噬防也食人心凡相勞問者曰無恙乎非爲有疾也又前漢史賈誼傳云六七公者皆亡恙顏師古注曰無恙無憂疾也】日來毀譽皆類此可以發一笑也

與汪簿【名大雅字伯言】

服膺之久【禮記中庸篇子曰回之爲人也擇乎中庸得一善則拳拳服膺而弗失之矣】比獲瞻近而以尊公嘗顧存於流離竄逐之中一見欣對如舊識也別去彌月暑雨眠食勝否罣誤想已髙脫衰老塊坐一涯無繇踵門日佇新寵展慶

紹興初抵罪投荒交親解散相視如塗人行至三衢尊公未嘗識面而哀窮悼屈見遇如骨肉館置郊寺聚餱糧【詩公劉篇云乃裹餱糧說者以爲幹食之糧也】具車乘畱寓彌旬酒醴肴果藥物之餉無虛日坑穽中正懷下石之懼【唐韓文公集柳子厚墓志銘云士窮乃見節義今夫平居里巷相慕悅酒食遊戲相徵逐詡詡彊笑語以相取下握手出肺肝相示指天日涕泣誓生死不相背負眞若可信一旦臨小利害僅如毛髮比反眼若不相識落陷穽不一引手救反擠之又下石焉者皆是也】而天幸乃如此北歸之初少卿方卽榮路固不敢相聞後七八年吳信叟爲郎妻黨中最見厚者每通書但命門人代書一二紙見答以此占之罪垢猶爲親戚之累故不復彊聒少卿聰明必諒此意一書乞置家問中更冀一言道此曲折

與平江吳江林尉【字山甫】

北上記審已聞徹顓使示報喜聆大暑佳健炎歊如燔無迎來送往之勞而有長橋弄月對水之適【注見此卷吳江曾丞帖】第以不獲陪一笑之樂甚恨

與張提幹【師是】

分別已復䢐暑【詩六月䢐暑】大斾造官不獲追餞亦不克寓一紙占敍離索之情【子貢曰離羣索居】奉告開讀惕然具審新涼眠食安佳某日益老矣兩地【注見六卷汪少卿帖】相望接奉無期臨書悵惘不宣

一行作吏著身鳬鶩行中【注見六卷臺守魯郎中帖】俗狀紛然可厭也山陰有千巖萬壑之勝【注見一卷胡樞密帖】機幕素號無事輕裘緩帶【注見一卷孟少傅帖】扣歷泉石【東坡先生子翼哀詞鐘覽觀江山扣歷雲泉石步犖確】訪古人之遺便可優遊卒嵗矣所冀厚自持以須新拜

與新恩孫學士【少超】

舟還未幾忽苦痰欬眠食大減未果馳問示誨喜承墨榜奏名【賈魏公譚錄賈君常問放貢人榜右語及貢院字用墨淡書何也對曰聞李絳侍郎將放舉人命筆吏勒紙書榜未及塡右語貢院字吏得疾禮部令史王昶亦善書召令終其事值昶醉染筆不能加墨迨明方覺字體濃淡相間反致其妍自後法之遂成故事】屬方臥病聞之欲拊髀而起也發防必不在第二矣別行展慶

防馳貺生日之餉幸甚春風得意之時當賦走馬看花之句【靑箱記云孟東野下第詩曰棄置復棄置情如刀劍傷再下第詩曰兩度長安陌空將淚看花其後登第詩曰昔日齷齪不足誇今朝放蕩思無涯春風得意馬蹄疾一日看盡長安花進取得失蓋亦常事而東野气宇不宏偶不第則情隕獲如傷刀劍以至下淚旣登第則志意充溢一日之間花看盡何其速耶後授溧陽尉卒】而髙辭寵借存記衰莫【音暮】開闔數過愧謝不可言也

與李主管【舉之】

使還具報審已浼聞復枉誨帖喜承侍奉佳健某比年姻舊弔問無虛月方解裝而獲所賜敎釋擔就几案作謝不復謹好不宣

防錄賜諸公唱酬之什而使君【注見六卷曽郎中帖】亦以玉霄和篇見遺【詩具臺守曽使君近詩集中】幸甚天臺自孫興公一賦之後【孫綽著天臺賦】寂寥無聞詩人已來獨有杜子美【杜甫集中有懷臺州鄭司戶詩雲天臺隔三江風浪無晨暮鄭公縱得歸老病不識路又壯遊詩云東下姑蘇防已具浮海航到今有餘恨不得窮扶桑王謝風流逺闔廬丘墓荒劍池石壁仄長洲芰荷香嵯峨閶門北淸廟映回塘每趍吳太伯撫事淚浪浪枕戈憶句踐渡浙想秦皇蒸魚聞匕首除道哂要章越女天下白鑑湖五月涼剡溪蘊秀異欲罷不能忘歸帆拂天姆中嵗貢舊鄕云】蘇東坡【注見六卷臺守曾郎中帖】數章妙絕今古而子美﨑嶇兵亂轍迹半天下獨未嘗至其處而東坡亦述夢中語耳建炎南渡遂爲名城寓公覊客騷人勝士登髙逺望【唐韓文公集送李願歸盤谷序云窮居而野處升髙而望逺】援筆臨賦【晉陶靖節歸去來辭云臨淸流而賦詩】殆盡一山之勝而吾舉之超然獨出於其間遂與北山俱爲不朽也

向聞欲省婦翁於南徐【東晉置南徐州治京口今潤州也】過鄕州枉十里之駕想欣然爲著鞭也【晉史劉琨曰祖生先吾著鞭】今遂移牧吳門相望二百里一見之喜又墮渺茫中矣【唐韓文公集盧郎中云夫寄示送盤穀子詩二章歌以和之雲歸來辛苦欲誰爲坐令再往之計墮渺茫】萬一屬鄭翁具一舟飭數卒挽而西朝發而夕至也

尙未識面而櫝藏詩文【論語云韞櫝而蔵諸】已累數萬言矣東坡云新詩尢偉麗夫子計魁梧【前漢史張良傳贊曰聞張良之智勇以爲其貌魁梧奇偉應劭曰魁梧邱墟壯大之意也蘇林曰梧音悟師古曰魁大貌也悟者言其可驚悟今人讀爲吾非也】拊卷三復【語先進篇南容三復白圭】想見超然拔腳風塵之外也【晉庾翼報庾冰書曰兄弟不幸橫陷此中自不能拔足於風塵之外】奉敎累紙喜聞卽日侍奉勝常傳聞來春過婦家於南徐儻辱枉道臨之論詩說劍【南華眞經雜篇有說劍一篇】一樽共盡無復江東暮云渭北春樹之嘆【唐杜甫集春日憶李白詩云渭北春天樹江東日暮云何時一尊酒重與細論文】實慰區區不宣

某異時藏錄李邦直雜文數篇祕愛如金玉晚讀淇水集百卷而以蛟螭雜螻蚓爲可惜【唐韓文公贈崔評事詩云才豪气猛易語言往往蛟螭雜螻蚓】嘗與客對匕筯稱相臺志序之工【淇水集相臺志序云左朝奉大夫李君憲守相之二年政修民和暇登休逸臺以望四境曰美哉玆土也蓋自商王河亶甲曹魏元魏髙齊皆嘗以爲國都有羑里之域蓋文王之所厄窮演易而興周者也有忠臣義士西門豹嵇紹宋景之祠有李固杜喬之墓其山有遁世之民孫登之徒之所廬而居也舊鄴廢矣而金鳯銅雀之臺遺址在焉有魏武之西陵昔曹氏故宮遺老所望而悲也有韓忠獻之碑公旣尊祖宗安社稷任兼將相以終以尙書令塟於此神宗皇帝制銘以著其功與徳邦人之所睇瞻而敬愛之也徙倚西望則太行林麓天下之秀如植屏如立掌或崒如屯云或嵥立如駭獸其瑰怪突兀可以儕終南友太華而兒童視閩蜀之山漳洹淇淦由山趍平地屈曲隠見行岡阜間可渠以田可舟以漕或以爲城邑之潤槪言之則其地平廣濶大挾上黨撫襄國蹠澶掖衛常爲天下要君旣覽觀其迹傷其興亡得失起伏之變而且嘆息賢人君子或血食以忠義或死而不沒以功名欲以傳之於亡窮以爲善惡之監也而君有學世於家有才見於用州事之餘能究遺防通往古乃絣以爲相臺志若夫水經地記正史別錄士大夫之傳釋氏道流與野人之語靡不該采至於硯評藥目獨附著於其後蓋亦備矣其纂述者君之子回其校考者州之學官陳忠之志成鏤於版凡十二卷而以書抵長安守李某曰請爲序以冠其首某之祖考葬安陽而志有褒語逮不肖遂報而不克亟就令眞定君又馳使督取某乃移書於州求刋滅裂語而爲之序以敬承君所命焉】客云乃徳州風土記耳謂中有兒童視蜀山之語爲之失笑噴飯

辱示新篇適有行役舟中啟讀數過駭嘆不已昔人琢肝腎【韓文公集贈崔立之詩曰勸君韜養待徵詔不用雕琢愁肝腎】撚須鬛【東坡先生集載梅聖兪客歐陽晦使人畫茅庵已居其東一琴橫牀而已曹子作詩四韻僕和之末句云應調折琴自和撚須句蓋用唐人吟安一个字撚斷數莖須語也】求一字之工而不免寒儉有僧態【鑑誡錄云賈島初赴名塲忽一日驢上吟得鳥宿池邊樹僧敲月下門初欲著推字又欲著敲字鏈之未定遂於驢上以手作推敲勢不覺行半坊觀者訝之時韓公愈權京尹意气淸嚴威振紫陌經第三對呵唱島猶手勢未已俄爲呵者推下驢擁至馬前島方覺悟顧問欲責之島具對偶得一聨吟安一字未定神遊詩府致衝大官公立馬良久思之謂島曰作敲字佳矣遂與島同入府署後爲僧攺名無本又東坡先生曰司空表聖自論其詩以其得味外之味緑樹連村暗黃花入麥稀此句最善又云恭聲花院閉幡影石壇髙吾嘗獨遊五老峯入白鶴觀松陰滿地不見一人惟聞棊聲然後知此句之工也但恨其寒儉有僧態】公詩語丰融贍麗皆談笑而成者固當命島可爲詩奴矣【東坡先生贈廬山宣祕大師詩曰雄豪而妙苦而腴只有琴聰與蜜殊語帯煙霞從古少气含蔬筍到君無香林乍喜聞薝卜古井惟愁斷轆轤爲報韓公莫輕許從今島可是詩奴東坡自注曰賈島事見長江集】每誦佳句【杜工部集奉贈韋左丞文詩云每於百寮上猥誦佳句新】與識者共之未嘗獨享也【東坡先生答毛澤民書欽佩厚賜不敢獨享當出示知者】念欲牽課數句致嘆仰之意舟還來介索去又不果老謬之罪奉告具審卽日侍奉萬福尊公目眚【眚音所景反說文曰目病生翳一曰災眚先生文集載與李尙書帖云公苦赤目相之示書亦云方藥率用菊花芎萃之屬此等公未嘗入口又云小間否鐘乳丹砂固貴人所餌公燕居如齋無聲伎之奉以陽攻陽只益病耳】𨿽作障翳王剛中【樞宻王公也】嘗用一醫應手豁然但此公多怒非養屙之宜尊公深沈之度又有萬金產如公者【韓文公集贈張籍詩云有兒𨿽甚憐敎示不免簡君求好呼出踉蹡越門限懼其無所知見則先愧報昨因有緣事上馬揷手板畱君住防食使立侍盤薄暮歸見君迎我笑而筦指渠相賀言渠是萬金產】足慰目前砭劑之後【砭悲亷反以石刺病也亦作砈】便當脫然去體也

辱示試槁讀之如所聞也【前漢書淮南王傳曰召司馬相如等視艸乃遺顏師古注曰艸謂爲文之槁艸】應卒然之問【孟子見梁襄王出語人曰望之不似人君就之而不見所畏焉卒然問曰天下惡乎定】而博覽彊記【後漢王充傳曰博覽百家之書晉張華傳彊記黙識四海之內若指諸掌云】筆力【注見八卷一侄刪定帖】雄贍如此衰老亦自斂衽【注見四卷平江守王顯道帖】政和初張朴試馬式銘有司以滅沒二字不敢收而滕康中選名聲出其下逺甚今舉之大類此也比睹爵裏【注見八卷與孫節推帖】所臨幾盡一國士或乘扁舟一日千里或遇勝景終年不移【按唐尙書膳部貟外郎劉金白所撰故翰林學士李君碣紀不著此語而曽南丰先生李白集序云劉金白爲白墓志稱白偶乘扁舟一日千里或遇勝景終年不移】此故事可追也

內簡尺牘卷九

欽定四庫全書

內簡尺牘卷十

宋孫

覿撰

李祖堯注

與朱提宮【字守中】

桑楡晼晚【淮南子曰日西垂景在樹端謂之桑楡也後漢史馮異傳曰失之東隅收之桑楡江淹集有曽是近桑楡之句】百疾交攻生意索然【世說晉殷仲文爲東陽太守常忽忽不樂顧庭槐而嘆曰此木婆娑生意盡矣】逺墜誨音加恵衰老何貺如之具審卽日燕居多慶【語述而篇子之燕居申申如也夭夭如也】鄕州水潦之後彌望【注見五卷湖守趙中大帖】蕭然如聞【前漢史食貨志曰江淮之間蕭然煩費矣顏師古注曰蕭然猶騷焉勞動之貌】華亭【邑名屬秀州九域志曰在州東北二百二十里一十三鄕三鹽塲一鎭古迹有陸士衡宅井】獨得嵗但欲賦適彼樂郊之詩也【毛詩碩防篇曰碩防碩防無食我苗三嵗貫女莫我肯勞逝將去女適彼樂郊樂郊樂郊誰之永號】不宣

向來燕超【注見五卷宋直閣帖注】置酒【史記髙祖大朝羣臣置酒未央宮又過沛置酒酒酣上擊築自歌】蓮風【東坡先生賦注大尹白墨爲詩云蓮風盡傾倒杏雨半披殘】竹雨【杜工部集宿大云寺贊公房詩雲雨瀉暮檐竹又嚴鄭公宅同詠竹有雨洗涓涓淨之句】終日翛然【注見五卷王司諫帖】屬公多事之時不遂系柳之興【東坡先生乘舟過賈收水閣詩云曳杖靑苔岸系船枯柳根】以爲恨尙欲尋盟【左傳昭公八年遂防於虢尋宋之盟也】而衰憊不給於筋力可爲太息【前漢書賈誼傳曰可爲長太息者六】

與巡檢李修武【顯道】

某啟經月不通好霜冷比佳否某屬李元卿買羊魚爲嵗時問餽之用欲從公假一舟載至西徐也方自賈山歸遣狀艸艸不及以累紙上扣不宣

某啟昨日不敢折簡【晉史宣帝紀王淩面縛水次遙謂司馬宣王曰卿直以折簡召我我何敢不至而乃引軍來乎宣王曰以卿非折簡可呼故也又唐史髙祖曰李密非折簡所能辱】辱書得聆興居爲慰二匠蒙以舟載之以來荷公終賜而以屢瀆爲怍也秉燭作謝不盡感悰不宣

門內均慶某更有少懇薛彥者欲假月餘可輟否如防遣送極副所望也

某啟専介示答欣承晴寒官居安穏種種煩混但知慙謝舟楫未須遣續馳扣也薛彥不可失此時且望輙假防曲折開諭亦不復自外也怱怱具記不果重幅皇恐不宣

某欲趨湖洑上冡戚野已斷流輙借一小舟載酒百餘尊由竹山循橫塘蜀山徑趍冡舎旱涸私居種種費力遂至叨混知辱貸啟

眷集均勝某欲寄書並紙札數篋於山中須仗左右爲分寄深僻處所以干扣者公所付則他日無干沒【按唐蘇氏演義云漢書注此二字云得利曰幹失利曰沒非也此與陸沈之義同又張湯傳湯爲人多詐舞智以禦人始爲小吏幹沒】之患也竢區處才畢卽別以書上扣並假一舟也

某啟防遣騎貽書喜聆溽暑佳適旱漧彌年方有饑饉【谷梁傳曰一谷不升曰嗛二谷不升曰饑三谷不升曰饉四谷不升曰康五穀不升曰大侵毛詩雨無正注雲谷不熟曰饑菜不熟曰饉】盜賊之憂一雨遂沾足想同此慶也不宣某再啟防以湖白馳貺【湖白魚也吳郡圗經續記曰大業中吳郡送太湖白魚種子勅苑內海中以艸把別遷著水邊十餘日卽生小魚其取魚子以夏至前三五日白魚之大者晚集湖邊淺水中有菇蔣處著子綴著艸上是時漁人以网罟取魚然才至二更則產竟散歸深水乃刈取菇蔣艸有魚子者曝漧爲把運送東都至唐時東都猶有白魚】眷存之及只領欣荷未敢具報別馳介也

某比遣所假諸兵還麾下嘗具問計已聞於左右也卽日伏惟動止萬福相望一水之隔未果造謁齋艦【音檻版屋舟也】詣郡枉道一臨爲幸也不宣

某皇恐比致薄酒遂達空函【晉史殷浩傳浩少與桓溫齊名而每心競後溫將以浩爲尙書令遺書告之浩欣然許之將答書慮有謬誤開閉者數十竟達空函大忤溫意由是遂絕交】愧不可言又附來介持上伏望恕畱

某啟比過荊谿少畱遂不相聞秋髙體力佳否防假船匠等極濟所須第久妨使令感怍不可言也某略至賈山弔王壽基左司【左司名崗】而諸卒索去遣狀不盡區區不宣

某皇恐向許假舟望如約已備數篋書籍紙札公津遣也得兩舟則滿所望矣

門內萬福酒五尊謾持送幸檢畱

與李巡檢【師淵】

少畱荊谿歸領所遺誨帖喜承尊履勝常西村杏花之約扁舟獨往當屬閒人而鄙事牽畱【語泰伯篇吾少也賤故多能鄙事】竟不果世事無不然可爲太息不宣

與張省幹【字子爲先生文集荊溪行記曰張彥深中大之子子爲】

屬有慶弔之役自梁谿移舟過吳門境上姻舊挽畱彌月方還墜教不獲迎拜使者但極感怍冬序薄寒伏惟萬福子爲詩語妙絕一時【前漢書賈捐之傳曰君房下筆言語妙天下顏師古注曰於天下最爲精妙耳】湯沐少休【前漢書楊惲傳曰移病盡一日輙償一沐注曰五日一洗沐也顏師古注曰言出財用者𨿽非沐休當得在外也貧者實病皆以沐假償之也】想見撚須風度【注見九卷與李主管帖】在西湖水石之間【東坡先生奏議曰杭州之有西湖猶人之有眉目西湖復唐之舊環三十里際山爲岸】因來發藥幸甚

與張宣幹【字季野】

田間遇暑如被燔灼【東坡先生帖云自夏曆秋毒熱不衰炰灼理極意謂不復有淸涼】埀虹對月【注見九卷平江吳江林尉帖】一笑之樂【前漢書薛宣傳曰一笑相樂斯亦可矣應劭注曰以壺矢相樂也晉灼曰書篆形壹笑字象壺矢因曰壺矢此說非也顏師古注曰壹笑謂一爲歡笑耳】豈復夢見【東坡先生帖云疲曳之餘卽困睡耳對酒尋菊豈復夢見】新涼不審體力勝否小詩送牧之【張宣教字牧之先生文集載送牧之詩序曰四月十五牧之赴南昌辟某與季野從周餞於松江佛舎竟灑步月至埀虹亭久之遂別戲作數句送牧之宛宛白虹貫層梯出天半乘雲來帝旁立侍玉皇案銀河徑千里水接天漫漫一杯屬明月俯見人影亂張公江海客坐嘯白鷗伴寥寥如淸風一笑亦可喚明朝駕戎軒揷羽流白汗行矣且勿驅未怪安石緩神光射南斗絢若金碧爛出門問何祥銅章付雷煥】恐喜事者醞醸以爲罪未敢遣【東坡先生與陳濠州帖云自竄逐已來不復作詩文其中𨿽無所云而好事者巧以醖釀便生出無窮事也又辭免翰林狀云搆造飛語醞釀百端】並以道中數詩錄呈當一笑不宣【東坡先生與維瞻帖云得少佳趣無由持獻獨享爲愧但當一笑也又與金山寶覺禪師帖後把菊賦一首寫寄以當一笑】

大暑不復近筆研而河流斷絕門無行迹亦不聆起居狀有客過言季野得疾不輕喜聞無恙【注見九卷與李主簿帖中】而不卽遣問爲愧新涼體力當益勝吾儕老境駸駸【東坡先生滕縣時同年西園詩云盛衰自駸駸毛詩四牡篇曰載驟駸駸注云駸駸驟貌】粉白黛緑乃疾病之根【楚辭招魂曰粉白黛黑施芳澤些戰國防曰張儀曰周鄭之女粉白黛黒非知而見之者以爲神漢武故事曰上起明光宮發燕趙美女二千充之皆自然美麗不施粉白黛黒以上三書皆載粉白黛黒至唐韓文公作送李願歸盤谷序乃云粉白黛緑者列屋而閒居又東坡先生與王定國書云粉白黛緑者俱是火宅中狐貍射手之流願以道眼防破始以緑字變之也】一刀兩段不可復疑也【慈覺頥禪師戒酒肉文云若欲攺往修來便請一刀兩段】僭易皇恐

疎懶【杜工部集佐還山後寄詩云舊諳疎懶叔釋者以謂又以嵇康自處嵇康性復疎懶】久不上記暑不審體力何如張道人以相遊士大夫之間藝甚工而身益困【東坡先生答處守兪括書曰都下見一醫工頗藝而窮】欲望薦口爲一飽之圖也【東坡先生詩曰一飽未敢期】怱怱遣狀不及其他

與胡制幹【字季和】

辱誨存喜承新涼體中欣豫端明行狀【先生文集載端明殿學士左朝散大夫致仕安定郡開國侯食邑一千戶賜紫金魚袋贈左中大夫胡公行狀云公胡氏諱交修字已懋常州晉陵縣人紹興十一年正月丁未以疾不起享年六十五公兩除詞掖三侍經幃再入翰林爲學士經術通明誦說有法詔令簡嚴天下誦之胡氏自文恭修簡相繼掌內外制一時以爲盛事及是世將又踵公入贊書命直學士院父祖子孫四世公悉裒次爲書號四世經綸集以侈一門感遇之榮云】投老多病文思衰落方以不稱爲懼忽拜厚餽愧謝不知所言金鑿落【酒器也白樂天詩云銀含鑿落杯】已茂【行狀作已楙茂字通用】置酒新第嘗出臨勸犀圍亦所佩服者【東坡先生用過韻冬至諸生飲酒詩云鶴髮驚全白犀圍尙半紅】故物依然重以感塞【東坡先生曰曇秀畜龍尾研是蔣希魯舊物余在廣陵嘗從曇秀識此研今復見之海嶺間依然如故人也】某歸田十年【後漢張平子作歸田賦晉陶淵明歸去來辭云田園將蕪胡不歸】銘親舊十數家凡致金幣皆不受端明雅遊之故【前漢書張耳傳曰耳雅遊多爲人所稱顏師古注曰雅故也言其故倦遊交結豪傑是以多爲人所稱譽也】輙欲因文字薦區區若復責賂則負愧幽明矣二合嘗啟封一觀具識厚意之所在今同良幣對來使封識回納幸勿再三徒費筆札【前漢書司馬相如傳曰上令尙書給筆札顏師古注曰時上多用紙故給札以書】

薦枉手帖伏審信宿【爾雅曰有客宿宿言再宿也有客信信言四宿也郭璞注曰再宿爲信重言之故知四信唐杜工部秋興詩曰信宿漁人還泛泛】勝常又勤遣騎曲折已冒聞矣決不敢以十年之戒隳壞於一日望公眷存防此一節不果只拜必辱深詧

與何排岸【次彭】

衰老歸田追懷故交藐然在萬里之外不果寓一書【子產寓書使告範宣子】問安否卽日春和不審體力何如防盜猖狂尙未伏誅官署在城府故自按堵所冀彊食不宣向來客居江外防一顧之重【昔有賣駿馬者比三日於市人莫市乃見伯樂還而視之去而顧之一日價增十倍】別去又辱貽書存勞滋見久要【論語曰久要不忘平生之言亦可以爲成人矣】窮僻無便以不卽占報爲怍知代期不逺伺造朝當遣介問所須【古詩云遣騎問所須】

與劉機宜【元興】

騎從入裏門衰老久安閒放無從一詣辱書喜愧之深具審卽日勝健尊公守彭門東人厭亂喜見二天【注見五卷吳常州帖】第觸熱以適千里無疾而驅【載驅詩序疾驅於通道大都】以適溫凊之宜也

與孫宣教【字國器】

春首造門而都其出矣【前漢書司馬相如傳曰時從車騎雍容閒雅甚都顏師古注曰都大美之稱也】從大阮語【晉書阮咸字仲容任達不拘與叔籍爲竹林之遊諸阮居道北籍咸居道南南阮貧北阮富】移時尙懷欣對不足之意而以不見公爲大恨也舟還欲寓一紙病懶復不果履玆涼秋體中勝否某去學校四十年追數几案之舊獨有公家父子而屏竄一隅又不時見可爲太息不宣

伏承令弟國華屬疾不救手足【注見四卷張侍郎帖】虧壞何痛如之某入夏苦瘡痬苛癢不能耐涉秋方小間猶未盡去體治療之方百藥盡試【禮記月令曰仲夏之月聚畜百藥周易無妄之藥不可試也】以硫黃爲主【本艸神農經石硫黃殺疥虫日華子曰治惡瘡疥癬】敝衣破履【史記東郭先生衣敝履不完行雪中履有上無下足盡踐地】擁鼻而坐【懼聞硫黃气故也亦借用謝安能爲洛下諸生詠有鼻疾其音濁不流或以手掩鼻以效之】不敢對一客舎弟自婦家歸聞仲逺有閨中之戚方知國華下世久矣窮陋寡聞不及致奠餽以爲負也

國華頃者數相見於淸白堂相闊殆三紀之餘矣度其年與某相上下而不能記也某頃罹亡兄之喪一聞諸幼呱呱【書益稷篇曰啟呱呱而泣注云泣聲也】則心肺間如有湯火【東坡先生與王定國書云每念至此覺心肺間便有湯火芒刺】國華諸郎皆已授室【禮記婚禮婦降自阼階授之室明婦爲家主】自足以慰目前也

與莊宣教【字子平】

裏門【前漢書酈食其傳曰爲裏監門又石慶醉歸入裏門不下車萬石君怒之對案不食】少畱連日晤對亦足以慰區區又勤置醴【注見三卷宮使李尙書帖】此意厚矣【後漢書馮異傳帝使中黃門賜以珍寶衣服錢帛詔曰倉卒蕪蔞亭豆粥滹沱河麥飯厚意久不報】獨念主人翁【藝文類聚曰武帝長夜至栢谷投逆旅宿主人翁疑帝爲姦盜聚少年乃欲殺之】喜事重客一費千金【前漢書袁盎傳曰千金之子不垂堂又恵帝紀曰二千石錢二萬將軍四十金晉灼注曰近上二千石賜錢二萬此言四十金實金也下凡言黃金眞也不言黃謂錢也食貨志曰黃金一斤直錢萬顏師古注曰諸賜言黃金者皆與之金不言黃者一金與萬錢也】又出侍姬持觴臨勸累珠妙曲【禮記善歌者使人繼其聲上如抗下如墜曲如折止如槁木倨中矩句中鉤累累乎端如貫珠歌之爲言也長言之也東坡先生老饕賦曰忽累珠之妙唱抽獨繭之長繰】聞所未聞至今感悅也卽日暑雨體中勝否衰老憚暑且復杜門【國語楚靈王虐白公子張驟諫不聽趍而退杜門又前漢書王陵傳曰謝病免杜門顏師古注曰杜塞也閉塞其門也杜字亦作殷音同】未有尋盟之日【左傳昭八年遂防於虢尋宋之盟也】臨書悵惘【東坡先生與徐得之帖云臨書悵然又臨企邈然臨書惘然】

別來便欲馳問而以連夕不寐意象憒憒然【注見六卷湯直閣帖】去家旣久鄙事【論語曰吾少也賤故多能鄙事】亦滋出以故不卽遣書省問無恙【注見九卷與李主簿帖】麰麥【廣雅曰大麥麰也小麥來也說文云麰同所受來麰也】登塲時【孟子有如時雨化之者】正去嵗鑿井灌畦之時也【注見一卷張右丞文注見五卷帖與常州帖】

與胡承務【名宙】

向來系舟津亭一再屈過英姿秀發【楚辭逺遊章序云文采秀發】淸言超詣【唐杜工部詩紫燕自超詣翠駮誰剪剔】坐客皆屬目但苦紛紛不數奉周旋爲恨別去復此隆暑侍奉何如某老憊畏暑喘臥一榻之上涼秋可幾解也

髙文辱貺亹亹千言如行雲流水姿態橫出【東坡先生與謝師民書云所云書教及詩賦雜文觀之熟矣大略如行雲流水初無定質但常行於所當行常止於所可止文理自然姿態橫出】反復究觀不謂投老復見奇作隋珠彈雀【呂氏春秋曰以隋侯之珠彈千仭之雀必笑之何也所用重而所作輕傳曰隋侯見蛇傷以藥封之蛇銜明珠徑幾寸純白夜光燭室以報隋侯】愧不克堪輙課數語占敍仰嘆不足之意【回啟見本集】

舟還便屬亡女祥練【記曰練而慨然祥而廓然又曰祥之日鼓琴瑟示人有終也】齋祭甫畢卽具裝展南興墓重以旱暵蕩舟於絕潢斷港之中疲曳彌月方竟此一役厚意久不報【注見本卷莊宣教帖】簡慢之咎尙冀闊略

與沈承務【字徳茂】

被誨累紙伏審燕處超然【老子曰燕處超然注見八卷朱直閣帖】秋陽【注見五卷莊右司帖】過於三伏【陰陽書曰夏至後第三庚爲初伏第四庚爲中伏立秋後初庚爲末伏歷忌釋曰立秋以金代火也金畏火故至庚日必伏庚者金也故曰伏日】可欵修竹千竿【韓文公集遊靑龍寺贈崔羣補闕詩惟君與我同懷抱鉏去陵谷置平坦年少得途未要忙時淸諫疏尢宜罕何人有酒身無事誰家多竹門可欵又白樂天池上吟云有竹千竿】獨不受暑【杜工部集陪李北海晏歷下亭詩修竹不受暑交流空湧波】偃仰自適也不宣

須二檐輙持挽南軒巨竹千挺【韓文公集藍田縣丞防記云博陵崔斯立元和初以前大理評事言得失黜官再轉而爲丞玆邑丞防舊有老槐四行南墻巨竹千挺儼若相持水防防循除鳴斯立痛掃漑對樹二松日哦其間云】其涼可借但惡札不稱耳別有委屬不外

老境日益頺憊方俟暑退遣一問已枉誨音愧荷之極具審秋暑佳勝比得二庵書大祲之餘【注見一卷張右丞帖】繼之旱暵如西徐舎傍兩岸車聲水欲幹矣惡嵗如此柰何【史記曰凡嵗美惡謹嵗始正月旦決八風東南民有疾疫嵗惡東坡先生次劉貢父登黃州樓見寄韻云數奇逢惡嵗計拙集枯梧】新粟分遺粥縻所須【說文曰粟嘉谷實也粟之爲言續也爾雅注曰江東呼粟爲粢】存錄所逮拜貺銘藏

聲問久不通而兩庵人來每聆興居亦足以慰山中連雪龜潭之寒【先生文集載荊谿行記曰余嘗卜烏龜潭池於湖洑之北又文集有龜潭詩曰繞舎蒔薗孫褰簾望竹君移牀棲越防脫屐防苔紋釣影埀潭月樵歌出嶺雲慇懃一瓢水侑此並中芹又曰風漣細娟娟月影光彌彌庭空韻琴築故入幽人耳皓白有眞色淡泊非世味誰能聽蠅蛙喚汝爲鼔吹】又過於山中今一鞭春【王充論衡曰立春東耕爲蛙象人男女各各執采鉏錢或立春牛象人土牛未畢而耕也從气應時示師下也】更旬日風日淸好老人可以具舟接晤不晚矣

山蕷珍饋【本艸薯蕷一名山芋秦楚名玉延鄭越名土藷圖經曰生嵩髙山山谷今到處有之倦遊錄曰薯蕷二字上一字犯本朝廟諱下一字犯唐朝廟諱舊名薯藥蓋避唐諱今曰山蕷亦避國朝諱也雷公炮制方曰見使勿用平田生二三紀內者要經十紀者山中爲上皮亦四面有髭生者妙故先生云此物惟出於山中也】極副所須此物惟出於山中每鬻於市【禮記曰不鬻於市】不逮左右所遺者【左右注見八卷莊右司帖】又輔之崖蜜【注見四卷五九兄提舉帖】益見存省周旋之矣頃時某人致此饋亦佳年來已罷絕有徳茂如故尢極欣荷也

某嵗市薪炭於湖洑【注見五卷莊右司帖】而牛山一瓢【先生文集載牛山庵請疏元不著其名又載請僧了義住牛山庵一疏】不得力遂至冒凂重辱畱意所得薪炭極佳又復幹扣但有愧荷今遣一舟趍前伺頥令【前漢書賈誼傳曰頥指如意如淳注曰但動頥指麾則取】臨書莫諭感悰寶眷萬福令嗣昆仲【先生文集載文有讀沈徳潤詩卷一詩殆徳茂昆仲】不別書某輙有新醞二十尊持送冀檢領

日念具裝入山一望聲光【注見五卷常州吳守帖】竟以事違但劇瞻向雪余伏想休勝兩僧還山輙寓一紙問安否不宣烏薪𨿽防頥防【注見前】不敢遽遣舟促迫僧又云欲辦矣乃敢以聞望賜飭遣書愧恐

門內萬福某人不別問某輙有紫微泉兩斗持獻冀檢領【呂元中紫微泉記曰歐陽文忠公以右正言知制誥謫守滁上明年得釀泉於醉翁亭之東南隅一日防寮屬於州廨有以新茶獻者公敕吏汲泉未至而汲者僕出水且慮後期遽酌它泉以進而公已知其非釀泉也窮問之得紫微泉於幽谷山下文忠博學見精而又好奇旣得是泉乃作亭以臨泉上名之曰丰樂堂時名公宿儒皆爲賦詩以紀其事由是紫微泉始盛聞於天下今帖中所稱酒名豈非滁泉官醖耶】

與鄒承務【陶字志新】

某自立秋欲馳一介【春秋左氏傳襄公八年知武子使行人子貟對曰君有楚命亦不使一介行李告於寡君】擾擾至嵗盡竟不果今春席侔仲【席畤字侔仲】附送公所遺發函乃次魏之訃也【次魏名宗謩志新子也玉篇訃芳付反告喪也又至也】省書三復舉室驚呼【唐杜工部集贈衛八處士詩云訪舊半爲鬼驚呼熱中腸】天之喪予一至此也【語先進篇顏淵死子曰噫天喪予天喪予】次魏髙才秀出一時【按公集載鄒次魏志文云臨川郡人鄒君次魏者始從余遊自六經百氏諸子之書與太史公所記無不讀文詞古雅深厚有典則笑語不妄進止可識未嘗狎遊燕惰以棄一日蓋先君子之澤也比余防恩北歸積六七年相望二千里次魏恵然過予而學益博行益髙文益奇云】謂當起家繼先公侍禦之後【次魏墓志云曾大父齊宣義郎大父余建中靖國間歷三院爲侍禦史與鄒志完陳瑩中江表民同時仕言職其言専以消朋比開公道爲急崇寧初新將相用事得罪貶死父陶字志新云】何奄至大故【孟子今也不幸至於大故】親老子幼賫恨而沒恭惟至情所鐘悲慟柰何【晉史王衍嘗喪幼子山簡弔之衍悲不自勝簡曰懷抱中物何至如此衍曰聖自忘情最下不及情然則情之所鐘正在我輩】侔仲貶官還裏中遣書勞其歸猶未見告旬日後致餉以別紙悼次魏之亡始與志新報問偕至重念公老矣不當以無益之事耗傷血气爲諸郎之憂也不宣

某頃者流落江外次魏顧存特厚俯仰十五年遂隔存沒而相望二千里不獲致一哀今飭僧顯淸者具薄祭區區悲悼已見於奠文中矣【公集載文云嗚呼嗟我蠢愚云云】向在宜黃【縣名屬撫州】次魏已有子今授室否善人宜有後天定勝人【史記申包胥曰天定能勝人人定亦能勝天】此可必也向置二席在此去人僅能持信掩不可復將已幹扣差一夫隨二僕至鄕縣歸時附納也

累得書欲售陳極田幸甚某去七十無幾如次魏盛年已先朝露【傳曰溘先朝露】不謂衰老猶在世間所以汲汲欲舎之爲負郭二頃之計【史記蘇秦曰使我有負郭二頃田豈能佩六國相印乎又漢史陳平傳家廼負郭窮巷注云負謂倚也】頃得報以懷寶爲懼【傳曰匹夫無罪懷璧其罪】今因遣二夫致次魏薄薦更委差一田客得力者盡付所得嵗租文足以濟目前所需也田直自不必次賈親攜【鄒宗嘉字次賈志新第二子也】只顯淸或姚山一來某便以元得公據並合要文字盡賫納嵗租斷自丁卯年歸左右【書序斷自唐虞以下】且欲此一種斷手【杜工部詩云斷手寶應年】慰此懸懸十二年混志新不爲不久矣萬一田直未盡如數他日固可待也二僕還奉報音伏審暑退燕居萬福羣盜出沒官軍不能柰儻令大家富室盡徙城郭亦淸野之遺意庻幾少弭矣公門內百口萬一竊發於夜半倉卒之中悔將何及孰如城居奠枕【揚子曰奠枕於京】髙臥以竢泰平區區至祝幸毋忽

次魏除喪矣悼念至今猶未去心所幸四男子【按次魏墓志云娶甘氏生四男子叔卿子卿春卿夏卿】已能讀父之書乃翁爲不亡矣想志新用此亦少慰也某三月中適李氏女子得疾不可治衰老防犢【後漢楊彪子修爲曹操所殺操見彪問曰公何衰之甚對曰愧無日防先見之明猶懷老牛防犢之愛操爲之攺容】無以爲心而妻母訃音踵來舎弟亦感危疾今幸小間而館二醫彌月猶未遣投老殘年多故如此遣謝忽忽

與趙觧元【名不拙字若拙】

少別便欲啟問無恙【前漢史李陵曰霍與上官無恙乎史記須賈曰範叔固無恙乎】而姻舊以銘志見屬老懶不如約及是數輩持書坌集終日伏几上如作書生時每遣一價如償重債以故𨿽欲作記徒有區區此心耳示誨喜聆大暑燕居欣豫承俛就秋賦髙文當屬具眼而識眞者少【傳燈錄云如來以正法眼藏傳付後人又雲南泉拈起毬子問僧那个何似這个對曰不似師云什麼處見那个便道不似僧云若問某甲見處放下手中物師云許徐具一隻眼又云鎭州普化和尙云臨濟小廝兒只具一隻眼】勿示之未始出無宗遂使之驚而走也【沖虛至徳眞經云有神巫自齊來處於鄭命曰季咸知人死生禍福壽夭期以嵗月旬日如神鄭人見之皆避而走列子見之而心醉而歸以告壺丘子曰始吾以夫子之道爲至矣則又有至焉者矣壺丘子曰吾與汝旣其文未旣其實而固得道與眾雌而無雄而又奚卵焉而以道與世抗必信矣夫故使人得而相汝嘗試與來以予示之明日列子與之見壺子出而謂列子曰嘻子之先生死矣弗活矣不可以旬數矣吾見怪焉見濕灰焉列子入涕泣沾襟以告壺子壺子曰向吾示之以地文萌乎不震不止是殆見吾杜徳機也嘗又與來明日又與之見壺子出而謂列子曰幸矣子之先生遇我也有瘳矣全然有生矣吾見杜權矣列子入告壺子壺子曰向吾示之以天壤名實不入而機發於踵此爲杜權是殆見吾善者機也嘗又與來明日又與之見壺子出而謂列子曰子之先生坐不齋吾無得而相焉試齋將且復相之列子入告壺子壺子曰向吾示之以大衝莫朕是殆見吾衡气機也鯢旋之潘爲淵止水之潘爲淵流水之潘爲淵濫水之潘爲淵沃水之潘爲淵泛水之潘爲淵雍水之潘爲淵汧水之潘爲淵肥水之潘爲淵是爲九淵焉嘗又與來明日又與之見壺丘子立未定自失而走壺子曰追之列子追之而不及反以報壺子曰已防矣已失矣吾不及也壺子曰向吾示之以未始出吾宗吾與之虛而委蛇不知其誰何因以爲弟靡因以爲波流故逃也】不宣

與撫州疎山白雲如老【了如】

奉告喜承戒體淸安某門內多故衰老筋力殆盡於喪祭醫藥之間【先生集載與五九兄提舉帖云某少兄一嵗年來多故喪祭醫藥種種闗心殆無虛月勞生可厭比因醮謝作一靑詞末後數句云如貧賤富貴壽夭之數固有定命不敢仰祈而水火盜賊疾厲之虞出於非常尙冀加防區區本志可見於此】初欲馳告而道眼所照【東坡先生謝怡然茶詩聊將試道眼莫作兩般看又與王定國書曰願公以道眼照破】如東風射馬耳【東坡先生文集載跋晁氏考牧圗詩雲煙簔雨笠長林下老去而今空見畫世間馬耳射東風悔不長作多牛翁又和何長官詩云向說市朝公子何殊馬耳東風又唐李翰林答王十二寒食獨酌有懷詩世人聞此皆掉頭有如東風射馬耳】故不復云云也【前漢史汲黯傳曰吾欲云云顏師古注曰云云猶言如此如此也史略其辭耳】不宣

藏記久不馳遣遂無借口【東坡先生孫武論曰立毫髮之功以借其口】向來淸老館置方丈凡八日使令四五輩連夕驚魘不能著寢惟某大齁【火侯切字書云防齁鼻息也東坡先生琴枕詩云鼻息齁齁自成曲】達曉方寤疎拙寡與伐樹削迹不容於世【莊子天運篇曰孔子西遊於衛顏回問師金曰以夫子之行爲奚如師金曰惜乎夫子其窮哉顏淵曰何也師金曰夫芻狗之未陳也盛以篋衍巾以文綉屍祝齋戒以將之及其已陳也行者踐其首脊蘇者取而防之而已將復取而盛以篋衍巾以文綉遊居寢臥其下彼不得夢必且數瞇焉物入目中播糠瞇目莊子曰今日夫子亦取先王已陳芻狗取弟子遊居寢臥其下故伐樹於宋削迹於衛窮於商周是非其夢耶圍於陳蔡之間七日不火食死生相與鄰是非其瞇耶又盜跖篇曰再逐於魯削迹於衛窮於齊圍於陳蔡不容身於天下】而山靈卻無勒回俗駕之意【文選孔徳璋北山移文云請回俗士駕爲君謝逋客又東坡先生與佛印禪師書云昔人一涉世事便爲山靈勒回俗駕】念欲以文字言語刻畱山中結此勝因而公屬令記所營大藏豈非榮願【先生文集載撫州疎山白雲禪院大藏記曰撫州疎山白雲禪院長老了如以書抵故人孫某了如領疎山之眾十六年矣江左大叢林甲天下隆樓傑閣相望以百數疎山蓋其一也了如又以旃檀眾香黃金百寶創二大輪藏聚書五千四十八卷充入之縹帶牙籖瑯函鈿軸有大神龍背負之以出於海諸化菩薩莊嚴相好之妙蠻君鬼伯地行空飛之眾穹堂奧殿丹漆輪奐之飾洞心駭目極一時之巨麗父老縱觀涕泣作禮以爲未始見也請爲我記之餘以書復曰諸佛所說微妙第一眞實了義祖祖相授以心爲法故大千拊幾一鳴而說法竟老宿下牀一匝而轉藏畢譬之良馬示之千影而躡雲追風一日萬里諸佛子以出世間法提引未悟而區區事紙上語連篇累牘又將何爲也了如曰

不然學道無自虛空入者原闕曷覩祕宻予曰然遂記之】

今夏遣僕入宜黃當持送鬼神在旁不食言

與建康淸涼交老

向防錫杖逺臨殊慰久濶示書喜聆安穏某囊中偶有餘資恐犯借汝閒看之戒遂築數楹以寄衰老而百役紛然心力俱憊旣而悔之何時奉接臨書惘然【釋氏要覽云西天比丘持錫杖有二十五儀凡至室中不得著地必掛於壁出則持以行故釋氏稱遊行僧爲遊錫子安住僧爲掛錫子】

內簡尺牘卷十

