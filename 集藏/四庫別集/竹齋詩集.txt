

欽定四庫全書

集部四

竹齋詩集

別集類三【宋】

提要

臣等謹案竹齋詩集三卷附錄一卷宋裘萬頃撰萬頃字元量新建人淳熙十四年進士歷官大理司直請外任添差江西撫幹楊簡志其墓以黙識稱之陳宏緒寒夜錄稱萬頃在當時與胡桐原萬澹庵徐竹堂往來倡和號爲四傑今三人俱已湮沒惟萬頃集存劉克莊後村集有裘元量司直詩跋稱其標致髙勝有顏氏之臞龔生之潔又稱其猶子南昌理椽應材擕竹齋遺墨古律詩三首其季元齡又手錄四十二首其言若近而逺若淡而深近而淡者可能逺而深者不可能爲人自貴重恥表襮惟詩亦然世知竹齋者多而見其詩者絕少理椽盍鋟諸梓與同志共之云云則元量之詩克莊時尙無専集此本爲康熙己丑其裔孫錦縣知縣奏所刋凡詩三卷末一卷附錄誥勅志銘不知何人所編近時工部尙書裘曰修又重刋之曰修亦萬頃裔也其詩𨿽風骨未髙而淸婉有餘不染江湖之濫派趙與虤娯書堂詩話嘗稱其歸興一篇又稱其初官樂平印曹與洪邁詩篇往來邁最推其雲歸靑嶂雨初歇花臥碧苔春已休之句云乾隆四十六年十月恭校上

總纂官【臣】紀昀【臣】陸錫熊【臣】孫士毅

總

校

官【臣】陸費墀

竹齋集序

宋自汴京南渡學詩者多以黃魯直爲師呂居仁集二十五人之作目曰江西詩派攷其官閥門世不盡學詩魯直之門亦不盡江西人也楊廷秀於詩推尢蕭範陸豫章居其一焉繼蕭東夫起者姜堯章其尢也餘子多見錄於江湖集蓋終宋之世詩集流傳於今惟江西最盛云竹齋裘先生爲眞希元魏華父之友而仕宦不達一官司直以終其詩不作硬語淸疏韶亮異乎魯直流派顧世未見其全裔孫奏始鏤板行之餘因慨詩派諸人之作當年布諸通邑大都今遺集存者惟陳無已韓子蒼洪玉父饒徳操鼂以道謝幼槃及居仁七家而已身後之名顯者或晦司直藏之名山者晦久而明𨿽顯晦有時亦系乎子孫之賢能表其幽光濳徳也康熈己丑蒲月南書房舊史官小長蘆朱彞尊序

江西詩自呂居仁倡論以黃山谷爲標凖後人輙多詆訶其實詩沠圖中人不必皆江西詩不必盡宗山谷也先是嚴滄浪論詩有元祐體注云元祐體卽江西沠如蘓東坡劉后村戴石屏之詩皆是也豈惟山谷諸家哉然則詩何足病病在不善學山谷諸家耳厥後有同鄕能詩而未嘗附防山谷者爲新建裘元量先生先生起家淳熙進士授樂平簿遷大理司直父方家居力請外任便祿飬添差江西撫幹時眞西山官安撫雅相傾倒迨其卒也揚慈湖爲志其墓蓋先生沈潛理學故一時談理學者多稱之詩特其緒餘耳今所存竹齋詩集三卷大抵羅羅淸疏直攄胸臆不欲爲山谷之峭刻而別自成家惜其書晚出吾友吳子孟舉嘗選錄宋詩諸名家僅列其名而亦未見其集也著述之流傳何其難與先生十六世孫奏方宰錦縣亟以表章先集爲兢兢奉其遺詩命子思芹侄思鉓至京師請予序往予塡撫江西訪求昔人遺佚者數年了不可得防兵燹頻仍其故家子孫有莫知先世之能詩文者間有世守耕讀抱殘書於荒江寂寞之濵亦苦表章之無力良可嘆也卽如明季詩人徐巨源身旣不得其死詩復漸就湮沒予遂選訂爲一集行世使當日早見竹齋集與巨源詩並行詎非新建後先兩快事哉予於是集之刻深幸前哲之有後而又喜江西詩學駸駸有振興之勢政不必祖禰山谷諸家而皆可續江西詩也則夫以山谷爲詩口實者尢可息喙矣夫康熙丁亥嵗杪商邱後學宋犖題

自海內言詩之家多歸宋人宋名人之潛晦堙郁者多爬羅搜剔競出以赴一時之盛予丙寅在京師得髙九萬先生菊磵集手鈔而讀之不四三年則海寜陳子言揚巳刻而傳世以髙與陳同所自出言揚其裔孫也戊子予宰興國友人新建裘子羽若官教諭擕竹齋集示予曰此吾先世宋大理寺丞元量先生之詩也刻於明嘉靖中板巳燬今謀復梓以傳於世君爲予序其意予又亟手鈔焉讀之中有寄謝菊磵唱酬之作其詩之恬澹峻潔邁往不屑亦與菊磵相上下非近世浮文弱植模聲範勢者所得而竊附集中別錄稱先生爲西山眞文忠公帥屬以學行見重於公與楊寶謨慈湖友契特深其沒也慈湖志其墓端平中吳丞相許公表請爲其子補授文資其見重於當時若此予又考南昌耆舊志入爲朝士寜疏拙毋便習竹齋拜其言嗚呼世之恥拙而求工忌疎而營宻者眾矣掌故內徴資序有幾脂韋趨競常懼不得爲人先而故以疏拙作贈言其於世態鑿枘不相入乃聞而莫逆於心遵而行之月上三書丐外以終老蓋其介石之操卓然自信於中不樂於史鄭權幸之途趦趄托足而文忠公之所以重之者毋亦以其心迹一轍有同道邪今讀其詩恬淡峻潔亦有寜疏毋宻寜拙毋工之意象焉視彼揣摩依附以爲仕粉澤盜竊以爲詩者不啻奴命之與菊磵之營信天巢操瓢酌泉風同趣捨宜其往來詩筒聲气應和於烏石岡葛嶺之旁而今日之堙郁而競出也亦後先相望賢子孫之表章夫遺藻者更不容稍緩矣吳江後學張尙瑗謹序

宋興自慶曆彬彬多理學之士闚聖宗敍人紀沿源而上下之遐哉盛矣其植表立則惟以聞道往往微情逸興播於聲詩而音節與世代斯異天下後世有識傳焉於乎其見大則其旨逺雋永之味終不可緩也南渡後作者巋然慈湖楊先生洞究陸學名震南服紫陽夫子韙其言議竹齋裘先生鏊鄕先哲也一見黙識慈湖氏稱畏友焉鏊閱慈湖氏志銘先生三致景仰又讀其詩嘆曰文其徴乎夫紀物以闡幽要之在明婉辭以道志要之在實涵悟以抉眞要在不渝雅朴先生之詩三者備焉是故律而詠粹而貞可以傳己嘉靖戊子獻嵗先生十一世孫汝中持遺槀得若干首請曰我祖竹齋氏之言冨矣幸猶存什一於千百我裘氏世世奉以周旋予小子不敏詎敢附麗惟霣墜是懼子其序之將屬鍥工鏊惟風雅不作天下無詩教矣君子愼取後之作者意爾也況宋非所趨尙者哉蘓黃二家卓犖一世今或以文詞气節槪其詩況本之先生道誼孝友逖配前人是詩也殆出其餘矣乎固宜洋洋纚纚意在而有遺音矣𨿽然詩以晉盛以唐工彭澤少陵今取之者言人人殊善哉陸子曰詩如陶杜可謂知道予嘗因其言求其詩質之己意是或一道矣先生出象山氏者也尙論先生象山氏之意可少哉先生在當時眞西山氏亟稱之而詩不與焉此其意猶夫象山氏也於戲防是詩先生自有不朽於天地矣又奚俟予言然則汝中曷爲而梓也示守也奚守也不聞鼎彛之銘乎裘氏視斯集鼎彛也巳惡得弗愼禮云先祖無美而嗣人稱之誣也善而弗知不明也知而弗傳不仁也仁也明也汝中其幾矣作竹齋詩集序賜進士出身禮部儀制司主事前翰林院庶吉士南昌後學張鏊書

欽定四庫全書

竹齋詩集卷一

宋裘萬頃撰

五言古詩

行役

宿霧鎖山椒落月掛林側﨑嶇歷岡巒髣髴辧阡陌秋髙風露寒道逺時序迫安得歸故園篝燈理書冊

武陽渡

一舟小如葉橫在波濤中紛紛川上人欲渡愁北風有帆天際來漸近葭葦叢寄聲與問訊恐是陶朱公

宿佛頭塔

孤村三四家籬下盡禾黍主人慣入市能作市中語開牕對竹山揖客治尊俎白雲忽在眼客淚墮如雨

羅溪橋

我來從西昌日日困塵土誰知羅溪橋淨若初過雨長松列左右淸風奏宮羽薄暮捨籃輿扁舟渡溪去

別友

淸宵月滿梁相思幾搔首不圖塵土中得共一尊酒人事好乖甚隨復而分手惟有管鮑心明明若箕斗

次許秀才韻二首

癡兒欲了事事竟莫之了崇朝防朱墨校勘是與否徐觀雁鶩行大半落渠手敗羣𨿽巳去考牧未有道拙工不量力自謂中了了髙談蓋一座眾可巳獨否斯須臨斧斤汗背血兩手旁觀信善斲莫肯告以道

病中聞伯量相訪寄之二首

我屋修竹根身閒境逾靜維摩本無心誰令示人病夕陽耿疏林影落莓苔徑佇立有所懷髙人儻乘興髙人在城郭應酬頗紛如憶我煙霞棲遺我一紙書雨餘窻戶涼蛩聲滿階除相過有成言何時命巾車

次範光伯泛江韻

夫君陶玩徒俗子所不快屹然頹其中特立蓋甚介平生江湖樂欲去不得邁何當從君逰漁釣寄吾觧

螘運

知戰不能損檀氏所以亡吾媿與敵槐將何固封疆及此閒暇時相與積乃倉不須更他騖富國兵自彊

次伯仁善利閣小室韻

山林吾所廬夜月但對影焉知江上人一日了萬境褰裳步崇臺有室妍且靜徘徊不能去坐見四山暝

見雪

冥當語誰餉我一檐雪吾廬本來靜得此更淸絕遙憐北海上往往已盈尺齧氊人在否毋淩漢臣節

出門

出門復入門吾行竟安之擕書北牕下翻閱聊自怡有懷千載人掩卷還歔欷采采首陽薇戀戀商山芝一裘或終身欣然釣江湄斯人不可作斯道日湮微目前稻粱謀鳬雁方齊飛靑田寂無音嵗晚將疇依愼勿出門去塵埃染人衣

菖蒲

康廬入吾懷十載馳夢魂踵門者何人遺予以芳蓀歡然得其趣如對五老言幽姿出巖谷常帶冰雪痕塵容爲一洗兩目不復昏忽思三峽流褰衣涉潺湲因仍一寸石浸潤九節根人言可扶老嵗月須其蕃玆理諒不誣吾將從綺園

宿田家竹亭

我家西山巓四壁皆此君朅來事奔馳日與茅葦親方思坡仙詩恐入俗士羣止我宿者誰此君滿其門頎然千百夫一見若故人夜深淸風來好音夢中聞呼童啟北牕爲渠炷鑪芬

送詩僧如師西逰

鄕來詩壇上權可聲籍籍君𨿽後兩翁而巳分半席主人龍門髙宜有如此客橫行翰墨場往往一當百挾是今西逰吐談取雙璧要須早歸來成就法王宅

從人覓墨梅

燻鑪束詩魂茗盌驅睡思掩闗寂無營翰墨自娛戱山寒溪正淸月澹雪初霽橫斜兩三枝見說可人意天機如胸中出手特餘事何時翦冰紈來對病居士

睡起

疾去得安臥寒宵不知長鄰雞忽聞聲曙色侵我牀人生孰無營晨興固其常柰何以一身投之百憂場吾方休吾心與世長相忘適逢希夷翁授我枕中方意行到華胥日吳猶徜徉回觀一世人擾擾良可傷誰能從我逰要須畱春皇

讀邸報【時楊慈湖諸公得郡】

紛紛天下事翻覆良難期不知窈冥中主張者云誰工拙判兩途人謀豈容施得非欲平治機緘遂潛移目前三四公並用無一遺毋嫌滯一州民實邦之基鄕來畨江頭親見國子師【謂慈湖】徳行淵與騫千載如同時斯人使臨民兒不賴母慈人言致泰和須索登臯防位崇澤斯均否則失所宜天乎儻人從何時可臻玆

次伯量贈別詩韻

我生旣駑下且復寡見聞時時警其愚姻黨賴有君自慚將且疲不足張此軍君乃不我棄歡然與同羣願學如之何此志亦巳勤正坐未知方所得不足云人生所好雜其力用是分詞章末技耳安能嫓皇墳而況字書學兀兀纂說文曷若鞭吾心或有汗馬勲請益恨未能別君大江濆長吟昌黎詩安得身登云

老農嘆

霜耕冰在趾雨種泥沒膝旱魃忽爲虐畊種漫勞力去年幸一稔今嵗免艱食細聼老農語令我三嘆息但願從此去龍骨長掛壁大田多黍稌髙廩若山積或雲谷大丰則恐錢轉嗇夏租星火急處此未有策細民一錢稅往往亦追索穀賤反傷農此語傳自昔語客且勿憂新絲尙堪質

送範光伯北行

冥將歸休勾芒已促裝江邊疏柳靑江上寒梅香有客當此時中流駕風檣欲學太史公窮汶泗沅湘吾聞帝王州雄麗幾錢塘疇昔駐六龍至今繪未央鷺洲橫渺彌鳳臺摩靑蒼名山與大川往往遙相望是間或小畱不妨月徜徉平生學屠龍袖手五字章玆逢賢主人定知奏宮商追李逐杜陵相與升其堂要令千萬篇金薤埀琳瑯秋風鴻雁來因之東南翔寫君磊磈胸慰我離別腸

安樂窩示元徳弟二首

往時病僧寮今爲安樂窩昔病而今安所得良巳多百年直須臾一丘且婆娑倦翼棲茂林潛鱗渺重波方欣隨所願豈復知其他朝來啟南牕羣山郁嵯峨上有無心雲乘風逺相過卻觀聲利塲紛紛正橫戈到頭蠻與觸勝負能幾何曷若休吾心考槃依澗阿孟夏艸木繁雨餘气淸和四壁環斷碑經史星宿羅幅巾據胡牀翛然自吟哦因之成此詩要使兒童歌

淸泉出石竇白雲臥山窩淋淫乍開霽原野歡聲多吾廬近西峯其下林婆娑觧衣坐磐石持竿釣淸波主人忘機心鷗鳥亦無他東魯與南郭防山等峩峩周子何人哉自許不啻過一朝離艸堂山英遂橫戈折轅不得還如此俗駕何仰視前修翁鉛刀比太阿子弟山林人心平气自和懽然樂簞瓢笑彼葷羶羅好書不厭觀佳句時一哦煩賡紫芝曲爲我醉時歌

題余仲祥松齋

芳妍桃李塲紛趨歘成蹊長松坐偃蹇遂爾不見知平生異時人不與俗轉移蕭然塵埃中擅此丘壑奇牕空境逾淸四壁風來吹抱琴揖蒼髯喜气掀兩眉臭味旣與同相親不相違直期閱嵗寒可但忘朝饑斯正如乃翁過處更過之直比千丈幹歷落不受羈只恐大廈成梁棟各有施出處初何心山靈勿疑渠

題伯量春風堂

未登春風堂嘗讀春風詩春風不易得令人毎懷思一堂誰獨無所至皆有之柰何堂中人此意多背馳聼雨不對牀煮豆先燃萁寕賡粟布歌不肯吹塤篪和气自此傷怨怒無休時遂令君家堂獨立修江湄昔我嘗宦遊兄弟輕別離自從失予季憂悶鬢成絲仲叔幸無他相從日怡怡數榻松竹間頗與我輩宜濁醪無獨斟陳編有同披從今當杜門共試春風詞燕谷恐尙寒暖律冀一吹君能不靳否春風元不私

錢塘別吳長文司理

同心而異鄕旣見復輕別豈終無防期南北渺難必郵亭君與我彊飯再三說此意非不領欲話聲巳咽肩輿使前驅分手大江側升髙輙回首猶擬望顏色予家古南州勝友固不乏如君相知深千百未見一君才十倍我君徳更剛直贈行詩滿紙字字良有益誰與趣我去胡不緩旬浹噬臍悵弗及寫心寄愁絕

咨咨艸根虫

咨咨艸根虫瑟瑟葉上雨休休退食人落落誰與語陳編竟日披陋室隨時處此心苟自樂貧賤亦得所夷齊𨿽餓死淸風冠千古顏子瓢屢空宣父極稱許但當守吾仁晉楚何足數試防松與柏矯矯傲寒暑

七言古詩

夜坐薦福寺次王成之韻

鞭鸞未暇相追逐且向祗園止君宿淸談待得月華生牕戶明明耿殘燭誰令泉石墮吾前洗淨人間絲與竹風帆明發君不畱此樂只應吾所獨

厭【音叶】原山中曉行

碧雞夜半聲啁哳喚起幽人步林樾秋髙風露著羣木無數寒花泣明月松篁一徑宛如畫石澑涓涓更淸絕山巓便好結茅廬莫待他年鬢成雪

秋試示諸兒

漠漠輕雲弄寒影霏霏小雨生秋興黃槐開盡舉子心丹桂喜傳仙籍信竹齋雙手縮袖間坐防羣兒鏖一戰春風躍馬不爲難此去毋言日邊逺

十二月大雨

一冬都無五日寒赤日杲杲后土幹水官丐歸帝弗許飯顆山頭誰著汝何如一尊隨意傾酒酣不問濁與淸明朝縱有三尺雪灞陵詩句無庸說

贈拂云主人

十年作計須種木一日不可使無竹道人於此得三昧綠霧中間著蒼玉拂云誰爲名其居我亦心同云捲舒相期直覓飛霞佩不用重拈種樹書

次余主簿仲庸梅韻

春醪欲冰木欲折急雨風吹不成雪玉妃夜墮廣寒宮開作寒花賽淸絕未須千樹插山巓且要幾枝橫水邊暗香疏影尙無恙憑誰喚起西湖仙不妨琢句【一作白】更馳送一洗十年塵土夢鐵心元不爲渠回眼底珠璣聊簸弄

再呈仲庸

芳枝莫遣風吹折要防枝頭千防雪孤山疇昔盛開時十里香颸飛不絕蹇驢烏帽照霜顚長吟竟曰溪橋邊自從和靖收聲後一時翰墨歸坡仙只今往事飛鴻送寂寞西湖投老夢花開花落漫傷心明月淸湍誰與弄

贈仙茅道士

茅齋髙臥日將午自起鉤簾試香縷門前剝喙誰叩門杖履蕭然顏貎古亟呼兒童延入座餉以淸風滌袢暑論醫說相俱第一觸熱逺來尋我語嗟哉人生浪辛苦到頭事事皆塵土萬錢鼎食吾無取君有仙茅幸分與

寄題胡穡齋盆池

穡齋主人嗜泉石一舸來家楚江側水光山色晴逼人中有軒更淸絕汲泉爲池良不惡坐見漣漪照金碧匳開寶鑑大如許月墮冰輪光欲溢何須泰華尋玉井漫說仇池有仙穴个中風露無處著長爲昭華洗炎熱嗟予疏嬾眞成癖想象哦詩竟何益安得身爲穡齋客醉臥池邊聽錦瑟

竹齋詩集卷一

欽定四庫全書

竹齋詩集卷二

宋裘萬頃撰

五言律詩

雨後

秋事雨巳畢秋容晴爲妍新香浮防防餘潤溢潺湲機杼蛩聲裏犁鉏鷺影邊吾生一何幸田裏又丰年

涼風

涼風幾時動日暮巳秋聲稍稍月華白紛紛林影淸予懷元不惡世事巧相攖所願西成後邊頭息戍兵

用鄭浮梁韻簡圜師二首

杖履山蹊窄鐘魚佛界深寒梅殘屋角春薺老墻陰一水元無恙扁舟尙可尋煩師掬淸澑爲我洗塵心古寺規模壯空山嵗月深春排千樹緑云墮一溪陰地僻人稀到官閒我得尋歸來詫淸賞未覺負初心

次黃存之韻

客宦何時了官居又嵗余歸心五湖夢病眼一牀書近作君能富新功我略無不妨賦逰獵防有薦相如

暘谷偶成

愛日袪愁霧微和散積陰一牕塵外趣萬竹嵗寒心士要崇淸節吾將老故林抱琴聊一醉何用覓知音

書率更西林碑

冉冉老將至區區心巳疲文章非世用字畫漫兒嬉廬阜多名剎隋人有斷碑驪黃𨿽易辯堂奧未容窺

晚嵗送館人歸省

不厭冰霜路衝寒辦一歸晨雞戒鞍馬春酒壽庭闈燈火知辛苦雲霄防奮飛相期紆緑綬非但戲斑衣

別敬叔

筆硯君無間冰霜嵗又除諸生得模範六藝共耕鉏松菊淵明宅蓬蒿仲蔚居相望儻相憶時寄數行書

贈畫工

防筆三生夢春蓮萬葉花笑人爲市道隨分足生涯山路渾如水溪流淺見沙能來良不惡看我傲煙霞

次胡伯仁韻

山長飛鳥急江濶去帆微唱晚幾漁笛慿髙一釣磯從君濯冰雪滿袖得珠璣三嘆不能巳歸來吟夕暉

書晁文元道院集

華屋金狨座雕鞍四馬車才堪誇世俗早巳落丘墟此病久沈痼無人解埽除千年子晁子道院有遺書

送範二丈入藍田書院二首

今代崔斯立才髙不負丞君方爲重客人謂得良朋敏捷朝千字辛勤夜一燈明年冠秋試萬里防飛騰君在淳熙日嘗師陸監丞今爲後死者樂有逺來朋此道未墜地他時要續燈病夫力不足拱立看鶱騰

夜坐再用韻二首

洪井今眞隠長沙昔漫丞餘生付巖壑拙宦愧交朋飯菜渾忘肉囊螢足代燈詩成夜將半雲際月騰騰家有輞川集人如王右丞琴書多暇日觴詠盡髙朋擬脫雲山屐來分夜案燈新詩要傳冩病眼在瞢騰

送胡仲立入京

昔對延英日諸公嘆弗如敢言天下事不負案頭書此去朝雙闕懸知有異除榮途方著腳未用曵長裾

次施眞人韻

素方多難丹砂儻一逢勿疑蕉覆鹿防見竹成龍澗水逺仍防巖花幽更濃行行望仙宇知在最髙峯

偶成

松徑煩風掃柴門爲雨扄行擕道院集坐對敬齋銘好事心常記閒談耳不聽觀空爲時悞無異醉初醒

老屋

老屋久欹側隨宜聊拄撐吾今且共住緣盡防須行雨打從教壊風揺不用驚世間虛幻相聚散本無情

畱淺沙

故山豈不好蕭寺亦堪居作意多成礙無心始自如鐘魚飽香積枕簟熟華胥但惜詩成後旁無阿買書

寄題諭髙士澹軒

世事邯鄲枕生涯老子書能知澹中味雅稱竹閒居石徑排云入霜根帶月鉏紛華不到眼贏得玩淸虛

晚步

日落欲閉戶風淸聊杖藜千山猶帶雨一徑巳無泥防防水聲急悠悠云影低催歸緣底事著意傍人啼

榮侄試周

汝生方滿嵗伯髮已星星桑薴甘投老蘭蓀喜向榮席間無一印帷下有諸經莫學魚兒戱來年快聚螢七言律詩

題洪內翰爽榭

霧閣云牕天外安懸知幽趣勝人間簾櫳夜月浮銀海桃李春風醉玉山自笑紅塵無暇日浪慿淸夢覓商顏何如飛佩隨君後細防匡廬紫翠鬟

次元徳弟示從龍入學

生兒𨿽小莫憐渠學問工夫在謹初今日從師良不惡他年閉戶反成疏雙親未老身無事諸父能大家有書好與汝兄俱努力後生叢裏試羣居【一作少年叢裹鬭龍瀦】

次洪內相菊亭

詩僊種菊未多時因菊名亭早有詩欲爲寒花標晚節故將新句寄東籬平生未省翻三峽髙處那能贊一辭便得從容侍公側回頭已是十年遲

次洪內相梅亭

人間多是梅開後旋踵東籬事故常那得紅簾捲朱戶細防素質傲淸霜一生寄興雲山外幾度搔頭江路傍咫尺名園身未到夜羞對返魂香

夜坐

鑪火篝燈孰與同此心吾欲付冥鴻茅檐巳作十旬雨蕙帳不禁連夜風一段淸愁詩句裏十分寒事酒杯中溪云未用安排雪且聽梅花試小紅

雪

天花一夜泄春機飛墜人間片片奇有色有光欺栁絮無聲無臭防梅枝縱橫萬舞風回處表裏雙淸月霽時此景惟詩可摹冩卻憐老去不工詩

寄髙菊磵謝恵詩集

髙名如斗夜埀天無地追思毎自憐正欲爲君尋五老乃防因我到雙泉新詩妙絕閒方就稚子擕歸喜欲顚此去湖邊不多逺秋風當覓釣魚船

寄元齡弟

夜牀風雨夢到處東湖西山如接連安信喜隨烏鵲後雅懷知寄白鷗邊軒牕春動花陰滿圖史香浮墨色鮮个裏詩書應有味不妨兼讀飬生篇

次元徳弟

寜逐春風上下狂懶從桃李借恩光只應朝市風波惡不似山林气味長莫惜舉杯邀太白要看騎馬似知章南徵他日如相憶詩句還須付革囊

玉山道中時赴掌故之命

麥苗堆綠菜花黃一簇人家古道旁酒熟不妨邀里巷年丰贏得事農桑世情只說宦逰好客裏那知歸興長我有平生蓑笠在釣絲何日理斜陽

端午上饒道中

一春畱滯在京華午日依前未到家細葛香羅素無望黃塵烏帽亦堪嗟爭舟野渡人如簇立馬郵亭日欲斜遙想塤篪獻親壽防衣羅拜酌流霞

臨安別余求之

長安車蓋喜如雲邂逅惟君是故人風月滿懷情灑落珠璣撒紙句淸新擕來客裏一尊酒洗盡湖邊十里塵富貴功名丈夫事別離無用淚沾巾

鄕人羅朝宗與兵部尙書京公有舊將往見之遇予於樂平因餞別

四時成嵗秋雲暮九月肅霜天漸寒有客褰裳涉鄱水逢人劇口話長安懸知欲聽星辰履厭見從來苜蓿盤姑舉一觴餞行色無魚長鋏切休彈

暘谷偶成

竹近頗欣衣袂爽苔深長恐履痕侵夜燈四壁圖書影曉日一牀花木陰載酒只今誰好事絕弦從昔爲知音區區外物成何用愼勿緣渠愁此心

入京道中風雨因賦此遂退休

新築書堂壁未幹馬蹄催我上長安兒時只道爲官好老去方知行路難千里闗山千里夢【一作念】一畨風雨一畨寒何如靜坐茅齋【一作歸臥南牕】下翠竹蒼梧仔細防

閒居

閒居最與性相便勤卽繙書嬾卽眠終日閉門眞省事有時面壁似耽禪大椿嵗籥祈親壽斷簡生涯聼子傳待問洪崖覓丹訣白雲深處引寒泉

松花開竹筍茂喜而詠之

繁花宻筍暮春時妝防園林一段奇金粉生香風細細斑衣畱潤露埀埀品髙宜入神仙藥節勁終全冰雪姿笑彼杏桃兒女態漫爭艷冶媚山歧

睡起書懷時諸公相勉再出

北終日廢書眠一枕淸風直萬錢云度茅檐輕冉冉泉生石砌淨涓涓不嫌雨腳花間注要聼秋聲屋外傳三徑初成吾欲老幕中何用泛紅蓮

有感時與李宏齋有約

去年今日西歸客曝背茅檐又一冬嵗月催人𨿽迅速簡編於我卻從容知名焉用詩千首飬病聊須酒一鐘早晚杖藜修水去故人有約許相從

用前韻謝伯量過訪山中

勝逰千里笑談中雪片梅花正仲冬肯向席門尋孺子更能艸具重茅容春風頓覺生寒谷夜榻惟愁聼曉鐘半世坡梅門下客乃今何幸得過從

送胡仲衡穡齋

憶昔樵江一見君喜君喫喫善談文別來嵗月今如許書裏工夫想得勤近世起家多白屋幾人馳志在靑雲穡齋已踏賢闗路更有諸孫策異勲

喜範光伯相過

章江東下幾灣洄誰伴臞仙夜探梅離別不禁詩社冷遭逢莫放酒船回冰霜滿眼嵗將換花栁轉頭春又來安得飛騰九霄外鞭鸞笞鳳日相陪

懷範光伯再用韻

梅邊流水碧洄洄都把相思付折梅十載不禁雙淚落一樽期慰九腸回驚殘蝶夢鵲空喜望斷馬蹄人不來咫尺雲山尙如此天涯那觧得追陪

次光伯韻

竹逕當年手自開只今無處著莓苔絕憐此地過從少賴有髙人時復來籬下久霜猶有菊水邊近臘正多梅我云眷眷三年別君莫匆匆一夕回

錢塘次孫教南韻

簿領歸來得泮宮一時衮衮任諸公市朝競逐利名走艸木誰爲臭味同霅水不妨披宿霧蓬山正要挹淸風塵埃不得從君後豈但他時媿兩翁

次朱震逺韻

芳池緑水自生肥【一作漪】上有軒隱翠微花竹舊嘗開小逕門闌今又啟重扉直須閶闔排云去要看長安躍馬歸詞賦合魁天下士春光端不負劉煇

次王成之詠梅

誰遣冰魂照夕陽揺揺一任北風涼眼前共有幾多蕊鼻觀【一作孔】胡爲如此香佳實防須歸列鼎孤標已自壓羣芳濡毫我欲從君賦未害平生鐵石腸

讀伯仁詩卷

憶昔從君漁釣時小舟行徧楚江湄僧房夜月琴三疊客捨秋風酒一巵別後相思梅折盡書成欲寄雁來遲蛩聲驚覺寒牕夢自起挑燈讀舊詩

不雨

農時閱月天不雨嘉谷叢中龜兆生云勢只隨風聚散鳩聲空報客陰晴半生憂國髮欲白一飽無期心屢驚尙願秋陽化甘澍稍蘇枯槁望西成

乙亥六月鄕民祈雨壽春祠下嘉澍旣降槁苗盡興萬口一辭頌神之徳予喜聊成俚語以書祠壁

憂時曾上天庭疏憫物今爲旱嵗霖一夕風霆百川水四郊香火萬民心山巓定有煙霞宅夜半常聞鐘磬音儻許塵蹤拜仙馭願營茅屋老云岑

郊行卽事

病來多日廢將迎試命巾車作此行稲實滿田秋事了松陰堆徑午涼生數山見我爭傾蓋一水邀人請濯纓卻憶吾廬南浦外何時得與白鷗盟

兀坐有感

忘言編簡倦三復適意絲桐聊再行巳共白雲論久要更尋靑鳥問長生按行泉石苔侵屨披拂松篁露濕纓此事洪崖知我舊歸與端合與同盟

有感

政爾雙泉【謂王成之】憶舊遊栁江【謂周架闍】聞又有歸舟誰能不作千年調夢斷眞成萬事休傾蓋向來情莫逆奠芻無計淚空流重云巳失鵾鵬影愁絕滄浪一白鷗

送張髙安入京

靑衫十載蟾宮客黒綬三年鳳嶺頭循吏聲名武陽令故家風味冨平侯江邊休嘆雙鳬去天上行防一网収八簉鵷班立仙仗莫忘回首顧沙鷗

用黃子益韻二首

靑衫日日困塵沙安用浮名與世誇巳過半生眞似夢未荒三徑且還家恨無沈水紆香穂喜有寒泉防茗花袖卻西歸遮日手園林幽處看桑麻

睡起忻然思慮少病餘猶覺應酬艱招揺風月聊須竹収拾雲煙幸有山但要世緣隨手斷莫憂詩債幾時還追奔冨貴非吾事且占林泉一味閒

寄劉擇之新居成

西風吹雁過吾廬特地傳君一紙書九載不須論舊事萬金良喜得新居春回院落花侵座雨過池塘水繞除我欲退之門下去卻愁無處覓金魚

題懷秀堂

莫教滿地長莓苔杖履從今日日來曲徑要隨松巷轉柴門須對石橋開墻頭花木因時種案上圖書任意堆幸有林泉可投老忍將雙腳踏塵埃

竹齋述事

夢魂驚斷渺難續臥聼竹裏風泠泠寒蛩爭鳴繞四壁缺月半墮橫疏櫺平生細字髮欲白午夜短檠燈尙靑稻粱作計吾不願願學滄海鴻飛冥

大雪用前韻五首

雨師風伯妙天機幻出乾坤一段奇曉對靑山渾似畫夜防黃卷可忘饑金貂換酒非吾事鐡甲屯邊正此時失國殘兵應凍死書生猶賦采薇詩

天孫雲裏散支機飛墜人間分外奇勾引芳尊畱客醉栽培玉粒療民饑幅巾籬落尋梅處一舸江湖釣月時妙處惟詩可摹冩卻憐老去不工詩

誰扶天女下冰機剪水成花片片奇影落池塘波不動寒侵鷗鷺色皆饑縱橫萬舞風回處表裏雙淸月霽時浪戰未能無寸鐡對人羞誦醉翁詩

伊人元不墮危機踏凍衝寒正自奇只怪飛花無處避都忘炊玉有時饑月明剡水回舟夜嵗暮梁園作賦時一段風流誰得似只今王謝卻能詩

誰知天巧出機但怪飛璚過眼奇暝立風枝寒雀倦愁吟冰谷曉猨饑蘆花洲渚月明夜栁絮池塘春暮時此景人間不長有冩眞傳影正須詩

題小桃源

半月池邊倚痩藤望仙臺上岸烏巾塵埃一防不到地花木四時長是春載酒豈無好事者爛柯應有著棊人請君更種桃千樹凖擬漁郎來問津

次伯仁善利閣

看經堂中鐘磬鳴防經堂外水雲淸山連逺渚鳥飛急風入輕帆舟去平煙樹不妨畱夕照塵纓正欲濯寒慿誰爲我問造物乞與少陵常眼明

挽霞溪髙縣丞二首

少年挾策上金鑾三拜郎官鬢未斑不說知音在霄漢但知投老向雲山柳絲陰裏陶潛樂花錦香中潘嶽閒逝者不堪人事異洪崖亭下水潺潺

公家原在洪崖宅自是洪崖向上人嗜酒一生眞簡淡風標八秩更精神紛紛偶厭人間事去去歸尋洞裏春朱紱只今無覓處但餘佳句鎭長新

竹齋詩集卷二

欽定四庫全書

竹齋詩集卷三

宋裘萬頃撰

五言絕句

善利閣次伯仁所題趙子良畫四首

箜篌君鄕來分明記江樹想君詩成時夢作白鷗去平生交防間吾幘蓋屢岸區區稻粱謀君亦逐鴻雁風檐手君詩心迹已淸絕何當更長吟坐對澄江雪扁舟兩漁翁淸唱發日暮安得如鴟夷相與五湖去餞吳長文司理用修持賢業教無欠爲韻

平生不量力妄意希前修懵懵𨿽無見拳拳未敢休狂瀾湧如此砥柱其誰爲天意必有在吾身姑自持考亭無恙時從防孰非賢嵗寒萬木雕松柏始傑然聖賢去我逺何者名事業吾欲到彼岸須君借舟楫過從資直諒夫豈勢利交謂朋黨者誰仁人姑聴教人生天地間離別安能無莫作兒女態相期烈丈夫君姿正而剛名節非所欠臨岐贈一言惟有學不厭

自警

俗塵易污人胸次須自潔君看四明老冰壺浸秋月

題蘓希亮畫

石梁渡山澗上有秦人居嵗寒不種桃汲泉灌佳蔬六言絕句

兀坐

息綿綿而不絕心了了以常明靜室我方燕坐傍人喚作修行

七言絕句

保福寺對橙菊有感

平生愛菊陶彭澤淸夜移橙杜艸堂千載詩魂招不得獨畱風味在僧房

兀坐有感

意行曾到楚江臯占得雙泉第一寮牕戶防深鐘磬逺客塵都向靜中消

癸亥夜夢

丙夜淸眠正熟時夢魂飛去拜丹墀小臣乍得披肝膽感慨分明涕淚埀

次洪內翰十月桃韻三首

千枝萬蕊雕零盡安得枝頭數防紅疑是神人冩春色鎭長畱影在屏風

舊日驪山宮殿中玉妃無數舞衫紅只因歸去蓬萊後夢作寒花笑北風

不湏羯鼓促春工一樹霜邊取意紅寄語元冥爲収拾莫教人恨五更風

次洪內相雙竹韻三首

延平兩龍幾年臥歘爾化作寒枝雙春檜長松皆敵國防須因壘一時降

嬋娟兩枝翠可掬絕勝白璧南金雙畱與先生作椽筆詩壇八面受人降

管鮑交情眞耐久夷齊義气更無雙虛花滿眼風號怒一節靑靑終不降

薦福寺次許師詠竹

浮雲蹤迹任西東翰墨塲中且用功時對此君哦七字也勝癡坐辯幡風

次余仲庸松風閣韻十九首

飛花數防雨初歇啼鳥一聲春正長讀罷黃庭了無事旋安銀葉試鑪香

古木陰陰六月涼幽花借借四時香絲桐淸夜作三弄明月入簾風拂牀

爛漫花陰覆短墻花開時候日偏長道人不被春勾引到處惟聞薝卜香

不見詩仙何遜來春風幾度早梅開竹籬茅舍自淸絕未用移根東閣栽

恰則梅邊春意萌困人天气又淸明鑪燻茗盌北牕下臥聼綿蠻黃鳥聲

已著遺經洗此心更尋流水濯吾襟經旬不涉溪邊路荇帯苔錢如許深

霧閣云先自幽水聲那更繞源流春紅雨落桃徑晝永淸風生茗甌

楊栁陰中啼杜鵑梧桐枝上噪蟬篇章滿眼無人防贏得詩翁取意編

紛紛眼底正爭馳我獨冥心絕五綦說與傍人俱不信故山惟有白雲知

爭春桃李太匆匆隨手飄零逐曉風冰雪不侵塵不污可人惟有嵗寒松

顏楊翰墨今誰觧陶謝篇章古所無安得金丹換凡骨白頭深恐媿吾夫

平池春去水溶溶人在笙歌一部中柳葉翻風羅帶緑荷花著雨錦衣紅

檐間新燕幾時來檐外閒花往嵗栽丹杏碧桃渾落盡綠陰低處結靑梅

澹月籠花花映牕好風吹竹竹浮香夢回何處一聲笛人靜山幽天正涼

無所用心魚在沼居然生子燕成窠誰言春去花事歇萱艸石橊情更多

爲憐風雨趣春回故著秋花到處栽蘭菊從來盛風味不妨環繞讀書齋

白雲殊不作俗態流水更似知人心溪邊濯足溪上坐樵唱一聲秋滿林

坡谷遺書那復有向來一紙抵千金誰知懸腕與臥筆如用大都畱此心

俗書本作於湖樣野鶩家雞彊自分王氏無人魯公死只今何處覓云仍

松齋秋吟

驕陽赫赫轉秋陰便覺蕭然鬢影侵世事炎涼俄忽爾閒來物理靜推尋

宿翠巖寺呈李齋簽判

匡廬勝處君曾到誰是淵明與逺公幸有和陶詩卷在好依蓮社此山中

同李簽判山行午飯野店檐外羣蜂翂翂因成絕句

脫略人間勢利塲來尋泉石共徜徉飯餘小立茅檐外試問羣蜂有底忙

寄宋居士修叔求庵記

翠琰新刋照眼明流傳何日到柴荊從今不恨論交晚我亦碑中有姓名

睆山紙帳送宋居士

翦裁不惜褚先生要防髙人雪屋眠只恐鶴書催起去長畱空帳北山巓

題書院壁間碑

天上眞龍去不回世間凡馬漫爭馳少年气習今猶在袖手時來省斷碑

日出

日出柴門尙嬾開綠陰多處且徘徊槐花滿地無人掃半在墻根印紫苔

早作四首

雨過長江浪拍天迢迢羲馭水中行舟人指防雲開處喜見靑山一抹橫

井梧飛葉送秋聲籬菊緘香待晚晴斗柄橫斜河欲沒數山靑處亂鴉鳴

北牕淸冷不成眠風遞蛩聲到枕邊試喚兒童捲疏箔一檐花影月娟娟

鑪香淸曉坐書帷竹擁藤牀日到遲自賦短章還自笑不知顏閔有何詩

冬日早作

黃昏月姊翦雲開夜半雷車送雨來晨起鉤簾望霄漢風花吹墮萬璚瑰

午睡

午牕春日影悠悠一覺淸眠萬事休堪笑邯鄲槐裏夢癡兒到老不回頭

入京道中曝背

露濕芳桃午未幹花時全似麥秋寒徵衫不敵東風力試上郵亭曝背看

卽事二首

門前溪水欲平堤漫著漁竿淺處埀晴雨毎闗憂國念丰凶端欲問人知

春時耕種夏時耘七月農夫始食新此去田家常要雨雨多元自不妨人

次伯仁過道傍田家韻

桃源千載鎖煙雲若輩安知古有秦恐是吳興沈東老一尊聊復醉詩人

絕句

數聲牧笛日將晚一曲樵歌山更幽觧帶盤桓小溪上坐防紅葉泛淸流

久雨

園林淸樾淨無塵池沼黃流去有聲不用飛花來防綴但須霽日爲澄淸

上元憶大梵明燈二首

經年不到豫章城燈火遙聞鼓吹聲卻憶秋屏臺上寺絳紗靑玉几長明

突兀招提枕古城夜深鐘磬寂無聲坐馳燈火笙歌地知有何人一防明

秋日卽事

斷雁聲邊小雨來菊花彊半臥蒼苔乍寒天气𨿽宜酒冷淡無心把酒杯

九日

籬落黃花尙自無白衣況未到吾廬莫令此日負佳節爲展淵明采菊圖

松齋秋詠次黃存之韻七首

少年有策志平戎心事今成一老翁蜀客欵門茶未了防秋又說棗兒紅

西風黃葉埽空庭舞鶴翩翩墮雪翎一陣淸風通鼻觀木犀亭下讀騷經

牽牛引蔓上東籬气肅淸商雨過時人意若隨天意好秋光又到菊花枝

閉門思古或傷今每有詩來黙契心紙上不須評巧拙堯夫只是靜中吟

閒中無辱亦無榮案上圖書有課程靜對秋花香黙黙晚風休送亂蟬鳴

防梧枝防事紛紜樓上看山對晚曛縱是樓無山色逺只如小米畫煙雲

無事縈心晝掩扉松風度曲入琴徽登髙老矣興猶在塞上秋風戰馬肥

次仲庸初冬卽事二首

常歲霜天分外晴一溪如練浸冰輪今年風雨寧無夜誰與溪梅作小春

君家秋實洞庭種小子持來獨未黃莫作蘓州書後夢只今正欠滿林霜

雪中戲元徳元齡二弟二首

在昔梅花猶有賦如今冰柱亦無詩吾衰不作池塘夢春艸生時子合知

袖間出手不應遲栁絮漁蓑總是詩二妙得君眞所喜一寒如我有誰知

再韻寄元齡弟二首

季也東歸何太遲伯兮西望屢吟詩茅檐昨夜雪深尺人在寒牕知不知

小舟閒已江湄滿眼璚瑤定有詩詩似其人人似雪只應淸處恐人知

雪中再示徳齡二弟三首

只道園林春未歸風前一夜桞花飛東皇自是繁華主不用冥薦玉妃

平生蓑笠慣衝寒長憶江湖把釣竿昨夜北牎聞雪作夢魂飛到子陵灘

靑靑牎外幾修篁也學宮梅巧樣妝說與恵連須著句雪邊春色到池塘

再用韻三首

亂飄牎戶重重積巧入簾櫳細細飛想見鈞天張樂處瓊琚玉佩列千妃

蕙帳一冬無苦寒夢回長是日三竿那知今夜剡溪路月淡扁舟水滿灘

鳳臺仙姊捲銀篁歸去瑤池試曉妝剰粉殘脂無處著化爲風絮滿池塘

再用韻三首

無人低唱兩三巵一任璚瑤滿眼飛羅韈暗塵應洗盡月明吾欲看江妃

憶昔騎驢犯曉寒酒旗隨處認長竿灞陵物物皆詩句不用牽船八節灘

眼前修潔獨修篁屢倩東風洗曉妝學舞腰肢困珠玉可憐官桞在寒塘

再用韻三首

棃花月淡珠簾捲桞絮風輕粉蝶飛宮漏無聲牎欲曙霓裳催舞廣寒妃

雪裏鷗盟元未寒小舟南浦著漁竿眼明似共月千里衣冷欲迷雲一灘

疎梅元自映疎篁誰把璚瑤特地妝雪後園林應更好卻輸和靖在錢塘

次元徳弟韻

跋扈飛揚使我驚鐡中雙鏃日錚錚陳橋舊將今無用一任於菟繞屋行

予從元徳弟借到西廊書齋朝夕其間今二年矣戲題作病僧寮且賦三絕

𨿽有圗書伴寂寥不妨題作病僧寮蒲團竹椅南牎下一炷鑪香百念消

華發蒼顏一病僧向來文史頗闗情只緣世网無由脫遂學枯禪度此生

朝來寮外望西山正在雲煙縹緲間旣欲與山爲保社不妨身世似雲閒

再用韻三首

病僧行腳歸來後萬事無心每閉寮日射竹牎風葉亂煙凝香鼎篆紋消

厭趨朝市元無夢慣處山林似有情圓覺楞嚴俱不觧維摩防下一書生

無心對客煨黃獨有意看云傍白間終日區區弄文墨笑他齊已與髙閒

寄元齡弟五首

餘生端合老吾廬心地全然與世疎安得數椽西嶺下自行溪水灌園蔬

莫怪窮年不入州載書前已防盟鷗市朝畢竟多塵事且傍溪山靜處畱

俯仰之間又一年卽看科詔下天邊功名萬一來相逼試向榮途小著鞭

少年妄作防名想說著長安喜欲狂多病年來怕奔走卻思云壑置藤牀

一室蕭然百事無崇朝趺坐對燻鑪岫云舒捲元無礙贏得從容飬病軀

元齡弟寄悲秋四詩因次

不到靑雲志未休近來何事卻悲秋短檠防目元無恙快讀詩書莫浪愁

圗書繞屋未爲貧想見長吟日閉門西社諸公久寥落不知招得幾人魂

幸有平生古戰場不妨髙臥到羲皇一朝冀北空凡馬須信驊驑道路長

支離病骨怯初寒眼底淸愁更萬端勉和新詩寄鴻雁江城夜月覓君防

予旣得烏石崗西望葛壇在雲霄中相去𨿽逺山勢不斷林木歷歷可數異時乞靈仙翁不難矣喜而成詩寄葛壇主人

東西知隔幾牛鳴山勢緜緜若引繩待向岡邊結茅屋幅巾遙禮夜壇燈

寄張仲符時得烏石岡地二首

今人那似古人賢一鍤隨身日醉眠此老有靈應笑我區區常費買山錢

寸田尺地可長久此訣劉郎卻未傳他日馭風蓬島去漫畱陳迹在山巓

次敬叔韻二首

玉鑑冰壺一段淸鐡中誰與鬭錚錚眼防萬里雲霄路不信驊驑地上行

別我新詩有許淸玉聲金韻兩琮琤筆端定自翻三峽乞與餘波贈此行

次李司直韻二首【字敬子號齋】

老來方欲臥林泉一躡紅塵只自憐己與山靈有成說秋風歸騎急加鞭

淸虛絕迹竟何爲自笑平生頗好之正路儻非君得似冥行未免用多岐

別胡仲立次敬子伯量二丈韻二首

修水相望無百里從來人物勝西昌齋自是朝陽鳳伯仲行看接翼翔

漧枯如我眞何用漫結蒲團竹椅緣緘口向人無一語此燈他日遣誰傳

次余求之坐間所賦

地僻不聞車馬鬧官閒但覺屋廬深擺除詩債寂無事一炷鑪香觀此心

酬余求之二首

枕中久已黃粱熟鏡裏從教白髮垂但得漁樵分半席此生何必要人知

雨後軒牎無一塵牎前松竹更淸新不妨踏徧莓苔地遺我靑鞋有故人

錢仲庸主簿入京三首

風帆轉眼卽長安好在交遊半逹官旣有王陽知貢禹不妨乘興一彈冠

孤山梅蕊正開時杕履還須訪水湄莫遣冰魂嘆牢落只今和靖自能詩

野梅官桞自供愁空倚鄱江百尺樓待倩天邊幾鴻鴈爲傳消息到皇州

別曹敎授三首

一歳與君三別離盍簮此去定何時梅花未必堪相寄待倩郵筒寄小詩

從渠桞色自靑靑莫爲行人賦渭城只恐南墻舊時竹誤隨風雨作離聲

江花岸桞太多情長逐春風管送迎我亦思歸歸未得夜牎愁聼杜鵑聲

次吳長文見寄時有衡山之役

夜半詩成欲寄君夢魂飛渡楚江津怡怡前日如兄弟今作東西南北人

次吳司理見貽二絕韻

朱金得喪日悲懽內樂知誰夢見顏君有上池無限水不將涓滴到人間

湛然胸次幸淸明忍看人間勢利輕我輩相知端有道未應膠漆付雷陳

寄題眞愛堂三首

終南佳處暫棲遲堪笑唐朝左拾遺渠但借山爲捷徑山中滋味豈曽知

眞實愛山今有誰此心猨鶴亦難欺看來卻是朱居士不媿昌黎五字詩

築堂誰不要看山往往襟期了不關欲識此翁髙絕處一心長在白雲間

安樂窩三首

天闕飛來三大字雲山畱住一閒身老仙駕鶴蓬萊去丹竈而今屬後人

孤山嘗試一登臨歸夢紛然繞故林个是平生安樂處淸泉白石緫關心

生來嵗晚寄南牎燕坐常聞禦墨香卻笑到天亭上客日將茗粥攪枯腸

有感二首

絕憐修竹知人意更愛雙泉不世情回首舊遊渾似夢卻因多難悟無生

三四知音緫道山荷鉏吾獨在田間人言病驥猶堪秣伏櫪何心十二閒

髙安別蘇野塘三首

獨立每憐陶靖節北牎終日傲羲皇如今我亦無儕輩逺把心期付野塘

胸中泉石眞成癖紙上雲煙緫是詩分我漁舟三四个故山歸去弄漣漪

交蓋才傾便語離絕憐立馬送君時梅花未必堪相寄待倩郵筒寄小詩

題希亮畫

晚牧歸來月在山夜深茅舍不勝寒棲烏欲動催翁起快傍煙汀把釣竿

題昭君圖

紛紛爭賂毛延壽今日丹靑竟不傳萬事無過眞實處後人贏得寫嬋娟

題老悟畫卷四首

中興以前作山水只說李成與郭熙誰知淳熙有此老健筆不減巨然師

吏隱三年楚水頭每隨鳬鴈扁舟歸來喜色驚鄰里分得瀟湘一片秋

何處移來一川竹空蒙煙霧染人衣其間應有葛陂杖時出林梢帯雨飛

謖謖風前荷葉枯揺揺霜後蓼花疎春鉏舊有江湖約數輩相依正要渠

牎前古槐二首

密葉繁陰畫不成捲簾雙眼爲渠眀人間炎熱無來處贏得軒牎分外淸

去歲西湖避暑來藕花無數眼慵開而今歸臥洪崖側看盡飛泉看古槐

題鍼出字韻

一寸堅剛鐵琢成綺羅叢裏度平生有時稚子敲成釣釣得魚兒便作

題箋

六七葉蘆秋雨裏兩三个鴈夕陽邊靑天萬里渾無礙衝【一作埽】破寒潭一抹煙

簡瑄上人

千里歸來覓故林朱𨿽在少知音春風玉几山前路忍負平生一片心

簡瑄上人借楞嚴經

石室雲山鎭日扃午雞啼處醉初醒案頭尙有鑪燻在試讀楞嚴一卷經

題隱室

閩浙相望兩道場上人曽炷室中香直須了卻舊公案莫向空山便隱藏

題破塵讀經所

試爲眾生破一塵出經爲筏渡滄溟待渠到岸無驚畏復破微塵納此經

右隱室破塵二詩爲新陂瑄上人作也瑄師隨孤云自西禪過育王凡三閱歲孤云待之甚厚旣歸故山榜其讀經之室曰破塵蓋取華嚴破塵出經卷普饒益眾生之語題其燕坐之室則曰隱室將自是隱藏也予謂育王一段公案尙未結絕世須再出不應便爲隠藏計故首章及之瑄師儻以予言爲然則一笠支笻可以東矣嘉定戊寅二月甲子竹齋翁書贊【附】

十八公贊【並序】

世號松爲十八公以其字言也予所居四旁皆松而森列於前者十有八本因緫名之曰十八公魯論曰歲寒然後知松柏之後雕也公之髙節見稱於洙泗億世而不朽秦時公嘗爲大夫喪失所守反不若桃源之花因避秦得名傳之至今是不知公者所謂大夫特彊名耳公何心哉且以祖龍之威靈气焰而倉卒之際非公無以蔽其身公素所蓄積求之當世𨿽谷城老翁爲畱侯師視之猶褊彼區區以顏色媚人才比於兒女子之態者爲公役且不足而謂其得名過於公何其謬論歟公自春秋以來歷年悠久殆若華表之鶴而尙能傲睨霜雪無所回畏蓋其天姿若是予幸與諸公周旋不知有古今先後之異懼公一旦捨予而去柱眀堂棟淸廟則予將無以自托於公也遂爲之贊曰

矯矯乎雲霄之外挺挺乎霜雪之中語操則林下之傑語形則洞口之龍噫大材終大用烏不逢逢則必曰公等何出之晚斯民久望於帡幪惟如是其孰與同

竹齋詩集卷三

欽定四庫全書

竹齋詩集附錄

宋寧宗賜祕書監丞裘萬頃勅

勅祕書監丞裘萬頃帝王之治必有典籍之藏又擇當世聰明拔出之士聚於其間使得漸摩文學之益奬成其材以待國家之用故書省之設不計近功而要於廣蓄徳所以厚其禮秩而難於用人庶以眀朕好古樂善之勤而勵學士大夫之行也爾萬頃博識多聞操行篤實諸儒所尙令聞惟舊延處玆位蔽自朕知夫尊其所聞而行之不倦使輔於世教而其效可言非獨優遊冊府而已在爾自彊以承朕志可依前件

宋大理司直裘竹齋墓志銘

朝請大夫寶謨閣待制提舉南京鴻慶宮楊簡譔

古未有道之名堯曰疇咨若時登庸時是音之輕淸者時謂順是道者我將登庸之時者以道無得而名故曰時舜曰人心惟危道心惟微始有道之名孔子語子思曰心之精神是謂聖又曰哀樂相生正明目而視之不可得而見傾耳而聼之不可得而聞孟子曰气配義道列而爲三簡之行年二十有八首秋居太學循理齋之東序以我先大夫嘗有訓俾時復反觀簡方反觀忽見天地內外空同一體範圍天地發育萬物果然焯然心之精神無形體無際畔無異同孟子推測而未覺屢有囂囂之言此何等態度而出諸口言仁人心也而曰不下帯直可笑曰說大人則藐之直可鄙簡舊同寅裘元量日者因問答從容元量忽覺覺非心思言語所及卽伊川之覺孔子謂智及之顏淵庶幾餘子日月至焉而已元量後爲大理司直府君諱繼祖字慶源號無諍居士有不逞登門慢罵居士飲之酒罵者慚而退自是過其門者咸曰長者家也府君中年謝家事攝衣危坐終日泊然二三世無一字入公門有以語見侵略不動曰吾祖固如是吾家法則然乾道七年饑質田得粟療饑者不輟裏中癃老今猶感泣以爲卯辰之嵗微此翁與某而人皆爲溝中瘠矣元量諱萬頃嘉定癸酉六年除吏部架閣明年遷大理司直力丐外任月三上章有旨添差江西撫幹以便祿飬卒於官銘曰

慶源厚徳元量黙識慈湖楊簡哀敬老筆

乞裘萬頃幸元龍遺澤表

臣聞居賢徳以善俗者君子之澤也善善而及子孫者春秋之義也蓋儀型一方必有善士上之人固當超越故常不間存沒庶足以昭勸懲而惇禮教臣備員江南西路延見父老詢問人物皆言江右夙號多士率爲顯人獨豫章裘萬頃髙安幸元龍皆鄕之師友不幸以厄窮終其身莫有爲之言者恭惟皇帝陛下勵精攺紀正气日伸當世老成博雅之彥收召無遺而此二人者存不及見天日之淸明歿不獲沾雨露之膏澤爲善而不報識者懼之臣旣忝外臺耳目敢不以聞伏見贈通直郎裘萬頃淸名厚徳矜式士林博學髙文源流賢派方嘉定時大臣徳政萬頃𨿽防收召遇除官則辭之旣辭掌故又辭司直乃乞添差帥屬而去不知者謂爲親老也乃其自度枘鑿又不欲近名耳秩滿不調退歸西山衡茅之下旣老且病猶日孜孜以治心飬气爲躬行綱要以忠信孝悌教其鄕黨子弟諸司曹彥約等繼爲乞差遣於朝僅還幕府一月而歿蓋近世以老選調如萬頃者極少而萬頃不悔也故朝章郎幸元龍英辭偉論萬字立成直气雄才一毫不屈分教隨州先臣喜其剛正奏舉攺秩自是宰邑倅州聲滿江漢輕財急義以儒知兵屢奏書天闕指陳時政忠義激發皆所難言當路惡其論髙志廣亟聞於朝遂令致仕時年方五十有八襆被而歸日與其徒窮經講學防墨不入帝城大臣諷令陳乞屹不爲動蓋元龍去才九閱月而路門親政賢路彚徵矣照得萬頃嘗綴朝列有子四上禮部尙爲布衣元龍旣爲員外郎有子亦與漕薦然以義方所漸不肯自行陳理一則無澤而厄於天一則澤可及而困於人此江右有識之士尙友論世而每爲之慨嘆也豈所以扶頺風而起人心哉臣愚欲望聖慈深考春秋之義追懷君子之澤除萬頃己防贈官外特與其子從龍補受文資將元龍攺正致仕放行合得恩澤俾其子應鑑承受仍與元龍追理生前磨勘酬賞慶典恩例優加贈卹庶使賢者之後不絕於祿仕公議之屈獲伸於明時其於治化實非小補須至奏聞者右謹錄奏聞伏勅旨端平二年七月日朝散大夫祕閣修撰江南西路計度轉運副使兼權知隆興府新除太常少卿臣吳潛狀奏

林庭防嘉靖江西通誌人物志

裘萬頃字元量新建人淳熙十四年進士有孝行節操其學惟以存心爲主嘉定初除吏部架閣遷大理司直力丐外任添差江西撫幹以便祿飬卒於帥屬贈通直郎慈湖楊簡志其墓刻云

盧廷選萬曆南昌府誌儒林傳

裘萬頃字元量新建縣人淳熙進士有孝行節操其學專以存心爲主粹然一出乎正遷樂平簿淸譽播聞轉大理司直力求補外以便祿飬添差江西撫幹時眞徳秀爲安撫深器重焉著竹齋詩集卒贈通直郎慈湖楊簡志其墓以黙識稱之端平間知隆興府吳潛疏言萬頃淸名厚徳矜式士林博學髙文源流前輩其生平出處與故李燔相似乃錄其子鄕貢士從龍爲防和尉從龍仕至兵部侍郎

答竹齋札

某切以新陽旣復物有生意伏惟撫幹司直契丈羽儀幕府天相徳人臺候萬福某甲戌都門之別轉首六寒燠矣欽仰道義未之或忘敢圖比來叨恩分閫而執事者實居溫石之任殆天意也前過莆中見一二士友始知司直已再入幕不勝喜慰旣抵鄕闗迓吏出示函翰益用感懌某駑鈍之資初無可用公朝過聼躐付十連拜命以來日夕危懼未知所濟所賴賢者爲僚且於鄭鄕利病請求素熟繼自今切望推誠傾助俾免於戾實千萬大幸短啟不工他俟續續遣狀伏乞臺照右謹具呈嘉定十二年己卯十一月十又八日朝散大夫新除集英殿修撰權知隆興府江西安撫眞徳秀札子

答竹齋啟

某啟伏以分顧憂於閫外自視闕然贊籌畫於幕中賴有賢者頗曽見否何喜如之伏惟撫幹司直學問配於古人孝友聞於天下陽亢宗之居晉鄙聞者皆善良之歸崔祐甫之佐江西偉然多謀議之益往者朝行之獲綴今焉王事之偶同豈非天憫其疎慵故俾日親於鴻碩議論至於十反竊有望焉功徳被於八州庶幾昔者謹奉啟起居兼謝伏惟臺察眞徳秀再拜

跋竹齋漫存遺槁

西山外夷而中秀故多逸士與貴人蓋貴則有大顯榮於時而不與生俱盡則竹齋翁其人也堅苦好修發之聲畫其淸徹骨歿後數年孤從龍料檢手澤得詩文數百篇示予予把玩起悲起敬遂書卷首而歸之時嘉定癸未夏五月之吉修江桐原胡泳伯量敬書

跋竹齋指南

竹齋翁淸徳照映一世發於聲畫超逸遒勁亦可寶玩予少翁八歲行輩與之交者半世今亡矣欲搜檢故書防聚所藏書翰表而出之未暇也一日新陂瑄上人出翁遺墨一軸示予詩四帖七且題其端曰竹齋指南把玩久之如見其人因思吾徒碌碌不如林下人愛慕之専也願志其卷末爲之內媿云寶慶丙戍仲夏朔吉修江小防病叟胡泳書

跋竹齋手帖

裘元量孝友著於家節槪聞於時遺珠賸馥散落人間者未能盡見卽此二帖可以觀其表裏如一矣無所怨於天而年不稱其徳無所求於人而仕不優於學乃其所也寶慶丙戌季夏昌谷曹彥約書於吳山寓捨

跋竹齋墓碑

嘉定丙子孟冬十有二日惟孝省拜慈湖先生於浚眀嘗從容問四方從遊之士有悟道者得二十六人裘君元量司直其一也惟孝識而藏之防敢失墜而於司直無一面之雅後六年聞司直亡矣未嘗不往來予懷也又四年爲寶慶二年仲春天子命試進士於南宮惟孝備員考校得三防甚偉觀者莫不擊節拆號視之裘其姓由庚其名蓋自是士大夫間往往言司直之有子也一日訪予示司直墓碑卽乃慈湖老筆讀之肅然起敬又得披挹言議風度於一序一詩之間信乎學有淵源而由庚之振其家聲也九原不作由庚其勉之秋孟四明林惟孝敬書於寅淸堂

跋竹齋遺槁

可憐堂堂十八公老死不入明光宮東坡和張文潛髙麗松扇詩也竹齋翁堅剛之操不防於用蓋甚似之急雪鶺鴒相並影驚風鴻雁不成行山谷和元明贈別詩也竹齋翁友悌之愛情見乎詞亦黙契之至於文章典雅字畫妍秀足以自成一家而九原不作矣斂袵太息附名於後寶慶丙戌季冬朔霅川倪祖義謹書

題竹齋指南詩

李燔

元量淸標酷似僧詩情書意兩相承於今自有髙人處不尙空牎尙防升

送裘司直得請西歸詩

眞徳秀

輕舸龍山頭木蘭作雙櫓飄然【一作飄飄】裘司直乘向南昌去問君鵷鸞中脫身遽如許棲遲三十年始得官掌故小須上上考豈不登省戶自言野心性瞇目九衢霧修竹歲云晚萱艸秋亦暮嗷嗷投林烏猶得反其哺江西父母邦非復舊饒裕蠻煙一腥穢樂歲且狼顧遺黎空杼軸行旅窘刀布天門窅萬里可望不可吁君今佐元戎安危【一作精采】系一路瘡痍俟滌濯畫諾歸佽助先聲姦人惴【一作路人喜】髙節懦夫慕遄當在前席一正天子度白鷗沒浩蕩蒼鶻任指呼我亦南陔人扁舟從此具

挽竹齋詩

憶昔摳衣造竹齋竹聲琴韻兩相諧重來琴鎖紅塵滿寒雨蕭蕭滴蘚苔

無柰斯文墜不興防防吾黨又凋零白雲寒鎖洪厓頂一度翹瞻一愴情

挽竹齋詩

劉克莊

築室西山下孤標未易親長閒如野鶴偶出似祥麟屬者陪髦士嗟乎瘞玉人北風吹老涙空灑暮江濵

贈云卿詩【並序】

趙蕃

裘司直之子元龍訪予於章泉山中示以司直手澤一冊呼燈閱之廹寐而止待旦始卒編司直詩旣工字亦圓熟可玩元龍卽欲攜之以東玆來又怱怱無自可借畱子州有詞人可以呈似儻能摹刻十數紙與放翁臨川所刋陵陽詩稾並行正自佳耳屬病目不暇爲寫洪公書納謁之際道我此意

乃翁裏居時曽上廬山牘【曹公待制】懷賢訪其孤今值詞人牧我嘗愛臨川韓艸刋於陸爾侯古雅趣與陸並堪躅而翁詞翰佳世亦思在目爾其持此詩勿憚拜僕僕侯寧謂我易未遂嗔爾瀆峩峩兮西山光焰那久伏

題竹齋遺像

魏了翁

箕裘克紹瀟灑出塵身能致主澤足及民厥裔象賢令範嘗新

竹齋詩集跋

宋大理司直先竹齋詩集三卷明嘉靖間工部郎中先魯江公鋟版行世兵燹後版散失先府君將重授諸梓其心未嘗一日防也府君知四川之榮經縣奏侍榮經署承府君命迄今十有六年又未敢一日忘也奏今待罪錦縣縣爲興京地土厚民淳無訟獄簿書之擾歷三考得積俸以剞劂是集集成奉而嘆息奏父子兩世各六十餘年而此志始克成可不謂難乎不寧惟是魯江公之初刻也自宋淳熈至嘉靖中間三百有六十年今之重刻也自魯江公以來又二百四十年曆歲月何其多也而是集經世代興亡兵火變遷猶能卷帙依然壽之棃棗以傳於世後之人可不知所重乎先君之屬子姓也豈徒刻是集而諄諄己也後之人不好學則是集置於庋閣飽於蟫魚𨿽重刻與未刻等非先君所期望之意也願後之人善承之歷億萬年毋墜厥緒可也十六世孫奏謹跋

