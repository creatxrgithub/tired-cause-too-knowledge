《張莊僖文集》

﹝明﹞張永明

欽定四庫全書

集部六

張莊僖文集

別集類五

明

提要

臣等謹案張莊僖文集五卷明張永明撰永明字鍾城烏程人嘉靖乙未進士官至刑部尙書攺左都禦史卒謚莊僖事迹具明史本傳是編原本分六集以禮樂射禦書數爲目禮集爲誥命祭文贊誄碑志之類樂集射集皆南垣諫艸其爲南京給事中時所作禦集書集爲中州疏略及部院彈奏事數集爲家訓語錄雜著詩文而附以外紀二篇其編次標目皆爲庸陋今刪去禮集編爲五卷其文平實質朴不尙雕華而多有用之言其爲給事中時劾嚴嵩交通郭勛朋比漁利聞者震悚爲河南巡撫時伊王典楧肆虐一方勢橫甚所司稍撓之輒中以酖莫敢誰何永明亦抗疏劾奏卒伸國法其气節有足多者則發爲文章固與無物之言異矣

乾隆四十四年三月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

張莊僖文集卷一

﹝明﹞張永明撰

姦邪大臣背恩附黨疏

南京刑科給事中臣張永明謹奏爲姦邪大臣背恩附黨乞奮幹斷以昭國法以正人心事臣竊惟人臣事君之道猶事天也矢心對越精一無貳內無私慮外無私交日惟恪恭以勤乃職猶恐智能淺劣無所禆補以仰答恩造若復懷姦肆欺互相朋比以崇長其陰私豈惟臣道之缺實上乖天常下亂人紀罪莫大焉者也玆者郭勛滔天之惡逾於四凶仰賴聖明昭鑑窮治其罪歡呼之聲遐邇傾動莫不舉手加額慶明威之震曜如雷霆也天下幸甚然武人獷悍凶悖由來久矣若夫縉紳之臣習服聖賢之訓而猶不聞君臣之義顧有陽效恭順陰肆矯誣爲私黨之附此尢非臣所敢知也竊照禮部尙書嚴嵩受皇上殊眷崇階峻秩恩寵逾涯苟圗報稱𨿽捐軀恐不逮也乃與郭勛陰相交納大肆姦欺宻請造以爲歡締聲勢以爲固至如互分邊帥之金而相悅以利偏克軍士之資而相蒙以私大蠧兵政以生戎心勲戚家奴代造第宅嵩常被論而自辯孫澐非郭勛之私人矣澐今首稱嵩復何解耶無日不造勛第情好尢宻縱妻赴飲其家路人所知嵩之附勛又表表彰灼者也臣聞之見無禮於君者若鷹鸇之逐鳥雀也無禮如勛者不能逐之己爲罪矣況親暱之乎又聞人臣之義無私交苟非公義泛有所交且不可況悖逆之臣而可與之交納乎在小臣且不敢況受恩深重如嵩者而可二三其心乎再照嚴嵩近又具疏自劾是不惟假此以掩罪而又援此以賣直肺肝如見其將誰欺夫嚴嵩與勛其居甚宻其迹甚親縱不軌之謀隱祕難知若其咆哮恣橫驁逆貪饕其誰不切齒且亦嘗經論列矣然嵩不言於虐焰方熾之時而顧言之於蹤迹旣敗之後附其勢以爲利又尾其敗而因以爲功此尢見其險詐陰賊反復無恆之甚也易曰開國承家小人勿用蓋自有載籍以來未聞小人而能成功者也宋臣司馬光有言徳勝才謂之君子才勝徳謂之小人然從古小人易售其欺而君子弗究於用何哉蓋憸險之夫習爲欺罔多便利快順之可喜而端方重厚之臣上下陰有賴焉者多以其悃愊無華而忽之耳才徳之辯君子小人之進退惟皇上深畱睿察天下幸甚臣再維嵩與勛比附之故有二焉一則其嗜利蔑義之臭味相同一則其竊位固寵之聲勢相倚夫嗜利之心重則效忠之念輕徇私之黨眾則奉公之臣孤二者之勢若持衡然亟反之以歸於正其機甚微而世道登降之由於此焉決今聖君當極正臣子殫心翼戴之昌遇嵩乃敢怙終罔悛陰相朋比以自厚其私圗是豈所以報主恩明臣節哉大臣如此小臣何式文臣如此武臣何忌風之漸靡臣不知將何底止也乞將嚴嵩速賜罷黜爲人臣忘公徇私者之戒庶有以破私邪之黨明臣子之義國法大彰士風聿變而太平之治可拭目覩矣臣待罪南科已歷數月每憤諸臣深負上恩無以贊成睿志今元凶幸已伏辜而邪黨猶得隱匿其姦以混聖明若畏避權貴不敢指斥爲循黙保身之計則不忠不直臣罪不容於死矣又何諸臣之憤爲哉仰恃聖明敷瀝冒陳臣無任惶懼戰越之至緣系姦邪大臣背恩附黨乞奮幹斷以昭國法以正人心事理具本專差辦事吏杜文陽賫捧謹具奏聞

貪污匪人久玷淸班疏

南京刑科給事中臣張永明謹奏爲貪污匪人久玷淸班大壊風教事臣竊惟臣道之多闕由士習之弗端而士習之弗端則師道之不立實啟之古云養士莫大乎太學蓋羣天下之髦士而萃之責以陶鑄且爲四方風教之表倡任莫大焉者也伏照南京國子監祭酒龔某素行庸劣士林不齒叨任成均污濫尢甚窮饕餮之欲蔑亷恥之心饌米膳銀巧立名以侵克撥差撥歷惟視貨以偏私監生罰曠者與未背監規者因而扣支似有名矣不知無曠與將撥者類多不給米肉何耶項元等四名出銀四百八十兩假起號捨之名以文飾似矣不知機戶武曙與同鄕鄭金之超撥又何耶瞿塘戲坐師席褻嫚甚矣納綾絹各四十疋而苟容孫繼科冒引回籍與周重同罪矣饋銀三十兩而獨免受堵禧金首飾三副縱其集班之時嬉舞謾罵於講堂徒詭言彼方穉年而不加訶禁此六館諸生之私指笑議者也勒王愼初銀四十兩致其撥出之後狂叫忿詈於私衙徒托言彼有心疾而不敢詰問此又逺近之所駭聞者也家僮容其乞差閒有家之義何居門子縱其通賄通政司之狀可據鄒來朋金盂銀段之贄累數百金周幹魚果雜物之饋亦且數扛凡此者蓋又不止爲今日取悅之地而他日夤緣覆露之階且將於是托始也兼之賦性躁妄處事乖違亡家貍而徧逮旁捨荷校列國學之門失庫銀而私拷東廂威脇隕無辜之命大體之隳所存幾何官常之越肆然無忌況司府公事之私屬素聞閩省夫價過闗之多索顯播官衢其它卑鄙之行蓋有臣恥言之而某不恥爲之者矣夫朝廷養賢之地不聞弦誦之聲而惟肆虐於刑威不聞禮義之訓而惟徵取乎貨賄不聞諸生之衎衎樂業而惟致其羣然以誹議則污名器蠧士風豈特師道之不立已哉再思某常魁多士矣今爲太學師循其資階將或任臺衡贊化理夫其魁多士也則後進者企而慕焉其率慆淫之風而煽導之也易爲太學師則模不模範不範士習日以棼潰而入彀率者無眞材將或任臺衡而贊化理則徇私滅公訓邪播惡其爲害愈漫濫不可救此臣不敢不爲陛下言之也夫言人之惡屢列章牘臣自失惇厚之體然使姦慝日滋無所禁戢臣又何以勉供微職以仰助皇上精明之治哉伏乞早賜幹斷將龔某罷黜別求名儒以充斯任庶菁莪朴棫之化所助爲不小矣干瀆天威無任隕越俟命之至緣系貪污匪人久玷淸班大壞風教事理爲此具本專差辦事吏吳學賫捧謹具奏聞

乞黜不職撫臣疏

南京刑科給事中臣張永明謹奏爲乞黜不職撫臣以愼固邊防事臣惟國家各邊重鎭旣設將官復設巡撫都禦史蓋欲文武兼濟以仁義教化之用而成殺伐果敢之功其爲任至重大也況大同一鎭內拱都城外制塞北而又反側甫平軍情未固視之他鎭更爲重大爲巡撫者必其忠誠足以化服頑暴徳望足以興起敬畏才術足以建立事功而又軍情畢照處置有方軍機諳練設施中節夫然後反側帖安狙詐不作使軍威振而安攘之業成也臣訪得巡撫大同都察院右僉都禦史趙某人品素卑才識尢劣貪濫之聲顯著立身之節久隳節經給事中曾鈞周采禦史王獻芝符驗先後論劾皆有指實臣不敢復掇拾以瀆聖聽姑卽其在大同不職之狀爲陛下陳之大同之兵驕惰失馭操練曠弛總兵官周尙文到任首罷私門占役之卒眾服其公遂皆還操聽命爲趙某者當同心振作庶幾人懷自新而一軍之政舉矣顧乃一籌莫展闒茸柔邪返忌周尙文聲名出已之右巧言中傷揺惑眾志見其操則詭曰操胡不已也見其役則又詭曰役胡不罷也不卹事體之宜專以煦煦之私市恩嫁怨周尙文憤其所爲自恃素守亷介乃又執趙某之短以號於眾曰貪黷而隳官守掊克而負軍士者明神殛之夫使一軍之士不聞忠義勇敢之訓而習窺其傾危貪鄙之私今幸廟謨宏逺北鄙無患萬一有警臣知趙錦之僨事必有甚於龍大有者臣愚以爲論之於衂成罪稔之日孰若去之於事變未極之時猶冀有善其後者之爲幸也臣嘗謂邊方巡撫才苟稱任則𨿽素行可議皆當棄短取長以觀其後獨如某者本末皆無可觀負乘足以致寇此誠首當罷黜以勵臣工者也乞勅該部訪查如果臣言不謬乞將趙錦罷黜速推素諳軍事才望大臣一員往代其任仍乞天語警諭周尙文務在益惇晚節毋廢前功或有疎虞必罪不宥庶幾用捨適宜人知奮勵邊務其修舉矣緣系乞黜不職撫臣以愼固邊防事理爲此具本專差辦事吏鄭隆賫捧謹具奏聞

東宮禮儀疏

南京禮科署科事南京刑科給事中臣張永明謹奏爲東宮禮儀事臣聞漢臣賈誼謂太子爲天下之本而惓惓以預養爲言伏惟皇上聖明天縱啟佑中興父堯子舜一徳相承固有不待於預教者然易曰童蒙吉又曰蒙以養正聖功也夫當純一未漓之初而能輔之以聖賢禮義之教則眞性融而情竇不妄見聞正而左右嬖近無所惑也所謂自貽哲命其端在此臣愚以爲就傅講學之義實東宮今日之急務矣謹陳所見五事惟聖明采擇焉緣系東宮禮儀事理爲此開坐具本專差辦事吏鄭隆賫捧謹具奏聞

一曰適冠服之宜以待年臣按大明集禮皇太子冠禮云皇太子加元服參用周文王成王冠禮之年近則十二逺則十五其冠服用九旒冕若東宮出閣講學皆年八歳夫八歳則是未加元服也今東宮出閣未及冠期臣愚竊欲乞令禮官議用便服以從安適俟年十二以上可行冠禮庶講學不至過時而於禮意似亦未失也伏乞裁擇

二曰隆君父之禮以始教臣聞文王之爲世子朝於王季日三蓋尊無二上皇太子𨿽曰天下之本而於皇上則臣子也臣愚以爲出閣講學之後宜習宮庭朝參之禮至於臨見羣臣參決機務等事一切教之避讓使知君父猶天之尊不敢有少抗也則孝敬之心興而君道之大本立矣伏乞裁擇

三曰省儀文之繁以勤學臣聞帝王之學與韋布不同經綸之業與章句有異況皇太子初出講學若儀文太繁拘迫太驟豈能使之樂學而不倦哉臣愚乞命禮官詳定禮文務從簡便宜令講讀儒臣與賓禮耆耄更番陪侍隨事納忠不必盡拘講筵之禮則精神意气日進日倍而聖學有實功矣伏乞裁擇

四曰賓耄老之臣以讓齒臣按大明集禮大本堂受賀圗三師賓客諭徳拜位在左西向皇太子立位在右東向其贊禮引禮者皆南北相向此國初所定蓋猶衝年之禮也其後遇大朝賀皇太子常服升座三師賓客諭徳常服入就位北向立皇太子起立南向贊禮唱鞠躬四拜皇太子受前二拜答後二拜禮畢而出臣聞古之元子皆齒於學所以教讓也皇祖制禮意本諸此臣愚以爲東宮官屬莫非人臣似不可以當答拜之禮欲乞命禮官會同吏部集議延聘徳望素著致仕大臣年八十或七十以上者數人賦之廩餼決不復令授官任事但取其體貌老成儀度莊重足爲皇太子賓禮使之入侍左右蓋致仕乃事外之臣年老無官守之寄優之拜禮稍似相宜伏乞裁擇

五曰愼官屬之選以求賢臣聞永樂洪熙年間仁宗宣宗在東宮時旣冠之後皆嘗監國視事故用詹事府主簿錄事同春坊司直郎淸紀郎司諫分爲六科以掌啟奏其後憲宗孝宗出閣時年皆八九歳不理庶務故止設詹事少詹事庶子諭徳中允贊善諸臣而司直郎等官皆缺臣愚以爲今日皇太子猶衝年也官足講學可矣其餘員缺不必盡補宜漸次精選學行俱優之士儲之翰林察果徳業修舉不負作養者以漸推補庶幾官必得人而一時更攺冒進之獘又少革也伏乞裁擇

重操江疏

南京兵科署科事南京刑科給事中臣張永明等謹奏爲陳愚見重操江以固祖宗根本重地事仰惟我太祖肇基南京成祖定鼎京師南北並峙一統之盛古無及矣南京爲根本之地設官列職皆仍其舊而所恃爲金湯之固者則在江防故提督操江之任旣以勲貴大臣領之又以總憲文臣都禦史兼之其愼重立法之意可知矣蓋江防之守責在軍衛而盜賊之起雜出民間武職大臣便於專臨軍職而都禦史得以兼轄有司振肅威令其任爲尢重也近因承平日久江防漸疎若不及時嚴加申飭待有事議之亦旣晚矣此臣等以爲操江之重不得不急也所以重之者有四曰正體統兼節制專信地謹墩臺四者備江防之政舉矣何謂正體統舊規水軍操練南京內外守備參贊等官每季臨江閱視與提督操江文武大臣序坐行事先盡守備參贊坐訖其操江大臣如武臣系侯伯則侯伯坐左都禦史坐右系都督則都禦史坐左都督坐右行之已久至嘉靖十八年五月閱操因提督操江都禦史簡霄有病未來誠意伯劉瑜與守備魏國公徐鵬舉爭論坐次輒至罷操該守備等官徐鵬舉等論瑜忿爭紊亂舊規具奏該兵部尙書張瓚題覆內開查得京營提督大臣下操各營坐營官亦多侯伯並無同坐之規況兩京對待事體相同等因奉聖旨是劉瑜不聽提督官節制敢肆忿爭輒廢操練好生驕恣本當重治並簡霄都從輕著革任閒住坐次照京營事體不許僭紊欽此備行操江衙門欽遵施行緣提督操江侯伯都禦史俱系大臣領勅專任提督正與京營提督文武大臣事體相當在京坐營乃提督屬官耳固未聞有都禦史坐營者亦未聞坐營官有專勅也南京守備操江均之爲提督卽如提督團營有太監侯伯尙書等官共事而皆不相統攝況南京守備職司機務其於江操不過臨時閱視𨿽系提督猶非專職今乃以提督操江大臣比之坐營等官瓚所議擬蓋未審詳故欠明白且操江欽奉勅書內開事有應與內外守備參贊官計議者仍會議停當而行旣曰會議則是體統相同非其屬官明矣誠如瓚議則爲屬官是以提督而屬之提督不惟於領勅都禦史體統冇礙而在領勅侯伯亦所不安遂致近來每遇閱操都禦史則先期出巡回避其守備參贊操江武臣等官亦各勉彊了事情意俱不相浹是皆瓚之不審致然也夫江防事體重大臨操閱視一應機務正守備參贊操江所當同心講畫之時序坐舊規似不可廢若得查議照舊使之各全其尊則名正言順而事成矣所謂正體統者此也何謂兼節制南京京衛俱屬南京兵部而沿江一帶軍衛則屬操江所以專統屬重江防也照得新江口浦子口二營俱在江上南北截流相望此誠掎角之勢江防之要害矣然新江口近在城外則屬操江而浦子口逺在江北反屬兵部操江節制但行於新江營而不行於浦口營形勢相依事權不屬萬一江上有事則新江口有孤立無援之勢而浦子口得坐觀推避之安設險制勝之道顧如是耶且浦子口有應天等伍衛並作一營名𨿽京衛實在江北兵部點操歳不一及習成怠廢驕惰日深將爲無用之兵若得並隸操江聽其節制則不時巡歷操練所不敢廢或遇有事調遣亦不敢違況與新江口相爲應援共守江防正以共守京城也此誠歸一事體可收實用查得先任操江都禦史簡霄曾經奏行南京兵部等衙門復議不知因何停寢臣等竊謂當查簡霄所奏著實議行令浦子口額屬京衛則仍其舊而節制調遣悉屬操江或量撥操船該營分領則南北相望臂指相依令行勢重而兵彊矣所謂兼節制者此也何謂專信地照得江防地方上至九江下至淮揚蘇松相沿數千里皆其信地欲使一一寧謐非巡歷之勤節鎭之專不可得也如大江形勢上則安慶下則鎭江尢爲要害二處較之則下江尢急蓋鎭江以下卽爲海洋常州之靖江江陰蘇州之崇明太倉松江之上海揚州之通泰咸濱焉窮沙僻島鹽徒負險窺伺竊發無歳無之使不備之有素鮮不倡亂如近年秦璠王艮之徒是已使當先有重臣不時出巡專鎭其地豫爲堤防何至有興兵動眾之費如此哉臣等以爲操江都禦史當於鎭江久住安慶次之再照鎭江見有總兵官湯慶住札慶以武臣居臨軍衛有司之間事體已多不便近該禦史舒汀劾其贓濫奉有明旨革去都督仍畱管事臣等以爲慶貪勇人也用之於有事責其成一時之功則可置之於無事望其消未然之害則不可旣削其職而不奪其權使之鬱鬱怨望於大江之濱恐非所宜且慶自不安其位尙何望其有爲莫如革去或畱別用其鎭江等府一以操江鎭之而又提督巡江兵備等官協心整飭亦旣足矣如此不惟軍民樂有所統而供費亦有所紓官不必添而軍政自舉所謂專信地者此也何謂謹墩臺照得江洋上下九江至蘇州地勢延袤江汊逶迆盜賊之出沒無常剿捕之應援莫及故十里設煙墩一座每墩設軍快數人備之萑葦立之旗號據其髙阜常川瞭望有事則量其事勢以爲傳報使行旅有賴疆圉無虞此固斥堠之制爲江防之耳目也近因無事日久廢弛不修臺址僅存無軍看守𨿽有巡邏官軍然隨船在江前後相逺卽有緩急耳目無見彼此如不相闗此豈連屬不可犯之勢哉皆由沿江各地方所管官司不一又無專官查理是以逺近軍衛有司恬不爲意而江防良法將盡廢矣此誠不可因其無事而遂忽者蓋墩臺一修軍有常守遇有儆急大則舉火燒煙飛報接境使知預備以爲疆圉之固小則鳴金吹號儆勵一方使相防救以爲商旅之便是江防小大所深賴者莫此爲要然非屬重臣總之鮮不視爲細務臣等以爲必得操江都禦史加意查督整飭嚴防各該地方衙門時加修葺季報操江驗其修廢以行勸懲期在必舉則事權歸一而人知所重江防備禦之計煥然一新而姦雄窺伺之心自然黙奪矣所謂謹墩臺者此也以上四事皆臣等待罪南科懼無補報日夜思惟及咨訪眾見皆以爲頗切江防者芹曝之效不容自已謹摭拾上干天聽如蒙采納乞勅兵部再加議擬上請備行南京守備操江等衙門遵守施行亦久安長治之一助也愚瞽之言不知是否臣等無任昧死隕越之至緣系陳愚見重操江以固祖宗根本重地事理爲此具本專差辦事吏周文元賫捧謹具奏聞

旱災疏

南京刑科給事中臣張永明等謹奏爲地方異常旱災乞豫防以固邦本事節準南京通政使司經歷司手本先準南京禮部儀制淸吏司手本又準南京兵部職方淸吏司手本俱爲禱雨事內開南京自四月不雨至於六月旱气亢甚秋苗枯槁農事失望備行南京各該衙門及應天府合屬有司同心齋戒照例於各宮觀行香祈禱等因到科臣等訪得今歳之旱自大江以南至於閩廣勢甚闊逺誠有非常比者伏聞災不虛生緣政而起聖明在上舉無失政是皆臣等南方庶官奉職乖舛以致上干天和甘霖愆候節經祈禱近𨿽得雨尙未周徧況已迫秋期後時無濟除臣等痛加修省外竊惟有備無患古昔盛治之世未嘗無水旱而卒不爲災者人事修而防患豫也卽今旱勢已成秋收無望米價騰貴待民饑莩流離而後議之則旣晚矣臣等謹集眾思講求所以弭災防患之道列爲五事伏乞勅下該衙門詳議可否上請施行萬一小補地方幸甚緣系地方異常旱災乞豫防以固邦本事理爲此開坐具本專差辦事吏吳鵬賫捧謹具奏聞

一曰申飭官箴傳說有言先王建邦設都樹後王君公承以大夫師長不惟逸豫惟以亂民故官者爲民而立者也今天降旱災民庶艱食孟子曰受人之牛羊爲之牧而立視其死臣等誠何所逃罪哉照得南京國家鴻業肇基陵寢攸在是以並設府部院寺科道等衙門兩京並峙同符周之鎬京雒邑第畱都旣與各省不同各衙門俱於撫按無屬事權不一力敵勢分又有府廠內臣公侯勲貴均受有地方之寄者故或倚法以朘削小民或越分以勞役丁卒行戶有和買之擾十不償五坊廂有供具之費月無虛旬宴席太丰儀文太侈是皆官箴之不飭而民怨所由生也乞勅都察院轉行南京都察院備行各該衙門申飭修省查議裁禁務在淸約成風四方爲則至於在外郡縣於民尢親利害尢切有不得人其貽患播惡殆不止於臣等前所云者仍乞備行各該撫按詳加察訪其有貪污酷虐罷軟無能不勝任者許不時論劾議擬降黜再乞申勅吏部加意受災地方遇有正官員缺卽選才賢比照近年山東山西赴任事例嚴限供職庶幾官必得人而救荒之政有攸賴矣

二曰節省民力竊照江南財賦甲於天下而江南民困甚於昔時丁田糧差歳有定額而余羨之徵無名之斂又再倍之其尢病者均徭里甲徵銀在官謂有書冊事例而營辧支應重復擾民經過使客之供億士夫人情之饋贈驛逓闗文之冒濫船陸夫馬之騷繹無非取諸民者而又備水陸珍奇之奉謂之天字下程增秤耗紙贖之科謂之徵輸常制推剝多端繭絲殆盡是以豪猾則投匿欺隱貧弱則獨累攤賠遂至拖欠正供重厪部使催督愈嚴逋逃愈甚再照上江二縣差額尢繁除系籍軍匠正役外有內府各監局並工部匠役有內府各庫藏並外闗司鋪戶人夫曰夫差有輪年里甲徵銀上櫃支應曰櫃銀一民備此三役而又暴取出於多門經用苦於無制是二縣之民窮又甚焉臣等涉歷未廣咨詢未詳前項所陳十不一二至於事情之僻逺獘蠧之隱微其所未知多矣若不及今急爲疏滌興革竊恐江南之民無安日矣乞勅戶部備行巡撫衙門及南京戶工二部通將江南地方民情利病詳議查處易之損曰二簋可用享今民急無食生不自聊非用損之時乎臣等愚昧以爲諸在得己之科者皆宜暫行停罷當事之臣所宜悉心體國毋泥繁文毋避嫌怨要在修舉舊制剗革苛法急紓民力以弭災患可也臣等不勝惓惓

三曰博舉荒政嘗聞救荒無善政宋臣司馬光曰察守宰不勝任者易之各使賑濟本州島縣之民則饑民有可生之路蘇軾曰熙寧之救荒費多而無益者以救之遲故也然則得人而待之豫其猶庶幾乎臣等考得宋臣趙抃之賑越也先期詢屬縣之詳民之被荒者幾鄕其能自食者有幾當廩於官者幾人溝防構築可僦民使治之者幾所庫錢倉粟可發者幾何富民可募出粟者幾家咨詢周詳先事爲備抃之所以爲善也乞勅戶部詳博議擬轉行各該巡撫衙門備行各屬依仿前法審計豫待其有事勢迫切民命急在旦夕者許所司便宜賑卹毋得拘泥文移申覆輾轉以致稽緩悞事庶有及時之益然今災旱地方闊逺兼以江南屢歳未丰舊儲匱乏非賴皇上浩蕩異恩厚加賑卹斯民不易存活除各該有司地方聽該巡撫衙門查勘議擬題請外照得南京城坊之民尢爲四方根本乞勅戶部轉行南京戶部查將堪動倉糧量行官糶一二萬石使貧難下戶各止糴買五斗以上一石以下少濟目前庶米價不致騰貴其糶本卽歸本部候熟買補似亦兩便秋冬以後舊谷且盡民歉愈急再議開放常平倉米以加賑惠其所不足則在該部議擬上請施行至於煮粥救饑古人𨿽嘗行之然粥食久頓則難用民聚蒸鬰則病生似非良法乞勅所司詳擇酌議施行

四曰責任撫臣竊照江南應天蘇松徽寧十一府州兼帶嘉湖二府物眾地大孽芽易生而直隸地方無布按二司之統轄無分巡分守之專寄所賴以撫治者巡撫都禦史也查得景泰年間巡撫侍郎李敏以撫內多事建請添設大臣一員分巡督理其後兼爲一員事繁勢重官尊秩崇每多不肯盡心民務況遷轉旣速則𨿽雅志有爲乍到地方咨詢未悉迨其諳習則除書已下矣且南畿近因先任巡撫都禦史歐陽鐸志欲裕民攺爲新法然事不法古條令繁多民不安習後任撫臣屢嘗通變宜民而皆不久升任未底畫一前後文移不同吏愈得緣爲姦今照巡撫都禦史丁汝夔新任未久民情土俗日漸諳練當玆旱災似宜久於委任以責成功臣等查得先年南畿撫臣熊槪則以大理寺卿在任周忱則以侍郎繼升尙書在任李敏則以侍郎在任乞勅吏部查照近年題準事例各處撫臣必須久任其有年勞積久相應論擢者疏請加升職銜照舊管事必使地方寧謐功績有成然後遷任此尢圖治之要弭患之先務也

五曰防遏盜賊易曰履霜堅冰至故事勢有積習之漸而聖人貴未然之防今亢旱已極饑饉必至饑饉至而無以紓之則攘奪作攘奪作而無以禁之則盜賊行矣是不可以不早計也乞勅都察院轉行撫按衙門備行各屬軍衛有司務在誠切撫諭使民感恩安業不思他變而又愼守闗隘以詰姦慝善撫流民以防潰散嚴禁攘搶以銷邪謀庶幾民得安堵再照南京江防事體尢爲重大而承平日久法禁弛怠容臣等再加詳訪另具奏奪外仍乞先行操江巡撫衙門愼重江防倍加堤備庶幾姦竊不萌而地方以寧謐矣

乞黜恣肆大臣疏

南京刑科給事中臣張永明謹奏爲乞黜恣肆大臣以蘇民困事臣惟年來有司驛逓衙門疲困已甚屢經言官建明該部集議又蒙皇上特載詔條顯示寛卹此人臣所宜欽遵也而乃有恣肆騷擾不知檢戢之臣使陛下之徳意不宣疲民之奔命日亟臣愚以爲違令若此不加黜罰則人不知懼將來疲困之民不知其所底極也臣敢以道路咨詢之眞者爲陛下陳之臣訪得原任南京太僕寺卿今升光祿寺卿王某遷官赴任行李多至一百一十扛先發四十扛分從蒙城亳州至潼關入陜赴某原籍後發七十扛分作三運隨某赴任每一重扛用人夫三名輕扛用人夫二名而又某及家口乘坐八人大轎三乘毎乘人夫二班共一十六名四人大轎四乘毎乘用人夫六名騾駝轎二乘幫轎人夫共八名詳照某之一行除伴僕男女騎坐馬騾數多未計外實用轎夫共八十名皂隸一十六名扛夫兩路共二百四十餘名每夫一名日行兩跕工銀一錢二分是某一日共費差銀四十餘兩自南京到任與入陜西兩路皆幾三千里縻費差銀不下千兩臣聞君子寧亡己之財而不忍傷民之力某亦一人之身耳自奉幾何而恣肆至此臣嘗往來山東南直隸地方見鄒滕徐沛之間昔之村捨今逃爲墟昔之壤田今鞠爲莽詢之皆謂民疲於力役所致人臣荷國厚恩叨享祿位當戚然動心思所以還定而安集之某乃忍於爲暴其志行可知矣臣歷訪某在滁州偸惰無爲卑鄙自棄亟取馬科之贓贖多收地方之土宜他未聞其有善政也某自行人歷任給事中府丞以至卿寺曾無一日之勞在民而叨冒至此實過其分气盈意驕蓋無復有可大用之實者矣乞勅該部查訪如果臣言不謬乞將王某速賜罷黜仍行該部轉行各該有司驛逓衙門申明欽禁如有仍前恣肆擾害人員許指名申詳該管撫按等官查覆論劾庶幾人心知警淸約成風民疲其少蘇矣緣系乞黜恣肆大臣以蘇民困事理爲此具本專差辦事吏鄭隆賫捧謹具奏聞

申明欽禁疏

南京刑科給事中臣張永明謹奏爲申明欽禁塞冗役以安根本重地事竊照南京爲祖宗根本重地各衛官軍之設正以藩衛根本非以供私役也故存卹有條私役有禁律例之載亦旣詳矣其內外守備五府參贊監局各衙門供役人員各有額數一名不得多占因承平日久漸壞舊法府廠監局各衙門夤緣添役騷害地方以致偏累貧軍逃亡將半嘉靖十年該南京兵科給事中何祉奏乞查革兵部覆題奉皇上聖旨是準議行還著南京都察院出給榜文曉諭其各衙門務要著實舉行以除宿獘有違的科道官指名奏來處治不饒欽此欽遵該南京兵部尙書王廷相遵將各衙門原額應役人數照舊存畱外其餘濫役備行查革故一時軍伍稍得息肩地方亦免騷害人人稱快皆荷皇上重本存卹之恩也近該南京守備司禮監太監丘得題稱本衙門公用人役近年一槪革去公廨一空更無一人供役乞要加添軍丁九十名前來供役等因奉聖旨準他該衙門知道欽此欽遵該南京兵部職方淸吏司備行到臣遵奉約期會選前項軍丁間查得守備衙門官校直廳冩本書辦軍伴等項俱系官軍每守備一員見有五十餘名各在供役不缺丘得前奏已屬欺隱又據南京龍江右等衛指揮等官余泰等呈稱各衛所軍人差繁人少逃亡過半軍伍日虛間有餘丁俱各見有運糧操備當派修倉夜巡軍斗及領造黃快船隻各項雜差每衛多者七八千名少者不下三四千名正軍不足俱以餘丁湊補並無一丁閒空乞要分豁等情看得各衛軍人已甚繁苦一聞丘得所奏莫不駭然驚惶必欲選取以足前數則騷擾牽連獘無紀極且著役者一丁貼役者常五六丁科擾之害徧及衛所貼役之費恣歸官囊假公營私徒資騙局有力者得以倚勢爲姦貧困者不至於激竄逃亡之盡不已也況近年查革之例非止守備衙門五府外守備參贊監局各衙門皆事同一體今使丘得之奏一行則各衙門皆將比例奏擾無已此又勢所必至者也縱使軍伍充實尙且不堪況當逃亡窮困之秋而復倡此額外加役之擾此獘源之不可以不塞者也臣伏覩皇上前旨許科道官指名奏來竊見丘得實屬欺隱臣系言官不敢終黙爲此冒死上陳伏乞幹斷將丘得重加懲治以爲欺隱生事之戒仍勅兵部行南京兵部照前欽定查革事例一名不許多占則有以安軍士之心奠根本之地而地方永受無事之福矣臣不勝戰栗之至緣系申明欽禁塞冗役以安根本重地事理爲此具本專差辦事官閔日曙賫捧謹具奏聞

乞黜不法大臣疏

南京刑科給事中臣張永明等謹奏爲乞黜不法大臣以肅邦憲以昭聖治事臣等竊惟今之刑部尙書卽古司寇以詰姦慝以刑暴亂任至重也況南京根本重地刑獄大小獨一南京刑部主之官尊勢重非若各省問刑衙門有轉詳以窮覆訊有撫按以司稽察者比而又上違九重頗逺卽有寃愬不易上聞故爲南京刑部尙書者必聰明正直忠愛誠篤而猶恐其有遺照也矧以陰邪狠愎恣無忌憚之人居之乎照得南京刑部尙書顧某早竊虛名原乏治心之學晚緣起用忍爲肆志之姦不畏公非敢違國典倚威權而濟叨懫假刑法以充私囊縱子害人以官爲市鄕郡之通賕甚捷京城之胥怨實多敢卽聞見之一二爲陛下陳之臣等始至南京聞人語曰南京六部今止有五謂刑部由顧某壞之也此皆憤痛之詞臣等初聞猶未敢信及後歷訪誠有如人言者夫敗倫傷化有人心者皆知惡之富民李迪因姦逼死弟婦某則受銀三百餘兩乃脫重罪止問不應此何法也殘刑酷罰犯官箴者咸在不赦儀眞守備指揮路正無故勘死軍人某則受寶賄百餘乃彊司官翻案故出此何律也其枉法鬻獄有如此者城南濠隍隙地系禁所也乃私占之日收民間牧馬之錢永康侯徐源賜田系卹典也乃挾買之私取居民佃住之值其冒禁亂紀有如此者令家人顧榮包攬常州府二朱料價三千餘兩侵欺入已見被追提承上命采取大木刻花板計數百餘其黷貨無厭有如此者賄賂旣通𨿽小事而畢行闗節不到縱深寃而莫辧他如迫取鋪行之貨物謀奪便業之腴田營利及於蘇常貽害徧於閭巷其肆欲妄行有如此者其餘細故難以悉陳是已爲姦慝何以詰人之姦慝身恣暴亂何以刑人之暴亂乎故南京人士見其考滿則喜其去聞其復任則畏其來見其子顧某之死則謡其偕死蓋怨深毒積民惡之之甚有如此耳若某者𨿽卑官末品尙不可一朝居而況尙書之崇階司刑之重職哉臣等待罪言官義不容黙故敢冒乾天聽至此伏望皇上軫念重地俯卹民情乞勅吏部再加查訪如果臣言不謬將某速加罷黜別推亷明大臣以代此任則不法之臣知戒刑措之化無壅民怨可平邦本益固矣緣系乞黜不法大臣以肅邦憲以昭聖治事理爲此具本專差辦事吏馬儒賫捧謹具奏聞

張莊僖文集卷一

●欽定四庫全書

張莊僖文集卷二

﹝明﹞張永明撰

修理冊庫疏

南京戶科署科事南京刑科給事中臣張永明謹題爲修理冊庫愼重圗籍事臣等仰惟國家歷年黃冊皆藏南京後湖地禁而人莫能窺令嚴而眾不敢犯所以鞏皇圗重民數立法之善蓋古未之前聞也臣等各準奉本衙門闗札署管後湖黃冊遵照舊規到湖查理間看得遞輪黃冊每十年蓋造冊庫叄拾間架放冊籍相承日久而自洪武至今百八十年臣等節據看守庫匠陳鉞等連名呈稱年逺各庫或已梁柱朽爛或已檐厫欹斜或已墻垣崩損如永樂十年等年南庫等庫則有壹間全架倒塌者上雨旁風無所蓋蔽所宜急行修理等因到臣等除已親行看視隨行南京工部已經該部委官主事黎材帶同匠作過湖料計逐漸修理外切照前項冊庫建造旣已年深材木自難久固矧以湖气加侵人煙隔逺又每庫皆叄拾間連屬頗曠壹木偶蠧則牽及一間一間偶壞則牽及一庫節據南京工部只於已壞去處料計修理而新朽不齊傾圮愈速每每隨修隨壞東撐西柱迄無完功臣等竊聞不一勞者不永逸若今冊庫除新造未久及年久尙堪修葺各庫照常外其傾塌已甚如永樂拾年南庫等庫若非撤舊更新終非持久大計況每拾年壹庫架陸萬餘本萬一全庫倒塌冊籍浩繁何從安頓是不可以不逺慮也臣等竊欲乞勅工部轉行南京工部議將已壞各庫從新蓋造庶舊材猶有可用近功可爲逺圗實爲便益再照前項工程頗爲繁重動支該部錢糧或有不足應與議處臣等又查得本湖遞年解到各處攺正黃冊贖罪銀兩見貯應天府庫除存遞年本湖查冊各項公用外相應量議動支恊濟庶財用有經工程易完冊籍其永賴矣緣系修理冊庫愼重圗籍事理未敢擅便爲此具本專差辦事馬儒賫捧謹題請旨

愼簡儒臣疏

南京禮科署科事南京刑科給事中臣張永明謹奏爲乞愼簡儒臣以光聖治事臣伏見邸報今秋邊臣奮勇北敵挫蔑而又二三儒臣行私交利污壞制科皆蒙陛下俯聽言官論劾治罪仰見陛下神明之治文事武備綜核修舉海內莫不向風承徳自古帝王中興之業未有如陛下今日之盛者也臣惟儒者之業本以仁義道徳上佐人主興道致治中和位育與天地參今乃有恣肆貪鄙如所罪斥諸臣上負君父之恩下愧詩書之教臣竊傷之書曰惟後非賢不乂惟賢非後不食天下之大豈遂無賢儒哉惟朝廷加意於養賢之地以徐察其善否而進退之也宋臣程顥言於其君曰三代養賢必本於學而徳化行焉治道出焉今館閣淸選止於文字之職名實未正欲招賢養材以輔時贊化將何從而致之也古先哲王所以虛己求治何嘗不盡天下之才以成己之徳故曰大舜有大焉善與人同樂取諸人以爲善臣願陛下追察程顥之言益致養賢之實乞自今後翰林之選不必限於甲第凡中外公論推薦及巖穴之賢惟其徳業充備者逺覽旁招務破常格隨其年資或量授以署職凡有典禮則委之討論凡有制令則試之詳定而又臨之以侍從大臣不必督以課藝惟察其才識之大小行能之髙下而已積以累考人品益分然後吏部從之以銓擢之法或存畱供職或量攺別任惟其才之所宜而處焉則徳成而上藝成而下浮薄虛文之習逺而仁義忠信之風行矣書曰克知三有宅心灼見三有俊心夫翰林之臣其竭忠效勞以報君父者惟在勸講然經筵禮文自古繁宻程顥弟頤嘗曰講讀數行羣臣列侍儼然而退情意略不相接如此𨿽彌年積歳所益幾何臣愚以爲一人獨對與眾見不同自然情意易通其忠誠與否尢易灼見欲乞陛下暫令儒臣日輪一員分番內直每當聖躬康適之時內殿燕閒之頃隨意所及或召賜之面對或命以經義退具奏章不獨闡明道義至於人情物態閭裏欣戚皆得敷陳以陛下聖神作之君師諸臣從容觀感長益必多陛下得以悉知其才否而用捨之庶幾賢儒有以自見而不肖者不得以幸容矣昔傅說告髙宗曰惟斆學半念終始典於學厥徳修罔覺陛下聖徳光乎堯舜髙宗有不足爲典學之益作人之盛臣不勝爲今日願之夫儒臣者輔相之儲將有佐治贊化之責者也視諸百官所系獨重故臣犬馬之懷不能自已伏乞聖明俯賜采納臣無任悚懼待罪之至緣系乞愼簡儒臣以光聖治事理爲此具本專差辦事吏鄭隆賫捧謹具奏聞

愼考察疏

南京刑科等科給事中臣張永明等謹奏爲愼考察以重人才事竊惟我國家設官分職以爲民極猶慮任或匪人乃觀其會通立爲考察之法其樞機周宻法度精詳眞萬世不刋之盛典也臣等照得嘉靖貳拾肆年當考察京官之期成憲具在固無容議但立法𨿽善而奉法者容或有不盡焉其何以仰承皇上熙洽之治哉臣等一得之愚敢僭陳之以備采擇伏讀嘉靖拾柒年詔書內一欵一朝覲三年京官六年考察系朝廷黜陟重典考黜者不許辯復禁例甚嚴近年考核不當往往假借公法擯斥善類甚傷國體大哉皇言眞愛惜人才之至意也臣等以爲考察之時挾私傷善如明詔所載者固當事諸臣所宜深戒以副陛下徳意至於去畱賢否惟在得人不必拘以多寡之數近年以來聞有沿襲舊規拘泥成數甚至分別衙門扣算多寡必求其人以足之者玆豈至虛至公之道也哉且臨期舉事各衙門堂上官旣得與聞中間秉公持正固多其人若乃各爲門戶自立恩讎以愛憎爲是非以彼此較多寡者或不能無亦足以亂事權而乖國是尢不可以不戒也凡此皆當先事申飭庶事體可全而旌別之典昭矣乞勅兩京吏部都察院及各衙門堂上官必須協心體國不許自分彼此互有異同如某衙門之官皆賢也則盡畱之而不爲僭某衙門之官多不肖也則多去之而不爲濫毋得誅求細過指摘曖昧又或以不在任者抵數搪塞致拂公論蓋得其人則𨿽去一人而亦足爲眾人之戒一或有差則𨿽空其羣而去之人愈玩而弗畏也於勸懲何賴焉及照曾經考察人員降謫者猶得攺過自新漸次敍用其以不謹等例革職者遂致終身不錄其法甚嚴豈容輕試必須核實舉事果有顯迹敗露人所共知者然後及之則畱一賢也與國人共畱之去一不肖也與國人共去之蕩蕩平平之道蓋如是耳亦惟諸臣畱意焉近年以來又有讎怨之家乘機造釁投逓無名榜帖或傳播流言陰壞士夫名節惑亂觀聽傾危之風尢不可長乞先時勅下兩京緝事衙門嚴加緝訪拏獲重治是亦有禆於考察之一事也再照考察之後其降黜者固多不賢然亦有奇偉磊落之才不幸誤罹辠譴其視無所用恥者殆天淵矣若槪以常調待之一遭擯斥無復殊異之擢亦非所以收跅弛之才全始終之恩也乞勅吏部凡因考察謫降官員果有痛自刻責勉於爲善操履加飭政績卓異已經保薦者亦許不次擢用至於畱用大小臣工有恃考察旣畢敬畏心弛輕犯官箴攺節易行事迹顯著者但經論劾得實仍照考察事例速行罷黜永不敍用毋爲姑息以縱遺姦庶乎人知自新而賢者不至於終棄官常謹畏而不肖者不得以幸容矣孔子曰舉直錯諸枉則民服臣等爲今日願之惟聖明擇焉緣系愼考察以重人才事理爲此具本專差辦事吏鄭隆賫捧謹具奏聞

欽奉聖諭疏

南京兵科署科事南京刑科給事中臣張永明等謹題爲欽奉聖諭事臣等各準奉本衙門闗札該南京兵部準兵部咨武選淸吏司案呈奉本部送該本部題前事內一欵一團營原額官軍並去歳新收軍人𨿽經淸查選補中間老弱役占及棍徒遊食投充者尙多不無虛冒糧賞合無將新舊軍士通行查閱或老弱不堪或將官役占及棍徒遊食等項投充無益實用者一體查革役占者退出著伍等因奉欽依備咨南京兵部都察院等衙門備行臣等欽遵會行各衛各營將操練並各項差本旗軍捨餘人等姓名年貌造冊前來及調取南京戶部食糧文冊逐一查對去後隨準南京兵部職方淸吏司手本開稱南京錦衣等五十二衛所大小教場浦子口新江口神機營原額軍士八萬有餘近來逃亡故絕數多實在軍人不滿四萬名各營操練軍士止得二萬五千餘名軍伍實爲空虛等因到臣等竊惟國家養兵所以壯衛京師以備緩急之用軍士冒濫則耗費糧賞無益於事我皇上明並日月洞燭幽隱首勅兩京差官淸查革減此誠除冗節財神武赫然千載一時也臣等敢不仰體聖心痛加釐整然時有機宜獘有微漸不敢不爲陛下陳之南京乃祖宗根本重地近來軍士逃亡故絕過多見在者不及原額之半中間又多老弱似宜設法補充其投充人役原亦有數若使一槪查革則軍伍日益空虛非所以爲思患豫防之道也臣等竊擬欲將各衛軍士備查弘治以來投充數內委果老弱不堪者盡行革去其精壯者仍畱操備以實軍伍再照南京設立內外守備監局及承襲公侯勲戚等官其跟用軍牢伴當等軍𨿽有欽定條例等級名數然法久人玩中間亦有倚勢多占役使衛有官吏畏威承奉名爲幫貼更番實肆侵漁剝削若不曲爲限制則軍人日受其患害亦非所以防微杜漸之意也臣等查得嘉靖二年該兵部題爲修武備以圖治安事奉欽依將衛營軍士逐一揀選老弱不堪者卽將戶內壯丁替補其精壯空閒者悉送營操練如有權豪勢要及大小頭目人等私役賣放隱占者一一令其退出著伍又查得嘉靖十年該南京兵部尙書王廷相等題爲革占役以實營伍事將內外守備監局等衙門役占軍人遵照見行事例逐一查革等因奉聖旨準議行欽此欽遵今淸查之際正法令機會之始伏願皇上俯念南京軍務重大乞勅該部查議申明舊例容臣等將南京各衛營軍士除先年投充棍徒遊食之輩查革外其老弱不堪相應查革者通行南京兵部卽將本軍戶內壯丁照名替補其戶無壯丁者卽行原籍勾取暫將本軍退換別差應役或通將該戶內精壯餘丁暫役候補若別項差役軍人其中年力精壯者盡行揀選送操不許夤緣脫閒賣放其內外守備監局等衙門跟用軍牢伴當等軍聽臣等逐一查究俱照見行條例及近日題準事例照額存畱其有多餘者革退送營操練仍將存畱過軍人姓名數目造冊送該科收照凡遇事故名缺每季終南京兵部委屬官一員會同科道照名僉補不許各衙門擅作威福徑自牌行衛所加添多役各衛所官員亦不許畏勢承奉私自多送故立幫貼月錢更番使用名色如違該部及科道指實參奏如此則減革之中有選擇之意淸查之後有禁止之方軍伍可望充實法令愈益嚴明矣緣系欽奉聖諭事理未敢擅便爲此具本專差千戶朱相賫捧謹題請旨

愼擇本兵疏

南京刑科等科給事中臣張永明等謹奏爲乞愼擇本兵以審安攘大計事臣等伏見邸報今冬小王子窺我撤備復來擾邊仰賴陛下神謀聖慮旣擒叛逆姦細以壞其機牙又治誤事諸大臣罪以正我軍法天威震動寇復北去臣等待罪南垣旣不能先時論列防愼幾微又不能臨事糜捐抒竭忠力俯仰慚負莫知所容竊惟自有邊患以來羣臣獻議無慮百輩該部采集甚詳臣等卽有所見豈復有賢於羣臣者哉惟乞陛下愼擇本兵用志一定規爲有漸則羣策畢舉而安攘之業成矣照得兵部尙書員缺眾方仰望謂將必得才望大臣有賢於毛伯溫者以副陛下簡任及見邸報吏部乃推及右都禦史戴某欽奉明旨升兵部尙書欽此夫某之不勝斯任豈逃於陛下之洞察哉特以緊急之際恐致缺人廢事姑就近以試之此帝堯用鯀之仁也不然某之憸邪不職陛下於其爲少卿也嘗斥之矣於其爲巡撫都禦史也又斥之矣今之簡任豈陛下之得已哉臣等查得國家實邊良法實資鹽課自折銀之議起而邊粟日空自餘鹽之利興而邊課益損某嘗爲巡鹽禦史矣懵習獘端加增余羨以要能聲不顧陰壞邊計某之見小利而無逺慮如此其不足以籌邊也於玆見矣況其大節素壞阿附夤緣因人爲利歷任中外嘖有煩言臣等不敢縷舉獨如督木一事欺君罔人冒功要利其無忌憚之尢著者也給事中胡叔亷曾論及之臣等嘗卽某之辯疏考之巧言文過每善牽護獨於指揮徐椿齡等其辭不容掩焉曰椿齡罄將家財四千兩陪補虧欠乃不爲之憐憫而返劾之臣亦不可太息邪此某不自覺其眞情之發見者也夫前無領銀虛報之失則後無陪補虧欠之罰後有陪補虧欠之罰是領銀虛報者某也代之問罪者椿齡等也某之憐憫太息其愧心之萌乎不然某刻於用法者也何於椿齡而用情之厚如此乎舉一事而某之大體可知矣夫某失己者也必不能正色以定國是偏刻者也必不能公法以服軍心害能者也必不能虛己以收將材懷欺者也必不能核實以課功賞憸小者也必不能開誠布公以用羣策本兵重任竊恐某之必負托也戎事大機不宜再誤故臣等冒死爲陛下陳之伏乞及今邊警稍安亟將戴某罷黜仍勅吏部速推才望素著及曾練習邊事大臣數員請旨簡用不論有無事故俱令忘私徇公疾速之任不許辭避庶幾中外觀聽一新而制勝之本立矣臣等所謂愼擇本兵者此也嘗聞大冬不能一日而爲大夏然一陽來復而天地之气爲之畢應生養長盛莫能遏之故天下之事有可立致者有當馴致者竊詳屢歳邊臣𨿽嘗屢有報捷然皆主於防守因其深入而應之未聞有長驅直搗犁巢穴而掃之者故彼得窺我虛實備東則寇西旣去而復至法所謂縻軍也夫今日戰之與守俱不可息則住之與行勞費等耳而不早爲剪滅之圗殆非也昔裴度辭於其君曰賊滅則還闕有期賊在則朝天無日忠誠之許國蓋如此乞勅內外臣工恊謀合算督軍監戰各擇攸司俟時大舉聲東擊西使其疲於奔命而我乃可以得志也我軍一主於戰而不知有其它臣等所謂用志一定而可立致者此也然今邊境蕭條士馬饑困勢分於備多心攜於援寡夫兵者气也气之不揚甚矣輒欲大舉剪滅非事勢之難成者歟竊願內外臣工漸次修舉停役峙儲募勇繕械審地形之便以屯重兵則勢不分而邀擊可行乘敵人之虛以搗巢穴則援不廢而攻圍自解略苛細之文以寛武弁則將不攜而展布易盡寛屯田之法以招農耕則財自阜而轉輸可省至於假重總督以軍法行事之柄使之賞罰行而號令信尢爲先務是皆諸臣所嘗建明者國家之法羣臣有建明大臣有執奏建明或出於一人之長而執奏則核之以眾人之公建明或出於一時之論而執奏則權之以經常之法誠使爲大臣者積之以至誠持之以悠久毋眩於浮言毋惑於小利惟一心一徳以圗生聚教訓之實如此而富彊之業不成犁庭之師不舉者未之有矣臣等所謂規爲有漸而當馴致者此也是二者皆本兵之寄而惟大臣以安社稷爲悅者能之陛下中興之烈逺邁前古天必生有壯猷元老以爲之佐是在該部知所以求之耳臣等不勝惓惓緣系乞愼擇本兵以審安攘大計事理爲此具本專差辦事吏蕭一和賫捧謹具奏聞

議處鋪行疏

南京禮科署科事南京刑科給事中臣張永明謹奏爲議定鋪行以蘇京城民困事臣惟書曰民惟邦本本固邦寧故朝廷建官寵之祿秩以厚養士之恩者凡欲以阜民利而植其生焉耳況南京爲國家根本重地民生丰悴厥系尢重臣自到任以來竊見南京城坊生理蕭條居民窮悴令苦於多門力疲於重役財竭於暴取蓋自府縣里甲正差之外有匠役有夫差有養馬戶而又有各項鋪戶之名自居積貨物以至傭賤小販自軍民匠作以至單貧手藝凡在生理無弗占籍者中間尢有一二行役陪累重難則以城坊衣食得過之家充應家無貨物之儲官有鋪行之役是明知其有害於民而故爲之所以摧富民而爲貧耳故占籍才及數年富者必貧貧者轉徙臣因接管巡視九庫錢糧節據城坊鋪戶告稱當季直月或因逃絕而扳幫貼或因陪累而乞均攤或以消乏而求蘇豁或因重役而乞蠲省或勢豪抑勒乞求分理或年久無價乞行查給老疾疲曳孤孀煢獨號訴相繼及查陪累之費每一行役重則月計用銀數十兩輕亦不下數兩詢厥獘端皆原官府用一而不緩二積少遂至成多𨿽官府不自知也查據先該原任上元縣知縣程■﹝火節﹞議有書冊最盡事情而當時部院撫按衙門未爲著實推詳救正臣切惜之■﹝火節﹞之議曰南京內府各監局物料皆上元江寧二縣鋪戶出辦是二縣鋪戶爲內府成造上用服色器皿而編也內府每年取用物料本縣具申本府會同科道部司等官約期估計查照各年成案參諸時估兩平無虧各行鋪戶亦知職分當然自願出辦但先納料而後領價已爲成規及已納料而久不得領價滋成積獘挑運有腳錢之費起批有紙筆之費進庫有茶果之費稱驗有秤頭之費一名行頭三名走逓今日公務不收明日天雨不收守候有盤纏飯米之費官遷吏滿書簿髙架領價有查尋案簿之費戶眾而物難齊路遙而至不速公差有驢子錢酒食錢之費買求不語又有打點門役之費如其價之多十分已費其二如其價之少所領不償其所費矣此則物料有定數時估有定價鋪戶有定班猶可言也若夫無名之派不已之徵無價之物料兼有前項諸費民又何以堪之試以一二行論之如重紙鋪戶止應辦各衙門公用紙札衙門旣多取用無時差重人少已不能勝自二十一史之書成紙張數多印刷甚眾而乃加災於鋪戶又有以公用之餘紙給鋪戶以追其價久藏之故紙發鋪戶以換其新交納之時又不免有前項諸費此重紙之所以困也如木柴每百斤價五分如木炭每百斤價二錢必得一百二十斤方足百斤之數自石城門以至正陽門西安門自下闗以至太平門每百斤又該腳銀二分或二分五釐至於領價柴價三分四分炭價一錢五分或一錢夫民之於上也增其數而交上之於民也減其價而給此柴炭鋪戶之所以困也如松江江陰之布嘉興湖州蘇州之絹臨淸山陜之手帕氈褐出本地入南京價值自是不同今所領價或不及地頭之數至於南京紗縀取用尢多虧苦亦劇此各行鋪戶之所以困也夫天下州縣以一州一縣之軍民而奉一知州知縣今以上江二縣軍民而奉南京大小各衙門又以外縣而例京城又以土產而評物價衙門旣多體統不一人自行法如之何其能勝之哉上江二縣取用物料有解批有申文有印信票皆申解內府供應上用而五城兵馬司之所取無解批無申文又不用印信票乃買辦各衙門私用之物料也總甲地方系兵馬司所管轄各街鋪戶視五城爲親臨故取物甚易而奉承亦多此亦鋪戶之敢怨而不敢言者也臣嘗反復程■﹝火節﹞斯議及查先任尙書霍韜湛若水給事中尹相亦嘗先後具奏而皆施行未至積獘相沿日深一日今不爲之疏滌振刷立爲經常可久之法以定上下之交而固民志豈所以能邇人固邦本哉臣謹攄愚見列爲六事乞勅戶部轉行南京戶部備行各該衙門會同科道等官逐一查議著實舉行庶幾南京之民有安土之望也愚臣不勝懇切願幸之至緣系議處鋪行以蘇京城民困事理爲此開坐具本專差辦事官曹章賫捧謹具奏聞

一曰專職掌臣惟占籍鋪戶皆上元江寧二縣軍民及外省寓居客商惟當隸之應天府及上江二縣其餘衙門凡有事地方一應公用惟常移文二縣令其辦送公給價值而私用不與焉此京官與有司不同之體統也夫何積習相沿各衙門公私日用拘擾不一有如程■﹝火節﹞所議者二縣五城於民最親官卑勢阻而自內外守備以及府部院寺科道衙門又皆體統不相爲屬事非專職難輒施行故𨿽明知鋪戶之愁怨失所而莫有能爲之司平者亦勢然也合無今後鋪戶之籍隸之應天府而歳命巡視錢糧給事中禦史及巡視京城禦史兼察之遇有蹈襲前項積獘敢於虧擾鋪行及牙販各役者許受害之人赴告準理並聽斟酌輕重查論如給事中禦史身自有違從都察院從重糾論

二曰定額取夫上之取於民也無常則下之給於上也無盡吏書得緣以爲姦而移易作獘之賄至矣行頭得欺以爲利而均攤小戶之擾行矣是不可以不豫處也合無及今通行查議校數歳之中以爲常自內府各監局以及部院卿寺等衙門自成造修理供應起運以及祭祀科舉並一切非常公用自紗羅綾縀以及紙札顏料米荳柴炭各物料備查額數劑量會計開造數目備載由帖各給一紙與鋪戶永爲遵守執照仍聽自立文簿一冊開載取用過數目以備稽查如此則行頭可以預知物料之有無而收買以待取小戶可以稽查數目之多寡而公派以均辦如由票所載及𨿽不載而系一時奉例坐取曾經科道有估計明文者許鋪戶依期供應如由票所無凡系私買私用之物止許照依市價和買並不許二縣五城出票拘鋪戶亦不許行頭分派小戶以科使用如此則市價自平人戶自安矣

三曰省繁役照得南京衙門頗稱事簡然公用之費或仍舊額而裁省未盡者亦有之如太常寺原額歳用白糟七萬五千斤先年少卿歐陽塾在任查減六萬斤僅用一萬五千斤耳舉太常寺而其它衙門可知也守備衙門蘆洲歳課柴惟當召商平價■﹝扌棄﹞賣而乃拘擾牙販捉船輸納陪累不一舉蘆柴而其它事役可知也在京法司多系犯人自納本色紙張或令歇家代送南京各衙門亦各自有常用人役如歇家門庫斗子之流𨿽非事體然平價使之轉買以一衙門之人供一衙門之役猶可也而乃並拘鋪戶其誰堪之南京禮部歷日紙原自浙江解送今乃攺從南京買辦然歷日紙張式樣與他紙不同今之鋪戶猶憑商人於浙江抄作也每百張原價一錢今減八分夫一分固中價也然自今冬買紙明冬領價該監有無名之徵經年有出息之累鋪戶不重困乎舉重紙而其它物料可知也房料鋪戶則苦於取非其有酒醋鋪戶則苦於摧課過重竹木柴炭鋪戶則苦於輸運獨難舉此數行而其它鋪行可知也是當逐一查議裁處所謂寛一分則民受賜一分者也

四曰愼估計臣惟錢物之登耗鋪戶之休戚懸於估計一事當會估之時𨿽曰多官各陳所見而執筆者給事中也市價之低昻𨿽長於商賈者有未盡知況儒生不言利事固其所易眩者也臨時據案任臆所裁寧無差乎合無今後每當估計該部豫於一月以前通查各估物料盡數開送庶得詳博詢訪至於市價一時暫有低昻而所需物料或積至一年二年以外方得完納運送艱難守候長久又或價值重多不免稱貸取盈皆當詳計昔劉晏造船費常過倍豈帷務久逺以成功亦以詳體悉而厚下耳故曰與其有聚斂之臣寧有盜臣夫損上益下非盜臣也而所司奉法不良務於減克以爲能者其殃民斂怨罪有浮於聚斂者矣臣故願司估計者愼之

五曰詳稽察照得各行上納物料未完不得給價行之已久誠難別議今查得有已完納而經年不得領價者又有該衙門素無錢糧𨿽欲處給而無從者合無今後集議某衙門合用某物料則議給以某項錢糧條格一定具載成冊每一起物料完納之後該鋪戶則赴巡視錢糧科道報完如過期不給價者該科手本赴司行查候年終造報九庫錢糧文冊通行具本已完則止題知未完則加參論如此則稽察詳而無愆期小民有攸賴矣

六曰飭官常照得南京守備內臣公侯勲貴皆有常跟人役或系投充或由私占久慣撥置不畏法度其它大小衙門亦各有積年皂隸盱睢桀騖循習成風以抑勒賤買爲舊規以需索打點爲常例𨿽禁之而不能止是宜備行南京都察院嚴加禁約訪拿治罪如有上官聽信縱容不自愛惜者並聽科道官指實參論及吏部紀過以備考察此亦申飭官常之一事也𨿽然是皆未盡乎拔本塞源之論也各省府縣於民最親其上爲兩司又其上爲撫按府縣擾民兩司得以正之兩司擾民撫按得以糾之體統一而事權不分所謂指臂之勢順而易治惟兩京之官百司庶府𨿽有大小崇卑而皆謂之京官共惟君父之尊以爲仰戴南京𨿽根本舊都然旣違逺闕廷則下民之情勢難上逹自與在京不同而又撫按之令有所不行又與外省不同臣愚竊謂南京庶務頗簡而官曹之制似猶有可議者夫建官不忘祖宗之舊而變通適夫時措之宜此廟謨道揆之事非小臣所敢與知也惟聖明裁奪

陳情終養疏

南京刑科給事中臣張永明謹奏爲比例陳情乞恩終養事臣年四十七歳原籍浙江湖州府烏程縣人由嘉靖十四年進士初授直隸太平府蕪湖縣知縣繼升今職臣以一介書生濫登科甲謬列諫垣荷玆天髙地厚之恩是𨿽粉骨碎身豈能報答萬一但念臣不幸甫及髫年慈父見背賴母史氏撫摩教育以有今日臣母今年八十有一止有二子長兄永秀見任湖廣長沙府長沙縣儒學教諭臣又叨任前職竊念臣母當此暮年朝不謀夕臣二子顧皆離親逺祿萬有他虞悔將何及每思至此不覺哽咽近於十一月初十日有家書報稱臣母得患瘧疾勢甚危迫朝夕念臣惟恐不得一見臣得此報不勝驚悸悲號幾至殞絕爲此冒死比例乞恩終養此臣烏鳥之私至情之不可解者仰惟皇上以至孝治天下錫類臣工已非一日查得原任刑部尙書唐龍原任南京刑部侍郎王爌原任巡視河道副都禦史丁湛亦嘗陳情乞歸終養俱蒙皇上憐允臣職𨿽卑至情則一臣又查得唐龍等俱有兄弟在家侍養尙得各遂所請以展孝思如臣兄弟二人俱蒙錄用別無以次侍丁較之諸臣其情尢切況臣年力尙彊圗報有日臣母衰病侵尋餘生則有限矣若不披瀝血誠早乞歸養恐將來無及寧不貽終天之恨耶伏望聖慈察臣衷悃勅下吏部查照唐龍等事例容臣回籍侍親終養以少盡人子報本之誠不勝感戴天恩之至緣系比例陳情乞恩終養事理爲此具本專差義男張春賫捧謹具奏聞

欽奉聖諭疏

南京兵科署科事南京刑科給事中臣張永明謹題爲欽奉聖諭事臣等各準奉本衙門闗札該南京兵部準兵部咨武選淸吏司案呈奉本部送該本部題前事內開淸查冒濫一事必須審取各人升授來歷充補緣由委官磨對方可定擬合無比照正徳拾六年事例將五府所屬京衛並錦衣等親軍衛所官旗役選差給事中禦史各一員本部委官一員各會同催取文冊逐一淸查將各官旗應存應革職級扣算注擬停當及各軍校革過姓名備細造冊奏繳中間若有事涉疑似難於去畱及欵內開載未盡應當減革者俱聽差去科道等官徑自擬議等因具題奉聖旨是這各該京衛京營官軍力士匠役人等都依議撥差風力科道官照依奏內應存應革逐一淸查停當奏報若事涉疑似難於去畱的著擬議奏請定奪其餘依擬行欽此欽遵移咨到部送司查得咨內未見開有會同科道淸查字樣理合請明遵奉案呈到部合咨前去煩查南京各衛所官軍力士本部應否委官會同科道官淸查等因咨部送司案呈到部看得南京兵部咨稱淸查官軍力士未見應否會同科道乞要請明一節爲照京營京衛已奉明旨差有科道官所據南京事體相同相應題請合候命下本部移咨南京兵部定委本部屬官會同南京兵科及咨南京都察院札委禦史一員照依欵內事件逐一淸查完日造冊奏繳等因該太子太保本部尙書毛伯溫等具題奉聖旨著照在京營衛一體差官查勘欽此欽遵備行到臣會同南京福建道監察禦史郭文翰南京兵部委官職方淸吏司署員外郎主事王問謹遵奉聖諭欵內開載應查官旗人等會案通行南京錦衣等衛所及五府所屬京衛查照各另造冊去後查得嘉靖貳拾叄年正月內該兵科等衙門給事中等官楊上林等題前事內開除將洪武永樂年間皇親比照軍職事例照舊不議及𨿽系皇親原有祖遺軍功難以議革者不開外等因具題奉聖旨兵部看議停當來說欽此欽遵該兵部覆題前事內開國家之於軍功例與世襲崇報之厚自古所未有也夫何自宣徳以逮成化年間冒濫日甚中間功次不明名爲軍功而實無軍功或以他事例升本部嘉靖九年題準見行事例開載已明故遇襲替之日俱已查革但未經襲替者未盡釐正今該科道等官據理查出欲行請黃查對減革似亦相應但貼黃冊籍俱隸內府該監收掌非遇襲替遽難輕議等因題奉聖旨這奏內涇府人役照舊存畱吳倫等但系王所升授的都革了內系祖職軍功並緝捕升級的俱待終身襲替查議其餘依擬行欽此欽遵臣等竊照南京事體相同仰遵明旨隨據南京錦衣等衛所各呈繳造完官旗軍校力士文冊到臣等又經弔取應查貼黃並旗軍校尉力士文冊及各該食糧冊捲逐一淸查除將洪武永樂年間皇親及軍職並各功次不明相應聽候襲替查黃攺正者照舊不開外其宣徳以後相應減革官旗南京錦衣等衛所都指揮指揮千百戶總小旗校尉力士郝承恩等二百五十員名內不由軍功傳乞加升官徐天賜等三員不由軍功納粟加升官姜舟等三員皇親有無世襲字樣冒襲輩數官王楠等一十一員軍職有功越升越襲冒襲職級官董茂等八十四員武舉中式加升官郝承恩等二十一員年力已衰官旗王鐸等一百一十五員名又查得南京錦衣等衛年老校尉力士李細佛等一十三名臣等公同詳審將前項冊捲重復磨勘相同照例議擬明白合行備細開坐造冊奏繳外照得南京各衛所官旗祖宗以來額定員名中間累有故絕又子孫襲替之日曆年將功次不明者照例查黃減革其南京錦衣等上侍衛分名額僅存事權輕簡各官子孫止沿祖職照常襲替亦無做工並緝捕盜賊捉獲妖言等項功次冒濫升授各衛官旗實支俸米數目比照成化年間已減三分之一與在京衛分大不相同臣等奉例查出應減革官旗果系冒濫人數逐一注擬不敢妄及一人以辜國家崇徳報功之盛典負皇上省費節財之實心也第恐各該人員心存覬覦力可夤緣抗違明旨重復奏擾者不無有傷國體伏乞皇上秉明持斷勅行該部恭送法司問罪庶得固塞幸途肅淸軍職仁義並行眾心允服矣緣系欽奉聖諭及奉欽依著照在京營衛一體差官查勘事理未敢擅便爲此具本專差千戶朱相賫捧謹題請旨

乞優假言官疏

南京刑科等科給事中臣張永明等謹奏爲乞優假言官以圖補報以重根本事臣等伏見邸報該南京禮部尙書某題爲申明體制以明體分事內援禮儀定式官員相遇回避有等以給事中不避尙書轎爲犯分者臣等惶悚不知所云伏念臣等俱以讀書學禮拔身艸茅廁名科第復叨聖恩備員言責待罪畱都敬畏之心深惟自朂孤危之迹止結上知豈敢犯非其分處非其據驟而與大臣抗顧惟斯禮其相承已久蓋自國初以來未之有攺也苟非國初之舊則誰能作意以淩節居其所不韙誰肯降尊以就卑安其所不甘故在於臣等則有所受矣前之所無不敢爲也前之所有不敢廢也大臣以爲是固然而不愧於屈也臣等以爲是固然而不嫌於傲也故老多存風流不泯目擊耳聞追論前故有以爲起於近日者乎事非起於今日何前此之無所議也臣等不敢妄說以瀆聖聽顧以設官之意考證當今之職則知累朝之所以優假言官者亦必有故矣夫禮有經制有會通經制以定其則會通以度其衷禮之所以不廢也禮儀定式約民以經也因事而立法隨時而制宜則在聖祖時固已多所更定不能守畫一以膠故常矣臣等以爲品級之不恆拘體統之或相借是觀會通以行典禮也夫六科陛下之近侍官也耳目之所寄也自唐而宋率隸諫官於中書門下省是假大臣以搏擊之具也祖宗設官深鑑斯敝裁兩省而不立並建六科而無所隸夫職無所隸則其體必伸趨走回避是屬吏事官長之體而乃以責之天子之近侍乎如必以七品爲拘則其所犯蓋不特一行道之故矣引選文武職官胡爲而與尙書侍郎同赴禦前請旨選用也處置禮儀邊務事闗大體者胡爲而奉旨會議也舉用文武大臣胡爲而奉旨會推也三法司鞫問罪囚胡爲而奉旨同問也陪祀分獻於大祀胡爲而許也侍宴於殿上侍儀於經筵胡爲而與也吏部堂上官胡爲而赴科附簿也各衙門堂上官胡爲而赴科批押也是其體統之相借直與堂上官同之蓋我朝之重斯職付之以耳目之專則聰明無所壅蔽借之以體統之重則志意得以展舒在廷之臣皆安之不問以其官卑責重爲異也至於南京之六科於此皆無之非其官之殺也務不得不簡也然設官之初意則固無貳也又何七品之拘哉臣等又聞六科之在京師其體亦有存者選官之禮是也吏部尙書南向而坐侍郎坐於東吏科都給事中坐於西皆北向是與尙書對侍郎並也至於武選則又躋而與尙書列亦何拘於七品之體乎臣等以爲某之於禮儀定式亦有不能行者侍郎三品也布政使從二品也坐某於堂跪布政使於下曾何以品級乎此猶有內外也公侯駙馬三品所宜避也某果避之否乎故臣等以爲品級之不恆拘體統之或相借是會通以行禮也臣等亦不敢申其一已之私說以取重於卿士間且避不避於臣等無所加損獨以南京爲祖宗根本重地陛下端拱而南向制之使不假臣等以體統之舊以養其敢言之气而使其望風奔走若爲大臣之屬吏者然則將委靡退縮無以自振其究也巨寮勲貴有勢重而不可反意得而無所顧深爲壅蔽以欺妄宻爲穽罟以中傷而甘心以逞者矣宋臣蘇軾有云擢用臺諫固未必皆賢所言未必皆是然須養其鋭气借之重權者將以折姦臣之萌而救內重之獘也伏望陛下少察此言許臣等無廢其舊不以臣等之不賢而遂棄百七十年之恆守則後必將有爲國家折姦臣而救內重者某平日號爲稽古博學豈不知臺諫之重爲聖朝盛事顧以剛愎之資偏抝之性每違眾以立說而近日之所處復有不厭眾心者扈聖駕而縱宴遊忘敬君之誼掌選法而私鄕裏乏無我之公薄曹南之拂其初則假是以宣郁恐言官之議其後則先是以籍口夫是以輒進是說也伏願陛下少垂察焉下臣等奏於禮部都察院並議而聖斷焉臣等幸甚臣等不勝戰懼祈懇之至爲此具本專差辦事吏王臣賫捧謹具奏聞

張莊僖文集卷二

●欽定四庫全書

張莊僖文集卷三

﹝明﹞張永明撰

乞停額外加徵疏

欽差巡撫河南等處地方都察院右副都禦史臣張永明謹題爲懇乞聖慈憫念地方災傷俯賜停免額外加徵府第工銀以蘇民困以固邦本事據河南府申據永寧縣知縣謝魯申稱該縣原派伊府府第工料銀九百六十一兩三錢五分三釐自嘉靖三十四年至三十七年俱已完解止有三十八年尙欠五百五十一兩三錢五分追並間近蒙欽差戶部劉員外按臨本縣嚴催節年京邊錢糧共欠銀五萬四千七百餘兩立限追徵又據通縣裏老趙時興等連名告稱節年旱潦災傷積逋數多卽今新舊驟徵並府第銀兩官校守逼民不堪命俱各逃竄告乞停徵等因到府捲查嘉靖三十四年五月內奉文議派伊府修理府第銀八萬六千兩除六千兩陸續將在庫無礙贓罰等銀共五千九百七十兩九錢先已送赴該府收用外欠銀二十九兩一錢見今差官催取未送其八萬之數亦照原行自三十四年爲始定擬八年爲限每年扵夏秋糧內帶徵一萬兩量其州縣大小分派不等至今五年之間已完解銀四萬九千三百八兩六錢四分七釐五毫八絲惟永寧縣止欠三十八年分銀九百六十一兩三錢五分二釐四毫二絲未解見徵在官者已有四百零八兩本府又查雒陽等縣節年拖欠夏秋稅糧甚多自三十一年起至三十七年止不下十八九萬若別項銀兩勢在稍緩者其所拖欠誠不敢以盡舉夫朝廷與藩封孰重而孰輕京邊之與府第孰緩而孰急朝廷京邊錢糧則節年拖欠藩封府第銀兩則逐歲徵派殊失輕重緩急之序況河南一府地糧獨重雜役尢繁連年災荒十逃八九而王府官舍旗校人等擅自徑下州縣催徵騷擾官吏懼威嚴刑追比以致百姓破家蕩產鬻子典妻而國家額賦反坐此拖欠卽今王府工程皆已完畢而未徵銀兩尙有三萬餘兩若不預爲酌處恐民力益不能堪國賦終不能完而欽差部使亦爲徒勞爾矣本府因該縣所申目擊時艱不敢隱昧申乞照詳又據河南布政司提督糧儲左參議袁洪愈呈稱看得永寧一縣拖欠京邊等項錢糧七八萬兩里老苦於催徵縣官申請寛緩至於王府祿米銀俱已完足又有府第銀五百五十餘兩未完官校守逼及訪得官校到於該縣怙勢逞威欺虐良善淩辱有司無所不至不獨一縣爲然本職隨處禁約但恐經過之後此輩仍復肆行合行裁抑及照府第銀兩似應奏請停止姑以目今時勢陳之本職於今年正月二十二日至河南府二十三日赴伊府朝王目見本府城墻宮殿周圍完固詢聞四面云非昔日之舊東西北三面未經查知其南面端禮門外多設門樓三重極其雄壯華麗並無未完工程夫工已告完而銀復派擾無端病民莫此爲甚近見咨文皇上興建殿堂大小官員各將俸銀獻進郡王以下隨力獻助工完停止夫以大工若此其急內外臣工夙夜憂惕思仰贊不日之成而未可得不此之急而乃急扵府第銀兩況府第已極完固豈不得已者哉內帑缺乏邊儲告匱戶部題奉欽依差官查催河南府所屬地方亦欲如數完納柰官校人等守逼王府銀兩祿糧旣已盡完府第又復催迫民急於避害不能顧義急扵彼必緩於此理勢自然夫京邊未完宜急而反緩府第已完宜緩而反急此眞所謂舛也若不早爲停止將來誤事匪細本職奉勑提督糧儲目擊時艱不敢隠忍合無轉奏將伊府修理府第銀兩除已完外其未完者盡數停免又據分守河南道右參政亢思謙呈稱看得河南一府地瘠民疲原額稅糧獨重頻年旱潦相仍民貧徹骨歷年逋欠數多近因追並鞭朴一加逃亡相繼其流離困苦措辦不前蓋不獨永寧一縣爲然也自嘉靖三十四年加派府第銀兩於夏秋糧內追徵每至三月之初伊府卽差官校賫捧令旨分至各縣直上縣堂坐扵縣官之上主使掌印官嚴拘各裏裏老年頭人等立限追並急於星火倚勢淩逼縣官不敢少延竊惟伊府原奏開稱府第損壞照例修理近據河南府申稱該府新築重城創建門樓拆除官民房屋街道攺辟府地寛廣倍前工作俱已完備夫工役已完而銀兩之徵似在可緩而各州縣尙嚴行追並以致民不聊生甚非爲朝廷惠養小民之意也前項銀兩似應議擬俟京邊錢糧完日追並解府或待丰年帶徵或奏請停止又據河南按察司分巡河南道僉事林騰蛟呈稱本道巡歷至永寧縣隨據民趙時興等連名告稱本縣連年災傷小民逃亡過半致遺累年各項正額錢糧拖欠數多現蒙欽差戶部劉員外及督糧道袁參議按臨本縣追並又兼府第銀兩緊急現今差官在縣守催日久小民粉骨碎身亦不能辦乞將各項錢糧暫行停徵等情當將原差官錢錦喚入省諭回府不許在縣騷擾並批行該縣查報又據該縣申稱查得該府原差官錢錦孟思賢俱扵嘉靖三十八年八月初八日徑自下縣催取祿米府第銀兩本縣隨將祿米徵完孟思賢扵本年十二月初六日隨解祿米銀兩回府錢錦坐催府第銀扵本月二十八日又差禮生董堂承奉侄葉童下縣嚴催本縣慮思激變小民省令本月三十日回府惟錢錦在縣至三十九年二月初六日蒙本道按臨本縣闔縣裏老趙時興等具告錢糧急迫致蒙本道查出錢錦在縣當蒙逐回備申本道又據河南府呈稱連年不收額賦拖欠甚多則不獨永寧一縣爲然而所屬十四州縣大約事體相同矣現今內帑告匱聖明宵旰特煩勑使督責甚嚴爲臣子者孰敢爲其私計府第銀兩𨿽奉欽依給賜但以事勢言則今日內帑急而府第緩以大義言則君上先而臣子後況本道近巡歷河南府備視伊府宮殿規模倍舊工程一新靡有損缺未完如蒙憫念民貧徹骨國賦燃睂所有該府所屬陜洛等州縣府第銀兩暫行停徵以待丰年照數補給各等因申呈到臣接管捲查先準工部咨爲比例修理房垣保障藩屏再乞天恩早賜完結以便安居事該伊王典楧奏稱府第傾圯乞要修理該部議擬合候命下備行撫按督同都布按三司等官查勘會奏等因覆題奉欽依備咨行據布政司呈將委官勘估過該府修理府第合用夫料工價等銀八萬六千兩分派各該州縣於每年徵銀一萬兩陸續解送自行修理等情具呈前巡撫河南地方都察院左副都禦史端會同巡按河南監察禦史王題稱前項工價照數派解但地方災旱百姓不堪該本部議擬合候命下行令自行修理等因覆題奉聖旨旣地方災傷且罷欽此欽遵外嘉靖三十三年八月內又準工部咨爲府第年久損壞日甚已經撫按估勘明白工價未給再乞天恩早賜照例修理以保藩屏以壯國威事該伊王典楧奏稱府第傾圯乞要查照原估價數修理等因奏奉聖旨準照原估數目給與工部知道欽此欽遵備咨前巡撫河南地方都察院右副都禦史鄒案行布政司遵照徵解去後今據前因臣會同巡按河南監察禦史孫議照河南地方田地瘠薄兼以宗室蕃衍祿糧倍增於前時差役頻繁徵派每溢於常額卽其平日已難支持一遇凶年遂至狼狽是以節年以來積欠京邊額賦與夫會議銀兩約計百十餘萬至厪聖慮特使督徵尙未能辦目今帑藏空虛邊需孔棘內外並困其事勢誠急其爲國計誠所當先者伊府修理府第工價府道各官咸謂該府宮殿現已修完仍被官校淩逼催徵騷擾地方以重疲民之困所據裏老趙時興等紛紛告訴其情誠有不得已也矧今皇上鼎建殿堂預處財用凡大小臣工許其獻進郡王以下亦聴獻助爲親王者尢當仰體聖心顧乃屑屑於私計必欲取盈以剝民之膏血是豈急君父之義乎臣等查得大明會典凡諸王宮室自有定式今據督糧道呈稱目見本府城墻宮殿周圍完固詢聞四面云非昔日之舊東西北三面未經查知其南面端禮門外多設門樓三重極其雄壯華麗分守道呈稱該府新築重城創建門樓拆除官民房屋街道攺辟府地寛廣分巡道呈稱備見該府宮殿規模倍舊工程一新則與會典有違又查得問刑條例王府祿米若本府官員內使旗校管莊人等干預撥置擅自差人下府州縣催徵騷擾者旗校人等杖罪以上發邊衛充軍官員內使監候奏請發落今該府擅差官校錢錦孟思賢禮生董堂承奉侄葉童等絡繹下縣直上縣堂坐於縣官之上守逼祿米府第銀兩恃勢逞威欺虐良善淩辱有司無所不至則與條例有違聖明在上宗藩不億莫不恪守王章而該府悖違若此是豈守典承休之道乎再照當此荒歉之時靑黃不接之際貧民假貸於富室旣無所得仰食於有司又不能周復加該府催逼前項工價旁有追呼之苦下有捶剝之災萬一釁皷於一呼勢成於羣合將若之何況今逺近多警邪黨易興所以萃其渙而系其心者誠不可不早見而先圗也所據該府未完府第銀兩多官目擊時艱欲爲停止情委懇切相應奏請伏望皇上軫念中原爲腹心之重地百姓系久困之疲民勑下該部再加議覆將前修理府第工銀除已完外未完銀兩照數停免仍將該府創建門樓等項查勘果否違式犯分應否攺正逐一具奏請自聖裁其撥置生事之人通行拏問照例發遣庶憲典孔彰宗藩知警羣邪屏息閭閻輯寧黎庶有更生之慶重地獲永賴之休矣緣系懇乞聖慈憫念地方災傷俯賜停免額外加徵府第工銀以蘇民困以固邦本事理臣等未敢擅便爲此具本專差承差周讚親賫謹題請旨

乞停額外加徵第二疏

欽差巡撫河南等處地方都察院右副都禦史臣張永明謹題爲懇乞聖慈憫念地方災傷俯賜停免額外加徵府第工銀以蘇民困以固邦本事先據守巡河道督糧三道呈據永寧縣知縣謝魯申據裏老趙時興等呈稱節年災傷積逋數多新舊驟徵因今伊府差官校錢錦孟思賢等守催府第祿米銀兩民不堪命俱各逃竄該各道查得該府新築重城創建門樓拆除官民房屋街道攺辟府第寛廣倍前工程完備前項未徵府第銀三萬兩相應停免等因呈報兩院會本題奉聖旨該部知道該工部覆題爲照親王府第原系欽建分封其規模體式俱經內監畫圖呈覽欽定遵行事干祖宗法制國家典章嗣王所宜世世恪守豈敢擅易今查伊王原奏止稱修理地方官曲意奉承輒估價銀至八萬餘兩皇上篤念親親特允照給實天地髙厚之殊恩古今希絕之曠典伊王正宜仰體聖心恪守常分止將損壞處所修理爲當卻乃弗安祖制乘機僭踰擅將官民房屋街道恣意拆除攺辟寛廣據稱南面端禮門外一處已增設門樓三重則其餘可知況工旣完備則價銀自應停止差人下縣旣明有禁例錢錦等豈宜擅差地方以令旨行事旣經撫按官會題前因相應勘究但事闗禮制今候命下移咨禮部題請差官給勑前去河南會同該撫按逐一查勘原欽建府第有外墻爲限廣闊若干今墻外拆除官民房屋街道若干南面端禮門外曽否增設門樓三重是否祖制其餘拓開官民基地曽否豎造何項房屋有無僭踰明白畫圖貼說具由參奏恭候聖裁其餘應參官員及應究人役聴照例施行原派工價銀兩旣已工完本部行令卽便截日停免撫按官仍明白曉諭以安窮民等因奉聖旨是除工銀停免外又該禮部題奉欽依差禮科給事中龔某前來會同撫按查勘間承奉葉全等撥置伊王送與房主李鸞等房價私和泯滅李鸞等將銀錢首縣貯庫葉全等又撥置隠情奏奉欽依備行院科會委按察司副使郭朝賓布政司參議王遴分委知府等官陳慶李天榮等會問得犯人吳希同系伊府儀衛司校余由監生任知縣革職招稱該府承奉等官葉全等撥置展拓府第創建重城門樓移護衛長史司等衙門於王城之內逼換方城王府第及侵占桐城郡主府第各一所彊占河南府學文昌祠基洛陽縣監並養濟院法藏寺及儀賓韓應壁等鄕宧軍民陳大壯喬嶽等各房基共三百八十餘間窯院十七所土窯十六空計地一頃餘畝侵占官街采取軍民樹株擅用官車裝運彊擡軍民周自省等一十七女擅立東廠緝訪生事詐財修城使用及違例擅差軍校錢錦等下縣逼催府第祿米銀兩索要大戶銀錢並承奉趙用蔡朝詐傳令旨辱打知縣謝魯等項俱實問過充軍吳希同等二十九名杖罪謝魯等十二名脫逃照提田五峯等九十名有罪聴參葉全等六十二名並將伊王違制等情參稱仰惟聖祖欽定格式永爲萬世之章程皇上特賜工銀尢出一時之曠典況不許犯分之明訓煥然如新不必更攺之綸音昭然在上伊王典楧本以親藩嗣封中土正宜畏天保國恪遵祖訓之嚴樂善承家仰答聖恩之重卻乃恣已驕盈憑人撥置駕言修葺因肆更張門創建乎三重城遂過乎百堵逼遷郡王之第廟擅取先師之學宮彊占民居周圍廢二百家之市並吞官舍縱橫侵五六道之街妄擬天闕之尊嚴不畏皇言之炳赫明知僭踰務壯麗以示威越例科求必饜足而後快始而刼制委官估勘多虛已豫設攺辟之計旣而奉有成命任意拆毀復行其専擅之私若謂新辟丈尺止是遵照會典之文然原制欽定於聖祖者豈當擅易若謂置買房基俱在原估丈尺之內則當時上塵於睿覽者何不具陳似此僭踰乃大違扵聖訓卽其恣肆實深負乎聖恩蓋惟羣小相誘以致王心不檢俱有實迹殊非小過合無將違制重城勑令攺正其逼換方城王府第舊基行令伊府造還居住該府內外文武有罪官員通行提問查照律例奏請發落及將侵損銀物彊擡女子等項各給主收領以警將來則國典愈彰而小民永賴矣再照該府因建重城不俟奏請輒將護衛衙門移於重城之內今擬攺正其護衛相應仍還舊處及查護衛原額旗軍二千名今軍余共一萬四千六百五十餘名又儀衛司原額校尉六百名今正余共六千六百餘名蓋其封國年久生齒日繁遂使餘丁多於正額向屬承奉司占用辦納銀錢倚勢作威淩辱官府百姓皆由此輩爲之深爲王累失今不治恐事久則難變勢重則難圖實非所以善王后也伏候命下合無查照伊府護衛儀衛司仍畱正額名數摘撥守禦王城輪直宿衛其剰下餘丁盡數查出編成隊伍或量攺一千戶所或並屬河南衛督率防禦城池分班赴省操備或查照魯府奏準撥補郡王府校從事例止許單丁摘撥不許隱占闔戶人丁中間逋逃影射貫籍不明者許首發附近州縣編當民差則地方緩急有賴可無意外之虞矣惟復仍舊存畱及照伊府因建重城長史司每傳奉伊王令旨發放一應事務如謀占官民房基起派車兩采取土石刷選女子捉拏平人皆以令旨行之以致軍衛有司衙門多被鈐束該府內外官員舉奉成案殊非朝廷篤念親親安享富貴及設官分職愛養小民意伏乞天語叮嚀戒諭伊王止治其國內官僚不必幹豫有司之事若有事情重大應合奏請者奏聞朝廷區處更宜嚴禁本府官校人等不許假稱名目詐傳令旨違法生事若有稔惡不悛及額外投充者事犯聴法司究問如例如遇王府發放事務敢有不俟奏準輒自奉行者聴撫按官指實論劾有司以罷軟罷職軍職攺調邊方庶幾吏稱共職民安其業而宗室將享盤石之固與國同休萬年無疆矣等因連人呈解院科會審明白畫圖貼說招參會本題奉聖旨禮部會同三法司參看了來說查覆間又該伊王奏辯奉聖旨禮部三法司一並看了來說該三法司參看得伊王不遵祖制增建城墻三重門樓三座逼換郡王府第侵占學宮廟祠官民房基地土等項及參承奉等官葉全等大肆撥置罪犯深重並問過犯人吳希同等各情罪明當俱有顯迹遵奉明旨查參題覆間又該伊王具奏知府張柱等索要謝儀僉事林騰蛟扶同添揑及稱各官私造囚車扭鎖逼死人命等項但辭出一面恐涉遮飾必須差官再勘方可定擬其增設重城門樓先該給事中龔某巡撫張永明等委官丈量畫圖貼說進呈似已明白今稱一磚一瓦率由舊式亦應究明相應照例題請差法司錦衣衛堂上官各一員會同撫按行委隔別官員將伊王奏內事情逐一勘究要見各官是否懷私扶害其李學先等是否逼打致死其修理府第是否率由舊式其餘各項事件及應參應問人犯照例提問明實與給事中龔某等原勘情節一並類招具奏定奪題奉欽依差刑部左侍郎趙某錦衣衛都指揮萬某會同撫按勘問隨該各官題委山西參政陳洪蒙山東副使雷夢麟前來會勘間又該伊王屢次奏辯俱奉聖旨這事情著差官去一並勘問來說欽此備咨前來會行各官逐一勘問明白具招連人呈解部衛兩院會審無異參照承奉正葉全承奉副趙用武升門正王俊門副蔡朝典膳副葉相典服劉用內官彭宣李陽劉朝王用內使徐進閆志苑江宋天福張春徐堯書辧官王永壽任良弼魏科均屬宦使咸預中謀煽習傾危構成黨類多方撥置自謂各職爲王之爪牙互肆凶殘罔思百姓系朝廷之赤子漁獵蠶食破產者奚啻數百餘家狐假虎威致死者不止二三餘命或故違招集之例談風水以蠱惑王心或明知創建之非假欽依以箝塞眾口巡視巡捕僭稱東廠之名采石采靑忍奪小民之利詐令旨而奴辱縣令肆志弄權攺勘合而刷選宮人甘心導欲官府畏威喪气莫敢誰何士民飲恨吞聲無門吁訴卽今悲號無慮千口良由威刼已積二十年始焉估勘多虛致加派糧銀之八萬旣而展拓彌廣遂擅起蕭墻之二重街署悉被其橫侵第捨俱遭其席捲承奉葉全武升蔡朝趙用罪惡貫盈法應首論內官宋隆鄭卓內使闗保儀衛正芮宣儀衛副髙節孫勝典膳副華誠夫典仗黎民靖兵馬指揮方時雒陽中護衛指揮李官百戶余兆鎭撫談世祿工正黃鑑工副謝霓儀賓郭一桂潘溱比周爲黨獻諛成風或逢迎敗度縦富樂院之歡呼或隨從出城肆演武場之遊衍內方時進逼遷府第反噬宗枝闗保彈射平人忍令殘廢談世祿芮宣孫勝指債負以漁利朘削脂膏仗威勢以欺民橫索財賄誅其助惡之心當從攺調之例內使齊貴久嫉生儒之號愬陰蓄報復之私讎撒石灰以挫辱衣巾致擁潰而踹傷人命罪有所由法應並究河南衛先掌印今管操指揮王錫官叨世守性實詭隨旣估勘之徇情仍覺舉之無狀委屬瘝曠罪豈容辭本衛中前所副千戶張洙本以懦夫罔知職守明見伊王之出郭曾無一字之攔阻右所百戶林鎭衰病餘年昏庸喪志納礦徒之賂旣已自弛堤防引袖匿之金復爾公行囑托招尢啟侮罪悉由玆長史司見任左長史汪師召右長史王潤職司輔導志乏匡維俛首怙終唯唯惟知竊祿傍觀方蹶依依豈得無言律以官常責誠難逭洛陽中護衛指揮溫如玉叨綜篆之虛名昧典守之大義易府第爲護衛曾不執法啟陳遷護衛於重城又不據實申請若不量爲調處無以懲戒詭隨先任右長史陳澶素行依阿未聞納約明知公署之攺建並無諫阻之忠猷久曠厥官法應追論王府內外文武各有罪官員相應通行提問查照律例問擬奏請發落庶警將來職等竊照伊王典楧本以親居藩服嗣承中土之封允宜世篤忠貞永法東平之善庶幾恪遵祖訓思報皇恩卻乃志欲更張事多違制妄信堪輿之術頓萌圖大之心駕言葺修擅行展拓城連百雉俄驚府第之崢嶸門建三重敢擬天庭之峻偉蹈春秋無將之戒昧藩輔謹守之規任羣小之縱橫致流毒之滋蔓徇私逞暴則逼奪郡府以及先師之學宮斂賄宣淫則彊娶室女以及已配之民婦率衛騎而出城賞犒殊駭聴聞挾銀錢而非禮遨遊尢乖統紀積愆具露奏勘已行蒙聖恩未卽譴懲奉明旨特加查勘尢宜感乾坤髙厚之徳意遵日星炳煥之綸音引咎責躬攄誠俟命卻又聴撥置而再三浮辯肆摭拾以掩飾前愆不候聖裁屢乾天聴旣非臣子恪恭之義又違祖宗訓典之嚴據迹原情似非小過伏乞聖明裁處其違制重城及彊擡婦女合無仍照前勘勑令攺正復舊退出給親惟復俯念親王各姑準存畱職等未敢擅擬均乞聖裁再照該府因建重城擅將護衛衙門攺建重城之內先該給事中龔情等題稱相應仍還舊處其護衛原額旗軍二千名今計軍餘一萬四千六百五十餘名儀衛司校尉六百名今計正余共六千餘名向屬承奉司辦納銀錢倚勢作威淩虐士庶皆由此輩爲之深爲王累失今不治恐後生齒益繁逋逃日聚事久難變勢重難圖非所以善王后也相應仍畱正額名數摘撥守禦王城輪直宿衛其餘剰下餘丁盡數查出編立隊伍量立一千戶所或並屬河南衛督率防禦操備參稱該府長史司每遇發放地方事務皆以令旨行之以致軍衛有司多被鈐束殊非朝廷設官分職愛養小民至意懇乞天語叮嚀戒諭伊王止治其國內官僚不必干預有司之事若有事情重大具由奏聞區處更宜禁約府內官校人等勿得假稱名目及額外投充違法生事若有故違聴撫按衙門指實參論各一節誠爲逺慮相應一並議處通行禁革以上事情闗系重大皆非職等所敢輕擬仍乞勑下禮部會同三法司再加議擬奏請定奪施行緣汪師召王潤陳澶溫如玉黃鑑謝霓李官談世祿芮宣髙節孫勝黎民靖余兆系王府文武官王永壽任良弼魏科系書辦官葉全趙用武升王俊蔡朝葉相華誠夫劉用彭宣李陽劉朝王用宋隆鄭卓徐進閆志苑江宋天福張春徐堯關保齊貴系內官內使郭一桂潘溱儀賓方時進系王親緣系懇乞聖慈憫念地方災傷俯賜停免額外加徵府第工銀以蘇民困以固邦本及節奉欽依事理職等未敢擅便爲此除具題外今將問過招由理合開報

擒獲巨冦疏

欽差巡撫河南等處地方都察院右副都禦史臣張永明謹題爲仰仗天威擒獲巨冦懇乞聖明亟賜典刑以靖地方事據河南按察司呈準副使沈科會同布政司掌印右布政使毛愷都司署印署都指揮僉事王鴻業守巡大梁道右參政亢思謙僉事張學顏會問得賊犯王瑟等參呈到臣據此卷查先準兵部咨該臣題爲地方賊情事奉聖旨該部知道欽此欽遵該本部看得前項彊賊煽惑構結殺人刼財所至震驚誠爲可虞𨿽該本官題稱調兵剿捕俱各逃散然渠魁未獲勢必復萌相應亟爲殄除合咨前去煩爲會同巡按禦史嚴督統兵將領並守巡兵備府州縣官員多方緝捕務將眞正首惡逐一擒獲明正法典現獲賊犯盧文車等問擬招罪並將有功有罪人員一並查明具奏施行等因備咨前來臣會同巡按河南監察禦史孫永思案行都布按三司守巡兵備等道並該府州縣衛所掌印巡捕等官嚴督軍兵多方緝捕及行據按察司會同守巡兵備各道勘問賊犯盧文周等招由呈解臣等審發該司監候具題間隨據布政司候缺吏李琚將首惡賊犯王瑟並夥賊嶽隨及據開封府並西華縣各差人恊同拏獲夥賊王天佑等押送到臣切照王瑟等俱系元惡大憝爲患地方已非一日今顧禠魄於官兵之追逐零落潛逃摉捕殆盡是皆仰仗天威之震懾廟謨之勝算固非臣下所能效其力也除將各賊犯審明批發該司會勘並招去後今據招呈前來臣會同巡按河南監察禦史孫永思反復參詳無異除批行該司將賊犯王瑟等監候奏請其被殺鄕夫宋虎行令該縣量處無礙銀兩徑給其家以示優卹獲賊有功武生義勇等役劉衍祚許太等量將現在贓物差等給賞布政司候缺吏李琚擒獲首惡功勞可嘉準升通吏以示激勸外參照河南都司宣武衛指揮使馮銘職司巡捕才極疎庸彊賊縦橫旣不用心於追捕姦軍賣放又不持法以痛懲虛揑文移恣行欺妄罪責難辭法應重究扶溝縣林朝卿原任太康縣知縣今升山東東昌府通判邵鳴岐職忝專城先事乏馭防之策釀成惡孽臨時失剿捕之機開封府通判蔣山扶溝縣典史車承爵太康縣義官馮社官司巡捕而事變失於稽防禍將延蔓而勢力難於支救內蔣山緝捕頗效勤勞功過似應相準林朝卿邵鳴岐車承爵馮社𨿽有追捕之功難掩失事之咎再照布政司左參政今升廣東按察使熊逵原任京營佐擊將軍今推補通州遊擊將軍吳子英祇承統兵之委而卽日戒行方張掃眾之威而羣凶逺遁況吳子英家丁有擒賊之績尢可徵其指示之能宣武衛指揮使劉世恩署指揮僉事何遵約林墉或領兵而勞勩之不辭或緝捕而後先之用命開封府知府周爻陳州衛指揮僉事黎思後布政司理問所理問今升河南府通判遊良器案牘王邦佐尉氏縣知縣張元中陳州判官梁國衣鄢陵縣典史黃棟西華縣知縣陶文淵典史王格常社巡檢司巡檢簡永年職𨿽有崇卑之異而捕賊之功則均獲𨿽有多寡之殊而效忠之心則一通應奬勵以上有功有罪各官並前項所問情罪臣等未敢擅擬均乞皇上勑下該部再加查議上請合無將賊犯王瑟等十八名速賜典刑王瑟盧文周盧文現王琴闗大斌謝枝嶽隨仍照例梟首示眾以正國法馬江等與知縣等官林朝卿等發遣發落陸續未獲彊賊劉奉等容令臣等嚴行守巡兵備等官查照節次捲案督並各該掌印巡捕官兵緝拏並未到趙三等另行問結供明李琚等並告實宋景和等省候外其馮銘重加究治邵鳴岐免究熊逵等量爲分別奬賞庶賞罰明而人心知所勸懲盜賊寧而地方可保無虞矣惟復聖明別賜定奪緣王瑟等俱重刑例應奏請處決梟首示眾馮銘系軍職林朝卿等俱文職及奉欽依並仰仗天威擒獲巨寇懇乞聖明亟賜典刑以靖地方事理未敢擅便爲此今將前項會問過招罪緣由開坐具本專差承差周茂親賫謹題請旨

乞處補祿糧疏

欽差巡撫河南等處地方都察院右副都禦史臣張永明謹題爲歲支原額不敷並災傷減免以致祿糧缺欠數多懇乞天恩俯賜處補以濟宗藩以安地方事據河南布政使司呈稱查得周趙等府原額歲派郡王粳粟祿米共徵銀九萬四千六百八十五兩四錢六分內唐趙崇鄭伊五府銀三萬餘兩舊規於分封各府闗支周府銀五萬兩徽府銀一萬餘兩於本司闗支先年宗室尙少歲派可足歲用近年宗室繁衍祿糧日增唐崇等府尙可處補至於周府宗儀嘉靖元年止一千一百二十八位員嘉靖三十八年增至五千五百五十六位員以今與元年較之蓋五倍矣每季共享祿糧七萬七千五百餘兩一年共享銀三十一萬有奇除額銀五萬餘兩尙該銀二十六萬餘兩不敷支用向因各府宗儀歲歲逼擾本司勢不得已乃至請畱京稅那借官銀計自嘉靖三十年起至三十七年止凡請畱者六次銀數甚多俱已支放不勝悉陳其節年借過冠服恊濟贓罰地畝鹽鈔編剰等銀共八十三萬六千八百九十餘兩至今無計補還卽以目下言之三十八年分並三十九年春季計五季該放本色祿糧銀三十八萬九千八百六十餘兩又三十六三十七三十八計三年該放折色鈔銀五萬六千八百餘兩二項共該銀四十四萬六千六百六十餘兩庫內應支正項祿糧銀止有二萬二千四百四十三兩有零尙欠銀四十二萬四千二百餘兩無從湊處各宗貧苦無柰動以百十成羣赴司諠嚷本司輾轉思惟束手無策欲取之於庫藏則年復一年搜括已盡欲取之扵百姓則邇來常賦之外加輸更多民力何堪公私之際萬分難處且去歲本省中牟等六十三州縣災傷重大題奉欽依除例不災免外實免過存畱麥米二十三萬九千七百三十餘石止徵存畱糧五十八萬四千一百三十餘石有司衛所等衙門官吏師生旗軍校尉人等歳該月俸等糧六十九萬三千餘石仍欠糧一十萬八千八百六十餘石不敷支給況宗室惟賴常祿以資日用官軍又藉月糧以供養贍乃至積欠數多而復當此凶荒之歲其勢不得不苦苦告討再照各省藩封獨河南最多各府宗室惟周府蕃盛歲祿日增歲派有限節年湊補別無長策爲今之計若不預爲議請誠恐日前之急迫難支而意外之隠憂不細及查先該撫按衙門會題該戶部議行少派起運多派存畱候會計三十八年錢糧之日再行會議今三十八年派徵稅糧勘合存畱又未多派仍復災免過存畱麥米二十三萬九千七百三十餘石其祿糧亦系存畱蠲免之數不無愈加難處現今各宗疾首蹙額仰給無聊各該官軍員役紛紛呈告催討情甚迫切誠有不忍聞見者合無憫念地方災傷祿糧匱乏事勢危急速將後開應請錢糧乞爲題請庶使祿糧少得接濟而宗室官軍人等俱有攸賴矣等因具呈到臣接管捲查先準戶部咨爲可憐極貧宗室乞討累年祿銀急救多命事該前巡撫河南等處地方都察院右僉都禦史章煥巡按河南監察禦史楊惟平會題該本部議將扣畱保定等倉提編等項銀兩補給祿糧支用及議將少派起運多派存畱三五十萬石專備祿糧支用候會計三十八年錢糧之日再行會議定奪奏請等因覆題奉欽依備咨前來已行該司遵依外今據前因臣會同巡按河南監察禦史孫永思議照河南一省夏秋存畱稅糧額有定數各王府宗室蕃衍無窮祿米歲增與各官軍人等俸糧數多一歲所入本不足以供一歲之用況各年災傷拖欠並節蒙聖恩減免𨿽經前撫按官屢爲奏畱並搜括那借各項銀兩湊補支給然欠多補少日益不足計今周府宗儀該支三十八年分並三十九年春季計五季本色祿銀三十八萬九千八百六十餘兩又三十六年三十七年三十八年共計折色鈔銀五萬六千八百餘兩二項共該銀四十四萬六千六百六十餘兩該司庫內應支正項祿糧銀止有二萬二千四百四十三兩有零尙欠銀四十二萬四千二百餘兩有司衛所等衙門官吏師生旗軍校尉人等三十八年災免存畱欠糧一十萬八千八百六十餘石無從處給臣自接管以來適當兩河荒歉之餘百姓困憊之日節年錢糧拖欠一時難以並徵衙門倉庫空虛官司別無積蓄各該宗室貧苦無柰動輙百數爲羣赴布政司喧嚷逼迫各衛所官軍人等𨿽不敢逼迫然其伸訴哀痛之情亦不忍聞今據該司所呈乞要比例請討後開各項錢糧存畱免解那移補給蓋亦目擊負欠之多身當索乞之擾誠非得已況王府宗室出入有防別無營運衛所官軍班操不息亦非生理身家所賴專藉祿糧今各經年累月不得闗支何所取給逼迫哀訴事在窮蹙無足怪者仰惟聖明在上仁同天地靡所不周顧玆中州重地宗室官軍人等使其窮乏如是何以仰副我聖明惇睦仁愛之心耶臣待罪地方職在綏輯錢糧軍馬尢其首務當玆錢糧缺乏又值連歲荒歉夙夜焦勞計無所出伏望聖明憫念宗室並官軍人等迫切至情乞勑下戶部從長議處比照前例將布政司所呈後開各項錢糧免解仍多派存畱三五十萬石專備本省祿糧支用庶宗室官軍人等皆有所賴而地方可以無虞矣臣等未敢擅便爲此開坐具本專差承差朱棟親賫謹題請旨

一比例多派存畱捲查嘉靖三十二年爲申明宗室法制以廣仁恩以光聖治事該前巡撫河南右僉都禦史楊宜巡按河南監察禦史霍冀會題議照河南額糧一歲存畱之數不敷祿糧一歲之用要將本省夏稅秋糧多派存畱二三十萬石其或不足仍乞議定於何處撥補奏行戶部議覆準將嘉靖三十二年原派起運保定等倉米豆共扣畱銀三萬二千四十餘兩俱畱本司專備祿糧支用訖嘉靖三十七年爲可憐極貧宗室乞討累年祿銀急救多命事該前巡撫河南右僉都禦史章煥巡按河南監察禦史楊惟平會題自三十七年爲始少派起運多派存畱三五十萬石等因奏行戶部議得三十七年會計已過候會計三十八年錢糧之日再行會議定奪奏請覆奉欽依咨札前來案行本司遵依訖今查三十八年分派稅糧勘合又未多派存畱合無將會計嘉靖三十九年錢糧之內查照前議事理自本年爲始以後每年少派起運多派存畱三五十萬石專備本省祿糧支用伏乞聖裁

一比例扣畱起運保定等倉糧銀捲查先爲地方災傷事嘉靖三十年該前巡撫河南右僉都禦史陸某巡按河南監察禦史王楠會本奏行戶部準將嘉靖三十年保定等倉米豆每石該銀八錢止解銀五錢扣畱三錢河間等倉粟米每石該銀六錢止解五錢扣畱一錢補給祿糧又爲地方連年災傷歲派不敷歲用錢糧匱乏亟爲上請早賜計處以補祿糧以備賑濟及防秋軍餉事該前巡撫河南右副都禦史謝存儒巡按河南監察禦史浦之浩會本奏行戶部準將嘉靖三十一年保定等倉米豆每石該銀八錢者七錢五分者止解五錢扣畱三錢二錢五分河間等倉粟米每石該銀六錢止解五錢扣畱一錢專備補給祿糧支用又爲申明宗室法制以廣仁恩以光聖治事因夏秋災傷該前巡撫河南右僉都禦史楊宜巡按河南監察禦史霍冀會本奏行戶部準將嘉靖三十二年保定等倉米豆每石該銀八錢止解六錢扣畱二錢河間等倉粟米每石該銀六錢止解五錢扣畱一錢專備祿糧支用嘉靖三十七年又爲可憐極貧宗室乞討累年祿銀急救多命事該前巡撫河南右僉都禦史章煥巡按河南監察禦史楊惟平會本奏行戶部準將嘉靖三十六年起運保定等倉米豆每石該銀八錢者止解六錢扣畱二錢河間等倉粟米每石該銀六錢止解五錢扣畱一錢二項共該扣銀二萬五千五百七十三兩三錢七分一釐八絲專備補給祿糧支用訖合無比照前項節年奏準事例將嘉靖三十八年坐派秋糧起運保定府廣盈左右二倉易州倉唐縣新興倉涿州常盈倉良鄕縣丰濟倉粟米黑豆共一十萬五千七百七十一石四斗俱每石徵銀八錢止解六錢扣畱二錢該扣銀二萬一千一百五十四兩二錢八分河間府倉及巨盈倉眞定府丰盈倉定州永丰倉粟米共六萬八百六十四石四斗八升俱每石徵銀六錢止解五錢扣畱一錢該扣銀六千八十六兩四錢四分八釐二項通共扣銀二萬七千二百四十兩七錢二分八釐免行解部存畱本司補放祿銀支用伏乞聖裁

一比例請討減價銀兩卷查先爲屢催缺乏祿糧不能補給懇乞再爲奏請以安宗室以慰官軍事嘉靖十四年該前巡撫河南右僉都禦史簡霄巡按河南監察禦史蔡靉會本奏行戶部準將本年原派秋糧起運壩上東馬房等倉黑豆每石該銀八錢止解六錢扣畱二錢補放祿糧嘉靖十八年又爲地方災傷欠缺祿米無從措處等事該前巡撫河南右副都禦史胡纘宗巡按河南監察禦史陶欽夔會本奏行戶部準將本年秋糧原派起運壩上等倉黑豆每石徵銀八錢止解七錢扣畱一錢補放祿糧合無比照前例將嘉靖三十八年坐派秋糧起運壩上東馬房倉東直門裏牛房倉湖渠馬房倉湯山艸場倉北艸場倉黃土倉壩上北馬房倉壩上南倉禦馬倉壩上倉黑豆共一萬五千一百五十一石六斗五升俱每石徵銀八錢止解六錢扣畱二錢共扣銀三千三十兩三錢三分準畱本司補放祿糧支用伏乞聖裁

一查復派剰以濟缺乏簿查嘉靖十九年以前坐派夏稅派剰各馬房倉小麥三千二百一十三石有零每石折銀六錢五分秋糧派剩各馬房倉粟米三萬七千三百九十一石有零每石折銀六錢俱存畱本布政司官庫收貯以備祿糧支用自嘉靖二十年起至三十四年漸次減派至三十五年以來盡數攺派太倉並光祿寺等倉遂致本省祿糧缺乏難以措處合無查照先年原派事規自嘉靖三十九年爲始以後年分仍將派剰夏秋各馬房倉麥米照舊坐派本司存畱補放祿糧支用伏乞聖裁

一比例請畱太倉艸價銀兩卷查先爲糧鈔存畱有限祿糧增添無窮歲派不敷歲用更加災例減免借支邊糧價銀數多無從補解懇乞天恩早賜議處以濟國用以惠宗藩事嘉靖二十三年該前巡撫河南右副都禦史雒昻巡按河南監察禦史吳悌會本奏行戶部準將本年秋糧原派京倉黑豆銀太倉艸銀二項共銀六萬四千四百二十七兩八錢六分存畱本司以濟缺乏祿米支用合無比照前例將嘉靖三十八年坐派太倉銀庫艸一百三萬一千九百七十八束每束折銀三分五釐共該銀三萬六千一百一十九兩二錢三分免行解部準畱本司補放祿糧支用伏乞聖裁

一比例請復起運京邊糧艸扣下余銀捲查先爲屢歲缺乏祿糧不能補給懇乞再爲奏請以安宗室以慰官軍事該前巡撫河南右僉都禦史簡霄巡按河南監察禦史王楠會本奏行戶部議覆準將總部委官扣畱京邊糧艸羨余銀兩發回本司補放祿糧遵行年久稍得接濟自嘉靖三十年以後本部將京邊扣畱余銀俱發太倉以致祿糧愈加不敷合無查照先年事例準將京邊糧艸該扣余銀照舊發回本司聴候専補祿糧不許別項支用伏乞聖裁

一比例奏畱事例銀兩卷查先爲地方連歲災傷歲派不敷歲用錢糧匱乏亟爲上請早賜計處以補祿糧以備賑濟及防秋軍餉事嘉靖三十二年該前巡撫河南右副都禦史謝存儒巡按河南監察禦史浦之浩會本奏行戶部準將軍需重大及邊費重大二項事例銀六千九百五十兩免行解部準畱本司以補祿糧支用嘉靖三十七年爲可憐極貧宗室乞討累年祿銀急救多命事該前巡撫河南右僉都禦史章煥巡按河南監察禦史楊惟平會本奏行戶兵二部準將本司庫貯見在推廣事例銀二千四百二兩預處馬匹事例銀一千一十兩免行解部準補祿糧支用訖又爲欽奉聖諭事該工部題奉欽依內開河南將戶工二部節年開納事例等銀動支十萬兩差官解送四川采木應用除已解過銀五萬一千兩外未解銀四萬九千兩尙無召納人員今本省祿糧缺乏無措合無準將未解銀兩免解四川以後開納銀兩俱畱本司補放祿糧支用伏乞聖裁

一比例奏畱缺官柴薪馬夫銀兩卷查嘉靖三十二年爲地方連年災傷歲派不敷歲用錢糧匱乏亟爲上請早賜計處以補祿糧以備賑濟及防秋軍餉事該前巡撫河南右副都禦史謝存儒巡按河南監察禦史浦之浩會本奏準將所屬解到嘉靖三十年起至三十一年缺官柴薪銀四千八百七十五兩聴補祿糧支用嘉靖三十七年又爲可憐極貧宗室乞討累年祿銀急救多命事該前巡撫河南右僉都禦史章煥巡按河南監察禦史楊惟平會本奏行戶部準將所屬解到見今貯庫缺官柴薪銀二千一百二十兩四錢並自嘉靖三十七年起至三十八年止免行解部俱畱本司補放祿糧支用訖合無比照前例準將缺官柴薪馬夫銀兩自嘉靖三十九年爲始以後年分免行解部存畱本司補放祿糧支用伏乞聖裁

一奏畱奉例裁省驛遞銀兩卷查嘉靖三十七年五月內該前巡撫河南右僉都禦史章煥巡按河南監察禦史楊惟平案驗各準奉部院咨札俱行該司會議減革大梁等驛原設浙江市戶馬價銀一萬九千七百六十二兩二分備行浙江布政司每年徑自解部又座船水夫銀九百兩糧僉驢頭銀一萬四千八百四十八兩停造鋪陳銀五千四百一十七兩六錢均徭館夫銀八千一百三十三兩八錢一分四釐鋪陳水夫自嘉靖三十七年正月初一日爲始馬驢工食館夫自本年七月初一日爲始通扣解京議呈詳允遵依外又爲災患非常懇乞聖明俯念重地早爲議處以安人心事嘉靖三十八年該前巡撫河南右僉都禦史章煥題奉欽依將鋪陳銀內扣畱三萬兩專補祿糧支用其座船水夫驢頭館夫銀兩俱照數徵完差官類解戶部交納訖今照祿糧缺乏合無準將前項應該裁減水夫驢頭館夫及鋪陳銀兩俱自嘉靖三十八年爲始以後年分俱免解部存畱本司補放祿糧支用伏乞聖裁

張莊僖文集卷三

●欽定四庫全書

張莊僖文集卷四

﹝明﹞張永明撰

預杜河患疏

欽差巡撫河南等處地方都察院右副都禦史臣張永明謹題爲預早設法以杜河患事臣接管捲查嘉靖三十八年二月十七日準工部咨該周王在鋌奏稱黃河舊在河南省城北二十里外自西而東經流入海然洄流自北而南直衝省城橫波泛濫日漸南侵離城僅十餘里患切封域乞行浚治等因奏奉聖旨該部知道欽此欽遵該本部議照會城重鎭若黃河南侵誠所當慮但未經該省撫按官員奏報應行勘處除行都察院轉行巡按禦史會同踏勘外合咨前去煩爲督同布按二司掌印守巡管河等官親詣河流處所逐一踏勘要見前項水勢見今是否南侵止離城十餘里應作何設法浚治使復故道其興舉工程合用夫力應作何措辦如合用財力數多事體重大徑自具由奏請定奪若工程稍易可以隨勢堤防所費財力不多就便區處仍咨行本部查考施行等因備咨前巡撫河南等處地方都察院右僉都禦史章煥會同巡按河南監察禦史陳瓚案行布按二司掌印並守巡管河等官踏勘浚治本年二月十八日又準工部咨爲緊急河患事該前巡撫河南等處地方都察院右僉都禦史章煥題該本部議擬合候命下咨行本官會同巡按禦史親詣河流處所督同都布按三司掌印守巡並管河副使及該府州縣掌印管河等官再行相度如果前議允當別無異議卽使調集夫役動支無礙官錢先將翟家口對岸地方擇吉祭告興工挑穵務期大勢之水引注東流然後廣集眾思或別挑支河以殺將來水勢或培築堤岸以防後日疎虞務使河患永息民生有賴等因覆題奉聖旨是欽此欽遵備咨前來又經案行都布按三司掌印並守巡管河等官查勘挑築本年八月初四日又準工部咨爲災患非常懇乞聖明俯念重地早爲議處以安人心事該前巡撫河南右僉都禦史章煥題該本部議擬合候命下咨行接管巡撫右副都禦史張永明會同巡按禦史督同都布按三司掌印守巡並各府州縣掌印各管河等官先將近省舊堤岸增築髙厚以防再至其中牟等縣泛溢水潦去處隨宜疏導捍禦以袪民患及原議挑穵翟家口對岸或別挑支河或培築堤岸或別有長策一應捄時之宜善後之略務要多方謀議計策萬全務使水歸故道始爲全功合用錢糧查照舊規動支應用若有干涉總理河道衙門亦要會同區處共濟時艱儻錢糧不敷應須別處亦聴計處停當會奏前來以憑覆請定奪事完通將先後開浚過工程用使過錢糧夫役各數目造冊奏繳等因覆題奉聖旨是欽此欽遵備咨到臣隨經催行都布按三司掌印並守巡管河等官將原議欲於翟家口開河引水東流事宜備查所開河口廣狹該若干深淺該若干合用錢糧該若干夫役該若干何時可以興工何時可以就緒果否能挽河水東流使復歸故道及別挑支河果否能殺水勢扵人情事體有無窒礙至於近省堤岸若增築髙厚果否可保無虞及中牟等縣低潦去處作何區處可以保護城池使小民得遂贍養一並查議的確呈報去後本年九月內續據布政司呈該左布政使呂時中議照河源發自絕域不知幾千萬里九折以達中國潼闗而上涇渭諸水合流至陜州則勢已漸大而羣山夾岸未遂彌漫河南懷慶以下漸受濟洛沁汜等河眾流萃匯遂爲天地巨津而北方之水蓋莫有大於黃河者宋室都汴代有經略然近省者惟汴蔡諸水而黃河經城東北達海至元時河始南徙逼近開封合汴泗以入淮我朝自正統及弘治以來𨿽分決泛溢靡常而入淮如故此河南懷慶開封歸徳一帶累遭衝決之患而徐邳以下接濟運道利亦有之至扵遶城築堤賴以防護則自宋元以來咸恃以爲安而我朝間有河水忽漲突入爲害者則以建都與列省旣異其制而經略與廢弛又異其防耳使其歲加補築不令有缺豁坦薄之處則暴水𨿽至亦安能爲害哉爰自去年八月翟家口東岸漸淤是以河流漸南南岸旣嚙則北岸益淤日淤日嚙漸逼省城亦其勢也隨該周王曁前巡撫章都禦史各奏奉欽依備行前來復議時以事體重大議論紛紜持久未定今年六月忽遇大雨經旬不止致將原武判官村衝決一處散漫橫流浸繞中牟等縣以及開封大堤議者遂以爲翟家口直河不挑則近省南岸之侵嚙何時可挽此其說不必遐引逺譬卽以判官村決口八百餘丈狂瀾肆溢懷襄無涯而大河之水拍岸盈流未見減去竊恐直河𨿽挑亦無以殺南侵之勢也有爲神河之說者以爲黃河巨浸有神司焉挑之徒費人力無益此固荒誕無據不足爲憑有爲或東或西倐南倐北遷徙無常之說者亦以爲挑之無益其言似矣而未究其故蓋河流混濁泥沙相半昔人謂一石水六斗泥蓋已試之言顧水流有緩急緩急所向亦無定形亦無定處流緩則泥淳泥漸渟則地漸髙流急則泥瀏泥漸瀏則地漸低積髙成淤積低成決故緩急之勢髙低之由淤決之判也東西南北遷徙無常率由是耳先蒙巡撫章都禦史議西自翟家口起東至時和驛東楊寛家莊止挑河一道長一十八里口低深闊不等計用夫九千九百餘名銀二萬九千七百餘兩續議以前項口闊底深不足以受大河之水須口闊三里底深稱是則用夫當得六十餘萬名銀當得一百八十餘萬兩其爲工費甚巨𨿽竭數省之財力猶恐不支況中州哉邇年水旱頻仍百姓窮困庫藏空竭道路流離積逋無算救死不贍而欲舉大役以求成功難矣然猶有可慮者工程旣巨非數月不可貧人俯仰無賴朝不謀夕驅此六十萬愁苦之役而責以數月未必可完之工萬一不逞釀成他變職恐中州所憂不在黃河而在荷閘之眾矣然又有可慮者職前謂河流混濁泥沙相半卽使新河挑穵果成闊才三里許耳而大河水面少不下六七里澒洞一注容納不堪澱滯阻塞勢復洄流而南則此不貲之費將竟付之烏有乎然又有可慮者河流自此由歸徳入淮呂梁而下伏槽安流是以漕運有濟設新河一開果遂直往時和以東倒海排山孰能禁禦散漫銅瓦廂而下近浸劉皮等口逺浸楊家湖等處狂奔汛蕩潰壞漕渠彼時爲力抑又難矣數者有一於此誰任其咎古者欲適治理必順人情人情所不欲𨿽聖人莫能彊爲今之計莫若較量挑河與浚流孰難孰易創始與因舊孰費孰省犯水與繕堤孰險孰夷慮翟家口東岸之漸淤則相形度勢以浚之慮近省南岸之漸嚙則相形度勢以堰之堰者不南浚者漸北但令東去不爲省城之害斯亦可已矣判官村決口則姑俟秋盡水落冬春農隙之時拘集鄕人雜以河夫退擇堅地速築堤岸不使明年霖雨河漲再罹衝決至扵省城護堤昨去水面髙者一丈五尺低亦可足一丈今宜及時大加修築缺者補之卑者增之薄者培之務使完固如此則𨿽卒遇泛溢而省中藩宗社稷城郭人民可恃以無恐先大學士邱浚謂治河者莫出賈讓三策與賈魯三法今完繕堤防是讓之一策而判官村用塞翟家口用浚則魯之二法具焉捨是卽無策無法矣又據按察司按察使蔣宗魯都司掌印署都指揮僉事陳國淸分守大梁道左參政熊逵分巡大梁道副使沈科管河副使郭朝賓開封府知府周爻管河同知李充善各議呈到臣反復詳論挑河一節無慮數千百言大略相同有謂工費甚巨𨿽竭數省之財力猶恐不支者有謂黃河水無定在泥沙所過河身卽平所費不貲而功難必成成難必久爲可惜者有謂翟家口十八里之民廬舍疆埸付之浚窟貧民無力遷徙攜老𦇤幼將安之乎騖利於南實害扵北者有謂財力天時水勢地里人情皆非所宜者有謂前議則工小而狹恐束隘停阻𨿽開而易淤後議則工大而難興恐勞費不貲非一省之力可辦者不但是也又謂時方荒歉公私俱困驅六十萬瘡痍憔悴之民以徼不可必成之功惟恐激成他變以爲禍本此多官之隱憂也臣猶未敢遽信督同三司府縣等官親詣時和驛翟家口黃河南北兩岸往來相視誠有如各官所議者而治之之法則當浚北岸之淤以導其滯固南岸之嚙以捍其衝至扵塞決栽柳漸次爲之此誠簡易易行救時之急務也捨此不爲而顧欲大開河口別開支河竭空虛之庫藏以塡巨壑驅漂沒之遺民以執畚閘挽掀天之巨浪以逼使其別流非臣之所敢知也至謂先年河決開封誠亦有之但遶城築堤賴以防護其來逺矣間有夏秋霪雨淋潦眾水皆歸於河遂至彌漫泛溢衝決或所不免若能時加修緝使堅厚完固水亦安能爲患哉至扵遷省之說龍卵之說黃河之患六十年一次之說皆足以駭人聴聞亦非臣之所敢知也臣熟思審處裁酌旣定詢謀僉同隨行管河副使郭朝賓同知李充善鳩工聚材開封府知府周爻擇吉興事又以大工伊始必得神相乃克有濟謹涓十月初三日躬率三司等官攝誠祭告以祈神休卽日同知李充善督同祥符縣主簿曹守貞蘭陽縣主簿陳完帶領河夫一千六百四十九名扵時和驛北岸壅淤之處並力以浚導之南岸沖刷之處加埽以堤防之至十一月十三日據主簿曹守貞陳完呈報南北二岸工已就緒水勢俱向北岸新浚河身東北流行南岸水勢日漸迂回不復沖刷前項工役用力省而成功速此皆仰賴我皇上聖徳格天川祗效順所致殆非人力所能爲也臣隨於本月十五日陳牲設幣躬率三司等官詣河祭報訖又行同知李充善將省城護堤修築髙厚以防日後疎虞其判官村等處決口則俟冬春水落農隙拘集夫役凡堤岸衝決者逐一修補樹株枯死者逐一栽植於嘉靖三十九年四月初十等日節據管河副使郭朝賓管河同知李充善各呈稱省城護堤三重俱已督夫修完護城大堤周圍俱已起造鋪房一十三所計三十九間時和驛河口修建公館八間以爲巡守員役棲息之所各將前項決口堤岸等處俱已增築修補堅完又扵滎澤原武陽武中牟祥符封邱蘭陽儀封各縣黃河兩岸長月等堤除現在成活柳株外其餘空缺去處應該柳樹盡行補栽其前後用過夫料數目造冊另報各等情具呈到臣會同巡按河南監察禦史孫永思議照黃河之患自古爲然河南會省距河僅十餘里近因北岸土淤約廣數里因以逼水南行遂至南岸侵刷漸近省城加以昨年夏秋之交霖潦時至百川會集泛濫騰湧以爲省城之害是以前巡撫官欲扵翟家口對岸開河引水東注疏殺水勢蓋亦思患預防之意但計開河工役浩繁勞費不貲況今兩河地方災荒軍民困瘁庫藏空虛誠恐河工一興怨懟交作意外之虞誠所未免且該管河各官前報北岸之淤已經浚治河水東北流行南岸不至沖刷而省城與黃河南北兩岸諸處堤防又皆增築堅完設鋪防守內有重堤之固外有護堤之埽似亦可保無虞今旣經三司各道掌印等官查議參酌明白所據開河一節似應停罷然臣等私憂過計黃河變遷自古不常至於每歲夏秋之際天雨久暫不時河水消長不一以臣等之愚豈能逆料候臨期容臣等相機防遏通融調度以濟時艱不敢瑣屑以煩天聴伏望皇上勑下該部將開河一節再加詳議施行地方幸甚臣等幸甚緣系預早設法以杜河患及奉欽依事理臣等未敢擅便爲此具本專差承差魏漢臣親賫謹題請旨

將材推用疏

欽差巡撫河南等處地方都察院右副都禦史臣張永明謹題爲急缺將材推用事臣捲查先準兵部咨稱煩將所屬見任大小將領並指揮千百戶以上官及廢閒將官不系充軍爲民者逐一品題要見何官堪任總兵何官堪任副參遊守何官堪任都司不必對偶明注實迹徑自具奏以憑施行等因備咨到臣行據河南都布按三司各呈該掌印署都指揮僉事陳國淸左布政使呂時中右布政使蔣宗魯副使沈科並分守大梁道左參政熊逵分守河南道帶管分守河北汝南道右參政亢思謙分巡大梁道僉事張學顏分巡河南道僉事林騰蛟分巡河北道僉事趙河分巡汝南道副使孫渭各呈將所屬衛所堪舉將領軍職官員開報到臣復又悉心延訪秉公甄別於內捨短取長僅得數人敬爲皇上陳之如河南睢陳參將署都指揮僉事胡宗義才優應變而每蓄之以深沈智足研機而尢兼之以勇敢昔任邊防已著鷹揚之績近徵倭冦克收俘斬之功宣武衛閒住原任大同副總兵都指揮同知田世威早閒韜略發迹於武科素蘊機謀馳聲於介冑握兵上谷屢成破敵之功仗鉞雲中力卻防秋之饋身𨿽閒散志在宣忠以上二臣可堪總兵之任者也宣武衛閒住原任京營佐擊將軍署都指揮僉事吳子英气宇魁梧才猷練達卹軍士而安靜不擾理戎務而經略有方敵愾之气未衰桑楡之績可奏原任河南衛指揮同知今升徳州守備王復幹騎射優長志气激烈守法奉公操履已徵於視篆運籌決策功業歷見扵推鋒馭下而恩威並著臨事則艱險不辭以上二臣可堪偏禆之任者也南陽衛現任指揮使張廉勇足以禦侮謀足以籌邊隨父對敵𨿽中流矢而不撓論功受賞盡給軍士而不吝忠信可嘉亷仁足尙指揮僉事張熖壯盛之年驍勇之質規模閒整而有老成持重之風紀律嚴明而得操縦張弛之術昔領邊操而軍士帖服今司衛篆而聲譽彰聞以上二臣可堪都司之任者也睢陽衛副千戶朱武昌才識老成操持謹飭承調遣而鋒鏑不辭戍邊隘而謀猷疊著威武旣可以臨戎諳練尢長扵料事懷慶衛署千戶吳國年靑而气銳志確而才優倜儻不羣承委敢先扵赴敵驍雄出眾奮勇不懾乎艱危署千戶陸淇體貌雄偉膂力絕人領軍入衛而甘苦必同遇敵先登而矢石親冒河南衛署千戶詹恩年力精壯武藝習閒禦彊冦而不怯曾救百人之命破常格而委任可當一面之衝以上四臣可堪守備把總之任者也如蒙乞勅該部再加查訪如果臣言不謬將胡宗義等遇有員缺量才推用則感恩奮勵各效馳驅其於戎務未必無小補矣爲此具本專差承差朱棟親賫謹題請旨

申明禮儀疏

都察院左都禦史臣張永明謹題爲申明禮儀事據河南道掌道事浙江道監察禦史王漸呈稱竊照國朝設有都察院及十三道監察禦史所以主持風紀彈壓百僚至扵考滿之典所以課成績而勵羣工闗系爲尢重也查得往昔舊規凡在京在外考滿官員進見每月俱以一六日爲期自府尹府丞以至六部郎中等官皆門吏報名以次謁見各照職銜崇卑爲之隆殺禮法森然有條不紊夫何近日考滿官員間有妄執己私不循舊規或見同而禮文欲殊或官同而名否欲異或考滿同而進見違期夫紀綱重地逺邇具瞻凡在各官豈容紊越至此竊照考滿事體分屬本道爲此呈乞本院題請明旨以後各衙門官員俱照臺儀謁見如有故違者聴本院指名參治等因到院臣等照得考滿謁見禮儀創始非自今日奉行非止一人所以嚴等威之辧而明上下之體也若妄意紛更其如朝廷之紀綱何哉今據該道具呈前因相應申明遵守以後考滿官員如有故違容臣指名參奏懇乞聖明嚴加究治以爲越分之戒以惇禮讓之風庶事體畫一而朝廷之紀綱振肅矣等因題奉聖旨這考滿官儀節都著如舊府尹府丞應否考核還查明行

劾羅良疏

都察院左都禦史臣張永明謹題爲恣肆司官背違明旨輒行妄辯懇乞聖明俯賜究治以重考核以肅風紀事本月二十四日據經歷司抄呈朝報內該吏部文選司署郎中主事羅良奏要都察院考滿不拘日期不令報名臣聞之不勝駭異蓋以本院一六日考滿見堂乃百餘年相沿舊規緣在京在外考滿官員一月之內非止一人而詳考其行難以一日必須數日核實始可類咨過部若如羅良之辯不但考核欠詳抑且移文繁亂況考滿歷及三年見堂在一日良謂妨廢職業欺妄何甚焉良又謂郎中王國光等考滿見堂或報官銜或免見或不報官銜蓋以二十七年故都禦史屠僑徇伊親郎中張濂之請漫不報名後遂因循未卽攺正至今士論莫不曰壞都察院見堂之儀者屠僑也該臣永明與升任左副都禦史毛愷申明二十七年以前舊規出示司務廳令六部郎中等官俱照舊規報名見堂未幾郎中胡汝桂考滿到院乃不循報堂之規輒自升臺相見任情越禮莫此爲甚隨據掌河南道監察禦史王漸具呈申明禮儀臣具奏奉聖旨這考滿官儀節都著如舊欽此欽遵夫何奉旨未久而抗違隨至臣不知良果何人而敢悖肆至此也良謂考滿官或免見蓋以郎中陸光祖見堂時偶值霖雨大注是日見堂非一人免見非止光祖良必欲沾衣濡足於霖雨之中果近人情乎良又謂吏部都察院綱領庶官事體相同都察院唱名儀節稍異臣看得考滿官唱名不獨都察院爲然吏部凡遇考滿官過堂皆官吏堂上執簿呼名各官堂下隨呼答應此不獨科道郎中卽卿寺堂官無異今良不言報名現行扵吏部而謂都察院儀節稍異何其謬妄不思之甚也良謂是月初九日六年已滿二十二日扵都察院見堂一時儀節未定未令相見良之欺妄至此尢甚蓋是日良未曾到院止詣臣私宅謁見抗言講禮曰若不報名我來考滿若報名寧不考滿臣謂三年考滿朝廷定制見堂報名奉有明旨誰敢違之今良乃云扵都察院見堂未令相見豈惟誣臣至謂一時儀節未定視明旨若罔聞知其欺上蔑禮抑又甚矣臣嘗聞在昔文王之世士讓爲大夫大夫讓爲卿今良乃一部屬耳獨無可讓者乎卿寺等官無論今各部尙書侍郎考滿到部見堂官則在後堂並立相揖拜司官則在門裏南面答禮是堂官之體面輕扵司屬而司官之禮度反隆扵堂官矣冠履倒置禮法不經良謂濟濟師師果如斯義否乎臣荷蒙聖恩畀以風紀重任若不當與司屬相較但事關紀綱大體臣等不敢爲一身私圖甘扵緘黙參照文選司署郎中主事羅良在昔倚托權門久不齒於士論迨今濫叨選部素不協乎輿情應考滿而捏言不赴郎官之職業何稽奉明旨而故意抗違臣子之靖共奚在存心詭譎敢倡驕悖之風負气滿盈殊乖遜讓之誼伏望皇上軫念都察爲朝廷紀綱重地百僚具瞻考滿乃國家黜陟大典庶績攸賴乞賜幹斷將羅良以不謹罷黜勑下九卿等官再不許至四司門揖以長後進浮薄之習仍乞勑下該部行令各官凡三六九年考滿務要照例依期赴院考核如有托故不行赴考者容臣指名參究庶部屬等官不致效尢而濟濟師師之風聿見於堯舜之世矣爲此具本親賫奏聞伏候勑旨

附禮部覆疏

禮部等衙門一本恣肆司官違背明旨輒行妄辯懇乞聖明俯賜究治以重考核以肅風紀事該都察院左都禦史張永明題前事奉聖旨文選郎中考滿見堂旣節年行禮不一羅良姑罰俸兩个月奏內儀節禮部會同該科詳議來說欽此隨該都察院經歷司送到儀節內開各衙門考滿官俱限一六日見堂及開郎中等官由門吏報名升臺等因又該文選司送到儀節內開各部都察院通政司大理寺四品以上官翰林院國子監春坊司經局五品以上官升遷考滿到部俱由後門進入與本部堂上官後堂相見仍到四司門揖及開郎中等官見堂系司務報名若考滿系考功司郎中唱名等因各開報前來臣等會同禮科都給事辛自修等看得左都禦史張永明隨稱吏部郎中等官考滿務要依期赴院報名見堂及稱九卿等官不得至四司門揖各一節爲照憲臺職司風紀其威儀體統系百僚之具瞻自難因人隆殺選郎𨿽居要路然品秩斑行亦六曹之儔侶豈宜獨示優崇祇緣銓衡爲事權所在而莫敢誰何未免漸加尊大亦有體貌因訛謬相承而失扵釐正遂致踵爲故常卽如考滿日期在諸司悉皆安分奉約而獨抗辧扵選郎者無非憑借事權而欲行違眾之殊禮如九卿等官與堂官旣已分庭敍坐而反仰揖扵司屬者寔乃因循訛謬而必非禮典之舊規旣該左都禦史張永明論奏前因通應議處臣等詳擬得今後吏部郎中等官應該赴院考滿者俱令依期見堂不得自立同異九卿翰林等官凡由吏部後門者止扵後堂公見不得徧揖四司如此庶紀綱齊一名分不紊矣至扵郎中等官報名見堂吏部則系司務郎中稟引都察院則由門官傳唱部院事體相同而儀節稍異臣等不敢定擬伏乞聖裁奉聖旨是部院一體該院報名見堂著照吏部行

劾黃廷聘疏

都察院左都禦史張永明爲貪鄙不職憲臣乞賜罷黜以正紀法事案照先該巡按浙江禦史黃廷聘差往浙江巡按一年已滿例該差官更替等因到院隨該臣奏請點差江西道禦史龎尙鵬前往浙江去後查得龎尙鵬已於四十四年六月二十八日至浙江交代接管訖今已四越月矣黃廷聘尙未回道臣正疑其遷延日久必有別情近訪得本官交代後果私自回家行至湖廣衡山縣地方比因本官性气暴戾激怒知縣陳安將行李扛箱通行盤詰盤出銀八百餘兩數𨿽未的迹則已彰又聞屈禮縣官復將銀領回臣聞之不勝駭愕竊惟禦史者風紀之官所以激濁揚淸朝廷賴之以振肅庶僚者也必無欲以澄源正已以率物一切財用無與焉如公費廩餼自有常規皆有司驛遞公應之此外不得擅取分文銀錢嚢中如洗其憲體當爾今銀兩數多如斯非苟取何從而得且路出衡山枉道回家及犯有贓私者節奉明旨俱聴臣參奏罷黜今禦史黃廷聘交代已久枉道回家又犯有贓私正合罷黜之例參照禦史黃廷聘心同賈豎行若穿窬祗知玩法容私奚有風霜之面罔知正身率下惟貪暮夜之金苟黷貨以盈箱敢迂途而返轡憲職大壞有玷西臺穢徳逺聞貽羞東省此不可一日居乎其官者也伏望皇上俯察臣愚言非謬妄將黃廷聘速賜罷黜以爲風憲不職之戒奉聖旨是黃廷聘著閒住吏部知道

辭左都禦史疏

刑部尙書臣張永明謹奏爲感激聖恩辭免重任事本年九月二十八日準吏部咨該本部等衙門會推都察院左都禦史員缺奉聖旨張永明攺都察院左都禦史欽此欽遵備咨到臣寵命下臨戰兢無措竊念臣一介庸流遭逢神聖拔置刑曹惟恐奉職無狀以辜任使之明方虞譴斥之加詎意推遷之及矧中臺系綱紀之司都禦史爲風憲之長苟非其人曷稱斯任臣惟鞠躬盡瘁不敢有辭者固臣子委身之義審已量力不敢自昧者實臣子事君之忠故效勞之心𨿽無窮而自審之分則有限是以披瀝悃誠冒瀆君父之前伏望皇上收回成命容臣勉修舊職以圖報於將來臣愚幸甚臣下情無任感激祈懇之至爲此具本親賫謹具奏聞

辭刑部尙書疏

吏部右侍郎臣張永明謹奏爲懇乞天恩辭免升任事本年五月初五日準吏部咨該本部等衙門會推刑部尙書員缺伏奉聖旨張永明升刑部尙書欽此欽遵備咨到臣伏念臣以一介庸愚乍蒙皇上拔置銓曹之二𨿽矢刻心骨以求效萬一自省迂疎不足以仰酬聖明知遇日夕方抱惶悚詎意皇上特賜超遷渙汗下臨臣叩頭捧讀感激之私非言語所能形狀顧惟司寇之官實掌邦禁之職必得廉平長厚練達吏事者斯稱其任如臣謭陋豈所宜堪是以披瀝悃誠冒瀆君父之前伏望皇上收回成命容臣勉修舊職以圖報於將來臣愚幸甚臣下情無任祈懇待命之至爲此具本親賫謹具奏聞

謝恩疏

刑部尙書臣張永明謹奏爲恭謝天恩事本年五月初五日欽蒙聖恩升臣刑部尙書隨該臣具疏辭免奉聖旨卿才猷練達司寇重任特玆簡擢宜承朕命不允所辭吏部知道欽此欽遵除赴鴻臚寺報名廷謝外臣誠惶誠恐稽首頓首上言陳謝者伏以政貳銓衡方切負乘之懼職司邦禁復叨超擢之榮仰戴恩綸控辭莫遂顧念臣才疎讀律學昧通經敬天命以奉一人懷忠惟切棐民彜而成三徳效績何能玆蓋伏遇皇上徳育下車仁敷解网良惟折獄惠在安民式保大於包荒不求全扵器使肆以凡庸之品亦歸甄錄之中感幸爲多實荷天日無私之照叨榮已甚乃蒙雨露不次之恩臣敢不祇率屬僚宣揚徳意務盡一心以靡怠堅持三尺而弗撓仰體浩蕩好生之仁勉竭涓塵服勞之義伏願玄禧益茂帝眷彌隆萬壽綿洪同天長而地久八方寧謐恆海晏以河淸臣無任瞻天仰聖感激屏營之至爲此具本親賫奏謝以聞

又謝恩疏

都察院左都禦史臣張永明謹奏爲恭謝天恩事準吏部咨該本部等衙門會推題奉聖旨攺臣都察院左都禦史欽此隨該臣具疏辭免奉聖旨卿才行老成風紀重任特玆簡用不允辭吏部知道欽此欽遵除赴鴻臚寺報名廷謝外臣誠惶誠恐稽首頓首上言稱謝者伏以職司總憲允爲法紀之宗位列中臺特重風猷之選提綱而飭吏治肅度以贊廟謨自非邁徳之賢曷稱具瞻之望如臣庸劣忝竊踰涯方慚舊職之未修何意新恩之遽及懇祈恩免眞知蚉負之難勝重拜溫綸愈沐鴻慈之下逮戰兢罔措感激何言玆蓋伏遇皇上徳並海涵仁同天覆善無求備不因葑菲而下遺寛以有容罔擇涓流而畢納遂致微臣之朴樕亦蒙大造之甄收臣敢不益勵初心堅持晚節正身率屬務期職任之咸修秉道協中必使綱維之克振伏願皇猷日麗聖壽天齊綱舉目張永致升平之化河淸海晏益隆熈皥之風臣下情無任瞻天仰聖激切感戴之至爲此謹具本親賫奏謝以聞

又謝恩疏

都察院左都禦史臣張永明謹奏爲恭謝天恩事本年某月某日伏蒙聖恩以臣三年考滿欽遣內監張誠賫捧鈔二千貫羊一羫酒十瓶頒賜到臣謹焚香望闕叩頭祗領隨赴鴻臚寺報名次日扵午門前謝恩外臣誠惶誠恐稽首頓首上言稱謝者伏以國典課功績效未徵於明試聖恩敷錫寵光特被於匪頒循省曷勝淩兢無措竊念臣備員臺省深慚綱紀之司冒歷歲年未效涓埃之報豈期大賚爰及微臣玉醪芬苾香浮尊斚之春牲鏹輝煌喜動門闌之色非望所及何功以堪玆蓋伏遇皇上仁覆堯天典成萬物知臨舜日光被四方式保大扵包荒不求全扵器使顧以樗櫟下材亦得濫叨渥澤惟深感激莫罄名言臣敢不益勵愚忠誓堅初志旨酒思勞贊王道和平之化羔羊秉節率官常正直之風伏願徳並重玄超三皇而軼五帝壽綿萬載光七耀而配兩儀久綏寶歷於無疆克奠金甌扵有永臣無任瞻天仰聖欣躍感戴之至爲此具本親賫奏謝以聞

乞休致疏

都察院左都禦史臣張永明謹奏爲衰老目疾懇乞天恩容令休致事臣由進士授蕪湖縣知縣選南京刑科給事中歷任藩臬以至今職受我皇上天髙地厚之恩未效絲粟涓埃之報夙夜兢惕不敢怠遑近因年力衰遲目疾更熾自量難以勝任具本懇乞休致該吏部覆題奉聖旨張永明著照舊供職欽此臣聞命流涕不勝感激竊念臣猥以寒微遭逢神聖久叨重任恆以負乘懷憂過被寵榮又以逾涯祗畏益堅素履勉勵匪躬苐臣年六十有八血气已衰又兼目疾夫人臣任事必精力彊健方能有爲今臣衰老目疾自揣難圖後效若不引退必致荒廢職業將來負罪逾深萬死不足贖也是以不得已哀鳴於君父之前伏望皇上念都察院爲風紀重地闗系匪輕非臣衰病所宜久冒乞勑吏部容臣致仕別選賢能以充斯任俾臣得就醫調治倘獲苟延殘喘則將來歲月皆皇上生全之恩矣臣無任激切祈懇悚息之至奉聖旨張永明著照舊供職不準辭吏部知道

再乞休致疏

都察院左都禦史臣張永明謹奏爲再瀝悃誠懇乞天恩容令休致事臣以衰老目疾兩疏乞歸該吏部覆題聖旨張永明著照舊供職不允辭欽此臣聞命流涕不勝感激竊念臣猥以寒微遭逢神聖久叨重任恆以負乘懷憂過被寵榮又以逾涯祇畏自分曠瘝罪已深於日積乃蒙渥眷恩實出扵海涵臣𨿽粉骨碎身無以爲報豈忍托疾固辭負陛下知遇哉苐臣年近七十血气已衰兩目昏花四肢痿倦近兼痰嗽脾泄飲食少進日甚一日夫人臣任事必精力彊健方能有爲今臣衰老多疾自揣難圖後效若不引退必致荒廢職業將來負罪愈深萬死不足贖也是以不得已哀鳴於君父之前伏望皇上念都察院爲風紀重地闗系匪輕非臣衰病所宜久冒乞勅吏部容臣致仕別選賢能以充斯任俾臣得就醫調治倘獲苟延殘喘則將來歲月皆皇上再生之恩矣臣無任激切祈懇悚息之至爲此具本親賫奏聞奉聖旨張永明旣年老目疾準致仕還著馳驛去

張莊僖文集卷四

●欽定四庫全書

張莊僖文集卷五

﹝明﹞張永明撰

家訓﹝計三十五條﹞

內訓

婦有四徳一曰婦徳二曰婦容三曰婦言四曰婦工婦徳不必才名絕世也其在淸貞廉節柔順溫恭是爲婦徳婦容不必顏色美麗也其在浣滌修潔行止端莊是爲婦容婦言不必辯口利詞也其在緘黙自持有問斯答是爲婦言婦工不必伎巧過人也其在勤攻紡績善主中饋是爲婦工此四徳者婦道缺一不可凡女子居家未嫁時父母當以此訓導之

外訓

男子立身天地間以孝弟忠信禮義廉恥八字朝夕體認實踐躬行萬善百行皆從此出如農夫力田下了糓種則禾苗發生自然秀實人能全此八者出則爲朝廷之良臣處則爲鄕邦之賢士卽至貧極賤亦不失爲畎畆之善民何施不當何用不臧哉其它智術權謀行險徼幸縦獲利益取快目前實叢怨之府基禍之媒也吾子孫其勉之戒之

孝父母

古人求忠臣扵孝子之門以忠孝一理君親大倫故能孝於親必能忠於君由此而弟長刑妻信友無往不宜無施不當若人子一不孝根基旣失百行瓦解名𨿽爲人無異禽獸人非鬼謫交萃一身喪無日矣

父母在堂必昏定晨省出告反面服勞奉養愉色婉容事必稟命遊必有方此外凡可承顏順志者當無所不用其極

子之養親當日思順適其意致親心之恱豫大凡髙年之人其心歡樂疾病必少中懷憂戚則易損天和昔老萊子雙親年髙嘗著彩衣爲兒童戲正以此也

父母未食子不先嘗父母尙寒子不獨暖父母有怒怡顏開解父母有命竭力承奉則尊者之心自然快樂壽算綿綿皆孝感所致也

父母扵諸子中有獨貧者往往念之或稍爲存卹此父母天地之心也諸子或以爲不平此殆未之思耳若使我貧到此父母必移此心於我矣爲人子者不可不諒儻父母不存則兄弟饑餒其責在我將誰委乎此一思之妬心自息矣

宜兄弟

古人有言世間最難得者兄弟今人不善處兄弟者大都爲妻室所譖若能洞燭此獘兄以恩下流弟以恩上接些小之物彼此讓之些小之气彼此忍之此心一立得定𨿽長舌之婦敢出一言乎

大抵兄弟不和則子侄不敬子侄不敬則宗族疎薄宗族疎薄則奴僕挾主爲讎矣如此則外侮紛沓誰其禦之故曰五臟不和爲必死之病兄弟不和爲必破之家可不愼諸

大抵兄弟不和則已之諸子更相視效能禁其不乖戾否子不禮扵伯叔父則不孝扵父亦其漸也故欲我之諸子和同須以我之處兄弟者示之欲我諸子之孝扵已須以我善事伯叔父者先之

司馬溫公與其兄伯康友愛甚篤伯康年將八十公奉之如嚴父保之如嬰兒每食少頃則問曰腹得無饑乎天寒則拊其背曰衣得無薄乎其天性友愛至老彌篤千載之下令人景慕無窮也

正夫婦

閨門之內風化所關夫義婦順各有其道平居必敬愛如賓恩義不使相掩或寵妾棄妻或貴而忘賤或富而忘貧此夫行之薄貽譏士林見憎戚裏夫綱失矣或不孝公姑或離間兄弟或悍而淩夫或妬而致夫無子此婦行之惡義所當絕黜之宜矣萬世夫婦凖繩當以闗雎爲法

擇交與

與剛直人交心所畏憚故言必擇行必謹初若不相安久而有益多矣與善柔人交意覺和易然而言必予贊過莫予警積尢悔扵身而不自知損孰大焉故味美多生疾疢藥石可以長年信夫

大凡狡獪之徒能恃彊淩人損彼益此富家多用之以爲羽翼且得目前快意此曹內旣姦巧外常柔順子弟責罵狎侮絕不爲意子弟因而親愛之他日家長身沒後引誘子弟爲非者皆此等人也唐史有言妖禽孽狐當晝伏息自如得夜乃爲之不祥正謂此曹也擇交者宜愼之王陽明先生客座私祝云但願溫恭直諒之友來此講學論道示以孝友謙和之行徳業相勸過失相規以教訓我子弟不願狂噪惰慢之徒來此博奕飲酒長傲飾非導以驕奢淫蕩之事誘以貪財黷貨之謀冥頑無恥扇惑鼓動以益我子弟之不肖先正之訓誠爲格言擇交者當玩味之

訓子孫

昔柳玭戒其子弟曰凡門第髙可畏不可恃也立身行已一事有失得罪重扵他人無以見先人扵地下此其所以可畏也門髙則驕心易生族盛則爲人所嫉懿行實才人未之信少有疵隙眾皆指之此其所以不可恃也故膏粱子弟學宜加勤行宜加勵僅得比他人耳此言凡襲祖父蔭庇者所宜書紳

徐節孝曰養子弟如養芝蘭卽積學以培植之又當積善以滋潤之父子之間甚不可溺扵小慈自小律之以嚴繩之以法則長無不肖之悔

陸象山曰人家之興替在禮義不在富貴假令貴爲公相富等崇愷而人無禮義家之零替可立待焉若簞食瓢飲肘見纓絕而人有禮義家之興也可立致焉吾人爲身謀爲子孫謀爲親戚謀皆當以此爲念

睦宗族

族屬𨿽有親疎論其源流皆是一脈譬如大木枝葉分析本同一根故彼榮則吾榮彼辱則吾辱不可二視之也凡子孫有富貴者須顧卹宗族宗族中有窮者賑之有乏者賙之有婚喪不能舉者助之盡吾之力量濟彼之緩急萃渙以爲同聯疎以爲戚此非厚族屬實厚吾祖宗也如是而子姓觀法有不興孝興弟者未之信也

馭僕從

凡收養僕從當取其謹願朴直甘苦任勞之輩不可收便捷猾佞生財興利之徒其謹願者一時𨿽不見奇後來實無禍患其便捷者目前𨿽覺快意然生事爲非招殃惹禍玷我名節壞我家聲實由此輩導之不可不愼也

公卿士大夫之家臧獲輩每每藉勢淩人遇有與人爭鬥相毆者主人惟歸罪已僕不必辯其是非則爭者气平而僕者莫逞可解目前之非而兼杜日後之釁吾自筮仕至今垂三十年無一與人閧者守此法也夫小人𨿽愚亦有知覺何敢與宧僕抗扵此不明主人之昏逾扵僕人之橫矣兒曹謹識之

僕從大小皆人子也爲主人者宜卹其饑寒節其勤苦療其疾病時其配偶情通如父子勢應如臂指有不當意先誡諭之誡諭不從然後杖之則恩威並至自無淩分之失亦無背叛之心矣不可過爲嚴激使之無所容也

端家範

古人治家之道以身教爲先爲家長者必躬行仁義謹守禮法先立標凖下觀而化無一不歸扵正矣堯之九族惇睦亦自克明峻徳始此正家之根本也

朱晦翁居家四本讀書起家之本勤儉治家之本和順齊家之本循禮保家之本造家六禁妻妾無妬則家和嫡庶無偏則家興婢僕無縦則家尊嫁娶無奢則家足農桑無休則家溫賓祭無惰則家良

正家之道宜痛絕閒雜女流不可容其出入蓋此流多陰謀能揣婦人意向且巧爲詞說又能鼔動人稍不防閒未有不墮其術中故骨肉之離間鄰里之忿爭皆此

流構之也甚至爲賊之導爲姦之媒其害有不可勝言者

勤學業

腹不飽詩書謂之餒目不接聖賢謂之瞽耳不聞善言謂之聾身不逺聲色謂之穽行不脫凢俗謂之痼此數者學者之大戒也

非學無以廣才非靜無以成學慆慢則不能研精浮躁則不能理性年與時馳意與歲去遂成枯落悲嘆窮廬將復何及也

司馬溫公幼時患記誦不如人下帷絕編迨能背誦乃止用力多者收功逺其所誦習乃終身不忘也公嘗言書不可不成誦或在應接或中夜不寢時詠其文思其義所得多矣

昔中牟寧越苦耕稼之勞謂其友曰何爲而可以免此苦也其友曰莫如學學三十歲則可以達矣越曰請以十歲人將休吾不敢休人將臥吾不敢臥年三十而周威王師之夫矢之速也不過二百步止也步之遲也而百捨不止也以越之才而久不止其爲諸侯師豈不宜哉今人之爲學也人未休而先休人未臥而先臥恃美質而耽晏安此猶迅矢之止扵百步者也欲免終身之勞得乎

力本業

天下之民各有本業曰士曰農曰工曰商士勤於學業則可以取爵祿農勤扵田畝則可以聚稼穡工勤扵技巧則可以易衣食商勤扵貿易則可以積貨財此四者皆人生之本業苟能其一則仰以事父母俯以育妻子而終身之事畢矣不能此四者謂之浮浪遊手之民衣食之原無所從出不爲盜賊必爲流移一旦陷扵刑辟小則鞭撻肌膚大則編配絞斬破蕩家產離棄骨肉方此之時欲爲四民之業何可得乎

崇儉約

儉徳之共也能崇尙儉約深自樽節省口腹之欲抑耳目之好不作無益以害有益不務虛飾以損實費食可飽而不必珍衣可暖而不必華居處可安而不必麗吉凶賓客可修禮而不必侈如此則一身之求易供而一歲之計可給旣免稱貸舉息俯仰求人又且省事寡過安樂無憂故富者能儉則可以常保貧者能儉則可以無饑寒豈不美哉

生物之丰敗由天用物之多少由人不能節則𨿽盈必竭能節則𨿽虛必盈儉者奢之藥奢者儉之病奢者多憂儉者多福能終其儉者可以爲天下牧

李元衡儉說云與其貪饕以招辱不若儉而守廉與其干請以犯義不若儉而全節與其侵奪以聚讎不若儉而養福與其放肆而逐欲不若儉而安性

張文節爲相自奉甚約或規之曰公今受俸不少而自奉若此外人頗有公孫布被之譏宜少益之公嘆曰據吾所入之俸𨿽舉家錦衣玉食何患不能顧常人之情由儉入奢易由奢入儉難況今日之俸豈吾常有身豈能常存一旦異扵今日家人習奢已久不能頓儉必致失所豈若吾居位去位身存身亡如一日乎

積陰徳

易曰積善之家必有餘慶積不善之家必有餘殃易六十四卦凡事不言必獨扵積善積不善以必字斷之以其感之必應也夫有陰徳者必有陽報有隱行者必有昭名此誠天地不易之理蓋人有一二善未必便有善報人有一二惡未必便有惡報然今日作一善明日作一善積之不已人欽神佑福慶必來今日作一不善明日作一不善積之不已人怨神怒禍殃必至故聖人系易又申之曰善不積不足以成名惡不積不足以滅身成名卽慶也滅身卽殃也豈惟身名已哉易之所謂餘者言其殃慶尙及子孫也可不畏哉

語錄

余平生所學惟守忠信篤敬四字以此存心卽以此誨人以此教家卽以此治國未嘗須臾離也

今人責人則嚴責已則恕但當以責人之心責己以恕己之心恕人聖賢之學不過如此

吾人受形天地各有定分窮通得喪斷非人力可圖惟在檢身體道修已俟時則不可一日忘扵心者

此心若正無不是福此心若邪無不是禍邪正之介日當凜凜也

量隘者福不廣气輕者祿不厚志卑者功不崇行短者壽不長此性與命相通事與理相應自古及今莫之能違也可不戒哉

欲爲君子非積行累善莫之能致一念私邪立見其爲小人故曰終身行善猶不足一日爲惡自有餘

禍福無門惟人自招人能行善福𨿽未至禍自逺矣人若行惡禍𨿽未至福自減矣

凡作事謀其始必當慮其終不能謹始慮終任意妄爲後難收拾自貽伊戚矣

祖宗富貴自詩書中來子孫享富貴則忘詩書矣祖宗家業自勤儉中來子孫得家業則忘勤儉矣此所以多衰門也

今人病痛大段只是傲千罪百惡皆從傲上來傲則自髙自是不肯屈下人故爲子而傲必不能孝爲弟而傲必不能弟爲臣而傲必不能忠象之不仁丹朱之不肖皆只是一傲字便做了極惡大罪的人吾人可不重以爲戒

人非聖賢不能無過君子恐己之有過聞人之議己則樂受而思攺小人惟文飾以掩過聞人之議己則忿嫉以彊辯此賢愚所由判也

以言譏訕人此學者之大病非惟損徳亦且基禍不可不戒也

禍莫大於多欲富莫富扵知足知足則心安心安則事少事少則家道和家道和則人無不和矣故曰富於知

足恕之一字固爲求仁之方量之一字又爲行恕之要學量之功何先曰窮理窮理則明明則寛寛則恕恕則仁矣

以徳感人而人不之感者皆吾誠之未至扵人無尢也吾人當自信自守𨿽稱譽之亦不爲喜𨿽毀謗之亦不爲怒然後可以當大事

凡應接間不可乘喜而多言不可乘快而易事勉人爲善諫人爲惡固是美事先須自省若我之平日未能有善無惡豈惟人不見聴亦反爲所鄙薄矣

昔文靖公李沆自奉甚薄所居陋巷頺垣壞壁不以爲褻家人勸治第宅沆曰內典以此世界爲缺陷安得圓滿如意自求稱足今若市新宅須一年繕全人生朝暮不可保豈能必其久居巢林一枝聊自足耳安事丰屋哉李公可謂達識矣

陳希夷戒種放曰名者古今之美器造物者深忌之天地間無完名子名將起必有物敗可戒之後果驗

事無大小皆不可苟且處之必盡其道

作事切須謹愼仔細最不可怠忽疎略

小人有功可優之以賞不可假之以柄

祥者福之先也見祥而不爲善則福不至殃者禍之先也見殃而能行義則禍不至

凡處天下事先要心平气和則無往不宜

凝重之人徳在此福亦在此

英气甚害事渾厚不露圭角乃可大受

語曰所謂大臣者以道事君傳曰惟大人爲能格君心之非今有居髙位乃以芝鹿爲獻諛辭希寵者吾甚恥之

當事務叢雜之中吾心須有主張不可因彼之擾擾而揺惑遷移方是大手段

每日應事接物須體認仁義禮智信五者體認得眞則行無差錯

薛文淸曰取與是一大節其義不可不明此可爲立已持身之要

責已者當扵無過中求有過責人者當於有過中求無過

事最不可輕忽𨿽至微至易者皆當以愼重處之

範文正公張忠定公心事光明正大故其事業顯著當時名譽流於後世今人以私意小智自持其身而欲事業名譽比擬前賢難矣哉

孔子曰五刑之屬三千而罪莫大於不孝

曾子曰一舉足而不敢忘父母一出言而不敢忘父母不虧其體不辱其親可謂孝矣

記曰非先王之法服不敢服非先王之法言不敢道非先王之徳行不敢行然後能保其宗廟此卿大夫之孝也以孝事君則忠以敬事長則順忠順不失以事其上然後能守其祭祀此士之孝也因天之道興地之利謹身節用以養父母此庶人之孝也

無瑕之玉可以爲國珍孝弟之子可以爲家瑞

謹則無憂忍則無辱靜則常安儉則常足

孔子曰操則存捨則忘出入無時莫知其鄕惟心之謂與人能操心則義理昭著而不昧神气凝定而不浮養徳養身莫過於操心之一法也立身常在禮義中斯不至爲淸議所少

凡成大事者皆從戰戰兢兢小心中來

爲善如負重登山誌𨿽已確而力猶恐不足爲惡如乘駿走阪𨿽不加鞭策而足亦不能制可不愼諸

薛文淸曰持已得一敬字接物得一謙字能體此二字可以無大過矣

古人定省謂使親安妥而常省察慰問之非謂致問扵親便了吾事而謂之定省也

錦衣玉食古人謂惟辟可以有此以功在天下而分所當然也世有一介之士得志一時卽侈用無節甚至袒衣皆用綾綺宜其顚覆之無日也

靜能制動沈能制浮寛能制褊緩能制急謹言愼行是修已第一事

一毫省察不到卽處事失宜而悔吝隨之不可不愼

昔子遊爲武城宰子曰女得人焉爾乎對曰有澹臺滅明者觀夫子之問子遊之答可見爲政者以人才爲首務今之從政者自簿書錢榖之外地方之賢不肖漫不究心不知得一賢者而禮重之其不肖者自化矣其扵風敎豈淺鮮哉

凡人所行有窒礙處必思有以通之則智益明而事不困

分內之事一毫不可諉分外之事一毫不可與惟正足以服人惟公足以處事

凡處天下事識爲先斷次之

薛文淸曰余每夜就枕必思一日所行之事所行合理則恬然安寢或有不合卽展轉不能寐思有以攺圖之學者不可無此工夫也

淸心則見天理主敬則合神明

盛喜中勿許人物慮勿踐言盛怒中勿答人簡惟恐遷怒

無益之書莫讀不急之務莫營

射有似乎君子失諸正鵠反求諸其身不怨勝已者君子行有不得者皆反求諸已而已矣故不怨天不尢人刑所以弼教也故不敎而殺謂之虐

孔子謂期月三年孟子謂五年七年之類要知聖賢用世眞實步步皆有成算定應毫髮不差今人責效旦夕者謬矣

教子弟無他法但令日親君子而已涵育薫陶久當自化

誠意正心彊恕致曲皆是學者立本下手工夫辭受取與乃君子守身之大節不可不愼君子亦凖諸道而已故曰非其道一介不以與人一介不以取諸人如其道舜受堯之天下不以爲泰

談人之短而乃護已之短誇已之長而乃忌人之長皆曰存心不厚識量不宏耳

謝良佐曰天理與人欲相對有一分人欲卽減卻一分天理存一分天理卽勝得一分人欲

爲惡之人天無不報之理近在已身遠在兒孫嘗觀往事毫髮不爽可畏哉

範希文曰爲之自我者當如是其成與否有不在我者𨿽聖賢亦不能必也

事遂心未可遽喜不遂意未可遽憂其中禍福難知故也

人須是一切世味多放得淡薄方是進道之基

不自重者取辱不自畏者招禍不自滿者受益不自是者愽聞

能檢束則日就規矩才放肆則日流曠蕩此禍福消長之機闗也

知足者貧賤亦樂不知足者富貴亦憂

古人重厚朴直乃能立功樹業享福悠長

張橫渠先生曰纎惡必附善斯成性察惡未盡𨿽善亦粗進徳修業者當以此語書諸紳

書曰惠迪吉從逆凶惟影響又曰滿招損謙受益時乃天道老子曰天之道損有餘補不足吾嘗三復斯語時爲凜凜

邵子曰人循天理而動者造化在我也此誠千古名言

語人之短不曰直濟人之惡不曰義

今人以帷箔之事加扵人最爲暗昧萬一非辜則令終

身被其污名至使父子兄弟之間難施面目損徳折福莫此爲甚戒之戒之

輕言戲謔最爲害事善言不妄發則言出而人信之苟輕言戲謔𨿽有誠實之言人亦弗之信矣

趙淸獻公所居甚隘弟侄有欲恱公意者以厚直易鄰翁之居以廣公第公聞不樂曰吾與此翁三世爲鄰矣忍驅之乎命還翁居而不取其直

心不淸無以見道志不確無以立功

古語云墻薄易傾繒薄易裂器薄易毀酒薄易酸所以凡事貴厚也

語曰至樂無如讀書至要無如教子二言家家戶戶宜榜之門屏

人非賢莫交物非義莫取事非見莫說念非善莫舉

教人者養其善心而惡自消治民者導之敬讓而爭自息言言實際

爲政之要曰公與淸成家之要曰勤與儉

吾人住世一日則做一日好人居官一日則行一日好事

善爲理者必以仁愛爲本當以苛刻爲戒

人生所享厚薄各有定分世有以智力取者自謂已能往往不顧名義殊不知皆其分所固有初不可毫末加也所可加者徒得小人之名而不悟悲夫余嘗以此自省未嘗不以語朋舊也

範忠宣公知襄城縣伯兄久病心疾公承事湯藥飲食居處衣服必躬必親如孝子之事嚴父賈文元守北都辟掌機密召編祕閣書籍皆以兄疾辭不赴富文忠公責之曰臺閣淸資人豈易得小官出常調亦難事何必苦辭公曰富貴有命天親難割終不應召古人之髙誼如此

曾子曰事君不忠非孝也蒞官不敬非孝也戰陳無勇非孝也忠與孝豈二事哉要之忠以孝爲本未有孝而不忠者古人謂求忠臣於孝子之門可謂能識聖賢之旨矣

富者之教子須是重道貧者之教子須是守節重道守節原非兩事苐因勢以矯其偏耳

士人家切勤教子勿令詩書味短

教子有五要導其性廣其志養其才鼓其气攻其病廢一不可範文正公輕財好施尢厚扵族人旣貴置近郭田千畝爲義莊以養族人之貧者擇其長而賢者主其事公歿逾四十年子孫世守莫敢廢弛公之惠澤逺矣

範公在杭州子弟以公有退志乘間請治第宅營園圃以爲佚老之所公曰人苟有道義之樂形骸可外況居室哉吾今年踰六十生且無幾乃謀樹第治圃顧何待而居乎俸賜之餘宜以賙宗族之貧者若曹遵吾言毋以爲慮

範公貶饒州諫官禦史不肯言師魯上書言仲淹臣之師友願得俱貶遂貶監郢州酒稅古人之交誼如此

胡公安國士子問學公接之大抵以立志爲先以忠信爲本以致知爲窮理之門以主敬爲持養之要開端引示必當其才訓勵捄藥必中其病

韓魏公爲宰相每見文字中有攻人隱惡者卽手自封之未嘗使人見

司馬溫公曰受人恩而不忍負者其爲子必孝爲臣必忠

施人戒勿念受施戒勿忘

唐公介爲禦史論文潞公專權植黨交結宮禁仁宗怒召二府示之疏唐公語益切樞宻副使梁適叱唐公下殿詔送臺劾之潞公獨畱再拜曰禦史言事職也願不加罪於是唐公旣貶而公亦罷相判許州未幾公復召還相位卽上言唐某所言正中臣罪召臣未召唐某臣不敢行仁宗用公言起唐公通判潭州後禦史吳中復請還介言路潞公復言唐介頃所言皆中臣病而責太重願召之尋至大用與公同執政相知爲深後潞公爲平章重事薦介之子義問以集賢殿修撰帥荊南潞公之徳度過人如此

邑侯同江馬公去思碑記

嘗謂天生民而樹之君凡以人之也君體天人民之意於是設官分職俾置令尹於君𨿽逺而於民寔近於位若卑而於政甚劇蓋𨿽未能上同宰相以共調鼎鉉之業而恐恐然以求允恊乎民之麗者其艱重殆不殊扵宰相之所效休者矣余亦嘗領縣事乃知令之難久也三載前天官衡曹愼簡厥職憫我烏程爲浙西碞邑錫玆賢人以充厥任而同江馬公以辛丑進士乃膺是擢焉君子於是知尹職之重而民休之大矣余近從言科之末𨿽遠父母邦然亦得之吾邑民而未詳也迨今乙巳夏仲寔我馬侯奏績之期先是司簡擢者廉聞其賢又預命以今陟任良以廷僚急於王躬之保而自不遑卹下邑失所天耳吾邑庠生朱應元輩素沐侯振作風是不惟同邑之養而尢兼出邑民之敎也其恩倍則其思切顧我馬侯今日之去殆有不能爲情者矣詣金陵持狀乞言於余以立石垂不朽噫余嘗歌甘棠每嘆南人之情胡若是之不忘於召伯也要亦其所感者深矣後之視今亦猶今之視昔也馬侯之所以致去後思者不亦如其所感也耶余未暇道吾邑民之情且先頌吾邑侯之徳馬侯之蒞吾邑也已三年扵玆矣勵精敏政寛涵厚敷恩以無施爲先而民自休休於熈皥之天威以不肅爲尙而民自俛俛於革心之化文以式丕爲教而民自循循於封屋之醇以至表宅裏以彰善殊井疆以癉惡廣儲積以賑貧良法美政耿耿昭昭在人心者蓋有不能盡爲揄揚姑舉其宏綱巨目載鐫載磨蓋不徒因石以存思而欲俾後之人因石以廣法焉爾𨿽然官以滿績爲殿最而口碑甚於石碑使凡有司之在上而無所素感預動乎民將欲免於巷議不可得矣矧立碑以示久其將能乎傳曰防民之口甚於防川則民不可以私要而力得也其有明徵久矣是知馬侯愛民之心金石有弗渝也故吾邑民戴侯之思有弗忘也朱子輩聞餘言躍然而起曰是知所以爲我馬侯之碑矣

江防方略序

歲甲寅余由江右參藩擢河南總憲道經南樵適邑令北山子斬冦獻功休沐於官舍余因詢其大都焉北山子一笑道故且出江防方略二十事示余卽夕張燕陳弓矢甲冑扵席上命壯士作軍中樂與余飲扵帳中矯矯乎洸洸乎綽有英士風也余甚嗟異之旣爲賦屏風十詠復漫爲序端俾勝算不置之無用如侯巴所云焉爾夫宇內之彥彬彬充位豈謂尠茂異奇雋之士乎哉慕道眞者遡江門究禪宗者采慧能綜藝文者嫓史漢摛風騷者追黃初喜任俠者少田嘗尙智猷者輕戶牖然求其習兵善戰眞能對壘擒敵者或罕覩記焉何也搦管者流靖共於無事不彊所未習以祈表見也北山子以明經起家風采豁達殆翩翩士之雋也乃能躬擐甲冑突冒矢石以屢建殊勲邇方渡江賊乘五巨艦奄至麾下沮縮相顧有懼色北山子奮勇獨與二三蒼頭各挽彊弓駕輕舸迎擊其鋒連射十餘人皆應弦而倒蒼頭亦且罵且射殊勇敢鷙猛可嘉賊望風潰走北山子乃命麾下囊賊首縳其生擒者獻俘於督府嗚呼奇矣奇矣未覩有書生而能效劍士之技如此也若自此重加推轂使當一面之寄必能提兵出塞與匈奴血戰射左賢王中肩刺右賢王墜馬如漢家飛將其不在玆乎其不在玆乎余觀方略所陳其計劃皆有大過人者文事武備北山子固一身兼之矣傳云用爲虎不用爲鼠言豪傑系用否也人才不恆有辧論官材者當必有鑑矣

玉溪包公曁孺人兪氏合塟墓志銘

路南守包公曁厥配兪孺人令終扵家其嗣應科持繹泉淩主政狀衰踴過我溪山甲秀庭中執我仲子兆元袂號泣稽首曰應科罪極考妣不少延將以季冬月日爲我考妣襄事敢乞若翁一言銘諸墓碣遂致書大梁辭甚淒悵蓋客秋社日適霜露旣降時也余覊宦逰而且少文然以姻誼莫敢辭乃按狀而銘焉公諱大宇字子涵別號玉溪者以其家挹江渚之秀也家乘分派來自南越縉紳冠蓋相望而吳中尢傑曾大父南山翁璇以仲子文璽貴封上林左監丞叔子文瓕號云岫生蘭谷君諱延年卽公考考之配爲嚴節推績所生女實公之妣也蘭谷與配俱蚤世公方七歲曁其弟碧川大夏皆未離𦇤褓大父母撫二孤恩與怙恃同然公頴悟不與眾伍甫長卽善屬文補庠弟子員維時京所尉兪西野君見而異之乃喟然曰吾女髫稚解女孝經意習女紅有容徳不當擇此子作配乎遂合塟以歸二姓鼎列水晶宮左右人咸以爲苕霅浚祥而天作之配也公獲賢幫助肆意文學蜚聲藝苑每與賢豪長者逰孺人主中饋以燕樂賓客𨿽勞弗遑卹也卽有貧者公爲解衣推食間有負逋者公輒焚券貸之孺人亦無難色且以餘力爲治生計以故席祖父之業不替孺人之內助居多也公與孺人事厥大父母若父母而大父尋亦考終益孝養厥大母值祀事時舉極其腆潔公與孺人相泣曰我有父母而不能一日養養我大父母而又不能同永也哀哉緣是公任家務頗劇兼以累試不第乃奉例卒業成均大司成甘泉湛公設館講學而公遂爲弟子首倡湛公乃深器之戊申歲謁銓曹拜西城金吾歷官三月聲稱遐邇未幾大母溫以疾卒聞訃卽痛哭流涕曰我非溫無以至今日溫非我無以終天年逺仕金臺無能侍養而且不能送厥終罪也遂如制承重奔喪與孺人居苫次哀毀面墨無疎戚而咸以孝稱服闋攺拜東城寰宇所轄居民受蠧公秉心執憲導利扵民而豪右屏迹莫敢銜憲使嘉公才節數移檄旌之至其任怨不卹如狀所載某事者民有口碑未艾也歲癸丑公以運籌掄選董治重城底績錫以鏹寶文綺人以爲榮三載課最應例貤褒厥考蘭谷公如公官而母嚴封爲孺人丁巳歲以資深遷南城正使公益矢心戮力凡刑曹疑讞必牒公平反以是司府多以委重三載無寃獄無舛政民怙之若父母閩中陳公志海南龎公尙鵬太原王公大任交章褒薦賢聲偉績愈洽朝野迄戊午重建大工大司空稔知公才廉乃發左藏檄公董之不拘以文法吏公視王事如家朝夕靡盬及告成事大司空克稱厥心上其最扵天子詔進一階鏹寶凡三錫焉孺人隨是就封其賢孝良無負也己未八月再考厥績天官卿嘉其賢擢路南守公自筮仕東城迄今凡若干歲孺人晨夕執巾帨相規曰君子徳業如寸絲尺帛一有間斷非成器也夫子朂哉公以爲筮鑑然則公之徳政在燕而燕人頌之不衰者誰謂孺人之無補耶且路南爲滇之遐陬思得賢牧以公徳政在燕者隆施玆土則其膏屯起敝當不在龔黃之下也用是縉紳先生如太保吳公特加珍愛而宗伯養齋嚴公潯陽董公都諫龍峯王公祠部湖山劉公咸以詞章揚言餞諸祖道蓋壯公之行色也乃孟夏抵家居無何遘疾竟弗起以庚申之五月二日終命距生扵正徳丙寅正月七日享年五十有五孺人以失所天當繼之以死卽絕飲食哀嚎不已甫三日若委蛻然者蓋產於正徳戊辰八月二十四日減公二年以生逾公三日而卒然且出數千里之險而歸歿以寧嗚呼亦奇矣哉余與公締姻有年雅重公自妙齡以迨彊仕居家歷宦舉班班可徵狀非溢美也尢異公爲奇男子孺人爲賢哉母居同裏生同時而令終月日亦不甚逺嗚呼亦奇矣哉公之子應科娶太學生愼南野女科始育有異禎長逰膠庠篤志嗜學克繩祖武非公與孺人厚徳所鍾曷克有此女三長適雉城朱繼奎次適丁大章次適兆元爲余之仲媳也應科以嘉靖辛酉正月初九日合塟考妣扵南麓祖塋之側余爲銘以系焉銘曰有山天目兮崔嵬蒼蒼有水苕霅兮紆回洋洋山川鍾匯兮浚發其祥篤生賢士兮厥配斯臧律身樹績兮芳躅彌昌韜輝斂福兮相繼云亡瘞玉埋金兮山髙水長冀爾振振兮令緒無疆

耕隱楊公曁配沈孺人合塟墓志銘

耕隱楊公諱鳳字儀之餘外翁也世居烏程之西市耕讀爲業公有隠徳而未顯因號耕隱以自寓云公生平沈毅剛果獨立不撓恥與流俗脂韋者伍人有急則慨然周之過則侃然面折不少貸而又接物必謹飲人以和終身不設城府居家儉勤凡所服禦朴如也一方稱爲長者有陳太邱王彥方之風元配孺人沈氏系出邑東之雲村家世舊俗孺人性淑婉采蘋職饋事姑嫜以孝聞相耕隱公起家每有不給脫簪珥佐之和處妯娌時號爲婦宗公艱舉子孺人欲爲置媵公弗許止一女甚珍愛之嘗私語曰吾兩人所依倚將在此女矣女生有貴徵必爲擇佳配得一快壻是無嗣而有嗣也孺人亦心然之偶先府君桂軒公素與公友善一日同飲姻家適聯席各語及兒女事公曰吾止一女生有異徵頴慧凝重迥不與羣女埒欲覓一佳壻未得也先府君曰吾次兒孕母腹時夜夢一巨星入室光甚燦又一金甲神人傍立母問此何星答曰是汝次子也母驚覺不移時兒產矣公因問郎君何庚甲先府君曰生扵己未九月之朔今八齡矣公曰長吾女四歲兩公各相慶賞席終彼此別去詰旦公踵門謁先府君覓兒觀之先府君握余手出見公眄睞良久揚言曰此兒不凡後當大貴顯巨星之兆不虛矣遂許合塟焉夫以百年姻媾不煩媒灼顧以兩尊人命決扵頃刻間豈非天作之合乎余年十八補郡庠弟子員尋贅公家公不吝諄復指誨每以大就爲期亡何先君謝世先慈史太夫人在堂時伯兄南寧公以選貢上公交車余旦暮自外家奔走勉承事母太夫人亦幸無缺繼而余設幃授經一時名士如錢憲輩咸受業門下得修金以備資斧公與孺人亦周旋賚予以給篝燈之費意至渥也亡何公亦逝去余遂迎孺人與母太夫人同寢食共起居母太夫人長孺人一歲孺人以齒推太夫人以妹道自居太夫人亦儼然居姊道忘其爲內外賓主焉甘旨之奉溫凊之節一責重於內子楊夫人肆予得下帷憤激潛心卒業嘉靖甲午舉於鄕乙未成進士筮仕蕪湖以至參藩江右皆奉孺人偕太夫人與俱分朝廷斗升之祿以孝養慈帷者垂二十餘年亦稱大愉快事而公與先府君祿不逮養痛哉嘉靖戊午孺人享年八十有三母太夫人享年八十有四先後卒扵家時余從事大梁躃踴奔訃哀毀幾絕奉母太夫人之柩合窆扵棲賢山祖塋之側隨卜地奉公與孺人配塟扵康山爲之立石垂不朽示子若孫春秋祭掃一如先府君與母太夫人公所稱無嗣而有嗣者信不誣也嗟嗟公識余於童時教養周卹不殊已出而孺人內訓亦同母太夫人共爲和丸故余獲徼一第循陟八座總憲朝寧斤斤不越尺寸者疇非公與孺人之所貽哉余與楊夫人生三子一女俱守淸白世風與壻並英英露頭角而諸孫繞膝者絡繹又疇非公與孺人之流澤不旣哉余欲求名筆以識不朽而公與孺人潛徳逸行隠約弗彰惟以子壻奉膝下記憶獨切故敢志其顚末云系之銘曰公之徳𨿽隱而不彰而完眞抱璞足表一鄕孺人之行𨿽不越幃房而敬戒所垂婦順明章公與孺人之嗣𨿽不恊於熊祥而嗣之以女子壻銘勒永掲於康山之陽

祭郭靜齋封君文

於乎髙世之行或隱於蓬衡表俗之雅養晦於無營則天必篤生達哲以炳發其休聲是固屈伸循環之數若執左契以取盈而發端肇迹恆遡代以含精若靜齋先公之徳眞有大造扵當世而逃其名者與於惟先公濴河溫洛實鍾厥英孤標芳度邦國可楨顧潛眞抱朴獨結林壑之盟推誠履讓守甘溪白之貞似疑扵仁賢之弗耀矣孰知取名之廉者乃得數之厚居身之約者爲佑啟之閎一傳而子越我天卿春藻裁玉堂之錦冰鑑持萬國之衡不有過庭之訓而誰玉其成再傳而孫鵠峙鸞徵謝家之寶樹林立令公之瑯玕壓楹不有燕貽之澤亦何自而能盛然則公之有所不爲者旣足藏用於一身而流光扵後昆者益奧衍而章明某於令子卿階追步年雅同情蓋嘗斂袵公之髙致扵蒼松白石之趣而又襟佩公之家教於玉階天署之榮今也數之偶窮公其逝矣章縫韋帶莫不以慕於天卿者慕公之深而又以悲夫先公者悲天卿之煢矧吾同志休戚與並掇春蘭以告潔焚檀若以升淸云黯黯以無色淚漾漾而難傾神洋洋其如在情鬱鬱而莫呈公其顧之哉尙饗

祭戚都諫文

嗟玄聖之萎絕兮言喧豗以失眞繄俗學之滋蔓兮紛馳騖於多門𨿽豪士其信姱兮徒攬■﹝氵茝﹞於辭林崇靈根以好修兮孰內照夫余心幸巨儒之倡道兮闡心學於河汾掲靈筌以訓士兮教易簡而無垠何南譙之孕秀兮君復紹其芳塵披石蘭與杜衡兮蚤已紉夫幽馨曁振翼於天津兮益同心而有鄰爰相觀以長善兮士侁侁其如雲趨靑瑣以囊封兮每抗論於楓宸辭彩仗而歸來兮秉姱節於世紛葆才猷而安貞兮馳芳譽於縉紳予假道於玆土兮接餘歡之殷懃挹桂椒於華裾兮聆咳唾之徳音仰風問之峻茂兮冀嗣見而恆親方緘書以惠我兮忽捐館而訃聞慨賢哲之凋落兮傷吾道而沾襟聊陳辭以祇薦兮魂彷佛而來歆

祭閔午塘宗伯文

緬惟束髮與翁締交意气相洽攜手遊遨兼以弱孫幸爲門壻蔦蘿附松姻好無替翁擅文譽蚤躍龍門蜚聲翰苑操觚演綸翁躋淸華纂修國史旋晉宮寮榮膺金紫喬遷宗伯直哉惟淸典玆三禮望重畱京時無幾何文成萋菲養髙林下宜膺遐祉忝補晉陽歸聞遘疾匍匐登堂弗能面覿繼聞漸愈實慰我心詎知長逝後會無因峻級崇階語爵則貴桂子蘭孫語福則備翁存旣榮翁歿何慮我哀彌深念玆姻契嗚呼尙饗

西林八景﹝爲張郡侯賦﹞

太行分秀

壺關勝槪冠平陽佳麗支分自太行喬嶽暉含山谷秀餘芬映帶水雲鄕顒瞻梓裏靑螺逺翹望鄰封翠黛長羨爾歸來吳郡牧西林醉酒任徜徉

漳水合流

交漳上黨水沖瀜翠漲彌漫落逺空分處源流同且異合時涇渭異還同橫塘漁笛溪山外隔岸鷗羣煙雨中珍重達人無底事月明鼓枻笑春風

佛嶺摩云

層巒聳壑勢千尋中隱西方祇樹林甘雨已聞靑甸足晴霄又見白雲深岧嶤仰止天邊暗縹緲平臨磵底陰佛力從來能變幻誰云出岫本無心

鸞坡積翠

繁陰佳秀滿林臯翠積鸞坡入望勞大塊文章榮艸樹陽春明媚現焄蒿東風有意來芳境遊子無心折寶刀到此便須爲樂地任教對景醉葡萄

藥王勝會

廟貌森嚴尊爼懸方春齊禱藥王前壺闗士女聲傳唄梵剎僧伽口吐蓮蠟炬輝煌焚寶篆贏囊傾倒擲金錢善因祗爲來生結遲看旋登兜率天

北極靈神

九天玄武舊尊神祠宇崇山近北辰劍佩拂云旗旐黑龜蛇出匣印符眞披緇自古昭靈應擢髮於今得正因任重後人齊致禱榔梅歲歲報先春

郭公神異

赫赫威名羨郭公金身隨處顯靈聰不教輕俠多生慢祗爲雷霆一擊功白簡朱楹驚魍魎緋袍碧殿吐霓虹只因神武多徵應伏臘黔黎拜禱同

洛女仙飛

雙娥洛浦奮雄飛遐舉翩翩上紫微漫道乘鸞歸玉女浪聞鼓瑟屬湘妃淩虛天闕云爲駕步月蟾宮羽作衣千載仙蹤如可作不徒太姒嗣前徽

贈少司寇曾前溪南還

世講投情三十年赤墀環佩共朝天羨君義气驅千古愧我官聨躐後先疊疊驪歌燕水北悠悠雲樹劍江邊滿輪物色詢黃髮龍臥東山未許堅

遊南樵別館次壁間韻

別館弘開倚碧峯重來飛絮滿晴空十年艸緑王孫夢幾樹花紅佛子功亭帶野香經暮雨橋連云壑臥秋虹故人攜我淸虛境地主兼逢气味同

題右山詩卷

南州翠巘郁紏紛別有仙居向碧雲宇結靑蓮浮景色門鄰丹壑藉氛氳未將矯翮參鵷﹝闕﹞

張莊僖文集卷五

