

序

欽定四庫全書

集部五

一山文集

別集類四

元

提要

﹝臣﹞等謹按﹕《一山文集》九卷﹐元李繼本撰。繼本﹐名延興﹐以字行﹐東安人﹐占籍北平﹐登至正丁酉進士﹐授太常奉禮兼翰林檢討。考其代雄縣知縣所作禱雨文內稱洪武二十七年﹐則其人明初尙存。此集前有李敏序稱爲其子方曙﹑方煦所輯﹐而景泰中黎公頴序則曰其孫容城教諭伸所編﹐意其父子相繼爲之。朱彛尊《明詩綜》搜羅最備﹐獨未錄是集﹐殆以未仕於明故﹐與楊維禎一例﹐不載。顧嗣立《元百家詩選》內亦未收入﹐則疑流傳頗少﹐嗣立偶未見也。其詩文俊偉疏達﹐能不失前人規範﹐在元末諸家中尙爲錚錚獨異者﹐長歌縱橫磊落﹐尢爲擅場。中有學李白不成﹐流爲盧仝馬異格調者﹐好髙之獘﹐固愈於卑靡不振者矣。

乾隆四十一年十二月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●一山文集目錄

卷一

賦

五言古詩

七言古詩

長短句詩

卷二

五言律詩

七言律詩

五言長律詩

七言長律詩

五言絕句詩

六言絕句詩

七言絕句詩

卷三

序上

卷四

序下

卷五

記

卷六

傳

卷七

文

贊

辭

卷八

書

說

卷九

雜著

●一山文集原序

六經﹐載道之文也﹔諸子﹐明道之文也。載道之文﹐如日麗乎天﹔明道之文﹐如水行乎地而出無窮﹐其有功於國家﹐其有功於吾道﹐豈小補哉﹗抑世之工於文章者固多﹐能明夫道者蓋鮮矣。漢上李先生繼本﹐前翰林學士承旨李彥聞之子也﹐稟中州淸淑之气﹐奇才卓犖絕人。早以能詩。名動搢紳。登至正丁酉科進士第。未幾﹐中原俶擾﹐先生遂隱居不仕﹐上考唐虞三代及兩漢之文﹐下遡伊洛諸儒之源流﹐於勢利澹如﹐若將終身焉。而河朔學者尊仰徳業﹐擔囊負笈﹐不逺數百里來學。先生性𨿽髙邁﹐能隨其才識上下而胥教誨之﹐故登髙科﹐躋膴仕﹐屢有其人﹐是皆教育有素﹐啟廸有方故也。敏嘗從之遊﹐且相知之深﹐每嘆其文本根以六經﹐出入乎羣書﹐上下乎諸子之間﹐故其文章渾厚雄深﹐而人莫易窺其涯涘。譬之春江波濤﹐一碧千里﹔夏云奇峯﹐疊見層出﹔又若新秋雨霽﹐玉宇無塵﹐爽气襲袂﹔冬則如髙山晴雪﹐逺樹寒煙。其文之變化靡常﹐大率類此。其千變萬化固無常矣﹐究其所以﹐無非著明是理也﹐其所以助國家禆治道也﹐不旣多乎﹖今年春﹐先生之子方曙﹑方昫訪予於金臺客邸﹐酒邊詢及先生之文﹐皆覽涕而言曰「先人平日撰述最多﹐今之所存者﹐乃兵燹散落之餘﹐僅二百餘篇耳﹐幸有以序之﹗」敏於先生之文﹐固不敢妄議﹐姑述其梗槪如此云。門人李敏拜手謹書。

《一山文集》者﹐元翰林檢討東安李繼本先生所著也。先生乃學士承旨楚國公仕贍之子﹐王宗嗣榜第三甲進士﹐平生素以文鳴﹐所作甚富﹐扵千百中僅存七八。其孫容城教諭伸編次其詩文一帙﹐今巡按福建監察禦史許公間乃以示頴﹐命爲校正。頴旣仍分類定捲﹐訂其字之舛訛﹐始終反復莊誦三四﹐則知先生之文浩乎困乎﹐非淺陋凡近可得而窺其涯涘也。嗚呼﹗元气流行乎天地之間﹐其英華純粹鍾於人﹐必爲絕出之才﹐苟不施於政事以揚其美﹐則假爲文辭以鳴國家之盛﹐非立言學古之君子﹐其孰能之哉﹗先生爲中州大儒﹐家學之傳﹐淵源有自﹐經史子集﹐無不貫舉。其詞義如河流滂沛﹐不待疏決而無壅窒﹔如庖丁解牛﹐不待鼔刀﹐自得肯綮之妙。其作爲文章﹐法度森嚴﹐無冗長之語﹔溫潤者又如玉產於藍田﹐粹然不見其瑕疵﹔瑩潔者又如珠孕於合浦﹐粲然不覩其滛媚也﹔舂容典重者又如金鐘大鏞之在東序﹐動中律呂﹐皦然不聞其亂雜之聲也。先生之文若是﹐何可冺沒而不傳於世哉﹗然傳與不傳﹐顯晦系之焉耳。當晦之時﹐固有待於知者﹔旣得知者﹐又寜有自祕不廣其傳於海內者哉﹗此先生之文有待於禦史公而後顯者﹐其神交冥合於百年之後﹐豈偶然哉﹗禦史公以名進士出﹐按歷外服﹐振肅紀綱﹐繩糾之暇﹐又得以用心於文事﹐非崇重儒道之君子﹐疇克爾歟﹖君子樂道人之善﹐成人之美﹐頴故序之於左。景泰癸酉二月吉日﹐候官縣儒學教諭黎公穎書。

●欽定四庫全書

一山文集卷一

﹝元﹞李繼本撰

○賦

喜雨賦

辛亥夏﹐余寓繁峙﹐彌月不雨﹐五月二十有二日大雨﹐作《喜雨賦》﹕

五臺之北﹐五原之陽。太行削雲間之老翠﹐滹水落天上之銀潢。澮畆縱橫﹐池館淸涼。雞犬靜其無諽﹐花竹秀兮有香。臥云子遊而樂之﹐遂解裝林下﹐而卜鄰扵暖泉之傍。鄕大夫喜其來而懼其往也﹐相與劌荒榛﹐締艸堂﹐開蔬圃﹐拭藥囊。有琴在禦﹐有書滿牀。奚奴舂栁陰之白粲﹐鄰父過墻頭之緑觴。步明月而歌窈窕﹐臨逝波而詠滄浪。迹絕扵城市﹐心息乎紛攘。蓋將奉親以自樂﹐而髙臥乎白雲之鄕。孰期渉玆盛夏﹐天閟膏雨。憂心殷殷﹐莫知所處。赤日如焚﹐旱气旁午。牛喘欲頹﹐龍臥不起。粟田半焦﹐麥實成粃。穹林偃兮槁木﹐破金啼兮渴鼠。地靈縮萬井之源﹐海若収百川之水。罷千門之筦弦﹐嘆五方之商旅。乃有戴白之翁﹐垂髻之子﹐■﹝奭斗﹞寒潭之淸泠﹐羅金檠之香幣﹐走龍祠以祈靈﹐薦牲俎以陳禮﹐旌幢絢兮九霄﹐笙皷訇兮百里。娯以優伶﹐雜以士女﹐旣醉旣飽﹐載笑載喜﹐眇天澤之少施﹐冀神心之蹔啟。俄而玄霾塞虖泬寥﹐宻霧沈虖階戺﹐恍疑起潛蛟扵巖幽﹐而捲怒瀧扵江渚也。少焉明霞収﹐流電止﹐日迎霧以霽澄﹐風吹云而披靡﹐气將交而復離﹐惠將布而復弛﹐兆姓吞聲而無驩﹐萬口箋天而矢死。巍巍皇穹﹐憫民之窮﹐沛然下雨﹐當玆五月之將終。方是雨之欲降也﹐炎光墮地﹐層陰蔽空﹐萬蟻封穴﹐百鳥號風﹐日車騰騰以遄邁﹐電幟閃閃以交攻﹐山川晻藹﹐乾坤晦蒙﹐雷震天門之皷﹐水湧馮夷之宮。及是雨之旣作也﹐噴灑空際﹐飛流海東﹐浪奔平臯之云﹐河走長橋之虹﹐瀉天瓢扵八極﹐散銀竹扵千峯﹐回生意扵萬象﹐蘇渴望扵三農。旣而陰气解駁﹐晴景沖融﹐云浮浮其若練﹐山宛宛其猶龍﹐鳥嬰嬰其相樂﹐木蓊蓊其成叢﹐平疇漲萬頃之綠﹐奇葩吐千林之紅。客有登空山以遐睇﹐鏘環佩扵雲中﹐藉綿綿之茂艸﹐蔭落落之長松﹐暝藹逐遙空之孤鶩﹐天風度荒寺之逺鐘。俯仰宇宙﹐披豁心胸﹐但見火輪千丈﹐西渡銀海﹐湧出萬朶金芙蓉。爾其霞飛林表﹐煙斂天末﹐栁暗歸鴉﹐檐喧幹鵲。送西山之夕陽﹐掛南樓之朱箔。槐色浮而廷宇淸﹐花陰轉而簾櫳薄。緗帙曬兮蕓軒﹐酒斾揭兮山郭。烏犍耕白水之涯﹐紅袖舞淸風之閣。涼入兮練衣﹐香潤兮錦橐。扵是華者實﹐槁者活﹐疾者瘳﹐憂者樂。三農得是雨而澄明﹐兩儀得是雨而開廓。太和得是雨而流行﹐沴气得是雨而銷鑠。彼棠溪之金美則美矣﹐而惠不若是雨之溥。垂棘之璧貴則貴矣﹐而恩不若是雨之渥。飛潛動植皆爲之鬯舒﹐耆耄幼稚皆爲之欣躍。信天下之至寶﹐非一物獨得而沾■﹝沾﹐而代占﹞。誠宇內之奇珍﹐非一人獨得以囊括。天降斯雨﹐豈人所作﹗人被斯澤﹐非天曷托﹗彼有備百禮以禱扵鬼神者﹐孰若精一心以求扵冥漠也﹗臥云子復怡然語諸鄕大夫曰「始而不雨﹐吾意天實殄厥下民矣。旣而大旱﹐吾意天實隕厥兆民矣。一雨如沭﹐九土皆春﹐天錫吾氓﹐惠也孔殷。吾將結靑山以爲侶﹐招白雲以爲鄰﹐畊田讀書﹐以終老於滹水之濵。」乃歌曰「雷雨滿盈兮﹐蕩乎無垠。气化回薄兮﹐出乎無門。使天雨玉兮﹐曷若野橋流水淸無塵﹖使天雨珠兮﹐曷若石田茒屋屯秋云﹖吾何以酬天地之大徳兮﹖惟有丹心一寸橫蒼旻﹗」

詩

○五言古詩

王氏別墅

旭日照逺水﹐搖映靑松林。丹霞散餘彩﹐翠煙郁沈沈。好鳥弄晴晝﹐嘉禾敷繁陰。天虛風物幽﹐髙爽澄淸襟。解琴一奏之﹐細和山水音。嘯歌以相羊﹐俯仰獲我心。棲遲歲年晚﹐將歸故山岑。

送李順文

維齊古靑州﹐其地山水秀。嘗遭國大祲﹐夾輔猶腋肘。宅土稱上腴﹐財賦等淛右。奇閫久乃隳﹐完城失封守。妖盜起潢池﹐跳梁裒林棷。白晝燒通衢﹐戎馬相踐蹂。屋化飛塵灰﹐莽莽艸木茂。往年大姓家﹐存者無八九。兵興歳無虛﹐穡事廢南畝。紛馳赤白囊﹐烈勛徑何有﹖上貽國之憂﹐軫念夜逹晝。簡師行天誅﹐岌岌不敢後。秦中出精甲﹐長道屈羣醜。言言七十城﹐易若摧瓦缶。大野熄烽煙﹐多士釋介冑。兩河關梁通﹐中原絕紛糾。行者如蟻旋﹐居者如輻湊。濟南李徵君﹐累年文獻舊。躬耕食其力﹐園田如錯繡。自經喪亂來﹐避地東西走。艸食麵削瓜﹐布絮體盈垢。先師有遺文﹐一一付君手。萬死逃一生﹐収藏免脫漏。吾嘗觀其書﹐篇章燦瓊玖。讀之京華館﹐霜月動虛牖。尋將刻棗梓﹐上儷鍾鼎壽。古稱賢弟子﹐君乎實無負。始予未相識﹐聞譽則已久。昨枉過山齋﹐衡扉竹外候。吐飯欣接之﹐笑語忘辰酉。論議悉超絕﹐白日雲霧剖。讀書不窺園﹐焚膏在研究。巢由尙羊裘﹐祿仕不掛口。譬之天馬駒﹐不肯戀棧豆。裹糧出都門﹐歸期迫夏首。春容耀桃李﹐川色潤栲杻。太行入靑雲﹐千峯淡如帚。黃河浪捲天﹐風雨怒蛟吼。路經百戰場﹐靑苔白骨朽。抵家拜邱墳﹐狐貍上荒阜。俯仰成古今﹐野哭雜山澑。莫傷門祚衰﹐晚節當大就。立言紹前修﹐蚤夜獵文囿。爲國植英才﹐民俗盡歸厚。我家漢水上﹐昔別齒尙幼。囏危十餘年﹐骨肉知在否﹖君歸我何如﹐涕泗滿衣袖。執手河之幹﹐臨風一觴酒。人生會合難﹐豈不懷親友﹖相期保令名﹐良時不可久。

江臯圖

江晚月未上﹐白煙滿芳洲。雨止山气佳﹐衡扉在巖幽。浦迥沙漫漫﹐松深露浮浮。水田早稻熟﹐稍欣獲有秋。曠爽來淸風﹐朱夏炎敲収。野人樂江居﹐垂輪水西頭。得魚送鄰家﹐酒好仍見畱。童丱喜相隨﹐浩歌送蜚鷗。古時放逹人﹐傲睨輕王侯﹐焉能繋塵鞅﹐憧憧爲身謀﹖我家漢水上﹐田園雅綢繆﹐榖苖含惠澤﹐井洫交新流﹐収獲賙族黨﹐矢心良不偸。一自來京都﹐星霜儵十周。寄食仰俸粟﹐曷免生事憂﹖藥物縻病身﹐曠望增夷猶。翩彼南飛鴻﹐肯寄音信否﹖

阻雨題柏山驛壁

黯淡連朝雨﹐山牕逓微涼。絺衣含秋潤﹐散髮此相羊。白鳥啼靑林﹐澗水亦浪浪。隱人不可見﹐思之雲路長。嘯歌忽終晷﹐西日下平岡。

富庶驛

羸馬下危坡﹐返照在西林。長風度淸壑﹐澗水鏘玉琴。好鳥鳴幽谷﹐晴雲超髙岑。解裘背村塢﹐小憇靑松陰。嗟我忝代祀﹐凜凜懼不任。巍巍廣寜祠﹐夐隔遼水潯。龍光逺被之﹐紫气郁沈沈。天香動艸木﹐翔舞有胎禽。黍稷不疵厲﹐雨露喣以深。靈怪亦率職﹐田野絕呻吟。顧予蟣虱臣﹐至喜動微忱。玆願倘可遂﹐庶慰吾皇心。

山中書事

圖史列坐隅﹐深居愜幽情。漢上靑山多﹐開軒眼增明。白鳥煙際來﹐淸風竹間生。抱甕汲新井﹐佳蔬有餘馨。懶散時自適﹐収書松下行。靑苔沒屨迹﹐涼露尙沾纓。入云問山寺﹐忽聞疏磬聲。

松下鼔琴圖

兩岸何蒼蒼﹐長松在髙岑。月出屋東頭﹐微云生夕陰。道人眉宇靜﹐松間調素琴。商聲泛林莽﹐流水爲知音。我欲往聽之﹐靑山白雲深。

○七言古詩

仲冬月

斗標建子仲冬月﹐曉天云掩殘月魄。滿城霜气利如刀﹐敝褐蒙頭出不得。旭日無光風伯怒﹐冰合水泉厚地裂。憑髙曠望目力超﹐瀚海天山千丈雪。波濤永閟蛟龍宮﹐原野深藏狐兔穴。南山榛栗盡枯死﹐出獵何人馳駟驖﹖俄頃風収氛翳開﹐萬里雲天淸帖帖。靑旗颭颭酒家樓﹐杖頭恰有錢三百。何物小兒爲侶儔﹖座上能詩有仙客。月斜醉倒花樹下﹐銅龍漏下五十刻。

壁間雜畫

山中之人气奕奕﹐愛畫雲山與水石。逺山近山恣一揮﹐頃刻生絹數十尺。今代只數髙尙書﹐妙處不減米家筆。後之善畫者爲誰﹖靑山白雲久蕭瑟。忽驚座上煙藹生﹐漠漠平林翠如織。丕生夢想不可到﹐乃在君家雪色壁。花發窮林破曉紅﹐水合長天蕩晴碧。蘆邊鴈影落回汀﹐沙上漁簔曬斜日。白髮蒼頭四老人﹐棋罷松間坐爭席。筍皮笠子大如傘﹐歸去不愁山雨濕。鑪經九轉煉丹成﹐杖掛百錢酤酒喫。眼看此景不可親﹐況復憧憧事塵役﹗會須結屋山之阿﹐更求好田水之曲。野人生理日有餘﹐畊歸牛角懸書帙。茆檐夜火促寒機﹐古甸秋風収晚栗。安車若便下邱樊﹐爲報先生不可出。

福源精舍

京城六月日如火﹐風軒散髮執書坐﹐頓嫌城市多煩囂﹐欲買田廬何處可﹖素幾茶甌吹碧香﹐有客敲扉偶相過﹐爲言越中好山水﹐厥土膏腴不偏頗。魏氏之子文貞孫﹐玉樹臨風色瑳瑳﹐讀書淛水之東頭﹐搜今摭古以自課。夏蓋湖光白湧云﹐福祈山气靑浮座。三江帆上暮天長﹐八月潮平秋水大。亭邊狝猿長如人﹐月黒林昏盜山果。桃源人家疑此是﹐洞口云深晝無鎖。百壺滿醉江南春﹐撃缶髙歌兒子和。西蜀少陵恆苦吟﹐南陽武侯尙髙臥。文貞昔在貞觀中﹐大節堂堂不終挫﹐好將舊學佐朝堂﹐行見英流振頑懦。索居何日賦歸來﹐盡理遺書載經舸。我昔耕牧峴山陽﹐門前水田足粇糯﹐十年道阻不可歸﹐江上秋風茅屋破﹐舊栽松柏定成林﹐石墻竹梢添幾个﹖向來耆舊安穩無﹐每一思之淚交墮。福源林壑倘見分﹐卜鄰擬住山之左。客歸好語仲逺君﹐歳晚寄書煩報我。

墨竹

近時海內稱畫竹﹐息齋筆意何突兀﹗蒼然冩此風露枝﹐墨花落紙秋萬斛。怪處不減文湖洲﹐展玩晴窓醒心目。竹邊巒石更坡陀﹐便似著身遊嶰谷。靑溪過雨山霧寒﹐白月出林煙水緑。葛陂老龍頭角禿﹐夜噓雲气黒如沐。白晝慘栗炎敲収﹐展書宜趂淸陰讀。我有竹林漢水西﹐兒時學種如種玉﹐春翠森森抽細筍﹐風碧娟娟散幽馥﹐有客淸似王子猷﹐拄杖敲門往來熟。欲歸料理不可得﹐夢遶江村白沙曲。安得大絹長丈餘﹖請君爲我作橫幅﹐寫我只作六逸儔﹐掛在秋風江上之小樓。

題畫

山翠浮空初過雨﹐山麓晴雲散芳渚。霧合長林生曉寒﹐人家更在林深處。澗泉六月翻松根﹐石洞千年隱仙侶。有誰共奕橘中來﹖無人問路桃源去。白煙遮盡靑林花﹐野簌嫩香應可茹。淸幽不減山之陰﹐只欠蘭亭列觴俎。誰乎冩此怪而奇﹖莽莽雲山入毫楮。細看猶有遺恨處﹐胡不著我山之墅﹖我生本是邱壑姿﹐誤落京塵幾寒暑。小時畊牧峴山陽﹐閒從野人學種樹。門前漁浦啼竹禽﹐屋上鶴巢走松鼠。獨行采藥日莫歸﹐才得芝術一斗許。縱令服食不得仙﹐何若長年蓻禾黍﹖小村秋晚雞正肥﹐大甕春浮酒新煮。老翁醉舞兒子歌﹐笑語諠華忘賓主。此樂不見十許年﹐兵火煌煌照南楚。思歸見畫萬感生﹐悵望風颿橫浦漵。時淸卽好謝官歸﹐全家移向山中住。

黃崖寺

黃崖秀絕不可畫﹐山際飛雲如走馬。東來無此好雲林﹐況逢野衲同淸話。茶煙侵午客題詩﹐松籟吹涼僧結夏。人間塵土誠污人﹗何時息影禪林下﹖

寄江都縣丞求船如江東

候船十日畱瓜渚﹐寂寂衡扉隔霜樹。江頭白浪大如山﹐空外靑山橫一縷。出門顧影與誰儔﹖市上泥深過尺許。愁來買酒醉秋風﹐睡起開軒看山雨。棄家辛苦如金陵﹐夢繞山中讀書處。今玆胡爲乎久畱﹖行止關天非不武。江都二縣才且賢﹐念我漂零畱我住。髙情好逐萬里風﹐穩送孤帆過江去。

漁陽客邸

城外雲山濃佀綺﹐屋裏琴書靜如水。石鑪添火試松香﹐裊裊篆雲飛不起。天涯倦客此停驂﹐茶社煙銷猶隱幾。奚奴呼覺日平西﹐一片秋聲響牎紙。

柳居圖

先生夙華川﹐山中好隱居﹐門前十栁靑扶疎。種來不記幾歳月﹐生意藹藹充吾廬。先生一生好心事﹐放迹其下樂有餘。垂垂露葉覆軒戶﹐燦燦雪絮吹琴書。淸風瀟瑟來枕席﹐流水汨■﹝氵號﹞鳴階除。或逢樵﹐或對漁﹐隔浦蕩輕航﹐呼童巾小車。丸藥聴黃鳥﹐攀條穿白魚。野老爭席樹陰底﹐涼影團團搖酒壺。山中之人有天趣﹐丹墨點染成畫圖。若非下惠當時宴休處﹐定是柴桑處士之故墟。自持禦史節﹐朝夕賦歸與。載歌栁居栁﹐臨觴惜居諸。旣不能歸田重培育﹐又不能馳書問何如。風瑟瑟﹐動幹旟﹐露湑湑﹐沾佩裾。千絲萬縷亂心曲﹐渺渺遙思飛雲衢。寄言子孫愛惜之﹐要使淸陰大芘吾裏閭。

雪溪漁隱圖

窮陰塞玄冬﹐萬里起墨色。爰有子陵之徒住在溪上頭﹐渺渺孤舟釣風雪。玄冥屍化樞﹐天地爲冰壺。霧散煙銷野馬死﹐溪山佳處好隱居。繁霙舞空云黯淡﹐長風捲海天模糊。壯哉滕六大有意﹐爲我漁家掃出萬幅眞障圖。眞障圖﹐世莫比﹐一釣鮪與鱣﹐再釣魴與鯉﹐三釣鯨與鰲﹐生殺在釣餌。失之何足羞﹖得則良可喜﹗今者得魚亟烹之﹐婦曰有酒無憂矣。湏臾爛醉臥蓬牕﹐船頭雪深尺有咫。酒醒推蓬一開眼﹐茫茫萬境白扵紙。乃知江湖之上多髙人﹐借有駟馬髙車安肯起﹖讎太公﹐友嚴子﹐何妨老作煙波士﹖湖之濱﹐江之澨﹐書可讀﹐榖可藝﹐君將忘筌予避世。

紫荊關

吾聞紫荊關是古來天險處﹐勢逼恆嵩抗天柱。棧路迥出靑雲端﹐巖瀑喧豗﹐噴灑長空﹐對之可以湔塵慮。往年龍虎紛拏戰血飛﹐煌煌萬騎闗前駐。只今平世天下淸﹐千里桑麻斾斾連郊墅。行旅不操寸兵﹐甕城不勞鐵鑄。王元不封函闗泥﹐孫子不書馬陵樹。闗南孤戍夜火稀﹐關北團茅小家住。今我自西來﹐飛霜滿衣絮。林下有髙人﹐怡然此相遇。煙霞郵館午停驂﹐風雪軒牎夜聯句。家山咫尺望不迷﹐寫書先寄賓鴻去。湏臾日車飛上扶桑紅﹐一騎已出東山東。

正己堂

登君正己堂﹐聽我正己歌。大質不返混沌死﹐羣邪乘正棼駢羅。乃知正人必正己﹐己旣不正如人何﹖惟彼古君子﹐卓哉心靡他﹐方正學﹐嚴切磋﹐敷正道﹐貴漸磨﹐吐正論﹐排私阿。誰其似之陳幙長﹐壯顏毅色橫星河。秉心一以正﹐心源澄朗無驚波。居家一以正﹐家人惟諾春陽和。蒞官一以正﹐官曹肅睦亡譴訶。朱弦泠泠白日靜﹐玉樹皎皎淸風多。素絲羔裘粲如雪﹐自公退食何委蛇﹖乃知穹壤間﹐細大理則那。乾道失其正﹐陰陽寒暑皆錯訛。地道失其正﹐山川艸木皆札瘥。人道失其正﹐綱常典禮皆偏頗。史之直﹐汲之戇﹐推彊植弱橫金戈。明廷一日振風采﹐凜凜正气﹐永與金臺萬古同巍峩﹗

湘中老人圖

湘山髙﹐湘水深﹐樹渺渺﹐湘猿吟。日將莫﹐翠霧丹霞滿芳渚﹐碧艸淒迷南浦春﹐紫蘿搖動東風雨。龎睂野客來何所﹖袖拂輕飆過孤嶼。埽苔坐讀黃老書﹐展捲之間會此千古之奇趣。九嶷飛翠空中來﹐路遶蒼江獨歸去。云漫漫﹐煙水寒﹐日慘慘﹐江雪殘。浩蕩孤懷渺天末﹐佩環飛上靑雲端。云白山靑互吞吐﹐蒼茫隔斷來時路。古人已逝等埃塵﹐招魂不歸正愁予。空畱糟粕在人間﹐地老天荒竟何補﹖何時掛颿直上海之涯﹐爲看湘中老人讀書處。

瞻云圖

朝出看燕山云﹐莫歸行燕山道。道傍雲气光動班爛衣﹐千里飛來白如埽。長天愁迥陰冥迷﹐虛室宵淸神皓縞。太行一髮半落天之南﹐翠彩浮空散文藻。縉山更在天南之南海樹邊﹐白髮髙堂歳晏驚寒早。三年書斷安穩無﹐每一思之心懆懆。風回雲杪思飄揚﹐月墮云西夢顚倒。白雲半幅細入天機中﹐寫出狄公心事炯炯隨云照穹昊。云無心﹐人有情﹐物易化﹐情難老。朝看云﹐暮看云﹐縉山佳處安得乘雲忽飛到﹖雲中人﹐拂黃巾﹐山中云﹐護丹竈。從龍奮迅直上靑天飛﹐變化無方契元造。天下蒼生正湏霖雨之﹐愼勿棲巖扉﹐閟鴻澤﹐負明時﹗

松雪翁畫馬

西海之西﹐天地翕合敷靈氛﹐天產天骨超昆侖。月窟而東而北幾萬里﹐是馬乃能籋星辰﹐踰渤澥﹐埽空冀北凡馬羣。曹將軍是開元以來善畫者﹐蚤以絕藝動紫宸﹐不問驪黃與牝牡﹐筆力到處春無垠﹐往時嘗見一二本﹐世之畫者徒紛紛。吳興學士昔在詞林館﹐畫人畫馬咄咄能逼眞﹐玉堂朝日射碧瓦﹐瑣窓晴雪吹靑春﹐文章之暇奉詔寫龍種﹐冰綃萬幅淸無塵。此圖神采更飄逸﹐妙處不減曹將軍﹐飛雲滿空散靈雨﹐五花淩亂曉濕蒼龍文。人言此是明皇禦愛者﹐天香滃郁飄滿身﹐瑤池渴飲雪滉瀁﹐霜蹄迥踏雲嶙峋。黃須圉官似是太僕張景順﹐自幼調馬馬亦馴﹐想當牽來赤墀下﹐皎如飛龍下天門。山齋看畫白晝靜﹐丹粉如沐淸心魂。龍媒一逝九霄隔﹐龍沙泱漭霜風昏。縱今有馬無善畫﹐誰與寫之傳世人﹖吳興自有古作者﹐髙風逺韻不可聞。九原安得起公死﹐請公爲我放筆電埽層空云﹗陳君愛畫不弱南金與西玉﹐百回展玩當鑪燻。南金西玉可力致﹐嗟此神物夐然獨立而無鄰﹗嗚呼﹗神物爲物固有神﹐直恐變化爲龍﹐飛上淸都紫薇之帝閽﹗

圼縣公並東判簿長司

北方守令之才﹐幾人得佀賢侯者﹐炳烈聲光動朝野。金莖承露曉蒼蒼﹐玉樹臨風秋灑灑。惟茂恭與遂霸侯﹐也直欲躡足靑雲攀逸駕。三年理劇割牛刀﹐生齒林林沾惠化。風回芹沼泛鳬鷖﹐水滿稻田抽■﹝禾罷﹞稏。花村社皷林邊撾﹐茅店酒旗煙外掛。啁啾絲管勸農歸﹐杏花滿街紅撲馬。五弦淸響奏虞歌﹐三峽崩濤翻鄴瓦。去年上計如帝京﹐袖拂天香五云下。竹馬重迎郭伋來﹐和風歡謡騰苃捨。騰苃捨﹐揚休聲﹐談鋒磊落肝膽傾。往時辭家上策登轅門﹐奇气萬丈橫秋冥。六韜三略常在手﹐擐甲上馬忼慨踐虜庭。黃金散眾虎旅集﹐紅旗渡海鯨濤平。只今太平不用武﹐狌鼯不鳴雞犬鳴。況侯豈弟愛百姓﹐東郊西社歌丰登。邑有倅﹐弼厥能。幕有長﹐贊厥成。如此一時賢令佐﹐不若同气好弟兄。三花葳蕤月窟靜﹐八牎窈窕冰壺淸。嗟宵人﹐藉培育﹐骯■﹝骨塟﹞長軀但食粟。孔融豈計酒長空﹐鄭老惟憂飯不足。負米歸來气慘淒﹐風雪連天遮艸屋。短衣破帽入新年﹐抱子檐前曝朝旭。喜隨父老拜旌軒﹐生意昭蘇回稿木。山之隈﹐水之曲﹐石徑荒寒古苔綠。拾薪莫逐嶺雲還﹐脫巾時向松潭沐。侶魚蝦﹐友麋鹿﹐牛角掛書田裏讀。漢家史記滿牀頭﹐卓魯龔黃在心目。直湏爲侯濡豪沐槧紀循良﹐畱待班馬諸公親纂錄。

琴堂曲爲永淸劉尹作

琴堂淸﹐文窓窈窕雲霞明﹐七弦彈出太古意。光風遶郭流﹐春聲滿天地﹐泛羽浮宮蕩和气。惟侯之政亷而仁﹐敷鬯惠慈湔暴厲。惟公之心公而丕﹐擿發伏姦施愷悌。視民如傷民徳之﹐生意昭融一時寫作琴中趣。堂上琴音﹐沈沈玄猿抱月啼空林﹔琴上弦聲﹐淵淵老蛟臥雨吟寒泉。有時拂軫靑松邊﹐白雲飛來淸可憐。有時度曲香案側﹐水沈欝欝飄晴煙。此琴不是相如之所蓄﹐此琴不是伯牙之所傳﹐乃是當時子賤古遺物﹐置之玆堂今幾年﹖縣庭無事簡書靜﹐抱琴危坐心悠然。古風寥闊不可續侯也﹐直湏爲奏周詩三百篇。世𨿽久乏知音者﹐時復鼔之聊以陶吾天。馳聲海內永不朽﹐七閩山水萬古增光妍。我欲學琴恨無緣﹐我欲買琴苦無錢。山空月白琴響絕﹐把桮長嘯天風前。

送李希文典教東船裏

送君行﹐君行直到東船裏。風物幽回宛似江之南﹐土壤肥夷可藝稷黍。茫茫墟市隔林臯﹐寂寂衡茅蔭溪水。天空鷗鳥閒﹐地古風俗媺。鏗訇教鐸振文聲﹐子衿揖讓春風裏。我欲乘桴直上海之涯﹐魚龍掀舞煙濤起。老翁曬网立船頭﹐兒子義魚傍船尾。灘聲奏曲響琴窓﹐水風吹香墮書幾。先生宴坐淸可人﹐陶寫神情舒四體。攜壺觴﹐臨沼沚﹐或開襟﹐或洗耳﹐或賦長歌詠古今﹐或掉扁舟弄淸泚﹐世間萬事豈足掛心旌﹖問此樂平生還有幾﹖我欲誅茆結屋與君鄰﹐我欲浮家泛宅學丹子。雲水之間﹐棲遲之樂﹐可以忘歳年﹐不知老之將至矣﹗

石鼔歌

乾坤淸淑之气﹐蜿蟺扶輿亙西極﹐化作岐山之陽石鼔十。六丁二酉鏟斷昆崘之瑤峯﹐縹緲云根墮穹碧。層崖秋碎方祗愁﹐大星宵隕圓靈泣。中虛不露疏鑿文﹐太素猶涵混沌質。偉哉周家宣王中興時﹐戈鋋彗云九縣一。明堂受朝羣後來﹐天威不違顏咫尺。岐陽之狩載陽國之靈﹐王气騰霄何赫奕﹗八鸞聲戞秋風髙﹐九旗光動朝暾赤。歌車攻﹐詠吉日﹐張皇維﹐昭帝績。泰山盤石之祚炳烈千萬春﹐勒之貞瑉古無匹。其形如鼔﹐不可扣之鳴。其體渾淪絕侶大造無痕迹。其字遒逸﹐宛是篆與科。其文古雅﹐髣髴周之什。吉甫歌﹐史籀筆﹐制作森嚴照岐邑。年多物化理則然﹐金字半滅無人識。老蛟摧裂野火焚﹐古墨淋漓苔雨蝕。靑城學士昔在大徳初﹐見之林下久嘆息。入朝亟爲丞相言﹐如此至寶何可以棄擲﹗大車彭彭挽致來孔庭﹐天地風雲亦動色。我嘗愛此十鼔文字奇﹐撫玩摩挲不知日之夕。荏苒光陰數十春﹐春風吹愁髮生白。近時再過石鼔旁﹐階艸蒙茸沒雙屐。細看字畫轉麼麼﹐徙倚回廊淚沾臆。東安鄧尹彈琴靑桂林﹐議論文章脫塵俗。平生好古如古人﹐直欲搜抉周秦之故實。裏中更有朱先生﹐白首著書窮日力。寄書逺訪石鼔文﹐細字滿箋珠的皪。書中宛宛見髙情﹐識者見之爭愛惜。乃知先生好古不減吾﹐鄧侯吾徒委瑣豈復如先生﹐喜新厭舊猶戲劇。吾友秦郵李希文﹐新來小篆亦傑出﹔夷門梁君子﹐宜苦學張顚之艸書﹐電埽千軍爛如拭。我生雅恨不能書﹐每見名家如有失。朱先生﹐古遺直﹐甚欲相從不可得。山中茅屋書滿牀﹐何時一到虛軒分半席。直湏和我石鼔歌﹐戰退蘇韓入堅壁。嗚呼﹗古之作者往往苦用心﹐豈惟杜預雅有春秋癖﹗今人無復見古人﹐徒勞紙上賞遺墨。魚目滔滔久混珎﹐後來此鼔誰収拾﹖燕之石﹐等圭璧。荊之璞﹐同瓦礫。古風不返天茫茫﹐何如爛醉林臯臥苔石﹖

雙節詩

明山淸﹐鄞水碧﹐山水之間好田宅。宅前華表髙出靑雲端﹐金字雙題燦星日。秋窓隔樹霜燈明﹐白髮婦姑宵紡績。水寒績斷心緒勞﹐門掩淒風抱兒泣。風吹兒聲轉飄揚﹐愁雲壓樹墳艸黃。夫君骨已化﹐靑天杳茫茫。炳烈千古心﹐迥隨白日懸穹蒼。弓冶傳家好孫子﹐丹桂滿林吹古香。異哉一門兩共姜﹐至今大江之南奕奕有炯光﹗我嘗考古節婦爲傳記﹐積雨林扉散秋气﹐雲開日出海霞飛﹐萬丈朝暉射天地﹐無情滄海枯惟玆﹐節婦之節古難敝﹗我生也晚無復見古人﹐唐虞世逺虛歔欷。安得鞭丰霳﹐叫閶闔﹐箋皇穹﹐盡令薄海內外回淳風﹗

雙鶴吟

若有太古之仙﹐乃在瀛洲之上﹐方壺之間。門前雙鶴不知幾歳月﹐雪飛風舞迥隔靑雲端﹐天空月白雙影靜﹐玉笙合奏瑤臺寒﹐石壇暝踏松子落﹐林蹊晴啄苔花殘。仙翁手執相鶴經一卷﹐逸思泛若孤雲間﹐興來引雙鶴﹐笑入三茅山。三茅山中瑤艸碧﹐九臯雨散春煙濕﹐鶴飛亂點層峯靑﹐彩鳳蒼鸞往往與相識。價重不減雙南金﹐質瑩不弱雙白璧﹐不慕懿公之華軒﹐不逐王喬之飛舄﹐不巢西湖處士之孤山﹐不憇黃州謫仙之赤壁。棲紫霞﹐護丹室﹐六翮稜層曝朝日。友茅君﹐呼木客﹐盡日聽琴香案側。山中之人問訊時相過﹐蟬聨飛遶羊公石。鶴之逝﹐風翩翩﹐遙空云落秋無邊。鶴之返﹐山娟娟﹐紅塵不到蕓窓前。恍如元方季方在潁谷﹐倐如陸機陸云來洛川﹐燦如同穎之禾敷秀唐叔壤﹐宛如王雎之鳥著美周南篇。薛公之鶴何其夥﹐趙抃之鶴何其偏﹗異哉兩仙骨﹐不偏不夥全其天。問鶴往時托巢在何許﹖邈在遼海之東華表柱。問仙豢鶴到今凡幾春﹖前五百年嘗與令威一相遇。鶴飛來﹐向何所﹖不渡海之涯﹐不渉江之浦﹐直欲飛近天上神仙之官府。天門寥闊不可通﹐誰到十二瓊樓最髙處﹖莫延佇﹗鄧林之廣豈無一枝之可棲﹐何爲乎渉雲霄﹐冒風雨﹐春去秋來恣軒翥﹖仙亦竟不畱﹐鶴亦更不駐。山耶鶴耶笑我䠥𨇨扵風塵﹐相隨直上靑雲去。

蟬嘒嘒

蟬嘒嘒﹐老樹秋風暑初退。閨門忽起思婦悲﹐欹枕聽之墮雙淚。去年夫徵淮水頭﹐天明上馬操戈矛。今年夫戍玉關塞﹐日夜囏危誰足賴﹖不如爛爛云錦機﹐織成回文制君衣。不如湛湛長江水﹐流恨隨君千萬里。白首會面知無難﹐願君竭力軍旅間。太平無事荷帝力﹐遲君歸來慰家室。鑿鑿之石如妾心﹐空山絕磵秋嵚崟。靑山之松如妾操﹐大雪嚴風不凋耗。石或可轉松可摧﹐妾心萬死不可回﹗

暇日與客出﹐忽大雨﹐倉皇無所避。頃之聞市中小屋呼曰晴﹐搴裳渉水就之﹐主人欣然相畱。俄而陰雲四豁﹐紅日靑霞﹐閃映可愛﹐但流潦如奔泉﹐平地成大河。時小兒六七﹐浮木爲舟﹐作水嬉。因以木閣水際﹐度阪塗﹐踰數十舉武﹐憇楊祕書曼卿先生家。將歸﹐雨復大作﹐又憩僧捨。至晚﹐不可畱也﹐乃歸。明日賦其事﹐與客一笑。﹝時年二十四﹞

黒云如山白雨傾﹐神怪出沒雷電驚。走避人家屋檐厎﹐平地成河斷人行。此時惟我與一客﹐只恐水深歸不得。疾風吹樹如捲濤﹐城上翻飛墮楓葉。劃然開霽天色寒﹐五鳳樓閣靑雲端。河橋酒旗曬斜日﹐恨無千錢此盤桓。褰裳涉水泥到膝﹐倉皇不復辧南北。市人如蟻歡相呼﹐古濠積潦深三尺。祕書宅前芳樹林﹐翠陰滿地何蕭森。主人愛客欲少住﹐鮮飆入閣開煩襟。出門復憩秋水寺﹐四顧徊徨雨如霔。天昏地黒蛟龍愁﹐我行如渡銀河去。安得渥窪龍馬駒﹐乘之白日朝帝居﹖只今汨沒在泥塗﹐非癡非狂亦非愚。人生天地亦寄耳﹐晦明變化知何如﹖

度居庸

歳暮矣﹐風淒淒﹐車中行客胡不歸﹖一車南﹐一車北﹐南來北去何時息﹖車行欲近關上頭﹐鞭牛不前吁可愁。須臾推挽在平地﹐車中兒女歡且謳。短褐蕭蕭風雪裏﹐山徑荒寒多虎兕。呼兒取火供晚炊﹐瓦鐺黍米和沙煮。黃昏露宿官道邊﹐茅店雞鳴載行李。殷勤起謝車中人﹐萬嶺千山多苦辛﹗嚴風吹霜皮肉死﹐一身只有筋骨存。安得筋骨化爲山下土﹐塡卻千山萬山無險阻﹐盡使行人免愁苦﹗

贈周掾

楊震辭金亷以公﹐釋之審讞仁以忠。誰其佀之君卿氏﹐直與兩賢齊髙風。周公善政久頹敝﹐秦漢而來由吏治。煽威作福誰禦之﹖如以蛟龍視螻蟻。君昔試吏西曹時﹐以亷律身人是之。豈不知蕭相曹侯稱畫一﹐當時皆自刀筆出﹖

上緫戎

大將軍﹐出沙漠﹐萬里河山盡開拓。馬嘶紫塞霜艸寒﹐鴈飛白海煙濤闊。旗拂戎帳空﹐箭穿魯縞薄。虜其名王歸﹐四面凱聲作。功成獻俘蒲萄宮﹐天靑日白開鴻蒙。遂使樓煩林胡之遐壤﹐化爲冠帶﹐衍爲提封。明年艸靑春色濃﹐徵人解甲醉臥林花紅。我恨不識趙充國﹐又恨不識塞上翁﹐拔劍起舞歌春風。

大雨喜晴奉贈巖樐賢尹蘭莊廣文鳳臺之行

昨日雨方休﹐今者復大作。蜚廉鼔槖震霄衢﹐淵客泣珠送溪閣。白海飛流紫塞空﹐銀河倒浸靑天闊。三闗遙﹐九源合。舟回誰復辧渚涯﹖郊行何處尋墟落﹖稻葉靑起風幡幡﹐野田緑滿水活活。吟臥聽琮琤﹐樵歸迷略彴。蝸廬一片林煙昬﹐雞塞千營氈帳薄。雄縣城中百數家﹐東街西街平地成溪壑。瞻飛龍﹐聽鳴鶴。吾獨胡爲久困泥塗中﹖何不乘風破浪從此以揮霍﹗破室燈昏仰見天﹐一夕九徙不得眠。大兒愁衾裂﹐小兒嫌履穿。蕓窗外內滀潢潦﹐葵砌髙下奔淸泉。虛牖風﹐顚亂舞﹐壞墻泥墮髙帽偏。衰翁避濕龜頂縮﹐穉子擎蓋鳶肩旋。滂沱急■﹝雨上汒下﹞鳥鼠穴﹐紛霏亂點虫魚篇。劃然快覩好晴景﹐金臺千仭靑雲端。埽棊局﹐揮酒錢﹐酒邊舞影何蹁躚﹗何蹁躚﹗欲掀舉花縣芹堂﹐捧幣函香覲鶴籞。丹心炯炯照皇穹﹐縹緲祥煙飄鷺渚。看君增秩賜金歸﹐盡把鴻恩化作溥天之膏雨。

一山文集卷二

﹝元﹞李繼本撰

詩

○五言律

龎村

野曠煙花白﹐林深露艸香。雷聲送雨過﹐山气入雲長。逺水鷗邊淨﹐燻風馬上涼。長亭無限好﹐蹔此解行裝。

秋日山行

林路郁迢遙﹐村行野興饒。兩山靑入屋﹐一水白平橋。埽石収松子﹐畊云種藥苖。仙人王質輩﹐應向此中樵。

贈杭州包知事與直

大府包從事﹐才華早見収。孤忠橫北斗﹐淸節照南州。白雨江帆暮﹐靑楓水國秋。向來憂世意﹐惟有淚長流。

旦起

曙色動髙城﹐鐘殘櫪馬鳴。千門春放暖﹐十日雪開晴。勲業非吾事﹐詩書寄此生。靑衫王粲老﹐猶欲竢河淸。

遊長春宮

飛觀連霄漢﹐山門一徑幽。靑林藏雨暗﹐白水抱城流。未脫塵中趣﹐虛傳物外遊。回驂西日晚﹐淸磬起層樓。

出獵圖

大漠陰風起﹐煌煌獵騎來。闗弓霜月滿﹐吹角塞雲開。射虎慚無術﹐呼鷹謾有臺。蕭條空見畫﹐粉墨亂塵埃。

早過五門

霜白掖樓晚﹐寒鴉城上啼。微云閶闔外﹐斜月建章西。憂國心常切﹐成功計轉迷。十年京闕下﹐貧病尙羈棲。

天界寺

諸山遶天界﹐千古鎭皇維。螭護階頭石﹐龍蟠殿角碑。慈云籠寶樹﹐佛日轉瑤■﹝王犀﹞。六合資冥福﹐春風萬物熙。

養魚池

涵空一鏡碧﹐日晚出纎鱗。挾雨隔蒼海﹐衝波碎緑蘋。沔南誇丙穴﹐周什薦嘉賓。白首淸江曲﹐誰憐獨釣人﹖

鳴臯亭

晴臯一片雪﹐縹緲落秋云。縞袂風前舞﹐瑤笙月下聞。聽琴多歳月﹐衝錫出塵氛。寄與乘軒者﹐芝田好共分。

與薛十二過壽寜精舍得歌字

鳴雨過靑嶂﹐飛煙繞碧蘿。庭空畱鶴迹﹐江靜聽漁歌。長夏迎人少﹐髙年禮佛多。飄飄飛錫處﹐千里又相過。

夕次同川

鴉噪晚涼天﹐新晴景豁然。柳橋通水市﹐荷港入湖田。鷺影沙頭月﹐人煙渡口船。相過又相別﹐書到是明年。

贈境上人

山館夜瀟瀟﹐天寒酒力消。鴈行衝雪斷﹐燈影隔江遙。渡口人爭岸﹐船頭客待潮。倦途誰慰藉﹖風景不相饒。

贈邊將

猶記登壇日﹐長驅破敵圍。兵隨營火出﹐血灑陣雲飛。殺气吹戎帳﹐腥風拂鎧衣。肘懸金印大﹐功壓萬人歸。

舟次松陵

客路幾時盡﹖愁懷到處同。斷帆衝暮雨﹐短笛咽秋風。水碧沙云白﹐山靑柿葉紅。莫言詩費日﹐光動錦囊中。

望海虞山得蹤字

靑山秋萬疊﹐詩寫晚愁濃。瀑斷峯頭路﹐雲藏谷口松。藥鑪丹气上﹐經藏碧苔封。誰似仙翁靜﹐階前埽鶴蹤。

水閣夜坐

松風遽淸響﹐竹露滴涼秋。天水靜涵月﹐照見浮生浮。魚跳動水影﹐虫落打琴聲。開軒埽明月﹐吹簫送殘更。

初夏雨坐

白雨傳疎點﹐紅亭納快風。荷香淸浦近﹐竹暗細泉通。問道隨關尹﹐橫經媿馬融。衰遲竟何補﹖江海任飄蓬。

和睦公九日韻

秋聲橫笛外﹐曉色畫屏中。黃菊雙頭小﹐靑山四面同。舡衝官渡雨﹐木落市橋風。十日燕臺路﹐途窮興不窮。

窓燈

窓燈搖影細﹐城柝報更遙。白髮愁偏重﹐丹心老未銷。云陰籠月薄﹐秋气挾霜驕。歸思如江水﹐滔滔逐逝潮。

晚出

短策扶衰病﹐輕衫受晚風。煙花連浦白﹐霜葉墜林紅。骨肉兵戈裏﹐乾坤涕淚中。飄飄江海上﹐回首媿漁翁。

抱病

力疾秋風裏﹐扶笻步晚晴。霜林朱果落﹐江浦白雲明。喪亂逢多難﹐飄零媿此生。故人分散盡﹐懷抱向誰傾﹖

春日郊行

宿雨沾花潤﹐春風步屧輕。石門雲气白﹐野寺竹陰淸。魚鳥親人喜﹐山林照眼明。乾坤任疎散﹐杯酒度餘生。

又

岸栁含煙碧﹐山桃噴火紅。長松落殅雪﹐薄袂受暄風。伐木隨樵子﹐攜錢覓酒翁。猶勝狂阮籍﹐白首哭途窮。

讀賈誼王粲傳

白髮悲王粲﹐靑春羨賈生。萬言詞慷慨﹐一賦气崢嶸。弔屈心猶壯﹐依劉恨未平。懷賢坐長夜﹐斜月半窓明。

和友人韻

亂臣傾廟社﹐禍本久脴胎。萬里金城壞﹐千原鐵騎來。人心今日異﹐天意幾時回﹖痛哭英雄老﹐淒涼臥艸萊。

又

恩幸千年遇﹐艱危一旦遭。人材淹艸莽﹐勲業付兒曹。死戰酬明主﹐兼金買佩刀。歸來衣甲破﹐蟣虱費爬搔。

又

月黒妖星現﹐云紅戰火然。魯連終蹈海﹐樂毅又辭燕。痛哭懷明主﹐匡時倚大賢。那堪頻眺望﹐白鴈落霜天。

又

秋气滿龍漠﹐君王忽逺巡。旌旗照天地﹐哀痛著絲綸。雨雪迷靑野﹐風雲動紫宸。汾陽忠烈大﹐一戰熄兵塵。

宿嘉祕寺

寂寂靑山寺﹐千峯翠欲燻。禪林黃葉落﹐僧飯白猿分。松磴吹晴雪﹐柴扉鎖莫云。悟窮淸淨理﹐莫遣世人聞。

山中值雨

風雨連天黒﹐關河入望遙。靑山懷故國﹐白首戀中朝。小市河魚上﹐殘城野火燒。寄身巖壑裏﹐生意日蕭條。

待渡

待渡渾河晚﹐懷人水國遙。魚龍吹雪浪﹐風雨送春潮。百煉丹心在﹐千莖白髮凋。茫茫今古意﹐回首媿漁樵。

雨和仲禮

朱夏多淫雨﹐新涼報早秋。疾雷翻電過﹐遙海蹴天浮。無計回乾造﹐端居愧俗流。滔滔天下溺﹐誰軫萬人憂﹖

詠懷【丙申歲作】

白首殊方客﹐奔馳戎馬間。時危憂母老﹐歲晚寄書還。凍雪連荒野﹐寒云出亂山。蒼茫西日外﹐痛哭倚柴關。

又

不見嚴親面﹐光陰忽四年。文章多散失﹐勲業竟流傳。故塜燕城曲﹐荒祠瘴海邊。寒窓讀詩處﹐新廢蓼莪篇。

又

辛苦憐吾弟﹐荒山久避兵。素書連月斷﹐白髮滿頭生。雪翳窓燈影﹐風涵戍鼓聲。沈思憂百結﹐寂寞度殘更。

又

妻子何時見﹖淒涼病轉侵。虛傳千里信﹐已負百年心。短帽飛霜滿﹐空階落葉深。白頭吟正苦﹐回首淚沾襟。

山寺阻雨

急雨過山寺﹐鳴蟬送夕陽。空階看雲起﹐虛閣受風涼。老柏吹香細﹐垂蘿引蔓長。林泉空白首﹐把酒惜年光。

○七言律

秋日雜興

飛樓上倚泬寥天﹐野色荒涼萬井煙。落日荷花白舫外﹐西風桂樹畫闌邊。明妃夜泣琵琶月﹐宛馬秋肥苜蓿田。千古河山幾爭戰﹐一登髙處一澘然。

寒食

歲歲京華度禁煙﹐房陵兄弟虎狼前。莫傷佳節愁邊過﹐且放深桮花下傳。短技自慚前席召﹐多貧猶得故人憐。王師早晚淸畿甸﹐穩種城南數畆田。

淸明遊城南

立馬髙原黃霧消﹐近城墟落亦蕭條。人家上塜灑麥飯﹐野老鋤云種藥苖。紅日金臺晴靄靄﹐白鷗春水暮迢迢。移尊淨埽莓苔坐﹐多謝靑山慰寂寥。

寄省掾趙晞顏

不見先生十日余﹐臨流每欲寄雙魚。馬卿賦好君王識﹐阮藉身閒禮法疎。落花啼鳥紛紛亂﹐澗戶山窓寂寂虛。春興定應題滿帙﹐病中何得慰躊躇。

自述

八口淒涼生事微﹐中原羽騎日騑騑。天寒歲晚歸難定﹐水逺山長信轉稀。靑眼故人頻送米﹐白頭慈母尙縫衣。蕭蕭漢渚蒹葭老﹐好向兒時舊釣磯。

送別

北風吹袂晚臨岐﹐日短天寒獨去時。逺海漲空云泱漭﹐亂山連塞雪參差。惶惶兵火家千里﹐寂寂生涯酒一巵。傳語親朋好調護﹐路難莫怪寄書遲。

山居

小齋淸坐校韋編﹐水碧山靑照幾筵。窈窕虛窓云入屋﹐蒼茫平野艸浮煙。階前村嫗舂黃米﹐門外溪童賣白鮮。欲賦紫芝招隱士﹐鶴書先寄隴云邊。

雪

地白雲黃雪亂飛﹐虛檐風急撲徵衣。子猷入夜乘舟去﹐蘇武殘年持節歸。兵後殊方爲客苦﹐病來親友到門稀。何緣得佀兒童歲﹐貂帽狐裘學打圍。

又

開門飛雪疊階除﹐宛宛溪山畫不如。野火逺明喧獵騎﹐茶煙半濕認僧居。云深空谷難尋路﹐風急虛窓亂打書。坐待春陽回宇宙﹐無邊生意滿茅廬。

河上

宛宛寒山入暮煙﹐河流直到寺門前。店頭買酒風吹幔﹐浦口義魚雪滿船。翻覆世情堪大笑﹐寛閒野屋得淸眠。虛堂月色明如晝﹐獨坐淸彈五十弦。

和梅知府寄來詩韻

坐想親朋摧肺肝﹐寄來尺素百回看。虛窓琴冊塵埃亂﹐疋馬關山雨雪寒。避地十年頭欲白﹐去家千里淚難亁。酒壺爛熳堪謀醉﹐彊撥羈愁一盡歡。

又

束裝曉發雪滿路﹐雲起荒山萬里陰。菽水久違慈母養﹐綈袍還見故人心。哭憐阮籍窮途晚﹐賦寫江淹別恨深。春滿故園芳艸緑﹐東風門外聽車音。

又

離筵酒盡暮煙微﹐兒子牽衣泣艸扉。萬里風塵諸弟散﹐十年江海故人稀。少陵苦恨無家別﹐季子羞誇衣錦歸。謾憶山窓嘯吟處﹐緗簾花影疊朝暉。

灤河

兩澗松聲琹築哀﹐水邊亭子酒壺開。千年海鶴遼東去﹐萬里灤江天際來。沙路連城白似雪﹐山光過雨碧於苔。夷齊餓死修名在﹐凜凜淸風被艸萊。

歲晏紀懷

黃雲壓地雪浮浮﹐虛館開觴散客愁。白髮驚心催短景﹐蒼江入夢問扁舟。時危每羨檀公策﹐志大空懷杞國憂。翻憶少年疎放處﹐春風歌舞醉紅樓。

舟次龍江

孤航小駐水西頭﹐泛泛輕鷗對客浮。海气漲雲天塹晚﹐江風吹雨石城秋。已將萬事歸詩帙﹐苦乏千金醉酒樓。欲向金川門裏住﹐那堪回首戀滄洲﹗

贈時中

白首相逢寥落中﹐失聲一哭暮途窮。霏霏江艸愁邊緑﹐寂寂宮花夢裏紅。海徼歸心懸夜月﹐柴扉病骨臥秋風。人情任逐東流水﹐爛熳金樽莫放空。

春日紀懷

平湖水碧動晴天﹐獨樹花明簇暖煙。小白肥鮮堪饌玉﹐嫩黃新韭不論錢。田園蕪沒從兒懶﹐杯酒淋漓任客顚。四海奔馳壓塵俗﹐百年蕭散愛林泉。

和梅尹寄來韻

栗烈晨風坐轉嚴﹐日髙晴鵲忽喧檐。階前雪洗苔痕出﹐門外春催柳色添。姓字已歸迂叟傳﹐丰穰屢問大人占。村翁野老時相過﹐羨殺香醪如宻甜。

又

明晨鞍馬去難尋﹐親友畱連惜寸陰。北極星辰連逺塞﹐南溟風雪動愁心。形容憔悴悲年暮﹐燈火靑熒入夜深。回首髙歌出門去﹐天涯寥落少知音。

暮春喜故人至

衰年懷抱向君開﹐春晚畱連把酒杯。窓艸霏霏含緑雨﹐林花片片落蒼苔。田園成趣聊堪適﹐故舊相逢能幾回﹖揮翰題橋空有志﹐白頭司馬媿無才。

又

乾坤漸老百年身﹐埽地焚香靜裏春。巢燕向人爭學語﹐山杯畱客細傾銀。迂疏無用眞堪笑﹐離亂相尋轉見親。未卜此生歸定處﹐靑冥何敢更求伸﹖

雨中偶賦

黯淡靑林白雨飛﹐隔花莫恨濕春衣。恩沾艸木生兼遂﹐聲到松篁聽轉微。谷口泉淸舒藥甲﹐巖隈風亂打柴扉。故園有屋多應漏﹐幾日攤書曬夕暉。

燕相府右傅王公爲北平憲副劉公畫馬徵余爲詩

驍騰迥踏瘴煙底﹐萬騎紛披不敢嘶。天繞閬風追日轂﹐雨収沙苑散霜蹄。金鞍光動靑雲表﹐玉輦飆馳碧海西。白首何堪攀逸駕﹖幾回執策聽朝雞。

寄思溫尹

雞泉邑裏識君初﹐回首春風佀夢餘。惠愛新聞行旅說﹐才名不媿史臣書。花明白日靑山靜﹐稼簇黃雲早吏疎。後夜林扉倍相憶﹐髙情莫忘寄雙魚。

又

展捲虛窓風滿襟﹐生來轉覺秋蕭森。鶴翎新沭紫蘿雨﹐雲气迥隔靑松陰。太邱雅稱湖海士﹐徐庶忽起庭闈心。客懷寥落誰與語﹖解榻遲君來聽琴。

又

山齋畱客晚涼初﹐茗枕吹香淸夢餘。雨過雲生松下石﹐月明風亂枕邊書。一家骨肉今無幾﹐四海親朋轉見疎。張翰秋來定歸去﹐江湖隨處是蒓魚。

又

長松過雨碧蕭森﹐涼籟吹香滿素襟。泉落空潭秋灑灑﹐云生虛室晝陰陰。塵埃書劍千山路﹐風雨江湖萬里心。客散衡門更淸絕﹐明朝誰聽紫瓊琴﹖

又

至道不返太古初﹐玄聖一去千載余。養生近得南華論﹐報國恥上東封書。四海無家轉淒惻﹐百年處世何迂疎﹖從玆萬事可撥遣﹐短簔獨釣長江魚。

又

虛庭無人坐開襟﹐雲气滿地何蕭森﹗老夫懷友傳尺素﹐稚子讀書惜分陰。小窓涼月破煙夕﹐逺道秋風傷客心。羨殺遒城令尹好﹐安得細聽堂上琴﹖

定興道中

雨外好山靑近人﹐峯回谷轉兩溪分。聨嵐翠靄浮秋樹﹐隔塞淸笳落莫云。農事喜聽田父說﹐漁歌時近水村聞。只宜濁酒林亭下﹐解帶風前醉夕曛。

別山中友

峯回徑轉雪嵚崟﹐隱者柴門費獨尋。谷口斷雲遮艸屋﹐樓頭斜照隔楓林。黃金買貴交遊絕﹐白首窮經歲月深。明發分襟兩相憶﹐那堪寥落動愁心﹗

喜王延齡至自金陵

雪屋燈寒夢見君﹐詰朝車馬競紛紜。江湖險阻多親歷﹐骨肉平安得細聞。點筆詩篇翻白雪﹐驚人風彩照靑雲。我衰不入鵷鸞侶﹐還好常隨鹿豕羣。

詠雪效時體

沈沈仙館靜無風﹐光動霄衢縹緲中。玄圃暖湔瑤艸白﹐緑窓春絢錦機紅。皇天有道開丰稔﹐詩趣無邊入混融。爲問兔園張宴處﹐滿堂豪客賦誰工﹖

又

長風捲海白漫漫﹐三島樓臺畫裏看。瑤席香銷金鴨冷﹐銀河水湧玉龍寒。春回萱艸芽初出﹐臈盡梅華信轉慳。淸曉天門占瑞象﹐日車飛上五云端。

又

隔屋狂飆怒擊撞﹐一庭皓彩翳寒釭。星妃夜翦銀河水﹐雲气朝橫玉女窓。梁苑賦成誰第一﹖灞橋人去更無雙。到門疑是洛陽令﹐有客尋詩驚吠厖。

又

畱客同傾北海樽﹐疾風吹霰落紛紛。虛軒夜气浮書潤﹐迥野春聲隔樹聞。宻灑南樓淸護月﹐橫堆西嶺白連云。呼童閒埽長松徑﹐幾片飛來亂鶴羣。

又

瓊葩春遶畫樓飛﹐盡捲珠簾認翠微。影落玉堂翻硯沼﹐光搖金殿晃朝衣。長煙壓樹難尋路﹐逺火燒云正打圍。明日出門好晴景﹐冰花滿帽散珠璣。

又

雲飛大野曉模糊﹐水國微茫一鴈呼。風起四檐翻玉樹﹐天移萬象入冰壺。子卿持節終歸漢﹐裴相乘虛急破吳。五稼從玆兆丰稔﹐老農爭說往年無。

又

曉寒著人肌粟生﹐空階頃刻一尺平。開門起視天地白﹐埽榻坐愛琴書淸。黃州竹樓驚碎玉﹐許家仙子誇飛瓊。東鄰西捨醉新酒﹐蹇驢細踏春風行。

又

訪戴曽上王猷船﹐持節不嚙蘇武氈。苦吟傑出柳絮外﹐淸气迥繞梅花邊。蕓窓夜白照書卷﹐山肆曉寒增酒錢。安得九夏復如此﹐松下從教驚晝眠。

又

海天空闊白成堆﹐坱圠春從地底回。紫禁晴飄龍尾濕﹐藍闗寒撲馬頭來。婆娑起舞多妖冶﹐頃刻開花巧剪裁。淸气無邊墮詩境﹐迥排雲气上瓊臺。

題萬花金闕圖

衮冕曽迎鳳駕來﹐煙沈金闕半蒿萊。霞蒸日气紅初上﹐云壓松陰黒半開。玉井霆轟龍起蟄﹐虛窓笙響鶴飛回。前朝事往云無迹﹐愁聽江聲入夜哀。

贈古淵上人

廿年轉走虎狼叢﹐名利荒寒到處同。杳杳木杯鯨浪外﹐飄飄金錫蜃雲中。詩篇想見推敲熟﹐乘法爭傳大小通。偶此相逢破愁寂﹐旃檀香裏坐燻風。

與戴元禮黃山人期登石徑山謁道陵而山人不至

百年登眺問誰宜﹐澗轉林回石磴危。潮落空江秋笛起﹐云生虛室夜鍾遲。廟門雨黒愁山鬼﹐階艸霜黃集野麋。天地無情歸浩刼﹐一樽聊復散襟期。

京口夜泊

醉客滿船歌月明﹐隔江燈影逐人行。帆衝雨腳回京口﹐鐘送潮頭打石城。南渡衣冠愁北望﹐東臯簫鼔報西成。桑田海水依然在﹐不管人間有變更。

喜而成詩﹝此必鶴詩脫題﹞

道林深處竹爲垣﹐愛爾胎禽喜欲言。月下聽琴畱丈室﹐云邊衝錫入祇園。放逰芝圃騰淸吹﹐碎踏松陰舞小軒。華表秋髙看遐舉﹐靑天萬里雪飛翻。

送呂秀才入道

賦罷長楊戴鶡冠﹐笑人慕道不休官。窓間風雪三餘學﹐林下煙霞七返丹。白社年深成雅會﹐紫垣秋靜禮虛壇。夜窓欲問長生術﹐月轉虛樓十二闌。

杏園

好花紅白出鄰墻﹐競賞何妨到夕陽﹖探信屢逢金榜客﹐看梅稀出碧雞坊。朝霞籠日綃衣薄﹐晴雪翻風珠酒香。我憶城東好庭館﹐幾陪詩老醉瓊觴。

亂後入城有感

金湯天險盡成隳﹐遺老空傷漢鼎移。城柝亂鳴寒雨夕﹐酒旗斜掛夕陽時。田廬荒棄無人住﹐骨肉奔逃到處疑。最是多情雙語燕﹐向人如訴主人悲。

松陵獨眺

誰家隔水敝柴扉﹐白浪粘天隔翠微。紅葉秋風宮路斷﹐蒼江暮雨釣船稀。尋幽野客攜壺至﹐解夏山僧振錫歸。聖澤只今沾漑處﹐松陵艸木駐光輝。

登雅宜山

雞犬柴扉竹裏開﹐仙人別住好樓臺。松聲忽向琴心起﹐雲气遙從澗口來。六代衣冠隨水去﹐百年天地逐輪回。興亡緫付登臨外﹐爛醉春風臥碧苔。

羊祜廟

勲名冠絕復全身﹐兩晉如公竟幾人﹖廟枕吳江非故迹﹐碑橫峴首哭遺民。空壇曉霧沈荒樹﹐斷壁秋風埽暗塵。老淚向人収不盡﹐愁邊和雨濕衣巾。

琵琶

雨霽銀■﹝雨上黃下﹞萬頃秋﹐芳妍爛熳競相酬。雲山有分老復老﹐勲業到頭休便休。鑿落金杯從浩蕩﹐琵琶玉手喜纎柔。一年無似今宵好﹐醉倚西風十二樓。﹝和獨庵詩至此止﹞

移教房山畱別雄縣周尹

隔水靑山畫舫西﹐亂雲芳艸思淒迷。江淹賦好傷離別﹐李白名髙入品題。花落空階春色澹﹐鶯啼深樹午陰齊。明朝相見歸來鶴﹐飛向秋風覓舊棲。

雪和饒倅

散亂飛霙落帽檐﹐稜層磚玉簇峯尖。野梅放白寒香凍﹐村醞傾紅臘味添。云壓蓬婆迷羽騎﹐風回金爵撲珠簾。出門三尺無人埽﹐好爲丰登取鬮拈。

又

風起六花飛滿檐﹐倚樓延認逺山尖。白生虛室靈襟靜﹐淸逼疎梅道气添。羽駕曉臨瑤島路﹐犀塵寒隔水晶檐。梁園賦好人爭寫﹐健筆淩雲信手拈。

周大尹惠香

天香滿袖出蓬萊﹐雲气溟蒙接上臺。芝圃秋前新采得﹐玉皇案側逺攜來。九門傳詔銜雞舌﹐百和燻衣笑鹿胎。喜甚蘭交許分贈﹐小軒焚處靜風埃。

和前韻

旃檀林迥絕蒿萊﹐瑞靄燻蒸自鼎臺。旭日蘭芽和露摘﹐秋風桂子逐云來。丹鑪夜久龍噓气﹐玄圃春深鹿養胎。細埽虛軒藝嘉種﹐斷無俗客踏芳埃。

周大尹祭祀還

使旌秋出鳳凰臺﹐吳楚千峯紫翠開。水伯驅潮催舵轉﹐丰霳挾雨逐車回。琴邊白鶴迎仙蓋﹐席上靑雲照酒杯。好是紀行詩滿帙﹐驚人麗句壓瓊瑰。

和前韻

靑雲北起望金臺﹐路入瀛洲島嶼開。曉日歌樓湖上出﹐秋風徵斾鴈前回。明虹斜照參差雨﹐逺海平鋪瀲灩杯。好寫江山入吟思﹐酒邊爛熳埽瓊瑰。

雄縣尹周氏詹擒賊

獵火宵明雪半幹﹐於菟盡縛血爛斑。城門鐵騎衝云出﹐塞嶺金笳奏月還。葉縣春回雙舄靜﹐偃堂晝永一琴閒。燕臺獻捷恩光近﹐名重淸朝玉筍班。

和周尹韻

雨餘秋水遶淸軒﹐心迹雙淸好莫言。松寺尋僧陪鶴侶﹐茆檐對客數雞孫。年光荏苒驚殘夢﹐生事蕭條憶故園。兵後故人知好在﹐那堪白首臥衡門﹖

又

雨送微涼入小軒﹐日髙深樹聽禽言。松崖花落蜂成蜜﹐芝圃苖肥鶴引孫。黃卷暗銷閒歳月﹐靑山宜問好田園。疎檐淸簟琴觴靜﹐時有髙人訪蓽門。

雪中退朝

雪舞回廊亂打人﹐朝回馳馬路無塵。天粘白海橫飛練﹐風轉彤墀細疊銀。詩气涵虛淸到骨﹐梅魂襲月冷凝神。直湏借與調羮手﹐徧灑名藩作好春。

謝葉奉祠公羽贈冠

席帽徵塵拂轉難﹐寄來章甫壓儒酸。逢萌忍向淸朝掛﹐貢禹欣逢故友彈。靑鏡不慚欺白髮﹐丹邱還好覓黃冠。暮年文彩凋零盡﹐誰寫衰容畫裏看。

贈雄縣劉尹

老成器業少如公﹐政譽堂堂壓茂恭。一片靈臺雙鏡裏﹐三株仙桂月輪中。香凝鴨鼎琴堂雨﹐木落虹橋酒市風。欲寫漢庭循吏傳﹐滿川煙樹晚蒙蒙。

春日

栁外旗亭傍水隈﹐花前畱客倒金杯。靑雲暗抱日華轉﹐碧艸暖隨春色回。逺道自憐衰力盡﹐好懷常向故人開。輕衫短策東風裏﹐白首蹉跎望隗臺。

朱長史致仕還裏

委佩聲遙轉禁池﹐每依朝彩認龍旗。白頭彊健追班早﹐靑瑣從容侍講遲。天上宸章優老日﹐裏中孫子望歸時。多情好是長淮月﹐時逐心旌照玉墀。

和安常寄山中友詩韻

郭西山好住多年﹐采藥林深踏紫煙。黃鳥間關春雨裏﹐靑峯回合暮云邊。蝸廬疏漏看兒葺﹐蠧簡紛紜對客編。兵後故人成逺別﹐那堪回首意蕭然。

又

淸朝雅望稱髙年﹐臺閣文章入渾然。靑禁從容親講讀﹐素書珎重問林泉。花明別館尋幽到﹐酒熟良朋取次延。寂寞山中舊逰處﹐紫苔蕪沒種芝田。

又

白頭覽鏡愧衰年﹐淸曉翻經興杳然。山疊錦屏橫斗極﹐岸分珠雨落風泉。夢回隔水聞僧磬﹐飯飽耕云種玉田。多病馬卿空有賦﹐謝官陶令未歸年。

朝使至雄縣理賑民事

燕塞秋風幾日畱﹖華延文彩射珠球。靑雲擁路隨金節﹐白雪翻歌遶畫樓。荒政有條先散利﹐富民得策定封侯。祇存一飯忠君意﹐接武夔龍贊帝猷。

挽張及民老先生

寂寞城南一畆宮﹐百年遺響寄孤桐。巢由杖屨雲山外﹐陶阮生涯酒榼中。祠壁鬼燈然夜雨﹐墓門翁仲嘯秋風。招魂不隔瀘溝水﹐淚灑霜林萬葉紅。

松隱

松林宛在艸堂西﹐隔樹嵐光望欲迷。風磴曉吹蒼雪冷﹐洞門秋枕碧雲低。蜂房澑蜜看兒割﹐藥褁關心對客題。南望九華懷李白﹐月明霜白斷猿啼。

詠保定尹祈雨

憂心太守祝民禧﹐紫霧涵香護錦衣。潭底雙龍驅雨出﹐廟前五馬踏雲歸。銀潢水滿通丹井﹐石室煙深濕翠微。斜日金臺情景好﹐酒旗風裏麥禽飛。

紙

吳繭裁成秋水寒﹐炯然光彩動柴關。香分梅蘂飄金潤﹐色奪梨花襯玉環。石幾淨堆春雪冷﹐璚窓輕拂曉雲閒。東林白社多年別﹐好與題詩寄鶴還。

髙生規當歲貢遇生日

天風環佩響珊珊﹐瑤海秋髙王母還。好著萊衣娛鶴髮﹐要將董策覲龍顏。霞翻錦幟金鸞殿﹐日射丹墀玉筍班。待得瓦橋春雪霽﹐馬嘶官路彩雲間。

和睦公九日韻

國祚綿延類岱嵩﹐奎光炯炯照南宮。帝王道統歸精一﹐臺閣文章入混融。射策直須追賈誼﹐艸玄何必數揚雄﹖張儀更是豪談者﹐吐出晴天萬丈虹。

和宣文劉仲徳詠雪

虛軒看雪曉光微﹐卻憶淮西破賊圍。春甕旋開千日酒﹐海塵不染六銖衣。天寒紫塞黃雲合﹐風急蒼江白鴈飛。髙臥忽聞佳客至﹐衣裳顚倒出荊扉。

兒嶺

月落荒村白霧収﹐曉行霜气襲貂裘。星連紫極龍光動﹐海入靑天蜃气浮。風壤漸通遼霫部﹐雲山直接契丹州。皇皇北鎭神靈在﹐好馭飆車到上頭。

沙河

沙河市頭黃葉飛﹐沙河道上行人稀。天陰古塜狐貍出﹐雪滿霜田鴈鶩肥。百錢魯酒足供醉﹐十歲奚兒能打圍。別家三月不得信﹐關塞蕭條何日歸﹗

送張都事赴浙省

朔方豪傑气如虹﹐往佐名藩好立功。泰嶽陰風吹雨黒﹐淮營夜火照云紅。江南親舊多年別﹐海上音書幾日通﹖投筆封侯亦奇事﹐艸玄應是笑揚雄。

山北僉憲黒思仲義以宗正郎中召還予時在會州以詩送之甲辰歲暮云

千里闗河積雪深﹐星軺西發馬駸駸。黒山霧雨連窮海﹐紫塞風雲接上林。到闕應持禦史節﹐上堂先慰老親心。邊城日晚多豺虎﹐送別那堪淚滿襟。

登隗臺用希顏韻

好風吹袂上金臺﹐旋脫貂裘換酒來。春日郊扉光黯澹﹐夕陽樵路水縈回。都人猶記燕昭事﹐朝士爭誇郭隗才。千古興衰緫陳迹﹐斷碑剝落臥蒼苔。

送翼主歸相州

千營兵气黒沈沈﹐關塞蕭條艸木深。蛇伏黃蒿噓毒霧﹐鬼吹靑火出空林。兒童老大不相識﹐墟墓荒寒只自尋。親在逺逰煩愛惜﹐書來應抵萬南金。

雨

熟睡昏昏白晝長﹐翻盆急雨洗炎光。天連逺塞霓旌濕﹐風渡虛樓燕幙涼。竹裏疎花紅灼灼﹐窓前流水碧浪浪。山中米麥多應好﹐抱膝長歌喜欲狂。

別易水諸公

一家逺隔萬重山﹐古道人稀獨自還。夜月屢傾燕市酒﹐春風不度鴈門關。晴天雨散千峯外﹐野屋云生半席間。兄弟何時重會面﹐燈前相對話時難。

憶王氏兄弟

大野荒寒起夕陰﹐殘蟬幽咽亂淸砧。虛庭宿露蒼苔滑﹐逺道秋風黃葉深。烽火未収三月信﹐田園空負百年心。多情好是西城月﹐時向愁邊照苦吟。

憶安常

鐘殘水國夜初分﹐雪屋燈前夢見君。阮籍途窮隨處哭﹐杜陵詩好幾回聞。靑山故國迷煙月﹐白首間情寄水雲。苦恨東風不相識﹐吹人愁思轉紛紛。

送燕倅

祖席衣冠盡士林﹐秋風古驛馬駸駸。考功不愧循良傳﹐遮道還憐父老心。日轂影髙三殿曉﹐霓旌光動五云深。歸時正及梅花放﹐一路吹香雪滿襟。

挽許璘

碧海珠沈失夜明﹐靑雲器業竟無成。空歌周頌有髙廩﹐不見宣尼畏後生。古墓云低飄隴樹﹐白楊風急捲銘旌。傷心忍過西城路﹐易水東流送哭聲。

題呂仙翁廟

策名文彩動蟾宮﹐飛上丹梯笑葛洪。劍影冷涵雲气濕﹐笛聲淸繞月輪空。黒翻詩壁研磨外﹐神現松精候謁中。幾擬細詢仙歲月﹐芙蓉溪上又秋風。

題金山寺賡陸先生韻

天連泗水水連天﹐煙鎖孤村村鎖煙。寺遶薜蘿蘿遶寺﹐川通巫峽峽通川。酒迷醉客客迷酒﹐舡送行人人送舡。此會應難難會此﹐傳今勝古古今傳。

往郎山

郎山宛在瓦橋西﹐煙樹蒼茫望欲迷。把酒花飛愁處滿﹐送行詩好別時題。泠泠古調南燻細﹐奕奕髙名北斗齊。此去心旌好相照﹐素書幾日寄幽棲。

春日雜興和前韻

隔溪茅屋曙光分﹐簌簌紅桃映此君。煙圃藥苖晴後種﹐風窓香靄靜中聞。秦人無復歌黃鳥﹐華嶽猶堪臥白雲。怪殺楊花輕薄甚﹐滿衣吹作雪紛紛。

又

水村幾曲路斜分﹐煙寺西邊訪隱君。白晝暄風吹酒醒﹐靑林啼鳥隔溪聞。一竿好釣磯頭雨﹐雙■﹝牜孛﹞誰耕洞口云。碧栁紅桃滿春色﹐那堪歸思轉紛紛。

送知縣

縣齋寂寂逺塵氛﹐艸滿圜扉翠欲燻。日轉棠陰侵席過﹐風回琴響隔花聞。水分九泒通蒼海﹐地擁三闗壓紫雲。河朔近來爲令者﹐路人爭道不知君。

又

長亭雲樹擁徵鞍﹐意欲畱君計轉難。竹騎豈惟迎郭伋﹐蒲鞭直欲繼劉寛。班聨曉陸承殊寵﹐績考春曹陟最官。此別信知應未逺﹐楊花香襯馬蹄還。

東林圖

匡廬遺想定如何﹖文物風流也自多。月滿空山號虎豹﹐日穿林樾漲藤蘿。靑蓮結社朝乘犢﹐白水漁竿晚浴鵝。多半蟠根是仙李﹐向陽枝葉更婆娑。

○五言長律

燈夕

燈簇上元夕﹐花明仙苑春。星球懸碧落﹐云幄護朱闉。歲律時當午﹐斗杓昏建寅。六龍禦丹極﹐萬象入洪鈞。淑气東浮野﹐羣星北拱辰。樓頭霞散綺﹐墻角雪銷銀。已弛金吾禁﹐應無丞相嗔。鰲山攢火樹﹐獸錦疊文茵。玉漏傳疎點﹐香飆逐暗塵。篆煙吹繡幙﹐檐霧濕紗巾。紫陌雞鳴緩﹐紅橋馬過頻。珠圍貂帽窄﹐梅放粉容新。詩就題千帙﹐筵開直萬緡。酒光搖瀲灩﹐舞影起紛綸。序齒先耆艾﹐忘形略主賓。聨翩仙子佩﹐窈窕女兒身。疊唱淩天籟﹐爭歸步月輪。閭閻喧小子﹐簫鼓沸蒼旻。童稚扶翁媼﹐優伶學搢紳。靑雲文雅士﹐白髮太平民。世喜消鋒燹﹐巫羞祀鬼神。歡呼占歲稔﹐傾倒見天眞。畱滯無羈旅﹐欹斜有醉人。宴遊逢霽景﹐欵曲會良姻。是物恩波洽﹐諸方化雨均。腐儒猶放浪﹐令尹獨淸貧。屢辱情過厚﹐從知道欲伸。得人類言偃﹐愛客卽陳遵。聞望騰中外﹐公忠出等倫。威儀嚴可畏﹐襟度闊無垠。公署鈔琴譜﹐黌堂禮席珎。河頭虎爭渡﹐桑下雉相馴。五袴歌方振﹐三農業已勤。官淸文字簡﹐鄕飲徳風淳。我已成迂朽﹐行將賦隱淪。弟兄皆鬼物﹐田畒半荊榛。周急煩賢友﹐持家養老親。奇才推葛亮﹐曲學陋平津。松徑荒煙裏﹐茅堂野水濵。讀書逾懶慢﹐撫事幾悲辛。碧蘚侵碁局﹐紅蕖沒釣綸。發蓬苦捫虱﹐衣破嘆懸鶉。出處慚先哲﹐間關類逐臣。多情依木石﹐無分畫麒麟。城市聊從俗﹐山林擬卜鄰。業惟歸竹素﹐書莫上楓宸。性入禪家學﹐歌隨樵客斤。生涯甘寂寞﹐宰物實陶甄。髙尙尊嚴子﹐賢良笑郗詵。天涯正愁絕﹐回首遇雷陳。

盧龍﹝二首﹞

迢遞盧龍塞﹐蒼茫灤水波。靑林雲气重﹐白磵雨聲多。四皓終歸隱﹐三良謾有歌。秋風關海上﹐回首淚滂沱。

疋馬空山路﹐孤煙老樹村。松陰連艸屋﹐澗水繞柴門。秋晚蜂成蜜﹐年深鶴有孫。行藏吾道在﹐白首信乾坤。

○七言長律

擬上太傅丞相

燕在蟠空積雪晴﹐煌煌虎旅控幽並。太公制敵分奇正﹐方叔行兵屬老成。霜壓貂裘寒气重﹐星涵龍劍夜光明。日華冷射魚鱗甲﹐霞彩朝迎鳥羽旌。宇內勲庸扶帝業﹐帳前金鼔震天聲。三槐曉雨靑浮砌﹐萬栁春風緑滿營。獵火燒雲煙四合﹐轅門傳令月三更。屯田有策年方稔﹐刁鬥無聲夜不驚。仗繞中堅排隊出﹐弩驅前馬著班行。家藏書史傳賢子﹐國有旗常播令名。炳烈精忠通紫極﹐涵濡徳澤到蒼生。兩封穹爵承殊渥﹐百戰河山定太平。門下衣冠多俊拔﹐胸中湖海愈泓澄。腐儒漂泊身如寄﹐破屋荒寒病轉嬰。七袠慈親傷老朽﹐一絲微命轉伶俜。田園蕪沒憂生養﹐骨肉分離憶弟兄。水滿釣灘閒桂楫﹐煙迷鄕樹隔柴荊。相君下顧千金價﹐士類同傾萬古情。生意從玆在蔀屋﹐謭材何用請長纓。

和睦公九日韻

絳車曉發萬人看﹐春入燕臺雪半幹。聖代人材徵梓杞﹐憲庭風彩接鵷鸞。蟾宮露冷三花濕﹐象簡霜飛六月寒。北闕焜煌承帝綍﹐東林蕭瑟閉詩壇。繡衣勸講臨芹沼﹐蔀屋懷賢賦考盤。定有奇勲登汗竹﹐豈無宏策上金鑾。天邊紫气涵龍劍﹐江上靑山近馬鞍。玉筍班聨三殿外﹐瓊林光動五云端。煌煌嘉瑞鍾神秀﹐皛皛滄溟得木難。朝著人爭傳姓字﹐慈闈書喜報平安。永懷黃閣千金重﹐自保臣心一寸丹。走也向來成老朽﹐短簔煙雨夢漁竿。

○五言絕句

立春日試筆

霞塢光相炫﹐冰池凍半開。影隨瑤色起﹐香逐彩旗來。

壯士

走馬過營門﹐金甲吐光焰。笑我讀兵書﹐何如去學劍。

燈花詞

彩發虛明間﹐性涵膏火裏。彪外而弸中﹐花豈知報喜。

賣花

風送賣花聲﹐花香撲珠酒。買盡擔頭春﹐半是靑樓婦。

山中見王■﹝田元﹞

笛弄林間月﹐簔披隴上云。朱門半消歇﹐人笑不如君。

聞鴈

流響迷湘浦﹐余哀隔隴云。角殘燈外聽﹐鐘定枕邊聞。

東波洗硯池

毫分赤壁雨﹐墨染蜀山云。旗照龍蛇影﹐波涵星斗文。

贈隱者

聽鐘尋野寺﹐隔樹扣云闗。鶴臥琴窓靜﹐樵歸碁局閒。

○六言絕句

菊蹊

荒徑雨苔未掃﹐疏籬霜蕋先開。緑酒從人放飲﹐白衣爲我攜來。

山行

村村寺寺竹好﹐水水山山路遙。林鳥催人喚酒﹐野色隨車過橋。

題逸士圖

秋思枕邊疎雨﹐年光葉上驚飆。從渠得馬失馬﹐笑我操瓢棄瓢。

春日卽事

蝶弄花心初日﹐鶯啼門口殘春。半嶺半巖古寺﹐一觴一詠髙人。

題畫

虹彩明涵疎雨﹐蟬聲暝咽殘陽。人境不殊仙境﹐醉鄕眞是吾鄕。

○七言絕句

初二晚涼登東樓

瑟瑟靑楓水郭秋﹐買雞攜酒上東樓。一瓢欲贈山中客﹐擲上靑溪傲許由。

經夢筆橋

風起湘波斷綠津﹐長歌別恨寫悲辛。揮毫幾擬題橋過﹐翻愧當時賣賦人。

越王臺

越王臺前江水深﹐越王臺畔艸森森。五湖明月靑天上﹐照見鴟夷萬古心。

又

陸生賦冠六朝文﹐擲地金聲一座聞。莫聽吳歌過江去﹐洲前花月夜紛紛。

客中喜金震見訪

翻翻霜葉飛還墜﹐寂寂風扉掩忽開。莫向尊前問僧臘﹐海門秋色逐潮來。

贈彈箏人

秋恨斜飛啼恨深﹐示將燕調雜吳音。人人竟聽拋紅錦﹐悔殺當時苦學琴。

題垂虹亭壁

金樽緑酒蕩晴空。花壓雙鬟舞袖紅。莫唱何戡渭城曲﹐銀箏嗚咽怨秋風。

送白楊長老

龍天擁護大江西﹐江上分襟緑艸齊。一路藤蘿秋色裏﹐山山樹樹白猿啼。

又

鶴隨金錫忽飛還﹐踏徧吳云越樹間。一發逺峯斜日外﹐認來多是九華山。

立秋夜聽秋聲

漠漠微云生曉陰﹐滿庭虛籟薄霜林。有聲元在無聲裏﹐聽到無聲思轉深。

春申君

歇也慆淫忍復論﹐指胎畫策市君恩。區區簒立成何事﹐翻與皇家辟禍門。

隗臺

野老畱人不肯住﹐半醉扶笻入山去。天風吹上黃金臺﹐放筆縱橫寫長句。

山行

山壓金臺萬萬重﹐尋幽盡日少人逢。況聞水北田廬好﹐白首躬耕學臥龍。

沙崗曉發

白波滉蕩搖靑天﹐隔江打鼔是官舡。天涯漸與故人逺﹐客懷寥落秋風前。

對月同文禎宗兄賦

窓裏娟娟納月光﹐牀頭顧影轉淒涼。束書幾日還山去﹐露坐彈琴秋樹傍。

送知縣

朝廷考績推循吏﹐暮夜辭金謝故人。願借冦恂憐父老﹐早歸重看瓦橋春。

挽蔣濟川夢妻

土蝕瑤釵催白鴈﹐霜沈錦瑟斷朱弦。靈幃燈暗陰風起﹐忍見孤兒掛紙錢。

一山文集卷三

﹝元﹞李繼本撰

○序

釣魚翁詩序

釣魚翁﹐爵祿不入其心﹐惟嗜魚﹐故釣輒得魚。寂寞之濵﹐投竿而漁﹐有不知寒暄之攺候﹐饑凍之廹身﹐欣戚之易慮﹐蓋嗜之篤故﹐久而不能忘。初非阨扵生事而藉以餬其口也﹐至於得魚與不得魚﹐亦未嘗計失得而渝所嗜也。大抵嗜而因物而觸於心﹐𨿽古之人﹐亦曷能無所嗜哉﹖故秋之嗜奕﹐伯牙之嗜琴﹐中散之嗜鍜﹐伯倫之嗜酒﹐張旭之嗜書﹐皆以之而生﹐以之而死﹐而能不少置焉者﹐豈直釣魚翁之嗜魚乎﹖𨿽然﹐翁之嗜﹐吾固得而知之﹔翁之志﹐吾不得而知之也。昔者呂望釣渭﹐而鷹揚之師實開有周之鴻業﹔子陵釣桐江﹐而一節之髙式重大漢之九鼎﹐蓋其所嗜者小而所志者大也。翁老矣﹐其於魚也嗜之而彌篤﹐此其志予誠不得而知之。顧嘗觀翁往來釣魚處﹐山空水寒﹐魚鳥閒暇﹐超然有出塵之想﹐得不使人懷非熊之吉夢而慕江湖之髙風者乎﹖國家方求興王之佐﹐不召之臣﹐翁乎其不獲終老於山澤也審矣﹗彼龍伯之誇任﹐公子之誕直﹐莊生之寓言耳﹐不足爲翁道也。翁曰「我知釣魚而已﹐余非所及也。」已而有野樵過之﹐翁酌以酒而歌之曰「爾樵之適兮﹐我釣之逸兮﹗取樵以湘兮﹐取魚以食兮﹗漁兮樵兮﹐足以放吾之迹兮﹗」歌竟﹐翁謂樵曰「子去﹐吾將釣吾魚。」釣魚翁謂李仲學﹐而野樵則翁之同姓延興也。野樵序。

禱雨詩序

劉侯爲繁峙丞﹐政務寛簡﹐民物淸晏﹐郊野無犬吠之警。洪武辛亥夏不雨﹐民嗷嗷無生意﹐侯適以事詣大府﹐未遑卹也。縣父母享扵龍祠以禱之﹐弗應﹔徧禮羣祠﹐又弗應﹔自是奔走告祀﹐不懈益虔。五月二十有二日乃雨﹐民以爲未洽也。未幾﹐侯竣事還﹐衋然傷之。乃潔齋致誠﹐徒跣露髻﹐■﹝奭斗﹞水於南山之龍湫﹐侑以香幣﹐奉以牲酒﹐以薦於羣祠﹐以享以祀﹐以祝以祈﹐以罄夫悃愊之忱﹐時六月七日也。是日晝漏下二十刻﹐靑天無雲﹐炎光爥地﹐薌燎始上﹐浮靄四垂﹐霞飆回旋﹐電雷訇發﹐感格之機旣昭﹐滂洽之澤斯至。越九日乃雨﹐明日又雨﹐又明日大雨﹐民翕然以樂﹐躍然以忭﹐而驩然如更生。邑之士咸見之﹐詠歌而謁予序其端。余惟《記》不云乎﹖「天降時雨﹐山川出云。」蓋雨降自天信﹐非吾人所能力致者﹐然而有可致之道焉﹐何也﹖吾盡吾誠焉耳。惟誠可以開金石﹐貫幽顯﹐動天地﹐感神明﹐雨澤之降母惑也。況侯爲民以請命﹐而竭誠以吁天﹐精意昭垂﹐洞逹無間﹐天其有不應乎﹖昔者唐叔有善政而禾同穎﹐景公出善言而星退舍﹐李廣利拔劍刺山而飛泉湧出﹐與夫劉昆熄江陵之火﹐韓愈開衡山之云﹐感應之機﹐古今一轍﹐固非方士者流以奇術祕計﹐簧鼔乎顓蒙者比也。予田野之細氓﹐沭侯之惠深﹐謹摭其實而序之。侯字仲儀﹐江西人。

送北平行大都督府掾宗徳章序

北平古爲邊壤﹐唐虞三代曰幽都﹐周秦戰國曰燕﹐隋唐曰幽州﹐自召公始封﹐至顯王滋大。晉慕容垂﹐唐安史﹐五代劉守光﹐皆盜據其間。金源氏始建國﹐帝其疆入國朝﹐悉歸於職方。風气勁武﹐河山雄麗﹐五方走集﹐蹄雷轂風﹐險阨繁冨﹐爲西北邊最。洪武初乃行大都督府以鎭之﹐壯形勢﹐固關要也。宗公徳﹝闕﹞

一山文集卷四

﹝元﹞李繼本撰

﹝闕﹞

邱一壑得以耕釣而自適﹐東阡陌得以杖策而往來﹐搢紳名公之過之者得以禮於其廬﹐小子後生得執經以從先生遊。是侯之出處﹐去就皆可無憾也。乃書以贈之。

送北平知府方公序

嶽陽方公伯禧﹐尹北平之三年﹐上計如輦下﹐其南轅也﹐予詰旦與之別﹐且致辭於公曰﹕北平居王城下﹐邑大府綜﹐有司庶物﹐而尹之爲職﹐寮采之所視效﹐州縣之所繋屬﹐民吏之所仰戴﹐求其公私無撓﹐外內相安﹐職職而事事非易爲也。故飭身之不謹﹐則軌度之寖弛﹔治事之弗煉﹐則上下之偸容﹔待物之弗宏﹐則謗讟之踵至。是職也﹐在朝廷𨿽不以之輕授﹐而世之紆組綬﹐建牙纛﹐揚揚如政事堂﹐美食而安坐者﹐其可視爲易事。幸其滿秩而去﹐汲汲猶傳﹐捨然哉﹗夫天下之才﹐其髙下細大不一也。譬諸馬之爲駿﹐必飛黃緑耳﹐然後足以驟康莊﹐行千里﹐否則恆見其豗隤而玄黃﹐非駿也。木之爲材﹐必松楩杞梓﹐然後足以建明堂﹐構緫章﹐否則卒至於風摧而雨剝﹐非材也。公英年登上第﹐人謂其學問政事傑出一時﹐視昔之爲尹者﹐未見一二與之埒。是何也﹖學問政事同出於士﹐而士之軼類而絕塵﹐立功名以垂霄壤﹐則亦幾何人哉﹖公襟宇洞廓﹐故應變疏通而裁決無壅滯﹐譬之於馬﹐其飛黃緑耳之駿乎﹗公徳度凝逺﹐故接物周洽而惠愛無偏頗﹐譬之於木﹐其松楩杞梓之材乎﹗今之往﹐燕之耄倪皆遮道挽畱﹐而恨其不可得﹔才大夫皆相率賦詩以寫其遺愛﹐而徵予爲之序。故特書其學問政事﹐使士之讀書學道者皆曰「公之學由淬礪而出﹐是固吾之所當學」﹐由是讀書學道而出仕﹐則公之學不私扵一身矣﹔士之居官食祿者皆曰「政由學問而致是﹐亦吾之所當學」﹐由是致君澤民而無負﹐則公之政不私扵一方矣。是公之學問政事﹐非以自私﹐而亦非私於人者也。公其勉哉﹗由是居政府﹐理憲綱﹐振勵天下﹐使士風爲之丕變﹐將不權輿於此乎﹖予於公相與未久而相知最深﹐故言𨿽渉於太蕪﹐而情非出扵溢美。若其政迹之偉﹐可以上之太史而儕諸古良。二千石其詳見於計吏簿中﹐不書懼復也。

送李愼言赴順義訓導序

洪武壬戌秋﹐薊門李愼言氏將有順義之行﹐典邑校也。今左春坊大學士安常董先生時爲宛平文學掾﹐爲序以華其行。而燕之才大夫士形之歌詩以贊詠之者﹐前後相屬也。先生之意﹐大要謂堯舜周孔之授受﹐周程朱呂之論著﹐其書詩書禮樂易春秋﹐其道仁義忠信敍五品﹐以植民彛之則﹐萃萬善以盡事物之變﹐究三才以通天人之運﹐自灑埽應對以至精義入神﹐自格物致知以至明善誠身﹐其終至於篤恭而天下平﹐體用詳明而表裏融貫﹐本末兼該而細大包絡﹐其道一也。然道非可以言言也﹐故天不言而四時行﹐百物生﹔聖人不言而六經之載道如日月﹐列星之文昭被九宇。其或規規焉﹐取諸言語文辭﹐簧鼔以爲說﹐采色以爲飾﹐刮磨雕刻以爲姿狀﹐則凡糟粕之學﹐濫觴之傳﹐口耳之見﹐皆可以爲道矣﹐其能垂教於不朽乎﹖愼言邃學而文﹐其於聖賢之經之傳﹐子史百家之書﹐考索之専﹐淬礪之至﹐不泥於傳注﹐不膠於事實﹐不淆於白黒﹐據其塗而渉其津﹐予以是知愼言可以語道也。誠以是爲學爲教﹐則凡請業請益者﹐不由是闖其堂奧乎﹖學禮學詩者﹐不由是以飾其言行乎﹖而治己治人者﹐不由是以爲規矩凖繩而終至於大器乎﹖吾友宗一氏與愼言最稔﹐與予先世皆河南人﹐國朝皆占籍北平﹐玆以順義文學掾攝校於雄﹐與予共事﹐則予三人者皆裏閈﹐皆久要﹐皆同道也。況順義違雄踰十舎﹐乃不以其津陸之逺﹐寓書宗一以徵予文﹐予故不讓而爲言﹐以竊董先生之緖余﹐以爲數十年之雅談。重宗一之請﹐嘉愼言之嗜﹐古文辭而不自畫也。

贈醫士婁傳道序

薊邱劉明善氏﹐累葉儒官家。自兵起兩河﹐幽並俶擾﹐挈家避亂江淮間。其後族戚蕩散﹐父母妻孥先後死。又其後中原甫定﹐完一生於九死中。又其後得北歸鄕裏﹐再娶以有家室﹐年四十始生一男﹐今尙乳也。先是﹐天大暑﹐沴气方熾﹐兒右腋間瘡忽坌起﹐兒瞶亂不帖席者數晨夕﹐其勢危甚。明善與其家人驚悸﹐莫知所爲。鄰里來相視﹐亦莫知所爲﹐計則皆曰「明善仁厚人﹐閱播蕩之餘﹐以有嗣胤﹐而祖考之血食其不絕猶一髮。今而若是﹐天之戕吾善類﹐不亦酷乎﹗」時東浙婁傳道以醫士侍直燕邸﹐良師也。明善於其休沭之暇﹐禮延於家﹐乃診視兒曰「此醫所謂丹毒也﹐蓋小兒爲陽火亂攻﹐气不得上﹐由是蒸而爲毒﹐乘虛而傍出。」傳道取藥一匕飲之﹐食頃而愈。於是舉家歡然若更生﹐明善乃卜之日吉﹐具酒饌﹐賫楮幣﹐以致禮焉﹐酬其徳也。傳道曰「吾聞父師醫以活人爲心﹐非若市道人覘貨利而取其直也。苟規規於貨利﹐是以貨利視其人﹐非吾所聞於父師者也。」傳道力辭不肯受。明善曰「心﹐內也。利﹐外也。先生以活人之心而獲報﹐而吾以報徳之心寓之於禮﹐意以報之於先生﹐非所謂利也。先生之受之﹐實甚宜﹗況吾之子始𨿽遘疾﹐而終於勿藥﹐是先生之俾吾有子﹐綿吾宗祀也﹐先生何爲不受﹖」傳道曰「辭其可受而受其可辭﹐二者皆非也。」傳道又不肯受。已而明善復再拜以請﹐而傳道辭益堅。明善知其終不受也﹐則謂予曰「吾兒之不恙﹐是傳道之肉骨我也。吾宗祀之弗殄﹐是傳道之引翼我也。子名能古文﹐願有述以著其徳之不可忘焉﹗」予曰「君子贈人以言﹐言固將暴其徳﹐而垂之以永久也。傳道以醫爲學﹐非世之醫家者流比也。考之周禮有瘍醫﹐而史稱扁鵲嘗爲小兒醫﹐傳道有得於是矣﹐故其操活人之術而於利不苟取焉。其所以揚今而視後者﹐將不在是乎﹖𨿽然﹐徳於人而不圖其報者﹐傳道也。報莫之施而不忘至徳者﹐明善也。予故牽聫以書﹐以歸其美於二君焉﹐古之道也。古之道不苟毀譽於人﹐予聞之韓愈氏云爾。」

送劉禦史榮覲序

予友劉榮覲氏﹐弱齡從予。愛其刻苦嗜學﹐𨿽甚風雪﹐每杖策至其廬居一室﹐門巷荒寒﹐誦讀自若﹐而林扉晻靄中﹐隔樹聞吾伊聲。宵則焚膏繼晷﹐至漏下十餘刻乃始就枕。平居非有疾病﹑醫療﹑祭祀﹑賓客事﹐其於聖賢之經之傳﹐未始暫焉不接乎目﹔弦歌之趣之樂﹐未始曠焉不接乎耳。而於師之所傳也﹐已之所受﹐朋友之所講﹐晝夜之所思﹐研深燭微﹐期於破扄鐍﹐開戶牖﹐闖夫仁義道徳之奧﹐則又恨其力之不武也。此皆榮覲所自得﹐予嘗謂之不獨嗜學如是﹐至其才識超絕﹐眾皆望洋而自失﹐故其相從曽未一期也。而景行先哲﹐慨然有生晚之嘆。已而領鄕薦﹐試禮部﹐皆預髙選。佐名邑﹐拜禦史﹐皆赫赫有聲。使榮覲爲士子時﹐𨿽不從事科目以取富貴﹐而學問文章亦足暴於當時﹐迄於今光﹐顯無疑也。予山林二十年﹐所與逰不啻什百﹐而風誼閴寥﹐友道淪謝﹐而奇偉不羣之士落落在人耳目﹐如吾榮覲者﹐不多見也。今老矣﹐精神衰耗﹐志慮銷落﹐譬之空山之木﹐煙僕澗河﹐雨臥溪谷﹐無幾何時腐朽隨之矣﹐則夫天下之士﹐於予何所仰賴而托交於暮齒乎﹖榮覲方當英年﹐其取友也﹐不獨求之一鄕﹐求之一國﹐求之天下﹐等而上之以求之於古﹐則其所友者﹐豈不可以想見其人乎﹖矧榮覲由文學起家﹐故其入對大庭﹐而議論風采﹐聳■﹝辶重﹞臺閣﹐光耀士林﹐其有得於賈董之才猷乎﹖出佐民社﹐而善政所曁﹐得一邑百姓心﹐其有得於陽元之仁惠乎﹖立殿階﹐吐正論﹐回天聽﹐其有得於歐範之風烈乎﹖惜夫予之固陋﹐不足以知之﹐不足以言之也。聖天子憫其親之老而賜告歸省﹐其至也﹐秩秩乎家廷之儀﹐衎衎乎孝友之風﹐而恂恂乎鄕黨之敬﹐豈直爲裏閈之美﹐宗族之慶﹐父兄師友之榮哉﹗孝於親﹐忠於君﹐而忠孝之行﹐聖愚同天﹐古今一轍也。榮覲還朝且有日﹐期於佩仁服義﹐樹勲立業﹐不負乎君親之望﹐忠孝事也。榮覲勉乎哉﹗祭酒胡先生﹐今人之望也﹐於榮覲爲先輩﹐故其奬勵之有加於予﹔爲舊逰﹐故其好愛之甚。至其詳﹐見於送行序中。予故喜而書諸座右﹐庶以慰久要不忘之情﹐而江湖萬里之思也乎﹗

鄧伯言《玉笥詩集》序

予幼喜詩﹐十四五時﹐從鄕先生學爲五七言詩﹐每出一篇﹐必曰「是子可教。」由是専意於詩詩﹐日鍜月煉不輟也。今老矣﹐藻思荒落﹐詩久不作﹐作亦不工。思古人之不見悼﹐斯文之絕響﹐每廢書而永慨。大抵詩之體裁﹐各以其類。雅頌有雅頌之制﹐風騷有風騷之制﹐漢魏人則漢魏人語﹐六朝唐人則六朝唐人語。譬諸公輸子之成方圓必由規矩﹐師曠之正聲音必範律度﹐而庖丁之解牛必中肯綮。故其詩﹐髙者薄霄漢﹐深者溢河海﹐振之沮金石﹐奏之諧韶濩﹐由是而薦郊廟﹐感鬼神﹐廣聲教﹐移風俗﹐振古不可廢也。西江鄧伯言先生以能詩鳴東南﹐其名《玉笥集》者﹐予因其北來﹐得而讀之﹐大抵本之於騷雅﹐支葉魏晉﹐而於杜甫氏則其専門也。先生道過於雄﹐畱邑校信宿﹐其隙也爲予言詩。予爲之傾耳以聽﹐其扵古今事勢之變﹐山川人物之異﹐是非得喪之由﹐興衰理亂之實﹐一寓於詩﹐而和平之音﹐愁思之聲﹐歡愉之辭﹐窮苦之言﹐合乎體裁而無偏頗之失。當玆風雅閴寥﹐而有此古制﹐何異聆空桑之瑟於瓦缶紛撃之餘乎﹖予以先生不以庸愚遇我﹐又念其行數千里之逺﹐歷歲月之久﹐而忘夫道途之艱﹐羈旅之勞也﹐故爲其詩集序。

送太常太祀張敬方任滿序

太常﹐掌郊廟社稷之禮﹐古大宗伯之職也。嘗讀其題名﹐而見文學聲望之士﹐彬彬接武后先矣。張君敬方﹐以蔭補入官﹐再轉爲太常太祝。凡在同官﹐愛其質美而行修﹐方與之優遊共事﹐議論考索﹐用禆禮文之闕。一旦以秩滿而謁選天官也﹐皆戀戀不忍其去﹐遂送酒載殽﹐盛賓客以餞之。酒行﹐有言於列者曰「夫官使得人則職修而事治﹐故上自宰相﹐下逮百司﹐有軍國之寄﹑黜陟之柄﹑甲兵金榖之務﹐於是人之能否可見焉。太常則異是﹐其職𨿽重﹐其務至簡﹐至有事於大禮也﹐始克奔走奉職於其間﹐否則優遊暇豫﹐經旬不一署文牘﹐非如宰相之與有司有軍國之寄﹑黜陟之柄﹑甲兵金榖之務也。然則居是職者﹐借有兼人之才﹐亦將何所見而何所徵耶﹖」有解之者曰「萬石之鍾﹐不待較而知其有容﹐極其量也。千鈞之弩﹐不待發而擬其殪兕﹐極其力也。觀人之術﹐卽其抱負﹐可以驗其設施﹐奚庸以已試未設而必其能不能耶﹖敬方以宦業名家﹐其於政事﹐蓋自其事父兄師友之餘﹐己耳濡而目染﹐有不待臨事而可見者。宰相以之從事於禮儀﹐而不欲其親百司之細務﹐蓋將培植其材﹐而期之以逺大也。國家制禮作樂﹐方將徵禮典於文獻之家﹐敬方以有其才而適際其時﹐奚華要之不踐﹐而功名之不白﹖」於是眾賓驩甚﹐洗爵而起﹐曰「斯論善﹗願有所識。」遂書以爲秩滿序。

送王經歷使廣東序

余少時聞﹐里人王惟善君掾荊憲有聲﹐恨未識。及壯﹐從薦紳先生遊﹐聽其較論古今人物﹐咸以君爲才﹐世之名一藝﹑擅一能者不足比數也﹐於是益以不及見爲恨。至正十九年冬﹐君以使事至京﹐適會故中書左丞伊埓森布哈公之門﹐一見如平生歡。公之子丑仲禮氏與余至契﹐不妄許可﹐爲餘言左丞爲四川右丞時﹐惟善爲左右司都事﹐𨿽政務至劇﹐而處之裕如﹐眾稱爲幙府第一﹐余聞其言益信。後惟善調國史典籍﹐余亦由詹事掾爲太常奉禮﹐則又同日授除﹐由是往來相親﹐商論雅道﹐志同議合﹐未始一日置也。然自聞譽逮識君幾十年﹐自始識君也﹐迄今又三數年。以幾十年願見之切﹐僅獲三數年情好之宻﹐豈非難歟﹖今君聲藉甚倍往。時什百方期入贊﹐政柄罄布矣。未幾﹐宰臣奏入山東﹑河北下﹐四方之未附者以次入。欵非一切宥之﹐何以惠活元元哉﹗二十三年春﹐遂大赦天下﹐選文學之臣識通變者分道往諭。於是擢君崇福司經歷﹐使廣東。余以相與有年﹐不忍一旦別去中國最逺。昔國家之一宇縣﹐實始要荒﹐矜卹黎氓﹐至仁畢逹。𨿽在僻壤﹐治罔怠缺﹐所以保養生全﹐革心沐化﹐不忍視爲外逺而鄙夷之也。及乎宴熙之久﹐中朝之士不樂外仕者多﹐朝廷念逺人之失治﹐每授官﹐比常秩增兩階以優之。由是吏乎其土者﹐志在徼冒爵名﹐於靖綏之方漫不之省﹐甚至賊殺其人若禽獸然。故其人憤惋竊發﹐依阻弄兵﹐刼官府﹐■﹝火替﹞城郛﹐以肆威熖﹐莫可猝制也。君措慮周逺﹐治事明煉﹐至則必能殫竭心膂﹐宣揚國靈﹐於逆順利害﹐又必能辧析無隱。行見顓蒙挑釁之眾﹐振厲感泣﹐潛鑠姦慝﹐以拭目更新之治﹐且指而誦之曰「中朝有人如此﹐其於恢復之效不少贊乎﹗」且古昔立功者﹐不在朝廷﹐則在邊隅。余於君生同鄕﹐交同好﹐入官同進用﹐庸敢以是祝之﹐君其無負玆行哉﹗是年月維夏十又二日序。

《備荒雜錄》序

漢史書張良謝病辟榖﹐惜其法不傳﹐蓋亦托言云爾。其後方士者流﹐往往能神其說﹐於是丹藥之書出焉。世之險辟之士﹐復效其法而修煉之﹐謂一餌其藥﹐可以終身不食而長生久視。噫﹗以吾眇焉﹐血肉之軀非有得於保眞養性之妙也﹐一步乎詭誕之說﹐遽以爲祕訣而用之以求不死﹐世寜有是理耶﹖晉鐂景先表進辟榖方﹐名曰《救荒仙術》﹐見《活民書》最詳。往歲京師饑士民家多制而服之﹐悉無驗。玆予所因制者。因竊思之﹕人之一身﹐胃爲之主﹐胃實則气充﹐充則神完而不死﹐詎有絕去水榖﹐使胃虛腑憊﹐而能久生者耶﹖然則昔賢謂「刀圭一入口﹐白日生羽翰」﹐何也﹖此蓋學仙之說也﹐其法本於制煉形魂﹐使气質銷鑠而陽剛純全﹐如天之輕淸﹐其气上升也。其爲刀圭也﹐豈方士者流所謂修煉之術哉﹗余亂後躬耕山中﹐見溪谷間人有艸食者﹐因謂值歲之凶﹐艸木之可食不過二三種而已。及觀伯髙所著《備荒雜錄》﹐乃知凡艸木無不可食﹐要在用之有法耳。余讀其說而異之﹐亟欲手寫一帙﹐藏之篋笥﹐以塵物嬰世未遑也。翌日﹐君命童子錄以相寄。方之世所謂辟榖之術﹐其終至於誤人者逺矣。嗚呼﹗自含哺皷腹之樂亡﹐則世亂民窮﹐而人之不得其食者多﹐故讀夷齊采薇之詠﹐園葵紫芝之歌﹐杜子美歲拾橡栗之句﹐可以觀世變矣。伯髙是錄﹐夫豈虛傳也哉﹗伯髙始以國學弟子貟入官﹐累就外補﹐自兵進﹐攜妻子避地四方﹐於艸木之品皆嘗試之﹐予故信其說而爲之序。

送西臺侍禦史溫都爾哈瑪爾公彥■﹝羽軍﹞敍

三秦形勝甲天下﹐河山險固﹐邱陵盤紆﹐控隴蜀之會﹐當晉魏之衝﹐守之易如鍵就扄﹐攻之難如卵就壓﹐歷周漢而來﹐號爲百二之區﹐勢使然也。吾元混一之初﹐升雲南亷訪爲行臺﹐大徳之元徙置奉元﹐號陜西諸道行禦史臺。於時人才輩出﹐罔有冒進﹐諌無不從﹐言無不聽﹐法度修明﹐人物淸晏﹐今西州父老猶能道之。《春秋傳》曰「不有君子﹐其能國乎﹖」漢祖之盟﹐謂功臣與河山仝帶礪﹐誠不刋之論哉﹗自盜起河淮﹐中原披靡﹐民焉麋爛﹐物焉殫殘﹐城郭焉蕩焚無幾。秦𨿽至險難犯﹐及其怠於封守﹐暴兵深入﹐受禍最慘。相臣將臣﹐入稟廟謨﹐出掌兵枋﹐固願削絕亂階﹐策勲帝室﹐然藩翰四匝不受縻制﹐一搖手﹐怨輒隨之﹐禍且叵測﹐𨿽有智能﹐閟莫敢發。忠義之士﹐至欲以死樹功﹐動爲童氏權姦沮﹐不得行事﹐機之失﹐若砮羽之速不可障﹐何嗟及矣﹗今大亂已極﹐人心思治﹐豈特三輔之民欣見漢官儀乎﹖據形勝之便﹐審緩急之宜﹐開拓舊服﹐實惟其時。若夫懲往轍之失﹐遂無意於事功﹐君子不取也。噫﹗是責也﹐誰實尸之﹖僕嘗書平亂一策﹐槁成復毀﹐不上。蓋以其言過直﹐有犯時忌﹐則人將目以迂﹐目以狂﹐目以闊﹐視爲哆言﹐是以不敢。至正二十四年春正月朔﹐皇帝受朝賀﹐旣進臺臣等﹐曰「天下方多事﹐軍國之務寖弛﹐豈風紀未張之故歟﹖玆欲興舉廢墜﹐非一二老成人何賴﹖」由是﹐溫都爾哈瑪爾公自大都路緫管拜陜西諸道行禦史臺侍禦史。命下守成往賀之曰「上方汲汲圖治﹐得公二三輩用之﹐治效著矣﹗且天下事諫官得言﹐公至宜以恢復﹐責省臣以忠義﹐責將帥以逆順利害﹐責悍鷙反側之徒﹐奮揚國靈﹐風勵有眾﹐以起前日久安沈墯之气﹐則金湯之險增舊觀矣。矧明天子聽斷如神﹐其或牽制難爲﹐尢當吐出肺肝﹐諤諤上白﹐使萬里之逺如在旒黈之下可也。公學粹而通﹐才宏而逺﹐登第爲明進士﹐牧民爲良﹐有司持憲爲才禦史﹐至於専城以卻敵稱﹐尹京以理劇聞﹐尢焯焯可書者也。「守成辱知雅厚﹐曩嚴君之掾﹐中書公實薦之故余兩家爲世契﹐則夫罄海內之知公者﹐宜莫余父子若也。將行﹐儗送道左﹐未忍無言﹐輒序時事以贈﹐大要謂﹕「三秦之險﹐易於封守﹐誠得其人﹐足以有爲。公旣當重﹐寄於軍國之務﹐其必能幹旋圖畫﹐俾朝廷無西顧之憂﹐如國初時乎﹗所謂帶礪河山之烈﹐豈宜讓他人先哉﹖竢其偉績旣上﹐鋒車入覲。僕𨿽才薄﹐猶能效諫大夫王褒﹐作聖主得賢臣頌﹐命童子鼓瑟爲秦聲﹐以助燕喜也。」

送內史僉院董公景寜赴河間路緫管序

至正二十有二年﹐山東下﹑河南北悉平﹐上以元元之甫蘇而揔揔以望治也﹐思得良二千石﹐錯布諸郡﹐以綏拊之。詔丞相擇省憲之臣﹐往踐其任﹐重民事也。於是以內史僉院董公爲河間路緫管。先是公已累官至第二品﹐至是又增一階之秩以優之。洎軷﹐又親被徳音﹐陛辭以行﹐皆異數也。然朝之大官貴臣之知公者﹐則謂公文學政事﹐宜謀畫廟堂﹐宜激揚風紀﹐宜論述館閣﹐不宜使就外補。或曰「匪朝廷惜要階方寸地﹐勞之以理劇之任﹐俾不得朝夕近天子之淸光﹐若棄置然也。意者兵興十年﹐民勞孔棘﹐撫字久曠﹐澤不下流﹐兼之郡縣毀敗﹐守令之職﹐人每不樂爲之。」蓋非不爲﹐實不能爲亦不可爲也﹗今偃兵息民﹐外中之政悉歸條法﹐首以朝臣任之﹐欲其知民牧之重﹐則成績之可竢﹐此則朝廷付托意也。然走嘗閉門讀《史記》﹐考古循吏之迹﹐又嘗避地四方﹐與田父野老語﹐而知民生之艱﹑爲守令者之難矣﹗請於公之行白之﹕古諸侯得専徵伐﹐近郡守剖兵符以授之。今之守令與古諸侯埒﹐有方千里之地而無専城之柄﹐有防禦團練之禦而不假以寸兵﹐一旦有警﹐始驅丁壯禦之﹐往來力不能支﹐城遂失守﹐一難爲。往年百姓殷富﹐不廢畊桑﹐今井屋墟莽﹐瘡痏之眾無糠籺救朝夕命﹐又無從假種糧﹑備耒耜與牛以墾荒蕪﹐使徒流東西者有鄕裏而不克保聚﹐二難爲。然則守令之職﹐其終不可爲乎﹖蓋天下事𨿽成於不易爲﹐而實怠於不足爲。公才足以立事﹐智足以逹變﹐惠足以卹下。是行也﹐必能推上之澤﹐使如川流﹔宣上之徳﹐使如風行﹔布上之化﹐使如春煦﹔廣上之聰明﹐使如陽光之下燭﹐震霆之莫掩也。朝廷愼選守令﹐思革前日之敝﹐而不拘以常法﹐俾才幹之士得罄展布﹐識治體矣﹗昔龔遂治渤海﹐願無拘文法﹐得便宜行事﹐於是化盜賊爲良民。今乘凋敝之餘﹐欲勞來而安集之者﹐昔人之遺法在乎﹗河間﹐古稱禮樂之國﹐在今三輔之內﹐文物衣冠之盛﹐比於鄒魯﹐國家仁義詩書之澤﹐涵濡百年。公於冨庶之餘﹐以此倡之﹐教化可成也。公儒者﹐眞儒之效久不白﹔欲求通儒用之﹐又不可得﹔俗儒迂闊﹐率爲人所詆侮﹐至有能脫去﹐故常卓然見之事功者﹐人將愧伏向仰之﹐恐後焉。公之往﹐吾儕得不以是望之﹖兩漢而下﹐郎官宰百里﹐刺史爲三公﹐朝廷方取通民事﹑有才略者以經濟天下﹐加以歲月﹐考績旣上﹐公之車其北轅乎﹗走辱知最稔﹐行當書其行實﹐附古循吏傳後。

傅子敬紀行詩序

《詩大序》曰「詩者﹐志之所之也。」詩非本乎志﹐而規規守繩墨﹐以學爲聲律之細﹐詩則陋矣﹗虞之歌﹐周之雅﹐十五國之風﹐𨿽所感異趣﹐所發異情﹐所出異時﹐本乎志也﹐時乎﹗楚漢去古未逺﹐王澤未涸﹐士生其間﹐當風气朴茂之餘﹐其志大以宏﹐故發之爲詩﹐悉和平正大之音。觀乎屈原之《離騷》《九歌》﹐宋玉景差之《九辧》諸作﹐蘇李之贈答無名氏之十九首﹐哀而不傷﹐怨而不怒﹐其風之遺音乎﹗至東漢曹魏降及六朝﹐■﹝宀禹﹞縣幅裂﹐古道風靡﹐作者自三曹七子以還至沈謝諸人﹐才𨿽傑出﹐志則骫骳﹐故穠麗夭好之詞倡而恚怨哇淫之風行﹐體裁音節﹐視古夐殊。時非無一二道古之士﹐顧往往囿於气象之衰﹐不能振而起之﹐如瓦缶交撃而空桑之瑟不能獨勝也。唐之興也﹐以神武翦積世之亂﹐三光五嶽之气復混。士之生也﹐鍾乎天地之英﹐其爲志岸然﹐不淆於俗﹐其爲詩炳然﹐上麗乎古。其擅名於後先﹐若陳子昂﹑孟浩然﹑崔顥﹑李白輩是已。至杜甫氏起﹐遂大振絕響﹐志則臯夔稷契之志﹐詩則虞周楚漢之詩﹐藻發乎天趣﹐聲系乎風教﹐詩與志混然不鑿也。余少也志於詩﹐而學不充溢﹐不能爲詩。及壯﹐盡取古詩讀之﹐始鋭意於詩﹐而聞識庳近﹐規模纎萎﹐不敢爲詩。洎乎日月滋久﹐頗會其要﹐操筆就紙﹐寖有生意﹐而知己者鮮﹐無誰與言詩。後是﹐竊取一第﹐代匱小官﹐而塵物委瑣﹐不暇爲詩。嗚呼﹗自余少時迄今踰十五年﹐追維數歲之間﹐始則不能爲詩﹐終則不敢爲詩﹐又終則無誰與言詩﹐又終則不暇爲詩﹐宜蓁塞之深已固也﹗惟其志不衰於少時﹐故頗能覃思於聲律之細耳。傅君子敬與予同年進士﹐年先於余﹐余兄之相好也。初﹐君以上第授官﹐累陟要階﹐拜監察禦史﹐劾權宦人﹐謫官吐蕃。權宦人死﹐調僉山北道肅政廉訪司事。未上﹐攺中書左司都事﹐其召至輦也﹐與予勞問之隙﹐口誦其紀行詩若干首﹐且曰「吾被謫數千里﹐去國幾三周﹐投瘴毒之鄕﹐渉窮荒之地﹐而冒虎狼之叢﹐𨿽行道之人﹐有見而出涕者。我則恬不介懷﹐謂死生命也﹐何必惴惴焉﹗禍患之是懼﹐遂屏去一切營謀﹐而寓志於詩。」觀其羈危遷竄之極﹐而撫時悲世之意﹑憂君許國之念﹐懇懇乎短章大篇﹐放而不流﹐壯而不棘﹐非生鍾天地之英﹑有崖然拔俗之志能是乎哉﹗矧其志日益篤﹐詩日益進﹐他日充而大之﹐又將爲騷爲風﹐爲雅爲頌﹐下視漢魏唐人之作﹐九牛一毛耳﹗昔原之放逐﹐乃賦《離騷》﹐不忘乎君也﹐淮南王安贊之曰「推此志也﹐與日月爭光可也。」今君以謫官而有詩﹐獨非古人之志哉﹖噫﹗君子曷志乎﹖志乎古也。余何志乎﹖志乎君之志也。知君之志莫予若﹐故序君之詩不敢辭。

送陳都事使還浙東序

始淮潁盜作﹐所向奔突﹐巨鎭大藩﹐望塵摧陷。吳粵之交﹐魚餒肉爛。江浙等處﹐行中書丞相方公起布衣﹐倡大義﹐集兵東甌以捍一面﹐歲時朝貢不輟﹐兼之一門昆季𨿽致身顯榮而知尙學術﹐豈古所謂說禮樂而惇詩書者歟﹖其於君臣之分﹐忠孝之節﹐凜然常存﹐煥然可述﹐此故予請以往迹之暴於天下者﹐次第書之。朝廷歲遣使督吳之賦﹐越其境﹐丞相必躬率僚采﹐約舟於津﹐具馬於郊﹐同迎使節﹐其恭敬王命﹐未始一日替之。往歲有盜犯邊﹐故江浙行省右丞丞相之仲氏也﹐力戰死之。事聞﹐旌封有加﹐臣節偉哉﹗至正二十四年秋﹐逆孛入朝﹐自爲太師﹑丞相。皇太子撫軍於晉﹐朝翦大患。而外內之臣昧於順逆﹐速於彊弱﹐不知死君父者多。檄至﹐丞相亟遣使請命於軍﹐誓簡師以從。明年秋﹐逆孛伏誅﹐東宮班師還﹐於是遣江淛等處行樞宻院都事陳君彥明奉表來覲。時皇帝禦大明殿﹐省臣以其事入奏﹐錫爵賚之以旌。丞相爲國敵愾之勞﹐使臣奉命之勤﹐亦光耀矣。竣事將歸﹐朝之士咸賦詩以贈﹐而請序於予。予與彥明相與日淺﹐其出處之詳﹐誠所未知﹐𨿽欲竭片語塞命﹐亦剿說耳。顧惟先民謂「尙友千古」﹐蓋𨿽不必親覿其人﹐而髙懷雅趣有冥合焉者。矧彥明與余定交幾半歲﹐彥明之賢﹐獨不可知其什一乎﹗彥明﹐儒家也﹐其學敏而通﹐其治事練而逹﹐其剖裁紛糾辧而捷﹐尢優於使事。讀至仲尼氏専對之語﹐必慷慨奮激﹐思起古人於九原﹐其襟抱脫略﹐夐出一時輩流萬萬也。且丞相一嚬笑﹐能輕重人。在恆人﹐惟圖倒衣趨事﹐覬一朝之顯拔﹐譬之升九成之臺﹐欲一躍至焉。彥明官不過幙佐﹐而未聞其競進﹐遑遑焉恆抱家國之憂﹐彥明誠忠孝人哉﹗今甲兵將偃息﹐海宇將晏熙﹐彥明歸見丞相﹐當以君臣之分﹑忠孝之節娓娓爲說﹐期於力靖南服﹐益修乃職﹐以垂千萬歲之烈勲。余也𨿽乏藻思﹐猶能吐辭爲鋒﹐揮筆爲陣﹐寫休聲於鐃歌鼔吹間也。

送王平口巡檢陳允莊敍

自王教逺而《伐木》絕響矣﹐風雅之衰﹐友誼之喪﹐民俗渾渾乎末流﹐非一朝夕致玆也。大抵友爲五倫之一﹐而世之人一是目爲窽言﹐此隆古之治所以不可復﹐蓋自四代以還則然。唐虞之盛﹐若稷﹑契﹑夔﹑龍協贊帝猷﹐以底雍熙之治﹔周之興也﹐若旦﹑閎夭﹑散宜生之徒同心同徳﹐以弼岐丰之化﹔宣王之繼起也﹐若申伯﹑方叔﹑仲山甫﹑尹吉甫之流葉謀共事﹐以濟中衰之厄﹐而友誼章章於天下矣。予生也晚﹐思古人而不見﹐歌《伐木》而傷之。竊嘗觀世之爲友者矣﹐炎而趨﹐寒而置﹐𨿽儒其服而傭賈其心﹐由夷其言而跖蹻其行﹐如是者果可友耶﹖挾貴以驕人者﹐不知一朝而勢去﹐人亦得而驕之矣﹔飾詐以欺人者﹐不知一旦術﹐窮人亦得以欺之矣﹐如是者果可友耶﹖予取友半天下﹐而未見有如古人者﹐豈予之愚而人不我友歟﹖及兵後遊山西﹐僅得一人而友之。睢陽李子實氏﹐非義不取﹐非力不食﹐有古君子之道﹐良友也。久之﹐至保下﹐抵薊門﹐若安肅縣簿王文昭氏﹑祈州判旦榮伯氏﹑永平府倅梅秉玉氏﹑灤州守劉復仁氏﹑昌平邑長舜言氏﹐皆今之良有司﹐予旣得而友之。至扵文章髙古﹐如燕府紀善王蘊徳氏及其弟修徳氏﹑睢寜邑尹葉夷仲氏﹑布韋士董安常氏﹐而學行修潔﹐如國子助教王政民氏﹑大興邑文學掾王庭實氏﹑處士宋彥中氏﹐予又得而友之﹐尙何以友誼斷絕爲嘆哉﹗予雅聞王平口巡檢陳允莊氏有能名﹐及其秩滿﹐將如輦下也﹐甫得邂逅於逆旅。性嚴而裕﹐寛而和﹐言論慷慨而詳實﹐苐恨其友之太暮﹐又惜其去而不得與之友也。𨿽然﹐才如吾允莊﹐以之宰劇縣﹐刺要郡﹐蓋優爲之﹐而允莊則未嘗以爲「我能爲」﹔職巡邏之職而久淹於四稔之久﹐而允莊亦未嘗以爲「我久淹」﹐允莊誠吾友也﹗今之往﹐吾知其首膺柄用於一時﹐良有司接武后先矣。予旣嘆流俗不古﹐若而終之﹐自賀其得良友﹐𨿽不能盡如隆古時﹐亦足以卜王教之復古也。予於是喜而賦《伐木》。時吾友魏徳謙﹑李道勤在。

送宛平縣主簿陳汝霖序

天下郡縣弟子貟﹐凡三歲一貢於京師﹐至則吏部考其藝而升國學﹐加以歲月﹐始第其髙下而官之﹐以故士之通經術﹑識治體者﹐由是以進﹐皆卽得仕。不由此者𨿽得仕﹐至其陟朝著﹐理民社﹐而以事功表﹐見於外中者鮮。宜興陳汝霖氏﹐由太學生分教定逺﹐一仕爲北平之宛平縣。宛平素號劇縣﹐有藩翰﹐有分閫﹐有郡府﹐符檄積几案﹐館傳相雜沓﹐師旅眾而徵役繁﹐不有殊常之才以任其剸治﹐往往至於廢事。汝霖通經術﹐識治體﹐惟其小試一邑﹐人皆難之。殊不知以爲難者﹐恆見其難﹔以爲非難者﹐固未始見其難也。觀其均戶徭﹐審刑讞﹐董營造﹐歸條法而不紊﹔至於壇廟也﹐學校也﹐郵傳也﹐以繕以營﹐旣詳旣周矣。予識汝霖久﹐玆當佐政之三稔﹐將上計於朝也﹐不忍一旦別去﹐則爲之言曰﹕器如幹莫﹐利器也﹐而良冶之治之﹐必取之於百煉之餘。材如楩梓﹐美材也﹐而良匠之用之﹐必求於十年之後。士如材傑﹐良士也﹐而善爲治者之任之﹐必拔之於累試之中﹐非一昕夕可驟致其功也。汝霖誠良士於郡校﹐於國學﹐於分教﹐礲礪漸漬亦旣至矣。譬之幹莫也﹐而鍛煉之玆久﹔楩梓也﹐而培育之滋厚。其於燭鬥牛﹐剸犀象﹐棟大廈﹐柱明堂﹐無難也。國朝仿唐虞官人﹐而以九載爲秩滿﹐久任之法也。汝霖行哉﹗其至也﹐必有膺柄用於常制外﹐而朝廷之上孰不指而誦之﹖龎士元非百里才﹐吾恐霄衢迥而枳鳳騫矣﹗詩曰「靖共爾位﹐正直是與。」予敢舉是爲說﹐期於力蹈前修之軌而大行於時。是之謂通經術﹐識治體﹐其於爲天下國家也﹐夫何難哉﹗

送穆原鼎先生還照縣序

安次宋彥中氏﹐學古學﹐其於人不妄許可。予近過薊門﹐畱其寓館幾旬餘﹐酒酣气作﹐每以友誼凋喪爲嘆﹐因語其友原鼎穆先生之賢曰「先生先代文獻家﹐而才气之偉﹐迥出一時﹐予用是惓惓於心者久之已。」而先生自東海來﹐予因彥中遂與相識﹐見其風神峻整而襟靈坦夷﹐譬之明月夜光之珠﹐令人不敢狎玩﹐益信彥中之不妄許可矣﹗一日﹐先生招予三數人小飲逆旅﹐言其祖墓在西城西﹐兵後圮於礫莽﹐邈焉不見蹤迹﹐於是招魂以酹於中野﹐惟先人之墓在北城之東北﹐迄於今不廢﹐因得攘除菑翳而展祭之。言訖﹐泫然泣下﹐而悲動一座﹐人人謂其孝行若是﹐則夫篤於友誼也奚惑﹖先生燕人﹐兩河亂﹐避地東海上﹐遂家焉。其典邑校於照邑也﹐羣弟子一經指授﹐咸中矩墨﹐豁如也。今之歸﹐凡在同志皆賦詩寫別﹐爛然成帙矣﹐扵是大興邑文學掾王庭賓氏徵予爲序。予以友誼不敢讓﹐謹避席而言曰「先生之學﹐求以至乎道也。道也者﹐窮天地﹐亙古今﹐不與物物同澌盡﹐未始離萬物以爲道﹐亦未始梏萬物以爲道也﹐顧可以淺鮮之言言乎哉﹖夫言出於淺鮮而曰『我將以行道』﹐是之謂求道於口吻而斷喪其本眞﹐非道也。蓋嘗稽之《易》矣﹐天地之始有象﹐而後有辭。當其太極稔而萬物之未茁也﹐象何寓﹖六畫呈而羣象之始著也。言何有﹖及乎文王﹑周公﹑孔子﹐始立言。有象之後﹐發前聖之不言﹐以昭示斯道於無極﹐以是知之﹐言不可以已也﹐如是非空言也。先生之學﹐講之熟﹐蓄之素﹐而行之力﹐其言也﹖其不言也。一是足以啟廸來學﹐道蓋若是矣。彼呫呫焉形諸口吻而以爲道者﹐予前所謂淺鮮之言﹐非過也。矧先生以孝行爲鄕閭所稱道﹐友誼爲士類所推服﹐其所以植天常﹐礪名教﹐而昭燭乎穹壤﹐孰非道耶﹖吾聞參路二子﹐其行爲吾儒■﹝車幾﹞度﹐而聖門之言﹐孝誼者皆宗之。予生也晚﹐其於聖哲之髙躅﹐每起望洋之嘆。先生行﹐固願執策以從而問津洙泗矣﹗「

送東安縣鄧侯朝覲序

皇帝十有三年有旨﹐設賢良方正等科﹐徵用邱樊士﹐圖治功也。於是金壇鄧侯由聰明正直﹐一仕爲東安邑﹐今北平所司也。昔者召公奭﹐此其封域。西都盛時﹐民咸沐其休澤。姬轍旣東﹐王室板蕩﹐人情風俗與古夐殊。至於近代﹐金革屢起﹐創殘之氓﹐大抵皆其喘蘇悖定之餘。矧北平大方面藩翰也﹐分閫也﹐臬司也﹐大府也﹐其所需一是取給於近縣﹐自非竭其力而卹其囏﹐民病其能少瘳乎﹖侯能宣上澤以拊揗之﹐故能得一邑百姓心。侯端愼而質直﹐不求名﹐不近功﹐不與物競而退讓若不足﹐靄然仁義人也。其學純正而詳其實﹐詩聨編累帙﹐而忠君許國之念一飯不忘﹐人謂其如杜拾遺﹐諷諫之旨寓於言表﹐讀之可以懲勸﹔人又謂其如白居易﹐云玆以戶口田糧事上計於朝也。大夫士皆爲詩以贈﹐而僕以譾材辱知於後﹐最稔﹐兼之以斯文骨肉我﹐以雅道燻陶我﹐以直言正論啟廸我也至矣﹐其軷也﹐曷能已於言乎﹖於是致辭於侯曰﹕民者﹐邦之本。財者﹐民之心。稽諸方冊﹐其所以固邦本﹑収民心之說詳矣。今天下黔黎涵濡乎仁風化雨中﹐而吾邑也藉侯之惠之力之至﹐故其戶田不踰歲而加多於往時。侯行哉﹗其至也﹐奏對文石之陛﹐俯伏主臣而敷宣洞逹﹐必有以動於聰之聽﹐而喜溢乎天日之表矣﹗若夫增秩賜金﹐古所以旌循良吏故事﹐朝家自有公議在。

溪山送別圖詩序

嚴陵邵仲舉﹐由文學起家﹐再轉爲宻云隆慶倉使。未幾﹐因禁令解去﹐得遂歸養﹐軷有日矣。扵是燕人李居中氏爲作《溪山歸隱圖》﹐一時名士爲賦詩﹐而府紀善王蘊徳氏爲序其顚末。是行也﹐不亦炳炳而光榮哉﹗予以朽木﹐耕牧艸澤而混迹樵農﹐其於士之有官位﹑負名聲者﹐鮮蒙其梯接﹐故於仲舉﹐恨其弗獲籋後塵﹐聆雅論﹐締久要﹐實甚恧也。近過婺﹐諸葛伯衡氏出一編相示曰「吾友邵仲舉之詩也。」觀其詞气和平﹐律度嚴整﹐宛然忠孝之著﹐讀之可以想見其人。而伯衡曰「仲舉之南轅也﹐有退休之喜﹐有歸養之樂﹐有溪山之適﹐𨿽未與之識﹐可無一言以賁其行哉﹖」而固讓不獲﹐則爲之言曰﹕窮天地﹐亙古今﹐不與物物同澌盡者﹐忠與孝也。是以古之君子未始不仕﹐亦未始必仕﹔未始不進﹐亦未始進而不知退。故其進也﹐非徒仕盡其忠於君焉爾﹔其退也﹐非忘君盡其孝於親焉爾。仲舉始冠而舉於其鄕也﹐鄕之人固以忠孝事望之。已而職倉庾之職﹐一束乎亷愼而不敢肆﹐則其服事乎熙朝也忠矣。而今也﹐鄕之人亦必望之曰「父母老矣﹐盍來歸乎哉﹗」其至也﹐具滫瀡﹐時溫凊﹐問起居﹐稱觴爲壽﹐而喜動顏色﹐豈不可以言孝乎﹗仲舉行矣﹗矧嚴陵當溪山佳處﹐而桐江之濵﹐富春之麓﹐豈無嚴光之徒耕釣乎其間也﹖固宜與之礪淸節﹐植名教﹐激頺波而滌澆風也﹗

一山文集卷五

﹝元﹞李繼本撰

○記

潞州崔府君廟靈應記

府君在唐﹐尹長子縣﹐有異政﹐民甚徳之。其地萬山環列﹐險而多虎﹐嘗有采樵者道觸虎死﹐其母泣訴扵府君﹐君遣使投檄城隍祠。頃之﹐正晝霧塞﹐陰厓風生﹐虎自林薄出﹐震栗爲俯伏狀﹐遂縳以歸﹐君立命磔之。自是﹐虎屏迹無遺類。非君至誠以動之﹐曷能焯焯如玆﹗君之沒也﹐民遂廟而祀之﹐一有禱祈﹐若響若答﹐故閱歳𨿽滋久﹐而民心則益虔。可以見府君之徳﹐被之人人矣。庚戌春﹐僕代匱山西行中書省理問官﹐承堂帖﹐如京師﹐常虞不職﹐獲譴。道次潞州﹐拜祠下﹐遂潔齋以禱之。神鑑厥忱﹐賜之吉卜。已而朝廷不以僕才識下﹐授同知太原府事﹐寵澤優渥﹐紱綬焜煌﹐卜兆之葉若符劵然﹐神之相之亦旣侈矣﹗蚤夜競惕﹐思答神庥﹐而官事叢委﹐未遑及也。乃涓日命工設色肖像﹐用展歳時之祭﹐兼述其蒞官之異政﹐爲神之靈感﹐以傳不朽焉。嗚呼﹗神之徳著矣﹐而感孚之機﹐則有非吾人所能力致者。然而有可致之道焉﹐何也﹖吾盡吾誠焉耳。誠或未至﹐而求神之我格﹐借曰祀事孔腆﹐神其吐之矣﹗信乎﹖「有其誠則有其神」﹐嘗聞之先哲云。

淶水縣學記

淶爲古燕地。周胙召公﹐此其封域。王化漸被﹐莫先扵玆。繇戰國來﹐宇縣割裂﹐民渉鬭爭﹐士廢禮教﹐古風由是泯泯也。元之有土﹐校庠勃興﹐中更亂離﹐文教滋熄。皇上龍奮之初﹐遂大振儒風﹐以文萬世之太平。扵是國有國學﹐府有府學﹐而州而縣莫不有學。兼之設教有條﹐肄業有科﹐師徒供給有廩膳﹐有司勸沮有升黜﹐甚盛舉也。河東董侯紹顏﹐繇儒起家﹐擢國子學錄。尋以選知縣事﹐縣之學政實領之。學故有先聖廟﹐有講堂﹐規模卑陋﹐人以爲弗稱。侯乃扵政務之餘﹐興廢補敝。洪武七年春﹐作東齋三。明年春﹐作西齋﹐如東齋之制﹕堂後作小室一﹐與堂楹相屬﹐軒戶空明﹐幾席瑩靚﹐諸生受業之所也。又明年﹐夏堂東作庖屋﹐用器悉完﹐諸生會食之舍也﹔西南作射圃﹐中爲觀徳亭﹐諸生習射之地也﹔廟前作東西廡各三﹐先賢從祀之室也﹔廟旁樹學規石﹐刻示永久也﹔廟外曰神門﹐又其外曰欞星門﹐以繕以營﹐悉中儀矩﹐繚以崇垣﹐植以名木﹐嚴廟貌也。且其地與代郡鴈門相聯屬﹐其勢控居庸﹐闖紫荊﹐而距蜚狐之口﹐師旅往來﹐使傳絡繹﹐符檄積几案﹐酬接無休期。侯乃扵紛劇之辰而寓整暇之意﹐扵注措之際而有先後緩急之規﹐俾數十年瓦礫灌莽之墟﹐扵是俎豆而弦歌之﹐匪材且賢﹐曷克臻玆﹗部使者凡再蒞之﹐檄奬有加﹐而薦書上矣。延興猥以譾才﹐代匱學職﹐鈆槧之厪而章句之怠﹐夏楚之瀆而教育之疎﹐視侯有不媿乎﹖縣父老以侯政有禆風教也﹐將勒文扵石以垂不刋﹐而謁延興記之。嗚呼﹗聖人之道﹐昭垂如日星﹔王者之化﹐無私如天地。誠使任民社者有以闡聖道﹐敷王化﹐維世教﹐淑人心﹐行見有首有趾﹐咸樂育乎覆冒之中﹐照臨之下﹐一日碩才出﹐美化行﹐是邦也﹐將不爲伊洛﹐爲洙泗﹐爲堯舜之俗﹐以彰儒效扵無窮哉﹖侯之此舉﹐增斯道爲九鼎矣﹗先是﹐縣簿朱子魯﹑典史劉中以侯鋭意扵學﹐克相厥功。八年夏﹐朱以秩滿去任。冬﹐劉以得解在告。細大之務﹐侯獨任之﹐其扵學事﹐功倍厥初。他如社稷壇﹑風雷雲雨山川壇﹑無祀鬼神壇﹑城隍廟﹐制度宏偉﹐皆焯焯可書﹐玆不詳著。

易州山北鄕學記

洪武乙卯春﹐詔天下立鄕學﹐蓋以崇美化﹐育羣材﹐臻至治也。易州古稱要郡﹐風气髙厚﹐民俗朴淳﹐順而迪之﹐易與爲理﹐不可遽以沿徼外之也。州之北其鄕曰山北﹐有山泉林壑之美﹐蔚然爲一州最。太守葉侯子粹至而樂之曰「此勝境也﹐以此建學﹐實甚其宜。」由是倡耆宿﹐勸諷士民。士民助工﹐乃創明倫堂三楹﹐門垣崇煥﹐幾席瑩潔﹐肅如也。尋以禮招致何君大用﹐爲之師弟子貟凡三十人。大用遵教條﹑嚴訓誨而謹禮節﹐士子鱗萃﹐佩服儼若﹐揖讓進退﹐咸中矩墨。匪侯鋭意扵學﹐曷克臻玆﹗大用徵予記﹐則爲之言曰﹕自唐而宋而金﹐易之士登巍科﹐躋膴仕﹐代不乏人﹐今可某某數也。百稔以來﹐文教滋息﹐工傭農賈競以貨利相長﹐雄弦誦之聲閴乎莫聞﹐非古易州矣。以侯之興學﹐以大用之典教﹐行見斯道大行﹐炳耀後先﹗是鄕之士固以聖學著天下﹐匪直爲鄕人以自畫也。學剏扵是年夏四月之吉﹐落成扵五月之望﹐判官黎侯某﹑長史任處中實贊成之。

栁居後記

北平憲僉三衢﹐徐公之未仕也﹐居其鄕之華川裏﹐其地丰腴而爽塏﹐實東南山水佳絕處。有田廬﹐有琴﹐有書﹐人之過者必式之曰「此隱君子之居。」於庭於垣﹐栁凡十株﹐公手植也。弦歌之隟﹐觴詠其間﹐而蕭逺曠逸﹐超然有出塵之趣。而是栁也﹐當暑雨舒霽之朝﹐風日淸美之候﹐舊以濯﹐濯以滋﹐繁陰滿軒﹐涼思入袂。客至﹐晤語乎煙霏杳靄﹐中懷之滯者以宣﹐心之郁者以舒﹐萬慮之膠固湔除而無玼蓋﹐𨿽陶元亮之植栁扵其門﹐韋虛心之植栁扵其庭﹐未足以易公之樂也﹗及公之入仕也﹐始爲禦史﹐繼爲部使者﹐炳焉振風裁扵中外﹐人皆榮之。而公則曰「自吾筮仕以來﹐邇淸光﹑躋要地而沐恩寵﹐欲一如疇昔寄傲華川之野﹐以接武乎元亮之徒﹐其又烏可得耶﹖」予解之曰「韋虛心之在唐﹐不過以貴富期子孫﹐無焯焯過人之迹。而元亮也﹐丁晉之昏而不欲仕﹐遘宋之簒而不欲臣﹐韜英斂華以放迹扵詩酒間﹐此其志樂可知已。公以俊偉軼羣之材﹐抱醇徳蘊古學﹐發爲用世之文章﹐以黼黻熙載之太平﹐其所際者盛矣。使不遇治理之朝﹐則亦終扵韋布而已耳﹐又何至扵元亮之宰彭澤﹐托扵恥見督郵而解組以去也﹖矧公早著蹇諤之聲而復弼澄淸之寄﹐聖天子付畀之意﹐不其重扵人人乎﹖然則華川之栁﹐其榮其悴﹐固宜不在所懷也。他日功成名遂﹐角巾還裏﹐賦元亮歸來之辭﹐撫吾栁而愛惜之﹐戒子孫重爲之培育﹐其尙能遺芘扵無窮哉﹗」

曲河軒記

鴈門之東有邑曰繁畤﹐其山秀雄﹐其水淸瑩﹐其風气勁武而朴茂。予往歳驛過其間﹐故老指以示予曰「某峯爲某山﹐某水爲某溪﹐某田廬爲某隱居處。」時秋髙木脫﹐天宇空闊﹐毫末皆在目中。邑之東﹐其水曰曲河。河之北﹐梁先生惟敬居之。碧嶂淸流﹐映帶下上﹐樵浣之聲﹐響振林樾。跨水締室﹐爲碾爲磨﹐迅湍激之﹐機輪自轉﹐勝地也。先生讀書之隟﹐與二三同志葛巾野服﹐流憇水上﹐飲酒以樂﹐不知晷景之西。其蕭閒曠逸之趣﹐𨿽龎公之鹿門﹐杜陵之韋曲﹐李願之盤谷﹐不是過也。然斯境也﹐前乎此而人莫之先﹐後乎此而世莫之奪﹐先生乃能專有之﹐獨樂之﹐則𨿽一泉石﹐一艸木﹐炳炳有輝矣﹗先生白首邱樊﹐隱徳弗曜﹐林壑足以適其性﹐琴策足以娛其心﹐而子而孫足以佩服乎庭訓﹐過賓遊客足以延揖讓而資笑談﹐則先生之優遊是軒也﹐其樂寜有涯涘哉﹗向當中原淆亂﹐閭巷之士往往以材气相雄﹐以功業自負﹐踵不及旋﹐皆徙死而莫遺﹐良田美園罄爲墟莽矣。先生扵是深自保閟﹐介然不爲勢利奪。此其志﹐人固不得而知也。予以歳辛亥至自薊門﹐訪先生扵林下﹐一見卽傾倒。明年予歸﹐又三年而復至﹐而先生之情愛猶一日﹐予以是知先生之篤友誼義也。顧以奔馳西東﹐靡所底止﹐欲卜鄰而不可得﹐矧玆又復別去﹐回視西河勝地﹐其何能不睠睠扵懷耶﹖而今而後﹐或得以謝絕塵鞅﹐擇是名山水而宴休﹐與先生再修客主之禮﹐當效王逸少故事﹐寫蘭亭一觴一詠之樂也。

觀徳亭記

射之爲藝古矣。自軒後爲弧矢﹐其後因之﹐遂有五射之制﹐此射之所由起也。是故天子﹑諸侯﹑卿大夫﹑士有大射﹐有燕射﹐有賓射﹐有鄕射﹐皆因是以觀人之徳﹐非細事也。今天下郡縣庠序林立﹐師弟子貟授受之際必習射扵學﹐其鄕射之遺意乎﹖淶水縣學故有射圃﹐而湫隘囂塵﹐觀者病焉。洪武丙辰春﹐僉北平等處提刑按察司事徐公﹐按部之餘乃重作之﹐且構亭其中而以「觀徳」扁之﹐規制之偉﹐前此未之有也。當斯亭之落成﹐弦誦之休暇﹐而士子之揖讓也﹐予竊嘗拭目其間矣。其射也﹐有一中再中者﹐予以爲難能﹔有三發三捷者﹐輒賞其爲奇中﹔至扵連發而連破的者﹐固恨其不多見也。予不善射而自幼喜射﹐然張弓挾矢而恆病力之不至﹐揖讓周旋而每患儀之弗謹。嗚呼﹗射以觀徳﹐尙何足以觀之哉﹗今老矣﹐將返故廬﹐與田父埜老樵弋山中﹐亦足暢吾志意﹐夫何能與髦俊之士角失得扵一時﹐而以得雋爲奇哉﹖𨿽然﹐射﹐六藝之一﹐名聖賢之樹徳﹐實扵此乎﹗權輿諸生﹐方當英年﹐可不致其謹乎﹗有以謹之﹐則其射也﹐志必正﹐體必直﹐持弓矢必審固﹐而百發百中矣。故射者之中鵠﹐猶學者之詣聖域﹐徳固不外乎玆也。苟無其徳﹐借有貫虱之巧﹐穿楊之俊﹐殪虎兕之能﹐關六鈞﹐徹七札﹐君子不取也。不然﹐古善射者如后羿之勇﹐荀瑤之才﹐共叔段之得眾﹐皆不得其死﹐亦獨何哉﹖圃與亭﹐知縣董侯孟宗實經理之﹐不踰旬而蕆事。諸生請記是語扵亭壁。

東安縣邵家莊鄕學記

鄕學﹐古也。四代之制術﹐有序以教其子弟﹐材成﹐則賓興其賢能而官之。扵是內之輔相﹐外之嶽牧﹐與凡小大臣工﹐胥此焉出﹐則鄕之有學﹐所系蓋亦不細矣。《記》曰「良冶之子﹐必學爲裘﹔良工之子﹐必學爲箕。」況吾齊民之子﹐其可不以學爲士乎﹖學之則徳萃扵躬﹐道著扵時﹐故三綱敍﹐九法彰﹐而陶斯世扵熙皥。苟以學爲末務﹐而師心任意以妄施之﹐是之謂不學無術﹐多見其顚倒舛訛﹐睢盱惶惑﹐而莫之適從。譬之羣﹐禦乎莽蒼之野而疾馳以逐禽﹐一或禦非其道﹐禽終不可獲﹔借曰獲之﹐則亦出詭遇耳。東安﹐古名邑﹐風气渾純而民俗質直﹐治得其道則妥順以安﹐非其道亦彊忍懾伏而不敢肆﹐非如他邑之民寛則馴﹐急則擾﹐若羊豕之暴悍﹐未易綏柔也。邑之北﹐其鄕曰邵家莊﹐邑長王侯卽是以建學﹐乃延致李宗昭氏爲之師。宗昭﹐前代衣冠家﹐而能遵教條﹐嚴訓誨﹐藹然鄒魯文教之風。予艸堂去學館不數里舉武﹐嘗扵躬耕之隟﹐聞吾伊扵風雨之夕﹐以謂吾鄕由兵後久亡弦誦聲﹐孰意其振絕響扵大雅寥落之餘乎﹖𨿽然﹐以吾宗昭之才﹐夫豈久扵鄕學者﹖毋謂其爲童子師而瑣瑣焉苟歳月以爲事。故師之扵弟子﹐貴乎廸之以善﹔而扵童蒙﹐尢貴乎啟之以正。蓋所以謹夫始入之途﹐而不爲多岐所惑﹐此小學之教也。由是而進扵大學﹐則稅駕乎髙明光大之域﹐而可以大行扵時。宗昭有志扵古學﹐其亦以其語諸髙弟子。

文安縣譙門記

洪武二十有六年﹐制詔天下郡縣作譙門﹐一制度也。先是﹐有司踵近代之獘﹐事無巨細﹐往往因陋就簡﹐玩歲愒日以幸其解去﹐鮮克殫竭心思﹐興舉廢墜﹐以潤色昭代不刋之典﹐識者病焉。文安知縣尙侯﹐登甲戌進士第。歳之夏﹐五視政扵玆﹐月易六弦晦矣。𨿽其政務塡委﹐應接不暇﹐而能綜核名實﹐悉歸條法﹐以其煉習治體﹐洞逹民情﹐簡愼自持以事其所事耳。矧譙門在所當爲﹐宜其不敢後也。門距縣治不盡一射﹐而歷歳滋久﹐摧剝扵風雨震淩之餘。乃卜日之吉﹐墮殘墉﹐撤敗屋﹐擇材之良而重修之。門上有樓﹐樓之四周繚以闌檻﹐棲鼔角以警晨夜﹐挈壺水以定刻漏﹐嚴巡邏以防冦暴﹐與夫啟閉之謹﹐譏察之宻﹐前此未有也。自始役迄告成﹐前後兩閱月﹐而城郭田野不知官府之有興作。而民之蜂屯蟻附﹐樂扵勸助者﹐固自若也。嗚呼﹗讀詩之「鮮民之生」而知民之勞苦﹐觀春秋之「新作南門」而知興作之不時﹐夫孰知說以使民﹐民忘其勞﹐有由然哉﹗予以侯善用民﹐而扵國家之制度虔恭而張大之故﹐喜書其槪﹐俾邑之人誦而傳之﹐以示永久焉。是役也﹐主簿王某贊其事﹐宜牽聯得書。侯名肅字﹐惟知濟南人。

蘭莊記

洛師任宗一氏﹐學行醇正﹐薦紳大夫多器重之。當勝國時﹐其先大父憲使公與予先公承旨皆占籍河南﹐而聯仕臺省。入國朝﹐予與宗一累佐邑校﹐而以文字爲職業。故予兩家爲裏閈﹐爲世契﹐爲同道。出薊門東兩捨許﹐宗一之別業在焉。蘭莊﹐則其讀書之室也。客至﹐舉觴嘯詠﹐畱連終晷﹐暇則焚香淸坐而靜以觀物﹐非知道不如是也。予聞莊廣不踰十餘弓﹐蘭也多不踰三數本﹐而風披雨沭﹐吐芳气而出塵氛﹐迍時之隱處者未易得此也。然萬物之在天壤間﹐可以愛玩而適情者﹐不一也。觀其助吟眺﹐則有山林泉石之美﹔供燕樂﹐則有歌舞臺榭之勝﹔角豪侈﹐則有象犀珠玉之富﹔至扵以智計得者﹐非智計則莫能致﹔以聲利得者﹐非聲利則有時而失﹐物累使然也。若夫韜智計﹐逺聲利﹐遺得喪﹐布衣韋帶不爲辱﹐珪組軒冕不爲榮﹐磅礡萬物不能累﹐出乎物而不能物扵物也﹐況扵蘭乎﹗夫蘭𨿽佳植而匪金匪玉﹐𨿽得亦易致而與凡艸木殊﹐宜其爲人之所好而不爲人之所同好﹐爲人之所得而不爲人之所同得﹐故惟君子爲能獨得之而獨好之。其視挾智計﹐衒聲利﹐得所願﹐爲以自快一時——此市道人所愧爲﹐而士大夫爭爲之弗藉——亦獨何哉﹗扵是好事者以蘭之可愛玩也﹐掇蘭以娛心目﹐齅蘭以頤性情﹐援琴以鼓猗蘭之操﹐攬佩以寫紉蘭之歌﹐浴蘭湯而澡雪其天質﹐入蘭室而想見其善人。矧蘭之生﹐不離乎眾卉﹐類乎不潔身以亂倫﹔不植乎槁壤﹐類乎逺濁世以自藏﹔不以幽獨而自媚﹐類乎衣錦而尙絅﹔不以無人而不芳﹐類乎弸中而彪外。予以是而知宗一扵是焉是取﹐非世好之可同也。𨿽然﹐以蘭爲莊﹐猶以藝爲圃也﹐詩書以植之﹐道徳以樊之﹐禮誼以穮蓘之﹐聖澤以浸漑之。吾知蘭非孤植﹐而與九畹同其芳﹔莊非一地﹐而與九逹同其軌矣。宗一有見扵此﹐其忍捨其種之美而蕪薉不治﹐譬之五稼不獲而幸其稊稗之有秋乎﹖予嘗以爲知道者非過也。予又聞宗一之幼也﹐見背扵父﹐承訓扵母﹔其長也﹐教授扵鄕﹐有榮耀矣﹔矧其讀書學道﹐礲礪未已﹐而日增月益乎﹗朝廷方柄用天下士﹐予知束帛賁邱園﹐蓋始乎此﹐豈宜嘉遁蘭莊之野﹐顧瞻童子時耕牧處﹐山靑雲白﹐低回而不忍去﹖予將爲子歌《招隱士》矣。

紫芝亭記

芝何爲瑞﹖秀擢乎萬植﹐曠世而一見者。瑞何由興﹖和气之充﹐假物以昭其異也。夫天地之淸淑﹐回幹扵十二萬年之會﹐人得之爲珪璋瑚璉之英﹐物得之爲景星鳳凰之異﹐均瑞也﹐匪直芝也。然芝之生也﹐不蔓以繁。使叢委扵山谷原隰﹐蕭艾等耳。𨿽瑞﹐匪瑞也﹐惟難遇也﹐人始異之﹐故曰曠世而一見也。以曠世難遇之物﹐倐爾賁發扵膏壤﹐故曰和气之充也。蓋吾人之和與天地之和流通﹐故動乎沖漠﹐逹乎隱幽﹐被乎山川艸木﹐匪若凢物之有生有息有榮有悴者也。余聞郝思道氏之先子湖州府君﹐徳醇而政平﹐鄕閭化之﹐州人徳之﹐其气之和﹐蓋積乎中﹑發乎外而及乎物矣。墓在杭之南山﹐葬之四年﹐盜發﹐山中冢無幾﹐而府君之墓獨存。是歳之春﹐旁有紫芝生焉﹐色理瑩潤﹐生意鬯舒﹐質粹而气腴﹐蒸雲繚霧扵佳城﹐白日之表﹐甘泉所出﹐商皓所歌也。斯殆和气之充﹐感通乎天地﹐則有神物以相之耶﹖《傳》曰「和气致祥。」其弗信矣乎﹖思道作亭塋次﹐仍以紫芝名之﹐紀瑞也。郝氏之子若孫﹐歳時上塜﹐顧瞻紫芝﹐煜煜其光。展祭之隙﹐相與芟榛剔穢﹐襲芳咀華﹐睠睠而不忍去。亦足見子孫之多賢哉﹗𨿽然﹐杭當山水佳麗處﹐自五代及乎勝國﹐其民完富﹐不識金革。帝元辟南堧而撫之﹐至仁旁洽﹐玆踰百稔。後𨿽小值弗靖﹐尋復輯綏﹐民之桑梓無恙﹐松楸逾茂﹐又數稔。扵玆國家余澤之所漑﹐亦優渥矣。使丁鬭爭搶攘之年﹐則墓也曷保其固﹐芝也曷保其榮﹐而亭也曷保其輪奐之美﹖繼自今往﹐思道其式﹐固以圖自身而子而孫而云仍﹐修祼獻﹐妥邱墓﹐繩繩引翼扵孝理之世﹐則曠世難遇之瑞﹐將益衍扵十二萬年之後矣﹗一日傑人碩士之羣出﹐使事業聲光照天下﹐嶄嶄然爲人中之瑞﹐吾扵郝氏子孫卜之。

雪舫齋記

居山林則有登臨賦詠之趣﹐渉江湖則有飄泊放浪之懷﹐蓋志其志而不汨乎塵壤之迫隘﹐適其適而不淆乎世慮之糺紛﹐此古之曠逸之士出乎物而不物扵物也。雄邑尹周侯﹐構齋扵公宇之偏﹐旣成而落之﹐招予與常所來往者燕集其中。一室瑩潔﹐其質猶雪然。四顧空明﹐其狀猶舟然。是日晝漏下二十刻﹐飲酒以樂﹐而天大雪。迥乎若放舟江之浦﹐而山川皓縞﹐天地渾淪﹐不知吾身之在人世間也。侯起而屬予曰「齋不可以不名。」扵是以雪舫顏其額﹐又起而屬予曰「齋不可以無記。」扵是識歳月以書其槪。是齋也﹐廣不踰尋丈﹐朴不事琱藻。壁以楮﹐不堊不丹﹔榻以木﹐不筦不簟。左有圖﹐右爲史﹐蓻蔬有圃﹐漑藥有池。豁然而疏﹐邃然而靚﹐云容天影之洞煥﹐琴韻書聲之流暢﹐神情道气之融寫﹐其爲樂也﹐則𨿽獵天山﹐奪蓬婆﹐獻賦兔苑而藻思橫出﹐未足以狀其奇槪也。然而山林之淸寂﹐不若江湖之夷曠﹔浮游之險逺﹐不若端居之閒適。而雪舫名齋﹐侯獨何取扵是哉﹖蓋侯自宦逰以來﹐跋渉山川﹐而湖海之气焱舉乎迥隘之中﹐則其器識之閎也﹔冰雪之質﹐蟬蛻乎塵埃之表﹐則其操行之髙也﹔以歳寒之盟而托交扵千古﹐則其友誼之篤也﹔以濟川之材而載道扵無窮﹐則其文學之富﹐政事之偉也。吾知雪舫名齋﹐豈不爲後日之嘉話哉﹗𨿽然﹐雪之降﹐以天舫之運也﹐以人而齋﹐不隳扵風摧雨剝之餘﹐則又在天與人交相勝者也﹐非知道之君子烏足語是哉﹗嗚呼﹗太素一雪也﹐太虛一舟也﹐安得策汗漫而遊無窮﹐出乎萬物之外﹐扣至道扵鴻蒙之初﹐則雪也﹑舫也﹑齋也﹐孰有而孰無﹐奚暇扵致詰耶﹖侯徵予記﹐予故書是語以志其志﹐而因以自適其適也。侯字士瞻﹐松江人。

一山文集卷六

﹝元﹞李繼本撰

○傳

劉義士傳

昔孟氏遭七國亂﹐至梁爲魏侯罃辧析義利﹐蓋仲尼﹑子思之緒論﹐而孟氏有以發之﹐扵是天下始知蹈義而不迷其塗﹐孟氏之力也。寥寥千載余﹐古風滋淪晦﹐士之所趨﹐聲勢耳﹔民之所尙﹐貨利耳﹔巫醫百工之所習﹐末術耳﹐譎計耳。予以是重傷之。雄扵保下爲屬邑﹐實天水氏﹑金源氏割據處﹐予過而欲詢前代事﹐故老無在者。扵是有野夫黃冠﹐杖策自林下出﹐須髮盡白而骨貌淸古﹐若有道者。問之﹐劉其姓﹐寜其名﹐而士安其字也。士安邑人﹐少孤貧﹐鞠扵祖母﹐而依其從父以居。及壯﹐耕釣爲業﹐而信義凜然動鄕閭。從父卒﹐爲諸幼畢婚娶﹑營貲貨﹐友愛之至﹐人鮮與儔。先是﹐人有以錢寓士安家。未幾兵興道窒﹐不復至﹐卽冒鋒燹以往﹐盡以其物歸之。河朔之亂﹐連歲不熟﹐民多爲饑卒所食﹐胔骼徧野﹐腥穢塞天。遂率子弟﹐操畚鍤﹐埋掩無遺。已而逺近大饑﹐餓殍滿道﹐則又堰河取魚﹐以釡竈置水次﹐烹魚食往來人。由是四方之逃亂者多歸之。事平還鄕裏﹐無一死散﹐皆其保完之力也。邑丞扈文振﹐老而喪明﹐骨肉蕩析﹐士安延致扵家者五年﹐而禮敬猶一日。及疾作﹐復極力療治。其死也﹐士安哭之哀﹐扵是具棺斂﹐擇善地以葬﹐而弔祭一以法。文振在時﹐有白金﹑楮幣﹑布帛總若干。死之明日﹐士安悉緘附紫泉人劉成。成﹐文振壻也﹐貧而有孱疾﹐及得此﹐感泣者累日。邑之令佐嘉其義髙﹐議復其身以惇勵之。士安曰「吾民也﹐吾盡吾民分內事﹐吾心也。吾又奚所望﹖」士安生長農畆﹐今旄矣。使早知力學﹐𨿽詩禮士有弗能及。然其制行與古人同處甚多。而邑長程侯九鼎﹑安肅簿王文昭氏﹑縣博士李好問氏﹐爲予言其二三﹐作《劉義士傳》。漢水李延興曰﹕馬之馳峻阪也﹐有纒以制之﹔車之走康莊也﹐有柅以止之﹔舟之渉大川也﹐有檣楫以回泊之﹔人之扵身也﹐一束乎義而不敢肆。天之正路﹐豈難至哉﹖一或昧焉﹐吾見顚倒惶惑而不知返駕者﹐滔滔皆是。人常言﹐劉士安見卿大夫講說孟子書﹐輒踴躍喜。扵以益知士安之重義也。

淸白生傳

淸白生﹐陜之興平人﹐任其姓﹐子勉其字也。平生嗜欲不萌扵心﹐而制行之髙﹐如層冰沍寒﹐積雪皓縞﹐玉瓚黃流之兩萃。厥美也﹐自童丱﹐嶷然如老成人。遇族戚﹐遇裏閈﹐非其義﹐一介弗苟取予﹔苟當乎義﹐則勇往直前無難色。其學研深燭奧﹐益肆其力。聞明師良友﹐不憚津陸之逺而往從之﹐於邠﹑於冀﹑於河雒﹐囊書擔笈﹐風雨寒暑﹐自若也。始冠﹐爲隴州文學掾。其教切近而篤實﹐一灑浮艷而趨乎古。久之﹐當路者薦之天官﹐一仕爲宛平邑長。其政明肅而簡靜﹐世之所謂良有司者﹐鮮與之埒也。子勉學古學﹐而與時背馳﹐謂昔司馬光代以淸白顯﹐每讀史傳﹐輒攘袂奮臂﹐想見其爲人。鄕先生髙其行而以淸白許之﹐由是鄕之人皆稱爲淸白生。其友李延興曰﹕光﹐昭代偉人﹐生西北勁武之鄕﹐得天地精英秀卓之气﹐故其道徳勲伐﹐爲士類所矜式﹐爲四夷所尊服﹐爲兒童走卒所稱誦﹐凝然炳然扵塵埃之表而不混也。後乎百祀﹐侯以殊常之器而穎出秦晉之間﹐蓋其地實先民之所發迹﹐而山川炳靈﹐回薄乎終古﹐宜其代不乏人矣﹗矧侯學古入官﹐朝廷一日大用﹐侯其必能以淸白礪天下﹐如光之爲輔相時乎﹗子勉曰「世常言古今人不相及﹐予何人斯而敢自比扵古人﹖彼嘐嘐然曰古之人﹐古之人非我也。」子勉儒學﹐其先世皆有聞人﹐𨿽其流俗渾渾﹐而世徳彌盛﹐大夫士之過其門者﹐必式之曰「此陜右淸白家。」論曰﹕太淸之淸﹐气之至淸也﹐天下之淸無以加。太素之白﹐質之至白也﹐而天下之白莫能掩。君子揆之﹐扵是養其气而弗梏﹐則發而爲天地之气﹔完其質而弗鑿﹐則凝而爲聖賢之質。其扵淸白也何有﹖是道也﹐鴻蒙傳之太始﹐太始傳之副墨之子﹐志乎古者﹐問諸淸白生。

房氏家傳

歲壬辰﹐安次李延興爲雄邑招致﹐親夏楚事﹐而賓友凋落﹐恆抑鬱無誰語。是歳嘉平﹐封邱王好謙氏來爲邑之幕長﹐一見如平生歡。幕長學行醇正而言論詳實﹐人有寸善﹐極口稱道不置﹐否則掩覆百至﹐非如淺淺之爲大夫者﹐一不合﹐訾議橫出﹐不少貸也。間語其友房徳麟之賢﹐且曰「房氏繇上世來﹐𨿽隱徳弗耀﹐而善之積也甚逺。歷宋而金而元﹐俱占籍東昌之博平。髙祖忠﹐配翟氏。曽祖皆逸其諱。曽妣胡氏。曽從祖信﹐仕元爲前衛百夫長。祖妣李氏﹐早失所天﹐守節不渝以終。父燠﹐字士明﹐幼孤﹐知自樹立﹐竟以孝行著鄕閭﹐年七袠卒。配髙氏﹐繼李氏﹐四子﹕長守信﹐字徳誠﹔次早世﹔次守義﹐字徳宜﹐髙出也﹔次守仁﹐卽徳麟﹐李出也。「徳麟天稟毅沈﹐見誼必爲。非其誼﹐𨿽壓以賁育之勇﹐弗奪也。弱齡刻苦嗜學﹐聞明師良友﹐鋭意往從﹐囊書擔笈﹐不以川陸之阻爲辭﹐不以寒暑夜盡之變而作輟也。洎壯﹐從公餗張先生學﹐繼從維齋楚先生學﹐研深燭微﹐大肆其力﹐粹如也。喪二親﹐絕口水漿者數昕夕。𨿽服除﹐不近葷酒而哭泣哀慟﹐三年如一日﹐人以爲難。後東昌路以儒薦﹐從事吏牘﹐凡兩稔。繼遷東平路吏﹐又四稔。俱以干潔最一時。路尹張孝則﹐良二千石也﹐雅愛重之﹐嘗薦之憲府﹐不果用。「丁酉秋﹐兩河始兵﹐縣父老鳩民爲丁﹐捍禦閭井﹐推守仁爲萬夫長﹐亦善其職。戊戌春﹐暴兵蝟起﹐糜爛濟兗州郡﹐乃與鄕之老稚挈家走河間。先是﹐連歲饑餒而疫气大作﹐人多逃死。妻張洎三男皆物故﹐惟少子綱在﹐才八歳耳﹐乃𦇤負而北。時樞宻副使答蘭領兵鎭古北口﹐與語﹐奇之﹐辟充掾史。徳麟彊起領簿書﹐爲祿仕也。明年﹐山東監察禦史牒薦補憲吏。居五月﹐遷遼憲。又明年﹐以老病辭歸﹐再配李氏。綱年二十﹐娶張氏。其孫又新﹐生三年﹐戊申亂﹐相失戎馬間﹐癸丑始物色得之。年十七﹐娶趙氏。「洪武初﹐徳麟仍籍博平﹐因之教授鄕裏。未幾﹐邑長禮聘爲文學掾﹐讓不獲已﹐扵是橫經泮席﹐再易天星。癸亥春﹐以目眚在告﹐得展邱墓﹐葺田廬﹐課耕織﹐暇則以詩書教子孫﹐矧其性夙好山水﹐去邑三里許﹐則其莵裘也。其先墓舊有老柏數十丈﹐髙軼云表﹐巨可汗牛馬﹑充棟梁﹐至亂作﹐悉戕扵薪槱。徵諸一木之微﹐而累葉之承籍可槪見也。墓前後腴田二百畆﹐非歉歲可以無饑。艸屋八九間﹐隱見林霏杳靄中。而士類之過從者歆其气誼﹐輒戀戀不忍去。非慶弔歳時﹐不一至城市﹐至則未盡晷卽歸﹐歸則扶笻吟嘯﹐而蕭逺曠逸﹐超然有出塵之趣。」或曰「昔之隱者﹐若戴龜蒙﹑林和靖﹐皆淸介自守﹐不齷齷與世混濁。」房徳麟豈其人耶﹖延興往年兩過東昌﹐未聞語及房氏者﹐今長史能歷歷口其祥﹐且謂延興曰「子名能古文﹐幸而傳其實以示後之人﹐庶其不與物物斯盡也。」君子曰「好謙可謂樂道人之善矣。」故書。好謙與徳麟同裏﹐兵後始家封邱云。論曰﹕房氏自鼻祖植徳﹐其後培根而食實者﹐綿數世弗殄絕。𨿽中土數十年金革戰鬭﹐民死相籍﹐大姓之家噍無遺類﹐而房氏由子而孫而云仍﹐皆能保完萬死中﹐則其鬼血食不餒矣﹐世徳之報其至此哉﹗

李槱翁傳

保定之容城有隱君子﹐自號槱翁﹐李其姓﹐問其名﹐而好問其字也。翁生而穎秀﹐六七歲時與羣兒嬉戲﹐鄕人見其貌骨淸古﹐舉止不凡﹐爲驚嘆曰「此非裏中兒比也。」稍長﹐讀書鄕校﹐眾皆推服﹐以爲不可及。已而囊書擔笈以逰京師﹐搢紳先生見其循循雅飭﹐則又誘掖奬進﹐而許其可與入道。其於學﹐朝夕淬礪﹐不以事物是非亂心﹐故能至其所至而得其所得﹐表裏貫徹﹐體用兼該﹐悉有條理﹐而蔚乎其可觀也。已而以經學教授鄕裏﹐時科舉制行﹐學者爭先慕效爲舉子業﹐登其門者﹐一經指授﹐動中肯綮﹐而不病其爲難也。其所識皆海內知名之士﹐若光人龔友輔﹑齊人潘述古﹑汴人答祿道夫﹑邢人宋彥貞﹑燕人楊九萬翁﹐從之遊者殆三十年﹐親其顏色﹐燻其徳誼﹐讀其文章﹐聆其言論﹐沛乎若江海之涵濡而無有畔岸也。及乎兩河始兵﹐中原板蕩﹐骨肉殫殘﹐而衣食無取給。朝而槱扵山﹐不知跋履之爲難也。夕而槱扵野﹐不知寒暄之攺候也。伐木而歌﹐弛檐而休﹐不知暑濕之爲勞而積薪之凡幾也。此翁之所自得﹐而世之不知翁者﹐謂其視王質翁子輩實相伯仲﹐不知鄙且誕乎﹗翁之言曰「吾衰暮以來﹐惟嗜樵采﹐𨿽扵一艸木之細﹐取非苟取﹐故不斷喪吾道眞﹔棄非慢棄﹐故不暴殄吾天物。吾扵是得取予之道焉。吾今旄矣﹐捨荒山窮谷﹐吾誰依﹖吾固願世之士以忠信爲本根﹐六藝爲枝葉﹐詩書爲灌漑﹐含其英﹑咀其華而食其實。將見環洙泗﹑際闗洛而極扵海濵﹐鄒魯巋乎道徳之垣而郁乎君子之林﹐何適而不可樵牧﹖爲乎冥棲山林﹐水石爲伍﹐而鹿豕與遊乎﹖」其友李延興曰「子之說非鄙且誕也。」翁從祖父景陽﹐受業劉文靖公之門﹐累官戶部司計。父近道﹐累官易縣簿。翁無子。論曰﹕或曰「李槱翁何如人也﹖」曰「翁端愼老成人也。」觀其讀書學道﹐不矯矯以釣名﹔佩仁服義﹐不悻悻以自好﹔鄕黨稱其善﹐則𨿽童兒女婦無異辭﹔言行孚扵人﹐而視州裏蠻貊同一軌﹐其爲人亦可少見其槪矣。惜其白首邱樊﹐不沾一命以行其道﹐天之報施善人﹐何爲恝然若是乎﹗孔子曰「道之將行也﹐與命也﹔道之將廢也﹐與命也。」從古智能之士富貴而磨滅者﹐不可縷數﹐獨非命與﹖翁能不以貧賤移其志﹐而順受其命之正﹐𨿽老扵樵牧﹐無怨悔焉﹐非修身愼行﹐扵道爲有得﹐孰克臻玆﹖故曰翁端愼老成人也。

棲霞子傳

棲霞子姓陳氏﹐字士文﹐南昌新建人﹐其上世以儒業顯。元季天下亂﹐父祖皆隱徳弗耀﹐而衣冠詩禮濟濟彬彬﹐云仍相襲﹐閭比相望也。棲霞子生而有異質﹐望之如芝蘭玉樹﹐照映階戺。稍長﹐變化不測﹐嶄然露頭角扵羣兒中。鄕之人見而異之﹐謂其軼類絕塵如是﹐必能大其門閥以光照先烈﹐無疑也。始冠﹐益自樹立﹐而循蹈規矩﹐端愼如老成人。人勸之學﹐則曰「吾恥讀非聖書。吾安呻其占畢﹐耗精魄故楮中耶﹖」勸之仕﹐則曰「吾雅無仕進意。吾安能與時下上﹐脂韋一世而墮壞名節耶﹖夫輪扁之斷輪﹐非譏夫讀書也﹐懼夫學焉而不綜其要﹐徒學也﹔楚狂之歌鳳﹐非惡夫行道也﹐惜其仕焉而與時背馳﹐徒仕也。」已而渡河淮﹐渉江漢﹐歷閩越﹐王公大人忘其勢而與之善﹐先生長者忘其年而與之交。而襟宇曠夷﹐見者恱服﹔談鋒橫出﹐聞者竦聽。𨿽家居﹐不問有無。至與人交﹐洞徹底裏。而一觴一詠﹐自放扵山水間﹐澹然忘世﹐泊乎若無所營﹐非流俗可及也。久之﹐去隱匡廬山中﹐學道之士多與之遊﹐由是學行益髙﹐蓋其山林之日長﹐故其積者厚﹐增者多﹐出者益遐也。未幾﹐有司以其才薦扵朝﹐一仕爲保定府尹。當其在畎畆時﹐若將終身𨿽千駟萬鍾弗顧也。及其登宦途﹐尹大郡﹐慨然以爲己任﹐而不辭行其道也。其所居近赤岸山﹐其間朝夕多霞气﹐故自號棲霞子。而好事曰「棲霞子喜談神仙事﹐殆將餐六气﹐飲絳霞﹐冥棲塵滓之外﹐而藏其神扵不朽乎﹖」棲霞子曰「吾學道也。世豈有神仙若方士者流﹐公孫卿﹑李少君輩所云哉﹖」棲霞善詩﹐其詩舂容溫厚﹐如其政云。雄邑尹周士瞻口其爲人﹐陳其槪﹐且徵予言。予故信其說而次第之。先是﹐予在薊門聞棲霞子名甚習﹐心竊慕之。及聞士瞻說﹐欲往拜其門﹐而牽扵塵役﹐未暇也。作《棲霞子傳》。論曰﹕天地藏乎大虛﹐日月藏乎夜旦﹐依乎物而棲焉者也。蛟鼉藏乎江海﹐虎兕藏乎山林﹐圓首方趾之藏乎宮室﹐囿扵物而棲焉者也。𨿽然﹐棲焉而得乎藏﹐藏焉而頥其神﹐是其備萬物﹐兼三才﹐趨鴻蒙而入太始﹐終不朽者也。若天地萬物之藏﹐吾又安能語其端倪耶﹖

劉則禮傳

劉則禮﹐字景淵﹐世家大梁墨莊九世孫。髙大父仕西江﹐因家臨江。大父始遷安陸之京山。則禮聰慧有識鑑﹐平居吶吶不能言﹐洎眾務叢委﹐詞組折之卽中肯綮。讀書通大義﹐無經生學士气習。年四十猶不遇﹐眾論惜之。至正辛卯﹐兩河亂﹐乃割財募兵﹐隸四川平章爻著麾下﹐攻安陸﹑襄樊﹐唐﹑鄧悉討平之﹐兄弟子侄多死扵兵。積功﹐受沔陽府判官。歳戊戌﹐河南丞相逹實巴圖爾克夾河﹑大康﹑鈞汝﹑許亳有勞﹐升同知安陸府事。丞相死﹐其子博囉特穆爾爲平章﹐代領其兵﹐討丰州﹑云內﹐下之﹐遷同知大同路緫管府事。明年冬﹐京師饑﹐平章貢糧五萬石﹐委則禮董之。時蔚州未下﹐道塗阻塞﹐嚴衛周防﹐善達無虞。又明年春﹐從河南平章方托克托北討﹐拔全寜等郡﹐擢同知荊湖宣慰司事。尋奉袠領兵﹐與平章諤勒哲特穆爾合攻保定﹑祁蠡等處﹐拜河南行樞宻院副使。歲甲辰秋﹐博囉特穆爾入朝﹐自爲太保中書右丞相﹐受崇福司使兼河南行樞宻院副使﹐鎭白羊口。眀年﹐中書左丞相庫庫特穆爾緫兵南伐﹐授湖廣等處行中書省左丞﹐隸太子同知詹事托音特穆爾戲下。尋奉袠受平章摩該節制﹐調集賢學士﹐有「文綺尙醞」之賜﹐皇太子以璽書旌之。歲戊申﹐京師失守﹐車駕北巡。則禮所部兵潰散﹐僅餘百人止扵易之龍門山。居無何﹐從十餘騎﹐由間道謁總戎雲中﹐至﹐俾還徵兵。時將作院使田邁律團結沿山諸訾﹐畱則禮共事﹐遂與畫策封守。未幾﹐總戎敗績太原﹐聲勢日斷﹐則禮謀扵眾曰「守柵以待王師也﹐今內無供﹐外無援﹐而敵兵四匝﹐諸寨或破或降﹐獨欲堅守﹐得乎﹖不如擁眾赴行在﹐否則徒餌虎口﹐無益也。」邁律爲下所沮﹐無去意。則禮請先往﹐不聽。自是日夜請去。值邁律恚﹐曰「汝去卽去﹐汝部曲斷不可去﹗」則禮語人曰「事已如此﹐恐終陷扵敵。我幸有子宏﹐我必令北奔﹐不使與我俱陷也。」扵是宏往﹐至蜚狐﹐遇亂兵還。時都事佛嘉努﹑至善亦避地山中﹐其挈家北也﹐則禮泣送之曰「至善去﹐我弗能與俱。公到朝廷﹐庶以明我之心無他也。」言訖﹐哭復不已﹐哀動路人﹐今山中人猶能語其事。明年春﹐敵兵至。邁努遇人少恩信﹐平日托爲心旅者往往潛出通好。邁努知事不可爲﹐趨則禮亟見敵﹐爲遷延計。則禮難其行。眾曰「公不去﹐恐見禍。不若挺身見敵﹐活一寨人。」則禮復固辭﹐眾曰「死生存亡之機﹐形扵目中。公倘受禍扵此﹐是死扵無名。不若見敵而死﹐死則無媿。況未必死乎﹗」則禮曰「我去﹐公輩宜死守﹐勿我慮也。」遂往見其主帥。眾歡甚。則禮謂邁努曰「我幸不死﹐公之庇也。且我之形勢未爲敵有﹐而彼之虛實反爲我得﹐及今尙可守也。」邁努曰「人無固志﹐糧無宿儲﹐今又曷可守﹖」則禮曰「公不守則死﹐死則我願以身徇。」遂相與痛哭失聲﹐舉座皆哭。明日﹐邁努等率其眾降。帥愛則禮之才且勇﹐俾代領其眾﹐乃辭。復欲奏以官﹐又辭。今旅寓薊門﹐以澹泊自處。每與朋儕語及忠孝事﹐輒嗚咽流涕云。李延興曰「則禮嘗宣勞帝室矣﹐而功未崇﹐而才未究﹐而志未就﹐天也。自古才傑之士﹐其生不辰﹐其死無譽者﹐不可殫述﹐獨則禮歟﹖」

一山文集卷七

﹝元﹞李繼本撰

○文

代乞封故太師中書右丞相托克托文

嘗謂大臣匪罪而獲罪﹐旣昭雪其往愆﹔明主念功而酬功﹐當旌褒以優典。竊見故太師【某】英姿開朗﹐雅度毅沈﹐廊廟之才﹐珪璋之器。其初焉入相﹐百度俱舉﹐庶績咸熙。人誦君明而臣良﹐民樂海涵而春育。引身求退而年方盛富﹐舉賢自代而心益忠誠。九重有撫髀之思﹐累詔有秉鈞之命。其終也再相﹐孜孜盡力﹐蹇蹇匪躬。獘政苛刑﹐一切除罷﹔良法美意﹐隨卽舉行。洎盜賊竊發以弄兵﹐命將帥屢徵而不克﹐本官志圖靖亂﹐親乞緫戎﹐如救焚拯溺之靡寜﹐乃枕戈待旦以自誓。先出師平徐土﹐成功而奉詔還朝。再出師攻髙郵﹐垂破而削官安置。譬基成九仭﹐俄傾一簣之功﹔而舟渉大川﹐遽失中流之楫。蓋姦惡構讒﹐復私讎而奪相位﹐使忠良不幸﹐抱深恨而陷非辜。有臣如此以隕身﹐所在聞之而切齒。且其出師財三月﹐爲指以老師而廢財﹔厥後討敵無寸功﹐實由扵臨敵而易將。事幾旣失﹐追悔莫前。我國家軍令隳﹐兵威弛﹐盜賊多﹐蓋從此始。迄扵今朝政紊﹐人心離﹐生民困﹐其誰之尢﹖𨿽元凶已誅﹐天下尙有無窮之憤。使本官不死﹐海內豈有今日之危﹖禦史臺已嘗聞奏昭雪﹐復其官爵﹐給其家產﹐獨扵封謚之典尙未舉行。竊詳本官將天下之兵﹐受閫外之寄﹐行便宜之事﹐專生殺之權﹐及一旦解其兵柄﹐俾萬里竄之遐荒﹐無纎須懟怨之辭﹐無幾微抗拒之意﹐束手以聽詔旨﹐甘死以盡臣忠﹐比之擁兵抗命之徒﹐拜表輒行之輩﹐迹其忠逆之異﹐有如霄壤之殊。況其子知樞宻院事﹐【某】冒渉險艱﹐翊儲皇撫軍扵全晉﹔誅除凶惡﹐秉大誼﹐宣力乎皇家﹐忠孝萃一門﹐聲光垂百世。如蒙憲臺明白聞奏﹐錫以王封﹐表以謚號﹐庶死者獲雪其幽冥之憾﹐而生者愈勵其報稱之心。

東安縣勸農文

洪武十二年春二月望﹐勸農扵東郊而告之曰﹕洪範八政﹐食貨爲先﹔周詩二南﹐風化爲首。蓋食貨者﹐生民衣食之本﹔而風化者﹐邦家政治之基也。我聖天子恭儉愛民﹐勵精圖治﹐故田野之中克勤扵耕織﹐而庠序之內益勉扵詩書。予欽奉徳音﹐來領縣事﹐大懼微才無補﹐有虧扵承宣之功﹔復慮惰農自安﹐有妨乎生養之計。今四陽布徳而萬物增輝﹐祥風送暖扵花朝﹐瑞雪融春扵麥隴﹐予當勸農而務本﹐爾宜竭力以治其生。耕爾田﹐播爾榖﹐畜爾雞犬﹐種爾桑麻。督倂工程﹐愛惜時日﹐旣效勞扵春夏﹐必収功扵秋冬。下可以免家門之饑寒﹐上可以應官府之賦役。然衣食之旣足﹐則風化之當興。其修爾身﹐飭爾行﹐孝飬爾父母﹐友愛爾兄弟﹐和睦爾鄕鄰﹐賙卹爾宗族﹐男則訓之以學業﹐女則教之以絲蠶。毋怠荒﹐毋遊蕩﹐毋違律令而陷刑憲﹐毋肆姦欺而行暴凶。將見民安物和﹐政平俗美﹐無老無幼﹐無不沾皇上仁漸義摩之風﹔一社一鄕﹐舉皆被聖世海涵春育之化。故作勸農之語﹐以開示民之心。爾農其母忽。

勉學文

勉爾學子﹐植爾天君。爾志不惰﹐爾徳乃新﹔爾年漸長﹐爾業當勤。六藝六經﹐爾其孜孜而汲汲﹔五常五教﹐爾其勉勉而循循。勿矜已長﹐將招謗而損徳﹔勿議人短﹐必取禍而殺身。勿謂記問爲餘事﹐孰可爲康成之同倫﹔勿謂文章爲小技﹐孰可儷史遷之雄文。勿謂天可欺﹐積善之家有餘慶﹔勿謂人可罔﹐暗室之中有鬼神。勿謂今年不學有來年﹐恐老矣耄矣而徒悔﹔勿謂今日不學有來日﹐懼四十五十而無聞。勉爾學子﹐植爾天君。亷讓是蹈﹐禮節是遵﹐正直是與﹐善良是親。惇吾儒素﹐味吾道眞。補過爲實行﹐頥性爲純仁﹐誠篤爲踐履﹐忠孝爲本根。溯洙泗正泒﹐軼關洛芳塵。偉哉君子﹐允爲百世之士﹐豈曰一鄕之人而已乎﹗

禱雨告城隍文

蒼生無告﹐值九夏之旱漧﹔赤地如焚﹐妨三農之耕播。仰幹玄造﹐俯瀝丹衷﹐竊念維神。恩佩朝章﹐位居州佐﹐職在撫字﹐心切憂勤。玆當平秩之時﹐倐遇幹封之日﹐百種皆未入土﹐羣黎何以爲生﹖沴气沖霄﹐天討寛風伯之罪﹔炎光礫石﹐地靈縮海水之源。林磵不聞鶴鳴﹐澮畎已成龜坼。周詩之憂旱魃﹐空歌云漢之章﹔魯僖之焚巫尫﹐徒費春秋之筆。望霓仰傾盆之澤﹐灌園竭抱甕之勞。生意永回﹐昊天不弔。共惟城隍之神﹐洋洋如在﹐赫赫厥靈﹐佑我州民。載諸祀典﹐用虔祈懇﹐拱竢來蘇。伏願亟馭飆車﹐上箋玉帝﹐叱丰霳而鞭列缺﹐震霹靂而驅蜚亷﹐月離畢﹐豕渉河﹐應三日甘霖之霈﹔麥連云﹐禾同穎﹐占四海有年之祥。

禱雨告風雲雷雨山川文

惟神玄化孔昭﹐威靈赫奕﹐佑我州民﹐永永無斁。玆當平秩南訛﹐而早暵方熾﹐四民告災﹐五稼不殖。嗟予下官﹐夙夜憂惕。用是披露丹心﹐仰幹矜卹。神其陟靑冥﹐箋紫極﹐駕雲軿以先驅﹐命蜚亷使服役﹐鼔元气扵九霄﹐瀉天瓢扵四裔。俾膏雨之降﹐旣沾而旣足﹐則嘉榖之成﹐實穎而實栗。將見邦有貢賦﹐民有黍稷﹐而鬼神不廢乎血食﹐神之錫也。尙饗。

代嚴君辭中書參議文

某族本寒微﹐起由下列﹐旣乏行能﹐又鮮學術﹐徒以虛聲縻玆好爵﹐日夜懷慚﹐罔知攸措。曩因漕事出使閩中﹐誓竭心膂﹐以效細勤﹐以圖上報。旣而至閩之後﹐邊鄙弄兵﹐熾如炎火﹐寄息城中﹐凡三閱月﹐始克解圍。偶爾成功﹐幸其不死﹐聖恩汪濊﹐遂獲生還。退伏田野﹐實爲至願。不謂譾才過蒙拔擢﹐俾參大政﹐峻命倐臨﹐惶惕無已。亟圖懇辭﹐復中止之﹐以謂聖天子方急扵求賢﹐𨿽小技亦見収錄﹐由是感激扵中﹐黽勉就職。故扵論思之際﹐知無不言﹐所以答恩寵﹐盡職分也。頃自多故以來﹐屢嘗披瀝肝膽﹐指陳利害﹐而當時秉國者謂其議不足用﹐計不足行﹐使一時忠鯁之士箝口結舌而不敢言。由是處置失宜﹐號令不行﹐禍機一起﹐不可障閼﹐以至彊藩煽威﹐嗾兵向闕﹐脇制天子﹐刧虜相臣﹐九廟震驚﹐兆人痛憤。此政主辱臣死之秋﹐豈宜含垢忍恥以貽朝廷之羞﹐容身固位以重妨賢之罪﹖況卑職事功不著扵平時﹐才猷不孚乎眾望﹐罪旣莫逃﹐理宜退避。玆當更化之初﹐誠宜廣搜才賢﹐以収恢復之功﹔不宜掩覆有罪﹐仍居重位﹐使中外士大夫解體也。且薦賢爲國﹐匪爲其私﹐輒敢僭舉所知﹐列其姓氏職名扵後﹐用備采錄云云。凡此諸人﹐𨿽其器識才行之不同﹐要皆一時之賢才。朝廷果欲循守舊轍﹐奉行故事﹐勾稽簿書﹐考核錢榖﹐便可置之不問。如欲洗刷舊獘﹐卓然有爲﹐則此諸人者可以建議﹐可以樹功﹐可以撥亂世而反之正﹐在聖君賢相鋭意而用之耳。卑職旣已懇辭﹐又復有所薦聞﹐蓋不敢以妨賢﹐尢不敢以蔽賢也。

鄕飲酒司正文

《禮》鄕飲酒﹐蓋以敍齒徳﹐別尊卑﹐勵亷讓﹐惇風化也。故六十者坐﹐五十者立﹐禮之節也。擯以接賓﹐相以贊禮﹐射以觀徳﹐司正以糾過﹔設幾筵﹐設籩豆﹐設鍾鼔筦弦﹔歌鹿鳴﹐歌四牡﹐歌皇皇者華﹐禮之文也。陳之以六徳﹐導之以六行﹐申之以六藝﹐禮之教也。敬以束之﹐情以鬯之﹐威儀以飭之﹔一獻之頃﹐賓主百拜﹔爵𨿽無算﹐不酗不淫﹐禮之謹乎始終也。扵斯時也﹐凝然其齋莊﹐煦然其和浹﹐譬之調琴瑟扵一堂而宮商相宣﹐羅星緯扵靈穹而分次不紊也。凡我諸君子﹐今其萃扵斯﹐飲扵斯﹐觀禮扵斯。有賓焉﹐有主焉﹐有執事焉。其敬爾威儀﹐愼爾徳度﹐謹爾話言﹐不諠嘩﹐不怠傲﹐斯不墜彛典而永有令譽矣。

代淶水邑令告土神文

走以譾才﹐尹玆下邑﹐自承匱來﹐昕暮兢惕。原隰旣春﹐稼穡方亟﹐而牛日踵斃﹐未有紀極。民田蕪﹐民力囏﹐而民脈息。炯炯寸丹﹐憂懼交集。天非不仁﹐尹實寡徳。神非降災﹐尹實不職。夫牛服耒耜﹐乃有黍稷。牛焉茁壯﹐地焉墾辟﹐榖焉丰穰﹐民焉樂育﹐則國有貢賦﹐民有衣食﹐而神有饗祀之秩。嗚呼神哉﹗其銷大沴以揚靈庥﹐暢和气以昭鴻績。毋咎扵民﹐惟尹是斥。毋戕扵物﹐惟尹是殛。百爾災尢﹐悉萃扵尹而母卹。

代友人祭妻文

吁嗟夫人﹐命止斯耶﹖何運之蹇而數之奇耶﹖豈人之修短﹐有宰物以尸之耶﹖吁嗟夫人﹐柔順其徳﹐貞淑其姿﹐衎衎樂易﹐棣棣威儀。自歸我家﹐殆三十期。奉我祀事﹐興我門楣﹐助我孝養﹐鬯我本支﹐閨壼肅睦﹐族戚和怡。方期同處貧賤﹐以介壽祺﹐豈謂一朝殞逝﹐遽成永離﹗有憂誰釋﹖有愆誰規﹖家計誰理﹖寒饑誰知﹖況我老矣﹐淪落天涯﹐妻子俱喪﹐不死何爲﹖哀哀幼女﹐哭母寢帷。萬感塡臆﹐曷有已時﹖家山焉在﹖旅殯江湄。歸塟有日﹐魂其安之。陰風逺饗﹐愁雲低垂。致奠客次﹐靈其來思﹗千古萬古﹐相見無期。

祭王守敬先生文

洪武丁卯春二月十有六日﹐秦郵王疎齋先生以病死扵雄邑。越二十有四日﹐槁塟邑城之東。其友王宗嗣榜第三甲進士東安李延興謹具酒饌﹐爲文以祭之。其詞曰﹕先生稟淮海俊逸之气﹐而才華挺拔乎千丈﹔抱伊洛醇正之學﹐而識趣傑出乎凡壤﹔攻漢魏髙古之詩﹐而音節郁乎其悲壯﹔塞儀秦縱橫之口﹐而議論越乎其慨慷。溫粹如玉璧﹐而驍騰如駿駔﹔炯煥如木難之珠﹐而宻麗如珊瑚之网。走扵先生﹐識之恨晚。其始往拜﹐逆旅之家﹐燕府之左﹐破席衡門﹐飛雪虛幌。其後相值﹐交衢之間﹐薊門之曲﹐秋風布袂﹐夕陽笻杖。又其後歲暮南轅﹐過小齋而揖讓﹐樽俎風流﹐襟期豪宕。寫宮商扵笙琴﹐聨珠玉扵編簡﹐登眺之餘﹐以寄遐想。界河之渺茫﹐郎山之髙爽﹐三關之盤紆﹐九源之浩蕩。奇槪以崢嶸﹐逐雄詞而奔放。已而攜離﹐閱歳凡兩﹐將以謝塵坌之煩囂﹐而放迹乎江海之上。去冬之杪﹐倐理歸槳﹐乃復過我﹐中心懩懩。未幾臥屙﹐神惰惚恍﹐藥物甚良﹐病孽滋長。竟扵不起﹐聞者慘愴﹐弔者感傷﹐識者沮喪。友道爲之斯淪﹐斯文由是絕響。紛難誰與解排﹖骨肉無所倚仗。至道欲扣而無門﹐正聲欲和而誰唱﹖𨿽然﹐先生以六十翁而抱道以死﹐而身後文章﹐復有賢嗣以紹述扵旣往﹔執紼多故人之相從﹐卜地得佳城而寓塟﹐宜其瞑目泉壤之中﹐而吐气星辰之上。金臺荒寒﹐易水滉瀁﹐陰風怒號﹐愁雲莽蒼。撰蕪詞以寫心﹐慨音容扵髴髣。嗚呼哀哉﹗尙饗。

祭王冰雪文

維洪武二十年﹐歳次丁卯﹐九月戊寅朔﹐越四日辛巳﹐將仕郎燕府紀善天臺王璞﹐遣甥應毅﹐以淸酌時羞之奠﹐敬祭扵故友冰雪先生王君之靈﹐曰﹕嗚呼﹗秦郵之原﹐淮海之堧﹐重湖連浸﹐浴日吞天﹐淸泠匯鍾﹐夙產多賢﹐莘老太虛﹐武踵肩聨。文輝詩采﹐鵷翥鸞騫﹐气運䢐伏﹐寂寥幾年﹐神珠夜光﹐亦逝而遷。有美王君﹐踔厲無前﹐憑髙凖立﹐顧盻後先。少年嶄嶄﹐經史貫穿﹐攘臂藝場﹐擬奏凱還。老旣不酬﹐易軌攺轅﹐擲棄陳腐﹐掇挹茂鮮。古人性情﹐著扵詩編﹐吟詠陶寫﹐至樂在焉。君深嗜之﹐幾忘食眠﹐雅頌風騷﹐靡不究研﹐六朝漢唐﹐悉扣其玄。月席風蓬﹐雨帽雪韉﹐撚髯擁鼻﹐捉袂聳肩。攬括造化﹐剜剔山川﹐巨而覆載﹐細而蠢翾。収拾靡遺﹐以陶以甄﹐制爲淸詞﹐調髙意圓。欣戚喜慍﹐厥意以傳﹐薦剡飛騰﹐聲譽著宣。衣冠籍籍﹐共推浩然﹐官扵吳中﹐志潔以堅。人皆稱之﹐露鶴風蟬﹐間遇勝流﹐喜抃欲顚。滿眼沽酒﹐解衣質錢﹐古人已逝﹐渺如飛煙﹐文采風流﹐庶幾在旃。老隱故鄕﹐有宅一廛﹐扁舟漁釣﹐可以永年。胡爲北來﹐道里數千﹐卒勤曷辭﹐要直子寃。我居官舍﹐坐客無氈﹐楊雄寂寞﹐蓋性所便。與君締交﹐情篤誼全﹐意气相與﹐勢利可捐。君嘗見謂﹐我將歸旋﹐課兒躬耕﹐甓社水邊﹐遲子南歸﹐共相畱連。嗚呼﹗行李在途﹐車載犢牽﹐賢嫓白首﹐扶衰共憐。逺希鹿門﹐偕我園田﹐霧露所嬰﹐疾病攸纒。夭胡不愸﹐竟以弗痊﹐我逺自越﹐君已去燕。別弗執手﹐斂弗拊棺﹐仰思疇昔﹐哀貫肺肝。嗚呼﹗雪朝杖履﹐月夕杯盤﹐豪談逸興﹐雅句淸言﹐今其已矣﹐曷任悲酸。令子克孝﹐枕塊旅阡﹐返柩桑梓﹐營度車船。大事旣襄﹐無媿九原﹐君亦庶幾﹐目瞑魂安。僕身如系匏﹐惴惴守官﹐過車痛腹﹐聞笛興嘆。炙雞絮酒﹐遣奠殯筵﹐何以侑觴﹐抒此些篇。嗚呼哀哉﹗尙饗。

祭歸附元臣文

汝惟昔在元季也﹐掌戎枋。及我聖朝﹐文軌混一﹐九域之廣﹐含生之屬﹐不毛窮髮之壤﹐壹是囿扵仁風化雨之中。而汝以元社旣墟﹐提一旅之眾﹐委其茅土﹐鋭意來歸﹐上以體天心之鑑燭﹐下以恊人心之翕從﹐至使圓臚方趾之類﹐激昻其聲烈而與之俱化。汝之眞亮﹐簡在帝心。方欲畀以穹爵﹐酬以重祿﹐豈謂一朝隕逝﹐使汝翊載帝室之心﹐汨沒而莫信﹔垂勲竹帛之志﹐落寞而弗遂。嗚呼﹗其始也﹐承先世之餘祚﹐以綿延扵累葉。其終也﹐荷國家之寵靈﹐以榮賁扵九幽。而子而孫﹐嗣其爵﹐聯其芳﹐襲其蔭﹐以揚熙載之鴻庥﹐以耀穹壤而照冊書﹐容有旣乎﹖今遣官﹐牲醴致祭扵汝﹐汝其來享﹗

代雄縣祭本縣土地文

一邑之務﹐至劇以繁﹐六吏之役﹐至勞以艱﹐神實司之﹐陰相其間。矧玆雄邑﹐九水洑環﹐五稼鮮獲﹐濁流澶漫。居六雄十緊之區﹐而爲朔南之襟帶﹔距九馗五逹之道﹐而當軍旅之往還。郵傳激星火﹐符牒積邱山。餉挽者﹐雷蹄而電轂﹔徵役者﹐雨臥而風餐。日不暇給﹐大小憂患﹐自非坦坦素履﹐炳炳寸丹﹐禦煩以簡﹐濟猛以寛。將見政柄旁落﹐民物殫殘﹐所利不救其所害﹐所廢不補其所完。走也承匱﹐局蹐不安﹐處已愧循途而守轍﹐臨事忍推波而助瀾﹖其剸裁也﹐乏利器之解盤錯﹔其才華也﹐非繡腹之呈瑯玕。黃霸之外窮內眀﹐瞠後塵而卻武﹔延壽之令行禁止﹐遡髙風而汗顏。惟思先其急而後其緩﹐勉其易而圖其難。綜核條法﹐煦濡恫瘝﹐移風易俗﹐崇善擿姦﹐使一邑相安扵無事﹐以表神貺扵不刋。扵是特建祠宇﹐以潔歳時之祭﹐期扵感神扵冥冥而非徼福﹐化民扵昭昭而不至曠官也。

代房山慮應徵等祭彌至善祖母文

嗚呼﹗將謂夫人之死﹐死而無憾﹐而光賁扵九原耶﹖則子在萬里﹐山川阻闊﹐抱終天之遐思。將謂夫人之生﹐生而不辰﹐而恩怠扵三族耶﹖則年踰七袠﹐閨壼潔修﹐爲吾黨之令儀。自歸名門﹐殆七十期﹐以奉祀事﹐以介壽祺﹐以助孝養﹐以鬯本支。謂宜保艾乎上壽﹐乃至奄棄而莫追。板輿軌軌其何在﹖風木慘慘以含悲。嗚呼﹗人誰無母﹖而彌氏之母﹐有子而歡會之無期。人誰無子﹖而彌氏之子﹐有母而音容其何之﹗兩孫在侍﹐燦燦瑤芝﹐𨿽支子不祭﹐而承重以享﹐非孝孫其誰﹖宜有嗣子舉奠﹐而祭統之傳﹐則扵是而可知﹐由子而孫而云仍﹐涵泓演溢﹐煦乎若雨露之滲漉﹐勃乎若艸木之華滋。用是知夫人之生世﹐幼爲女﹐長爲婦﹐老爲母﹐始終乎徳性之中而弗渝。展祭通衢﹐祇送靈軟﹐逐銘旌而雨泣﹐望魂气而飆馳。一以表枌楡之義分﹐一以寫母子之暌離。燕山之麓﹐瀘溝之湄﹐埋黃壤而深窅﹐繚靑山之委蛇。神其來格﹗安靈扵玆。

祭許生文

嗚呼﹗死生命也﹐懸扵天而不可以力爲﹔修短數也﹐寓扵人而不可以智計。孰能燭其理扵命數之中﹐而扣其道扵天人之際﹖謂作善降之百祥﹐有徳而無位﹐仁者之不壽﹕孔子之接淅以行﹐窮阨而轉走﹔顏子之操瓢與簞﹐夭死而莫救﹐使天下賢聖﹐顚倒惶惑而以自咎。謂不善降之百殃﹐讒諛得志﹐不肖者比肩﹕盜跖之橫行﹐侏儒之飽死﹐使天下凶暴貪噬攘敓﹐藉以得志。若許生璘之死﹐豈非命數使然﹐不可以力爲而智計者耶﹖嗚呼璘哉﹗使天而使之壽﹐則徳可使甄陶﹐行可使砥礪。浸淫乎詩書﹐沈潛乎仁義。収視反聽以凝其神﹐滌瑕蕩穢以養其气。敷玉潤﹐揚金暉﹐以周旋乎髙明光大之地。鄕裏稱善人﹐國中有顏子。卿相呼小友﹐品題作佳士。一言取宰相﹐三長典國史。其才之逸﹐如九河崩奔﹐泗溟蕩潏﹐而兩儀爲之軒輊﹔如蛟龍之得水﹐上下扵天﹐莫窮其詭異。其文之雄﹐如丹葩之芬腴﹐靑雲之綺麗﹐明珠之射濤波﹐白璧之出氛翳。今天而使之夭﹐徒悼夫隕霜之殺菽﹐黃壤之埋玉。去白日之昭垂﹐襲厚夜扵窀穸。等浮世扵蝸角﹐逐飛光扵駒隙。朝菌不爲晦朔所移﹐蟪蛄不爲春秋所役。苗而不秀﹐秀而不實。堂之未升﹐室之未入。根之未培﹐實之未食。未定之天﹐未完之質。夫誰得而致詰﹖且夫天之生物﹐細大不齊﹐同歸扵斃﹐何異蜩與鷽鳩決起而飛﹐槍楡枋而笑鵬飛之九萬里﹖寓形大塊﹐而莫能與天壤相獘﹐何異覆杯水扵坳堂之上﹐芥爲之舟而斯滯﹖如是而生﹐如是而死﹐夫孰窮其涯涘﹖嗚呼﹗天不生汝﹐則一气永存﹐而精神蟠郁扵靑天。天而生汝﹐則一朝永逝﹐而骨肉澌盡扵黃泉。五百年吾不知其宿契﹐二百歳吾不知其永年。天耶人耶﹖莫探其玄。命耶數耶﹖莫測其淵。故爲之文﹐以寫靈襟之磊﹐而寄冥感扵渺綿。尙饗。

祭徐志道文

吁嗟乎﹗人之有生﹐孰有常存而不死者哉﹗夫惟死得其所﹐是故無愧乎古往與今來。魂气之升﹐昭乎若九天之云漢﹔體魄之降﹐迥乎若萬仭之瓊臺。天荒地老﹐煙沈霧霾。靑燐宵冷﹐元猿曉哀。宰樹翳白日﹐佳城閟蒼苔。是夫人之無不死也。而蓋代之名﹐邁往之材﹐照汗竹而銘鍾鼎﹐豁乎若地辟而天開﹐是𨿽死猶不死也﹐宜其振耀乎八垠與九垓。是宜比干之獻其忠﹐曽子之正而斃﹐夫子謂不敢毀傷﹐孟子云捨生取義。燭之乎昭昭之中﹐而剖之扵冥冥之際。不汨乎滔滔者流﹐不懼夫飄飄以逝。吁嗟乎﹗公坦坦素履﹐炯炯寸丹﹐明霞絢采﹐淸冰凝寒。其遇也﹐彤庭紫樞﹐逐冠蓋而容與﹔其退也﹐素琴白鶴﹐擇溪山而往還。堂堂髙誼﹐超出庸俗之表﹔凜凜正气﹐蟠郁天地之間。是公之生﹐生逢其時﹐扵身所安﹔公之死﹐死得其所﹐在人所難。吁嗟乎﹗公今其已矣﹗公𨿽已矣﹐爰有孫子﹐子也承家﹐孫也守禮。如播獲焉﹐以之而丰登﹔如構堂焉﹐因之而芘倚。交友之中﹐如公能幾﹖見義必爲﹐聞過則喜。方欲托金石以永歲寒﹐誓久要而植倫紀﹔風雨蓬茅﹐塵埃硯幾﹐歳時往來﹐論說書史﹔器度之無瑕﹐言行之不疵﹐匱乏之相賙﹐气誼之相比﹔行其所當行﹐止其所當止。而遽至淪亡﹐情怊恨而曷已﹗吁嗟乎公﹗公其聽之﹐我有一語﹕我輩蹤迹﹐墮乎塵滓﹐代匱下僚﹐猶拘系耳。久乖起居﹐中心愧只。其始也﹐莫知一旦以臥屙﹔其終也﹐不遑一朝而送死。中心悼之﹐此故之以。謂予言之不信﹐有滔滔之白水﹐幸心旌之徹九幽﹐爲寫其永訣之情如此。嗚呼痛哉﹗尙饗。

禱雨祭龍神文

維大明洪武二十七年﹐歲次甲戌﹐夏四月庚午朔﹐越十五日甲申﹐承事郎知保定府雄縣事周士瞻等﹐敢昭告於五方行雨龍神﹕蒼生告病﹐值首夏之旱漧﹔赤地回蘇﹐沐甘霖而優渥。溥施元惠﹐俯慰丹心。竊念士瞻等﹐恩佩朝章﹐位居邑尹﹐職在撫字﹐心切憂勤。玆當平秩之時﹐適遇幹封之日﹐憫五稼之初殖﹐懼沾漑之愆期。方遇烖而歌云漢之詩﹐乃喜雨而秉春秋之筆。望霓而仰傾盆之澤﹐灌園而釋抱甕之勞。鴻造無私﹐太平有象。謹陳詞而伸謝﹐遂致禱以祈庥。伏惟五方行雨龍神﹐赫赫厥靈﹐洋洋如在﹐無致不遂﹐有感必通。再駕飆輪﹐重箋玉帝﹐叱丰霳而鞭列缺﹐震霹靂而驅蜚亷。月離畢﹐豕渉河﹐變化式隨扵黙運。麥連云﹐禾同穎﹐丰穰尙冀扵湛恩。謹以剛鬛﹑庶品﹑淸酌之奠﹐式陳明薦。尙饗。

代祭劉自牧尙書文

嗚呼天乎﹗胡賦公以淳龎之質﹐而不假以耆耄之年﹖胡畀公以宏博之學﹐而不位以匡輔之權﹖殆猶龍媒騕褭﹐權奇俶倜﹐而終不能稅駕扵昆侖之巓﹔如長江大河﹐洶湧蕩潏﹐而終不能東匯扵溟浡之淵。此所以哀公之深﹐惜公之至﹐而終咎扵彼蒼之天也。嗚呼﹗惟公凜凜正气﹐挺然不羣。少志古學﹐嚌嚅道眞。蚤擢大科﹐聲光著聞。其政事之卓絕﹐如利器之解盤根﹔其文章之富艷﹐如繁星之麗秋旻。剛健如中流底柱﹐而不沒以頹波﹔亷介如秋霜夜月﹐而不翳以纎塵。其贊畫省垣也﹐旣欲經濟乎天下﹔其擢拜春官也﹐又欲禆益乎禮文。孰謂大志﹐竟弗克申﹗寥寥千載﹐古道日湮﹐平生知己﹐如公幾人﹖死生不渝﹐道義相親。我昔南邁﹐逮玆兩春。猶記別時﹐話言諄諄。曽未會面﹐遽賦招魂。生也有斷金之契﹐死也乏執紼之勤。浮雲世變﹐慨會合之難再﹔落月屋梁﹐恍音容之尙存。嗚呼天乎﹗孰陶甄乎﹖孰經綸乎﹖善人委矣﹐復何云乎﹗豈在天爲星辰﹐在地爲河嶽﹐而非若泉流之胥淪乎﹖將逺逝如岐山之鳳﹐而失時猶魯郊之麟乎﹖𨿽然﹐有實以副其名﹐有善以淑其身﹐愈逺愈盛﹐愈久愈新﹐尙有以敷遺扵後昆。

○贊

畫像自贊

嗚呼汝乎﹗气餒而弱﹐貌朴而愚﹐行方而滯﹐志大而疏。𨿽讀書而不求其解﹐𨿽體道而僅得其粗。𨿽同乎今之人﹐而以聖賢爲矩﹔墨𨿽食夫今之祿﹐而視軒冕猶泥塗。我固以爲至拙﹐人亦笑其甚迂。嗚呼汝乎﹗胡不挹學海之浩瀚﹐溥時雨之沾濡﹖使萬里融貫而寸善不遺﹐中扄靈明而一塵不污﹐炯如一叚淸冰出萬壑﹐置在迎風寒露之玉壺。

陸漕使畫像贊

醇徳積躬﹐正气軋霄。腹貯五經笥﹐文湧萬斛潮。匪賈之在漢﹐而雄辧以駭世人之聽﹔如贄之在唐﹐而嘉謀以開中興之朝。學非迂學﹐將繼墜統扵鄒魯﹔仕非苟仕﹐將躋斯世扵唐堯﹔言非空言﹐將爲朝陽之鳴鳳﹐以破狌鼯之嘵嘵。走辱公知﹐匪曰一朝。投迹山林﹐而侶漁樵。朱弦寡和﹐白鶴誰招﹖竢公功成而名遂﹐從赤松而友王喬。山云引藜杖之矯矯﹐天風吹幅巾之蕭蕭。所謂伊人﹐扵焉逍遙。

睢寜主簿陳世能畫像贊

其貌淸﹐其神王。其心塞而淵﹐其气偉而壯。其謀畫宛然而恢宏﹐其論議沛然而慨忼。黔黎方沐其撫綏﹐山林未許其疎放。甘棠之惠周﹐五袴之歌廣。此所謂恭茂之匹儔﹐而輝映乎千載之上。

○辭

冰雪先生哀辭

先生王氏﹐諱顒﹐字守敬﹐冰雪其號也﹐世爲髙郵人。性淸介﹐善談理。自幼刻苦﹐學爲歌詩﹐老而不衰。其詩蕭散簡逺﹐得之趣韻﹐非苟作者。故以此交天下之士﹐若潯陽張羽來儀﹑吳門徐賁幼文﹑天臺王璞蘊徳﹑璞弟琦修徳﹑北平李延興繼本﹐多知名者﹐皆推許先生在作者列。先生當元至正末﹐嘗一仕吳中。時兵革多事﹐爲吏者率黷扵貨﹐冀幸全活。先生獨以淸白自持﹐又節俸以給士大夫之避難者﹐家無餘貲﹐世以此稱之。洪武乙丑秋﹐餘如北平﹐始識先生﹐目其禮度﹐耳其談說﹐心切敬焉。明年六月﹐雄縣荊聿宗禹過余深校。聿善詩﹐每爲予誦先生所作﹐皆可喜者﹐又幷言其出處爲詳。又明年﹐秋大比﹐予再如北平﹐謂先生可復見﹐幸授餘詩法。行至雄﹐有衰麻來謁者﹐曰先生之子絅也。詢先生﹐客歿扵雄數月矣﹐年六十有三﹐權厝城東二里﹐將卜日歸葬扵故原。先生襟懷洞豁﹐情意繾綣﹐遇人接物﹐怡怡如也。好遊從之樂﹐遇親朋輒復傾倒徜徉﹐𨿽窘匱不顧也。晚築室扵石梁溪之上﹐嘗曰「吾淸寒士也﹐以冰雪名吾居爲宜﹐人將呼吾冰雪翁矣。」已而果然。嗚呼﹗世謂詩人少逹而多窮﹐夫窮逹命也﹐有不系扵詩不詩。顧世之詩人多窮﹐而不窮詩不工﹐其說若有足徵者。歐陽公則以詩者窮人之所宜﹐非眞能窮人也﹐稍爲之破其說。余意詩能達人則有之﹐未見其窮也。不有達扵今﹐當有達扵後。從古以來﹐富貴磨滅﹐與艸木同朽腐者﹐不可勝紀﹔而詩人若孟郊賈島之流﹐往往有傳扵後﹐豈非所謂逹人者耶﹖以是而論先生﹐可以謂之窮耶﹖非歟﹗先生志不獲伸﹐可見者詩而已。使其遭時而奮﹐以嘗試吳中者﹐拓而施之﹐則凡貪墨者豈不泚然發愧﹐興起爲亷讓﹖而吾民之病﹐不其有瘳乎﹖𨿽謂之不窮可也。然何有扵先生哉﹗亦豈以其詩哉﹗絅惓惓扵發潛徳﹐數有請扵士大夫﹐可謂克子矣。予念其勤懇故﹐作哀辭以相之云。辭曰﹕人之稟受萬不同﹐命之賦予有窮通。惟士之生秀所鍾﹐逹與不逹適其逢。富貴在天安所蒙﹖徳義在我斯鞠躬。吁嗟先生獲所終﹐聲名在人豈詩窮﹗得非其有𨿽萬鍾﹐棄而不顧猶蒿蓬。當時豈無明且聰﹖利欲膠擾變盲聾。一室蕭然囊屢空﹐孰能似我冰雪翁﹗惜哉罔與成厥功﹗我作哀辭表心衷﹐死而不亡嫓喬松。

一山文集卷八

﹝元﹞李繼本撰

○書

代與左司郎中王獻道書

僕從戎之日﹐以王事有程﹐不得詣門左﹑乞一言而別﹐曷勝愧負朝使﹗至知進拜左司﹐斯道有輝﹐士林增气﹐非獨僕之私喜也。蓋朝廷用一賢者﹐天下莫不驩然相慶。苟姦邪欺負之徒之蝟進﹐則四海有輕朝廷心﹐天下事亦潰爛而不可収拾矣。今公一登廟堂﹐萬物叢集﹐然至簡而至要者﹐惟用賢爲第一事。今天下一家﹐羣賢滿朝﹐固不取才扵異代﹐苐恐用之未盡﹐則沈抑扵山林者多﹐姑以僕所知者言之。楊鵬南﹐字九萬﹐保定人。淬礪古學﹐穎敏天出。其才藻富麗﹐其論辧雄偉﹐其謀畫超絕﹐其文章有先秦西漢气象﹐其人品之曠逹﹐度越一時輩流萬萬也。耕田讀書﹐凡二十年不離鄕裏。自兵起﹐始挈妻子避亂遼東。往年賊據永平﹐嘗以片言下之。朝廷授以翰林待制﹐命下﹐卽日辭歸。衡茒短褐﹐疏食水飲﹐若將終身。當事紛糾之際﹐貧賤患難﹐日萃其躬﹐而處之泊如故。知之者謂髙士﹐嫉之者每以爲狂爲迂通國事矣公明逹者﹐苟以此士力薦扵朝﹐委之以政﹐必有過人之迹﹔與之謀畫﹐必有折衝尊俎之能﹔使扵兵間﹐必有談笑卻敵之功。他日﹐人將指而誦之曰「某士爲某官所薦。」顧不足以成公之名聲乎﹖如必拘舊日之轍﹐遂謂布韋士非省部舊人﹐非歷練老成之器﹐若如此論﹐𨿽振古之豪傑﹐終亦委棄林莽矣。此近世文法吏之積習。公素以直亮淸忠稱扵人人﹐詎肯甘效常人之見﹐而取譏扵賢人君子之淸議耶﹖僕非黨扵楊也﹐直以時方多故﹐政當廣搜人豪﹐共圖治效之秋。一有曠世之才﹐視之若眾人然﹐僕恐天下士自此散之四方﹐豈非卻之以業諸侯乎﹗楊之所長﹐僕固白之。其所短者﹐獨不知吏家之條例與其行移耳。蓋以聰明特逹之士﹐視此至爲細事。使其一旦入官﹐扵此稍加之意﹐𨿽老扵吏事者有弗能及﹐豈可以纎微之短﹐掩其殊常之器乎﹗楊之爲人﹐士君子多知之﹐而家君與景寜左丞云翰侍郎知之尢詳。倘就而問之﹐其才識之異﹐出處之槪﹐從可知也。僕素戇直﹐不敢輕譽一人﹐輕毀一士﹐惟公亮之。謹奉書不備。

代與張副樞書

檀溪別後﹐日逺日深﹐欲與景元學士一詣宥府﹐塵物嬰累﹐遂爾不果﹐曷勝悵惘也﹗賤子近到雲中﹐見西諸侯﹐語及使君﹐無不歆羨。在鳳儀平章座中﹐又嘗以兄事功極口言之﹐滿堂豪傑﹐𨿽不識公者﹐亦皆以公爲奇傑之士。胡都事來﹐寅審閣下啟處靖嘉﹐又知以捍禦之功﹐擢尙書﹐升宥府﹐在公固不以爲重輕﹐在賤子豈不喜自慰耶﹗僕迂書生也﹐然而見知扵公者﹐惟以契舊之故耳。丞相以憐卹之﹐俾賤子挈家西上﹐旦夕與景元到公處一別﹐遂長往也。家業蕭然﹐幸公有以周之﹐不可只作一場說話。橐駝山𨿽佳﹐所謂小敵之堅﹐大敵之擒耳。公豪傑也﹐惜無用武之地。若肯捨此西行﹐滔滔事其來未艾﹐胸中活法﹐不可拘滯也。惟公亮之。止善鄢公﹑公輔歐公﹑宋先世眞﹐聞在公所﹐幸斥賤名申敬。十月二十六日。

代與劉仲徳尙書書

向在軍前﹐旅況牢落﹐深仗慰藉之情。旣而又辱引拔。及歸﹐復承贐物。髙義古道﹐薄俗所無也。近有人自山後來﹐云兄以使事如上京矣。賤子本欲奉老母西上﹐以天气寒沍﹐難以動轉﹐只待符至善回﹐卽與同往。卽因避亂山寨﹐宻邇敵境﹐兵一到﹐不降則潰﹐不知者以爲得策。以僕觀之﹐何異幾上肉耶﹗況長鎗李﹑田買驢輩﹐兵各不滿二三百人﹐而授以平章知院﹐分鎭扵此﹐其力旣不足以禦﹔其設施措注﹐有同兒戲﹔兼之避亂之民﹐供給浩繁﹐上下之間﹐勢將崩沮。本以靖亂﹐反以啟亂者也。明公贊畫軍政﹐何乃容此庸豎之徒﹐以口舌虛文﹐輙取大官厚祿﹐以致名器泛濫使天下﹐謂朝廷無人耶﹖劉則禮學士﹐文事武備﹐色色俱通﹐畱滯山中﹐坐老歲月﹐政自可惜。其子宏﹐今往軍前謀西行之計﹐望兄有以周旋之。十一月二十四日。

與愼言博士書

中秋前三日﹐老友李延興﹐端肅書奉愼言博士賢友硯右﹕一向阻闊﹐曷任馳念。某五月間﹐因旦起跌損左足﹐至今假息枕薦﹐跬步不能履。此時宗一往順義﹐不知也﹐辱書存問至扵再三﹐未暇奉答。又以蹤迹無定﹐值此蹇阨﹐愈益■﹝女藺﹞■﹝潸攵﹐去氵﹞。吾友昔相知﹐何忍遽相誅絕耶﹖所喜動定安穩﹐又知歳貢髙徒中選﹐足見吾友扵學事用心﹐而英俊之樂從者﹐孜孜有向上工夫﹐信可樂也。某已成篤廢人﹐《送行序》宗一督取嚴甚﹐不久當寫寄﹐以求是正。但老朽扵文事素拙﹐每扵先秦史漢諸名家之作﹐𨿽嘗鼠竊模擬﹐曷嘗窺見古人用心處﹖況當衰病之餘﹐情思雕耗﹐以之取靑妃白﹐不過應酬一時﹐以悅俗耳﹐竟成何等文字耶﹗宋客之寶燕石﹐楚人之賤荊璞﹐吾友以爲是耶非歟﹖宗一方圖北軒﹐爲提學官與諸生固畱以典校事﹐宗一不得去。愼言徒重室邇人逺之思也。柰何秋髙气淸﹐會面未可卜﹐惟若時自珍練以壽。斯文不克悉。

與中齋允齋書

四月二十日﹐辱厚李某﹐端肅奉書【中齋允齋】二位尊先生典謁者﹕來時以塵冗﹐未遑詣門屏﹑乞一言而別﹐迄玆耿耿不能忘。回思燕臺﹐如在天上。先生以斯文骨肉我﹐果亦念及覊旅艸野之人乎﹖日外﹐兒東遣人來﹐從審道履淸健﹐足浣渴懷﹐某托芘觕遣﹐無足言者。伯言鄧先生詩與文佳處﹐不讓古人。先生文章大家﹐如斯人者﹐何可多得﹗矧扵風雅寥落之餘乎﹖今之往﹐必與傾蓋而對談之頃﹐知鄙言之不妄也審矣。《倚樹吟軒記》﹐先生何爲扵我吝﹖審欲扵他人乎取之﹐何患不得記﹖但自不肯他求﹐必欲得先生之作耳﹐先生何爲扵我吝﹖鄧先生行。謹奉書不具備。

與待用博士書

七月十九日﹐某肅書待用博士賢友﹕去冬辱書者再﹐不啻覩風采扵靑雲之間。不久﹐王桂說在文安爲訓導﹐已定體。待用處事每每有逺略﹐我輩何敢望﹖秋暑﹐動定愈安健﹐學校有規繩﹐可喜也。小生自五月得跛不能履之疾﹐司造者之扵衰朽人﹐亦至是耶﹖宗一學行甚髙﹐慕吾友胸次出塵俗﹐走謁下風﹐故以短札爲先容。宗一有中書君數輩﹐欲致之士林﹐煩以斯文﹐故力爲主張﹐母使滿船空載月明歸。相見知何時﹖惟萬萬寶愛不次。

與金臺長史書

二月三日﹐諸生李某﹐端肅奉書金臺長史相公閣下﹕客歲雄邑﹐陳倅還拜﹐領手書並詩﹐令人喜玩無已。春陽鬯逹﹐徳履淸健﹐而藩垣翊贊之正﹐流耀士林﹐曷勝慰浣﹗牛馬走藉蔭觕遣﹐不足記憶﹐恃愛少瀆。知縣劉相公以公務如薊﹐徵羽言爲先容﹐以拜下風﹐益以翹企之素也。劉侯良有司﹐而仕優益學﹐閣下念走也幹聒之故﹐必能以一家見待也。謹奉書不具備。

與麟伯先生書

十二月二十四日﹐某肅書麟伯先生文侍﹕向過館下﹐多沐慰籍﹐先生扵斯道之不薄矣。近審徳履淸適﹐小生伏芘仍昔。某生才俊可喜﹐求見左右﹐望刮目待之﹐就借腳力﹐送至新城﹐爲荷學中諸髙弟就書致意。遽中不及某某以數也。謹奉書不旣。

■﹝艸梄﹞翁尊兄行軒別去﹐忽歳余﹐思之令人瘦。人來薊門﹐過我必問■﹝艸梄﹞翁何似﹐則曰■﹝艸梄﹞翁日與樵牧﹐相隨痛飲﹐狂歌自若也。僕𨿽僕僕東華塵土中﹐未嘗不南望舉觴﹐爲先生壽。玆畱瓦橋﹐忽忽數晨夕﹐商販之地﹐無可爲語者。專發長耳﹐去煩乘之一來﹐相與對牀聽雨﹐說山間林下質實語﹐以盡生前有限杯﹐■﹝艸梄﹞翁忍復疎外我耶﹖時許生璘方侍坐﹐顧而笑曰「先生言是也。」四月七日甲子﹐僕懼有雨傷稼﹐謹奉書不旣。

與眾上捨書

立春後一日﹐一山叟肅書眾上捨賢友﹕足下不相見又半月﹐今年別是一年﹐賢友輩已非雄陽年少時﹐吾知必能以向上功夫自期﹐其扵荒怠气習﹐一埽無餘迹﹐何患古人地位不可到﹖一日使學問文章著天下﹐炳然北方之熖熖﹐其視杜拾遺鄕裏小兒狐白裘之說﹐果孰爲得耶﹖老夫依舊艸艸過活﹐濁醪麤飯﹐任吾年如此而已。諸賢友所少學貨﹐小兒東來煩鳩合。並西齋所欠者﹐更爲稟知廣文契友﹐從便發至西門。姻禮得此相助﹐皆在諸朋友打快作成﹐莫濡滯也。鄕友何士畱訪﹐聞一老媼通海上方﹐王傑﹑焦振常語此﹐千萬多方訪問﹐以來診療﹐陰隲事也。董亮﹑王瑛等﹐曽在學中看屋否﹖相回有期﹐帷萬萬自玉﹐以擢巍科。不旣。

與友人書

前歲兄南時﹐弟在林下﹐恨不得餞送。洎兄以病歸﹐親友皆驩喜﹐弟時治裝待起發﹐又恨不得去山中爲數日畱﹐以罄平生歡。今往矣﹐山川阻闊﹐相見知何時﹖念我故人﹐墮淚滿襟。此時想兄𨿽未勿藥﹐而有道者气象﹐自與常人殊。但宜屏去一切營謀﹐澹然自處﹐人情世事﹐悉置度外﹐而理家治生﹐自有賢嗣爲之。人生如朝露﹐何乃一向疲心勞慮以自苦耶﹖非敢勸兄作迂闊事﹐顧兄老矣﹐旣已遂山林之願﹐只可親近方藥﹐調元气以登上壽。而又欲諸事求全﹐汲汲每若不足﹐世寜有是理耶﹖弟素辱知﹐故敢饒舌﹐罪過罪過。前歳弟來自山西時﹐不肯挈家往易水﹐而從東安丞李燧招致﹐親夏楚事。未幾﹐逼爲訓導﹐至有今日之悔。其過本皆此豎爲之﹐夫復何言﹖老親在鴈門﹐兩年無書﹐止是口信。去歳欲覲省﹐又山西省亦有吳尙書起取之文﹐所以一向畱滯於此﹐事已無可柰何。俟到南京﹐此身一有歸定處﹐庶母子得以保聚也。捨弟兩人﹐俱流落無消息。婦人輩﹐知在父母家。小兒子財五歲。弟此行﹐行李蕭然﹐必是失所。惡況滿懷﹐不能一一道也。仲紳說李良兄有相助意﹐而日久不報﹐豈忘之耶﹖乞以此意達之。

與董淶水書

閣下問學宏深﹐才藻富麗﹐律身率物。視篆來﹐修舉廢墜﹐炳然一新。他時重吾民《甘棠》之思﹐膺要階不次之擢﹐非閣下而誰﹖然閣下旣已加意扵政務之百端﹐獨未盡美扵學校之一節﹐僕深爲閣下惜之。夫學校之事重矣﹐爲守令者﹐誠宜鼔舞而作新之﹐使庠序之更新﹐士子之奮厲﹐士大夫爭先爲之快覩也。閣下因循歲月﹐托之空言﹐未臻實效﹐豈因陋就簡而有所不爲歟﹖抑亦政務叢委而有所未遑歟﹖僕皆不得而知也。閣下之意﹐必曰「今廟學之規則完矣﹐生徒之數則足矣﹐是學校曷嘗不興﹖士大夫亦曷嘗訾議耶﹖」殊不知此但可以爲學校之規模﹐而未足以見學校之實功也。如必欲求其實功焉﹐則宜常切勉礪﹐嚴加程督﹐別其優劣以勸懲之﹐考其勤惰以黜陟之﹐稍減二三之科徭﹐少施纎微之優卹。如此﹐則𨿽冥頑之家﹐亦知教子﹔𨿽駑鈍之子﹐亦知務學矣。閣下之意﹐必曰「今生員無除差例﹐而子言之﹐非違制耶﹖」然僕之意﹐非欲盡免一切差徭也﹐但欲閣下少垂惠慈﹐以爲培育之地而已。且未作學戶之先﹐閣下猶當優卹﹔旣作學戶之後﹐可不加之意乎﹖況里甲之獘﹐不可縷數。百姓告消乏﹐則謂貧戶有優卹之理﹔學戶訴重並﹐則曰生員無除免之文。故民間爲之語曰「生貟不如百姓﹐百姓不如祗卒。」學戶之家﹐僅有兩丁﹐其子旣爲生員﹐其父又當甲首﹔子旣常川在學﹐父又常川應役。祗卒之家﹐縱有數丁﹐一人旣充身役﹐一家並無科擾﹔本身旣已在縣﹐本社卽加畏懼。此無他﹐蓋緣生貟無伸訴之處﹐而祗卒有相該之時也。僕若隱忍而不言﹐閣下又安得而知乎﹖況愚民無知﹐不嗜儒術﹐聞其設學﹐如畏敵仇﹐使之讀書﹐如蹈湯火。是以各生貟其逃學者﹐往往有之﹔其托故者﹐比比皆是。僕每見官府之勸學也﹐不過曰「汝肯讀書﹐必爲他日之人材」。殊不知彼固以人材爲仕宦之梯﹐而一登仕途﹐惟恐其犯官箴﹐遭禍譴也。以是勸之愈難而愈逺矣。僕叨預庠事﹐歲已一周﹐其扵生徒也﹐不過假官府之法而鈐束之﹐借夏楚之力而整飭之﹐是豈久而不失之道哉﹗閣下聰明絕人﹐識趣超越﹐則此二十名之生貟﹐其各戶差役﹐固宜減其分數﹐去其太甚﹐庶使其子弟見若父兄之得所﹐必不以家事系心而務學矣﹔其父兄見若子弟之務學﹐亦不以差役動念而相勸矣﹐又何勞扵官府之法﹑夏楚之力哉﹗將見鼓舞乎文風教雨之中而不自知也﹗僕前所謂興舉學校之功者此也。如曰「某邑之規模﹐若彼其卑也﹔某郡之學校﹐若彼其陋也。而人亦不議其非」﹐嗚呼﹗春秋之法﹐責備賢者﹐彼又烏足與閣下比倫也哉﹗且閣下之瓜代﹐僅有七月耳。苟扵此事有以力爲之﹐是閣下扵七月之近﹐而遽能使學校之底扵成功也﹐豈不偉歟﹗苟不有以力爲之﹐是閣下扵三年之久﹐而竟不能使學校之及扵寸效也﹐豈不惜哉﹗且額設生貟𨿽曰二十名﹐而事故患病者﹐居常五六七﹔坐齋讀書﹐止是十四五。知之者以爲各有事故﹐不知者以爲本無實數。如蒙扵額坐生貟外再簽五六﹐以充增廣之數﹐則衿佩有濟濟之儀﹐弦誦有瑯瑯之聲﹐其規模豈不度越尋常萬萬哉﹖或有行謗者曰「李某之欲增廣生貟﹐優卹學戶﹐其計蓋將廣求束脩也。縣宰之不增廣﹐不優卹﹐其意蓋將沮其所爲也。」夫貪求束脩﹐咎在扵僕。興學校﹐責在閣下。閣下直當存其大體﹐而不可拘扵嫌﹐否則因噎而廢食也。人又曰「閣下之舉事公矣﹐其如不能剛斷何﹖閣下之律身廉矣﹐其如不納規諫何﹖」僕則以謂非閣下不能剛斷也﹐以居官者往往有生事之害故也﹔非閣下不納規諫也﹐以進言者往往有行間之獘故也。𨿽然﹐閣下之意﹐可謂得之此而失之彼者矣。今有人焉﹐勸閣下謂妄生事端﹐謂之生事可也。至扵閣下以興舉學校﹑增廣生員﹐其可謂之生事乎﹖遽又有人焉﹐勸閣下以戕害善良﹐謂之行間可也。至扵勸閣下以興舉學校﹑增廣生員﹐亦可謂之行間乎﹖《語》曰「季文子三思而後行。子聞之曰﹕『再﹐斯可矣。』」《詩》曰「如彼築室於道謀﹐是用不潰扵成。」蓋誨人以剛斷之意也。《書》曰「好問則裕﹐自用則小。」

附錄

與繼本廣文先生書

王璞端肅書奉繼本廣文先生尊契侍史﹕不奉言論﹐倐又數載。每閒獨中﹐思憶風采談議﹐一座盡傾﹐久闕披睹﹐企慕爲何如耶﹖近髙弟劉翥來蒙﹐寄示新制﹐雄鬯宏放﹐有一瀉千里之气。因此獲稔吾兄學之愈肆﹐養之愈充﹐橫逸縱恣﹐無施不可﹐深足喜賀也。區區𨿽在散澹﹐然扵此事日覺荒弛﹐每覽前人邁往之轍﹐惟興望塵之嘆而已。舊歲得告還南﹐臘底返北﹐在郯城過歲。訓導申斯道﹐一見如故﹐相畱數日﹐每置酒欵洽﹐淋漓引酌﹐慷慨談笑﹐亦一代偉人也。自言與吾繼本甚快﹐且言我舊爲保﹐斯道乞爲致意。天涯故人﹐如此有幾﹖想爲憮然也。新寒﹐諒惟文候淸佳﹐瞻晤未期﹐切冀自愛不宣。八月二十日﹐聞髙弟欲還館下﹐因作一書達左右﹐然髙弟更不來玆。伯欽學正攜捨甥逰深州﹐因令其拜謁座下﹐就伸起居之敬。髙弟領鄕薦﹐足見吾兄陶鑄之效﹐深可喜賀。冰雪翁死扵道路﹐誠堪悲愴。吾兄祭文﹐足伸其九原之气﹐想冥冥中亦藉自慰也。僕令捨甥就致雞黍之奠﹐率撰一文﹐敍交誼之槪﹐望爲一覽﹐便中冀示教爲幸。相見未期﹐惟希自愛。九月初四日﹐王璞簡奉繼本廣文契侍史。

○說

李愼言字說

薊邱生李敏愼言﹐嘗從予學﹐謁予制其字說。予告之曰「言須愼也。愼則弗盭扵行﹐而爲榮爲吉。不愼則多至謬迷﹐而爲辱爲凶。故言不可以不愼﹐非謂箝其口而不言也。矧道原扵天而寓扵人﹐使皆置之而不言﹐何以詔斯今而垂方來﹖言焉而不愼﹐何以植言行而善厥躬﹖「昔者﹐仲尼氏非法不言﹐故道貫乎古今。顏子淵非禮勿言﹐故學優乎諸子。參之質魯﹐魯則其言也訥﹐至扵勤三省﹐契一貫﹐守約不二﹐而卒承道宗﹐言固愼也﹐非訥也。孟氏才髙﹐髙則其言也放﹐至扵言仁義﹐道性善﹐風動衰世﹐而上配禹功﹐言固愼也﹐非放也。去古日逺﹐聖賢不可作﹐楊墨之教興而正言廢﹐儀秦之說倡而雄辯起﹐稽阮之風靡而淸談盛﹐其終至扵壞人紀﹑擾天下而賊後世﹐蓋所謂一言而喪邦者。嗚呼﹗言曷可以不愼哉﹗「走素朴愚﹐每以多言得謗。已而自誓﹐言之當言者﹐吾何敢黙﹖至扵搖吻鼓舌﹐以逞夫利口之鋒﹐吾知其無益扵身﹐而卒以取敗﹐吾固將閉口矣乎﹗予聞衛武公慮其有口過﹐賦白圭之什以自警﹐其後南宮絳日誦其言﹐至扵數數而不置﹐孔子以爲賢而稱道之。予用是稽諸方冊﹐而得其愼言之義。其髙非哆言﹐其近非妄辭﹐蓋易狂之砭礪作﹐聖之矩矱生﹐質粹而气淸﹐種學而樹徳﹐誠扵是而締審之﹐而固執之﹐則言其言也﹐行其行也﹐無絲髮之可訾議。斯不亦敏扵事而愼扵言乎﹖」生揖且謝曰「敏之不徳﹐言也弗愼﹐而行也弗敏﹐玆辱訓辭﹐何異扣萬石之鍾而破羣響也﹗𨿽然﹐敏嘗讀書山林﹐見夫棲眞匿景之儔﹐委身空寂﹐一念不起﹐而坐待其冥會扵不言之表﹐斯亦可以愼言目之耶﹖」予大噓曰「彼蓋忘言﹐非儒家者流所謂愼言也﹗愼言者﹐必如洙泗之教而後可。且予曷嘗教賢忘言哉﹗」

愚溪說

水至信也﹐而狀類有萬不侔﹐是豈水之性也﹖繇扵土壤之厚薄﹐形勢之激發耳。予嘗觀扵海﹐浮扵江﹐亂扵河淮﹐知中泠之水居天下第一﹐而廬山之泉次之﹐與夫渭之淸﹐涇之濁﹐湯泉之不火而熱﹐醴泉之非飴而甘﹐弱水之不勝芥﹐貪泉之蠧人心﹐潢污行潦之朝滿而夕除﹐豈非繇扵土壤之厚薄歟﹖夫江出岷﹐漢出嶓﹐河出昆侖而淮出桐栢﹐其初一髮之細耳﹔由是放而之東也﹐則沿流淪漣﹐淵澄漫渙﹐而一瀉千里﹐迥若建瓴﹔洎乎經龍門﹐抗底柱﹐匯呂梁而注之江﹐渉葭萌﹐排灩澦﹐走瞿塘而入扵海也﹐則洶湧震蕩﹐噴薄飛流﹐鼔爲震霆﹐峙爲喬嶽﹐而滔天沃日﹐渺渀無涯﹐豈非由扵形勢之激發歟﹖故方其出也﹐抵磵壑﹐觸沙石﹐而不淚不污﹔其逝也﹐彌夜晝﹐窮歳年﹐而不涸不止﹔其來也﹐朝而潮﹐夕而汐﹐而不棘不徐﹐是豈非天下之至信﹐而孟氏所謂水之性者也﹖汪仲常以愚溪自號﹐而徵予爲說。余惟水之爲性也﹐其靈長與天地同體﹔水之爲澤也﹐其沾漑與天地同功﹐顧乃愚其名而污之﹐不已過乎﹖夫仲常﹐湖海之士也﹐器度超越而才識瓌奇。當玆河淸海晏之時﹐豪俊之士孰不欲乘長風破萬里浪﹐而以聲光暴扵天下哉﹖仲常則弢其英﹐閟其光﹐而晦其迹﹐其志非眞有羨扵顓愚之徒也﹐特托此以自污﹐而放形江海之上﹐故彊名之曰愚溪﹐仲常蓋自以爲愚耳。夫自以爲愚﹐然後非愚。彼有自謂非愚﹐愚羣愚而使之愚﹐是之謂自愚其愚﹐其眞愚之甚者歟﹖當唐之季﹐栁宗元之居海上也﹐亦嘗以是名其釣逰處﹐謂溪之愚不能利大舟﹑漑五稼﹐猶人之愚不能澤當時﹑名後世也。嗚呼﹗宗元以曲學附權姦而取貴顯﹐卒至黜扵公議而委骨窮荒﹐宗元誠愚矣﹐尙何愚是溪以自解耶﹖仲常盍爲我淈其泥﹐揚其波﹐以滌夫士風之污﹔疏其源﹐導其流﹐以歸扵江湖之大﹖則予也﹐行將與仲常遊伊洛﹐溯洙泗﹐以詣夫髙明光大之域﹐庶其有以祛夫子之愚也哉﹗子或不信﹐有如白水。

近埜說

立名者近扵朝﹐居貨者近扵市﹐棲眞匿景者近扵山林﹐蓋各從其類而近之﹐非彊之近也。荊門平君安道﹐自號近埜﹐蓋其天趣不羣﹐雅有自得之樂﹐故其爲說則然。今夫煌煌國都﹐文物富殷﹐气象宏朗﹐四夷向風﹐人皆以爲可近﹐而君則曰不可近。泱■﹝氵莽﹞之野﹐閴其無人﹐豺狼所宮﹐虵虺所窟﹐人皆以爲不可近﹐而君則曰可近。果孰是耶﹖矧安道前代衣冠家﹐才藻巨麗﹐光賁士林﹐屬諸宇縣淸夷之時﹐固宜挾長策﹐吐奇論﹐籋足云衢﹐以近天子之寵光。顧乃懷瑾握瑜﹐樂夫四野而近之﹐豈帝閽寥泬﹐天顏孔昭﹐九旗焜煌﹐百靈擁護﹐震懾而莫敢近耶﹖豈四嶽奉贄﹐羣龍滿朝﹐玉帛云委﹐車騎霆訇﹐退巽而莫敢近耶﹖是皆不得而知之。𨿽然﹐布褐之夫不近乎紈綺﹐目未接乎紛奢也﹔道徳之士不近文華﹐性未淪扵浮靡也﹐此非各從其類而近之歟﹖若夫生長富貴之家﹐崛起鄕邦之中﹐不貴其貴而臞然如一寒生﹐不富其富而粹然若有道者﹐此其志蓋超乎習尙﹐出乎等夷﹐而放乎塵坌之表﹐豈直近田野伍樵牧哉﹖然而摯耕有莘之野﹐則摯近乎野矣﹔說築傅巖之野﹐則說嘗近扵野矣。由是成湯得摯﹐而擢之保衡之階﹔武丁得說﹐而處之爰立之地。其始也﹐如陰谷之幽﹐陽光不照而枯荄凝寒。其終也﹐如九宇之宏﹐元運必逹而萬彚皆春。旦而野﹐夕而朝﹔旦而匹夫﹐夕而卿相。其榮悴有自然之天﹐其顯晦有自然之道。則夫安道之近扵野﹐其自處之重﹐不亦近扵兩賢哉﹗是故近扵野﹐則樂道而忘人之勢﹔近扵朝﹐則行義以適時措之宜。若乃近名以害道﹐近利而忘義﹐君子不由也。大抵髙明光大之域﹐𨿽未至扵堂奧﹐苟日近而不已﹐斯至矣。囂煩淖濁之壤﹐𨿽未逹乎畔岸﹐苟日近而不已﹐斯逹矣。之二者孰爲可近﹐孰爲不可近﹐盍亦愼其所之哉﹗夫子不云乎「信近義﹐恭近禮﹐好學近智﹐力行近仁﹐知恥近勇」﹖此聖學之奧旨﹐萬世之矩度。安道才識髙甚﹐一日近乎朝廷之上﹐以行其有用之學﹐擇其可近而近之﹐如是而後可以近道。安次李延興譔。

石林說

髙昌金先生﹐兵後退休石林之野﹐淸坐一室﹐以圖史自娛﹐簡寂而沖虛﹐無長物以亂心﹐自號石林﹐著其質也。後十許年﹐畹雪生李延興過而問之曰﹕先生前代勲伐之裔﹐歷臺閣﹑荷龍光而著名聲。至其爲號也﹐無珪衮之慕﹐無肥堅之羨﹐無華榱廣廈之嗜﹐而澹然若忘世﹐泊乎若無所營﹐先生殆將隱矣﹗不然﹐當玆朝野方晏熈﹐羣材悉展用﹐固當挾長策﹐吐崇論﹐籋武霄衢﹐叫閶闔而呈瑯玕矣。顧乃息影林下﹐木石與居﹐豈韓愈氏所謂『入林惟恐其不宻』歟﹖𨿽然﹐宇縣之中﹐何所獨無山林也﹐而奚取扵石林哉﹖謂爲中流之砥柱歟﹖石也﹐非林也。謂爲明堂之梁棟歟﹖木也﹐非石也。蓋先生以堅剛茂盛之徳﹐脫塵滓﹐軼煩囂﹐挺然而不拔﹐介然而不奪﹐斯其所謂石林也歟﹖夫惟石也故﹐足以騰雲气﹐障百川﹔惟林也故﹐足以干靑雲﹐芘萬人。陵谷變遷而不爲之灑﹐冰雪凝沍而不爲之摧。神物爲之呵護﹐而元气與之回薄。河山助其雄麗﹐而雨露賁其文章。此石林之奇槪﹐非先生﹐孰與同其風格也﹗或者謂是爲非﹐然盍亦求之漭蒼之野乎﹐閴寥之鄕乎﹐不毛窮發之壤乎﹖先生有大芘寒士之志﹐有主維名教之力﹐有長育人材之徳﹐而今旄矣﹐端居之隟﹐策石杖﹐招石友﹐相羊石林之下﹐其樂寧有涯涘哉﹗予先公承旨﹐與先生有同朝之好﹐故予兩世爲世契﹐蓋嘗考其世徳矣。惟其積累之厚﹐故其承藉之逺衍﹐而裕之以千百世而無窮﹐庸詎無其人乎﹖昔謝康樂美其子弟曰﹕『芝蘭玉樹﹐當生階庭。』知其世有令徳也。石林之植茂矣﹐後人扵此而培育之﹐行見由身而子而孫而云仍﹐聨芳襲蔭扵累葉者﹐孰非吾道之南宮雲臺也乎﹖」

澹然說

恆山張煉師﹐號澹然﹐取賈太傅誼《惜誓》篇中語也。其里人楊子幼父﹐爲餘言師厲志潔修﹐寄情髙逺﹐葆貞養性扵世外者有年。予聞其言﹐欣然欲爲之說。適客有笑扵座者曰「昔誼以經世之才﹐扵卒然遇主之頃﹐謂功業可立就。一見斥﹐則憂憤抑鬱不自勝。洎乎習扵世故之久﹐遂欲屏去紛華而棲身閒寂﹐此澹然自樂之語﹐其誼之所以自解者乎﹖今師以黃冠羽服之士﹐泰初之與鄰﹐而列仙之與遊﹐無功業之慕也﹐無紛華之習也﹐無憂憤抑鬱之思也﹐而乃自比扵誼﹐不亦爽乎﹖」余解之曰「何傷也﹖其在物也﹐金百煉而始精。其在人也﹐志百挫而始厲。彼老氏之徒﹐獨不然耶﹖方其求諸乎至道也﹐非可以鋭進而速化也﹐蓋必苦體絕甘﹐制精煉魄﹐沈寂如死灰﹐拘縮如罝兔﹐燻墊扵歊煩污濁之壤﹐而後超出乎淸淨玄漠之墟﹐中扃靈眀﹐物不能累。凡其珎玩之華﹐文繡之鮮﹐滋味之腴﹐貨利聲色之盛﹐皆不足以入其目﹐怵其心﹐一視之澹然也。故儒家者流﹐亦曰君子之道如菽粟布帛﹐言無欲也﹐無私也。無欲無私﹐斯澹然矣﹐宜師之自號有取扵誼之自解者也。然誼之澹﹐出扵憂憤抑鬱之餘﹔師之澹﹐得扵葆貞飬性之中﹐審而行之﹐不亦近道矣乎﹖余因是有見扵道矣﹗廣成子之告黃帝曰﹕『至道之精﹐窅窅冥冥。至道之極﹐昏昏黙黙。』張良謝病辟榖曰﹕『願棄人間事﹐從赤松子逰。』夫窅冥昏黙與棄絕人間事﹐非道之澹然者乎﹖是說也﹐余聞諸學仙之人﹐而未之有得。何日從師候安期羨門扵海上﹐與之扣至道之奧﹐澹然自樂扵天壤間乎﹗」客遂唯唯而退。余乃摭其言以爲《澹然說》﹐而復因楊子以貽煉師云。

畊云說

古之人遭叔季之世﹐時不偶﹐道不行﹐托迹畊稼﹐以棲息山澤者﹐多若伊尹耕莘﹐嚴光耕富春﹐諸葛亮耕南陽。之數子𨿽閱世滋久﹐而髙風大節播霄壤﹐照冊書﹐猶一日也。孫君徳恆﹐以名族負通才﹐治劇郡﹐有佳政。當玆四海淆亂﹐操濟世之具以利天下也則宜。今焉退藏林莽﹐韜英斂華﹐下同田野之甿﹐何耶﹖蓋道不行﹐時不偶﹐則隱居以求其志焉耳﹐故自號曰「耕云」﹐志乎古也。然余嘗聞扵君曰「耕者之業﹐或在山﹐或在野﹐或在江湖之區。山者勞﹐野者饒﹐江湖之區者大旱而不焦。」今孫君之耕﹐匪山﹐匪野﹐匪江湖之區﹐而直曰「耕云」﹐殆將厭世途之紛糺﹐抗霄漢而振踔﹐躬耕泱漭之埜﹐與云物爲朋徒耶﹖君曰「吾自謝事以來﹐居易之佳山水間﹐畎畒足安其身﹐聲利不渝其志。春陽鬯逹﹐雲气坱圠﹐田彼南山﹐於云之下。釋耒而休﹐仗策以遊﹐苐見太行諸峯迥與天際﹐居庸龍門蜿蟺秀雄﹐吐靈景而閟淸气﹐而流云萬頃﹐騰沓下上﹐如踞虎﹐如遊龍﹐如奔馬﹐如長風駕海而崇濤稽天﹐可遨可嬉﹐可嘯可歌﹐可以狀無涯之世變﹐而自樂其樂焉。吾之得扵耕云之趣﹐固在此而不在彼也。不然﹐何地無山﹐何山無雲﹐何所無數畆田﹐而欲髙騖逺蹈﹐狉狉猶熊豕然耶﹖矧云之捲舒以時﹐君子之出處似之。耕之爲業以勤﹐君子之自食其力者似之。方其耕而播﹐播而耘﹐耘而獲有秋﹐不自知其力之勞也。譬之云焉﹐滃而簇﹐簇而雨﹐雨而澤萬植﹐不自知其惠之周也。然雨之惠﹐在天者也﹔耕之力﹐在人者也。在人者﹐吾盡吾力焉耳。在天者﹐吾惟安扵所遇﹐以順適其天﹐吾曷敢有幾微責報意也﹖」予聞而嘆之曰「余也抗塵而走俗﹐慚徳扵君也多。行將屛棄百事﹐入巖壑﹐弄泉石﹐以問山中耕稼處﹐卜鄰以居﹐息影林泉之下矣。」君曰「子不觀云乎而勤而靜而迹靡定﹐子徒見吾耕扵山﹐不知吾將由山而野﹐由野而湖江之區﹐若云之去而不可畱也。」余曰「士抱道而處﹐若將終身。至其遇也﹐起而以身任道。皇王當宇﹐方搜遺才﹐致太平。一日徵車至止﹐君必如雲之無心而出籋乎霄衢之上﹐否則盭扵時矣﹐故時可出則出。」李延興譔。

一山文集卷九

﹝元﹞李繼本撰

○雜著

書劉禹卿傳後

昉盜起兩河﹐四方才武之士﹐倡義討叛者多。其後禍亂以次戡定﹐朝廷賞功之典亦旣行矣。而今之居閫府﹐緫戎麾﹐縣方寸之璽﹐提百萬之眾﹐操生殺誅賞之柄﹐坐鎭一面﹐俾烈勲垂聞﹐蔚然列將臣﹑師臣之任者﹐當時兩河討叛之士不多見。抑有之﹐或沈抑下僚﹐弗獲振奮有爲﹐以功名顯。非他﹐人固有遇不遇耳。余素聞禹卿名﹐恨不識其爲人。近逰畿東﹐過三河﹐始與之定交﹐乃知其爲才武之士。洎讀夫今中書參政危公所爲傳﹐見其書禹卿爲通州團結萬夫長﹐時民有傅四十者﹐盜殺其里人曹珪﹐禹卿素與珪善﹐聞之憤不自勝﹐卽畫計捕四十與其同惡若干人﹐誅之。扵是知禹卿不特善其職﹐勇扵義也。嗚呼﹗當中土弗靖時﹐豈無雄賈森乎其間﹖誠得若人者數十輩以討伐之任﹐元元之害﹐必不至是烈也。惜其才武兼人﹐而弗獲振奮而有爲﹐余前所謂不遇者非耶﹖抑禹卿之不遇﹐庸何傷哉﹖譬之龍泉大阿﹐沈輝匿采﹐使遇神識之士﹐出之塵泥﹐則燭牛斗﹐剸犀象﹐斷蛟龍﹐無難也。矧參政負知人之明﹐操人物之柄﹐惜禹卿之不遇﹐而傳其行實之詳﹐意寜無屬乎﹖禹卿自此升矣﹗一日事業聲光照當世﹐煥然如利器之出﹐非禹卿吾誰望﹖故喜而書其槪﹐其詳則具扵傳中。

書武備寺知事鄧彥文房陵使還詩卷後

吾元六合一家﹐幅貟廣長﹐極扵海宇﹐曠代所無也。余嘗覽輿圖而嘆之﹐以謂𨿽使壯而至老﹐而轍迹所及﹐詎能歷其半哉﹗當四方晏熙﹐諮謀度詢之日﹐使無虛譯﹐而荒區絕域﹐罔不知聖天子威惠之布。一旦妖盜構釁﹐糜爛吾民﹐通衢大邑﹐蕩焚尢甚﹐王命弗通扵玆十稔﹐矧阨塞險逺之地哉﹗房陵邈在江漢之間﹐晉陽髙公首建義旗﹐募兵屯守﹐以遏鄰冦。迄扵今﹐拓地方千里水陸支黨不敢潛窺邊壤﹐而民賴以安。至正十九年冬﹐朝廷以公封守之功益大以著﹐乃遣使往布宥命﹐開以更新之路。扵是鄧君彥文由京東安撫司照磨擢武備寺知事﹐承命以行﹐自京師抵房。跋渉萬里﹐山川阻修﹐莽焉豺虎之區﹐而君恬不介懷﹐休暇如平日。至則敷宣徳意﹐明白洞達﹐父老子弟莫不振厲感泣﹐思見太平之治﹐厥績偉矣。竣事將歸﹐髙公首爲序引﹐以榮其行﹐而房之人士復贊詠之﹐得詩文凡若干篇。君歸﹐出以示余﹐余作而喜曰「古之遣使﹐以將王命﹐廣聰明也。夫子之言曰﹕『使扵四方﹐不辱君命。』非爲使之良法歟﹖況自兵興來﹐名藩巨鎭之逺﹐使臣之將命者﹐每不能一二至焉。使幸而至之﹐或恇怯退巽﹐鮮能弗辱君命也。今君之出使﹐不獨俾十餘年阻化之眾﹐知朝廷威惠之及猶一日﹐至使衣冠文雅之士歆艷贊揚之﹐恐後必其才識超絕﹐有足以動人者矣。其曰『不辱君命』﹐亦君之餘事耳。然自房而北而南而東﹐徵討弗及﹐檄傳不通﹐尙多有之。安得如君者徧歷而周至﹐俾四海九州島﹐罔匪王命之所布哉﹗」

代跋蕭參政與鄭伯興書後

世有受人之恩而背馳者﹐烏可縷數﹐矧能以其善行暴之之人哉﹖曩賊犯閩壤﹐參政蕭君軍處州﹐伯興府判守政和﹐兩君崛焉犄角之﹐﹑其籌劃措注﹐多見之書問中。後處陷而參政死之﹐今閩人猶能語其事。而伯興之於參政﹐尢惓惓弗忍忘﹐每一言之﹐涕泗被面。間以其遺墨裝潢成捲﹐因顧夫何先生來京﹐什襲而付之﹐以求才大夫士之題詠。觀其詞語慷慨﹐肝膽披露﹐隱然盡瘁許國意。一開卷間﹐想其英風景烈﹐凜凜如生﹐是參政𨿽死猶不死也。自非伯興之賢﹐顧玆遺墨數值亂離﹐得不與土苴腐敗耶﹖幸或存之﹐亦蕪沒扵塵編蠧楮之中耳。今之寶之扵家而復暴之扵世﹐期以不泯﹐夫人之善焉﹐崇古道也。然伯興在政和時﹐特與處爲鄰壤﹐而有輯睦之好耳﹐初非受恩扵參政者也。其相與之誼﹐猶死生以之。彼有受人之恩﹐而背馳者聞其風﹐獨不顙泚耶﹖嗚呼﹗習俗一頹﹐古道靡矣。若兩君者﹐其皆一時之才傑﹐而不爲世變之所移者乎﹗至其忠誼之節﹐炳炳如靑天白日﹐羣君屢贊之﹐不重書也。今年夏末﹐何先生出處捲徵題。時大暑如焚﹐筆硯久廢﹐諾之﹐再旬未遑作。雨後秋气滿襟﹐頗有淸趣﹐乃掇作者棄唾﹐題其楮尾如此。至正丁未七月望。

題鄭彥文所藏墨梅

太素鍾其質﹐太和全其气。回生意扵萬物之始﹐涵造化扵一陽之際。風霜同其縞潔﹐江山助其靈異。羅浮庾嶺﹐乃其寓也。金鼎玉堂﹐乃其遇也。東封大夫﹐淇園君子﹐乃其平生之契也。宋廣平賦﹐林和靖詩﹐烏足以彷佛其一二也﹗獨慕夫昔之人因此以見太極﹐謂問諸先天之伏羲氏也。

題卞庭芳所藏山水畫

右山水小畫一卷﹐予故人子卞庭芳氏家藏物也。予夙有林壑之癖﹐而好事者謂天下名山水莫勝扵東南﹐而東南之名山莫勝扵吳越﹐士生海內晏熙之時﹐不及夫壯齒﹐以覽觀江山人物之盛﹐則有後之悔而老將至之慨。予用是欲效司馬太史萬里遊觀﹐一往以寫其奇。旣而牽扵形役﹐不可得也。先是﹐予先祖平章楚國公仕吳中﹐先公左丞持地官卿節董漕扵閩﹐其歸也﹐猶時時喜道吳越間事。用是知惟閩浙之交可以當江山之勝﹐登臨之美﹐逰從之樂﹐外是不一二數也。予近歳如金陵﹐通京口﹐登石城﹐訪鐘山艸堂﹐求舊時名勝﹐則皆寥閴而無聞已。而夕陽在樹﹐山靑雲白﹐宛宛可畫。而二三故人之同旅者取酒過予﹐舟中相與﹐岸幘放飲﹐感慨悲歌﹐指山川人物而論之﹐謂昔之過此者﹐有能以事業文章表見扵當代乎﹖今之來此者﹐有能以淸風髙節振厲扵不朽乎﹖予今白首浪迹江湖﹐又不知後是數十年﹐物論有無有能儕我扵材不材之間乎﹖矧夫百年之身﹐其有幾何﹖顧以金石之質﹐而放情山水之間﹐以永其樂﹐以盡無涯之世變﹐亦惑也。惟夫人之不以生存而死亡也﹐故其所以播霄壤而照冊書者﹐則在此而不在彼也。是故江山非美﹐以人而美﹐金石非壽﹐以人而壽。觀乎九鼎之弗淪﹐十鼔之不■﹝氵防﹞﹐東山之絲竹猶傳﹐而平泉之樹石固在﹐以其人﹐不以其迹也。其視後人放情山水間而不能以一藝自名﹐寓形宇內而不免扵遺譏千古者﹐亦獨何哉﹗庭芳之先君子仲和﹐嘗爲定興邑尹﹐以病卒扵官﹐邑之人迄扵今思其惠愛而不忘也。庭芳與其弟徳芳﹐好學而文﹐以世其家﹐尢予所愛重﹐故書是以識歲月。洪武壬申春三月丁亥﹐前王宗嗣榜第三甲進士李延興書。是日淸明。

題獨庵外集後

浮屠氏之學﹐寓乎空寂﹐泊乎淸寂﹐歸乎廣大而不浮﹐出乎生滅而弗梏﹐始終乎性善﹐而不事扵芟夷﹐初非假諸言語文字而爲學也。今年夏初﹐訪獨庵禪師扵慶壽丈室。時宿雨方霽﹐淸風自松下來﹐襟袍爲之澄朗。師出其文一編示予﹐其言簡淡而髙深﹐讀之神思飄逸而超然欲飛﹐蓋綜核古今人之制﹐刋落其凡近﹐而輘轢夫冠絕者﹐非徒作也。予因請扵師曰「浮屠人沖虛而無外﹐渾涵而無涯﹐瑩乎其無緇﹐而迥出其無鄰﹐一源湛乎中﹐而放之扵無垠﹐諸有生乎想而會之扵無心﹐萬變至乎前而屏之扵無聞。師之學﹐蓋自得其得﹐而非積盛致然也﹐師何汲汲扵文辭爲哉﹖古之作者﹐著之六經﹐而散之九流百氏﹐與夫天文﹑律曆﹑山經﹑地誌﹐下至稗官小說﹐紛紛籍籍﹐汗牛而充棟﹐天地一糟粕也。苟或窮日力而翻閱焉﹐貫穿上下而淬礪焉﹐鏤肺雕肝﹐鈢心劌目﹐以耗其精魄焉﹐吾懼其淆濁吾性海﹐冥迷吾法界﹐非學也。矧吾祖師言佛﹐非由語言文字﹐性在是耳﹐師何汲汲扵文辭爲哉﹖」師囅然而笑曰「世徒知有言之言﹐著之文辭﹐而不知無言之言﹐黙契乎道妙﹔知雕虫篆刻之爲文之境出﹐而不知不得已而有言之文之獨得也。故天不言﹐而日月之照臨﹐云漢之昭回﹐皆文也。聖人不言﹐而道徳之光輝經緯天地﹐皆文也。故能言之士﹐以其不言之言﹐吐其精華﹐而炳耀乎篇帙。其始也﹐運乎沖漠之虛﹐而窮乎泱漭之野。其終也﹐超乎筆墨畦徑之外﹐而貫乎萬象呈露之中。不敷暢而究其旨歸﹐不階梯而闖乎堂奧﹐不繪繡而黼黻其文﹐不宮徵而韶濩其聲。其多也﹐聨編累牘而莫有紀極。其簡也﹐一轉語而三千大千盡其模擬。此之謂不言之言也。」予聞其說﹐則復扵師曰「師之文﹐出有而入無﹐予何庸置喙其間哉﹖予將訥其舌而絕其言矣。予獨念師不鄙謂予﹐而能以文事引掖予也。」因觀其《獨庵外集》﹐題其槪而歸之師。今年實洪武庚午也。是年六月十有六日﹐李繼本題。

跋學生於徵劉素賦槁

古之大夫有九能﹐能賦一也。夫自聲詩出而始有賦﹐屈子之《騷》《三百篇》以還﹐崛爲詞賦之祖﹐得乎風雅之意也。司馬相如﹑揚雄﹑班固《上林》《子虛》《甘泉》《羽獵》《東西都》之制作﹐𨿽皆流聲無窮﹐至律以騷之規律﹐瞠乎若後塵矣。然子云論賦﹐謂童子雕虫篆刻﹐壯夫不爲。又曰「詩人之賦麗以則﹐詞人之賦麗以滛。」陸機則曰「賦﹐體物而瀏亮。」雄之言是矣。機𨿽有雕琢之才﹐其爲賦不過體物瀏亮而止矣﹐豈知古人之賦哉﹗左思賦三都﹐締思十年﹐門庭藩混﹐皆著紙筆﹐苟得一句﹐卽便疏之。禰衡賦鸚鵡﹐攬筆而作﹐文不加點﹐則有對客揮毫之捷焉。然則思也作之難﹐衡也成之易﹐人皆優衡而劣思﹐而余扵思之賦每斂衽讀之﹐扵衡之作有不屑也。余至淶陽﹐親夏楚事﹐其徒曰「於生徵﹑劉生素﹐始誦論孟訓故【漢儒訓故文辭卽訓詁也】﹐而鄄宋先生世貞乃以聲律之學教之。」先生啟廸後學﹐而必其速化也﹐蓋有所見矣﹐豈世之迂儒可與言哉﹗余觀兩生之賦﹐𨿽無學問以大之﹐然其好語亦時時間出﹐味其詞意﹐皆自先生三百首梅花詩中來﹐遂進二生而告之曰「楚漢之賦尙矣﹐生也豈能一蹴而造其堂奧﹖其經余之點綴者﹐不過場屋聲律之習耳。二生當積學以大之﹐其必如屈宋﹐如相如﹑揚雄﹑班固﹑左思之雅制﹐斯善矣。兩生其勉之﹗」乙卯歲四月維夏日跋。

跋仙人呂巖圖像

予往歲樵牧龍門山﹐結屋萬松之間﹐巖谷靜深﹐云物晻藹﹐而風气髙寒﹐不知吾身之在人間世。日與山中人采芝術﹐弄泉石﹐久之欲絕榖導引﹐餌刀圭﹐煉神魄﹐以遊乎方之外﹐而未能也。是時﹐有道士居西山西﹐須髮盡白而气骨淸健﹐三數日輒一來﹐來則嘯歌林下﹐畱連竟日而後去。問其姓名﹐則曰「我無事乎名﹐我何以姓名爲哉﹗」其言誕幻而渺茫﹐說神仙事甚奇怪。人或讓之曰「世果有神仙若安期羨門者耶﹖」道士嘆曰「邃古之初﹐未始有物也﹐有天地而後有萬物﹐則萬有皆生扵無而歸扵無﹐故不物扵物﹐而不爲物有。若然﹐則吾之所謂有﹐子安知其無﹖子之所謂無﹐吾又安能必其有耶﹖」予不見道士二十秋﹐比嘗一到舊時樵牧處﹐問道士何所之﹐而山中人無一在者﹐豈其拔宅上仙耶﹖近過薊門﹐宛平邑長任侯子勉出示橫披一幅﹐蓋仙人呂巖飛渡洞庭之迹。觀其筆意蒼勁﹐神思飄逸﹐風濤渺漭﹐萬頃一碧﹐而劍佩焜煌﹐飛動扵雲煙杳藹中﹐一開卷間﹐使人翛然有出塵之趣﹐可謂奇矣。嗟乎﹗神仙之有無﹐吾誠不得而致詰。已而考諸列仙傳所紀古仙異人之迹﹐則知昔之人蓋有煉形而解化者﹐用是知神仙之可學也。𨿽然﹐使神仙而可學﹐吾固未暇學。使其不可學﹐吾又何用學仙爲哉﹖因思往時道士言﹐則知誕幻渺茫之事﹐孰有而孰無耶﹖侯襟靈坦夷﹐望而知其爲神仙中人﹐且其政務淸簡﹐一邑號稱無事﹐蓋所謂神仙官府者。一日考績上上﹐爲郎官﹐爲禦史﹐入覲天子之都﹐人孰不曰「此行何異登仙」耶﹖必也飛馭八極﹐淩厲光景﹐以候安期羨門扵寥廓﹐吾恐見笑扵列仙之儒。庚申歲冬十一月十有六日﹐漢水李延興跋。

跋廣平諸君子贈史生公敍詩引後

予足迹半河朔﹐所見晚進之士﹐以學行表著扵時者﹐千數人未見其一二﹐豈有之而未遑梯接歟﹖不然﹐何落寞無聞﹖爲可慨也。近過雄邑士子史公序﹐天稟醇粹而襟靈坦夷﹐且扵聖賢之學益肆其力﹐蓋嶄然秀擢乎等夷﹐而與北平李繼鼎齊驅而並駕者﹐安得謂之無其人乎﹖前十五年﹐予在薊門嘗識公序﹐時尙童丱。孰意暌隔之久而气質變化﹐如虎躍而鳳翥﹐炳炳如是哉﹗公序幼從沙河張庭瞻學﹐後從保定武先生學﹐又其後從廣平吳士英學﹐用是知師友啟廸之功﹐非一昕夕所可造就﹐而其學爲有源委矣。予僑宗人好問所﹐凡十日畱。公序時復過從﹐慰予風雨寂寥中。洎歸﹐復遮畱道左﹐睠弗忍別。乃喜而告之曰「士積學勵行﹐將以壯行扵他日﹐非直弄文墨﹐搖口吻﹐釣聲餌﹐利以矜﹐眩乎庸眾人而已。四代之書﹐燦如曜緯之麗天﹐公序其亹亹不畫﹐以詣夫髙明光大之域﹐俾徳業聲聞著當世﹐予之望也﹐師友之願也﹐宗戚閭裏之光也﹐公序其勉之﹗」歳己未秋八月七日﹐安次李延興跋。

跋深州學正趙君伯欽先考墓銘後

士之懷瑾握瑜﹐不幸汨沒泉下﹐與艸木同腐敗者﹐古今人不異也。若夫聖賢君子﹐道徳文章之著﹐豈區區智力之鑿﹐遂傳不朽耶﹖必其子孫而爲之紹述﹐師友而爲之發揚﹐得其人而托之爾。其或道徳之可師而史傳之蕪沒也﹐文章之可貴而簡編之散軼也﹐布韋之士掇什一扵千百﹐又不啻太山一毫芒也﹐幾何不與艸木同腐敗耶﹖譬之象犀珠玉﹐世之所謂珎玩也﹐使非瑤而祕之﹐不一朝而橫棄道側耶﹖用是知道徳文章在得其人而托之者審矣。故孔子稱泰伯至徳﹐夷齊求仁得仁﹐發潛徳之幽光也。揚子云著《太玄》﹐人皆笑之﹐惟弟子侯芭謂其師之書勝《周易》。韓愈之文﹐與孟氏﹑揚雄上下﹐宋初天下學者未嘗道之﹐惟歐陽子首倡其說﹐謂學者當至扵是而止爾﹐推崇作者之功也。深州學正伯欽趙君﹐世有令徳﹐家傳正學。至七世祖開﹐當宋南渡時﹐以功贈開府。其後爲州守﹐爲郡博士﹐爲縣文學者﹐代有顯人。故近世論江表望族﹐必歸之臨海趙氏云。伯欽之學﹐宏深典奧﹐詩與文視漢魏名家無愧。予嘗質諸作者﹐亦以予言爲然。是歲北平鄕試﹐伯欽以七月之末赴﹐彌封官之選﹐道過瓦橋﹐訪予風雨寂寥中。已而出其先府君墓銘相示﹐讀之悚然起敬﹐乃知衣冠詩禮之家﹐道徳文章播穹壤而照冊書﹐有由然哉。因斂祍書此﹐或者韓歐可作﹐必能張而大之無惑也。

