

欽定四庫全書

集部四

格齋四六

別集類三【宋】

提要

【臣】等謹案格齋四六一卷宋王子俊撰子俊字才臣吉水人官成都帥幕嘗従楊萬里周必大防爲代艸牋奏書記二人延譽扵朱子朱子書格齋二大字遺之所著有史論師友緒言三松類槁諸書俱已不傳此書原本題作格齋三松集蓋猶類藳中之一種散佚僅存者朱彜尊曝書亭集有是書防稱抄得宋本格齋四六計一百二首今檢勘首數相同當卽彜尊所見之本也楊萬里嘗評子俊之文謂史論有遷固之風古文有韓栁之則詩句有蘇黃之味至扵四六踵六一東坡之步武超然絕塵自汪彥章孫仲益諸公而下不論也其推重之甚至今其他文𨿽已湮沒不復見而此集所載四六類皆典雅流麗卓然自成一家朱彜尊亦謂其由中而發漸近自然無組織之迹以之接迹汪孫洵可無愧色矣乾隆四十六年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

格齋四六

宋王子俊撰

表牋

光廟登極

賀皇帝

皇天佑宋洊逢揖遜之朝大人繼離益茂延洪之業華夷胥悅天人大和【中賀】皇帝陛下聖敬日躋聰明時憲克勤克儉不矜夏禹之能乃聖乃神廣運唐堯之徳自毓元良之望允若神天之心屬黃屋之倦勤頋靑宮而與子臣鄰環拱率百官若帝之初典禮交修輯五瑞如器乃復於皇聲實橫絕古今臣逺守偏州親見盛羙𨿽莫陪朝著對揚天子之休第嘉與邦人謳歌吾君之子

賀壽皇聖帝

恭黙思道乃倦扵勤付托得人亟授以政再見唐虞之相繼力行曾閔之所難【中賀】陛下道塞堪輿仁覃動植退蔵扵宻蓋與天而爲徒怵惕以興寕以位而爲樂世廓廓以無事功巍巍而不居遽興周康釋冕之心且篤長樂問安之孝允恭克讓莫匪循堯惟一執中復以命禹蔽自九重之志光扵二典之書某出守偏州獲聞盛典曽是隆興之進士敢忘藜藿向日之心願祝聖人之遐齡少致犬馬戀軒之意

賀太皇太后

聖子神孫本源有自盛徳大業揖遜相承尊歸長樂之朝喜溢靈椿之防【中賀】竊以釐降嬀汭莫逮與子之謳思齊大任弗曁廣聲之世未有再見唐虞之相授躬行曽閔之所難衮冕兩朝同持壽斚車書萬國鹹得懽心振古所無扵今剏見太皇太后柔儀天稟陰教日隆周南王化之基儀扵四海明徳大練之服燕及六宮烝哉積善之祥啟乃重明之運以天子父來殫就養之勤惟地埶坤永載無疆之福臣叨承一障喜遇昌辰不惟嘉與邦人同躋仁壽之域又將推廣上意益覃孝愛之風

賀皇太后

堯父舜子增光虞典之書文徳武功推本思齋之聖允極敷天之養式彰文母之尊懽聲所覃薄海如一皇太后仰承宸極俯盡坤儀寶老氏之儉慈率先九禦流闗雎之風化追配二南當上聖之倦勤挈洪圖而與子地無私載頋豈以九州四海而自居天有常親將俾之萬有千嵗而未艾此舉之懿古人所無某屬守郡符與聞盛事亦老吾老以陶錫類之風匪今斯今長致後天之祝

賀肆赦

歷數在躬溥萬年之景命雷雨作解洽四表之懽心凡蒙一洗之恩皆囿重熈之化皇帝陛下聖由天縦徳乃日新毓徳春宮恪謹文王之視膳非心黃屋適逢虞舜之倦勤勉承不再之言嗣守無疆之歷蠢玆有眾孰非壽皇所養之民咸與爲春俾沐嗣聖惟新之澤肆推曠蕩之典以答遐邇之心恢然天地之施生鼓以風雷之號令臣叨守下郡與宣寛恩躬遇繼離之明不私臨照喜偕扶杖之老相與謳歌

光廟冊後

賀皇帝

日有重輪已見承堯之虞舜月無私照又符興夏之塗山禮肅宮闈懽揺海嶽【中賀】陛下嗣膺大統祗奉聖謨扵問安侍膳之餘親承慈訓俾求賢審官之助正位長秋藹然二南之風施及四方之逺臣玆焉宣化乃爾逢辰陰陽旣和年谷有順成之望夫婦以正室家無愁嘆之聲

賀壽皇聖帝

已釋重負猶深燕翼之謀俾建長秋以謹齊家之法事闗九廟懽動四方陛下宅帝倦勤順天與子嘉乃丕績旣深亮其有不爭功不爭能之心恵於宗上又欲使之得罔時怨罔時恫之福乃涓谷旦俾正柔儀翚翟來朝共闡聖人之孝風教所逮益隆王化之基臣出守偏州恭承明詔家道正而天下定幸當極治之朝人倫明而小民親是亦承流之幸

賀皇太后

天錫眉壽親見堯舜禹之傳世有徽音追配姜任姒之盛有華象服來覲慈闈皇太后母儀三朝表正九禦稱觴上壽聿來冕旒翚翟之尊含飴弄孫益介山阜岡陵之福臣假守逺郡獲聞盛儀誦思齊之詩不謂適當扵今日祝金母之算所願不老扵後天

賀皇后

俔天之妹行坤順以無疆如月之恆配離明而並照事闗宗社懽動華夷恭惟皇后陰教聿修柔儀允正大任京室之婦惟思媚扵周姜明徳大練之衣以奉承扵陰后光膺寶冊董正宮闈闗雎王化之基載嚴正始之道旣醉室家之壼永底太平之期臣假守偏州獲聆盛典職當宣化忻逢人倫正朝廷治之時气可致祥又有陰陽和風雨時之望

重明聖節

賀皇帝【代楊待制】

占長髮之祥具曉天休申命之意授泰元之防殆非人力所致之符亶時載夙之辰對越無疆之慶恭惟陛下聰明天縦聖敬日躋受漢嶽之三呼答揚景命斂箕疇之五福敷錫庶民矧侍慈闈並受遐祉我百爾九十何啻夢齡之期心一臣三千同致後天之禱照臨所及抃蹈攸同臣身墮江湖名在簮槖望蓬萊之雲气𨿽莫陪鵷鷺之班奉瑄玉扵竹宮幸獲祝乾坤之算

賀皇帝

亦惟純佑是開震夙之祥肇錫嘉名丕闡離明之照懽騰四海若出一詞陛下舜典克従禹中允執天畀所覆是以顯生商之符日宣重光矧復纂體堯之運庸紀誕彌之旦以對無疆之休臣邈在偏州與聞盛典𨿽莫陪邇列奉漢殿萬嵗之觴第欲效小忠上唐臣千秋之錄

賀壽皇聖帝

心一臣三千願紀嘉名扵盛際我百爾九十蓋申景命扵前規時哉索震之辰展也繼離之義陛下循堯之極蹈舜倦勤綏眉壽而及皇天克昌厥後貽孫謀而燕翼子無疆惟休迨聿崇虹渚之符玆益見龍樓之慶臣與聞盛典邈在外庸錄千秋於九齡之書曾未有金鑑之作呼萬嵗扵兩儀之宴防當見頡利之擒

賀壽聖皇太后

渚虹啟聖光開萬世之休瓞生民殊非一日之積瞻言此舉厥有自來殿下應地無疆後天不老周姜思媚馴致武王之生有娀方將是開相土之烈親見神孫之嗣服載光初度以錫名臣假守孤城玆逢盛旦不但喜箕疇之福敷錫庶民又將賦周頌之篇亦右文母

賀壽成皇后

重離明而麗正丕昭繼照之期履帝武而敏歆寔肇生民之福粵惟顯號侈乃昌辰若稽積慶之源休有發祥之自殿下表正九禦母儀兩朝太姒嗣徽音本支百世王母坐少廣壽考萬年肆令節之紀名亶慈闈之燕喜臣玆焉乘障乃爾逢辰𨿽未紀唐臣之風來上十篇之事鑑所幸托虞帝之化以得萬國之懽心

皇子降生【代楊誠齋】

賀皇帝

穹祗隤祉將延洪過歷之占弓韣應祈庸對越承祧之任事闗九廟懽洽四方陛下靈承天心駿恵祖武民胥嘉靖皆效華封之祝堯神無怨恫靡俟髙禖之祠漢篤生元子式應熈辰臣不謂凋年見此遐福身𨿽老矣子孫與有扵榮懷心寔忻然手足不知其舞蹈

賀太上皇帝

聖人退蔵扵宻決焉與子之謀上帝申命用休祚以抱孫之喜人胥相慶情不自勝陛下文顯丕謨湯垂後裕巍巍蕩蕩自晦則天之功名穆穆皇皇誕啟宜君之孫子篤生岐嶷之質益固延洪之基永孚邦休顯有祖烈臣官縻荷橐軄在祝釐無疆惟休豈但爲熈朝之賀不顯亦世又以假後裔之靈

賀太皇太后

於皇景鑠啟乃承祧之英長髮靈源亶惟積善之慶仰止無疆之壽見此滋至之休下逮遐荒舉同抃蹈【中賀】竊以有娀立子不聞宅至養扵四朝明徳弄孫未有閱元嗣扵五世赫是盛羙曠無前聞殿下厚徳郅隆徽音逾永備時五福坐享萬年之期寶是一慈陰格三靈之佑肆裒嘉慶以啟元良穹昊俾昌玆復見天子之子遐齡未艾更將抱元孫之孫臣逖聞榮懷冞深忻舞𨿽奉瑄是職乃不待髙禖之祠第撃壌攸同以自慰華封之祝

賀皇太后

天惟純佑嗣開萬世之休神罔時恫殊非一日之積瞻言以喜厥有自來懽聲所覃薄海惟一殿下柔嘉維則淑愼其儀母慈婦順之兼隆軼扵今古人心天意之葉贊施及後來相時主鬯之懽想見抱孫之喜某官維持槖軄在祝釐無疆惟休豈但爲國家之賀不顯亦世又以假子孫之靈

賀太上皇后

月無私照方助成與子之謀星有重暉乃不負防孫之願慶闗九廟福萃重親殿下應地無疆後天不老周姜思媚馴致武王之生有娀方將是開相土之烈親見神孫之岐嶷郅隆寶祚之熾昌臣墮在山林踐修香火不但起華封之意請祝聖人又將歌周頌之篇亦右文母

賀皇后

坤元底順昭格三靈之休震索發祥上闗九廟之慶照臨攸曁抃蹈丕同殿下外恵宗公內隆陰教神罔時怨有開熊夢之占天惟顯思扵赫圖之福肇允元良之望寔覃岐嶷之資邦永孚扵休民亦職有利臣身𨿽在外喜則由衷稽首漢殿之觴𨿽莫參扵鵷綴傾耳堯門之瑞寔深激扵葵心

孝宗大祥【代楊誠齋】

慰皇帝

鉆燧洊經扵攺火尙深追慕之懷彈琴未忍扵成聲勉狥祥除之制陛下皇圖是荷祖武斯繩一日萬防率循兢業之攸訓三載四海寔均遏宻之至情逮玆卽吉之辰諒有無窮之感願蹈立中之制益光潤業之傳

慰太上皇帝

嵗籥洊更恍如過隙祥琴甫禦慘不成聲勉遵攺服之期未憖終身之慕聖安仁壽皇帝陛下繼文廣伐蹈舜倦勤三年稱情而立文下狥居廬之禮百官承式而稟令因決與子之謀迨此旣祥之餘猶有愈遲之痛願抑情文之感式慰臣子之心

慰太皇太后

逝川沄沄悵仙逰之莫返閱日鼎鼎恍嵗律之再周悵然余恫蹈此中制殿下情鐘慈極仁惻宸衷萬乘天臨緬懷法駕之致養三年電過忍聴祥琴之成聲惟深思禮制之有終以益介壽昌扵未艾肆令宇縣永有母儀

慰皇太后

望蒼梧之峯愈覺音容之逺推黃道之日再見經躔之周尙深送往之哀勉狥薦祥之制殿下性鐘地順痛切天防錦欲衣而弗安何意亟陳扵象服禫𨿽垂而勿樂忍聞復奏扵霓裳撫綴衣而增懷感流光而永嘆惟玆臣庶皆蘄慈抱之少寛俾爾熾昌以相遐齡扵有永

慰太上皇后

日月其除奄曁薦祥之制琴瑟在禦肇開遏宻之音亶時至情尙有餘慕殿下母儀寰宇婦順歷年佳婦佳兒永懷昔者之付托厚恩厚報忍卽今玆之祥除諒深追孝之悲猶濺感時之淚願體復生之節庸肩介壽之期

慰皇后

日月逾邁奄易服以薦祥雨露旣濡尙感時而濺淚余恫未憖寰宇丕同殿下夙謹柔儀共宏孝治三聖相授一道陰相九重之纂承四海遏宻八音已畢三年之禮制願抑無窮之感以綏滋至之休

郊祀【代黃竹坡】

賀郊祀禮成

嚴恭自度罄丹扆之純誠緼豫爲紛輯紫壇之熈事四方來賀萬福攸同協气塞乎堪輿歡聲揺乎海嶽陛下聰明時憲聖敬日躋肇新萬化之原敷錫庶民之福夕烽息警人皆耒耜之甿秋稼登場家有倉箱之積載念降康之自聿嚴報本之祠多士駿奔贊丕天之鉅典千童羅舞陳昭代之彌文咸秩百神大賚四海臣久違北闕隔在西陲涓選休成幸獲再逢於盛際肅雝顯相莫繇一覩扵祲容第偕扶杖之民同泳漏泉之澤

賀郊祀肆赦

蕆儀吉土敬共三嵗之祠肆眚端門敷錫庶民之福渙發風雷之號沛爲雨露之仁凡在照臨舉同慶賴竊攷聖人之饗帝蓋承天意以恵民隤祉發祥具獲靈明之博貺赦過宥罪是覃汪濊之湛恩陛下道冒堪輿恩柔動植邊鄙不聳皆爲來王來享之人年谷順成復見多黍多稌之世爰對一陽之律載祗八陛之壇昭升於天聿嚴熈事有秩斯祜燕及函生臣墮在逺方獲聞盛舉莫陪多士執籩豆以駿奔第與逺民想笙鏞而獸舞

冊太子【代竹坡】

賀冊皇太子

春宮貳極有開震索之祥寶冊揚庭庸鼓巽申之號慶闗九廟風動四方陛下堯大難名舜恭允塞天職覆地職載莫諭休功月重輪星重暉蓋圖大計眷乃承祧之重居無在傅之勤爰涓選扵剛辰俾光膺扵殊禮臨軒出令示一人有慶之符主鬯得人兆萬世無疆之福照臨所逮頌詠惟均臣昔參綺皓之防今辱嚴徐之侍靈源曁逺子孫與有扵榮懷抃悃發中手足不知其舞蹈

進書

代進光宗禦集

云漢爲章莫閟寶儲之彩風雷作號俾繙金匱之蔵勒成一經昭示萬世【中謝】竊以聖人肆筆初何意扵成書天下觀文乃有功扵範俗繋隆昭代遹駿先猷恭詔編摩之臣彚列昭回之次煥然可述施及無疆恭惟光宗皇帝學富月將聖髙天縦得書之體得言之解上掩百王如日之升如月之恆下飾萬物疇昔燕閒之禦従容翰墨之塲周文鬱鬱乎宏賁盈成之治虞書渾渾爾丕昭精一之傳陛下聲欲廣文道能繼禹作者之謂聖敢忘繼志述事之心得其所以書洞見經天緯地之妙肆命臣工而纂緝載揚帝典之光華緗帙縹囊寶爲大訓赤文綠字皆聚此書臣等猥以謏聞膺玆隆旨玩嵗愒日空殫淺見扵管闚血指汗顏深覺聖言之天逺

代進重修七司令

制而用之謂之法所期合古而便今變而通之存乎時當亦舉偏而補獘立爲成憲允屬昌辰肆令億兆之心具曉畫一之意【中謝】竊以著爲律防爲令要皆所以範民作者聖述者明亦共圖扵經世必掲始觀之象用陶不倦之民以時纂修爲世檢押陛下堯綱具舉舜法可傳左防右矩前凖後繩以爲民極詳法略則本數末度則有司存粵従寶歷之紹承咸仰聖謨之宏逺五服薄四海臂使指而畢従八統禦萬民网在綱而不紊猶恐獘生扵所忽殆將功敗扵已成爰制詔扵臣鄰俾科條扵令甲布在方冊允釐百工鳬居鴈聚之浩繁同歸扵治金科玉條之明白可舉而行勒成一代之書庸示九圍之式臣等賦材譾薄庀軄淩兢繼晷窮年空玩嵗日而何補奉命承教乃得聖王而爲師維幸及扵奏篇猶未知扵免戾

雜謝

代湖北憲謝到任

剖符起廢已愧僥逾持節觀風又叨臨遣星言於邁夙次所臨伏念臣艸芥人防斗筲器小紳笏三十載何有寸功風波千萬端止欠一死曩丞棘寺出守山城讒言驟興政坐過客廚傳之故公論旣定復見中天日月之明方拜命扵州麾忽防榮扵指使惟是重湖之外實連三楚之區民雜蠻猺地控邊鎖渺焉蒲澤之深阻甚者潢池之繹騷自非酌寛猛之宜是必負澄淸之寄有如拙曷稱使令玆蓋伏遇皇帝陛下蹈舜好生傳湯祝网欲妙按臨之選以將欽卹之仁謂使過賢扵使功將觀後效而聴訟不如無訟何必能聲臣敢不循行郊原延見父老道上徳意俾各懷自愛之心問民戚休勿使有多暴之俗

代謝賜歷日

居卿底日𨿽古人歷象之常後天奉時乃聖主彌綸之化惟時頒朔於以授民星正仲春不失省耕之序陽居大夏仰體好生之仁承流之臣撫心知幸【中謝】恭惟皇帝陛下循堯之道行夏之時履端歸余上斡周天之度務農重谷下底蒸民之生肆扵正嵗之初嚴乃淸防之課布在方冊允釐百工臣敢不布宣寛書勸相農畆諭以上意靡容帝力之不知寛其力徵抑使農時之無失

知成都謝到任【代竹坡先生黃疇若應蜀中文字並同】

掌邦教扵邇聨疇庸弗效殿帥藩扵逺服聞命若驚亟懷綬以遐徵已褰帷而涖止具以朝廷寛大之意告諸田裏愁苦之民【中謝】伏念臣一介妄庸半生艱苦饑寒不卹姑爲投牒覓舉之謀州縣徒勞不作結綬登畿之夢試邑偶逃扵吏議入京遂厠扵朝行嵗月推延馴至上當扵言責風波橫潰防何不蹈扵旤機保全迄賴扵皇慈獻納晉陞扵禁路奉云陽之瑄玉莫輸許國之忠問杜曲之桑麻漸起歸田之興屬廟謨之經逺移制幕以攺弦掖垣忽誤扵出綸井絡遂従而分閫蕃錫有加扵彞典察廉旁曁扵鄰封仍防次對之恩增重十連之寄寵逾深而莫報責愈重而難勝陛下天拱一堂子來萬宇不泄邇不忘逺要皆如出扵京畿在知人在安民是以不輕扵牧守不責催科之巧寜無悃愊之華亶時純愚蒙此臨遣頋惟四境頗異平時內而閭閻凋瘵之獘深外則羗獠招懷之道闕一龍蛇一赤子人謂斯何爲保鄣爲繭絲防將安出豈繄綿譾所克堪任臣惟當精白一心展布四體旣庶矣加之富矣願遵洙泗之言欲安之非以勝之或收渤海之效

謝安邊所結局轉官

幣余制用偶逃曠職之誅詔防防榮忽冒茂官之典寵光所逮震疊靡寜伏念臣頃污朝行適屍言責謂迷國之渠已去死有餘辜而和戎之利復成責將安出要當取沒入之產以定爲聘好之常勾稽下及扵至防滲漏靡容扵它罅不圖管見辱被帝兪亦令防臣忝董乃事迄有涓埃之補稍符糞土之言皆由聖主聽納之明是能底績至若有司出納之吝何足言勞敢圖湛恩肆陟彞典陛下馭周八柄勵舜庶明謂善至小而不遺乃能示勸賞或疑而従予所以廣恩𨿽去國以遐徵亦陞華而下拜臣敢不推廣此意撫摩所臨節用愛人庶圖田裏富足之效畫圻固守抑體廊廟招懷之心

謝宗祀禮成加封邑

合宮蕆祀奉瑄莫與扵駿奔溫詔防恩錫羨頓增扵邑入驟膺寵渥莫諭淩兢伏念臣奮自閭閻偶靡簮紱不稼不穡豈宜多取扵禾囷是蓘是穮第欲歸安扵農畆宻邇一純之薦適爲萬里之行不圖釐事之告成亦衍畬田而拜賜陛下心存寅畏徳務寛仁堂秩幾筵極天地鬼神而昭格恩覃四表舉煇胞翟閽而不遺肆令防臣亦叨大賚臣敢不仰衘厚施俯究愚衷因遨逰以省耕無非事者罄勤拙而盡瘁不素餐兮

謝加龍圖制因任

分閫罔功恐坐黜幽之典出綸有命忽叨進律之除是何宜斥而反遷籍甚以榮而爲懼牢辭不獲重拜靡遑伏念臣蚤竊儒科晚塵禁従民曺經幄殊深非據之慚松徑菊籬屢起歸休之夢偶值城之謀帥俾承芝詔以充員屬干戈甫定之餘而杼軸已空之久𨿽勤拙相補裏閭稍稍安之然衰病交侵精力駸駸憊矣方上祝釐之請敢圖錫命之榮誤恩俄被以龍光寵秩載騰扵鳳檢乾方井裏已寛廷尉之誅候對松階更冠寶儲之首陛下天臨廣宇子視逺民察知几案之小材寔維簮履之舊物𨿽政拙自注下考僅輸撫字之勞而賞疑所以廣恩式彰忠厚之意但臣駑材素下防技已窮深虞末路之難並使前功之廢敢不益鞭其末圖謹厥終抖擻精神勿蹈虧功之戒逍遙田裏終期従欲之仁

謝平蠻轉官

反獠告平僅塞乾方之責恩綸驟至例防進律之榮循墻莫遂扵牢辭蹐地不勝其隕越臣頃承巽命出帥坤維封陲逺控扵三邊憂責獨深扵諸道稽小醜幹誅之故狃積年弛備之餘爰飭所臨俾固吾圉先爲不可勝蓋守臣鎭撫之常則莫我敢承亦廊廟威靈之素以至師徒之薄伐又皆將士之宣勞如臣之愚何力之有乃拜九重之睿渥使升一等之文階僥逾若斯報稱安所陛下如天覆幬若日照臨逹虞舜之四聰而靡有遐遺謹周王之八柄而不容幸與察臣𨿽無善最或能嵗訃而有餘欲臣少慰窮塗是以賞疑而従予肆頒恩施以賁衰殘臣敢不仰體隆私益圖末路龍光所逮固當更效扵糜捐防技已窮終冀退安扵閒散

謝加直學士再任

遐陬分閫踐更久過扵瓜期邃閣陞班申命復煩扵芝檢山川如舊寵渥惟新循墻力控扵忱辭出綍莫廻扵成渙伏讀溫詔益震危衷伏念臣結納無奇侵尋已老入持禁槖論思莫效扵嘉猷出帥藩方撫字第勤扵拙政方凋瘵瘡痍之未復嗟勞徠安集之良難𨿽几案麄材或謂頗堪扵煩使而蒲栁弱質其如已迫扵凋年曩嘗力控扵封章止願退安扵閒散乃俾解裝而承乏且蒙進律以防榮日往月來倐已復周扵嵗籥心勦形瘵惟憂寖蹈扵官箴投誠方竊扵丐歸有識咸譏其已晚敢謂峻除扵寶庋居然就撫扵油幢深虞並廢其前功無以仰承扵睿渥陛下天臨百辟器使羣工欲使蠶叢魚鳬之區如在丰鎬鄠杜之側肆綏逺服重簡淵衷謂道州之考何長姑令撫字而許丞之聾不去可免送迎亶時頽墮之蹤假此斯須之寵臣敢不恭承明命罄竭譾材老馬力疲末路分甘扵伏櫪窮猿意迫歸心第切扵投林

謝東宮贈金杯纈羅香茶

令出震維念屨簮之遐棄恩施晉錫旅器幣以下頒偕寶薰名焙之多假暮景窮途之寵整襟下拜刻骨靡忘伏念某飲則一瓢衣維百結身縻朱墨無心燕寢之淸香夢繞家山雅意故園之雙井賜予忽來扵天上芳珍夐絕扵人間妻孥羅拜以感蔵父老聚觀而贊嘆殿下誠存泂酌善取緇衣奉鬯陪祠休有惟馨之徳問安決防居多有味之言尙憐流落之蹤首辱従防之舊爰下便蕃之貺俾爲衰晚之光某惟當沈酣隆私被服嘉惠祝萬年之遐算誓將求香火之祠生兩腋之淸風更兾適山林之願報將安所言莫能宣

宰相

代賀畱右相【正】

伏審大廷渙號亞輔防榮士勱相我國家豈輕其選王寘諸其左右今得其人綸言一頒國勢益壯某官道隆而徳備才鉅而能全解牛十九年而殊不更刀澑雨四十圍而曽無攺節不爲俗學再還慶曆嘉祐之風自結主知早侍上淸虛皇之側舍人樣生光扵鵷鷺尙書履徑上扵星辰入殫論思獻納之忠出課慈惠循良之最隨其所到休有可書朱簾捲雨畫棟飛雲盡領洪都之勝連峯去天枮松倚壁不辭蜀道之難召諸天梯石棧之間參乃鈞府樞廷之貳載調元化益峻巖瞻蓋方其左朱轓之時已繋蒼生之望迨此右臯陶之選皆嘆白麻之遲風雷之號一傳天人之心交喜不動聲色固已見嵗時無易百谷用成益究設施要當使鐘簴不移廟貎如故某寸長何有一障是乘嘉與闔境之人同囿洪鈞之化使民安田裏其孰非吾君吾相之恩政拙催科殆必免大譴大呵之域

代賀史丞相轉光祿大夫進封魯國公

恭審孚號大廷防榮顯渥刺經作制勒成顥噩之書胙土苴茅奄有蒙之境仍稽故典峻陟文階金章式煥於民瞻采地增陪扵邑入冊命一下懽聲四馳恭惟某官道冒古初功存社稷洪鈞轉一气乾坤日就扵淸夷庶績撫五辰星宿亦爲之明潤自贊解弦之化益隆調鼎之勲年谷順成和气旁行扵農畆逺人咸慕夕烽不到扵邊城坐令薄海內外之人如在先朝全盛之世爰輟秉鈞之暇定爲畫一之防合古便今可通行扵萬世舉綱撮要以明示扵黎元爰涓選扵良辰庸徹聞扵黼扆肆覃茂賞載答顯庸登進厥民在王庭俾聞播告永弼乃後於彞憲勿替欽承嗣膺維師尙父之尊有光先正保衡之烈某心馳恩地迹滯侯藩靈丹就而雞犬俱仙敢萌榮望大廈成而燕雀交賀空激抃悰頌詠彌勤科條莫旣

執政

代賀王防政【藺】

伏審光膺宸渥參秉政機黃屋倦勤豈遑暇世間之機務紫芝錫命乃登庸天下之正人豈非燕翼子之謀莫先求哲人之舉臣有十亂武維用此而有餘才如八元堯自相之而何害儻用儒之已盡斯釋負以無憂亶惟我公能任是責某官才全而能鉅志大而气剛酹柱獻棟梁之規人爲之懼披腹呈瑯玕之蘊天亮其忠其在甘泉持槖之班已有傅巖調鼎之望頃従專閫促以賜環方班聴履上星辰之聨遽參濟川用舟楫之地進則云驟人猶恨遲然而受隆委扵兩朝下丞相之一等𨿽羣賢並命期共賡股肱庶事之歌然輿論所宗乃獨任春秋賢者之責元气孰壯陰沴孰消樽俎笑談何以折遐衝扵千里之逺日月獻納必將舉明主扵三代之隆在此位而不爲頋他人而何望公之自起庸可或輕某雅嘗辱知不敢私賀所願獲見勲烈有如靑史之所書則𨿽墮在江湖至扵黃馘而奚憾

防諫

賀金察院

伏審光被宸恩擢司風憲雷行鳳檢方進登天下之正人霜肅烏臺俾盡吐胸中之素蘊𨿽俯従人望寔斷自天衷郵傳歡動扵四方國重頓增扵九鼎恭惟某官髙文作古雅望鎭浮庖丁之刀十九年綽有餘地孔明之柏二千尺誰識苦心政所去而見思材無施而不可頃自流錢之府往儀振鷺之羣子衿靑靑士有文武兼資之略王臣蹇蹇帝思風節不撓之英遂飛渥扵楓宸俾察防扵柏寺邦朋屏迹雪見睍而自消善類寜居虎在山而不采頋念𨿽資扵彈劾亦難久屈扵徊翔風采凜然今已杜羣枉之門而開眾正之路鈞衡近止行當建萬世之防而舉三代之隆某猥以諸生伏讀明詔身𨿽老矣恐無芝蒸出之祥心則欣然猶有雞犬俱仙之望抃蹈何極敷陳莫殫

賀鄭正言除司諫

伏審就陟諫垣頓增國重皂囊奏防尙參兩省之聨黃紙除書遂正七階之品人徯仁言之溥士知元气之還贊書一傳輿言具穆恭惟某官修名蓋代厚徳鎭浮金鐘大鏞殆非近世之人物光風霽月綽有前輩之風流孤忠上簡扵龍光淸貫亟躋扵鷺序冠峩豸角陰見睍而已消手批龍鱗木従繩而自直屬時睿哲渇想忠規乃眷廷紳孰任盡言之責肆揚詔綍延登已試之英卽疇底績之庸行正告廷之命某猥分閫寄遙聴除音聞鳴鳳扵朝陽豈爲私賀寄雙魚扵尺素宜激抃悰

賀董祕丞除正言

伏審光奉制綸擢居諫省道山委竹帛已盡防四庫之書閶闔呈瑯玕乃進立七臣之列帝虛心而垂聴人側耳以竦聞渙號一傳師虞具穆某官髙文作古奧學造防著玉杯繁露之書淵源逺甚繙金匱石室之作譽處翕然肆疇冊府之英無出儒宗之右鵬摶羊角𨿽莫量邁往之程鳳鳴朝陽要先展格心之業諒悉攄扵賢韞以入告扵辰猷坐令州縣之民如在祖宗之世君子有所恃小人有所忌蔚爲百辟之儀諫官可盡言宰相可盡行卽兼二者之羙揚庭之寵指日以須某雅辱舊防喜聞佳語賀廈欲同扵燕雀莫遂下風寄書逺托扵鱗鴻未殫抃悃

制閫

代通安大使【丙】

身無功狀難久污鵷鷺之班帝有恩言俾往牧魚鳬之國出國門而東騖歷吉日其遐徵惟遙瞻大幕府之宣威竊自比小諸侯之述職蒙成庶其免矣馳敬其敢後乎恭扣私門具陳忱悃伏念某學不適用材亡逾人身類蠧魚生死不離扵文字心如斥鷃飛搶止在扵枋楡不圖官職之推移浸被朝端之任使謀猷何有誤寘屬車豹尾之間志願無它已作閒館珍防之夢偶值坤維之謀帥爰奉巽命以充貟靖言差擇之所由非有勞能之可錄意其溫恭有恪必能寅奉扵教條察其悃愊無華或可恵綏扵田裏肆加臨遣俾備驅馳自知不稱扵所蒙其若牢辭之弗獲某官受天間气爲國重臣手剪逆儔帯礪遂盟扵偉績身當彊敵金湯不在扵長城相時社稷之大勲式簡冕旒之隆眷徒得君重托西陲半壁之天行以公歸扶黃道重輪之日尙憐孤拙曲借優容陰雨之膏黍苗深切喣濡之望廣廈之庇寒士不勝歸倚之私頌詠良勤敷陳莫究

安撫

賀龍興帥趙龍圖【善俊】

伏審光奉綸言移牧防府課殿邦之最謂宜寘諸左螭右掖之班宣制閫之威乃獨領此南浦西山之勝𨿽小郁輿人之誦而坐回一路之春側聞除書防至曲踴某官自天毓秀以學禔身河間大雅不羣所耽者古東平爲善最樂自得扵心早摶九萬里之風薦試十九年之刄隨其所到輒有能聲疇淸香畫防之庸久膺選表寓寶文綠字之直奚足酬勞頃扵龍焙之濵益播熊轓之譽一襦五袴萬口一談適大江以西謀帥之難而當今之選非公莫可畫棟飛雲朱簾捲雨端爲湖山而一來橫門開日髙閣切星行厲雲霄而卻立某欣聞聲猷積有年數幸甚部刺史班春之始得在小諸侯述職之中無一事以勤館人空有懷滕閣之記如百谷之仰膏雨苐請賦黍苗之詩時哉千騎之臨正肅春光之麗幸無忽節宣之令實不勝頌詠之私

代王憲通荊南帥王樞使【藺】

起家乘障在初心猶切扵吹虀攺命觀風不自意何従而得鹿望寜到此賤不獲辭式時方伯連帥之賢實惟紫樞黃閣之舊屬嘗有一日之雅諒不忘平生之言小艸之依長松亦緣同味之故淩雨之得大廈厥有亢身之方願卒相之其知免矣某官材全而能鉅志烈而气剛立朝堂堂眞不淸之冰雪論事凜凜乃羣枉之鷹鸇羽儀百僚夷險一節濟川作礪不負武丁之簡知破斧缺斨亦豈周公之加損起従詞館來殿帥藩以方叔之壯猷勤畢公之小物一路綿邈皆自得湖山之民重湖阻深無復有蒲之盜行錫昕朝之對遂登顓面之崇某以碌碌何足數之才蹈硜硜未必全之戒不圖末路俾駕使軺幸列城已熟扵教條而百姓亦安扵田裏蒙成足矣𨿽衣繡持斧以何施馳情炯然惟補劓息黥之是望

通賀安撫王侍郎

伏審出綍西垣作藩南服紫芝塗檢方除言語侍従之臣潢池息兵所要詩書禮樂之帥姑輟孔鸞之侶來空猩兔之羣寛九重之頋憂爲一路之司命某官學窮聖韞材應時需懷明月佩連城自全其貴羞昆侖薄員嶠莫諭其髙惟其已重而物輕是以身退而名進頃際解之防實資曲突之謀亟其空臆以盡言翩然納履而遽去閱時浸久忽公論之復明承詔來歸舉國人而胥慶方徯正人之巨用遂躋寰海之隆平適時羣丑之陸梁俾蒞十連而鎭撫親屈元戎之乘並紆支郡之符先聲一臨士气百倍昔西羗未定範文正出以守邊而貝州旣平文忠烈歸而拜相對扵前哲是在我公凱歌才偃扵旂於嵗旱卽爲扵霖雨某羇孤一介流落百罹雕虫篆刻乃壯夫之不爲旣無遭扵場屋豫章橘柚非老人所宜種又絕望扵榮塗歸歟松竹之防已矣風雲之夢不圖疵賤之蹤迹何自徹聞扵縉紳外之部使者誦言其平生欲以爲山林之勸內之卿大夫表出其所著姑少酬鉛槧之勞方糜斗食扵祠庭俄捧辟書扵蜀道捫參歷井不勝行路之難披霧覩天乃失摳衣之便惟是子云之宅尙編渤海之氓近得鄕裏故舊之書具言父母豈弟之政爲黎侯之賦逺景𨿽云未卜扵歸期従童子而歌中和亦能遙頌扵風化其爲歸倚莫究宣陳

賀潭州衛防政【涇】

伏審勉従溫詔起殿價藩衮衣繡裳尙郁歸禾之命櫜兜防纛有嚴制閫之權坐令道林嶽麓之間俱在春風和气之內某官道關百聖忠貫三精該孟韓扵胸中獨傳正學起晁董扵筆下遂甲大廷屬昕朝更化之元在獨坐可言之地如農夫之去艸先務絕其本根若嵗旱之作霖爰寘諸其左右方徯登崇而顓面忽投閒散以均勞逮元气之稍廻果公論之自白赤舄幾幾曾何防疐之傷方城臨臨忽畀藩宣之化邈是瀟湘之境方罹蛇豕之妖瘡痍未瘳反側猶在勞來安集暫煩天子之大臣輔贊彌縫行究賢人之逺業某切聆明詔倍激抃悰齒豁頭童猶是陶鈞之舊物文卑書俗空陳竿牘之具文恭維嵗律之向除殊覺寒威之未憗願精調扵鼎鉉卽歸秉扵機衡蘄向良深科條弗究

漕使

通潼川漕謝太丞【代胡監酒】

靑衫試吏方謀控地之飛繡節觀風幸快披云之覩撫微軀而浩嘆捨崇仭以安歸伏念某鈆槧庸生箕裘冷緒焚膏油而繼晷敢或怠荒居陋巷以致誠自甘窮約頋惟族繋俱業詩書走馬看長安之花後先相繼攀檻請尙方之劍風烈猶存自憐駑質之無堪長恐家聲之之弗嗣屬興能扵鄕老偶防第扵春官披腹而呈瑯玕了無可采排云而叫閶闔咸笑其狂福寜望扵庸庸科遂收扵下下旋以擕孥扵甥館逝將賦粟扵坤維𨿽弛擔之逾時曽擇棲之無所烏鵲繞樹悵三匝以何依鷦鷯巢林得一枝而已足不有賢徳其誰主盟某官道覺先民文追古作呂梁飛水三十仭盡供筆下之濤瀾廟柏澑雨四十圍獨傲嵗寒之風雪頃者郅隆扵朝望居然垂上扵政塗興懷忽急扵防山丐外遂従而懷綬羞昆侖而薄員嶠公則良髙扶黃道而上紫微世將誰屬竚看召馹歸翊政機惟時水漕之小淹尙有銓衡之可托倘辱寘門人之數寔足慰平生之心矧大賢何所不容而君子不可得侍兾獲聞扵一語以爲法扵終身斷臂雪中諒不靳眞傳之祕漆身橋下其敢忘國士之知歸倚良深宣陳莫究

通成都林運使

白頭捧檄溯瞿塘灩澦以遐徵繡節觀風許櫑具步揺而入見矧是萍蓬之迹實連桑梓之陰陽公薰晉之鄙人亦復何殊扵親炙孔子思魯之狂士固應頗喜其逺來是不虛爲萬里之行其庸敢廢一牋之敬恭惟某官修名掲日髙誼薄雲斯文得所宗典則在元和之上所守一扵正風流如慶曆之間稽其踐揚休有譽處屬者一麾之出守藹然五袴之興謡選表來歸謂卽近長安之日乘軺於邁乃遙占蜀道之星惟干戈甫定之餘正杼軸已空之候云屯萬旅曽無賦斂之少加星拱九霄聿有聲猷之上徹行拜芝泥之璽亟歸玉筍之班某困頓數奇侵尋已老蹭蹬場屋其誰以弔扵有司流落江湖已久無求扵當世不期特詔錄以微官身縻香火之祠夢繞蓬蒿之宅耕云釣月自分終焉歷井捫參何心到此偶故舊軫綈袍之念而薦書形華衮之褒遂扶老擕防而一來蓋蹈險履危之萬狀撫頭顱而浩嘆初亦憮然悔之望英簜以焉依玆又幸之大者其爲歸倚莫究名言

提刑

賀李崇慶得鄕節【】

伏審揆日建防出節引道猩鼯夜嘯上貽廊廟之憂錦繡晝行中出璽書之寵仍寓寶儲之直益增英簜之華一聞郵置之傳頓覺封陲之肅恭惟某官夙登列著力障頽波趙孟所貴能賤之扵吾何有孫劉不使爲公耳枉已則非流落十年險夷一節疾風知勁艸身自有扵長城浮雲蔽太空世苦無扵公論迨玆更化詭以作州藹然治最之旁行久矣召環之當至殺越人於貨適值小夷干紀之秋修扞我於艱尙憶曩嵗乾方之略肆疇物望就駕使軺賁延閣以通班過故鄕而上冡昔儂冦叛而安道率家僮破賊貝州平而寛夫以相位酬庸參本末扵兩公殆前後之一轍式是恩綸之下拜居然天意之偶開適扵是時忽降甘防衛師興而致雨已示洗淸小醜之期商嵗旱而作霖又卜歸服大僚之兆某情均骨肉迹阻門墻櫑具步揺反莫偕扵賀客距躍曲踴苐深激扵抃悰

代回利路毛提刑兼制參【午】

切審光膺睿渥就按祥刑下芝詔扵西垣寵光茂甚泛星槎扵南鄭風采凜然不妨大幕之運籌並使全蜀之蒙福成命一布懽聲四騰恭惟某官厚徳春溫貴名日起曩郁朝天之步來爲贊畫之賔畱東閣以觀賢小淹遐武觀湖南而知客遂簡淵衷肆令咨度扵皇華悉俾平反扵丹筆竚承迅召歸正要津某耳熟風猷神馳徳宇能令公喜能令公怒曷勝借助之懷不自我後不自我先適值建防之日欲陳賀悃莫究抃悰

提舉

通鹽使鄭侍講【喬代曽宰】

伏審輟従朝班出將使節誦文章之爾雅殆疑非近世之人望英簜之光華乃辱在先驅之役蓋平日精誠之感有今玆幸防之逢不自勝其忻抃之懷輒自見扵竿牘之敬某官彌文作古雅望鎭浮方其防舉子之場已不爲嫓靑配白之語及其奉彤庭之對乃盡吐薄雲貫日之忠溫然有說命三篇之風巋乎在漢庭諸老之右式是帝心之簡在亟従天祿以校讎厚徳有容而不失其髙中立不倚而非期扵矯頽波方靡𨿽蕭傅亦有非望之慙砥柱不移獨宋璟聿爲難致之客深交不願扵綘灌爲公何有扵孫劉旋剸劇扵星郎之曹且繙經扵春官之席皆主知之自結何治最之弗優大爲人望之攸歸僉謂國鈞之伊邇奚雲霄之已逼乃原隰之載馳先聲所孚列城自肅羞昆侖而薄員嶠姑遂來臨扶黃道而上紫微終當未免某少而筆硯偶爾紳裳倒指半生之中若爲把玩折腰百僚之底乃爾塵勞矧承竭澤之餘尙深赬尾之憫催科撫字莫知何防以兩全噓濡拊摩尙圖更僕而三請幸焉已甚言亦奚宣

郡守

代回建昌江守【自任】

駕行春之馬何至煩公分掃地之光是將及我寶鄰之側有人如此魚書之敬闕典可乎競爲所先可謂不敏某官英標玉立雅望川流解牛十九年綽有餘刄參天二千尺誰識苦心稽其所臨具有可紀尙屈雲霄之步來分銅竹之符解已妙扵更張禁火便従而安作然而先一州而後天下豈吾相心潤九里而福京師非異人任諒無暖席卽有賜環某家連賜履之鄕官托輔車之勢故扵五袴之詠尢所飽聞藐是七防之章焉能盡寫

代回鄭贑州【汝諧】

已試疇庸維良作牧籍甚物望謂宜寘甘泉之班邈是侯邦豈其淹長者之辱維時鄰境首丐餘波自送旌麾之南日困塵埃之廹亦欲致魚緘之敬以踐修燕賀之懷竟爲所先敢謝不敏某官長材緯世雅望軼羣粉省含香早出應郎官之宿江城畫諾乃洊開刾史之天亶維責實之朝欲示重外之意復煩遐躅加惠價藩恐行促扵追鋒殆不容扵暖席某偶冒分符之寄寔連賜履之邦披云覩天屬已慰生平之願掃地布席政有賴輝映之餘拜嘉以還占言莫究

代通楊筠州【誠齋】

得請扵朝把麾扵外首石渠之選人猶爲之屈稱剌斗大之州今乃煩扵敏手提封幸甚輿誦謂何某官其學一出扵誠𨿽天亦亮其正每極言髙論曽靡悼扵後害𨿽怨家仇人不敢誣其生平世亦豈無名流若此者防古之所謂遺直頋不在公雅薄圓壺之防自詭左轓之駕藹然儒者之政薰此區吳之民厥惟當今尙有公論頃收朝迹壊麻誰貸扵延齡比入薦書登位蓋慙扵陳寔夫豈爲丹雞之詛亦自逃靑史之譏以此占之豈久外者某朅來乘障政爾事賢屬聞有行不覺永嘆念逖間徳宇何従聞防薤之規而講問政聲尙欲取伐柯之則

代誠齋迎賀趙守【希仁】

出綍西垣分符南服采諸人望久當寘紫槖之班邈是江城乃復枉朱轓之辱匪緣重外何至煩公先聲一臨和气百倍某官英標玉立雅望川流稽其存心要不出東平之善至扵餘事猶不減子建之才越従踐揚休有課最使者之星一出不待載驅而已孚刺史之天洊開豈應選表之猶未瞻言劇郡孰與是邦分共理之憂誰實任虎符之寄疇已試之迹要莫如麟趾之英肆令白粲連檣之區頓有紫气浮闗之望第恐促馳扵召節庸或不俟扵建牙某投老歸歟受防惟甚焉敢切置盂水以效任棠之髙第當自駕牛車勿負兒寛之殿惟一州徒得君重而千騎方以暑臨其扵節宣之宜倍有劼毖之禱

代通問崇慶李校書

立朝無補猥分出守之符接壌相交乃獲善鄰之寶矧惟事契積有嵗時聆伯氏之吹塤早知有覿居是邦而友士無以易堯其扵修辭庸可愒日某官髙文作古奧學造微由蘇氏以來未有如公家父子兄弟之懿𨿽孔子復出亦當在門弟文學徳行之科頃方従冊府之防亟以忤柄臣而去道不容而何病名以退而益髙使簜州麾所到咸書扵善最従班政地胡今尙鬰扵逺猷諒無暖席之淹卽奉受釐之問式究賢業永弼治朝某祗若恩言撫摩凋瘵民亦勞止孰寛魴魚赬尾之憂我儀圖之惟有鄰女分光之望心焉欲述口莫能宣

代回詹歸州

庭集孔鸞嘗並防扵朝路符分銅虎旋各把扵州麾追惟傾蓋之定交以至舉觴而相屬恍如昨日不知嵗月之屢遷恵我好音方愧禮文之不敏恭惟某官文追古作學得眞傳立館下招諸生方發靑衿之藥坐堂上稱太守俄班皂蓋之春坐令三峽之濵大喧五袴之詠先一州而後天下此豈宰物之心鼓元气而靁域中卽聆選表之命某倦防甚矣決防歸歟已辦扁舟將過黃堂而欵語所憂召馹卽隨丹詔以趣還感榮問之先施布謝悰而莫究

代回嘉定李校書【】

行春而駕一馬內懷鶉特之慙遣騎而致雙魚中有珠璣之貺細哦此作足振吾衰某官世濟方聞之材心傳正大之學餐楚客之秋菊恐它饋之或傷織天孫之錦裳非今人所能到尙屈雲霄之步來分銅虎之符燕寢凝香暫擁黃防而防臥璇題納月卽攀紫禁以上徵某猥以譾材來臨劇郡地如錯繡所忻鳴柝之聞邾勢若同舟當有餘波之及晉欲報之恵莫究於言

回眉州安直閣【癸仲】

五馬二毛悵已乖扵壯志雙魚尺素駭忽拜扵好音凜然駿气之橫空寫以名章之滿紙髙懷甚茂永好難忘某官家傳貫日月之忠身被奄蒙之錫赤舄幾幾蚤従周公之拜前方城臨臨剰喜西平之有子暫攝守符而共理卽承帝命以爲眞某洗印云初課功何有受察遙瞻扵大幕我所焉依同寅近托扵鄰封公無遽去

通判

代回潘倅【昌齡】

伏審已戒行李聿來赴郡承洊饑豈復執樂紅妝之夢公爲別乘適應浮闗紫气之占民曰樂哉吾事濟矣某官才無施而不可政所去而見思入綴鵷鸞汔可慰輿人之誦洊分風月竟莫曉宰物之心亶惟此邦屍以拙守必有王祥者出來詠海沂之功庶令宗資之流第畫汝南之諾姑屈逺步來分頋憂某未遑名姓之通遽拜緘縢之辱州𨿽無蠏乃有同寅協恭之賢書已得魚況妙崇雅黜浮之體難忘永好莫報珍投感愧滋多占言未究

幹官

代回許提幹【可】

同桑梓之陰焉敢以鄕丈人而自處帯櫑具之劍何以異部使者之見臨辱先以書喜甚欲舞某官文追古作材應時須鸞鳳卑棲初不嘆枳棘之陋鳬鶩列進亦何妨松竹之吟玆以步揺之冠來贊圜法之府公亦屈矣乃久涉州縣之塵我獨跫然獲再見州裏之彥某朅來漫仕雅已倦防知子之來固不啻似人之喜道舊爲樂意必有起予之言紓意良勤占辭莫盡

代回彭提幹【扶】

拜州千里頋不材何以當之置水一盂非故人尙誰望者朅來訪問乃爾乖離望梅嶺以興懷撫鱗緘而增嘆某官早従裏選遂以文鳴九萬里之摶風了無餘子十九年之防刄綽有能聲豈靑衫旅荷葉之枯而黃本緩石渠之校帯櫑具劍豈久爲暴使者之賔衣紫袷囊行且列漢甘泉之侍某拜州邇止念舊悵然披郇公之朶云自慙不敏聞道州之鳴鳳日兾來歸

代回本司幹官

比因錫對驟俾乘軺自嘆素無能聲何以膺衣繡持斧之任所幸部多君子庶共肩同寅協恭之心至扵髙明又其尢頴藹然妙墨如見櫑具之劍步揺之冠久矣吾衰莫報明月之珠夜光之璧忻頌滋切科條莫周

回宇文制幹

萬里遐徵方有陽闗無故人之嘆五云下逮喜陪宣州多君子之防惟艸木之味本同而膠漆之情惟舊獲同王事豈曰人謀某官世濟詩文之宗家傳忠孝之譜鐘鏞在東序殆非近世之人鸞鵠峙碧梧休有先正之樣豈期賔幕得此勝流儻肯屈逺步而不畱能令公喜當剡辟書而上徹何以假爲惟憂別奉扵除書行且徑登扵要路某一違矩範屢閱嵗時不謂凋年復有握手道舊之適矧惟幸防共展同寅協恭之忠曽修問之未遑辱飛牋之先及其爲悚怍未易名言

赴召

代賀交代制置吳侍郎赴召【獵】

伏審光膺詔紱寵錫召環托坤維半壁之天久矣宣勞扵外服申防命三夷之日趣令歸覲扵中宸故民𨿽切扵去思寰海寔期扵均福某官徳尊一代望蓋羣公問學得其眞傳殆南軒晦庵之未沒文章特其餘事亦廬陵南丰之復生歷觀所到之踐揚皆本平時之講習酬酢萬變誠敬一心頃西陲俶擾之餘正南面頋憂之際凜凜栗栗若覆墜潛消反側之情娟娟哇哇期棄捐復返團欒之樂其效有如此者非公誰寔任之旣焯著扵顯庸宜晉膺扵巨用爰俾介圭而入覲竚聞上席之屢前衮衣歸我公兮咸喜正人之得路中國相司馬矣抑令彊敵之革心揚於大庭是在不日某振辱朝廷之臨遣俾相先後以踐更巍然纓冠而來𨿽爲國人而贊喜瞠若絕塵之後獨詹雋軌以懷慚炯炯乃衷呫呫莫究

內祠

代賀李侍郎除在京宮觀兼侍講【燾】

伏審光奉綸言歸侍經幄久矣去國其何以慰蒼生之心幡然賜環稍足以生善類之气蓋公論乃今而後定殆揆路繼此而延登側聞除書防至曲踴恭惟某官統傳洙泗秀出岷峨聖人不生豈在乎弟子之列大雅旣熄當求之古人之中盡繙金匱之蔵有光玉振之響气直養而無害材何施而不宜頃由簡知入躋禁近有能典朕三禮是資寅直之誠爾尙弼予一人綽有論思之益曲髙難和道大莫容納履星辰之間把麾江湖之外顯曹僻郡未嘗幹喜慍之懷緗帙縹囊初不廢校讎之課淵乎扵道而益進淡然與世以相忘其如治狀之上聞不容造物之我捨錫以芝檢歸諸筍班奉琳宮之緣宛在上淸虛皇之側勸邇英之講廸以合宮衢室之初行將登庸大慰僉屬某爲品甚下辱知獨深墮在塵埃采鹽之中限以云泥闗山之隔伏讀贊命喜倍等倫郵置相望喜連意紓辭之易逹戍伊邇將考徳論業之有期頌詠滋深科條莫究

宮觀

李防政復官奉祠【璧】

伏審盡還峻秩晉奉眞祠夙夜匪躬久矣眞心之莫白風雷作號居然公論之復明側聆播告之修一洗防誣之巧某官心傳正學世篤孤忠國且將危安得潔身而苟去敵非易與固當出力以廷爭使人皆王陵則諸呂孰與誅朝有柬之則二張非所患君子所爲眾人不識孰能明束緼乞火之謀宗廟再安二聖重歡乃寔繋曲突徙薪之防頋令罪去其謂人何宜皇明之燭幽下璽書而錫命故物復崇階之舊淸班従閒館之防周公居東三年行對命禾之寵奇女墜地七日豈淹講室之居卽揚防書歸相興運某登門舊矣讀詔欣然非爲防従之私將有拔茅之望良喜是非之定少寛卹緯之憂

進秩

賀安大使男除將作監丞

伏審東閣新除監丞光奉宸恩擢丞戎監防衣贊晝夙肩帯礪之盟紫渙防榮入簉鵷鴻之列蓋屯運值將終之防方朝家爲必勝之謀凡而修車馬備器械之防畀諸扶日月整乾坤之冑恭惟某官道開百聖忠貫三辰方介鱗易我衣裳孰殲逆黨幸芝蘭生予庭砌同決大謀迄茂建扵國功遂挽回扵人極𨿽榮躋扵京秩殊未滿扵輿評逮乘半刺之車蔚爲千里之福旣已無施而不可豈應待次而後升此嶽牧所以極口而薦揚談士所以扼腕而嘆息公論累年而後白除書一旦而乃來西平有子我有臣姑陞華扵武監周公拜前魯拜後行俱幹扵政機某托在所臨忻聞是舉焉依庥映久哦少陵廣廈之篇願假須臾更賦鄭武緇衣之什抃蹈云極宣陳莫殫

致仕

賀少傅周益公致仕

伏審勇退莫回防榮益寵推挍近世謂當班文富之間瞻言髙風乃忽在羲皇之上𨿽君相嘆息而惜其去然猿鶴歡舞而候其歸擕持全名照耀千古某官勲在彞鼎名滿華夷方堂堂當國之秋極蹇蹇匪躬之操格天扶日了無一節之詭隨破斧缺斨始有後來之洶湧人方願去子髙之冑公乃遂掛神武之冠従容綠野之防繾綣赤松之約方將騎牛澗壑盡領故山之雲煙爭席漁樵不襲曩時之爵裏世如果有仙者公獨非其人歟某立弟子行且三十載昔者在靑雲之表自憐無附驥之階今玆遇紫气之祥第欲上著書之請

交代

代誠齋回交代傅郎中【伯壽】

就移星軺式按水漕教條已熟固不待傳車之周爰風采一新而後知舊政之瘝在幸甚烹魚之喜跫然羅雀之門下拜以還不敏是懼某官修名蓋代駿气橫空嗣奕葉之風流殆艸堂相君之未死收兩科扵談笑何靑錢學士之足云厭防畫一之書自詭撫字之政使得數十公防錯豈其隆平之或難不應九萬里扶揺至扵今日而猶未自輟粉闈之直駕言繡斧之車蓋江湖阻深當注意扵萑蒲之間而雲濤變化皆獻狀扵几案之上進足以課空囹之最退足以助覓句之豪亦旣久之兼是二者謂綸綍且下盍歸寘淸切之班而杼軸已空又當妙將輸之選徧疇扵眾就畀若人參酌取予之宜恵綏凋瘵之俗恐未暖席卽將賜環某雅矣倦防幸而得去昔抵李生拜侍禦已淒其動老矣之懷今慙栁下愧孫登乃浩然起歸歟之興上還印綬歸侶漁樵嗒焉巖居夐與世隔忽聞踵磨牛之前武今已得流馬之良材蔵疾匿瑕其知免矣連辭紓意更辱先之忻愧兼懷科條莫究

代通交代吳制置【獵】

騎馬聴雞尙憶常參扵後乘捫參歷井豈期來合扵左符惟平生臭味之相同故如許夤緣之有相蒙成吾知免矣奏記庸可後乎某官人與古稽學先物格大鏞在東序蔚爲寶鎭之儲眾星拱北辰宜在泰符之次設施特餘事爾榮貴皆固有之屬時方病扵搶攘隨事各爲之整頓往屬西陲之事變上闗北闕之頋憂肆疇不世之英庸弭未形之患甫開制幕大得民和一以爲赤子一以爲龍蛇旣已了無扵反側用汝作霖雨用汝作舟楫固當遂正扵登庸詔函果趣扵追鋒宸扆久爲之側席某自憐垂老雅已倦防方欲抗章上閒館珍臺之請不圖賜履在天梯石棧之間深憂防蹇之蹤難望絕塵之軌舉觴道舊諒不寒焚襖之盟更僕告新願盡述伐柯之則其爲歸倚莫究名言

謝免解

免解謝防政

童而覓舉白紛未入扵能書晚乃出山艸遂塵扵薦紙薄言假寵俾勿徒還其在衰遲亦爲榮耀竊維科目拘攣之多失山林魁磊之英昌黎韓愈之將歸自傷莫齒扵下士廣文曽生之旣擯人皆致弔扵有司儻能收拾其所遺亦足扶持扵斯道某羇窮一介坎防百罹挾冊讀書早參諸老杖屨之末焚膏繼晷僅得古人糟粕之餘亦嘗爲俳者之辭以出應州家之試瑟𨿽工而王不好將以何求斤欲揮而質已亾不如其已嗟吾生之至此彼勍者其爲誰永惟師友之淵源豈爲科名之得失吾玉未嘗獻足未嘗刖猶可自珍彼力苦易制價苦易酬庸何足羨已矣風雲之夢歸歟松竹之逰搔首著書頗爲千載之計閉門覓句足了一生之愁夜闌山鬼之吹燈日旰鄰僧之送米啟夕秀扵未振大放厥辭發孤笑扵羣憂遂忘其老偶輟犂鉏扵谷口來瞻觀闕扵行都呂醫之布衣芒鞋尙須薰沐馮諼之蒯緱劍鋏誰念歸來鳥已倦而欲還人不知而奚慍不圖金匱石室之彥務廣竹頭木屑之儲下急急之符而取將采平平之防而薦進寶蔵康瓠適用伊何刻畫無鹽過情已甚迄防榮扵北闕許偕計扵南宮𨿽技斷斷兮無他得此已幸然髮種種其如此豈有能爲第惟微麼重以朴野繙十二經以說焉能動扵老聃載三千牘而來不加多扵方朔乃以巴人下裏之曲猥玷蓬萊道山之蔵儻因是而獲傳亦此生之至願亶時幸防厥有由緣某官文掞國華學傳聖韞人循循其善誘溫其玉振之音心休休其有容籍甚海涵之量晉席登庸之拜益殫甄冶之私謂鸒鳩飛搶楡枋𨿽無它望而蠧魚生死文字是亦可憐儻令一善之弗庸時謂匹夫之弗獲乃曲收扵芝箭以上徹扵冕旒俾少酬鈆槧之勞以歸見鄕曲之士某敢不激昂宿志防繹舊聞窮當益堅肯但攻發防決科之學死且不朽更勉圖傳世行後之方不爲小人之歸是乃國士之報過此以往莫知所裁

謝薦舉

謝安大資舉充嵗薦

卑飛控地焉敢爲附尾之謀暖律回春乃特剡需頭之奏驚寵光之驟至忽涕淚之交零切惟近世薦引之常無復古人特逹之舉必也工扵馳騖日掃舍人之門否則宿有夤緣久備老耼之役乃以喣濡之寵申其繾綣之私未有見其文而信其心如歐公之扵蘇明允觀其主而知其客如昌黎之扵楊湖南豈其公道之復行乃以此身而親見伏念某少而孤苦長亦賤貧制芰荷以爲裳難追世好焚膏油而繼晷見謂書癡屢嘗従試扵有司四頋孰爲扵勍者嘻其不遇曾二鳥之不如已矣歸休𨿽萬牛而莫挽旋結陰崖之屋親種陽坡之瓜樂琴書以消憂自適園林之趣懷稻梁以飴老不萌簮紱之心莫知無似之姓名何自有聞扵朝野急符傳命辱徴繁露之書特詔防恩遂賦支離之粟甫拜周旋之恵便作終焉之謀曾無滿嵗之淹復被従軍之防幸甚折腰之地托扵賜履之區步亦步趨亦趨𨿽未遂摳衣之願筆則筆削則削乃先騰逾衮之褒朶云兼拜扵函封駑馬頓增扵倍駕【以下缺】

景翳翳以將入其如已迫扵崦嵫技斷斷其無他何意爭先扵岐路方畀祝釐之秩忽騰辟掾之章出處何常惟義之歸勉狥河陽之請饑凍𨿽切逺邇交病早興彭澤之懷忽驚鈞播之私曲借言揚之寵自聞此舉寔震扵中蓋試吏之日淺而積閥未深奉身之術疏而與物多忤寵光所逮媢嫉將興惟昕朝重違扵鼎言故隆旨亦許以寸進缾甖之量得此已盈楡枋之飛它復何望玆蓋伏遇某官保釐西土師表百僚進見之士豈復賢扵周公猶躬吐握之禮生民以來未有盛扵孔子亦推循誘之誠故𨿽庸虛所不遐棄式廣兼收之路曲施不報之恩重念某漫浪一官流離萬里嵗華晼晚悵來日之防何子捨淪亡況此心之欲折儻歸裝之甫辦卽投劾以言還和擊壌之歌不復有求扵當世刋齊天之頌或能仰述扵閎休使其有後世之傳亦足爲知己之報過此以往莫知所裁

謝使長黃侍郎職狀【竹坡】

千室鳴弦雅契夙諧扵附翼一行作吏剡章又辱扵需頭矧惟解褐之由以至従軍之日稽其恩造不出他門載觀奨予之過情不知涕泗之橫臆某年開七帙恩與一官移甘菊扵檐前扵時已晚嗅決明扵階下其立良難所爲扶老擕防而來亦惟飲水求芻之故旋類倦飛之翼欲回興盡之舟蓋緣蒲栁之早衰重以桑楡之欲暮有時而寄有時而取何足裝懷無失其故無失其親尙祈假寵驟拜薦揚之及恍驚神觀之還況惟文名政績之褒出扵儒宗吏師之口不特增光扵老朽又將誇視扵友朋受言蔵之不虛來矣恭惟某官羽儀一世槖籥諸生循循然善誘人俾皆有得斷斷兮無它技亦與兼容興憐末吏之窮途猶是曩年之下客慨然感嘆賜以品題某惟當服膺輕外物之言決防老故丘之舉主父之日已暮未忍倒行陶令之園將蕪逝將歸去不爲苟進以答主知

謝漕使趙監丞舉職狀

凋年試吏方深濡翼之慚薦紙噓枯忽拜需頭之辱假以使華之寵俾爲末路之光載披刻畫之章莫諭淩兢之悃伏念某資惟甚下材不逮中讀墳典八索之書誰實爲扵勍者決得失一夫之目人皆弔扵有司消磨已盡扵壯懷潛伏分甘扵幽屏不謂金閨之彥偶聞谷口之名錄其鉛槧之勞畀以斗升之祿方祝釐而賦粟俄奉檄以従軍惟時試吏之邦適建臺之地儻匠石之囿伯樂之廐等不材下乘而弗收則天池之濵大江之濆與凡介常鱗而何異屬者常試以請惠然賜報曰兪矧舊學已荒頋深醇之焉在而虛詞無當扵雄健以謂何至扵議論踐履之間未免簡書朋友之責凡此衮褒之所逮俱非樗散之能當玆蓋伏遇某官冰鑑人材模範士類人循循其善誘思屢竭扵兩端心休休其有容曽不遺扵一介方登車攬轡之未久已足國裕民之兩全行將歸金馬之班豈久屈木牛之運紫樞黃閣遂將宅揆以經邦赤箭靑芝預欲儲材而待用頋𨿽至陋亦在兼容某敢不振厲弱材防持晚節肯幹官謗以傷門下知人之明謹守師傳益究古人爲已之學倘或有聞扵後世是爲仰答扵已知越是以還罔知所措

謝總領張殿撰薦舉

出山已錯況肯爲寸進之謀借手言還亦欲假言揚之寵不敢請爾幸而得之惟其無牋記之千求或可矯世俗之末失伏念某稟資甚下涉世全疏少不如人恐墮踽踽涼涼之號動而得謗乃緣奇奇怪怪之文𨿽詞類扵俳可無學而能然博懸扵投初不在乎得返漁樵之初服主鷗鷺之齊盟慨然自斷扵此生已矣無求扵當世駭忽傳扵膚使猥見謂扵逸民閭裏浮沈焉有箕山之雅操閨防刻畫蓋緣谷口之虛名捐微官以乞之俾遐徵而至此枉河陽之馬幣頋有何勞問杜曲之桑麻逝將引去敢期薦剡俯逮陳人玆蓋伏遇某官長材百吏之師粹徳萬夫之望星槎玉節觀風已徧扵兩川流馬木牛總餉進兼扵四路若時以身受察之士孰無願忠望賜之心𨿽激濁揚淸冰雪頓生扵筆下然尊賢容眾渭涇自判扵胸中亶是羇孤蒙此振拔某敢不益堅素履勿負初心行且歸歟必不待塗窮而下泣頋𨿽老矣豈其緣日暮而倒行切矢此身以報知己

謝李憲特薦

裔夷干紀曾微敵愾之勞膚使防勲猥玷薦剡之數得非所望愧甚扵榮切尋小醜跳梁之因正坐平時姑息之故慿恃其險阻肆爲晝伏夜動之謀防劉我邊陲不勝天寒雨濕之慘倘師幹之不出豈狼心之可懲爰妙選扵使華俾恭行扵天罰算無遺防役不淹時殲厥渠魁遂挫方張之冦執此羣醜仍推不殺之仁弛張皆合其宜招懷卒復其舊功乎偉甚足寛廊廟之頋憂僕也苶然莫致戎行之死命敢期剡牘並錄陳人三豪輒濫扵一名片言良重扵九鼎玆蓋伏遇某官网羅千載師表一時然太乙之靑藜厥惟舊徳授編書扵黃石綽有壯猷乃今成此顯庸在公蓋其餘事奉使有指卽觀斧繡之言還事君以人尙恐桷榱之或棄諸言見及小已知榮某雅有倦防之懷恐虛借助之意亦可稱扵天下曰知己以誇逾衮之褒仍當明扵大君紀防書更作齊天之頌過此以往莫知所裁

謝潼川範帥應詔舉所知

九天綸綍肆今博訪扵英材一介艸菅不謂亦登扵薦紙無乃傳聞之誤可勝悚怍之私切觀聖上欲兼收毫髮絲粟之材是以明詔乃並及閨臺閫節之彥嚴爲程期以示急先之意不拘統屬以廣論薦之途側聆大哉之言具識厚甚之意明天子用心如此其孰忍欺賢大夫所學謂何焉敢輕舉如某者一無他技百不如人矹矹讀書所得惟糟粕爾悠悠閱世到處如枘鑿然投名鷗鷺之羣拔足塵埃之外與漁樵而爭席求農圃以爲師夐與世以相忘分此生之永已不知亡似之蹤迹何自有聞扵簮紳外之部使者察亷力誦河東之賦內之卿大夫獻納僉諧谷口之名朝而幸與扵一官暮卽遐徵扵萬里昌黎幕中之辧方有害其生之憂鬷蔑堂下之言孰能防其手而上玆蓋伏遇某官家傳髙節世濟令名要路方開不爲瘠環而少屈扁舟徑去殆是忠文之復生乃扵傾蓋之初亟定斷金之契𨿽大杗細桷材其要爲不同然小艸長松風味頗亦相似乃曲收扵蕞品庸上徹扵嚴宸玆乃古人之所爲暴之天下而無愧某敢不力持晚節率履舊聞𨿽及凋年所遇當期扵益壯至扵逺道何心更忍扵倒行使其小異扵鄕人斯足仰報扵知已

謝工都大應詔舉所知

皇皇者華方掄材而賜詔微微小子乃假寵以充員恍莫悟其従來凜不知其所措伏念某嗜書成癖坐詩得窮少也斐然意頗輕扵餘子今其老矣竟何異扵庸人白頭偶得扵一官黃帽遐徵扵萬里折腰斂版已失平生韋布之髙尋壑經丘第作故山松菊之念吾生行且休矣曷月予還歸哉敢圖膚使之誤知特剡需章而論薦𨿽撫心自嘆若爲可稱扵品題然借手而歸亦可有辭扵朋友玆蓋伏遇某官徳浮扵位學世其家入簉鵷行星宿旁分其明潤出將虎節山嶽亦爲之動揺旋觀揚淸激濁之間了無吐剛茹柔之態推此心而薦士肯萌意扵欺君惟其气味之稍同重以肝膽之相照肆垂噓拂以慰羇窮某敢不力振其衰以稱此舉得知己如此夫豈可忘𨿽古人復生亦無甚愧佩服不下宣陳莫殫

謝樊憲應詔舉所知

伏以繡衣薦士其誰宜在扵選中樗散充員自頋夐逾扵望表譽之殊過其實談者或疑其私側聞剡章莫諭慙色伏念某耽書成癖閱世多奇襞襀陳言反不逮原夫之輩忼慨長嘯孰能知梁父之吟偶然漫浪扵一官乃爾漂零扵萬里幕辧或以爲叛其若眾媢何事了自笑其癡幸有公論在辛勤兩載坎防百罹敢期僅有之寸長乃忽咸登扵薦紙玆蓋伏遇某官主盟善類篤敍襟期面目孰何已定古者金蘭之契勢位略去殆過故交車笠之盟式是言揚之加夫豈私謁之俟某猶當益堅素守以答已知白頭已負平生𨿽不能致吾君堯舜之上黃金不如一諾或可使得此聲梁楚之間過是以旃莫知攸措

謝制置劉閣學舉十科【後溪】

聞師友之談公未嘗不在鉅鹿之下分科目而舉士今乃獲入薦鶚之中藐是凋年饗此遐福伏念某讀書有限涉世全疏取友兩周每勤伐木之夢従師千里恐孤斷臂之傳頋𨿽有意扵爲文祗以自鳴其不幸老苒苒其將至曽未有扵微功芳菲菲其彌章亦何禆扵世用莫知庸陋之蕞品何自徹聞扵諸公捐微官以乞之俾遐徵而至此筋力盡扵防涉精神汨扵應酬少不如人況已寖忘其故步老而無述恐猶未免扵鄕人不圖一世之宗師忽假片言之華衮𨿽撫心自嘆若爲可稱扵品題然借手而歸亦可有辭扵朋友玆蓋伏遇某官徳尊一代望冠諸儒心休休其有容不遺一介人循循其善誘思竭兩端肆憐賤迹之萍蓬曽侍故人之杖履思元賔而不見遂收所與之徒見子張而問交頗訝拒人之異肆加噓拂以慰羇窮某敢不激昂懦衷防繹舊學𨿽仲尼春秋之作防夏不能措詞然昌黎指教之傳籍湜焉敢叛去

謝劉閣學侍郎【甲】舉頋問科

従諸老之防蹤迹獨違扵墻仭考十科之目姓名乃入扵薦書豈非聲气之同不待色辭之接人皆謂此舉殆不愧扵古人我獨省其私懼莫酬扵知已伏念某生而不韻老矣無聞靑燈細雨之讀書不求甚解明月淸風之覓句秪以自娛了知與世以相違惟恐入林之不宻偶賦支離之病粟故緣谷口之虛名厥初半通之銅意謂周之而可受迨此九折之阪始知仕者之良難未澡滌扵徵塵復淟汨扵吏鞅問學荒落愈不及扵前時心志凋零但欲歸扵舊隠不圖薦剡下迫陳人矧引爲待問之流祗益重抱虛之愧玆蓋伏遇某官望隆従槖學擅儒宗備嘗出藩入従之榮獨髙難進易退之節故家相印人言忠肅之復生寓裏文盟士喜東坡之未逺頋盻攸曁枯朽復芽其扵片言之褒頋豈它人之比深惟儇淺殆如小巫之見大巫無乃博聞不知今我之非故我某惟當力持晚節勿負初心正路是由肯爲塗窮而下泣終身自勵敢緣日暮而倒行

謝費大參【士寅】舉著述科

白首飄零誰念塵之役洪鈞坱圠忽覃逾衮之榮恍莫悟其従來凜不知其所措竊以昔在元祐乃國朝極盛之時相維溫公立薦舉不刋之法其間鉛槧之士最榮著述之科必其髙文大冊可傳之無窮然後當在此位如其狂歌雜謡自鳴其不幸安能若是其班某學則空空文惟怪怪焚膏油而繼晷見謂書癡制芰荷以爲裳莫投世好分已無求扵當世退而自放扵窮山不謂諸公之誤知特以一官而收錄云無心而出岫偶爲捧檄之行水有時而廻川久動歸田之夢所幸小已宦防之地寔惟大臣均佚之邦遷先生之琴瑟在前休有依歸之便見長者而捨館未定空懷不敏之慙敢圖特達之知辱在薦論之數蓋曩司造化偶遺失所之一夫故今借揄揚尙令增價扵三倍惟是雅健通明之過予俱非迂疏狂斐之能當噓枯吹生𨿽重拜假寵之意循名責實無乃傷知人之明某官心休休其有容人循循其善誘生民以來未有盛扵夫子鄙夫猶竭扵兩端進見之士豈復賢扵周公沐髮尙勤扵三握矧聖上方従扵人望而我公行見扵衮歸固當預蓄扵桷榱以俟助成扵廈屋肆如庸陋亦賜甄收某敢不振作懦衷防持晚節𨿽不能兼唐四善上課最扵凋年亦猶當作宋一經書弼諧之懿鑠過此以往莫知所裁

謝奏辟

謝安大使辟【充制置大使司屬官】

剡章天上夙防褒衮之華辟掾幕中重拜禮羅之辱𨿽在平生之親故亦無如許之恩憐頋𨿽倦翼之莫廻其若感悰之滋甚伏念某讀書有限涉世全疏少也斐然意頗輕扵餘子今其老矣竟何異扵庸人不圖廊廟之鉅公猥錄文詞之小技支離之薪十束蓋以病而周之石生之飯一盂復何求而來者頋以間世萬人之傑再造西州半壁之天靑泥盤盤𨿽道塗之云逺赤舄幾幾幸臺衮之非遙得依泰階之末光是亦平生之至願方息肩之未久且望履之無階姓名已沐扵薦揚朋舊皆爲之駭嘆頑金無用竟虛甄冶之功洪造曲成尙有噓濡之意特剡公車之奏俾參屬吏之防陪碧油談笑之餘立靑佩講論之列兩俱幸甚重拜矍然𨿽近神山而舟輒還邅廻莫進然望梅嶺而渇已止忻幸冞深冒殊寵以若驚豈素望之敢到玆蓋伏遇某官道闗百聖忠貫三精折尺箠以笞夷視爲餘事挽天河而洗兵甲正徯壯猷方將收拾毫髮絲粟之材扵以主張欂櫨扂楔之用肆如甚陋亦在兼收某敢不銘在肺肝詛諸祖禰𨿽俗緣未斷不勝荘舄之土思然永好難忘敢替昌黎之山仰過是以往靡知所裁

雜謝

代曽宰攺正過名謝周參政【省齋】

吹毛洗垢自憐墮在扵丹書補劓息黥所恃尙存扵淸議矧方當眾賢和朝之旦亦豈有一夫向隅之寃懷哉廈屋之帡幪有此片言之感激竊以古者蔽罪輕重不過扵以情後世慿私喜怒鮮聞扵以類子淵何罪門人致疑扵拾煤麟之𨿽賢或者�以爲竊屨張儀豈楚璧之盜翁歸寕婦翁之撾謗之朋興𨿽百喙詎容扵自列久而論防扵眾人焉可以終欺蓋人不能以皆賢故過必觀扵其黨方惡直醜正固不能自逭扵官箴然悼屈哀窮要必有主張扵公道伏念某時之乖而寡與命以薄而數奇少也執經頗惟書之是信長而筮仕政坐此以成迂頃緣薦書出宰巖邑大本之薤難拔旁觀皆切危之新植之楊易揺生意至是盡矣眷言鬼蜮之毒率皆城社之餘彈以柱後之文無微不察溢爲子虛之數謂天可欺知其切切扵吏姦而反被之以縦吏之名知其孜孜扵民瘼而反加之以刻民之罪𨿽浮雲去來之何有況不繋扵癢屙而平生名節之謂何玆未甘扵破壊簡書具在本末可稽儻謗議未明將何以見魯衛之士如毫髮有愧亦安敢效兒女之爭論鞫旣孚虛實自見卒従昭雪一洗垢污請言其由端有攸自玆蓋伏遇某官世所師表朝之羽儀人望攸歸久鬰具瞻之願上心簡在果膺夾輔之除參贊鈞衡時亮天縡爰念抗塵之職莫甚爲邑之難如得其情猶當爲之勿喜欲加之罪其獨患扵無辭矧在陶鈞坱圠之中而軫簮履棄遺之念詎令巧詆而不平反某敢不勉防其愚益堅所守𨿽嵇叔夜之廣陵散庸有不堪而段防宗之鴈門踦庶防可復過此以往莫知所裁

代曽主簿謝謝禦史作先人墓銘

死生契濶殊不寒敗襖之盟春秋謹嚴是以有華衮之托整襟下拜流涕無従追惟先君夙蘊壯志引杯燒燭慨然有意扵事功看鏡倚樓其如不偶扵時命江湖流落嵗月侵尋腹憤胸奇竟不得以效其有趺螭首其可無以掩諸幽藐是諸孤了無奇節不有賢者爲立言立徳之宗誰其矜之俾大書特書之寵徼福平生之好掛名筆削之端施及後人享此遐福玆蓋伏遇某官彌文作古雅望鎭浮冠豸而辧貞邪不爲權要而少屈獲麟而示褒貶肯以故舊而或私槪以至公時謂不朽生者不愧殆庶防希有道之碑死而有知尙足慰橋公之墓某敢不激昂其懦銘篆扵中儻未蓋棺或可踐揚名之訓𨿽及沒齒猶當懷結艸之心

代前人謝楊檢討書先人墓碑

立玉筍扵天上殆不知塵世之卑落寶墨扵人間乃施及泉扃之閟龍蛇岌其飛動艸木爲之光華藐是遺孤澘然流涕慨念先子夙有壯懷州縣之職徒勞莫白所挾丘山之木已拱孰掩諸幽恐冺無傳是重不幸若稽唐世有若誠懸凡碑碣無若人之書則子孫被不肖之責蓋人品髙甚蔚爲多士之宗宜毫端及之頓增九鼎之重矧惟疇昔辱在従防得妙墨以耀方來不必述先友之記借此寵以塞永慕殆不負蓼莪之章受言蔵之其知免矣玆蓋伏遇某官世所師表人之羽儀人與古稽不在孟韓之下筆由心正豈止顏楊之間方文星環北極之躔而砥柱屹中流之操𨿽防戱書者皆將蔵弆以爲榮矧褒貶繋焉固應附托以不朽以此大事控扵仁人諒追惟扵生平恍已隔扵存歿俛仰已成陳迹人誰無感慨之懷死生乃見交情吾何愛揮毫之頃冩以金管爛然銀鉤燾其後人燕此遐福【餘同前】

回楊直閣恵文【長孺】

誦誠齋之文章前無作者傳當家之衣缽必在若人偉哉靑玉案之工賦諸紫芝曲之側殆類子虛烏有之賦姑借以發其絕俗之詞不然子輿桑扈之交何至有如許逾涯之語君其過矣吾甚愧之某官學世其家文近扵古云漢生扵筆下淒其飲墜露餐落英之淸丘壑具扵胸中超然羞昆侖薄員壺之想篇章一出等軰皆喑職以是娛其翁夫誰能出其右某猥防儷語加賁陳人早知五七之工殆是陳正字之派不謂四六之妙亦有王特進之風永好難忘占辭莫盡

回誠齋餽嵗

萬里適當凋年聿修餽嵗輒分常平使者之春酒壽以乘壺並遺良二千石之盤飱致諸百軰願介履端之慶亟膺舉首之榮

某屬方啼饑遑暇作節固嘗過屠門而大嚼或乃逢麯車而流涎不圖牢丸之儕流忽恵然而見頋重以歡伯之苖裔亦與之而俱來迨下拜金聲玉振之淸音又知爲龍節虎符之上客延之以見祖禰職是而樂妻孥仰惟恩私施及存歿昔過子云而問字者類皆載酒與従夫子而及門者殆至拾煤未有子衿之朋而重師門之費時時客捨食有馮讙之魚往往盤餐歸寘翳桑之槖逆施如此重拜謂何冥報相貽第有淵明丐者之口頰眉壽無害更效僖公閟宮之頌歌

賀冬

代誠齋賀周退傳

望觀臺之云初第仰冥鴻之逺占南極之景因遂見景星之輝維時備福之來不在耆英之外某官具元化扵胸次粲明水扵筆端方扶日以上天衢羣陰已爲之畢伏今禦風而防物表四時猶可以前知豈應掛神武之衣冠惟以幸平園之梅栁公如不起端恐虛道長之祥民亦有言胡以慰衮歸之望裒時之頌俾壽且昌某自放千巖萬壑之間無復五紋六琯之句避人掃軌初非有意扵閉闗塞向禦冬所恨無従而賀廈空有善禱溢扵乃衷

代前人賀周監丞

五紋弱綫實維化日舒長之占萬壑層冰忽憶故人髙寒之樣折乃將舒之栁閱焉不攺之柯某官道大天通官成時正四十圍澑雨飽諳嵗月之風霜八千嵗爲春寜計人間之日月履此一陽消息之運歸哉五更供奉之班某不惟形容獨老之羞抑亦節物暗換之嘆梅邊山意頗思従同社而醉吟雪後杖藜恨不偕賀客之旅進

代賀安大使

弱綫五紋方驗漢宮之日洪鈞一气並融魯觀之云惟時備福之來不在元臣之外肆裒善頌往候涓人恭惟某官道大格天權髙分陜百揆四嶽有州牧方兼內外以疇庸五更三防出鵷行盍領星辰而顓面君子已占扵道長我公行見扵衮歸俾壽俾康時萬時億某頋詹大幕如在層霄銅駝非故鄕空有感時之嘆珠履皆上客阻陪賀廈之賔頌詠惟勤敷陳莫究

樂語

代宴費大參樂語

洪鈞播物曽扶日轂以上徵紫气浮闗乃屈臺符而下照肆飭初筵之秩載延幾舄之畱恭惟某官命世眞儒調元宿望間扵兩社夙防幹扵繁機操此萬方盍登崇扵顓面亟上均勞之請莫廻勇退之謀天近紫宸冠仙班扵邃殿云迷緑野窮勝事扵明時撫舊物以興懷爲故人而命駕驂鸞翳鳳不嫌塵世之喧卑食蛤踞更約後期扵汗漫江山炳耀父老驩呼某曩在朝行時親徳宇聞一言扵堂下頗辱深知記半面扵門間未忘雅好惟是剖符之地寔聨拂日之門忽蒙振騎以來臨乃獲舉觴而相屬適防勝迎春之日正油幢啟宴之時度暖響扵笙簧散祥光扵俎豆翠眉橫黛歌聲上遏扵行雲微步淩波舞袖低廻扵急雪瓊艘泛綠寶炬揺紅叵量賔主之歡共醉神仙之侶引杯善頌新年當勝故年抵掌劇談今夕不知何夕可無韻語以冩抃悰

相君曩嵗轉洪鈞手散陽和處處勻衮服肯迂今日駕錦城便勝去年春珍臺多暇何妨醉左席猶虛正要人飲罷天邊有消息催歸一騎走紅塵

代吉席宴都運煥章校書知府親家致語

衣繡持斧方乘犯斗之槎買紅纒缸暫駐拂天之斾式是兩家之好肇開八世之祥載臨奠鴈之期肆卜合簪之宴恭惟某官髙文作古逸气橫空羞昆侖薄員壺舊髙勁節奪蓬婆收滴愽新立雋功邊城復遂扵耕桑蠻嶠頓沈扵烽火𨿽出笑談之餘事足寛旒扆之頋憂捨爵防勲進崇資扵寶庋過家上冡渙新渥扵星軺抑令寄徑以來歸看卽告庭而爰立適六轡載塗之便屆三星在戶之辰天風吹環佩之聲肅將嘉禮霜日照旌旄之影增賁賔筵厥惟天意之有開此豈人謀之能及判府朝散徳著東西州望隆南北阮謝氏之雪似絮夙防吟詠之功蹶裏之娣如雲共證繾綣之好亦屈班春之蓋來臨合巹之期判府安撫龍制侍郎宿肩事契肇締姻盟追曩好扵斷金聫新榮扵倚玉綠樽翠杓共醉九霞之觴急管繁弦爭鳴雙鳳之曲山蹙百眉之綠花揺千炬之紅凰飛之鳴鏘鏘子孫逢吉桃夭之花灼灼家室具宜某猥以賤工獲覩盛事輒陳韻語以相歡悰天喚風雷落詔黃身披云錦防天章日隨漢使旌旗暖路入韓城艸木香卽上星辰扶北極先持衣缽付東廂不知今夕端何夕且向梅花頓舉觴

代漕使宴賀帥平蠻轉官樂語

玉帳分弓塵靜猩鼯之野芝泥塗檢天垂雨露之恩歡聲四滿扵坤維雅集聿諧扵需宴某官廻天雅望命世眞儒朱邸談經接英防扵綺皓紫荷持槖聨禁路扵嚴徐従容鵷鷺之班宻勿雲龍之防適西陲之凋瘵勤北闕之頋憂乃輟兩宮之信臣以爲四蜀之司命錦城春暖仁函井絡之區雪嶺風髙威憺蓬婆之外屬有種羗之變不逃英略之神役不淹時算無遺防爰拜璽書之賜晉升元士之班寵光飛下扵雲霄和气旁行扵田裏徒得君重耳是膺進律之榮無以公歸兮卽有告庭之拜都運判院近帥牙而弭節參王事以同寅忻聞盛事之鼎來深激抃悰而不寐肆陳俎豆以欵麾幢燭揺千炬之紅酒運百艘之綠舞袖低回扵急雪歌聲上遏扵行雲二人之利斷金固應久要三陽之徵連茹防且同升某等猥以伶倫獲詹筵秩輒陳善頌以相賀悰紫槖仙人云錦裳碧油幢下受降羗三邊外掃煙塵靜一札中含雨露香天上卽歸扶日轂樽前莫惜醉霞觴主賔情分今如許飲罷相擕入帝鄕

代趙漕使進秩酢帥燕防樂語

慶雲恵迹俾叨考績之勞綠蟻浮春聊酢示慈之燕肯屈十連之重來同一日之歡恭惟某官命世眞儒鎭浮雅望奉云陽之瑄玉早列甘泉之班環北極之文星更勸邇英之講仍厚偉冠之眷盍參命衮之榮偶坤維謀帥之難膺巽命乾方之任三年扵此四履宜之雪嶺界天徒得君重耳雲臺拂日無以公歸兮比傳速置之音曲遂借畱之願油幢風動如曩年開府之初寶庋云連在列辟彯纓之上小駐期年之逸躅卽抒揆路之逺猷都運某官頃駕星軺來親玉帳遷官一列偶應考功試吏之科托庇萬間允賴含垢匿瑕之賜贊善矧防扵髙防視儀爰秩扵初筵萃千指以調弦諧五音而度曲霓裳疊月淸音上薄扵行雲羅韈淩波麗舞低回扵急雪瓊艘運綠寶炬揺紅細聆玉應金舂有懷畢吐直至參橫斗轉不醉無歸藐是伶官陳時韻語

星軺夜落錦江邊萬里來依刺史天才了銓衡三考績便勤督府一金筵綠尊敬酢靑田酒翠袖爭扶紫槖仙飲罷嘉賔歸底處三槐陰裹望貂蟬

總使生日樂語

溥仙露扵金莖是鐘哲輔泛靈槎扵銀漢式介遐齡肆陳秩秩之筵共致惓惓之禱恭惟某官心傳正學世濟英猷解牛之刀十九年了無肯綮負天之背九萬里莫究扶揺頃自結扵主知早入儀扵朝著龍墀就日蔚爲鵷序之華燕寢班春出課熊轓之最旋整軺車之駕遐徵井絡之區風采一新收驥電茗旗之效恩榮狎至交使星郎宿之輝當置郵傳命之時正崧嶽降神之候非煙非霧騰瑞靄扵九霄俾壽俾康沸歡聲扵四路在坐眾官夙依門仭徧沐恩波皇皇者華喜適逢扵初度靑靑子佩幸獲際扵良辰潔觴豆以陳誠指松椿而示意百尊釂綠千炬揺紅皓齒淸歌唱徹長生之曲繁弦暖響喚回不老之春輒陳俳者之詞以相壺中之樂丹靑步武是家傳夜泛靈槎下九天才看收駒霜滿節旋觀董餉地流錢補天有譜行歸輔閱世無疆不計年飲罷鋒車趣東去座中防鼎亦俱仙

格齋四六

