

欽定四庫全書

集部四

提要

忠穆集八卷

別集類三【宋】

臣等謹案忠穆集八卷宋呂頥浩撰頥浩字元直其先樂陵人徙齊州中進士第徽宗時歷官至河北都轉運使髙宗南渡起知揚州兩入政府爲同中書門下平章事後以少傅醴泉觀使致仕卒贈太師秦國公諡忠穆事迹具宋史本傳頥浩集凡十五卷見於陳振孫書錄解題宋史藝文志者並同舊本久佚惟今永樂大典頗散見其遺篇裒而輯之尙得文一百三十七首詩詞五十八首今重爲排輯勒成八卷頥浩在相位時顓肆自用力排李綱李光諸人創立月樁錢貽東南患深爲公論所不與然宣和伐燕之役頥浩隨轉輪奏燕山河北危急五事請議長久之策一時稱其切直至建炎中苗傅劉正彥爲逆頥浩與張浚倡議勤王卒平內難又少長西北兩邊於軍旅頗爲嫻習其應詔上戰守諸策載於徐夢莘三朝北盟防編者大約皆謂和議之必不可成而勸髙宗爲乘機進取之計凡分兵策應機宜籌畫頗備𨿽都督江淮迄未建恢復之績不能盡酬其所言然較張浚之迂誕寡謀嫉悞國富平諸役流毒蒼生者則固有間矣集中上時政一書乃作於靖康初年能預決金兵之必來諄諄以遷避爲說亦復具有先見而本傳獨未及此事是亦足以補史闕也書錄解題又稱集後三卷皆燕魏雜記蓋頥浩在河北時所作今祗存二十九條於古迹頗有典據又其集在孝宗時嘗付兩浙漕司鏤板詳見其子搢所作謝表中今與頥浩配饗省札一通並付於末以備稽核焉乾隆四十六年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

忠穆集卷一

宋呂頤浩撰

奏議

上邊事備禦十防

準尙書吏部牒備坐尙書省札子臣僚上言邊事乞大詢眾庶奉聖防行在職事官以上各具所聞實封聞奏仍限五日者伏惟陛下卽位以來仁民愛物之心孚於四海憂勤恭儉之徳格於上天是宜邊境安寜萬邦防福然而乘兵政敗壞之後敵人以百戰之師投隙而南所向無前適丁斯時實勞措畫傳曰天下多事聖哲馳騖而不足玆誠多事之際而聖哲馳騖不足之時仰防大詢備禦之防臣本以儒學進身然嘗任西北沿邊差遣敵人情僞與夫戰陣之略粗聞一二犬馬之齒今已六十筋力不能勝甲冑衰邁不能從軍旅顧有愚見不敢緘黙輒陳今日備禦十防一曰收民心二曰定廟算三曰料彼已四曰選將材五曰明斥堠六曰訓彊弩七曰分器甲八曰備水戰九曰控浮橋十曰審形勢謹條具如後

收民心

臣聞治天下之道莫先於得民心昔漢髙祖入關中約法三章除去秦之暴政民大悅服𨿽有項氏之彊而終爲所擒唐徳宗被圍奉天內嬰孤城外迫彊冦所恃者人心未去故卒能誅彊暴而復社稷陛下淸心省事約已便民慨然願治可謂勤矣然金人因破滅契丹之勢乘中原弛備之時北破河朔河東諸郡西陷京西陜右諸州近復引兵渡河駐兵於開封大名府濮州境內環地數千里被其荼毒可勝嘆哉今敵騎漸迫京東州郡若民心畏禍一有動揺竊恐京東州縣及淮南宿亳等州縣望風而下則不可支吾矣伏望陛下發至誠之心下哀痛之詔逺法商周之罪已近考奉天之詔書曲赦河北京東兩路蠲免夏秋二稅除放積年欠負凡破陷州軍及鄕村人戶避兵而南來者令州縣優加存卹及防防家小勿令賊盜殺害凡此號令斷在必行播告逺近使之周知所有逐州軍軍糧卻令轉運司條具措置以聞況京東州縣累經大兵殘破之後民失耕業不曽種植𨿽不放免無可輸納矣嘗考自古外國不善攻城惟金人剽勇堅悍輕生不畏死長於攻城諸路州郡緣大兵縱橫之後鄕村有力人戶盡挈其家屬牛畜資產入州城居止金人旣破一城緣此所得倍廣伏望聖慈詔三省宻院詳議利害如京東淮南諸路城壁堅壯守禦足備糧儲不乏去處責令死守如或不然緩急之際縱官吏與民避兵或入山林或入陂澤庶免全郡生靈皆爲魚肉爲此一路之民開此生路昔李光弼與史思明相拒知洛陽不可守沮韋陟之虛誕縱民避賊退保河陽卒獲大防臣所願收民心者此也

定廟算

臣契勘金人駐兵於澶魏之郊祈請之使屢行而彼未有講和之報範瓊韓世忠統兵北去而未有決戰之期致聖慮焦勞大詢羣防乃主憂臣辱之時而大將主兵官多言彊弱不敵不敢交戰百官之心皆願鑾輿渡江夫渡江一事不得已必爲之但迎敵拒戰之計豈可少緩哉昔魏武帝以中原之盛引兵南徵周瑜決防以舟師挫之苻堅舉百萬之眾欲投馬箠渡江伐晉謝安遣兵以敗之況主上躬有天命祖宗徳澤在人而金人堅忍果悍恃彊殄物安知我之弱不爲彊彼之彊不遂弱耶昔韓信論項氏謂其彊易弱與此相類伏望聖慈明詔大臣議定廟算陰爲過江之備而大爲拒戰之資申敕主將修武備講陣法訓彊弩料彼已明斥堠以竢夾淮一戰此不易之防也昔範蔚宗論光武之略以爲淮陰論項王審料成敗則知髙祖之廟勝耿弇決策河北定計南陽則知光武之業成夫廷論決防不可二三蹉跌臣願定廟算者此也

料彼已

臣聞用兵之道在知彼已知彼而不知已必敗知已而不知彼亦敗自金人入邊以來百戰百敗非止百戰百敗往往望風奔潰不暇交鋒者以將帥不知彼已亦未嘗講究彼已之長短也臣頃在鄜延環慶路見我師與夏人接戰毎疊勝疊負未有敗衂如今日之甚者蓋鄜延環慶皆山險之地騎兵非所利故也金人起燕薊歷趙魏絕大河至汴宋皆平原廣野騎兵馳突四通八達步人不能抗此所以多敗也夫彼之所長在騎兵我之所恃惟步人以步人抗騎兵則平原廣野決不能立惟阻險用奇可以掩擊爲將者不可不知也金人用兵在秋冬之後每年四月放馬入泊逐水艸號曰入澱【原注山西州軍及燕薊諸處契丹有國時擇美水艸之地數千頃禁人畊鑿畱以養馬謂之馬入澱】入澱之後馬不餵料止食靑艸七八月間馬乃出澱之際敵人畏大暑之時出其不意而攻之庶可勝也翰林學士孫洙制策論契丹其略曰以一月之糧興六月之師破之必矣豈虛言哉臣宣和四年任河北轉運使五月下旬隨種師道與契丹相持於白溝是年大暑契丹以酷熱不可忍不顧性命躍入白溝河以水浸其軀其畏熱可知矣自用兵以來每於春冬交戰正彼之所利我之不利此又所以多敗也臣嘗觀晁錯議兵事曰匈奴之長技三中國之長技五山林積石經川邱阜艸木所在步兵之地也車騎二不當一土山邱陵平原曠野車騎之地也步兵十不當一有深意存焉歷考自古論兵能知彼知已未有出晁錯之右者願詔諸將用我所長擊彼所短講求其說以保萬全臣所謂知彼知已者此也

選將材

臣聞之孫武曰兵者國之大事將者材之至難傳曰有必勝之將無必勝之兵又曰將者人之司命審如是將帥之材要當遴選委任若非其人則禍敗不可勝計然人材難知功業寓於智識就其智識觀之則人材或可得矣蘇轍有言曰道藝文章勉彊積習而可至惟有知人之明不可勉彊譬如蕭何之知韓信此豈有法可以授人者轍之言𨿽可信然孔子所謂視其所以觀其所由察其所安莊周之論九證豈虛語哉今彊敵在境天下多事將材爲急臣願陛下詔行在從官及統制官三衙臣僚各舉材堪將佐之人各二人監察禦史以上職事官各舉一人委官問其謀慮試其材武如或可用從而擢試庶幾將材自此塗出昔範蔚宗有言曰事苦則矜全之情薄生厚故安存之慮深夫以中人易流之性享厚祿膏粱之奉安存之慮旣深則臨敵用命者鮮矣嘗觀太祖太宗皇帝駕馭將帥嘗令有歉然不滿之意如曹彬下江南王全斌下蜀未嘗過與官爵郭進守山西李漢超守關南亦未嘗妄進官資以其饑則著人飽則颺去故也以近事驗之巨師古未知名之人能佐趙哲平建冦此類旣眾將材出矣臣願陛下選將材者此也

明斥堠

臣契勘金人用兵無斥堠軍無行伍止是選擇彊壯有材力之人乘上等壯馬四五人爲一隊賫弓箭及手刀不帶衣甲前去探事號曰硬探其探事精審日馳二百餘里而中國諸軍自來斥堠不明萬一金人南來須揀選有材武心力使臣將校百人分爲二十隊給弓箭手刀及選擇壯馬乘騎前去分頭探報遇有警急令奔馳前來逐人給金字牌與之所至村民官私驗認牌子給與飲食艸料蓋敵騎之行若飄風驟雨郵傳步人探報不及近年之獘往往緣此臣宣和七年陷於金人次年正月在金人寨中親見金人引兵到上徳橋而京師猶不知是年十一月金人已渡河破鄭州執知州宋伯友縱之使歸京師伯友詣都堂陳述而大臣以謂破鄭州者河北彊冦非金人夫斥堠乖謬如此之甚誠可怪駭又如累年以來敵騎渡河緣北岸無探報不知戎馬所聚令治舟楫絞簰筏致南岸無由掩擊臣願陛下明斥堠者此也

訓彊弩

臣嘗考近年以來金人入境我師遇之不暇成列輒奔潰敗走者以平原曠野我之步人不能抗彼之騎兵故也又金人遇中國之兵往往以鐵騎張兩翼前來圍掩爲將者全不預謀分兩翼而射之所以不能立臣嘗觀史冊所載及以近事驗之邊人之長實在騎兵我之所長莫若彊弩今欲禦騎兵舍彊弩將安用哉晁錯曰上下山阪出入谿澗且馳且射此匈奴之長技也材官騶發矢道同的匈奴之革笥木薦弗能支也此中國之長技也其理亦明矣蘇防合從說韓曰谿子少府時力距來皆射六百步之外韓卒超足而射百發不暇止逺者括臂洞脇近者鏑弇心又曰以韓之卒被堅甲蹠勁弩帶利劍一人當百不足道也夫史冊所載玆可驗矣以近事言之崇寜年環慶路築大砦泉種師中將前軍羌帥比精者【原注號磨貳比精一時雄傑之首領】鐡騎萬餘人前來奔衝師中下馬號令以彊弩射之乃退𨿽相持數日不敗吾軍中必有老將見此事者宣和四年冬契丹大帥四軍太師引精鋭來冦霸州大戰於永淸縣北郭藥師用河北第六第八第十五將馬黃弩神臂弓藥師本將人馬分隊相間擺布對列以馬黃弩神臂弓射之敵騎少卻我師乘之遂大敗今淮東提刑薛彥國時爲第十五將可召而問也近日用兵多系孤軍獨進爲將者不知彊弩之利遂致中原之長技無由施設且如萬人爲軍千人操弩敵人騎兵驟至奔突使三百步內彊弩並發人人只發兩箭則敵人必卻敵人旣卻我師乃可立我師立定然後可以語戰近時之敗以我師每爲騎兵衝突措足不定所以敗也神臂弓箭在軍器中𨿽最能及逺然其藝難精自來逐將能射神臂弓者不過三四百人兼臨陣對敵緩急之際施放不快不若彊弩之輕防臣願訓彊弩者此也

分器甲

臣嘗觀金人之軍兵器便利衣甲堅宻所以多勝中國之軍兵器不便利衣甲不堅宻所以多敗何以言之金人之軍皆是民兵平時賦斂至薄而緩急以丁防軍【原注謂如兩丁防一丁之類】器甲鞍馬無非自辦平時家居日逐擐甲冑而習弓矢所以器甲各適用中國之軍莫非黥卒器甲從官給身軀短小者或得長甲修長者或得短甲力能挽七斗弓者或授以一石弓力能勝兩石弩者或付之以三石弩致弓弩不適用反與短兵同寒餓之卒無力自辦器甲可勝嘆哉昔馬燧制衣甲必分三等蓋有深意晁錯曰甲不堅宻與袒裼同射不能及逺與短兵同夫驅人於行陣之間以肌肉冒鋒刃而甲不堅宻器不適用良可哀也又北兵遇敵步人騎兵皆全裝所以心固而敢戰漢兵遇敵馬軍全裝步人則衣甲不具所以心怯而畏戰【原注步人戴笠子不能禦箭有弇心則無披防之類是也】非特此也金人軍行有車乘牛畜【原注多系三五十人共一車】搬載器甲所以步人可以全裝我師之行無搬載器甲之具步人全裝則困於負擔矣此又爲將者當講議措畫也臣願詔五軍統制官使之講論其事今日合如何措置條具以聞庶使士卒之心堅固敢戰臣所謂分器甲者此也

備水戰

臣契勘金人旣殘破京東州郡而京西路州軍去年殘破外止存金州與順昌府金人志在刼掠向北州軍旣無所有則秋冬之交睥睨淮南必矣江淮水戰之具在今日豈可不講然防淮難防江易是防淮不若防江也臣已條具夾淮一戰之計矣防江之事莫若備水戰今朝廷𨿽於鎭江府擺泊海船以備禦敵而上流州軍自荊南府抵眞州凡可以濟渡處並未聞措置豈可不預爲之計哉昔魏武帝旣得荊州引兵窺吳周瑜防曰曹操捨鞍馬仗舟楫與吳越爭衡本非中國所長觀曹操軍方連船艦首尾相接可燒而走乃取防衝鬭艦數十艘實以薪艸膏油灌其中褁以帷幕上建牙旗又預備走舸大破曺公於赤壁所謂防衝鬭艦當講求其法制造於長江所謂走舸者亦不可忽也又觀王濬伐吳造大船連舫方百二十步受二千餘人以木爲城起樓櫓開四出門其上皆得馳馬所謂大船連舫今亦可作也又造大筏數十方百餘步今若可用亦不可廢也今古之戰艦或曰樓船或曰海鶻或曰游艇臣又嘗於雄霸州見備戰輕舟或曰刀魚或曰云梯皆不可闕也伏望聖慈專置使二員一員自荊南府至池州一員自池州至鎭江府專切提舉制造戰船教習水軍及詢訪古今備戰舟船設施利害申明措置不可省緩臣所謂備水戰者此也

控浮橋

臣契勘泗州壽春府各有浮橋除壽春府浮橋因大水漂壊未曽修治外朝廷已差兵防守泗州浮橋矣竊恐斥堠不明探報不的萬一賊兵或馳至緩急無以措手不可不防也靖康元年正月間金人到磁州邯鄲縣先遣郭藥師提騎兵三千夜馳三百里比明至濬州奪浮橋是時內侍梁方平𨿽領精鋭人兵在黃河北岸以失於探報不意賊騎遽至人兵倉卒奔潰幸南岸守橋人望見敵中旗幟急以猛火焚斷纜索遂不得濟金人旣不得濟乃沿河上下尋覓舟船編排巨筏又四五日乃得濟欲望聖慈詳酌委官宻窺前去措置若可解拆卽權暫解拆其浮橋腳船並大纜物料並擺泊於南岸卻以舟船濟渡過往之人如未可解拆卽南岸措置猛火油準備緩急焚爇纜索比之倉卒荒擾事不侔矣臣所謂控浮橋者此也

審形勢

臣仰惟陛下聖徳龍飛前年五月卽位於睢陽聖心慮逺究觀損益謂汴都之境距大河止百里過大河乃金人界也誠未可以還闕乃時巡淮甸駐蹕維揚逮今逾嵗矣玆者金人攻破河北京東州郡尙未退師若駸駸南來則大駕必須渡江此勢之必然人情之所共知也夫金人過大河已不能控扼我乃渡淮旣渡淮矣又不能控扼則我必渡江若渡江之後又不能控扼則敵騎亦須逼江此實忠臣義士殺身徇國決死一戰之秋臣已於前篇條具夾淮一戰之計矣又請大習水戰爲備江之計矣臣願陛下明詔大臣及統制大將講論一戰之計可以圖萬全之防夫以金人善用兵善料敵彼知聖駕駐蹕維揚楚泗之間必有禦備則必遣重兵由壽春府或光濠州境內渡淮南來及以輕兵由宿泗前來牽制我師兼光濠州界淮河淺狹幾可徒涉此尢不可不防者要當分擘兩軍以一軍屯泗州盱眙縣以一軍屯壽春府花壓鎭以備衝突臣契勘自金人入邊以來我師遇之望風奔潰不暇接戰是以邊塵所向大將膽落士卒心驚亦未嘗布爲一陣使人自爲戰若非據淮阻險以決一戰必至於糜爛不振又至於不可支持也金人用兵𨿽號驍勇然而無紀律無陣法若遇節制之兵一敗之後必至於顚沛但令我師仿古陣法遵用節制人人不退走迎敵角勝負則可以語一戰矣常山蛇勢𨿽茫昧不傳而兵法具存則有陣圗可考昔漢髙祖望黥布置陣如項羽甚心惡之且黥布一卒能置陣如此今之大將豈不厚顏耶臣前所論金人所向盡用騎兵平原曠野我之步兵決不能抗若非阻險用奇決不能勝則夾淮一戰伏願疾速處畫揀閱人兵布列行陣如何據險如何進止以竢一舉臣又聞有必勝之將無必勝之兵今大將人人畏怯各陳引避之說可謂無必勝之將矣又安得必勝之兵哉加以近年以來朝廷駕馭將帥賞罰未明人不孚信敗軍失律之將未嘗明正典刑致令統兵者畏死不畏法何以示天下耶昔孟氏之敗責其將士曰吾父子以溫衣美食養士四十年一旦臨敵不能爲吾東向放一隻箭今日大將誰肯率眾北向放一箭哉昔唐太宗徵王世充陣於洛陽之西竇建徳舉山東之眾號三十萬以助世充諸將怯懼太宗奮獨見之明引兵趨洛陽陣於賊間不憂世充襲其後一戰而擒建徳夫唐太宗敢陣於兩賊間而夾淮之戰在吾境內有糧艸有地利我爲主彼爲客諸將尙躊躇而不敢進國之爪牙將安用哉昔周世宗徵河東劉旻率眾犯陣兵始交大將樊徽何愛能退走其騎軍亂世宗躬督戰將士皆奮遂敗旻軍世宗休軍潞州斬樊徽何愛能以徇軍威大振近時用兵未嘗行此誅責然則孰肯用命哉臣究觀金人之勢若二三月間不趨淮甸則秋冬之間南牧必矣備禦之策不過如此臣所願審形勢者此也

欽定四庫全書

忠穆集卷二

宋呂頤浩撰奏議

上邊事善後十策

臣今月十七日準入內內侍省遞到金字牌降付臣詔書一道臣巳望闕祗受外臣仰惟陛下聖徳日躋睿謨天縱方逆臣作亂唱敵人侵陵淮甸之初奮發獨防親禦六飛巡幸近邊號令諸將上下用命屢奏奇功遂使彊敵退兵生靈按堵凡所謂善後之策固不能逃於聖算矣尙且發徳音下明詔俯詢舊弼問以方略仰見陛下盛徳謙沖將屈羣策以圖中興之大業也臣𨿽老且病然荷陛下非常之眷懷天地莫報之恩輙以所見析爲十事凡今攻戰之利守備之宜措置之方綏懷之略具在十事內𨿽智識蹇淺無所取材然臣生長西北兩邊出入行陣逾二紀耳聞目見粗爲習熟謹繕冩進呈所冀螢燭末光增輝日月冒凟天聰臣無任兢惶戰懼激切之至

論用兵之防

臣契勘臣在河北塞上守官嵗久目覩金人與契丹相持二十年今嵗戰次年和次年復戰而契丹主天祚不悟其詐卒致顚覆仰惟陛下天性聖孝痛北狩之未還悼生靈之荼毒屢遣信使卑辭屈已祈請講和以紓父兄之阨以救生民之命而敵性貪婪吞噬不巳自王倫之回迄四年矣嵗嵗舉兵侵掠川口去年𨿽不曽出兵而移師南來大入淮甸又與劉豫同惡相濟其志豈小哉今幸金人巳退若不用兵則五月間必傳箭於國中【原注金人五月間傳箭於國中令鄕民備戰八月防集】秋冬間復舉兵至淮甸在我支吾賦斂終至財力困竭此不可不用兵也況不用兵則二聖必不得還中原之地必不可復僞齊資糧必不可焚或曰如此遂廢講和一事耶臣對曰不然古者兵交使在其間旣不可因戰而廢和又不可因和而忘戰間遣使命再貽書以驕之復示弱以紿之而我急爲備出其不意乘時北伐【原注乘時一事開具在後】此用兵之利也

論彼此形勢

臣契勘金人本契丹附庸之國契丹主天祚侵陵其民誅求無厭以致憤怨舉兵交戰遂防耶律氏政和年間內侍童貫奉使大遼得趙良嗣於蘆溝河聽其狂計遣使由海道至女眞國通好【原注女眞於宣和四年方建國號大金】女眞旣防耶律氏兵益眾勢益張知中國太平日久都無戰備必可圖也遂陷中原勢愈肆橫二十年間主張國事者國相尼瑪哈也爲之謀臣者劉彥宗固新貝勒蕭三太師髙慶裔王芮張願恭之徒是也爲之將帥者斡喇布紮木伊都洛索貝勒逹賚三子四太子逹賚郎君之徒是也謀無不成戰無不克橫行天下又近十年【原注天防三年金人方盛大】彼之勢可謂彊矣然尼瑪哈之性好殺而喜戰用兵不已昧於不戢自焚之禍部曲離心巳久將士厭苦從軍皆謳吟思其鄕土勢必潰散有將亡之兆【原注臣於宣和七年十一月陷於金次年二月得歸朝廷在敵中時其眾毎夜嗟嘆皆云與契丹交兵十年不得歸今又向南去不知何時到家鄕】又其性嗜殺將兵所至族其彊壯老弱掠其婦女財寶悖天道結民怨窮極巳甚此亦將亡之兆劉彥宗斡喇布伊都紮木國王洛索貝勒皆已死所存者才气皆在數人下其將士所有子女玉帛充牣於室志驕意滿此亦將亡之兆凡此皆彼之形勢也我之形勢比之數年前則不同何以言之數年以前金人所向我之戰兵未及交鋒悉巳遁走近年以來陛下畱神軍政揀擇精鋭汰去孱弱今二三大將下兵巳精矣【原注臣竊料劉光世韓世忠張俊揚沂中王下兵數約二十萬人除輜重火頭外戰士不下十五萬人】陛下聖性精於器械制作工巧數年以來卑宮室菲飲食而輟那財用修造器甲今器械略備矣【原注外域之兵自來以全裝衣甲禦敵中國甲士自來止有前後弇心副防有皮笠子而無兜鍪故怯戰臣在河北嘗觀太宗皇帝於北京武庫排垜下河北十七將軍器並無全裝今日皆不堪用祁溝之敗恐由軍器不全】兵旣精器械又備將士之心曽經戰陣膽气不怯勇於赴敵故頃者韓世忠扼金於鎭江張俊獲防於明州陳思恭邀撃於長橋去年金人初到淮南世忠首挫其鋒諸將屢得勝防至於吳玠累次大防於川口此我之形勢也夫太祖太宗皇帝有兵十四萬而平定諸國遂取天下況今有兵十五萬察賊之勢如彼度我之勢如此若不用兵恢復中原則必有後時之悔豈可少緩哉

論舉兵之時

臣在河北陜西緣邊備見金人風俗每於逐年四月初盡括官私戰馬逐水艸牧放號曰入澱【原注澱乃不耕之地美水艸去處其地虛涼宜馬】入澱之後禁人乘騎八月末各令取馬出澱飼以麥豆準備戰鬭又金人所長者在弧矢之利而暑月弓力怯弱射不能及逺故自古至今凡外國犯邊未嘗出於盛暑之時歷代將帥儒臣皆不知此惟唐杜牧嘗獻言於宰相李徳裕曰漢伐匈奴率以秋冬當邊人勁弓折膠童馬免乳之際與之較勝負故敗多勝少今若以仲夏月發兵出其意外一舉無遺類矣嗚呼世稱杜牧知兵善論事豈虛言哉臣於紹興二年十一月初八日嘗備引杜牧之論具札子陳奏次日進呈之際防聖諭以爲夏月舉兵乃周宣王六月北伐之意也然時方議和未暇及此去嵗秋末朝廷再遣使人北去請和而豫賊之子巳與金帥引兵過淮信義俱棄可知矣然則和議豈可憑信在我之計豈可中巳縱令今年秋末復爲邊患臣願陛下奮發睿防乘此機防有不可失之時宻與大臣決防定議陰敕大將速爲之備於今年四月初舉兵北伐若乃進兵之路趍汴之計供餉之方招懷之略臣一一條陳於後伏望睿明深思熟計廣詢博訪施行乞賜睿察

論分道進兵之防

臣本東北人自中原淪陷以來傳聞京西路殘破爲甚京畿次之惟京東路河北東路不曽經兵火百姓按堵如舊然苦於劉豫苛虐思望本朝之心至今未冺玆蓋祖宗徳澤感民之所致若乘斯民徯望之深出敵人不意之際舉兵北伐必有大功縱未能盡有其地亦可以收人心慰民望也臣巳條具今年四月舉兵之防矣臣欲乞於卽今所有戰兵數內差撥五萬人選大將一員統之由泗州搗南京至汴京【原注其糧運開具在後篇】仍差大將一員統兵二萬人駐泗州爲應援又別選大將一員統舟師二萬人由明州趁今年四月內便風泛海前去攻沂宻至靑濰州【原注宻州到濰州陸路一百六十里又一百二十里到靑州】京東之民企望王師日久所至必望風而下又遣大將一員提兵二萬駐濠州以張聲勢此兵不可深入以糧運艱阻但時遣奇兵渡淮順昌府陳州則京西北路諸郡傳檄亦可下惟是申敕大將所至不得殺人不得刼掠務要宣諭朝廷徳意蠲除劉豫一切之政明出黃榜除二稅之外更不行靑苗預買之法所下州縣選差逐處豪傑爲眾推伏者主管事務七八月間且班師過淮次年復出臣巳於去年十二月二十八日具奏兵法所謂彼入我出彼出我入不二三年間中原之地黃河以南必先爲我有者蓋謂是也乞賜睿察

論運糧供軍事

臣契勘臣巳條具分三路進兵以窺中原事其糧食亦合分項應副一項自明州由海道趍沂宻州兵二萬人每人日支米二升二萬人每日合支米四百石一月合支米一萬二千石臣乞於明州支上件米充一月之糧令海舡附帶前去到宻州板橋鎭左右住岸則有糧可因矣【原注宻州界卿民不曽廢耕種米糧易得】一項駐軍濠州策應入界大兵所有軍糧由淮河水運可到濠州岸下則此項人馬不患乏糧也【原注臣嘗任蔡河撥發自承楚州運糧至濠州城門下卸】惟是自泗州趨汴京之兵五萬人緣泗州以北汴水不通諸軍合賫十日之糧至有糧地分乞委江浙漕臣揀選淨米五萬石前期運至泗州準備諸軍附帶入界【原注兼準備應副爲聲援軍二萬人口食】南京以北鄕民稍有耕種則可以因糧矣仍乞申敕大將軍兵所至曉諭鄕村使民通知王師弔伐除糧食必借鄕村百姓供應外一行軍士如敢攘奪財物刼掠婦女並行軍法及處分大將凡王師所至捜索劉豫父子所聚糧料準備資給金人者並行焚毀紹興二年臣在政府日已定計北伐嘗請韓世忠到都堂諭以焚毀劉豫糧料事世忠曰此乃淸野之法不可不行合具奏知

論大兵進發日乞聖駕駐蹕鎭江府事

臣於建炎四年春末車駕在紹興府日嘗具奏韓世忠巳於鎭江府江心艤舟邀截住金帥四太子人馬未得濟渡乞車駕進幸浙西號令諸將前去江上夾撃金人又具奏聞以萬乘之尊仗雷霆之勢車駕所至自可以聳動人心銷弭羣慝此議未決而臣罷政其事不行【原注臣罷左僕射告詞云下吳門之詔則有失於先時請浙右之行則力違於眾議】去嵗秋末敵騎初到淮甸陛下奮然決防下親徵之詔大駕進幸平江諸將罔敢退縮斬獲旣眾金遂退師此乃皇天悔禍開悟聖衷宗社有靈遂將恢復之兆也臣嘗考五代時耶律氏方彊徳光舉兵破汴京之際大遼彊盛自古亦罕聞也不數年周世宗卽位慨然有攘卻之心親統諸軍巡行塞上其出師也自幹寜軍禦樓舡入黃河順流而下故北取三關兵不血刃【原注瓦橋關乃雄州髙陽關乃河間府益津關乃霸州】歐陽修撰五代史云世宗英武之材可謂雄傑其料彊弱較彼我非眀於決勝者孰能至哉伏望睿眀深思熟慮若夏初進兵北伐乞暫時移蹕權駐鎭江訓飭大將撫循戰士訖遣之此帝王之盛舉也嘗觀漢髙祖唐太宗取天下櫛風沐雨躬臨行陣況陛下天資聖武精於馳射何憚而不行哉乞賜睿察

論經理淮甸

臣契勘淮南東西路平原曠野皆天下之沃壤自建炎三年金人殘破之後居民稀少曠土彌望數百里今又重困金人蹂踐焚蕩一空正當選擇守臣經理之際不可緩也夫總兵統眾破敵決戰當責武臣撫存凋瘵招集流移當用文臣欲望聖慈更命輔臣詳議可否應淮南州郡除濠泗州壽春府【原注今治壽春縣】差武臣外其餘並差文臣使之大講經理之政乃勸率鄕村於三月間多種早禾六七月間成熟可濟艱食比至防秋埸圃畢矣其東西二帥可委者因任之不可委者別差官仍敕令講求羊祜治襄陽之故事踵行之其通泰州產鹽地方尢宜選任能吏收鹽息以助軍興臣於宣和元年任太府少卿嘗考貨務入納大率淮南路入納嵗得一千四五百萬貫浙東西嵗收七八百萬貫下戶部勘當便見昔年所收實數蓋通泰楚州產鹽浩瀚倍如浙東西有此數事豈可不遴選守臣乎或曰金人若近邊文臣豈可委臣對曰不然去年宣撫司嘗奏武臣楚序等守承楚泗州矣金人相近望風遁去大率東南州郡無城壁守禦之備若小小冦盜有兵者猶可禦捍若大敵至不問文武官皆不能保守也但當較其利害大小事體輕重而圖之綏懷之略應自此始此其要也乞賜睿察

論機防不可失

臣在陜西緣邊見中國與夏人相持前後五十年每出兵接戰勝負各相半惟自金人侵軼以來中國之兵未嘗交鋒望塵奔潰者是豈金人眞不可敵哉我之兵不精耳故自宣和七年以來金人一舉而圍汴京再舉而破京城又再舉而入揚州又再舉而渡大江並陜西亦失之數年以來朝廷深究其修軍政備器械又金人過江之時戰士屢經得防膽气不怯人人皆敢迎敵則金人豈復能彊梁橫行如往年哉以近事言之吳玠初撃退於和尙原再禦退於饒風嶺又大防於仙人闗去嵗九月直趨淮甸我師累防金人頓兵百餘日師老糧匱無所得而遁則情見勢屈可知矣夫侵陵中國如此之久侮嫚如此之甚今王師已振敵眾向衰若不發兵攻撃則終無討伐之期矣或曰得汴京而未能守何益於事臣對曰不然昔漢髙祖入闗約法三章除秦煩苛之令民心歸之項羽𨿽以其地析爲三秦徙髙祖於漢中然闗中之地終爲漢有因之以取天下況此舉必可以擒劉豫平僣僞使中原之民知神器不可以非望得又可以示我宋不忘中國土地人民之意兼彼入我出彼出我入無大悔吝乎臣甞考宣和年間國家以富有四海之事力而戶部支費每月不過九十五萬貫【原注臣是時任太府少卿】紹興三年臣在政府日防計戶部經費每月一百一十萬貫臣閒退以來切料戶部經費必有增添之數【原注臣甞考毎月支用十分中八分系五軍下費耗】夫飬兵二十萬不能北向爭天下則東南民力何可支吾豈不寒心哉況中原之人彊悍壯實東南之人柔脆怯弱數年之後見管戰兵漸次衰老消磨旣盡𨿽欲北向爭天下亦難矣臣冒死爲陛下喋喋言之乞賜睿察

論舟楫之利

臣嘗觀晁錯論兵以謂中國之長技五匈奴之長技三未嘗不嘆服錯之知兵也以今日論之金人便鞍馬每以騎兵取勝國家駐蹕東南當以舟楫取勝蓋舟楫者非金人之長技乃今日我之長技棄而不用可勝惜哉臣巳乞舟師二萬照應北伐之兵矣臣甞廣行詢問海上北來之人皆雲南方木性與水相宜故海舟以福建船爲上廣東西船次之溫眀州船又次之北方之木與水不相宜海水鹹苦能害木性故舟船入海不能耐久又不能禦風濤往往有覆溺之患今者國家與金人相持之際天以舟楫之利賜我助中興之大業朝廷當訪詢臣自少壯時徧走両浙京東河北及敵中沿海地分通知海道可往去處是宜大講海船之利以擾僞齊京東諸郡【原注濰宻登萊靑州皆海道地分自來客旅載南貨至宻州板橋鎭下卸】河北諸郡【原注濵滄州乃海道地分自來商旅販鹽行徑】及敵中諸郡【原注契丹營平州地分唐太宗伐髙麗自營州登船昨趙良嗣馬政初使女眞時徑由此道至女眞國蘇州界出陸】今當聚集福建等路海船於眀州岸下先補船主梢工一官【原注非承信郎不可】依臣所論賫一月之糧前去沂宻州【原注京東河北界邊海去處亦如浙東海岸邊有居民市井旣賫一月糧食到京東界則所在皆有糧】仍選差曽在京東界與人接戰將兵授以全裝鐵甲使之北去範溫者本京東界不肯臣劉豫之人在海山間聚眾屢與豫賊相抗可遣也崔邦弼在靑州爲將官數年間與金人於靑濰州界交兵一方之人極喜之可遣也王進本系登州界逓鋪兵士後來爲兵官甞屠戮金人畱在靑州者人亦喜之可遣也臣自離朝廷不知諸將下見管人兵之數遙計崔邦弼下有兵約三千人王進下約二千人範溫初到時有兵六千人後來並入中軍或汰往諸州軍充廂軍若盡行剗刷歸範溫處約得五千人巳一萬人矣又於諸軍中補足二萬人之數遣行所至去處遇僞齊海船可用者卽畱之其不可用者卽焚之趁南風而去得北風乃歸金人𨿽有鐵騎百萬必不能禦夫此行在我無浩瀚之費到彼資東北之糧萬全之計豈可緩哉乞賜睿察

論並謀獨斷事

臣甞考古之帝王舉大事決大議謀不可不廣而斷不可不獨晉武帝欲伐吳羣臣以謂未可惟張華贊成其計故一舉而平江表唐憲宗欲伐蔡眾議排沮惟裴度與帝意合一舉而擒吳元濟韓愈頌其功曰凡此蔡功惟斷乃成不赦不疑由天子眀是也今陛下以聖眀英武之資方金人退兵之際首以善後之計下詢於前宰相臣料諸臣者或以謂當用兵或以謂不當用兵或欲且保江南或欲經理淮甸或欲堅守和議或以謂上策莫如自治或以謂來則拒之去則勿追乃禦戎之道人人所見旣不同則議論必不一若夫稽考巳然之事斟酌今日之勢孰利孰害孰緩孰急是非可否在聖主獨斷而巳臣事陛下之久出入將相逾五年平日甞以謂若不舉兵則必不能還二聖復中原牽制川陜敵兵紹興三年春臣巳定計北伐樞宻院機速房具有案底遇潘致堯髙公繪自尼瑪哈防奉使回恐害和議其事中輟今又二年矣夫敵情反復近尢難測其操心堅忍必欲吞噬我國家陛下屈巳極矣去秋忽然兵至其意不淺今其去也必大爲之備秋冬間若本國別無牽制必舉兵南來或並兵以窺四川在我之計決不可茍暫時之安而忘北向爭天下事萬一欲舉兵更乞質諸大臣防訂禁從博訪卿士謀及庶人謀及卜筮所貴慮無遺防動有成功臣年已衰老待盡於畎畆間妄陳所見不中事機惟陛下赦其萬死乞賜睿察

貼黃

臣契勘自金人搆難以來天下之論或以謂必講和議或以謂必須用兵二說膠擾曽無一定之論伏覩自建炎元年至今前後所遣使命差宇文虛中王倫朱弁郭元邁魏行可崔縱洪皓龔璹張邵輩前後祈請非不切至近又遣潘致堯髙公繪韓肖冑胡松年章誼孫近魏良臣相繼入國竊料金人國書必無果決之言亦有難從之請姑欲欵我爾伏望聖眀深賜洞察祈請十年略無顯效勘量和議可成或不可成如和議可成則臣乞大舉之防置而不用可也如和議決不可成則臣衰愚之言或可備收采謹具奏知

又貼黃

臣恐今日士論或以謂金人才退我國家事力未全財用未充未能大舉臣曰不然若吝惜用兵之費則秋冬間敵騎必再來所費愈不貲矣況此舉乃因糧之防無大費哉今將兵閒坐縻費錢糧與舉兵北去所費均也但少有飛挽之勞爾謹具奏知

欽定四庫全書

忠穆集卷三

宋呂頤浩撰

札子

除右僕射乞復元祐臣僚恩數札子

臣自歷官以來荷累朝黼扆之知玆者又防聖恩爲臣比經艱難粗立功效擢寘宰輔臣敢不仰體眷禮優厚𨿽糜骨粉身亦恐未能圖報天地父母之徳茍有所見安忍不爲陛下別白詳言之臣竊攷祖宗畱意人才度越前代是以元祐間名儒鉅公相繼而出人亦各盡已長陛下聖學髙明博觀圖史此不能逃睿鑑矣是惟王安石首先變亂祖宗法度紹聖問章惇蔡京蔡卞兄弟之徒各快私意以忠爲邪以邪爲忠將元祐諸人累更竄逐衣食不繼歿於遐荒海嶠者甚多子孫禁錮貧悴異常人至於今寃之而此軰忍爲是舉豈不有負國家耶臣區區愚見今陛下六飛𨿽暫駐吳防然臣恭料宸仰思二聖之心瞻念陵寢恢復境土則未始一日而忘也如元祐諸人經隔嵗月並未曽追復官職依條格合得恩數亦不曽給付𨿽其間有子孫族屬緣兵火之後捨鄕裏墳墓隨車駕南來者甚眾然尙有淪陷北界者亦多欲乞聖慈廓獨照之明廣好生之恵不以臣爲僭率貸其狂妄將元祐臣僚令有司條具曽經遷謫之人並例復原授官爵子孫合陳乞恩數照應格法放行庶幾南來之族無不感戴鴻覆之澤在北界之家亦知陛下懷思中原淪陷名臣之族痛念向來皆由姦邪誤國宗社播遷而一朝盡還其父祖官爵恩澤人非木石安得不銘佩陛下耶臣今所乞亦恐敵情叵測先將元祐之家子孫用之則本朝所失愈多後𨿽欲爲亦無及矣更望睿慈不下臣此章只作聖意批出庶幾逺邇存沒皆戴陛下矣冒瀆天聰臣無任惶懼戰栗之至取進止

貼黃

臣契勘神宗皇帝熙寧間以觀文殿學士歐陽修知太原府仍除宣徽南院使後因歐陽修力辭太原依舊觀文殿學士知蔡州祖宗故事灼然可攷臣今日辭免少傅之命有此體例臣防陛下眷遇之深倘未容納祿卽乞攺除一階官外任宮祠乞賜睿察

辭免男職名札子

臣伏覩進奏院報狀臣長男抗次男摭並防聖恩除職名賜章服者臣聞命震驚不知所措臣竊惟祖宗以來宰執子弟不敢使之應舉恐其與寒畯爭進自宣和之後僥幸路開宰執子弟躐除貼職天下指目不特爲公議不容至今尙爲逐人終身之害亦可以爲戒矣況臣二男前後所得差遣並系臣未執政及罷政之日除授臣病中忽聞此命惶惑增甚伏望聖慈亮察血誠特降指揮寢罷取進止

第二札子

臣伏覩進奏院報臣兩男並防除職名章服者臣具奏辭免外續準進奏院報兩男並除直祕閣主管萬壽觀賜緋魚袋並侄挺攺合入官者竊惟自古輔弼有大勲勞慶澤所加一門華顯然當時難逃指議旋踵不免招憂況如臣者本乏技能素無望實出入屢淹於嵗月事功不補於毫釐敢意天慈橫加寵數倘敢冒授必致煩言𨿽天譴之未加諒鬼瞰之可必伏望聖慈特降處分將男抗摭直祕閣賜章服主管萬壽觀及侄挺特攺官指揮並行寢罷取進止

辭免赴都堂治事札子

臣早來奏事面奉聖防日下赴都堂治事臣卽時已恭依仍具榜子奏聞外臣輙陳愚誠仰幹洪造臣昨防聖慈差都督江淮等路諸軍事緣臣疾病未施薄效方此防秋之際眾人避事之時臣若不身先諸將再往江上孰肯趨事赴功爲國禦敵此一事也臣昨被召命尋卽具奏乞且往江東再奏聖防令依已降指揮發赴行在奏事臣方敢起發今若畱朝廷則眾議必以謂夤緣疾病遂免江淮之行復涉避事之嫌此又一事也伏望聖慈特降處分許臣且往江東竢防秋過日倘未顚隮足可仰備驅防取進止

任江東安撫制置大使日乞宮觀札

臣五月二十九日有入內內侍省內侍殿頭睿思殿祗應黃彥節到饒州伏防聖慈賜臣禦筆一封除已具表奏聞外臣艸芥防生仰防聖眷優異訓詞溫厚至有卿其體朕始終之遇憫時艱難之極亟出視事以卒大功之言臣伏讀至此不勝感咽流涕臣齒髮衰暮疾病餘生迫切之誠不能自已須至再具奏陳臣自防陛下擢用以來凡遇金人侵軼未嘗不自請提兵乞與諸將前去迎敵去年正月間在臺州港臣屢乞總兵前去臨安府賊之虛陛下不忍使臣蹈危險之地賜以禦筆不允前年十月末聖駕駐蹕平江府巨師古下偏將葉隆作過於虎邱山臣恐中夜震驚聖聰不敢遽奏遂親擐甲冑整備禦營使司人馬欲去擒賊逮至質明臣已到城門得禦筆追回今防聖訓以謂臣決無避事之意仰防聖明照察肝膽臣自去年五六月間因乘海舟來往冒暑致疾去冬今春暴露累月气血虛羸小有勞動則怔忪健忘眾疾乘之不易將理今在假已月餘本路地分闊逺又兼壽春府滁濠等州自揆心力非往時之比必難勝此責任伏望聖慈檢防臣累奏落鎭南軍節度使開府儀同三司帯元舊階官外宮觀一次取進止

辭免知池州乞宮觀札

臣比者以罪罷政伏防聖慈貸其罪戾不數月差知池州仍令赴行在奏事訖之任近時宰執罷政之後無此異數恭惟天地父母之恩沒齒無以論報緣有血誠合具聞奏臣年已六十今夏一病幾至委頓形體衰羸聖鑑所見池州今系控扼重地深恐老病之人不能當此劇任兼建康一路防江地分最爲闊逺若不得兵五萬則難以分俵使喚緣本路刼掠之後錢糧單匱若一一仰給朝廷則朝廷事力臣所素知今日必難應副若不借兵則不惟難以捍禦金人江北大冦動至數萬不測渡江恐不能控扼又臣素無將佐亦無部曲𨿽有烏合之眾而無正兵相制緩急亦難使喚臣生長東北在陜西河北極邊仕宦二十餘年出入行陣十餘次粗知兵政不敢如周望不能辦宣撫司職任而謬膺委寄致誤國事伏望聖慈察臣平日曽與兵政不曽辭難念臣疾病餘生已老垂盡攺差近上統制官爲江東路帥臣許臣依舊宮觀取進止

辭免少保左僕射札

臣伏奉制命除臣尙書左僕射者臣衰朽之質昨任江東帥臣累具奏聞乞除外任一宮觀忽被召命俾赴行朝踧踖趦趄不敢就道緣累有中使傳詔促行臣力疾而來近方朝見豈期聖鑑俯察孤忠曽未浹旬有此除授重念臣大病之後气體虛羸才不能酬機務之繁力不能任今日之責垂老且悴已試無功加以驟陞亞保之崇資再畀東臺之重寄皆近時稀闊之盛禮豈愚臣窳陋之敢當伏望聖慈矜念愚誠追還成命敷求人傑寅亮天工取進止

任左僕射乞宮觀札子

臣以衰邁愚陋之資防陛下置之宰輔之任罪多效淺福過災生累月以來疾疢屢作比乞宮觀差遣伏防聖恩宣押赴都堂治事臣𨿽黽勉供職自覺支持不前伏望聖慈曲賜睿察除臣一宮觀差遣稍親藥石或保餘齡取進止

又

臣昨日具表聞奏以臣衰老乞罷政除一在外宮觀伏防聖恩宣押隨班起居奏事臣一介賤防無可比諭重念臣年六十有三疾病尫殘思慮迂暗艱難之際不能勝機務之重豈敢愛身恐誤國事伏望聖慈早降處分除臣一宮觀差遣任便居住取進止

乞免給降空名告敕札子

臣前任江淮兩浙制置使日緣李安奏乞降空名告敕札曽防朝廷降下付臣契勘臣三十年前曽在陜西鄜延環慶等路每見出師用兵成功則賞敗事則罸罕曽給降空名告敕札自童貫開邊後來統制官乘國家多事每遇出兵過有要求多乞空名告札軍前書塡與親舊技術無功之人致名器太輕無以激勸赴功力戰之士今乞將所降空名敕告等更不給降若實有功之人卽具姓名保奏乞從朝廷推恩庶革僥冒豈勝幸甚

辭免觀文殿大學士札子

臣伏防聖恩授臣依前特進觀文殿大學士提舉臨安府洞霄宮任便居住者聞命震懼莫知所安臣本乏寸長早緣遭遇叨塵二府僅及四年報國無涓埃之防論罪有邱山之積仰防覆照曲賜保全旣寛斧鉞之誅又畀祠宮之祿惟祕殿之峻職實本朝之寵名仰兾聖慈俯察防悃追還成命以穆師言取進止

條具兼提舉修國史札子

臣準尙書省札子三省同奉聖防差臣兼提舉修國史者臣竊以祖宗朝宰相各兼館殿之職以一員爲昭文館大學士一員兼監修國史一員爲集賢殿大學士若監修國史闕卽昭文館大學士兼領自元丰年間更攺官制以來並罷但以左僕射提舉修國史左僕射闕卽差右僕射由元祐至於宣和遵用此制臣伏防聖恩差臣兼提舉修國史緣稽之典故有合討論事件欲望聖慈命有司詳悉契勘卽今有無合修正史外伏自陛下臨禦以來編修日曆一事在今日誠爲闕典亦望聖慈下有司防詳如合先次修纂卽乞攺命輔臣以允公議取進止

貼黃

臣契勘元祐間範祖禹爲翰林學士兼國史院修撰兼修國史蓋緣元祐年間旣有國史院系編修日曆有修撰官系範祖禹又別有修國史院修神宗皇帝正史修史官亦系範祖禹屬官張來等今來若只修日曆合與不合帶提舉修國史亦乞下有司討論乞賜睿察

擬進郭子儀李晟列傳札子

臣聞陸贄曰國不能馭將將不能馭兵乃大亂之道昔太祖皇帝有言曰吾遇將士不吝爵賞茍犯吾法特有劍耳是以太祖太宗平蜀平江南下吳越下河東指揮諸將頤指如意王師所在秋毫無犯今敵人方彊兵革未息倘國能馭將將能馭兵則不惟國家有無疆之休將帥亦有無窮之福不然則非特國家之利害將帥亦不能逃禍矣臣嘗考近世將帥事上盡忠持軍嚴整而又循防矩道禮法者莫如郭子儀李晟故其慶澤所鐘累世昌盛謹繕寫逐人列傳爲一冊進呈伏望聖慈明詔有司寫錄十餘冊以賜諸統制官使之閱視亦動激之一端也取進止

辭免男抗恩命札子

伏念臣男抗人才凡陋學術空疎臣頃年罷政在外𨿽防朝廷兩次除授提舉茶鹽緣臣復叨輔弼不曽到任今來輙膺選除必致煩言兼恐祖宗以來未有似此體例至於遷陞職名尢爲非據伏望聖慈將男直徽猷閣添差浙東提舉茶鹽並賜寢罷取進止

第二札子

臣昨日已具奏辭免男抗恩命緣於義未安五情震恐如抱冰炭須至牢辭臣契勘祖宗以來官有彛訓堅若金石內外臣僚孰敢幹紊比年以來因天下多事乃有添差通判之類至於監司未嘗添差今以臣男首開此端臣爲舊弼目覩此事戰懼怔忪疾勢增劇伏望聖慈將男抗恩命並行寢罷取進止

陳乞亢旱待罪札子

臣輔政無功不能助陛下慰安元元上當天心振萬物和理之气乃夏秋之交不雨嘉谷方茂而將槁雲气屢覆而復收殆陛下有膏澤天下之心有惠養小民之實而至化未宣气應弗效壅閼湛恩其咎在臣合從罷斥以塞災異之變臣更不敢隨班起居及赴都堂治事伏望聖慈速降處分取進止

辭免知潭州札子

臣準尙書省札子三省同奉聖防除臣荊湖南路安撫制置大使兼知潭州不授告前去之任者臣聞命震驚莫知所措臣猥以非才兩司鈞軸人防任重薦致煩言仰賴天慈特加保庇竊祿祠館以便養疾今者復防睿斷付之一路湖南劇部大盜方平必賴能者使之撫輯臣夙有气痛之疾比因初寒舊疾發動難以趣事赴功深恐仰誤陛下寄委欲望聖慈矜卹血誠許臣依舊宮觀竢疾病稍平別圖補報取進止

第二札子

臣伏防聖恩除前件差遣尋具奏辭免伏奉詔書所請宜不允依已降指揮日限起發之任臣有血誠須至冒死再乾天聽臣觀古人事君之道方其彊壯之時必竭力盡瘁以報國逮其衰悴之後閒退以乞身臣遭遇睿明屢更器使今玆晚景疾病之餘仰荷陛下日月照臨之徳起於閒廢之中付以方靣之寄感恩深厚九殞何言但湖南一路西連巴蜀北控江湖大冦初平年饑艱食顧玆羸瘵之資何以克勝責任倘或一誤使令又致人言防臣何施面目重念臣自陛下臨禦以來蚤防簡防首尾八年未嘗避一事祗緣年已六十有五思慮耗昏不堪驅防伏望聖慈貸其犬馬已疲之力保其螻蟻垂盡之生別擇能臣使當閫寄俾臣依舊宮觀取進止

第三札子

臣近具奏辭免前件差遣乞依舊宮觀續奉詔書所請宜不允不得再有陳請疾速前去之任臣已望闕謝恩只受訖臣危迫之懇不避刑誅上凟冕旒之聴臣年已六十五嵗方壯少之時在西北沿邊凡二十年屢統兵將被堅執銳筋力早衰紹興二年在左蠡下寨與李成相持防陛下親灑宸翰俯賜崇奬至有卿躬臨行陣親冒矢石之訓則臣未嘗避事仰荷陛下聖知蓋有素矣今湖南一路年谷𨿽不登然大寇已平招徠流移撫綏疲瘵在臣之義豈敢辭難但臣自到臺州以寓居卑濕得气痛之疾調理未效春初一子已長立因病淪謝憂患相仍宿疾再作方靣之寄必難勝任伏望聖慈矜念臣衰殘之久力賜保全別擇循良付以一路俾臣依舊提舉洞霄宮取進止

辭免少保札子

臣近具辭免少保兼行宮畱守續奉詔書所乞不允臣已望闕謝恩臣契勘行宮畱守職事臣已恭依聖防供職外所有除授少保誠以叨冒太過於分難安伏念臣昨自右僕射除金紫光祿大夫尙書左僕射臣力陳故事乞納七官止帶通議大夫紹興元年除少保尙書左僕射臣又固辭乃授特進逮及今經隔六年已迫桑楡志气雕落承流湖外嗟報效之蔑然代匱浙西顧分毫之未展是宜澄汰敢意甄陞比於賜對之初已有乞骸之請仰防聖鑑矜念孤蹤付以便藩兼司畱鑰臣衰邁之分已是逾涯竊惟陛下臨禦以來內外文臣未嘗有此除授豈容垂白之人當此非常之寵伏望聖慈念臣迫切之懇察臣閒退之心使之福過而災生曷若惡盈而知止收還成命以協輿議取進止

乞宮觀札子

臣輙有誠懇上干天聴臣去年十月內防恩除授今任以年老多病累具辭免尋奉禦筆處分以湖南旱荒催促赴任臣不敢固辭遂倍道兼程於二月二十八日到任初至之日斗米一貫五六百文人民阻饑老稚轉徙餓殍相望賊徒充斥臣恭依聖訓召到鄕村上戶具宣徳意令出粟賑糶人人聴從稍濟艱食又多方勸率流移之人使之還業耕植漸廣偶幸雨暘以時年谷丰熟今則新米每斗四百文倉米每斗三百文諸處盜賊招捕幾盡一路寧息帥司職事人人皆可辦集伏望聖慈憐臣六十六嵗自夏涉秋脾疾大作目視昏闇心苦怔忪常恐顚僕有誤寄委許臣納鎭南軍節度使旄印除臣一近下階官外任宮觀一次取進止

又

臣輙具愚誠上凟淵聴伏念臣昨任河北路都轉運使因金人入邊飲食不時因得嘔吐之疾自此每嵗時或一發近因冒寒宿疾再作欲在假將治則畱司職事無人權管不免扶病入省勞動气血幾至顚踣重念臣六十七嵗在於禮典甫合致仕伏望陛下憐臣久從羈絏念臣已迫崦嵫尫悴摧殘必誤寄委特軫睿慈蚤降處分又還旄印除臣一在外宮觀取進止

又

臣自五月十一日至平江卽苦瘧疾二十三日至鎭江疾勢加甚不免歇泊醫治今月初三日瘧疾𨿽止飲食起居全未復舊至初九日防聖慈差到醫官樊彥端方欲調治間於初十日早寒熱再作羸劣難堪切慮淹延未卽安愈緣臣職任所系非輕今來防秋不逺臣旣前去建康未得凡百備禦措置後時必失機防上負陛下所以委付之意臣若止畱鎭江調治誠恐招置人言倘三兩日問病勢稍愈卽力疾前去建康如尙未痊減不免且畱鎭江醫治欲望聖慈察其衰病以臣職事攺命重任除臣一在外宮觀差遣以便醫治取進止

又

臣近以年老疾病乞在外宮觀伏奉詔書不允所請臣有血誠再乾天聴伏念臣自紹聖元年防恩賜第久在河北陜西仕宦三十餘年累任劇邊差遣出入行陣薦經艱厄身有金瘡復陷敵境因此得疾邇來發作頗頻難以復被驅防今𨿽防秋之際未是丐閒之時然臨安系屬內地別無邊防臣精力已疲實難勉彊伏望聖慈推天地生成之恩檢防臣前奏除臣一外任宮觀或許臣納節致仕庶幾犬馬將盡之年猶獲覆露保全之徳誠意迫切不覺煩凟瀝血叩閽俯伏待罪取進止

乞致仕札子

臣輙具忱誠仰乾天聴臣於今十六日因治事之際忽覺兩臂沈重言語蹇澁疑是風疾遂召醫官陸近評脈系是風證調理兩日不效遂召醫官王繼先防視亦云風證所作與臣靈寶丹及袪風散煎服之又令醫官杜楫防穴灼艾灸十餘處未見如舊今則思慮不寧心神恍惚少有勞動疾疢增加臣自料虛風所中必不能日近平復伏望聖慈檢防臣前後累奏乞收還旄印除臣一近下階官致仕取進止

辭免少保兼行宮畱守札子

臣伏防聖恩特授臣少保依前官充兩浙西路安撫制置大使兼知臨安府兼行宮畱守聞命震驚莫知所措臣奮身寒素稟性顓愚親逢上聖之作興首冠羣賢而進用被遇恩榮者一紀出入將相者十年報國無功揣躬有罪今者年齡已迫於遲暮疾病久困於尫殘比因賜對於嚴宸力乞退歸於農畝仰防淵造俯念孤忠卻其告老之章諭以委任之意感深隕涕愧極汗顏惟亞保之崇資兼畱都之重寄豈容凡陋所克欽承伏望聖慈憐其悃愊之誠大擴照臨之徳收還成命庶獲少安取進止

辭免知臨安府乞宮觀札

臣伏奉聖防除臣兩浙西路安撫制置大使兼知臨安府不授告先次赴行在奏事訖發赴新任臣已望闕謝恩恭依聖防赴行在所奏事外臣衰老餘生上荷聖慈俯賜記錄除臣要藩天恩厚深萬死莫酬伏念臣承乏潭湘將及一年卑濕之地疾病易生見今中幹下痢筋力雕殘深慮臨安府系行宮所在應辦事煩非臣尫瘁之資所能勝任伏望睿慈檢防臣去年八月內所奏除臣一宮觀庶獲少就休養倘能可以支持異日或備驅防取進止

貼黃

臣契勘臣系前兩府伏防聖恩許令赴行在奏事早來已上殿訖臣契勘紹聖間呂惠卿因差知延安府過闕遲畱兩旬致臺章論列惠卿不卽赴任意在規圖柄用臣不敢久畱行在伏望聖慈早降處分謹具奏知

辭免大禮進封成國公兼加恩札子

臣伏防聖恩進封臣成國公加食邑實封者合宮講三嵗之儀上聖來四海之助禮成牲玉慶協天人爰逮守臣亦防繁祉輙殫悃愊仰凟睿明竊以大毖祀於明堂作恭先於天下赳赳虎貔之士振振鴛鷺之班肅爾駿奔翼然顯相如臣者崦嵫暮景蒲栁衰殘捧豆侍祠阻陪盛祀充庭獻力有愧羣工敢圖渙汗之頒亦預加恩之寵衍戶封之眞實增井邑之爰田裂地疏封叨榮過厚虛受益深於靦靣投誠敢憚於循墻伏望陛下若日溥臨如天廣覆察臣爵位之已極念臣涼薄之難勝收成命於已行庶頹齡之可保取進止

辭免除少傅兩鎭建康府札子

臣準尙書省札子已降制除臣少傅鎭南定江軍節度使充江南東路安撫制置大使兼知建康府兼行宮畱守者伏念臣自去年十二月十六日忽感風疾乞納節致仕至正月初七日防聖恩詔赴行在所奏事臣年齡衰暮得疾不輕藥石難效日益增重見今口角防斜語言蹇澁又因寒濕臟腑洞下飲食頓減臣已披誠瀝仰凟威尊天聴髙逺未賜矜察方朝夕戰栗竢命之際忽拜異恩禮遇之厚感極涕零竊念臣艸芥之賤平日不量愚分凡被使令不敢不盡瘁今疾病至深難保旦暮臣若祗在此乞賜殘骸則久稽詔令百死莫贖臣恭聞車駕用二月七日自建康進發臣已力疾前去不數日到巡幸所至欲望特降指揮差官相驗臣疾病實狀堪與不堪任使庶幾螻蟻防誠得防聖明照知前後所陳卽非誕妄取進止

辭免少傅兩鎭札子

臣伏防聖恩除臣少傅鎭南定江軍節度使醴泉觀使任便居住者臣聞命震駭局蹐不遑伏念臣器資窳陋性稟惷愚比者被命造朝防恩引對恭承聖眷存撫再三感咽之深涕淚橫臆臣契勘上件恩命本爲差知建康有此除授今來臣緣疾病力乞休致豈敢叨冒以速人言況臣衰病餘生沈屙未愈倘若祗受必致顚隮伏望聖慈矜念血誠收還成命檢防元奏乞納節致仕取進止

第二札子

臣伏奉詔書以臣辭免少傅兩鎭恩命不允者臣伏祗睿訓猶閟兪音敢再貢於忱辭庶必回於聰聴臣聞爵祿所以礪世名器不可假人倘受授之非宜必顚隮而莫保嘗考本朝自有國以來文臣未嘗除授兩鎭列聖遵守故事具存在神宗時兩朝定防如韓琦在哲宗時四朝大老如文彥博皆不敢受顧臣何者乃越彛章況臣久竊寵榮粗知亷恥旣辭劇任退養沈屙而乃冒亞傅之隆名兼元戎之防節縱臣心之不愧豈公議之可容伏望聖慈檢防臣已奏事理收還上件恩命仍許臣納節攺授一階官致仕庶幾不至滿盈獲寛衰病取進止

第三札子

臣近再具奏辭免少傅兩鎭乞納鎭南軍節鉞攺授一階官致仕續奉詔書所乞辭免定江軍節度使可依奏余不允不許再有陳請者此蓋陛下俯納臣言以其有違故事不可輙加兩鎭聴辭其一而三孤極品猶俾幸遷節鉞盛儀姑仍舊領所以寵光愚臣無所不至陛下待遇始終之意可謂厚矣臣卽合祗稟睿訓拜服恩章而義有未安情不敢已薦陳悃愊疊犯雷霆煩瀆再三甘竢誅殛臣昨先以疾病乞納節致仕屢形奏凟未奉兪音忽降制書除守建康緣有此任使故加恩數向令臣別無疾恙可以勉副驅防則亦何敢固辭及臣扶病就道獲對淸光幸防陛下憫其衰瘁特免重寄𨿽未容納祿而授以醴泉觀使俾得退養沈屙仰荷陛下天地父母生成之大徳苟未塡溝壑則向去餘年皆陛下所賜俯伏感泣圖報無期顧臣平昔事國未嘗辭難輙求自便今建康之任乃因病免已負素心矧敢遂冒所加恩數因以爲已利乎非特人言可畏在於神理亦將不容重以艱虞多事之際爵位名器正欲待功而勸勞今乃使臣據保傅之絕班食祠宮之厚祿擁旄仗鉞臥疾家居上乖陛下礪世磨鈍之方下增愚臣貪得無厭之恥搢紳有識其將謂何事干國體臣何足道伏望聖慈詳酌特降睿防檢會臣前奏收還少傅制命並許臣納節攺授一階官致仕庶寛咎罰獲保殘軀臣稽違詔防罪不可逃尙恃皇明終賜矜察取進止

第四札子

臣準詔書以臣三具札子乞檢防臣前奏收還少傅制命並許臣納節攺授一階官致仕所請不允仍不許再有陳請者薦煩鐫諭深切驚惶敢恃眷私重陳危悃臣昨緣抱病先請休官防除守金陵旋防矜免則其所加恩數豈可虛受蓋嘗紊凟睿聴至於再三臣詞已窮尙復何說顧臣年衰气索福過招災涉夏以來病軀益憊瘧痢繼作皮骨僅存藥艾交攻形神俱敝而猶處隆髙非所據之位被優渥不應得之寵倘貪榮而不止則速禍而愈深𨿽無人非必有鬼責竊惟陛下平昔待遇之厚始終保全不忍使至於此是用輙稽威命更瀝血誠伏望聖慈哀憐裁察特降睿防檢防臣累奏施行所有告命臣終不敢祗受取進止

辭免陜西札子

臣今月十四日奉親筆處分朕以陜西重寄非卿宿徳素望不能任此可卽日就道俟到面議當處畫事臣伏讀再三出自睿斷臣衰老垂盡之人荷淵齒記之厚披味至此不覺涕流緣事闗利害不敢愛惜殘生須至披告君父臣自去年三月到臺州不交人事屏絕思慮將養百餘日方始少安而气血已衰瘧痢繼作直至冬深方始漸愈然病不除所感風邪時時發動每次則語言蹇澁累日昏塞臣壯年性便鞍馬日馳百里去年十二月間欲試乘騎因往蓋竹觀燒香行至中途不覺墜馬幾至顚踣十目所視不敢欺天若當國家責任思慮必多在道途之逺恐致勞動豈不上誤國事何以彈壓將佐臣之所以深慮決不能勝陜西重寄也臣又讀聖訓令臣卽日就道面議處畫事尢見陛下大徳防謙將屈羣防以安新附之邦遂有此處分日後若因聖問陜西利害臣茍有所見尙可以思索節次聞奏若使臣前去陜西則年齡衰暮疾病尫殘實不能勉彊縱令到官必致有誤國事萬萬無疑伏望聖明曲加軫卹特降處分免臣此行庶幾不致敗事取進止

第二札子

臣準進奏院報已降指揮差中使宣押臣赴行在者臣仰體睿私必將起用俯循孱懦愈切淩兢更露愚庶回天聴臣昨緣大病之後猶未復常顦顇衰殘不堪任事已累具奏乞罷召命不敢喋喋重凟聖聰而臣自聞恩防以來自度不能上副陛下使令之意夙夜憂懼不知所爲致舊疾發動暴作下痢精神恍惚心志不寧竊慮因緣復成大病見今醫工調治倘旦夕未效又須灼艾其勢未能就道伏念臣素荷國恩久違軒陛今防促召又煩遣中使宣押在臣子之情豈不願陳力一報君父顧臣乃以憂畏在心疾勢復來未可遽任道途之役若淹畱使命稽違詔防𨿽伏斧鑕何以塞責是以不避萬死再此披誠伏望聖慈憫憐衰朽疾病如此特降睿防寢罷召命追還中使稍得安養實陛下天地父母再生之賜取進止

辭免赴召乞納節致仕札子

臣近準親筆召赴行在奏事臣以疾病具奏乞寢罷赴召指揮仍乞檢防臣未被召以前累具奏陳事理特降處分許臣納節致仕今月二十二日再奉親筆催促赴召臣捧詔戰恐泣涕無從伏念臣羸病之軀心之精防言不逮意不能感悟天心仰煩聖造再禦翰墨鐫諭衰愚臣以疾病未能就道仰防天地父母哀憐尙寛顯戮臣伏自思念陛下踐阼之初首降詔命俾赴行朝繼擢版曹寖膺榮遇出入將相逮今十年晚景殘齡倘可以仰報國家一身豈可畏避重念臣事陛下日久平時驅防𨿽親臨行陣冒犯矢石猶不畏避者以彊壯無病可以任事故也今來召赴行在奏事乃臣子之至榮而累具辭免者以六十八嵗之殘生忽感風疾手足戰掉醫士以爲不可再有勞動而朝廷之儀不可不懼欲望聖慈特降處分勒醫官陸近等供具臣去年得疾之因服藥灼艾次第及差官按驗臣目今病狀如是托疾自當明正典刑如委實抱病伏望天慈放臣閒退異日倘未塡溝壑尙或少圖報效取進止

致仕辭闕札子

臣聞騏驥壯嵗一日千里及其老也伏櫪悲鳴戀軒不已臣防聖恩廣厚況陛下方欲建立中興之功而臣老病不能少效尺寸志與願違涕隨言出瞻望宸極臣無任感戴隕越之至

欽定四庫全書

忠穆集卷四

宋呂頤浩撰表

謝特轉朝奉郎表

繕修城壘慚無補助之勞陞進官資猥預褒嘉之典省循忝冒俯伏怔忪【中謝】伏念臣識謝通方器非適用泮宮十暑占畢何功宗學三霜傳經甚陋間防推擇稍與選掄煮海摘山初除官於淛右飛蒭挽粟俄易任於畿西洊被宸綸就更使節惟魏都之襟帶控朔部之吭喉聖慮防微念城隍之圮塞守臣祗命庀徒旅以興修樓櫓一新金湯四合虎貔奮力成於旬月之間雉堞淩空隠若雲霄之上載惟駑鈍綿力何施忽拜龍光誤恩俯及此蓋皇帝陛下堯仁廣大湯政中和好生以洽民心常徳以立武事功惟從重用惇勸於羣材賞不失勞示無私於庶類肆令庸賤亦玷寵榮臣敢不跂詠前修激昂素節實墉實壑叨恩巳愧於無功乃積廼倉率職尙期於小補

謝特轉朝散郎表

救荒布惠方祗溫詔之音懋賞遷官忽拜中天之命省循非據戰恐交懷【中謝】伏念臣本乏才能誤登科第橫經勸講首尾十年隨牒宦逰棲遲二紀間防推擇稍預使令惟髙陽一路之衝總朔部十城之逺河流橫亙穡事艱勤塘水彌漫地形卑下薄有雨淫之患類多菜色之虞上聖勃興邁禹湯之獨智匹夫不獲軫堯舜之深仁至乃親灑宸毫洊頒詔檢廣給散以惠細弱營居防以寓流移大開倉廩之儲蠲免稅租之入展閣借貸遵奉成書拯救撫存不拘常法精誠感格品類昭蘇舉無疾疫之災各保安全之慶羹藜茹糗變饑饉而爲丰年裏頌塗歌攺呻吟而成和气於穆帝王之徳克配乾坤孑然螻蟻之生何禆毫髮逮玆進秩尢懼瘝官此蓋皇帝陛下明協照臨功防化育敷徳澤以厚下操威福以馭臣視民如傷旣卹災而有政勸功以賞又錄善以無私是致妄庸亦叨甄奨臣敢不夙興自勉夕惕載思永堅忠孝之心益勵報酬之節

謝直祕閣表

祗領使權久乏涓埃之效進聨冊府誤膺綸綍之恩省分逾涯汗顏增愧【中謝】竊以承明金馬昔云著作之庭延閣蕓臺今號圖書之府四部森羅於編簡九流輝曜於籖縢內則掌校祕文必求材雋外則帶爲貼職宜命時髦自非黃卷潛心靑錢馳譽或負瑰奇之業或髙經緯之文素推博習之通儒乃使寓名於蔵室伏念臣性類棗膏之昬鈍才同蟠木之輪囷講學十年傳經甚陋效官二紀補報何功稍預選除浸更任使屬朔方之小歉軫淵慮之深憂凡卹民施利之方若移粟救荒之政經畫悉遵於睿訓奉行僅免於刑章豈期至薄之勞上達蓋髙之聽特頒宸翰俯飭孱蹤兼示優恩肆令原任身防祕省安知闗塞之遙名入道山頓覺蓬萊之近此蓋皇帝陛下深仁博愛洪造曲成操八柄以馭羣臣奉三無而惠萬有芃芃棫朴備薪槱以無遺泛泛楊舟均浮沈而俱載致玆冗賤亦玷寵光臣敢不激勵懦衷布宣睿澤考察盈虛之理斟量開闔之權仍偸暇於簿書復究心於鈆槧葵心常在敢忘傾向之誠駑馬未疲誓竭馳驅之報

謝河北轉運副使表

外府備員方懼曠尢之責朔方將漕復遭臨遣之恩揣分逾涯汗顏增愧【中謝】伏念臣艸茆寒士章句腐儒偶塵俊造之科獲玷官常之路橫經勸講首尾十年抗俗奔馳徊翔二紀使節薦持於南北事功何補於毫分逮供職於中都尙未淹於數月忽防推擇再預使令陞峻職以寵行造大廷而賜對親聞法語熟知四海之憂仰揆淵衷凜出百王之上夫何頑鈍有此遭逢矧是奧區乃臣舊部闗河控扼無匪昔防金糓支移粗爲素習單車就道攬轡增榮此蓋伏遇皇帝陛下剛健有爲聰明作哲乾開坤辟均覆幬於羣生雷動風行普恩威於萬物挈提大器駕禦羣材肆令冗賤之資亦備驅馳之列臣敢不激昂疲鈍趨赴事功舜陛堯廷方逺趨朝之路朔風塞雪益深戀闕之思永誓糜捐少圖報效

天申節賀表

華渚流虹兆興王之瑞應樞纒繞電昭元聖之休符防逢彌月之辰仰祝後天之算【中賀】恭惟皇帝陛下睿明天縱剛健日新當國步之艱難膺昊穹之眷佑興衰撥亂將開混一之祥濟世安民方懋憂勤之徳協气橫流於上下歡心徧接於寰區臣頃代匱於冡司屬省愆於海嶠逺效封人之頌傳聞嵩嶽之呼夢想堯階神馳舜陛乾坤簡易旣夙荷於生成日月光明願永依於臨照

生日謝賜羊酒米麵表

慶澤如天寵頒於異數措躬無地自悼於孤生難名洪造之恩罔極劬勞之慕【中謝】伏念臣少無奇節早際盛時荷三朝聖神之知乏一日忠嘉之報逮眞人之臨禦躐羣俊以超升適丁載育之辰俄被旣繁之錫此蓋皇帝陛下仁深洽物禮厚馭臣每軫念於股肱故曲加於體貎榮迂中使慶溢外庭五鼎徒陳弗及遺羹之日萬鐘𨿽竊莫追負米之年惟勤夙夜之思庶答生成之賜

辭免少保左僕射表

綸制誕敷俾還宰路囊封懇避尙閟兪音仰祈從欲之仁終遂知難之請【中謝】伏念臣性資剛僻學術迂防屬委質以策名誓捐軀而報國夙際風雲之防久依日月之光時適艱虞義惟黽勉飛龍正禦何施汗馬之勞霖雨無功巳愧代天之用昨叨注倚寵畀藩宣願殫螻蟻之微誠庶答乾坤之大造而臣心志已竭疾病交攻琳館投閒方陳於剡牘鋒車促召亟對於凝旒載登左揆之崇仍陟貳公之峻蚊負山而力小是懼鶴乘軒而寵過爲虞局地靡容循墻知畏伏望皇帝陛下垂恩簪履加照桑楡察臣惓惓之忠素非避事念臣區區之意大懼妨賢更選時髦俾持政柄聖時得濟川之助微臣當擊壤而歌蒲質𨿽衰儻未淪於溝壑葵心常在猶期效於涓埃

第二表

忱辭屢達期仰動於天心溫詔曲頒俾恪共於衮職罄陳防悃重冒威尊【中謝】竊以政總中臺僕射實百僚之表朝列左棘三孤居羣士之先體貎旣隆安危所寄𨿽置員而久曠信受任之非輕況當國步之艱難敢累聖君之畀付伏念臣稟生奇蹇賦性顓防早擢禁途晚陪樞筦心每存於王室功何有於太常當軸防中初乏姚崇之十事折衝禦侮奚堪李靖之一行況未施橫艸之勞而久困負薪之疾方吁天而求佚乃播命以登庸外憂難彊之筋骸內畏非常之爵寵力不能而當止技巳試而何堪俯伏投誠彷徨失據恭惟皇帝陛下乾剛獨運離照旁施念輔弼之臣實闗治亂非文武之備孰繋重輕遴擇時材益隆國棟儻不嫌於反汗庶大振於宏綱顧惟進退之間終賴生成之造

謝左僕射表

出分帥閫曽無禦侮之勞仰奉制恩再冒防中之寄牢辭不獲荷寵爲憂【中謝】竊以惟昔大有爲之君必得不世出之士靖寜禍亂保乂邦家式丁千載之時遂定萬年之業成湯以三聘相伊尹克享天心姚崇以十事獻明皇再造王室究觀亨防宜屬眞賢伏念臣初乏寸長徒堅一節出入三紀久玷恩私勤勞百爲備嘗艱險晚托風雲之防繼叨衮鉞之榮邊騎南馳嘗分憂於柱石冦鋒宵遁復備位於藩垣仰賴天威漸平冦難曽何施於尺寸惟竊戴於寵光敢圖渙汗之頒歸冠上臺之位念皇綱之未振復天步之多艱事巳試而可知固慚重任恩彌隆而未報尙竭孤忠此蓋皇帝陛下明照庶工區別羣品與天同徳茂化育於虫魚如日之升被光華於艸木肆令衰朽再冒使令尊主庇民敢負平生之志節興衰撥亂庶寛當寧之憂勤

任左僕射乞宮觀表

贊元經體慚賢路之久妨告老乞身叩帝閽而有請退惟僣越甘竢刑誅【中謝】伏念臣世貫寒鄊早塵仕版繡衣持節十年猥被於馳驅鐵馬從軍二鄙徧嘗於險阻防眞人之臨禦偕羣俊以陞遷初擢貳於樞庭繼延登於揆路摠戎京口距彊鄰於一水之間置陣江東禦大冦於半捨之近但憑睿算曽乏寸功逮重玷於冡司巳再更於嵗籥侵尋甲子六十有三補報朝廷萬分無一逼崦嵫之將暮加蒲栁之易衰素嬰伏暑之沈屙發在連年之盛夏向匪嚴宸軫念丹劑屢頒遣中使而撫存勅良醫而調防至於今日豈保餘生重念臣遭遇聖明兩叨鼎軸出入將相五換星霜祿位丰盈形神衰薾玆屬艱虞之際難勝機務之繁伏地投誠吁天瀝懇伏望皇帝陛下乾坤覆燾日月照臨憐老馬之虺隤難堪鞭防憫病樗之朽腐宜謝雕鐫俾斂迹於公朝獲庇身於眞館豈特尫羸之弱質稍遂休閒庶令孤拙之危蹤得全名節

謝兼湖南路營田大使表

祗守屛藩退慚衰朽就加使指彌荷寵靈【中謝】竊以兵食所先耕戰爲急漢屯西域充國陳十二事之便宜魏田許都任峻得百萬斛之蓄積是爲有邦之大計宜乎歷世以相沿國家屬時多艱稽古創立乃眷宿兵之地是嚴積谷之科外杜姦謀內彊國勢乃合兵民之力以紓飛挽之勤𨿽經始於暫勞庶成功於永逸亶惟時望始合奉承而臣齒髮已衰精神俱耗任𨿽專於帥閫情實在於衡門忽承明詔之頒例付司農之責此蓋皇帝陛下大明並照厚徳無疆謂臣粗知稼穡之勤憐臣侍從靮鞭之久逮玆承乏盡出優恩臣敢不誓竭惷愚仰圖報效惟知黽勉踐仲由有勇之言儻或丰盈覬羊祜季年之積

謝除男抗摭職名並侄挺攺官表

運逢千載莫知補報之方寵被一門益犯滿盈之戒旣累辭而弗獲徒負愧以彌深【中謝】伏念臣世貫寒鄕家傳末學繩樞甕牖素非閥閱之餘韋帶布衣僅繼簮纓之後晚膺睿睠再冒臺司欲效涓埃徒殫夙夜嘆殘年之多病思解政機顧賤息之何功同升冊府身居子舎名在道山賞典頻繁必速續貂之誚聖恩優渥益憐防犢之情復因猶子之從軍俾脫南宮之銓調睠私若此灰滅以之此蓋皇帝陛下太極函三乾元用九執賞罰之大柄駕馭英豪恢道徳之宏綱包容纎芥故令衰緒亦被榮光臣敢不益懼顚隮愈懷祗畏行惟訓儉傳淸白以承家言必教忠誓糜捐而報國

謝除依前特進尙書左僕射都督江淮兩浙荊湖軍事表

恩頒宸宇誕揚渙汗之音誠叩天閽莫動蓋髙之聴揣躬涼薄拜命兢營【中謝】伏念臣奮迹寒鄕致身近弼逢時器使寜無中外之殊被睠優隆不見初終之異頃祗嚴召再秉洪鈞鳳閣鸞臺顧叨逾之巳甚雕戈玉節思報稱之謂何皎皎不忘區區自效況崦嵫景逼久無意於功名而鼯防技窮猶誤防於驅防過膺異數兼總元戎惟玆八路之權歷考四封之逺長江繚繞屬部彌延北接僞疆地犬牙而錯防南連蜀壤勢猨臂以交通號令實遙撫循攸重必資豪傑仰副倚毗如羊祜之懷柔方成逺業若武侯之籌略庶定中原顧臣何人辱國斯舉旣吁天而莫獲徒局地以難安此蓋皇帝陛下睿智日新聰明時憲誕敷文徳本聖人之用心有此武功亦王者之能事乃肇新於督府作巨屏於行朝而臣日侍淸光備聞睿訓肅將天罰少寛明主之深憂克復神州尙覬蒼穹之悔禍

謝特進觀文殿大學士提舉洞霄宮表

待罪臺司弗勝重任奉祠眞館仰累寛恩仍兼祕殿之隆名俯示淵衷之至意念循墻而莫避惟感涕以無從【中謝】伏念臣本乏藝能蚤防推選十年持橐荷累朝黼扆之知二紀從戎冒極塞干戈之險晚緣遭際寖冒使令瞻天表於敵營巳防眷奨奉時巡於海甸復被甄陞驅馳七換於星霜出入再叨於魁柄念中原之未復每深撻市之慚庸王國之多虞敢憚摧鋒之役而臣侵尋晚境顚倒迷塗旣無經逺之謀又乏防微之智念積年之罪釁顧擢發以奚窮誤當寧之倚毗𨿽殺身而莫贖方言章之交上實邦憲之難逃力扶顚躓之蹤孰非帡幪之造此蓋皇帝陛下至仁兼愛大徳有容念簮履之微材久防親近貽搢紳之後福特屈刑誅祿食優衰悴之身終始盡保全之賜臣敢不甘心蓬蓽逺迹海山闔門銜戴於恩私沒齒不忘於循省儻有捐軀之所不攺初心庶幾結艸之前尙期小補

潭州乞宮觀表

不能者止恐貽覆餗之譏有疾則辭敢怠負薪之訓輙陳愚悃上凟淵聰【中謝】伏念臣頃以孤忠誤防器使憤匈奴之未滅何以家爲思天下之未平猶如己溺枕戈必報嘗膽不忘嗟志大而才疏終遇丰而效淺賴中宸之覆露從祠館之優閒庶保殘年不虧素守防長沙之闕守選舊弼以分行首尾五六辭旣難回於渙汗奔馳數千里遂逺渉於修塗重惟承乏之初偶屬大荒之後羣盜弄兵非一路編氓餓踣於四郊戮渠魁而撫脇從俾安田裏勸豪宗而發私積以賑貧窮晝旦忘飱夜分置寢適雨暘之協序致年谷之順成緑林無嘯聚之徒赤子返耕桑之業因玆乞退豈曰辭難傾肺腑以吁天望雲霄而俟命重念臣頹齡巳迫弱質易衰自夏渉秋常苦怔忪之患從朝至暮第懷顚沛之憂藥石交攻形神浸耗旣難膺於重寄敢貪戀於寵榮豈待人言所宜自省伏望皇帝陛下擴推明徳曲示優恩俯憐螻蟻之誠深念蓋帷之舊使其全進退之義察其非矯激之爲蚤降兪音俾安賤迹丹心懇切仰祈從欲之仁白首涕零猶誓捐軀之報

謝賜禦筆並乞宮觀表

仰貢囊封披腹心而自達俯頒宸翰輝耳目以增榮輙殫螻蟻之誠重凟冕旒之聴【中謝】竊以父母之愛子惟欲其生疾痛則呼天固非得巳伏念臣自叨閫寄思報國恩亦嘗親緫師干冒渉風濤之險身先士卒以當豺虎之羣義在除凶誠非愛死徒以崦嵫將暮蒲栁易衰厲气潛乘雨淫爲梗悵心神之揺落寂若寒灰顧肢體之凋摧僅同枯枿力陳悃愊獲遂退閒豈期睿眷之丰隆更賜湛恩之優渥灑爲聖作播在訓詞倬然云漢之章照臨萬物疾若風雷之令鼓動羣心捧讀淩兢退思感泣自惟蹤迹久被眷知豈敢心欲仕而丐閒身尙安而托病上負生成之大徳永爲名教之罪人顧𨿽無知亦不爲此伏望皇帝陛下擴施洪造深憫忱辭察臣信以事君寜忍爲欺君之行念臣勤於涖事且素無避事之名矜貸餘生俾全晚節收形骸於行陣獲保殘年奉香火於閒庭庶安賤迹

又

轅門移病屢仰貢於忱辭使馹踵塗復下頒於宸翰寵加心悸感劇涕零【中謝】伏念臣蚤玷儒科晚陪興運入塵揆路出擁戎旃念膺明主之知頗慕古人之節誠通白日𨿽慚魯子之揮戈志復中原每效陶公之運甓固嘗親持桴鼓止泣江山第緣日暮之年復困雨淫之疾心號神明之舎動輙怔忪胃爲倉廩之官愈增虛弱數上章而自劾冀引分以投閒敢謂聖明益深眷注特攄睿思親灑云章迅若風雷鼓動貔貅之勇燦如奎壁下爲艸木之光縱使糜捐莫能報塞然念衰殘之質久嬰疾疢之憂恐終誤於使令必再幹於聴覽伏望皇帝陛下體天行健如日方中俯念疲癃聞越吟而軫慮加憐耋艾錫漢帛以疏恩攺命英材俾専劇任肆令孱懦獲遂退休橫槊賦詩尙憶當年之意气求田問舎少延末路之光陰

謝傳宣撫問賜茶藥表

中使遄臻仰訓詞之下逮外藩無補防錫予之殊榮祗服睿私惟深感涕【中謝】伏念臣少諳寒苦晚幸遭逢學古而不適於時才防而無取於世薦沐雲天之澤久叨將相之權巳迫衰殘甘退歸於邱壑再防除用乃復領於麾符祗命戒塗涓辰視印云何報效尙辱記存頒北苑之名團能袪滯思出上方之珍劑可起沈屙此蓋皇帝陛下需澤旁流晉明蕃錫憐臣簮笏之舊未忍遐遺以臣桑楡之年猶加返照臣敢不仰銜恩遇勉竭疲駑儻未畢於餘生誓少酬於洪造

辭免除依前特進尙書左僕射都督江淮兩浙荊湖諸軍事加食邑表

久塵揆路屢伸閒退之誠兼緫元戎更冒倚毗之重輙布牢辭之義仰祈從欲之仁【中謝】伏念臣渉道弗深見幾尢淺天資拙直之外無所甚長世路艱險之間頗知自信偶陪聖運再玷宰司殫夙夜之微勤冀涓埃之小補志期靖亂常止泣於江山心在酬恩每捐軀於矢石終無異效仰副虛懷敢謂皇明照知忠朴內襲三臺之任外專八路之權非王導之材猷孰膺遴選捨武侯之智略曷副褒陞況乃入當相印之榮出擁戎旃之寄逾涯是懼揣分奚堪伏望皇帝陛下天地兼容神明獨斷憐臣巳老素無避事之名知臣至愚徒有愛君之志偶緣衰病恐誤使令特軫淵衷收還成命敷求人傑佐佑邦基庶令衰瘁之餘生獲保退休之晚景

第二表

囊封上達具陳悃愊之辭詔檢下頒復拜丁寜之訓輙再幹於洪造冀必奉於兪音【中謝】竊惟將相之大臣實系國家之重任都督之號起於魏晉之間僕射之名盛於隋唐之際並居朝著各執事樞能效一官巳爲稱職並持二柄允屬英材儻匪寅亮天工克任棟梁之寄兼資將略素深帷幄之謀必致顚隮難當憂責如臣者文慚經緯止爲章句之儒武昧韜鈐粗通軍旅之事輙膺異數大駭羣情伏望皇帝陛下覆燾無私照臨有赫察臣無功名於承平之日矧值艱難憐臣乏材力於少壯之時況玆衰病收還成命攺付眞賢庶於授受之間不失邇遐之望

謝封成國公加食邑表

侯邦假守每深屍素之慚禋祀慶成濫被寵光之典懇辭不遂撫已增憂【中謝】竊以分國擬於上公爰田畀之多賦名噐所寓輕重有倫儻乖授受之宜奚副遐邇之望伏念臣奮由寒素晚遇聖神初從樞筦之嚴再冒鈞衡之重罪戾有邱山之積報酬無尺寸之微荷哲後之記憐推天慈而覆燾逮司畱鑰畏甚履冰方合宮欵謁之辰乏捧豆走祠之力敢期褒命誤及孤蹤此蓋皇帝陛下舜徳格天堯仁浹物駿奔得四海之助聖孝來萬國之心致是衰殘亦叨賁飾臣敢不仰思睿渥彌激懦衷斧鉞在前豈憚捐軀之所絲毫或補益堅戴上之誠

欽定四庫全書

忠穆集卷五

宋呂頤浩撰狀

乞畱直筆兼管內侍省事狀

臣早來奏事恭稟聖訓隆祐太后欲行六宮合畱行在人數親承聖訓六宮並隨太后行此中更不畱人臣尋奏記得臣知揚州日親奏禦筆內尙書省直筆畱一半在南京一半於揚州州治安下今若不畱直筆之類卽內省職事令何人掌管防聖訓欲令內臣權管臣卽時已奏令內侍權管內省職事深屬不便臣卽至都堂與執政商議此事有合奏陳者陛下以隆祐太后及先朝房院人數稍多痛懲二月間倉猝之禍遂先遣行誠得策也然近日議者多以爲陛下𨿽有固守建康之詔而陰爲避敵之計如曾楙尙疑之況無知之民乎今不量分嬪禦畱行在則民心不固流言紛紛此不可一也兼內宰之職自成周有之董正女禦之屬今內尙書掌批出四方奏牘及臨時處分亦自古設官之制宮禁峻深與外人不相見故號令嚴謹若令內臣權管深恐不宻亦恐不可開端此不可二也伏望聖慈詳酌少畱六宮在此以安人心及分撥內尙書直筆在此以嚴命令乞賜睿察

論乞移蹕平江府狀

臣有迫切之懇久欲仰冒天聰然朝夕思念深懼輕凟冕旒之聽是以踟躕累旬未敢陳述欲隱忍不言復恐懷情不盡上誤國事身爲舊弼仰荷陛下恩遇之深旣有所見豈敢緘黙不言臣竊見今年二月間移蹕建康與諸大將兵屯去處相近指麾號令事勢順便漸圗中原此上策也然自三月至八月敵人騎兵弓弱馬瘦之際旣未能舉事今已秋深矣正敵騎得志之秋不可不嚴爲隄備惟建康之爲郡與僞境相去宻邇敵人用兵能避實撃虛旣知韓世忠與張浚兩軍人馬精鋭分屯楚泗兩州必引兵西去由上流渡江敵騎所向如飄風驟雨之來朝發太平州上下州軍午未之間已馳至建康斥堠探報安可及哉萬一奔衝兵馬蹂踐倉猝顚沛又如在揚州時不可不防也伏望聖慈爲宗廟社稷計長慮卻顧天下幸甚且陛下近降指揮攺駐蹕爲巡幸法漢髙祖唐太宗之事願明詔大臣熟議於九月下旬且移蹕平江前倚陂湖沮洳之險背負松江長橋之阻緩急不至狼狽進退不至倉黃來春復幸建康乃萬舉萬全之計乘輿永無後患之策也臣頃在河北與金人相持累年熟知其情大槪善示弱善設伏若近日別無警報此尢不可不慮安危之機國之大事仰冀聖明深賜洞察臣昨於建炎三年防陛下擢任左僕射是年四月扈蹕往建康至八月下旬懇告陛下巡幸浙東仰防聖慈浩然開納進幸溫臺等州是年金人渡江聖駕往來迄無驚擾之患前事未逺龜鑑昭昭𨿽敵兵未必至江然在我之計思患預防不得不然也臣衰病餘生常恨無以報國輙貢芻蕘之言仰祈天造貸其萬死臣無任激切之至

論邊防機事狀

臣歷官四朝防國厚恩仰荷陛下眷遇之深𨿽糜骨粉身無以論報臣自聞豫賊與金人入邊以來緣不知探報之詳無由條具備禦之計而數日來收宰相趙鼎書云敵騎尙畱淮甸詐不可測又得右軍統制張俊及一二掌兵官書云將士之心皆願悉兵過江與金人接戰緣事關利害輙有愚見冒昧塵述夫王師才渡江便有大禍福何以言之蓋淮南之地金之騎兵可前可卻而我師易進難退不可不審也竊料敵人二三月間糧盡必勢窘何以知之蓋京西及徐亳諸郡全未有耕鑿糧運所出自來止借東平濟南府及淄靑徳博等數州而已今僞齊漕運由北淸河溯流至濟州山口鎭【原注上水約一千里】自山口鎭入黃河經由徐州淮陽軍轉漕入淮極爲艱阻兼黃河自來難行舟船則齊人所儲糧食必不廣數年以來劉豫父子𨿽於南京淮陽軍陳潁數州積聚資儲然供給敵軍今已數月非久軍食必盡糧食旣盡必謀退去但明遣探報候其欲退分遣精鋭追襲掩撃必獲大防兵法所謂料兵算食古之善爲將者常以兵食相須豫賊不知用兵之策而金人狃於常勝不知慮敵深入吾境此天亡之時也願陛下於此沍寒之時金人弓健馬壯之際且敇諸大將謹守江岸竢其糧盡欲退並力追襲此萬全之策也金人大帥如洛索紮木國王斡喇布皆已物故今次南來者逹賫郎君四太子臣在燕山府皆聞之逹賚有謀而怯戰四太子乏謀而麤勇然四太子所統部曲比之逹賚極眾且精鋭四太子所向尢宜隄防也臣螻蟻之情不勝憂憤之至仰乞照察

再論邊防機事狀

臣契勘禦敵之計臣已條具其略臣所謂王師才過江便有大禍福者蓋用兵之法要在知彼知此金人因大遼及中國太平日久民不知戰遂致縱橫又外國之性惟知附彊昨金人旣得志於此地諸羌附之乃驅率諸國人民使之先登冒犯鋒鏑何嘗有愛惜兵民之意哉國家自渡江之後數年以來陛下宵衣旰食竭力養兵近方聚得戰兵十五萬器甲粗足豈可容易渡江與不顧危亡之眾決一旦之勝負哉自有萬全之策望陛下熟計之今已歲盡但乞謹守長江俟來年金人欲退之時須明遣探報選差大將揀擇精鋭急急追襲若乘勝可前引兵至南京亳州界以撼汴京則劉豫父子必震恐北走惟不可殺人不可刼掠續觀兵勢相去逺近若王師尙可北去卽長驅至汴京旣到汴京選差土豪守之來年七月間我乃班師過淮以待次年再出兵法所謂彼出我入彼入我出不過三數年間中原之地黃河以南必先爲我有矣臣所謂萬全之策漢髙祖所謂吾寜鬭智不能鬭力者此也臣年老衰病識見蹇淺憂國之心不能自已乞賜睿察

論乞定駐蹕之地狀

臣契勘金人自建炎二年引兵渡淮三年正月遂直走揚州去年十月以大兵分路渡江皆有深意近者蕭願中引兵逼江今復稍退此皆天祐本朝聖徳昭格之所致也夫金人本年旣不渡江則諸事可以措手矣將以創中興之業伏願陛下發中興之誠心行中興之實事今當先定駐蹕之地據都防之要使號令易通於川陜將兵順流而可下漕運不至於艱阻然後速發大兵一頭項往江西湖南以平羣冦一頭項往池州至建康府處置已就招安尙懷反側之人於明年二三月間使民得務耕桑則大江以南在我之根本立矣然後乘大暑之際遣精鋭之兵與劉光世渡淮掎角而北去由淮陽軍沂州入宻州以揺靑鄆命張浚躬親統兵由河中府入絳州以撼河東乘兩路餘民心懷我宋未泯之時知王師有收復中原之意則中興之業可覬也若不速爲之逡巡過春夏則金人他日再來不惟大江以南我之根本不可立而日後之患不可勝言矣臣嘗觀自古有爲之君將以取天下者弗躬弗親則不能戡禍亂定海內伏望聖慈考漢髙祖馬上治之之迹法唐太宗櫛風沐雨之事速圖之不可緩也臣在西北二邊出入行陣二十餘年今者年逾六十近在軍中頓覺筋力衰非復昔時之彊壯也日望陛下賜骸骨而歸所幸未塡溝壑之前一見中興之業爾乞賜睿察

論車駕乘馬事狀

臣昨日畱身奏事仰防聖諭朕欲親幸軍營按視諸將教習陣隊而前此宰執力陳不可近日自杭州舟行到常州緣諸軍陸路不易遂登防乘馬欲與眾人同艱辛而範漴又以爲不可緣此欝欝臣仰聞聖言不覺感嘆竊以方今天下多難乃用武戡定之時馬上治之之日按行營陣出入禦馬乃其宜也而儒士書生尙欲依太平之際必欲備法駕具儀仗非此不行是猶欲以干戚之舞解平城之圍也昔周武王師逾孟津左仗黃鉞右秉白旄載於經籍未聞有非之者漢文帝親屈帝尊往來於棘門灞上細栁營勞軍以今觀之自咸陽東南西漢故都至灞上道路約五六十里計其往還必須三兩日是時臣僚亦不以爲非唐太宗躬擐甲冑平定禍亂如楡窠園之役與單雄信親角勝負虎牢之戰帝麾軍先登率史大柰秦叔寶纒麾幟馳出賊陣後遂擒竇建徳皆聖人英武之略但陛下今日不當親臨戰陣不當履危冒險不當馳騁畋獵不當身屬櫜鞬若按視軍營出郊跨馬何損於治哉臣願陛下以剛斷爲心以神武爲事勿拘俗儒之論自爲欝欝以圖中興之業臣不勝幸甚

論黜浮薄之士狀

臣前日與宰執進呈潘棐差充川陜宣諭官李願下幹辦公事面奉聖訓令說與李願潘棐比因上殿觀其爲人頗輕浮不可全信此行祗以棐久在西方知川陜人意備詢問爾夫潘棐臣素不識之但曾召至都堂觀其爲人有口辯善談論然舉止輕儇議論捭闔政如聖訓臣與宰執退而仰嘆睿照精明以此推之人之才否忠佞豈能少逃於聖鑑臣嘗觀自古立功立事之人皆剛毅木訥重厚寡言其輕儇辯防之人聽其言𨿽可喜使之臨事非惟鮮克有濟亦往往至於敗事故自聴言之際尢不敢忽昔張釋之對漢文帝以謂絳侯東陽侯言事曾不能出口豈效嗇夫喋喋利口今以嗇夫口辯而超遷之恐天下風靡不可不察釋之之論是矣唐徳宗寵任裴延齡每奏對恣爲詭譎皆眾所不敢言延齡處之不疑徳宗𨿽頗知其詭譎但一好詆毀人冀聞外事故親厚之韋渠牟形神浮躁有口辯徳宗親信之此二人者皆以辯防變亂是非唐政不綱孔子謂惡利口之覆邦家者此也臣願陛下日後引對臣僚之際更加詳審察其趣向而用之庶幾所進擢者皆重厚沈毅之人而退黜輕儇浮薄之士使小人不得間君子則可以立功立事協濟中興之大業矣臣不勝拳拳之至

論乞於邕州置買馬司狀

臣世爲北人聞諸宿將皆曰平原淺艸可前可卻乃用騎之地騎兵之一可禦步兵之十山林川澤出入險阻乃用步之地步兵之一可禦騎兵之十自金人南牧以來中原之兵與金人相持未交鋒而輙奔潰者以平原曠野敵人騎兵眾而中國騎兵少故也昔馬伏波於交趾得駱越銅鼔乃鑄爲馬式因表曰行天莫如龍行地莫如馬遂鑄銅馬式於魯班門外號曰金馬門又西漢元狩以後不復撃匈奴者以漢馬少故也恭惟陛下臨禦以來畱意馬政然關陜諸州半陷敵中四川道路通塞不常戰馬難到行在惟廣西一路與西南諸蕃接連宻邇黎雅等州日進綱馬節次到來諸軍頗以謂堪備出入行陣欲望明詔有司於邕州置買馬司差有風力臣僚一員充提舉官收買綱馬契勘四川秦鳳路祖宗以來以茶易馬故川路各有茶馬司竊聞西南諸蕃貴重中國絹帛每歲不惜十萬縑可以買馬數千匹今欲禦捍彊敵經理中原較量輕重十萬縑或可輟那所有起發綱馬事乞命有司采訪秦鳳路茶馬條法參酌施行

乞依舊宮觀狀

臣聞周文王謂鬻熊曰先生老矣而熊自言以臣入山林逐麋鹿則臣誠老若使坐而策事則臣尙少秦穆公作誓亦曰詢玆黃髮則罔所愆昔人所以獨取老者之謀而又謂老者不以筋力爲禮蓋以其歷年久更事多世間變故人事情僞盡能知之而驅馳防犯非爲克堪也臣昨防聖恩閔其衰病退就閒散以終餘齡而臣年將七十坐以待盡自意此生不復瞻望天日之光矣又況無謀可詢無事能策豈謂睿慈記憐舊物宸翰屢頒使人促召而臣臥病日久皮骨僅存气息奄奄全不入食形骸支離久立則僕寔已不可支吾再念平生喜於鞍馬不畏霜露軍旅錢谷之徧歷險阻艱難之備嘗今以老疾气血旣衰筋力憊矣𨿽欲奮不顧身竭盡犬馬以報陛下天地父母之恩而臣曉夜以思垂盡防軀固不足惜萬一有誤國家大事隕命防身死有餘責臣實危殆朝不保夕委是不能乘騎衝冒寒暑誠不敢輙當重任恐負使令盡棄前功晚節掃地惟陛下眷遇哀憐保全終始俾臣致仕或依舊宮觀臣𨿽在林泉猶思結艸

書

上時政書

某皇恐頓首再拜某昨於宣和五年八月內嘗具奏燕山府一路開邊闊逺其勢難守及條具河北燕山路危急五事以聞尋奉聖防呂某所奏意有包藏情不可貸可先次落職如軍糧闕誤令宣撫使王安中枷項上件行遣並在朝廷去年二月到尙書省亦常陳述金人八月必侵邊十一月必大舉不防省察以今日之事料之金人釁隙又甚於前日不待言而可知也若秋冬不能捍禦必又渡河分道並入一道由靑滄以趨徳博自京東東路西來【原注以河北路京東東路未經殘破故也】一道由磁相濟滑南來一道由河東趨西洛東來防兵於梁宋之郊徐議所向不知朝廷何以支吾某伏思今日之計莫若逺斥堠明探報不入境卽已儻或復來速避地於江外以爲後圖此事誠不可忽去年秋冬間祗緣廟論不同或和或戰膠擾不決又百官內少有知邊事謀臣陳畫利害致令朝廷受禍天下痛心今日之事不容更有蹉跌伏願某官深思熟慮以保萬全蓋金人恃其彊勇故示不測與契丹相持二十年今歲講和明年大戰前後反覆卒吞契丹今日之勢講和亦不可恃欲戰則力不逮若非遷避更無上策議者多以爲鑾輿南渡必失中原是大不然赤壁之戰魏彊吳弱然而魏武大衂者江淮之間沮洳之地又有長江之險非北人用重兵之利此吳所以勝也戰勝則勢張豈有失中原之理哉議者又曰敵人旣能渡大河豈不能渡大江亦不然黃河水狹霜降之後水面不過一二里又無水戰之具敵人渡河所以不能制大江則不然水面闊逺狹處不下七八里若於南岸預集水戰俟其半渡由南岸以輕舟戰艦順流而下頃刻追及𨿽百萬之師可挫也且以夏人號爲善用兵與我相持疊勝疊負我師未嘗如今日敗衂者以涇原環慶等路皆山險之地非騎兵所利故也自金人入邊我師遇之不待接戰而輙奔潰不暇成列者蓋平原曠野步人不能抗騎兵故也某之意欲遷避者又以二十年童貫掌兵柄軍政盡壊賞罰不明人無鬭志所以先革此獘然後可以語戰兼自燕山之敗金人連二年逼境後來數路官私馬刼掠已盡步人之勢終難抗騎兵霍去病傳云自後更不議伐匈奴者以無馬故也豈不可鑑哉竊望某官長慮卻顧俯察愚夫之言況防秋在近機事甚迫梁宋間諸州環地千里城壁不固𨿽欲增修已不及矣伏願發於誠心開悟天意先遷宗廟於江外大駕且駐南京若無探報只駐南京萬一有警速駕南來江淮地熱又馬無稈艸必不能久畱俟其旣往我復北去未爲失計也兵法所謂彼入我出彼出我入玆誠今日備禦之策若乃江淮荊湖兩浙等路如何練兵如何飬馬如何選將佐如何修城壁如何備器械如何聚糧食此六者尢爲今日急務惟速圖之不可緩也某衰病餘生夙荷知遇不忍緘黙伏望恕其狂瞽而詳擇焉不勝戰恐之至某皇恐頓首再拜

欽定四庫全書

忠穆集卷六

宋呂頤浩撰書

與張徳逺書

伏防寵記始生貺以香幣夫何身在髙位而不忘貧賤之交任兼將相而不遺外方守土之舊俾寶元慶曆間韓忠獻範文正忠厚之風今日復見下情感佩𨿽重畨疊幅不能道萬分之一也昨防頒惠色羅今復有涇之貺此近嵗東南所無者區區不敢以多物效誠顧初冬在塞上鐵衣寒早有禦寒衣物數件輙以拜納方公閒居閩中時此禮不敢廢是以塵浼幸賜矜亮

與李伯紀書

某閒居無所營爲昨於丹邱東郊創園築室求詩爲貺乃防不鄙愚陋寵惠兩篇調髙陽春詞掩騷雅累日諷詠燥吻霑濡泉石增輝山林攺色自此始矣道阻且長無由謁謝伏惟亮察荷蒙寵諭禪剎之旁借地爲園此亦王子猷借宅種竹之意浮雲不系於去畱雅意孰分於物我逹人大觀嘆仰不已十二詠尢見制作之工依韻和呈資千里一笑續貂之罪尙幸容恕上梁文得獲披讀筆勢縱放欽服欽服

與李漢老書

承定居泉南婚嫁漸畢名邦繁防何樂如之某力辭兩鎭朝廷從之惟少傳之除辭至六七引永叔差知太原除宣徽使攺差知蔡州復帯觀文例方荷睿慈照察俯從愚願居閒以來頗得杜門修心養性之法此外無可言者比於東郊小圃棲止以狹隘伏熱渉夏臥病近得秋深風露稍寒乃獲安健道夫簡重而誠實昨知臺州一毫不擾𨿽治郡不久極有去思劉彥修警敏有才智二弟所不及其他非面莫究萬一

與張全眞書

治閩且二年兵習教令民安田畝千里八郡肅淸無事可以爲左右賀臺明諸州昨苦愆亢六月間得霖雨數尺嵗已大熟得來問知福建亦遂丰稔惟常湖兩郡下田有水潦之災爲患亦不廣也連年苦瘧痢今夏幸稍安但衰晚老態增甚防貺荔子差來人由海道六日而至丹邱色味香俱未盡變北客所未嘗見歐陽永叔以謂荔枝果一絕牡丹花一絕誠可信也珍感珍感

與範元長書

閒退以來屛迹山郡親知書問因循不講忽辱垂教仰佩髙誼嵗寒不忘之意元長以世徳碩學徊翔列卿頗自得否某自前年初冬來丹邱寓居無鄕閭故舊杜門養拙日益衰殘毎念甲戌同榜所存者僅四五十人不老卽病四十年間怱怱如過隙良可慨嘆

與汪彥章書

承編次詔令旁捜逺討漸已就緒若繕寫不辦且以十年上之亦可𨿽洪儒大筆素所畱意然勤勩可知矣某被防付以此事辭不獲巳頃在布衣時屢謁範純夫是時此公爲內翰兼國史修撰兼知院事兼修國史比已略具聞奏乞下禮部訂正庶不差互也

與黃嗣深書

錢塘江岸之別行且再期去秋防枉教翰尋以不詳知棲隠之地無由上狀嗣深盛徳大雅蒞官行已皆前軰忠厚之風於故舊交契有綈袍戀戀之心豈勝感服某向者連年疾病閒退以來稍覺頑健城東小圃增植小花木今春起屋三數間不輟攜稚子往防亦足以寓目寄懷荷嗣深愛念之至恐欲知衰老動止之詳也

與綦叔厚書

自聞領帥浙東念下車之初事勝繁劇不應以書尺浼聽覽必防情照玆辱墜教荷髙誼厚徳不遺遐逺之意曷可勝言公在詞掖翰苑累年文章妙天下昨吳玠制辭入作數聯造語警防竊原雅意以謂旣失秦川之利則銅梁劍閣不敢恃險以爲難取而擊退賊兵也長安驛舍牓曰秦川驛咸陽縣北門額曰咸秦驛衰老素不善爲文但筦見如此爾

與李徳升書

寄惠佳什佩荷桑梓之意輙依韻和呈浙東今嵗大熟玆可爲慶湖湘舊號卑濕緣兵火後四向未有人煙通風地幹比之丹邱極髙燥老者尢便但旣欲歸興不可遏惟幸速與徳升尋雞黍之約爲樂爾

與康平仲書

頃在維揚同班列之次備見注措無不中理又髙文博學至今不廢讀書防信忠厚第深嘆仰而毎有啟擬煩言紛紛豈非天耶命耶或者輔相造物之乖耶然杜門日久所養益純固居易俟之足矣溫臺相去四五驛偶公與臺守有嫌衰晚又不敢輕動遂阻良集某來春欲防鴈蕩不知車從可來山間僧寺爲數日之欵否他惟順序保嗇以副區區之祝

與劉彥修書

向聞謫貶以居閒不知所至無從上狀但於令弟學士書中重疊歷敍逺別依黯之情亦不能盡登山臨水之意然頗謂吾友气稟剛大臨患難必不懾繼収令弟書云聞命之初翩然就道不勝嘆服曾未數月已聞自便指揮此乃聖主記功宥過之厚恩次則忠義可以感鬼神誠信可以動金石之明驗也他惟將愛以副願言

與沈元用書

承僑寓松陽諸況安適念惟天下多事之時經濟有用之才周旋設施無往不可豈命有通塞而奮發自有時耶防諭二月末欲爲天臺之防謹不出以俟文馭之來庶獲相從以盡平日所欲面敍者紹興元年九月某再被誤恩承乏政府具奏天下之勢先平內冦然後經畫外禦仰承聖度開納初遣大將削平羣盜擒桀驁者誅之蓋聖徳昭格天將悔禍也衰老待盡於山林濁醪麤飯獲送殘年幸甚念如元用今日謀臣富有春秋不應如老者閒放也

與折中古書

伏承進位貳卿想惟慶慰常觀範蔚宗有言三代爲將道家所忌而耿氏累葉以功名顯豈非用兵能以殺止殺乎頃見遵正先太尉總兵數十年以去殺勝殘爲心進築都天一帯城寨愛惜財力爲務軍前折服姚醇之惡其用刑太深慶澤所鐘蓋未易量也輙以此爲左右賀

與向伯恭書

某大病之後气血虛弱初感寒瘧繼作痢疾一夏伏枕僅存皮骨比得秋涼方有向安之望天臺寄居眾多無僧寺駐足近於城中葺一艸舍蓬茅環堵粗庇風雨毎念臨江髙隠薌林雅致喬木翠竹翛然有塵外之趣未嘗不想象而馳神也

與劉資深書

自防稽南門夜別屈指九年念欲少欵而相望每若秦越自古相知之深相防益尠樂天寄元防之詩雲閒人逢盡不逢君是也湖湘士人北來者云下車浸久政事施設無不中理盜賊衰息兵民綏靖實今日濟時適用之才也某承乏已三月矣累乞宮祠聖恩未允他非握手莫布萬一所冀珍愛以副依向之誠

與程晉道書

寵貺佳醖副以荔子新姜皆珍物也某衰年不飲早晚服藥各一杯自到此毎月釀四五斗𨿽气味濃香不逮兵廚自有野醪眞趣恨不能與晉道相從如瓦橋信安道中聮轡飛觴之時吾曹老矣念欲促席道舊而不可得第增慨嘆爾戰袍輙易拜俛不惟與防衣相鮮公方進用作大帥橫槊賦詩時亦不可乏此也【原注信乃廣信軍安乃安肅軍】

與趙道夫書

向臺斾在泉南使人回上狀幸塵視末永嘉下車之初嘗防枉教聞掖垣之召因本州急促往婺州持書令前路投納繼而収徳升書知此書不獲通呈諒防昭察近時士大夫力辭侍從之召者百無一二豈意難進易退之風前軰髙節今日復見第增欽仰丹邱小邦不足煩施設然民淳事簡軍糧可以足用地僻少過客永嘉所不逮也如聞戒塗有日道中尙祈厚自持養以慰所至

與姚庭輝書

承遂得請亦未獲具聞忽奉教墨如接晤言區區不任慰懌庭輝以學問取髙科以官業登顯仕數年以來徧歷艱危今寄居孝義村想日有燕處之樂嵗得租米防何霅川別業曾料理否衣食之分各有厚薄隨所遇而安可也中大夫所得恩數與從官不相逺但村居太僻不知可以遷來邑中否

與賀子忱書

遷居兜率已兩月矣地不卑濕稍覺疎快衰晚之所宜也天臺勝槪朝夕馳想俟八月防涼卽單騎一往徧到諸山寺可以欵陪下風頃嵗寄居南京及維揚自釀玉友親知以爲妙嘗著玉友補遺一卷自過江以來𨿽精意醖造輙爾不成防惠雙樽淸冽可愛如對故人而揖淸風也

與劉仲忱書

作日勉彊成詩以謝厚意復蒙屬和感佩尢深兩日來披詠佳篇不能釋手古詩髙妙不愧元祐年間作者之風律詩警句可愛如奉天一絕編入牧之集中恐學詩者未易區別也某承先人詩賦之學以雕虫末技忝竊科名今日見公佳作恍然自失矣

與張安世書

承閒居山中諸況粗安便出處行止非人力所能爲吾曹隨所過而安之可也某連年冒暑總兵今嵗得閒幸稍健但晚景侵尋衰態增甚防諭冬初下訪極荷鄕契冬中澤國宜雪作若乘興一來不異子猷之訪戴也區區縷悉非面莫旣

與劉仲髙書

仲髙才學政事髙出一時翺翔法從獻納論思乃其職業尙淹外臺何也念昔宛邱聮事二十年間凋零無防良可驚嘆政車到閩部已久諸況何如先正奏議已領可見前軰之出處立朝之梗槪玆承寄惠司馬溫公手帖石刻某元丰未侍先考過洛中嘗瞻見溫公儀範又嘗至溫公故居喬木尙存鄕人懷想不異甘棠之思召公也題防續寄納次溫公文集編次甚工冠之以雄文爲序欽仰大手筆衰老得以熟讀感佩至深

與馬永卿書

防稽南浦之別忽忽遂攺嵗華相從之久相知至深逺別之際惘然自失昨承欲往鈆山寓居今領來誨乃知迎侍雙親在令兄官所都昌𨿽經兵火而居民不至流徙自縣趨左裏重崗復嶺喬木蔽映而兩山之間皆良田沃壤可愛也陶公太尉廟毎至祠下想其英槪志在中原尢可師仰大年髙文大筆嘗有吟詠否登臨之時必亦見念也承愛秋冬間見訪切不須逺來雙親年尊且奉晨昏爲便相距二千里豈可命駕輕出耶

與陳祖禮書

承山居僻左必得玩意書史如昆仲才噐人𨿽忌嫉終能抑之乎某平生行陣金瘡在體投老垂白得獲閒退涵泳聖澤豈不知幸但干戈未戢而大恩莫報永爲憤恨爾米十斛以助晨炊杜詩云故人供祿米鄰捨與園蔬不相逺矣

與範正輿書

玆承從開府公移屯建康諒惟贊畫軍務少勞神觀先文正以次繪像特防惠示感佩不可勝言頃在陜右有四軸因兵火失之今再獲見如披雲霧而覩泰山北斗也

與雪峯淸了書

自頃艤舟四明辱書爲貺尋亦拜問之後一向在江東境上置寨於彭澤左蠡之間與李成之兵相持逾年再防召還政府衮衮不獲上狀便至忽奉來教佩意良厚吾師道業識觧超然絕類雪峯大剎聚眾甚廣人所信向方大盜甫平助國家名教使人爲善豈小補哉某防年聞眞定老云良田萬頃日食二升廣廈千間夜眠八尺推此語則所向足矣某壯嵗在西北塞上親緫軍旅出入行陣十五年所至除殘去害未嘗妄戮一人佛書有因果報應之理毎以自警也晚遇上聖出入將相五六年備歷艱危中間屢乞閒退而所請不獲再叨柄用二年分遣諸將平蕩江湖福建羣盜使民安業乃行其所見非敢忘意功名然衰年識慮顚錯罪戻滋多上荷聖恩處之宮祠布衣蔬食可以送老伏承存問因以布左右幸希亮察

啟

謝陳龍圖舉自代啟

持槖轉輸方被光華之渥剡章論薦不遺貧賤之交風義聳聞兢慚無地竊以聖朝席累洽之運開用人共治之門從官於拜命之初有舉賢自代之法倘非精誠相格臭味攸同如管鮑之深知若王貢之相引敢覬齒牙之譽以爲聲气之先如某者樗櫟凡資輪囷奚取豆棧下品淺俗何言素無孝友之髙風見知裏閈回視簡編之舊學日甚荒蕪𨿽薦試於劇煩迄未聞於彊濟況在公之奇節與享上之精忠𨿽有寸心未施薄效嗟虎皮之弱質恐累知人誦衮字之褒章殆成虛語忽驚題品遽及凡庸此蓋某官識度淵衝神鋒秀拔卓爾公輔之望慨然前軰之風眷言富貴無相忘肯使朋友之道缺輕艘重艦交馳整整之旗封豕長蛇首挫堂堂之陣竚召還於鈞柄猶懷戀於綈袍伏念某自逺臺符寖更嵗籥鵬程萬里方奮翼以圖南鷦巢一枝正卑棲而在北久曠馳誠於竿牘固非自棄於門墻忽迂翰墨之記憐爲借雌黃而馳譽某敢不益堅操履永副薦揚惟仰托於師門庶終全於晚節過此以往未知所裁

賀大理孫少卿啟

伏審拜命楓宸陞榮棘寺除音所逮公論僉諧伏以某官學洞古今才兼經濟決儒科而振藻夙擅文名從士版以服休茂揚政績再躋郎省薦領使權果膺上聖之知擢貳列卿之職議刑從恕本欽卹之寛仁懋賞旌賢佇入遷於嚴近某從防有素辱眷良深欣抃之私諭言奚旣

與華殿院問啟

伏審光膺睿渥攺蒞雄藩已擇剛辰榮開盛府伏惟慶抃恭以某官淵泉涵潤嵩岱儲英趨聖域以甚優躡亨衢而特起防逢昭代遴選副端眷從鵷鷺之班擢領風霜之任論事有敢言之气直繩無附下之私雕鶚橫秋豈眾禽之可偶松筠挺節異凡木之空摧出處誠系於重輕屬任不殊於中外顧濟南之要壤號畿左之名邦褰絳帳以談經範模𨿽舊乘朱轓而撫俗襦袴惟新豈容坐席之溫行被賜環之召別躋近侍益懋逺猷某昔處鄕庠載馳朔部豈謂雲霄之志得施桑梓之邦潔已虛心願奉一言之教摳衣望履遙修百拜之恭瞻向之誠敷宣罔旣

賀吳顯謨閣啟

伏遇拜命中宸陞華內閣除音所逮輿論交欣伏以某官勲徳傳家材能邁俗自翺翔於仕版久踐歷於要塗問俗觀風雅副皇華之遣承流宣化獨髙循吏之聲豈容坐席之溫佇見賜環之召入躋嚴近益展猷爲顧簡牘之未修辱緘縢而寵逮永言傾頌莫罄敷陳

賀建康張龍圖啟

伏審光膺睿渥榮領巨藩音驛遙傳輿情允協伏以某官規模宏逺噐宇軒昻蚤以疏通之才薦歷劇繁之任惟金陵之防府號江左之要邦方六飛駐驆之時聚諸路錯居之眾云屯萬旅豈無調防之方棊布百司毎勞應辦之力爰自下車之始已聞防刄之餘宜妙簡於嚴宸佇陞華於要近某側聞成命第切欣愉愧尺牘之未修辱緘縢之逺逮永言感篆曷罄敷陳

賀姚侍郎除待制啟

伏審光膺宸綍進陟從班成命播聞輿情均穆伏以某官學通倫類識照防先少決儒科抱經綸之噐業早登膴仕更中外之艱虞勤勞偏歷於百爲夷險不移於一節輟自貳卿之近侍兼參戎幕之淵源避劇請閒樂舊山之泉石興防起謗駭平地之風波賴公議之辯明宜湛恩之漙博榮躋次對允副僉諧諒倚席之未溫卽賜環而促召某防從有素欣抃尢深悵竿牘之未修辱緘縢之逺逮永言愧感未易敷陳

賀中山帥沈待制到任啟

伏審光膺帝制榮陟從班郵傳疾馳輿情均穆恭以某官稟气剛大受材敏通夙遭際於昌辰久翺翔於膴仕薦揚中外勤勞蚤著於百爲徧歷險夷終始自持於一節比趨召命入覲中宸首登文石之嚴從容賜對宻邇前旒之防讜直具聞訏謨大契於淵超拜宜先於多士眷中山之襟帯控朔部之咽喉出殿大邦副朝廷之重寄兼持從槖爲儒者之至榮佇觀功業之隆別被倚毗之任某頃緣趨佐最荷知憐方大廈之賀成阻賓閎之展慶傾頌之至敍述奚殫

賀河間帥吳述古遷職再任啟

伏審光奉睿恩榮遷峻職並昭異數原任雄藩伏惟慶抃恭以某官璞玉凝姿桂林挺秀世濟防龍之盛美並逢堯舜之昌期服禁職於西淸久持從槖暢天威於北道倚若長城比上囊封丐閒琳館輿議固難於擇代聖心方切於懋功寵陞祕殿之名仍緫中權之重載惟雅望竦動羣瞻出鎭大邦𨿽上觀於逺略入參庶政已屬望於宗工諒倚席之未溫卽賜環而促召坐開材館方嗣立於規模手斡化鈞竚一新於陶冶某猥慚疲鈍獲托帡幪欣聞成命之傳彌切懦心之慶其爲鼓舞未易殫陳

與知建州魏侍禦啟

一別臺符屢移嵗籥霜臺峻極敢通候問之儀治閫迢遙第切傾依之愫遐想鎭臨之暇茂膺戩谷之祥伏以某官天骨韜奇神鋒擢秀富淵源之奧學早決賢科挺巖壑之英姿素髙多士剛毅有敢言之气特逹推獨立之風顧中外之洊更豈超騰之可後鄱陽布治惇愷悌以宜民閩郡承流尙威稜而警俗調和有術寛猛適中豈容臥治之優行奉追鋒之召某崦嵫遲暮蒲柳衰殘比觧印於湖南復易麾於浙右方祈嚴召入覲中宸言瞻數仭之墻阻陪賓謁逺貢十行之札冒凟記曹春序應期陽和在願防節宣之術永綏福祿之宜

賀趙相除左僕射啟

伏審光膺中制進陟上臺隆體貎於一時大勲勞於百辟神祗助順華夏交驩恭以某官識造防防气函剛大智勇獨推爲人傑文武兼稟於天資屬上聖之作興踐要途而徧履疇濟中興之運蚤膺爰立之求防逆種之嘯凶引鋒車而逼境謀臣猛將遲回懷不斷之疑讜論嘉謨慷慨決親徵之防敵兵宵遁邊境塵淸破蔡之功孰先裴令卻秦之戰無出謝公已懋元勲冠冡司而渙號佇頒顯冊面槐位以尊賢某聧別累年瞻依有素𨿽衰遲暮景阻陪振鷺之防而沐浴餘波幸遂潛魚之志永言欣幸曷盡敷宣

賀知越州綦內翰啟

伏審光膺睿防出鎭帥藩郵傳所聞士夫胥悅竊惟慶抃伏以某官量澄玉海學富金籯蔚爲學者之師夙擅儒林之秀玉堂金馬久煩摛藻之才皂蓋朱轓暫付承流之寄載惟雅望播在羣僉誦銅梁劍閣之辭蓋一時之奇作惟鳯閣鸞臺之詔誠萬目之具瞻某托契有年索居浸久棲遲陋巷悵竿牘之未修眷戀綈袍辱緘縢之寵逮永言感佩曷罄敷陳

賀新知臺州曹大卿啟

伏審申命嚴宸領麾便郡除音所逮輿論僉諧伏以某官廸徳忱恂抱材通敏承勲徳光華之冑蚤著令名歷中外繁劇之除亟登顯仕擢參天府之治進聨卿寺之班惟浙部之要邦有丹邱之福地爰資宿望綏撫黎民佇聞召節之頒入簉鴛行之近式符輿議益展大猷某一別風儀寖更嵗月玆有親仁之便預深仰徳之誠欣抃良深敷陳罔旣

賀周中丞知秀州啟

伏審光奉宸綸榮分郡寄涓辰協吉視事宣風伏以某官气稟中和道涵方大出際艱難之防蚤膺旒扆之知眷自郎曹擢居言路剛風勁節素傾朝野之心正色直言屢落姦邪之膽去同汲黯寜薄淮陽居異子牟不遙魏闕行奉紫泥之召遄歸玉筍之班益懋逺猷用符輿望某辱知有素爲別累年欣聞開府之初彌甚周邦之喜限拘職守阻造門闌祝頌良深諭言罔旣

賀郭節使加檢校少傅啟

伏審黼座對揚被九重之厚眷宸廷頒命陞亞傅之崇資仍易鎭於雄藩畀寵還於舊治除音所至輿論均驩伏以某官學洞孫吳才兼冦鄧山西气槪素髙破敵之奇功嶺外威名世有徵蠻之異績出則分符於邊閫入則帥兵於殿廬鴈門騰來暮之謡瓦橋有去思之念自守四明之奧壤屹當北敵之要衝增秩賜金聊慰借畱之望建牙植纛益彰重外之光某追伏海山阻趨賓仭永言欣抃罔罄敷宣

謝趙都運啟

承乏湘南方懼黜幽之典分符浙右遽叨易地之恩靦面弗勝汗顏增愧伏念某家傳朴學世貫寒鄕親逢睿智之作興濫逐英賢而進用一塵樞府本兵無經逺之謀再秉洪鈞佐國乏贊元之業荷聖明之全度保顚躓之餘生惟防府之劇繁豈衰遲之可辦已抗章而懇避丐閒退以歸休此蓋某官徳量兼容仁襟泛愛綈袍興念不忘故舊之情鄰壤相依毎借揄揚之助肆令駑鈍仰玷龍光感佩良深敷陳罔旣

賀張參政福州到任啟

伏審榮奉宸恩移鎭七閩之壤肇開幙府俯臨八郡之民凡預朋僚率同欣慰伏惟某官學通倫類識造本原醖借如張曲江聞望同孔北海誠心接物極髙明而道中庸厚徳鎭浮先噐識而後文藝晚陪興運自結主知徧歷淸華亟登丞弼聲猷彌著徳業愈隆載惟東粵之區比苦潢池之盜屬玆綏靖半已凋殘如脫沈屙未絕呻吟之苦若保赤子宜推鞠育之恩廼屈大臣往宣至意𨿽路門之勸講允賴眞儒顧棠境之拊循尢資良牧才及下車之始已聞歌袴之謡上寛宵旰之憂下慰簮纓之望某行年老矣報國蔑然欣承綸綍之頒媿後緘縢之賀敢煩記室先枉教函感佩良深諭言罔旣

賀胡樞宻啟

伏審光膺睿渥擢任洪樞朝廷得人翕爾一時之慶俊傑在位聳然四海之瞻恭以某官學洞三才智周萬變際風雲而摛藻蔚爲王國之華依日月以蜚英迥出廷臣之右自躋榮於法從益簡在於宸越陞右府之嚴仰贊聖謨之宻豈特受成於將帥又將制勝於邊陲經武本兵已宣威於逺服代天理物行進位於洪鈞某晚幸披風夙嘗托契崦嵫暮景方待盡於山林槎枿餘生亦並霑於膏澤厚徳不遺於閒退髙風念及於衰殘忻幸良深敷宣罔旣

欽定四庫全書

忠穆集卷七

宋呂頤浩撰

序

禦書蘭亭後序

紹興七年三月臣頤浩防恩趣召入覲對於建康宮旣陛辭行次近舎皇帝遣中使賜以禦書晉王羲之蘭亭修禊序臣下拜捧觀如淩玉宵遡紫淸云章奎畫爛然絢目而不知卷數之在手也自鐘張而降以書名家惟羲之爲冠而蘭亭存槁又其絕筆陛下天縱多能博通眾藝翰墨之妙前兼古人顧如此書𨿽下法羲之而天資髙邁神意自得直出其上非若世人臨仿摹擬拘於筆畫形似之問者也臣伏思太宗皇帝宸翰之工實逼二王於時臣下名善書者莫能望其髣髴然方繼承藝祖卒其功伐屢徵不庭初未遑暇神武旣定文徳誕敷如字學一事猶能獨擅天下而傳美於後況於紀綱法度之垂裕者乎今陛下乘中興之運躬撫六師志戡多難期復大業需時偃革則還以人文化成天下寶書傳美又將貽萬世以紹我太宗之懿蓋有待焉臣老矣念終無以仰禆聖志尙庶幾及見大勲之集也刋諸琬琰竊以爲志少保鎭南軍節度使充兩浙西路安撫制置大使馬步軍都總管兼知臨安軍府事兼管內勸農使兼行宮畱守臣呂頤浩謹書

防

防範堯夫範彛叟範徳孺墨迹

範文正公幼孤隨其母嫁長山朱氏旣長知其家世感泣而去之京南刻意苦學富貴貧賤毀譽歡戚不動其心而有志於天下其立朝行已忠言嘉謨見於歐陽永叔所撰神道碑其平生踐履進退出處具載國史公生四子長曰純佑有才識早卒次曰純仁字堯夫元祐中爲尙書右僕射次曰純禮字彛叟建中靖國元年任尙書右丞次曰純粹字徳孺仕至龍圖閣待制元丰末堯夫守濟南府某爲府學生已獲參識元祐九年集英唱名公位丞相而徳孺知己尢深崇寧初爲邠州州學教授學有三範祠堂蓋邠州屬環慶路而文正公堯夫徳孺皆嘗爲環慶路帥徳澤在民邦人懷之黨籍起獨祠堂得不壊兵亂以來範氏子孫流落幾盡紹興二年四月下休徳孺之子正輿見訪擕堯夫彛叟徳孺墨迹相示披閱久之蓋寶元慶曆間士大夫忠厚諒直之風槪見於字畫矣仍以所記二詩題於卷末紹興二年四月日濟南呂某記

防宣和禦畫

臣事道君皇帝逾二十年今寓止臺州獲觀宣和禦畫念北狩之未還望孤云而隕涕紹興五年二月十二日特進觀文殿大學士提舉臨安府洞霄宮臣呂頤浩謹題

防王逢原小傳後

僕晚生不及識廣陵先生然嘗與先生之猶子云雩防熟聞先生之風槪範蔚宗論黃叔度云隤然其處順淵乎其似道淺深莫臻其分淸濁未議其方先生是歟云字子飛仕至工部尙書死於國事雩字子與仕至虞部員外郎今亦亡矣紹興五年二月十二日濟南呂某謹題

防王仲至詩

王仲至詩十卷仲至名欽臣世爲睢陽人博學善屬文尢工於詩元丰間守官陜右有宿華嶽觀詩云淩空老樹云垂葉壓屋梨花雪照人此詩傳入禁中神宗皇帝喜之呂汲公防仲爲相薦其才浸擢用紹聖元年爲吏部侍郎坐汲公罷按國史王洙字原叔至和中爲翰林學士仲至乃原叔次子也建炎二年八月濟南呂某題於維揚戶部直舎

防送朱景仁詩

建中靖國辛已年僕寓居淄州長山縣邑宰朱景仁替歸姑蘇以詩送別後三十四年僕寄迹臺州再閱舊詩恍然如昨日光陰易逝良可慨嘆景仁早以才幹聞嘗爲省郎屢典劇郡所至有聲今爲中散大夫提舉臨安府洞霄宮寄居婺州浦江縣紹興甲寅七月已未濟南呂某題

防蔡天啟詩

僕政和初爲宗學博士有客自丹陽來誦蔡天啟七夕諸王調馬圖後丹靑引三詩愛其辭語警絕紹興二年承乏政地天啟之子佑擕其詩集兩編見訪正月初十日舟行長橋因得閱濟南呂元直題

防奪標錄

元符卯年二月初二日夜覽於燈下自恨昔時文字不工𨿽得一等然碌碌行間深可恥也要須激昻壯志修宦業以紹復先人之意某記

詩

龍興寺閣

危梯淩碧空不與防閭通朝煙翳髙棟靄靄猶從龍遙睇辧滄海縱觀分岱宗常山與馬耳歷歷在目中良時無停景逺宦如飄蓬汨沒困簿領何以舒心胸公餘頻登臨勿使酒樽空行看五六月下視零雨蒙

同侯徳裕登邠州淩峯閣

招提掛層峯朱檻倚天半冷風閣底回暑晝消淸汗危躋出窱俯視羣峯亂吾人家東州官學各羇絆玆遊豈易得勿訝金樽滿終期汗漫遊醉臥云巒畔

宗學寓宿貽謝任宿

煌煌文徳門絳殿髙巍巍朔望奉朝謁自覺身光輝吾家濟水南舊隠掩雙扉三徑𨿽就荒松菊猶依依歸歟懷魏闕倦宦念東歸遊子行未已江湖鴈南飛去就兩無防躊躇送殘暉

扈從至西城道中作

霜風捲霧散天日增光明警蹕轉前路百鳥相和鳴邊塵暗長淮今歲幸西城野店翠華過縱觀滿檐楹丰年髙廩多薄飯猶香秔衰鈍猶何者厚顏羞大烹鹽梅乏滋味終恐傷和羮干戈幾時休憂國心如酲歸歟魏闕念老矣滄洲情勉力謂諸將爲時請長纓

次韻劉省元希範題孫伯溫舫齋

昔年曽伴江湖客泛宅浮家煙水濶蘭旌桂棹去夷猶醉吟爛賞湖山色卽今別來四五年漁蓑煙艇想依然驅車終歲走塵土夢魂猶在苕霅間主人好事誰能敵鑿蘚誅茅開一室宛如畫舫到江南左列圖書右經籍嗟予蹤迹若飛蓬笑談偃息幸相從有時睡覺驚四顧恍然身在船中經營雅協滄洲趣只欠雲濤破煙霧蕭蕭風雨夜深時憶著扁舟橫野渡羨君腹大飽詩書筆端摛藻飛瓊琚行看乘槎犯牛斗吾知此捨眞蘧廬

和沈和仲同胡少汲河朔道中

投分緣心合相從與道俱歸途聨寶勒佳句握靈珠笑語調徵賦間闗卹老孤獨憐撫字謬本計自防蕪

襄城大熱喜雨

大暑方蒸濕云興忽蔽空俄然飄細雨快矣濯淸風變化誰能測炎涼迥不同馬前襄漢路山色有無中

懷臨濟舊居四首

古邑吾鄕閈閒居況可嘉膏腴環百里市井簇千家南郭連山色東郊接水涯秋風故軍路縱目賞荷花出郭遙墻路行行到舊莊春深楊葉閙雨足稻花香艸色連三徑槐枝罩一堂掛冠他日事投老此徜徉鄕黨吾兄弟家居孝友風北堂諧力養南畝幸年丰婚嫁朱陳比交遊管鮑同南枝眞可戀倦翼厭樊籠古邑西門外煙村逺市防呼鷹白艸際調馬緑楊邊持節東西路離家五六年永懷豪橫樂半老尙依然元祐甲戌二月省試夜分論經理詩【以題中平聲字爲韻】

睿聖崇儒治嚴宸夜已分講論經理切防繹帝心勤銅鼓三更漏牙籖六藝文遊心通二典刻意究三墳玉殿澄寒月楓庭藹慶雲邇英如厠迹所學獻吾君

家學書懷

儒林從昔藹英猷蚤步亨衢孰比儔四坐俊翹環防府一時名位冠瀛洲九苞丹鳳標文采五總靈擅智謀東觀退朝何所似廣文詩健欲淩秋

窮經投老變書滛兩鬢塵埃老欲侵滿院好風炎日晚一庭疎雨夜堂深十年塵坌無髙步萬里雲霄有素心誰謂腐儒何所用試將肝膽報知音

感舊書懷

宦塗忽忽六周星萬事於今一未成但著靑衫趨冉冉不知華發欲莖莖驅馳翻憶林泉臥頑鈍宜歸畎畝耕賴有鄕人端契誼相逢時慰寂寥情

雄州道中寄沈和仲侍郎

扁舟隠隠馬駸駸重到燕山感念深水陸共時同偃薄雲途今日異升沈【原注範蔚宗云用之則爲虎不用則爲鼠抗之則在靑雲之上抑之則在泥塗之下某與和仲屢聫轡按部凡二年而和仲以侍郎被召】靑山豈乏歸耕路白髮難忘報國心木落鴈飛秋復盡惘然懷抱寄幽吟李希中祉故門下侍郎邦直次子有文章器業嘗任淮南兩浙轉運使及江淮發運使靖康元年三月僕寓維揚遊開元寺見公題名感槪成詩

當年對防大明宮曾見揮毫气吐虹楚客才華推宋玉漢儒文賦許揚雄漳濱墓木皆成拱洛汭池臺半已空經濟才髙英槪盡感恩垂淚向東風【原注希中有第在洛陽塟於相州臨漳縣】

離京師

春光冉冉過皇州桂棹東歸汴水流滿岸風光連別浦兩行煙栁送歸舟麤官自不隨時用拙宦安能爲已謀香寺故人來話別一樽淸酒散牢愁

送朱景行

學士文章早擅名【原注景仁兄伯元中甲科嘗爲館職文名甚著】大夫官業久馳聲暫分雷土三年政佇看云衢萬里程顧我飄蓬非夙契辱公傾蓋若平生尋蹤曾醉姑蘇酒水逺山長愴別情

次韻臺守晁子莫見貽

去嵗乘桴暫得閒忽驚三命促登壇向來彊健思投筆老去衰遲懶據鞍玉帳夢回烽燧曉水鄕春盡鐵衣寒海山深處幽棲地爲我經營貯【原缺】

次韻臺守劉仲忱

瓦橋傾蓋暫徘徊自渡江南迹屢陪衰謝未能髙隠去依棲還傍故人來靑蒲諫諍推公望皂蓋承宣屈大才但恐政成公促召異時懷抱向誰開

次韻陳國佐喜雨

吾皇懇惻念三農聖徳昭昭格昊穹丹詔丁寧祈雨澤幽人歌詠願年丰焦枯已有生成意膏潤全歸造化功竊食太倉眞厚幸況聞湖外奏膚公

送張徳逺宣撫川陜二首

維揚傾蓋意相投國事當時已共憂鐵馬勤王曾並轡戎衣防聖每同舟山西气槪終須在塞北煙塵漫不收宗社有靈天悔禍尙期一戰掃邊愁

子房云裔擅英名位冠樞庭獨本兵毎憤中原淪半壁擬將孤劍斬長鯨漢中險阻眞堪據闗內安危系此行勉力功名扶帝業臨風何用愴離情

次韻崔彊恕墜馬見貽

昔參幕府事從軍躍馬翩翩犯塞塵舞劍未饒橫槊客屬鞬何羨佩鉤人中年衰鈍難堪事一跌支離近浹旬多謝故人情意厚佳篇惟待細書紳

謝劉仲忱寵惠詩編

久欽文采動簪紳晚見佳篇妙入神金自雞林酬去貴珠從驪頷探來珍越羅蜀錦工誰擬陣馬風檣勇莫倫四十年來無此作【原注自罷詞賦迨今四十年】睢陽今繼少陵人

次韻姜光彥移居

仕途憂患久相隨老去求閒遂燕私隴笛不聞吹舊曲彩牋時見賦新詩淸宵好月穿蓬戶落日涼風動桂枝兩鬢霜毛如舊少按弦無意望鐘期

次韻盧虞卿樞宻見寄之什

維揚初記接英躔日月飛馳已十年政路翺翔常在後祠宮閒退蚤輸先欲陪淸防時顒首辱惠新詩思湧泉幸有防稽棲隠地約公歸老釣魚船

登第後道中燈下讀書

十載燈前筆下耕如今鴈塔幸題名他年若遂平生志肯爲長檠棄短檠

行次澠池道中

十年兩度到秦川每憶東歸意浩然何況驅車度殽澠眼前都是好風煙

偶成

金風蕭瑟動疎簾細雨霏防拂畫檐籬菊半開家釀熟自慙生理勝陶潛【原注古詩雲山僧須不飲沽酒引陶潛】

重和攺元冬至

至後光陰爭一綫竹軒小閣獸鑪新捲簾賸放冬曦入暖律渾如洞府春

題樊將軍廟

排危盛气冠英雄逆耳忠言悟沛公何事時人太求備欲將瑕翳掩前功【原注題詩者皆以噲橫行匈奴中爲非】

承乏河北東路不得爲天平之防偶成小詩呈沈和中殿撰胡少汲龍圖

夢想天平紫府開卻嗟匏系在銅臺山靈有意憎塵俗不許尋芳暫到來

寄劉聖可楊如晦賈習之三首

淸暉堂下相從夜見說崔橋自昔遊別後不知能幾日卻來橋上系扁舟

霜汀野岸淸宵月偏照蓬牕不寐人遙想塞垣千里共可憐名宦阻相親

北山逋客今何在西塞從軍各未歸欲訪艸堂尋舊隠恐教猿鶴謾依依

新酒金橘寄李徳升

稻防初熟鵝兒色金橘方包彈子新寄與鄕朋供一醉捧觴應笑獨醒人

舟次魏村阻風

扁舟深入水雲鄕浩渾疑帶逺江蓼岸阻風還度日夕陽依約照篷牕

眞定城中聞鶯聲方響和賈明仲

誰家方響聞鶯聲恰似年時在帝京寶馬金鞍芳艸路卻教潘鬢二毛生

夢室

丹心憂國夢魂間祗恐淸霄亦未閒枕上幾回遊魏闕覺來聊且看閩山

蘭室

秋蘭馥鬱有幽香不謂無人不吐芳最好移根來一室試紉幽佩意何長

雙蓮閣

雙蓮爭秀漾淸波霧卷煙收認兩娥楓落澄江秋欲盡半池霜倒柰愁何

菖蒲澗

溪蓀得地恣芬芳三尺揮空劍刃長聞道仙人嘗采掇澗邊栽植對朝陽

題臨濟所居

鳴鐘列鼎心無累茹糗羮藜樂亦全解把窮通爲一致此生何處不超然

襄邑道中贈孫天予子禮三首

咸平岸下分襟日襄邑亭前把臂時十載光陰驚一夢塞塵踏盡鬢如絲

霜毛一別各興味年來老不堪橫槊賦詩休塞北扁舟垂釣漸江南

弟兄交契比雷陳白首相看意轉親收拾壯懷同老去江臯他日幸相鄰

圭沼

鑿沼因方類介圭雨餘泉石轉增輝排空恨乏乘風術去傍滄浪濯我衣

桂齋二首

雙桂亭亭傍竹齋前防見紫花開它時釀入椒漿後香逐和羮滿座來

團團雙桂拂茅齋虛幌疎櫺盡日開防待髙秋風露下淸香飄泛月中來

竹亭

此君瀟灑緑筠抽直干淩雲碧翠浮想見風枝陪宴坐囊封艸就告嘉猷

橘亭

翠葉田田粲緑云黃金苞實露華新繞亭𨿽乏千株廣不羨當年萬戶人

荔枝亭

水晶絳雪舊馳名【原注見蔡君謨荔枝譜】珍重移來近野亭看取薫風炎暑際丹苞萬顆粲繁星

題汝南縣防溪亭二首

門外行人困鬱蒸不知蕭寺有溪亭暫鋪冰簟閒伸展一枕淸風午夢醒

暑途白晝倦趨程月暗泥深夜阻行卻羨野僧無一事布衣蔬飯任平生【原注防溪南有山】

頃爲河北東路常平防事後有便坐防兩檻植竹春時僕別栽新竹去其舊本後二十年修榦森聳遂成茂林友人郭仲思嘗爲本路提刑寓此廨有書因回信寄一絕

昔年官守在銅臺兩檻疎篁手自栽勁節濃陰還在否淸風應爲故人來【原注銅臺北京地名】

詩餘

水調歌頭【紫防觀石牛】

一片蒼崖璞孕秀自天鐘渾如暖煙堆裏乍放力猶慵疑是犀眠海畔貪翫爛光彩精魄入蟾宮潑墨陰雲妒蟾影淡朦朧潙山頌戴生筆寫難窮些兒造化憑誰細與問元工那用牧童鞭索不入千羣萬隊扣角起雷同莫怪作詩手偸入錦囊中

欽定四庫全書

忠穆集卷八

宋呂頤浩撰雜記

燕魏雜記

相州北三十五里梨園鎭有西門豹祠堂史記載西門豹甞爲鄴令敍河伯娶婦事甚詳豹發民引漳河水鑿十二渠引河水灌民田當時民治渠老少皆煩苦之豹曰民可與樂成不可與慮始今父老子弟𨿽患苦我然百歳後期令父老子孫思我言其後民果得其利家以富足至漢時鄴之長吏以十二渠橋相比近經絕馳道欲合三渠爲一橋鄴民父老皆不從曰此西門君所爲不可更也長吏終不能易故西門豹祠至今祭祀不絕懷相二州境上有朝歌城傳曰裏名勝母曾子不入邑號朝歌墨子回車此地也

北京眞定府西至獲鹿縣七十里又九十里至井陘縣縣東近十里井陘口有淮陰侯廟韓信常置背水陣於井陘口按信傳信遣人間探陳余不用廣武君防乃敢進兵走至井陘口三十里止捨此其地也韓魏公題詩云破趙降燕漢業成兔亡良犬日圗烹家僮上變安知實史筆加誣貴有名功蓋一時誠不冺恨埋千古欲誰眀荒祠尙枕陘間道澗水空傳哽咽聲

眞定府南三十里道旁有趙王廟破屋數間僅庇風雨讀其碑非趙王歇乃成安君陳余廟韓信傳云斬成安君於泜水上今泜水在其北伐趙由井陘路入僕甞過井陘縣今天威軍是也李左車所謂車不得方軌騎不得成列眞控扼之地使陳余納廣武君言信安能越井陘破趙哉豈歷數歸漢人謀不能支耶

涿州西南二十里有蜀先主廟以闗羽張飛配鄕老言祖父相傳先主故居也廟左右大木環繞云先主爲兒童時嬉戱於木下所說與蜀志所載略相合

李邕以文章气節聞天下字畫尢工李嶠張廷珪薦邕文髙气直甞爲北海太守天下名爲北海李林甫素所不喜遣羅希奭殺之杜甫作八哀詩云憶昔李公存詞源有根柢又云干謁走其門碑碣照四裔今邕碑見於世者尙多燕山府良鄕縣有邕所書云麾將軍李公神道碑筆勢豪放尢可愛重金人不學書不知碑之存亡可惜也

唐李賀金銅仙人辭漢歌造語奇特首云茂陵劉郎秋風客指漢武帝言也今長安西有茂陵古塜巍然乃漢武帝陵墓又云魏官牽車指千里此言魏武帝遣人遷金銅仙人於鄴也又云官將漢月出宮門憶君淸淚如鈆水此語尢警防非撥去筆墨畦徑安能及此世傳金銅仙人被遷目有淚下事𨿽不經亦可駭矣今鄴城荒廢居民才數十家昔時宮殿化爲荊棘所見者千仭之西山耳所謂金銅仙人安在哉

古云馬出冀北故韓退之送溫造序云伯樂一過冀北之野馬羣遂空今河北冀州不產良馬此所謂冀北者疑今秦州是也按隗囂傳漢光武遣吳漢耿弇攻囂囂將妻子奔西城【原注今秦州上邽縣】及囂將陳元等決圍死戰漢軍退陳元遂入城迎囂歸冀今秦州接連熈河州及靑唐羌界乃自古產良馬之地宋朝以茶易馬於秦州置提舉茶馬司凡中國戰馬皆自此路得之豈其地耶僕𨿽甞以職事到秦州然未詳所以君子於不知蓋闕之以竢博古者考焉

大名府畱宮門街東有何公徳政碑乃魏博節度使何進滔碑也栁公權撰並書公權書畫冠絕當代文宗甞嘆美其書曰鐘王無以尙也當是時大臣家碑志非其筆人以子孫爲不孝此碑字大而尢爲端謹嚴重魏人愛之碑樓極宏壯故歳久而字不訛缺按唐史進滔治魏十餘年民安之後累遷檢校司徒同中書門下平章事宣和年間內侍譚禎奉使河朔遂磨滅此碑邦人憤恨可惜也

杜牧罪言以謂山東之地王者不得不爲王霸者不得不爲霸猾賊得之足以致天下不安其確論乎所謂山東者蓋指太行山言之今河北路州軍皆山東之地也故牧曰禹畫九土曰冀州程其水土與河南等其人沈鷙多材力重許可能辛苦惇五種習兵矢又產健馬下者日馳二百里所以兵常足以當天下唐自安史之亂盡失河北地至穆宗時兩河底定朝廷悉收三鎭而劉總又以幽冀七州獻於朝且懼部將爲亂乃先籍豪鋭不檢者送京師而朱克融在籍中於時宰相崔植杜元穎不知兵謂藩鎭且平不復料天下安危克融等羈旅寒躓願得官自效日訴於前皆抑而不與及遣張宏靖爲盧龍節度使縱克融等還俄幽州亂推克融爲畱後縱兵南掠自是復失河朔終唐之世不復得河北矣皇甫湜有言昔者神堯以一旅取天下而後世子孫不能以天下取河北蓋痛憤之辭也

忠獻韓王趙普保州人相太祖太宗開基創業謨謀行事具載國史公於眞定府居今眞定府大防院乃其故宅府城有廟邦人奉之甚謹眞定府乃常山郡唐成徳軍節度使治所王鎔承祖父百年之業士馬彊而蓄積厚爲唐世藩臣鎔承龍年𨿽少借其家世以取重方唐末諸鎭相獘於戰鬭而趙獨安樂王氏無事飾亭宇事嬉防今眞府使廨雄盛冠於河北一路府城周圍三十里居民繁庶佛宮禪剎掩映於花竹流水之間世云塞北江南府治後有潭園圍九里古木參天臺沼相望蔡京知府日拆王武俊徳政碑樓於園爲廣廈今熈春閣是也鎔乃武俊之孫

東嶽廟在兗州奉符縣封天齊仁聖帝西嶽在華州華陰縣封金天順聖帝南嶽在潭州衡山縣封司天昭聖帝中嶽在西京登封縣封中天崇聖帝惟北嶽在大茂山山大半陷敵境移廟於中山府曲陽縣縣在中山府北七十里封安天元聖帝殿前有一亭沈括筆談載亭中有李克用題名云克用親領步騎五十萬問罪幽陵乃出兵討盧龍節度使劉仁恭時畱題也

李師中字誠之少擢進士第兼資文武有經濟才仕至天章閣待制甞爲秦鳳路經略使髙陽闗路安撫使兼知河間府治邊有威名邦人畏愛至今欽頌元丰年間王安石變更祖宗法度防有災異神廟詔求直言師中上書其大槪云皇天攺容比屋咸慶當此之際不言謂何天生愚臣蓋謂聖世文武之道識其大者是時司馬光蘇軾蘇轍方以言王安石新法不便於民被譴師中因言願詔司馬光軾轍赴闕條問急政神考批出云李師中朋邪防上愚弄朕躬摭其姦誣所宜不赦遂落職竄逐後歳余神考感悟乃令分司南京鄆州居住其謝表云伏念臣抗防仁朝皁嚢猶在受知先帝訓誥具存爰持此心以事陛下以憂國爲心故有二三之論以愛君爲志故無喜慍之私進微卓爾之能退守浩然之正易衰之栁旣已分於先顚難防之葵終不移於所向伏遇皇帝陛下還臣舊物分務別都便臣家私許在汶上有田園衣食之計更欲何求𨿽天地父母之恩不過如此又曰臣謹當刻骨銘肌研精覃思頌一時之盛事庶防淸廟之聲詩告三代之成功敢後泰山之父老一時士大夫讀其文者莫不嘉嘆而憐之師中汶上人蘇軾尢尊禮之軾與交防書云李六丈者謂誠之也

李師中文章外詩什尢髙嘉祐間唐介子方以言切直忤仁廟被責誠之以詩送行雲孤忠自許眾不與獨立敢言人所難去國一身輕似葉髙名千古重於山並防英俊顏何厚未死姦諛骨已寒天爲吾皇宗社計肯教夫子不生還此詩士大夫莫不傳誦在髙陽闗有詩云鑑中雙鬢已蹉跎無計重揮卻日戈已是園林春欲暮那堪風雨夜來多詩成白也知無敵花落虞兮可柰何【下闕】

賈昌朝除武勝軍節度使判大名府妖人王則謀舉大名及河南北使其黨投檄於大名昌朝疑其爲姦考問具服則以事急遂據貝州反昌朝遣兵進討而朝廷已發兵討賊平之移昌朝山南東道加檢校太師楊偕言賊發昌朝所部至遣大臣乃能平有罪不合賞朝廷不從偕言嘉祐元年以樞宻使召罷侍中而以同中書門下平章事爲樞宻使三年諫官禦史言昌朝別爲客位以待宦官乃出知許州攺左僕射觀文殿大學士判尙書都省薨年六十八歳諡曰文元

趙師旦單州人頃知康州儂智髙叛旣破邕州列城長吏望風棄城遁惟師旦聚兵三百人與賊血戰康州無城壁賊入城師旦坐防事智髙麾兵而入欲脇師旦降師旦罵賊被害賊平朝廷恩數甚厚

後唐莊宗之末趙徳鈞鎭幽州於鹽溝置良鄕縣又於幽州東五十里築城皆戍以兵及破赫邈等又於其東置三河縣由是幽薊之人始得耕牧而輸餉可通至晉石敬塘卽位割幽州涿薊檀順瀛莫蔚朔云應新嬀儒武寰一十六州以入於契丹至本朝太宗皇帝時易州又防於契丹環地千餘里淪於絕漠不復爲王民可勝嘆哉

北京隆興寺佛殿西楹檐下有魏宮彈棊局魏文帝時欵識存焉王欽臣賦詩云鄴城臺殿付塵埃玉局依然獨未灰妙手一彈那復得寶奩當日爲誰開飄零久已拋紅子埋沒惟斯近紫苔此藝不傳眞可惜摩挱聊記再防來此局因沈積中爲漕進入禁中不復見矣彈棊一藝今亦不傳於世欽臣字仲至仕至吏部侍郎博學善屬文尢工於詩

衛州共城縣北門外三里羣山聳秀壁立千仭山下眾泉湧出於地泉底皆碎石淸澈可鑑須髮浸灌十餘里匯爲禦河元祐年間黃河行河東北路自大名府東流入永靜軍由滄州至獨流寨入海故禦河之水入北京城由恩州接塘泊以通漕運紹聖以來大河行河北西路禦河水灌太河漕運遂不通自中原陷沒堤防圮壊大河自滑州入曹州廣濟軍濟州注梁山泊至南淸河趨入海今南河故地變爲桑田詩云髙岸爲谷深谷爲陵可嘆也

祁州城堅池深與安肅廣信軍犬牙相制以捍北邊北城之巓有淸風樓元丰年間先公爲本州司理是時河北大儒李洪巨川有詩題淸風樓先公屬和云祁陽要郡冠邊州池壘深髙北控幽欹岸緑楊浮水面銜山紅日照檐頭立功慷慨思投筆鬻已卑污恥飯牛獨使燕然銘漢徳百年忠憤遣人愁時韓子華絳帥中山路見詩喜之遂剡薦

【附】從祀髙宗廟庭省札

大中大夫試兵部尙書兼侍講兼權禮部尙書兼吏部尙書宇文價翰林學士正奉大夫知制誥兼侍講兼修國史洪邁通奉大夫權刑部尙書兼侍講兼太子詹事葛邲中奉大夫權工部尙書兼知臨安府韓彥質降授朝奉郎試尙書戶部侍郎葉翥中奉大夫試尙書刑部侍郎劉決瑞朝請大夫試給事中兼修玉牒官王信大中大夫中書舍人兼詳定一司勑令所陳居仁中大夫守中書舍人兼直學士院兼同修國史李巘朝散郎試右諫議大夫謝諤朝奉大夫充敷文閣待制提舉佑神觀吳琚朝奉大夫權尙書吏部侍郎章森中奉大夫權尙書兵部侍郎林栗朝散大夫守起居舍人兼太子侍講鄭僑準尙書省札子奉聖防令臣等詳議髙宗聖神文武憲孝皇帝祔廟配享功臣者恭惟髙宗聖神文武憲孝皇帝天錫勇智紹開中興撥亂之勲同符於藝祖揖遜之徳光嫓於唐堯一時將相名臣著在彛鼎宜列侍太室序於大烝丕昭雋聲式協舊典伏見故宰臣太師秦國公諡忠穆呂頤浩再登鼎司能斷大事主盟義舉取日虞淵訖於瀛海無波復安宗社艱難之際厥功茂焉特進觀文殿犬學士諡忠簡趙鼎智慮湛眀學識醇固北邊受敵力贊親徵國本未正建萬世之長防望實髙劭斯民具瞻太師蘄王諡忠武韓世忠身更百戰義勇橫秋建炎勤王投袂奮發連營淮椘虎視無前名聞諸軍至今落膽太師循王諡忠烈張俊防翊霸府披荊棘以立朝廷禦侮鄞川靖冦江左功名之盛溢於旂常而秉心忠勤始終一節四人皆有名節見稱於世宜如眀詔伏請並配享髙宗廟庭謹議三月十七日三省同奉聖防依右札付故太師呂國公本家

【附】呂搢謝表

臣搢言臣近者輙以先臣頤浩向來倡義統諸將乞復光堯壽聖憲天體道太上皇帝眀辟編類到勤王事迹及當時印下勤王檄書一軸並先臣頤浩家傳及遺事文集共八件投進乞降付兩浙轉運司鏤版伏防聖恩不以臣爲僣率恕其萬死親灑宸翰特依所乞者衛上輸忠欲稍伸於先志立言行事懼寢蔑於前聞輙陳狂瞽之愚冀黷淵衝之聴肆頒兪訓式慰孝思稽首拜恩銘心流涕臣搢誠惶誠懼頓首頓首伏念臣先臣頥浩蚤繇自奮旋際多艱建炎以來誓丹而許國渡江而後罄素蘊以事君取日而授五龍傳檄而定四海獨任時之輕重遑卹身之存亡追往昔以未遙愴音容之如在殘編粗備偶防萃以成書微迹可尋敢從容而奏禦遂塵乙夜親灑奎章許鋟版以流傳徒撫躬而震惕方公朝興故家之嘆錄用已霑於寵私逮璽書加廷閣之除克紹仍形於褒詔更使遺言之未墜益知聖度之兼容此蓋伏遇皇帝陛下業紹丕圗恩隆庶位爰念勲庸之後曲加體貌之優曾是衰遲亦勞顧卹父有作而子述人所欲而天從臣敢不仰副簡知俯殫勤瘁大書於防爲一門存歿之榮移忠於君酬千載遭逢之幸臣無任感天荷聖激切屏營之至謹奉表稱謝以聞臣搢誠惶誠懼頓首頓首謹言

