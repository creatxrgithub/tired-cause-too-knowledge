蕭閒老人明秀集注

﹝金﹞蔡松年撰石蓮盦匯刻九金人集

﹝淸﹞吳重憙編●目錄卷一卷二卷三補遺跋

●蕭閒老人明秀集注卷第一【金槧殘本】雷溪子魏【道明】元道注解廣雅上【二十首】水調歌頭【八首】滿江紅【三首】念奴嬌【七首】雨中花

永遇樂○水調歌頭其一送陳詠之歸鎭陽【鎭陽漢東垣縣趙地在恆山之陽唐曰鎭州今爲眞定府河北西路兵馬都總管按蔡大學墓表陳沂字詠之大學子壻天眷中官承徳】東垣步秋水幾曲冷玻瓈【莊子有秋水篇雲秋水時至劉希聲剡溪幾曲知名處鄭獬萬頃玻瓈爛不收東坡二十四橋亦何有換此十頃玻瓈風又相望六十里共飲玻瓈江又歸路萬頃靑玻瓈山谷靑玻瓈盆插千岑皆以玻瓈諭水也】沙鷗一點晴雪知我老無機【列子海上之人有好漚鳥者每旦從之遊漚鳥百住而不止也其父曰汝取來吾玩之明日之海上漚鳥舞而不下也東坡豈惟見慣沙鷗熟惠崇鷺詩棲煙一點明老杜晴雪落長松太白搖拽雙白鷗忘機從爾遊蘇廣文汀畔數鷗閒不起只應知我忘機司空圖有無機詩云無機免誤身】共約經營五畝【毛詩靈臺經之營之不日成之孟子五畝之宅樹之以桑五畝謂宅也東坡五畝漸成終老計】臥看西山煙雨窗戶舞漣漪【東坡西山煙雨捲疏簾王勃珠簾暮捲西山雨毛詩河水淸且漣漪劉夢得詩寒藻舞淪漪漣漪淪漪皆水紋】雅志易華發【謝安鎭新安盡室而行欲經略粗定自海道東遷俄遇疾自以雅志不遂深自慨失東坡多情應笑我早生華髮】歲晚羨君歸【東坡回首吾家山歲晚將焉歸又羨君欲歸去柰此未報恩】月邊梅湖底石入新詩【梅橫月邊石出湖底皆可收拾入詩筆也】飄然東晉奇韻此道賞音稀【晉司馬氏始都長安自元帝度江號東晉當時王謝諸人祖尙玄虛不以世故嬰心其光風勝韻映照千古適丁亂世人多非之故言賞嘆其風聲者幾希也東坡東晉風流王謝家文選采南皮之奇韻山谷寂寥吾道傳萬世忍向時人覓賞音】我有一峯明秀【明秀湖山名公家所蓄其峯甚妙故公之詩曲必言及之】尙戀三升春酒辜負綠蓑衣【唐王績字無功武徳初待詔門下省日給酒三升或問待詔何樂答曰良醞可戀侍中陳叔達聞之命日給酒一鬥時號鬥酒學士毛詩爲此春酒以介眉壽張志和靑蒻笠綠蓑衣斜風細雨不須歸魏野江上負煙蓑史李陵云陵實孤恩漢亦負徳】爲寫倦遊興說與水雲知【史司馬相如傳長卿故倦遊言倦於遊宦也東坡憑君說與春風知公作詞欲令鎭州水雲知此心也】其二曹侯浩然人品髙秀玉立而冠其問學文章落盡貴驕之气藹然在寒士右惜乎流離頓挫無以見於事業身閒勝日獨對名酒悠然得意引滿徑醉醉中出豪爽語往往冰雪逼人翰墨淋漓殆與海嶽並驅爭先𨿽其平生風味可以想見然流離頓挫之助乃不爲不多東坡先生云士踐憂患焉知非福浩然有焉老子於此所謂興復不淺者聞其風而悅之念方問捨於蕭閒陰求老伴若加以數年得相從乎林影水光之閒信足了此一生猶恐君之嫌俗客也作水調歌曲以訪之【曹浩字浩然宋駙馬曹寔之子武惠王彬之六世孫也山谷詩小序周茂叔人品髙秀史陳平如冠玉唐崔玙與子澹舉止秀峙時謂玉而冠者老杜趙生玉立髙歌起山谷云蕭元禮恂恂退讓從容問學文章史貴不期驕而驕自至南史寒士不遜易發於事業衛玠遇有勝日親友時請一言淵明遇有名酒無夕不飲漢書引滿舉白劉伶一石徑醉桓溫豪爽有風槪法帖亹亹逼人選詩粲粲翰墨場退之醉墨淋浪不整齊海嶽取其髙深也米元章自號海嶽翁東坡醉翁此句與子美並驅爭先又坐念故友之風味豈復可見孟子不爲不多庾亮老子於此興復不淺莊子聞其風而悅之魏志求田問舍言無足采公作圃於鎭陽號蕭閒圃又公始寓汴都其第有蕭閒堂因自號蕭閒老人眞誥童男得道者居蕭閒堂東坡陰求我輩人規作林泉伴又舊人眼看盡老伴餘幾个論語予曰加我數年五十以學易皇甫曾澄澄倒林影東坡水光接天畢卓拍浮酒舡中便足了一生梅聖兪且復與婦飲頗勝俗客對】雲閒貴公子【晉史雲閒陸士龍太白聞道靑雲貴公子】玉骨秀橫秋【老杜秋水爲神玉爲骨東坡玉骨那愁瘴霧孔徳璋北山移文霜气橫秋】十年流落冰雪香靉紫貂裘【言宋京不守浩然流寓於朔漠冰雪之地而衣裘故獘也東坡念君官舍冰雪冷石敏若啟頑顏鈍頰有窮鄕冰雪之容靉音愛云狀坡詞香藹雕盤史蘇子遊說不遇黑貂之裘敝說文貂鼠也出丁零國魏書有貂鼷子皮毛柔軟可爲裘今云紫貂其色紫者尢貴又有白貂銀黃貂愈艱得】燈火春城咫尺【言京師元宵將近也東坡馬行燈火記當年又九衢燈火雜夢寐韓翃春城無處不飛花東坡欲見隔咫尺左注八寸曰咫】曉夢梅花消息【類說趙師雄遷羅浮遇一美人淡妝素服時已昏暮與之飲但覺風寒相襲久之東方日出起視在梅花樹下許丹房紙帳梅花醉~夢閒陳去非杏花消息雨聲中】繭紙寫銀鉤【山谷銀鉤玉唾明繭紙茅亭客話王羲之書蘭亭詩敍用綿繭紙鼠須筆北戶錄宋亳閒有一種紙長丈餘就船鈔之謂之繭紙或云直用蠶繭造之今人閒往往有古紙存焉法書苑索靖書絕代名曰銀鉤蠆尾又云宛若銀鉤飄若驚鴻墨藪云點欲堅眞如鐵鉤欲活而有力如銀】老矣黃塵眼如對白蘋洲【論語子曰吾老矣不能用也王介甫黃塵入眼見山愁老杜且歸來黃土污衣眼易瞇柳惲守湖州詩汀洲采白蘋日暮江南春後人名其處曰白蘋洲山谷眼靑見白蘋洲】世閒物惟有酒可忘憂【樂天應是世閒神聖物謂酒也晉顧榮曰惟酒可忘憂但無如作病何耳】蕭閒一段歸計佳處著君侯【公有蕭閒圃在眞定法帖羲之果此一段奇事張旭帖永嘉路遠難遂歸計東坡故鄕歸去千里佳處輒遲畱蓋寬饒傳許伯曰君侯可不戒哉】翠竹江村月上【老杜白沙翠竹江村路相送柴門月色新東坡翠竹江村繞白沙歐詞翠竹嶺頭明月上】但要綸巾鶴氅來往亦風流【晉謝萬著白綸巾鶴氅裘見簡文東坡綸巾鶴氅驚笑吳婦老杜與子成二老來往亦風流】醉墨薔薇露灑徧酒家樓【山谷速直薔薇露一斗與君灑墨三千首香後譜周顯徳五年昆明國獻薔薇露十五瓶云得自西域以灑衣衣獘香不滅談苑金陵宮人采薔薇染帛經夜露色輒鮮明又嶺南以薔薇水染衣皆黃唐張旭與賀知章相善每醉後索筆書酒樓楊大年江南堤柳拂人頭李白題詩徧酒樓】其三閏八月望夕有作【閏八月卽九月故詞中皆言月與菊】空涼萬家月搖蕩菊花期【退之客堂喜空涼永叔萬家明月放燈天老杜晚來髙興盡搖蕩菊花期】飄飄六合淸气欲喚紫鸞騎【漢武覽相如大人賦飄飄有淩雲之气莊子疏四方上下爲六合禮疏二气始分其淸气爲天濁气爲地坡詞紅鸞驂乘靑鸞馭介甫月中仍有女乘鸞驂鸞乘鳳仙人之事】京洛花浮酒市【京洛洛陽蓋指汴都也言菊花浮動於酒肆閒選詩京洛多風塵酒譜酒市有旗始自於宋】初把兩螯風味橙子半靑時【畢卓左手持蟹螯坡賦味霜餘之兩螯山谷不比二螯風味東坡朱甘綠橘半靑時又正是橙黃橘綠時老杜三寸黃甘猶自靑】莫話舊年夢聊賦倦遊詩【公於東國遇秋憶昔京師花酒之事恍然如夢不欲話之但賦詩以排悶也舊詞十年前事渾似夢初驚】玉盤髙金靨小笑相窺【太白小時不識月呼作白玉盤張正見裁金作小靨介甫露金靨籬邊笑金靨金鈿以比菊】市朝聲利場裏誰肯略忘機【山谷安肯聲利場牽黃臂老蒼太白陶然共忘機】庾老南樓佳興【晉庾亮在武昌佐史殷浩之徒乘秋夜共登南樓俄而不覺亮至諸人將避之亮徐曰諸君少住老子於此興復不淺便踞胡牀談詠竟夜】陶令東籬髙詠千古賞音稀【晉陶潛爲彭澤令九月於東籬采菊盈把忽白衣人至乃刺史王弘送酒便飲至醉其詩曰采菊東籬下悠然見南山永叔髙詠且陶情言陶庾風流千載而下無知音者】手撚冷香碎和月捲玻瓈【賀方回笑撚粉香歸洞戶永叔野徑冷香黃菊瘦東坡勸君且吸杯中淥又引南海之玻瓈妃子外傳妃子持玻瓈七寶杯事始古有酒令名捲白波捲玻瓈言飲之爵也玻瓈盞出南海】其四丙辰九日從獵涿水道中【涿州有涿水卽古涿鹿黃帝與蚩尢戰處】星河淡城闕疏柳轉淸流【宮天曉行柳堤閒柳拂淸波也沈約城闕郁盤桓曹崧禦柳垂著水東坡淡煙疏柳媚晴漢】黃雲南卷千騎曉獵冷貂裘【黃雲黃塵如雲涿水在都南故雲南捲冷貂裘言早寒山谷不使黃雲沒馬頭東坡錦帽貂裘千騎捲平岡又遙知千騎出淸曉】我欲幽尋節物只有西風黃菊香似故園秋【故園指汴都言涿之與汴節候物態𨿽殊其菊花香色則同也山穀物物有幽尋東坡不忿東君專節物寇平仲故園應墜葉昨夜又西風】俛仰十年事華屋幾山邱【蘭亭帖俛仰之閒以爲陳迹舊詞十年前事渾似夢初驚曹植生存華屋處零落歸山邱言倏忽十年閒貴人幾許淪逝也】倦遊客一樽酒便忘憂【韋莊馬足倦遊客蘇武我有一樽酒】擬窮醉眼何處還有一層樓【老杜朝廷醉眼中王之渙鸛雀樓詩欲窮千里目更上一層樓】不用悲涼今昔【羲之後之視今亦猶今之視昔悲夫東坡感時懷舊一悲涼】好在西山寒碧金屑酒光浮【東坡故山知好在又靑天落寒碧輞川有金屑泉初寮金屑爛光彩此謂屑菊如碎金投酒杯中然晉代以金屑酒賜臣下自盡恐非佳意】老境玩淸世甘作醉鄕侯【曲禮疏耋至也言至老之境山谷白髮侵老境東方朔滑稽玩世公嘗自稱玩世酒狂故有此句皮日休他時謁帝言何事請贈劉伶作醉侯東坡不妨仍帶醉鄕侯】其五僕以戊申之秋始識吾季沾兄於燕市稠人中軒昂簡貴使人神竦旣而過之未嘗�彌日忘歸至於一邱一壑心通神解殆不容聲自是朝夕與之期鄰里與之遊者蓋十有二年己未五月復別於燕之傳捨及其得官汴梁僕已去彼悵然之情日日往來乎心也【季沾姓範文正公希文之四世孫家許昌聚圖書萬餘卷知名當世公心友之王戎曰昨於稠人中見嵇紹昂昂若野鶴之在雞羣永叔其志獨軒昂文選情駭神竦晉明謂謝琨曰或以卿方元規何如答曰一邱一壑自謂過之莊子解心釋神又云仲尼見溫伯雪子而不言曰若斯人者目擊而道存亦不可以容聲矣易憧憧往來朋從爾思】西山六街碧嘗憶酒旗秋【燕都迫於西山雨晴气爽光射六街公以五字道盡眞名言也古制京師六街初寮窗納千嶂碧永叔西風酒旗市酒譜韓子宋人酤酒懸幟甚髙酒市有旗始見於此】神交一笑千載冰玉洗雙眸【公與季沾神交情契欣然而笑千載一時見其冰淸玉潔眼明如洗也吳志權曰孤與子瑜可謂神交晉嵇康所與神交者山濤阮籍薛宣傳一笑相樂東坡神交千載是同鄕晉令賀循冰淸玉潔行爲俗表永叔皎然在雙眸】自爾一觴一詠領略人閒奇勝無此會心流【羲之一觴一詠足以暢敍幽情文選領略撰玄度注領理略要也晉簡文會心處不必在遠老杜宿昔一逢無此流】小驛髙槐晚綠酒照離憂【序所謂復別於燕之傳捨也武元衡靑槐驛路直白日離亭晚太白金樽綠酒生微波坡詞今夜靑樽對客明夜孤帆水驛依舊照離憂】木犀開玉溪冷與誰遊【木犀小黃花有奇芬玉溪館在汴之龍徳宮】酒前豪气千丈不減昔時不【山谷酒闌豪气在魏志陳元龍豪气未除東坡要將百篇詩一吐千丈气東岫云凡曰千丈者皆甚言其髙也下不字方鳩切無也其字則如山谷云相憶猶能把酒不是也】誰識昂藏野鶴肯受華軒羈縛淸唳白蘋洲【宋之問仙鶴昂藏眞气多東坡野鶴昂藏未是仙左傳衛懿公好鶴鶴有乘軒者】會趁梅橫月同典錦宮裘【何遜梅詩枝橫卻月觀香動陵風臺老杜朝回日日典春衣每日江頭盡醉歸李太白與崔宗之乘月著宮錦袍坐舟中旁若無人太白五花馬千金裘呼兒將出換美酒與爾能消萬古愁】其六鎭陽北潭追和老坡韻玻瓈北潭面十丈藕花秋【北潭在鎭陽官園府之勝境永叔至今淸夜夢猶遶北潭北華山記山頂有池池中有千葉蓮花其大十丈服之羽化退之太華山頭玉井蓮花開十丈藕如船】西樓爽气千仞山障夕陽愁【府園又有西樓制度宏敞以覽西北諸山王子猷西山朝來致有爽气顧愷之壁立千仞爾雅山西曰夕陽山谷山擁夕陽不到門】誰謂弓刀塞北忽有冷泉髙竹坐我澤南州【盧綸大雪滿弓刀東坡江南與塞北何處不堪行錢塘有冷泉亭韓子蒼恍然坐我山水府小杜云夢澤南州鎭陽在宋爲河北塞徼屯積弓兵以備﹖﹖身隅公言此𨿽邊鎭亦有水竹之勝如江南諸州故愛之以卜居焉誰謂字如毛詩云誰謂荼苦誰謂雀無角也】準備黃塵眼管領白蘋洲【準備字如東坡剩作新詩準備君管領字如山谷百首新詩管領春】老生涯向何處覓菟裘【莊子吾生也有涯而知也無涯山谷謾種老生涯左傳魯隱公曰吾將營菟裘老焉菟裘邑名東坡便須到處覓菟裘】倦遊歲晚一笑端爲野梅畱【東坡歲晚將焉歸老杜江路野梅香宋詩莫學癡兒了官事水邊辜負野梅香東坡端爲和詩畱此體其法】但得白衣靑眼不要問囚推按此外百無憂【南史何孝山與二兄求點並棲遁號三髙敕給白衣尙書祿又白衣送酒淵明事晉阮籍能作靑白眼見俗禮之士白眼對之問囚推按吏道也東坡近亦知問囚官制府有文武推按東坡使君髙會百無憂】醉墨薔薇露灑徧酒家樓其七虎茵居士梁愼修生朝【梁兢字愼修宋中官道號虎茵宣和癸卯自中山廉訪移燕山廉使明年天兵臨府遂降於軍前因見閒廢寓居鎭陽以詩書自適】丁年跨生馬玉節度流沙【史蘇武丁年出使白首方還丁壯也老杜能騎生馬駒周禮掌節守邦國者用玉節守都鄙者用角節道路用旌節老杜驛道出流沙流沙西域地梁官於燕而云度流沙者意取遠塞不言方所然幽薊之北亦有沙漠之號】春風北捲燕趙無處不桑麻【言時尙太平春風滿野燕趙諸郡處處桑麻人著業也東坡明朝捲地春風惡老杜杜陵幸有桑麻田山谷桑麻數十州】一夜蓬萊淸淺【麻姑仙壇記麻姑云向到蓬萊水又淺於往時略半豈將復爲陵陸乎方平笑曰聖人皆言海中行復揚塵矣東坡適從海上來蓬萊又淸淺此以滄海變易比人世更換謂宋氏失國也】卻守平生黃卷冰雪做生涯【典略古人寫書用黃紙染以蘗所以辟蠹也言梁旣見廢守以閒寂卻尋平昔文史舊學冷淡生活也】惟有天南夢時到曲江花【梁旣廢畱不得去故惟有夢到鄕國也天南曲江皆指汴都退之曲江水暖花千樹】瘦筇枝輕鶴背醉爲家【言梁君惟當枝筇駕鶴以醉酒爲家鄕也筇竹生蜀中莖瘦而節大中柱杖如枝九節又馬援使西域始見筇杖東坡更助飄飄鶴背軀石傑一隻鶴一枝筇石壇露冷歌南風老杜得醉卽爲家】倦遊笑我黃塵昏眼簿書遮【公自以宋人而彊顏仕路故謂梁云君應笑我倦遊於黃埃之陌老眼昏花而困於簿書也山谷無人攜酒眼昏花李希聲簿書來急休遮眼】千古東坡良史【言東坡文史輝映千古又坡嘗直史館山谷平生四海蘇太史漢書劉向稱司馬遷有良史之才】一段葛洪嘉處【圖經葛洪山在定武軍地鎭西北十里下有葛洪村俗傳稚川少所居也愼修之在定武屢遊焉愛其泉石欲卜居於此故云耳晉葛洪字稚川喜神仙之學後於廣州羅浮山煉丹仙去】莫種故侯瓜【漢蕭何傳邵平故秦東陵侯秦亡爲布衣種瓜長安東關瓜美故世稱東陵瓜亦曰靑門瓜以故侯而種瓜有所激也今梁無罪而廢甘於退閒但以東坡書史葛洪山水自娛夫復何恨故云莫種故侯瓜也】賦就五噫曲【後漢梁鴻字伯鸞同縣孟氏女名光肥醜擇對不嫁曰欲得賢如伯鸞者鴻聞卽聘之字之曰徳曜相與隱霸陵山中鴻嘗東之京師作五噫之歌曰陟彼北邙兮噫顧瞻帝京兮噫宮室崔嵬兮噫人之劬勞兮噫遼遼未央兮噫肅宗聞而非之召鴻不至乃易姓名適吳居臯伯通家爲人賃舂每歸妻具食舉桉齊眉不敢仰視通察而異之愼修自言鴻後故其小印曰伯鸞之裔】金狄看年華【史記秦始皇銷天下兵鑄銅人十二列於庭漢書薊子訓於長安東霸城與一老翁摩挲銅人曰適見鑄此已近五百年矣注魏文帝黃初中徙長安金人重不可致因畱霸城東也東坡笑看金狄手摩挲永叔共驚風色變年華】其八浩然生朝作步虛語爲金石壽【浩然姓張遼陽人少知名薦更華顯爲相二十餘年好賢樂善爲世龍門終於太師數子皆賢有接武登庸者樂府解題云步虛詞道觀所唱言眾仙縹緲輕舉之美選曹植壽同金石畢世難老】年時海山國今日酒如川【欲言今朝先敍去年此日爲壽於遼陽海山之國有酒如川河之廣樂天海山深處有樓臺山谷今朝忽有酒如川】思君領略風味笙鶴渺三山【古詩思君令人老列仙傳王子喬好吹笙遇浮邱公得仙語桓良曰告我家七月七日待我於緱山至日果乘白鶴而至故世以鶴爲仙笙東坡髣髴來笙鶴列子海中有五山曰岱輿員嶠瀛州方丈蓬萊其上樓觀皆金玉所居之人皆仙聖之種五山常隨潮波上下帝命禺彊使巨鰲十五舉首戴之龍伯之大人一釣而連六鰲於是岱輿員嶠二山流於北極樂天嘗聞海上有三山山在虛無縹緲閒】還喜綠陰淸晝薝卜香中爲壽彩翠羽衣斑【綠陰淸晝五月時此敍今年事也薝都敢切卜蒲墨切其花六出而香維摩經天女言佛以大乘法化眾生如入薝卜林中惟嗅此花不及餘香史注爲壽上壽也畫譜邊鸞設色彩翠生動唐妃子能爲霓裳羽衣之舞永叔偏識彩衣斑】醉語嚼冰雪【東坡醉語出天眞又齒冷新詩嚼雪風山谷北方春蔬嚼冰雪】樽酒玉漿寒【殷蕓小說有人墮嵩山穴中見二人圍棊以白酒一杯飲之出以問張華華曰此玉漿也東坡龍根爲脯玉爲漿】世閒樂斷無似酒中閒【太白人閒無此樂此樂世中稀樂天能消忙事成閒事謂酒也言人𨿽忙迫得酒則忘之自閒適也】冷泉髙竹幽棲佳處約淇園【老杜褊性合幽棲漢書音義曰淇園衛之苑也地多水竹毛詩瞻彼淇澳菉竹靑靑東坡漪漪猶得似淇園蓋嘗與浩然約同隱於淇上也】君有仙風道骨會見神遊八極不假九還丹【東坡詞序太白嘗見司馬子微於江陵謂余有仙風道骨可與神遊八極之表仙傳魏伯陽有九轉大丹歌曰九還七返三五七龍虎相交入魂室九還大丹可以轉凡成聖者也】玉佩碎空闊碧霧翳蒼鸞【禮記古之君子必佩玉天子佩白玉世子佩瑜玉大夫佩水蒼玉張蕓叟煙水浮空闊梁武帝瑤臺涵碧霧老杜或驂鸞上天又或騎麒麟翳鳳凰翳隱也此言縹緲輕舉之事】○滿江紅其一安樂嵓夜酌有懷恆陽家山【安樂嵓公家奇石恆陽眞定地名】半嶺雲根溪光淺冰輪新浴【老杜半嶺暮雲長又移石動云根云根石也裴說鷺誇寒潔浴溪光東坡便覺冰輪出海遲又夜看浮桑浴】誰幻出故山邱壑慰予心目【幻化也故山指江左也山谷幻出歲寒心漢班嗣棲遲於一邱漁釣於一壑東坡塵埃京洛人亦與洗心目毛詩實慰我心】深樾不妨淸吹度【樾音越樹陰也吹音去聲風也淮南子武王蔭暍人於樾下扇之退之守縣坐深樾山谷不聞向時淸吹音僧順怡詩一從林下游頗識林下趣從渠綠陰繁不礙淸風度】野情自與遊魚熟【莊子與惠施遊於濠梁之上莊子曰鯈魚出遊樂也惠子曰子非魚安知魚之樂莊子曰子非我安知我不知魚之樂晉簡文入華林園曰會心處不必在遠翳然林水便有濠濮閒趣不覺魚鳥自來親人東坡橋下龜魚晚無數識君拄杖過橋聲】愛夜泉徽外兩三聲瑯然曲【夜泉以比琴聲亦琴名介甫松風咽夜泉東坡更聽徽外三兩弦又瑯然淸圓誰彈響空山又瑯然如玉琴】人閒世爭蠻觸【莊子有人閒世篇又則陽篇魏將伐齊戴晉人曰有國於蝸之左角者曰觸氏有國於蝸之右角者曰蠻氏時相與爭地而戰伏屍數萬逐北旬有五日而後反言所爭細也】萬事付金荷醁【東坡萬事悠悠付杯酒永叔瀲灩十分金捲荷晉太康元年五月薦酃淥酒於太廟或作睡醁老杜喧呼且覆杯中淥】老生涯猶欠謝公絲竹【晉謝安遊東山多以聲妓自隨及貴期功不廢樂安嘗謂羲之曰中年以來傷於哀樂與親友別輒作數日惡羲之答曰年在桑楡自應至此顧正賴絲竹陶寫耳嘗恐兒輩覺損其歡樂之趣】好在斜川三尺玉【好在問訊之意如坡詞好在堂前細柳也許丹房置園亭於眞定號小斜川以擬淵明之斜川也眞定北潭有漱玉亭卽雕水入苑處其水瑩碧如玉之三尺也公贈蕭顯之詩雲樓枕月溪三尺玉眼橫松雪一山春蓋謂此也劉原父堂下淸溪碧玉深】暮涼白鳥歸喬木【公意言潔身而退如白鳥之歸林也冷齋有暮寒歸見白鳥詩毛詩出自幽谷遷於喬木】向水邊明秀倚髙峯平生足【趙嘏水邊歸去一閒人坡詩平生萬事足所欠惟一死張蕓叟短蓑銅斗平生足】其二細君生朝【東方朔歸遺細君又何仁也細君謂妻公之夫人王氏乃履道相公之季女早卒繼室�氏並封吳國夫人】春色三分壺觴爲生朝自勸【東坡春色三分二分塵土一分流水淵明引壺觴以自酌】淸夢斷歲華良是此身流轉【言往時淸貴之夢於今已斷歲序春華良同昔日但此身流轉於朔方也秦詞日邊淸夢斷東坡山川良是昔人非又手帖此身付與造物聽其流轉流行坎止無不可者老杜傳語風光共流轉】花底少逢如意酒【言人多憂患花時少遇杯酒如意也岑參朝回花底常會客唐有如意年號】人生幾日春風面【東坡人生能得幾淸明老杜畫圖省識春風面張敏叔春風曾見桃花面】算古來誰似五噫君情髙遠【五噫君梁鴻事見前詩眼其髙情遠韻皆未識也】年年約常相見但無事身彊健【公祝夫人之語如此甚得體樂天再拜陳三願一願郎君千載二願妾身常健三願如同梁上燕朝朝暮暮常相見老杜只願無事常相見東坡惟當血肉身安得常彊健】老生涯分付藥鑪經卷【東坡示朝云詩經卷藥鑪新活計舞衫歌扇舊因緣此妾事借用】聞道恆陽松雪好遊山服要新鍼綫【恆陽公園亭所在貫休聞道伊陽風月好選詩山明望松雪坡詞春衫猶是小蠻鍼綫曾濕西湖雨】但莫遣雅志困黃塵違人願【公言莫令素志不遂困於塵土違我願心與夫人爲壽而言此者意謂世人多爲妻子之計不得早退故欲令夫人勸成之石曼卿人生與願違】其三伯平舍人親友得意西歸【伯平姓杜相臺人右揆定國莊敏公充公美之子蕭閒妹壻也】老境駸駸歸夢繞白雲茅屋【毛詩載驟駸駸音侵馬行疾兒東坡歸夢繞松杉老杜何時一茅屋送老白雲邊】何處有可人襟韻慰予心目【禮記其所與遊辟也可人也費禕傳君信可人必能辦賊桓溫傳嘗見王惇墓曰可人可人】猶喜平生佳友戚一杯情話開幽獨【唐髙祖曰公等皆名徳舊齒平生親友宿昔之歡何可忘也老杜平生一杯酒淵明悅親戚之情話老杜空山無以慰幽獨】愛夜闌山月洗京塵頹山玉【山谷月寒遙夜闌王蕓夫帖縷述二室之勝以洗京塵世說嵇康其醉也如玉山之將頹】天香近淸班肅【東坡跪奉再拜聞天香山谷主人有班紹衣拂禦鑪煙石懋侍立玉皇之香桉】公衮裔千鍾祿【毛詩玄衮赤舄又衮衣繡裳注衮上公之服千鍾萬鍾見孟子左氏釜十則鍾言祿厚】笑年來遊戲寄身糟曲【東坡遊戲暫人閒劉伶頌枕曲藉糟東坡胡然枕糟曲】富貴尋人知不免【楊素但恐富貴來逼人臣無心於富貴也謝安妻劉氏見家門富貴而安獨靜退曰大丈夫不如此安掩鼻曰恐不免耳貫休上錢王詩富貴尋人不自由】家園淸夏聊休沐【唐詩槐夏午陰淸漢萬石君每五日洗沐歸謁親張安世休沐未嘗出山谷騷騷家治具夫子且歸沐言伯平謁告湯沐得休暇也】向暮涼風簟炯茶煙眠修竹【山谷小簟橫風六尺牀杜牧之今日鬢絲禪榻畔茶煙輕揚落花風老杜日暮倚修竹】○念奴嬌其一僕來京洛三年未嘗飽見春物今歲江梅始開復事遠行虎茵丹房東岫諸親友折花酌酒於明秀峯下仍借東坡先生赤壁詞韻出妙語以惜別輒亦繼作致言嘆不足之意【選詩京洛多風塵永叔今年來鎭陽畱滯見春物老杜深秋復遠行虎茵梁愼修丹房許師聖東岫田唐卿赤壁詞大江東去之曲東坡寄聲求妙語山谷行矣勿惜別毛詩序言之不足故嗟嘆之嗟嘆之不足故永歌之永歌之不足不知手之舞之足之蹈之】倦遊老眼負梅花京洛三年春物【東坡書生老眼省見稀春物春時風物也】明秀髙峯人去後冷落淸輝絕壁【選詩山水涵淸輝老杜江上靑山橫絕壁言將別明秀峯也】花底年光山前爽气別語揮冰雪【夏竦年光過眼如轉燭汪彥章別語記丁寧】摩挲庭檜耐寒好在霜傑【釋氏要覽玄奘以武徳初遊西域於長安靈感寺手摩庭松曰吾西去汝可西長吾歸卽東回奘去年年西長至數丈一年忽東引弟子曰教主歸矣西迎之果逢師於蔥嶺時號摩頂松退之誰復著手爲摩挲論語歲寒然後知松柏之後雕也永叔松柏難雕耐雪霜老杜勝裏金花巧耐寒淵明卓爲霜中傑】人世長短亭中此身流轉幾花殘花發【古法五里一短亭十里一長亭亭各有長葉少蘊花開花謝都來幾日言人生長苦道途中流轉不已幾經花落花開時景速也】只有平生生處樂一念猶難磨滅【公本杭人長於汴都言其思鄕也漢志紇千山頭凍死雀何不飛去生處樂妃子云申此一念復墜下界東坡俗緣千劫磨不盡尙書序其餘錯亂磨滅】放眼南枝忘懷樽酒及此靑靑發【六帖大庾嶺頭梅南枝落北枝開古詩胡馬嘶北風越鳥巢南枝東坡忘懷樽酒逢人共南史靑靑不能久星星行復出】從今歸夢暗香千里橫月【林逋梅詩暗香浮動月黃昏謝莊隔千里兮共明月言從今別後歸來之夢不遠千里而至此暗香橫月之地】其二還都後諸公見追和赤壁詞用韻者凡六人亦復重賦離騷痛飲笑人生佳處能消何物【屈原作離騷離別也騷愁也憂忠賢之不容於時也世說王孝伯但痛飲酒讀離騷便足稱名士東坡自笑平生消底物此言人生佳處但有讀騷飲酒不消餘物也】夷甫當年成底事空想嵓嵓玉壁【晉王衍字夷甫妙善玄言名動當世每捉玉塵與手同色累居顯職後進景慕矜髙浮誕遂成風俗官軍爲石勒所破勒與之語自言少無宦情且復勸進勒曰吾行天下多矣詎常見如此人夜使人排墻塡殺之顧愷之爲作畫贊云嵓嵓淸峙壁立千仞坡詞不獨笑書生成底事介甫當時諸葛成何事只合終身作臥龍】五畝蒼煙一邱寒碧歲晚憂風雪【蒼煙艸樹也一邱小山寒碧山色風雪以比憂患是時公方自憂恐不爲時之所容故有此句常建一村桑柘一村煙東坡古木昏蒼煙永叔寒碧更孱顏東坡胡爲狂風雪晚歲行未已又歲晚風霜侵又邊城歲暮憂風雪】西州扶病至今悲感前傑【謝安𨿽受朝寄然東山之志始末不渝及鎭新城盡室而行造泛海之裝欲經略粗定自海道東還俄遇疾還都聞當入西州門自以雅志不就深自慨失因悵然謂所親曰吾病殆不起乎尋薨年六十六安甥羊曇因玆彌年行不由西州門嘗因大醉扶路唱樂不覺至門左右曰此西州門也曇因悲感不已以馬策扣扉誦曹子建詩曰生存華屋處零落歸山邱慟哭而去】我夢卜築蕭閒覺來嵓桂十里幽香發【我夢與覺來字如東坡我夢扁舟浮震澤覺來滿眼是廬山此體其句法坡詩卜築蕭閒計已成蕭閒圃公家園在眞定按公木犀詩自注云木犀湖湘之閒謂之九里香江東乃號嵓桂惟錢塘人最重之直呼桂花小山招隱詩桂叢生兮嵓之幽東坡十里南風艸木香又風煙裊裊十里香】嵬隗胸中冰與炭一酌春風都滅【世說嵇康胸中嵬磊故須酒澆之山谷安用茗澆嵬磊胸退之無使冰炭置我腸淮南子天下莫相愛於冰炭言其相息也老杜白醪誰造汝一酌散千憂東坡萬戶春風爲子壽春風謂酒】勝日神交悠然得意遺恨無毫髮【公意欲忘懷憂患一寓之酒而與晉賢神交庶得意而無愁恨也老杜毫髮無遺恨】古今同致永和徒記年月【羲之敍永和九年歲在癸丑暮春之初會於會稽山陰之蘭亭修禊事也又云後之視今亦猶今之視昔又云𨿽世殊事異所以興懷其致一也永和晉穆帝年號東坡書版記歲月】公後序云王夷甫神姿髙秀宅心物外爲天下稱首復自言少無宦情使其雅詠虛玄不論世事超然遂終其身何必減嵇阮輩而當衰世頹俗力不可爲不能遠引辭世黽俛髙位顚危之禍卒與晉俱爲千古名士之恨又嘗讀山陰詩敍考其論古今感慨事物之變旣言修短隨化終期於盡而世殊事異興懷一致則死生終始物理之常正當乘化以歸盡何足深嘆而區區列敍一時之述作刊紀歲月豈逸少之淸眞簡裁亦未盡能忘情於此耶故因此詞並及之【顏延之宅心道祕東坡放情事物之外晉書言風流者以王粲爲稱首左太衝所講在玄虛文中子虛玄長而晉室亡非老子之罪毛詩黽俛從事羲之修短隨化終期於盡又𨿽世殊事異所以興懷其致一也又曰死生亦大矣豈不痛哉淵明聊乘化以歸盡永叔記錄細碎何區區羲之列敍時人錄其所述太白裴子含淸眞玉臺敍眞置簡裁不殆古人王衍上聖忘情下愚不及情然則情之所鍾正在我輩】其三吳傑者無爲人辛酉之冬惠然相過頗能道退居之樂臨行乞言【傑淮南無爲軍人宣和癸卯歲宦遊河東天會兵火閒棄官而隱惟以詩酒自適蓋髙士也毛詩惠然肯來傅子玄云子瞻子由嘗相約早退爲閒居之樂禮記養老乞言此借用】倦遊老眼看黃塵堆裏風波千尺【黃塵成堆言其多風波千尺言深險也永叔世路風波險坡詞人閒欲避風波險一日風波十二時】雕浦歸心惟自許明秀髙峯相識【雕水在恆陽老杜老去多歸心舊詞千里有个好相識望靑山一色】誰謂峯前歲寒時節忽遇知音客【呂氏春秋伯牙鼓琴而志在太山子期曰巍巍乎若太山也已而志在流水子期曰囦乎哉湯湯乎若流水也子期死伯牙破琴絕弦以爲世無知音無足爲鼓琴矣】紫芝仙骨笑談猶帶山色【唐元徳秀字紫芝房管曰見紫芝眉宇使人名利之心都盡老杜自是君身有仙骨坡詞笑時猶帶嶺梅香又詩我昔曾爲徑山客至今詩筆余山色】君有河水洋洋野梅髙竹【孔子將西之趙臨河而嘆曰美哉水洋洋乎丘之不濟此命也蓋吳君於河上有梅竹之墅】我住漣漪宅【漣漪水紋公之宅館亦近雕水言樂水之心相似】鏡裏流年春夢過只有閒身難得【言流年迅駛如鏡中之影春睡之夢只早退爲難也山谷鏡裏朱顏攺東坡流年苒苒入霜髭又枕中春夢不多時崔櫓算來爭得此身閒晁以道此身何處得吾閒】揮埽龍虵招呼風月且盡杯中物【山谷不復龍虵看揮埽陸希聲筆下龍虵若有神東坡招呼明月到芳樽南史入吾室者但有淸風對吾飲者惟當明月淵明天命苟如此且盡杯中物老杜忍斷杯中物坡指南吳衎嘗以酒誤權近遂止飲阮宣命飲衎難之宣以手驅其背曰咄癡漢看看老逼忍斷此杯中物耶抑而飲之】他年林下會須千里相覓【靈澈相逢盡道休官去林下何曾見一人嵇康傳呂安服康髙義每一相思輒千里命駕老杜得錢卽相覓酤酒不須疑】其四送範季沾還雲門【雲門山在韶州今季沾家許昌則許昌別有此山】範侯別久愛孤松老節臒而實茂【世說嵇康之爲人嵓嵓若孤松之獨秀晉傳三十二契寒松而立節東坡淵明之詩質而實綺臒而實腴言季沾節操如松𨿽淸臒而實茂美也】碧玉蓮峯三歲主添得無邊鮮秀【華山有蓮花峯乃是絕頂其山如碧玉也永叔誰得三年作主人介甫三歲相逢薄主人又好與靑山作主人季沾蓋嘗守官華下】月魄澄秋花光炯夜還共西風酒【尙書哉生魄注十六日明消而魄生梁武圓魄當虛闥山谷把斷花光水不通介甫積李兮縞夜崇桃兮炫晝東坡秋風搖酒杯言以淸秋花月之夜臨西風而共樽酒也】酒前豪气切云千丈依舊【屈原冠切云之崔嵬】客捨老眼才明【曾子宣洗眼相看眼暫明】凝神八表不肯畱風褏【言客捨才見又告別也莊子用志不分乃凝於神也司馬子微謂太白可與神遊八極之表拾遺記瀛洲有香風泠然而起張褏受之則其香歷紀不歇錢翊客亭風褏半披垂】畱得驚人三昧語珠璧騰輝宇宙【老杜爲人性僻耽佳句語不驚人死不休釋氏要覽梵語三昧此言正定中有所受用謂入妙也太白咳唾落九天隨風生珠玉釋言天地四方曰宇古往今來曰宙退之剛耿陵宇宙】茅屋雲門蒼官靑士歲晚風煙瘦【以茅爲屋以云爲門松封大夫故曰蒼官竹號此君故曰靑士風煙瘦言無擁腫之態老杜何時一茅屋送老白雲邊樊宗師園記柏曰蒼官竹曰靑士權列與槐朋友山谷十年種木長風煙永叔勁節曉愈瘦】軟紅塵裏爲予千里回首【言君應千里回首望我於紅塵中東坡軟紅猶戀屬車塵自注云前輩有西湖風月不如東華軟紅香塵之語老杜千里首重回】其五九日作倦遊老眼放閒身管領黃花三日【舊制重九假三日故有閒身三日之】客子秋多茅舍外滿眼秋嵐欲滴【老杜客子中夜發雍陶池塘秋意多僧黁滿院秋光濃欲滴東坡霧繞徵衣滴翠嵐畫譜郭熙夏山蒼翠而如滴】澤國淸霜澄江爽气染出千林赤【羅鄴故里東歸澤國遙老杜八月淸霜重謝玄暉澄江靜如練王子猷西山朝來致有爽气老杜山谷落葉赤東坡暮宿淮南村已度千山赤又蔚如千林春】感時懷古酒前一笑都釋【感今時而懷古昔其不平之气得酒自消也坡詞感時懷舊一悲涼永叔人生浪自苦得酒且開釋】千古栗裏髙情【栗裏柴桑淵明所居在廬山側淵明嘗九日東籬采菊盈把忽白衣人至乃刺史王弘送酒便飲至醉】雄豪割據戲馬空陳迹【史劉項割鴻溝爲漢楚之界在今河陰縣老杜英雄割據非天意項王於徐州築戲馬臺宋武帝初爲宋公鎭彭城九日出宴戲馬臺至今相承爲故事羲之俛仰之閒以爲陳迹】醉裏誰能知許事俯仰人閒今昔【南史謝融詣王僧祜遇沈昭略昭略問是何年少融曰僕出扶桑入於暘谷誰云不知而卿此問昭略曰不知許事且食蛤■﹝虫黎﹞東坡酒闌不必看茱萸俯仰人閒今古陸機俯仰媿今古盧諶瞻彼日月迅過俯仰感今惟昔目存心想】三弄胡牀九層飛觀喚取穿雲笛【王徽之赴召泊舟靑溪側桓伊過岸上客曰此桓野王也徽之素不相識卽遣報曰聞君善吹笛試爲一奏時伊已貴素聞徽之名便下車踞胡牀爲作三調弄畢卽上車去賓主不交一談江總月冷相思九層觀子建飛觀百餘尺東坡湛然先生善吹鐵笛有穿雲裂石之聲喚取字如東坡喚取阿香推雷車】涼蟾有意爲人點破空碧【蟾月神空碧天界也淮南子日中有蹲烏月中有蟾蜍太白玉蟾離海上古今詩話細看月輪還有意信知丹桂近嫦娥東坡孤月掛空碧點破字如東坡孤月如鳧鷖點破千頃碧】其六田唐卿九江人人品髙勝落筆不凡且妙於琴事久在江湖雲水閒襟韻飄爽無復市朝气味然甚窮難忍時無料理之者比罷熙和酒官復爲藥局與余有林下相從之約作念奴嬌以寄之【唐卿名秀實潯陽人僑寓汴梁嘗監■﹝木巳﹞縣酒又佐南臺惠民局構書齋牓曰小眠蓄湖石名雪嵓自號雪嵓老人又號東岫種玉翁善鼓琴音節抑揚爲當時第一手喜作梅詩積數百篇有集行於世以其喜琴梅又稱雙淸道人東坡困窮誰要卿料理東坡作水調歌別子由意以不早退爲戒退而相從之樂爲慰】九江秀色看飄蕭神气長身玉立【水經江水出岷山至潯陽分爲九道名九江一烏白二蜯三鳥土四嘉靡五畎六浮七稟八提九菌是也小杜飄蕭半秋時文選導養神气東坡惟有長身六君子又俯仰蒼蒼玉立身】放浪江南山水窟筆下云嵐堆積【羲之放浪形骸之外東坡我從山水窟中來尙愛此山看不足又我昔曾爲徑山客至今詩筆余山色言詞筆得江山之秀堆積字如坡詞寸腸千恨堆積】藥籠功名酒壚身世不得文章力【序言唐卿嘗爲酒政及藥局官故言藥籠酒壚以門資入仕故言不得文章力唐元澹字行衝嘗謂狄仁傑曰下之事上譬富家儲積以自資也脯臘蹊胰以供滋膳參朮芝桂以防疾疢門下充旨味者多願以小人備一藥石可乎仁傑笑曰君正吾藥籠中上物不可一日無也王戎嘗經黃公酒壚下過顧謂後車客曰吾昔與嵇阮輩酣飲於此竹林之遊亦與其末自二賢云亡吾便爲時之所羈縛今日視之𨿽近邈若山河淵明身世兩相遺劉夢得一生不得文章力百口空爲飽暖家】人閒俗气對君一笑都釋【山谷人閒俗气一點無】疇昔得意忘形野梅溪月有酒還相覓【禮記孔子曰予宿昔之夜夢奠兩楹易得意忘象老杜忘形到爾汝痛飲眞吾師又得錢卽相覓酤酒不須疑東坡歡飲徑相覓】痛飲酣歌悲壯處老驥誰能伏櫪【老杜痛飲眞吾師又安得酣歌眠又塞曲三更欻悲壯魏武老驥伏櫪志在千里烈士暮年壯心不已】爭席樵漁對牀風雨伴我爲閒客【列子南之沛見老子其往也捨者將迎其返也捨者與之爭席矣山谷野老爭席漁爭隈韋應物那知風雨夜復此對牀眠小杜我爲閒客此閒行】朱弦疏越興來一埽箏笛【樂記淸廟之瑟朱弦疏越一唱而三嘆有遺音矣注越瑟底孔書大傳曰大琴朱弦東坡聽琴詩歸家急覓千斛水靜洗從前箏笛耳】其七乙卯歲江上爲髙徳輝壽【徳輝名鳳庭東營安化人天會六年蔚榜中進士第豪俊有時譽歷帥府及都省掾轉郎官皇統中以鉤黨死非其罪也人哀悼之】洞宮碧海化神山玉立東方仙窟【老杜深求洞宮腳道書人閒有三十六洞天皆仙聖所居十洲記扶桑東有碧海水色深碧神山言三神山也米元章玉立刻坤乘東坡東方雲海空復空羣仙出沒空明中老杜翻動神仙窟】海色山光千萬頃都作巉巉玉骨【山谷小峯重疊山光黃憲汪汪如萬頃波退之倚天更覺靑巉巉】黃卷精神黑頭心力虎帳多閒日【溫嶠謂錢鳳精神滿腹桓溫謂王峋當作黑頭公晁錯爲人臣者盡心力而不敢矜左傳衛侯爲虎幄幄帳也】一杯爲壽酒腸先醉江橘【張祜酒腸俱逐洞庭寬坡賦序安定郡王以黃甘釀酒東坡名之曰洞庭春色云吾聞橘中之樂不減商山漢志江陵千樹橘】南下禹穴濤江要收奇秀老去供詩筆【山谷次蕭元禮懷春詩序云元禮嘗下三峽窺九嶷探禹穴觀濤江故其詩淸壯崛奇一揮毫數千字澡雪塵翳動搖人心永叔古健寫奇秀東坡至今詩筆余山色】憂喜相尋皆外物今古閒身難得【坡詞憂喜相尋風雨過一江春淥莊子外物不可必東坡衣冠矧外物】邱壑風流稻粱卑辱莫愛髙官職【山谷云李伯時一邱一壑風流不減古人老杜君看隨陽鴈亦有稻粱謀又稻粱求未足稻粱諭祿食也坡詞文君壻知不笑君卑辱又詩君知此意不可忘愼勿苦愛髙官職】他年風雨對牀卻話今夕【韋詩何時風雨夜復此對牀眠李義山何當共翦西窗燭卻話巴山夜雨時】○雨中花僕自幼刻意林壑不耐俗事懶慢之僻殆與性成每加責勵而不能自克志復疏怯嗜酒好睡遇乘髙履危動輒有畏道逢達官稠人則便欲退縮其與人交無賢不肖往往率情任實不畱機心自惟至熟使之久與世接所謂不有外難當有內病故謀爲早退閒居之樂長大以來遭時多故一行作吏從事於簿書鞍馬閒違己交病不堪其憂求田問舍遑遑於四方殊未見會心處聞山陽閒魏晉諸賢故居風气淸和水竹蔥蒨方今天壤閒蓋第一勝絕之境有意卜築於斯雅詠玄虛不談世事起其流風遺躅故自丙辰丁巳以來三求官河內經營三徑遂將終焉事與願違俯仰一紀勞生愈甚弔影自憐然而觸於事物感今懷昔考其見於賦詠者實未始一日而忘李君不愚作掾天臺出佐是郡因其行也賦樂府長短句以敍鄙懷行春勝日物彩照人爲予擇稚秀者以雨中花歌之使淸泉白石聞我心曲庶幾他日不爲生客耳【莊子刻意尙行此山谷之士所好永叔淸煙耿林壑宋詩有時俗事不稱意無限好山都上心嵇康書懶與慢相成又不有外難當有內病又一行作吏此事便廢蜀志稠人廣坐侍立終日莊子有機械者必有機心文選王室多故淵明違己交病論語人不堪其憂魏志求田問舍言無足采山陽太行之陽今懷衛之地漢蔣詡開三徑以待其友求仲羊仲列女傳子犯知文公安齊有終焉之心一紀十二歲莊子大塊載我以形勞我以生介甫仍亦愁弔影李彧字不愚嘗爲都省掾舊詞五馬遊春彩佩照人光生南陌稚秀言幼而麗也樂天淸泉白石實聞斯言子由作棲賢堂記坡云我當書石刻之堂上與廬山結緣他日入山不爲生客也】嗜酒偏憐風竹晉客神淸多寄虛玄【淵明性嗜酒家貧不能恆得王子猷愛竹造門不問主人又寄居空宅便令種竹曰安可一日無此君也王夷甫妙善玄言皆晉人也老杜嗜酒愛風竹道經澄其心而神自淸】有山陽遺迹水石髙寒【介甫耳目熟遺迹退之卽此南坡下久聞有水石山谷眾邱讓髙寒】曾爲幽棲起本幾求方外微官【左傳杜注有張本起本之語言開端也謝奕爲桓溫安西司馬在溫坐猶推布衣好岸巾笑詠溫曰我方外司馬也莊子曰彼遊方之外者也丘遊方之內者也內外不相及】謾蹉跎十載還羨君侯左駕朱轓【岑參蹉跎今白首漢景詔長吏二千石皁蓋朱兩轓千石六百石朱左轓轓音幡車大箱】山村霰雪竹外花明瘦梅半樹斕斑【爾雅雪與雨雜下曰霰鄭淮逢春多霰雪東坡竹外一枝斜更好上官儀花明棲鳳閣永叔野花紅紫多斕斑斕斑半開時】溪路轉靑簾佳處便是蕭閒【永叔路轉參差碧老杜靑簾認酒家蕭閒公家園】寄謝五君精爽【晉嵇康阮籍山濤向秀劉伶阮咸王戎爲竹林之遊號七賢顏延之以濤戎嘗貴顯乃削去作五君詠尙書精爽在天】摩挲森碧瑯玕【瑯玕種玉以比竹森眾多皃永叔君家種玉產瑯玕東坡汝歸蒔松菊環以靑瑯玕山谷何事吹折靑瑯玕】个中著我儲風養月先報平安【公欲於此卜居以貯藏風月故先令李君寄聲報我平安也叢話此老个中興復不淺東坡三休堂上工延月九折嵓前巧貯風元微之馬上相逢無紙筆憑君傳語報平安】○永遇樂建安施明望與餘同僚三年心期最爲相得其政術文章皆余之所畏仰不復更言獨記異時共論流俗鄙吝之態令人短气且謀早退爲閒居之樂斯言未寒又復再見秋物念之惘然輒用其語爲永遇樂長短句寄之並以自警【明望名宜生建安浦城人宣政閒以文章知名試潁學教授與宗室趙徳麟友善後仕廢齊天會末歸朝歷南臺郎官刺隰深二州召爲禮侍累遷侍講道號三住老人毛詩及爾同僚左氏同官爲僚南史柳向吾與士遜心期久矣永叔愼勿隨流俗魏泰數日不見黃叔度鄙吝心生法帖令人短气左氏盟可尋也亦可寒也論語學而不思則罔注罔罔然也毛詩亦以自警】正始風流气吞餘子此道如綫【正始魏邵陵王年號時何晏丁謐王弼等好莊老言天下效之晉懷帝永嘉中王惇鎭豫章嘗謂衛玠曰昔輔嗣吐金聲於中朝今子復玉振於江表微言之緒絕而復續豈意永嘉之末復聞正始之音東坡正始風流起頹俗又風流豈落正始後魏志陳矯謂陳登曰遠近謂明公自矜登曰吾敬陳元方華子魚孔文舉劉玄徳所敬如此餘子瑣瑣亦焉足錄哉又禰衡云大兒孔文舉小兒楊徳祖餘子碌碌未足數也東坡气吞餘子無全目荀子平王東遷王道不絕如綫音綫細絲也】朝市心情雲翻雨覆千丈堆冰炭【老杜翻手作云覆手雨紛紛輕薄何須數冰炭千丈言髙險之甚】髙人一笑春風捲地只有大江如練【坡詞一陣春風來捲地吹回落照江天一半開山谷出門一笑大江橫謝玄暉澄江靜如練】憶當時西山爽气共君對持手版【王徽之爲桓沖車騎司馬衝問卿何署答曰似是馬曹問官有幾馬曰旣不問馬如何知數又問歲死多少曰未知生焉知死曰卿在府日久比當相料理徽之不答直髙視以手版拄頤曰西山朝來致有爽气耳】山公鑑裁水曹詩興功業行飛霄漢【山濤爲吏部侍郎有人倫風鑑多所薦舉時稱山公啟事何遜天監中爲水部郎嘗在揚州賦梅詩故老杜云東閣官梅動詩興還如何遜在揚州又唐張籍爲水部員外郎有詩名故東坡云詩人例作水曹郎老杜愛酒晉山簡能詩何水曹尙書功崇惟志業廣惟勤老杜北拱戴霄漢此言致身云漢之上】華屋含秋寒沙去夢千里橫靑眼【言身處華屋而無柔媚之態常含秋思仍有寒沙歸去之夢橫靑眼於千里之外言放適也阮籍能作靑白眼見禮俗之士白眼對之山谷靑眼聊因病酒橫】古今都道休官歸去但要此言能踐【遁齋閒覽詩人類以棄官歸隱爲髙謂軒裳爲外物然鮮有能踐其言者故靈澈答韋舟詩云年老心閒無一事麻衣艸坐亦容身相逢盡道休官去林下何嘗見一人蓋譏之也】把人閒風煙好處便分中半【坡詞暮山好處空翠煙霏又自從添个風月平分破又詩占得膠西一半山陳圖南謂張乖崖曰公能退休分華山一半與公】●蕭閒老人明秀集注卷第二雷溪子魏【道明】元道注解廣雅下【三十四首】水龍吟

石州慢

滿庭芳

漢宮春

望月婆羅門洞仙歌【二首】驀山溪【二首】漁家傲

怕春歸

臨江仙【二首】一翦梅

小重山

減字木蘭花【二首】朝中措【三首】南鄕子

瑞鷓鴣【二首】千秋歲

浣溪沙【四首】人月圓

西江月

菩薩蠻

點絳唇

相見歡

烏夜啼○水龍吟余始年二十餘歲在丁未與故人東山吳季髙父論求田問舍事數爲餘言懷衛閒風气淸淑物產奇麗相約他年爲終焉之計爾後事與願違遑遑未暇故其晚年詩曰夢想淇園上春林布谷聲又曰故交半在靑雲上乞取淇園作醉鄕蓋志此也東山髙情遠韻參之魏晉諸賢而無媿天下共知之不幸年踰五十遂下世今墓木將拱矣雅志莫遂令人短气余旣沈迷簿領顏鬢蒼然倦遊之心彌切悠悠風塵少遇會心者道此眞樂然中年以來宦遊南北聞客談个中風物益詳熟頃因公事亦一過之蓋其地居太行之麓土溫且沃而無南州卑溽之患際山多瘦梅修竹石根沙縫出泉無數淸瑩秀澈若冰玉稻塍蓮蕩香气蒙蒙連亙數十里又有幽蘭瑞香其它珍木奇卉舉目皆崇山峻嶺煙霏空翠吞吐飛射陰晴朝暮變態百出眞所謂行山陰道中癸酉歲遂買田於蘇門之下孫公和邵堯夫之遺迹在焉將營艸堂以寄餘齡巾車短艇偶有淸興往來不過三數百里而前之佳境悉爲己有豈不適哉但空疏之迹晚被寵榮叨陪國論上恩未報未敢遽言乞骸若僶勉駑力加以數年庶幾早遂麋鹿之性雙淸道人田唐卿淸眞簡秀有林壑癖與余作蒼煙寂寞之友而友人楊徳懋博學衝素遊心繪事暇日商略新意廣遠公蓮社圖作臥披短軸感念退休之意作越調水龍吟以報之【吳激字彥髙建安人宋宰臣拭顧道之子米元章子壻也妙於詞翰道號東山散人少歷淸華爲宋使於本朝見畱累遷翰林直學士出守深州到官三日卒人皆惜之詩眼其髙情遠韻皆未識也山谷張公下世久左僖三十二年墓木拱矣謝安中年以來傷於哀樂列子注太行山在河內野王縣東坡又聞緱山好泉眼旁石穿林瀉水張南都賦漫彼稻田堤塍相﹖﹖君林和靖有麥塘蓮蕩詩蕩猶沼也永叔水聲聒聒兮花气蒙蒙文選眞木奇艸羲之又有崇山峻嶺茂林修竹坡詞正暮山好處空翠煙霏永叔晦明變化者山閒之朝暮也山谷陰晴朝暮變炎涼世說王子敬雲從山陰道上行山川自相映發使人應接不暇及秋冬之際尢難爲懷蘇門山名在河中孫公和邵堯夫百泉之名賢能詩者東坡余老矣寄餘齡老杜上疏乞骸骨淵明或命巾車或棹孤舟東坡柰此未報恩又聊爲山水行遂此麋鹿性林閒錄百丈以前學者相求於寂寞之濱徳懋名邦基汴人遭時繹騷僑寓易水天眷中第進士乙科歷官臺郡大定初除祕書監以門親張氏委托之累謫後西畱同頃之攺益都漕臺移雄節致仕道號息軒老人工畫人物山水窠石無不盡妙其筆力爲方今士流之冠論語繪事後素世說孫興公許玄度共商略往古名達晉遠法師居廬山招緇素十有八人作白蓮社延華李公麟伯時爲其友人李元衝作蓮社圖妙絕一時元衝爲之作記伯時號龍眠居士】太行之麓淸輝地和气秀名天下【谷梁子林屬於山曰麓謝靈運山水含淸輝地和者敍謂土溫且深也气秀者敍謂煙霏空翠也以此得名於天下也本事曲序汝陰西湖勝絕名天下】共山沐澗濟源盤谷端如倒蔗【共沐濟盤皆山陽勝境顧愷之倒食甘蔗人問之答曰此漸入佳境】風物宜人綠橙霜曉紫蘭淸夏【風物宜人敍謂無南州卑溽之患也秋橙夏蘭香色可愛者土產也】望靑簾盡是長腰玉粒君莫問香醪價【長腰玉粒糯米中酒秫曹元寵玉粒長腰沈水溫溫注玉堂閒話眞宗問唐酒價幾何丁晉公答曰每斗三百問何以知答曰杜甫詩云速須相就飲一斗恰有三百靑銅錢】我已山前問捨種溪梅千株縞夜【山前問捨敍謂買田蘇門之下山谷野梅千樹月明村介甫積李兮縞夜】風琴月笛松窗竹徑須君命駕【琴宜風笛宜月窗宜松徑宜竹以類言之呂安思康千里命駕】住世還丹坐禪方丈艸堂蓮社【東坡憂時𨿽早白住世有還丹頓顯慶中王玄榮使西域至毗邪城維摩示疾之室遺址疊石爲之玄榮以笏量之縱廣各得十笏故寺之正寢號方丈見釋氏要覽此言神仙則有還丹學佛則有方丈艸堂隱居之所言學仙者也蓮社西方之會言學佛者也】揀雲泉巧與余心會處托龍眠畫【米詩平生會心處都在靜名中龍眠以比徳懋】○石州慢毛澤民嘗九日以微疾不飲酒惟煎小團薦以菊葉作侑茶樂府卒章有一杯菊葉小雲團滿眼蕭蕭松竹晚之語僕頃在汴梁三年每約會心二三客登故苑之友云亭或寓居之西嵓置酒髙會以酬佳節酣觴賦詩道早退閒居之樂歲在庚子有五字十章其一云去年哦新詩小山黃菊中年年說歸思遠目驚髙鴻逮今已復三經是日奔走塵泥勞生愈甚今歲先入都門意謂得與平生故人共一笑之樂且辱子文兄有同醉佳招而前此二日左目忽病昏翳不復敢近酒盞癡坐亡聊感念身世無以自遣乃用澤民故事擬菊烹茶仍作長短句以石州之音歌之【小團龍鳳茶名又謂之密雲龍史齊威王置酒後宮嵇康手揮五弦目送歸鴻東坡平生故人幾半天下又詩忽逢驛使有佳招】京洛三年花滿酒家浮動金碧【京洛本洛陽借言汴都也金碧謂菊林逋暗香浮動月黃昏老杜潤聚金碧气】友云縹緲淸遊春筍新橙初擘【友云亭名在汴之龍徳宮橐駞岡東坡上有行人髙縹緲周美成玉指驗新橙】天東今日枕書兩眼昏花【天東言上京樂天白頭老監枕書眠東坡主人枕書臥夢我平生友又怪得昏花懸兩目又病眼昏花困簿書】壺觴不果酬佳節【淵明引壺觴以自酌東坡佳節若爲酬但把芳樽斷送秋小杜但將酩酊酬佳節】獨詠竹蕭蕭者雲團風葉【見敍注雲團言茶風葉言菊】愁絕此身蒲柳先秋往事夢魂無迹【老杜放歌頗愁絕顧況之與簡文同年而發先白帝問其故對曰松柏之姿淩冬猶茂蒲柳常質望秋先零張祜往事微茫夢一般東坡事如春夢了無痕】一寸歸心可忍年年形役【庾信誰知一寸心乃容萬斛愁淵明旣自以心爲形役奚惆悵而獨悲】邱園親友歲時陶寫歡情【易賁於邱園邱園隱遁之處史歲時伏臘東坡陶寫有餘歡】糟牀曉澑東籬側【老杜已覺糟牀注東坡澑澑糟牀聲】手把一枝香作蕭閒閒客【介甫菊詩千花百卉影零後始見閒人把一枝山谷故來歸我一枝香小杜我爲閒客此閒行蕭閒公家圃名】○滿庭芳李虞卿見示樂府長短句極言共山百泉水竹奇勝且爲卜鄰之招欣然次韻【虞卿名舜臣共城人以文翰著聲當時介甫人言西山頂自古流百泉東坡他日卜鄰先有約】森玉筠林湧金泉眼際山千丈寒輝【竹林森然如玉源泉湧出如金寒輝山閒風光霽色也炙轂子亭竹森森三百寒叢話顧渚有湧金泉】世閒淸境冰鑑月來時【東坡世閒好句世閒共明月自滿千家墀又水殿開冰鑑】我久紛華戰勝求五畝鶴骨應肥【謝靈運戰勝臞者肥注子夏曰吾見夫子之義則榮之出見富貴又榮之二者交戰於胸中故臞已而夫子之義勝故今肥也東坡年來戰紛華漸覺夫子勝欲求五畝宅灑埽樂淸靜又道人絕粒對寒碧爲問鶴骨緣何肥】靑篷底垂竿照影都洗向來非【篷船上屋小杜何如釣船雨篷底睡秋江太白何慚七里瀨使我欲垂竿山谷照影寫閒情東坡一洗人閒萬事非淵明覺今是而昨非向來猶往時也】千畦收玉粒糟邱劉阮風味依稀【玉粒稻米宜釀酒言晉劉伶阮籍嗜酒如在糟邱酒池閒公欲希慕其風味也南史陳瑄謂弟曰速營糟邱吾將老焉王績醉鄕賦其外糟邱階級千仞】卷萬珠甘滑一吸玻瓈【萬珠甘滑謂酒玻瓈酒杯少遊香糟旋滴珠千顆】作个江村籬落野梅炯沙路無泥【樂天籬落似江村老杜江路野梅香樂天柳橋晴有絮沙路靜無泥東坡江邊沙路靜無泥】金鑾客懸流勇退開徑待君歸【翰林續志徳宗移學士院於金鑾坡上東坡故人飛上金鑾殿人倫風鑑白閒道者謂錢若水無仙骨但急流中能勇退耳山谷倚鋤待君歸】○漢宮春次髙子文韻【子文名士談一字季默父宋韓武昭王瓊之曾孫宣仁太后之堂侄作文染翰皆宗師坡仙號蒙城居士宣和末任忻州曹官歸朝爲絳倅召除待制遷直學士皇統中偶以事冒累與宇文公俱死士流痛惜之】雪與幽人正一年佳處淸曉開門【言雪天正佳而幽人來款門也易幽人貞吉東坡一年正好君須記又佳處正在玆賀方回東風先爲我開門】蕭然半華鬢髮相與銷魂【法帖遂良須鬢蕭然選賦黯然銷魂者惟別而已】披衣倚柱向輕寒酃淥微溫【東坡披衣起視夜小杜倚柱閒情日漸曛類說酒有醽醁綠濤】端好在垂鞭信馬小橋南畔煙村【好在問訊之意老杜垂鞭嚲褏淩紫陌退之只知閒信馬東坡莫忘小橋流水又淡淡煙村遠】呵手凍吟未了【宋詩旋呵凍手撚吟須坡詞孤坐凍吟誰伴我】爛銀鉤呼我玉粒晨饙【銀鉤書法也老杜玉粒定晨炊饙音紛一蒸飯】六花做成蟹眼鳳咮香翻【六花雪也蟹眼湯小沸也鳳咮茶名言煎雪水潑茶也韓詩外傳艸木花多五出雪花惟獨六出山谷可憐蟹眼湯已化鵝管玉北苑有山曰鳳凰產茶名鳳咮茶】小梅疏竹際壁閒橫出江天【言雪中宜對梅竹又近江天也或云指壁閒圖畫也老杜恣意買江天】那更有靑松怪石一聲鶴唳前軒【雪中對梅竹松石仍聞鳴鶴尢可喜也東坡丑石寒松未易親】○望月婆羅門送陳詠之自遼陽還汴水妙齡秀發韻淸冰玉洗羅紈【東坡妙齡秀發秉筆入仕又眉閒冰玉照淮明又冰雪落羅紈】文章桂窟髙寒【桂窟猶月窟也世以得第爲折桂枝山谷丈人玉立气髙寒】晤語平生風味如對好江山【毛詩可以晤語選注晤對也徐師川江山明秀發詩情】向雪云遼海笑裏春還【違遼壤之風雪趁汴梁之花月又逢春色故可喜也老杜雲帆轉遼海】宦情久闌道勇退豈吾難【晉王衍少無宦情樂天宦情薄似紙勇退見前】老境哦君好句張我蕭閒【左氏張吾三軍言張大其勢】一峯明秀爲傳語浮月碧瑯玕【傳語字如老杜傳語故園春東坡爲向東坡傳語是也】歸意滿水際林閒【詩話山色不如歸意濃水邊林下嘉遁之所】○洞仙歌其一甲寅歲從師江壖戲作竹廬【壖如沿切江河邊地】竹籬茅舍本是山家景【曹詞茅舍竹籬邊雀啅晚寒時節雅詞問玉堂何似茅舍疏籬唐詩曉訪山家歇復涉】喚起兵前倦遊興【兵前軍前也喚起字如老杜喚起搔頭急退之喚起窗前曙是也】地牀深穩坐春入蒲團【地牀土榻也又矮牀也春溫也東坡此身分付一蒲團】天憐我教養疏慵野性【錢起野性樂天和又自審鄙吏多野性】雪坡孤月上冰谷悲鳴【雪坡雪嶺冰谷谷水帶冰而流述異記龍肝瓜生於冰谷東坡稍聞決決流冰谷地理新書朱雀悲鳴】松竹蕭蕭夜初靜【毛澤民滿眼蕭蕭松竹晚坡詞漏斷人初靜】夢醒來誤喜收得閒身【東坡醉夢昏昏晚來醒宋詩乞得膠膠擾擾身誤喜字如坡詩誤喜對牀尋舊約】不信有俗物沈迷襟韻【老杜眼前無俗物多病也身輕選詩沈迷簿領書襟韻猶言風度也】待臨水依山得生涯要傳取新規再營幽勝【言他日得山水佳處欲取此法而營建之】其二戊辰歲王無競生朝【無競名競相臺人皇統中爲河內令召授應奉遷修撰學士禮書同修史終於承旨善詞翰尢工大字中都宮殿門亭榜額咸出其手雄深穩健近世更無其子和甫能世其學然不及遠矣】六峯翠气不減天臺秀【六峯天平山也在相州天臺山在臺州甘泉賦揚翠气之蜿蜒】滿腹嵐光雜山澑【言胸中有山水之秀溫嶠云錢世儀精神滿腹】埽雄文驅巨筆多藝多才【樂天豈惟不得雄文力王珣夢人以巨筆如椽與之曰當有大手筆事尙書旦多才多藝】稽古力方見靑雲步驟【桓榮爲太子太傅明帝賜以衣服車馬榮陳之庭曰此吾稽古力也史記須賈謂範睢曰不爲自致靑雲之上王元之靑雲隨步登華闥莊子顏回曰夫子步亦步也驟亦驟也】奉常新禮樂玉署金鑾【漢奉常掌禮樂典故後攺爲太常寺金坡遺事宋太宗飛白玉堂之署四字賜學士李昉以下以光禁林金鑾坡學士院所在時無競爲太常兼學士之職】綠發靑春印如斗【東坡綠發蒼顏同一笑山谷沈郎眉宇正靑春周顗云今年殺賊奴取金印如斗系肘後】正懸流勇退收取閒身歸去好林壑頤神養壽【退之惡飲食乎陋巷亦足以頤神而保年嵇康永嘯長吟頤性養壽餘並見前注】待它日相尋壽樽開看野服黃冠水前山後【壽樽祝壽之樽東坡黃冠野服山家客意欲置我嵓石中禮記野夫黃冠注黃冠野服也又艸笠而至尊注野人之服介甫水南水北重重柳山後山前處處花】○驀山溪其一和子文韻人生寄耳幾許寒仍暑【魏文帝人生如寄多憂何爲古詩人生忽如寄髙僧傳謝安與支遁書人生如寄耳易寒往則暑來暑往則寒來寒暑相推而歲成焉】東晉舊風流嘆此道𨿽存如縷【東晉風流見前如縷字如坡賦餘音裊裊不絕如縷言其微】黃塵堆裏玉樹照光風【黃塵成堆言其多老杜皎如玉樹臨風前楚詞光風轉蕙】閒命駕小開樽林下歌奇語【老杜開樽獨酌遲坡詞坐忘遺照八篇奇語】蕭閒老計只有梅千樹【蕭閒公家園在恆陽東坡五畝漸成終老計山谷野梅千樹月明村】明秀一峯寒醉時眠冷云幽處【杜詩疊疊山腰系冷云介甫鴈貼冷雲飛老杜胡云冷萬家又幽處欲生云或云冷云亭名亦石名】君如早退端可張吾軍【左氏張吾三軍言張大其勢退之阿買不識字頗知書八分詩成使之寫亦足張吾軍】惟莫遣俗兒知減卻歡中趣【羲之語見滿江紅注】其二中秋後三日夜風大作林聲如怒濤已而雨至空階滴瀝夜分不絕客懷展轉不能寐因借浩然韻作此【唐人松詩濤聲寒在空山谷窘束縮怒濤東坡點滴空階獨自聞又畱向空階滴夜闌吳詞灑空階夜闌未休毛詩展轉反側又耿耿不寐】霜林萬籟秋滿人閒世【莊子地籟者吹萬不同謂風也說文風吹萬物有聲曰籟莊子有人閒世篇】客子舊山心誤西風悲號澗水【老杜客子中夜發又松風澗水聲又澗水空山道山谷風鳴澗谷泉葬書朱雀悲鳴】茅檐夜久仍送雨疏疏【老杜山雨瀟瀟帶茅屋東坡松江煙雨晚疏疏】焚香坐對牀眠多少閒滋味【叢話韋蘇州所居焚香而坐韋詩那知風雨夜復此對牀眠蘇信道气味閒中好老杜淸談兄滋味】釣船篷底閒殺煙蓑輩【小杜何如釣船雨篷底睡秋江東坡煙蓑雨笠長林下閒殺字如張詠獨幸太平無一事淮南閒殺老尙書】老眼倦紛華宦情與秋光似紙【山谷與王云書想以道義敵紛華之兵戰勝久矣詩話張詠鎭蜀有參軍不任事公不禮之參軍上詩請去云秋光都似宦情薄山色不如歸意濃公喜畱之樂天宦情薄似紙】幽棲歸去梧影小樓寒【老杜褊性合幽棲李王小樓吹徹玉笙寒】看山眼打窗聲莫放頹然醉【老杜看山仰白頭小杜可惜和風夜來雨醉中虛度打窗聲永叔蒼顏華發頹然乎其閒者太守醉也嵇康其醉也如玉山之將頹】○漁家傲和子文韻浩浩春波朝復暮悠悠倦客傷歧路【以春波朝暮比行客道路之勞太白浩蕩若春波永叔忽忽朝復暮坡詞倦客塵勞何處浣】渾似故溪煙又雨瀟灑處【鄭谷故溪歸未得仲殊盡在蒙蒙煙雨中】一樽溪友關心素【吳詞故山何在夢寐艸堂溪友介甫心迹非無素】忘卻閒身須急度【急度言勇退之意】夕陽慣聽漁歌舉【云齋詩夕陽幸無事酤酒聽漁歌王隨漁歌唱夕陽】只欠浦花三四樹閒中趣【浦花江浦之花唐詩江樹兩三栽坡詞歸來分得閒中趣】春風何待鱸魚去【晉張翰在洛見秋風起思吳中鱸魚蒓菜曰人生貴適意乃解官去太白此行不爲鱸魚膾自愛名山入剡中】○怕春歸秋山道中中夜聞落葉聲有作老去心情樂在故園生處【樂天人老何所樂樂在歸故國我歸故園來九度逢寒食老杜漸使生處熟】客愁如隋堤亂絮【隋煬帝開禦河兩岸植柳絮卽柳花也賀詞試問離愁都幾許一川煙艸滿城飛絮梅子黃時雨言愁多也】秋嵐照水度黃衣微雨【嵐山气黃衣油衣雨具也或云黃衣指禦衣也】記篷窗舊年吳楚【篷船上屋也因思往時在吳楚閒泛舟之樂】飄蕭鬢綠日日西風吹去【風摧鬢綠言漸老】夢頻頻蕭閒風土【公有蕭閒圃在鎭陽頻夢見之言思歸】橙黃蟹紫醉琴書容與【小杜越浦黃甘熟吳溪紫蟹肥醉琴書言心醉於琴書中以自適也子虛賦翺翔容與】向他年尙堪接武【曲禮堂上接武武迹也公欲繼古賢歸退之迹也】○臨江仙其一故人自三韓回作此寄之【三韓卽辰韓弁韓馬韓今髙麗之地也髙麗產美橙公作詞索之】夢裏秋江當眼碧綠叢摘破晴瀾【此言夢想摘橙於秋江晴霽時也山谷安得江湖忽當眼又梅﹖﹖嬀破顏冰雪綠叢不見黃甘】搗香鱸蟹勸加飧【鱸鯖蟹葅得橙尢佳東坡金齏新搗橙香又金橙正復少人知不見鱸魚價自低須是松江煙雨裏小舟燒蟹搗香齏又兩螯斫雪勸加餐古詩上言加餐食下言常相憶】木奴空嫵媚未許鬭甘酸【木奴橘也橘性甘酸入酒不及於橙襄陽記李衛謂其子曰龍陽洲有千頭木奴歲上一疋絹亦足用及甘橘成歲得絹千疋東坡此物獨嫵媚又賦如甘酸之易壞笑涼州之蒲萄】聞道雞林珍貢至侯門玉指金盤【雞林髙麗地名髙麗常歲以橙爲貢貢余卽入公卿之第山谷江橙解苞貢東坡甘詩金盤玉指破芳辛周美成玉指破香橙此詞不言擘嘗等字而其意自足可謂工矣】六年冰雪眼常寒【江東冰雪之地眼冷不見珍物東坡杜陵饑客眼常寒】酒樽風味在借我醉時看【山谷蟹詩柰此樽前風味何逸史曲生風味不可忘也橙尢宜酒故以言之公此篇絕不言橙而橙之意味風韻皆盡尢見妙絕】其二雪晴過邢嵓夫用舊韻【嵓夫名具瞻利州龍山人天會二年平州榜及進士第有俊才工詩文累官待制將命江南題詩金山寺膾炙人口皇統中以黨議死時人哀悼之】誰信玉堂金馬客也隨林下家風【永叔金馬玉堂三學士淸風明月兩閒人金馬門名子云解嘲歷金門上玉堂謝道蘊有林下風气東坡蕭然自有林下風】三杯大道果能通【太白三杯通大道一斗合自然】相逢開老眼著我聖賢中【魏武禁釀徐邈私飲至醉趙達問之曰中聖人達白之帝怒鮮於輔進曰醉客平日謂淸酒爲聖人濁酒爲賢人邈竟坐免官】會意淸言窮理窟【會意猶會心也晉傳張憑勃窣爲理窟】人閒萬事冥蒙【山谷人閒萬事醉如泥東坡閉目而視目之所見冥冥蒙蒙冥蒙不省記也】暮寒松雪照羣峯【選詩山明望松雪】衰顏無處避只可屢潮紅【老杜秋气動衰容坡詞玉顏醉裏紅潮又賦候潮紅於玉頰言人之醉上紅潮於面也】○一翦梅送珪登第後還鎭陽【珪字正夫公之長嫡王履道之外孫也幼有逸才讀書號五行俱下過目輒誦天徳三年中進士第調潞簿召入館歷應奉修撰戶外太原副運待制吏中大定十五年出補淄刺未赴以疾解尋卒士流痛惜之爲文有家法凡一時貴族寺觀金石文字咸出其筆施明望嘗稱之云學髙才妙斗南一人其爲時賢所許如此】白璧雄文冠玉京【公父大學諱靖字安世以雄文茂徳爲世主所重白璧雄文宋制語政和中知燕山府天兵臨境帥臣郭藥師戰不利而退乃率公以下官同出降遂歸本朝矣此句美大學也】桂月名香能繼家聲【世以登第爲折桂枝岑參甲科動地聞香名永叔幾人今復振家聲公之先世多登科今正夫亦擢第是能繼其家聲也】年年社燕與秋鴻【東坡有如社燕與秋鴻相逢未穩還相送又春鴻社燕巧相違】明日燕南又遠行【鎭陽趙地在燕之南老杜忽如遠行客】老子初無遊宦情三徑蒼煙歸未成【陶侃老子婆娑正坐諸君輩王夷甫少無宦淸東坡歸來計未成】幅巾扶我醉談玄【符融對李膺幅巾奮褏談詞如雲坡詞醉倒君須扶我惟酒可忘憂楊子童烏九齡而與我玄文注烏楊子子九歲與楊子談玄】竹瘦溪寒深寄餘齡【退之吾其寄餘齡】○小重山東晉風流雪樣寒【毛澤民月樣嬋娟雪樣淸】市朝冰炭裏起波瀾【老杜處處生波瀾】得君如對好江山幽棲約湖海玉孱顏【言見君如見山川之秀孱顏明潔皃東坡萬峯蒼玉刻孱顏】梅月半斕斑云根孤鶴唳淺云灘【斕斑半開時或云梅月之影也僧可歸思欲迷雲一灘】摩挲明秀酒中閒浮香底相對把漁竿【駱賓王浮香隔岸通老杜白水漁竿客此云浮香謂梅也或云浮香酒名】○減字木蘭花其一和丹房老人韻山蟠酒綠天上玉盤窺醉玉【言山圍飲酒之地月又照我醉態敧側也嵇康其醉也如玉山之將頹老杜酒綠正相親】倦客秋多秋气還如酒盞何【客捨秋多惟酒可以消遣故云其如酒盞何其句法則如晉史云其如蒼生何老杜云還如月色何也】松風度曲風水飄飄承我足【言松風淸徹自成音曲因欲馭風水之气而飛行也山谷松風自度曲叢話山谷夢與一道士遊蓬萊雲濤際天惟聞足底聲如松風獵獵東坡北山非自髙千仞付我足太白攝身淩紫霄松風吹我足】蘄竹龍哦落月徘徊待我歌【蘄川之竹尢宜笛材山谷蘄竹能吟水底龍玉人應在月明中太白我歌月徘徊此言醉中吹笛浩歌月爲我徘徊遲下也】其二中秋前一日從趙子堅索酒【子堅名松石白霫長興人皇統中兩爲遼陽幕僚天徳初擢邠副攺平陽漕同秩滿不復仕寓家博野自號無憂道人】春前雪夜醉玉崢嶸花上下【將言中秋先敍殘臘霰雪時嘗醉飲也花上下言雪花也云齋詩庭花髙下飛崢嶸髙皃】幾許悲歡明夜秋河轉玉盤【言悲歡忽忽又是中秋也任彥升悲歡不自持山谷明月耿耿照秋河】髙樓遠笛光到東峯橫眼碧【老杜髙樓夜吹笛趙嘏長笛一聲人倚樓此言月夜登樓宜橫笛光月光也月上東山碧色滿眼也】招我吟魂教捲澄江入酒樽【楚辭有招魂章秦少章更教風月助吟魂江流樽中言酒多】○朝中措其一玉屏松雪冷龍鱗閒閱倦遊人【言山如玉屏松雪如龍鱗也或云石屏中有松雪龍鱗之狀閱見我宦遊不已也東坡松雪看蒼鱗又細細龍鱗生亂石老杜天陰對圖畫最覺潤龍鱗王維種松皆作老龍鱗】耐久誰如溪水破冰猶漱云根【唐魏玄同與裴炎締交能保終始時號耐久朋叢話王定國云往還中無耐久者賀鑄破冰泉脈漱籬根此言云根石也】三年俗駕千鍾厚祿心負天眞【言祿位𨿽重違我眞性也北山移文請回俗士駕爲君謝逋客東坡俗駕今隨水不回千鍾猶言千石仲舒家溫而食厚祿坡詞且陶陶樂取天眞】其二癸丑歲無競生朝十年鰲禁謫仙人冰骨冷無塵【列子海中有三山巨鰲戴之蓋仙山也以諭禁林東坡人言洞府是鰲宮賀知章見李白烏棲曲曰子天上謫仙人也永叔驚我瘦骨淸如冰山谷云東坡筆下無一點塵俗气】紫詔十行寬大【晉志以紫泥封詔書班下郡國太白天書降紫泥光武以詔書賜方國皆一札十行細書成文又每春下寬大之詔東坡數行寬大詔】白麻三代溫湻【翰林誌凡制用白麻紙詔用白藤紙軍旅用黃麻紙靑詞用靑藤紙樂天恩隨紫泥降名向白麻披漢武贊文章號令有三代之風元帝贊號令溫雅有古之風烈三代夏商周】天開壽域人逢壽日小小陽春【王吉毆一世之民躋之仁壽之域注以仁毆民納之壽域無競生於十月小春十月時也太白何時見陽春】要見神姿難老六峯多少松筠【毛詩永錫難老六峯天平山在相州無競家山山多松竹以比壽遠老杜幸各對松筠】其三玉霄琁牓陋淩雲龍跳九天門【眞誥玉晨君晨登玉霄琳房老杜曲江翠幕排銀牓漢武覽大人賦飄飄有淩雲之气梁武評書王羲之書如龍跳天門虎臥鳳闕離騷敍天圜而九重孫子善攻者動於九天之上此言玉霄琁牓謂天上牓額也無競善書中都宮殿門亭牓額皆出其手雄深穩健近世更無淩霄觀名也魏明作淩霄觀工人誤先釘額去地二十五丈令韋誕就書之比下須鬢皓然因戒子孫勿復學書言無競從容書額故陋淩霄見逼之事或云淩霄賦也無競以文章書翰見用不因詞賦科第是陋淩霄也龍跳天門以羲之比無競也】不負平生稽古仙卿躐拜恩綸【仙卿天官躐奇獵超等也坡書超次躐等召而問訊表記王言如絲其出如綸王言如綸其出如綍故制詞謂之絲綸】星明南極天開太室收拾殊勛【前志狼北地火星曰南極老人星老人見治安又室宿主文章或云辟館曰太室魏野敕捲答殊勛】賀客晨香如霧他年壓倒平津【舊曲鑪香如霧斗帳深摭言楊汝士賦詩歸謂其子弟曰今日壓倒元白壓倒言甚勝之漢公孫弘爲丞相封平津侯開東閣以延士】○南鄕子庚申仲秋陪虎茵居士置酒小斜川【許丹房置園亭於恆陽號小斜川以擬淵明之斜川也】霜籟入枯桐山壓江城秀藹濃【風入霜林而成聲曰霜籟枯桐琴也言霜風入琴聲也東坡枯桐得云和永叔山翠入層城】誰著夜光松竹裏玲瓏【淮南子月一名夜光其禦曰望舒一曰纖阿退之臨窗映竹見玲瓏】十丈冰花射好風【退之太華山頭玉井蓮花開十丈藕如船東坡爲散冰花除熱惱萊公幽香深謝好風吹】物外蘂珠宮幾縷明霞玉鏡中【蘂珠宮月宮也言月射斜川如玉鏡又有微云點綴之也黃庭經閒居蘂宮作七言齊建元中盜發楚王冢得玉鏡玉屐】銀浪三江都一吸春融【銀浪言酒三江付之一吸言豪飲坡賦盡三江於一吸漢志岷江爲大江至九江爲中江徐陵爲北江乃三江也韓渥春融艷艷大醉陶陶】曉病眉尖翠埽空【言人醉則憂病都失而眉尖展也翠埽空山色也東坡便覺蛾眉翠埽空眉以比山故同此字】○瑞鷓鴣其一邢嵓夫招遊故宮之玉溪館壬戌人日【歲時記正月七日爲人日】東風歲月似斜川蕭散心情媿昔賢【月令孟春之月東風解凍淵明以正月五日遊斜川臨波班坐作斜川詩今以人日會飲故云歲月似斜川但蕭散無累之心媿淵明也東坡居官不任事蕭散媿辰卿】人向道山羣玉去【漢竇章時稱東觀爲老氏藏室道家蓬萊山穆入子傳王循風水至於羣玉之山先王之所謂策府也】哏橫春水瘦梅邊【山谷靑眼聊因病酒橫宋詩莫學癡兒子官事水邊孤負野梅香】但知有酒能無事【山谷何人有酒身無事誰家多竹門可款史陳軫謂犀首曰公何好飲也曰無事也】便是新年勝故年【山谷但使新年勝故年只如常在郎罷前邱遲惟見君行久新年非故年】明日相尋有佳處野雲堆外淡江天【東坡非君誰復肯相尋又佳處正在玆又江天雪意云繚亂】其二是日以事不克往復用韻酬春當得酒如川日典春衣也自賢【山谷美酒百船酬一春老杜朝回日日典春衣每日江頭盡醉歸山谷今朝忽有酒如川東坡直爲鱸魚也自賢】孤負風光忙有底【退之曲江水暖花千樹有底忙時不肯來老杜終朝有底忙】婆娑邱壑興無邊【潘尼婆娑翰林容與邱墳章碣鴟夷髙興固無邊】書生大抵少成事【史儒家者流勞而少功又劉季固多大言少成事】老境尙堪加數年【論語子曰加我數年五十以學易可以無大過矣】重作梅花上元約【人日之會旣往故又約上元也上元卽正望燈夕也是時梅花正開又多鬻雪梅者】醉歸星斗聚壺天【神仙傳壺公嘗懸一壺夜卽入壺中宿費長房異之公引入壺中見有天地日月太白寥落壺中天東坡破壁見星斗】○千秋歲起晉對菊小酌有懷溪山酒隱【起晉齋名孟郊隱士多隱酒】碧軒淸勝俗物無由到【窗之可開闔者曰軒碧軒以靑碧畫窗爲瑣文也老杜眼前無俗物多病也身輕王逐客斷莫亂教人到】滄江半壁山傳照【言西山落日其影半紅也戎昱落日半江陰唐僧詩半江無夕陽】幾窗黃菊媚天北重陽早【東坡倒射窗幾淸而溫天北上京也重陽早言早寒或云九日之早朝也】金靨小秋光秀色明霜曉【金靨金鈿以比菊花秋光秋日秀色菊色也介甫洗刷放秋光東坡秀色紛滿眼】手撚淸香笑今古閒身少【淸香亦言菊也賀詞笑撚粉香歸洞戶崔櫓算來爭得此身閒也】放醉眼看云表【老杜朝廷醉眼中又舉觴白眼望靑天】淵明千載意松偃斜川道【淵明歸去來詞三徑就荒松菊猶存斜川淵明所居李洞松偃舊房前東坡已偃手種松蓋松老而多偃也】誰會得一樽喚取溪山老【老杜共少及溪老】○浣溪沙其一季沾壽日天上仙人亦讀書【續仙傳侯道華嘗看子史手不釋卷或問之答曰天上無愚朦神仙東坡天上豈有癡仙人】鳳麟形相不枯臞【左氏序麟鳳五靈王者之嘉瑞相如以列仙之儒在山澤閒形皃甚臞非天子之仙意乃奏大人賦屈原行吟澤畔形容枯槁】十年傲雪气淩虛【東坡傲霜雪之淩厲介甫乃欲淩虛空】誰道鄴侯功業晚【唐李泌事肅宗又相代宗徳宗皆見親任封鄴侯尙書功崇惟志業廣惟勤】莫教文舉酒樽疏【後漢孔融字文舉爲北海太守每曰坐上客常滿樽中酒不空吾無憂矣王元之詩病起茶親酒盞疏】他年玉頰秀芙蕖【芙蕖蓮花也東坡候潮紅於玉頰又皎皎如芙蕖】其二壽骨雲門白玉山【雲門山在許昌季沾家山也東坡不禱自安緣壽骨】山光千丈落毫端【山落筆端言詞翰淸麗也東坡雲山出毫端】姓名先掛爛銀盤【先賢傳閆澤年十三夢姓名灑然在月中世人以得第爲折桂枝】編簡馨香三萬卷【退之簡編可捲舒又鄴侯家多書插架三萬軸北史牛弘正云阮季緒爲七略其書三萬餘卷】未應造物放君閒【莊子造物者又將以子奚適林審言云吾甚爲造物小兒所苦樂天世若未忘我𨿽退身難藏】功成卻恐退身難【史四時之序功成者退老子功成名遂身退天之道】其三範季沾一夕小醉乘月羽衣見過僕時已被酒顧窗閒棃花淸影相視無言乃攜一枝徑歸明日作浣溪沙見意戲次其韻【史被酒注爲酒所加】月下仙衣立玉山【少遊仙衣染得天邊碧世說人見裴叔則如近玉山照映人】霧云窗戶未曾關【退之雲窗霧閣事恍惚山谷玉堂雲霧窗雍陶門深夜不關】沈香詩思夜猶寒【遺史上與妃子賞木芍藥於沈香亭命李白作新詞白半醉進淸平調三篇卒章云解釋人閒無限恨沈香亭北倚闌干此以太白比季沾也】閒卻春風千丈秀【花月閒春風秀气千丈髙也永叔秀色搖春風】只攜玉蘂一枝還【玉蘂指棃花也唐昌觀有玉蘂花忽有女子年可十七八容色婉麗從數女冠以白角扇障面直造花所香聞數十步良久折數枝而去此借用其意】夜香初到錦班殘【夜香亦言棃花也錦斑謂花與葉靑白如錦文】其四春津道中和子文韻【春津春水

大駕飛放之所】溪雨空蒙灑面涼【小杜雨詩空蒙看柳多東坡歸路春風灑面涼】暮春初見柳梢黃綠陰空憶送春忙【言暮春三月中州已送春而天東地寒柳色才黃也晏同叔春風先看柳梢黃坡詞綠陰靑子送春忙】芍藥弄香紅撲暖【紅撲猶紅蕾也東坡但知撲撲晴香暖】酴醾趁雪翠綃長【酴醾花白而香字從酒蓋色如酒故以酒爲名趁雪言花白翠綃比枝葉也老杜水荇牽風翠帶長】夢爲蝴蝶亦還鄕【莊子昔者莊周夢爲蝴蝶栩栩然自諭適志歟太白不如早還鄕言夢寐中不忘鄕裏也】○人月圓丙辰晚春卽事棃雪東城又回春【太白棃花白雪香又白雪繞東城又回春言春將還也】風物屬閒身【賈文元卻將淸景付閒人】不堪禁酒百重堆按滿馬京塵【盧仝何時得出禁酒國滿船釀酒曝背眠東坡百重堆按掣身閒樂天馬入九衢塵】眼靑獨拄西山笏本是个中人【拄版望西山子猷事東坡拄笏看度南山云又舉頭看山笏拄頰舊詩惟有南山與君眼相逢不攺舊時靑東坡我非个中人何以默識子】一犂春雨一篙春水自樂天眞【坡詞歸去歸去江上一犂春雨又詩春風雪消後池中半篙水又詞且陶陶樂取天眞】○西江月己酉四月暇日冒暑遊太平寺古松陰閒聞破茶聲意頗欣愜晚歸對月小酌賦西江月記之【太平萬壽寺在中都北城本華嚴寺天眷中靑州辯老施得之易教爲禪敕賜今名山谷贔屓古松陰東坡欣然愜平生】古殿蒼松偃蹇【偃蹇字如東坡詩萬象各偃蹇偃蹇不屈皃】孤云丈室淸深【孤云取其髙潔丈室方丈禪老所居老杜孤云去獨閒又在野興淸深】茶聲破陲午風陰【謝無逸茶甌破睡午風涼】不用涼泉石枕【東坡暫借藤牀與石枕莫教孤負竹風涼此用其意但攺風爲泉也】枯木人忘獨坐【傳燈錄枯木倚寒嵓三冬無暖气又詩枯木休心客故洞下坐禪之室名枯木室司馬子微言有坐忘遺照篇】白蓮意可相尋【白蓮社遠公事香譜有宜愛香山谷以其有脂粉气攺名意可】歸時團月印天心【月印天心月午時也曹詞月到天心滿印字則如東坡指月向人人不會淸霄印在碧潭心】更作逃禪小飲【老杜蘇晉常齋繡佛前醉中往往愛逃禪言𨿽在醉中亦往往逃入於禪而談說之樂天替招小飲徒】○菩薩蠻攜酒過分定張子華【子華汴之日者以術遊士大夫閒道號分定居士凡爲發占仕祿狀無不懸驗】披云撥雪鵝兒酒【東坡眞一酒詩撥雪披云得乳泓老杜鵝兒黃似酒對酒愛新鵝樂天酒色注鵝黃】澆公枯燥談天口【史齊人誦談天衍雕龍奭炙輠過髡注謂鄒衍鄒奭湻於髡也東坡借君灩海杯澆我談天口】秋夢浪翻江雨窗深炷香【山谷馬嚙枯箕喧午枕夢驚風雨浪翻江僧句且可竹窗深炷香】風煙公耐久宜結神明友【易神而明之存乎其人言宜與子華結爲神明之友或云子華深於術數宜結神明爲交友也】醉裏好微言君平莫下簾【桓溫謂衛玠微言之緒絕而復續漢嚴君平賣卜成都亦日閱數人得百錢則閉肆下簾而授老子】○點絳唇同浩然賞崔白梅竹圖半幅生綃便教風韻平生足【綃絹也傳奇風韻出塵】枕溪湖玉數點梅橫竹【湖玉湖石梅橫竹閒尢相宜】花露天香香透金荷醁【花露天香皆狀梅也東坡花露輕羃羃李正封天香夜染衣金荷酒杯醽醁乃酒名】明髙燭醉魂淸淑吸盡江山綠【東坡只恐夜深花睡去故燒髙燭照紅妝山谷醉魂招髣髴東坡呼吸湖光飲山綠】○相見歡九日種菊西嵓云根石縫金葩玉蘂徧之夜置酒前軒花閒列蜜炬風泉悲鳴鑪香蓊於嵓穴故人陳公輔坐石橫琴蕭然有塵外趣要余作數語使淸音者度之【公輔名唐佐汝南人仕宋爲省句歸朝後放浪山水不復出官工篆隸以琴書香茗自娛蓋賢大夫也】雲閒晚澑瑯瑯泛鑪香【晚澑瑯瑯序言風泉悲鳴也或云琴聲】一段斜川松菊瘦而芳【斜川淵明所居詞云三徑就荒松菊猶存】人如鵠琴如玉月如霜【東坡兩翁相對淸如鵠又瑯然如玉琴又明月如霜好風如水】一曲淸商人物兩相忘【淸商側商皆琴調東坡一曲淸商近猶好江文通物我共忘懷樂天身世兩相忘】○烏夜啼烏夜啼畱別趙粹文【粹文初名伯璘後更名伯玉宋太祖七世孫居汴之睦親宅築堂曰隱春號隱春道人天會中北徙上京以終】一段江山秀气風流故國王孫【坡云讀靈運詩知其覽盡江山秀气老杜梁曰帝王孫】三年不慣冰天雪白璧借春溫【冰天言寒地白璧諭文詞言文章可以回春色江文通聲教屬冰天東坡時於冰雪中笑語作春溫】宦路常難聚首【永叔仕路風波險黃庶聚首各有賴】別期先已銷魂【東坡別期漸近不堪聞風雨蕭蕭已斷魂選賦黯然銷魂者惟別而已】與君兩鬢猶靑在梅竹老夷門【東坡坐失兩鬢靑夷門汴之地名欲未及老俱隱汴梁適意梅竹閒也】●蕭閒老人明秀集注卷第三雷溪子魏【道明】元道注解宵雅上【一十八首】水調歌頭【二首】滿江紅【四首】念奴嬌【五首】雨中花【二首】水龍吟【五首】○水調歌頭其一髙徳輝生朝年時海山路寒�亂淸淮【欲言今日先敍去年徳輝奉命南聘泛舟淮甸曾逢壽日東坡灩灩吐寒碧又亂淸淮而俯鑑說文截流而渡曰亂】客中壽酒醉眼不見一枝梅【當時客次忽忽有酒無人故云不見一枝梅越使諸稽郢持一枝梅遺梁王】何似今年心事千丈好雲新雨飛下玉妝臺【徳輝今年新婚故言心事雲雨玉妝臺也雲雨千丈言快意宋玉神女賦旦爲朝雲暮爲行雨世說溫嶠聘從姑劉氏下玉鏡臺一枚】晴雪洗佳气河漢酒腸開【老杜晴雪落長松東坡鬱蔥佳气夜充閭張祜酒腸俱逐洞庭寬】九秋雕千里馬出風埃【雕況其神駿馬況其超越出風埃言無塵俗之態老杜雕鶚在秋天漢武謂劉徳吾家千里駒】藍橋得道鶴骨端自見云來【傳奇裴航遊鄂渚同舟樊夫人與之詩云一飲瓊漿百感生玄霜杵盡見雲英藍橋便是神仙窟何必區區上玉京航經藍橋驛請漿於老嫗見其女孫雲英願娶之求得玉杵臼爲定遂成姻好俱登上仙東坡藍橋近得道爾雅四世孫爲來孫七世孫爲云孫詞意言徳輝因仙配而得道可見遠孫】我有雲山後約不得夜燈親酌傾倒好情懷【公言我有後日雲山退居之約而髙方壯仕未應勇退故不得與之燈窗把酒傾盡情素也老杜淸夜沈沈動春酌燈前細雨檐花落】爲寫芳鮮句扶起玉山頹【東坡醉語嚼芳鮮小杜醉頭扶不起三丈日還髙玉山頹嵇康事】其二其二乙卯髙陽寒食次嵓夫韻寒食少天色花柳各春風【世俗以淸明前一日爲寒食節又謂之一百五日蓋自冬至後數至此日也石曼卿寒食少天色春風多花柳老杜步屟隨春風村村自花柳鮑昭春風太多情村村花柳好】身閒勝日都在花影酒壚中【山谷官閒得勝日韋莊醉倒不知新月上滿身花影倩人扶酒壚王戎事】秀野碧城西畔獨有斗南溫軟雪陣暖輕紅【春時野色秀潤故曰秀野樹影在城故曰碧城又云城以黛泥塗之也雪陣棃絮之類輕紅桃杏花也斗南謂自斗而南也溫軟雪陣輕紅皆指婦人也舊詞香野錦林誰是主李義山碧城十二曲闌干狄仁傑北斗之南一人而已坡詞江湖雪陣平幽明錄曹惠見二木偶名輕紅輕素自言流落數家】欲辦酬春句誰喚好情悰【惟佳句可以酬賞春物但無起予者故云誰喚好情悰山谷美酒百船酬一春坡帖情悰惘然】世閒物無一點似情濃【郭震世閒無物比情濃李詩心有靈犀一點通】心期偶得一念千劫莫形容【黃詞心期得處本自不由人東坡從渠一念三千齡又俗綠千劫磨不盡詩序頌者美盛徳之形容】好在輕煙暮雨只有西廂紅樹曾見月朦朧【輕煙暮雨寒食時也傳奇崔鶯鶯與張生詩待月西廂下迎風戶半開拂墻花影動疑是玉人來】醉眼盡空碧風褏障歸鴻【空碧天界也言醉中欲張風褏而追歸鴻也陸士衡思駕歸鴻翼】○滿江紅其一虎茵老人去汴二十年重醉蠟梅於明秀峯下謂侑觴稚秀者有宣和玉宇閒風制俾僕發揚其事【蠟梅小黃花色如滴蠟而有奇香宣和宋道君年號玉宇言宮禁閒也】端正樓空琵琶冷月髙弦索【妃子外傳端正樓太眞梳洗之所元微之連昌宮詞寢殿相連端正樓太眞梳洗樓上頭夜半月髙弦索鳴賀老琵琶定場屋今雲樓空弦冷者言宋之宮媛零落弦索冷靜不鳴也】人換世世閒春在幾番花落【言舊國變換人世更易世閒春色何嘗不在但花開花落幾番榮替矣山谷眼看人世換小說人閒春色都三月】縹緲餘情無處托一枝梅綠橫冰萼【言縹緲髙情何所寄托耶當付之於綠梢冰萼以梅比侑觴者小杜神仙髙縹緲東坡依然有餘情】對澹雲新月炯疏星都如昨【澹雲衣也新月眉也疏星目也覩其衣裝眉宇渾如舊宮媛風調也東坡炯如微雲淡疏星謝無逸疏星澹月媚橫塘東坡淸夢了如昨】蕭閒老平生樂借秀色明杯杓【公平生喜於杯酒必借稚秀之人以發明之陸機秀色若可餐史張良曰漢王不禁杯杓】吐淩雲好句張吾邱壑【淩雲相如事以此張大我邱壑退居之趣】此樂莫教兒輩覺【羲之答謝安嘗恐兒輩覺損其歡樂之趣】微官束置髙髙閣【晉庾翼每謂杜乂殷浩此輩當束之髙閣俟天下太平徐議其任耳退之春秋五傳束髙閣髙髙字如謝詩髙髙入云霓】便歸來招我雪霜魂春邊著【文選招魂云魂兮歸來北方不可以止些曾冰峩峩飛雪千里些僧棲白冰魂雪魄已難招春謂侑觴稚秀者】其二和髙子文春津道中梁苑當時春如水花明酒冽【梁苑汴都春如水言春色多也花以開榮爲明衰謝爲暗宋詩時有幽花一樹明永叔釀泉爲酒泉香而酒冽冽寒潔也】寒食夜翠屏人照海棠紅雪【劉貢父人在翠屏中東坡臥聞海棠花泥污胭脂雪言其人之顏色如海棠花之燦紅雪也】底事年來常馬上不堪齒髮行衰缺【言往年花酒如意之事不可復得年來惟在鞍馬行役閒況齒髮衰脫年已老也東坡馬上續殘夢退之頭童齒豁竟死何爲】解見人幽獨轉寒江樽前月【老杜衰年去幽獨】平生友中年別恨無際那容發【謝安中年以來傷於哀樂與親友別輒作數日惡枚乘書閒不容髮此言愁恨之來無毫髮許閒斷也】蕭閒便歸去此圖淸絕【蕭閒公家園在恆陽圖計也】花徑酒壚身自在都憑細解丁香結【老杜花徑不曾緣客埽東坡無系著自由身又遊戲得自在小杜丁香閒結春梢李王丁香空結雨中愁此以丁香結爲愁也】盡世閒臧否事如雲何須說【阮籍口不臧否人物言不道是非也如雲言其多】其三舅氏丹房先生方外偉人輕財如糞土常有輕舉八表之志故世莫能用之時時出煙霞九天上語醉墨淋漓擺落人閒俗學自謂得三代鼎鐘妙意今年以書抵僕言行年七十精力愈彊貧愈甚知大丹之旨愈明意使早成明秀歸計以供其薪水之費也作滿江紅長短句以發千里一笑云【許采字師聖公之舅也喜方外丹鼎之學自號丹房老人梁武言當使黃金與糞土同價三代鼎鐘有款識筆法簡古可尙】玉斧云孫自然有仙風道骨【眞誥雲林夫人曰玉醴金漿交棃火棗我以與山中許道士不與人閒許長史道士名玉斧長史子也爾雅七世孫曰云孫言師聖仙裔仙風道骨太白事】眉宇帶九秋淸气半山晴月【房管曰見紫芝眉宇使人名利之心都盡九秋秋九十日也山谷周茂叔胸中灑落如光風霽月】入手黃金還散盡【太白天生我才必有用千金散盡還復來東坡黃金散盡爲收書】短蓑醉舞靑冥窄【孟郊獨速舞短蓑東坡漁父醉蓑衣舞漢武命諸王舞長沙王小舉褏曰臣國小不足回旋東坡飛絮攪靑冥靑冥天界也言醉中狂舞天宇猶窄】向大梁城裏覓丹砂聊爲客【漢景封子武爲梁王都大梁諺語大梁城裏帝王家東坡龍邱新洞府鉛鼎養丹砂蓋言房術也史司馬相如嘗客遊梁】驚人字蛟虵活借造物驅春色問別來揮灑幾多珠璧【東坡醉筆蛟虵走又盡驅春色入毫端太白咳唾落九天隨風生珠玉言其筆勢如龍虵借造化之力以驅逐春色而揮埽珠玉也】合眼夢魂尋故里摩挲明秀峯頭碧【樂天春來何所夢合眼到東川東坡故國依然一夢閒此公自言夢想鄕裏閒對明秀峯也】看歸來都卷五湖光杯中吸【山谷吞五湖三江東坡呼吸湖光飲山綠五湖太湖之別名一名宮亭一名彭蠡一名震澤一名洞庭一名靑艸周行五百里故云五湖】其四辛亥三月春事婉娩土風熙然東城雜花閒棃爲最去家六年對花無好情悰然得流坎有命無不可者古人謂人生安樂孰知其它屢誦此語良用慨嘆插花把酒偶記去年今日事賦十數長短句遣意非知心人亦殆難明此意以仙呂調滿江紅歌之是月十五日玩世酒狂【陸機土風淸且佳賈誼乘流則逝遇坎則止列女傳齊姜曰人生安樂孰知其它東方朔滑稽玩世玩世酒狂公少年時自號也】翠埽山光春江夢蒲萄綠徧【東坡便覺峨嵋翠埽空山谷小峯重疊山光太白遙看漢水鴨頭綠怡似蒲萄新撥醅】人換世歲華良是此身流轉【人換世亦謂舊邦變換也歲時與舊則同但此身轉徙他州也】云破春陰花玉立【陰雲微破春花弄影如玉立然以比佳人也】又逢故國春風面【石曼卿先得東風一面妝老杜畫圖省識春風面】記去年曉月掛星河香淩亂【觀此意公於去年曾偶故邦佳麗也太白我舞影淩亂】年年約常相見但無事身彊健【句同前篇此亦與所偶相約之詞】賴孫壚獨有酒鄕溫粲【燕市多名酒小孫家爲絕品故云孫壚猶古人謂黃公壚也溫粲言柔麗也】老驥天山非我事【魏武老驥伏櫪志在千里烈士暮年壯心不已薛仁貴將軍三箭定天山壯士長歌入漢關淵明富貴非吾事】一蓑煙雨違人願【王元之一蓑煙雨屬閒人坡詞一蓑煙雨任平生唐詩人生與願違】識醉歌悲壯一生心狂嵇阮【老杜誰憐醉後歌又塞曲三更欻悲壯晉嵇康阮籍酣飲自適世以爲狂】○念奴嬌其一念奴玉立記連昌宮裏春風相識【元微之歌連昌宮中滿宮竹歲晚無人森似束又有墻頭千葉桃風動落花紅簌簌又曰初過寒食一百六店捨無煙庭樹綠夜半月髙弦索嗚賀老琵琶定場屋力士傳呼覓念奴念奴潛伴諸郎宿須臾覓得又重催特敕當街許然燭春嬌滿眼睡紅銷掠削雲鬟旋裝束飛上九天歌一聲二十五郎吹管逐逡巡大徧梁州徹色色龜玆轟錄續李謩擫笛傍宮墻偸得新翻數般曲念奴宮妓有才色善歌宮中第一帝曰此女眼色媚人顧況佳人玉立生北方𨿽居邯鄲不是娼老杜畫圖省識春風面】雲海茫茫人換世幾度棃花寒食【長恨傳雲海茫茫洞天日晚山谷眼看人換世東坡共藉棃花作寒食仲殊蕭蕭暮雨棃花寒食】花萼霓裳沈香水調一串驪珠濕【雜錄明皇作花萼相輝之樓奏霓裳羽衣之曲又上與妃子賞木芍藥於沈香亭命李白作淸平調三篇使李龜年歌之淸平調卽水調也東坡誰家水調唱歌頭又累累一串珠樂記累累乎端如貫珠串音貫穿也莊子有人沒水得千金驪龍之珠】九天飛上叫云遏斷箏笛【九天飛上見上注崔櫓橫玉叫云淸似水列子秦靑悲歌聲遏行雲東坡歸來急覓十斛水靜洗從來箏笛耳】老子陶寫平生淸音裂耳覺庾愁都釋【老子陶寫皆晉人語裂耳聒耳欲裂也庾信作愁賦故云庾愁】淡淡長空今古夢只有此聲難得【古今興廢如空中之夢但酒前新聲爲難遇也小杜長空淡淡孤鳥沒萬古銷沈向此中坡詞古今如夢何曾夢覺但有舊歡新怨坡帖此曲此聲何時復聞】湓浦心情落花時節還對天涯客【樂天謫江州秋夜送客湓浦聞商婦琵琶爲作琵琶行雲同是天涯淪落人相逢何必曾相識老杜贈李龜年詩岐王宅裏尋常見崔九堂前幾度聞正是江南好風景落花時節又逢君】春溫玉盌一聲洗盡冰雪【東坡時於冰雪中笑語作春溫又悵無玉盌捧蛾眉庾氏酒誡椎金罍碎玉盌】其二辛亥新正五日天气晴暖偶出道逢賣燈者晚至一人家飲橙酒以滴蠟黃梅侑樽醉歸感嘆節物顧念身世殆無以爲懷作此自解【東坡新詩侑淸樽】小紅破雪又一燈香動春城節物【小紅破雪謂紅燈破除臘雪之寒气一燈一番燈火也或云小紅小桃也老杜點注桃花舒小紅余恐非是蓋公序惟言鬻燈及橙酒蠟梅事殊不及小桃不應首句言小桃也元秀川昨來節物殊】春事新年獨夢繞江浦南枝橫月【山谷南枝北枝春事休又夢繞南枝與北枝何遜梅詩枝橫卻月觀香動淩風臺】萬戶糟邱西山爽气差慰人岑寂【東坡萬戶春風爲子壽注嶺南萬戶有酒此云萬戶有酒西山逼城蓋燕都中山谷無爲守岑寂】六年今古只應花鳥相識【汴都以丙午城陷至辛亥六年矣故云六年今古公來北方無會心友故惟花鳥相識也退之所以孤嶼鳥與君盡相識東坡二年魚鳥渾相識三月鶯花付與公】老去嚼蠟心情偶然流坎豈悲歡人力【楞嚴經於橫陳時味如嚼蠟言於欲無味也賈賦乘流則逝遇坎則止任彥升悲歡不自持永叔云玆事豈人力公言老去忘情得行勿喜遇止勿悲蓋知其非人力】莫望家山桑海變惟有孤云落日【言陸海變換南國已攺豈得更到家山西南望之但有孤云落日也戎昱眼看桑田變成海東坡孤云落日西南望又孤云落日是長安】玉色橙香宮黃花露一醉無南北【玉色橙香言酒宮黃花露言人意謂遇酒花而一醉則南北同也東坡今年洞庭春玉色疑非酒山谷拂殺宮黃香有思介甫人生適意無南北山谷人生無南北行樂時易失或云人已大醉則不知南北如秦詞醉臥古藤陰下了不知南北】終焉此世正爾猶是良策【老杜吾道卜終焉易受之以未濟終焉山谷正爾良獨難策計也】其三浩然勝友生朝【勝友名勝之友或云勝已之友論語云無友不如己者】紫蘭玉樹自瑯霄分秀懸知英物【芝蘭玉樹謝玄語瑯霄天界分秀猶分瑞也言其如蘭如玉自天分得秀气早知其爲英異也蘭莖紫故曰紫蘭桓溫生溫嶠見之使之嗁曰此英物也】萬壑淸冰摶爽气老鶴憑虛仙骨【淸冰爽气言其淸潔浩然遼陽人世言土人皆鶴仙丁令威之裔故云老鶴仙骨老杜炯如一段淸冰出萬壑】醉帖蛟騰豪篇玉振不受春埋沒【春以諭富貴華美也東坡敲門求醉帖又醉筆蛟蛇走孟子金聲而玉振之山谷見詩畏埋沒】蓬萊淸淺便安黃卷寒寂【蓬萊淸淺言換世事東都故屬遼後乃歸朝故亦用此事浩然始仕未見賞拔故且安於文史而守以閒冷也】冰簟壽酒光風【唐彥謙冰簟宜眠金縷枕坡詞冰簟堆云髻毛詩爲此春酒以介眉壽楚詞光風轉蕙】宮衣縹緲猶帶嬰香濕【宮衣縹緲貴近婦人之飾老杜宮衣著更香眞誥嬰香香名燒之香嬰嬰也又仙傳老君妹名嬰香】老去浮沈惟是酒同作蕭閒閒客【山谷與世浮沈惟酒可陳遵浮沈俗閒山谷我爲閒客此閒行公欲與浩然同隱於酒而爲蕭閒之客】耐久風煙期君端似明秀髙峯碧【此祝浩然長久似湖山也】冷云幽處月波無際都吸【冷云亭名亦石名也老杜幽處欲生云漢志月穆穆以金波東坡勸君且吸杯中月】其四別仲亨【仲亨姓楊第進士時爲帥府掾】大江澄練對一尊離合春風江北【謝靈運澄江靜如練言於春時江北對酒才會合而又離缺也坡詞人有悲歡離合】燕代三年談笑閒初識芝蘭白璧【燕代二郡名謝玄芝蘭玉樹欲生庭階東坡明珠白璧驚市人】桂窟髙寒鐵衣英壯早得文章力【世以登第爲折桂枝鐵衣甲也時在帥府故云】崢嶸富貴異時方見相逼【楊素曰但恐富貴來逼臣臣無心於富貴也山谷富貴崢嶸金鼎來】明日相背關河【易艮卦行其庭不見其人無咎注相背行也相背言離關河言遠呂居仁去住隔關河】魏家宮闕西望千山赤【魏都於鄴屬今相臺老杜山行落日下絕壁西望千山萬山赤東坡故鄕在何許西望千山赤】我亦疏慵歸計久欲乞幽閭松雪【公始欲卜居閭陽故有此句東坡君恩系疏慵張旭帖永嘉路遠難遂歸計醫巫閭幽州之鎭山也在遼西】千里相思欣然命駕醉倒張園月【千里命駕呂安事張園以姓得名在靈璧縣】酒鄕堪老紫雲莫笑狂客【古今詩話杜牧分司東都赴李司空宴問妓有紫雲孰是李指視之牧曰名不虛得宜以見惠妓皆笑之牧連自變量杯忽朗吟曰華堂今日綺筵開誰喚分司禦史來忽發狂言驚滿坐兩行紅粉一時回】其五次許丹房韻時將赴鎭陽聞北潭雜花已盡獨木芍藥方開飛雲沒馬轉沙場疊鼓三年寒食【山谷豈使黃雲沒馬頭鄭谷沙場會息兵謝玄暉疊鼓送華輈介甫疊鼓遙翻瀚海波】聞道西州春漫漫曉玉天香敧側【時帥府在祁故指眞定爲西州春漫漫言春色多曉玉天香言牡丹也曉玉言其色天香取其芳气也李正封天香夜染衣】華屋金盤哀弦淸瑟一曲春風坼【東坡自然富貴出天姿不待金盤薦華屋樂記淸廟之瑟朱弦疏越劉夢得春風一曲杜韋娘羯鼓錄明皇常因春雨始晴取羯鼓臨軒擊春光好一曲曲終顧桃杏皆坼乃曰此一事不喚我作天公可乎】酒鄕堪老紫雲莫笑狂客【句同前篇】我本方外閒身西山爽气未信兵塵逼【桓溫謂謝奕我方外司馬也西山爽气子猷語】拄杖敲門尋水竹不問禪坊幽宅【王子猷愛竹造門不問主人東坡不問人家與僧捨拄杖敲門看修竹常建竹徑通幽處禪房花木深東坡水東有幽宅】醉墨烏絲新聲翠褏不可無吾一【山谷醉圍紅褏寫烏絲退之醉墨淋漓不整齊國史補宋亳閒有織紈成烏界道者名烏絲闌傳奇霍小玉出烏絲闌綾一段求李益爲文東坡此夜新聲聞北裏又翠褏捲紗紅映肉張天覺吾一亦不闕又吾𨿽不闕一言上數事皆吾所喜不可無一事也或云上數事須我管領不可無我也齊髙素愛張融嘗曰此人不可無一不可有二】殷懃紅撲好畱姚魏顏色【詩話指環致殷勤東坡但知撲撲晴香暖紅撲猶紅蕾也花譜姚黃魏紫以姓得名皆千葉花牡丹中最貴者】○雨中花其一僕將以窮臘去汴平生親友零落殆盡復作天東之別數日來蠟梅風味頗已動感念節物無以爲懷於是招二三會心者載酒小集於禪坊而樂府有淸音人雅善歌雨中花坐客請賦此曲以侑一觴情之所鍾故不能已以卒章記重遊退閒之樂庶以自寬云【山谷親友多零落楊子云好事者載酒從之問奇字王夷甫情之所鍾正在我輩坡書懷不能已】憶昔東山王謝感槪離情多在中年正賴哀弦淸唱陶寫餘歡【謝安王羲之語見前滿江紅注東坡詩謝公情所鍾感槪萃中年正賴絲與竹陶寫有餘歡常恐兒輩覺坐令髙趣闌太白拊劍增感槪退之髙柱送淸唱】兩晉名流誰有半生老眼常寒【兩晉東西晉也名流指王謝輩東坡杜陵饑客腹常寒】夢回故國酒前風味一笑都還【公在故都樽酒閒偶一笑樂其晉人閒遠風味頓退還之如夢回也逸史曲生風味不可忘也】湖光玉骨水秀山明喚人妙思無邊【湖光卽水玉骨卽山旣明且秀喚起人髙妙之思無有畔岸也以山水比佳人也黃詞盡湖南山明水秀東坡往意浩無邊】吾老矣不堪冰雪換此蕭閒【論語公曰吾老矣不能用也公將有天東之行其地酷寒故云我已老矣不堪朔漠冰雪之地換此雅集閒散之趣】傳語明年曉月梅梢莫轉銀盤【此記重遊之意故云寄語明年梅月令相待也老杜傳語故園春東坡明月明年何處看樂府有梅梢月曲盧仝爛銀盤從海底出謂月也】後期好在黃甘紫蟹勸我休官【牧之越浦黃甘嫩吳溪紫蟹肥】其二送趙子堅再赴遼陽幕化鶴城髙山蟠遼海參天古木蒼煙【神仙傳有白鶴集遼東華表柱上言曰有鳥丁令威去家千年今復歸城郭如故人民非何不學仙冢累累今東京卽其地遼水在京之西南其宮城卽古襄平城城多古木陰影蒼然如煙也東坡古木昏蒼煙】有賢王豪爽不減梁園【賢王指當時守東都者梁園汴都乃漢梁孝王魏太子遊宴之地雜記梁孝王築兔園與賓客弋釣其中】髙會端思白雪【史陽春白雪曲彌髙而和彌寡】淸瀾遠泛紅蓮【南史王儉以庾杲之爲衛尉長史蕭緬曰杲之泛綠水依芙蓉何其麗也時人以入儉府爲蓮花池宋子京泛蓮王儉府】況男兒方壯好爲知音重鼓冰弦【老杜十五男兒志曲禮人生三十曰壯伯牙鼓琴子期善聽之及子期死伯牙破琴絕弦以爲世無知音無足爲鼓琴矣拾遺記員嶠山有冰蠶作蠒一尺蓋用此絲爲弦也或云冰弦卽今水晶弦也此以彈琴諭爲政以再赴遼幕故云重鼓】香凝翠幕月壓溪樓暮寒有酒如川【韋應物燕寢凝淸香溪樓言臨漪亭亭在城東下浸渠水甚壯麗也老杜曲江翠幕排銀牓山谷今朝忽有酒如川】人半醉竹西歌吹催度新篇【坡詞坐中人半醉小杜誰知竹西路歌吹是揚州永叔江山餘思入新篇】顧我心情老矣愛君風誼依然【介甫心情何似十年前云齋詩吾家風誼亦當知介甫當時風月故依然】倦遊歸去羽衣相過會約明年【公欲於明年解官而去過君於東都也】○水龍吟其一僕三年爲郎外臺故人揚子能作廣文博士暇日每相尋爲文字飲其詞章敏妙臨觴得紙下筆不能自休去歲收燈後過揚於鄭氏山亭酣觴賦詩最爲快適自此僕遂東來比得其詩頗道當時風味戲作越調水龍吟以寄之【退之不解文字飲惟能醉紅裙何武仲下筆不能自休詩話樓臺冷落收燈後】亂山空翠尋人短松路轉風亭小【王維山路元無雨空翠濕人衣劉斧山蟠路轉桃花閒介甫風亭犯酒酬孤艷】論文把酒燈殘月淡春風最早【老杜何時一樽酒重與細論文燈殘收燈後也】星斗撐腸霧云翻紙詞源傾倒【小杜星斗煥文章玉川撐腸拄肚嵬隗如山邱東坡不用撐腸拄肚文字五千卷老杜揮毫落紙如雲煙又詞源倒流三峽水】自騎鯨人去流年四百知此樂人閒少【老杜路逢李白騎鯨魚騎鯨指李白也坡百步洪詩序王定國訪予於彭城一日棹小舟與顏長道攜盼英卿三子遊泗水北上神女峯南下百步洪吹笛飲酒乘月而歸余時以事不得往身著羽衣竚立黃樓上相視而笑以爲自太白死人閒無此樂三百餘年矣蕭閒望坡又百許年故云流年四百太白人閒無此樂此樂世中稀】別夢春江漲雪記雨花一聲雲杪【宋詩春雪暗吳江小杜正是千山雪漲溪坡詞泛宮流羽一聲雲杪雨花雨中花曲】新詩寄我垂天才气淩波詞調【莊子鵬怒而飛翼若垂天之云太白有大鵬賦坡詞待垂天賦就騎鯨路穩謂太白也曹子建有洛神賦云淩波微步羅襪生塵言揚之才調與曹李敵也】傳酒傳歌後來雙秀也應俱好【言當時會中有傳酒者傳歌者雙雙皆後來之秀俱應好在也黃詞拖遠岫壓橫波何時傳酒更傳歌晉範寧謂王忱固是後來之秀】待明年卻向黃公壚下覓蕭閒老【公欲以來年退休尋黃公酒壚而先囑楊君相訪覓也】其二乙丑八月得告上都行李滯畱寄食於江壖村捨晚雨新晴江月炯然秋濤有聲如萬松哀鳴澗壑時去中秋不數日方遑遑於道路宦遊飄泊節物如馳此生餘幾春秋而所謂樂以酬身者乃如此謀生之拙可不哀耶幸終焉之有圖坐歸歟之不早慨焉興感無以爲懷因作長短句詩極道蕭閒退居之樂歌以自寬亦以自警蓋越調水龍吟也與我同志幸各賦一首爲他日林下故事【得告得假也左傳不使一介行李告於寡人史太史公畱滯周南東坡秋濤喧午枕太白萬壑度盡松風聲魏文但惜歲月如馳老杜計拙謀衣食莊子可不爲大哀耶列女傳文公安齊有終焉之志論語子曰歸歟歸歟吾黨之小子狂簡老杜老去愁來彊自寬毛詩亦以自警】水村秋入江聲夢驚萬壑松風冷【山谷夢驚風雨浪翻江又萬壑松聲如在耳老杜松風澗水聲】中秋幾日銀盤今夜八分端正【黃詞望中秋才有幾日十分圓範仲淹巳知千里共猶較一分虧此云八分端正少許未圓也】身似驚烏半生飄蕩一枝難穩【魏武月明星稀烏鵲南飛繞樹三匝何枝可依樂天此身飄蕩何時定莊子鷦鷯巢於深林不過一枝】夜漫漫只有澄江霽月應知我倦遊興【史寧戚長夜漫漫何時旦】好在蕭閒桂影射五湖髙峯玉潤【公在江村思恆陽月照湖山如玉之潤好在問訊之意】木犀宜月生香浮動玻瓈吸盡【木犀小黃花有奇芬亦想象恆陽花月閒醉飲也林詩暗香浮動月黃昏】準擬餘年个中心賞追隨名勝【老杜春來準擬開懷久文選良辰美景賞心樂事四者難並東坡云所與遊者皆一時名勝之流】看年年玉笛新傳秀句約嫦娥聽【張祜閒把寧王玉笛吹老杜詩家秀句傳淮南子羿請不死之藥於西王母嫦娥竊之以奔月嫦娥蓋月之神】其三九秋白玉盤髙夜來冷射銀河水【秋九十日故云九秋玉盤謂月銀河天河也】好風淸露碧梧髙竹駸駸涼气【介甫靑冥風露非凡世舊月詞一庭影浸梧竹駸駸馬行疾皃李百藥涼气水前生】女手香纖一山黃菊半靑橙子【毛詩纖纖女手張祜骰子巡巡裹手拈無因得見手纖纖東坡一山黃菊平生事老杜三寸黃柑猶自靑半靑將熟時】趁鵝兒新酒篘云漉雪一年好君須記【老杜鵝兒黃似酒東坡撥雪披云得乳泓又一年最好君須記正是橙黃橘綠時】我走天東萬里笑歸來山川良是【天東指上京東坡山川良是昔人非】沙鷗遠浦野麇丰艸惟便適意【黃詞野麇丰艸江鷗遠水老大惟便疏放此用其語山谷江南春水碧於天中有沙鷗閒似我嵇康此猶禽鹿鹿𨿽飾以金鍍豢以嘉肴愈思長林而志在丰艸也張翰人生貴在適意】但願當歌月光常共金樽搖曳【太白但願當歌對酒時月光常滿金樽裏永叔蔭白雲而搖曳】聽穿雲聲裏驚人秀句捲澄江醉【穿雲淸音也又湛然先生善吹鐵笛有穿雲裂石之聲】其四甲寅歲從師南還贈趙肅之【肅之名願恭白霫惠和人遼相孝嚴之孫徳興中第進士天會閒任定同帥府辟置機幕從師經略兩河稍遷史中攺右中統三年除遼西漕使攺刺深州卒官】軟紅塵裏西山亂雲曉馬淸相向【東坡軟紅猶戀屬車塵燕都迫於西山故云軟紅塵裏西山也燕中早行山云與馬淸徹相對】新年有喜洗兵和气春風千丈【武王伐紂大風雨作王曰此洗兵也老杜安得壯士挽天河靜洗甲兵常不用抱朴子兵出雨作沾衣曰潤兵又曰洗兵風雨千丈言快意】靑鬢何人鳳池墨客虎頭飛將【靑鬢黑頭也荀勗久在中書及移尙書甚惘悵或賀之答曰奪我鳳凰池諸君何賀耶楊子雲長楊賦藉翰林以爲主人子墨爲客卿以相問答班超燕頷虎頭飛而食肉萬里侯相也又匈奴目李廣爲飛將軍】聽前驅一夜鳴珂碎月催笳鼓作淸壯【毛詩伯也執殳爲王前驅李頎鳴珂朝建章柳詞鳴珂碎撼都門曉南史歸來笳鼓競老杜五更鼓角聲悲壯又气象時淸壯】紅褏橫斜醉眼酒腸傾九江銀浪【小杜誰家紅褏憑江樓東坡恨無翠褏點橫斜唐詩醉眼斜回小樣刀張祜酒腸俱逐洞庭寬九江銀浪言酒多】小桃仙館霜筠蕭寺風光蕩漾【劉賓客玄都觀裏桃千樹小桃仙館也介甫霜筠雪檜鐘山寺國史補梁武造寺令蕭子雲飛白大書蕭字因號蕭寺退之驚波忽蕩漾】我欲尋春郡中誰有國香宮樣【小杜自是尋春去較遲不須惆悵怨芳時左傳蘭有國香人服媚之韋詩■﹝髟上昏下﹞髾雲鬟宮樣妝東坡獨把鉛黃記宮樣】待酒酣妙續珠簾句法作穿雲唱【小說煙中怨楊氏女有才色嘗作詩珠簾半牀月靑竹滿林風人或繼之皆不如意有謝生續之曰何是今宵蚤無人解與同女曰天生吾夫也遂偶之穿雲淸音也】其五梁虎茵家以絳綃作荔枝戲作一山星月長生殿裏端正人微笑【王建一山星月霓裳動好字先從殿裏來楊妃外傳妃嗜荔枝欲生置之以驛騎傳送數千里色味未變而至京師樂天七月七日長生殿夜半無人私語時元微之寢殿相連端正樓太眞梳洗樓上頭杜牧長安西望繡成堆峯頂千門次第開一騎紅塵妃子笑無人知道荔枝來端正人謂妃子】風枝玉骨冰丸紅霧長安初到【風枝言其幹玉骨言其核冰丸言其肉紅霧言其殼永叔詞五嶺麥秋殘荔子初丹絳紗囊裹水精丸何是天教生處遠不近長安往事憶開元妃子偏憐一從魂斷馬嵬關空有紅塵飛驛使滿目驪山】小部淸新上尊甘冷風流天寶【外傳妃子生日上命小部音聲於長生殿奏曲未有名會南海進新荔枝遂名荔支香小部者棃園法部所置漢賜丞相上尊酒注糯米一斗爲上尊稷爲中粟爲下明皇開元三十一年攺元天寶時妃子方寵幸】自蓬山仙去人閒月曉遺芳滿漢宮艸【別傳妃子死上令方士楊通幽訪之符使東跨蓬萊有洞戶曰太眞院碧衣女延使者入見妃子出金釵鈿合以尋舊好因自悲曰由此一念復墮下界且結後緣也王子年拾遺記漢武思李夫人息延涼室夢見夫人擾以蕪蘅之香因攺延涼室爲遺芳室漢宮謂漢地之宮此曲首言一山星月繼言人閒月曉不但述當日之事亦自別有深意古人以晝比治半夜比昏亂故其詩曰晝短苦夜長謂治時少亂時多也方明皇惑於妃子驕奢無度委政楊國忠卒致祿山漁陽之變當是之時昏昏常如宵夜故首言一山星月也及國忠誅妃子縊肅宗破賊收復兩京明皇自蜀還京是亦小康故云人閒月曉其寓意深遠如此】聞道云窗玉指化奇苞天容纖妙【山谷玉堂雲霧窗項斯彈箏玉指勞奇苞天容皆狀其工巧】香通鼻觀春浮手藉教人夢好【鼻觀出圓覺經坡詞老夫鼻觀先通蘇子美作愛愛傳余至楚捨云愛已死出其故繡手藉香囊纈履數物香皆郁然如新歐詞繡被五更春夢好此謂覩物思人或成好夢也】靑瑣窺韓紫囊賭謝屬狂年少【韓壽爲賈充掾充女輔於靑瑣中窺見悅之呼壽夕入時西域貢奇香帝以賜充其女盜香遺壽充聞香訊知其事以女妻壽謝玄少好佩紫羅香囊安患之不欲傷其意因戲賭取卽焚之於此遂絕公言竊香佩囊皆少年狂宕之事我無是也樂天疏狂屬年少】但閒窗酒病東風曉枕个中時要【言病酒攲枕閒或須此物以蠲除憂思耳】●明秀集補遺月華淸江神子慢聲聲慢石州慢尉遲杯驀山溪鷓鴣天江城子好事近佚句○月華淸樓倚明河山蟠喬木故國秋光如水常記別時月冷半山環佩到而今桂影尋人端好在竹西歌吹如醉望白蘋風裏關山無際可惜瓊瑤千里有年少玉人吟嘯天外脂粉淸輝冷射藕花冰蕊念老去鏡裏流年空解道人生適意誰會更微雲疏雨空庭鶴唳○江神子慢【賦瑞香】紫雲點楓葉生樹小婆娑歲寒節占髙潔纖苞暖釀出梅魂蘭魄照濃碧茗盌添春花气重蕓窗晚蒙蒙浮霽月小眠鼻觀先通廬山夢舊淸絕蕭閒平生澹泊獨芳溫一念猶未衰歇種種陳迹而今老但覓茶煙禪榻寄閒寂風外天花無夢也鴛鴦債從渠千萬劫夜寒回施幽香與愁客○聲聲慢靑蕪平野小雨千峯還成暮陘寒色裁翦蕓窗憶得伴人良夕遙憐幾重眉黛恨相逢少於行役梨花淚正宮衣春瘦曉紅無力應怪浮雲夫壻不解趁新醅醉眠涼月怨入關河西去又傳音息誰知倦遊心事向年來苦思泉石人未老約閭峯多占秀碧○石州慢【髙麗使還日作】雲海蓬萊風霧鬢鬟不假梳掠仙衣捲盡云霓方見宮腰纖弱心期得處世閒言語非眞海犀一點通寥廓無物比情濃覓無情相博離索曉來一枕餘香酒病賴花醫卻灩灩金尊收拾新愁重酌片帆云影載將無際關山夢魂應被楊花覺梅子雨絲絲滿江南樓閣○尉遲杯紫雲暖恨翠雛珠樹雙棲晚小花靜院相逢的的風流心眼紅潮照玉盌午香重艸綠宮羅澹喜銀屏小語私分麝月春心一點華年共有好願何時定妝鬟暮雨零亂夢似花飛人歸月冷一夜小山新怨劉郎興尋常不淺況不似桃花春溪遠覺情隨曉馬東風病酒餘香相半○驀山溪淸明綠野玉色明春酒燕地雪如沙爲喚起斗南溫秀鬢絲禪榻夢覺古揚州瑤臺路返魂香好在啼妝瘦春前入眼似是章臺柳欲典鷫鸘裘誤金車香迎馬首綠陰靑子後日便東風秋千散暮寒生月到西廂後○鷓鴣天解語宮花出畫檐酒尊風味爲花甜誰憐夢好春如水可柰香餘月入簾春漫漫酒厭厭曲終新恨到眉尖此生願化雙瓊柱得近春風暖玉纖又【樂善堂賞荷花詞據滹南老人集補】秀樾橫塘十里香水花晚色靜年芳胭脂膚瘦燻沈水翡翠盤髙走夜光山黛遠月波長暮云秋影蘸瀟湘醉魂應逐淩波夢分付西風此夜涼○江城子半年無夢到春溫可憐人幾黃昏想見玉徽風度更淸新翠射娉婷云八尺誰爲寫五湖眞好風歸路軟紅塵暖冰魂縷金裙喚起一天星月入金尊畱取水樨花上露揮醉墨灑行雲公有詩八尺五湖明秀峯又云十丈瑯玕倒冰玉明年爲寫五湖眞正用此詞意魏道明作注義有不通故表出之○好事近天上賜金奩不減壑源三月午盌春風纖手看一時如雪幽人只慣茂林前松風聽淸絕無柰十年黃卷向枯腸搜徹【中州樂府】○佚句送髙子文歸興髙於灩澦堆自鎭陽還兵府贈離筵乞言者待人閒覓過無情心緒著多情換【滹南遺老集】●蕭閒老人明秀集注跋跋一﹝張蓉鏡﹞跋二﹝孫原湘﹞跋三﹝蕘翁﹞跋四﹝王鵬運﹞跋五﹝吳重熹﹞○跋一﹝張蓉鏡﹞金有天下百十年所傳惟趙秉文王若虛李俊民元好問等別集數種絳雲樓書目載有律耶履集徧覓未覩其書詞曲惟毛刻中州樂府一卷所采如恆河中一沙耳明秀集者蕭閒老人蔡松年撰松年字伯堅少負奇才名滿天下仕金由行臺尙書省令史至尙書右丞相加儀同三司封衛國公謚文簡因鎭陽別業有蕭閒堂自號蕭閒老人當時樂府推伯堅與吳彥髙號吳蔡體讀其念奴嬌一闋激昂慷慨宜乎遺山稱爲集中壓捲之作注出魏道明手徵引博洽集中酬贈諸君俱爲詳注始末俾一代人文得所考核未可以滹南逸山微有不滿而忽視之也原集六卷著錄直齋書錄解題元明以來久無傳本此三卷陳君子準得之郡城周氏金源舊槧古色盎然一時詫爲奇祕月霄以巨資倩名手影鈔行閒小楷毫髮不差余更從愛日精廬假歸摹寫精益求精不覺靑過於藍惟其中堯恭等字俱系金諱刊板並缺末筆今閒爲鈔者添補稍失本來面目耳甲申七月付裝漫記於捲尾後之藏弆者其尙知所寶愛焉道光甲申七月下浣芙川張蓉鏡識於小嫏嬛閣○跋二﹝孫原湘﹞蔡松年字伯堅本杭人長於汴都從父靖除眞定府判官遂籍眞定累官吏部尙書參知政事進右丞相卒封吳國公謚文簡明秀峯在汴梁公與梁愼修許師聖田唐卿輩觴詠處集以是名蕭閒老人其退居後自號也原集六卷魏道明注今存一至三三卷金人專集傳世者自元遺山外惟滹南滏水數家玆集久不著錄陳子準得之吳門周氏月霄芙川輾轉傳錄出以見示松年詞與吳彥髙齊名稱吳蔡體朱竹垞詞綜僅錄尉遲杯一闋萬紅友詞律祇存月華淸一闋按全集目錄月華淸在第四卷

尉遲杯在第五卷

俱在此三卷之外後三卷尙有百餘闋今所存者七十二闋耳零璣剩璧彌足珍愛卽雷溪之注𨿽失之繁宂而於當時酬贈諸君俱一一詳其仕履亦足以補中州集之未備也道光四年歲在甲申閏七月昭文孫原湘跋○跋三﹝蕘翁﹞題影鈔金槧蔡松年詞殘本後

琉璃廠裏兩書淫蕘友蕘翁是素心我羨小嫏嬛福地子孫世守到於今

作宦遊仙事渺茫故交零落感滄桑傳家祖印分明在添得新書媲舊藏

卅年前見兩奇書覿面相逢付子虛小讀書堆藏弆久雲煙化去已無餘【宋槧續顏氏家訓金槧蔡松年詞皆郡城故家物先攜示余時因次兒病危無心緒及此後歸顧明經抱衝及今散出余未之知故不及收】琴川好古有專家祕笈儲藏富五車一取蔡詞一顏訓兩人就敵互相誇【顏訓歸張月霄蔡詞歸陳子準】顏訓曾經借我鈔蔡詞相示又誰教收書不惜黃金盡珍重相期屬世交【余向收書不惜多金今芙川亦頗類此】詞山曲海費搜羅宋刻元雕幾許多只有金源明秀集錯教當日眼前過【李中麓家詞山曲海余藏詞曲甚夥名其所曰學山海居】集𨿽剩半目猶全宵雅時風次第編好事詞仙數朱萬祇將兩闋世閒傳

中州文獻問遺山樂府諸家見一斑四庫但登天籟集蕭閒兀自在人閒【金人詞專集登諸四庫者止白朴】道光四年歲在甲申九月大盡日蕘翁爲芙川世譜書於百宋一廛聊以記事而已○跋四﹝王鵬運﹞右金蔡松年蕭閒老人明秀集魏道明注三卷按目共六卷今僅存前半矣是書向惟見於直齋書錄解題幹嘉閒藏書家得金槧殘本遞相影寫始顯於世元遺山中州樂府王從之滹南遺老集皆於此注有微詞從之指摘尢夥想當時固盛行也金人撰述流傳最罕此注𨿽穿鑿宂復皆在所不免然於蕭閒同時賡和諸人如陳沂範季沾梁兢曹治杜伯平吳傑田秀實髙廷鳳李彧李舜臣趙松石陳唐佐趙伯玉許采楊仲亨趙願恭張子華輩中州集俱未載道明一一詳其仕履始末又遺聞軼事零章斷句往往而有足與劉祁歸潛誌並爲金源文獻之徵且蕭閒詞與吳激並稱時號吳蔡體尢爲風尙所宗因校付手民以永其傳蓋至金源至今越五百餘年始再登梨棗也獨是屢經影寫字多形近之訛與萬萸生水部再三校讎始可卒讀其引用詩文字句與今本閒有異同與可疑而無從校正者皆仍之至引禮記疇昔之夜作宿昔文選南都賦堤塍相輑之輑作﹖﹖君此類不乏恐所本如是亦仍其舊焉光緒二十一年乙未上燈日臨桂王鵬運跋○跋五﹝吳重熹﹞金蔡丞相杭人生於汴以樂府擅長與吳彥髙齊名號吳蔡體家有奇石名曰明秀峯公與友人觴詠處鎭陽別業有蕭閒堂自號蕭閒老人故集以爲名又號玩世酒狂原集六卷雷溪子魏道明原道爲之注今存首三卷影鈔金本吾友王給諫佑遐假自聊城楊氏刊入四印齋叢書因重刊之歸入金源著述中後三卷闕不知海內尙有完本否孫跋以詞綜錄尉遲杯一闋在第五卷

詞律錄月華淸一闋在第四卷

丁氏書目遂疑朱萬得見全詞考中州樂府收十三首前三卷僅有三首尉遲杯月華淸均在樂府中非朱萬得見全詞也原道之注遺山詆其不通滹南訂誤至八段然搜采宏富同時諸賢藉以傳播其功實屬不小未得以同時人詆諆貶其書也今鈔樂府十首並逸句爲補遺附後惟輾轉傳鈔訛脫不免如人照海棠紅雪人誤入此正文之訛也永錫難老作錫爾難老雍陶詩倒作陶雍傳鐙錄落傳字諸稽郢作諸侯此注之訛也至邊作﹖﹖身龍作竜關作閞伯作柏宋元刻如此省筆甚多然亦不得不更正以歸一律光緒甲辰海丰【吳重憙】跋滿江紅注引連昌宮詞寢殿相連端正樓太眞梳洗樓上頭夜半月髙弦索鳴賀老琵琶定場屋四語今本首二語作長恨歌後二語作連昌宮詞眞誥作眞語呂氏春秋子期曰囦乎哉囦作因杜詩步屟隨春風屟作屜均訛【重憙】再跋

