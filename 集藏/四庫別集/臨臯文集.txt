

欽定四庫全書

集部六

臨臯文集

別集類五

明

提要

臣等謹案臨臯文集四卷明楊寅秋撰寅秋字義叔號臨臯廬陵人嘉靖丙戌進士官至廣西左江兵備道副使其爲貴州參議平答幹苗之亂遷雲南副使討土夷普應春斬之爲廣西副使克五山綏安南定府江並賜金加秩及徵楊應龍命爲左監軍離安楊之黨卒平播州以病致仕歸其經濟有足取者其文章在當時不甚著名而爲楊士奇之孫故家典型流風餘韻猶有存者故所作大抵和平典雅有明初前輩之風奏議尢委曲盡致其五山紀略平播條議等篇於邊略亦多禆益非徒托之空言者也

乾隆四十三年五月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●臨臯文集目錄

卷一

奏疏

序

記

卷二

傳

墓志銘

行狀

贊

書

卷三

書

卷四

雜著

●欽定四庫全書

臨臯文集卷一

﹝明﹞楊寅秋撰

○奏疏

史采疏

廣西等處提刑按察司副使臣楊寅秋謹奏爲正史編摩方殷恭陳熙朝泰交盛美以光簡冊並攄愚悃龥聖明率列祖攸行以垂萬世榮名事臣一介荒吏典在封疆何敢哆譚金匱石室之祕惟是儌國恩深重臣故祖贈太師謚文貞楊士奇以柱國少師兵部尙書兼華蓋殿大學士受知成祖文皇帝仁宗昭皇帝宣宗章皇帝英宗睿皇帝眷注四十年如一日當文皇帝肇建內閣首擢臣祖入典機密授之心膂軍國事無大小惟臣祖是咨是毘仁皇帝監國中構讒危臣祖同心戮力艱虞共之章皇帝眷倚舊人有加無替先後蒙被異數從容燕對之間造膝扆榻之前歡同父子情均手足特勑手翰長葉短楮鴻謨睿藻連珠合璧臣家多故分授散逸之餘幸寶其半臣寅秋乃得以艸茅窺密勿之輝煌都兪之盛事頃歳需次都門購書得文仁二廟聖政記錄本讀之在文皇帝如特允臣祖元旦日食免賀之請特采臣祖漢庶人封國逗畱可疑之對在仁皇帝如特賜臣祖繩愆糾謬淸方貞靖銀圖書不時封識艸奏特取翰林所進臣祖誥艸親增二語勿以崇髙而難入勿以有所從違而或怠且面諭之朕聞羣臣言退未嘗不思朕言有過退亦未嘗不悔臣祖亦有昔富弼有言願不以同異爲喜怒不以喜怒爲用捨聖徳能容臣等敢不勉之對特賜臣祖以三俸兼支又賜臣祖鄭邨壩腴田二頃皆懇辭上勉從之顧蹇義曰士奇眞能廉仕皆如此世寧有贓吏之語皆略焉弗詳及從今諭徳劉應秋見章皇帝禦制詩錄本如賜臣祖貓詩玉爪金睛涵秀气宮中長日臥花陰知卿門第淸如水朝退還堪伴笑吟之句禦寫天官賜福圖詩三陽和气彌八紘明良相逢治化成錫爾福祿增爾壽永輔皇明隆太平之句亦缺焉未備臣不勝愕然卽二記詩集而他可知天球昆璧之藏何至疎闊若是目今正史纂編萬代瞻仰一時燃藜抽筆之臣疇非八采三長之選苐紀載或漏搜羅莫繇臣祖夙夜寅亮之勤泯沒不足惜如列聖鴻烈何臣乃敢忘其顓蒙不嫌越爼除自有乘牒可考未奉寶墨頒降𨿽巨典臣不敢述𨿽有寶墨揮灑猶是泰交緒餘臣不具述臣所披陳必帝暉下屬天藻昭垂逺之千古龜鑑而近之卽皇上彜憲者於永樂年間得二事焉先是永樂九年三月文皇帝召臣祖問曰爾輔監國久所行何如對曰孝敬上曰試言之對曰事宗廟甚虔籩豆之類必親閱一日當時享偶頭風劇左右請代者監國不可力疾蒞祭祭畢疾亦不藥自愈每進禦用物詣行在必一一躬親車駕北徵懷憂不遑寧處上曰此子道當然對曰古聖賢亦不過盡其當然者上喜釋讒疑命賜酒饌十四年十一月周楚二王來朝例謁孝陵上命東宮皇太孫陪謁遽召臣祖問曰展敬之位何如朕意已定汝試言之對曰周楚二王尊屬宜列在前兩傍東宮列稍後居中皇太孫亦隨後中列以對上隨出片楮所定位次與臣祖所對合若符契下以六字未書授筆臣祖足之尋遣鴻臚丞以所書片楮賜臣祖思深哉文皇之杜漸防微乎春秋首止之會伯父叔父咸在而皆不敢與世子抗明有尊也文皇見及此矣至嘉與忠讜則有特賜忠良股肱之勑略曰覽卿所奏導朕以仁助朕以徳欲朕爲唐虞之君惜俊良共成王化此眞金石之言誠忠良股肱之臣也朕朝夕所慮恐卿等以朕尊居宸極畏有譴責不肯進言今覽此奏朕甚忻喜足慰於衷但望卿始終如一知無不言以副朕委托之意共成王道之美朕深感卿特賚卿白米十石彩幣二表裏寶鈔二千貫實彰眷待非應故事卿其領之以慰朕懷是爲二十二年十一月廿八日大哉王言惟恐讜議之不盡聞俊乂之不盡用古樂拜旁求之誠不切於此矣於洪熙年間得二事焉先是仁皇帝卽位詔下中外歌舞於道上親灑艸書小勑有黼黻皇猷得四表歡心之褒且錫之寶鈔矣翊日降楷書小勑朕觀古帝王皆有恩徳仁愛於人今朕欲下詔除臠割鞭背連坐及無論妖言誹謗之刑罪未審卿等以爲何如當愼爲密議實封來聞仁哉仁皇之祝网泣辜乎維時靖難叩馬之禁初解妖言誹謗之罷良有深意至除鞭背則以筋絡之系背可念也除連坐則以株連之蔓延可憫也他日感星變尋有特賜與國咸休保全子孫之勑略曰往者國家肇建兩京政務方殷朕膺監國之命卿以翰林親臣兼職春坊畱侍左右贊助庶務敷答章奏籌劃之際適中爲難朕恆以爲慮尙賴卿一二臣僚同心合徳徇國忘身屢歷艱虞曾不易志及朕嗣位以來嘉謨嘉猷入告於內期予於治以惠黎元正固無貳簡在朕心玆以已意剏制楊貞一印一枚賜卿用藏於家傳之後世惟卿子孫由是知卿克致顯榮不易惟艱思保守之惟朕子孫亦由是知卿弼朕之功以保全爾子孫與國咸休永世無斁詩曰無言不酬無徳不報又曰靡不有初鮮克有終尙克交修以成明良之譽是爲元年四月十五日大哉王言念艱虞之同心追往事之如昨古朽索馭馬之戒不凜於此矣於宣徳年間得二事焉先是章皇帝旣擒漢庶人髙煦有言當移師彰徳襲執趙王者臣祖固爭之上不懌而還已乃大悔待趙王益親厚有加賜白金文綺且曰吾待叔不失親親之禮汝有力焉一日車駕以機宻事幸第臣祖倉皇極諫不可次日亦不詣謝上遣官詰之對曰九重恩澤未盡洽萬一寃夫窺伺臣方惴栗何敢言謝無何果得二盜將伺車駕之玉泉寺爲亂上愕然賜白金文綺且曰愛朕莫如士奇以故凡有調贊靡不采納七年六月二十一日上坐齋宮召臣祖商決治道移晷次日禦寫蘭竹魚水之圖以賜上手爲題跋余與士奇楊榮燕坐齋宮討論治道從容久之退而嘉其有所禆益特寫蘭竹之圖各賜一幅以答其忠貞之意云勤哉章皇之勵精太平乎豈以藻繪暇逸直以寄其圖維化理之兢兢者也他日親灑龍箋系之以詩詩曰吾聞在昔賢聖君皆有輔弼良矧余徳菲薄嗣登九五君萬邦萬邦林林生齒繁何以致之丰足而咸安夙夜惟勤念康濟推心傾誠任耆艾卿起縫掖升詞垣祗事祖考多歷年論思贊輔秉直道靑坊玉署皆推賢官職愈崇心愈小一意操存不知老布素風期無攺舊俗轍門庭淨於掃於上爲徳下爲民夙志挺特希古人予心圖治資卿輔予職有闕需卿補卿亦覃誠副虛佇大江之西南斗傍奕奕廬陵忠節鄕代有奮起皆顒卬朂哉在廷茂樹績前後簡冊齊芬芳是爲九年十一月初一日大哉王言所嘉者大臣布素之風期所朂者在廷簡冊之芬芳古喜起幾康之歌不豫於此矣蓋天將啟皇明億萬載靈長之祚髙皇帝以旋乾轉坤之功開剏於前列聖以積徳累仁之勤培養子後以待我皇上丕承於今日而臣祖適遘云興風烈之會得附有君有臣之末自古爲難夫豈偶爾臣反復思維一命之士布衣之徒效一官矜一節其子若孫猶將論譔而明著之後世況列祖聖神相繼聊舉一事不必黼藻一語潤色一字便足超軼百王輝映千古皇上聿隆孝思昭格罔極胡可使耿光大烈有一脫焉弗載或載焉弗詳語云狐白非一腋之成大廈非一桷之就卽臣麼麼稱引無當萬一儻亦三祖一腋一桷之采乎伏乞勑下禮部或宣付史館覆加考核用彰我熙朝君臣相悅之盛豈惟仰慰三祖在天之靈臣祖實獲榮施且共銜戴九原矣抑臣因是有區區狗馬之獻屬者啟局分曹纂修正史匪徒備一代鴻巨固將垂萬■﹝礻冀﹞法戒上自宸極下逮幽奧有盛舉大書不一書以詔媺有過舉亦大書不一書以詔慝爵祿之所不能誘鈇鉞之所不能禁也人亦有言榮名爲寶昔齊景公藏富於國有馬千駟民無得而稱而首陽之餓夫民到於今稱之繇斯以譚皇上勑令圖光史冊垂不朽之榮名宜何擇焉臣愚不識忌諱竊意法往代之聖訓難法昭代之祖訓易何者聖訓之空文無徵而祖訓之喘息相通也文皇不以謁見位次之細忘正名定分之慮今皇長子玉質龍姿議冠議婚有日獨不可早建大典定大禮快中外之顒仰乎至不靳錫賚以褒答讜言而惜俊良成王化擬之於金石亦何憐才不啻口出也頃臺省批鱗斥逐幾空獨不可優容戇直載辟言路新一時之耳目乎仁皇不以頭風劇病遣官代享若曰吾不與祭如不祭皇上之不親享必有大不獲已者間值偶感獨不可勉彊一禦將精禋感通永綏福履如仁皇之勿藥有喜乎仁皇以艱危光纉丕緒遐想其脫險思夷君臣泫然之景象至今有足令人酸楚者皇上以此思憂憂可知也卽左右之給使安能盡當聖意籍沒之寄頓豈無扳累無辜所望稍霽天威宏開法网銷肘腋之意外免人心之動揺則仁皇鞭背連坐之刑罪報罷非哲軌乎章皇以睿藻寄情化理遐想其濡毫染翰推心傾誠之景象至今有足令人鼓躍者皇上以此思勤勤可知也方今南虞倭北虞敵中虞所在蕭條所望延接大臣不時商決疏章奏之壅閣定盈庭之紛紜則章皇齋宮魚水之交歡非芳躅乎蓋今日法祖之皇上卽後代貽訓之三祖後之視今猶今視昔皇上念三祖培養之艱難對揚休之史冊異日聖子神孫仰皇上率列祖攸行所爲皇上計史冊之光榮豈淺鮮哉皇上以百千萬億之帑藏遺子孫不若以百千萬年之榮名遺子孫況多藏厚亡頃有明鑑是在一猷念絜度之矣臣萬里恭祝萬壽古稱善祝無若華封而臣獨以榮名夫榮名與天地相悠久而與日月相昭揭者也明明天子令聞不巳召公拜其祖筞命而祝周宣亦云臣捨玆無以祝聖壽報國恩見臣祖於地下伏惟聖明采納臣言俯鑑下情無任悚惶俟命之至

勘豁嶺海商船逋餉疏

雲南道監察禦史臣楊寅秋謹題爲恭逢慶恩覃布目擊嶺海民艱懇乞天恩亟賜勘豁以廣聖澤事屬者聖嗣誕生皇仁浩蕩中外臣民靡不沾被加額讙呼謌舞於道獨嶺南越在萬里尙有監羈民命株連凡數百人在撫按爲萬不可完之考成在窮民爲必不可償之官餉情旣可憫法亦當宥臣竊縻玆土最久蒙恩擢居言路際玆大賚之日尙有向隅之夫知而不言臣罪奚辭查得廣東地方先因軍餉缺乏哨守空虛前任督撫都禦史殷正茂議設官船召民領造每船一隻給船本銀六百兩鹽本銀一百兩一班隨調出哨一班生理賣鹽每生理一二次除鹽本外納船本銀二百兩鹽利銀二十兩三年船本完足船歸商民間有因公破壞卽與勘實豁免理財用兵之法通商裕餉之意誠兩得之一時新會順徳東莞番禺南海等縣濵海居民未敢遽信隨見鑄立鐵榜多方曉諭有萬分之利無一分之害乃各忻然承領希兾賣塩可圖微利詎意倭夷竊發海賊多警生理未幾盡調出哨一應火藥器械供給兵夫修整什物等費俱商民揭借自辦並非仰給公家而其間船只有因公破壞者遭風沈溺者數年海波恬靜𨿽繇帷幄成算而此輩犄角功亦不細方幸平定再得生理會督撫報升立追船本束手無筞傳扳親族株連無算全省騷動隨經巡按禦史馬應夢參劾原督造參將白翰紀等官前來該兵部題奉欽依將完過塩利銀兩準作船本正數稍示寛卹民始寧帖除曾經生理及微有家產親屬堪以追賠者盡數責並完納外其餘未完銀兩比追多年削骨難償旣無家產可賣並無親族可扳船破人亡父死子逃每一對簿觸目可憫臣惟事干軍餉果應追償卽相繼杖斃可以言情難以論法臣何敢爲飾詞以丐豁免但必賣塩而後可得利必得利而後可完本成案具在今未生理而責賠船本則必商民別有千金之產足當原額之數乃可而此輩豈千金之子哉匪齊民之負餉實公家之爽約且船非官船卽系民船如以爲官船未聞南頭北津等處六寨船隻破壞而責捕盜等役賠償也寨船每只月給捕盜柁工等銀六錢九錢不等每年不下二百餘金每年修整不下五六十金今商船供給兵夫與衝擊波濤視寨船猶或過之而亦有分文之給否乎計其三年所費奚止原領船本如以爲民船則粵中刷虜船隻俱以裝載斤數爲率每載萬斤月給銀一兩商船所載大者四十萬次者三十萬是每月應給銀四十兩三十兩不等也此皆見行章程可查並非牽引逺年事例今徒有寨船出哨之苦無民船工食之給以有勞無罪之民而罔之賣妻孥棄親戚以枕藉於囹圄笞杖此輩不足惜獨不爲粵計乎恐一旦有事號召民間臣竊慮其相率鼠竄矣皇上加惠黎元無論巨細頃都城相編鋪行屢勤天語叮嚀惟恐匹夫婦失所恩詔覃被一切閭閻病苦並荷燭照卽在京軍士月有常糗者至出內帑普示優卹可不謂千載一時哉猥玆商民僻在遐荒九重萬里無從號訴以得與於詔宥之末事干多命臣竊爲皇上憐之輒敢具陳顚末代爲哀鳴伏乞勑下兵部行勘原議作何完納負欠船戶是否家產盡絕見行章程案簿應否比照寨船民船事例如果臣言有據準與釋放豁免豈惟洪恩漸被於海隅而將來窮民感激益知趨事恐後矣緣系恭逢慶恩覃布目擊嶺海民艱懇乞天恩亟賜勘豁以廣聖澤事理未敢擅便謹題請旨

○序

徳安羅先生集序

徳安羅先生博學惇行模楷士林弗大究厥用所著詩文集若干捲傳於世歳久殘缺先生之孫紈將續剞劂有日未竟而沒其子夢禹聿追厥志旣竣而以楊羅屬毛離裏之戚埒於宗裔偕其兄夢卜夢頴從子武卿等屬余敍其端余小子蹶然避席蓋先生閎覽精思崎嶇亂離負笈擔篋不廢書爲文章切深詩古體宗漢魏近體宗盛唐先太師文貞所爲品隲具矣先是永樂間有特勑揭書目諭文淵閣彚輯以進先生集在目中維時先文貞筦閣務得拜勑寶藏之適有神物護持歸羅其儼然珍於石渠天祿如此肆余窺觀安所當於先生元緒希聲而分誼不獲讓拜手卒業則愾然有世道污隆之慨焉西昌節義詩書班班往諜乃元公巨卿爛然炳耀揭日月入國朝始著臆者謂山靈川爽有待斯鬯撫運奮迹士適逢世要以胎淳孕厖勝國之季多潛修儒者彼皆席珍醞璞處則潛龍之肥遁出則必爲見龍之化光而賁於邱園不求聞達陳心吾蕭正固王竹亭伯仲羅徳安諸先生其最也徳安先生無論其倅郡迹操度越循吏嘗試取邑宦志讀之方其偕吾家伯祖楊子淵鄧彥髙應聘擁臯爲邑學弟子師以彼髙袷布衣遵何術而學士顧化翕然稱之曰楊羅鄧迄今遂爲閭巷矢口王文端李忠文夫非名世偉人乎咸以不及門墻爲憾先生之大較可覩已以培蓄若此以坎■﹝土稟﹞若彼儻所稱醞釀浸灌西昌之爛然炳耀所繇來逺哉嗟夫先生歿二百年井邑不攺吾不知人心士習其於先進流風何如也幸哉遺言猶在世有誦其詩讀其書撫今追往見先生於言語文字之外乎將毋低徊向往力還古道西昌舊物日至光復之玆集之行𨿽與西昌終始與史諜邑乘並傳不磨可矣先生有孫大司成璟占鼎甲歷宮洗輔導敬皇爲良史先文貞少孤先生父道撫育之底厥成人皆知先生約諸身裕諸後人後賢庸知助流風教有大焉者余故表而出之俟維風君子考焉

萃和愼獨齋錄序

西昌統一聖眞蔚爲文獻名區迨東越提挈眞詮歐陽文莊公劉晴川公共起羽翼之羅文莊公以所獨詣參互印可一時士紳云附景從四方之躡簥負笈者趾錯於道余髮未燥雅聞云津古城間有杏壇鵝湖之遺焉哲人旣頹盍簮斯解間有臚倡主盟竟以藏息無地聚散靡時平川郭公乃蹶然起曰是邑之恥也夫余之責也夫乃協庶謀乃受成當事辟今萃和書院爲尊聖敬業樂羣之所乃訂會期定會規采格言懿矩爲會約若干條以垂標的乃剏膳田收歳入以資會費洎待四方之來學納屨者規制旣具衣冠萃止昕斯夕斯以遊以詠丐益質疑有嚴有度蓋自相度經紀拮據十數年始克襄厥事公圽縉紳章縫之以時來會者毋敢怠棄公遺矱而以公之有大締造於文教也卽愼獨齋謀龕公主歳時爼豆之相與歌詠之公之冡嗣寧化學博舜時仲嗣光澤簿純繇手錄成編而屬余敍其端余惟鄕先生歿而可祭於社楊少尹巨源廑以能詩訓後進年七十白丞相歸鄕見幾辭榮無大奇事韓子猶進之祀典而況公當窳惰之餘振一邑曠墜之典厚風俗而成人材斯舉也夫非天理民秉之不容冺哉顧獨念公之構斯堂年且七十豈爲聯疎逖洽鄕■﹝尙阝﹞樽爼禮容而焦悴其精神於白首卽吾儕之合祠祝公也豈爲公之焦悴是報則公之期屬於來學與吾儕之歆享於公有在彼不在此可知也登斯堂顧瞻斯義卑之無髙論直探元竅了悟眞印有不可對於大庭廣眾之見者將無內慚外赧而低徊嚴憚乎有之卽公所稱靈明獨覺隨事撿押或亦公戒懼之片臠耶澗溪沼沚之毛公庶幾饗之猥云循時序旅進退接燕笑殷勤之歡公以精誠倡吾儕以菲薄應吾不知公之敝蹝二千石何如也何有於一朝之饗哉是在同志朂諸

泰和縣淸查虛糧序

歳丁亥余被命趣黔郡伯楊公張祖西臺古剎語及虛糧之爲邑蠧也咄嗟憤惋不啻痌瘝在躬云比經宜春直指朱公按部在焉直指故爲理稔知邑姦狀亟訊余曰邑浮詭如故乎積猾不因緣爲市乎余曰民輸賦幾六載徵冊尙未就胡賦之能平公黯然發憤如楊公以安得明察彊固任勞怨不避者釐此而後朝食會邑侯缺余亦杖箠望西南去明年餘獻壽竣役還省邑父老下逮畸窶靡不顧余加額驚喜且曰邑賦平矣吾儕虛貱敲朴之痛可幸少蘇蘇我者誰厥惟別駕李公公來部署余邑參伯史公郡伯楊公實交推轂之以冊之敝也根盤穴據非公誰當任者公承檄立集諸主算跽之階下且詰且諭所不回心易向補虛查隠俾撒歸總收歸除維新是圖而以故智骫法其膺三木大者駢殛踵戌次者城旦鬼薪諸主算震怖頭搶地受命於是嚴扃鑰時轡筞取節屆尺籍勾主算所私識若藏匿者親檢之出入毫渺必考必讎則又簡異時所委區長可使者篝燈磨對雜稽之則又刋單班布細民得自覺核告言必期虞庶僉同無嘩乃罷蓋劬躬殫神閱十餘月淸積虛一千九百五十石有奇冊成當事咸極口褒嘉適陳侯甫至至則按公畫一參檢如出一手於是父老聚族攜狀稽首請曰吾儕小人饗其敝帚行有日惟冊敝所從來久厲在去籍今收除端委藏諸郡願乞以簡明壽諸梓黎民尙亦有利公曰可而以餘食土之毛使畢其說末簡余惟政有重輕才有偏兼今之侵灌務鉤擿捷敏以才脫頴者豈少哉要以國計民生孰與賦重櫛比髮舉孰與賦繁止吟息呻孰與賦急矧余邑余難言之矣狡胥世算父沒子代權一邑盈縮股掌間鬼沒神輸則磨核之難官籍不登公府文牒槪匿私窟意所不便顚倒棼紏毀滅不見端迹則凖據之難山谷蠢侗之民望公庭若隔九閽顓者弗知知者莫可赴愬則家諭戶曉之難富民用詘舉贏白徒苟旦夕逐飛詭如射隼反復語言足炫名實持長短則控禦綱紀之難一事兼制左畫方右畫圓異同萌於意見抵牾釁於猜嫌則築捨和衷之難以重若彼以艱若此何論持祿待遷悠悠決事者變色卻步藉令仁父慈母念溝瘠若已推鮮不拊膺付之太息公彌節非有歳月之積累會計專職且邑篆之不能久借公明甚非有異時催科殿最之私計也一當獘叢不難竭晝夜之力拮據握算畫約更始卒使版圖如列根株立斷羣情豫附嗟夫可以聲音笑貌爲哉是舉也惟直指若參伯郡伯體國憂民不以彈壓薄繁瑣故能愼簡任而專責成惟李公永肩矢心不以蘧廬視官守故能釐宿蠧而鳩功緒惟陳侯不以今日之事我爲政而共念分猷故能圖終休而垂永利夫操舟以遊巨浸長年占風三老柄柁篙師鼔檝同舟戮力𨿽洪濤稽天可幸無事有如一人逃事惜力必無幸矣今天下誠懼逃事惜力者眾也儻所稱上下和同身臂並運若余邑平賦何憂國步哉何憂國步哉公先後視篆多惠政不具著著其成籍勞苦若姦竇可異者俟後世君子考焉

廣東同年序齒錄序【代作】

歳丙子東粵大比士入彀者七十有五人彬彬乎俊髦矣旣竣事諸生復相與次其年先後爲同年譜謂不佞忝一日雅宜有序言余惟君子身爲國家用聲臭攸同圜四海兄弟之安用標門戶某也同鄕且同舉得無樹私貳交乎夫同人之義大易詳之陶唐之世九官濟濟相讓當其時齒年相計與否無聞然一有疇咨選舉不曰稷契臯陶則曰朱虎熊羆夫以臯契稷熊虎固不賢於禹益也而乃逡巡退舍惟恐成命不二此何心哉誠聖不自見而推賢於人不欲其先之也爾諸生躡屫就試南極瓊崖北聯梅庾其間踰山浮海逺者千里近者不下百里今日之集果皆夙昔契結乎必不其然一登薦書致靑雲則長幼之序守之莫踰讓於席讓於途楚楚雍雍若鵠峙雁翔而又籍其名書之冊旁及祖父昆弟若妻子此其同孰聯之而讓孰次之同以公不以私庶幾九官遺意耳人情無所不至惟公爲可久異時彈冠結綬必不名髙懷蠧位顯生忌必不操入室之戈擠井中之石久要之誼吾能爲諸生卜之矣然此其尠者聞之相遇之難則相成之意篤相合之奇則相須之義殷諸生以四郊之士旦莫骨肉而所同者又千百什一此之爲遇難矣奇矣有如不砥礪交勸樹炳耀之勛上酬主恩下不負平生使人指斯錄而亟賞之曰此一時同升之雅而徒噏噏藉怙掩慝彼唱此和標榜然諾以爲同卽日舉觴蹩躄不失跬步吾竊恥之同等耳於野亨於宗吝諸生行且登進南宮同益廣類益多亨吝之介自今伊始愼辧哉毋虛今日齒也善則長過則箴逖則聯難則急讓尊就卑讓逸就勞毋以勢丰庳爲疎戚毋以立談矛盾生嫌憎毋以意見異同萌猜怨古有面折廷爭下殿不失和气此同於野之君子百世猶誦之諸生得無意乎持斯以往同非比徳序非象恭濟濟相讓之風何加焉不佞固願爲若長矣勉之哉諸生躍然稽首再拜曰敢不唯唯

賀周少府奏最序

自古封疆之臣乘危履險決勝效奇以是稱勞久功髙斯其遭遘有然哉天下無虞良平無所立功要以安不忘備佚不忘勞慮周薪突畫先桑土內貽赤穉袵席之安外銷姦宄窺伺之漸此之爲勞藉令決勝效奇者鼔而前吾不欲與之長短也東粵重鎭宜無如海防由東官瀕海以南省會鎖鑰在焉少府周同翁經略其地三年於玆余小子執鞭下風常竊睹其大較則公諸所籌度經算不遺餘力至程功積事非有先登殊勞殱渠異伐也乃玆挾牘聴考於督府直指若藩臬大夫咸擬公於長城願公毋解職業而具以疏報天子其重如此嗟乎可與乘時逐利者道哉往酋宼煽虐當其潛伏豈不易與惟是一二全軀之士苟安旦夕彼乃襲我不戒之亂之訌內地洶洶公被命來赫然下令所不繕器械督戰艦時糧餉而俾爾枵腹空拳格敵時余之辜所不謹斥堠嚴信地而以退縮縱寇依違失事虛名縻餉惟爾之罰舟遊之夫稽首受命公曽不一夕髙枕其視洪濤不啻平地嚴要害之防重照核之令謝謁客之請檣櫓必親閱月餼必親給皇皇若已溺而一夫不宿飽亦已勤矣夫瀚海渺漭風雲翕忽卽善爲計者惡能使鯨波不揚公先時預待坐收長算令酋寇復逞其於今日能以一矢相加乎昔鄭公手賑萬命自云過中書二十四考公以安戢全活何萬命足云𨿽有先登殱渠之奇終不以此易彼主上方銳意名實按公論最屹然長城良非溢語厥有殊賞以答公夙夜異日者獨當一面必公矣公渥在全郡而部署東官東人自士大夫迨齊民徳公不容口而共圖諸其長吏吏秋曰海防公蓋有奠安保定之大功云報政之日白鹿獻自麾下人言和气致祥較若影響信矣山澤猶效其靈矧身沐膏潤轉呻吟而謳詠也若東人者宜何如徳公哉宜何如徳公哉

送定庵陳公北上序

語云非才之難用其才爲難嗟嗟獨用難哉而養之難也屈賈眇矣不論余觀近代如李獻吉楊用修諸輩率以富才神解標致靑雲藉令稍就羈絡遵時善養之將不知所稅駕乃竟負气矜名自蹈於嘵嘵之轍則信乎養之難也若今定庵陳公固所謂才而善養哉公丰於文藻博通典墳邱索而探冥抉奇嘐嘐然自致羽翮淩駕作者之場每抵掌談當世務政俗得失之宜經權逆順之軌今昔是非之鑑不啻燭照數計矣余嘗三嘆公才假令獻吉在席卽不北面猶當虛左延之何論規數繩墨者而公方且退然務自下抑不阿不激不隨不詭處於若吶若虛若拙嗟乎可與淺中者道哉養由基之射也負翳而居省括而釋方其未發譬諸引千鈞發則百步之外無畱行斯善養之徵也公以颷馳云動之才養其百發百中者以待主上方銳意化理念以一羅致四方之英誠得公備帷幄固所願舉而加諸膝穆穆在上直臣盈庭當此輦轂之下豈乏謇謇之忠哉顧惟徇其迹者眩其實慕焦赫之奇鮮深長之思此傑士所爲名髙而大觀怏怏興慨也幸公在事安能以預養之身嘗於一決得當而發罔弗命中公所豎可只目而觀矣公不苟嚬笑所與遊率一時倜儻士獨不以余不類數偕諸公過余公行余與諸君望公祖道咸怦怦有系心焉旣載樽酒旣歌嘉魚余乃躍然起曰玆私況耳公得志而大行千里非面談哉諸君僉曰令公之意逺矣請書之餘不辭將以是覘公他日

賀少尹汪君從徵羅旁榮奨序

古稱才難世益嘖嘖嘆乏才矣夫世豈乏才哉古之用才取之什五取之羈旅取之牧豎兢兢然恐才不我用故人人奔走願效其才事集而名髙季世執塗例以軒輊士士得脫頴效尺寸率由賢路起不則𨿽有批搗揮霍之能進無奧援退有齮齕寧阨服下僚引躬逡巡無所用之矣夫世無粹白之狐顧有粹白之裘所取微所求博也有才格於途弗用用弗當其才卽當又孰課其功最懸異旌以風勵磨淬之徒令坐而自困而謂天下乏才誠乏才哉少尹汪君之蒙渥督府也余心羨焉汪徽右族始君以異途丞東莞屈其志矣余固知其不卑卑與庸眾伍然竊意君良家子方茂齡於世務宜未嫻而君顧小心警敏議論卓犖期月而廷下狡黠夙垢犂然攺觀至其剖斷若流老吏不逮余驚嘆曰世有良家子方茂齡而堅忍渉歷若汪君乎他日有緩急得當馳驅必君也羅旁之役督府棊布兵哨赭其山殱之而以兵巡徐公當瀧水徐公擇諸屬可用者心獨當君訊余余曰荷戈引羽丞不能小心警敏備帷幄任使無如丞者徐公遂命君偕往君盛气勃勃思奮比入山履層嶂赴絕谷晝率兵效死力夜宿艸澗中所至身當前驅略無難色事平瀧水功最督府按徐公狀檄有司奬丞如禮用勸來者吾觀汪君貌類儒生材不踰中人使理米鹽較簿書落落不遺餘力猶未之奇也乃背所習角逐於山谷行陣間竟努力蒙上賞可不謂博達不羣哉士患無才才則必效才患弗用用則多才使今之勤於王事智畢謀勇畢力人人皆汪君所向不避何事不集使今之奔走庶官勞必酬能必拔又皆徐公若督府可坐收天下豪傑而又使汪君得托景靑雲逸足長途所建豎可勝道哉然君繇玆起矣人又言君部哨瀧水莞之運芻餉執羈靮有事者君悉括置部下余聞之曰仁哉汪君君長活千百人以得免於鋒鏑卽不少表見有餘榮況敍勞優勤固不爽哉願君推此以畢愛莞余與二三寅寀願向風焉

壽盧處士七十有一序

余始來寶安得祁羨仲於諸生最後習盧唐憲余與此兩人心相許集必欵欵必移日𨿽詫者忌者疑者日聒余耳余不少沮憾自惟餘所共向往無愧心也歳臘七日唐憲父處士君壽躋七袠先是祁生偕袁君林君過余請曰籍令公之辱與唐憲遊願乞一言爲處士壽餘卑卑何能壽處士而以唐憲故不獲辭乃應曰始余不聞處士槪頃余賓處士於鄕請得以所聞質而後壽處士可乎皆曰幸甚余聞處士射雄一邑貧爲人主船歷海上海復多盜微處士絕技其不免乎曰然處士旣脫諸艱明戰法何亞八賊起騷動處士首陳懸賞格處烏艚六議凡數千言以進海憲其言皆井井當機宜也海憲汪公則大奇之乎曰然處士旣受知海憲命督黒指揮討許老等賊會黒已量獲功將頓兵解哨處士諷之不應處士又占云物將風亟止之又不應而竟解舟舟行萬竅怒號皆沒沒者凡數十艘乎曰然曰若然則處士阨矣困矣安所托乎曰退而休於茅洲曰茅洲樂乎曰茅洲有小園處士多植花果其中日訓子讀書尙友古人气豪呼少年與俱射倦而歸舉觴引滿而呼樂哉遂號爲尋樂老人云余曰嘻嘻有是哉處士壽壽且不啻黃髮夫天道於人猶酌也虛則注實則溢以處士之才之技幸哉鳴劍伊吾控弦萬里庶幾抵掌鳴得意而庸知造物不忌之矣蓄而弗施用而弗究繇斯以樂其天年觀厥子之發祥廣志也處士之壽殆黃髮不啻乎於是二三君子囅然曰命之矣處士不遇於人而遇諸天不聞諸身而聞之子請以令君言觴處士處士必有味乎其言

壽盧母余孺人八十有一序

太史公曰士非附靑雲無以自見有味哉蓬累之逸甘闇沕以沒齒何可勝數亦有巖居穴棲聲稱往往槪見後世此何以稱焉彼其骨𨿽朽其言猶存千古跫然聞足音或質行其聞鄕人翕然誦義無窮斯亦未盡闇沕弗彰也余獨於女徳有足慨焉壼域之內麻枲脯棗之細居常服勤苦作操行豈不皎皎非其子若孫卓然有樹惡睹所云章章者矣余今猶及見盧母盧母者余姓監事君作宗母也君蓋嘗向往葉氏化甫交歡祁羨仲子矣余間觴於雲水浮家若釣舫君在焉語曰居視其所親以玆觀盧君何如哉而祁生嘗語余監事君厚植好施下士恐弗及使君得無殞先聲厥盧母雲母始歸盧盧自大中丞公以淸白著世席儒不治生產母拮據課織攻苦不遺餘力卒佐健軒君起家致饒母旣振盧自奉不異居約時澹如也至歳時魚菽之祭必丰奉舅姑菽水供饋賓客事事靡弗虔其訓二子以蚤夜務樹立且曰所不隳盧氏徒貲雄也乎二子傳宗作宗皆裒然工文藻今脫頴而向用若監事君者有日矣豈與夫黛笄者流徒用戔戔一切無所短長者哉楊子曰余於女徳有足慨焉曷觀盧母賢哉母匪以子才曷彰子誠才匪親賢慕義托靑雲之士自見如監事君嘩裏耳足矣惡能使母永有聞如今日章章較著哉會今歳母壽躋八十有一邑俊髦爲監事君知者共徵餘言爲母壽餘曰二三君亦能泛瑤池之觴乎抑邈弗獲致則捨玆無以壽母矣

祁母鍾孺人壽序

蓋余從都門承乏東官則知祁生稱倜儻士云生負奇气嫻於文詞嘗謂男兒志四方安能長歳月局蹐裏市中也乎卽吾母在堂彊食不異壯時而吾伯兄供甘旨又足當母心不及此時爲四方遊將安之則之楚之閩之楚登匡廬五老之閩登武夷將遵彭蠡泛洞庭東摩泰岱之頂西矚岷峨之絕忽自念幸吾兄朝夕母耳頃兄當次銓曹不可以壯志遺母憂弟歸歸與譚永明葉化父崔子玉十數輩爲兄弟讙此十數輩皆粵頎俊偉男子也今歳陽月五日孺人初度諸與生兄弟歡者期爲母壽若曰黃旗之巓卓彼岧嶤有鶴來止萬里扶揺飡風飲露千歳一朝黃旗之岡彩鳳翺翔翩翩鷟發獨宿天霜旣覽徳輝遂鳴朝陽孺人神暢情悅而有子將膺鶴算耶聆鳳鳴耶賓王母而承霄露耶余逺人守在玆土與生莫逆聞諸君之祝願如此乃舉觴引滿而申之曰諸君子爲孺人壽者具矣抑知孺人之自爲壽乎始生躡屫遊四方其志不大觀豈已哉將慷慨今古蟬蛻塵壒矣藉令生懷壯志母日倚廬望生卽欲跬步得乎叔子蚤世叔子婦堅守無二心彼其仗節豈不皎皎而祁氏以淸白世其家家故貧孑然孤與嫠焉往非死所乃孺人惟生所之曾不以膝下煦煦系男兒之志而共佐養晦君分田破宅撫遺孤而維植之益堅嫠婦之節嗟乎嫠婦賴孺人不朽令子他日所樹立風流必不減於山川孺人實成之是孺人之身與其不朽樹立俱長也夫非孺人自爲壽乎吾無以壽孺人矣諸君子躍然起曰玆令君所以壽孺人也彼修短命耳榮華如朝露宜無當於孺人壽請以令君之壽孺人者爲孺人觴孺人且觴且顧生曰第勉之毋負汝壯遊而毋媿令公之祝則吾壽矣生敬諾

南塘遺思後序

南塘劉公棄質之十餘年質之身嶺表而心愴乎螺水南塘之濵君子曰孝哉質之顯其親以令名乃猶徘徊紆郁如是於是布簡命策述南塘遺思冠以鴻篇賡以音叶繪以藻翰累累纚纚以詠歌公之休而慰質之之紆郁於無窮余小子從質之下風得徧覽焉因嘆曰余觀南塘公庶幾古稱翩翩達者哉夫以公元探閎覽當艱瘁時不廢經傳百家之藝藉令稍屈首徇世好其於托景乎靑雲何有乃公恥卑卑章句捨而抱處士之槪席弓裘之業秉持仁義服被孝友而時振人急排人難以自況於南州孺子嗟乎此可與窺觀者語哉公不結駟布衣重於一命公不持柄片言信於三尺使公持柄結駟巍爵而崇位又孰與韞賈深藏韜曜含光俟質之廣志流祥如今日所遺也公之見非淺鮮矣而怏怏者謂質之射策吐奇身爲國華公弗覩其榮遇頃譽命且逮之矣公不獲親奉璽書有遺恨焉嗟嗟生人之途惡覩百全公之生平其於紛華何如也卽公黃髮質之得以安車迎公朝勤王事暮就子捨日有甘旨滫瀡之奉安能望公之福乃玆展采畢力樹功建業近之溢嶺表而逺之光輔主徳顯聞天下則質之陳列之日夫非公生之年乎公之遺於玆不朽質之之思匪漫矣語云大孝不匱質之近之獨余小子何知先人日夜程督之惟家聲墮是懼中道背而余小子一切無能效其刀錐嗟余其何辭於質之

城頭嚴氏通譜序

城頭嚴氏通譜成嚴之居塘洲名宏業率其族衮彥肅衣冠函譜過余曰夫非儌靈於令先太師以不隳前人翼緒乎願子大夫一言弁其端余寡昧胡足彰往垂來惟上世妣率出嚴余妻母又嚴產乃拜譜退而考次其系世紬繹往牒至先太師一本同源之語未嘗不三嘆咨嗟仁哉太師之於嚴誠重有慨云嚴之得姓自助始繇金陵徙今邑泰和城頭爰自令鈞令鈞生鎬鎬生承謐承謐生宋慶曆進士常州司理震震有丈夫子三執矩執中執衡中仕新建縣縣丞衡仕臨安同知始滃然寖明寖大今邑嚴無慮萬指皆三執後遡三執以上率一嗣奇傳如綫非有世次之闊絕昭穆之混淆也三家畸素之戶一相瀆卽據食露齗相誶矧藩衍碩大之宗鼎峙云聚而牒乘紀載未普胙姓尊卑罔辧有不相視若塗之人乎吾家六世鼻祖肇基泰和迄於十一世始析兩泒岌岌與嚴氏類先太師嘗手編端委用詔元來誠念源明本一卽遐冑疎裔無異屬毛離裏又推以詔嚴氏子若孫微獨情均世好抑有慨於中非苟然已也夫世邈則愛愨之實微族渙則聯屬之勢隔其間岸谷輪移桑洋遞遷卽先太師惡能逆睹嚴氏繩繩百年一日而又能緣始綴屬收離萃放翕然纉服丕應如今日者哉則喬木茂於苞根長川發於浚源所培浚遠也余結髮聞嚴氏巍甍古第廣陌丰貲穴金陵粟之饒雄視通邑及縱觀志牒爛然若胡忠簡周文忠楊文節吳文正揭文安劉辰翁槎翁若余先文貞歐陽文莊先後聞人巨公所稱引惟浸灌仁義服被孝友嚴之先代有君子長者風用能保世滋大燕翼無窮而它無及焉嗟夫此亦足深長思矣且也嚴氏輯玆譜豈非欲欽祖率親計長子孫螽斯麟趾振振引之勿替哉語稱欲觀千載曷審今日欲知億萬曷審一二前則不遠曷亦顧念汝祖聿修厥徳仕不必據崇躐要蘄於樹績富不必露積億秭蘄於循理處不必巗居穴棲蘄於範俗髙袷縫掖把竿飯犢有能潤色名行斯其人皆足光前裕後服利食報若操左劵不爽也繇斯以譚億世而下將必有繼斯譜嗣無疆休美者余安知嚴氏之終始哉

永新炎村劉氏石泉房譜序

余從劉質之釋褐仕東粵爲其先奉政公序南塘遺思末簡奉政公欽祖率親誼至髙以得熟劉氏所從來端委又十年餘與質之分憲滇臬質之出炎村房譜示余且曰先大夫所蚤夜孜孜玆編次將鋟梓知劉無若子核子宜一言詔來彰往余惟國有史家有譜並以徵千百■﹝礻冀﹞弗朽肆予寡昧惡足徵而質之督余世講之誼弗獲讓乃更拜譜考其系世紬繹往諜名實上自恩綸下洎規條靡不釐然畢具作而嘆曰風積不厚不可以負南溟之翼水積不厚不可以負萬斛之舟諒哉曷觀炎村劉氏劉之先自南塘水部肇基分徙廬陵安成之山角荊山叢桂而再徙永新桂山諸泒奕布鼎峙乃考卜炎村爰自學正嗣翁學正公之得炎村曰吾炎劉而得炎村豈偶耶斯其人可不謂宏遠磊落丈夫哉宏英二公之並登進士也宏令崇明永樂間常從大將軍討平南交事竣復任艱歸齊民至裹糧走闕下願乞公毋解任守制英令萬全爲邑除大患全民於今歌誦之以彼彊敏精勤然皆不究厥用二百年來丰約輪云要以出入不背所聞上者修髙明之經次之抱咫尺之槪無敢斵雕毀刓以墮前人翼緒蓋至於今而滃然寖明寖昌簪組輝映繩繩翩翩若川方至而日方升則其所邁積遠也鄙人之言曰誰則種之誰則食之吾吉州雅嚴世家先輩稱引慶緒無異累黍逮其敝也誇張炫詡之意多惇厖斂約之眞微甚則假駢枝雄示閭左嗟夫祖宗之締造積累豈爲其子孫雄閭左藉哉蓋榦大枝必斜族蕃勢必渙盛極而靡理有固然劉氏源明本一繇奉政公之睠懷惇睦視荊山桂山卽何異屬毛離裏而厪厪房譜是急豈謂河淸難俟道旁難成儻亦含光鏟耀之意乎昔有食邑相襲奕世乘朱輪數十人厥後弗嗣遂隕厥聲而醇謹數馬后先顯榮不絕迄今論其世想見其人由此觀之累基者崇數沃者丰門第穹窿在此不在彼劉氏子若孫誠顧念先世種積以有今日與有味乎奉政公之孜孜房譜意也其毋以蕃衍昌明忘惇厖斂約使後視今猶今視昔劉氏保世滋大將千百禩永休聞於無窮哉余與質之登同籍官同地所至相切劘始余與佳甫同舉於鄕佳甫出桂山泒爲大學士文安公從孫文安公於先太師有館閣誼宏英二公同登永樂甲申是歳余伯祖實首南宮余於劉眞所稱世世講之者也故於申告劉氏不以頌以規亦猶行古之道云

○記

東莞縣核田記

虛糧之爲邑困也匹夫匹婦之所疾首痛心仁父劬母所悒憤如不終日者也東官地大物繁迄今始有寧宇二百年間胡地非盜胡時靡兵艸野膏血轉徙接踵虛浮空懸十戶八九狡胥世算操其盈縮擅賕作姦異時長吏亦旣加意繩督之根盤絲棼莫可準據富人用詘舉贏持田稅爲市白徒苟旦夕之急利田割稅未幾田去鬻妻質子應公家妻子盡而追呼敲撲之痛日纒月系猶故蓋余代匱八年於玆每對簿黯焉內摧退而設身想見其狀未嘗不爲之食不下咽也則嘗淸崩陷之冒蠧稽新生之占隱縮歳編寛期會與時捄敝要以七年之病甘苓之劑厪厪止吟息呻何禆沈痼之有物窮斯變數極必通天子軫念窮民何異目擊推本遡源一勞永逸赫然詔方內核所部田與細民更始嗟乎斯百年一時矣余捧檄從事不敢告勞畸門窶子相顧驚喜喜而復泣不自意涸鱗蒙呴濕濡沫再睹蘇生而二三眠食之夫享其敝帚見害未見利相與咨嗟吐舌曰眾且勞曰誠佚使之奚勞曰費且煩曰誠簡禦之奚煩夫道謀寡成計小墮大乃括民風土宜趨捨爲議十有六白諸所司報曰可黎民尙亦有利語在丈規條例中乃簡邑雅稱公正表於月旦者二百五十有五人曰田之廣輪沃瘠剪補不以實者汝區長則核之乃禮邑行誼循理不比不婀者十有一人副以勤敏可屬者百一十一人曰區長乘積不以法及報成之溢額與否汝邑總則任之乃訓以九章迪以方弓勾股樹標布區試諸田所井井綸綸咸當規度踴躍畛塗余曰嘻可使矣其以翼日勞汝勸汝綦布汝詰旦偕來纒以燦彩勞以淸酒導以簫鼔旣受成出檄徧諭之檄略曰動眾勤民不易惟艱凜玆寒沍以勤有眾匪眾盍集匪義盍成惟眾惟義允玆王民凡厥土田疆之理之芘爾孫子飲之食之於是人人感奮幾於泣下伏地稽首敢不用命是日也圜觀者如堵辛已仲冬八日也越明日各以所籍魚鱗爭先來赴且丈且報趾錯於途余亦被褐單騎東西馳騖時倦而休杯酒自勞呼彼胼胝席地與俱亦有婦子饁彼南畆余亦嘗厥旨否忘其勞劬而各邑總咸率厥副隨報隨核尺寸必考毫渺必讎計畆均科篝燈不休庶幾上下戮力身臂並運閱五月而艸具余以交覆且竣尋被召命父老策杖以請僉曰侯往於田殫神竭精一簣委之駕言䢐徵侯假匝月聿觀厥成乃赴藩臬遮道哀鳴余曰嘻父老謂何子父等耳子也眷懷父豈無情嗟彼修途誰云飲冰貽玆永利長有榮名以此易彼孰約孰伸乃一意謝事惟籍是經徵總是程凡溢額萬石有奇浩蕩皇仁賦惟求舊爰以贏餘均則重輕輕之重之靡疑靡驚監於鬼神裒益旣具班布四民靡不欣欣若曰胡陸不洋胡海不桑始時窮民食不充腸徵輸日蹙惄如涫湯自今均賦我稼我穯如茨如梁春日載陽始時竄民杼軸其空妻分子割莫知西東自今均賦燕笑舂容我醉我醑室家攸同始時鈍民飽食嬉遊相彼經始吐舌私憂有田有租無徳不酬守藝服勤而康而休於是相與頓首稽首曰凡玆膏惠惟侯克勤委躬於誠惟勤與誠格於無知矧玆有民余曰嘻惟帝徳光天被於海隅惟諸大夫對揚天子休命汝眾庶無敢骫約束用懋底厥績於成乃更頓首侯抑不居氓實汝思我侯旣駕侯歸於京何以遺我遺此貞石餘曰嘻作核田記

綏交記

萬曆乙未六月西粵貴縣蠻觸糜沸孤城危若累棊寅秋旣單騎馳定之今督撫陳公戴公前直指黃公合疏條其狀有龍荒鎖鑰豸繡幹城之敍乞下部紀錄需後用詔可會秋有殷憂病連牘乞罷三臺以安南構訌弗戢不許越月百戶余承武持檄部領三臺所譯審夷目黎早用範彥等抵邕陳公復手勞秋曰夫非所期子鎖鑰幹城乎國威邊防中外簡冊瞻邵若先文貞遺畫而若鄕達毛司馬公故事具在其努力圖之寅秋頓首受命先是歳壬辰交都統使莫茂洽荒淫無度羣臣側目黎維潭者黎暉之四世孫而黎利後也用世臣鄭松計因內應襲執茂洽殺之收其印尋殺莫敬邦殱其族幾盡族之孑遺敬用敬恭等奔竄我土司維潭乘勝逐北盡有交地亦具欵文以首事故重譯叩關則陳公方鎭撫粵西以夷叵測弗請命戕我貢臣卽弗觀之兵宜閉關絕之語在馳報疏中明年癸巳維潭復遣使函封稱主臣黎氏世孫仗天朝威靈復讎復國願乞如先朝從象胥後向風內附陳公乃合前督府陳公直指塗公疏以請若曰彼之雪仇有名來者弗拒及玆勘處西南生靈免於蹂躪尙亦有利下部議報可亦旣遴督備指揮吳懷仁知州孫繼先臨關體核有日道路遙阻維潭不勝徯望至是更遣早用等間道泛海抵端叩轅門如前請云餘秋旣奉檄則采祖宗朝制馭安南載在令甲者熟筴之敬用等亦遣目阮諍等以窮乞援語多恢張則探情形揣事勢質諸共事靡有堅決有謂黎欵詐也懼我乘其後姑緩我師有謂莫分道屯據所收拾喪亡不下萬餘如阮諍云有謂維潭未必黎利後或鄭松牛易焉卽利後利猾夏負積怒先朝亡國裔不宜再許余曰嘻似矣未覩其全夫黎豈不知負彼方張而卑詞請命毋亦藉我名號彈壓乎誠如殘莫所收喪亡寧啻三戶一旅安用以窮奔我利罪章皇帝宥之矣維潭卽非利後蠻夷易姓如奕棋誠利後也登庸逐黎以篡維潭逐莫以恢復可同日語哉今日之事不拒黎不棄莫惟斷乃成則下檄黎曰汝實負擅殺罪無赦其遵往事範身束組銜璧仰關請死其以爾世系綴旒以報且何以明非鄭冒也其以爾首事僞印封還其議安揷莫氏如異日棲爾漆馬江例下檄莫曰安南土宇誰家故物旣無捲土之期當思一枝之安其早引決以存綫緒則又進勘官誓之曰所不共矢精白而甘心辱國剖身幹憲人將不食其餘會孫知州遷秩去請以左州知州楊繼顯代無何安平州土官李天爌以交黎劫擄煙邦等村告龍州土官趙英以農倘等村被擄告下雷州土官許應珪以更峒等村被焚劫告龍英歸順相繼告余愕然夫黎不以長驅追北掠我邊鄙而掠於傾心乞欵之日乎是殆匿莫爲之招詰之故莫依土司爲逋藪土司藉莫爲侵地囮卽日馳報三臺棲莫出境外申督諸土司牟利挑釁者按軍法敬用等竄七源峝界邇龍州龍州之村墟枕交者被髮結衽與交類時以兵翼敬用知州洎督備抵關敬用赴勘擁衛不下數百餘所置對張皇某虎視海東某雄據髙平知州以爲然抱杞憂余曰左矣若以爲所擁衛盡莫氏子弟所置對果赤情乎是有沈命者第窮治之飛鳥依人嫌於棄莫下石耳頃之安平出敬用手書流離乞哀幾爲溝中斷吳懷仁亦以敬用等所具結乞安揷願得髙平如勾踐會稽需後圖以報人始咋然知莫之自量審曩所云分道屯據安在而維潭亦遣諒山衛官黎重華等詣勘官陳其吁欵尋以叩關限請余便宜期以次年二月毋後時則嚴飭毋信土目恐喝鼓煽悞事機毋信狡獪指私覿陳謝以垢淸肅毋以修詞弗格或渉抗衡失藩臣體則請徵調諸土司精銳碁布要害委參戎李君鳳森扈揚幹彰威嚴請添委南太知府蘇民懷吳大紳南寧同知黃淙南太推官盧碩黃喜之共效劻勷請發商稅若干金佐軍實徵發賚予一切部署機宜每有稟決三臺隨報如響陳公更益發梧餉若干金犒師銀牌等物稱是且曰毋靳小費褻國體明年丙申正月餘會守道參藩林君震以循行先後至太平至則維潭遣候命官杜汪範彥等條具宗枝封識所收銀章候諒山我土司兵亦雲集戲下令諸土司曰有能乘時扶義共襄綏懷盛舉吾能優異之思明府土官黃承祖以所探海東莫敬章被殱事率先應命余覘知其故負譴欲自贖且有夙憾於龍州稍推誠鼔之承祖勃勃思奮會勘官黃淙等報杜汪等所輸吐率變幻讕辭舛午驁然負彼恢復若曰以登庸之例例之非其辜維潭亦函封陽爲銜戴陰欲以族目代欵無束身抵關意余曰異哉立遣承祖擇土目可者持檄督之天朝以包荒綏戢汝汝狙詐矯虔干命來則臣妾不則俘虜已又深念彼豈有戒心與更檄之汝脫有虞於意外許爾陳兵擐甲入衛成禮而退則又促範彥之稍習漢語者面折之彥加額願奉條列手檄以還維潭始回腸攺襟報曰荒臣無罪擅殺其罪請以範身金人代死謹率臣耆俟命詰僞印曰描摸權使耳必得塞詔請更鑄詰安揷曰夫叛裔也而援我漆馬江例哉惟天朝所財擇無敢逆命余顧林君是足藉手報成事乎印之不存烏用更鑄遂發江州經受降城抵幕府早用等瓣香望塵道左以代身來驗以饑病告請期且與之期越日忽稱疏欵未備土宇授之天子先君不敢聞命以安揷莫裔暫求南歸人人相覷失色何物鹿豕驚駭倐忽若是亟躡之乘夜抜營以去卽日趣沿邊繕關隘飭烽燧示必絕馳報三臺投袂回軫余尋奉有祝釐之役當行則耳屬督備是有土夷煽恐之者去必悔悔必復請請必抑遏之三而許之承祖力能得黎陰事制土夷命若必與之交讙毋相猜密諭承祖曰幕府隳成得毋以若見妬敗乃公事乎兩人以此深相結納密白三臺局已中變訛言當朋興願毋以投杼故遂狡計三臺頷之交舉觴勞余曰行哉毋畱滯鄕土三臺尋以情形聞省垣以黎酋志在蓄威當事不及時操割剪萌恐遺養虎積薪憂嗟居者固安知荷擔之勞哉禦史黃公將得代乃發憤上疏其略曰臣聞以虎捕鼠必用全力國初物力彊盛威武奮揚自季犂之役數遣勲舊大臣四路提兵驛騷數省轉輸萬億勝負略相當終鮮戡定今何時臣等以徵安南請將求莫氏後立之乎遺孽不振死灰難燃將遂郡縣之乎前鑑豈遠今可復蹈妄揣歸著不過許以納貢稱臣而已急而兵之固可必得緩而撫之未必終失兵而得之固足揚威撫而有之寧遽不武而勞逸鎭擾相距萬矣宜稍寛時日再行檄勘部覆如禦史請越月維潭乞欵官目鄭公義等趾錯於塗不許則極陳諒城以饑病請命歸整撿奏欵非宵遁而懷仁承祖咸合詞稱其誠懇今日受命有死無霣督撫陳公戴公乃下檄曰是反復如反掌其以欵物嚴裝抵關候進止時禦史林公受事入境築捨鑠金之口蠭起則簡委潯州府同知黃宇思明府同知李陶成往覆按且計劃一而督撫兩公遣差檄余就道接踵余捨余竣役突未黔適有窀穸事卽從壠間據鞍窮旦夜度庾抵端謁督臺陳公顧余曰人情左圓右方僉謀未同誰能立功徼外者余竦然敬諾抵桂林林公方行部南邕謁撫臺戴公首詰余曰必安莫黎所執言甚正棄莫可乎余曰不可彼耳語者必不深惟重輕徒以推亡固存之義若之何敝屣棄之然則柰何余曰迫黎以吐退不能所退必非人所居髙平尙觀望艸亦願得之疇非我幅■﹝巾員﹞卽自我剖給之所謂治以官府之法何不可公喜形於色明當歳除會督備報維潭遣杜汪通事唐世畑等運欵及關聴驗余曰機不容髮卽日謝撫臺戴星行丁酉正月朔後四日抵賓州聞承祖以所驗欵目引世畑等抵邕流言洶洶土夷冒莫屯兵七源剽掠交境揚言奪欵疑我而承祖懷仁同夷使候浹旬格不得入城夷使徘徊解體懷仁索然如死灰承祖怏怏賦歸去幾且畫餅立飛騎馳諭懷仁且止夷使戒承祖毋鼓棹明日余至邕謁林公立譚若莫逆稍及交事余從容陳往局與今結局狀公爲仰屋良久曰不請命■﹝扌間﹞然戕貢臣不簒乎厪厪請欵方物不褻乎終不聞命安揷不抗且詐乎余曰彼所執春秋復讎之義非簒也律以黎利登庸之往事篡猶許之雪仇快於一朝請而圖之庸可冀乎欵物遠人區區靖獻非貢貢有常數欵無常數澗溪沼沚之毛可也薄來謂何不宜與之銖兩彼儼然自謂天以吳賜越身爲前鑑詎肯安揷以存禍本請以天朝之法剖之誰敢不服林公霍然洞解詰朝諭承祖懷仁率世畑等投謁宣恩威各頒賞有差夷使土官加額大喜過望卽日遣世畑還促維潭如限抵關土夷屯兵聞之望風解去余尋別林公橫浦巡太平道路流布莫兵且遮道且頓兵欽州四峝余曰此黃趙自修怨何與於莫恩城吏目吳俊哲者從龍州還甚張莫連營結壘鬼門關以東爲梗一倡羣和余曰梗矣安得黎使往來不絕乎知龍州酋以賄行亦有隨聲陰壞者將乘不意縛龍州寘諸法督備稱無左驗且未綏外夷先收土司維潭亦當卻步宜寛之效狗馬從之念非具司馬無以預塞狡謀則請委參戎楊君元調三里營兵與土兵犄角有頃範彥鄭公義以奏艸來驗維潭猶然泄泄詰之云去臘不腆欵物及關逢上國之不閒靡所頓寄運還壽昌是用次且犇命遣彥等伺前旌請更期余曰嘻我實爲之使彼得借口乃更與之期差舍人王建立部領彥等護之行因覘之一日懷仁等馳報莫夷勾亡命千餘乘夜縱火燒坡壘諒山黎營幾盡黎將將會死之餘曰果莫夷耶諜之一出平而隘一出岜口隘余曰安得莫兵自內出耶彼直以此足恐恫阻遏我耳上下錯愕僉謂宜及時返斾李同知從上石具報毋以夜襲故揺欵事黎大隊且臨餘息直壓■﹝夕卪﹞意與余合卽日下俊哲獄有言返斾如軍法則矯三臺檄遣李加正等分督諸土司交之役非獨綏遠夷亦爲爾土司計邊鄙無聳有貪小圖忘隠禍逞狡計隳成功快私怨敗公事者天憲具在土司惴恐不數日維潭率黃廷愛等總兵象熛起次諒山旣大索諸燒營壘者遣範彥等瓣香來迎如初閱承祖揭則云奉禁肅淸至凜凜夷相顧囁嚅余曰若以前日之五申三令徒貌言乎立馳示誓之但萌念不生還明日勘官發南關余與楊參戎相繼發幕府至則誓漢土師以遷隆峝土官黃兆基領兵千五百有奇守岜口隘以應襲黃應雷領兵千二百有奇守彊村隘以上石土捨黃應宿領兵五百守絹村隘應雷應宿皆承祖之子兆基其壻而龍州平而隘則以把總周大倫領營兵三百名合龍州兵九百名協守龍州官男趙元璧請行已之則以欵杠計信地道裏屬元璧等部領戒之曰是天府藏脫疎虞孰職其咎越日黃李兩同知以勘驗還自關一餼無所染取具所對狀若世系臣耆供結井井綸綸咸有經紀獨維潭入關匍伏有難色余曰胡以昭示威稜彼所虞土司包藏禍心其盡撤土司兵退數捨許之陳兵露刃以入其可乎立遣督備戒維潭必入關凡三往報如命遣候命阮灃等請期期以四月初十日則頒發漢儀及相見禮諭令演習祗對必飭至期以官男趙元璧從餘發南關登昭徳臺陳設龍幄儀衛備盛余偕參戎諸供事官行禮畢分班列侍啟關先夷使率夷杠鱗次入次夷目率衛兵魚貫翼而入次維潭皂帽縞衣赤跣白組率通國臣耆入北面伏地旣釋組聴喝五拜三叩頭以次進金人代身進伏罪疏臣耆乞恩疏同知黃宇宣布朝廷恩威待以不死維潭復拜叩如前恭徹龍亭請余以主賓禮見余曰今日受欵非頒封孰爲賓不可請稍降余曰銜天子命不降階見累臣不可承祖從旁厲聲曰復國不費梹榔半咽而靳此四拜乎乃拜各耆目俱頭搶地羅拜因諭之莫祀未可絕也量給以髙平府治彼有一隅可棲我土司毋敢爲之逋藪安莫詎非安黎其敬應毋更侵軼維潭唯唯旣退張具犒之遣候命杜汪等報謝遂閉關是日維潭進止不失尺寸凜凜交戟之下不是過漢夷兵幾半十萬無敢喧嘩幹令土酋叵測假令以僞莫虛噪蹂我五步之變未可知然余不以元璧防隘羈之啟關業已制其命何者非天威赫濯卽日馳報三臺遣指揮羅萬善督土司護欵行徧賚各土司銀幣牛酒歡聲震山谷余振旅東還所過龎眉父老策杖扶笻追惟往事徵發之痛感激幾於泣下則率夷使自桂及端以余所勘處端委若諸文武流土之共有效於欵事者惟三臺可否三臺無不擊節勞苦之尋據實以聞諸流土無勞不錄餘秋獨蒙上賞而褒詞稱露布有光銅柱云仍世啟玉關則以黎利之事余先文貞實贊廷議云五月夷使馮克寛等度庾經白下以少牢祀先文貞祠邑人觀者如堵八月上萬壽克寛等將欵詣闕下上喜從部覆授維潭安南都統使掌國事錫之勑印上旣重念夷邦不可無統推及勞臣賜督撫鎭臣白金文綺寅秋得增秩一級賚有加流土各分別升調賞有差嗟夫余於交欵未嘗不抵掌仁哉章皇之禔福兩粵無窮也縉紳學士弗身遘猥云文皇得之艱難章皇棄若遺迹詎知實匏不可器而石田之不可藝哉庚子之役副使翁萬達多算知兵毛司馬實托重之卒從欵附後六十年有今日之事然後知章皇不忍塗中國肝腦以事外夷千古明鑑胡可易也要以定欵等耳於登庸之日易於今日難何者非獨一紙之與十萬徑庭異時殘黎在老撾徼外我土司隔絕無梗遏壅閼之虞今殘莫匿近關藩籬中夷酋百相疑土司百相敗人情百相傾呼吸變幻之狀余難言之矣幸當事掌玩夷情一腔忠猷屹然期於崇國體宣國威以保乂南土寧言舞幹毋言標柱而又不鄙夷余也肉食蚉負傾信獨任至不難出空墨之印檄俾之便宜從事亦數以翁公故事勑勉之翁有勤施於粵厥後禦虜爲名臣余何敢望而當事所推轂付托類若斯余卽不蓽露蠻煙馬革裹疆場得乎哉是役也督撫賞不酬伐適有岑峝之■﹝犭翟﹞遂靳重巽夫曲突徙薪自古記之矣陳公諱大科維揚人戴公諱耀淸漳人前督府陳公諱蕖安陸人林公諱道楠莆中人前直指黃公諱紀賢眉山人塗公諱宗浚豫章人余寅秋以戊戌三月作綏交記

陳氏濟美祠記

今之聚而族必祠祠非古也士一廟庶則寢推而遠之所自出不已汰乎沿代相承莫之或攺要以雨露非濡霜露非寒服利食徳必思思而祀之匪祠靡依疏數辧分維義所起𨿽先王未之有可矣陵夷洎於季世務張侈其家聲愴惕之意浸漓質明行事陳魚臘丰牲粢周旋堂寢豈不漆漆當度明徳謂何先世有一爵賞勲烈口而誇揭而樹諸祠惟恐人弗知考其出入悖所訓舉積累一朝棄之視僇辱甘心焉夫祠繇義起不以義則僣而瀆之而復僇辱之藉令之死而致死之則可猶是生之也其先或率剛義之腸與豪爽之腹誠不欲苟一朝血食寧有僾然太息耳陳氏世多聞祖國朝往往以功名著於春秋餘覩大司農卿復從幼主督餉崖廣考卜東官也其志未究其力則竭云忠肅之嬰城不食以死庶幾與首陽爭烈忠武跣步提五百萬緡從張丞相復興化軍卒之車裂以殉餘論其世想見其人不自知其黯焉內摧也夫非陳氏之先而農卿之弟若侄乎非余所稱剛義之腸與豪爽之腹乎誠念爾祖顧瞻祠下爲陳氏子若孫不亦難乎蓋語云浴不必江河要之去垢以孝以享何有於髙位素封有能檢押平生惇質行一命之士而布衣之徒有孚格之道矣陳氏之先固非徒髙位素封所得縻而一朝血食焉者也仕而名名期於有成商而利利期於不蔑處而耕自食其勤勤期於罔斁隨其分焉往非樹誠樹之奉明水薦諸茅茨之階有不祭祭必受福孔氏之經也陳氏族而祠者愼樹之哉祠在城西郭距邑治三里而近祠有寢有堂有榮有序具矣堂前樹坊爲門扁其額稱濟美祠云扁之誰憲伯劉公也憲伯器生光祚於諸生詳其先世而以余爲邑宰於斯勉使畢其說嗟乎誠有省於濟美之義其於餘言過半矣憲伯名世賞按察司副使蜀巴縣人

唐侯去思記

始唐侯以萬年令推擇移西昌也萬年如孺慕失所天其士民若吳生升王生宗舜等不憚千里嬴糧願受廛比於西昌弟子編氓者𦇤屬絡繹於道邑父老聚族驚愕侯遵何徳而系思乃爾乎未期而邑之虛萌犂掃周澤旁鬯上無壅政下無郁事桁楊不試狐鼠屏蹤敎化所漸摩士倡於庠民馴於野寥寥西昌往事庶幾載還舊觀方且裏恬巷嬉何知孰勸勞我孰灑濯我蓋至侯報政之後再上計吏之日儳然惟恐侯一朝去邑若萬年之不終永賴厥休而後想見萬年向隅嗷嗷狀未嘗不愾然設身處之若嬰兒將棄於保母而造士之將違乎良師也洎侯擢畱漕去無能擁去旌則自藻采泮詠之士以及窮谷昧巖之叟與侯所創艾繩抉者莫不頓足加額流涕長澘而侯旣去匹夫婦脫有輸役不獲平盭抑不獲伸公餼待哺宣給不獲時者咸相顧仰天而呼侯在吾儕其有寧宇乎抑旱潦爲菑饑饉洊仍彷徨莫必其命則又仰天而呼侯在庶其化荒爲穰易沴爲和免於溝瘠乎侯先後使車臨邑爭驩嘑壺漿詗伺境以外遮道褰帷侯忘我遺黎乎侯或迂道不果來卽又顰蹙怏怏如遺侯棄西昌氓乎嗟夫此豈泃濕濡沫規規俗吏所能要結哉先是歳丙戌王生渙等偕衮彥耆逸共圖所以識謳吟於不朽旣已云附響應卜築建亭於郵傍矣越在荒湄不足垂遐彰往後八年羅生佐明等謀諸父老願乞侯所淸邑左隙地醵金庀材撤舊維新闔請於署邑郡理劉公新侯張公兩公方孳孳問俗維風報可不匝月告成事視昔恢耀有加而礲碑屬余丕揚庥績余顓弗類無能窺侯大都邑士民惇迫不獲讓余惟日不擇地而暄水不擇地而濊善理者不擇民而化西昌忠義載在往牒陵夷挽近稱難治當事者檢式彌周蠧蘗滋起至不啻盤錯遇之豈今之西昌非昔乎將風流波靡若江河之不可挽乎嘗試取侯劬躬於邑邑之徯志於侯者撫今追昔又何較然若筳與楹之不相及也賦多逋矣侯分區設限完賦居一道先役苦繁矣異時大吏踵臨使車輻輳邑子弟有爭召茭蒭佐供億匱者孰驅迫之訟多幻吏舞文矣終侯之任翕然傳相惇厲毋犯恩信侯日與士大夫訂業考徳博士弟子詣廳事襃衣雅拜退而問難質經合志營道雍乎其容與暇豫也侯頒約書讀法聲逹四境毋敢空文視功令議保甲比伍守望相助宵柝靡驚議社倉慕義捐田捐稻者若赴家趨飽恐後營萬壽宮增層樓以作人文破塘之役射嚙湓悍爲縣治憂相度者咋舌卻步築堤千丈石磯五綿綿長虹費工役累萬計纎毫出民間民無幾微顏色卽民亦罔識所自西昌難治然乎抑侯貞教惇化其醞釀有在匪簿牒期會之爲斤斤乎蓋鹵莽而耕亦鹵莽而報深耕熟耰其禾繁以滋侯之矢於神曰令所願學惟禮所與邑共由亦惟禮禮之教化微使人徙善遠罪不自知而其志邑乘詳哉其言之也學士迂之遠於事情及觀侯躬禱炎曦竭誠秉禮已取幹和之囚代暴日下不踰時甘澍徧四境歳乃大登而後知侯之孚格轉移天且不違況於人乎余獨低徊侯以古道爲必可倡以隆禮待厥躬由禮待西昌民有如侯在易使侯去難治回心向道謂何安在其不能一日忘侯也夫觀我者觀民民之攸觀豈以沾沾攀號咨嗟樹表侈美之足爲殿最哉觀民所趨捨何當耳繇斯以譚西昌之爲侯觀者宜何擇焉愼毋躬自菲薄徒以沾沾系侯思爲也人自爲分亦自爲才隨其分與才充之豈必盡附靑雲井裏巖穴小肆廛市之墟皆足行成不毀侯所稱引具在先民流風不遠盍亦修髙明之經抱咫尺之槪寧礪名檢毋徇請寄寧惇忠信毋逐機利寧守墨抱璞毋斵琱毀方寧爲奉法急公之民毋爲馮犯刑戮之民使人顧瞻亭下指鼎石亟稱曰是唐侯道徳齊禮所化誨耿耿有遐思者也觀侯觀民於玆焉在將侯與西昌相終始揭日月而流穹壤其爲徳侯顧不永且休哉聞之萬年之石巋如久矣不知有同然於斯否侯名伯元字仁卿萬曆甲戌進士東粵澄海

人臨臯文集卷一

●欽定四庫全書

臨臯文集卷二

﹝明﹞楊寅秋撰

○傳

屨山張先生傳

屨山張先生隠君子也而好形家說屨迹所至半四方稱屨山從厥好雲先生諱廷字春卿邑城西人其先以行誼世其閥宋汝明汝賢登元佑熈寧進士汝明上書忤執政稱名司諫載在傳史而尉卿宋公嘗爲處士養拙墓表至擬之史遷所稱逸民是爲先生父先生蚤歳警敏下帷舉子業博覽彊記裒然爲流輩先弱冠試郡邑邑侯梅莊陳公異之拔置髙等人謂先生脫頴可立待而先生遭數阨塞連不錄於學使踰三十譚經授徒徒眾日起名庠校先生猶然遲回落落於是先生拊膺太息命夫命夫豈其食魚必河之魴乃捨而從族兄虞部玉屏先生受玉髓天玉諸經先生故儒者貫串堪輿家恍然神觧至俯仰原隰泛陟深崇探陰陽變化審形勢翔伏驗气脈聚散有老師稱世業未易窮其要眇已又躡屩趨劍江遵彭蠡逹建業望鐘山王气北度長淮入雲間溯錢塘南摩武夷羅浮之頂蓋先生屨彌廣神逾王泱泱乎大觀也哉所過靡不奇中而先生顧髙自趻踔抵掌稱引今昔語多灑灑驚座終不以貧故計錙銖口吻於是人咸知先生儒家者流豈與夫曲技見不踰坎蛙徒浪迹哆譚爲糈媒者哉一時名碩如滌陽莊肅胡公泉南遵巖王公劍江襄敏李公無不願締交久客先生願先生畱毋行行則長歌短什爛然盈篋惟恐先生不復遊也其見引重如此先生旣倦而歸聞鄒文莊羅文恭王貞穆二三先生講性命之學於靑原白鷺古城間先生亟往聽之東郭先生嘉其志手書學說勉之若曰夫窮天地抑有不朽之骨乎乃所稱不朽安在先生憮然有慨於中自是不復四方邅延攝敝衣冠蓬累逍遙陶然老廛間日以故業程督二子今長者豹次者鳯翩翩向用有日人言先生約諸身裕諸後云先生天性孝友養拙公之攺厝也費且不貲先生不以分累其兄嘗有豪奴毆先生兄幾死諸侄幼且貧先生鬻產急兄難匍匐愬有司竟坐豪奴法尢善譚方技星歷醫卜諸書靡不通曉又沈毅有謀畫策事成敗率中肯綮晚歲嗜吟偕裏中耆社賡唱伊吾竟日靡倦亦不復計工拙年八袠黃髮碧瞳邑大夫將檄諸生以賓禮禮之先生斂容爲謝且曰使叟得以餘息嘯歌太平足矣何徳而敢賓於鄕嗟乎又何其闇沕質行退讓君子也楊生曰夫士固各有托哉形家非儒者事金櫃塟經靑烏子等書藝文志不載乎髙帢布衣苟心乎愛物俾仁人孝子妥其親下不墊黃泉上不見白日而又惟仁是蹈罔利是覬若屨山先生非先民哉而世人皮相先生混迹與世浮湛彼不知其人曷視其友往余髮未燥見先生數過余先柱史造膝抵掌率有味乎其言先大父坎爲風乘先生徒跣分憂朝不及夕得他兆沾沾喜何啻身遇之而先柱史或遘家難先生周旋齮齕間身殉不難也孰謂渉世末流有先生其人者汶汶浮湛也乎哉

養蒙王公傳

昔我太師敍邑世家必先楊王豈獨稱文物顯哉蓋世徳茂也太師降楊比逓興逓晦而王含耀於虹溪累基於二妙瓊州光昭於太保歷存齋生順庵休休生愼齋宜髙髙生執庵旦以逮養蒙公凡十二世久且益熾而家聲繩繩不替云養蒙公諱睿字有光以字行再字文實少警敏負奇自惟家世業儒起詩書恥競錐刀執庵公席故貲日操盈縮公獨不問盈縮而下帷經術髫齡補博士弟子試輒髙等意气勃如也人有誣執庵公邑侯者侯性褊禍將不測公時未冠以身往辯析婉切執庵得恬然杯酒如故里有朱姓世刀筆持人長短而墳與太保公勅塟塋連會公族有它乘隙侵我塋界而執憲主先入愬者毋敢仰視公匍匐陳是非泣數行下執憲竦然攺容一時裏閈翕然稱王氏能子旣長聞縉紳先生倡學古城云津書院卽躡屩往質疑丐益灑然有當於心己乃嘆曰所不辱王氏子者徒才豪乎執庵公性剛直難事公委曲將順事事必當其歡繼母蕭孺人嚴督責公盡子道卽又當蕭孺人歡而公母劉孺人早背公痛弗逮養每語及輒悲欷移日及執庵繼背揭事親於堂以志終身佳城未有所焦勞日不暇給且曰吾敢饕潤澤邀子孫福利哉苐得籍親體魄於願足矣蕭卒公塟祭必以禮塟弗吉攺塟焉終不以母寡恩故有後悔劉孺人疾革重念幼子女靡托公橫涕受教已而百方調護弟妺婚嫁視母存有加母有姊遺孤一人公念同气厚遇之若昆弟弟霈佃鬭毆傷人而仇者誣霈主使事迫或諷公宜早爲計公曰弟難吾不獨免且吾忘母氏之遺托乎偕伯兄霄走憲司間闗寒暑疫癘者連歲事得白公孝友本諸天性而才故磊落恥人下居常振人之急若不及植孤賑饑塟殍周乏厚施而薄望於報其約已務折節爲退讓見三家子不敢以才富自矜炫而或豪縱橫行無當𨿽睚眥錙銖之爭亦毅然與較不少屈人有賢者愛敬之居必以訓子弟卽商而利儉而勤與耕而自食其力者慰勞之使各安其業而或有過失公苐印諸心不以宣諸口裏族有郤得公居間片言信於三尺至事闗綱常卽於公有宿怨令公身嘗之不難嘗有豪奴拳其弱主主以白族長持兩可公手縳之祠下且杖且寘之法主肅衣冠以謝公曰吾爲冠履惜不令王氏先隳也而望謝乎其它豪宕類是始公試於鄕弗第久之竟弗第也而愈益困公幡然卜築龍洲隆師親友日以訓子爲業俄有詔公得例受儒官冠服公笑曰卑哉無以見先祖於地下已復呼渙與淶曰吾不做其有畱乎孺子有志其毋忘汝祖矣今二子行誼文章褎然先多士而潚與澧尙甫離𦇤褓云楊生寅秋曰余觀養蒙公篤行負義好任气庶幾古俠士之槪哉而世人猥以耳視間謂公多心計艶貨殖托皎皎之節亦未覩公之大較也已公死之日身無長物人始愕然疑瞿然信已則翕然誦義無窮也遇緩急必呼養蒙公養蒙公云語云觀其死知終始彼窺觀不越乎酰雞擇地而蹈厪務自完身死而名與俱視公何如哉何如哉

王母傳

王母出梁著姓年十七歸王是爲木齋公繼配稱王母云木齋公少嘐嘐有大志席先世故業博通羣書其屬辭一稟諸古遭數奇連不獲於有司居常怏怏母旦夕將順之木齋公素不治產晚復逃於飲飲輒傾數斗鍾釡愈不給大母春秋髙諸子若母所躬產者甫離𦇤褓一切倚辦母母攻苦不遺餘力操井臼備旨甘滫瀡之具以事大母而當木齋公歡無何木齋公病且不起母不難以身從之左右者乘間進曰母寧仗溝瀆節而重傷大母心而令諸孤零替乎母稍悟彊起日奉大母惟謹大母病母宵衣爨門巷間躬湯藥十旬不少怠大母不知木齋公之先已逝也先是母歸木齋公時公已舉冡子母字之如已子公背而冡以異出故懷二心不修亷隅從無賴子遊食母引正義切戒之又白諸族之長老共繩之無所易向而仇母甚母知無能爲乃撫膺慟哭而唾之曰吾不能爲若母矣吾不忍見爾父爾祖爾上世之家聲從爾兄弟隳也乃捨而一意程督諸孤之幼者而家復困不厭糟糠母爲糜粥食諸孤比就外傅親麻枲佐修脯孤或不奉教母跽之庭下且泣且不食諸孤不敢仰視以是益勉彊務樹立若誼尢磊落孳孳於道覺與勉亦醇謹不失尺寸人言王氏子能亢其宗而母教多也母旣老諸孤憂齒髙神益王孤日進粱肉鑿粟之飯毋麾之終不以昌阜故忘菽水孤弗敢彊徒望膝下旅進退效詼諧爲母歡寅秋曰余讀坤文言而疑妻道之等於臣道也繇斯而談有足徵者在昔下宮蒙難趙祀危若綴旒使嬰爲其易趙將墟乎嬰丈夫也王氏世世殷盛母獨當其末造戔戔以扶大廈彼不克家又潰敗之斯其艱余難言之矣幸毋持家秉嘗百辛以脫諸孤於艱卒使頓而卽夷踣而復起王之門墻復完而後且益昌嬰以臣道存趙氏後母以妻道振王氏孤異時從木齋公必無難色母亦有丈夫之槪哉余又聞向與母戾者後困甚也母卽不自給猶時時分糗給之病且死母往哭之如不欲生脫簮珥以襄事嗟乎此所謂不可觧者天性耶余故志之以戒夫爲人子以母故懷二心者

○墓志銘

曽處士墓志銘

往曽徳明逰學吳楚溯彭蠡睇云夢登太和祠元君爲其先處士乞百歲之身也其友人王有正甫嚴事處士猶事父云處士顧有正曰孝權細大舞斑省朝夕者孝乎逺馭負笈不辱者孝乎有正唯唯莫敢言退語余處士長者頃之徳明歸處士病且弗起徳明仰天大慟絕而蘇曰天天𨿽一日之養愈於已孰使吾浪迹而邅延己又呼天天傷哉貧胡以妥化者魄無墊玆黃泉則蒿目焦心歷澗踰險隮崇陟巓庻幾吉壤遇焉余與徳明余弟季若有正甫趾相錯裾相牽倦而休念無當罔極相與悲欷而共憐嗟嗟徳明垂十年乃克奉處士塟邑梁家潭鄒溪之原抱離負坎厥惟修阡肆余畱滯東土罔執紼負土爲二三兄弟先徳明躡屩徵余銘余小子顓弗文惡可使處士髙誼汶焉靡傳謹按狀志曰風流俗靡誰其不波蘭漸瀡中君子不服亦有至性抱朴守璞余今目遘曽處士處士諱某字某號止齋髙祖子省生用勵用勵生希沛希沛生幹齡稱裕庵公裕庵公有丈夫子四人季者處士處士褎然名家子出入廛肆中性醇謹務隠約含輝鏟耀退然一山谷叟若不知世之有巧慝與機智雅不喜樹虛聲獵時譽亦無大譽望張於世里人族子或矜气飾貌綺縠輿馬放騁自如處士無所芬華低徊其愚若癡始處士無以爲資捨博士業而耕耕弗給徙而釀與時逐稍有蹛財以朝夕裕庵公裕庵公卒一切棺衾下裏物人言處士貧多兄弟可均處士曰貧可待裕親亡何待終鮮兄弟其奚均終不以貧故儉親程多寡矣母蕭孺人始稍慰藉處士顧愈益困仲兄北川公第壬午觧試仕楚將分俸逮諸昆迎蕭孺人宦邸而孺人皤然老處士曰貧家得祿養爲厚幸千里險阻不已勞乎吾爲兄菽水母母且讙人已不業儒尙當自力而食令後世師吾勤毋縱且惰不耕而獲謂何卒謝北川公公亦不之彊處士藜藿終其身澹然適也處士有子徳賢盛文藻弱冠遊黌序隠然聲動流輩會省試有期篝燈講藝夜分不輟日爲常處士時時曲諭而何爲者勞其生希冀不可知之功名而不聞賈人乎賈剖身藏珠珠藏身禍吾懼儻來者禍而者也而休矣徳賢竟疾卒比徳明等稍壯惟持身飭行是訓徳明知學交時名賢色蒸蒸喜且勉之人恥不夫不恥不遇云嗟處士以彼其困能不熱中效時俗淟涊亦己多矣幸哉有子旦暮張家聲固眾所禱祠而求者也乃其衷若飲冰一委順冥數夫取與之際難哉語云石不能糜墨不能朱彼且不一睨無勞之饗於骨肉親藉令揮鋤敝屣千金處士優爲之矣嗟眞處士事處士生弘治丁已十二月二十六日沒隆慶辛未六月十有四日享年七十有五娶蕭氏生男一卽徳賢女一適南岡李思奎繼吳氏生男二長卽徳明次徳建女一適西原羅岸孫男一輔予孫女一塟處士之日某年某月某日也虛其壙右俟吳銘曰彼皚皚兮爾悶悶兮彼役役兮爾鈍鈍兮悶兮鈍兮造化蘧廬生旣罔覬兮沒豈靡愉永玆坎玆兮君子之居其樂只且

亡友王君有正墓志銘

歲癸未十月餘蒙讒出徙浙臬王子有正甫二三伯仲若余弟季操舟送余王峽之傍把酒臨別鼓枻相將余瞪目視有正甫予玆失路子亦內傷與子別離各天一方相顧低徊躊躇悵嘉會之難期念風波之靡常不自知其屑涕浪浪明年餘弟季移書馳余季夏之夕神岡之洋河伯乘風白日無光有正偕表弟議汩焉議幸無死王子遘殃余得書目亂神恍若醉若喪投書抵地是耶非耶其夢語耶安得爲此不祥頃索書熟視之餘曰嘻其是矣有正死矣仰天撫膺而呼蒼蒼郁匍匐以無翰腸紆回其彷徨乃爲位西向哭效楚些哀之以辭辭略曰悲哲人之挺特些湖海襟懷疇能測些慨慷慕壯遊萬里無難色些閔時遘陽九咫尺中流揚逆波些陰風黯曀暮浪多歘令壯夫摧汨羅些爰有髙堂姱冰操些含愁杼軸不成文些霜鬢蕭蕭何繽紛些有子承顏依爲命些一朝斕彩委江濆靜夜嗚咽惄如焚些粵若聞祖祚厥家代有麟趾世其閥些肆伊人之瀟條衷殷憂而煩怛些誰云仁者必有後悠悠蒼天竟長滑些吁嗟魂兮安之些桃李何言下成蹊些胡不汝悲胡不汝思些豈無齷齪多壽考白首牖下不知老些君家淩厲自盛年逢人意气卽傾倒些鼓掌揚眉會有時胡爲汩此瀁漭之浩浩些繄昔與君相磨礱些幾回搔首泣路窮些余曰屈蠖君曰冥鴻劃然長嘯破蒼穹些謇余季子早飄蓬一疾邅延勞君忡些願言結永好無生死兮無西東些羗胡不待成獨往渺渺愁余臨悲風些噫余不戒離讒孽些天吳九首鋸牙露齗甘人血些君握手以悵余怲慍惀其中結些白雲秀色可攬擷些上有長松森森淸澗淅浙些歸去來修禊事些飛羽觴兮激白雪些望君不見心斷絕些歲寒亭前靑女霜爛熳遲君集作裳些呼盧浮白歡不極蘭膏繼晷舒華光些明眸皓齒聲繞梁些嗚呼興來拂霜毫餐菊之軒古色蒼些云胡餐菊人宛在水中央些已焉哉與子生別兮浩歌君今死兮奄忽安得晞而髮兮陽之阿魂無烈風兮怒波余將望天門兮躑躅鞭風伯兮戮陽何援君不及兮涕滂沱魂兮魂兮柰若何明年餘獻今上壽竣役便道回軸拜君空庭泣君像服梁孺人曵杖持余失聲哭又明日束芻陳醴展君墓龍洲之灣偕二三兄弟環而哭是夕之夜君乃見夢毋吒毋吒人固懸觧而子怛化言笑春容意態整暇余乃愕然省■﹝忄枲﹞然意下詰旦語二三子曰若以有正死乎夫萬化無垠有初必盡俛仰今古之寥廓孰長存而逺引聰明聖智不死乎偃仰導引不死乎王侯將相不死乎喑啞叱吒不死乎子安綺藻不死乎靑蓮曠夷不死乎靈均悁憤不死乎以彼生平皎皎固將澡漑肺肝颒濯髮齒覽八荒而周視方且厭吾儕混濁淩萬頃之所止胡爲悼痍簌簌效兒女之痛只於是二三子囅然曰惟鵲有巢惟鳩居之之子不死惟子度之有魄在下子其妥之餘唯唯否否死也如歸惡用文之僉曰禮也匪銘曷藏匪志曷示永玆宅玆惟子之思乃志君生卒歲月系君世而銘諸石君諱誼字有正別號正吾曽祖俅以祖太保文端蔭歷官太平府知府祖愈領某科鄕薦含耀弗仕父某號木齋質行負才有子三人若其季母卽梁娶周氏君生嘉靖戊戌十二月某日卒萬曆甲申六月廿七日享年四十有七云銘曰有羙一人兮跨雲際乘剛風兮水之湄驅海若兮禦馮夷駕蒼虯兮導素旗儵若往兮歘若畱兮聊委形於玆丘兮

魚州胡先生偕配合塟墓志銘

往余姑夫胡魚州先生洎余先柱史兩兄弟交臂相憐也蓋子視余小子云歲辛未先生病革二子雅諌雅議甫髫齡余徒跣奉先生榻下先生顧二子目攝余余玆從令先君子遊不憾顧而姑病孺子煢煢離於湣鞠子豈無意乎余頓首受命是時余女弟許字諌明年女弟歸諌余亦釋褐還省庻幾戮力瞑先生有日天弗弔諌尋病疹卒母姑感憤相繼卒藐玆議若童犢家徒仳離先生之宗若累棊余乃徙議就余捨旁以朝夕檢柙之乃經紀其緒餘亦旣有室有鍾釡修先生魚菽矣而蓬心罔馴人曰大廈其頹子將柰何余曰嗚呼無以答我先生屬纊乃程之益力董之彌威余被召中臺議從尋出淛臬議從餘量移黔南議卽從余黔南蓋十餘年於玆始灤然廩廩惟殞越溝壑是懼一日乘間泣余孤不天敢復論先人軼事惟死生等子大夫幸哀死逮生終不令死者泯泯余曰嘻是余所禱祠望子者也天或開子余得弛負擔以有辭於先生余胡敢後焉按先生胡姓諱曰紹字以徳號魚州胡之先與忠簡公並爲南唐學士贇裔自吉州僉判裕家永陽已徙邑南經明宣徳析今夏潭爲著姓曽祖叔迢祖大孚考瑗卽思齊公皆闇沕弗耀而行誼推月旦語在太史幹沙先生論次中母歐陽氏卽太史姑昆弟四庶出者二而先生長也先生生而重厚屹若巨人旣長受業省觧東川周公下帷彊記日誦百餘言思齊公鐘愛之嘗曰生子長與戶齊寧論晚乎終不以吾老故累子生產矣聞廬陵州倅養吾王公雅負博學亟遣先生負笈從之先生丐益質疑益孶孶發憤大廷尉琴岡黃公一見器賞胡氏抱璞久待子其售哉而數奇試輒坎坷蓋先生之齒髮浸浸矣乃掩卷太息曰命夫男兒得時則駕不卽蓬累耳吾不能白首呫嗶令家大人苦筋骨待我於是決意謝舊業躬家秉以暇逸思齊公公心惜之已顧甚安之終思齊公世杖屨著田間冠休沐裏中與時鼓嬉望之翩翩稱僊翁云思齊公卒哀毀襄大事誠信必於禮事歐母一如事思齊公始諸弟幼弗克家而思齊公耄先生友愛孚翼不余遺力視庶弟猶同母弟故事族析產視嫡庶低昂先生曰兄弟胡異之爲腴瘠醵分之而同母弟弗狎至減先生產靡幾微見於色晚歲季弟弗給居不蔽風雨時先生貲亦漸落且坐困猶時時推食食之析所居居之人言先生均產於裕固難至居約分甘雝雝於於無間言顧不尢難哉先生𨿽老布衣譚道嗜學不輟稗說尺牘有慨於中未嘗不手錄成帙口誦心維居常坐臥斗室屨不越戶外至剸事幾揣物態若數一二灑灑當竅其飲人盎然以和見三家之子傾下之不欲面折人長短亦不能爲人居間或彊之曰我躬不閱遑卹其它人或非禮相加不難唾面罔較事闗先世堂構卽兼並者至豪悍毅然挺身當淩誶不少貸讓廬山胡公倡鄕會修三老之約擇主者難其人潭溪得先生公曰可矣夫夫不剛不柔古先民之遺乎知先生者何如胡公娶楊氏卽余母姑嗚呼姑之背也余小子不勝涕之浪浪沾襟云往余大父遘家難若窮人靡歸尋客遊死虔南大母王轉徙奄奄牀褥間而家督先柱史孱弱多病是時姑總角在室一切周旋齮齕倚辦姑姑井井當大母意兄妹形影相弔時仰天泣數行下洎先柱史神稍王柄家姑始歸事胡先生姑歸胡猶父事先柱史柱史繾綣乎姑之相與艱頓也友愛視在室有加雅重胡先生急難赴也屙癢闗也有無均也時而腹心時而藥石不啻屬毛比目之相命柱史蚤世姑撫膺長號曰天乎胡不死余死兄歲時焄蒿只雞絮酒釃壠間爲常竭毳供大母趾錯於途且曰寧獨奉母庻幾瞑兄地下哉鳴呼姑事兄如此事胡先生可知已尢皦潔通大體恥膏沐絕禦綺靡𨿽戔戔拮據日不暇給遇賓祭若婚嫁終不以菲廢禮晚復病家益凋耗恩斯勤斯以有子長者奄忽遂賫志歿悲夫世言薄積厚饗造物所禁旣修旣欲如取如攜余觀胡先生壯齡趻踔白首窮閭守墨抱璞倘所稱食苟簡之田立不貸之圃者哉茹荼服苦若余姑去從龎勞逸萬矣以積若彼以享若此天道曷稱耶將裒益成毀不可理測數算耶抑碩果不食可必者有待也而未易逆睹耶嘻難言哉先生生正徳丁夘九月初七日卒隆慶辛未十一月十一日姑生嘉靖壬午九月二十日卒萬曆丙子十月初九日墓在某山某向之原銘曰彼荊棘兮蔓延惟松栢兮摧且顚吁嗟乎鴻孟斯阡綿綿瓜瓞不隳者綫引之繩之於億萬年

童處士墓志銘

往余率子若侄講業白雲山間羣雋咸萃童生子慶師黃生漢卿漢卿故嘗師余因黃生見余以北面禮余熟視之端士也讀其文藻而秀問所自產爲邑白石裏余曰嘻芝艸無根醴泉無源裏翁者誰生寧馨兒乎無何余爲孺子禕擇外傅難其人仲子祚趨而前曰無若童生大人心賞之矣又奚擇於是延致余塾則昏旦督孺子罔攸怠孺子孱失恃均調其飰飲藥餌庻幾師而父余載遊粵邕管孺子從生不憚遙阻與偕時向余滌耳品隲往昔率有味餘言一日持其尊君處士軼事跽余請曰慶蝸廬子孰使慶披霧覩天先人是怙惟先生不棄菅蒯誼至髙願一言賁潛闥余以挈瓶屢空辭弗獲孺子復過庭聒余乃撫狀大都志而系以銘處士姓童氏諱倪字天直南橋其別號云上世綿逖語具太保王公司成羅公論次譜乘中曽大父某大父某父某稱釜山公有隠徳娶余族廬陵瀲陸楊氏生處士繼夏氏生弟偁與俯處士幼不好弄稍長翹然思拔俗脫頴釜山公謝世處士甫弱冠二弟猶在𦇤褓家累委頓人咸雛鷇處士則感憤益務趻踔無細大操作經紀身肩之以菽水繼母蒿目二弟成立人始咋舌釜山公有子久之虞處士有歸余處士蹶然曰所不敢當吾母求分異徒自爲槖計乎立集宗老無腴瘠圭撮醵分之歲時上壽鞠■﹝月巹﹞承歡母如初門外齮齕若賦役括輸狡獪權盈縮弗可端倪處士凖據握算諸爲二弟孚翼不遺餘力俯中年無祿處士撫猶子如子猶子繼折處士爲摧心裂肝於是人人翕然信處士晜弟而有私財哉其無難仰天鑑月較然匪欺也處士性峭直面折人過攺而止至排紛息爭靡幾微■﹝目奄﹞瞹比同剸析厭人情人人無不願處士居間人有急挺身殉之冒豪悍淩誶弗辭恥逐機利廢舉築場治圃秋雲春雨一甕一犁自娯卒居積致饒裕時倒廩待鄕鄰舉火無徳容𨿽朴願絕紛艶想顧喜交歡賢豪長者浮白引滿放歌長嘯弗盡醉無休居常慮胙姓昭穆罔辧以譜牒謀諸族顯者築捨未皇爰效小宗法纉髙祖而下系次綴旒之令後世子孫知燕翼所自豈與夫世務駢拇徒雄詡閭左所浚培意逺矣先是白石裏率戔戔用計然筴相豪處士有丈夫子三人長子孔仲子舜佐處士修什一之業季卽子慶早頴敏處士心奇之鋭意隆師篝燈程課洗腆佐修脯裏中管窺筐舉聚族嬲之侏儒三尺澼洸數金分可易乎吾儕細民射時算子母足自潤惡用寒膚嗛腹操墨義而儒爲處士笑弗應慶駒齒未落負笈從英俊遊一試列靑衿再試學使者寘髙等矯翼厲翮有日邑大夫聞而殊異之旌以耆英被之章服一時裏中侈處士褎然以子榮相顧頳面吾儕細民固安知儒業光寵哉今白石裏顧化課子弟詩書恐後占畢聲徧闤闠處士厥爲教父嚆矢人亦有言珠不珍貢輝汝淵矣鶴不翼天唳爾田矣居蓬衣白之逸蹈諸身廸諸嗣風諸鄕浸浸易椎魯爲文物後有作者猶將屍祝社稷之斯老氏所稱善建不抜子孫祭祀不輟者也何必紆朱拖紫施於有政乃足聲施不朽哉處士以嘉靖辛卯九月九日生萬曆乙未臘月二十日卒卒之前旬日子慶猶羈余塾處士戒毋遄歸受人托毋我虞也及子慶托故歸省處士已就牀褥子慶泣而慟處士曰慶毋慟人孰非死者若勉矣何憾諸內外戚屬來視者彊起攝衣冠與訣猶朗誦道家經十數過乃瞑享年六十有四元配蕭氏繼鄧氏子孔娶劉氏子舜娶吳氏子慶邑庠生娶黃氏女一適鄭學顥俱蕭出孔等奉處士塟祖墓之次祖墓在山南虎形墓皆枕坎趾離銘曰誰云弗昭玉而胤振振令標誰云弗揚範而鄕瞿瞿耿光吁嗟處士有赫而短闇而修千秋萬秋樂斯邱

竹山劉先生墓志銘

余束髮從長老稱引往昔遐思乎先進髙風流韻未嘗不悵然興懷感慨遇之如將見其人嗟夫蓋迨於今百數十餘年猶然使後人觀焉漸漬仁義湛濡道徳出入必軌所聞若今竹山劉先生庻幾先民之遺哉先生諱奇旦字思明所居辟小園植竹晚觴詠其中稱竹山從厥好雲劉世多儒行其先況自後唐時來家珠林十一世祖必大徙三岡宋慶元間榮甫以進士顯國初五世祖仲啟舉賢良判陜州有惠政民爼豆之語在郡邑志中陜州生士堅堅生鯉生鱣鯉舉永樂戊子鱣生世循循生伯鴻豪宕負義是爲南渚公娶蕭氏舉丈夫子三人長者先生先生幼頴異寡嗜好甫就外傅屈首受業卽沾沾當南渚公讙稍長授尙書窺其窔奧嘗抱試陸侯大見奇賞弱冠補博士弟子自惟席先世業毋敢荒墜下帷攻苦不遺餘力人言劉氏當振振劉者必先生遭數奇不偶先生愈亦勃勃且曰吾其力耕以希獲乎則蒿目焦心發憤十餘年凡十試棘闈先生之精殫矣而竟弗售時先生方且以明經爲藝士推轂斐然向風質疑丐益之屨滿戶先生陳書發篋從容臯比剖析要眇語灑灑傾座憮然曰命之困矣命之困矣夫士進則著功名於春秋退則闡經術於羣蒙兩者幹禩之芳孰多白首窮經登壇授諸生咸覩其大較不亦可乎吾不能局蹐轅下矣二子一陽一鶚嶄然露頭角先生蚤夜程督無墜前聞遂請去博士籍峩冠緩帶翻書率耕陶如也二子翩翩盛文藻後先冠多士時旅進爲先生讙先生且觴且詠客至浮白引滿抵掌放歌不知孰藜藿孰軒駟豈與夫褊心者黙然不得意抱孤憤以沒世哉先生惟孝友是斤斤事南渚公承順備至南渚公喜客好施洗腆弗給先生傾裏中館榖佐之不給命白孺人脫簮珥繼之且曰親在有私財乎二弟各師裏中先生率弟亦如之先生詩二弟顧亦能詩行歌相答相憐也每嘆風流俗靡父子較纎眇婦姑反唇相啐據食露齗何有期功彊近居常斂詟豪縱造請不避寒暑至顧瞻祠塋足縮縮若有緣遂毅然思身先閭裏歲時伏臘忌魚菽必當明徳展掃丘壠呼長幼與俱且指示之乙亥春先生年八袠且病猶然彊起策杖屨道經狂飆病愈劇先生曰使我辭先人遊地下愉快乎祠遭冦燹歔欷泣數行下萃渙謂何倡族鼎建如初族慶唁道以禮不能自存者衣食之柔者植勤者嘉恣睢者抑篤志問學者口津津如將加諸膝嘗遘病疫者躬藥之或日攝之先生掀髯笑曰世豈有鬼祟劉竹山哉而裏中有郤咸願得先生居閒語云桃李不言下自成蹊先生坦夷與人無疏宻刳肺肝又善觧析不爲媕阿持兩可卽有豪宗盛气經歲不相下先生出數語定之遽然顧化降心相從也先生究研經籍手錄成帙盈幾閣爲文恥作經生語雅服北地生力挽近習卑靡詩淸逸隨觸卽吟易簀之日猶伊吾整庵羅公正終詩已和之俯仰乾坤八十身慚負求仁未得仁遂瞑嗟夫死生之際嚴矣若先生者豈獨天性有然在昔珠林有二大儒曰尙書公東原公學者不啻泰岱宗之二先生篤行明經或階顯榮佐化理或信亷節成後進伯仲顯晦殊軌要以皭然髙標助流風敎一也三岡考卜來自珠林城府喧囂所不好先生爲族屬後裔世其澤漸被深矣髙山有重淵磽地鮮丰艸以玆觀先生諒哉按生距卒享年七十有九以例膺儒官冠服終塟本裏蕭八坑桐木岡丁山癸向之原娶白氏繼黎氏子二卽一陽一鶚俱白出孫男宗珵孫女三寅秋於陽鶚鴈行意相結矧人如先生可弗銘銘曰奕奕云亭气鬱蔥蔚有崛起推巨公星輝玉潤羣儒宗聲施來裔相磨礱探冥抉奇窮轉工襃衣橫經追前蹤感玆短髮對秋蓬翛然拂衣太舂容縕仁服義煦厥躬金鏘石應聲摩空鬥酒相羊壽考終山盤川回坎乃宮翽翽嗣興大而封幹秋篤祜垂無窮

都事象岡戴公合塟墓志銘

都事象岡戴公諱釗字子威寶安故侍禦戴公銧之兄也侍禦在先朝以直諌顯往余邑故老猶能談侍禦事比余官寶安得侍禦公生平詳而又知侍禦兄都事君剛直長者遭數奇不偶云都事塟寶山了嶺之原越五年配袁合而墓弗銘於是都事子庠生禮泣余請曰願徵不朽於大夫余逺人何足徵𨿽然余蒞玆土也久都事從子刺史記余所習也而禮又懇以悲乃志曰戴氏之先淩江人徙寶安象岡己徙城西髙地坊宋季應魁應甲聫進士數傳而燕山經歷端生盛以侍禦貴封儀部主事有文藻爲鳯山社長稱賓竹先生是爲都事公父公少卽魁傑負奇气下帷精經術弱冠偕侍禦遊邑庠試輙髙等人謂翩翩二鳯可立第乃公久困弗第益孳孳發憤頃之侍禦第公曰幸哉有弟張家聲吾不能白首儒生作遼東豕矣遂謝學官籍去而洸洋乎鳯臺象山之勝會例得入金佐司計公勃然曰苟心乎愛物𨿽抱闗吾其將有濟則又遵例拜冑監居數年得西粵藩司都事逾月卒於官嗟夫嗟夫孰畀公使才孰縶公使不一快其平生而賫長志以沒乎公嚴毅與人無疎密有過必面折不少假貸人有郤亦願得公居間一語卽觧嘗爲族人具奏析虛稅歸豪戶者豪思甘心公公弗避也顧沾沾喜振人之急見有殍流及道傍遺胔亟市棺瘞焉而在京邸有里人範姓者旅死無歸公爲惻然捐資以葬其施及於所不知者類此矣公生於某年某月某日卒於嘉靖某年月日享年六十有七配袁氏側邵氏男二人長卽禮醇謹有行次獬襄府引禮生女三人孫男四人國輝大學生國祚國隆國魯人言都事約諸身裕諸後諒哉而禮又云吾父幸有聞吾母出溫塘世族而食勤苦作稔不理於綺華其禦下有恩撫諸媵如禮使吾父無內顧憂者母也按袁生於弘治某年月日卒於嘉靖某年月日享年六十有八云銘曰彼蒼昭昭厥有令標胡不雲霄五斗折腰彼蒼茫茫厥行孔臧子孫顒卬如日方陽寶山窿窿佳气鬱蔥以坎而宮有都者殯生也駢美藏則永同萬禩千秋繁錫靡窮

梁母劉孺人墓志銘

夫婦道無攸遂豈不信哉彼躬操不越中饋而聲稱罔踰壼閾卽有徽柔淑懿足光潛垂來匪戚曷徵匪人曷徵梁母劉孺人余叔舅太原君配而余友孝亷君東女兄也太原君丙戌上春官文在彀格於額得乙榜署進賢學諭事孺人期年遘疾卒傷哉孤維正等之扶櫬歸也旣成塟凡山負某抱某之陽矣墓石尙有待明年奉太原君命持君東狀泣余跽余請曰微子大夫孰銘吾母余惟顓弗類胡以銘孺人則又跽余請曰子戚也微子大夫孰銘吾母余唯唯否否子不惟其人惟其戚哉而太原君命不獲辭謹按狀志曰孺人劉姓諱某父策齋公曆官南太僕少卿母安人周氏周安人故郡丞中州郭先生女甥也先生於縉紳稱有道安人幼侍先生通孝經女戒內則識者知其孕靈有自云孺人生而婉孌稍長被服姆訓動有節法策齋公鐘愛之新寧令勉庵梁公方懸轂同公譚學靑原白鶴間意气歡甚一日太原君侍公奇之遂委禽焉是時公官譽日起敡歷中外列禁近浸浸稱隆貴人矣孺人承歡左右澹如也衣皂飯糲無幾微笄黛綺靡習友愛弟妹靡有間言洎歸梁新寧公捐背姑康太孺人偕副姑栢在堂諸妯娌比屋鴈行孺人貶服禦飭簠簋手甘脆滫瀡以進太孺人沾沾色喜曰眞吾家婦晚歲垂白曵杖孺人朝夕溫凊爲兢兢終太孺人爲常比事栢姑亦如之輯睦諸妯娌無長少人人務中其歡心諸妯娌亦邕邕泄泄不知孺人爲貴產太原君少孤嗜學居常簡重毅然嚬笑不輕假孺人敬戒如嚴賓有梁孟風家故無厚產孺人拮據罅窳觧簪躬袵佐之迨太原君出奧渫領薦書猶然荊布脫粟自將人以是知孺人儉共乃其天性丈夫子四人翩翩負儁才太原君程督無怠朝一不當厲色孔亟孺人從中於於噢咻之間隳佚卽又訓飭不以愛廢勞平居笑不至矧怒不至詈性慈惠鮮町畦待人無貴賤暄涼厚薄一秉諸禮𨿽戔戔靡所屑越臨財絕甘分少策齋公逝哀毀不欲生無裏俗覬望嘗鼎意疾革惟以不獲終事周安人不天言已瞑自子姓逮臧獲聞之咸共雪涕泚顙若孺人者顯允淑善豈苟然哉遡其生嘉靖戊戌某月日沒萬曆丁亥某月日享年五十子男維正維時維舉維貴俱邑庠生女二孫男三餘惟璆琳菌芝孕必靈巖蒼蚪絳螭產必淵潭今有人產得所托嫁爲婦未必宜夫夫賢且顯未必宜子子才未必彬彬蟬聫趾美嶽峙而鵠立藉令耄耋相守悔吝與俱謂何有孺人女道婦道母道具矣得全全昌卽弗皓以下算溘焉含笑顧不可哉顧不可哉是宜銘銘曰猗芳攏之婉婉兮亶令則也嫓吉士之瞿瞿兮譽簪紱也糓哲允之振振兮洵挺特也瞻封塋之奕奕兮貫鸞綍也

太學生對陽曽君墓志銘

余結髮從對陽曽君鴈行諸生中洎通籍獲奉其尊君大中丞公杖屨中丞公引拔後進若將加膝稱引先軰流風常恐弗及因得傾蓋對陽君君於人無城府餘落落洞腸有當於君每抵掌輙移日不休君病足已又病肺猶數彊起過余余竣役再蒞浙臬君手書扺余略曰世道仳離而余守癡世人癡我君弗鄙夷我余將抱吾癡以沒世余曰嘻佳公子有隱丈人之槪哉君旣杜門余亦量移倦遊還裏將與君定晚歲交有日而君竟以肺病劇弗起丁亥春正月十有八日也享年五十中丞公含淚以簡授余曰有子克糓有子弗祿匪銘曷藏匪子曷銘嗟乎余胡以銘又胡忍銘而誼弗獲辭乃銘而按狀志曰君諱一淸字孟純世爲月岡里人與月岡對而峙曰陽山君私期不負此山也人遂呼爲對陽子云曽大父諱欽四川鹽課副使妣郭氏大父諱才逹以中丞公貴封工部郎中植行端楷學者稱爲松山先生爼豆鄕賢祠中妣易氏屢封宜人父魯原公於拱弱冠成進士歷官右副都禦史母郭氏屢封宜人以嘉靖戊戌七月十五日生君君生而頴異秀特甫在𦇤褓松山先生教以書數過輙成誦大宗伯歐陽文莊公與先生素知厚聞之驚喜遂親以伯子髙州太守公女許君聘焉而先生心奇之又獨疑之若曰安所得兒俊偉若是中丞公初授虞部迎先生養君隨而君病疹危甚幾不測得奇術免竟傷左目先生曰吾苐患兒弗生生而疾無害吾宗尙有托乎中丞公自是憐君不欲程君呫畢君彊就外傅學乃日起嘗偕季叔從公出憲逹州未幾從公丁太宜人艱歸君受業季扃捨探討無虛刻一日松山先生抵捨覽君文喜曰曩謂亢吾宗者必子也庶幾吾言不謬哉督學使者敬所王公稱具眼靡所阿徇抜君博士弟子髙等君旣露頭角度越流輩愈益砥礪飭名檢惟孝弟家聲是斤斤中丞公繇東省擢閩藩左使也閩倭充斥內訌有司鮮旦夕儲徵發軍費延頸公不啻長城公拜命就道畱君侍宜人以朝夕左右松山先生君伺先生意指惟謹家秉無巨細一稟於宜人毋敢擅當是時裏中赫然席故資气使威喝快意目前者亦不鮮矣君頡頏盛際藉令投足誰當重輕乃君泊然若凂世俗艶慕無所染持斧陳公閩人也行郡徳公保障功檄有司建坊邑市君亟馳書報公謝且力辭焉廬陵有擁巨貲殺人者占持斧遇君厚持重槖求觧君斂容立遣之中丞公得一意調度用詘爲贏人言公有保閩大功云而不知其免於內顧有自也公以積瘁乞休天子嘉公功擢冏卿再疏賜休假明年擢都禦史總督南儲君從畱臺言動繩檢視曩從公藩臬有加亡何公遘讒歸勸率子姓朝不及夕君奉教身爲諸子弟先己又念士當友天下願通籍大學公許之君入冑勤業廸猷不敢以華冑矜傲先人時少宗伯履庵萬公署雍事亟引重君嘗以南雍積獘叩君君剖析指畫如流具見采納西蜀懋軒王公東省念吾髙公並公所識拔士官畱曹與君出入爲伯仲交所部有請托君絕口不應一時海內知名若六館生咸翕然鄕君鳯毛麟趾疇謂非種乎歷滿歸謝客靜息諸有可當中丞公者靡不曲意承順每遇公誕辰先期致洗腆率二子忭舞堂下鞠■﹝月巹﹞上壽爲常奉宜人如之而或歲時伏臘烹鮮引滿父子孫曽融融泄泄質今詢往未嘗不酣歌擊節冀公一日歡乃罷松山先生考終公哀毀如不欲生者數一切供具委辦君君竭誠殫力襄事中丞公友愛同胞三人彌老彌篤君以事公者事之季師事卽班白不少衰母冡舅凰郊郭君物故弗永又弗嗣君知公及宜人念深矣偕其弟經畫周悉無慳意俗之靡也先軰鄕曲之風蕩然子鬻父資奴盜主產弱肉彊食士大夫往往有靦顏冒昧公譚之痛心人間嘗君君曰家大人扼腕謂何已又誨其二子曰而祖繇蔬食裋褐起有今日吾卽不爲若承籍地不念而祖僇辱乎城中一二故家僕從衣履都甚者埒親族公語君曰此寧獨其僕責哉君竦然約束諸僮僕庭以內外井井無敢有怙勢及蕩踰紊家規者君負意气始𨿽落落難合久之輙披瀝底裏至茹澹惇朴恥逐波流厚封殖急難周困乃其性然髙州公沒其仲子已爲人後髙州冡子早逝未有子君爲痛惻請於公與髙州諸侄擇可後者後之而仲子復爲髙州後髙州公產僉謂君宜析其半當數千金君惟諸內昆所授且愀然曰吾寜不望此豈忍有此乎聽者動容會友白君錦父以事系有司君百計出脫之錦病死君厚賻之時勤卹其後人有貸於君君薄其息久之貧無以償並其劵歸焉以故居約出素封下產厪厪不踰中人嗟乎功名之際難矣往余待罪中臺有詔廷推可大用若干人必首中丞公先是公東山薦剡業數十上中外想望蒲徵柄家冀恩自己出中丞公不欲以此易彼使君稍從旁慫慂無嫌枉尺蔭澤可蹻足待乃終其身無妄覬公完名與鼎鉉孰重輕也斯可與淺夫耽耽者道哉君沒士人悼之邑大夫誄之餘嘗謂君宜壽者三生而雋不免於疾宜壽矢口披衷無幾微掩曖宜壽壯歲下帷攻苦不獲少表見徒役役回翔諸生中宜壽卽君隆貴人子未嘗一日侈輿馬耀甲第盛肥濡綺縠疇非當壽而僅以下壽終天之壽君者宜安在哉宜安在哉君有子三人長紹倫慧而殤次紹衡娶吳川令王君一兪女次紹衢聘鴻臚卿幹沙歐公孫國子生安女衡於余仲子衢於余侄並爲內兄弟好女一適錄事歐君宗翰長子國文莊公之冡曽孫也孫男一宗琦孫女二俱未聘墓在某山某向之原銘曰相彼良玉胡不珪璋乃竟爾藏𨿽則爾藏厥徳孔臧郁彼靈芝胡不千歲乃竟爾摧𨿽則爾摧有永厥瑞惟徳之綿其悠如泉惟瑞之長虎變鷟翔後其蕃昌

大母王孺人壙志

嗚呼是爲楊母王孺人之藏母閨合者流茹荼服蓼肇基城西垇街裏延寅秋等如綫之緒浸明浸昌者四世乃母圽垂二十餘年秋等曽不獲卜區區吉壤妥母魄報罔極洎丙申孟冬十日始克奉柩塟四十七都盤古山之原抱申負甲厥爲顯祖妣累贈夫人陳氏塋右母淑懿多丈夫槪又弗蚤乞言鴻巨發鬯母締造艱難有孫若彼不如無孫惟是拓靈發祥嫓徳駢美日月有時遘會非偶昔我陳夫人胎秀名門海桑先生其叔舅也嫻儒訓作嬪名宗而母爲太保王文端公孫爲且庵公季女席累世文物燀赫本諸髙門所自出其孕毓同夫人事少師將庭公於兵燹播蕩間幾無死所將庭公蚤世顚頓孚翼佑啟我太師文貞公朝不及夕母始歸白雲公遭家難坎壈轉徙白雲公客死喪母奄奄牀褥先柱史復孱弱子母形影相弔家多齮齕母糜粥荊布蒿目焦心上順尊章下振堂構無能一日粲然觧頥曁秋稍離蔬釋蹻孫曽庻幾鴈行鵠立母已捐館弗逮視夫人生平﨑嶇遭遘同夫人媛而儒母而師廸文貞公必稱引上世種積語在慈訓錄中母熟女憲冥會大體時時坐子孫若婦榻稱往迹所以興敗成毀纚然如數黒白誰雲母徒戔戔者視夫人貽厥子孫燕翼同二百年來夫人墓鼎新母乘時得托千秋雙璧連珠同瘞並永豈非夫人神爽山靈呵護有待將毋嗇諸身裕諸後丰本逺條以昌阜我萬子孫英英虎變鷟翔有涯哉有涯哉母生弘治丙辰五月念六日歿隆慶己巳五月十六日年七十有四子一卽贈禦史紹祖女一適下潭胡曰紹俱先母卒孫男三寅春寅秋寅冬秋由進士任廣西提刑按察司副使曽孫男七嘉禎嘉禮嘉祚嘉祺嘉佑嘉祓嘉禕元孫四尙幼母懿徳章章當有特簡垂不朽姑摭大都勒石納諸玄扄萬曆丙申十月十日孫寅秋謹志

○行狀

封奉直大夫六安州知州族兄芙渠公行狀

往余族子現某某甫弱冠文譽傾黌校間然戢翼久之弗偶十餘年始售於鄕已又蹇於禮部余私異之一日從祠下望見其尊人芙渠公丰頥隆凖頎如巖如余曰嘻世有是父鴻厖純固弗昌厥嗣胤者乎庚辰現果舉南宮廷對占髙第守易州尋丁蕭宜人艱歸補六安州所至磨礲仁亷爲斤斤淸問蔚起最考晉奉直大夫封公如其官制詞咸殊褒云先是現不獲躬奉鸞綍致綺緋走力代跽庭下庻幾藉榮遇報塞萬一而公遂遘疾捐背現聞訃摧裂不欲生者數惟公懿徳質行罔敢佚墮乃飲血摭公大都乞銘元夫巨公屬余狀余侗淺胡能狀公而分誼不敢辭按公楊姓諱奎字應樞號芙渠楊之先繇南唐虞部公輅家吉水宋盛際允素公徙家泰和余與公俱出允素公裔歷五世至師魯公始析居髙壠又八世傳生顯爵任當塗縣教諭是爲公大父父榮瑞教諭公第四子也公生半期失怙母羅孺人洎生母梁孺人矢節鞠育之甫脫𦇤褓卽能念誦經書不忘旣長孳孳下帷發憤母孺人念其孱且曰孺子得以藐軀自樹奉先人魚菽足矣惡用鐫墨義自苦爲彊罷之羅孺人𨿽心憐公性嚴急不易事公左右奉養曲中其歡孺人疾衣不觧帶者兩月藥餌必親嘗臥起躬自扶掖疾革擗號幾殞斂塟誠信必虔於禮逮事梁孺人生養死哀一如事羅孺人一時裏中稱能子完其親以姱節考終必先芙渠公云始公重違母志謝博士業終非其好也旣舉現浸露頭角公沾沾喜曰楊氏繇詩書起功名著春秋隳於余弗克嗣嗣者其在斯乎遂銳意程校之晝督就外傅夜焚膏相向不如常課不休至隆師親友洗腆佐修脯倒囊傾篋恐後性坦夷與人披肝見底里人亦傾信之不忍欺鄕鄰有競公爲居間無比周剸析厭人情一語立觧事出通都艱巨靡所退縮毅然身爲眾倡期於必濟都賦額故倍他都格於自運每歲糧裏括輸之貧者竄匿冨者破蕩追呼敲朴之痛不可勝狀公憤嗟如不終日乃徧告族閭曰及今不畫約更始捐細計大將殍臥塡壑有旣乎於是定規條核斗算酌賠補多寡計本息贏朒眾議翕然稱便白諸官垂永利數年困踣蘇起賦無逋負戶有寧宇於是裏中相顧加額謝公微公安知吾儕處所哉其諸擘畫類是公家無墆財布衣糲食自刻勵恥爲機利齷齪猥瑣與時競居常鼓腹長嘯自若怡如也喜客客至蔬一盂酒數行未嘗不絕倒盡歡乃罷現成進士公萬里移書勅勉之願不辱楊氏宗徒一第博尊官貴人乎筮仕易水易水西北金湯重陲大吏臨之公喜曰是吾兒立功秋也誡不侵長官再補英蓼卽又遣使慰勞之若所蒞夫非歐陽文莊公遺黎乎公邈矣民於今屍祝之謂何勉哉勤職邁績毋替前修休聞嗚呼又何彊直博大通方君子也蓋語云十圍之木芘蔭百畝海瀇瀁至無涯而出於河河胎星宿其發彌逺其受彌巨余覽考譜牒楊氏自上世無穴金陵粟之饒鮮逐廢舉羸之巧惟玆累基積閥上者乘時策勲次者徇咫尺之義抱沈修之槪沕沕墨墨以歿世然卒服利食報約諸身裕諸後若公豈非彰明較著哉倘仁人有道弗以余弗信睠焉惠之志銘鑱貞石俾茂後來寧惟公重公子若孫重抑楊氏世徳世澤藉鼎呂光垂矣

先考慕云公行述

慕云公棄其孤寅秋十餘年孤奉遺矱兢兢無敢斁顧獨不能形諸殫述蓋其痛也惟是學士大夫靡所采擇罪將弗勝乃銜哀載筆作行述述曰楊氏世淸白種其徳洎文貞柱石四朝有社稷勲生刑部司務尙訥公秫秫生友蘭公旦旦生蔭太學生云庵公■﹝雨上朗下﹞而太學有子曰思堯號白雲是爲慕云公父公諱某字某慕云其別號云公生多嬰兒疾母王孺人鞠之髫齔猶在𦇤褓白雲公性落落喜客遊遊卽長歲月不復督公呫嗶亡何白雲公卒於虔人言楊氏子孱弱堂阼多睚眥柰何孤公驚號曰是尙可弗飲泣務淬礪也乎舅氏武陽王公偕晴川諸先生談東越之學於云津公卽父事武陽時從云津聞諸先生緒論率有味乎其言有所疑質輙中肯綮諸先生咸多公趻踔眞楊氏子公自是气益豪勃勃恥居人下事母王必當讙母始以纎嗇起家已病臥牀褥間公巨細毋敢弗請於母母病虛損公以時躬進藥餌必腆必親嘗母故怏怏弗自得公揣知母意大母劉春秋髙而母故依外氏弗逮養公則又迎大母來與母偕敬養備至會大母七袠孤寅秋亦以是年九月九日舉公集諸裏戚婦鞠■﹝月巹﹞爲大母壽大母歡甚頃之母病痢且劇母呼毋藥毋藥公泣曰母卽不可爲而兒遽已乎且兒異日能以千金易母乎百計走良醫醫有持海上祕來者公盡其術竟活母及大母病公宵衣臥起一如事王母始大母憐少子視白雲公若甚恝視公無以異於白雲公公誠信務自盡惟引咎已則大母憐公不異少子蓋公識其大者歲時祀事𨿽二簋必虔盛寒暑必躬展墓下先祠有大役輙以身董其難罔敢後而遇白雲公諱辰愀然神愴以悲白雲公塟淸溪形家者指坎爲風乘弗利公食不下咽營卜別兆趣塟有期而日者云日躔大火宜謹避之待來年公曰吾不能朝夕而來年乎世豈有墓火者哉亟發舊坎棺欹矣公哀毀不欲生猶幸不爲日者誤越三日所居成墟日者之言驗公弗悔其精誠篤於親故類此尢負意气重然諾喜急人之困人有求於公無以應則轉相稱貸而人或負公苐曰義利君子小人之判寧人負我見善艷慕之片長誦服不輟人有過卽面折不少假貸兄銀臺公嘗亟稱之是亢直類我者而一二市魁往往齮齕公公奮呼曰吾上世無失徳肆余檢柙平生後將有興乎性喜賓客客至浮白盡歡耳熱發歌聲如洪鐘暇則兀然索先世所遺名墨展玩移日云公生於正徳丁丑九月十七日卒於嘉靖癸亥五月十一日卒之日王孺人泣臨之公曰不能終養不天已又曰苐毋失諸孤之業言已瞑享年四十有七也豈不痛哉公元配蕭氏繼蕭氏男三人寅春寅秋寅冬女一人嫁胡別駕子起嗚寅春元配出寅秋寅冬曁女皆繼出孫男七嘉正嘉禮嘉祚嘉佑嘉祺嘉祓嘉禕孫女六而寅秋以甲戌成進士任東莞縣知縣孤秋曰孤自提攜迄束髮不敢離公斯須竊觀公之槪𨿽一味甘必以奉王孺人孤𨿽愛弗之遺也乃公日夜程督孤敝精神隆師友凡百可底孤於成不遺餘力孤今竊有升斗而獨不能伸其烏養豈不痛哉又弗克斤斤立名昭公光顯惟公懿行章章可述他日當有鴻儒巨公得公欬似之外者公不朽矣

亡室梁宜人行狀

寅秋旣補廣右觀察副使駐南邕道塗遙長不獲奉蕭太宜人行畱妻梁宜人侍一疾奄忽太宜人五內爲裂諸子女若子婦擗毀不欲生門內外宗婣裏媼臧獲無不涕涔淫拊膺頓足宜人死乎所知相顧爲秋咨悼楊生失宜人乎萬曆乙未四月十八日也僮來間秋瞀亂若醉喪僮復致太宜人語而子喤喤而母煢煢永夜攢思倚閭待子秋仰天彷徨是尙可一日漫浪邅延乎會醜山蠻觸甫定交南構訌職在封疆將拂衣冒明憲以行者數念非太宜人意越明年當事亦重弔秋摧楚乃得藉行役返舍卽堊室偕子女同聲而盡一哭日月有時孺子禎等將圗妥宜人魄而泣乃父論狀其事乞言鴻巨闡幽詔來嗚呼乃父盍忍狀宜人哉宜人多偉丈夫之槪語在閨合非餘秋狀誰當授簡按宜人梁姓梁之先學士泊庵公偕先太師侍仁廟監國艱危共之世與楊氏締媾弗絕數傳至新寧令沔庵公某生南坪公澤配嚴氏以嘉靖戊申四月初七日舉宜人生而婉孌端淑七歲沔庵公執古道戒男女毋共坐食出必擁面宜人卽能奉戒嫻壼範稍長扃一室精女紅同捨女齒相若者勃溪時聞獨不聞宜人聲尢聰慧絕倫南坪公心異之夫息也而可嫓凡子乎議采者輙譙呵之弗字久之竟弗字也伯舅嚴以其戚蜀江子之需聘者請蜀江子名閥擁素封意公可立字而公第仰屋舅詰之故且彊之公艴然推案起曰當吾壻者惟楊氏子乎舅撫掌大笑安所得楊氏子可者待若壻乎是時寅秋自𦇤褓聘於劉頭角浸浸爲學使者敬所王公器賞邑大夫楊公惇師課之署中會劉暴卒邑大夫將以余應五云隆貴之簡壻者而先贈禦史固謝華腴澹約非偶妁及梁欣然應曰上世夙盟也而南坪得楊氏子若操左劵遂委禽焉人言兩家子女兩相待兩家父臭味亦兩相成異哉甲子宜人歸余時贈公先已捐背家漸落大母王久在牀褥母故髙門所自出覘知宜人志操呼太宜人喜曰新婦賢且大吾門實時時坐宜人搨稱引往迹所以興敗成毀宜人灑然受命如響已又述異時躬糜粥佐大父諸艱頓狀大母泣宜人亦泫然泣知吾家所繇締造之難則觧靚妝盡鬻諸奩飾資余修什一之業從太宜人昕夕紡績字畜操作靡虛刻三年而余治產日饒有墆財太宜人喜白大母新婦寔翊之大母卽又時時坐宜人榻稱贈公所爲程督蒿目而望余謂何所貴內助徒鍾釜計乎卽而父胡不以妁冨人子宜人愴然勸餘下帷發憤余或宕蕩曠廢絮泣竟日不食餘焚膏伊吾丙夜宜人刺紝其側篝燈煮茗爲常余試髙等米廩出繒布爲余羔鴈余應省試計偕一切裝具余弗問倚辦宜人每中夜起焚香吁天非敢爲生者儌非分三世種積坎■﹝土稟﹞逮於夫庶幾耀於光明瞑死者地下耳且吁且泣數行下癸酉余舉於鄕明年成進士亦旣離蔬釋蹻而大母弗逮南坪公溘焉捐館宜人嗚咽長號天乎誰則種之誰則食之乙亥余授粵東莞知縣奉太宜人行宜人從東莞巖邑徵發簿領殷湊宜人防檢爲兢兢謹鑰嚴楗戢女奴■﹝糹辟﹞纑分枲蒔蔬抱甕時勅戒詗察之世寧有不力而食者哉稍不虔於度立遣逐之糲食韋布如故常一鮭一縑平其值不以擾市三年餘秩滿宜人封孺人又三年餘被召擢置中臺宜人從遇慶典攺秩宜人再封孺人余疏豁嶺表逋餉爲權宰誤偵疑脇疏罷之宜人憂形於色虎穴可探耶虎子且躡其後明年餘竟蒙螫出僉浙臬人爲余懟宜人獨喜向余去歲猶令也未期而憲僉不薄矣禦史誠云燀赫亦云風波大浸稽天若何一葦航之抵浙旦旦儆餘人承蜩待君斯何時不益務韜斂則約束僮奴愈嚴武林綺麗一物無所羨終余浙之任阿指者竟無能及舌而余最考封妻宜人凡三仕三被殊命稱異數遷黔藩太宜人虞跋渉不欲行宜人曰吾爲君任太宜人滫瀡以其暇日營莵裘待君今西郊有望白雲種瓜之園宜人所誅茒也然竟怏怏恐余以疎闊嘗試亡何余亦祝釐竣役還遷滇臬副使滇視黔加逖矣宜人𨿽抱孕待免猶彊從餘丁酉之役余劻勷山峒半載宜人扃鑰絕外通若不知余有家累隨也者余不能屈節橫鎭盡發其跋扈狀橫鎭銜次骨藉手計网量移報聞方會食宜人逌然自如從容曰憲臣爲天子守紀綱歸不亦可乎卽日趨裝歸爲余畢園垣治堂構植果樹將遂結邱中之緣矣余孟浪出山重愧冝人得西粵逺而瘴仲息且待年宜人不及從濵行牽余袂欷歔人生屬厭耳鐘鼎簞瓢奚別鼴鼠飲河不過滿腹末路君自愛悲夫余直以宜人了了習譚詎知卽千秋永訣哉宜人𨿽未之讀書冥會大義識大體斤斤家聲於天倫靡所不厚奉太宜人曲中其歡烹飪一味之甘必以進太宜人歲時鞠■﹝月巹﹞上壽未嘗不撃鮮洗腆率子弟婦若諸幼孫曽繞膝怡顏盡一日娯乃罷太宜人亦娓娓愉愉聚對憐若姊妹余與弟季自幼寢處共也出入俱也苦甘同也余宦遊宜人以閫外政屬弟以閫內寄屬弟婦王細大出入不問弟婦之死也宜人在浙署哀號幾絕還迎太宜人必攜其子長幼與偕訓廸鞠育罔弗與子等其於孤女亦如之女母視宜人宜人亦母自視女嫁病瘵且死人或避忌之宜人泣臨之且迎之家人言兄弟相卹時有也死者有知生者不憾妯娌不希遘乎余受母姑夫屬纊以檢植表弟雅議經紀其緒餘人曰大廈其顚柰何宜人曰無以慰大母地下則爲析居居之畢婚媾繕朝夕議卽蓬心違怨弗顧也議卒感悟克樹免於佚墮余有再從妹母死祖父相繼死無所歸宜人女育之臨遣笄璁衣珥紛帨悉庀宜人乘間者云是祖父有夙憾汝家宜人曰吾爲門戶重皇知其它其廸子以勞不爲區區禽犢余性峭急間有不當余訓者卽又從中觧析護持之恐重傷余意宜人𨿽浸貴重乎食不常珍猶時甘薺啖半菽之飯緋綺翟帔間禦之卽藏諸篋皂綈自將指大母所遺糜粥釡鬲若太宜人織紝拮據萬狀訓子媳津津有味乎其言之也戔戔惟恐屑越乃其至性顧獨喜施絕甘分少裏中餒者阽危者時倚爲舉火戊子歲祲邑人相率舉粥活殍者宜人顰蹙粥可就弗可移活幾何乃發囷窌人給米升斗有差賑之活甚眾間語余曰吾不有私藏願得君百金買負郭田賑餓者君其有意乎其閒家帷薄是飭余出外禁人奴毋敢怙蕩僣踰紊家則勤者勞攺者憐子婦有榜掠過當者輙禁呵之彼亦人子至爲厲色出涕有客或四方沓至治具必腆治犒必丰𨿽倉卒立辦必當余意待宗族婦無長少姁姁以身下之待姻戚若閭左三家婦人人厭其歡心圽後子姓哭之是不以貴賤暄涼待我者而死乎異姓哭之是於人無廢禮無遽顏疾色者而死乎而閭左委巷相顧酸鼻泚顙是我等恃爲外竈而死乎語曰觀其死知終始宜人之淑惠可覩已距其生卒享年四十有八男三嘉正邑學生娶王氏嘉祚國子生娶王氏嘉禕聘歐陽氏女四長適習宗伯次男以淳次聘郭方伯四男孔陵三四尙未聘嗚呼寅秋於妻亡追惟先贈公罔極不知其涕之沾襟云往滇■﹝石咢﹞嘉令蒲某有所冀以銀場羨數嘗試不勝熱中將發之宜人覺而請君方與橫鎭決裂人將謂君博名自爲計乎毋私其羨追沒諸官而以他考殿之其可也去滇例致褒語廣勵諸轄諸轄亦例致輿馬資心竊鄙之語宜人宜人曰禮也亦情然近市矣且世騖多取爲適意耳去而蒙受例之議於意適乎嗟兩端非笄黛語藉令秋當年托於隆貴厪厪享其敝帚繇斯絜宜人所禆助何如哉何如哉悲夫天植之懿胡弗衍之算旣禆秋周旋三十年之久胡弗皓與之偕已矣病不及視斂不及含爰摭述大較倘元夫巨公無弗信也睠焉惠之一言豈惟永有耀於泉扃世世子孫如將見之死者不死矣謹狀

○贊

歐陽復齋先生像贊【有序】

蜀江復齋先生是爲歐陽曰承父而余表弟胡雅議之妻大父也曰承屬議奉先生偕配劉孺人遺像索余贊余旣雅聞先生質行異時偕曰承鴈行諸生中惇世好彌篤議復昕夕聒餘子大夫夙所向往者也遂不謝不文而爲之讚曰翳玆先生穆乎其世澤之深以長也蔚乎其積學之腴以芳也恢乎其志之曠以適也遵四方以徜徉坦乎其衷之易以良也忘其家之不厭糟糠胡不頡頏霄路而邅回膠庠胡不聲施巖廊而軌範鄕邦人亦有言此有所嗇彼有所龐試觀先生文子懿孫寖明寖昌將翺將翔若日之方升而月之方恆誰雲天道與善茫茫

歐陽母劉孺人像贊

蓋家造將隆厥有淑媛令母追桓蹀孟光壼徳而昌門祚猗與孺人孕自芳櫳而耽布素嬪於名閥式閒禮度孰相吉士瞿瞿四壁蕭條而無內顧孺人敬共翼助孰啟賢嗣振振堂構維新而丕逺圗孺人拮據攻苦妻道母則垂裕膴膴余也握管豈徒快覩令儀抑覘蜀江氏之綿延蕃祜

曾處士像贊【有引】

往余小子嘗志公墓矣越五載始克拜公墓下又三年再瞻公遺容生气爽爽作止齋公像贊漢代所貴力田孝弟斤斤質行獨稱石氏我思古人伊誰近似惟止齋公憂勤砥礪樹本閒家麤不遺細明發有懷友於鮮儷分俸弗居甘澹秉義其世可述其人則逝我言闡幽以告來裔

從伯鈍軒先生像贊

嗟乎公混混沌沌人也柰何鑿而肖貌公乎其眞若童其識若犢桔橰鴆毒檢柙桎梏世方耽視太牢而公思不盈一掬胡營胡憂鬥酒自足嗟乎朝菌無夕大椿有秋孰短孰促故馨烈者燔赫炎者燼彼其耳瞬目語談智尺寸由今觀公不啻飛蛾之蹈火公混混沌沌人也柰何鑿而肖貌公乎

鄭孺人像贊

惟夫脫然忘其朝夕糟糠不厭兮母獨欣然若將終其身罔痌有子拮據生產庻幾梁肉鑿粟之餘兮母惟艱哉是兢兢曽不知昔顚困而今通妻道母道亦旣考終嗟乎與其榮華朝露身後若棄孰與母今日其子繪之而余彷像之猶將瞻慨乎斯容

劉我齋先生像贊【有序】

我齋劉先生藻思溢發軼才倜儻爲朝畫城守卒抗島夷事尢奇顧弗大旣厥用人咸咨惜不知先生光霽衝夷於世味澹如也往余以行役還間從先生燕衎竊覘先生曠懷鳥舉辯吐河懸私心向往安得一日觧組從先生訂忘年泉石盟洎余倦遊而先生乘白雲往矣令子若庚知余夙有慨於先生持遺像謁言撫今憶昔不慚蕪陋含毫而爲之贊云擁髙虛聲不若展采之適用者光也巖廊人損不若考盤之天全者臧也過隙燀赫不若裕後之琳瑯者長也先生績學摛藻胡不鼓翼矯翮蜚霄路以翺翔先生運才戡亂胡不分符綰黃而淹迹鱣堂使先生翺翔分綰徒碌碌靡奇孰與完孤雉於累棊所如標懿繋思至人擬之仲連卻難而仲舒相王吁嗟先生浴豈必河魚豈必魴洵分願其獲售奚擇乎龍躍與豹藏歸去來徜徉秉仁蹈義範邦鄕耒云絲月醉羲皇噓嗒天倪豫且康程子式榖亶顒卬將服天閒而驂帝驤後之瞻容考徳論先生之饗孰嗇孰龎吁嗟先生

忍庵羅先生像贊【有序】

人貌榮名寜有旣乎忍庵羅先生拾劵還其主如棄遺迹邦人士義之膺冠服榮之若曰彼卻金與讓蔭非厥祖耶有煥其章世徳之光余小子秋髮未燥偕先生家嗣武卿席硯有年竊有慨於先生求福不回識其大者猥云慕義殉名何夫不勉拜瞻遺像頎如儼如不慚授簡摛毫爲贊贊曰翳胎醇而孕龎兮憲憲乎玉潤冰淸爰潄芳以斂耀兮斤斤乎前聞家聲外混迹以浮湛兮中曠然其葆眞疇弗務華絕根兮先生以孝以享有儀有倫惟松楸之永懷𨿽祁寒暑雨之必親疇弗籝金貽厥後兮先生程子爲裘爲箕將翺將翔展式抱乎席珍吁嗟鄰之嬰兮盍忍使殉毋爲■﹝穴上畱下﹞之塵兮先生疚乃心兮褰裳活之一瓠千金兮世徒艶先生赴義若轔詎知邁種滲漉在彼不在此如其仁如其仁兮洵先生之繩祖徳不詭於儒紳兮

學博甘源龍先生像贊【有序】

余監西徵軍旣獲醜以病告得請還裏則龍生宗羲等稱通家子持其尊君甘源子像介余叔純一屬余贊嗟甘源子余與參知君揚鴈行諸生中所兄事者也純一其館甥又世締也愾然如卽其容聲何敢以疾且不文辭贊曰含醇孕龎世澤之長標懿樹軌質行之良珠明玉潤襟度之芳擷華摛藻文彩之光曷植弗永曷才弗彰不登淸廟而淹鱣堂鐸音甫振溘返帝鄕將可知者其人與文不可知者命不於常吁嗟乎桃李何言下自成蹊至於今瞻容悼往稱才弗用用靡旣必先甘源子甘源子咨嗟慨慕之不忘視夫榮華朝露名景湮沒者孰永孰彰矧天道好還粵有哲嗣翩翩昂昂如日方陽倬乎其必爲盛世之麟凰也與哉

兩溪蕭公偕配鄧孺人像贊【有引】

余小子秋弱冠始獲一日承外祖母鄧孺人膝下癸酉臘秋幸與計偕兩溪公握手泣余河梁子行矣天衢若外祖耄見子無期舅氏有子煢煢孺子念之明年餘小子獲登南宮除東官還省展公墓且宿艸矣後二十年表弟英亨等始持公偕孺人如賓圗屬贊余惟父母罔極等耳外祖猶祖余小子旣不皇論次公曁孺人質行徽範勒諸貞石大廈非一木支胡以慰公九原載瞻遺容惄焉心疚敢無一詞綴諸上方人固有生而闇沕歿而繋遐思追慕懷憶之不忘其施彌勤其饗彌昌有不然者必非天道福善之常翳公偕孺人拮據攻苦公也耕鑿母也紝紡以倡以隨庻幾鴻光洎孺人先公背也自閭巷迨臧獲嘆母儀婦則之不再靡不相顧屑涕之浪浪公八袠考終聚族而思者公往矣有紛孰觧有賦孰將有緩急孰與護持而劻勷然後知公之恃賴寕綢繆其牖戶殫保障乎一鄕以彼惇龎徽懿嗇身裕後豈徒誕育吾母垂燕圗而被龍章吁嗟乎碩果不食弗墮者綫抑造物有待未易逆睹而孰謂其不可數測而理詳也哉

○書

寄張芝陽憲副

弟本匏繋坐井底見不越尋丈惡敢哆口譚封疆事第從昆明來竊窺人情紛紜事勢掣肘卽主局者憂讒畏譏不暇給此而望決勝萬里外不亦難乎今日之事卽使恢復迆西生縳緬酋人亦必以爲邀功虛報喜事故願丈以守爲戰母以逺略墮文墨之口聞土兵多烏合臨期顧募無賴卽十萬蟻聚徒糜餉耳兩營客兵度幾何而足司帑匱竭今所用者卽請發之餉脫不繼他日或當有說弟不量常仰屋私嘆天下事同舟共濟不妨虛心平气商之邇來持議者意始未嘗不善久之意見角立求勝共濟謂何老丈當局直須於此打開看破無纎毫畱滯乃見英雄手叚按君虛懷精練西巡在卽諸可盡言印訂當不似昆池旅進時也

與鄧武橋總戎

百餘年嘯聚頑冦憑借險阻議雕剿者閱數月曽未有發一鏃舒五郡之气門下仗劍先登一鼓於電雞營而賊落膽再鼔於敵軍山而賊倒戈受刃門下之績偉矣人情紛紜尙爾煽訛哆口語稱功髙多疑諒哉聞從南硐還節舊壘良是賊不入沅江則已入而匿之必促難得徒爲揺亂者口實君才十倍曹丕人所信服亦門下自信但吾軰誼先公家旣已同事櫜鞬些小形迹何足介意所貴英雄手段在功彌髙心彌下願門下降心居之共圗恢拓之烈以光竹帛耳

又

不佞﨑嶇羊腸窮谷而來靡所事事爲問將軍勞苦耳昨經怕念遙望敵軍諸山將軍舊壘在焉策馬第一峯羣醜倒戈迎刃狀宛在目中艸昧開拓所望將軍長算石畫尙未艾也

答張芝陽兵憲

得手札知莽酋請好或是罷兵息民一機不勝慰念苐向者答幹之役常仰屋私嘆撫苗易撫人心難昨從新化來益訝人藏其心誰非隳功敗成者使人咋舌如鄧將自負梟雄貪功念急謂操權術不善居功則可乃衝鋒先登誰能掩之而紛傳損軍千餘意若復以割屍抵級反之者不知損姚兵耶損土軍耶寧有是夜損軍千餘橫屍徧野次早尙能先登破寨耶此不獨排鄧直欲敗公事此小醜卽大捷不足稱奇又近在腹裏弟身入賊巢眾口一詞議論尙紛乃爾況欲策勲於緬甸迆西數千里外自古未有牽制於中而能決勝於外大敵在前吾軰不難身殉獨人心揺揺左畫圎右畫方以無蹤影之事操文法而誣其後此豪傑之所爲觧體喪气也當事初意尙鋭目擊事勢揺亂似不得不斂手退舍故弟亦願老丈審時度勢綢繆其牖戶鞭撻恢復之舉且需後圗不審老丈云何

與黃似山憲副

秋代庖新化殊屬無味善後一切當事已有定畫何俟不肖一喙且施健丈現駐嶍峨正不妨左提右挈又安用不肖寡昧逐隊爲可嗤者兩將畫地索賊有同羣兒爭餅遂致浮疑紛紜不肖多方調停行將消釋但局面無不收拾之理今賊首收獲垂盡殘丑餘孽及時安揷則昔日盜弄孰非將來赤子招揷新民塡實地方此爲第一事鄧將擁客兵日久心亦不安有名賊首自可懸賞緝捕亦非大兵壓境所可搜獲倘公不以臆見謬妄慫慂兩臺速下安撫之榜早圗善後之計不惟全活勝造七級功果紛紛浮議亦頓息矣不爾今日搜一級明日斬一首希功者寧有厭心耶橫豎齮齕不肖獨此一官一身當之耳

諭■﹝石咢﹞嘉蒲令

察吏安民不佞職也地方有賢者何敢蔽乃至以場羨有所希冀此言何爲至於不佞念自結髮入官垂二十年惟暮夜家聲是兢兢威楚二載母論不佞卽舉家咸共蔬食水飲非有故旬日不一禦肉味母論羨卽鍰金之已成招擬而不佞徑自減免以蘇此瘠困者不下三四百種此皆足下所目覩別掲云云猶幸未及舉動且僕生平不欲過博風力之虛名而憐才一念又甚惓切故以此申告萬一投諸喜事好名者何以處之不佞旣不發亦不輕泄足下幸自愛若場羨不得不行查核足下試裁之以復公牘

寄袁太玉

某比來灰頹日甚身世猶然泡漚矧玆雞肋腐鼠邀夙緣於尊君左提右挈未卽斷葛藤明春擬得一差便當披簔入山門下雲程發軔之初來教中有欲投轄語夫才不虛生恩不虛受豈其快意一朝榮遇進退自由微但誼不可亦有所不忍世道﨑嶇弗諒者反增一刻畫非不佞所願聞次豚自其母捐背摧損過甚漸無意人世去歲服初闋未赴冑夏初趣之來邕而意气索然門下睠懷奨借及之但有感媿

與祁生

三江一晤見吾子頎然聰頴知必爲國器羨仲氏以雄才抱孤憤奄忽有子浸浸成立其必騎箕含笑無疑也辱記存迢逓逺將吾子不遺親以不遐惇及不佞誼至髙而不佞疏節將母內愧

寄金我元年丈

方今倭夷匪茹徵兵督艘率以閩爲嚆矢丈宏材調度申戒海汛遂令其不敢揚帆虛張分我犄角孰使東南安於覆盆而我得一意並力於元莬樂浪非丈也耶弟瑣尾無足比數投在龍荒與雕題魋結從事三年於玆頃幸致其酋主系組銜璧差了西南一公案而黔驢之技殫矣兼之家愴殷憂意气索然辰下裹足長往無足爲丈道

答李還素憲副

不佞兀坐西陲云函飛墜盡脫世套暄涼而惓惓於平江五指之黎猺爲梗不啻痌瘝在躬時局紛紜元气銷鑠方內漸有土崩之憂萌芽弗剪漸尋斧柯況丰蔀見斗天象示徵安得晏然處堂足下弭節南海之南馳情北海之北宏謨石畫必奠綏此邦乃朝食此同舟髙誼視畫地爲封畛若秦越相視者天壤矣九頓以謝臨風神鶱

與唐十洲

別去居諸若駛乃不佞以代庖更值武緣掠庫之變蒿目焦心幸得盡收其黨與渠魁帑金之散漫者獲亦彊半而不佞一腔可想矣栁城山水能令子厚樂而忘其故土非朗城所能彷佛足下亦復有意乎不佞以交之役得晉一階從此便當歸去來

寄劉約我

老丈經年盡日坐嘯於竹底花間把酒論文猶若未央而弟冒炎披露織路於天南地北問蒼天人生福分何相去懸絕乃爾夜乃見夣有神人告余劉君東玉案吏也偶謫人間若前身牛馬之債未了何苦吒爲要知前世因今生受者是晨起便拂衣望西南捶馬去半月抵端州謁制臺詢交闗事狡夷負彼方張狡焉不可方物弟之稅駕杳然矣念之計知己當共黯然適章丈貴價還艸附數行不敢作寒暄感激語爲章丈婉致制府詳在章丈柬中不再縷

答陸景星大參

西徼豈鸞鳯回翔之地主爵者聊借陪鴈行不謂明主亟簡恐後則豈非山靈川爽闔請於帝哉別去心緒如結府江蠻觸先是部署未定人懷觀望不佞屢以審要害分哨道爲請至是撫臺弭節始碁布爲六大哨先以土兵裒益之而漢兵尙未分布則岐多兵少不勝捉襟見肘之苦耳大兵未加形已畢露而右江土兵杳然賊各有心恐釡中之魚且擺尾而縱大壑矣九司土兵聞在外騷擾以統領未有人潘玉者九司中之一並其司尙不服之況他乎今移駐附省自當震怖因便並及臨風神往

與羅玉華

籌兵之暇猶能爲尊君含毫冩譽詞不匠心技止此矣賢哉母乳舅一節足垂女史便擬乘興發抒愧世之以女妒者會直指行部讞審之籍盈幾觸目攪腸姑且罷去與足下浮白之日多終不至負諾責發函倘絕倒何以作酒籌並訊

寄曽生

曩歲三江得奉顏色使人神曠抵都共尊君促膝對酌卽未嘗不羨洞庭有子浮白引滿至歡也不佞往不量漫以史采當天子萬年之祝長安縉紳頗見擊節而尢亟賞於焦漪老因出所藏先待制臚傳時趙孟俯所書題名記付之欣然謂得所托尊翁更許之以先太尉像嶽文二先生有贊見惠視焦漪老事更奇頃便翔自京來遂以家報見寄若令不佞操左劵而索諸足下繇足下之慷慨綽有父風而奚待左劵哉人來願三緘付之府江蠻觸不佞有事羈靮稍俟底定春明或得以捧差行足下能如三江故事否

與張昆岡

來賓曽馳尺一望回示使人夜不交睫貴縣自舉事無一字相聞人去始接白參戎一書云曽有三報而皆似石沈水底此中事體如此可愕眙乎此公素不經戰事舉事兒戲卽渠所報手本內想已縷縷具譚之矣前云舉事以十一攺十六尋又攺十八勾攝人犯尙虞其脫逃防彼拒捕而羣賊萬山曽無一兵抗扼把截卽使是夜功成不過首級百餘何損於賊之一毛今賊蟻聚大村𨿽未必如傳云萬計當不下二三千深溝重柵以待我兵聲言長驅入城欲甘心於首事者貴縣易動之邑所在隨機竊發賊勢方張我兵未集一日屯聚未觧一日荼毒可虞今不及早收拾前局復聽思恩土目潘福連願以二千兵助討事成耕食土田是又一覃栁也潘兵果可成功吾輩當禱祠而求但決無収功之理一誤已甚庸可再乎須得兩臺星馳切責禁諭此時兵力未集且當以守爲戰若復仍前輕舉莫道夷簡不曾說來幸丈前籌慫慂之賓州抵貴縣路逺而經由賊巢參戎卽以潘兵接弟中途賊必以弟督兵徵剿指顧意外不可測今且取道橫州水漲輕舟半夜抵貴更捷就至彼方張之賊未必垂首聽撫此間但借此收拾局面總之在秋髙後著耳必欲舉事非分道三四哨非調二萬餘兵不可前者譚何容易幸丈向兩臺道破非敢張皇其說丈觧篆回道調度當自悉之

與李參戎

夜來聲息如何賊眾我寡其來則鋭難與爭鋒其散各自驚潰前後不甚相顧有牛馬輜重之類在身牽累可伏路乘其歸邀擊之暮夜彼安知我兵多寡此班定逺之所以決勝也孫文斌不以此時立功覃栁不以此時捕賊勉從軍法更待何時今告覃栁搶擄牛馬人口狀凡數十紙不佞俱未發意蓋有待遊兵卽白日不知路徑從何處來從何處歸況暮夜乎須與此兵合方可得志但須節制駕馭之如渠欣躍從事不佞當呼文斌面諭之覃栁亦須著落文斌與之計較此兩人向固同功一體也機不可失賊正驕恣無忌之時驕卽可擊若一知風或出或沒不常則事去矣大將軍必有石畫幸以前籌教我

與王總戎

在城曾因貴差附赫蹏計徹轅門掌故山中驚動後鹿駭狼顧不佞以庸手結敗局計不知末著所裁仗三臺洎大將軍威靈多方開誠居民逃竄庻幾有生之樂反側一二渠魁已出投見後期者獨山南韋善昶等山西大村毛天洪等尙爾昏迷計聲援已孤旋當歸命無柰賓來流逋乘機嘯集出沒蹂躪不可勝道愚民畏其報復無敢反戈與之格鬭業懸賞招揺龍村之創得十二級圎嶺村得二十二級一久逋賊首在焉士气稍厲賊驕可擊但得精兵二百張伏設奇乘其刼歸路邀擊之卽不大得志彼知我有僃烏合當立觧而四顧無兵坐張空拳柰何翁帷幄樽爼聊借前籌便足觧我倒懸此皆門下之潢池赤子也諒不恝爾白將軍其謀稍疎其心無他總之滅此而後朝食之意兩臺晤對借片言爲觧之不佞事機稍定尙圗馳桂林請教善後經久非毛頴能罄

與汪參戎

向往威重曩猶耳熟一奉光霽而後知名不虛附造膝前籌當殘局錯亂之際使人心眸俱豁別後三日抵懷澤事體如亂庥大村羣醜不獨蟻結抑且四路把截差去追呼十冬之人俱以飛騎趕逐驚网傷弓何怪其然兩臺𨿽開誠示撫賊未必信須從容多方誘之門下回報之文甚中事機不疾不徐正今日兩難局面著數也稍寛三四日當有下落卽當奉聞崖略不盡覼縷

與盧司理

蒞任兩月織路彊半五山羣丑爲地方患無不殄除之理亦有時勢焉典兵者不量輕舉有同兒戲虎旣逸而欲檻之返故穴不已難乎不佞適與時會觧篆抵在城辰下取道橫州趨懷澤敗局未易措手建武請教之期尙未可卜也承厚念先此謝道裏聲息相聞稍近諸不靳指迷

與張昆岡

弟以庸手收敗局坐孤城中夜不交睫老丈不分念而汲汲推道印若釋負馬方駭鼔而驚之毋乃丈於弟之謂乎白將軍舉事一李生條畫

又

昨者五山釁起於馬羅韋元成韋勝隆等諸賊元成同勝隆投充堡兵探聽逃回挐官舍作孽各院緝牌如蝟近歸賓州弟固已置之度外乃召還賓州仍復來五山前歲同伊兄韋元暹男云衝殺死李惠教兄惠昶劫去銀兩具告軍門抗拒徒爲周希賓漁獵陳司理曾向弟道之無可柰何不意惠教在墟偶遇云衝懷讎交爭鎗傷云衝手腿而元成聞之疾來折救刀傷惠教右膞詰朝云衝之父元暹具狀來告狀內有元成在旁折救等語弟語署縣此賊自送死佯左袒之而以計密授之縣無何果墮弟彀中而元成自來到官此賊不聲言搶奪卽挐人喬當其故智正此耳弟業已有行嚴防早見縣掲果不出弟料此如縱之何顏面一日民上此畨賊黨正在議處想渠大言僅可恐嚇左江人吏耳若右江有老丈之威靈在何物小醜敢不斂息何以先聲震怖之唇齒相依計劃自不艸艸

寄三里汪將軍

不佞不習兵事獨對汪將軍揮塵接譚犁然有當鄙衷別去坐孤城中有同孤注殘局舛謬豈庸手能收拾安得借前籌以末著掩東隅之失望之使人心絕山中狡賊兩臺決策主撫嘯聚者猶然流毒無虛日業已差官入山陳說利害劫以羅旁八寨之故事諸所推誠待反側子不遺餘力匪獨生此羣丑且以消弭目前蹂躪苐驚网傷弓之餘未知遂能傾心向化否所稱擒獲俱系事前事後在田在墟掩捕者今渠魁尙從招揷可令此麼麼伏斧鑕秪足幹和不足稱功孰與開三面之网縱之使歸使賊洞然不疑不佞不量以便宜從事盡遣之卽令差官隨帶入山當事者得毋以不佞専擅耶事機之會知我罪我不辭門下胸蟠百萬抑以爲然否撫後若得貼然可免秋髙一舉不爾終當借霹靂手亦鼠軰運數窮蹙之日也知門下系念専差附聞諸不靳指迷慰我倒懸

又

頃一介肅遣計徹轅門掌故嘯聚山盜八百六百三五百爲羣白日流刧軍兵棄堡逃回援兵掣調未集長驅如蹈無人之境地方官束手無策不佞掲示懸賞有能堵截追殺照賞格賞不踰時於是圎村一舉得二十二級一首賊在焉士气稍厲各裏俱已招揷山南賊首俱親赴投見而韋善昶毛天洪之在大村者計在二三日內當以次垂首就撫無柰遷來流徒乘機嘯集五山各賊因以借口再得威嚴行各隘口及地方官一把截稽查之如貴邑捉獲原籍定行連坐當亦有風聞知斂者傳聞覃文廣等在巢號召畫策以十月決是大舉不如死守得之流言未知眞否更希一的當宣諭之雞零馬羅帖然或亦不虛兩臺之仰重分猷也専差馳布臨風神往

與李在竹參戎

不佞昨懸賞得賊首者予十金正有深意必彼自相猜疑而後乃可圗此機括不可道破當以漸結之彼不覺墮吾彀中不然狐死兔悲賊豈不念及此便擺尾揺頭去矣逄癡人莫說夢哨官之不可托心者不妨走狗用之不可使知吾底裏也堪用衛弁堪用狼兵畱意一查謝村一帶阨塞應增置堡兵墩臺幸劑量見教

又

曩者曽密訂以賊處賊之意別後不佞多方招致之不遺餘力今明懸截獲陸妙漢此機括一動將來源源定有好消息也可爲地方一快昨請教分撥募兵名數可否惟將軍是命不佞何敢執希卽刻見復不佞擬以初八日入省得尊教乃敢啟行望之望之

又

差回知棨戟再還懷澤地方經略厚幸亦不佞之幸也謝村督理修建擬委之潯州胡經歷不知渠有別委否各堡營房曽修蓋否亦堅固否各兵欲住家非若向時寄住空身惟將軍念之各堡兵曾召募否補足否亦如提石例否修建木料曽買否如尙未希早晚向賴別駕一催之稍有頭緒不佞尙當親過懷澤一查事經僕手未敢遽放心也營務向爲許金等敗壊已極今卽三令五申人心終是玩愒廖世傑不便與沈指揮共事漫意設立遊哨就於謝村抽兵二十名令世傑領之偵探道路就便查點軍兵催督各堡官操哨如期聫屬勿生嫌隙待人心齊軍威振之日羅之門下以爲然否會哨會操各項事宜幸早條布以便營中遵守易指揮曾投見否鄧指揮仍當委之掌奉議衛印昨獲韋賊二名甚快寔僕近日再三激之今當爲之紀敍矣白我澄竟墨彈章柰何孫文斌亦在參中然制府之怒已觧有札見示不妨委用幸諭之努力前有密啟云大村周敬威無狀若各獞肯自首觧不至驚疑便當乘此時了此賊曾呼黃赤商之否毛天洪昨獲賊李富近馬羅賊邀會講話聞渠獨不往鄙意當喚出另一賞之庶各獞知勸而此獞漸漸爲我用並問黃赤云何此皆前柬內所請未領回教再及之

又

連次以營中事具短札逹左右承諭知各官近亦策勵入山料理皆將軍威嚴振刷不佞越在南隅藉手不淺陸象山口乃五山後路要害賴別駕來已令之添設一營抽兵撥守不妨通融若馬鞍兵少難抽卽於謝村抽之如何不佞前已面白撫院近得督院數字云候商稅可處再募壯丁添補掣回梧兵此眞長算人工均泒村丁恐渉勞累若荒年小民或樂就食不妨寛處飯米給之於力役中寓行賑意義須先期出示招諭使村民知假此全活非勞累之乃爲妙著近聞龍山十冬在省城撫院告狀云哨官及營兵在各墟彊買米菜此督備向日匪人不佞久已慮及因愁戚中遂忘之今已給示禁戢幸門下戒嚴一體相闗不得不奉聞冗次艸艸

又

得手諭知招兵事勞將軍苦心提石至二百斤者卽可收但年力精壯間有一二無家者亦惟將軍權宜收之俟有家來投者可汰也教師到營內銃藥之費未處度毎月應給幾何幸卽酌量見報以便詳請兵餉督院慨給梧餉而撫院又慮難於支領多似貴縣停觧內處置矣新招兵糧不以時誰當應招幸查兵數或且於停觧內借支如何古東賊乃韋四哥之子前來撫時僕欲擒之恐羣獞驚動今仍不悛搶奪𨿽與行劫有問而此虎斷不可使出柙矣廖世傑利口心妬終當敗事渠欲得大器二堡不佞前再三不輕與者知其小才可使而心腸不可測耳標下游兵撫院誤以爲一百名俱在麾下不知止五十名行時曾細道想復忘之各營兵撫院不欲借梧餉難繼若用此兵又當與梧餉幹渉且一參戎往來何可無此五十兵不妨以一掲稟之撫院決不執泥窮愁無聊之人悠悠數月便當長往何意復有右江代爼之役相知如門下不念我而反云賀耶並此附謝

寄陳定庵臬司

懷澤靡爛仗庇收拾大定駑馬負千鈞而前幸不蹶足然已不勝胸喘膚汗丈亦哀而憐之否秋後事譚何庸易稍俟殘孽貼定尙圗借籌前箸隨帶家口飄蓬無枝可棲一病奄奄垂死無柰且置之度外握對有期伏楮崖略不悉

答李司理

五山盜藪也而平民錯居又未必皆盜昨者孟浪輕逞不獨盜之廬舍積聚蕩然而平民亦蕩然今盜固盜平民亦盜兵威之所不能禁也況坐張空拳何威可恃左支右吾業已收其魁系命稽首終不敢謂貼然底寜變起呼吸非橫浦能遙制雅念殷殷願稍需之減耗一分民受賜一分門下朝受事夕釐姦弟卽從門下薄創之更爲泯迹精練在礦寧藉火煆乃見官租便民卽系便官未有捨民便而聽官便者向來築捨得門下虛舟乃定再一叮之郡僉同卽藉手報當事矣方有警息據案不多及

又

地方糜沸事端轉盼便不可測一切有聞卽一時流言浪傳不妨馳教同舟共濟豈待風波臨頭乃鼓枻哉貴治之接壤懷澤者非山心馬陋乎與何峝賊枕近此外更有何處險要相通渡江滋漫不可収拾非卽斷藤峽乎抑另有便處乎幸一一縷示事𨿽稍定未敢遂置度外敬以密請千裏面譚況其咫尺念之念之

又

別不幾時地方情形踐更若轉轂乃不佞爲家造不辰煢煢老母呱呱幼稚千里相望心緒如醉如癡又若隔世人矣極欲得知已把臂一譚破我愁寂其若道裏何五山事不佞寔經手善後一切稍有頭緒當再過懷澤親核之密邇請教或當有期若邕州萬不敢勞尊駕知已豈以徵逐形迹爲拘哉貴縣一切道路有聞無論纎巨非門下密示之而誰隔郡千里不再専人奉促白參戎竟罣彈章矣附聞不一

與朱近華憲長

臺節還會城撫臺遂脫然無復西顧恃有鎖鑰彈壓者卽九司土兵不必更畨可也業更之則以田戌及東南二營之兵久苦行間耳各賊初意聞風當漫散今且跳梁釡中他賊有求撫者平西又報賊數千屯札秧家營其意固欲一當我矣今將以偏師邀擊之兵少未易得志將調一二將官合圍之兵集彼且入山士气兵威未可再挫姑嚴兵守之以俟右江諸路之師雲集然後合六哨夾攻虎搏牛貓捕鼠勢不得不用其全力矣

臨臯文集卷二

●欽定四庫全書

臨臯文集卷三

﹝明﹞楊寅秋撰

○書

與潯州守

頃流賊白日充斥村落望風披靡不佞徧懸賞格有能救援截殺每級照格賞不踰時無何有一二響應必當陣追斬有被害失主有被刼地方三覆審實方從賞格賊鋒藉是稍挫微聞遂有浪傳偸功之說但偸功必報道非掩罪卽冒賞耳未有偸而匿具宮中者事𨿽絕無迹影亂民間出意外與其繩之已事不若禁之未事特發示張諭更希門下廣布之大都五山盜藪而平民錯居又未必皆盜昨者輕逞村盜之廬舍積聚蕩然平民亦蕩然此等光景門下何以爲我收拾決筴

答林元東憲副

弟本疎鹵況從田間懶慢成癖一切惘然偶與時會迫而應之與馬耕何異節鉞旣臨弟可弛於負擔會司篆借重只得竭蹶苟了殘局善後事宜當事漫然促之弟亦漫然應之有老丈運斧提衡卽罅漏無當弟自可作放膽文耳修建估計減克過多廩廩不給之憂弟竊同之大村椎牛饗客獨毛天洪不赴弟意當呼出一賞之不爾何以別於黨賊此獞近又獲李富一賊誠有激韋明懸故事乘此機括前收明懸再收天洪入我彀中將來必有源源者五山之首獞盡爲我用無論桀驁化誨而異境小醜不敢越五山矣丈其云何

又

弟秋荷翁丈知己之遇固已迥出徵逐外窮愁虛度之辰亦厪記念使人局蹐莫知所對黃司理過邕知臺節還潯陽有期五山修舉犁然攺觀不獨懷澤之幸抑弟之幸也廖世傑不便與沈遷喬同事因各營玩愒已甚又恐彼此嫌隙故令世傑領逰哨因督率之聨屬之苐其人不肯甘爲牛後頗能任事亦易妨事幸大銜勒之哨官營兵聞在墟彊買米菜昨龍山十冬有在省欲愬之撫院者又聞狼目流言驚恐五山山中之變態在呼吸間耳可恨殊甚二事皆緊闗弟率爾各出一示禁諭之然非仗明威申之未易制也鄧延勲前所報獲者爲韋馬養韋善昶所擒爲韋特養查馬羅節次案內止有韋特養名並無馬養名無論韋特養現在縣中供吐系送飯米前來看韋元成者縣中未報時得李在竹札具道善昶擒獲與韋賊爲讎馬羅勢且日孤亹亹甚悉乃近得在竹書又云兩起俱系馬羅人得無因延勲而遷就其說耶不然何前後矛盾也翁丈臨縣當備鞫之幸以確示山中反側引領望賑不則未有能束手待斃目前第一隠憂今當作何議處平樂糴買之榖亦可爲貴縣乞免否荒年買補官榖各稍有稻之家必閉糴而榖價且日騰買補猶難況傍及他境且平樂之與五山勢孰急也當事議糴時原不知潯陽之歉而又不及計五山之可慮賴丈鼎呂想當立解吏評弟本卑處堂下又左江已經按歷而弟半在五山未經心𨿽曽一報亦系郡中葫蘆樣耳黃司理向在太平日淺又不聞署象郡事郡中似止開奬苐此君才品卓絕當以薦擬無疑知老丈所闗念便並以請

又

參府移鎭謝村議自郡縣曩者當事亦然之但萬山虎狼之窟參將所轄寥闊未必能久住增兵之說萬不可免軍門意主多調土兵而別處抽募兵三百湊之昨得李參戎數字則専用募兵四百二十名其梧鎭土兵惟借貴縣守城旣非軍門意而四百募兵四顧無可抽撥錢糧無從計處巧婦不能作無米之炊貴縣原有梧餉舊額勢不得不懇當事稍廣之須仗門下鼎呂庶不作畵餅種種容嗣縷

又

節鉞遙臨潯陽竹馬兒童未知歡躍何狀弟之加額可知謝村召募棊布粗有成議但彼中爲向來庸弁許金等敗壊殆盡今𨿽再三申飭終是搪塞虛應漫意設一逰哨令把總廖世傑領之往來偵探道路就便查點軍兵催督如期操哨聨屬各官同心不得參差嫌隙兵餉一無所增待人心定而兵威振則罷之翁丈以爲然否其人亦激壯熟地利丈姑試之不可或恐牽制生端則已之惟臺下命得制府數字云韋元成不但不可再放且不可久活老成灼見千里宛在目中苐前得郡中掲意尙欲疎之虎可再入山乎數四以書婉諭之得無以弟殘忍耶亦知此賊向經郡撫但撫後拿官舍要田土爲近日釁端制府手批口談未嘗一日忘此數賊其名已達之黼座幸丈再一叮囑萬一惡黨弄出別端責有攸歸莫道夷簡不曽說來也鄧延勲近日獲賊韋特養等甚快弟實再三激之奉議衛印務不知可令署掌否孫文斌參疏有名而參語尙輕因便並聞

又

劇賊如李富韋特養陸妙漢等者可擒也或當陣可擒或別案有名可擒此外鼠輩如裝塘設伏之類漸宜收拾方開三面之网以肆赦大憝何有於小醜昨見翁丈有行仁哉丈之用心不啻兩江生籙矣不佞弟亦當僭爲丈申之鄧延勲所獲韋馬養事見縣詳弟批駁一一奉老丈意指向所嚴禁以馬羅爲禍本毋容越境但馬養果系馬羅人擒一賊卽殄一虎延勲功自不可冺豈必特養乃足稱功使馬羅之眞特養未獲或已獲而又推賴不認則馬養尙可指爲特養今眞特養在監又供吐爲元成前來供送飯米輸認甚明必就指馬養爲特養三尺豎子能辧之延勲之癡亦甚矣善昶獲功已蒙兩院加賞延勲之功吾輩當另紀敍惟翁丈裁敎日南事吳郡守伏謁具道南闗督備之委兩郡守俱議以吳懷仁代之惟丈可否何如

又

區區所欲請函封専差想徹掌故貴縣捕務以胡經歷代之山中工役藉力催督一經裁委曲盡人情矣敬服敬服撫獞毛天洪毛妙經韋善昶韋明懸等皆一時負固橫面之雄爭先向風作我捍禦不佞某日內曽掲請於三院破格賞之而並及黃赤非獨爲其擒獲酬也實以赤地懸磬斬竿掲木之虞蠭起可立待倉儲幾何焉得人人濟之乘此擒賊賞非無名而鼓舞激勵之藉大憝之力以收拾小醜必能爲我遏抑不至決裂所爲並賚及黃赤者此非責成赤不能欲各獞知官中之委信在赤而赤亦可號召羣雄耳亦知有老丈宏濟大手安用此杞人私憂苐當維風鼓楫有能叱吒一臂或亦長年三老不棄也聞有譛赤與山獞通同及買獞保畱者今欲赤與山獞稔熟傾信乎抑欲赤與獞猜嫌疑貳乎使赤願畱撫獞而獞亦願赤畱正弟日夜願望而猶慮其未必然者計翁丈同此心也卽三院之畱赤謂何廖世傑口利心妬曽向弟前搬弄者數矣弟面揮之又手諭之頃復見世傑宻報乃知爲此說非他人卽世傑也成事難於登天敗事易於建瓴鼠輩固安知調度者與招徠者之苦心哉弟前啟中有此人不甘牛後之語實非漫譚鄧延勲之心術在考注內張昆老曽以舊令尹告我吾兩人不日交臂當出共博一笑知已一體不覺縷及幸且祕之

與陳司理

韋元成批詳制府僅僅數字而正國法速報何其嚴也又手札內云韋酋非但不可縱且不可久活霹靂手云云在足下圖之不在不佞矣有疏參白參戎韋元成等名已達黼座玆以原札及摘疏內語抄白奉覽然後見不佞先後請敎云此賊爲起釁禍本當事者未嘗忘念非敢以漫語相欺牌內重責便當煩足下了決之以絕惡黨妄念制府灼見千里目中矣萬勿猶豫脫別生端非僕所知也貴縣養兵餉銀僕在貴縣面時決意請梧餉足下尙恐未必然今制府慨然處給事固有出於料外哉亦足下所欲聞韋鄧事始末云何又獲韋特養甚快人意頃韋賊以七騎過謝村求講話鄧指揮閉門不出不佞實再三激之此一舉眞桑楡之收矣將以奉議衛印委之幸商之林元老鮑指揮侵蠧昨詳內數語足折其心招參早敎爲囑貴縣善後建置疏漏處及別有聞萬勿見諱佇望佇望

與賴別駕

北覇分營卽縣中前詳內所稱平田是也謝村在山中出山以來無一兵策應此處分一營良是大峝兵將到搭蓋營房勢不可緩幸卽會參府計處之數時警息若何團保之法當事力意行之幸公加意鼓舞使人心翕然知救護之有益而坐視之犯法不貸無敢有袖手者公之賢勞何敢沒也力疾艸艸不一黃赤兩臺俱有優賞諭之無負委任

答蘇紫溪憲長

武林浮白拍掌十年來獨吾兩人再得周旋西徼蒼梧艸別策駑重來誠得一飱元緒不難剖腹造物見妬良覿不偶咄咄徒以怏嘆弟黔驢伎倆老丈所習交闗之役不自我先不自我後西南一大罅隙柰何以歇後輩嘗試塗塞比者仰闗銜璧似出悃誠第彼反復在瞬息而一二麼麼土司亦能作九尾狐搖亂人情築舍人口鑠金未知遂能了此局面免於封疆薄責一紙賢十萬何以筴我

與李貳守

人言千裏面談不佞未奉芝宇彼此不啻捧腹相照何其神也大兵一到奔命不暇遊魂餘息足下已坐策其死命矣土酋不比於人下雷歸順例有擺列之兵僕欲渙其羣俱罷之最黠者昨亦收之報效然於委任中未嘗不切責森嚴彼近亦攺慮易向吾輩事求可功求成豈與犬羊較一朝順逆足下頷之否薄來之義甚得大體今日乃逺人乞欵之誠非貢也柰何銖兩之又欲早移內地皆不雅觀不佞已力白當事護欵必得萬全臨期相機此時且瞶聵若罔聞毋使彼處心虞我也安揷鄙臆頗得一斑當事似云然直指尢擊節安得造膝吐之西南一大罅隙足下操弄股掌亦足了生平一事何至厭薄之必泉石乃愉快乎幸彊起毋更煩齒頰吏目陳鵠世冑子也令弟在西曹極口以同气相托見各署考咸優詞不知緩急亦可備任使否伯樂之廐自無蹇足門下試一策之

與林述源大參

差回披數行瑤華何啻倒一夜淸尊捧差大是苦事老丈爲將太君東還乃不憚披暑汗徵衫耳交南使來稱銜璧有期果爾非盛陳兵衛不足壯威嚴且震懾一二土司之煽搖挑弄者頃林元老曽借三里楊參戎一行屬有田泗之閧不得命玆聞二土司業已帖然解兵休戈輙敢再申前請惟翁丈以封疆一體之誼可否之將行兵從兵從糧從亦不敢曠日縻食俟臺下允示不佞結勘後啟闗有日方移文促之了此不過浹旬萬不致貽臺下門庭內顧顓差璅混伏楮屛營

寄童葵午總戎

交南欵闗幾成解體不佞乘夜兼程抵邕若有作使者譯審情形直指犒諭後再得其攺限之請具別牘不再縷是役也闗系國體巨重大將軍西南鎖鑰卽玉帳前籌一紙可當十萬第提旌萬里謂何定逺玉門伏波銅標門下豈無意乎且也敵情狼顧鹿駭變幻在瞬息二三土司意在坐收漁人之利今𨿽回心易向而冥頑不比於人當局情態未可知玆者銜璧尙期季春願仗大將軍熊旌震懾之先聲遙臨便足銷弭意外邕以西𨿽榛莽猶然門下之屬毛離裏使不佞藉手逭於封疆乎門下豈靳此跋涉不任睊睊以俟前驅

寄楊貫齋

任公以巨緇五十犗蹲會稽窮年不得一魚一日而魚臘厭東海臺下投竿江左桃花浪暖亦有橫海赤玉牽公之巨鉤乎有之差足償翁之滴露研朱矣獨不肖兀坐荒城睊睊望雕題要領杳然候命業抵諒山偵者云大隊護維潭且踵至彼反復在眉睫間後局未可知又使我坐失禦李不得分奇半字豈非分乎朗寜凡百俱無獨幸無瘴可入臺下從容婆娑之春光生兩臉月影照孤斟計於此興不淺地主戔戔有無何足著目林述老竟爾淹忽人生危脆可爲於邑身後事何以周旋之

復梁春宇參將

昭江爲八桂襟喉不佞得之耳未得之目及承乏織路水陸覩層岡重巘巉崄幹霄水落灘沸則芥爲之舟而鳥道羊腸不得方軌並轡未嘗不扼擥是天造設爲鳥言獸服之窟宅者若猶蔓艸稍滋液之不終朝蘊隆矣自非雄標壯猷胡以抑亂萌而收廓淸若梁將軍眞其人哉不佞熟梁將軍蓋在苕溪武林之際不謂南徼共事封疆過轅門備揖客之後而喜可知也會交闗文告催迫無緣從容顧瞻岐路徒以怏嘆

與童葵午總戎

日者方戒灑江一路除道淸塵以觀犀節熊旗至止大將軍居中持重猶然難之得報知所爲招徠卻顧之意何周也苐皮相者將毋謂邕以南地主弗類不足備揖客後大將軍厭棄之耳柰何不佞循例行出巡事意誠在交闗乃黎酋殊泄泄也將遂絕之彼請命請期之使不絕於道更與之期復逗𨖻求寛限至再三不得已應之寜使爽約在彼負罪萬而我無毫歉事成則定欵末著不成卽問罪先著也彼復視莫蔑如略不介意諒山搭蓋營房厪厪令候命官以數百兵守之莫夷遂得勾亡命襲其不戒將營房化爲烏有𨿽莫之爲實借謀借力於我土司以恐恫阻遏我耳機會在旦夕將遂隳彼狡謀此局永無收拾卽黎豈不竊笑此不過燒我茅房百數不足稱兵家小挫天朝何至退縮若是今督夷之差旦暮還矣黎如仍前慢令業被撓挫必不與莫兩存勢將再逞我姑閉闗徐規漁人之利未爲失策脫依期振旅抵闗仍當如約受欵惟是安揷一節未宜艸艸莫信死灰火性尙存我土司煽逆風揚之卽復燃未可必直須處置得宜彼卽再覩天日我臨之有辭無慚目前若逺於事情苐善計者立於不敗無罅隙以受彈射不佞誠非其人區區瞻前顧後不敢不爲國體熟計之大都事有難易勢有順逆當莫登庸欵闗時殘黎在滇南荒徼外與貢道及我土司隔絕今維潭欵闗殘莫在近闗藩籬中旣連貢道而與我土司表裏綢繆故定欵於登庸時易於今日難今我土兵與黎爲仇土司中又自相仇一垣之外互爲秦越諸叵測不可方物無俟聚米計已在大將軍目中矣肉食者鄙兀坐炎甑中惘然莫知所裁大將軍爲國爲梓裏必不靳前籌發我蓬心三春龍睡千里龜拆榖值漸且騰踴柰何便一及之臨風神往

寄劉淳寰方伯

弟過裏從張郡公座間聞翁丈且簡借浙藩有日喜極欲狂數年間闊庶幾一夕交臂睊睊望之竟杳然而弟亦遂織路炎徼矣國家急才如饑近時如季次老趙凝老皆從右轄弭節不數月仗鉞開幰項背相望鄕運寥落山靈川爽所鍾萃厪厪在此數公卽於翁丈爲跬步毋庸謙讓未皇如弟自內子捐背家造仳離畏途滋味索然爲交南一局未竟兩年蒿目焦心頗得要領不以此時招攜之漸且驁然包茅不共勢必仰煩王命如當年毛司馬故事西南物力不堪此畨蹂躪事已垂成局乃中變私衷不無怏怏竣役還突未及黔當事迫促之檄一月三至倉皇就道衝嵐冒瘴與鹿駭豕觸從事凡兩閱月幸以初夏銜璧納欵逺邇乘危煽亂始繁有徒尋亦竄伏敉寜弟可脫屣有辭於地方矣半生孟浪去冬始克襄大毋窀穸泛陟深崇得一阜距先塋數百武蜿蜒四抱樂哉邱也亦足息我將遂築場生且婆娑其間一疇春緑自飯吾犢翁丈燀赫髙牙大纛之上未敢以此相換也一笑

答蘇棠陽太守

語稱天道猶酌虛則納實則吐不佞心竊怪之以造物之覆露而與世計涓滴之久暫乎及覩朗寜不獲久怙賴門下而後信淺之造物安在其爲廣大旣恡邕人神君乃又間我良朋此伯牙因之絕弦郢人以之捐斤也萎薾勞薪寜復有意策足龍荒象郡間爲交南構在門庭當事催迫之檄踵至突未及黔織路而南抵邕尋趣灑江則夷情反復人情傾危與土司之敢於發難視去歲局面不相及何異什伯兀坐蠻瘴進退維谷天不欲西南蹂躪黎酋於初夏叩闗伏辜凜凜天威咫尺漢官威儀之盛前登庸故事未有也狗馬一腔血幾盡以檢閱勘牘目眩指酸正擬視息稍定圖一介束芻之獻而門下瑤函儼然云墜隻字單語披衷見愫不佞盥誦宛其造膝冗劇布謝臨風神往

與黃直指

交南構訌弗戢某抵都旣得讀三院會疏已又得讀省中疏爲之夜不交睫繇來譚局易當局難夷情變態在九地之外持議者在九天之上固安知思周慮長三臺之良工獨苦也非常舉動當有非常之人肩之如某萎薾勞薪自分裹足跧伏以畢世竣役抵捨督撫二院催迫之檄踵至遂以臘前陸馳抵邕初意事機或可立就不謂半年間情態轉換難於去春什百夷情百相疑土司百相敗人情隳成百相傾煽土司與夷仇又自相仇而莫毒於龍州始猶陽順陰逆繼乃張瞻眀目或謀勾兵以刼黎欵或謀伏兵以遮勘官而黎夷遣候命至諒山陰連思明州兵千餘乘夜燔彼營房爲烏有以狼顧鹿駭之酋當鴟張蠭鋭之日無必勝重兵以脇迫之有必敗狡謀以貳遏之倐而信倐而疑倐而請期倐而攺限反復變幻其不至畵餅無幾矣一籬之外盡爲敵國蒿目焦心冒險履危於炎蒸毒瘴之鄕兩閱月邀宗社靈寵黎維潭始以四月朔抵闗漫山塞野兵眾數萬計而以初十日率臣耆系組納降先是當事以夷有疑心土司復張疑待之卽彼遙望龍馭一叩亦足畢事而某堅意必致之入闗以彰國威以杜眾口遂與夷約盡撤我防衛退數里許聽彼盛兵露刅以入不獨安夷心且防龍州五步之變也夷乃歡然如命維潭儼然偉丈夫匍伏登降凜凜天威咫尺漢官威儀之盛前莫登庸之故事未有一時同事防檢砥礪先期誓之所不淸肅而萌一念希冀舉家不還鄕夷酋相顧咋舌是役也可幸不至辱國受成之後是耶非耶恍然猶疑夢中安得縮地馳報庶幾霜臺鼓掌一加飡也除勘結情由別具冊掲呈覽外惟是旣危卽安撫今念往異時霜臺行部賓州一日語及交事顧某曰安得目撃共結此局某時躍然在耳而痛癢尙未切膚自霜臺還節上臺而此事幾若不系之舟且有主勤兵宣威郡縣之先入者人情左畵圓右畵方不度情形不量彼已疆場焦勞艱險萬狀誰則知之夷使奉欵抵都諸處分事由三院自能惓切中外瞻仰惟霜臺張主之萬里寸赤不覺覼縷

上張洪陽相公

曠違半載東事決裂遙想外之軍書輻輳內之朝議紛紜宗社半壁安危系於一身此時此景師座猶能以龍馬精神海鶴丰姿雍容宻勿乎卽同事鉉樞能洞然略無芥嫌乎開鎭屯田老成體國長慮明示倭酋之不棄朝鮮也何言省餉苐得毋然泄泄如宋紀所載待汝論定我已過河之諭乎北人不善耕南人多遊食肯腁胝而力穡事乎又此非可旦夕底績今天下不少議事者患無任事之人不少任事者患多僨事之人事急則隨聲相和事緩則矢口逞臆彼狃目前且見爲迂爲擾卽何以主持使任事者不至解體曩昔水田覆轍計師座帷幄中策之審矣當此王事鞅掌師座敷求若渇某匏系炎荒無能抵掌竭蹶奏鉛刀一割之效慚負戴履無任竦息

又

交南構訌弗戢西南一大釁隙也以狼顧鹿駭之酋當鴟張蠭鋭之日去歲垂成中變當事馳報科疏所爲督責甚嚴議且觀之兵矣惟是馭夷有長策來者弗拒而國家之控安南有成憲逆如黎利簒如登庸猶將宥之況黎維潭托之復仇復國其名正而其情眞乎從邸報竊窺廟堂宵旰東顧此何日也尙欲與交南從事毋論逺勤絕域卽厪厪如嘉靖間毛司馬壓境故事挽輸荷戈之眾不下三十萬他徵發稱是兩粵生靈豈堪此畨蹂躪尋奉部議相機處置封疆末吏蒿目焦心冒險履危於炎蒸毒瘴之鄕凡三閱月乃始致其酋主率通國臣耆數萬眾於四月初十日繋組納降匍伏龍馭恭進代身漢官威儀之盛前登庸之故事未有可幸不至辱國方今倭酋狡焉憑陵朝廷不吝王封縻之曽不得其函奏一謝猶有戎心夫以國則交南大於日本以彊則往諜所載日本不大彊於安南也有如黎酋之交臂受事稽顙來享及此時播告宣示倘亦足振神气張國威乎嘉靖間有行之矣中外瞻仰惟師座張主之

答李肖魯貳守

門下晝遊迫於王程若駟過隙猶然睠懷不佞宛其兒膝南闗之役赫濯於天威藉手於當事左提右挈以薄塞封疆之譴毋替先人遺緒何尺寸之足勞門下爛焉侈以鴻藻而又徼寵於名豪筆卿墨客長歌短葉千里專介遂令斗大冷署璀璨燭天遙想門下過裏寸晷厪爲不佞持缽邀此明珠大貝不佞毋能剖腹藏之當勒諸貞瑉永以爲好

答童葵午總戎

田泗之訌議者以田州歐浦二目可擒也第田州孱弱極矣剝塞村民爲泗城所屠戮者千計骼骸枕藉相望以彼泗酋狼顧虎視動以仗義執言視田州不啻杌上之肉而又欲剪田州之翼以張之毋乃隳其計去狼入虎乎竊謂二目可擒此日且不必擒有勁敵在外必不至爲田州憂而去之則弱田之禍愈不可測惟大將軍熟籌之

又

頃護軍南來知爲火藥備想見大將軍雄心計不鳴劍伊吾殱此醜夷不朝食矣時局臲卼邸報杳然兀坐南陲者盱衡不知何狀有如漸撲漸張如火之燎原入衛之詔朝下夕當就道帳前可備衛鋒者幾何技擊可備攻守之具者幾何平居气雄萬夫第目不見敵身不立矢石耳不習銃礟煙火迷天撼山震地何狀一旦驅不敎當大師一隊其不落膽禠魄無幾而此又非可倉卒習辦想亦大將軍不解帶不安席之日矣左江近不無事不佞守株不效又益之負擔田泗鎭安鬭鼠未有寜日若泗酋之狼吞虎視弗稍戢之又隳其計且傳之翼恐右江隠禍不在慶陽三州而在此酋大將軍異日試之

寄李旭山憲長

邸報中宮府扞格小大猜嫌天下事可動賈傅之涕不堪縷指匡時報主揮戈而挽落暉丈輩之責也弟碌碌歇後孟浪出山一病南闗萎薾顚毛幾盡猥以鉛刀況復繡澀將斷便當從此裹足抱甕飯犢與田叟訂一壑之盟矣竣役還經東平有判官李國祥者固豫章一榱一桷之材也其人倜儻負奇气而沈修自好胸中富篋笥下筆能作兩漢語六戰京闈不偶抑首而主畫諾人共惋扼以彼其才瓠落丈復憐才若渇弟輙爲一鳴惟大破調收之

答黃愼庵太史

昔人以識韓輕萬戶不更有黃叔度乎忽枉招邀欣然所願無柰俗子內熱甫役竣爲先公軼事漫具小疏亦有區區悃欵之獻連日投掲合部牛馬走熱且益劇兼萍迹寄闗外不堪舒太史公淸興午刻稍閒尙圖面叩於朱君宅中

寄李任初

不佞孟浪出山足下亦竟鎩羽抑首而就一理將毋驥服鹽車乎惟是樹駿流鴻在人不在官士豈必盡看花曲江乃足掀掲自見足下之豁度較之熟矣新添當四通五達之衢黔以南一切官評民情夷風當事怙賴不啻如長城如明珠之照乘以足下練才遊刅有餘地苐庖丁神解不在批導而在已奏善刀藏之倘亦足下韋弦之一助乎

復明齋楊老師

橫鎭之有深怨積怒於司道非一日自持斧疏劾後而橫愈甚自毀榜抗旨後移怒於司道愈甚不肖狹路偶逢遂觸其鋒犬羊之性無足與較雄長苐紀綱掃地將狂橫滔天不肖某實釀成之業已函封盡發其無君諸狀不肖卽於望日長往矣會劉念南一刻二騎傳兩臺惓惓固止不得已且局蹐以待明旨處分此橫不辧菽麥憑恃內援兩臺𨿽已會參朝議未有可否不肖惟有掛冠長往終不至靦顏以辱門墻

與施健所

弟昨者緣木披棘乘間趣平甸周遭賊藪平衍沃野相望鄧將祇奉憲約業已分道大索弟出山亦屆期山中之兵似應量畱少許爲不必然之防苗兵不可與土兵雜處猶狼羊之不可共圈食無已量畱祿漢臣之議爲得策業詳郵筒幸裁擇

寄張芝陽大參

自老丈行邁而地方事若不系之舟矣弟肉食伎倆丈十年來所習睹府江監督之役謬以及弟尙可謂西粵有人乎自去秋迄今春朝在昭潭夕發交闗倐而邕管倐而蒼梧牛馬之蹤僅餘皮骨顧影自憐徒以怏嘆

答王仰石太守

抵昭江不得共門下抵掌何異入寶山空手回也府江釀亂髙明料之早矣非門下不能見其微卽非門下安能善其終臚列諸欵議兵議餉皆永賴長圖中間捉襟見肘良工獨苦從來善後無不添兵之理當事者始厪厪欲以戍卒當之不佞矢口窮涎逺引近證抵掌陳事勢利害稍中肯綮夜坐莫逆之際不佞厲聲云二萬之費毫不可減當事稍見采納來敎正與不佞所爭如出一口門下有心不佞忖之矣開州之事甚偉亦甚難但不流必屬土而土爲誰必泗城乎恐虎未可傅之翼大非當事意竊意府江全省咽喉北陀又府江咽喉四山如城一水如帶廣衍沃野之區非鳥言獸服之窟也規大事者不蘄苟安動大眾者必圖永利搤吭襟帶易侏■﹝亻離﹞爲文物辟棘莾爲周行非常之原豈異人任惟門下圖之

寄盧壽軒司理

綏交錄成有門下經略在歇函奉覽門下試寓目勅印且出闗闗上酋尙叵測思抗朝命返朝使之駕當事微指尙爲之左袒非制府極力主持不知作何局面制府於不佞月內兩特薦薦語中皆屬以大任非常不佞局蹐愧死制府不自爲徳不佞不敢忘

與童葵午

田州之惡目縱擅權猶爲狼耳狼去虎入田州之禍不知所終譬諸門祚衰薄之家彊鄰欲乘間兼並之賴一二豪奴悍僕翼之苟全豪悍之僕誠可罪使衰薄之弱子不致爲彊鄰魚肉則豪悍未可遂剪也不佞代庖傳捨從旁觀局漫譚之不謂有當於大將軍裁擇近日鎭安之事正與田泗類鎭之目黃篤卽田之歐浦也不佞方宻圖於兩院將圖所以擒篤而綏全鎭安者不謂篤別走死地業已發覺之計撫院晤間必能道及玆且未敢縷縷

與陸景星大參

前旌未臨昭江乃當事所托重隠然長城九土司兵大似新羈之馬今且以田州戌卒及東南二營永福打手達目摘發回省更畨矣召募運夫軍門尙盻盻望之丈亦頗丰其餼不知應募幾何初意賊聞風或當漫散今尙跳梁釜中右江諸路之兵未集姑且扼抗其咽喉以待夾擊語稱虎搏牛貓捕鼠必用全力豈不信然弟旅進莫贊余籌軍門縻畱之何爲夷使將抵蒼梧弟自有公案未了不日當力辭還經星嵓風洞奉色笑信宿乃箠馬而西

與陳次巖

弟以初十日奉衰慈登舟舉家如出坎窞經手簿領尙塡委應報吏評冊掲尙需舟次印鈐抵懷澤乃得函篆同人捲差官護馳臺階弟旣釋負長嘯鼓枻行矣缾之罄亦罍之恥幸丈提衡弟數年來操土酋命賞信罰必賞者未必戴而罰者恨不剸刅有丈鞭箠之弟何憂乎蹢躅若之何而弟不長嘯以去也此外封疆一二將娓娓道之援紙復茫然不知從何說起摘其記憶者具別楮以備丈采擇

與劉肖所

岑溪山獠小醜始稍稍剽刼苟旦夕之命僅同爨下火不及時撲之漸乃燎原今𨿽稱底定乎而蠻觸竊伏井聚糜爛一呼足爲難端仗劉將軍桓桓雄威旣足禠盜弄之魄而震疊中寓戢和又足遏抑亂萌行見岑溪賣刀買犢而以經略之餘慰五山徯後之望劉將軍麟閣雲臺之烈粵江左實爲前茅矣兀坐荒城忽拜巍牘同舟分猷之誼盎然如對加額以謝

與袁聚霞憲副

別去次日鼔棹抵梧制臺將彊之趣北陀而弟以交闗事因請得從潯陽陸馳還邕是爲長至前一日交南本無事土酋亦無滔天深謀聊以一時借口逭罪而當事稍似張皇土酋直以誣鄭冒黎無可對證不知與鄭亦未嘗不可正部院所云以祖宗之法處安南之事弟只得以此著持一紙點破之土酋啞口輸情但有頭搶地耳黎大隊將至期十八日啟闗弟初十日復馳南闗防護勅印出闗弟之事畢矣府江之役非弟指畫激壯此局未知何狀丈更得從旁爲我搖旗擂鼓亦曽向制臺道之苐不知直指以此督過否

上太宰李對泉

播酋逆節滔天自分罪在不宥秋冬之交所不卽東衝西突爲紏拽生苖未集時而狂騁移檄傳書以恐恫我時而卑辭乞撫以嘗試我今且分道四出使我疲於奔命以先發制我矣先月紏苖由偏橋梭峒燒刼東坡站堡尋札十里橋進偪興隆城又張疑兵犯黃平所興隆且危若累棊及見援兵稍集始徹大營解去而殘苗仍梗官道不旬日而思石之龍泉告急興隆之報稍解散者又復聚且聲言必攻黃平偏橋矣龍泉猶在一隅興隆偏橋之間非獨楚黔之咽喉亦滇南之咽喉也自東坡爲梗而滇之上供自西來者不得北黔餉之自北來者不得西差遣旣絕聲息杳然卽飛章之馳報者將取道蜀中此一綫路乃必爭必守之衝而又必非黔之力所能獨守頃仗廟謨主持特設大將一員控扼偏橋謂何今楚中視若飲冰無論興隆黃平之阽危未可保而黔且坐困事在燃眉督責和衷共成犄角恃廟略威稜再惟安氏近已傾心歸命某作使之永堅乃心不遺餘力彼亦指天自誓人有云彼陽順而陰懷狐兔唇齒之援者過也縱不得其死力亦可免於牽顧苐奕手有妙著必更有別著因敵變化此輩之變態在轉盼楊酋之彌縫同鬼蜮安母鳯氏之輸誠爲其愛子安堯臣也能保其中不猜嫌乎目把不以賄搖惑自相矛盾乎疆臣踴躍於先不冷落於後乎飛練之事曩實合爲一幅一旦渝盟便難破臉脫我之气力聲威未足制酋死命靠彼摧鋒先登終是退脫不可恃今日惟有厚兵積餉繕器械習火攻簡將練兵立於不敗之地爲實著而又非某庸駑所能贊禆尺寸業亦漫有條請但可後先敢愛頂踵若乃餉金束手脫巾可虞自有哀吁者某何敢贅萬里孤懸無繇縮地聊具大都以當造膝伏候睿算指授某冒昩瞻戀

上董擴庵大司冦

某涉世呰窳沈淪風波垂二十年自顧死灰長當爲世棄捐不謂狡酋狂逞致煩大眾羈靮監督之役誤蒙推擇天下寜有無因而前者哉則臺座誼重生平所在斿揚到處推轂以爲豎子可效尺寸也者臺座不自爲徳不肖寜昩所自拜命若驚臺下朝顧夕盼不難濯肺肝指授之臨歧親國門飲滿而屬之行矣努力王事嗟嗟某胡以報主恩卽胡以副臺座特達之遇叱馭戴星幸以子月二十二日受事方入沅陵側聞䢐徵有期不勝加額及抵黔而分兵分將軍需軍器險夷之采探分授之簡任茭蒭糗糧之積貯尙多闊略未有端緒當事者一手獨拍丙夜爲勞追惟奉檄諸大老屬望謂何某所不竭狗馬之力卽免裹革更何顏再奉臺座之衮舄乎苐事勢薫心燃眉而一切捉衿見肘其濟國之神靈不濟卽以死繼之情形具別狀輙因順差並布下悃羽檄旁午語不鬯心仰祈電照

上總憲溫一齋

狡酋之長技毒弩難當騎兵衝突難禦卽騎自頭至尾皆披厚綿而酋之狡計専於半夜或質明或四十里外裝伏捲甲而進襲我營壘不備所部者生苖敢死悍卒我兵所恃全在火器無柰黔中硝磺難繼兼之無兵演習臺座指示三眼鎗近送當事或能仿效而連炮地雷莫能得法者此外百子九龍一窩某且分局身督之矣酋以厚利結苗以浚剝虐下人心漸已搖動大兵壓境必有累累出降者微聞其妻田氏欲攜其末子入水西而未知堅決否果爾則彼左右解體當如破竹多方間諜相機乃發惟是行間之事黔中上下向無一人身歷而某復寡昩受事後始從新料理丙夜憔悴何敢云勞苐不知終作何局面再具宻稟臨風惘然

上司馬田東洲

某受事後曽因差便以狡酋情形奏記計塵電矚黔之气力不足當蜀百一而黔之患不獨播又益之苖播患猶在藩籬苖患乃在門庭處苖不越撫剿兩端不一創未易撫近得水西兵攻破其一二壘寨稍有擒斬差摧苖鋒今漸俛首乞撫苐楚師未集偏橋之援未厚苖之叛服與官道咽喉之通塞未可知也苖旣爲酋張聲勢酋復狂逞分道入犯今日稱攻黃平明日攻偏橋攻龍泉思石羽書告急所在若累棊苐虎終不敢逸穴懼蜀中大兵之躡其後也頃總督意酋已出黃平內虛欲以搗穴之功責之安氏且欲安早與賊絕乃安所難者正與賊絕所庶幾不敢退托大兵雲集借我鷸蚌之勢收彼漁人之利乎近其弟安堯臣亦願當一哨自效某作使之不遺餘力苐此屬之變態在瞬息間某未敢必一切料理何敢恃惟是狡酋凶殘異常人心日見解體聞大兵且壓境半月來願挈妻子投降歸順者接踵微聞其親信近亦悔禍頗懷異心緣思亂播民與被害奏民非周親卽熟識表裏尙未隔絕因得乘機用之酋惡貫盈或當變起肘腋間卽不然勢孤力窮終何逃於天网猥云受降如受敵何敢不多方防之輙因順差函封萬里以當造膝伏候廟算指授臨稟無任悚息

又

黔以無餉之故遂無兵又且無將今𨿽誓師舉事有期而李總兵陳寅王鳴鶴二副將尙未到也黔之可當酋者獨安氏耳先是疆臣同目把陳恩王嘉猷等蒙被恩宥感出望外久之亦漸冷落兼之狡酋百方彌縫卽目把未必永堅乃心頃賴臺座萬里手諭疆臣捧讀感奮幾於泣下今其母鳯氏亦且移境上臺座之一紙勝於十萬師矣惟是安氏之休兵久酋之伎倆與衣械俱勝於安兼之窮獸死命未知安遂能一鼓殲之否狡酋盡括夷漢妻子上囤人心解體變當在肘腋安氏欲以計謀似不出此被害奏民非臺座洞燭保全幾且隳姦謀今向導探聽煽亂彼中人人思亂甚得其力仰見臺座作使羣力度越尋常萬萬輙因掲稟並附衷赤諸可指迷萬祈揮示敢不祇佩周旋

上內閣沈蛟門

自去冬黔中之警報相望於道甚且一夕三至緣兵力之最貧而弱者無若黔地勢之最近而平易於衝突者亦莫如黔龍泉黃平則尢逼近虎穴門戶狡酋乘我兵未集將未到今日聲攻龍泉明日聲攻黃平今龍泉竟被殘破思石婺川之城池且危若累棊越在千里援亦弗及獨計有不援之援攻其所必救耳力請撫院將省城近兵移札立檄水西安疆臣點兵札沙溪立遣朱參將往水西催督又力請總督檄永寜奢兵札雷鳴鎭欲進未進煙動火不動總督復益以南川棊江之兵擾之賊聞果撤兵歸巢婺川孤城尙得無恙則牽制之明效而酋之不能首尾相顧可知也思石屬楚哨偏橋汛地今大將軍陳璘已到聞龍泉警馳赴思石偏橋之楚兵亦漸集春雨將淋蜀中不能日費千金以待黔分布粗具擬於二月初三日誓師至期則總兵李應祥副將陳寅王鳴鶴或亦踵至矣黔省會偪近酋穴僅隔一江所恃無恐不至驚動則水西安宣慰之力唇齒狐兔之疑人猶不能釋然於安近據其出楊酋責望於彼私書及某先後探報楊酋現修板山囤専爲防安而以萬七千同心上刻之兵専備安氏則酋之疑安可知安之區區亦略可槪見秋作使之不遺餘力細察其意亦欲圖羙名規厚利業已蒙被不測恩宥廟堂且只目而望之渠所主持在陳恩王嘉猷等某時呼之造膝兩漢把唯唯不以間謀則以力戰始終不敢退托人言彼欲收漁人之利繇某營窺誠得彼功收漁人乎斯亦足稱塞威稜西南所禱祠以求者也苐謀則酋防護甚宻戰則困獸必鬭恐安尙不自必耳所幸彼中眾叛親離邇來通細作乞牌諭乞免死票者接踵如雲狡酋百計於各渡口把守不能禁也至如苖患在腹心而九股爲最方有事於播剿之旣難撫亦不易某請發犯官繆思忠劉之屏等授之機宜俾得出死力自贖今已撫出其頭目一十四人而領其渠曹錢擂等四人詣撫院投見歃血誓刻願效把截所不可化誨者黃岑寨膽自知罪重之殘苖耳聲威一壯自當帖然某麼麼荷臺座特達殊知矢以身報苐當事勢萬分之難百責攸萃卽寢食俱廢形神俱憊恐終無禆尺寸以塞簡命輙因順差函封稍抒顧念伏候指授臨稟悚息

又

某受事已幾三月蚤夜蒿焦徵發艸具玆以二月十二日遵師期直札烏江會哨渡河進播矣黔兵分四路每路兵約二萬五千有奇哨道汛地不下百里而遙合之見多分之甚單兼土兵多虛數卽如某親督屯札養龍正與賊壘親兵相當兵不滿萬邇來酋父子四處揚言接殺而實以上刻老虎兵四萬居中權不動瞰我兵弱處則衝我某哨先到則衝用細作所在埋伏窺伺焚燒我餉米今惟有會三省各路並進而並進中酌道裏逺近爲期則賊力必不支而首尾必不能相顧矣酋所最怯在安氏兵先是安氏蒙望外恩宥便欲具疏力擔討賊苐恐我剿未定而彼先發萬一再撫將禍結無了時又恐我兵未集賊乘虛衝突難於堵截遂且止久之漸冷落則其目把不無參差有言漢把得賞目把出力者有言陸廣之事楊酋曽爲安出力者有言今日及楊明當及安者臘月間某極力作使陳恩回水西置酒髙會云不爾大者移師禍及我家小則革去主冠帶戴罪殺賊各夷目始帖然今正月間且具疏以請而其母鳯氏親出諸夷目無敢不震懾近復激於宋承恩之襲虜气益勃勃矣詳在安疆臣報掲中當用人之際伏惟廟堂稍賜溫奬以作敵愾再惟酋檻豕耳十道夾攻力竭勢窮必守海龍囤囤險絕攀緣鐡索囤之糧可支歲餘我兵環而守之久當坐斃筴播似無出此乃某獨有杞憂狡酋非坐以待斃者有如不守囤而長驅直突由龍泉不三日走鎭逺出辰沅以彼聲威便有亡命向應後兵追之不及前兵禦之不能卽數千勁兵可以橫行得志先月間曽掲稟總督面請撫院當於鎭逺畱兵一枝以綰轂門戶毋論防播餉運在焉卽以防老毛囤兩江諸苗之乘機截餉者亦無不可一時或以爲過計乃近日探報酋分兵死力抵敵不勝則父子血戰或從瀘州下荊襄或從偏鎭出辰常此亦酋之中計非下計也仗宗社威靈必無之事卽有爲酋畫此策者旋當撲滅苐東南半壁騷動闗系非小不必然之防未可姑置度外冒昧具稟伏候指授

又

逆酋不譓敢行滔天憑恃險囤負固堅守欲效三年之鬼方冀緩須臾之無死詎知雷霆所擊無不摧折六月初五日黔中川東合哨攻克二城質明賊不戰披靡遂收元凶實惟廟謨主持帷幄獨斷決勝算於樽爼授方略於遐荒繄繇天啟夫豈人謀惟是某麼■﹝麻外骨內﹞寡昩烏闗連克不守敢云局由中變賴臺座居中調護不卽嚴譴■﹝亻畀﹞得再策駑鈍勉收桑楡從矢石枹鼓之下因人完局履地戴天感極涕隨伏念人固有幸不幸某之不幸獨甚猶之監軍也人皆督兵某獨督夷又當眾音嘵嘵陰陽進退用與不用之間人誰無大將護持某並禆將無之獨以七尺軀付漢把喜則人不則獸視若秦越先是兩闗挫衂人言洶洶於安氏卽如人言飲恨宜無若某獨計西南半壁所擊彼方擁重屯播境不爲我用必爲賊用激之勢必合爲一幅一酋猶難況其兩乎無柰降心設誠卽眾口攻之愈急某作使之愈明示以洞然不疑未幾有克七闗之報有斬使首饋之報有母氏■﹝屯上土下﹞之捷有搗播焚燒州治之捷韓魏之深交始絕狐兔之匿情始割不諒者見爲某急目前忘逺慮欲功出於夷不自爲功嗟嗟治病先治標彼投足便有重輕倘亦未睹貴州之岌岌乎蓋至於我兵云屯賊窮奔囤安氏自謂虜首已在握中一旦以逺嫌力求移師不難以死力刋通之路占奪之山盡讓官兵屯札卒之殲厥渠魁不在夷而在中國則某之操縱獨若拘馬一腔血可知也黔積弱在諸路後乃初五日先登則黔路與蜀之川東一路分攻齊驅次日三省不戰共收漁利毋亦彼蒼垂憐■﹝亻畀﹞之努力尺寸不至仰藉外夷爲口實也者庶幾稍雪殽恥萬一乎還師浹旬一病萎薾恐終當塡溝壑慚負髙厚輙因報捷幷附下悃伏乞臺照

又

某骨窮數奇自與狂魍從事其不至以身殉虎口無幾矣先是賊憑恃險囤堅壁死守無論囤前陡絕卽囤後蜀楚吳陳二總兵環攻半月不下初五日黔兵合川東兵一路一鼓遂克二城次早賊不戰自潰其殲賊𨿽在初六日黎明三省之共舉而摧賊鋒破賊膽散賊黨則在初五日蜀黔二路之獨攻諸路不與焉水西功在唾手馬首所過方有覬心詎肯以避讒故讓路讓營讓功於官兵就中制其命折其心使彼俛首帖然無幾微桀驁不馴令彼棊布險阨之兵俱已撤回某之嘔心焦腸難言之矣西南從玆奠安無虞於釁萌善後處置當別是一畨局面知懸注欲聞敢再覼縷臨稟惘然

上總憲溫一齋

凶逆蕩平曽因差馳報想見臺座色笑矣追惟某麼■﹝麻外骨內﹞沈淪慚負育造垂二十年臺座重念門墻執鞭拔諸羣伍授以典護絡繹指授萬里造膝中遭卼臲臺座不靳吹枯噓生勉收桑楡玆者幸磨鈍策駑畢局釋負寜無尺寸之冀仰副特達之遇詎意福不虛徼二豎爲祟緣自去冬來無日不焦瘁自兩闗失守無日不憂危自屯札後囤來安兵旣撤又無大將之護持孤軍孤壘賊衝營達旦無夜不驚恐山槽險惡非常穢毒不堪還師抵黔不數日瘧痢交侵怔忡舉發心血旣枯百邪爲梗所不敢遽萌休念秪恐安氏負彼戰功邀我初盟馬首所過不無覬心玆已馴服飲冰無復希望某萎薾病軀便可脫然且某於撫院爲姻婭非獨有萬不獲已之苦實有萬不容不避之嫌業乞未死之身還慰衰慈倚閭脫遂所請伏祈臺座哀憐主持之輙因王眞行敬布迫切曷勝悚息

答雲南陳毓臺中丞

人言臺座有保釐耆定大勲仗節以來驅緬若驅羊縳猛如縳豕金壁安於覆盆屬者播酋匪茹敢逞螳臂當寧念黔托於綴旒倚毗不啻長城臺下奉揚主威以急友邦六師云屯十萬霆震爛焉除凶雪恥之烈矣某仰天加額想見臺下劻時體國耿耿丹忠有在彼不在此自采榷使出虎視鴟張寥寥海內曽未有遏抑其橫瀾者獨臺下主持以正气彈壓以直道卒令暘谷回照伏陰潛消則臺下之補天浴日不獨民瘼而在主徳不獨邊垂而在朝廷如某樗櫟散材何知金革猥從唾棄之餘謬膺羈靮之役豈不自量所爲叱馭遂行登車靡嘆實惟犀節在望玉帳非遙將藉執鞭之夙緣仰希前籌之指授豈期三月受事一介未皇狗馬蒿焦羽書旁午吮筆再停援紙復罷玆當據鞍入營敬肅祇候並附下悃伏乞委照

又

黔物力不足當一大郡乃欲與狂罔從事譬窶人子作陶朱猗頓勾當微臺下赫然同讎需兵兵應乞餉餉應黔其夷乎今六師桓桓如林黃廣南之參決張坐營之蹶張皆能肅將明威卽黃贊畫說劍多奇所顒望者有待次公之指麾耳初議分布在烏江尋攺哨河渡其故且不具縷抑臺下之意旨攸同也河渡亦不肖所部仗威稜震疊某藉手以報簡書行間抑塞聊抒悃欵伏祈委照曷勝主臣

又

播酋狂逞黔之患在剝膚而臺座誼篤震鄰所爲撐持西南半壁不遺餘力某猥以寡昩謬從羈靮庶幾徼天幸藉如林之旅成破竹之勢以仰鬯威稜而答知遇亦旣連克兩闗斬級獻俘足稱先登矣局乃中變旣克不守滇兵轉戰良久竟以寡授奔回議者謂釁自內作匪由外患但當阽危投足重輕之日恐一激不可收拾計黃廣南能言之方今同仇有眾誓不與賊俱生苐恐力孤气阻收拾渙散不足獨當一隊則整兵厲馬捲土重來不能不蒿目於上國臺臺奬率虎旅重賦無衣寜俟秋效申生之痛哭哉輙因黃廣南肅布激切廣南苦心行間極矣仰副臺臺任使有待桑楡情緒瞀亂無任悚息

又

狡酋滔天所憑恃海龍一囤前有三十六步之云梯後有二十四山之峻嶺彼且以爲兔窟爲虎嵎詎知雷霆所擊何堅不摧六月初五日蜀黔兩路夾攻後囤連克二城遂破梟巢凶酋投繯妻子畢擄黔路之克敵實由鳯嶺之先登乃鼓而前者非他人卽童龍也龍固臺臺所識拔得一將如得勝兵數萬臺臺之急友邦渥矣至不惜愛弟間闗以督虎旅先聲雷動不肖所得張膽枕戈賊阻恃雲中勁兵之躡其後也追惟異時兩闗不守人言洶洶於非族疾之已甚幾合一幅自非降心設誠安得有大水田之捷牽制賊勢蜀兵能飛入蔞山闗乎蓋至於大功垂成將死力奪占之山路盡讓官兵桀驁不馴之徒無敢反唇橫面則不肖一腔臺臺可想見其焦瘁矣猥以孱弱餐沐嵐瘴艱頓叵測悸魄薫心衷甲夜坐誰當告語幸不褁屍從玆生還披簔飯犢大徳未報以待來身臨楮曷任感激

又

雲中後兵未集前兵繕甲治械童龍督之渡江入海龍壩庶幾得一當以不負臺下體國卹鄰惓惓不謂後兵入境前兵遂無固志尢幸有安時泰等之用命童龍奪占鳯凰嶺先夜漏下二鼔某實以懸賞二百金付之所部歡躍一擁先登萬目共睹乃近頗爲掩功所擠不肖有口不能爲之爭徒甘唾面季公𨿽未入營已藉名塘報中矣先是水西馬首所至頗有覬心分布屯札漸似據防自逺嫌退札海龍壩𨿽若抑之實以全之不爾幾不爲亡秦之續乎結局之功彼不與焉前之雄心今已冰解絡繹屯札之兵俱已解散彼兵散而後借季公合童龍兵札新站距烏江五十里而近搜捕招徠亦事機之一會也率爾縷布曷勝悚息

答粵西楊濟寰中丞

交南震疊天威酋主叩闗銜璧天朝亦旣授之都統錫之勅印且出闗矣頒封之後自應修貢謝恩緣印降發銀印驗系銅色與勅載不類致該國有再乞更鑄永爲世寶之請蒙督撫軍門俯念夷情於梧餉內解銀一百兩題請鑄換禮部題覆欽依卽已更鑄本年六月間付承差順帶回粵苐不審此印曽否出闗龍州土酋趙英者冥頑叵測有深怨於黎夷恨思明府之成功有深仇於土官黃承祖百計挑釁隳成去歲勅印反闗尙思假莫擁兵搶奪返朝使之駕萬一仍藏禍心假莫爲名則黎夷與龍州必不兩存龍州抗命逆節覆城不足惜如國體何除闗以外黎兵自能防護闗以內似應行委南寜衛指揮羅萬善同督備官執三院虎牌自思明府至受降城著落黃承祖同土捨黃應宿護送自受降城至南闗著落趙英官男趙元璧護送先取甘結各有責成庶無疏虞新印旣發彼中謝恩貢欵計當重譯接踵抵闗驗貢之後其護夷貢護夷使分畫汛地亦如之庶中朝威令常伸外夷包茅如期而邊徼安於覆盆矣職蚊負欵局備嘗艱阻於蠻瘴煙雨者三年習知土司情態不敢緘題輙敢冒昩掲稟仰禆霜臺采擇所有刋刻過綏交始末或亦西南一大公案也理合固封具呈伏乞俯賜省覽則夷酋土司之順逆與國體邊計之利害亦略可槪見臨稟竦息

又

某客歲踉蹌北跣庶幾竣役奉鞭督奏鉛刀一割之日有期不謂誤有黔之役黔瘠弱迫近虎穴逆酋所衝突並力一向亦無若黔剝膚不肖奔命於東坡龍泉黃平烏江之間朝不謀夕卽黔羽書以兵餉告急轅門絡繹不乏某越在絕地無能函封一奉前籌緒餘亦旣連克險闗局不自由幾不免於虎口仗宗社神靈捲土重來迫之險囤六月初五日黔路與蜀綦南路合哨夾攻連克二城遂破梟巢凶酋投繯妻子畢擄深惟狂魍滔天黔以窶人子欲作陶朱猗頓事賴諸鄰封不靳徵繕以急友邦然或以兵或以餉未有赫然同讎兵餉兼資兵以數萬計餉以數十萬計如臺下之共念宏濟者妖氛旣掃露布馳聞漢庭論功誰當酇侯第一不肖得雪殽恥苟免殞越骨窮數奇朝釋負而夕二豎爲祟緣多凶多懼之後積憂積勞之餘一腔已竭百邪爲侵幸得乞未死之身還慰衰慈倚閭於新秋據鞍東矣西陲善後經略非無事者無能勉策鈍駑仰副知遇瞻跂斗光祇有徘徊

寄郭靑螺中丞

老親家何日晝錦白下爲太翁橫犀披鶴上千齡之觴時則翩翩佳公子乘風繳矢連雙鶬於靑冥親家親爲勸駕公交車奏最明廷賜金錫燕之後雍容鼎席卽又親聽郎君臚傳第一聲試艶舉邑中百年盛事寜可再屈指乎此褊心者之熱中而知己肺戚之所爲彈冠加額也先是邕理盧君人便曽函短狀並附澗芹狀中且爲其弟希入場之選諒不浮沈世局顚隮如操無柁舟行渤澥稽天中憂危劻勷如親家公家緩急所恃賴亦海內人情所共屬眸不以此時揮戈挽暉明蹇蹇之節而動念明哲微但不可宜亦有所不忍如弟時命奇薄造物者若將蹶覆之無言缺陷方寸亂矣何能冥冥決事交南之役聊爲兩粵塗一大罅狂酋系組叩闗漢官威儀之盛前莫登庸故事未有一切私覿禁絕淸肅可幸不至辱國匍伏龍馭後驁然未肯向弟納拜旁有弁厲聲呵之一口梹榔未費而惜此四拜乎酋乃下拜如儀益驗忠信可行蠻貊良非虛語循省區區實從因果發念非敢毫有希冀恩澤此等衷膈僅可向骨肉伯仲一道他卽哆口其誰相信弟疏鹵蹤迹間爲長者所寛亦多爲時人所疑人情左圓右方卽交南一局粵當事意見亦稍異同計网不疏繇來得意事竟成失意俱未可知但弟方泡漚身世何有此腐鼠得借他手快刀一斷私衷誠飲冰甘之矣輙因計吏順布衷赤楮短情長臨風搔首

與友人曽在貞

弟慵懶之性不閒拘束聚首於月夜壺觴者往時惟敬吾已而又得吾仰止方期聲臭不孤可長聚爲忘形交而弟遂奔走萬里外向所朝夕聚者求片楮不可得提念及此能無長慨人生與其儒衣冠而僞不若楚狂而眞諸君養髙林泉光風霽月愼毋孟浪虛度如弟與兄行藏殊途遭逢盛時可謂不偶但得守先世淸白之訓使一民一物稍蒙其休澤是則弟之志也知已者誠欲成其志何以敎我

粵西與曽在貞

僕再入粵左顚毛落盡矣制臺知我不在骨肉之下然亦烏覩其苦心焦思之狀安南之欵九月之望已輸天庭而處分未見下落本無他覬君門萬里吁咈聽之大計脫無恙又不知土偶之流安所止世局看破已盡猶然嚇此腐鼠斷非人類弟恐王事鞅掌萬一以重寄付之大義所闗不得徑去則柰之何交南處分諸疏及近日薄疏俱錄有副寄貞叔試索覽之

又

山中之賊稍就撫矣賊首韋明懸亦已親身出見無柰來賓賓州遷江武宣四路流徒乘機出後分路四出每路七八百三五百且迫近城中昨懸賞掲示追捕者照賞格登時立賞圓村一夜殺賊二十二級一首賊在內又數處得十二級勇气稍振而賊鋒尙鋭無一兵在傍徒張空拳𨿽韓白無如之柰何白將兩臺已驅之去孤城躊躇政不知敗局何日收拾前報獲賊多系在城在田在墟良民今盡放之歸凢七十餘命此一舉可當浮屠七級差足快心耳

又

差來得手札是刻則大村之毛天洪同各村之劇賊首皆來見賊殊了了能雄辧察其意從此似當稽首從來撫止伊弟男小口到官並未有賊首親出者安封外日日驚動天欲保全此一方以免大舉耶山中差官尙未歸報撫文書須此月方可了尙有種種善後事意欲便上省城了此方還南寜又丟家在橫或於初二仍還橫州從橫州再上省城傳牌到當知之

又

不佞操弄交南於股掌間今且招之來矣寄來近日夾板三紙及僕親檄候命範彥一紙聊爲足下解寂事之濟在親諭範彥二著事濟而不佞之軀亦受虧不淺矣先是範彥以初三日申刻至太平是日守道亦至請之坐夜深而次早範彥卽當馳去彼國連夜艸檄削之至五鼓乃妥次早復許多點檢而面折範彥自辰至已未唇吻爲焦窮日夜之力遂感寒藥服三黃多涼初五日晚遂腹中作楚嘔血一鍾連日遂不敢用涼劑腹亦稍定荷擔在身不得不努力爲之誰復知余之焦瘁哉今以十三日發江州漸移思明府抵受降城矣當事者惓惓以紀敍一詳爲囑此事頭緒三倍答於今當往思明理之只此一畨心思又不知孱軀何狀此外闗上事情尙未論也此後音信漸逺徼天幸二十四五或可開闗則二十八九可相對拍手也冗中不一

又

上林守城之兵僅百名盡數撥去貴縣迎接家眷以致內賊勾外賊乘虛可恨哉彼中猶然泄泄到彼多方差調今早報已獲三賊其發蹤乃在墟上不佞之料不亦神耶已報有數十賊姓名得此便可尋蹤矣入賀已批允司中文書已到苐不知兩院有無悔否若已得賊似可無妨也

徵播與曽在貞

初二日巳時已發養龍矣營札山坡直望烏江而隠見於養龍民房有天命者任自爲之毋庸皇皇也但得聲息卽有人報

又

十一日已破闗據險斬級𨿽不多已奪老君闗石坡泥溝之險盡爲我得煙蔽十里前哨已出刀靶水十五里之外亦足壯先聲矣水西之進當在十三日先此馳報

又

本日午刻河渡報已打河渡闗生擒賊三名斬級十五顆烏江大兵乘勝已趣鬼囤隴澄兵明日進攻苦竹闗矣並以馳報

又

五鼔人云隴兵進矣尙未得聲息連日各哨並進獲功不多鬼囤向稱賊兵以萬計者昨日永順兵已焚之止得功八顆生擒三名不知賊漫散何處最可慮我兵未見大敵一面便以賊易與若直入無人之境者不知並力一向賊固用此法也連日級不滿五十生擒不滿十人以待隴兵之報云何兵之進止亦待隴決隴澄气勃勃近其母促之回沙溪代兄督兵渠云今日之事但知君命不知母命賊乃罵之云乳臭子不記乃父時耶因便及之

又

不意事之中變亦至此極駐札營所去賊營二十里飛馬片刻可到有效忠者請退回徉狼以事勢不可收拾酋意在奪一職官挾撫脫不佞退則烏江必不守只得以身委之又云賊今晚決來衝烏江烏江去歇所十五里有云賊已退回靑坑去河渡十五里者不敢信只得夜行野外以微服混入小卒中生平無虧心事必不落賊网事已無可柰何只得一夜以三騎入隴澄營中恐無著落四鼓徑差貴福責備之以本司待之猶子今本司有急汝袖手觀望我卽不言汝獨無愧乎澄得札立刻拔營十六日同貴福抵新站再札量村期以十八日直抵播州且云救河渡必四日攻播州止二日攻播州則河渡之急自解復語貴福云人言藉藉獨左監軍不移粉骨莫報心不敢昩耳果爾則轉禍爲福又一大奇也先此報知

京師觀政與弟貞叔書

大廷之對自謂生平一時策內妄陳臆見而類多狂謬遂得三甲後觀政吏部此時方議久任員多缺少丙子二月方可得選家中事弟可悉心理之七人會不可中止僕𨿽在外可保必行大都中人之性非有所恃不能自固近來談學者謂淸操爲粗節易易也而不知對景實難卒爲人鄙詬僕今幸有一命之榮而猶談計會非鄙也誠欲多賴爲自防計免他日當局失腳耳弟能諒予耶吾家諸僕戒令耕田守分時常伺察𨿽輕犯必重懲之此吾輩夙志防其漸者今日也

東莞與弟貞叔書

我家習靜好修不意橫逆皆出念想方欲獨坐閉門乃日與負塗之豕混於公庭情亦苦矣顧逆奴事吾輩實無所愧於心旣出自我家親房我等得出一頭地而可袖手旁觀乎此當日一團意气任事到底非差也按院來莞初意止三五日耳後見諸事應答順便遂駐節移月乃去此公光明風裁一時凜凜莞拔其巨惡四五人此公知我臨別時以政成爲囑用意厚矣先人之事未傳苦無好心緒以此不敢下筆黃花開時當請於蕭希之衙中蕭然無以爲寄竹扇一柄寄弟其字乃文峯所作南海之風流儒雅士也其人靑年能詩畵操行甚不苟廣中能詩者甚富且盡有豪士此畨乃得識數君

又

夏保來及譚羅二母墳事可愕可愕來東云我等當任其責縱家人犬馬視我柰何忘所生顧惟綿薄之力僅止此耳前後之情與諸公所致書及僕所寄諸公祖父母書不妨細與之一觀見我心更切也吾輩作家書卽仇人可共覩者每得弟來札便卽馳與廣中人觀之

又

區區宦聲爲進表二道極口贊揚廣中士夫亦頗相諒公論頗明龔院薦疏中薦縣令十三人僕名在第五薦語亦覺平常總之爲淩軍門相知太過前薦壓在一急功名者之上遂爲其所排仕路風波人情千態萬狀難以形容似非我輩直腸人駐足之時況吉安正值排抑之會而我又新訂螺川之好秋風之思飄然動矣

滇中與弟貞叔書

入賀業有成議而同官必欲求去爭之卽不便遂退讓之辰下計察在近不免歸免亦歸惟是祚單騎萬里遣歸懸懸系念功名大事自有分定乃父涼徳何敢過望此子學力亦未淹熟第年來下帷亦頗苦心倘蒼天不負或亦近之大瑞田弟自主張更有何嫌可避夫人已傾心付托而每以形迹自鳴此是弟大不濟處區區夜坐每語祚云弟近日但可爲任勞不可爲忘勞畢竟猶岐而二之也猶似各自一舟但相幫同行耳非共一舟也若僕於弟𨿽疏略頗多而本原一步更覺寛大耳祚亦不肯護乃父短夜坐試一質之

粵中與弟貞叔書

連年來獨行獨坐獨臥之間惟薄積厚享是懼上天之意未知若何今果然降罰不爽悠悠宦情久已如冰況遭家變二三幼子女煢煢呱呱家事解體勢如亂麻尙能以多病之身爲一官覊縛數千里之外無柰身不自由地方事不得寜貼只得彊捱半年區區精力殊非昔比邇來或痰或火或肺或脾或气結或手足驚悸忽不知病之所從來恐亦非長生久視之客追惟內外同時同事同艱苦之人今奄忽垂盡念至使人心痛每見來字亦俱稱病體展轉令人把字徙倚徘徊至連夜形諸夢寐家居無事隨地可以自遣不比逺方人荷擔在身費盡心血不得了何至經年懨懨稱病耶家事十七史無從說起聽天所命細微一切知弟弱體亦難盡聞倘有闗於門祚觀望之大者時一提督之

又

庾闗十二日抵蒼梧聞交南耗衝風冒雨連夜抵南寜交南之役新按院不知彼中情形意見與督撫二院矛盾承望者因而煽搖嘵嘵區區遲到三日則事體瓦解不可收拾今三院漸見同心多口漸定且約夷國主以二月二十日抵闗苐隳成忌功一垣之外非我腹心直須啟闗之日乃是收局耳

又

交南之欵九月望已輸內府爲主議秉筆之難禮兵二部交讓不皇又東事孔棘世局且岌岌廟堂旰食亦不暇西顧是役也原從因果發念毫無希冀但得夷欵無恙國體邊計不至爲盈庭破敗君門萬里吁咈聽之秋杪臺中薦可屬倭事者六人區區亦掛其間因西南局未結且置之彼直以我意气固勃勃者耳不知其兀然灰槁也王事鞅掌何敢擇官但恐捐身不足成事徒委溝瀆薦疏並交南處分疏敍功疏寄覽可命二子更錄之大計脫無恙不知行藏蹤迹所由夷使回國有朝使在非區區護之出闗此中土司便有不測大事結局在此一著但得早還僕亦欲再圖捧差回家之期亦不逺矣易園業爲之無不收拾之理極知人生蘧廬何益彼建造宦捨者何人想此便當絕倒一笑禕今歲漸長成發已齊眉爲文略知蹊徑但鄙意亦不欲令之大透會不如渾渾沌沌繩趨尺步不至令人煩懣也近日復兼右江事土司狼顧虎視卽當日王文成公所處思田等處其桀驁鬼魊不可言狀往多聽之區區自交南處分後近復有邊才之揚當事者責望過重以爲可破竹收之不知事勢之難早夜焦勞腔血幾盡方封書又有刼庫之事系是帶管地方何其命之窮也諸不多及

又

爲交南事從南寜馳會城又自會城馳端州卽從端州回還出巡潯州矣此事自機宻以至毫毛自闗上以及達京進禦無一不親自經手經心發鬢遂爲星星𨿽則苦心卻亦生平快心事何者毫無所利於彼而大有益於地方生靈也啟闗先數日曽與之誓但萌一念舉家不還鄕夷酋通國咋舌今夷使卽日來叩文貞公祠下可問而知也交南局已完結似可脫屣爲計察在近人謂我何過此便當作計較矣文貞公處置黎利事百七十年而其孫復國乃在區區手不亦大奇耶急筆不詳

又

差官一指揮一吏目伴送夷使經過白下渠必欲叩文貞公祠止之不能外夷瞻仰吾邑從前未有之事開祠拜後引至家犒之夷使熟知典故且能詩勿艸艸也夷使若謁祠有詩或有文可收之當勒之祠下以彰文貞公不朽盛事如何過肇軍門喜甚先下拜且飲至焉次日盛整軍容延見夷使亦一壯觀也

又

四月初十日交南已欵闗千態萬狀之苦止博得其國主兩拜從來稱澠池鴻門之事不圖身親當之土司敗成煽亂荊軻聶政之事不圖身親防之啟闗之日黎傾國象馬而來以數萬計偵知土司包藏禍心不肯入闗匍伏龍馭惟是造訛傾險之徒蜂起蝟集計不親伏必致傳訛只得盡撤漢兵左右無一執戟者而擒土官一官男在傍作質令黎酋盡兵以入丹墀內外以及山頭皆黎兵象彼挺戈露刅乃始納欵𨿽大險局亦生平之大奇矣此事於兩粵陰徳不淺頗動歸去來之興亦覺有辭於地方也少洲字來云陳夫人墳狐蹤如舊此須日日看日日塞自當斷絕世言廬墓區區之意此處卻用得廬墓一个孝孫惜無人動念耳家中事身上事無大於此者區區數千里外行坐不安惟此一節幸弟畱意

又

夷使未歸闗外尙梗阻區區安得遂譚拂衣之事乎卽禕婚期在前在後俱不得自由祚之來也豈爲傳經乎祚非文所能轉亦非僕不能轉與之會於蒼梧叩其微使人驚愕已而覺其轉念有不自安之意不欲重傷父也乍會乍別連以字語之其情危其詞迫得其報書不復反復自後署中還其故吾每日開尊豪飲頗稱快會不譚齋事矣祓近作不甚快人意近來厭棄平順不欲作流水腔卻畵虎不成反跳入於澀滯生梗與其澀滯生梗寜平順祓之病正坐此寄來選文數篇何嘗不髙勁卻何嘗不透露快爽古文皆若此況時文乎舟中作綏交記附覽並寄十冊以備友人之來索者或亦生平一大文字也近讀蘇黃二公尺牘甚有味不欲獨饗欲以十數條寫一扇寄吾弟每一條換好樹一株迫於簿書稍間輙爲酒興牽去俟另日卻寄

又

自去歲六月有府江監軍之役夷使奉勅印出闗闗內土酋潛謀不軌意欲刼奪勅印而直指復按南寜此不系之身倐在昭潭倐在交闗有時駐南寜多者數日甚者信宿除夕前二日始得護遣夷使出南闗三月初三日始奏府江之凱凢三移師三分哨擒斬賊首九十名顆賊從四千六百二十五名顆合擒斬俘獲共九千零九十名顆區區謬以首功錄薦撥置土酋者悉就擒縳區區乃得獲捧差之批不爾且未肯放行也監督善後種種經手夷情必處置停安方得脫身正月初六日再添末子骨格頗似堅實眼前把弄膝前亦足開顏解頥十五年後爲龍爲蛇姑且付之度外也余無及

京師與弟貞叔書

抵京卽有當事傳川貴推擇監軍之說宻托協院郭中丞止之幸已獲免推用四人又爲科中參論云才可用而品不堪軍機重大不宜濫及匪人下部摘去二人奉旨另推好的來看吏部更不令人知忽然遂以姓名請舉朝皆極口以爲得人都中亦以爲時達之用而不知區區千萬苦狀軍情緊急奉旨兼程星馳又系欽限不得違半日今禕尙在南中只得連夜還家先遣貴福用短頭口連夜奔至南京約渠兄弟至紅心驛一會區區攜禕以歸抵家交付與弟區區三日便當起身亦欲攜廣陵母子以行著他便卽收拾旣以苦差仍系原官始末具吏部覆本中其必於貴州者則以郭中丞之故未可以楮筆盡也主爵者意則羙矣誰知苦狀因馬上人便先寄數字區區二十一日便當辭朝不能與進表官員同辭也

又

正錄題艸寄後先日已發票矣申刻又奉特旨云云通將前後所推六人再擇又令九卿會舉所舉人數愈多欽點不知爲誰萬一得免是祖宗之靈再行報知

黔中與弟貞叔書

二十日已抵貴州次日履任刻期不爽每日俱戴星三鼓方停驂舉家正從皆平安最異者十六日過興隆十七日寅時播酋糾叛苗萬餘攻破東坡站遂圍興隆城今圍尙未解遲一日則舉家皆在城中進退無路不知作何究竟矣黔中一切尙似亂麻得中丞公書云冬間便可舉事心甚駭之及至黔果然狡酋力甚勁而謀甚狡步步俱得勝著而我尙處堂所恃者惟朝廷之威力以人事籌之未知稅駕之日也心事百結適差行燈下懸筆附數行有人去南京請卽以此寄祚兒

又

久不得家音老母想當彊飯苐不知孱弱之幼子何似身已委之王事近亦付度外矣此中一切如簞瓢陋巷之家欲作陶朱勾當此間諸公只靠安氏一著百凡軍需軍器分兵分餉更無一人曽經歷軍前事者俱不說起不知安氏之進止亦欲看我兵力何若自區區到始從新料理按君所責望者復不淺所不能盡言於中丞公者必欲不佞致之區區以簡命爲重追念出長安諸大老所訂囑云何凡百傾肝殫力自黎明至漏下一食且三廢箸竟日枵腹區區意豈在功名耶固不敢忘諸老之付托也勞苦事試看仰止所抄首事條議只略可見所幸區區自受事來精神尙似充然播酋狡勁神出鬼沒東衝西突報急之書一夕三至今師期當在二月中旬不佞札老營於烏江待破彼烏江闗賊上海龍囤環而圍之而後移營渡江深入所幸彼中眾叛親離今思投降歸順者宻帖不絕大兵壓境決當倒戈但受降如受敵不敢不謹防之耳貴陽廩給公費一年不足供一季之需卽如紙札書寫之煩不啻一大省藩司而公費不足當斗大之邑衙門住總府甚寛廠又大冷落總總差勝於往朝鮮東徵便中帶一二飲食物件來用園茶佳者可分少許作此帖未竟凡四起矣忙亂如此掛一漏萬諸弟自主張之但得捷書郭中丞自當馳報其尊人也

又

郭中丞公家僮來得數字知家中平安甚慰旅思此中軍前事向未有一人曽經歷者無將無兵無餉區區受事後始料理蒿目焦心百責萃之大舉之期或在三月區區所轄自省城烏江達四川永寜一路去酋僅一百八十里正與酋親兵相當所部署則水西安氏在焉向與楊幾合爲一幅者今漸相疑且願效力但目把爲政未知臨期變態何如耳自十一月狡酋勾苖梗塞咽喉今𨿽稍通道路猶然艸木皆兵也十七日過興隆十八日卑賊勾苖以萬餘焚刼札營官道去興隆只三十里不爾且以舉家聽虎吼豈非天幸急筆附報余不多及

又

播事不減淮蔡而黔中料理不佞獨以身擔之夜不交睫食不下咽且終日枵腹苦狀不可言矣師期當在三月初區區止札老營俟得困酋上海龍囤環而圍之區區乃深入子營耳比來精神尙可支持衙中大小平安只是澹泊差勝往朝鮮東徵耳南京常有信來否欲作數字付祚去人倚馬倥傯無暇有便卽以此字寄之

又

三月二十後曽以播事寄家音得毋皇皇耶是月二十九日安氏深入搗窠一捷據報斬其萬人亷之亦不下四五千馘其愛子差足吐气但元凶未縳全局未收辰下將督泗城兵渡江助之今四路分布再調兵四萬作一路賊穴中四面殘破已極縱是雨水連綿決無撤兵之理擾彼春耕縱上囤不過百日之糧環而攻之可以坐困卽不得之夏必可得之秋冬也但得完此局脫身歸來飲水飯蔬作牛作馬皆是快事白髮盈頭不知何日生還耳自兩闗不守所慮者安氏擁重兵十萬現屯播地不爲我用卽爲彼用投足便有重輕非區區主持力助郭靑老降心設城馭之鼓之一發而不可收拾寜獨貴州孤城卽西南之事去今幸二酋已成寃狐兔之情已絕諸可無大虞發來疏稿一覽一字一句皆與靑老商之其中招納萬苦之狀可以想見諸相知不能一一具帖出疏艸徧示之可矣寜保以累中外彼他日能報則報不能卽作來生功果可也

又

四月二十四日再整河渡烏江之師區區以單騎出烏江而大兵盡出河渡人皆督兵我獨督水西夷其夷又在人情側目信疑之間人誰無大將護持周旋而我並禆將無之七尺之軀以付目把渡河以來深入賊阻所備嘗皆世上未曽聞之驚恐未曽見之險惡臥薪枕戈賊且守且衝幾不免於毒弩滚石爲賊陷者數矣賴天地祖宗之靈於六月初五日連克二城次早黎明遂破賊囤罪人斯得詳在塘報中十二日班師幸已生還主恩親恩差足報塞痛定思痛潸然淚下從此便當披髮入山不復問人間事矣

又

烏江之衂一家生死已置度外稍急便當罵賊死矣死不足惜如辱國辱家聲何整兵渡河深入虎穴所單騎同行卽烏江之敗乃公事虎而翼者也抵囤後與賊相距不數百武所札營在絕頂七尺許容足之外卽系深箐無底深溝賊虎吼無夜不衝營達旦所飲水乃在人與牛馬骨及樹葉所滲漉者營則茅茨竹葉雨卽夜坐蜀中忌水西之成功以爲功自黔出也流言四布其險惡百倍於賊囤但啟口憑恃一總督不測可立待旁若無人令人不敢仰視區區以孤蹤當諸路側目降心柔气以退一步勝之計令安氏撤兵退札安氏退黔中復何望郭中丞惟有仰屋咄咄矣詎知初五日連克二城次早賊披靡不戰刅解卽區區所督河渡哨與川東一路合者也嗟嗟非天地祖宗之靈何以有此乎營中與郭靑老約但了局五日便可接淅去靑老亦報書云不去非夫親家去弟當隨後夷狄患難乃見骨肉噫嘻吾兩人者良亦苦矣班師還署七日業已具詳乞休功成身抽不以此時灣船更待何時年過半百一腔血幾何苟有縶我以一削籍博之足矣君父大恩許大乾坤當自有報塞者歸去來母子兄弟卽以太平筵再作湯餅會可也

與子嘉祚

渡庾闗抵端州聞直指已巡歷左江道屬竣事自謂生平此畨眞可藏舟養拙不意方抵梧州未及到任卽以省城堂印五道印相屬適按院巡平樂只得置家口於途次而疾馳走陸入省到任次日卽趣平樂從來堂印無出外府只得攜印以行彼中郡守而下俱新任一切責辦道中其奔忙反爲生平所無今𨿽完平樂事家口猶在舟且未知何日得脫身過南寜也廣右數年稱太平解甲偃戈至今歲而五山峝諸賊刼掠地方無虛日辰下又將有搗巢之舉一見制府首以此事責望相托此等事費盡心血不先不後自我當之勞人命苦所如皆是不審蒼蒼之意何居廣右風气難調瘴毒侵人可懼每念此身眞同浮萍在家在官在署在舟總是逢場一戲何所不可隨緣度日亦自解脫不必掛念

又

四月十日於蘇太守得家書在貴縣知正再舉第二子甚喜其卽以貴喜命之名又以吾所全活於貴邑者不鮮也原駐札在南寜今受事且三月矣不知南寜在何處數家僮朝南夕北或寄頓舟中或暫住城中棲止飄蓬從來未有如此作兩司者先是五山之徵兩廣制府決意當在八九月之間不謂庸將遂於五月輕舉山中之賊以萬計鹿駭狼奔分路四出區區方握堂印陪新撫臺從陽朔回聞報兩臺實時屬之解印夜馳單騎赴彼收拾敗局如棼絲人心湧湧貴邑之城可片時路平只得以家寄賓州又寄橫州從間道疾走貴縣止崇受隨身賊以千餘羣或七八百羣或三五百羣白日放火流刼去城不三十里坐孤城中調度眞委身虎口矣所在望風披靡幸國家之福百計鼔舞安揷亦連有斬獲賊乃稽首乞撫四五渠魁親率其弟男來見願各保封疆永作耕氓四路之嘯集始各潛蹤逃竄盡已歸業人心俱已底定豈非天欲生此一方不欲秋後大舉而作使庸將驚動之耶乃心血因此大損兩鬢毛十日內遂半白矣每中夜徙倚聽刁鬥聲徹正汝輩熟睡時也顧安知炎荒人之憂苦哉惟是一朝散賊口大小男婦七十餘命倘亦足當七級浮屠聊以自慰賊之輸誠就撫在此一著天之所生誰能死之收拾稍定適廬陵黃把總回便寄數字心事抑塞諸不他及旬日之後當離貴縣還走省城決善後事然後乃議攬轡南寜也

又

天欲決裂吾家使汝母不祿非汝輩之罪由乃父之薄積厚饗死者固已棄塵累而去使生者忽忽若窮人之靡歸辭官不能棄官削籍又非生我成我者之意人非金石而能當此摧折汝兄弟幸已成立獨幼弟幼妺煢煢而最幼者呱呱無依汝母尙顧卹別人子女今自家子女出入傍徨念至能不刺心惟汝兄弟姊妹母容在目母言在耳其聨屬維持防微杜漸時時不失事死如生事亡如存之意庶幾念母痛母之大者悲哉汝輩以生道念母我豈復有貳乎哉汝母陰靈必能鑑之

又

汝母奄忽上天降罰一切當恐懼修省勿討便宜勿使滿帆風勿知有已不知有人寜模糊勿太聰察寜退一步讓路別人勿沽名釣譽沽名譽之心卽是討便宜之心豈必貪利祿乃爲便宜耶寜澹泊勿求丰腴待下寜情恕勿求備過苛其報徳宜厚而懷怨宜輕儻徼祖宗之靈不卽隳落幸甚萬一緣淺福薄我不能與時命爭亦付之柰何而已

又

自聞家難行坐徙倚忽忽如無所歸猛省乃覺汝母之已化去荷擔在身但丟手地方安危數萬生靈所系不但當事者不肯放去卽自家亦不能言去大義束縳乃知無所逃於天地之間者也徼天之幸收拾別人敗局操弄羣獞在股掌間今且爲我捕賊作我捍禦藩籬矣而善後千條萬緒稍一罅漏便卽爲人破敗督院紀敍之疏不可謂不相知撫按二院各有掲薦聊自快意者不枉末路出山一場若藉此爲進步之梯此中已如冰冷薦與否人知與不知固脫然不系胸中也

粵西與子嘉祚

交南之欵九月望已輸天闕夷使銜命南還未有期是役也所非從因果發念而毫有希冀明月鑑之無端臺疏薦可屬倭事者六人乃父與焉國家危急鞅掌臣子何言擇事苐恐委身不足塞責來則荷擔以身付之不則奉母姑返初服苟全視息行藏旣不自由聚首歡笑之日往往對面錯過知子有意入粵特遣曹仔同浙人回並以迓子誰爲子伴子自邀之

又

欲回南寜恨不縮地按院巡邕決無不陪巡之理而軍門又決不肯放按院實欲我回而又再三以札來阻又致書軍門切不宜輕放使人進退維谷賊勢旣難收拾人情動卽猜嫌初一日按院忽有字來約星夜過柳州一會只得連夜走間道軍門又不肯別云一晤卽還望所商之按院者如渇又從中途星夜再還平樂彼中擬以十二日舉事十日之內端倪已定當星夜回邕最可慮者府江林道按院怪其起釁恨之入骨微聞已掛彈章善後一事無人肩之又有轉調區區平樂之意又聞疏已去未知的否果爾眞是斷送這老頭皮也柰何柰何夷使已到梧京中刋詩一本系與朝鮮國使者賡和朝鮮使爲之序比之周之黃耉云其序頗通爲華人者可以愧矣

又

初八日抵省見軍門初意或得脫身不謂更有監軍紀功之委百責攸萃彼處道將猜嫌褊禆疑沮賊勢出沒猖獗而按院期於神速責望甚殷不知此局作何收拾外牌抄寄覽前有夢漢壽亭侯實臨我署中懸像時禮拜焉借神力蕩此妖氛也武緣事奉旨這越城刼庫事情重大該部看了來說天威不可測脫得以微罪去亦一快也知之

又

撫院十一日已發平樂監軍者尙盤桓省城至十六日方得行彼中事尙茫然未知所爲下手處本道與將官俱不相能各參將亦互相疑忌行當以輯和人心爲先又不知此輩肯相信否人情蠭蠆無中生有九折羊腸未足諭其險府江之事尙似水中撈月不知抽身何日也特諭汝知之

又

喜添黃口之兒卻是白髮之累分其任者非兄乎聞報十三日當馳往昭江散兵核功核餉府江之功半於羅旁而頭緒三倍之奏報在卽茫然如亂麻乃羣口拱手而屬之監軍監軍止知中間一叚首事及結局若風馬牛不相及今當自往昭平請之復馳還潯州而復抵蒼梧完奏報事還邕未有期署中且勿凝眸也

又

崇受遇必周於蒼梧而不索家書怒之又甚喜之兵事正在對壘萬緒千條不堪更著家中事攪腸也各哨齊驅並無損傷五日之內擒斬幾六百級矣昭平風气驚人繞署但聞哭聲度刻如年不敢以性命撥倘來劉通判帶四家人死俱盡自家亦病矣其小官之物故者累累自我送去效用者半死眞令人可憐柰何

黔中與子嘉祚

黔中得家音已難矣矧又賊梗阻官道屍橫盈野矧又欲得汝南中音耗何啻空中飛墜乎殘臘郭中丞公人來附有子尺素書禕得之不能讀有泫然耳此中寄回家音不絕然皆不能數行亦無暇及汝忙迫勞苦之狀可以想見此事不下淮蔡狡酋神出鬼沒東衝西突而黔上下無一人習知兵者無將無餉無器械以簞瓢陋巷之家欲爲斬將搴旗之事而又茫然無人料理中丞公半年心計只在收拾水西安氏然安之進止亦視我之兵力區區受事矢口殫力早夜圖之中丞公未嘗不言聽計從今進兵當在二月中旬後區區當貴州以西直接永寜赤水哨道當老君闗正與酋親兵相對區區札營於養龍距闗十里待克闗之後賊登海龍囤環而圍之而後區區渡河深入鄰哨卽安氏兵在焉曽極力致之縱不大勝當不至大敗朝廷威力當自有天幸不爾則履任之時朝過興隆晚間賊擁苖萬騎焚掠東坡幾破興隆城相去只半日當坐城中入虎口矣自有天命汝可放心

又

乃父之得免於殉虎口幸哉方入黔辰刻出興隆薄暮賊擁萬騎圍興隆矣烏江不守賊投鞭可斷流疋馬殿後幾爲賊包再渡江深入賊阻時童總兵被參頓兵不前獨以身付漢把殘黨伏深箐夜宿荒艸澤中比抵後囤經鐵柱飛龍闗去數十步幾爲賊生得去三尺幾爲賊射大刀手朱國太在馬前一箭貫肘馬及米袋箭中如蝟跨馬深澗中澗皆巨木橫倒直豎賊懼我有伏兵誘之不敢窮追區區乃得抽身奔入吳廣營中旣抵後囤與賊相持者四十日蜀中忌安氏之成功駕禍必撤之回安兵撤區區身邊止有兵數千賊自二十八至初二日連夜衝營達旦初五日始與川中綦南劉總兵哨合並力夾攻連克其二城次日早賊窮不戰自潰遂登城克之豈非天地祖宗之靈哉人情險於賊囤與郭靑老約但得畢局五日便當褁足長往川中必欲破敗安氏誣安氏必且裂土據播以叛區區豫知其意連夜出播出烏江盡撤安氏兵精誠所孚格安氏之官目無不惟區區所左右指使者且自有詳不惟不望地且不自爲功安氏旣貼然區區以完局交付靑老始得抽身以去發來安氏讓功一詳試覽之此等火候豈威力所能迫刼之乎是役也鄕中人以區區與靑老意見未必合彼直以自家心腸看人耳國事封疆謂何區區於靑老無不竭之力而靑老於區區惟恐失左右手無一語一畫不信不行可謂同舟共濟不至辱國辱鄕抵家相對眞若重逢安得汝一面一道艱危萬狀積憂積勞之後近有心坎之病遇飯輙阻噎不卽下初意欲寄音期汝回家一會畱家眷在南中一月後可同嘉禕行旣思之但一抵家便難脫身且方與知己下帷一散便難復集更有使人掛心之事難於言者千萬不必以乃父爲念昨見汝場捲入彀復遺眞令人扼腕卻亦是頭篇有鳶飛魚躍時行物生數語此只好作看書語錄不是制義以子之才於此尙融化不盡耶嘉禕欲來無人作伴燈節後或當托仰止伴來不然區區放一舟與之偕近已得旨南山北山任我自由也種種不多及

又

余生平不善病自凶危憂焦萬苦備嘗之後病乃成內傷還家日劇一日漸至作捧心狀然猶易視之不欲令汝知亦不欲汝回以種種諸可慮者在邑無醫請永新曠豸山悞投香燥遂至胸浣焦枯每食噎隔如有刺小除之前麋粥不入坐臥須扶幾似旦暮之客春來稍有起色延五云劉約吾料理此君以儒精醫其藥頗效今日進糊粥四五碗胸前痛亦稍寛三叔與餘同臥起憂形於色一食一藥必躬爲之自分雄心尙在又當萬死一生之後造物未必遂斬然至此苐病癥不輕目今肝木主令展轉不定萬一不可測子在數千里外追爾不及知彼中無人特促喜童來汝可輕身回家一顧若病夫如常漸安又可同嘉禕東下甚便回途須大船不必急家中有劉約吾能料理決不至遂危迫母令病父又添一掛腸也播之役攻破後囤二城右監軍自覺不在傍報三院掲具在區區以功平分讓之所爲折節調停豈止相如之回車而此君猶有後言吾輩縉紳尙不知人間有羞恥事何況武弁輩乎大都此輩見識淺涉世淺以爲功不爭不顯爭尺則尺爭寸則寸豈知不爭固如此卽爭亦如此總之天道公論難逃一實連得劉年伯手札甚是闗切病中不能細作數字爲致聲病人此日但得長作邱壑之夫足矣何知其它若郭靑老皮林之事區區出境凡三以書力主靑老以此功讓之楚楚中更不可與之爭鋒也播功尙如此何有於皮林耶病筆不多及

與子嘉禕

人當童時誰無蓬心稍長誰無回頭醒悟獨悟有早有遲耳早悟一日便自家早受用一日見子回柬有味乎餘言終身用之不盡天實開子以早見天日守此意不忘自然意念浸浸旣得出人頭地又得自家快活心安理得之樂當下便是極樂世界也

徵播與子嘉禕

二十日欲發行而滇兵與水西寨民爭鬭又欲調哨二日內永順兵至只得稍待之且運夫未及一半各兵十日之期已滿可爲寒心各將官如拽牛不前小大老少皆怯懦無比事事可笑不知此事作何結場也二十三日的去不去前途愈不成模樣隴西之兵未到烏江則養龍之兵甚單又賊之細作四出專一燒糧艸且燒人房屋衙捨前後不可不防昨差五十人去水西燒房聞已獲八人俱帶有火筒在身而褁腳內藏小刀十數把可異可異水西今差人去京上本願滅賊則前日區區激陳恩爲之也連日已拿細作二三起矣

又

沙溪之進尙未有期其官在病目奪闗之事看二三日後兵已發行矣養龍去賊巢僅三十里頃刻可到夜間不敢解衣輸三騎以備飛報緩急其裝搪伏在二十里之外光景可想見矣永順兵肯向前今其土官再押兵五千將到省城可喜也

又

今日泗城報斬級四十五顆生擒四名差快人意然皆未見大敵未足喜也亦不可不令署中知之

又

二十六日抵養龍站酋於十七日上囤已的區區卽於烏江入播矣有天命者任自爲之不必過慮苐入播之後彼中有土漢爭功一事可虞調停駕馭此擔更不輕也

又

今日盼王嘉猷奪闗之事竟杳然不知以雨阻乎抑其心叵測也人已鼔之結之至此猶不可知卻是無可柰何水西兵不進初九日永順兵當進矣

又

爲在城外近故無信報署中且事如亂麻亦無片刻可寫信也不入虎穴不得虎子去一步險一步王事爲重無可柰何先是傳賊尙札我河邊將以輕騎襲之分布已定報賊已過河斷橋又復從新分布童總兵於十八日發區區以二十日發直抵養龍矣事在目前安氏之心竟不知何如大小將官或昏或怯脫安有二心則烏江守而河渡進永順之兵五千數日後可到當並札河渡衙中不必掛念汝輩可焚香於漢壽亭侯諒能鑑我赤心也

又

二十六日駐班竹二十七日騎馬抵徉狼押發永順兵至養龍區區亦卽次日札養龍矣水西兵勢已似必進艸此知之

又

明日王嘉猷約進兵初十日方得聲息若渠復失約是日當與童總鎭擐甲親督永順兵排火器列竹牌挑選鋒鼓而前不能守株待兔永順後兵亦將到其气壯矣初九日移營烏江臨河與賊阻水而陣然亦時隠現於養龍民房間也養龍去烏江不及十里對河卽賊夜夜裝搪防之毋過慮也

又

水西前疑其觀望鼔之猶恐其不前今蜀中側目之必不欲其成功初意以出彼中監軍意乃近日總督之意指亦同使人督之不可棄之不可眞是進退維谷世人所遭猶是盤錯區區寸步荊棘不知造物之見困如此仰天望斗隨他何路成功便當褁足披髮入山苐賊滅無期不知生還何日耳

又

朔日午刻再臨老君闗山容慘淡水聲沸咽弔忠魂之不偶悼壯士之云亡有心如折有淚如綆淩晨渡河此身委之造物必欲防閒則何時可防何地可防何人可防左右之叵測甚於林箐之蒙翳天或生予其如予何所幸水西芒部之人各自爲心環海龍皆蜀兵倘亦有藉我赤幟意乎王文成公謫龍場夜宿古廟遇虎不驚驚亦無益也區區今日亦作如是觀付禕知之

又

初二日質明渡河登闗歷泥溝石子了諸險絕深箐入闗行芒部營以新醞餉爲之飲滿而去是晚且止刀靶水王嘉猷請行營令諸把事頭目遞進酒爲之酣醉又進馬事已奇又芒部兵與之各爲心必欲同區區臥起又奇也𨿽秉燭達旦差放心矣稍出深箐路漸夷烏江二三人亦可夜行但非水西芒部之人不敢行也

又

初三日發新站賊首張守欽王廷耀等尙潛伏林箐鎭雄人極口云王嘉猷與之通晚下野營害地不敢宿賬房中寜宿嘉猷帳內以身委之耳次早經桃溪衙已刻入播城所在俱爲煨燼獨酋之亭榭池閣流觴行樂之處半在焉爲之長嘆古今興亡皆如此何論酋哉爲水漲止播二日初六日當入囤陳恩亦出播來見當宿大營可無慮獨蜀中大將監軍皆有分彼此意其盛气未可當也人情難處甚於途中之駕馭此畨受人間未曽受之驚危嘗人間未曽嘗之艱苦造物者猶然不少憐貸亦酷矣哉賊勢尙重恐未得旦夕卽下卽落在貴州後來更有難處事惟時區區擺尾去矣王嘉猷爲芒部目把魔之甚惴恐不爾區區安得一刻假寐乎又可爲一笑

又

初六日進海龍囤世間未曽見之路安之大營在海龍囤後咫尺間紓回三十里刋木伐箐梯山緣磴夷人譚之亦自攢眉云猿猴之蹤所不到須徒跣乃可天復雨泥深尺餘只得稍待天霽今暫札安之外營一古廟中初七日會蜀之左監軍登養雞城督兵與賊對打銃礟火器交發城上擂石如雨弩無虛發兩兵損傷亦不少矣賊勢尙重气尙鋭效死勿去者尙繁有徒了此不過旬日彼譚者何容易也蜀中盛气旣猜水西又自相猜凡事只得讓之但得了局脫身任彼爲之不知天意生我否耳

又

此畨事自是難星在命誰能避之素夷狄素患難受人間未曽見之艱危人皆督兵而我督夷人皆有大將護持而我並禆將中軍無之人皆以進爲功而我以進爲罪以功爲罪此皆上天降罰敢不順受水西再乞移師逺嫌今亦許之不然水西之禍不可知區區之禍亦不可知已再三宻請於郭中丞及此時丟手猶占上風不然恐亦非中丞之利也大賊相距似家宅之於易園安營兵不滿二三千全是虛話兩日前後驚不知死所各路監軍但知妬功忌功更不防賊衝出作何堵截彼皆訑訑聲色只得大家作處堂之燕矣若安氏許之移兵札海龍壩區區當抽身出烏江闗俟事機何若再請於郭中丞耳憶前歲有書付祚云縱然得一開府眼見曽魯老之骨已朽此書汝還記得無總督乃云區區欲鋪張安功冀升二級有付之仰天一笑耳但得了局抵黔五日卽當拂衣此時卽剖心無益也

又

從海龍壩入後囤亦自有小路須徒跣二十里緣崖攀磴一起一下如登天如落井者二十三山泥深齊腿偵者云前路可去十九日出前路不意是日各路不打陣業已進鐵柱闗進退無門經飛龍飛虎闗下賊弩石俱發齊喊直突徼天之靈策馬直上陡坡卽陳總兵營旁稍避之乃披氈按轡行水溝中亂木橫倒直豎隨行被箭傷石打賊急欲射我爲馬走快射中大刀手而馬夫之米袋箭簇且十餘矢吁亦危哉抵囤歇深槽絕無竹籬茨蓋夜雨則坐親督官兵攻囤二日賊守堅不下安兵募兵之被傷者不下數十人無損於賊之毫毛而川中妬水西流言飛語不可聞必欲攻逐之使去總督與郭靑老似露圭角今羣剛且側目於區區矣力主移兵遠札止於無功猶可免罪不然禍且不測川東川南自相攻擊不曰大變將起則曰賄以五十萬金𨿽欲不股栗得乎恐人心解體賊一朝衝突爲禍更烈生還之期尙不知天意如何

寄梅川叔

家運陵替丁壯摧折近聞吾叔亦罹玆苦情之所鍾誰能割楊太尉舐犢之愛效吳季札任命之髙惟是悟從迷得情可理遣昌黎有云有子𨿽云好未還恩與勤惡子不可說鴟梟蝮蛇然有子且勿喜無子固勿嘆吾叔試勘破種種亦可一笑解

臨臯文集卷三

●欽定四庫全書

臨臯文集卷四

﹝明﹞楊寅秋撰

○雜著

擬五山紀略

萬曆二十三年五山獞亂總督侍郎陳巡撫副都禦史戴討定之五山隸貴縣界賓來遷武間負龍山接藤峽層巒疊嶺虧蔽天日延袤百里而遙爲諸亡命逋藪先是賓州馬羅漏刅渠魁韋元成特養特曉等匿山西糾連大村愚簡野鴨諸獞橫剽四出民罔寧居推官陳禦曽事招徠率銷弭目前未幾越城掠村要我土田擄我官舎如故參將白斯淸潛議鵰剿部署未定聽土狼覃桞百戶駱載仁等鼔行輕率則元成等已竄還故窟各村獞跳踉起斬木據寨白晝燒掠張甚孤城危於累卵督臣會撫臣以方略檄副使楊寅秋單車馳往首遣材官持檄入山宣威稜怵以禍福歸其無辜被虜者獞始鹿駭繼狐疑則號召鄕團屯阨塞張聲援懸賞格釋覃桞系令立功自贖桞悉精鋭伏山口稍益以遊兵各鄕勇爭乘便邀擊獞三出掠三被創先後陣馘四十餘人生擒其酋覃公堂等五人尋計擒韋元成殱之獞膽落始崩角折箭歃血誓不復叛而夙稱雄鷙官府所不能致者反接詣庭下願殺賊報效督臣益發梧帑作使之獞響應首縛陸妙漢等繼縛李富梁金頂等而思簡韋善昶率弟男並縛馬羅韋特養以獻人心轉轂緑林嘯聚舉爲潢池赤子矣事平督撫采副使議條善後事宜以聞詔從之

平五山獞上三院揭帖

貴峝漏刅殘孽無論虔劉地方無虛日卽耽耽於馬羅疊址田畆不奔愬乞勘輙敢擅拿官舎要挾蠢玆小醜無不一創之理遵奉面諭適張少參以公役抵昭江共爲怒發但蟻穴鼠窟洞胸達背不先探要害萬一獸驚鳥散曠師廢日其若霜臺威重何不愼擇督領鄕導破調鼔舞恐出沒要害未免疏漏卽賓來地方賊徒聫絡門戶俱應抗扼把截已宻訂白參將宻選熟夷情熟地形如覃桞輩備探賊首賊巢的若干在某處或某處易於奔突某處堪以藏匿度用兵幾何督領幾何督領必何人而可俟計議稍有端緒方敢以兵餉及一切方略具請指授各處公移有行仍稱招撫一面行委勘田分給以安賊心俾不驚疑臨稟無任隕越

又

五山聫絡各賊近被官目妄動輕舉致賊狼奔蟻聚居民逃竄人心彷徨本道星馳臨縣策應除城以內定撥軍兵分作六鋪城以外定撥募兵分作三營各畫地爲守城內另有總巡周遭巡警遇警鳴鑼爲號城外另有馬軍往來巡警遇警放銃爲號西北二門爲賊往來衝衢移行參將定撥隨帶遊兵五十名屯住縣衛點閱不時鈴柝聲響徹夜附近南廂居民可幸無虞惟是各賊向𨿽出沒不時尙爾星散各村臨時糾合行刼近自驚突以來嘯聚大村不下二千餘徒其餘若山北山南一日流刼六冬動以五六百計賊勢方張我之各處哨堡如謝村路當咽喉厪存軍三十名金箱等堡厪存軍二十名十名不等止馬鞍寨思二堡共存募兵八十名又俱潯州府零星抽撥三月更畨人無固志竊意盜藪如貴縣𨿽承平未易去兵況玆羣醜驚网傷弓之後厪以數十名老弱之軍守之卽此釡魚震怖明威豈無苟活樂生之思多方撫諭旋當解散苐我之聲威未張犄角未固彼之驕恣益甚就令垂首目前不旋踵卽跳梁出沒耳又況賊勢方張且疑且刼目今流毒長驅如蹈無人之境變固有難於逆覩者若之何其以地方徼幸也本道目擊事勢移行李參將及潯州府卽查附近各處有無空閒及操兵堪以調撥或暫時借調事寧另議者隨據潯州府報稱該府原設耀武等營兵共五百名陸續分撥尙存三百名於內尙可抽撥一百名權宜防禦又準李參將手本稱狡賊結聚軍兵單弱但附近無兵堪掣惟梧州大峝營募兵見有一百四十名調出梧鎭教場操練今已歇操堪以暫調該本道看得貴邑系潯州府所轄大峝歇操之兵又卽潯梧參將所轄事在倒懸請乞憲牌就行李參將差委標下旗牌星馳前赴掣調防守以免展轉畱滯其該縣原存馬鞍寨思二堡募兵八十名該堡去謝村堡厪十里許兵合則彊分則弱亦應並調謝村隨宜追捕兵威旣振勇气自倍將賊膽自落村落荼毒稍息逃竄居民復業而逺近之騷動底寧矣

又

大峝潯州府之兵權時借調知非長策但賊勢猖獗地方揺動急則治標非此無以遏賊鋒定人心且毋論賊之可撫與否也賊如悔禍就撫我之兵威足以服之而撫乃益固賊如怙終行刼我之兵力足以待之目前隨地撲捕秋髙或圖大創卽以備調集之數一舉數利所爲懇乞憲牌卽行李參將委官掣調恐他遣未免畱滯沿途喧嚷謬張虛聲令反側生心耳道裏遼隔地方倒懸固知霜臺已宛在目中矣

又

五山煽劫職受命蒼梧仰見霜臺惓惓生靈不啻痌瘝職卽鈍駑念未敢一日忘羣丑獨以農月非時鼠穴易竄不如陽且撫之以安彼心一面審阨塞簡督領稍俟秋髙藉防禦交關爲名調兵四面把截分道並進繼以搜索可必掃蕩萬全正會詳間不意白參將遂以前月十六舉事孫文斌新襲豎子覃桞貪利愚獞兵家把截紀律懵然罔聞土狼與徭夷素結親屬逓相傳嚷輕發黃布勇字號四路招兵職迎撫院回省聞報懸知驚潰可虞亟請解篆策應抵來賓據哨捕千戶方紹勲稟稱半月內道路喧傳招兵本哨白牛兵目岑馬等俱擅離汛地於十八日齊赴南四山西等村殺賊白牛去南四厪十里許各兵利在搶擄一呼四起賊聞風逃散至午俱空手回還今遷來三里逺近應招絡繹隨行該縣將岑馬監候以解四方之應招烏合一以使賊知招兵原非我意亟抵賓州接該參手本及該縣申報始悉原議十一日進兵駱載仁同覃桞稟稱各賊略有驚疑卽宜及時按兵不動不知何故攺期於十六日已又聽眾兵延至十八日維時防守馬鞍指揮沈遷喬謝村百戶許金金箱百戶許允俱先期將家口同各軍兵席捲搬出以避賊衝突狼目隨帶竟日糧食食盡各卽散歸似玆舉動大是兒戲所恃霜臺威嚴振耀有日各賊毋敢拒捕反戈相向事後嘯聚大村舊名平天窠屯結如蟻圍繞三重大柵以待我兵傷弓驚网之眾苟緩須臾無死耳事已發蹤似難縮步恨不及滅此而後朝食但賊窠聫絡萬山大村一窠卽不止二千餘徒斷非一哨一旅可以掩取白參將輕信易視追悔無及近亦稱必會同桞慶思恩四路夾攻方克有濟毋論天雨水漲湴田寸步不易林箐搜扒惟艱目今卽欲調集土兵恐農務正殷調未必集卽集師行糧隨斗粟未辦險要未熟誰爲督領誰爲鄕導賊備我益固非火器銃炮噴筒之類不足衝鋒破膽毫未有備一誤已甚豈容至再微聞各賊見桞兵朝集暮散亦知爲桞私擅若官兵決無此舉動且時當蒔揷賊亦恐悞收成職早夜以思及今尙可權宜收拾合無聽職分撥虎頭牌宣布三院威靈五山怙終作惡者止許坐名擒拿原無動兵剿處號令覃桞何得擅自激擾已將覃桞及岑馬等究治諭賊安心歸耕毋得流毒自取殄滅俟彼躑躅稍定徐爲批搗後圖亦知賊各有心撫不足恃但暫時轉局計不出此且輕剿或不易撫而暫撫原不妨剿蠢玆檻豕似不在快於一怒間也除內地城池戒嚴職多方棊布萬萬毋厪臺顧方今賊勢猖獗視村落如拉朽貴邑易動乘機鋒起人心彷徨嘯聚一日未解地方一日可虞伏候前籌速賜指授事機有當審勢觀變者容職一面便宜區處一面陸續馳報

又

五山羣醜昏迷撫處原非長策但兵力未集時勢未便又不意此山之爲四路羣盜藪至無算也事變不可測恐近之貴縣城守空虛幾若無人逺之渡江出斷藤峽卽滋蔓難圖暫爲地方解目前蹂躪舎撫計無復之先是職馳抵賓州接白參將手書稱安定司土舎潘福連前來告狀願助土兵二千擒斬韋元成等善後耕守土田先差總目何威領土兵五百至牛鼻堡屯住離城十五里意圖後舉職思一悞已甚豈可至再且此時將剿賊乎驚動之眾斷非潘兵一旅所能掩取將散賊乎馬方駭鼔而驚之何賊之能散且潘福連卽潘廷貴前歲李妙通所勾引殺占田土正與賊積仇而其兵又卽在牛鼻堡召募烏合此與覃桞之招覃馬何異亟移書及行該縣力止之職抵貴縣賊見潘兵觀望未散疑畏益堅山南裏山西裏各將峽口要路把截將該縣呼喚十冬保人梁大建等趕殺見有道牌招撫等語方始放免山南裏則並將十冬劫擄就擒十冬李徳等連名告稱軍兵激變賊糾眾八百餘徒前來本裏連打三次放火燒屋六十餘間刼擄一空等情嗣後各賊四散充斥來賓武宣遷江賓州四州縣之流徒積逋乘機蠭起燒村殺人流刼無虛日虛夜職目擊事勢直須設法截捕以挫其鋒多方開誠以破其疑未可以區區文告化誨也而掣調未集坐張空拳乃刋刻短示徧處懸賞招徭有能救援追截斬獲賊級者照賞格賞不踰時而又宻計李參將賊驕可擊無已暫將城守遊兵再調外巡兵布伏各村乘其打刼歸路舉號邀擊之卽不大得志彼知我有備便當解散隨據潯州府同署印賴通判會審過文斌解報覃桞先後生擒賊犯韋名良韋道全等二十四名婦女幼小十二名口到道覆審各犯俱非有名案賊亦非在陳擒獲俱事前事後在田在墟或因事在城搜捉希圖冒功掩罪就中卽有系山南山西大村十冬不以此時解网縱之使歸更待何時適撫院同黃按院各賫發虎頭牌行道差官擎執入山招撫倉官黃赤參將標下把總曽世任挺身願往職就將前項人犯交付差官同保人押至山中給與各該管十冬收領明示賊以不殺之恩會龍村覃桞部中覃害追斬賊級十二顆圖嶺村土狼相繼向應追斬賊級二十二顆就據差官黃赤飛稟圖嶺村百姓殺死賊級內有久逃惡賊梁朝寶被殺眾賊搶出用車載回窿笠堡燒毀今陸續各村好歹百姓俱來面見於是勇气稍厲賊疑稍解賊鋒稍挫本月十九日出東裏十冬廖洞章率領百甲驚逃人韋扶馬等山西一里十冬周關記等率領百甲驚逃人韋云保等二十日則山北裏十冬何經素等率領百甲驚逃人李學等各赴道投見各稱俱已回村耕種安業是日則黃赤領帶大王村賊首韋明懸卽明院同伊弟韋明鑑二十三日則黃赤領帶山南簡思村賊首韋善昶同伊弟男韋特帝等四人各親身投道職知此二賊了了熟識漢語差官詰問之覃桞擅動可罪爾等撫後行刼何爲爾但知官府失信於爾不思爾負恩失信於官自今撫後鈐束弟男再不爲非方準叩見仍前陽順陰逆放爾回去另作區處本道決不以此時縛汝爾亦聞府江八寨羅旁之事乎天威霹靂何處逃避賊各有心垂首無辭口稱自今村內有作歹者渠自當擒獲且照新行賞格乞賞矣二賊向化大村毛天洪當亦以次就撫流逋出沒當亦以次解散地方漸已安業人心漸已底定從玆仰藉霜威帖然詎非所稱失馬苐犬羊見威不見徳必我之威嚴有足縶彼躑躅者而後撫乃固而玆猶未得當以報也職以庸手收敗局坐孤城如孤注伏乞霜臺指授機宜俾奉以周旋職無任祈吁

又

五山羣醜煽動職無能效一奇殲渠搗穴厪厪宣鬯觧网徳威以撫輯收殘局不足仰副任使惟是白參將所攻打驚動之村非近日拿官舎要土田刼縣城必不可宥之賊奉制臺詳批可爲怒發者爲韋特曉爲韋元成韋勝隆而啟釁發難聲勢相倚爲覃文廣等諸賊文廣久已回住賓來之雞零韋特曉等經右江道委賓州判官艾舜臣現招住賓州之馬羅疊址前賊不獨不在貴縣而在賓來且不在左江而在右江面審撫過各獞執稱事起賓來彼皆得享其腴田於馬羅雞零平將五山殘破其气甚直其詞甚辯則各獞罪狀猶在可剿可撫之間今逃竄盡已復業麼醜盡已解蹤各渠魁從來所不見官者率其弟男盡已投見職威刼理論亦旣唇焦口燥各賊咸感動稽首加額且願殺賊報效職復與之約有能殺賓來案賊一名驗實倍賞銀三兩賊首一名賞銀十兩撫諭過各村使賊黨自相猜疑各獞欣然取有甘結在案頃李參將過謝村經理營堡各獞聞之俱出數十里外羅拜擁呵導迎據一時之踴躍可必數年之安靜從玆帖然安堵則前事孟浪詎非失馬天實佑啟霜臺以造兩江之生籙大徳鴻慈浮屠七級不足諭矣再惟馬羅雞零實爲難首倘稱五山與之同眠共窟當一並痛加芟夷非大舉數道並進未易收功所徵發不甚下於府江八寨而最礙手則平民之村與賊村比壤錯居又與府江八寨之可以赭山盡殄者徑庭側聞韋特曉等三月右江招回之後以得田爲幸亦頗斂戢未知可暫置之度外否無已其鵰乎堅撫五山使毋敢有二心爲逋藪而同日分兵舉事於馬羅雞零余從罔治苐臨時戒嚴毋令駭動抑或以計購其首惡或鵰剿其一而計購其一則力不分而機尙祕似出萬全職過賓來千戶方紹勲宻陳覃文廣可得狀職曾商之汪參將又恐大舉未免見小失大遂已之兩江事同一體而調度則有主客事在賓來左江主將必不敢侵越反致閣悞汪參將曉暢非他比霜臺責成必有以自效者倉官黃赤揣夷情辧扼塞機變可備山中緩急昨單騎往復於虎穴窮崖中方六七次備極苦心亦惟霜臺加奨以作任事之气團保守助治標對証之劑也霜臺不以爲余唾職當督有司力行之除增兵議餉善後及一切機宜俟伏謁面請

又

各賊驚動之後白日流刼各村望風披靡賴霜威孔赫一面撫揷以渙其黨一面鼓舞追截連有斬獲以摧其鋒今渠魁亦旣歸命羣醜亦旣潛蹤矣但犬羊何知其欲何厭且得毋視我易與耶毋恃其不來恃我之聲援捍衛有足縶彼躑躅使彼進無搶掠之利退有奔逐之虞久之賊自不入境斯稱有備無患本道目擊賊勢其器械不利於我之鏢弩其精悍不猛於我之土狼又非瀚海汪洋乘風飄忽之不可追截也一村被刼羣村各出鋭救之必可得志於賊卽不然彼進則烏舉退亦鹿駭首尾不甚相顧抑或掠有牛馬輜重墮累法曰乘其惰歸可擊四面追喊所過村落追截之賊豈以翼飛者事勢若彼便利若此我救人人亦救我我坐視人將坐視我報施之不爽易知互相救人人保我身家妻子而獲功有賞不相救人人自危而觀望有罪利害之相懸又易明而卒未有反戈與賊格鬭者賊報仇一語足恐刼之而又無良有司以督責之耳有司非盡縱寇又非假此以市恩也恐失事之聞於上而疏玩之議其後也方惴惴以失事聞上司何敢以守望督齊民上下蒙蔽苟免旦夕胡賊之狡而民之愚賊之幸而民之不幸哉竊意欲爲貴縣弭盜卽多增營兵無若嚴行團保欲團保必行合無於有司稍寛失事之督而獨嚴隠匿之禁不以失事爲考優劣而以隠匿爲考優劣夫旣不敢隠匿卽未有不以救截力行諸鄕落在鄕落得保其妻子身家有所甚欲導之於前又有所甚畏廹之於後卽未有不踴躍畫一從事又有謝村大營以張犄角有參將坐鎭以張聲威貴縣之生靈庶幾安其田裏有日矣

平五山善後議

竊照潯貴之有五山亦賓州之十寨桞之懷逺而桂郡之古田也頃因官目輕舉各獞驚潰奔突流逋乘機蠭起幾於糜爛不可收拾本道肅將從事且撲且撫以得懾服渠魁解散麼醜各願傾心向化無敢怙終作孽除先後擒獲過眞賊斬獲過賊級撫揷過村獞俱經核實具由詳報去後兩月以來向稱剽刼無虛日者今絕無警息安城白牛往來貴縣通衢向稱梗塞者今差使俱可絡繹挨編團保各獞首奉約束而韋明懸父子向稱桀驁不易化誨者今且督率團丁截獲眞賊陸妙漢審供明確在縣斯亦五山數年敉寧之一時矣當此轉禍爲福之日正攺觀易聽之始若非一挽積弱大振聲威犬羊之叵測何常急之則稽首馴服緩之卽橫面躑躅彼惡知天威之不可幹而好生大徳之不可再冀哉恐未翦萌芽終尋斧柯所徵發騷動不啻百倍於今日之區畫矣本道方在撫禦劻勷卽爲善後講求所有二三事宜得於耳目之焦勞稽訪之眞確與輿議之僉同者理合條列開具呈請𨿽不敢云久安之長算或亦可冀數年之休養伏乞霜臺裁擇施行

一移置將領以重彈壓潯貴之苦五山非一日矣先年謝村馬鞍金箱之間亦常建設營堡抽掣軍兵防守大率狃於兵食之難措聊爲旦夕之羈縻以延袤不下數百里之要害而營堡不過二三以滋蔓不止萬數之梗獞而防卒不過百名兼之綂馭單弱各獞視之蔑如剽刼若蹈無人之境日驕月釀且爲左江腹心一大蠧矣玆欲消弭隠憂營衛生靈非藉重鎭臨之不足挽波靡而振聲威節據該府縣申議五山爲羣賊窟藪謝村當五山四路要害要將謝村建造參將衙門一所就請潯梧參將每年夏秋駐札蒼梧冬春移鎭本堡以藉防禦以重彈壓等情就經轉行查議間貴縣於左江爲一隅以一隅弗靖遽移參將鎭守見謂稍涉偏重但參將駐鎭無常視地方緩急往時急在大峝則移鎭大峝今大峝平而五山急則移鎭五山三里永寧等處皆已行之潯梧獨不可移鎭爲虎豹在山之勢況五山弗戢將出沒於賓來武遷四州縣而牽動左右兩江此非區區一貴縣之憂也謝村形勢利便相應如議建置參將衙門一所鎭城一座敵樓營房稱之參將不必拘定冬春有事常川在彼坐鎭相機計處無事以兩月巡歷一次整搠器械簡閱軍兵控制旣嚴觀聽一新蠢爾小醜桓桓參將臨之而有不潛蹤斂息者此必無之理勢矣除創建合用工料磚石等項銀兩堪於貴縣庫貯料價內動支駁行該縣覆估另造冊報外再惟參將開鎭一方例有中軍或督備官一員隨住操練況本參轄自南太至潯梧信地寥闊豈能匏系則督備練兵官更不可少相應請乞添委督備一員常川在堡防禦訓練附近營堡一切會操會哨俱候參將條布之後並聴督備節制庶參將牽制無虞而地方專責有賴伏乞上裁

一棊布營兵以聨聲援謝村爲五山腹心增兵開鎭亦足抗扼逺近但自謝村山以內爲賊窠出沒要害寥闊數百里山以外爲貴縣藩籬亦百里而遙𨿽鞭之長不及馬腹若非棊布營堡羅列犄角卒有緩急安能竭蹶數十里外追截策應該本道會同李參將議得謝村鎭城重堡合用募兵七十名梧鎭土兵一百名向武所軍三十名居中調度練兵督備領之自謝村迆西北十五里爲馬鞍堡通武宣古毫來賓南四白牛則五山後門也應照原堡守以募兵四十名稍折十里而西爲元村管束廖源鷯懷山口通來賓遷江公差捷路則謝村後門也應添小堡守以募兵二十名又折而西爲寨思堡賓來南四六象山口遷江昆山口兼制中裏賊村之要害也應照原堡添守募兵二十名又迆而南爲定藏嶺控制馬羅疊址交通五山之門戶應添小堡守以募兵二十名通前馬鞍元村寨思四堡領以官一員又自謝村迆東北四十里爲金箱堡則南四古毫武賴交通龍山之門戶也向有覃桞耕守之狼兵一百四十名在焉應照原堡而以向武所之餘軍十三名協守之稍迆而南爲大器嶺龍山五山之通衢也一以控山東山北蘆荻等賊村一以保固郭西北郭東善村應添一堡守以募兵四十名更查郭西狼兵二十名協守之通前金箱共二處領以堡官一員又自謝村以漸南達貴縣十里爲黃梁橋上應謝村下接北霸應增小堡守以募兵二十名三十里爲北霸墟則羣賊窺視城廂要路營衛謝村之大要害也應添大營以守募兵五十名梧鎭土兵一百名稍橫而西爲窿笠堡荒僻深阻爲各賊窟藏埋伏之區宻邇思簡惡村向以山北狼兵六十名越境逺守無禆防禦應照原堡守以募兵四十名而折北之佛子山卽著落山北狼兵六十名守之通前黃梁北霸窿笠共四處領以堡官一員而又於沿途各處大路髙埠去所或七八里或十里置立茅亭墩臺就於鄰近營堡分派募兵晝夜守望十日五日更畨亭內置牌編寫輪定更畨姓名以便查點遇有警息各堡及墩臺放銃鳴鑼傳報策應四路追截怠誤者以軍法從事我之棊布如林賊之窺視自寢矣伏乞上裁

一調撥贅所以實村堡縣衛所同城共守所在有之但有衛無所有所無衛未有一縣而所衛並建如貴縣者貴縣地荒民獷建置誠宜有加但旣設奉議衛貴縣所乃又有向武所設在北門外查系正綂年間因徵交南失陷調移貴縣見存官一員軍四十三名同貴縣所城守差操及查先年建立各處營堡通融於兩所軍內抽撥以三十名防守謝村以一十六名防守金箱往來更畨各軍不勝戍調之苦各堡未獲防守之用似應就將向武所移置謝村趂今估計衙門之時中建參府左設督備廳右設向武所就令各官軍攜家住守堡內添用營房官中搭蓋在貴縣有此所大似贅設在謝村有此所稍資充實且張威嚴各軍就近防守可免調撥一移置間不獨向武所之利亦貴縣所之利也伏乞上裁

一議處兵食以垂經久五山應建營堡十有一處應借調土兵二百名應召募客兵三百二十名而貴縣守城之土兵與耕守之狼兵不與焉除調撥土兵遵奉明文會同議詳外募兵三百二十名劑量阨塞但有可增並無可減除舊額設現存兵九十名應新增兵二百三十名查得貴縣原有防守城外東西北武濟四營目兵一百零四名名爲防護城池實供往來差使虛縻玩愒本道所親目擊該縣自有皂隸可差而守城議將借梧州土兵二百名戍守前項四營目兵似可抽摘五十名潯州府新撥耀武等營兵一百名掣回之日似可量畱二十名尙欠兵一百六十名四顧無可抽撥非召募不可而兵餉安所從出貴縣業已加編今武濟四營及馬鞍營之兵皆是也無再加之理當百計節縮之際以一縣防禦之經費弗支而遽希冀梧餉卽本道亦囁嚅何敢輕爲緩頰但查嘉靖三十八年間議設貴縣營兵三百名續因地方寧謐裁減尙存一百五十名每年四季兵食全賴梧餉至隆慶六年知縣吳敬夫因餉請不繼見該縣開復田糧數多議請春夏二季在縣每名月支米一石三斗惟秋冬二季仍領梧餉四百零五兩至萬曆九年知縣譚耀並憚秋冬二季之難請也見縣倉歷年積貯有米三千二百餘石並議以秋冬二季之原領梧餉者亦照春夏二季每兵月給米一石三斗彼皆糊塞目前不復顧日後之倉米有盡而梧餉之不可再請也自十二年來水旱相仍倉米厪支春夏其秋冬幸復前規仍請梧餉二十一年始奉文以該縣兵食不得仰給別郡停止梧餉議於該縣丁米加派矣今加派之外又增兵一百六十名歲費餉銀八百六十四兩計無所復之就使該縣原無仰給梧餉之例勢不得不權宜變通況一百五十名四季請給之成案具在又況防貴縣卽所以防賓來武遷之四州縣而控制兩江梧餉爲全粵計非一郡計今日五山多事似不得以旁縣拘攣秦越視之矣相應請乞俯念地方生靈坐支梧餉每季就令參將領請會同該縣散給庶各兵可免枵腹而星羅之新堡可垂永久矣再照貴縣隆慶年間大徵古田議抽本縣民欵七十二名共銀五百三十二兩零每年解助古田又近年以丈量溢額名爲丈復加徵糧米二千八百石零奉文議允將一半計二百三十八兩解司攺充右江兵餉通前頂共計銀七百七十兩零倘貴縣不宜仰給別郡則貴縣協濟別縣之銀應免抽解卽以貴縣之銀養貴縣之兵而以梧鎭之餉攺補古田右江之餉一轉移間似無不可未足九十四兩不得不另議派補又無已則該縣舊有船稅銀兩系每年粵商往來於各埠收糴稻榖計船大小爲稅多寡大者七八兩小者三四兩歲入約可八百兩近歲曽一議革但自好者似無濡染而襲故者仍爲常例議者謂卽盡革之利歸於別省客商無益於本縣齊民彼以販糴得厚利稍仿逐未之意薄稅之非無名且於商無損與其懸空名革之而獘孔益甚不若以定額稅之而兵餉有賴減其半尙可抽銀五百兩可養兵一百名此則地方僉議攸同署縣亦曾毅然以此揭申本道而未敢輕爲之轉聞也伏乞上裁

一嚴簡閱以資實用竊照兵之勇怯何常視簡練何如耳挑選必精訓練必時衣甲必備器械必利不以一日虛營壘不以一月虛較閱如是則技熟技熟則膽壯見賊未有不爭先斬馘投之所向無不以一當十謝村自建堡後非盡無兵也率市井無賴焦頭爛額之輩與無兵同一敝絮卽衣甲一鉛刀卽器械堡官與之貓鼠徒寄空名冒餉從未到堡何知守堡從未見賊何知殺賊相沿玩愒𨿽調掣藉名累千百何益方今營堡更始觀望一新之會不申嚴令甲更待何時相應請乞霜臺將堡內簡閱事宜鼎立規條凡召募非膂力彊壯如新奉提石事例解赴參將府親驗者不得收非移家口住坐堡內者不得收收堡之後某銃手某刀鎗手某弓弩筤筅手籍記之督備官每月會各堡並操於謝村演武亭參將雙月點視臨較之其有脆弱屢較不堪者汰革召募其協守軍兵不時點閱毋容曠役耕守狼兵卽不得比於募兵操練亦宜督令整槊器械遇警聽候不時調度聫絡如林之堡鼔舞超距之卒威聲日振勇气日倍將不待執訊馘醜而賊且消弭股掌間矣伏乞上裁

一愼簡督領以禆撫禦竊照謝村𨿽議設參將坐鎭而參將顧盻南太潯梧之間非可以常鎭謝村者則督備官從中調度節制無事訓練犄角有事聨絡策應若首尾之相顧身臂之轉運最宜得人卽各堡官皆以一官兼數堡備禦之責以一堡兼數處扼塞之防非如向之厪厪一隅可以糜食庸流坐守者所據暫管謝村指揮鄧延動應攺委署管奉議印務並兼內外捕哨外查得馴象衛指揮易懋勛撫循恩孚挾纊厝注智裕迎機馴象去貴縣接壤堪以委充督備奉議衛指揮孫文斌𨿽當蹶蹄之後不忘枕戈之思自願矢心蓋愆應將黃梁北霸窿笠以及佛子何龍峽口一路險要悉以付之奉議衛指揮沈遷喬地險向已渉歷年靑正堪鞭驅相應行委督同把總廖世傑照舊管理馬鞍寨思並元村定藏象山口諸要害悉以付之自金箱達大器堡則倉官黃赤向以撫獞效勞爲獞所孚信宜暫以付之俟有官另議仍乞霜臺印嚴逺近營堡各宜同心戮力共圖劻勷毋以異同生嫌怨毋以疏節生猜忌敢有偏拗玩誤致隳事機憲典具在再惟五山誠盜藪亦緣往昔堡官貓鼠姦民朘剝激之本非贓而誣爲贓本以同名非賊而誣爲賊罄彼貲聚系彼牛馬稍不厭拘其弟男拷掠淹禁至死各獞含寃積忿視赴愬又不啻叩九閽則惟有拿人喬當倒牛邀黨報復耳仇殺不已則今日之撫獞轉盻卽爲他日之叛獞聞之五山謡云若要五山平不用愛錢人迄今貴縣家傳戶誦之仍應請乞宣布禁諭張掛墟市督備守堡官但許操練營兵不許擅受民詞敢有仍前擅詞滋擾剝夷起釁者聽兩道及該參訪實申究重治有能防禦不懈撫戢得法者破格優敍庶賞罰明而各官蹶張之气自奮委任當而五山不戢之徒自斂矣再惟各堡介在窮山絕谷木石之與居而豺狼之與鄰旣責之以振肅復束之以安靜未有今之裹糧入山而一切硝磺文移紙張之費令之捐貲從事者查得大峝各處領兵官日支廩給銀六分卽隊長月支銀八錢或七錢五分不等各官勞苦更甚似應分別酌處督備官日支廩給硝磺紙張銀八分各堡官日支六分間有協守把總視堡官半之其客兵月支銀四錢五分無容別議但兵無頭目執爲綂領今卽不另設隊長在謝村北霸二堡應設頭目二名余堡各一名月支銀七錢五分以便責成此皆再三劑量無從節縮非獨稱事之常亦藉稍作任事之气耳應增廩銀約八十兩亦惟梧餉仰給伏乞上裁

平丁攺善後議

一新建置以圖久安竊照丁攺介在新化嶍峨之間新化近而非轄賊且扼吭拊背易視之嶍峨𨿽所轄而逺在百七十里外鞭長不及馬腹林箐深阻山崖險絕城乃得盤穴其間剽刼虔劉以有今日及玆蕩掃之後若不收彼幅■﹝巾員﹞更議新治洞胸達背爲一勞永逸計將殘孽復萌餘燼載然不過十年之生聚必成三窟之狐兔竊慮異日後事安知非今日前事哉博詢羣議共稱平甸鄕一望沃野堪以建置職於本月二十四日以單騎披蒙翳冒荊棘親詣彼處周遭賊窠勘有平原一片土名洪本源四山環抱一水縈回負陰面陽如垣如帶詢之土著備歷道裏由丁苴而寧鮓而寶秀則三日可抵臨安由灑衣戞而擺泛河而怕念則日半可抵嶍峨由麻栗灣牛租白而陽武則沅江商賈通衢而普應春所私抽分之地在焉南塞沅江之睥睨西資新化之仰給形勢聫絡首尾擊應誠於此處開拓新治淸割據之土田撫流散之盜弄使百年四塞之淵藪爲四通五達之隩區豈惟五郡縣永無腹心之虞將姦宄化爲善良艸昧易爲文物百年長利在此一時矣再惟新化州距平甸四十里設在荒焦不毛峻嶺之巓隔山梘水而飲厪同夷寨城以內無一土著城以外無坵畆儻新治之往來旣便耕作復饒人情誰非棄險卽夷棄瘠就腴者新化直空國耳議者謂卽胡不以新化州移之新治而新化舊治畱州同一員撫禦摩沙諸夷歲編之經費可省官吏之建置甚便兩利俱存不過一轉移間是亦一便也

一定官制以節冗濫竊照開疆拓土未有不張官置吏官吏設而俸糧柴馬下逮門隸胥徒工食之繁費具矣新治𨿽稱廣且饒而里甲編附未定新造仰給不貲一一取之常賦勢必不繼看得新化嶍峨兩州縣厪厪彈丸新化有知州吏目二員又設州同知一員嶍峨有知縣典史二員又設縣丞一員此兩員卽微新治建設議裁固不當在武定元謀之後合無於新化裁州同於嶍峨裁縣丞卽以州同縣丞之冗濫就中裒益爲新治知典之歲供有增官之益無養官之費繇來建置未有若斯之省約者顧議者謂終不若移新化於新治之尢約也卽縣丞之餘又可爲他罅漏之補塞矣

一撫殘孽以實疆宇竊照丁攺丑類𨿽經大創漏刃尙繁有徒然向具衣食於招壩田主稱百姓以田主驅百姓非脇從乎脇從罔治況彼退無鼠穴進失梟巢一二脫逃渠魁尙爾潛伏棄之卽爲盜招之卽爲民耳誠及今大兵撤後逮下招安宥以不死仍選委佐領如東路則經歷葉方嘉西路則州同遊良鑑各率所部土目如祿友學普濟等分投安揷卽以撫戢之多寡安揷之當否驗二官之勤能平定之後核實優敍則各官無敢不竭蹶爭先旣足消弭隠憂又可塡實疆宇異日之狐兔必爲他日之馴良矣再惟殘孽可撫渠魁追捕不可緩異時羅雄之役元凶就殄餘黨就招州治已建止緣誤收七奴遂煽亂若弦上矢今建築之官久住山間可見夷民信舊主不信官約脫一二漏殄首惡乘間發難此新附職爲亂階耳卽旋撲滅所損亦多宜將有名未獲首惡切責將領懸賞構逋嚴諭委官於招揷中多方譏察挨緝以爲不必然之防𨿽杞人之過憂實往事之明鑑

一淸土田以度經費竊照有邑則有費未有不度土田多寡而可定經費盈縮則核田宜亟講矣往兩粵若羅旁八寨所沒賊窠田率招民占籍承買不歲月而東安西寧等邑遂稱殷富獨滇中議充官田以鄕總火頭領之歲收子粒輸官久之展轉埋沒不投獻於勢豪卽變賣於鷙驁今丁攺諸賊首坐而食不稅之田皆是物也宜委能官分丈計周遭土田若干一歲經費若干而輕重盈縮之肥腴者召民占籍承買稍磽瘠者訪往昔哨鋪冷飯田及武定鳳氏故事就近分撥哨鋪準作月食夫以民田泒編里甲甚易以官田泒編里甲則難歸諸官則佃多貧民鬻諸民則業多富民與貧民共邑孰與與富民共邑此尢彰明較著也再惟各村寨內曩者總鎭一二私莊在焉捐賊之日久矣其在今日必不至靦顏希冀舊物遲之一二年豈惟得隴抑且望蜀不至席官田而兼並之不已兼並其小也鷙鷔如施得臣等夤充莊民爲逋逃藪有司不能制而負嵎之虎如故矣核私莊而歸之惟今日不私莊而官田所爲斷決根株亦惟今日

綏交上三院揭帖

黎夷黎早用等同差官於是月初六日赴道將見時莫敬恭亦遣夷目阮諍等具文乞救兩造旣具職卽以先日所得莫情詰黎復以所得黎情詰莫一面差官押送黎早用等出關諭令照檄內事理回報一面將譯審過黎莫情由及申請委官詰勘具詳間忽捧宻示仰見體國安邊長慮妙算今日中朝物力未必能制黎夷死命乘其乞哀求附因以許之使荒服之獻珍如舊中國之體綂常尊足矣何必過爲推求滋爲厲階黎求我非我有求於黎原未諭以縛身請死卽諭之渠未必疑畏請死虛名也請封實利也以請死之虛名得請封之實利想金人代身南關系組莫登庸之故事彼所禱祀以求所難者安揷莫民追奪王印誠如明慮黎得滅莫不遺餘力但彼急在請封或照漆馬江例姑陽許我以得封號召國人而徐圖莫無噍類我不能禁也至追奪王印聞彼中以國王行事不以都綂行事以銀章修貢獻以金章行國事奪彼印如奪彼國恐未必俯首聽命是在霜臺疏請時調停之耳乃職竊有過計兩夷構爭於利害輕於事體重霜臺主持藏之石室卽爲後代瞻仰均一簒黨也較目前莫爲獻珍之貢臣黎爲擅殺之叛臣追往牒則祖宗以來有積憾於黎無深憾於莫袒莫不失治亂持危之意袒黎有與亂同事之嫌使莫氏殄滅盡絕逃竄無蹤交南土地人民不可一日無主章皇帝且罷郡縣而授之王何難於今日之都綂但今日髙平山之莫尙非漆馬江之黎其宗支未盡殄其人民未盡離其請援之文絡繹不絕於道卽所差來阮諍等職面請之皆能援筆畫地義正詞辯有如許黎之後而莫函封伏闕將更處之乎抑置之罔聞乎竊意黎早用等已親領檄內許彼回話又親見莫夷之差現在請救卽日必叩關復來而莫夷所差阮諍等卽日遣回諭令莫敬恭叩關親聴處分承委官員當以興師擅殺再三詰黎俟其輸情服罪以金身系組明諭之一一如當年故事不少假貸而詰莫也首以內亂招變自作之孽折其心旣以審已量力不可爲之勢論其意使之其心得保一隅奉如綫之宗祀爲幸則黎氏襲封之請於大義有名於大體有光照逺邇垂簡策有辭矣

又

黎夷恢復之名義甚正間關之欵誠甚眞此而固拒之或深求之使彼負怏怏以去異日毛羽旣成正朔不供中朝棄之旣不能處之又甚難而追咎前日之謝絕者其何說之辭所費處者莫氏稱貢六十年一旦敝屣棄之當日勢在莫則與莫今日勢在黎則與黎書之史冊傳之天下後世國體謂何黎可許而莫氏孑遺之緒無論死灰之然與否當有以安揷處置之耳至如今日詰責黎維潭之罪狀與莫登庸之故事原自不可同日語何以故執登庸之罪與黎利較則黎利猾夏屢抗王師戕我重臣黎重而莫輕執維潭之罪與登庸較則交南土宇系黎氏舊物當日登庸爲簒奪今日維潭爲恢復其不可同語者一登庸未降之先絕貢路二十年世廟禦極詔使已不諭而返僣號紀元張官置吏且以位號私禪其子莫方瀛而黎維潭無一有焉其不可同語者二登庸爲黎寧奏發尋爲大慶事世廟震怒遣大臣重兵壓境登庸乃震怖請死黎維潭首事卽具夾板申欵天朝未有寸鏃尺矢之加而彼遣使蹈海願得稱貢內附此不可同語者三職細度理勢已宻授委官臨機操縱有如彼悔罪肉袒一一願如登庸故事幸甚脫彼以情罪不類哀求減等或止請死不願代身不妨明白爲之申雪方便轉聞大都將欲與之必固抑之將堅彼恭順之心必折彼桀驁之气卽爲莫氏安揷計亦不得不爾捧披憲札竊有符合祗奉周旋當不至大舛悞矣

綏交諭督備吳懷仁機宜

照得黎夷以恢復請封之名義甚正間關浮海乞封之勤欵甚切乘機遘會可許不妨許之但彼祈詞𨿽卑雄心正逞頃以兵眾驚我邊土𨿽云追逐莫夷意在張彼聲威將欲許之必固抑之將堅彼共順之心必折彼桀驁之气況黎氏封貢可許莫氏孑遺宜存本官臨關會同委官首光究詰黎氏原無子孫黎譓黎■﹝廣廿思﹐上中下﹞向稱故絕今黎維潭稱系黎氏子孫系何傳系有何證據據莫敬恭等稱系鄭松假冒松於黎系何親屬是否將鄭冒黎就使維潭的系黎派無異通國臣民推戴僉同莫氏稱貢天朝垂六十年維潭光復故業自應披瀝伏闕哀請安得興兵擅殺掠地攻城頃復故縱回兵蹂踐我土司大失藩臣之禮宜伏不道之誅天朝所不卽興師加討念爾首事卽具夾板申欵頃復差使間關間道而來情詞懇切而土司申報未委眞確姑垂寛宥暫從勘結看得先年莫登庸𨿽嘗竊國擅代其於黎氏子孫未敢公行屠戮非其力不逮也亦惟是天威森嚴毋敢專越一經聲討不勝震怖親率弟男小目耆士人等素衣系組脫履跣足恭進代身金人匍伏請死今維潭擅擁重兵深入京都戕殺莫茂洽等又追殺莫敬章等恣彼凶殘罔知顧忌論罪實浮於登庸請死豈宜稍逭於舊典天朝方大一綂無外之仁不令一物失所莫氏系我貢臣豈忍使之播越盡絕在昔黎寧寄縱老撾尙有稱爲阮姓者一蒙天朝矜憐登庸卽割漆馬江廣陵等州寨聴黎掌管恐後罔有違詞往例現在今黎何以存莫交南奉有欽降銀印維潭以未奉成命封職不敢擅用意似恪恭不知捨銀印而用僞造金印反蹈僣踰在昔交南混侵欽州貼浪等四峝一經切責登庸實時退還歸隸欽州今維潭何有於僞造之金印宜實時封還以明初心此詰黎大都也請死虛名請封實利更得一的當通事就中調停開諭之此之詞嚴義正諒彼輸情服罪倘一一如當年故事而處莫還印惟命是從庶幾事體萬全勘官與有勞施脫彼以情罪不類哀求減等或止請死不願代身或金印吐出別有飾詞亦須諭令愬雪通暢策斯下矣是在勘官隨機應變至莫氏前遣發阮諍之日本道曾口詰之又手諭之變不虛生孽由自作旣不能捲土重來便當審已量力藉今日天朝之威尙可存不絕之祀若復執迷毋致後悔聞彼所恃逋藪在龍州土司不知此豈長策勘官亦須破口諭之並諭土司再惟前項事情關系重大本官職在督備視同勘文職責任更重宜盟心戮力不得參差偏執異同以誤大事又交夷多疑聽信土官及生事造言者或乘機嚇詐或乘間阻撓宜多方堤防至物議易滋前轍可鑑本官尢宜敬愼杜絕以光昭天朝正大之體肅將三院嚴明之法則本道推轂爲不負而本官聲稱此爲赫然前茅矣

檄交南國黎維潭

自古稱忠信可行蠻貊何獨驗之交南不然豈以本道跋涉邊關望望然來者哉爲汝去夏之乞欵甚眞去冬之乞限甚懇汝𨿽急於復讎擅國其於順天畏天之敬恭凜凜也以故本道蒙委勘處不難披衷開誠爲汝國宥舊罪而祈新恩亦將令西垂賓服不致冒天威煩王命如往日重兵壓境故事則本道有大陰徳於交耳處分條件皆先朝成例非彊汝不堪該國亦旣唯唯惟命臨勘尋復中變天朝以忠信施該國以狙詐應便當率屬閉關東還關一閉不復通本道一還不再來已又念該國方哀求稱藩何至自悞事機豈當局自迷未有以天朝之大威徳大體綂剖判告爾可原者包荒不遐不可者纎毫不假無用此觀望嘗試爲也玆特促爾衛官範彥同通事前來親奉手檄回還該國布諭知悉就中體念已無遺情其欣然順命永綏爾爵土惟今日其驁然逆命自絕於覆載亦惟今日

一黎氏失國垂六十年一旦欲光復故土再定永世稱藩之典不親赴乞恩而委之族目乎汝有擅殺貢臣之罪不親赴乞宥而委之族目乎今日之請封爲誰他日之蒙恩者爲維潭乎爲族目乎開關之日匍伏龍亭赦罪之後許汝爲藩臣朝廷自有待藩臣之禮不汝貶損也汝或以意外可虞前諭詳矣許汝陳兵入衛其速依候命甘限星馳前來

一繳還金印據稱黎譓播遷淸化眞印失落於理可信於情果眞乎該國倘遂封欵自有頒降新印諒不固執舊物但前首事所報夾板文書用安南國王之印何印也三院前已具題不便奏銷昨候命官俱稱描摸權用情願送出今卽以描摸印繳進見爾恭順眞印失落緣由取結狀聲說具報

一恭進金人代身據稱莫氏以僣簒煩王師宜有代身黎氏正派恢復與莫事體有間是或一道不思莫氏襲封六十年朝請不絕於道是天朝之貢臣也該國卽托之恢復自應披瀝伏闕請命輒自興兵擅殺並其族殲之人臣無擅擅則不赦得代爲幸尙可妨命乎且代身非獨自登庸始屢朝有之今日獨無有如天威赫然駁詰令執奏何以爲辭查得前次金人俱造成囚首跪縛綁獻之狀該國之罪視莫輕重有間卽作俯伏乞恩狀鑿安南黎氏世孫臣黎維潭不得匍伏天門恭進代身金人悔罪乞恩字面庶幾仰霽天顏三院亦使爲婉曲轉請該國得藉手函進表文計孰便於此者其速圖之一安揷莫氏據稱天朝許黎譓於漆馬江居住莫氏叛臣不得比漆馬江故事是又一道不知荒服君長何常予奪惟朝廷命之必如來云莫氏叛臣在昔黎利亦叛陳者天朝胡以並安南國授之乎頃天朝不以兵助莫而反禁土司不得爲莫逋藪意可知矣所爲必以一隅存莫祀彼實累世稱貢胡忍棄之如遺則天朝一視同仁之體宜然莫氏處分未妥三院亦未敢遽爲該國代奏此非獨爲莫計亦爲黎計況稱莫氏已無蹤迹分割亦屬虛名正宜將順何必固執其速圖之

檄交南亡國裔莫敬用

左江兵巡道諭莫敬用爾以窮乞援飛鳥依人人猶憐之況爾修職貢有年乎但今日安南之土宇原是誰家之故物變不虛生爾莫茂洽之喪國殞軀以內亂族屬臣耆之甘心投黎以內應天朝卽有持危之仁安能挽爾自作之孽順天者存惟理與勢果人心未散聴爾厲兵秣馬爲捲土重來之計若大勢已去宜及時審已量力存不絕如綫之祀漆馬江故事具在天朝尙能爲爾圖之其早自裁毋貽後悔

檄土司挑邊釁

交南黎夷叩闕乞欵題奉欽依事理不獨綏戢逺夷亦所以安殘莫而杜邊釁也乃爾二三土司要得侵軼夷境百計揣亂或流言煽播或借力梟張或陽爲聴順陰爲狡險不揣土司豈逋逃之藪夷地無久侵之日名爲護莫勢必殄莫盡絕而邊徼且無寧日何物麼麼敢蔑國憲本當傳令指名擒拏念或昏愚無知近方有事調遣姑行申諭夫人非至愚未有不思全軀保妻子享有其爵土者偶緣一念差悞走死地不顧今本道不惜開誠布告其各回心易向審度事勢保守世封但使邊塵不揚汝等尙亦有利若貪小圖而忘隠禍逞狡謀而隳成功挾私讎而敗公事縱能詭飾於目前旋當敗露於事後天憲具在𨿽悔何及

諭交南夷使馮克寛

汝以皓首伏闕銜恩南還萬里無恙固天朝之覆庇亦汝忠誠之昭格聞汝抵牾深慰懸注玆特差舎人王建立同汝從人阮祿阮金梳往汝國催督象馬前來迎接防護勑印汝其啟知汝國主毋後時具交領勑印及奏繳舊印疏艸來閱天恩深重天威震肅整點毋忽略至本道綏懷汝國三年來披肝露膽不欲費汝國梹榔半咽啟關之先曽與汝國主誓皆爾通國人所共覩今爾國大事已成恐漢土流棍復假饋謝方物煽騙汝國其卽縛獻南國夫報國恩孰有加於重國體者哉汝耆目其披宣本道惓惓毋得有所隱約方視師昭潭且無暇具巵酒勞汝特玆布諭

諭歸順州土司

汝州官目亦知禍之在旦夕乎泗城岑紹勲結連上映峝許尙惠情願興兵擒拏黃篤豈眞有救護鎭安之心意在借兵威掃除黃篤送舊目韋瑞等還歸鎭安以侵吞鎭安之地因而攻奪爾歸順私占鎭安之舊地報汝與田州結親之新讎也而又借口仗義執言且掲汝歸順黨惡助逆爲聲罪處爾之張本夫泗城有得地之利又有討逆之名汝歸順有失地之禍又負黨逆之罪何泗城之智汝之愚泗城之巧汝之拙也今黃篤怙終不悛奉三院牌無不拏之理本道又不欲假手於泗城落其計中特宻諭汝汝便誘致黃篤就近擒獻以塞泗城之口絕泗城之望以白爾官目原無黨惡之心使鎭安不至塗炭上映峝許尙惠亦絕念於開州鎭安亦當感汝不淺汝官目之功孰加焉本道當備彰爾勤績聞之三院特加旌異現屬之土地長爲汝有是汝州官目之功與利與名俱全也汝其亟圖之若汝執迷觀望則泗城及鄰土之兵不得不用汝必不能抗令阻截而鎭安在泗城掌握又當申請移處鎭安之兵並處汝歸順汝之禍不知所終周瑚等且不保其軀命汝其熟思之毋自失機會讓功與泗城而又自貽後悔特諭

諭思明府土司

本官父子逺赴南邕奉本道嚴阻不得一見而返又遣頭目護送至三江其不恃徳之意良蒸蒸厚苐本道一腔心事矢對天日本官宜體亮之玆逺行通省長夫未收分毫而可受本官白米千石之饋乎且本官又欲差人護至本家是使人重疑本道也玆於三水遣發各目回還一應奇南交絹交艸沈速俱不收受白米俱盡行發回本官照數點明收入夫本官父子實有勞於封疆本道方愧敍不酬勞而惓惓以本道逺行爲念豈非土司中之惇詩書而有情致者哉但聞本官二子近有鬩墻之隙本道深以爲慮宜及早教誨曉以大義至情從來土官兄弟相仇未有不兩敗之理令渠各熟思之長幼名分已定何釁爭之有此必姦目挑弄宜盡法處置之毋爲積仇鄰土所笑

平播條議機宜

兵將部署繇來師出以律必先兵將哨道棊布哨道定而後人無觀望事有責成兵之多寡可得而裒益饟之多寡可得而會計也相因通計黔兵若干名黔之進兵哨道幾何路黔之防苖防播隘口渡口之應把截及府衛縣之應城守者幾何處某隘渡用某枝兵幾何某城守用某枝兵幾何一路出龍泉司進板角抵湄潭以某漢兵若干土兵若干合漢土若干某將官督領之一路由興隆抵黃平由平越抵牛場會艸塘司合攻四排渡疆界河抵西平以某漢兵若干土兵若干合漢土若干某將官督領之一路由養龍渡烏江分兩翼一出紅邊河渡一出苦竹黑堰場沙溪會衝新站以某漢兵若干土兵若干合漢土若干某將官督領之部署旣明事權歸一將知兵兵知將系漢兵責令及時操演系土兵假以便宜約束一切攻守之機宜險夷之偵探鄕導之購募不事督責將領自當身任之矣

偵探險夷兵先地利阨塞阻險卽庸將能譚之今所畫諸圖說豈不犁然苐恐道路之傳聞紙上之傳寫未有身履其地目擊而熟籌之者也夫按地圖索地形就中雲山不知幾萬重櫽括片紙間已不啻隔壁畫眞況所圖又未必眞是以三軍之命僥幸也部署之後應行各哨將官各自采探要見某處可立老營積艸屯糧自老營移某處可立連珠子營關嶺險峻彼所必守我所必攻者何處此外有無間道可以出其不意者何處或平坦處別有岐路埋伏賊可衝突我或邀截我糧餉者何處或浮橋或津渡彼得半渡擊我者何處某坦夷人馬通行某阨阻人馬單行某處林木蓊翳宜防某處賊屯札受敵宜防備細采探明白各將本哨與鄰哨相近地形細繪一圖以報庶要害具在目中而長驅必無失事矣

聨絡策應哨不分不足以牽賊勢分哨多賊且乘我單弱並力一向使一哨隳諸哨披靡所恃者惟聨絡策應耳法稱擊首則尾應擊尾則首應所稱首尾交應者非獨本哨前後自相策援之謂也又非獨黔哨與黔鄰哨自相策援之謂也如平越哨與黃平哨鄰黃平哨與楚偏橋哨出湄潭者鄰偏橋哨與思石龍泉司之出板角者鄰龍泉哨卽鄰蜀之眞州哨眞州哨卽鄰蜀之安穩哨獨烏江距鄰哨遼隔河渡沙溪之兩翼在焉部署兵將之日亟應宣布軍令但遇一哨有警左右鄰哨交應有敢指稱各守信地逗𨖻觀望定照臨陣退縮例處治別項功次不敍庶三省營衛若常蛇人心益固而兵威益振矣

分投委任舉大事非一手足之力大將居中調度者也分道並進則有督領之偏禆焉異時參遊督領必有標下親兵有把總率哨官哨官率隊什長各兵士毋敢退縮亂行誠紀律嚴而身臂運也黔省將領向以費詘安所得哨把預養之以備緩急今所領又屬土苖驁然不習之兵脫使親把無人臨陣孰爲約束應亟行各將領或於投充或於附近衛所聴其自行選擇卽如毎哨必有督陣官有髙招手有塘報有掌號手皆須揀選彊有力膽智過人者充之仍先以選過姓名冊報再惟毎一路合用府佐驗官一員糧賞官一員紀驗不過辧首功杜妄殺與得贊決機宜糧賞則握錙銖拮據輪蹄尢極繁瑣此外每哨合用賢能首領驛巡雜流各四員以備差使收支押運等項之用與其更置於後孰若愼擇於先

料量糧運糧餉三軍司命黔中収積禾穗幾何舟楫不通有銀無處易買無論辦餉之難卽運餉分撥良亦不易今所發銀兩收買及扣兌倉糧賑田稻榖約米一十一萬七千有零以六萬兵計之可足四月之食宜委官就近盤量萬一止報虛數或那借別用臨期悞事𨿽盡法何益兵難遙度脫振旅未有期則三四月間正當靑黃不接臨旱無從得井似應以半年爲率未足之餉急行產米地方收買寧使備而不用毋至用而弗備仍預備漧糧毎兵常帶三五日以備緩急至如運糧人夫毎米三萬石連運夫食米卽用運夫萬名更畨折算亦不下千名應計某哨兵若干合用運夫若干自內地運至老營自老營運至子營作何更畨作何編派行糧作何支給或用包袋篾簍作何置辦應用馬料魚鹽一並計議停妥庶兵無枵腹士皆宿飽而克敵可計日矣若乃札營移營先期約會某處預兵接收某處預兵押護逐程計算交單畫會臨期另行申飭

繕治器械噐械不備以卒予敵但系軍中需用無一不當備者除鎗弩鳥銃百子銃三眼銃鉛彈等項分發置造外其最急者賊主弩箭衝突列陣必挨牌在前合用木挨牌二千面兵用選鋒五千合用棉甲或絮被五千件腦包五千个賊用馬兵馳突合用斬馬■﹝扁刂﹞刀撈鉤一千把賊據髙用滚木滚石我仰攻合用竹牌髙八尺闊三四尺一千扇札營亦用之刋木開道遇林箐需斧尢急合用大鐵斧一千把鋸五百張毎日刈薙移營營必開溝及用竹木爲柵爲立馬樁合用鐵鋤鐵鍬鐵鎌鐵鑿各五百件每十兵約一鍋除令各帶外合備用鐵鍋二千口至如火箭合用十萬枝火籠一窩烽各一千籠火繩稱之師期已迫請乞應收買者分投收買應制造者分委制造仍委能幹官一二員查點稽驗庶事可集於不日蜀朝犄黔夕角之矣

演習火器酋兵有死之气我兵懷生之心長鎗■﹝扁刂﹞刀滚地奔馬而來自足令人辟易兼之夜半黎明陰雨乘我不戒或札營未定猋馳衝突我兵所恃衝擊獨火器耳火器造作不如法與無火器同若放打演習不以時烏合耰鋤之夫立銃礟烈熖之下星犇電閃旣以魄落膽戰而又大敵在前手足荒亂不過髙如起火射天則過低如飛鼠入地或賊未到而先時發盡或賊已到而棄械卻走甚至放鳥銃而頭內顧不照星則𨿽火箭火籠一窩九龍以萬萬數何益應及時分行各哨分委把總選擇膽勇兵士銃手毎日樹箭把聴喇叭聲爲號勤習演放先將選擇操演兵士花名冊報屆期弔赴省城會演比試卽以此定將領優劣則火器不虛費而摧鋒之長技有賴矣人有言火箭萬枝四在營六在陣在營者言習也而或者以虛費爲慮誠使萬箭而得六千箭之用不虛費矣

預計師涉蜀之隔播以山黔之隔播以水大兵經臨不渡烏江河卽渡疆界河此其大者無論卽經過津渡自水西陸廣下底小烏江婺川等處不知其幾若非早爲修備勢必頓師不前應行督領將官或所轄該道亟查應渡要道幾處或搭浮橋幾道或修艅艎桐槽若干只鐵鏈大纜若干條大筏大木若干根面板若干塊兼查經過津渡去處有無埋伏阻塞半渡邀擊之虞先期掲報庶大兵免於畱滯俾師涉若履平地矣

揀練選鋒勁敵在前死生決於呼吸非有敢死之士稱選鋒誰能不少卻誰能奮呼操擊先登故曰兵無選鋒與無兵同而此選鋒必非尋常一例之餉所得而使也黔餉外省給九錢本省六錢於逺近均矣第令膽勇者與脆弱者同餉孰肯效死力與敵爭一旦之命似應亟行將領精選土漢中驍勇絕倫或充殺手或衝鋒放打火器命中一面操練一面將姓名冊報近者聴候弔赴省城會操逺者於附近司道比驗毎名每月加銀三錢但取精鋭毋求充數卽百人而得十人可矣有此十人摧鋒破陣於前卽百人皆勝兵𨿽照邊例雙糧可也況厪厪數錢之增加也

激勵先登繇來摧鋒克險當以先登爲第一功首級次之欲鼔舞先登當於陣前有實時破例之賞應預造銀牌或三兩或二兩數百面預發軍前各兵士有能當先破敵者督綂將領紀驗等官卽於陣前給賞另造督率先登木牌若干面各漢土官督率所部克敵者亦實時給與牌照一面馳報監軍類報以便題敍先聲一倡人當勇气十倍若乃逗𨖻退縮亂行返走者自有臨期之軍令在

平播復議機宜

兵將部署查得烏江一渡由養龍渡江兵分兩翼一河渡一沙溪會衝新站合用漢土兵三萬名緊關總隘四處爲鎭南關爲塘頭爲底小塘爲平底關毎處用把截兵一千名內平底關隘路更多再加兵五百名緊關渡口六處爲大蜂巖渡爲小蜂巖渡爲三岔渡爲魚塘渡爲桃子臺爲河渡過江三里卽尙稽內大小蜂巖二渡合用把札兵三百名三岔桃子臺魚塘渡三處合用把札兵五百名河渡系播往來細作出沒之所又卽近所坪囤苗合用把札兵一萬名總在三萬數內分撥又議於普定安荘安南普安四衛毎衛調旗軍二百名操馬三十匹關嶺平夷安南樂民安龍等所毎所調旗軍一百名操馬二十匹自撒阿落摩泥普市等所毎所調旗軍三十名操馬三匹挑選入營之外余宜積防守城等情隨準分守貴寧道手本內稱永寧赤水白撒等所界聨播地軍數不多烏撒衛已選五百名在省訓練俱難再調惟畢節衛應選一百名赴省練習及查各衛操馬先已分撥塘報烏撒𨿽有數匹窵逺不便餵養亦且不堪騎坐等因到司該本司看得烏江一哨去播親兵甚近去鄰哨援兵甚逺不惟省會根本攸系亦土司觀望聲威所關分哨進剿連珠結營以及把截押獲等項合之見多分之甚少漢土之兵斷非三萬人不可今兵尙未集數難定執姑據紙上之冊報在土兵如雲南兵廣西泗城兵現調鎭雄知府隴澄兵羅龍吳洪等鄕導兵在漢兵除止兵及劉岱兵應畱省會城守及擺圍差撥外如募兵標兵壩陽新舊兵謝參將現呈請桃選屯堡兵俱應聴本哨分撥未足之數現奉明文委謝參將及先該本司行委中軍陳雲龍千戶楊希堯把總葉明逺等犯官曹景偉劉加爵分投召募選鋒殺手至日覆實呈請外其各衛所旗軍除臨播及畢節附近衛所應聴彼中酌量調遣外其普定安荘安南普安四衛關嶺平夷安南樂民安龍等所別無播警大徵所在騷動各軍豈得獨閒相應請乞督行兵巡道毎衛調撥旗軍二百名毎所旗軍五十名前來以備營中搬運輜重防守營壘之用毎軍行糧照兵支給至如營中馬匹巡營哨探督押轉報及各雜役騎坐一哨三路分班輪流毎哨合用好馬二百匹應否調選各衛操馬如操馬不堪作何起取作何分發收買此皆軍次之必不可免者不及今議處更待何時亦乞速行該道設法酌議而又不獨烏江一哨爲然也

偵探險夷查得播酋以海龍囤爲老囤以四圍邊界札子囤酋居中調度在川簍山關險阻必用永寧界兵再加大兵一萬由雷鳴鎭先進占據緝麻囤李卜牙出囤二處牽制酋勢使彼護防老囤各路方可進攻諸路進攻俱逺惟獨烏江切近必探水西兵到沙溪進昌田驛抵落閩水札營又必探黃平哨渡江界河抵西坪進龍坪抵桑木■﹝山亞﹞札營烏江兵方才搭浮橋奪老君關此關彼所必守應於烏江明搭浮橋暗於地名鹽倉壩建浮橋襲取我兵於養龍屯札老營以貯糧餉催齊船筏移抵豹子坎抓探永寧兵黃平兵進至前項地方川兵破簍山關將趍白石口烏江兵卽搭浮橋左手逆流聨絡結連珠子營自老營起立大蜂巖至李必林橋頭黑水緊要總隘四處緊要津渡五處用隴澄兵於黑堰上下莊連絡結壘左聨沙溪營兵右聫雲南兵我兵又分一枝自豹子坎老營往右手順流自狼飛渡馬渡至黃秧渡險隘最多緊要總隘四處緊要津渡五處各用土漢兵千名五百三百不等分札連珠子營方於鹽倉壩搭浮橋渡兵亦須土兵預先暗渡搜山驗路倘有伏兵急擊老君關上坡三里抵濫泥鋪泥深濫險宜防三里抵石子埡路徑兩山窄險宜防過此方得平夷一里抵刀靶水五里抵雷打鋪十里抵新站兩山叢雜左右受敵十里抵長溪鋪十里抵大木田十里抵中莊鋪一帶地方俱酋招苖拒守截路之鄕又十里抵播州司治兩山勢雜愼防埋伏賺坑至於大糧湏謹愼住札養龍護守等情到司該本司覆看得烏江一哨爲省會根本重地在各哨猶鄰播之邊隅在烏江實鄰播之腹心近據探報彼方以萬七千土刻同心之苖拒我烏江若不抓探各省鱗次夾攻而獨以附近一哨兵嘗敵輕進彼且並力一向白石口之事可爲前鑑蓋道有逺近進當有遲速所爲期會畫一不獨出師之期而在會哨攻打之期該參所議左探沙溪右探西坪以及川中簍山關畢集方會哨齊驅非該參一人之見而愽訪輿議之僉同也豈惟烏江卽各哨宜然賊之沿途賺坑埋伏不遺餘力或佯敗以誘我或開關以納我彼固欲我之一入不復出也我兵得尺進尺得寸進寸若連珠之絡繹若常蛇之回顧見可而進斯稱萬全必求萬全則惟鄕導塘報得人哉

聨絡策應查得營哨聨絡則聲勢振揚烏江哨與左右鄰哨相隔遼逺如豹子坎老營左鄰與水西沙溪哨相去七十餘里與右鄰黃平平越哨至河渡相去一百一十餘里與上下鎭南關隴澄兵相去五十餘里鄰哨遙逺抓探不易策應爲難必須宻布子營接連左右二哨勢如常蛇首動尾應互相應援其接連諸子營應擇緊要津隘去處相度地形分兵札守再用連三手銃二百門擇子營兩傍髙山處所三五里間安置銃手一名探兵數名遇賊衝犯舉放信銃時刻間可傳十餘里一營有警各營並力救應逗𨖻觀望者照軍令等因到司該本司覆看得營哨策應非獨衛人亦以自衛近之則本哨自有左右翼擊左右應擊右左應擊中則左右交應無論矣逺之則黔哨與黔之鄰哨互相策援若烏江之左沙溪而右平越也又逺之則黔哨與楚蜀之鄰哨互相策援若龍泉哨之左蜀眞州而右楚偏橋也鄰哨有警別哨並力應援卽次功當以首功論畫地觀望者軍令具在猶恐鄰哨遼隔傳報爲難仿擺山法設連三手銃遇放銃頃刻可達委屬迅便除連三銃於器械欵內請乞制造外相應通行各哨遵守

料量糧運查得師行糧從繇來未議兵先議餉未議餉先議運就使地方露積舳艫相望猶恐一日不繼變可立待況黔中之禾穗如珠糴買挖運之艱難千條萬緒有意想所不及者若復計議闊略臨期必至閣悞所關系豈淺鮮本司念至夜不交睫所有未盡未妥事宜合再欵開呈請伏乞立賜批發守巡道亟行查議應買補者買補應編派者編派卽烏江一哨而各哨可知及今料理亦似晚矣

一糧餉不敷應照先年徵銅苖事發銀湖廣長沙糴買水運抵銅仁小江登陸又發銀往辰沅糴買水運至鎭逺登陸此卜思石糧便卽運至平越已出無柰安得復運之烏江查得烏江哨軍兵雜役運夫等項大約以三萬餘名爲率毎人日給市米一升以半年計之合用米市石六萬石相應請乞備將貴州以西各州衛之收買者與兌扣者查算的有實米若干稻榖若干以市石折算有無充足六萬之數不足應給發銀於安順等州產米土司及時買補稍遲漸且靑黃不接米愈貴而買愈艱矣卽所貯稻榖不及今磨米更待何時也

一定畨威淸等州衛屯住糧米系居城市關廂者毎十家朋夫四名居鄕屯客舎者毎十家朋夫六名運市斗米三斗五升俱至老營爲率法誠畫一但師行糧從運之太早烏江尙無老營無處停頓護守不免賫盜糧之虞運太遲恐大兵已集脫彼糧運未到不免枵腹之虞此中刻期猶然慢令安得運期師期同時應合不爽查得各州衛運道必經由省城出養龍似應請乞批行本道再行酌議應否查照糧米若干石應派夫若干名或一次運或作二三次運俱赴省城丰濟倉交貯然後由省城更畨運至老營合用押運把總二員防護兵一百名以免畱滯以備疏虞庶兵餉之接應輻輳而老營之交收淸楚矣

一派夫役各至老營爲率未及子營此子營之糧又當以何夫運之又據謝督綂議稱毎夫一名領市斗米三斗五升該用運夫一萬一千四百九十名運米一千七百餘石方足兵半月之食此以一日運非更畨次第也一哨內安所得運夫一萬一千四百餘名查得全哨軍兵雜役運夫等項約三萬餘名毎日約用米三百五十石毎一運合用夫一千餘名以兩畨更運間有事故逃亡不等合用夫二千五百名或增至三千名而止苐此三千皆系長夫相應請乞批行本道再行酌議應否在各衛軍屯客舎抽派或就近顧募或量給行糧或照給工食則自省城運至老營自老營運至子營俱可轉餉不絕矣

一各州衛所買貯糧米守法者固多而姦頑欺公用榖及碎爛粃糠攙和者不少運至官倉老營不收卽指稱掯索畱難收之則軍兵往往不肯交領甚至瞋目鼔噪乘今糧運未發相應亟行本道嚴加申飭但有仍前攙和驗出發回不收掌印官吏另議與其治之於後不若禁之於先

一各兵移營深入當有預備漧糧毎兵當帶三五日以備緩急合用煤炒略加鹽味仍收曬得法乃可久貯亦應亟行委官制造

繕治器械查得軍中需用缺一不可黔中向未大舉一切隨營軍需旣多破斧缺斨又若捉衿見肘今師行屆期相因備開請乞應收買者分投收買應置造者分委置造卽如隨營各項匠役及不在器械之內者亟應及時點選將理若一切泄泄以待臨期卽他省猶難之而況黔省其悞事必矣毎哨合用連三手銃五百門此銃有響無彈專備擺山策應之用毎哨合用挨牌後摽三千枝毎哨鳥銃四百門毎門應給火藥鉛彈各三斤火繩五條百子銃三十門銃藥三百斤五六錢重鉛彈二百斤大碗口銃五門大地銃四門銃藥三百斤毎哨經驗毒藥五筒毎筒五斤毎哨應添造十斤重絮被五百件二斤重腦包五百个一斤重掩心查照輕重絮被若干補造毎哨合用大纛一竿五色按方隅飛虎旗十面系將官自備老營合用金鼔旗二對大金二面按方隅五色旗十面五彩雲旗五面五暈五色旗五面應行管操官取辦軍容所系不堪者從新置造應置藍絹紅邊巡視淸道旗十面應置藍絹機令小旗五十面備不時調遣機宻之用應置招安布旗五百面此旗一給之卽不收回軍門每哨應發令旗八面令牌八面如原未備應請置造以便給發毎管漢土兵連運大約三萬人印黔號頭布三萬塊約布七十分作三塊合用布五百件以闊一尺三寸長二丈五尺算隨營合用鐡五千斤隨營五色布五十件備變號頭等用隨營五色紙各千張隨營麺五百斤隨營土紅二百斤藍靛五十斤黒煙五十斤隨營賞賚銀牌花陰一兩已上折銀外自五錢至五分三分請發酌量打造隨營賞賚紅叚絹臨期酌量折銀外營中彩色合用紅布五百疋隨營夜照油三百斤不足再取灌油繩五百根必綿松灌油蠟可代炬經點不息者隨營朱墨紙札油燭以上隨營物件俱發賞官收支完日冊報營兵十日無鹽兵無气力卽幹魚姜蒜俱不可少或間日折銀猶可應計算兵數及時買運各營通計應用馬腳澀五百副毎副價七釐該銀三兩五錢發宋宣慰管下地方並大洛壩馬頭阿約等收買徑解軍前該腳澀釘七千个毎千價二錢五分於省城鐡匠收買隨營匠役合用木匠五十名內鋸匠十名石匠二十名鐡匠二十名箭匠十名火藥匠八名紙馬匠四名印刷匠五名醫生二名藥材聴醫生開陰陽生二名卜筮二名以上止烏江一哨之數各哨可類推請乞通計類算

演習火器查得火噐不習不足以摧賊鋒非抽撥一處其習必不專非董領有人其習必不精非合鳥銃火箭雜習勢必怯火而其膽必不壯非有分別之餼孰肯專心操演臨陣誰當登先旣經中軍官挑選前來內堪充鳥銃手合之得四百一十五名應以把總王學禮領之堪充火器手合之得二百六十九名應以把總曽貴領之哨總各仍舊新兵原無哨總者就中另擇毎日聴各兵自習逢三九日本司率領兵官親臨比驗而以逢六日專習挨牌鎗筅雜技一月之後鳥銃手有放打利便中及七八彈者火器中有髙低如度一窩九龍自操自放平水命中者提充選鋒日加餉銀三分仍編入隊伍量畱百數十名以備奇兵之用庶人知鼔舞兵皆奮躍演習非虛文而火械非虛器矣

預計師涉查得烏江河面約寛四十餘丈宜搭浮橋合口河渡約寛六十餘丈應造五板船以濟人馬其各小津渡如狼飛等處臨機應變置造將合用造船搭橋工料數目備開到司該本司覆看得置造船隻大者必經一月小者亦必半月或旬日兼之采辦木料起集夫匠往返動經旬餘師期已迫亟應選委能幹官二員帶領匠作前去養龍■﹝犭羊﹞狼僻處就近督造合用守護之兵就令播民吳洪督依步兵三百名在彼防守內將一百名更畨以充夫役扛擡等項合用工料價值查點後開數目預行給發委官采辦刻期報完庶臨流不悞而人馬得長驅矣

一合用五板船二十隻每只用長一丈五尺寛一尺二寸厚一寸板三十塊毎塊銀二分共銀六錢長一丈闊五寸厚三寸枋一十五皮毎皮銀一分共銀一錢五分就於江邊附近山場采但今賊勢猖熾恐有別姦應於不當衝去江稍逺處地名南臥山邊采取聴用又鐵釘三樣各長三寸二寸大小不等共約二千五百个鐡螞蝗扮一百二十个用熟鐡二百斤價銀八錢麻穰五十斤價銀一兩省城收買桐油四十斤價銀五錢石灰一石價銀三分以上俱養龍司收買木匠十名各計工五日工食銀五錢鐡匠三名各計五日工食銀一錢五分計造五板船一隻木鐡各料工食共該銀三兩七錢三分通計船二十隻共該銀七十四兩六錢

一搭浮橋烏江並小河二處用三板船二十隻今估五板船一隻可造三板船二隻卽此折算應給木料工食銀三十七兩三錢

一小津渡三處約用艅艎船三十隻就於附近山場砍伐六七尺圍大木造鑿毎只用斧手木匠五名計工二日工食銀一錢

一搭浮橋或造木排筏合用梁頭輪木乘重木壓服木及大筏纜藤索等項俱行令養龍司並於附近山場采取俱不用價臨期計時卽成非可久待

一浮橋上漫板應預於■﹝犭羊﹞狼等一帶近便處所令匠役伐樹■﹝釒解﹞造長一丈五尺厚一寸寛一尺二寸板木四十塊毎塊價銀二分共銀八錢

一預備扯船大纜麻繩二十五條核桃繩五十條應行貴陽府張推官制造以上亦系烏江一哨各哨未造船筏似應及時督催

跋兵醫節要付子祚

權非聖人不能用兵不祥器也而虛實闔辟有權存焉余觀往牒稱當機臨變屹然不動聲色率有味乎孫吳黃石若司馬氏諸篇豈非以勝在先戰在後守若處女發若脫兔與物推移因敵變化有老氏之旨哉余故手摘其要者付祚昔趙括讀父書卒坑趙卒爲天下笑有如得余錄不得余所以錄擬議成其變化是括讀也小子識之或曰善醫者如用兵宜陰陽視寒熱順逆進於理矣附扁鵲倉公傳

跋禦賜蘭亭石刻

先臣士奇受列聖眷被四十年如一日在昔仁廟監國艱危共之玆刻蓋仁廟特賜云臣寅秋嘗竊窺監國時臣主不無事矣外煩機務內危讒構一切籌劃章奏斷自睿鑑必手諭先臣咨以故實先臣病或弗侍帷幄至屢勤顧問親灑祕方申諸詠懷有相見當何時之句先後降札倉卒片楮未嘗不精楷遒勁儼然晉人風骨嗚呼神聖天授其不虛分陰如是豈獨可以觀君臣之際哉家世寶藏逮秋出入必奉以俱間出示臣民表亟稱玆希世之珍可祕弗傳乃屬臣守敬臨摹勒諸貞石寅秋謹拜手稽首識於下方

○附錄

貴州左監軍按察使臨臯楊公墓志銘

萬曆己亥二月逆酋楊應龍叛播三月上命子章撫黔有詔趨之黔予以夏五月至時黔中赤白囊如雨予屢告急上詔急遴監軍往會予友楊義叔參知粵西以入賀至燕廷推遷按察使監黔軍冬十一月單騎入貴陽明年六月六日逆龍誅播平公深探虎穴勞■﹝谷九﹞病篤不克與飲至請告予爲代疏上兪之歸歸少間已復病革辛丑三月十八日卒訃至予爲位哭已請卹上下部議迨今癸卯矣諸孤嘉正等筮冬十二月塟公嘉祚自狀來乞銘嗚呼子惡忍銘公邪又惡忍不銘公邪按狀公諱寅秋字義叔號臨臯始祖南唐虞部侍郎輅由華陰徙廬陵十三世景行舉元進士歷官待制語具元史良吏傳又三世太師文貞公士奇爲明社稷臣文貞季子刑部司務公秫又四世爲贈按察司僉事公紹祖娶蕭氏封太宜人以嘉靖丁未九月九日生公公幼徇齊五歲日誦千言十歲通語孟易詩戴記丁巳督學王公宗沐校士西昌試公三經口誦手書亡一語盭王公曰瑚璉器也卽以命目文立就王公益驚補弟子員辛酉僉憲公卒公憶庭訓常對龕室課舉子業一篇就慟而焚之室中已娶梁宜人攻苦食淡奉嫠母而自下帷發憤每試輙髙等督學邵公夢麟奇之補廩生癸酉舉於鄕甲戌成進士乙亥授東筦知縣筦前令董公卽今少司冦樂安公裕也治行循良以柔砥厲以濡木擊筦大治民愛之如父公師董公意不盡繩其已事雷撃電掃驥捷矢疾以鋤姦抑狂筦亦大治民愛之如愛董公辛巳詔行取公且俶裝會度田令下筦人遮道泣畱公畱五閱月簡髮數米尋壑經邱卽海田在島嶼間破浪出渤溟盡核入版與筦人泣而別壬午授雲南道禦史先是南海商舶負官餉亡匿不償主進者責之急株連千家更數年不解公憫之入臺浹旬疏其狀上下部議豁餉數萬金脫株連者千人南海人向筦人曰楊公波及全粵筦之餘也相與醵金祠公於筦已抗疏論太宰某倚大璫恣威福者六事上立罷太宰貴人側目公坐是出爲浙江按察司僉事督水利鹽屯兼防倭四明三載奏最受恩綸如制丙戌遷貴州參議分守新鎭都勻答幹苖阿奇等劫掠屯堡公使孫道儒誘阿奇等斬之而令許榖拊阿旁諸苖答幹十三寨平撫臣蕭公彥以聞上嘉勞賜金紀錄戊子遷雲南副使與參將鄧子龍提兵擊丁攺土夷普應春連戰克之斬首三十五百有奇招降六千五百有奇獲畜仗無算遂斬應春蕩丁攺城洪本源撫臣以聞上嘉勞賜金幣晉三品俸是時沐國某驕蹇淩轢諸監司公偶遇諸塗與之抗沐炰烋無狀撫臣糾之詔褫沐冠服縳左右置諸法沐銜公次骨壬辰公掛計网調簡人言沐爲之祟也甲午補廣西副使備兵左江左江五山獞韋元成招集諸峝獞冦貴縣參將白斯淸戰失利公奉督臣檄一鼔破之斬元成及其黨覃公堂事聞上嘉勞賜金紀錄乙未梁宜人卒於裏公哀宜人又念太宜人倚門連牘乞罷三臺弗許以入賀行是時前星未耀言路正僿公曰予家世受國恩誼之痛哭徵之漸思是在今日矣會上畱心髙祖成祖手札史局方搜求前代典故公輯文貞公家藏四朝列聖禦札長葉短楮彚封以進乞付史館采錄因規時政疏略曰臣愚不識忌諱竊意法往代之聖訓難法昭代之祖訓易何者聖訓空文無徵祖訓喘息相通也文皇不以謁見位次之細忘正名定分之慮今宜早建太子以定國本文皇不靳錫賚以褒答讜言今宜優容戅直載辟言路仁皇不以頭風劇病遣官代享今宜親廟享永綏福履卽左右之給使安能盡當聖意藉沒之寄頓豈無扳累所望稍霽天威宏開法网銷肘腋之意外免人心之動揺則仁皇鞭背連坐之刑罪報罷非哲軌乎方今南有殘倭北有勁敵郡邑蕭條所望延接大臣不時商決疏章奏之壅閣定盈庭之紛紜則章皇齋宮魚水之交歡非芳躅乎後之視今猶今視昔皇上以千百萬億之帑藏遺子孫不若以百千萬年之榮名遺子孫疏入不報還左江會交南黎莫二酋構兵各遣使叩關粵西邊臣聚議築舎公曰先太師援漢棄珠厓例贊章皇帝以畀黎氏久矣莫登庸逐黎爲篡弒黎維潭逐莫爲恢復今計毋拒黎欵毋斬莫祀俾西南生靈免於蹂躪其可也督臣疏聞上許之公受事下檄黎曰汝實負擅殺罪無赦其遵往事範身束組銜璧仰關請死檄莫曰安南土宇誰家故物旣無捲土之期當思一枝之安其早引決以存綫緒時莫竄龍州龍州土酋以兵翼莫而恐喝黎黎亦自驚疑恐中國誘而誅之議久莫決公排羣議先入受降城誓漢土師生得龍州子元璧置莫府而趣黎入關黎猶擁兵四萬集關下公談笑登昭徳臺設龍幄麾維潭伏地膜拜諭之曰莫祀未可絕其棲以髙平毋相侵維潭唯唯而退督臣以聞上悅授維潭安南都綂使掌國事維潭遣使馮克寛等伏闕謝領勅印公遣吏李加正護之比還報維潭跽曰犧牲玉帛不敢幹公憲請以百金勞加正願公許之加正叱曰此言胡爲至公所辱椽吏辱公請伏劍死黎將士相視而嘻克寛解衣衣加正背泣曰吾老矣華夷路隔亡復見子日其以此衣結來生緣加正亦泣擲衣去維潭就國上公書曰公之心事天地鬼神共知公之徳澤山河艸木共戴有斐君子不可諠兮乃率通國臣耆祠公而題曰定交世烈之廟以繩武文貞云事竣上嘉勞賜白金文綺升爵一級左江父老亦鳩錢祠公邕州詳蕭太史云舉頌亡何北陀獞首黃朝田等叛殺守備張茂功平樂昭平羽書日三五至督臣題剿賊檄公監軍公陽撫多方誤之陰指授諸將破賊斬賊渠九十有奇從賊四千六百有奇北陀偃革府江安堵事聞上宣捷告廟賜金紀錄公定安南平府江威名大震粵西時撫臣戴公耀遷兩廣總督舉公自代禦史塗公宗浚舉公開府天津逐倭東海俱不報庚子復以入賀至長安是時播賊已突飛練陷綦江聲言分犯黔蜀上命遴羣臣中有才望者爲蜀黔楚監軍而黔被賊急上命公來監黔軍公至黔語子章曰安與楊兩羽也合之則軒飛分之不能搶楡公操縱疆臣兄弟■﹝谷九﹞慮敝舌已賊冦烏江埶將絕江公曰此正用安日也安入播賊必舎黔而顧巢於是下令以大義責安時安駐沙溪緩急無可使者公左右貴福請行公壯之授符令從間道入水西營安隴兄弟舉兵從沙溪向播應龍返兵與安戰大水田破之自是四方兵始合屯囤下囤前天險卽猿猱跳攀狂象搪揬無著足處安氏刋木薙艸十餘里據囤後自謂功在漏刻而官軍必欲得之竟爲飛語撼安安曰吾耕人飰吾葘人畬死不可公解之曰出雲爲雨起气爲風地也地不自有而歸之天曰天風天雨也𨿽然人亦孰不知風雨從地起也若迷不退功未必首而禍不旋踵安氏依公言撤兵去官軍始合圍破賊則公之功殊也賊平公乃以狀上其略曰楊酋逆節滔天提封據險不下千里而遙而廹近黔省烏江河渡之間八十里而近我一投足卽害地彼一鼔翼卽壓境兵分則眾寡不敵不分則咽喉不守不進見爲示怯進則苦於寡援方賊之並力一向阨我烏江河渡之師也人疑不釋於安兵賴督撫軍門審勢決策震疊鼔舞安其心而作其气遂有大水田之捷首摧賊鋒方兩關之旣克不守也人謂解嚴之後不復鼔行而西矣賴督撫軍門徵兵厲甲奨率新舊之兵決命賈勇載渡險關猶能執訊獲醜從諸路深入賊阻方水西安兵之逺嫌拔營移屯也人謂安兵解而河渡之孤壘不得圜陳合圍電擊矣賴督撫軍門焦勞主持以威信制夷命以輪攻申軍令以懸賞勵士心六月初五日黔兵得合川東綦南哨齊驅先登一鼔而奪鳳凰嘴再鼔而克土城月城質明賊不戰倒戈遂平凶逆捄萬民之塗炭拓千里之封疆繄繇天授夫豈人謀公卽歸功於上讓勞於諸將帥而公焦愁至亡寢飰坐是病又思太宜人切遂決意請告歸而總督李公化龍序公功曰楊某才閎識定慮逺機沈拮據於兵食之間紓籌心爲最苦縱橫於戰守之際決勝略更多奇提衡文武衝冒險難自大帥以至卒伍皆其指揮自出兵以至滅賊皆其籌算相應超擢厚賚仍推巡撫以竟其施者亡幾何公病少間日上太宜人食友弟貞叔獨摰毎誦古人語吾之子豈與吾父之子同哉卽病中一切飯飲惟貞叔視予遣使問疾猶手書娓娓語皮林善後二事亡何疾革貞叔泣禱於天少假寐夢公峩冠坐堂上一人膝行前舉一棗爲壽公頷之貞叔驚寤曰嘻速矣棗者束束也明日索筆書遺勅書已而逝訃至黔予哭之慟黔軍民無不涕落者予乃捃摭公前後功次聞於朝語具疏中而柱史宋公興祖痛公深特疏請卹略曰監軍楊寅秋形神已化何心冀寵臣聴覩旣眞難沒其勞方播賊狂逞黔邇虎穴時文臣錯落晨星武將逡縮首鼠貴州岌岌殆矣寅秋單騎犯賊鋒東坡直走貴陽與撫臣調募漢兵操縱土夷旣督兵又理餉旣治軍又繕械旦夜手不停書口不停議料理月餘全黔兵食始有頭緒而貴築人心賴以安東坡之危賴以解此始事之勞之功也大兵旣集分道而進寅秋計河渡烏江逼近酋巢最爲要衝乃擇處其難提兵涉境兩關並奪酋憾方深突出大犯身命瀕危勁气不衰振兵再往時卽武將且奪气銷魂而不敢前步寅秋獨提一旅駕馭安酋摉山奪路多所斬獲直搗白田海龍此中事之勞之功也三省兵合險囤峭絕難攀而扼項笞背非後路不可乃安酋開山架合伐木穿巖得囤後地利據酋上游而必勝之畫定寅秋鼔之而入也時三省各有分定矣屢攻不克議撤安兵而用其地利以求快於一舉安費開鑿之力而我一旦欲取之以爲資安挾必勝之資而我一旦欲得之以取勝臣慮安酋未必遽出乃驅之則退寅秋諭之而出也臣聞之嘆曰非楊監軍陰陽操縱不能也寅秋繼同劉綎李應祥軍札於安營去播囤後城門不百步衝突必首及之百無一幸乃寅秋朝攻城援枹鼔之暮攻城援枹鼔之時踐橫屍時飲水血而志气益堅決逮六月五日黔糧偶不繼士幾不振寅秋東括西貸自炊餉之而士气始奮劉李二將兩破城門促酋詰朝自縊寅秋殊大與有力此其終事之勞之功也歸來飲至容色黎黑不能卽席旣入裏門病日綿延竟至不起有臣若此國家不能盡得其用而俾之飱瘴觸霧以死臣甚悼之有功若此生前不能少食其報而俾之棄母遺孤以亡職重傷之臣謂寅秋勞苦與四川監軍張棟同棟勞苦疫癘感之重重則驟發而卒於軍寅秋勞苦疫癘感之深深則緩發而卒於裏其死事同其有功同議卹俱當從厚難以軒輊疏入上下部議或疑予與公肺腑請乞從厚已職方移驗封議曰楊某鞠躬盡瘁矢志滅賊如鼔舞隴澄收白田壩之捷督率將吏成海龍囤之功其勞勩蓋有足多者今督撫之序疏可稽貴陽之口碑具在彰彰在人耳目終難冺滅玆行間將士行且據例加恩矣生者俱榮而死者獨缺非所以爲公也生前屢效辛勤而死後卒從薄報非所以爲勸也於是輿論始明坐蜀勘疏未到致稽卹典顧公一腔血在黔粵間豈覬此而後暝邪公得年僅五十有四所著有文集綏交錄平播錄若干捲元配梁宜人先公卒男四長嘉正邑廩生娶王隠君宗皥女仲嘉祚國子生娶王吳川令一兪女叔嘉禕國子生娶歐陽署丞文倫女季嘉福聘康觀察夢相女女四長適習宗伯孔教次男以淳次適予季男孔陵三適予侄署丞道著次男常森四聘蕭孝廉一傑次男士璨孫男三學恭學愚學願孫女一諸孤以萬曆癸卯十二月十五日奉公塟邑盤古山之原嗟夫公之才名勇烈敏若承蜩捷若轉圜五官並用四通無迷在粵粵效在滇滇效在安南安南效在夜郎夜郎效辟之美金冶爲劍戟試諸狗馬試諸壊土都亡不可此非予之阿所好也粵西直指黃公嘗曰義叔眞邊才塗直指公且特疏薦逐倭肩東事戴中丞公曽舉以自代矣甫入黔而李總督宋柱史嘆曰眞監軍比其卒也相國沈公貽書章曰楊監軍沈毅有略足肩國家後來大事甫成一功遽歸泉下痛惜何可言又曰巨才淹於短景周郎不永古今同慨則豈予私言哉𨿽然卽予言公素猶千一也予與公同年爲諸生予年十五公十一始謂公嫻於文耳比後先成進士予守潮公令東官謂公考理煩事耳而惡知其談孫吳書也卽談孫吳書猶謂其石田木釜耳而惡知其能灌能烹能割能殖簡於行而謹於時若是宜也爲柱史時彈一貴人十年後貴人裏居敗予服其智進文貞公家藏累朝宸翰付史館而勸主上定震器薄帑藏親廟享容戇直不憚逆鱗截尾言之予服其忠公才逸而性卞口天下事刺刺不休聴者忘勌忌者中憎公在黔大爲人所媢而私子語曰予寧舌毋齒寧繩毋矢公佯若不聞可矣予服其譲人徒見公築亭榭治園池意公厚藏公沒而予讀其遺勑詒四子堇堇耳猶淸白吏子孫也宦四方宣力效勞例得祠名宦公定粵而祀於交南定黔而祀於羅施卽天威徑交趾銅柱何多遜焉平生不佞佛不談元理而易簀之際條分縷析亡毫髮錯亂似不可卻以危而懼以死者予然後喟然嘆曰予知義叔晚也不與共憂患不知其才不觀生死不知其定不睹所遺不知其廉今棺蓋矣論定矣予是以銘銘曰楊起關西四世三公派衍廬陵五謚一宮猗與文貞社稷勲崇如星之辰如嶽之嵩延及廉訪雛鳳翼龍英敏而修沈元而雄制鋪於粵鯨徙畨禺主書於臺隼避彤弓府江鋤猺宜僚披胸交南可綏公仍厥封夜郎匪茹皮林益訌公來監軍馳驟五戎有力如虎有望非熊作使羅施乘禦冦風和輯沅渝飲平陽醲功竟滇黔威震巴賨賊歸斧鑕河洗戈銎破囤抽身輕舟短蓬亡何一疾遽罹於凶公形已逝公勛彌隆恢廓大度艱難孤忠魏徵有謩韓億得綜國史家乘分榮交頌盤古之原鬱鬱蔥蔥祁連可像燕然可礲我銘於玆千古金墉

賜進士岀身通議大夫都察院右副都禦史奉勅巡撫貴州提督軍務兼制湖北湖南川東等處地方眷友弟郭子章撰文

臨臯文集卷四

