

花王閣剩稿

﹝明﹞紀坤撰

●目錄

序

芙蓉詞效昌谷體

南遊不遇過交甫遺佩處戲題

半夜

聞孫閣部罷歸

淸明日野外閒步

偕董天士蔡家河遊眺

崇禎癸酉下第還裏後作四首

唁許總戎於內黃間道歸裏途中書所見二首

所聞

送張林宗歸河南

庚子下第二首

聞欽定閹黨案出借鈔未得

錢尙寶家秋海棠

與髙鬥南夜話

羽衝見示下第詩有豈其眞有命搔首問蒼蒼句戲書答之

盛陽先生見余和劉羽衝詩亦和以見規有狂奴猶故態曠達是牢騷句敬賦一篇奉答

十剎海訪無相上人適遊方歸以所畫名勝巨冊索題分拈得廬山楊子江黃河東海黃山雲海嚴瀨六幅

快哉行

淸明泛舟衛河以花似錦時髙閣望艸如茵處小車行分韻得花行二字

聞無相上人遊華山已沒於兵

聞河南流宼將窺畿輔移家郡城

姜辰三招飲戲題

登泰山

落花效玉溪生體

村外閒步偶訪孤樹上人蘭若

醉歌

卽事二首

宿劉氏別業二首

紅塵

登內黃城樓

哭董天士四首

蝶

蜂

戲題二絕句

蔣其祥訂遊西山同人促歸不及待悵然畱別

旌吾弟自眞定夜歸

送景星赴鄕試

送奕光歸裏

自相國莊至夫人莊戲爲一絕相國莊馮道故居夫人莊道婦家也

五節橋

陪諸友夜飲作

詠史三首

拜月詞

舊遊

觀弈

三婦艷

君馬黃

臨髙臺

朱鷺

戰城南

牧牛詞

春日閒步

村居偶作

閒遊口號

三月三日

髙梁橋陪諸公會飲遇雨走筆戲呈

寄無相上人

感懷二首

題天士畫冊十二首

寒食遣悶

黃金臺故址

登景州塔隋開皇中故迹也

讀工部桃花細逐楊花落黃鳥時兼白鳥飛句偶有所感戲爲絕句二首

題蘇武牧羝圖圖尾細書馬遠字其眞贗亦無以辧之

九日慈仁寺西閣登髙以滿城風雨近重陽分韻拈得城字

寄羽衝

自嘲

奕光得家書戲贈

贈孤樹上人

歲試榜發名綴三等之末賦呈諸友

衛河泛舟

天士齋壁畫著色竹數竿因書其側

晚步

雪

憫旱行

戲題

塞下曲二首

渡黃河作

跋

●序

昔歐陽子序梅聖兪詩有窮而後工之語予竊非之周末板蕩諸什不能躋諸淸廟生民而少陵稷契自許豈必借彼羌村巫峽之寄興哉詩之工不工不系乎窮達明矣今觀景城紀公之詩而知歐陽子之言未可盡非也詩皆明季天崇間作憂時感事多怫郁沈痛之音然而毎有事外遠致蓋嘗綜論有明一代之詩其僞體毋論已其稍有气骨者每變而卒不能自勝何者無事外之致也明之季也黨於朝而社於野一二篤志古處之士出言而不自知其過激也公安竟陵兆其先云問西泠泄其後其旣泄而莫可遏則有力者弗能收也故必不得已而寧取桐城錢飲光之詩以爲能稍斂浮響云爾木榮於春落於秋而飄萚之音焜黃之色反足以增天趣者惟其間寂之感人深也予曩嘗與吾友錢萚石論田間集謂北方詩人無其比萚石因言阮旻錫夕陽寮集可以相競及取阮集觀之乃閩人也然其詩亦不及田間遠甚而北人之集在其時竟無可舉者今觀是集𨿽視田間多寡不同要其峻泠孤峭可以相視而笑矣集本六卷旣散佚此其殘槁也然蕭寥無多之境與所遇正相稱君子論詩至明末諸家其音哀以思比於亂矣謂庶幾河間訓典之區尙有詩在也其必自此集乎

乾隆四十一年秋八月翰林院編修四庫全書纂修官年家後學大興翁方綱序

●花王閣剩槁

景城紀坤

○芙蓉詞效昌谷體

芙蓉脈脈愁空江秋波對影成一雙一滴淸淚徹水底紅沁龍女玻璃窻垂楊壓岸煙痕重月墮中央寒不動離魂一縷裊如絲千回縈繞鴛鴦夢相思木斵寡女船夜深孤泊前灘前秋燈黯澹坐微嘆蘆花頭白風颯然

○南遊不遇過交甫遺佩處戲題

想象精靈隔渺漫暮云深處佩珊珊明珠價貴知難贈但乞神仙一面看

○半夜

半夜倉皇接報書開緘拍案一驚呼諸公至此吾何望天道如斯古所無欹枕沈吟連夢寐挑燈絮問怪妻孥披衣啟戶看乾象黯黯寒星數點孤

○聞孫閣部罷歸

岌岌寧前戌朝朝起戰云如何大丞相翻作故將軍國尙多淸議權仍屬聖君廟堂寧左計或恐是傳聞

○淸明日野外閒步

處處靑簾似見招杖藜試踏綠裙腰衰翁難結尋春伴蝴蝶相隨過小橋

○偕董天士蔡家河遊眺

不知新綠滿平蕪野老提壺偶見呼遊興久闌聊一出戰塵不到便堪娛從來挾策無髙士邇日談兵厭腐儒猶怪先生春箑上數行小楷寫陰符

○崇禎癸酉下第還裏後作四首

十年求仕進發白志不成靑雲諒無分決意謀歸耕良友喜我閒攜酒就我傾謂我世慮澹可與談無生醜女不得嫁安可誇堅貞敢以坎壈士冒此髙隱名

覽鏡照我顏寒陋難爲狀一一視妻孥亦非簪佩相桐柳不中梁人生宜自量況有黍稌田不乏雞豚餉物無兩大理富貴寧兼望已矣吾何營頹焉適天放

儒生困寒餓侘傺恆嗟吁國家鍾鼎養豈以供爾娛艱難求俊彥將使憂患紓假爾十萬師手握銅虎符風塵滿河洛自信能平無不如安爾分從我持犁鋤

伊昔遊京華怪我山林態今日返田園怪我鄕音攺學步亦云勞無益徒成悔所幸匍匐歸吾足故仍在看婦事機杼呼僮課樵采惟賴臯與夔努力營四海

○唁許總戎於內黃間道歸裏途中書所見二首

慘淡孤城閉羣凶正合攻日沈兵气外風起戰聲中曠野無人覺荒榛有路通潛行吾尙怯嗟爾虎狼叢

處處殘骸拄腥風拂面過天心寧好殺人事或幹和一騎飛搖鞚中宵喚渡河儻然哀痛詔急遣減催科

○所聞

出門復入門憂心日艸艸何時黃巾平骨肉得相保治亂相倚伏此理信穹昊河淸會有期恨我生太早側聞閫外事功罪日紛擾恩怨亦人情吾敢怪諸老且願緩報施稍待風塵掃

○送張林宗歸河南

去矣復何道心知重會難君看殘照裏秋气滿長安

○庚子下第二首

忽忽晨鐘動巡檐微一吁將明天慘淡小憩夢模糊蹶起收殘帙沈吟問老奴今朝有車馬得到涿州無

下第經三度胡爲又此行本來非隱逸未敢薄功名良友憐同病【同寓九人皆報罷】髙僧不世情【是夕寺僧置酒爲毷氉之會】燈前相勸勉切切到天明

○聞欽定閹黨案出借鈔未得

此局終當有寧期在此時丹書何用見名姓世原知

○錢尙寶家秋海棠【時尙寶已貧甚】

翦翦秋風一斷腸美人無力怯新涼十分春色臙脂暈記得前身是海棠

○與髙鬥南夜話

是非轇轕總難知靑史從來尙異詞莊叟久持齊物論章惇任上黨人碑廟堂公議寧恩怨艸野傳聞漫信疑幹古興衰觀大局且來把酒慶明時

○羽衝見示下第詩有豈其眞有命搔首問蒼蒼句戲書答之

萬蟻酣戰槐南枝吾曹不辧誰雄雌蒼蒼下視皆蟻耳得失安望天公知劉郎乃欲叫閶闔問所不解何其癡昨夜北河魚大上村人提网紛紛馳魴鱮多逢折柳貫笭箵或亦空手持撇波一擲隨所遇其間寧有神靈司事無必得必不得老夫所見皆如斯先生儻不焚筆研偶然而中當有時已呼小豎市新釀兼令老婢烹銀鬐速來與爾澆壘塊酒酣且賦黃花詩

○盛陽先生見余和劉羽衝詩亦和以見規有狂奴猶故態曠達是牢騷句敬賦一篇奉答

曠達非所能牢騷亦未敢功名阻坎坷兵火瀕危險頹然盛年去久矣壯心減同龕老彌勒終日門雙掩忽吟天問篇戲語非譏貶譬如蚯蚓蛙吟噪偶陰窞焉能執曲譜細以宮商檢勞公古誼深規我客气斂寧知無文字何處著嗤點公看水中月流影忽冉冉月落水無痕空色兩不染

○十剎海訪無相上人適遊方歸以所畫名勝巨冊索題分拈得廬山楊子江黃河東海黃山雲海嚴瀨六幅

廬山遊不盡況乃畫廬山若問廬山意廬山在此間

一口吸西江吐向剡溪紙坌湧不可收一筆一千里

黃河天上來一綫落平地俗手畫波濤妙手畫其气

大海無端倪師從何處寫窅然空闊意自寫觀海者

靈气自捲舒■﹝焱刂﹞忽千變化在山作雲海落紙成斯畫【案畫字在卦韻不在禡韻然義山無題詩已以畫與嫁下爲韻則唐人有此讀矣此蓋卽據義山詩也】

師畫嚴子灘不著嚴子廟神在山水間土偶但其貌

○快哉行【並序】

劉羽衝折柬邀余及董天士胡奕光李丹厓陳質扶云明日河房看一佳事比就坐袐不言酒數行則有博徒數輩攜妓泛舟諠嬲而過者羽衝呼起視叩所以笑不言各勒浮大白乃述始末慨然感之爲賦快哉行一篇知傷忠厚之旨然鬱鬱久矣一決莫遏君子或諒其激於義爾

一笑天地驚此樂古未有平生不解飲滿引亦一斗老革昔媚璫正士皆碎首寧知時勢移人事反復手昔年金穀花今日章臺柳巧哉造物心此罰勝枷杻微酣談舊事因果信非偶淋漓揮醉墨神鬼運吾肘姓名諱不書聊以存忠厚時皇帝十載太歲在丁丑恢臺仲夏月其日二十九同觀者六人題者河間叟

○淸明泛舟衛河以花似錦時髙閣望艸如茵處小車行分韻得花行二字

水繞紅闌賣酒家當壚小女總如花東風亦似招人飲颭出靑簾柳外斜

沿堤宛轉棹歌聲艸色花光到眼明忽照淸波頭似雪多慚蛺蝶趁船行

○聞無相上人遊華山巳沒於兵

出世猶難免彌傷住世心乾坤無地隱兵火入山深一笑忘相約三生恐莫尋亂離師已厭震旦肯重臨

○聞河南流宼將窺畿輔移家郡城

慘淡陰風萬木號黑雲低壓古城壕全家避亂禪心擾滿市澆愁酒價髙燕雀處堂聊旦夕龍蛇起陸更弓刀【時滄州土宼亦蠢動】傳聞玉帳河魁將正倩儒生講六韜

○姜辰三招飲戲題

雄心消盡禮金仙枯坐蒲團四五年結習不知全淨未隨君試坐散花天

紅鐙綠酒近三更飲到微酣故態生賴是黃鸝相喚住不然拍案又論兵

○登泰山

何地能銷鬱鬱情且登岱嶽望蓬瀛無人到處方孤立有路通時更上行四面愁陰千里合一聲慟哭萬山驚儒生未可譏封禪終是能逢世太平

○落花效玉溪生體

狼藉東風遽已衰迢迢虛作來年期鶯藏新綠仍髙樹蜨戀餘香尙故枝痛惜漫勞將盡後護持好及未殘時美人顏色還如此二八嬌饒自不知

○村外閒步偶訪孤樹上人蘭若

隔林彷佛寺門開便訪幽棲老萬回艸色綠侵危砌上菜花黃過斷墻來【寺久頹廢僧多他徙上人天性恬淡破屋數椽閉關晏如也】閒雲無意時相值野鳥忘機兩不猜滿院春風同一笑金經堆架任生苔

○醉歌

十里五里桃李花東家蝴蝶飛西家春風引我信步起靑鞋蹋徧溪邊沙欣然一往忘遠近黃公壚外垂楊遮百錢偶爾未掛杖村翁熟識猶容賖自斟自酌自吟嘯不知返照蒸紅霞挑菜人歸影散亂騎牛童唱聲嘔呀小奴控蹇遠相覓興盡我亦隨昏鴉閒花野艸相掩映短衫破帽時欹斜癡兒未可嗔太醉老子此樂眞無涯行過淺水見蝌蚪愛爾不作官蝦蟇

○卽事二首

芳艸沿堤一徑斜小樓背水是誰家鵓鳩聲裏霏霏雨微濕春煙壓杏花

風影搖搖酒幔靑畫船多泊水邊亭醉來貪看鴛鴦浴倚破紅窻卍字欞

○宿劉氏別業二首

雨濕煙痕重花藏暝色深放船忘遠近泊棹偶園林桑下曾三宿桃源試再尋主人殊不惡水閣尙鳴琴

燈火明籬落開門手共攜呼童催晚酌索硯寫新題芳景連寒食濃春滿大堤翻邀乘興返明日聽黃鸝

○紅塵

紅塵十丈走香車仍向玄都道士家誰料劉郎重到後菜花開過又桃花

○登內黃城樓

憂天亦覺杞人愚此際憂來不可袪風日蒼黃羣盜滿山河破碎一城孤通儒謀國多書卷上相籌兵祗地圖【總戎出政府檄有檢驗輿圖黃河在前滹沱在後天險足恃增兵何用之文】宗廟神靈應閔念昭陵石馬幾時趨

○哭董天士四首

事事知心自古難平生二老對相看飛來遺札驚投箸哭到荒村欲蓋棺殘槁未收新畫冊【天士以畫自給】余貲惟賣破儒冠布衾兩幅無妨殮在日黔婁不畏寒

五嶽塡胸气不平談鋒一觸便縱橫不逢黃祖眞天幸曾怪稽康太世情掃榻有時邀月入杖藜到處避人行料應塵海無堪語且試驂鸞問紫淸

百結懸鶉兩鬢霜自餐冰雪潤空腸一生惟得秋冬气到死不知羅綺香【天士不娶】寒貰村醪才破戒老棲僧捨是還鄕只今一暝無餘事肯要靑蠅作弔忙

十年相約謝風塵天地無情隕此人亂世逃禪聊解脫衰年哭友倍酸辛關河泱漭連兵气齒髮蒼浪寄病身泉下有靈應念我白楊孤冡亦傷神

○蝶

園林隨意美芳菲亂刮仙人五色衣幾日團團花上繭一時便趁好風飛

尋芳處處不曾停瞥過紅墻入紫庭未可輕將羅扇撲堤防觸響護花鈴

○蜂

向暖尋新蕊乘春過洞房蝶羣容爾入蠆尾竟誰防媚態纖腰軟嬌吟細韻長味甘能悅口況有蜜脾香

○戲題二絕句【並序】

崇禎戊寅孟村土宼忽夜至盡室踉蹌以逃比歸囊篋盡空並掠一古琴去嗟乎賊亦具賞鑑哉因戲書二絕以排悶

廿載懸塵壁何人問此琴可憐兵火裏此輩乃知音枯桐閱歲多神物含靈爽正直七條弦汝彈恐不響

○蔣其祥訂遊西山同人促歸不及待悵然畱別

我家古瀛海平地無寸山北行到京國始見翠掃天往來咫尺地不及窮躋攀友朋日相笑俗病何由痊豈知阻登陟不盡因癡頑淸暉娛耳目奇福天所慳蒼松白石下玆事皆前緣蠟屐約西邁脂牽仍南還側想九節杖直上萬仞巓俯視見百里一气如浮煙豆人而寸馬蠕蠕相後先慨焉念故人逐隊行其間斜陽渡聖水疲馬不可鞭

○旌吾弟自眞定夜歸

隔墻一喚驚還喜半夜汝從何處來攜手都忘閉門戶禦寒先遣洗樽罍音書𨿽近無人往道路多虞幾度猜此日生歸是天幸旅顏消瘦未須哀

○送景星赴鄕試

不能隨我隱爾亦自有見舉世盡鴻冥何日息龍戰挾策幹諸侯遊士吾所賤讀書二十年當爲明廷獻世事𨿽靡常公道此未變果爲珊瑚枝鐵网終能罥豎儒守一經詎足拯離亂儻可梯靑雲或冀理一縣撫字緩催科且卹百里患杯水沃車薪終勝助以扇黃花取次開老眼摩挲看此願果否償送爾淚如霰

○送奕光歸裏

白露已零天地秋布衣老大提蒯緱燕辭故壘逝將去蝶抱殘花何所求平生不識韓吏部他時誤覓劉荊州渭川修竹綠無恙歸歟勿失千戶侯

○自相國莊至夫人莊戲爲一絕相國莊馮道故居夫人莊道婦家也

靑史空畱字數行書生終是讓侯王劉光伯墓無尋處【劉炫與馮道皆景城人】相國夫人各有莊

○五節橋【卽單家橋也正徳間文安土宼掠獻縣有五女抗節同死於此橋】

五節橋邊水寒聲日夜悲當年誰剿宼貽禍到蛾眉

○陪諸友夜飲作

山鳥何曾諳管弦邀畱無那主人賢黃蜂紫蜨如相識綠酒紅鐙亦可憐稍避喧闐殊剌促似防冷落轉周旋才知杜老眞瀟灑解共燕姬晚放船

○詠史三首

珍重焦延壽諸孫尙有碑云何多畏忌不著撰人誰

老氏貴和光斯謀良亦得平生陳仲弓賢者固難測

爰歷續六章小學亦殊絕至今祀孔庭不在經師列

○拜月詞

芙蓉怯冷啼淸露銀河絡角明蟾渡斂帬偸拜悄致詞姮娥應見郎遊處夜深微轉北斗杓輪斜漸隔西鄰樹東方欲曙白蒙蒙玉鏡晻然墮煙霧

○舊遊

衛河依舊水悠悠人事興衰一轉頭故邸殘花前度夢髙墳宿艸幾回秋五君久避山王貴二水遙憐汴泗流鐵佛祠旁三太息老僧猶自話徐州

○觀弈

重瞳項羽劇酣戰一目湘東方突圍莫怪無言倚松坐先生老矣不知幾

○三婦艷

大婦鳴夜杼中婦營晨炊小婦日髙起傅粉調臙脂婉孌丈人前借問憐者誰

○君馬黃

君馬黃臣馬驪兩馬當道相並馳君馬絕塵奔臣馬長鳴悲馬不能言臣知之吁嗟乎臣馬饑

○臨髙臺

臨髙臺見四郊凸者壘凹者壕白者骨靑者蒿竄者燕雀搏者鴞倉黃迸散方嗷嗷惜哉遠不聞其號

○朱鷺

大斾揚鼓聲起朱鷺翩翩翔不止矢石交鼓聲死朱鷺曲蜷縮其尾咄咄朱鷺吾何責爾爾之技止於此

○戰城南

城南之戰風沙漫漫智者在後愚者前後者無恙前者顚老聃有明戒無爲天下先君子守其雌保已終百年

○牧牛詞【並序】

村外縱眺見牧豎晚歸有抱牛背而眠者人不墮牛亦不逸甚矣其相習也天下相習如是亦何施不可哉此可深長思矣

淸晨隨牛出日暮隨牛歸牛自解往返不勞人指揮人行牛亦行人止牛亦止夫孰使之然了不知所以乃知久而化不在鞭與箠君看髙柳外暮色蒼然里人自抱牛眠牛自渡溪水

○春日閒步

白頭不稱作春遊剛被黃鸝喚不休宿麥靑時正暄暖好花紅處一夷猶能歌那得馮惟一【馮吉字惟一道之長子善琵琶解歌舞有滑稽之風村西三里相國莊卽共故里也】有酒且劉武周【村北古阜邑志以爲劉武周墓武周山後馬邑人不應葬此疑其附會姑存一說云爾】多愧田翁舊相識芳郊記我躍驊驑

○村居偶作

鯫生本未玷朝班但息名心便得閒故友全疏惟伴佛荒村可隱不須山陶潛相遇羲皇上葛亮憑居伊呂間親見將軍建旗鼓左輪幾度染朱殷

○朱鷺

大斾揚鼓聲起朱鷺翩翩翔不止矢石交鼓聲死朱鷺曲蜷縮其尾咄咄朱鷺吾何責爾爾之技止於此

○三月三日

潑火雨過天蔚藍野花村北連村南流年已屆五十五佳節可憐三月三【賀方回句偶借用之得毋以偸語爲笑耶】土風不解曲水飲老懷自愛芳醪甜綿蠻黃鳥坐髙柳汝曹相對何所談

○髙梁橋陪諸公會飲遇雨走筆戲呈

羯鼓連撾催羽觴酒痕重疊滿衣裳紅木雨品忽訝天光暝白袷先驚雨气涼諸老朝參應最急野人信宿定無妨盡教淨洗芙蓉面一榻僧樓自在香

○寄無相上人

不見旻公又幾年聞從吳嶽向西川云頹秦隴黃霾日山夾巴江綠到天鴻雁無家誰乞食豺狼滿地可安禪故人今夜尋荒剎黯對琉璃正不眠

○感懷二首

說劍談兵二十年不成一事已華顚空虛漸悟芭蕉諭解脫才參柏子禪幾度遠公邀入社至今靈運未生天近來又覺金經幻只藉殘花自在眠

睡起常常近午初刁騷短鬢懶頻梳忽悲忽喜兒童怪不履不衫朋友疏大勢可知聊縱酒餘情未斷偶窺書妻孥苦欲相排遣時報花開錦不如

○題天士畫冊十二首

蒼厓無路煙霧晦黃葉滿林風雨寒此是人蹤難到處公於何地倚笻看【空山秋雨】

孤峯澑雨瘦到骨老柏僵寒皴作鱗莫怪筆鋒太奇峭先生只算自傳神【孤峯老柏】

翦破冰紈寫玉妃禿毫焦墨只依稀徐熙自作山林畫不向黃筌問是非【梅】

秋水芙蓉悵有思美人腸斷倩誰知可憐畫裏荒寒景恰寫離魂欲去時【敗荷】

鳥犍藉艸眠牧者在何處我欲借之騎直入靑山去【牛】

擁腫何人問散材畫中相對一徘徊天然位置無行列絕勝園亭作意栽【古樹】

莊叟固非魚焉得知魚樂君作戲魚圖想從何處落人自適於天魚自適於水莫問魚如何吾寫吾懷耳【戲魚】

端坐秋樹根塊然無與伍不知讀何書但見須眉古只愁手所持或是井田譜【秋林讀書】

雜佩珊珊望汝微波渺渺愁予只恐遊人瞥見等閒乞得明珠【漢臯二女】

戲蜨遊蜂上下深黃淺綠扶疏此老胸懷磊落如何也注虫魚【艸虫天士喜作寫意此幅點染特工】

狼藉曾嘲朱勔橫行亦比相如此物忽靈忽蠢先生所畫誰歟【蠏】

如塊如漚如豆半天俯視羣山飄緲孤云一片知君神往其間【雲山此幅作俯視之形峯尖矗矗出沒於雲气之內而別作片雲於上意境絕奇】

○寒食遣悶

檢點殘春又一年鼓鼙聲裏落花天荒村三日無焚掠恐是黃巾亦禁煙

○黃金臺故址

燕昭求俊又遺迹畱荒臺古來士不遇過此恆徘徊我聞莘野人千駟輕浮埃豈有天下士可以黃金媒偶然得樂毅磨室故鼎回安知騎刼輩非卽緣玆來風塵日澒洞專閫資眞才眷懷廉恥將慷慨徒銜哀

○登景州塔隋開皇中故迹也

云梯面面禮彌陀猶是開皇窣堵波諸佛慈悲竟何事坐看十度換山河【隋唐五代宋金元至國朝巳十一代矣】

徘徊絕頂欲何之淒絕斜陽欲落時煙樹蒼茫一懷古低頭遙拜亞夫祠

○讀工部桃花細逐楊花落黃鳥時兼白鳥飛句偶有所感戲爲絕句二首

狼藉東風不暫停小園一夜響金鈴桃花莫逐楊花落到水何曾共化萍

江邊相遇便相攜雙去雙來羽翼齊若到間關花下語白鷗那得及黃鸝

○題蘇武牧抵圖圖尾細書馬遠字其眞贗亦無以辧之【代舊園給諫作舊園訝而不用姑自存之】

散牧羝羊四五羣自持禿節臥寒云漢廷卿相無窮事十九年中幸不聞

○九日慈仁寺西閣登髙以滿城風雨近重陽分韻拈得城字

九日髙空放午晴僧樓借眺此閒行老松偃蹇眞吾黨寒菊蕭疏不世情一霎涼颷蘇酒病滿窻虛籟助吟聲潘郎莫怯催租吏未必追呼到鳳城

○寄羽衝

黃葉風髙下雁羣故人書訊杳無聞君胡爲者天涯路我所思兮日暮云作相定推眞直院封侯可到李將軍當年有客同投筆邇日還家又賣文【胡奕光也】

○自嘲

靑荷作笠艸爲衣遊倦沿溪信步歸撲簌沙鷗忽驚起方知猶未到忘機

○奕光得家書戲贈

珍珠密字寫新愁應怪蕭郎愛遠遊那識春風楊柳陌行人亦悔覓封侯

○贈孤樹上人

衣缽蕭然手自攜偶逢破寺翦蒿藜一龕自藉莓苔坐白晝有時鼪鼬啼貧乏齋糧惟煮菜老無語錄恐災梨瀾翻三藏如瓶瀉可要人間王簡棲

○歲試榜發名綴三等之末賦呈諸友

鼉鼓三通放午衙題名粉壁字如鴉一番曉露滋蘭艸最後春風到楝花命數於今知倚伏【前歲試謬居第一】文章自古有瑜瑕寸心得失吾能了未要交遊眾口嘩

儒生濟濟列靑袍次第勻排似六爻畢竟有人居末席豈應惟我占前茅諸公指日鶯遷樹祕閣他年鳳占巢玉尺量才親手握可能甲乙總無淆

○衛河泛舟

老矣重來作此遊春波依舊綠如油頹垣三尺苔痕古認得徐娘賣酒樓

○天士齋壁畫著色竹數竿因書其側

董生瘦如竹疏野亦相肖壁上翠瑯玕只如自寫照東坡墨君堂畫意不畫貌變爲著色圖頗亦天機到北地此君稀瞥見忽一笑爾我與畫三相對且兀傲

○晚步

艸際生微煙惻惻衣袖冷頹陽沒半輪影在髙樹頂樵牧半已歸策杖獨引領老病惜餘光慨然悲暮景

○雪

窮陰蕭瑟歲聿闌凍雲作雪淒風寒坐擁衣裘時凜凜起看天地方漫漫縛賊何當似李愬閉門正恐多袁安明年新麥得嘗否遺蝗殄盡聊相寬

○憫旱行

低田龜坼髙田槁五百里內無靑艸昂昂官長騎馬來卻言尙比前年好出門入門仰視天赤气昏昏人擾擾老夫猶足辦三餐鄰里何由同一飽

○戲題【並序】

京師中秋節多以泥搏兔形衣冠踞坐如人狀兒女祀而拜之偶題一詩時崇禎庚午歲也

布席陳果儼然東郭夋兔向來聞搗藥此日竟爲神狡計懷三窟淸光借一輪韓盧休側目長近月中人

○塞下曲二首

關前衰艸冷煙迷關內驊驑十萬蹄且喜年來邊塞近紅閨不用夢遼西

鐵甲年年臥戌樓將軍未老鬢先秋防邊奇計誰能識量盡寒沙夜唱籌

○渡黃河作

黃河天上來其源吾不知東南會大海吾亦未見之但觀孟津口洶湧已若斯放眼三十里日耀黃琉璃自我出門遊所見無此奇中流鼓長舵興逸不可羈安得水仙術長嘯呼馮夷赤腳踏黿鼉揮策驅蛟螭徑乘桃花水東海尋安期不然溯流上喚取赤鯉騎五城十二樓直上昆侖嬉攀花弄珠樹潄液酌玉池羣仙相招邀天外飄雲旗俯視見此木水折如盤絲惜哉兩不遂書劍方奔馳盤渦呼邪許托命於篙師九歌河伯篇慷慨吟楚詞危帆飄一葉此去當依誰

●跋

先曾祖生明隆慶中少爲諸生見四方多虞卽慨然有經世之志談兵說劍恆從諸豪俠遊然不欲以他途進擔簦負笈老尙僕僕場屋間旣久而不遇且知時事之不可爲也乃息意逃禪隱處田間以沒晚榜所居曰花王閣蓋自傷文章無用如牡丹之華而不實也生平憂時感遇一一托之於詩崇禎辛巳嘗手自編次爲六卷越歲壬午遂易簀旋遭兵燹原本毀焉順治中先曾祖母於地窖敗簏中得藉物殘紙一束檢之乃焚餘剩槁旣蠹爛斷碎又皆旭素狂艸塗乙縱橫不盡可識邑中惟五公山人喜作艸書先祖攜使辧別以意屬讀僅得詩一百餘首題曰花王閣剩槁藏於家其作詩年月不盡可考亦隨理隨錄不復編次云

乾隆甲子十月曾孫容舒重錄謹識

右先髙祖遺詩一卷余編四庫全書嘗錄入集部會提調有�余於王文莊者謂余濫登其家集文莊取閱良久曰此衰世哀怨之音少臺閣富貴之气象可勿錄也遂攺存目同館或咎余當以理爭不必引�嗟乎此公豈可以理爭乎姑記見斥之始末俾後人知之而已

庚子八月因曝書撿視偶記昀

右爲紀公曉嵐跋語甲子�余於天津�購�一本�粘一簽如前跋並雲從樂敍��本過錄者旋�及一本以贈固擡吳君允成並錄前跋以遺之以志鴻爪之�乙丑五月鄖縣張問仁純孫父記時�客津門觀前跋��知當日階級之分門戶之嚴𨿽賢者�不能免也【問仁可記】

昔人論明季之詩佻於袁徐纖於鍾譚故有五十年無詩之嘆此蓋爲風趨繁會之地言之也而大江以北河朔之間偶有作者每淸迥孤往不攺慷慨悲歌之舊若定興鹿氏五公王氏是也河間紀厚齋先生爲今直閣曉嵐先生髙祖生當天崇之交目擊朝局軍政之蠹壞胥於詩發之如雲恩怨亦人情吾寧怪諸老且願緩報施稍待風塵掃所謂責之愈深其辭愈緩無愧於風人之義其它大篇短章皆根柢忠孝寄托遙深絕無靡靡之響於鹿王諸家外又辟一境矣後有續篋中谷音中州元气之選者當有取於斯也

門下後學歷城周永年拜跋

