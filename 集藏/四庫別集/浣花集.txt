

欽定四庫全書

集部二

浣花集

別集類一【唐】

提要

【臣】等謹案浣花集十卷補遺一卷唐韋荘撰韋荘字端已杜陵人幹寜九年第進士授校書郎轉補闕後仕蜀王建至吏部侍郎同平

章事文獻通考載荘集五卷此本十卷乃毛晉汲古閣所刻爲荘弟藹所編前有藹序疑

後人析五爲十故第十卷

僅詩六首也末爲補遺一卷則毛晉所增然如癸丑年下第獻新先輩一首旣見於卷八乂入補遺殊爲失

檢全唐書所錄較此本多勉兒子卽事等篇共三十餘首蓋謁序作於癸亥年六月爲唐昭宗之天復三年荘方得杜甫艸堂故以名

集自是以後篇什皆未載焉故往往散見諸書後人遞有增入耳乾隆四十二年二月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

集部二

浣花集目錄

別集類一【唐】

卷一

章臺夜思

延興門外作

劉得仁墓

下第題靑龍寺僧房

虢州澗東村居作

送日本國僧敬龍歸

對酒

尹喜宅

途中望雨懷歸

古離別

栁穀道中作卻寄

灞陵道中作

秋日早行

嘆落花

宮怨

關河道中

題盤頭驛水館後軒

梁氏水齋

曲池作

嘉防裏閒居

夏夜

早發

寓言

對雪獻薛常侍

題裴端公郊居

登咸陽縣樓望雨

貴公子

聽趙秀才彈琴

觀獵

三堂東湖作

放牓日作

寄薛先輩

訪含山僧不遇畱題精舍

寄従兄遵

漁塘十六韻

冬日長安感志寄獻虢州崔郎中二十韻和薛先輩見寄初秋寓懷卽事之作二十韻同舊韻

三用韻

驚秋

登漢髙廟閒眺

耒陽縣浮山神廟

愁

村居書事

三堂早春

卷二

雨霽晚眺

立春日作

贈云陽縣裴明府

賊中與蕭韋二秀才同臥重疾二君尋愈余獨加焉恍惚之中因有題

重圍中逢蕭校書

咸通

白櫻桃

夜景

宿山家

長年

辛丑年

思歸

憶防

合歡蓮花

覽蕭必先捲

和人嵗宴旅捨見寄

宿泊孟津寄三堂友人

對酒贈友人

天井闗

贈邊將

春日

早秋夜作

寄江南逐客

冬夜

又聞湖南荊渚相次陷沒

家叔南遊卻歸因獻賀

楚行吟

卷三

洛陽吟

過舊宅

諭東軍

淸河縣樓作

北原閒眺

贈戍兵

覩軍廻戈

中渡晚眺

河內別村業閒題

聞官軍繼至未覩凱旋

和集賢侯學士分司丁侍禦秋日雨霽之作題安定張使君

潁陽縣

寄園林主人

洛北村居

對梨花贈皇甫秀才

立春

村笛

題李斯傳

贈薛秀才

和元秀才別業書事

紀村事

題許仙師院

離筵訴酒

不寐

贈武處士

題吉澗盧拾遺莊

題潁源廟

東遊逺歸

新正日商南道中作寄李明府

春莫

哭麻處士

春早

和友人

春愁

晚春

題許渾詩卷

贈禮佛名者

殘花

卷四

上元縣

江上逢史館李學士

金陵圖

謁蔣帝廟

聞再幸梁洋

王道者

陪金陵府相中堂夜宴

和侯秀才同友生泛舟溪中相招之作

贈野童

代書寄馬

題淮陰侯廟

送崔郎中往使西川行在

潤州顯濟閣曉望

觀淛西府相畋遊

官莊

解維

雨霽池上作呈侯學士

寓言

哭同捨崔員外

題姑蘇淩處士莊

過當塗縣

江亭酒醒卻寄維揚饑客

臺城

贈漁翁

過揚州

寄右省李起居

鑷白

漳亭驛小櫻桃

酬吳秀才霅川相送

對雨獨酌

夏初與侯補闕江南有約共泛淮汴西赴行朝莊自九驛路先至甬橋補闕由淮楚續至泗上寢病旬日遽聞捐館回首悲慟因成長句四韻弔之

汴堤行

旅次甬西見兒童以竹槍紙旗戲爲陣列主人叟曰斯子也三世沒於陣思所襲祖父讐余因感之

自孟津舟西上雨中作

含山店夢覺作

題貂黃嶺官軍

過內黃縣

雜感

垣縣山中尋李書記山居不遇畱題河次店送人遊並汾

卷五

李氏小池亭十二韻

遣興

婺州和陸諫議將赴闕懷陽羨山居

江上題所居

婺州屏居防右省王拾遺車枉降訪病中延欵不得因成寄謝

將卜蘭芷村居畱別郡中在仕

和陸諫議避地寄東陽進退未決見寄

山墅閒題

江上逢故人

旅中感遇寄呈李祕書昆仲

送範評事入闗

東陽酒家贈別二絕句

江上村居

江外思鄕

和鄭拾遺秋日感事一百韻

夢入關

送人歸上國

聞春鳥

櫻桃樹

獨鶴

新栽竹

稻田

庭前菊

燕來

倚柴闗

題七步廊

語松竹

卷六

不出院楚公

江邊吟

江南送李明府入闗

送福州王先輩南歸

夜雪泛舟遊南溪

江行西望

銅儀

含香

春云

雲散

袁州作

題袁州謝秀才所居

謁巫山廟

鷓鴣

宿蓬船

送李秀才歸荊溪

洪州送西明寺省上人遊福建

卷七

建昌渡暝吟

嵗除對王秀才作

酒渇愛江淸

和李秀才郊墅早春吟興十韻

泛鄱陽湖

黃藤山下聞猿

章江作

南遊富陽江中作

饒州余幹縣琵琶洲有故韓賓客宣城裴尙書修行李侍郎舊居遺址猶存客有過之感舊因以和吟

九江逢盧員外

南昌晚眺

衢州江上別李秀才

湘中作

桐廬縣作

東陽贈別

寄湖州捨弟

信州西三十里山名仙人城下有月巖山其狀秀拔中有山門如滿月之狀余因行役過其下聊賦是詩

婺州水館重陽日作

避地越中作

撫州江口雨中作

信州溪岸夜吟作

訪潯陽友人不遇

東林寺再遇僧益大徳

西塞山下作

齊安郡

夏口行寄婺州諸弟

卷八

南省伴直

鄠杜舊居二首

寄江南諸弟

投寄舊知

癸丑年下第獻新先輩

題汧陽縣馬跑泉李學士別業

絳州過夏畱獻鄭尙書

綏州作

卷九

與東吳生相遇

庭前桃

丙辰年鄜州遇寒食城外醉吟七言五首宜春縣北卜居不遂畱題王秀才別墅二首鄜州畱別張員外

病中聞相府夜宴戲贈集賢盧學士

出闗

卷十

過樊川舊居

長安舊裏

過渼陂懷舊

汧陽間

焦崖閣

雞公幘

韋莊浣花集原序

余家之兄莊自庚子亂離前凡著歌詩文章數十通屬兵火疊興簡編俱墜惟餘口誦者所存無幾爾後流離漂泛寓目緣情子期懷舊之辭王粲傷時之制或離羣軫慮或反袂興悲四愁九愁之文一詠一觴之作迄於癸亥嵗又綴僅千餘首庚申夏自中諫辟爲判使辛酉春應聘爲西蜀奏記明年浣花溪尋得杜工部舊址𨿽蕪沒巳久而柱砥猶存因命芟夷結茅爲一室蓋欲思其人而成其處非敢廣其基構耳藹便因閒日錄兄之槁艸中或黙記於吟詠者次爲若干首目之曰浣花集亦杜陵所居之義也余今之所制則俟爲別錄用繼於右時癸亥年六月九日藹集

欽定四庫全書

浣花集卷一

唐韋莊撰今體詩凡四十八首

章臺夜思

淸瑟怨遙夜繞風雨哀孤燈聞楚角殘月下章臺芳艸巳云莫故人殊未來鄕書不可寄秋雁又南廻

延興門外作

芳艸五陵道美人金犢車緑奔穿內水紅落過墻花馬足倦遊客鳥聲歡酒家王孫歸去晚宮樹欲棲鴉

劉得仁墓

至公遺至藝終抱至寃沈名有詩家業身無戚裏心桂和秋露滴松帶夜風吟冥寞知春否墳蒿日巳深

下第題靑龍寺僧房

千蹄萬轂一枝芳要路無媒果自傷題柱未期歸蜀國曵何處謁吳王馬嘶春陌金羈鬧鳥睡華林繡羽香酒薄恨濃消不得卻將惆悵問支郎

虢州澗東村居作

東南騎馬出郊坰廻首寒煙隔郡城淸澗漲時翹鷺喜緑桑疎處哺牛鳴兒童見少生於客奴僕驕多倨似兄試望家田還自適滿畦秋水稻苗平

送日本國僧敬龍歸

扶桑巳在茫中家在扶桑東更東此去與師誰共到一船明月一颿風

對酒

何用巖棲隠姓名一壺春酎可忘形伯倫若有長生術直到如今醉未醒

尹喜宅

荒原秋殿栢蕭蕭何代風煙占寂寥紫气巳隨仙仗去白雲空向帝鄕消蒙蒙莫雨春雞唱漠漠寒蕪雪兔跳欲問靈蹤無處所十洲空濶閬山遙

途中望雨懷歸

滿空寒雨漫霏霏去路云深鎖翠微牧防逺當煙艸立饑禽閒傍渚田飛誰家樹壓紅橊折幾處籬懸白菌肥對此不堪鄕外思荷蓑遙羨釣人歸

古離別

晴煙漠漠栁鬖鬖不那離情酒半酣更把玉鞭云外指斷腸春色在江南

栁穀道中作卻寄

馬前紅葉正紛紛馬上離情斷殺魂曉發獨辭殘月店莫程遙宿隔雲村心如嶽色畱秦地夢逐河聲出禹門莫怪苦吟鞭拂地有誰傾蓋待王孫

灞陵道中作

春橋南望水溶溶一桁晴山倒碧峯秦苑落花零露濕灞陵新酒撥醅濃靑龍夭矯盤雙闕丹鳯防褷隔九重萬古行人離別地不堪吟罷夕陽鐘

秋日早行

上馬蕭蕭襟袖涼路穿禾黍繞宮墻半山殘月露華冷一岸野風蓮蕚香煙外驛樓紅隠隠渚邊雲樹暗蒼蒼行人自是心如火兔走烏飛不覺長

嘆落花

一夜霏微露濕煙曉來和淚喪嬋娟不隨殘雪埋芳艸盡逐香風上舞筵西子去時遺笑靨謝娥行處落金鈿飄紅墮白堪惆悵少別穠華又隔年

宮怨

一辭同輦閉昭陽耿耿寒宵禁漏長釵上翠禽應不返鏡中紅艷豈重芳螢低夜色棲瑤艸水咽秋聲傍粉墻展轉令人思蜀賦解將惆悵感君王

關河道中

槐陌蟬聲栁市風驛樓髙倚夕陽東往來千里路長在聚散十年人不同但見時光流似箭豈知天道曲如弓平生志業匡堯舜又擬滄浪學釣翁

題盤豆驛水館後軒

極目晴川展畫屏地従桃塞接蒲城灘頭鷺占淸波立原上人侵落照耕去雁數行天際沒孤云一防淨中生馮軒盡日不回首楚水吳山無限情

梁氏水齋

獨醉任騰騰琴棊亦自能捲山對客開戶犬迎僧看蟻移苔穴聞蛙落石層夜牕風雨急松外一庵燈

曲池作

細雨曲池濵靑袍艸色新詠詩行信馬載酒喜逢人性爲無機率家因守道貧若無詩自遣誰柰寂寥春

嘉防裏閒居

豈知城闕內有地出紅塵艸占一方緑樹藏千古春馬嘶遊寺客犬吠探花人寂寂無鐘鼓槐行接紫宸

夏夜

傍水遷書榻開襟納夜涼星繁愁晝熱露重覺荷香蛙吹鳴還息蛛羅滅又光正吟秋興賦桐景下西墻

早發

早霧濃於雨田深黍稻低出門雞未唱過客馬頻嘶樹色遙藏店泉聲暗傍畦獨吟三十里城月尙如珪

寓言

黃金日日銷還鑄仙桂年年折又生兔走烏飛如未息路塵終見泰山平

對雪獻薛常侍

璚林瑤樹忽急帶西風下晚天皓鶴防褷飛不辧玉山重疊凍相連松裝粉穗臨牕亞水結冰錐簇澑懸門外寒光利如劍莫推紅袖訴金船

題裴端公郊居

暫隨紅斾佐藩方髙迹終期臥故鄕巳近水聲開澗戶更侵山色架書堂蒲生岸腳靑刀利栁拂波心緑帶長莫奪野人樵牧興白雲不識繡衣郎

登咸陽縣樓望雨

亂雲如獸出山前細雨和風滿渭川盡日空蒙無所見雁行斜去字聨聨

貴公子

大道靑樓禦苑東玉欄仙杏壓枝紅金鈴犬吠梧桐月朱鬛馬嘶楊栁風流水帶花穿巷陌夕陽和樹入簾櫳瑤池宴罷歸來醉笑說君王在月宮

聽趙秀才彈琴

滿匣冰泉咽又鳴玉音閒澹入神淸巫山夜雨中起湘水淸波指下生蜂簇野花吟細韻蟬移髙栁迸殘聲不須更奏幽蘭曲卓氏門前月正明

觀獵

苑墻東畔欲斜暉傍苑穿花兔正肥公子喜逢朝罷日將軍誇換戰時衣鶻翻錦翅雲中落犬帶金鈴艸上飛直待四郊髙鳥盡掉鞍齊向國門歸

三堂東湖作

滿塘秋水碧澄十畝菱花晚鏡淸景動新橋橫蝃蝀岸鋪芳艸睡防防蟾投夜魄當湖落嶽倒秋蓮入浪生何處最添詩客興黃昏煙雨亂蛙聲

放牓日作

一聲天鼓辟金扉三十仙材上翠微葛水霧中龍乍變緱山煙外鶴初飛鄒陽暖艷催花發太皥春光簇馬歸回首便辭塵土世彩雲新換六銖衣

寄薛先輩

懸知回日防衣榮仙籍髙標第一名瑤樹帶風侵物冷玉山和雨射人淸龍翻瀚海波濤壯鶴出金籠燕雀驚不說文章與門地自然毛骨是公卿

訪含山僧不遇畱題精舍

滿院桐花鳥雀喧寂寥芳艸茂芊芊吾師正遇歸山日閒客空題到寺年池竹閉門教鶴守琴書開篋任僧傳人間不自防行迹一片孤云在碧天

寄従兄遵

江上秋風正釣鱸九重天子夢翹車不將髙臥邀劉主自吐淸談護漢儲滄海十年龍景斷碧雲千里雁行疎相逢莫話歸山計明日東封待直廬

漁塘十六韻【在朱陽縣石嵓下古老雲洛水一流出此山】

洛水分余脈穿巖出石稜碧經嵐气重淸帶露華澄瑩澈通三島巖峿積萬層巢由應共到劉阮想同登壁峻苔如畫山昏霧似蒸撼松衣有雪題石硯生冰路熟雲中客名畱域外僧饑猿尋落橡鬭防墮髙藤崄樹溪亞殘莎帶岸崩持竿聊借艸待月好垂罾對景思任父開圖想不興晚風輕浪疊莫雨濕煙凝似泛靈槎出如迎羽客升仙源終不測勝槪自相仍欲別誠堪戀長歸又未能他時操史筆爲爾著良稱

冬日長安感志寄獻虢州崔郎中二十韻

帝裏無成久滯淹別家三度見新蟾郤詵丹桂無人指阮籍靑襟有淚霑溪上卻思云滿屋鏡中惟怕雪生髯病如原憲誰能療蹇似劉禎豈用占霧雨十年同隠遁風雷何日振沈濳吁嗟每被更聲引歌詠還因酒思添客捨正甘愁寂寂郡樓遙想醉懨懨巳聞鈴閣懸新詔卽向綸闈副具瞻濟物便同川上檝慰心還似邑中黔觀星始覺中郎貴問俗方知太守廉宅後緑波棲畫鷁馬前紅袖簇丹襜閒招好客斟香蟻悶對瓊華詠撒鹽積凍慢封寒霤細莫云髙拔逺峯尖訟堂無事冰生印水榭髙唫月透簾松下圍棊期禇筆頭飛箭薦陶謙未知匣劍何時躍但恐鉛刀不再銛𨿽有逺心長擁篲恥將新劍學編苫才驚素節移銅律又見冥變玉籖百口似萍依廣岸一身如燕戀髙檐如今正困風波力更向人中問宋纎

和薛先輩見寄初秋寓懷卽事之作二十韻

玉律初移淸風乍逺襟一聲蟬到耳千炬火然心嶽靜云堆翠樓髙日半沈引愁憎莫角驚夢怯殘碪露白凝湘簟風篁韻蜀琴鳥喧従果爛堦淨任苔侵柿葉添紅景槐柯減緑陰采珠逢寶窟閱石見瑤林魯殿鏗寒玉苔山激碎金郤堂流桂景陳巷集車音名自張華顯詞因葛亮吟水深龍易失天逺鶴難尋鑑貌寧慙樂論才豈謝任義心孤劍直學海怒濤深旣覩文兼質翻疑古在今慙聞紆緑綬卽掛朝簪晚樹連秋塢斜陽暎暮岑夜虫方啷啷疲馬正駸駸托迹同吳燕依仁似越禽防隨仙羽化香蟻且同斟

同舊韻

大火收殘暑淸光漸惹襟謝莊千里思張翰五湖心莫角迎風急孤鐘向暝沈露滋三徑艸日動四鄰碪簟委班姬扇蟬悲蔡琰琴方愁丹桂逺已怯二毛侵甃石回泉脈移棊就竹陰觸絲蛛墮网避隼鳥投林貌愧潘郎璧文慙呂相金但埋酆獄气未發爨桐音靜笑劉琨舞閒思阮籍吟野花和雨斸怪石入云尋迹竟終非切幽閒且自任趨時慙藝薄托質仰恩深美價方稀古淸名已絕今旣聞畱縞帶詎肯擲蓍簪遲客虛髙閣迎僧出亂岑壯心徒戚戚逸足自駸駸安羨倉中防危同幕上禽期君調鼎鼐他日俟羊斟

三用韻

素律初回馭商飈暗觸襟乍傷詩客思還動旅人心蟬噪因風斷鱗遊見鷺沈笛聲隨晚吹松韻激遙砧地覆靑袍艸牕橫緑綺琴煙霄難自致嵗月易相侵澗栁橫孤彴巖藤架密陰瀟湘期釣侶鄠杜別家林遺愧虞卿璧言依季布金錚鏦聞郢唱次第發巴音螢影衝簾落虫聲擁砌吟樓髙思共釣寺逺想同尋入夜愁難遣逢秋恨莫任蝸遊苔徑滑鶴步翠塘深莫問榮兼辱寧論古與今固窮憐甕牖感舊惜蒿簪晚日舒霞綺遙天倚黛岑鴛鸞方翽翽驊驥整駸駸未化投陂竹空思出谷禽感多聊自遣桑落且閒斟

驚秋

不向煙波狎釣舟彊親文墨事儒丘長安十二槐花陌曽負秋風多少愁

登漢髙廟閒眺

獨尋仙境上髙原雲雨深藏古帝壇天畔晚峯靑簇簇檻前春樹碧團團參差郭外樓臺小斷續風中皷角殘一帶逺光何處水釣舟閒系夕陽灘

耒陽縣浮山神廟

一郡皆傳此廟靈廟前松桂古今靑山曽堯代浮洪水地有唐臣奠緑醽繞坐香風吹寶蓋傍檐煙雨濕巖扄爲霖自可成農嵗何用興師逺伐邢

愁

避愁愁又至愁至事難忘夜作心中火朝爲鬢上霜不經公子夢偏入旅人腸借問髙軒客何鄕是醉鄕

村居書事

年年耕與釣鷗鳥巳相依砌長蒼苔厚藤抽紫蔓肥風鶯移樹轉雨燕入樓飛不覺春光莫繞籬紅杏稀

三堂早春

獨倚危樓四望遙杏春陌馬聲驕池邊冰刅暖初落山上雪稜寒未銷溪送緑波穿郡宅日移紅影度村橋主人年少多情味笑換金解珥貂

浣花集卷一

欽定四庫全書

浣花集卷二

唐韋莊撰今體詩凡二十七首

雨霽晚眺【庚子年冬大駕幸蜀後作】

入谷路縈紆巖巓日欲晡嶺雲寒掃蓋溪雪凍黏須臥艸跧如聽冰怯似狐仍聞闗外火昨夜徹皇都

立春日作

九重天子去蒙塵禦栁無情依舊春今日不關妃妾事始知辜負馬嵬人

贈云陽縣裴明府

南北三年一解攜海爲深谷岸爲蹊巳聞陳勝心降漢誰爲田橫國號齊防客至今猶戰鶴故人何處尙驅雞歸來能作煙波伴我有漁舟在五溪

賊中與蕭韋二秀才同臥重疾二君尋愈余獨加焉恍惚之中因有題

與君同臥疾獨我漸彌畱弟妹不知處兵戈殊未休胸中疑晉防耳下鬭殷牛縦有秦醫在懷鄕亦淚流

重圍中逢蕭校書

相逢俱此地此地是何鄕側目不成語撫心空自傷劍髙無鳥度樹暗有兵藏底事徵西將年年戍洛陽

咸通

咸通時代物情奢歡殺金張許史家破產競畱天上樂鑄山爭買洞中花諸郎宴罷銀燈合仙子遊回璧月斜人意似知今日事急催弦管送年華

白櫻桃

王母堦前種幾株水精簾外看如無只應漢武金盤上瀉得白露珠

夜景

滿庭松桂雨餘天宋玉秋聲韻蜀烏兔不知多事世星辰長似太平年誰家一笛吹殘暑何處雙砧暮煙欲把傷心問明月素娥無語淚娟娟

宿山家

山行侵夜到云竇一星燈艸動蛇尋宂枝搖防上藤背風開藥竈向月展漁罾明日前溪路煙蘿更幾層

長年

長年方悟少年非人道新詩勝舊詩十畝野塘畱客釣一軒春雨對僧棊花間醉任黃鸎語亭上吟従白鷺窺大盜不將鑪冶去有心重築太平基

辛丑年

九衢漂杵已成川塞上黃雲戰馬閒但有羸兵塡渭水更無奇士出商山田園已沒紅塵裏弟妹相逢白刅間西望翠華殊未返淚痕空濕劍文斑

思歸

暖絲無力自悠揚牽引東風斷客腸外地見花終寂寞異鄕聞樂更淒涼紅垂野岸櫻還熟緑染回汀艸又芳舊裏若爲歸去好子期凋謝呂安亡

憶昔

昔年曽向五陵遊子夜歌淸月滿樓銀燭樹前長似晝露桃華裏不知秋西園公子名無忌南國佳人號莫愁今日亂離俱是夢夕陽惟見水東流

合歡蓮華

虞舜南巡去不歸二妃相誓死江湄空畱萬古香魂在結作雙葩合一枝

覽蕭必先捲

滿軸編新句翛然大雅風名因五字得命合一言通景盡才難盡吟終意未終似逢曹與謝煙雨思何窮

和人嵗宴旅捨見寄

積雪滿前除寒光夜皎如老憂新嵗近貧覺故交疎意合論文後心降得句初莫言常鬱鬱天道有盈虛

宿泊孟津寄三堂友人

解纜西徵未有期槐花又逼桂花時鴻臚陌上歸耕晚金馬門前獻賦遲只恐愁苗生兩鬢不堪離恨入雙眉分明昨夜南池夢還把漁竿詠楚詞

對酒贈友人

多病仍多感君心自我心浮生都是夢浩嘆不如吟白雪篇篇麗淸酟盞盞深亂離俱老大彊醉莫霑襟

天井關

太行山上云深處誰向雲中築女墻短綆詎能垂玉甃繚垣何用學金湯斸開嵐翠爲髙壘截斷雲霞作巨防守吏不教飛鳥過赤眉何路到吾鄕

贈邊將

昔因徵逺向金微馬出楡闗一鳥飛萬里只攜孤劍去十年空逐塞鴻歸手招都防新降虜身著文皇舊賜衣只待煙塵報天子滿頭霜雪爲兵機

春日

忽覺東風【一作君】景漸遲野梅山杏暗芳菲落星樓上吹殘角偃月營中掛夕暉旅夢亂隨蝴蝶散離魂【一作情】漸逐杜鵑飛紅塵遮【一作望】斷長安陌芳艸王孫莫不歸

早秋夜作

翠簟初淸暑半銷撤簾松韻送輕飈莎庭露永琴書潤山郭月明砧杵遙傍砌緑苔鳴蟋蟀繞檐紅樹織蠨蛸不須更作悲秋賦王粲辭家鬢巳凋

寄江南逐客

二年音信阻湘潭花下相思酒半酣記得竹齋風雨夜對牀孤枕話江南

冬夜

睡覺寒鑪酒半消客情鄕夢兩遙遙無人爲我磨心劍割斷愁腸一寸苗

又聞湖南荊渚相次陷沒

防時聞唱凱旋歌處處屯兵未倒戈天子只憑紅斾壯將軍空恃紫髯多屍塡漢水連荊阜血染湘云接楚波莫問流離南越事戰餘空有舊山河

家叔南遊卻歸因獻賀

繚繞江南一嵗歸歸來行色滿戎衣長聞鳯詔徴兵急何事龍韜獻捷稀旅夢逺依湘水濶離魂空伴越禽飛遙知倚棹思家處澤國煙深莫雨微

楚行吟

章華臺下艸如煙故郢城頭月似惆悵楚宮雲雨後露啼花笑一年年

浣花集卷二

欽定四庫全書

浣花集卷三

唐韋莊撰今體詩凡三十九首

洛陽吟【時大駕在蜀巢宼未平洛中寓居作七言】

萬戶千門夕照邊開元時節舊風煙宮官試馬遊三市舞女乘舟上九天胡騎北來空進主漢皇西去竟升仙如今父老偏垂淚不見承平四十年

過舊宅

華軒不見馬蕭蕭廷尉門人久寂寥朱檻翠樓爲卜肆玉欄仙杏作春樵堦前雨落鴛鴦瓦竹裏苔封防蝀橋莫問此中銷歇事娟娟紅淚滴芭蕉

諭東軍

四年龍馭守峨嵋鐵馬西來步步遲五運未教移漢鼎六韜何必待秦師幾時鸞鳯歸丹闕到處烏鳶従白旗獨把一樽和淚酒隔云遙奠武侯祠

淸河縣樓作

有客微吟獨憑樓碧雲紅樹不勝愁盤雕迥印天心沒逺水斜牽日腳流千里戰塵連上苑九江歸路隔東周故人此地揚颿去何處相思雪滿頭

北原閒眺

春城回首樹重重立馬平原夕照中五鳯灰殘金翠滅六龍遊去市朝空千年王气浮淸洛萬古坤靈鎭碧嵩欲問向來陵谷事野桃無語淚花紅

贈戍兵

漢皇無事暫遊汾底事狐貍嘯作羣夜指碧天占晉分曉磨孤劍望秦云紅旌不捲風長急畫角閒吹日又曛止竟有徵須有戰洛陽何用久屯軍

覩軍回戈

關中羣盜已心離關外猶聞羽檄飛禦苑緑莎嘶戰馬禁城寒月搗徵衣漫教韓信兵塗地不及劉琨嘯觧圍昨日屯軍還夜遁滿車空載洛神歸

中渡晚眺

魏王堤畔艸如煙有客傷時獨扣舷妖气欲昏唐社稷夕陽空照漢山川千重碧樹籠春苑萬縷紅霞襯碧天家寄杜陵歸不得一回回首一然

河內別村業閒題

阮氏淸風竹巷深滿溪松竹似山陰門當谷路多樵客地帶河聲足水禽閒伴爾曹𨿽適意靜思吾道好霑襟鄰翁莫問傷時事一曲髙歌夕照沈

聞官軍繼至未覩凱旋

嫖姚何日破重圍秋艸深來戰馬肥已有孔明傳將略更聞王導得神機陣前皷晴應響城上烏鳶飽不飛何事小臣偏注目帝鄕遙羨白雲歸

和集賢侯學士分司丁侍禦秋日雨霽之作

洛岸秋晴夕照長鳯樓龍闕倚淸光玉泉山淨云初散金穀樹多風正涼席上客知蓬島路坐中寒有栢臺霜多慙十載遊梁士卻伴賓鴻入帝鄕

題安定張使君

器度風標合出塵桂宮何負一枝新成丹始見金無滓衝斗方知劍有神憤气不銷頭上雪政聲空布海邊春中興若繼開元事堪向龍池作近臣

潁陽縣

琴堂連少室故事卽仙蹤樹老風聲壯山髙臘濃雪多庭有鹿縣僻寺無鐘何處畱詩客茆檐倚後峯

寄園林主人

主人常不在春物爲誰開桃艷紅將落梨華雪又催曉鶯閒自囀遊客暮空回尙有餘芳在猶堪載酒來

洛北村居

十畝松篁百畝田歸來方屬大兵年巖邊石室低臨水雲外嵐峯半入天鳥勢去投金穀樹鐘聲遙出上陽煙無人說得中興事獨倚斜暉憶仲宣

對梨花贈皇甫秀才

林上梨花雪壓枝獨攀瓊艷不勝悲依前此地逢君處還是去年今日時且戀殘陽畱綺席莫推紅袖訴金巵騰騰戰鼓正多事須信明朝難重持

立春

靑帝東來日馭遲暖煙輕逐曉風吹罽袍公子樽前覺錦帳佳人夢裏知雪圃乍開紅菜甲防幡新翦緑楊絲殷勤爲作宜春曲題向花牋帖繡楣

村笛

簫韶九奏韻淒鏘曲度𨿽髙調不傷卻見孤村明月夜一聲牛笛斷人腸

題李斯傳

蜀魄湘魂萬古悲未悲秦相死秦時臨刑莫恨倉中防上蔡東門去自遲

贈薛秀才

相辭因避世相見尙兵戈亂後故人少別來新話多但聞哀痛詔未覩凱旋歌欲結巖棲伴何山好薜蘿

和元秀才別業書事

僻居春事好水曲亂花陰浪過河移岸雛成鳥別林緑錢楡貫重紅障杏籬深莫飲宜城酒愁多醉易沈

紀村事

緑蔓暎雙扉循墻一徑微雨多庭果爛稻熟渚禽肥釀酒迎新社遙砧送暮暉數聲牛上笛何處餉田歸

題許仙師院

地古多喬木遊人到且吟院開金鏁澀門暎緑篁深山色不離眼鶴聲長在琴往來誰與熟乳鹿往前林

離筵訴酒

感君情重惜分離送我殷勤酒滿巵不是不能判酩酊卻憂前路醉醒時

不寐

不寐天將曉心勞轉似灰蚊吟頻到耳防鬭競緣臺戶闇知蟾落林喧覺雨來馬嘶朝客過知是禁門開

贈武處士

一身惟一室髙靜若僧家掃地畱疎影穿池浸落霞緑蘿臨水合白道向村斜賣藥歸來醉吟詩倚釣查

題吉澗盧拾遺莊

主人西遊去不歸滿溪春雨長春薇怪來馬上詩【一作訴】情好印破靑山白鷺飛

題潁源廟

曽是巢由棲隠地百川惟說潁源淸微波乍向云根吐去浪遙衝雪嶂橫萬木倚檐疎幹直羣峯當戶曉嵐晴臨川試問堯年事猶被封人勸濯纓

東遊逺歸

扣角干名計已疎劍歌休恨食無魚辭家栁絮三春半臨路槐花七月初江上欲尋漁父醉日邊時得故人書靑雲不識揚生面天子何由問子虛

新正日商南道中作寄李明府

相看又見嵗華新依舊楊朱拭淚巾踏雪偶因尋戴客論文還比聚星人嵩山不攺千年色洛邑長生一路塵今日與君同避世卻憐無事是家貧

春莫

一春春事好病酒起常遲流水緑縈砌落花紅墮枝樓髙喧乳燕樹密鬭雛鸝不學山公醉將何自觧頥

哭麻處士

卻到歌吟地閒門艸色中百年流水盡萬事落花空繐帳扄秋月詩樓鏁夜虫少微何處墮畱恨白楊風

春早

聞鶯才覺曉閉戶巳知晴一帶牕間月斜穿枕上生

和友人

閉門同隠士不出動經時靜閱王維畫閒翻褚棊落泉當戶急殘月下牕遲卻想従來意譙周亦自嗤

春愁

寓思本多傷逢春恨更長露霑湘竹淚華墮越梅妝睡怯交加夢閒傾防灎觴後庭人不到斜月上松篁

晚春

花開疑乍富花落似初貧萬物不如酒四時惟愛春峨峨秦氏防皎皎洛川神風月應相笑年年醉病身

題許渾詩卷

江南才子許渾詩字字淸新句句奇十斛明珠量不盡惠休虛作碧雲詞

贈禮佛名者

何用辛勤禮佛名我従無得到眞庭尋思六祖傳心印可是従來讀藏經

殘花

和煙和露雪離披金蘂紅須尙滿枝十日笙歌一宵夢薴蘿煙雨失西施

浣花集卷三

欽定四庫全書

浣花集卷四

唐韋莊撰

今體詩凡四十首

上元縣【淛西作】

南朝三十六英雄角逐興亡盡此中有國有家皆是夢爲龍爲虎亦成空殘花舊宅悲江令落日靑山弔謝公止竟霸圖何物在石麟無主臥秋風

江上逢史館李學士

前年分袂陜城西醉憑徵軒日欲低去浪指期魚必變出門回首馬空嘶關河自此爲徵壘城闕於今陷戰誰謂世途陵是谷燕來還識舊巢泥

金陵圖

誰謂傷心畫不成畫人心逐世人情君看六幅南朝事老木寒云滿故城

謁蔣帝廟

建業城邊蔣帝祠素髯淸骨舊風姿江聲似激秦軍破山勢如匡晉祚危殘雪嶺頭明組練晚霞檐外簇旌旗金陵客路方流落空祝回鑾奠酒巵

聞再幸梁洋

才喜中原息戰又聞天子幸巴西延燒魏闕非闗燕大狩陳倉不爲雞興慶玉龍寒自躍昭陵石馬夜空嘶遙思萬里行宮夢太白山前月欲低

王道者

五云遙指海中央金鼎曽傳肘後方三島路岐空有月十洲花木不知霜因攜竹杖聞龍气爲使仙童帶橘香應笑我曹身是夢白頭猶自學詩狂

陪金陵府相中堂夜宴

滿耳笙歌滿眼花滿樓珠翠勝吳娃因知海上神仙窟只似人間富貴家繡戶夜攢紅燭市舞衣晴曵碧天霞卻愁宴罷靑蛾散楊子江頭月半斜

和侯秀才同友生泛舟谿中相招之作

嵇阮相將棹酒船晚風侵浪水侵舷輕如控鯉初離岸逺似乘槎欲上天雨外鳥歸吳苑樹鏡中人入洞庭煙憑君不用回舟疾今夜西江月正圓

贈野童

羨爾無知野性眞亂搔蓬發笑看人閒衝暮雨騎牛去肯問中興社稷臣

代書寄馬

驅馳曽在五侯家見說初生自渥窪鬃白似披梁苑雪頸肥如撲杏園花休嫌緑綬嘶貧捨好著紅纓入使衙穏上云衢千萬里年年長踏魏堤沙

題淮陰侯廟

滿挹椒漿奠楚祠碧幢黃鉞舊英威能扶漢代成王業忍見唐民陷戰機云夢去時髙鳥盡淮陰歸日故人稀如何不借平齊策空看長星落賊圍

送崔郎中往使西川行在

拜書辭玉帳萬里劍闗長新馬杏花色緑袍春艸香一身朝玉陛幾日過銅梁莫戀鑪邊醉仙宮待侍郎

潤州顯濟閣曉望

淸曉水如鏡隔江人似鷗逺煙藏海島初日照揚州地壯孫權气云凝庾信愁一篷何處客吟憑釣魚舟

觀淛西府相畋遊

十里旌旗十萬兵等閒遊獵出軍城紫袍日照金鵝鬭紅斾風吹畫虎獰帶箭彩禽云外落避雕寒兔月中驚歸來一路笙歌滿更有仙娥載酒迎

官莊【江南富民悉以犯酒沒家產因以此詩諷之淛帥遂攺酒法不入財產】

誰氏園林一簇煙路人遙指盡長嘆桑田稻澤今無主新犯香醪沒入官

解維

又觧徵帆落照中暮程還過秣陵東二年辛苦煙波裏贏得風姿似釣翁

雨霽池上作呈侯學士

鹿巾藜杖葛衣輕雨歇池邊晚吹淸正是如今江上好白鱗紅稻紫蒓羮

寓言

爲儒逢世亂吾道欲何之學劍已應晚歸山今又遲故人三載別明月兩鄕悲惆悵滄江上星星鬢有絲

哭同捨崔員外

卻到同遊地三年一電光池塘春艸在風燭故人亡祭罷泉聲急齋余磬韻長碧天應有恨斜日弔松篁

題姑蘇淩處士莊

一簇林亭返照間門當官道不曽關花深逺岸黃鶯閙雨急春塘白鷺閒載酒客尋吳苑寺倚樓僧看洞庭山怪來話得仙中事新有人従物外還

過當塗縣

客過當塗縣停車訪舊遊謝公山有墅李白酒無樓采石花空發烏江水自流夕陽誰共感寒鷺立汀洲

江亭酒醒卻寄維揚餞客

別筵人散酒初醒江步黃昏雨雪零滿坐綺羅皆不見覺來紅燭背銀屏

臺城

江雨霏霏江艸齊六朝如夢鳥空啼無情最是臺城栁依舊煙籠十里堤

贈漁翁

艸衣荷笠鬢如霜自說家編楚水陽滿岸秋風吹枳橘繞陂煙雨種菇蔣蘆刀夜鱠紅鱗膩木甑朝蒸紫芋香曽向五湖期範蠡爾來空濶久相忘

過揚州

當年人未識兵戈處處靑樓夜夜歌花發洞中春日永月明衣上好風多淮王去後無雞犬煬帝歸來葬綺羅二十四橋空寂寂緑楊摧折舊官河

寄右省李起居

已向鴛行接雁行便應雙拜紫薇郎才聞闕下徴書急已覺回朝艸詔忙白馬似憐朱紱貴防衣遙惹禦鑪香多慙十載遊梁客未換靑襟侍素王

鑷白

白髮太無情朝朝鑷又生始因絲一縷漸至雪千莖不避佳人笑惟慙稚子驚新年過半百猶嘆未休兵

漳亭驛小櫻桃

當年此樹正花開五馬仙郎載酒來李白巳亡工部死何人堪伴玉山頽

酬吳秀才霅川相送

一葉南浮去似飛楚鄕雲水本無依離心不忍聞春鳥病眼何堪送落暉摻袂客従花下散棹舟人向鏡中歸夫君別我應惆悵十五年來識素衣

對雨獨酌

橊花新釀緑於苔對雨閒傾滿滿杯荷鍤醉翁眞達者臥云逋客竟悠哉能詩豈是經時策愛酒元非命世才門外緑蘿連洞口馬嘶應是步兵來

夏初與侯補闕江南有約同泛淮汴西赴行朝莊自九驛路先至甬橋補闕由淮楚續至泗上寢病旬日遽聞捐館回首悲慟因成長句四韻弔之【巳後自淛西遊汴宋路至陳倉迎駕卻過昭義相州路歸金陵作】

本約同來謁帝閽忽隨川浪去東奔九重聖主方虛席千里髙堂尙倚門世徳只應榮伯仲時名終自付兒孫遙憐月落淸淮上寂寞何人弔旅魂

汴堤行

欲上隋堤舉步遲隔云烽燧叫非時才聞破陣將休馬又道徵遼再出師朝見西來爲過客莫看東去作浮屍緑楊千里無飛鳥日落空投舊店基

旅次甬西見兒童以竹槍紙旗戲爲陣列主人叟曰斯子也三世沒於陣思所襲祖父讐余因感之

已聞三世沒軍營又見兒孫學戰爭見爾此言堪慟哭遣予何日望時平

自孟津舟西上雨中作

秋煙漠漠雨蒙蒙不捲徵颿任晚風百口寄安滄海上一身逃難緑林中來時楚岸楊花白去日隋堤蓼穗紅卻到故園翻似客歸心迢遞秣陵東

含山店夢覺作

曽爲流離慣別家等閒揮袂客天涯燈前一覺江南夢惆悵起來山月斜

題貂黃嶺官軍

散騎蕭蕭下太行逺従吳防去陳倉斜風細雨江亭上盡日憑欄憶楚鄕

過內黃縣

相州吹角欲斜陽匹馬搖鞭宿內黃僻縣不容投刺客野陂時遇射雕郎雲中粉堞新城壘店後荒郊舊戰塲猶指去程千萬里秣陵煙樹在何鄕

雜感

莫悲建業荊榛滿昔日繁華是帝京莫愛廣陵臺榭好也曽蕪沒作荒城魚龍爵馬皆如夢風月煙花豈有情行客不勞頻悵望古來朝市嘆衰榮

垣縣山中尋李書記山居不遇畱題河次店

白雲紅樹防東名鳥羣飛古畫中仙吏不知何處隠山南山北雨蒙蒙

送人遊並汾

風雨蕭蕭欲莫秋獨攜孤劍塞垣遊如今虜騎方南牧莫過陰關第一州

浣花集卷四

欽定四庫全書

浣花集卷五

唐韋莊撰

今體詩凡二十八首

李氏小池亭十二韻【時在婺州寄居作】

積石亂巉巉庭莎緑不芟小橋低跨水危檻半依巖花落魚爭唼櫻紅鳥競引泉疏地脈掃絮積山嵌古栁紅綃織新篁紫綺緘養猿秋嘯月放鶴夜棲杉枕簟谿云膩池塘海雨咸語牕雞逞辧防鼎犬偏饞踏蘚靑粘屐攀蘿緑暎衫訪僧舟北渡貰酒日西銜遲客登髙閣題詩繞翠嵒家藏何所寶淸韻滿瑯函

遣興

如幻如泡世多愁多病身亂來知酒聖貧去覺錢神異國淸明節空江寂莫春聲聲林上鳥喚我北歸秦

婺州和陸諫議將赴闕懷陽羨山居

望闕路仍逺子牟魂欲飛道開燒藥鼎僧寄臥云衣故國饒芳艸他山掛夕暉東陽𨿽勝地王粲柰思歸

江上題所居

故人相別盡朝天苦竹江頭獨閉關落日亂蟬蕭帝寺碧雲歸鳥謝家山靑州従事來偏熟泉布先生老漸慳不是對花長酩酊永嘉時代不如閒

婺州屏居蒙右省王拾遺車枉降訪病中延欵不得因成寄謝

三年流落臥漳濱王粲思家拭淚頻畫角莫吹殘月夜病心方憶故園春自爲江上樵蘓客不識天邊侍従臣怪得白鷗驚去盡緑蘿門外有朱輪

將卜蘭芷村居畱別郡中在仕

蘭芷江頭寄斷蓬移家空載一颿風伯倫嗜酒還因亂平子歸田不爲窮避世漂零人境外結茅依約畫屏中従今隠去應難覓深入蘆花作釣翁

和陸諫議避地寄東陽進退未決見寄

未歸天路紫雲深暫駐東陽嵗月侵入洛聲華當世重閔周章句滿朝吟開鑪夜看黃芽鼎臥甕閒欹白玉簪讀易艸人不防憂君心是致君心

山墅閒題

邐迆前岡壓後岡一川桑柘好殘陽主人饋餉炊紅黍鄰父攜竿釣紫魴靜極卻嫌流水閙閒多翻笑野雲忙有名不那無名客獨閉衡門避建康

江上逢故人

前年送我曲江西紅杏園中醉似泥今日逢君越溪上杜鵑花發鷓鴣啼來時舊里人誰在別後滄波路幾迷江畔玉樓多美酒仲宣懷土莫淒淒

旅中感遇寄呈李祕書昆仲

南望愁雲鏁翠微謝家樓閣雨霏霏劉楨病後新詩少阮籍貧來好客稀猶喜故人天外至許將孤劍日邊歸懷鄕不怕嚴陵笑只待秋風別釣磯

送範評事入關

寂寥門戶寡相親日日頻來只有君正喜琴樽長作伴忽攜書劍逺辭羣傷心栁色離亭見聒耳蟬聲故國聞爲報明年杏園客與畱絕艷待終軍

東陽酒家贈別二絕句

送君同上酒家樓酩酊翻成一笑休正是落花饒悵望醉鄕前路莫回頭

天涯方嘆異鄕身又向天涯別故人明日五更孤店月醉醒何處淚霑巾

江上村居

本無蹤迹戀柴扃世亂須教識道情顚倒夢魂愁裏得倔奇詩句望中生花緣艷絕栽難好山爲看多詠不成聞道漢軍新破虜使來仍說近離京

江外思鄕

年年春日異鄕悲杜曲黃鶯可得知更被夕陽江岸上斷腸煙栁一絲絲

和鄭拾遺秋日感事一百韻

禍亂天心厭流離客思傷有家拋上國無罪謫遐方負笈將辭越揚颿欲泛湘避時難駐足感事易回腸雅道何銷徳妖星忽耀芒中原初縦燎下國竟探湯盜據三秦地兵纒八水鄕戰塵輕犯闕羽斾逺巡梁自此修文代俄成講武塲熊羆驅鹿犀象走昆陽禦馬迷新棧宮娥攺舊妝五丁功再覩八難事難忘鳯引金根疾兵環玉弩彊建牙𨿽可恃摩壘詎能防霍廟神遐逺圯橋路杳茫出師威似虎禦敵狠如羊眉畫猶思赤巾裁未厭黃晨趨鳴鐵騎夜舞挹瓊觴僭侈彤襜亂諠呼繡攘但聞爭曳組詎見學垂韁鵲印提新篆龍泉奪曉霜軍威徒逗撓我武自維揚負扆勞天眷凝旒念國章繡旗張畫獸寶馬躍紅鴦但欲除妖气寧思蔽耿光曉煙生帝裏夜火入春坊鳥怪巢宮樹狐驕上苑墻救危終在徳視履豈無祥气激雷霆怒神驅嶽瀆忙功髙分虎節位下恥龍驤徧命登壇將巡封異姓王志求扶墜典力未振頽綱漢路閒雕鶚云衢駐驌驦寶裝軍器麗麝裛戰袍香日覩兵書防時聞虜騎亡人心驚獬豸雀意伺螳螂上略咸推妙前鋒詎可當紆金光照耀執玉意藏昻覆餗非無謂奢華事每詳四民皆組綬九土墮耕桑飛騎黃金勒香車翠鈿裝八珍羅膳府五采鬭匡牀宴集喧華第歌鐘簇畫梁永期傳子姓寧誤犯天狼未覩君除側徒思玉在傍竄身奚可保易地喜相將國運方夷險天心詎測量九流𨿽暫蔽三柄豈相妨小孽乖躔次中興系昊蒼灋堯功已普罪已徳非涼帝念惟思理臣心豈自遑詔催靑客時待紫微郎定難輸宸算勝災減禦粱皇恩思蕩蕩睿澤轉洋洋偃臥𨿽非晚艱難亦備嘗舜庭招諫皷漢殿上書囊儉徳遵三尺淸朝俟一匡世隨漁父醉身效接輿狂竄逐同天寶遭罹異建康道孤悲海澨家逺隔天潢卒嵗貧無褐經秋病泛漳似魚甘去乙比蟹未成筐守道慙無補趨時愧不臧殷牛常在耳晉豎欲濳肓忸恨山思板懷歸海欲航角吹魂悄悄笛引淚浪浪亂覺乾坤窄貧知日月長勢將隨鶴列忽喜遇鴛行巳報新回駕仍聞近納隍文風銷劍楯禮物換旂裳紫闥重開序靑衿再設庠黒頭期命爵赬尾尙憂魴吳阪嘶騏驥岐山集鳯凰詞源波浩浩諫署玉鏘鏘飼雀曽傳慶烹蛇詎有殃弓揮勁鏃匣劍淬神鋩諤諤寧慙直堂堂不謝張曉風趨建禮夜月直文昌去國時𨿽久安邦志不常良金鑪自躍美玉櫝難藏北望心如斾西歸律變商迹隨江燕去心逐塞鴻翔晚翠籠桑塢斜暉掛竹堂路愁千里月田愛萬斯箱伴釣歌前浦隨樵上逺崗鷺眠依晚嶼鳥浴上枯楊驚夢緣欹枕多吟爲倚廊訪僧紅葉寺題句白雲房颿外靑楓老樽前紫菊芳夜燈銀耿耿曉露玉瀼瀼異國慙傾蓋歸塗俟並糧身𨿽畱震澤心已過雷塘執友知誰在家山各巳荒海邊登桂檝煙外泛云檣巢樹禽思越嘶風馬戀羌寒聲愁聽杵空館厭聞螿望闕飛華蓋趨朝振玉璫米慙無薏苡面喜有桄榔話別心重結傷時淚一滂佇歸蓬島後綸詔潤靑緗

夢入關

夢中乘傳過關亭南望蓮峯簇簇靑馬上正吟歸去好覺來江月滿前庭

送人歸上國

送君江上日西斜泣向江邊滿樹花若見靑雲舊相識爲言流落在天涯

聞春鳥

云晴春鳥滿江村還似長安舊日聞紅杏花前應笑我我今顦顇亦羞君

櫻桃樹

記得初開雪滿枝和蜂和蝶帶花移如今花落遊蜂去空作主人惆悵詩

獨鶴

夕陽灘上立徘徊紅蓼風前雪翅開應爲不知棲宿處幾回飛去又飛來

新栽竹

寂寞堦前見此君繞欄吟罷卻沾巾異鄕流落誰相識惟有樷篁似主人

稻田

緑波春浪滿前陂極目連云防防肥更被鷺鷥千防雪破煙來入畫屏飛

庭前菊

爲憶長安爛熳開我今移爾滿庭栽紅蘭莫笑靑靑色曽向龍山泛酒來

燕來

去嵗辭巢別近鄰今來空訝艸堂新花開對語應相問不是村中舊主人

倚柴關

杖防無言獨倚關如癡如醉又如閒孤吟盡日何人防依約前山似故山

題七步廊

席門無計柰殘陽更接檐前七步廊不羨東都丞相宅每行吟得好篇章

語松竹

庭前芳艸緑於袍堂上詩人欲二毛多病不禁秋寂寞雨松風竹莫騷騷

浣花集卷五

欽定四庫全書

浣花集卷六

唐韋莊撰

今體詩凡十七首

不出院楚公【自三衢至江西作】

一自禪關閉心猿日漸馴不知城郭路稀識市朝人履帶堦前雪衣無寺外塵卻嫌山翠好詩客往來頻

江邊吟

江邊烽燧幾時休江上行人雪滿頭誰信亂離花不見只應惆悵水東流陶濳政事千杯酒張翰生涯一葉舟若有片颿歸去好可堪重倚仲宣樓

江南送李明府入關

花煙栁傍江邨流落天涯酒一罇分首不辭多下淚回頭惟恐防消魂我爲孟館三千客君繼寧王五代孫正是中興磐石重莫將顦顇入都門

送福州王先輩南歸

豫章城下偶相逢自說今方遇至公八韻賦吟梁苑雪六銖衣惹杏園風名標玉籍仙壇上家寄閩山畫障中明日一杯何處別緑楊煙岸雨蒙蒙

夜雪泛舟遊南溪

大江西面小溪斜入竹穿松似若耶兩岸嚴風吹玉樹一灘明月曬銀砂因尋野渡逢漁捨更泊前灣上酒家去去不知歸路逺棹聲煙裏獨嘔啞

江行西望

西望長安白日遙半年無事駐蘭橈欲將張翰秋江雨畫作屏風寄鮑昭

銅儀

銅儀一夜變葭灰暖律還吹嶺上梅已喜漢官今再覩更驚堯歷又重開牕中逺岫靑如黛門外長江緑似苔誰念閉闗張仲蔚滿庭春雨長蒿萊

含香

含香髙步巳難陪鶴到淸霄勢未回遇物旋添芳艸句逢春寧滯碧雲才微紅幾處花心吐嫩緑誰家栁眼開卻去金鑾爲近侍便辭鷗鳥不歸來

春云

春雲春水兩溶溶倚郭樓臺晚翠濃山好只因人化石地靈曽有劍爲龍官辭鳯闕頻經嵗家住峨嵋第幾峯王粲不知多少恨夕陽吟斷一聲鐘

雲散

雲散天邊落照和闗闗春樹鳥聲多劉伶避世惟沈醉寗戚傷時亦浩歌巳恨嵗華添皎鏡更悲人事逐頽波靑雲自有鵷鴻待莫說他山好薜蘿

袁州作

家家生計只琴書一郡淸風似魯儒山色東南連紫府水聲西北屬洪都煙霞盡入新詩卷郭邑閒開古畫圖正是江村春酒熟更聞春鳥勸提壺

題袁州謝秀才所居

主人年少巳能詩更有松軒掛夕暉芳艸似袍連徑合白雲如鳥傍檐飛但將竹葉消春恨莫遣楊花上客衣若有前山好煙雨與君吟到暝鐘歸

謁巫山廟

亂猿啼處訪髙唐路入煙霞艸木香山色未能忘宋玉水聲猶似哭襄王朝朝暮暮陽臺下爲雨爲雲楚國亡惆悵廟前無限栁春來空鬭畫眉長

鷓鴣

南禽無侶似相依錦翅雙雙傍馬飛孤竹廟前啼莫汨羅祠畔弔殘暉秦人只觧歌爲曲越女空能畫作衣懊惱澤家知有恨年年長憶鳯城【一作皇】歸【懊惱澤家鷓鴣之音也】

宿蓬船

夜來江宿蓬船臥聽淋鈴不忍眠卻憶紫微情調逸阻風中酒過年年

送李秀才歸荊溪

八月中秋月正圓送君吟上木蘭船人言格調勝度我愛篇章敵浪仙晚渡去時衝細雨夜灘何處宿寒煙楚王宮去陽臺近莫倚風流滯少年

洪州送西明寺省上人遊福建

記得初騎竹馬年送師來往禦溝邊荊榛巳失當時路槐栁全無舊日煙逺自嵇山遊楚澤又従廬嶽去閩川新春闕下應相見紅杏花中覓酒仙

浣花集卷六

欽定四庫全書

浣花集卷七

唐韋莊撰今體詩凡二十六首

建昌渡暝吟

月照臨官渡鄕情獨浩然鳥棲彭蠡樹月上建昌船市散漁翁醉樓深賈客眠隔江何處笛吹斷緑楊煙

嵗除對王秀才作

我惜今宵促君愁玉漏頻豈知新嵗酒猶作異鄕身雪向寅前凍花従子後春到明追此防俱是隔年人

酒渇愛江淸

酒渇何方療江波一掬淸瀉甌如練色潄齒作泉聲味帶他山雪光含白露精只應千古後長稱伯倫情

和李秀才郊墅早春吟興十韻

暖律變寒光東君景漸長我悲遊海嶠君說住柴桑雪色隨髙嶽冰聲陷古塘艸根微吐翠梅朶半含霜酒市多逋客漁家足夜航匡廬云傍屋彭蠡浪衝牀緑擺楊枝嫩紅挑菜甲香鳯凰城巳盡鸚鵡賦應狂佇見龍辭沼寧憂雁失行不應雙劍气長在鬥牛傍

泛鄱陽湖

四顧無邊鳥不飛大波驚隔楚山微紛紛雨外靈均過瑟瑟雲中帝子歸迸鯉似梭投逺浪小舟如葉傍斜暉鴟夷去後何人到愛者𨿽多見者稀

黃藤山下聞猿

黃藤山下駐歸程一夜號猿弔旅情入耳便能生百恨斷腸何必待三聲穿雲宿處人難見望月啼時兔正明好笑五陵年少客壯心無事也沾纓

章江作

杜陵歸客正徘徊玉笛誰家叫落梅之子棹従天外去故人書自日邊來楊花慢惹霏霏雨竹葉間傾滿滿杯欲問維揚【一作旌揚】舊風月一江紅樹亂猿哀

南遊富陽江中作

南去又南去此行非自期一颿云作伴千里月相隨浪迹花應笑衰容鏡每知鄕園不可問禾黍正離離饒州余幹縣琵琶洲有故韓賓客宣城裴尙書修行李侍郎舊居遺址猶存客有過之感舊因以和吟

琵琶洲近鬥牛星鸞鳯曽於此放情巳覺地靈因昴降更聞川媚有珠生一灘紅樹畱佳气萬古淸續政聲防戶盡移天上去里人空說舊簪纓

九江逢盧員外

前年風月宿琴堂大媚仙山近帝鄕別後幾沾新雨露亂來猶記舊篇章陶濳豈是銅符吏田鳯終爲錦帳郎莫怪相逢倍惆悵九江煙月似瀟湘

南昌晚眺

南昌城郭枕江煙章水悠悠浪拍天芳艸緑遮仙尉宅落霞紅襯賈人船霏霏閣上千山雨嘒嘒雲中萬樹蟬怪得地多章句客庾家樓在鬥牛邊

衢州江上別李秀才

千山紅樹萬山云把酒相看日又曛一曲離歌兩行淚更知何地再逢君

湘中作

千重煙樹萬重波因便何妨弔汨羅楚地不知秦地亂南人空怪北人多臣心未肯教遷鼎天道還應欲止戈否去泰來終可待夜寒休唱飯牛歌

桐廬縣作

錢塘江盡到桐廬水碧山靑畫不如白羽鳥飛嚴子瀨緑蓑人釣季鷹魚潭心倒影時開合谷口閒雲自捲舒此境只應詞客愛投文空弔木虛

東陽贈別

繡袍公子出旌旗送我搖鞭入翠微大抵行人難訴酒就中辭客易沾衣去時此地題橋去歸日何年佩印歸無限別情言不得回看谿栁恨依依

寄湖州捨弟

半年江上愴離襟把得新詩喜又吟多病似逢秦氏藥久貧如得顧家金雲煙但有穿楊志塵土多無作吏心何況別來詞轉麗不愁明代少知音

信州西三十里山名仙人城下有月巖山其狀秀拔中有山門如滿月之狀余因行役過其下聊賦是詩

驅車過閩越路出饒陽西仙山翠如畫簇簇生虹蜺羣峯若侍従眾阜如嬰提巖巒互吞吐嶺岫相追攜中有月輪滿皎潔如圓珪玉皇恣遊覽到此神應迷常娥曳霞帔引我同攀躋騰騰上天半玉鏡懸飛梯瑤池何悄悄鸞鶴煙中棲回頭望塵世露下寒淒淒

婺州水館重陽日作

異國逢佳節凴髙獨苦吟一杯今日醉【一作酒】萬里故園心水館紅蘭合山城紫菊深白衣𨿽不至鷗鳥自相尋

避地越中作

避世移家逺天涯嵗巳周豈知今夜月還是去年愁露果珠沈水風螢燭上樓傷心潘騎省華髮不禁秋

撫州江口中作

江上閒衝細行滿衣風灑緑荷聲金驑掉尾橫鞭望猶指廬陵半日程

信州谿岸夜吟作

夜倚臨谿店懷鄕獨苦吟月當山頂出星倚水湄沈霧气漁燈冷鐘聲谷寺深一城人悄悄琪樹宿仙禽

訪潯陽友人不遇

不見安期悔上樓寂寥人對鷺鷥愁蘆花雨急江煙暝何處潺潺獨棹舟

東林寺再遇僧益大徳

見師初事懿皇朝三殿歸來白馬驕上講每教傾國聽承恩偏得內官饒當時可愛人如畫今日相逢鬢巳凋若向君門逢舊友爲傳音信到雲霄

西塞山下作

西塞山前水似藍亂雲如絮滿澄潭孤峯漸暎湓城北片月斜生夢澤南爨動曉煙烹紫蕨露和香蔕摘黃柑他年卻棹扁舟去終傍蘆花結一庵

齊安郡

弭棹齊安郡孤城百戰殘傍村林有虎帶郭縣無官暮角梅花怨淸江桂影寒黍離緣底事撩我起長嘆

夏口行寄婺州諸弟

回頭煙樹各天涯婺女星邊逺寄家盡眼楚波連夢澤滿衣春雪落江花雙雙得伴爭如雁一一歸巢卻羨鵶誰道我隨張博望悠悠空外泛仙槎

浣花集卷七

欽定四庫全書

浣花集卷八

唐韋莊撰

今體詩凡九首

南省伴直【甲寅年自江南到京後作】

文昌二十四仙曹盡倚紅檐種露桃一洞煙霞人迹少六行槐栁鳥聲髙星分夜彩寒侵帳蘭惹春香緑暎袍何事愛畱詩客宿滿庭風雨竹蕭騷

鄠杜舊居二首

卻到山陽事事非谷雲谿鳥尙相依阮咸貧去田園盡向秀歸來父老稀秋雨幾家紅稻熟野塘何處錦鱗肥年年爲獻東堂策長是蘆花別釣磯

一徑尋村渡碧谿稻花香澤水千畦雲中寺逺磬難識竹裏巢深鳥易迷紫菊亂開連井合紅橊初綻拂檐低歸來滿把如澠酒何用傷時嘆鳯兮

寄江南諸弟

萬里逢歸雁鄕書忍淚封吾身不自保爾道各何從性拙惟多蹇家貧半爲慵秪思谿影上臥看玉華峯

投寄舊知

卻將顦顇入都門自喜靑霄足故人萬里有家畱百越十年無路到三秦摧殘不是當時貌流落空餘舊日貧多謝靑雲好知已莫教歸去重沾巾

癸丑年下第獻新先輩

五更殘月省墻邊絳斾蜺旌卓曉煙千炬火中鶯出谷一聲鐘後鶴衝天皆乘駿馬先歸去獨被羸童笑晚眠對酒暫時情豁爾見花依舊涕澘然未酬闞澤傭書債猶欠君平賣卜錢何事欲休休不得來年公道似今年

題汧陽縣馬跑泉李學士別業

水滿寒塘菊滿籬籬邊無限彩禽飛西園夜雨紅櫻熟南畝淸風白稻肥艸色自畱閒客住泉聲如待主人歸九霄岐路忙於火肯戀斜陽守釣磯

絳州過夏畱獻鄭尙書

朝朝沈醉引金船不覺西風滿樹蟬光景暗消銀燭下夢魂長寄玉輪邊因循每被時流誚奮髮須由國士憐明日客腸何處斷緑槐風裏獨揚鞭

綏州作

雕陰無樹水難流雉堞連云古帝州帶雨晚駞鳴逺戍望鄕孤客倚髙樓明妃去日花應笑蔡琰歸時鬢已秋一曲單於暮烽起扶蘇城上月如鉤

浣花集卷八

欽定四庫全書

浣花集卷九

唐韋莊撰

今體詩凡十二首

與東吳生相遇【及第後出關作】

十年身事各如萍白首相逢淚滿纓老去不知花有態亂來惟覺酒多情貧疑陋巷春偏少貴想豪家月最明且【一作獨】對一罇開口笑未衰應見泰階平

庭前桃

曽向桃源爛漫遊也同漁父泛仙舟皆言洞裏千株好未勝庭前一樹幽帶露似垂湘女淚無言如伴息嬀愁五陵公子饒春恨莫引香風上酒樓

丙辰年鄜州遇寒食城外醉吟七言五首

滿街楊栁緑絲煙畫出淸明二月天好是隔簾花樹動女郎撩亂送秋千

雕陰寒食足遊人金鳯羅衣濕麝薰腸斷入城芳艸路淡紅香白一羣羣

開元坡下日初斜拜掃歸來走鈿車可惜數株紅艷好不知今夜落誰家

馬驕風疾玉鞭長過去惟畱一陣香閒客不須燒破眼好花皆屬富家郎

絲煙栁欲淸明金屋人間暖鳯笙永日【一作畫】迢迢無一事隔街聞築气毬聲

宜君【一作春】縣比卜居不遂畱題王秀才別墅二首

本期同此臥林丘榾柮鑪前擁布裘何事卻騎羸馬去白雲紅樹不相畱

明月嚴霜撲皁貂羨君髙臥正逍遙門前積雪深三尺火滿紅鑪酒滿瓢

鄜州畱別張員外

江南相送君山下塞北相逢朔漠中三楚故人皆是夢十年陳事只如風莫言身世他時異且喜琴罇數日同惆悵卻愁明日別馬嘶山店蒙蒙

病中聞相府夜宴戲贈集賢盧學士

滿筵紅蠟照香鈿一夜歌鐘欲沸天花裏亂飛金錯落月中爭認繡連幹罇前莫話詩三百醉後寧辭酒十千無那兩三新進士風流長得飲徒憐

出關

馬嘶煙岸栁陰斜東去【一作回首】關山路轉賖到處因循緣嗜酒一生惆悵爲判花危時秪合身無著白日那堪事有涯正是灞陵春酎緑仲宣何事獨辭家

浣花集卷九

欽定四庫全書

浣花集卷十

唐韋莊撰

今體詩凡六首

過樊川舊居【時在華州駕前奉使入蜀作】

卻到樊川訪舊遊夕陽衰艸杜陵秋應劉去後苔生閣稽阮歸來雪滿頭能說亂離惟有燕觧偸閒暇不如鷗千桑萬海無人見橫笛一聲空淚流

長安舊裏

滿日墻匡春艸深傷時傷事更傷心車輪馬迹今何在十二玉樓無處尋

過渼陂懷舊

辛勤曽寄玉峯前一別雲溪二十年三徑荒涼迷竹樹四鄰凋謝變桑田渼陂可是當時事紫閣空餘舊日煙多少亂離無處問夕陽吟罷涕然

汧陽間

汧水悠悠去似絣逺山如畫翠眉橫僧尋野渡歸吳嶽雁帶斜陽入渭城邊靜不收蕃帳馬地貧惟賣隴山鸚牧童何處吹羌笛一曲梅花出塞聲

焦崖閣

李白曽歌蜀道難長聞白日上靑天今朝夜過焦崖閣始信星河在馬前

雞公幘【去褒城縣二十里】

石狀𨿽如幘山形可類雞向風疑欲鬭帶雨似聞啼蔓織靑籠合松長翠羽低不鳴非有意爲怕客奔齊

浣花集卷十

欽定四庫全書

浣花集補遺目錄

乞彩牋歌

詠白牡丹

長安淸明

咸陽懷古

悼亡姬五首

平陵老將

春陌二首

春愁

嵗宴同左生作

和同年韋學士華下途中見寄

傷灼灼

漢州

秋霽晚景

和人春暮書事寄崔秀才

古離別

邊上逢薛秀才話舊

飲散呈主人

使院黃葵花

搖落

奉和觀察郎中春暮憶花言懷見寄四韻之什奉和左司郎中春物暗度感而成章

少年行

令狐亭

閨月

閨怨

上春詞

練篇

雜體聨錦

長安春

撫盈謌

贈峨嵋山彈琴李處士

江臯贈別

欽定四庫全書

浣花集補遺

唐韋莊撰

乞彩牋歌

浣花溪上如花客緑闇紅藏人不識畱得溪頭瑟瑟波潑成紙上猩猩色手把金刀裁彩雲有時剪破秋天碧不使紅霓段段飛一時驅上丹霞壁蜀客才多染不供卓文醉後開無力孔雀銜來向日飛翩翩壓折黃金翼我有歌詩一千首磨礱山嶽羅星斗開卷長疑雷電驚揮毫只怕龍蛇走班班布在時人口滿軸松花都未有人間無處買煙霞須知得自神仙手也知價重連城璧一紙萬金猶不惜薛濤昨夜夢中來殷勤勸向君邊覓

詠白牡丹

閨中莫妒啼妝婦陌上須慚傅粉郎昨夜月明淸似水入門惟覺一庭香

長安淸明

早是傷春夢雨天可堪芳艸更芊芊內官初賜淸明火上相閒分白打錢紫陌亂嘶紅叱撥緑楊髙映畫秋千遊人記得承平事暗喜風光似昔年

咸陽懷古

城邊人倚夕陽樓城上云凝萬古愁山色不知秦苑廢水聲空伴漢宮流李斯不向倉中悟徐福應無物外遊莫怪楚吟偏斷骨野煙蹤迹似東周

悼亡姬五首

鳯去鸞歸不可尋十洲仙路彩雲深若無少女花應老爲有姮娥月易沈竹葉豈能消積恨丁香空觧結同心湘江水闊蒼梧逺何處相思弄舜琴

黙黙無言惻惻悲閒吟獨傍菊花籬只今已作經年別此後知爲幾嵗期開篋每尋遺念物倚樓空綴悼亡詩夜來孤枕空腸斷牕月斜輝夢覺時【右獨吟】

六七年來春又秋也同歡笑也同愁才聞及第心先喜試說求婚淚便流幾爲妒來頻斂黛毎思閒事不梳頭如今悔恨將何益腸斷千休與萬休【右悔恨】

一閉香閨後羅衣盡施僧防偸筵上果蛾撲帳前燈土蝕釵無鳯塵生鏡少菱有時還影響花葉曵香繒【右靈席一作虛席】

芳艸又芳艸故人揚子家靑雲容易散白日等閒斜皓質畱殘雪香魂逐斷霞不知何處笛一夜叫梅花【右舊居】

平陵老將

白羽金僕姑腰懸雙轆轤前年蔥嶺北獨戰雲中胡疋馬塞垣老一身如鳥孤歸來辭第宅卻占平陵居

春陌二首

滿街芳艸卓香車仙子門前白日斜腸斷東風各回首一枝春雪凍梅花

嫩煙輕染栁絲黃勾引花枝笑憑墻馬上王孫莫回首好風偏逐羽林郎

春愁

自有春愁正斷魂不堪芳艸思王孫落花寂寂黃昏雨深院無人獨倚門

嵗宴同左生作

嵗暮鄕闗逺天涯手重攜雪埋江樹短云壓夜城低寶瑟湘靈怨淸砧杜魄啼不須臨皎鏡年長易淒淒

和同年韋學士華下途中見寄

緑楊城郭雨淒淒過盡千輪與萬蹄送我獨遊三蜀路羨君新上九霄梯馬驚門外山如活花笑尊前客似泥正是淸和好時節不堪離恨劍門西

傷灼灼【灼灼蜀之麗人也近聞貧且老殂落於城都酒市中因以四韻弔之】

嘗聞灼灼麗於花云髻盤時未破桃臉曼長橫緑水玉肌香膩透紅紗多情不住神仙界薄命曽嫌富貴家流落錦江無處問斷魂飛作碧天霞

漢州

北儂初到漢州城郭邑樓臺觸目驚松桂影中旌斾色芰荷風裏管聲人心不似經離亂時運還應卻太平十日醉眠金雁驛臨岐無限臉波橫

秋霽晚景

秋霽禁城晚六街煙雨殘墻頭山色健林外鳥聲歡翹日樓臺麗淸風劍佩寒玉人襟袖薄斜憑翠闌干

和人春暮書事寄崔秀才

半掩朱門白日長晚風輕墮落梅妝不知芳艸情何限只怪遊人思易傷才見早春鶯出谷巳驚新夏燕巢梁相逢只賴如澠酒一曲狂歌入醉鄕

古離別【或刻多情】

一生風月供惆悵到處煙花恨別離止竟多情何處好少年長抱少年悲

邊上逢薛秀才話舊

前年同醉武陵亭絕倒閒譚坐到明也有絳唇歌白雪更憐紅袖奪金觥秦云一散如春夢楚市千燒作故城今日皤然對芳艸不勝東望涕交橫

飲散呈主人

夢覺笙歌散空堂寂寞秋更聞城角弄煙雨不勝愁

使院黃葵花

薄妝新著澹黃衣對捧金鑪侍醮遲向月似矜傾國貌倚風如唱步虛詞乍開檀炷疑聞語試與云和必解吹爲報同人看來好不禁秋露卽離披

揺落

搖落秋天酒易醒淒淒長似別離情黃昏倚柱不歸去腸斷緑荷風雨聲

奉和觀察郎中春暮憶花言懷見寄四韻之什

天畔峩簇簇靑楚云何處隔重扃落花帶雪埋芳艸春雨和風濕畫屏對酒莫辭衝暮角望鄕誰解倚髙亭惟君信我多惆悵只願陶陶不願醒

奉和左司郎中春物暗度感而成章

才喜新春巳暮春夕陽吟殺倚樓人錦江風散霏霏雨花市香飄漠漠塵今日尙追巫峽夢少年應遇洛川神有時自患多情病莫是生前宋玉身

少年行

五陵豪客多買酒黃金醉下酒家樓美人雙翠幰揮劍邯鄲市走馬梁王苑樂事殊未央年華已云晚

令狐亭

若非天上神仙宅須是人間將相家想得當時好煙月管弦吹殺後庭花

閨月

明月照前除煙華蕙蘭濕淸風行處來白露寒蟬急美人情易傷暗上紅樓立欲言無處言但向姮娥泣

閨怨

戚戚彼何人明眸利於月啼妝曉不幹素面凝香雪良人去淄右鏡破金簪折空藏蘭蕙心不忍琴中說

上春詞

曈曨赫日東方來禁城煙暖蒸靑苔金樓美人花屏開晨妝未罷車聲催幽蘭報暖紫芽折夭花愁艷蝶飛回五陵年少惜花落酒濃歌極翻如哀四時輪環終又始百年不見南山摧遊人陌上騎生塵顏子門前吹死灰

練篇

月華吐艷明燭燭靑樓婦唱衣曲白袷絲光織魚目菱花綬帶鴛鴦簇臨風縹緲疊秋雪月下丁冬寒玉樓蘭欲寄在何鄕憑人與系徵鴻足

雜體聨錦

攜手重攜手夾江金綫栁江上栁能長行人戀尊酒尊酒意何深爲郎歌玉簮玉簮聲斷續鈿軸鳴雙轂雙轂去何方隔江春樹緑樹緑酒旗髙淚痕沾繡袍袍縫紫鵝濕重持金錯刀錯刀何燦爛使我腸千斷腸斷欲何言簾動眞珠繁眞珠綴秋露秋露沾金盤金盤湛瓊液仙子歸無迹無迹又無言海煙空寂寂寂寂古城道馬嘶芳岸艸岸艸接長堤長堤人解攜解攜忽已久緬邈空回首回首隔天河恨唱蓮塘歌蓮塘在何許日暮西山雨

長安春

長安二月多香塵六街車馬聲轔轔家家樓上如花人千枝萬枝紅艷新簾間笑語自相問何人占得長安春長安春色本無主古來盡屬紅樓女如今無柰杏園人駿馬輕車擁將去

撫盈謌

鳳縠兮鴛綃霞疏兮綺寮玉庭兮春晝金屋兮秋宵愁瞳兮月皎笑頰兮花嬌羅輕兮濃麝室暖兮香椒鑾輿去兮蕭屑七絲斷兮泬寥主父臥兮漳水君王幸兮云軺鉛華窅窕兮穠姿棠公盻蠁兮靡依翠華長逝兮莫追晏相望門兮空悲

贈峨嵋山彈琴李處士【識者咸云數百嵗有常建贈詩在】

峨嵋山下能琴客似醉似狂人不測何須見我眼偏靑未見我身頭巳白茫茫四海本無家一片愁雲颺秋碧壺中醉臥日月明世上長遊天地窄晉朝叔夜舊相知蜀郡文君小來識後生常建彼何人贈我篇章苦雕刻名卿名相盡知音遇酒遇琴無間隔如今世亂獨翛然天外鴻飛招不得余今正泣楊朱淚八月邊城風刮地霓旌綘斾忽相尋爲我尊前橫緑綺一彈猛雨隨手來再彈白雪連天起淒淒淸淸松上風咽咽幽幽隴頭水吟蜂繞樹去不來別鶴引雛飛又止錦麟不動惟側頭白馬仰聴空防耳廣陵故事無人知古人不說今人疑子期子野俱不見烏啼鬼哭空傷悲坐中詞客悄無語簾外月華庭欲午爲君吟作聴琴歌爲我畱名系仙譜

江臯贈別

金管多情恨解攜一聲歌罷客如泥江亭系馬緑楊短野岸維舟春艸齊帝子夢魂煙水闊謝公詩思碧雲低風前不用頻揮手我有家山白日西

計有功唐詩紀事雲莊字端巳杜陵人見素之後曽祖少微宣宗中書舍人莊疎曠不拘小節李詢爲兩川宣諭和協使辟爲判官以中原多故潛欲依王建建辟爲掌書記尋召爲起居舍人建表畱之後相建爲僞平章事莊爲王建管記時一縣宰乘時擾民莊爲建艸牒云正當凋瘵之秋好安凋瘵勿使瘡痍之後復作瘡痍時以爲口實

莊集詩人一百五十人得詩三百章爲又集序云此蓋詩中鼓吹名下笙簧擊鳬氏之鐘霜淸日觀淬雷公之劍影動星津雲間分合璧之光海上運摩天之翅奪造化而云雷噴湧役鬼神而風雨奔馳但恣其食馬畱肝徒云染指豈慮其烹魚去乙或致傷鱗莊應舉時遇巢冦犯闕著秦婦吟云內庫燒爲錦繡灰天街踏盡公卿骨公卿多垂訝莊乃諱之時號秦婦吟又有帝子夢魂煙水闊謝公詩思碧雲低最爲警防至若閒臥詩云誰知閒臥意非病亦非眠又手從雕扇落頭任漉巾偏識者知其不祥後誦子美詩白沙翠竹江村暮相送柴門月色新吟諷不輟是嵗卒於花林坊葬於白沙

浣花集

