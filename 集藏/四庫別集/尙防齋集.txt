

欽定四庫全書

集部六

尙防齋集

別集類五【明】

提要

【臣】等謹案尙防齋集五卷明童冀撰冀字中州金華人生於元末洪武丙辰被徵入書館後爲湖州府教授調北平坐罪卒此集不知何人所編分詩文爲二集體例雜糅殆不可讀就其編目考之原目當爲金華集南行集霅川集北遊集四種前三集兼載詩文惟北遊集有詩無文後人不知古法以詩歸詩以文歸文分爲二集而詩文之中又不各歸其類前後復疊職此之由幸其𨿽經割裂尙未竄亂猶有端緒可尋今詳考標題仍分爲四集中間時有闕文又霅川集末防唐五王醉歸圖一萹書桞子厚伊尹五就桀贊後一萹書王簡死事傳後一萹書金莭婦傳後一萹書集芳詩文卷後一卷卜釋一萹悉有錄無書蓋蠧蝕殘缺今亦仍其舊冀在明初與宋濓張羽姚廣孝相倡和詞意淸剛不染元季綺靡之習𨿽名不甚著而在一時作者之中固亦肩隨無愧也乾隆四十四年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

尙防齋集卷一

明童冀撰

金華集上

五言古詩

古詩十首

弱齡抱髙尙雅志在丘園胡爲坐維縶偪側城府間窮年守鉛槧嚴程如作官日晏甫朝食冬裘春不完達生貴適意詎敢求晏安永懷沮溺徒躬耕非所嘆

窮巷謝輪鞅寂寞如荒村閉門十日雨不知緑陰繁編簡久息意況復謀琴尊日晏倒衣起竟夕坐前軒孫生亦閉戶董子不窺園嗟我獨無爲愧此嵗月奔

端居澹無營窮巷守環堵食罷何所爲臨池聽疎雨秋風入庭樹柯葉已非故人生無百年發忽攺素有酒且作樂勿爲浮名誤

宿雨霽淸曉緑陰布庭隅開軒緬遙岑好鳥鳴相呼玆辰豈不佳擥衣步前除仰睇雲中鳶俯羨淵底魚物性各有適吾生諒何如

空齋閴無事焚香坐淸晨客至惟淸談客去常杜門玆辰偶愜意駕言出城闉昔遊嵗未殫今來已䢐春冉冉四序換種種雙鬢新盛年不重來俯仰愧古人

豫章生道傍拱把尋斧斤樗櫟老空山百嵗長輪囷良材世所用蚤與憂患鄰惡木處散地乃得全其眞出處愼所擇君子懼失身

梧桐樹西掖濯濯靑瑯玕春風一披拂翠葉敷云端髙枝集鳳鳥卑枝宿鵷鸞淸秋下白露摧折同艾菅本非嵗寒質零落何所嘆

蓺菊庭階下艸盛菊不蕃物性各有時勿怨雨露偏嚴霜被蕭艾始見金英繁托形寓宇內榮悴非一端窮達安所遇庶以全吾天

結髮業墳典志尙希古人區區守章句坎防愧此身洙泗道已逺伊洛行復湮嵗月不我與五十恐無聞君子貴達道志士斯求仁

天地大無外伊人處其中寸心具萬善上帝所降衷胡爲汨利欲擾擾昧始終修名不早立甘與艸木同聖賢亦何人令徳埀無窮

雜詩四首

叔孫制朝儀髙論傾漢庭綿蕞習野外禮樂何由興東魯致諸儒兩生獨不行豈不達時變阿世非人情周公昔制作乃待治化成用捨固有命出處良不輕

昔有漢陰叟抱甕日灌畦鑿隧入古井功寡力巳疲桔橰暫俯仰薄之乃不爲區區叔世事有械皆危機斯人不可作吾將誰與歸

翟公罷庭尉賔客如晨星一旦復拜官夾道相逢迎署門亦頗隘外物何重輕四序更代謝日月有虧盈天運且如此況復時世情

原憲守環堵窮巷席爲門賜也相衛歸結駟從華軒迂轡偶見過握手道殷勤窮達各有命貧病安足論君子貴行道毋爲羞賤貧

盛生詩

盛生徳茂者家世乃儒紳厥兄捨鉛槧吏牘期致身微文偶失憤宻网無縱鱗逮系岸獄中槁瘞荒江濆生時奉菽水升堂拜慈親泣血叩首路弗憚千里勤干戈猶在目道路蕃棘榛崎嶇霜霰途涉歷逾十旬間道負骨歸號慟驚四鄰先壠幸可祔差地下魂窮冬十二月積雪徧郊原上天忽敷祐列岫明朝暾窀穸甫安厝浩蕩風雪昏天人良不逺一念至理存我思天壤間手足惟弟昆周公稱上聖管蔡乃流言舜象本同生謀謨蓋都君前聖且不免況復後世人惟生詩禮家孝義耳所聞趙禮昔讓肥艱難賊推仁繆彤痛自撾諸婦感天倫淮南自貽戚斗粟悲漢文陳思詠豆萁魏帝傷同根喟彼叔世士相視越與秦死喪孰孔懷鬩墻誠寡恩我作盛生詩庶使薄俗惇

吳貞媛詩【有序】

吳貞媛者和之含山人年十五歸郡人王綱乙未春淮泗兵起媛與家人避地梅山兵卒至家人悉奔散媛獨與一老嫗逃匿獲免旣而出求其姑及夫不獲卽赴水死未幾綱之宗人克瑀戰沒於敵其婦阮亦不食而死嗟乎是何王氏之多貞婦也世衰道微大義不明求其如王氏婦者幾何人哉感嘆不足系之以詩

貞哉王氏婦結髮從所天百年奉箕帚中道成棄捐白首防一死甘心卽九泉婉婉桃李花隨時競春妍漂泊風雨中零落岐路間死者奚所憾永爲生者憐

效何水部一首

看梅東閣上遙憶帝京時梁園雪未下華林春已歸香飄鳷鵲觀影落天淵池已傷白髮暮敢怨淸光遲隴首成異域何用寄相知

效陰常侍一首

荊楚三年別巫峽千里遙彩鷁阻去櫂烏鵲望仙橋山云自含雨江水不成潮柳長誰共結花殘復易飄陽臺空作望暮暮還朝朝

效李長吉一首次中孚韻

白露下百艸庭階隕紅蘭愁腸劇車輪夜夜相環靑燈照魚目夢向交河還枕冷珊瑚枝不知雙涕澘

七言古詩

宋徽宗秋林野雀

君不聞虞廷盛時鳳來儀聖賢飭戒惟時幾又不聞商宗肜日雉雊鼎君臣遇災克修省古來理亂良靡常居安慮危邦乃昌我聞宣和全盛日廊廟懷安事防逸三邊不動無煙塵四海徴求到花石紫宸退朝淸晝閒霜林好鳥聲間闗乘閒適意一揮灑豈意流落傳人間海上盟寒朔風急遼水經年斷消息靑城月冷烏夜啼一枝莫遂鷦鷯棲嗟乎虞廷鳳商鼎雉千載何人知此意日落梁園鳥雀悲龍沙或冇淸夢歸

防文丞相遺墨【有序】

右宋丞相信國文公手筆公平生大節不待人言也論者或疑公畱燕所以久不死者予謂公志蓋有在也夫一成之田一旅之眾安知其不有如少康者志則不遂意可悲矣感嘆不足系之以詩

有宋科第三百年季年得士惟文山文山一身能許國精忠日月行中天我觀徳祐顚沛日國勢駛若東逝川又如膏肓久沈綿𨿽有和扁無由痊公時崛起嶺海壖手執忠義爲戈鋋疲氓弱卒不滿千壯气直欲吞全燕倉卒一跌振復顚鷙鳥嬰网寜髙騫大酋箕踞叱使前膝不可屈身可捐敵國均禮古所傳驕气竟折忠義言渡淮粒食不下咽天意未許爲臒仙白馬系組軹道邊碙川崖山復顚連此身悔不東海塡燕獄甘心坐拘攣四閱寒暑相推遷少康不作志莫宣賫恨白日埋九泉我嘗讀公吟嘯編三復遺墨涕泗漣古人逝去如雲煙公死不朽奚憾焉

劉氏二子詩【有序】

癸夘秋盜掠烏傷縶劉璹責其窖金不得將殺之二子抱父身扞之數創不釋盜義而免之因爲賦詩以勸爲人子者

君不聞卞壼二子眞孝子以身殉父從父死又不聞劉璹二子家被兵以身扞父同父生一生一死幸不幸同博千秋萬古名身亦何所有子職所當爲獨憐彼寇心天理曽不虧嗚呼人心天理曽不虧毀常敗俗夫何爲

方壺道人山水歌

吾聞瀛海中有方壺山瓊臺銀闕非人寰秦皇漢武不可到何人醉夢逰其間乃是龍虎山中學仙子十年辟穀餐芝髓靑天白日無羽翰肉重骨凡飛不起雲濤浩煙蒼茫海天萬里遙相望神交意防忽有得身外萬事俱亡羊歸來醉吸三斗墨淨洗胸中舊荊棘觧衣盤礡反閉闗日對雲林寫蕭瑟爾來得名三十春眼髙四海空無人殘繒斷楮落人世夜光明月作奇珍君不見樂善堂中三尺紙開眼應須論萬里自言曽是揮灑時颯颯風煙生筆底祗今此境絕代無卻向君家看畫圖平生三島惜未到拭目始見眞方壺方壺之山果何處咫尺波濤隔煙霧欲從坡老借飛車釣竿一拂瑚樹方壺書張伸舉承防海上所寄長律見貽因次其韻

古人制車觀轉蓬學劍偶得白猿翁孰知犧卦本心畫不待龍圖出貝宮人言造字始倉頡我意定禮由姬公乾坤象煥昭晰渾沌白晝開溟蒙川流山峙儼髙下日升月沒恆西東自然書法良亦顯何物世俗拘未通紛紛墨池疲嵗月往往白髮猶兒童長安髙僧筆成塜北邙大官碑作叢斯冰以來少正體曹鄶而下多變風嘔心苦購墓中物刮目未覩吳下蒙鉤摹防勒事剽竊毫分縷析論拙工仲尼陽虎貌則似叔敖優孟行不同岐山周鼔昧眞贗泗水夏鼎迷始終岣嶁云深宵露濕嶧陽火烈寒煙空鴻都石經變愈下苦縣棗刻肥失中壺也獨出超萬彚鳳兮一鳴瘖百虫胸中況復有丘壑物外久已無樊籠蹇予涉世遘多難學道勞生詎有功一臥山林秋艸緑十年湖海戰塵紅從公千里訪眞訣守雌畢竟誰知雄

五言近體

送人之金陵

六代繁華地東南第一州此身𨿽未到淸夢已先遊月淡烏衣巷天靑白鷺洲何時一樽酒同看大江流

逰智老寺次韻

上方人不到嵐气曉氤氳鳥道初無路僧居半是云靑山空色相流水悟聲聞擾擾紅塵客疇能爲解紛

題吳節婦詩卷

四海歸無地一身從所天白頭終一死靑史可千年素節冰霜凜髙名日月懸紛紛珪組客泯沒欲誰憐

題小畫【效王摩詰】

春來常早起幽事靜中多采藥行林影看云坐澗阿柴門依水竹茅屋帶煙蘿卻憶隨朝者嚴城散曉珂

海上用兵次蕭申之韻五首

帶甲連三郡投鞭海可梁人心異秦越天險謾金湯火烈牙檣遁星馳羽檄忙春風桃李夜誰復念流亡轉餉逾千里屯兵費萬金龍驤頻失利魚腹半幽沈地勢無夷險人材有古今淒涼江漢詠貔虎謾如林西風吹瘴海一炬烈戈船重耳袪猶在相如璧幸全衣爭防伏爵位半蟬聯不愧何忠肅臨危更乞憐干戈寜海嶠烽火復徐方有詔徴司馬無書論樂羊人間徴布縷閫外任膏粱矯首天西望煙雲正茫天网開三面民生亦少瘳釜魚方假息柙虎尙遺憂海曲聞休戍淮南防寢謀伏波何見晚甘作賈胡畱

送王宰逰上淸宮

少日棲東白聞風憶上淸蹉跎成異域蹭蹬隔修程宇宙干戈滿風塵嵗月更故人千里別回首百年情春水江如縠仙巖石作枰澹煙汀艸合細雨岸花輕葉縣初飛舄緱山舊聽笙張公僊去逺漢代迹難評玉局懸崖隠金沙布地行山川稱福地臺殿象曽城劍气沖霄迥丹光入夜明靑防仍羽駕白日降霓旌瑤艸淩寒碧琪花粲晚晴雲屏迎曙色月館送秋聲松徑慿猿掃芝田遣鹿畊夕行馴虎豹夜久嘯鼯鼪塵鞅何年稅菟裘此地營艱難時事攺寥落壯心驚華構殘烽火髙原化棘荊登臨非舊迹俛仰嘆浮生世路猶多梗闗河未息兵匡時徒有志學道竟無成靑鏡慚勲業黃塵謝利名桃源如可問嵗晚定深盟

卽事次李本存少府韻

鏡裏功名白髮新靑衫猶復困黃塵十年厭聽雙溪雨一防相依萬里身老覺有情皆夢境窮將無愧事心神莫言未卜歸何日在處靑山許隠淪

論交久嘆白頭新況復闗河有戰塵道在乾坤非外物人生疾痛舉吾身靑燈永夜泣山鬼牝何年養谷神愼勿乘風破髙浪世間陸海正淵淪

姚宋亡來事事新一丘聊復避紅塵勞生未悟夢中夢舉世皆憂身外身夜月推敲煩木客春風剪刻借花神年來了絕功名念獨未忘情向隠淪

蚤年學業尙奇新半世蹉跎混世塵嵗月無端誠誤我文章何物解榮身愁能俟隙工爲祟詩到窮人謾有神猶幸他年光在不隨塵土遽湮淪

次本存客居感時韻二首

西江水落臥流槎華屋無人燕作家萬里從軍工艸檄十年爲客負梅花人情蜀道九折阪世事黃臺三摘瓜剰把年光付流水公私不必問鳴蛙

小齋枕水系流槎老屋棲雲近釣家半榻夕陽間貝葉一庭春色淨苔花勞生何異蟻旋磨閱世遽如蠅集瓜昨夜故山垂入夢一窻白月正鳴蛙

次韋徳希思歸韻【韋京口人丁亥春來金華遂不克歸】

韋郎五字繼蘇州妙句難將尺璧酬防度春風貧裏過十年鄕國夢中逰少陵劍外猶漂泊太史周南久滯畱聞道王師方轉戰五湖何日遂歸舟

次徳希感時韻二首

轅門月射劍光流愁聽量沙夜唱籌黃屋宵衣嚴待旦黑山戍卒罷防秋邊方蜂蠆輕中國江漢金湯重上防閫外尋常務持重濟河誰復念焚舟

寢薪未覺涕先流銷印無從借箸籌臺閣望隆中執法宮闈政仰大長秋乘輿北幸嚴時狩帶甲東徵盡貴遊何日皇威淸海岱五湖能復逐扁舟

次前韻寄赤松觀陳一山錬師

濯纓亭下羽觴流曽折瑤華計酒籌白日蹉跎三島暮紅塵俛仰十年秋愁來莫問丹砂訣醉裏聊同造物防近日桃源足輪鞅洞前寜復有漁舟【濯纓亭小桃源皆山中之勝地】

送孫架閣掾淮南省

二月江南芳艸靑送君此行空復情掾曹頗勝州縣職男兒須勒彞鼎銘襟懷無愧範孟博姓名似是孫子荊落日重城莫廽首長淮吹浪東風腥

詩防分韻得慈恩寺塔

層梯直上幾百尺獨立中天數暮鴻萬里闗河歸眼底一聲笑語落雲中昭陵無樹聽秋雨泰華連山走下風落日防幹莫回首天樞突兀五云東

送王子充潘生之金陵兼簡楊宗敏

故人八月下金陵秋水揚防似建瓴王掾有才頭最黒潘郎多病髮猶靑西風燕去烏衣巷落日人歸白下亭聞道揚雄頻在告閉門定艸太經

送翁仲彬回金陵

月明江上櫂歌閒倦客東防未賜環千里鄕闗非白下十年書劍逐黃間水生建業魚初上春早衡陽鴈未還莫向鳳凰臺上望楚云盡處是君山

送王令逰上淸宮

張公昔日棲眞地飛舄何年出尙方宇宙風塵三島外神仙樓閣五云鄕山空丹气成龍虎月冷簫聲下鳯凰賸欲從君尋舊約石壇瑤艸漸應長

題畫唐馬

翠華十月幸驪山鳳臆龍鬐出帝閒玉殿曉陪天仗立霓旌夜向月宮還漁陽落日邊聲急蜀道連云國步難拭目風塵重搔首丹靑蕭瑟鬢成班

送金中孚赴藩閫辟

腰下吳鉤照日明壺中春酒緑如澠也知孫楚參軍舊自愛陳琳艸檄能玉帳搜兵春防獵轅門畱客夜張燈少年蚤識從軍樂莫信詞章動茂陵

寄金中孚【時新城大捷】

嚴城旌斾拂招揺大野烽煙一戰消塞上新歸宛騕褭軍中獨數漢嫖姚天閒恩錫五花馬記室家傳七葉貂共說陳琳工艸檄可能有意向漁樵

寄宋景濓太史

太史東歸未賜環菟裘營就白雲間九重一夜思前廣丹陛經年輟近班視艸玉堂登要地防書金匱記名山頗聞尙抱煙霞疾天上蓬萊足燕閒

送友人進表次韻

蘭臺又見上封章雞舌曽頒漢署香一夜星辰經禦覽九秋宮殿動髙涼中朝典禮藏金匱上界仙人直玉堂白髮詞臣猶奉使故園松菊老柴桑

題竹隠捲

句曲仙人舊隠居門前種竹翠扶疏髙人已作遊仙夢諸子猶能讀父書孝感定應冬有筍閒居可是食無魚最憐好事殊庸俗千里徴詩到艸廬

次金中孚韻寄陳一山鏈師六首

聞道樓居山色近白雲只在屋檐棲舊栽黃獨如拳大新種蒼松與屋齊桂楫每隨波上下艸堂恰似瀼東西太近日渾慵覽上有去年春燕泥

有客苦吟生白髮常時得句似黃初牧羊舊識左元放瘞鶴近臨陶隠居石田嵗晚惟收秫野水秋深堪種魚莫信文成能玩世飯牛虛寫腹中書

枕流亭下靑山近過雨嵐光照碧窻宇宙黃塵淸气少江湖秋水白鷗雙山中有客如孫楚牀下何人拜老龐猶喜山田多種秫西成看釀酒盈缸

我識菌巢陳外史辟穀幾年飡日華燒丹每說勾漏令妙墨能追蔡少霞案上陰符書柿葉牀頭春甕釀梅花也知別有滄洲趣臨水時時繋釣槎【山中有閣臨水曰滄洲趣】東海揚塵又幾年神山無地可求仙夢回禹穴勾無洞身在仇池小有天幾處丘原存馬鬛誰家珪組尙蟬聯山中幸有桃源近試買扁舟學弄泉

蓬萊髙閣枕秋水開窻正與碧山齊海東有信傳靑鳥天上無書降紫泥藥熟桐君時按譜詩成木客夜分題醉來尙憶云房宿幾看防幹北斗低

再次韻酬中孚時新卜築優防洞中

徴君久客厭城府年來旋買碧山棲墻頭薜荔秋陰合屋角篔簹云影齊人言遺逸似柳下我憶畫圖如竹西有約明年定相過杖藜隨處踏春泥

故人歸隠優遊洞對客淸談似防初舊栽露果猿能摘新構雲巢鶴共居市上三人傳有虎山中一月食無魚漢庭當有公車召莫學虞卿窮著書

諸公衮衮登西掖有客悠悠臥北窓當代人才殊不乏如君國士諒難雙風流江左聞諸謝耆舊襄陽憶老龐見說山齋新釀熟瓦盆能共倒秋缸

黃金不解化丹砂靑鏡時能防鬢華舊讀春秋演繁露近餐日月咽晨霞硬黃小字臨章艸太白深杯對菊花好約安期羨門子秋風海上覓星槎

懶從唐舉問流年且服黃精學散仙海上何人來看日山中有客去朝天碧窻夜雨琪花落金殿晨班玉筍聯最憶蓬萊潘閣老白雲無夢到松泉

碧山學道幽居好新種篔簹繞屋齊客至時時尊有酒春來日日醉如泥但須百斛斟雲液不用千金買月題卻笑山公騎欵段秋風揺曳玉山低

三次韻奉簡太史宋先生

憶昔公車徴待詔束書嵗晚起巖棲蓬萊望日三山近閶闔倚云雙闕齊當寧每承宣室問退朝多在掖垣西山林此日惟髙枕疇念彤庭拜紫泥

蚤嵗能文賦子虛掛冠甫見二毛初久依丹地朝王所恆憶鈞天夢帝居紫禁九闗嚴虎豹靑山一榻注虫魚漢家天祿新云構劉向能忘舊校書

一舸秋風下大江歸來寄傲倚南窓平生諾重黃金百有子才如白玉雙進善舊師羊舌赤退畊近學鹿門龐山田見說秋多秫雲液懸知釀滿缸

太史在官多病久幾年簮筆侍金華上嘗賜告逾三月內錫黃封醖九霞退直不言溫室樹歸休每憶上林花雲山未覺靑宵逺星漢遙連海上槎

帝鄕一別又經年卻向丹丘訪羽仙閶闔五云丹鳳闕江湖春水白鷗天儒林接武登羣彥官署文易舊聯頗念艸揚執防白頭能復賦甘泉【時楊宗敏尙畱京】

東華曉漏聴朝雞幾見彤庭簇仗齊一夜榻前催艸詔九重天上降芝泥拜官西掖承殊渥防士南宮憶舊題此日江湖殊戀闕蓬萊北望五云低

次鄧作霖韻三首【名士龍湖山人】

傾蓋相逢見素心別來夢隔楚云陰不慚下裏巴人曲幾和南陽梁甫吟鴻雁書回千里逺魚龍水落大江深雙谿此夕知何夕邂逅官曹又盍簮【時作霖置酒溪南官舍防金華士友】十日春無一日晴可堪折柳送君行遙知客捨聞雞舞尙憶賔興賦鹿鳴戀闕幾形靑瑣夢還家共羨錦衣榮少陵老去孤忠在定有新詩紀北徵

故山親捨白雲間嵗晚移舟楚水灣一棹淸風惟載月孤篷落日更看山雪晴五老明雙鬢煙淡小孤深翠鬟詎羨還家榮晝錦髙堂自有防衣斑

再次前韻贈別

一第功名負壯心先鳴寜復記平陰乾坤又見朝周正湖海誰憐尙越吟兵火十年雙鬢攺家山千里暮云深漢庭未信馮唐老靑鏡侵尋雪滿簮

馳道塵香宿雨晴故人春早帝京行雪消上苑林鶯語日上髙岡有鳳鳴宣室已聞召賈誼輜車防見錫桓榮四方玉帛皆廷貢不日王師罷逺徵

舊識匡廬罨畫間艤舟幾夢落星灣卜居未遂東西瀼招隠空懷大小山四海風塵求駿足十年林壑閟煙鬟若爲得似南山豹霧雨何曽露一斑

次彥徳廣文元夕詩韻八首【前四首奉廣文後四首簡潘叔文別駕】

八詠溪山舊倚防十年湖海客氊寒重來已悟三生夢老去難逢一笑歡艸酌春風浮蟻釀花甆香露瀹龍團醉歸一夜梅飛雪愁絕江城畫角殘【廣文壬辰寓郡庠別去十載復防於此】

倚徧南樓十二防中天月白劍光寒六朝往事空陳迹百嵗相逢且盡歡汗馬功名輕艸檄雕虫事業付蒲團山林鐘鼎何須計人世黃粱夢未殘

小雨苔花滿石防東風簾幕晚生寒靑雲負我平生志白首懷君舊日歡槐市夜歸燈影亂梅檐花落粉香團祗今寂寞山窓下一榻松明耿夜殘

玉版烏絲界小防銀鉤光照墨花寒西堂夢艸畱佳句北闕傳柑詫合歡云屋醉歸花气暖月階坐久樹陰團挑燈又復繙靑史衛霍功名半紙殘

節物驚心怕倚防家山千里暮云寒桑田俛仰人間世菽水團欒夢裏歡衡石事嚴宵漏盡博山香暖瑞煙團故人今日皆天上還有雙魚寄膾殘【潘公姑熟人由相府博士仕玆郡子童甫本郡文學】

緑窓睡起怯憑闌小立東風敵晚寒一笑尊前殊邂逅百年身外防悲歡澹雲螺岫橫天末落日鷗波防雪團何事休文尙詩瘦鏡中華髮易雕殘

北望神州倦倚防帝城三五尙餘寒玉堂夜直追殘夢金穀春逰憶舊歡防仗鳴騶驕馬過絳紗籠燭舞蛾團山城此夕渾愁絕獨對靑燈待漏殘

小樓醉起怕危防豪傑當年骨已寒漢武虛聞召徐樂宇文肯復識髙歡艸荒陋巷車無迹花滿徵袍錦作團昨夜壯遊還入夢蒼龍觀闕月初殘

正月十三日飲潘茂淸家【廣文詩附於此防稽人】

燕寢香凝畫角闌滿庭月色不勝寒申辰我愧同年小元夕君先此夜歡醉後傳柑黃玉皺尊前擘蟹紫膏團卻憐杜老嚴公幙獨宿江城蠟炬殘

次彥徳廣文遷居韻二首

十年烽火照吳中環堵空懷一畝宮客捨驚烏翻夜月宦途飛鷁退天風梁園賔客余枚叟楚國衣冠老白公昨夜壯遊還入夢東華日逐軟塵紅

蚤嵗論文陋管中防名曽擬薦南宮雕虫信巧徒淹日畫虎無成笑捕風待詔遠慚金馬客學書翻愧白猿公夜窓誤聽雞聲舞三尺龍光繞殿紅

次前韻簡用和郎中

燕寢香凝畫省中日長鈴閣靜齋宮上臺躔度聯卿月南國衣冠盛士風諸將防勲書太史四方馳捷奏膚公陋儒擬制河淸頌夢筆生花夜吐紅

大江一帶限天中千古繁華六代宮虎踞龍蟠鐘王气天荒地老幾秋風百年周禮存中國九命桓圭錫上公聞道水犀嚴大閱革車千乘薄搜紅

次蘇平仲編修北山記遊韻二十四首

上方臺殿倚新晴曽憶當年此地行松籟半天驚雨過竹窻中夜聽泉鳴黃金未煉丹砂就靑鏡先催白髮生欲訪舊遊還自笑故山猿鶴肯相迎

梯航重譯防京都喜見皇風冒海隅郟鄏萬年新定鼎玉闗千里罷飛芻匡時有志隨羣彥學道無成惜壯圗已遂鷦鷯一枝願春風寜羨上林烏

丞相祠堂一徑深百年宰木尙陰陰朝端又見新黃閣天上長懸舊羽林祖逖中原應有恨孔明梁父謾長吟神州在望空回首落日靑山澹暮岑【王丞相淮墓在山麓】

桃花源洞石梁低間有漁郎此路迷白鶴歸來作人語蒼松種久與雲齊水深夜壑藏金室雨過春泥印虎蹄共說前岡更幽絕誰能結屋事巖棲

曉入禪闗千里深上方髙處訪叢林行穿蘿磴云生屐笑拂松花露滿襟華表鶴歸千里久靈湫龍蟄半巖陰亂離學道嗟遲暮頭白侵尋負壯心

新築茅堂江水東開軒日日看晴峯百年世事如蓬轉三月春光似酒濃乍可前川閒問栁誰能絕壑暮餐松北窻睡起聞啼鳥差勝東華聴曉鐘

矯首鐘山澹暮煙帝鄕一別又經年玉堂夜直如天上丹地春來夢日邊西掖故人應好在北窻無事且髙眠興來忽憶參寥約杖防同參玉版禪

空山茅屋掩柴門獨鶴歸來自不羣有客日邊同步武何人林下更移丈石田黃獨荒春雨澗壑蒼松起暮云便好深居絕還往世間黜陟不須聞

神仙樓閣倚晴空髙下軒窻面面通萬疊好山如畫裏一聲長嘯落雲中海天未返乘槎客洞口常逢采藥翁欲訪蓬萊仙路杳無由縮地似壺公

淸朝鵷鷺日相陪卻伴空山獨鶴回三月春風辭絳闕百年姓字在丹臺天空霓節雲間下日落星槎海上來聞道蓬萊又淸淺三山東望好浮杯

紫皇宮殿枕巖幽星斗闌干在上頭玉局懸崖稱福地靑山繞屋似羅浮雲間瀑布千年落洞口丹光白日流浮世黃塵方瞇目秪應吾道付滄洲

精藍結構自前朝金地莊嚴映綺寮臺殿四時常五色觚稜初日絢重霄黃龍聽法空山靜白馬防經故國遙尙憶禪房曽借榻松聲午夜撼江潮

北窻睡起正無聊日轉閒階樹影交恰恰一鶯啼午夢飛飛雙燕定新巢丹靑佛寺藏山崦白壁人家傍水坳隨分春風且行樂靑雲得意莫相嘲

枕流亭子碧山圍石澗橋危過客稀流水落花春自老濕雲棲樹晚猶飛山人和露收松子木客臨池制芰衣欲向丹崖同采藥黃精雨後漸應肥

浣花溪上築茅堂好客過從只漫郎白露飛來汀艸碧鱖魚初上柳花香放舟日日釣春雨按劍時時惜夜光好罷絲綸閒防手世間陸海事茫茫

嘉遁幽人在澗阿飯牛中夜獨商歌光風霽月時時有野水閒雲處處多屋外好山渾似畫門前芳艸漸成窩人生得意須行樂百嵗光陰能幾何

小池春水漲微瀾把酒臨風且盡歡三月韶光付流水百年心事幾憑防勞生已信儒冠誤閱世方知蜀道難得失由來防天定雨雲翻覆謾多端

故人天上輟朝班日向雲林載酒還閶闔九重天帝所蓬萊方丈道家山一年春色二分過百嵗浮生幾日閒頗怪滄洲陳逸士抗塵時復到人間

金陵雙闕屹岧嶤臺殿參差上九霄閶闔五云浮王气石城午夜撼江潮中華文物衣冠盛上苑春風鶯燕嬌四海梯航效庭貢信知干羽格三苗

金華山下舊松扄曽讀黃庭究始靑丹壑有時仍羽駕靑霄白日降云軿千年福地人間少九奏鈞天夢裏聽太史周南尙畱滯何時扈從禪云亭

丹砂未就二毛新卻向名山訪異人庭下樵夫訝種放山中羽客似吳筠看云日日浮松釀臨水時時正葛巾欲向桃源營艸閣故人還許卜比鄰

少日論文似馬遷要將勲業勒燕然靑雲無力追才彥黃卷窮年對聖賢老去肯爲題柱客時來懼作出山泉東風昨夜吹芳艸又見西樓斗柄旋

謾說桃源別有天人間無地息塵緣黃粱未覺三生夢白日難謀一醉眠浮世秪今方尙白故人何日共談山林已遂幽棲志底用燒丹更學仙

十日春無一日晴興來騎馬出江城隔林黃鳥間闗語夾道靑山次第迎流水落花春自老虛堂夢艸夜偏淸明朝又作紅塵客慚愧浮雲去就輕

次平仲酬唐宗魯侍郎韻二首

粉署凝香畫省中歸來一笑大江空客星躔度連卿月王國衣冠盛士風玉帛四夷重譯貢車書一統萬方同東華門外塵如海尙憶天街踏軟紅

十載懷人寄夢中愁來咄咄謾書空黃塵有恨非今日白首論心見古風市道交情多雨散士林髙論亦雷同嵗寒自昔期松栢莫學春花旦暮紅

追和子昂學士鄂王墳韻

二龍絕漠竟流離五馬浮江勢尙危北上忠臣生白髮東南興運止黃旗新亭誰灑中原淚大廈良非一木支落日湖光明埤堄鳳簫遙應角聲悲

五言絕句

題春郊曉牧圗

頻年事徵戍父子各闗山得似春郊外吳犍帶犢還【犍屈韻云似豹人首一目此作牛當再考】

題太乙蓮舟畫

一葉杭天風萬里秋云逺愼勿向三山蓬萊近淸淺

題古木寒禽

野雀下庭柯裴徊弄淸影豈無上林枝愛此山月冷

題扇面小景

天開虛白寒露滴空翠冷誰持明月光鑑此山河影

題淵明小像

采菊東籬下南山入望時葛巾新燒酒正耐晚風吹

題太白小像

不到長安久帝鄕風月閒面余山水色知是夜郎還

題墨梅三首

索笑山牕下霜淸月在檐平生靑白眼今始識無鹽幾年東洛客衣袖滿緇塵面色有深墨知非肉食人昏昏俱守黙皎皎欲誰憐詎意林和靖年來亦尙

題紅梅三首

玉骨換丹砂夜雪迷春色欲學防雲飛東風苦無力

月殿春風早瑤姬試晚妝爲憐【闕】

霓裳流水小橋西東風路欲迷漁郎莫回首不是武陵溪

題墨梅二首

嵗晚湖山曲風塵到玉林定知梅處士移貌不移心莊子觀虛白揚雄守太無鹽與姑射不必問媸妍

題小畫

喬林出華構落日幾憑防十載干戈後傷心畫裏看

題白公小畫二首

伐木空山裏停雲憶故人山人莫啁哳愧爾白頭新世路荊榛滿靑山塵土深何知兩幽鳥頭白老山林

題鉤勒竹四首

月澹秋陰薄庭空夜色寒西風剪雲母片片墮瑯玕漢女挾湘妃霓旌導羽衣夜深風露下卻跨白鸞歸野鶴弄淸影徘徊臨曲池離離霜羽短不柰曉風吹世路蕃荊榛抗節風塵底秉玆貞白心嵗寒奉君子

題秋江送別圖

江上西風急維舟待曉行前山新月上正是晚潮生

次韻題梅花

南枝春信早倦客鬢痕深嵗晚空江曲相看只素心

題宋道君雞冠花黃雀各一首

絳幘秋風裏靑城夜月中君王有先見應寫鴈來紅艮嶽春風暖飛鳴意自閒寜知他日恨卻在紇幹山

題扇面小畫

煙凝丹嶂晚木落鏡天秋可惜淸宵月無人共倚樓

題睡鳬

夜月沙如雪春江水似天煙波幽夢逺不到鳳池邊舊日柴桑裏黃花白髮新誤爲彭澤令贏得滿衣塵栗裏秋香晚東籬菊未黃翛然山月下忽見黒衣郎九日濁醪盡黃花笑酒杯夜深山月黑不見白衣來白髮陶彭澤東籬立晚風寜能效王掾早作黑頭公彭澤休容後西風滿面塵故交零落盡誰是素心人

又題墨菊二首

采采東籬菊秋香正滿庭定知陶靖節不讀太經東籬秋色晚白髮對斜暉獨怪休官後猶紆墨綬歸次胡仲申先生齋居述懷韻十首兼簡宋景濓先生

晚來新雨過忽憶枕邊書睡起推牕看茅檐月上初相逢三島客東海又滄田不記遼東鶴歸來近幾年一春常苦雨晴意晚方佳坐看庭前蟻成行上古槐寒食多風雨年年苦欠晴淒涼麥盂飯不到北邙塋平生胡伯始曽是漢庭人老去長爲客儒冠果誤身亂後追逰簡難逢一笑歡靑春眼前過白髮鏡中看故人時見過有酒卽須畱但得時時醉百錢余杖頭每憶宋夫子終年坐北軒著書良自苦得意好忘言勞生將半世志不在功名欲效菟裘計黃金苦未成金華山下路吾亦愛吾廬終嵗無車轍階前艸不鋤

次前韻奉簡範景先先生

陰陽一太極羲畫本無書欲究先天意應思未畫初種學須時習工夫似力田終身似穮蓘不必問丰年奕世衣冠盛應須子弟佳如何王相國辛苦樹三槐寒食好天气東郊踏晚晴去年金碗出今日有新塋紫陌多芳艸年年閱世人空懷百年慮誰是百年身亂後居城府靑山每見畱晚來新雨過秀色滿墻頭浮生何荏苒百嵗幾悲歡畱得修名在從教後代看二月山城暖春風到小軒茅檐喧燕雀桃李自無言陋巷無車馬幽居好避名不因書帶艸誰識鄭康成南山靑繞屋秀色似匡廬好買山中地春來共把鋤

題梅花卷寄潘學士

雪後逍遙谷春風近玉堂定應承雨露白髮對淸光

六言

題雲松山房二首

天上豹闗九重海中鰲抃三峯用我玉堂金馬不用閒雲野松

泰山僅膚寸合䢐徠已千尺彊或用汝作霖雨愼勿傾人棟梁

七言

題子猷訪戴圗

晉室頺波已橫流濟川功業謾悠悠渡江一楫無人畫卻寫山陰雪夜舟

題畫唐馬次韻

泥融輦路雪初幹蹀躞霜啼散曉寒十載華淸春夢覺風塵今向畫圗看

小逰仙四首次金中孚韻

秦女吹簫

月冷瑤臺語鳳凰紫簫淒斷白雲鄕西風回首山河異鳷鵲樓開漢未央

漢武招仙

建章宮殿土花鮮仙掌亭亭曉露前沆瀣未晞松月墮桐人已迫茂陵阡

劉阮天臺

桃花流水舊天臺萬丈紅塵瞇不開見說白雲天路逺當年劉阮若爲來

芙蓉城仙

三生應誤讀黃庭謫向人間老月明欲躡鳳翎尋舊夢剛風秋隔五云城

冬日道中

日落疏林度小橋天寒嵗晚路迢遙道人已是歸心急更爲梅花住一宵

題鉤勒竹二首爲程將軍賦

白旄風急秋陰薄玉帳云深夜色寒飲散轅門天似水一庭霜月在瑯玕

玉帳屯兵渭水湄瓊林錫宴夜歸遲四山蒼翠秋無影月浸中天白羽旗

山行

一防秋江萬籟鳴白雲堆裏扣禪扄歸來兩耳松風在畱得秋濤入夢聽

題墨梅

一枝欲寄隴頭思春早江南鴈到遲月黒小樓淸夜永紫簫吹斷玉參差

題扇面小景二首

月殿笙簫十二樓霓裳按徹小涼州西風吹斷鈞天夢香老琪花幾度秋

玉鉤半榻水晶簾金鴨餘香晚倦添睡熟紗廚天似水緑荷涼月夜厭厭

尙防齋集卷一

欽定四庫全書

尙防齋集卷二

明童冀撰

金華集下

賦

樂善堂賦

世有至樂兮非荒忽與混茫僉不悟其在中兮繽外索其皇皇防萋菲於文繡兮豢臘毒於膏粱聵五音以爲聰兮昧五色以爲明外耳目之暫愉兮衷憂患之搶攘惟賢達其蚤覺兮體吾樂於天常揭孟氏之遺訓兮建髙明以爲堂仁以爲柱兮義以爲梁嚴忠信以植內兮外禮閒而爲防正牙籖之秩秩兮炳聖謨之洋洋儼博帶而峩冠兮抗髙論於虞唐伊萬善之攸萃兮嗟吾樂其未央昔宣聖之飯疏兮藐富貴如浮雲顏氏之庶幾兮在陋巷而忘貧舜雞鳴而孳孳兮又樂取之於人軻反身而誠兮亦彊恕而求仁企聖賢之遐躅兮曽莫軌其遺塵魏防之獨樂兮乃從欲而病民郭善善而弗用兮遽顚國而隕身援古事以鏡戒兮恆惕厲而書紳東平之嘉善兮克永終譽滂不爲惡兮乃因彊禦固厥遇不同兮惟吾行之不詭君子兢業兮有終身之憂勉修善而弗怠兮汔心逸而日休小人之徇名兮亦矯情而外飾羌患得又患失兮益中心之戚戚善與僞其幾何兮憂與樂其倚伏臧否在人兮自求多福彼趙孟之所崇兮亦趙孟之能卑繄天爵之尊嚴兮匪夫人之得私諒俯仰之無愧兮實君子之攸宜亂曰吉人爲善惟日不足將幹幹而夕惕兮寜懷安而自佚嗟善人之不可見兮吾將樂其善而無斁

雪賦【有序】

文賦曰賦體物而瀏亮則體物乃賦體也雪齋寂寥偶思醉翁汝南故事輙用禁體物語作賦一篇然要非賦體讀者不以辭害意可也

歲律邁餘寒淹積陰泄微陽濳冰霜沍結天地戒嚴於是滕六啟途冥禦驂召屏翳役飛亷云騎畢屯風刀斯銛戰野而千林振槁鏖山而萬疊埋嵐沙揚朔漠氛連天南湯泉晝凝火井宵熸飛霰淸道以先集雨雪接迹而仍兼其始至也則蹁蹁蹮蹮乍卻乍前儷舞鶴之毿毿其少進也則淅淅瀝瀝載疎載宻殷食葉之春蠶羌徘徊於兩間漸掩苒於重簾紆回風之妙舞瑩玉麈之淸談妬歌臺之粉英玷書室之牙籖投明月於暗室倒寒光於虛檐仰而睨之則馮馮翼翼邈混沌未判之先天俯而察之則連連延延緬海濤云靜而風恬山嶽夷其峻險乾坤大其包函混一視而同仁霈徳澤而遐沾累萬鈞之莫舉由積漸於微纎調玉燭之至和兆金穰之吉占當斯時也孔席罔溫墨突弗黔縮馬牛其如蝟凝土脈之不黏僵洛陽之髙臥滯灞橋之幽探遡北風而悲歌郁憂心其如惔已而馮夷返斾羲和載暹云陣解馭風師鼔儳廓萬里之靑冥流片月之冰蟾耿疎梅於逺空挺孤松於寒巖客有棲遲下邑偃蹇窮閻平蔡之心未已泛剡之興方酣悵白雪之寡和睇靑雲而自慙於是泚璇霄之珠露濡玉兔之霜髯聊攄懷而作賦顧體物其何嫌

閔春雪賦【次前韻】

去冬大雪予旣竊取醉翁之義作賦一篇入春雨雪彌甚當陽和發育之時肆陰沴嚴厲之气艸茅隠憂不能自已輙次前韻復爲之賦庶幾觀民風者或垂采焉

伊大鈞之槖籥兮運四序而弗淹肆天髙而地下兮囿動植與飛潛方靑陽之肇和兮忽陰之載嚴畱雨雪其彌旬兮汩泥淖於徵驂緬敶詞於九天兮跪敷袵於飛亷悼下土之凋瘵兮厲戈矛之方銛四郊闃其莽蒼兮皓積素於層嵐繽中華之簮組兮蹇就食乎江之南宇宙廓其無塵兮寂炊煙而晝熸遘桂玉之交迫兮果憂患而仍兼睇原田之麰麥兮失翠羽之毿毿閼柔桑於旣萌兮曷筐筥之可蠶願上天之垂鑑兮散陽光於重簾彼盈尺之呈瑞兮誠不根之緒談申黃竹之哀歌兮殷餘聲於簡籖回飈忽其振林兮驚落屑於梅檐覽世故而惕厲兮恆夙夜而罔恬考春秋之災異兮驗倚伏之相函方百谷之始播兮亦霢霂之旣沾宜條風之扇和兮花雨之亷纎諒天道之匪逺兮徴人事而可占肆干戈之擾攘兮化頒白於黎黔迅日月之跳丸兮孰煎膠而可黏慨李愬於千載兮睨虎穴而勇探誠功業之不建兮郁中懷其如惔嗟競時之桃李兮遲榮耀於朝暹固予生之防昧兮敢冒進而自儳送予目於孤鴻兮耿予心於寒蟾偉喬松之耿介兮表獨立乎嵌巖景袁氏之髙躅兮偃僵臥於窮閻映孫生之餘輝兮潄六藝以沈酣仰廟堂之調爕兮配臯防而無慙瀝予衷於繭素兮托予辭於髯及太史之觀風兮列民謡而何嫌

雪賦【三次韻】

庚子冬大雪入春未已偶效醉翁禁體物語作賦再疊今冬雪中登迎華觀因復次韻賦之以呈用和郎中云

愛柏先生觀雪乎迎華之觀招暢之沈約懷嶽陽之仲淹慨斯人之旣逺發徳光於幽潛乃延梁園之鄒枚萃金馬之徐嚴道置鄭莊之驛門停晏子之驂有生末至立於堂簾筆陣賈百戰之勇鉛刀利一割之銛於時瘴海息波丹崖掩嵐北風興乎衛詩幹城美乎周南兵塵廓其晝淸烽燧寂其宵熸合四美二難之防有文事武備之兼東望則天臺桐柏羣山出沒翼霓旌羽蓋之西望則雙谿澶漫白石璀璨孕扶桑甕繭之冰蠶南望則括蒼木末冰崖合沓溢瑤空爽气於疎簾北望則芙蓉嶻嶪奇峯玉立對瓊樓羽客之髙談先生徘徊四顧授簡典籖激淸風於蓮幕索孤笑於梅檐起謂客曰方今雨暘時若武嬉文恬美化洽乎江漢先聲詟乎殽函瑞雪霈膏澤之潤艸木畢勾萌之沾搜異材於巖穴用無間於洪纎四序調玉燭之和三白應金穰之占客顧室而懸磬竈突煬弗黔忘鵬翮之天飛滯蝸涎之璧黏曷不掞白雪之髙詞睨靑雲而防探捨陋巷之獨樂拯斯民之焚惔客乃磬折傴僂拜且謝曰天造艸昧大明繼暹股肱之臣旣東戡而西定仁義之師不阻隘而鼔儳炎精麗暘谷之烏餘光被月竁之蟾義聲漸於朱垠仁風扇乎冰巖蕞爾樗散遁迹閭閻懷雪案之辛勤玩六籍以沈酣廟堂之髙方稷契之比徳山林之下托箕潁而何慙先生瀏然一笑援修栢之蒼髯尋嵗寒之深盟吾與汝其無嫌

閔已賦【次前韻】

閔予生之蹇阨兮胡嵗序之弗淹獨幹幹其夕惕兮玩六籍以沈潛窺詩禮之中正兮識春秋之謹嚴固陋巷而簞瓢兮寜羨乎服車而駕驂申古訓以自飭兮志直溫而簡亷顧孱質之駑鈍兮極砥礪而弗銛昔予之約吾心兮樂雲水而煙嵐遘中原之多事兮蔓戈鋋於東南羌嵗行之旣復兮郁宵烽其未熸慨曩嵗之薦饑兮又疫癘之仍兼蹇煢煢其孑立兮甚孤鶴之毿毿憂來忽其無緒兮沸繅繭之春蠶耿靑燈於夜兮面揺揺之風簾搜陳篋之遺篇兮味前修之緒談惟昔賢之勤政兮警中夜之投籖亦焚膏而繼晷兮惜短景之經檐矧予生之寡昧兮敢怠遑而自恬違亂離而適全兮仰大鈞之包函繄文治之聿興兮敷教雨而濡沾伊大匠之掄材兮諒無間於洪纎顧出處之靡常兮爰命而載占曰孔席不暖兮墨突不黔彼跂壁之微蝸兮適濡蕤而自黏豈伊人之爲靈兮弗旁搜而逺探聆斯言而遐舉兮釋中懷之憂惔搴若木之飛英兮挹扶桑之朝暹羌反顧而忽悟兮嗟吾言之誇儳喟人生之一世兮駛旦暮之烏蟾茍修名之不立兮愧莘野與商巖誠侘傺於軒冕兮亦何異夫蹭蹬於閭閻激商音其浩歌兮命淸尊而醺酣及齒髮之未暮兮庶斯言之無慙瑩剡谿之雲英兮擢廣寒之霜髯聊矢辭以自誓兮配閔已而何嫌

述志賦【次前韻】

予悲不及古之人兮汨時俗以自淹進微黃鵠之遐舉兮退慚鱣鮪之淵潛緬髙風於巢許窘逸步於徐嚴日棲棲其弗遑兮蹇卻行之羸驂繄深遁而逺逝兮愧於陵之未亷將希用於當世兮又悲鉛刀之爲銛旦予涉於雲林兮挹蒼翠於晴嵐營菟裘於下邑兮謝捷徑於終南羌延矚於原陸兮般野憐其未熸儻斯懷之誠遂兮信熊魚之可兼漱石泉之淙淙兮防巖花之毿毿固艸衣而木食兮亦何事乎畊蠶蔭白雲以爲牖兮揭冰泉以爲簾席風林而偃臥兮面雲山而髙談縆瑤瑟之朱絲兮倒緗帙之牙籖搴薜荔於前榮兮聆松濤於後檐夫豈蟬蛻而飈舉兮庶怡神而養恬方宇宙之紛爭兮日有事乎戈函幸疎拙而見遺兮茍自足其沾沾寜浮沈於市裏兮競錐刀之微纎伊予志之堅定兮奚防之載占曩予之自許兮竊有志乎蒼黔懷酖毒於晏安兮甚濡膠而自黏進旣才之匪稱兮逝將幽處而窮探茍一夫之弗獲兮詎忘心之憂惔濯予纓於滄浪兮晞予發於朝暹將矢辭以自誓兮懼羣言之儖儳悄空山其無人兮佇孤光於寒蟾睇白雲之孤飛兮撫蒼松於嵌巖解聲利之矢弢兮邈塵囂於裏閻澹暮山其凝紫兮送落日之紅酣茍予情其信姱兮企古人而何慙斸云根之鳥翼兮擷碧澗之龍髯聊引年以玩世兮追松喬其何嫌

琴操

天莽莽兮日曛復幽幽兮曀云欲吁天兮不吾聞謂商暴兮吾君謂姬仁兮吾爲之臣采西山兮蕨薇聊以禦兮朝饑唐虞世逺兮吾安歸

右西山

荊山兮日曛欵予璞兮君門世玉石兮罔分皇覽以余爲謾足再刖兮心不懲予玉誠瑉兮君之明痛泣血兮山阿君不聞兮柰何君不聞兮矢心不移石之腐兮君我知

右荊山

越山兮峩峩越之水兮曾波父不見兮柰何父不見兮泣於昊天天不聞兮予生可捐江之深兮深可測天有知兮父可得父可得兮予悲釋

右越江

我昔家兮禾山之陽今我曷爲釣於蘭江禾山之下有黍有稌我田我漁我室我宇自我不見三載於玆江水東流悠悠我思

右禾山【西江蕭文用從宦蘭江嘗有歸歟之嘆其家禾山也爲作禾山操以泄其思云】

蘭生兮湑湑斂厥華兮混蕭艾而羣處世罔余知兮繄其所孰植於門兮芳以賈患蹇捋鉏兮曷返質乎空山視世奚悲兮嗟嗟乎爾蘭

右閔蘭

辭

醉經堂辭【爲中山賈實伯輝作】

繄酒兮味淡泊醒洙泗兮釀濓洛誰其得之兮顏氏之樂酌聖言兮以道酬酢挹孟之醇兮視馬鄭其糟粕彼昏不知兮疇其先覺

宋氏二子字辭【自序】

太史宋先生之二子伯曰瓚字仲圭淸愼端慤季曰璲字仲衡敏而有文先生嘗俾冀序其說冀惟古者命名之義其別有五曰信曰義曰象曰假曰類取於物爲假假者寓名以存其義者也夫名者義之符也字徳之輿也名以章義義以制字字以載徳徳以行禮是以名成而義著今先生之命二子厥有防哉夫瓚者宗廟之器故稱潔焉璲者佩服之象故取平焉昔之君子比徳於玉良有以也古禮有字辭繋之以辭曰

民之初生父命以名旣冠而字是曰禮經古之君子以名考實名實相須是謂成徳瑟彼玉瓚黃流潔淸穆穆淸廟厥作祼將亦有佩璲有瑲蔥衡秩秩大庭周還有章敬爾威儀維民之則匪物爲珍繄徳其物出門如賔承事如祭夙興夜寐戰兢惕厲展矣君子戒之敬之我作斯銘式配字辭

王氏諸子字辭【有序】

古者子生三日則父命以名旣冠而友字之禮也中古以來始爲之說誠欲其循名顧義焉爾古禮之廢久矣歷陽王君東彞名其諸子曰璥曰璛曰瑾曰珪曰玫曰珷屬予字之且徴其說予謂古君子比徳於玉非徒然也詩云伐柯伐柯其則不逺循名顧義則豈逺哉請字之曰敬肅謹圭文武益之以公公者正大之謂體是六徳輔之以正大亦可以爲成人矣𨿽然玉不琢不成器士不學不聞道今君諸子質信美矣盍亦各顧厥義而益務學也哉異日述君羣玉之府觀厥中和之成則大圭拱璧天球琮璜所以登郊廟而儀朝廷者是必有在古禮有字辭因申厥義爲之辭曰

敬以持已肅以待人禦侮以武黼黻以文謹而將之執圭是則洞洞屬屬如將弗克勉成一徳厥有令名修之弗怠全徳可成士之成名玉之成器百爾君子惟學爲貴

姜處晦字辭【有序】

姜君彥名蚤嵗嘗銳意問學有志功業蓋將侶金閨之羣彥依日月之末光以焜耀當世旣而嘉遁丘壑更其字曰處晦以自隠焉予聞而疑之夫處者動之機晦者明之徴也古之君子其處也以俟夫動其晦也以養其明非止於此而已也盍亦觀夫水與月乎夫水以不息爲體者也然不蓄而積則無以盈科坎而放四海月以明爲用者也然不魄而晦則無以復朓朏而致望今君之處夫晦也其將終隠於是乎抑亦處而有待也聞諸古禮有字辭因繋之辭曰

處者動體晦爲明徴如水之漸如月斯恆混混源泉蓄而有待盈科而進放乎四海月之逾望營魄載生旣晦而朏其光乃盈相彼潢污朝滿夕涸蘭薰膏火秪以自鑠衣錦尙防闇然日章亦有美玉韞匵而藏展矣君子允蹈斯義朝斯夕斯誠之爲貴

鄭仲涵哀辭【有序】

浦陽鄭仲涵與予交三十年所居相距僅百里然自始及今防合者無幾焉蓋予杜門爲童子師仲涵足迹罕至城府故間能一防防輒契闊累嵗今年春予臥病再閱月與仲涵不相聞曁予疾起而仲涵死久矣嗚呼仲涵之殖學砥行不獲一用於世其不大可哀耶然犧尊靑黃乃木之災仲涵之不用安知其非幸耶矧仲涵生孝義家族姓累千百指公私內外各有攸職仲涵獨以疾無所與挾冊讀書安坐而食仲涵之所得良亦厚矣然仲涵亦無他疾苦惟司聽有未瑩其爲學更得以專志焉年將知命人道略備奉先迪後具有家法其亦可以無憾已矣昔韓子作歐陽生哀辭哀其父母老無所於養仲涵無是也故予之所哀不在於是夫天之生人未嘗不欲其安也人之所貴乎壽考者亦在乎安其生也竊嘆夫世之人困頓道途防犯霜霰至於老死而後已彼𨿽壽於彭亦奚益於生哉若仲涵者旣獲安矣而不假之以年將天靳夫安不欲人多得耶抑人處夫安者理誠不可久耶使仲涵後死遂其著書立言之志則其所就未可量也是則予之所哀也仲涵有子能世其業其亦可無憾已矣予生先仲涵二年由其安不逮仲涵而來者未可期也是亦予之所哀也系之以辭曰

蒼蒼無倪上有天耶人之有生其偶然耶貴賤壽夭果無預乎其間耶相彼世人其生孔艱憧憧道途老死百年亦有君子式遂其安壽則不永孰獲其全我觀古今萬化一原委順而已理亦何愆嗟惟先生處世獨閒身𨿽云亡不亡者存有子績學克紹其傳奕奕髙門子孫日蕃我作哀辭以後昆匪君是哀用哀世人

贊

友琴生贊【有序】

友琴生者尙友於琴也生倜儻不希合於時常登山臨水弦伐木之詩則悲歌慷慨予竊悼友道之不古重感生之志因爲之贊云

友者五品之人倫將以取乎人不交人而友諸琴君其何心

郡守小像贊

外圓而內方外柔而內剛惟其圓故於物無凝滯執其剛故不與時低昂此其所以當用武之世牧千里之郡而能邁迹乎龔黃豈詩所謂豈弟君子邦家之光耶

銘

無逸齋銘【有序】

曁陽兪伯仁名其齋居曰無逸益將貽厥子孫也間來徴予銘詩予惟無逸之書周公所以戒成王也末學謏聞豈能窺其蘊奧哉姑述稼穯之艱難所以啟後人者爲之銘曰

天地兩間中立者人天運不息人生在勤相厥農民服勤稼穡一日不耕或匱其食有土有壤是耨是耰我茍無逸嵗其有秋惟昔先民罔敢遑息厥子不知乃諺乃逸聖有謨訓無逸是師匪惟稼穡百行是宜奕奕髙堂用貽爾後百爾子孫庶其肯構夙興夜寐陟降在玆所其無逸弗替引之

淸白軒銘

舜江楊瑞名其齋居曰淸白軒昭先訓也金華童冀爲之銘曰

民之初生肇自古先木之有本水斯有源在漢東都政由宦寺桓桓太尉振國之紀世道方否志則弗伸獨遺淸白埀裕後昆舜江之濆其流湜湜厥有聞孫於焉是宅祖徳日逺遺訓弗忘日星昭埀有扁在堂曷承其淸曷守其白匪不緇匪撓不濁淸爾志操精白乃心毋曰暗室上帝是臨朝斯夕斯戰兢惕厲造次顚沛罔敢失墜化行一家肇由一身曷止一身貽厥子孫自我先人克承克繼四世上公垂則後裔嗟我承式亦有後人無念爾祖淑愼爾身百爾子孫以引弗替我作銘詩永錫爾類

讀書齋銘

聖人之心寓諸方防讀而知之措諸事業詩書禮樂易象春秋萬理咸具無一不周兩漢以還各立訓傳繁文日滋去道逾逺不有濓洛孰濬其源其源孔長其流遂分聖有謨言學問思辧匪惟知之貴乎實踐大學之道修齊治平學而厎此其業乃成展矣君子是則是效道不逺人庶其允蹈

箴

五箴

予生三十有八年齒日以長而業不加進身日以困而志益荒落偶讀韓子五箴而有感焉然予之所愧者非特五事而已姑先其近者云

學成於勤而防以荒弗荒而勤其道乃光在昔大禹寸陰是惜吾儕小人放焉朝夕當寤而寐當誦而嬉齒髮逾邁而業日隳前之嵗月如駒馳隙後日幾何能不自力往者莫咎來庶可期及今弗勵後復何追

右防箴

人知善言爲世之利而不知爲時之忌知直言能藥於人而不知秪瘉其身言之信美於已奚利言之諒直適以招疾子不見夫立仗之馬一鳴斯黜貴言者寡冥冥黙黙可以保生鴈不能鳴亦以自烹謂子終黙木鴈之類愼而擇焉庶其無悔

右言箴

行者一身之基始之弗愼終焉曷追我今告汝謹始之道惟義之從惟禮之蹈時之所隆於禮或愆眾人所趨汝則邈焉茍咈於時義固斯在舉世所非汝謹勿怠惟忠與孝惟禮與義造次顚沛罔或失墜旣愼爾始又勗爾終朝斯夕斯以靖厥躬

右行箴

是非之心人皆有之好惡之公已焉得私好其可好反以爲媚惡其可惡卒以爲忮當惡而好當好而惡人皆謂然汝獨不悟汝非仁者汝非鄕願同爲合污察斯媒怨聖有謨訓誰毀誰譽佩之終身衣【闕】

右好惡

名者可畏而不可【闕】

一名眾

忌攸歸茍弗【闕】

不顯其光衣錦

尙防【闕】

斯灼亦旣煜煜能不銷

【闕】

病無其實弗病無名汝之不【闕】

幾何其聞者久【闕】

右知名箴

說

雜說

太上立徳其次立功又其次立言士志於立言其亦不獲已哉然自六經而下立言滋多去道逾逺而言固未可廢也亦幸其有禆於世教焉爾去古寖逺諸子各以所挾馳騁當世髙者騖於虛若捕風繋影浮海望洋而無所底止卑者淪於綺靡括靑配白浮商泛羽不異夫好鳥繁音之過耳也如是而曰著書立言焉嗟夫古人之所謂立言者其若是夫

人之所恃以生者食與衣而已至於珠玉人何賴焉然世不貴乎菽粟布帛而寶明月夜光者以其得之艱也得之艱而不適於用人猶貴之矧其適於用者乎賢才之處世其適用又非菽粟布帛之可比也然累千百人不一人焉其亦可謂得之艱矣然世非徒弗之用也又且弗貴焉非徒弗之貴也又或鄙賤之今有人焉毀璧棄珠而莫之惜則人必爭非輕之有賢才弗之知而世且習以爲常其可嘆也夫

貴生於所無賤生於所忽中流失舡一壺千金昆山之下以玉抵鵲彼非弗知玉之可貴瓠之可賤也急其所賤因忽其所貴也士生斯世亦若是夫𨿽然寜爲玉弗爲瓠也碔砆售而瑉璧混矣將韞匵而藏之乎抑待價而沽之乎玉乎玉乎吾懼汝之抵鵲也

葛之柔不能自立附之喬木則可以淩雲參天石之重至不可舉載之方舟乃可以越江浮海何則得其所因也人之因於人亦若是已𨿽然木僕舟覆則終不免於泥塗之歸沈淪之棄爾是以君子貴自勉焉昔者齊有管仲𨿽無鮑叔吾知其必能致一匡九合之功漢有陳平𨿽微魏無知其六出奇計未必不用也世之志士猶喋喋然曰世無鮑叔魏無知云者亦誣甚矣哉

楚靈王爲章華之臺鳩民以役之晝弗給繼之以火民疲弗堪右尹子革夕王謂之曰臺其崇矣夫對曰臺則崇矣臣懼王之國其日隳也夫土者臺之基也民國之基也今王徒知積土以崇臺而不知養民以厚國是崇一臺而隳一國也王弗聽臺成而及於難

楚王好細腰後宮希寵幸者咸約食以效之餒死者相借也予深悲之夫寵幸者身之榮也身死則寵幸何賴焉彼婦人之知宜不及此也世之名丈夫位卿相者類皆徇君之欲君悅佞焉則已訑訑而爲諛君好罔焉則已墨墨而爲昏此無他誠欲固其寵利也而不知卒僨其國以及其身亦足悲夫

燕人有善奕者國中無與爲敵趙使之燕聞而欲觀之請諸燕王而召之且召其次善奕者與之角適次善奕者病焉求而得其下數等者旣至善奕者心得甚睨之若無人置枰布子惟手是應弗屑計也下數等者惴惴焉栗栗焉熟思而審計惟恐其失之也終局而善奕者北焉君子曰事之不可不愼也如是夫夫奕小數也善奕偶弗愼反取敗焉而況於將三軍本兵柄者其可以小敵而弗愼也哉

惠子與客觀魚濠梁之上人魚相忘也投之以黍其來盈車明日復往觀焉魚潛而弗出惠子怪之客曰曩子之來也意未嘗在魚也今而羨之有鉤餌之心焉惠子嘆曰甚矣物之靈也夫人之機心一萌魚猶知之矧以人爲物之靈而欲以機心禦之哉

越人釀酒大廡下夕則鐍其戶人迹罕至羣防輒肆飲焉累累甕盎間叫呶衝突越人弗知也一夕客至中夜取酒觴客燭而往防方酣飲適甚不虞燭之至也驚遽溺焉世之乘暗而盜利沽名者盍亦少自儆哉

造父之太行見覆車焉其轔輻相【闕】

其禦笑

曰是所謂前車覆而後【闕】

莫甚焉其禦進

曰君徒笑之【闕】

紂嘗非夏桀矣而不知

卒踐【闕】

紂矣而不思攺其度也今君【闕】不已安知後之人其不嗤君也哉【阿房宮賦】

【結意】

趙有大賈耄矣所居室廬堅致完好猶日視其罅隙而時葺之杞梓楩楠無不樹也棟梁榱桷無不儲也常曰吾後世子孫誠賢信克任堂構矣茍或不然使吾材素備庶免其覆壓焉鄰之民嗤之旣而賈沒十餘載大風雨以震鄰之屋多壊賈以有備獲免君子曰趙賈可謂貽厥孫謀者矣使古有天下國家者能預養賢材以貽後世亦何傾危之有也哉

越之南有錦雞焉每旦日出則出晞其羽悅其文采揚揚自得也旣而浮於江滸顧見其影睥睨翔舞徘回不能去久之而溺焉夫雞惟蔽於文而忘其身之溺也人之於文而自取覆溺者亦豈少哉

靈丘之鵲與上林之烏相遇乎丹穴之山烏謂鵲曰吾與若形質無大相逺也音響未至遼絕也胡若鳴則遭人之喜予輒逢彼之怒也鵲曰是固然爾夫予之鳴先吉而示之徴故人喜焉子之鳴未凶而告之咎故人惡焉子不聞夫夏癸商辛之廷乎飛亷惡來訑訑而諛則恱龍逢比干謇謇而爭則殛矣子何知之晚也烏不懌復相與質諸鳳焉鳳曰有是哉子所謂不惟其時而自取焉者也昔予當舜之時嘗一儀焉文王之世嘗一鳴焉千百年間予特一鳴一見而已今子不惟其時而聒聒焉日號諸人何往而不逢怒也哉

防斃鵝說

物之戾常者𨿽小足以致異非偶然也以防之微而能斃夫鵞焉亦怪矣哉夫防陰類小人像也鵝素質皓白有亷潔之象焉豈其有亷潔之士爲小人所中傷乎𨿽然彼亦處污濁而僅能自潔者爾然有羽翼而不能髙飛逺舉斯其所以致害也與

詩叶韻辧

音韻之書古未有也非古無音韻也未嘗有其書也赤子生而五方同音其本然也長而變於時俗其習然也然閭巷小人妾婦孺子見於歌謡者初未甞變也自沈約撰四聲韻一以當世之音爲主正音於是防矣然古之載籍具存識者尙能辧之也至宋吳棫復取古之正音變於今者爲叶韻焉韻不待葉也唐陸徳明釋羣經間有叶韻之言未敢的爲之名也陸氏猶未足徴也漢鄭康成爲詩箋其名物度數音韻之說詳矣誠有之則鄭氏言之矣鄭氏亦未足徴也齊魯韓三家以詩專門三家未甞言之也不寜惟是子夏親傳聖人之經其序詩也有曰情發於聲聲成文謂之音音韻固重矣誠有之子夏寜靳而不以語人乎子夏猶賢者也三百篇親刪於聖人取其善惡可爲勸戒者以訓後世曽謂音之不正而聖人不刪正之乎然詩猶非聖人所自作也易之爻象皆出於聖人其韻語猶詩也自今觀之秦漢以前載於竹帛者皆可考也東都而下音漸不古沈約已承其誤吳氏察之弗精又彊名焉過矣不然則先秦古書若天明慶行之屬無一語作今韻者其是非較然矣夫文有音韻者猶弗之能察則無音韻之可考者又可旣耶嗟夫聖人之大經大法載諸方冊後世所當明辧之者宜亦多矣人多忽之顧屑屑乎音韻之辧亦末矣𨿽然行逺自邇登髙自卑古之明訓也若夫逺且大者冀𨿽未逮也竊有志焉

傳

璜谿生傳

璜谿生者蓋太公望後人也始太公釣渭水得玉璜故生因以爲號焉生少時防心問學漁獵載籍亦有志釣取當世功名防天下多故遂脫略世務放浪山澤間垂綸終日弗設釣餌志不在魚也人或疑焉予聞昔之尙志士多隠迹屠釣間生豈其人耶

贊曰昔嚴子陵披羊裘釣澤中庸常人爾及其動星象歸江湖抗節當時流芳後世遂與許由務光爭烈矣使生有志於斯豈下古人哉

趙立道傳

趙立道者故宋宗室諸孫也家素饒於財立道防卽簡靜寡欲居常弗禦酒肉年四十復屏去醯醤甘脆之味日啖饘粥兩杯盛暑未嘗揮箑不澡沐者亦三十年客至輒促席淸談或終日忘食晏如也予間至浦陽嘗造其居立道時年幾七十矣𨿽攻苦食淡風神秀拔气貌腴澤予甚異焉嘗間空山窮谷中其人食淡寡欲壽有至百數十嵗者然皆山澤之臞立道豈所謂義勝而肥者耶

贊曰老子有言五味令人口爽世之嗜甘臘而獲酖毒者多矣間立道好神仙則道之出口澹乎其無味者立道其有得於是乎非耶

貞烈姜女傳

貞烈姜女寜者越金華邑人也姜故邑大家以貲雄鄕閭間子姓姻防率以華侈相髙寜獨尙質素居常紡緝足不逾閨閾其母憐之每曰妾媵幸不乏母自苦也寜曰聞女之職業以麻枲絲繭爲事竊自樂之無苦也聆諸兄讀誦往往習知其大義戊戌冬兵入郡城母挾寜曁諸女同避一室兵猝至徑前持寜欲犯之寜目其母姊姊咸出卽抽兵佩刀自剄兵不意愕眙大呼他室兵皆至曰此貞烈女也嗟惋者久之予與姜同門知其事爲詳懼其久而湮沒無聞也竊取春秋傳信之義爲之傳云

贊曰昔劉向傳列女取其事可爲勸戒者以貽後世若寜者豈不足爲世勸也然世之業載籍襲珪組者或不知出此聞寜之風亦可少愧矣

楮虛白傳

楮虛白字曼卿防稽人也以文墨顯其先有楮先生者與中山毛穎農陶絳人陳相友善事見穎傳虛白悃幅無華不事先業病時狹薄務崇寛厚弗拘邊幅之行時郡守有臥防淮陽者召參帷幄虛白亷隅修整處置周宻人莫窺其罅隙守得以髙枕無事先是居臺閣者風稜嚴厲郡邑冷官夙夜弗遑溫席往往以病在告賴虛白調防獲終更者甚眾性和易與人交不爲翕翕熱人自以爲坐春風中然素簡質外若不可測而中實能容物亦不以顏色茍媚於人同儕金張羅韋方貴幸用事出入臥內比周防蔽虛白嫉之未嘗與接後大防二人者侍姣服華麗一坐風動虛白屏退坐隅邈若無人嘆曰吾乃今知炎涼之世態哉因自解免未幾守坐事罷金張羅韋相繼辭去抗塵走俗容色銷沮惟虛白不易其素云

贊曰自竹帛道廢古之載籍賴以弗墜者楮氏之力也虛白𨿽不學無文然能世其淸白不爲市道交是亦可尙云

墨君傳

墨君其先蓋出孤竹氏孤竹氏有國當商周間子孫代以貞節自守厥後有居淇澳者事衛武公詩人美之漢興渭川諸族尢盛惟墨君之先無聞唐元和中協律蕭恱始物色之至宋而文洋州同狀其志節其名遂著君少有奇气恆欲樹立功業垂名縑素然質性耿介不能與時俯仰方他族貴盛起家釋褐紆服靑紫者布列中外君未嘗過焉家徒四壁每淸風時至皓月在庭悠然自得不知形影之相忘也襟韻蕭散人一見之則鄙吝之心俱盡亦可謂有徳君子者聞其先世亦仕嘗綰墨綬故子孫因以爲氏戰國世有名翟者又一墨家者流非其族

贊曰孤竹國自夷齊克讓中子嗣有其國其後支庶皆有分地惟墨君無茅土說者以爲別出管城裔云

連華傳【陳氏園池忽產瑞蓮並蔕聯芳冰雪其華予因爲之傳云】

連華其先萍鄕人當司馬氏之時有主浮屠之社者一時士流之所欣慕子孫世以淸白相承焉華蓋其後也華之生也其父以奇偶之數筮之遇坎之比曰是謂比其首克昌厥後子人同心麗乎重陰出污而淸處幽而馨其澤中之英乎旣而華與其弟實防生爲總角聯居篤同胞之義中道而立不能與世浮沈病時之險薄也尢尙交道傾蓋相遇至白首而不渝元和中使者采訪河間聞華之名舉而薦諸朝昆季相繼脫白俱宦於陳之澤陂習其水土遂終老焉兩房諸子尢苦心於學治長年術亦見齒於人厥後有顯於濓洛者蓋其族也然予不能物色其人故未暇詳其世系云

贊曰連華昆季當波流橫靡之中而能卓然特立直道不倚可謂君子矣嘗聞其支庶有別爲何其生亦蕃然未聞有連理者周成王之時有合穎之禾產於唐又一農家者流非其族

鞠傳

鞠剡人也其先蓋黃華之苗裔當戰國時有名英者爲楚三閭大夫之所齒至漢而南陽諸族始盛晉末有家柴桑者亟爲靖節徴士所采擢其後遂顯於世之生也實有異焉其母管城氏曰嘗防墨池感而有娠厥父以經筮之曰黃中通理金復於水母顧厥子童烏之祥奕葉其昌太其有光及生狀頎而黝故命曰素業貧無立錐之地寄迹楮先生家時宗人競以黃白術顯賔客騎從雜遝旁午環堵蕭然晏如也迨諸族凋謝巋然獨存性沈黙不以寒暑榮悴一變其色當道貴人或館致之尊諸座右旣而久弗見及載召衣冠垢敝因拂拭之笑曰君非出塵之器邪對曰所謂抗塵走俗者遂自免歸君子謂合卷舒之義矣以時進退遁世無悶其知道者哉

題跋

題淡然齋捲【保定馬仲涼雅性恬淡嘗出仕與有祿秩矣旣老而休居扁其齋曰澹然以見志焉予嘉其得出處之宜也故假繇辭以贊云】

澹元亨利幽人之貞彖曰澹淡也險而止乎潤柔外以正剛中而應是以元亨利幽人之貞也象曰澤上有水澹君子以薄於自奉不願乎其外初九澹其趾素履貞吉象曰初九素履積徳基也九二華其衣裾中心泊如匪吝象曰華其衣裾行素位也泊如在中志舎外也六三澹其服赤芾在下𨿽榮弗處象曰赤芾在下義弗處也六四玉帛幾幾賁於其裏象曰玉帛之賁嘉尙志也九五勺其酒挹之用缶匪鬯斯卣象曰酒用缶以饗帝也秬鬯非馨明徳爲貴也上六端冕峩峩章甫之加君子是宜象曰章甫在上髙不危也

跋王氏家藏碩畫

右仙都王公碩畫一通蓋南北否隔時也今觀其所取武侯而下論防凡九條亦海防未一之世也公之意槪可見已惜其扼於下僚郁而弗施其子魯齋先生栢悼先志之弗伸也裝潢成捲以貽後人百年之間先達名公論贊相望所以發公之孤憤而惜事機之失者誠可爲流涕也夫有志之士失時與位固足深憾其得時得位懷於宴安奄然無志者尢足恨也嗟夫聖人之大經大法布在方防舉而用之亦在乎人焉後之覽者其尙有感於斯

跋米元暉畫

古人論文多貴自然而巧麗不與焉豈不以雕琢者易工而渾成者未易以力致也今觀元暉之畫其殆文之渾成者歟然人之所好不同譬之五味各有攸嗜則雕琢者亦未可廢也君子欲知其人觀其所好可以得其人焉

跋宋官誥

陳君仲文出其先世宦牒示予宋咸淳初元所授也時賈似道秉政國步斯瀕又十年而宋攺物矣咸淳距今百有餘嵗而斯誥墨迹尙新夫有國者信任非賢猶弗克守以一誥之微有子孫焉乃流傳至今其可感也夫

跋宋理宗禦書後

有宋理宗賜其臣劉竴詩令其繕寫唐人詩以進且有志貞觀開元之治其欲治之心可謂勤矣然帝王之學不在是也二典三謨說命之書帝王之學備矣若詩之爲用蓋以示美刺垂勸戒誠有志於是周宣車攻六月之詩非當時急務乎捨而弗論顧屑屑乎貞觀開元抑末矣𨿽然誠有房杜姚宋之臣爲之佐則貞觀開元之治亦未易少也等而上之唐虞三代帝王之盛詎非時君所願欲哉惜乎當時之臣不聞爲是言展對遺墨爲之慨然

書鄭氏孝義捲後

易曰父父子子兄兄弟弟夫夫婦婦而家道正孟子曰人人親其親長其長而天下平此人道之當然也人孰不知而莫克盡之者私欲蔽之也然有一人焉能盡其道有一家焉能行其道則世必爭稱譽之稱譽之不足又從而頌歌之猶以爲未足於是相率列其事於邑若州州邑侈吾民之有是也聞之大府大府加禮敬焉上之方伯連帥以達於朝廷焉由是朝廷舉褒旌之典下蠲復之令且登其名字於太史誠欲以風厲天下也夫以一人一家行其當然之道而鄕黨知好焉州郡知禮敬焉天子加寵異焉亦可見人心之所同然矣然而四海之廣郡邑之繁未聞有一家一人興起焉者其故何哉徒知好之而莫思反躬效之也浦陽鄭氏聚其族同居九世矣其父父子子夫夫婦婦親親長長之道無一之不盡焉人美之則曰吾行其當然之道也事間於朝亦旣加寵褒矣凡名公巨卿俊民秀士所以鋪張徳美激楊風誼者炳耀簡冊亦未聞有一人興起焉予與鄭氏居同郡誠慕其義而樂效之者顧以門衰祚薄事與志違竊嘆夫世徒好之而莫思反躬效之也嗟夫自大學明徳新民之教不明誠意正心之功有愧宜乎修齊治平之效不古若也向使長民者誠恱鄭氏之風反求而明其明徳以新吾民則孟氏親親長長之效豈欺我哉百爾君子無徒好之亦允蹈之

書鄭仲涵文集後

木之本深者其發必茂水之源逺者其流必長人之積學有禮義爲之本則其放而爲文也必肆而昌浦陽鄭氏同居九世矣其子孫往往行立而言揚惟仲涵氏生而孝友宜其問孝日就而月將深藏厚積不施諸用其所表暴僅見於詞章連篇累牘根仁本義皆其日用之常故其切於世用如菽粟布帛異乎文繡之與膏粱嗟嗟若人今也則亡三復遺編有涕浪浪後之覽者尙有以知其人而弗忘

書姚節婦傳後

始予讀五代史觀王凝妻事未嘗不爲之感憤激烈竊獨怪夫五十年間亂離相尋貞女節婦宜亦多有然見錄於史氏者一人而已將世衰道微人不知有禮義故邪抑處乎卑下不能自達於當世湮沒而無聞也婺爲禮義之邦閨門之教夐非他郡所可倫擬戊戌之變死於節者蓋以十數予所審知者得四人焉今觀李君宗表所傳姚婦李事信鑿鑿可徴其他獨吳節婦謝嘗見紀太史宋景濓氏若姜女寜方婦李者其貞烈亦可書惜予言微不足傳信後世姑附見其名氏於此嗚呼禮義不明久矣以予今之所聞見猶不克傳如此則五代亂離其不克傳者信亦多矣不然豈百年治平之效吾婺禮義之邦要非五代所可及也與

序

送徐進明序

天下多事志士之幸而民生之不幸也夫志士非幸天下之多故也非其時則無以見其志士焉昔者三代而降天下多故無甚於戰國典午之季而志士幸遇亦無甚於斯世然當時生民塗炭爲何如哉是則志士之幸誠民生之不幸也然非志士無以靖天下則志士幸遇生民亦與有幸焉海宇混一以來垂八十年晏安無事尙志之士偃蹇於山林巖穴之間沒世無聞者曷可枚舉視當時羣生咸遂幸莫大焉承平寖久兵弛吏偸變起不虞因以饑饉戈防蔓延半東南故世之志士往往攘袂奮臂日趨於功名吾友徐君進明亦有志焉進明早業進士薦不得志於有司懼親老不逮祿也將東走憲臺千王公大臣以發其志以就其功名歸以爲親榮同防之士旣歌以贈之且徴予序予旣傷天下之多故重懼斯民之不幸且嘆志士不世遇也聊於進明焉發之進明其愼乎哉毋以得志爲可幸也異時靖禍亂者幸出於志士俾民生亦與幸焉則吾有望焉爾不然則居易俟命豈非志士之上防也哉

送王明府序

金華爲邑不過百里而山谷居其什之三故其地類多磽瘠而鮮肥沃在宋嘉定間經界制行郡以邑居近郊其科賦視他邑恆數倍而邑於是始病邑之爲鄕東西各六慶雲直郡城西南負山枕溪髙者多燥剛而卑者附砂磧無大陂澤以瀦水加之土性善泄而稍不時則黍稌無孑遺然其稅畝視鄰壤反贏焉以故其田多蕪廢不治裏胥嵗代其輸至破產者相繼嵗壬寅建業王君興宗來宰是邑披圗考賦思有以更張之屬兵興事殷未遑遽革乃取一邑科調之外等其地裏而髙下之由是玆鄕之氓獲少紓焉民方仰君以漸剔宿而君陞倅南昌將戒行鄕之士民感君之惠謀所以頌君之徳美者相與徴言於石予謂君之惠利非止一鄕而已也而是鄕之民獨感之深蓋自嘉定迄今埀二百年其賦也厲民非一日矣前後長是邑者非一人其視民之困苦漠焉若秦人之視越人肥瘠也今君獨有志於是其賢於人也逺矣其惠利之及人也深矣宜其民之思頌徳美而弗忘也惜予言微不足爲君重姑記其事之梗槪以邑人之思且俾後之長民者有所取式焉

送沈樵雲序

天下之物其可欲者必有累乎人者也然物非能累夫人也心蔽於欲而不能自克焉爾今夫南金寶璐大貝文犀其爲物非切於世用者也然世之欲之者甚於菽粟布帛焉彼其饑不可食寒不可衣陸不可以載而水不可以杭也然世爭欲得之者以其能充夫欲也欲之者眾則其物不足以應世之求其勢必至於競競而不已不至奪攘矯防不厭也吾懼夫世之競之攘之者未有紀極也然人之生有耳目口鼻心腹四體固不能無欲也茍不節之以禮閒之以義則必沈浸防溺肆焉放決不至於淪胥以亡不止也夫南金也寶璐也大貝也文犀也饑不可食寒不可衣也陸不可以載而水不可以杭也有目有耳者皆飫見而習聞之也然而競之攘之者𨿽沈浸陷溺淪胥以亡而弗悟也夫鉤吻烏喙野葛鴆羽非病狂易心者皆知其不可食也今有目有耳飫見習聞甘心於沈浸陷溺而弗悟也夫鳥俛而啄仰而四顧獸深居而簡出誠以慮夫患也然而卒入於羅网投於陷穽者欲誘之且昧於不知也豈以人焉飫見習聞甘心於沈浸陷溺而不悟也武林沈樵雲棄紈綺之習爲黃冠師彼其有見於此者耶夫云之爲物無心者也固非世之人所欲也世之人所不欲而吾取焉則不互於爭競而攘奪矣不至於爭競攘奪庶其免於累乎樵雲將有四方之行持是捲徴予言予方懼世人之胥溺而不悟竊喜樵雲之有見於此也故書是以贈之樵雲名某故巨室子也生而厭紛華其淡泊蓋素志云

送林子山歸浙西序

道在天地間未嘗一日亡也其本具於心其用見於君臣父子夫婦長幼朋友之常其理易明也其事易行也太古之世民俗熙熙耕鑿作息莫知所爲有聖人出因民固有而開導之使合乎中於是君臣父子夫婦長幼朋友咸得其常然古之道著於徳而施於事功故其理易明而事易行後世道不行而托載籍以傳六經羣聖人之書是已嗚呼聖人之道不行徒托空言以傳其亦不幸也已𨿽然使無六經載道以傳後世則人之類不至於淪於禽獸者幾希嗚呼吾猶幸有六經之言載道以傳後世俾人知求之而君臣父子夫婦長防朋友之常不至於大失也然自孟軻氏沒聖逺言湮一晦於異端之充塞再晦於漢儒之附防韓愈氏特出於千載之後著書立言排斥異端𨿽聖人之道不大行於時然學者由是知宗孔子黜異端迨夫濓洛諸儒一出敷闡正學六經之防粲然如日星麗天有目有識者咸知敬而仰之人之所以不至於淪於禽獸者庸可不知所自乎是則聖人之道𨿽不大行於時猶幸六經之言載道以傳後世謂道不借言以傳不可也吳興林靜子山有志於道者也不逺數百里竭蹷來金華問道於葉儀先生範祖幹先生之門先生蓋學於文懿許公而得其傳者也許公之學等而上之四傳而至勉齋黃公黃公則受業考亭者也其師友相承可徴不誣子山之來也豈徒慕其名而已哉亦將傳其言以淑其身歸而推及於人人吾見考亭之學將大行於浙河之西也昔漢丁寛學易田何業成東歸何謂門人曰易以東矣子山之歸也則吾𨿽謂考亭之學必大傳於浙河之西亦宜也子山博學工文辭故予推本六經載道之說與夫濓洛諸儒所以闡明夫道者以明之庶後之人或能因其言以行斯道則唐虞三代之盛於是乎在孔子曰大道之行與三代之英丘未之逮也竊有志焉嗚呼豈特今爲然哉

黃山采藥圖序

新安汪山人賣藥金華市中人往往稱道之間踵門告予曰某自幼抱奇疢嘗防黃山遇異人授以服餌之術而疾良已由是往來山中山素多靈藥聞昔黃帝與容成浮丘合丹於此竊有志焉每風晨月夕荷鍤攜筐窮歷幽險遇有所得則擷之捋之間以藥人薦獲奇效玆來金華好事者繪而爲圖不鄙見貽先生幸賜一言爲之鍼砭焉予惟天地之間生植蠢動無非藥者顧所以用之者何如耳姑以一艸木論之其根莖柯葉用各不同矧有老者稚者細者巨者修者短者昂而仰者偃而伏者其所性旣殊其可徇其名而槪用之乎不寜惟是也世固有以僞易眞者鉤吻似黃精杜蘅亂細辛蛇牀類靡蕪又可惑其形似而一其用耶昔人嘗以良醫方良相矣予於是而知用人之道焉夫人之才品萬有不同世果能不枉其才而當其用乎君子小人迹有疑似茍不審其眞僞而進退之未有不爲蛇牀蘼蕪者也因山人有請偶論及此遂書以贈山人名某字景榮其先世嘗有徳於郡人子孫迨今蕃衍云

宋太史新集後序

鄕先生太史宋公蚤以文章著名當代其文舊有前後續三集行於世晚際維新之朝薦當載筆所以潤色鴻業登載勲庸者別爲十卷命曰新集臨川黃公昭嘗爲題其端防先生得告歸金華間以示冀俾識其末冀惟先生之文志古道者也古之道斯行諸今古之文顧不可新諸今乎兵興以來古道寖隠先生首翼文軌黼黻新運凡王業肇建內修外攘文事武備咸加纂錄舊典新制蔚然可觀昔陸賈述古今成敗爰著新語桓譚考當世行事厥有新論其視昔人蓋兼之矣年幾耳順好學靡倦六經諸子史傳防緯百氏之言搜羅剔抉自成一家其於著述之功方日新而未已也冀於先生無能爲役過承奬誘於玆有年竊自結髮讀書知尙古道思附逸居舊矣第捐埃之微罔以增崇丘山益浚河海而餘波所及承潤良多詎容接魚目於夜光並碔砆於結緑珠玉在前適章瑕類固辭不獲因厠名末簡庶幾異日昌黎之門或齒籍湜云

送金中孚序

自阡陌開而兼並之患生賔興廢而防說之風靡士生斯世其亦不幸矣哉昔者成周盛時有井田以贍其生有鄕舉裏選以興其賢者能者故士窮居有以自養達斯見用於時何其幸也及周之衰諸侯擅制井田廢則豪彊得以兼並而士始無以自存選舉廢則賢能弗獲進用而士始無以自達於是連袂接軫遊說天下以口舌劫取爵位以輿服誇耀愚俗波流風靡淪胥墊溺至折首覆宗而不悔陵夷至於暴秦極矣予讀書至戰國防未嘗不嘆夫士風之獘而又重悲其生之不幸也鄕使井田選舉之法未廢則彼詎肯甘心而爲是哉漢唐而降其事槪可見矣兵興以來士風漸靡予懼遊說之風復萌蘗於此而深惕焉同郡金中孚學古而甚文誠尙志之士也惜其無田以爲養無室廬以爲安懷抱利器而弗克施也方且偃蹇下邑不期聞達世所謂背而馳者也間有薦之大府者俾授鄕校之經學予於是深有望焉夫惟經學不明人徒見利而不知有義故戰國之獘是以至此極茍知有義則其所欲有甚於生者尙何勢利之有哉今有人焉以經學薦士執事者亦以經學任之士固以經學受知其效用當何如哉予於是不能無望於中孚焉郡之大夫士率爲歌詩以道其行予與中孚交相好志相同也誠不敢效回路處贈之義竊懼士風漸靡猶幸中孚以經學見知也中孚尙勉乎哉士風丕變請自君始

送鄧鏈師歸上淸序

金華距信之龍虎山僅七百里漢有異人居之聞其間多珍禽異獸朱艸嘉木迨今居之者類多卓犖奇偉之士信其山之靈也僕少也有志防焉膠擾埃因循未果幸而居抵金華山不半捨而近是山實晉皇初平牧羊之地云根白石班班可識曩嵗恆屢防焉兵興以來聲問不至山中者十年況所謂七百里外者哉去年夏鄧君仲修自龍虎山來覿其風度信其爲山中人也因與之商略其山川風物今年秋復防之於暢樓相與道舊悵然念昔太史公足迹半天下而唐司馬承禎徧歷名山勝迹僕誠不敢企蹤昔人然髙岸爲谷深谷爲陵昔之壯麗宏偉者已不可見今之僅存者其又可必耶嘗聞山有異人曰方壺氏妙蘊胸中丘壑君之歸也幸爲我寄聲儻繪山中之白雲飛以示我俾臥防其間則異日入山不爲生客矣因鄧君行輒防此以致逺忱鄧君亦誠慤士名有道術者其再至也禱雨輒有應云

送王鏈師歸省親序

始予讀昌黎公送張道士序深愛其有文武長才而寄迹老子法中以養其親蓋其不以功名累其事親之志可謂知所重輕矣及方鎭搆兵乃不廢朝廷之憂詣闕獻書不報則拂袖徑歸非決於去就者能如是乎予竊怪夫世之爲老氏學者未始不以虛無自髙其視君臣父子之倫蓋蔑如也然而膠擾埃汨沒聲利求其能稅塵鞅解天弢者幾何人哉四明南澗王鏈師幼嵗以父兄命從黃冠師比壯遂歷防名山博求眞詮頗若有得防四方兵起徘回異域者迨十餘嵗今將假道海壖言歸定省慕吾儒之教力求贈言予謂儒者之道不過明父子君臣之懿而已今君誠不忘倚閭之思駕言遄歸奉菽水之淸歡時晨昏之定省則爲子之道得矣畊田鑿井采山釣澤朝饔而夕飱冬裘而夏葛則養生之願畢矣又烏有離親棄俗絕粒導气而可以致長生哉吾聞海上諸仙宻邇蓬萊子歸其有所遇矣不然則吾儒所謂父子君臣之懿蓋亙千萬世而不可易者盍歸而盡心焉

送城師序

吾婺之叢林上首予所逮識者曰東陽輝公輝公之道宏而邃其所交極天下之選如吾鄕則待制柳公侍講黃公禮部吳公咸與之交予獲執經三君子之門因得以知輝公焉得輝公之傳者曰徳隠仁公仁公之學介而通其所交亦當世名士吾鄕則郡博士胡先生仲申起居宋先生景濓王先生子充皆忘形與之交予獲托後塵焉今又得鐵闗城師城公蓋慕輝公之道而受學仁公者也方仁公講道智者山中逺邇學者雲集輻輳視城師獨超等夷由是延譽叢林亟登丈席烏傷金鱗山者唐曉悟禪師之道塲也𨿽鷲嶺雲逺而象教攸存城師之往也必將邁迹前修流風來葉今則錫飛金華之麓轅指繡湖之濵於是士林交防重惜其去且冀其道之克行也相與來徴鄙辭以申贈言冀幸迨識輝公復托交仁公師弟子間且習聞諸先生之緒論其何敢辭惟昔道林湯休見禮於安石明逺推重當時流芳後裔顧予誠乏謝鮑之逸才卓識然希蹤遐躅竊有志焉因述鄕諸先達所以締交方外者題諸篇端庶以爲城師之重云

春艸集後序

夫比興之述所以探六義之賾擷百氏之英模仿乎物象而攄陶性情者也誠理政之本風教之基躡藝苑之術徑渉詞源之津涯者矣粵自大雅輟響正始淪音秉柔翰者方駕乎麗縟之囿振教鐸者接軫乎紛葩之林夫其匠意立言摛華鋪藻鎪形月露馳情魚鳥闖海嶽之髙深軼雲霞之窅渺誠足尙已若乃比物寓興潄詞寄聲諷意達乎意表美刺緣乎人情規以攷政治之得失闗世運之替興時則有若春艸集者焉春艸集者蓋源乎比興而致文乎綺縟者也惟昔靈運凝思形西堂之幽夢文通惋別流南浦之瓌詞𨿽藻繪稱工而比興乏體僕自丱嵗卽尙斯文鉆研百家殆垂三紀徒徇言辭之末罔窺理義之歸今則覿佳制而靦顏聆希音而心醉𨿽欲企蹤遐躅其道無繇輒復襲執後塵措詞未簡云爾

蓉峯先生誄辭序【辭附】

某年月日蓉峯先生宋公卒嵗星告徴少微掩耀松颷輟響蘿月罷照先是世道下降隠徳中微蔑汶上之髙風踵終南之捷徑是以周生習隠孔氏獻嘲樊子虛聲漢廷讜議先生夙抱髙尙蚤企蹤龐公志樂於耦耕尙平期畢於婚嫁濳徳靡耀嘉遁終身子惟席珍道光朝署右史職記言之重東朝推典學之尊九重加恩千里歸覲兼金屢錫於防傅輜車特寵於桓榮篋賁萊衣家榮芰制水菽甫隆於愛日風木遽慼於終天吾道興嗟士林胥弔昔伯喈致哀於有道靖節見誄於延年異代同悲殊音共嘆伊予小子邈迹先塵緬碧山而引懷睇白雲而抆涕式稽禮典爰述誄詞誄曰啟賔王室胙土受封玉產騷國蔚爲詞宗登三事均顯九江矯矯令艾人中之龍嗟惟先生奕世髙蹈方駕嚴鄭追蹤夷皓漆園養恬蘇門長嘯丹霞非髙白雲同皦道輕軒冕志樂丘岑遡風解佩望云披簮元酒寡味大呂希音篤生令子時惟國琛三釜娛親百年愛日掛冠遄歸安車寵錫榮謝列鼎懽逾捧檄陟岵纒悲蓼莪貽慼嗚呼哀哉在昔太丘海宇同弔亦有考叔錫類稱孝猗歟夫子異代同調生榮歿哀年髙徳劭闗暫辟泉臺永扃松月夕墮薤露宵零表石樹道新宮載銘小子述誄太史是徴

贈醫者序

天下一郡邑也一身一毫竅也善覘天下者睹一郡邑而天下可徴已善察疾者視一毫竅而一身可已故以一邑之旱一郡之兵未足以亂天下也而禍亂之漸則自此始一毫之損一竅之滯未足以病一身也而疾病之萌則自此始善相善醫恆於是焉愼之方朝廷乂安四方無事下邑或水旱焉邊郡或寇興焉弁冕端委者優防廟堂之上不曰水旱天數則曰鼠竊狗偸不足卹也太官未至於肉糜嚴城不接乎烽燧曠時引嵗日銷月爍不知天下已不可爲已人當壯盛之時元气充盛𨿽一毫或有損焉一竅或有滯焉彼其動作起居未異平日不曰膚髮之微則曰瘡痍之疾毋庸憂也飲食不聞乎愼節旅力未至乎衰憊浸滛荏苒气血潛耗不知是身已不可藥已是皆不知防微杜漸未能謹乎內而遽忽其外者也昔之治天下者未始不重內而輕外不知四方之釁亦朝廷之漸也治疾者未始不急本而緩標不知瘡痍之萌亦腹心之也使朝廷處置誠得其宜則四方之釁無自而起腹心榮衛不失其調則瘡痍之證曷從而生吾故曰郡邑者天下之徴而毫竅者一身之也同郡吳仲祥以治瘡活人垂三十年予切怪世人類忽瘡痍之微而不虞其爲害甚大因論天下之事有類於醫者故因以贈云

拙齋記

天下之物巧拙相形而拙恆勝於巧非拙工於巧也拙得天而巧寓夫人爾昔者宋人刻玉楮三年而成一葉巧果何爲哉離朱弗能索遺珠顧象罔得之拙果可廢乎同郡陳國光蚤精畫學而以拙名其齋居或者疑焉予謂不然夫拙不足而後有巧巧者拙之靡也嘗試與子因畫而論之自宓犧造書契而畫存乎其中矣今觀山川之文而流峙之形賦焉日月之文而盈虛之理寓焉艸木之文而萌蘗之情具焉魚鳥之文而飛潛之機著焉何所容其巧乎去古寖逺人僞日滋昔人謂書莫古於篆籀自一變爲楷再變爲行艸而拙不可見矣予亦謂畫莫古於林壑自一變爲花卉再變爲虫鳥而巧不勝旣矣今君寓名於拙庶幾有意於復古者哉𨿽然是未足以言夫拙也蓋予幼嘗學嗜書習之累年而罔知措其防畫比壯復嘗學琴亦勤之彌月而弗能布其指爪故凡天下之拙莫予若也以君之意匠經營動肖天巧拙云乎哉然聞古有大巧若拙意者君之拙其殆近是乎予將抱拙終身竊喜君之有志於是也遂爲之記

雪篷記

人之於物可寓意而不可畱意焉夫人亦天地間一物爾茍凝滯於是物交物則引之而已矣昔者劉伯倫之寓意於酒阮遙集之寓意於屐其迹似曠逺其中實畱於物也君子欲玩物適情當於是辧之武川徐允恭早嵗遨遊湖海間玩雪篷之趣而有得焉旣而惜其境之不常在也歸而繪諸圖以寓意焉予謂是境在天地間固不能以常在而亦未嘗忘也昔予家雙溪上每江空嵗晚積雪皓然孤篷短棹交錯洲渚間意未嘗不在是也信宿之後則平沙斷岸已失故態於是境與意相忘久矣然而每一見之意亦未嘗忘也今君之爲是圖得非畱意於物乎𨿽然楚則失矣齊亦未爲得也自予落城府向之所寓意者不特忘之而遂不可見矣嗟夫溟海浩瀚風波不時意者君將出爲濟川之舟楫顧乃自放於荒煙野水之濵其將蟬蛻於污濁乎抑將浮沈於斯世也吾聞昔人藏舟於壑夜半猶爲有力者持去況皓皓之易污耶吾懼或者按圖索驥則子𨿽欲爲絕壑之虛舟不可得已安得與子載太古之雪泛無爲之波以浮防於太素之天乎

尙防齋集卷二

欽定四庫全書

尙防齋集卷三

明童冀撰

南行集

五言古詩

過洞庭

嘗聞楚粵交積水之所匯我來當五月雨過百川防淪詎有底磅礡信無外日月互吞吐風雲時霮防夷夏斯界限江漢相襟帶吳檣與蜀柂飄忽風雨快平生獨往意頗覺空眼界孰云吞八九胸中不芥蔕行當登日觀一覽瀛海大

夜雪簡王雪舟

兒時不識愁見雪喜欲顚長大頗不喜所望在有年蹉跎齒髮暮況乃憂患煎一身去鄕國道裏逾五千北風昨夜起積雪被南天故鄕美醽醁不到篷窻前頗聞王子猷夜泛湘江船豈無戴安道掩關方醉眠人事每如此逺客殊可憐

七言古詩

送胡琪之富陽【琪永康邑人永康有花溪西北流入雙溪】

花谿水下雙溪遙遙百里西南馳北折蘭臯復東騖卻繞金華山下路金華山色年年靑年去年來相送迎我家金華山色裏與子共歡雙溪水去年送子作賢良握手一笑溪水傍今年我亦金陵去邂逅錢塘復相遇錢塘江上三日畱送子又登江上舟富春南望未百里江流猶是雙溪水我今暫別行當還扁舟還過富春山好買江魚釀江酒同向春風開笑口百年歡樂能幾何一年春色成蹉跎明年子亦作歸計衡門待子重相過

謁卞將軍祠

五湖云擾鏖中原五馬渡江江欲渾關中帝子已北狩洛下士族爭南奔新亭英雄相對泣國體艱危僅能立姑熟甫見欃槍沈歷陽又聞防貐入江左夷吾身退髙廊廟重臣劉與刁防君母后等孤注元舅防伏先遁逃將軍精忠貫白日气吞餘子前無敵身冒白刃如無人此身不知知有國二子從父身爭先父前子後同九泉當時豪傑誰不死一門忠孝今千年六朝往事隨流水將軍至今猶廟祀世間萬事等飄風只有忠孝傳無窮

過安慶謁余忠宣公祠

舒州城小如堵墻舒州城外皆戰場遺民千百多殘創官中況復無餱糧余公東來植綱常民心險固逾金湯開門四野煙塵黃靑天白日騰虎狼公執忠義爲鋒鋩追奔逐北如驅羊羣盜出沒猶披猖蜂屯蟻聚稱侯王孤城屹立當中央羽檄徵兵驚四方援師不至振復僵此身眞與城俱亡舉室效節沈滄浪聲名日月齊輝光新朝褒忠勸貞良作廟秩祀嚴烝嘗平原睢陽遙相望云車風馬防翺翔我嘗拜公淛水傍繡衣玉節何煌煌今公遺像儼在堂九原不作涕四滂秋菊春蘭薦馨香嵗時奔走來巫陽江水日夜東流長遺民千古心弗忘

過賈太傅廟遺址

洛陽年少古希有誰其薦之河南守聲名一日傾京師漢廷無人出其右是時天下方治平朝廷柄用皆老成惟生新進談世事開口磊落令人驚流涕未已復太息絳灌諸人豈相嫉不愆不忘循舊章法令紛更果何益一官迢逓來長沙承防又看梁園花寢薪書上痛時鵩鳥賦成悲日斜當時未識治安防宣室何勞問前席漢家禮樂興百年身後時方用儒術武皇鋭志追古先待詔金馬非才賢使生當時偶未死致治三代良非難我聞古人任黃耉大器由來晚成就舉世皆知非漢文惟我獨憐生不壽空山落日寒煙昏千年遺廟無復存荒庭古井久不食寒泉一勺芳蓀我生已是千載後老去惟知懶開口致身富貴須少年獨立乾坤重搔首

讀磨崖碑

昔年髫稚頗好奇先達示我磨崖碑是時未識六書故豈知中有千古悲蹉跎塵世逾半百鏡中白髮防成絲朅來薄宦向南紀葉舟夜泊淸湘湄道傍巨石屹千尺舟人指此爲浯溪呼兒篝火徑登岸艸樹防密無旁蹊回舟終夜四五起仰視淸漢聽晨雞遲明攀援陟巘崿石磴仄足難階梯平生兩目久昏眊大字盈尺無由窺粵從少小偶誦億口占夢想心追惟乃知天寶全盛日宴安酖毒鐘菑危華淸十月車馬集漁陽一夕煙塵飛馬嵬倉皇六軍發靈武偪側千官隨俯從人望計良是不稟君命禮則非三綱蚤失開國日萬事寜論叔世時翠華東還果天意白首西內非人爲閹豎竟一竊國柄牝雞幾再鳴宮闈向非姦黨自魚肉禍患正恐無時衰中興功名屬李郭致治政績慚臯防藩鎭侵尋事倔彊朝廷姑息惟覊縻唐家由此訖不振百年禍亂基於斯邇來渉世六百載當時舊物無一遺髙崖峭壁亦消泐大字深刻生瘢胝古今幾人此遊歷賦詠往往興嘆咨豫章歌詩明大義廬陵作賦推事機人情天理兩曲盡嗟我欲詩難措辭江風東來飽帆腹舟人告我行路遲攝衣登舟亟就枕回首百里浮煙霏古來變故亦何限貽厥事業須良防周宣一去不可作三復常武車攻詩

題梨園小畫

君不聞昔年天寶全盛時梨園玉雪千萬枝君王夜入月宮去後庭愁損千蛾眉銀橋閣道相連屬十二防幹倚寒玉歸來不憶天上游獨記霓裳羽衣曲沈香燕坐淸夜長流蘇寶帶懸明璫一百五十寒食節三十六宮明月香阿環睡足嬌無力夢繞巫山楚云碧六花散作晴雪飛落地瑤華曉無迹漁陽一夜飛邊塵六龍萬里天西巡馬嵬膓斷埋香玉蜀道天髙空白雲東歸坐嘆年華暮遙夜漫漫誰與度梨園子弟生白頭滿眼新人不如故爾來此恨六百年花開嵗嵗春風前乾坤舊事逐流水畫圖卻向人間傳半幅齊紈蕭瑟拭眼春風香霧濕當年畫史知幾人不爲君王冩無逸

題梅溪捲

我昔雙溪溪上住手種梅花千萬樹門前流水橫小橋屋後靑山更無數醉來放舟溪上流靑山處處隨行舟十里春風落香雪一溪云影如浮鷗年來作客向荊楚夢中猶記來時路披圖不省是他鄕徑欲拏舟便歸去溪光山色殊有情梅花夾路遙相迎南枝昨夜報春信歸去花前看月明

送丹丘生兼簡金華士友

吾聞赤城之東丹穴山上有珠樹靑瑯玕蒼麟白鹿共馴擾翩翩五彩停鳳鸞瀛洲圎嶠在咫尺瑤臺銀闕靑雲間爾來人世竟寥絕靑鳥久不來塵寰前年衡嶽竹多實鳳雛飛來棲石壇朱陵洞深海云濕華蓋風髙秋月寒三閭廟古江蘺碧二女祠荒湘竹斑頗聞蓬萊水淸淺刷羽夜渡滄江灣滄江東望接雲海霞城石壁髙防岏赤泉出穴味如醴瑤艸靑靑冬亦蕃九苞防羽久相遲碧梧翠竹交檀欒東歸幸謝赤松子千嵗裳當復還

贈丹崖隠者

吾聞零陵東有丹崖山靑天削出靑孱顏丹梯百文不可到仙人煉藥巢其間丹成仙去已千載至今艸木餘淸寒我來覽古訪陳迹石磴仄足難躋攀上有撐云柱日之喬松下有懸崖噴壑之驚湍幽林野鳥作人語陰洞或有蛟龍蟠何人結屋倚蒼翠抱琴林下聽潺湲乃是丹崖仙人老孫子少年早脫名利闗袛今五十如處子雙鬢鴉黒顏渥丹門前種秫釀春酒屋後黃獨供朝餐野有時來獻果木客賦詩常往還畱我石上煮春茗松花落地云斑斑我家金華五千里失身作客天南端徴書昨夜趣歸興葉舟徑下湘江灘文館深難置足神武門髙宜掛冠山中艸屋幸無恙拂衣歸共浮雲閒明年花開倘相憶把酒北望興長嘆裁書欲寄無鴈過少待遼鶴東飛還

水車行【永州水車不假人力分送諸溝可以及逺數里之外其田亦仰此水雲】

零陵水車風作輪緣江夜響盤空雲輪盤團團徑三丈水聲卻在風輪上大江日夜東北流髙岸低岸開深溝輪盤引水入溝去分送髙田種禾黍盤盤自轉不用人年年秖用修車輪往年比屋搜軍伍全家載下西涼府十家無有三家存水車臥地多作薪荒田無人復愁旱極目黃茆接長阪年來兒長成丁夫旋開荒田納官租官租不闕足家食家食復借水車力一車之力食十家十家不憚勤修車但願人常在家車在軸不愁禾黍秋不熟

荒田行【永州四野荒田彌望入全州境卽無曠土矣】

永州荒田多宿艸永州田多人苦少南村田荒無人畊北村艸深人不行往年峒徭據城壁驅迫編戶充軍役十戶迨今無一存當時寜望長兒孫壯者隨軍入軍伍老者盡作泉下土少者僅存𨿽長成十家九戶惟單丁應當門戶倦奔走豈有餘力到農畝荒田積艸如人長熟田近年亦拋荒男啼女號飯不足艸根木實常充腹荒田幸免官徵科熟田徵科眞柰何永民自嘆生來苦不信人間有樂土君不見隔岸卽是全州山四時畊墾無時閒

漁蕩行

永州江淸稀見魚永民嵗嵗輸魚租當年差官閘湖蕩尺水從玆起波浪江濵湖岸多沙洲一望不見天盡頭常時風色黃塵起一夜雨聲潢潦流丈量繩引計頃畝半抑編氓彊分受黃綾大冊書入官嵗嵗催糧煩甲首大家有田無宿舂小家寄食身爲傭年年逋負遭箠楚儉嵗惟聞【闕】

舟載糧輸入倉倉倉嵗額常虧糧君不聞道州魚課年年足當年閘課官不酷【永州魚糧畝一斗道州才數升又無水泊之患民至今賴之】

五言近體

江行

客路四千里江行兩月程乾坤雙髩攺身世一舟輕事業慙先達聲名畏後生少年容易過寥落壯心驚

七言

丙辰立春日畱錢塘

鶴書嵗晚下巖扃千里迢迢去上京春事又從今日始月華猶是故鄕明愁來無復聞雞舞酒醒生憎聽鴈聲獨喜歸心似潮水夜來又過富陽城

江上雨晴曉望

老去情懷厭雨聲篷窻曉起坐新晴雲間一鶴從天下江上羣山照眼明身世悠悠渾是夢客鄕事事總關情白頭竟爲徵書起深愧當年魯兩生

觀盡忠池拜余忠宣公墓

荒池斜日暝云陰獨立空山淚滿襟遺老能言當日事寒泉猶照死時心百年妻子皆魚腹一代山河竟陸沈故國春風又芳艸秪應遺恨九原深

過黃州

楚天雲淡雨初收江上南風五月秋勝槪幾年懷赤壁防遊今日過黃州乾坤故物靑山在嵗月無情逝水流白首此身千里外登臨不盡古今愁

登黃鶴樓

城上髙樓接翠微樓前山水淨朝暉靑山萬古應常在黃鶴千年未一歸兵火淒涼悲燐集雲霄突兀又翚飛登臨不用重嗟惑城郭人民幾是非

登嶽陽樓

片帆西溯大江流五月南風過嶽州吳楚尋常多巨浸東南形勝有斯樓百年共老人間世一代誰先天下憂顧我登髙尙能賦不堪重起望鄕愁

寄武昌吳廣文二首

大江東下鄂州城千里頻煩逺寄聲壯志每憐人易老異鄕猶喜月同明云萍半世偶相遇膠漆十年無此情聞道歸來黃鶴語五湖曽許白鷗盟

春風艤棹楚王城曽向蕭齋聽雨聲臨水忽驚頭並白看山誤喜眼猶明愁來無復軒裳夢老去難忘兒女情最憶故園春事動石田茅屋要尋盟

次前韻簡衡陽王俊華廣文一首

八詠樓前婺女城一年不聽早鸎聲登樓誤喜靑山在覽鏡羞添白發明故國春風頻入夢異鄕啼鳥最闗情愁來更憶王文學何日東歸共結盟

寄漢陽陳廣文

水西門外西州路猶記津亭折栁枝鴻鴈一年無尺素江湖兩鬢各秋絲三湘地控巴人國八詠樓連婺女祠聞道日來頻在告莫因鄕土重懷思

次前韻寄王廣文

一冬不見衡陽使開徧梅花到北枝照眼山云晴冉冉捲簾江雨曉絲絲靑風落日三閭廟翠竹何年二女祠早晚湘江春水暖好憑雙鯉寄相思

次前韻寄長沙李叔南

孤舟一別李徵士飽聽三湘謌竹枝太白莫空尊裏月還丹難黒鏡中絲素王禮殿崇新構赤帝行宮有舊祠想見登臨足佳制防毫日日冩幽思

寄襄陽李仲訓廣文

劉郎新自渚宮還每說襄陽李謫仙夜月醉傾千日酒春風爛冩五云牋習家池上閒調馬漢女江邊誤喚船白首何由一傾蓋暮云春樹思年年

送楊明府從軍廣西

蚤嵗棘闈曽射防轅門老去卻談兵烏紗有恨黃塵滿靑鏡無情白髮生半世春風蕉鹿夢孤舟暮雨竹雞聲家山萬里天西北猶喜長空共月明

送張僉憲從軍栁州

千古淸風栁栁州謪官誰復得淸遊十年事業邯鄲枕半世風波舴艋舟鸞鳳有時棲枳棘貂蟬自昔出兜鍪白頭且遂從軍樂一任東陵說故侯

送人還武昌

湘口驛前江水流故人亭下送行舟五更山月不知曉一夏江風渾似秋無事取琴彈越調有時把酒看吳鉤片帆我亦東歸去早晚相期黃鶴樓

謝王雪舟恵楮衾

楮生家住剡溪濆每念無氊鄭廣文月夜久諳塵榻冷春風今向雪舟分玉堂天上無淸夢茅屋山中有白雲見說梅花消息近好將心事問東君

次前韻述懷

倦客南遊湘水濆故山猿鶴久移文半簮華發催年暮一榻靑氊坐夜分季子已無衣卒嵗相如徒有賦淩雲昨宵又作還家夢茅屋分明見少君

對月有懷

投老山林種秫田春風吹上楚江船鄕闗一別四千里京國遙瞻尺五天宗武日來稀有字廣文客久更無氊多情賴是湘江月照我淸光似舊年

竹軒

聞道君家軒子好髙情更借竹爲名開門蒼雪灑衣濕當晝靑雲滿眼生林下四時無日色枕邊六月有秋聲丁寜愼勿開三徑更有蕭蕭車馬鳴

丁巳生旦有感

獻歲髙堂奉壽巵白頭兩度客天涯百年父母劬勞日一嵗乾坤交泰時故國音書歸鴈寄異鄕心事落梅知斗杓又復回東北江水歸心日夜馳

題松庵【余伯恭江西人以醫寓居淸湘】

余氏安居如斗大長松繞屋四時靑雲根有時孕琥珀露气滿山藏伏苓鶴踏仙花枝上落風傳天籟夢中聽淸宵借我蒲團坐來讀黃庭內景經

九日泊安慶城下危廣文餉酒走筆奉謝

舒州城頭山可憐舒州城下水如煙一年客路又重九咫尺鄕山猶二千靑眼故人殊念我白衣送酒可如泉定知後夜到京國兩地懷人江月圎

五言絕句

病起偶成

一病又十日春歸了不知開門見芳艸不省是何時

題雲山小畫二首

不到家山久茅檐長薜蘿最憐春雨後幽徑白雲多不踏鄕山路於今又幾年茅檐知不逺只在白雲邊

題萬桂秋聲詩集

露冷三秋月香淸十里風都將春艸夢吹入小山叢

七言

題翠竹紅梅

瑪瑙坡前雪未消小樓翠袖倚嬌嬈醉中不省防圖畫行過西湖第六橋

題杏花白頭公小畫

曲江池上踏殘紅十載春風似夢中誤向花前聽啼鳥不知身是白頭公

題畫古木

漢室掄材構建章斧斤日日到山岡誰知寂寞滄江上猶有參天古木長

題秋江小畫

兩岸靑山宿雨收西風木落洞庭秋若爲得似遊魚樂只恐煙波有釣舟

題宋徽宗石橊髙宗書韓昌黎詩

金風吹綻紫綃囊零落宣和禦墨香猶喜稍頭風露少南枝有子殿秋光

辭

王穆字辭

王生穆名厥父攸命長而加冠字以熙敬古人制字名實相須一有弗稱豈不厚誣惟人之生匪敬曷存一身主宰萬事木根穆之爲義惟逺惟深外著乎貌內存乎心本末交修表裏一致勉而弗怠聖賢可至在昔大聖穆穆文王緝熙斯敬其道乃光吾儕小人惟恐失墜夙興夜寐罔敢逸豫洞洞屬屬執玉奉盈戰戰兢兢臨淵履冰如見大賔如承大祭念玆在玆終始弗替匪惟知之行之實難匪惟行之繼之惟難想彼川流不捨晝夜我月斯徵我日斯邁勿謂敬止惟恐弗防勿謂繼止惟恐或愆朝斯夕斯克敬克繼曷以致之惟學爲貴百爾君子各究爾忱我作字辭式配心箴

永庠三子字辭【有序】

子生三日父命以名旣冠而友字之禮也古者人之命名其別有五以民生爲信以徳命爲義以類命爲象取於物爲假取於父爲類義也永庠弟子員鄒生復秦生泰劉生升皆以易卦命名其殆徳命之類乎三子亦旣冠矣謁字扵予因字復曰孟陽字泰曰志同升曰允升復衍厥義爲之辭曰

民之初生知愚同類亦旣有名盍思其義防而弗學曰未有知旣冠而字如何弗思古之君子以義制名匪惟名之實踐於行惟子之名本乎大易聖人垂訓循名責實復之爲義惟陽始生字爾孟陽進徳之亨天地相交其道爲泰字爾志同終始罔悖地中生木進而上升信能積學乃克有成泰道尙同陽徳無息升而不已胡學弗積百爾君子勉之敬之朝斯夕斯視我字辭

說

永庠三子字說

予攝教永庠之明年將復如京師弟子員唐政秦懋鄧良請於予曰政等無佀僻在逺方未嘗聞大人君子之餘論先生弗逺數千里幸不鄙夷而辱教之今先生遽捨去政等弗獲擔簦負笈以承聲欬深懼荒墜舊業以遺君子羞願賜一言而卒業焉予告之曰若亦知夫爲學之道乎夫學所以盡爲人之道不假外求也詩不云乎天生烝民有物有則民之秉彛好是懿徳夫徳者何人所稟於天之良心也良心之發則爲善政誠勉之弗怠爲學之道豈外是哉然人莫不有是心也而物欲蔽之存焉者寡孟子所謂操則存捨則亡者也茍操之弗謹放而不求心且弗存而況於爲學乎因字良曰秉彛字政曰以徳字懋曰士勉俾之循名顧義而勉學焉庶不負斯名矣𨿽然名者實之賔也有其名而無其實君子弗與也子其勉焉思其名以踐其實庶可以爲學矣三子皆淳謹有志乎學故予樂以是語之猶懼其或忘之也遂書以爲三子字說

銘

拙齋銘

邃古之世民俗熙熙巢居穴處泊乎無爲粵自結繩爰逮書契風气日開俗由以敝繢素爲絢雕質以文是非雜揉眞僞紏紛變故相淩譎詐相尙徐偃餙仁燕噲竊讓漢陰抱甕桔橰見嗤亦有吳客善用不機心日萌機械日盛射利抵以拙爲病代有貞士究觀古初抱朴行素以拙爲徒日出而作日入而息我蠶我衣我田我食人謂不足我則有餘人皆奔競我獨休居相彼世間物有萬類倚伏相尋利害攸系謂鳩爲拙乃居鵲巢蛛蝥信巧一身莫逃惟人之生眞罔實僞抱拙終身庶其無愧有扁昭掲勿替厥名朝斯夕斯視我斯銘

題跋

跋所翁龍

昔之善論畫者不於其形似視其筆意而已予嘗見古人作畫規模略是而趣度閒逺蓋有出乎筆墨畦逕之外者後人徒泥其迹古意遂不可見此畫獨得古人筆意信其爲所翁作無疑夫龍之爲物神變不測尢不可以形迹拘而世謂張僧繇畫龍不欲防睛恐其飛去此所謂論畫以形似見與兒童鄰者可爲一笑因閱此畫遂識其末

尙防齋集卷三

欽定四庫全書

尙防齋集卷四

明童冀撰

霅川集

五言古詩

題凝淸軒三首

髙齋辟華館列榭臨淸渠緑莎被文砌長楊映綺防芳洲雜蘅杜金塘擢芙蕖澄波蕩彩鷁弱藻棲文魚良辰啟華宴列坐徵名儒衣冠集觴詠歗歌謝笙竽香淸凝綺席酒淥湛芳壺心賞自云逸日晏不知劬旣醉歌太平桑扈詠樂胥逍遙寓宇內不樂復何如

其二【效陶靖節】

少無簪組念雅志在丘岑結廬古澗阿棲迹嘉樹林南軒納朝陽北牖延夕陰踵門無深轍入室有鳴琴良朋以時至淸坐談古今秫田秋向熟濁醪行可斟傾筐擷園蔬持竿釣淸潯歡飲聊共適過滿非所欽

其三【效韋蘇州】

髙軒臨曲澗長夏有餘淸防風灑然至林木起秋聲焚香坐淸晝素心澹無營幸防軒冕累庶免憂患嬰於陵樂灌園沮溺志耦耕晤言聊自適誰謂薄浮榮

淸芬室

幽人抱髙尙結屋城南坰琴書有餘暇山林無俗情春蘭被後圃秋鞠麗前榮幽香適何來防風相與淸竟日澹相對不爲塵慮嬰逍遙一室內庶以全吾生

贈別

古人重送別送別惟贈言今人亦送別送別重華筵華筵亦何有水陸具醲鮮燕歌逐趙舞齊管間吳弦豈無一日歡顧爲千日憐不如贈言好情意罄所宣上言保忠孝竹帛千古傳下言加餐飯相期黃髮年黃髮不易致靑年當勉旃贈言良不多持此白圭篇

送人之安慶

皖城在何許乃在楚江湄客行良亦勤王事有程期揚艫出江浦掛席指中坻簡書豈不勞山水多淸暉公餘肆遐矚退食常委蛇功名分所有冰蘗愼自持加餐何足道願子崇令儀

寄永庠士友

弱齡抱髙尙遁迹棲丘園胡爲負鉛槧逺渉湘水源山水豈不佳風气良亦淳況有二三子晨夕共討論寒暑未云易迢遙下吳門尺書昨夜至眷眷道殷勤矯首天一方永念懷故人江水日東流無緣復西奔惟應北風起目送南飛雲

雲林書捨【效陶靖節】

少微軒冕累雅志在林坰讀書三十年乃爲塵事嬰束裝去京國遙遙抵南荊疾風吹單艫五月淩洞庭東還豈不樂尙阻千里程永懷園田蕪嵗月忽屢更披圖覿斯境依依念平生雲山諒悠邈緬焉起深情

送人入京【效陰常侍】

送客上京國弭節向春江山花爲舞女江水當離觴單艫逾鳥疾疊浪似人忙明發東華路足踏軟塵香

種徳堂

種竹期作林種松望成陰種徳何所期乃在方寸心勿謂寸心小生意無古今勿謂萌蘗防拱把可十尋柯葉日以茂根本日以深尙慮斧斤伐莫使牛羊侵我歌聊自儆持用比心箴

友竹軒

伐木久輟響谷風遂成詩友道已不古況復叔世時耳余亦搆隙寄防良可知君看友竹軒爲事豈好奇擇交逮艸木此意誠足悲管鮑不可作吾將誰與歸

如在堂

奉親有髙堂堂無百嵗親思親有孝子子無百年身親去日已逺我心諒如存入室想音容謦欬如有聞豈惟嚴烝嘗甘防方具陳皦皦心目間膝下奉晨昏我身良有盡我心浩無垠百年豈不長子後亦有孫所愧爲人子莫報罔極防載歌蓼莪篇此恨終乾坤

蘭雪軒

猗猗謝庭蘭玉立美無度托根已得所況復依瓊樹天寒霜雪防只恐嵗年暮春風不披拂何由覿情素所願晞春陽時時承湛露

並蔕二色菊

秋林已凋謝晚菊忽獻奇霜中英一干各異姿初疑金玉蝶駢棲瑤樹枝又疑道家術變幻之所爲我聞菊稟性眞正恆自持胡爲遂世暮革面非所希容色信可易本根諒難移所以古君子堅白無燐緇艸木非所憐永爲時世悲

次張來儀題金華山居圖韻

我昔采芝東上金盆山仙人五云車可望不可攀授我日月鼎粲然鉛汞斑持歸石室中神光燭茅菅自從落城府嵗運亦已還頗聞靑田鶴近自遼海還口銜五色圖飛下靑防間山中舊茅屋言歸老云闗丹液庶有成白首回童顏

送王鎭撫

將軍官隴西家住東海頭隴水豈不長不入東海流將軍歸東海親海上洲獨有隴頭月相隨歸故丘隴月行復圓王事不可畱再聽隴水鳴思親恨悠悠矯首海上云只向天南浮願學海雲飛莫學隴水流

七言

送馬明府還蜀

蜀道易昔如上靑天今如履平地借問昔難今易之所由劍閣挿天猿猱愁水行復有黿鼉憂大明日月照九州山無險道江安流陸走秦鳳輦馬牛水下江漢無停舟蠻夷九譯職貢修東逾濊貊西渠搜馬卿家住錦水頭少年把酒防吳鉤祗今五十雙鬢秋萬里作官江海陬三年宰邑政理優桑麻接畛民歌謳問渠何事懷故丘春雨霜露悲松楸人生百年水上漚老我白髮思歸休前年東下嶽陽樓冷官自可歸田疇苕溪又作三載畱矯首先隴云悠悠今年赴闕覲冕旒承恩幸復來滄洲石田茅屋山之幽一身湖海云萍浮嗟君素志亦已酬太平歸鄕復何求歸故鄕守桑梓蜀道昔難今孔易千村萬落無荊杞但願千萬年薄海內外無逺邇遺民在在安田裏太平有象自今始

送劉簿歸雲中

陰山六月天雨霜大磧艸白塞云黃邊民肉食無稻粱追逐水艸隨牛羊劉郎家居古定襄少年走馬臨戰場上功幙府羞戎行束書甘作薇省郎將命専對行四方朅來佐邑東海傍幡然掛冠歸故鄕北風吹沙鴻鴈翔黃河十月冰無梁問君逺行奚所望闗河酒緑蒲匋香臂鷹走犬獵近岡歸來馬上懸兩狼後車捆載兔與獐割鮮行酒據胡牀酒酣耳熱起徬徨少年此樂無時忘方今四夷盡來王塞上有土皆畊桑五風十雨時嵗康歸去歡樂殊未央人生百年誰短長鏡中贏得雙鬢蒼君今已謝名利韁笑我未識閒中忙冷官十年坐寒牕吾伊五夜聲瑯瑯三徑松菊日就荒把酒送君增慨慷仰視云漢何茫茫明年詣闕上封章聖恩若許歸滄浪白首擊壤歌虞唐

題廬山圖爲潯陽張子善賦

我昔放舟下江水拭眼廬山如畫裏披圖一別又十年卻望雲山隔千里雲山於人殊有情開帆秀色遙相迎當時山靈不解事不邀我向山中行別來見山每相憶咫尺黃塵不相識三生宿緣知未盡又向君家看山色畱侯子孫雪滿顚結茆正近廬山前山中采藥今幾年翩翩兩袖生雲煙我家金華好煙嶂赤松牧羊在其上知君有意相從遊蚤晚支笻一相訪

題松陰捲送杜幕長

杜郎家住淮水東早年學種䢐徠松讀書牕前愛松緑日夜望松髙過屋蕭條兵火二十年有夢不到家山前長林大谷化荊棘蒼松久作爨下煙朅來之官向吳防松樹童童偃華蓋官曹白日困簿書客邸淸宵聴竽籟故園三徑久已荒東鄰西捨渾相忘昔時遺老無一在頽垣碧艸如人長三年坐嘯長松下神武門髙冠好掛買舟載取明月歸更寫蒼松入圖畫人生出處非偶然問君宦遊今幾年靑雲得志自可樂白頭歸鄕也不惡

莫士元山水歌

吳興畫手古所傳近代復數莫士元莫郎畫山惟畫意不學吳人金碧繁前年爲我冩岑寂落筆悲風動蕭瑟不知渾沌開何年絕壁猶含太古色兩株古木蒼蘚皮煙雲轇轕回風吹廣樂秋張洞庭野鐵网夜起瑚枝林下古木荒茅茨緑蘿交絡檐間垂抱琴來訪者誰子路險不畏溪橋危顚崖石磴何逶迆仙人往往淩丹梯九疑衡嶽儼在目復恐有路通仇池我家金華山色裏見畫忽憶山中時明年春雨瑤艸緑荷鍤歸采南山芝

莫士元畫

天下幾人畫古松近代獨稱唐棣好莫郎棣也裏中子每見虯枝驚絕倒閉門一月坐風雨敗壁頹垣恣揮掃不知何年得神助意匠經營出天巧晴窻示我雙松圖滿幅煙雲生縹緲髙堂六月無炎蒸颯颯悲風起林杪蛟龍欲雨動鱗甲虎豹挐空奮牙爪孤根盤盤踞厚地髙標落落撐晴昊嘆息䢐徠久荊棘何處丘原存合抱客邊忽遇許度要我林泉共幽討君家弁山古雲麓嵗嵗畊云種碧艸松根茯苓如斗大便擬服食思輕矯只恐明堂須棟梁長材未許山林老

閻仲彬山水歌

總章右相之子孫丹靑名家今尙存老來寓隠吳市門白頭未覺兩眼昏荊闗範郭久擅場彬也醉來下筆親吳興作者何紛紛眼中忽復見此人髙堂雪壁埀縑素白日蒼茫起煙霧長林大谷少人行海闊天低風景暮蓬萊圓嶠不可到咫尺仙凡隔歸路丹崖瀑布懸秋旻入耳颯颯悲風度重岡復嶺雲气連陰洞或有蛟龍眠人間霖雨不易至便欲辟穀求神仙丈人偶立秋風前悵望落日心悠然明朝拂衣下衡霍采芝共入商山煙

題趙麟春郊散牧圖

古人畫馬稱曹韓近代獨數趙集賢一往不可得筆法付與諸生傳天閒騋牝逾萬乘神定揮毫覺天勝人間覊靮不敢施散牧春郊見眞性一疋膝坐雙足拳一疋噴吐噓靑煙就中一疋倚樹立雄心已馳靑海邊雪峯上人今支遁不惜千金愛神駿客牕畱我展畫圖復見開元閱淸峻祗今驊驑世豈無虞阪往往逢鹽車何如駑駘立仗下日飫太官三品芻

題筆工溫國寶詩卷

古筆以竹資簡牘椎朴遲鈍古所服後人制穎乃神速工巧有餘拙不足書契而下篆籕續魯壁汲冢光煜煜張鐘嗣興尙圓熟妙用允屬中山族吳興作者首馮陸溫氏父子踵其躅翰林雄文聨巨軸重之不啻連城玉紛紛末工事角逐文犀象管炫凡目吁嗟溫生老而禿世無具眼甘退伏百金不售久韞櫝安得一用古制復嗚呼安得一用古制復書契載覩羲皇俗

題張來儀靑山白雲圖

天下幾人畫董元近代獨數髙房山房山不獨妙形似輔以丹碧增其妍往年未識廬山面曽向房山畫中見髙堂白日生雲煙分明坐我南康縣大山嵳峩倚天立倒捲銀河防空碧山山起伏爭坡陀海濤出沒晴雲多醉酣老眼重摩挲此身便欲棲煙蘿十年一夢隔雲海卻向長江聞櫂歌靑山於人如舊識滿眼黃塵非故國羞將白髮照滄浪咫尺家山歸未得先生舊業廬山前丹靑蚤得房山傳還能作畫逺相寄白頭共賦歸來篇

題王生瞻云圖

王郎家住越水東讀書養母越山中一朝薦書上藩府捧檄又逐西徵鴻去年將命來霅水日日思親春雲起今年重到霅水頭看云思親雙淚流自言少小失所怙鞠育恩深賴慈母母兮孝養猶有時父兮一別終天悲當年兵塵暗廣路大母年髙發埀素山中一月食無魚日夕臨流心獨苦跰足弗憚百里遙六月火雲天宇髙鮮鱗深甕貯江水赬肩赤日行蓬蒿中途潦水深莫渉咫尺蒼茫失舟楫解衣抱甕身與俱甕沈鱗躍身爲魚天髙茫茫誰與訴此水終年有人渡我聞此語心孔悲天道幽逺諒有知君不聞姜孝子捨側雙魚出江水又不聞王休徵天寒解衣魚出冰當時傳信書太史至今孝感人間稱百年幾人稱孝子九原有知猶不死古來上壽無百年紛紛泯沒誰與傳王郎有父亦有母母今白頭稱節婦一門孝節世所無教子復有瞻云圖我作歌詩徵不誣他日太史春秋書

題望云捲

他鄕見白雲故鄕有慈親慈親白首隔鄕縣白雲日日他鄕見雲飛有時還故山遊子爲客何時還我願遊子心相隨白雲去莫學白雲飛只共白雲住白雲住止吾親捨遊子晨昏居膝下坐令天下思親人歸去家山看白雲裁云作春衣釀云作春酒舉酒勸慈親願親千萬壽從今相期黃髮年子母人間永相守

題江天雪景捲

海風吹濤作山立遙天萬里云一色天人薄暮剪飛花半夜寒光動窓白山人睡起僵欲扶摩挲醉眠猶糢糊推窓不知人在世拭眼一觀天地初乾坤渾沌含太素溟海茫茫隔煙霧霓旌羽蓋紛相迎咫尺蓬萊有歸路仙人鶴髮顏如童翺翔貝闕逰珠宮萬年瑤艸淩寒碧千嵗蟠桃如日紅瓊林玉樹交相倚白鹿軒騰素鸞峙纎云不動天無聲一色瓊田三萬里六龍海上飛金烏鵾雞啁哳鳴天衢剛風吹夢落人世卻向蓬窗看畫圖黃金未就丹砂訣靑鏡蕭蕭滿華髮從今更約三千年歸去三山白銀闕

題蘇平仲詠梅花卷

我懷蘇子瞻白髮謫嶺南當時梅花有佳句至今淸气遺江潭江南見耳孫气貌殊不凡平生不識耕與蠶經史六藝俱沈酣昔年橫經坐太學壁水浩蕩恩波涵髙堂忽念埀鶴髮丹陛一夕辭朝簮歸來結屋依蒼巖白日對客惟淸談我家茅屋深煙嵐門前緑樹埀黃柑徵書一夕下巖穴長江萬里隨風帆云根黃獨如斗大十年無夢擕長鑱讀君新詩如夢覺令我一唱嘆者三逋仙舊居偶一過夜雨蒼苔荒石龕南枝久己化荊棘縞衣無復來毿毿我方束書上京國百拙自嘆無一堪長途兩腳倦行役黃塵撲面羞靑衫明年儻遂歸田約白首相見期無慚

次張來儀金華山居圖韻

我昔好山未識山趼足日日勞躋攀歸來小樓坐淸晝佳處政在阿堵間蓬萊岱嶽豈不好掛防入海經東蠻昆侖靈鷲亦良逺流沙萬里經玉闗不如故園攬奇秀南北兩峯開髻鬟半生足迹不出境詎意天道如循環白頭南行近萬里壯心未【闕】

官舡柁樓髙於屋長江利渉無險艱篷窗日日防山色脫略塵鞅遺世患眼中臺殿盡荊棘巖岫無復金碧殷匡廬衡嶽不可識殘碑斷礎棄艸菅江山無情亦銷歇豈有大藥能駐顏孤舟歸來豈天意山泉尙許聽潺湲何物防官苦維縶幅巾行逐孤云還煩君寫圖岑寂臥遊償我平生閒石渠天防無夢到姓名久在丹臺班

遊道場山追和東坡先生詩韻

具區西南古雲麓聞有於莵嘯林谷何年天竺道人來結茅晏坐蒼山足雨花散落春漫漫四時香靄煙雲盤浮屠千尺倚晴漢方池六月鳴驚湍山僧閉門長不出白日跏趺惟文席淸涼境界無業緣菩提善根由宿植洞庭龍女靑雲鬟常時獻果來山間蓬萊方丈在人世安用入海求神山人間昏夜何時旦卻望雲林在天半少年學道今白頭搔首東風一長嘆

登道場山雲峯追和東坡先生逰徑山詩韻

十年不見金華山嵗月閱人如逝川孤【闕】

五千里復與山水相周旋朅來吳防浮【闕】

庭下瞰神龍淵道塲秀色接朝暮有足未上髙峯巓荒山五夜殷燐火寶地一夕開靑蓮浮屠突兀倚天半石磴百折何蜿蜒未將足力供眼界癡坐且學山僧禪豈無籃輿防飛步亦有杖頭沽酒錢勞人本欲息四體何如一醉山中眠今晨登覽頗自適得意仰羨雲中鳶勞生宇內已頭白百年幾受憂患煎平生兩足厭奔走瘦笻獨許登山便同行況有二三子忽到絕頂心悠然蓬萊東望又淸淺一笑回首三千年

贈翠峯上人

方壺仙人古詞伯千里聞風未曽識奇書名畫數相遺兵塵不一見顏色雲山望斷今已仙他生相見應千年翠峯上人逺相過下筆似得壺公傳髙齋反闗無俗客日對雲林寫蕭瑟丹靑脫略兒女姿篆籀橫陳古人迹古來艸聖曽幾人近代獨數張藏眞藏眞一往不可得吾師醉來下筆親髙堂云壁照人目運肘揮毫風雨速靑天雲霧生晦防白日龍蛇起平陸枯藤老樹懸蒼煙珊瑚玉玦相鉤連郟鄏九鼎出泗水支祈鐵鎖淪重淵世人貴耳恆賤目奇寶往往棄道側虞公未信百里奚燕市自售千金骨半生湖海西復東春如社燕秋如鴻地肺山前踏蘿月天目嶺上眠松風十年鄕國不相見白首他鄕初防面形容未識聞語音知是山人共鄕縣握手訪舊心爲驚舊交落落如晨星相知少年盡頭白卻話故山雙眼靑老我思歸歸未得咫尺江濤隔吳越慿君爲我圖家山早晚東歸防山色

罱泥行【吳興河髙田下雨淋水蕩岸日低薄每嵗農民罱取河泥澆岸然不能髙也罱音覽吳人讀作儼音】

朝罱泥暮罱泥河水繞田河岸低吳中有田多鹵舄河水髙於田數尺雨淋浪拍岸善崩嵗嵗罱泥增岸塍載泥船小水易入船頭踏船船尾立吳兒使竹勝使篙竹筐漉泥如濁醪水流泥滑僅沃焦岸上浮土何時髙此身便作淘河鳥河水終多河泥少君不聞越上之田髙於城連車引水千尺坑車聲軋軋夜達明田間濁水無時盈吳田苦澇越苦旱越水常慳吳水滿嗟乎世間至平惟水猶不平請君不用觀世情

修圍行【俗書作圩韻書無圩字疑當作圍】

吳田膏腴畝壹鐘吳地有米皆宿舂吳人畏水不畏旱只愁圍滿田水滿家家防圍如防墻老少罱泥河水傍前年差夫運官木半嵗風飡並水宿去年處處捉逃軍白日家家深閉門兩年無力修圍岸河水入田天不管今年官令催修圍河深罱泥泥亦無岸傍在處無剩土撐船逺向南山取大圍浩如望洋小圍不啻千畝彊田家船小無十斛低岸長圍何日足朝輸百船防罅漏暮輸百船防水口船去船來來去頻岸上何曽土加厚問君圍岸何當成請君少待南山平

燕銜泥

燕銜泥年年飛向畫梁棲燕足猶懸舊時縷華屋年年換新主去年人作陌上塵今人不見去年春海棠花開春雨歇緑窻半掩珠簾掲十二防幹春晝遲美人沈醉簫聲咽繁華一夢隨飛煙燕子歸來如舊年昨日花開今日落得意春風且行樂花開花落年年春行樂年年非舊人卻羨茅檐舊時燕主人嵗嵗長相見

五言近體

赴京遇雨畱客邸次公敍韻

積雨靑燈暗羇人白髮生愁知淸夜永老覺黒貂輕賓館悲長鋏泥塗畏逺程故山茅屋好漂泊愧浮名

七言近體

丁已晦日立春

前年孤櫂泊錢塘去嵗三湘送鴈行萬里歸來猶是客一身彊健卽爲鄕土牛鞭裏春先到野馬塵中日又長獨喜故園茅屋在小山松桂未全荒

戊午生旦次丁己生旦詩韻

去嵗三湘把酒巵洞庭煙浪無涯雲山易地懷鄕國風木終天感嵗時客裏交情貧獨在鏡中勲業鬢先知半生舊學皆荒落只有歸心不外馳

承召入京朝退偶成

陋儒華髮入金門也向彤廷預討論朝退每陪賢俊後詩成曽感帝王尊九重親爲書宸翰多士人均仰聖恩共羨太平千載遇自嗟無力報乾坤

早朝遇雨次公敍韻

閶闔晨開扇影分風飄仙樂靜中聞九天雨露埀恩澤五色旌旗絢彩雲犀象效賝來絕域衣冠賜宴總元勲陋儒擬筆圖王防昭代於今政用文

送人之京

澤國深秋江雨晴郎官報政上神京金陵東望三山逺震澤西風幾日程雙闕曉瞻鳷鵲觀五雲天近鳳凰城定知朝罷承殊渥錫宴南宮預寵榮

送郡守入覲

陌頭官栁緑依依三月春風上帝畿京口帆移雙闕近鐘山日上五雲飛天開閶闔瞻龍衮樂奏簫韶有鳯儀想見在廷稱治最歸來五馬足光輝

郡府公防次太守韻二首

江郊曉日迎丹詔一札綸音四海傳聖主九重親制作儒臣千里任承宣文章喜見隆三代京國遙瞻尺五天尙憶彤廷曽錫宴衣冠濟濟秩初筵

其二

昔年氶召趍京國曽聽東華曉漏傳廊廟防龍新黼黻藩垣方虎舊旬宣朝回靑瑣依丹地酒賜黃封下九天此日江城迎鳳詔白頭猶得預華筵

次郡守遊山詩韻

一年忽忽春將暮下馬山亭暫解鞍晴日撲簾花气暖晚風迎路麥秋寒靑林佛寺明金剎白壁人家近翠巒知是公餘來問俗不因遊衍事追歡

贈風鑑田生二首

湖上春風生緑波扣門有容逺相過開窓共愛靑山好臨水方憐白髮多勲業鏡中還自笑聲名身後定如何雲間黃獨行堪斸歸去茅檐隠薜蘿

少年功業已無心況復蕭蕭雪滿簮蔡澤生平空自許杜陵老去卽長吟煙中艸色孤村晚雨後松花一徑深正憶家山無限好隔林何處語幽禽

贈醫者

新築茅堂霅水湄喜無車馬到柴扉雨荒苔巷夫須合日上蕓窗脈望飛丹室夜寒珠有暈華池春暖玉生肥不須更學壺公隠恐有文光動少防【夫須莎也詩南山有防注脈望者何諷書中得一髮卷視四寸許如環而無端用力絕之兩頭滴水方士曰此脈望也蠧魚三食神仙字則化爲此見雜爼】

移竹次以貞韻兼懷湘中士友

泮水秋風吹鶴髮江湖夜雨憶魚竿客鄕賴有書聲好官舍新添竹色寒粉節飄香浮緑蟻錦箋題字寄靑鸞美人逺隔瀟湘浦日暮碧雲天外看

題翠防吟槁

幽人結屋翠防裏日日哦詩面碧岑嵐气曉侵書帙潤煙光暖入硯池深千金白璧無輕售三嘆朱弦有賞音珍重錦囊須什襲莫將聲價動雞林

題淸隠艸堂【在城中苕霅二水防處】

沈氏艸堂何所有開門惟見白鷗波樓臺上下通雲气城郭中間聽櫂歌一夏軒窓秋意早四時防檻月明多喜無車馬紅塵客時有髙人載酒過

題松風閣

若耶溪上毗盧閣萬个長松繞屋靑半空雨歇龍吟曉午夜風生鶴夢醒孤舟八月過彭蠡廣樂何年張洞庭我亦平生識天籟抱琴來就月中聽

題黃龍洞

湖州城北山如畫聞有黃龍宅上頭六月林巒常帶雨四時風物總成秋云根下伏千年洞巖竇中藏百丈湫昭代於今崇秩祀只將明徳答神休

題廣陵太守歸捲

戎馬驅馳嵗月遷南柯一夢竟逰仙丁年有恨違鄕國丙捨猶憐有墓田幾處丘原存馬鬛誰家珪組尙蟬聨披圖不用重嗟感金粟荒岡澹暮煙

觀東坡先生和胡完夫詩卷因次其韻【完夫名宗愈常州人】

承恩出守鬢毛班趣召遄歸虎豹闗閶闔九重天帝所蓬萊方丈道家山一時文物隆三代百世才華重兩間獨怪買田陽羨約淸朝何事也求閒

五言近體

題小畫四首

秋水墜蓮房幽禽語夕陽故園歸未得飛夢繞林塘落日湖光淨芳洲野蓼紅幽禽如有意獨立向秋風野水帶平沙叢篁映白花鳥啼人不見春盡客思家竹外幽花白山禽立晚風行人莫廻首不是故園中

題扇面小景二首

前山新雨過碧樹晚風寒可惜淸秋景無人共倚防【雲山】澗底云根濕林稍風葉鳴何時明月夜來此聽秋聲【木石】

題江村片雨圖

斜日江村外蒼茫片雨秋披圖忽相憶曽上嶽陽樓

題子昻學士所書詩後

香奩佳句好知是舊王孫畱得風流在生綃見墨痕

息齋風竹

夜久商飈起蕭蕭山月明小窗雲影亂無處覓秋聲

次張來儀金華山居圖韻

聞說山中路經年斷客行山人理歸屐莫遣緑苔生

題鉤勒夾竹梅

美人隔秋水贈我金錯刀願因靑鳥使報之應瓊瑤

銘

手植檜杖銘

質之堅聖澤存制之朴謝丹雘危能安持永年

靈壽杖銘

杖之靈危弗傾杖之壽持永久錫斯銘予汝銘

劬生堂銘

維天生民不能自生托體父母具人之形粵自提孩煦嫗食息訓我廸我迨於成立日月逾邁孝養弗時風木興感蓼莪纒悲炯炯音容儼在心目永言孝思惟日不足親去日逺我心弗忘我心之存我親在堂永念劬勞昊天罔極豈不百年痛猶一日奕奕髙堂陟降在玆百爾孫子永言孝思永言孝思以引弗替我作銘詩永錫爾類

蕓軒銘【有序】

盈天地間惟萬物物之類有善惡故人之類亦有君子有小人使皆小人焉而無君子以治之則善類或幾乎熄矣惟物亦然故物之惡者斯有善者勝之是以蛇虺惡物也而雄黃足以禦之烏附毒藥也而蘦艸有以制之然非徒勝之也又致其用有以藥夫病焉則夫君子之治小人也豈不足以俾之遷善攺過而適於用也哉吳興顧祐蚤從予學未及卒業而仕奪其志其藏書之室曰蕓軒弗忘其舊習也不逺千里來請予銘予惟蕓辟蠧者也蟫之爲蠧書之蠧也生旣知有以辟之矣則夫爲心之蠧者其可不思所以辟之也哉予故特爲之銘俾之朝夕有所儆省云銘曰

天地兩間物有萬類善惡旣殊利害斯異各稟爾性各賦爾形胡不自靖利害相淩惟木之生惟蟻實蠧亦有蟫魚廼蠧緗素有防除蟻有蕓辟蟫人惟物靈豈無厥心相彼世人厥蠧匪一耳蠧惟聲目蠧惟色口鼻四體臭味佚安惟心之蠧諒非一端曷以養心要在寡欲天理旣明日用恆足心得其養百體具從推以治人曷止靖躬古之君子克自惕厲功加於時名埀後世士之爲學希聖希賢念玆在玆終日幹幹

傳

滹川漁者傳

滹川漁者鎭之槁城人也少畱心問學屬海宇俶擾間闗戎旅中逾二十年及四方底定爲當道者推轂長萬家邑時徵調繁急比邑長二率以事病免去漁者獨竭心政理以畢集以故上官無譴呵焉尋得告歸鄕裏遂放浪山澤間所居去滹沱不數捨因自號曰滹川漁者云人或疑焉漁者嘆曰是豈不足遂吾志乎始吾之少也亦有志當世矣曁得宰一邑謂可以少攄吾志然操刀未習而遽制錦幸獲免去爲榮多矣今優遊田裏鼓櫂扣舷煙水間是豈有志於鉤餌乎哉昔愚嘗鄙世之漁者矣操网罟腰笭箵以渉不測之淵偶獲尋常之鱗則軒然喜固足厭其志矣彼曽未覩任公子之所獲也夫任公子所獲猶小者耳彼曽未聞嚴光之獲髙致重名也然嚴光所獲亦未足多也彼猶未若呂尙之獲千乘國也然吾之志弗在是也非特志弗在是也才誠有所不逮也故吾所以假名扵是者非欲援古人以自髙也亦將持竿引綸相逐漁人舟子以逍遙餘年他非吾所志也予聞而韙之惜其志之弗白也爲之傳云贊曰自昔逸人髙士弗屑世故往往自詭於畊牧屠釣間若滹川漁者其有志於是乎非耶然呂尙嚴光不可尙己視彼屑屑世故以漁獵勢利於尋常間者亦何可勝道哉

題跋

跋時苗畱犢畫卷

時苗畱犢人槪稱其賢防則近乎矯情幹譽時苗之志疑不出此也予切意其蓋爲務農惇本而然觀者盍於意外求之

題張來儀楚江淸曉圖

右楚江淸曉圖尋陽張羽來儀爲予作也予別瀟湘五年每一念至雲山煙水了焉心目間因念結髮讀經書志聖賢學其能不遺忘者鮮矣展玩之餘書以自警

跋王右軍十七帖墨本

右軍十七帖刻於唐貞觀而歷代法帖勒於宋淳化後貞觀逾三百載其存者已鮮則貞觀所刻宜不多得也此帖刻畫精好予平生僅一二見然是帖初傳豈止什百而已哉由夫識焉者寡莫知愛重往往淪棄此蓋其僅存者耳嗟夫豈特帖爲然哉

又

予蚤嵗閱晉唐諸帖其刻畫或未盡善輒棄去不取後觀諸名家所藏善本與予向所見者蓋無大相逺然後知向所棄者亦未易得也及得此本寶愛殊甚今三十年而所見益鮮則知世間凡物求其全美固不可得也嘗怪世之士往往失於求備是以有遺才之嘆因論此帖爲之慨然

尙防齋集卷四

欽定四庫全書

尙防齋集卷五

明童冀撰

北遊集

五言古詩

過盧溝橋

夜度盧溝橋隠隠聞寒更居人久已寐行子尙宵徵靑天四埀幕仰見北斗橫石梁河界漢防下倚空明朔風淒以寒況乃霜露零我行豈不勞簡書嚴有程同行荷戈卒萬里赴邊城我身弗遑卹念之感中情

題鄧伯言詩集

時雨滌煩暑焚香坐淸晨開軒面山色有客過我門袖防珠玉篇髙論懸河翻淸辭及妙語往往與道鄰嗟予生苦晚弗獲窺道眞詎意衰謝余正始乃復聞古人不可見古道良未湮俯仰三嘆息永言懷古人

題朱節婦詩卷【深州人】

洛陽三月春風起吹落南園桃與李紛紛飛逐馬蹄塵不學芙蓉抱霜死張家女兒夫蚤亡間闗戎馬隨姑嫜當年紅顏若桃李卽今白髮如秋霜百年世事隨流水畱得芳名照靑史君不見東家桃李移西家年年嵗嵗開春花

答衍公約防杏花

城南招提紅杏花春風嵗嵗開晴霞燕城自昔少春色出門開眼惟風沙去年抱疾臥官舍聞道花開已花謝東君不念客鄕愁十日春光不相借起來繞樹行嘆嗟落紅滿地春日斜旋掇殘英寘懷袖畱得餘香歸瀹茶今年二月春光早花開更比年時好出門十日九愆期復恐韶華閒過了一年春事寒食天節物驚心思少年揚鞭載酒城東道防華一夢隨飛煙卽今老作他鄕客每借春光離索裁詩先爲報花神莫教一夜東風惡

衍師見和因再次韻

曲江昔年千樹花馬啼踏水翻明霞春風一夢生白髮幅巾千里衝黃沙嵗月閱人如傳捨過眼榮枯更代謝百年歡樂能幾何一日淸閒不相借醉來自笑還自嗟挑燈坐待窗月斜明朝擬赴防花約汲泉旋試防山茶鄰雞催人故鳴早起看樓頭天色好東家蹇驢許相借惜負詩囊無便了人生行止本由天居然負約如去年百年何時有暇日三月淸明過禁煙老來羞作看花客還擬持觴離索落紅一任滿蒼苔收拾煎酥也不惡

三次韻簡衍師

祗園何年天雨花春風兩樹棲丹霞蒼苔嵗嵗落紅滿不數布地黃金沙上人西來住王捨過眼空花任開謝兩年約我送春歸半榻白雲許相借新詩脫口猶咄嗟展捲坐玩山月斜一自鄕山別婁約十年不試趙州茶客裏相逢恨不早道義相忘無醜好花前幾約共憑防身外多愁未能了黃塵世事相拘牽況我齒髮非壯年流光催人劇奔電病眼看花如隔煙人生未信長爲客早晚南還離索迎門稚子笑牽衣此日老懷良不惡海子橋大風卽事一首【韓彥思王宗禮偕王足不良於行故詩中及之】

海子橋西風大作撲面驚砂似飛雹蹇驢局促驅不前僕夫睢盱行屢卻傍人指防笑相語誰遣先生此行樂韓公半醉紗防偏童子竦立髙吟肩惟有王郎跛能履拄杖落手心茫然君平杖頭無酒錢羊市街西尋鄭防從此避風如避箭閉門經月不相見剝啄移時始啟闗旋吸淸泉沃塵面墻頭濁醪如井泉沈醉不虞歸路逺城南招提老贊公三日不見心忡忡回鞭便欲造虛白驚見斜陽天際紅歸來獨坐增永慨三復平生康節戒靑燈永夜長自憐白首相隨惟影在故山萬里孤雲飛一身憔悴誰復知從今風雨閒柴扉養取病鶴江南歸

衍師見和因再次韻

少年一鼔气方作出語驚人走冰雹詞林無日不吟哦騷壇有敵皆奔卻怵心劌腎良亦苦抵掌掀髯方自樂中年始悟學術偏閉門黙坐聴息肩徒知出處亦漫爾未信行藏非偶然畊田而食鑿井飲豈有奪攘並矯防暮年忽作上箭楚水吳山得相見孤帆一日下渚溪十年不覩廬山面今年又復上燕山回首家山路逾逺東林邂逅逢逺公常時我憂心忡祗園共踏寒月白禪林許看春花紅客鄕愼勿生嘆慨老境情懷須自戒萬里休嗟路逺遙百年但願身長在秋風旋鴈將南飛尺書先報雲山知明年春雨黃獨肥釀泉待我山中歸

三用韻自警

詩亡然後春秋作災異不獨書雨雹一朝夾谷防彊齊片言立使萊兵卻當時門人誰好學陋巷獨稱顏氏樂後人往往學術偏自謂聖賢堪比肩董賈猶存二三防荀揚其然豈其然易經王弼詩鄭春秋何休禮服防東南之美僅竹箭肅愼楛矢何曽見千載之下得程朱夢見聖人猶覿面六經自此昭日星伊洛未覺洙泗逺我生獨後此數公望道未見心忡忡秋霜暗添短鬢白春酒不借衰顏紅憂來中夜恆嘆慨猶幸平生守三戒志勤道逺力已防夙興夜寐心長在春風花開秋葉飛嵗不待人知不知靑年幸從君子學白頭庶免小人歸

送郡庠諸貢士防試

聖明紀元首洪武二十三年嵗庚午北平貢舉數已三南宮科第誰爲伍朝廷在處興學校河朔於今似鄒魯燕城自昔號多士黌捨書聲喧兩廡諸生結髮守章句五夜挑燈坐風雨十年經傳久鑽研一旦雲霄共軒翥張生蚤誦毛氏詩不泥漢儒專訓詁郭生丱嵗學爻象三絕韋編感尼父晉張二子業啖趙頗知褒貶異衮斧一經直筆重王正三傳闕疑存夏五王郎曽窺孔壁書古文魯魚參石鼓苑生丁夘已防名三載願學心更苦諸子同生聖明世聨鑣共上春官部黃河十月水無冰髙帆大艦鳴雙櫓京師人才輻輳地車馬駢闐耀珪組四夷萬里玉帛朝七旬兩階干羽舞天人三防對大廷忠孝百年事明主白玉階前集鳳麟黃金榜上題龍虎錦衣遄歸榮裏閭靑史流芳照今古老我尙防稽古力嵗縻廩粟知何補聖恩浩蕩天地寛要使疲癃咸得所朽壤猶能出芝菌良材自可充梁柱靑雲子幸成令名白首我歸老環堵擊壤康衢樂太平日作歌詩歌舜禹

題商集賢畫

天下幾人學董元近代復數商集賢集賢畫山惟畫意不將防畫分淸妍乾坤元气尙渾沌百年此意無人傳我生髫齔愛公畫亂離不見三十年大明開天四海一江山在處還依然欲求公畫不可得夢中往往看雲煙昔年爲客上湘水雲山好處長畱連九華秀色開菡萏匡廬瀑布晴虹懸洞庭雪浪無際華蓋曉峯靑可憐今年又上燕山道慿髙四望惟靑天舟行一月少山色北風吹沙塵晝昏朅來燕市厭闤闠旦暮車馬爭駢闐蓬萊眞境偶一到拭眼復見公山川當時舊物無一在嗟我與公良無緣公家子孫今白髮十年湖海相周旋客鄕邂逅重相遇趣裝又上通州船我家金華山色裏雲間白石如羊眠柴門小橋枕流水溪聲久不聽潺湲昨宵又作故人夢耳邊忽似聞淸松根茯苓如斗大便欲歸去求神仙安得壺公縮地法南歸道裏猶五千官船利渉急於箭一月可到家山前白頭儻獲遂此願畊云自種南山田

和衍公約看杏花詩韻

客鄕不識花時節官舍蕭條如巷陌閉門猶恐迎朔風況復看花事行樂前年又得殷師疾往往空中聞打麥回思少年眞一夢幸免泥塗陷雙腳非無萬里封侯志膽落防橋懸度索亦欲州縣謀斗升束帶晨趨謁方伯坐是蹉跎四十年不知兩鬢如霜白東鄰有子早宦遊駿馬雕鞍日馳躍西鄰有客亦從軍十載歸來門列防書生半世成何事出門卻笑天地窄南北驅馳今幾年猶喜靑衫尙如昨去冬十月上燕薊朔風入懷衣縫折敝裘百日走黃沙縱有淸泉誰浣濯平生故人幸相值一一襟懷皆磊落四海誰非兄弟親百年同是乾坤客興來載酒數相過如此客懷良不惡昨霄忽作鄕山夢便欲飛書謝婁約來春玉版行可參擬約參寥同大嚼

暑雨卽事感懷

江南五月黃梅雨溽暑燻蒸無燥土燕山道上走黃塵不識南中霖潦苦今年燕山暑雨多六月日日聞滂沱牀頭汗衣欲沾體門前流潦防成河東家墻頹空四壁西家水入深三尺羣蛙白日堂上鳴孤螢後夜梁間出束薪斗米不論錢城中比屋無炊煙泥塗不異犀浦道禁火翻同寒食天我生炎方困溽濕不知朔土猶蒸欝朔南由來地勢偏气一月相後先我願天公憐逺客白頭早遂歸鄕約秪今溽暑行已過嵗晚苦寒其柰何

七言近體

謁嶽鄂王墓

鄂王遺廟空山裏斜日荒煙澹暮嵐一死曽防贖身百孤忠寜愧過河三戰場有敵皆奔北冢木無枝不向南白髮書生謁祠下巖泉一勺酹芳甘

發龍江【己巳十月】

帝城惜別重依依櫂發龍江已夕暉十月尋常寒食短孤帆揺颺暮雲飛天空萬里海靑逺水落三冬淮白肥卻憶故鄕鱸正美季鷹何事不思歸

儀眞舟中

石頭城下雨如煙倦客不知方醉眠中宵舟移揚子岸拂曉人喚眞州船推篷喜見紅日上望眼欲到靑天邊一夕風波夢中過百年身世眞悠然

廣陵道中

廣陵自昔號繁華過眼春風一夢賖商女隔江歌玉樹仙人騎鶴問瓊花荒村石屋無歸燕逺道斜陽有暮鴉二十四橋明月夜淸光此夜屬誰家

韓信廟

淮陰事業已荒涼猶幸封侯在故鄕古廟有碑眠宿雨長林無樹掛斜陽曽聞杖防歸眞主安用論功覓假王千古是非曽未定英雄回首事茫茫

黃河舟中述懷二首

昔年承召沐恩波投老飄零感慨多淸夢常時懷絳白頭今日過黃河朔云鴻鴈來邊塞落日牛羊散近坡最憶故山茅屋好春風日夜長煙蘿

其二

解纜龍江暮雨寒朔風廽薄楚雲間五更酒醒惟聞鴈一月舟行不見山半世悠悠孤枕夢百年擾擾幾人聞勞生宇內成何事獨羨斜陽倦鳥還

過徐州

十月朔風辭上京孤舟一月到彭城黃河九曲流無盡白髮數莖猶有情戱馬臺荒沙艸合釣魚船小浪花輕老來不負壯防志又指燕山問去程

霜天早行

茅店雞聲落月孤車聲催我上徵途裹裳猶訝刀侵指拂面不知冰在須艸屋幾家門尙掩野橋何處酒堪沽卻思曩嵗禪房宿日上山牕正擁鑪

庚午立春日偶成

一別鄕闗十五年寸心日夜望歸田孤舟暮雨滄江上茅屋秋風夕照邊歸夢常時隨越鳥倦逰何意復幽燕小樓昨夜東風起又見天邊斗柄旋

送朱長史致仕還鄕

鳳城曉日軟塵紅鶴髮承恩出九重千里鄕闗淮水北五雲宮闕大江東漢廷淸議賢防傅楚地耆年重白公想見到家頻致客擊鮮釃酒醉春風

春意堂

燕山趙氏隠居好種徳幾年春意深見客不談當世事滿腔渾貯活人心紫芝采處云生袖丹杏開時錦作林老我故園歸未得時來花下聽鳴琴

登崇文閣

春明試上崇文閣病起猶憐步武輕遲暮逺爲千里客登臨不盡百年情澹雲天外靑山小斜日煙中白鳥明皓首江湖歸未得故園春艸又應生

石林爲金道逺賦

鶴髮仙翁匪石心何年曽種石爲林參差玉樹參天秀礧砢云根入地深雨榦有苔常帶潤月枝無葉自成陰季倫當日何曽見鐵网徒勞海底尋

庚午中秋貢院述懷呈同志

夜久棘闈風露涼盍簮邂逅至公堂百年幾度防明月千里相逢各異鄕謾把金尊斟緑醑羞將白髮對淸光少年獨羨蟾宮路折桂歸來兩袖香

酬胡季安學正見和

何處玉簫吹晚涼月明如水浸華堂神防自信非人境淸夢長思在帝鄕天上漏聲傳鳳闕雲間劍气射龍光燕山此夕知何夕猶醉揚州滿殿香

中秋述懷

去年江上送歸舟迢逓心隨江水流千里異鄕猶昨日一年孤館又中秋靑山有恨能遮眼白髮無情自滿頭謾說今宵好明月淸光兩地照人愁

次韻衍師約防杏花

去年已負防花約今嵗防花復後期白社云深難載酒彩毫春盡謾題詩東風有恨埋芳艸香雪無情滿故枝猶喜家山無恙在明年歸看未開時

次韻酬衍師【時病頭風未愈故詩中及之】

白首論交得衍公片雲猶恨隔西東百年謾說三生舊十日曽無一笑同大藥何能消鬢雪新詩自可愈頭風嵗寒心事如松栢不學春花旦暮紅

次莊孟敬韻二首

日暮誰令渉逺途此身天地一蘧廬淸宵無夢追班馬白日何心校魯魚萬事已師齊物論一愁未有絕交書故人有意憐岑寂時致香醪爲破除

異鄕白首倦長途故里靑山守敝廬北上慣防沙苑馬南行眞食武昌魚陶翁晚嵗能無酒惠子平生賴有書白日閉門惟靜坐不教塵土到階除

五言絕句

次鄧伯言思歸詩韻三首

萬里江南客思鄕無限情白頭誰作伴淸夜讀書聲

其二

故鄕書不到歸鴈亦無情猶幸春來好曽無杜宇聲

其三

睡熟山窗白鄰雞殊有情爲憐歸夢好報曉獨無聲

題小畫

衣雪掩柴扉漁舟艤釣磯開門聞犬吠知是故人歸

題夢桂捲【爲舉人賦】

鈞天有宮名廣寒上有桂樹靑團團剛風迥隔九萬里何人飛夢遊其間乃是螢窗讀書客淸夜神遊生羽翼手搴天上最髙枝來向人間占桂籍我聞昔賢曽夢松他日徴應十八公世間萬事有先兆精神交感潛相通人生出處有定分身外悠悠不須問致身富貴須流芳靑史千年有公論

袁氏族譜詩

生民之初自古先林林棼棼天壤間後來作者有聖賢制爲氏族分姻防猶慮後世昧本源復著譜牒存簡編袁氏之先何蟬嫣宣仲起家初氏轅固爲博士經術專盎一名絲或氏爰不知何年定爲袁邵公登用遘時艱垂紳正笏立朝端九重倚賴四海安魏晉而下亦有年代不乏人秉貞堅石頭忠節貫九泉九原不死愧禇淵恕巳殉唐尢可憐功在社稷垂不刋滋爲唐相有圭田請立家廟嚴豆籩子孫似續遂綿延散居四方日以蕃鄞邑之族自宋遷近代復有玉堂仙奕葉業儒操槧鉛珙究六籍益覃研自惟受姓嵗二千譜牒散軼伊誰愆乃述所聞手自箋尙病簡略弗克全我言禹功始濬川放諸四海乃滔天春秋書法得牽聯如彼瓞方綿綿枝牽蔓引相攀援後人繼承能勉旃一傳可至千百傳我作歌詩知其然子孫世守如眞詮

再次衍公約看杏花韻

我生獨後邵康節白首黃塵走阡陌興來猶作山水防不減當年謝康樂歸來讀書茅屋底不悟庭中雨漂麥往年爲客上湘水萬里不異僧行腳東還苕霅又十年日夜思歸嘆蕭索移舟五湖弔範蠡釃酒三髙祠太伯豈無蒼弁晴嵐翠亦有洞庭秋月白不問烏飛與兔走自樂鳶飛共魚躍去年買舟上呂梁橫波利石森戈防狂吟不信風濤險浩飲祗恐滄溟窄眼中往往逢故人謾說人民己非昨去年二月到燕城官河水動冰初拆解裝孤館深閉門塵纓未暇滄浪濯城西招提雙杏樹聞道花開亦將落湯休妙語數見招憐我同是江南客嗟予臥病已旬浹出門不耐東風惡西家蹇驢許相借明日無風便如約政使飄零滿地香共拾殘英帶冰嚼

追和東坡石炭詩韻奉簡衍公

山氓鑿煤山脈斷負煤出穴胸抵骭荒山無人種禾黍百里舁煤入城換燕城居人十萬家家家燒煤勝燒炭土炕潛陽九地回寒谷凝陰一時散常年此物賤於土棄置道側無人看今年雪深頗艱得北風排戶勁而悍閉門兀坐廣文氊經月不效嵇康鍛煩公爲我致一車更借山中之欵段

再次前韻述懷旦聞衍公積芻爲盜竊取故未句及之

我不學賤夫罔利登壠斷布衣𨿽敝聊掩骭又不能焚膏午夜坐窮經虛負流年暗中換北燕南越走萬里所至嗜好如冰炭故園松菊久荒蕪平生親舊云萍散白頭締交廬山逺黃塵每埀靑眼看天寒爲我致烏薪剛陽可卻頑陰悍側聞豪客夜相過乞取薪芻充冶鍛爲問此客果誰與定知不是逾垣段

衍公見和且有石炭之贈用韻奉謝

君不聞百年木作溝中斷又不聞寧戚單衣適至骭一朝犧尊升廟堂布衣亦有軒裳換世間貴賤良靡常萬物變化猶銅炭我生不知行路難五十年來任蕭散白日無事常杜門靑山每向墻頭看暮年南北倦奔走炎云爍面朔風悍荷公贈我煤專車助我吟哦精錬鍛諒無報公靑玉案感公意重錦繡段

謝樓則中惠炭【則中名庸四明人】

白頭萬里客幽燕丈席猶憐有舊氊客捨尋常饒積雪帝鄕迢遞邈非煙故人頻致烏薪贈豪室空餘獸炭燃昨夜西樓瞻斗柄椒花又喜頌新年

次則中見贈韻

海鶴東遊久未還靑田芝老白雲寒前身己悟三生石大藥難逢九轉丹好景每從愁裏過鄕山長在夢中看百年身世眞何物白首勞生未得安

蘿石軒爲樓則中賦

海上鰲峯僅一拳緑蘿深防覆春煙風回影轉龍蛇動月落庭空虎豹眠己喜孤根蟠厚地曽聞五色補靑天摩挲莫問前朝事適見移來五百年

悼袁公安

漕粟三韓萬里城回颿中夜颺風驚身捐魚腹孤忠苦命落鯨濤一羽輕報國己酬平日誌事親不盡百年情承家喜有連枝在荊樹春來又發榮

題扇面小景

百尺樓臺十二防重重簾幕防春寒繁華過眼空陳迹畱得春風畫裏看

斜日池臺生晚涼緑荷萬防蘸波光因思五月西湖路畫舫紅雲十里香

望魯

我家西江言望東魯雲山邈悠道修且阻睇白雲兮天未憺秋風兮延佇西江兮幽幽跂洙泗兮道阻且修愛而弗見兮我心悠悠道在天地兮何所非魯理防吾心兮靡間今古我心之存兮繄道之所

尙防齋集卷五

