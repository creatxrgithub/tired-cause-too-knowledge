

欽定四庫全書

集部四

提要

初寮集八卷

別集類三【宋】

【臣】等謹案初寮集八卷宋王安中撰安中字履道中山曲陽人登進士第累擢尙書左丞出知燕山府除大名尹兼北京畱守司公事靖康初安置象州紹興初復左中大夫卒事迹具宋史本傳安中以詞藻擅名而行誼甚爲紕繆陳振孫書錄解題稱其少時嘗師事蘇軾於定武未卒業而軾去防晁說之爲無極令復往執弟子禮說之朂以爲學當愼初之防因築室榜曰初寮其聞見議論得於說之爲多及後貴顯遂諱晁學但稱成州使君四丈無復先生之號今考集中多直呼說之爲晁以道與振孫言相合其佻薄已可槪見史稱其以作瑞應表受知徽宗考蔡絳鐵圍山叢談實由諂事梁師成以進幼老春秋又稱其交結蔡攸引入禁中則奔競無恥更爲小人之尢史又稱其附和童貫王黼贊成復燕之議又身自請行規措失當招納叛亡挑釁彊鄰禍貽宗社則悞國之罪尢爲深重然其詩文丰潤凝重頗不類其爲人四六諸作尢爲雅麗史稱徽宗嘗宴睿謨殿安中賦百韻詩紀事令大書殿屏仍以副本分賜侍臣王明淸揮麈後錄載其詩周煇淸波雜誌又補載其序皆盛相推挹張邦基墨莊漫錄又載其立春帖子稱以才華淸麗其人𨿽至不足道而文章富贍要有未可盡泯者錄而傳之亦不以人廢言之義也其集見於本傳者七十六卷晁公武讀書志止作十卷趙希弁附志則作前集四十卷後集十卷又內外制二十六卷與史傳目次相符自明以來久佚不見今從永樂大典采掇裒次尙得詩文數百篇周必大序稱安中送其曾大父詩不論與汝小一月政自容君數百人句又楊萬里誠齋詩話稱安中行余深少宰制仰惟前代守文爲難相我受民非賢不乂句又在象州思鄕裏作文有萬里邱墳艸木牛羊之踐履百年鄕社室家風雨之飄搖等句今俱不見於集中是其散佚尙多然搜羅什一猶可考見崖略謹釐爲八卷而仍以李邴周必大周紫芝原序三篇冠之卷首以存其舊焉乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

初寮集原序

一代文章必有宗惟名世者得其傳天生斯人固已不數向非君師作而成之則其道不墜者幾希若稽本朝太祖以神武基王業文治興斯文一傳爲太宗翰林王公元之出焉再傳爲眞宗楊文公大年出焉長養尊用風示學者𨿽間以剛直被排斥而眷顧終不少衰至於仁宗英宗神宗然後異才充滿中外其傑出如歐陽文忠公又逢時得政同心徳於三朝閱八年之久相與化成天下功不少矣故其門人髙第尢多惟東坡蘇公崛起西蜀嘉祐收以異科治平欲躐寘翰苑熙寧首待以國士及遇哲宗遂光顯於朝中間小人敲撼挫揠欲殺不果者天意也上賜也晚守中山尙書左丞王公世家是邦博學工文詞年十六卽貢京師後二年坡至奇之公亦自謂得師也明年坡南遷不能防業公尋登第辟初寮精舍日夜讀書著文年二十有七遊五臺爲竹林泉賦以將相諭泉石格髙而意新送某曾大父詩云不論與汝小一月政自容君數百人專用吾宗公瑾伯仁事致推尊年徳之意精切混成不類少作時方諱言蘇學而公已潛啟其祕鑰久之徽宗旁求文士召寘館閣給札親試驟掌書命由中司入北門歷二轄其制誥表章詩文大率雅重溫潤而時發秀傑之語定功繼伐等碑睿謨曲宴百韻詩多出特命上恩與天通矣萬目睽睽徒謂其鶴鳴九臯而不知奪胎換骨自有仙手故未嘗以曲學指之今前集四十卷是也洎中興南渡四海名勝遷謫避地萃於湖廣而公壻趙奇子辟章又家之遊夏大篇短章更唱疊和卽已盡發平昔之所蘊且復躬閱事物之變益以江山之助心與境會意隨辭達韻遇險而反夷事積故而逾新他人瞠乎其後我乃綽有餘裕至如桂栁佛寺諸記閎深辯麗近坡暮年之作黃張晁秦旣沒系文統接墜緒誰出公右豈止襲其裳佩其環而已今後集十卷是也初公與先大父同爲元符庚辰進士政和中公典貢舉擢先公第二故公季子承議郎辟綱及公孫刑部侍郎秬曾孫今邕守宗孟繼以集序爲請久負諾責夫豈無說蓋公內制十八卷外制八卷李文敏公漢老實題其首且謂公天才英邁筆力有餘於文於詩皆瓌奇髙妙無所不能用是序公全書所謂一言以蔽之者某尙何所伸其喙若夫本天人之相因考源流之所自以申敍累世之契好而告諸來者則不敢辭也公諱安中字履道享年若干後學尊之曰初寮先生故以名集慶元六年二月日周必大撰徽宗皇帝在位歳久文士詩人一時輩出不減元和長慶間人物如參政翟公待制韓公翰林汪公初寮先生王公皆以文辭自顯號爲傑出不可跂及者余未易殫數也初寮蓋文健而深詩麗而雅至於制詔渾厚足以風動四方則李公漢老以爲當承平之世多褒揚粉澤之詞使傷居爾體痛在朕躬不得施於戰士勿爲子孫之謀更存輔車之勢不得加於叛國嗚呼其盡之矣自往至今幾三十年諸公之墓木何止拱把讀之使人想見當時文采風流之勝劉夢得云休唱內前供奉曲貞元朝士已無多是亦足以爲初寮之嘆也周紫芝撰

初寮集序略【案此序蓋初寮內外制專集也內外制今不存惟此序見於永樂大典今附載於此】本朝承五季之後楊劉之學盛於一時其裁割纂組之工極矣石介憤然以楊公破碎聖人爲世巨害著論排之甚力然當時文宗鉅儒司翰墨之職者亦必循本朝故事如近世張公安道髙簡粹純王公禹玉溫潤典裁元公厚之精麗穩密蘇東坡先生雄深秀偉皆制詞之傑然者譬之王良造父策驥騄而騁康莊一日千里而節以和鑾馳之蟻封亦必中度豈能彼而不能此哉初寮先生太保王公自布衣文稱天下由東觀入掖垣由烏府登鼇禁皆天下第一選司內外制者累年其所制體大而義嚴事覈而旨深奇而不失正雄而不爲誇褒勲勞則布帶礪丹靑之信施霈宥則有雨露涵濡之澤文治平則祥極乎鳳麟申戒飭則誠著乎金石嘉武節則毅乎彪虎之威美文徳則昭乎藻火之華皆極其致蓋與本朝三數公不相上下而馳驟乎燕許常楊之域若不以體制拘之駸駸乎漢氏矣蓋公天才英邁筆力有餘於文於詩皆瓌奇髙妙無所不能故出爲世用者如此自徽宗皇帝卽位以來擅制誥之美者公一人而已得不謂一代之奇文歟云龕李邴撰

欽定四庫全書卷

初寮集卷一

宋王安中撰

頌

擬進天應頌一首【有序】

臣讀大雅皇矣上帝監觀四方之篇稱帝謂文王者三竊知聖人之徳上通於天則精神允格靈眷昭答𨿽不諄諄然命之而啟迪感發之意固以明告粲著惟聖人克知上帝之心於無聲之中得其所以言於是寤寐祗恪面稽天若故福祿茂盛基緒綿永用光裕於無窮𨿽然眷西顧而與宅立厥配而省山帝之所以寵綏文王者如是而已固未有髙靈下墮白日顯行之殊尢卓特也比者皇帝陛下恭修大報自宮䢐郊天眞來臨虛闕湧起衣冠仗衞旌旗輦路畢出於雲際宸翰紀述旣極昭回之光節名誕播具孚中外之聽若夫於帝其訓則炳乎其不可默已謹拜手稽首而言曰昔者大易肇判人羣憧憧陰陽並毗山川環互蓁萊叢蔚蹄迹交貫有聖人作於是佃漁耒耨之利施舟楫杵臼之用講裳冕辯等璽衡明信首羲軼軒系唐跨虞賡以夏姒承以商乙緝綴闡揚至於有周而後庶事備嬴劉搶攘道術澶漫降斯艸創置不足論帝用嗇於眷佑閟厥休祉孕藏儲毓以俟有道李宗宕跌仍世多盜五季僕起若不須臾三靈宅心並屬於我有宋藝祖以神武勇智拱揖而立帝祚奮張揮斥振八紘而來之圻封紆餘外薄於海徳風膏澤時節流行兵休於屯而無所庸人屍其生而無所懾聖聖相授與天同仁簡刑崇寛羣黎率俾櫜防鞘劍四夷稽服士有父祖相授之學野無尺寸不毛之田道之將興萬世一運神宗皇帝以天縱之聖禦物昌之會沛然遠覽濬發獨智窮妙道於決裂之後得名儒於隱約之中擺落因仍全法三代以經術造士以保伍寓兵以義理財以事建官以威信馭戎以力政弛役眾制具定垂爲永久天厚聖緒世重其華皇帝陛下聖學精微深惟堯舜之道孝悌而已乃遹追元丰之制作永懷昭廟之紹述睦族以厚風俗興學以明人倫仁先窮民惠及露胔禮備於萬物之富樂成以四气之和巍巍煌煌蓋成周不足進已故神鼎成而甘露零大晟奏而靈羽至榮光出海而澄波紺澈眞符韞石而圭瑞告成云呈紛郁之五色日見戴承之二气雙葩駢沼同穎薦壠期應紹至史不絕書是宜顧懷精純親徳向道云車風馬來止來享竊惟上天無心惟民是視元聖體道天則弗違天人之相通久矣故西雒東岱耆老士庶連袂扣閽以巡幸封祀爲請昔者章聖皇帝旣膺寶命席丕平朝饗三陵伸奉先之孝肆覲東後展勒崇之典謁教父於亳社欵皇只於汾壤夫修道以錫符奉符以行事不爲進越也皇帝陛下研幾象以觀妙道之原參稽羣言當旣有成議矣敢因天應立節之詔輒獻頌以廣之頌曰

太極肇分天人異位惟皇上帝陶毓萬類帝居崇髙其視自民孰爲司牧統和神人於赫有宋世世修徳藝祖配天經綸開辟天付所覆全有四國干行坤承民以靜一太宗睿明恩醲燮伐受命旣固道化孚洽章聖纂服昊天其子曠典備舉焜燿永世仁宗繼體治極無爲隆寛博愛如春之熙英廟入嗣奄宅丕後慶元靈長克昌厥後巍巍神考天錫勇智學窮幾微道探本始睥睨百代駮無足議取成詩書弗約而契乃登鴻儒乃吁眾俊法度是飭經術是訓族懷於恩官嚴其分財用內丰威武外奮泰陵英斷駿惠不忘昭哉嗣服率由舊章皇帝孝弟克承先烈聖學光明睿文秀發論據經術事稽熙丰賔興賢能子惠困窮仁充天壤威憺夷戎八玉鎭邦九金象物山川億寧動植咸若康年屢臻禮備樂作和平之气發於休祥澄波效祉景曜舒光苑木連理池蓮駢芳五色映空三秀搴房嘉禾秋薦甘露宵零羽毛之瑞金石之英所在輒聞來獻充庭班賀相踵史書不停惟時皇帝肅舉明禋於國之南專事天神其執伊何色之圭其陳伊何三代盤匜旣祼太室時乘玉輅自宮䢐郊侍臣驂馭雲气虛明舜瞳先睹樓閣重復仗衞森布湧空十丈浩無央數日升於東氛氳四開麟車鳳輦倏忽往來衣袂粲錯冠弁崔嵬葩華葆羽擁植徘徊僕正虎士仰望俯拜萬夫注觀不隔纖靄上心齋莊裒時之對曰帝予臨予敢弗戒升禋慶成敷錫時福親禦翰墨次第紀錄神藻陸離天眞在目肆頒節名詔旨恭肅惟帝來格事超振古帝意明甚若相告語帝初何言著於率土帝謂吾皇聖孝感通克底於道文考之功帝謂吾皇制作大定鋪張閎休莫斯爲盛帝謂吾皇宜考諸禮奉符行事對越天地祖宗在天寢兆維雒往古太平其亟商度舒徳發號勒功喬嶽觀風納賈展采汾亳帝謂吾皇勿抑勿遲九敍旣歌萬物由儀神只祖考有待玆時皇帝曰嘻羣臣是咨羣臣稽首天且弗違天眞之臨以啟上心曠日未議申命於今鶴來觀闕竹實出谷檜附玉芝雀生金鷟靈六眸天獸一角嘉瑞沓至理則昭晰惟聖憲天惟天從欲皇帝曰兪順帝之則時邁其邦予敢弗力爾其輔予各揚乃職對天之休孚祐永極

詩

睿謨殿曲宴詩【並序】

臣比防聖恩召赴禁殿曲燕其日垂拱奏事退俟於睿謨外次花巾絲履進自東序促武再拜陞卽坐席女樂數十陳於殿庭南端袍帶鮮澤行綴嚴整酒行歌起音節淸亮樂作舞入聲度閒美俱出於禁坊法部之右於時臘雪新霽風日妍暖已作春意禦榻之前有寶檻植千葉桃花陛下指示羣臣曰杪冬隆寒花已盛開於是皆頓首曰陛下神聖能回造化艸木實被生成之賜乃先時呈瑞以悅聖情日旣中昃甫畢初筵有旨許登景龍樓由穆淸廡外閣道以升東望艮嶽松竹蒼然南眎琳宮雲煙絢爛其北則淸江長橋宛若物外都人百萬遨樂樓下歡聲四起尢足以見太平屢丰之象羣臣頌嘆久之旣夕復詔觀燈於穆淸遂侍飲於平成萬炬層出彌望不極如星掛空而光彩動揺於雲海濤波之上戶牖屏柱茶牀燎鑪皆五色琉璃綴以夜光火齊照曜璀璨縱觀環繞則又覩合宮蕭臺崇樓傑閣森羅布濩羣臣心目震駭莫有能測其機緘制作之妙者已而陪從天步至會寧殿瓊鋪珠箔合沓炳煥其所陳列則虞惇夏鼎商盤紀甗龍文防首云雷科斗眞若邃古三代之物陛下旣禦黼坐親取寶器酌酒臨勸命宮嬪奏細樂於前玉食嘉果南珍海錯手自分賜載色載笑雍容無間羣臣飲徳莫不霑醉夜分乃散歸路觀者如堵他日稱謝陛下申諭一二輔臣俾作詩以紀而臣某預焉臣猥以凡材防陛下親擢備位政府曽未閱月有此非常之遇形容頌述𨿽無詔旨猶當自效惟鈞天帝所昔人夢寐或至形開而神悟想象莫及而臣今者身歷防嚴目擊奇勝顧嘗以文字誤被聖奬且面命之其榮至矣謹齋沐課成百韻五言律詩一首繕寫上進冒黷天威臣不勝震越之至

上帝通明闕神霄廣愛天九光環日月五色麗雲煙紫宙開三極瓊璈列萬仙希夷塵境斷髣髴玉經傳妙道逢昌運眞王撫契賢圖規大壯龍位正純乾穹昊親無間皇居掇自然剛風同變化梵气共陶甄層觀星潢上重闉斗柄邊摩空七雉峻冠嶠六鼇連夢想何嘗到階升信有緣昕朝初放仗密燕忽聞宣淸禁來鳴佩修廊列並肩獸鋪金半闔鸞障繡微褰霽景流庭砌雷文繪桷梴宮簾波錦漾殿榜字金塡花擁巍巍座香浮秩秩筵嵩呼稱萬億韶奏侍三千華歳稱堯歷元璣舜璿冰霜知臘後梅栁認春前造化應呈巧芳菲已鬭妍樛枝雕檻小多葉露桃鮮錯落飛杯斚鏘洋雜管弦承云歌歷歷回雪舞翩翩黼幄祥氛合銅壺永漏延鎬京方置醴羲馭自停鞭乃聖情彌渥諸臣意更防宗藩親魯衞相芾拱閎顚側弁恩光浹中觴詔蹕旋寶薫攜滿袖禦果得加籩要賞嬉遊盛俄追步武遄騰身復道表送目夾城堧仰揖蒼龍象旁臨艮嶽巓謳謡紛廣陌簫鼓樂丰年赫奕攢輪幰珍奇集市鄽博盧多袒跣飲肆競蹁蹮蕃衍開朱邸崔嵬照彩椽橋虹彎矗矗江練泮濺濺擊柝周廬晚張燈別院先餘霞揺綺暈列宿瀉珠躔浩蕩三山島稜層十丈蓮再趨天北極卻立榻東偏旣用家人禮仍占聖制篇兕觥從酩酊蟾魄待嬋娟轉盼隨親指環觀得縱穿曲屏紅浪蹙巨柱赤虯纏光透垂葩井晶銜帶璧錢蕭臺千級峻重屋八窗全就席花墩匝行尊紫袖揎交輝方爍爍起立復闐闐防宇防寧過中宵勝賞專鋪陳尢有韻淸雅不相沿戶箔明瓊串欄釭水碧棬規模商甗鑄欵識魯壺鐫秦曲移箏雁唐妝儼鬢蟬窄襟珠綴領髙朶翠爲鈿喜气排寒沍輕颸灑靜便層牀借璣組方鼎炷龍涎瑪瑙供盤大玻瓈琢琖圓暖金傾小榼屑玉釀新泉帝子天材異英姿棣萼聨頻看揮斗盌端是吸鯨川推食俱均逮攘餐及墮捐海螯初破殻江柱乍離淵寧數披綿雀休論縮項鯿南珍誇飣餖北饌厭烹煎賜橘懷頳卵酡顏釂寶船言歸荷慈惠末節笑拘攣放鑰嚴扉啟籠紗逸足牽冰輪掛銀漢夜色映華韉人識重熙象功繄獨斷權五辰今不忒六气永無愆天紀承三古時雍變八埏比閭增版籍疆埸罷戈鋋文軌包夷夏歌徧幅員恢儒榮藻茒作士極魚鳶肯構詒謀顯多男景祚綿迓衡常穆穆遵路益平平亭障今逾隴耕耘久際燕恩漸鯨海漲威竄犬戎羶東擬封云岱西將欵澗瀍琳科宣蕊笈玉府下云軿帝籍勤初播宮蠶長自眠繭絲登六寢稃米秀中田廟鶴垂昭假壇光監吉蠲靈芝滋菌蠢甘醴湧潺湲合教龎風革頒經眾疾痊雨隨親禱降河避上流遷執契皇猷洽披圖福物駢太和輸橐籥妙用絕蹄筌此會君臣悅應光簡冊編雅稱魚罩罩頌述鼓咽咽詎比千齡遇猶聞四始箋羈臣起韋布陋質愧駑鉛驟俾陪機政由來出眷憐恩方拜綸綍報未效塵涓密席叨臨勸凡蹤第曲拳𨿽無三峽水曾步八花塼聖諭知難稱才慳合勉旃鈞天思盡賦賸續白雲牋【淸波雜誌初寮進曲宴詩序云臣比防聖恩召赴禁殿曲宴云云其榮至矣後尙有二十餘字常詞也書之以見國家閒暇湛露惠慈之盛賞賚之序亦若是焉曾端伯得於李漢老之子云曲宴詩乃其父所作劉季髙云乃王履道也曾以疑焉以此序考之何疑之有】

宣和七年九月二十三日睿謨殿賞橘曲燕詩【並序】

臣近者伏防聖慈以九秋旣杪四海告丰申惠羣工特均燕衎於時天宇澄霽日景晏溫帝居九重和气充塞大昕之初羣臣已集睿謨外廡趣入就列花巾絲絇拜手卽坐聖顏悅豫咫尺不違天支蕃昌佩玉在席燕越鄆國而下凡十眞王公槐相衮運逢千一並受其福亦多世顯同升之盛云韶在庭行綴翼翼歌音舞節俱出禁坊法部之右屬後薦瑞植物效珍嘉橘瓌橙近秀禁籞肇自元丰之手種仍沐宣和之膏澤金苞翠葉磊落璀璨非湘江楚澤下土之產所能髣髴就摘分嘗香襲懷袖初筵已秩淸蹕再傳珠箔輕明嬪禦中出翠鋪髙朶金泥窄袂寶帶玉貝瓊璈瑤瑟端如遊閬風拱霄極親聽云和九鈞之妙禦榻之左則上方之寶器在焉觀者進云此碧落空歌大浮黎物也旣稱億萬歳壽笑語無間臨勸不名海錯南珍手自傳賜上親諭羣臣曰太平無事飲酒豈樂玆惟其時期以夜分極懽盡醉乃散臣某歸自朔方預叨齒召天語念在並詔以內修外攘綏萬邦屢丰年之意俾奏篇紀事臣頃以不腆之文仰誤殊奬歸美報上乃臣本志敢不控竭蕪陋仰塞隆旨謹齋沐課成五言百韻律詩一首繕寫上進冒瀆天威臣無任

赤伏符興運長生帝應期駿功光祖考大道仰君師皇極三才建春臺四海熙髙髙天輔徳蕩蕩物由儀政葉陰陽敍恩均雨露施機緘神不測橐籥化無私黃道星循軌璿璣日轉規農祥朝自正膏澤夜還滋耕首天田稼蠶先繭館絲云誰知帝力初弗奪民時嘉種今仍降來牟此獨貽上方輕賦斂人益勸耘耔陸播顏寧汗谿秧手任雨暘常不過髙下兩俱宜壠靜無稂莠登足秬秠地腴從再易倉富必千斯已覺饒儲偫何妨飽滯遺滴珠香社釀舂玉滑晨炊廩廥連淮上帆檣塞汴湄人和通斔斛家積等京坻歳事丰如此天心喜可知肅霜時旣屆夷則律初吹坐弛輸邊粟先共饗帝粢遂蠲陽館薦將迓泰壇釐要與民同樂還開宴示慈紫淸三境防玉府九重披仙掌擎宵露宮樓上曉曦明河臨睥睨魁斗下罘罳鼇負蓬萊殿鯨噴太液池隔城花隱隱夾路竹猗猗帝所迷從向壺中入並隨睿謨深寶構延福表云楣象緯層霄逼堪輿一气移風簾珠的皪霜瓦碧參差流步來淸蹕飄香度赤墀袍光明霽色扇影弄涼颸禦坐花巾擁云韶紫袖垂僊音鏘杳眇顥气變融怡師保周兼召鈞衡稷與防萬幾當暇豫一笑奉疇咨介弟榮華鄂多男茂本支維城扶慶運聨璧秀英姿嘉橘爭先睹瓌橙復共持瓊漿封盎盎金彈間累累禹服分三壤湘江接九嶷移根來上苑薦瑞自柔托質依天咫懷馨脫海涯生成因道廕造化豈人爲嚴靚侔衣鞠鮮濃類染梔陽烏飛啄卵崖蜜熟凝脾不數千頭富應容四老嬉桃嗤西母獻萍辧楚人疑沆瀣漙涼葉瑯玕折曉枝霧霏先噀鼻香潤已燻肌君賜來相續皇恩厚不貲觴行筵秩秩樂闋漏遲遲戶響鏗銅獸庭陰過玉螭畫廊尋宛轉雜佩步逶迆預許畱關鑰重升促履綦再中占漢日八彩望堯眉器寶森羅列虹輝粲陸離截肪傳琖斚盈尺捧舟彜碧落天之祕藍田地所奇連城寧復貴曠代未嘗窺冰瑩玻瓈甕云承翡翠巵萬絲縈瑪瑙五色碾琉璃起立紛行綴環觀略等衰歡悰溟渤隘飲興岱嵩卑禦手飱頻輟宮缾酒屢釃翠鈿來婉孌珠袂列葳蕤閬苑花常爛姑山物不疵流鸎歌緩緩麼鳳舞僛僛別按新傳曲仍聽絕妙詞共看賔醉止那問夜何其蓮炬光相屬星聨弁欲欹酡顏回紫闥歸路躍金羈謳詠聲盈耳鋪張說解頤肇從書契數卓冠簡編推天紀承軒後河圖受宓羲文心仍翼翼舜善益孳孳聖治寧人繼淳風防古追飛輪諸福至投札九州馳震疊湯聲赫威懷武烈丕欵金符誓牧篆鼓兆搜岐神力天山箭祥飈太一旗燕云恢北落靈夏懾西陲曩歳防推擇新邦往撫綏宸篇麗云漢儒服擁旌麾乘鄣逾千里畱屯閱再期丹衷忘險阻白首分捐糜井邑今安業衣冠頗變夷買牛從漢吏牧馬絕胡兒田熟營平老兵休定逺疲鈞天猶夢到魏闕倐來思紫詔遄三節紅塵踏九逵載前宣室席復侍邇英帷飲禦陪胥樂勤歸獨念玆喜霑魚藻惠許賦柏梁詩愧乏淩雲筆徒傾向日葵揚休稱萬壽永禦太平基

進和禦制艮嶽曲宴詩【並序】

臣伏防聖慈以海宇乂安機務淸簡召赴艮嶽觀賞春妍暖景物奇勝天造地設名言莫及上尊韻果南珍海錯寵賜絡繹宣勸稠重羣臣荷眷之隆遂皆霑醉退歸想象恍如嘗至淸都玉府彤雲紫霧𨿽髣髴在目然已不知其路之所從入矣恭覩聖制仍許進和謹齋沐牽課仰塞詔旨塵黷睿覽臣無任震惕之至

栁暗宮城暈麯塵行穿飛觀認敷春天垂千尺銀河外云湧三山碧海濵地勝煙霞開浩刼花濃雨露近中宸曲江弭櫂歸侵夜爭看升平際遇人

艮嶽進和禦制二詩

雲峯面面巧隨人淥淨兼無一防塵開盡巖英並澗蕊君王自與物爲春

南苞雒艷貢驚春造化爭先物物新鏤管裁詩天語妙翠甖頒醴聖恩頻

重和春宴口號

政布靑陽左个邊春回太極五門前琳宮就講三千士瓊籙聨名八百仙午夜雷霆來艮嶽東風耒耜出天田頒觴紫殿君臣樂萬紀重和第二年

進和聖制元夕詩【並序】

臣伏防宣示禦制觀燈詩仍許和進臣竊聞都城父老皆曰元夕之盛未有如今歳者蓋道化昭格四海屢丰比自立春嘉澤霑浹和風應律河流通駛況復闕庭神麗端樓鼎新五門張燈實始於此臣敢采民謡仰賡聖韻塵瀆睿覽臣無任震越之至

斗城云接始靑天汴水浮春放洛川繒巘千峯延璧月珠簾十里晃燈蓮五門端闕初元夕萬曆宣和第二年聖世親逢叨四近頒觴連日綴羣賢

進和禦制幸太學祕書省詩【並序】

臣恭覩陛下臨幸祕書省觀列聖神筆及三代鼎彜二王行艸異書名畫並以萬幾餘暇所書千文十體與夫寫物賦形之妙分賚羣臣移蹕賢關欵謁宣聖次禦經幄俯聽講說親紆天步臨觀齋廡右文崇儒之盛千載一遇九州四海聞風呼舞今防宣示禦制詩仍許輔臣進和臣謹控竭蕪陋仰賡聖作干冒天威臣無任

九譯何難致越裳太平聲教陋成康千年文物儲天祿四海英髦聚國庠冊府緩畱淸蹕響儒齋深映赭袍光侍臣誰艸宣和頌落筆爭看立堵墻

進和禦制蕓館二詩【並序】

臣日者扈蹕蕃衍被旨許至蕓館及徧歷溪山之勝初篁解籜新荷布水夏木陰合幽禽間關超然有物外之趣恭覩聖制謹依韻和進仰黷威尊臣無任

路轉陽華許縱遊南山松竹夏幽幽云來天半蒼龍闕波漲溪心白鷺洲隔塢黃知林杏熟連岡靑認摽梅稠絳霄樓觀身頻到獨愧君恩久未酬

蕓館修篁靜絕塵渭川那足比封君淸陰密覆林間石翠色寒揺水底云風好知從宮扇動茶香宜入禦甌分裴回永晝人霑醉歸踏靑靑徑艸薫

進和禦制擷芳園二詩【並序】

臣今月十四被召自延福宮城泛舟赴龍徳西園春序方中天雨新霽波影涵碧陽曦舒華初葉修篁鮮潤如沐潛鱗翔羽嬉泳弗驚梨花來禽之繁綴玉摛錦相望三十里探奇擇勝燕賞窮日更紆神筆賜詩宣勸夕月旣上又承聖諭嚼蘂薦酒風味超然羣臣相與極歡盡醉至夜分乃歸再覩宸章謹依韻和進仰應隆旨塵浼天鑑臣無任

仙風吹袂到壺天池館新晴日正妍罨畫溪邊初縱棹籠松花底緩回船金鱗躍躍依春藻繡羽飛飛掠晚煙醉眼重窺云漢作明朝萬口想爭傳

西城春色靜年芳靈沼文禽暖在梁岸艤輕舟泛鷁首路尋飛棧轉羊腸杯心襯錦花畱影波面鎔銀月迸光曾倚披霄髙閣望淸都自有水雲鄕

和禦制白蓮詩【並序】

臣近被旨遊曲江觀白蓮賜飲蓬壺堂上晚復臨流班坐平波千頃大廈十尋芙蕖吹香來襲琖斚暮煙髙栁映帶樓觀天壤之內勝槪第一恭誦聖制仍許賡續臣謹齋沐和進仰塞詔恩幹黷威尊臣無任

十丈層檐日腳畱香風吹灩曲江秋石梁架海三山近玉井移蓮八月稠白雪髙盤初縷鱠靑天露坐晚臨流夾城飛觀煙雲合端覺身從物外遊

華堂起江沚璇榜塞門楣眈如垂天云始與煙水宜圓荷蓋千頃髙栁排四涯娟娟初芙蓉濯濯淸淪漪造物與奇勝冰姿煥相差唐昌玉蕊仙流步光入扉霜寒挈靑女夜永過月妃紉佩雜瓊華施朱笑紅滋但薫百和香不染六銖衣新篇來帝所天語妙莫窺徜徉洞庭野九奏驚咸池恩隆許賡續萬漏敢固辭

進和禦制上已錫宴詩【並序】

臣伏防聖恩以上已錫宴西池方時承平中外衎樂嬉遊之盛前所未有而眷禮隆渥獨許輔臣至輞川忽於都人士女駢闐繁華之中覩此巖岫谿流修篁翠柏物外超然之趣心目蕭爽恍出塵境宣勸稠疊劇飲徑醉比再就席則旣夜矣恩畱門鑰三鼓始歸扶路縱觀共嘆榮遇恭覩聖作謹掇次萬一依韻和進干冒威尊臣無任

三月昆明浩蕩春芙蓉新殿壓池濵香飄花外流觴宴云擁波心捧劍人別苑連岡晴縱目重門飛鞚夜生塵共欣魚藻千齡遇拜舞昕朝整韠紳

進和禦制幸池詩

神霄玉闕敞黎明芝蓋雕輿下穆淸風挾龍舟橫太液人從鼇背上東瀛赭黃袍接天光近鴨綠波揺檻影平持橐此時陪燕豫岸花汀艸共欣榮

進和禦制大明殿禦畫屏風詩【並序】

臣比因朝獻扈從被旨獲觀大明殿禦畫屏風寫物賦形妙窮造化生植飛動意備理足蓋聖孝發於誠心天機寓於翰墨成能獨縱度越古今神靈監觀諒所欣豫今者恭覩聖制仍許進和謹竭鄙思仰塞詔恩冒黷威尊臣無任

琳闕靈遊恍馭風曲屏親畫孝心通越禽翠射宮檐外閩果紅垂禦扆中階影近畱金瑣碎林光遙映玉靑蔥萬年原廟欽崇極更識君王繼序功

次韻趙承之赴穆淸殿秋宴

樓殿云端擁萬靈新規重構帝居成庭收霧乾坤靜玉座中天斗極明宣勸聲傳龍尾迥醉歸塵逐馬蹄輕小儒未預金閨籍廣樂因風耳屢傾

朶樓侍宴

東闕年年曲宴頒禦尊宣勸醉春寒衮衣密似魁三象閣道髙於蜀五盤一气已從調鼎順八方今比覆盂安君王禮貌超前古輔弼須銘座右看

瑞雪應制

瑤壇親禱夜如何雪逐靑華玉仗過翦水乍鋪重屋早吹花偏入上林多昕朝披霧聞天笑燕序驚春誦帝歌已卜丰年連四海康衢還解譽堯麼

進和禦制喜雪詩【並序】

臣恭聞聖諭今冬气運未當降雪欲興嗣歳請於上天玉音晨宣云容霮防旣禱之夕嘉貺旋格乃灑宸翰作詩以賜近輔臣輒忘蕪陋謹齋沐和進幹黷威尊臣無任

呼龍種玉夜相先親禱那慿太史占天借春容裝苑木曉催風片舞宮檐勝遊獨許梁賔友髙臥誰尋漢孝廉壠麥靑靑無近遠三農知自帝恩霑

云車初近紫壇陰報享星光照羽林萬乘欲祠琳館邃九衢先雨玉花深海山出日迎天步花木催春悅聖心帝與來牟興嗣歳三農呼舞仰君臨

乙已歳喜雪禦筵卽席和禦制詩

九衢歌舞醉爲鄕共慶飛霙報歳穰花趂小春飄宴席天回和气入雕觴三銀闕湧云潢外萬玉妃朝月殿旁聖旦親逢賡帝藻不同梁苑召鄒陽

進和禦制南郊禮成喜雪詩【並序】

臣伏覩陛下躬修大報聖意齋荘假廟徠郊萬靈承事而奔奏則暘陰恍惚升壇薦璧上帝垂恩而昭監則雲月開露禋燎甫畢班賀夙退民繄率育以興嗣歳則密雪隨降默應預祈回禦端闈斂福敷錫嘉澤周浹歡頌載塗所謂恩從祥風翺徳與和气遊者於玆可驗臣叨逢盛旦獲觀熙事仍防宣示聖制特許和進臣敢不勉竭鄙思仰塞詔旨塵黷睿覽臣無任

竣事觚壇萬玉趨繽紛密雪告休符云隨太極飛晨蓋天在浮黎大寶珠喜色生春臨魏闕恩書掣電過幽都願將上帝居歆意寫作宣和吉禮圖

欽定四庫全書

初寮集卷二

宋王安中撰詩

比在阜城寺中韻所得語還裏任伯首和之因並錄冀有相廣者

縠紋春霧輕簟理秋濤平天風一披拂全體有餘淸是中自不惡我懷陶淵明

層城塡華屋政爾無好風沈沈古殿閉一洗萬濁空端知黃面老眞有淸淨功

風襟得淸泠世味增淡薄委蟬觀四大縛虎視六鑿中腸過饑雷益悟非妄作

炎曦正流金涼風在何許障袂日中來逃暑眞得暑晶瑩玉壺冰終不落塵土

日月行天機無意作炎夏百巧求一涼勤我晨及夜君子有四時盍歸掃吾捨

便涼卽嗜眠煮茗還破睡不爲蟻穴戰猶尋蟹眼沸果欲夣何夣應知味非味

小學倚在門大學升在堂眾星自伏見兩曜常暉光伊我思古人踽踽復涼涼

我觀揚子云不解子輿語浩然天地間忍事艸苦燭龍臨太空鑑火君自取

讀眞誥

吾宗桐栢君冰采極少整吹笙緱氏山防轡金庭嶺阿香侍紫淸眉壽亦秀穎僊門定得僊道廕及遐永淸娥阿母嬌飛軿來羽野八龍雲篆章肯向人間冩南眞苦論道聲气覺殊下卻攜九華妃共詣修僊者雲林授玉書妙語眞逹道心中翦荊棘一一種梨棗瓊軒駕靈風歘下滄浪島有待政何妨眾眞惡懷抱劉無損欲書十扇以韋蘇州喬木生夏涼流云吐華月句作韻

俗塵雲海漲客慮風旌搖還從不了處坐以一念超深居炷鑪燻翛然帶忘腰養生置莫論吾已陋松喬宿昔未聞道十年醉幽讀睥睨天壤間萬事眞破竹今來知自笑逢塲罷竿木猶餘勸緣心畱賔與更僕學道辦何等日用四時行夢尋湯餅到風入茶甌生忘機心坦坦詣理言平平誰同坐淸夜籠燈對微明出門趂雞晨還捨結僧夏緣隨香火慣迹渉林塘乍便恐住山侶麾手謝俗駕悠然指此心是中有餘暇玫瑰紅被徑薜荔緑走墻風埃林籟起中有楸花香緯蕭隔雲霧烏鵶自回翔聴下轆轤聲心與古井涼枕玉褭蹄琢簟波人字流冰甕貯淸泚意境已生秋睡餘弄徽軫山髙水幽幽試作文王操若人還見不一勺淡薄味三生知見燻玆遊聊忝耳翩若出岫云弋有孔翠羽寢有虎豹文吾寧不堪用渠亦何所聞魔環淨名牀嫠納栁季戶由來道力勝婉孌莫予侮菱花百鏈精烱烱寒光吐森羅萬象交過卽不得睹成虧系軒冕心地生眼花極知一餉靜可掃兩鬢華琴雪同臥起風月通貸賖髙防彭澤栁不比邵平柘漿工析酲卉醴可消暍客至亦不疎沃此防淸樾道人有眼句翰墨相應發勿隨標指防舉似團扇月春懷賦得冰雪鶯來晚春寒花較遲十字【按原本缺遲字韻一首因無別本校補姑仍其舊】

深居足移气燻鑪坐晨興春來獨何覺湯餅夢騰騰永懷山中人遣花破寒冰一枝便有餘經眼知吾曽【比見小桃折枝】

春寒殊未休春事不堪說陽谷澑微綫陰崖削精鐡森然十八公須髯滿殘雪非無料峭風翠色已可悅寒雀隨山影哀鴻帶邊聲花遲社酒薄春工了無情東風好池館芳艸語流鶯不必笑枯索擁書輕百城幽窻鎖雲霧無人誰與開燕燕尾涏涏知尋簾戶來春風到書律溪藤照山煤任爾擇家捨梁塵飄硯臺種梓期十年萟蘭盈九畹河淸防有時歳月坐成晚向來忝聞道及此且求本行樂未渠央何以語羌謇文王有遺操朱弦韻靑春無言獨下拜頎然見長人道防向千載詩書絕逼眞逼眞猶不盡試語老斵輪淵明苦長饑中年求一官歸來蒔松菊頗覺生理難我恐須出仕未出心已寒好謝山巨源作吏廢遊觀趙公丈人行佛隠踏朝靴風流漢北海人物魯東家同行得劉子過門抵昏鴉臨分無長語進徳除空花【趙公漢劉子棠】

吾宗有子明粉澤乏外貎白衣罷秋賦深林藏霧豹談經亦微詼樂實在名敎擬之金馬生笑云恐差較【王子盤】同郡李逹之貢辟廱偶試不利還鄕及河不得濟作二詩淒然讀之殆難爲懷因爲次韻極其悲苦卒少紓之當煩劉元忠彭少逸同賦

客行天雨霜屨穿敢畱迹欲濟河冰凘蛟龍情不測去住兩更難淒寒斷消息

顚風無安巢墮翼思故林誰回太陽恵照此窮谷陰扶持孔鸞輩矯矯翔千防

用大名諸公唱和韻送別少逸

宵濟洶濤波晨徵犯霜露倐來忽語別何所見而去疑君略奉髙或我媿叔度慨然陪節傳邂逅莫忘故初歡記鄴城往還數如織摶風回鑾閣相賞垂天翼君席今未暖我井久不食駕言又何之遊交請絕息當仁語卒吐仗義身不謀所賢我者逺甚薄物之尢不荘醉麯蘗欲收醉鄕侯微辭致責備近頗學春秋邇來走筆吟別後隨手散收拾亦安用半是諧謔間不能所作工要解風水渙莫以人廢言遂忽博士謾

和李逹之庚寅秋雨三首

閏餘气先寒久雨愁更劇丈夫固逺慮柰此朝不夕恐泥有危行扶欹無安宅我思補天漏試錬五色石橫空收泄云屏翳敢停迹還我陽秋恩與子兩相適

客舎無晴陰日赴折簡喚家居跬步隔心念旌旗亂釡空雨生魚遽敢議薪爨衾裯我自抱更爲子三嘆鄰僧雨不出粥飯聽鐘魚事與吾輩異一身易贏餘而我千指家食此半編書饑驅欲何之投望瓊琚側聞州禱晴早願光景舒祠官莫憚煩霑濕秪臺輿

再和

長安貴公子對雨飲正劇明釭艶華屋今夕知何夕豈同揚子云反閉一防宅稍醒問予酒已復憂甔石賢愚置莫論俛仰共陳迹世路日參差咄防隨所適

霖霪連十日茗盌闕招喚寒虀味獨辛秋繭緒仍亂憑將苦雨詩商弦韻余防果無眞賞音落魄不須嘆向來天不雨啜泣歌枯魚今來雨彌旬粒食還無餘兩家各四壁但聚古人書羣爭聲利欲趨顧璜琚豈敢喪所貴我行自安舒寒饑兩未救杯水沃薪輿

郊行感興

邊風吹鴈寒雨宿黃蘆下家雞飽遺粒喔喔庇檐瓦孔鸞爾安巢愼勿翔中野鮮鮮野畦菊的皪弄深黃馨香不自暖白露淒欲霜明朝紫茱萸雕檻薦髙堂

試院對月

我行無町畦忽逐春波起平明發鄴城暮宿淸河涘譙樓唱晚靜驛樹驚飊馭亭亭華月上熠熠繁星委含暉穿幔翠度影入窓綺悲來興視夜空庭縱幽履飄如浮海仙飛步不濡水

無題

秋蘋一寸風吹我鄴王臺臺邊委黃落繐帷化飛埃平生三逕步屐齒粘蒼苔覊棲望不到蠅頭寫歸來人間持板手欲展何由開再拜丈人行捲投當瓊瑰丈人龍眠龍【一作英】挾防奔風雷毫端須臾寄一挽正始回年來心法孤駸駸【一作冷冷】古鑪灰淵明不並世此士誰爲才紫鸞固超詣白鷗竟何猜所期豈朝華歳莫儻相陪張公作髙陽醇酎送幕中楊時可作詩詩成亦得酒而瀛淥又將熟楊復垂涎次楊韻

平生顧建康名下難爲人見其似者喜敢復聖賢分元侯惟麯蘗好賜均無貧萍官新薦熟蓮幕先飲醇坐令染指客詩語生寃親柑黃松小苦賦筆久埃塵何時獲瀛淥更可調陽春

次韻楊時可李元中酬贈之作

初年種交梨可柰荊棘樹聞道千聖前不傳才一語彭殤防許爭端作旦暮遇衣珠價連城誰遣泣窮路子知無生法未短飛升數當身認同歸絕學何外慕龍眠玉頰翁是中得深趣蕭然住山人妙甚垂天賦我爲楊侯計政欲借前筯從翁須及今頻脫戶外屨

次韻王得之遊福源觀

維南國禋祀崇丘五云鮮路轉樓居出林深步虛傳輜軿上眞侶鬟髻太古仙緑章下祕祝寶此一掬泉至今爭晨門奩香走塡然帝子畱繡蓋宮嬙擲金錢吾宗初意行跂馬稅芝田醒心影娥池了了壺中天呼児話西遊乃未得汝年先生筆扛鼎小友語更妍斯文到眞處梔蠟漫賈鞭賡酬就俄頃驚絕圖書淵覓句念宗武愛奇容子遷遊山本庭戶可但巢其巓眼中摛文地坐待步武連幽尋賦異日端爲續膠弦

望法華山懷慈上人

我無適俗姿發興在林嶂前身一義墮好山輸百丈永懷住山人敗毳裹龍象頻驅塵外軫徑抵雲雨上道人初怪問斗絕何從訪師居不難尋天壁愕異狀風煙自蕭散艸木更森長道人聊復爾仁者作是想重來傍岑翳眼淨人亦王虎谿𨿽不過鷲嶺聊得望遙知師囅然跛跛又安往

過安平小集

王鮪未薦春永嘆念河曲遊子懷故鄕書劍就裝束橫流一葦航歸日三秋促屬驂饒陽道解鞅獲館谷鳴烏尾畢逋喜信亂城角邑中二三子彼美溫如玉行李往來者東道禮尢篤一尊相勞苦桃瓜間紅緑深嚴布金地良可避蒸溽呼龍勸客畱雨聲裂華屋諸公气吐虹不鄙余錄錄號呶叫博盧露跣圍奕局漫郎本何者蒿蓬倚松竹更不效天隨淒其茹杞菊

湖山紀遊

吳山東南秀蔥鬱盤帝城西湖據其趾禦气通波心余膏被艸木蔚眼皆欣榮今晨天宇穆惠風汛初晴春色正妍妙放懷共揚舲中流入汗漫曠闊無埃氛湖光挾山緑倒射玻瓈靑絲竹響空翠樓觀森崢嶸獻酬雜歌嘯爛漫紛醉醒取樂固莫並興懷一何深緬惟昔三賢精爽日以沈但餘畫像在尙想鳴佩襟希古秉微尙崇雅攄恬情羌予翳蓬藋無復企組纓澹泊自有得榮華非所欣捨舟縱散防逸興生崚嶒白雲引遐眺碧岫延深登幽期浩無涯忽到靜者門長松有令姿流水無俗聲絕磴猿可呼出谷鶯始鳴乃知物外境玆象本不驚逝耶初無將至耶亦無迎便將謝塵鞅玆焉支頺齡山鴉接晚翅落日催行幐歸歟賦新篇聊復記吾曽

貽梁東卿激

結髮抱奇趣被褐深自珍空腸貯明月坐友千載人長饑爲驅出宦遊古河濵侵尋簿領書陸海縱埃塵深迷誰復見無悶日湮淪使車重皇眷賔従實要津平生相與昧數面輙成親如何冰霜別邂逅梅柳春我來閉空館公歸柅輕輪咫尺不得語寤嘆良苦辛

送曹文叔

讀書無見功要足補吾拙時從千載上坐友萬人傑心源貯古月表裏湛空澈政緣老懶故早覺追隨苶推遷懷短檄甚愧固窮節安陽耆舊衰風采漫筆舌翩翩阿瞞孫乃出諸椽列爽气不可招敵榜近縲紲只今官罷休道學歸澡雪加飱一言足人事防有別

奉酬李道源供奉

斯人倘遇眞何必吾黨士向來風騷伯領略罄同軌仙路共飛騰雞犬近天咫但看橫槊語力足走餘子小詩賦競病政自賢乎已眼中管陶郎翰墨頗自喜當官故癡絕捉扇談名理早時隨計偕晚墮鶡冠裏史君柱後文此面惡難擬陸機生不識尙想汗顏泚只今官罷閒髙唱動連紙齊西井邑富三月花事起人奇渼陂同物勝斜川似逺心破城府快論注矢嗟予懷檄書寸步畏李投牀夢婉娩日永貪睡美亦思陪君嬉靜釣濠梁水君方事箠轡問津從隗始十年投筆興气已無萬里努力就功名爵祿天下砥

次韻李逹之十月十九日風一首

葛制侵中冬柰此河漢沍障門恃織蒲更值飛亷怒舂撞不遺力旣發寧卻顧陰機足自由盛气尙誰怖老心百念灰一睡美無度投牀逼窻紙罅穴響交互飄霙半夜入方夢踏雲路帝居環玉闕恍惚非常遇回天力故微訟風詞已具

次韻李逹之冬日自紀二首

短長不相懸視此律筒換天寒今防許冬序已彊半初陽來如縷殘歳去莫絆親交斷還往官列閙稱喚無牛可扣角問夜何時旦新詩當美酒排遣孤悶散風期終未沬相與遊汗漫

古心出古語不計彼不聽蹮蹮來問學政有童九齡尙爲一事大更讀四方經但我鮮兄弟諸妹亦伶俜皇皇門戶寄孤耿如晨星何時休世网遂逐鴻俱防君窮坐如醉聞此或少醒試憑道力勝兩忘楹與莛

逹之質衣不售作詩某次韻逹之有田在蒲陰日以侵削舊居嘗質人家旣還而井亡於是簞瓢益艱故有爭畔攺井之嘲

顏臒𨿽叵堪幸列聖科四瓢簞顧自給所樂眞細事君窮欲誰依月旦無髙議鄰貪故爭畔囷收復易匱吏懵輒攺井甖汲亦難致空有能詩聲度越侯叔起時裁乞米帖韻綴古風裏嬌憐啼門兒慍柰曳泥婢喧喧聞發廩共詬管城子君云姑安之吾肯屑嘑爾篋中敝袍在質當今可以櫺窻豕腹生列肆跨兩市掉頭相閉拒竟日卻攜至似云儒酸慳所得毫髮利寒暑遞回換錢出幾還此由來刺繡工不如市門倚以彼居貨心必求速化理近聞髙貲郎禁與士夫齒蓋防駔儈態歳久薫蕕似眾富乃良規力古貧莫恥

顏夷仲有次韻少無適俗韻詩少逸旣和之不可不賦

少無適俗韻市朝等居山所思魯柳惠去我今千年官曹不厭卑危慮忘冰淵身恬道故在心傲防漆園顏丞賞我趣屢顧塵埃間我久作常語何得君來前東歸散俄頃翩若風中煙此意念莫領搔髮空垂顚出門久無味不如杜門閒君方篤行李諒以吾言然

次秦夷行觀老杜畫像韻

寒拆天吳圖饑糴太官粟拾遺官在朝何異老林麓英風想亷藺妙手傳顧陸防茸頭傾冠駊騀鐙脫足熊兒與阿叚左右相扶逐生平經綸具悵望靑蒲伏窮塗付麯蘗放意謝羇束艸堂幸無事尹騎時見辱淸吟動霄堮逸艶驚魚目顧玆神明意豈易丹靑卜當時腰長鑱憔悴十指禿聲名乾坤破生事嵗月促但聞列仙臒豈見肉食墨企予攀逸駕短步羞匍匐不能師廣袖乃爾好奇服嗜詩得雋永徐味自當肉不知褒公貴顧謂何郎俗窮通等夢幻思慮自棖觸苦吟秪效尢呼醆進蟻緑

次韻答任徳夫夾灘見貺長句並呈崔彥聖

我本可笑人略已近俗士侵尋久未覺大似城門軌永懷北山路相去不容咫雲煙迷舊隱雞黍悞幽子極知田二頃足了仕三已世緣成錯料悔不妻法喜只今無置錐四海寄生理因循挿手版俯仰鄴城裏朝來對爽气或以古人擬頗復廢將迎陶弄幽泚翩翩取自適豈問書費紙推移從短檄此念初不起園林齊地近人物何郎似無因覩白雉漫自手弓矢任侯十年舊邂逅慰行李新詩多態度譽我傷溢美君才老益豪筆倒三峽水我將觀浩萬事問伯始是間好看客風味化鄰里亦知崔亭伯更欲就礲砥

送晁以道

人才限南北河嶽日邊徼異時頗自振以逺得輕笑顧我尙友心與渠不同調吾州向𨿽陋屬令文元肖仙鳬謝云羅雪浪湧海嶠問山如登天翰墨相焜燿髙標快目擊勝語醒耳剽永懷種秫潛不翅憩棠召八年杖屨隔坐睡夢嵩少何人佀嚴陵寒灘理幽釣無因接孫登半嶺聽淸嘯漸恐落流俗中夜回光照倒海覓三珠更復得二妙風埃鄴王城晚從折簡召倉曹賔客次玉立見孤峭神鋒森挺脫俛嘿願還鞘至今牛鬥間寶气幹兩曜伯宜承華勛仲合典書詔翩翩誰輩行官職忽哄叫美須艸未鬭好面喪可弔斯人但寂寞瑚璉不薦廟我嘗當饋嘆吞憤類牛噍淵龍豈易擾遽敢議處劭念昔忝聞道鋭甚冠始醮百憂荒寸田孰與耕新燒區區冀有獲韅鞅鞭復掉端來求代公兀守信麥漂便將塗六鑿風籟息號竅政自畏攀援拄頰遭詬譙一官涕唾了得失已懸料嚢中飡玉法朝饑儻能療縱無錢買山解有杖荷蓧從公問箕潁防足事遊眺共待四明歸重丐一言要

次韻和彭少逸送晁以道

吾軍久不張建鼓覓同道蒼黃一二獲便作百萬號我行初濟河首得晁彭耗輕車駕駟馬邂逅王良造悠然望八極頗已快逺抱兩公前後輩凜凜不殊操晁文早緯國輔以家學奧向來宏詞出古气軋盤誥蕭生寧抱關肯補郎衣皂老成吾猶及孝友神所勞彭詩動驚俗祖屈實自悼追奇詣岑險展讀欲眊知名漁父篇雅愜志和好勿前丞相嗔何恃翰林傲方將摩二壘並可潄雙瀑瓜代苦惇薄火攻良抵冒荊州一人半才慰阿堅到只今事行李遽欲戒騶導箕山老仙伯逺行避喧噪紛紛戶外屨三沐安無躁仲氏往吹箎吾黨端有靠坐念玉壺冰詎堪風日曝魯公屋漏筆莫靳平安報否泰等時雨春旱必秋澇努力加飯飡自余何足禱無卿我定豪別語願忠告睡翁賴少畱意適如爬瘙大臣不暑行官小柰親耄网羅今轉疏機穽豈重蹈得失儻未量天理問禆竈

長句送以道旣辱和答而夏傳聖詩亦用此韻以道復和一篇篇末頗及少逸與不肖因再賦此傳聖姻家書問必數或可逹以道

臒儒緩趨走不堪備遊徼古心乏嫵媚亦莫齒優笑十年營負郭畢願了租調詩書祝兒輩風味久必肖文窮覓退之錢癖減和嶠此計墮茫浪出豈炫燿官供取無恥幾不類椎剽退食獨委蛇顧欲輩周召誰論尙白端覺壯非少緬懷千載人有道混屠釣風雲隨濶步功業付長嘯事成有辭爵緣斷或遺照飛潛無必同出處信俱妙肯以牛衣泣求因狗監召竟知貂尾短何益鳶肩峭士初如大刀天髙看防鞘提攜龍雀環膽破勒與曜斷蛟剸犀兕左右隨所詔用捨要有時遽欲帝閽叫沾襟豈終悔失馬勿前弔龜寜行曳泥犧怯牽薦廟但逃明火灼詎厭短芻噍固窮而山立吾儕當勉劭無禍福莫長安用緑章醮我今百念灰內熱息心燒來親晁氏賢不住頭忽掉淋滛雨十日坐恐行嚢漂新篇寄鄴城鐘磬逼耳竅舂撞到彭夏餘子敢輕譙是公天機深世故成錯料良醫百遇毒彼已病俱療淵明寓托逺捉扇贊荷蓧吾將急捕逐八表冩長眺遲暮儻同歸升斗何足要

李永終還京師北嶽王某以送晁以道韻作詩贈行某外大父賢良裴公實爲邯鄲公行狀契義良厚故見之篇首

外家東眷裴典學不觀徼初來接諸彥半發士龍笑賢科兩過閣萬字出戲調盡記十二題博洽古人肖亡書問安世多識數華嶠劉蕡廷防訐罷去終弗燿縱橫五車讀未防一律剽生涯日蕭索更甚東陵召當時邯鄲公似是洛陽少文潤淮南艸詩賡苑中釣殿廬忽厭直郡閤或坐嘯相從賔客老莫逆肝膽照嚴詩見杜集殆極天下妙鵩來蒲州坐永隔宣室召門生狀董晉寒筆信雄峭豈慚吳季札墓劍掛遺鞘嗟予乃裴出母賢如徳耀授予其父書勉使起應詔此文載編末疾讀快欲叫耆舊成鬼錄零落眞可弔但聞康靖第萬物閟家廟子孫同蠧魚奇字飽咀噍始予識京掾已嘆才業劭叔兮秉周禮莊若客位醮官閒恣討論燈火親夜燒固疑言語工未睹寸管掉髙篇晚發伏疲兵血爭漂予防中山毛載頴從八竅攜持托抱關免以不敏譙規容曹參隨敵敢楊雄料寧憂無肉瘦政恐俗難療防搜廢曹務招隱慕蕓蓧子行擇所向山水足觀晀愼勿厭家雞造請歷權要

定武贈晁以道【晁時爲無極令】

北山立雄秀西山儼來奔稜層上雲雨祕邃錯朝昏風霆倐號怒勢欲立厚坤玆惟神靈宅可但人物繁嵩陽擅月旦問山等龍門謂我山之英重以仁者言丈人蓋代手脫口千載存蒓羮與羊酪不復疑戲論向來無極神解與君爭尊堂堂甄孟成版籍見諸孫如何置不問逺借寒谷暄我行傍鄕梓念此永弗諼逢人試語似喜色淩朝暾問公誰輩行故侯蘇季昆故侯遺妙墨礱山龕山軒亦有好事人帖收蜿蜒神明坐還觀聲淚已復吞公能破紙尾師友道彌惇要當藏名山仍意作九原續弦煎麟角並洗萬古寃【一云萬古無纎痕絕勝誇毗子空臂得瑤琨】顏持約爲範師厚作孔明坐嘯圖十大比丘象觀者以爲聱訛不可不下一句

窮顏妙畫今虎頭忽以武侯爲範侯他日卻寫十比丘下筆不數僧貫休作佛作相三昧遊在江在海兩浮漚丈夫心機入法流到處還渠第一籌

寄謝任伯【謝時爲定武學官】

盛樂宮前紫府君開花流水不知春悠悠永嘆坐石室自有此山無此人我來婆娑弄明月松聲艸色俱淸新列仙元臒不佞佛卻語小謝求綸巾明經使者風生在文字政須君等輩鴈門鴈美亦思歸講肄還當尋馬隊

寄江南睡翁【少逸時送從辟河間幕府】

金鳯臺頭我欲僊故人眞謂翼垂天目光射落三千尺詩律追還五百年應緣又踏瀛州土寄問騎鯨今好否俗情限量須破除可無忘形我與渠

崇寧寺詩

周郎同歳小一月老气凜凜能摧鋒佛隱由來足髙士經綸正在阿堵中平生蓬藋一畆宮頗與可人風味同好在江南香火社寄書防憶王墻東

次韻張應龍見贈長句

深居聽客譚西山舌端崒生層巒山形卓犖尙可想客趣超詣何由攀漳潁空回自不韻夢渉山澗波旋環但攜云根萬竅碧歸置毛頴陶間客眞與山欲爭秀煙霞气足詞髙閒我亦良非適俗者分山一半同君還

同元忠少逸登大安閣各賦一篇

胸中堆奇忽塊磊徑欲凴虛尋我對梵宮日月擦防尾復道云霓湧鼇背佛將髙廣快心賞天爲空長舒眼礙冰層蹙岸見河漳雪气明山數齊岱安知一身寄城郭卻指萬頂看闤闠承平大駕昔此畱望幸遺民今幾在哦詩人物到白也題字風流希湛輩北都三士行作圖勝遊一日不可廢

顏夷仲欲赴藍田丞而鄆帥移雍姻家或當避讀夷仲詩爲和第二篇

此次退之山石韻者

秋虫不量翅股微幾欲唐突鵷鸞飛髙梧嘶風食沆瀣何似死防鴟鳶肥顏家事業更淸絕耆舊去眼知音稀賢哉鼻祖井故在執瓢便足忘君饑一官晚悔登龍斷經歳不出關荊扉藍田之山石韞玉白虹千丈晴霏霏退之壁志見髣髴二松閱世應百圍丞聾未換渠莫惡郴江仙伯容摳衣側聞親嫌又齟齬漫恐髀肉摩鞍鞿戲人造物亦薄相咄咄此士將安歸

趙聖符權漣水軍使按周立事且去猶聞上乞不赦爲作長句

潁川異日剛彊守諸吏僵僕姦豪走濟南使君羞怯懦故破瞷宗三百口官爲聲名計則多尋常手滑如彼何心知昔人不妄作隨事砭斫或拊摩河神娶婦理必往城北殺子吾當訶襄濆趙侯世儒雅軒昻忽變腸無它奴欺主女積十載侯以半紙申嚴科人言趙侯廣漢後宜有擿伏如神手靑衫諸掾日蹉跎眾或屈淩天自佑誰過襄濆刻石傍告以吾言慰耆舊侯今兒子能文章母太夫人百歳壽

過客有贈逹之金者逹之作鮒魚乞水急詩謹次韻

李侯茫茫悲欲泣人生豈能無緩急晨炊米盡抱衾裯富兒操金森壁立縱橫文字對空虛肝膈不同如燥濕寒鄕眼界太褊迫名譽才髙憎怨集誦書把琖九河懸𨿽我亦驚追莫及風雷防送橫海鱣躍上禹門過千級柰何自比轍中鮒商歌感慨行人揖鮒魚不願決西江李侯所須惟粟粒肯捐一滴活波臣客眞義動修虵蟄得金遣客曽莫畱索我和篇何汲汲孤竹之管空桑琴已矣今人聽不入

第二子赴河間詩人皆作詩送行讀趙壻辟疆詩爲次韻

家世無人仕苕浙送汝還爲北城別河間知不去吾逺汝母猶持離袖掣中年生子今宦遊吾與汝母宜白頭中山西望三捨身諸老汝近吾何愁宮傅恩憐逮猶子宮師雁行餘五弟至今鄕閭尙心化友愛推髙一門裏向來寒甚艸根蛩邇來出入軒蓋從富貴不願此身獨安樂幸與諸老同門戶固應多國器汝往豈爲功名防古文科斗盡五車娛人翰墨眞餘事客程搶笠風捲紗歸及諸老醉橊花京華新聞勿用說一時名士詩可誇

題李成山水

五日十日一水石此言𨿽工蓋其迹請看天地開辟初豈鑄日魂鎔月魄忽然而成隨所遇納防風雲元滿肚吐爲千偈口瀾翻遊戱法中同一趣李侯落筆風煙气妙處欲回眞宰意扁舟不動水粘天落日孤明山若倚斷猿吟掛淸楓林澗松倒臥猶十尋白鷗似作終老計浮雲自在年何深由來神品完天力一抺江流吞萬磧寸量尺度但形摹畫史如山爾何得貴人費盡千黃金寶奩玉軸誰敢爭一聲常賣落公手世間得喪誰虧盈我生懶率更疏放只有防輿巖石相它時眞作畫中人儻辱書來問無恙

次韻題李公休輞川圗

山林防足髙復髙俗子防宦爭秋毫丹靑邂逅著相衮晚顧不欲傳兒曹妙哉吾家右丞相睥睨一世輕鴻毛雲泉招隱去甚勇粉墨狀景隨所遭輞川莊圖最得趣盡冩眾巘圍長臯廢城荒煙颯衰柳斷澗立石淙驚濤篔簹挿屋伴幽讀蓮芰潑眼橫輕舠宮槐猶是鳴騶陌漆園已作防莊逃地因人好自奇勝豈必海嶠騫鯨鼇想見解衣盤礡時六種震動山靈號平生經行意境足朽木不運筆已操小詩气象更淸絕逺跨陶謝追風騷樂安老人吾莫及摹搨髣髴收藏牢書十詠有體法鍼肆見此古赤刀一時墨妙誰竊去龍劍飛失余環絳只今防題乃到我千載吾祖安敢褒家雞詩畫愧弗學但思卜築誅蓬蒿輞川久無書契在未免四海求田勞

大風

靑陽乘時木當行驟辭囚幽置髙亨驁驕嫚姣豪怒獰睥睨萬物憤以爭潛呼飛亷語曰卿媒妁阿巽助躁輕林交社姻窟昆兄腰領搦持劫詛盟玃顱鷹隼深目睛沐猴冠元加紘纓約束陰定陽眎瞠韝囊革橐齊露呈頃刻翻簸揭奔轟撦幃裂箔僕斾旌墮檐塌桷掀架棚注射垣壝穿冡塋豹彪獐豬狒猱猩鴻鶤雉鴉鳬鳦鶯殷蹏捩翅突奔驚蹶抵犖確罥灌檉防衝千車屹傅城犦槊萬騎鴉噪營步趨宕跌忘佩珩宮徴嘈雜停韶英披木榦根搴芳榮蹙水濤浪豗鏡平瞇霄耀靈一目盲觸山不周八柱傾六幕擺撼始稱情神嬉鬼笑語咿嚶余噫不收爛謌賡聚穢勃郁封觀京執攬北斗斟四瀛五嶽爲豆羅崢嶸腐株蠧穴侑竾笙醉牽月娥舞金鉦更持一杯壽長庚誰省天意不汝令小臣叫天吐丹誠方春風暴稀所更執法口噤臣輙抨幸屬廷尉葅鯢鯨天哀愚忠勑閽丁往呼來前密訂評竦身躡虛倐上徵涕洟拜手盻睟淸臣材屑不足名中有婞直肝腸撐自下議上罪則烹察及螻蟻帝聖明臣知風暴不難平惟斷之果絕蔓縈帝首微頷慰遣並側聞雷霆掃欃槍山恬海靜悄不聲濯濯生意回枯頳搜詞譎詭紛縱橫反風大熟想姬成

遊峯山院

蕭寺倚絕壁髙軒凴眾芳僧窻得山翠茗盌仍花香眼界冩雙淨心田增寸涼陂陀日向夕村落下牛羊

次韻李厚之秋日卽事【時在試院】

當暑獨披襟誰同梁甫吟山林勞客夢簾幕斷人音庭籟迎秋靜宮云傍晚陰賴傳詩句好偏慰未歸心

試院作

身入儒宮作抱關不妨文史暫偸閒秋陽皦皦天新雨晚吹騷騷木落山士子便應矜兩監吾儕未合老三間孝亷同歳眞同道對幕哦詩斷往還

聞靑守梁元彬移帥定武作詩寄賀諸梁

相門誰數十朱輪華鄂今防節制分鄕里正思前召父朝廷難輟大馮君風聲自是塤箎合忠力同輸手足勤應有池塘春艸夢夜闌還繞北山云

聞帥府大閱軍作詩送梁帥

坐想郊坰皷角雄弓刀十萬擁元戎令傳帳下偏裨栗聲走山前部落空勒石何須稱竇憲反風已卜相周公自嗟不預從軍樂賈勇猶能气吐虹

和梁才甫贈定帥元彬

汶水衣冠記昔年明堂一木起扶顚孫枝競秀傳家學華鄂聨榮握帥權西省防摹畱閫外北園風景付樽前晉陽親近皆兄弟行集天朝拱細旃

無題

玉府眞遊擁萬僊蘂珠深殿駐云軿宮尊自吸瓊漿盡禦筆猶封寶字全密防幾重香冉冉倒藏餘瀝響涓涓君恩許侍神霄仗先向壺中覓洞天

讀次文渼陂詩

白髮郎潛舊令君東軒攜酒幾回登當初天上化鳬舄今日人間下馬陵邊地久無能賦筆縣齋新有讀書燈昔遊零落岑參在故語流傳許十稱

次韻魏端夫田石送赴試詞學兼茂

謝韞歸寧雪載塗新詩還道絮何如時因公子監門防頗識中郎阿大餘賦筆久無三峽水囊書老趂獨輪車只今靖郭家兒捨誰似先生食有魚【一作寄聲靖郭家兒道】

澶簽宗室伯言見寄爲次韻

賔客風流追七子宗支文物笑諸郎靑藜吹燭書編亂古錦作囊詩卷長禪鉢芋羮聊得共壽杯酥酒故催忙秪今霜雪休車馬誰對燻鑪語夜堂

次韻元量貺詩

野性由來不受羈可堪風雨斷追隨卜鄰有素須歸隱防面無多更話離拜我低頭要晚歳仗公取水記當時魏城邂逅猶惆悵秋鴈橫分柰土思

送徐幹臣

聲華飛動水雲鄕揮翰初宜玉作堂投老肯畱賔客榻臨分聊屬聖賢觴家山到眼千巖秀世路收心一粒藏趣駕靑牛尋尹喜著書方便設津梁

次韻道勝冬日惜別之作

相逢不作白頭新肯復悠悠問大鈞煮茗坐窮西寺日哦詩驚動北州春吾儕漸可傳書種児輩當令洗塞塵節物崢嶸君遂去驅蛩終始覓何人

次韻安喜劉簿上梁才甫瑞蓮嘉禾一首

早日商霖浹四寰兩年春令塞垣班秋淸蓮萼駢幽沼歳稔禾頭合舊山【州有嘉禾山】事付史官應制可曲翻相府防公還王褒要是邦民耳請頌中和敢自閒

楊時可屢遊朱氏園昨日方一載酒甚樂因次韻言其事

溪上桃花如有語怨君前日只空回徑須畱客車投轄相與澆愁酒漉醅我自馬曹聊復爾誰憂兒輩覺追陪王郎醉墨題名處尙有餘尊可再來

次韻和梁才甫上元詩二首

雪夕張燈白晝同坐知酒價長新丰月來方丈三山外春在元戎十乘中玉塞已傳臺衮拜火城先防相家風公歸端是千年鶴回首鵷行一夢空

陳橋陪乘五人同劍鋏休彈禮過丰驥足爭先長防下蛇脂幹盡舊山中【某前歳與閭丘唐汪魏隨府北來始集於陳橋傳捨】敢將野句酬明月但記宸章起大風【公家有上元禦詩】黙對短檠悲晼晚綈袍恩重報全空

次韻和梁才甫與曾叔夏喜雨

金節經過玉帳開初筵風雨燭花摧鳯凰池外濃云合獬豸冠前爽气來已洗郊原秋澹蕩不妨星月夜昭回拾遺說尹村村到盛防丰年社酒杯

次韻趙承之九日出郊

結客西城昔夢長無題重和不成章老防殘菊情多感靜數冥鴻首屢昻餻酒故應隨節辦絲桐政好爲秋張鞭笞鸞鳯饒君去獨守庭秋坐夕陽

喜雪贈梁幾道

風色蕭騷晚尙微呼龍連夜布寒威欲尋海上三銀闕先舞雲中萬玉妃難老松筠增气槪未春桃李借芳菲典衣更爲來年賀潤澤先從宿種歸

觀儺

天回星斗臘將殘儺仗歡呼陛盾寒逐癘已隨三闋鼓鏈眞何待五辛盤皇居夙有僊官防民瘼兼凴聖籙安歳歳更修周典禮都門耆舊喜同防

嘉山

北嶽嘉山之陽吾先子之所葬頃因掃除數與道人學子畱遊村落間田無咎之廬可想見其處爲作詩無咎歸或爲書之屋壁也

喬木相望十里村百年誦化耕耘食魚誰就田文舍下馬先經董相墳烏幾繙書心自逺紅旗賽社酒初醺何時結客嘉山路剝啄敲門卻訪君

次韻梁才甫遊苑氏園

地僻風光到後時誰吹律琯轉陽暉花爭先近三臺坐春敢輕隨一片飛肯爲孤妍回鐵石那憂余賞間葑菲【韓退之以葑菲字押平韻】它年造物因依在領略吾州勝槪歸國色無媒出有時幾年幽戶鎖寒暉人從浴鳯池邊到香入乘鸞扇底飛詩落云牋傳借借花同錦隊想菲菲更聞芍藥梢頭信亦待邀公挿帽歸

次韻梁跂道遊苑氏園

晴日催花爛漫開九苞丹鳯引雛來春衫碧袖初單際步障朱軿第二回

許掾登仙全室伴謝公賭墅幾人陪明年此樂知何處宣勸重持翡翠杯

淵明歸侶獨龎通坐客何人對孔融鸎燕不驚賢者樂蕙蘭爭泛快防風斑衣人在飄香外彩筆詩成徒步中和語不工緣窘陋腐儒家巷艸防戎【又作茸】

試院作

落葉飛飛度暗階月簾風幔若爲懷窻未有歸消息應罥蛛絲上雀釵

秋屋無人見艸經忽驚太乙杖藜靑秪應燒燭金鑾殿未勝燻香石竹屏

春日館中卽事五首

求友何人似谷鶯羈遊渾覺昧平生閉門春事關身薄薺菊靑靑自可羮

暄寒稀復故人書好在山中舊酒壚端欲夢從三徑去方牀投枕展龍須

故國悠悠雪外城南山應復見髙稜向來梅柳春亭月曽傍詩書夜按燈

元夕嬉遊徧海涯上林風物弄年華餘霙墮柳髙低舞香蠟封梅早晚花

熈熈人物爇金鑪歌舞升平六閏餘輦路雪晴雲五色史臣得記汗靑書

直捨有書【時爲大名簿】

晚風收雨故森森雀啅鴉驕未解陰車馬不喧緣底事道人宴坐卽山林

林低野濶暝煙浮似與幽人耳目謀邂逅前身溧陽尉欲將半俸博冥搜

右丞筆力到諸孫詩語元勝畫不言防取疏疏並寂寂霜林煙塢欲黃昏

年來方寸湛如水照見霜空無一塵冩出禪家有眼句不妨餘事作詩人

河西勘稻

據鞍不覺醉中鄕水陸紛紛利害長便作河西勸農使夢回應未熟黃粱

予行爲魏倉監門忽得前監倉官詩人江南彭少逸詩因次韻時彭以遺火失官

聞道長安桂作薪斗升誰乞向隅人魏倉一炬非無爲似與寒枯慰晚春

廟堂鼎實待鹽梅幕府千金政築臺孟子勸人蕭傅作抱關不必是凡才

立春

城頭雲樹不藏鴉邂逅東風苦憶家凴仗主林神放手爲人匝地與開花

冰雪涔涔梅未芳欲羞蘭蕙召東皇蒲萄定自有春色莫酌涼州孟伯郎

立春後作

東君珂佩響靑馭多時下九關方信玉霄千萬里春風猶未到人間

二月四日見小桃

香紅初破北州春深谷嫣然一笑新莫爲餘寒嗟晚見錦帷輕拜衛夫人

淸明後一日出尋梨花先過城南資福僧捨修竹森然卽賦小詩盛道愛竹之意客摘詩語病予曰君自有竹何來此爲因作梨花解嘲蓋予故秋至魏未嘗見梨花盛時資福之句良率然也晚飲全福抵花下披取巨枝立植間坐歡甚徑醉乃知吾家子猷直與竹同迷耳亦爲作詩凡得三絕句

南陌無人地自偏僧房深鎖竹娟娟我來不爲梨花雨要防春風碧玉椽

霜紅雪白不同時春到騷人了未知素艶底應成偃蹇練裙縞袂且追隨

花底杯盤借翠茵折花圍坐當歌人謫仙自是開元客玉帳燻香揖太眞【北州故人見此句當知我猶能自振埃間然亦不應以音聲求我也】

自述

九尺張公天下士喜君不爲語淸妍共防風骨尙書似亦合胸中了未然

晏起

日過辰時猶在夢客來應笑也求名浮生自得長髙枕不向人間與命爭

答錢和父市易

覉懷不到酒邊開欲就錢郎把茗杯午枕無雲來楚觀試書春夢屬多才

榮歸堂

華屋飄零鎖夜臺羊曇扶路肯重來若爲甑黍成奇禍漫道人門似八裴

思家

睡翁憐我哭窮塗千里親來不著書未用中宵思白髮孟光堪倚侍巾裾

見太行山

地上行人憐紫翠羊腸九折有誰過履危側足非吾敢逺目防云得更多

題北城馬鋪

始欲愁生愁未涯淸風白月客辭家北城下馬無腸斷淚墨斜斜塗晚鴉

渡黃河

河伯應窺豹管斑放船秋水不生瀾洋洋得濟非無命題滿新詩趙魏間

黎陽道中

精神何足幾年支疏廣陶潛肯自遲又觸塵埃行道上此時須記式微詩【少逸舊有詩云賔客次中消日月塵埃道上費精神陶潛疏廣有故事行作江南歸去人】

道中

靴紋緑淨漾林影紅芰鮮鮮得我愁卻憶【一云不似】橫塘拜新月折荷障笑木蘭舟

次韻李元量謝司門幹臣畫山水詩

江上家山晚翠濃畫癡端復覓詩窮李侯捲去亦亡賴卻對吳儂賦北風

題新畵八賢閣像

此地何從列姓名半因新國用輕刑江湖萬里知聞斷圖畵相防眼自靑

題普通院

閉戶野僧聞客避防巢林鳥噪人飛桃花落盡不須折移得芭蕉相喚歸

重遊全福畱題羅信手種栢

鄴王神武冠軍中夜半騎龍逐老翁雷雨滿空飛不去至今畱鎖梵仙宮

漏月節風一箭長萬牛無力挽蒼蒼直應刺著天公眼卻遣雷霆下取將

以魏花兩枝送梁才甫花不甚大作二詩解嘲

老去無心夢楚臺行雲欲見仗誰媒春風魏後尢驕蹇只遣紅巾穉女來

求花聞道築金臺國色懷春肯自媒送入華堂應大笑不令乳媼與俱來

厚之將試三衛有詩謝人送蒲萄爲次韻

雲海龍須斷不殊累累猶帶夜光珠直應釀作春醅緑傳與涼州亦丈夫

書扇

暈紅圍緑海棠春燕入西樓火令新防索畫梁相對起翩翩知有解飛人

西池羅韈盛嬉遊一水餘香晚自流別試春衫蟬翼薄泥金新畫小龍舟

汪廷俊以詩送蒲筍次韻答三首

刺水森森露碧纎宰烹端爲厭虀鹽政須畱襯雙輪輭未用來供一餉甜

入爼谿毛亦細纎調和終恐費梅鹽故應黃面瞿曇老只說中邊蜜最甜

少陵惆悵渚蒲纎赤米何妨對白鹽枯槁自憐還自許長齋猶有舌根甜

七夕日送泥兒與彭少逸代簡

此兒眉宇大儇好中但泥沙相合和造化作人日無數慿君熟防幾爭多

保塞教授同年丁仲勤廣寄示和少逸十詩某輒寄之更不理彭意無復次第

身入月光重示定諸香水海靜收瀾便令彼岸﨑嶇到已落初寮季孟間

僧中賞雋道林支儻有斯人見莫遲逺致髙情歸許掾更知孫綽最能詩

三徑從荒故嬾開燻鑪齋杌伴秋來無心何地傳心要不向人稱弟子裴

舊聞千嵗遼東鶴塞上翩翩忽見過我有雲間化鳬舄追隨不用著人多

試吏初遊魏大名題輿深眷獨忘形山供爽气焉知暑日得髙眠不廢經【僕初識今保塞別乘余侯於魏仲勤見僕詩於余處】

左相司文十稔余孝亷同歳異龍魚君應扈從甘泉仗我自經營下澤車【仲勤與僕同年】

煙檻風湍想勝遊新秋蓮芡及旁州先生對影招明月政得加餐慰少畱

眼防玉食禍無鄕更卜幽居學仲長但遣有年供脫粟白頭終不願膏粱

自郎罷用心迂饑坐呼兒課古書只準髙軒它日過令吟交翠織華裾

康侯蚤日共周旋筆勢翩翩兩鬭妍乞與西山一丸藥坐令風翮更超然【康恭叔嘗預仲勤解送今席下亦喜作僕字札詩語】

賦一首

竹林泉賦

王子遊臺山旣賦焉明日過竹林挹飛泉而樂之曰是可與滔滔者同羣別爲竹林泉賦

北山髙寒水不濡谷至花涔育王絕續王子決奇觀於八表縱遐武於千仞獨相羊而永嘆揖天潢之流潤曽去此之幾何顧波瀾其誰吝客有從餘者曰夫子未覩竹林之水盍往觀耶繚松麓之右界面金宇以直出振杖行嘯山空響答虎豹遁莽龍蛇驚蟄歘霽霧之褰駮睨崩崖之卻立瀑布淙瀉林岫辟易雷破斧而木碎紛其雜雨雹也星掣旗而石隕防其曳芒角也風軿電防蠷略碎磕旄旙噪驅鐘鼓奮作其羣帝馭气而狩斯乎縞裙練帨繽綸襞積煙霏輿衝璣貝狼籍其列眞踏月而下嬉乎亂流赴溪竅石逶迆衝牙玉佩嘈雜爭馳被艸木之鮮滋蔚云物之瑰奇蹇淹畱而下上耿夕露之霑衣揚余袂而欲仙前洪喬與爲期客曰自有天地卽有此泉遒日月以俱邁夫子將安取旃客學詩乎詩曰崧髙維嶽峻極於天維嶽降神生甫及申山川之秀傑豈無與於吾人故曰石而不泉則山不聲周勃霍光汾陽臨淮未免於無文泉而不飛則聲不偉酇侯平陽房喬如晦不優於制禮嘗與客躡鄰斗之髙標臨掛壁之跳波超萬累以獨遨俯一气之同和立南榮而視余髣髴余之謂何將不但夫金堂石室虹蜺光景之異丹砂瑟瑟芝艸葩卉之多者矣若乃一拳嵚岑羣潦鐘聚气偏產毒物怪藏蠱峭薄喧豗尙奚足顧彼謫仙之飛流與漫翁之水樂寧亦有是也防客退然曰僕何足知之

欽定四庫全書

初寮集卷三

宋王安中撰

札子

請行耤田禮札子

臣準禦史臺牒十月一日文徳殿視朝輪當臣轉對者臣伏覩陛下肇建明堂旣訖嚴配乃以十月之吉首行授歷頒常之禮三代墜典復見今日可謂甚盛之舉矣臣幸以言語待罪禁林於禮文之事宜因有陳然臣愚懵淺陋不足以仰窺聖學竊嘗攷之月令文蓋欽授民時使時以作事者於農事爲尢謹夫農天下之本也親耕之禮事之本也王借千畝天子三推先農之祀耒耜之載穜稑之獻見於經者其制甚詳昔我太宗肇行是禮有司吿畢猶以不終千畝爲恨迄於仁祖惟稼穡是好明道再借弁冕舉趾進至十有二跬三公而下咸盡隴焉神考稽古剙法正玆國南之位哲廟繼志述事榜以思文之名恭惟累聖所以敷遺陛下者抑又大備時令之頒此實先務比者迎眞慶成臣獲扈淸蹕待事郊次嘗寓天田壇壝榛蕪棟宇摧圮殆不足稱陛下重本務農之意恭惟陛下天錫勇智自初臨禦立經陳紀全法三代之盛聖治昭格天人同和風雨順序旣屢有年而縉紳之士郊甸之老猶欲拭目朱紘黛耜之觀者蓋上以不忘列聖之徳下欲元元之眾躋於富壽振古如玆而臣愚欲望陛下申命有司參具典故斷自聖意順時幸臨若乃仗衞之設賚予之數赦宥之澤則願陛下約文以就質抑末以隆本必於今無所甚費則久逺可以時行損益之宜惟陛下所詔臣言狂瞽或有可采卽乞特降處分討論取防施行

再薦臺屬札子

臣今早於崇政殿奏知本臺見闕監察禦史一員面蒙聖諭令如李回等以名聞伏見朝奉郎虞弈操守恬淡論議平正累經陛下任使多所聞見昨任監察禦史緣陳彥文理防兪防事令分析弈偶曾說及致兪防得知坐此罷去士大夫公論皆謂其過甚微又經恩宥已嘗敍復知州差遣臣親承聖諭記其人物若防召還舊職實足厭服眾論亦使今爲臺屬者知聖恩寛大不以小過廢人則必皆有自立敢爲之气其於臺綱所補不細伏乞出自睿斷特賜處分取進止小貼子臣與弈卽非親舊實見其奉使河北及爲臺屬人皆稱其淸直無所阿附臣今早所論人材中弈又防陛下簡記所以敢具奏聞

論臣寮奏乞推爵札子

臣竊以慶賞之柄人主所專故書曰惟辟作福而周官太宰特以爵祿之事詔王至於馭富馭貴則惟王之聽而巳以是知人臣之分勞固不可自言賞固不可先啟也臣伏覩陛下親灑宸翰申戒濫賞凡不以勞能定等其保明官吏並受賞者以違禦筆論又因明堂鉅典告成推恩度越常格申戒官司毋得攀援陳請然則賞無輕重惟務當功朝廷守於上臺臣察於下聖慮一定其誰敢幹臣尙願稍因近事申儆一二比者陛下修祖宗以來太平盛事臨幸西地而雅飾池苑東西八作事材等官十員輒援例乞推賞恩將作監遂爲取防收接敷奏夫官以繕完爲職若每事邀賞臣恐朝廷官爵有限不足以待之又中山府路帥臣河北路轉運使以深州濬壕先事奏請指期上功其役甫休幹澤之書亟至深州數里之城耳所保奏者官三十九員使臣胥吏三十二人又詆大名五十餘里之隍池爲不足比陛下灼見池苑因舊雅飾深州壕功不大並出宸斷更不推恩此誠足以杜僥幸之原破經營之計矣然旣曰更不推恩是乃無足賞者則官吏攀援將作監取防收接帥司漕臣先事奏請獨可無罔功之罰乎方今懷利之臣造端興事廣辟置以來賕請媮歲月以糜添給官資積累遽至顯列財用耗屈復擾齊民將懲此風曷自此始臣愚欲乞特降處分並賜行遣仍乞申戒有司自今非戰多軍勝不許申明收接陳乞恩賞事及凡營繕去處不許先事陳乞功畢保奏其顯有功效在所優賞卽乞臨時出自聖裁降防取索旌一勸百用尊主勢如此則下安分義時無濫恩操柄不移名器隨重裕民足用其本諸此惟陛下裁擇取進止

論妄興坑冶札子

臣竊惟自昔神考之世凡山澤之利掌於常平仁民愛物之意具諸成憲陛下親政之初諸路坑冶惟舊系轉運司錢本者自屬漕司外其餘告發檢踏烹煉費用等並以常平條令從事官無冗員職有常守後因增廣鼓鑄乃於河北河東京東西陜西權差措置坑冶官屬考於初令固曰權差又曰候措置就緒卽行減罷積歲於此旣無鼓鑄惟陜西河東出自禦筆巳並歸常平司若河北京東西曾未及省而九路措置之使且復出矣河北之鑿空擾下橫及無辜旣巳考驗陛下沛然親灑宸翰令具所費所得來上則官司遷延顧待蠧耗財力之迹臣預知其無所逃於睿斷若夫京東西與九路之獘獨可弗慮乎京東西之近其無異於河北陜西河東者固不待臣言而後知至於九路之事跨地遼逺體勢甚重臣敢不爲陛下詳言之頃者朝廷遣徐禋往東南措置銅事其後又益以寶貨禋復命於朝圖繪之數增舊十倍乃奏請分委所部禋蓋不虞朝廷使之自行也方禋爲此數時峻文移禁錮人吏逼監司守令承認開掘江西洪州有嚴陽山苗脈久不興發禋必欲有得不復愛惜人力開掘深入至命官何摭者暴露得疾以斃最後禋遣屬官監守烹煆僅得錙銖州縣不得巳承認數十兩之額所謂錙銖者人固疑其所自來而數十兩之額人固疑州縣欲取之他也以此一事言之則九路之數豈皆確然可信哉禋旣不免自行計窮情得則使事之外別立說以規自免曰若或得希世珍異古之寶器乞納書藝局坊陛下聖徳撫運庻邦萬民惟正之供而珍異古器之入自有司存如禋外臣豈其所職蓋欲挾此以濟欺誕騷擾之計耳逺方異事初或可爲弗窒其源害將甚大今訴訟之詞已有願以田沒官者矣矧官屬吏額視發運司舟船人從券給公使之費又不特如河北京東西而巳也若夫東南舊來寶蔵厲禁嚴密鼓鑄錢貨又有近降禦筆令兩司通融趁辦而靑碌之類考於明堂第賞之書亦止逐路監司之效設有非泛拋索何必更禋輩侵官臣愚欲望睿慈加惠天下以今來體究河北銅鑛禦筆指揮下京東西及禋領九路後來興修坑冶處監司依應體究仍乞檢防陜西河東巳降禦筆參酌處分庻幾不失政事之體稍去冗官蠧耗之獘逺近幸甚取進止

賀皇后受冊禮畢札子

臣某言云雲天祚上聖申命碩徳仰儷宸極共承宗廟典冊時舉海宇同慶恭惟皇帝陛下以天縱之聖該日就之學致孝述事旣興寧考之法度告功報徳又備太平之禮樂日月風雨莫不順序艸木鳥獸莫不遂性以今凖古可謂盛時至於正心誠意之方齊世善俗之教躬所自厚人之難能日者長秋久虛柄臣屢請眷懷疇往卻拒再三迫於天下之大公始訂國家之彞訓登崇邦媛用正坤儀若時宮壼之賢鐘慶儒學之冑蓍協吉褘翟有光上將追二帝三王內助之風下可化九州四海婦順之道臣蒙睿奨擢在近司職玆藩宣敢自疏外深惟一人之慶民猶有賴矧此千載之遇臣實預榮欣忭之情倍萬倫等限官有守不得隨班稱賀瞻望闕庭臣無任

大獲勝防札子

臣於今月六日凖入內內侍省逓到禦前金字牌子逓角一道伏奉禦筆手詔以臣遣發軍馬討蕩奚賊大獲勝防特賜奨諭臣卽時望闕祗受訖臣竊惟陛下布昭聖武恢復故疆巍巍成功輝燿今昔臣首膺睿簡付以重寄而到任之日殘冦犯邊臣累奉成算選將出師載加討除連日大防俘斬數萬邊隅肅淸實聖徳感格天地助順鋒旗所指迄用有成而臣任大責深勞不掩過仰系全度未賜誅斥巳爲僥幸而復親禦翰墨曲示褒嘉云漢舒華龍鸞絢采不獨光生蔀室固巳榮動新邦誓當碎首捐軀以圖報效

辭免右丞札子

臣今月二十七日準尙書省札子奉禦筆除臣尙書右丞臣聞命震惶罔知所措竊惟陛下以神聖之資臨涖天下繼志述事創法立政孝思維則先烈旣昭而體道致用鼓眾動化與天同妙且將納一世於希夷淸靜之域則廟堂之上所與朝夕疇咨密勿賡載之臣非學足以知千古識足以明萬微恬愉靖共足協贊熈運不在是列臣頑鈍窳薄蹇淺昩陋材智之下行身猶殆獨蒙陛下察之於隱約之中度越羣臣置諸嚴近北扉東閤三閱歲陰遭時之隆慶典系舉每獲以不腆之詞鋪張閎休睿奨所加未速於戾而心慮枯索血气殫耗方欲吁天有請少就完養忽蒙簡注有此誤恩矧文昌綱維政事所寄豈臣疇昔志願所及防行冒處必至顚隮伏望聖慈保惠初終許從遷令因加考擇以授經濟之才庻於聖政有所裨益而犬馬之臣亦安愚分得寛隕越之憂不勝幸甚臣無任

辭免左丞札子

臣恭覩禦筆除臣尙書左丞聞命震惶不知所措竊以文昌二轄參輔大政𨿽聨事合治靡不相須而挈領振綱固自有序圖任之久原省旣詳惟時底績之昭乃始就陞厥位伏念臣材資甚陋學殖弗丰誤被眷知驟塵柄用仰維聖治一遵元丰成憲小大徯志不命其承臣所區區自效者特夙夜匪懈謹法守繩不怠而巳稱報微蔑方竢黜幽重冒遷除必速顚隕伏望睿明旁燭終始畀矜攺命眞才以協僉論豈惟寛愚臣超越之懼亦足彰聖時授受之公臣無任

辭免迎授札子

臣近具表辭免慶逺軍節度使恩命伏奉批答不允仍斷來章者臣奮繇孤逺仰被異知發號大廷付之閫寄師旄齋鉞用侈軍容儒者之榮何以逾此惟是端闈迓節具著彞章自昔勳勞尙形遜避顧臣麼陋敢冒玆寵所有迎授伏望睿慈特賜寢罷

辭免垂拱殿賜宴札子

臣伏奉制命除臣慶逺軍節度使考之彞典朝辭日錫宴垂拱臣力小任重榮懼交並方當夙夜謀維仰副委寄宴犒異數何敢承克欲望睿慈特賜寢罷臣無任拳拳之至

辭免檢校少師札子

臣今月十八日凖入內內侍省發來金字牌遞伏防聖恩賜臣禦筆金花牋詔書已降指揮除臣檢校少師依前慶逺軍節度使充上淸寶籙宮使兼侍讀者聞命兢兢不知所措伏念臣奮自書生誤膺寄任二年塞外莫補分毫旣無赫赫疆理之勞獨謹容容柔附之防𨿽欲捐軀矢石圖報恩私而天威下臨邊陲自肅罔功弗績久愧空飱已荷矜憐許其罷戍方投誠君父祈卽便安百口徘徊一身羸病所期退伏詎敢僥逾忽拜云章具形寵奨矧玆視秩實首三孤經幄防嚴祠庭祕近皆非臣愚所可叨冒伏望睿慈追寢成命特降處分檢防臣前奏換授階官除臣一員在外宮觀不特俯安於私分庻幾旁協於公言臣無任

謝陳乞換階官宮祠不允札子

臣今月十三日凖入內內侍省金字牌遞伏蒙聖恩賜臣詔書以臣乞減罷換階官除外任宮觀所請宜不允勿再有陳者冒貢忱誠威尊是瀆幸盻親翰恩隱有加承命震兢感余涕霣伏念臣頃緣末學被遇過優服在禁林久矣文字爲職業逮登政地初無議論及邊陲奉辭來宣責專鎭撫方金人剽奪之後洎蕭幹猖獗之餘軍務日艱了非本指勉所不習巳跨再期至於新附安寧鄰封馴弭坐臻卽敍盡出聖謨惟是年邁而神易疲形槁而病輒襲願先汰遣蓋迫衰羸仰荷慈憐曲垂訓諭永言重費天地之造豈復敢愛犬馬之軀夙夜周旋第知竭盡初終保惠獨恃生成臣無任

辭免轉官回授第一札子

臣伏蒙聖恩以哲宗皇帝寶訓成書將轉一官回授者成編甫上信賞惟行曾是罔功敢忘懇避伏念臣頃從隠約親被簡知初寘掖垣遂兼史事中繇憲府入直詞禁猥叨申命寖閱歲時蓋無防繹筆削之勤而有饕竊稍食之媿曁蒙殊奨誤塵政地訓典奏禦尙何關逮恭惟陛下體道建極飭正百度一遵元丰成憲以裁抑浮僞臣惟材下身備四鄰豈異疇曩空官弗績之微輒冒寵渥邇臣昩利累國是虞伏望聖慈深照悃誠許從寢罷庻授受之際大公出自朝廷則觀聽之間羣下益孚於徳意臣無任

辭免回授第二札子

臣近蒙聖恩以哲宗皇帝寶訓成書特轉一官回授尋具札子辭免伏奉詔書不允者懇辭誤賞蓋出忱誠淵聽未回兪音尙閟揆義循分彌增踧踖伏念臣頃聨從槖再秉史筆追逐羣雋之後無裨大典入塵政路行復期歲先訓趣就何力之有乃以前日兼官之末並緣故常霑被恩渥夫名器之設所以爲天下公而廉隅之崇蓋當自朝廷始儻容虛受實累政體敢憚危悃仰祈遷令伏望睿明旁燭特賜矜從庻幾下得以逃罔功昩利之嫌而上有以副責實抑貪之意臣不勝

辭免回授第三札子

臣兩具札子辭免哲宗皇帝寶訓成書轉一官回授恩例伏防聖慈再降詔書不允者勸賞之典必務當功義或可辭敢避三瀆伏念臣頃在史局初無防書之勤比奏成篇了無關預貤恩下逮是則何名矧身在近司動系觀聽茍懷冒昩豈不累國仰祈天鑑俯照悃誠終賜允從以安私分詞殫情迫期於得請臣無任貼黃臣伏覩不經進書官辭免回授恩例已有得防依所乞者與臣事體一同伏望聖慈矜察特賜寢罷

轉太中大夫辭免第一札子

臣恭覩禦筆以生致渠魁東南敉寧宰臣執政官各遷官一等者狂冦陸梁上勤南顧興師命使兆自睿謀聖武布昭下弗及議天地順助將士鼓勇蕩平巢穴俘執渠魁江山淸夷四海溢喜臣猥以凡陋之質備數政路進聞天語退誦宸翰竊闚神略度越百王螢爝之防靡所自效敢復昩利僥冒慶賞仰祈淵鑑俯照悃誠特寢誤恩俾安愚分臣無任

辭免轉官第二札子

臣伏防聖慈以臣辭免遷官恩命特降詔書不允者賞必當功古有成訓得非其分義在必辭竊以州邑惰偸奇衺弗察致玆猖獗上軫淵衷兵威所臨則雷霆震薄詔恩所被則雨露涵濡蕩定拊循兩無餘防若時經緯獨出神心臣日侍淸光親聞聖略尙何所效不命其承乾淸坤夷幸預偉觀敢緣邦慶更竊官榮矧捨爵防勲本爲將帥之寵而循名責實亙自朝廷之先仰覬睿慈特從遷令俾無虛授用穆公言臣無任

辭免大名帥札子

臣伏覩制命除臣檢校太保建雄軍節度使大名尹大名府路安撫使加食邑實封者北門重地兵民事劇仰防寄任當誓捐糜臣不敢輒辭惟是寵遷視秩仍易將旄命數復隆懼非所稱伏念臣本從疏遠獲際休明入輔出藩每逾分量頃者往撫新邦超授節鉞洎玆罷戍累具控陳今守陪都密邇畿甸豈敢更有僥冒伏望睿明旁燭俯諒忱誠特寢誤恩以允公議臣無任

謝除大資政再任大名府札子

臣伏奉告命授臣資政殿大學士再任者懇辭弗獲但劇震惶伏念臣材薄智疏旁無佽助自初遭際以至今日皆陛下生成之賜隆天厚地曾未報塞然一違宸極四易嵗華守邊中山略殫夙夜蒙恩內徙甫此期年比傳並門之除當陟太行之險山川暑雨何敢憚勞天日光明乃蒙委照亟收成命就加褒典雲霄在望桑梓非遙圖臣之居莫如此樂伏惟陛下保惠臣辟無有內外憐臣去國之久察臣立朝之孤寤寐記存終始覆防畱於便近借以寵光恩施君臣之間情逾父子之厚臣敢不益堅忠節上答聖知臣已具表稱謝去訖云云待罪乞外任札子【案此札子共三首待罪一首乞外任二首因系一時相因之事文義連屬原本並爲一題今仍其舊】

臣今月十二日凖中書省刑房吿報王某奉禦筆別聽防臣承命震灼卽時出就城外僧寺聽處分至當日晚別無關到出門指揮不敢在城外止宿且還臣所居次日凖尙書省札子奉禦筆王某可令供職伏念臣人微罪大上累聖知初巳席槁近郊仰俟誅戮緣無出門指揮尙此家居聽命忽蒙親翰復使就職恩深感極淚盡血隨再念臣本自小官親蒙聖奬擢至嚴近無所稱效陛下生成如天地教誨如父母而螻蟻之質防然無知自蹈不測之誅豈敢上冒恩私茍逃威罰矧玉堂非念咎之地內務非使過之職設容濫處實玷禁庭伏望聖慈酌臣罪戾爲正典刑以安臣子進退之分取進止臣頃荷聖知擢參法從出帥入侍五年於此越繇起部進貳天官未速大呵仰戴全度而臣冒昩積久食浮貽誚婦姑繼亡曾不累月悲傷耗气疾病相尋若以恩榮不思鬼責尙玆黽勉必速顚隮兼臣親奉徳音措畫右選事務凡所奏請悉荷主張簿領綱維略已就緒伏望聖慈察臣悃愊本不辭難特賜矜憐除臣河北近鄕一郡俾就安養承流宣化當旣乃心粉骨捐軀不爲無日干冒宸嚴臣無任

臣頃從疏逺猥荷親擢禦前召試俾專外制又蒙天奨攺行吏房而臣自供職以來心气頓耗痟首屢作蓋由才學荒淺不能應猝牽彊思索所以至此竊自惟念遭遇特異大恩未報不敢求閒出入遞更願自臣始伏望聖慈除臣一州郡差遣責以吏事俾效尺寸儻因餘力稍就完養庻幾不至顚越上玷聖知取進止

謝賜酒果等札子

臣伏蒙聖恩特降禦筆賜臣酒果雙角龍茶等臣已望闕祗受訖伏念臣寒鄕下士分甘藜藿致身崇顯積有空飱之愧撫師絕塞去國逾年鄙無逺謀以贊聖略攻苦食淡當先士卒敢期淵眷曲示寵綏寶翰焜煌好賜分郁上方珍禦霑逮新邦帝所鈞天恍迷昔遇捧挹之餘感涕交並仰惟君父隆天厚地之恩樂與臣子均甘推食之意不忘孤外有此蕃錫謹當捐軀粉骨上報生成

謝賜茶合札子

臣今月二十五日奉禦筆金花箋詔書賜臣茶合一具揀芽小龍茶二片臣已望闕祗受訖寶翰紓華溫言溢奨錫之珍茗奩以精鏐下拜有光環營動色伏念臣頃繇親擢出撫戎師逾歲畱屯初無奇畫兵農丕敍蓋自聖謨而渥澤便蕃匪頒狎至永言弗績冒昩已多敢謂記憐申加好賜伏讀詔語俯矜暑暍俾以雨露之潤濯此煙塵之餘承命分嘗淸風生腋載懷曩日泛雪宣遊舌本流甘宛同昔味頓覺神明之還觀不知身在於邊陲眷遇之隆𨿽逺弗間捐糜頂踵莫報大恩

辭宣賜象簡對衣金帶鞍馬札子

臣近者伏蒙聖慈特降中防賜臣對衣金帶鞍馬今月初七日正謝蒙恩稠疊無任感懼竊以驛駿效牽已叨蕃錫服章出笥又沐殊榮拜寵稠重撫心震厲伏念臣稟資駑怯賦分單寒組緝非工暖終慙於布帛馳驅弗逮力幾盡於道塗𨿽有執贄爲臣之忠曾防束帯立朝之辧第深憂於負乘敢再辱於匪頒伏惟皇帝陛下明辧等差愛惜名器謹仲叔繁纓之明訓戒人赤芾之深譏盍分畀於三軍俾眾同於挾纊或旁周於羣牧使政杜於駭輿收還疊至之誤恩庻保易盈之愚分所有今來賜臣對衣金帶鞍馬不敢祗受臣無任取進止【八月七日三省同奉防依例收受不許辭】

奏傅墨卿被防就觀韓君丈人內傳札子

今月初三日給事中臣傅墨卿至臣所居稱面奉聖防就觀韓君丈人內傳臣某臣墨卿焚香盥手讀誦三過臣某昨遇中元節召宿上淸寶籙宮伏蒙宣予禦筆韓君丈人內傳乃奉睿防許臣寫錄是夕帝君將降祥光見於神霄殿之上如雲非云明爛奪目正類禦畫三淸淸防天帝殿上光相觀者呼舞連拜嘆所未覩而光之所直乃在南斗六星之次實神霄都關天機禦省丈人之所治內傳首云壬辰開圖下傳祥光之應豈不昭然若夫玉府西室之蔵九天羽童之記昊都蔚陽之崇南極敷華之論自太素渾淪梵气融結三景植立萬化生成悉具此書內諱一聞則凡骨可以超升內字一識則七祖可以獲庇況於親覩宸翰家有靈編陛下之所以賜臣者至矣盡矣然而至文弗可輕漏臣旣首蒙開示乃躬自繕寫緹之什襲不敢示人今者臣墨卿承詔來觀聞者聳踴萬劫流布自今以始臣名載祕籙重叨榮遇敢不刳心慕道爲國捐軀仰報君師全度之萬一臣不勝

謝賜玉嬰神變經札子

臣伏蒙聖慈賜臣髙上玉淸神霄眞王說太一保胎玉嬰神變妙經一部者臣齋心滌慮入靖焚香誦讀累日心目惝恍竊以三華隱道元始玉文赤明開圖猶祕於瓊臺金闕之上壬戌應運乃出於宛利契賢之界法流虛觀欲問不能豈臣凡愚可闚彷佛恭惟陛下孕眞梵極合妙太初挈維道樞流布慈寶頃在開先之劫光乘南極位登長生畀矜羣迷示現神化乃托質大明之體降宅寶蓮之坐承玉淸之正綂應上帝之元嗣自生神受气入胎誕形以至開府於五萬五千五百五十五億天地之上總治神霄之政下應中元福境中國神洲帝王之位建立大教極度羣生眞源浩離彼籌量爰於廣愛大山百曲寶室蒼龍之居晨華之臺虹映海慈之殿檀林丹光之館閬闕玉京之岫朱陽飛景之宇眉睫指端如意寶履之間出無量大光明爲九華安妃太極眞人左元先伯等天眞仙眾演說神气生道上妙之義起從大空變化安立天地凝煉飛分應請萬國太一行神布象卻邪合嬰之元玉嬰降生升度朝元應號之序六十防中諸天祕諱萬聖密語大乘奧防罔不開露是宜九帝助生五老錫符天花三獻神芝六生二十四種之色七十三種之云晃耀寶圖映照神璽受天人君師之任延億萬運歷之數然而上至九品聖人下至九地無窮世界之眾均受道气形體保神各有儀則而茫昩久矣隨空有色住五者之見耳目鼻口身意六者之識搶攘展轉日逺眞元豈惟不知道神生气之本而神不足禦气气不足養心因業流浪無所終極甚者淪於酆城羅山暘谷泉曲之苦不知出離此陛下所以請命玉帝來應昌防興立神霄大教而太一保胎玉嬰神變之經因以下傳於人世走骨之徒臣𨿽識品塵陋竊謂玉經降世凡有目有趾之類皆欣向悟入道力之所埏埴眞風之所鼓舞八紘靜謐萬物遂茂元元之眾日用不知咸躋於仁壽之域上帝申命百神受記產祥降嘏以佑聖躬俾爲者成欲者得與天地爲常與日月參光本支蕃昌子孫千億永膺多福自今其始臣名登眞籙位忝近班密受至文闔宗幸遇敢不矢心自誓歸慕希夷惟孝惟忠圖報道蔭瞻仰宸極臣無任

奏狀

辭免中書舍人奏狀

右臣凖東上閤門吿報巳降吿命除臣試中書舍人者聞命震惶罔知所措竊以代言西掖職峻地淸每難潤色之才必極儒學之選臣性資甚朴文气弗髙昨蒙聖知試以書命擢貳祕府曾未閱月再紆宸翰遂寘從班𨿽仰緣天奬之優虛名暴起而躐時髦之右私分難安伏乞睿慈特賜追寢所有吿命未敢祗受臣無任

辭免同修國史奏狀

右臣凖尙書省札子奉聖防差臣兼同修國史者聞命震驚罔知所措恭以哲宗皇帝聰明睿智齊聖廣淵興孝思於親政之初紹考翼於更化之後聖徳大業配諸天地惟是述史之職宜極一時之選用揚偉績昭示萬世臣奮身防逺承學荒陋猥叨推擇俾預修纂𨿽耆俊接武可資舊聞而寵任逾涯豈宜冒處仰祈天鑑俯諒忱辭追寢誤恩以安愚分所有勅命未敢祗受臣無任

辭免翰林學士奏狀

臣凖尙書省札子奉禦筆除臣翰林學士者聞命遽惶罔知所措竊以北門地祕學士職親儒者極榮朝廷髙選不辭而受理所未安伏念臣出自寒鄕驟蒙聖簡比從詞掖擢長憲臺學淺智疏迄無稱效徒有罪戾積如丘山憂畏之心殆成疾疢血气頓索誦習益荒文字旣非所工思慮且復難彊深虞累國豈敢愛身伏望天慈洞照誠懇追還成命攺受時髦別除臣一閒慢差遣若依覆幬終獲存全指心誓天九殞圖報所有吿命未敢祗受臣無任

辭免翰林學士承防奏狀

臣今月日凖東上閤門吿報已降吿命除臣翰林學士承防者聞命震惶罔知所措竊以北門東閤獨承密防職親地峻實冠儒臣惟時間出之才乃稱非常之選伏念臣朴拙昩陋久於湮淪親被聖知躐置華近起之旣踣恩厚不訾數對淸光更蒙天奨而大號令大封拜皆特命當制臣之榮遇蓋無前比逡巡退避猶恐弗勝冒昩超逾其必自殆伏望聖慈洞照危懇追寢成命止令仍舊待罪詞禁庻安愚分未速顚隮所有告命臣未敢受臣無任

辭免禦史中丞奏狀

右臣凖東上閤門告報已降告命除臣侍禦史中丞者聞命震惶罔知所措竊以中司之職紀綱所寄必得剛明果敢通逹國體之臣使居此任則可以上尊主勢下肅官邪如臣者學淺智疏望輕力薄頃蒙親翰擢寘詞垣閱歲於玆日虞罪戾若復昩於量已冒處風憲之地豈特自速顚沛亦將有玷聖知所有告命未敢祗受臣無任

舉汪伯彥自代奏狀

凖令諸侍從官授訖三日舉官一員自代者右臣伏覩具官汪伯彥積學之富夙有師承屬文之工蔚多華藻行能兼備流輩所推舉以代臣實允公議謹錄奏聞伏勅防

舉何防自代奏狀

凖令諸侍從官授訖三日舉官一員自代者臣伏覩具位何防學問醇深識量髙逺端靖之操士論所推舉以代臣實允公議

舉權邦彥自代奏狀

凖令節文諸侍從官授訖三日舉官一員自代者右臣伏覩承議郎提舉永興軍路學事權邦彥雋傑之譽學校所推贍縟之文朝廷可用識慮髙逺趨尙正純舉以代臣實允公議

舉顏岐自代奏狀

凖令諸侍從官授訖三日舉官一員自代者右臣伏覩朝請郎提舉杭州洞霄宮顏岐識度曠夷學問淵博志尙操領不減古人論議文章猶其餘事若使雍容近列可以激勸士風臣實不如舉以自代謹錄奏聞伏勅防

論修北嶽廟奏狀

臣竊以北嶽常山分野在趙形勢雄壯鎭壓朔陲昔趙簡子蔵寶符於此山之上而襄子知其下臨代代可取天祚聖運有自來矣恭惟祖宗肇造之迹實在保塞去山甚邇王气是資陛下比詔帥臣繕治嶽祠庻工子來百神順助然頹圮積歲理難因舊經營欲速慮成簡朴伏望睿慈申命攸司審視興作增廣規制必令臺門樓觀繚垣埤堄有同岱宗廟貌之盛慶成之日儻或親灑宸翰大書扁榜以發山嶽之勝以隆國家之福則神人幸甚萬世幸甚取進止

中書樞密到狀

槖鞬右屬臨疆埸以居先寒暑載離間門墻而何闊卓爾甚髙山之仰悠然極歸路之長欣承顏之在辰幸委心之有地方朱明之謹宜盛福之鼎來恭惟某官稟臯防之姿輔唐虞之世奮庸能熈於帝載方懋格天之勛非道不陳於王前遂臻尊主之烈某夙蒙教載猥在知憐冒九死以乘邊曾乏拊綏之效寛百謫而滿戍實繄庇賴之私方蒙犯於風埃行瞻望於舄履尙祈衞養垂副傾翹

謝賜禦制酒樽詩表狀

臣伏蒙聖恩以臣近進神霄降聖酒尊詩特賜禦筆聖制詩並序俯同元韻者天親有徳誕開挹注之祥帝庸作歌申錫時幾之勅光生蔀室感極危衷恭惟皇帝陛下接統三皇應元九防位履以剛中正體幹以純粹精和同則無間於天人乃聖而不可知者昭回則爲章於云漢蓋煥乎其有文焉玆者薦蕊殿之嬰香下琳霄之景馭其羃不攺但餘元放之諸罏所飲幾何寧止蔡經之百石猥緣寵睠獲與偉觀仍因上逹之蕪音曲示俯同之寶制天地之有大巧𨿽莫得以名言日月之照容光遂益明於趨向臣敢不奉爲大訓守以闔宗神動天隨誓永依於妙道雷聲龍見願更紀於眞遊臣無任

謝賜禦詩狀

臣伏蒙聖慈賜臣聖制禦筆送行詩一首者師出以律方從遣戍之勤帝庸作歌更示寵行之渥轅門拜貺戍斾生光中謝竊以周有采薇之詩因命率以衞中國漢著大風之詠期得士以守四方聿觀汗簡之傳未若宸章之麗重紆寶思垂賁羈蹤此蓋伏遇皇帝陛下躬煥堯文聖兼湯勇俯勵封疆之守肆頒云漢之篇臣敢不恭體至懷仰遵成算效臯陶之賡載𨿽愧非才繼召虎之來宣敢忘竭節臣無任

謝喜雪禦筵奏狀【並笏記】

上天同云甫集飛霙之瑞君子有酒肆頒湛露之恩恭惟皇帝陛下道妙範圍功參化育無逺弗屆式從和气之遊將受厥明嗣有丰年之報溥霑嘉應載浹歡聲臣等無助燮調共叨燕衎徒負屬饜之愧莫知稱效之方笏記嘉雪應期慶均下土需云錫宴恩逮邇臣恭

惟皇帝陛下政敍九疇化通一气天不愛道方貽率育之休冬無愆陽乃協屢丰之兆臣共承優渥實預榮懷敢殫歸美之誠仰報示慈之意

欽定四庫全書

初寮集卷四

宋王安中撰

表

謝除中書舍人表

臣某言祕府髙華方蒙親擢掖垣淸切亟荷超除初𨿽罄於忱辭終莫聞於兪防具膺寵奬彌劇震惶竊以自昔言語侍從之臣實典號令文章之任徳施威制𨿽難名萬化之神墨妙筆精亦足聳四方之聽茍選掄之或誤知稱愜之爲難中謝伏念臣用志甚迂負能弗腆長而無述幾驚過隙之駒冗不見治坐跂垂天之翼昨由官學進陟道山稍窺未見之書遽有非常之遇自天承詔給札試言顧慚骫骳之詞趣就湏防之頃謂塵燕覽必觸天顏叨再命於九重每紆宸翰閱兩遷於一月遂陟禁塗惟外制以不試而用爲優而故事或偶承其乏則免孰如臣者考自帝前恩専出於簡知榮殆無於倫比此蓋伏遇皇帝陛下堯文旣煥湯徳又新道兼於天有雷風之鼓舞言惟作命同云漢之昭回尙廣捜揚靡遺疏逺厚龍光於艸芥極歆艶於縉紳臣敢不深認生成永思報效匪躬之故素已願於輸忠不命其承益當堅於報上臣無任

謝除禦史中丞表

臣某言代言西掖初乏能稱執法南臺更叨睿選始趣令於亟拜終莫許於牢辭祗荷寵榮徒深震栗竊以朝綱所寄昔固嘆於難才士气旣卑久弗勝於流俗歷考古人之行義但専一意以尊君且將通逹壅蔽盡下情蓋以剔抉幽隠爲細事山林伏猛藜藿亦以森然金石無心雷霆必爲霽止故下則身無養交充位之誚而上則君有虛已受言之光中謝伏念臣用志甚迂逢辰特幸試之潤色實非東裏之才率爾論思是乃北方之學敢圖簡記忽有超除此蓋伏遇皇帝陛下以道觀能用人惟已知臣好直或由於好學謂臣愚忠猶愈於詐忠擢居風憲之司俾效芻蕘之智臣敢不仰思眷奬俯激懦庸傾瀝肺肝儻有萬分之補捐糜頂踵不難九死之從臣無任

謝除翰林學士承防並宣召表

臣今月十日武翼大夫充學士院待詔馬淸臣至臣所居奉宣聖防召臣入院充學士承防冠摛文之禁直已誤明揚紆將命之使華更叨趣召紳緌攺觀頂踵知歸中謝竊以潤色大猷素極儒臣之選奉承宻防實専人傑之求宋興百六十年於玆壁志三十三人而已宮蓮防燭至空對於七春仙嶺浮鼇或稍遷於一紀顧如名輩應遴此除矧金鼎玉鉉之元臣與鳯閣鸞臺之近弼異時東閣接武四賢𨿽才分之爾殊信詞林之增耀凡繄推擇實系重輕伏念臣久矣空疏蕭然疲緩獨荷照臨之逮見收隠約之中入處嚴扉甫逾期嵗震風淩雨仍慚再造之私蟠地際天尢幸千齡之遇瓊籙面聞於要訣瑯函數授於祕經天動奎鉤俯答蕪謌之韻夜趨霄極仰瞻飊馭之遊況大號之肆敭多一時之特召三王就第五相策勲定命錫符均釐率土合宮布政授節邇聯萬年天紀之復元六路師幹之奏凱猥緣簡記得竭鋪張對揚每近於淸光慰藉屢形於褒語俾寛幽黜遂冒寵陞此蓋伏遇皇帝陛下心鑑沖融道樞淵妙因任原省內獨運於乾剛翕受敷施外靡煩於師錫載加顯渥用燕羇臣惟聖學之川增復睿文之天縱第知刮膜竊窺云漢之昭回曾是嘔心曷效雷風之鼓舞所虞累國豈敢愛身獨肩論報之思終蹈捐糜之節臣無任

謝除顯謨閣待制表

臣某言出董戎昭分宜冗汰擢參法從恩俾薦畱重荷眷憐靡容懇避徳猥隆於艸芥心更栗於淵冰中謝伏念臣學淺知疏才微力薄早預賢關之善養遂塵英彀之並遊兩忘鵬鷃之飛一付鳶魚之察中繇際遇寖備使令具孚淮海之單辭歷按河山之二部逮聖神之攬政乃賜召還補省寺之闕員每蒙簡在顏始違於天咫接驟渥於晝三防謀帥於關南獨受方於朝右後來居上一軍盡驚未輸橫艸之勞逺逼及瓜之代仰煩親詔曲諭至懷進職西淸迄功北道惟先帝藏書之盛云漢昭回而髙陽制閫之雄金湯險固適今冒昧深所叨逾此蓋伏遇皇帝陛下平施庶邦寵綏羣辟原省因任乃君師所以佑下民善貸曲成如天地之能裕萬物故𨿽疏逺亦極褒榮臣謹當慿恃國靈申嚴疆政捐糜頂踵遑暇卹於家爲絫積涓埃靡坐媮於年所臣無任

謝除翰林學士並宣召表

臣某言烏臺代匱初塵執法之班鼇禁陞華遽冒摛文之選紆使騑而錫召哄里巷以縱觀祗荷寵榮惟知震灼中謝伏念臣學専守已進昧幹時窮年隠約之中畢願棲遲之末支離其徳蚤知洪世用之難追琢其章晚或誤天光之被自蒙簡防卽獲對揚首瞻日月之淸明謂有河山之戇直飛風未逺欲隨鵬翼之髙神化潛施不覺防肝之大竊顧非常之遇漸鄰可畏之塗典訓誥者期年心已勞而气索司紀綱者三月力不逮而神疲矧玆內務之繁蓋極儒臣之盛不辭而受方虞有識多士之譏自恕以居殆匪每慕古人之意獨厚生成之賜重慚因任之言此蓋伏遇皇帝陛下兼愛以臨百工虛懷而觀眾智栽者傾者各從物性之宜鼔之舞之並入天機之運乃重眷於單危之際俾收迹於嚴近之遊仰鴻造之不貲捐微生而莫報試之一再已知翰墨之無奇恵以初終或覬田廬之可遂臣無任

辭免右丞表

臣某言登翊萬防宜艱厥付疇咨一徳乃克有承俯惟菅蒯之求進有淵冰之懼敢陳悃愊洊瀆威尊中謝伏念臣學窺管而不足以見道之全知挈缾而不足以適時之用獨荷聖神之親擢獲依日月之末光越寘復門専承基命竭蕪辭之骫骳何裨鼓舞之功師睿訓之丁寧粗識鋪張之體徒以思慮耗於雕鐫之窘气志索於嵗月之侵方期力丐於便安固巳心甘於頑鈍倍費帡幪之恵驟紆綱轄之圖置水而芥爲之舟靡堪大受未牧而牂生於奧玆或非祥伏望皇帝陛下聽察以堯之聰明用捨以周之陟降量材度徳曲昭孤陋之難安詢事考言更候僉諧之所與追還成命攺畀上賢豈惟寛誤國之憂兼弗累知人之哲絕坐嘆乎裴李非素願之敢知稽首遜於防龍庶兪音之可必臣無任

謝除右丞表

臣某言伏奉告命特授臣尙書右丞兼充神霄玉淸萬壽宮副使尋具陳免蒙降批答不允仍斷來章者代言東閣已叨宻命之承貳政中臺更誤近司之選控忱辭而𨿽切被訓防以加隆祗荷寵榮罙增震悸中謝竊以文昌釐厥庶務委綱轄於二丞元首輔以四鄰如股肱之一體用人當否系國重輕上焉得原省因任之至權則朝廷正而百官正下焉有同寅協恭之誠意則眾賢和而萬物和矧遇聖神之興具昭功化之敏以繼前人之志則所受休畢以善一世之俗則咸克勸忱若室旣堂我則肯構如材已斵爾其塗丹載觀政事之惟醇固謝智謀而不用必愼厥與以俟知微知章之賢俾率有陳庶廸惟幾惟康之助伏念臣器拘近用學昧大方晚出寒鄕無先容之一介獨超俊軌閱再閏而六遷粵從晝接之初已形柄用之意容其戇直以振兩河之气稱其文彩以爲二禁之華琳闕羣趨偕弼臣而賜篆鼇峯夜入紆宸藻以垂謌防持尢費於大恩長養用成於今日擢參國論蔽自聖心人實後來寧免積薪之議政多末學深虞制錦之傷此蓋伏遇皇帝陛下體幹以純粹精位履以剛中正欲一日二日之萬防無曠永綏攸曁之民合六徳九徳而百工惟時胥樂思皇之士旣延登於人傑共欽亮於天工兼收孤孑之蹤將試贊襄之效臣敢不仰思殊眷俯竭愚忠𨿽久侍淸光信其臣之莫及而日聞獨斷蓋惟道之是從顧已誓於捐軀當弗渝於報上臨下有赫實聞斯言臣無任

辭免左丞表

臣某言伏蒙聖慈除臣尙書左丞尋具札子辭免恩命特降詔書不允者贊襄無補蔑聞已試之功圖任有加誤玷頻虛之位爰瀝囊封之懇載紆詔檢之華輒罄終辭覬回定命中謝伏念臣智不周於庶務學未造於大原猥緣際遇之殊寖被奬知之渥越登四近坐閱再期徳愈盛而日新顧何施於爝火任已重而道逺徒自窘於搶楡方需幽黜之嚴敢冒次遷之寵舉直錯枉而選於眾必得股肱之良陳力就列而止不能是惟犬馬之願伏望皇帝陛下睿明俯照淵度並容允玆遷令之祈寛乃妨賢之慮終始愼厥與式昭庭陟之公左右惟其人務俾師虞之穆臣無任

謝除左丞表

臣某言伏奉告命特授臣守尙書左丞加食邑四百戶食實封一百戶尋具陳免蒙降批答不允仍斷來章者中詔班朝載預疇咨之列左綱虛位肆叨敍進之榮𨿽洊達於遜函訖莫回於渙綍祗膺眷渥罙積震惶中謝竊以天地辧位而君臣之義明帝王執要而政事之經立蓋本在上而末在下故臣必致詳惟統有宗而防有元則事皆隨舉矧冠疑丞之任實顓管轄之司處乎道揆法守之間諉以謨明弼諧之重倘非試可不以次遷伏念臣晚出寒鄕初無他技一官效智防遂陸沈九牧知名悉緣天奬寘彼雲霄之寥廓振於風雨之震揺粵繇二禁之嚴進翊萬防之宻若時聖治丕紹燕謀飭寖紊之規則念每見於羮墻守旣成之憲則堅弗渝於金石循名責實官無冗濫之員理財正辭國有經常之用凡曰儀刑之典端如卜筮之孚觀聖王於其燦然固已邁鳬鷖假樂之盛在賢人識其大者幸復見貞觀開元之隆依光坐閱於再期撫事猶懷於昔論曾是奉承之未必知稱塞之難江漢濯之寧復潢污之尙日月出矣詎湏螢爝之持獨負愧於空餐久分從於幽黜仰繄全度更冒褒陞廊廟同時半用河山之士股肱在列偕來翰墨之林此蓋伏遇皇帝陛下秉執道樞懋昭智燭翕受敷施以就眾徳因任原省以協至公於萬斯年式永孝思之祜曰三有俊共釐帝命之休俾參備於機衡乃兼容於菅蒯臣敢不恪遵明訓圖報大恩職思其憂退益勤於載采言可底績進弗替於輸忠降監在玆周旋以是臣無任

帥燕到任表

臣某言近奉禦筆令疾速之任於七月六日治事訖師幹防塞俾當涿鹿之衝儒服宣風兼鎭盧龍之舊問諸故俗撫以寛條中謝伏念臣承學未優負能尢薄煨塵弗燿初敢急於人間天日所昭晚乃參於世用自陪國論屢閱嵗陰西被東漸莫贊敷文之治南徵北伐何禆經武之圖身𨿽備數於廊廟之臣上亦不責以軍旅之事屬新疆之載拓湏近輔以來臨委後務於防元按前世平淮之實納新年之餘慶遵本朝下蜀之規猥承遣戍之嚴兼冒授方之渥臨門過節仍蕃郊宴之儀馳驛賜詩並侈鄕鄰之寵赴屯於外請汰輒畱逮遄六月之行旣命十連之率飛芻挽粟方逺略之是資緩帯輕裘顧諸生之安用第慿廟算式遏邊虞此蓋伏遇皇帝陛下駿恵先猷詡揚獨智雷聲龍見大伸震曜之神地辟天開包有幅員之廣因加試可就董戎昭臣敢不祗奉聖謨勤宣徳澤無逺弗屆願聞去殺之期咸與惟新亟迪變夷之效

辭免大名帥表

臣某言伏奉制命除臣大名尹大名府路安撫使尋具辭免檢校太保建雄軍節度使復蒙聖慈特降詔書不允者逺戍踐更眞祠屏處復畀兵民之寄已誤觀能旣兼將帥之榮敢饕加命洊書悃懇終冀矜從伏念臣晚奮寒鄕親逢盛旦進聯綱轄每負愧於空餐出撫疆圻第偸安於無事玆竊燕申之幸稍期疲曵之休載奉明綸俾司畱鑰官稱惟舊尙多昧利之慚恩渥增隆實重逾涯之懼事非宜得義則可辭伏望皇帝陛下允輯師言特回渙號使易盈之小器或免顚隮則未冺之餘生尙能補報臣無任

謝知大名府表

臣某言中山重地已玷蕃宣全魏名都更叨居守仰服訓詞之厚俯忘道路之勤祗見吏民敢遑夙夜中謝伏念臣本無他技粗守朴忠靡緣一介之先容親遇千齡之嘉防稍蒙劇使卽簡異知寖躋嚴近之塗終乏將明之略上辭機務規小已之便安攺付邊藩出大君之特逹嵗時坐閱罪戾是虞丰年閭裏之寧敢言已力治世封疆之肅肇自聖謀豈圖不腆之才進冒非常之寵惟北門之巨屏居四鎭之上游紫蓋黃旗接帝城之蔥鬱玉符金鑰乘輦路之深嚴若時撫馭之臣相望典刑之老臣無何者今乃得之皇皇者華未攺行臺之舊多多益辦竊慚開幕之雄獨欣汶水之非遙實幸菟裘之可卜此蓋伏遇皇帝陛下欽明旁燭睿智兼周善貸曲成如天地之裕萬物原省因任作君師以佑下民謂臣來朔部之頻眷此去東州之邇用捐寄委以示恩私臣敢不竭節首公悉心體國冀綱維之少就或桴鼓之稀鳴克壯其猷𨿽自彊於蒲栁不能者止終有請於枌楡臣無任

謝除大資再任知大名府表

臣某言明綸洊降假舊服於陪京寵數兼崇進隆名於祕殿忱辭𨿽罄淵聽莫回內惟一已之叨榮外俾兩河之攺觀感深夙夕媿溢心顏中謝伏念臣本乏異能偶逄興運片言可績寖蒙特逹之知小諒旣孚驟玷弼諧之任曩辭帷幄疊畀珪符期年筦鑰之司未聞報政咫尺冕旒之照每俟黜幽睠玆封畢萬之都夫豈借防恂之地矧邃嚴之東序列耆俊於累朝並荷誤恩更遷近職周邦徒喜於蕃實靦於甫申公綽何優爲老或宜於趙魏此蓋伏遇皇帝陛下迪知眾志因任庶工摩義漸仁俗有久安之化賜金增秩吏無數易之勤方求舊以圖功亦念勞而申命臣敢不益堅忠節仰體聖心弭盜訓兵少效撫綏之略愛民重本庶臻安靜之風臣無任

謝除檢校少保表

臣某言伏奉告命除授臣檢校少保尋具辭免恭承禦筆手詔所請宜不允仍斷來章者中軍謀帥已叨漢代之崇亞保視儀載躐周廷之峻𨿽罄忱辭之確重紆寶翰之華拜命增榮捫心益愧中謝伏念臣頃從末至誤簡異知徧防法從之嚴遂秉政機之要第縻嵗月無補涓埃屬新邦來復於版圖需近輔往釐於疆理蔽由聖選付以戎昭敷文徳以格苗民旣乏贊襄之效撫成師而定燕國有慚臨遣之光當弭節以畱屯屢抗章而丐罷千里出塞俾遄逺戍之行五月渡瀘遂約輕賫之入方布勞徠還定之政甫登康樂安平之書猥緣後務之畱亦玷司盟之賞焦頭爛額初何有於徙薪毀瓦畫墁詎可言於食志𨿽曰湛恩之溥逮實非小已之宜蒙偶逋冦之幹誅整偏師而薄伐朝晡再防沙漠亦空倚李祐以成功但守用降之策先曹參而書最敢専發縱之勞防吉語之上聞攬遜章而親報具祗寵奬已卽欽承此蓋伏遇皇帝陛下內廣堯仁外昭湯勇神武不殺坐開萬里之疆慶賜遂行特享四鄰之澤𨿽如羇逺亦在記憐臣敢不益竭思維少圖報塞貳公化方隆乘障之權五教敬敷庶迪移風之效

辭免檢校少師表

臣某言伏奉禦筆手詔已降指揮除臣檢校少師依前慶逺軍節度使充上淸寶籙宮使兼侍讀尋具札子辭免伏蒙聖慈特降禦筆金花牋詔書不允者冒貢忱辭冀回渙號申頒親詔尙閟兪音終難誤寵之饕敢避天威之瀆中謝伏念臣蚤緣懵學寖簡異知再嵗乘邊第守平平之策一身扶病迄無赫赫之名玆滿戍以言旋分投閒而自弛遽承訓指超進班聯侍瓊籙之殊庭備金華之舊列蓋前此優賢知之禮乃舉以休疆埸之勞儻昩利以偸安臣之罪也知罔功而懇避天必從之伏望皇帝陛下智燭兼明道心博愛俯監由衷之請曲垂遷令之私息此微生許畢桑楡之景自今餘日誓殫畎畆之忠臣無任

謝除檢校少師表

臣某言伏奉制命除授臣檢校少師依前慶逺軍節度使充上淸寶籙宮使兼侍讀尋具陳免奉禦筆批答依已降親札手詔不許辭免仍不得再有陳請者撫新疆而滿戍方遄收召之音渙大號以疏恩更厚來歸之禮每竭忱辭之貢祗勤親翰之紆亟拜寵光第懷震越中謝伏念臣頃繇孤進寖簡異知牽課文詞猶曰平生之學贊襄政事果無已試之能防謀帥於封圻遽受成於帷幄侏儒扞敵不勝誤國之憂匹馬渡瀘敢作全軀之計殊俗認勿疑之信懦夫規無事之安賴聖澤之滂流格邊虞之耆定包虎皮而櫜弓矢種落一家挽天河以洗甲兵農桑千里常武旣歌於就緒出車爰賦於勤歸分若子牟心常居於魏闕誰期定逺身復到於酒泉幸休一障之乘仍趣九霄之覲陞眎班於左棘畱偃節於中都進讀邇英曾是論思之地侍祠寶籙乃嘗受度之廷比奉昕朝載康玉色實畆實借具昭經始之艱難靡室靡家尙軫向來之落莫惟時茂渥疇克欽承此蓋伏遇皇帝陛下妙道無方沈防不測福威惟辟獨操厲世之權鼔舞盡神深得馭臣之術憐此軒墀之舊弛於塞漠之衝恵以餘生錫之多祉臣敢不俯堅晚節仰報隆私誦述詩書歸美一人之徳精勤香火祝延萬壽之祺臣無任

謝除檢校少傅表

臣某言伏奉告命除臣檢校少傅尋具札子辭免凖入內內侍省發來禦前金字牌遞恭承詔書所請宜不允者明廷誕告誤陞化之聯溫檢申頒未遂由衷之請敢期從欲洊瀆蓋髙中謝伏念臣奮自諸生親逢熈旦爲功名而投筆多求蚤陋於班超資翰墨以入關始望殆逾於文本比自四鄰之列出宣三路之威屬殘霫之幹誅整偏師而奮伐身當幕北刀置鞾中聖謨洋洋沓授折衝之略虎臣矯矯共懷敵愾之忠援枹不待於五申破竹遂成於三防設壇而拜韓信仰歸善將之功置酒而折隨何夫豈用儒之效幸封疆之載肅顧名器之敢饕玆預策勲獨憂昩利伏望陛下灼知以迪有俊明試而懋厥官特矜居寵之思姑底乾方之績許回渙號用協師虞臣無任

又謝除檢校少傅表

臣某言伏奉告命除臣檢校少傅尋具辭免恭承批答不允仍斷來章者全師勝敵偶當一障之乘孚號揚庭許間三孤之列控忱詞而靡獲祗寵命以彌兢中謝伏念臣防足諸生致身近弼聞俎豆未學軍旅之事洊叨稽古之榮聴鼔鼙則思將帥之臣忽誤謀元之選有衍新疆之辟惟艱後務之承方從輕騎以渡瀘遽報殘奚之闚塞聖謨先定載防問罪之辭王旅遄行共底侮亡之罰時雨霈戎軒之防迅霆摧賊壘之堅絕大幕以一空肅昕朝而三賀無思不服時靡有爭民所欲而天必從用迄駿功之定君之伐而臣何力亦饕信賞之加此蓋伏遇皇帝陛下錫智表邦隆寛禦眾誕敷文徳坐恢有指之疆肅將天威聿廣無前之績爰飭懋官之典肆疇防塞之勤臣敢不益謹戎昭具遵猷告子牟孤外寧忘魏闕之心居定逺衰疲猶覬酒泉之身到臣無任

乞外任不允謝表

臣某言備貟起部積媿空飱貳職銓曹重叨殊渥懇辭弗獲恩指有加仰戴寵光彌增震惕中謝伏念臣材資不腆識度非優初無餙已之智能粗有傳家之忠義逮逢興運寖被異知擢自稠人洊沐雲霄之澤久參法從親承日月之光間繇顓閫之行亟預賜環之召式序在位庶克有爲疇若予工終無可錄已寛怠廢復玷超除惟文昌之貳卿首天官之小宰力綿望淺事劇才難當總核之具嚴顧選掄之曷稱此蓋伏遇皇帝陛下道兼化育仁極生成徧覆包涵以作萬邦之乂因任原省用臻百志之熙乃眷庸虛亦加保恵臣敢不竭誠狥節奉法守公夙夜所思固莫先於體國涓埃可效竊自誓於捐軀臣無任

再乞外任不允謝表

臣某言忱誠上逹覬有察於由中親翰俯頒顧弗容於補外仰懷寵遇彌積震惶中謝伏念臣初乏異能久屍榮祿旣蔑聞於稱效宜崇降於疾殃乃始吁天敢云擇地軒墀瀝懇已洊拜於溫言云漢垂光更曲昭於至意此蓋伏遇皇帝陛下仁深覆露道備生成謂衰難之可矜尙眷存之勿捨雙鳬乘鴈𨿽不計於江湖去馬來牛欲盡安於轅軛因加神筆以寵微軀臣敢不勉激懦衷益堅晚節永言大訓豈特耀於云仍竊誓此心固將捐於頂踵臣無任

謝乞外任詔書不允表

臣某言軒墀瀝懇初閟兪音云漢垂光更煩親翰頒溫函而載渥控感臆以彌深中謝伏念臣本乏異能驟叨殊奬無實之名可愧不腆之學易窮矧玆內務之隆夫豈平生之望八塼日上金字之千言五閣云深恍銀臺之三昩食旣浮而多懼力弗給而先疲居惟累國之思進有吁天之請忱誠莫諒訓防加隆此蓋伏遇皇帝陛下智燭兼明道樞善貸雙鳬乘鴈𨿽無益於江湖去馬來牛亦並安於轅軛乃眷嵚﨑之迹重紆焜燿之私臣敢不欽命君師一心文字涓塵何有莫知稱報之方溝壑未塡俱效捐糜之日臣無任

謝賜詔書不允表

臣某言近奏乞減罷換階官除外任宮觀凖入內內侍省金字牌遞伏蒙聖恩賜臣禦筆詔書所請宜不允勿再有陳請者忱詞上逹洊敢丐閒親翰中頒尙令代匱曲煩褒勉彌劇淩兢中謝伏念臣奮迹奇艱遭時明盛念終始典於學預闚聖作之淵微惟干戈省厥躬實昧兵謀之飈忽玆領師屯之重載離嵗歷之周轉喉防雜於殊音塞鼻坐饜於異饌同來吏士旣盡去而莫畱僑寓妻孥殆兩忘而稀問靦有食浮之畏衰難力任之堪凡四上於節旄復三祈於祠館此物此志諒無借於多人肆筆成書猶俾安於厥服申加訓指尢認眷存此蓋伏遇皇帝陛下聖度兼容仁心博愛謂久參於帷幄察及初終𨿽邈在於封疆待如疇曩未從冗汰以示慈憐臣敢不勉務獨勞每如始至尙寧幹止第慿外治之敷何以家爲更懋前修之略臣無任

謝乞宮祠不允賜詔表

臣某言今月一日上殿奏稟職事以病軀未安乞一在外宮祠伏蒙聖慈特降詔書不允者彤墀賜對欣復望於淸光眞館養屙獲縷陳於丹悃繼頒明詔尙閟兪音中謝伏念臣稟性艱奇被眷優渥由寵榮之滿溢致疾疹之窺乘偶緣江左之姦氓稍復龔牛之化就易鎭東之舊治空慙郭馬之迎比宻拱於行朝勢尢難於臥理抗章請覲容瞻咫尺之威造膝輸誠敢避再三之瀆豈圖寛政未忍投閒此蓋伏遇皇帝陛下道廓蓋容恩均動植解衣推食每曲盡於下情補劓息黥尢垂憐於舊物特紆淸問深軫沈屙諭藥劑之寒溫辧醫工之良否逮辭北闕仍叨蕃錫之光華旣返東藩復拜溫言之煩悉睿恩若此小巳何堪儻薄技之未窮豈殘軀之足惜敵鋒屢挫而未聞於退聽敢忘海徼之虞民瘼望瘳而尙窘於催科益圖邦本之固有以利物是爲報君

謝降官表

臣某言惷愚闇事合寘嚴科仁聖原情止從寛典危衷載惕感涕交垂中謝伏念臣初乏異能上辜殊奬緣去國五年之久兼乘邊百慮之餘老將至而易昏技已窮而難彊遂貽罪悔重累眷憐此蓋伏遇皇帝陛下愛等父師恩均天地未忘簪履之舊特霽雷霆之威故弗加誅第令降秩臣敢不仰思訓戒更務省循此玷未磨遑及謀身之念後圖可勉豈無補過之心臣無任

謝復官表

臣某言泉法流行稍逭曠官之誚綸音襃拂更叨復秩之恩丐寢弗兪負慚防措中謝伏念臣早緣誤簡嘗玷近僚法出便民旣預聞於曩昔奉身體國當自勉於今玆豈識守分之常遂冒寵光之渥此蓋伏遇皇帝陛下聖功日起睿澤時敷畀矜簪履之餘差錄絲毫之末特加賞勸因示眷私臣敢不祗服訓詞益圖報效老之將至願殫夙夜之勤知無不爲用倡藩垣之治臣無任

謝落職宮祠表

臣某言原情議罪敢逭邦刑褫職示恩洊煩天造危衷載惕感涕交零中謝伏念臣初乏才稱誤叨帥任頃以抱屙而自列繼蒙易地以遄行承市駿之書垂代歸者三日申丐閒之懇乃獲命於半塗積愆已多逮此盡見𨿽重招於淸議終弗寘於嚴誅此蓋伏遇皇帝陛下仁政旁通道心善貸矜其黽勉旣凋犬馬之年假以生全俾終駒犢之養臣敢不粗完晚節深念前非病矣何堪徒有燻修之願闕然自視莫知報效之期臣無任

謝差提舉崇福宮表

臣某言準勅差提舉西京嵩山崇福宮者出司畱鑰方愧非宜攺畀眞祠更容自便恩私有腆感媿惟深中謝伏念臣奮迹寒微稟資遲鈍文供世用偶逢千載之休身被國恩嘗列四鄰之近形骸槁於逺戍思慮耗於多虞逮還進讀之聯屢有退閒之請顧未棲於田畆乃復玷於藩垣自愧無堪欲辭弗敢交符三日適當備預之初祗命九天遽解劇繁之責此蓋伏遇皇帝陛下道樞善貸智燭兼明察其不能假以終恵俾托醇醲之化遂藏疲曵之軀臣敢不仰體睿慈誓堅晚節餘生未冺粗知忠盡之方九殞何難弗易險夷之守臣無任

寶章閣學士提舉西京嵩山崇福宮謝表

司戎避長誤陞學士之班刺郡乞閒遽領神仙之宅榮屢辭而益峻恩過重以難勝昩所從來言之曷旣伏念臣家𨿽弓冶身本泥塗積半生州縣之間僅能免過脫萬死干戈之際本不求知薦揚方徹於冕旒解後適更於琴瑟夤緣超躐度越尋常英簜觀風再轉卽専於帥閫蓬萊寓直三遷徑入於甘泉逮玆訪落之初又枉起家之召始偸安於武部旋攺貳於儀曹史觀地嚴亦容秉筆邇英天近或使橫經已挻負乘之災尙畀絲綸之寵非望峻登於常伯得歸尙假於隆名自寶章創閣以來未嘗建長釋古鼎専城之寄始遂投閒惟嵩嶽之外祠實洛師之重地念昔已叨於均佚及今更喜於重逢禮在垂車當掛冠於帝裏義同賜杖容竊食於鄕邦莫名坱圠之私未覺崦嵫之迫玆蓋伏遇皇帝陛下仁同天覆恩與風行得博施濟眾之方示內恕及人之意俾臣身𨿽逺外尙陪扈從之班知臣疾已沈綿更予支離之粟遂使窮塗之士益增末路之光臣敢不堅節山林思忠畎畆力難報效但歌天保之詩職在禱祠請上華封之祝謝魏王追封表【代韓侍郎師美案宋史政和五年二月追論至和嘉祐定防功封韓琦爲魏郡玉】

臣某言錄勳念往曲垂宸翰之襃錫命勸忠追極王封之寵訓於永世著在信書逹幽壤以知榮舉衰宗而增感中謝伏念先臣某昔居相位兩翊聖朝身期盡瘁於皇家天實開先於盛運初不自伐久而彌彰仰逢睿主之繼承每荷淵衷之簡在臣頃叨乏使嘗對淸光畱聖問之雍容及私家之紀述逮登塵扈獲奉燕閒蒙宣訪之再三輒控聞於一二忽紆親札申降異恩云漢爲章俯賁九泉之隠山川啟宇峻超五等之崇此蓋伏遇皇帝陛下只率前寧丕昭來孝潤色祖宗之業旣底成功眷懷社稷之臣遂疏渥澤臣敢不永思徳意益謹義方小已何堪始莫知於報稱闔門相誓終共效於糜捐臣無任

謝韓魏王私錄宣付史館表【代】

臣某言薦被溫言訪故家之私錄忽頒淸詔增舊史之闕文恩極漏泉感深闔族中謝伏念先臣奮由一介逮事三朝昭陵立子之初首開大策慈壽禦簾之際獨靖羣疑繼遵末命於英皇仰奉丕圖於神考𨿽輔翊艱難之節天實聞之若彌縫委曲之言人無知者臣嗣逢興運獲厠從班頻瞻黼座之巍巍數奉玉音之秩秩謂矜能伐善固非丙吉之本心而紀事成書必有鄴侯之遺傳咨詢旣逮冒昧以陳乙覽嘆嘉旣錫苞茅之寵信編論著益增汗簡之光此蓋伏遇皇帝陛下治假盈成功隆繼述履至尊而制六合無疆惟休襃有徳以懷萬邦不顯亦世乃紆睿防追錄前勞臣敢不勉激懦衷永思先訓忠於君父不忘所報

開徳府謝上表【代韓師質】

臣某言聯榮內閣已玷誤恩假守輔藩更分優寄宻接神都之近首承上徳之流祗戴寵光彌增震惕中謝伏念臣負能旣薄用志亦迂廑力詩書粗襲先臣之學奮身科第幸參多士之躔間關夙備於使令晼晚驟蒙於眷渥追惟舊弼嘗輸社稷之勞訪逮嗣人超畀鄕閭之郡比代還於北闕尋擢帥於南陽文陛延登玉音咨度誦元丰之聖制審漳水之故阡親奉訓詞攺鄰丘壠俄授符於全趙繼易地於澶淵三命玆共重叨屏翰再宿曰信亟見吏民此蓋伏遇皇帝陛下躬秩大猷動遵先烈念玆黎獻秉文之徳對天燕及故家凡周之士亦世因容微賤獲被生成臣敢不恪謹詔條布宣恵澤臨民弗怠庶防循吏之風報國是圖不愧功臣之嗣臣無任

大名帥謝表

臣某言伏奉制命除臣檢校太保建雄軍節度使大名尹大名府路安撫使再具陳免蒙降批答不允仍斷來章者起從眞館付以陪都峻加視秩之榮仍易齋旄之重眷懷有腆感愧惟深中謝伏念臣奮迹寒微稟資遲鈍文供世用偶逢千載之休身近天光旣閱十年之久頃由政路出撫師幹嵗籥三周覺形骸之已槁都門再入疑夢寐之初回矜憐曲軫於上衷顧語每康於玉色惟是食浮之懼靡遑家請之安燕見所祈固及田廬之卜隆私未憗尙叨藩翰之求已復預於謀元乃更霑於進律此蓋伏遇皇帝陛下道樞獨運智燭兼明彊根本以馭邊尢憐兩河之寄資典刑而用舊猥先一介之臣因假龍光用昭體貌臣敢不仰祗訓指俯勵忠忱恩旣厚而不貲莫知稱塞力𨿽愆而可勉何愛捐糜臣無任

陜漕謝上表【代席修撰貢】

臣某言陞榮書殿將漕陜郊仰承訓告之嚴俯卽封圻之濶恩來望表感溢情涯中謝伏念臣識度非優材資不腆偶身逢於盛旦偕器使於羣工越自郎曹遂塵宰屬轉輸晉部實兼二敵之鄰調餉朔陲幸迄三山之績攺玆劇任發自睿衷猥令魯衛之弟兄分總咸秦之兵食入辭文陛親奉玉音層霄之照旁周零露之澤洽至此蓋伏遇皇帝陛下欽明逺燭博大兼容善貸曲成體天地而裕萬物原省因任作君師以佑下民是致疎微亦叨眷奬臣敢不堅忠許國竭節首公時和嵗丰已腐關中之粟家給人足願流地上之錢臣無任

代張漕謝復官表

臣某言瀝懇自明幸逃疑罰推恩有敍冒進文階聞命若驚銘心知感中謝伏念臣材非挺特器本迂疎此復委於兩河已坐殫於五技日月逾邁𨿽彊濟之蔑聞兄弟孔懷偶尢違之弗預仰蒙原察重荷生成此蓋伏遇皇帝陛下明並日中仁同天大正名議罪昭其可免之情施徳勸勞還以所增之秩臣敢不仰思訓戒俯罄忠勤當更誓於捐糜庶少成於報效臣無任

謝再復官表【代】

臣某言慶澤時行幸蠲宿咎明恩還至叨復文階拜命震惶撫躬感勵中謝伏念臣少聞義訓初乏才稱自膺劇使於累年粗守愚忠之一節仰承詔令𨿽夙夜之惟防退攷事功靡絲毫之可錄頻蒙遷敍重荷記憐此蓋伏遇皇帝陛下聖度並包仁心溥博遵王之路公好惡以無偏何天之休錫臣民而咸被故如小物亦玷鴻私臣敢不深體生成益思罄竭誓以首公之志用伸報國之勤臣無任

謝降官表【代曹漕坦】

臣某言智昩察姦固宜重責恩從降秩深荷至仁聞命震驚撫躬戰栗中謝伏念臣材非挺特器本迂疎誤叨識擢之殊寖備使令之末列城仰給蓋心計之已殫愚俗興訛乃風聞之不早旣莫逃於吏議尙特屈於官刑此蓋伏遇皇帝陛下聖度兼容道樞善貸施以生成之恵薄其曠弛之誅姑申戒於庶工實曲全於小物敢不勉圖來效務補前愆庶慿夙夜之勤少答乾坤之造臣無任

謝降官表【代沈漕純誠】

臣某言民訛不察是謂曠官邦法有常止令降秩仰蒙矜貸俯極震惶中謝伏念臣學昧通方器非致逺徒有逢辰之幸遂叨將漕之榮妄愚肆惑於封圻瞀闇殆塗於耳目獄辭自聽旣已麗於刑章使指弗防固難逃於吏議未加嚴譴乃出大恩此蓋伏遇皇帝陛下天覆地容晹熙云防𨿽循名而責實必以徳而行仁曲軫睿衷特從寛典臣敢不銘心思過悉力赴功冀少補於萬分庶自湔於一節臣無任

謝降官表【代張漕閱】

臣某言庸愚冒昩當寘嚴科仁聖矜憐特從輕典危衷載惕感涕交垂中謝伏念臣猥以凡材叨逢昌運一門許國嗟華鄂之先凋半世蒞官媿鈆刀之愈鈍逮玆將漕曾未閱期初𨿽弗預於糴司比亦謬陳於稅議互煩朝聽難逭邦刑旣稍降於文階尙獲仍於舊服此蓋伏遇皇帝陛下大明旁燭鴻覆兼容每觀過以原情必崇寛而加恕故如疎逺終荷生成臣敢不念咎省愆首公盡瘁明時何報第殫奔走之勤皦日所臨更誓捐糜之效臣無任

謝降官表【時罷太原帥】

臣某言智昩修官亟彰繆戾恩從降秩實荷慈憐過大責輕感深涕霣中謝伏念臣抱能不腆被遇非常八年瀛海之屯但縻廩食數月並門之寄未究綱條疲軀尙阻於造朝眞館幸容於將母明非所積幽黜難逃薄伸懲戒之科深認生全之賜此蓋伏遇皇帝陛下仁參覆幬明並照臨總覈無偏𨿽謹曠瘝之罰驅馳有素必推全度之私故使孤危獲蒙矜惻臣敢不仰思曩眷俯訟宿愆苶爾筋骸已乏可陳之力循玆頂踵不忘欲報之忠臣無任

謝大觀攺元赦表

臣某言號新嵗建云漢昭回恩首春行雷風鼓舞人胥抃蹈物亦欣榮中謝竊以正月始和於焉布徳而施恵大觀在上所以藏用而顯仁惟好生之洽民心則設教而服天下恭惟皇帝陛下率循堯道稽用夏時孝悌感於神明休符沓至制作侔於造化曠典咸興得川珍嶽貢而寶鼎成用聲律身度而大樂備授朔又朔乃推防以端朝開天之天因紀年而示象肆覃睿澤以格歡心罔不惟刑之卹哉玆謂有孚而顒若臣外叨分閫任實近民仰宣作解之慈共覩觀生之慶

謝星文赦表

臣某言天人昭假曷恵小心雷雨汪洋誕敷大宥帝方視下气可致祥中謝竊以星行幹端時見化國蓋靡常而偶至將因懼而寖隆頻有善言火爲宋退茍無闕政彗豈唐憂有孚曠蕩之恩克弭照臨之象恭惟皇帝陛下徳惇孝友躬服儉勤體道以懷百神愛民而及萬物更玆寅畏益邁往初寛如堯舜之性仁謙甚禹湯之罪已一蘇率土交感上穹臣托備邊藩預班聖澤冀速瞻於丕應庶仰副於精誠臣無任

謝八寶赦表

臣某言天臨路寢方祗受命之符春動綿區更冒好生之徳臣民溢喜艸木均榮中謝竊以神物之興人謀莫逮若地不愛其寶則邦永孚於休恭惟皇帝陛下道妙佑神功隆冠古稽文謨之肇造更秦璽之舊傳三靈相之八者備矣聖有作而物覩其命維新福旣斂而時敷與民更始至於平施薦紳之士厚惇支統之親盡弛關徵載輕箠令撫荒夷之新附視剽俗以同仁是皆曠蕩之恩益格和平之气臣猥持從槖逺防塞垣側想天光徒頌濶希之典仰承上徳第防寛大之書

謝八寶轉官表

臣某言珍符膺受渥澤流行預被寵遷實慚冒處中謝伏念臣抱能不腆蒙顧非常守在蕃宣旣莫窺於天作名聯扈從又勿造於春朝緣盛福之時敷偕庶工而序進此蓋伏遇皇帝陛下道臻丕乂功集大成肇寶鎭以奠邦明昭上帝揚王廷而孚號錫予善人肆均光榮橫及疎逺不遺小物諒無雨露之偏莫報厚恩第效涓塵之末臣無任

謝轉官表

臣某言官微善狀方懼譴訶恩逮積勞更遷品秩撫躬知幸戴賜逾深中謝伏念臣材實迂疎學非通敏徒以際逢之盛寖叨簡防之私乘障何功但坐糜於廩稍賜書甚渥仍畱任於藩垣無積最之可稱固黜幽之是待敢圖吏計俾冒朝榮此蓋伏遇皇帝陛下施徳第功惇仁覆物王省惟嵗無爲而庶績凝道兼於天不賜而羣生遂大公所播小已均休臣敢不勉竭疲駑冀收塵露永惟序進或故常以爲當然深認眷懷𨿽造次不忘所報臣無任

謝賜禦詩表

臣某言禁林夜直動鈴索以傳音宸筆春生捧云章而絢目顧羇臣之闊遇蓋近世之稀聞恭惟皇帝陛下儲精泰初體道至妙位乎天徳夙申兆聖之符合於帝庭下治契賢之世還淳源於三古開壽域於八荒爰因霄館之休成式導飊輿之降格嬰香夕薦星弁羣趨猥緣內務之縻嘗有蕪篇之奏乘天地之正而禦六气之辯曾莫測於眞遊通神明之徳而類萬物之情獨獲闚於寶畫放勛之文有煥帝舜之歌惟防昭回睿藻之書蹈籍先民之述臣𨿽遭甚盛詎稱所蒙持爝火而對太陽之光可以息矣被短褐而懷垂棘之璧祗自懼焉永爲圭竇之榮觀更續玉堂之舊志臣無任

謝賜歷日表

臣某言觀象發春端朝頒朔詔音普至恩指交孚中謝竊以干元乘六龍以禦天寧玆萬國閏月定四時而成嵗釐爾百工堯歷載欽箕疇式敍恭惟皇帝陛下體貞道紀參妙化原仰嗣無疆更格五辰之順外裒有截並陶一气之和推步肇新宣加並被臣與叨委使敢怠遵承願騰髙廩之謌以應淸臺之課臣無任

又

臣某言歷日月而送迎贊天地之化育惟後欽若俾民丕承中謝恭惟皇帝陛下聖智研防道心觀妙旣朔又朔衍神防於億年如煙非煙書卿云之五色益謹授時之法用遵序事之文溫詔具孚庶邦咸則臣猥分優寄實預寵綏願因太史之占以作農夫之慶臣無任

又

臣某言太史觀天辧陰陽寒暑之序六服承式識分至啟閉之期肇自京師匪頒羣國霜露所曁正朔攸同中謝恭惟皇帝陛下歷數在躬天地合徳體元居正以昭王度迎日推防以授民時課候淸臺不特務存於故事詔依月令固將增廣於徳心臣敢不奉以周旋少圖報效臣無任

又

臣某言迎日肇端聖惟欽若授時頒朔民以靈承拜貺有加窺文何幸中謝竊以王者大乎一統神心緯於萬方乾元乘六龍禦天所以首出庶物閏月定四時成嵗所以允釐百工曠然率土之間咸此序年之被恭惟皇帝陛下妙參化育智及裁成冬無愆陽已慶同云之瑞天不愛道更瞻零露之祥載歌惟敍之功先衍無疆之歷臣猥當優寄實預寵綏正月始和仰體發生之徳大觀在上益期富壽之風臣無任

謝賜詔書銀合茶藥表

臣某言輟宮闈之近禦就賜明綸副荈劑之兼珍曲形寵數中謝伏念臣賦材不腆被眷非常授節帥垣已愧超除之峻進班從槖又煩親詔之畱仰慿宸算之經營俯幸邊隅之寧謐曾無威恵可實訓詞茂蕃錫以自榮惕懦衷而若厲此蓋伏遇皇帝陛下同仁遐邇博愛臣鄰乃並綏以汪濊之恩故樂有此光華之使勸功思報宜頂踵之必捐己疾除煩庶涓埃之可效臣無任

謝賜詔書銀茶合表

臣某言金錯珍奩水蒼團璧斥附光華之使申加溫厚之言仰戴慈憐俯深悸栗中謝伏念臣初聞祖訓親遇聖知疇昔在庭弗爲囊括中間避位實弛機張藩垣寛閱嵗之憂頂踵盡自天之賜敢謂記存之逮更隆錫予之私此蓋伏遇皇帝陛下施徳無疆念勞防替坐睠玉關之久戍馳分桑薴之新烹曾不鄙於麤官良未忘於舊物恩頒有腆禮遇非常捧次光生認天題之濕處啜余神往追風馭之泠然稍滌智昏益思忠報臣無任

謝入伏早下表

臣等今月日伏蒙聖慈特降中使到院傳宣奉聖防入伏早下者暑令金藏曲軫至慈之念恩言天降俾從夙退之私中謝伏念臣等猥以凡材對司內務鑾坡地祕已霑殿閣之涼鈴索聲稀每幸文書之靜深惟榮遇實愧空餐敢圖加恵之優更遂自公之逸此蓋伏遇皇帝陛下道參化育治格平成養萬物而播淸微之風運六气以順赫曦之紀乃下隆寛之令特紓執熱之勤伏當早歸尢謹偸安之戒日惟不足益懷盡瘁之忠臣無任

謝賜對衣金帯鞍馬等表

臣某言出襜裳於禦府束以環金引逸足於天閒副之鐐轡寵光薦至震惕彌深中謝伏念臣學昩美身材難致逺偶親逢於盛旦遂踐歷於華塗在坰之馬思無邪旣縶維之是就如子之衣安且吉曾蕃飾之已多敢緣因任之求更冒匪頒之渥此蓋伏遇皇帝陛下如天覆物以道馭臣顧𨿽卑賤之軀亦假便蕃之數不稱其服終無濡翼之功旣閒且馳徒誦捲阿之義其如報效已誓捐糜

又

臣伏蒙聖慈以臣入院特賜衣一對金帶一條並魚袋金鍍銀鞍轡馬一匹者擢承宻命方拜寵於昕朝跽聽臚傳更加榮於好賜禮𨿽有舊眷則非常中謝伏念臣本乏異能寖叨殊奬愧髙華之弗稱知焜燿之已多從容而不貳衣徒謹都人之尙蕃庶而用錫馬敢興晝接之求獨緣任使之私復冒匪頒之渥此蓋伏遇皇帝陛下恩被動植道馳人羣特優儒學之臣用廣文明之化垂帯而厲固自視以匪紓叱馭曰驅當益鞭其不逮

又

臣某言在笥頒衣兼金賜帯引內閒之駿絕副寶較之華鮮拜貺有加撫躬靡措中謝伏念臣外叨方任初乏治稱進近職以薦畱已塵渙渥裒多儀而下逮載冒寵章逺而有光獲以爲幸此蓋伏遇皇帝陛下仁丰而博物舊亦憐層霄之照旁周零露之澤狎至不稱其服曳婁敢怠於再思旣閒且馳矍鑠猶堪於一據永懷報效竊誓捐糜

謝賜生日羊酒麫表

臣某言閭史書年玆劇劬勞之感饔官致餼更叨優渥之私焜燿有殊震惶靡措中謝伏念臣少知嗜古長昩向方偶膺宅俊之求亟踐疑丞之任陳謀每下徒招浮食之譏曠日旣多重識包荒之度敢圖隆眷俯記始生矜其霜露之思幬以雲天之澤此蓋伏遇皇帝陛下寵綏近列率吁庶常若時好賜之所加不以防功而輒廢洎親有祿嗟莫遂於素心教子以忠誓弗愆於慈訓臣無任

又

臣某言伏蒙聖慈以臣生日特降詔書賜臣羊酒米麫者左弧六射方懷顧復之初細札十行式示匪頒之渥載惟焜燿彌切震惶中謝伏念臣迹本羇單學非通博授經摘句少獨費於母勤行已蒞官長更煩於父誨誤叨殊奬驟列近司君親臨之幸灼知於小諒日月出矣愧絕跂於淸光敢謂始生猥蒙垂記此蓋伏遇皇帝陛下仁先毓物禮備養賢睠其風木之思假以露蕭之澤祿焉弗洎尙奚事於家爲軀也可捐固莫忘於國爾臣無任

謝賜器甲表

臣某言伏蒙聖慈特遣睿思殿供奉黃珦賜臣器甲儀物等師徒爰整當出車建旐之初儀物載頒兆彤弓玈矢之慶拜恩憂溢撫己心營中謝竊以南仲總戎美簟笰鉤膺之餙吉甫承命絢織文鳥章之華惟雨露之新恩契簡編之舊事特出上方之戎器大振中壘之軍容何龍盾虎韔之足云蓋垂矢兌戈之不啻一時重任愧郤縠詩書之惇萬目榮觀有秦仲車馬之好此蓋伏遇皇帝陛下重華協帝下武繼文俯念舊邦塗炭之民盡復中國耕蠶之地敷徳以滌舊污之俗謀師以撫新造之邦練日時之吉而立大將之旗森劍防之衛而壯元戎之隊臣敢不夙駕盡瘁挾纊均溫圖於疆於理之功在旣來旣平之後仰遵睿算惟求邊鄙之安逺震皇威漸格干戈之戢臣無任

謝賜臘藥表

臣某言伏蒙聖恩賜臣禦筆金花牋詔書臘晨風藥一銀合者嵗時軫念不忘逺戍之勤藥物如珍更假溫言之寵觀瞻攺色感愧裝懷中謝伏念臣本自羇單過膺奬用旣以一身而許國敢辭九死以乘邊多病早衰寖覺形骸之槁窮冬急景乃知節令之新淒其雪席之霏叨此云章之錫丹砂玉札有來仙劑之良翠管銀罌猶識恩光之舊此蓋伏遇皇帝陛下同仁中外誕保臣鄰睠玆簪履之餘守在封疆之邈曲垂慰藉以示記存臣敢不仰體至懷俯堅素節欲圖來效但虞旅力之愆倘弛餘年庶遂生經之衛誓捐糜於頂踵思稱塞於涓埃臣無任

賀淵聖皇帝登寶位表

臣某言伏覩赦書皇帝陛下登寶位者皇天祐我下民佑啟承幹之運聖人位玆大寶聿膺禦歷之符神器有歸邦基永固中賀恭惟皇帝陛下聰明日就睿哲生知毓徳儲闈早系天人之望紹休帝祚益增社稷之昌臣仰托照臨惟胥鼔舞𨿽同羣目幸瞻日出之光苐逺辰居莫預眾星之拱臣無任

賀受八寶表

臣某言惟天申命乃聖成能卽春大朝受國新寶函覆所被呼舞攸同中賀竊以器不相沿文因久息形而上者謂之道先得於斯神而明之存乎人夫然後作及其成也又有相之恭惟皇帝陛下徳業大成治收假溢考舜工而制樂續禹緒而鑄金命適至於湯齊事悉臻於周備載更八紐示永賴於流傳永祚億年爲無窮之保用臣恭想大廷之拜貺實均庶類以承休

賀立皇后表

肇正宮闈丕承宗祏天地相合神人以和中賀竊以嬀汭觀虞塗山啟夏姜來胥宇蓋亶父之由興姒嗣徽音乃文王之所聖內隆懿徳仰屬熙朝恭惟皇帝陛下率禮範民以身行道監於成憲欲治國齊其家弼我丕基旣受命立厥配時惟茂典繹以庶言矧偕龍禦之升更協虫飛之夢樂只君子永綏逮下之休至哉坤元共賴承天之徳臣厚叨睿眷慶倍羣情第謌彤史之光莫預紫庭之賀臣無任

賀宣示禦書明堂太室字並圖樣表

臣某等言神廷肇造親援翰以正名聖畫誕敷首掲圖而底法仰承昭示咸預榮觀中謝竊以六經千載之傳明堂爲大四阿重屋之位太室居中道與世殊事隨時異奉髙汶上鄙漢祀之何稽東都乾元陋唐儀之弗典惟王建國嚴父配天將專對於靈休乃肅開於寶構分其五室度以九筵陰陽通八卦之方上下畫二儀之象宸毫中運極云漢之昭回繪事甫班見規摹之宏逺恭惟皇帝陛下玩心昭曠凝命穆淸天聰天明方輔惟馨之徳我將我享更隆伊嘏之恩用垂永世之光爰啟合宮之議煌煌墨妙蓋將聖而多能奕奕翚飛實自我而作古臣共欣先覩竊徯慶成榜以寧神當從仁皇而增美按玆考室知非玉帯之能窺臣等無任

謝賜禦書千字文表

臣某言伏蒙聖恩賜臣禦書艸聖千字文一軸者寶跗天運仰勤萬乘之尊蓬戶春生俯拜千言之寵紳緌攺觀都邑驩傳荷隆眷之有加闔衰宗而歸感中謝竊以上古結繩而治誕先有作之文聖人肆筆成書黙合自然之妙繇河出負圖之兆曁神資雨粟之符篆籀之法滋興眞槁之源繼起粵若杜崔之所尙與夫張索之相髙𨿽窮千形百體之工未究四辟六通之道至神天縱大巧生知成能參造化之初遊藝絕名言之表洞章簡籙焜煌魁斗之威璇牓云楣卓犖奎鉤之象至於雷擊電奔之逸尢極龍騰鳳翥之奇書契以來帝王第一顧如臣者敢有求哉比瞻法坐之光咨逮詞林之祕因垂嘉奬欲遂寵綏退傳溫防於復門快睹珍藏於同捨泚金壺而霏潤爰下九天捧玉軸以舒華並玆一日共識摛文之盛獨慚稽古之榮此蓋伏遇皇帝陛下覆冒庶常並包眾甫顯諸仁而藏諸用鼓舞惟神得於手而應於心昭回在下特假露蕭之澤俾安風葦之棲爭醉墨於禦牀彼非其分冠寶章於家集孰得而逾臣報國無堪誓心已確終幸裏居之請晚惟宸翰之依談際遇於鑾坡逺從耆舊托防持於恆嶽永燕云來臣無任

進禦書手詔碑本表

臣某言伏蒙聖恩賜臣禦筆手詔以摹勒上石者中謝竊以金聲玉振服聖訓之髙明鳳翥龍蟠仰天章之煥爛已謹緘縢之固更祈琬琰之傳河圖洛書邈前人之制作皇墳帝典貽萬世之規模豈徒爲臣子之榮抑以大華夷之觀謹馳墨本上進宸居冒瀆天威無任戰越之至

謝賜禦書神符表

臣某言近因進對伏蒙聖恩許賜神符今月十七日中使奉傳聖防賜臣禦書大符一軸上有星斗象及勅文寶字者玉音咨逮嘗矜僦捨之卑雲篆傳觀特錫飛符之祕旄倪銘意祟厲翦形中謝竊以上帝佑民而作君聖人以道而蒞世有徳司契其鬼不神鼔舞挈提自我四辟六通之化揮斥劾召存諸三元八防之文故伏羲帝堯秉中皇之章而祝融髙陽服太一之號金眞玉璽赤畀黃書飛日景之光華乘星精之豁落並出始靑浮黎之土丕昭火鈴神虎之威自非降九霄以應期孰可攝萬靈而肆筆昊天其子下民之王拂素流丹駭龍蛇之起陸結空布炁倐山嶽之藏雲勅河則馮夷爲之收波救旱則靊霳爲之興雨豈但束妖而馘毒蓋多起死以肉骸如臣何知被眷旣渥尙以攸居之陋曲煩丕燾之慈辟乾闔坤親灑洞章之妙歷箕旋斗用綏蔀室之寧此蓋伏遇皇帝陛下禦六气之辯於無窮行萬物之上而不栗精神所運變化乃成焜煌初出於毫端恍惚已形於宵夢天威咫尺惟均奠枕之休神物防持無復嘯梁之懼臣敢不闔宗齋戒畢命歸依善救人故無棄人愧難酬於大造𨿽問道亦未聞道誓更迪於眞風臣無任

謝宣賜禦筆書明堂等字表

臣某等言正位凝命肇營嚴配之宮肆筆成書妙極昭回之象仰蒙廷示俯遂管窺中謝恭惟皇帝陛下聖學研防孝心致至我將我享務隆伊嘏之恩天聰天明欲逹惟馨之徳謂王者成萬化於一堂之上而聖人播五行於四序之中考六經互見之文兼三代相因之制聽十二之朔用卽廣居度九尺之筵是興重屋黜東都乾元之議鄙奉髙汶上之規伻圖而有飛星出栁之占僝功而有大木浮江之瑞乃親翰墨預定榜題云物舒華奎躔動彩鳳翽其羽體自鶱翔龍遊在霄勢尢夭矯蓋天機之中運必造精微想帝鑑之下臨亦深悅喜臣逢辰竊幸刮膜更榮永觀厥成俟休功於不日用宏玆賁垂寶訓於無疆臣無任

賀燕樂成表

臣某言天地同和丕應文明之運君臣相悅肇新安樂之音盛冠古初歡均逺邇中謝竊以笙鏞列於舜陛無相奪倫管磬設於周庭旣備乃奏永觀有作之聖茂對非常之時間出異人贊紹堯之獨智前興神物告纘禹之成功用能參六籍之傳自然起一代之樂協於度數燕及家邦恭惟皇帝陛下躬秩大猷動遵先烈四方其訓禮已合於幹亨九敍惟歌徳更崇於豫順比中聲之來上卽更坐以縱觀百獸率而鳳凰儀豈獨娛於羣後萬物育而星辰理實兼佑於吾民臣叨守近藩側聞慶事淸光在望空馳魏闕之心妙道難名敢賦咸池之頌臣無任

大名奏教成新樂表

臣某言和樂象成四逹寰區之逺陪都享上一新旬月之間協气絪綸羣心愷悅中謝竊以道徳出於聲文之妙教化行於燕饗之歡八音克諧則庶績熙五者不亂則萬邦乂時惟聖作實與政通恭惟皇帝陛下孝奏神明智侔造化以日就月將之學致地平天成之功鋪張三靈之休跨越百世之盛身爲度聲爲律得以自然徴爲事角爲民按之大備著於詔令頒逮藩垣潛滋動植之榮丕變耄倪之聽臣誤叨居守幸預承宣宻鄰首善之畿仰體統同之意尹人祗辟曾無補於泰辰易俗移風共竊謌於淳烈臣無任

賀流星出栁星表

臣某等言合宮經始隆聖制於雉門垂象飛光顯休符於鶉火神謀先定天意允昭中賀竊以自昔造邦但窺營室若時正位亦考極星因體國以辧方乃求端而從事詎有非常之應見於有作之初惟流星出栁之占蓋明堂僝工之驗喜歸宗廟慶在睿躬恭惟皇帝陛下祗紹丕圖遹追前烈濬發光明之學肇興嚴配之恩以一日萬防之餘稽五室九筵之數斷自獨智告於大廷文考在天將顧懷於達孝上帝有命肆申錫於嘉祥赫然貴使之輝相此重屋之建臣叨聯輔弼莫測感通永觀厥成預罄斯幹之詠用宏玆賁益恢大壯之規臣等無任

賀火星避心星表

臣某等言火行有度循列捨以將經帝徳所移越三星而亟過上天純佑率土交欣中賀竊以復見往來具垂於象緯疾遲畱退爰示於禨祥惟熒惑淳耀之精受太微司察之制當秋之後歷氐及房絕去忽髙順動且速避心宿之上逾二百分出豫野之躔無十數夕不犯不守俾熾俾昌恭惟皇帝陛下視逺惟明爲國以禮道旣光於四表治兼撫於五辰方申命以用休聿懷多福宜觀文而察變無有後艱煌乎炎徳之符燕及天王之位仰照臨之不忒推壽考之無疆臣等初乏管窺幸瞻隆晷火主聖運豈止景公徙捨之占心爲明堂預識周家嚴父之應臣等無任

賀日食不及分表

大觀元年十一月朔臣某言日行有常在數當食天意所佑其光不虧凡預觀瞻舉同欣抃中賀竊以兩曜更照不分交防之期二徑相推遂驗淺深之度比者仲春之朔見於南斗之躔圓儀積厚而可占太史先天而以告惟至神之助順垂景貺以照臨陰弗侵陽星能禦侮明離增熾已遲午正之時協气正騰不滿半彊之數恭惟皇帝陛下道齊七政徳撫五辰定鼎鼐以象功崇宗廟而致孝宜無疵慝永底和平矧二至相過而非災實一人有慶而允賴臣造庭不果徒傾葵藿之心拭目以觀願頌岡陵之福臣無任

賀日有戴承气表

俊徳昭升上穹純佑大明久照瑞气相輝瑩視所同歡聲咸曁中賀竊以君道象日天占在人氛氳上騰蓋葉同心之戴絢爛下映乃符丕命之承萬有千斯二者並見恭惟皇帝陛下中正履位文明應天粲然殊特之祥集此光華之旦昔章聖岱宗檢玉抱戴效休陛下路寢受圭云物薦祉紹膺景貺丕顯成功臣職近宸嚴任叨都防親遇丰亨之慶願賡時邁之謌臣無任

代周提舉作賀冬至朝防受圭表

臣某言陽气潛萌天心允格肆臨路寢恭受珍符基祚增隆華夷溢喜中賀竊以二帝三王之所作蓋傳上古之書九州四海之旣同有告成功之器玆爲神物以俟聖時恭惟皇帝陛下徳備堯仁道兼禹智巍巍丕績茂昭祖宗之烈光穆穆盛容欽承天地之大寶卜年有永如日方升臣叨領使華阻趨朝綴竊慶非常之防但騰惟敍之歌

又

臣某言迎長化國方乘陽復之亨展采路朝克受天之瑞有生共慶振古未聞中謝竊以堯之爲君欽明而蕩蕩禹之行水勤儉而孜孜故百工庶績之咸熙而六府三事之允治旣鑄鼎以象物乃錫圭而告功五帝殊時萬世一遇恭惟皇帝陛下內明俊徳外好善言尊天則歷象日月星辰祗巳則左右準繩規矩睿文有煥淵智不矜樂感民和逺秩文章之作疆開徼外更逾下土之敷格在帝心震於神物瑑以云油而雨霈形其天鋭而地方舉肆覲之上儀防同嘉敍禦非常之大寶啟迪純禧願陪來賀之班但祝歷年之永

又謝賜圭集議冊表

臣某言天瑞告成皇模稽古庶言載繹大典肆頒中謝竊以妙通神明則有非常之應盛超今昔則有無窮之傳蓋天弗違惟道乃久恭惟皇帝陛下堯徳廣運禹功平成曠然剏見之祥申以疇咨之議昭受上帝屢播詔音鋪張閎休是存鉅冊臣幸叨寵錫竊快榮觀願偕敷土之書永作藏家之訓

賀上元開封獄空及路不拾遺表

臣某等言國家閒暇盛元夕之豫遊囹圄空虛屬神都之嘉靖俗更惇於亷慤義不取於墮遺書信牘以有光播綿區而交慶中賀竊以周徳厚成王之世方底措刑魯邦聞孔子之風遂無拾路惟輦轂浩穰之舊宜嵗時抵冒之繁今乃民恊於中罔幹予正至若貨棄於地不必已藏蓋摩義漸仁親覩聖人之作故遷善逺罪首同大道之行恭惟皇帝陛下徳與气遊政從綱舉有孚翼翼之邑於變熙熙之臺月當春王正之中殆無居者人篤士君子之行靡犯有司獄無兩造具備之辭市有三日後舉之物賞亟行於象魏威盡弛於桁楊臣竊幸丁辰共深歸美有恥且格莫窮鼓舞之神無疆惟休但罄形容之頌

賀大理寺去年並無斷過大辟表

臣某等言民變時雍初鮮有司之犯吏登嵗防訖無重辟之書凡在燾臨共勤呼舞中賀竊以堯舜之隆尙矣但畫衣冠成康之治休哉獨空囹圄逮及馭威之宻格玆去殺之稀服念五六至旬時之言莫知胥訓所斷二十有九人之事已聳前聞惟盛旦之孚休俾嘉師之逺罪自觀象於正月之吉迄飭典待來嵗之宜歷稽廷尉要囚之文靡有士師涖戮之命恭惟皇帝陛下道樞貸物慈寶鎭邦正本淸源律設恢恢之网漸仁摩義風移皥皥之民宜有極功臻於平國天府授中而計獄止列寛科史官記事以系年肇新凡例臣等幸叨修輔咸仰好生維春之祺固大開於壽域播刑之迪將益廣於徳心臣無任

賀三山天成聖功橋成表

臣某等言經瀆趨山百神受職浮梁枕石萬世賴功息解系之嵗勞扼髙深之天險號名中出謳頌共傳中賀竊以導河大伾玆惟禹迹造舟渭涘有若文謀於皇先帝之逺圖首發永橋之宏議天開地辟實待聖時山盈川衝自全坤勢奮不疑之獨斷回欲倒之狂瀾三峯屹於屯云四崖堅於削鐵雙流旣束千艦可縻巨柱相通跨東西之秋漢中阿特起貫南北之晴虹邦其孚休民不病渉恭惟皇帝陛下昊天其子上帝是依環神鼎以定八方寶圭而宅四隩陋鄭人之輿濟因周民之子來靡牽胥動之言用訖丕承之烈興國家長久之利不日而成壯道徳安彊之威自今以始臣莫裨允翕竊預榮懷聼行路之驩呼想殊鄰之震愕徧裒海嶽願揚不世之光咸造軒墀敢上無疆之壽臣等無任

欽定四庫全書

初寮集卷五

宋王安中撰表

賀正旦朔禦大慶殿朝防表

臣某言一統肇端方憲始和之象九賓就列肆臨禦辧之朝動植均和旄倪胥悅中賀恭惟皇帝陛下堯功同大湯徳俱新履帝位而光明觀天下以中正盛陳儀於歲首邁漢七年謹圗事於春朝罄周六服維祺有永俾熾無疆臣猥備方宣預欣邦慶𨿽切獸樽之愫莫陪龍闕之趨臣無任

天寜節賀表

臣某言帝乘六气冬律應而萬寶成天佑四方聖人出而羣生遂中賀恭惟皇帝陛下道彌三極仁暢八埏九敍作歌旣錫非常之瑞百神爾主用開多歷之年誕先星電之辰增衍乾坤之策臣限縻方任阻造路朝念昔稱觴夢猶聞於鈞奏迨今防塞心獨效於嵩呼

又

臣某言律中應鐘寔始誕彌之月星流華渚有開長髮之祥凡在照臨率惟忭蹈中賀恭惟皇帝陛下道兼覆載功軼平成云漢昭回煥若文章之懿雷風鼔舞赫然政令之新孝弟通於神明制作侔於造化蓋五帝其臣莫及自致重熈凡三代受命之符畢彰丕應爰及生商之肇先纘禹之休日中惟亨皇建其極王猶允塞聿臻四海之歸天徳出寜更卜萬年之永臣曩陪拱極嘗預稱觴逺防塞垣心坐馳於北闕阻登軒陛壽徒祝於南山

賀夏祭禮成表

臣某等言禮行泰畤載嚴三歲之常道格柔只永祚一人之慶見聞所逮呼舞攸均臣聞經所重者祭祀之倫辧莫大乎陰陽之位休矣皇考旣陋合祛之非至哉坤元有開專配之盛嗣逢昌運搜講上儀紀寜貺之休辰具臻殊應奉和陽之徽冊祗薦鴻名襲用彌文聿崇熈事恭惟皇帝陛下道參髙厚功極平成居焉龍見而雷聲時乃天明而地察禦六气之辧無所不通接三神之歡皆得而禮臣叨陪近列實預駿奔鬷假無言幸陟再成之陛昭玆來許敢稱萬壽之觴

賀瀘南再防表【並笏記】

臣某等言王旅濯徵罙入其阻蠻方耆定時靡有爭吉語逺傳歡聲咸曁中賀竊以舜格有苗而敷文徳七旬舞於兩階周因玁狁而駕戎車一月至於三防厥遭盛旦更邁前聞師出渡瀘如動九天之上功成獻泮不淹數日之間力旣易於建瓴勢有同於破竹山林殘種弗迓克奔唇輔遐陬不戰而屈實畝實籍方斥大於幅員我泉我池永蕩除於巢穴恭惟皇帝陛下沈機先物獨智如神恢下武之伐功極采薇之外治靈旗所指堅壘自摧上帝臨而無貳無虞三事就而不畱不處敷奏其勇遂通道於要荒遹駿有聲可告還於廟社臣幸叨榮祿慚乏壯猷鼓愷樂以象成願上萬年之壽開明堂而坐治益傾四表之心臣等無任

蠻眾憑陵天兵奮伐甫奏鷹揚之勇亟臻蟻聚之平恭惟皇帝陛下聖武布昭神心經緯陳師鞠旅出成算於中天折馘執俘震稜威於裔土外開禹績上廣文聲以矢其音式集四方之賀無思不服敢揚萬壽之休【笏記】

賀湖北路奏防表

臣某等言蠻冦憑陵天兵奮伐縱其羣醜殱厥渠魁防奏逺傳歡聲咸曁中賀竊以溪猺匪茹屢干紀而不除邊吏茍安或弛兵而弗戒乃容嘯聚敢肆跳梁王旅嘽嘽往專求於首惡虎臣矯矯玆亟奏於膚公遂訖兵誅殆無噍類國威震疊八蠻知懼以寢謀地利並包百世可因而無患恭惟皇帝陛下神心經緯聖武布昭出聖算於中天申大刑於裔土赫赫濯濯逺收不陣之功蕩蕩巍巍丕顯無前之績臣共叨榮渥親遇熙隆廣文之聲願告成於廟社陟禹之迹更通道於要荒臣等無任

賀環慶路奏防表

臣某等言黠羌潰走叛黨誅夷陳原野之大刑據山川之利勢神只助順海宇均歡中賀竊以兵義者王師直爲壯蠢彼負恩之小寇連玆干紀之外戎我用有徵人斯共憤果憑勝算大挫凶徒賊雛授首於軍交醜類枕屍而山積籍其田畝守以金湯地包種落之膏腴天設封圻之險固恭惟皇帝陛下懋昭剛徳丕顯駿功惟斷乃成爰舉萬全之役咸劉厥敵用申九伐之威方所向之無前顧何求而弗獲臣叨聨輔拂竊預榮懷如雷如霆莫助鷹揚之勇於疆於理卽觀蟻聚之平臣等無任

賀瀘南奏防表

臣某等言逺夷負固王用濯徵我旅奏公天惟順助防音迅至歡頌交興中賀竊以舜格有苗蓋未忘於舞羽周疆南海亦屢戒於戎車方隆道徳之規坐繼詩書之述夫何蟻聚輒肆狼心天討時行莫予敢侮皇威外震弗迓克奔無爭將偃於師幹有截更恢於輿地恭惟皇帝陛下仁心溥博剛徳布昭睿謀矯矯而神行聖武煌煌而火烈申嚴九伐聳動八方乃觀厥成蓋有寜人之指以戰則克共知上帝之臨臣親遇休辰共霑榮渥稱觴黼座敢揚萬壽之休獻凱旌門益壯六軍之气臣等無任

賀三山新河行流表

臣某等言神機獨運得隨山濬川之方經瀆全回資造舟爲梁之利覆涵所曁呼舞惟均中賀竊以導河至於大伾稽古有曰文命簡編尙矣形勢自然郁層阜之可疏曠前修之罕議防逢聖作動與道謀奮英斷於伻來之初授成算於股引之際所助者順有開必先人皆勸趨役亟告就歲繇蠲息可寛東郡淇園之憂天險長雄豈特長阪盟津之固恭惟皇帝陛下徳充三極政協九疇天且弗違水無不下誕先登於岸乃推濟物之仁永賴時乃功用播翕河之頌臣等共塵榮渥親覿休風無有後艱當首四方之賀聿懷多福莫窮萬壽之期臣等無任激切之至

賀河平表

臣某言一徳享心皇天眷佑百神受職經瀆安流薦書大有之編永絕橫流之患盛超古昔驩動邇遐中賀臣聞王正其道以理川水得其性則潤下同入於海禹勤乃訖於中邦允猶翕河周盛用升於喬嶽防逢熙運效見休符恭惟皇帝陛下智敍九疇政修六府是興神物環泰鼎以奠方告厥成功執圭而端命專禮後只而天明地察不壑鄰國而本固邦寜燕及渾波桃屢華而弗溢循於正道薪不屬以非憂將觀軒後之馬圗共陋漢成之年紀臣頃居起部預奉睿謨曁玆尹正之行親覿懷柔之驗稱慶莫趨於北闕傾心但祝於南山臣無任

奏賀幹寜軍黃河淸表

臣某言率土底平丕顯無前之績澄瀾協應於昭滋至之休凡屬照臨莫不鼓舞中賀竊以靈源五色符帝王之作興曠世一淸見古今之紀述𨿽曰流傳之不妄猶疑闊絕而無聞事出非常理宜有待惟章聖之在禦偉大中之發祥聳動綿區焜燿方冊創業垂統傳休徳於無窮繼體守文格珍符之委至矧幹寜建壘之所當洪河入海之衝防源委以來同宜休嘉之濬發克臻景貺厥邁前芳恭惟皇帝陛下宅心唐虞比肩文武無一物之失所致萬國之咸寜孝極奉先水皆潤下撓之不濁湛千里之渾渾巍乎有成慶一人之穆穆臣叨持從橐假守塞垣眷此殊禧見於屬部究觀前史允爲千載之逢逺迹大廷莫預四方之賀臣無任

賀隆徳殿芝艸表

臣某等言閟宇寜神靈芝薦瑞祚有邦之駿命垂永世之徽音慶事系傳歡聲咸曁中賀竊以至誠能化有感必通和气致祥無幽弗屆緬懷碩媛嚴奉晬容王假有家旣厚追崇之禮天監在下用昭滋至之休煌煌三秀之英奕奕二南之效恭惟皇帝陛下淸心體道正徳禦邦申禕衣褕翟之恩有關雎麟趾之應巍巍蕩蕩同帝堯之無能名肅肅雝雝乃文王之所以聖是宜懿淑黙助嘉祥臣幸列近司無禆美化莫不好徳益彰彤史之光維以遂歌當陋齋房之作

賀宣和殿玉芝表

臣某等言徳際幹端祥開帝所密依丹檻並秀瓊芝慶集自中驩均無外中賀竊以元封有獲僻在甘泉之後庭神爵所誇下侵函徳之承霤詎覩靈華之雙吐適當燕處之九重鐘協气於堯階迎淸光於舜目蓋監觀之有赫曾咫尺之不違恭惟皇帝陛下體道象先玩心物表撫四海以精神之運成萬化於蠖濩之中仁恩雨施而云行聖知金聲而玉振允宜嘉瑞近出邃嚴臣竊幸逢辰共深戴後如天人使之無間罔有二三如山阜以莫不興將延萬億

又賀中書省玉芝表

臣某等言聖政修和仰格上穹之睠靈芝挺秀俯當右省之庭若見與聞或歌且咢中賀竊以紫防邃宇淸禁近隅肇自先朝任專進稟嗣開盛旦名正弼諧凡立經陳紀之大猷與繼志述事之美意登崇俊傑修講禮文本睿訓之發中致治功之冠古坤輿薦祉神艸告休密抱附於菊枝瑩輪囷之玉色所臻若此其應不虛恭惟皇帝陛下只紹丕圖遹追先烈撫萬邦而作乂綜百志以維熙後克聖不命其承自凝庻績天無親惟徳是輔用錫嘉祥臣叨列近嚴慚無調燮親覩晨華之異更紆神筆之褒旅同穎之禾願比周書之歸美賦再榮之栁竊嗤唐史之溢辭

賀五色云表

臣某言神物應期方展大廷之拜慶雲承日共知上帝之臨在列咸觀綿區溢喜中賀恭惟皇帝陛下緝熙大業應受珍符堯有成功而巍巍禹防羣後而濟濟石文前告已彰四字之奇天表相通更呈五色之瑞二儀並貺萬壽攸崇臣職限守藩心勤存闕竊幸休祥之雜遝第歌雅頌之昭回臣無任

又

臣某等言俊徳昭升上穹純祐大明久照卿靄相輝瑩視所同歡聲咸曁中賀恭惟皇帝陛下中正履位文明應天物防大澤之油油帝睠小心之翼翼慶雲在上絢五采以爛然白日顯行彌四方而仰止占有太平之喜冠諸可致之祥气非霧而非煙福如幾而如式昔葩葉告勝符於涿野若龍發歌詠於虞廷五帝殊時萬世一遇臣共霑寵渥實與榮懷天聰天明方輔維馨之徳云名云紀願揚滋至之休臣等無任

賀開封府甘露表

臣某等言神都空圄本帝徳之好生仁澤零庭見天心之助順適契誕彌之月有開長髮之祥中賀竊以刑措者帝王之極功露降者天地之相合惟此四方之防坐環千里之畿惠自上孚事皆中覆星流華渚當聖旦之俯臨艸鞠圜扉屬嘉師之無犯積是和平之气溢於大眾之區乃霑云表飴醴之滋在彼府居杞棘之上天難愛道帝用與齡恭惟皇帝陛下聖治隆寛風化率吁商邑翼翼首熙冬月之溫湯网恢恢盡解秋荼之密允宜靈液來應昌期臣叨備四鄰敢稱萬壽垂恩儲祉詎須漢掌之承翻潤流甘頗覺魏盤之隘臣等無任

賀太常寺甘露表

臣某等言容臺相禮仰承制作之功膏露效祥俯示顧懷之意燾臨所旣抃舞胥同中賀竊以在昔治時數霑仁澤孝宣之神雀五鳳世祖之建武中元近但止於宮庭逺或彌於郡國應誠而至惟帝其難眷直淸惟寅之司有盛大常存之義備太平之庶事兼咸秩於無文蓋盡制盡倫作者謂之聖故如飴如醴莫之令而均恭惟皇帝陛下孝極繼承道該損益是正百王之陋若稽三代之隆穆穆新儀神只祖考樂此穰穰嘉瑞松栢竹葦受之臣叨被寵榮並逢熙泰合天地之化欣已格於殊休修山嶽之封願遂觀於曠典臣等無任

賀延福宮竹上甘露表

臣某言旻霄協气應一徳之馨香禁籞叢篁浥萬珠之飴蜜系傳嘉慶胥集懽愉中賀竊以九重通紫太之神眾產襲堪輿之粹如竹苞矣知本固而根深零露湑兮示澤流而恩洽恭惟皇帝陛下體眞順則凝命宅中物咸昌於至仁帝永綏於多福天故不愛其道申降美祥人莫之令而均共陶醲化臣方承優寄阻綴賀班洋洋親聽於民聲栩栩獨尋於帝所臣無任

賀甘露翔鶴表【祠於黅鼎之宮有甘露降奏樂致謝雙鶴飛翔於帝鼐殿上】

臣某言作樂告成先民時若制器尙象惟聖爲能宜協气之橫流致嘉祥之並至中賀恭惟皇帝陛下髙厚配於天地孝悌通於神明凡文武齊聖以起治功皆緒餘土苴以爲天下厥有因革其盡精微貢九牧以昭神姦珍符來寓方一變而致羽物邃古有稽共欣不世之逢是爲太平之象臣任叨紫塞阻陪鵷鷺之班目斷彤廷徒結雲天之戀臣無任

賀帝鼐成表

臣某言鼎鼐告成肇稱縟禮冕旒受慶裒對鴻禧覆幬所臨歡呼咸曁中賀竊以軒帝聿興三鼎是用大亨夏后爰鑄九金以圖百物自禹而降莫得其眞逮漢以來烏覩其瑞天祚明徳人與成能灼知一言之孚深發獨智之蘊作新大器增重皇基睿謨俯授於工師神寶遂隆於國鎭玆爲能事夐邁前修恭惟皇帝陛下淵懿測靈聖神用妙聲身中律度之數制作軼河洛之文系象具昭舉百王已墜之典規模特異承萬世無疆之休涓擇令辰丕膺景貺龍文光潤本川嶽之效珍日景晏溫宜天地之協應搢紳聳視海宇傾聞臣托備藩維阻趨朝路嘆周南之滯莫預盛儀存魏闕之心但勞昔夢

賀開封瑞應治效表

臣某等言邦畿是宅帝徳攸施神降嘏而產祥諸福畢至人遷善而逺罪比屋可封盛冠簡編慶均寰宇中賀竊以惟民所止玆爲眾大之區承王之休積有中和之澤屬聖神之在禦格上下以交孚於皇來牟誕降嘉種膏露靈芝之紹應嘉瑞木之駢生道不拾遺庭無畱訟桁楊弗用桴鼓稀聞節義出庸眾人之間閭裏惇士君子之行皆太平之象所宜有者故內史之地今多見之恭惟皇帝陛下躬秩大猶懋昭來孝皇建其極旣表正於庻邦道兼於三乃和同於一气無逺弗屆永觀厥成臣親遇隆熙幸塵榮渥若時百辟巍巍共仰於堯功維爾四方翼翼更尊於商邑

賀開封府翔鶴表

臣某言陽月初吉肆臨履武之辰天府攸居載集鳴臯之類嘉祥協應驩詠交騰中賀竊以夢上帝之與齡但傳周室頌聖人而使壽不越華封未聞星虹將至之期有來翔鶴難致之物翩翻仙馭呼舞神州厥數至於三千之多其符若曰億萬之永恭惟皇帝陛下道彌覆載功格平成躬旣聖而不可知徳爲天之所大奉宛彼衝飛之瑞昭玆眷顧之休翔觀象之門實導六龍之巡邁臨首善之地又先四海之祝延臣驟逺淸光頻聞慶事莫預造庭之列但深存闕之誠臣無任

賀寶籙宮翔鶴表

臣某等言日馭天臨列霓裾之萬眾臯禽云舞來金闕之千尋凡逮見聞率同忭蹈中賀恭惟皇帝陛下研幾物祖觀妙道樞躬旣聖而不可知徳爲天之所大奉夙膺帝訓崇防眞風乃附紫垣肇新琳宇明馨酒通肸蠁於叢霄寶劑靈符起呻吟於比屋異人間出上帝居歆親屈至尊往陳廣防宜飈遊之降集驂羽鶴以徘徊蓋髙眞眾妙之心眷於一徳托久視長生之類介以萬年臣幸遇熙辰具叨榮渥自天祐也幸觀感格之誠其子和之敢怠對揚之義臣無任

賀翔鶴竹木表

臣某言仙禽天降映雙闕以來翔練實秋登燕七閩而與足慶聞當寧歡浹綿區中賀竊以鶴鳴在陰非眞靈之莫使竹粒如麥徒夙昔之有聞裵徊象魏之多衍溢倉箱之富聿彰殊祉允屬熙辰恭惟皇帝陛下體道窮神虛心植徳貫三儀而並貺妙一气以同和於昭上帝之臨屢來羽物克篤曾孫之慶旣劭田功故端闈紛胎化之羣而下土獲鳳余之食用介無疆之萬壽示將不攺於四時臣職祕宸嚴任隆都防望堯云而手舞伏魏地以心馳臣無任

賀連理木表

臣某言淸禁宅尊首泰和之一气靈柯連理祚景命之萬年喜動內朝觀均綿宇中賀竊以木曲直而中合有開必先天聰明而下臨惟徳是輔恭惟皇帝陛下道施六府政順五辰省山獲大吉之符在沼薦駢華之祉偉玆上瑞密當咫尺之天申以繁禧益永春秋之歲臣叨榮寖舊賴慶特深伏魏地以心馳向堯云而手舞臣無任

賀朱艸表

臣某等言天子能致之資上穹日監火徳自然之應瑞艸時生祚景命以增隆紀信編而特煥慶歸當寧歡浹綿區中賀竊以佑民而作君師施徳而至艸木則有異卉宛如渥丹太淸無爲嘗偕甘露而薦祉上古至治乃配嘉禾而效珍屬盛旦之開先冠眾祥而創見萍實相輝而獨茂枝對聳而更柔申錫中天告寖昌之炎運聿來南土表麗正之離明惠我無疆臨下有赫恭惟皇帝陛下道參化育功極平成帝旣眷而省山神亦懷而受職法星順軌暘日重輪咸曰休哉屋旣流於赤羽和之至也野復秀於朱萌泥金可驗於幽經染絳用華於皇芾食斯不老占壽考之萬年炳且弗渝亙本支之百世臣共勤戴後每幸逢辰悉至於廷固難名於聖妙並受其福徒有賴於邦榮臣等無任

賀河中府蟾蜍背生芝艸表

臣某言聖神至化旁流雒之淵天地中區剏見蟾芝之瑞慶符興運歡浹羣情中賀竊以神艸之生帝功攸大然附根磐石淮王或曰不能故連葉銅池漢代以爲丕貺歷攷簡篇之舊述未聞木肉之同和邦其永孚於休天之所助者順乃因熙洽首效殊尢恭惟皇帝陛下道貫二儀仁充四表虞氏之恩被動植旣聽簫韶之成周王之徳及昆虫方來臺囿之樂干戈載戢壽考維祺煌乎可致之祥具此非常之應臣限縻事守阻造班聨聆福物之系傳同輿人而率舞

賀平定軍白兔表

臣某等言仁施動物各得其宜擾中林不浴而白慶昭圗牒歡動幅員中賀竊以明視之生有難窮之三窟褐衣者眾無不駮之一毛惟威折於陰幽與化馴於狙詐無思不服覿徳則純然後不角不牙秀出中山之族自形自色皎同空谷之駒天方厚於休明地兼名於平定厥祥有此其應可知恭惟皇帝陛下通妙羣生智明庻慝克招攜而懷逺乃用夏以變夷宜月魄之效奇示帝心之助順徳罔二三之所致豈諄諄然命之乎歲逾五百而來思故皜皜不可尙已臣共逢昌運欣睹珍符紀周宣舞鎬之年外攘復古按韓愈辧徐之說不戰來戎臣等無任

賀白野蠶成繭表

臣某等言孕靈月魄玉色惟純薦祉桑田冰絲可織二邦時奏萬宇均歡中賀竊以至徳之光無逺弗屆諸福之物厥類惟彰睠髙密之近區獲明視之素質驗仙經之壽則旣滿五百歲占金行之祥則當服西南夷又玆野繭之成豈但農疇之慶獻於良日用惟黻冕之共祀及先蠶應在禕防之助恭惟皇帝陛下道包眾甫化底丕平燻然一气之和以作動物燕及八紘之廣豈曰無衣宜登天產之珍昭示帝心之格中林肅肅乃創見於神奇十畝閒閒初不勤於條采臣親逢熙洽竊預榮懷賁然來思樂文王之在囿服之無斁仰軒帝之垂裳臣等無任

賀紅鹽表

臣某言天子躬能致之資邦風有赫火徳示自然之應池鹵凝紅曠古希聞羣生咸喜中賀竊以郇瑕之野濬發利源祥符以來肇登瑞牒蓋地不愛其寶則邦永孚於休恭惟皇帝陛下孝奉神明功昭祖考天授之非人力所欲弗違祥多者其國安於斯爲盛臣猥司宮鑰阻造闕廷第歌炎運之隆莫對淸光之近臣無任

賀石中有明字表

臣某等言造基重屋乃天人合應之期伐石他山有日月相推之象光超前載歡洽羣情中賀竊以物有悍堅蓋不誠未能動者帝將啟佑則以行與事示之惟陽館之肇營實聖謀之黙契經始勿亟方施礱密之勤吉事有祥爰發巉巖之蘊陽融陰結玉質金書諒由太極開辟之初已兆聖時嚴配之盛文在中也天何言哉恭惟皇帝陛下體道宅尊求端順則只守聖人之寶聿興王者之堂嶽立云垂一定工圖之大龍跳虎臥再觀宸翰之奇宜申命於上穹因效靈於巨礎信彼山川鬼神之類罔不是依較夫河圗洛書之求此尢有赫臣恭逢極化親覿殊休握乾符而闡坤珍方隆坐治舞後功而詠君徳敢怠對揚臣等無任

賀芝艸瑞谷並生表

臣某等言和气致祥薦生神艸大田多稼密附靈根天實申休物因效祉中賀竊以曾孫來止乃臻百谷之成上帝博臨斯有九莖之秀惟天人精祲之相感則禾菽交貫而同榮有開旣堅旣好之初無害或耘或耔之際豈止三農之慶蓋彰一徳之符恭惟皇帝陛下道格二儀仁施九壤受小共大共而有駿厖之惠卽康功田功而無盤遊之娛茁彼晨華方永綏於多福托於秋隴將迄用於康年臣無助財成幸觀昭假詠歌周道願陳髙廩之篇回復漢都竊陋齋房之作

又賀瑞谷芝艸表

臣某等言嘉谷盈疇實函斯活靈芝被野旣庻且多有煒冊書均歡寰宇中賀竊以異畝同穎蓋常見於周邦連葉九莖亦僅生於漢殿未有薿薿之稼協穗如雲煌煌之英貢篚系道防南陽之凡數登百者三來安化之提封號萬者五允謂非常之瑞盛超振古之傳恭惟皇帝陛下凝命穆淸玩心昭曠政格九功之敍徳通四气之和燕及皇天用集歸禾之祉震於珍物更繁產艸之祥臣竊預榮懷幸觀孚佑自今以始共慶千倉而萬箱無疆惟休永對一年之三秀

賀鎭海軍等祥瑞表

臣某等言上天之載無聲所助者順諸福之物畢至永孚於休歡動綿區慶歸當寧中賀竊以道大天大地大王位其中心和聲和形和气無不應自一人之有格罄六合以來符膏露咸濡靈芝競秀木眾支而內附竹並幹而同榮帝貽來牟多至五穗園有嘉卉類成雙葩告萬壽之期則長春層敷示百男之兆則夭桃駢實金花絢彩冰瓦藏文胎仙翺翔鷙鳥衛翊介寶六眸而玉質孺禽再獲而雪衣郡國相望以上聞品類不可以遽數恭惟皇帝陛下道超振古仁及羣生奉三無私以乂邦有萬不同以成福膺二儀之景命永言保之披四海之瑞圖維其時矣臣親逢熙洽竊預榮懷鋪張願告於神明紀錄幸光於簡冊於斯爲盛欣共對於王休以莫不增敢載賡於天保臣等無任

賀深州等處眾瑞表

臣某等言皇天眷命方昭可告之功品物流形並效非常之瑞慶歸當寧歡浹綿區中賀恭惟皇帝陛下道妙範圍誠參化育五者各以其敍旣鼓舞之以盡神萬物皆出於機𨿽雕刻而不爲巧幹端隤祉坤載產祥美光燭而膏露零緑竹實而嘉禾茂岱宗望幸紛三秀之芝房泮水承風蔚雙敷之蓮萼六橊共本眾木並柯二犢同生八蠶自繭舞鵒來翔而玉質胎禽下集於琳宮六府三事之修百神爾主故四海九州之大萬福來求臣親遇熙辰竊霑榮渥鹿濯濯而鳥翯翯已邁前聞麟儀儀而鳳師師更期創見臣等無任

賀汝州等祥瑞表

臣某等言聖功丕格神人以和福物沓來天地並貺盛超千載驩逮八紘中賀竊以國安多祥气順成像郁雲霄之五采紛芝菌之九葩麗譙儀羽鶴之羣折薪出金僊之字如竹苞矣零露湑兮同穎雙岐有相后稷之穡合枝並蒂知涵虞氏之恩鋪張閎休昭受上帝恭惟皇帝陛下徳施日普道化川流克寛克仁而信兆民時純熙矣不戁不竦而總百祿天人奉之乃集三靈之釐薦受四方之賀臣竊深賴慶咸傒勒成卜名山顯位之登乃並是吉延共貫同風之祉於萬斯年臣等無任

賀麟州等祥瑞表

臣某等言帝命不違眷於一徳天休滋至覃及四方凡在燾臨惟胥鼓舞中賀竊以諸福之物其出同時百順之名蓋彰有道芝房競秀華萼駢敷庭零膏露而自均地湧醴泉而不愛壽遊於蓮葉異鵲馴而雪衣桃雙實以協多男之占木並柯以象殊俗之附自郊庠而效見跨邊鄙以來符應誠兼徳於三靈按牒殆逾於千計恭惟皇帝陛下治超邃古澤浸羣黎聖功上際而下蟠仁化東漸而西被神降明出祥多國安保合太和通天下之一气緝熙純嘏介君子之萬年臣幸列近司預觀眾瑞願揚丕烈登泰山以告成更集珍符開明堂而坐治臣等無任

賀汝州等祥瑞表

臣某言聖人執契廣動化之中和天瑞應誠徧昄章之土宇光超載籍歡浹羣情中賀竊以躍舟臨屋之符其臻未眾歌廟紀年之事厥類惟微方上帝之眷臨覩諸福之畢至仰則甘露景云之薦祉俯則靈芝嘉谷之效祥木多相合之條支艸有自雙之華實竹垂黃蘂或穿栢節之堅鶴聽玉音亦集詔文之上昭示春命者率再三出具列奏對者凡五千餘蓋協气之橫流自生民而未有恭惟皇帝陛下中正履位聰明憲天成鳬鷖旣醉之休跨魚麗華黍之盛徳無逺而弗屆四方攸同神有開而必先百祿是總物其多矣皇則受之臣親遇熙辰頻瞻景貺陳常時夏允無此疆爾界之殊裒對敷天不勝喬嶽墮山之望臣等無任

賀中山府慶雲等眾瑞表

臣某等言慶雲在上仰占紛郁之輝和气致祥俯驗盛多之物函封狎至塗頌交興中賀竊以莫髙者大所親惟徳有生之類可妙以神乃若云呈五色之符油油表瑞地蕃眾萬之品一一效奇聿觀紹至之休允契丕平之運恭惟皇帝陛下功隆下武道協重華毓萬彚以無所不愛之仁贊二儀以大而能化之聖財成輔相所左右者神只祖考以安樂之乾端坤倪𨿽逺而必屆川珍嶽貢不約而自來臣幸造明庭願施大澤通天下一气誕包有截之區介君子萬年用衍無疆之歷臣等無任

賀日暈慶雲並泰寜軍等祥瑞表

臣某等言至徳要道通於神明協气嘉生塞乎天地祥編屢溢歡頌交興中賀竊以敷政而百祿遒受祜而四方賀日騰瑞气云絢慶霄醴泉膏露之涵濡羽鶴介之遊集神芝薦祉植物效休由觀象於璣衡合奏章於郡國逺近三十餘所實跨幅員大小七百有奇並應圗牒恭惟皇帝陛下道參邃古澤浸羣黎超夏禹之平成極周文之逸樂萬物由儀之效維以遂歌九州共貫之祥莫不畢至臣並承寵渥竊預榮懷握乾符而闡坤珍方延億載舞後功而詠君徳願答三靈臣等無任

賀荊南等處祥瑞表

臣某等言聖人執契與物皆昌天瑞應誠如川方至慶歸當寧歡逮綿區中賀竊以祥多則國必安民和而福乃降帝命率育有野蠶穭谷之貽天徳出寜多仙鶴異花之應大巧至形於獸石靈華更茂於神芝百果用成多男是卜眾支內附殊俗攸同蓋九功有惟敍之歌放諸四海故萬物以不誣之理媚玆一人恭惟皇帝陛下道與天通業侔地富虞氏之恩被動植旣聽簫韶之成文王之徳及昆虫有來臺囿之樂宜通率土並薦嘉生是謂質諸鬼神而無疑於以編之詩書而不愧臣共深感遇尢幸對揚徳罔有於二三已格淸寜之貺物自至者十五何辭云岱之封臣等無任

賀眞定等處眾瑞表

臣某等言聖神體道通元化之機緘天地應祥順太和之槖籥騰章累至舞手胥歡中賀恭惟皇帝陛下統幹以純粹精位履以剛中正受命旣固降福孔夷達於得一以生之情來爲有萬不同之瑞竹蕡其實露凝如飴灼灼之華秋敷幪幪之麥冬秀禾駢穎熟蝝抱艸枯沼毛多連帶而芳陸產或合同而化九莖附石黜淮南俄度之凡二米共稃協后稷肇禋之慶有邦並貺惟聖克承按牒披圖知天心之所助紀年薦廟宜帝命之弗違臣共幸親逢尢欣先覩自今以始方迎時萬之休其類維何更闡日新之盛臣等無任

賀雙桃眾瑞表

臣某等言明徳維馨乾坤率吁至誠能化符貺大來班賀相仍冊書有繼中賀竊以髙卑異位上天之載無聲逺邇同風諸福之物畢至寶玉質異鵲霜翎康年多稼穡之祥順气鐘水陸之產野蠶自繭木蠧類蟬雲起封中啟玉檢告成之禮鶴來天寶當琳壇本始之辰道方六辟而四通言猶一掛而萬漏恭惟皇帝陛下中正履位聰明憲天臻鳬鷖旣醉之休跨魚麗華黍之盛集三靈之景命永言保之披九壤之瑞圗維其時矣臣叨聨輔拂莫測範圍咸造在廷共頌無前之績敢拜稽首願揚百世之光臣等無任

賀臺州嘉禾一稃二米表

合宮定位方鳩僝功嘉種應期以歸肇祀懷生共慶有開必先中賀竊以寜神者以四表之歡心用鬯者資二米之和气洽丰年之酒醴升至治之馨香實於卣尊酌以圭瓚周公之成洛邑式舉明禋平王之錫文侯是昭顯徳於赫海邦之獻允符陽館之榮蓋九筵九陛之規於玆有作故一陰一陽之道用薦厥祥天與人謀物爲時出恭惟皇帝陛下道心淵靜聖政中和閎休翕受於二儀曠典兼隆於三代欲躬行於嚴配且肅備於祼將廣文王之聲芑自來於丰水誕后稷之穡秠果降於有邰臣叨列近司竚觀休享申旱麓之百福黃流在中歌漢江之萬年令聞不已臣等無任抃躍之至

賀河南府嘉禾芝艸同本表

祥發陪都慶聞當寧覆函所逮呼舞惟均中賀竊以禾獻周邦以篤曾孫之喜芝生漢殿於昭上帝之臨𨿽薦祉於一時實效珍於二本未有陰陽之異產並蕃河洛之奧區協穟殊莖儷仙英而競秀吐柯載葉附長畝以爭奇恭惟皇帝陛下道參化育功格平成孝弟感通翕受神靈之貺慈仁燻浹洊臻艸木之和是謂非常之時有來諸福之物臣猥叨分閫莫遂造廷嘉頌傳聞識崇寜之丕應瑞圗雜驗知大觀之無疆臣無任抃躍之至

賀蘄州芝艸表

臣某等言聖徳動天靈芝薦地多逾萬本應萬壽之無疆中出九莖表九功之惟敍光騰圖牒歡見幅員中賀竊以神艸之生仙經具載飛鳥升龍之狀貫珠偃蓋之形紫雲飴露之所濡石室金堂之是閟爲此蘄春之獻統於魏闕之陳色備焜煌儼肪截而栗潤气相回覆分櫛比而墉崇旣庻且繁於斯爲盛恭惟皇帝陛下道心朝徹孝治日宣帝省其山首驗由儀之化物和於野共霑行葦之仁允宜三秀之英並有一人之慶臣共承丕貺尢幸縱觀備禮以告神明願同周室下詔而賜牛酒竊陋漢家

賀亳州太淸宮紫芝表

臣某等言天垂純祐地薦嘉生示基祚之重熙介聖神之萬壽若聞若見或咢或歌中賀竊以三秀敷葳逺但傳於靈囿九莖茂蔚近或產於齋房未聞還丹五色之餘忽效吐葉千層之瑞恭惟皇帝陛下恩漸動植孝格神明具來申錫之休載獲博臨之貺有本者如是式符蔓蔓之期無不爾或承更衍穰穰之祉臣限縻藩閫阻造闕廷無任

賀湟州瑞金表

臣某等言河湟故壤徳罔不孚天地珍藏時然後出慶均逺服歡溢中區中賀竊以國有五材金凡三品若時上幣獨貴精鏐彭蠡旣瀦貢始來於揚土淮夷卒獲獻方集於魯邦發於隨山刋木之餘得必櫜弓戢戈之後睠西戎之卽敍嘉舊俗之惟新我陵我阿實畝實籍旣大同於一气於變時雍乃崇降於百祥不愛其寶恭惟皇帝陛下誕膺駿命純佑多方躬堯舜孝弟而力行復文武疆土而加辟浮於積石載歸輿地之圖自彼氐羌悉入丱人之掌是臻神物以顯伐功臣竊預邦榮幸觀廷列遂通絕域詎須宛馬之賫用紀休符豈但漢麟之鑄臣等無任

賀越州瑞金表

臣某等言天其申命福物旣充地不藏珍吉金自出見聞所逮呼舞惟均中賀竊以鏐璗之英堪輿所閟鑿山十丈深或困於披沙韞石千年久難期於化玉未聞澤銑近獲膴田發應社之神光參禹書之貢品𨿽我無事而民自富貨且弗居蓋幹知始而坤作成寶宜不愛恭惟皇帝陛下道施六府政裕五材聖集大成聲自全於條理言從作乂事兼敍於彞倫仍格休符以資美利丱人何力有同林邑之流內府是歸奚啻櫟陽之雨臣幸塵眷渥莫測範圍紀昆田之祥寜鑄褭蹏之狀條岱宗之祀願泥玉檢之封臣等無任

賀潭州瑞金表

臣某等言道格坤輿不愛其寶祥開湘土厥貢惟金景貺繁臻歡聲咸曁中賀竊以禹平三壤治先六府之修箕述九疇事首五行之敍惟精鏐之所在實美利之攸資逺或閟於嵌巖細殆煩於披揀有來珍物爰俟聖時神發山藏天成磈聚重兼百鎰可輕巢水之樽粹甚雙南不待櫟陽之雨恭惟皇帝陛下業侔地富徳與天通政以格民無憾養生之厚言惟作乂不違從革之和允宜寶藏之興大受丱人之獻臣幸聨黼黻無助財成入內府以奉王褭蹏何用祀明堂而配帝金版是恭臣等無任

賀辰州收到楠木表

臣某等言合宮經始天且弗違大浸發祥木不勝用流聞四海欣喜一辭中賀竊以聖人作興有莫致而至者上帝眷顧不待求而與之惟重屋之肇營非前王之敢議九筵宏構方密考於周官十仭瓌材已交浮於沅水先登於岸有覺其楹初無虞衡斤斧之勤並中工師尋尺之度時哉景運貺此大功恭惟皇帝陛下光紹丕圗懋追先烈欲順時而布政思嚴父以配天乃恢萬世之基爰定一堂之制神只祖考之意咸俟慶成山林川澤之靈並來休應以佑我將之享益隆大壯之規臣親列近嚴竚觀輪奐孔曼且碩大奕奕於魯宮方斵是防邁丸丸於商寢臣某等無任

賀仙井監宣聖座生芝艸表

臣某等言儒風丕變芹滋泮水之宮聖徳潛通芝秀尼山之像光昭史冊歡浹民謡中賀竊以三代皆以學而明倫斯文未墜萬世一遇聖而知解其教乃隆歷觀往辟之規徒謹素王之祀天地之全未覩道術之裂莫同逢神考之作興表章六籍迨皇明之紹述鼓動四方議銷揺沮之徒法備賓興之美自上都而首善罄率土以承流衡紞紘綖有儼大成之宇金石絲竹或聞數仭之墻所存者神如在其上乃產九莖之瑞黙彰一徳之交恭惟皇帝陛下道本生知聖由天縱息邪說距詖行亦旣率從下明詔發徳音每先樂育郡國增生徒之數蕃夷遣子弟之來嘉气迎輿已格虞庠之應靈華生體更申蜀學之休臣親遇泰寜預承昭假鳴鑾槐市觀光豈但於橋門檢玉岱宗望幸想深於闕裏臣等無任

賀醫學芝艸表

臣某等言聚醫命教肇開黌捨之嚴愛物好生乃格芝房之瑞天其孚佑民用交欣中賀竊以黃帝之述方書亶惟聖作成周之治疾癘實廣上恩世或昧於淵源術乃淪於工技防逢熙盛參考古初增其官師訓道之員崇以經術義禮之學羣士慕向迪我徳心協气橫流產此神艸玉蓋金莖之競秀羅紋紫防之相鮮對敷講肄之庭昭示睠懷之意恭惟皇帝陛下執慈爲寶體仁如天常善救人益運道樞之妙博施濟眾共躋壽域之安煌煌三秀之英顯顯十全之應臣幸聨輔拂親覩休祥荷帝博臨豈比元封之賜與天相畢當符抱朴之書

欽定四庫全書

初寮集卷六

宋王安中撰

碑文

定功繼伐碑【奉勅撰文禦筆賜名案資治通鑑綱目宣和元年六月夏人來詔童貫罷兵分注云關右旣困童貫諷夏人因遼進誓表及夏遣使來賀天寧節授以誓詔夏使辭不取彊之持還及境棄之而去此碑所言欵塞請命皆粉澤之詞蓋非當日之事實也】

上帝眷命有宋旣付中國垂裕於億萬世惟帝有訓自時與宅外曁海隅四夷百蠻咸俾臣屬惟我祖宗克對大命徳澤之所滲漉仁風之所流衍無此疆爾界之異故冊書命節顯服威纛之封加於三代弗錄之邦元龜大貝南金象齒之貢來於九譯窮絕之域若乃錫土胙氏越在外藩世賴國恩以生息其黎民孫子厥有弗防則六師之所必移九伐之所必誅蓋上帝之命則然其孰敢廢西夏自繼遷叛命盜據靈武至元昊僭竊踐有銀鹽甘沙之地因舊保鄣增建州邑稍宼取旁近部落附益其眾歷諒祚秉常三世自擅不討而靑唐吐蕃河南諸羌錯居隴西湟中南安金城故地𨿽外示恭順而內懷顧望名相犄角而實爲唇輔荒忽靡常數爲邊患神宗皇帝天錫勇智髙出百王之上創法立制內治旣穆攷圖數貢乃始慨然有鞭笞四方之志顧玆西鄙逋誅積嵗爰因神人之憤肆興師徵於是擢王韶於疎逖曰韶汝嘗獻書請事河隴以制夏人今予付汝以將帥之任往恵汝言以底乃績聖略先定動無遺策一舉而城熈州再舉而拔河州遂拓洮岷別爲一道邊堠益斥且扼靑唐之吭斷夏人之臂矣秉常甫立亟爲分畫之請詭譎不忌時時小入盜邊隨擊隨卻元丰四年邊臣上言梁氏顓政國人攜貳侮亡攻昩玆惟其時詔以五路兵進討李憲出熈河種諤出鄜延劉昌祚出涇原髙遵裕出環慶王中正出河東防兵興靈共覆其巢居諸將戰比有功夏人痍傷者什七八餘眾跳遁明年大築橫山之要樓櫓相望淺攻耰耕賊不復敢畱塞下其經理控馭之略甚逺且備元祐之初幹順紹封在廷倡言棄地乘障之臣希意和附卒以元丰所築葭蘆米脂浮圖安彊四寨遺賊至於熈河之女遮安逺一切廢罷而邊城隤丸逾境晝不撤備賊知吾中國易以計動不自厭滿分畫之議無慮三四變哲宗皇帝親政之始深惟寧人有指疆土旣底厥成而羣謀弗臧蹙國玩寇聖孝感發當饋喟嘆謂輔臣曰熈河分畫已再至而背約遷延宜增備力守勿復與議賊情惶怖請遂如約旣詔不許因命薄伐將士賈勇思奮所向輒克河東復葭蘆環慶復安疆鄜延復米脂後進兵築南牟防爲西安州幅員千里東界麟府西抵熈蘭土壤衍沃物產饒阜故時山界聚落內屬者過半矣元符二年王贍畫取靑唐乃決防招納於是河南大首領果荘之子巴爾斯博恰舉四城來降贍引兵渡河以夜半發徑取邈川夏人大懼失援謀襲我師統帥趨戰益急贍遂提孤軍入靑唐降僞主向於大定而初謀內搖外庸弗訖然夏人已徜徉縮栗不得西結諸蕃勢危力竭更緣他援求成於我中國之威玆大振矣皇帝嗣服永惟上帝祖宗畀付顧托之重在予一人仰遵神考燕翼之謀哲廟繼述之孝大修政事嘉靖區宇天地並貺神只安樂封略之內冠帶之倫函防祉福東盡出日南極丹徼皆跂踵面內而北國寖衰初弗敢桀道徳之威莫不震疊獨玆一隅遺孽未殄尙或繹騷上曰嘻惟予父予兄造攻自西絀誹排疑克就丕烈圖功攸畢予何敢怠其奮予武斷以必伐粵崇寧二年先於靑唐王厚出河州破魯格特堡斬大首領額琳沁獲首千降戶五千髙永年出蘭州開通湟路降二千合兩道兵三萬眾傅湟州賊堅壁以待外救攻之三日不下乃別遣驍將選卒間道疾驅渡宗河毀水寨火浮梁以絕其援奮兵四面急擊拔之斬首二千降戶五萬築綏逺關臨宗寨進兵撫定河南部族十餘萬僞王子錫巴衮以其族降獨勝宗隘諸族未附亟討平之湟今曰樂州三年夏合熈河涇原秦鳯兵樂州分道三永年由右張誠由左厚統中軍直趨星將硤防於宗噶爾川僞王子錫魯蘇悉其精甲來拒諸將鏖戰自朝至晡士气彌厲金鼓之聲砰隠山谷賊棄仗走尾撃五十里斬首四千降戶十萬錫魯蘇妻回紇僞公主以其眾來歸且納隆持特城管鑰進據廓州遂城鄯善以爲西寧州冬遣劉仲武潘逢擊河南諸羌之反側者斬首千餘誘僞王子趙懷徳降獻於闕下詔授懷以雄武之節封順義郡王四年夏錫魯蘇復結賊入宼圍宣威城遂犯廓州新邊爲之搖諸將夾擊則引去追斬數千大觀初諜告土蕃藏怎巴特噶爾據錫桂城招結蕃族稍創文法立名號二年詔發兵六萬討之仍分軍濟河爲翼遂防錫桂城以爲積石軍藏怎巴特噶爾以其屬降移師收靑藏川以爲洮州大首領黙錫勒羅宻克率戶五萬來歸師逾靑海至節占城艸頭回紇族數萬官其酋豪通道於闐底貢寶玉而地辟靑唐之外矣夏人自前犯防州爲劉法所敗屠和爾提克泉略烏爾戩川乘冰堅逾河躪蹂四百里俘斬萬計餘皆麕鹿散不思自保至政和元年猶挾畫疆爲請气鉗議先形露虛喝邏騎越軼要衝輒自爲塹畔旣賜銀川石堡則益蠋偃蹇不卽馴弭四年始上誓表設詞讕謾報以優詔使人置於保安傳捨而去更入鈔略造爲兵端六年誘蕃官趙懷明殺邊吏率眾而奔始命以諸道兵討之先是上嘗以禦賊形勝語諸將曰古郭隆地下瞰西涼淸水河逼烏爾戩渡壓賊右廂城此則賊在吾股掌中於是法出樂州據古郭隆築震武軍仲武出防州據淸水河築徳威城賊悟來爭擊敗之禽其酋領斬馘數千秋觀兵環慶招撫叛黨望風來歸者相屬懷明內悔齚舌發疾半廢因遣姚古築鎭安城苴補障塞達於鄜延斬撓蕃賊首五千得鎧甲馬牛羊橐駞以百萬計七年賊入環慶城佛口谷僞號成徳軍圍邊壘三十六陷濟義堡又攻破佛口並敗賊外援斬首三千生縛惡首李賞樵卜等千餘人乘勝分兵築熈河涇原河東城寨十數誘懷徳弟尼瑪丹怎以歸賊猶數侵並寨上震怒詔諸將以兵二十萬絕磧窮討前直蘭防築日木多泉僞號治安城直鄜延築蔵丹河僞號洪夏軍皆賊蹊所蔽而蔵丹尢斗絕連嵗不能取於是種師道統兵進攻以次斬首七千禽僞監軍以下首領千數遂築制戎城賊益蹙恚極而狂僥幸一戰冀少償所失亡則眎其下猶有辭宣和元年舉國來寇鄜延陷鎭靑堡涇原陷靖夏城進圍震武軍結河南諸蕃攻積石軍洮州上用不赦詔涇原合熈秦兵平克特口鄜延西合環慶兵平齊吉克臺東合河東兵沁布班堆又分秦鳯河東兵擇利深入六路同日濟師賊乘間再圍震武諸將自涇原晝夜倍道往賊出不意噎黙褫气遁不及顧遂焚聚落夷險隘斬首萬餘獲生口孳畜不可訾數幹順欵塞請命辭意確至有詔班師凡平靑唐吐蕃全國建州四軍一關一城六寨十堡十二降王子三部族二十萬俘斬四萬收復夏國地數千里築軍一城七寨五堡壘二十四破賊城八禽首領三千降部族二萬斬首五萬初幹順慿借父祖餘資狃國弗誅乍叛乍臣靡有寧嵗靑唐旣滅兵在其腋左支右潰不戰自土宇日狹又失金繒之賜皮毛糗糒久不自聊逮玆悔過上未欲以赫然一旦之怒鉏其垂盡僅存之種詔語中出歷數其罪而切責之仍戒以守今定界無所計議大哉王言非復向來姑息優容之文幹順聴命惟謹卽日進誓天寧元正陪臣來朝惴惴不敢失館人膳夫毫髮意迄今三年乃手制禦帳以獻因求賜監書欲以古今君臣大分自誓其意蓋可知已於是羣臣奏曰西鄙用兵垂二十年惟陛下神略誕施威憺徳洽受俘端闕慶捷紫宸駿功巍巍燀燿古昔願紀之金石訓諸無窮上以命臣某臣某竊伏聞之曰昊天所子爲中國君天大奉之必將侈其土宇荒逺之裔順天者存違天者敗此理之常昔者朝鮮誘納漢人裂爲四郡樓蘭遮畱使者首傳北闕匈奴呼韓邪內附則擁防以安而北單於自絕沙漠竄亡之不暇突厥頡利防兵渭上刑白馬盟便橋未防爲唐所敗脫身走保鐵山卒禽之漢唐且然況吾有宋之盛陛下神聖爲天所子爲無不成欲無不得天方授我不獨以此陛下兼覆無外特許幹順修貢天地大徳𨿽臣莫得而名若夫西戎卽敍神考之功哲廟纉之陛下成之臣謹播之聲詩以奉揚無前之偉烈敢拜手稽首獻詞曰宋承帝命光宅中宇蠻蜑夷戎悉臣悉主維我祖宗仁聖一心與帝分職靡不幬臨雕戈彤弓玉符金劵孰爲世守以封以建毋貳厥心覲享以時有弗來庭帝不汝私蠢玆西戎恃險用詐遁逃靡悔盜有靈夏自遷再傳昊驕卒狂帝亟劓之使內自戕肆及秉常逋誅積世靑唐連鄰陰爲唇齒明明神考聖智自天閱書於匭亟行韶言曰汝往哉先事河湟版圖六州扼賊喉吭乃築橫山障塞千里聲震興靈屋瓦飛墜元祐之初棄我翰藩賊張婪酣滋無盈厭哲廟親政爰始繼伐曰寧人指予敢不力師直而義遂復侵疆天都南牟樓櫓相望贍旣入湟功潰於成天其或者以授於今皇帝嗣服事遵熈丰載揚我武聿圖寧功分命將臣訖此外略使軺涖止以究以度臣厚偕止於湟合兵羈其名王翦其屬城過師靑海冠帶回紇通道於闐底貢方物夏人內憂倔彊自誑行人失辭置詔而往防竊狗偸不恥敗奔誘納叛亡實開兵端間悉其有以伺吾怠左逐右入遂無寧嵗帝赫斯怒厎天之罰百萬齊驅勢若摧拉有執其豪有馘其醜有摧其鋒有躡其走言言其髙我有城阻翳翳其荒爾無室處賊窮呼天丐此項領猶懼不貸遑敢它請天惟畀矜聴其內附汝以誓來予則赦汝賊捧詔泣申以誓言貢篚在廷不懈益防皇帝曰嘻上帝是荷伐叛三世告成自我自彼河隴全爲王民夏人所餘僅在彈丸皇帝曰嘻內外治異不有師徵外鮮克畏畏而捨之懷徠孔易天生五材兵不可廢昔在藝祖首春踐阼夏取澤潞冬拔揚楚膽落四夷業垂萬年玆予守邦敢懷宴安天方授我溥天率土負固必誅擅命必取有順而向不失汝所徳刑並用孰敢予侮咨汝夏人其益自戒汝弱可兼予恩不再羣臣稽首賴天子明西戎卽敍孝極廣聲神考之神哲廟之聖天子之功上帝之命羣臣稽首聖功巍巍威震朔南敢不來歸來歸不遲畢朝明堂臣作頌詩以訓萬方

記

淸州靈津廟記【奉勅爲河淸重修代轉運使沈純誠作】

天右序有宋正域四方融結復重表裏險壯乃眷北顧造設形勝惟河海統防川瀆大無與侔宜爲中國襟帶抱負之勢上帝有命百神率職相與回河斗折下趨瀛霸匯於盧臺之野紆余平衍限絕虧疏包有藩垣障塞之地屬之於海濤波之滲漉潮汐之吐吞則又益於陂塘東西際連是爲天塹綿亙千里無復越軼之患气象雄奧扶輿磅礡足恢朝廷道徳安彊之威大觀初元天地之貺應期紹至川珍嶽貢與夫艸木羽毛之瑞沓然前陳九月河水時至自幹寧而上八百里淸湛一色可燭須眉日晶月輝涵泳空洞龜防魚躍散布深洑蓋七晝夜而後如初水衡上聞宰相率百官扣閣頓首賀皇帝曰噫上帝眷佑予敢不欽其以干寧爲淸州制下瀕河耄倪手舞心拜驩聲動天帝益順賚乃奔走海若俾出雲興雨無或失時節縮河流避民黍禾嵗中再獲用贍給於公私號新政和旣大爲之防以節止塘水役不告病隠然時成而榮光發祥又在於扶蘇之口如鑑如練同向所見跨地加逺而積日倍之於時東南海水亦復澄紺明澈效祉相望披圖按牒千百載不一睹而同時並貺天意昭晰由三五以來未之有也皇帝方寅恭謙虛推報於上下神只咸秩無文以答殊祉故於巨流之所防歸靈迹之所顯暴尢以加意異時獨流西崖有顯靈順應神妃祠成以居人之私力簡陋窘偪不稱象服冊號所以崇極之制皇帝髙拱巖廊之上千萬里之逺靡有弗照睿防中出俾本部漕臣撤而新之旉實始商度請少徙百餘步稍附益隄面創營新宮圗上而旉罷申命臣防董領鳩工栰木而防移帥常山臣純誠適防上恩擢使専被中詔崇飭厥事築以元年之秋裁以二年之春迄某月某日甲子乃成題以前所賜名曰靈津之廟金帛取於經用之餘卒徒料於役使之羨工之積三萬四千有奇材木甎甓未陶之坯丹堊鐵石絹葦紵漆之物條計枚數銖稱尺量無慮百萬而郡邑近民之有司初不與知凡廟之屋爲間者百六扉前啟五殿中峙齋廬嚴靚環廡修殖崒焜燿神其來舍考室之日臣純誠盛服卽事薌幣明蠲牲酒芬烈祝史正辭以皇帝報貺欽崇之意告於有神空馭充廷煙霏徘徊河聲恬徐斑斕蟠蜿之物踴躍出聴海之神山貝闕延吐云景光气以相映發邊人縱觀並受福禧思徳務報咸致萬壽無疆之祝而一水之外黎民赤子悵慕跂立至於賫嗟涕洟大哉有宋之徳所及逺矣臣純誠材下幸備乏使嘗請記事之成鋪張閎休而制防因以命臣若夫營作之本末前已槪見臣純誠謹按淸之建壘其來久逺天將有興周世宗頗開拓土宇爲吾聖代驅除顯徳中收復關南自浮陽禦龍舟順流而北太祖皇帝神武英發盡防水陸之師所向輒下遂平三關明年受命以有天下惟此始徵之地實基帝業太宗皇帝睿謨經逺因縣置軍以固疆圉聖聖相授與天同仁並邊之民斑白野處不聞犬吠之警是宜河宗谷王出見上瑞以爲太平之符詩曰薄言震之莫不震疊懷柔百神及河喬嶽又曰允猶翕河敷天之下裒時之對時周之命古之盛王制法立政旣足以震動萬邦則神明顧懷𨿽河之善溢難制且使柔順聴命至於信能翕河則裒天下之神而禮之以永厥命二篇之詩蓋相後先恭惟皇帝陛下躬有聖徳天錫獨智自初臨禦深惟神宗皇帝立經紀之志紹修先烈小大悉備天下復見熈寧元丰之盛自開洮隴奄有積石故地禹貢所書導河發源漢唐之所未覩而隃度其處曰昆侖紫山云者由首及尾悉入封略之內歷星栁與井至於昴畢之分朝宗於海初無決溢橫潰之虞迅流巨防自成長利則所以震疊懷柔者於此可見乃若澄波之瑞固已升歌泰壇歸美宗廟示不専有而靈津之祠僻在徼戍親詔繕治務極隆顯則裒神而對之者殆無不及昔我章聖皇帝旣奉眞符陟岱宗天步安夷珍物紛委於是河淸於陜郊者再其後祀后土於汾陰並配太祖太宗還駕嵩洛親謁寢兆以至迎仙宗於眞遊欵道祖於亳社大曲畢舉垂光冊書皇帝陛下薦膺丕貺同符眞祖裒神對越協於周頌意者逺覽詩人沛膏澤之博近法祖宗廣符瑞之富舒徳發號勒功告成以闡萬世無窮之休三神百靈與夫九州四海之眾猶冀旦暮遇也臣純誠敢緣廟事並著之臣謹記

河間詔書記

臣某崇寧乙酉春防恩擢帥髙陽親承徳音申飭疆政臣嘗從事於瀛其後三奉使指周旋北道夤緣官乏攝領鎭定形勢險易備豫後先舊頗習知顧臣非其人也矧三關被邊最河朔勁兵處猥見推擇尢懼無以仰副聖訓惟是承平日久中外晏夷祖宗在天臨蒞大信借彼蠢爾誰敢動搖邊臣時裁取充位而已𨿽文墨議論不忘搶攘徒淹嵗時無甚赫赫聖上躬按吏瑣錄臣勤竭鋪舒睿藻灑落宸翰躐陞扈從再屬閫寄臣竊自念才分迂淺而寵任超逾是速於咎乃抗章祈免手批腆渥弗容懇避皇恐只命具如上防臣謹按髙陽置帥嵗在慶曆戊子距今六十年矣親詔再畱蓋自臣始臣考之前載璽書增秩言或予代縱筆大字未厭民觀伏惟皇帝陛下道心精微聖學髙妙形於聲畫神動天隨昭回之光乃賁蔀陋臣固不足刻畫大巧意者寶訓所在百靈來拱物無疵癘而兵寢刑措因刋於石以侈非常之榮亦庶防並邊之民與受其祉若夫忠義稱報則子孫以之豈特捐臣之軀也哉臣不勝昧死謹記

博州勸農記【代】

上嗣服十有二載天人同和風雨順序野蠶穭麥之瑞史不絕書三農滌塲百禮旣洽冬十有二月申考四時之政以興嗣嵗乃親禦翰墨詔天下監司守令時節郊野勸相農事明年春土膏旣發自河之北南逾京輔甘澤滂注者三尺歌謳布野耒耜畢出吏久不踐阡陌懷詔徨顧方問儀於耆宿而本道安撫使北京畱守已涓日同部使者屬民於近畿植勸農使旂於田中讀詔旂下延禮其父老而教戒其子弟來聴者蓋數十萬人歡聲四傳列城聳動部使者亟以其事曉所郡防博闕守臣某實領郡務遂以三月甲子率官吏至郡之西二十里崔度傳捨合聊城堂邑旁近鄕民設庭下之位搢笏出詔書讀示並道上惻怛愛民惇本之實徳因犒其髙年授以善本扶藜垂白旣醉以酒相與羅拜呼舞請祝億萬嵗壽以報和气燻浹風日妍麗林霏艸露皆有欣榮之色惟是天語諄復易感而難盡必得老於宦學信及閭裏者日相講誦告語躬先唱導表率則有百倍於吏之力於是又卽南城致仕宣徳郎孟介之廬就致上之徳意退則以詔刋石且屬臣某記其下臣竊惟國之大本在民民之所寶惟谷二帝三王之盛莫不務此稷官之建民時之授祈報之禮補助之政具載方冊推而行之毎在平世若昔藝祖配天立極由建隆至幹徳再以尺一之詔惇勉農功用垂法於後聖太宗旣耕帝耤爰命州縣立農師以教種藝章聖在禦乃始分道置使賜以農田勅令俾知所承祥符中又因呂夷簡有請悉蠲農器之稅仁廟聖性恭儉惟稼穡是好明道再耤弁冕舉趾進至十有二跬三公已下盡壠乃止迨我神考稽古創法肇開千畆於國之南而又置常平之官定蠲役之令修水土正經界所以惠遺天下徳至渥也上遵制揚功悉復熈寧元丰之舊聖孝感格旣屢有年而親詔丁寧上以無忘列聖之徳下欲元元之眾臻於富壽當是之時豳風駉頌與漢文景區區一切之事蓋不足道惟臣某之先伯祖文忠公齊嘗參仁廟政事某父延慶被遇神考入直禁林出典方面臣某亦頗習知朝廷舊典宜能雍容精白推廣聖志而布之於民惟博於禹貢爲兗州之野土地沃衍並宜五穀之產織文絲紵饒於四方聖代承平民力一無所用家有祖父相授之業野無尺寸不毛之田顧今乃與率土之濱亟防詔恩自邇以眎逺凡播告之所及以求稱上防者宜如何耶深耕易耨奄觀銍艾以供有司之賦以足仰事俯育之計慈順輯睦日用飲食相率無犯上之教令則家給而國用充刑措而天下服詩不云乎帝命率育無此疆爾界陳常於時夏臣愚所幸如是而已豈特爲博人誦哉臣某謹記

北京深州安平縣眞府靈應眞君廟碑記

道京師而北三萬家之邑今獨深之安平而地則定州也異時建國以其號名之美非信近不侯非親子弟不王故鄂千秋定蕭何相國之功司馬孚有純臣髙士之操始得受封其不輕畀付人如此宋有天命累聖仁厚之度不欲多官府以擾齊民元丰蠲役之典世守而不敢亂天下之郡縣有定數吏有定員日以休息無事終不以昔侯王今令宰輒攺置也頃蓋欲以安平爲郡又欲徙深而治此者亦嘗相陰陽之抱負審絡脈之紓蹙其西不能百里卽北嶽常山之麓坡陁湧沒气象騰擲而前如鷹擊鶻起旣獲而徐落河來萬里塹其東南故奧潤衍沃麰麥繭絲之饒足贍四方之求野有樓居行有衢飲虛市之繁如通都豪右之養如貴室櫨丹堊之飾蕩揺心目謌謳跕躧之戱闐噎閭巷則𨿽郡不能比也夫惟邑之勝宜有喜事者崇成佛祠神居以爲城郭壯麗之觀嵗時祈禱庇其耄倪於是有眞武靈應眞君祠屋老而庳上雨旁風神逝莫畱福不時降故絳守中大夫王侯之族子鄕貢進士防顧瞻惴惴欲撤而新之以告諸鄕人之好善者防行義自爲人信一舉義而資用足知縣事安陽鞏侯瑗與其屬聞而勸相之廼以大觀庚寅八月丙戌始事迄於政和辛卯三月癸亥而成靈扉前啟三殿鼎峙屹然其中者以奉眞君東則廟碑之所庥西則爲紋甃方池以俟神物之遊又爲十二元神像分侍兩廡是皆前所未有者廟成之日嘉薦始升云景徘徊風馬來下惚怳祕怪蛇虫蜒蟠之物出慕蕭薌隤祉告休瘥癘不作使君壽考民用飲食而防之意更欲論著本末圗厥永久惟邑童子暗記黙識能知鄅子借稻之說今乃更從旁近求文不亦左乎然某宦遊經過偕諸人至祠下屢矣邑又近吾州是可不辭謹按道家者說神乃北方之將玉帝之佐嘗降於龍漢之年披髮按劍足躡蛇世又云卽莊周所謂禺彊得之以立北極者昔人說周之書固曰水神初未經見夫道至於神神至於帝則天地之運禍福之應且將詔之其精明超忽與維鬥日月並爲長久而陟降監觀出入於人間者理所宜有周之言借曰寓而龍漢之記渠敢不信謹拜稽首銘曰帝乘倒景遊八方眾眞衛翊驂龍翔日君月妃儼侍旁抽關閶闔扶桑旬始滅迹欃槍藏三山出云蔚相望九瀛如杯波不揚停輈弭節一笑相忽然腥風觸天香卻視濁世流血滂帝頩以怒威煌煌人鬼莫辧誰則殃北方神君握天綱髮垂腰環須磔張寒縮殻蛇束僵吸呼雷電下取將中單金甲緟佩裳月以三七行無鄕一瞬千載空防茫我思築祠神光吹笙參差鼓節鏜云物晝晦神相羊我民奠居福穰穰謌詩送迎神勿忘

瀛州經武堂記

崇寧四年春詔以集賢殿修撰張公帥髙陽旣見吏士問民所便及邊政後先已卽周覽官寺府庫營屯門渠凡帥事之所關逮者悉領略之而致思焉補苴罅漏趣成條維綱舉目張參差適序於是可以有營矣乃論於朝髙陽實都總管府簡練訓閱之無所軍政取具臨時士益懈不防請度僧牒入其進以給營繕此經武堂之所從作也府堂有是名舊矣圯徙無常今丞相來帥時嘗建於甲仗庫軍資庫之間使士卒受所養知所用親以大筆書其顏堂𨿽中壊此榜巋然猶存公旣獲請卽因故基而崇侈其規稱書法之偉若將使後來不可加者經紀儲度得成屋於胸中乃以六年五月始事爲堂七楹十二架左右置挾因二庫爲東西序南直射棚作門以便出入北盡城築亭疏池種所宜艸木以爲遊集棲息之所堂之中極空地丈衡從俱倍之廣庭修廡顯豁嚴靚九月工告成力出於羨卒費取於好賜髙陽之民才聞斤斧剝啄之聲而堂旣巍然矣是月某日合樂大饗落之旟旐植植隼飛動鉦鼓轟作聲聞郊坰賓介獻歌工瞽執技將吏禆校以弓矢飲權奇騰蹙之騎騂白驪駱色奪綺繡耋老稚孺旁州喜事之人觀者如雲適秋閱諸將士選卒馳射擊刺無虛日而時聘之使踵武故事過關習射張侯館次及是皆屬於堂惟髙陽道有郡十一負海帯河陂塘沮澤之限號爲天塹自景徳罷兵累聖天地之度一視同仁櫜防鞘劍順拊其鄰而吾民雍容飲食以樂無事生齒之眾不啻百萬籍於兵聨於保與丁可任者十四五車輦六畜多多可賦無用則已如有所用沛乎其易易矣然由慶曆置帥甲子適一周文恬武嬉永無譸張顧一堂防閱人獨丞相增新於前而公爲起廢於後天下之能立事者果可人人而求之歟先是公簽書瀛州判官自任州務詳盡敏齊其後刺部河北屢過之及今出帥邦人旣榮公之來又習公之明毅閎朗公亦安其風俗之舊上下相與以無所茍繕城守飭櫓具師律馬政日往來於懷嚢篋細碎無遺漏北使過城下見其完壯矍然曰遽如許復有得公治聲者曰嘗爲轉運官非耶上乃親禦翰墨寵之曰學博行醇機深慮逺訓齊師旅有聞無聲濬治城隍克臻深固緜緜翼翼綏靖北邊且進顯謨閣待制而久任之則公之所立豈特見於此堂也哉顧不曰無競維人四方其訓之夫天下之事果不難立而形勢憑倚之厚槪不必論至於爲者成欲者得則用人莫彊焉故文武治外之效與宣王所以復古徒得南仲吉甫張仲方叔葉意向事之助後世無如召公之臣則幾何不大壊恭惟主上親防公於卿列畀付方面不吝名寵超寘法從蓋與慨然逺想廉頗李牧之爲人近不自知其臣者異矣而公之報稱又每卓偉宏逺如上所指盡用極報有加而無已則夫爲者成欲者得將必有大於是也故於堂成並記公際遇之盛蓋有俟云大觀元年三月十五將仕郎充髙陽關路安撫都總管司管勾機宜文字王某記

河間旌麾園記

淸河公旣作經武堂語其屬曰君子之教必因人之所甚欲而寓所不欲焉飲酒而習射故觵撻不駭從禽而習戰故誓禁不拂凡吾堂之作固不曰資燕喜備遊觀而盛服以臨吏士令行如霜不枚而寂是誰與歌舞之哉吾將使人勸趨樂赴聲气愉怡而視聽不聳則吾堂之事沛乎其易易矣於是卽堂背盡城築亭以爲遊集棲息之所因故水別穿二方池爲橋東西跨以逹於亭旣又僕除頽垣廢堋則髙陽臺見於左經武舊堂與水間一亭見於右軒露映發如獻如酢公喜曰吾得之矣乃鐫補凸凹疏塞壅豁指布臺榭之所置及蒔花種木之所宜口講手畫皆就條理而觀者怳然如記昔遊如閱奇畫遂欲丹碧而擷芳菲也旣圖具邦人有進者曰公有徳於我舊矣自從事以至爲帥不茍於我有邦規模設張惟久逺是務新堂之作無須於我增勝槪於河山保惠無虞而瀉澤荒萊復化爲麗絕曲折之遊嵗時樂胥士女龢防自今玆無窮休且使有事於經武者無倦公之所寓深矣願無忘公之徳某輒推是意而命諸名民屬於賢淵珠山玉於魯季子審其斁思舊堂宜名曰來賢堂慈惠之施我則有本奚取於水河潤九里水間亭宜曰流潤亭臨人不愧使君壽考髙明之崇納此日月臺宜曰存景臺桃李成蹊松栢後凋種木者誰有斐君子四時門亭宜曰種徳亭杖屨逶迆民樂豈弟其趣超然一丘一壑中休亭宜曰成趣亭雨露之播有曄其華健步逺移從眾好耳新堂西亭宜曰繁華亭暖然似春吾道不粃艸木欣榮孰披拂是新堂東亭宜曰惠風亭從公於堂知樂其樂優哉遊哉處女虓虎負城亭宜曰和樂亭𨿽然天下之事一廢一興黙自有數而瀛之有此適自公始固將以榮公之來故又取杜子美十年出幕府自可持旌麾語合而名之曰旌麾園而子城北樓門適園門也邦人更以是說之夫物之不治毎出於樂因循而事須防樂因循故堂上有不糞者而事須臾者寧肯執逆旅難俟之木以冀園林之成於數十年後昔秦襄公始命有園囿之樂詩則美之曰遊於北園四牡旣閒而召伯所舎之木人相與囑勿翦勿伐公方収拾官棄余成就壯觀以寓政事而訪耆舊以地所宜變气布種因以習知神農之學勸課其民則與夫樂因循而事須臾者豈可同日語哉吾見其駟驖甘棠之美將作於今而傳於後也庶幾名字附以不朽焉

相州右獄壁記

政和二年詔書深惟元丰董正治官之義稽古六職分建曹掾視地輕重爲多寡於是相具曹而不備掾相有右獄實前司戶參軍所治而獄在州院久廢明年三月建安黃惇書始至喟然曰曹事惟爾長予將雍容諷議以佽助爾其敢不專予犴獄之治乃撤舊增庳苴漏逹蘙以具涼燠之室權衡脰械如人不失銖兩調護湯沐飯哺以時仁術旣施更復繕完吏舎帑廩垣翰關籥悉就方略它日吏朱印章合牘背遽視篆文與事大不類請於郡求上尙書更鑄印朝論是之獄有印自君始君又欲論次釐攺夲末因著前人名氏用意甚美且囑余記之餘惟若昔天下之治官無大小惟上所建立罔不丕享用克底於成今主上超然逺覽純法三代之盛圗惟四海之大肇嚴本統眾建多士宜我有官君子不命其承況命之諄諄然哉惟相地大民眾有商亶甲之故都曹魏髙齊之流風已蕩然無餘聖朝重熙人知率徳而郡綱嚴宻多出忠獻魏國韓公之舊今太守公實嗣世徳淸通簡要能盡下所長顧官於是邦者初無甚難不可任之責惟廑身從事皆能如君則進有享上之美退無空餐之媿不亦休乎予故喜道其事以爲大不能爲小不屑爲者之戒因以自警云黃君元度其先大夫將使指歷郡守以才力聞晚遂家於相君姿儀頎整初筮仕丞相見而異之自河間刑掾攺此蓋堂選也政和四年五月二十日北嶽王某記

欽定四庫全書

初寮集卷七

宋王安中撰書

上姚伯壽書

某讀杜牧之文有曰魏於山東最重於河南亦最重蓋嘗善其意而隘其言矣唐都關中河朔失馭牧特見魏之能遮趙旣不能越魏以取趙又不能越趙以取燕則魏重於山東見黎陽之扼白馬新鄕之逼盟津則知魏重於河南二者豈天下之常勢者哉所謂常勢者某請言之夫王者之所以綱維天下者凡形勝之國必臨之以非常之材眾大之都必表之以萬夫之望惟其道徳夙聞而位貌隆顯威信憺布而遠近服從則尊嚴足以輔河山之雄安靜足以挈封圻之大故畢公之勤亮四世則命以保釐東郊申伯之徳聞四國則命以式是南邦此所以父師有無窮之聞而戎翰爲周邦之喜者也魏於河漳之間固一都會自廣徳初寵其軍爲天雄其後藩將邀節牙旋議帥都府疊爲興廢官廨幾易榜題聖宋造邦祖宗以神武統一海內建隆開寶之間猶假勳戚領節度置守之制旣定𨿽雜用文武然皆當時名臣興國撫師咸平遏敵戎路順動再此駐蹕迄於慶曆始下建都之詔而居畱之任每輟臺衮之貴蓋京師爲諸夏之首而此其屏毗朔道連四鎭之勢而此其根本則魏之爲重豈止遮趙阻河如杜牧之所言而已哉日者尹正虛席天子屢顧廷臣求可付者獨得公於八座之近寵章腆渥申之以任同舊弼之語入辭及殿陛玉色喜甚旣新延康之名首以命公於是滿朝榮嘆相顧而言曰美哉斯行伏惟執事博辧之學瑰偉之文爲一世之所宗讜正之論忠諒之節爲人主之所信勤施於中外名震於夷狄徊翔禁路見謂耆俊今乃視猶股肱之列畀以符鑰之寄報政談笑發軔機衡將自此始矣某得以不肖之軀托在抱關之於是學問名字初不能少自著見於世而依詩書以便慵寓翰墨以神拙俛眉承睫以偸升斗之得者正有賴於朝夕之庇又其來魏之久終更且近因敢綴緝舊聞以誦之於贊見之際夫爭名者於朝爭利者於市天下之士聚於中朝而求愷悌有徳者歸之執事閱人於王國之富而士丐餘論以卓然有聲於時者非一也如某者尙何觀焉孟子曰予不屑之教誨也者是亦敎誨之而已矣區區所覬有在於是惟少垂意焉不勝幸甚

上韓侍郎書

某嘗觀太平極治之時和順英特之气流行於天地之間日乘之則再中月際之則重光星從之則循軌云觸之則鬱鬱紛紛露值之則如脂如飴湧於池爲醴泉韞於山爲寶玉蒸於土爲芝艸澄於河爲榮光異畝者穎同旁枝者上合華者駢房秀者並岐觝者一角天眞僊聖覽焉而裵回不知人間世之殊羽鶴威鳯樂焉而翺集不知方內遊之近蓋時君世主躬盛徳以動化天下而眾賢修輔多士來寧神祗顧懷夷夏康謐禮行而民阜樂備而物蕃則天地薦休動植效祥固有自而然也天地固神矣彼有生者或無知有智者或無義亦且發越自異以著見於有道之世鋪張於紫壇淸廟之謌啟迪以泰山梁父之事則靈於萬物而有知學於千古而有義以道理爲質幹以文辭爲藻色者獨不思激厲縱臾以求達於旦暮之遇歟顧今天下𨿽不乏士而泯泯黙黙不亦幾於自薄也哉橫目而戴髮圓冠而方屨初不見所異士亦何自以出夫脽上之鼎巫錦識之雍畤之麟終軍對之彼瑞物者猶有待也況士之與人同耶某之椎陋尢無以異於人者惟是承學之舊欲出而少試有年矣幸今朝廷文物之盛又將時巡都邑奉符行事隆儒吁俊刺經攷古以成一代之制中夜自悼曾不得少奏薄技於諸生之列乃將從俗吏以問簿領之要師農圃以就耘耔之業心怦怦焉蓋不能不屑也四顧而望助𨿽有良朋不過相況以永嘆而已伏惟閣下以材徳位禁從以忠厚膺主眷故家霖雨之澤行施於四海而仁術惠政素渥於中山之人如某者言气俗則河山相望揆名第則世徳所就必有所試捨門下則曷歸乎昔漢王襄爲益州刺史令州人王褒作中和宣布詩以頌漢徳而何武等歌之上聞卽奏褒有軼材詔褒爲聖主得賢臣頌而何武爲楚內史厚兩龔在沛郡厚兩唐及爲公卿薦之朝遂顯於世而世以此多武某𨿽不足望古人而閣下徳義閎達豈襄武輩所敢跂萬一儻慨然興舊邦人物之念則不識獲預吹噓之末否乎間不可失伏惟少賜垂意使參諸艸木羽毛之類有見於太平極治之世則賡宣布之詩裁得賢之頌猶可爲閣下勉焉或不至於辱也干冒威重下情震恐之至

回謝眞定府劉延康書

光膺明命榮領要藩涓剛辰以布徳威開幕府以延吏士上紆北顧外控遠夷伏惟某官卓爾宏才赫然偉望頃鎭臨於浙部制殘冦之遊魂旣參佐於戎昭歸新疆於輿地勳名鮮儷眷任愈隆說禮樂而惇詩書夙推儒雅聴鼓鼙則思將帥載懋賢勞果膺授律之求暫倚殿邦之重佇當柄用以協師虞愧遣問之莫先辱緘縢之見及維深感佩曷旣敍言

回謝知太原府宣撫張延康書

膚公式奏異賞遄頒超崇祕殿之名增重外閫之寄邇遐蒙賴夷虜畏懷竊惟慶慰恭惟某官望實凜然聲名借甚兼弱攻昧威略遠鬯於二垂建侯行師惠術溥周於千里羊祜專修於徳信卻縠舊惇於詩書拜而設壇初隆韓信之禮跪以推轂今用馮唐之言七略橫施兩州先辟爰興百堵亟就六城盟府防非常之勲論恩示特達之眷永淸四海方載懋於顯庸爲憲萬邦佇入陪於大政辱緘縢之俯及愧馳慶之莫先感怍兼深慰快罔諭

與鄕帥書

設旄建旐久寄師屯上冡過家每懷鄕路玆解龍荒之戍來尋馬鬛之封三釡洎親痛初心之永已萬牛回首認喬木之空存蒼顏鑑水以知衰黧老塞塗而出涕恭桑與梓敢愆邑子之儀雨公及私輒載邦人之頌恭惟某官沈幾先物善政得民惠術再施溢兩河而蒙潤威名四達罄大漠以歸心已恢尊俎之籌將促廟堂之拜晤言可卜夙願惟深第弛役於乾方實在行而俟命玆豈舂容之際矧加疲病之侵旣望絕於門闌獨心馳於麾棨雅蒙照燭必賜寛矜

與牧馬王提舉謝書【以下代河北吳提刑】

某啟比者叩命中宸按刑朔部入辭軒陛自天親奉於恩言出次封圻揆日甫交於事任幸聨使指預偃徳風伏惟某官識度靖深器能疎亮秀出公臺之冑蔚爲邦國之珍早被簡求薦膺寄屬行水無事屢聞增秩之榮思馬斯才共睹赴功之敏別需異數遂列要塗某猥竊憲權坐虞官謗淸風可挹已瞻承敎之期餘潤所資尢在卽工之始詠言之切敷述奚殫

回開徳守書

某啟比者滿去鄕邦來趨天闕河圖進職恩換三州甸服承流任叨四輔將往循於髙躅竊傾跂於下風伏惟某官徳器淸深材質卓越早踐揚於膴仕素藹著於休聲報政近藩方聴歌襦之美登賢要地行持從槖之榮曾是迂疎預霑光潤睎驥者亦驥何敢並驅執柯而伐柯但當取則尙須幸見並欵緒言

回開徳倅書

某啟比者代還鄕郡進被命書聨內閣之榮名假輔藩之重寄洊叨寵渥深媿超逾永言慕誼之深乃有親仁之幸伏惟某官徳猷早著才望素隆所至有稱方共觀於遊刃無施不可玆暫屈於題輿行對異恩遂躋淸貫惟是承顏之近儻蒙畫諾之閒修問未遑貺書先及顧莫殫於感臆當並敍於晤言

除左丞送宰執免書

恭承中詔俾陟左綱聞命若驚撫躬罔措竊以文昌之司喉舌實參總於萬幾輔臣之猶股肱亶相須於一徳授弗以次官惟其人儻無已試之功曷補頻虛之位伏念某器未堪於任大智不足以知幾會聖旦之親逢厠政途而登用展四體而舊職是率尙懷不給之憂釐百工而庶績其熙詎稱疇咨之舉矧列具瞻之地敢饕敍進之圖玆洊布於忱辭冀遂朌於兪防伏望某官亮天盡道爲國擇賢矜夫易竭之才格以至公之議入告於後宜遷令之非難退省其私或丐身之有漸豈特安愚不肖之分抑亦愜士大夫之言

送中書侍郎復聞書

顯朌中詔進貳西臺政本增隆永迪萬邦之乂巖瞻彌俊共榮千載之期伏惟某官學造精微器函宏大夙以經綸之業徧躋華近之聨委戴冑於左綱殆無其輩任元超於右省豈借多人萬須弼直之謨允洽登庸之望宜趣承於眷渥顧奚俟於防謙欣聞輿議之同只愧函封之辱

回李右丞復聞書

顯朌詔綍入與政機盛徳所臨朝有得賢之美羣情胥慶士知稽古之榮伏惟某官奧學造微懿猷經遠英詞健筆蔚爲邦國之華雅量宏謨凜有河山之气久親承於宻防果進陟於近司式膺不次之恩益播無窮之聞淵衷簡在方玆圖任之隆海宇具瞻共竚贊襄之效宜趣只於休命用仰副於虛懷

回謝時宰免書

寵答元勲誕敭丕冊左棘進三孤之位泰階開上相之符國勢增隆民言胥穆恭惟某官忠貫金石智先蓍學窮妙道之原業備眞儒之效粵繇帝賚登秉國鈞秩聖人之大猷以陳謨監先王之成憲而納誨邦治時定若泰山而四維人心式訛回狂瀾於旣倒亹亹向假樂太平之象欣欣陳丰年髙廩之歌宅百揆而亮采惠疇宜陟佐王之任弼一人而貳公洪化實先論道之求彌深作礪之咨奚俟循墻之避覬趣承於休渥用仰副於虛懷

除尙書右丞與宰執親王免書

恭承詔防俾貳政機𨿽遜牘之薦陳慮兪防之猶閟竊以左右中臺之務維綱萬化之原必忠言嘉謨足以副虛席之求則同寅協恭乃可贊垂裳之治度徳以授惟帝其難伏念某智昧適時學非貫道偶天光之臨照獲蟬蛻於埃塵荷槖聨榮實先諸彥玉堂遞直坐閱三霜慚無潤色之工苐竭鋪張之願顧罷精於翰墨久已支離使備數於廟堂終虞隕越伏望某官燭其危懇參以庶言百僚師師方迪交修之助九官濟濟豈無弼直之圖特於論道之餘啟乃觀能之要冀回淵聴追寢誤恩庶逃累國之尢實被惠疇之賜謹具狀陳免

謝宰執書【往燕山日】

入備綱維莫贊舞幹之化出當屏翰忽叨授節之榮荷睿渥之便蕃撫懦衷而震惕竊以設旄建旐南仲所以城朔方乘馬路車韓侯所以受北國矧全燕之奧壤實中夏之故封保大定功誕布惠綏之術折衝禦侮益宣道徳之威宜得宏才往分重寄伏念某學不足以窮奧智不足以識微自參丞弼之聨居積嵗時之久聖神繼志獨觀萬化之原輔相協謀決勝千里之外曾乏壯猷之助幸觀偉績之成敢意簡求俾當鎭撫此蓋伏遇某官棟梁帝室冠冕儒林建不防之基旣懋經邦之業當非常之事亟收辟國之勲遂使懦庸猥蒙臨遣奉中宸之籌畫已懷弗職之憂備上將之威儀終負逾涯之愧苐布宣於皇澤期遂復於民常上馬據鞍自嘆伏波之老輕裘緩帶但追羊祜之風

送宰執謝書

某啟伏蒙聖恩除授尙書左丞者入參大政初微底績之勞進陟左綱載玷出綸之渥靡遂固辭之請彌增非據之慚竊以文昌萬務之原有嚴管轄天子四鄰之助允類股肱矧位冠於疑丞實任顓於樞憲若時式序豈曰次遷惟稱塞之尢難在敷求之宜謹伏念某學瓠落而甚朴識蹇淺而非通蚤被眷知越陪國論陳謨每下已深浮食之虞玩日旣多方俟曠官之黜敢期隆眷更誤褒陞遜於朱虎熊羆顧莫伸於私義有若太顚閎夭竊幸托於下風此蓋伏遇某官徳符先民道契眞主身載采采以倡庶工心憂元元可格上帝思共熙於百志罔求備於一夫肆俾危蹤寖塵殊用某敢不益堅素守圖報異恩不命其承更效棐恭之節惟躬是瘁勿忘勵翼之誠

回謝知大名府徐觀文書

眷隆體貌恩出絲綸首祕殿之隆名增陪都之重寄縉紳歆艷渥澤便蕃伏惟慶慰恭以某官以道事君旣明且哲气至剛而養之以直色𨿽厲而卽之也溫以忠淸舉中臺之綱以靖宻筦北門之鑰命周公之事政乃有常大畢萬之名裕垂厥後方虛懷以待耆徳因襲寵以彰舊勲克愼克和將底協心之效立政立事尙須勵翼之勤曾慶牘之未先辱誨函之俯逮永言謙抑彌劇悚惶

啟

謝中書舍人啟

擢從冊府進直掖垣親翰初傳恍莫原其所致牢辭弗獲慚冒處之非宜竊以自昔言語侍從之才實兼文學政事之寄因時論治要觀國是之如何鼓眾作猷無曰辭達而已矣惟帝在宥如天燾臨云漢之章甚昭雷風之號莫疾矧四方其訓無競維人而三後協心同厎於道欲助宣於徳意宜博選於時髦伏念某材技闕然識知椎甚長而無述防驚過隙之駒冗不見治坐防垂天之翼頃由宮學來列道山方窺未見之書遽有非常之遇自天承詔給札試言顧疑骩骳之詞趣就湏防之頃謂塵燕覽必觸大呵次第兩遷邂逅防月以諸生之朴學當內史之贊書天威不違顏初奉淸閒之問王言惟作命親聞體要之襃誰容蟠木之輪囷如有大鈞之坱圠此蓋伏遇某官道熙帝載治翊人文謀謨允臧已糠粃於百世勲業昭赫尙鞭笞於四夷特見推於隠約之中將遂觀其潤色之效因風動於多士庶間出於異能永惟造物之施不貲諒匪副墨之勤所稱絺章繪句況少作之可羞鐵心石腸實平生之自許誓殫一節圖報萬分

謝人薦啟

惰不業官初宜譴斥嘉其嗜學更被薦揚欣於所知愧以弗稱竊以士志無欲於近人情喜用其長斆學始終實處厥修之半英才教育是惟所樂之三矧逢庠序之興增闡藝文之盛天回云漢物鼓雷風列中外之師生已爲希世出公卿之論議亦足觀人如某者用志甚迂受材絕陋未聞道要徒謹師承仕有時乎爲貧姑從奔走咎莫大於欲得寧復將迎永懷朱叔之顓愚彊目徐公之通介對山拄頰气故爽於朝來問路斂裳情每存於宵逝陸沈亦分海運誰欺孔蔑自知事方如襲退之未試人稍謂能敢圖不腆之才遽玷非常之舉此蓋伏遇某官淸機絕累衝識照微靜知賢不肖之情陰奬士君子之行故𨿽蔀陋亦委輝光知其亡無忘其能意夫可勉如所譽必有所試斷以不疑得於眉睫之間借以齒牙之重某敢不益思自貴少副所期道徳初心儻有成於見效詩書尙友或不但於空言

謝陳左司薦啟

腐儒惰不業官拘士恥於媒已忽叨淸舉仰媿異知惟時刺部之權窘以限員之法所欲升斗𨿽固易於噓濡盈前珠璣諒或難於簡汰人豈不以重自任士弗宜以賤厚誣擁傳百城公相繇此選爾露囊一薦賢才其將捨諸得孟明則子桑有知人之稱失栁恵則臧文有竊位之咎能令喜能令怒嗟定鑑之已移可以北可以南信多岐之足泣願觀盛徳之士慨想古人之風必忽焉於尋常之中獨超然有特達之舉如某者受才不腆用志甚迂學無師承旣涼涼而踽踽文必已出輒怪怪以奇奇未隳良冶之工偶綴太常之第一官下邑兩客諸侯盲人臨於枯池行已久窮鬼延之上坐鉅釁相仍畸孤粗存空乏不糝駑馬戀豆饑鷹隨人方追爽气於朝來更覺平生之睡足惟髙臥湏靑雲之附而著書乏名山之歸退之不中於詞科人或謂之能也楊雄竊凖於周易世亦何自好之悠哉此心置且莫論抗塵它日始拜徳人之容推轂後生創防國士之待此蓋伏遇某官身備忠信溫厚之徳家有文章政事之師見義必行可立懦夫之志秉心不撓居多仁者之言靜知賢不肖之情陰借士君子之地故如孱陋亦被采收某敢不仰副所期益思自愛乘流遇坎斷不辱於此身枉尺直尋將有如於皦日過此以往未知所裁

謝雄守辟畱再任啟

盛府初開共傾淸舉密章上達亟奉兪音內慙申命之憂外恐知言之玷惟古在位必使愼簡乃寮爲官得人所以同歸於治藩方眾建名實相髙烏大夫之鎭河橋首防才於處士裴中令之徵淮甸至擇吏於廷臣豈徒華逺近之觀是乃系重輕之本見子犯趙衰足以相國則重耳之盛不疑於崔羣李博得其爲人則宣州之賢可信然天下有大戒二君子之所就三委質事人阮籍難同於蔣濟臨戎佩印王徽獨厚於徐商莫嚴交際之間各得進退之分援義以授爲恩則多如某者才非時湏器止近用學𨿽好古終成鞶帨之資仕則爲貧深忝箕裘之業昨緣舊尹誤置初筵爼豆則嘗聞之何禆壯略書記致足樂也又謝昔賢自知甚明已試如此若乃新書之防繹本因議者之建陳第淹歷於嵗時稍綴聨於簡防上之禦府豈足紆乙夜之觀副在有司或見取丁年之使是才舉職安敢言勞夫何辟引之勤猥借褒稱之論果回聰聽俾記後陳燕垂趙際之要衝文恬武嬉之積久臨機應變已歸堂上之奇盡智竭誠未廢幕中之畫靜言非據尢媿復畱此蓋伏遇某官雅徳鎭浮至誠樂善威令行於艸木仁聲浹於袴襦惇義府之詩書淸衷所眷築將壇而齋戒異數方來凡在名聞悉皆制可遂令孱陋亦被寵光某敢不恪守官箴勉修身檢劇談雄辯旣乏古人之風正色直心庶防國士之報

謝梁都運奏舉堪充幕職官啟

知士爲難共傾首舉許身不易初托公言旣榮其恩更感以義竊以因時論治要觀國是之如何爲上擇人無曰已知而已矣必其才之可用方所引爲不虛故燕昭有雪恥之心則樂毅劇辛附郭隗而爭往漢宣興協律之事則趙勝龔徳托魏相以奏言偶契其求恨相見晚末由斯進柰不好何借𨿽損益之未關審欲趨向之同在豈容冗散輒冒察亷如某者用志甚迂受材絕陋未聞道要徒謹師承仕有時乎爲貧姑從奔走咎莫大於欲得寧事將迎永懷朱叔之顓愚彊目徐公之通介對山拄頰气故爽於朝來問路斂裳情獨存於宵逝陸沈亦分海運誰期龍章尙數於麞頭牛後每羞於雞口敢圖不腆獲玷非常此蓋伏遇某官志亮天工才周世務便民富國早推籌防之紆論道經邦超冠侍臣之列每嚴簡防少試陶鎔靜惟箠楚之微姑幸帡幪之大寒暄而已敢邀賞於寡辭人士甚多或見稱於小異故先寵薦以絕躁求帝室皇居豈無因於北海治中從事知不老於荊州某敢不更勵厥修益思自愛無忘所學庶免爲庸眾人之歸不辱其門必報以士君子之義

與陳都運啟

比膺宸綍進陟掖垣不稱所防以榮爲懼恭以某官疏通膚敏愷悌靖恭攬轡慨然久擁光華之節閱人多矣具知寒俊之才得於眉睫之間借以齒牙之論遂緣推挽浸有叨塵緬惟曩眷之隆徒積懦衷之感無從瞻敍更劇傾馳

謝定帥黃待制啟【師是】

舊國故都歷兩年而三至方伯連率肯一見而再畱眷然升斗之從悵矣門墻之戀瞻言未逺仰止何窮比惟坐鎭之餘歡奉色難之養神明幽贊福祿來崇恭以某官端粹靚明裕和博大少謂閿鄕之顏子共推江夏之黃香金玉其相孰謂無君子者藜藿不采吾猶及老成人聖君所以獨知當世最爲可倚自臨要閫實賴沈機夷狄畏威公顧有雅歌投壺之樂田閭按堵我已陳中和樂職之篇觀搢紳之無間言知廟廊之可馴致某學不宜於進取識舉昧於窮通漫朱墨之見尋紛箠楚而思脫得知千載正賴古書作吏一行便廢此事敢作馬曹之對姑收牛背之光必知嵗計而有餘顧恐唱髙而難和𨿽投劾此固甚易湏親憂之少寛而許身士不可輕捨門下其安往去畱所系中外焉依拔薤獻規固願從賔客之末吐茵弛過尙或累陶鈞之私

回謝除右丞啟

祗膺詔綍進預政機竊自省以何堪第因榮而知懼靜言所冒實有從來此蓋伏遇某官廊廟元臣股肱舊弼斯謀惟我後夙殫共政之誠雅意在本朝樂有思皇之士宻借進賢之地仰宏舉直之風致此羈孤驟叨眷任顧未馳於謝牘已先辱於慶函

上馬侍郎啟

河山同俗竊伏於下風霄壤殊塗未窺於髙躅頗因賔友嘗達姓名忽聞假道於陪都遂可掃門於候館用先旅進輒布巵言恭惟某官植徳靜莊賦才英邁心醉羣經之奧識窮妙道之原摛藻掞庭早擢巍峩之第敷華緯國每傳瑰偉之辭聖主始見而知之廷臣無出其右者貴名特起益昭銅柱之餘芳多士相趨不墜絳紗之舊業歷踐積星之位躐居惟月之班深簡宸旒峻持從槖防元倥傯吏事篤學書不去前賔王明習朝章令人聽之忘倦旣回翔而再至蓋挺特於一心固將訓於四方間之兩社上而告後陳合於稷契之言下以覺民使被夫堯舜之澤某負能不腆用志甚迂學徒謹於師承文漫從於已出永惟盛旦光闡大猷獲川珍嶽貢而鼎鼐成用身度聲律而禮樂備日見瑞气圭告成功邦永孚於休地不愛其寶方卽紫壇而祀上帝將鏤玉牒以封泰山是惟隆儒吁俊之時爰備攷古刺經之用搜揚簡防已聞冀北之空奮迅超騰豈復周南之滯自憐隨牒未免抱關願親華近之儀刑少扣湏防之謦欬當賦得賢之頌以賡有道之詩跂立郊圻飛馳悃臆方秋聲之憭栗諒神韻之沖和尙覬葆綏仰符虛佇

與中山張侍郎啟

一辭舊裏六換周星匪莪伊蒿每切丘園之慕維桑與梓實依幕府之庥念𨿽伏於下風悵莫窺於髙躅緬想蕃宣之裕茂膺視履之祥恭以某官端粹髙明沈深肅給詩書謀帥蓋若倚於長城樽爼折衝詎足煩於遊刄方事樞之虛次眷邊鎖之獨賢卽聽超除遂登邇列尙祈燕衛以副頌言

答宋陳州啟

光膺恩綍榮領藩符方睿眷之載隆諒雅懷之增慰伏惟某官才周世務智達事經夙推享上之忠蔚有佐時之望自將輸於畿部遂列職於禁塗以廣漢之才髙旣爲京兆顧汲黯之名重復守淮揚益勵逺圖別需異寵念暌違之久矣懷疇曩以憮然正阻瞻承第勤頌詠

回大名徐右丞啟

撫新疆而滿戍偶遄收召之音渙大號以疏恩更厚勞還之禮𨿽忱辭之屢控終成命之莫回靜言所防夫豈無自此蓋伏遇某官忠施廊廟名重華夷有爲有守而逺乃猷夙懋經綸之業克順克和而祗厥職共髙尹正之風威申魏博之藩垣恵浹河漳之艸木已積倉箱之富益無桴鼓之驚節用愛民斯底丕平之績正色率下尙湏爰立之求顧是迂疎實繄庇賴念未馳於尺牘忽先辱於珍題感佩居多敍陳罔旣

回晁提宮啟

比叨中詔進直西垣初𨿽罄於忱辭終莫聞於兪防具膺寵奬徒切震惶蓋朝廷言語侍從之才必極一時之選而山野朴陋遲頓之士躐處諸儒之先學嗜古則難施文恥俗則近僻勒移招隠或云有得於從來潤色論思敢曰不能而自恕獨相贊以得位之喜豈所望於責善之交伏惟某官世代王言身傳家學自擢詞科之始已期禁路之遊逺心自放於樵漁榮願猶存於舊故欣其試用契所品題發祕思以占咫尺之書屈髙致而用世俗之禮眷勤特異感誦無窮

回謝北京梁太尉啟

擢自禁林進居政路罄忱辭而靡讓獲寵渥以增慙惟中臺喉舌之司實並釐於百職而二丞綱轄之任乃參翊於萬微儻非內有協恭和衷之明謨曷以仰毗經體贊元之餘論詎意諸生之末忽塵四近之聨明堂防於眾材何拱把之足用康瓠列乎九鼎顧枵虛之可羞靜言所防夫豈無自伏惟某官忠施廊廟名重華夷旌旄顓南屏之雄管籥付北門之舊黃髮臺背而眉壽無害已占難老之符衮衣繡裳而徳音不瑕更聳具瞻之望獨借進賢之地仰宏舉直之風曽是覊孤每叨慰薦登門一紀共推賔客之餘出幕六年遂玷機衡之列期益堅於報國庶弗累於知人

答河陽許尙書啟

寵膺詔綍榮易藩符修好睦鄰方幸疆圻之接騰裝便道遂成川陸之賖沐華翰之光榮喜衝襟之泰定伏惟某官懿文經國雅望冠時以八座之淸班付三城之重鎭別需異數益暢逺猷悵執手之無階惟加餐之有禱

回定帥曽顯謨啟【孝廣】

趙魏相望河漳中阻鄰驩不替緘貺沓來就聞屛翰之安居有林塘之勝嘯謌暇豫祉福駢蕃伏惟某官名重天朝任隆帥閫气志眞曽子之勇首尾蓋常山之彊方注想於履聲卽進陪於廟論尙賖瞻際益冀燕頥

回定帥王顯謨啟【漢之】

防邊累嵗賴庇後人南北分馳未忘惆悵寒暄來問尢佩勤渠就聆威恵之孚休有福禧之應伏惟某官夙髙英望親被睿知兼文學政事之科乃禮樂詩書之帥諒無暖席必促造庭尙阻瞻承更祈葆嗇

回謝越王啟

某啟仗節燕陲每悵瞻依之逖飛毫漢邸曲惇紀錄之私伸牘知榮撫躬增懼恭惟某官天潢毓粹陽琯旉和懷徳維寧爰峻宗藩之望爲善最樂式型公族之儀恢逺量以兼容推至誠而樂與逺貽華翰加賁防蹤鸞鳯髙鶱仰文辭之巨麗瓊瑤匪報驚情眷之綢繆蓽戶生輝珍緹是襲方淸飈之應律宜壽體之介休詠頌有加名言奚究

回賀安化郡王啟【仲營】

誕孚廷號參穆宰司載隆磐石之宗益賴維城之助伏惟某官道襟恬粹儒術淹該振振爲公族之表儀挺挺有前人之風烈夙被眷知之異寖膺命數之優四履疏封不攺山川之舊三臺拱極兼華衮舄之新非惟展親是爲旌徳顧未馳於慶牘已先辱於教函

到北京問河間帥張顯謨啟

抱關擊柝本爲救死之謀祭竈請鄰稍作居官之調逖瞻舊府未報厚恩含糗羮藜敢論太牢之滋味震風淩雨始知夏屋之帡幪嵗遒邁而迹疏形兀畱而心往寥兮秋之爲气申如子之燕居諒親安而民懷宜上佑而宇泰恭惟某官沈潛剛毅蹈履直方蓋有徳必有言固不習無不利鄕者霸上棘門如戱旣聞亷頗李牧爲人大驚一軍盡防諸將三命玆恭予敢侮千里決勝吾不如南山維石巖巖坐騰民頌棠棣之鄂韡韡行集天朝置諸論道之司溢我用儒之效某自試如此亡它可知儻使負郭有田豈至以倉爲氏饑驅彭澤三徑松荒身悞栁州萬事瓦裂睡尋足處飲欲無何還下帷王郎時學擁鼻洛生詠詩昌可卜蓋惟窮者而後工文成自憐間有天下之奇作尙憑曩眷輒布狂言但縻畢萬大名之都邈絕河間雅奏之地門闌正阻杖屨莫陪仰惟注意之深倍冀生經之謹

賀白太宰啟

誕揚顯冊爰立眞儒師瞻巖巖式儀刑於百辟王命肅肅聳觀聽於四方超名位以懋格天之勲隆體貌以樂尊賢之等眷有徳之君子相右文之邦家夷夏均歡神人胥悅恭惟慶慰伏以某官體直方大之厚擅希夷防之髙有貫通六藝之才守之以卓有酧酢萬變之慮尊其所聞以智而爲帝謨納誨而輔臺徳立百司庶府而玆乃俾乂能官人安民而彰厥有常雪霜降而松栢後凋宮室成而棟梁是賴果符夢卜入輔聖神當開疆復古功成治定之昌期進敏徳懿行識明慮逺之大老以富民而封丞相可見上心虛正寢而捨蓋公益隆治道永一人之膺福底三後之協心三年化五年定而勿有以間之鄙夫寛薄夫惇亦何足疑者殆生民以來未有固能言之類莫加親九族而和萬邦仰贊聖功之大撫四夷而附百姓更觀賢業之崇某密辱深知欣聞大拜卿云附日防不問於蓁蕪越鳥巢枝歸倘從於林壑拳拳之抱望望於玆

賀吳門下啟

黼座眷賢對揚休命黃扉論道圖任舊人國勢增隆師言胥穆伏惟歡慶恭以某官材宏器博志正行醇裕陵左右有民首膺寄屬哲廟祗服厥考更賴謨明亨嘉千載之逢翊亮有朝之老卓然特操簡在睿衷比以太原而召晉公蓋爲蒼生而起安石少畱北闕再陟東臺詢事考言諒益堅於素履贊元經體期永輔於熙朝某逖守邊藩坐依鈞芘莫遑瞻慶徒切詠思

賀宣撫張龍學啟

宣威制勝坐臻朔漠之空懋寵酬庸首列河圖之邃淵衷益簡輿論交歸恭以某官厚徳鎭浮懿猷經逺詩書禮樂義之府夙推良帥之風智略謀慮朝之淵凜有名臣之體任久専於外閫望益倚於長城果資撫馭之才並總蕃宣之寄蜂屯蟻聚旣銷並塞之窺鶴唳風聲遂底侵疆之復惟勲名之鮮儷宜命數之薦頒顧豈序遷蓋將柄用某論交有素贊喜彌深乘障相望方愧馮唐之老親鄰爲寶尙依張仲之賢悵占遇之未遑徒燕頥之是禱

賀北京許太尉啟

頒冊朝廷建牙巨鎭示帝衷之眷注極儒道之光榮伏惟某官學綜古今智周事物畢公正色亮四世而克勤山甫小心事一人而匪懈早辭繁於左省爰居守於別都威憺河山慮寛宵旰乃寵廟堂之舊徳亟頒旄節之異恩惟臥鎭之累年諒登庸之不日莫遑瞻覿徒切詠言

梁帥賀呂太尉啟

錫寵帝廷還榮書殿慶行裏閈喜動搢紳伏惟歡慰恭以某官徳契泰初道臻先覺發明六藝傳聖學之淵源輔翼萬機啟神謨之經緯夙著格天之業薦聞辟國之功若時尙父之鷹揚亦佑成王之龍受不攺險夷之度更追閒曠之遊果動睿衷亟頒異數坐令天下心期大老之歸來想見吾君日佇眞人之謦欬卽觀爰立以副具瞻某縻迹河山向風淮海聆詔音而竊抃扣賔謁以無階顧是詠言倍於綸綍

賀鄭樞密啟

肆頒宸綍擢冠樞廷夷夏聳聞縉紳交賀伏惟某官受材宏大植徳純明奧學窮經浩若源淵之富英辭貫道煥然黼黻之華比被眷於北扉亟升賢於右府帷幄決勝千里輔成繼伐之功文武爲憲萬邦坐獲來同之效授之魁柄簡自淵衷視君如腹心諒深勵翼用汝作舟楫宜遂登庸屬有守於封疆豈無依於廊廟莫諧瞻慶徒切詠言

賀鄭樞密啟

肆頒恩制還冠樞廷舊徳載崇逺人率服伏惟歡慶恭以某官蘊博大髙明之學負經綸開濟之才文章追三代之純議論陋百家之小道徳名世國之光輝謀猷告君予有防附歷踐凝嚴之地亟魁宥密之司四方時靡有爭萬里敢不來享自均勞於琳館每促對於燕朝𨿽謙虛久事於循墻而遐邇日期於補衮延登右府用纉前功外已震於天聲內益隆於國是運籌決勝顧足煩譚笑之餘當軸處中諒不越旦暮之近某暌違寖久瞻慶莫諧陳力已疲尙忝藩垣之寄辱知最厚更深帷幄之依

賀同知蔡樞密啟

進被宸恩入陪政路四方是則共髙輦轂之風三後協心對陟樞廷之峻邦家賴慶夷夏聳聞恭惟某官稟坤徳之直方養浩气而剛大惟和惟一而祗厥職夙推應務之材有爲有守而逺乃猷素蘊致君之術諒功名之不釋繇中外以洊更時論交歸淵衷密契藏在盟府旣灼知先正之勲尙有典刑當益侈象賢之眷蓋欲保大定功而決勝乎千里必資同寅和衷以爲憲乎萬邦允膺圖任之艱乃踐久虛之位善繼人之志上方嗣代以廣文聲率乃考攸行公盍奮庸而熙帝載佇期爰立益副具瞻某防塞何功實推本廟堂之論防庥有自念方圖田畝之歸趨慶無從遡風增想

賀樞密啟

寵膺制綍進執事樞宿望所隆僉言惟允伏惟歡慶恭以某官宏才經逺奧學窮深眞吾齊魯之儒有古曽閔之行頃居憲府人自肅而朝廷尊比長地官賦不加而財用足延登右席倚鎭四夷庶事康哉行慶國鈞之秉老夫耄矣且欣廟算之慿屬瞻覿之未遑但傾翹而無已

賀戶部梁尙書啟

茂膺天指峻長地官邦修永圖人起厚望伏惟歡慶竊以自古有作惟政可以得民財當今所宜其富莫若藏天下贊化育以廣生殖則道系上宰修法制以均有無則職歸司存方縣官調度百出之艱欲國勢增長十倍之裕於斯爲盛捨公而誰恭以某官疏通敏明英偉絕特學傳家法之舊譽占相閎之先以中外所至辦治之才膺羣下莫可跂及之眷恢恢之刄搢紳旣已聳聞巖巖之瞻廟堂更宜躐處來膺妙簡進畀要權菲服卑宮顧方勤日旰念彊兵足食當不減河朔時必大建管蕭扶世之功庶悉掃異鏄容身之矧周任冡宰職専理於貨財而唐制中書事亦兼於錢谷更期大用以暢逺猷某幸趨承似防知察敢致區區之慶以盡惓惓之愚

賀河陽許尙書啟

諏辰葉吉露版布新開盛府之潭潭方隆注意詠淸風之穆穆諒可慰心伏惟某官徳業閎深材猷肅給詩書謀帥蓋若倚於長城樽爼折衝詎足防於余刄別期異數進陟近班正縻苃捨之居密借寶鄰之潤無從慶謁但劇傾翹

賀宮使鄧觀文啟

伏審祗膺中詔入覲明廷畱使琳宮進陪經幄士有隆儒之喜朝多圖舊之榮伏惟歡慶恭以某官學博而行醇識精而慮逺器足以任天下之重智足以周事務之防文章追三代之風論議綜九流之奧頃由禁路亟預政機以道覺民無不被堯舜之澤斯謀告後有合於稷契之言裕然出處之間允矣重輕之系比膺臨遣暫倚居畱三臺六符俯照河漳之防八鸞四牡式遄象魏之還申鎬宴之多儀促漢釐之密席數咨大事諒多謦欬於吾君再列近司不待營求於外野別需異數永輔昌期某量已無它防知有數髙閎可仰共深維石之瞻末路何依獨借非煙之潤莫伸慶拜更極欣翹

賀中書徐侍郎啟

顯膺中詔進貳西臺眞儒用而奠枕於京允賴儀刑之舊天下安而注意於相載觀勵翼之圖旒扆虛懷搢紳引脰伏惟歡慶恭以某官以閎深博辯之學負經綸開濟之材色𨿽厲而卽之也溫气至剛而養之以直特操堅於金石先識炳於蓍治國忠言蚤見施於廊廟裕民仁政槪毎效於藩垣少畱兩河式遏外冦馳單使以諭敵則遊騎不敢近東鄙唱大義以勤王則勁兵相繼集近畿人心保其無虞有金城之千里國勢因此底定若泰山而四維亟歌大老之來歸用賞膚功而重疊𨿽君子不以得位爲喜而朝廷方進有徳以尊行入告於謀猷必展盡於底蘊明政刑於閒暇遂致兆民之永康成道徳之安彊坐使四方之無拂某仰孤委任自抵諐尢重惟前此罪戾之人未有獲面宰輔之理偶爾萍蓬之寄防逢衮繡之迎身親見之旣動一夫不忍之念天其或者將啟百口更生之塗永言依歸尢倍倫等

賀禮部陳侍郎啟

光膺天指進貳春官帝眷益隆師言載穆伏惟歡慶恭以某官學窮聖奧識照防先懿行髙風優入淵騫之列英辭閎論俯收晁董之科早宗經席之防言薦決容臺之疑議遂錫命書之寵躐陞禁路之華典三禮於虞廷無易直淸之徳諧萬民於周室允資詔相之勤方懋逺猷別期大用某猥玆分部莫克造門逖聞除目之傳實倍輿情之喜

賀趙左丞啟

寵頒明詔進陟左綱中臺化原永底萬邦之乂邇聨世表共榮千載之逢四海傳聞一辭歡喜恭惟某官負經綸之學佐明昌之期簡於帝心所迪乃眞儒之效防以時事有陳必先王之言以佐上則明主無爲而尊以恵下則斯民陰受其賜後非賢不乂休命顯祗於對揚民其勑懋和明服式時於有敍允洽登庸之望更需弼亮之謨行副具瞻以應大任某猥辱知憐之舊欣承眷用之優賦雨雪之霏霏曾是乘邊之久托卿云之鬱鬱將諧問捨之謀瞻拜尙賖想望增劇

賀宇文右丞啟

顯朌詔綍入總政綱盛徳所臨國有得賢之美羣情胥恱士知稽古之榮參翊萬防增崇四近恭惟某官稟髙明之絕識負經濟之宏才囊括底蘊而莫知有餘瓴建淵源而亦復不竭陪荷橐之議論思久罄於周行躋鼇禁之班視艸親承於密防號令多出於手望實孰居其先簡在上心夙有進爲之志緝熙帝載果膺圖任之公方紀綱百度之修適聖賢千載之遇儒者在朝政美允資贊贊之襄大臣以道事君益仰明明之輔尙湏柄用式副巖瞻某早辱定交逖聞傳命防關有守載逢雨雪之霏問舎可期幸借慶雲之防方賒接侍彌極順依

賀薛右丞啟

敷錫命書召還政路大廷促對喜見儀刑舊徳奮庸望傾華夏伏惟歡慶恭以某官學窮聖奧文闡道原駕說淸時歷處師儒之地被知眞主亟居丞弼之司屢告辰猷一尊國是自均勞於外服尢注意於本朝周大夫思以公歸共熙庶績薛居州在於王所允葉僉言暫持綱轄之權卽正鈞衡之拜念久違於髙躅幸仰托於余庥瞻慶未遑詠懷曷已

賀徐司門錢寺丞啟

榮陪陛對光奉詔除職峻望髙恩隆禮渥伏惟歡慶恭以某官才猷膚敏器識閎深風力自將蓋所臨而必治公忠匪懈故無施而不宜方成王興龍受之功而尙父有鷹揚之气金湯備豫收堂上之奇兵樽爼雍容賴幕中之婉畫伻圖旣入占奏益詳果動睿衷亟躋華貫將還舊府共傾省寺之淸班行上新書更俟朝廷之異數某從遊有素展慶可期頌詠之深敷宣罔旣

賀永興帥賈侍郎啟

寵膺制綍榮易帥符以洛陽王佐之才牧關中天府之地諒雅懷之慰愜增吉履之粹和伏惟某官世戴忠純職聨華近蕃宣已試付旂旐之三千倚注方隆鎭河山之百二永言桑梓久庇葭莩矧宿好之不忘悵疑丞之未卜更祈珍嗇別俟超除

賀定帥韓侍郎啟【粹彥】

疏榮北闕擢帥中山眷寄益隆威名已著伏惟歡慶恭以某官材資邁爽識度曠夷聲猷秀發於勲閎光寵亟騰於禁路以文武兼資之略領父兄舊治之邦申伯於蕃方共榮於世執召公是似將別對於王休屬此拘縻阻伸瞻慶跂旌麾而𨿽切敍竿牘以奚憚

賀眞定帥張侍郎啟【代河北陳漕】

伏審光被恩綸榮更帥閫訓詞甚寵威望已孚伏惟歡慶恭以某官气勁才髙智深慮逺自奮亨嘉之旦蔚聞開濟之風比使西畿尢當上意入持從槖任隆版部之繁出布藩條治聳三城之重惟常山之巨屏控朔漠之殊鄰障塞彊雄方倚運籌之妙林塘勝絕益資緩帶之淸諒無暖食之淹卽被賜環之召偶玆將命實遂親仁顧展愛之未遑第詠懷之不已

謝到任啟【代河北漕侯臨】

將翰南紀初無善政之聞攺使朔陲更荷誤恩之及卽工伊始撫已增慚伏念某植志甚迂受才不腆少承義訓粗知詩禮之風親防聖時因有功名之望越從筮仕頗識首公聨卿棘以居中早經推擇懷郡符而補外惟厪承宣膠舟適可於坳堂手亦安於洴澼謬當朝選疊畀漕權取三百防之禾固已空餐可愧奏十九年之刄尙何余技足觀忽奉明緡俾分劇部惟兩河之空代占諸道之長雄金湯百城連衡方面貔虎萬旅仰給縣官敵騎旣勤而有委積之供水行𨿽順而有隄防之繕玆焉試可不曰才難方虞未厭於師言俄許入聞於睿防趨雲天之雙闕恍若仙逰瞻日月之重瞳溫其書接褒稱狎至遣勞俯加載華原隰之行漸歷州塗之舊題輿平試嗟陳迹之莫追露檄遷帷或先聲之已偃永言冒昧實所超逾此蓋伏遇某官論道經邦代天理物伊尹咸有一徳澤無不被之匹夫周公勤施四方皇有克生之多士曾是衰遲之迹最受特達之知運播物之鈞已出陶成之溥博開翹材之館備聞教戒之雍容旣久在於主張乃極垂於驅防某敢不益堅壯節更勵逺圗時和嵗丰竊倚余庥於道極粟腐貫朽願見成效於司存

跋

跋張僧繇畫卷

讀退之畫記眞若見畫今觀此畫得其意於形似之外還如讀退之之記或謂畫記非退之平生得意之文余弗信也宣和癸夘正月十二日履道

跋魏王書帖【代韓師美】

故光祿卿太原王公與先王有研席之舊且同年登科某不及見之晚識公之孫大府丞於京師出先王手筆兩帖惟先王取友天下所與傾倒必世之君子長者此帖作於邊兵革間覼縷諄復並及家事曲折且托之以急難以是知公之賢自爲先王所厚蓋不専以舊故也因泣而書之政和六年四月十五日男具官某謹題

再跋魏王書帖【代】

某兒時頗見先王稱聰師戒行専慤遇事不茍先王出入中外不得嘗在鄕閭髙曾而下墓墳悉委師營守師尢爲盡力先王亦多之今師下世久矣門人淸占尙藏先王與師書帖捧觀手澤追惟曩昔嘆嵗月之遒邁望家林而北首不覺流涕輒附載於後

跋李長茂畫卷後

余頃與元量相從於魏後二十年餘來居守而元量適在鄕裏余罷府事待命康樂坊居益相近元量持鄆人李長茂所畫松石與河間權朝美俱來且言長茂之賢不輕以畫與人而畫亦髙奇有思致吾三人之聚於此此畫之不易得皆宜作詩餘最老大久不近筆硯元量約窮無聊之餘一意文字所造益髙妙朝美筆力膽气不經世故挫抑尢豪健壯偉請兩公遂賦之餘當鼓噪助其旁此天下之至樂平生卓絕傑特之觀也靖康初元正月二十四日定武王某題

跋李端叔帖

端叔從故侯蘇公來鄕閭倡酬題記處處有焉端叔亦自有蘇李同時之語觀此詩帖撫事懷人惘然久之紹興癸丑八月朔定武王安中履道題

欽定四庫全書

初寮集卷八

宋王安中撰碑志

故贈昭化軍節度使楊應詢神道碑

政和六年某同修國史考外戚世序維章惠皇后輔眞宗擁翼仁廟躬𦇤褓調防之勞景祐中創立皇嗣援納英宗有大功於兩朝大觀元年上幸興徳院顧懷祖考錄定策之臣寵逮子孫深惟景祐之議灼見天心卒然初謀入繼大統繄後一言基命萬世宜褒賞外家顯示天下今其侄孫某方守雄州治有異績乃超授泰州防禦使永橋之役以洋州觀察使爲大名府路馬步軍副都總管詔屯兵河上命下屬疾猶自力戒行巳而告薨訃聞上深軫悼特贈昭化軍節度使諡曰康理旣其子請辭刻墓隧之碑某曰先後社稷之勲具在史冊而公盡瘁於國有太常之諡幽堂之銘可信不疑灋宜書以垂後公諱應詢字仲謀其先益州郫人章恵之貴移籍開封公贈太師中書令知信宿國太夫人蓋氏之曽孫建寜節度觀察畱後贈太尉景宗安定郡夫人呂氏淸河郡夫人張氏之孫皇城使贈右金吾衛上將軍永節咸寜郡夫人王氏永嘉郡夫人陳氏之子生數月祖廕以官長而開敏俶儻慨然有志於功名初監威勝軍西湯驛應羣牧使韓縝之辟與契丹畫境代北河決孫村修河司選爲僚事必俾公稟於政府條析明辧大臣咸以爲材久由河北副將擢知順安軍年志盛壯勇於有爲而動皆中理治譽翕然邊人馳射爲俗公興學迎師執經講問儒冠四集戶有弦誦民救父毆搏仇致斃公閔無兼侍殺且非意吏固當以絞公固請讞詔果貸死時金吾爲保州壤接化均兩邦歌之移守信安未行攺保定坐姻家左遷歷京西京東二將遭外艱去職終防從熙帥築金城闗遂領京東兵今皇帝卽位再守順安召見語當上意契丹使賀天寜節畱副接送伴移知岢嵐軍未赴易覇州歳大饑傾廥賑之募民開陂澤官助其費使食其利所活萬計塘濼迫城漸加積潦至浮戶以行公增隄爲長衢濬傍地以泄水自是人不病涉窮邊無醫公請立法頒太醫方書於州輦所用藥於帥府市揭名價取薄息以供僦直眾賴以濟召爲崇寜元年賀契丹正旦副使陛對漏下八刻卽其日兼閤門通事舍人公恬於仕進初命三班奉職積四十八年而爲文思副使及此膺上親擢時論尢以爲榮上付公五事宻刺於契丹屬耶律禧立慶弔交馳吉凶禮瀆公崇大體不問細故北人愜服歸將至其中京送者請馳入城爲哲宗忌又畱明日赴其故主祥祭眾疑攺故事且無朝命公曰中國以禮義爲四夷所尊彼以先帝之故而亟行因爲其主而少畱此善意也柰何拒之遂聽其請後著爲令半道除湖北沿邊安撫副使覲辭皆對奬遇彌渥得北國八事爲別錄奏之上俾歸諭諸帥申飭武備如公所陳防雄守罷卽詔攝守公入奏事究言北方利病上延問甚欵及辰正公遽趨下命攺日再對面授西上閤門副使三年遂知雄州兼制置屯田使河北沿邊安撫旣統郡十六事聨四帥其任旣重而控北國往來之衝移檄占詞動系機防守將非通古今識度宏逺則虣猛失和輕懦招侮公世官朔陲因俗施政小大悅附沈謀而善斷威望隱然名震敵境契丹以夏人連姻請所還削地使不獲命是冬引兵而南受禮於幽州上以羣疑訪公公謂契丹盟誓百年酣嗜惰逸兵不素厲矧仰歳賜恩給諸蕃詎敢輕絕於我殆虛誑也無恃其不來恃吾有以待之惟搜卒峙糧示以形勢明年契丹果北走上善公防遷引進副使又遷西上閤門使且俾再任五年春契丹以其相蕭保先牛溫舒不時來使必欲爲夏人得地或曰兵隨使入邊州皆警上重其事乃以公副樞宻直學士梁子美往迓於境二使初以國相欲貴倨自異公揣知而逆折之距國門一捨上馳使賜公金帯及門又命近侍問契丹情僞公對曰彼無能爲其誇肆大言徼幸萬一耳惟堅前議彼計索矣旣對具奏方略契丹訖去如公謀禦史治永靜妖人方暑誅逮滿獄公徐爲上區別天慈惻然止坐首惡貴近知而不敢言者頗有愧色上因命公有所論奏疾置直達勿關有司尋兼髙陽關路兵馬鈐轄所以慰遣甚厚李勉嘯聚亡命匿西山爲盜並鎭令軍攻之發民轉餉兩路騷然朝廷罪部使者玩冦責戰日急公言師老患生恐甚於勉願罷諸軍將裁畱邏兵扼險困之勉等遂降契丹使北還必以夷樂逆於白溝前此嘗有私見歸信容城令汪慈明自言其名者乃契丹竈伶具聞幾事願得內附令疑而卻之邊臣遽奏其去宻詔委公曁慈明丁寜必得且有異賞公授諜以術物色敵中卒與偕來送於京師其語不妄遂命以官𨿽彼至親終莫之覺而公避賞絕口不言故時諜語不根悞耳目公參伍檢核厚其賞犒聘使之出必選諜者潛以左契見於敵帳亟先馳歸動靜悉以聞使還驗皆合上喜進東上閤門使西輸之民困敵貪虐公戒吏勿擾用助偵察旋以覘報精審拜四方館使公以褒典再下因是固辭推功僚佐上多公不伐均賞有差公明於用間敵在目中其所指取如探囊物而人莫知謀所從出然事有當祕不可得而書者觀上之屢賞則公成效多矣計司以邊食之乏移粟於滄公疏擿其謬以雄一州須十萬斛科車括船三年乃畢豈惟民勞而水陸僦費二萬一千餘緡槪之諸州十倍此數請均僦錢增價以糴詔立罷運璽書報公事有未便無憚條列巳而粟集塞下乃撤舊倉之隘宏壯而一新之大觀初公旣以章恵前功躐遷秦州防禦使未幾天子受八寶敷大慶又拜汧州觀察使陞本路馬步軍總管仍以子澤書沿邊司機宜文章公感殊遇益罄忠力奏置本錢二千萬收其贏以養士士奮於勇始公攝雄州上以歸信容城弓手敵憚其勁議增倍爲千人眾意難之公獨曰縣必有弓手本以備盜豈爲鄰國增之敵將爲辭且武技之精去鞍疾馳射神臂弓百步命中增倍爲難上遣使按實又擢公子閤門看班只候母防乞解官不許勅有司具塟公乃請入覲兾陳至情甫及都城易定州路副總管尋攺西甫副都總管旣內徙始聽終制禫除提舉萬壽觀副館伴契丹使上勞問良久公自敍感泣錫禦茶綺錦以助私覿館例賜溫州柑而貢包未達吏取他以賜敵不受且求眞者須小使送之涿州公譲之曰本朝惟餽北主則邊臣爲小使使者敢自比邪敵皇恐出拜公宻奏柑微物仍許以貢至仍賜敵又喜過望力請扞邊復爲定州路副都總管徙眞定不行逾年移大名府路以病請致仕翼日薨於魏實政和五年正月壬辰享年六十有三詔官親屬五人遷一子閤門只候賻贈金帛加等其年四月辛酉葬祥符縣開封鄕毛郎村之原元配趙氏繼室兩張氏皆贈碩人祔公墓男澤忠訓郎閤門只候淵儒林郎深保義郎女長適修武郎趙景之次適承節郎閻璟次適將仕郎鄭彭年一在室孫植梠保義郎栱朴未仕女孫三人皆防公天資孝友金吾之沒哀毀骨立家時尙貧葬其族十三防聚食者百餘人及貴恩義益篤推防兄息沒之日季子猶未仕輕財仗義所交皆世名人士去門下踵爲達官政簡而惠破姦擿伏庭無訟民畫像事之治軍不煩士卒畏愛所在肅然胸次落落坦誠待物於事若不經意而機略明悟當大利害眾方駭惑談笑立決儀幹秀偉博學而好屬文敏於辧論上每命使必爲選首方時治安防塞總戎折衝樽爼有古良將之風以身許國遇事敢言上察其誠眷倚特異受中詔四十有三親灑宸翰者四觀其奏議炳炳數百篇可以知其忠矣系曰帝徳天覆威懷北戎粵有良翰時維楊公公才文武王國之傑受任朔方世載勞烈帝曰汝能往使於北遂分將符鎭撫吾圉敵援夏重請還削地使來非時洶洶羣議公折其驕彼謀斯沮狼貪革心弭耳徐去治雄六年兵厲食衍謀良削盟功髙用間章恵之勲褒恩及族乃如公賢克荷恩祿大伾導河以旣屬疾慷慨治行匪躬之卹訃聞於朝寵贈加諡惟帝念終哀榮終始毛原膴膴繄此佳城公乎千載其凜如生

南陽伯梁公神道碑

政和六年五月某甲子南陽伯梁公卒於東平之私第明年某月某甲子葬於須城登庸鄕執政裏又明年其侄寜逺軍節度使大名尹子美以書抵太史王某曰先丞相八子叔父最與吾齒相若少卽相愛吾先公兄弟早世獨叔及我被遇今又不幸旣就窀穸而墓道之碑未有詞不但無以慰叔父之孤𨿽吾亦不忍也願得子文某頃官大名見寜逺歳時訊季父起居細書累幅間得禦府珍異之賜亟作詩往遺相與酬答其意勤甚今敢不承寜逺之命乃次公行事公諱彥深字純之其先秦仲之少子康封於夏陽梁山是爲梁伯子孫因國爲氏漢自河東徙安定後又別出爲河南天水二望而公五世祖贈夏國公惟忠始居東平諸梁相傳望安定曽祖諱文度故贈太師中書令兼尙書令魏國公妣周氏韓國太夫人祖諱顥故任翰林學士贈太師中書令兼尙書令周國公妣閻氏魏國太夫人考諱適故任太子太傅致仕贈太師開府儀同三司中書令兼尙書令徐國公諡莊肅妣任氏越國太夫人公少無戱事欲以學問自奮顧嗜作詩捉筆輒亹亹不自已莊肅公異之間命公賦百題一日而就以莊肅恩補將仕郎守袐書省正字調監開封府陽武縣酒稅攺簽書兗州觀察判官防公事山東故推梁氏爲冠族初試吏不負恃門戶能舉職業丁莊肅憂服除監在京都茶鹽院攺通判靑州丁越國憂服除通判邠州防西方進築公以所部民夫從軍深入調防有理獨無所亡失璽書奬之代還勾當在京諸司専勾司歳終防諸路造軍器費得辟名失財無慮二十萬有奇出知沂州於是沂多盜公慨然曰欲惠吾民必盡去此乃大爲約束課吏購捕賞罰必如令盜奔它郡獄以屢空部使者論於朝卽命在任徙單州州之城堞積歳頽闕公以謂非戒不虞之意稍調羨卒完之訖役公私無所預徙邠州河南邊二敵而汾近石隰公至卽爲備豫守禦之計儲積器械無有不具治有聲績擢知海州未行攺徐州徐汴泗所滙地大事劇公益出政術爲精明齋遫郡務民訟迎剖立決其僚涉筆畫符檄而已屬頒學制泉法公推行爲一路冠優詔進秩俄以知齊州居養安濟令旣下公仁人也奉行尢力賞行特許貤之親族劇賊李定椎剽齊中公親指蹤捕得並其黨流逺方閭裏帖然有甘露降於州廨人以爲公惠政之應朝廷眂課最滋欲用公春秋髙間語其子侄曰吾仕至二千石幸無過謫以辱其先世今老不歸托林壠自休其晼晚之力尙奚俟哉乃上章丐閒得提舉南京鴻慶宮凡三任其卒也年七十三積官至中奉大夫初室任氏繼賈氏皆封恭人男子晉將作監主簿子罕奉議郎通判南安軍子約校書郎子簡奉議郎主管成都府崇道觀皆前卒子坦宣義郎主管信州上淸宮女二人長歸選士尹東美次歸中大夫都水使者孟楊孫男慶祖亨祖郊社齋郎遵祖襲祖奉祖假承務郎齊祖蕭祖衍祖未仕孫女十一人巳嫁者三選士任希績張大臨束徳孺其壻也曽孫男竬毅防顏公資和厚易直內不立城府語輒傾倒不問向人爲誰卒犯之𨿽所叵堪耐了無畱恨親宰相子習尙朴素無耳目之娛歷典五郡慈祥豈弟去輒見思至臨劇除暴則澟澟有前輩風退而裏居觴詠瀟散益讀方外性相書與世相忘其平生蓋可考已惟梁氏世以文章魁天下至莊肅以面折廷爭爲仁宗皇帝所器遂至大用出入將相名震夷狄然於道大難合气剛易退而其言不朽天下之士至今誦之昔臧哀伯不忘徳諫周內史曰臧孫其有後於魯乎其後文仲武仲宣叔果相繼用於魯今莊肅諸子𨿽盡於南陽伯而寜逺頃自中書侍郎出領方任十年於玆以有家世節旄之盛功業福祿未艾然則天所以報莊肅之遺直者不在其子則在其孫曽何啻如魯臧孫者哉南陽伯身有徳善又故家遺澤之未泯其三世子孫之眾如此豈可不自勉邪謹系之以詩曰梁世典學二魁一相相維莊肅名溢天壤莊肅八子眾徳之分有得一體則稱其門維南陽伯豈弟是似治郡雍容如古循吏沂單西河地褊易治聊以暇余除盜飭備彭門濟南實一都防公亦恢恢遊刃餘地教行校庠利羨鳬冶威靖裏閭仁逮鰥寡善政召和零露如飴國有懋賞民有去思公歸就閒亦旣壽考曽是憖遺以殿諸老我詩誰從寜逺之言碑於墓隧勵爾後人

姚將軍墓表

故贈左監門衛將軍姚濟字公才世爲隰人父始業醫而將軍少獨嗜詩句筆札駸駸可喜然以家世故終於方術之學易入推日星躔次寒暑節候五行王衰相山川風水背向宜吉可居可皆極其妙與諸儒試有司不中卽拂衣去專學醫杜門著書欲自名家間語白其父曰褊陋之地終不足以成名乃辭去遊行四方初客京師僧舎鄰有病傷寒者孫兆診之爲分別陰陽內外辯甚不知將軍在坐或以摘語兆兆不巳請將軍爲審脈將軍曰顧須論脈乎視其狀表裏俱病法所不治爲言後日證驗如是兆愕然曰精至是邪且讕語曰我特不欲驚病者爾自是名聲借借動人或曰兆獨不辧爲李醯乎將軍恐去歷關陜所療治尢驗寜塞巡檢病若暍者二十三日旁近醫皆以暍治將軍聞而笑曰西方地髙寒而人辛食寜有是汗之明日瘉過大通城與監兵者飯將軍曰君風气暴至吾行不可畱盍亟求醫監兵不信後二日疾作死廓州太守子病嘔血將軍爲治良巳私語人曰肝气竭矣其無以春夏乎春復作夏而死將軍之醫深於天運地气人事之變者類如此嘗遊華山雲臺觀爲眾道士治疾忽一人衣絮形質軒秀躍出眾前曰聞君天下名醫試診我如何將軍爲診曰先生六脈俱陽服金石丹砂乎曰否將軍曰神仙六脈俱陽先生殆是邪其人振手大笑忽不見古之良醫亦嘗有鬼神巳疾者如將軍親爲至人所試尢極奇異年七十三卒以大觀戊子十月壬午以十二月壬寅以子唐顯乃贈官曽祖覺祖祥父隨配張氏李氏子三廣未仕權早卒唐武功大夫河北第二副將女三皆嫁士人孫男五惇仁承節郎安仁居仁體仁擇仁女孫三曽孫四俱防始將軍嘗謂諸子曰古人云醫特意耳慮精則得之醫之妙不可以言傳而人命所系陰有報應得之不精不若不學所謂醫者費人是也吾平生未嘗以金石藥取近功而忽逺禍噫將軍可謂長者已昔太倉公以刑罪當傳西之長安五女隨而泣公怒罵曰生女不生男緩急無可使者今將軍之子克自奮發積戰多取勇爵旣追榮將軍以四品官而猶未艾也然則長者之報豈不丰哉餘同郡李安道頗言唐鷙勇有將略以气自負此當任子先其孤侄余曰此功名富貴人也元城張氏三世明經不過州佐縣令而萬福以騎射徵伐祿食七十年曆刺九州圖像淩煙今姚氏世長者而唐又能如斯所稱道萬福不足慕也可不勉邪故爲次將軍之事表於墓云政和八年閏九月二十四日翰林學士朝奉郎知制誥兼侍讀王某撰井書

故簽書大名府判官防公事周之美墓志銘

元丰初朝請大夫安陽周侯奉使河北余實從之其行方而有常言約而盡當官行法及在廷論事意多以爲民一時諸公長者皆下之丞相忠獻韓公同州裏最相傾倒大夫諸子出拜必罄折謝曰賢者宜有後吾不敢易也大夫顧愛長子甚異時緣使事案部必與之俱而余亦未嘗不在行同飲食起居久頗詳其爲人大夫旣沒能以謹厚守家法者果其長子則今簽書君是也政和初余主北門筦籥當辟屬府領縣十三民夥事劇乃奏君簽書判官防公事亟防賜可河防法府縣官須冬赴事所借賴不可緩則又列於朝有旨聽君卽日之官皆非常典也明年十二月二十三日君卒於官其孤以其防歸請余銘其墓且曰銘周氏先世者皆名臣鉅公願公勿辭余早從大夫遊晚又得君爲寮追惟終始存歿之分乃敍而銘之君諱之美字彥聖世占籍趙郡有自棘徙者遂爲安陽人曽大父諱文舉贈衛尉卿大父諱孝恭贈職方員外郎考卽大夫諱革後以君陞朝贈朝議大夫君弱不好弄旣長志於學而身佩子職獨慨然曰子無憂於親不亦孝乎任事不問勞逸熙寜中恩補太廟齋郎調潞州潞城尉再調相州臨漳尉以山南東道節度推官知耀州華原縣事親老不赴易知懷州河內縣事爲淮南節度推官用薦者攺宣徳郎充河北京東鹽事司勾當公事以憂去服除再充職閱月攺河北糴便司勾當公事遂從辟大名再遷至奉議郎賜六品服潞城眉山臨漳阻河盜所區走君至勤邏察嚴捕逮所執獲甚眾無畱境中者河內病沁水將壞城邑君兩宿隄上爲增卑培薄水不能冒民至今頌之嘗訊盜疑其孱尫囚曰母老茍生非悍不顧法者君憐之爲讞羣盜得不死語其類曰有宰如是忍犯乎往往引去且書邑門曰公去乃來民有自刑訟田者君曰彼僞以怖吏獨柰何自殘邪訟者情得立自求服和州貧民占水田千餘頃豪右請於官曰陸田而奪有之民訴於省監司前後委吏十數輩審定悉歸請者至是君自淮南懷檄往或有以薦章撼君者君曰已才利毛髮顧欲亂水陸以困貧民卒還其舊監司猶欲薦君君辭之且推與偕進者眾奇其節及爲屬官不嗾其長以利害人授事輒辦以鹽息增羨預修城守器具皆被賞典最後佐余幕府夙夜自竭盡以干公相佽助殊不少懈𨿽病益力自余與僚友皆勸君在告君初弗聽病且革猶咄咄爲省文書狀死之日家無餘資余爲具後事議者悉嘆君之勤且亷然後知余之辟君不專以舊也君享年五十有九娶路氏先君卒贈仙居縣君再娶史氏封永壽縣君子男七人曰貽慶曰相郎曰四相曰楊僧皆早卒曰琪肄貢士業曰璹曰瑀尙防女二人進士劉師孟鞏康仁則其壻也永壽君與琪卜以政和八年三月九日葬君於感化鄕之先塋惟君性易直行已有恥篤於孝慈侍親疾至經時不解帶弟求析產旣盡則更以巳分田益之自甘於貧姊嫁楊元衡有二子數歳俱亡四櫬寓許下僧捨君爲買地葬之鄕裏頃大饑流殍踵道君傾資令人瘞露胔以千計君用意近古又憑世徳之厚而所享止此亦可哀已銘曰周先邑國氏周而京仁家陽陵顗食武城扶疏累葉耀其華英散遷於北有間衛卿施及厥嗣旣自趙徙由相而顯惟君父子澟然遺直吾昔猶及君有典刑朴厚亷飭涓涓其流未究其澤披之起之待其培植惟爾後人視此沈刻

崔志亨墓志銘

士而自修初不期於有獲而在理爲可必者豈泊然遽無意於求哉至於可必之理終不足恃則放乎眾人之所不馳以達吾之心庶幾得防之可忘而舒愉閒曠之气足以飬體而輔生不幸而又致於自病或者文學行義所以取顯而不必顯優防嘯詠所以爲樂而不必樂吾然後知夫命之果有制也博陵崔志亨五歳知讀書晝夜不輟未冠入太學志甚厲業成籍北都外監論辯英發筆力橫騖分教者每見嗟賞屢貢禮部頗出奇悉鋭不肯與人相行綴旣報罷自誦所試音節瑯瑯聚聽者聳然許之初志亨之祖官南賓所部戍兵思歸志亨搆茅屋崖谷間榜曰快意日奉其祖盤礡亭上爲文盛道山川之勝若不欲去者戍兵諭其指欣爲畱屯祖亡繭足扶櫬歸親有疾刲股肉餌之服防毀甚於後母尢盡孝至瀝指血書梵號以薦福叔與二弟前歿睦嫠字孤同爨三十年無恩怨厚薄嫌舅張南夫以窮歸志亨爲共有無終則以巳地葬之且嫁養其三女鄕裏歳饑以家貲瘞殍胔數百淸平博平嘗以經明行修舉防科罷不行而志亨旣不遇合因悼前猛就潛心學易作訓傳攷觀春秋深意築存室裏第檜竹茂處把酒賦詩陶然無復進取計俄苦風痺便廢此事以政和三年十二月某日卒享年六十有五玆命也已志亨一名衝其先棣州人徙居大名之淸平曽祖卒贈右監門衛大將軍妣卜氏贈永昌縣太君祖懷忠西京左藏庫副使妣李氏封永安縣君考問故三班奉職妣劉氏志亨娶虢略楊氏子三人曰安時肄貢士業曰安雅曰小僧早亡孫二人曰百川百疆孫女三人皆防安時奉母命以四年三月三日葬志亨於博平之先塋求志其墓某兩姑歸志亨之弟圖南名博兄弟皆以豪邁爲吾先君之所稱爲作銘曰維師太公燕及孫子穆伯邑崔因邑命氏博陵仲牟立如是似降駰及鈞封植根柢迄唐仁師又世十二從棣遷魏濯濯條枝兄弟敏文自堂塾基志亨老成人莫敢疵負能弗售病又廢之身不逮享其後人施勉哉傳承念此刻詞

雜著

祭宋龍圖文

昔元憲公曁其仲氏鴻筆大典焜照一世伯兮嶫嶫遂都相位勲書太常事載太史機云余風王謝髙致施於子孫隱然國器維公英特絕類離倫忠孝天挺名聲日新庖丁解牛奏刀如神飛黃籋云萬里騰振降才之殊防遇聖辰崇寜親政首正帝畿肇逮四輔內尊京師公持漕節知無不爲經營申畫弗亟弗遲帝用是嘉寵渥沓施旣登禁路遂長天府輦轂事劇紛至如雨公舉有綱風行指顧聲威整整誰敢予侮決遣如流備形上語趙張三王不見比數公俄外遷險夷一徳臥治淮陽來繼汲直發軔嚴近宜在朝夕奄忽訃聞中外嗟惻文階極品內朝祕職贈賻加等申賁窀穸念我宗衮元憲輩流夤緣及我早從公遊姻婭通家情文相投別日幾何六見素秋公今脫屣逝去莫畱生存華屋零落山丘惟公術業未及經濟流慶所鐘當在後嗣法從之賢徳實肖似相門榮華有隆無替我獨懷公撫舊涕泗爲國惜本豈但存義遣詞往奠必歆此意尙饗

祭張樞宻文【代梁帥】

伏以河洛圖書國之重器慶雲景星爲時祥瑞比方賢哲抑卽其次惟公聞望髙出一世在昔孔門其科有四徳行文學言語政事𨿽淵騫徒鮮能大備公其兼之夐出倫類神宗教養人材比肩誾誾秩秩莫非俊賢公遊太學若麟鳳然防名委質綽有譽處席據師儒聲諧韶濩王命肅將澄淸使路崇觀天子緝熙王度鶴書蒲輪召自公府帝曰汝賢視艸西掖亟登玉堂揮大手筆文章爾雅渾然天質綱轄中臺靑天白日博聞多見沃心造膝帝知其忠謂宜輔弼進長樞廷以贊宥宻有謀有功威制羌戎昄章土宇舟車所通秉以不懈堂堂古風君臣道合千載一逢云何不弔我民無祿道路咨嗟百身何贖昔我與公同預政機聞訃之來泣涕漣洏匍匐欲往閫寄是縻寓辭千里以侑一巵尙饗

祭唐元伯文

維年月日具位王某謹以淸酌庶羞之奠致祭於故唐君元伯之靈嗚呼造物者之所賦蓋人爲之限量茍於此而慳靳要莫加於銖兩或所靳之莫獲則幾何其不防如元伯之豈弟承世徳之端亮以君子之流澤宜鬼神之多相今奄忽其已矣予始知其情狀公得官於少日我坎防而逾壯中年艱於子息慨嗣路之徒廣忽遇合而從事積九遷之憂賞從稚兒之髫鬌呱復啼於褓𦇤猶蘭茁其未艾而幕功之頻上𨿽怪事之咄咄固巳償於疇曩覩有無之相易信果難於兼享此盈虛之至數非予言之敢妄維士窮而無托嗟欲進而難彊猗所托之碩大更暌離而跌宕逮如初而復盡曽心期之無爽垂九萬而蹋翼乃賫志於泉壤目臨絕而不瞑獨嫪戀於母養邈荊渚於天末喟孥重其曷向昔先子之棄予公實臨其窆葬悵訃音之來及畏簡書而莫往涕潸然而無從空引脰以北望馳薄奠以寓哀尙平生之可想尙饗

祭崔志亨文

維年月日北嶽王某謹遣人以淸酌之奠致祭於故崔六丈志亨之靈惟靈學問成於妙年孝友稱於一鄕軒奇磊落旣自許以气節扶疎勃郁又大播於辭章宜靑紫之俯拾指寥廓而髙翔顧皎皎之不逝卒踆踆而歸藏惟興寄之超然友千載而相羊兀醉吟以終日哆餘瀝之淋浪疑可以適志而引年追荷蓧而侶柴桑病奄奄其此廢曽爲樂之不長今遂往而不返豈易度於彼蒼念昔予之諸姑配季子之頡頏倐姻連之四紀澟宰木之幾霜憶先君之擕予隨鄕賦於大梁予齠齓而工文娛二老於鄰房比懷檄於魏博過裏門而登堂覩中拂之欹脫屹婢僕之扶牀如美疢之加劇果藥石之無良嵗行盡而訃聞益感舊而慨傷閔外妹之孑立諒恩拊之曷忘气忽上而塡膺淚落下而沾裳聊寓哀於短詞持往侑於一觴尙饗

祭周僉判文

君悃愊無華克勤乃事持身潔亷內視不愧自官州縣所至輒治及爲使屬弗近聲利來遊吾幕夙夜盡瘁朴直之气發於論議念昔先公見謂國器迨我晚遇樂友賢嗣扳援自助施報之義𨿽無老成典刑可記今君云亡撫舊出涕凡我同僚邂逅相值忽防其一眾嘆曰喟寓哀薄奠君歆此意尙饗

祭右院魏判官文【爲大名同官作】

嗚呼以端夫好學業文豈不足以顯親而榮身顧間闗場屋殆餘一紀始奏名於大宗伯而以晷刻之淹畱成三歳之逡巡其後解褐試吏漢東曽受祿之未幾忽禍罰之來臻迨除防而仕魏適今期年奄其逝矣嗟志願之莫伸嗚呼端夫邯鄲之人也豈黃粱之夢果倐忽而覺而造物者聊戲子以自神防防之理旣不可問惟吾端夫溫潤和雅向僚友以傾盡旣久處而情親𨿽出涕其何益而吾儕澘然於丹旐之前者徒悲其白屋自立之難百不一就不忍其子防家貧而已爾嗚呼哀哉尙饗

請梁才甫詣狄公廟祈雨札子

某伏覩近日寺觀祈雨精意感通數有云霓之應而甘澤未霈民心焦然某二十六日至城南迓李眞州俟於狄公祠下見故相國程公琳禱雨祝詞故龍圖王公廣淵大書於石題其後略云丞相精心爲詞躬禱廟所卽日獲應遂大有秋都人徳丞相而神梁公今錄於左方某謹按梁公有唐名臣時以謂北斗以南一人而巳方武后盜國廬陵廢處唐室不絕如綫梁公引誼屢爭瀕死不悔武后感悟三思不得立廬陵復爲皇太子又引張柬之卒與桓彥範等誅二張立中宗呂溫爲之贊曰取日虞淵洗光咸池潛受五龍夾之以飛史臣以爲名言公嘗爲魏郡守民懷其恵唐髙適過魏作三君詠其一乃詠梁公祠蓋自唐以來廟食於此昔者共工后稷契禹之屬皆祀以爲土谷之神傅說爲列星荀攸爲太山君栁子厚爲羅池神以公忠義慷慨再造唐室其精爽不昧必能庥其所嘗涖之國故張乖崖以窮歸範文正以辭贊而程相國以旱禱云漢之詩以旱旣太甚則靡神不宗今道釋之禱巳罄而忠賢之祀未舉某竊遲之漢東海有孝婦寃死郡中枯旱三年於公白太守殺牛自祭孝婦因表其墓天立大雨歳熟郡中以此重於公夫以匹婦之靈且能致雨況如梁公近古大賢以程相國之事觀之其效可見欲乞更賜詢考防日潔齋備盡誠懇請雨於梁公祠下庶幾早霑嘉澤無害西成

大名狄梁公廟祈雨文【代梁帥】

維公忠貫天地气勁金石仗義蹈險凜凜一徳武孽鳴晨唐日中蝕公徐請命霣血橫臆廬陵旣還五龍來翼大明升照匪公孰力扶顚之功艸木所知寜丰汝南罔不懷思魏人載徳百世奉祠獨賢斗南豈但一時維此魏人所欲必告農功穡事有相之道今玆之稼旣方旣皁迨天閔雨民憂用禱維古上公神通陰陽吁噓而雩抑有故常公降自天去復騎星畱防舊都髣髴英靈某在玆居守神交冥冥忠義之感尙想典刑胡不慨然吸呼雷霆流恵焦槁與之蘇醒儻霑嘉澤歳得上熟自公及私異世防福祠庭之完奉嘗之續率民報貺當罄祗肅

大名諸廟謝雨文

冬暖之餘春澤未降吏用栗栗禱歳於道釋眞聖之宮乃者辛未之夕陰雲勃郁壬申之旦膏雨飄灑鳴澑防續盡三日止渰滋下達及一犁外間霏霰雪消癘疫也亟斂氛霧舒陽和也造物功巧若與人謀詩曰上天同雲雨雪雰雰益之以霢霂旣優旣渥旣霑旣足蓋言雨雪之兼至不暴不徐能生百谷惟神哀之則丰年之望靡愆農勸其功吏緩其咎並受休貺敢忘報禮

河間諸廟祈雨文【代張帥】

維帝奉天保民惟天畀民粒食惟民殫力於穡帝克聖天克純佑民防不承休於四方亦旣屢有年有一不登則吏底於罰夫民何咎矧玆兩河比索於秋事冬不雪春亦亢旱今乃重靳甘雨將害民之麥禾吏以栗栗候云霓之油然气方淒而風陰甫合而霽抑吏之精意未達於神與乃以吉日奔走羣祀伏兾憫哀斯民亟畀膏澤蘇其枯槁同底丰穰庶幾歳不洊艱吏亦靡悔

祈晴文

伏以天道不言而應孰窺降鑑之神暑雨小民惟咨咸切畀矜之望睠玆燕土初沐華風兵火之餘麥禾是賴障塞之備版築方興忽霖潦之彌旬實農夫之胥病矧諸路轉輸之逺與三軍戍役之勤𨿽邈在於封疆慮仰貽於宵旰大勲旣集宜善气之應和小信未孚蓋邊臣之獲戾敢潔祈禳之薦用幹生毓之私伏望覆以恩慈閔其劬瘁開陽光而普照斥陰沴以潛消儻崇降於罪殃願鐘小巳遂宻移於造化以迄康年

