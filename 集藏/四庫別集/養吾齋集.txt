

欽定四庫全書

集部五

提要

養吾齋集三十二卷

別集類四【元】

臣等謹案養吾齋集三十二卷元劉將孫撰將孫字尙友廬陵人辰翁之子嘗爲延平教官臨汀書院山長辰翁已以文名於宋末當文體冗濫之餘欲矯以淸新幽雋故所著書多標舉纎巧而所作亦多以詰屈爲奇然蹊逕獨開亦遂別自成家不可磨滅將孫濡染家學頗習父風故當日有小須之目吳澄爲作集序謂其浩瀚演迆自成爲尙友之文如蘇洵之有蘇軾曾以立序則謂淵源所自淹貫千古今觀其感遇諸作效陳子昻張九齡𨿽音莭不同而寄托深逺時有名理近體亦多佳句序記碑志諸文𨿽傷於繁富字句亦間涉鉤棘然敍事婉曲善言情欵具有其父之所短亦未嘗不具有其父之所長又宋元之際故老遺民如胡求魚聶濟之問學趙文劉嶽申之文章郭汝介塗世俊之孝行多不見於他書獨是集能具其顚末亦頗賴以傳至所云歐蘇起而常變極於化伊洛興而講貫達於粹然尙文者不能暢於理說理者不能推之文其言深中宋人之獘又云時文之精卽古文之理韓栁歐蘇皆以時文擅名其後爲古文如取之固有皇甫湜樊紹述尹洙穆修諸家寧無雋字妙句幽情苦思所以不得與韓歐並時文有不及焉故也其言尢足以砭髙語奇古而不能文從字順之病𨿽所作不盡踐其言要不能不謂之通論也據曾以立序四十卷而自明以來罕見藏弆惟周南瑞天下同文集首有將孫序一篇中錄其文一篇顧嗣立元詩選僅載其詩一首蓋亡佚久矣今采永樂大典所載輯爲三十二卷以偹文章之一格亦歐陽修偶思螺蛤之意耳乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

原序

惟天下之公言爲不容泯而世之爲論至久而後定則人心之始蔽於其私也古文自先秦以來漢推司馬班揚唐稱韓柳宋數歐蘇此天下之公言也而揚子云自謂五百年乃有知吾者韓昌黎集敍云時人始而驚中而笑且排終而翕然隨以定蘇子瞻敍六一居士集亦言世之不悅者嘩而攻之能折困其身而不能屈其言嗚呼古今文章議論至子云韓歐猶不能使人言之必無蔽於其私然卒亦莫能以掩其所不容泯者是故賴有君子之論也廬陵自歐陽文忠公倡古文爲學者師後百有餘年而殿講巽齋先生太博須溪先生相繼以雄文大筆儗於歐盡常蘇盡變由是海內之推言文章者必以廬陵爲宗先生爲須溪先生家督天才宏澹蚤從嚴侍畱古心丞相昭文館已喧百寮誦佳句爲時文輙翹然度越流輩淵源所自淹貫千古故先生之於文渾浩變化長驅直逐濤驚浪駭虎躍龍騰有傾河倒海之勢而來者望洋不可涯涘同時宿學知名之士雅相推讓必經論著共謂此須溪氏之文也四方慕一言以自異者必相與謀曰非廬陵先生而誰歸閒居終日更請交謁未嘗經意停筆而原理道性數典考文連引古今證據經史譬之化工隨物賦形各極痛快又未有不靡然服也夫攢眉擁鼻血指嘔心披揀之而獲寸金組織之而成碎錦此非世所乏也至語大制作稽典謨而徵雅頌耀金石而播韶鈞卓然成一家之言非正音大雅無以與此視鉤棘以爲艱深蹇拙以爲簡古數急以爲嚴刻露以爲勁峭施之先生眞足汗流籍湜僕命騷耳而窘於步者常疾人之速乏於才者毎忘人之多狹於施者輙憚人之廣故其得於公論爲不少矣而私竊異論亦或有焉抑孰知源泉萬斛初不擇地而出其浩乎沛然者誠得於天分之本自髙非徒力所能至也方之蘇氏父子將追坡翁以翺翔文章固自有定價亦惡可以無君子之論哉西山邵公濟之論柳文以爲文之行𨿽系其所載猶有待焉爲之紀次非其門人故吏則其親戚朋友自昔然矣聞禮之在門辱先生愛而敎之顧無所肖似不足紀次惟是先生之文其不容泯者在人心公論四方後來願見者眾乃編彚爲集凡四十卷爰鋟諸梓以俟君子其散落人間者將廣輯而續刋之不揆僭妄誠知無所逃罪抑編次之歳月不可以不之志焉而非私言也先生須溪劉氏諱將孫字尙友學者稱養吾先生雲門人曽聞禮序

西漢之文幾三代品其髙下賈太傅司馬太史第一漢文歷八代浸敝而唐之二子興唐文歷五代復敝而宋之五子出宋文人稱歐蘇蓋舉先後二人言爾歐而下蘇而上老蘇曽王未易偏有所取捨如道統之傳孔孟而顏曽子思固在其中豈三子不足以紹孔而劣於孟哉敍古文之統其必曰唐韓柳二子宋歐陽蘇曽王蘇五子也宋遷江南百五十年諸儒孰不欲以文自名可追配五子者誰與國初廬陵劉防孟氏突兀而起一時气焰震耀逺邇鄕人尊之比於歐陽其子尙友式克嗣響夫一家二文人由漢迄今僅見眉山二蘇而尙友之嗣防孟不忝子瞻之嗣明允嗚呼盛矣然歐實宗韓明允乃以爲非韓子之文而歐陽子之文劉與歐爲同鄕而不專宗歐予亦以爲非歐陽子之文而劉子之文也明允雄渾奇峭永叔儗以荀卿直躋之周秦間子瞻長江大河一防千里語者曰子瞻之文非明允之文也若防孟之諔詭變化而尙友之浩瀚演迆語者亦曰尙友之文非防孟之文則爲知言也已嗚呼百世之下有深於文者其亦然予斯論否乎尙友之門人曽聞禮編輯其文自附於韓門李漢予與尙友善素喜其文辭又嘉劉門之有南紀也是以序其卷首云泰定丙寅十二月之望臨川吳澂序

先兄養吾先生自少時侍先君子於古心江文忠公館中學爲文出語驚人喧眾口逹朝路及長習程文屢魁鄕校占前名老儒匠手敬服不惟抗衡且避其銳皆以小須稱之先君晚年倦疏筆墨凡酬應者悉屬之先君棄世之後其文益工四方之求者如先君焉筆力豪贍衮衮莫竭議論援據一出於正而能俯仰隨時諧俗不驚揮毫漫興紙盡詞窮旁觀唶唶脫手若忘故所著述𨿽多而存藳亦少其壻曽以立慨然於樂天冩本傳兩家子孫珍藏之語遂編校刻而傳之以立親炙先兄旣久才學日近詩文字法皆已逼眞故於斯文不啻兩手分也今其所編者多所意授而非效李漢輩徼名者也刻梓已成區區因得附名不朽並述其編次之意如此若夫先兄之文在人心公論非予淺陋者所能贊也泰定乙丑十月季弟參拜書

欽定四庫全書

養吾齋集卷一

元劉將孫撰賦

黒猿賦【並序】

當庭之前楹丰艸陰陰有猿時而防息以爲公娯命曰黒猿以嫓赤鳯並爲之賦曰

參躔之精劍翁之孫潛心子云之易參色道妙之門黒可以鑑黔過於漆染煙化蒼裁云守墨體昆侖之童烏面玉毫之團白臂通盧弓之長皮鬭鬒髮之澤龍戰野之合气黿裏骨之戴色豈烏孫之異種抑元夫之靈質霧養潤而削黳日舒光而藏碧墨卿之翠欲流黒靈之冥逾鐡靑玉環之返防醉道士之變石或騰而升或盤而嬉聨絡東西之步扶搖下上之枝衣被頴之光發舒老蒼之奇團鴉色之颺采淡螺丸之弄姿惟玆之儔自表於羣白敎射於矢人赤駭夢於步兵靑表道康之童金記峽山之英毎與人而相卽浩變化之畱名況夫與天一同其體返無色幽其光固湼之而不可緇亦闇然而有餘章門列山房之玩庭止文字之祥勿長嘯而懷寥廓勿捷走而志飛揚優遊右軍硯池之上食息笑啼墨竹之旁幸不爲河東先生之所憎是可繼玉堂仙人之所謂黒衣郎也

騷

寒巖詞

余來延平首識沙陽張寒巖題其詩去之十八年忽相遇於劍溪之上出舊題一笑且示以寒巖圖邀予爲之賦溪山然相視白首余固棲遲俛仰無以自異於昔而君亦蕭條獨往方欲托之此以老也其能無所感耶因倚風而爲之詞曰

巖之上兮風蕭然蒼蒼之木兮與我齊年東風過之兮碧葉華鮮歲寒兮伴我我不遐兮載笑載言巖不寒兮以我我之寒兮吟肩我不厭其寒兮巖乎巖乎吾與爾兮周旋

巖之下兮春艸旣緑風日豈不暖兮十寒一暴不攺吾容兮植杖兮巖之曲豈不懷兮四方之人兮如玉寧此寒兮我獨秋風兮捲芳巖不動兮吟客比屋寒不可加兮如此而足笑四方兮春夢斯巖兮寧不我卜

山悠悠兮入云荒荒兮無木仙之人兮何之浩東西兮何所於屋我欲從之兮石齧我足白雲兮遐矚毋我逝兮於我乎宿

仙之人兮何年昔仙未來兮山與誰兮周旋仙不知其氏名兮山乃以仙而傳儻非是山兮仙亦泯然他山無仙兮亦浩蕩而蟬聨仙不少畱兮山空而云怨欲招仙兮問山山蒼蒼兮不能言

我昔對山兮三霜忽別山兮十五年而彊我知我俗兮不敢與仙兮翺翔美人兮招我月露爲之旌兮云錦爲之囊仙之人兮來思儻分我兮餘芳

五言古詩一

感遇

六經之爲文其文汪以洋浩然如河漢萬古流淸光斯文一變史理絀气始張奇字抉幽陳說極焜煌豈不雄千古洪水之湯湯耳目𨿽可駭意象焉得望況如占畢者吶吶豈文章淒其懷古心宇宙何微茫

讀書初何爲耿耿各有意精神在宇宙沙滓爲文字聖賢不自遇存此俟來世悠悠空言載未墜猶旣墜徒然三千年竟未見行事誰知此空言亦復有時廢來者愈難知傷哉聖賢志

道本無一言無言乃爲天傳心不傳言所謂以是傳回愚參也惟由賜未足賢多言固破碎不言非空向非載六籍何用行千年沈酣文義間於此求大全赫然廢興統欲奪王伯權何斯黃面老不立言語禪悟入得近似防解馳聨翩盡驅諸夏豪墮落彼中邊悄悄八九公一二挽百千書多言自長心苦辧愈堅至今講糟粕未得離蹄筌

王言貴深渾此道何久荒斷從西漢下偶儷爲辭章剪截鬭纎巧何異於優倡代言襲一律設科號詞場个字誇歇後廋詞競遺忘綴拾蟻注字套類蜂分房謂此臺閣體哀哉虞夏商我欲揭古書使識謨洋洋又恐仿大誥句字摹偏旁

文章猶小技何況詩云云沛然本情性以是列之經賡歌五字始雅頌譜律聲蘇李非騷客醻倡流中情噫嘻建安來雅道日以湮晉人善語言其言明且淸少許勝多多飄蕭欲通靈使其入韻語豈但諸子鳴安得三謝辭逺與陶阮並唐風晚逾陋宋作髙入論遂令後來者末流騁縱橫髙者效選體下者唐作程

古興呈簽事王朋益

鳯凰擇朝陽千仞不下視羣狡鳯無能百鳥鳯獨貴丹山有梧桐中夜降甘露苟無饑與渴潔身故爲瑞猛虎嘯陰風百里爲慘淒深山復長谷獵者安所施威行豈顧穽變或所不疑養威貴善用愼勿輕出之豺狼煽爲羣朝暮據路岐樵蘇不敢度吮血爲之肥噬吞各飽去逺引如能飛朝朝南山獵獨得狐兔歸蜘蛛結小网密密覆修竹徐行罥我巾仰視我目局蹐不能言低徊入復出天明屬不照風雨曷無力孔雀出炎海毛羽異復馴舒翼爲光采娯我主與賓置之雕籠中撫玩誠足珍詎知毛羽異其毒能殺人鶻或好義者鷙搏有異才同類有不平極力爲防摧江南多蝮蟒盜摶情可哀蕭條呼鷹臺安得爾一來一烏延秋啼百烏畢逋應山中傾鵲巢橫絕無敢競飛鳴啄腥腐意得志逾逞哀哀失巢鵲飛鳴不能進巢蜂巢髙髙時出撓行客撲之不能盡彈之愈飛集舉火往攻之颺去不畱迹蜂𨿽蹔得息喬木損可惜蠧生文字間終老無所遷方冊穿欲罄滯死不得僊年年七月曝薄福亦莫延不飲復不食性命絕可憐海燕重歸來春風漫能語故人何之今人不我處風塵正瞇目荊棘動成阻安得畫堂成銜泥入君戶

記夢

縹緲蓬萊宮夜夢僅能至幸曕金華伯手授瓊笈記文辭雜篆籀反覆未了義侍臣撫掌笑正坐汝識字凡骨未易換十年巢名山服食學蛇沆瀣充朝餐道逢洞中仙哂我枯槁顏與我一頓飯火食如人間嚴嚴靑華君英英蘂宮仙靈房數千間玉姬美於蓮按歌節金玉微粲傾嬋媛棄家漫學道仰視心淒然洞府不可探棄命窮其深踐地狎虎吻攀藤陟遙岑贏糧久欲盡微覺徑可尋疾步得平處乃在故山陰驂鸞越溟渤飛逹靈芝宮羣仙有公事期集東海東問言何當還刼籍校未終俛坐黙有悟猶在運數中明明三山近毎恨風引去多生得幸防乃一至其處仙公賜巵酒辭謝飲非素顧謂速遣歸不飲安可度避喧入山深松下有棋者旁觀記頃許歸視家巳謝始知逢仙人問道乃未暇不曉局何長一子久不下白首讀丹經傳祕作丹竈辛勤道未成夢謁三神島稽首願開度搖手謬探討節食省妄想全生以爲寶傳藥不傳火至人有微言銖兩刻進退屯蒙時朝昏自謂得道妙見笑於野人子心火未滅火候安得論瀛洲隔弱水丹表奏玉墀共惟普度慈曷不通一岐天顏蹙臣過仙伯怒臣癡儻非間絕許久已郡縣之

感興

飄風集亂雲頃刻墨四垂疾雷馮震電奔赴如恐遲咫尺不自辧混辟俱可疑海水當已立茅屋凜不支大聲才數防夕陽已逶迆區區不成雨何以作勢爲

厥或抱危疾荏苒醫屢更旣傷烏喙毒又以鍼砭並峻補力已微養屙證復驚何人號國手參苓聊和平但令具衣冠不必完神明始知良醫訣不死亦不生

叢祠閟荒毀艸蔓森如束偶坐猶衣冠半體失腰腹規摹結構在風雨暗靑緑倘無動人者何以有此屋謂此信有神今者一何蹙家國有廢興何況於土木

一水西來淸一水東去渾淸者緑波泚渾者黃流昏交流不相入一綫各一痕風掀不能混波激不能分百里猶固然到海始可吞人言水無定孰識有定存

河流防奔洪瞬息不可駐夾岸爲洄波逆上可徐遡捲沙怒噴薄力盡成回互使皆如中流往者歸無路束急極得寛兩宻疎有處物理無不然人心自難悟

雜詩

楚水浩浩白楚山悠悠靑人生自失路山水初何情重華入愁雲閶闔環峩纓快然各千載笑汝空一生長風湘波屈恨何由平

興衰晝夜事反覆今昔同可憐仁人心忍死不忍從明知力不及誰遣身適逢販鬻有奇利守方無駿功一餓西山西一覇東海東

人生無智愚用捨隨其向儻能采葑菲往往見所長當其未得意百計無一望因依豈非命遇合如有相張良本爲韓陳平亦事項

才難聖所嘆千百不一全能言未易得況復可繼傳大官老於事肉食偸目前方當竊光寵肯顧擇後賢絳灌苐一語老死賈少年

事主敢不忠忠乃特未易捐軀欲奚爲中道咄非意是非或有局忠邪亦易位一時容異見千古尙倒置嗚呼東市車此豈晁家事

大廈亦旣顚一木何能扶況乃非棟梁曽不比櫨彼皆無責備此獨有遺誅公卿置何地文字累老儒寂寞揚子云見稱莽大夫

小兒必解事老父何足記頃時牀下拜終古眼中媿新交陰郭家平視壽張氏風生臺閣上寵列諸王次固宜伏波翁歳晚困帝媚

人或恃故素安可知平時誓忠益一語成嗔癡布衣忽逢靑雲友舊意更先疑子陵作故態鼎足無益辭狂奴固當爾君房殊可兒

狂俠世共喜事敗有餘徳咄哉皆惡子坐致人死力風塵豈純臣饑虎傅健翼君看劫昬者此豈嘗失職時平一偸兒世亂兩漢賊

俗下未易居浮沈不可諧諛之爲見玩嘿謂我不儕但平或可劫好語猶亂階不能皆逹人誰當恕中懷徳操尙可事逢人好復佳

百年未易料何往非失身功名固震世亦復多誤人中道失知已小兒共經綸千年出師表磊磊悲如新一笑孝正語此豈髙光倫

勲業各有天才智竟無與伯符志不遂公瑾年忽暮髙臺銅雀春黃屋臺城路赤壁固依然江東兩抔土二喬幸遇君君亦二喬誤

英雄有惑志百鏈居然柔驅馳一世倦歷落身後愁遺言教賣履想見訣涕流美人內隱笑世子外回眸何待伏魄時已忘西陵丘

大緩人所有小靳非人情乘危作險語何能不疑嗔君心人豈知君語非所陳造然豈友道余悔不蔽身暮年王茂流涕周伯仁

遂非何不至中媿鮮自道誰能當末路未肯忘始好初心盛徳事日暮行顚倒古人有風致語竟見懷抱處仲思伯仁桓公念阿浩

名輩不可髙同流何濁淸名猶天所忌況乃自立名邂逅有相逢恩怨不自明虛裁了何益實患安可嬰平生庾元防晚拜陶士行

士貧患無主事主欲親已親猶恨不密密獲全者幾姦雄志負國疑忌及妻子此猶凜不保爾乃何足恃吐茵岌殆哉窺牘噫死矣

少年輕前輩新貴喜失序虛名隨位起流俗浪交許英賢意寥落防子成乳虎歳寒何足較人事亦多故向來王逸少坐愧小懷祖

山河向寂寂喬木嗟久衰雲間昔汜濫洛下相娯嬉朝遊王和同莫宿劉樂隨身猶先一輩事已被一時低徊波江來乃識蔡充兒

人生有邂逅所托非所願物論極無情心迹誰與辧噫嘻落防狂豈有入幕戀髯參與短簿談笑入文獻孟嘉盛徳人老續桓溫傳

六合方內外意賞各一尙朱門玩海鷗故覺神气王髙屐遊塵間談辧雄坐上或云古無有彼道焉得放不見元嘉間嘗有黒衣相

六姓更逐鹿南北沸問鼎熾然臚九錫紛若夢一頃何者非奕棋乃有愧未冺侄嘲子廬墓史誚士不遜如何千年齒獨笑彥回冷

晉陽家化國首事子推父擒充又戮竇平杲遂誅武東宮漫長嫡統業誰基緒縱無元武門可但天防府頗笑魏鄭公歡取萬餘虜

語言誰不美肝肺鮮如流貫髙對滕公令伯念母劉千年眞寥寥情語罕其儔靈武黃瓜辭蓬萊家事謀吾評唐名相三嘆李鄴侯

知士明觀火仁人心持衡宦閹禍東都以權不以兵大歷衰失馭神策監專徵伾文固姦朋易置亦忠君崛彊昌黎公曷賦永貞行

論勢不論理盜或非所憎苟安不慮逺事有願因循涓涓旣成河滔滔愈無津固知多荊棘長此待何人不曉白樂天風諫平藩鎭

宦海古風波髙位危竿伎況復間亂離安所盡命義一朝姓七八忽起年三四富貴不掩身瞬息無噍類漫令馮瀛王得證佛地位

淵明節髙世甲子書微茫子美窮念君同谷歌悲傷可憐天復末羈絏圍困場故官署庚子事苦無名章得非韓致光坐累香奩香

遣興以韓詩名浮猶有恥味薄眞自幸爲韻

小窻兀然坐十月聞啼鶯髙林已變衰四顧難爲情風日豈不佳終非春晴明風流廹遲暮荏苒余虛聲過時𨿽見采亦復可憐生

吾衰未四十鬢已先秋秋如何百年內長負千載憂讀書或垂涕聞惡深已仇經營欲濟世衣食不自謀大哉天壤間毋乃吾生浮

吾嘗內攻惡於世宜悔尢佳客才周旋勝處必夷猶俗子殆糞土鄙言如穢羞時宜與我違富貴不我儔及我所知愛窮乃與我侔

端居閱世變反覆何不有金錢驕窟郎白首笑馮叟失時巧或拙顏貎姸亦醜紛紛外交惑往往顏不厚吁嗟自亷貞寂寞爲誰守

平生所甚媿防涉漸不恥我已悼本心人猶謂狂士不知謟諛者何物爲心髓豈伊天又地別賦毛與裏悄悄自如疑茫茫安敢鄙

吾生長過慮於世本寡味況復事逺遊屈身傍權貴冷看望塵拜顧我猶得气人品亦何殊宦途豈非畏善寶千金軀勿犯世忌諱

朝日照盤蔬艸具殊不惡書生多乖迕揆分合窮薄勿言一囊粟已有素餐怍淸談得飽食可復忘髙閣君看風塵中幾人能寂寞

吾慕吾眞長撥皮意皆眞詎知深情子愛作多事人髙標樹夷齊挾術包儀秦面如九秋霜心事百折輪而彼必得志汝乃誰肯信

空庭得客語初月光滿地意賞未渠央浮雲遽何自須臾驚枕雨破夢不成睡蒼茫三更頃撩亂千古事何者非偶然維天正無意

臨風勿悵悵撫事勿耿耿人事十年間若此已僥幸髙之汝安能卑之汝多幸一官固落拓舊夢閒自省長詠秋風歌孰非滹沱警

釋悲

我嘗釋人悲我悲誰釋之我悲不自釋始悟釋人非悲來如春江泛泛愈彌倐忽爲滔天歸海茫無期三生余何業皇降於百罹陽春如我擇霜雪獨我爲平生懷耿耿嘗企古人齊人間尋常樂今羨東家兒悠悠皆勝我黯黯似我誰何意二十二爲此憂患衰

與參議史文彬

聖賢所甚恨於世不兼濟著書著其心畱以竢來世豈非徒嘐嘐反覆事文義千年非無人位徳不兩致浮沈落州縣俯仰媿名誼皇皇大行臺上幕用佳士平生父子間館谷抱奇字周旋屬何爲耿耿亦有志庶幾行其言不負聖賢意

聖賢分易畫其道必貴中位以中爲近道以中爲隆至哉居此位可以收元功號呼俾上逹潤澤得下通和之爲甘雨化之爲祥風天乎惠西江惠之以我公

幹徳一六合千古莫或先功業旣如此扶持賴諸賢東南所以壊貪黠胥官聨甘言謾墻壁實害流林泉原推商監失此卽周命延法度貴尙明文武各不偏備官必惟人以之爲民天經綸有公等艸野徒多言

風气各不同情僞未易識膚受浸潤之明者或昡曲獄𨿽天下平寃或不能直死者不復生斷者不復續罪疑情可亮哀矜必三復在昔有仁人夜坐閱庶獄爲言求其生不得意始足余澤在子孫廊廟位接迹永命吁在玆豈獨一人福

斯文天未防人者自防之興衰世所有此道寧相隨紛紛各攺化更謂此一時讀書旣自誤不忍復誤兒所憂十年後識字將亦稀長官至學校惠顧豈不私低徊不能振欲怨當歸誰此道凜未墮豈非逢良師

與龍仁夫共坐永業寺門信意成十詩

悠悠淸江水一去何當歸東流已云急況乃風送之古塔臨寺門閱水幾盈虧相看共千載水塔兩無知感此忽自悟戚戚吾何爲

颯颯松下風適從何方來向當炎熱時汝獨安在哉太虛本無有一气閉或開當其不得志亮亦如吾儕蕭然持此念已足玩刼灰

峩峩百尺松一旦摧爲炊主人豈不惜風力已防之喬木臨東偏夭矯更崔嵬外貌謾如許中空竟何爲柰何談仙者毎欲千嵗期

粲粲飯如雪光滑照瓦盆安坐擇精美媿之不能飱已憐力作者汗血爲朝昏矧惟有大化何功勞營營天公甚辛苦人媿何可論

團團庭中桂盛夏旉其榮微風飄拂之一葉爲琤琤深根正生息薄命先凋零因依不堅固風亦初何情置之勿復念有酒還當傾

促促籠中雞交競相飛鳴灑血不自顧盛气何崢嶸區區共握粟彼我安所爭賦命湯火中旦夕誰長生嗟汝尙若此柰何人心平

棲棲梁間燕辛苦營其居秋風一吹去南北不可知重來擇故壘復容阿誰大化相推遷顚倒隨所之哀哉不任運而乃苦心爲

薄薄一樽酒𨿽薄亦足歡千年知者少誰爲君一嘆紛紛何易醉耿耿醉獨難況有不能飲視此爲憂端安得二三子擕之醉鄕間

喞喞壁間蛩長夜悲漫漫如恐言不盡歳月忽已防惜時心獨苦受命風露間低徊初何求守節不敢閒物性有如此於人何獨難

明明雲間月萬里共此光雙闕髙入云空街慘如霜故人九地下飛魄懷故鄕天山直海角歌哭逓茫茫惟有杯中物與月長相忘

病中寄興

病中百無爲寂寞惟可嬾開窻對逺山隨意作料揀平生磊磈胸閱世極磨鏟惟餘豪髮在搖落嵗年晚南遊兒戱耳漫欲舒困眼及玆掉頭去未許牽袖挽乾坤志願違日月晝夜趲天機何當息逝水不可反亭亭萱艸花臨風爲予粲我無憂可忘獨復寄深嘆

欽定四庫全書

養吾齋集卷二

元劉將孫撰五言古詩二

白雲出岫圖

白雲如髙人所積在深宻晴明偶防意浩浩時一出人間可逺望近視輙已失天逰何不極變化安可必況能辧其色何一何不一天以云而髙靑者天之質當其初出山惟白無與匹及其升中天隨遇不同律黒者澤通雨紅者霎映日黃乃气所薄蒼入始實皆非云本體亦若世流汨古今有志士抱負在遺逸初心邁莘渭勿化殊枳橘亮非事得已無柰變難詰其間成事業豈必殊學術是云本無心非爲晴雨溢祥慶端有時明晦任比比若以色見我還君眼如漆

東戶

東戶啟玲瓏步造天頂下窺巖照井仰視云垂嶺平田艸茵褥屏列峯朝請竹樹望如低登臨亦髙影和靑山與晏鎬民蕭行叔彭氏園中欵陳南居山長詩韻三首

荒園餘春色孤亭依墻陰汝能畱君醉聊復散客襟可人對名花不能忘情唫慨然天寶上如見子美心斯時尙可事防矣猶未沈何知蜀天暗並入朔云深蕉萃到江南坡仙所登臨茫茫漁陽鼓恨恨鐘儀音已矣當何言千年古猶今

春風不成勢春花愛微陰偶然一尊酒合此四海襟髙談徧風雅欠伸惟謳唫俯仰此何年蒼茫誰知心亦知滄海變豈意俱陸沈逝者已如斯君何求之深東風換枯枿啼鳥亦好音但當擇勝地日日醉如今

臨觴黯懷舊云結重陰當時一執手語別如絕襟淋漓我與子歌哭寄以唫悠悠望來日耿耿何苦心駭機子先覺錦穽我後沈幸哉欝相望防矣情猶深但恨無弦琴久失知已音棄置勿復道往者豈及今

題南鄭尹氏四序堂四詠【並序】

予旣爲萃貞堂詩又得永思景先二亭義塾萬卷堂四記皆良臣所揭於是萃貞之道盡矣昔後山之記思亭東坡之賦思成皆一亭而已範文正之義莊養而未專於教也李氏廬山之山房劉氏淸江之墨莊皆藏書感事亦未嘗揭然以萬卷爲博也斯堂斯名聚人間之所不能聚而備天下之所未易備豈獨光於前聞而敷遺後人者復有過此者乎夫子孫之賢不肖𨿽天而人事之所當盡者惟教祭筵濟濟髙山景行𨿽無此心亦檢束之有其所向往焉而得其師顧瞻而毋忝爾生反求而自詒多福是則出斯門者且將如望而如其爲司馬家兒矣視韓昌黎以富貴誘符杜牧之以廢興戒宜者不其小哉有萃貞而無二亭猶未足以爲勸有二亭矣而無是塾是堂則亦未得謂之教也所謂萃之永貞者不在玆乎是宜各爲詩以傳

世人誰無思思僅目前止惟其所思近其就亦淺爾聖賢計千載孝義香百祀𨿽無一時赫而可來世俟試思堂中人閱世如不死矢心毋或忘勒記自某氏

右永思亭

合族聞誦弦餘潤及鄕鄰推我淑後心以廣桑梓仁讀書初何爲知理自愛身豈非鄭公鄕願作滕廛氓想見同井間比屋如古淳與人已愈有寜但一門春

右義塾

十日一休沐調趙宜可

十日一休沐休沐一杯酒百年以此老千載以此朽空庭對夕陽兒童自賔友須臾各非意嬉笑成侮詬使爾如我年此樂寜復有饑寒累目前功名動身後所以古賢達杯酒卽長壽持杯滿屬君願君醉如桞酒醒月方中露下更擕手

兒時逢此日喜若得釋囚宿約二三子明當何方逰自從識書趣休沐長不休坐此一念誤忽忽二十秋勿遣兒輩覺此事何足尢

寒坐

殘燈挑欲盡小雨止復作山寒無人聲瓶凍梅自落呼茶不愜意掩卷興逾索豈無杯中物獨舉誰與酢殘年十日盡千里一枝托前冬東湖雪親友共磅礡取歡各極意且復嘆飄泊而況隻影畱微吟付寥廓

文學山別去之洪索及贈言輙哦短章往送於江上奉呈靜得提舉一笑

此別豈云逺此行爲淒然當時黃金榜共祝玉堂仙俯仰事大謬歷落三十年功名身外饑渴累目前雞羣得失間魚肆枯空懸端爲五斗米去買十日船諸公多古道能不慷慨憐

送人豈不好惜不作好語往年祝遇合此日感羈旅明知聊復爾政莫柰何許四顧負販人無不得其所而我獨何爲一食猶待訴天風吹浩蕩激水西江注目極望歸舟歳寒仍此聚

石牀

一竅僅容身一榻五尺地是牀元非牀而睡亦豈睡突窪得平處曲肱緫遊戱亦悟世間人身外皆余贅

平村別靑山

林雨急易止緑淨無纎塵斜日出半池好鳥鳴樹陰空堦對客語俛仰別日深新愁不可盡舊夢何堪尋對牀黯如昨芳艸忽已今吾道固悠悠悠悠亦傷心

百年堪幾別歡會忍不嚬重持一杯酒昔日此共吟當時坐中客忽忽成埃塵彼有不得還此有不得親頺然聽夜語耿耿難具陳

我懷空作繭君已髙談禪視我戀幻妄一笑何足憐未知靈運佛何似丁令仙千年尙懷舊哀歌思淒然不忘固大累忘亦未足言願君日精進歳晚當我傳

暮過水驛

薄暮度長橋晚色入溪路山椒猶落日水面已微霧蒼茫汀洲煙漁火三兩處似可小盤桓樓角催人去

上下巖

一巖空空碧一巖英英白橫穿左右室如建東西宅昻藏廈屋覆嵌竇壁奇崛上光下爲土平地固無別

緑水潭【原注古佛運木造寺皆出此池中】

方池湛深碧來水了無迹曾經佛運木遂作無底穴僧言网得魚千鯉隨涎沫熟視黮沈沈此固宜有物

淸都臺

茫茫風雪中登此淸都臺坡仙經行處山川尙磊磈長吟詩一過燕以酒三杯先生不在玆先生安在哉

南安巖【原注相傳古佛赴東京齋自天窗飛錫而去】

一穴中透空當年佛出處燕寂南安巖雲乘東京去逰玩一供齋瞬息萬里路豈知不動者元只在里許

題皮君野逸堂

四時有野色秀麗入天趣蔥蘢浮動間濃淡淺深具江山帯艸木畦壠盡農圃依微逺村煙明滅晴川霧桑麻蔚藍曉花桞罨畫雨悠悠輞川吟歷歷山莊賦造物苦違人佳景不輕付而況逸其間百一未易遇開山靈運狂梯華退之苦人生苟適意何往不可寓少文畫四壁六一寄集古興到卽悠然俛仰六合撫皮君幽雅興於野澹有取西村蕭散筆遂爲逸作所客佳時展捲晻靄排窻戶古今好詩本往往以想悟可人不必識遙屬宛如故吾題野逸堂不待展墨素已如見其人亦已至其處

獅子山

髙蹲石作勢偃翠竹爲發平地呀吐吞尻首互依拂隔溪十二子奮迅如有約忽遇大獅王回環足如縶

晚晴

初晴喜見山驟雨忽暗戶卷書聽檐聲何事爾喧怒溝渠欲侵堦江流想奔注焚香事一室幸乃無行路雨久不出門晴新喜閒步臨流玩溪漲撫栁念春暮豈無桃與李一望山隱樹誰爲攜一尊俄爾感虛度春霜半濃露春曉深作寒倚袖初陽升未曝衣襟幹輕花與嫩桞忍此良獨難東風轉微暄一笑反掌間晴忽已三日暄風蕩春和紈扇久棄捐拂拭塵网窠斜陽泛樽酒花栁入歗歌天運誠當爾去日亦已多

杉闗曉行

曉涼上闗路蒼茫繞髙木瞢騰身踏空左右云滿谷日光未出海平野气如玉蔥籠虹五色霞翠錦一幅自非逺役忙奇景曷到目回語同行人爲此防亦足

誠齋詩

喝石石碎裂指山山泉流匹夫志精激造化力不侔矧吾履踐眞豈與感慨儔人本有不誠閱世幻相醻讀書事緣飾去道轉謬悠是齋佳主人白首愈好修出言不欺心謹行自寡尢會心牀頭易一貫何顯幽蓍以我動宇宙以我謀朋來睹齋扁內省無疚不讀誦三省章以附靑雲逰

病起秋懷示羅以道

風露侵小牕夢破四壁秋蕭然屬有念萬古頃刻周賢達亦何爲往往逝不畱誰能識悟迷豈待歳晚休書生眞妄意髙欲比松桂蕭爽固可憐傲兀不相契朝暉或未光夕墜已先悴寄謝塵中人何用抱奇气昔在少年時不悟天將夕至今遲暮恨愁見西山日況復感秋風低徊弄荒寂寒蝶不勝情黃花故悲瑟我欲畫羲之淸坐嗅花蘂亮其誓墓心舉世不吾以壯懷蚤搖落佳話亦爾爾人生有不釋未易知幾幾情事不可淺然亦何用深依稀光景間但能傷人心西風空塵埃山骨靑岑岑此景豈不佳恨君不能琴浮雲有厚薄流水互縈洑人生歳月短天運古今速蒼茫不同志狹路紛擊轂吾心耿如月吾雞久如木靑者日以黃白者何由問故人安在已矣變復還存者如枯枝逝者不待年爲君振商音有淚當徹泉鬥牛無英气風雨暗孤劍了無一寸光寜復百尺焰田翁腰間防春芟秋以斂光芒耿如昨何用才華掞此日今何惜此生古無匹惟應天黮慘有似懷襞積何當健羽翮六合浮雲出逍遙與道俱寜當爲愁役

丙申正月五日晚步用陶韻

開歳倐五日一分春半休積雨賞新霽意行得同逰叩戶無主人倚樹臨淸流和聲集飛鳥晴雪防飛鷗山城鮮閒曠轉步陵復丘𨿽有登陟勞自愛寂寞儔老翁伺中路酌酒邀勸醻未知明年防頗有此客不笑指庭前花爲子銷百憂引滿盡翁醉不醉吾何求

石碓【原注石甃作碓甚整云古佛所作緑水潭上有小水灌之惟碓寺中米他米輙不肯碓】

鑿石作機舂聊應僧鉢求自碓不碓他豈恡此水流日用不容缺事辦神不畱何至作機械代眾生馬牛

同此觀觀劍鞘鳯山寺用西塔韻

防散惜晴日未忍遽絕溪共行斜陽路穿此犖確蹊彎岸弄流波升丘望秧畦山寺慨久別彷佛塗未迷入門悄無僧芳艸沒迹蹄長廊樹劍鞘何年此安棲歳月不識神怪何所稽倦憇門外石悵然欲分題穹林催暮色佳興浩難齊倒景入滄波雲霧燦頗黎蚤歸安得此笑領毋忘繄

延平齋居

一日或屢睡睡起日腳平蕭然夢覺間遣此羈旅情經世俱不任讀書晚何成南逰復千里所得荔子生髙居瞰萬瓦悄悄無市聲僧鐘送朝暮鼓角報山城一閒用不盡天風有餘淸浩蕩此身微能不百念輕今者吾忘我不獨已忘名

三山客館

古人惜寸陰今我玩日時但喜晦朔易不悟年歳移官事固難了了者彼固癡不了徒了日我豈願此爲讀書志用世約略皆前期忽忽頭半白皇皇欲何之我非坐無用天也人何疑浮沈宇宙間聊可相娛嬉

樵川再病

歸計數日迫病乃復見畱頽然無寸力彌覺吾生浮西風吹片雲艸艸雨作秋檐聲入殘夢撫枕歳月遒防防北逝鴈整翮將南遊蕭蕭我如燕無語行歸休功名千古塵人事一聚漚新知何脈脈舊雨何悠悠斜陽聞斷笛俛仰驚白頭惜哉不可飲磊磈空如丘

夜歸呼渡

寒星出云疏晴霧起溪濕呼舟空響合石磴久佇立來來勿告勞吾事亦何急街皷已驚人送迎非願及

客館對月

兩檐蠣不合流月環中邊推枕驚見之粲粲一榻前須臾上我被耿耿眞嬋娟抱持欲成夢玩視不忍眠忽兮捨我去回首如飛仙山風隔屋急林聲亂流泉想象久營營竚立心茫然

順昌道中

前路亦已近何必去苦馳解鞍沽村酒聊復申我眉秋雨作復止秋云澹如垂野店八九家髙下颭酒旗父老向我言歳時稔可期長官稍淸平田裏不苦饑追思離亂始不謂有此時敢云有過望但願常若玆酌酒謝父老汝言美可思

大幹旅館

夜雨不成泥朝云有餘陰四山含淸气萬木畱蕭森鷗飛防空碧煙淡出逺林灘石得初漲金石發新音小憇臨水閣前陳皆會心歸程與晤賞二事俱難任

秋夜旅館偶憶淵明詩气變晤時易不眠知夜永因輾轉不寐用十字爲韻成十首

涼秋臥孤館中夜知露气橫牎耿落月幽夢不可繼攜持單衾出忽與涼相值感此日月移吾生又玆歳中夜懷故人意或夢中見精神皆上下所夢非所願類非平生親往往日所靣可憐風塵中魂夢亦復變吾生亦多幸遭變得蚤悟憐彼歳晚人逐逐入謬誤千年古有今萬事今非古及此更熾然愚哉汝難度種田田爲石種豆豆爲萁丈夫當窮時萬事無可爲促促牀下蛩音響如桐絲我如不能言爾乃獨知時夜讀淵明詩讀竟淚霑臆其時豈非季所遇未爲戚折腰可棄去抱菊得閒適淒其後來者固窮安可易墻東臨古道喬木余髙栁滿城尋故物嗟汝良獨壽池傾臺又平頗恨不速朽靑靑閱世人亦復有情不在昔亦何愚落筆誇字千終然何所得不得一熟眠此世已如此況欲行千年悠悠壯且老憬憬安所傳神仙古難得世亂多有之乘除或一理慨慕可等期折節學方外大要忘欣悲嗟哉吾有心安能使無知雞聲唱復亂涼月去如防人語起前塗隙曉光射所憎不容釋所好不得借推枕天旣明今朝復來夜吾年能幾何來日川方永胡爲浪自苦五內互炎凜幸無駭機蹈又不名塲競爲爾攪閒愁居然失甘寢

延平官滿歸路有感示送客

兩溪東西合中有神物藏萬石喧雷霆四海森鋒鋩以此得名劍千載稱鏌將宇宙有此奇鏌將豈其祥假令托玆地正似隱豫章父老爲我言春西秋南翔當其一往來雲雨浩驚茫此時君在西吾亦返吾鄕隃指鬥牛間紫气占夜光

亭亭文筆峯秀麗有筆意宇宙當何人應此山水瑞科目何足言一日定文字況此亦無傳泯沒誰與記三年伴我獨朝暮景气異山靈自珍重世道大有事鐘英勿艸艸翻作造物累相期浩蕩間四海共欽遲

演山何年去山色長靑靑晴雨各有態逺近爲目成何必先有無物色詭氏名此山卽可仙他山無此淸大地分丘陵髙下摩霄崢擁腫復蟬聨萬種不可平其間特出者亦如人之英山如喜我知驟雨忽好晴森然倍作熊如爲我送行

九峯如渴馬雙旌如樹門厥初誰立石髣髴有足存四山無寸罅數疊爲藩垣日月礙出沒雲气迷朝昏偪仄若可厭奇特未易言古寺植劍鞘脊凸無琢痕潭石隱異狀畫手同簡繁信哉地靈別未覺他方尊聊當誇燕粵歸以解鶴猿

老學百間屋風雨西山巓我來雅飾之靑紅照平川舟行仰指防想象居欲仙豈知个中人忍日如忍年閣道蔽絕景明晦防幹前下方臨鼓角縹緲雲霧邊娛我忘我獨我獨長周旋山水豈不佳塊然自蕭然我代未及去陳迹已如捐馬廐依前榮雞棲混西偏凡我晤賞處繼我誰此憐反復固有爾耿耿不自宣獵獵彩旂風遙遙鼓笛喧聫翩使君馬來欵冷官門使君舉杯泣羣吏各獻尊惜哉從此別三歳無違言此學非君子荒涼如廐園苟完子亦去念子良弗諼低頭辭使君薄命何敢論人皆獲佳處所遇輙艱屯四年三往返屑屑道路煩幸逃官長罵不逷狗曲冠職分懼未盡已媿鶴在軒惟有使君意愈逺常如存

我有二三子送我來吉舟【原注鋪名過順昌三十里離南劍一百五十餘里】愛此名適似與我到家侔不逺二百里欲別重夷猶臨岐一掬淚回首何悠悠顧我不任徳之子焉所求茫茫客西去浩浩水東流寂寂山溪路忽忽影無儔屢頋不可見獨語始莫醻想君低徊意如我離索愁三宿猶有情況此托三秋只應今夜夢與子仍綢繆

林子年逾六【原注林元甲仁初曾爲太學服膺生】湯子老望七【原注後村先生集中題湯野孫詞四六者其人也】林如依人鳥湯亦退飛鷁張子於其間【原注張世淸】壯志未展翼三年賴三子伴我形影只小牕聽積雨長廊送永日我無親與疏俗有逺難宻了知未易別況乃吾語出老稱見無期壯謂防難必頋我尙何言臨風意如窒

別尙學林

墻東倚愛景劃與好客辭依依不能別索語彊支離明知不能畱聊復寛心期合離相因依安能長追隨此別若可惜歳宴行及之養筠托梅竹婉娩爲此時此時乃分飛能不感我思君歸空江上我守滄洲湄淸談夜秉燭文字爲娛嬉悠悠一尊酒彼此兩相思

江路梅當花不得共一杯君言毋太苦春風還復來此來七十日多情共徘徊君行固云久別恨終難裁彭城夜雨老親友白髮催得閒卽相過有興莫易衰聊將春風約遣此愁懷開

三詩別王稼村末寄其子巨濟

平生王茂防亂始得識峩峩千尺松風雪見古直浮沈嬰世网耿耿未易出相見復何言欲語難盡臆桃花一日雨江路漲三尺逆水緩歸帆遲回盡相憶

東皇布百花粲粲日以好斯文如秋風蕭索入衰艸蒼茫黯凝竚歳晚此相保一或天相之與子興此道愼毋若黃鵠矯矯恨不早

浮浮西江水千里一脈分悠悠相與言頗及操與君一爲路傍塵一作天邊云此地不相見何日當共論東風吹斷鴈天路聲相聞寄將長太息恨恨當何云

雜詩

虎爲百獸長女乃無與配屈意采下狐驚走不敢對固知爲婿寵亦懼殺身害君意安可常未可辱君愛鵲鳴人所祝鴉乃得人唾主人屬有疑聞鵲喜驚坐鴉隨噪其間反復無可那人言有不信況復飛鳥過

欽定四庫全書

養吾齋集卷三

元劉將孫撰七言古詩一

淮之水

淮之水爲王節山而作也節山嘗從趙冀忠靖公掦州補鎭江戶曹掾於是因其人思其所主及其地以發其生死之哀也

淮之水中潤揚揚之流美洋洋金蟠焦踞洲橫大江滔滔兮日夜未央江東注人西去大江依然兮斯人一往不見且爲土

淮之水銅揚州揚之山天悠悠當年三城江爲溝祖鞭不神兮風木幽幽營星哭銅揚踣楚云荒涼兮平山客盡秋艸春自緑

淮之水江流平江旣平淮水淸空山無人月滿城歸來兮景景平生蒼蒼者山翳翳者木於躬不贏於後爾福

寓言

益友不能善其朋孝子不能諫其親而況下土蟣虱臣乃欲取必於其君彼其生深宮長婦人豈比講貫道義明制六合重萬鈞左右順適候笑顰柰何布衣事摩拂欲去所愛捐所珍甚者使其好色不敢好防酒不敢斟誰無便嬖無私愛乃眷不克保志不克伸吁非人情偶逢伶優詭故實悠然有感於予心龍逢比干固俊物人非堯舜何能有所益早已亡其身

天道逺人道邇古人事天但修已旁推巧測求其理聖賢逺災異起六經防緯紛不軌洪範五行經有之附以象數眞無謂庚午辛夘四字止其初不過以實紀詎知穿鑿漢翼李陰陽邪正百怪詭孝經亦復神左契遂令不信不如已天道悠逺偶然耳吁嗟伏羲堯舜氏之不作衰久矣

稷狐不灌社鼠不燻古語以比於近君旣欲擇所重得不置所輕及其禍敗成國亦或以傾何況稷與社又安得存嗟哉當其盛時此事難以口舌爭

倡優貴戰士屈一笑傾城又傾國但道佳人難再得未應三寸腳踏倒長安千丈壁馬嵬坡下淋鈴雨琵琶膝上何王府頗得回思向來否人間又看新歌舞

河濟左泰華右長江天塹三復九劍閣崔嵬一夫守潼闗天上井陘口髙者如登天下者如投井險者不可徑與舟萬里提封億兆貔貅自非天崩地陷當何憂孟津河上步逐螢金城驛中臥無燈奉天袴寒華州粥蕩陰貸錢食瓦盆嗚呼胡爲至此極曽乃不若塗之人塢中金三四萬斤成就臍中一炬連日夜達明胡椒一物八百石贏得夫婦相對泣當年惟恐子孫貧轉眼已不知何人彼貪宜禍不足責投欲爭獻窺伺之諂子厥罪均此徒往往僥幸免所以前傾後覆轍迹如相尋女自媒非貞士自薦者輕伊尹五就要割烹孔孟轍環老於行良平鄧竇房杜固隨世比之綺皓子陵不可同日論功名𨿽云道義視此輕事亦安得不與人使其材不愧其位計𨿽少貶亦人情惟其得之不以道旣得無可稱遂使山林之士鴻冥冥

淵明不肯折腰向小兒棄去五斗歸來兮卻來柴桑不救饑緣門乞食感賦詩至欲冥報以相貽等爲一食俱鄕裏何忍於此不忍彼人生安往非口腹不仙不去聊爾耳淵明政爾無柰何東籬日晏愁孔多笑渠飽食腹皤皤效陶采菊行婆娑

燕南垂趙北際惟有此中可避世十重塹十丈樓鑄鐵爲門谷成丘地中舞天上鼓美人無聲淚如雨易京傾夜大明百樓營櫓轉眄平噫吁嘻非避世乃致人松耶栢耶客耶昔者之客今誰家必復以我爲口實謂我不能盡其力吁嗟又當敗一國古有敗主無敗客事已爾吾何云願天勿生此人願人皆無此心

有天眼有肉眼天眼除非世外人非佛非仙無此神肉眼𨿽凡猶是眼眼前好惡猶能揀無如俗眼最可憎瞠若兩目元昏盲

人生何用侯萬戶不如稚子生紈袴人生何用家千金不如愚兒坐守成人生福智不兼得富貴經營總勞力壯年苦辛老僥幸欠伸未快夢中失少年气盛安所知苐可縱橫快一時便敎顚倒盡失計早已極意無足悲千年興廢多如此何但膏粱二三子髙堂往往好老公政復業奴豚犬耳瑚七尺八九株胡椒八百如蓄租彼非貪賄曷至此千古萬古嗤其愚𨿽然盜亦有道者不亦天命賦予殊使其無獲難錙銖使其無力無巧圖不見巧者拙更痡不見窮者錐亦無是𨿽借彼觀須臾豈得坐饗逃天誅取所不應皆一趨不獨今也古有諸一匹絹或以死一錢盜或棄市玉川一宿永寧裏佛說大藏八萬卷猶有祕宻藏不傳臨終說偈法非法無一个字名爲禪自禪以來又幾藏隔皮吹調如風煙標宗異派各賢聖抽戈拔劍絲命懸名山鐘鼓飽食坐所講何事消天年末流假托不一種動謂其力能回天空餘一藏誰肯看反使文士窮蹄筌殺生聚穢過世俗頂戴服禦親乃寃深山鐺腳誰共煮括糠擇米交熾然佛乎見耶亦不見爾步何用黃金蓮

莽兮秋云不知其何所極泬兮涼風不知其何所息望之斷予目思之嫋嫋感予臆獨欲隨之出塵外浮六合意者可以快然而有所得顧安所而致六翮不如低頭掩闗坐悠悠髙逺非我力

五更鐘一更鐘風雨霜雪昏曉同嬾者臥貪者起神仙也少能閒底若使希夷眞个睡華山驢上笑不墜一年中秋今夕望今夕何人舉杯賞雲間漫自十分圓寂寞淸光委林莽昨夜無月人人愁有月不計旣望不便敎一二分不滿亦自滿意斷送秋庾樓黃鶴兩寂寂世態人情看歷歷能知解賞已無誰落後攙前都可惜書窓坐對月正中齋居對酒空情濃月乎有情偏照我我亦隨身移坐相追從

題天開圖畫歌

晉朝羊公一片石千年過者猶涕流南陽諸葛已無廬至今圖畫代不休古今宰相幾千百何獨二公感人得彼猶始終都哀榮況復東南堅鐵壁當年山水天畫圖匹馬領客荒寒區何嘗泉石著歌舞惟有筆墨相嬉娯東山棋殘無喜屐海天風惡神龍鬰漫畱一卷舊山川付與人間作陳迹李生生長鄭公鄕徘徊收拾得散亡人𨿽已逺迹未熄艸木矜持猶蒼蒼畫圖天成何異昔惟有英靈何處覓不知襞積幾百年復爲乾坤再生一當年摩詰圖輞川後來山莊畫龍眠此圖世道有闗涉珍重此筆傳之異代千百年

題江山春色圖

錦城繡嶺花爲云金明太液波揚塵沈香亭北牡丹醉長安水邊多麗人東風如酒花滿眼千防萬染還一眞浮靑換緑野浩浩新潮宿雨光鱗鱗峩眉彷佛大面近浣溪曲折瀟湘鄰東林西林互出沒前臺後臺髙嶙峋栁陰船隔人待渡石磴沙斷村連津虹橋重屋閉寂寞野水略彴行逡巡佛廬杳靄木杪見晴竹逺近煙竿新翠眉濃淡秀欲語桃葉浩蕩招難親窅然世與流水逺著我畫作孤煙身茅亭蔽樹可招隠漁网列柵誰垂綸篷回谷合路忽盡川平浪逺天無垠數帆落落已煙霧逺岫杳杳同飄淪卻知人間眞艶麗不要妝束添精神紅顏正嫌脂粉污天然何必丹靑勻不知住此者誰子輞川詞客當絕倫不知何處有此景子瞻買田願爲氓當年畫手極防綴絲縷想象幾暮晨蒼然水墨見妙趣直與元气同化醇展圖早覺心目醒何況遂作桃源民

林巒夏緑圖

妖紅艶紫飛成土颯颯南風入淸暑秋千院落閉重簾寂歷黃梅新過雨千峯如洗靑欲滴萬樹入云深幾許萋萋幽艸徧天涯嫋嫋芳洲到鷗渚緑陰流水勝花時葉不驚風日停午此時秀野偏得趣正在紅塵難到處料渠長安市上客方墮黃粱夢中苦炎埃赤日倦無漿逐馬隨車汗如煮豈知穹林間絕壑別開勝境疑仙宇髙巖下石澹明潤舊翠新黃競淸楚泉紳瀑練界煙碧葉幄蘿帔叢山圃村墟靜閉若無人野徑獨行非俗侶重樓復閣知誰住逺塔微鐘難覓戶潮生港漲渡船遲登髙忽見漁郎浦人人在在有此景山水於人元不阻世外日月開淸境自是人生多齟齬只言盡日長苦短如許日長誰領取低徊熱惱空難息汝自不去誰縛汝開圖往往意蕭然轉眼不知身靡所蹇予平生丘壑興正坐失計悔可數不辭誦詠深自憐萬一觀圖有人悟

江山秋意圖

遙岑湧翠聮林丘逺水兼碧環滄洲荒荒野淨日淒薄索索葉語風蕭颼誰家復閣臨流閉何許華屋撐巖幽重闗接棧蜀山道孤城隠霧峽中州懸崖峻阪喬木外平沙疎栁古渡頭連檣漁艇尋別浦板橋茅舎通層樓抱琴防杖豈髙士絕頂依竹疑仙儔香臺翠嶺半天出丹楓白荻連峯稠縈回鷗渚四五曲開闔屏岫百折周西風塵銷天漠漠長空雁過云悠悠穹林絕壑濃淡趣回川亂石淸淺流不須煙雨添莽蒼坐覺俯仰懷夷猶少陵平生故人夢仲宣落日他鄕愁憑闌星霜感齒髮舉目艸樹增離憂思吳吟越興晼晚悲屈弔賈情綢繆何曽黃落冩枯悴豈必桑化傷沈浮滿前繁宻無異昔觸境攬致何能休此如彈琴不彈字泠泠絲倡桐自醻聲文天成辭抑末趣味徹神與謀四時惟此心防景難於色見於音求此畫有詩詩有畫詩成如在畫中遊

雪晴圖

輕輕盈盈積復疊晃晃耀耀明不滅蕭蕭條條天野接防防綴綴心目徹煙籠不盡霧不遮月照無痕野無缺亂石崩騰添浪綴枯木稜層供眼纈小亭孤撐突以兀重櫩一片平如截烏鳥影斷雲不夜墟裏煙沈路迷轍江流無波色暗奪石壁分岐驚聞裂近村遽失費指防逺浦平鋪混邱垤重林如蘇沒又露遙樹疑塔昭若掲何人杖策訪山寺底處寒舟藏石蕝堆山積阜大富貴張天幕地眞陳設嚴風不動澹傲兀斜月防照增蕩潏恍然立我通明前直可泛之河漢碣蒼茫一棹者誰歟毋乃山陰淸興切人生對景各有情相憶相求隨所悅王孫公子誇燕賞志士幽人尋勝絕到頭歌舞一夢散秪有風流千古說穹廬窖裏太苦辛灞橋驢上嗟窮拙茫茫對此幾魂銷落落可憐人事別故人便遣長相憶逺道何能心百折四方安道豈無人難覓子猷能泛雪

子卿歸漢圖

陰山陰大澤北雪花如席云如墨寒漫漫野荒荒漢天何逺塞天長當年出闗頭漆黒節旄與髮各丈八如今禿發似斷旄歸拜茂陵陵上栢生妻去房兒僅存官霍搆怨兒無孫老孤通國訪消息李陵當笑漢少恩南使解鞍誇誚漢戎傳歸鞍談轡緩可憐萬死一生身畫盡酸寒與君看

春日郊行和城山

春懷滿眼不可道安能寂寞爲愁老蹉跎情緒自匆匆浩蕩春光非艸艸等閒一出便成賦誰向山中書第考初春最喜晴色久山市況試新燈早尊中有酒杯有月歸路何辭玉山倒風流心曲自相知亦有癡兒笑何好醻君豈須靑玉案行處不必紅雲島一杯兩杯評酒淡三首五首添詩惱但敎毎嵗賞春晴定遣旁人圖綺皓

送五羊區善叔買書

五羊士區善叔奉廣東憲府檄乘傳詣江閩浙買書實尊經閣過廬陵求所以贈因記坡公送楊次公遊錢塘謂其以王事而從方外之樂今善叔亦以公事而從文字之樂敬和坡韻冩坡詩於前以紀其玆遊之勝絕云

南海去觀北海日炎曦靡憚黃埃赤搖官船去買官書樂意不減商山橘幾年身謀誇九九流俗溺人劇於酒一朝科復夢驚回卻恨穿楊無妙手從今經笥不愁虛正可胸中著石渠翻思往日幾書閣何恨牙籖飽蠧魚由來讀書無別法心廣眼開誰得敵輸君收攬徧東南天壤應無此閒客

送王實甫

廬陵實甫垂髫流落從其母於鹵獲俘之中卒從賣身得贖並贖其母以歸故鄕然爲貧逐食復奉母依其所爲主於南海上母遽死焉可哀也已因爲賦長句反覆古今之痛以慰之嗚呼實甫有讀吾詩而悲涕者卽有以處吾子於死生患難之間矣

絕裾兒將母絕域伏劍兒相母無骨功名何用寧馨兒不如之子髫齓哭相隨堂上老公呼脫足閤下郎君駭還目天哀神合幾見稀不如之子賣身並贖歸雲翻雨覆落干戈巢破卵碎同网羅斷箏啖臂不得死織履賣燭吁柰何謂天不仁若予祐萬里母前容子後幾多駱谷散全家又看故琴執兒手謂天至仁憐此兒單車歸母江之湄風霜伶仃母良健一食南海母棄之瘴云憔悴天不語今古人間一抔土全歸葬處尙江南何限杜鵑啼血苦蕯保錦袍哀久羈建中望斷沈婆兒更憐嵗晚黃龍骨癡待南風到北吹

送李生

劍南詩老文章公一生隔絕江以東時時夜夢出闗塞滎河溫洛恍惚中人生材命不相合本志歷落空辭雄一衣帶水又百載九州今乃吾世同昔人夢遊所不及皆可杖屨舟連通如何閉置守鄕裏仰屋偪仄如塗窮坐令小兒競得志躍躍鞍馬欺盲聾山河奇傑須俊句我輩不往誰當上東南人才墮衰弱正坐顧慮懷土風向來豈無英特士偸安未肯陳範鴻賈生不奉宣室對江充來見犬臺宮居然時論卑南土更俾方士隨旌弓生兒朝气正幾許二十寒暑顏非紅靑年不蚤快奮翼白首何恨如飛蓬蘇君激發貴張儀馬周受用窮新丰借令富貴不可幸不負雙眼一覽空李君昔年乍相見髙視肯顧斥鷃叢十年再防萬山厎筆墨意气光搖虹我衰固無當世用君亦四十未就功披腹正欲呈瑯玕意行直且登華嵩逢時金臺曳珠履寓目匹馬遊無終贈言何敢懷不已所慮濡滯年匆匆往時借手所推轂先鞭或已誇犀童可能不貴復不去東西湖海添詩筒愛君願君一吐气他日爲我談沨沨

送平陽李漢臣

南垂北際天地合朝馳夕秣萬馬踏牛車龍軸徧梯航玉佩金腰遡閶闔就令嵚崎可笑人亦復輕肥照耀春吳嬌越麗金買屋山飛海步魚襲鱗何人嬉遊但娯目何人蕭散不累俗諸公去者輒翩翩今我何爲長碌碌異哉此君何逍遙長身如鶴之飄蕭閒談不知劇暑去淸坐能令客意消我行鑄錯氈未穏君吟瘦顆饑可忍窮塗執手自相憐過午呼茶不嫌冷髙翔百鳥爭風香眼中見此孤鳳凰往時鄴下劉公幹此日江南穆伯長人間往往難畱盼泛愛虛名徒足嘆虵行貢禹有彈冠鉤直子輿無裹飯悠悠薄俗久厭之人生作客眞何爲擔頭第惜二萬卷一字不療寒與饑此中無定畱君住君亦塵間無住處山中猿鶴望歸來个裏燕鴻相避去萍蓬相遇知何年欲別未別心茫然長安市上倘重見更賦匡山第二篇

書生何用三寸舌嘲風戲雨晴飛雪等閒日食米二升比似常人倍磨折書生枉費頭上冠同流合污良獨難俗人固已嗤鄙我吾黨亦在瑕疵間人生誰遣稱書生詐憐僞喜中實憎十人共語九不應一語不中謗已騰書生薄命爲詩人嘔心刳胃供笑嗔千金誰要長門賦萬首不捄哭雪貧早知所遇有如此恨不投筆棄脫屣秪今鬢影半蒼涼正在塵中不生死惜君所向非鄭莊嘆我裹飯徒子桑江湖魚命自相弔宇宙蝸角爭何長爲君感發嗟薄命我亦風塵老孤夐金蓮何限兩足尊我爾三生寧好徑明年我亦歸去來君遊汜濫塗方開江空年晚黯執手他年須記此銜杯

古梅先生不逺數百里特爲我來以斯文故此誼厚甚復枉贄篇臨別走筆依韻爲之語短不能盡情也

秋霖蒙蒙客西上慘澹江山供意匠塵侵短防叩城門寂寞行人問何向明經當家推幾文舊日題名千佛藏秪今輜駕欠蒲輪空餘講部尊鳩杖出門乘興彊爲起如此西風行道裏柰何逺記徵山香亦遣河伯誇秋水此賔此主可人人我愧我稱君子子書窓一榻塵又懸秋鴻數防天如紙

石麒麟

堂堂麒麟驛邊路東西相望數百步莓苔荒裂形象存云是六朝陵寢處公卿琢石爲虎羊別作麒麟表帝王山平陵圮隧道沒平疇晚風禾黍長相逢老翁荷鋤耕借問老翁何處陵遙指隔田稚子立此處往往畱其名我生猶及聞祖父此田又復幾易主何況千年廢帝陵只有麒麟知處所我聞此語淚霑襟人生反復理難尋陵遷谷變誰料得便房幽戶何用深中原百年生荊榛淸談歌舞爲君臣珠襦玉匣賊不討金鳬銀鴨恨又新麒麟落落得爲石千年猶存舊蹤迹不如變滅都無餘免使行人三嘆息

中秋與靑山露坐口占長句

今宵之月天下無天下有月無吾徒吾庭數丈爲庭除不許一木來扶疎齋居無肉陳盤蔬髙歌乃有吟客俱杯行授簡詩須防急起疊奏聲烏烏吾不負月月負吾滿城閉戶如幽都去年之客今年殊欲飲此酒可得乎東家之君萬石租西家之室二八姝肆筵設席我不如豈有一語能形模羣仙瓊樓宴天廚龍肝麟脯玉醍醐酒酣雜擊抽簪瓐靑冥之上爲天衢蟾光俯踏照六虛坐狂一語乾天誅謫下生世爲凡愚況敢縱飲狂歌呼嗚呼此月豈獨天下無

欽定四庫全書

養吾齋集卷四

元劉將孫撰七言古詩二

題南鄭尹良臣【時用】萃貞堂詩

人道以萃爲大成天道以貞爲一終否睽離渙浩難聚榮敷華實收其功貞如循環起元亨萃至於廟功乃崇非亨莫萃安得貞萃乃異彼豫與丰彼盛彼大物常理物理有極貞無窮世人視祖若茫君子以身爲棟隆方興備禮猶或有已墜搜緒誰歟同美哉南鄭尹氏孫此堂繼志宣祖宗森然名徳敍昭穆逺矣光寵如新蒙里人縱觀興孝義信史采摭揚休鴻外防力舉十不憚孤侄代死神猶恫功緦聽長世謹率翠華幸燕恩湛洪廢興柰何厄運數神具相爾仍樂融新堂翼翼煥楹桷舊刻濯濯芟蒿蓬後來稱說萃貞始又似推本七世翁天於倫紀極畱意忠孝如種生芃芃子孫蕃衍族復合余報貽答幽顯通人間此事何處得千古相望四五中長歌揚厲端有觸如美泱泱風沨沨

客中歲宴

朝暮三年蔥復醋未若辛酸歲晚路何況連年作宦逰隻影蕭然山上往一更鐘斷蒙頭睡五更鐘動半枕寤下方市合久見日四望峯環猶是霧荒涼過客常無人來往閒庭自徐步前山望雨十里來半溪云防陰晴度時驚潦水屢贏縮夜聽灘聲靜喧怒怪禽飛鳴作人語山蛩閉蟄猶啼露我行遊戱乃久畱輾轉簡書無可訴平生迂意竟何許讀書長笑爲儒腐文經武略固非長世事心期豈無素十年奔波成百拙一朝推擇偶相遇重來鑄錯不可攺時復望云嗟巳誤秖今憔悴經節物何愛別離走荒戍人言防官勝家食我媿長勤負初賦柰何憂患久侵淩兼復兒女迫昏娶低徊豈獨隠身世浮沈聊以應門戶十年出處未易言百念悲辛自狂顧亦知貧賤寧所少如此飄流屬何故天地四時有消息風月三生感回互寒氊寂寞固其所靑燈忼慨空無數

寄鄭義山

萬山之間春日長春山之外云蒼茫客來叩門稱淸江袖書上有鄭字章廣文先生初入庠聞有束擔汀之陽寄緘丁寧攜報襄得之倒抽心慨慷喜極疾讀淚數行四坐驚怪旁觀旁謝客卷書行倀倀晝立夜坐中彷徨書辭僅百語非詳一紙𨿽短情永傷上言北行子南裝中言出處還江鄕感昔霞佩相頡頑今專一席各一方幸不變化鬢巳蒼重逰麗澤臨修廊俯仰陳迹一葦航攜手倚醉闌干狂今我衣冠領洋洋此防二紀又半彊惟君記省平生嘗使我回首悲行藏往者驅馳翰墨場君廿有七顒卭卭我十入俱翺翔君先十載名聲揚我後突出髙與亢榜帖先後姓字香餘子側目汗走僵先軰斂袵才葩滂咸曰二人且騰驤此豈泥塗老風霜酒樓濤翻九霞觴揚州飛挾琵琶倡或惜書記私皇皇或憎阿瞞謗浪浪一笑美惡孰在亡襟期何許虛名彰夢未合眼炊熟粱僅爲人作春衣裳誰數馬周推君房彼如鐵榜誇裝潢今我白衣媿粃糠長憶過君滄洲芳迎門笑謂裏卜祥兆曰貴客來徜徉君期我爲鳳若凰我媿君如秋後螿年二十防田海桑亂余無誰哀淪防惟君見我涕泗雙我坐無計蓬風颺吹落閩嶠棲幽篁君詩戱靳念渠央君行萬里排云閶我逃墓廬望兄岡平素熱交頃刻涼誰閔練裳哀羸尫儻不自植甘括囊蹴踏蹈借勇且剛東鄰髙樓穴埽墻西泮岸池侵隍豈無他日爾許忙畏哉人心過劍鋩我始避爾南之疆借此一官走屠羊豈比君錦榮且光泛家上冡夜發艎攜兒講坐朝升堂大江前陳風泱泱髙樓吟嘯漁鳴榔親友上謁洽酒漿淸江之上嘉谷秧淸江之友楩楠樟昔有典則叔度黃梅洞磅礡河汾王髙風特達圭璧璋如心博雅珩琮璜人間此士不可常可惜抑鬱如幹將大秀蒿目談虞唐想已金華鳴鏐鏘若此未收柱與杗君宜誦如君家莊毋計彼欲與彼商我懷可人心內癢我友豈念我遁荒滕兄攬轡四牡彭原章一生志始償前趨後謁東西廂狂奴故態敢厚望【原注自謂】故人何用中書郎誰夢太白落月梁孰爲伯樂空冀良捩眼不泊思曠傍防路慣走甚若麞巧聾善瞽美舌簧蛇信蠖屈頭地搶我拙疎逺極自量人生有命定低昻所不宜得徒披猖及得𨿽巧命適當以此於心澹平康更數年耗官糧昏嫁事畢脫絡韁祝君靑雲日益壯致身事業行煒煌一洗廿載閒愁膓因君感念著不忘作詩宣心寫悢悢百書安能盡毫芒詩成樓鼓三擊鏜風燈影亂雨打窗

紫山爲瑞陽鄒氏賦

向來夕陽行萬山晃耀閃爍霏防間煙耶霞耶逺奪目老者少者驚換顏其陰半壁仍翠浪其上咫尺鎔金盤騰如虹霓宛激射璨如火齊堆絡環鬱蔥勃湧劍衝斗沖融蕩漾海浴丹慶霄倒暈去入采靈熖噓吸透九關摩尼水波珠气王通明風定鑪煙閒居然隔我埃外豈可不作蓬萊防始知畫手眞亂色防染極力何能攀忽聞此山錦江上四時朝暮總一般聞名見詩憶所見轉使想象心骨增淸寒

廣石行【原注石在建昌道上】

巨靈斜劈山半壁一半飛空去無迹至今枯骨不生皮撐拄稜稜骸赤立傾崖東西首相擊錢路井窺天一匹劃開束峽臨淸曠特聳屏幃蔽風日斜崩覆壓如重檐橫展平鋪幾百尺旁蹲側踞森鬼怪丑臥奇奔隨散擲猿猱攀緣定難上燕雀礨孔時容入淨無寸艸防空碧惟有澑痕畱舊濕可憐道周不遭遇斗大浯溪二三筆秪今荒寒誰願省莓苔不沒狂題迹當年中興藐靈武湘水何所山水窟海樓雲气儻成龍此地東西正行驛大書深刻待名手過車下馬畱爭席惜哉山靈不努力五陵蕭瑟三神泣茫茫六合一片石誰向天涯海濱覓

靑原門外夜飲口占

靑原寺前門已閉靑原門外歌如沸歌聲不是繞梁聲東坡之詩動鬼神松風吹露月當空一世巳入醉夢中吾徒之狂不在酒借酒放歌歌愈有人間何許無月明誰肯作此山中行此山此地寧無客曾有夜中驚破月東坡正爾不自聊長歌有淚如吳潮我聞歌聲忽掩泣文字生前那得力諸賢能狂勿惜狂持杯未識能斷腸自憐我巳無狂態坐負山中月明海

爛柯圖爲福寧州尹殷周卿作

福寧州尹殷公往貳三衢府事爲爛柯圖名士敍詠成捲予昔以郡文學獲事公於閩憲知公甞用是以消日乃爲爛柯圖詩曰

神仙閒日無處消借棊對著聊逍遙蓬萊光景無晝夜頃刻坐見年光凋信安山中亦塵世樵夫來往朝復莫偶然觀奕出世間遂號柯仙無再遇廼知仙境只眼前三山弱水非桑田仙乎終日與我卽我自不見吁無緣淸風明月時時有空山無人夜如晝蕭然有客聽松風卻怪旁觀栁生肘我評二奕證樵夫此樵三世名金書儻非仙骨當發舒柯且爛矣安得渠

題明皇按樂圖

華淸選勝春迎鑾內家小隊雙雕鞍虹橋風淸直馳道玊座按曲樂未闌換頭促拍知幾許髻偏釵嚲嚬無語繡茵賜坐列瓊枝似是霓裳第三部龍顏撚髭記紫雲部頭喚起調更新展縑奏譜意未愜指擪沈吟思入神嬌棠含露波脈脈藕膓知爲誰絲結東風一笑萬花香端正樓頭端正月犢車先道指玲瓏何人曵裾禦路中輜軿深閉八貴人紫衣毋乃冰山公人間樂事隨風散只有開元畫供玩太平天子五十年釀成人間一離亂

題譚梅屋所藏楊妃上馬圖

萬花禦路東風香六龍攬轡回扶桑芙蓉暖夢醒來晚端正晨裝未肯忙趣持步輦四輩急貴人嬌癡故遲出欲行未行望何遙待來不來意如失仙韶一片下層霄寶重幃降鵲橋鳳尾扇開晴日早龍珠節動暗塵銷先驅欲似明駞使期解君王凝竚意翠華晼晚又西來分隊如花立千騎從官侍衛總前瞻矯首紅雲斷復連天顏脈脈未回笑列仗肅肅何當旋逡巡步障開煙霧玊座圍春按歌舞至尊屢顧不勝情侍兒奉上新翻譜古今謾說絕傾城風流未必並世生太平天子妙晤賞絕代佳人不負名遂令圖畫極精藝一一當時意中事笑他赤鳳溫柔鄕僅得老樊談擁髻人生正爾聊稱心世故反覆無定形千年百代興亡事何必宮中有太眞

題張萱寫虢國出逰圖

平明朝天澹掃眉溫泉午浴侵暮歸意行盡歡丞相府天街蹋騎宵逰嬉不知禁漏今幾許憑醉晚妝鞭緩步籠妨嫌殺樺煙香九萬靑天明月炬羅巾三角低髻雲姨防嬙倦蒼廬英堆鬟不省子兮粲聨鞚交暎苕之榮驚鴻飛鷰何曽畫髙足大鞍雄善跨若教畫墜爛五花肯但素姿從七馬人生反覆後昔今馬嵬倉猝投竹林三郎忍淚玊環別仗外那知虢與秦韓生把筆雙絲絹追寫百年如目見明眸皓齒巳三生煙埃彷佛春風靣南唐北汴印斑斑江東遺墨送官垂芳遺臭等寂寞總得千年百世防

題天師畫梅

當年夜泛剡曲船三更酒醒心茫然推篷雪壓不勝重半露一抹洲明煙船舷戛岸露地白枯梢老幹橫中堅上者不見空蒙下者不見根盤旋腰支正對婉孌處笑靨適映須眉邊美人背靣猶可憐況此明媚停嬋娟繇此移棹回前川已見安道不復前此畫此筆通靈仙寫來妙相無與傳秪今王戴已相識但玩此圖非雪非月長千年

贈黃庸之傳神

人心不同如其靣人靣千百日所見可能一目阿堵中古怪淸奇隨電轉世間人物不可知是邪非邪任渠疑眼前眾裏靣對靣頗似不似安可欺山川艸木晴復晦古貌前賢無定在難將活脫戱虛空卻向人前施五采坡公顴骨眞復眞至今想象謫仙人形容似否亦閒事描寫政恐羣兒嗔人生好惡何足數不似丹靑畱畫堵時花美女有人玩擲瓦盈車誰要汝庸之庸之汝誠能縱橫筆墨皆巧心短圖大幅恣簸舞寸田尺宅存古今如何模寫亦到我壁上童兒驚似頗酒酣醻贈作長歌我可定無渠不可

以立此來遂不得防以予心之悵然知必倍我之懷因寫竹米詩再用韻爲一行公案

道旁石人笑盧胡誰遣嗜好流俗殊曷不深居寧子軀擔簦負笈攜行廚粉兒騃子交嗤愚古人逺矣乃欲俱雕玊刻楮爲葩柎嘔心撚髭欲立枯森若武庫戈矛戵淨洗不作鈆華膚自詫明月如意珠頃刻欲使花滂敷鄙薄無鹽誇子都衣裾不憚醉墨濡吹噓槁幹榮華荂連晝分夜忘其孥食寒屢暖饑靡須以苦爲甘瘦爲腴行歌拾穗如美稃囊盛筒走急急符猶謂未及三一隅劇欲靣覿搜枯蕪此間眞有龍鳳雛雲開日明非糢糊誰知交臂失異途天公捉遣差特銖一彼一此何之乎自憐濩落錐欲無十年逺宦無蓄租饑欲使哺寒欲襦人情落落秦越俘宇宙莽莽四望孤能不錄錄慚丈夫吾行聊爾誰忍誅子𨿽虛返勿厭儒任彼復扶扶【原注與扶扶皆爻辭語】循飾自好東門荼不作花奴與玊奴

禽笑八首

鸚鵡南飛異風土巧尋人意知賔主喚茶慣道小玉名吟詩時學長城句秪緣觜角矜小黠未忍鳴號雜凡羽如何人靣介葛盧不肯隨人作人語

鼠鳩形醜百無肖縮頭閉目充戱調隔林眾鳥噪相防連架黏竿捕如釣网羅豈必在髙宻同類機張非復料世間大有靣如藍第一相逢未須笑

鷓鴣悲啼瘴云黑一馬南來一馬北深林叢薄自相呼水逺山迢正無極南人斷腸北人笑故家兄弟嗟何及近來海外也堪行只有山中行不得

白鷴毛羽文且澤條疏縷宻分黑白如圖如畫逺可觀不鳴不啼百無益主人以冗多見棄童僕得閒時惡劇信知文采無補人故可人間作閒客

烏啼何嫌鵲何喜嫌烏好事不到耳佛言烏眼乃有神洞視陰靈粲如指或以其睛防人目變化幽通當若此怪君說事非眼前元是烏睛長見鬼

饑虵望蛤奔欲啖蜈蚣見虵寧肯逭包藏二毒適遭逢反覆三義交畏憚可憐顚倒無奇術捉將一處共嬉玩滿前相制不相吞所喜無災且無患

癡兒愛鴨好緑頭彊驅作鷹駕以韝艸間放飛乃低走羈絆欲困猶怒投悲鳴自愬此腳手抓沙何以供追求故人拊掌笑阿浩何以當年莫上樓

雉媒驅雉虞發機由鹿誘鹿足折踦歸來籠檻飽飲啄視爾鼎爼相追隨物情豢養或失性人事恩怨何難知他年布弟劉徳坐上徐稱董太師

禽言六首

不如歸去歸去無處江南旅魂招不歸汝獨啼向江南路東風千年吹落花蠶叢而後往往皆天涯願後身世世勿生天王家

郭公郭公何人誤殺此老翁至今哀鳴於雲中世間可惜好活計長安公家舊宅墓聚六州八十四縣鐵鑄不能成受人誤

婆餅焦阿婆惜殺孫兒嬌白頭望孫收我骨誰知孫兒不得力斷送阿婆無餅喫孤魂猶記孫靣目孫又不知何處哭

把禾籮谷人生無足去年谷熟不償債今年糴谷如食肉朝相催暮相催秧田水放三兩回尙待誰家借谷來泥滑滑春雨多行不得也哥哥長岡峻阪君柰何驛塗橫陳八九尺馬蹄踏裂深沒膝滑達滑達君勿驅安得飛來助君力

提葫蘆村村處處無酒酤去年驛騎乘鋒車江淮酒課江西敷江西之水不得力若問沽酒江西無

欽定四庫全書

養吾齋集卷五

元劉將孫撰五言律詩

黙坐

焚香聽春雨黙坐不觀書千古如昨日一心逰太初山寒鳥語寂葉落晚虛受用償今我平生不願余

嵗初

新嵗已復舊雨深無客來疏疏靑入栁淡淡緑肥梅世慮隨年倦天機借物催計迂托蕭散不厭小徘徊

春雪

一夜東北風三千世界陳眀眀不羞晝白白欲爭春河暖澌殘凍天淸壓色塵今畨化工別又是一洪鈞凍木堅猶折輕花忍獨難何期逢臘後未可怨春寒欲鬭妝逾澤將晞泣待幹由來頃刻玩賸得一畨看寄牕選授教導大慰公評輙賦二詩敍賀

府檄從公論鄕黌致碩師校官得眀復【原注孫眀復從範文正公於睢陽範公薦之爲學教導】弟子待千之【原注焦千之善教開館洛學呂申公使子弟從之稱焦先生】虎帥憑君重臯比樂我儀從今不落寞三嵗共襟期每嘆君房拙仍嗤學究村居多平丈我【原注放翁詩都都平丈我謂村校誤讀鬱鬱乎文哉】更笑釜金坤【原注宣和間有出問題云乾爲金坤又爲金何也乃書坊本誤刋坤爲釜作坤爲金學徒以監本示之乃悟】本色傳都授【原注唐書都授者學長也】當家潤討論【原注近年教導爲教官掌代文翰之職】君來一洗濯湯便試黃昏

七日散藏經齋罷獨畱南巖

齋散我自住雨閒雲共棲畱行木上座送盡飯闍梨共客梯云洞隨僧屐水蹊慙無大椽筆空負石巖題

酒闌

對酒不成興聞歌早斷腸天懸萬戶水月浸一庭霜翻覺閒爲病誰傳醉是方深村逢長老何事鬢蒼蒼

洗硯

洗硯得新雨題詩聊紀年山川存筆墨嵗月只雲煙花事紅塵外春風白髮前一溪淸漲滿江海意悠然

日出巖

恰值佛生日遊於夢境回望云穿石去帯雨出山來中野疑何暝前望或開午晴吾亦憇新緑對池臺

巖遊

遊子瀟湘倦歸心逐翠蘿谷深有寺江逺不聞歌禪夢世還小覊懷愁更多有情巖畔月待我一婆娑

調劉虛舟

一語不可得可憐相見難未應懷錦字要似問金丹世路秋同老心期嵗未寒塗窮思度世俛仰絕堪嘆

過樵徑

歷歷昔所見悠悠今復經愁能添髮白塵不到山靑斜月遲歸燕防風起腐螢人生防行役可復恨飄零

欲行

役役長千里畨畨是莫春自憐蠶作繭豈有燕畱人回薄何關命迂疏更坐貧吾生等無擇石上問來因

槐城王國正挽詩

涉迹收三館題棺號一麾斯文空日色吾道並天疑家慶生榮備耆英死傳悲一爲當世慟更使後人思論事心如血憐才眼最靑山河向寂寞鄕國遡儀刑盛徳何人記佳城萬古扄通家最承盼攬淚寄山靈

十日宿曲江上

別久望江路行遲翫歲華嫩晴雲剪葉新水浪翻花古岸劖成壁枯洲淺帯沙悠然又成賦不省墮天涯

中秋月圓

富貴南樓燕風流赤壁舟若爲千里客又負一年秋豈不團圓許終無晤賞休酒酣如此夕君莫唱汀洲

宿石岐鋪

曽此僧同宿歸歟影自擕嵗年慙種柳勲業媿聞雞旅店多相識山溪漸不迷村酤聊濕口眀日是江西

正月晦

貧豈文能遣花知信又寒東風天地闊久客嵗年寛壯志空畱劍閒情莫倚闌棲遲兼落落俯仰付漫漫

別敖防邁

相望只同云玆行及故新江空憐久客年近看歸人嵗月堂堂老乾坤艸艸春共畱今夜話更覺別情眞

語別

中路親知別三年逺客心語長愁燭短酒淺釀情深落月山兼水荒塗古又今殊時得同宦特用慰浮沈

宿鷺洲樓上

新月不滿樹滄洲無限秋何須主下榻不是客登樓別久更相問宵殘語未休披衣聽曉角此日得吾州

答彭巽吾見憶

未必片雲逺能令故意疏第憐相爾汝頗費問何如顧我俱爲客輸君自結廬又聞蒔花竹安得共樵漁

哭長舅斯濟蕭國諭

一日不能待百身何可追飄颻寧識我變化復爲誰一世來因淺三年到防悲千行如血淚並入五言詩無復來相過何繇更嗣音山林空好在詩酒莫重尋天逺鳥雛力春歸燕子心髙堂防白髮一望淚盈襟

參政徐忠肅公【宗仁】挽詩

從橐頻憂治【原注咸淳左史】鋒車急濟時猶傳相韓偓竟莫返家覊歌斷龍蛇盡天長猿鶴衰並無一哀防空復百年期

逃山或行遁蹈海亦言然灰冷身爲臘湖平月尙懸【原注死於水火】有寃蔵極浦無地禁新煙逺媿生蜍志歸榮魯仲連

往往嫌迂濶悠悠共亂亡忠公忠是譜【原注忠公楳埜元傑其叔皆廣信人】節惠節相望玉表千人見丹心百奏長翹材記覘矕嵗晏撫蒼茫

過章山攜表弟蕭朝陽之子謁先姑周氏墓因爲之立後割已田與之使嵗時祭周氏

宿志如今契天知貴我希非關大業卜自念若敖饑蔓人猶摘蘆灰獨爲飛百年通一念持用答春暉

意樂

欲睡鶯起我閒行鵲導吾山川奉佳致煙雨畫新圖風日催暄早防幹入倦扶隔溪數聲笛可愛不能呼

宿齋

宿齋似禪觀細語透邊中何必三家異將無一笑同茫茫癡證夢擾擾實談空嘗試觀川上江流萬古東狠石在鎭江甘露寺云孔眀仲謀坐處

促膝何知語當時汝共謀得非談赤壁焉得借荊州地得羣雄重名餘一世羞三分成底事不似此猶畱

和永興院題壁韻

古寺如松老危巢寄塔顚悲風來獨樹急雨失鳴蟬皷角傳天下旌旗擁日邊亂離談笑重日晏且畱連

鳯山寺

小步散微酒斜陽投古禪地偏苔帯露山暮樹浮煙壁畫評新意梁題愴廢年興衰增眼底於意失蕭然

江春【原注庚子三月三日赴臨汀】

佳節減凋零人間萬不平富兒儗金穀俗士品蘭亭歌舞慳風致山林羨腐腥隨時雙眼孔亦復爲眀

又出杉關

寥廓增屢顧四年能遽忘何來嘗畏壘一笑亦桐鄊二水循流盡千山隔路長有懷初過日竚立詠蒼茫

候舟

蕭然無可事投枕賞新涼爲客當中路慿防又夕陽夷猶𨿽足樂展轉亦何長到得延平日依然是望鄊

三日微晴臨川發舟

三日逢壬吉中塗發軔初西流添雨漲午日澹郊墟忽忽鄊心近悠悠宦迹疏看人作太守同樂是歸歟【原注是日有撫州贍都丁同知赴衢州治中同時發】

東關發舟

一棹欲安之微官未了癡可憐爲客日又是落花時迂與閒身稱貧非逺宦宜乾坤眞莽蒼坐失素心期

舟行

蕭然無可念欹枕聽江聲上水如此雨北風眞復情四山天欲束萬古石難平獨有幽禽語時時入耳淸

訪完顏愼獨副使

曠世不一見居今有是公神眀天子後剛正古人中霜气千官肅春陽萬里同三年香一瓣此日到南丰淹滯當前日哀憐有大功鳯能知汝屈麟不恨吾窮盛徳枯魚泣深仁宻网通東風桃李列亦是一枝紅少日慙流俗周旋頗異聞劍遲寜可學硯在不堪焚世已無吾黨公猶念此文長懷談孔孟何地得云云別李政卿副使不及歸乃得其畱別數字

送行得寄聲中路見多情微雨適來集獨歸殊未平相知在傾蓋何用說平生拄頰西山上悠然目若營

旴江小樓

逺役寜辭暑畱行去且徐一涼思客館三月夢家書髙枕餘閒足淸談百念疏慿防終有興眀月照踟躕

示趙靑山

連牀聽夜雨推枕話平生此世無賔主窮途自弟兄向來何許志亂後且爲情士雅何當奮還令越石驚

畱建昌

煙城澹塔竿縮水抱洲寛客路幾行役故人誰嵗寒孤舟中道感三日兩年殘無復遮畱者悠然撫夜防【原注往年過此趙定宇每以不及爲恨今亡矣】

與賴愛山別

吾歸君更老此路豈重來難說別逺近祗應書往回江湖耆舊少嵗月道途催古樹滄洲晚徘徊一棹開

與熊天慵自三山同歸天慵出江西

我又送一客何時我亦歸不妨身少住但使願無違白鴈仍南北靑山孰是非徘徊立江上云影記秋暉

候趙道僉事移江西

冷官候歸客俯仰意蕭然往復同千里蒼茫記一年寒云亂鴉後野日落鷗前獨坐孤亭久悠悠極自憐

七哀

死乃尙可忍哀哉何可甘風塵起燕趙海角防東南機防渾難信功名勿漫談從今收百念攺面事黃曇望望乃大謬云云信有諸誰能收玉體寧復斂金魚有髮難歸婦無兒可守廬斯人乃如此憤憤欲投車斯人尙如土我輩合爲泥英气寒燕北余羞洗隴西孔眀難尙可越石恨應齊從此江南樹羣烏得意啼

三山初歸

欲脫如驚兔一行眞悔來不能鳯翔仞更遣鴆爲媒久客愁煩役閒情總冷灰寄聲謝風伯好送一防回

淸江江上

新月帯雨濕頽云如陳殘細談不可了欲睡更重看靜聽江鳴櫓誰知客倚欄更同一夜話轉覺別時難【原注時蕭髙風同宿】

客夜有懷

夜雨如流水春寒滿小牎孤燈立四壁倦夢渡西江山气侵詩檐花和角腔何人有忘疾此處此心降

六日出閩界

度關猶借問眞个是江西便覺安心竟今非作夢迷出山輕可悔隨世久俱低婚嫁何當畢閭閻亦定棲

出關

旗鼓喧重騎郊關駐別杯仍煩厚相送猶記悔初來無徳誰將戀多情亦甚推不惟載家去更喜抱孫回

連作三山書問倦極有賦

人事須來往寒暄托故新昔爲嬾叔夜今作倒陳遵世路方苛責客心長畏人何時深卻掃筆硯付生塵

欽定四庫全書

養吾齋集卷六

元劉將孫撰七言律詩

臨汝書院【原注馬深居所創深靜完整往年予嘗得山長不赴】

髙堅棟宇夥沈沈弦誦無人鎖綠陰豈有文章扶世道空餘樓閣壓穹林蒼茫話柄寒灰後寂寞諸賢道統心曾割半氊嫌尙遠十年更著萬山深

客來

睡起小窻聞客至蟬聯坐露久成癡他鄕明月我與爾四海古人今者誰風霧空蒙談慷慨溪山破碎夢參差平生本欲逃昏宦展轉中年興可知

和馬僉事鄕飲韻

皇華嘉惠禮行嘉坐覺東風轉柳芽諸老如歸周北海窮鄕相會魯東家豆籩自古稱爲聖風雅遺音誦敢嘩莫笑陳人衰已久雍容賓席豈非華

僉事崔公彥材【傑】臨發索詩【有序】

伏承亷訪司僉事相公臨按山邑肅淸吏民觀風所覃染俗頓革幸備下走得奉教條每蒙撫存曲盡誨愛臨發索賦佩意彌深輙成短章以志知己

一節公忠眾莫攀四方選表不教閒气吞西雒山河外名撼中州臺省間儀鳳遊麟出爲瑞握蛇騎虎笑非艱蒼生大有爲霖望未許驅馳老玉關【原注公見告平生所歷官嘗未滿復遷擢去且歷言周旋臺省屢排大姦掃權貴數事】

先聲所至凜於秋懷抱如春語笑柔庶獄哲矜眞澤骨萬金涕唾肯回眸十官一馬無畱畜二膳常衙不退休但得片言皆政論他年會有史能修【原注折獄辭金以及不買馬不退食皆公相與言平生及此】

州縣由來系本根繭絲保障渺難論但教落落皆元結豈必區區恨子元稂莠不除終害稼參苓𨿽好莫還魂有懷緒論書紳在不但人間淸渭恩

髙軒少日浪名虛流落窮山怨莫舒百謫陳遵寧可免一言鬷蔑喜無如威嚴曲霽何非教政術皆師但恨疎

從此四方說門下已應勝讀十年書【原注公臨去時曾有公舉之言】

淸江分司蔣長卿僉事席上和韻

何人能顧客星槎浩蕩春風放兩衙尊酒西園同借艸淸談雅詠欲生花人生難得開懷笑明日相思有味茶不爲使君畱得住片帆當已宿漁家

送方嵓章君昆仲歸南劍並寄湯中山及林碧山範碧灣張省吾諸君

遊雲藏劍坐差池二陸江南爲說詩春絮送君分袂日暑風記我出關時天長雨絕嗟何及燕老鴻稀有所思寄語故人好消息相看未失舊襟期

志聞

縣吏家家夜打門春寒悄悄晝空村料應仰屋多竊嘆安得先生肯正言乳虎一時寧復計羊千古不稱寃豈無他術摟髙位亦使蒼生得自存

又說舟車算賦租寧惟磽確化膏腴遺民墮淚元太守蠻子叩頭桑大夫有客不須誇泛宅從今敢復嘆乘桴閒中今古聊成笑難載西施泛五湖

和尙學林感懷

古路三義落日淒總難開口況談詩靑春已去安歸只萬古不然今信噫落落故應君與操悠悠焉識我爲誰自憐年少成何事昨日旁人指鬢絲

夙興

自笑殘生愛睡鄕時時也作攬衣忙西風三日木犀雨薄曉滿城梅角霜三十九年驚夢過五更二防記班行八千里外期報徙倚看云喜意長

和靑山會散韻

燭光穿透半林明攜手行扶送眾英月色挾霜寒半戶梅花帶雪守殘更沈吟獨笑談堪憶欲睡不眠詩未賡忽憶明朝當送客孤燈挑盡若爲情

與鄭元夫會社平而別

等是兵間亂後身同行共轡了無因已憐太白配殘月況復南箕望北辰一世壯心成昨夢千年知已待何人詩成憶盡平生友舉扇西風幾許塵

解嘲

九萬風髙落照前三千身老暮云邊我生本是悠悠者汝正何須研研然防肯知賢士意琵琶自感昔人憐斷無六國黃金印猶復癡心二頃田

九日和彭明叔登髙

古今九日稱孟嘉落防陶潛獨酌潛於嘉爲外孫潛爲晉處士而嘉以此與桓溫同傳哀哉孟生本自落魄何與人事郗超輩安在彼不與爲黨而嘉與焉前史之妄不足惜而千載未有一明之者豈不可嘆也因和韻志其恨云

酒與身名孰是親垂芳遺臭等時新小兒已作晉處士一命獨爲溫輩人壁後豈無推幕客醉餘不濯墮纓塵千年史冊無端的閒愛禪房白防巾

山中

澹澹疎云襯日光雨新泥軟暑風涼林空終歲有落葉路轉半山無夕陽客燕又看忙護子乳鶯時聽靜調簧三年到處成桑下何限閒情總未忘

文江中秋夜宴和觀復僉事

空蒙露气靄天庭桂影無風玉宇澄一段碧雲如渡海半牀涼月欲眠冰昔離今聚憐秋雨坐詠行歌得酒朋踏破瓊瑤三萬里廣寒元不用梯層

不知秋夜幾何長似可淋漓更幾章落月窺人如半面淸風對客不成霜坐來歡伯聊知已行聽簫聲爲斷腸如此江山如此酒可能隱約待回廊

鼓笛滄江破夜闌意行緩坐得追歡一年此夜況有客萬里與君同倚欄疊紙揮毫馳腕脫停杯移坐就天寛縱談滿眼中州集更覺瓊樓玉宇寒

考試

十年矻矻事雕虫二十周星斷曉風廢簡回春冷灰外寒牕讀賦萬山中重期將相公侯選肯信倡優卜祝同努力後來宜絕藝太平制作待諸公

送陳宏叟第三詩寄其兄壯叟

十年名士不相知後出難兄更崛奇落葉空山人自語西風古路客攜詩往來盡是新吟者談笑長如未亂時異代他鄕猶有此匆匆能不恨分離

未可悲歌吾道窮詎知異好有同功千年科舉除流俗一旦文章得古風餘事倡酬供日月太平制作望兒童了知此事須吾輩碌碌還應媿阿蒙

長公仲氏近何如臨別憑君問訊渠四海元龍難著傲窮塗阮籍故應疎三生有命中原世千古無情一卷書有約不來秋又去江空歲晚孰憐予

約龍仁夫共語不至

黃埃赤日君何往嘉樹淸泉我欲眠閱世平心多一笑逢人開口亦前緣坐從塔影無陰起問到山僧建寺年共對金仙思此劫不知爲減復爲賢

登麻姑山

五月炎天不作埃淸風如泛陟崔嵬吹教紫陌紅塵淨直上都絕頂來騁望未應吾興盡好懷須待可人開瀑聲近處行微倦未飲先嘗水一杯

殘雪

忍寒小立傲空蒙此夕何人意賞同斷角疎鐘人定後亂山殘雪月明中一天霜气凝冰柱萬里煙痕襯玉虹尙可數朝供【去聲】茶事今年最是不匆匆

二日寒雨聞客語有感

歲暮因依風雨交寒鑪客語慨農郊夜呼總是田賦急火迫都將椒頌拋閭巷閉門無竹爆兒童剪勝自梅梢蒼生辛苦誰當奏憔悴臣同在旅巢

臨川荊公祠堂

白髮何求坐廟堂苦心千古視荒荒天津有客攢眉早洛下何人著史忙展轉已憐初意失是非更覺後生長靑靑芳艸江南又誰向新亭泣夕陽

秋懷

西風徧九州江花江艸索然收靑天萬里鴈飛盡長日四時蛩語愁白髮宮人杜秋曲中年客路仲宣樓浮生何用思渠事天地由來慣作秋

放榜

零落鳩盤待抹塗依稀榜帖報黃荂龍門久息三春浪馬廐新開一日花鴈塔天傾塵莽蒼雉譙風字橫斜少年場屋麄豪意直舍人歸看暮鴉

寶气亭

千年九地蟄深藏獨爲張雷發伏祥自是羣兒無眼目何曾一夜不光芒陰幽如獄堪蟠屈變化爲龍極混茫我欲西江吞一口行澆鐔水浴幹將

題郭招討野齋

少日經行某水丘至今如畫目中畱千年尙父遇西伯萬里伏波思少遊風致山林疑未晚功名歲月慨如流但存物外超然意何必山廬更釣舟

旴江

山圍故壘郁參差遼鶴歸應記舊時巷陌猶書晉甲子女墻未攺漢罘罳【原注旴江城未廢視其脾睨坊扁猶開慶舊題】髙林翁仲畱殘照古字塵埃拂舊碑寂寞西江猶有此風流俛仰可勝悲

羅壺秋訪來志別

霜信橫江鷺不飛風流晚歲倍依依蒼茫寒日三竿短冷落詩人一舸歸南北行囊惟史記文章餘事到禪機秖憐夜夜空梁月夢破梅花水四圍

遊白紵山【原注白紵山在當塗十數里相傳桓大司馬每登其上歌白紵以是得名後人亭其處爲遊賞北望地又名四望】

危亭突兀據山墩芳艸長封晉屐痕去後無人歌白紵行來何處是中原一春不識桃李面夾道聊看桑柘園豪傑風情誰復念晚煙歸路市關門

咸淳已已余年十三隨侍漕幕時幕中多名士以詩稱者莆田黃一防以牧而山南余魁安裕自建康來尢自負詩筆素稱江東偶諸公共會白紵山山南爲此亭賦詩餘固未嘗學作律體也不肯爲不能者彊出此和家君一見微笑以視諸公山南一防大稱賞以爲去後行來𨿽後村諸家節制不過如此明日一防又誦之古心公且以簡來云一夜思之此聨無以加繇是予亦妄意衝口而談詩今發種種無以醻知已之言姑記當日提奬之所自如此非敢衒也

送春

竟亦何嘗受用春送春每嘆百年身曾無一覺揚州夢也見三畨海水塵前度看花誰負我長楸走馬似何人從教風雨連天暗我爾相忘一欠伸

送春三首

今夜初程阿那家飛觴恨不到天涯人情空似繞枝鵲春事眞同赴壑蛇夜雨興亡余燕麥曉鐘南北夢鶯花千紅萬紫成何事至竟桑麻是歲華

此別年年何在今但悲不得醉鄕頻多情薄幸日邊雨萬水千山天上春芳艸茫茫金穀友斜陽冉冉燕樓身楊花零落滄江路每歲相逢是故人

色香世界轉頭空萬古銷磨一笑中獨坐最愁當落日驟歌忽覺已南風長門天遠千金盡閬苑云深八駿窮明日多情聊遣處綠陰啼鳥隔簾櫳

馬觀復同天寧閣上觀水和韻

身如飛鳥立云孤恍惚相攜藥市壺是處荒殘增感慨个中指點到虛無江湖煙浪東南坼仙聖風埃九萬扶曾是年時登覽處茫茫斜日水平湖

豫章臺

傑閣髙臺斷復連舊時歌舞落荒煙空餘喬木枯成臘轉覺西山淡欲僊湖海元龍何敢傲江山王粲自堪憐書生情性終來別才到登臨思悄然

臨川

臨川門外綠浮城擬峴臺前雨弄晴賓主千年幾叔子江山一笑亦初平【原注臨川地誌稱羊角洞天故云】閭閻歌舞更隨世翰墨詞華肯讓名【原注臺有數碑皆繼南丰不知裁而作而寫曽記者復自書名不書曾】晤賞由來俄頃耳好風佳月付臺兵

題城隱

何處如今更有仙此心安處卽悠然移松忽忽成尊行種柳匆匆又少年世外笑談懷客語閒中早晚刻鄰煙東風似妬人淸福啼鳥牛山驚晝眠

與黃西友宋梅洞郭外小步

不得過江觀爛霞卻乘餘興到山家可憐晴日況此客但有賞心何必花荒艸野田隨步遠斷流新雨繞城斜村酤𨿽薄須聊醉明日滄波望眼賒

自省

如此風流如此休十年心事兩悠悠昔如駿馬方馳阪今似饑鷹欲附韝秋雨路傍相識少春風觀裏獨來愁倚闌莽蒼無言處何必成翁是白頭

淸明日晴

莽莽中州艸自靑江南池館黯然平翻教風景不相似選得淸明也解晴荒塜琵琶忘舊曲斷橋羌管競新聲山河了不關人事底處曾爲百二城

到洪

才從楊柳陰時去又向黃梅雨裏來漠漠曉云低欲暝防防水气濕如苔神仙政爾皆陳迹城郭依然只廢臺鷗鷺莫嫌何屑屑行藏自欲混塵埃

丙申元日

家書宿報平安字尊酒相於南北賓【原注時數客畱學於此南北皆有焉】香霧空蒙殘夢曉燭光蕩漾小窻春谷鶯海燕聞雷早風虎雲龍送雨新客捨官居人事省掩關燕坐屬閒身

十七日宿新口

關水潺潺各自還歸人去客路聨翩【原注是日遇夏元帥將欲赴福州總管】千端世事堪一笑百歲人間幾八年隨寓無聊吾僊矣玆行所得足蕭然秪應後日談癡絕尙與溪山結澹緣

送歸

積水平溪柳自春天涯海角白頭新茫茫相遇同爲客去去時看汝送人明月何曾隔吳越靑山各自占湘秦歸心遠逐江西去翼翮何由生我身

旴江買船

南州行去不多時又買西江短棹歸六月雨肥秋渺渺一篷人瘦月依依倚樓宿酒餘殘夢轉柁孤城恨落暉最憶旴山奇又秀千巖如畫翠屏圍

和蕭壑冰至日見寄三首

幾度寒鑪話雨陰平生心事付長吟久畱未覺懷傾倒忽別卻知愁淺深柳下水邊重到約人間世外未來心多情正爾還多恨誰把吾曹直一金

愛君妙語絕如陰笑我三年作越吟歲冉冉同行客去雪茫茫隔萬山深登臨惝怳形神影俛仰欣悲風月心不曉相思緣底事過於失玉更遺金

何限笙歌不咽陰天教我輩作蛩吟可人政爾少愈少閱世柰何深復深醉裏平生華屋眼花前一往少年心眼中誇奪紛如意自喜無慚舉袖金

隨興

荒閴亦無芳可尋飄流贏得此登臨輕雲閣雨花逾澤斜日穿簾樹有陰詩酒澹能畱客興溪山展不盡春心錦江洛浦吾生晚反覆人間古又今

阻風泊鄭步共壑冰諸賢上岸徘徊久之夜坐於柂樓風甚

江閣彌旬目斷望滄洲共載宿連荒似憐我輩一別苦特作北風三日狂是事有時忙不得我行無速住何妨但慚柂屋談相對寒倚吟肩無處藏

欲泊新淦次質記戊五日亦相與阻風南塘灣口

浪颭煙竿淡靄邊寒欺客袂北風前當時停棹曾五日今與同舟忽十年曆落塵埃吾老矣纒綿今夕子依然故人昔醉華堂夜轉盼山丘更可憐

過新塗遇蕭髙風宋梅洞

牽聨解後得同流有約何能似此醻逺客不憂明日晚北風似爲可人畱去鴻住燕同今雨沽酒得魚來水頭正爾合離驚夢覺一川晴霧落悠悠

贈蘭思

蘭思捲舒師席領袖家山羣玉畱人沛吾乘兮雲气九仙招我忽臨睨乎故鄕喜季子之來歸感朗陵之久別髙矣美矣孰如晚節之香言之歌之眞有登仙之羨惠徼誼味薄敍和悰

一代風流賀季眞人間遊戲謫仙人神仙晝錦新官府文獻天葩舊搢紳南澗林泉端有約北山猿鶴斷無嗔九仙迎笑還吾侶第一頭銜不染塵

俯仰

俯仰如雞寄鶴羣家書信鴈兩浮沈小窗澹月浪浪雨一枕西風寸寸心癡絕已無金屋想夢遊不到玉堂深少年似我原虛度況復漂流老日侵

送莆田班尉舜玉

宇宙猶容此士奇江湖坐嘆此生違揚州舊日名書記塞上中年勇布衣對酒醒狂豪气在倚樓意賞壯心非何當著我東西屋笑傲風塵也息機

劍客三年嘆索離眼明初見便知希相從已覺十年晚忽別俱持一笑歸匹馬短衣魚計得殘山剩水鵠身微寄書漫有臨分誓正怨江閩鴈自稀

甲寅離光澤至石岐

慇懃送客話新晴俛仰流光百感生一往波濤隨運去回看歲月自心驚浮沈玩世今方朔蕭散居官一長卿古路塵埃漫今昔八年贏得客身輕

漫題

力屈塗窮定某州如今艸莽是何丘已傷無哭田橫處乃有追評葛亮謀劍气閴寥狐拜鬥龍光變滅蜃成樓逢人不忍重相問時倚空庭淚灑楸

穹穹厚厚此含人零落累魂托斷雲萬里忠精記髙廟一函枯臘從先君越吟已復江南些漢土終無海外墳故舊盡哀知有處西州鞭語不堪聞

李志蜚和前韻作三詩來見且道座主瓠山王公自東平寄聲語各如來韻次答之

一笑相逢寂寞濱未言蚤已識丰神我爲何者元和腳君勿談之戴晉人道故此時喜傾蓋語離前路渴生塵意輕萬里當如此浩蕩男兒不負身

素餐千載愧河濱落月依稀夢不神特達公能爲座主棲遲我未免鄕人寄聲未有一个字攬袂更添五斗塵河濟閩山瞻莫遡撫今感舊可憐身

笑渠寂寞臥漳濱豈必區區著論神往返不知三閱歲飛鳴會見一驚人縱談傾坐茶餘味得句連章水不塵甚喜故人眞有子風埃珍重祝長身

快閣

此閣因依翰墨香髙於儗峴匹滕王峯多遠引江平闊野曠平陳天混茫淸景何曾於世隔人生彊半爲塵妨後來豈但無詩句絕笑癡兒抵苦忙

向令賢達盡得意豈有風流遺後來安得人生如此水莫論世事且銜杯昔時風月多情賞閒處山川笑口開不是深明窮太史東南更有最髙臺

慥庵郎中快閣畱題刻布傳和過廬陵得見一鉅軸次韻

案牘勞形九曝蒸闌干入手一吟憑片帆落日天風飽一雨中宵雪浪增明月窺人長是客畫圖著我勝如僧沙鷗洲鷺休驚起社入江南自我能

寐懷塵外桂枝叢感慨凡間野鶴籠有限身聊永此日不平事付快哉風飄零江海詩千首報答乾坤酒一鐘欲識襟懷悟趣扁舟淸漲百灘空

呈敬軒公

莆田參政敬軒公與先君子須溪先生定交於廬陵謫居時同捨同年同門同朝知契深厚亂來隔絕不肖來閩往復二十年每問契家何如於莆田往來者玆行光澤見吳教諭能言中齋屹立風波中深慰此情聞教諭弟歸欲專拜書渺其今昔何所可極輙附小詩以見惓惓言有盡而意無涯也猶憶癸酉先君送先參政守廬陵歸詩序有云追念江東辭舉姑蘇惠予孰非可感此詩傳之兩家子弟永爲好耳今詩追記前語俯仰淒然

市朝早嘆轉頭空門戶欣傳屹棟隆南北風霜陳迹遠江閩子弟幾時同空餘易世懷中散未必通家記孔融四十三年一詩問猶勝今字不相通

延平移病

吾行不計是耶非身外茫茫一羽微避世長卿何況病彊來王式徑須歸老人兒子長竿伎有道先生杜徳機千里無慙持一笑蕭然淸絕返萊衣

旅樓

重云辛苦熟黃梅四望冥冥撥不開細雨小樓人獨坐黃昏隔屋燕飛來昔時種柳今成樹前度看花半是苔徙倚周遭成冷笑人生逐臭肯心灰

五言長律

浴乎沂

休沐宜相浴時哉豈自娛於沂盡賢者吾道亦春乎盡洗言侯霸羣來詠魯洙駕言適彼水餘興舞於雩花柳聖門樂鳶魚天理俱笑渠修禊者除袚競區區

已已三日當塗學官招幕客同捨會於東教防浴沂亭李叔通謹思素相與忘年戲笑因謂東教趙崇鈭養大云宜試此君趙蓋初上未久趙謂已非詞賦遜西教天臺戴覺民希尹戴方思所以命題呂監簿圻正父云只亭名最親切讙以爲宜才具筆墨叔通戲云停筆磨墨者罰諸客環觀或曰只有沂字可押余性不欲蹈成說不敢謂乎字亦可押漫且題奉試小緩之卽得春乎韻恰湊上娛字蕭如壎先生云娛字十虞叔通曰豈可押乎字耶客共謂難押忽見落筆皆驚贊及成篇傳玩尢以花柳鳶魚一聨爲精微入理一時誇許至達朝路他日賈平章堂中亦問古心公云聞江東時館中一後生省詩押奇韻公舉此亦一笑偶然億中無足道者而斯文之知始此至今猶蒙被其賜故不敢忘而著之此云

玉堂今夜涼

今古文章手傳宣臥玉堂人間秋未到天上夜先涼學士靑綾被中書白象牀襟懷三伏雪枕簟五更霜漏靜聞鈴索風回帶禦香明朝傳制艸好語滿班行

是歲六月畱昭文館中值謝堂建節丹山先生當宣鎖隨諸客往觀中夜在庭丹山已易服堦下立馬待矣丹山忽見顧云子爲我立成一詩玉堂今夜長吾攺一涼字子卽賦之當時口占作此丹山極賞人間天上之句且謂劈頭今古字便是活處尢喜後四句語諸客云此郎會到此處今渺焉如夢惟大君子之賞識不可以不識也此詩拙速所爲有當攺處不忍忘當日意姑存之

欽定四庫全書

養吾齋集卷七

元劉將孫撰五言絕句

古興三首

井深泉始冽綆短空勞心不悟綆不及但怨古井深弓彊力苦弱挽極意廢然不道力不逮反咎弓性偏新弦上古桐掛壁三十年不省久不彈更且求新弦

六言絕句

和宜可感懷

路傍王孫勿泣南冠君子莫啼鈴語占胡洛度童謡聽拉颯棲

有客太息太息東風一年一年越女歸來化石秦人大半成仙

坐閱燕來鴻去寂無虎鬭龍爭雕欄玉砌何在髙防曲池未平

焉能忍此終古與女逰兮九河嬋媛爲予太息夫君不來柰何

得酒但須徑醉有詩何用鐫頑斯文自萬古事一醉又一日閒

年年三月鴈去日日五更雞啼玉關不見生入防稽誰念愁棲

海上一十九嵗車中三十六年逢人不敢開口避世除是飛仙

天道非耶莫問人生到此何爭銅輦荒涼無夢葉溝嗚咽難平

事去劍空斫石悲深淚漫懸河彈棋有不平處飲酒如作病何

東方小兒狡獪長樂老子癡頑署大傳作履歷挼北斗似等閒

七言絕句

春日卽景

急雨驚雷短夢過晚晴艸色靜如何一溪新緑無人管付與鳬雛飽弄波

紅紫元知只軟塵不堪日夜竟時新回風珍重思歸鳥又向人間送一春

深緑啼鶯淸似琴轉丸流水自天成王孫公子雕籠內憔悴何緣得許聲

布谷知時苦勸耕農貧謀種更關情不知聒得田家厭夜夜村村叫徹明

城闕荒涼秋復春靑林髙下嵗時新亂山野水斜陽路漸覺沙鷗不避人

天風梅雨盡新亭誰寄遙遙貞觀孫滿眼兒童新宇宙已無父老說開元

布穀子規啼暮春春山蠶箔更淸新教人卻恨南蠻舌不似禽聲字字眞

楊柳陰陰梅子酸燕泥雨濕落花幹東君也作人間別特地花開防日寒

桑葉靑肥蠶再眠低雲疎雨晚春天筍輿睡覺山新濕流水斷橋聞杜鵑

山路茶香觸鼻淸不須煎焙入甆瓶摘來帶雨徐徐嚼也得籃輿午困醒

和宜可感懷

六朝舊迹余淮水百尺荒城感石頭不用題詩悲往事後來自有後來愁

鋒車使節欲空班昨日平章出北關斷送乾坤消防許一邱荒艸木綿山

連云偉觀千般巧賽錦頭船十樣長只恨裏湖逰不到裏湖到了外湖荒

長羨馬城城畔叟油牕目四時花如今邸第難依傍旋問山農學種瓜

狎客有樓貪午夜幽人露坐惜芳樽風流彼此無消息無雨無風早閉門

絳紗玉斧瞻天表雉尾龍旂破曉云萬事由來誰料得天涯今日甬東君

撤了明堂詔舉賢大州論萬小州千如今不用人圍棘滿地荊榛雜艸

贊祀轉防頒邑厚宣麻歸衮賜金多太平宰相平安在聞說翩翩北渡河

孤山大小屹江心最愛危亭隠樹深粉壁半頽詩客盡一江憔悴到焦金

閒說承平似昨朝回頭何事不魂銷珠簾繡幕爭迎駕金鼓紅旗看弄潮

山居苦

村深無藥又無醫旋斫生柴晚未炊風雨連朝人迹斷鹽無來處菜枯時

夜半星炊起飯田月明績露趂檐前囊衣缾粟粗能遣艸薦藜牀亦可憐

長官入境費逢迎縣吏敲門早縱【去聲】橫不但過軍能色變夜間吠犬亦心驚

故京道上

百年吳防朝天路拋卻筠州行信州二十年來信州斷黃河通得兩淮舟【原注誠齋詩云筠州舊是朝天路七十年來行信州】

舊日三更有夜行公郵私餉走如輪可憐白塔山頭路白日堂堂少過人

石板長街化亂蹊連甍華館攺雞棲塵埃壞壁依稀字猶有咸陽一徳題

和城山見賀遷城隠六絕

江山艸艸成萬古天地悠悠今五年猶能東住移西住尙勝南遷與北遷

處士竟誰分晉宋小兒不復辧曹劉防塵漠漠能成海洪水湯湯盡化漚

防安能卜爾居悠悠忽忽復爲娛假饒夜夢千億種豈有天風九萬圖

夜光處處閟奇珍閒卻千年有用身落落風雲無勝槪悠悠天地總孤臣

蜀鳥尙思前日蜀錢塘不是舊時錢何堪世事分今古惟有江流送嵗年

茫茫世俗盡成猜敢向人間自詭才江濶波淸鷗自在山空云暗鶴歸來

村平閒日與靑山賭詩各得數解

檐陰緩轉厭呼茶手倦圑綃坐半斜忽聼一蛙鳴艸際呼童著屐探荷花

緑陰啼鳥不知名午睡醒來獨自行山下行人應羨我誰知愁是此中生

飛鳥帶將梅子落癡虫打得紙窻聲莫嫌獨坐愁如海滿眼新詩拾得成

竹林風定日流金人似逰魚抱釡鬵道是無情如有意時時一霎放輕陰

日長談倦厭拈棊怕惹閒愁賦詩忽憶故人天外去緑陰濃處立多時

莫將幽夢攪天涯珍簟涼廚鎖碧紗自愛竹牀趺坐久起來薝卜已開花

田間卽事

力作朝飡苦易饑眼穿婦饁已多時隔田又見鄰先餉遙問儂家底事遲

夢語

芙蓉誰賞玉腰圍香霧何人暖鳳棲寂寞一窻殘夢醒滿山明月杜鵑啼

和趙定宇欲逰武夷訪道

匡阜只今無太白華山未必有希夷節食服藥差少病閉戶焚香取次嬉

戍婦詞

幸自淸宵逺夢稀何人遞得近書歸不知山上人成石猶說天寒更寄衣

汪水雲復索西湖一曲櫂歌如諸公例十首走筆成此

東橋西橋春水生南髙北髙春日明畫船四望遙指防何日兩峯髙處行

朝見去棹波鱗鱗暮見歸舫泊層層斷橋橋邊初月大佛頭裏一防燈

第一橋東嫩柳黃第四橋外煙微茫舟中何處窕女岸上誰家逰冶郎

柳堤防防照紅妝畫樓歷歷盼倚牕淨慈寺前僧三五湧金門外船防雙

當年兩度別西湖湖固依然客自疎嵗嵗城中出逰賞鴈飛不帶上林書

捩淚休窺葛嶺邊停橈莫近裏湖前當時眼見都如昨一夢人間三十年

淸明時節下湖天富貴中官百戱船就裏最誇水爆杖如今秪有掌喧闐

春燕弟子頭船棝三學諸齋日日爭寶祐坊街無角伎西湖書院有書生

連云偉觀想飛埃丰樂樓基又刼灰珍重書生數間屋慈【原缺】元曾架梁來

迍賤覊臣感舊逰蕭然樂叟出春愁道人閱世心如鐵受用西湖到白頭

別龍仁夫返浙八首

十載如雲取意飛一行似鴈忽先違江西生長江東老又說江東正是歸

歷落江湖一束書平生浩蕩志何如髙懷健論消磨盡敢向人間說遂初

此世懸知不我親平生更覺白頭新不知落月空梁夢四海鐘情合防人

杭州客舎望歸情嵗晚鄕關忽去心欲問再來愁出口十年一別到如今

膝下嬌兒語帶吳眼中冰玉托崔盧把鋤相對吾無望時節澆松子念無

煙雨樓防蒼莽中建章禾黍塔西東可憐舊日明光手想象招魂補楚風

欲說思吳思悄然君逰不及竟寧前平安只有西湖水毎嵗春風著畫船

老鶴飄然遂故丘一壺何日泊中流如何季子貂裘敝只在春風燕子樓

延平謁告歸省塗次雜紀

珍重延平八面山一年著我翠微間終然不滯看山福又共東風作往還

往日驪駒意已灰年時鐵錯鑄難回可憐夢夢西江去漫道重來似未來

當年病客倚空齋破屋西風自感懷誰信再來開絕景溪山亦若爲安排

二十年無進士科新愁舊學久消磨一官乞與閒無柰徙倚庭前自放歌

水繞山圍故有情舊鷗新鷺總成盟東風獨作鄕人意一雨緑波相送行

北南從昔意難侔淸濁相逢復異流何事郵亭一杯酒殷勤也作弟兄愁【原注髙提控良臣張司獄仁卿】

十年白屋遽靑雲轉眼練裳愴客程使國不亡那至此臨岐一慟不緣卿【原注劉淵徳時相送過順昌蓋蒙川元樞子也】

我亦安能振子衰徘徊百里淚如揮江雲淛雨無他祝好做溫州一布衣【原注淵徳別於吉舟鋪持杯再而泣夲瑞安人】

萍梗相依忽一年相於相密豈非天未歸只道歸時樂及至臨分更黯然

把做都小夢回自翻公案絕驚猜劉郎臨別丁寧意但有桃花一任栽

題婁易牕北行詩卷

送盡髙人侍尙方金門羽客意堂堂个中也有悠悠者萬里歸來詩一囊

金掌仙人去不辭秋衾銅輦夢無誰可憐華髮都客風雪龍沙自詠詩

送劉師復道士隨主人進京並寄蕭與道

煙雨空蒙一鶴輕又隨人去上瑤京三山明月聊須防莫望花枝傍輦行

移棹才過桑落洲滿前今古到中州且尋故老談成史未用題詩莽說愁

百年寤寐想中原輸與閒人恣北轅萬里故人煩問訊可憐溝壑但寒暄

詩餘

踏莎行

閒逰

水際輕煙沙邊微雨荷花芳艸垂楊渡多情徙倚忽成愁依稀恰似西湖路血染紅牋淚啼錦句西湖豈憶相思苦只應幽夢解重來夢中不識從何去

阮郎歸

舟中作

斜陽江路柳靑靑傳杯那放停上船不記送人行南風吹酒醒江曲曲路縈縈月明潮水生送將殘夢作浮萍角聲何處城

南鄕子

重陽效東坡作

山色泛秋光防防東籬菊又黃嵗月欺人如此去堂堂一事無成兩鬢霜佳節共持觴無限杯供有限狂明月明年詩句苦茫茫細把茱茰感慨長

八聲甘州

九日登髙

不看茰把菊對名山無帽壓西風四海故人一尊今雨萬里長空宇宙此山此日今夕防人同舉世誰不醉獨屬陶公當日白衣防許漫淒其寄興落日籬東撫停雲六合借醉托孤蹤弔古不須多感古人那得共杯中酩酊明年此防誰似從容

和人春雪詞

看東風天上放梅開經嵗又新成笑柳眼迷靑桃腮攺白蝶舞塵驚任是萬紅千紫無力與春爭想建章鳷鵲猶是殘霙不比臘前憔悴賸寒鑪榾柮茶薄煙淸快玊龍戰罷四野迥収兵望紅光扶桑國裏玊瓏玲海天平晴窻下疎疎花雨滴滴春聲

送春

又江南三月更明朝便已是南風擬彊駐韶光狂追柳絮臥占殘紅早向尊前沈醉莫聽五更鐘贏得春公笑惱殺渠儂只道東風不攺年來嵗去柳密花濃但沈腰潘鬢無復舊時容春還是多情多恨便不教緑滿洛陽宮只消得無情風雨斷送匆匆

滿江紅

建安戱用林碧山韻

正好花時忍辦得悤悤來去道一往無情卻又別顰愁嫵細說雲鬟髙樣髻長思紅袖行分路怪近來不怨客氊寒嬋姢誤黃花約終難據曽未肯淸園住只晝思夜夢淺斟低訴蓮子擘開誰在薏徐娘一笑來何暮又爭知寂寞白頭吟寒機素【原注碧山劍人仕建安詞中雲鬟紅袖皆建近景蓮薏徐何皆建故有名妓戱存具其姓名知者可一笑也】

和李圓嶠話別

南浦緑波只斷送行人行色𨿽則是鵬摶九萬天池春碧鸞侶鳳朋爭快覩鷗盟鷺宿空曽識到玉堂天上念西江今非昔公去也寧懷別人感舊情空切但嵗寒松柏相期茂恱好在莫償塵土債風流寧可金門客俯人間大暑少淸風多炎熱

攺調滿江紅

五日風雨蕭然獨坐偶撿康與之伯可順庵詞見其中櫽括金銅仙辭漢歌自謂縛虎手殊不佳因攺此調𨿽不能如賀方回諸作然稍覺妥長日無所用心非欲求加昔人也

千里酸風茂陵客咸陽古道宮門夜馬嘶無迹東關云曉牽上魏車將漢月憶君淸淚知多少悵土花三十六宮墻秋風嫋衰蘭露啼痕繞畫防桂雕香早便天還知道和天也老獨出攜盤誰送客劉郎陵上煙迷艸悄渭城已逺月荒涼波聲小

摸魚兒

己卯元夕

又悤悤一番元夕無燈更愁風雨人間天上無歸夢惟有春來春去愁不語漫淚濕香綃茅艸人何許百年勝處還更有琉璃春棚月架萬眼蝶羅否風流事負後來兒女可憐薄命三五千金無買吳獃處更說龍飛鳳舞今又古便剰有才情無分登樓賦春醪獨撫也難覓阿瞞肯容狂客醉裏試酣鼓

甲申客路聞鵑

雨蕭蕭春寒欲暮杜鵑聲轉山路東風於汝何恩怨彊管人間去住行且去漫憔悴十年愁得身成樹靑靑故宇看浩蕩靈修徘徊落日不樂復何故曽聽處少日京華行路靑燈夢斷無語風林颯颯雞聲亂搖落壯心如土今又古任啼到天明淸血流紅雨人生防許且贏得劉郎防花眼慣復賦前度

用前韻調敬徳

甚平生風流謝客刀頭夢送酸楚不堪聽得花間曲猛憶雲英霜杵閒情賦誰催就月眀雲鬢犀梳吐才情防許待遺策重來吹簫一弄鸞鳳共輕舉畱春住買斷綠波南浦黃金如土薔薇洞口三生路無柰風光阻新情緒也待見東鄰花艷墻低處東風看取便嬌送飛梭半摧編貝笑詠尙髙古

金縷曲【用稼川韻】

老我無能矣嘆人生得開笑口一年間防去景悠悠如有待白髮已非春事便一笑何曽是喜我本漁樵孟諸野向舉家盡嘆今如此空自苦有誰似堆堆獨坐文書裏是無能愛閒愛靜淸時有味出處古今無眞是往往君言有理看攘臂後來鋒起戴晉唐虞一杯水只魯連猶未知之耳況碌碌共餘子

梅花引

和子昂題水仙花卷

雲濤白鳳賀瑤妃仗葳蕤路芳菲十月溫湯賜浴卸羅衣半防檀心天一笑瓊奴弱玊環肥風流誰合壻金閨露將晞雪爭暉貝闕珠宮環佩月中歸誤殺洛濱狂子建情脈恨依依

江城梅花引

登髙

明霞回雨霽秋空笑難逢城東直上翠微客有可人同回首向來輕節序筋力異心猶在媿鬢蓬悲年冉冉江滚滚騎臺平蔣陵冷天髙年晚山河險煙霧防蒙一幅烏紗閒著傲西風古往今來只如此便潦倒乾坤醉眼中

六州歌頭

元夕和宜可

天涯倦客如夢說今宵承平事車塵漲馬鳴蕭火城朝狂歌間嬉笑平康客五陵俠間相待沙河路灞陵橋萬眼琉璃目去閒買一剪梅燒數金娥防蝶簇帶那人嬈說著魂銷掩鮫綃波翻海塵換世銅仙淚鐵心嬌何地趿珠履解金貂宮腰瑤池驚燕罷瓶落井箭離弨燈樓倒吳兒老絳都迢防防梅梢殘雪似東風吹恨難銷悄山村漁火風鬢立春宵夢繞寒潮

水調歌頭

敗荷

搖風猶似斾傾雨不成盤西風未禁十日早作背時看寂寞六郎秋扇牽補靈均破屋風露半襟寒坐感靑年晚不但翠云殘嘆此君深隠暎早闌人間受盡炎熱暑夕防憑闌待得良宵灝气正是好天良月紅倒緑垂幹搖落從此始感慨可能閒

沁園春

近見舊詞有隠括前後赤壁賦者殊不佳長日無所用心漫塡沁園春二闋不能如公哨徧之變化又局於韻字不能效公用陶詩字作詩之精整姑就本語捃拾排比以自遣云

壬戌之秋七月旣望【原注望效公予懷望平讀】蘇子泛舟正赤壁風淸舉杯屬客東山月上遺世乘流桂棹叩舷洞簫倚和何事嗚嗚怨泣幽悄危坐撫蒼蒼東望荊州客雲天地蜉蝣記千里銜艫旗幟浮嘆孟徳周郎英雄安在武昌夏口山水相繆客亦知夫盈虛如彼山月江風有盡不喜更酌任東方旣白與子遨遊

十月雪堂將歸臨二客從坡適薄暮得魚細鱗巨口新霜脫葉影行歌有客無肴有肴無酒如此風淸月白何歸謀婦得舊藏鬥酒重載婆娑登虯踞虎嵯峨更憑醉攀翻棲鶻窠曽嵗月防何江流斷岸山川非昔夜嘯捫蘿孤鶴橫江羽衣入夢應悟飛鳴昔我過開戶視但寂寥四顧萬頃煙波

大橋名淸江橋在樟鎭十里許有無聞翁賦沁園春滿庭芳二闋書避亂所見女子末有埋寃姐姐銜恨婆婆語極俚後有螺川楊氏和二首又自敍生楊嫁羅丙子暮春自涪翁亭下舟行追騎廹間道入山卒不免於驅掠行三日經此橋睹無聞二詞以爲特未見其苦乃和於壁復云觀者毋謂弄筆墨非好人家兒女當諒此情詞𨿽俚近而首及權姦誤國又云便歸去東塗西抺學少年婆乂云錯應誰鑄皆追記往日之事甚可哀也因念南北之交若此何限心常痛之適觸於目因其詞爲賦一詞悉敍其意詞不足而情有餘悲矣

流水斷橋壞壁春風一曲韋娘記宰相開元弄權瘡痏全家駱谷追騎蒼皇彩鳳隨鴉瓊奴失意可似人間白面郎知他是燕南牧馬塞北驅羊啼痕自訴衷腸尙把筆低徊媿下堂嘆國手無棋危塗何策書牕如夢世路方長靑塜琵琶穹廬笳拍未比渠儂淚萬行二十載竟何時委玊何地埋香

欽定四庫全書

養吾齋集卷八

元劉將孫撰書啟

與姚牧庵參政書

某嘗歷觀於古人知己遇合之故未始不慨然而有懷也夫所謂知己者豈直交相爲之謂哉其樂固有在乎此也然有周旋遊從於終身而後爲師友者有不逺千里求而後得之者有怳焉中路相遇而若平生者有未嘗識面神交而懸合者夫得英才而教育之者天下之至樂也孔孟是也若邴根矩之於仲弓範孟博劉徳之於元方康成𨿽逺不憚也識鬷蔑於堂下得孟嘉於坐中適然而相遭者也此皆理之所宜有者也至於不識而知心不待內交而如師友此則於知己之道疑於神矣而亦非過也季札見子產於鄭如所素識孔程班荊傾蓋而語山濤嵇康一面爲金蘭士龍鳴鶴雲間日下各自謂得意此猶可曰相知之素相得之快固有如此者也蘇氏父子生於眉山萬里之外明允之慕用歐公可也子瞻童時謂爲我師以至晝誦其文而夜夢見之他日相知文字間遂爲千載師友嘉話計一時山巓水涯之士誦歐公之文而悅風者何啻蘇氏父子而歐公中朝數十年知友交契所賞激所敬愛自聖兪子美來如三蘇者政復何限然一旦得之如未嘗有老蘇則以爲旣去之後公𨿽賢俊滿門至於不言而心諭者於何取之歐公不以其言爲過東坡則以爲富貴不足道有大賢焉爲之徒優哉遊哉可以卒嵗歐公欣然不意其如此且有讀之汗出之嘆盛哉有文字來未有若此之相得者也有師友來未有若此之鮮儷者也是意也孔孟而下未嘗得之於言歐公𨿽樂其樂而亦無自而發適防二公能言而千古知己之味初見其一二焉而未易言也今夫朋遊少長歗歌俯仰友惟其所擇交惟其所與然猶晤賞之無所同問辧之不可合知音之弦欲絕斵堊之斤安施參差難合抑又多故況於賔客之造請僚吏之奔走位益髙趨益眾非其人勢不得以不相與非其間情不容以不之接幸而吾黨之有其才吾世之得其侶而或彼之所懷有蘊於欲利有志於迎合有急於自營气不足爲之主而好惡是非遷徙變化亦無以發彼之所長而寄吾之所樂又況知道之諭所謂莫逆於心言語文字特記以見趣其樂有在於同異可否之外者哉此固曠數百年之所不能合閱千萬人之所不能知而得於吾世出於吾徒故歐公𨿽極意於蘇氏而不爲黨蘇氏自視一世無誰而不爲僭𨿽更千百世聖賢復起而猶無以易此也嗟夫自昔先輩之望於後進後進之攀於先輩孰不有是心哉嘗慨嘆異端之徒皇皇然以得人傳道爲事或片言之契𨿽資講授他意有在必不負當日者之一晤而吾道之是非斯文之引翼乃若媿之振於前者動掩後爲不足望起於後者類訾前爲有未足各私其賢而吾誰與歸於是士之求知者特怵於勢利而失其所從論卑而气弱𨿽賢者不免韓退之最號倔彊而光範之書防若無具其間顧慮纒綿𨿽辭華亦復不競惟三蘇驟起𨿽不免於科舉之累進取之望而恢疎慷慨猶未失斯文浩然之气故歐公得之也如不期而其所爲遇歐公者亦非有僥幸之心此則知己之所以樂文气之所以昌於韓公風聲之樹於後世風流之系於人心者又在乎此也伏惟明公文章門第爲天下第一以眞儒位參預如昔歐公凡及門者孰不道古今譽盛徳明公防厭聞之矣竊嘗見明公之艸書而觀於制作私以爲明公之雄於文皆其气足以充之也夫艸書之所以妙縱橫浩蕩奇詭變化不可以意測不可以迹泥其落筆也與造化之生物同其功推之而無不極極之而無所礙不懾不疑不膠不撓投之所向無不如意望之若槎牙洶湧而識之者行雲流水不足以諭其順不知者以爲神施鬼設而知之者蟻封回防亦不足以盡其理也字者形也气者神也得是气者形神之所以妙蓋明公之於艸書至矣而未有若明公之隸之又古也凡文字之大雅也亦然某自年十二知爲文十五六試時文亦能遽擅其塲諸老或許其可與玆事而所自見者亦止此早攖世故今且五十矣憂患退墮志落而才退一無以自表於世往嵗東平容齋公於浙於湘聞或者之稱其少日也防江西有閩選事不謀而置之校官之列繇是入閩者再粗不見非於公議而才不足以有爲力不足以自防年運日往本志何爲亦自分不復分寸望矣獨斯文之緣未斷四方來者猶以少日待之家世期之筆墨不能已於酬應然未嘗敢有意於文也因其人其事盡意之所欲言者而已大懼索居鄙陋從俗攺化隤其家聲聞明公來江西亟欲一見於下執事且承明公緒論亦若知有已者將知已於此乎在而食貧牽制𨿽七百里之洪一舟之便久不能至則其疎濶可笑往往類此竊嘗喜老泉論歐公之文非孟子韓子之文而歐陽子之文也故於誦詠吾牧庵先生之文有艸書之說焉明公其謂之然乎否也未見顏色謹具書不備

賀雪樓除學士啟

伏審渙發中綸晉登內相王人絫騎昭禁庭迅召之章閣老冠鼇峻特防眞除之拜一佛出世六經同風竊以上古之書典謨訓誥兩漢而下號令詞章其義雅浮與時髙下馴至駢四而儷六防於倡一而和千然而元光建武之制書得王言體興元奉天之詔令革武夫心風雷一時黼黻千載惟翰林罕置於院長亦儒林難遇於宗工唐稱九相爲美談宋僅數公號本色蓋將詩書相表裏而編之防所謂將相而富貴則固其宜眾人特以喜賢哲之登庸君子於焉占運數之升降斷唐虞而下必得南北之大宗師遡歐蘇以來又見朝廷之眞學士諸生待此久矣天意不在玆乎恭惟大學士內翰相公先生學力木本而水源筆妙金聲而玉振掃空絺章繪句之陋習獨見尊主庇民之大全伊川之雪明道之春備四時气禹貢而圖春秋而志成一家言雲龍混合之交珪璋特達之選登瀛眷早入掖班髙兼綰而使南臺獨對而趨北闕埋輪奏執政百僚憚侍禦之都亭褰帷示監司兩道頌亷車之按部𨿽黃閣紫樞猶謂晚豈金鸞玉署足爲榮顧諸子百家之言久紛而三光五嶽之气始合於是而整頓破碎之大道眞足以追還灝噩於古初肯僅使作者比崔魏徒觀所謂其功不在禹周公下若稽故實厥有華宗天球繇翰長秉鈞在益部使歸之後滄洲自外庸掌制振江左正始之音偉哉我公夐豈前比某托根有素承盼愈靑不但恩深極栽培於拱把固嘗意許講制作之體裁欣聞驛召之傳不勝松茂之悅固以動得輿之至喜寧不希附驥之素期其如守株之途窮坐覺出門之天礙心𨿽馳於前路迹毎至於後人落落自憐悠悠何贖若爲安世不通今涑水之書竊附庭堅遙賦舊東坡之句敷陳語淺歡抃心長謹具啟詣堦墀慶賀伏惟鈞慈俯賜鑑念不備謹啟

謝李士元兪僉事存問啟

伏以屏迹抱書媿冷更生之藜杖褰帷接士喜登元禮之龍門敬立下風薄修初贄竊惟憲部所以揚淸而激濁前賢於此防異而搜奇唐贊皇徳裕江左觀風毎進孤寒之匹士宋淇水淸臣京東按部遂成醻唱之美談豈惟一時之因依乃畱千載之風致厥若芳躅允屬當仁恭惟亷訪僉事禦史相公先生華冑仙李之分蟠異稟長庚之挺秀東西將相共推天下才气之無雙政事文章見謂朝中門地之第一盛徳之報宜貴鉅公之推愈髙太白稱五藏之皆成文東坡詠一身之都是徳評參東府察直南臺貞淸則朝隠之封上千斤執法則素立之力爭三尺暫屈當朝之霜簡出馳將指之軺車𨿽一道幸遇如前之廣平然九重久思於今之汲黯已傳擇笏表南面之顧懷見行信銀趣西江之召客某疎無時用迂有書癡亦嘗髙慕於古人無柰早攖於世故淒涼少日誤諸老之髙軒俛仰中年從俗人於委巷偶辱東平公之異顧遂入南外選者十期一官不補於遺余再調自憐於落拓誤爲故知而越俎不虞潛禍之發機何圖宿畱之間乃有特達之遇長懷請間謝未識之祁大夫重荷垂慈問所在之徐孺子感斯文之篤厚恨陳迹之趦趄儻不假於辭鳴將曷抒於情蘊晚依門下敢攀北海之通家春在坐中願托臨淄之識面敷陳語短期望心長

序一

先聖格言序

昔者夫子喟然而有無言之嘆夫子之嘆蓋嘆道也四時行百物生天之所以爲天者其在於言乎其在於不言乎天固不言也以不言求天何足以知天不知天矧知道微子貢之問夫子一語而止誰當悟者然竟未有悟也謂以此譏子貢之多言者淺謂遊於無言之天者誕夫子則與天一可以無言學於千載之下不於言何以哉夫子未嘗著書易書春秋裁定而已論語皆弟子記諸善言其敢溢出於語之外稱之曰夫子所聞所傳聞敢有異辭使當日有存於齊魯間問王知道傳習有宗皆當如二十篇如玉如金故余於安城蕭君佐俌所萃先聖格言敬受而讀之不敢置評議其間也今道統諸賢語錄山立其間遺忘廢缺睹記參差壹尊事之不敢小同異廼於稱道聖言而疑之彼出於諸子固或附益依托然槪皆流風未逺師傳友述精思論著非但匆匆問答獨柰何尊海而後河數典而忘祖佐俌又備考世紀碑記褒典皆所以愼事尊敬推之罔極其心與力勤矣佐俌經家老宿年七十六成此書嵗晏馳百里來城首以見示恨不獲就正於家君遂俾敍其端嗟乎佐俌此書誰敢敍復何待敍哉則爲志其感聳始見之私如此云

禮記義帙序

東萊編文鑑獨取書義二篇歐公在淸班擬進士廷試題以諫晦庵稱致堂酒酣誦人自靖獻義以爲豪傑之士有科舉來六七百年於此時文亦屢變經義最後與詞賦爭髙而辭理過之至近年而極如禮記數十年來以學庸二書之精微過詩書而作者奇變縱橫無不自達如洋洋乎分上下截亦使人無異辭嗟乎時文盛而科舉衰固前無古人而亦後無繼者此予於讀靜軒劉君禮記義帙不知慨然言之及此也往予爲時文時嘗盡取諸經義閱之見前輩所爲詞簡而理足其光彩俊逸俱不盡露不獨吾賦家然也居今言之豈不因乎人哉當時已有分省監方州者予嘗謂不然辭主於達義主於當詎有省監異人而方州異教亦何意一朝並盡吾黨持此技如屠龍無所用如冠章甫適越以爲怪後生棄不之學相謂無用甚或謂世道之敝以此傷哉未易言也靜軒乃能篤守所業不爲俗變不爲利遷義紆余而體裁論反覆而根據大之可金華殿中語小之猶所謂當時舊過秦也是當使何人作明有司而沒沒謹自獻若此嗚呼往者升歌淸廟今也獨弦哀彈豈獨一人一世之不遇哉嘗聞有某公辟時文不容口今翰林張待制師道復之云某可辟此藝公乃不可或謂公不能此故辟之柰何於是某公語塞予因敍君義及之亦以間執不能者與不爲者之口嗚呼往者吾不及來者吾不聞已而已而

解金剛經序

王寄牕詩文外邃於內典畱意金剛經遂能擴開二千年之雲霧脫離八百家之聲聞指示四句偈之端的采摭融防坦然明白不推墮滉瀁不添減注腳是眞爲人解縛減擔庶幾修行誦念如中流傍岸容易得度尙欲餘言爲敍毋乃增益迷塗耶寄牕吾黨也惟以吾黨心胸求釋氏之解悟故能盡掃諸說而求其當彼偈頌者就彼法中亦不得不爾昔吾夫子亦有四句偈曰毋意毋必毋固毋我蓋無我人眾生壽者相卽毋意必固我也當夫子時釋未爲釋道未爲道聖人之悟往往而同後來謂三教一家者特未識其初耳是安得有三教哉佛之所以出沒其詞𨿽說一大藏最後收拾爲金剛五千言又約爲四句偈其不容以明言者懼學者之無得也吾夫子之性與天道𨿽子貢且不得聞而若仁義道徳之講析辧論其何不極而繇後來儒者言之其心體而身驗者幾何人也於是知佛之引而不發者慈悲廣大然亦未嘗不發諸祖以來其不得以明著之者猶佛心也乃今掲然指其所歸然非自爲之說秪在從來義疏中不離從來義疏而義疏非從來所有予爲寄牕敍繇吾儒家相與映發以爲以實明實賢乎托虛以狀實且以識吾儒之有未能知夫子者

欽定四庫全書

養吾齋集卷九

元劉將孫撰序二

刻長吉詩序

先君子須溪先生於評諸家詩最先長吉蓋乙亥辟地山中無以紓思寄懷始有意畱眼目開後來自長吉而後及於諸家尙恨書本白地狹旁注不盡意開示其微使覽者隅反神悟不能細論也自是傳夲四出近年乃無不知讀長吉詩效昌谷體然類展轉譌脫劍江王庭光篤好雅尙取善夲校而刻之寄聲廬陵俾識其端抑所不可聞者莫能載也何以爲是編言哉第毎見舉長吉詩教學者謂其思深情濃故語適稱而非刻畫無情無思之辭徒苦心出之者若得其趣動天地泣鬼神者固如此又嘗謂吾作興觀集最可以發越動悟者在長吉詩嗚呼姑著其常言之淺者於此凡能讀此詩者必能解者矣其萬一有所徴也

天下同文集序

唐劉夢得敍栁子厚之集曰文章與時髙下政厖而土裂三光五嶽之气分太音不完故必混一而後振作者防以爲知言予獨嘗謂夢得之辭則髙矣美矣以其時考之則未也唐之盛時在貞觀開元間其時稱歐虞禇薛最後稱燕許大手筆今其文可睹也至貞元元和來以韓栁著比至徳爲盛而去混一之初則有間矣才未必皆福福亦何必其才因使人思易所謂吉人辭寡者其福未易量也此則所謂時也吾取以敍安成周南瑞所刻天下同文集甚宜嗚呼文章豈獨可以觀气運亦可以論人物予每讀漢初論議盛唐詞章及東京諸老文字三千年間混一盛時僅此耳彼乍合蹔聚者其萎弱散碎固不得與於斯也然此盛時作者如渾河厚嶽不假風月爲狀如偃松曲栢不與花卉爭妍風气開而文采盛文采極而光景消夢得之言之也不自知其盛者已及於極也方今文治方張混一之盛乂開辟所未嘗有唐蓋不足爲盛搢紳先生創自爲家述各爲體功徳編摩與詩書相表裏下逮衢謡亦各有烝民立極之學問南瑞此編又得之鉅公大筆選精刻妙則觀於此者豈可以尋行數墨之心胸耳目爲足以領此哉自文選來唐稱文粹宋稱文鑑皆類萃成書他日考一代文章者當於此取焉

潛光集序

栁子厚爲其先世墓表碑陰列敍先友姓氏敭歷名徳用表見其所與者皆當世名士大夫古之孝子順孫欲張其前人之景光者無往而不用其極也往年李肯齋芾守廬陵集四忠一節行狀銘碑諡議刻之郡齋名景行編肯齋西州文獻髙山景行之懷猶若此後來長沙之節照映東南與四五公相望不朽豈非其志尙之所立哉吾郡喬木世家自澹庵忠簡公後惟平林蕭氏近年麾節之盛歷世愈顯居官行事表裏愈偉行錄隧碑名流鉅筆五世不絕書閨則閫儀又他所未有煥有紹承先美如恐不及纂錄太中公以來庸齋趙尙書而次所爲銘志萃爲一編名之曰潛光美哉八葉之家聲不啻過也他人之所謂發潛者謂其有當世所不及知者有待於發而後著若一門閥閱昭揭於鄕閭而傳播於南北其孰不知孰不聞固不待於斯集乃煥有之所以集者蓋將使後來知其聨榮襲慶之光大者百年之澤奕世之傳皆自期其身如乃祖父之盛徳善政垂芳而傳後不但於世官而家慶也嗟乎煥有豈但孝子順孫之心哉吾知其光逺有曜者𨿽十世可知也蕭氏夲大和人自平林公來居城中云

川云淸潤集序

夫川泳而雲飛者交遊之至樂冰淸而玊潤者家庭之美談故气類之相同宣心寫妙眞一時之希有人物之輝映播芳吐秀亦或百年之幾見怳然之遇乃不知其可樂願而不得求而不遂間見昔人之所逢爲之羨慕企嘆而不容已予於四方斯文之望惓惓也故名此集曰川云淸潤而敍其說如此去年閩歸吾倩曽以立間以詩來諗隨而和之或聨翻數十疊或牽引滿百韻而寄窻顏民詹於以立師友之好亹亹起予者復相望焉防今年春雪醻倡狎至以立稡而爲集謁名與敍予愛川云之辭秀雅而雍容淸潤之稱簡逺而爽朗二語不謀而同不約而合興致適可而情味著賔主妍麗之樂婣友頡頏之願淵泉興觀之益聞斯名也猶可以悠然而逺想矯然而遡懷況得而覽觀之也昔東坡之知山谷也得其詩文於孫莘老蓋山谷娶於莘老氏及宰西昌始和宻州半字韻詩且勉白下諸生亦篤於酬倡自是辭華翰墨照耀千載稱蘇黃他日王子立參於秦晁張李間坡戱舉不知猶有王郎語以見文字無涯之喜前輩朋友親戚間風流意象宛然可睹記也寄以立又皆西昌家也予欲重評玆集疑於譽家雞抑斯名也亦足以傳斯集矣

本此詩序

古今詩人自得語非其自道未必人能得之如謝靈運池塘生春艸自謂夢惠連至如有神助非其鄭重自愛兼家庭昆弟之樂托之里許此五字本無工致或者人亦皆能及也其二語爲園樹防鳴禽此句乃似作意又或以防爲變變不如防防乃有一時自然之趣靈運倘不自發其趣後人當更愛下句耳詩夲出於情性哀樂俯仰各盡其興後之爲詩者鍜鏈奪其天成刪攺失其初意欣悲逺而變化非矣人間好語無非悠然自得於幽閒之表而畱意於玆事者僅以爲禽犢之資此詩气之所以不昌也本此卷中詩往往皆昆弟賔客之集酒邊花下乘興倡酬非無謂而作此其一笑傾懷或四顧感賞池塘春艸之興具在目中故其詞情酣暢如和風之醉人更不自覺正不必防綴淸妍詞皆淸美融適四六俱料實句稱予嘗評郊島之詩僅能作寒瘦語如昌谷亦特宜苦如昌黎非不奇古然沛然者有文字之福焉文章可能也福不可能也本此作𨿽不多皆隱隱得福意此予所以深喜而樂贊之也

新城饒克明集詞序

古之人未有不歌也歌非他有所謂辭也詩是已登髙能賦可以爲大夫𨿽牀第之言不逾閾廼誦之會同不爲之慙抑揚髙下隨其長短而音節之由是習於聲者裁之以律呂而中而房中之樂或異於公庭然有其調不必皆有其辭絲竹之所調或不待於賦降及竹枝金縷始各爲之辭以嫓樂與舞而有能歌不能歌者矣然猶未離乎詩也如七言絕句止耳未至一長一短而有譜與調也今曲行而參差不齊不復可以充口而發隨聲而協矣然猶未至於大曲也及柳耆卿輩以音律造新聲少遊美成以才情暢制作而歌非朱唇皓齒如負之矣自是以來體亦屢變長篇極於哨徧大酺六醜蘭陵無不可以反復浩蕩而豪於气者以爲馮陵大叫之資風情才子乃復宛轉作屏幃呢呢以勝之而詞亦多術矣樂府有集自花間始皆唐詞蘭畹集多唐末宋初詞曽慥集雅詞近年趙聞禮集陽春白雪他如稱大成稱妙選數十家未憗然歌喉所爲喜於諧婉者或玩辭者所不滿騷人墨客樂稱道之者又知音者有所不合新城饒克明盛年有志玆事以美成爲祖類其合者調別而聲從之近年以之鳴者無不有且四方增益而刻布之予以其主於調也爲言歌焉

送彭元鼎采詩序

近年不獨詩盛采詩者亦項背相望寜非世道之復古而斯文之興運哉安成彭元鼎以明經世美淸才能詩持此道行江湖刻本成帙諸贈之防者上規古史下極詩評顧猶索予一言予豈能外此而他有以相資哉抑嘗觀於物理而有感者竊以爲采之道或有取乎此也今夫園林盛麗千紅萬紫神目奪𨿽飄英墮蘂無不可愛亦無敢疵者而荒寒野水一枝數朶𨿽逺望動容廹視還目而憔悴於孤孑疏淡艸莽枝虯節擁固可喜亦可議及於黃稊白葦彌漫極目乃或野芳小艷稍異顏色手擷意賞不能無情下至蜂蝶亦徘徊焉嗟夫文章亦若此矣吾嘗嘆夫子旣刪之後離騷未作以前寧無一言之幾於道而曠數百年不見稱於世是𨿽一技豈不亦有時命哉昔吾先君子須溪先生毎哀江南百年文獻之零落欲以詩存其爲人蓋采詩者之行四方以此然竟未得遂其志毎誦河汾續詩語於乎小子未之敢忘故於元鼎也言采詩之道焉行矣元鼎觀於四方其必毋廢斯義也歟

送臨川二艾采詩序

予嘗讀中州集憐傷其意以兵余亂後史佚人亡存其梗槪於此因念東南百年丈獻爲盛今然誰復睹記如予之晚出猶能及諸老見聞知其彷佛今髮種種已爾嘗欲效中州體因其詩各爲之小傳以待方來苦無四方之使徒時時望云而興嘆故毎於采詩者之遊未嘗不慫惥厚望之也臨川二艾君以詩家之英逺求予於光澤吏塵中以發其采詩之行自此而杭而金陵子之欣然躍然爲何如哉因記往年談間有及成都舊事謂範石湖爲帥陸放翁來入議幕成都一妓能詩有稱石湖先戲之云陸防議詩中第一汝能動之否妓笑曰可放翁至石湖亦先以告且曰毋落兒女子姦便一日開燕妓圑扇題兩句其上云畫堂蟋蟀怨深夜金井梧桐生暮寒範陸相顧不能得其所出陸於唐詩號無不記周遭無可柰則呼而問之逡巡對曰妾詩也二公大駭謂其甚似唐集中句也今劍南有此聨防異嗟乎此往昔一妓猶爾也二君行矣𨿽如此者猶未可忽況磊磊軒天地者耶他時見傾囊細論尙願有以成余之區區而不負君之防履者

蕭學中采詞序

古今作者之作流落多矣豈獨當吾世爲可恨哉秦少遊詞勝於詩正銷凝黃鸝又啼數聲乃其詞最勝處然洪容齋記杜牧之正銷魂梧桐又移翠陰乃知少遊所出幾於句意仿效不止暗犯而已後來行到一溪深處有黃鸝千百乃其觀化垂去神變活脫猶未離此窠臼牧之要何可及哉然予極意求其全不可得頃乃得之古詩雜襲中非容齋拈出詎復知有牧之者文字流落人間本泰山毫芒復有如是不傳之恨豈非無與采而布之之恨哉詩以句猶有口熟而稱道不忘者詞特散碎落落故不傳尢甚江湖百年騷人墨客苦心爲之如牧之不傳者何限夫樊川固名家也猶爾況於不如樊川者哉姜白石嘗試春寒共數客垂虹賦詞以被防頭行吟未休逐句塗攺一詞之就其難如此不傳之恨可勝嘆哉年來采詩多未有及詞者吾友蕭壑冰之子學中慨然有意玆事學中固嘗及吾先君子之教怒長防出筆墨粲然其爲此非借爲名者予固甚願之也是行得詞若詩皆廣搜而悉儲之予願得而細評焉往先君子嘗見教云少時京華道中愛觀壁間畱題亦有佳處玊山旅邸有題一詞者中兩語云如許涼宵無可恨恨只恨故人頭白洎再過則失其壁矣嘻君雅趣自牧之來以予心之景景者爲子發之而以是二語也爲采之先容念哉學中𨿽壁間者且不可失也

欽定四庫全書

養吾齋集卷十

元劉將孫撰序三

曽禦史文集序

東南百五十年來廬陵文字爲盛胡澹庵奇博如彛欵鼎識周益公典裁如金科玉度楊誠齋淸峭如冰松雪栢二三大老風流相望大啟迪於後人楊東山以衍裕承家曾撙齋以藻洽啟秀毅齋以醇茂華國近年黃廬東之簡則劉玉淵之精雋歐陽巽齋之天趣理致又往往出彌髙盛哉豈獨四方不敢望唐所謂三百家蓋風斯下矣唐文𨿽變於韓栁然同時樊宗師皇甫湜輩未免囏棘求如李習之杜牧之劉夢得者四方落落僅可數而偶儷事實之敝至西昆猶未憗也歐蘓一變而議論皆本心闗洛嗣興而詞華兼義理師友之淵委胸襟之本源𨿽場屋試藝亦丈從字順不媿古作者尙論一代文字所自出歐陽公罔極之賜也則吾廬陵之盛冝哉故禦史東軒先生曾公則生乎歐公之裏接於毅齋祕監之風而於巽齋又如東坡之遇歐門也自少參諸老浩然自任於斯文天資髙朗一往超詣入太學魁公闈升捨選稱名進士初分教卽入閫幕婉畫章檄稱才書記兩佐春官所得皆宿士稱明有司分察徳祐論不合卽去稱不阿時禦史此集凡五十餘卷其雍容也祥麟威鳳不鷙搏而羣狡服其雅正也淸廟朱弦不於喁而眾音希其剖決也楚鐘周鼔不章采而制作備其明麗也靑天白日不炫焯而萬景呈至於以少少許勝多多許幽蘭芳芷不足諭其淸也紆余曲折辭極意足晴春風景不知而使人欲醉也嗚呼此豈世以爲奇駭俗以爲工者哉先是公之長子復初與其族叔舜咨彚而編之今益初巽初刻梓以成集昔公之以賦魁公闈也巽齋歐陽先生實校文其發粟長沙也古心江文忠公於是爲知己而先子與公同時六館公闈同試聫魁亞壬戌同第於巽齋同師古心同門平生心同道同相知爲深乃巽初兄弟以序引爲屬亦惟是斯文纒綿之好𨿽非其任而亦無所可諉也且公實知我竊推論斯文之盛以至於公者豈獨爲廬陵望哉文獻之徴冝有考於此也公名睎顏字逹聖學者稱東軒先生毅齋其族今益初兄弟又以文世其家云

蕭逹可文序

太史公作史記筆力神志專在世家列傳方創體變史法自爲一家言藏之名山大川不假金匱石室得以獨行其志是非去取俯仰談笑第如閱世老人歷歷聞見或旁及防隱或中絕參差其爲贊特以足一傳余意嬉戱彷佛或無足更論漫借他事著一語如爲言髙帝功臣之興皆若此如世無善畫者莫能圖何哉無問大人物大功業縂只里許但使人爽然意足眉目倡嘆如對當日班孟堅以精宻勝之而優孟不復似孫叔敖矣此古今文章之第一流也而學者第以史視之以敍事讀之可嘆也昌黎得其精變發之金石絕出千古且出奇爲毛頴一傳乃或爲人嘲病是殆子長所謂未易爲俗人言者耶然昌黎造意爲之矜重刻露若不自然不知使肆於唐史當何如也後來誰不知尊史記知學韓丈然語人學文讀史記爲文效毛頴傳非灼然動悟心領者鮮矣吾友蕭逹可盛年以時文稱已有古意渉古文卽思深構凝頴而作諸起興運意卽不落逕窠臼至韻語亦楚楚非時世妝眞所謂戛戛乎陳言之務去或者誚之惟吾家君須溪先生一見之卽喜嘗以語門生兒子輩曰此其入處異乎諸子之撰如人學道參頓悟禪卽不成佛已離初地逹可每求一言以自信遲之又久間嘆曰吾日俟其亹亹且逼當猶不止此也已矣誰當知者逹可茫然徴緒言於篇端掩袂相視謂猶當有以益我顧皆君之所以蓄積尙奚言哉抑君之作也其皆感於中而溢於言乎抑不免於矯其情性以徴其事也莊子之長於譬諭也愈下愈近愈逹故不厭太史公之鼔舞變化類常事小節他人以爲不足傳者君不患不奇不患不古獨不能使君不爲奇不爲古學古人如傳神有得其形者有得其神者卽神似𨿽形不酷似猶似也吾言如東坡燈下模壁上顴骨君得無以爲卑之無甚也乃所願則共學

瞿梧集序

冕山熊先生門人新刋瞿梧集成以寄其承學劉某於臨汀郡泮某別先生且三十年得而讀之爽然如侍鶴臯而從明秀不知歲月之逺而今昔之異也作而言曰斯文之得防天也聖賢以來往往皆以所遇之不遂其志而千載者亦在於此六經諸子其孰不然顧所遇之時有淺深而所發之辭有隱顯洙泗轍環憔悴以及其徒諸所論著旣極開物以來正大之情而無學問之可入漆園氏於孤憤長往是以一人而自爲名字混天地造化四方內外而一之不待見於論議而某某者無不精義存焉𨿽假物以鳴亦深造其防蓋所遇已極而所發愈奇嗚呼孰知後三千年而遂以瞿梧名吾冕山之集也哉悲哉乎梧也昔者豈非鳳之所棲而朝陽之所往來者乎忽崦嵫其歲暮寓四海於一枝𨿽未嘗非潭潭之千仞而聞其聲者有感其木者矣吾固自處於瞿鵲之間而入於耳觸於心者未嘗不以爲前日之鳳也歐公謂蘓梅待太平而生者與致太平之功等抑初志孰不願此撫一代之百年問梧年之何許豈鳳之願乎毋亦梧之衰也或曰是爲瞿梧言則然矣後之評斯集者何如謹以東南之言著之曰冕山先生在太學程文變一時文體考官得之者如六一遇東坡其教廬陵也得人才不減湖學而文采過之其碑銘記序詩賦雜傳變化莊列混涵瞿曇嬉笑顰嘆卓然自爲一家然皆其粗也當其提教授兵解舟蒼然亭下志念何許耆舊凋零靈光晚燭及使門人弟子執筆敍致先生之不遇而斯文之幸也故曰天也某年十七以試藝見異於先生今髮亦種種白矣編集論次責也顧適外流落僅能冩其感慨之私如此先生東陽澹圃先生之子父子兄弟科第文字直冠冕當世家君須溪先生嘗敍藻思流春惜辛未上三人不能致自廬陵教授國子正掛冠去遂爲淸虛道人

淸權齋集序

予嘗嘿有感於詩之故而壹非語言文字間意也五言起二卿以少卿提數千人橫行絕域意气何如而纒綿婉孌不睹英气曹孟徳豪傑變化妙出羣雄上豈功業不建而音韻低黯殊不見下馬橫槊之姿下至韋蘓州悠然者如秋泊然者如水乃自陳往者共楊開府豪俠跌宕豈獨如兩人嗟乎不知其人誦其詩可乎松瀑黃可玉廬山西坡先生家也猶及接於古心昭文家庭問學之趣文獻典刑之存懷抱至一之性感慨蒿目之悲其景景者淒其諸葛之望其倀倀者薇歌之不任四方上下之無足以懷而托之此也往從吾先君子講悟期之爲太之一足今讀其詩者共知其可味而未有知其爲人者也知之者亦知其爲髙尙士而曽何足以知其心之所存哉予庻幾知君者而亦恫然於言之也蓋君之自藏也久矣嗚呼因言以見志而志有不著於言吾豈敢謂昔人之言與誌異哉抑屈折於文字不得不俛仰低郁而掩抑者亦在是矣是則雄伉者往往皆僞而情性之深宻非以其人索之其骯髒者未易識也於是詩之音逺也而其故可感也予懼觀斯集者以爲昌黎之張東坡之晁而以爲足也故反復映發著之嗟乎可玉其使予與若如此爲知而已也還當三千秋更起鳴相醻長歌逺望命也柰何

譚村西詩文序

文以气爲主非主於气也乃其中有所主則其气浩然流動充滿而無不逹遂若气爲之主耳故文之盛也如風雨驟至山川艸木皆爲之變如江河浩渺波濤平駭各一其勢大之而金石制作歌明堂而頌淸廟小之而才情婉孌淸白雪而陽春古之而鼎彛防陳淳風而追泰古時之而花桞明媚前川而學少年故昌黎之古文其小律小絕無不精妙東坡之大才其回文麗句各極體裁或有謂能文不能詩能詩不能文者皆其主弱而气易衰也茶陵村西譚明望寄予以其文若詩其書記序志浩蕩奇偉之中有節制嚴宻之意雜著諸賦在古雅磅礡之外得優遊含蓄之思詩文精整磊落屬對巧而寄興逺凡其翩翩邁往而截截暢逹者豈非其得所主耶昔韓公於東野有昌其詩語而東坡二百後自昌身昌詩昌气而極於昌志予亦於气爲主之言而竊願有所益也主者同而所以爲主者異輙欲更之曰文以理爲主以气爲輔村西其有得於是耶故爲村西舉此

九臯詩集序

九臯者幽閒深逺處也而鶴則樂之夫豈其上林梧桐之不可以棲息然其聲之所極𨿽雝雝喈喈翔仞而覧輝者未必如其淸徹而無旁豈非去人愈逺於世若疏其聲之不可聞而天者遂與之一此逺則彼近也此疏則彼宻也而非耳目間意也嗟乎天地間何往而非聲也天莫如風而翏翏而調調可爾而嘑而譹而激而叱披靡之不給而聽者有厭之者矣鶯之綿蠻也燕之呢喃也寧不可愛而過之也有忘之者矣若夫感賞於風露之味暢適於無人之野其鳴也非以爲人媚其聞也非其意而得之縹緲者無不回首蕭然𨿽肉食之鄙夫箏笛之聾耳將亦意消而神媿則惟九臯之鶴聲爲然故曰聲聞於天非天不足以知之凡聲者不過聞於人而已孰能聞於天九臯何許天髙聽下復何以加焉物之負淸气出乎其類者如此人聲之精者爲言言之又精者爲詩使其翩翩也皆如鶴其詩之矯矯也如其鳴於九臯將人欲聞而不可得聞詩至是始可言趣耳夫詩者所以自樂吾之性情也而豈觀美自鬻之技哉欣悲感發得之油然者有淺深而冩之適然者有濃淡志尙髙則必不可凡世味薄則必不可俗故淵明之衝寂蘓州之簡素昌黎之奇暢歐之淸逺蘓黃之神變彼其養於气者落落相望皆如延祖之軒軒於雞羣冝其超然塵埃混濁之外非復喧啾之所可匹儕凡學詩者必不可以無此意也而未之見也乃見薛君卬夫焉卬夫以公侯冑子人門家地如此顧蕭然如書生厲志於詩名其集曰九臯此其志意過流俗逺矣余閱之盡捲飄飄乎如靑田之君子立乎吾前泠泠乎如華表之仙人戛然於吾側爽兮如飲金莖醉玉液不知其驂蓬萊而夢赤壁也𨿽然九臯者無求於世而不能使其聲不聞於天摶扶搖而遡紫淸者其遊也其亦不可以已也下視臯壌之舊其猶足存也吾聞天門九重仙人終日追陪惟鶴之與侶吾等且將一聞其聲不可得矣安得不周遭反復於玆集也哉

蹠肋集序

老杜有新詩攺罷自長吟之句蓋其句有未足於意字有未安於心他人所不知者攺而得意喜而長吟此樂未易爲他人言而作者苦心深淺自知正可感也他年聞吾鄕羅磵谷李三谿徐西麓胡古潭諸賢各以詩爲日用四方行李每爲防期逺者二三歲一聚近者必數月相見無雜言必交出近作相與句字推敲有未穩處或盡日相對無一言眉間鬱鬱參差倚闌行散餽食不知問事不如是者數日以至逾旬乃別𨿽其詩格律髙下難以槪論而一時用心與力之勤繇今舉之豈非風流文獻哉每見作詩者言之易其疵病前輩也過目如不存竊嘗私恨於此是賈長沙所爲流涕於三年之二句也以立每寄詩輙進余每俟而勁之然其可取在於詩外者詩來輙請攺勤甚此其意象異乎諸子之撰進之不可已者在是矣然詩有可攺者不可攺者篇中之句句內之字可攺者也長篇之曲折不可攺者也長篇兼文體或從中而起或出意造作不主故常而収拾轉換奇怪百出而作詩者每不主議論以爲文人之詩不知各有所當諸大家固有難言者如昌黎東坡眞以文爲詩者而小律短絕回文近體往往精絕後山簡齋詩律嚴宻而七言古體終似防欠吾豈敢病昔人哉然此亦不得而隱者也以立於長篇得其意矣吾故重喜而舉於此攺者旣得之矣得其意者以吾所云者於諸家索焉無不可以有發所謂付子以二百年者何幸於吾王郎得之也皇慶癸丑七月望日養吾齋書於光澤是爲以立詩第二序云

牛蓼集序

學詩如學仙時至骨自換此語非無爲言之也予固身體而心驗之矣往嘗冩字恨不能如意長者教予曰久當自熟當時嘗以俗語反之云傭書者不已久耶旣而冩愈久愈多筆下忽覺轉換如移神方悟其趣詩亦若此非可以顰齲效而得之也久不見以立詩往年見其老意可喜近歸得此小捲亹亹來逼人凡吾數十年用力得趣處忽已収攬而枕籍之矣律詩用事用意似對不對古句出奇嚴整浩蕩收斂無不合作詩何必多倘由此而擴充之名家不難予故欣然識之東坡嘗遊戱云不知又有王郎子吾封胡羯末無可人意歲寒不孤獨喜有此郎耳是當別爲一卷此題其端養吾齋老人乙邜中秋書

如禪集序

詩固有不得不如禪者也今夫山川艸木風煙雲月皆有耳目所共知識其入於吾語也使人爽然而得其味於意外焉悠然而悟其境於言外焉矯然而其趣其感他有所發者焉夫豈獨如禪而已禪之防解殆不能及也然禪者借滉瀁以使人不可測詩者則眼前景望中興古今之情性使覺者詠歌之嗟嘆之至於手舞足蹈而不能已登髙望逺興懷觸目百世之上千載之下不啻如自其口出詩之禪至此極矣而詩果能此地位者幾何人哉𨿽然學者不可以不有此志也蓋積之不厚則其發之也淺發之不禯則其感之也薄彼禪者或面壁九年雪立齊腰後之學詩者其工夫能爾耶廬陵易成已示予詩一編於閩山中曰如禪集予自閩手之不釋至歸江西數月而後敍之其汪洋大篇有不可極之勢其簡淨短賦有不可盡之情推此而爲禪宗可也抑詩但患不能禪耳儻其徹悟眞所謂投之所向無不如意往聞湯晦靜接後進每舉喜怒哀樂未發兩語無能契答者一日徐徑畈以少年書生徑詣請晦靜復舉此徑畈云請先生舉某當答晦靜舉云如何是喜怒哀樂未發之謂中徑畈云遲日江山麗又舉如何是發而皆中節之謂和云春風花艸香師友各以爲自得而徑畈平生學問大防不出此予舉以敍詩禪禪乎禪乎獨詩而已也哉

欽定四庫全書

養吾齋集卷十一

元劉將孫撰序四

黃公誨詩序

蓋余嘗憮然於世之論詩者也標江西競宗支尊晚唐過風雅髙者詭選體如刪前綴襲熟字枝蔓類景軋屈短調動如夜半傳衣步三尺不可過至韓蘇名家放爲大言以防之曰是文人之詩也於是常料格外不敢別寫物色輕愁淺笑不復可道性情至散語則匍匐而仿課本小引之斷續捲舌而譜雜擬諸題之磔裂類以爲詩人當爾吾求之三百篇之流麗卜子夏之條暢無是也詩與文豈當有異道哉子曰辭逹而已矣辭而不逹誰當知者故縮之而五七言鬯之而長篇發之而大制作孰非文也要於逹而止鵬之大也斥鷃之小也羽翼同心腹手足無不同一不具則非其物矣詎有此然而彼不然者往往窘步者借之以蓋慚而效矉者因之而防我甚可嘆也渝黃公誨過廬陵示余莊山小艸詩文具在詩不爲某家某體𨿽社友講習各隨性所近情景盡興已極刷洗楚楚如淸風之泛春服文無論時文古作而才力不乏語必不俗摩厲飛動弄姿多態粲粲如時花之照晴日幸哉言詩者之有如公誨也每見昌黎諸詩凡小家數矜持稱能者其中無不有第小絕雜賦則精至此老狡獪特使人不可測東坡神邁千古至回文作詞語更可愛於以見文人於詩皆寢處而活脫之宜詩人者之望而媢之魏公舒之射素知者尙有不能盡而尹夫人之絕世自不可使相見而並立也以公誨之能何患他日之不極吾之望公誨者猶不止如今所觀也公誨一門中郎則有如西月焉東家規矩則有如梅洞焉之二君者余畏友也宜公誨之不凡余復何以贈公誨哉

彭宏濟詩序

天地間淸气爲六月風爲臘前雪於植物爲梅於人爲仙於千載爲文章於文章爲詩冰霜非不髙防然刻厲不足翫花栁豈不明媚而終近婦兒玆淸气者若不必有而必不可無自風雅來三千年於此無日無詩無世無詩或得之簡逺或得之低黯或得之古雅或得之怪奇或得之優柔或得之輕盈往往無淸意則不足以名世夫固各有當也而後出者顧規規然效之於其貌焉耳而曰吾自學爲某家不亦馳騁於末流而詩無本矣乎淸以气气豈可揠而學攬而蓄哉目之於視口之於言耳之於聴類不知其所以然而然有得於情性者亦如是而已夫言亦孰非浮辭哉惟發之眞者不冺惟遇之神者必傳惟悠然得於人心者必傳而不朽彼求之物而不求之意鏈於辭而不鏈於气何如其逺也吾先君子須溪先生之說詩其不可於眾可也若甚嚴其獨賞於人棄也若甚異然廓然而雲霧開犂然而神境防一日而沛然發於情性者淸才軰出晤言賞嘆自慰暮年如藥房彭宏濟又其傑也旣於印證發其凡顧其集尙多新作日富間攜示余曰師門之緒言在願有序予反復三日夜不厭如月明聞笛疑有飛仙如蟬鳴緑陰風日妍寂從中而起又如驚啼過樹矯然林表轉眄驚絕因物所感髙山流水遏契琴趣混合自然眼前意中宛然不食煙火談笑有風骨少少許勝他人多多許五七字而有數十言之味方盤礡而寢處之旁午而弛張之未憗也余何足以序君詩哉有印證在繇印證而証之此編爽如也夫豈張皇吳江楓哉

髙紺泉詩序

髙度詩陶冶精鏈不在言語文字間匆匆隨物指葉知根槪非想象依微景趣松栢之姿鐡石之意比於華子魚面目所至獨坐然非特異時時一笑能使皮襲羙嘆廣平作嫵媚語詩𨿽一技其難得有過於文世人第以平仄對偶者爲詩往往如土偶人耳目非不具而神明不運及稍識入處白堅墨守望塵拾唾襞裙齲齒嘔啞啁哳簔笠瀾浪各自以爲絕世乃不得如作文卽至淺者文從字順亦足以達詩於五七字中見意於千百言外見趣甚不易得也一言幾於道猶且難之而況於度之亹亹哉度詩本從霶霈入初見來贄二篇闗渉宏闊俛仰有態先君須溪先生卽援筆防如雨和詩深致其意自是從容論議傾倒契悟行吟提攜夜坐共賦一朝出同門諸子上或媢且疾而先生益親之嘗嘿自笑曰吾具眼豈輕許可耶一日得其見寄閩歸詩幾間取朱筆賞記熒煌復笑曰其以示羣兒爾囂囂自尊大曽當吾意如此耶自揆造語嘗有此吾靳不賞耶嗟乎度得此語可以傳其詩矣詩題東見後槁其亦有所自得而不可忘者哉牀下之談未了身後之誰知斯文未防所志何許渺然緒言不可得聞者何限一恨也防逺班荊敝帚借重朝夕親承而未得一言示千載二恨也苶然未死其亦何以敍君詩也哉則敍宿昔之音旨於此嗟乎度吾家先生所爲欣賞若此者豈獨以其詩哉度少時卽時文有聲嘗見知於文山信公名其齋曰紺泉先君後二十年記之能得此於當世是亦足以不朽矣

彭丙公詩序

往年侍先君子須溪先生居髙山絕頂一日昧旦起見萬山之外防明湛然逺如水光已而紫翠金彩稜露百疊良久則云收天澹山尖如染其下霧气方防蒙如晦心竊如有所省因請曰詩宜得如此景趣意者畵手猶難之也先君子欣然証之曰詩道具此矣濃者欲其愈濃淡者不厭其更淡繇是觀於諸家始略得濃淡眞處嘗歷舉唐詩至黃鸝深樹春潮過雨急進見問曰此入何畵品對曰水墨乃掉首否否此生色畵也良久乃悟然未悟固不識其妙旣悟亦不能得於言欲舉以語人誰當領此者特爲吾友丙公發之丙公初以采詩見於先君子一見喜其質可深造繇是傾囷倒廩以付之𨿽足下家君相與上下論議且語之曰吾此脈賢子得之矣其厚願之如此今集中半經當日許可者然丙公之悟入欲持以語人政亦如予之呿也丙公之勝我蓋又審宻能思旣神變於親承復隅反於紙上故其趣味不但形似止乃猶索一言敍其集顧方媿君嘆君瞠若君後獨著宿昔交際始末而讀君集者當別具眼矣文章皆技也詩又小然一言幾乎道有平生白首不能得予與君皆願學者也因舉初入語相贊發其覽者不誚我輩之如禪哉晉人有云政復索解人不可得耳

魏槐庭詩序

先子毎爲將孫言甲子秋彗出栁防大比當發策類觀望喑噫所取防亦然是時適畱古心公三山館中古心方銳意作士气八郡取上章冊一一閱視惟三山教槐庭魏公取擢士皆盡言懇切與策問俱髙卽日舉以厲當路且欲明揚以賞直顯抑以戒諛直者惟魏公章已具防有穆陵之變不及上猶及見傳寫冊本沨沨乎洋洋乎正大切直之作也嗚呼今三十四年矣乃得復讀公詩蓋讀未盡捲如聞先子當日談公直气不自知其慷慨激烈而繼之以感咽也嗚呼詩者固仁人志士忠臣孝子之所爲作也豈直章句之巧而風月之尙哉古所謂驚風雨泣鬼神非以其奇崛突兀以其志也刺心血以食無母之鳯雛者杜陵之所以一飯不忘者也呼穹穹與厚厚者李習之所以識苦語之動神理者也天若有情天亦老者長吉之所以使金銅墮淚而能言者也此身無處哭田橫玉川子之怨魄所以痛絕於玉泉之防者也白艸建康宮反袂哭途窮者徐騎省之所以辟言易世而無忍疵之者也二千年間此語有數亦所遇至此予於公詩反復再四不知所以評之獨歷載古語所嘗感發者以發之而公之詩之志防可睹矣嗚呼天其以公耆年閱世厚其悲慨而發其感觸寫其今昔而紓其博洽使來世知無不可賦之事而無不可言之情亦使千古所無之恨有一人一言存之無涯而不嘆於一世之無人也公今年八十又四筆力不減盛年耆壽蓋未有艾此集特選其最者以傳

胡以實詩詞序

文章之初惟詩耳詩之變爲樂府嘗笑談文者鄙詩爲文章之小技以詞爲巷陌之風流防不知本末至此余謂詩入對偶特近體不得不爾發乎情性淺深疏宻各自極其中之所欲言若必兩兩而並若花紅柳緑江山水石斤斤爲格律此豈復有情性哉至於詞又特以塗歌俚下爲近情不知詩詞與文同一機軸果如世俗所云則天地間詩僅百十對可以無作淫哇調笑皆可譜以爲宮商此論未洗詩詞無本色夫謂之文者其非直致之謂也天之文爲星斗離離髙下未始縱橫如一水之文爲風行波鱗鱗洶湧浪浪不相似聲成文謂之音詩乃文之精者詞又近自吾家先生教人始乃有悟者然或謂好奇或謂非規矩繩墨惟作者証之大方而信對以意稱者重於字字以精鏈者過於篇篇以脈貫者嚴於法脫落蹊徑而折旋蟻封狹袖屈伸而舞有餘地是固未易爲不知者道誠不意婣親中有以實詩若詞也凡天趣語難得以實自證自悟故一出而髙其逺者矯首發於寥廓近者悠然出於情愫意空塵俗徑解懸合所謂詩若詞之妙橫中而起者顚倒而出之者與離而去推而逺者如墮如吐如拾而得了莫之測者往往有焉卽此能使予駭而敬況其年之不可幾而學之不可旣哉故予於題其集端也尙深望之

須溪先生集序

於是先君子須溪先生棄人間世十六年矣乃皇壬子泉江文集刻本成逺徴爲序嗚呼如之何使孺子僣妄重貽笑於大方也抑歲月不可以不之志述其所以刻者而感慨系之矣蓋嘗竊觀於古今斯文之作惟得於天者不可及得於天者不矯厲而髙不浚鑿而深不劉削而奇不鍛鏈而精若人之所爲髙者虛深者蕪奇者怪精者苦三千年間惟韓歐蘇獨行而無並兩漢以來六朝南北盛唐名家豈不稱雄一時而竟莫之傳者天分淺而人力勝也先生登第十五年立朝不滿月外庸無一考當晦明絕續之交胸中之欝欝者壹泄之於詩其盤礡襞積而不得吐者借文以自宣脫於口者曽不經意其引而不發者又何其極也然塲屋稱文自先生而後今古變化義理沈著皆有味之言至於今猶有遺者師友學問自先生而後知証之本心遡之六經辧濓洛而見洙泗不但語錄或問爲已足詞章翰墨自先生而後知大家數筆力情性盡掃江湖晚唐錮習之陋𨿽發舒不昌不能震於一世之上如前聞人而家有其書人誦其言隱然掇流俗心髓而洗濯之於以開將來而待有作嘗論李漢稱韓公摧防廓淸之功雄偉不常比於武事東坡推歐公同於禹抑洪水周公之膺懲千載無異詞抑佛老人知其爲異端也西昆體世之所謂時文也未有若學問之平沈而文字之瀾倒也且視韓蘇所遇爲何如哉而振防一時至此則先生之文豈不有闗於气運力難而功倍而其不幸則可感者在是矣往年侍側嘗授以詩卷俾爲選次謹排比一卷以呈不以爲不然丁酉以來深懼散佚編彚成集季弟參之婿項逢晉篤志願學乃其父時楙審而授之今刻爲詩八十卷文又如幹緒言如昨荒忽隊忘不能有所發明顧無以慰刻者之意誠知其不韙不贖而亦無所逃也是歲十月之望癸夘嗣子將孫謹書於昭武之光澤

從孫千林小艸序

文章稱天下公器非一家之私也然私而師友於家庭公而可傳之於天下顧豈父兄之所不願哉意者願焉而不可得也子弟之賢不肖所爲系於天者望千百之選於一二固宜其難若同宗同時聚指輙千數亦豈無嶄然小異者而古今文字家絕少見坡公晚愛養直初不同派收之爲吾家意若自慰夫一言之幾於道常曠一世百世而不可同豈惟後生得遇大宗師爲之長上者爲甚幸而一時一姓得可人者相與共玆事亦有幸也此固非一人之私也爲他人評論則有髙自稱道過爲品目者矣爲家人言而不爲私者公之而無以爲過也傳之而無不信其所自也嗟乎試求之若此有幾昔吾先君子須溪先生之門以詩若文進者眾矣而族孫公永自往年以時文銳然請益再見頓異自後日異時文廢肆力於詩古文每見毎進吾家先生固嘗對客稱此吾家寡二者又嘗厚望之以老而成深而道今所刻千林小艸半經防定抑以吾題公永集端復何以張皇爲獨記吾家先生之言於此文章固公器無私傳然疏宻逺近安有愛結於心而語適得其髓者如東坡所謂吾文如萬斛泉不擇地而出所可知者行乎其所不得不行而止乎其所可止此亦爲其侄言之也非坡自語其侄至此𨿽欲探坡之所自得者更千萬言亦不能得此語之髣髴也然則公永之得於所受與後之求公永而觀於此者亦如吾所舉坡語者矣吾乃得著之於此又何幸也公永名回共六公山祖而下於吾爲再從孫

欽定四庫全書

養吾齋集卷十二

元劉將孫撰序五

送閻子濟應奉翰林序

漢士特起寓直承明廬待詔金馬門奏薄伎從官之內第賦遊幸奉燕侍間受防意具制艸未專職代王言也至唐玉堂最重典策悉資焉至參宻議號內相士或由布衣召後來𨿽東坡盛名以制科髙等試民庸嵗滿格當試館職人主欲徑命入翰林如唐故事韓魏公賢相且知己猶斤斤不可豈非位望淸華職親而地近爲世所貴重不可驟致之選哉如吾子濟君一命而入爲編修再命而進爲應奉盛唐待太白不啻過矣斯人斯文聞者以爲宜或尙恨晚盛時慶防可謂珪璋特達之遇抑文字因依之托得不甚幸於君之任此事哉典謨之渾噩逺矣殷盤周誥聱牙詰屈經生學士迨今絫詁譯而猶不能以通之如流水之順然當時萬姓乃無不如見一哉之心稱大哉之言則其懇盡惻怛出於其中者有油然者矣斯其所以爲至也先漢制詔雍容反復之而輙有餘味至所質責震怒亦無不藹然厚道得君人之度東都光武匆匆一二詔卽髙峻奇聳下至曹孟徳諸令猶彷佛遺音四六嗣興特以便傳宣句讀而古意自此逺矣然苟能發之以沈著痛快如宣公奉天赦書尙能使武夫悍將感悔泣下辭之動人固如此尙恨其有所顧畏未極其趣至詞科盛而叢事實類典故飾字對豈復識所謂一札十行明見萬里之外者哉於戲昭示四方傳著千古爲一代典章豈比書生絺章繪句稱雄一二語而止而彼方以是相傳爲體制爲師法或厭而離之而疎而浮而朴拙而直致久矣夫降之不可復升離之不可得合也若君之學之文之時之位果足以起數百年之陋而一洗之矣此吾黨士之望也斯文之福也邦家之光也君之素所蓄積固於此有餘裕矣相遇西江之上喜君子之得輿懷舊交之贈策情不自已敢送以言得無嫌於敎玉人雕琢玉哉𨿽然其或亦有取於此也

送贑州路治中金侯序

章貢府治中金侯之爲政也吏服其公民歸其仁士譽其文寮屬安其平所過問先賢徵文獻公退掩闗讀書共佳士商名理精神滿腹竹破刃解治且美成而閒居者久之自其郡之士君子若小人無不咨嗟嘆息使客之出於境土聞父老兒童之歌詠又無不愀然私憫惜之乃今昉得去亦竟無一瑕可指則咸誦其前美以及東西州詩文交屬爲序予也往從汀歸過贑實聞一時道路之言則慨然而起曰古今論之不直天道常相之倘非茫茫者若有爲於陰隲世豈復有公論哉自古髙材絕俗所遭不偶往往皆屈於一時者也天定而公論歸之以是爲不朽而使物論常公而人事無忤亦無所於見人物古人云難平者事也豈非變化之不可知而直道之不必信哉公論所以扶人才也人才邂逅蹉跌何所不有古人常以一善掩百瑕而後來輙以一瑕不復問百善思前修身爲公論明難明之謗雪不可雪之寃於其人不於其事非必皆故舊之私也固終已無他而當時仰穹俯厚恨執我不力亦復壹郁而與誰語此公論之所以不足恃而人才之所以不振也𨿽然於是乎有天道予於侯固未識所爲反覆志其感者亦以泄千載之所不平一世之所共憾此其所以爲公論也將聞者亦有所感也侯方盛年美才當一日進用何不極所施益所行亦自勵其修以公論與天道爲可信而勿自惑哉

贈新城丁景曾序

今翰林閣老雪樓公防按兩道防擢士最多而旴之俊造仕於閩於湘楚者往往出公門下新城丁景曾以翹楚受知版授沅陵郡學錄其明年官期且及防得得爲光澤來且別求贈言予何言哉沅陵故楚也山川風气離騷之遺音存焉浦蘭汀若靈均之佳致寓焉其地其望他防府有不得與於斯也八十年前魏鶴山謫居靖州是州也於靖爲近士之接言論經指授者又與洙泗之餘波等其學問人物豈無傳苞而守者又非他邦比也君行吟楚澤當盛明之世有佩衿之樂而無離放之戚搴芳擷秀無不足以自樂席間函丈在師友之間當講論之責而非遷客之比搜遺引緒寧無過於所聞仕而相攸有過此者乎予之無言以贈君者蓋謂此也𨿽然斯言也足以壯斯行矣是爲贈

贈河間王侯序

河間王侯以隨朝吏最出任大府推事繇贑而吉政聲著兩路旣代誦詠歷歷考其行事信其有以得此於人也蓋辧枉濫不以姦宄憚爭罪疑不以權勢屈明寃抑不以刼攘避正婚義不以巧文狥具有其目可一一數也長官之貪鷙難語者其見之竽瑟則微辭以開之其性之枘鑿則正言以警之遇警敏有志者之以除獘啟之以布新汰吏卒稽訟牘下不能欺人以爲之譽皆陰有以發之他幕僚傲執嚚暴則以明法鐫之以情理裁之𨿽不能沛然如志而終亦無不條順日計嵗計又不可數舉也侯嘗從事宣政院知僧之所爲橫露章言司存必不可再立省韙之以聞其於職掌之外忠直不私有如此者或忿嫉於頑命五伯重其杖侯庭訊之曰法有常制古人蒲鞭猶恨其重彼自犯法如法止耳何仇視之無不誦其美言省憲交委東西郡無虛歲及今而列屬僂指以嘆曰是三年間雪釋者防繇重讞輕者防流刺原減者防殆百餘人矣父老誦言而慨曰吾廬陵獄囚系常數百自侯在事所不得不成獄者毎六七人止前是所未睹也嗟乎是可以言仁人君子矣昔賢嘗夜讀獄書曰吾求其生而不得則死者與我俱無憾而世嘗求其死也侯之所以稱於時者豈獨求其生而已哉其借以生者已如此其眾也以吾郡三年之所就推之其平生施於敭歷者可想也以今之一府者自是而大其用則惠及於元元者又可知也感頌侯之徳者願有以記之予敍其實不溢辭以爲紀實者所以傳信亦固不可得而盡也

送鎭陽王秀廬陵縣尹序

官莫古於宰莫正於尹今言三代之官舉聖門之教不過宰之職存焉耳𨿽推之天下亦同此名也同此理也而重輕則有間矣自昔有志於愛民者未有不重此官也至有以郎官出爲之者後來或指爲灘爲債巧避不屑爲仁人君子宜不如此也士大夫出身從政豈不欲分寸及物若政近民而民受賜其未有若宰之便也事得行而志得遂足以表見於世者又未有若尹之順也卽上而府大而監司而上至廊廟是非不能以奪一而利害不能卽達之民而寛之一分解弦急而蘇釡熱又未有若宰之得賢尹也故古今才賢多以邑令著名而取人才擇六察必以縣最爲首然弱者或不獲乎上下健者或不順乎民心興利者或以害好名者特私自爲其間簿書期防慢誅急索飛釣箝制非此復無以自全於是邑之難治宰之未易爲亦多故矣若鎭陽王君廷秀爲吾廬陵也豈不恢恢乎防刃綽綽乎餘裕哉廬陵西江最北縣亦最劇處訟牒文牘山積吏卒蠭聚魚貫糧斛數萬計府儼然臨之諸曹毛舉牽制豪猾馮陵格禁憲部臨按輙四五月過使客終歲不絕類無不取具廬陵者君不爲赫赫名而自治辦田裏無愁嘆上官無瑕疵庭無畱訟獄無寃囚循循然棼梳而滯滌暇日從學校課生徒亦無不整一歷數前後諸令弱防而彊敗者相望也君豈惟勝之殆無能逾者矣君昔爲上猶有政聲廬陵豈直十上猶哉而稱道之者如上猶是則難能也詩曰豈弟君子民之父母若君者應是豈弟矣君昔自上猶歸吾先君子湏溪先生嘗誦其美廬陵政成爲士者將詠歌之弦誦之屬予爲序是安得辭君名筠士大夫稱竹居云

送劉嶽申序

吾友嶽申繇諭教永丰得代且逾年始能詣選別且言曰何以贈我托我宗盟相視如兄弟爲舉昌黎薦侯喜語若自有名聲又托形勢此乃市道之事今待舉有司誰能逾嶽申者嶽申所下視數等格當授無不得矧嶽申之材又應格是爲贈嶽申慨然曰吾豈患無見知者獨平生師友間意如後山古來妾薄命事主不盡年者九亰武子之不作嗚呼曷歸予謹謝曰我言之嗟乎嶽申吾歐門先進弟子子也蚤事心逺聶先生爲師宗家門下大生林立晚特推嶽申無雙寡二復誦之吾家君湏溪先生已而見於家君驚嘆敬愛倍聶先生焉嶽申雍容兩家文獻朝扶桑而夕圃不知歲月之晼晚一日心逺病病十年猶談論不衰不二三年而與吾家先生相望棄諸生嶽申蓋甞欲爲其師請銘墓著交際遊從本末固屢許苐來日未渠央也忽其中野千古不贖吾知嶽申所爲悵悵於過化之蹊而棲棲於徐起之後者其中之憬憬重有恨也嗟乎嶽申古稱師死而遂背之與攺面他門毀變其所以學以詭遇一時者往往而是厚哉子之壹也不可解於心所謂求忠臣於孝子政復在此昔歐陽公於慶曆皇祐間爲一代人物宗主王介甫呂吉甫無不遊門下暮年得二蘇於四海九州之大乃爲斯文千載之托平生聖兪子美鄰防無黨不得與於斯也吾家君之門固無歐公之力能振寒素然潤色退之扶項斯與凡爲士者口誦其文家有其書孰非所啟發然抗並行者有矣彎射羿者有矣俗媮誼薄古今一體無足道者顧其所期待厚望安知吾子之不眉山若也固吾廬陵文獻也士固爲吾所自重者而已方二蘇以少年起逺外其意气之盛豈得比中州韓呂家哉文章如精金美玉固決不冺於瓦礫抑借用白茅不得不交有所借也前史稱徐孺子生於江南卑薄之域傑出角立以是居一時名士之先固以爲難矣富貴與利達常相因惟士之致身也其難如登天及所周旋因依類皆如河汾之隠約不得如叔孫子之遇合故吾道之窮者昔猶今也今猶昔也予也苐能言子之篤於舊耳抑吾家君望子久矣其孰能使聞京氏而求梁丘懷公幹而進季重也邪無亦或者憮然一嘆而止也

送趙靑山序

靑山趙先生宜可父以六十之年獨行歲晏馳驅於千五百里之延平負其死弟元簡二十年客葬之骨歸而規二穴以藏以待他日而合念平生擕持同進同患與之同出魂魄猶與之同歸也傷哉斯志人世間孰無兄弟孰無死生其有若靑山之與元簡者乎語之塗人猶悲況爲之類若友且舊者乎嗚呼元簡年十九第甲戌同時靑山升太學一時文气雲龍如二蘇復出俯仰防何回風往日忽其不復茫茫中野之無所容兄先弟後重趼間道負覊以從此豈有功名富貴念邪何天道之悠悠而直爲此夢也予猶憶秋塵赤日靑山手竹枝歌數首索家君和寄天山文人匆匆一揖出門去當時相視眞長翼大翮之生身何意﨑嶇歷落席未暖而患及杲卿死別於平原幹將飛墮於鐔水卻後二年與靑山相對荒寂之濵每慿髙望逺同吟共語意未嘗不在鉅鹿下連牀淸夜嘗獨泣不忍聞然亦何意棲遲偃仰猶有今日無道塗之不虞霜露之不幸以酬君耿耿之素志也哉六年前余客授延平知元簡墓在焉久廼從前服膺生林碧山仁初父物色得其處延平學正與鳳山對朝暮凝望心目愴然已而得君書寄詩弟墓約且爲此來也墓𨿽落尙可得耆宿𨿽凋謝猶可問寺上人長素食寫華嚴慈心可情愬然君方爲東西邀迎不果來今春過淸江別且言曰吾年六十不可緩日尙能步五六十里不可緩吾昔以子爲可恃今已不相値獨恃碧山而碧山逾六望七不可緩吾必秋晚行矣吾無三飡之資行行以累四方之知我計二十年槁葬幸無恙亦銷釋惟骨在吾墨其次第囊負之幸我健尙堪此事惟子知我閩士知子其爲我言往復水陸何便狀且敍吾所爲行者嗟乎靑山昔太白之友武十七鍔慕要離之風冒兵以致其愛子伯禽唐郭仲翔感吳保安之恩走彭山蕭寺啟骨墨記其節盛練囊徒跣親負之以至魏郡漢防稽陳文理求其兄遺骨於亂骸中刺臂血以試然後得之今君之行也幸有必得之理顧無仲翔之於死友武鍔之於生客者而使君白首徒步防履山川以在此也劍山溪石皆余熟經行處想君貿貿蕭條犖確何能爲情托君斯文兄弟之誼恨無以相事已矣無過傷山行晏起日半蚤休遡劍溪可渡樵及石岐買舟峭石直扶盱徑抵君家步下其間陸行百五十里止耳予止此矣若相君之誼比於鄧伯道孔文舉殆過其誰不感動聞君之來又如陳孟公驚坐王潛夫在門怪何能至此其誰不倒屣余非能相君者能言此而已

送張碧牎序

碧牎張廣文當盛年平世爲長安中五侯家君卿爲揚州牧之嘉賔爲貞元前韋應物布衣揖客馮陵意气朱門曽不若蓬戶周旋玩世寧知人事多態白首江湖方泛泛不知所止息蓋荊州仲宣之不可久浣花子美之不能歸而天臺鄭公之重失路也於是以前鷺洲長選諭教興國當路交勸勉彊起亦忻然謂出處不足復計姑優遊以忘吾憂嗟乎碧牎使二十年前相遇豈意當蓬虆而行三江五湖之不足以容遂爼豆子於萬山間哉抑君平生所閱多矣平川章貢騷國也士無不矜持好修嗜吟事爲日用君橫經之暇爲言元方康成間聞見間及京華故實如開元遺事指畫西湖孤山林處士墓水仙王祠曲折風致何似使嘗遊者爽然如令威之化歸鶴不及見者矍然如聞海上之有蓬萊俯而弔仰而賦興酣酒倦斜陽斷笛如洞簫嗚嗚君蕭然其間亦足以不落寞矣寄謝諸君恨我不能往作坐中客耳

送南劍二章生序

余客授南劍往來凡五閱歲索居塊獨惟湯中山先生年七十時時相過譚詩亹亹以紓餘懷蓋後村集中所謂喜其詩若長短句者也每徘徊日暮極論未了頓足閣道何年何人復傾倒至此臨別悵悵於未必再見也余嘗敍其詩致恨意歸來又兩春其凝其盲落然宰樹之陰有客二生徵衣而來問其名居則劍士二章君也驚何以來曰不逺千數百里拜耐軒先生問何相見晚曰生且長尢溪萬山間未省有城市迹也問於劍士誰識曰嘗事林碧山余爽然如見我碧山焉碧山亦中山友也喜作詩詩頃刻就及將行以其西江行槁及所得周耐軒曽立齋二序索予言以別余謝曰子之迹未始及四方也一出而詩成帙一岀而得二翁之言皆子之鄕先達大夫士白首不一遇者子之歸足以稱於其鄕曰詩人矣余何言抑嘗聞七閩之稱劍士也輙曰劍气是气也未易言也九峯之刻峭以凝其鍔二水之湍激以淬其鋒千巖萬石之磊塊以聚其礪其精貫斗牛其神超汗漫詩之變化也宜若此矣西江之寶气幹將之所潛息也延平之鐔津二龍之所出沒也吾聞於劍父老之二龍者固周旋客於丰城豫章間子以劍士遊西江得二翁之贈如二寶歸而以吾言從中山碧山講於九峯二水之下求所謂气者吾知夜光五色必橫亙於子之室矣余也幽憂憔悴之餘也於劍士得無情哉而一無以贊子矣歸見故人幸道無恙亦必有所感發以益吾子也重論何日回首戚然

送倪龍驤序

安成之俊士倪龍驤以晏山心甫送行之序若詩來別且曰山心俾我以示子何如非我輩人勿出也子必有以復贈我余開卷啞然適有感於客之言也與山心之嘆也因請陳以爲別客之言曰日吾黨士之東下者舟相望所可知者已百許人何如其多也母亦使人厭且賤之邪余嘆曰異哉子之以是爲已多也往年場屋終場動萬計鄕漕凡十八九等臨軒親策諸科南廊賜袍笏浮千百豈其太平一統事事超古昔上而獨士之盛乃不及偏方時如必以爲此在所不必盛則藹藹吉士不稱於周冠帶之萬計不著於漢矣士之盛國之盛也士未必無用也而類自訾曰何用東南百年一隅偪仄長三邊不得休息其間捃拾倥傯文貌鉅麗養兵贍祿撐拄興發不見耗矣哀哉之嘆微白靣書生不及此武夫健將以是屈其下卒其所以亡者乃在彼不在此士何負於世哉而方且患其多疑其厭以及於賤哉天地間惟生意不可盡天之所以爲天春之所以可愛者生生也人材之於世豈其不若艸木哉獨柰何平津之貴人旣以翹材馬廏爲當然而博山之先進復以不引門生爲得體於是橫議叢生以少年賤才畯以親私脇當塗是洛陽之才子不若槁項黃馘而山東之文山西之武永無茅茹之望也可不可也崔貽孫一除而吏八百李贊皇聽裴宏中崖略數三十輩月日遷擢都盡此皆賢相事業也用人不當如是邪至哉唐先正文貞公之言也曰非親非故安知其材有意於人物者亦可以自信矣悲哉老蘇公與光範之書也曰豈天下之官以某故冗邪士之進而無所入退而無所容至此有可念者矣龍驤行乎哉餘無可求者也故言之不爲妬且意萬一聞者之有益也亦以吾龍驤卜之也

送彭庭蘭序

蓋余嘗嘻然於近世之論士者也自三代舉才聖門取人未知以年爲限自昔英偉傑特之士以功名才學見知當世流芳千載其人類皆以盛年自致靑雲之上大略崖舉諸葛孔明周公瑾年不滿三十後來科舉盛如王君貺汪聖錫才十有八歐陽公東坡兄弟周益公楊誠齋皆參差二十餘邇年文丞相二十有一朱晦庵呂東萊豈必擢第然成名皆未及三十使在今日固當以年少之邪然所植立論議前無古人使玆之自詭前輩者及門傴俯曽不足以望遊夏之塵而魁然以齒角裁量一世何其劣也余意私心悼恨惟其未識先進推賞後進之盛心故其意隘而言肆以余之少賤所見鉅公長徳猶不爾也政亦何能加於士之所以輕重獨閔其胸中漸無生意無以樹流風以竢後來爲可哀耳夫天之生才也難矣自其嬰兒能言以至於通古今識義理以至於能文詞蓋千百之一二意者造物猶以爲難也廼顧望而以行輩折之靳而以許可格之私而以同異排之東閭子爲相六年而晚行乞或問其故自悔曰吾惟不薦賢故至此嗚呼此又豈獨不薦賢之過哉蘇老泉慨然於天之與我者而以不我用皆歸之逆天用不用猶有所制而中自挾以塞當世之罪其逆天又何如也安城彭深淸材雅士吾家君湏溪先生之所許可其子庭蘭冠而有文一試而防尢於同輩將問津洪都別求所以贈者余以其少也才之望之又懼或者之議如余所嘆者焉因上下古今名勝反復以宏論者之度而非爲有位用人言之也其或者餘言亦可以爲解也余也年過四十流落無聞企前修已逺故望於方來者至切而不知其辭之過然亦不及厚者之言也而非黨少年者也

欽定四庫全書

飬吾齋集卷十三

元劉將孫撰序六

送劉桂翁序

吾鄕詞賦見稱東南自壬子來貢第相望號一時名進士聚族授館者闔郡僅數大宗南嶺劉氏其一也噫嘻五十年矣吾猶及云祥雲瑞二丈人譚賦槪主體制斤斤科條金玉不紊數年前校鄕校試藝見劉桂翁爲賦奇俊變化不可注視毎進毎異塵埃糠粃猶足以蓋餘子問孰何子何其聳特至此則或告曰二雲家也豈惟降我軰下風將一門羣從亦避之矣惜也無場屋廣武以紓其長雄廼使錦衣楚制墮在泥塗亦政爾可憐傷耳今年棄館去遊洪都就試別且嘆曰日月逝矣不能鬰郁以久居此也嗟乎使在二十年前蜚英騰茂世科異等何必不如前聞人之才之美亦何能局促以老今之行也固己晚矣抑吾夫子嘗贈仲由以言曰不彊不逹夫仲由非弱者夫子之語以彊也非勇之謂也士不能不屈折於世以求一日之逹其間參差俛仰可使人銷沮者政自不少若以艸茅慷慨之气行之徒有悵然去之而已其亦不可以不之忍也彊者彊其志非彊其气也卽君之玆行小試於當路而又公道方明知己滿前足以奮於久蟄然對掾史不得不頭搶地顧同進治筆墨亦寧無王仲舒靣視同列自悲意𨿽然不爲此復柰何哉所志有小大所屈有淺深豈獨科舉以來爲然方歷聘之世已有不得不爾者矣夫逹非易能也升而髙也如鳶之傅於天潛而深也如魚之遊於淵水火猶將入之金石猶將貫之非彊何以哉蘇老泉慨然追念少年舉茂才時待試東華門外裹飯擕餅屈膝就席其後毎思至此卽爲寒心晚年特起得一官復狀其迎候張益州雪後唇黑靣裂道逢貴人車騎驚愕下馬立道周之狀自傷至此以爲防潔而有文可以比漢之司馬子長者蓋窮困如此然則當如何而可耶士之不自逹也往往气岸髙而責備廣桂翁意象和粹吾知其必逹然望於君者不止於目前故特稱夫子之言贈焉

送吳文彬序

以科舉取士入唐最盛然唐進士良不易科塲或開或不開毎不過數十甚或不滿十貢士投卷溫捲望公卿一言爲知己遇合論薦以至伏光範不憚其間名諱轉觸展轉拘忌不可勝道非如後來糊名較藝三歲兩科動千計士俛起艸野倘其有命弱冠徒步無不驟致靑雲之上卽不幸潦倒第名薦書猶得賜袍笏故其敝濫吹假手僥幸冒竊冺冺不足稱數復在此𨿽欲不廢亦不可復繼也後有作者宜一反於此矣其必以三代鄕舉裏選爲經以唐法贄薦試考爲緯庶幾文字之外以耳目得人物兩年來江西之有職於校官者無不以試選宿士俊才項背相望起山谷古意今法日以粹密推之復科繇此其本矣永新吳文彬慤乎其爲士者文采深厚資館授以給一日有天上故人問名氏乃其從昆弟有列於朝爲今祕書丞張義山旣公舉之復私介之以至當路文彬亦慨然而起念世家廬山將取道就試其間問譜牒快遊覽訪親舊吳氏大族出唐良史五代以遊宦居永新科第相望有與二蘇同試館職者以文彬之今日安得遂欝欝以久此也行且謀焉曰吾惟貧不自理愳不能待若何予告之曰昌黎嘗愛呂毉山人之才又喜其始自山出有材茂之美意不同進士明經及卿大夫之世習熟時俗工語言識形勢獨戒其少安無躁以聴其所爲今以子之能試於至公之下毋慮其不獲居而或有爲之先行而非無因而前毋患其不合然願吾子之安之也試者吾之所可能不得不力以求知不得不竭以自異其處我者必有所當皇皇然而進或者以爲競也曁曁然而語不知者以爲有所挾也昌黎舉入於陸祠部也受舉者未必知也陸之聴與否昌黎亦不與知也舉者盛心聴者公道而非所識窮乏之爲徳也吾以文彬有始自山出之操故以是望之其使舉文彬者獲能知人之名而文彬之遇也則文彬之才有司之公也其自是遊於四方持此道以往且無不名實光昭而進退餘裕矣何但西江焰焰而已哉

送劉復村序

往乙丑丙寅間余侍親客西府堂西榮其東榮則廬山公外甥小村劉宰先在焉小村疏髯下丰眉目常有笑意談論傾倒廬山公無已出之子弟兄鮮少中外親賢惟小村君一人小村內承顏色外接賓從其間調笑幾微力勞而功倍以此不得從事於宦遊徒借幕薄飬歲月先君湏溪先生嘗絕嘆其才而惜其不試於用乃亦如我等老於筆墨文字間也其時餘年始八九垂髫左右睹記歷歷復村年相若弟兄參差以長書暇相覓嬉戲夜輙隨諸公行天街坐卜肆歸已廹朝焉動以爲常豈識離別感慨爲何等事哉曁已已再讀書昭文館中於世事益習則小村方從辟書邊淮上徒書問往復自是江東西隔越政俛首事舉子業時蕭如壎先生從芝山館歸出片紙曰劉小村文伯純李明通寄聲問小湏何如一笑小湏者當日戲相命語也乙亥廬山公兄弟鄱陽小村與焉彭衙駱谷腸斷天末又六年用周始相聞先君走廬山葬文忠公用周公子也廼不三年用周亦己矣回首百年一代師友零落未有若此其甚者也歲庚寅而行省移治廬陵有同姓來訪稱自廬山問其名居則小村之子復村也執手然何以至此乃有職於奉新之學官恍忽談舊事如夢先君爲題其詩相與細論今古而官事有程惘惘而別丙申夏予自閩歸聞吉水新州得學正爲吾復村欣然吾二人之復合也秋晚而復村來來未數月而先君棄世予皇皇幽憂自無神情與故舊周旋而復村亦低徊欲去之不可朝夕蕭條惡況毎相對黯然各不一語徑去追念三十年間今昔之故手循余髮人事何長一日來城撫手笑曰人生再見良難以予與君合於此若數者而差池多憾其來日重逢不更密耶未可知也以君之材爲古心先生之外孫已試於奉新表表如此再治於吉水吉文士最多不易理屹然三載以完錦去由是而四方萬里靑雲汜濫何故防之足懷而余獨區區感念平生遊從之槪撫塵迹之已逺論舊事而無人天髙地迥長庚落月不自知其心之悲而辭之苦也因托之商聲而爲之歌歌曰廬山之髙兮浮沈春濤我夢五老人兮覺而呼嘷重遊西湖兮翹材旣而余蒿徒逺想兮心勞廬山之淸兮夫人美子一棹空明兮落月千里相見何年兮旣三載已若此悔何云兮逺矣廬山之逺兮不逺者心幾易世三十年兮白頭猶新固何所無芳艸兮毋金玉爾音尙後今兮如今歌罷悄然白雲流空揮淚而別

送郭適安學正序

廬陵適安郭君以前貢士鄕曲之英滿路學正資歷之考憲部明揚備言老成文學之實鄕老誦嘆共惜歲月今昔之淹以其才遇知己𨿽爲洛陽賈新丰馬已晚然公孫七十徒步致平津田千秋一言感悟蔡義蕭望之明經皆遲暮驟至卿相君年視同進爲屈視公孫尙少爲田蔡蕭未憗也顧一命分教尙湏問銓候選守格法限資次𨿽古人復出亦安能不黽勉出此是固公論之所以爲君惜者不但惜其遇合之晚也𨿽然吾於二三年間有感於三人者爲君誦之西京舉孝防舉賢良歷數世百年幾詔幾防而後仲舒出焉計仲舒亦中年矣豈前是皆無知其人者哉唐科最盛以昌黎之才試藝不合而三謁光範極其所以求合復脇之而不可捨之而不可歷落孤夐極矣而昌黎卒由科目進書復何益哉東坡少年自眉山至益州遇張安道試開封選南省一時名動當世獨以自蜀來諸書耳後之知韓蘇者諸書揭揭廼試之選者未嘗稱也嗟夫仲舒之徐起者以命韓蘇之特奮者以才其對防科舉特借徑而已天於人物未嘗不惓惓也乃其變化成就也有時遇合發越也有道天且有所不能與也況於人哉今盛時急士如渴恨宿士羞自衒而後進多捷出故沒沒無所短長至此若適安者豈非在門之潛夫晚見之嚴徐哉余亦於斯行而卜之也

送趙玉相序

往歲癸酉共傳宗學內捨生趙玉相捨選第一易義𨿽他經能賦無不誦詠其破四語前軰唶唶口贊筆錄不絕繇是教授鄂渚當其時稱其文復嘆其年不可及後此更二十六七年計當徊翔館閣無不極其選卽小卻亦佐一郡丈夫當若此矣詎意﨑嶇流落途窮翼墮爲世閔笑及今始正鄕校考滿詣選部當授一校官匍匐邯鄲故步也哉君素抱負闓爽毎俛仰塵埃間遇故人相視無足回首酒酣烏烏破涕爲笑知君者識君景景不知者知復何人吾先君湏溪先生毎淒然念之然苦貧貧不同尋常得代逾年尙不能詣洪都矧燕臺萬里外卿大夫士能不交致其力將繇此而聚糧而治裝而湖而江溯河而上或又羨君之從此升矣予獨懷思今昔固喜君之將逹而盛衰轉燭憂患日長君之及此命也士之生世當云雷經綸之交奮而起者何限而繇潛入沈一不自振者復安可勝道哉故召平侯也賣瓜於靑門王績賢也躬耕於東臯彼其所遇豈無其時哉而不自偶至此今吾與君乃得長衣淸談優遊庠序以致其身於阨窮之餘此則上之仁也斯文之澤也其何以報哉識時務者謂之俊傑而不通於方者於用一無所宜以文藝取士歷世有年矣人間大富貴或庸人饜之而去顧獨周旋其衰遇也校短量長爭尺寸之先於崦嵫之景適也當絕續之交遭休明之運而乃不能激昂以自異於流軰恥也夫事有因有革或不必其因而有加於昔時義固各有所當也而況君之深於易乎

送劉榮輔序

昔東坡官錢塘子由自陳畱來相與泛西湖遊徑山唱酬連數十湖山景物一日落二公筆墨間千載如圖畫後來坡守彭城子由再來遊畱非不久乃不見詠賞之樂不特位髙負憂責無餘暇亦山水不復有錢塘勝麗也東南山水稱錢塘金陵又兼六朝遺迹晉人品目殆過錢塘自唐以來名賢才子嘆詠不可極通衢荒邱東西寸步往往皆可訪古而逹官貴人揚鞭過之有所未暇顧也蓋秦淮夜月寂寞久矣榮輔劉君自趙州來江南問候其兄行臺薄遊廬陵自玆而東下自北之故家文獻及南之博士諸生交贊疊詠成章授簡屬筆爲敍以君之學之才當世之知己如過江二陸行且見一臺二妙矣余獨張金陵景物之勝誦坡潁錢塘之遊者贊君之畱意乎此也君行矣倚棹石頭之城對牀長幹之裏臺淸務簡伯壎仲箎談別後之家山說南來之賦詠登新亭謁定林借艸而微吟聮轡而晤賞他時遊宦復思當日之興而觀於此詩亦足以不負玆行也

送倪天全序

吾猶及諸老盛時毎漏入戌夜雞未唱廣庭列炬如晝籸盆明燎大吏具衣冠出笏峩峩如士大夫髙下以列賓廡分上中下無不籠絳紗垂簾幙拂拭坐席以湏過客車馬馬未辧色就門下各入賓位遊士亦軒軒其間至卜相藝術亦有候謁處掌客者潔筆墨請刺標名次推擇先後治版牘謹書之置兩臂間奉之以升如大典防主人傳警呵擁小車徐出屏後稍治錢谷出入竟卽推案且視賓牘幾何人坐幾時得毋淹久贊者導謁者以序升檐光燭影間顒顒卬卬一介賤微無不抗焉爲賓主問何方來何來僕馬捨館得無有不足者至江湖丐書尺幹薦賞未有不惟然答也洎送客聴訟已退食罷未皇他務取賓籍第某某當餽當問卜某日奉杯酒接殷勤祁寒盛暑公劇忙事不敢憚廟朝大老衮斧尊貴節度數道不敢自暇逸先期治具下州小邑廚傳酸薄紅粉淒暗不自惜酒酣促膝道平生閱歷或以是爲終身交遇識防爲知已出云萍錄請爵裏世次出處交際本末歸以誇示鄕黨他日子孫四方相遇猶稱先契以洎別下者爲幣帛筐篚無素者亦分數楮券爲資最下奉一醉費納數書某寓公大家爲前途計未有行百里無一邑千里無兩州者所至上謁無不得見無不得所欲士何必致身名宦而後爲快哉浮游湖海行不賫糧曵裾趿履有餘以及妻子江山名勝無不可樂猶有立談白璧一雙之嘆猶有堂下一言不知子之恨摩劘搪激張爲虛聲落落气出公卿大夫上刼而下之且有所不滿嗟乎此道廢又二十年矣後生裹足不敢出邱裏先軰車輪艸莽生四角興言昔者何可得也毎寤寐嘅嘆何地復歌驪駒別南浦送人四方作遊客乎西昌倪生天全往嘗見之東湖望而知爲俊士一旦擕鉅幅來曰吾將遊南北所至交其豪俊當使相識者各記於此帙如雲萍子爲我敍其端余蓋俛仰欣悲感動於生之用心抑余也亦僅知聞之疇曩而己當今王公大人皆魁磊傑特如黃河泰山髙大深厚吾聞古稱四公子其賓客立防卿相金千鎰車千乘客之客且結駟輕肥傾邑都固有朝窶人夕封君者行矣大梁之墟有如夷門生之遁迹焉冀之北上有望諸君之墓焉君振臂而風雲合舉袂而名聲流安知史所稱遊士之遇者不於君乎見之也吾言蓋不足羨

送郭於石序

郭君於石持先君子癸亥所贈郭徳章序且述梅垣先生客逰始末過予而言曰先君癸亥之入沅也湏溪先生序而送之癸酉之沒於重慶也先生蓋屢問焉哀之閔之而孤也至今未能歸重慶之骨往兄若侄先塗往又道死近乃有自重慶來者能言洪崖寺之殯如初必於一二年間遡沅入五溪道反其匶顧萬里防涉上髙下深言之猶難也非諸公閔念我我何能行子其爲我發之蓋言未旣涕泗下𨿽余聞之亦感慨而不能答也嗚呼士生世何必才哉使泯泯無聞亦必不能出州裏庸眾人而生庸眾人而死亦庸眾人而葬可矣坐抱負惜不試展轉防履穿篁竹攀靑天以及重悼於不幸非才之爲累不至此然三十年間不幸於世故而竟不歸者抑又何限有沙場戰地邂逅執俘而不得歸者少卿河梁之泣別王孫道旁之困苦其爲溝中瘠而異鄕鬼者必不可得而知也有時命蹉跌塗窮力屈而不能歸者越石撫枕於中夜魯公透爪於暮年其魂魄憾而蔵血碧者亦無所而不可知也有孤憤決絕囚羈長恨而不可歸者河流西去之嘆南風飛灰之詞𨿽起巫咸招而司命聴亦卒付之於不可知者也若梅垣之沒也𨿽不及於兵興而旅殯之存也猶有待於世泰謂非防者愛其平生而深望於此日耶不可也抑於石之言猶有可悲者其言曰癸酉及今又三十年矣尙忍言哉嗚呼昔柳子厚之貶也吳武陵嘗慨然言於朝曰人生三十年一世今子厚之謫半世矣予嘗誦其語而悲彼逺調猶生存也地上非地下也半世又非一世也孰非人子其誰無人心行道之人猶不忍也況於所識所厚所往來之同類者乎李贊皇死珠厓猶夢於故人曰公幸哀我使我得歸葬生者之欲歸其父猶逝者之欲托之子也彼謂魂气無不之者殆出於無可柰何者也而非人情之言也所謂於禮合乎者亦疑其辭於可不可之間而非以爲禮之據也嗚呼予無所乎寓吾情故反復論著之蘄以動聞者之感而己其毋亦顰蹙三嘆如我而止也

送戴石玉序

士而懷居不足以爲士矣此井田旣廢之嘆也南山之南北山之北交遊不出邱裏議論不接耳目而欲扳知已當世望天下士友我辟之逆行而求前況於裹飯無及門之平生臥雪靡愛才之長吏而蹙蹙四顧如隅翮之不可展無髙山鉅野可以登臨雪涕無新知忽合可以慷慨論心日復日歲復歲不知靑春之去我而白髮之不赦予也自孔孟來士未有不遊或以師友遊或以賓客遊或以學問遊或以才藝遊或以辭華遊二千年才賢特逹未有非以遊而合也老泉自嘆無成有二子不忍使其老於窮鄕故汲汲焉及盛年而推之四方置之通都京邑以發舒其才使二蘇待其修於眉山傳之京師驛致而禮羅之何能震動超越如是哉安成戴石玉美才也相從於斯文有年毎惜其不試其靜重不炫予嘗爲之字說以警世之瞶瞶者詩文淩厲俊防毎見愈進予往屢推轂之而未遂於用亦石玉毎有所不屑也今慨然有逺遊之意予蓋喜其不安於尋常且由此而有遇也故贈言以慫慂之以予之期石玉於斯行也惜其晚也諸公之憐才者豈後於予哉使石玉不恨於出晚必有任是責者矣

送劉文州序

吾廬陵多劉氏皆世族有美名如文州之劉其先世又與楊文節公父子爲姻聮寶蔵誠齋東山遺墨若諸父科第麾節相望文州以其才遊諸公間口之所講靣之所命沛然縣河而奔流粲然倚馬而具艸又未嘗不遊薜宣之東閣逢當時之推轂然三四年一再選坐視同升後進各持一紙若一卷告身去而文州不與愛其文而惜其命者無以寓其意則復爲之剡上監之院於格復宜試廼慨然曰吾患無所於試耳萬里非所憚也其意气浩乎無千帆側畔之嘆而有一日看花之想𨿽無所不足以自致抑所遇亦小挫矣相遇東湖之上索贈言必長語予亦黯然喟然於所以相求者也嗟哉文州吾道之遇合自孔孟以來皇皇以遺我後之人凡二千年於此苟自吾孔氏其道必爾若夫起徒步至公卿朝白屋暮靑雲或貲爲郎或擇爲吏屠酤而侯蹶張而相往往皆非吾黨士故橫翔直上若轍環若載質道之行廢決於命予之不遇歸之天蓋我道宜爾也政使君蚤得其志特不過山巓水涯深衣淸談以老歲月止安能使觀黃河泰華窺金馬玉堂爲江東之機云闕下之嚴徐哉故不遇者遇之資難進者進之道嘗見公孫屢舉賢良或輒報罷亦嘗奉命逺使非不見知者又以不稱指斥暮年西上乃驚喜其偉麗遇合冠一代司馬長卿固嘗爲郎在陛防間無能推之者他年從狗監聞名氏幸乃同時何今昔之懸絕耶固遇合之有待也於是命之說信而天之道驗然則文州之是行也不亦昔之遲君扼君者有以發君之命而相君之天也耶嗟乎吾言長矣抑君命我旣嘆以寓吾感復頌以致吾情凡爲士者所以浩然於天地之間而不恨於流落者徒以能自釋而已而其窮亦政坐此𨿽然非文州余寧言哉

欽定四庫全書

養吾齋集卷十四

元劉將孫撰序七

送樊仲璋序

元貞丙申冬客有賈廣文與匠監蒲阪樊君仲璋來謁先君子湏溪先生望其容肅然卽之溫然聴其言藹然知爲豈弟詳密人也所寓鄰並不聞有逹官者如是幾五年餘閒居無公府之迹凡見大人嘗不一識自侍邊識樊君已而憂居服釋𨿽相近無所爲事未始往見之間遇之於防同一揖如平生交𨿽不交一言意彌屬日聞有旗皷載道者闖焉則樊君也路人唶曰樊提舉替矣諸爲匠者嘆曰樊公往矣我安適歸矣閭裏間亦惜之曰善人去矣余於是益信樊君之賢也夫受嘉師爲父毋芻牧之托寄焉然或暴如狼或狠如羊或俘用之如奴或漫不省卹如塗人考工會計日程嵗課供億有度小弛則不應額故前史稱將作少府有聲者多嚴刻致治辦𨿽賢者任此不能免彼治天下都會浩穰猶若此也況以一出邑數千戶之眾工令要東専奉藩府而能使去思之至此是可書也已邦之人士又載之歌詠且治捲屬敍以傳南北是皆無所爲而爲之亦有以見樊君之能得此於人也是可敍也已嗚呼後之人其益求所以如樊君者

送黃徳安序

廬東黃先生文章名品在淳祐諸賢間爲第一流人物今𨿽家有全集祀列學官而其精神气槪想象而不可見者亦有年於此矣而今曽孫徳安以名家趾美沛然於斯文屢試屢擅其塲受命於行中書省且有教人之責使問家世者知爲廬東之傳望其丰度接其論議親其筆墨昔之想象而不可見者盡俯仰得之此其感慨動悟亦何待橫經而講然後爲教哉夫教不在於講也而今之教僅講足以自見而己講本非吾儒法也崇髙而堂巍峩而坐回環而聴未知杏壇之下河汾之上當日爲何如而二氏者有其似矣師者所以傳道授業解惑也予之所欲傳或彼之所未得授之而非其素惑之所蓄有不在此宿搆而成之過耳而棄之甚且退而舉其目而有不得於口也若是者無一而可也予固厭是而媿也久矣徳安以家傳之舊兼才學之富發講貫之硎屬目者於此焉傾耳者於此焉當必有以慰彼之望而灑予之媿也

送柴景實序

往歲庚辰先君子湏溪先生畱先溪時鄱陽柴堂長實來相與亹亹談古心東澗間師友聞見序而送之後二十四年予承乏洪泮適祝靜得提學江西與柴景實偕間問世族則堂長家也出前序相與嘆別後事已而予去洪景實教導洪諸學繇才選資歷憲部考覈皆宜升遂受省命教諭彭澤因訪故人於廬陵值予系舟江滸且入閩慨然曰願有以贈我回首再世再見三十年間俛仰今昔未知重逢之何地復何辭足以爲景實贈也然予昔聞堂長之皇皇四方也欲爲精舍以講今景實坐得講處毋勞於建立虎帥而聴寧有所不足哉抑講學一也公言之者常具文私淑艾者必切實孰能以私淑艾之心爲招諸生立講下之教則𨿽前軰猶或在其位而不獲遂其效也故滄洲鵞湖嶽麓東陽皆諸賢昔者學聚問辧之地後之建爲書院毎出州縣今亦具文而已矣何如斯而可謂之教也今之學校寧爲講者之備位𨿽入而學者特不得不至於此而豈有求益之心哉古之論敎者如是而逆如是而不入如是而失其時敎之事多術如此今一餉之頃四坐之眾少長之不擇髙下之不辧羣而進羣而退三年而去之其亦何能以有所益也𨿽然亦視其人何如耳景實以家學之所講視彭澤如在洪學時又視如在堂長問學時於其人有益與否未暇計而吾於傳家無愧焉耳矣景實固沛然於是者也余以故舊之誼懷堂長之素不欲爲無益之云云覽者或有感焉不但爲景實贈也

送饒士悅序

凡世之交未有不以利也利者豈必有所得失之謂哉𨿽斯文之雅事或乍見喜於新交或相遇至於久處評論之歡遊從之密淺利於求深短利於取長若不可一日闕者別時執手悵然離合未有不約他日之相求後防之不爽也然而踐焉者鮮矣適重逢者未有非偶然而得得來者未之聞也往予畱光澤一日以公至於杉闗余友晴川周君敎新城相望鄰也漫約晴川爲我會闗上晴川慨然爲我來與其徒饒士悅一二賢偕余適又以公去不得俟相失交臂頃耳又二年科復士悅薦江西予歸見晴川則誦士悅之爲人孝友气誼奉母篤愛且約我必來也旣受旴學正歸果訪晴川言蕭然畱憇無毫髮流俗意徑別去晴川歷歷言士悅奉事其母之異於常人之爲子者予嘆曰古稱求忠臣於孝子之門其取友之端也與人之一也處身之防也行世之義也孝之屬也夫旣有其本矣予復何以贈君哉獨詠嗟君之所行亦以厲夫薄俗之爲利者也嗟乎叔夜之於呂安千里而命駕子猷之思安道中夜而扁舟非絕無而僅有亦何以爲千載之美談哉士悅行矣其靑原螺浦之外復有乘興如此君者乎毋亦使我後此以望於蒼茫逺想於寥廓徒懷士悅而己也

送聶以道序

余別以道九年一閩一廣欲相聞無繇也今春來歸聞以道掾憲幕名聲日起功名皆分內所宜有獨誦其政稱其能嘆其貧過於入嶺之舊此可爲以道欣贊喜道之者也日以公事赴臺過驛不少滯僅寄聲故舊而去玆行亦匆匆一見慨然不敢自暇逸觸暑而南馳予𨿽故且別久亦悵然而無以畱也用見以道於奉公畏謹也若此以玆心逹於佐幕議其致令名課憲最也宜哉臨別曰何以贈我予流落變衰之餘何以爲贈也抑以道吾師之子也其能無言哉昔在二先生講下相知爲深心逺毎讀書墮淚甚或悲歌涕下此其感何爲哉誠悲天命而哀人窮也吾先生正襟危論及世事之不平人情之不釋辭色振厲靣赤气張辯折不小屈豈爲其身謀哉二先生之所爲慷慨憤激者皆以道今日之所得行與得爲也今官事類左牽右制使不得遂於志庶幾風憲可爾而風憲又惟分按也尢可爲又恨日月之淺而往來之不贍也𨿽然以道所以稱者能行二先生之志故也予也區區州縣汨沒之久獨平生受教於父師者尙未攺化故爲以道言亦僅舉以道之已知己行者以望之而已以道得不以予爲淺乎哉

送劉卓翁序

東南廬山如西北太行特爲人所喜稱山北爲九江又古郡自東晉以來皆名賢隠處故其山水不待圖畫而矜麗今古自非可人不得攬而有也以吾卓翁初筮而得占其境內豈可謂位置之不稱其所哉卓翁之才豈但敎一邑止顧格宜出此然此任運而彼探決適乃得瑞昌焉𨿽其小且逺宜若負玆人者而君獨以爲有不偶然者也行矣卓翁廬山南北有太白子瞻之遺迹焉瑞昌之水有元次山之讓溪焉行吟而望紫蓋之煙倚憇而聴三硤之瀑從遊少長尋流訂古而講其所以爲讓者亦豈不足以快君之平生而紓君之勃欝也於是君之教亦在是矣夫昔之諸賢皆困悴流落而至於斯也今君名爲官而有敎之責於其土地視彼不已勝耶猶不足耶余以是送子矣卓翁之家君梅溪先生蓋經學宗家卓翁其傳子余又爲瑞昌之人士得師賀也

送黃觀樂連州學正序

往予將入閩與觀樂遇東湖之上觀樂慨然有歸志予彊之小忍觀樂掉頭不顧曰吾館谷幸不乏徒爲諸君甘言紿我使我在此如雞肋予復上下前軰出處遇合以窒其意去四三年予歸自汀聞觀樂奉省檄爲連州學正相見復愀然曰吾歸休矣問何故則具言連逺諸不便狀今年方厓蕭禦史別時約爲金陵來昉治行而方厓遽以盛年去我念平生知己初出山也惟是公之故今其已矣初遇處復爾吾本色止合敎書爾三誦後山妾薄命篇相視澘然復示予以其祭文詞指尢哀予爲舉鄕先進魁太學第初筮僅教連州今以州不設敎學正敎授等耳其亦不可少也觀樂誼髙而志逺殊不屑予惟斯人斯才之日老也則張皇連州之美倡其親若友而道之以言曰陽山天下之佳處也山水之勝昌黎固以爲有名平生作記惟燕喜亭與滕王閣而二劉夢得以爲炎州之涼墟則與中土無異張南軒賦爲八景則又與衡湘抗衡唐之劉韓後來魏公父子皆嘗居之若東西州繁富雄麗則有之矣人物地望無是也君所爲不足者特夫人而得所宜乃欝欝居此抑吾聞之無味者其足味者也𨿽僻亦必有善士道𨿽逺未若昌黎夢得之所爲來學𨿽少廩稍薄亦未必無一囊粟也率其父兄朂其子弟友其賢大夫飲水而讀書觀山而訪古安往而不得吾貧饗儉有餘福用寡無遺責擅淸事足盡興以此視彼豈不足味耶抑吾又聞之前利者後趨往諸老嘗爲言吾州仕者連爲利如曽東軒蕭南如陳靜山皆善於連或自連而升朱約山屢守郡不上獨守連終更夫觀樂之聞斯言也豈不足以行矣夫

送彭希呂逺遊序

古之人蓋未有安居而爲士者也豈惟歷聘之世爲然後之言士者類不講於古今之世第以結軫馳騁者爲遊士而遊幾若士所獨不知古之所謂士者往往皆爾鄕舉裏選一定其爲士未有不升於朝交於天下士者也惟科舉行士始有不出鄕者然亦惟東南百餘年偏安土著使然當其盛時如歐陽公二蘇公皆驅馳防履執贄四方入至於京都各取開封解送皆非舉於廬陵舉於眉山也歐公遇蕭公於翰林二蘇遇張安道於成都皆道遇知己相因依爲千載倘數公者以其才低徊於岷峨之下江湖之間未必聲光一日隠然動四海如後來所觀也人才與世道交爲用彼一時也此一時也識時務者爲俊傑而豈抱山林徒仰屋浩嘆以爲曷不如古之人古之人哉此余於彭君希呂之逺遊也慨然言之於是希呂之行且止者屢矣希呂爲吾先君子湏溪先生之門人蓋稱其才望其逹十年前爲敍送之舉金臺郭生語意當乘風破浪何所不及顧猶在此耶鵬之運於天池也培風者六月息莊周者寧惟寓言且實以百里之宿春三月之聚糧毛耶翮耶胡不我施此艸廬梁甫之詠與中夜漫漫之歌其恨惋一也易曰系小子失丈夫孰使希呂之才而歲月如流未遇知己者非系之者累之哉前史有言北方髙涼西方彊士南方卑濕三十以往便爲已衰此眞愛惜人物之言也朝气幾何相看遽晚所爲區區舉此蓋欲希呂之勇於行而有志於用人者亦爲斯言而動心也

送道士秋泉序

東南名山有幾如衡嶽魁然荊楚間廼未嘗一識其何如得不爲齊客所聽然哉況江湘接畛非如終南嵩華重趼贏糧而後能逹又況方外之士無俗累後顧靑鞵布襪何方之不可遊𨿽然事固有不能如意者昔吾先君子湏溪先生遊南嶽之興豈不十八九年蓋屢招山僧客道流刻期爲約固有聞風先路迎候者又嘗約長沙平逺公信信必不負然或治裝而間於軍旅或出門而避於風雨卒不能踐其志此余於秋泉今日之遊嶽也感念深矣秋泉固歲歲來赴先君子之期者平生夜話想象湘山之上嶽麓之下鄴侯如黃石之子房海蟾爲道中之過客松風蘿月石上雲間可以左揖袂而右拍肩蒼然白雲變化何許秋泉之行山中也其感念寧不有如予者乎吾聞仙者可遇而不可得見故常狡獪出沒爲嬰兒以嬉也秋泉之往也其見山中艸木樵牧無不以異人待之卽乞食予塊買藥得虫亟拜勿疑萬一樹陰遇丐者堂中見懶殘亦勿謂道不同不爲屈則玆行也豈獨償平生夢想之願而己哉余也審知其非仙才靈气不足以與於斯矣然猶望秋泉之得道也猶先君子之望子也

郝防訪送行詩序

夫子以春秋爲政事誅姦諛論功罪者秋之事也旱而雨歉而有年饑而賑卹春之事也後之言政者誇攬轡之淸風壯埋輪之特操美則美矣然幾於有秋而無春故激濁揚淸者職也問民疾苦又其大也擊彊鋤姦者理也敎化風俗抑所先焉古今詠甘棠而毋忘角弓者人心之愛公論之思夫子之所以筆削而鄕校之所以不可廢也若今防使郝公十一年之再來廬陵也士民之所以歌詠之者則盛徳至善所不可忘者矣公之淸裁絲壺冰不足以諭也公之力量防山倒海不得其似也公之志固有所局而未盡展而公之心則童兒父老深山長谷無不知之者也今持節而發廩濡轡而周原使下州小邑幾年無因而吐者一且而見天日之如臨使疲甿病叟窮櫩無所於告者舉首而欣父母之孔邇如之何而不詠歌之也子產於鄭仲尼於魯頌聲載焉彼一聖一賢者豈受諛哉人心之不容已君子亦於此而自信也儒館詩成屬筆爲敍蓋以其未嘗一迹於公府紀父老之詞而非佞亦不得以賤辤大徳丁未三月丁亥

段敎諭送行詩序

屠牛垣解牛而芒刃不頓爲之躊躇滿志善刀而蔵之夫垣之解牛也與眾同而善刀四顧滿志而蔵之者垣之所以爲垣也余嘗喜誦斯言與鄭子產美錦學制語油然出於中心之誠而極人事不能言之樂後來以錦制言邑獨本諸有大官大邑語耳孰非錦也制之不完其美與刀之不缺則折同安得滿於志哉匡廬段君敎諭廬陵三年得代畱數月始能行自大夫士無不安於其爲人而服於其爲敎吾黨之士又爲鉅軸聚爲詩歌頌之而屬筆於予敍其端予舉屠刀僑錦語發之或曰敎官無他公事與他官異其錦也易完而刀也可善予曰不然敎官愈不可爲職愈簡而愈多責也彼其繁也容有諒之者焉亦有不能與不暇者焉亦有交涉多失之此而得之彼者焉若官之小職之簡無足以動於其意無與接之爲殷勤且無所他望而待於異日者也一往復之參差一醻酢之得失皆足以貽怒而搆怨今而美成也若此恢恢乎若此得不謂之難哉夫趙魏老之優不可以爲滕薜大夫驥足之才或不展於百里之任古今之才賢未有不感慨於斯也君之爲廬陵綽綽餘裕矣其自是大於廬陵而易廬陵矣亦不足以表見君之賢也然則是捲也後有談君之美者其必勿廢也乎哉

李龍川平盜詩序

延祐乙卯夏秋之交有盜起於贑之寧都聲勢搖煽張甚龍川平章提兵臨捕省掾李君友仁實掌案牘未幾而盜潰又未幾而盜執曽不二三月之間班師奏凱曁朝命遣將此己平定蓋混一以來用師之神速成功之偉特未有若斯之盛者也𨿽繇元臣威徳將吏用命抑幕議與有力焉歸過廬陵鹿湖之甘棠也詠西平之有子喜平蔡之成功於是咸相與爲詩而屬筆爲之敍余受言記載曰此亦一平蔡也𨿽淮西之事不可與一邑語然以唐封域之大平淮蔡二小州經十數載之久晉公與小西平公韓退之李建封諸人僅乃平之玆防亦蔡也收功於數月不謂之平蔡乎昌黎諸詩毎稱平蔡亦自喜其名也君以世家之懿兼幕府之英第勞行賞在此行矣昔晉公繇平蔡入相昌黎建封皆列侍從此平蔡賞例也君又建封當家嗣有褒嘉尙能爲君賦之

欽定四庫全書

養吾齋集卷十五

元劉將孫撰記一

吉州路重修學記

聖天子興崇學校毎申飭攸司罔俾廢墮不治顧防計贏縮不等規制宏狹異宜嵗久近殊費而廬陵郡學廣大荒落於江右爲甚蓋自甲子前魏侯峙一新之於今四十餘年矣乃大徳甲辰西廊之僕者起乙已丙午振文堂尊經閣之傾者正圮者崇翚飛顯設腐更朽易漫漶復鮮繩直準平攻堅致宻佩衿誦詠三紀以來所未有也敎授康彥博以學錄永丰周似周具圖始末來請記曰似周之來也惟八年之三月時堂廡久敝不修而西廡視如棄齋蕪庖斷艸生之矣爰及敎授湖虞廷桂學正洪冷天成謀焉是安得坐視弗省防省臺重以此責有司府判承務馬公顯實提綱其事慨以爲已任檄廬陵孫丞世顯料之其費諉之邑數月而西廡成四齋翼翼鑪亭復舊養正堂小學以及公廚完缺整敝二井亭久廢復建𨿽還舊觀若無闕而堂閣積壊亦不可以已抑費鉅不贍誰與領此時廉訪簽司郝公按部實來疏滯飭蠱風威肅然新美學政爰以治中奉直陳公彧董之九年冬乃合以諸公曰事莫切於此矣吾夙夜節縮舎是復安所爲授工掄材計覈防當期年乃大備方振文尊經完而未美也虞冷相繼代去饒康彥博來爲敎吉康安世爲正復協力善其終於是明秀堂敬義堂藏書閣周爰雅飾循序修舉殿柱內蠧檐壓弗支亟易之工良材鉅屹如新成凡緡粟之費出內各有司存惟治中公之不倦而同知有紮拉臺朝列公適自湖北副憲分符此來明習治體其主張綱維是也逾力以濟登玆似周則周旋其初終與其議而知其勞請記之毋忘諸鉅公之賜以勸後之人而學之長貳先後亦牽聮得書願毋辭將孫受言紀載旣登其嵗月次第而竊有感也夫屋不修且壊壊之久則復之也不易是以費若此其夥也力若此其勤也爲學亦若是也修身篤行戰兢臨履豈爲君子者必若是難哉百美猶懼於一缺一不成而萬有餘喪也且夫學奚爲哉學所以敎忠敎孝也勿以善小而不爲勿以惡小而爲之忠之屬也出一言不敢不謹行跬步不敢不思孝之屬也故古之求忠臣者於孝子而觀大節於其細吾道在宇宙間有迂闊而無切近有是非而無利害有名檢而無得失一簣之不加九仞虧焉涓流之不塞江河及焉此固爲士者之所當自省也昔吾有先正爲歐陽公文章勲業師表海內然猶以晚節蚤退乃爲名節之無憾士而至於歐公其自處也猶若此學者可不念哉嗟夫廬陵固忠節之鄕也歐公望於鄕之子弟道徳明秀而行於郊裏禮節慈孝蓋風俗之厚公猶有望於吾黨有以爲之倡也今朝廷所爲惇學而敎士羣公所爲竭力而崇宇者其望之士也猶此心也其自四代以來所求於士者莫不然然則吾黨之士厚猶懼不蔇也而可自菲乎哉士未易言也名焉而已孰不爲士儻循實而求之何如斯而可謂之士也𨿽及孔氏之門者猶有非吾徒者也予言之及此也豈敢爲諸君規哉竊懼夫後生之無所放流俗之不可返吾黨與有其責而無以稱上意也嗟夫又豈獨爲士者當自警乎哉是役也贊議於府者推官王君欽公君道幕府則經歷陳君琦知事成君文煒提控案牘周君濟胡君世昶督工於學者前人匠提舉崔世榮

吉州路重修儒道碑記

大徳十一年丁未五月乙酉聖上龍飛制書首以學校作養人才其俾業精行成所期望甚逺諸爲士者皆賜復終身優假甚厚旣又遣使禮祭於曲阜加徽號先聖大成至聖文宣王訓辭渾噩所以欽崇嘉樂甚褒錄副布天下乃江西廉訪副使南陽澹然蔣公元祚分治吉贑南安適畱廬陵吉蠲月望捐奉展牲府侯寮寀駿奔走在廟薦鬯致告以昭崇丕顯休命曁禮成合燕堂上文武髦俊山谷衣冠列坐先後者百數十人蓋禮嚴於蠟賓而事鉅於鄕飲則是嵗之臘也在泮之士乃賡載歌曰皇興右文首崇我元聖維新之命歷代無與並明明廉車在泮肇祀肅肅新學神具燕喜學孰新之我有賢侯新學新綸式昭徳音於是敎授康彥博起而謀曰新學不可以不之記也謂是前碑嘗授簡焉乃伻圖屬筆於閩先是十年丙午彥博初上事時學錄周似周方營度補葺於朝夕之弗給學正康安世適同時庀職學錄徐濟川繼至防廉訪簽事李公兪郝公鑑分部相望篤意斯文勉勵興起於不懈治中奉直陳公彧實董學政公暇則躬督時省今廣東監司濟古爾朝列公方同知府事是崇是葉爰乃振文堂以秋修明秀敬義二堂藏書尊經二閣以冬備先賢祠故在講堂左中更而辟逺奠謁或不時至爰奉還其舊以及三賢二相之祠蓋瓦級磚次第整飭則以十一年春俱新禮殿建時未久而柱以材濕遽腐楹以薄脇致隘墀道以因舊頽缺還擇材以易之撤扉以敬之墄平以道之儀門作且五十年鳥鼠之朝暮風雨之春秋棟蠧橈而蓋罅疏髙廣力倍悉庚之如初赭堊翚翼與殿交煥則以秋賦工而冬題梁若掄魁堂之攺作東西齋之未備者又其餘也學至是乃大備澹然公書先賢祠掲焉治中奉直公則終始於是役以迄於成推官程承務敏慧繇憲幙長除用意刑獄簿書之外尢於此亹亹焉至大三月巴爾斯布哈嘉議公繇侍從東宮倡牧玆路嘉惠吾道周覽稱善士益用勸贊襄於成者治中陳武義推官王承務經歷張時中知事成文緯照磨曹珣提控案牘胡世昶所爲書之詳者紀其實也於是廬陵郡學爲至大初元江南列郡大成新學第一其可弗記嗟夫記者豈獨記成事而已哉蓋吾夫子之論邦也曰夏時殷輅周冕韶舞𨿽天人禮樂之要在焉抑四代寧惟玆四事爲法於後世乃聖人通宇宙爲一心兼往聖爲一人者精神志气猶可見於此也是則吾夫子之大成也自過魯祠來唐以前周孔疊尊開元而後定於一然自開元來豈不嚴事而異端典冊前進後加木本水源曠佚未講辭若有所諉恭承明詔於大明升天之始然後見昔者如有闕而來者無與繼巍巍乎大成之道金聲而玉振之矣則鳶飛魚躍於天涵地育之下者其有思乎其亦苐以爲觀美已乎堯舜禹湯文武周孔皆以是傳者也而道獨尊於孔氏繇孟子以臯陶伊尹萊朱太公望散宜生者不得其所以傳孟子而來荀卿揚雄以爲傳之者矣韓愈出而荀揚不免於疵韓愈以軻死不得其傳蓋自任矣伊洛興而韓愈僅比於荀揚昔之人所爲不得與於斯者講之不精而傳之無聞也今講不可謂不精矣傳不可謂無聞矣吾黨之士去聖人之世𨿽逺而逢至治之澤方新沿伊洛而辧千年學問之所以分醇疵遡洙泗而防見知聞知之所謂合符節因損益而悟粲然之何以敝觀防通而識確然之此乎興將義理融爲文章而學問措之事業人才世道端有望焉二三子其有意乎靑原白鷺千古明秀四忠一節景行四方其益思所以成者有光前聞又以不負二三廉使奉宣之勤賢侯交贊新美之力以稱聖世光寵則廬陵之昌亦邦國之光也

永新州新修學記

永新州學往稱規制雄深因譚氏世科先後興起之中而邑燬煙塵余邑復建髙明前貢士揆齋龍君邦偉蓋用力焉又四十年矣濩落日深殿傾門壓事大體重罔敢興於不度延祐乙夘廬陵蕭安國正學事顧瞻慨然今我弗圖何以事先聖先師然未知所以濟登玆也周還擇言非識髙力宏者無足領此淩霄蕭君穎翁浩然特達能世俗之所不能則就而謀焉一語而合首議修殿伻圖工度獨力任之爲費千五百緡工堅致宻不日而成顧門弗稱復就而謀焉徧於其所知素彊委野獲聲應气感旁及僧槖聚少剖多又得緡如前數於是門之修如殿防同知州事李侯來以世家嘗受學於名流壹意奉奬勵圖新美繇是學大體已立諸次第以完爰以本末屬予以記予以斯文托君昆弟歡幸其有成不敢以不敏辭昔者竊聞之聖人不能爲時亦不能違時記之言禮者極於小大輕重之所以貴而曰時爲大易之變通不居亦莫加於時是則時之用大矣君之爲玆學也豈有意於必爲之攺觀矣哉得淩霄周旋曲折以底於成逢李侯維持主張以惠於終豈非所謂時也哉以時考之而可者亦難逢者也予記成而有感於時則亦願諸賢之無失其時也淩霄往乃祖云心有意於鄕校而未及竟又揆齋壻也是固有啟之者李侯稱鐘山文采廉正於公事無不盡其心焉

防昌州新修儒學記

聖上龍興嘉惠斯文首興科舉以登賢才旣褒進擢陞加等凡鄕貢而來者悉齒之仕版年及者加錫服以歸老進退光寵度越前古重惟育材之本始於學校旣申命所以崇異惇勉之者其學之無田有司相攸所宜給以官餘壤分賁之大哉洋洋乎典謨訓誥之所未嘗有三代禮樂制作之所不及備也維時防昌州判官楊景行以延祐乙夘進士實來丙辰蒞事欵謁學宮顧瞻頽壊凜然於無以奉俎豆寧惟干戈煙塵之邑因仍至此士貧廩空安放安仰倚席曠官者且十年他固當爾爰慨以自任首捐俸大新之自門䢐堂禮殿有伉櫺星鼎創廡繪彰施曽幾何時儀展體具是嵗之冬翰林直學士葉天麒出守是邦重美其成念是荒落惟無田以養故無官久無官故敝者日以僕毀者嵗以撤爰經畫於疆是究是圖州人陳志道感於長貳之急先務也奉五十畝爲之率士大興起二侯復以禮器綿蕝弗度宜木者從木宜竹者工竹於是州之耆壽才俊相與言曰賢侯之徳之勤不可以不之記顧百年前學之繇建宋淳熙尙書洪文敏公之碑在訓導權學事曽某載其伻圖次第以來請願記新學防昌在贑西南今爲州其山襟磅礡而帶連綿故其俗篤厚而淳壹其水近澄涵而逺湍悍故其人物秀特而節槪往東京尹先覺侍講杭京黼隠靑城賴太博克紹唐編修稷載於圖記可考也其自於今修於鄕仕於時者如前聞人則爲不負賢侯所以修學之意矣抑學尙矣予嘗欲求唐虞以來周孔之前之所以敎者而不可得也其時六經未作也禮樂射禦書數小學之事而徳行道藝所以興賢而登名拜而受之者不知其何所於考也若誠意正心修身格物致知之學𨿽夫子之敎未之聞也自成周盛時施及春秋王朝之所命侯國之所表數百年間未聞其某里選而某貢爵也嘗竊惑於此矣獨於書而得所以敎冑子者焉曰直而溫寛而栗剛而無虐簡而無傲憮然而悟其敎也夫其敎之習之者如此其徳行無加焉以此遊藝其藝爲何如以此從政其政當何若是有以爲之本矣鳴呼昔科之敝也文勝而質淺今一返之古矣猶懼其文之徒朴而質之不能充也竊三誦書之敎以爲諸賢勉山川之扶輿風气之郁積固有以兆之矣亦惟學者之善推其所爲也豈曰榮名利達而已哉

重修上髙縣學記

上髙縣在元丰間始建蘇文定公嘗爲筠司徵記其朔延祐二年廬陵曽同父敎諭是邑書來言曰上髙之北山行六七里有隠君子者爲任毅夫好義人也其子淸則尙徳而文爲邑庠直學凡三卜月悉以官所得俸爲官費祭器自兵革來鹵莽不治則捐以力舎舊而圖新之大成殿東西二梁蠧益壊學計不贍學官吏仰視竊嘆幾年於此乃乙夘臘輦美材撤而易之瓦甓磚之破缺者完赤白之漫漶者鮮粲然宗廟百官備淸則力也其父子之自竭於是不以徼名不以干利不以求福又非有檄於前而迫於後也其所以勵流俗而樹風聲不可以不之勸也願記之以志不朽碑謹具予愛曽君敍其事覈而確不浮不溢而可以風可以勸也復爲之言曰修學多矣有取辦於眾力者有望給於有司者有借之以爲聲者有飾其舊以爲欺者有更其一二反不如前者有增益其所不必有者有補苴罅漏而張大之者皆非所宜也若一家之力一士之志以其得於官者還以奉之以其小腆於私者美而成之事若淺而其心長役若小而其益大出內之間苟無欺則公矣況不有其當有也事其事而不求多於分表者已難矣況事育之所餘而能捐其所甚愛也歷數於吾前取於夫子也無得謀於夫子也無議而吾安得不取也並觀於吾類信於我者不與厚於我者不過而問而吾何獨攬之以爲貴也嗚呼不知事夫子則已儻知事夫子必有以盡心焉矣昔者夫子食於少施氏而飽作而曰少施氏食我以禮夫食夫子者多矣固有厚於少施氏者矣固有勤於少施氏者矣豈盡非禮哉而夫子獨以少施氏爲禮者何也以其出於誠也然則淸則之用力於斯也足以事於夫子矣吾故樂爲之記又善毅夫多善舉乙夘五月潦驟漲一日髙數丈居民升屋顚數日不火食其父子具飯僦舟往食之舟人髙其直槪不與校所濟不勝計水去米直湧爲粥於門食餓者日千計或持金轉糴謀鬻利謝曰吾非不受汝金畱此續鄕食是皆急義輕利宜牽連得書曽君字同父吾鄕世儒家秀士延祐第三季夏辛夘朔記

建寧縣重修學記

三王之祭川也先河而後海此之謂知本昔者記禮者之言之也蓋爲學言之也是故鄕舉裏選之取士黨庠遂塾之敎民風化之端王道之始也三代以降破封建爲郡縣崇文藝爲貢舉不以先後正本末而以髙下示重輕上好下甚人心從之古莫古於邑然官或卑邑謂不必爲善莫善於學校然士亦訾何足與共學於是山林之外有書院功名之徑稱賢闗所養非所用所用非所敎其流失衡決有自來矣嗟乎彼一時也皇朝造士邁前猷而追古制敎養興勵視縣與郡一考舉論秀必自邑以升士然後自靖以學有司交相勸勉爲職業諸邑校起發攺觀相望規制上方郡無不及是則知本之至也郡武屬邑建寧治萬山間舊學越在東門外間阻鬥角津漲不得渡瞰望拜退宋南渡鄭令繼道始遷之南門濉水前橫鳯岡後踞爲邑勝處曁嘉定已已錢令衢乃建明倫堂以及齋舎門序悉備宏壯甲諸邑髙科顯仕項背相望甫七十三年爲至元辛已燬於鄰盜無遺防邑望士謝君伯忠同知縣事撫綏倥傯中念鄕校若此無以見先聖乃捐家貲度巨財具經費建大成殿廡環門拱繪事新美顧講堂齋序未遑就朔朢班荊墻立存綿蕞誦師說過者俛首念不及此元貞丙申山東錢侯勉來爲尹慨然肄習之無所豈其曰學防嵗入幾何僅四十斛餘不贍爰自長官以次佽助有差士亦用勸咸自竭力簿李侯祐實董其役經始於大徳丁酉冬明年春丁慶成簽事濟南潘公昻霄大書明倫堂掲焉堂五十楹縱橫十丈爲書庫一東西序又各二十楹庖湢整具其餘力以重覆殿瓦如式及於門垣墉周廬嘉樹時植一旦森然臨川鄒君某來爲敎諭列其始末請記曰某未有以自見於斯學也前敎諭杉陽馮琯孫實勤於其事而邑大夫士所以經營完美之者不可以不之紀也僉曰願記之邑有寓客謝蘭者謹具碑以俟余嘉鄒君盛年初筮言不沒其前功而百年二令南北二錢相望爲斯學斯堂地亦若有數旣爲之次第工載書之則請有以復於二三子夫學何爲者也掲焉以爲名則必有所事乎此矣學非爲人而學也致知格物正心修身孰非已之事者𨿽推之治國平天下大而伊傅周召經綸制作有益於天下國家者其迹亦有時而熄而勲名聞望掲天地而明日月者其言與之俱長則亦自爲而已道之不行也我知之矣士不以三代自期學不以聖賢自任不知陋巷易地有禹稷之道顧乃自菲於下州小邑殊時異事若無與吾責者抑知道不以窮達計孔孟皆匹夫也邑不以所居小鄹鄒皆附庸也思昔轍環歷聘崎嶇窮困無所庇焉以明其道今也美之宮室以居之厚之米廩以食之立之學官以掌之復之不徵以奬之然且學之不講本之不修升堂挾防名焉而已諉曰世未必我用也是則世棄士耶士自棄耶叔孫通陸賈抱遺經攜諸生轉側兵間移說馬上事難力倍然幹載君子之議猶有遺責瞻言梁木回首荒墟嵗月幾何輪奐如舊衣冠衿佩在列洋洋固賢大夫弦歌之化以及此而撫今懷昔免於兵革之餘安居遊詠歌聖人之道視昔賢不愈幸耶蓋聖朝如天之仁大矣詩不云乎無徳不報二三子其何以報上哉是邑長官沁逹噶將仕燕人錢侯字勉卿累掾臺省長建安總幕有能聲李侯字人治最方日有聞前敎諭馮君鄕善士成績可考今敎諭鄒君字成大世明經家才美特達邑士之有勞於是役者謝順父謝權朱景星兪世祥諸出入防當之最列碑陰

南安路上猶縣新建縣學記

南安上猶之新學始創於至元乙未一新於大徳癸夘至乙已大備敎諭廬陵郭椿年實倡爲之學成而官亦滿邑前進士黃桂開歷敍本末來請記曰南安三邑上猶在西山間南迫東廣西帶郴桂而文獻冠三邑宋進士有籍近年節婦有碑士果而義民直而剛入至元大兵環而臨之者逾七旬竟以死守屠焉學由是並燬荊榛生之者又十數年而後民安其居學乃有綿蕝乙未以來殿堂廊廡次第大略具顧官賦猶不足以支久今敎諭之來也慨然於學制之未備曰吾責也諸生曰廩不足柰何曰吾以俸益之又不足吾以私財倡諸生𨿽義之心未之信也一年而櫺星門成庠門齋舎如式二年而大成殿展具按典禮翼以兩廡繢祀嚴肅三年而講堂拜臺有崇有截庖湢除治施及佑善祠咸新美之取石於章貢甃址工堅學廩罄取給於其槖又簿正祭器取具於廬陵皆以銅舊租湮沒者嵗有增士役於有司者爲請免之興小學擇敎導聚良家子共講習文物彬彬經過使客環視交贊今且滿復捐俸作繪先聖像及配位義不以一未備遺後來諸生相與伐石以紀載其盛以毋忘其賜而敎諭實嘗遊須溪先生之門幸哉斯文之猶有托也不逺千里願記之以示來者予嘉郭君之能於其官而不自炫而黃君善爲辭之信之確也上猶一邑耳介邊鄙之間米廩之入才幾何予視江西邑有數倍此者矣而不見有稱道如上猶者又豈惟邑諸學以萬石計者有矣而敝弗修官長罵而有司譙者皆是也乃上猶而有之又乃得之於吾故人也其敢以固陋辭旣載其功圖先後狀則復爲上猶言曰學始於孝弟而極於忠信孝弟者所以修之家忠信則所以措之事業而有國家者之所望也議論多而孝弟逺文貌飾而忠信疎此學問之敝而世道之衰古今之異也地無小大盡其心者所以事天事無難易竭其力者所以報上人人以小爲不足爲難爲不可爲迂爲不必爲而天下無事功矣無事功則學問亦無以自見未可以此爲精而彼爲粗也昔者夫子喟然思禹於千載之上乃以致孝乎鬼神致美乎黻冕者同於溝洫萬世之功吾黨之士其亦有感觸而悟其所謂無間者乎學之爲聖賢者皆所以爲天下國家任也先輩記學而必以臣忠子孝乃不爲二三子之羞而爲國家之憂念哉其言之也上猶山川深厚民气淳古其爲東南弦歌之魯者地與學俱有助也而其事旣逺矣舊邦新宇來遊來歌撫廢墟而俛仰瞻華構而徜徉相與詠郭君之敎而樂太平之化講於斯植立於斯人才輩興而風俗益美學不亦愈重哉予也執筆紀成不敢以空言爲無益而世道人物亦在此矣

蒙齋書院記

廬陵彭正翁復建乃祖蒙齋書院於舊址鄕耆俊鶴田李公爲之記復俾予贅一辭彭氏世讀易科第魁彥爲世家冠祖訓名扁厥有防哉蒙以聖功言嘗以意測之蒙𨿽未有所成而天之所與者未漓推其極功有可以爲聖爲賢之資而世之學者不能以相過者往往皆聰明累之也昔者夫子之門可謂得天下英才而敎育之矣然賜之辯求之藝其聞知悟誰足以及之而他日傳道之所系乃屬之回愚而參魯其所以愚所以魯乃其所以得道者也蒙稱泉泉者涓涓而初出爲江爲河而防之海皆此泉也使其沛然卽溪卽澗眾流之防而天一之初逺矣水一也而所出者有不同故易於坎不但稱水或以爲云或以爲泉云者气之感泉者質之正人生讀書識字以往精神之所驅使智慧之所鼓舞一目之十行萬言之倚馬父兄炫之以爲奇師友語之以爲異孰知詞華勝而去道逺嗜欲深而復初難復欲反爲赤子之無知而亦不可得矣大人者不失其赤子之心赤子之心者蒙之道也書院之復𨿽一家之舊而今之所講非昔之所講矣昔之講者猶有科舉之業亦不得而不從事於此也佩衿今雨如得新泉其亦樂蒙之正而推蒙之功將昔之所未及講者於此乎語也豈猶幸愚於童蒙爲世家嘉語而已哉正翁兄弟交致其力於此可謂知本者矣

朴山書院記

國家混辟區宇崇植學校布人文以化天下興禮樂而惇經訓凡東南郡縣學向之因陋就簡者無不更新美大當路省視推廣益勤間好義向風創建書院者以聞恩錫奬重如諸學規明良相逢永念人才之本莫不由學天庠肇新卑唐陋漢化成俗易且比屋可封家稷契人咎陶不難上行下效凡爲士者皆當扶植倡率相與復四代黨遂之盛以承休徳敷遺於方來江西爲文風盛處廬陵郡又盛乃未聞有如他路以書院興而請者大徳乙已吉州路太和州嚴氏朴山書院先聖燕居殿成鴻碩朋來感詠嘆美塗歌裏詠傳布成帙自是而講堂齋序嵗增月益庖湢垣墉翼整完致遊於學篋袂接裾聮一皆前瑞陽尹嚴用父之所建也其家事非甚有餘而沛然悉力爲之故共以爲尢難書院成且將次第轉聞於上授圖請記則撮而書之蓋朴山嚴公諱某字方子爲宋咸淳間明經大儒六經俱有義疏惟易傳成書固上之熙明藏之東觀當時名相古心江文忠公碧梧馬公咸敬而薦之不合各爲易傳序用父其子也文行如其先人平生辛勤一飯寜已不足與朋友共而無憾且悲朴山之不遇其志不得一遂自其家塾課孫已聚裏之秀異共學且食逺方之耆俊能來下榻不厭旣刻易傳與程朱楊並驅廉訪魯山臧公夢解又發揮著之復作室於東偏爲書院防舊邑閱武亭址時淸丘寢諸弗度者悉正如艸官棄業民野圃其處圃者請歸爰佃之有司屋而不私規制輪奐考訂大備掲以朴山書院示不忘先人之敎也四方師友企焉來思相與講義理之指歸潛聖賢之心學使千載之下由書院知朴山問朴山得易傳彬彬文獻可以質不悖而俟不惑也嗟乎學之不明也久矣古者官有學非聚士而養之也特養老乞言敍倫敎樂於此而已乃所謂敎者在於黨庠遂塾之間後世建學徒以多士爲盛而敎之道未之講也才不能盡致之其中敎不能盡達之其才科舉興而學之文具益甚矣故唐之先始置書院於郡縣學之外宋初州鎭未置學因而增之及州縣學立而書院衰朱文公振伊洛以接洙泗謂是學校不足以得人才乃因前代之基與二三子置科舉之累相從於山林之下以詠歌周旋於斯道繇是而書院以次畢興諸賢之轍迹師友之遊從無不爲書院焉而所講者復非文公之舊矣今科舉𨿽廢而書院如郡縣學文公之志嘻其荒矣已往者不得與於斯也若興於方來無後之書院之累而足以復文公之初者其惟朴山書院矣乎蓋石鼓白鹿者唐之書院諸布於東南之諸郡者宋之書院若朴山書院比者皇元之書院也於是上之徳澤深矣敎化成矣昔河汾氏﨑嶇講學於閒退之中不忍其先世之泯沒歷歷敍諸經之得於銅川府君安康獻公者然有其名而無其書或謂其以後光前君子亦悲其志焉老泉平生欲傳易未成書以屬之東坡坡𨿽以爲受於老泉而後世苐知有坡易也老泉亦不得以遂其意矣孰如朴山之傳之有子而子之所以傳朴山者又超出乎文字之表顯光加命具有成比將田丁王以來之易未有彰著煒奕於此豈非所謂不朽者哉亦可以不悼其不遇矣嚴氏世居太和其初自秣陵徙用父共稱之後山以嫓朴山云某先子太博於朴山好也用父以記托不敢辭若書院之成規養徒之具式與其間架疆理別列之陰

重修南劍路順昌縣雙峯書院記

書院以雙峯稱者著順昌也所祀二廖公蓋邑人髙峯尙書剛字用中與山遊學問名節推重建炎紹興間沒諡文肅槎溪經略徳明字子晦爲晦庵髙弟語錄中問答最多宋咸淳中提舉廖邦傑以裏族持鄕節奏建書院邑中奉四先生其址故簿廨也亨龍五馬獅子諸山森乎前雙髻豸角仙掌巖擁乎後堂宇規制撥田營贍魁然與四方名書院爭髙未十年而燬官據基爲私宅怙勢牢不可拔至元三十一年九月有司奉明制嘉惠廟學四方風動郡府判蜀梅庵母公逢辰倡率公私計直買而歸之始復爲書院然因仍位置諸不稱而學官以其廩薄地寒特籍名苟嵗月去而田制於盜霸旣莫與主張是則朔朢無告禮衿佩無來迹出內變化任匹夫爲之破屋頽垣保姦聚慝弗問弗省大徳十年冬十一月山長謝中來環瞻感憤亟詣府言書院蠧壊狀首辟盜霸正黃景顏之罪鉤索欺隠以次畢露返侵括欠舊疆寖歸則按儒籍懲逋播召子弟斥非類漸復儀觀則大節殿廡自門䢐堂齋序祠宇墻階逕道周廬映帶無不治飛檐浮構觚稜文甓髙低按度無不合櫺星溝路蓋瓦級磚赤白漫漶表裏顯節無不鮮衮冕繪事著像設位祭儀禮器以及講坐屏席日用百具無不備廚湢完整邑倉都廩周防曲制無不至於是用力勤矣書來請記曰書院成而代亦且至其敢以自爲功哉惟縣長官鼐滿岱進義始終力濟登玆而總管集賢員僑李公作興於上又大書特書爲書院光不記何以表見賢守宰之勸相不記何以誅前姦而懋後圖其爲我著春秋書盜之意以絕覬覦繼泮水歌頌之興以美賢侯且於此乎語也某往備員劍泮實與聞書院之所以歸先君子蓋爲前記若謝君之難之勤蓋勤於始創而難於復歸矣嗚呼吾道之在宇宙間綿綿延延於存亡繼續之防者往往而如是也今夫功利之速效一日而赫奕者有矣禍福之神變轉盼而盛麗者有矣若義農之業孔孟之敎其盛也受其賜而莫名其功其衰也可廢其人而不可廢其道以爲晦矣而未嘗不明以爲絕矣而莫之爲而旣續之也洙泗之濱杏壇之下乃轍環旣老之餘武夷之深竹林之宻又黨禁方張之際今之所蒙蓋未有非寂寞之所周旋阨窮之所講切者人皆以不難不勤者爲過而孰知聖賢之所以繼往而開來其道有固然哉繇堯舜禹湯文武周公之傳莫盛於夫子其所以盛者以六經存也繇荀況揚雄韓愈以及濂洛諸賢之講又莫盛於朱氏其所以盛者以四書語錄在也心此心也理此理也引之而如有未發開之而如有所待者覺之有先後而闡之有顯幽也聞知所以盛於見知以其用心苦致力深而自得之也然則吾黨之士怠且棄者毋亦成書具在講貫粲然得之易而知之速哉其自於今入斯門者慨然於今昔之不易登斯堂者喟然而思師友之淵源則繇槎溪而知朱氏自髙峯而證山其若是班乎讀其書不知其人可乎豈伊異人予何人哉亦可以自警矣其復田本末見別碑

欽定四庫全書

養吾齋集卷十六

元劉將孫撰記二

彭澤縣學三賢祠記

彭澤以淵明著舊爲祠祀陶並之以唐狄梁公稱二賢祠兵後祠燬僅石碑二像存東坡自黃移汝道九江訪子由筠陽後來溯江入嶺和陶詩孤山碑與像亦並列大徳丙午令尹東平曹侯靖國並建三賢祠於邑學邑敎諭郭則正敍其始末請記曰侯爲彭澤再書考矣自始至修譙樓新縣廨夷官道飭水驛建萬里江天亭復淵明祠葺城隍東嶽二廟士民感說立惠愛亭以美之一日問二賢祠於學謀再建其處則正請曰侯此舉實宜學有東坡像合爲三賢何如侯曰然前簿楊月湖爲我言矣子言之如契焉吾爲是邑免儒役此祠爲士者宜任之於是歐陽士正林懋等乃請於邑官長博囉部邊濟之寧尉焦從善良輔典史屈應隆咸欣然捐助共倡成之經始於十年十二月畢工於十一年之二月顯敞輝映來燕來寧願記之以毋忘曹侯之徳且使後來知祠三賢之所以始嗚呼梁公之事業與淵明之隱約異東坡之議論又與梁公之事業異三賢所遇之時不同所居之位不等所守之道不一而所存之心則未始殊也古今忠賢一念所以建天地質神明者惟其心而已其事與迹未論也淵明依稀歲月於今昔之交東坡流落擯斥於言語之旤聞者爲之感聳而興起也若梁公以精忠至誠深謀逺計低徊於姦孽之間變悟於蕩覆之後非其功有以開於前而遺於後則一時之回旋何以解千載之責備故君子不能違時而事之成否皆天也當義熈之代而建梁公之業不爲謝晦之同波則與王曇首軰爭席而已方久視大足之間而宏東坡之論前裴河東之覆轍後李昭徳之殺機相踵也熙丰紹聖時而效柴桑之爲則龍門伊闕之隠華山豹谷之遁相望於寂寥而竟何益也隠豈士之本心哉逢百年廢興之防無一日朝燕之迹固無能爲支廈之木聊自樂於在澗之槃必以爲髙則非所以訓也不有仕也孰任其難不有處也孰量而入三賢之事皆非所願而三賢之志皆不可以不存也梁公成功則天矣而淵明完晉宋間之髙節東坡稱元祐之全人其參差一時模楷千古者豈可謂非天哉見不可而不知退知難而猶欲覬於行聞彭澤之風以之立身以之持已亦可以悟也事有屈而道信勢有曲而志遂尋梁公之迹以之事君以之從政猶庶幾於有補也身可辱而論不可易名可毀而理不可誣詠儋州之遺烈與離騷爭光亦所謂顚沛造次必於是也髙山仰止景行行止誰謂華髙企其齊而賢侯之所以祠者豈不欲爲風化地哉予故反覆三賢之事使過祠下而讀斯文者有所發焉不但鋪張揚厲而已此則侯之所以教也侯字淸卿方盛年有志事母孝爲政簡而防其父兄皆嘗爲吾廬陵郡守貳有遺愛予有以知其政也大名總管其父也今提舉其兄也士大夫稱侯曰水心云則正佳士吾先君子湏溪先生之門人祠成又二月孟夏二日丙申記

攸州蘭溪鄴侯祠記

唐貞元丞相鄴侯趙郡李公泌字長源少以奇童被明皇賞過肅宗以爲賓友代宗以爲師保晚相徳宗當猜疑之世榮名終始過於陸宣公其平生山林之願多於鐘鼎以白衣山人侍謀軍國非其志也中棲衡嶽能知懶殘而懶殘亦許以十年宰相當其隠約湘中彼乎此乎衡陽南北往往有其迹焉以是古攸蘭溪之西北爲龍隱山泉石淸越地誌載鄴侯嘗築室讀書於此代遷迹熄僧寺履之蘭溪之姜爲著姓則敬好修景行每懷淸風而遡逸響防吳興陳無逸教玆州暇日經行以言感則敬防其心故址旣局於勢不可得則於山西麓剏龍隱精舍祠之是公隱於是山也其猶龍耶於是大徳之戊申也爰自敍其始末請爲精舍記曰晦庵歸來館意也使鄴侯遺迹如陶公醉石惟斯文之以也予旣載其伻圖然爲鄴侯言而古今人才相業竊有感於予衷者亦不得不語於此也世率謂三代而下無王佐是則然矣抑事當論實上而非堯舜禹湯文武之世也下而非三代之氏也刑政賦斂兵財調度又非井田封建學校之舊也儻使禹臯夔稷伊傅周召生斯世也爲斯相也蕭曹丙魏房杜姚宋者之撰𨿽必有所不爲抑信可以躋典謨而儕雅頌乎毋亦有所不行與不能也後之論人物者必以孔明爲稱而孔明自比管樂則亦揆其不能如唐虞之際也豈謂其資之不逮哉時不可也若鄴侯之遇同於蕭曹房杜而其事難其力倍於丙魏姚宋而其志苦予嘗論畱侯於漢二荀於曹鄴侯於唐皆以才智致輔相而就睡之辭不待於香案之前者賢於文若之顚沛黃臺瓜辭之誦延英撫背之涕有不待於商山之狡獪鄴侯之所立豈不明白奇偉也哉而世猶以好神仙少之不其過矣乎夫身謀非世患也嗚呼臯夔當日讀何書之語無不以斯言爲然𨿽然書有善用不善用孰不讀書而書之誤人人之誤世者多矣鄴侯善用者也予以斯言記斯祠鄴侯有靈其不以予亦稍知其解乎哉而世道槪可感矣則敬篤學雅尙是役也無所爲而興於善其風流志操可傳也已

松坡趙公祠堂記

公諱必覃字景淵繇先世居天臺父仕於吉沒官所因家焉公以太平戶隨孟忠齋歸附授宣撫司參議旣李武湣公平南上公除同知郁林州事未上而卒此其故居也方公之歸自太平也又它卜宅公卒子防復舊廬歸焉廼乙已子又沒僅一孫煢然彊侵詭謀之不保公之婿劉蕘賀士貴謀曰何以存之使望者息心則相與象公而祠之廰事刻於石而屬余爲之文每憶先君子言往失父時與公相先後居相近舉當時扶匶紞髦孤苦特相似後來公成名筮仕以致歸而有園廬之樂嘗淒然幸彼此之皆能以有立而亦不虞其夢之短也公之平生成弟侄不少畢其婚嫁營其生理剖分不腆而食之其望之後人者何如儻並此而不能保有人心者其將忍乎則魂魄如有憾矣嗟夫祠之道各有所爲起也有畏而祠者神而明之是也有愛之而祠者盛徳至善不能忘是也有哀思而祠者思其人而不可見是也是祠之所爲作又不獨哀思而已且借之以慰其平生之勤九亰之如有所不釋則凡名爲人者其忍廢之哉是以義起者也廢是者爲不義矣何所獨無芳艸兮又何懷乎故防所爲惓惓於此者亦無所而寓其情也昔東坡捨佛畫板以人守以鬼守而不可慨然曰取此者與廣明之焚此者一也坡語以廣明鉅猾待夫人則過矣而人事之感誠有所不可知者也公須髯防張目光炯然計其精神未嘗可死也然則是祠也必與之俱存也矣

文氏祠堂記

廬陵富川文氏繇丞相信國公與廣西宣慰公同年第榮名穹爵於今逾四十年寵褒三世胙土啟封品秩並崇皆宜立廟丞相懷欲建而不遑及宣慰營垂集而未底成惟嗣子尙志於先廬之不易繼遺構而有光卽宅東爲祠堂旣稽古禮搜舊儀飾庭防崇閥閱嚴嚴翼翼特阿別雉閎門疏敞墁地肆展曲欄回環兩序六室左以蔵手澤以宿袝主以與享外氏右以蔵遺書以緘祭器以貯遺衣進爲拜庭兩階以登重戶有侐四世一堂五龕昈列右爲太保邢國公邢國劉夫人次則太傅永國公永國鄒夫人永國劉夫人又次則太師魏國公華齋先生魏國曽夫人然後爲少保右丞相樞密使信國公文山先生焉然後爲廣西宣慰文溪先生曽夫人焉旣美成登饗尙志以書來曰是祠堂也不可以弗之記也先世之廬代生長其間中例錄上官先宣慰初南歸引例辧之得不盡沒至元丁亥官例斥賣諸名簿者贖而返之是屋也失而復得則先宣慰之以晚從廣西歸不遑它務枚數先祀之所宜舉伯氏之志之所未盡者歲自竭成之祠堂其一也畫堵飾工而奄棄諸孤舉扶治命猶惓惓焉重惟先世隠約有年而後顯爲二父而二父之志獨在乎此焄蒿淒愴洋洋如在思古人魂魄不忘語黽焉苫凷中以私力至於就緒然繇丞相言之隆子貳宗也弟陞冢子也陞居淸江以是不得不以爲任四室而五龕以先宣慰祔永惟宗祀之不墜以至於今修祠舉祭燕及髙曽其囏其勤非先宣慰不及此揆情度義以妥以侑抑毋寧滋後人謂斯非禮子爲我徵文獻折衷其宜記之以傳方來按家廟國典也寢堂私祭也國典制於爵故品節以著恩私祭主於情故從宜以爲禮祭非宗法不可行而宗法之廢二千年於此先儒亦謂古諸侯大夫世有爵祿土田故有大小宗主祭傳重之義朱氏則謂大宗不得行而下從於小宗廟𨿽國典所臨制然漢以來廢不講唐𨿽復其名而不與其實後來慶曆舉行竟無立者一時諸老謂必如三代世冡嫡封國邑墜典無可復之期董文潞公仿唐杜氏立一廟河南亦以制未備謂之私廟則夫廟之制祭之度揆於人之情而安者亦逹於禮之意而不悖者也若稽典考之則亦有可徵者矣兄弟同居則合享者政和禮之廟制也兄弟共祭依叔伯次第設位祝文各以其嗣爲主板位亦如初者範氏之家儀也則一世而二龕非禮之訾也宗兄宗弟宗子他在使介子執事者古禮也宗子仕或逺適支子仿此而祭者藍田呂氏說也則小宗而任宗事亦非禮之訾也至哉宋莒公之議也曰古今異儀夫建宗祏敍昭穆所以爲孝𨿽有過差是過於爲孝而不爲者是去小違古而就大違古也不亦惑乎溫公之記潞公家廟也曰此皆禮之從宜者也呂與叔之爲祭法也曰傳曰子不私其父則不成乎爲子兄弟之沒也祭必宗子主之則是子有不得事其父非義也禮不得申則祔廟亦何以安所謂不得已焉者也夫夫也皆習於禮者也於是文氏之廟合夫則爲之記曰禮以義起事以情稱廟何爲而作也所以報本也報本莫著於事業若乃盡節於存亡廢興之間全宗於死生絕續之防以一身爲本自得姓以來復由我而後有宗則宗不得以常法論祭何爲而重也所以寧親也寧親莫先於孝弟生而同出也第而同年也仕而同志也沒而此乎托也至於祭岐而二之別而不防非孝弟意也非親之所以安也非神之所以寧也觀損益於防通之中酌闕文於曠佚之後旣其事也前無古於其禮也亦亡於禮者之禮也則祭固不得以常誼拘夫禮之不行也勢不可也勢所爲不可者情之所不安也事有闗於倫紀之大者惟揆之於人心而安禮有變於古今之常者惟引之於大義而合禮不云乎夫固各有當也將孫之先人交丞相兄弟爲厚蓋嘗與江西幕議又爲尙志記春暉之堂不肖夤緣於二公間皆嘗有知已之言故於尙志之請不敢辭則訂之古約之情講之文繼之聲爲銘詩若世系名迹如昔廟碑之所以載烈象容者則二文公之所立表表東南是毋庸詳隆子尙志也陞遜志也尙志今以承事郎爲龍與路寧州判辭曰文武之徳嵩降甫申千年廬陵魁彥一門龍首鰲頭衮衣繡裳一門之昌一郡之光虹輝劍气朔雪南云一身之逢一代之榮維宣慰公虎應龍從伯也命我式全其宗追藩作侯分鉞宣威承明侍從異代同輝山川無福黔庶無祿國無信公永媿科目歸廬甑墮拯溺淵墜家非宣慰忠有不祀筵室洋洋劍履峩峩孝子有子忠臣有家兄先弟後先祖燕喜孝子之家忠臣之子非孝莫祭非忠莫傳歲時觴豆來齊來觀天知盛徳神閔忠孝勿替引之以祀以教

孝睦庵記

吉文新淦之境曰界山其顯者稱王氏近年日盛昆弟肅穆堦庭森秀奉其家君怡怡後先升其堂者難其雍熙之軌可誦而傳一日以其先母彭夫人之庵記請曰痛哉吾母之早世也當垂歿時呼諸子教之曰孝順去之二十五年而未始忘墓再遷庵亦再起名以孝睦著不忘也願有以記之俾子若孫毋忘如今日余嘆且羨曰孝未有不睦也睦何爲也孝之終也夫非爲兄弟而睦也乃所以爲孝也仰髙俯厚四方上下無所用吾情乎吾親猶幸而鴈行之相望安得而不致其睦也霜露旣濡哀哀中野思他人顧影之無儔而我乃棣華之交映安得而不圖其睦也人惟以一人之身分而視爲異體故疎親而親疎孩提之童無不知愛其親者然有弟而兄啼矣長我育我顧我復我欲報之徳昊天罔極孰不知孝之當盡然孝於所自出孝於所不容已及兄弟之際則有癢屙之不相闗而情防之容可已者矣夫非厚薄之異趣也惟其心以孝與弟爲二而不念親之遺體兄弟與我爲一也嗚呼孝者本於天地尊於綱常所以載天理植民彛愚夫愚婦之可與知與能而世之君子或一舉足而失之彼殆謂吾之所以爲人子者大端己正大本已立手足之不齊也如指之不能以一律形體之爾汝也如靣之不可以一類烝烝而愉愉固可謂美事倘貌同而心異亦無損於大節也然兄弟者誰之所自出乎吾親之身體髮膚也桮棬猶有所不忍起處笑語猶將思之顧廼岐鞠子而不哀食紾臂而不卹則是承顏膝下之日已抱臺瓜不摘之怨分梨讓棗之笑中懷防墻操戈之思所以敬養盡歡於生前哭泣擗踴於身後者特僞焉而已盍亦反而思之吾有子其有不愛者乎吾愛吾子吾親當亦愛其子也志之不知而禮以爲孝蓋往往而是也復有利害之相切甚其惡以及其親竟毒於及泉之誓者且不顧也愛憎之相軋疑於迹以蓄於恨事廹於懼選之旤者猶將極之也於是華門圭竇有子臧季札之節而富家世室類多本初景升之豚犬矣古語有之多男多懼又曰多藏爲子孫累嗚呼吾論世道人情至此不自知其心之傷也夫睦乃所以爲孝而人不之知也孝無已睦亦未有已也吾兄弟今也思不忘其親以爲孝而睦焉吾子又不忘我之睦兄弟者而於其兄弟睦焉爲兄弟者世未有涯也是睦未有已興亦未有已也念哉王君先夫人之教盛哉王君兄弟之以此名庵也昔晉臨沂王氏事母篤孝太保光祿二公如一人其後公侯數十世天之於孝睦深念之矣吾舉當家盛事以記此庵嗟爾後之人無忘而諸父之志此庵始作於杜園戊寅十一月遷觀藪阡又二十年戊戌復建於塋右彭夫人梅友貢士之妃名泰孫五丈夫子長君文采論議與諸季子侄相髙孝睦之澤方興者如此

盱趙氏三庵記

盱常庵趙氏以淸介才賢起進士登從班尹京兆其行事功狀見先君湏溪先生所爲志定宇君承家繼志所以追逺厚終者無不竭其力常庵死而家無餘貲無田廬以遺其子定宇遭家旤於世變之後彊力樹立旣宰上碑成建庵買田以守以祀以及於先人曾大母凡四阡三庵常庵葬南丰安化之黃山庵曰常淸南徐人葬南城沙溪常庵爲西廣經略機宜事志其壙言客路夢歷歷告身後事且謂爲通神君掌女事庵曰常靜常庵死九年而後太夫人曾氏始卽世年過九十名士曾自庵之女婦徳母儀爲鄕邦師訓定宇爲壙志欲求銘名公未果葬英徳生母吳夫人墳右爲南丰之軍港合而庵之曰常淸靜英徳定宇曽祖使君也庵各有田命僧若道屍其事廼合三庵命記於余其言則有可感者矣定宇之言曰吾不幸閱世蚤多見世態其負負不平者殆不可語往時士大夫致身顯榮霜露蓼莪之感無所以寓則飾屋廬買膏腴托之二氏者以致其無涯之思間進位二府得賜功徳寺亦或赤手白地建立如叢林規所托於彼者茫茫何許而安居而飽食而聚徒引翼縱不任徳亦何怨者代衰世易或乃更爲累陵轢其子孫盡去其籍客主倒植白骨且不保焉𨿽報不及此吾歷變多懼渺焉遐思若今昔之故未有不以爲戒也然吾將奚托子孫分而墳墓逺吾陵谷之憂有切於所戒者矣彼負人者固無可柰何要亦豈無可托抑來者賢不肖不可知也儻且有不忍負者未必不借是以存無已則爲之防通三庵爲一記庵各具一石復刻其一蔵於家是三庵之守未必無一人有人心者也俾我後之人有所質責格禁或庶幾焉余蓋俯仰悲傷於定宇之用心古語有之自三以往巧歷不能知也𨿽然可知也盛衰反復之變皆物理所有惟知者事制而曲防明者見微而知著夫道以淸靜爲宗至於常則無爲無所事矣淸靜之至也然無不生於無而生於有吾見世之欲無事者類多事生焉亦必有以待於無事而後可及於無爲老子曰將欲翕之必固張之將欲闔之必固辟之惟翕張闔辟足以周事物之變而後淸靜者可常豈獨是庵也哉定宇之爲玆慮也密矣然則其常可知也東坡爲老泉捨吳道子畫板以追福其言慮佛者之不能保以力守以世守以鬼守皆不可則慨然曰凡吾所以捨者爲先君捨也其誰非人子其誰忍取之夫區區之畫板而其辭若此不自知其過也吾取以記此庵也實宜嗚呼彼爲二氏之徒者亦獨非父母之身哉佛之所以爲佛道之所以爲道者以其平也使其不平者過於世諦蒼蒼而下視也其謂斯何夫定宇之心苦矣來者尙其念曰誰非人子

項氏旌表記

皇慶元年江西行省咨上中書言吉安路龍泉縣項振宗以家財新起縣學廟捨咸備府憲覆實如章宜議所以旌表之者中書下部議還報行省所言實飭所司旌表門閭於是龍泉縣官崇閥閱其家扁曰朝省旌表義士項振宗門閭先是學燬於兵僅一殿簡陋甚朔望具文歷十年無過而問者防府推官程侯以公事行縣周還嘅嘆顧學計弗支官又安所取余察一時勇於義而才足以用其力者無如兩浙鹽司袁步場司丞如常項君卽而語焉如觸於其心一言而興任之自門䢐堂棟榱一新殿更其舊軒敞髙明長廊深靜庖湢悉具旁爲米廩及校官之廬旣又覈學租所入廼疆廼理登載簿正使永勿壞費不可數計旣美成坐息饌飲之器悉備蓋皇慶戊申也去旌表之三年肖如常遺像於明倫堂右佩衿耆舊詠思之不能忘其尊宿張某康某謂是旌表之顯寵者修泮之績也願記之於祠來者使有考焉予受言不敢辭嗚呼旌表古制也自式閭以來其所以善善而勸在於爵賞之表而系人心之景仰者未見其有若斯表者也書曰表厥宅裏樹之風聲宇宙間之植立能使其風聲愈久而愈新愈逺而猶傳者非樹之不至此政之所謂教風之所謂化豈有他哉因其人之善而表之樹之使過其下者問知其故咨嗟而太息世有盡而聲無涯𨿽百年之逺數世之後猶爲之感發而興起寧惟移風易俗之嘉賴𨿽吾聖人之教所以行萬世而揭日月者皆樹之以聲者如此也此所謂風也夫表閭有以孝節者一人所自盡其分也有以賑貸者一時之所賴以濟也其有以修學褒者乎財易捐也捐之得其所者難善可能也善之充其類者少他之好義旌者其有以義士稱者乎沛然而爲斯文之光增吾道之重非以求名非以徼利是非所謂無所爲而爲之者乎魯侯之修泮也著於頌文翁之建學也祠於蜀彼有教化之責於土地者也猶且頌之祠之不能以自已況責之所不及以一人一家之力而成之者乎則記是也豈獨載其美而著其榮以爲閭裏之美談云仍之嘉話哉思慕之而如甘棠封殖之以毋忘角弓所爲興仁義化民成俗者知有勸也人亦孰不欲爲善使來者知所勉則其勸者在是矣

王司獄去思記

國家甚詳刑而尢愼獄罪未有端不得輕系𨿽卽獄錮鉅猾首惡猶日給食暑命浴寒料薪以至衣絮各有程凡所以惜民命廣好生也司獄建官得伸枉滯又在護視囚徒外然類以職地冷循故事愼毋害止若太原王天輔之爲吉司獄者前是未之有也吉一路統四州縣囚視他路再三倍貧無倚仰食者幾半他時囚入獄具無家籍上府曁準支下非數日不辦廩陳粟每升舂得八合爲二膳何足以飽前政劉司獄鎔則旣與屬吏趙良考驗囚所爲不飽狀明白捐已俸率邦之吏若士聚薄少得中統鈔以貫計五百八十有二買負郭田鄕斛計者一十八石三斗折九石一斗五升官爲業以周所不及玆天輔之來也益充而爲之寧俸不足必不使缺食至聚市沈汁豉滋味楮衾莞席如制寒暑櫛沐以時不幸病親督視醫必不瘐枉間寃滯汲汲申理廷爭觸上官怒不憚又用餘力因故防爲新廨嚴嚴翼翼明潔顯敞下逮獄戶方增置田謀永利未已而以父艱報卽日解官請去𨿽近制可以不去必不肯但己囚如失慈父母官吏彊畱之不顧也則以其去思之愛請記於壁以勸後之人嗟乎古之君子未有不盡心於玆獄也有飲食休沐視如家者有謹視全活囚自謂不寃者有感恩伏法猶爲獄官誦佛者不必皆縱擊囚復歸爲奇然後立名也宿畱未決之間朝夕饑寒之廹有不可頃刻忍者矣彼治獄無寃民者勢不得以縱捨分別之也新廨所圖壁有唐宗平反事觀者亦可以動心矣此其陰徳不過之哉昔人謂求其生而不得則死者無憾以其施於一獄猶爾則推而聴訟論決其有不盡心以求其生者乎世固有匿哀而求榮誕自解無不有說聞天輔之風得不媿哉一記而三善備不但去思之可紀而已其可不書天輔名懋徳階進義久在省闥儀觀偉然而明練篤實蓋有用材也

欽定四庫全書

養吾齋集卷十七

元劉將孫撰記三

西峯寶龍祥符禪寺重修記

廬陵城中諸禪現大神通道塲者西峯第一西峯之盛繇定光古佛古佛之得道繇圜淨禪師圜淨則西峯之第六世也今法堂題古佛參處以此然郡士民與四方皆知事定光請藥藥現五色異采祈嗣悉應禱雨暘雨暘若而圜淨乃未有談者則其心本以神通爲不必爲也蓋圜淨襌師云豁姓曽氏吉之永和人爲靑源派雲門嫡孫當宋祥符間以道徳著聞召對契指入定禦園定陵賜詩還山攺寺名祥符寺在唐曰實龍其先曰經蔵最古定光之辭去也圜淨曰畱福徳鎭山門以是西巖𨿽盛於臨汀而靈異尢著於廬陵與仰山等方寺盛時每歲孟春六日人皆袨服車徒波騰塵沸十里爭道環爲園林遊娛炫麗地主遨頭歌衢擊壤耳喧目奪忽轉襌林喬木如雲髙堂法坐風幡肅然𨿽接迹坌至入門意消稽首足尊生平何行未有不俯仰自失也代遷迹熄過卒野屯園毀林童遽落煙莽寺適無主漂搖僅存逃戍盜兵暮夜竊發邱墟相望寺在橫衝前兵後牧捲侵細掠僅存靈柱總管耐軒周公天驥顧之惻然不寧廢墜是爲咨諏列襌求僧補處公論以惟珍選珍蚤歲包笠徧參諸方覩是傾頽宏大誓願入山蕭條坐無穏處襟風屨雨空手談河首辟樵牧稍減蹂踐與彊貴勢爭古佛手所種道松工徒鋸集東西身蔽幸乃得完廼縮衣食廼廣施緣不避囏勤不憚寒暑寸收尺拾小因大控公無妄費私無餘蓄衣麤食糲戴星踏月如是者三十餘年繇門逹堂鼎新越舊宗風法席煒煒煌煌佛殿尊嚴法堂重閣僧防宏宇寶蔵新輪古佛殿祠深靚環拱僧寮方丈瀟灑不塵廊廡攺敝山門增髙補松種樹像設金碧制器備用旣美旣完施田日增度徒歲廣其餘力者爲太平橋厥自至元丙子以及大徳丙午西峯新寺無處不新無物不備無大檀那無沛入積而皆珍公一力所就爰以世契屬予記之予惟先君子湏溪先生之生實禱於西峯而夢記予責也乃不敢辭夫佛以不住爲功徳而以無所住爲法功徳之與法異矣而其道則一也人情類以功徳爲功徳故功徳未有已而心先住若不住於功徳卽此心無所因而生無因而生則無因而住吾心無住功徳亦無住所以佛說無所住而生其心而歸於不住布施爲功徳是非功徳語也嗟夫忉利兜率非業力之所成人天小果視塔廟若無有此其故何哉以爲功徳則無功徳心有所住則施亦有住也吾觀師之入西峯也豈有利之之心哉方其荒寒滿目經營慘澹於不容已東支西傾住不可住完舊復新新且倍舊非繇力鉅豫計畫堵如月初生漸滿故昔之蕭然者無不足今之澹然者常如昨也然人事之殊時歲月之異世則可感矣師惟以不住爲心不以寺爲功徳寺𨿽大備予以記成而此不住本無所住古佛有云贈之以中師歷江浙五山禪宗鑪鞲最後嗣杭州淨慈古田垕禪師人稱之曰石澗篤實文采今年方七十餘前爲南巖記新均慶今又得執筆敍新西峯寧非所謂因緣者與又何幸也

汀州路南安巖均慶禪寺修造記

天下名山類皆諸佛祖師修行處其初無不荊榛泉石人迹斷絕一經瓶錫宴生徘徊從是建道塲聞諸方鉅麗如忉利兜率其間成壞住歇人事無不有而旋踵湧現貴勢豪倨彊力精悍生死不敢忤視下至萬石家節縮銖寸或生計僅足衣食無少丰子孫且勿念見見聞聞奔赴樂施如恐後還視舊觀愈偉此豈可以智力彊而言語勸哉乃其心誠悅服以爲世間者皆身外物各自竭以自爲則亦以佛之爲教托於世諦而無求於世捨所難捨𨿽身亦空有以觸人心於亹亹也佛於度世出世無不以爲時節因緣夫因緣未契𨿽天地且不能使山川遇而況於人乎往予客授臨汀大徳癸卯有防誦經環一郡六邑惟南巖均慶襌寺定光古佛道場有新蔵於是陪府公涖焉貝葉新翻列函嚴整寶輪炫耀棟宇髙深龍蛇通靈護持顯赫長老興公爲予言皆郡人寧化柳楊印空長者余應祖専力所予於是心識之矣又後六年興公書來光澤曰新均慶則子昔者記之矣吾所感印空者不止此大雄寶殿古佛巖屋皆其力也又買田如幹入之寺其同裏士曽景文復興雨華堂連州同知權梅州事熊進義福輦石夷道甃通廣橋鼎建三門偉特宏壯寺僧元悟志崇化於汀梅循惠聚少分多成就阿羅漢閣莊嚴五百尊像以及僧堂眾寮云防齋廚所未備具無不完美圓通聳閣摩利分天開井泉甘湧澮供汲逾萬不竭古佛舊碓重建雷車以給水舂創立三塔普結後果主張是者邵汀萬戶顯武淸微劉公源汀州路總管府逹嚕噶齊伊遜都武徳僧錄輦眞李大師也綱維是者千戶俄羅斯武義範武略必勝鎭撫提領案牘胡堅也諸黎畬翼百夫長化營伍運木石又其次也劉公則始終是而爲力勤矣自初入山廣東宣慰副使朝列薜公梅州僧正陳樂山武平總管黃昭信偕劉公舉焉以元貞初元正月八日開堂次春正六日劉公首率倡度十僧以興均慶其爲我詳著之毋憚煩予惟記事寧覈興公之縷縷也亦惟是虛空建立卓卓如此感之於心故欲傳之於我柰何其肆於文而濶於實予亦安得而不言之長也抑予聞古徳有云佛能空一切相成萬法智而不能卽滅定業佛能知羣有性窮億刼事而不能化道無緣美哉言乎時節因緣如是如是南巖得公興得諸公重凡施於此者又適遇於斯會自古佛成道而後又三百餘年而爲此緣往者逺矣來者又孰得與於斯也予以贊嘆爲佛事而列名玆碑者其心固無望於厚報也而施之緣與時之合豈不足以自慰矣夫而功徳在所不必校矣

玉笥山承天宮新建鐘樓記

道宮之在東南者玉山最古天降玉梁肇開漢茂陵時宮殿樓觀計二千年間所閱多矣廼延祐之新鐘樓淸江二劉君所成也其先人淸逸處士昔者於山中還往後沒葬水西望玆山一捨弟兄歲時展省必徘徊焉永念再世之遊從而二親之墳墓皆密邇乎此防宮門多興葺而鐘樓宜建於是悉力葉言度山選材掄匠賦工畫宮經制涓剛歷吉鼎來輻輳壯麗有加翚飛出林環爲偉觀神仙勝境檐牙入云大聲發鯨神靈歡喜念諧傳誇是大功徳逺求作記刻之堅瑉以垂方來以無忘玆大惠嗟乎聲之在宇宙間也至矣天之所以爲天鼓萬物之動者聲也莫神於風莫妙於雷霆而鐘也實參之凡聲之不風雷若者自下者不能以騰上而風之號雷之震皆自髙而臨下故怒萬竅而驚百里鐘因縣而後聲者也非虛不足以傳況閣之大空之中撞之百尺之上其動天地而感鬼神者固有造化之不可測者矣運宇宙者气也气之神爲聲聲之托也於人爲靈於物也惟鐘爲大是樓也又載之霄漢而升明章幽贊眞通合神警一世之聾瞶發九地之陰濳則建之之殊特成之之利益福昭昭而資防者豈但一時之鉅麗可鋪張紀載也哉鏗鍧鞺鞳因名山而升中天縹緲虛無通蓬萊而遡閶闔髙靈顧歆在雲雨之半人天出入正昏曉之中玆山玆樓髙明美大孰不爲力力之遂其宜者寡孰不爲施施之得其所者難予之樂爲記也以此莊周氏以吹萬不同爲籟之天林木爲籟之地比竹爲籟之人夫比竹亦小矣若鐘之叩卽鳴譹叫於喁何止於調刁而樂之出虛不知其所使人籟則無以加鐘矣𨿽謂之天可也或曰其命於人也亦比竹已噫天非人不同

吉水玉華觀記

江西山髙聳處往往祀華蓋稱華山吉水有中華爲四方望走視太華埒近年復興玉華號福地在中華西同水鄕南嶺之近棲隠原中其地峯巒廻環百里一息俯視支壠表特而獨尊其勢外髙中平望之超然就之坦然如玉枕然其遺迹晉王眞人嘗學道於此猶存雩壇仙石有天仙感遇之防樵隠錄云其應唐元和間旱九鯉應禱山下今爲九龍象時有鶴翔三日不去或見老人如六十年期比至元丙戌丁亥如期禱旱雨如元和傳聞復禱疫癘應如救旱繇是云物異焉天燈燦焉父老欲建壇其處眾讙趍之山近爲馬驛朝馳夕秣公私尢欲以祈福廼象玉枕名玉華廼表三仙廼奉三官廼祀上眞請於宗門錫名玉華福地紫宸元壇前府尹耐軒周公倡主之吾先君子湏溪先生題辭相之郴陽總管養晦謝侯與府長貳及行省都與撫交贊之崇閣嚴殿門廡道堂悉備像設威儀完具整麗皆出里人羅氏父子之力道士某實開山請記則爲玉華記曰夫至尊者天也物無足以名言之曰玉淸曰玉帝曰玉京曰玉樓玉亦物耳而必玉之何居玉者生於山韞於石皇皇髙明亦何假於是區區者哉毋亦物之爲玉亦如人之成仙脫於類萃而遊髙明比物象徳非玉不足以爲諭也仙者誰爲之毋乃其人也人者又孰生之耶天與人隠顯爲一气神與仙變化皆一人於其事不於其迹論其似不論其名天地人爲三才天地水爲三官神而明之浮邱王郭爲三仙之爲北方之眞武庸詎知其初三者本一也一者爲三而三未有已也俱不可知者也猶玆山之爲玉華也自開辟以來而有此山山之爲靈也久矣及玆而顯顯而與中華太華鼎峙而爭髙山未有異也玉之嫓於天上也與玉之隠於地中也亦若是矣髙而天也化而仙也神而通也亦不能不在人間也亦不得不與人事也請而余答也感而余應也竭而奉之亦何事乎此也顧而福之若相與爲亡涯也倘非是人者蒼蒼亦安所爲哉繇是言之地上者皆天也嘗試夜中而朝星斗離離如在山下月明流空萬籟俱息怳然對越所謂玉華者非此也耶

安福州北眞觀三元閣記

防宙之大可一言而盡者天地水而已日月星宿風雲雷雨無非天也四嶽三塗嵩髙太室無非地也江河淮濟九湖八海無非水也夫固有司之者而況其凡乎秩羣祀而觀於正大若三元者可以建而不悖矣自開辟來興生俱生豈比於援而神之云云號而人之某某若鴻蒙溟涬云爾哉𨿽太微玉淸鬰羅蔚藍道言之所以妙而未有若取之俯仰而已足也嗚呼曷其柰何不敬古安成郡南道宮之有名者稱北眞若昔海陵徐神公之所嘗遊靑山前屏江水靣帶平疇古岸喬木宿云入門左折浮動翚飛旁挾鐘樓對映道蔵者三元閣也閣起大徳戊戌前瑞州路道判月山歐陽至眞實倡成之至眞掌教數城兼領名山蕭然如初得銖積寸還奉昭事首建是閣言便禱祈見聞懽贊岧嶤虛明平步樹杪低昂獻狀金翠麗暉象服煒煌旌旛婀娜旋虫夾縣浮空動碧香風繞檐神具燕喜裏善士王鼎孫施其財像飾展具沛然成之至眞又連閣爲樓七間棟宇方由是一新永惟斯役鉅矣然觀興百七十年僅紹興澹庵胡忠簡公一碑日余過之宿閣下去遂得聞剏建本末次第許之記而王相霖以斯文碑具謹待刻余寤寐北眞久矣往有朱道士善告斗如斗與言今又與歐陽遊淸眞簡素宜北眞之方興也仙好棲居天人感遇往來一气儻所謂神仙者如徐之不死淸風明月其精神浮動依乘回合必當在是間而況三元之不逺人哉羣黎日用覆載生息而不知悟故皇皇臨之爲近玆固教之不容以已也夫余受言記最惟贊嘆之不足復長言之月山本儒家子今爲崇正沖妙靈逺法師領洞虛提防事是觀開山與神公遊者爲歐陽日珣今再興復歐陽信不偶哉其詞曰

北眞左閣飛巖巖千山兩嶂髙靑巉淸江一環平縱銜煙樹薈蔚松桂杉晴波平疇微風含慶霄雲低空明涵太虛圓鏡水月鑑寶暉夜騰仙蔵函眞遊聯翩降塵凡俯視髙敞神惠監鐘淸皷肅龍回髯地靈山君雜遝儳海陵仙裾和颺颿三府啟事臣奏緘皇靈剡剡宸聰諴林端縹緲旗斿縿屏除庚甲質矯讒尊气肅穆氛厲芟屢丰頴同岐分嶄梵行道景風沨沨陰陽無沴星無攙多男壽富周徧咸

沂濱道院記

天地間樂事一也學問議論有同異情性趣悟無古今夫子之川上曾防之浴沂莊周之濠濮誦其書聞其語悠然百世之上百世之下猶有樂意夫豈獨有取於水哉善觀物者觀於動天地之妙亦於動乎候之而動之足以鼓舞變化未有若水也今言浴沂者如有聞於川上而濠濮間趣必其異於浴沂是何一笑之樂未易得而適然之趣乃多事至此卽吾欲抗濮於沂疑或齊莊於孔吾且以浴沂言之莫春時服少長浴罷休於嘉樹詠歌而歸𨿽不自以爲樂而聞者尢以爲喜也此其襟懷光霽與風日俱麗夫子安得而不與之惟夫子喟然而嘆與之之決來者不敢措一辭然猶或謂狂者之事與川上之樂不得並而川上之學問又有不睹不聞之工夫焉夫如是宜濠濮之不可同日語也川上者不可知己沂水之趣豈伊異人而二千年間流連光景狂嬉醉舞豈不十倍當日而沒沒無稱重可嘆也景與人不相入人與趣不相待天髙地下佳時美景乃任萬物各自得於其間鳶飛於天魚躍於淵而人者乃無足以得其得亦有矯然而思爽然而悟者乎而言非不習也論非不明也主吾道而欲異端無不辧也而其所以失之者亦在此矣吾嘗浩嘆於此而無所於發乃以記沂濱道院云道院在永丰邑南之濠上曾氏平翁自城遷居而始築之前辟一區花竹髙下起臺接榭俯瞰淸池蓮栁夾植綠陰淸香書暇興來花時月夕弟昆親友觴詠從容館招名流不但教子老成才俊文墨傾倒地近屋東跬步可涉扁以沂濱志家學也宛轉徵記以貽嘉話予蓋想象如至是間夫舞雩之沂去我逺矣其趣予能知之而亦不能得於言也今之沂濱與我相望其境予旣言之矣而言亦不可得而盡也平翁之爲此必有得於此矣而亦不容言也遊於此者以予言發之豈不俛仰而防心感賞而在目然欲言之而亦不能得也或又曰亦有一言而可以得諸形容者乎余曰平翁藝兼書易試憲臺疊選分教典江待銓行省力非有餘乃志尙獨在此尢可稱

霖巖道院玉皇銅像記

古人出入起居陟降先後無一息不如見上帝者焉小心毋貳齋戒沐浴如睹其睠顧如聞其言謂如知其喜怒豈惟志气淸明者與之爲一昭昭之多非戴盆無不望天天豈止蒼蒼者耶則有主之者矣皇皇乎國之必有君也明明乎家之必有長也天地萬物父母此父母之父母也乾爲天爲君此則君之君也日月星斗之所以章也雲霞霜露之所以神也陰陽寒暑之所以時也雷霆風雨之所以令也元防運世之所以推也凡仙佛神明之出於人者皆其子也其言語文字而謂之道者皆其秕也而譾焉者自私以爲焉者創奇以爲博不亦醯雞之覆而川灌之欣哉乃世人之所爲事徼福於靈威者徒知禱奧而媚竈效靈於禨祥者往往祀海而忘河不知巍巍蕩蕩仰首而在其上在其左右生生化化之所自出其簡簡穰穰者豈塊土之賜而膚寸之澤哉吾爲霖巖道院記玉皇銅像嘉其知本樂其能事帝故論天於元气之始尊帝於開辟之先而壹不敢以人間意者意之也介廬陵太和間匡山之下霖巖道院者至元癸已曽氏所建也霖巖云者作霖父之所自號也霖巖壯志軒豁灑然方內外逺視髙舉於所居對萬松岡施田造屋仙山幽雅梅溪縈環茂林晻靄中事天帝旁爲先祠其不他取名而曰霖巖云者所以志也吾先君子湏溪先生書之與爲不朽今其中子以立夫婦令冶氏範銅爲玉皇像天師眞君侍不惟以承霖巖之志輔之翼之所以祈自今而始綿綿延延者於此乎在而住持道士明逺大師羅以莊捐己所蔵鑄爲鑪瓶以奉上帝慫慂圓滿盛大之觀以莊具石請記垂之永久夫至不息者天也不息則久久則大道院之始也至今而盛繇其所以盛則子之能子而居是間者之能其事也因今之盛而繼之以不息後之嗣羅者皆能以羅之心爲心其久且大者且與曽氏爲無窮則道院常如新也人事不能以日新而人心之新者常與天而同流則其事𨿽日又新焉可也吾旣以事之實者明其所以事帝又以事之可新者望於方來觀者皆可以興也則斯言也豈但記成觀美已哉霖巖諱良孺以立名聞禮婦劉氏嘉則延祐三年七月三日癸卯吉鑄像是日記

南劍路芹山福地新建門記

大徳十一年秋八月集賢侍讀學士河東圓嶠李公乘傳赴南劍次西芹道見芹山福地之門問而知爲伏虎禪師道場卽灑然如有宿契黙念誥朝當往卽祠庭潛通感悟神交緣合未見旣見自是閔雨禱晴言發輙應再閱月而繇門遷殿輪奐新美塗榛者夷橋圯者崇嚴嚴翼冀環山映谷乃十一月二日揭扁告成公率僚屬蒞之光澤簿廬陵劉某適部餫三山還公命共載通逹爲芹山福地中路小憇爲亭曰塵外橋曰通惠及門重樓之上揭伏虎道場殿曰慈蔭之殿升殿右折巖竇泉昔名顯聖以惠泉易之旁護法神祠橋亭曰景福皆公大書新扁嚴重飛躍使山水坐增淸暉父老懽舞持杯擁馬拜獻公壽公顧曰新門也未有記屬筆於子焉惟是初筮爲劍文學往來祠下日久何幸得以筆墨鋪敍托公於不朽罔敢以蕪賤辭按慈蔭通濟顯應惠利大師本葉氏法名慧寛汀州寧化人在南唐宋初間道成於長汀化被於劍津而祀尢盛於西芹其成佛在定光前所至與定光並祀西芹去劍城二十里舊名虎歷居民畏虎一日有僧過之自言使我得結庵於此虎當不害一道者隨之轉山三里許曰小芹築艸庵焉實宋淳化甲午基地之日土中得石舄一窪制如天成驚異希有虎爰屏迹而僧不復見物色求之徵於臨汀始悟爲化身之所顯幻乃追省得舄之日則二月二十八日也於是歲以此日奉石舄設齋闔境蠲潔毋或不淸魚鰕网絕塗旅以戒殿故依山屋老弗理公一至而鼎新之百年所未有也或曰公之誠之緣之契故其應若是是則然矣而未逹也盡大地皆佛身者非幻語也人惟不知虛空之皆實故以佛爲空而以事若物者爲實然所謂實之成毀去來無不歸於虛空而空長存則是空者實乎虛乎世之所共傳以爲實者無可感而空必應則感之道端有在矣大地皆佛也吾身佛身也感其有不應者乎感不知其所以感則應求於所不宜應及其不應也不咎感而咎應應豈負感哉太空無非气愈空者愈實直心者爲佛不直則不彰以爲神又奇者由逹者視之固其理之自然者也佛之道𨿽一而入者隨所悟故聲聞之間而文殊普賢觀音入道之門三者異焉出斯塗也入斯門也顧瞻棟防之今昔而永嘆我公賢侯應感之效隨觸隨悟其有思乎其但以爲觀美矣乎公牧劍甫爾公宇一新又爲文投牲祭黯淡灘鎍鐵湧字納神於善有昌黎南海徙鱷風烈實西芹揭扁先一日云相是役者劍浦縣尹李祐督工農隙民不知勞敍佛事以示者劍教林元甲里人前太學進士其父禱夢而生以靈感類也亦牽聮書之用昭大師之丕顯休貺

汴梁路棲雲觀記

全眞教汴朝元宮爲盛去宮數百步當城西北隅大寧坊迎秋門街左觀曰棲雲女冠居之皆祖重陽眞人宮有姚翰林碑觀創於姬志眞之徒李妙元妙元南宮人父寛蚤沒與母王氏俱入道中統癸亥至汴禮姬爲師姬賜號文醇徳懿知常眞人樓云則姬之師王所號也教行於汴則棲雲始然爲朝元開山觀以棲雲名不忘其所以興也重陽六子棲雲父郝太古從邱長春遂爲嗣祖棲雲之是似者姬與李志居徐志根也全眞徒滿天下道派此爲嫡觀繇妙元母子以起至元甲子知常名妙元母曰守志授地三畆卓庵居之日辟以至爲觀三十年間構前殿奉元後堂祀列祖齋壇蔬圃悉備監壇里域各爲祠又拓地十畆有奇去年餘按事夷門妙元之徒李妙常具觀始末請記予行四方所遇名山勝景毎攷論其初未有無其故也嘗遊西山見旌陽之教以孝道爲道慨然神仙之說亦必皆有自本自原者不但荒忽爲奇也若李之母子奮於孤孑喘息相倚不苟附托周旋澹泊經營莭縮以有棟宇傳之後來迹其事師服勤之初心豈希覬於度世成仙者哉母子至情也孝節一理也卽其不忍於棄捐天下念之矣東坡謂無仙則已有則非斯人誰宜爲仙未易言也予獨本其初諒其志而棲雲爲可傳矣韓昌黎賦謝自然詩爲吾徒者喜誦之然昌黎正惜其棄父母絕影響而離世之所托倘非所謂仙則不得其所歸斯母斯女一念之立於人間者若此仁人君子且隠然有動於心者何悖於世教倫紀而何忍靳之吾之記雲棲以此觀成於甲申是年記

吉州路永和重修輔順新宮記

廬陵四境神廟封爵寵靈赫奕未有若永和輔順之祠者自宋紹興五年賜廟額迄寶祐四年加王封極八字百五十年間繇侯而公公而王始二字增四以極美名上自王父母下逮妃若子又孫皆疏王爵崇顯號八八而並以及女姬子婦無不累加逾尊鈿軸綱袋髙下襞積命圭衮服揆錫備儀計東南累朝貺賜隆重豈獨廬陵四境所未有𨿽嶽瀆外若此者幾無與儔厥惟王之水旱應禱神威震疊民之所不能忘而地靈人傑寓公貴仕交請靖獻有以發一時之丕顯休命王本晉人姓匡氏與叔俱學道叔已仙去遺命王當爲神匡山其廟食處也入宋避廟諱稱王山王仙云匡山在太和境王之遺體在焉而永和廟最盛前後制書皆下永和王仙廟而朝謁禱祈者皆之之近年尢著南北初境有逃卒挾眾窺城隟私謂得吉卜亟進不則此乎穴曁卜則吉乃覆於城近焚洗之旤他所當之則王詭以吉卜驅之也又有宼夜闖境見兵馬無數駭而走他日宼執實云如是者不一雨暘時若不枚書也廟舊有後宮六六而備廼壬午水壁壞防頽裏善士巽溪楊子賢旣新臺門及左右夾至後離宮便殿軒偉嚴翼防衞馬禦畫士顏輝手自位置見稱絕筆復倡建新宮粵癸卯自爲東掖則集以眾力增庳拓隘髙堅倍舊綺防玲瓏金碧繚繞選按宮體名手巧圖棊傳琴瑟書冊繡牀寒溫簾帷曉妝午浴縵立匡坐絕態負妍弄嬌扶奼壺冰盤雪鮫綃云錦錯落瑰奇瑚交枝水精立石柘漿棠露捧侍待宣金猊寶鴨籠衣香暖乍涼新燠顰碧斷紅待月迎風襞裙動帶嚴妝待旦賜宴迎車遞宿倦扶弄簫記譜珠玉佩佳節稱觴綠樽翠杓閒奉斟酌極時物之芳菲情態之宛轉人間天上事完理極又分四時爲四閣對奕防拊考圖閱籍奉天一笑淸事日新回環寢宮燕娛曲折鈞天淸都則不可知所謂南靣王樂無過此者矣經始於大徳且落成其費鉅工夥不可防巽溪求予記之予周還而嘆曰往者不可及己備物典防昭示百世其盛麗之奉若此者幽明不同崇髙無二豈必其平生所嘗有哉神明之道類皆其徳宜食其報不得極於生前者於是帝錫之而蠁格朝命之而靈威彰民烝甞之而報事嚴𨿽極想象之工繪事之巧神之玩也猶人之觀也孰非幻也卽所謂瓊臺玉室臨春結綺傾城絕世其與幾何亦有以異於圖畫間哉故化人之宮視中天之臺若絫蘇積塊而其遊者神遊而已曽未離乎所居則俯春宮而涉靑雲者亦若是矣夫仙者無與於人事神則不能不在人間王之志也本仙而其事則出於神凡世之所鋪張揚厲祀之所以閎大衍迆皆人間意也王則何事於斯而人之所以資於神神之所以惠夫人者槪可見矣運數推遷天有所不能違者也陰隲其間若私之二天者人之望豈有極哉余旣歷紀其盛而折衷於理宮碑廟樂宜有聲詩復侑之以詞曰

蓬萊云曉鳴佩環詔迎仙客匡之山龍車拱侍杳靄間叔兮垂釣潭前灣雲中飛胡黯莫攀遺竿化竹靑帝命封建名山朌賜履接畛聮闠闤水旱疾疫銷阨囏魑魅罔兩潛淫姦仙者忘世神恫瘝俯撫孫曽拯其孱民戴朝錫森若班寵眷四世圭璧賁禕翟姬婦絲綍綸美人列宮立望姍珠籠翠裏宮髻鬟鬒峩曼鬋蜷曲鬘淸矑的皪睇美盼舞袖娜嫋腰弓彎翳雲拽霧舒斑斕明璫組佩琮璜瑗鏗鐘搖簴琴瑟嫺棊博五白姣且儇瑤環瑜珥扶抱板桂風梅雪芳秉蕳錬金香玉照指鐶書云換繡覘矕王歡恣賞淸燕娭娛婉孌樂未防下土急愬惻遺患前驅鸞鳴後虎霦乘雲天門奏欲澘皇覽閔度命曲刪運數𨿽爾寧哀矜還省三島遊芝闗丁寧校籍悲塵寰永嘉而還數屢慳人生實難勿棄管毎朝懇欵如請間世衰道防非民頑紫雲浮空王駕還列騎淸道車班班東風靈雨泉流湲坐朝冠冕春仗閒宮開樂作歌巧孄王顧一笑民懽顏千秋萬歲無後艱

江東鉛山州黃柏王道者靈應記

鉛山廣信郡昔邑今州南陬連閩萬山髙深其名黃柏阪者尢斗絕宋昭陵時有王道者名通世黃柏人其在母也母盧夢日光吞焉生而不葷酒辭父母以上有二兄奉養願方之外以居始誦經天柱山家近時一歸省旣親沒遂入黃柏幽逺處傭林氏一二年入大六鋤山畦蔬蔬茂倍常靑以奉人黃則自食有竊之者傷足惻然更織屨縣籬以給所居輙如雲气覆之一日樵者過山中巖崖下聞異香梯緣而上則道者趺化巖中不知幾許日矣前畱偈有佛法淸淨孤燈明月語繇是裏中趨謁烝嘗之以巖阻僻轝之防聖庵爲祠禱靡不應裏士祝鴻遇狀其實求記曰以所聞於祖父則昔紹定庚寅汀宼鴟張且逼招討陳忠惠公檄叔祖應期守毛靑隘民益單弱他日宼望隘自驚走謂旗幟徵鼓繞隘蓋神云以所見則丙子間閩尙南守毛靑嚴備禦勢甚張環饒信士夫巨室擁貲保險者集黃柏讙謂隘兵北我必衝掠快意時前趙信州孟君偕同患諸公日禱道者必曰吉咸恃以無恐已果然他水旱癘疫靈應常年常事不勝舉願記之以昭方來予於是重有感矣今夫佛之爲道若神通應現不以爲極則事猶若未逹一間以是名散聖謂其未至於化尙人間緣也抑宇宙間兵革水旱之故類運數之所不得已然豈造物意哉方其轇轕而未平亢鬰而未解五合六聚而不能以逹者與我無異故防防之有神乃造物借以斡旋其所不及與寄之人以濟世者同事如使急焉而不顧號焉而不接豈惟失人望而已天地復奚以此爲哉當時窘憂局靡措幸而有所望走又非耳目間往復可考質直托之萬一以自解又幸而所報不誣如有相亦因是以不朽柰何乎如不聞以自爲聖也嗚呼世率以汨無情者爲髙而漫不省者爲化此民之所以無告而事之所以無柰何也何獨佛哉余推道者之顯異卓卓而著所感於此或者其有所觸也亦以宏道者之道云爾祝君篤實善士於所舉無溢辭至大辛亥三月戊戌記

超燕堂記

超燕堂在玉山爲佳處與承天俱興唐季始揭然以名稱入宋渡江茂穆二陵盛時堂中羽衣以數十琴書道術各有聲當世白玉蟾往來爲賦玉笥有此小蓬萊之詩其盛麗可想己然淳祐來頽圮欲盡堂空人去敗屋髙寒惟云隠蕭元悊以休亭後裔睠焉守之不忍去如是者幾三十年以待至元戊寅廼得烏江士族陳思欽爲之徒又久而度蕭之侄紹云拮據經管至癸已之臘復完舊堂爲新超燕前記有太博李應中求所爲碑亦不復可得惟是修復之業勤矣請記超燕予反復其故慨然爲之言曰老子不吾欺也世孰不志於榮觀哉方之內者毋論卽方外本棄人間事者然金碧巍煌丹楹刻桷虯麟鬛角猶謂淸都鈞天視之如絫蘇積塊猶諉曰以事天人宜爾卽閒居一室稍廢不自理過者興盡固非以觀美而棟宇相望亦安能鬱鬱久居此使來者寂寂笑人哉故𨿽崇飾之而不爲過也𨿽然燕處者不在是也所謂超然者在於物外而後得其所以燕者焉昔者穆滿之遊於化人之居者蓋若是矣以其中天之臺土木之功赭堊之色無遺巧而化人者猶庳之一日執化人之袪而及其宮出雲雨之上而不知其防望之者若屯云旣寤而所坐猶向處也視其前則酒未淸肴未胇夫非禦宼之寓言也庸詎知夫神移之所睹非今之坐忘而不屑者乎且夫榮觀者豈有極哉嘗試與子想象而言之昔之神明通天金莖露盤以爲一時之鉅麗靡大而猶有存焉者乎金門玉堂珠璣瓊瑤洞駭心目以爲前千古之所未有而猶有傳焉者乎神霄玉淸千門萬戶出天入神以爲後百世當復何如而大略皆可睹己後者無前來者無繼此皆所謂榮觀者也而未悟也其時其人處於其間者由今視之不啻集飛蚊之睫而聚浮泡之沫曽不得朝夕之安而忽焉俱盡乃山中之漂搖世外之建立托於廢興之所不及而聴之盛衰之所固然此昔之超燕𨿽一人守之而無不足今之超燕自三以往至於萬且倍又倍昔而有宜然者也則以其榮觀者無足以爲之累也嗚呼孰非繼繼承承者安得此吾以此記超燕或者反復有省於老子言

欽定四庫全書

養吾齋集卷十八

元劉將孫撰記四

眞定鄭侯徳政碑記

士大夫奉命出使未有如按獄慮囚之爲快也當幽閉展轉望脫去無日一旦逢別白定罪否出門恍然再覩天日無復恨此其人父母妻子宗族鄰里問勞感聳爲當何如而吾以片言得専縱捨無牽掣左右一事竟一獄減吏奉捲藏故府卒解纒勾禁籍顧不快哉況受寛條雪寃滯得辧是非略防薄久禁者蚤決株連者不蔓爲惡者服而爲善者勸觀聲騰爲協气協气蒸爲太平理有固然昔周公之作書也再三以庶獄庶愼之勿悞所以長我王國爲祈天永命之本盛哉得奉命於此亦與有其樂矣朝廷分遣使節於曠恩之後所至親歷焉蓋惟刑之卹者宜若此瑞陽同知眞定鄭侯實受命行省副玉節郎行江廣曁至廬陵則侯前治所也父老驩迎如舊父母所決遣平亭道路傳誦以廬陵之所見聞他郡從可知矣以劇繁如廬陵無畱寃余獄如此則他所不足治已昔侯之佐此郡也嘗以選涖重囚東廣訖事無一寃而此郡不與理者興寃獄侯之明之仁之材豈待今日而歡詠之哉漢於定國以治獄無寃至卿輔唐狄梁公爲寧州有遺愛他日他處囚得公釋去者道過寧州徳政碑下而泣故老曰爾乃吾使君所活耶侯徳政在江西盛徳被南海坡公所謂使國家無疆之福而明公之子孫亦與饗其報者斯言也侯應是矣予也杜門聼輿人之誦於侯之在事無門下之迹於玆之行部無繼見之因獨以公論所屬筆而著其端視諸君子所稱道爲尢信

李運副徳政碑記

鹽防之利資於天下之經費盛於漢尢盛於唐國家因前世之舊立轉運司以綜其務兩浙轉運司理杭州所統濶逺每嵗分官案治諸路紹興東州大郡列塲伍爲鹽五萬餘引民貧額重當其任者尢以盡職爲難元統三年轉運副使李侯分治明越期年之間官課趣辦齊民不擾越之父老相與稱贊侯之功徳疏其實績俾爲之記將刻諸石以示永久辭不獲則爲之言曰鹽課國家所甚重故其立法至詳至宻奉行得人官民均便其選任常不輕若李侯可謂能盡其職而不負朝廷之選者矣亭民伐薪具牢盆日夜力作而官本之給或刻減於吏胥之手亭之長吏又從而擾之以耗其力是以日煎月辦有不能及者洎侯之來屏斥騶從飲食之資取於裝槖吏屬畏其淸嚴莫不屏息自勵唱名給本無毫分之損亭民感恵趨事竭作以赴期程比至庚伏而課之登者十八九官事趣辦非侯之功歟私鬻罪釱無賴之徒旣抵於罪誣引於民以肆其毒而吏以縱谿壑之欲爲幸民死徒相屬田裏蕭然洎侯之來犯禁者引問面審立爲斷遣不使有所指引於是無罪之人得安其業民之不擾非侯之徳歟夫民國之本也民不失業而食鹽者眾則商賈無淹滯之憂而官課之及額易矣有徳於民所以有功於國也嗟夫侯之能居其職而不負朝廷之選益推而廣之豈特鹽防之利而已哉侯名守中字正卿世爲潁州人由中書掾出爲令爲守所至有遺愛有子四人仲子藻國子生釋褐第三子黼泰定丁夘進士第一人起家義方之訓爲然而亦積善之餘慶也爲之詩曰浙河之陽其土廣斥李侯涖止司正鹽防櫛風沐雨飲茹冰蘗夙夜亶亶爰究厥職列亭萬夫老弱聚庸官與牢盆散給以公民忘其勞與海分功先期趣辦繄侯之功敢有私鬻以干成辟有惻其愚有伸其抑大慰齊民以田以宅聚廬不擾繄侯之徳我聞裕財莫若厚生民生旣安商賈攸行維侯克稱轉運之名宜廣其施以輔太平天錫吾侯世濟其美彯纓蟬聨躋於膴仕我述民情作爲歌詩其永勿忘式爾後來

申屠致逺博古堂記

東平申屠公往以禦史出使江西一日而斯文生气當時士大夫幽逺傳誦想望風采恨不得相見吾先君子須溪先生尢爲吾道吾世有斯人喜山牕表君自金陵歸又能言談論气象一家父子講貫琢磨古書積疊他無嗜好名堂博古客來終日煮茗談坐前橋後梓交發輝映蓋欣然未見如旣見也客有請曰博古何如則爲之言古之不可以不博者山牕請曰是可以爲堂記矣則曰他日未憗也緒言如昨於今距至元甲申相與語時十有七年矣而山牕慨然復語此因俾述爲記志不得辭則爲博古記曰古之人古之人未有不博於古者也計其幼而學之者無一非此聞見涵蓄窮原探本茍不傳習無問遐僻取爲師友𨿽吾夫子之聖問禮問樂且猶之杞之宋考徴不足以至問官名而信其學此在後人皆以爲不必詳者故専車之何異萍實之何祥接於目者如所覩記想其胸中包羅搜括鴻荒以來開辟而後人事物理書墳史乘橫陳歷落觸而發者千百之一二其不及見而不可聞者何可測也子產實沈臺駘之對梓愼五正之答傳於書傳之所不傳而不疑其爲異知於眾人之所不知而不惑於所其問也非意所及其應之也如響竊意一時講貫本末往往皆知及而質近倉卒考質此撞彼待適如合契不特對者之博亦聽者之辯也此非専對敏給之比也然此猶學問間事若決大疑處大議非依於經貫於史疑有辧折有當則𨿽子孟之忠或防於無術長孺之直或誚其無學況是非得失成敗利害𨿽姦猾變化創新出奇無不前有轍而古有鑑並事而觀賢於臆度指效而數防於滕說功力難易從違逆順相去倍蓰古患不能博耳世或訾儒者曰知古而不通今此未嘗學者之論也士惟不知古是以不通於今若知古之事君爲臣治民行政理財治兵其難如此無非吾事者則何今之不通又或自量以爲言曰古今不同制此不通之論也事至於理而止古之所以傳至於今者何以哉理而已順之則治悖之則亂未有古之所不能行而能行於今者也𨿽然古亦豈易言哉周禮太平之書也再用之再以爲口實而論語之半部或二言者以之開國以之治天下而有餘若此者又或不以博爲能也古人之所謂博其取諸人者非口耳之謂也後來者非載籍無以爲學博者博於此而已然且猶有不及博者也故博爲貴然審思明辧之功精神心術之妙紙上者猶糟粕也故博之外猶有事也是乃所以爲博也公方負南北重望向用於時而堦庭之名且日起世以韋平事業期於方來者逺且大故爲斯堂言者豈直書生之博云哉公名致逺字大用以忍名齋人皆稱忍齋先生其子名伯騏字子夔才俊卓犖堂蓋隨所寓而掲之云

劉氏勤有堂記

謂詩書勤乃有者韓公訓子侄語也彼未嘗識有之趣故望之以勤若旣勤而得其有矣而猶掲之以名若西山劉君之稱其用意豈不可感哉劉君教吾郡永丰凡爲士者皆矜喜於得師乃其家尊君耆年宿學爲裏大宗居西山之下洪崖天寶列其左右簫臺臨其上築堂奉親且對牀聼雨其間惟念詩書歷世辛勤揷架倦遊嵗晚家庭至樂翁季從容弟兄頡頏吾伊往返考質講論慨然平生以有此有故取韓公語爲之名且俾後人之不忘其所以有者也間以諮於余請爲勤有堂記予嘆曰有未易言也勤而不能有者有之矣有而非所有者亦有之矣回思隋唐科舉防二千年富貴利達山林皓首各不相爲謀或欲盡見未讀書不可得或一往遂於書有不暇讀此則勤而不能有者也東坡嘆士方田野有志莘渭出試大謬如芻狗之不重陳蓋自子政以來及王介甫輩若此者多矣此則有非其有者也是猶所謂能有其有也復有不必有而有者鄴侯牙籖萬卷新若手未嘗觸安陸連艦輦蔵一篋供一炊飯彼得之不以勤有之而無所付者如此又有不當有而有者成都之經驅之以版築黃樓之刻沒之以泗水有之非其任而敗喪之無何有者又如此嗟乎知勤之可有知有之可味獨書生可耳而書不能盡聚有不能盡包世事之相違也必若此則君之斯堂寧不使予感哉人有常言曰父師方其在父師之日朝夕鞭策或且以爲厲婚宦館谷而父師日以逺矣兄弟無故一樂也出處離合有不得不然而兄弟之樂亦防希矣而況夫呻吟緩翟之異趣﨑嶇吳蜀之相望復有非常情所及哉斯堂是父是子難兄難弟與居與稽俯仰今昔淸風白日黃卷素心天祿何之善和屢易不知四海之內六經之外頗復有人否若予者明發之懷愈逺歷變之感愈長故於記君之堂嘆羨之未終而感慨系之矣𨿽然此皆人事之所不能無也則君之堂也不愈有餘也哉

桂隠堂記

桂之於木也生於江南深逺之地山林之姿風露之气幽人之所晤賞而隠者之所盤旋也是以騷人取之以味其芳小山賦之以表其趣科舉興而桂乃疲於攀折累於升沈若昔唐世非不以此取士然有欲斫之以多得月者有嘆寒而願以爲薪者猶未爲塲屋牽率也自燕山一語特借以諭五子而桂司文之造化者幾三百餘年廣寒之幻遊月影之彷佛亦不能不符人事以答時好幾與昔之染栁汁者同夢久矣夫桂之不得與於隠明矣天地間艸木隠顯亦若有運數離合行乎其間豈獨好尙之殊時哉梅在古殷首以爲相業久乃有何遜杜陵寥寥焉意屬之孤山數語直怳然相與於世外而後來淸事非梅不談茍欲與淸流無不彊附於梅若富貴者望塵而猶若涴吾常爲梅而嘆桂本何與於利達而直爲此擾擾也於是桂不得以遂其隠者非一世矣吾乃以記吾劉君聖則之桂隠如稱小山爰以隠之事爲桂也張之巢由遁而水不足以飲牛四皓出而山不免爲防徑龔生之蘭或惜其以香自累淵明之菊或謂其初不爲世故竹林之逰不免俗物敗意橘中之樂終不得固蒂而深根而玆桂也偃蹇於通達之中傲兀於零落之後婆娑乎嵗晚貫四時而不攺色芳菲乎天末不與時葩奇卉而爭妍其陰森也未有非百年之徳數世之澤其爲喬木也足以閱故國之廢興畱云仍之嘉話蓋未嘗不在人間而隠然者同於世外古稱大隠朝市若此者又不待朝市而爲大隠者也三十年前爲聖則詠歌此桂寧能不以名爲期今而談隠之有餘味桂乎桂乎豈不以予爲知已乎哉或曰聖則之桂久矣而聖則又種之種之方來之孫枝未有涯也聖則隠矣其不以此爲王氏槐耶予謹謝曰吾姑記桂隱云爾使謝安石聞此言又當掩耳

志樂堂記

族諸孫潛自五羊府以公事驛至洪省予因寓書故人熊天慵氏天慵善篆不輕爲人作也於其歸得其志樂堂三大字請曰願有以記之予爲之言志曰士尙志不可不有所尙者此志也而不可涯者亦此志也聖門教學者必曰盍各言爾志又曰亦各言其志也而門弟子之於聖人亦曰願聞子之志聖人之與人與人之於聖人也皆以爲問何哉不言誰知其志言猶有所不盡也其蘊而不可知者在此而浩乎其不可涯者亦在乎此也況於樂則尢有未易言者孔顏之樂前修之所講師友之所習未有知其處者則玆之樂也何居人不能以無所樂也志之所在則樂之所寓也矣人情有所望而未得也則志至焉得之如其思則樂極焉人有常言曰得志至於得志未有不樂也而其志何如哉嗟夫樂者人之情也人性之剛柔緩急淸濁也異而心之所之也亦不同樂未有不囿於物以物交物而引之心惟甚卑污淺陋者固患於志之不立而髙逺廣大者又不能以無獘也則志之所在亦不可以不審矣莊周有言知士無思慮之變則不樂辯士無談說之序則不樂察士無淩評之事則不樂此皆極人情世態而言之也夫觀於聖門之教也若此推之物理之變也若彼則志其所可志樂其所可樂亦何以加焉斯堂也吾宗孫子之堂也潛也方於此乎發身方於此乎事親以其能行於四方一出而遇斯文知已或推之或挽之遂掾大府自是以儒飾吏功名可冀也惟勤惟謹迄於成名歸拜其親斯堂之上弟兄相視各以其才奮舉觴一笑其不愜志矣乎其不謂樂乎潛字季剛今以字行於行爲季諸兄皆自植其父道亨名文鳯明練宜有子云

尋樂堂記

安成王學顏爲予言其先人名之以所學也教之曰先儒謂尋顏子樂處所樂何在安分而已人生每論所學惟爲人而無愧於人可以稱人矣足於分而無過求是之謂無愧每凜乎斯訓之墜蓋愈老而愈不敢忘也故廬僻逖晚得今居敞爲一區掲尋樂二字匪獨示不辱先人之教且以遺於子孫請記以言予曰孰有逾於家訓者哉而猶待附益之耶然吾嘗反復不攺其樂之章與所學所樂之意竊嘆夫世之學者未有能知其樂處者也是樂也非以陋巷簞瓢爲樂也後之言樂者尋之於陋巷簞瓢之間於是以處貧爲樂則已失其趣矣乃相率而爲僞者出焉麄衣糲食敗牕塵幾以蕭然爲至其所謂樂乃其所大不堪而矯揉之所爲豈復有從容之意久而亦無所揜也於是又有以忘貧爲樂地則又非其意矣乃相與爲欺者出焉髙談濶論糠粃一世若他有可知之味存乎其間不可以言傳而我之所獨得其迹乃有類於方外之祕而卒亦不能守也是樂也尋於陋巷簞瓢之間固非也尋於陋巷簞瓢之外者亦未睹其得也卽陋巷簞瓢之中而適於陋巷簞瓢之趣樂在是矣所謂不攺其樂者非樂是貧也貧不可去而樂吾所安是所謂不攺者也人見其陋巷簞瓢而我不知其可憂卽一日榱題數尺八珍方文若固有之我不知其可樂人惟有一念之防出於彊揠而力制者必不能以無固我意必不能以無隠見當其貧賤無素而行之之心則遇富貴之來遂欲以貧賤加乎富貴𨿽浮雲視之髙出物表而終未得其所以樂亦必有遺累焉謝安石東山髙臥絲竹自遣而一時已有如蒼生何之嘆與眞憂不起者同其調安石亦自謂政恐不免王介甫垢敝枯槁者終其身而蘇明允已疑其不近人情他日於勢位是非之際何如其逆行也安石之樂非出於自然介甫之枯槁偏於執一以是觀之亦可以自省矣若夫子所許顏之陋巷簞瓢曽之浴沂詠歸所謂與上下同流所謂致中和而天地位萬物育而求顏者於貧求曽者於放蓋胥失之孟子推顏子同於禹稷卽天下不爲泰而後之喜言顏子者不過臒然與原憲振履而歌商者並是烏足以識顏子哉分之所在卽天之所命求加於分者抗天求勝於分者傲天惟無入而不自得知止於其所止者樂天者也而非以貧爲樂也學顏之先人可以言能教爲士如學顏可謂之不負所教矣來者復何必他求以爲尋哉學顏之是似焉可也

絜矩堂記

絜矩堂者永丰曽氏義翁記其先訓於此者也義翁之言曰先君子霜月先生四十年塲屋不得志晚逢科廢辟地東西轉側深僻間惟教子日篤他事俱不謂切浮沈娛嬉處異鄕如故里玩馬上如鄰曲語見大夫如平生交一惟是中慤平易油然俱化防不復有逆境曁事定返舍扁防東偏曰絜矩使諸子讀書其中嘗謂義翁兄弟曰儒吾世愼毋輕墮斯業且必爲通儒矩方也規圓也人以方非所以處世吾則謂方乃所以爲圓斯義也如有合於予心已所不欲勿施於人他人有心予忖度之可以持身可以待人吾生平所歷非守此方以應於圓詎能及今日耶汝謹識之邑火堂廢依城以居義翁念玆不敢忘欲復堂如舊力不逮卽屋西小室加塗堊掲舊扁焉爰著先人之教請記之以示子孫予觀義翁練而謹介而通不以文采襮而意象灑然信能守其家學者記無過此者矣予又安能於儒先格言之外溢出於足下家君身體之驗而他有深切著明者哉抑嘗讀君家子輿書而有所觸者亦願於此乎講也是書之用力處誠之者爲愼獨學之者爲格物用之者爲絜矩獨也物也矩也人之所同也愼也格也絜也我之所以爲我也愼猶自修之道若格與絜將無事不有無物不然所謂無不用其極也中庸之致中和致亦是物也故致中和而天地位萬物育絜矩之道舉之而天下平而天地變化艸木蕃茂莫非其效一方一圓理有自然特患人不絜而度之耳茍以是心度未有不睹其故也人心之好惡能蔽於愛憎之私而無以加於本心之愧𨿽外之縱橫變化移白黒易左右而旦晝之交血气之定霜降水涸之見未嘗無一隙之明而一念之復倘其初嘗絜而後處豈復有後悔余憾哉嗟夫矩無形事無體物無方吾欲爲矩而彼不與我爲矩吾揆之則矩矣而防出者常在其外古語有之難平者事也夫世之所謂圓機者非不知所謂矩也特出於隨世遷就之心以爲曲且有成而未害吾事而不知展轉而無以自久彼所謂執方者知圓之害矣然見已之理而不足以盡物之情其擇而執者乃犯世忌諱而惡於左右上下之交是皆未能絜者也絜者所以用是矩也昔者曽子於夫子之道曰忠恕而已矣謂如此而足也而論者以爲未盡大學之絜矩忠恕之事也乃復若以爲未極於忠恕舉斯加彼亦善推其所爲而已予豈敢通之爲一哉抑大學之道亦夫子之道也而於此乎語爲當家義翁之先訓旣簡而當矣予獨爲絜也言之以斯心至甚易知甚易行義翁之才識宜爲時用顧歷試鄕校有實迹方待選無汲汲心後有用者執是矩以往

覺是堂記

尹氏心甫書自茶陵來曰吾上世居城北爲雙江口兵燬入城今復歸故園爲耕桑謀作屋三間其右迎陽者命以初陽取復意也後老屋如之西靣云陽紫防諸峯羅立則先君子須溪先生丙申所書紫防峯掲焉南室爲牕扁之覺是以見歸來志合而記之何如予曰是特未定也莊周氏於是也反復之而卒不得其所當特終之以莫若以明之一言此其故何哉我之所謂是者人之所謂非我之所謂非者人之所謂是昔之見自以爲定於前矣而後之見又視昨之見如有所未足也蘧伯玉五十而知四十九之非是猶在非是之間者也孔子行年六十而六十化則防於兩忘而今而後得其所以爲我者矣而未易言也毋亦未六十之前而猶有伯玉五十之累也耶蓋是與非對未有無非之是見昔之爲非然後覺今之爲是覺未有已也淵明爲衣食之故脫然求彭澤種秫未及一醉而蕭條去之其自悟一出之非者誠非也去而違之卽是矣若君之昨也非有出之累也非有去之故也私淑艾而立教開門而授徒招諸生立講下夫何非之有昨未嘗非而今亦何是也初陽之望其於天地民物之春人物世道之盛猶未能以無意也紫防峯之參前神仙豪傑之意山川今昔之懷其亦悠然而在目則今之所覺者彼乎此乎必有一於此矣吾非與君辧也是之道實然而覺亦政復在此𨿽然舉世混混醉馳而夢驟而覺者希矣認非爲是枕迷而借惑而是逺矣如君之覺此世防人然乎然不然乎不然可乎可不可乎不可卽然不然可不可之間而是亦於此乎見矣嗟夫予言淺矣君之所是未必予之所知也亦願與君分席而講所是也君嘗正鄕州學未防以憂去繇是無當世意其覺者謂是而公論之屬君者特未已也

欽定四庫全書

養吾齋集卷十九

元劉將孫撰記五

晚香堂記

攸州之故家雅士稱李君照叔文獻篤守子孫競爽華髮雍容賓客觴詠共爲備福名堂曰晚香而其廬陵之舊客謂予記之予曰君亦知之乎是香也有鉅貴人之所不得而華其晚也秋芳寸艸野外寒根枯槁之所顧懷風霜之所偃蹇當淵明柴桑栗裏間誦停雲感時雨平路伊阻駕言懷人豈六合之不寛吾誰與玩此芳艸其所謂感賞於泬寥而周遭於遲暮者亦防無所可爲而徘徊以此若魏公之功銘彛鼎勒聲詩播金石誇晝錦乃獨於玆香自以爲甚愛而不能忘者焉此其意端可識矣士大夫出身用世極其聰明彊力砥礪磨淬盡分寸自見冒風埃忘饑渴花間酒下寧無興者顧意有在而人事之參差宦途之崄灰心忍事霜鬢蚤衰幸而全名大節歸休林壑仰今俯昔逍遙永日而年嵗之不吾與如流水之不復東顧念蕭條有感懷者矣人以魏公之詩爲相業美談予獨味其詞情嗒然興寄香何心於予晚而晚乃得與於此香愛之之深乃感之之切也非耶若君之玆堂有山林之平生以寄其傲有春秋之暇日以閱其變楚鄕湘畹藝之擷之坐念昔人所爲彷徨於夕露欣悲於尊酒其興於變衰之故豈不與吾世同而棟宇之安賓燕之適撫玆芳其未艾森玉樹兮芝蘭所謂不同其憂同其樂其眞有足玩乎此也古今功名人物風流興致無不有所托以爲晚而晚豈易遇哉謝安石東山海道欲一日遂其志不可得荊公暮年栽花種樹顧前事悠然於心亦不能以無所憾斯魏公之所爲愛者亦自幸其無媿於此香也孰非晚也花時以秋爲晚人事以老爲晚若夫通千載爲旦暮則晚未央也一嵗之香有時而來世之芳無已彼花也亦惟特立於三時而有以待於嵗寒儻爲之質者皆如此花則其香者以歳年而復以世也吾聞李氏之子孫多秀而文記君晚香旣以君之所得於此香者有過於昔賢以頌君晚復以香之引而長者望之方來使稱李氏者曰斯晚香堂之子孫也不更香耶

存耕堂記

茶陵彭嗣翁本吾吉安人也繇祖融教官歸居茶陵於是三世矣日者來見粹然無圭角浮露望而知其自勉於爲善人君子者也以堂名存耕請記是可以稱存矣近年取方寸語爲號若扁者往往而是𨿽談笑相與語無不以是爲勸且戒要亦人情所近誰不爲子孫願之者𨿽然亦未有悟者也凡局於世故塞於人事無不以是自解而力之所不及勢之所無柰何無不以是自幸及事過而忽忘者有矣一旦得意而不復念者有矣以是爲小且不足計而吾他多爲厚足以遺之者有矣人之爲善誰不如我𨿽復天性與小人近亦寧無一念之近於厚當其汨沒勢利爲身謀者皆所以爲子孫地卽其經營變化亦無不自以爲其能及此而彼之所積若負於造物而吾有以得此於天者槪以其智有所不盡用利有所不極取吾之所存仰不愧俯不怍愛子弄孫政復何憂而後人食吾之舊徳者未有已也人生志意各欲自慰席已成者用之如不旣力自致者得之又恨晚撫今懷昔顧後悲前方悼往者之無所益而慨來者之庻有瘳則其所謂不爭不校以爲厚者乃其蓄而無所於泄而隠然者有過於攘臂者矣及其所以爲圖存者從可知也同是田也有禮以鋤之者義以耨之者仁以培之者亦有勇以吞之力以圖之智以守之者而此之迂者見利逺彼之防者得便多淵明不肯仕宦不事生業然兒軰饑寒之慙柴水之勞歳晚言之不忘於心而韓子束書三十年之所成猶不無徳色於妻子此皆賢逹且不能不以之興懷豈非人情所繋哉天地間物理常相待而造化之報也報其人之天今之有餘者未有非前人之所不足者也惟其有所不足者存於前是以畱其有餘者遺於後儻當其有餘常若不足則方來者每有餘也而或者惟見其不足也所不足者又有在也若是則存焉者寡矣嗚呼予言非謂不能存者也而存之道有不言而諭者矣天不與吾爭時地不與吾爭利寸吾寸也尺吾尺也春耕而秋獲吾視風雨寒暑常不給於赴吾之用吾幸而有可用吾力者不此之竭而又何圖四民各一業無業者謂之無恆之民燕晉之棗栗岷蜀之蹲鴟要不可以易五穀登枝逐末歳也奚尢嗟乎此耕說也彭君旣存所存以待之矣使君之後皆以是爲志則亦存之道也故以是爲斯堂記融教字文伯淳祐丁未自大學以春秋魁別後沒於官逺不能歸葬茶陵嗣翁以儒飾吏頗以亷稱湖湘間

中和堂記

中和者天地間之元气也陰陽以調寒暑以正四時以化萬物以生人得之以爲人聖賢充之以爲學問措之以爲事業𨿽洪纎髙下精微廣大其極至於不可知而無物不有無時不然日由之而與之俱化盛哉以言乎宇宙之情則備矣而知者鮮矣今夫熙然而春也人知其爲春而已不知其所以春者也春者陽之中也亢則夏溢則秋降則冬然就其時言之流風麗日山明川媚未及則陰曀之來往小過則煙霧之橫斜卽其夏其秋亦必有夜旦之間適其宜者焉卽四序爲冬雪霜申之而寒燠之節亦必有不攺其度者焉此所謂中也中在此則和在此矣和者所以生殖長養成就而收藏者也故百昌之芳有不專於三春而一气之淸猶足以傲於歳寒中者所以爲和和而天地萬物之理不可以復加矣人生一天地也吾身立而子孫著焉兄弟並焉條分彚列而莫不各遂其生焉近來逺說而莫不各盡其心焉非中和何以哉人身一天地也呼吸運動旣與元气者相表裏充周流動猶有以補造化之所不及燥濕之推移不足以動素定之體流峙之變化不能有加於保合之用非中和何以哉天下之大本逹道如此而其端其究不過家庭之間日用之常人情之不能無物理之所必至者內而父子兄弟長防之各盡其分外而酬酢出入泛應曲當之各中其節擴而充之乃彌綸之用至此中和一理非二物而道常並行中未有不和和又必致其極吾以元气體之豈不油油然如鳶天魚淵意哉虎溪之上蕭徳髙之堂以中和名謁記於予乃以是記之徳髙昆弟並興至子侄競爽光於前人枝茂根蕃雍容輯睦方來未艾則所以名斯堂者蓋有得於其意矣抑斯義大前修固雲家有家之中和在充之而已中無定體隨事有中和無止法隨時有和致中和者推而極之之謂致吾爲一家一堂言之則積卽致也有此積則無不可推中錫福和致祥福如其事事稱其心有必至者則凡居斯堂也仰斯顏也其必有以自勉而自廣乎哉

見心堂記

天地之所異於人者無形體之累也而奚獨有心人心之不同所謂不可知者也人者如不可知而天地者乃可見然則非也聖賢之心卽天地之心故指其可見者以啟後之人夫豈獨見其心而已其隠其賾深極而幾研其至也與之同流故曰幹者天之性情也情性猶可識而況心乎天地之心一言而可以盡者生意也然生意者不在於春而在於冬聖賢之所謂見之者不以泰而以復復之所以爲心者以雷不以干而復之爲雷者又潛於地而未升於天吾嘗求是心於陰陽升降之間而知天地之不得已者往往而如人也造化莫大於陰陽而陰陽之極爲水旱水旱之亢若恆所以變動而開闔之者莫神於雷而其事亦勤且苦矣夫水陰極也方時茫茫而蒙蒙者六合而一云其蘇蘇隠隠亦欲披重霾而舒陽采然沈防之气隔而在下者逾積則或不能以出日而適以增雨夫旱陽亢也如惔如焚片雲者興焉或陰不足以敵火霹靂之所回旋常五合六聚垂垂欲澍而一離一散卒不能爲霢霂之潤當其驅風走電傾河倒海之不足而寂然悄然亦若無可柰何而聽之若數蓋天地之心於是而可感而復之道亦若是矣閉塞之不得不然陰陽循環之不可以已猶水旱之不能以遽平也天地豈欲以陰陽爲人間沴哉直一气之積偏勝者有所不免而入於過及其過也天地之力不能使之回而雷未嘗不經營是間此所謂心也復之爲道非失而後爲得無而後爲有也特一往一來一消一長之間於其動而悟其本然者焉此所謂心也古今運數之推移治亂之反覆仁人志士之所爲驅馳展轉聖賢憂患之所爲不攺其操亦以待於茫茫俟百世而不惑者皆有見於此也微此心亦且無以爲此世豈獨雷也哉吉文劉見心篤厚學者也天地陰陽之理無不講風霆志气之妙無不通於虛舟羅公爲師友潛心合道出天入神以見心名堂四方歸之者如虛舟吾嘗連日夜與處靜願而不炫沈深而純守卽其修於身養於中有以爲之本矣是堂也吾先君子湏溪先生書之許之記而未及作也間以屬我抑君之所見君所自知也猶不可以言傳予也敢與之哉予言特得其所可見者而已於其不可見而見者亦不能得於言也昔康節伊川談雷之起而曰起處起人皆以斯言已得其微予獨疑此語也如有所不及竟也知天地之心之所起則知雷之所起矣而復者見其心處也又非其所以起也君旣深於其理而知其情狀矣必見其所以起者尙願從君於斯堂之上而講之也君名朝瑞字祥叟世家吉文之江口云大徳十年丙午下元壬子

可懶堂記

山間劉君園林擇勝亭榭環淸揆名寓興奇秀不凡聞其題顏灑然超詣中爲新堂扁之可懶時賢詩客誦詠交極客或以語予曰以山間之才之年之時斯文斯世如有待也而可懶乎哉予曰不然人不可以無此意也古今名賢風致樹之千載𨿽功名震世而使人想望如不可及往往皆以此意得之子房願棄人間事從赤松遊孔明蕭然成都桑田之念王茂宏角巾烏衣之懷謝安石東山髙蹈之志李鄴侯白衣山人初意淺淡誠急流勇退終以富貴縶維爵祿終始何能一日遂其逍遙之樂而當時異世莫不聳敬特以其與於人事也如不得已而欲遺其身於物外者不可謂無其意也不可懶者其責無所遜而可懶者其志未始忘彼式之牧豕光禹之妾婦廣戎之糞土其位豈不與諸賢同而其名醜而謗長者徒以未嘗一日有此意而已人生情性𨿽各不同亦必各有所好或好於勢利或好於嗜欲充其所好𨿽欲懶不可得也雞鳴而起晝夜僕僕以至夢猶化爲役夫蓋終其身不克防以及於悼悔蹉跌淒其晚悟或欲聞鶴唳不可得使其蚤有一念之及於懶亦安至此人欲不懶若是者又可願之耶世間惟學問不可懶而非有懶趣者亦不能以遂其學問之功何則志有所分於彼則力不得以盡之此也掩關永晝約束俗塵黃卷陳編細論新益非懶之效不至是然風日佳時花艸芳處舉觴屬客前倡後酬較遲速一笑或將畫倦奕事忘情較一著覆殘局至杯行忘接待食屢暖是間樂意不能以無此等則謂之懶得乎曰所謂可懶者政復在此若予者徒能知其趣而不能遂其意者也因是堂之名竊美且喜以是爲堂記山間詩詞有卓然語多淸事雅興於名堂也可以觀其人焉

明明齋記

茶陵陳汲作齋汲古堂後扁之曰明明齋寄聲來閩其爲我記之先君子須溪先生固嘗記君汲古君於講貫宻矣其明也明矣猶有待於予言也耶抑斯義也有一言而可以盡有千萬言畢精竭智而不得於辧一言而可以盡者明明徳是也吾儒之說也有千萬言而不能得於辧者佛氏之所謂明也彼其指明以示人者未嘗不與吾儒同而欲明其所以明者由明分暗由暗分塞見聞覺知種種成礙汗漫奇詭經論充棟而卒不得其指歸吾夫子一語曰在明明徳四字而止始知擇精而守約者固如此也明者自明也本然者無不明也自然者無非明也明徳者本心之天也明明徳者但明之而已無不明也大學之教如親民如格致誠正修齊治平皆致力之道無所不用其極而於明徳特曰明明而已豈顧於此不用力哉蓋欲用其力而不可得也他氏之說乃抽絲析縷以索之則愈惑而已矣夫粲然於天地之間者明也一舉目而見矣明孰如天然陰陽之變何限其雜至於雲煙杳靄千態萬狀其晦者固所以掩之其光采發耀要亦適以滓其淸也然其體湛然非必假於風霆之汛掃河漢之倒洗而復得其蒼蒼之正色日之行於天也亦然風雨昏之霧气匿之薄蝕間之而皆不足以增損之也惟一隙以爲光者可得而漏亦可得而障爝火以爲照者可得而起亦可得而息無他本無其體而有待於物也明明者如夢之覺也方其夢也不動於耳目而已矣耳目自若也夢無不覺覺而知覺運動有不期然而然者矣明明者如坐之起也方其坐也無所事乎手足也已而起起而信縮往來有不自知其所爲者矣虛靈知覺者天命之謂性而人得之爲心應事接物者心所以爲神而性所以爲用性吾性也心吾心也非失而復得也非去而復還也不求以明之是知垢而不以濯也心有所資以求其明是懷寶而外索也是明者在物而不在我也明明者明之而明無加於本然者也本然者已爾𨿽欲竭吾力以修之治之而亦不可得而加也卽充其明徳以至於爲聖爲賢而皆其固有也譬之毛嬙之美也施朱加白增分減寸有無所用其巧者矣今是齋也息而古學防而客談仰而了然俯而廓然証之而本心貫之而經傳參之而物理無所往而非此明也靜而養之擴而充之出而玆齋之外也事異宜物異趣道異觀喜怒哀樂異情剛柔緩急異施乃能使是心如玆齋參前倚衡者乃能使是心如醻應未發之前者則明明徳於天下者不過於此矣予舉字義爲君言之若是先君子毎稱汲古善學其然不然乎夫予也離羣而索居亦已久矣

勤窻記

譚履常以勤窻請記曰譚之著於云陽者逺矣往巽齋已酉貢於鄕曾大父丁卯繼魁漕鄕之文風相觀而盛視國老老人之初基有光焉往巽齋建樓江上曰臨淸慨然宗黨子弟孰不願其賢顧力不給矧暇擇師哉乃作堂樓側曰義方買田蓄書聘碩師使族後進願學者有所歸束脩飲食一不以煩之蛟方尙書書其扁賫志弗集大父南山每攜過臨江舊址舉先志三太息曰昔人望之宗族者猶若此已乃作書舎於居右俾讀書其間教以先世興立之囏難謂吾所望惟汝可不勤哉受言不敢忘遂以名窻宣慰趙太初公爲書之是窻𨿽讀書處而國老以來十數世以及巽齋由巽齋而詩書之傳及於我乃老人大父之志不可以不存也願記玆窻使一言而朝夕觀省焉亦不負於前人且以朂子孫予聞履常盛年淸才有志於斯文贄予書楚楚其師尹微峯吾先子之與也觀於所立勤之效可睹已尙何言吾嘗讀書開卷有得如追亡捕逐惟恐弗及又惟恐其盡少選爽然莫逆於心欣然而快玩之而不忍舎不知饑渇之累而駒陰之速也又嘗作文紛綸營度蓋膏繼焚燭屢防而意之所使樂而忘疲晨雞已鳴而亦未始倦也旁觀者以我爲勤而我不自知也因以爲斯窻記曰勤以心不以力勤以趣不以事宰予之晝子貢之息競於力者也陶士行之運甓卞望之庾季堅矯風流而理煩碎勞於事者也運於心者自彊而不息涵千古而撫六合適於趣者天機之神遇學習說而朋來樂知其味者勤固有所不能已也𨿽然此猶學問間意也古人正心誠意必逹之修身齊家又推之而治國平天下後之學者所謂勤者不過朝吟過午夜諷及卯而以爲勤也士生斯世孰非事者身之修者格物致知之效家之齊者治國平天下之防也履常旣知勤矣又常志於體立而用行者則斯窻之下不爲徒用其力而先世之所望者端有在矣

寶熙齋記

予往歳己巳於昭文翹館得熙明殿新賜墨二笏蓋古心江文忠公拜左相正謝宣賜也藏之四十年以遺予壻曾以立嘗爲長歌載其事防以立求硯於我家有大歙石背刻緝熙殿詩字中上品陂陀圍可五尺許得之楊中齋左丞所中齋穆陵朝副車也爰以此硯予之以立得是二美作室以庋求所以名者且請記予以米元章寶晉齋例名之以寶熙蓋穆陵書殿號緝熙紹陵繼緝熙爲熙明自乙酉訖甲戌二熙始終之前是未有也元章京口之園以一硯易之稱研山園所藏晉帖故齋名寶晉後來刻米帖亦以寶晉冠之此風流嘉話也爰記寶熙曰往者不可及已古之人愛其人猶封殖其木以無忘角弓賢者之文獻徘徊而懷思者且爾況兩朝文治之盛哉東坡銘龍尾黼硯謂是章聖之所嘗禦以賜外戚而坡得之以遺蒲傳正其辭以爲雲蒸霧滃祥符之澤二臣更寶之見者必作後山賦晁無斁李墨謂是睿思之餘熙寧之故物證以潘谷之再拜秦少遊得之王四學士之爲余以爲明窻淨幾風和日暖萬斛之愁才八斗耳彼龍尾之黼非若玉堂之大也又非有緝熙之識也又非有字號之品目也半瓦之嚢非若盤龍之防笏也又非待奇識之識奇也又非不爲文理而分伯仲之子侄也且其時天球河圖之藏無恙流落於人間者可得瑤琨砥礪之貢方來錫予之匪頒者可待也橋山弓劍嵗月逾邁故宮禾黍舊事無譚於斯時也防校研磨於云漢爲章之餘小試揮翰於明光先入之後斯世斯文其有加於此寶者乎彼以一研易一園惟其好而已四境之內其有若此者乎東南之美其有具是者乎有其一者已誇矣其有兼兩者乎昔賢鋪張飛白以爲抱烏號之弓寶曲阜之履俱有所不若或藏名山或流四方見者皆當聳然而作如望旄頭之塵而聽屬車之音夫以其時爲斯言也宜若此玆硯玆墨流傳至此不逾可寶矣乎緝熙熙明逺矣文不在玆乎嗚呼後來者不得與於斯也玆齋之可傳者在是矣

欽定四庫全書

養吾齋集卷二十

元劉將孫撰記六

明善堂記

四端五常生之謂性百行萬善充之謂道秉彞好懿尊徳行而道問學豈獨希聖希賢稱善人而已乃所以自愛其身愛其身乃所以事其親也人孰不知愛其身哉有以外物爲愛者有以欲利爲愛者不知反身而誠天之所以與者無不善致知而格物窮理而盡性萬物皆備於我無入而不自得樂莫大焉人孰不知事其親哉有以致養爲事者有以顯榮爲事者不知誠身眀善俯仰無愧而盡菽水之歡家庭肅睦而有不與天下之樂守身而身安悅親而親悅事孰大焉夫語事親而本之於誠身而本之於明善宜若不相似然者而古今才賢志士所以墮其身而危其親者往往以善爲之而不知其害以納於敗然後知善之不明不獨學問之累莫切於身莫切於親身不可得而保親不可得而安惟不明善故至此豫章徐氏以明善名其堂其佳子弟爲楚材請記於予則其家傳之敎所以掲此名者固有其本矣嗟夫善之不明也我知之矣譬若大路然不能以無蹊徑而蹊徑者必捷事有取疾而利速者頃焉之擇便以爲無害於大體而不明者在此矣明之不行也我知之矣譬如飲酒然未嘗不惡防而亦以飲醇爲可味非不知剛制無憂而謂解憂之不可無是則不行者之害與不明者相去幾希是亦不明耳爲人父者不可以不之明也愛有惑而不見嚴有蔽而不聞爲人子者不可以不之明也起敬而心不白懼慚而志愈違爲人兄者不可以不之明也帥正者不通私情篤慈者若養於惡爲人弟者不可以不之明也抗直者類於不讓和易者嫌於小狎以及逺之事君邇之取友私而齊家公而從政其間是非疑似之形善利跬步之境抑又何限然善非難知也明非不足也以學問爲學問而不體之於身心於是不能盡事物之情僞躬行爲迂闊政學歧兩途擇非不精執非不固而知有未至故不達則不明智非不足以嚴操舎而守之不篤見非不足以辧得失而行之不力纒綿於因循而牽制於顧慮卒其後悔余憾者皆在此故不剛則不明物格知至而後能達意誠心正而後能剛善明而知所止於善何獨誠身事親而已徐氏之善旣著矣使其升斯堂也睹斯名也思夫天之所以予我而祖若父之所以望我者心體而身驗之抑何善之不明予獨取人生家庭日用間意爲斯堂記之特以感發其無涯之良心云爾而未暇精言之也

止善堂記

釣臺張公一飛服勤戎幕升掾省闥周旋過江之役星霜馬上涉歷江湖以忠實沈毅受知元宰倚重畱後幾務繁夥小大究懷如是者逮二十年毎慨然王事之獨勞而偃息之未有涯也寧造物所命則然嘗以語平逺宣慰趙公平逺以止善名其堂且以寓優遊之有其所而志念之遂其樂也旣繇潛水令遷長蘄府選佐七閩宣慰以名堂之意俾予著之予復於公曰止善者大學之極功而中庸之所自出也大學之道主於至善中庸之無過不及者止之所也古今忠賢志士其事之善有倍於古人而所以不逮於聖賢未免於議論者往往皆過於中庸聖人之道至平至實人皆可以爲堯舜者謂愚夫愚婦皆可以與知與行而其極也聖人有所不能盡非不能盡也知止於其所止無過不及則足矣然世之論者常求其過也中庸無奇而流俗多好異此止之所以難言而中庸之所以鮮能也今語人以爲聖爲賢其事逺其言長若語人以爲善誰不欲之善之道不可極隨其性之所近情之所鐘無節文以爲之閒無中道以爲之度觀過𨿽足以知仁制行不知其無節亦不得爲盡美也止慈止孝止敬止信人生之常理人事之近情如是而爲善行而不已如繇門庭而造閫奧升培塿而及九仞起足下而達萬里必然之理必至之勢夫是之謂至而又何加焉後之言善者則異是矣君父之道勿論臣道止於敬如子產之事上夫子許之矣孟子之陳仁義自以爲人莫如也敬不出於此矣或者乃必待如申生之無所逃而後謂之恭石慶之懼書馬而後爲之謹則敬本不如是也子道止於孝閔子騫不間於父母昆弟之言曽子之養志孔孟皆以孝歸之矣或者乃必欲如臥冰而得鯉汲井而移江乃得謂之孝則孝有不必爾也南容之三復白圭子路片言可以折獄聖門之言信亦如是而已而爲尾生爲白公爲田光者毎喜談而樂道之未已則信之理不自知其爲可疑矣爲善之志不可後而善之道各有其當爲善之道不可盡而善之事必得其中不可止者吾心也止於其所止者亦不得而不止也中庸之言曰所求乎爲子以事父未能也所求乎爲臣以事君未能也所求乎朋友先施之未能也此與大學之至善相爲發揮於是而見曽思之同道夫常有未能之心則止有所不能止而何過之有哉有餘不敢盡有不及不敢不勉拳拳乎得中而後止而至善無以逾是矣公好古博雅老成歷練遇事明敏論說有方其於爲善若饑渇所至皆可紀𨿽用未酬其勞而諸子皆好學自立長者才望如其家君盛年已繼踐入荊省爲名掾是堂之名將後人之興用之猶有餘裕且將與江漢並傳吾記之以俟方來云

後記

東漢李郃以隠徳不仕前輩謂不饗之報在其子固古今之興家也何不然哉嘗浩嘆夫隠徳之初未有非艱虞之日而窮約之秋惟其力不副於心事不行於勢乃回折於無可爲之中嚅呴於茍可及之域人者有不可知而天者念之矣然推之而無可陳也感之而無所驗也蓋善人之善毎如此故報之及也不能於其事於其身而常施於其人之天及其著也儻能思其先世植立之勤人事反復之故則其報也愈逺而其慶也方長若因其獲而以爲已能侈其逢而謂人莫已若不知木之方盛而根之已撥水之方漲而源之不繼若此者往往而是也若張公之述是可謂世有其徳矣張公不饗而旉遺其子孫今止善公由蘄水幕升佐宣帥子之掾湖南者選掾於省去余君之述幾何年而新灼加焉後此又可知矣余君繇俘爲止善行軍所獲以屬對知其爲儒繇是登之上坐師禮之乃其素志不願得子女玉帛願得一南士以敎子並如其意今止善堦庭森然皆講於詩禮恂恂無求多於人未艾者固在此卽是一事其所積有加於張公之隠徳者幾倍張氏其可涯哉予旣執筆書之復記其後如此

適安堂記

人情於所安者不能忘而安不可常得往辟兵離城居顧念戀戀孰非所素安故人飾華屋迎奉待還顧慨然不如故廬之爲適間淸風明月思舊家竹樹𨿽淸景有過之而不予適也一日戈矛迫之走暮夜穿荊棘心搖搖不自寧所過深宻柴門抖擻茍團欒相保意未嘗不羨之及歸而得故處欣然安之有過於其舊也於是思所謂惟適之安語古人類閱世而爲斯言也吾等儻非逢不意得蹔逸安知其味哉日西英以適安堂記請予蓋悠然當日之意而爲之記適非其所固有也而適亦非常境常意孰不飲食也日用而相尋而適得其宜者常終嵗可數孰不安居也朝與夕相禪而適得其趣者亦一往不常得足之於屨也熱之於濯也偶然而得之偶然而忘之者多矣未有識其所以安也脫憂患而安平可以爲適矣寢驚而夢噩境固以爲適矣而神未得謂之安也惟安其安者無往而不適惟隨適而適者亦無往而不安杜子美歷鐵硤石龕之餘視羌村猶如夢浣溪花竹欣然樂之如故鄕過從鄰里比於少長杜曲何所獨無芳艸兮吾何懷乎故宇若此者亦不能不安之也東坡當承平盛時三遷未已至往復渡海慨然有乘桴之嘆泛合浦下蒼梧他鄕淸夜共方外蕭條賦詩對月乃知天壤間何人不淸安若此者又不得而安之者也今予與西英皆嘗倀倀於四達之衢而皇皇於一葉之泛固無足以爲安者彼山居云角柵險鳥道者自以爲莫予勝也今其存者有幾蒼廬螘附形勢兔狡自以爲無與奪也今其效竟何若則斯堂也𨿽不得遂其初志而在枌楡相望茍無逖逺偶得安居子孫少長吾伊嵗晚坐念昔人漂搖歷落如子美之亂喪東坡之流浪非意及此抑昌黎辛勤屋廬非喬木之故歐公思潁歸老無土思之音則造物者之惠我爲有餘矣卽他日云仍磅礡如南北阮東西李所至而適安掲焉推其所以始者固世故之所驅而安其所以存者同適之味也斯堂斯記亦豈不足以貽永久而無不足邪西英本幢橋劉氏居城亦二十年其家君昭叔甫予蓋舊交云

天咫齋記

誰謂天去地一億一萬六千七百八十一里半者齊諧者臆之以爲怪詭誦之如東西若干裏某至某彊半纎悉仰而焉者信以爲厥若有神告不誣異哉言天者也天日夕爾左爾右之不知而謂其荒且逺若是方之外者於以誕而愚若狂者肆焉或曰若是則蒼蒼者非耶惡而以爲蒼蒼耶則吾見其昭昭而已至虛者天也固也至實者莫如天而未有識之者也陰陽日用流動充滿一舉首而參乎吾前一瞬目而臨乎吾上其喜怒變化而聲而形無一有隠於我我日與之周旋而乃欲以耳目之區區不聞不睹者若逺若近以欺之可乎哉繇是有以尸居而龍見淵黙而雷聲者如神人焉則亦其誕我於蟬翳而愚我於雲霧也然則天惡在謂天在爾心自事其心者也猶隠而不可知也吾謂天無不在吾日所見者皆是也陽明者天道也吾晨興而東方粲然四塞之室亦必有一隙之明焉窮居偪仄亦必有尋尺之虛焉仰而瞻不必有接於視俯而視地上者無非天也天在咫尺之間出入遊衍曰明曰旦嗚乎曷其柰何不敬以斯心至所在而見之尺地之盤桓無以廣於四達之衢一室之磅礡無以大於大荒之野幽之而鬼神原始要終而生之說死之故屈伸之情狀昭布森列知其說者之於天下也逺之而事君冰天桂海如其城南之尺五所在而如淩紫霄躡靑雲玉闗萬里無往而非威顏之在望玉階之方寸地也蓋退而無不足於心進而無不滿之望以之隠約以善其身以之優遊以卒吾嵗以之自律以遺其後人以待夫天之察焉自求多福在我而已非耶吾宗友字昭甫老屋市間低徊一窓取昔人君家近市所得天咫尺語名其齋吾家君須溪先生爲書之而未有記乃爲發天咫之義備數義之言依蘇氏三槐之敍敍而銘銘曰

天逺乎哉一仰而足毋曰髙髙視下於目毋曰茫茫無隠爾伏天之於我如我觀天一動一靜帝臨汝前無地不有無時不然蒼蒼匪云云亦何有九闗非髙九萬非厚於觀於遊愼爾舉首

思齋記

東平孫誠子中州儒家少負俊譽所事皆文獻大老所交多臺閣英流恂恂言行和愼篤敬故前輩親之如師弟子朋遊愛之如已昆季館於相門而人不知其爲貴客職爲元幕而蕭然無異於儒生予自客授臨汀君提綱總府公退無一日不相從談論聞見講貫商確相知爲深又七年相遇三山食貧守次閉門敎子不妄交往偶訪舊共載同臥起者月餘慨然語我吾名以信而字以誠其爲吾齋一言何如予於君厚自不得而辭也抑君之爲人於名若字可謂應是二徳矣予復何以爲贊予讀中庸孟子於其一字之異若有以得於誠之所以誠者爲君陳之則名君齋以思而爲思齋記曰中庸曰誠者天道誠之者人道孟子曰思誠者人之道子思之言渾涵而有未用之處孟子發以思誠而誠之之防乃明人之爲道爲有所依矣誠者天道至一而不雜至實而不僞不必委曲而無不中不假忖度位置而無不合人則安能非不能也爲之而有所不可也我與之無心彼不與我爲無心我與之行道彼不與我爲行道況夫人情險於山川世變浩於江河金石可入而愚嚚者有不可得而化神明可通而姦僞者有不可得而測彼方捷出而爭馳吾乃守方而執固感之而有不動行之而有不達則吾之道無所施矣所以誠之者思也事至物來揆之於義者如此度之於人者如彼在彼無惡也在此無斁也而何不可行之有以此事上孔明魚水之樂也以此使人東山忘死之說也以此處友晏平仲與人交之善也以此臨民召父杜母之不可忘也以此奉親曽子之養志也以此齊家元方一門之雍熙也以此待兄弟溫公視其兄之寒饑也以此處同寮子產嘆他日見蔑之面而子皮今而後知僑之心也以此進諫觸龍之所以寤也以此處變謝安石之所以全其弟也天下無不可爲之事亦無不可行之理患勿思耳彼守正而必爲任理而明辧其心豈不誠乎爲善哉然由扞格而爲參差由勝負而立黨與古今忠賢之禍往往相望於覆轍其後也以身殉之而已一無補於事則竟何益哉不誠未有能動者也誠而不思誠則誠矣所以行之者有未盡也誠子之審恪其有得於斯乎毋亦予淺之論誠也

春谷記

文瑞於予同姓又世交往又婣親也其醫稱最於吾廬陵城中審謹而有思巧悟而有守居眾中恂恂不耀暮夜寒暑風雨赴人急不憚煩遊諸公貴人間不借聲以髙視同輩輕車肥馬意气自洋溢泊如也乃親友相呼必曰文瑞予久客乍歸四坐毎稱文瑞爰以春谷顏其藥室則記春谷曰谷者生生之所聚所以爲此春者也嘗聞之燕地有谷居於極寒而鄒律吹焉黍於是乎生是谷者乃所以胚陽春而胎百谷者也由是而勾萌甲拆暢達茂遂紅奇紫巧競芳逞秀而不可涯也由是而荏菽禾穟麻麥瓜瓞方苞發秀堅好穎實千倉萬箱而不可極也其繁衍盛大如此而春意之所肇皆自於此谷已而蕓蕓歸根木凍地裂雪霜凝沍而九地之陽自回碩果無餘而一气之春有在是谷之所以生生不息往過而來續者無往而非春也夫玆谷之所以得擅於此春何哉豈無髙山大川而不足以蓄此春豈無窮林喬嶽而不足以養此春蓋谷者以不爭爲郛郭以能下爲方隅故老子曰谷得一以盈又曰知其辱爲天下谷彼其所以逺於春者魁然以爲大放焉以爲驕故也是則予以春谷爲文瑞稱者豈不與其天性近耶且自得以爲春者未有如醫之爲可樂也與一藥一病愈彼病者不可測而吾藥有常驗是不可謂我非春也耶不亦可樂耶昔有仙人董奉善醫其愈者人種杏一株毎杏熟時隨買者寘谷取杏去有虎監之稱爲杏林夫杏有開有落有宻有疎方外一壺之景非攬萬象以爲春者也美哉春谷吾願與子相倚於嵗寒

欽定四庫全書

養吾齋集卷二十一

元劉將孫撰記七

羊石山記

天髙地下與神明具焉微顯闡幽森羅布列惟其不可測是之謂變化而或者必欲人知而後謂之神於是推大道之初惟皇上帝之尊顧皆胚胎孕育與世人等至所稱謂紀年運刼類取後來者屑屑傅防以爲奇乃大不信天與神同出而神與仙異故仙者可人爲之而天與神皆命於气若炳靈而星載祀而鬼或精貫而魄彊亦莫非气之所爲惟其气之剛積物聚者有久近故其神而明之者亦隨之爲盛衰消長吾每讀經文碑記始末揆之傳輒不合往往以其不可誣者自誣之以爲欺可惜也嘗經章貢至江南祠下見古碑記神之所由興曰石也靈自漢以來予慨然曰信夫其亦異夫必以人實之者矣今復得永丰沙溪之羊石通天之神而記之乃與江東類蓋喜聞而樂記之以其無僞而可傳也永丰邑南爲沙溪去沙溪又二十里餘有山聳焉與沙山對峙沙山者固有神居之玆山爲羊石有三石色正靑髙皆丈餘其一最髙儼然如參列其鄕之人祀之不知防何年矣而未著於祀典廟有泉注可百里旱輒大湧禱雨者汲以歸雲雨隨之疫癘魑魅之祈應如響或不敬雷動以威近年逾盛其父老謁記夫天之精气常爲日月星宿變爲風雨雷電地之精气水爲江河湖海山爲石皆若有物焉主之惟其亙開辟之初與天地同生而人無得以某某者意之所鐘者異故不可以名求不可以迹執其所繇者不測故無廢興無代謝彼托於人者其積有自則事有時而窮亦與人世之代遷者等嗟夫山川之气與天地之道一是何可涯哉吾故原始要終通其故言之旣以寄世嘆祛眾惑而玆山之靈方興而未艾者且益有聞乃復爲迎送之詞以授其鄕人以竢於方來詞曰

蒼蒼兮何年有宇宙兮此山上華蓋兮臺躔班參立兮齊肩中峯兮魁然玆山之民兮而子若孫天門歸兮神能言泉泠泠兮爲雲雨橫野兮下秔髙黍山無魑魅兮野無豺虎牲肥酒防兮坎坎伐鼔彼捧掲兮忽其來去山之峙兮千古歷千古兮福玆土神寧歸兮其所

棲碧山房記

太白天逰神縱麾斥八極何山何地可著磊磈顧獨有棲碧山之問答將求太白於山乎山者不可知也抑求之山之外乎而太白固在是間也其不可以他求也毋亦桃花流水境適意防別有天地未嘗不在人間而非人間者亦在是矣則是碧也豈不往來吾目中耶而皆非世間意也新塗多佳山水平逺而峭拔盤旋而磊落乃萬山中一水縈廻坐挹淸曠盡得奇趣爲龔氏居舜咨光霽灑落又足以稱之位置園林不廣不儉而有爭流競秀之景池環徑繞俯亭仰閣中爲堂曰棲碧山南而仙女二峯秀色縹緲荒祠古木其下悠然昭王茅屋之感西而太和玉笥聯嶂疊巘茂陵歸鶴寧不與飛雲汜濫是間羊角三峯玉立如筍爲之北問洞天濈濈何能及此淸峻溢山十二如巫云錯落爲之東未知錦屏何似而使人應接不暇風月不減剡中也客有過予而鋪之歷歷髙下疏密之狀雲煙開闔之變予聳然如昔所想見於太白詩者焉客爲舜咨請曰願記之予曰天之蒼蒼其正色非耶山之蒼蒼其正色非耶惟其蒼蒼而猶不可極正色而不得其所以名故出於碧碧者色而非色者也天與云也則然而山都之他不得以與於斯也水之深者亦有似者矣然狎而玩隨物而遷也江之春則有彷佛焉者矣然暫而象不可得而常也天之淸也有時而山之色然者無間其弄姿浮嫮名山喬嶽有不得與者矣今夫山莫尊於岱宗𨿽亙齊跨魯而靑未了也然峻極而雲霧藏髙薄而雷雨半不能使之秀眉嫵而螺髻列也江湖間之負特者莫若廬阜矣固翠掃空而天浮嵐然煙出焉而紫瀑略之而白亦不能使之朝隮而歸萬古之靑夕斂而凝千尋之黛也山𨿽縱橫奇秀近而卽則亦使人意廢彼之鉅麗者何顧不若哉髙深之連綿或奪光於日月而居遊之向背有轉側於峯巒茍得其要寸步之所攬可以薄雲气而羞蓬萊祗系其逢一目之所加固足以駐流光而淩倒景蓋彼之碧者如神之形而吾棲者亦情之所寓吾棲吾於太虛之中而碧媚我於萬象之外夫謫仙之仙者固在是矣而曰山之云乎嘗試徘徊堂上暉陰不動入眼淸新染不能逮客欣然贊主人曰微斯人誰與領此主人亦命客曰與客共之是間是樂則必有分矣而棲者誰耶予未嘗至其間而安知景之奇與棲之樂我知之太白也客曰美哉是堂是山宜得是記乃書以遺之

長沙萬卷樓記

近數十年防不復聞斯文傳說嘉話當興運不宜爾豈海內無好事者寂寂至此耶一日聞長沙新有建萬卷樓藏書如其名者豈非偉特風致可流傳誦詠者哉又久之問知樓主人爲前管軍總管張侯使人想見湖江之上嶽麓之外翚飛照郭馮防落日端非絲竹筦之娛牙籖揷架臚列山積淸風佳客考古訂今恨不得身至其間徵異書讀所未見卽寄聲內交不啻足迹矧以筆墨附托其間者乎張侯爲廬陵來馳盛暑走四境一無他求獨搜書問帖致楮君摹子墨間過予淸坐未嘗雜言評鼎欵識商晉宋筆意品畫格甲乙語日晏啜杯茶去如有得色予於是又有以識侯之爲人其心誠好之如此也且別以樓記爲屬是惡得以淺陋辭或曰書至於萬卷多矣備矣不可以有加矣予曰傳有之計物之數不止於萬物而期曰萬物者以數之多者號而讀之也天地者形之大陰陽者气之大因其大以號而讀之可也夫知道者之論天地陰陽之變化猶若此況於書哉有載籍以來以至於今其傳其不傳𨿽萬又萬不可計而自今以往卽十倍百倍於此而猶不可知也彼號物之數之多皆一定而不可易者又不得與書比也字之初也起於數由數而爲字字而卦特八而止耳天下之字無窮而日用可見之文者極四聲不過五六千字止耳又推而奇怪恢詭神化理造亦不過加之二千字止耳皆八之所生也而此數千字者自聖賢經傳諸子百家史策書志圖牒文義稗官小說詩詞記載何但什伯萬億其不傳者又不止此而方來者復不可計也書所以載道一言而可以備天下之事盡天下之理者道也道裂而揆之事事叢而析之理至於理而文繁故書至於萬而不可極者理愈極而愈亡涯也其亦不得而已者也嗟乎書𨿽以萬數而必通於一彼謂讀書萬卷猶有今日者未嘗知書之用故也彼以椰腹藏萬卷而芥子須彌之諭見困於異端者求多於書之外者也書至後世愈多刻本至近年愈盛而學問事業視古人愈逺則夫覽於此者其亦有興懷者乎侯以豪傑之資兼文武之懿蚤退閒居曠懷博雅不爲齊云落星之攬風月又不爲秦靑徐白之貯歌舞所以與賢者共而遺其後人者有餘矣方時淸平文治日盛講同而合異彰往而察來善人多而才輩出其必自玆樓始然則斯樓也豈獨斯文嘉話而已哉侯名用道字夢卿眞定世家人稱之曰簫齋

停雲軒記

云者行乎太空四方上下而不可知者也偶然而遇之見而不可得也徘徊於我若可以得之矣倐然而不能畱也惟其可見而不可得若可得而不能畱所以悠然而在人目去矣而猶思逺矣而不能忘爲之精神飛越而常不能以自已也云之妙固如此而朋友之可懷亦在是矣昔淵明於柴桑栗裏之間周旋義熙元嘉之際感念四方親友之不可見而時雨之蒙蒙平路之伊阻重觸於中賦停雲之詩以見志後之君子厚其誼而慨其心因以志其景慕者焉廬陵井岡髙氏貴逢父學詩篤厚扁其讀書取友之所曰停雲軒吾先君子須溪先生書之其佳子稱志翔雅致淸吟交友稱其詩興趣有古作者之風自號雲間可以知其志已幹裕美大子又讀書停雲願有以記於是停此云者旣三世矣嗟乎淵明蓋欲停此云於北牕之下而不可得者也而是軒也固久有之如此知此云也深則云有可言者矣今夫云有縹緲而輕盈者焉有蒸滃而綿密者焉有奇崛而變化者焉有深沈而郁抑者焉其爲雨也有沛然而傾倒者有油然而遲逥者有漠然而偃薄者其爲晴也有依稀而開豁者有奮激而滯遏者有發舒而澹蕩者云之態亦多矣逺而望企焉其將以有爲近而卽睠焉其有以慰於所見浩浩乎予思南山之來謂當宿於吾檐而風離之者有之矣嫋嫋乎予懷西山之爽必可捲之以吾簾而日鑠之者有之矣我有意於斯云云亦豈無意於我或兩求而不相值也五合六聚而不之齊也云之可感者亦何可勝道哉是軒久矣其沛從龍而爲雨者維其時矣斯四方之望也抑客之來此軒者豈不如雲哉夫豈獨客友朋猶是也人物猶是也文字亦猶是也今古亦猶是也吾爲此記使來者讀之躊躇而四顧矯首而遐思亦必有俯仰而三嘆者當必憮然曰是知云哉貴逢號逢齋一門固多可人先後館多名士

竹齋記【原注爲閩縣朱尹作】

晉王子猷呼竹爲此君曰不可一日無此君夫豈獨賞寄之名言哉竹之在宇宙間實如此也且以四時言之春雷蟄驚萬角濈濈未防而拔地以起轉盼而瑯玕如林生意之盛未有過焉者也炎風暑日鑠石流金穹林髙樹傘蓋僅蔽若乃蕭森連畝望焉而心涼疎眀極日入焉而意銷庇之而不晦防倚之而不叢脞淸陰之無得加焉者也凋梧悴柳望秋先零寒露凝霜屆侯靡爽靑靑者特立而愈秀楚楚者抽潤而逾長勁气之磅礡又孰得而逾也山空谷靜嵗晏年非風能搖之而不能損其一葉雪能壓之而不能動其一枝而侵云之千尺聳壑之百圍有枝披而幹折者矣晚節之髙堅槪無得而與於斯也人有常言曰三友抑松之始也踐於牛羊其出地之奮不能如其勇也梅之芳也未離乎姿媚其絕塵之標不能如其潔也然獨盛於東南而鮮出於西北故䢐徠之松新甫之柏閟宮淸廟乃専棟梁之美而淇澳之菁菁璧圭金錫僅以像君子之徳擁腫之樗被麗之櫟當塗橫道亦或匠石之顧而孤竹君之表表冰霜鐵石惟足以著君子之操抑所以使人懷思而不已願望而如不及愈足以增其暉而惜其逺者正復在此而竹何求哉武林朱君累宰巖邑政聲方洋少時卽斷大獄與宰士辯曲直所歷皆人所避處鋤姦去梗不吐不茹殆所謂偏能治劇縣者士民之去思防府之剡列刻成集而播盈路者固所在而是豪彊之蜮中官權之鷙側朝加膝而夕墜淵者亦不無也然君直道而行中立而不撓知行其素而已抑他人有君之一二當橫飛軒舉而君猶淹郁以在此也愛竹名齋問記於予爰冩竹之不可無而寓不能不爲竹嘆者於此而君之志亦於是見矣齋前日永淸風悠然掲予文壁間閒居坐嘯有觸於懷當必對此君一笑惟我與爾有是夫

竹齋記

植物之貴重者莫如竹見於詩易禮記之書異於凡卉尙矣世之人亦知竹之可貴重也甲觀大囿培植相向叢花茂木俯仰映帶以資遊玩之娛譬如元夫鉅人大冠長劍而與貴介公子接膝綺疏華燭之側將重之耶抑混之也嗟夫世之知竹者鮮矣曁陽王元章以竹名齋求記於余余家抵曁陽不百里而未嘗一至其處不知所以記元章出畫卷示余蒼巘斷橋中無雜木茅屋十數楹蔽著篁竹間指曰是所謂竹齋而求子之記者也可記以不嗟夫元章眞知竹者非耶古者燕居之室曰齋有取於祓滌自潔之義元章居是齋圖史以爲師起居不肆冠佩嚴整出門四矚淸風凜然如接畏友逺去而不忘必假圖畫以寓其心目元章其眞知竹矣而余何能記然有進也君家內史修禊蘭亭修竹之名聞天下竹以人重也子猷事業不多見徒以愛竹之故世言竹者必徵子猷人以竹重也元章齋居求志業日益就使過其處者相語曰是竹齋者王元章讀書之所也余曁之竹將由元章而重矣士患無志耳有志而無成吾不信也

夢庵記

吾名吾女所爲吾壻蕭徳叟之庵曰夢庵而爲之記曰人世皆夢也抑夢有防有夢而祥者有夢而誤者有夢而無所損益最下不祥極矣卽夢而祥如昔人所爲黃梁之熟南柯之醉一世不足滿於一覺而況於忽焉而聚儵然而散生有遺憾沒有餘痛曽人世常理不少遂者豈不可謂之不祥耶而或有以爲天之所畀者矣彼自以爲祥而以物理視之皆不祥也𨿽欲化爲松柏其魂魄猶不平也凡所以爲是庵者亦以平其所不平者耳而猶懼其不能守也則人事亦多故矣東坡捨畫於佛寺畫何足有無佛寺誰適爲主而坡皇皇然僧守鬼守之不足至以爲奪此者比於廣明之巢賊而亦不能保其無廣明之刼然其心不亦可悲也哉吾記夢庵載其贍庵之田如幹而明以告之夫人者曰此天地間之不祥夢也孰有年二十而死死而無子者乎孰有歸良人有子而不能育以有待者乎六極之最不幸曰凶短折而無夫無子居天民無告者四之二此屋也爲凶短折之所捨而此田也天民之無告者無可柰何而托之此也其誰忍取之何所無田何田之不可有而攬是不祥者而已有之亦且復爲此夢也而可爲若願之耶盛衰成敗未有不相尋也彼祥者亦復幾何封君之澤子孫之眾再世以往則罔敢知況於是區區者特以其不祥不忍而懼來者或蔽不悟也嗚呼吾言悲矣其孰使予言之而不獲已至是耶然亦可以動心矣是田所在曰小坑曰山下曰田南曰捨前曰黃竹坑曰召省曰西江下爲石百數嵗以贍守庵者若香燈與其忌日之供庵爲屋再疊是爲虎溪蕭充逺之夢庵悲夫大徳乙已臘朔記

此山中記

東澗旣築靜庵以妥靜寄乃前樓而名之以此山中蓋所營歸休之藏與先父母之丘皆此山也名之以此山中樂其慰於心而盡於責而他日之得以相從於此也嗟乎人生欲適其願亦難免初志之蹉跎成說之契濶古今賢逹每有此恨馬伏波感飛鳶於浪泊之外坐念少遊平生語欲鄕裏守墳墓其何及是固不得以歸此山者也東坡出蜀萬里晚年欲歸眉山不能遂他日子由年八十老潁作遺老傳乃曰以是累諸子矣竟不得如志是又可得以歸於此而無與歸之者也宇宙間惟此情最苦最眞望白雲而思吾親之在其下是𨿽人子不忘之懷若倚門望而不至則倚閭而望之親之所以念其子也有甚於子者矣九亰而可作吾將誰從使得先大夫而從之豈有憾哉仁夫東澗於其葬親也必慰於其志必安而後安其自擇於山林也又得與二親東西而相望則東澗之願不旣遂矣乎玆樓顯敞山奇水秀松楸在望興至登臨賓從聨翩子弟能賦思昔人欲故山而不可得乃今近而在鄕井之內繇是曠然於宇宙之間如化人修士之閱世耆福方益逺四方傳者聞此山中之名其孰不悠然而三嘆曰樂哉斯丘東澗又於此山得吉以爲其中饋兆婦姑相望如瀧岡是皆難能者

涯泳記

三山陳惟志篤學好修居後隙地有池然作亭息逰扁以涯泳往亷使西臯趙公爲書二大字問記於予或曰是池爾何深何涯予曰不然而所謂涯者必江河之大而後有之耶吾隨所遇而樂之亦安知是水者非天地之涯也哉而何小之有涯泳云者以聖人之道言之也道無大小得其趣者無不可以自樂也泳者防之而可樂者也防而樂未有其若涯者也今夫江河之大也溪澗之細也稍涉其深浪波之沄沄者有之沈浸之浩者有之風濤之洶湧者有之魚龍之出沒者有之𨿽不然犀而照怪亦無敢狎而翫也𨿽不索珠而潛淵亦無敢狂而戱也其可樂而泳者惟涯乎淺而已離乎岸深而未至於厲也波余之所及可泛而夷猶載浮載沈無適而非所以自娛也取之左右逢其原繇此而深造不捨晝夜無入而不自得也若泳於斯者亦何以異哉水此水也樂此樂也一勺之多比於湖海之磅礡半畝之鏡孰非天光云影之往來憑之而徘徊焉對之而優防焉升堂而入室得其門而入縱觀於宮墻數仭之內躍然而觸於心喟然而如有所立是則吾之所以有取於泳而泳之所以爲樂趣者惟志其有得於是乎遂書以爲記

古塘記

浮光楊侯平仲以其母方夫人古杭新阡之地名曰古塘俾知友詩之敍之如自號然暇日謂文學廬陵劉將孫曰子爲我言吾志嗟乎侯之志可謂古矣凱風寒泉之思反本之悲也桮圈遺澤之感終天之懷也夫皆托於物者也古之君子無所往而不孝孝無所往而不通𨿽一艸一木之愛孝之道在焉況吾身者親之身也天地間所以相通者气而已人之一身呼吸運動猶可以變陰陽合神明而況於母子乎吾身在此卽親在此吾志在此卽親之志亦在此四方上下而不可忘者志也去之千里萬里之逺以及百年之久數世之長而如將見之如聞其聲如在其上如在其左右者志也吾親之體魄托於是聞其名如見其處而睠然如其平生思其笑語思其起處不知膝下之逺而及泉之隔也夫亦惟其心之所在而已矣故一膜之爾汝有痛癢之不知而至誠之流通𨿽異域而心動地下之望有切於地上者矣士大夫未有不離其親戚墳墓者也望云而思親有觸於目者也嘗羮而念毋有動於中者也夫人之情少則戀父母從仕則志於功名𨿽罔極之哀終身之憂旣久則如常矣旣逺則忘之矣若侯之玆志無日而不如在望也無往而不在念也斯塘也在湖山佳處僅一嶺隔演迆百頃渟深涵蓄赤壁踞其東方山屹其西髙亭峙其北髙峯望其南穹林茂壑淸溪盤澗四山回環一水之艸堤柳岸依約隠映昔者不爲園囿之盛麗若天畱以慰孝子慈孫之心者侯周旋兵間自丁年至於白首固嘗南出谿洞猩鼯篁竹間﨑嶇往復此時之不忘親惟一心焉耳今日耆年終養擇勝卜阡三釡之祿旣及於親五馬之貴復輝於後是母是子斯名斯志亦可以無憾矣亦豈不可美傳矣夫侯篤實忠厚其發於天性每如此今爲宣武將軍繇福建銀司提舉授同知汀州府事名和喜讀法華能以爲躬行者福壽蓋未艾云

云壑記

河間孫侯丞廬陵有政聲邑之士多稱云壑蓋侯所自號以此有問於予者曰壑之義何如予曰孰不爲壑小言之則穿地以往一澮一曲者皆是也大言之則合山水爲谷谷之大亦無不有也等而上之凡虛而爲容者無非是物也天地之東有大壑焉百川之所歸而不知其所往彊而名之曰無底之谷則海特一壑也四溟之所浸萬山之所環日月之所出入方之外者以爲四遊方之內者以爲九州外復有九而中州者特寄浮其間則天地亦一壑也壑不可以限量計猶云不可以變化測蓋一言而可以盡其理者宇宙間無非虛而生生者皆虛之所爲也今之言云者特見其出於山布於太空澹者濃者矯者孑者蛻者隠者窪者突者離者合者屯者族者防者迷者則曰此云也其飄者如龍防鶱者如鳳舞如獸而相逐如翼而欲翔如錦機如花合障如枝如葉如廬如幕如車如騎則曰此云之神也此皆其散殊之後隨物之所遇者也蓋嘗升髙而望而得其所以藏於茫茫而興於浩浩者而六合之內外蓋可睹已試四矚而求之凡山之拱抱而有間者其烝烝者未有非云也東者如炊而起西者如湧而勃騰騰者如炷而逹卬卬者如列而張壹不知其誰之爲而天與之爲一此皆云之専壑也又上而下觀焉昔之平田者初則芊芊綿綿者如野煙之眾稍髙則已如陶墟之紛紛杳杳久則如霧矣又逺則渾渾而一白莽平陸如化海是又云之大壑也而下之仰髙也亦如之使有化人乘飛車而觀之壙埌之外鴻蒙之表則無往而非壑亦無往而非云也云何心於藏壑壑何意於爲云哉蓋天地之元气爲云人者日在元气之中如魚逰於壑不可以無此气而豈但爲晴爲雨之謂哉人事亦猶是矣於是聞者爽然而起曰美哉吾乃今知云之理與壑之功侯之有取於斯也其所存亦何可極哉侯固中原故家先府君貳常徳總府時昆仲七人皆列仕版孝友篤厚多雅致爲廬陵屢被憲檄按外邑雪寃滯修學校倡修魯公祠用意深逺吾友王元用言云壑淸修豈弟予閒居聽輿人之誦如元用言侯名世顯字彥暉云

欽定四庫全書

養吾齋集卷二十二

元劉將孫撰記八

湖山隠處記

西湖在三百年前特隱者之所盤旋自坡公築堤種栁遂爲遊賞處自過江京都宮闕遂成富貴窟然三十年來煙雲莽蒼𨿽舫嬉如故而感慨系之豈無山水佳處著方外遊蹤顧昔之覽者意豈在是後之來者去而他之山水依然吾意造物者亦厭是久矣且復如其初使髙人勝士得覽而有之固其所也而誰與領此僊翁釋子方各治公事而名山大川類光寵過人間於是東南無隱處矣況湖山間哉水雲汪氏盛年以詞章給事宮掖如沈香亭北太白中嵗從八駿宴瑤池如奉天陸九鳯翔韓致堯燕云朔雪抱琴來歸如還自防稽之庾肩吾繩橋棧道使禱羣望又如乘槎之博望侯於是棄塵事稱道人復尋古杭舊築於丰樂橋五步外作小樓五間上題湖山好景紫防史公書也下題水雲隱處本心文樞宻書也樓後船亭十一間本心公書西湖一曲在焉乃昔者奉親所其址則春谷趙卿所畀者船軒回環刻諸名士櫂歌十數未已請記水雲隱處指防虛無結契以示予眞復怳然如再至其處則爲之記曰此疇昔盛處也南北兩在紅雲島嶼間所謂飛龍而舞鳯者也船來往此禁籞邸第所不能得見臺觀登而杳茫望者也右而斷橋之曲折大佛頭之奇詭西太乙四聖之先後第一橋之風月此穿紅繞緑塗金湧碧宮省領而禁旅衞者也左而萬松籟之郁蒼湧金之出入淨慈之岧嶤隱約第六橋之煙浪此圖屏障摹幽冩勝橫斜髙下而不能盡得之於筆墨者也在他時爲隱處得乎若昔遭逢隆盛尙方加賚貴公名宰分地題顏亦豈意爲今日隱處哉水之今昔不見其攺云之來去邈不可畱俯仰對之得無有觸目而興懷者乎何所獨無芳艸兮何懷乎故宇抑吾聞之大隱朝市若玆隱處又以朝市之變而隱者也隱者誰獨無其意哉固有不可隱與不得隱者矣馬上之去笳遼東之化鶴𨿽欲隱而去之得乎憶開天者想月宮之遊疑巫山者繼陽臺之夢𨿽欲於此而隱得乎若水雲之隱也則閱其常也如水之無味玩其變也如雲之無心澹與泊相遭而晦與明不異逍遙乎四方而湖山無不在目歸休乎四望而宇宙之大總不出几案間是足以隱矣嗟乎卻後百年徘徊其處者觀於予又以悉水雲之平生其亦可永慨矣乎抑但以爲觀覽之勝而已也𨿽然水雲不與知也水雲名元量字大有其家尊名琳字玉甫生甲申於今八十一七子明白燦逸淸逺皆從元水雲其三各取號於水以月天霞相玉樓爲序與中鳯山人俱稱其競秀如此宜水雲之得以遂其隱也

自有樂地記

宇宙間樂地往往人不得而有彼非境則物人者適寓其間樂其樂而彼不與吾隨則固安得而有之也況夫山水之雄傑本不預人事𨿽如歐公於滁東坡於百步洪自以爲樂矣然或內不得於意而外托以自寛談笑之中有景景者焉燕酣之外有鬰鬰者焉地與人不相屬也若乃揚州明月特歌舞之聚蚊山陰莫春慨風流之過隙一往而今昔非重尋而時物異境則依然而誰實有之至於物則尢不可常者也鈞天萬舞樂可以忘生而夢之所逢境不可以更索牛山四顧樂足以極意而情之所遷歡不足以勝悲地與物不與謀也厥或金穀去來笑石友之安在燕樓俛仰賦紅粉之成灰當其作調於千年何但娯志於一餉若是者豈非已有而竟莫之有也然則樂地果不得有乎蓋有者不以境而樂者不以物則我之所居有餘地矣簾垂而塵逺語渴而茶香壁可以臥遊書籖可以神悟不必理登山之屐具乘興之舟而樂亦不可名也浩歌而風雪飛長嘯而鸞鳯合長前少後意行心防浴沂舞雩不足以慰其暢也山晴禽哢天淸虫吟洞庭云和不足以諭其適也矧淸風而親友來夜雨而兄弟集寤言一室之內周旋萬象之觀婉愉而無媿辭說豫而無餘憾此又閨門之雍穆天性之好合是地也𨿽彊爭力奪不能以侵其疆𨿽巧傾智覆不能以闖其域𨿽塵昏路阻亦不能使之分且裂也謂非我之自有也可乎吾廬陵曽氏文章禮法家也以立又特建其志以自有樂地名其堂乃本之人心察之事理以語之不但指名教而言而名教已具是矣

半隱記

永丰鄧聖任屢求記半隱於我半隱其自號也或曰隱可半乎予曰古今固無全隱也巢由之隱古矣而其言其迹與被衣老龍吉者傳之後世語之當時竟亦與立功立言者何異於是塵埃之中想望之如不及山林之表詠嘆之爲無涯則其隱之本心不免於以名未必不見笑於綿上之老媼也而好事者遂從而傳隱逸傳逸民傳髙士熾然而起隱然與史冊同其流芳而夷考之而有所不盡然也則遂壹反之曰大隱朝市嗟夫棄人間之樂從物外之遊所求何志所望何事毋亦自放於煙霞稍逺於名利寧不有可諒者乃猶未免於責備不亦可悲矣乎以是言之𨿽謂古今無隱者可也人不能髙飛逺舉不能不在人間四皓商山隱處政在長安不逺一日安車聘之卽隨之而起入侍稱觴功參良平是半世隱而半世顯也嚴子陵富春釣臺則臨江當道又非他深宻比服羊裘以自異後來鄴侯辟穀名山所願如子陵客星之動天文則子陵之隱又以半自表鄴侯之隱又不能以半也約略言之聖任得處於其半亦足矣天下事未有如半之可樂也莊生有言緣督以爲經斯半之說也仕不仕之間可以玩世飲不飲之中可以全生此隱非隱之半眞足以存我也浮湛娯嬉以爲混亦可蕭條散朗以爲逹亦可黃埃赤日視之如靑山白雲石田茅屋處之如通都大衢至是則半隱者無往而不遂亦不待隱之迹矣聖任方事親授館盛年非隱之時所謂半者有其意則於人間世非厚望而我之蹤迹亦得以自藏矣昔有過深山中見隱者自云五十年不出戶明日乃遇之市問何故則曰有事使人疑隱者皆若此半隱固日與人相從也但相遇呼半隠則對曰諾是眞半隠矣

蘭友記

人皆謂蘭爲離騷之君子靈均楚鄕故所好尙采擬在此不知蘭固天地之嘉艸聖賢比物之志百昌之芳不列於易而同心之言乃有取於蘭吾夫子歌杏壇之上浩乎天地不足以動於意而獨於猗蘭有感焉蘭之國香其表表著見於千載之上者如此豈必以靈均重哉予爲王君植翁記蘭友植翁淸修雅持取友於蘭爰舉蘭之盛者以大其所友且夫友也者友其徳也芳深翳宻幽逺自好蕭條山澤之間不卽人而人卽之此其徳也徐孺子龍隠於西江謝安石鳯舉於東山出處不同而一時之所植有相似者是可以言徳矣友者莫逆於心者也人心之不同如其靣然耳余以利王貢以市豈所謂友哉澹蕩邱壑之姿傲兀風日之操其淸也可玩而不可防其香也愈逺而愈不衰郭大業追逐羊叔子三日不能已劉眞長淸風明月輙思許度十年人物風致如此適可防許是則可以言莫逆於心者矣此所謂不言而飲人以和者此所謂薰其徳而善者三友之嵗寒淸則淸矣而風霜孤髙潔比於華子魚之獨坐風月之與居山水之與遊髙則髙矣亦如煙子霞子稱於太白藐乎與人無與也玆蘭也未甞不在人間亦未始非耳目之近矯然而如逺悠然而若近與善人居如入芝蘭之室久則與之俱化昔人所謂經時不見黃叔度則鄙吝之心復生友之有益未有若此者矣芝蘭玉樹欲其生於堦庭間封胡羯末他日淮淝事業所立揭揭爲世道重此豈風流之晤賞襟度之淸適哉豈曰友之云乎至是則與蘭友而我爲蘭矣蘭不止於知心而且見於用世亦玆芳之遇也

如心室記

黃庸之濬發天巧自得成趣不繇師傳丹靑水墨花木竹石禽鳥人物神鬼仙佛圖障山水目過手就無不滿意又工傳神老少妍醜𨿽童兒不問知爲誰何以如心名其室而請記焉予曰道與藝一也未有得之於心而繇師傳者非其至者也傳之於人者無非效人者也於吾心何有哉效人者極於其人則無以加矣心不可極藝亦不可極也故善教人者必旁諭逺引待其困而忽悟然後驗其然否徴其淺深然藝成而下所自出者必不能以大異何則所以傳者不過是物也書一也自昔以書擅稱者未有蹈襲者也章艸興而至逸少若無以加矣而素旭之倫以及滄浪山谷化未有已也卽言之顧虎頭之筆謝安石以爲蒼生以來未之有然不聞虎頭誰歟師者周昉後來兼能移人神气情性笑言之姿同時韓幹僅得狀貎至昉不必師虎頭而精入神品傳神之一耳其髙出且爾況之理何可旣哉莫神者心也莫巧者心也心之所向必求所以如吾心何事之不能而何能之不妙哉矧畫物求其似而已粲乎吾目者橫斜髙下皆吾本也參乎吾前者精神談笑皆吾意也得之心應之手心欲其似而手如吾心以吾之心爲彼之靣吾旣如吾心而彼靣豈有不似者耶人心之不同如其靣然吾之心則一而已吾心之一必欲其如不變於貴賤不攺於淸濁眉目此眉目也顴頰此顴頰也一體有一體之動一靣有一靣之韻吾神遇其趣而道攬其英吾所欲如寧患其不如吾心而見者亦以爲甚如彼以之冩妍媸者此心也以之防阿堵者此心也以之經營慘淡者此心也以之臨摹防染者此心也貎萬不同而吾一欲肖之心境異而物殊而吾一必類之心若此者固非師友講之所及形迹踐之所進也是以吳道子學書不成而攻或謂僧繇之後身盧稜伽一旦筆力忽似其師知其精爽之已盡豈非心通而解防者與造化同其倐忽師承而積學者𨿽超詣不過極似而才力俱竭矣以此言之之生意不可盡者心之生道不可得而測也昔東坡作說載子由之言以爲鬼魅易工而狗馬難好固以爲至言而韓非子已云然矣虎頭甞云人物最難其生動可狀須神韻而後全此又非坡語大略止吾爲庸之記如心取其所自得者甚言心之師勝人之師而古今名手之所自出者皆具是焉予甞於名記喜其一言曰書皆須意气而成亦非懦夫所能作此心說也夫爲如心言推之於學問則大有說矣獨爲庸之精藝歷舉予之所得於畫之說者以表庸之之心當徐熈盛行黃筌遂作脫骨气韻迥出熈上夫固非黃氏家法耶庸之廬陵城南人年方盛進固未已

菊隠記

人未有不有所托以隠者也山林朝市各系於志之所存花木山水亦寓於興之所適乃或幽閒獨往之懷功名餘事之樂物於物者固然而不可易我之爲我悠然其間者夫所以寄所寄也東籬婉娩髙人物外爲千載之盛徳自靈均芳防仙露而柴桑依約之味南山徘徊之情寥寥乎相望於宇宙景景乎壹往爲襟期可以爲至矣孰知老圃秋容寒花晚節收斂彛鼎歌之神功晝錦相州之事業何所獨無芳艸而獨懷乎此也於是所以華此菊者不但隠者之所盤旋鉅公元夫亦浩然俯仰而隠是間矣稱菊隠也維舊或曰是方向用於時而何必於隠松栢之姿而梁石之望而何愛於菊予曰不然丈夫生世豈欲爲隠哉寸艸而春暉拱把而幹霄天之所以厚其成者固所以降是任也厥旣培植敷腴之昌於逢珪璋特逹之與於時而顧曰吾隠豈所以靈承天寵抑隠之意不可以不之存也畱侯不願三萬戶欲從赤松黃石之約謝公功成名遂而慨然於東山海道之歸隠之迹終南之佳處或以爲仕宦之徑隠之心金馬門亦或以爲避世之地也六一公以其一者隠於六物之間不隠之隠隠之得趣物特寄焉而已濓溪以菊爲花之隠逸與蓮之君子並而牡丹之富貴鼎二而三東坡以朱遜之取黃爲菊之正色稱羙之爲正人況於適隠之興其深有意於菊者襟懷趣味可知已吾記玆隠若隠非隠秋英佳色宛其矜麗不知菊之有待於人歟人之重此菊也見菊也如見人見人也如見菊舉杯一笑而仰彭澤之髙風詠安陽之盛事爲斯菊願之者未渠央也

風月吟所記

淸風明月在宇宙間無處不有獨無能得而専之漁夫樵父江中山外可以有之矣而其人類非能言者解賞惟騷人墨客邂逅傾倒以其一言直爲千載風月亦賴以自壯斯其所以爲吟所者歟古今稱太白子瞻飄然如仙而二公之得意語正在風月間淸風明月不用一錢買者太白之神情猶可想見惟江上之淸風與山間之明月取之無盡用之不竭是造物者之無盡藏者東坡之淋漓放浪固如在目中也此風此月千古常新吾吟吾所絕塵奔軼二仙者精意浮動吟風弄月如將見之陟靑雲以汜濫遊兮悲古人之不吾與𨿽然茍有其意亦必有以異於流俗者矣萬安祐聖觀道士蕭獨淸以詩行四方爲名公先進所稱甞提學西山滕玉霄大書獨淸嬾拙人予之徑遊廬阜又繇此遨遊四海意未憖也以風月吟名集山房扁風月吟所要予記抑風月也在此所外子以吟得而所之者幾何而所之外無涯者又孰得有哉誰爭子所風月惟無邊故不可盡將在在皆所而何特是間𨿽然東坡有切月批風語吾亦爲子試新發之硎淸心還近道渉世卽多憂甚本色能如此容不自是故吾非甚有往復流水落花何處鶯聲飛過垂楊不深不淺予約略著之所見無非風月者自是而無全風月也則是所也得其所哉

欽定四庫全書

養吾齋集卷二十三

元劉將孫撰論

天地之中數如何論

陰陽之消長其漸可知也一气不頓進而惟中可以候之中不立則漸不可見中者漸之積也論气則積漸以求中論數則卽中以明漸天地之化𨿽渾淪磅礡而不可知然原始要終而往來屈伸見矣理無獨必有對不離而爲配則亦無獨也原其始而知一之所由生要其終而知十之所以成執其兩端而五六見矣自此而進進而爲盈而其七其九其漸可知也自此而退退而爲減而其四其二其漸可知也五六者天地之中合故中五爲母而黃鐘爲律本不觀於黃鐘則吾何從而知其損與益哉夫數生於律律生於气固也或者謂非數無以知律𨿽謂數先於律亦可也數猶繩也律以權气則气亦物也气至權移而低昂者責於繩凡天下之物首髙而尾下者特無定在以尾權首則一髙一下其定在終古不可得也繩一立而天下之銖兩定矣寸尺數也以寸尺衡气則𨿽謂律生於數無不可也人無能知律者非不能知律也不知數也吾且卽數以明之自一而十三尺之童所能知也而一之所從生也亦知之乎一之生也始於畫畫則其幹也命之以干則所謂九也天地之初止此矣有幹而後有坤則一者離而二也非二之外別有所謂一也此气之所以有配而數之所以不能無待者也進而至於五焉中矣然而猶有待也何也非六則無配也配五而爲六則五五配而爲十亦沿是而推之矣及其爲十也遡而求之則六者亦中矣五位相得而各有合人以其自六而上爲順長之數以爲積而至十者猶其積而至五也然而非也五六合而生者皆其子矣故其九也卽其始焉之一者也所謂幹也逆而數之則六卽坤也今之所謂六者卽昔之爲二者也𨿽積而爲十十亦耦也耦則其二也故從中而論自一積五則五爲中自十遡六六不立則五無配也若以十配五則十者逺而在乎三世之後也不能以有所待也故五者陽之盛也六者陰之極也天地之中合五六而已其進而爲九爲十卽其爲一爲二者也𨿽謂爲九爲十者亦退可也何也由六以降也自其始而觀之則五者自少而壯之候也自其旣合而觀之則六者旣中而昃之候也進而語其生之序則十者其盈也樂之皦如繹如退而語其生之本則一者其減也木之必歸於根也而非立中數以準之則無進無退也無進無退則三分黃鐘損一下生林鐘者何從而知之也三分林鐘益一上生大蔟者亦何從而知之也故黃鐘者四面而輻湊者也蓋常論中無所不在自縱橫而言之南者愈南北者愈北各不可得而合猶適燕者必背越也使先立乎中者則少南少北者從是而見矣不必極所至而言之而分寸不可易矣故其道貴中昔者吾嘗欲觀天地之中而不可得也蓋候於寒暑而得其漸至者焉漸積而中中降而漸𨿽其極至於冰炭之相反其暴至於潮汐之不可以瞬其移也不能以寸其應也可前知其然也人者與大化升降而不知爲之有聖人者參天兩地而天地之情見矣參兩而五也二三而六也其二三者猶其參兩也凡倚於數者不得不參兩也莊周之徒有見於滋而後數而卒墮於虛無乃認夫聲之忽微以爲配故曰一與言爲二知一之有二而不知言之非他也意者一與一爲二而周未之知也復有證於理者曰一生二二生三三生萬物然而三者何也卽其爲一爲二者也二合而長子生焉其自三而往者𨿽巧歷不能知也然則三獨無配乎三二合而爲五一配五而爲六其自六以往者亦有窮乎此所謂十也而非窮於十也數之自一而五猶卦之自震至乾其數順也數之自六而十猶卦之自巽至坤其數逆也數往者順知來者逆中者其順逆往來之防也天地一噓吸也河圖洛書一體之不言而諭者也故以五爲中則六不得與於中矣以六配五則五之爲中者猶未定也一虛一實參伍錯綜而無形者形無聲者聲矣彼以五爲聲六爲滯於形者非惟不知參伍錯綜之變亦不知配合之理與對待之數者也中之爲物豈直數而已天地之道離虛坎實不知其變而玩其象則河者其離乎洛者其坎乎其不離不坎而無往而非干坤乎易之中也曰二也五也不知其變而玩其占則五者中也六者其上之位乎其中不在五上不在六而猶在二體之間乎易逆數也隨時變易之謂也不四面求中則中不可見必四面求中而曰中在是則中者亦滯於數矣故夫五也六也所以測之者然也若其參天兩地成變化而行鬼神者無往而無此中也故論律以黃鐘爲中而黃鐘始於子子非中也其由黃鐘以往無一而非黃鐘則亦無一而非中也有善爲數者以其六也從而六之而得三十六焉卽自一至十亦無往而不三十有六也是其數也然則其用六也六者其中五者非中乎曰非然也

學易可無大過論

易道至中而止而中難言也天下之事莫不有中而智者常過之學至於聖人則以身爲易者也而何過之有然聖人之心猶以爲過焉者何也嗟夫聖人之過其非智者之比也其道則中矣而一念之初猶有所擬之而後動而其時其事未能無槪於予心而勉焉以立於中道則其志亦過矣是嘗過而後得中也而非過於中也固亦未嘗過也而聖人則自以爲過矣此非人之所知也是過也過於心而非事之謂也因其事而遡其心則聖人之過正自不可無者而聖人則曰吾今而後其亦可以免矣則其無意無必而無不自得者固亦可見至論其爲易則聖人之於斯世也決矣由今視昔則皆過也惟聖人自知之知聖人之心者知之而謂聖人爲無過者亦未爲知聖人也學易可無大過嗚呼自中道不明而後之君子往往認過以爲中矣或出或處或語或黙使皆如饑食而渴飲則𨿽聖人與人同也而未足以爲異也故有反之而後名節立而中愈逺矣原其心未嘗不至於道就其所立而亦未有不自以爲時義適當然者而自聖人視之則正其過也人人以名節先乎其心而認過以爲中矣毎見史傳間特立獨行者使人想望而不可及信矣其不可及也而豈可常也哉惟中故庸庸而萬世不可易斯以爲不可及矣而中難言也其過也未有以爲非易也而未必中也於是有束帛賁之而舎車而徒者於是有恆其徳凶而浚以求深者於是有壯於前趾不勝而不悔者於是有蹇之六二而髙不事之心者學道無聞而制行無節其流獘一至於此而世之學者方且深嘆而極慕之不知聖人復起其出處語黙亦卽吾心之所安固無以異於常人而萬世不可易矣然則聖人何過也而假我數年可無大過之嘆又何也噫夫子之過則有矣而非後之諸君子之過也於是又有以爲夫子之謙辭而未嘗有其過者亦非也易在夫子以夫子學易而猶有過吾不信也自夫子言之則循其初意亦非有化焉而不存於今者而亦必謂之過矣此非後人之所知而夫子自知之爾人之言曰衛靈魯哀之見在易爲隨公山中牟之欲往在易爲需去齊去魯之時在易爲豫固無一事之不合中亦無一日而不用易然而此系易之易爾非夫子之易也夫子之易玩於心而其過也心獨知之易之言出處者其槪也而精義不若是中者易道之極也而中難言也固有昔以爲中而今見其非中者固有不天不田以爲中而二五爲非中者而夫子之過亦不在是也夫子之過直在於一念之初擬之而後動者及其動則中矣而擬之之始意者其不能無過也而非人之所知也故常常而念之曰吾今之見其猶昔乎其又有愈於昔者乎昔固未嘗非也然可以仕則仕安知可仕之時不猶有止之意乎可以久則久安知可久之時不猶有速之意乎是吾過也而其過在心矣嗟乎此非學者之所知也而惟顏子知之故夫子謂之曰用之則行舎之則藏惟我與爾有是夫所謂是者何也用而行則必有是矣舎而舎而豈必其有是而後能藏哉是聖人之心而學者不知也不知其心則不知其過宜也聖人何心也其未嘗不志於用也不用而藏豈予心哉蓋至於不復夢見周公而後安之耳故夫子曰吾今而後可以無大過矣此用舎之決也而其於易何如也且夫子之於易也老矣於今而後以爲無過則昔之過果安在乎卽其舎而藏也爲得則其用與行也亦必謂之過矣夫子之於易也其知之矣自其適齊以至於反魯也抑嘗筮而後行乎其行而後筮乎使觀其變而玩其占則其於時也爲屯爲剝其於人也爲睽爲否爲困命之矣豈待獲麟而後決哉然而終不敢忘周公之志周流其身也有占道焉而非占於易之謂也天之未喪斯文也易之道固將與我爲無窮而天地之運陰陽之數固將於我乎卜之而春秋之作不作特未前定也此聖人之盛心也而其過亦在是矣太史公曰夫子晚而喜易非也蓋晚而系易而尢拳拳於出處語黙藏器待時不俟終日者三致其意焉嗟乎吾過矣吾過矣吾今而後可以無大過矣而於世道爲何如也嗚呼易者中也出處者人之所自知也以聖人用易而猶自以爲過是欲中焉而不可得也而世嘗求其過也故耦耕荷蕢之流未嘗不以夫子爲過而耦耕荷蕢者之過則夫子有所不爲也出處一中道也中之過也直在於從容與不從容之間耳而非彼之謂也後之君子不爲耦耕荷蕢猶可爲也甚而爲沈湘爲黨錮亦以爲時爲義爲名爲節易曰知進而不知退知存而不知亡知得而不知喪知進退存亡而不失其正者其惟聖人乎而聖人猶以爲有過也人能知聖人無過之過而後知諸君子蓋過之過也

責難陳善閉邪如何論

致君之學談者能之亦談者病之世未嘗無聖賢之君也有聖賢之君出而不向乎道不志於仁者有君無臣故耳人亦孰不欲使是君爲堯舜之君哉學莫難於理欲之辧而𨿽上智不能無人心不知因事以感移其意而槪焉談道以爲髙則道與事始扞焉而不相合及其不相合也曰吾旣責難於君君不能行吾道也則爲是君者亦誠難矣昔者聖賢之告其君者未嘗有甚難之事也人皆可以爲聖賢而聖賢必人之所難則亦何以責之理欲同行而異情爲彼則易而爲此則難因其情而善道之使之爲此而不爲彼而可以爲難矣責之以堯舜則難而語之以善則易充類而至亦責之以甚難也而吾之致君則有其道矣昔孟子之致君蓋如此人主有可爲之資而其臣無致君之術此古今之所共嘆也行帝道而帝行王道而王徒聞其語不知所以爲帝爲王者髣髴何似則往往棄其身而自謂不能而茫然遐思千載之上千載之下徒深嘉而極樂而儒者又從而贊之其相與爲欺與謂其君不能者同罪而自謂責難之道固如此不知帝王復起君臣父子其不與人同者直在盡分與不盡分之間爾堯舜三王豈與淸虛寂滅者同事而必可望不可及哉所謂責難者非謂舎彼所易而擇取夫人之所甚難者而彊責之也人未有不可爲堯舜而爲人臣者不可不堯舜其君以後世之君而堯舜之不可謂之不難以堯舜之道亦與人同則亦不可謂之難責之以難謂當責之以堯舜爾而非難堯舜也責難於君蓋自有道陳善閉邪眾人之事則然以眾人事之而以堯舜望之尙得爲恭且敬乎非然也卽眾之所能而堯舜在是矣此致君法也嗚呼致君之學不明而後有其君自棄而謂其臣以度吾所能行者有震於其名而必不可復而謙遜未遑者有安於污陋而喜其臣能恕已量主者有淺功近效之不繼而但望其如卽位初者譽古太髙而格心無學其失望一至於此成王中才之主也周公之於其君不以中才望之也無逸之書上不及於堯舜精不及於執中怨詈之辭稼穡之事必使之爲此不爲彼後人爲成王者固甚難矣其所以變易其邪心者正在家人日用間而其事蓋甚易也孟子一見齊王而許之以王齊王欿然於不能進則亦自知其難也好勇貨色𨿽患淫邪之人不防於此矣仁義敬王正君國定其說宜如何而尙遷就而爲之辭惟恐其不好若防士之遊談者然文武之事茍能充之亦一變至道夫孟氏之所謂責難蓋如此則隨時感移其君之意豈非千古之明法歟而髙談唐虞自比稷契者聞其說而卑之嗚呼大道之要不聞至治之澤不流堯舜氏之不作志伊尹之志者終無所施耶由周公而責難有其事由孟子而責難有其說顧其用力之區區惟在於陳善閉邪而他無責難之可講自是以來儒者責難之論多而陳善閉邪之防少豈皆志其道而不屑其事耶汲黯謂武帝曰陛下內多欲而外施仁義柰何欲效唐虞之治儒者之論類如此嗚呼後之君欲爲堯舜者其亦何若而可

武成二三防論

言有大而無證眾人信之而達者槪之夫事之出於古聖人者固眾人之所信者也出於古聖人而又出於古書之所紀載此豈有一毫之不實者哉而聖賢顧姑取其大槪而不敢盡信者何也嗟夫自古書行而有願其無書者矣生乎百世之下徒見洋洋紀述布在方防而一時之事實得而知之一時之事實旣得而知而後來者方取此以爲名執此以爲信夫固曰吾有所受之也聖賢欲破其說而不可獨想象當時之槪庶幾息兵安民崇徳尙功之數事猶若古聖人之爲至於哆然自詭常有喜功好戰之心則稍有識者有所不敢爲矣曽謂聖人爲之乎竊意出於一時紀載者誇大之辭而不知爲他日無窮之害向使其親見末流余獘之極當亦自悔其言之過也故吾於此誠有所不敢盡信也非不敢信也事果出於聖人而有獘於後世則吾猶將屈聖人於不足信而況未必出於聖人者乎則亦無有乎爾則亦無有乎爾孟子曰吾於武成取二三防而巳夫武成者好事者爲之也故其言大而無證此蓋眾人之所共信而識者之所深疑也不然孟子何獨於武成而止取其二三哉蓋嘗以人情推之奇聞異迹得之於故老之口史傳之間𨿽茫然無證而感慨動悟如見當日至於裏閭鄕井之近事有出於尋常之外則𨿽耳目之所及接而毎有且疑且信之心無他其所貴者以古也文字之古莫古於書而書難言也夫書者史也此出於一時臣子求聞其君之心而非以爲訓也後來者貿貿焉執是以爲用則亦以古貴也嗟夫書之爲物有善用不善用百篇之中其可以爲萬世大經大法者條目有幾有十六字而可以爲百世之師有數百言而無補於盛衰存亡之故若習其一句一字守之如律惟恐不能用則所載衰世之事亦或有取而用之者矣又況夫書之作也逺矣其辭意之出於先王與否皆不得而知也百世之下千載之逺惟見故府流傳照映方冊闊焉異代自非身親目覩何由知其故其中𨿽有流於誇入於矜者讀者亦不敢以矜誇待之也大抵人臣之於其君鼓舞一時之盛其矜之誇之者不能免也而豈料後世執之以爲法哉仁人君子有意於斯世使聖人之言其末流積獘猶將深懲而痛抑之況其未必出於聖人者乎又況出於一時之矜誇者乎蓋嘗觀吾夫子之論樂也謂武爲未盡善焉夫子之以爲未盡善者非謂武王之心有所不滿也亦非謂有司之失其傳也其所以深嗟而嘆惜者其意深矣夫君臣之戚家國之感此宜流涕道之而猶有餘憾者也今也總幹山立發揚蹈厲與歌詠太平之盛者無異毎使聴者有洋洋然不倦之意此則作樂者之過也嗚呼武王之心質之百聖而無愧而武王之事常爲後聖人之所疑何哉其樂矜其書誇故也夫以其矜以其誇者示後世而使後世企望模仿戕民以逞則武王之心諒亦不願人之矜之誇之也故夫子不滿於武樂孟子不取於武成蓋嘗取武成而讀之而知孟子之言之信也夫紂𨿽大惡蓋嘗北面而事之今也不得已而起兵此宜咨嗟嘆息自咎之不暇而祭告山川之辭乃有聲其罪而誅之之意皇天后土其謂斯何武王決不爲此也此不足信者一也天下已定此宜返於故國聴天下之所之以待朝覲謳歌之屬而柴望祭告指麾諸侯前徒倒戈戎衣一定之語何其矜也武王決不至此也此不足信者二也仁人之兵不血刃今也何其血之流杵也推此以往蓋愈不足信矣孟子生乎戰國之逺讀其書想其時如見當日麾斥鼓舞之盛固亦不敢不信亦不敢盡信約略千古懷思昔人獨於其數事深致其意焉放牛歸馬散財發粟者其一也封比干墓式商容閭者其二也他如爵土之分喪祭之重功賞之定若此三四事髣髴類是定商開周時事其規模大槪𨿽不止此而反覆數百言之間庶幾四五亦使斯世斯人知誇大之辭不足信聖人之事自有體猶或識古昔用兵治人之槪斯民其殆庶幾乎或者曰百篇之中何獨於武成而疑之深也嗟乎此史官之筆也書𨿽盡出於史官而史所稱數句而止獨武成曲折上下皆其形容模冩之筆其初欲誇聖人以震天下使史臣有知亦必自謂其言之過矣然則夫子定書之時何以不刪曰非然也秦魯一言之善猶將系之帝王之後況有二三之防足取耶而況夫子於書未嘗刪也嗚呼書難言也武王之事偉矣不見於詩而見於書抑有說矣而難爲言也異時周公獨嘐嘐然曰文王文王其辭之及於武王者一二而止甚者或闊焉而無聞蓋其說愈長而愈難言也獨柰何信其區區之空言而使來者受其實害哉孟子曰盡信書不如無書蓋欲滅此書而不可得也或者又曰孟子何以不責備於湯噫湯常有慙徳於此矣古人風气朴厚未知諛君當作何語故其書猶有慊然退托交相警勅之意焉嗚呼觀於此者亦可以知世變矣

中興志能之士如何論

人才未嘗無抱負也其用之則存乎上之人焉夫當事變艱難之日此正人才功名之防然不世之功非人之能自立也顧上之人用我者何如耳得人而不能用也用之而不當其才也當其才而不盡其才也皆不足以得英傑之士而成中興之功何者天下未嘗無才人才未嘗無志而不能自爲能也能以用而見不用則𨿽能者亦不能耳幸而用之使得以功名自見而乃用逾其才彼能戰也而使之謀彼能謀也而反使之戰才不稱職則亦皆不能耳及其用之而稱其才任之而得其職也又不終日而去之不待成功而沮之此特愈於不用者耳其實亦不能使能者自奮也嗟夫蓋世之功不立未必皆無才之過也有其志而無其能固不足以經濟天下有其能而無其時則亦終於泯沒無聞而已矣此英雄豪傑之所以不多見而中興大功之所以鮮立也古今中興稱人才之盛者惟曰二十八將然亦適逢其時耳如不遇光武𨿽具志能復何道以展用哉嗚呼人誰無所志哉閭巷小人一聞有大義之所不安者則拂衣而起切齒而嘆直欲捐其力於其間者而從容久之卒無所措豈其志之不立哉弗能故也天下有恃毛髮絲粟之才奮然挺然將欲有爲者邪下有能而上不見用則拊髀流涕特寄之空嘆息焉耳用其人而不當其才使其人而不能以稱其用非不用也是虛其用也及用之矣而不能使之傾囷倒廩而或有未盡用之長未盡施之技特愈於不用耳而亦何以異於不用哉此中興之事自宣王以來指不多屈宣王之事業不見於書而獨見於詩昔者嘗疑之矣書紀其實猶夫史也詩則詠歌之體也宣王中興之事偉矣而山甫若有遺意焉何也百世之下必有智者而未易言也光武其有見於宣王之事乎雲臺功臣參錯歷落如在霄漢之表昔又嘗以星象諭之而復以感防風雲稱頌之雲從龍風從虎用風雲者龍虎也不然風雲𨿽有爲雨之志而無龍虎以用之則其降騰飛揚於太虛之表者不過與遊塵同一漠漠耳鄧禹而下皆風雲之類也禹也杖防軍門已有飄飄欲舉之志及禹與光武卒焉相遇於干戈荊棘之秋君臣之間有父子惟諾之意而禹卽以垂名竹帛者自負其志爲何如哉則其平河東平闗西識者固知其必能矣𨿽然禹豈自能哉儻非光武毅然而任之使之東西上下展布其能則誰知禹之爲能哉禹亦何自以施其能哉古今之負大志抱奇能者多矣陸沈艸野之間遁迹山林之邃不見知於世不見用於君則能者自能耳能而未見於用猶無能也豈特禹哉以太公之六韜而不遇文武不措諸用則八十之年無黃鉞之在手則亦老且死耳千載之下誰知其能耶太公亦不過渭濱無聞之老叟耳甚矣能之系於用也而況於禹乎𨿽用矣使非光武一則曰禹二則曰禹惟恐其能之不用也惟恐其用之不盡也則禹如彼何哉觀禹則下之二十七人可知矣故論者嘗謂其賢亮而不盡亮賢於不用而已有亮如無亮也吾於雲臺之功臣重有感者以此彼釣臺之叟淸風髙志退若無能但欲蕭然於世事之外者亦固各有見也噫

欽定四庫全書

養吾齋集卷二十四

元劉將孫撰說

劉志立兄弟字說

安成鄕先生耕齋之從孫審齋之孫昆弟者三其長者質甚粹意甚慤間以其名若字請曰願有以易之以及二季且於此乎語也予嘉其志遂名伯以志立字之以禮仲以志行字之以道季以志用字之以時而爲之說曰人未有不志於立也莫不有立往往皆有所附托以爲重如功名利達富貴光寵𨿽假之以自重無不足以光曜而非吾之所自立也有所附則立不立者在人而不在我大哉禮也弱者以彊塞者以通求無不獲行無不達特而不倚定而不跲朂之哉以禮人生良知良能無論小成大用無一而非行非必得時與名之謂也跬步以往日用之所經營人事之所得失孰有安坐而致者然而不有所守則不能以有行夫道若大路然行未有不至也以道爲闊於事而欲防出以圖之則旁蹊曲徑前必有所礙而去道逺矣朂之哉以道用在人修在己已有所長未有不見用也然其遲速久近若有時焉制之古今賢哲孰不志於用而不能爲時及其時之當用𨿽防逺幽隠亦必有推之後而挽之前者朂之哉以時予於耕齋世好也故人之子孫有可以行世之質予故厚望而深贊之其他日有稱於當時寧惟二祖之光亦喜予言之有徴也

蕭益之字說

蕭實堂將以吉日冠其長子進以語予曰斯吾先君子之所命也子其爲之字廼字以益之而爲之說曰進未有不益也益之道無方進進而不已益亦相與而無疆人患無進之志而已茍志於進未有無所益也聖人推日進之義於益而曰天施地生其益無方天地何心於益特其進也理有不得不然而益隨之如春秋寒暑物之荄甲華實在此者從防至著由漸生頓在彼者日復日時復時變化繁滋極於生物不測亦自然而然不待彊而揠增而加也故君子於益之象曰見善則遷有過則攺此眞進之道也人之所以自畫者自足而已足心一生昔之進者不知其已退所謂見善則遷有過則攺者非但已之善與過而已也見人之善喜而慕之見人之過惟已亦有之不待遷與攺而進在是矣學問無止法人物無定體柔可使彊愚可使眀困而知之勉而行之與生知安行者一揆況於已見大略深造而自得何可限量譬之爲山一簣以往有九仭之理士別三日非吳下阿蒙推而上之顏何人哉舜何人哉有爲者亦若是吾見進之爲人也靜重而安和從容而謹度其質美旣可喜而朋友間誦其造次賦詩皆出人意表是能進者也故舉益之義推君子之爲聖與賢與天地生生之理三祝而望焉益之勉旃

王深道字說

王深道分教杭州遇簽憲上黨張公繇閩使江以書來爲深道問字說於余抑君旣知道矣其深之又深任君之所爲他人何足以資哉人未有不繇淺而入深也自其初所得或於利或於義或於智術或於功名一念之好推而至於嗜欲以至終身忘返不期深而自深及其深也如井泉者有之如江河者有之如潭洞者有之而皆不自知也惟道味本然無可欲而知之樂之其深也皆非他所謂深者優柔厭飫其得也於心其源也廣胖施於四體不言而諭至是則不知道之何在但覺左右逢源不可得而測君他日造斯境之趣必以予爲知言未必不以予爲淺也

徐剛中兄弟字說

心易徐氏於予家三十年之舊日與長公防於劍侯李集賢所而其長子實來旦旦而相從願而文通而知方予問長公其名字何長因請曰廼心易之初得孫也以麒命之今兄弟三人有七丈夫子願有以易之予謂心易之易其所以燾於而家興子而子孫者在此其可忘諸易莫貴於中爰取中以爲七子之名而以心爲其字蓋以王父字爲孫之稱於禮而合於家學而宜則爲之說如繇辭以寓祝規其一曰剛中字以立心剛徳之首其用以中匪剛不立惟立乃功天地以心而寄之我任重道逺不立而不可其二曰純中字以潛心陽之欲純言徳無二研幾極深乃潛之義惟潛以求乃得其純貳二參三戒之用欽其三曰粹中字以誠心粹之與純徳同體殊純如潔白粹則瑾瑜繇其不雜以乃成質大哉誠乎服膺無斁其四曰守中字以正心多言則窮三思則過事各有中正不可破爾正爾心守而勿遷吉凶悔吝昭然吾前其五曰行中字以恵心用之則行無過不及有孚恵心動罔不吉我行何如惟恵之知毋問鉅細念玆在玆其六曰得中字以養心易君子謀患不得中剛柔正應愼擇所從有得不得毋失其養用心之過於中則爽其七曰謹中字以存心愼之愼之易所以教中如射鵠謹則有效以此存操不失其正闇室屋漏如臨神眀是七詞者用不可旣匪我言費爾祖是式寧惟爾祖四聖爾畀曰中曰心一言以蔽至大庚戌孟夏月四日紀

顏曽省身字說

吾友顏寄窻名其子曰曽字之曰省身逺徴予爲之說曽者因其所自出也予笑曰父顏而母曽以是爲姓若名覈矣復有美於此者乎然此章爲曽子用功處易知易行而莫能知莫能行舉世莫不知省身莫不言省身而誠於省者何人也省者自省而人何從知之哉此章兩吾字上之吾者外吾也次之吾者內吾也省者吾動心處也身者吾之所行也古人心卽身身卽心身心一貫故內外表裏無異觀後來岐身心而二之於是知行爲兩事踐履學問爲殊塗言之非不一也講之非不一也而判然者不可揜也道之不眀也道之不行也我知之矣其斯之謂歟省者警於心而無迹身之有無自忖於心而無形夫能使心常在於身而身不違心則純熟如一動靜交養安而行之矣特立言不以二吾則不嚴不曰身則省者心而未徴於行此曽子之所謂魯而魯之所以得道之傳也猶記往年見晦庵釋行道而有得於心之謂一語初本心作身蓋易簀前數日始定爲得於心而不失故竊以爲身卽心心卽身語爲不悖而粗有益正所謂腔子裏者也乃以爲省身說而贊之辭曰知不能行亦何用知人誰不知行者幾希以心爲身卽身卽心心不離腔復禮爲仁淵輿同悟易知易行三省而篤四勿而誠性與天道孰不得聞無行不與觀玆循循爾姓維顏爾名維曽悟其一貫豈繄異人時而內省身不離心動靜不違表裏交正

茶陵譚壽昌字說

吾友尹見心書後茶陵來稱其從遊譚壽昌之力學所爲詩文知方誦吾家先生講著議論如身受教乃師錫之字曰履常亦取魯頌中語而未有說也子陳之何如予曰美哉古人以壽爲常後世以壽爲異以爲常故壽者本然之理昌者自然之應所知者守吾之常道而已以爲異故壽者如有他術昌者如外有挾於是神僊方技服食修煉與夫智力變化巧詐馳騁神出而鬼沒駕虛而翼僞𨿽才眀賢智大儒先生亦不能不以不惑而所以壽且昌者逺不能及古人之十一又以爲若有所制而非人之所能增損嗟乎不求之常而所望者皆非常之福矣豈不惜哉詩於祝辭未嘗祝富與貴也直祝壽祝子孫而已矣富貴者外物也壽者我之固有子孫者理之必然此不待求於人而獲者也吾有其才故爲人所贊富貴自不於我乎捨惟其年有待於無涯不必倒行而逆施惟其後可傳可繼不必驟興而忽僕壽而昌豈非可欲哉人惟覬幸於富貴以力之可致者爲常有乃以壽與子孫爲付於天者爲不可必道悖於古而行自絕於天履非其所當履而常者爲不常矣惟君子樂天而知命履安蹈常自求多福在我而已是道也惟學之深造者能得之否則外物之變遷猶未有定也履常之才方大肆於學於是必有所擇矣

薛超吾字說

大行薛君以昻夫爲超吾之字旣稱於四方聞於大人君子過廬陵猶欿然問於須溪劉氏之子曰何如則其質溫而器廣其進進不已也如此余惟隋唐而降名若字類失古意近世逾甚特摘取陳言一二以爲嫓於義無稽於祝規無當蓋欣然於昻夫之異乎流俗之選也昻夫復請曰吾稱之有年矣顧未有說吾子於此乎語也則復之以說曰人未有不志於昻然一世之上也然貴可以先人富可以上人名可以欺人事功可以加人而其人品髙下有不容不異觀者非其才力有所不及也其所自立者往往未超耳人不能不在人間亦豈不志於用所謂超者不必皆與人爭也彼以人超人所超者亦特斯人止耳而吾安在也超者以吾而不借於人廼得吾之所以爲吾者焉宇宙事物爲我用而不我累卽臯夔周召之業時出之亦不以易我故其聲光倍常使人瞻望欽聳如異人絕世是夫也其昻也吾也莘野之囂囂萬鐘千駟不足以凂其介東山之幾幾四國流言不必以嬰其心張子房蹙秦柔項不戀人間三萬戶想象赤松黃石於谷城之下諸葛孔眀成都桑田之誓不使分毫有增於艸廬抱膝之日謝安石東山髙蹈之志王茂葛巾東第之懷李鄴侯靈武山人之興此其人旣已捐其身系其名而縻其事矣又非能挈挈以爲髙也然所以表然稱一時而名千載乃或在於功名之際才徳之外者非其風度志趣樹之人心有在此不在彼故自超耶彼公孫丞相卜大夫胡廣趙戒乘時得志豈不三公文學政事耆年厚徳又豈不有聲於世而百世之下且擯之於羊豕之間而鄙之於糞土之賤也則人亦何可無以自異哉𨿽然表表者不一二而若彼者滔滔皆是也亦安得不以爲戒也以昻夫之材之立而名軒以野鶴自處如逸民其所以養者稱是徳矣重爲之贊辭曰

富貴自有勲業餘事其體其性浩然天地吾無上人人自我下我揮鋤金彼拾棄馬光風霽月金錫圭璧固不卽人人豈捨之一世之芳千載而長顒顒卬卬萬夫之望

蕭煥有字說

方厓禦史之美子以乙已生丙寅行冠禮名從父命以文而不忍更也賔贊字之煥有予以故人往賀焉客舉其今日酬謝慶禮之詩句意不凡予取而視之信請觴祝之客曰字則然矣而未有說子言之予固愛其才喜其有立亦安得而辭則爲煥有告曰此夫子之文章也一言而可以盡文之妙者煥而已夫子𨿽以此形容堯之盛而非特爲堯言之也乃言文章之道當如此也非夫子亦莫能表而出之也夫子未嘗言文子貢𨿽以爲可得而聞而亦不能得之於言夫子於此乎語之而文之道可睹已繁星麗天天之文也艸木華葉地之文也文未有不煥其煥者必不可揜者也煥之爲義所在而見之無所往而不有而亦無所見而不新也辟之火焉自其防眀以往煒然曄然不待於人力之助而勢莫能間物莫能沮其道與日月而並乃日用之所不可無而世道之所不容闕也斯文也所謂與天地並者豈但言語詞藻云哉言語詞藻其一耳小之而威儀動作充之而禮樂節度大之而黼黻皇猷功鼎彛勲金石何事非文而何文不有有其體未有不見於用也東坡謂文章如精金美玉不可使在瓦礫中亦謂光气不可冺沒夫文字猶若此予期煥有素矣其矯厲自立不待今而後稱成人也豈惟子服氏之有子亦且幸臧孫之有後故推斯文之大者贊之念哉煥有若方厓之所立視平林光逺而有耀者也繇平林而至煥有五世矣盛哉人且於煥有觀焉

外孫吳更生名說

吾長女歸禾川吳氏亦望得子名更生蓋父母著其喜也朋友能文詞者皆爲更生言且載其防慧蚤知之槪亦望錄以來諗求一言以嘉恵斯子千里外𨿽未得見欣喜願望爲何如也獨不復爲更生遡其初以爲更生旣更生矣祝之之道自生而來日進而不息者長上之爲汝旦旦而幸之者也夫更生者未有如日月者也晝夜之所生者光景常新其所以使人瞻仰而不厭者新之道使然也故湯之盤銘曰茍日新日日新又日新曽子取以爲大學學問無止法致知格物無盡理功名事業無極致人物議論無最品前之所立者以爲無以加矣後來者又有過之者也古之所有者以爲不可幾及矣又安知今之不古若也故立志者志於日新日新者日日而生也夫日生而不息何可涯哉生民之初推后稷以爲配天之澤而求其初生一粒之播種耳一粒在地而亙古今窮宇宙今年而千斯萬斯眀年而萬億及秭皆自一粒者基之此之謂生意人生能言以往承家者在此焉亢宗者在此焉大其門者在此焉稱於鄕於國於天下者在此焉昔漢名卿稱劉更生以博學文詞忠言直節冠一時而芳千載至於今有耿光亦一更生也汝其念哉汝祖蒙庵盛徳宜有後況爲吾家外孫太史公之文印如有所待斯言以志喜以屬望成人有日吾之所以爲汝言而發汝之才美者何有已也

善有說

予嘗觀於稼而油然有感於詩人之善頌也其初蒔也芊芊綿綿者平疇一碧淸風泛之如水之防波及其芃芃而入望也光翠欲流暉陰動蕩近浮而逺計宇宙間之嘉景大美鉅麗未有過焉者也靑靑而可玩者惟芳艸爲然顧其連天而極目固騷人之所懷而曠野之莽一無苞頴之實若雨露之生息晝夜之涵煦以日以月而歳功收萬寶成往過來續沛然而莫之禦者獨在此孰非種也有待之年者焉有待之世者焉種而獲獲而恵斯人之生善其能若此者乎果之實也以株計之實也以枚數若一粒而千斯萬斯自后稷以來天之降瑞長千古而爲生生又後萬世而不可涯也世之所謂寶或得而有之是有之而已也𨿽千金之富藏之百年千金無增也而此之有者年可望而嵗可期有其能若此者乎故詩之詠田曰禾易長畝終善且有於其始而必其終觀其易其長而善且有者在是矣以立作屋於田間每於焉觀稼斆輞川午橋以荘居之展其壁求吾名且爲之說吾因取善有名之而著其說夫豈惟稼爲然哉人之美質未有不若此也物有所不通而人爲最靈麒麟鳯凰珠玉寶貝豈不得爲善瓊廚金窟丹穴銅山豈不得謂有若推吾之所謂善充吾之所固有火然泉達混混乎有本者如是而彼抑末矣稼者一嵗而一成也人者一念而千載也東坡說稼有取於富人之異於常者是猶有所分也吾故舉詩人之美辭發其命於天者以擴之延祐丁巳重九

欽定四庫全書

養吾齋集卷二十五

元劉將孫撰題防一

定光寺題經

人生如蟻旋磨在四維中世尊爲法轉輪說一大蔵是乃天龍八部之共持載與彼日月兩丸而俱推移於一匝間洗千刼罪又況古佛道埸之所在素爲人天法界之共欽此處有樞運而機旋何事不規圜而環合其自上下三大千內面面相相之金碧又具五千四十八卷部部帙帙之標函此非一手足所成必借眾善信之力如是希有惟樂欲聞圓滿心不住布施心是名爲蔵悲願力得大威神力其福如山

題李鶴田所記南郊大略

甞見益公自述平生所遇今日南郊明日簮花從容屬車間太平縟典身與其事使人想象歆羨前修備福安得生其時從都人後寓目亦不啻足紹陵丁夘初郊乃百五十年行都第五見而四十年所未有故老垂白有不及睹鶴田旣身組佩執其事徘徊天光之近人生慶防如此者幾耆年淸健筆著詳覈豈獨使後生得知故實且文獻有考於此嗚呼東南之禮旣訖羲農之傳俱非往者不可及已而已而

題閣皁山淩雲集

天下名山洞府必有一時名卿大夫騷人墨客感賞題詠以彈壓雲煙發舒泉石使四方千載誦其辭如至其處然往往從偶然得之非必作意也東坡於廬山乃先自誓不作詩儻非數篇湊偶於不得已豈不有恨哉若山中之人能自模寫則又間見而絕無者況成集耶是又系扵其時將山川之靈與有傳焉未可以尋常遇也江西閣皁山水之外多名賢之賦東南百年又盛自唐以來神仙如伊周昌將相如宋子嵩東京諸公皆有之近世周益公之辭藻朱文公之理學楊誠齋之風節與人交皆不數數獨爲閣皁筆墨先後輝映其纒綿傾倒如此不但以其地則山中人有以取知於諸公者固爾也繇是楊休文被遇於淳祐以羽客客金門侍閒燕賦詩雍容甘泉侍從間如眞西山言論風指劉后村江湖宗工皆爲知己豈獨他山未有亦軼古人矣此閣皁山之所以重也葆光堂之徒張三省以淩雲集來示慨然曰先祖師山云惓惓於是也今緒成之願爲之序予因著其源委如是夫登金步玉一時之遇也裁雲剪霧百年之方也昔之珪璋特達者旣有以開於先矣步亦步趨亦趨非山中弟子之所當學者乎卷中一卷又閒閒詩也能言者則可以爲之徒矣觀者毋但玩之而已有之似之

防防齋先生尺牘後

巽齋先生文章節行師表一世而平生謗議極不少此簡報益齋鐘先生者中間益齋寄詩所爲感嘆悼恨而謗譽生前身後之嘆餘生閉門休致之誓匆勿寫心曲感知已無不足以興懷當是棄官請南嶽時前輩往復未有爲無益書問者塵昏半幅益齋閔世惜交之情與歐先生閒逺無求之操可以兩得之矣若易傳箋序固已刻之有年此其初本幾如溫公作通鑑艸無一字艸者後生把玩惟有敬仰此鐘氏家寶也士安之子子孫孫謹藏之

題文山撰外祖義陽逸叟曽公墓志後

吾廬陵人物名節髙於富貴文章多於爵位科目顯融前後相望東西州尢不及而磊磊軒天地者則多有其人矣劉兗公𨿽相東京亦有可稱者姑勿論四忠一節歐公生綿州長漢陽應舉開封益公固新鄭僑寄澹庵誠齋二公徒以特恩異數冠西淸班忠襄止一倅耳歷攷三百年間生廬陵長廬陵以科目榮廬陵以宰輔稱廬陵以精忠大節重廬陵獨文山信公一人止豈但一代之無二自廬陵來山水之鐘英亦僅在乎此也乃其所以興所以教外祖義陽逸叟曽公實使然文山著之志可見也觀其瑯瑯垂絕之音可以訓可以傳則其所見豈可以尋常測哉古人謂不知其人觀所與況其所自出有闗於百年一代之故萬古千古之所不泯者斯志猶有考也自靖節來東坡之於程晦庵之於祝特不忍其不聞相依以爲祀固未有晦明絕續之交廢興生死之大山川之光文獻之華若斯之懿者而代興事異迹熜人亡𨿽存之人心者不可廢而發揚張大如有闕也抑斯志存其不朽者在是矣況公之子孫眾多且才而賢者不乏則不朽者在是矣凡予之所舉於廬陵者特外物也外物之有無固公之所一笑而猶足以存耶後志之四十九年至大庚戌九月爲曾氏以立題於光澤治邑

題羅靜觀恵孺家傳

嗚呼予讀靜觀遺事反覆三太息不但悲是公時命之不當材賢之不試人生遇合有不得已同其出處而不能自防者𨿽昔賢同此耿耿也溫太眞謝安石皆不能不爲人客中道自它幾以其身殉猶不免溫造辛讜轉側兵間與之終始亦防成功耳他展轉非志愧負名義碌碌不自見者何限靜觀以髙科贊大府受知戎帥遂爲上客南北之交潔身去之無遺累余責歸守先墓固不幸以盜沒而榮名迨今談者以爲義世之追惜者多惜其同寮貴顯而不得與此復何足少多其去之而無間言與其子孫交往無變於初是則可稱也已嗚呼東南之不競坐靳髙侯不建節不遣援襄之故予己已畱昭文府見古心公惓惓爭以節度畀髙侯使往援爭不能勝而殿巖者實遣今言之可勝悔哉計靜觀之所以從髙侯之所以客賓主問志意何若後有良史當有感於予言而所爲自防而無間者遇良主人也公子至臨示予家傳些誄請敍予之所悲有在於文字所傳之外者矣嗚呼死者復生生者不媿於其言

題參政蕭正肅公辭按行使轉官奏

某猶及按故家文獻嘗見鄕相益國文忠周公日錄所載永思陵成諸使推恩防政正肅公未除二府爲尙書時被命與吳回按山陵事至是以已攺除不論賞益公啟其事玉音曰依例轉兩官可也乃今復得見辭牘允詔豈非生晚之幸益公家乘散佚已盡而正肅公裔孫猶能世守爲藏寶臧孫爲有後矣尙記當時首召王魯公以母老不欲豫凶事爲解實則疑山陵使不可復歸止用隆祐攢宮例不備五使益公爭不能得則請命正肅公以參政爲禮儀使及發引益公以攝太傅前導監鎖宮然四月掩攢而魯公卽以五月免去益公繼升左席正肅公從容辭受各得分願魯公狼防進退豈必於陵下之役哉獲觀奏削因述舊事亦同時使事本末也橋山弓劍其何許稽古禮文之事於是爲不足徴矣克翁典刑甚稱其家防視奎翰謹未嘗以示人獨不鄙以命某故詳記載於後

題聶心逺寫鐘益齋詩卷首

東坡喜寫潁濱閉門十日雪詩以爲人間宜有百十本蔡君謨愛蘓子美滄浪亭諸詩爲書成捲前軰風流筆墨逺想淋漓詠嘆君歌我哭豈直以其詩爲可傳哉益齋鐘先生與心逺聶先生素交善晚同郡齋心逺取益齋詩擇其所甚愛者書若千首曽立齋從而繼之王酋山又摘其晚槁益齋心逺俱仙去久乃益齋之子士安以示予俾書其端今之知益齋者第知其典型論議問學殊未有知其詩此卷諸體畢具妥帖流暢對精而事博小絕簡逺穠麗彼自詭詩名者當汗僵卻走樂府禽言尢婉轉激痛昔白樂天寫其詩寄唐衢生云與君爲哭詞心逺每酒酣哀歌悲壯墮淚其於玆作有感多矣追洛下其已逺想叔敖兮如生把玩再三俛仰出涕

題曽霖巖先生詩後

霖巖慷慨事功不以詩爲意而情性所發愈見其眞如長興等篇雜之唐詩不辧暮雨新晴一聫自然未經人道上冡篇情事藹然燕山數語可見其爲人嗟乎此信公外弟也冝其不凢

題吳閒閒詩卷

東坡甞賦詩羨無爲子以王事而得山水之樂今閒閒眞人閣皁防香爲山中賦詠冩成捲以付葆光張省吾又非無爲子可得而幾也筆光墨潤飛動毫楮詩辭秀麗瀟灑兼有天人之福文章技道有本有原所以教省吾者無不可以三隅反也把玩爽然

題李鶴田自敍永感先兆

天地間惟情事至痛古今惟孝感獨奇自鄭子產奉使道中心痛亟問而知親病三千年間如子產比者寥寥間見今又於鶴田所紀永感先兆益信不誣嗚呼昔人謂讀令伯陳情表而不流涕者非孝子彼特虛言數語而猶感於人間若是況事實情詞可爲興哀驚痛也哉孰不事親觀於此而後知所以未能乎子也後之傳孝者當有取焉令伯不得専美於當年矣

題曹錄事父郎中陳言本末後

自古英君興辟云雷初造則必有非常之士忼慨艸野一言而足以移悟上心以論議與功業俱髙寫之史冊僅存其名氏大略亦自赫赫千載如董三老遮說婁奉春脫挽鄧禹房喬杖防軍門所規摹注措必非老生常談薄物細故所能聳動九天之上百世之下者若都兪吁咈賡歌喜起直太平廊廟雍容禮樂間意豈如相從於風馳雨沐之交爭辧於矢激電掃之下便於民必有所不便於左右匆匆馬上其心有甚苦其事有甚未易合者哉此其次第感變有在於精神意气之交而言論利害直其逕耳古之所謂不朽所謂其言立者端在此也不必傳之紙上喧於眾口而名聲昭於時膏澤下於民丈夫逢時遇主宜若此矣彼連章絫牘豈不存廼不足存𨿽論諫丹靑而考之行事往往枘鑿特以爲來世搤腕談說之資立言之初心豈願其止此哉故余於耕道曹侯之先公郎中之所遇有感於興王之運志士仁人之用心也嗚呼論事難三代而下又難爲英主計慮又難若興王之初愈難也非其志勇傑特俯仰開闔回天動日安能使前席擊莭捨其並起之親暱舉國以聴匹士之論哉或者猶惜公所陳二十四事其二十三事稱防於和林而不知其何說抑自玆以始禮法制度日新月盛欲知其創始者觀所顯飾者可知則孰非當日之意孰非一言之賜啟我後來自中令玉泉公以爲仁人之言則其事可覩已元臣碩輔奬予之如此則其言必其所難而執政之議有待此而決者矣盛哉此非主父賓王輩區區投合更攺碎一時之律令比也惜也位不滿其材使其及左右帷幄胸中經濟之蘊豈二十三事而止乎曹侯以聞人懿子厲志承家寶贊言如拱璧企先美如不及淹下僚而有可大之譽仕郡縣而著特立之能昔漢李孟節盛徳之報在乎其子固唐魏成直諫之風繼於其孫謩天之於是宗也而旣厚之以是似矣其所以顯其先昌其方來者天道其不信耶有子有臣請觀之他日

賈節庵母杜夫人弟右司招魂墓志防

靈均赴托江流家國毀敗介推入山不返母子並命人誰不死之二人者徒以其死而無所於哀故南之弔湘北之禁火皆以變其國俗又千年而哀思之如新此豈非一人之事而一家之故哉臯繇庭堅之祀有不及焉者矣嗚呼猿鶴虫沙之化意之之辭也蹈東海而死耳激之之言也孰知後仲連千五百十又五年而扶胥之外崖石之下天崩路斷鰲播陸沈仙聖運盡於是西州賈氏之死與六十年前西和之節祖孫相望繇闗西極海南幾於與世變相終始而母先子後杜夫人之骨亦不復可歸此節庵廣文君之所爲招魂而而志以示諸方來猶卹卹乎其不忘也嗚呼君臣綱常之大義食其祿死其難分之所不容己也母子人生之至情安輿東西邂逅不幸願之所不及而無柰何者也太夫人盛年共姜之誓嵗晚滂母之心萬里漂搖江窮海盡畱一子中道就室以共祀獨隨右司鯨波之上心亦知其去之何所可入入之何所可爲而晼晚因依頋餘年無幾不願茍辟此其志誼殆於捐赴而豈兒婦人之倫哉當東南盛時權姦庶孽生崇爵死美謚兩宮屈意百辟降班榮哀終始乃使小兒挼斗王母折勝河流之西無東海山之奔並盡斯母斯子以白頭寸祿靑雲詄蕩淪踣無餘向防一縷之寄猶有伯氏其感慨冺沒可勝痛哉余客授南劍實與節庵爲代聞劍之人士猶能言太夫人之所以教如蘇母之許子瞻右司君之所行事眞賈季之有怒虎節庵此石不溢辭不借寵不謬於耳目之逺以世況著節暴白非死生異眞僞半者反覆幽刻俯仰感念不知涕之如綆也嗚呼節庵吾知君隠痛而不能盡言者抑長陵抔土之悲寒食麥飯之恨秋風無樹淚墮金銅太夫人旣有美子而節庵孫子又未有艾右司君有長公以爲之托有猶子以爲之子競爽方興天之於是宗也寜無意哉亦可以不憾矣後此志石之十三年大徳戊戌正月二十一日廬陵劉將孫書

題曽同父文後

同父復觀之子少好讀書爲文嘗以所業詣劉將孫將孫題之曰文字無二法自韓退之創爲古文之名而後之談文者必以經賦論防爲時文碑銘敍題贊箴頌爲古文不知辭逹而已時文之精卽古文之理也予嘗持一論云能時文未有不能古文能古文而不能時文者有矣未有能時文爲古文而有餘憾者也如韓栁歐蘇皆以時文擅名及其爲古文也如取之固有韓顏子論蘇刑賞論古文何以加之而蘇之進論進防終身筆力莫汪洋奇變於此識者可以悟矣每見皇甫湜樊宗師尹師魯穆伯長諸家之作寜無奇字妙語幽情苦思所爲不得與大家作者並時文有不及焉故也時文起伏髙下先後變化之不知所以宜腴而約方暢而澁可引而信之者乃隠而不發不必舒而長之者乃推之而極若究極而論亦本無所謂古文𨿽退之政未免時文耳由此言之必有悟於文之趣而後能不以愚言爲疑也吾友曾觀復之子同父自予汀歸時以儷語爲贄予爽然異之旣以乙集請時文雜著俱有焉其詞賦妥帖而精神諸論舂容而理致科廢三十年前軰之澁欲無後進之宕不省求如同父難也故以之爲它作無不如意予深爲期於它日也故舉時文古文之相似槪於予心者以語之老泉自寫其悟於文者自孟茍遷固以及於孫吳申韓無非所取以爲資者回視栁子厚舉詩書易禮春秋未嘗不同而但覺老泉語深逺有味文字悟入各有取而淺深髙下政復如谷簾水品不可易予言未必同之所以同而亦世俗之所謂俗也朂哉同父好爲之吾固付子以二百年矣

欽定四庫全書

養吾齋集卷二十六

元劉將孫撰題跋二

題阜陵禦書二十八將論

阜陵規恢之志豈不欲如建武之中興哉嘗記內禪前日月宰執奏葛王死報慨然太息曰待此機已二十年矣嗚呼以帝之英武憤切練兵經武廿有五年而不能北向一步則知徳壽年髙有所不欲故也及思陵賓天而帝亦老且倦勤矣豈非一代之恨千古之憾哉此親禦翰墨所書二十八將論以賜參政正肅公者記在國史深宮機暇至取範曄所著正書嚴整如此此其志念深矣亦無所發其意而寓之此也河洛依然再見靑蓋反覆想象霣涕柰何寶祐遺民廬陵劉某拜手稽首爲正肅公之元孫克翁題其後如此云

題阜陵禦筆後

宸奎灑然異代如新想象廟朝之上威鳳祥麟備物典防詎止天上而已

題絹本浯溪碑

絹本唐中興頌所見廿余本此爲第一或謂歐公時已謂刓缺多塡補何能完整如此是殆不然歐公特謂時人多以黃絹摸打字畫不能一一如所藏西臺本又自重其本不同後來者也顏字最見重唐末五代時崖石致刓其拓本多矣豈可謂一世僅一西臺本哉予猶及見北集賢所得商左山樞宻京兆人家半帙紙本精新美好如初脫石固知歐公特自敍其所藏者耳紙本猶有絕品況於絹哉

題東坡翰墨

此帖𨿽稍矜持然橫風倒雨之勢加之以赤壁嘯傲之精神固宜不與他日同山谷有云是亦一東坡非亦一東坡後元丰第四甲子丙辰八月廬陵劉某題因效公字體

題廣防天師翰墨

東坡賦張氏萬卷堂有老人叩闗語或謂張氏實有龍化老人之事是龍也亦戀戀此書何哉廣防天人師書此詩予閣皁葆光之徒張省吾期之甚逺又當家事也騎鯨汗漫此筆不可復得省吾方盛年有志休文美躅勉旃哉而此卷當爲佳話

題陳文二相翰墨

嗚呼宋三百年有天下尙儒右文士奮身白屋掇巍科十年可至輔相追爵三世公師極品孩孺京官卽日可麾節其間植立爲公論所主𨿽九重常屈意用之榮名福祿前代所未有也一朝世壊武將望風崩角去亦惟是一二魁彥流落顚沛不跲不移疾風勁艸以身殉之防二公豈不負科目哉蓋寶祐丙辰廬陵文公第一景定壬戌永嘉陳公第二陳死海外手澤亦絕此文公書乃丁邜答汪靜山者靜山名防龍登戊辰第陳公書乃答文公庚午自寧國召爲軍器監者二公所往復又可貴也古稱一代百年要百年直幾何耳若二公者千年文獻之訖運又不獨爲一代重也來者寶之亦必有感發於予言云陳公字與權號靜觀人物纎白溫雅所立乃屹然於吾先君子須溪先生爲同年往同朝予猶及識之

題盧明甫藏澹庵帖後

予讀澹庵先生胡忠簡公吳綾所書問疑以與安成讀易翁盧子明甫者蓋反復把玩三太息澹庵博貫奇聞凡用字若事類非耳目所近猶記公爲安成某氏作紹堂記中引禾絹平闕思之茫然莫諭其自出後十數年讀南史宋書方知禾絹如稱六飛鑾輅此所以平闕也公於書豈有所不盡於義豈有所不詳哉其不知者誠不可知也然以從官之貴侯封之尊七八十之耆年方取綾爲紙曲折天問廣騷著辭回合古雅楷書精整體兼古下問於山之匹士且有教之誨之之語如承學折衷於師資豈惟得此於公者可知其學知其賢而觀公之施此於人者亦豈不可悼悔嘆恨敬仰其不可及也哉今世黃口小兒醯雞井蛙之不足挾防隨康成車後卽哆然自畫豈復知學問之道文獻之徵哉然讀易此時必有所答啟棘賓商之義晦庵至宛轉誠齋以諮於益公而亦無所定也惜哉倘有答詞朱氏天問無未詳者矣此問所疑多後來朱氏以爲未詳者而讀易且泯泯不著見於世思牛思黯以答樂句顯近世如湯進之以對生人婦蔣子禮以對詫姓息皆遇合至相位彼所知直何等淺淺耳豈知深山皓首窮經博古師友講切如讀易者良可感也讀易之裔孫震逺得此帖於漂水冦掠輾轉亂喪之餘又能記益公跋語於後帖次兼有誠齋戊申所題可謂二妙益公書樓百尺已再易主澹庵二尙書府頃刻煨燼誠齋故里丘墟禦書至以塞圈竇而讀易乃有孫能營復收此帖傳世譜載方來使人復知稱讀易能致澹庵問所不知如此視三老家不已優耶嗟夫天道故不可知也凡予於題是帖也反復三太息者如此後益公題之九十又八年爲大徳第九年六月七日

題益公帖

右益公前三帖皆與胡季懷者後乃在宰路家書與尙氏甥者季懷澹庵公兄子與益公定交於庚午秋試其時澹庵尙未離海上也子柔益公弟名必剛沒於公入棺時三帖皆公少年字故姿媚明麗今得公墨迹者特後家書字耳未有如此之精俊者尢可寶也季懷名維寧其卒也澹庵爲之志載所與益公哀詩七言和篇兩全章是爲銘亦前無此體也志不載其名予於他作中得之附著之此噫人欲圖不朽者難矣哉季懷居永和尙氏亦居永和甥以益公恩澤得官亦不顯益公爲之志其集中綸者公之子工部也觀於是捲者親戚故舊之情藹然也豈特前修手迹之間見哉後益公百又三年後學劉將孫謹題

題王菊澗晦庵帖後

晦庵先生作字聨絡一筆有遊絲掛藤之勢此更帯楷體又與忠定丞相往復者當是守匡廬答過客後來黨論起注離騷以靈均況子直撫一帖之數行感百年之千載豈獨其人其字之寶而已後先生一百八年廬陵後學劉某題菊澗王氏所藏帖後

題文信國公燕山與外氏帖後

甥天祥百拜覆梅溪尊舅天祥爲子不孝老母已矣誦如母存焉之詩今惟此一舅間闊以來思慕所及每一南望蓋未嘗不爲之澘然也天祥自國難以來以爲爲臣死忠古今通義故間關兵革鞠躬盡力百折而不悔天命不時卒以喪敗家國俱獘謂之何哉當倉皇時仰藥不濟身落人手生死竟不自由及至朔庭抗詞決命乃畱連幽囚曠閱年嵗孟子曰夭壽不貳修身以俟之如此而已老母年方望七客殯余憾然生榮死哀粗慰人子之志以此𨿽刀鋸在前故應含笑入地耳母喪歸葬已戒仲氏不肖孤不能躬畢大事負此悲痛天地鬼神諒昭鑑之八哥來伏諗尊候萬福然終年不得與八哥一相見今且告歸仰惟徳人動履神物防持優遊余年萬萬珍重兒子道生不幸夭折今立升侄爲子凡百惟舅翁教之誨之區區朽骨已恨溝壑當具衣冠藏於文山之北疇昔舅所指處也並哀而窆之是望謹奉書永訣萬古萬古不備辛巳夏五甥天祥百拜覆

燕山帖比於越石盧諶之贈伯約石穴之書骨肉情事家國愁絕尢可感傷嗚呼信公年二十一魁天下爲進士第一仕二十年以輔臣死國難爲宰相第一艱難困踣必無負其忠志爲東南人物第一而受禍亦人間第一此帖在曽氏爲世守當刻之石傳之千載亦今古法帖第一劉將孫題

題巽齋文信公先君子三帖

某皇恐頓拜申稟復書自合展屬吏之恭又惟浮道非情將不自得於貧賤易事難說必不以是棄予獨椷題紙尾不得更略小銜恐執事疑其實受職而詭辭以欺則罪之大者托身幕底政自不能不爾某初未來先生亦藏一削以相待某至之日卽推以與面前欲得者某於老先生如此則執事必察其眞矣當塗亦非久居老先生進退何如必返我屠羊尙能接斯文秋浦之上出歷子相示一笑

某自來不以身事語人獨行其意竊承慷慨之誼故不吝情傾倒滿紙猶不可盡平生作書未嘗爾亦乞置之勿復道薄俗多怪恐啟好事旣已不及於造化而益之以眾人之議論則殆非初意所以相愛者來書在襟袖無誰見第略爲老先生誦髙誼之槪同一感激此亦一段佳致彼此藏之爲善等祈臺亮某皇恐頓首拜又申

此三帖皆可使人想象興起不知菊澗何自得此佳寶於是巽齋先生徳人誠盡之佳致先君子獨立邁往之髙風丞相信公磊落特達之偉度皆可以見矣先君子平生未嘗受人舉削在江東漕幕爲古心公彊起適故人黃敬軒鏞繇二史以右撰持江東倉節來固未始交書也一日敬軒書來曰某來江東舉一路宜薦者孰有逾於執事固知不易爲人屈亦何敢扳援稱舉主特捨執事何以爲我椷空削以至惟所以命先君子致書返之此當時內幅也此事他無知者忽見之流落許竟莫曉其故先君子平生立身行已未嘗以自耀如辭舉皆不以語人何意四十年後此紙又自莆田至廬陵則亦可以有感也前巽齋帖乃與故潭東西氏巽齋爲古潭畏友潭東西師事焉每嵗必要畱數月或以年如是者終其身巽齋平生簡帖無不周盡此𨿽匆匆遣介天時人事感惻欵發乎中心者可玩而仰也信公答朱古平懷抱如傾語見心曲立身之節閱世之嘆居鄕之義可誦可傳潭東名蒙亨字學聖治春秋潭西名陽字素行兩舉於鄕古平名塡字聖陶丙辰賦省元甲科郎仕至太學博士倅袁州某於巽齋爲嫡孫行又先姑夫也於潭西爲外舅於古平爲表伯氏文山公則屢有知已之言故於題此卷不自知其感慨纒綿不但手澤在焉之悲也一代風流忽其兩絕後生放逸漸復無聞所爲列敍諸公名字於此亦有識愚衷之深哀矣乎俛仰蕭條淒然出涕丁未二月丁巳謹題

題古心先生墨迹後

此古心先生昭文相公咸淳丁夘所爲廬陵西林吳公文集敍也西林骯髒奇拔爲文章气勢如潮自甲午殿廬對防古心考寘上三名不合僅得甲科𨿽麾節東西而連蹇出諸公後甚矣古心𨿽位二府極元宰而彌縫敝衮於權駔顚倒拆裂中浩然不得遂於意故此敍之起伏景景匪獨西林之文之得此乃其中之感慨者彼此交有所觸也它日銘西林有乾坤無气喪此英物庸夫扺掌重我膺拂語三復之餘西林髙抗絕俗之韻古心浩蕩憐才之心千載之下懷才不遇者尙可淒然而自慰也某自垂髫卽侍昭文公筆墨每憶公伸紙行筆間精神忽見此序如見當日公𨿽不以書爲意而筆間有橫風疾雨之勢要非儒兒墨奴弄姿爲媚者是本又先君子須溪先生丁夘訪公芝山之下爲西林請奉之以歸以致之西林者後西林守潮先君子書中猶及此序誦再見古心重舉解劍語意西林家久落何書字不毀而此序歸之周氏乃得所托信如有物防持也雪堂淸致雅尙故飾而藏之乃區區者得敍始末於此亦若不偶然者又何幸也

題先君子墨迹後

斜川嘗嘆收坡詩及字者多僞其言坡存時已爾且謂吾家乃無藏帖予昔者編坡集嘗舉此以證去取今於吾先君子須溪先生之身後益信叔黨之言之確也此卷六帖無不眞且皆得意之筆先君子平生不喜用新筆取禿頴以供揮灑酒酣或漫使三錢羊毫者以爲戱硯不喜端歙每謂發墨何必某品安成永新間自有佳者墨不擇今古謂松煙不滯筆更明滑如意此皆未易爲俗人言也米元章字至紹興間盛行眞贗莫辧故當時必使元暉鑑定今祕閣傳本往往有此題字俛仰今昔何莫不然此爲吾壻曽以立所藏寶之傳之毋爲有力者奪去

題先君子三祖信心銘遺墨

往玉笥山中人求先君子三祖信心銘蓋久乃爲之書風日佳時弄筆成興又值頴輩如意無醻應間斷始克至此亦良難矣當時得者亦稽首珍重誓傳之以爲寶乃從湘中宛轉來請題是其流落不可知者如方之內也此小行書又最難得又不知幾易至此矣湘靈有神其謹防之

古心與雲巖書簡跋

雲巖先生李公叔端爲丞相益國古心先生江文忠公之客幾四十年二子正則山立復先後客於兄弟間自丞相守廬陵客郡齋自是漕洪入言路以至讒謗閒居廬山之下者十有六年起江上登從班入政府罷相判長沙惟雲巖終始如一日喪亂以來故家筆墨書翰窘兵火散道塗雲巖之鄕又婁水漂沒平生遊從諸老自廬山公以至後村後林往復不知幾鉅東壹不復可得亦悵然付無可柰何已矣一日正則入城首見語吾近有奇遇偶從山立弟書閣上得一束書風雨雀鼠之餘如不盡蠧壊發而視之皆廬山公書札也凡數十通自漕洪以至歸湘前後書問皆有焉壯老欣戚吏牘親題橫斜疎宻歷歷平生而古崖戶部用周監丞亦數緘其間吾得之驚喜殆若有護持爲詩友佳話者同門欲盡子爲我識其後以待裝潢以示吾子孫使知前聞人某反覆把玩與正則相對不知澘然者之承也古心公平生賓客何限獨不忘吾廬陵自謂若有緣者其初則候山黃公繼而雲巖與巽齋歐陽公巽齋生戊辰小雲巖一嵗當時已新第獨雲巖白首賓客先子又最後登門承異盼雲巖於先祖好也先子以執友事雲巖愛正則兄弟如家人若雲巖之所以敬於古心公而公之施於雲巖者於是數十書者可以觀矣豈但師友賓主文獻風流之所系而世教且有補焉其曰朋友人倫之大他日勿替此心又曰朋友骨肉至情其所相與處者豈爲勢利哉以元宰之尊故老之重與匹士處而道塗問勞亟饋亟遣裹糧屝屨下逮童僕占風念逺縶維邀致情至禮盡而匆匆引筆瀟灑突兀有文家畢精竭慮不能及者至末後一帖浩嘆憂患無悰托竿牘於人而所得君房止此尢足以使後生小子凜然而內自省也某垂髫卽侍公筆墨尙記展紙疾書時今發亦半白而先人所得於公者經亂都失又不得如正則今所獲也念一時遊從本末除君與我誰當知者輙直敍其槪以附著之嗚呼李氏子子孫孫當守此寶後文忠公之三十一年大徳乙巳八月二十有四日孫行廬陵劉某書跋劉玉淵道州九嶷山虞帝廟碑槁後

故國子監簿玉淵先生劉公諱子澄字淸叔以詩文著聲諸老間及眞魏二公議論其功名與誅山東之叛著平淮疏史補繇是佐二趙甲午入東京貶謫道州歸居南康此其離道州時所爲九嶷山舜廟碑也復有摘其語怒穆陵最後從史巖之沿江防議軍事防白鹿磯入相惎防江爭功並按前飛語罪謫封州乙丑以紹陵登極赦移袁州猶記出歸廬陵首訪先子獨手書謁狀叩門曰吾不謁第二人也明日先子往謝之首以是碑刻本爲餉乃程滄州甚精麗玉淵自誦帝車下來下四語云冩至此牎外如有物復語先子云作文須在韓栁歐蘇頭上行嗟夫其筆墨意气槪可想見也此槁亦屢易蓋意欲深語欲辟然卒不免於抉摘穆陵猶赫然於訪生死念鞠哀二語今槁中已再攺竄此語尙未之筆當又在此後實精確涵蓄爲一篇眉目益公嘗記歐公每作文必粘寘壁間塗易數過前輩於文不輕作往往如此玉淵平生所作自負此碑第一亦以冠集端論其文者亦云然鐘君士安諭教西昌乃玉淵故里得此碑舊藳欣然如至寶可謂好之樂之者矣嗚呼語言之禍千古同悲楊子幼私書耿耿不保家族東坡吟詠落落遂致詩獄玉淵借古以風今辭嚴而誼迫先輩不撓之節穆陵大度之仁過昔逺甚士安傳此於方來豈但文章翰墨之佳話而已哉

題山云字後

先君子爲宋益翁作山云二字神彩活動又申之以八言離合感慨含思何極汝成何事如此而還千古人物時命差池窮哀屈悼盡在里許前輩舉晦庵松詩有未必眞能庇寒士不如畱此貯淸風蓋爲龔實之防政作也如此八字更覺慷慨期望有用不盡其才之嘆而無淺待之之心後有觀者亦可以一悵然也益翁藏之旣久間以見示俾紀其後反覆把玩有觸於中輙私誦之如此大徳九年乙巳八月廿有四日某謹書

題先君子與南岡往還帖後

先君子平生揮灑流落在三千大千間如此何限此亦所謂泰山毫者門生兒子口占牘授又皆有焉惟泉如昨泉無盡說亦無盡夜來八萬四千偈他日如何舉似人尙須一日聽泉山中重爲師作牛腰大軸

題跋禦容後

嘗於三山見開元寺所奉列聖禦容與世所藏昌陵本皆不同此卷前第一像或以爲宣祖龍鳳之姿天日之表未必奇怪乃爾且與方面大耳語異傳疑傳信要亦皆可傳也橋山芳艸原廟淒煙此本政復不多見我見每再拜重是古帝魂誦少陵此語展捲起立

題霜月畫八君子【原注趙韓王以下及王荊公】

諸君子峩峩如天人千古歸重半山文學行義豈其有所不及推論經綸開濟之初心上防孔孟亦何意參差遺憾置鴈行猶有所不足耶嗚呼此𨿽孝子慈孫不能攺也功名之際豈不各有時哉

九歌圖

文公哀慶元公論之不明悲餘子衮衮之所遇爲離騷傳注以寄其意此圖題於乙夘又在未作傳前方黨論之殷先生嘗艸疏欲極陳之門人交諫不能止蔡西山請以蓍決揲而得遁於是焚槁不上更號遁齋此題獨署遁齋而著其所以名遁者於次其意端可識矣反覆諦玩是有關於古今論議之原忠賢忼慨之故豈直畫本之精神筆墨之淸話而已哉

武夷校書圖

東坡嘗羨楊次公以王事而恣山水之樂爲之賦詩贊且慕焉彼直馳驅遊覽而已武夷東南仙境文公講學其下比於洙泗今裕之肅將上命校書是間好事者冩之爲圖比次公豈但什倍山川人物每相借爲風聲雲煙九曲方之外者稱之二十年而爲雲谷之遁下視於仙聖又百年而與天祿齊髙上直於奎躔豈不各有時哉

題渤海兵士劉平妻胡殺虎圖

今人視史傳所載奇事類驚嘆疑怪謂後世不復有若濱州渤海兵士劉平妻胡手刃殺虎奪夫余命豈非奇婦人事又奇近在耳目可傳布畱圖畫者哉平當戍棗陽胡偕二子從之行道遇虎拽平一臂去胡奮逐隨之十數步持得虎足與虎爭回呼小兒取刃刃刺虎立死平得脫臂骨已糜潰又三日乃死帥府壯之上之省蠲其戶不賦徵唐傳記有懷州張俊漳浦勤自勵二人皆以虎銜其妻去忿而往刺殺虎返其妻屍以爲義烈奇絕彼男子也然皆藏伏隱密伺虎隙擊射之未有匹婦徒手倉猝無旁援且行且呼刃與虎取急爭命於十步之內殞之如孤豚嗚呼又前古之所未聞也豈直其感慨憤激油然增倫紀之重而已抑傳之方來有可戒有可勸是虎也非其戀戀於一人之食口之不置見所可食而不見逐者亦何至斃於婦人之手夫貪得以忘身𨿽鷙如虎且不免是可戒也凡人遇患難輙望風沮喪不自振薾然一嫗攘袂而起賁育乃不能支則凡不幸而有急無不可以死中求生是可勸也昔人有言何物女子乃爾勇健耶讀徐太常公所賦反覆想象久之

題趙平逺畫石

自大小坡竹石來別有一等趣味非畫手之謂也元章以潑墨作山水亦得於此平逺相門雅尙多能多藝作此木石淡而愈淡而淸潤自然吾先子題此亦得意語也他題有贗此晚年筆意淸勁鮮能得之延祐乙夘三月丙寅將孫鑑定如此

題江浙省掾王裕之山居圖後

前修爲菜言曰士大夫不可一日不知此味民生不可一日使有此色相傳以爲徽言予放之而爲山居言曰用人者不可使居者專此樂而不欲出用於世者𨿽在廊廟不可忘此趣而不知返裕之爲斯圖也志則有在矣覽者或憮然於予言

題龍頭

十年前戱題此卷效陳公字體再見如昨而諸賢筆墨交映畫烏得不重哉舜卿乃老所族侄所傳筆法字宗歐公每作小楷姿媚與吾家來往最密此予所以效其體也猶憶舜卿平園醉中作髯君壁間稍奇偉時龔竹卿在旁書贊云知之者以爲造物之神奇不知者以爲文字之墨汁龔字學於湖淋漓明麗頗相稱自謂得意先子笑云正是倒了何不云不知者以爲造物之神奇知之者以爲文字之墨汁二公頓足稱服因舜咨再以此卷請題爲舉此話以爲賢於龍下添注腳也

欽定四庫全書

養吾齋集卷二十七

元劉將孫撰題辭

鷺洲書院題辭

二文忠祠水後圯闕今欲石甃坐磚布地公堂無力以及此也吾徒承學各效力焉竊以古所稱鄕先生者社而稷之孰爲我語河伯兮胡寧忍此坐旣凜於欲側地亦墊而不平柰何吾黨過之而恬然亦念何人建此以遺我盍思自靖自獻以救其壊其頽使木石而有馮𨿽水潦而無害不有先覺曷子弟而殖田疇豈伊異人猶衣服之有冠冕興言及此能不慨然

安湖書院題辭

書院興剏有年敝於今極屋宇凋毀木瓦飄零禮器弗存舊規僅在總侯興念主張重修辭以之陳助無不腆竊以荊公記防州學蓋嘗紀錢唐之賢侯安湖在興國間今復遇成都之大守昔者詩書劍佩之所萃今而煙塵風雨之僅存上漏下穿豈但赤白不鮮之漫漶東傾西僕將見艸莽漸至於榛蕪甓磚撒而閣道掀爼豆亡而綿蕞陋亦欲新圖於舊復其如力絀而舉贏幸逢禮樂文獻諸鉅公豈有棟宇儀物之丕責亦旣主張是綱維是相與左右之經營之肯至他人勤乎是固吾黨事也而況人生日用之賜敢忘木本水源之思其壊乎其頽乎防年於此茍完矣茍美矣先聖臨之

題屋率子

生平作客毎逢下榻之陳蕃歳晚遷遊自愛卜鄰之王翰莫笑一區宅之立四壁可稱五湖長以待九州雨笠風巾來不須於嘗識詩囊詞捲到相與以細論況吾廬陵詩人之堂自我西昌歐陽之然而盛心不能自爲力赤手何所於得資但有助艸堂之人行卽結鷗盟之社他時題柱大版列名雲山𨿽無二頃田不知人間何處有此景吾廬但得三間屋大庇天下寒士俱歡顏

疏文

修汀州路總管府題疏

郡治更新工役四集勞費百出廩給未完長汀附城大家相望修辭勸相隨力助捐竊以新府賦工方千夫之咸作修梁涓日乃二膳之缺供此非太守之私居是乃一路之公宇凡在所屬宜一乃心旣受君之祿者已盡其勤凡食土之毛者當效其力自石以上聚少爲多彼浮屠老子之宮猶無不施此木本水源之地而況幾何

銘

防心銘

聖門如天遊者難言防心而惟非以是傳誰歟門者中路而問舉爾所知遂落議論於惟求道於道求心出入禪探髙索深宛其當家名匪假借縱橫字義夫我不暇玆庭何爲賓主言言師友學問談笑見聞理到意契怡然渙然道無不在合豈必賢本末精粗萬殊一理盡已於人推人於已言忠行信何往不行論公則定善著則明當其有合於意云何天髙地下所得已多惟其事物有所間斷所以玆心徳未充廣人生至樂無如相知片言心同百念如遺是中熙熙一笑合志門外春風舞雩天地

觀善齋銘

孔明艸廬管樂云慕相古先民周召伊傅鄕裏少遊東家康成有天下士河嶽日星班馬詞章非徳之奧河汾大儒亦未聞道延陵子房世謂罕儔何許老人洗耳巢由以古觀今以道觀世惟觀無涯惟善無旣愈充愈有更上更髙顏舜何人萬古斗杓償金還車分謗匿怨過猶知仁矧事之善他山攻玉範冠蟬緌以彼爲資予豈願之四端萬行皆備於我善信美大無可不可內虛其心外取諸人經科史條往監來箴明辯力行四達無壅芝蘭之香江河之湧善充美才於此觀省矢銘不多式助雋永

硯銘

麟之角玊其帶泉爲云云爲海養吾銘之尙質礪乃大字之祥於此乎在

緝熙硯匣銘

石千年硯百年範金堅作月奩永寶傳丙辰元養吾言寶熙甄

響扇銘

淸風翛然無徳蘭池澹然無怨閒令熱客涼心笑代貴人障面揮麈不受塵污轉暑不隨暑轉玲玲何許一聲亦遣坐中驚見

峽山道院銅像帝銘

先天以後天以帝自北而南宇宙生意峽山端居諸福畢至天淸地晏人和欲遂

鐘銘

海潮三浴扶桑通鯨音鴻鍧千斤鏞八塞九地聲聞同惡趣出離覺性充廣福之福來崇崇徧布施福不住功乾淸坤朗日麗空三千大千遊天宮

贊

道統圖贊

光風霽月是曰太極散爲四時各備其一橫渠之銘康節之易何異何同孰得孰失黨論之作晚季學術中州淸談已矣何及道統依然靑天白日

夫子孟荀揚王圖

天何言哉而況性命何善不善二說交競天祿艸河汾髙擬紛然六經孰爲夫子

司馬子長班範溫公圖

史著不刋烏有刑禍愚人多畏以蓋其惰子長惜交可曰不幸班生附竇並敗何恨蔚宗非望烏所可逃向防作史亦害是遭不觀溫公富貴壽考千年金鑑是訓是寶

題老列莊抱朴希夷圖

大道無言而五千文繇玆雄辯浩其如雲抱朴癡人百術不效樂哉希夷尙寐無覺

祭文

祭祝靜得提舉文

維大徳十年丙午六月十有一日廬陵劉某謹緘詞致奠追哭於近故江西儒學副提舉靜得先生祝君庚兄之柩前曰君來江西予適爲客一時傾蓋四海肝膈初驚見晚繼嘆淹屈神交景景夢語歷歷數月相從毎語莫逆蹇守湖上間一相索徧視人情浩嘆今昔防能防許長若朝夕見或無言睇但墨墨毎得予文締玩嗟惜常撫其坐云我媿色知君相期嵗晏金石知君相厚文字气脈君之知我匪利匪力我不防君何獲何得人於知心固有難釋古今風流借是不絕猶憶別君空江六月如何聞訃亦復此月何人不老君若此厄何恙不已君若此亟慨念斯人憂患何棘萍蓬半世春暉一息周遭知已婉娩重席苦心攢眉曽不少適麄衣糲食服之亡斁所期何者百不試一明暢之文練達之識忠實之心縝栗之質宜壽宜貴如此而嗇蒼天如何何奪之驀翩翩旅櫬孤霜防渉人生常理了未滿責君於交朋居多厚徳家貧誰卹子弱誰策蒼天柰何爲此惡劇昨哭子濟悲未離嗌又聞君訃頓足嘖嘖廼半月間失此二益相知能幾相棄如瞥嗟哉予命俯仰孤塞哭君不克幽眀負負如此而訣尙期君兒天哀植立四方相逢如舊我卽君未必亡鑑此愊臆嗚呼哀哉尙享

祭譚梅屋文

維大徳十一年丁未四月乙未朔越二十有二日廬陵劉某赴光澤之任道經臨川郡江外謹専一力馳香茶湯果之奠爲文以祭於近故提學副憲梅屋先生譚公之靈座其辭曰嗚呼東南盛事駕騫文塲公於盛年疊箭穿楊混辟云初捷步未易公如拾芥大府分貳憲部掄材公爲之魁轡𨿽未攬名已金防學事提綱公再擢長錦𨿽晝脫考久書上風盲雨怪鰲呿鯨驚公恬處之旋而波平姦狙蠧蜮肘伏腋動公懸破之發必命中富貴固然艱虞亦多使在它人碓搗磨磨用𨿽未至兩代而遇歷比一時麟騰鳯翥人歆公福來備具宜我服公識察防洞防人推公材繁調劇順我得公神攬奇辧俊文字過目賓客望知髙下在心虛實莫欺名浮漫駑挾罔售防有意傾投或不受瀟灑之度見一室間園林屢遷彷佛湖山淸雅之好筆墨香奩髙裁品目肯易與焉飛翰照人吐詞必新望而知之無一防塵當歌對酒傾蓋遇士沛然感之可使情死六十云壽五品旣崇子孫滿前何憾始終烏防久剡禁苑如待胡不少延吐咄怪事學粗必精見常亦殊更百千人覓是公無智周於變憂過於事𨿽明使然亦病之以蹇余初見若平生驩事公閩山不責以官四海襟期嵗晚風致約公里居乘興再詣重來六月異盼連旬臨汀來歸鄕節甫臨扳援而起中道不意感公纒綿負公名義不屑爲髙夫豈不能有懷知已慨然而興我迹不遑公興亦盡決公勇退任彼浮論所不愧者天日此心西歸東返公病亦侵尙期安和候問絡繹兩年一書知公倦客聞訃已後復廹戍期一哀未展遊紼莫追舟行城下憶十五年昔馳而見今望不前緘詞冩心中有苦淚未敢死公精神如對嗚呼哀哉尙饗

祭總管府尹相公耐軒先生周公文

嗚呼庚子暮春別公而南再拜感咽公亦然去嵗三月得書如見楮尾諄諄近苦臂患未幾傳言何言不祥屢至澘然悲涕且滂書來之日西江夢奠神交永訣俛仰增戀今者聞問公塟吉文目斷南云復此晚春身覊薄宦坐負名義哀哭不赴防塟不至追惟先君托好齊年地主州民收之煙聨緑野退居觴詠促膝鄰江停雲書問絡繹孤也不天公歸言之執手一慟哀動道岐通家登門靑眼獨早斯文殊奬情素顚倒材之喪亡厚期屬之負公無成畱落於玆典刑文獻公去而絕後生何仰公論何決公自初年落筆中書邊籌幕辦上客吏師瑞陽叛卒知服淸白廬陵耄倪世世戴徳名尊南北恩著人心門生故吏傳次謳吟焉少賤敢誄長貴獨敍平生以寄掬淚素車白馬逺想縈哀尙憐緘詞千里後來嗚呼哀哉尙饗

祭蕭龍巖文

嗚呼四十年情誼相切之交憂患紛至終始如一日有如我先君之篤於公者乎自少至壯且老遊從防渉以至於婚姻之好嵗晏無間有如我之托於公者乎故聞公之訃客語未絕而欲號夢魂期飛而屢斷有在於尋常之表也計公之平生心曲固有鄕黨所未及詳家庭所不及語而區區之不能忘者誠得之寂寞之相對郁悒之寤言回首舊雨其寥廓於是疇昔追憶而不可以言極不語而相視於茫茫者亦至此而盡也江行四顧俛仰歷歷攜持經行往往陳迹懷扁舟之泛宅共風濤之驚枕時物依然今古零落日月防何蹇予獨在豈獨談舊事之無人𨿽鐵石亦爲之墮淚也嗚呼齋鑪之契鴈塔之題先君知公我不敢知獨惟親承龍集戊秋公攜長公江東兩舟憐我少狂日以綢繆我時十二何與人事於所見聞志不敢墜天門剡上建安怪至夜雪棹回逆旅愁對春風歸衮暑夕小樓蕭寺霜寒江帆割眸太湖雪天共睡不寐夜中擁被耿耿睹記世事悠悠雨雲翻手名成志遂竟亦何有所爲撫今而感昔者惟是敬通不遇之恨山公屢薦之情離合參差之多故輾轉恩怨之相並一代而無誰知更百年而未易平也自玆歸來掩闗寂寂先君誓墓公亦堅壁東候廬山南訊丹碧尙期浮雲終見白日閒居忽忽嗟事咄咄郗雍妄察朱家疑執灌橫謗明汲直招縶永懷鄰墻鑪灰共畫塗窮綆短魚殃葵及所不媿者冰雪之心所不攺者松栢之色所可感者薺麥君子之傷所不忍忘者膠漆風流之遂絕也嗚呼十年科舉孰不以髙科爲仕宦之防而公乃累於科目之髙一命以上以受知丞相爲人生之至難而公若累於丞相之知人皆以門生之終身累座主而公獨緣座主而累門生人惟患朋友黨與貴仕之不多而公坐累於朋友者正以其貴且多𨿽其所以稱於諸公聞於一時者微此累不足以致此名然公之身事爲何如也所可幸者歷變爲中流之砥柱遲暮爲劫火之靈光山林優遊之日長庶防五福之來備繇是信乎天道之良是而善人之見祐也然我之哭公獨感念再世三紀之間曷不相頡頏於朝陽光霽之日而顧因依於風雨震淩之衝蚤從公中年以哭長公又從公逾而哭防孫師友之弦旣斷骨肉之緣更短毋亦窮人薄命所向災凶何毎間於憂虞而遇人之艱難也則宜其哭公之淚不自知其枯懸而思公之腸不自知其寸裂也於禮有之少不誄長顧我不言孰知其往且後之誄者常欺於其言類以爲死不可復生我則異是獨復寫乎予情嗚呼他時造門短身策杖迎笑殷勤今日來庭素衣搔髮入境失聲山河寂寥棟榱無人壹者五日聞公疾侵廹行問安欲別逡巡臒然細語執手諄諄何期千古僅隔浹旬視斂不及防哭不親永訣之憾負愧幽明惟公悉我諒我情眞一語非心公猶有神舉巵欲落公聞不聞尙饗

雜紀

論文五則

君實初在李應山幕爲應山作失襄陽謝放罪表云𨿽引繩必有絕處【原注用韓文張中丞傳後語其下四字今忘之】然玉毀於櫝中是誰之過以此得名海上抱沈之節亦東南之傑亞於信公云【原注海上力屈君實朝服抱祥興身沈於海】

放翁當孝宗初政面賜第眷意甚渥以飛語罷連蹇二十年晚除嚴州謝辭孝宗將倦勤引見慰以久別且云卿仕不遇才如此曷不著書傳後放翁謝表云明主恩深書生命薄唐帝之知李白一官不及於生前漢皇之念相如遺槁徒求於身後又云念其久別蓋寵嘉近待之所宜勸以著書亦臨遣守臣之未有語意慷慨條達其人物尙可想見

陸云西叡字景思晚避紹陵嫌名以字行爲賈秋壑客秋壑自揚州攺荊閫時渡江方急丁大全當國以詔書逼廹不使入見而去賈有母遂居越上謝表云西爲之其間云心丹如血寧希金印之時來髮白於冰但覺玉闗之老去此猶四六家常語又云親莫親於君臣望長安而不得見痛莫痛於母子懷後患而不得辭四句不必用事造語流出胸臆感切痛快末聨云拜諸葛出師之表惟有涕流上充國屯田之書願無中沮言外之意事情感慨無不備見

中山閒廢中劉后村以龍圖學士舉自代表云今惟此士可獨掌於絲綸毎見其文欲自焚於筆硯中山時適遭彈謝啟云一人之毀一人之譽至宗工而論定千載之上千載之下捨吾道其安歸皆佳作也

中山極善剪截全句爲四六其攺謝瀆山丞相遺表一聨云臣罪猶自知之人言亦可畏也瀆山名方叔其相業多可議罷相進丹劑得貶降未易措辭兩語殊宛轉深厚

欽定四庫全書

養吾齋集卷二十八

元劉將孫撰行狀

登仕郎贑州路同知寧都州事蕭公行狀

公諱宗大世爲吉州吉水文昌鄕虎溪人虎溪望吉水南蕭氏相傳自長沙徙譜牒墳墓可考者旣十二世貢舎科第自慶元至近年尢盛紹定壬辰峒寇猋起橫肆江湖間官軍不支獨敗於虎溪同義民論功授官兄弟三錫命總幹公邁仕栁仕黃仕鄂受知賈忠肅王然俛首右列非其志也刻意教子拳拳詩書爲興門二子長怡軒了翁讀詩李龍巖來新讀賦東西兩塾各致名士極一時選怡軒皓首窮經龍巖入太學景定壬戌以賦魁南宮至咸淳丁夘鄕漕詩賦交防一門文物稱衣冠盛事怡軒𨿽不達而二子表表聞於時吾先君須溪先生銘之丹山翁樞密題其墓公怡軒次子也初試登仕名南翔故字如翰丁夘以觕名貢於鄕字巳習不復攺新居方山之下以方山表書室識不識知稱方山少與兄南壽如山共師詩大宗豳廬蕭先生符與其弟惟淸直友頡頏同經中每鄕校試藝如深山沈紆蒼然欲不可極公明徹流暢語必達其意往往各如其爲人【原缺】玉暎皆一時之秀時暘坡張監丞居中同黙翁兪禦史浙稱【原缺】司遇知賞者必有以自異每榜帖虎溪二蕭姓名班班先後繇是稱大小君者又不獨以鄕漕交貢爲盛也豳廬紹陵龍州魁本經直第甲戌而公兄弟丁夘冬卽居怡軒府君憂淹防久之始試禮闈儻科不廢者其焰焰豈不與師友相望哉然干戈澒洞中一鄕爲樂土壹倚公爲重書牎吾伊賔客雍容晏如平時季父伯氏掩關燕譽壹恃公爲外拒東村西裏潰決不可近輙談笑揮解之又無不以公爲歸𨿽不獲蚤達於盛年而批患折難解紛補蔽艱於平世什倍至元己夘舉能治劇授將仕郎廣州香山鹽司副提舉辛夘閩廣選開誦公才美者如指攺授卲武路卲武縣尹兼勸農事前舉者爲今廣西亷訪使忍齋溫都爾公後用者則參政容齋東平徐公也二公以無私聞海內其得於二公也不以私二公之舉而用之也有以辭於人而邵武之政之亷著於閩部足以不負知己𨿽不大試於當世而所爲推擇論薦壹非有所馮依詭獲是則未嘗不遇也元貞丙申官滿歸隨得羸疾少丰腴玉表中因父喪毀病臒瘠累年長午食不下咽久始復常然卒以此疾不可起曁銓命下升同知贑州寧都州事循登仕階已不及拜往邵武秩滿儒學提舉交舉以自代亷臺省闥熟公名僉曰實宜選定而爲有力者奪之去邵武總管趙公徳輝同知布哈公皆出今禦史大夫門下皆稱蕭縣尹可監察旣大夫公入臺數數誦之尢惜公已死不能用公天然爽朗遇事感激有不可回之勇而閨門肅睦依依父兄之愛規旋矩折常退然無能重義惜交寒暑燥濕有不可易之性而聞過必規見不可必急責委曲情眞語𨿽過而無敢怨事兄如父婉轉承意調娛消息柔剛緩急旁通曲暢適得中和一齋對雨喘息相聞四十年不異防諸姓日長大先廬偪仄更之爽塏鞅掌出入惟母志是寧兄命是恭白頭兄弟未嘗有間言失色蓋死而能使兄思之痛欲絕致病素鐘愛於母鄧夫人怡愉膝下每熙然捃拾一笑奉慈顏之歡嵗時問遺二舅𨿽逺宦迹狎至待親戚以情愫時其不足而矜其不及以是親者益親宗族外侮顧大體不肯坐視惟力所至或以是及自累不悔於所行鄕人有爭惟其理所在以曲直平之期於安靜不自防疑謗公府徵需不謂力有在已上者覬私薄供億必首倡交遊當路勞費不憚非以爲已利己而眾共賴之亦不以爲徳或姦貪不得逞於其人移怨興訛公田之禍勸農使者必欲繇公以根株其族公力辧曰身已誣矣又以誣族且自爲誣吾不忍也族賴以免而身疲於責索蕭然若吾命適相值者不追尢其端幾防先見洞識情僞而不恃智以防變周旋倥傯壹以至誠待物而人亦不忍欺也小心博議惟是之從不能以求勝是以纒綿造次風雨憂患而人不之畔也甲戌章貢迹捕之獄丁丑【原缺】比雜揉之兵壬辰盡縛窟穴之盜叵測間發酬應參差身【原缺】焉公內謀之熟悉外不露於芒角因極控援以濟登玆今鄕閭生齒煙火茂密苐謂諸賢當日福澤未艾豈知其間伸縮開辟危疑變化一埤獨勞有難言者哉固間以直情而見議奉公而不見諒者矣然震撼撃撞雷電水火之交至挺身不復顧又未有不以爲難也紛紜蠭午未易縷析而理解者片言雪釋又未有不心服之也其任理若可憚其任事若何苦而爲此然死之日知友痛之宜也未嘗識面者亦唶且嘆曰惜哉斯人鄕鄰感之宜也並境山谷之氓何與於休戚而亦悵然懷之曰吾無依矣恵利未必足以相及而哀思之者愈逺而如新世故有致身於公卿而無以見其父兄子弟者矣卽其修於身行於州裏可稱者如此復何以加焉初至卲武分司僉事趙公道正苦治獄無可委囚積二百餘起見公書生朴素悉以屬之謾言十日必盡決果如期辦趙公淸嚴號難事獨喜公稱之不置自後郡有疑獄必以委一無寃者有上官者祖孫居孫不可祖意乃復立其甥而訴其孫不養未幾祖遇盜死其孫旣誣服獄證具公自外歸訊獄囚稱寃驗考信立出之盜久不獲咸謂乘快失出憲府按治疑亦謂必得眞盜乃可已乃有囚緣他事系間私許獄卒賄俾索諸一彭氏卒詣彭不見與恚掠囚急囚怒罵彭曰是嘗邀我殺上官者遂質囚囚如言逮彭彭服蓋實與知狀悉致之法則一府驩服屬邑建亭僻在萬山間諸【原缺】不能以時傳至府嵗分府僚一人往涖之決先期輙等第【原缺】如幹以待旣至則視成受讞返公受委吏怛惕無敢以例進視牘巧無一實乃躬閱別白之深山父老始信法畫一可恃縣廨爲官軍所據無敢攖拂之者寄治倀倀力爭復之新防事繕獄戶民不知役邑學燬且十二年衿佩蕭疎始至蹵然文風之不振旣捐俸爲賞試示激厲復倡修學禮殿庠門旣完旣美多出於私財政成民信則取戶版考正之先是賦籍燬於兵嵗科率髙下積獘告訐繁滋公念官賦之幹沒隱於民生之不易覈旣得實寛分行之公私交利政不求赫赫名同寮他邑桀健爲雄張飾外觀要譽一不以動意懇欵自好然嵗饑勸分諸邑致訟訟者皆願得邵武蕭縣尹來其隱然動於人心者如此爪哇軍行諸防送者奉頭竄獨邵武境上無嘩前趙侯師友之親愛之如故舊𨿽家事諮焉新馬侯悍鷙剽轢初政發硎獨公從容風解稍裁霽其威公旣去而馬亦遄敗其善於一邑淺耳然而婦人孺子稱其亷吏民走卒諒其誠無賢不肖知其公至今邵武之人遇江西行者問其起處猶咨嗟嘆息曰好長官也以其鄕之人懷思之猶爾則其施於官者可知己豈弟君子民之父母公庶幾有焉公長身聳峙疎髯明秀笑口連頤眉間無顰蹙意望其姿宇知其爲豁達人也遇分辧事情防手極論曲折閡礙理順冰釋暴鷙降心平生爲人多於自爲惟疾惡別白扶善良鋤凶惡不以後患易意顧非有心爲之輕財周急尢於人物具眼湖海之舊場屋之雅傾蓋終身窮交厚望予取予求婉娩不厭有爲之起屋者間或負負不咎其忘已苐我無愧足矣他時再見歡如初交素不喜華靡衣服飲食取具寒饑止耐勞無倦居官戴星出常過午始飯僮僕或饋公廨相失致後殊不怒奔馳期防暮歸悠然供客艸艸酌杯酒道一日行事歷歷率過二皷乃睡精神不衰謙厚磊落遇兒童與語笑言俯就如恐逆其意待僮僕不聲色而嚴撫接恩勤能得人死力嘗有貧士與冦鄰怨家縱指其弟牘旣具而其人不足也倉皇走館中赴公愬公憫然嘆曰子何足以堪此立召捕吏告之曰斯人兄弟豈冦黨哉計若所利者財耳若得所願足矣揮袖予之退揖其人歸館其人彷徨出數葉袖間曰吏不可虛也公曰使子有所費焉用我蓋公死而其人始感泣自言至此他牽連比伍無辜絓誤或耳目所及或坐客誦言辭鐫理折且捐費援出之者又何可勝數也鄕村愚民或輕生以尢人毋論親疎苐得之所聞必召其骨肉以禍福文法教訓辧告其愚不聽者爲官誦之治如臯繇是鄕無尢死之患者十餘年公入閩而破家者有矣府公邑僚聞名願交終更不替旣別愈篤壹由誠心平直忠告得失官吏賴之嗚呼任事難任鄕黨之事又難也處變難處世變之交愈難也當承平暇日讀書績文所學所志豈識兵間馬上轉側翕忽之故哉人之言曰才以用而見才則才矣而投之非其用柰何若夫屹砥柱於涇渭亂流之衝濟激水於山澤焚烈之日非其動悟防出爲圓機忼慨感變如移神亦何能運之如臂指挈之如裘領達之邦也如在家達之官也如在邦世又或自訾謂必不可爲若公者亦安往不可爲哉生才之難難矣幸而有生且賢者其遇合命也然百里之望一族之雋一時之標要不可謂非其澤也施𨿽狹觀其事之有利害事𨿽淺要其力之有難易公之存也髙榦下枝森然林立但覺宇下之有餘芘而不知桂樹之爲何功日月幾何宗門耆舊相隨凋謝其遽盡喬木懷易世之悲棟榱增無人之嘆夫豈一身百年之哀而已哉或謂公之未生也鄧夫人嘗禱南祠有徵應故兄弟之終始皆一年相後先嗚呼其生也若有所爲其沒而不忘也又若此信其有所自來矣生嘉熙庚子七月二十有一日沒於大徳丁酉九月二十有四日年五十八配周夫人禮部侍郎直方諸孫淑愼有婦徳母儀先七年卒子男二祁韶州路曲江縣主簿次復女二劉參鄧蘭孫其壻孫男四元孫二孫女四卜以己亥十二月十三日庚申於裏之髙陂盤古離山向子癸先葬二子泣且言曰先君無祿生平知己惟須溪先生已不得一言傳千載乃三世之好姻親之誼幸有所托願圖不朽將孫往嵗辛未讀書龍巖西塾繇是公與爲忘年交又風檐雨檠談何不盡季弟晚爲公壻閩山遊宦邵武接畛於公行事皆所睹記惟惜其發舒不未有以昭明一世所爲盡心與力之勤且苦者假且得傳亦僅借浮辭見隱志大人君子其忍使之不聞顧斯文零落無所屬筆而使區區者承乏論著重悲斯人之不幸然知公之悉無所可辭謹敍次反復存其梗槪庶幾他日有名世者出發潛闡幽或有感於斯焉大徳三年十一月日謹狀

定光圓應普慈通聖大師事狀

定光圓應普慈通聖大師法名自嚴俗姓鄭氏泉州同安人也祖仕唐爲四門斬斫使父爲同安令師生而奇異年十一出家依建興寺契緣法師席下十七得業遊豫章至廬陵於西峯寶龍參圓淨禪師云豁頓得法慧蔵修五載悟證具足繇是神通時現所至靈異離廬陵過太和懷仁江中孽蜃江水暴漲卽投偈淵中水落洲出迨今稱龍洲遂行汀贑間擇地卜道塲望盤古山作頌志三百年後一佛爲法月去之至汀之武平睹梁山愛其峯巒聽水聲甚適曰畱遺後人頌亦作二百年後禪關諾宋幹徳二年三月入南安巖杖錫駐焉書偈云八龍歸順起峯維虎嘯巖前左右好與子孫興徒眾他時須降鶴書來慿髙遐囑見十二峯列巖右復作偈曰天柱落龍飛堆金積玉歸一巖獅子吼十二子相隨乃自誓曰如來猶蘆穿膝鵲巢頂然後成道我今亦願委身此地證佛所證不者隕碎爲塵初至巖數夕蛇虎交至了不爲動山神啟曰吾眷屬爲師守此久師旣來吾將何適師曰此荊棘荒穢非汝棲止山前地寛平吾爲汝卜居焉是夕鄕人咸見秉炬負載老幼扶攜自巖而出先是巖爲巨黿窟宅呼爲龍穿洞自是遷於十二峯下爲龍潭深不可測師遂畱巖中巖有二洞窈窕虛曠石張覆如檐宇下地砥平左角側聽若有風水澒洞聲中有小石室在洞右僅數尺許髙可坐乃師曲肱隱臥處東巖由左側旁通比正洞差隘而石龕結宻師每燕坐其間石柱中屹如枝如拄四環有類者龍者虎者獅者象者貓者防者鐘者皷者或蟠或踞或睨而顧或攀而止或縣而侍大小彷佛各具意態中穿爲天牕嵌嵓空明天光委照又東爲小巖平行步級曲轉可直上東巖之頂俯天牕而下瞰之西則復有西巖泉流無源涓滴相繼是嵗益旱不竭師盥濯取足於此因號端泉師旣卽巖以居鄕人卽爲平夷犖確搜翳補闕運土覆岡隱隱隆隆師種竹巖上冬月盤翠繞望紛披如獅毛雨暘嗣續疾病妖孽趨禱奔赴師隨其因緣吉凶善否已往未來無不忠告隱防畢露驚聳感動云合輻湊或懼其太甚師曰只消吾不語於是閉口不復言如是者一年民有代巖院輸布者監官張倅曄閱布布中有師手札以白之郡守歐陽程謂爲幻惑逮師問狀師至不言如故守倅益怒使褫其衣焚其帽火燼而防不焦愈以爲左道血澆蒜薰益之以火而衲縷逾潔乃謝遣使去師於是白衣而不褐如是者又三年乃復言然猶白帽道衣屈指擎拳終其身當時稱白衣巖主景徳初南康波利禪師道塲迎住山【原缺】年復返南巖大中祥符四年汀守趙遂良表其異勅下賜汀州武平縣石巖院額爲均慶又四年除夕爲偈付囑侍者大詹小詹後六日爲八年正月六日申時入寂集眾云吾此日生今日正是時汝等當知妙性廓然本無生滅示有去來更疑何事言訖偃右脇而逝年八十二僧臘六十五眾收舎利遺骼塑像巖中熙寧八年守許當之禱雨感應初賜均慶禪院開山和尙號定應大師至崇寧二年守陳粹言白衣菩薩木雕眞相紹聖三年於額上連眉間生白毫百餘莖毫末各有舎利至四年面上右邊及後枕再生白毫有防加號定光圓應仍許遇聖節進功徳疏回賜度牒一道紹興三年以江西轉運司奏防州南安巖定光圓應大師於防之防化縣塔上放五色毫光驚破劇賊李惇仁收復二縣乃賜普通二字乾道三年再以福建轉運司奏汀州祈禱列上實迹復加賜八字師號爲定光圓應普通慈濟大師嘉熙四年敇以師像畱州治後庵賜後庵額曰定光仍於封號內易一聖字云師超邁奇特不爲言語文字不以機鋒談說爲道其說心偈云萬法本無心於心何處尋成就一切義無古亦無今與觀音大士偈防異蓋悟入同也諸禱求者輙爲作偈語皆擺落文義幽替隱奧不可以常意探索字亦迥別不盡依偏旁防畫幾如梵葉貝書增減不測每偈後必書贈以之中四字而投筆出口呼吸立應神於天地而妙於陰陽其效驗不可勝紀最其所共傳者恵州河源縣洲上有巨艦挿沙岸祥符初南海郡僧造磚塔叩於師曰此艦甚濟事然不可取願師方便師曰此船已屬陰府矣僧再三懇請師書偈與之僧持往船所應手防出運磚畢事有巨商假之運米卽爲惡風漂去不知所往嘗經梅州黃楊峽行渇求水土人曰無之師防笑以杖遙指溪源溪遂涸徙流數里外至今爲幹溪又嘗化禪果院佛殿日旣卜匠請曰材𨿽備而溪曲多山牽挽數日方可達殆不能應期師往視之曰果然當柰何乃以拄杖指山咄曰權過彼岸山卽隨杖中斷時趙守遂良聞師名延之郡齋結庵州後以爲往來憇息地因旱禱枯池曰勞師出水投偈而水溢名曰金乳取偈中語也有潭魚爲民害亦投偈遣之趙守爲請院額以此宋眞宗皇帝嘗齋千僧對禦一榻無敢坐者上命進坐一僧答曰此以待佛祖師從天牕飛錫往赴頃之白衣衲防儒履結拳徑就此坐上問何來曰汀州復問何時離彼曰今早問守爲誰曰屯田胡咸秩上異之齋罷命賜齋汀守臣至郡授郡守齋溫然如坐上者卽奉表謝驗其日與齋防同當時禦賜周通錢一千後𨿽久如新鑄胡守以閔雨請師自巖中書偈付吏吏至郡雨隨至胡歸朝歷歷言之自丞相王冀公欽若趙參政安仁諸公之贈詩以此他呼泉泉湧請雪雪作蓋不盡書當淳化間師去巖十里許結茅廬以牧牛夜嘗有虎監之繼遷牧於泠洋徑師住巖中一日倐云虎傷牛日暮報至如言師至其處削木書偈厥明虎斃於路復有一靑獼猴爲之牧居三年猴忽抱木死夜入夢乞名師與之名曰金成王仍爲之立廟趙守之請入郡庵也正對語次蛙閙喧聽守意色不樂師迎謂曰易耳顧左右取磚石誦偈投之自爾悄然師往來宿郡東橫版橋有沈安者每迎至館宿因以蛙蚊喧聲爲告師曰蝦蟆勿嘩蚊蚋別去應聲如言其遊戱物怪者每如此若其所自來者則有證不誣南康盤古山波利禪師從西域騰錫開山有泉從石凹出嘗有記云吾滅後數百年南方有白衣菩薩來住此山井當湧泉已而穢濁源忽澄淸而期適及聞師白衣之異請主法席以應昔記師許之遂往江有槎樁不知年嵗每害人船師手撫之曰去去莫爲人害是夕無雨而漲樁隨流逝及至山見井泉竭以杖立叩云快出快出中夜聞落泉濺厓之聲旦而湧溢有識者云盤古定光佛出則師之應世五百年前波利者知之矣先是汀有葉師慧寛得大禪悟號伏虎禪師道塲在長汀平原山建隆三年示化與師相去五六十年師嘗語云吾滅百年後伏虎師兄道化當行同吾利物及淳熙間郡守呂翼之曲從民志迎武平眞相入郡後庵以便祈禱均慶屢請還巖郡不能奪及行百夫輿之至中途竟莫能勝復載歸郡則輕駛如初乃迎平原廣福伏虎師像並坐而侑迄今延平臨汀所在精廬二師疊爲賔主必不相捨梅陽有魏師開山闍維之地生桐株郡人雕以爲像師嘗讚之如有舊故則師之一會有儼然如靈山者矣此皆師未化前事也若其化後香火之盛棟宇之崇其威光顯赫不可殫載巖介乎閩廣之間前五里爲梅州境幽篁曠野極目無居人冦盜之所出沒然數郡士女結白衣緣赴忌日防肩駢踵接巖寺屹然道不拾遺無敢犯者其黙化陰隲有功於國蓋甚大紹興戊午羅動天破武平縣入巖致敬其徒悉剽四方所施玩動天者不知也夜夢師曰速歸吾物當有招安不然卽誅夷矣旦搜部伍中物悉以歸寺果受招而散辛酉賊劉四姑乘勢入於寺內賊付監院僧永茂命以醫療賊去茂以送官其徒大恨卽縛茂期剖其心一夕賊無不患赤目夢師戒責旋釋茂而去紹定庚寅磜冦挻動犯州城勢迫甚於往時師已移駐郡治之後庵賊屯金泉寺忽大雨水不可渡晨炊粒米不熟賊抱饑以戰望雲間有師名旗驚愕奔潰此其見於禦捍表表者他如起疫癘解寃詛盲者視跛者履獵者悔過機械者息心夢寐肹蠁遷善逺罪起死回生無逺弗屆師素慈悲廣大人與爲緣有一農家相與結契指一柿樹曰吾與汝契此柿無核若有核時吾契亦已故其存也無小大皆稱之曰和尙翁親之也其後凡仕於此者或未來而先見於夢或旣去而事之如在其處南劍有陳祕書膺爲士時食息必禱乃其升天府擢甲科皆夢師有所指示及兵變周其死事尢異廬陵西峯凡病而禱者捧紙香上良久可得藥藥五色紅黃者卽愈褐者緩黒者不可爲或輕如鑪灰或實如粟粒此又耳目之近東西州之逺所可證者故闔郡自示寂以來通稱之曰聖翁敬之也自江以西由廣而南或刻石爲相或畫像以祠家有其祀村有其庵原師之神變恢漠至於不可究詰大而化聖而不可知無言句可索而於村甿鄭安之事若露毫髮長汀農家有木牌上顯鄭安二字師所書也鄭本無嗣懇求於師師曰來年有之吾當命名如期生子作牌請師書名其牌以四寸木爲之下一寸餘則以繋繩師題次嘆曰何不大做其人曰不過二字師曰汝之子孫皆當丰富第壽不長其人請易之則曰此出汝心不可易也於是而萬法本於心之體於是贈之以中之用可槪識矣巖中境趣峭拔師之遺迹顯現不可泯者有池可二畆許前無所來而澄深黮殆不可測或謂師嘗出寺木於此至今冬夏如一無敢釣者或釣得鯉則比比而來相次如貫不可絕必有風雷隨之腥穢無敢觸有卒屠牛濯水次池沸湧歕溢旁皆地震池下爲石碓相傳師所造至今惟寺米則舂他則否所引水則池水也至元丁丑以來巖當孔道鉅冦出沒寺悉毀撤有比丘寶興來自龍濟重新如初舊向或謂其不利冝攺而嵗月未恊乃防攺一字卜云吉寺以是日興迨癸夘去吉向近防軍民官奉防誦經咸集興公誦地理家言眾論未決而卜宅者適自贑來乃枚以著防之一莢如卜者言讙然而定且大攺爲之當十倍於前有巨石在法堂右正礙登陟數年前興欲擊去之才意欲之而未言也旦而視其上示履迹三一全而二半如印印泥在頑石上類鑱刻然此則近年之章灼著明者也其偈頌凡百一十七首二十二首乃親書舊有臨本及章太守祈雪後庵禪牀上字如生時筆山谷黃太史梁谿李丞相皆有詩頌及記尢可傳將孫之先君子須溪先生之未生也先祖於西峯禱焉夢古佛曰我當自行且有他年宦轍來汀之約已而寤考夢及初筮擬汀教以母老闕逺不獲遂旋亦攺教京庠及國學請倅補郡宜必得而宋鼎遷矣詎意後夢之六十七年將孫繇南劍教驛上之部曁成命下乃教臨汀防官且滿徑走巖下踐宿約長老興公於先君子爲方外道契旣俾之記新寺重爲告曰古佛行狀舊不備有行程記尢俚感子旣於南巖有世緣宜攺爲之予也蓋不得辭顧傳聞於三百年之後不能不借神通以寓諸形容者則於其迹求之於其事言之而所可見者僅如是也是則予之陋也若師之所爲在世出世者師且不言筆墨文字何足以識之謹因故記敍次記實不敢增一辭於以告四方傳千載云爾謹狀

欽定四庫全書

養吾齋集卷二十九

元劉將孫撰墓碑

唐珪神道碑銘

昔者夫子謂孟公綽爲趙魏老則優不可以爲滕薛大夫才難之嘆久矣謂其不能以相通也奮武略者短文治誇吏能者減風裁裕治辦者闕摩撫古今人物往往取節焉若乃防兵稱於兵掌吏材於吏治課飭於課贊畫郎省闥選表使一道牧分數路𨿽不獲光大其施於其所敭踐可不謂之通乎老子曰功成名遂身退天之道士大夫晚節系縻夜行不休山林之士降志於垂老者尙多有之況於歷艱難致顯融年及而逺引不以謝事爲名髙則其過人也逺矣若蕩陰唐公徳玉之行事終始可謂通才而有稱全名而能退者矣公諱珪世鶴壁人先有隱徳翰林閻公子靜嘗碑之家故兵籍少獨喜書學史中統初甫弱冠代父詣軍曽賦築昉嚴服勤而安之曁圍襄任刀筆冒矢石不擇便自逸及臨安附以調度供億積勞首選爲臨安府宣撫司知事至元十四年授將仕佐郎泉州安撫司知事十五年擢將仕郎松江府判官十六年宣授承直郎佩金符提舉浙江渡以例革攺古田建安等處茶提舉仍金符未防除福建行省左右司貟外郎十八年轉奉訓大夫同知泉州路總管府事時四徵不庭方行海外使傳徵調絡繹繁興極力供億一不諉同寮規借口它郡或競彼我誤裝遺憲府稽實明揚特授福建閩海道提刑按察司簽事望云思親不待滿秩移告去歸杭優防湖山間日擇佳處奉養爲樂父善人也壽考康寜備子孫之福及其卒也無疾家防飲樂至醉就枕儵然而逝人感嘆公無憾奉匶北還禮葬先壠房子山服闋久之元貞初授嘉興路海鹽州知州州苦潮害擬建石岸不能就省命延天師以禱正官當詣海投符咸懼之笑請行曰爲民也何懼遂登舟至洋天眀气淸畢事而還吏民服其誠大徳六年授奉直大夫福州路總管府治中考滿至大元年陞奉議大夫同知汀州路總管府事旣拜命以七十不復之任是年六月十三日以疾終於杭之寓舎明年九月六日返葬先塋之左公忠實淳厚知無不盡功名皆以勤力自致知己無毫髮徼幸友愛諸弟每官滿傾歸橐防賓舊奉親歡餘祿悉付弟不私蓄所居堂鄕先生扁之曰蕚韡唐氏佳話也輕財重義貸不能償者取劵對焚之有保定夏禹鄕者交素淺聞官三山請曰吾老無子有弟客死三山二孤侄在焉公歸幸載之來杭及挈以歸則夏死於北矣撫之有加卒津給歸其母母亦已嫁次女許適張而死貯其聘資語張弟俾受而返之參差十許年竟妻以弟女不再納聘視薄俗以昏取贏者可一灑之也其遺事詎止此此其小者人猶不能及也宦遊嶺海三十年毒癘未嘗侵繄善信所致家法整肅良賤千指無異言寛儉得中誠心信於人惜其篤讓不伐居官臨民之事不得而盡紀也𨿽然觀於所自致者亦可以知之矣曾祖某祖某父某母某氏初娶新安陳氏未及貴而亡再娶楊氏有婦道母儀子男五居仁居安通政院譯史居敬嘉興路嘉興縣學教諭居約居禮杭州路鹽官縣學教諭二女孫男五孫女二公之弟永州府推瑗博好文以公宰上之碑不逺紹介奉安陽梁梗之志求文於閩惟是往來三山聞公之久又感於府推之所以相求者著而碑之無愧辭銘曰

云雷經綸壞啟蟄興智攀才附以莫不升文通武塞一舉一廢孰能兼之君子不器顯允唐公奮自兵間吏牘以閒幕議載參佩金防江江始定濟易符貳州州感寧恵摘山課最宰旅升華徵海選勞駕使者車何天不飛睠思親只終養稱懷榮哀生死海州石岸忠信安流閩邦展驥上考奏郵崇階陞次於是八命拜榮謝退年及致政得正歸全防於知天福祿榮名俯仰浩然蕚韡嗣芳書香燾後善人之報愈逺愈有鶴壁崇崇房子維山宰碑昭著千載靡刋

梅花阡碑

梅友王公卜葬於梅花南阡其孫銓寓書從吾友劉靑谷來致其父若諸父之請曰於乎逺矣四方之爲子以不能得須溪先生志而悲者於是十年矣而先人交往之久也吾兄弟繼見之私也大懼來者無聞知倘一言掲之宰上之阡而來者曰宿昔先生之所與也載其賞激論議於此猶先生之賁諸幽也𨿽志表若已具敢重介以請曰靑谷語予行且弔梅友予淒然出涕而唁以書寜再世之舊是爲亦慨然斯文斯世至是公而余防也微再三之請猶欲願托筆墨以寫予哀況孝子順孫之所爲勤嗟夫古今功業名譽隨時變滅惟師友文獻因依暎發相興起而長所謂風流之系人心者固如此也卽梅友之善於身行於家不遇於時易世之恨其孰不然廼所爲不冺有在此不在彼者不可以不之著也昔吾先君愼許可甚其知梅友也以槐城王國正櫸蓋梅友學焉然迹往來不數聶心逺淳晏山心宗鎬蕭陶齋渺龍每坐中舉人物隱約詩書不攺其操凜然有自任意歷歷稱梅友先君子必曰然然常跋其上世王臨宋初登科帖云臨之孫某甲子貢吾州人金花帖髙五寸許持此者騎一人腰鈴而走者二人士貧或不任所費而亦可謂盛事矣又十年科廢解帖亦希所爲著此者俛仰今昔之感而猶以嘗貢世美爲幸也其敍存庵詩云情性感發思兼孝友𨿽不求工而自然佳凡喜言之者類如此諸子時來長君最爲密叔仲分教事二季諸孫職庠序偕諸孫先後至每見問梅友安否喜堦庭彬彬可人意也嗟乎予獨誦言吾家庭所聞暏豈謂足以盡梅友哉抑舉所知而非溢美所以信也槐城嘗稱梅友於翕合時不苟相附以是心腹托焉嘗捕盜有功言之蕭平林力不黨以一命掉至嵗晚獨依依首謂武功非志不願嘗以程文師事陳侍禦伯大當路未嘗以書通每守宰訂交壹以詩文無他往劉容齋元剛於文字淸介不苟作記玉陽精舍讀書之所相期眞厚平生詩文有蕭大山敍之張狀元槐應尢推敬梅友知己纒綿寧之數公止予所爲約略疏之此者所及也昌黎志墓往往於交往生論議厚於植立其敍王處士奇男子獨載同時數名士問疾而亡與焉猶以爲重涑水傳範景仁附之以呂獻可不計其已志歐公重爲薛宗道碣隧以爲古所謂賢人君子所以銘見於後世者言簡而著世衰言出自疑於不信始繁於文而備於行事乃取其著於絳者以信於天下嗚呼梅友吾廬陵人也予舉廬陵之言碑於玆阡匪獨尊廬陵以廬陵傳夫予亦何敢當此責哉惟是先君子之所與亦先君子之言之也維其徵而足信也𨿽然亦可感矣夫系之辭曰

昔太史公於楚漢之際志士仁人之不能槪見者每於同時知識他傳依微托之如樂巨公魯兩生騶田生俠先鄧先者類不必及而及至孔氏門弟子吁子申培公學者或彷佛姓氏上然後之君子想象嘅慕究徧終始如得其若而人若梅友平生之交逰志念大略可睹已傳曰不知其人視其友而是豈所聞所傳聞哉

墓表

歸來阡表

嗚呼古今惟行義無小大忠孝無表制故春秋以意論功而聖人於過觀仁吾言之而有人心者可以油然而感矣世之言陰徳者必曰活千人夫一日而活千人誠未易能也而力有不逮其心者矣若以嵗以年不怠則朝之一二暮之四三有萬且億而不可知吾不蘄於爲徳而造物者深念之矣窮檐絕食而婦告孕子不育長淒然身世割肝膽棄溝壑倘得斗升旦夕尙庶防免於不慈不孝甑塵風雨樵蘇路斷而親防永訣虆梩之不掩而俯仰之無告倘有以蔽於道路而脫水火且魂魄猶無憾也當此之時千金之賜不優於一飯之恩而卽時之感有過於傾家之施吾故比之於春秋之論議而有謂吾言之而過者亦見其不仁髙其論而托之辭也若乃親防之日盡矣固仁人孝子之不忍而豈有過者哉禮之所以爲節亦懼乎情之不可以制也厚自爲厚愛自爲愛而聖人豈於此而爲薄歟記有之事死如事生及其祭也且曰思其笑語思其居處又曰出戶僾然如有聞乎其音夫教之如此猶有朝祥而暮歌者猶有謂昔之人無聞知者然臥冰躍魚廬墓感瑞皆非禮之所有而一念之感天地亦爲之變則孝之爲道亦與忠而納肝枕股皆無所本而造於後夫送終大事也使舁而置之茫茫之野𨿽極痛深哀亦與同人何異而適然之感慨或過於親親之垂泣者有矣豈謂是果足以畱千載而遺子孫哉厥有盡於不能忍之情而致於如生誼則動以致死而生之爲訓而譏彼所謂致生者謂其生之道也而非謂生之事也親防之謂何子孝之未能事之未盡而禮之說爲資嗚呼其獨非人子乎亦自揆事親當若此乎故吾於歸來阡有感而一發之歸來阡者前太學生王某葬其父母於此也某之言則可悲矣其言曰先父家資中產而樂於爲善常謂使嵗僅餘百千以半備不測必以半爲義舉嵗賤糶周鄕人與若旅行者年饑則施之粥有舉子者給之米死無棺者予之棺於是數十年矣不幸年六十而歿於嵗丙子吾母繼爲之益廣常寄耳目詢困乏致之其門以是一鄕不苦貴糴不憂生虞死以至於今每設粥必碎米使易糜饑腸不驟傷纎悉思慮且及此他修橋治道贍姻族周急難蓋先父母竭力爲之不問有餘與不足家𨿽不得肥而意惓惓在焉𨿽舉扶教督猶及之某之在太學也父棄之不訣今吾母之年𨿽八十又七而二兄先防防然送終不忍隨俗葬之逺卽門對之山土厚而燥乃攺先父合葬焉庶防朝夕而見爲屋其間使他年祭者於此治具旣享而分胙男女先以列且穿其旁以竢從父母於九亰也蓋聞者爲之淒然而悲方劉夫人之存也鼎翁左右奉養有孺子之愛每曲求一笑爲樂或他出歸如恐不及徘徊膝下時其寒暑測其志念必有以當其意執防毀瘠須髮盡變蔬食終喪旣葬居墓次久不肯歸子侄姻友泣彊之乃返出入門外輒望阡欲慟其卜阡於此辟地理家之云謂以先父母之骨防幽逺求富貴不孝子孫邂逅不能一時至是付之不可知不仁假且得吉兆致顯效視境內諸鉅公家墓無不發猶不悟不知吾行吾志而已𨿽眾非之不顧也吾之不使我得從於此吾誓不瞑悲哉乎其言傷哉乎其見而哀哉乎其心鼎翁之先府君某字某鄕曲善士有志事功嘗遊邊淮覬遇合不如意刻意教子猶有意爲義學聚子弟教之焉夫人以爲遺言鼎翁近復成其志夫人劉氏生某年月日沒某年月日子男三人其先卒孫某若其平生行事盛徳具於家傳志狀可考吾獨著其生死間意反覆之以表於阡上當必有感發於吾言者乃系之以詞曰

天有民而生之兮能生而不能憐生老死而同一苦兮何賤貧之多艱非人道之相依兮亦坐視而俱捐翳桑之不下咽兮緝蒙袂而貿貿皆盆水而義絕兮六十年而相望生同志於及物兮沒同穴其猶家鄕感慨而遇斯阡兮如昔見乎髙堂哀孝子而不忍見兮事或下此而不爲斯義之所以難言兮而孝子所以可悲掲予言於宰上兮今有淚兮漣如孰無人心非人子兮寧不俯仰而躊躇

趙靑山先生墓表

嗚呼是爲靑山先生之墓於是斯文之原委有可言者矣古之人非著書立言論建利害未嘗特爲文也碑志序平生記序紀一時𨿽韓柳大家創制作稱古文亦各隨事輕重小大止未至紆余浩蕩舂容大篇出議論於事外發理趣於意表如後來所見也蓋歐蘇起而常變極於化伊洛興而講貫逹於粹然尙其文者不能暢於理據於理者不能推之文紫陽於文得其纒綿反復唱嘆之味故其論說則辭順而理明而斯文之不可合者固然也吾廬陵巽齋歐陽先生沈潛貫穿文必宿於理而理無不粲然而爲文繇是吾先君子須溪先生與靑山趙公相繼今四方論文者知宗廬陵而後進心胸耳目涵濡依向無不有以自異獨時殊施狹不能丕變當世如昔六一公之盛而私淑之文獻可以俟來世而不惑夫豈一人一家之私言哉吾故表著之於此靑山先生諱文字儀可其字儀則初名鳳之以先君子嘗字之惟恭後唱酬每稱之儀可若世次見所自爲狀少年卽意傾巽齋氏𨿽不及講下而館暇考質如卒業廬陵塲屋三萬書生白頭望一舉如梯天惟靑山自年二十六以宋永名貢景定甲子及咸淳丁卯第宋吉貢庚午以萬年名貢癸酉第宗彊貢甲戌宗彊第靑山以今名試京庠零分入太學京庠有類甲試若零分者羣千百試經賦各取一選艱甚靑山笑談拾芥如方州弟兄同時防雋諸公間如閩陳中山張迂叟嚴何詵叟婺施景文皆知己數日髙科異等亹亹而科廢迹熄晚教東湖廣選教南雄而靑山老矣嗟夫當靑山間關防弟元簡從文信公於閩文公蹉跌而元簡客殯蕭條來歸予對牀喘息相聞夜話景景雞未鳴披衣語待曉局天蹐地未知來日之何如已而予客授南劍報以元簡墓亡恙遂走劍歸元簡骨未防予承乏洪泮扳靑山教導防省憲知靑山從遊日以眾靑山暮年得筆墨不甚索莫天其猶以是爲靈光耶而今亦已矣文章英气也人聲之精者爲言言之精者爲文英者所以精者也每嘆作文之陋不知所以發其精英者類以椎魯者爲古崛彊者爲奇遏抑其光大登進其泥塗遂使神駿索然一無足以動悟有能以歐蘇之發越造伊洛之精微篇有興而語有味若是者百過不厭也安得起公九亰復論此事區區所爲存一二於千百者竊獨悲夫來者之無聞也公嘗自喜爲文老猶有俊气而世之談者每欲求加於俊是豈非所謂可與知者道者哉靑山長身張拱左視微下慨然而言無不盡於意談諧文戱倉卒蠭湧讀書提掇警醒聞者感動抑揚髙下間思過半矣所成就聳悟往往神气激越使然公少吾先君子八嵗而先君子推重之以爲吾黨婉孌不忘無疏密如一日先君子之防自宜春走來書云先生之門是爲門人之首其愛而不可解者稀矣予於公忘年之交篤密逾至每憶極論一世人物予謂髙下能否各可任因及某某如朱文公謂陳同父者公撫枕躍曰吾意正爾噫公之所存者豈但文字間耶公旣自狀其平生雪樓閣老復爲之銘墓子厚重以請曰斯文之好也予故磊磊論之不復詳於言行而師友關涉須眉彷佛或者其庶防得之若狀志所已載者不復贅系之以辭曰

惟斯文之英气兮如寶劍之幹將九地不能藏其輝兮萬里不能墊其光龍吾知其爲變兮云吾知其爲祥陋猥之皭明兮已洞見其肺腸州裏之不可行兮何感人之可望惟是公之素履兮中誠信而允臧謂龎公之隱安兮蚤湖海之翺翔謂長卿之慢世兮薰晉鄙之徳良聞其言而信其行兮通吝閉而化陸梁八九十而寧康兮安生死而徜徉嗟昏昏之醉夢兮徒恍惚而擾恇以此知其中之所存兮渺何足以測量懷山中之明月兮耿斯人之未亡

欽定四庫全書

養吾齋集卷三十

元劉將孫撰墓志銘一

宣武將軍汀州路逹嚕噶齊爾佳玉隴齊公墓志銘

世祖聖徳神功文武皇帝旣下江南曁嶺外海隅無不服從乃詔分江南列城賜宗親厚藩屏福建則汀州爲今魯國大長公主濟寜王湯沐邑戶六萬六縣悉屬焉汀在閩南邊鄙一道控扼重地於時府朝遴選帷幄信臣長總管府事奏準玉隴齊公授宣武將軍汀州路總管府逹嚕噶齊在郡六年卒於任噶海公繼之亦授宣武將軍僅一年卒於任於是今逹納武徳三世矣汀環山負阻民俗獷悍接江通廣姦宄出沒建府之初兵革相挻疆界陸梁巨猾傾煽郡宿重師無日不於徵討是急大宣武公嚴肅威重風馳雨沐枕戈裹甲搜狝鎭撫化賊爲民小宣武公明果敏毅繼世忠勤以及武徳首受省檄判府事旣而襲傳印今又十年於玆豈弟謙厚事上誠待下信跋履兵間小心敬事遂能輯理凋勞來逃亡使邑裏城市日增月益漸復承平之觀凡來遊者無不舉手慶幸詠嘆太平之澤知承流宣化之有其人其效至此然其間艱勤險阻撫摩綏靖是家祖父子孫之力逺矣此其功也論世而其徳也在於汀之人心藏之山川猶不忘也武徳間謂其屬文學掾廬陵劉將孫曰吾荷貴主寵恩三世三品而冢上之碑未立無以表先世之遇以衣被其子若孫則盡其世系本末命爲文且歸而刻之宣武公墓上將孫世有職於太史氏又以文學備員於汀采之父老耳目備知其事公命之執筆不敢辭謹按譜牒次第載之玉隴齊公之父曰阿勒楚爾實事太祖皇帝得親近防今駙馬祖額勒齊諾延永忠實可備心膂者選以畀之由是信任冠府僚爲管諸色戶元帥賓愛之逾篤後𨿽諭指欲其歸畱不遣玉隴齊其第三子初爲應昌路管領蒙古軍下江南日爲拉珠駙馬首領官分鎭守泉州等處宣授宣武將軍汀州路總管府逹嚕噶齊長子噶海繇位下管領諸色人匠至元二十六年承襲宣授宣武將軍汀州路總管府逹嚕噶齊今逹納亦長子也爲位下蒙古必且齊至元二十七年噶海公卒福建行省卽檄爲府判官三十年宣授武徳將軍汀州路總管府逹嚕噶齊兼管內勸農事其世事濟寜王府而晉膺天渥者如此若其氏族則出伊埒哈雅古族氏今家於全寜府城阿勒楚爾夫人四氏凡八子嗚呼是可以言蕃衍矣徳莫不以積而盛未有無初初微而中盛必其積厚而報丰夫奮羈旅驟貴幸揚名於府廷顯命於天朝分茅錫爵金章紫綬専城絫代且將世世永爲藩輔其先徳之盛不言可知己而前芳趾美惠澤及民曄曄著見者其積復如此天之報施其又可量哉每嵗武徳稱觴太夫人前婉容順色子弟髙下一門雍睦長嚴幼順各盡其歡心南北士大夫蓋慕之世之貴公往往各以其顯者傳於是世族類不復省古之所謂盛者固在此予也旣熟知汀民之所爲感幸嘗得升公堂親覩家庭之盛又嘉武徳不忘其羣從謹識名次者如此故詳著於碑使有考而系之以銘曰積善之慶繇一人興旣大且蕃子孫髙門譬之於木植得其地枝條防天本根是芘維元帥公扈從忠勤輒從近侍往驂府廷曰忠曰信倚毗以世賢子令孫繼繼承緒惟兩宣武宅是閩邦璽書申命於前人光重珪疊組父周子魯完其創殘歸美公府於粲金章三世一門不於他人惟是後昆匪榮其家實章有徳賢賢善繼功在南國汀民安安江野閒閒是二十年孰知我艱乘傳來歸家慶拜墓曽林立車馬塞路維祖之積以貽斯今今玆種徳在汀民心於乎悠哉興未有艾穹碑植千載之掲

承務郎福州路福安縣縣尹張侯墓志銘

予來光澤見耆舊相與言前令之賢者必曰今福安張尹去思藹如也予問尹之得此於民也何若則曰尹故自臺憲發身持巳謹閱事理熟待士如賓友拊民如子弟予於是心識之矣旣數月聞福安有異傳前之稱道之者相與問訊言輒顰慼太息又攺嵗喪自福安來耊倪山谷走弔者如迎新信其眞有以得此於人之譽者固非私好也其子以福安士陳禹圭所爲壙志謁銘又見福安之譽如光澤焉其沒也繪而祝之學宮嗚呼南北之爲令者夥矣有推不去者有問搖手者有健見稱於官而民不與者有誕自以爲能而下厭苦之者令未易爲也才可以擊斷斬伐而不可以得匹夫匹婦之心力可以變化闔辟而不足以致去官一日之譽若張侯之於二邑也去之久而談如新死而事之者倍於生豈非所謂盛徳至善民之所不能忘者哉予是以取以銘之以勸世之爲令而無能得民者承務郎福州路福安縣尹張侯諱廷璉字文玉入國初以才舉爲工部及北京宣慰司奏差禦史臺選爲宣慰使至元二十四年授進義副尉同管勾禦史臺架閣庫凡三十年升校尉管勾二十九年轉惇武校尉眞州判官大徳戊戌攺承事郎邵武路光澤縣尹乙巳調福安其佐眞陽方兵後招流亡辟蕪曠通河道增稅課入福安修邑學建二橋皆卓卓可稱禱旱立雨勸糶不擾而濟爲貳也調劑上下各使無畦町爲長光澤得其佐無不適於分方初任光澤也自中州入南閩由幕府親吏課慨然曰地無難易經理在令民無願悍安集在政可以言知本矣爲人凝重有度居家孝友無玷以其政譽觀之尢信生前丙午卒以丁未六月戊申年六十二娶郭氏子三輝某位下提舉次昉升女一張氏遼陽仕族銘曰

張起渤海家於遼陽節度其州奕世其昌畱守是嗣男有十四出仕者九尹邑者二侯爲長裔材早承宣於部於臺掌固久淹乃佐古郡乃宰南邑攺騰命訖士嘆民泣百年夢短二邑思長考終歸葬三子奉襄緋衣皇皇畱像閩學惟玆才賢式示來覺

前進士眞州揚子薄從事定宇趙君墓志銘

至大庚戌七夕後一日予以部運臥延平驛中夢定宇談文語笑正洽怱怱出門去回首曰昔者之約愼母忘覺而診斯言之亡從也固惘惘而疑越月歸順昌道中得由益書椷題卽有異然前夢之不偶書中歷舉扶屬纊間意以不得予文爲無以葬徵其日適夢之時也嗚呼君之所以不朽者豈果在是耶念他時與君從容二樂六香間評論傾極嘗相視不復言輒悠然身後誰能著斯志者予𨿽嘿不敢當而心任之矣幽冥良友一不槪見以老而忍忘諸然何能發君之憬憬者而死生之畱意若此微由益之請且彊而附以盡於斯文昆弟之情矧由益之辭之勤之悲抑君平生一至之性獨往之操人之所不能知事之無因見者予得而彷佛識之不必其狀也君長身如鶴簡逺不修飾望而有蕭條方外之趣眉間英气不顯爲靑白眼而塵中俗外昻昻有不可混之色浮湛世故深自摧斂遇田父泥飲喜醉人不相識與爲嬰兒戲至論議不契或好惡異指𨿽不動於容而怫然者固在於貴公不少讓故素不苟同也以是不疏於人而人亦不憚於親防然閉戶靜坐遐思覺古今有餘論義理多遺闕槪非紙上所得聞可人相過遮飲不聼去而亦非其志也詩文問學特達自信流俗不能屈評帖辧畫精悟察靑紅塗抹不可以奪周旋元方康成間志合各有在爲常庵求銘廬陵特來謝吾先君子須溪先生一見賞識如平生畱逾月不忍去謝疊山枋得幽憂隱約隃聞問不少置經徒館谷料理了不計慮而亦不以爲名予嘗評君儻與人家國事義能是非爭可否卽抗觸取顚沛不悔遇知己感激上書請同貶慨然優爲之至特立獨行且使舉世非之有不顧也而泯沒如此予言之而信者誰耶是則可悲也已君嘗爲予言常庵沒家無守寸田尺宅而世變適爾俛仰眞不自聊賴故交急誼以濟及今而粗給惟天念先人之淸貧至此故營諸庵爲墓守慮至密補常庵所不及爲外此都不甚措意其於人事泊然者有以也君諱孟躋字仲仁本宋藝祖秦王宮諸孫六世祖今蒧守建昌因家焉曽祖師嶠宣義郎知英徳府祖希登贈朝奉大夫父與植集英殿修撰兵部侍郎妣徐氏封安人生前淳祐甲辰登咸淳辛未第主眞州揚子薄階從事郎在揚子入淮南幕府應山李樞使庭芝厚期待之常庵沒廬陵跣奔歸葬事祖母贈夫人曲盡於意能使其九袠而忘失鉅子之痛喪旣畢事憤惋得喘疾卻掃不出者幾二十年以此疾終其身謂逺葬不便我已病不能時至他時子孫當益疏舉祖妣父母三喪於城近爲庵曰常靜合之曰常淸靜樹碑成緒遊武夷訪道下西湖弔古若粗盡於意有飾巾俟命之懷焉雅愛麻源山水多晉宋間名人遺迹卜壽藏第三谷乃最深處爲澹居庵且請觀焉性博識敏警動中曲折人不得而欺晚好琴能自斵不繇師而詣其妙因病得醫每恨庸術倒治其言古法惟汗吐下三條而世不敢及時而用固有感也其詩佳處吾先君子敍之它名公如疊山如季明通交推重年六十七配周氏子由禮蚤世由升先七年卒季由益也君篤意教子由益爲不負矣女適金華胡駒孫男七宜髙後由禮宜久宜永宜大宜中宜吉宜賢尙童穉孫女一適聶公權以是年九月甲子奉治命葬澹居銘曰貿貿雪霜芝籣之芳淒其寸心松栢同剛稽天之浸變化蕩潏然淸泉自抱白石悠悠何樂皇皇何求俯仰事心我居我儔松楸定止亦定吾宇徘徊幽谷如是處圖書寄興山水防心流俗自疏獨歌音以名父子稱前進士全生全歸何憾何愧

聶方峯先生墓志銘

大徳四年庚子正月二十有七日方峯聶先生卒於家訃聞羣弟子奔赴斂某以病不克馳涕而先之含禭其猶子壽老報先生病次第所爲狀且曰有治命命子銘旣數日又書來道其孤畱畊述先生之命自臘月永新病則慨然平生志行無能知者他日銘必屬子敢奉以請不待狀某執書三泣小子何足以銘吾先生哉𨿽然有先賢之前比在況先生實命我其敢固辭蓋吉文二聶先生四十年爲章甫逢掖之宗大聶先生諱淳字吉父學者稱心逺先生先生諱濟字明甫初名天聲則字鳴甫學者稱方峯先生二先生自爲師友各自有論著門並列生徒心逺先生紆余沈潛所著刻厲精詣經髓史目銖分兩校先生於其間發以英气汪洋貫穿深探四書而折衷於本心經意每講辭竭理盡不爲彼此異同要於當而止不爲沿襲亦不持爲名髙及門之徒先事先生而後見於心逺者繇博而約事心逺而見於先生者又精微廣大兼之金舂而玉應規春而矩秋交相應而充然各有得嗚呼斯一時之盛也心逺先生僅再貢江西漕先生又不達謂科目可必得人耶而二先生之窮特若此先生先世善醫陰徳盛仲兄文甫俊甚先生少精悟先府君欲俾世其業文甫蚤死始從心逺俱以儒顯先生嘗爲言乙醜心逺試禮部正旦先府君夢有告者云君平生不妄取多隱施今一旦且相償先府君呼先生疑伯氏爲他人捷巳果然是二先生之興也有培之者久矣先生屢考入貢輒爲庸有司所敗得其遺餘者無不貢嘗一舉四五士皆同案乃獨見遺皆媿嘆教人傾竭警悟欲剖心與之不妄許賞未明起讀經傳味出辭外情文油然生於人心先君子須溪先生嘗畱虎溪齋中聞讀中庸大學或問喟然曰何其聲之動人至此也聞者其有不發越者乎每見時流程文稱當時者諸生羨慕喜之則嘆曰是潢潦也巳而邁衰各枯澁如先生言心逺爲尊經錄讀書日有程自天時人事經子史集解說詩詞所覽有評有論小楷精密充篋先生於易於書於論語皆有集說爲明辧錄天文度數律曆疆理臚分條列字如蟻窠搜諸家短長紛綸跋涉必折衷於一是而後已嗚呼二先生之學之文之教未知視昔人何如而今人者媿之矣顧隱約淪屈至此彼釀虛聲實舊貫婆娑以有榮名此識者所爲不能不嗟恨於科目也先生材足以達其志彊足以行其義遇糾錯徐理不亂卽蠭起旅距身獨當之惟所植立無瑕故不跲緩急然諾必不負必有以報危難不憚巳有名士辱於彊宗喑不理先生植義白之府不問其人旣巳怨兵後姦猾胥動心逺幾落搆陷先生出之网羅遂使當路知所尊禮先後任教諭吉水廬陵錄正郡學校藝彬彬才俊具起其餘事猶抉端鋤姦穴一不畱後患晚受行省命爲永新學正閱十月病使先生蚤達必能爲人物辧可否爲世事爭是非必能使可行者行當爲者無不爲顧闇塞宛轉折旋蟻封猶使媮者駴而不肖者噂沓其後也則先生之志不愈可悲耶心逺先君子同事前崇政殿說書歐陽先生防齋公先生繇心逺遊歐門尢以詳宻見喜張迂叟居中每得試藝聳嘆謂有本者如是溪園周國史論議髙世獨心敬二先生館耐軒府公所嵗晚如一日鄕校朔望講必得先生重其進趨防翼音吐激越北方士大夫屬目竦聴先一年郡侯聴講驟嘆曰吾每坐堂上欲睡今始眼明生嘉熙丁酉某月日曽祖某祖某父某妣某氏先生事二親最孝能盡其讙心季初裕中貧推讓曲承母意其死周卹之備恩勤心病幾十年左右扶持暮年尋家學少技脈能豫決死生病卽知不可爲卒之日猶潔衣冠對客自言所以卻藥者先生已矣此道亦絕娶鄒氏子男某某女幾婿某某孫男女幾以某年月日葬某所某年十五得事先生一見而奇之獨患其太過心逺先生復賞待之甚於今三十年蚤陷世患慌兮舊聞之日落每見每媿心逺先君三年卒今又哭先生焉負二先生之知矣先生旣命之銘獨敍其受教以來所知彷佛以存先生之微言隱志而心逺先生之大略亦存焉嗚呼末之談矣後來者或因是以槪見其人悲夫銘曰

世剽捍以爲經兮孰委海而源河襲繭鎖謂之文兮孰流根而散柯俛信屈而巧行兮孰奮激而磊砢彼揚揚收其聲兮此寂寂其柰何吁嗟先生存者之長兮固何必譽者之多耿文江其餘光兮郁東山其不磨

前太學進士復心崔公墓志銘

往嵗甲戌聚江右士大試於洪以十數萬計於是復心以書擢第一先君子須溪先生聞之喜得人考官爲溫陵邵宗斗畱郡幕卽索謄副讀之風檐薄暮再三過不能巳侍側卽見授曰前無此作也吾不意文字之妙至此其題爲多方中汝尙克敬止敬者義理之粹言而下之爾田爾宅者頑民心腹之曲折故難爲言嘗評斯義極小人之隱微而君子之徳美其屬望復心何許未數月而橋門士散又一期而崇化艸生之矣每慨然科舉千五百年而後文字變化始造於極孰知盛之不復可加者乃其運訖之候耶嗚呼今嵗五十年矣讀其文猶怦然也古所謂言立者一言而止耳或且有其意已足是𨿽時文進取抑書生不得與於論議予奪而一日之長可傳誦至今有鉅公顯仕髙文大冊所不能及是豈不足以不朽也耶公崔氏諱君舉字宏甫家世習尙書父簡齋老場屋稱經師少卽才气縱橫掃羣輩一空論議卓犖月書季攷無與前諸大宗父行皆屈下之庚午大比郡擬試第一秋賦亦如之試南宮又幾如秋闈而對策景景觸時忌遂不第然名聲隱然出一時奏名上次舉混試魁江西參觀化中塗而歸歸而浮湛笑傲不知時世之易邁酒酣縱談顧四坐嬰兒之隨意諧適不復計某某當何如或時抑首嘿嘿如不能言一語微中能使他日猶絕倒孺兒嬉弄觝排指擿披抉若不遺而無不依於義厚意藹然間見故知熟視揮手去是孰能臆其所存哉筆墨精麗詩文倉卒沛然不蹈常襲故感慨宛轉烏烏縷縷理盡辭達皆有味其言也使客之至於安成者無不知尊禮鋒雋鍔鍔不小挫邑校屢借重分司亷車選教太和行集賢惇請長鳳山所至斯文宗之塵埃糠粃猶足以陶鑄興盡輒去鳳山以簡齋憂去不復有當世意提學使者𨿽再委鄕校及禾川又奉省檄再彊起鳳山意泊如也二親髙年徘徊膝下友愛婉孌故舊急難曲意經紀無不盡於分平生於是非好惡不能吐茹問以嬉笑出之所過大家子弟可稱稱之可進進之各因材而篤中誠愛之慕之不能忘山立張拱神意浮眉宇間非其意合卽貴遊勢舊不少假借世難多囏隙嫌屢搆回旋偪仄有不獲巳者矣非機變開闔殆不自拔館糓東西不足以振貧浩然無所回屈晚更多病病逾棘臥疾五年而沒沒而郡僚倡率弔祭之逢掖士追思之不置蓋一州之名士四方之人望頓絕於此矣生淳祐辛丑六月二十五日沒延祐丁【原缺】五月二日曽祖上達祖懷卿父子敬簡齋也娶劉氏先卒男二履長先十五年卒次積中女一適劉庭芳孫男師錫卜九月甲申葬州南順安鄕東塘阡劉氏墓側遺文收拾尙四十餘卷若所不起艸者有之四方無不傳長弟應林第甲戌皆所成教晚亦授蒼梧廣文掾予自甲戌相與周旋忘年晼晚昨閩歸值已病不復見心愴然長問安否積中書來謁銘授先君簡齋銘墓事契感念今昔之故其不可傳者巳矣乃欲彷佛於抵掌談笑以存其形容而感之深辭之陋意有餘而語不逮也嗚呼悲夫銘曰

科舉之行千五百年名公大儒豈非能言髙科膴仕陳迹飛煙雄辭傑作曽不一傳或謂渾璞乃繄福全幾年幹將光欲燭天寶气蕭條秋風暑寒千古之傷世何是捐宛其色笑與時周旋居今言之孰不謂然

梅所曽貢士墓志銘

士無論達不達守詩書世業吾伊館糓以善其身安約守素以居其鄕乃子孫斯文之福嵗不足而代有餘𨿽一時視髙門華屋封君鉅室低徊其間誠不可及然坐閱盛衰興廢之變陸遷谷湮或遺迹不可復得而吾之書固存猶足以遺後人而開來世則士之得於天者豈不甚厚哉擇術莫良於此近四十年間世故尢捷忽諸之悲往往一回首間而噫嘻及之予於志梅所曽公之墓不自知其感嘆之彌襟也梅所諱應龍字仁夫元祐戊午與先君子同舉於鄕居廬陵南宣化鄕之朗溪其先世安止安彊兄弟及東坡周旋賦詠紹興經界家任宣化之役繇是祖訓謂有田不足恃惟教子孫詩書當畱意三傳而至梅所苦學自力受知鄕先生約山朱寺丞渙領鄕書爲儒族佳話景定甲子從裏大家之壻幹殿巖者遂畱範館幾十年髙冠從容視貴勢泊如也咸淳甲戌以來家居教孫後殿巖開省江西亦不復見山林優遊者二十有三年而沒年七十九視聴聰明易簀戒其子勿事緇黃五子八孫皆儒業曽孫又十二俱志學吾之所爲嘆也者以此嗟乎往丙丁間先君子辟地永水上去梅所鄕十許裏梅所時時過舊館因來訪敍鹿鳴之舊衣冠髙雅言論純確至今如在予目當其時崇閎峻宇重樓髙閣相望臨江古木五代時物園林鐘鼓百年盛際辛勤植立始及此曽幾何時荒丘斷礎樹傾路斷江山亦不復可識主人卽漂搖攺化不知所如往人事反覆不足怪而梅所之所樹者視此何如哉後丙申又二十有二年公之子逢辰以書請銘曰昔者不得請於須溪先生也一恨伯兄逢子嘗具述欲請於契家也未及前而伯兄丙辰又卒二恨傷哉願附伯兄銘之也予亦慨然安得辭生前戊寅某月日沒元貞丙申臘十有一曰曽祖朝字公佐迪功郎祖延信字邦孚父發字恭叔母蕭氏娶於禮源周子逢子將仕郎逢午逢辰逢原逢吉長次皆卒孫二曽孫二葬某所逢子沒於延祐丙辰十月一日年亦七十五男爲明初子斯銘讀者亦必爲俯仰三嘆而梅所之盛徳一門之方昌吾儒之可恃者具見於是矣銘曰

翩翩兮朱門彼以其富兮我以吾文愔愔兮白屋昔年種樹兮今亦喬木幾六十而如初兮後六十而如今惟是父是子之不替其心兮於以裕其後人

曽霖巖墓志銘

嗚呼予讀曽君明孺所爲其仲兄霖巖狀何其悲也人亦孰不願守鄕曲墳墓弟兄妻子長亡恙爲樂哉若馬少遊所云者世固不乏此人也稍負才器必不肯但碌碌欲名當世理無不出鄕坐致以有聲華者而功名時命之可憾邂逅蹉跌非意所及者何不有而古今有志之士終不以是少挫者則亦欲有以見於當年也悲夫玆志也儻無追論而深悲者以傳之不朽則九亰之不可作也其誰與歸嗚呼難得者才也不可遇者時也不可及者年也而至痛者死也如其才如其時而年又若可以有待而抱人世無涯之痛去之久而哀如新思夫人何不乘時防出以慰其意而斯才也卒憤抑而無所展且重悼其不幸固所不能爲者命也而亦何不淑至此然使盡快其所願不過榮華一瞬而止𨿽砥礪植立方時平奉法令從事亦幾何其自見政未必能使人哀窮悼屈感發慨嘆以歸之命者若此也宇宙以來才賢志士所爲傳之千載而如見其人如聞其志者往往皆有所不試而不釋者也而豈功名富貴人哉賈生流落於後元馮衍坎於建武得其時而無其機也李將軍不過於沛丰河汾氏不及於貞觀有其才而無其時也老泉客死於東都大愚寒疾於旅邸豈非遇其時有其機而不能爲其命也嗚呼吾哀思反復以銘吾霖巖豈特以塞其生死之悲而人才世道不相值而適爲累者固巫咸之所不能招而九辯之所不能平也然則霖巖可謂之得其所矣亦可以靡憾也夫霖巖諱良儒字作霖世家太和梅溪籍𨿽占太和而於廬陵接也故於文山信公爲內兄弟文山魁天下不忘外氏之教志外祖墓敍兩家相依意辭指懇篤霖巖少卽駿發七嵗文山命賦省題詩有奇語讀書文山極爲賞愛試鄕校拔出同輩皆期待之文山行督府與弟侍軍書聞幕議校兵部架閣從督府循州督府潰信公入海復與弟間關歸奉二親以老慨然有海上田橫之志而親年家事系之矣伯兄弱謹事之如子然弟屢以奉公致累力援出之南北之交負固者相望官軍捕逐依聲援以是𨿽居孔道猶樂土棟宇日新二十年間事多出意表家魁然指名無可辟而內不以困累外不以迹疑震淩而安平風雨而家室繄其才實使然中授永丰尹弟先入北洎中外恬熙鋭欲以事業自著偶夜坐舉伯夷傳附靑雲施後世語有感於小蘇公河華韓歐之云拊髀而起問弟昔北行往來道塗狀旦卽治裝趨燕山一時名公多欲出其門下剡章密薦交上報聞正坐志偉不屑就才髙不苟合自是有意畱轂下觀奇四方居六年而疾不起於京邸爲大徳六年九月一日十一月訃聞臘二日櫬返於鄕士大夫無不傷之鄕人咸哭之哀嗚呼倘天假之年當必有磊磊軒耳目者是可以言命矣霖巖倜儻權奇而本之孝友忠厚故气義稱於人威信著於效往母病不知人已三日夜從兄跣禱瑤峯絕頂蘄減各十齡與母已而母頓愈者凡二十年又嘗刲股自嘆直倉卒愛慕無可措出此以爲非聖賢之教置不道喜交遊愼終始乘興過從風致有奇趣嵗平糶遇旱禱輒應父兄子弟以是每依依焉晚作見山堂旁爲道院中祀先世遺像乘雲公其間嘗語其子吾他日北歸且從化人修士老焉此其景景者曽不得以少遂愈可悲也曽氏繇旴江徙又分爲蘭溪有世本稱長者施田創寺裏佛像中帛書云曽祖昌權祖玨號義陽逸叟生二子四女信國公母齊魏國夫人其仲也叔子榘鄕人稱梅溪先生是爲霖巖先府君妣郭氏娶以其侄持家教子禮法肅然子三聞詩聞禮聞逺女二生前淳祐壬子中元先一日旣歸櫬之第四春十年正月八日巳酉葬大嶺阡先葬作則以狀請銘詞情淒絕卽是可以知霖巖之能爲兄也昔先君子須溪先生記君見山曰予以聞禮也才而婿之銘固不得而辭焉作則明孺也銘曰天乎才難何累非才賢馳哲驟軸折輪摧嗟哉霖巖從乘雲公時𨿽云異志將無同豪傑畱名事業世六霜客久萬里歸瘞生懷從兄沒黯相望魂兮歸只見山之陽有崇大嶺先世吉卜旣固旣安於後人福

欽定四庫全書

餋吾齋集卷三十一

元劉將孫撰墓志銘二

江村先生胡公墓志銘

先君子須溪先生每嗟嘆後來文字之盛超軼變化辭意俱極諸經義如詩書迥岀時文畦徑書又難又盛不可及亦惟是二三作者傑立輩岀前無聞人能至此江村胡公端叔其尢稱者也安成最多士治尙書者十六七然本傳習無新意至諺相訾莫能辯公奮孤童角試藝突耆宿並英逰頡頏古人沛然精義開闔變化奇無不宿於理能使易直者雅奧而詰屈者明白當於人心有語後之味然同時有名者或魁南宮首鄕貢冠太學亦小慰其志而公僅一貢於漕平生脫槀家藏人襲兼三挾兩名貢書如指或以蜚聲異路入賢闗第太常而公貢士終其身邇年科廢當路起名流重鄕校宿望下至新學無不錄而公老於江村屢辭聘不一出蓋後進稱之爲鄕先生經生歸之爲師宗家裏大氏世族敬之爲名流鄕鄰童兒下走亦知服爲善人沒之日愈有餘思嗚呼時文者負公科目者媿公而公亦焉往不自得哉公孝友篤行人也防以繼母子祖命叔父子之七歳失所生二親又七年失所子之父孤苦植立事母以孝聞伯貧多累旣分兄子爲子兄死教侄冠昏之厚且篤旣長侄卒而嗣絕落然一寒無後適無累公不忍以季子後之名以復初先君子字之著其實曰古稱與爲人後謂夫貪財而彊與彼也斯子之往也何貪焉其晼晚獨行其意多此類少年從二師句讀學白首猶不忘厚之塟之及其子恂恂忠信急迂闊爲日用受人子弟之托必不欺其意嘗見門下生課防蠅頭注析條縷商確間合意則欣喜賞激浮動筆間末世師友類大略講貫至文士有名又將以聲重蹤指意諭不啻足平視踐履律度皆細行公英發磊落而不爲苟且誇詡教人如其修身事親者則其所存曽謂語言文字間足以盡之哉先後教官之知已鷺州則黃山長嘉謂其文有制科才郡學則黃國史愷伯兪禦史浙張監丞居中陳提刑元英皆名有司奇之望之而公志特他有在每謂一日奉大對卽何事不可言言不合斥之嶺海止耳此其景景者何如也每憶先君畱平村將歸城公風雨中特來語夜半及近作訪箕子義意語未盡淚霑襟他時生徒亦有與鄕衮共千載爲死生者則公之教逺矣嗚呼使公得遂其志者而豈獨時文之士哉頋時文猶不足以得公重可悲也胡氏譜淸江來自燕王府教授生旴江文學子文始遷安成北門六世而及公祖賡老儒號進齋先生承學有趙潯州與泳可稱二子應祥應麟公祥子後於麟故名求魚其號江村也則兵後徙三江橋晚又徙南江慨然臨流曰吾居俯是江也今江在是因號焉先君爲之記學者稱江村先生而不字貢咸淳丁夘舉業經說外多所論著集易解未脫槁自少諮諏裏先輩見其輕羈貫髙閟遏發憤求師於聖經賢傳資深自得一日廓如也服膺篤信至爲他文亦必取本趣反復不肯作妍語隨俗好正如其爲人家故貧士能買山施鄕人以每勸有力者給轊賑鄰往往感化類皆人所喜道而於公爲常事不盡書生嘉興巳亥三月壬午卒以大徳丁酉十一月晦臨終翛然先一日酌酒小酣若與家人別者娶周氏子聖蒙聖紀復初遂爲侄孫女適彭希云孫喜生祖生瑤生孫女二長適彭起翁以某年月日塟某所某視公丈人行也先君厚知公復初逰從又宻先君之防公手書來唁以斯文屬望語深至知公期我蒙以狀求銘不得辭銘曰

生之非艱成之維艱宛彼寸艸及玆歳寒曷不第一如菑川友曷不九十如濟南叟命則無時盍與之年假且期頥孰如歸全以漢經師爲晉處士過而下馬式又思只

郭梅垣墓志銘

嗚呼吾觀古人論事議禮每推於理之不必有而極於變之所無柰何者豈非人事之多故有不可知哉出使吉事而乃求遭防之禮以行而亡於禮之禮亦於其情稱而止若招魂而塟固隔絕之所必至孤貧之所常遇𨿽平世兆域問而得合於防墓者幾昔之孝子嘗苦心刻痛茫茫哭而求之野有獲弗獲傳記皆書之爲美談蓋人事之無涯者慮之所不能周計之所不能豫也而況於世變之際哉百年大患不先後而適離之而又焉所可悔吾以是銘梅垣郭先生於思渝之堂逝者可以無憾而生者亦可自慰也悲夫大徳十年丙午去宋咸淳癸酉易代三十四年矣廬陵郭汝介於石告行於常所往來道湖湘曁沅抵鎭逺問南平入播如攀躋達重慶持癸酉洪厓寺寓匶之約歸其父梅垣先生之菆凡親友無不悲其志汝介臒然寒悴貧無餘貲辭館以行館主人義而倡助之閱歳始能發所持特無幾予別之爲閣淚念誰非人子玆行也以中年弱質行萬里生路又歳儉旅荒何恃以能逺山川神明其忍諸汝介間闗六七月昉還達播遇宣撫楊樵溪敍梅垣斯文世契以十月至渝及洪厓舊寺久墟安所得咸淳匶僧皆新度問所以來相顧各愴然而一無能如匶者汝介彷徨悲泣乃一僧有母年逾七十頗能道兵革間事爲言重慶乙亥冬圍閉無所得薪狀當其時洪厓殿且不保地石悉供炮境內已塟者猶發取木棄骨矧地上曁戊寅事平暴骨徧厓溝有僧自稱髑髏不知所從來日輦而聚化之汝介四顧慟絕爲佛事托之文以告詞尢哀歸塗二僕一死一逃重以訟官亦傷憐之得不累丁未正月晦始返乃揭播楊公所書思渝堂於梅垣書室徴舊約爲銘予於於石之行也嘗諾之矣玆何所辭悲哉乎足下年時愴饑鄕鄰危不相保子正用此時逺役炎埃貿貿穿篁竹狎髙深含辛茹苦幸及其處乃淒然失望一時仰天俯地穹穹厚厚呬咷孑迥魂銷神斷眞復頃刻何以爲情謂死者爲無如則古今幽明之感人間父子之情其不可誣也如死者爲有知必有以處此矣此予所以志也昔梅垣之館於沅也先君子須溪先生實序而送之時爲景定癸亥梅垣以是展轉於南以致試重慶而沒於石之謀是行也攜序以徴言且謂歸也必銘之於石歸予適迫戍期然是約往來於心及旴而言始踐嗟夫豈謂予言足以傳梅垣哉抑生而不得遂其志沒而猶不能以無餘憾所謂以槪見其平生而少慰其子孫者僅托之斯文其可使望而重弗及耶是亦不可以巳也事之可哀者𨿽微必傳志之可感者𨿽逺必著後之升堂而摩挲者功名之念可以歸於命逺終之感可以動於心斯非墓之防而顯之誄也其亦孰如吾與若之迂也𨿽然日者之役固有心以爲迂而不敢異而私竊以爲後且無及者有矣夫豈不足以及此而名義所在有不可以臆決而理解也盛徳之不昌遂使於石徒手往返以至此也頋聖賢以來迂之爲事業者豈獨與一世之俗論爲異同抑時與造物所謂時命者爭予奪是固梅垣之所以望之我而我之不敢自諉者也梅垣諱興文字徳章世廬陵化仁鄕塘東人本汾陽後繇金陵來仕自吉水謝屯徙父詒堂以義素著稱五子此其四也少爲詞賦卽有聲小試屢驗大塲屋輙不偶憤慨爲逺逰有謂當以異路奮故再試重慶嘗見老儒與同館宣溪者尙能言梅垣巧思濬發每有司校藝傳有佳制新體少須必斆之變化而工乃連蹇不得一名客死天末科舉負人類爾性至孝平生不忍離二親逺館其入沅也兄平軒實館沅府旣先諾其人書幣至詒堂復勉之乃攜汝介與侄於成偕及沅間獨舉繩墨慷慨不憚險逺復利於他人遂徧客諸侯間往來武昌巴峽𨿽筆墨小遇未快於意癸酉復從播試渝塲中得疾出院臥旅邸二日卒而於成是秋試鄕舉三萬塲屋而防詒堂則試前數月卒乃父子死各不相聞也傷哉誰爲爲之汝介甲戌欲返匶眾議水下峽陸走播俱難當徐圖之未及一歳而兵四動平生如己多鉅公名人斂且殯之者髙憲一齋也著述凡數集張漢東爲之敍父舉字才卿詒堂也妣羅氏後辛巳年九十三而卒娶亦羅生紹定丁亥十一月乙邜沒癸酉八月二十日於渝之旅邸柩寄於洪厓洞天襌寺斯堂取太白思君不見語所以志也子汝介汝宗彭老彭老爲平軒後女三汝介且刻銘堂上歷紀一行之助於鄕而哀於塗者賦詠敍誄次第列之梅垣文字縝雅條暢四六有體裁不獨舉業精也惜放佚已不得其生平友弟急義事多可著予獨反覆身後之悲縷縷而長者蓋有感也往子入閩江西士大夫南北之交多流落焉類故素交契予歷歷物色得其藏骨隱處以告之其家然未有竭蹷來者僅趙儀可數年後從南劍歸其弟宗彊之骨去年間崇仁故人死復以此事望其弟若子噫何及矣江閩之相去非播蜀之隔也川陸之便安非梯航之阻也費無倍力無勞然且聞之確有行不行則於石難矣無得猶得也梅垣於足不死矣予爲斯志亦以愧夫世之爲人子者銘曰

佳城欝欝馬鬛封兮旣十世則不可知衰麻雨泣百夫行兮孰三紀而悲如初千年之科與我俱訖兮縱貴且仕夫奚爲五陵之樹黯不復春兮況匹士之客羈師延陵之無不之兮從彭咸之所居撫鳶蟻之同盡兮誦陵陂而何殊登髙丘歷東門兮潮旣斷而海枯重華愬而巫咸招兮寜獨憾於區區子重趼而弗及兮魂識路而並塗眞者𨿽久返其眞兮猶依戀乎故廬忽雲間如膝下兮亦九亰兮同歸耿梅花之霜月兮尙依然而丰姿

塗英叔墓志銘

古今奇聞嘉見每繇傳記動悟千載如晉王瑯邪掃牛下臥冰上吳達躬負土屢遇虎虎下道避唐趙雋忍寒守醉父鷙豹熟視他岐去以及犬鹿相狎兔鵲棲乳皆非常理所及向微所遭不幸爲前子遇嚴苦倉卒奔走孤露義激物異其人平生周旋囏厄亦無自以表見天於忠孝不能使之如意而亦若厲之此以示勸者焉史有所不盡傳使無流落之一二其泯泯豈不重可嘆哉吾得塗英叔二事爲之志墓卽昔人有過此者乎英叔事後母謹後母盡遂諸使今者則井臼自供冬單衣負米夏敝緼臥竃下一日侍母納涼樹陰二虺樹梢下及且亟大呼抱母疾走而虺已去母乃以誕驚動撻之流血亦不自理洎奔父防自城一夜走二百里僕不能從中路遇虎偕行殊不覺虎也道陿虎哮大慟吾父防且死此乎若有揮虎者竟不知復何在異哉今人視古人所行事必謂不可及甚或疑筆墨張大實未必然若英叔二事在耳目近何不如前聞哉天地間惟情事感動無不達理有自然而然非異也嗚呼孰非人子而彼以此傳諒非其所願而可哀者亦在是矣英叔死且其子奉狀謁拜請銘予著其大者而按狀書之英叔塗氏名世俊生前淳祐巳酉年十三防母朱氏父畱他州卽能經理防事見者難之大父苦足疾調娛左右滌器不他使或止之慨然曰後欲常如此可得乎他日大父沒請於父曰諸叔貧父又無有唅以外請任之父直軒嬉娛市中諸兒從之間觴次前稱大人淸福幸甚後母弟弗順愛之𨿽貽禍累不怨死生無異言家𨿽貧能飯過客或暮夜叩大家不內者止之宿間稱貸無有亦質鬻給之負不復問有寘所怨死罪者一語感釋其人或反眼亦不介意丙丁遇冦掠𨿽知名居不汲汲以聞官避之入城以居嘗避亂遇騎得免若有相歳旱鄕人禱雨盡符祝不驗獨焚香禱而澍少俊爽入學卽能業如長者課世能醫尢精其技屢神驗赴急寢食不小憚自號心微其用心蓋如此得疾聽諸醫談所治黙笑吾病豈可爲語家人毋怛化命焚香坐戒勿使臥已而果然君子謂是狀也信無溢美以其動於物者如此其誠於身者可知己生以九月二十五日沒以大徳七年甲辰臘二十日曽祖元郎祖大賔父惟寅繼母彭也娶劉氏先十年卒子志仁志義志道志徳或世其學或業其士皆可稱二壻劉防質劉玉潤孫【原本闕】琦琯孫女一以十年丙午正月三日甲辰葬廬陵儒林鄕烏泥坑塗氏自冝黃徙豫章其後有官安成者家焉至英叔爲十六世始遷禾川之茶園丁丑禾川屠又遷城予嘗過冝黃見建昌守濥亦譜分豫章而豫章至今多塗氏或爲塗塗塗實通英叔家十六世木主備可以爲難矣銘曰穹穹厚厚不易者誠誠無近名遇變而信人之無情物乃或仁蛇驚不辧虎悟而馴而況擇術期於濟人吾無他長惟玆恂恂旣善其身以及子孫

鄧烏山墓志銘

予識烏山有年第知遊從諸公間久善與人交乃大徳癸夘予畱汀泮烏山從旴李仲弼來掾汀幕相與數月逾宻方仲弼初至倥傯酬應間烏山周旋佽助忠盡誠篤然猶人情所有友生或能之未幾仲弼坐抗累孤孑不能自理烏山跋渉南北代之辯訴繇金陵走三山自三山還汀往復幾寒暑最後送仲弼返分路不忍舎之去復繇汀以歸至汀值病死焉嗚呼古所謂死友者烏山近之矣仲弼其何能得此於烏山而烏山之所爲依依不自己者能使人悲也當仲弼爲江右憲史得意時烏山𨿽舊不翕翕附及其仕汀視昔當道勢便有間矣乃得得從之瘴鄕是豈以擇利而來哉而與其憂拯其困以忘其身人生固莫不有命而烏山輾轉之故儻以死爲憚不待及於此也昌黎於栁子厚慨然夢得母子間意悲傷其心以爲平居栩栩笑語握手出肺肝相示臨利害毛髮不顧擠之且下石焉者聞子厚之風可以愧死彼特有其意且未見之言昌黎猶借以爲交逍之勸若烏山之風眞可以勵薄而起媮彼勢利之離合所不必論也予志烏山以此豈復待他事哉且他事寜有過此者乎烏山恂恂色笑遇事而勇往見不可力爭所不能及扼腕太息坐如不得安聞善若渴逢可人傾倒如白頭歡受人一言之托如恐負之疏財而重義急害而緩利素所蓄積然也爲詩耿耿自達不雕琢爲工時文詩書義見稱旁通九流及方士技巧多箸與人處嘿不見所長所過故人零落感念徘徊不能去往常受知鄕達尊侍禦春山危公昭徳郡守寥恕齋邦傑科廢後府檄樵溪山長江西提學選教諭靖安又嘗授建寜考亭長周行四方所志念何許無自以見卒以義死亦可以不冺鄧氏自光州隨閩王入閩有名璩者掌兵昭武子孫家光澤之烏佩世不乏人曽祖弼祖烜父震母陳氏繼吳氏子輗軏烏山名僉可字季謀生前丁未臘沒後丁未九月十四日又一年輗舁櫬以歸自汀卜至大三年十二月十七日塟裏之水尾予每謂烏山旴人丁未夏五月來光澤輗儒服以故人子見始知烏山光澤家也九月揮舟過延平聞烏山隨仲弼還汀蓋未久恨不相遇歳晚意且來歸乃聞訃蓋重哀之輗先塟求銘予直指其大者而其爲人可見矣其孝友睦婣常美不復書銘曰

人趍而我逖也人疎而我宻也人棄而我卽也可去之矣而猶予之畢也然而彼則生而此則沒矣不肖者以爲微媢者以爲咥也徵公論者名之彼誠智而此誠拙也噫傷哉以此爲之碣也抑薄夫之聞之口如喫而心內折也

梅所王公墓志銘

吾廬陵科第景定壬戌榜最得人盛至三十三人類名士宿輩皆進士選不如他舉多者間以宗姓恩比襲也吾先君須溪先生嘗稱同年梅所王公最長者自齋廬推老成厚徳逰官東西州每喜談所聞紹登政聲世變屢遷獨對客問紹登安否不絕防鄕飲行相見執手談不可了自是公之子從叔若孫時時來每來必曰紹登家也聞其死淒然曰紹登巳矣紹登公字也去之十年而從叔以狀來曰塟有年矣而未之銘惟先人之好未之敢忘是以有請嗚呼此吾年家丈人也敢以少賤辭蓋從事郎衡州軍事判官梅所先生王公諱夢震廬陵朋田人年二十六補太學篤信齋生旣校定以父年髙謁告歸餋西澗葉丞相夢鼎時爲司業勉以逺業毋中廢浩然以詩謝去葉公不能奪以是益敬之歸而授館以助甘防之奉歳時稱壽必舉觴膝下得齊眉一笑萬鐘祿不啻足及父防免太夫人尙亡恙不得已歸太學試發解去初補時十八年矣壬戌賜第授廸功郎主贑州雩都縣簿丹山翁樞宻來守贑以座主再舉之雩都之民詠其政不衰再調臨江軍司法參軍史守之有命攝新淦先是宰淦者相繼罪斥專吏旁午公卽日書上諸司願寛專吏使得爲政於是一年而事辧治庭無橫卒焉乃請幕佐郡理史守欲辟淦令辭曰淦自是可爲矣以薦就任攺撫州軍事判官未上丁太夫人憂癸酉謁銓時葉公再相公奏記數百言葉公感悟及國門不拜去部授衡州軍事判官而時事非矣徳祐初江上急郡檄公保伍守鄕井公曰吾責也行其所無事而已衡迓吏至公杜門不納自是棲遁浮沈無意人世前後亷車屢選教諸色不肯起獨爲鄕飲一來公風致端粹表裏如一言若不出口而怡然順理爲文正大篤厚如其爲人規矩自持見者感化所講授窮通不但言語文字間也襟懷夷坦略不知機事遇後生乘間抵或所厚輙笑曰寜人負我常誦歐公學三十年所得平心無怨惡語以教子頽檐風雨對客亦誦秋風歌與雨聲相和其浩然宇宙間意猶可想見年七十八生已夘正月十七日卒元貞丙申九月初二日臨終命以深衣斂一語不亂正冠納履危坐而逝以大徳某年月日塟延福鄕夫人李氏墓左坐丁靣癸先志也王氏之先唐末有長者自河東徙廬陵何山金地再遷安福連嶺其尢顯者爲盧溪敷文公繇長者七世爲臻自連嶺遷東汶又八傳而桂芳居士必髙遷朋田精岐黃書多隠徳不事生產作業以子孫書聲爲人生至樂鄕人至今傳其坐右畱子孫語以勸公其仲子以公太學推恩封迪功郎當壬戌之第也與侄郴州教授介同時拜家慶裏歆艶焉母周氏贈孺人娶李氏子從叔孫宜孫嗚呼公盛徳君子也其孝友篤行蕭條世外志豈不若古人而時之不當命之不適爲善懼矣蓋其厚也人能言之公之先世老屋數間耳及仕以遜其兄若弟自爲艸堂三間居之兄弟皆先沒撫諸侄甚恩而暮年忍事有人所不能堪者曽不見於幾微間語從叔曰豈期爲善之報哉範孟博云吾欲使汝爲惡惡不可爲吾且死欲見吾祖父不愧而敢不足於其子孫邪嗚呼書生薄命況日淺耳亦何所可遺讓而爲愛固不任受徳而何意及此此從叔之所不言也而人言之予著之此者或者有人心者於此乎動也猶不爲無所益也有方之外者謂公沒爲雷吏嗟乎其信然耶亦豈所藏無所於試而報之此邪是未可知也公無子而子從叔也亦同捨之以從叔之生父一薦字裒舉同姓試周禮有聲時稱心水先生先君子嘗稱其平生短步無尺枉其時文得意語可以魁天下而靳靳不能得於知舉心水之父爲髙安縣尉玠字亷翁以所居稱官湖先生從叔繇二父間自弱冠往來先世最宻學問議論何不極子故於是志也詳噫先友逺矣其因依隱約所爲跋渉反覆存其大槪於斯者竊恐來者之無聞也銘曰

謂善不可爲邪古之人古之人謂盛徳不可恃邪僅傳聞所傳聞胡昔然而今不然蓋居也著其義仕也載其仁彼人固不可知而世固不足伸風霆浩然千古正气罔或死公公有不死

愛山先生賴公墓志銘

往歳庚子予分教臨汀過瑞金愛山以先人之舊館我三四年間行李問遺接迹癸邜秋滿歸分捨於東偏穉累紛碎畱連旬日愈篤宻臨別慨然曰吾老不復見子矣前春閩歸細書感念十年之故死生離合縷縷倐得蘭室董君訊致所爲狀則愛山正月化矣蘭室曰子冝銘予每停雲西望未嘗不在愛山黯然懷別時語意而悲今之銘敢辭哉念他時尊耆英康彊壽考八十有四年耄期而不變臨生死不亂豈非一世之福徳人寜必與於人事而何以加之若其閱歷則有難於任事者矣邑當閩廣衝丙丁以來度四境糜爛邑又燬危疑反側間鞠爲荒野膏沃瓦礫灰燼噓炎帯褊用裕豈比夫安坐之麾訶平世之伸縮哉嘗近境悖搆有萌公私駴震咸謂撫諭或可解惟愛山信義在人心請以行亦慨然不辭然中危之羣至雉堞間薄曉望歸輿下嶺讙如更生果得要領以定他拊循帖息不勝著每阻訌訛煽動爭竄山谷獨屹爲民望丙戌冦迫境弟病殆守死與俱夜中弟沒旦而冦亦不至孀妹子弱遷之居左教督使成立有家焉自促膝談江湖舊事諸老見聞風致歷歷代衰世逺文獻之美至公而盡所爲淒斷憬憬寜惟昔之知遇抑東南斯文遺老九亰不可作吾誰與歸賴氏世贛松陽繇愛山而上七世遷均山又四世遷瑞金邑西今寜都防昌雩都石城之賴皆同出愛山諱汝楫字濟之蚤及諸名公周旋如包宏齋陳千峯翁丹山三樞宻文章理學議論人物各不同而皆知己弱冠以春秋兩上禮部再魁次榜南北兵興間攝邑尉事定教諭本邑蚤休防然掩闗以老裏閭敬之爲鄕先生鄕大夫禮之爲隠君子東西州問安否湖海之及門往年邑政諮諏忠盡補益鄕鄰怒競譬曉而釋者十八九老成通練不執不迂爲人謀悉心洞見利害曰後當爾無不如言輕財重義舊家貲邑甲乙中廢僅半半復割詶應不減聞客至倒屣絕甘分少急難告貸𨿽乏必應有得藏某所庾蔽之或謂地主所宜得告笑曰匹夫無故得金亦非分也踐履篤實言如其心每曰吾假貸於人不立劵惟書一信字嘗自頌曰不貪不吝不奢不儉不丰不嗇不嗔不妬咸謂實錄筆墨淸潤亹亹輙百千言無苦思怪僻文從意屬詩尢有味暮年善華嚴作堂鄕黨與裏中善士誦之修十世祖功徳寺造舟爲扶常渡且給之田而非以祈福利佐邑校以私財供公費家人簮珥不得畱已邜饑所儲僅餘悉以濟餓者旣病無病態理家事訣親友處分身後丰約皆有度前一日語子若孫曰吾將行矣或謂此日於後嗣不利笑曰如此則來日至是又問今午未或應以午過翛然而逝嗚呼孰知公蕭散靜定其去來自在亦至是耶天地間無不有僞惟信於心者一言而使人捨其所甚愛𨿽盜賊小人可使如禮義君子至於觀化之際卽襌宗専門聖賢學問猶以爲極致若談笑遲速隨意所如則其眞實純一者貫始終而參造化矣豈非尢可傳者哉曽祖克勤祖夢庚父起莘妣劉氏娶張繼王汀進士女皆前卒子男仲定翁申翁天與仲定申亦前卒天與受宣府檄汀州上杭教諭願謹而有文女四鐘思義劉泰來蕭茂珍陳雷霖其婿孫男三嗣豪劉生丙孫曽孫男三佛保衍孫繁孫孫女四已適者婿鐘必暉許適者袁天祿曽孫女三前端平甲午十月五日其生延祐丁巳正月十八日其沒四月十二日其殯所建華嚴堂之側其殯處也治命云銘曰

世百僞而無一眞兮能蹔而不能以常逞巧令而欺言貎兮固已隱微之昭彰安能捨我之浩浩兮與爾爲熒煌𨿽委化而歸盡兮尙有待乎朝陽後百年其猶傳兮是英英者不亡

髙楚芳墓志銘

廬陵邑西南走古安成中路市區之盛爲何山出何山裏所左折縈迥豁然連岡平疇之外穹林古桂望之欝然泰溪髙氏居之且百年矣予繇姻親交往以世然無因而造詣前十二年免於先君子之防出謝弔客及門芳所兄弟止予再宿去坐於庭書聲瑯然息於館諸少環侍聴客語無童心欵於燕私几案間筆硯書策無長物時吾友芷堂劉自昭爲之客日晚徘徊門外撫淸陰而步林樾相與言先世卜築歳月締創先後兵革來平地通衢軍旅盜猾之交幸無他虞以及今日自昭歷歷及其先尊橘山厚徳明練教子待客之槪指從防二三子而語曰主人不但館我並飯吾徒歸之費不訾而芳所蕭然不以爲徳曰吾靑也予於是識芳所在平昔親知之上矣蓋嘗屢舉以勵有意於延師者乃今於志芳所也首著之人生豈必皆以功名流其聲得一善可稱亦足矣善亦何必皆捐千金施萬鐘論其意气不同於尋常斯可稱矣芳所名崇蘭字楚芳眉宇有俊意自少卽脫灑頴異在師不煩橘山加意擇所從女兄歸劉敬則甲子魁鄕薦以詩亦欲頡頏而升從晏鎬民於城鎬民専門鴻碩爲講下所賢弟子學成而科熄退然不自衒遇吾黨談文亹亹終日得先進筆墨傳冩襲玩不少置及篇詠倡醻嘿不露毫芒笑謝曰詩所學也頋所爲從師者豈以爲角能否地哉聞者感焉綜理靡宻跋渉塵霧蚤歳幹蠱晼晚用裕堂構日拓園林音樂曲奉親歡親沒不復理遇犯不校徐就條理委順自然醻應坌至他人謂排遣不暇方聚佳士校杜詩注刻本如日課其所尙固然自少喜交鄕大夫先生無不得其愛重裏名輩困乏時而周之友弟無間歳寒親友睠焉不忘其天性然也生前寶祐乙夘四月二十四日卒至大戊申八月七日卜巳酉十一月二十七日丙午塟裏之西原髙氏派汴來自吉水歸仙分泰溪又從嘉林徙至橘山十一世始大及事朱南山文丞相吾先君子須溪先生題其墓蓋平生絕筆云曽祖彥舉祖洪父文彬母羅氏娶劉氏子孟仁女二許適王天瑞張徳懋次子觀生爲弟後孫男宜福孫女二嗟夫昔之興家者類力囏而利薄事逺而年長故其成也非朝夕之故而其傳也亦久予見髙氏三世矣煦煦然而溫恂恂然而安鬱鬱然而茂視一旦崛起盛大者若不足而閱世如一朱門淸華或有不逮之羞泊然者有餘味矣起驟者僕速源逺者流長吾以今昔觀於天道益信芳所𨿽無遇於時而有以知其方來之未艾也然則亦可以無憾矣夫銘曰欲知其興視此木欲知其完徴此屋欲知其賢觀所蓄刻書爲田子孫讀粲予授館似以續歸全中壽何不足若彼翕赩反乎復以此易彼竟非欲前人之光後人福

欽定四庫全書

養吾齋集卷三十二

元劉將孫撰墓志銘三

袁謹齋墓志銘

晉人最善品目人物其言曰百人亦見千人亦見吾嘗持此閱人而慨然有感也夫所謂見者豈必見於事任哉卽一坐而傾其坐人一望而知其小異如野鶴之於雞羣金玉之在瓦礫甚不易得也以聲而見見而意廢然者有矣物色而求得而不逮所聞者有矣若昻然而軒舉頴然而拔異使人遙視而不敢輕近卽而有餘敬退而猶思之者豈非間見之英難逢之雋有用之才而忽忽止此此謹齋之所以可惜予聞其沒而慟之不忘著之銘墓也舉此來者猶可以想見其精神之彷佛也嗚呼誦韓公嗟嗟子厚而止於此語相期何許亦何意斯人之不幸曽不能以槪見於當世而徒托之想象者如此也謹齋袁氏名恮字從謹世居吉文方山之下古渡先世多厚徳至山窓恭甫益盛往昔聲律擅塲時古文作手推易壯齋季鴻山窓其甥也淵源有自來矣中年湖海多諸公知己昭文丞相古心江文忠公爲書山窓吾先君子記之又爲之名三子各爲字從謹因稱謹齋以此少卽爽朗磊落年十七扁舟南北所交賢達搜奇攬勝不肯碌碌塵務遇事敏決公私鞅掌談笑理解輕財重然諾以是見大夫之問利害者曰從謹鄕先達之有所謀慮者曰從謹名流勝士望焉以爲歸者曰從謹常星言露宿左酬右應人視之若不暇給而蒔花竹館過客裕然無不盡於情故鄕偪仄得屋城西旁充袤斥構深飾邃幽迎致二老優遊其間從容賔防朝夕娛侍東宅以奉伯兄怡愉盡懽入其庭藹如也往中臺要官按事廬陵有不逞誣先壠如昔所云乾岡者驗治頗張於時子病奮與仲兄就辧曰吾不往且貽親憂詎以孺子妨乎防官曉人也一對而誣者罪鄰邑虛籍督徵賦其人苦欲死偶當路語之感寤而釋一不以徳夫人也故家子困侮無所出其友以窘告舉幣千餘授之或彊委之券亦不責其償志意浩然所欲爲者寧此瑣一二止吾亦約略存之者傷其無以大其施也愛子篤教延師得客往往未爲人知而後之知之者益信子亦不負其教嗚呼從謹何可得也其髙視逺覽有燕趙之气其慷慨特達有義俠之風其從容婉娩有文獻之懿至其家庭恂恂又悠然父兄之教也予視世家舊閥愚者以庸敗知者以巧敗尙气者以競敗好髙者以詭敗守文者以怯敗驚名者以貪敗皆所謂能者也猶若此他敗於非類者復何可勝數昔人有云使若等存又曰如此人曽不得四十安得不爲吾從謹悲傷太息於斯言哉生前咸淳辛未臘二十八日至大庚戌以事至閩歸及汀之寧化石壁遽疾卒實十月朔日曽祖邦懋祖文防父恭山窓也從謹其季子妣易氏娶彭氏子四女二尙幼卜延祐甲寅臘葬某處壬老君婿也今以澄初名受勑命爲髙麗王府斷事官知事先葬以館人彭應琦狀求銘予哀之懷之知之深也豈必狀而銘哉故反復借古語屢嘆以發之猶憶往日升堂時山窓衣冠皓偉如蒼松勁栢領客輕健談五十年前程文如丳長從義玉立防臞淸言文字審謹有味從遜與從謹皆長身竦特峩峩競淵渟而山峙興門福澤宜爾羈官長捐痛君蚤世而山窓從義繼而去我四十年交遊親戚淒其餘幾如之何勿悲然諸子皆可教澄初又能以其名蚤聞於仕版謹齋爲不亡矣予之慨不能已者爰長言而爲之辭其辭曰

登髙丘撫壄土兮眇一目其四荒呼巫陽叫重華兮羌世短而年長寧惟人事之滔滔兮慨天道之茫茫材且賢者絫百而不一見兮復難得而易喪彼庸夫與敗子兮皓白首而成行郁幹霄之妙質兮不使及於棟梁握太阿之繞匣兮貿永蟄於夜光固功名之有命兮與之壽庸何傷喟牖下之何人兮此吾所爲致恨於蒼蒼發山川之久閟兮吁七尺兮此藏天固有可必兮觀後人之方昌

袁叔端墓志銘

一家以一人興一人而五合六聚者不約而如赴於是推論其所以興者在於才智開闔之上莫不以爲福嗚呼孰知才智開闔者猶人事之當然而所謂福者必有以得於天哉人而能有以得天而天之興之者若睠睠焉朝夕以左右先後之則其所以得於天者非人力之能致矣吾觀於天之用意也逺矣如袁叔端之興皆如有得於天者也吾是以著之叔端恂恂起鄕裏不豪舉不急競隨所盈縮歸斯受之然而人絀而已遂也時有利不利而我行則得也無意於盛大而盛大者隨之他人求而不可能者拱手而坐致以至棟宇園林之樂子孫詩書之澤無不推端溪焉此其得於天者亦在是矣夫天不可以求得也人之所爲自以爲合於天而不知天之所以異者正在此惟無心之感不言之應亹亹而不倦古今用人猶必擇重厚長者況於天之所以察哉叔端諱必正世廬陵玉原里人性質直無矯僞衣冠不隨世攺家去城近時所來往徐行俯首四顧如頷識不識皆知袁叔端也由約致裕驅馳江湖晚猶不倦焚券已責多盛徳子侄婣友交勸宜休一笑付家事東鄰西裏扶防風日佳時朱陳意樂彷佛似之篤意斯文延師敬待兒孫講誦靜坐聽之遇防意時欣然領悟如得舊聞鄕閭不釋一意講解居間勞怨悉謂當然裏役延害起倡義率吏無所髙下咸得奠居若緇黃之請與泥塗之履坦又其餘事居近靑原過客時訪不厭名勝徘徊或過數日每初度堦庭稱觴飲少輒醉微醉小睡睡起觥籌盡客歡興至一歌則其意樂也居近新田初謀居城忽得吉卜期月而就新堂雅潔扁之曰端溪記詠交屬兄弟三人篤愛終始不忍分去及不得已而析讓而不校曰貧富豈系此予每慨嘆世家大族之零落未有不自捐其初而山林之興無不有異於人其異於人者亦常言常行耳彼失而此得之有以也夫予於端溪諸君子往來筆墨間厚也年時九日約登髙靑原繼前十年之遊而叔端忽病劇卒不起嵗晚又聞哭母則生固嘗撫其室曰吾已矣汝其同歸蓋後之四月𨿽人子之痛而叔端其知之矣卜葬有期客姚安生求銘亦纚纚能言其日用間意予固無所辭叔端生前淳祐辛丑十一月二十四日沒延祐乙夘九月十日曽祖和祖宗興考世昌母某氏娶胡氏繼曹氏子男四士英士愷士美士聞女三孫男七志民志善志用志嶽志霖志逺志立孫女九曽孫男一明生卜丁巳正月葬某鄕某原銘曰天欲與之不得猶得彼人是哉夫豈不力新田衍沃手所種植子孫繼承開徑三益儒科方興以似以續後人之昌愈著其福

茶陵譚見心墓志銘

予友吳午川聖績狀茶陵譚見心之平生屬予以銘曰見心病且革語其子曰吾必以今夕逝他日葬必午川狀養吾銘得二先生之言吾不朽死無恨願銘之以遂逝者之願成生者之孝也嗟夫予知見心往先君子須溪先生得云陽諸賢之詩往復如東西裏見心其一也近年凋落遂中絕不知見心亦棄人間去聖績惓惓友誼敍而求於我者如此顧斯文生死之望予復何所於辭哉聖績之狀曰譚古國也詩春秋著焉江湘間族姓潼州判官其顯者也潼州徙太和其後仲達少年行道永新萬石堂有劉評事器待之妻之二子長深次癸深字浚甫雄豪卓犖娶茶陵尹氏故大儒家防宰黃擊盜平而死士民迎葬請浚甫爲祭文援筆書云河上翺翔縱不媿廬陵之忠襄得不媿於豫章黃眾驚服敢言登淳祐庚戌第繇永明尉丞衡山常寧令興寧以郴法曹攝郡卒歷官勤政愛民多可稱稱潛灼先生三子長杞字楚材娶永新鐘長身玉立雋辧英雅是生見心諱復單傳號吾樗聰敏剛厚入小學卽欲洞達經防往復論辧耆宿不能難在亂徙中誦聲瑯瑯稍長詩文自得於心掃俗學壹空視世俗兒曹儷習塵唾齒冷不願似遊雲陽交其豪英髙下各得所願北方盧疎齋完顏東臯交聘主紫微南大夫趙平逺鄧平齋遙寄屬之趙靑山王靜得滕玉霄皆推重如平生歡著述七百篇題爲詹詹集說詩每曰說詩莫難於風二南其尢也他如四書經子史騷各有論注字從鐘王達北海百家藝多通達易數尢精大徳甲辰哭母諸念冰冷後七年喪中主府君乃爲先世尺寸磽土求直於公府又緣詿誤畱洪洪省憲之掾屬咸敬愛曁歸而世念絕矣延祐乙夘七月病明年三月十日沒生前咸淳壬申十一月娶劉南康稅官元暉女子五女一孫女一以某年月日葬嗚呼其家世大略具是矣士之植立其心苦其言長而載之行事者亦槪乎如是而止也所可知文字語言而已顧隨世醻酢中之所存曽無足以發其一二𨿽聖績之深知君者亦不能以他有所加也然則士之所可哀者其不在玆乎其不在玆乎銘曰

譚古名族代有英特人門甲才丰用嗇所持者廣所施狹法曹收科歷試州縣劍出匣聞孫矯矯俊聲方洋耆舊壓南傾北企專門重席積譽洽揮毫如雲著書滿家詞倒峽以若其能論文說書有師法累然而衰倐然而沒終白袷淒然千載托我以死如素狎銘以昭之後人其昌代不乏

戴勉齋墓志銘

勉齋恂恂里巷拊循恩怨𨿽童兒暴橫皆以之爲歸戴勉齋浮湛塵中常若有迫不得巳者然一無所營其所急乃極迂闊戴勉齋白首惜交未嘗累人而每爲人所累無怨言戴勉齋赴義若一見不可必力爭性淳易信然諾若可欺而人亦不忍欺之鄕鄰親友暮夜急難先至後罷惟勉齋朋遊控極風雨寒暑不以有亡爲解惟勉齋蓋吾州俗厚士君子如林薰徳彊爲善者往往而是也此長者之澤也嗚呼今無其人矣勉齋之先世與吾祖母張夫人家有連繇是先君子須溪先生與之往來晚益親其子斯道復以醫有能名屢借其力拯危癥勉齋久病塊坐一室相見輒執手淒然吾知其平生勤苦自好欲有聞於身後也每歸而誦之先君子復嘆曰是其人多可稱惜也病三年不出門屢殆復蘇而乃後先君子四閱月死死四年卜吉葬求銘嗚呼誰當知者此其爲善於身盡心於人有過於行事及物者而無所可著也非無其事也不勝著也吾故崖略形容之而證以一二抑使知其人者俯仰黯然而思之其不相知者亦重惜其不相值則斯人之平生庶幾乎如見之亦可以少慰矣夫裏先達有婚髙門者迫嫁期無餘貲急而求勉齋廼代之經畫貸江外以集事未幾而其人病且死舉扶泣曰吾負君矣勉齋撫之以瞑曰君平生非負人者今及此命也我與受其累自以私田償之而人不知王常丞城山家有畔僕誣告之獄事首及勉齋本無與者坐其父子自鄕出則假館焉繇此蹈不測展轉淹系自吉而洪冬逾春不得解然無置辭直飲章株送人皆寃勉齋興顧蕭然誦經殆宿對及此或當路問前事咄咄爲王氏稱屈不少避城山暮年寂寞迎致館奉益恭趙阿榞實甫宗室齧齧材伉不下人者獨勉齋婉娩從之花時月夜飛觴分韻衣冠談笑行道唶羨至其乏窘人莫能謀之勉齋詭求推與終其身死猶任其逋他鄕來仕者行李無所托或困簿責墮鉗勉齋隠然如小朱家綱紀之不厭各得所願故人二十年滯訟牽引燻轑賔客居間墻進不得要兩家皆厚勉齋交往俱不疑卒繇一言講驩而不受徳先世嘗奉華嚴及其身逾篤於方廣經堂起屋成社爲龍華一防其生平嵗月大半於此乎役每慨然曰父志也於經如有得若其用心平持論恕槪不爲言語文字而合於佛臨終說偈視去來夢幻不忘妙髙樓閣雲中年母病建樓北向告斗祈命良有應晚屢具棺衾屢推以給親友之急不憚煩至於處婣黨若女兄弟𨿽睦友常理而皆至性之所感發折旋羣碎有甚難者亦莫能挫也太史公有言緩急者人之所時有也若擇便而逺引事後而詭辭誰不能者然可悔者亦坐是矣嗟乎勉齋而旣不媿於心不悔於所行矣又觀居此世者何如也戴氏世家廬陵今居城中縣社之左勉齋名某嘗以範名與庚午太學補試異時處鄕校退然在列然一旦干戈倥傯學田悉上送官勉齋適與北來馬上者語相合從容風激畱意俎豆田以是歸然未始以爲勞他謹厚不伐類此家如關西淸白楊適同吾祖故稱勉齋勉齋其齋號也年七十生寶慶戊子正月二十有五日卒以大徳丁酉五月一日以庚子某月某日葬某所曽祖某祖某父某母某氏娶某氏子某某太醫院命以爲吉州路官醫提領孫幾某孫女幾某某其壻銘曰

謂皇皇乎其何之兮匪營其私謂區區者皆可能兮胡寧不爲惟其不可忘兮是以可悲吾銘以昭之兮後來之思

蕭泰湖墓志銘

廬陵西橫溪蕭氏與吉文三瑞侍禦史同於今十六世明經魁擢貢第相望至今爲儒族尊宿少俊佩衿館谷相望以髙如希說靖重深厚見稱宗族鄕黨老成文獻有之似之乃命遽革年旣六十又五謀葬其子元果以狀求銘不得辭則按狀敍之希說諱巖孫其上世之初遷僊林之橫溪也稱十萬小十萬焉其富如此十世祖詩冠皇祐九世祖倅衡往楊誠齋爲記佚老堂者其叔祖其貴如此希說少隨叔謙谷客趙孟許以詩經魁捨選客皆名士已能傾其坐人叔任咸淳經量年𨿽少佐之以公官民以爲便盛年逢科訖之運以舉業雄鄕校提舉蔡澗松雪龍詩經前輩每得其藝嘆賞之詹天遊黃有山交推挽檄教諭贑興國學時滕玉霄攝贑教厚倚屬焉增學租新禮殿奨後進文物彬彬然日盛然期滿去之不復仕歸從鄕先生遊有眞樂前輩凋落隠居深宻裏役每以身先不以累鄕曲親友急難揮解無不全其歡迹捕之卒至者談笑遣去裏以安堵上世功徳院在黃山僧行以科擾四散爲言於僧司得復舊他祠廟橋路出於近者無不用意客來必畱故居隘稍辟之嚴於教子諸侄嵗時防必篤訓且試其新藝防科復勉子孫嘆已老付汝輩毋負吾意嗟夫士生世不遇得稱善人於鄕言行有可紀述𨿽常事其難能也彼赫然有以著者其隠然者未必能無媿如此也吾孔孟家法固曰不怨天不尢人又曰仰不媿俯不怍一樂也然則希說固無憾矣乎希說號泰湖朋友以其寛平有類之者也生前寶祐癸丑正月六日沒延祐丁巳二月十有九日卜三月壬申葬居近譚家園祖墓側曽祖景賢祖國俊父必興妣某氏娶程氏子男二元槼先十七年卒次元果也女三元姝適彭琥元某適劉囦元某適劉潛孫四女孫二銘曰

鄕之言恂恂家之言諄諄謂不仕耶亦受任於斯文謂爲仕耶曽未展其所存藏之有餘以善其身不在其身在其子孫

前貢士龍溪山長帶溪蕭君墓志銘

予少侍親京輦下畱翹材觀東閤往來江淮幕府一時人物皆極選五十年四方凡知名者無不獲私焉未嘗不退而嘆也主文章者事詞華專經學者守論篤閒政事者鄙淸談喜雜博者泥故實下至儒者時文駢儷詩詞賔客髙下不同各自爲流聲各不可合然無不得所願大者羽儀淸華小猶峩冠標置所至尊上客馮陵偃蹇終身歡娛無不足於意如吾帶溪其才藝涵蓄能無不長長無不擅使盛年襲世科雍容搢紳間豈比麞鼠爲或者所訕笑儻幕府書檄倉卒陳琳阮瑀之任優爲之必不貽君房孫郎帳下兒譏議政使連蹇塲屋亦豈不收名定價如鄭君鄕呂公客陳孟公坐中優遊嵗晚享有文獻之樂也哉惜也未二十而貢望四十而代遷𨿽禮羅席聘尊事之者間見而愀然之意曽無足以寛其寥廓之懷而郁積而無所施者槪不著以一二乃蟠屈之聞見精詣之才識僅或爲知己笑談之資浮湛黽勉世故銷沈恩怨反覆鐵鑪步猶或爲累曽無伸眉快於意者竟至於病廢展轉而極予前年閩歸憂患變衰之餘方欲從君一紓其胸臆而君相視瞠然意倦不復下上論何如往年予徘徊飲泣去日者哭君而歸長塗烈日不知涕之何從豈惟故舊之情與君不遇時之感抑相知絕世今而後疑而莫予質也聞而莫予解也一代人物至君而盡安得不觸目而遣懷橫空而雪涕哉吾廬陵衣冠世家自唐至宋不絕者惟吉文九江蕭氏侍禦史定基爲江西三瑞之一自臺端持鄕漕節發運使孫服復爲名禦史近年以名春秋防首擢第爲湖南憲淵者君祖叔也先府君南谷諱櫸擢寶祐文榜第君幼頴秀端重八嵗能賦甲子欲以登仕郎試江西南谷以其少欲遲之執友泰宇曽奏院尹俾肄習以不見燭爲限如期就泰宇乃命之試試果捷是科同裏世家子弟貢者四人皆甫弱冠鄕論誇以爲盛防隨南谷官連州第二科始試南宮病作猶終塲自是愈肆力志逺大南谷長東湖路萬里爲前廡一見傾待未幾路魁甲戌而科訖當路以才名舉教永丰又教安福士喜得師東軒曽禦史睎顏提學湖南檄正連州學且升教以南谷趣歸止及擢龍溪山長甫數月竟以南谷憂去免喪泊然無進取意鷺洲屢請爲堂長屢攝教事彊起輒謝去平生詞賦負俊聲佳句多傳誦博學彊記爲文辯給麗宻尢精於詩初宗山谷後縱意所如奇捷妥雅四六更精切深穏書疏委曲得三昧古今傳記異同防革先輩家出處微隠名第纎悉睹見貫穿造次亹亹如史一日鷺州風月無邊樓上侍過使貴客酒次偶及恩貝州舊故歷舉月日事實畢具使客其鄕也爲之驚嘆所未睹甘石曽楊之書差谷小技無不悉得其說術者不能欺奕秋餘事亦髙品先君子須溪先生於世少許可獨聞帶溪來折得帶溪伴語日夜不休南之陳中山北之徐容齋皆知己容齋爲詩序方之子長子美他名流無不願交予之慨嘆於君者此也予嘗與君從叔陶齋嘆君眉稜須鬢背負腹壬彷佛乘雲公見之者寧不謂福人而棲遲若此陶齋謂君齊眉亡恙五子皆頎立競人生之福不在於斯乎今春長子暴卒五日陳夫人沒又十日而君仙去噫福固在是乎君娶烏江陳氏環溪女儉勤令淑稱於宗族鄕黨環溪諱和字致仲屢舉奏名主萬安學志尙掲掲敬君如交友其身後葬之復求先君碑之於義爲盡君諱炎亨字可則其集亦名澼絖曽祖肅祖慧孫承務郎致仕南谷晚階文林郎行朝除禮兵部架閣母楊夫人文節公曽孫也生寶祐癸丑三月九日未卒延祐丁巳五月十六日午子男五孫男十二孫女四卜某年月葬某所予子遵娶君女弟惟斯文之故遵重不幸予之哀君志君不自知其縷縷而長也悲夫銘曰

柱耶桯耶才各其施羽耶翮耶誰挾以飛時耶命耶彼奚不宜鳳耶非耶適逢其衰豈不百年生也何遲佩玉瓊琚乃驅之馳黯其至寶賞不蓋悲九亰奇气郁爲靈芝其來朝暉其出盛時百年之衰千載之期

故文林郎禮兵架閣南谷先生蕭君墓志銘

公父諱榛字南叟沒旣久而未得吉卜乃以延祐四年丁巳秋八月十二日丙午葬於某所旣啟殯孫曽族姻俛仰今昔永念公之興於家世於科仕於四方者多可稱述顧墓碑未立日又迫儻壙中之藏復不昭書其嵗世系占第歷官之槪使來者有考無以慰其景景以予之親且舊也屬之筆援古例敍其平生爲銘銘曰吉文之蕭著於螺溪八業相裔自長沙西始居廬陵偉士曰霽吳幹貞間上書論事今洪武寧傳子延評文煥母周遷於玆鄕是生良輔以工部貴赫赫侍禦宋稱三瑞熈陵殿柱書定基字甲科臺端鄕漕過家東南發運盛時光華有孫曰服繼爲禦史不阿權豪世濟其美科聨嵗貢代不絕書廸功九成徳厚慶儲隠士維蕭黙庵是似乃伯氏淵寺丞憲使承務慧孫仕不及兄東山樽齋從容斯文是生南叟頴出秀拔工於辭章才奮藝軋收科寶祐丙辰之年龍首文山是榜卓然初筮南安主南安簿再轉法曹理連州署長洪東湖攺教封州再錄連幕朝遷海甌掌固禮兵駿追不及繇廸功階文林三陟勾稽治辦漕幕詳明湖堂教思有懷諸生連守虞臸雍公孫子江漕中山一代文士連掾異知攝戶判薟文臺職剡上文華淹當時諸公磊磊知己徊翔欲上喟其麟止山林容與衣冠後先戶屨賔榻佳客聨翩堦庭美子孫枝蘭玉故家新第允曰備福所居黃谷以南谷稱四方懷之老成典刑語不妄發意不鋒激退然色聲靜定如一聞者心服見者意消在約如泰在泰不驕向來桃李章貢校藝莫年庭槐淸陰蔽翳生前丁亥寶慶仲秋廿六之酉六十三籌至元已丑十月寓城十三云已考終是徵妣劉配楊文節曽女子長炎亨以貢士舉炎符炎奕女炎赦名劉遵其婿是生六孫在奎裏垕堅塾以次曽孫十四孫女又四符旣蚤沒亨近亦亡在不克世余方嗣芳予子遵也公曰可妻宛其不幸負負公意公女哀公實碑此阡嗚呼千年旣固旣堅

王卓齋墓志銘

嗚呼予於卓齋舊矣其爲人予能言之方孺兒邊幅娛訾動可觸已眉間鬱鬱有奇气狎其賢傑推分剖與汜相與娛戲咸望焉以爲歸蚤膺門閱每遇事端盤錯類老人所驚駴條疏理遣侍惠文工焄播者卽不敢以少年易視四坐論議豪齧交張間森雋使心屈不一毫挫然恂恂鄕曲輩行未始無故而多上人風塵澒洞防鄕井如時平保衣冠坦觴詠蕭然不見徳色雪霜貿貿文衰武謝馮陵傑顚眾東手俛跨出乃落落平視事遽迫口舌爭之得便利投機合變於其間過故人理淸事買書寘玩晏無枝梧亦園林鐘皷完如初興詩書門戶益大其所捐棄忼慨捷出望表足以感讙心動死力江湖倦遊暮夜叩門保之不憚厭裏中急難剛柔緩急吐吞闔辟各盡情僞他人累日夜不能得要者片語無遺論嗚呼使盛時幕下能得此士豈不足望一府使倉卒受任信宿豈不稱偉男子惜也生不居江淮間旣邊事動遇知己扳援已晚所爲磊磊者僅能使吾黨追論悼惜而縱橫神智特酬酢世故之璅璅而年又止五十有一思古今人物時命如溫處士造辛云京孫讜皆由匹士感慨出位起山林與人事所立揭揭如此哀哉卓齋志何不若古之人哉儒者類恇怯誤事間通方輒流宕忘返才難之嘆尙矣時命復若有物焉壊之今吾言之而知者非其婣親則舊已豈不愈可感哉𨿽然昔之千載以至於我不必其史也是有君子之論焉未有非郁伊俛詘見數於物論者也存其人以其志也其志傳則其人存若夫髙位重祿以自顯庸有不待人而傳者矣乃未必傳也凡不恨於浮湛而如有待於寥廓者豈非亦有君子之論哉予故依微彷佛於抵掌談笑也以爲卓齋銘安成郡西稱東郭王氏其先徙自廬陵隆田與瀘溪敷文庭珪寔同出卓齋名新民字明翁皎厲有異材每欲於時文外爲學問試塲屋迥不同餘子咸淳庚午幾貢矣以破語太髙抑卑試太學非不願也制司嘗檄以計議銳欲以事功自見而勢日非卽謝去事親以養志刻意教子皆有立父沒悴然念平生之教惟欲書牕爭尺寸聞前人而科廢已矣惟文字尙不朽則求吾先君子須溪先生爲之銘已又時擕其子來請學所志好惓惓獨在此前南安尹李靜山熈最喜道君家急義事又驟稱君之能吾先君子於世寡交與君還往獨久於其沒深惜之曽祖得遇祖夢輔父朝俊字英叔母某氏娶劉氏前和州使君孫女婦道母儀有稱相夫用裕每焚香願家和子孫賢亦可書矣先四年卒子四人彪常肅瑞皆文采通練女適劉繼功龍雲家也孫男五約績紳縝繪孫女四淳祐癸夘九月晦其生至元癸巳七月望其卒大徳丙午八月庚申其葬安福鄕郭川白鶴阡其處所爲遲之久也蓋愼也彪兄弟以狀請銘予視狀所登載深感於君之不試卽周遭人事服畏淸議捄饑利涉惜類全交在他人爲剏見而君爲常事卽君所遭倥傯震撼咄咄非意及理有其所以處者豈可以常理論哉予故著其神而略其迹而君爲人亦從是見矣嗚呼卓齋孝友气誼人也兄弟二人終身無間言免父喪又十年聚居合食不忍析內外如一後之稱兄弟者亦鮮儷焉銘曰

木也可以柱車也可以逺攝衣起坐可以禦變何以不如而命之蹇謂無年耶五十不爲損謂無憾耶小試亦已晚匪知其囏孰信我言之才之志特以言傳吁嗟言之質之千年

曽母縣尹霖巖郭夫人墓志銘

嗚呼家之興未有非婦徳也婦道無譽謂求所以致譽者也若實有其譽亦何可沒哉故古今婦若母之賢無不聞於時而昭於代若梅溪曽母郭夫人所以相其夫子教其孤而興其家者其難能鮮有又不待於傳聞所聞也予於曽婣連也其子之哀而不能得於言者予能言之初霖巖兄弟賔客交遊常滿坐暮夜咄嗟廚傳立具不待命皆推夫人霖巖挾其景景畱黃金臺下連數年輦運共給與營其贏縮沛然殷盛有加於常年無不相與賢夫人霖巖沒都下一意教二子使有立閨門落然雍容成裕愈倍霖巖存時戶庭屹立又無不共才夫人予中女歸聞禮往畱光澤夫人遣聞禮來迎道塗絡繹纎悉盡於情他日聞所以遣其女者周旋用意有過於父之愛一無所彼此惟恐卹之不至若負其父意者則前所稱賢婦有不及之矣勤其身大其所成曽不以爲勞翛然遺其子無毫髮私𨿽男子猶有媿也是豈不可傳歟聞禮兄弟爲夫人之家傳曰先祖母郭氏也以善事舅姑稱祖姑及兩國夫人亟誦其孝先母幼鞠祖母旁一如祖母規繩以是先君娶於舅氏先君喪歸先母撫二子而哭語之曰自吾歸汝家五十年難險何不有丙子兵革間汝二父從信公幕府道梗聞兵敗伯氏規避逃吾婦姑相持轉側穿間道彼此皆不可知時飲泣露禱幸得相保危疑反復間若等識之勿忘也先君閒居多營度爲萬松岡起見山堂日領客嘯詠須酒酒至須饌饌列未嘗後顧先君北上家事治資用給禦下和肅女子小人無不孫與怨寛平信厚至者如水未嘗億計而充拓自然樂輸喜施外務自消裏胥悍卒亦知敬憚尊師篤教夜帥女功待二子讀三鼓罷散始睡平明又呼之起處宗族恩意篤盡孤弟收撫教育使有室家田廬已酉廬火督二子重構規制有增焉是其所稱者亦人生日用間事而其縷縷於言外者有所不能盡於辭也予蓋深知而黯然愈悲於其言嗚呼狀稱歐母祭丰養薄語以爲嘆抑爲歐母也猶易貧之孤可爲也士之母可守也若孤而有門戶可托母而有田廬之累嫓於歐母也爲難吾每執筆內美必慨而言之者誠感其事之未易也況如夫人者乎則其福亦不可及已夫人郭氏諱順正字徳儀太和南鄕人父克安母蕭氏生宋淳祐癸丑九月二十九日沒延祐乙夘二月十日子男三女二卜以延祐二年三月初十日葬於裏之王按阡向午丙銘曰

春暉暉而日長兮艸寸寸而心短子欲養而母不待兮年何長而道逺興未有不難兮況世異而時殊申戒露之嚴霜兮藐膺門之遺孤𨿽百年亦何所報兮尙膝下之滿望遺之以所可安兮成之而不饗天皇皇而髙逺兮山靡靡而蒼茫慨一世可柰何兮萬子孫其勿忘

