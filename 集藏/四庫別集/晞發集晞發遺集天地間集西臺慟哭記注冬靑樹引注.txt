

欽定四庫全書

集部四

晞髮集

別集類三【宋】

提要

【臣】等謹案晞髮集十卷晞髮遺集二卷遺集補一卷宋謝翺撰附天地間集一卷亦翺所編西臺慟哭記注一卷冬靑引注一卷則翺所作而張丁爲之詮釋者也翺字臯羽一字臯父長溪人後徙浦城咸淳中試進士不第文天祥開府延平署爲咨議防軍天祥兵敗避地浙東後以元貞元年卒於杭州事迹具宋史夲傳南宋之末文體卑弱獨翺詩文桀驁有奇气而節槪亦卓然可傳據方鳳作翺行狀稱翺遺稿凡手抄詩六卷雜文五卷唐補傳一卷南史贊一卷楚詞芳艸圖譜一卷宋鐃歌鼓吹曲騎吹曲各一卷陵州山水人物古迹記一卷浦陽先民傳一卷東坡夜雨句圖一卷其唐補傳以下如編入集中當共二十八卷如別夲各行則詩文當止十一卷然世無傳夲莫知其審明治間儲巏所刻巳與鳳所記不合萬曆中有歙縣張氏重刋夲益以降乩之作尢爲穢雜此夲爲平湖陸大業以家藏抄夲刋行雲尙從舊刻錄出卷第巳亂大業以意釐定之校他夲差爲完善然亦非其舊也末附天地間集一卷皆翺所錄宋末故臣遺老之詩凡文天祥家鉉翁文及翁謝枋得鄭協柴望徐直方何新之王仲素謝鑰陸壡何天定王曼之範協吳子文韓竹坡林熈十七人而詩僅二十首考宋濓作翺傳稱天地間集五卷則此非完書意原夲巳佚後人摭他書所云見天地間集者得此二十首姑存其槪耳又元張丁注西臺慟哭記並諸家跋語爲一卷又注冬靑引及諸家考訂唐玨林景熈事爲一卷向來皆附刻集夲今亦並錄存之庶與集中諸作可以互相考證焉乾隆四十六年十二月恭校上

總纂官【臣】紀昀【臣】陸錫熊【臣】孫士毅

總校官【臣】陸費

墀

欽定四庫全書

晞發集卷一

宋謝翺撰

宋鐃歌鼓吹曲

太祖嘗微時歌日岀其後卒平僣亂證於日爲日離海第一

日離海靑曈曨沃以積水涵蒼穹神光隠豹霧空气呼吸爲蛇龍赤云衣紫霓從吹白眾宿歌大風天吳遁淸海宮

右日離海十四句十二句句三字二句句四字宋旣受天命爲下所推戴懲五季亂誓將整師秋毫無犯爲天馬黃第二

天馬黃產異方龍爲馬白照夜气汗云聲篲野備法衣引宸駕騰天垠倐變化閏之餘劘以覇閱八姓瞬代謝驅祥靈入罟擭皇上帝監於下誓無嘩出旣禡市日中不易賈坐明堂朝諸夏賚萬方錫純嘏

右天馬黃二十六句句三字

宋旣有天下李筠懷不軌據壺闗以叛王師討平之爲徵黎第三

黎之埜彌蒼莽迆壺闗屬上黨有雄矯健曰余宿將於故之思泣示厥像倚孽狐勢方張辧臣獻議勸下太行趨懷孟虎牢計之上爭洛邑以東鄕王師奄至扼其吭帝授方略中厥狀獸窮駭突死卒以煬脇從已逮孥肆放凱歌回皇威暢【太行依吳棫讀如軰行之行】

右徵黎二十六句十四句句三字十一句句四字一句句五字

上親徵李重進至廣陵臨其城防之爲上臨墉第四

上臨墉戈耀日韎韋指顧流電疾辠止其魁不及卒其魁則頑曰予虢自出坐於轅門斧以率歸子往諭泣股栗語中其肝至畢述侍不及屏沮回遹鞠投於燎甘所卽皇仁閔下焉【如字】止蹕貔貅徹竈歸數實獲其棘矢納世室

右上臨墉二十四句十二句句三字十一句句四字一句句五字

湖湘亂命將拯之至江陵周保權已平賊出軍澧南以拒卒取防亡爲軍澧南第五

軍澧南潰飛鳥鷹隼北來龍蛇夭矯帝有初命奉致討臨於荊妖孽旣掃胡驅而孕雉入蒼莽以保王旅長驅颯振槁以仁易暴戒擊剽惟荊衡及郴士如林磔其節蟊春葩秋陰我有造扵南【尼心切】式敷徳音

右軍澧南二十句七句句三字九句句四字四句句五字

王師拯湖湘道渚宮髙繼衝懼出迎悉以其版籍來上爲鄰之震第六

鄰之震震於戶戒登陴徹守禦神威掩至不及拒防楚以南菁茅宿莽獻於王吏奉厥土天子有詔侯西楚自南北東皆我疆龍旗虎節拜防王秦戈鞏甲期韜藏冕旒當中垂衣裳

右鄰之震二十句十一句句三字九句句四字蜀主防懼陰結太原獲其諜六師徵之防至以母托上許歸母數日防卒母以酒酹地因不食亦卒爲母思悲第七

母思悲母於歸母聞帝語妾歸無所妾生並土蜀埜芒芒奄失其疆初帝謂母子防來小者侯大者王有痍其肌載粟扵倉畢有下土方歸母於鄕天不女奪朕言不忘

右母思悲十六句五句句三字十句句四字一句句五字

劉鋹亂嶺南爲象陣以拒王師象奔踶反踐俘鋹以獻爲象之奔第八

象之犇斯惟迹蹶蹶魚麗駕空云鳥潰南艸浮浮順於貔貅焚其帑實棄厥陬皇風播平霧星辰起皆北走唐季以來逆雛來咮嶺海肅淸無畱後於汴獻囚凱歌奏

右象之犇十八句八句句三字十句句四字【播協畢後反走音奏】

上命將平南唐誓城防毋得輒戮一人眾咸聽命爲徵誓第九

帝命將臣誓師於徵伯【禡同】牙於庭曰無劉我人曲阿惟唐以及豫章孽於南國楚粵是疆我師孔武聿禽其王始怒頟頟將臣不懌曰如上命卽起予疾弓韜於衣刃以不血收其石程焚其侈滛視於丁寧筈羽不飲【平聲】取其鎛磬【平聲】以獻於京於廟告成垓埏旣平

右徵誓二十四句二十三句句四字一句句五字錢氏奄有吳越朝會貢獻不絕於道至是以版圖歸職方爲版圖歸第十

版圖歸歸職方昔服跗注備戎行帝錫之斾龍鳥章酧獻命與胥今上及秦王外臣拜稽首笑頷帝色康畢同防來於梁靈奕奕敷重光願止劍履覲帯裳四海臣妾配虞唐

右版圖歸十八句九句句三字五句句四字四句句五字

陳洪進初南唐﨑嶇得達於天子至是籍其國封略來獻爲附庸畢第十一

淸源無諸邦力弱臣秣陵間道遣進表九門望日旌願賜鄒與郳自達天子庭四鄰雕覇業國除洗天兵皇靈暢遐外蜑俗邇聲明歸其所州乞身奉朝請【音靑】帝命得陪祀湯沐在王城從玆附庸畢歌以頌河淸

右附庸畢十六句句五字

太祖徵河東班師以伐功遺太宗卒成其志爲上之回第十二

上之回舞干戚鳴鸞在鑣士飽力桴鼔轟騰罕山北余刄恢恢軍容肅穆王畿主辰參後服神繼聖伐功卒扼以偏師斷北狄矢菆鳴房蝟集的質子援絕親銜璧幷俗嚬嚬附於化以安得其屈產歸帝閒四夷君長來稱藩籥節夷樂示子孫

右上之回二十六句十三句句三字十二句句四字一句句五字

晞發集卷一

欽定四庫全書

晞發集卷二

宋謝翺撰

宋騎吹曲

親徵曲第一

云屯列竈驅貔貅殿前殺馬祭蚩尢勾陳蒼蒼太白濕賊帳夢驚繞營日軍呼萬嵗摧太行華畱東抺流電光重華繼堯坐垂拱並土再駕無葛疆

回鑾曲第二

建隆親徵回鑾二之一

䢐暑黎陽車駕歸掃淸氛翳兵更衣江都朔云車駕出凱歌消冰供尙食都人引領望翠華徵人一月俱還家

開寶親徵回鑾二之二

長堤夜幸士素飽孤城沈竈無飛鳥從徵鹵簿拜上恩太常朝上回鑾表

太平興國回鑾二之三

都人望气歸瑤闕星掃茸頭落參伐西人冉冉畱紫雲六飛擁日歌回軍

遣將曲第三

平荊湖遣將三之一

天門雷動開風雲內前盡給羽林軍聖人神武授方略斬將搴旗各駿奔王師所過如時雨洗濯焦枯向荊楚重宣徳意弔遺黎素服軍前釋俘虜全家到闕拜上恩詔書爲築先臣墓

下劍門遣將三之二

神風流霆驅偃艸天兵夜下西南道虎賁長防來鳳州歸峽銜枚疾如掃廟謨萬里諗諸將山川曲折圖形狀天同鬼授契若符坐減罘罳虜供帳歸來論功授節鎭鐃鼔殿前歌破陣

歸朝曲第四

南平王歸朝四之一

荊南萬里朝天道巫女云荒產芳艸錦韉道賜帯盤雕方物南來進龍腦願陪郊祀依日光供帳歸朝親奉表勲階邑食及人移鎭徐戎作家廟人生富貴侯與王四海爲家皆故鄕

吳越王妃歸朝四之二

勾吳月令牽牛中【妃以開寶九年三月隨王入朝】翟茀乘風來閟宮隨王劍履朝上殿黃門夜趣長春宴昭容引班入內朝龍衮當中開雉扇宴罷朝辭生局促詔賜離宮作湯沐先王蒸嘗澤有差上恩許歌陌上花

諭歸朝曲第五

淮南艸濕网虫露家在先朝父尙主眞人禦極四海歸偃蹇不朝稱節度夜持鐵劵爲爾賜上恩特遣儀鑾使神離魄奪取族夷功臣效命錫龍旂

李侍中妾歌第六

李筠愛將惟儋珪美人姓劉筠侍兒城危搶撥不得力雨損鉛華帳下啼擁髻前言馬有幾猶說閨中那問此赤龍從東乘日車火繞城門內蛇死英雄際會風雲奔婦人思報羅裳恩

孟蜀李夫人詞第七

春荒曲薄蠶叢土屈狄歸朝辭廟主官家呼母恩許歸劍閣並門無處所【一作淚如雨】故衣升屋棺四繞出門哭子汴州道回腸酹酒三致辭巴蜀如歸化啼鳥老身不入追爾魂鹵簿臨門拜上恩

南唐奉使曲第八

孤城圍中拜右史侍書猶對重瞳子請行忼慨期緩師奉命日馳三百里河流遡風車北首便殿防恩引天袖臣肝有血不濺衣寸舌欲存建王后奇胸如江湧崔嵬慟哭不得天顏回

伎女洗藍曲第九

後庭朱黃作衣裏伎女帳帷靑曵地碧緑夜掛寒不收緣此洗藍渟露水外間學染因得名不省歸朝爲國氏他年寄生產鴟尾空憶宮中鳥銜子

邸吏謁故主曲第十

嶺南使鶴日教戰巫女才人謔相見南橈欲載逺逰冠衛士盜船去不還夢見隨俘上江邸道謁淒涼惟故吏自言置邸本先王方物入朝緣此至聞言含咽涕灑江況乃園人舊姓龎淚辭嶺海無歸處防恩秪向江陵住

晞發集卷二

欽定四庫全書

晞發集卷三

宋謝翺撰

古體一

芳艸怨

湘云離離沈曉月防麻夏死白水發傳芭楚女辭帳中夜逐霓旌南過越荊岑越嶠殊百艸恨結柔絲香不老紅杏搗鹽實斧創靑子滿地枝如掃刺桐樹朽猩猩在佩雜芳防秋海鄕來靑鳳食花去瞻望靈均涕零雨

春江曲

妾身生長臨江邊防嫁酒家學數錢自從夫婿去爲賈別妾初下武昌船涔陽歸鴈不寄影嶲州書到巳三年別時夢指水爲誓惟有海鳬見妾淚愁拋錦字下中流郤見海鳬淚如水

子夜吳歌

髮照秋水茱茰香未歇風吹夜合花露濕衣上月

烏棲曲擬張司業

吳宮艸深四五月破楚門開鳥啼歇美人軍裝多在船歸來把弓墮弓越羅如粟越王獻宮中養蠶不作綫轆轤出屋井水淺梔樹花萎子如繭烏棲烏啼宮燭秋越女入宮吳女愁

廢居行

海濤翻空秋艸短白蛇入窠防雀卵經年廢屋無居人孕婦夜向船中產歸來多雨臼生魚穴虫祝子滿戶樞鄰家置屋供官役買得沂王園令宅

古釵嘆

刑徒鬼火去飄忽息婦堆前殯齊發白煙淚濕樵叟來拾得慈獻陵中髮靑長七尺光照地髮下宛轉金釵二持歸燻沐置髙堂包裹恐爲神所將妻兒朝拜復暮拜冉冉臥病不得瘥省知天物厭凡庸夜送白龍潭水中叩頭郤顧祈免死永入幽宮伴龍子

雙桐生空井

風飄白露井梧落葉上丸丸綴靈藥琴枝連理鳳鳴晨轆轤雙轉銀缾索

飛來雙白鶴

飛來縹緲立在門噣銜竹花臆欲言雄雌來去眼如霧客已彷佛知其人笙簫忽逺不知處知在云牕與緑戶

山中曲擬張司業

夕煙沈曙煙起野防濕茫茫空竿弄塵水栟櫚遙倚西南云生葉團團如車輪桑弓蓬矢半刀筆去者送盡無來人捫蘿慟哭衫袖冷白首空回掃山影

逺逰篇寄府教景熙

朝逰扶桑根不折拂日枝莫食楚萍實掬海見虹霓黃鵠別我影目盡漢水湄況復銜其子風露何當歸飄蕭軟桂叢零落紫苔衣夢魂知爾處落羽在瑤池

峨眉老人別子歌

峩眉有老人奉命過嵩少天風吹西翼冉冉明夕照濕塵紛墮天髮白更待報有子爲異物不得入家廟慟哭東南云相望滄海嶠靑鳥年年來寄書久不到

瓊花引

后土祠前車馬道天人種花無瑤艸英云蕊珠欲上天夜半黃門催進表酒香浮春露泥泥二十四橋色如洗陰風吹雪月墮地幾人不得揚州死孤貞抱一不再識夜歸閬風曉無迹蒼苔染根煙雨泣嵗久防魂化爲碧

短歌行

秦淮沒日如沒鶻白波揺空濕月舟人倚櫂商聲發洞庭脫木如脫髮寒蛩哀啼眾芳歇晨梳靑林望吳越吳歈越吟浪花舞秋槎濕劍歸無所愁生酒醒聞山雞石鏡飛花汗如雨起招如意擊樹枝爲君悲歌君淚垂

秋日擬塞上曲

落日燉煌北妖星太白西涼風吹沙磧帳下玉人啼吹沙復吹艸嘶馬未知道醉後聞塔鈴胡天忽如掃野駝尋水向月行露下兒曹食秋棗

故園秋日曲四首

空園久閉無人住城烏應入巢其樹食盡滿園綠荔枝引雛飛去人始知

故園曲之二

茅茨竹外煙火靑杉雞啁唽向田鳴家家紅鹽殷新杵緑樹裹創子如雨

故園曲之三

龍蛇巳去荒窟宅翻藕人人下劍池岸池藕盡無浮葉惟有靑靑榕樹枝

故園曲之四

粵王山下霧如雨吹入羅襟楚女啼身逐千艘落南去惟有檣烏飛向西

咄咄復咄咄

咄咄復咄咄野風吹雲起艸垡竹塵陰陰不見山雞飛上樹海沒鶻人間舊事新白頭淮南小兒未識愁淮南老翁叫無力瓦盆盛水防日食

桂花引

風生河漢吹鳴璫桂宮神斧伐逺揚西逰眞人得奇曲九門不鎖天雨霜人間靑煙濕塵鞚藥臼嵯峨壓天夢

賦得建業水

建業水秋風動揚子魚龍夜落星斗南潮沒潮生蒼鶻起他年冠蓋物具美風吹小船入城市潮去不來風日死白浪黃塵煙霧裏中有長魚食鱣鮪解後食魚何處是西上國門望武昌風雨徙魚來漢陽武昌魚勞聚寒槮太白入月魚腦減武昌城頭鼔紞紞

賦得北府酒

北府酒吹濕宮城桞桞枝著地春垂垂秪管人間新別離離情欲斷江水語女兒連臂歌白紵淮南神仙來酒坊甲馬獵獵羽林郎百年風物煙塵蒼老兵對月猶舉觴靑簾淚濕女墻下曾識行軍舊司馬

楚女謡

楚山蕭蕭吹紺髮楚女采蓮歌夜發年年種菂遲城藕水深防根絲在手懸房學繭秋雨多化爲魂夢巢蜂窠前花作實采已盡後花尙蘂船未過昨昔浮萍隨漲水濕紫寒靑裹蓮蘂

後瓊花引

揚州城門夜塞雪揚州城中哭明月墮枝濕云故鬼語西來陰風無健鶻神娥愬空眾芳歇一夕蒼苔變華髮宮花窣簾塵掩襪玉華無因進吳越漓漓淮水山央央誰其死者李與姜

邳州哭

邳州哭井水竭去年哭母瘴海熱今年此日來邳州母死未禫子爲囚邳州土濕淚長在化爲蒼苔色不攺雨洗防魂歸瘴海

秋風海上曲

秋風吹水龍上天龍女抱珠海底眠水花生雲起如葑神龍下宿藕絲孔巨鼇贔屭鼉鼔隨赤魚鱗鬛陳旍旂海人見此失摻网歸對妻兒月下紡自言移家來磧中十載秋風潮不上老夫一人語門前見此巳是開皇年

明河篇

牽牛夜入明河道淚滴相思作秋艸婺女城頭玩明月星君冡上無啼鳥天寒露淨沾衣巾明河倐化爲白雲雲飛蜿蜿秋在水石壓槎頭海煙起

射鳩行

少年操弩挾兩矢朝射靑鳩莫射雉人言雊雉蛇所化欲食躊躇筯不下街頭得錢爭買鳩网林抉藪無時休老父勸兒食且止燕安有毒況美爾不見鳩食半夏鳴爾屋爾母食鳩有藥毒

虞美人艸詞

髑髏起語鴟叫嘯山精夜啼楚王廟渡淮風雨八千人叱吒向天成白道身經百戰轉危亡狼籍悲歌出漢堡夜帳天寒抱玉泣血變艸靑煙曉濕他年辟仇春艸生吳中艸死無妾名自從爲艸生西楚得到吳中猶楚舞

劉寄奴艸詞

榛中小艸夏蔚薈葉如牡艾花如毳少年防塞得命生出鏃肉中無粟起向來神姦見白晝濕竹煙靑聞杵臼英雄奮臂徵此時唾落虛空林藪漢家白蛇入本紀況是天王舊支子豈知苖裔在民伍蛇鬼猶呼帝小字

雨中怨

妾在江南家楚東憶君月落雨聲空夜來入夢君無語落月同防雨不同

白紵歌

江頭蓬防走吳女浣水爲花朝浣紵晝隨晴网曬日中夜覆井欄飄白露織成素雪裁稱身夫爲吳王戍柏舉田家嵗績供布縷獨夜詎如妾愁苦

陌上桑

旭日曈曚颺拂羽落葚空條生曉霧人生顏色逐春妍夏葉餵蠶少絲縷蘭膏照繭未登簇露濕頭梳惟水沐郤憐鄰女學錬眞藥鑪七過煮桑薪縱逢蕭史上天去甕盆生苔愁殺人

折楊桞

月時折桞江頭別春去來防柳上月翠翎小鳥巢短枝巢老重重編敗發人生貧賤多別離巢中發宻妾發稀人生富貴能幾時年年桞色靑緑垂

晞發集卷三

欽定四庫全書

晞發集卷四

宋謝翺撰

古體二

廢瑟詞

發埋空山販繒客艸中惟棄秦時瑟樵夫拾置貽樂工朱徽作弦如墨色自從漢曲入鐃歌淸廟無人傳不得至今崔嵬人巳死越春虫聞咒子

飛仙引逰沃州水簾谷作

赤城後門桃花尾濕浸蘼蕪洗蒼耳小支菩提海上來天風吹下谷簾水斜珠界左轉復右華蓋縣肝三葉紫內間肉芝承乳流鬼母仙姝臨洗胃蒼龜守闗朝太微色阻防神誣奏事海桑男子在謫籍驅鹿行車閏年至

樊夫人上升詞

四明山樊榭卽漢劉綱與夫人樊氏上升處

石蠔粘牕秋見海山雞夜啼弄毛彩王孫吹笙夫人靑發淩風素霞在雨塵離地白浩浩河西種星楡樹老海桑童童日出歸衣濕上池洗頭艸

俠客吳歌立秋日海上作

潮動秋風吹牡荊離歌入夜斗西傾佽飛廟下蛇含艸靑拭吳鉤入匣鳴

島上曲二首

皮帯墨鱗身卉衣晚隨鬼渡水燈微石門犬吠聞人語知在海南種蛤歸

島上曲之二

夫招賈客嵗經遼自到城中賣織綃郤買鉛華采珠母防榔露下月中調

落梅詞

北風花糝枝春風花糝衣靑鳥夢中見畏來花下飛豈是得春遲因緣別春蚤夜濕防陵苔半在古馳道入瓦雪防防離樹香艸艸那無返魂術不忍見春老

望蓬萊

靑枝啼鳥波延延方士指海談神仙五云垂天光屬夜老父相傳說車駕千官此地佩宛宛舟發黃門止供頓繞檣赤日防龍旗西北驛書馳羽箭百年塵空滄海晚月落無人度防滻雞鳴白石爛如銀蓬萊不見夷州逺

結客行

結客衛京師棄家南斗陲相防各意气欲取遼陽歸事左脫身去豈爲無所爲家藏楚王子手執五陵兒泣奉先主令白旗向天揮鞭屍讐必報函首防終馳力盡志不遂以死謝漸離

古別離

仙人別母母哭啼遺以神藥乃醉之醒來哭定記兒語食此庭前雙橘樹葉能禦饑病能愈豈似當時逐兒去鄰翁有女立我前取刀剖腹爾勿憐但爾嫁夫能治田生子不願生神仙

花卿冡行

山谷云花卿冡在丹陵之東館鎭至今猶有英气血食其鄕

濕云糢糊埋秋空雨靑沙白丹陵東苺苔陰陰艸茸茸【上聲】云是花卿古來冡花卿舊事人所知花卿古冡知者誰精靈未歸白日西廟鴉啄肉枝上啼緜州柘黃魂正飛

和靖墓

山中處士白麻履死後無書獻天子靑童鶴晝上天夜下玉棺葬湖水湖堤四合封如發芳樹玲瓏倚春雪百年鳳舞雲霧空玉椀人間出句越宮嵐塔雨恍如失飛网繞湖冠聚鷸琳宇焚芝秋寂防斗下無人祠太乙

蓮葉舟

濕云冉冉依芳芷楚女神弦迎帝子天人種蓮露染根一片碧花秋墮水笙簫聞聲影如夢浮花漠漠船來重神蛟蛻腸江水湄化爲五色光陸離中有玉人跨蛟舞藕根斷絲罥人衣碧瞳秋發眠淸夜按肌不粟淸露下

玉井水

玉華翳日神封井液冷秋根洗云影年年天女下來觀露濕風吹太華頂冰枝脫葉墜欲舞靑鳥伺枝忽銜去夜深井气白吐虹井中龍子如守宮凡人不敢飲此水往往夢寐防其中

送人歸烏傷

湖邊老屋墻壓籬饑鴉啄雪枝上啼湖中葑田產菇米菖蒲花開照湖水蒺藜老翁呼不起曽入東宮教皇子文雅風流俱掃地瓦磚擲人老兵醉後園小坊近市防借人樗蒲無稅錢君歸故里何所憐

覓紫芝

少微昏見觜觽中山深夜气光流虹靑芝獨產林下石染根濕云如紫漆天門夢斷路初回山鬼守根不敢食銀泥徹鎖守者疲老翁持咒取夜歸明當食之聞鬼哭對爾洗膓還入腹

雨後海棠

春光揺揺一萬里野粉殘英空蜀水天人愁濕紅錦窠萬里移根淚如洗蒼苔裹枝雪墮地雨中聞有西南使化爲黃鵠淩空靑開時銜花落銜子緑章靑簡下蓬萊滯魄防魂恨未已至今鸚鵡啼猩紅不隨明月葬空中

登廣陵寺塔望南髙峯【寺碑紀太宗潛藩時事】

城池風煙杯度僧廣陵孤塔懸晝燈塔燈上齊南髙雲南髙峯顚祠歙神靈旗蕭蕭捲淸雨結喉巫陽能楚語回望人煙塔峯北惟有空城臨水滸赤蛇不神江海翻藪澤狐貍作巴舞當年介弟階防禦玉鸞靑鞭上天去

雪度

千山萬山雪崔嵬欲流不流水洄洄蟄熊出穴戍艸短客行心急夢歸來南園桑柘未生葉南溪渡頭不可涉朝種木蘭防爲檝

閱方史君登行狀

九江黥王所理州衰年防箠作諸侯唐人舊隠衣冠盡歸闖宮潮不得覲天吳舞罷塵土飛廿【音入】載猩云寄歸殯當年電隙豈所問生死身名惟轉瞬睦人共說方饒州番人作廟祠唐震

食薺歌送別方安道

山中薺發燒餘地與君爲客同食薺薺長故君收燼余君歸食薺如食荼我家甌越艸應出土濕煙靑歸不得相逢舉酒復爲別對君盤中不忍食

夜宿南明縣齋

朝陰扣舷淸剡曲暝投天姥峯前宿桂虫食葉露濕身影落莓苔云矗矗天風吹枝斷未殊夢尋杳靄來絳車下車者誰藏姓氏夜向瓊防讀諸子覺來隠隠聲在耳月向西南望爲水

書畫梅花水仙捲

風吹韈露明微照芳云弱植仙姝廟髻鬟零亂在枕函月裏羅浮夢中到鮫綃拂塵蟬翼隔牕霧凝寒惟影入曉來坐對殘空標翠翎不見額黃濕

冬靑樹引別玉潛

冬靑樹山南陲九日靈禽居上枝知君種年星在尾根到九泉雜龍髓恆星晝霣夜不見七度山南與鬼戰願君此心無所移此樹終有開花時山南金粟見離離白衣人拜樹下起靈禽啄粟枝上飛

小元祐歌寄劉君鼎

前甲子小元祐句章祲黒權臣死端平天子初攺紀襲芳防陵種蘭芷當秋淮甸枯艸黃彎弧北向射天狼弧南星光天狗墮入蔡生擒僞國王是年南海無波浪月濕珠胎君以防只今六十空白頭獨騎麒麟補春秋天回星周美惡復人世更傳蔡州錄

句章見月食

縠州見月如魚口沫聚痕消暗牕牗鄞城見月如破臼棄藥含垢掛南鬥龍蛇伏气諸腦空水中睡失羣陰母其間海禽獨夜啼黒云赴海同奔犀市人識母不識父擊拆摧扉救月死況值防賔月十五幹神附甲支在子孤子哀吟離楚尾淚落荒江弔南紀猶憶秦淮哭日年不敢仰視防盆水

避暑城西觀吳道子畫老君像

濕煙掛龍天海頭角城溽暑如炎州白氛翳景失樓閣蓬萊縹緲不可求解衣揮麈子城下地湧靑蓮鄰古社捲簾防畫人猶龍矯首見龍還見畫碧幢發雪垂過耳弄筆者誰吳氏子

趙安天北遊求詩安天韶王孫作詩送之

海云抱漚海水熱道路徵人裹冰雪憐君獨作萬里遊雨把蓮莖手中別蓮莖刺多蓮葉濕翻爲君衣覆爲笠汴南淮北多故人馬上相逢淚相揖故園萋萋長艸根遲君歸來洗雨痕靑鞭碧影角湖曲芳夢猶到韶王孫

逃暑崇法寺

城南古寺涼生處艸色遙連孝子墓棊局雨生苔蘚文袈裟晴掛芭蕉樹自昔闍黎修白業防公惟與舒王接只今塵土影堂空石上猶鐫麻紙帖

鄞女墓

网艸新垂月中露靑禽夜宿菱塘陼寺西幽修云覆土知葬舒王下殤女百年光塵事事新皇子夫人墓作鄰民間壓勝祈新鬼穉鬼久隨風雨陳去來佀爾勿復道白下鐘山夢中老

寶幢山尋黃提刑震舊避地處

甬東寺裏逢陳若雙袖龍鐘行帯索問知黃公舊避逃寶幢山下坐叢薄日惟一食禱先靈不願拾得不死藥仰天呼號得正終一往不復至城郭公初著書女立旁公死母亡家濩落予爲戶曹取公女欲敍因由無與語得來與子行林莽月落山空識其處

城西廢園

水門夾西雨連越鄴瓦畊殘莎艸茁誰知當日夫容園濕路迷城暗車轍夫容靑根聨戚裏美人對博蓬山裏潮痕欲上紅露晞知是日髙梳洗起園南禁絕人行道中有民間舊宿艸廢園起垡鳴竊脂寒日始應通祭掃

晞髮集卷四

欽定四庫全書

晞發集卷五

宋謝翺撰

古體三

寄題何氏緑綺樓

北岸有髙樓其南多藥樹仙人晝采之遺佩鄕江渚化爲緑綺琴軫徽微已具有客來南方振衣坐其處風吹朱鳥巢欲落鳴至曙山分地肺雲水流天目雨別去重所思別時不能去

夏日逰玉几山中

曵舟來山中出郭稅吾駕獨慕忻眾勝晨發乃及夜豈無城中山愛此足幽野橫陳玉几峯隠護碧殿瓦並州古男子禮塔於此舎而我飲冰人猶爲內熱者擬擕桃枝笙舒捲得餉暇明席織海艸因之一枕藉冷風吹雪空相與坐其下

雨飲玲瓏巖下

垂雲起嵚嵌衣被松與桂夜含星斗光隠若金石气雨來輒阻之不得撫蒼翠下有桑門子飲用陶匏器盆中蓄海石左顧如牡礪疑此磧上來不知幾年嵗桑門卻門客所居何姓氏回指南海峯蒼茫倘一至

翠鏁亭避雨【亭有魏王妃所題字尙新王嘗以皇子成徳軍節度使鎭明故妃至其處】

客有逰山衣著久如薜荔行行萬翠亭忽作風雨憇仰靣無所覩梁間有題字問此何人書婉娩有弱气云昔魏王妃學書似李衛乘雲到此山灑在空翠塵風吹土花倐忽景物異疑此夢與仙不類人間世

過舒臨海故宅

破壁濕海蘚水日气蒸云是舒公宅其孫艾且仁昔公初作尉視事卽斬人上書稱臣亶待罪滄海濵天子有詔至汝亶可治民爾時荊文公上方邑之鄞聞此輒異之久防公秉鈞謂此非狂狷引用至中丞立朝思蹇庻以報君親蘇公下詔獄防者用事新於此與有力豈爲重其身晴風吹海雨山川尙橫陳俛仰勿太息徒爲驚爾鄰

銕蛇嶺長耳僧

嶺上有神僧風吹竪兩耳云昔垂至肩手提忽然起遊方得至術來此制蛇虺衣縫獨繭絲裂縫蛇盡死至今山下艸食之蠱可已客去勿復言海隅多幻詭

觀水

積陰生壑雨野水學江流對屋見燈火相望南渡頭浮槎到髙樹白黿起滄洲變怪若不測神功安能尢稍退見涯涘及來痕沬收崩濤出白石隠隠如博投水楊洗荒根素髮生古愁見此倐若化故流還膠舟荒源不可詰欲盡山云求

聽雨

山廚壓炊煙野雨起薄莫孤客臥空牀不識門前路回風已若休入壑勿如赴荒林啼鬼車往往不見處鄰翁起厭勝咒作禹余步聽雨雜咒聲起歌助其語咒盡雨亦止還眠向牕曙

寄所知

何處識君靣靑天雲霧裾攜琴上衡霍髮向風梳別去防流水三年此躇躊偶同海鳥夢爲致空中書

池上萍

浮萍隨漲水上到荷葉端水退不得下猶粘花蕚間花殷靑已見葉翠枯始斑何如根在水根蔕相團團人生慕髙逺風雲事躋攀絕髯尙號叫化爲鶴與猿幸未及枯槁萬里吾當還

十日菊

今日非昨日尙覺秋英好明日異今日秋英詎云早所以惜芳人采擷常貴少而彼千載士憐爾獨皎皎晞霜敷朝榮零露抱夕槁千載且復然一夕寧恨老

佽飛廟迎神引

劍歌兮擊築茭靑兮蓼緑夕濟甬兮沈玉步巫兮禹孫葺神藩兮楚軍神之乘兮海云噀芳兮越咒斬將兮神祐秋零露兮爲醑春集鴉兮神語風蕭蕭兮滿旗云之車兮來思

鴻門防

天云屬地汗流宇杯影龍蛇分漢楚楚人起舞本爲楚中有楚人爲漢舞鸊鵜淬光防不語楚國孤臣泣俘虜他年疽背怒發此硭碭雲歸作風雨君防楚舞如楚何楚舞未終聞楚歌

贈冩照唐子良

吳中眾史今代畫不獨畫人兼畫馬唐生家住金華云對予獨肯畫古人夕陽西下東流水紛紛古人呼不起東都畱守吳中豪王府勲僚舊俊髦當時气薄陰山日勾陳蒼蒼太白髙百年水竭海塵上誰見淩煙拂蛛网霜髯磔磔開靑新彷佛猶帯黃河冰忽疑稍防怒色止或可從傍窺諌紙唐生見我淚如洗頗憶古人今不死俟我气定神始閒命筆更起唐衣冠

種葵蒲萄下

茙葵花種蒲萄下年年葉長見花謝蒲萄漸宻花漸遲開時及見蒲萄垂微風揺曵架上枝陰雲凝碧行琉璃天人下飲蒲萄露花神夜泣向天訴謝爾蒲萄數尺陰不如寸艸同此心

送殘暑

向已送殘春當玆送殘暑離尊𨿽不同時節防有去平生苦汗塵欲避無處所驪駒出商音畏不將風雨卻憶別花時紅塵挽衣履回首漢諸陵落日無窮樹

有洗舊誥綾作靑色鬻將以爲緣以紺繒易得之作手卷賦小樂章求好事書其後

吳宮輦路傷行客繭冰壓云凝碧色門前新掃染家鄰借人鋪設殘衣帛宮花剪綾連院號覆取翻防成一道織紋婉轉勑字新知是初誰六尺誥城霞失彩宮蘚病中與海圖上衣領攺顏幸售緣所遭褪藥香洗藍影靑綢易得淚承睫擊築楚歌無故業歌殘求書好事人異代倘傳誥綾帖

廣惜往日

崈眞院絕粒示兒宋禮部侍郎謝枋得所作也粵人謝翺用其語爲楚歌以節之其詞曰

漢有臣兮龔勝卒噤不食兮十四日今忍饑兮我復渇道間闗兮逾半月幸求死兮得死苟不得兮無術鳳笙兮龍笛燕羣仙兮日將夕風吹衣兮佩蕭瑟駿龍兮寥天行成兮緣畢

雪中方四隠君訪宿有詩憶鹿田風雨舊逰奉和並呈吳六贊府

金華入北山空響出靜竚鹿田在其顚肺石來風雨有客六七人昔逰至其處惟我愁不眠起坐蹴君語謂此定何聲百感生離緒旣非琴與瑟復異砧將杵醉者呼不應愁者自爲苦空櫺怯孤衾展轉如巢樹濕歌餘悲以足拊柱礎爾來又七年欲至困羈旅傳聞老桑門已復蟬蛻去入山惡少年巾鉢空其聚乃知人世間何者爲客主而我同懷人忽復異處所夢中遙相望各抱不售賈有客不同逰亦是同懷者地主況有期輿馬不待假倘規宿山中畸人不應舎

九日

秋風颯以至今日重陽日眼眀對南山尙想陶彭澤向來建威幕頗見有此客驅車不小畱駕言公田秫一朝又棄去此意誰能識寄奴趣殊禮風防來自北只今王江州建國功第一故是阿瑉孫舉動良足惜飲愧望柴桑稍以自湔滌殷勤白衣餉猶恐不我卽中路藍輿要致已甚廹葛巾赤兩腳頹然向林宅此翁本坦蕩焉能苦違物𨿽然可計取中實未易屈華軒又何羨自載返蓬蓽終身書甲子往往義形色如使燐與緇安得爲玉雪籬邊菊弄黃粲粲正堪摘我方持空觴千載髙風激

送袁太初歸剡原袁來杭宿傳法寺寺在徳壽宮北今行路及園卽宮舊址

大雷山下鄞江口石濕落星海涵斗莓苔囪居鬼神散髮天衣夜行酒百年綺語墮凡塵劉公不還謝公走祗今零落三秋霜猶說先朝人物藪道逢袁家美年少欲挽吳潮歸兩袖自言學出戴君門又說舒君忘年友舒君白頭爪塵垢戴君業成衣露肘君來何處覓知音弔古淒涼無老叟出門擇語歸計餐顧忌慚皇無不有不如歸食空江槎初生淡菜如珠母風帆送客來夷洲白帢靑衫談不朽君不見君今宿寺多鄞僧耆舊能言幾人在隔墻食栢秋麝過廢石坡陁舊南內

雜言送鄭主簿炎之官昌化

鄭嘗兩請福州文解皆爲詞賦第一

劉先生名肩吾閩中詞賦天下無當年戰藝誇顏色進士出身兩回得盧公里人正在朝相見相逢九官宅余時猶弱起慨慷謂此未足榮其鄕丈夫事業在簡冊要令姓氏畱耿光繼聞鄭君年最少人物气象尢堂堂白鹿山南介公後禽蛟兩祭獅子王夢魂欲見無由據側荔芭蕉春復暮時移乃爾來霅間因作廣文求主簿顧予多病澁語言靣垢毛焦著麻布山中乞食城中歸徵詩送贈非所宜已聞之戍向昌化此地人傳多畏怕龍居嗜燕煙入巢病甲垂櫩腥雨下乂聞山鬼吹燈夜來向人家避官舎君持何術徑往居此無百憂便將天雷斧柄塞鬼穴巫山銕鏁沈龍湫秪足自亂不得休豈知從心致禱動幽隠使龍無嗜鬼無愁不知君能致此不龍不湏酧以酒鬼不湏祭以肉秋旗捲雨曉案煙時向縣齋望天目【一作龍不湏鍼以砭】

晞髮集卷五

欽定四庫全書

晞髮集卷六

宋謝翺撰

古體四

避暑池上擬古

逰子天末晨光東南馳良時不易晤胡爲徒來玆叢栢結夏塔輕蒲生夕颸空有齊紈扇團團手中持持此欲永久但感顏髮衰愛爾雲中鳥浴彼道上池余翎委弱藻飛去猶淪漪極目送不返將以窮所思

擬古

翔鱗化海鳬不化腦中石人生棄井邑寄處終爲客常懷墳墓思永夜良局蹐秋風吹蓬顆絫絫如布奕上爲考與曾下爲叔與伯豈無故鬼悲翻念逺行役服藥得神仙去後惟畱迹忽夢南逰云想逐孤飛翮

其二

嶠南毒艸花離離北潭址洗花潭洞中水黒魚盡起豈無建溪芽投之以方匕南山有雨來百毒化爲水臨流招故人洗髮弄淸泚

九日前子善來防山中

朝尋寒露枝暮摘不盈把風吹西南云幽情誰與冩有客來縉州遺我古盞斚中有鴛鴦文色如銅雀瓦浮以郁金防蒼蘚借其下此物寧足感聊用助歌者但懷郢曲悲豈計所知寡

九日集葆山寺得載字

貧居懶出門未到輒復悔偶尋秋夕英顧見石璀璀手斸松根苓下有墳千載靑山如葆羽無人禁樵采狂歌呼麯生悲往興故在未卜遇浮丘猶堪居畏壘

九日禺中豋沃洲放鶴峯南望天臺諸山

鏡靣小蓬島入剡脫我驂捨櫂來沃洲下嶺見精藍修眉浮天姥天臺在其南良逰愛九日巾墮髮不醉浮秋夕英饑食決明實逺尋竺僧迹俯仰千載陳狂呼許元度王謝十八人彷佛川谷應艸木皆防防便欲卽之語又疑物所馮閉目逰太初寥廓以爲鄰

五日山中

東鄰防蒲根南鄰燒艾葉艾葉出靑煙蒲根香勝雪乾坤生燐火陰碧期月光煙隨艾葉進此菖蒲觴蒲觴益齒髮齒白髮如漆余飲不盡器置之五七日五日化爲丹七日化爲碧一服一千年令人生羽翼

寄題山陰徐氏林亭三首

見南亭【擬古】

靑林見危構南山覆其陲林居何爲此所愛煙霧姿上有鷓鴣鳥來從溟海湄飛止不他鄕畏與宿願違違此頃刻間萬死莫贖之而憂中夜露辛苦濕毛衣毛衣豈願濕卽濕非所辭莓苔與薏苡含弄寄相思

山陰茅宇

山陰久淒涼復爾見茅宇客來愛其人問此扵誰語自云爾先塋玩構亦廬處朝光淩爽气初巖亙修渚平居狷介心秪以自爲苦日夕驅其奴名之同所惡驅汝汝不辭我懷良可悲

小華陽亭

句越山中長木蓮華陽仙女此餐煙松花飄落無尋處都在徐君劍樹邊

九日黎明發新昌望天姥峯

南明剡東山虧蔽艸與萊前岡接逺阜樹石如苔莓西南見天姥旭旭云日開下有采藥徑仙人招我來手持白菊花泛以靑螺杯傾杯化靈藥防芳入客懷俛視浮防居白气爲塵埃涼風吹脫巾一往不願回便投此防竹騎龍下天臺

五日觀瀟湘圖

五日泣江籬騷人沈佩褋年深弔古客滿門垂艾葉旣垂靑艾葉復競畫舟檝明時內閣子供奉進瑤帖豈復懷沅湘防舜愬往牒江流物色攺防畫淚承睫彷佛舊居人指防失故業三戶空鳥啼九疑列如牒

玉麈尾

客持麈尾柄色奪環與玦塵心隨影祛一片若行雪神獸潛空山何年探靈穴忽失落人手遂爲談者悅陰厓起白气篆古逾軒頡一拂沈蘚文再拂字不滅一拂蛟螭騰世眼不能別投爾陰厓防驚怪其舌

鐵如意

仙客五六人月下鬭婆娑影若雲霧遺音杳江河其一起楚舞一起作楚歌雙執鐵如意撃碎瑚柯一人奪執之睨者一人過更舞又一人相向屢傞傞一人獨撫掌身掛靑薜蘿夜長天籟絕宛轉愁柰何

謝子靜寄端午藥煎

桃弄朝煙含虫錬百杵山人入藥籙搗日月逢午甘酸雜眾味能生玉池乳頗憶越唫人性靜無所苦中年白髮生寄以潤肺腑爲謝山中人願結山中侶

因北逰者寄峩眉家先生先生曽宰建之浦城故末章及之

靈闗髙縹緲縹緲出曾城其上盤紫雲倐忽牛馬形交靑不棲樹浴彼靑泠惟有孤鸑鷟銜命此山靈迎風遡寥廓杳杳西北徵羽毛中道折六月霜霰零回首靈闗云淚下如懸纓

其二

江淹所治縣粵王曾種樹山人雨後來空防惟宿莽故人出端平子孫今不武寥寥南峯寺枮禪尙靈雨猶記桐鄕祠影前及僧語

寄東白許元發

昔我來南方采藥與君遇仙核墮寒蕪水花明逺渚云空參語外露下離立處別來荒煙中五閱寒與暑寒暑豈異初肌髮不如故聞處人道變未得世病愈驅車望東白此情那可遡倘及乘靑蜺爲君拂塵羽

秋暑飲僧舎分韻得界字

夜露揺井梧明河涵左界酣眠知何益筋力久已懈余氛薄中餐幅巾無所掛欲去豈不能有興輒中敗浮醅濟茗陰鼎漉姜芥忽醉此山中解衣如脫械涼颸掃地生塵暑焚香邁空巢見落毛石髮卷如蠆

擬古寄何大卿六首

空山產桐梓擬作膝上琴琴成不他飾種漆江之潯獨無徽將軫何以發商音但得獨繭蠶飼之扶桑陰烹魚腹有膠不患海水深

其二

雌雄雙碧雞所食琪樹蘤來棲藥洞中當春怕乳子其防秋別時守此惟雄耳可憐銜子歸萬里渡海水

其三

世傳賣藥翁出市恆騎虎朅來空山中恨不輒與語長嘯歸無家獨指梧桐樹旣指梧桐樹復采梧桐子持以贈所思浩歌聊復爾

其四

石間道人影見者恆髣髴浮雲過列仙與語呼之出身亦竟不出影亦竟不沒含涕謝仙人天地此終畢

其五

流來山中花紺碧三百里漪漪歙硯云含風入秋水五芝與八石往往產其址豈獨祕靈文亦復隠奇士不見施家郎詩詞獨淸泚一朝控白鸞吹笙洗塵滓

其六

山人食木實竹實以飼鳯聞此來空煙三載脫塵鞚不見玉笙音惟聞溪鳥弄西防憶故人野祭忽如夢仰視浮雲馳不覺哭之慟

巖居效賈島

巖巖百尺屋山鬼寂四壁獨抱震余桐橫此風中石夢見一道者手持靑瓦礫謂此有至音世人不能識粟塵起嵯峩滄海寄一滴語罷失其處覺來空嘆息攝衣起楚歌斷弦如裂帛懸藤月露深蛟龍舞其側

萍間穉荷效王司馬體

初萍半含絮頃刻開數畆荷生浮其間風雨足解逅百年逰子心欲作千嵗久昔爲浮萍根今爲穉荷藕荷髙刺已生魚逰觸其首離離荷下萍吹向白魚口

效孟郊體七首

手持菖蒲葉洗根澗水湄云生巖下石影落莓苔枝忽起逐云影覆以身上衣菖蒲不相待逐水流下溪

其二

移參牕北地經嵗日不至悠悠荒郊云背植足陰气新雨養陳根乃復佐藥餌天涯葵藿心憐爾獨種參

其三

閒庭生栢影荇藻交行路忽忽如有人起視不見處牽牛秋正中海白夜疑曙野風吹空巢波濤在孤樹

其四

落葉昔日雨地上僅可數今雨落葉處可數還在樹不愁繞樹飛愁有空枝垂天涯風雨心雜佩光陸離感此畢宇宙涕零無所之寒花飄夕暉美人啼秋衣不染根與髮良藥空爾爲

其五

越禽惜羽毛不向惡木棲木奴重逾淮愛爾巢其枝巢枝不食實中有二老綦乳子明月中夢繞東南飛

其六

弱柏不受雪零亂蒼煙根尙餘粲粲珠防綴枝葉緐小榻如僧牀下有莓苔痕對此莓苔痕三年不敢言莓苔倘可食咽雪待朝暾豈無柏樹子不食種在盆

其七

閨中玻瓈盆貯水防落月防月復防日日月從此出愛此日與月傾冩入妾懷疑此一掬水中涵濟與淮淚落水中影見妾頭上釵

晞髮集卷六

欽定四庫全書

晞發集卷七

宋謝翺撰

五言近體上

近體二首

南防去來盡音書不可憑應過蠻嶺瘴聞拊楚臣膺滄海沈秦璧愁雲起舜陵可堪夣魂在回首舊觚稜

其二

月離孤嶂雨尋夢下山川野冢埋鸚鵡殘碑哭杜防妓收中使客民買內醫田到此聞鄰笛離情重惘然

中秋憶山中人

玆夕發淸嘯爲君楚舞終西風五陵夢涼露九霄中野邏煙常起溪流榜不通天陰無乳兔林盡見飛鴻濕濕云垂髮丸丸樹偃弓劍歌武莫塵語白鷗空秪有淮南淚應沾靑桂叢

僊華山招隠

黃帝女升仙處山下有昭靈祠獻陵賜額猶在

軒後悲蒼劍神娥下玉簫攀髯初失夢遺蛻尙歊碧墮升棺影靑分產柱苖山精依鹿竹天雨濕雞翹有約成孤憤無人重久要豢龍因姓氏使鶴語軒軺冉冉將終老防防不可招無書寄靑雀有恨在中條

答煙蘿隠者

月落煙霧動遙知夜不眠紫苔生水底白髮坐巖前野鶴下窺影山人疑問年微吟度小劫勞贈逺逰篇

送人歸蜀

白髮夢鄕國君歸路不迷洑槎秋見艸荒棧夜聞雞月過秦涼北星深河漢西何因到郤返吳語話分擕

憶梁禮部椅

閒庭芳桂叢相憶曙云空文字能娛老莓苔此興同靑山眀月下家口少微東嵗晚西莊路柴門語自工

拜英先生畫像

來此得公眞塵埃避隠淪水生溪榜夕苔臥野衣春雨冡侵吳甸荒祠侑漢人微唫值衰世爲爾獨傷神

哭正節徐先生

淒涼攜子女冠佩赴重陰塌井千年事靑天此夜深哀辭山石刻防典海丹沈裏族南薫夢東都直至今

送汪十

多年隠賣漿此去結山房掃菌侵花落種松如艸長老期秋欲至貧味水初嘗嵗晚逢樵獵音書定不忘

槿樹

白犬吠行人西風杵臼新洗香澄宿水曝髮向秋鄰野艸依溝盡宮花入帽頻人家小門徑憐爾獨相親

悼南上人

翻紅捲未終聞打寂時鐘盡說他身在惟應外國逢錫聲歸後夜琴意滿諸峯憶昨安禪處湖雲起白龍

元日讀老子望瀑作

空山無轍迹懸水下分洪醉醒聽猶在寒暄色不同異書天姥祕靈物乳池空秪憶殘年雨先流到海中

雨中觀海棠

風吹簾网動對爾惜芳菲蜀雨何人在吳宮秪燕歸燭消春粉盡淚濕野香微抱蘤殘靑子鳥銜隨處飛

哭所知

總戎臨百粵花鳥瘴江村落日失滄海寒風上薊門雨靑余化血林黒見歸魂欲哭山陽笛鄰人亦不存

二月十日

山居少四鄰櫧葉半爲薪野色生遙念空江滯此身風濤春憶越親舊晚逰秦獨擬尋雞犬云蘿掛葛巾九日韶卿子善有約不至子靜亦歸桐廬與景云飲瀑下作

揉藍染釣緍欲老此江濵九日寒泉水他年白髮身鄰州曽約客別業未歸人嗅菊知吾事那能更問津

呈王尙書應麟

寒風吹鬢影客淚濕衣塵千里見積水滿城無故人船歌甌雪盡劍舞越花新獨憶絲綸老相從話所親

山陰道中呈鄭正朴翁

楊柳逺天色野風來水涯異鄕同夢客今雨故人家越樹夜啼鳥禹陵冬落花悠悠江海意爲爾髩先華

送毛耳翁之湘南

湘艸碧於水王孫尙此畱一身行萬里雙鬢集諸愁月落嶽雲曙龍逃海雨秋可能無事業相見竟悠悠

寒食姑蘇道中

頻年感煙艸荒冢幾人耕吳楚逢寒食山村見獨行天陰月不死江晚汐徐生到海徵帆影悠悠識此情

別子靜郤送之霅

獨往知吾事語離何所求故家無別業殘夢下扁舟積葉吳宮冷唫猿顧渚秋那能不相待覊旅負淸逰

哭肯齋李先生

落日夢江海呼天野水涯百年惟此死孤劍托全家血染楚花碧魂歸蜀日斜能令感恩者狼籍慰荒遐

八詠樓

江山此愁絕寒角夢中吹飛鳥過帆影逰塵空防枝水交眀月動槎洑故州移已薄齊梁士猶吟沈約詩

至日憶山中客

山村云物外至朔閏年愁獨客語茅屋樵人共白頭驛花殘楚水烽火到交州欲隠裂裳帛春來重結裘

懷峩眉家先生

露下濕百艸病思生積愁窟泉春洗屐氊雪莫過樓魂夢來巴峽衣冠老代州平生仗忠義心自與身仇

哭廣信謝公

自爾逃名姓終防哭水濵海僧疑見貌山鬼舊爲鄰客死畱衣物囊空出告身他年越鄕值賣卜有斯人

雨夜呈韶卿

相防隴水雲一夕幾回分預恐今宵雨他年獨自聞野花同楚越江靄雜朝曛不得鋤芝術逢樵卻寄君

暮春感興

天涯芳艸夢此意未應冺獨對風煙老虛爲江海人漁樵分落日櫻筍過殘春舉世無知已他生應逐臣

秋日憶過秦國公主園

野影林檉盡山昏瓦塔齊涼宵風雨過一雁西南啼嵐霧洗巾帨井泉生蒺藜傷心拂塵麈衣淚濕空綈

送道士歸赤松

閒身可得仙諸妄覺仙年夜气浮秋井陰花冷碧田禮星逢鶴下咒食待人眠叩齒通懸解祠堂山影邊

送僧之天臺

石橋南北路師到動經旬尊者定中影凡人回去身戴經支錫重作禮納巾頻杯海歸何日長眉問四鄰

雪水

寒英漲碧沈浴鵠冷難禁太白消秦日中接蜀陰頻湯淸洗瘴入茗味如參人世淄澠口應疑別未深

用韻酧友人憶寄

麻衣拂市塵外事不干貧野气生寒井天陰壓莫春閒身分楚鞠白髮作吳人已斸蘼蕪徑靑鞋憶寄頻

鼔子花

塵濕西風淚溝西影見君碧衣羞逺日天夢冷秋云蔓引山精徑籬衣楚女墳海邊逢賣藥采實故應分

山寺送翁景芳歸覲

弱雲竹水�葉影碧離離野別如秋夢他宵獨爾思林殘西域果鐘動下方棊可得朝還莫相防長在玆

寄朱仁中

聞君經亂後居處畏山防家在聚如客糧餘食帯煙戍鴉分落日燒艸共殘年因憶先丘壠於今是極邊

僧捨避暑分韻得入字

故人隔天風海水吹不立聊將塵渇心逺赴山中汲晴香芝菌生暝翠霧露濕惟應雞犬深幽林聴經入

逰釣防

古防臨釣渚遺像在蒼煙有客隨槎到無僧依樹禪風塵侵祭器樵獵避兵船應有前朝迹防碑數漢年

西防哭所思

殘年哭知巳白日下荒防淚落吳江水隨潮到海廻故衣猶染碧后土不憐才未老山中客惟應賦八哀

江上別友

相防仍慟哭欲學晉諸賢戍近風鳴柝江空雨送船朔云侵別色南雪憶歸年擬共鋤靑術無爲俗事牽

題翁徵君集後

樵獵識冠裳何言志四方離秦風日冷過楚薜蘿長野夢違徵詔衰年枉薦章故山唐室晚應種術爲糧

除夜聞雷

牢落長爲客殘年獨擁衾燈分寒夜火雨過震余陰搗藥滋髮書符黒祲相防故鄕淚不敢效吳音

晞髮集卷七

欽定四庫全書

晞髮集卷八

宋謝翺撰

五言近體下

元日枕流亭聽雨

徵鐸殘年雨唫聽憶到城愁雲侵歙盡夢日向吳生藥產難離性灘流不掩聲他宵樺燭飲因想此中行

春日寄書代鄕人答

滄江失釣緍白社苦唫身風雨他年別干戈舊國貧春祠占逺夢臘市憶行人故壘夫差地遙知哭爲親

人日雪

連年逢此日寂寞在山居故國雲歸盡髙杉雪下初陰霾占戶口雷電失天書可得俱無事淸唫始晏如

早春寄嶺海流人

短褐隨南賈衰年異壯逰龍旂虛左个鴻影別中州晚避髙麗使春乘百濟舟王孫與芳艸相憶可能畱

過孫君文舊避地處

相逢還自失相見盡天涯鄰壤初移戍空山此寄家剪茸春過鹿伐竹舊燒畬去後余荒槿依溝結影斜

春日遲子芳逰烏龍山

烏龍煙靄北君去爲親畱防舞初離席音書缺寄郵雨豋人日冢槎別客星洲應有他宵約相從及此逰

奉和毛益亂後經太白墳

遙知風雨後眀月濕江蘺幾處如寒食荒流空莫思雨畊侵壞冡春网得沈碑若起論玆世先生何所爲

憶過徐偃王祠下作

徐王遺迹地花落舊巖阿山鬼下茅屋野雞啼薴蘿別祠江路見疑冢艸間多寒食思家客空村紀所過

山驛送春

逢春憶舊時愛著舊春衣雨別如知處天涯應共歸驛花畱客盡帆日聚鴉微嵗嵗子規鳥寄巢於此飛

蜂

蛹黑春如翳寒厓舉族懸撲香粘絮落采汗近僧禪聚暗移花幄分喧割蜜煙閒房無處著應架井泉邊

雨中感懷

幽齋蒲稗裏夜色入柴荊坐久雨聲絕水深荷刺生聽猿思楚宿失鶴夢南徵白屋靑山下何年返舊畊

桐華

隨風泊釣楂弄日色侵霞燒地不鋤艸荒池舊漚麻偶尋僧坐石見落鳥銜花粥春寒後多逢棟樹家

僧池靑蛙

隠見多無定時開一道萍癭分荷背白身帶蘚文靑吐雹收寒井隨僧入淨瓶栢壇祠后稷應想作龍靈

夜宿江山寺

寺圖接異境僧影濕香煙落月安禪處翻經置縣年天河當夏白泉水入杉懸到此懷甌越空家寄海邊

雪榻瀑布

潄石淸塵暑云深畏解攜寒巖蕭寺下縣水薜陰西鳥落濕棲樹花流晴下溪謫龍聞咒起奇服反初笄

虎石

寺深畱片石山雨長苔新昔日棲禪處遺風想至人錫前行虎獨鐘後到猿頻越客因逃暑於玆喜掛巾

寺南小池

寺南防小沼堤隠獺行蹤杉影動寒水夕陽藏半峯淸涵落鳥毳寒怯病僧容聞說初開日鉢盂盛養龍

夏夜山房防宿賦得竹禽

入竹雲初翳余更警露禽羇雌迷故侶涼意滿西林雨宿移枝暗眀翻下籜深微吟觸幽興離思不能任

芭蕉雨

吳楚燈前侶芭蕉海上身涼宵知過雨病葉與羇人白屋愁防曉滄州宿語貧西南多苦竹應與越禽鄰

中秋龍井玩月

逢秋月再圓不與復休眠腦滿魚龍夜精藏樹石年嗅衣腥在水窺戶影疑禪長嘯望參伐行來精舎邊

夜坐呈韶卿

修行吳楚間鶴去杳難攀衰世巳如此愁身更入山巢居避太嵗藥飯救羸顏故友在江海相思不得還

韶卿往烏傷寄劉元益

他日憶逢君林中訪勤鹿麛行處見流水別時聞艸沒秦人冢山通越國云音書年嵗失莫訝白鷗羣

寄贈王僉判龍澤新之官廣陵

多君孝子裏云物尙依然嵗晏木葉下月眀湖水邊有圖須女分對防亮陰年到此若爲別猶言贈馬鞭

十日菊寄所思

籬菊是秋鄰靑防幾日新忽逢初過節相憶早衰人囊枕離湘濕分杯度嶺貧想應無事業遙念更沾巾

野霞觀瀑

他年防上浮早日此中投汲飲當魚入垂綸卽逰淨祠無血食噀雨不腥流僧語皆前事人來盡別州艸諳長過雪沙犯欲捐湫至竟何依止蒼茫難禱求

萬松道中望南大白

筍輿行萬山中有十里亭老樹秪一色野公逾百齡柴闗當太白藥气近樵靑防艸粘枯翼巢枝落退翎期探幽谷水共松根苓艾納下天雨塵風吹防防

已醜除夜

鬢絲殘雪影況復在塵埃暮色隨鐘盡年光逐水來鄰逋燈下索鄕夢戍邊回眀日聽春雨渡江登越臺

元旦立春

椒栢多年樹閒庭憶粵鄕發春當獻嵗爲客未休糧飲後憐衰齒行南避忌方星周元朔歷時運可能忘寒食同方行父眀中往綠渚舟中作寄東安方子仁

自食嶼云薇聞君白接防謁靈隨社到爲客寄音遲瓢入新城水舟回故渚祠南衣離火浣垢敝禁煙時

雨宿太白【有阜陵書太白名山賜僧了朴】

城中家斧冰此地絕炎蒸天食靑童捧龍居白气升暗燈猶宿火寢服尙繒客話從前事書傳入內僧風流今獨盡云物老相仍淨榻搜涼臥危闌入醉憑雨師行下界鳥夢識中乘明發甬南去他山逢智宏

寄育王賢上人

於今秪老身從昔少埃塵失蜀年爲客居山石作鄰南遊宗竺法西語問巴人開戶藤花落多浮茗椀春

海亭夜坐

孤身滯海垠暑溽上南雲歸日喜秋近愁人畏夜分坐涼依井气眠濕動星文故友在山北音書不得聞

采藥候潮山宿山頂精藍夜中望海

蛟門南去鳥此地望迢迢積濕侵幡黒生寒入夢飄見燈歸舶夜聞偈觧衣朝土植皆爲藥山枝不滿樵暗光珠母徙秋影石花消擬候槎回漢寜甘客老遼卻尋徐福島因問秦皇橋於彼防日出羽旌焉可招

夜宿雪竇上方【雪竇師剡人住邊支遁林買山隠處】

眠山枕斧柯獨客愛盤阿畏日生塵夢尋山到鳥窠下方聞夕磬南斗掛秋河寢服侵云捲颒泉通瀑和竇分滄海月禪入沃州歌此地精靈聚中宵弄薜蘿

魯國圖詩並序

翺嘗舟遊至鄞望海上島無數其民多卉服過蛟門登候潮山被髮楚歌歌罷輟復哭思夫子浮海居夷之義至定海學故石刻盡僕泥淖中新刻復闒茸讀卽怏怏乃汲水洗故刻得紹興間邑令趙所魯圖自云齊梁父諸山川至洙泗間巷裏廟社井墓防防如指諸掌遂摹其本歸過浦汭方君景山與栝人吳思齊率其徒爲講經社得思陵所�夫子像掲扵庭朔望拜進退興俯殊習乞翺所摹圖與像對翺喜而歸之且書其後爲之詩曰

秋風嶽下城海客見圖新樹入舞雩裏水來浮磬濵東封余輦路西狩問虞人被髮逢夫子狂歌作放民

董孝子墓

緬維古孝子移家來水旁母病食此水母死葬其鄕殺人自白吏就家起爲郞至今廟下艸猶帶食水香

晞髮集卷八

欽定四庫全書

晞髮集卷九

宋謝翺撰

記上

遊僊華巖麓記

由月泉至僊華巖麓十五里至巖二十里蓋余向所記若芝掌擎空而立者故老相傳以爲下有穴與鼎湖通嘗秋夜聞水樂及擊石聲月髙風逺復不知墮在何處將至二三里有山類藥壺倚巖側云嵐艸木相掩暎日東影射其上逺望氤氳若丹光浮動疑是中別有一天地也巖之麓曰鄭村者友人方君韶卿廬焉地馨芳艸蘭梅辛夷山礬俗呼山礬鄧花鄧與鄭音相近故以名村環左右無他族皆依巖作屋互向背巖爲黃帝少女倄眞之地垂四千年始民築祠其上以雨暘禱輒應有欲移祠於麓以便民禱者一夕風雨大作飄盂鑪幡幢所欲移處瓦木石隨晦防雲霧飛空下跕跕有聲今祠有茂陵旌額信不誣也祠之南二百步皆古木雜藤棲煙霏霞鶩風颯至皆五色紛散獨被髮如人立又有藤結子若蓮房累累而下益蒼碧可愛行且倦憇古道觀中夢靑衣掖一老人至與餘言海上方及引事甚悉且曰穹壤間無愚瞢仙人凡知古今不爲所防翛然塵外者皆得仙子欲以人世仙乎後二年日浴見我扶桑東言訖乃寤有鳥自西南來緑衣紅距止藤上廻翔審頋若欲有言於臆者方君謂餘子其訊焉以記觀之老道士年九十餘言嘗扵海上見之今四百甲子矣蓋麼鳳云是爲記

自巖麓尋泉至三石洞記

至巖麓止十日散髮空翠行且唫頋謂方君得流泉潄石齒吾二人以耳枕之以洗吾悲何如方君指田間流泉故道皆達麓而來謂其源自藥壺山出山之愚民辟田其背盡激之過顙以故枯爲陸者不知其幾年無有能復之者乃與余行二百步至激泉處由激泉而西百五十步皆曲溝防石民橋其上有艸類菖蒲而小無脊一寸皆九節蓋楚南謂之蓀又沿溝行九十步亂山如蹲厓傾石立窪者凸者跂者伏者僕且僵者散而布者如羝之乳如鹿之奔如防之飛如鳥鵲之俯喙如兔之自吐其子猿猴之垂藤而飲扵水也如雞犬之於鼎而仙也其變怪峭特余無以詰之山之僧作亭道上泉出扵藥壺者赴焉同逰括吳子善韶卿之弟君實子肖育皆掬泉扵潄且憇有泉鳴林薄間防續相應類金奏闋而石聲間作又有縹緲蓋近若浮雲飛絮防空而下殆不可窮其狀聞唐有僧名而仙行者貞觀間自南麓來結廬扵此寂然自言千七十嵗有奇蓋出扵周末也廬爲寺又五百年因往觀焉其碑記僧所說鉛汞事乃效晚唐人詩獨不作秦漢以前語亦不可曉遂由寺之西捫蘿而上得石洞巉爽嵦可坐數十人視巖前樵牧路如綫往來負且牽皆交擘不相忤又東行抵相對巨巖趾得二洞其一溫然如春可久坐自外望之若無有者其一空廻寥廓聞人語如投珠扵壺滴泉垂艸雜飛蝠續之蒼碧欲動石平潤可抵處十數各倚梯拂蘚題詩其上逮暮猶沾沾忘歸窮泉源直抵藥壺頂望兩山墻立石飛聳欲墮可爲亭者一處磵中立石可爲橋接西巖者一處洞傍可爲屋若園各一處蓋居扵此者日逰而不知余與二方吳君得之若行外國遇異人出奇玩相飲宴皆世所未有故書以遺後之好逰者俾有考且屬韶卿居焉

月泉逰記

余少慕初平叱石事知婺有金華洞瀑泉之勝而未知有月泉也月泉在浦江縣西北二里故老云其消長視月之盈虧由朔至望投梯其間泉浸浸浮梯而上動蕩芹藻若江湖之浮舟擁苔扵岸視舊痕不減毫髮由望至晦置竹井傍以常所落淺深爲候隨月之大小盡痕竹上當其日之數旦而測之水之落痕與石約如竹之畫視甃間滯萍蘚枯靑相半殆頻水退人家日蒸气濕墻壁故在而浮槎防棹棲泊樹石隠隠可記余與友人陳君某至適望後二日陳君指萍與艸以爲斯泉虧落之驗蓋沖漠眹兆間盈虛消息之理與山川呼吸往來之气相值而不爽也如此非必有神物主之如雜書怪錄所謂巨魚吞吐云也泉傍舊爲堂祠朱呂二先生環防楯甃上環詩亭上四頋煙雲竹樹復環泉石亭不敢左其東北之山曰仙巖者逺望類芝艸浮空而立若皆有所待於斯泉而向焉者予方謀日遊其間與月約盈虧泉約消長與山約無盈虧消長亙來今以老吾詩有述仙巖之遺迹約余遊巖之麓者將龡鹿鳴之引以擬笙鶴曰子欲窮山中之勝而憚以足赴目乎余欣然從之故書泉之夲末以紀玆逰之始

粵某山蜂分日記

歐粵之南有某山焉跨羅浮挹九疑穴其竇而下空洞橫亙數千里與勾漏通山之陽其民至老死不知嵗歷惟以甲子紀日由穴之陰而南𨿽甲子亦不書山眾夭小鑿石竅繩防其上屋累累而下者若冡髙者若浮圖戶養蜂分地蒔花編竹若防蔬菓擘杉桐捲之或取雜木刳其中爲蜂房才百之一每數日蜂輒有分者置不問聽其所止而休焉率以蜂之多寡爲家之厚薄四時旦暮候扵蜂故歷與甲子可無也蓋衙而知早晚出入而知寒暑四時之花卉不同而蜜亦異味是其候也至於有事而防吉亦於蜂候焉濵是山之郡其人皆能言之蜂之分也其日必吉人家無大小貿易偶及蜂分則趣成之事未及辦則以待後之分日至於婚嫁已納采而未迎興作已畢工而未落成皆候焉或父子兄弟分業而居則其日時而並用之鄰里親戚置酒嬴老相與賀數向之獲是而吉者例指以爲盛事蜂移之家若僕若鄰無逺無近逓相報俾皆知是日之吉不敢隠有販者至其地畱一年書蜂分之日凡百有奇歸而詰歷驗之皆黃道紫防天月徳活曜其星也其不分者非凶星則常日也余聞之始而疑中而信久而驚以愧不知玆蜂之爲何物也且其王生而有髭則爲異舉族附之不敢後則爲忠遭物害而去有相失者不肯附他族必徬徨噬囓自相枕籍以死則爲貞出則紛然先後奔走之不暇則爲勤歸則翕然集若赴期防而聴號令則爲整食蜜之餘以遺取者不怨則爲廉爲房以自居則爲智有蠆以自衛則爲勇修是數徳而又能知天時以協人事則夫貪賄無謀亂行離次棄君事讎反覆變詐以取富貴利祿者身爲蠆尾而不防𨿽其形則人也使其居深山中與不知甲子之民將必防到五行以爲民害寧不爲玆物之愧哉

山陰王氏鏡湖漁捨記

越城東南多隠者居唐迄今五百載賀監宅與眞子嘗往來處往往遺迹猶在髙標淸气彷佛煙靄中玆爲可尙也王氏別業在城南蓋盡得其勝近又扵其傍蒔竹萬个加以幽花貞石離立參﨑引水循亭爲九曲前置屋如刻舟面鏡湖扁之曰漁捨甞意坐及與客對禹山雲气冉冉墮幾席稍東二百步累土爲坡室方丈曰小州水環其外北望州治山蜿蜒淟鮮翔伏迆演蓋昔人以比蓬萊實與秦望天池相賔主而是洲適中焉則玆名不爲過負城田可數十頃春夏之交水彌望洲小蓋浮榜其側含嵐浴暉頃刻殊狀不知天壌之有海也余甞一再造竹下良久主人晉衣冠迎客子弟儼侍立語久益親俾余爲文識其位置次第故他不遑及或謂余公家世蓬萊下方權貴人趣治第勢燻灼殊甚艸木動相徳色獨喫喫不肯歆艷附麗及玆蓋守前之爲蓋有昔名人隠者之所難可書也已是爲記

樂閒山房記【甲午秋】

余與吳君仲恭同年生而動息勞佚與凡所爲事相值無同者余喜泉石物外交逰耳聞足歷畏不卽居之意少不愜輒復去宜佚而得勞居裏黨人情髙下勢緩急張弛事後當成敗慮周於物而能自愛其所居爲屋日以爽塏靚深以休息其中宜勞而得佚近辟山爲重屋以眺逺又屋其後爲楹十有八其位置區畫類隠者所爲括人吳善父名之曰樂閒山房夫天地間云嵐木石崇丘絕壑足以發奇潛老多人迹所不到故畸人靜者得與世相忘而自樂其樂恆專已而不讓至貶食離累垢衣蓬首獨甘心焉今君之爲此不離乎家人父子之間匊灑盥櫛之常溫凊定省之候飲食滋味之養而幽閒之適唫眺之美一逾足越限而兼有之可謂樂矣今君年益老見益定𨿽不絕物不害爲閒且樂心有外馳𨿽閉戶坐不與人世接樂亦未至蓋君已知之欲推其究而言觧所以名者以余爲文能識古字屬爲之記甲午九月八日

小鑪峯三瀑記

睦土瘠民之巖耕者發土石趾如刃防肯防如肋棄而復食故凡樹石奇玩之鄰扵耕者殆無完景間有得全其天不毀以休息於此土皆民之所棄也其勝處的然見於圖經者又爲塵襟俗駕旦至而睨之毀畫贅疣以醜其外朴斲竅鑿以死其內與玆土爲仇又有甚於民之所墾者余至新亭之紫溪得鑪峯紫煙浮動旁無雜植肎肋之地以爲之累而又見遺於圖經不爲人所知故得巋然以存水南出經其趾雜苔藻不染他色友人翁君世居其下因約余賦詩聞有龍門瀑布者相去復不逺由溪之別澗行三五百步水皆西流余謂水於天地間西行極少所產必珍禽怪石與有道者居焉故三萬里遡風而西卽其大者遂相與躡足蒼苔水石間有巖穹嶐如門落深瀑數十丈下爲潭浴石蒼碧類白虹飲扵井而蛟龍搏之者旣匊泉咽且郤毛髮起竪由穹窿捫蘿而上望雙流繞麓石益深翠日且晚各賦詩岸幘乘月而歸約九日尋源至其頂如期攜酒挿菊遡雙流益東古藤靑壁殆非人境防溝溪二百餘步地稍峻泥如沙欲流者數處僕且起亂石云浮煙嵐薄林木片片欲防足相趾而進不敢視稍間防前足已逺後者望前者如乘雲空中遺影在地進至峽得一瀑自巖下爲三級流乳成池四頋巖壁木根翠色欲滴眾客靑蓑白帢浮杯乳上舉酒酬水遺殽核其中樵童牧竪觀以爲異復攀亂雲上稍南一石嵚嵌飛動瀑蜿蜒如舞白虹而下涎沫轉棹余無以名其狀復緑厓至頂望乳池上復二級流乳樷薄中艸木皆芝術香蓋峽中所望而未見者明日復由前峽登前壁望上級垂蘿裹濕蘚下與瀑屬歸而定其處爲三瀑識其可爲亭者四曰放鶴在瀑頂曰穹石在下瀑浴石旁曰可咽在上乳池之下曰弄月居亂雲之上可爲橋者二跨中瀑曰玉峽居兩瀑合流曰雙谼爲圖遺同遊者謀之不欲竅鑿朴防贅疣焉以累玆山始櫋蕙葺藥以備藏修種梅爲本瀑旁爲泥丸散桃巖上下春秋臨流濯髮夏乘風長嘯頂上冬看水柱如是以老吾年足矣橋與亭以某月經始先紀其事與同防各賦六詩書扵後後二年亭成而刻之石

晞髮集卷九

欽定四庫全書

晞髮集卷十

宋謝翺撰

記下序

逰赤松觀羊石記

金華洞爲初平叱石處余髫而聞之髮種種乃一至而叱石處復不在金華洞未至洞十五里有山曰赤松今爲寶積觀觀傍祠二仙卽皇氏兄弟是其處也石故在山之防變怪抵牾宛然如羊多爲樵牧及好事者取去道士拾其遺蓄觀中余得借而觀之者三處其一天井東僅十數角嶄然羣伏且起狀無抵觸意苔防茸若艸借地可近而玩其一並曲池之北岸累石爲山參布伍列犬牙其上臥者十八九伏者十七抵者蹶者十五歷險而跂者十三倚而齕跪而乳者十一若觀古鼎彛之迹扵石形不求完而意自足其一積小坻位置加宻跂伏齕乳抵蹶與前變態略同復有拱而人立者奇崛特甚道士易以他名使不與羣羊伍余曰是不可易左元放之遇曺瞞其化而爲羊與玆羊之化爲石是或一物也今而後觀玆石若憑而防若蛻而休茫乎日與對而泊不知所求其有不復化爲是物乎道士頋笑眾皆沈寂起立若植以餘言爲然故書以啟後之逰者其所觀三處道士倪某唐某王某云石去初平仙後若千年爲樵牧好事所取及移來此又若千年道士悉能言之於逰者非有所系故不書

金華洞人物古迹記

金華洞去縣三十里洞有三道赤松東西鹿田上而下逺望若建瓴水及至復平夷無他險道北山由上下气喘喘不暇息然亦不覺勞苦下洞之右爲椒亭亭上望洞口若鐵甕石正靑黑洞內外分爲兩由鐵甕入可坐數百人有穴如蟇頥水出自頥入地中下山復不知何處由頥入臥小舟僮僕篝火傳舟進至岸寥泬空廓行颿颿有聲由古轉左復從頥出洞外洞外二百步至中洞口自洞口束炬回旋入地底一出出良久有二里至上洞上洞分左右爲兩變怪開闔爲體各不同而天地山海人物之類最多歸而以其類識之總六十有四並十二而五得五十七爲仙人藏身處一石黃色亙地在外洞右爲道人比肩而立各一在外洞上頂旁爲大士垂珠纓絡箕踞而坐者一在石之右凡爲人之類四而形影小大有不犯焉爲碧桃枝實累累垂下者一處在於外洞頂右爲石筍防地而玉立者一斜立蒼紫而迸於地者一在洞中水簾後凡爲植物之類三而苞萌蕡實有不犯焉爲蒼龍首尾相應者一在外洞左左右對爲龍頭角鬛尾及爪痕如玉者各一在內洞右爲蒼白兩龍鱗鬛欲夾石梁飛度者一在上洞左角爲右黑龍而白蛇自背繞其脇者一爲蟾蜍三足一在石門限北爲逰魚布影扵石者一在外洞頂西北爲蝦蟆匝地者一在蟇頥蓄水旁爲石蜂窠房牗如綴者一在蝦蟆石上頂爲石獅子爲石虎而踞者各一在雪山前爲大小象腳大二小一在內石轉左凡爲山海奇怪之物摠十有四離而爲二十有一而鱗介羽毛飛走有不犯焉前後雪山一在上洞爲雲霞五色二在霜石上稍西及上洞右爲仙人望月者一在蟇頥受日處正圓如三五夜爲日影射石壁類月光在地者一處在上洞石之左爲北斗七星窠一在外洞外之左凡爲在天垂象之類九不犯二三焉爲天涯海角各一在下洞內右滑臺一在內之左爲石紋細湧如水波浪痕者二在下右上左爲仙人種玉田者一在下左丘畆步角可數爲天池一在上洞天扉下石井一在上右角下皆深黑莫測所窮凡爲在地之類八不犯一二焉爲石門限澑室櫺各一在石限內爲石柱一在大小象腳外石室一在水簾石筍後水落沙石盛之輒防下不溢簾後束炬可立先出者視互出入者與東炬立簾後者若神人然爲石梁一在天池左可數十丈爲天扉中拆日光射其內者一從洞背尋拆處復不可見凡爲棟宇之類七而求其犯者無一焉爲石鐘鼓自洞頂懸而虛其下而聲各如其所名者一在僊笠東爲僊笠一在鼓西爲筆格而山立者一爲硯滴石穿澑若引蟻鑽珠而洞頂滴泉正當其處一與筆格自爲左右爲懸鐘寶蓋類雲气結而天花雨者一在鐘鼓南爲天人掛衣痕蹙蹙如新者一在石牀右石牀一在衣左爲小掛衣一在外洞黃石上側爲水簾飛空而下類珠碧綴成者一在中洞旋石中爲小懸鐘二在中洞及上左凡爲器玩之物十有二而求其犯者無一焉余甞喜獨行山水間遇古迹奇玩見扵外有過此無不及者至內觀若神犀寶鼎燭影圖物防龍防兩天地山海之藏皆莫得逃其狀此爲尢絕友人方君鳳旣集爲行紀志所變怪先後有差余嘗欲與善畫者日夜相對盤礡其下冩爲圖分合數面求書尾扵山林畸人靜者傳之後數百年以爲希世之寶而力有未能輒敍其槪而爲之記凡以昔之得防而觀者數千百年旣不可知其人而往矣後之欲圖而觀者數千百年豈無有與我同志者其於此庶乎其有考也嵗屠維赤奮若月孟陬粵人謝翺記

鹿田聽雨記

鄕余見南嶽僧言嶽頂望日出海看云生樹石與巖屋聴風雨夐異人世甞疑其言之過比遊金華之北山宿東西鹿田夜聞風雨聲滃鬰浥隘琤琮澎湃淅淅浮浮冷冷翏翏或散或裒或赴或休或激或射或淩或瀝或沈或滛或益而溢其過虛若乘其擊實若盈其舉朽若勝其振於葉也若憑其赴扵壑也若崩其回旋扵空而薄乎軒也若濤風擊舟而擁於敗罾是不可行而詰其名也蓋其地近洞天山川鬼神虎豹蛟龍防蛇防象煙雲水石之所聚故聲鬰而不散其石虛窽竅垤防枅圏窪臼防崢口鼻之所出故其聲泊以深其林木霏枯新堅脆榮實癭液之所生故其聲泛以嗇其勢之來也殊方其席而怒也殊力其散而逰扵物也殊值故能若無若有萬變而不窮而畸人孤子抱膝擁衾感極生悲而繼之以泣故其聴也獨眞於是信鄕之所聞於僧者不謬然僧之聴乎此與人世異而吾之聴此復與僧異知吾與人世與僧之所以爲異則玆逰也將必有與我不異而深知此聲者乎是爲記

逰石洞聨句夜坐記

藥壺山其初摠謂之仙巖余取其狀類藥壺且奇崛特甚故別名之三石洞之遊直抵其頂拊摩苔蘚擷靈艸若芝術而莫辧者歸扵洞掬乳泉嚼咽之山之僧曰師逺者嘗遊方之外喜夜防見予抵掌荒落蜉蝣蟬蛻以爲異邀宿寺中設燎露坐望藥壺諸巖連洞如井河漢眾星掛其上小者欲飛大者欲滴環視北斗無見者以問逺逺云諸巖藥壺直西北最髙北斗墮其脇故經年未甞一見獨蘿陰缺處見南斗曆歷眾皆瞻仰嘆異遂以足歷目覩日夜所得沾沾自喜若恐失者與子善韶卿君實黙識以一人紏之由甲而乙各受其意以爲句有次第語不逮意責在眾意舛而語自工以責紏者是夜將分有影射西巖初如珠光走盤浸大如席湏臾光徧樹石閃閃飛動視東巖月復未吐益信仙宮深處所見日月光影往往與人間不同無足怪也復續聯句思益苦逺見爲能爲相與不自知對防兀兀達旦蓋先夜與子善宿韶卿家因讀韓孟聯句舉此爲例每得一聨書於紙有未合眾爭句紏爭意始各執其是不相下執愈甚爭愈力卒至扵當而後已旣成以爲善故是夜復如之先得韻四十四後三十八與題洞諸律絕句皆楷書爲捲復相與正其重復疏漏者竄若千定若千是爲記

睦州詩序

唐代言詩在江東者戴發運叔倫許刺史渾潤人丘貟外丹丘庶子爲顧著作況陸處士防姑蘇人孟先生郊巖處士惲釋子皎然吳興人駱少府賓王張處士志和僧貫休金華人賀賓客知章四明人嚴長史維秦徴君系吳舍人融僧澈越人張處士祜金陵人吳韶州武陵廣信人羅給事隠新城人項少府斯天臺人薛補闕令之歐陽生詹閩人其他𨿽遺逸不可槪舉率郡不過一二人多者三四人惟新定自元和至咸通間以詩名凡十人視他郡爲最施處士肩吾方先生漧李建州頻諭校書鳬世並有集翁徵君洮有集藏於家章協律八元徐處士凝周生朴諭生坦之並有詩見唐間气及文苑諸書皇甫推官以文章受業韓門翺客睦與學爲詩者推唐人以至魏漢或解或否無以答友人翁衡取十先生編爲集名曰睦州詩派以示翺翺曰子睦人也請歸而求之母貽皇甫氏所云捨近而尋逺則詩或在是矣癸巳夏五書雙谼精舍

登西臺慟哭記

始故人唐宰相魯公開府南服余以布衣從戎明年別公章水湄後明年公以事過張睢陽及顏杲卿所嘗往來處悲歌慷慨卒不負其言而從之逰今其詩具在可考也餘恨死無以借手見公而獨記別時語每一動念卽扵夣中尋之或山水池榭云嵐艸木與所別之處及其時適相類則徘徊顧盻悲不敢泣又後三年過姑蘇姑蘇公初開府舊治也望夫差之防而始哭公焉又後四年而哭之於越防又後五年及今而哭於子陵之防先是一日與友人甲乙若丙約越宿而集午雨未止買榜江涘登岸謁子陵祠憇祠傍僧捨毀垣枯甃如入墓還與榜人治祭具須防雨止登西臺設主扵荒亭隅再拜跪伏祝畢號而慟者三復再拜起又念余弱冠時往來必謁拜祠下其始至也侍先君焉今余且老江山人物睠焉若失復東望泣拜不已有雲從南來渰浥浡鬰气薄林木若相助以悲者乃以竹如意擊石作楚歌招之曰防朝往兮何極暮歸來兮關水黒化爲朱鳥有咮焉食歌闋竹石俱碎扵是相向感唶復登東防撫蒼石還憇扵榜中榜人始驚余哭云適有邏舟之過也盍移諸遂移榜中流舉酒相屬各爲詩以寄所思薄暮雪作風凜不可畱登岸宿乙家夜復賦詩懷古明日益風雪別甲扵江余與丙獨歸行三十里又越宿乃至其後甲以書及別詩來言是日風帆怒駛逾久而後濟旣濟疑有神陰相以著玆遊之偉余曰嗚呼阮步兵死空山無哭聲且千年矣若神之助固不可知然玆逰亦良偉其爲文詞因以達意亦誠可悲已余甞欲仿太史公著季漢月表如秦楚之際今人不有知余心後之人必有知餘者扵此宜得書故紀之以附季漢事後時先君登防後二十六年也先君諱某字某登防之嵗在乙丑云

晞髮集卷十

防晞髮集後

余按部至海陵儲少卿靜夫出示晞髮集一帙乃宋逸士謝翺臯羽父所著餘三復之愛其詩文奇古可法且悲臯羽之志節將冺然不白於世也遂篋付唐運使文載挍而刻之夫君子嗜義而殞身小人貪得而苟免使俱一時澌盡則來者何所勸懲哉翺一布衣而樹立偉然尢不可得後人所當亟以表章者嗚呼臯羽豈但文辭之工哉讀是集者尙論其世可也

治十四年十月上澣日文林郎監察禦史彬陽馮允中

欽定四庫全書

晞髮遺集卷上

宋謝翺撰

近槁雜詩

過杭州故宮二首

禾黍何人爲守閽落花防殿暗銷魂朝元閣下歸來燕不見前頭鸚鵡言

其二

紫雲樓閣防流霞今日淒涼佛子家殘照下山花霧散萬年枝上掛袈裟

重過二首

復道垂楊艸欲交武林無樹著霄野猿引子移來住覆盡花枝翡翠巢

其二

隔江風雨動諸陵無主園池艸自春聞說就中誰泣女冠猶有舊宮人

野望

心逰太古後轉覺此生浮天外知何物山中著得愁防花低艸色潮水逆江流消盡盈虛裏今人白盡頭

無題

天風下黃葉山樹掛緑蓑世情逐流水東去無廻波可與語人少不成眠夜多濕云黏短髮漂泊柰愁何

春閨詞

手觸殘紅頭懶梳香隨蝴蝶上衣裾暖風吹睡無言語又向牀頭防夢書

四皓

冷卻秦灰髩已翁紫芝歌罷落花風若教一出無遺恨莫入畱侯凖擬中

散髮

乾坤一楚囚散髮向滄洲詩病多扵馬身閒不似鷗因防東去水都是夜來愁晚意落花覺殘枝香更幽

友人自杭回建寄別三首

同來不同去離別暗銷魂閩浙若同水徧舟送到門

其二

湖信到巖瀬水色過衢城寄潮不寄水潮去有回程

其三

水到衢城盡梅花上嶺生不知寄明月步步送君行

孤山

又冒晴絲向水涯寒云冉冉防中紗能知緑髩幾回至欲行黃冠此處家已把掖垣等茅舍不愁封禪對梅花曉風吹袂過船去防鶴上天衝碧霞

雪

片片知何似無根零落花任隨飛到處不減是誰家縫宻天如翳擎深樹半斜城中薪酒貴羇旅若爲賖

畵秦宮人

宮人字玉姜秦時逃入山是爲毛女漢魏間人猶見之

結艸爲衣類鶴翎初來一味服黃精宮鶯防處啣花出猶向山中認得聲

織婦嘆

待得蠶繭上絲織成送女去還歸支機本是寒砧石畱取秋深自搗衣

商人婦

抱兒來拜月去日爾初生巳自滿三嵗無人問五行孤燈寒杵石殘夢逺鐘聲夜夜鄰家女吹簫到二更

憶湖上

擾擾忽半月徵衣雜市塵頗疑湖上客不是域中人防桞垂拂槳山云濕巾明朝在何處相怪墮凡身

悼古季淸

典刑前一輩言語尙風流詩律防不往梅花惱得愁雲煙今變滅老病摠宜休喚醒菟裘夢嚴城上雨秋

蠟梅

冷艶淸香受雪知雨中誰把蠟爲衣蜜房做就花枝色畱得寒蜂宿不歸

畱別顧君際

萬里行可到詩人吟到難愁來時自語冩出許誰看月落望如失山空坐更寒此時多少意欲別路漫漫

後桂花引

修月山人飯玉屑瑤鴨騰騰何處熱吳剛生愁樹合創毫飄玉斧髙枝折此時待罪扣帝庭素蛾騎蟾涕淚零月中落子如雨星至今收拾無六丁

吳山謁祠

吳山坊頂戴髙祠禁地淒涼江水悲卻是北人題記壁迆南耆舊獨無詩

雪後湖堤步歸

無求如有得防堤邊行山碧眼花亂水寒毛孔生窮冬疑有雨一雪卻成晴勞謝天涯月相隨步入城

梅花二首

春過江南問故家孤根生夢半槎牙到無香去飄成雪未有葉來開盡花

其二

吹老單於月一痕江南知是幾黃昏水仙冷落瓊花死秖有南枝尙返魂

往姑蘇與友人別杭州

北闗到吳防煙艸亦詩情飲少但知價行疎數問程天陰月不死江濶水能生別後不得寐相思近二更

雪霽有感

夜長春度夢門雪擁笆籬不倚成山積情知有霽時日髙檐自雨气上瓦如炊風過梅花漫寒香只戀枝

山中道士

山中道士服朝霞二十修行別故家畱客一杯淸苦蜜蜂房知是近梅花

余杭樵歌

樵斧丁丁響翠微頳肩半脫汗身衣因來避雨巖前洞裹得山蜂和蜜歸

書文山捲後

魂飛萬里程天地隔幽明死不從公死生亦無此生丹心渾未化碧血巳先成無處堪揮淚吾今變姓名

十年

忘卻寒溫語相逢一揖休十年只如此今日若爲愁月白夜亦晝山寒春更秋無情溪澗水只是下灘流

秋夜詞

愁生山外山恨殺樹邊樹隔斷秋月明不使共一處

除夜舟中遇雪

嵗月安有限利名心未灰雪飛今夜止潮去隔年來交友窮中見江山盡處回家人誰念道耳熱不因杯

元旦舟中聽潮

東望拜潮水無家在客船一來仍一往今日又今年有信從天外緣聲到枕邊海門春樹暖吹浪起晴煙

鸕鷀步尋方元英故居

遺像雙臺下結廬煙水傍子孫今幾世風雨半他鄕山靜云眠影葉幹防食香髙名故相壓吟苦不成章

靑篛亭

靑山何處似疑是剡溪傍采篛無人到生莎滿徑荒水交難辧色花和不同香歸路逢樵子麻衣艸結裳

題酒家壁

緑陰深處問天涯黃鳥聲中見酒家樹上猢猻摘殘菓向來才見是春花

正三立春

舟中隔嵗話偪仮信誰從山帶去年雪春來何處峯移軍增野竈落磧減機舂明日金華洞牧羊尋故蹤

贈山中友

防亂山云值此山林友種松髙及身掃葉落誰手斫盡松上枝縛作山中帚夜夜對西峯明月生戶牖

沙防登舟

五里兒女步虛沙暎斷笻云支半山石帆席上溪風數雁憐身只聞防願耳聾市橋東半榻側影夕陽中

僧房疥壁

松樹落釵股曉行猶見燈圓亭方井水老寺少年僧澗響夜疑雨雲寒春欲冰山僮錯相認應道我來曽

山居

宿火石中取人煙隔斷霞盜侵鄰壤粟女寄外翁家野樹刺生葉枯松藤纒花老翁頭未白相對話天涯

望仙都山二首

鼎湖只在柱峯上地險山空不可家山下人居五六月天風吹雨碧荷花

其二

道人誦經半峯下洞裏山神不敢歸我欲乘風到峯頂擘翻荷葉作蓑衣

疊山

礧磈復崔巍晴雲撥不開鐘聞上界響石自太湖來靈艸搗爲藥寒松燼作煤欲窮登覽興未到巳徘徊

社前

無家借燕住離別又經年客館依山上春分到社前雨來換宿水雲起暗晴川颯颯吹衣帶因風問去船

艤舟江心寺

數聲淸磬出晴暮落木人家散煙霧風送年年江上潮白雲生根吹不去

嵗月

嵗月記不得曽行此處村日欹眠石影樹長蝕藤根晚羨棲猿鳥春來問子孫勞生空可說不是欲忘言

霅女吟

罨畵溪頭斂翠睂綠楊扶起又低垂春風盡與花爲主不解庭前百結枝

文房四友嘆

兵後四友流落有訪得之者則頂禿足折笏碎幅裂自秦以來未見吾黨獲禍如此之慘者是以爲長太息云

昆吾莫邪輕毛錐平生故人皆引去剡溪之晳綘邑黔獨與石君作一處中書間起免冠謝輒被溺冠仍嫚罵見幾自媿後穆生正恐髠舂不與赦有時豎發怒相如熟視防恬挽其須尢綸棄敢自愛老龜支牀息猶在荊山風雨朝暮號璞在吾懷足何罪恨不雪恥酬諸姬背水一戰漢爲池楮生不攺舊邊幅三裭何但髙閣束客卿騎項百折磨猶恐能赤吾族此時不平義重生陽城裂麻欲死爭平生國士立橋下誓死守此漆身啞

秋社寄山中故人

燕子來時人送客不堪離別淚沾衣如今爲客秋風裏更向人家送燕歸

寄韶卿【見宋遺民錄】

莫因梅桞憶西湖且守仙小隠居霜木絕憐諸老盡雨燈動是十年疎休宮陶令長思友陋巷稽康懶報書衣食有餘休浪出我愁無地可耕漁

晞發遺集卷上

欽定四庫全書

晞髮遺集卷下

宋謝翺撰

金華逰錄

巳丑嵗正月謝翺臯羽方鳳韶卿約逰洞天

十一日辛卯韶卿攜子肖翁入邑與臯羽及陳公凱君用弟公舉帝臣防韶卿夜賦詩示同逰者

十二日壬辰陰寒韶卿拂曉取道上洛之吳溪過吳似孫續古約俱行至橫溪訪栁時聲父子君用不至帝臣從五路嶺先過門臯羽繼至防宿時聲居

十三日癸巳枕上聞雨是晚以雨宿栁眀府新居各賦一首

十四日甲午陰未曉卽行午度太陽嶺晚泊上坦欲訪雙巖鄭子有子有聞之先至旅寓邀宿陵雲山房城友葉謹審言適相遇扵陵雲約翌日同至赤松是夕子有出家藏先資政北山先生遺墨及久近諸賢書帖共觀至夜分韶卿書北山感雪竹賦後臯羽亦題

十五日乙未曉聞外葉聲疑雨起而視之則霽旣飯話良久子有之侄復畱飲凝香閣晚抵赤松自源口入一里許萬松矗翠有亭跨中路扁赤松山舊樞宻潛齋王公埜書今住觀唐元素易以他書矣沿溪入橋亭扁金華福地郡人潘繼先篆過橋入三門勑寶積觀額大中祥符元年所賜與殿中四錦旙及獻花四木孩俱今猶存入門而右有堂臨池上爲濯纓堂黙成先生潘待制良貴書入而爲松逰亭又入而爲枕流亭觀之前爲臥羊山卽皇初平叱石成羊處也道士王元臺謝天與欵宿謁衝應養素二眞祠二眞初起初平兄弟也松下有遇仙石坐其上相傳往年唐公李度有目寓觀中甞憩玆石遇二仙問故采艸拂其目遂明且祝曰後十八年當相見彬州及唐登第授彬教有二道士過之唐不知省道人曰子亦記松下治眼時語乎旣而邀之不知所適方知爲二仙云時韶卿病目甚故道士言之爲詳回宿王謝房各賦上元逰赤松詩

十六日丙申微陽道士水竹唐元素妙虛王徳厚竹泉倪守約房中觀羊石臯羽作觀羊石記云金華洞爲皇初平叱石處予髫而聞之髮種種乃一至而叱石處復不在金華洞未至洞十五里有山曰赤松今爲寶積觀觀旁祠二仙二仙卽皇初平兄弟是其處也石故在山之顚變怪抵牾宛然如羊形多爲樵牧及好事者取去道士拾其餘蓄觀中余得借而觀者三處其一在天井東僅十數角嶄然羣伏且起復無抵觸意苔茸茸若艸借地可近而玩其一並曲池之防累石爲山參布伍列犬牙其上臥者十八九伏者十七抵者蹶者十五履險而跂者十三倚而齕跪而乳者十一若觀古彛尊之迹扵石形不求全而意自足其一積小坻位置加宻跂伏齕乳抵蹶與前變態略同復有拱而人立者奇崛特甚非前所有道士易以他名使不與羣羊伍余曰是不可易在元放之遇曹瞞其化而爲羊與玆羊之化爲石是或一物也今而後觀玆石若馮而逰若脫而休茫乎日與之對而汨不知所求其有不復化爲是物乎道士顧笑眾皆沈寂起立若植以餘言爲然故書以啟後之逰者其所觀三處道士曰倪守約唐元素王徳厚云石去初平仙後若千年爲樵牧好事所取又若千年道士能言之扵逰者非有系故不書妙虛石旁有方竹一叢蕭疏可愛堂名蕭閒樓有減筆物化二字極佳水竹畱飲饍王倪各爲煮茗倪之徒石泉趙元淸疽發腦才愈未接客入小桃源路口有小桃源物化洗耳三石刻奇古皆余杭虞似良仲房八分書未過橋爲物外亭過橋有亭泉上有臺名滄浪溪石皆磊磈水激射爲峭峽爲盤渦道士徐南華擕酒肴並靑王易所書趙元淸夢逰小桃源四時詩來靑卽故樞宻王公之孫名進思官院號淳齋善書而好吟以避世立兄子爲子使出贅復分田送其妻歸母家而自爲道士扵此南華酌酒滄浪防槲陰下行至巖扉間新搆小亭名別有天地復酌亭上巖扉有諸公題墨新種桃梅夾道道士周雲巖世昌要防酌樓上石泉之徒王徳謙益之攜琴鼔再行午從觀右登丹山行窮林巨石間觀丹竈及丹石相傳某年丹光見石上有道人養雞見雞啄丹取之丹卽飛去今立祠與庵祠前舊有老樹並其一中斷倒架上半扵其一附著而生下半則僵立不相接狀甚奇怪今爲攺祠道士伐去曽逰者以爲言丹山而左稍下有丹井泉極甘冷一徑出小桃源之上抵二仙祠回宿寶積觀中西廡石刻赤松山三大字李陽冰篆偉甚以赤字從大下作火掲之有火災故置不用而存其刻云十七日丁酉雨欲往三洞不可遂入城泊祥符寺待霽取道向者以往

十八日戊戌雨畱祥符臯羽有塔影霧中深之句韶卿足之

十九日乙亥陰入寶婺觀謁星祠登八詠樓寶祜丙辰嵗郡守謝奕修攺創潛齋王埜書扁今易以他書矣時拏丁失急所帶奚奴不敢出市衢韶卿自同臯羽訪芙蓉盛太博共劇談世故晚歸祥符

二十日庚子新霽約審言自蘭溪門防扵北柵韶卿父子續古審言登七寶寺塔樓拂塔院至道年碑石遇且庵徐玉汝扵盧士安卜肆韶卿臯羽甚欲畱訪諸老以雨餘得霽重扵訪眾遂行旣出城遇栁齋劉權院梅居邵深道成齋王王成扵菱塘之東王謝二道士自赤松東西鹿田寺僧懷玉畱而相道韶卿賦北山道中眾客皆和晡至智者寺山路有亭扁北山唐乾元二年八月縉雲縣令李陽冰篆書入而爲倚松亭過橋有亭扁靈源小憩亭上又潛齋王公書靈源勝地四大字置之云堂後廡寺僧莫之貴也日夕過鳳凰山法淸院山形如鳳凰舊爲法朗石晉開運二年爲國防今攺法淸山西有一怪松偃蹇如盤龍院僧圓矩云昔潛齋王公甞防以欄楯逰憇其下是夜宿院中

二十一日辛丑有徐生館法淸酒狂士也曉起攜詩見贈有鳳凰山上鳳凰翔之句聯中又以畊田鹿化石羊爲對臨別宻謂審言曰余以鹿比僧羊比道士鳳凰比諸君子審言途中述其語眾皆絕倒從法淸而西過故康懿防國長公主墳園未至觀半里有岐徑行五十里至金華觀登山可至九龍寺上有劉先生講堂劉老標讀書處也三洞上爲朝眞中爲冰壺下爲雙龍三石扁皆飛白書立下洞口觀有天下名山四大字觀之左爲椒亭所從入洞路也以山下平地言之此則山巓然而迢逓寛衍觀之前居民成聚則此乃洞天之趾爾雙龍洞口石室明淨坐可二三百人仰視石室紺碧其隠約可名狀者爲云物爲仙桃爲道人比肩而立龍首見其左而尾懸右石壁上又懸石至地獨黃色俗呼呂先生藏身霞衣掛其旁有北斗星窠洞穴如蟇頥水淙淙從中出卽流入右偏暗出洞外溪澗眾束炬掲裳傴僂踏水入內洞幾三數丈首背皆擦石舊臥小舟而入今敝漏閣水際旣入復虛壙如外洞水從右流莫測其淺深執炬者一一相指告見蜂窠石水蛙石石鐘手捶之鐘累累貫巖上石門限雪山山前雪山後雪望之皎然仙笠懸巖石石鼓捶之鼓聲有形蜿蜒頭角須尾凡二屈蟠隠見爪尖皆白石如玉所謂雙龍也貓一獅子一頭足尾具額有珠大龜黒色白蛇斜繞其背首入甲下奇甚筆格一霜崖粲如繁霜有捲石小竅指面大有水正有水正滴竅中名仙人硯滴侯片時才一滴仰視洞中無他漏泉獨此耳浴室石櫺三足蟾懸鐘寶蓋如名剎講臺上所設而加髙大海角虎蹲立雲霞五色欲飛極裏從暗處俯伏逺望洞口水中所從入處僅一小隙透明如十五夜月名仙人望月又象足大二小一仙桂水波石粼粼然大者如浪轉雪山後而左爲滑臺爲池爲田畦町髙下可數仙人掛衣橫十數丈衣純素袪褏蹙折皆天成又仙人眠石方整可臥仙人防日月二宮復從洞口踏水而出凡洞中所見不假一毫鐫鑿而形狀自然其妙處殆不可言也登山幾半里至中洞洞口視深處乃暗穴但聞潺潺水聲束數炬相後先石深井然稍斜向內眾魚貫而下石滑且險約三十丈至水簾自髙巖噴出下有巨石盛之卽不知水之所往水簾出處前有懸石如鐘又如飛鳳視水簾以下復沈沈深黒人多不敢復入臯羽毅然揚炬而前韶卿續古從之由水簾之右轉而深入巨石無數回視水簾乃在目前愈入愈深下復無水有石筍入空曠中髙可三四丈色瑩如玉從石筍而下極底有石室燥潔曾防者畱題在焉回至水簾漸可望明而上不知入之險也然不能深入則不得盡其奇來逰者率望水簾而止爾又登山二里韶卿父子臯羽續古倩兩山童買竹薪束炬至上洞入洞而右爲觀音洞從石鏬越石限而入展轉愈髙扳援至觀音前其石像天成垂衣伸一足如土偶者但髙入巖鏬以炬燭之僅得其半而臂與面莫盡見也旁有潭深不可近名觀音井又名龍潭復路出從大洞正靣而入歷三數坡陀其石上雲霞波浪霜雪石室之類皆不減下洞所見洞口天日之光斜射洞中石崖上淡如月色奇甚內有石梁髙掛深可二三十丈白龍防其左蒼龍防其右又入有天池深廣四畔峻壁不可下池之裏有崖如兩扉而啟其一極黑暗中逺望石扉啟處天光下燭蓋洞天漏明而人莫知其處名一綫天旣隔天池不得復深入也雙龍洞口題名石上韶卿賦三洞云金華北山三洞天垂髫欲住金華顚春風吹衣雨洗履瘦節忽掛蒼山煙山髙地平走幽澗根絡石上森楠楩步從虛橋瞰石洞厓色閱世知幾年風痕霧迹化異物龍首昂左尾右旋就中暗穴如蟇頥急水瀉碧鳴媧弦遡流束炬照徒渉肩背擦石行拳攣水窮路夷內景得以炬交燭窮幽細文蹙波湧浪接皓彩凝雪飛霜鮮大爲獅子虎犀象碎亦復蜂屯然蜿蜒雙蟠角尾具一一玉爪拏蒼堅穹龜負甲色深墨長蛇白質相縈纒鐘能鐘聲鼓能鼓不假樅簴知誰懸直櫺斜檻藏湢室短畦長町移原田靑雲白霓五色霞笑盡敗絮畱丹鉛中途經過防深窅伏身低眺洞口泉空明一隙隔逺見秋蟾浴海光嬋娟左巖架衣頗橫亙疉折眾皺垂蹁躚自余神怪不可極似鑿非鑿鐫非鐫出登山腰叩中洞外視石井聞潺潺入深踏險思縋綆長竿掲炬後且先水簾可俯心爲掉到此十九歸言遄嗜奇不憚歷磊砢足以目故差輕便翻身卻望水簾處銀河天落懸吾前常情疑復下百尺積水定作神龍淵石幹徑辟卻易進玉筍防地修而圓宜爲淵處乃爲屋亦或摩蘚題新篇同遊疑吾久未出笑謂豈欲井底眠林幽風起日已晚猶疑髙洞山之巓薪蒸可買樵我道不逺數里仍攀緣傍從右壁入深坼如鐵戶限瓊爲櫋儼然海相掛珠絡熟視豈信非誇傳左爲朝眞正面入便想笙鶴遨羣仙雲霞波濤仙衣裳奇詭豈必下洞專歘然修梁架巖起左右蒼白龍形全望中極底勝漆黒雙扉隠隠起半邊天光一道燭扉內知此明鏬從何穿深壁峭不可往安得挿羽如飛鳶嗟余玆逰尙牽俗身所驟歷辭難宣但思乞水學坡老洗眼防字消餘年是夕僧懷玉同歸西鹿田寺止宿寺丈室後有奇石峭立鏬坼間可行林泉幽勝特甚黙成先生潘公大書其處云余往來南北兩山餘二十年獨未曾至鹿田紹興七年四月十七日同智者長老法銓來扵崎嶇險隘之中得虛曠寛間之地修篁喬木巨石瀑泉气象雄偉此蓋未之見不獨甲扵金華也自是評吾鄕山水以此爲第一云其丈室遂榜第一軒上爲思賢閣是夜聽雨軒中

二十二日壬寅曉霽過東鹿田寺廊廡列詩石內有葉丞相衡集杜五言四韻中二聯雲水花分塹弱山木抱雲稠更宿招提境還同惠逺逰又僧捨壁間有郡倅金陵吳琳題詩中一聯云雲暗雨來疑是夜山深寒在不知春潛齋王公甞和其後行數里至潛齋所營山橋穆陵禦書山橋書堂四大字下有懶巖巖上有亭亭之西有石筍又傍巖臨溪爲亭臺逺望州城城中之塔鎖小雙溪如篆文路口有亭扁北山今亭防皆蕪廢旣下山王謝道士登山取別徑歸赤松至潛嶽寺前帝臣審言同入城韶卿臯羽續古肖翁取赤松源口虎頭巖下道遇雨抵上坦旅宿

二十三日癸卯曉霽近牛度太陽嶺曉宿栁時聲居聖傳之蘭溪畱詩以待續古先歸

二十四日甲辰過松巖陳粹翁午與臯羽別晚復雨二十五日乙巳韶卿父子回抵吳氏書塾客有問金華勝逰者韶卿以詩敍其槪云赤松上下雨扉防八詠樓頭重拂衣西港晴來汀艸長北巖幽處洞泉飛風敲定磬鹿春過月滿丹臺鶴夜歸歷覧因知古詞客盛誇云夢未全非臯羽歸後作金華洞人物古迹記

右金華遊錄一小帙蓋嵒南方先生晞髮謝先生與諸老並先伯父續古同遊之所紀述也當時距宋失國才十四嵗然觀諸老情思咸有黍離餘韻而紀述巨細詳悉不遺寫出北山勝槪宛然在目中信非諸老不能作也然要之己丑實元世祖至元二十六年也書嵗而不書年者亦猶靖節不書永初之例耳後之觀斯帙者庶幾識前人忠厚之風雲

吳士諤防

方韶卿浦江人號巖南先生元黃文獻公溍栁文肅公貫皆出其門先生宋時未及仕而宋亡遂抱其遺經隠仙華山往往遇遺民故老扵殘山剰水間握手歔欷低徊而不忍去緣情托物發爲歌詩以寓麥秀之遺意龔聖予嘗論其詩曰由本論之在人倫不在人事等而上之在天地不在古今謝臯羽建寧人號晞髮先生宋相文天祥開府延平先生長揖軍門署諮事參軍已復別去及宋亡天祥被執遂流匿民間之浙水東日以吟詠爲事每遇談宋事輙悲咽淚下宋景濓先生謂其詩直遡盛唐而上卓卓有風人之餘文尢嶄防峭勁余若陳帝臣吳續古亦皆時之髙士文章巨家也共爲此卷夫豈易得哉然懼世逺而莫之知予故手錄一過而略述二先生之行槪扵後余亦不復考矣北山泉石𨿽自若而寺觀消毀過半欲究其遺蹤亦尙賴此卷之存云

天順庚辰十月朔後生郭述

晞發遺集卷下

右遺集上卷晞髮道人近槁見呂氏宋詩鈔初集中今以抄本互相較勘如前例下卷金華遊錄系毛氏未刻樣本別無所考苐正其可知者而巳按濟南王公謂近槁與正集如出兩手彊弩之末不能穿魯縞者錄其說於此以俟讀公詩者考焉六月庚子大業記

欽定四庫全書

晞髮遺集補

宋謝翺撰

續琴操哀江南

宋季有以善鼓琴見上者出入宮掖間汪姓忘其名臨安不守太后嬪禦北汪從之畱薊門數年而文丞相被執在獄汪上謁且勉丞相必以忠孝白天下予將歸死江南及歸舊宮人防者十八人釃酒城隅與之別援琴鼓再行淚雨下悲不自勝後竟不知所在嘻汪蓋死矣客有感之者爲續琴操曰哀江南凡四章

我赴薊門四之一

我赴薊門我心何苦我本南人我行北土視彼翼軫客星光光自陪輦轂久涉戎行靡嵗不戰何兵不潰偸生有蹙就死無罪莽莽黃沙依依翠華我皇何在忍防我家

瞻彼江漢四之二

瞻彼江漢截淮及楚起兵海隈亡命無所枕戈待旦憤不顧身我視王室誰非國人噫嘻昊天使女縲絏姦黨心寒健兒膽裂黃河萬里冰雪峩峩爾死得死我生謂何

我操南音四之三

我操南音爰酌我酒風吹我裳冰裂我手薄送於野曷云同歸自貽伊阻不得奮飛持此盈觴化爲別淚昔也姬姜今焉憔悴山髙水逺無相見時各保玉體將死爲期

興言自古四之四

興言自古使我速老麋鹿是遊姑蘇荒艸起秣我馬徘徊舊鄕江山不攺風景忽亾誰觸塵埃不見日月梨園雲散羽林鳥沒吞聲躑躅悲風四來爾非遺民何獨不哀

右續琴操哀江南者四章章四解或傳粵人謝翺作讀其詞甚悲因其詞以推其心則其所悲又有甚於此詞者謂非謝翺作不可也當宋季年元兵壓境兩宮且以琴酒自娯故老言度宗在宮中甞以壺觴自隨盡日不醉權臣弄國江上之師不暇一戰反以防聞蓋必有以壅塞其耳目蠱惑其心志而然歟否則栗栗危懼之不防而又何樂於酒借令長江天塹北軍不能飛渡安能坐守東南數郡爲一龜玆國哉梁蕭繹時江左戒嚴百官戎服聽講老子中旣輟講諜者言魏軍不出四境帖然又復開講一日以至力屈就擒身困縵幕𨿽拔刀斫案不得悔噫宋季然矣夫人者乃能以善鼓琴見上吾意其不爲鄒忌必爲雍門周縱不能一悟主聽使之少有更張亦能使之立若破國亡邑至聞疾風飛鳥之聲窮窮焉固無樂已及大事已去獨其心怏怏奔走萬里若不釋然者嘻亦晚矣天寶盛時歌者李龜年恩遇無比祿山亂龜年流落江南毎歌數闋四座莫不嘆息泣下又況天地黯然山河頓異使夫人者尙在庸有不以泣龜年者泣之乎予謂琴操多出於憂愁窮苦之人而有所守者翺之於詞適契焉故錄之若曰南風不競則自古見之矣尙何言哉尙何言哉金華吳萊跋

晞髮遺集補

欽定四庫全書

天地間集

宋謝翺撰

寄江南故人

則堂家鉉翁

曽向錢塘住聞鵑憶蜀鄕不知今夕夢到蜀到錢塘

南華山

文山文天祥

北行近千里回復迷西東行行望南華忽忽如夢中佛化知幾塵患乃與吾同有形終歸滅不滅惟眞空笑看曹溪水門前坐春風

逢有道者

誰知眞患難悟此大光明雲散天仍在風休水自淸功名幾滅性忠孝太勞生此意如能防神仙亦可成

山中夜坐

本心文及翁

悠悠天地間艸木獻奇怪投老一蒲團山中大自在

武夷山中

疊山謝枋得

十年無夢得還家獨立靑峯野水涯天地寂寥山雨歇幾生修得到梅花

溪橋晚興

南谷鄭協

寂寞亭基野渡邊春流平岸艸芊芊一川晚照人間立滿袖楊花聽杜鵑

錢塘晚望

錢塘江上夜潮過秋靜寒煙白露多吳越靑山明月裏舟人齊唱異鄕歌

月夜溪莊訪舊

歸田柴望

山山明月露何處認梅花石色冷疑水溪流白是沙淸吟幽客夢華髮故人家相見卽歸去已應河漢斜

觀水

古爲徐直方

滄江無盡水夜夜隨潮去若復作潮來滄江止不住

秋夜泛舟

橫舟何新之

飛星曳寒影野水淡碧空人生定何物扁舟空影中何年有宇宙生此木末風有力不向上難到蓬萊宮空攀棲鶻巢搔首如飛蓬俯仰慨今昔此懷安可窮

歸去詞

石髓王仲素

種松雨濯髮折筍春墮指長嘯歸去來滄江一天水

玩月有感

艸堂謝鑰

入夜茶甌苦上眉眼花推落石牀棊舉頭卻恨天邊月顚倒山河作樹枝

退宮人

云西陸壑

破篋猶存舊賜香輕將魂夢到昭陽只知鏡裏春難住誰道人間夜更長父母家貧容不得君王恩重死難防東風二月垂楊栁猶解飛花入禁墻

散策

菊屋何天定

孤坐忽不樂出門聊散行溪喧亂人語樹偃礙農耕雨徑莓苔積陽坡艸木明道逢九十老相對話承平

西窗

埜處王曼之

西窗枕寒池池邊老松樹渇猿下偸泉見影忽驚去

春日郊行

出門逢栁色忽過埜橋西坐石看潮長隔花聞鳥啼地隨芳艸盡樹與夕陽齊不是桃源路行人亦自迷

年年

觀山範協

年年如燕一還家又訪幽居過水涯風雨滿城春欲暮山中猶有碧桃花

訪隠者不遇

東窗吳子文

道人入山訪道人山深俗朴雞犬馴道人不見道人去艸木無邊春

采菊

竹坡韓【闕】

擷我百結衣爲君采東籬半日不盈掬明朝還滿枝悠然何處是千古正如斯

曉起

曉山林景怡

天雞弄喔咿殘星在斜漢整衣出幽扉山城漏初斷微微水風生冉冉田露散此時遊葛天淡然空百羨海色上寒梢漸失梅花面

宋學士景濓著謝先生傳雲天地間集二卷此蓋未完書也好古之士必有藏是詩者陸師道識

天地間集

欽定四庫全書

西臺慟哭記注

宋謝翶撰

【西臺慟哭記者粵謝翺之所作也宋丞相文信公值國亡數起兵南服翺布衣也倜儻有大志防丞相開府時杖防軍門署以爲諮議參軍後丞相死翺慟知巳之不復故登斯臺以竹如意擊石作楚歌招其魂若其慟西臺則慟乎丞相也慟丞相則慟乎宋之三百年也西臺者子陵之西臺也始翺哭於夫差之臺勾踐之國又於此升臺而哭者亦登峴踐華之意】

始故人唐宰相魯公開府南服予以布衣從戎明年別公漳水湄【按文公丙子七月開督於南劍時徳祐二年也公時年二十八明年正月文公引兵趨漳州謀入衛道阻不通三月入梅州五月兵出梅嶺其別者是年也按稱唐魯公而不姓者猶韓愈稱董晉爲隴西公之類】後明年公以事過張睢陽及顏杲卿所嘗往來處悲歌慷慨卒不負其言而從之遊今其詩具在可考也【按戊寅十月文公引兵至潮陽十一月兵潰被執遂北徙畱燕至至元壬午賜死時年四十七謂其悲歌慷慨卒不負其言而從之遊者蓋指其題詩張睢陽廟也】予恨死無以借手見公而獨記別時語每一動念卽於夢中尋之或山水池榭云嵐艸木與所別處及其時適相類則徘徊顧盻悲不敢泣又後三年過姑蘇姑蘇公初開府舊治也望夫差之臺而始哭公焉【按乙亥文公募兵於贛州後守吳門除江浙制置使知平江府公過姑蘇而哭也在乙酉之嵗時年三十七乃落魄吳楚間始有屈平逺遊之志而其志誠可哀巳又按公祭文云章貢之別言猶在耳水寒天空老淚如霰其間以記別時語而不忘可知巳夫差臺在州治之西】又後四年而哭之於越臺【此丙戍年也按行述謂公是年過勾越行禹窆間北鄕而泣焉時有冬靑樹引別唐玨玉潛云】又後五年及今而哭於子陵之臺【按乙丑年公從先君錀登臺時年始十七後丁亥公復過而哭焉謂今者在庚寅之冬時年四十二矣公之所以必記其年者蓋不忘其先後本未之事焉】先是一日與友人甲乙若丙約越宿而集午雨未止買榜江涘登岸謁子陵祠憩祠旁僧捨毀垣枯甃如入墟墓還與榜人治祭具須臾雨止登西臺設主於荒亭隅再拜跪伏祝畢號而慟者三復再拜起【按友人甲乙若丙者意爲吳思齊馮桂芳翁衡也今𨿽不知其然惟三人同登時詩可考見也三人者皆知公之心故與之俱而比其名者隠之之辭號慟者三蓋節之以禮也】又念予弱冠時往來必謁拜祠下其始至也侍先君焉今予且老江山人物睠焉若失復東望泣拜不已有雲從西南來渰浥浡鬱气薄林木若相助以悲者【江山人物睠焉若失云者其乃痛宗社之隕絕乎謂昔從先君及有云西南來云者其乃念家邑喪亡而思親之不可見乎】乃以竹如意擊石作楚歌招之曰魂朝往兮何極莫歸來兮關水黒化爲朱鳥兮有咮焉食歌闋竹石俱碎【古之人有遭讒迸逐者或閔其魂魄離散而不復還故爲辭哀之其人未嘗死也杜甫剪紙招我魂正此類也然文公旣死而公以歌招之者其有得於古道焉蓋公𨿽哀而不過乎傷而傷之在彼是皆至情惻怛得情性之正非若婦人慟而巳按朱鳥南方宿也咮鳥首也春秋傳古之火正或食於咮故咮謂之鶉火而火正配食於火星者以其於火有功故也蓋宋以火徳王而系於南化云者以其𨿽化而化必於南文公有功於宋猶星有功於火也亦以朱鳥配於宋焉其友方鳯過公墓有詩懷之朱鳥食何向正謂此也歌闋竹石俱碎蓋哀之深而不自知也】於是相向感唶復登東臺撫蒼石還憩於榜中榜人始驚予哭【相向者與客相向而悲也唶嘆聲其或有感而嘆也東臺去西臺若干步云】云適有邏舟之過也盍移諸遂移榜中流舉酒相屬各爲詩以寄所思薄暮雪作風凜不可畱登岸宿乙家夜復賦詩懷古【邏舟者巡舟也移榜中流舉酒相屬爲詩以寄所思者蓋哭始後而悲之未忘也亦情性之正而不爲事物所移所感之心始終如一不少變而愈深此君子之心忠厚之至也至於雪作風凜𨿽不可畱又且登岸宿乙家復賦詩懷古其於登臺之心則一而巳斯可見公不忘之意也哉】明日益風雪別甲於江予與丙獨歸行三十里又越宿乃至其後甲以書及別時來言是日風帆怒駛逾久而後濟旣濟疑有神陰相以著玆遊之偉予曰嗚呼阮步兵死空山無哭聲且千年矣若神之助固不可知然玆遊亦良偉其爲文詞因以達意亦誠可悲巳【明日者登臺之明日也別甲者別思齊於江也與丙獨歸者與桂芳而歸又明日至其居也甲後書來謂風帆怒駛蓋甲與公同气其所見者響應若是非眞有神之助也蓋公之至情達乎中正而若有見焉其焄蒿淒愴之著也如此按嘆息謂阮步兵者此特援比其哭之一辭若公者又非其比矣】予嘗欲仿太史公著季漢月表如秦楚之際今人不有知予心後之人必有知予者於此宜得書故紀之以附季漢事後時先君登臺後二十六年也先君諱某字某登臺之嵗在乙丑云【按公行述謂多所著書如季漢月表皆采獨行仿秦楚之際予未得而盡見也登臺後二十六年者在庚寅之冬其後六年公卒於杭思齊方鳳竟往杭買舟載棺至釣臺而葬焉其後防稽楊先生維楨爲文以哀之而刻之墓上仍題其墓曰粵謝翶墓蓋從其初志焉予謹按文公死年四十有七今公之死也如之嗚呼惜哉】

箕子痛殷亡過故墟而欲泣焉以爲近於婦人乃作麥秀之詩以歌詠之歌詠者憂宗社之音也今翶之痛哭西臺也又豈異於箕子與且翺在勝國時無祿位之寄及運窮物攺而能慟夫知巳以及於國迹之異於箕子也然則居箕子之位者乃反不見其歌而亦不見其慟也其本心宜何如哉百世之下秉貞尙義以能發乎中心之憤憤者非翺其誰與予後翶之生於是忘其愚陋本諸遺意以詳釋其記使後世知有箕子之歌於前而有翶之慟乎後也𨿽然若翺果未可諭於箕子也吾獨惜翺之時有箕子之位者而無翶之慟也後之秉史筆者尙庸考於斯淸河張丁識

子陵臺荒寒壓江水過者恆覽古賦詩未聞於此野哭者而翺也於此野哭蓋不獨異於今之人也鳯讀其所爲文詞竊以不及與於斯哭爲恨或者他日得攜手相與大笑胡盧絕倒於斯臺之上由百世之下觀之詎謂哭者之非笑笑者之非哭也東陽方鳯昔楚屈原傷其君之旣死憂其國之危亡而離騷諸篇作焉然說者往往失其防趣於是乎原之志郁而不得伸矣至朱夫子集注之出而後其義皎然大明故朱子自謂死者可作足以知千載之下有知我者焉蓋不誣也今觀粵人謝臯羽父所爲登西臺慟哭記蓋亦慟斯人之云亡閔亳社之旣屋義激於中而情見乎詞亦庶幾屈原之志哉然其文多隠語不有好古急義之士殆莫能羽翼發揮以暴白其事於來世也而浦陽張丁乃獨能爲之分章析句次其日月定其名氏必求當時之事以實之忠厚哉古人之用心也抑又觀臯羽父之辭有曰今人不有知予心後人必有知予者請以朱子之自謂者而頌丁固將可以少慰臯羽父於地下乎金華許元文丞相忠義明世多爲之記載禮部侍郎鄧公光薦作續宋書最爲詳備文公之將校名姓往往在焉然不及於賔客故謝臯羽先生防失其傳賴其遺文多傳於學者而西臺慟哭記則有張丁爲之注釋考訂精密儒林稱之然記云過張睢陽所嘗往來處此蓋題信之永丰張睢陽廟非嘗所往來處也素之曽大父汝南郡公爲吉州司理參軍公適家居知遇尢厚尺牘尙存讀此記爲之太息久之婺爲文獻之邦比諸老淪謝丁之博雅誠可嘉已前史官臨川危素識

常人之情久則渝渝則忘故忠臣義士慷慨奮激於一時者易久而不變者難文丞相拘囚燕獄百計降之不得死之時距宋亡已四年謝臯羽西臺之哭距文丞相之死又十二年此豈常情之所可論哉張孟兼爲臯羽注釋能羽翼夫忠義者是亦忠義之流也豫章掲法識

宋三百年以道爲國三百年後士之死社稷者相望而丞相文山先生之死嗚呼烈哉死宋死於道也當時士之受知於先生者不一人而謝臯羽獨不忘臯羽之不忘文山由文山知臯羽者厚文山之知臯羽臯羽之不忘文山皆道也後之讀西臺慟哭記者將有感於斯夫淸河張丁學古道者也臯羽之死久矣而丁獨景慕之表章之詠歌之君子曰文山之英風盛烈與日月爭光於天地間固不待於記不記然不記則臯羽之義不白而丁之服膺臯羽者不著然則丁者其太史公所謂附靑雲者非耶臨海陳基書謝公以布衣從文丞相起兵閩中其事不見宋史而任士林蓋嘗爲方鳳書之是時元始有天下言者尢多諱辭翺旣慟西臺尋卜地於臺之南岸睦人許之作許劍錄及翺死錢唐嘗語其妻劉曰我死必以骨歸方鳳葬我許劍之地鳳與吳思齊遂如其言而葬焉三人者予嘗合而爲傳髙風餘韻至今令人慕之丁固方先生裏子也宜於潛徳有以發其幽光觀翺此記𨿽羈孤山水間未嘗不慷慨自偉以是知天下之可悲者有所在矣彼不自悲而人亦莫悲之何哉洪武二年夏六月旣望金華胡翰敬題

文信公忠義之盛近世罕比其英聲烈節𨿽使亙萬世不朽可也謝翺先生公門下士也國旣亡而公亦死傷悼激烈之情每托於文辭以自見於是西臺慟哭記作焉太史公曰砥行立名者非附靑雲之士惡能施於後世豈先生之謂乎吾友張君丁雅好古道取先生所爲記訂其嵗月演其防意而使之傳其用心甚厚又豈太史公所謂附驥尾而行益顯者耶嗚呼是其可傳也已烏傷王禕謹跋

宋丞相廬陵文信公當徳祐乙亥開閫鄕郡興師勤王一時賔客將校號稱多士魯先曽大父監簿府君實與焉嘗著幕府錄記其姓名爵裏甚悉魯幼時先人每爲歷指其人而道其終始大槪魯至今識之後從先友杜徵君又聞其道公客謝翺先生行事心尢奇之獨竊怪錄中乃遺其姓名及觀翺所著登西臺慟哭記然後知翺以次年丙子秋始從公閩閫則是時大父已從樞密家公辟遂去而歸隠矣蓋與翺已不相接宜翺之姓名不著錄中也公以元至元壬午仗節燕市後二年甲申其弟文恵公守臨江首訪先大父玉笥隠居適公客何時先生亦自臨川來防遂相與入紫霄巖登九仙臺賦淩雲之篇悲歌慷慨聞者淒愴山中人至今傳之讀翺西臺之招蓋先後而同音者也於乎悕矣翺文奧古此記尢類廋辭隠語浦江張君孟兼爲之考嵗月徵事實使讀者了然張君之用心其賢矣乎然則讀斯記者其亦有所感發矣夫洪武辛亥暮春之初臨川曽魯題於冰防羽睪翁之記至欲放太史公著季漢月表如秦楚之際蓋太史公之著月表也以月爲紀記事之所起而不書元年所以明天下之無統也夫秦之旣壊楚之方興天下擾攘運數迫促不可以年紀此月表之所由著也羽睪之爲豈不忠乎國亡矣天下不復宗矣而翁獨以其無統也尙肯其爲朝周者乎且記之作猶諱避於辭豈有俟於後之知也烏乎翁之爲固不望於後知則辭之諱避又安得不借於人而始明乎愚讀張丁之疏而益有感河東李著

予家有先子手抄謝臯羽詩文一編予自年十五六時輒喜讀之如西臺慟哭記至今猶能成誦然非胸中磊磈有悲歌慷慨之意者未必知好之今張君乃爲之章分句析而疏其義則其深知篤好抑有甚於予者矣予所蔵本首篇稱丞相信公不稱故人唐宰相魯公篇中又無榜人始驚予哭以下至移榜中流數語余亦有數十字不同似爲善本恨不得見張君相與考其異同而定其句讀也淛源徐贅民

宋丞相文公死國之十二年其客謝臯羽父率同志三人爲位哭諸子陵之臺作楚歌以招之後復紀其事名曰西臺慟哭記以俟夫知其心者浦陽張丁述以示予予得肅觀焉曰嗟乎忠義之在人心猶元气流行於四時初不以古今而有間也臯羽父嘗望姑蘇過越臺而哭公矣而必登斯焉以哭而記者其以東都節義之盛始於子陵而宋三百年養士之報終於文公也子陵之於故人不以貧賤而易其守臯羽之於知己又豈以存亡而異其心哉君臣朋友出處死生之際必如是而後爲無愧也其義防矣今去之百有餘年忠憤抑鬱之气尙勃勃於言意之表則當時之云物助哀江流有聲理或然也嗚呼臯羽父其亦悲歌之士歟丁也從而表章之殆所謂後之知予者矣然則臯羽固無負於文公而丁又有功於臯羽也耶贑上鐂丞直書

予嘗聞之禮經曰朋友之墓有宿艸而不哭焉今觀謝臯羽之哭文信公於西臺也殆不可以斯律求矣臯羽始防文信公軍事其志將以有爲也未幾國亡而公竟以節死故臯羽之哭哭宋祚之不救也哭公與已志之不得伸也夫哭宋祚之不救哭公與己志之不得伸則𨿽終臯羽之身不能無哭矣又惡訃其墓之有宿艸與否耶若曰臯羽徒慟公之死而哭之豈知臯羽者哉浦陽張君孟兼出西臺慟哭記示予故書臯羽哭之之心以歸之永嘉鄭思先

登西臺慟哭記粵謝先生翺之所著也先生故丞相文公之客記爲丞相作也先生沒將百年矣是文𨿽在而鮮有知者浦陽張丁一旦表章而出之且復訂其嵗月覈其事實條分而章析焉予聞天下有大戒無所逃於天地之間者義也丞相盡君臣之義於艱危之時先生盡朋友之義於死生之際君臣朋友之義一而巳矣當先生作斯記時已逆知後世之必有知其心者百年之後而張君爲之發揮豈非天理民彞不可泯滅而義之在人心者千載而一日乎翺也昔日慟哭於西臺今也吾知其含笑於地下矣蘭江吳沈

晉處士陶潛疾劉裕之簒遂作飲酒詩以自宣其悒郁之气然皆廋辭隠語人莫能測後百年獨韓子蒼疏而注之俾讀者皆得知潛之用心亦忠厚哉吁防子蒼誰知潛心者後潛數百年下若有謝先生翺者痛宗社之屋悼文公之忠登臺而慟哭遂爲之記其辭類潛時人亦莫能識後翺數十年有若張丁疏而釋之使先生之事不泯防丁則誰與歸吁張亦子蒼之流歟衛人髙延

當宋之亡丞相文公舉兵閩粵起而從之者多一時名士粵人謝翺時在軍府爲諮事參軍後軍敗公就俘執畱燕京九年卒不屈以死翺感憤亡聊恆往來吳中遇幽閴孤絕之所輒設位慟哭以泄其悲思翺眞奇男子也而公之忠義足以結人心激士气槪可想見然則宋祚之不復豈非天乎豈非天乎西臺慟哭記翺所著也文極髙古而言多廋隠浦陽張丁爲之疏釋將以傳於學者今世之士弄筆墨爲藻繪之文日不暇給而丁獨用心於此噫殆亦有志者哉臨江鐂永之識

漢丞相諸葛武侯卒蜀人巷祭野哭當時不能禁宋丞相文公欲爲武侯事而不可得卒不屈其志以死江南人哀之有甚於蜀人哀武侯者三山謝翺臯羽其起兵時諮事參軍也望夫差墓過越臺登子陵臺觸物悲慟不能自已固宜然旣自號晞發宋累又作爲歌詩慷慨懷古且匿名記其事以自偉豫求葬地於子陵臺側將自附於梁伯鸞類若有意於警發憒憒者張孟兼恐其事湮沒取其文稍釋廋隠而傳之蓋有見於此𨿽然先正有言觀大節必於平日新安病士敬題

嘗謂以忠義名世者人𨿽云亡後之君子仰之企之不翅猶日星之麗天蓋以扶植彞倫有系於風教焉文信公爲宋社而死忠也晞發翁爲信公而慟義也忠於革命義於知己死爲君慟爲友忠義兩盡彞倫攸著宜乎諸公歆艷贊詠之不已也張孟兼氏裝演成捲旣章分句析詳釋其記且復題識於左方亦莫非由忠義而發是則懷賢尙哲秉彞好徳之心從可知已豈不爲世勸哉浦易鄭濤

予讀曽大父墓志有曰閩人謝翺奇士也嘗與處士雪夜放舟登子陵西臺擊石作楚歌聲振林谷意悲憤人莫識也新安汪九成書其碑陰謂人莫識讀者誠莫識徵諸故老始得其詳謝字臯羽宋文丞相客文公死於義胥與招魂望祭感慨悲歌亡國遺民空山共涕意有在也今以是而觀之則所謂登臺若甲若乙若丙者疑非予處士乎玆亦不必詳矣獨恨夫爲處士子孫者不能追先代之志而浦昜張孟兼氏乃能畱心考古於西臺慟哭記章分句析大義明白使謝之心昭如日月可謂善於發揮古人之遺意者歟今人不知予後人必有知予嗚呼君臣朋友之義有關於世教不淺百世之下孰不聞其風而興起謝之心其亦深有望於此矣惜乎予不能親見孟兼而講先生之舊也東睦馮城

宋相文信公日不能國矣公起兵閩中尙多應者黽勉赴難踣而復奮所謂親疾𨿽不療子不容不進之劑也時江東謝先生枋得亦起勤王兵久之無功三山謝先生翺以布衣參信公軍公甚禮之洎公北上以死翺於蘇臺越臺嚴臺九年凡三哭之蓋深悲南風之不競而思自附於節義之士也後謝江東被徵不食死翺亦悲憤亡聊以終吁亦偉矣公不負國翺豈忍負知已哉向使或徵而激之則將如江東之爲矣予聞江東好論申包胥魯仲連事言輒憤若身履翺之三哭得非有感於昔人成敗之故哉九京不作誦其慟哭記冬靑樹引等篇令人毛髮森豎張君又從而訓釋其實翺之義益白矣他日二謝伯仲以稱尙有徵於君言也夫博陵林光弼敬識

嗚呼古所爲忠臣義士者豈以國之興廢人之存亡而異其心哉觀謝翺西臺慟哭記可知已翺嘗客於宋丞相文信公之門公署爲諮事參軍宋亡七年而公死之公死九年而翺凡三哭之公於宋爲忠臣翺於公爲義士公之心不以宋亡而異翺之心亦不以公死而異忠臣義士之所爲固如此也𨿽然古之哭者多矣若趙壹之哭哭馬陟也阮籍之哭哭窮途也唐衢之哭亦不過自悲其身世而已皆在所不必論獨申包胥秦庭之哭所以存楚於旣亡也賈誼之所謂可慟哭者將以銷漢七國之亂於未形也至今讀左丘明春秋傳及班孟堅漢書者未甞不稱包胥之忠而服誼之先見噫翺之心豈異於二子者哉向使景定咸淳之際國無憸人翺豈不能效誼陳可慟之策以救宋於未亾四鄰之國有如秦之彊者翺又豈不能效包胥之哭以興宋於旣滅惜乎天命已去翺無所施而徒爲無益之慟於銅駞荊棘之餘此有識之士所以不能不悲也吾甞讀公傳公客如杜滸等皆牽聫得書而翺獨不與焉惜哉括王騎識

宋有天下三百年人主之馭下率以禮義故亷恥之風不防迨其衰也臣子之慕義者一何多耶文公之盛迹著在當世固不待贅一辭至其門人故吏亦往往爲之守志不移放浪山水間悲歌慷慨嗚呼宋之得人何其盛哉金華葉囝

臯羽此記讀者皆稱其感知已之遇而多文公之得士然記作於至元中辭旨隠約時巳不能盡曉況傳之愈久乎予友張丁乃釋之如燭照數計秋毫無遺所以圖其不泯者至矣噫張之存心抑何厚歟吳郡吳植【字子立嚴州人以處士徴授藤州知州】

古文一首粵人謝翺記哭文丞相之作今國學錄張丁考記中地方人名嵗月爲之注嗚呼古稱畸人劍客策士奇才若翺者似之矣蓋義而有俠气者歟此等人閔已志之欲伸甘殺身而不悔顧生世之不偶獨抑鬱而無誰與語故甞靑春白日潛行曲江西遊咸陽縱觀秦皇帝宮闕時之人焉得而知之也哉嗚呼使天下人皆不負丞相如翶者時事未可知也嗚呼翺沒後又幾年天生我皇起自江淮提三尺劍用天下智謀勇力抵大梁掃故宮電行幽冀隳其九廟幕南逃遁穹廬滅迹珍寶圖籍輦歸中土廓天地之正气洗日月之重昏雪諸夏之積憤讐【闕】之見辱翺不幸不生斯時其功名豈不可立致也歟餘人聞防古之臣楊總統者毀宋渡江以來諸陵有士人以牛馬骨至彼易之負歸瘞藥逕寺冬靑樹下惜不得士人姓名豈不可與翺同傳也哉或曰士人防稽唐玨也安人劉夏題

題謝臯羽西臺碑

安陽韓性

零陵斷石靑如天七星下貫寒蛟泉神訶鬼防萬萬古中有處士西臺篇臺前月色爲君好斷港馳啼蕙花老酪瓶羊炙試招魂一片丹心向晴昊邯鄲枕冷泰山秋海樹不著人家愁晞髮陽阿向天籟鳯凰作使追靈修紫霧黃塵窺下土淸都仙人半空語汶楸十九春鬼長玉雞吐綬闈扶桑

西臺慟哭詩

義烏傅藻

一生忠義薄雲霄慟哭西臺賦楚騷今日淒涼江上路何人重爲薦溪毛

金華潘闕

謝公昔爲蒼生起從事曽防相國知杖策轅門資畫諾運籌幕府異能爲漳江此日初云別大廈當年已不支只道開邊同所誓可憐鑄錯悔應遲血辭懷古悲歌處白練如霜賜死時太史直書無以貶先生慟哭有餘思同心肯學哥舒翰抗節能儕介子推吳越傷心非舊主金湯觸目盡遺基百年驚見文章在一代仍嗟气運衰南土衣冠方寂寂中原禾黍重離離正人端士余無幾孝子忠臣更有誰遙睇西臺堪墮淚淸風穆穆子陵祠

渤海髙啟

峨峨子陵臺其下大江奔何人此登髙慟哭白日昏哀哉宋遺臣舊客丞相門丞相旣死節有身恥空存北望萬里天再拜奠酒尊陰雲暮飛來恍如載忠魂所哭豈窮途中抱千古寃上悲宗周隕下念國士恩淒涼當世事感慨平生言空山誰知哀惟有猴與猿豈不畏眾驚聲發不忍吞人言天有耳此哭寧不聞願因長風還吹此血淚痕往墮燕山隅一灑宿艸根田疇去已逺玆道不復論作歌悼往事庶使薄俗惇

豫章凃穎

炎精昔年淪海底天下兵戈猶未已南冠宰相獨羈囚壯士悲歌咸義起謝翺臯父古遺直解種冬靑向蘭沚時從嚴瀨俯髙臺慟哭無言懷憤恥杲卿巡逺往來處涕淚秋風別知己山川荏苒變星霜岐路蒼茫暗榛枳誰憐宗廟盡禾黍鳯杳龍沈天萬里金鐘大鏞世所重喬嶽泰山人仰止綱常千古在扶持忠義一誠那可比燕云回首生愁絕楚些招魂空徙倚乃知亳社屋竟成三百餘年若流水當時南北莽空濶大運由來有興否申甫云亡返嶽靈傅巖歸去騎箕尾丁君慷慨思前哲珍重遺編襲緗綺羣賢鉅筆等長杠競以文章誇侈靡嗟予拙朴才力薄髙揖淸風酹芳醴煙雲浩渺江海空徒使作詩傳信史

云昜宣岊

朔風捲地气冥冥山色江南失舊靑弔古登臺惟慟哭寒墟隕絕少微星

鄢郢丘墟社稷傾包胥晝夜哭秦庭當時自借扶巓力今日慿虛涕獨零

豫章掲槪

忠義夙所尙殺身良已悲澑滴可穿石此志寧有移死者旣與國哭者將爲誰俛焉念疇昔五內斯如摧髙臺曠茫茫浮雲莽西馳掩冉蔽寒日於以增所思疇言百年後識者猶淚滋尙其作靑鑑播以爲聲詩

防稽唐肅

宮中六更初絕鼓藍田璽玉沈厓浦廬陵忠肝一斗血去作燕然山下土桐川木落秋日頽有客歌上嚴光臺石根敲斷竹如意萬里北魂來不來南風又涸灤河水故老寥寥知者幾誰似睢陽季葉孫箋簡能禆兩朝史洪武四年春二月九日題於防試之對讀所

右諸公跋語並詩俱見宋遺民錄內劉基詩一首已考正著見於前不錄於此十一月十五日記

西臺慟哭記注

欽定四庫全書

冬靑樹引注

宋謝翺撰

【冬靑樹引者宋文丞相軍門諮議參軍謝翺之所作也宋菆宮在防稽境內元楊總統欲利其金玉以宋王气在是矯詔發之當是時山陰唐玨見諸陵巳發乃策暮夜使人收貯遺骸骨蘭亭之山種冬靑樹爲識翺玨之故人也至元丙戌入越甞登越臺慟哭丞相故時有斯作焉自古忠臣義士所見略同若唐謝之爲豈易所謂同聲相應者耶】

冬靑樹山南陲九日靈禽居上枝【山南陲者山之南邊也九日者湯谷上有扶木九日居上枝一日居下枝昔羿射日中其九日九烏皆墮惟一日焉靈禽者烏也烏者陽精也精爲魂今九日居上枝者魂升其上也日者君之象也】知君種年星在尾根到九泉防龍髓【按至元丙子元兵入錢塘厥後楊總統易宋內爲諸浮圖造白塔於興元寺徙置諸陵遺骨及天下民籍戶口其曰星在尾者嵗在寅也猶唐薛仁貴爲吐渾所敗嘆嵗在庚午星在降婁之類以今所言其必有不利於時者矣】恆星晝隕夜不見七度山南與鬼戰【恆星者常見之星隋天文志恆星者在位人君之象也夜不見猶春秋傳日夜食之類七度未詳山南巳見上與鬼戰未詳】願君此心無所移此樹終有開花時山南金粟見離離白衣人拜樹下起靈禽啄粟枝上飛【金粟山名昔唐宗至睿宗之陵見金粟山岡有龍蟠鳯翥之勢謂近臣曰吾千秋萬嵗後宜此今宋陵寢旣獲安矣故援以比耳離離多貌言其陵之多也白衣者衣以白衣也昔燕丹送荊軻易水上賓客知其事者皆白衣冠況其有君臣之義乎靈禽卽烏也杜甫拜蜀烏之魂者良有是乎】

予旣注臯羽西臺慟哭記又以此詩讀者未易通其詞防故爲之疏以便參考而自質焉適文獻黃先生之門人傅藻氏以書來謂聞之文獻者曰楊總統初欲利宮之金玉故爲妖言以惑主聽而發之越中王修竹一日出金帛與諸惡少眾皆驚怖而請曰平日且不敢見今乃有賜不審欲何爲𨿽死不敢避因徐謂曰爾輩皆宋人也吾不忍陵寢之暴露已造石函六刻紀年一字爲號自思陵以下欲隨號收殯爾眾皆諾遂夜往收貯遺骸骨而上種冬靑樹爲識此歌之所爲作也其說如此予以舊注頗有異同亦旣以書致鄙見於傅君矣故未卽以舊聞非是而未加攺定姑錄一通寄傅且書來言於此以問該洽者庶幾予言或可再正而未晚也丙午正月十日張丁識

浦陽張君孟兼取閩人謝翺爲宋丞相文公所作西臺慟哭記詳疏其文復取其至越中所作冬靑樹引並疏之於卷末且以窆宋遺骸事爲唐玨及王修竹而疑其異同予謹按郡先生霽山林君當宋亾時忠義耿耿有南山有嘉樹及商婦怨等詩見所著集中甞與唐玨收宋遺骸於山陰種冬靑樹其上刻志有丙之年子之月冬靑花不可說之句蓋先生乃王修竹門客先生與玨所爲王蓋與知之矣夫謝翺在文公之門傳公者曽不及翺非張君玆述殆泯滅不傳今書玨之事而霽山林君不與焉豈非闕乎予因並識其事以釋君之疑且以副君好古博雅之盛心云洪武五年二月十九日孔希普識

冬靑樹引重注

【余曽注謝臯羽西臺慟哭記以未得見張孟兼注爲恨曹叔則出其注示之則頗疏誕余之注若未可驟廢也其注冬靑引亦然水閣雨餘因憶舊聞爲之重注非欲以蓋前人也余與孟兼所遇之時不同孟兼之去臯羽逺而余之去臯羽近臯羽之言余固易知也癸卯中夏藍水漁人識】

冬靑樹山南陲【蘭亭山在越城之南天章寺卽冬靑所識之地張孟兼云遺瘞蘭亭山後種冬靑樹爲識鄭元祐雲林霽山得髙孝兩朝骨爲兩函貯之歸於東嘉按霽山詩水到蘭亭轉嗚咽不知眞帖落誰家則已明言蘭亭矣元祐旣載其詩乃不深惟其義何其粗也】九日靈禽居上枝【冬靑之上有鳥來巢以記異也知者唐玉潛詩遙遙翠蓋萬年枝上有鳯巢下龍穴其記事同也謂之鳯謂之靈禽不敢以凡烏斥言之九日者臯羽過越臺而哭之之時也】知君種年星在尾【尾在析木之次謂年是戊寅也發陵之年羅靈卿云戊寅十二月十二日孟兼亦同之而貝瓊穆陵行以爲至元二十一年周宻以爲二十二年八月則是甲申乙酉也陶九成謂元下江南丙子至乙酉立國十載法制巳明安得有此事𨿽辧其非乙酉然無確據何不以是詩爲證也況臯羽作此在丙戌若是乙酉則相去不及一年其事方新不如此爲追憶之詞矣】根到九泉防龍髓【龍髓卽六陵之骨也王修竹造石函六刻紀年一字爲號髙孝兩陵則霽山所收餘四陵玉潛與諸人分任之章祖程曰余骸棄艸莽中霽山以艸囊拾取又聞理宗顱骨爲北軍投湖水中購之漁者而得之盛以二函則是霽山所云雙匣猶傳竺國經者一匣爲諸陵棄骨一匣爲理宗之顱與鄭元祐云兩函爲髙孝兩朝骨者相背觀後穆陵之骼得自北平則祖程之說爲謬】恆星晝隕夜不見七度山南與鬼戰【此言收骨之艱難也恆星晝隕言發陵在晝夜不見者諸人夜往覓骨不能卽得七度鬼戰者凡經七夜或七歷險事也】願君此心無所移此樹終有開花時【開花時猶鄭思肖望陳宜中從占城至也】山南金粟見離離【蘭亭山後處又分名金粟堆以其地多桂也知者霽山詩有金粟堆前幾吠鴉可證九日桂猶未謝故云見離離】白衣人拜樹下起靈禽啄粟枝上飛【此臯羽自敍與玉潛同拜陵下之景拜起而靈禽飛也宋陵收骨事山陰王修竹英孫所爲而唐玉潛林霽山爲之先後蓋修竹富而好禮客玉潛霽山皆在其門張孟兼所謂享諸少年造六石函皆修竹事也鄭元祐所謂背竹蘿爲丐者章祖程所謂艸囊采藥則玉潛霽山事也其後知玉潛者以其事實之玉潛知霽山者以其事實之霽山因時忌諱故私記有異同耳若原其本末則修竹在霽山玉潛之上其時同事且不止二人霽山集中有鄭朴翁厓山誌有政和人余則亮尙可考也】

冬靑樹引注

