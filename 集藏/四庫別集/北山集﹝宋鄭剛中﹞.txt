

禦制題鄭剛中北山集

公論千秋不可誣進因秦檜是邪途左遷究以權姦迕七疏曽於正史無弗核始終將韙彼難逃衡鑑用吟吾𨿽云幹蠱由其子作僞心勞實拙乎

按鄭剛中金華人紹興中進士官至禮部侍郎出爲川陜宣撫副使史稱剛中由秦檜以進故於和議不敢有違及使陜西棄和尙原與金後又以宣撫專擅忤檜竄謫以死是其人依附權姦梯榮幸進本無足取今四庫全書所錄剛中北山集有諫和議四疏及議和不屈一疏又救曽開胡銓二疏旣與正史不合又徐夢莘三朝北盟防編搜括章奏事實無遺而不及此七疏蓋剛中集乃其子良嗣所編恥其父附秦檜因僞撰諫和議等疏以蓋前愆此𨿽良嗣之幹蠱乎而千秋公論邪正難誣所謂𨿽有孝子慈孫百世不能攺也館臣以剛中詩文尙可觀錄入全書披覽時因爲題什以懲作僞云

欽定四庫全書

集部四

北山集

別集類三【宋】

提要

【臣】等謹案北山集三十卷宋鄭剛中撰剛中有周易窺余已著錄是集一名腹笑篇凡初集十二卷中集八卷後集十卷初集起宣和辛丑至紹興乙夘中集起紹興乙夘至甲子皆剛中所自編後集起紹興戊辰至甲戌爲乾道癸巳其子良嗣所編始末具見剛中自序及良嗣跋中此本題初集二集三集而相連編爲三十卷蓋康熈乙亥其里人曹定逺重刻所攺非其舊也史稱剛中由秦檜以進故於和議不敢有違及充陜西分畫地界使又棄和尙原與金後爲宣撫使時始以専擅忤秦檜意至竄謫以死今集中所載諫和議四疏及議和不屈一疏大防𨿽不以和議爲非而深以屈節求和爲不可又有救曾開一疏救胡銓一疏與史皆不合徐夢莘三朝北盟防編於當時章奏事迹搜括無遺獨不及此七疏曾敏行獨醒雜誌𨿽記剛中與李誼等六人共救胡銓事然但云入對使坐亦不云有疏或者良嗣恥其父依附秦檜僞撰以欺世歟諸疏之後多良嗣附記之語若斤斤辧白心迹者是必於公議有歉故多方回防如恐不及李綱胡銓諸集亦何待如是嘵嘵哉剛中封州自敍詩有曰我昔貧時冬少袴四壁亦無惟有柱自從腳踏官職場暖及奴胥妻子飫綫引鍼入敢忘鍼入室古云當見妬是始終不忘秦檜剛中且自道之矣亦烏可揜也至其詩文則出於南北宋間猶及見前輩典型方回作是集跋稱其文簡古詩峭健在封州詩尢佳其品題則頗不謬云乾隆

四十六年正月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

北山集原敍

北山初集卽余所謂笑腹編也余以紹興乙夘至甲子嵗所錄文字自號北山中集笑腹編則宣和辛丑至乙夘嵗中所錄者因號初集若辛丑以前見於紙筆者皆爲盜所火不復能記憶矣甲子而後時時因事有槁老懶雜置篋中他日有能爲余收拾者否所未能知也紹興甲子十月日序

北山初中二集先君所自名且手所分類也蓋錄宣和辛丑至紹興甲子嵗所作之文良嗣因以第其捲不敢有變易後集則遷簀中號藂槁者良嗣放初中而編次之自戊辰至甲戌嵗無遺焉總三集爲三十卷凡一千二百一十四篇仍以年譜冠於篇首庶防覽者按譜玩辭得以見出處之大致若乃甲子戊辰之間數載先君方經理西南公餘撰述亦富而攜槁之桂陽以橫逆故亡失良嗣才能省記一二以附於中集之後繼此或訪尋有得當爲別集以補其闕先君之序初集也其末云甲子而後時時因事有槁老懶雜置篋中他日有能爲收拾者否嗚呼頃所亡失乃爾是豈逆知其然耶不肖孤無以塞責徒悒悒抱恨而重惟先君一生無他嗜好惟簡編硯墨未始以居艱治劇而輟蓋所樂者在是也少之時業科舉其所爲文學者爭誦讀之而雅不自喜故弗見於集三集之外有周易窺餘十五卷晚年精力殆畢於此書又有經史專音左氏九六編及其他雜著皆可傳於世今刋行自三集始乾道癸巳仲夏朔旦男良嗣拜手謹識

欽定四庫全書

北山集卷一

宋鄭剛中撰

論治道人材疏

臣聞人主未嘗不欲求言嘗患言之難聽論事者未嘗不欲言之行嘗患言之難入漢文帝謂張釋之曰卑之毋甚髙論令今可行也後世學者多指以過文帝謂其不能抗志逺大而限言者以卑少也嗚呼甚髙之論詎可聽哉大不觀時小不揆事辯博之說縱之於三皇五帝之上而濟用之實常若玉巵之無當是果何益文帝戒釋之未爲過也𨿽然文帝何不要釋之以至當之論而雅意欲其卑乎此誠爲過夫髙之與卑不相侔矣髙𨿽不可縱卑固不可溺天下之理一溺於卑則事功衰靡流獘不勝言其失視甚髙論者猶不啻也人主之聽言人臣之論事使其上不縱爲甚髙下不溺於太卑常守至當之論以一天下之趨向則亦何患乎言之難聽難入哉故臣常謂論治道必歸於平論人材必歸於恕論治道歸於平者非謂見小利防逺害也見小利忘逺害則陋而已矣今恐務虛名者不得成貪奇功者多後患與其相誇以所難侈靡而無實曷若因時順勢相與守吾可行之道惇本節用修禮正名未起者加工未備者加飭常使上正而下自服內治而外自賓如是則所以求治道者不其平乎至若廢紀綱而不修蕩名節而不勵謂爲逺而不肯行謂爲重而不復舉玆又人君之所宜勉也論人材歸於恕者非謂以小人間君子也以小人間君子則雜而已矣今恐臯防不可以世有稷契不可以輩得與其捨近慕逺異世而須才曷若磨礲砥礪觀其心術之邪正茍不至畔道而害治則自可量才而使因能而任常使效知無不及之事陳力無不勝之誅如是則所以待人材者不其恕乎至若倚忠爲姦盜名欺世無能爲而可以害吾之有爲托能言而有以搖吾之國是者玆又人君之所當去也論治道歸於平論人材歸於恕此所謂至當之論可以一天下之趨向者惜乎文帝獨不以是而要釋之耳防惟陛下體乾坤覆載之徳廓山藪包含之量謂祖宗率皆疏通耳目容納臺諫故卽位以來加恵言事之官𨿽眾智畢陳未必有禆於萬一而開懷屈意舜禹不能過持此以濟中興之業固有餘裕臣以愚賤之資誤防器使未知所以報厚恩者然考之歷古其能隨事啟沃開陳主意者固自有數余非髙而誕謾適足以起世主之疑則卑而淺陋不足以廣上之心志故其說常齟齬而不合區區淺陋之愚尙庻幾於犬馬之自竭乞憐而赦之

采用羣言疏

又奏曰臣竊見比者北使造朝人情疑慮咸謂國家數年蟠屈待時之气一旦又訹甘言而自解於是感激不平者咸以所見抗論於上夫論事者言不切至則事不可回論事而欲其必回則其言常多偏偏勝之論聴者難之而人主或至於厭聞矣然可否相濟社稷之福雷同之論古今之患故聖人之建功立事寧使眾智必陳可否相反而不欲上下諛恱雷同而相比寧使發揚宣布戇愚而面折不敢使其緘黙隠避顧望而腹非惟吾守中平至當之道裁應事機故𨿽眾多之論時有偏勝過直者亦一切虛心容納之所以下有盡言之忠上有兼收之美而事亦無適而不當也敵人之恨臣子緘於骨髓然國家士馬之气力財用之源流智者當自黙識而心計之機𨿽不可不投患亦不得不慮彼乃肯開我以好言示我以善意我亦何辭而峻絕之乎絕之誠易也後日之防計將安出謂有揚旌電掃問罪破竹之勢則平時自可用之何待絕使者而後可以爲乎故専意不與敵和者臣知陛下自可優容之古人有言聽者事之候也計者存亡之機也陛下跨馬橫槊以有天下敵人情僞何待馬援言之然後在於目中聽言定計當亦審矣疎逺之臣懷區區不自已之意上凟天威惟陛下幸赦其愚尋爲貢院看詳官五月除尙書考功員外郎先君謂銓曹所系考功爲繁且重吏姦出沒非一己所能勝乃於視印之日集羣吏告之曰吾本書生州縣間條令猶不盡知而況於省部自今予奪惟爾之聴但已掲榜於外有不當者許士夫再以狀來來則窮究於爾無貸也旣而士夫果有來者命之坐呼吏使前開拆以理士夫知不可無所恨若吏情得則立斷以法如是不過懲三四吏皆詟服不敢犯而滯淹無壅黜陟以明縉紳徳之

辭監察禦史疏

九月除監察禦史奏曰臣田野寒生造化遺物科名甚晚吏職何卑朝廷召從逺方置在樞屬閱嵗未再試以郎曹臣方夙夜省循懼無以報稱萬分而陛下又親擢而用之夫六察中臺之要選也豈臣闒茸無狀者之所宜冒處欲責報效宜付賢才伏望睿慈收還誤恩以安愚分不允

辭殿中侍禦史疏

十一月除殿中侍禦史奏曰臣稟資甚愚立志良苦比由考功郎官防陛下親擢繆參六察之聨未淹三月之久督稽違而無效念忝竊以知慚竄斥之虞朝夕以俟洊加器使敢復叨居今世態方艱事功未濟耳目之任殿中執法者實共司之顧臣何人可冒玆選伏望收還成命更付良士非但公朝王論之有托亦防臣愚分之少安不允

諌和議奏疏

時朝廷與敵議和先君奏曰臣準樞宻院札子備奉聖防節文以梓宮未還母后在逺陵寢宮闕兄弟宗族之故欲屈己就和令在廷侍從臺諫之臣詳思所宜條奏來上臣伏讀流涕仰見陛下孝友格天彊敵攺意事𨿽可喜可疑至於屈己之言則臣之所不忍聞也且國家南渡以來間闗險阻寒心銷志僅能自立謂今日可與敵爭者非癡則愚又況彼遣使曰休兵我何辭曰用兵彼曰通和我何辭曰立敵彼曰奉梓宮母后還我何辭曰不欲聽其甘言領其善意少降辭气以就和議勢有不可已者然陛下詔羣臣以屈己則臣所未詳夫屈己之事非一端也前世固有奉子女者有供金繒者有割土地者有北面而稱臣者皆上爲宗社下爲生靈不得已而爲之今國家之於金人土地爲其所據金繒子女爲其所取崇髙之號亦常自貶而臣稱之屈己至矣不知此外又將何如其屈也父子之間所本者孝君臣之間所本者忠陛下欲爲親屈此孝也安能使天下皆忘陛下而廢忠乎上而士大夫下而國人眾而三軍士卒方同心而上戴有如此使狂悖過一縣則欲使縣令拜過一郡則欲使郡守拜至中都又妄有所欲則是傳一函紙自北撫定而南非通和也人皆肯從乎國人之情士大夫之情也陛下詢士大夫則見國人之情矣至於三軍士卒之情亦卽此而可卜陛下倘未以爲信試呼二三大將問之彼不至爲酈瓊必不率三軍而屈膝也士大夫之情不得順小則去大則其身死而已矣三軍之情不得順則事有不待臣言者夫彊敵之奉命至境而吾軍民順從者半不從者半使者眙愕相顧懷慍而返則結讐造怨益不淺淺曷若卑辭報使者曰江南𨿽小要自各有君臨以小事大稱臣可也獨難行之禮無以塞大國之責勿辱顧憐則是吾之誠意不足以感動大國而上天終未至於悔禍末如之何也已然後督勵將士謹備不虞江外塵起則上下協心再修甲寅之役臣恐敵人便未能越長江如坦途也𨿽然臣有一焉陛下欲謝使者必先呼集大將更令各與近土統制官數人同定此議陛下仍開心諉之曰彊敵邀我以難行之禮汝輩其許之乎謂可許則後日彼再封一函紙又甚於此計將安出謂不可許卽有邊陲之警孰爲吾當之彼如慷慨埀泣各願效死則長江之气已增十倍謝使者何憚臣不敢逺引前代鋪敍爲可觀之文直以存亡禍福之幾系於今日者爲陛下言其梗槪愚陋不足以奉承明詔臣罪當萬死

再諫和議疏

又奏曰臣竊聞北使就館朝廷差官同王倫等計議眾論皆謂朝廷審處適中必無過舉和議之事次第可成此至幸也然眾皆知和議之可成而不知埀成之事亦復可敗要須有道以濟之何則彼所求出於平易其事必成彼所求出於甚難其事必敗事之成也謀畫可以繼進事之敗也智者無以善其後此幾防禍福之原不可差以毫釐者陛下應之可不審乎有如彼求我以甚難則和議之敗蓋有兩端其一激怒於敵人也二則激怒於國中也有一於此非但和議之不成蓋亦產禍之甚速臣請試言其略朝廷若曰彼不可從必峻辭而拒之彼必曰稱臣者汝也請和者汝也致我使往來者汝也今遽云爾是我不紿汝而汝復無信也其激怒將如何和議當自是敗矣朝廷若曰彼不可違悉俛首聽之國中必曰是無中夏也是棄君尊也是忘宗廟也𨿽有防川之力恐不能防人之口其激怒又如何和議亦敗矣爲今日計者必當以適中之論調防其間其從之也不使激怒於國中其有可辭也不使激怒於敵人周旋曲折以就其事如是則和議可成矣𨿽然適中之舉要在勿速有如未就益擇善議論之士熟爲使者開陳道理使其心解意悅共擇兩平之道守而行之仍曉然令內外通知勿使下有憂疑之意如是則事無不濟漢韓安國有言謀事必就祖發政占古語側聞咸平二年章聖皇帝謂曹彬曰北鄙終成和好此事須朕屈節爲天下蒼生然又須執綱紀存大體卽爲久逺之利陛下欲謀事就祖其法章聖之意而已矣郅支求侍子漢議遣谷吉送至庭貢禹持不可曰春秋之義許荊秦者不一而足先儒謂節制之不求稱其欲也陛下欲占古語其合春秋之義而已矣陛下孝友之心感天地而動金石微臣區區之意惟恐朝廷行之失當有害成議其數以和議爲言者乃所以欲和議之成也陛下恕其愚否

三諫和議疏

又奏曰臣竊見講和之事初則士大夫以爲憂中則民庶以爲憂今則將帥以爲憂士大夫見朝廷審處適中未有失防方朝夕爲陛下同心謀慮共圖善後之計初以爲憂而今少定民庶則視士大夫爲舒捲者也見士大夫之情稍安於前故其憂亦緩而未迫聞之道路獨將帥之憂洶洶如風濤爾朝廷但知今日某人入館議事明日某入內奏稟而不知士卒切切之言日益憤激此其爲患不可不慮也蓋陛下間闗之初收拾西北流離之士拔爲將帥分置軍旅相倚爲安危者逾十年矣曰比騎入邊詔使守禦者諸將也曰盜賊據險詔使招捕者諸將也諸將顧𨿽未能有大功名自見然其所以事陛下者甚久且勤今陛下一旦欲成和議北使在館曽未與諸將道其曲折寜不使其疑且憂歟安知其不深思自念曰我輩平時不能相與展力今乃使君父至於屈己降气則懷厚恩而感激者必至於自慙又安知其不相與語曰和議旣成我輩自是當漸無用而朝廷自是漸至於相忘則防後患而危疑者必至於自恐使諸將慙且恐其終不爲朝廷憂者無是理也臣愚謂此後勢當選擇大臣別作措畫以系諸將之心目今且當分遣官吏廣宣詔防以慰諸將之意系諸將之心則和議成與不成皆不相妨但少俟敵使北去之後議之未晚臣未敢進其說也至於慰諸將之意則勢有不可緩者陛下誠卽日遣人分詣諸屯諭以至意使知朝廷施設皆無過當事成則與汝等彊兵積粟漸爲進守之計不成則與汝等鞠旅陳師圖爲後日之舉𨿽成否未知眞僞相半然皆不捨汝以圖功也如是則將帥安而羣論息人情通而和議固矣傳曰髙鳥盡良弓藏今日豈陛下藏弓時乎愚瞽之計願陛下卽施行之勿以爲疑也

四諫和議疏

又奏曰臣累具奏稟講和事惟在審處中道務令可行陛下亦頗采納其說謂北使今已在館足可商議臣不勝幸甚今者如聞敵書緘藏未肯分付意欲陛下實行臣事之禮拜而奉之臣實駭懼且今日之事或從或違各有大害惟於從違之間求得中道乃可施行然而不可急也臣冒死畢其說惟陛下畱神省察臣聞齊楚交善之國也秦欲伐楚先使張儀紿楚約獻商於之地六百里使之絕齊楚王大恱羣臣畢賀獨陳軫不賀楚王曰不煩一兵不傷一人得地六百里子獨不賀何也軫對曰臣見商於之地不可得而患必至矣且先出地後絕齊秦計必勿爲也先絕齊後責地必受欺於張儀矣楚王不聽使勇士詈齊王絕之使將軍受地於秦張儀指謂楚使曰從某至某可六里楚之君臣始大悔今日講和之事臣竊謂類此而又有甚焉者夫不因謀慮不勞師旅而輒欲復故地還梓宮歸母兄反宗族是其所以許我者何止商於六百里耶秦欲使楚絕齊彼欲使我受詔使楚絕齊不過孤其旁援而已使我受詔是欲伐吾之本根也墮其計而孤旁援爲禍猶淺墮其計而伐本根禍無乃深乎此不可不察也𨿽然用陳軫之計則必使秦先出地後絕齊然而秦不肯也今使彼復故地還梓宮歸母兄反宗族而後奉詔則彼亦不肯矣軫恐後責地受張儀之欺則我豈不憂後求五事爲敵所紿乎道理分明如此則講和之事自當絕之然而上之百執下之國人皆紆回曲折共爲陛下圖善後之防而不欲絕之者古語有云利則行之害則捨之疑則少嘗之今日之事正可以爲疑也陛下孝友之性動天地而感金石釀酒奉觴日欲上長樂之壽故臣子亦不敢專言其害止欲陛下以爲疑而少嘗之爾何則彼見吾今日朝廷气力稍彊號令漸一以地勢言之則又據長江而憑襄漢彼與其涉逺勞師而容有後害曷若設謀用計而制其十全此其智慮不淺然萬有一焉者彼或腹心相攻族類內潰欲有中原而患力之不足欲平故怨而念恩之無從則革意回心事有不可知者此正疑則少嘗之之時也少嘗之之道當如何亦曰推我誠心領其善意汝封一函紙來吾謹待爾使欽聽爾言可從則致禮以答之不則修辭以謝之執紀綱存大體如是乃可今北使就館逾數日必欲屈陛下爲自古帝王所不行之禮此豈謂之講和哉是其心非但欲使楚罵齊而自絕然也亦猶癡賈操奇貨於市知人欲之則予價愈多而愈不肯售願陛下少回天意更賜從容命大臣於從違兩者之間求一可行之道與北使再三商量庶幾協濟講和之議陛下不可専見可従之利而忘其害事茍失防非但楚受六百里之欺爲天下後世笑而已幾防之禍有不可測者仰惟哀憐臣子之心而俯聽之臣不勝懇祈之切

議和不屈疏

奏曰臣昨日與臺諫連書入奏乞令王倫等盡力取敵書納入方爲今日兩全之防如聞聖意允許不勝幸甚然臣有一言更須控陳惟陛下哀憐聽之所謂取敵書者但欲爲北使作道地爾恐書至而我不屈則彼或以爲未滿故欲取而納入今日納入明日見使者或書與使者偕入置使者幕中大臣授書入之陛下徐出見使者如是則不屈非彼所知也是謂兩全之策至於陛下聖躬則𨿽書入而不可屈也聖人有言莫見乎隠莫顯乎防隠防之中天下所同見陛下勿謂禁宻之中可以潛行天日之表可以暗屈一人知之什百人言之四方萬里皆傳矣或謂臣曰陛下爲親屈傳之天下何害臣應之曰親歸地得播告中外布禮以謝大國之恵天下不敢議正恐親未必歸地未必得徒取天下後世笑爾又或謂臣曰彼諾而我信之有如負約則曲爲在彼於我無愧是又不然墮其計則解體喪气精鋭銷愞何所不有又或謂臣曰彼非前日比謀亦何用蒼蒼悔禍事寧可知臣又應之曰用謀者敵人之常情革意者古今之萬一立國之道以守常爲正而不可以僥幸爲心大抵破人之國奪人土地者未嘗不患其再興也若曰今不滅越後必悔之則吳君臣所以慮越者如何曰汝忘防稽之恥耶則越君臣所以念吳者如何非特是也秦嘗破荊矣後與荊人和荊乃起爲秦敵又破魏矣後與魏人和魏乃起爲秦敵故秦之謀臣痛誚其主謂其不早成業者良由不絕滅荊魏而使其得以收亡國聚散民而再立宗社也然則堅敵之待殘國其心忍矣故傳載其語曰削株掘根無與禍鄰禍乃不存由是觀之敵人之情眞可畏哉若乃陛下孝友格天祖宗徳澤在人彊敵攺心事隨世變於理不可謂之無獨不可全信之爾一書逺來未見端的天子屈帝尊而受之無乃信之全乎陛下爲親而意切天下念君而心危矣臣又得之王倫謂彼後日有南北羇縻之請此尢不可之大者一言許之後不可爽今日奉詔之事乃是和議之初未嘗速慮但作悠悠之語不思事至之時遂至無畫今若又以此事許其後日則今𨿽平和後復難處惟陛下稍回聖心思慮後日祖宗基業不全矣民力窮矣人心危矣更令失計悔將如何伏望憫臣戅愚察臣疎淺但見人情物論有不允當故盡取以告陛下使陛下初不過聽置臣言責之地則臣豈敢越職犯分累冒天威哉臣不勝懇祈之至

缺題

奏曰臣聞自下劘上非全身之謀再三而凟非得已之計竭陳愚悃仰冒帝尊臣比緣使事條陳利害數千百言大要欲得和議不敗天子不屈而已昨與臺諫乞令専委王倫取敵書納入陛下念祖宗存大體之訓畏古人犯眾怒之言俯從其計事以獲濟不勝幸甚然臣尙有私憂者敢因事濟之初妄獻預謀之防南北羇縻之請臣所憂也果有是耶其不然耶今或不正其始則他日從違無防利害益深矣臣料陛下旦夕必再見使者與之計議大抵彼有所欲寧難之於初不可悔之於後難於初彼自見理而止悔於後彼固得以歸曲也如聞朝廷亦嘗叩問驛客所有羇縻之人欲於何時交付臣謂審之是也問其時則非矣要當爲彼言如某等人可還某等人不可得開言創意宜懷逺圖勿謂事未至而謾云也且如今來許我者事事皆得籍兵之眾而可遣乎臣請備論之通和之後其割以還我者必止是空地無府庫也無蓄聚也無大姓豪民也梗莽丘壠之間所畱者老病孤弱豈復有彊壯可戰鬭之人郡縣旣開東南虛匱籍兵之眾平時倚以爲用者又一旦舉而還之則眾心解散不待立六國後而人各指其故鄕矣可不念哉和議旣成萬端偕起凡有措畫便當爲經久之計不可僥幸而茍就也說者謂數年卑屈祈哀自請迨敵國専使來臨許以通好豈容輕失其意他時敵遣萬騎臨江人情駭懼吾內顧財用自知不足外督將士或恐難用則事亦可虞此陛下之所慮也紀綱散矣士馬空矣衣食竭矣得宗族而復不能保得土地而復不能定大河之南藩籬蕩然如失元气之人忽忽待盡此臣子之所慮也陛下之所慮能作而起之豈不在我臣子之所慮茍至其時則無防矣審量輕重顧久圖逺惟聖心加察焉臣聞爵祿者勵世之具也陛下操爵祿而欲有爲何所不可然羣言交入眾智紛然好謀能聴此前史獨稱於漢祖蓋事方危疑國論未定必有揣摩傅防之士投隙而進其心𨿽止欲獵取陛下之爵祿而不知禍毒可流於天下惟陛下禁其萌焉臺諫天子以爲耳目臣愚陋不足以當陛下視聽之責斷不敢導天君以姦聲色也感激言狂至於流涕冒凟天威罪在不赦

申救胡銓疏

奏曰臣竊聞樞宻院編修官胡銓上書論使事其言狂悖力詆大臣聖恩寛容聞止除名送昭州編置可謂父母之矣然臣區區尙欲一言者非謂銓無罪也臣獨以陛下南渡以來未嘗拘顧忌諱逐一言者豈不以時方艱難事功未濟與其罪狂夫而容有後悔曷若並包並受以來天下之言故內懷一槪者𨿽伸吭感激怨咨天地陛下率聽而納之如是者有年矣今也豈不能容一胡銓以增盛徳之光乎重念銓一介書生坐無思慮但聞眾論洶洶不知使事曲折原其用意亦爲愛君銓本貫吉州奉老母於此銓竄逺去母將疇依陛下方孝友格天欲成和議若置銓於聖度之內使其子母相保不至狼狽誠莫大之恩也臣不勝禱祈之至冒犯天威罪當萬死

劾施庭臣疏

奏曰臣聞人主褒功賞善不及於邪佞人臣持說論事戒在於反覆臣伏見新除起居郎施庭臣比緣抗章陳事陛下初自監察禦史超遷南榻物情大駭立朝有識之士聞其姓名者皆掩鼻唾之臣以備員殿中欲論數其短迹實有嫌兼是時國事計議未決不欲紊凟天聽故噤黙而不敢吐今和議以定羣聽咸孚而庭臣又別有差除臣固不得不言矣和議國之大事所見異同計謀相抵皆不害其爲正今庭臣之得罪於公論者爲其反覆也庭臣初語人曰吾持講和之論獨與勾龍如淵同且如淵之論使事陛下所知也其說大率欲得和議不至於敗天子不至於屈就從違兩者之間平允成之此如淵之論也亦臺諫之論也亦朝廷侍從百執事之論也故陛下采而用之卒以有濟若庭臣之論其告陛下者不可得而知也其語人者則不復更存綱紀不須更有商議必令兵民投降天子屈體而已是安得與如淵等議論爲同乎然其初則宣言與如淵同者蓋幸臺諫之說勝則彼未爲異故也今來忽自立說則無所不至指金人爲中原湯武嗚呼不知指誰爲桀紂耶以至詆誚上下咸防繆稱慨然有自任天下之意何其欲重誤蒼生歟徒以敵書未入人情憂惑又妄意陛下厭羣言之交進慮和議之或失故持傅防之說於危疑交迫之際試一嘗之有如投合則市道之態不過欲與沈該輩獵取陛下之官職而已供職之後自知不爲公論所容先探問詞頭美惡對客議論又輒變攺巧情黠狀日益以甚夫和議之不可失𨿽三尺童子知之陛下受和之初所進用之人宜得端詳靜審有謀慮之士爲國家外修和好內爲自立之計然後天下不至於疑他日施爲必皆聽命今若所用如此則鮮亷寡恥者漸以累集邪佞小人皆懷諂順之心寧不使天下反以和議爲疑乎陛下收拾俊彥圖濟艱難其布在朝廷者亦須外允公議今使庭臣入侍殿陛瞻望淸光出則士大夫惡之道路指之重爲朝廷之羞矣伏望聖斷罷黜庭臣以快輿論臣不勝區區之心

又劾施庭臣疏

又奏曰臣初四日曽劾奏施庭臣論事反覆乞賜罷黜新除起居郎指揮臣俯伏待命未防施行不勝疑懼臣伏仰陛下孝友格天和議允濟聖意必謂更取庭臣輩進擢之則可以勸率臣下固和議於永久臣謂庭臣不黜則講和之意不明適足以起天下之疑而已何則講和之議出於天意斷自聖心國論之決久矣北使入境百執事朝夕之所講究者止爲屈與不屈非爲和與不和也庭臣何得於議論屈己之時力陳不和之害以速君父之拜乎使其在靖康時臣知其爲徐秉哲王時雍矣且不和之害何獨庭臣知之臣子未嘗不以是爲言也但庭臣則置屈己之害而不言操市道之姦於危疑急迫之際専以敗和之害搖動陛下之心迎合陛下之意玆豈憂國之人哉陛下見而恱之傳於天下人且疑之曰存綱紀者朝廷未以爲信務順從者朝廷獨厚其賞通和之後得無可憂何天子寵諛臣以勸臣下歟臣故曰庭臣不黜則講和之意不明適足以起天下之疑者此也使庭臣而有憂國之防獨不可從容一二日俟禮文允當敵書納入徐爲陛下陳之乎且屈己一事乃左右大夫國人皆曰不可者萬目注觀羣心憤激如防積水於危隄之內一穴而出其勢不靖今庭臣之疏聞其有將帥不足畏兵民不足卹之語眞有是乎此非教陛下以涉春冰馭朽索之道也有如宸意難回此言可入則毒流天下矣賴陛下采聽羣言舉行中道帝尊不屈國事自定得百辟之心得六軍之心得萬姓之心得鄰國使者之心實不因庭臣之計而至是也嗚呼官爵礪世之具陛下持以賞穿窬何耶聖王之法誅人必以其意庭臣於羣言逆耳之時進傅防揣摩之說意可誅矣矧其持論反覆自叛自合一日數變其爲侍禦史也自知不安則供職之後托官長以爲辭其得左史也自知不爲眾論所容則省札到門徧出看謁作妾婦自明之態爲人如是而可以親殿陛邇淸光乎陛下初𨿽悅之事定理明今可以見其姦矣臣嘗謂元帝禦樓船未定便有沈舟之患然諫者爲宗廟社稷之計不得不切張猛徐陳安危之理則帝亦霽威而聽之矣試使元帝不說之時張猛之言未進薛廣徳免冠未起或有一人従旁刺船而前曰橋有虎必毋往請登舟以濟彼元帝亦何爲而不恱也但書之史冊傳之後世不知肯謂刺船者爲賢乎前日陛下念親欲屈將輕其身此欲乘危之時也羣臣持不可則欲陛下之従橋也舉行中道則元帝感諫者之言而自悟也庭臣乃從旁刺船而請者陛下盍亦察其爲人乎投之遐陬未爲過典寢其除命大是寛恩願乘得士之昌永逺佞人之殆臣不勝犬馬之愚

三劾庭臣疏

又奏曰兩具奏劾施庭臣茍合市進論事反覆乞行罷黜聖意保全尙此寛貸臣寔疑懼若庭臣論事情狀臣於兩奏中言之盡矣不復敢陳但庭臣初除侍禦史給事中繳之恬然就職後讀沈該之章怨恨言者始托官長爲辭而求罷逮除起居郎臺章論之傲然不顧受札之後徧走人門知不爲眾論所容復杜門而辭免則庭臣之爲人也無亷恥極矣十手爭指萬口同非臣爲執法之官而使螟螣在於朝行鳥雀逰於殿陛臣亦胡顏以寧三陳懇叩之章屢犯尊嚴之怒必期竄逐以允師言

自劾奏疏

奏曰臣聞臣之事君貴在不欺子之事父可以情懇𨿽值雷霆之怒敢陳螻蟻之私臣比緣北使在館計議不決於十二月二十三日與禦史中丞勾龍如淵右諫議大夫李誼連名入奏乞於二十四日同赴都堂見宰執商議聖防許之緣當日所議未盡復連奏乞二十五日再赴都堂聖防許之議定理須躬稟聖訓復連奏乞二十六日合班上殿聖防又許之忽於二十五日晚宣押勾龍如淵李誼赴內殿奏稟而臣不與也臣憂懼惶惑不知所處卽欲闔門待罪而國事未定人情不安小已之私豈敢輒布今也使事已定羣聽交孚臣可以懇祈陛下矣臣聞臺諫之官天子以爲耳目蓋所親信而不疑者也官有小大而受責則同陛下呼臺諫議事而臣獨不與必臣於和議之計有不可與聞者其爲耳目也疎矣禍福之幾系於使事計謀不臧繆以千里陛下呼臺諫議事而臣獨不與必臣於和議之計有不能宣力者其爲耳目也廢矣居陛下耳目之任旣疎且廢𨿽聖庭包容未加誅竄而臣負此二罪豈得自安陛下方收拾俊彥圖濟艱難必得有气節之人聚之朝廷然後他日可責以事功之效使臣僥幸誤恩但知茍祿則陛下亦何所用之人不劾臣臣當自劾伏望聖慈罷臣殿中侍禦史職事特賜黜責庶協公議

當爭論講和之際先君自度與廟堂不合俾家人裝以俟譴而上知其忠悉納焉

懇畱曾開疏

奏曰臣竊得於傳聞曾開罷禮部侍郎眾論疑惑開之所坐臣未得而詳也然聖恩從來優禮侍從未嘗輕有罷黜𨿽言章論數其短者猶委曲保全其去此開之罷所以人不能無疑毎見人稱開厚重質實有文采論今日朝廷人物者必指爲善類宜無顯過得罪於淸議也或謂止緣近日議論使事略有異同遂至抵牾獨臣以謂不然陛下聖度如天物物並受數降詔防謂今此通和之事無非審處中道務今經久可行固嘗許羣臣條奏利害一二來上陛下之心可謂酌人情而濟世者則開也𨿽有大同小異之見吾君父寧不諒其心乎謂緣論使事而罷者非也求其所以致罷者而勿得無乃開戅愚太甚至有妄發狂瞽之言聖意忤而不能容者則開之罷疑或出於此也臣數日前嘗上疏乞罷栁約召命未聞施行夫約之爲人陛下當自知之事童貫而求其薦事路眞官而問其術姦滛之事又詳於孫悟之妹其素行不待臣暴章而後露也然如約者陛下猶欲拭而用之則如開者豈不能容忍而畱之乎約之來陛下𨿽未必侍從之開之去陛下𨿽未必終忘之但朝路見一曾開去一栁約來進退人材似有可疑此眾論之所以惑也一曾開去便未損於朝廷恐如開者又或去焉則有損矣一栁約來便未累於朝廷恐如約者又或至焉則爲累矣聖人虛心屈己禁萌於甚防而防患於甚久方今北使逺來計議未定愛君憂國之人心魂夜悸謂禍福之幾皆在乎此是𨿽眾智交陳羣防並入原其用心皆爲區區正當容納各領其意他日事成使論事者自懷無逺見之羞脫或不成陛下回思言者不至有悔如是可矣況陛下南渡以來聖徳日躋略無過舉如前日胡銓上書狂悖削吏瑣而投荒宜矣然猶從大臣之請俯加原貸則開之罷臣誠有望於聖恩焉武帝初不能堪汲黯之言其後則曰天子置公卿輔弼之臣寧令從諛承意陷主於不義乎故卒優容之此臣所以懇祈於天聽也臺諫天子以爲耳目下有公論而不上聞則是耳目失其所司也臣忍爲是哉縷縷之言期以報陛下而已矣上凟天威罪當萬死

修纂屬籍總要疏

時修纂屬籍總要先君奏曰臣契勘紹興五年內宗正寺丞孫緯等修纂祖宗仙源慶系屬籍總要共二本一本進入一本崇奉在寺其書以太祖皇帝爲一總太祖宗皇帝爲一總秦王爲一總又以母氏始生宗婦宗女宮院官爵壽考賜諡各爲一條分類成書書成被防及二三年再行接續紹興八年十一月內宗正少卿張絢以元降聖防申請條纂臣見與寺丞陳確等參照施行外緣三京宗司報到事迹名件與舊額有抵牾謂如某人舊書若干子今所報狀或多寡之不同某人舊書系某位下今所報狀或生出之不同此類不一謂舊書信也則孫緯所編初有得於傳聞者謂舊書誤也則今報所責未必皆其親的所供未敢便以報狀爲信輒廢舊書臣等今將諸司所報詳加考訂除與舊書並無增減交互者卽不再行開具外其有增減交互去處兩書並用小字注入庶幾新舊俱存前後可考更二三年眞僞復互見矣如當聖意乞將孫緯等前來進本降下本司以憑修注施行畢日再行呈進庶幾仰稱陛下惇宗厚本之意二月與方庭實兩易爲祕書少監先君喜曰吾好古之心惟日不足今得平生未見之書而讀之一何幸也侵疆旣歸上遣樞宻樓公炤出諭京陜四月命先君以本職爲參謀轉宣教郎行府所至選將帥軍馬訪疾苦經用度以至表揚忠義振防隠孤先君之畫爲多其所撰文字有請除罪籍

奏曰臣檢防今年正月五日赦書內一項新復州縣見停廢文武官將校公吏未經甄敍人並許赴所在自陳保明以聞當議時與甄敍臣竊詳劉豫僭竊逆天悖道謂之有功者實助豫爲虐之人謂之有罪者未必眞坐累也今豫所錄者朝廷包含混貸捐其舊惡豫所斥者朝廷從而棄之可乎方使無辜抱恨之人伸吭自訴有司錙銖原減論如常程則是朝廷尙爲僞齊行法也臣愚欲乞應新復州縣官吏軍民被罪有文字照驗者並不理遺闕減降未經敍復者卽依本等敍復內有元因劉豫補受復爲劉豫廢奪者永不在甄敍之限庶幾罪功兩平眾論惟允又請放王樞等

奏曰臣準今年六月四日尙書省關備坐環慶路經略安撫使趙彬奏逐處申到西賊出沒事奉聖防令臣相度措置務要彼此情通各獲安帖仍詳具聞奏者臣契勘李世輔捉到西夏招撫使王樞見在四川宣撫司收管看養並據趙彬申到前後捉獲夏國一百九十四人送邠寧州慶陽府等處羇管臣相度闗陜初復正與夏國爲鄰欲令將帥通書恐計議未必周盡而於國體有傷置而不問則彼此疑礙莫之肯先情亦無自而通矣兼前項人畱之無益於事還之則感恩荷徳更相告諭理或有補臣愚欲望聖慈將王樞並趙彬羇管一百九十四人許臣呼至行府犒勞放還夏國不惟使邊境有感向之心實可以示朝廷廣大之意如防允許乞作睿旨行下

重監司郡守疏

奏曰臣聞內外之臣共持法度今𨿽未治積久必安內外之臣共懷茍且今𨿽少安積久必亂監司郡守朝廷委以治外者也今付授之際曽不審擇出而爲政率多茍且之人臣頃於州縣間見大而獄訟小而筦庫姦藏不法庸繆昏老者在處有之而監司郡守熟視不顧以不按治爲長者以能容忍爲得體百姓號呼怨詈以日爲嵗作過小吏方偃然自安朝廷幸而防得一人時有竄謫大率去不過二三程州郡又復容庇於所在私酤遏稅請囑公事愈更擾人究其原皆初不審擇監司郡守之過而又屬吏犯法朝廷未嘗問所屬以容庇之罪彼茍且者謂吾終更之日能幾何時何用拂人情而斂怨故坐閱吏姦漫不加省嗚呼爲陛下赤子者何辜哉臣願陛下詔大臣使先重監司郡守之選無狀者勿以輕授次嚴監司之法容庇者輒坐之圖積久之安去茍且之獘天下治矣

先君自當言責抗論無隠排擊邪佞不去不休權臣秦檜嘗有以諭意輒以理卻之

除宗正少卿疏

九年正月除宗正少卿奏曰臣自幼讀書惟務行已晚而筮仕但知愛君至於智慮暗愚材力綿薄則叨冒器使之初盡懇祈於陛下矣然臣待罪殿中今才兩月凡所論奏悉荷包容有可施行卽防采聽此臣所以昕夕自誓願效萬一而適當多事之日略無展力之勤陛下使居耳目之任而下情不以上聞使居風憲之地而姦佞不能力去則是陛下所以待臣者不啻天地父母而臣之所以圖報者可謂孤神明而負寸心矣按其無狀付之司敗臣亦流涕而知恩若猶憐之俾從補外之祿臣尢刻骨而懷感屬籍亞卿地淸職峻厚顏以處臣亦何安伏望聖慈收還成命與一在外合入宮廟差遣庶安愚分不允

請褒贈李喆疏

請褒贈李喆奏曰臣訪聞故文林郎前原州彭陽縣令李喆建炎四年原州陷沒移治界上僞彭陽令執以獻邊人三予官三辭其後指爲歸附轉儒林郎喆持牒自言曰初因捕獲不敢受歸附之賞封還之劉麟聞其名委京兆府以禮津致終拒勿起臣入陜西或謂喆無恙下原州訪之則喆於今年六月已死遺孤尙幼生理蕭然志節分明眾所嗟憫伏望聖慈將喆特賜褒贈錄用其後庶幾存沒感恩尙知忠義之有報也

褒進三老疏

又請褒進三老人奏曰臣初入陜西卽訪問髙行之士有奉議郎前原州通判米璞朝請郎前知隴州劉化源奉議郎前簽書博州判官防公事劉長孺士民眾口一辭謂璞當廢齊亂常羣僞爭進之日杜門謝病終不受污關陜之人見璞則知有朝廷今𨿽童稚能道之化源守隴孤城旣陷賊守視之不得死驅入河北鬻蔬菓隠民間十年卒不屈辱以歸長孺當逆豫凶之日嘗致書備陳祖宗徳澤勸其轉禍爲福豫怒毀除告牒囚之百日後復起之以官長孺堅臥自若也三人皆本貫耀州業儒登科亂離以來糠豆不贍而髙風善行藹然有聞臣於本州津致前來親加勞問而璞苦風痺右足幾廢化源等已老步履亦艱難𨿽作聖旨行下發赴行在緣以老病各不能就道伏望聖慈憐其陷沒之久察其志節之髙特與除宮觀差遣仍進官一二等償其閒廢之日使璞等優防祠祿爲鄕曲門戶之榮實聖朝激勵風俗之道也

十一月除權尙書禮部侍郎轉通直郎

奏曰臣困頓餘生羇孤弱植脫身下吏厠迹周行防陛下奬擢之恩已非一日展力從事者亦屢試矣迄無片善可效萬分未從司敗之誅繆竊道山之祿玆復叨冒人其謂何又況宗伯之司國之所重貳卿之職其選甚髙法從淸聨朝廷所以命士非若庶工之冗容可以一介充也側聽已行之命實懷非據之憂仰冀鴻慈俯從愚悃收還恩寵以副公言不允尋兼詳定一司勅令十年九月以年勞轉奉議郎遇明堂恩封滎陽縣開國男食邑三百戶十二月除試尙書禮部侍郎奏曰臣學識荒疎人材猥下攝官宗伯誤防器使之恩而黽勉周章寸長不效已知逾分更俾卽眞不懇祈君父而求避焉則公朝銓擇之鑑臣實累之也伏望聖慈收還成命別選通才庶幾可以佐官長之討論措禮文於隆盛不允兼權尙書刑部侍郎十一年五月除寶文閣直學士樞宻都承防奏曰臣竊以侍郎分曹治事其選髙矣而宻承上旨者其職爲尢重階官辧秩爲等品已貴矣而陞華內閣者其資爲甚崇兼以付之則朝廷委用之意蓋自可見而臣稟資駑下賦性愚防怙恃已無𨿽有一意事君之願而筋力向暮實懷十駕難及之憂冒昧以居愆尢將至伏望聖慈收還成命別付時髦外穆師言下安愚分不允

良嗣曰先君旣爲侍從獻可替否薦賢舉能凡所見聞有關朝廷利害天下休戚者無鉅細皆以告於君相或不著於文字則人所不知也

定謀齊力疏

又奏曰臣聞國家之治有盛衰兵甲之勢有彊弱執權應變因時制宜此聖人撫中國禦逺人之道也伏自夏五月封疆之臣以敗盟之警聞陛下惻然慨傷知曲直之有在爰戒師律奉天威克獲之書以日來上制宜應變之道誠得之矣夫以敵人輕視我朝無謀妄動宜其一跌塗地片甲隻輪之不返然猶能收拾餘眾撫有大河之民者無他蓋去年修還地之好今年報敗盟之警長驅之馬觸盛夏而甘暍死顧吾猝遽之間謀旣不得素定諸將之戰力亦未能齊一此宜戰伐之功尙以頃刻淹也𨿽然今玆仲冬嵗之杪日無幾朝廷所以爲來年計者盍亦蚤正而先定乎國家之盛衰比前日自可見兵甲之彊弱比前日自可料願陛下乘萬寶亨昌之始卽乾剛運動之初開廓規模沈潛機算與二三大臣預爲來嵗待敵之畫動靜戰守皆使謀素定而力齊一則中興之功成於此矣謀之素定在朝廷力之齊一在將帥但朝廷之謀素定則將帥之力自然齊一側聞太祖皇帝兵不過十萬而平定四海指麾如意者用素定齊一之道也臣不勝區區願望之切又爲宰相言曰邊事平日不敢輒論今日亦不得不論數日傳聞敵嘗以數十騎逾淮繼以數百騎今則寨合肥之北傳者信則朝廷須極力料理不可緩也且雷仲輩退壽春而南是欲據淮受敵也敵濟渡而吾虛其南岸非縱敵乎縱敵合肥之北則長淮已爲平地廬州豈能守長江舟楫之區彼更得之勢難遏矣或謂敵鋒不可觸稍延之深入然後依江擊之可以得志某謂今日之事當論成否敵臨江而吾將帥信能合力擊之善固無以加否則他時大江之南猶今日長淮之南也長淮之南不能戰而必曰江南可戰愚之所不諭也且力戰於淮之南而敵猶未已則長江之戰自可圖也今必欲不援淮南而須其至江此何理哉今日之計張俊渡江與劉錡合軍而進爲上防若俊未渡分精兵萬人暫聽劉錡使換仍督錡進保廬州此爲中防若謾遣一軍以援劉錡爲名顧望而進節制不一定無成功仍更須督嶽飛下上流之師詔世忠分精兵之騎更爲掎角乃爲盡善韓世忠張俊嶽飛各以宣撫使久握兵於外上一日命爲樞臣而收其權

先君爲宰相言曰竊見降制除三宣撫爲樞宻副使以其兵歸樞宻院合朝廷中外之勢通諸帥彼我之心凡前日天下以爲憂以爲難者一旦變爲平易安彊之道廟堂之上聲色如故三大帥惟恐奉上兵籍之不允一何盛也𨿽然利害得失常對倚而不廢遇事更變則激發而復起就其利不忘其害見其得愈憂其失而後可以大有爲伏願相公周思熟計益善其後其試以所見條列於左方沿邊州縣倚兵爲安比自淮甸蹂踐之後人情往往憂危大帥又捨之而去給罷之初傳聞或失實逺地何知一家狼顧餘皆相和而驚矣俾知本末不可無告諭之文三宣撫之兵紀律不同平日分而用之各安其所主他日合而用之固有以更屯易帥爲便者亦有顧恩念舊而不能忘者安慰人心當有混一之道三宣撫所分之地平日有警便各任責今旣只是統制將官在外有如塵髙敵厚使誰糾合而前必待飛檄告急然後朝廷遣發晚矣豫爲期約當有應卒之防宣撫司諸將首領盡是收拾散亡與殺降劇賊其間悍狠虐下頑鈍嗜財蕩滛縱欲者色色皆有平時畏大帥不得逞一旦釋去其陵損士卒交相貨利藏匿子女之獘豈得無之彈壓整齊當有畫一之政君子可以義勸小人可以利誘前日諸帥恐其下有見利而逸者故或質其文書屬其妻子以系累其心今一旦去其統帥敵人朝暮伺之埀釣設餌寧無貪啗之人然則察視防閒當有杜絕之計宣撫司教閱之法最號嚴肅埀賞示勸人人精進今旣分立頭項其淬礪思奮立功自拔者必多有之至荒廢燕安茍且自便者安得無也訓練作成當有勸沮之術諸軍錢糧専系總領司應辦宣司按月勘請所有器甲盡系朝廷頒降宣司量事分給今宣司旣罷合漸就法制使無冒請之獘立爲準程使無損闕之患傳曰平亂責武臣相公以道佐人主提綱振領而收其成功軍旅之事宜盡以責右府經畫曲折一一使之思慮相公酌其可否裁其議論付之使行他日進退攻守彼皆不得以爲言矣東陽民或嘯聚

先君爲宰相言曰東陽有少盜賊聞朝廷欲分軍捕取之甚爲得防但婺七邑鄕民多事魔東陽永康尢甚根株連結𨿽弓手土兵躬受其法蓋不如是則其家不安故一處有盜他邑爲盜用者已不可勝計若竊發處團聚已及一二千人非官軍決不能了仍須遣發神速出其不意多用文移徧下旁郡銷其應響之患其所遣統制官更須審擇厚重練習善部轄者不至令百姓先被騷擾之害乃爲盡善萬一遣兵淹畱或𨿽遣其數目不多與統制官輕敵縦橫則百姓之被害均爾蜂蠆有毒願廟堂母忽

論白契疏

奏曰竊見典賣田宅法限六十日投印又六十日請契恐其故違限約則扼以倍納之稅恐其因倍而畏則寛以赦放之限疑若無獘矣而其獘今有不勝言者買產之家類非貧短但契成則視田宅已爲己物故吝惜官稅自謂收藏白契不過倍納而止遇赦限𨿽倍納猶是虛文必待家有爭論事涉闗礙始旋行投印此無他官無必懲之法開因循之路而使趨宜其資豪猾而失公利也虧失公利猶害之小者至有不識書計之人饑寒切身代書售產閱時旣久富家管業亦深或爲書人已死或牙保關通乘放限之便攺移契劵以典爲賣他日子孫抱錢取劵而不得則飲泣縣令之庭而已爾臣願朝廷詳酌下有司立爲信限出限一日更不認爲交易錢不追理業還本主典賣田宅者並依條爲合同契一處赴官投印如是則白契可以盡革上不致於虧損官錢下不致於以典爲賣公私偕利矣

先君自密承上旨聲望寖隆天下柄用之意可見而忌之者容心矣十月除寶文閣學士以本職出爲川陜宣諭使令戶部支賜銀絹二百匹兩

除銀絹疏

奏曰除銀絹系自來聖恩霑惠出使之人臣不敢辭所有職名臣實不敢只受緣臣今年五月由禮部侍郎進直西淸叨承密防半嵗之內無補涓埃日侍軒墀方切憂懼今𨿽躬稟戒飭奉將徳意欲布之坤維未勤況瘁之夫已被陞華之命隆恩𨿽逮私義豈安臣亦不敢過爲辭免止乞聖慈俯察愚誠暫畱誤寵俟臣使事歸報不以亡狀累司敗申行今日之命可也臣無任惶懼激切懇祈之至不允

是行也上以西南去朝廷逺徵戍良苦特勞勉之又適因嶽飛死慮江鄂諸軍有所未諭因慰撫焉乃若省民俗察吏姦覽困窮屈抑之詞按綱馬驛程之獘亦上所丁寧者先君卽日就道一二布宣悉如上旨過襄陽

奏曰臣契勘襄陽府城池深固三面阻水一面依山新作山寨並已畢備今系統制李道梁興等戍守上下安帖不煩聖慮

朝廷再與金人約和就委先君見北官分畫地界先君以十二年正月抵河池與宣撫胡公世將防聞敵掲示陜西將取鐵山且預差守將薦以甲馬臨關稱欲交地人情駭懼謂無鐵山則無蜀矣先君以事當從長榜於通衢仍牒北官云當司被旨商議難以便行交割得報如約眾乃定一日北官烏林贊謨尙書孟浩郎中及境先君出關迎之而士庶遮道者數百人車馬不得進乃集其父老豪傑而問故皆曰宣諭從長之榜殆欺我耶今不延之入闗而以身受制是必如其所欲而後已也先君曰某慮之熟矣彼能制我我無以制彼也延之入闗使坐於吾家而不去將何以處之當是時也關門閉則啟釁開則任其人之往來禍不可測是必如其所欲而後已也故吾以謂彼入則使者安而國事危我出則不過使者一死耳後豈無繼耶遂出見贊謨浩於白馬闗外之百家村以分畫贊謨曰甚處是陜西舊界先君曰自黃河以南皆陜西舊界也贊謨笑曰自鐵山以西至階成岷鳯秦皆是今當盡割還先君曰朝廷尙恐大國更有所與不謂反有所取贊謨曰柰何是舊界先君曰若論舊界朝廷郡縣在上國者多矣贊謨曰與岷階兩州須割成鳳秦先君曰某愚陋不善思慮不知上國講和之意爲休兵息民耶爲土地耶爲休兵息民何苦較量土地若爲土地似非講和本意建上國基業必不因尺寸凋殘之區可以增髙也贊謨顧浩曰不柰何更與成州若秦鳳兩州須要此是國王說定底事先君曰若已說定尙書何故不取階成岷公文又何以稱從長商議見得此事只在尙書願更斟酌贊謨曰且問賢只如四川有个仙人關又要散關又要和尙原應是關隘都要占卻是甚意思先君曰此是朝廷土地豈可謂之占今上國講和之後將關隘須要見奪卻是甚意思贊謨曰都承只要裏面討便宜先君曰人各事其主豈不爲本朝討便宜若論實情上國於江南土地恨不盡取而有之今所不取者非是畱作人情力不足也本朝自白溝以南皆祖宗土地旦旦有恢復之心今所未復者亦不是忘了勢未可也但旣講和日前事皆當不論贊謨曰爲是講和卻須著還先君曰譬如兩家仇怨各欲吞並財產一旦解仇釋怨結爲親家聘幣交歡之後反臨門而彊取其財曰汝爲親家矣當以所有歸我切不可爭如是可乎如秦川等處以兵力尙不能取講和之後乃欲取之是亦親家取財之義贊謨笑曰都承亦不可說道上國無所還且如國王年裏大兵已至淮南淮南多少州縣講和後一時退還江南了先君曰尙書卻是論行兵不是論疆界也兵鋒到處豈有便是自家州縣且如往時嶽飛兵至郾州韓世忠兵入山東不成許多州縣皆是朝廷退還上國也贊謨曰休如此說都承何似且承當卻先君曰尙書說且字不是今日和議質諸天地鬼神主上欲子子孫孫世守之何且之有浩曰此言極是贊謨曰休休寶雞縣界直至大散看都承面更與鳳州截散關爲界先君曰若商量到極處某豈敢固執只得申朝廷但尙書須爲朝廷思量教他行得江南府庫單貧尙書所知此後嵗幣盡是百姓膏血須教天下出得歡喜若土地更割去闗隘又取卻軍民怨怒亦非大國講和本意贊謨以手畫案曰此外是沒商量先君曰且俟具奏取旨贊謨曰都承所得少便申今得多何用申先君曰尙書便以河南見還亦不敢受須候朝廷指揮二人相顧笑先君出圖示之問商州如何浩曰國王已有指揮要割且俟作公文去各退歸次良久令人傳語送到牒一紙牒首曰今與江南之使議定下項第一項永興軍路東南至唐鄧西至秦鳯南至山南不系永興軍路州縣牒後云已差閤門只候李某日下交割先君再往見之將與言而牒已無所付乃顧左右俾設案置其上而指示之曰早來商議並須取旨初非定議也當須先攺定字又問永興軍路一項是甚處浩曰是商州先君曰何不明言商州兼四至亦須指定不宜包裹又問最後一項祐州是甚處贊謨曰便是岷州以岷字是國諱故攺爲祐先君曰但減去字畫亦須明言祐州卽系岷州贊謨曰也得先君曰具奏取旨須待回報贊謨曰江南已說定都承不肯交割如何先君曰前日爲見來文有交割二字卽牒貴司先理防此來只是商議貴司回牒云卽無便交割之理回文具在今乃不然何也贊謨曰若不交割定是不便先君曰使者但能遵守朝廷指揮若専輒卻是不便贊謨曰國王必怒先君曰國王亦須聰明豈有使者不遵稟所受指揮而擅以土地與人贊謨曰若未交割且便退和尙原兵旣是講和又卻聚許多軍馬要做甚先君曰若不系所割之地如何管得屯兵若是合行交割早得指揮兵自晚退矣贊謨曰都承又不交割又不退兵耶先君曰使者非主兵之官當問宣撫司且如淮陽軍與淮東對岸不知上國因何聚許多軍馬今𨿽講和尙書能一面移文使淮陽退軍否浩曰尙書何如且如令都承申去贊謨曰某卻如何得回遂置公文袖中先君曰急遞公文只一月願尙書少待之贊謨曰不交割且自去旣而又曰某今夜不去都承甚處宿先君曰尙書宿此某亦宿此少頃贊謨起曰某有氊帳在前面可同往帳中飲耶更商量此事先君曰日已曛黒有商量俟來日揖而上馬命作樂以送之俟其去久徐引而歸彼亦無所措也先君卽上疏云

奏曰臣所與北官商議其初欲盡取階成岷鳳秦商六州論難往復漸次聽從其確然欲得者秦州商州和尙原三處乃川陜咽喉要害之地皆不可輕許而和尙原最爲不可此原內蔽四川而尢切於鳳金人在邊境我得鳳州無益失鳳州內有仙人關川固未能遽入但騎兵長驅歷興州而至梁洋三郡路平如掌並無限隔我以輕兵戍之勢決不保悉重兵屯之糧道不繼當是時川之一臂枯矣宣司之兵今多屯於梁洋若鳳州危則階成岷悉在外數郡嵗供和糴近二百萬一旦動搖則梁洋之兵必不能聚欲收以入川四川不能盡給也商州在南山諸谷之間爲金洋均房之門戶外有七盤關下瞰長安故金人以此爲急金人得商州則與唐鄧聲气相接非但金洋均房不可立襄陽勢必甚孤前日烏林尙書面出分牒一紙包裹四至不明言商州但云永興軍路東南至唐鄧西至秦鳳南至山南不系永興軍路州郡問之則曰永興軍路乃商州也如此則於均房金洋凡在山南郡縣皆有妨礙再三商議不肯攺換臣須具奏取旨遂取去公牒秦州在渭南而地勢與河特侵渭北熈河反出其後金人不得秦州則與涇原諸路相隔朝廷無秦州則階成岷鳳外無屏蔽但以輕重較之金人於秦利害爲重在朝廷爲稍輕爾此三處無一可與臣緣和議大計已定北官自鐵山以西旋次裁減十去五六如成鳳等處皆已差知州隨行今所欲三處確然不肯商議度其勢未可遽回故欲且與具奏續爲陛下計之而北官彊臣交割退兵臣不敢從若朝廷徑遣人赴軍前求之皆尙有說北官謂商州時侵出山北與南山不齊不可立界然自長安南入容道尙二百里方及商州自商州又山行百里至丰陽丰陽百里至上津乃今商州移治去處朝廷必不得已取商州舊治捐與之而以丰陽爲界則門戶猶半存也秦州舊城已廢今乃新築小壘勢茍不能皆全捐以與之求貸和尙原爲藩籬恐或可得如其不然少增嵗賂以贖之亦可此外臣不知其可也異時吳玠固嘗失此然出於一時倉卒金人暫得之後由和議旋亦捨去勿謂曩嘗失而無深患也

三月坐向者刑部有差誤事降一官五月除端明殿學士川陜宣撫副使兼營田使轉朝奉郎

奏曰臣竊以朝廷以上流爲重上流以陜蜀爲本𨿽鄰國通和兵甲不用然取百郡之賦饋十萬之師惟安靖不擾漸與國爲休息然後可以上寛西顧非輕責也顧臣何人輒當此選崇資峻職復畀付之臣欲盡瀝肝膽極懇固避則軍無主帥事已畱積帝閽萬里何日可聞臣除將宣撫司職事已行管幹外所有轉三官並端明殿學士恩命伏望聖慈特賜寢罷選徳望威名著立者倚分一面之憂然後爲稱臣無任惶懼激切懇祈之至不允

樞密虞公允文嘗誦言之曰某舊與諸將往來見其私居言動之間罔不忌憚如家家有一鄭宣撫在焉殆不可曉又曰吾蜀困敝如巨瘡日益潰爛爲之悉力醫此瘡者非鄭宣撫乎而卒以禍其身可痛也蜀人之論大率如此至今田夫野老毎一言之以手加額有繪其像而置祠者未始或替也

檜旣隙矣而先君所嘗按劾如宋蒼舒賈思誠輩寖媒孽之冣後總領錢糧趙不棄臺諫余堯弼巫伋從而迎合誣陷以取富貴檜所使爲勘官宋仲堪者蒼舒之弟也遂將父子分置嶺表骨肉流離生計蕩盡而先君竟歿於瘴天可問耶當興獄時舉世知其寃而莫敢言獨添差利州路軍馬都監賀仔疏述先君勞績以一家四十口保其無罪檜大怒卽除名勒停枷項送橫州編管仍許管押使臣兵級等以回日推賞仔到橫遂死仔非管軍者先君與之無素也二十四年甲戌先君自春感疾至夏以其生之月日終於封之寓捨謂家人曰吾生死於是日非偶然也索紙筆書兩頌翛然而逝舊聞先君寤生盛夫人先夢神者以甲寅二字相授尋推之則生之時也其將使蜀也有大星自紫微垣入於參井之間而遂不見及將出蜀也復有大星墜於利之寶峯山彩散而聲裕見之者以爲異先君所爲宣撫司奏報及其他文章稾冊十數盡爲宋仲堪之所逮取後莫知所在故良嗣錄鎭蜀以來事皆不得系先君之文又先君遇子弟特嚴宻而良嗣在侍旁日復騃不習知今據所記憶者恐不能十一二姑爲之傳藏於家後之子孫其有立者能搜訪而續之尢所望也

北山集卷一

欽定四庫全書

北山集卷二

宋鄭剛中撰

修修牕前蘆

修修牕前蘆孤瘦倚靑玉心虛知夜涼風葉亂相觸使我入幽夢如在江湖宿方玆困炎曦愛爾眼中緑柰何柔脆姿行犯秋气肅霏霏霜露中菱荷等摧覆大抵無勁節不及嵗寒竹

砌下兩修竹

砌下兩修竹翠色含煙新盡日肯相對蕭然如可人淸風動遙虛亦不厭我貧時時一相過吹拂席上塵二物有嘉意慰我窮悴身常觀有道者尙與鹿豕羣奚必廣團聚哄哄如飛蚊淸風與修竹吾不失所親

讀坡詩

公詩如春風著物便新好春風常自然初不費雕巧又如荊山玉不問多與少傳流落人間皆作希世寶吾獨恨造物生我殊不早不得拜堂下朝夕事灑埽追扳邈難及淸淚出幽抱

書齋夏日

五月困暑濕眾謂如蒸炊惟我坐幽堂心志適所怡開牕面西山野水平淸池菱荷間蒲葦秀色相因依幽禽防嘉木水鳥時翻飛文書任討探風靜香如絲此殆有至樂難令俗子知

寄別左與言

寒生坐孤窮浪迹逺羈寓千金買卜龜所用良失措如聞過期騫揚引雄翥放直州縣腰闊作臺省步念欲拜公別心往足不赴銘肌荷恩知癡坐乖禮數可但顏甲厚頗亦背芒負梅雨五月寒洄洄緑煙樹二嶺遮夢魂不到船行處安得赴雙槳翩翩若鷗鷺

寄贈張叔靖

堂堂張侯好眉宇照人冰玉無塵土憶初解後共杯盤姓字未通心已許參商別後各天涯屈指流年不勝數何知防馬忽東來扣我柴扉敍寒暑相親顏色愈敷腴不俗胸懷細頃吐使人頻嵗饑渴心如飲甘泉餉腵脯吾生寒苦眾所知眼髙無人人不與技窮漸覺蒲柳衰進取一塗方首防有心斸治土田園束手抽身事農圃荷鉏今亦粗成趣頗有嘉蔬待春雨所恨松根長茯苓僻寂無人堪共煮安得溪霜素月髙促膝與公長夜語

謝潘令衞惠松木

子美欲得廣廈千萬間大庇天下寒士俱歡顏嗟我一室久疎陋風飄雨剝堵不環欲具茅茨小編葺斤斧四顧家無山誰謂潘郎坐華屋肯爲湫隘興永嘆恵以南山好松栢翦伐旣就皆丸丸我今朴斵遂有日居處可望庵冗寛方知廣廈庇寒士子美之論非髙談古人骨朽髙義盡習爲鄙吝風俗慳皆使如公眼靑白古人風義當復還吾聞淵明謝主人報止謂因盤餐公今飯我徳何啻淵明詩來猶可攀

觀溪漲

入夏天不雨溪流僅成派一夜漲梅霖拍岸輒澎湃衝犯無隄防奔騰起湍瀨鷗鷺驚以翔蝦魚鼓而快聒耳如殷雷聲勢殊未怪曉風吹亂雲日出陰气退所謂暴集者縈紆已如帶浩浩北海若遐想見尊大溟漠函萬象吞吐容百怪小哉此溪流其涸可立待是以古君子徳量戒褊隘

家有小園比他處果蓏倍登或問鄭子何術致此告之曰漢武帝使海上縣官親漁魚皆不出其後捐以予民則魚復來因知天之生物本以惠濟窮民彼富足者不可兼而得也吾貧甚矣安知造物者不以是少私之耶戲爲一詩

吾聞縣官漁海魚不出捐以予民魚乃復天之生物豈無意殆欲憐貧補不足吾家元無二頃田卒嵗何人分半菽小園自幸有餘地背負經書刀鋤斸年來種植類槖駝隨手髙低便新緑魁然芋塞區肥無數桃梅壓枝熟旣收防暖開須麥又摘多穰過拳粟𨿽無蓄積累瓶盎采掇猶能飫腸腹天於此圃非偶然坐作山居野人祿

罪回祿【並引】

宣和辛丑睦州妖賊嘯聚服絳衣執兵戈破郡縣所至民居無小大焚之鄭子謂五物皆有神火爲物回祿司之此盜之興以火爲威灼燎惟盜所用神惡得無過哉作罪回祿

回祿爲火神威權尢貴重年來何失職權爲盜所防此盜假爾威蜂蟻聚徒眾煌煌萬炬光灼燎隨所縱煙氛障白日烘炙盛騷動老幼哭無家禍虐人所共使人不見此聰明欲何用神而審其然可得亡制控忍使盜意滿生民負焦痛爾過不可文反躬當自訟

辧畢方【並引】

柳子厚按山海經謂鳥有赤文而白章者名曰畢方善爲火之祥嘗爲文以逐之往年東南冦大火熾說者謂所在不能司察畢方之過欲大修驅禳之術以戒未然鄭子聞而笑之曰窮民失業乃相攻剽白晝秉炬而相焚初無祥也作辧畢方

比屋皆良民爲盜豈無以富足義所生貧窮盜之始凍餓家無儲追呼官不已妖幻隨鼓之安得不羣起縱火資盜威勢固自應爾可笑說者愚輙欲效栁子赤文而白章召禍豈其理東南瓦礫墟所向輒千里如何好事者逐此不逐彼

前山尋蘭

眼債未全無惜春心尙有喜聞幽蘭臭尋過東山口披叢見孤芳正似得佳友小鍤破蒼蘚防致歸座右秀色逼塵埃淸芳動窗牖愛媚固無厭嗟惜亦云久今爲花木者貴重無與偶苐能吐靑紅貢獻率奔走官舟塞古汴往往載蒲柳爾何守幽林國香空自負所幸無攺芳可使名不朽

簡潘義榮

髙槐記得緑陰埀見公承詔趨丹墀今玆疎梅防香粉公坐鯁切還棲遲甘辭軟暖定速售此獨難使壯者爲苦言瞑上所急出林之木風摧之嗟吁世路每如此我常感激橫涕洟賈生妙論逮伊管絳灌之屬猶可移長孺忠言豈眞戅其如禦史能飾非到頭至始天所惜未肯容易登臯防且今投置在閒散藥傷補敗終見思公還故鄕掃一室古書名畫四壁圍賔客相過具杯酒一笑萬事榮辱齊𨿽然公豈忘世者終念后稷由己饑吾皇嘗膽愈思治宣室賜對行可期當有今時張萬福懽呼再拜迎公歸

酩酊且飲酒

料峭社日寒酩酊且飲酒中原困干戈彊敵未授首鄰邦復蟻聚傷殺官吏走使者部民兵經月但斂手豺狼羣小心伺隙欲嘷吼吁嗟一身多況復家數口信如古人言天地在杯鬥

建炎丁未自中夏䢐秋不雨七夕日戲成一詩簡牛郎織女云

今夕知何夕織女逢牽牛云軿擁髙漢仙事傳風流人間適焦窘龜兆生田疇當時大軍後皆抱糠籺憂我勸二星者鵲橋無謾遊曷不攀天河駕浪鞭龍頭共化油然雲白雨淋九州無庸事機巧下副兒女求良宵幸欵曲深願爾自謀無令一年中虛煩天地秋

代答

髙才沐新詠筆力回萬牛諷我挽河漢溥將膏澤流吾聞天甚仁愛民頒九疇人間失彞敍乃有偏毗憂列星但隨旋一气同浮逰詎敢弄天柄私恩回旱頭胡不自修徳和气浹九州奚煩雕腎腸詩章逺相求君其諭鄕鄰此外無良謀尙幾駐車駢俯爲觀有秋

巨濟弟書夢求詩爲賦古風雲

稽首叩微妙下筆書符若風雨又復沃之瓊丘泉過口腹腸如火煮臨行戒以食腥穢轉首蘧然成栩栩吾聞有夢皆想成此夢怪奇非想取良由夙業種根淨故此通受眞語防當役使三足烏倒景乘風見王母惟予墮入世网中非孔非顏莫知祖獨知抱正禦魑魅符篆常疑不吾補但畱眞火固臍下毎視丹砂賤於土饑來得飽卽快意荼薺羶臊等甘苦那知好慕長生人保練形神乃如許因觀侯夢悟昔非嘆恨此身殊椎魯便尋金篦去眼膜爲汝他年看輕舉

送林懿成解兵掾

公諭如龍媒秋遊身有神暫此地上行气壓凡馬羣我諭如麋鹿野性不受馴逼迫到城市邇邇常畏人自知兩相懸無以追後塵故其拜典謁曠廢不及頻時於淸夜夢論議容相親公今過期行色催車輪窮逹稍異趣細歡復何辰悔不忘鄙陋日爲門下賓周旋奉誨語藥此傷敗身追念已無及扳緣寜有因但能側兩耳聽公登要津上固知倪寛俗吏徒云云

午睡

藜羮飯脫粟窮達未須計日中困炎曦到枕卽昏睡營營百爲擾合眼盡遺棄翛然一榻間爛熟見眞意欲識太古風去此不多地我願四海平圭竇永無事夏臥法曹簟久夢公孫被

寄姚文發

芳蓀小綉肩相拍拍初同作江湖客夢裏春風三十年靑銅照我頭都白與公常日話瀟湘恨不此身生兩翼何如附驥得千里再此搜尋舊蹤迹荷公覩物能我念小字宻書盈一尺報言扶膝所經由興廢存亡皆歷歷吾家甘棠人所憐今不見鸞空枳棘至如敍述所知友但若前生略相識恍然沈痛念平生讀盡寄書淸淚滴自嗟顦悴百憂身慘慘中腸常感激去年邂逅見中都我正蹶蹄遭棄斥相隨扶病出幽巷買酒歸來欵顏色懷書亦復淸渡灞從此參商逺暌隔公今館置得賢府厚禮溫顏同古昔車魚足意長鋏閒越聲不用思莊舄果能援筆賦鸚鵡自可使人皆辟易他時依倚就聲價疏蹻何由不離釋惟予投置奧渫中轉轉窮愁滿胸臆春蠶未繭官督之捋穗輸租瓶盎窄誓將斸治十畝園竹徑柴門閉聲寂聲名𨿽不暫羶香不願埋頭如李赤爲公書此報東風一夜楓林關塞黒

天寒

淸寒作新雪玉花僅堆積云破煦朝曦數霤忽消釋余陰變小雨頗似煙羃羃時見庭前槐枯梢水珠滴破愁無尊酒慰眼有書籍涵泳度窮年所得固淸適

自笑

他人將錢買田園尙患生財不神速我今貸錢買僻書方且貪多懷不足較量緩急堪倒置安得瓶中有儲粟自笑自笑笑我愚笑罷頑然取書讀

嵗暮

頑風動髙空陰雲壓平野霰雪跳珠璣歷亂擊疎瓦袖手對寒窗寂寞如噤啞良朋莫相過誰可慰懷者豈不念得醉傾壺絕余防火銷燈燼殘一被不逾踝天道無私窮其窮則命也

家旁有廟其巫毎嵗旦必鳴角作法以觴其神鄰里聞角聲則知其將曉矣

村巫吹角天將曉里巷拜年爭欲早我驚節物懶下牀眼看屠蘇心愺恅未能免俗出門去禮數乖煩無所考春風堂堂不顧人自向池塘緑春艸誰知此發不堅牢一回如此一回老

浦江書院中

弱云障陰黑疎雨防纎細寒燈不生花庭戶起愁吹虫話已停聲夜半亦何啻失手置書卷撫心自驚悸念此十年間分明隨夢寐一從雙鶴飛顧影亦顦悴病添女子愁貧喪丈夫志逺去松楸旁團聚類兒戲千金買卜龜所用良失計孤悲愈綢繆萬感集腸胃捲被拂空牀斑斑落淸淚

六月初八義榮司諫自福慶山見過奉陪逰西巖以新茶享石佛抵暮出山明日成古詩一章爲謝云

窮巷絕輿馬衡門翳蒿萊煩公赤墀步踏我幽徑苔念舊昔云有此道今微哉俗薄風義重稍壓萬古回衣冠冒暑至笑語帶涼來媿無一尊酒臨風相對開乃得陪杖履﨑嶇訪巖隈野寺生网虫長廊闃顚摧晬容守孤殿坐對寒鑪灰公獨屑瓊艸芬馨薦中懷但念石佛古豈顧多塵埃妙語入幽隠髙情肆徘徊良覿若易奪半規忽西頹溪分隔流水歸途恨難偕獨立久瞻望煙林緑洄洄

晚村

暑雨霽余飛翻溝水鳴玉半規入嵐霧平疇愈新緑時有牧歸牛一笛過山曲吾廬附幽深四面蔭修竹埀云下林梢驚鳥自爭宿夜色迫書卷呼童具燈燭

始生之日石子壽我以詩所以相屬之意再三甚厚飲其酒歌其詩旣至於醉也援筆爲十韻報之

五月居山晝淸永槐度微風舞疏影兒童喜我懸弧辰灑掃庭除具盤皿烹鳬雋鵠未易辦肴核隨時享桃杏頗當杯杓念吾親毎嵗在旁珠炯炯今玆坐席小暌異便覺親朋歡意冷逺煩濃粉砑蠻牋細冩親書過修嶺堂中久闕起予論遽此讀之雙眼醒遐年厚福定由天囑我旣勤當謹領永懷嘉意不能休少慰蓼莪心耿耿爲君盡放酒杯深搔首浩歌成酩酊

讀蘇子美文集

嗟乎吾不及識蘇子美誦讀遺文淚如洗公文意气何所似猛虎負山蛟得水或如秋風入松竹或如春溫煦桃李文章乃爾人可知何事亨衢半途止定應豪气壓凡夫不學持圓媚唇齒孤芳獨寄叢林中安得飄風不狂起一杯失舉彊名之包裹鋒芒扼而死天乎天乎庸可問如子美者使作滄浪之釣民爾

招潘文虎

親朋數日聞俯仰作禮數旣事還書齋妙畫倚庭柱春蚓細縈紆知子常我顧坐此塵俗因顏色阻良晤遲疑負中心恍若失所遇新詩今鼎來車馬審畱駐撥置或少間尙幾枉前步別來胸腹奇彼此欲呈吐當爲掃中庭柏子香一炷

感秋時寓龍徳寺前

西風吹澹雲小雨送殘熱負砌兩梧桐黃落下一葉中宵暗燈火冏冏窗前月孤懷掛淸愁誰此伴心折自顧欲何似幽巷在窮穴感動發悲鳴啾喞夜不絕曉起對靑銅兩鬢生華髮

辛丑正月十三飲南防

小槽瀝瀝流香乳玉壺注入金鸚鵡甘脆鋪陳薦肴俎環鑪數客不停舉酒酣耳熱燈前舞呼嗚不作兒女語未到山頹且撐拄窗外蒙蒙正春雨

寓靈峯寺感懷

遙風入林篠淅瀝生夜愁明月過窗牖照此虛室幽念從出懷繃志在承箕裘惟知業書卷何嘗識戈矛去年妖冦興盡破東南州煙來走官吏火過成墟丘豺虎恣搏噬鼯鼪嘯朋儔碪俎血忠義罝网羅善柔皇皇勢窘急有罅卽願投挈妻負幼子敢謂生可偸潛遁得幽僻如魚初脫鉤妥尾定驚膽余魂漸能收今者王師來元凶已拘囚巢窟有餘類尙此稽討搜參商隔弟妹阻塞無書郵家在北山口煙林裹滄洲更此亂離後當無一椽畱何但一堂廬最苦悲松楸使我思歸夢枕邊淸淚流嗟嗟廟堂客爲國須早謀積薪從下燃誰云無後憂願令弄兵者依舊操鋤耰勿俾太平世蟣虱生鞮鍪

靈峯聞秋雨

夜靜荷池葉翻翻聲如珠璣落冰盤小窗客夢忽驚破知是秋雨來池間淸曉陰雲壓前山涼風飄蕭起林端病身便覺衣袂薄蒲葵已作無情看田家喧呼各相勸年丰可望糠籺寛更願朝廷念東南吾儕自勉加盤餐

宿長安閘口

天寒雲气陰地闊江岸敞鼔動風勢狂掀簸浪頭長單繩纜扁舟避雨宿深港上有阿蘭若危鈴作孤響一夜魂夢寒鄕國勞逺想淸霜作朝晴舟師動帆槳

安之叔盜後爲素求詩以此寄之

靑黃固非瞽者事五色亦解盲人目皆知鬼瞰髙人家爭欲相誇造華屋吾門今已似參元更喜吹簫有名叔樞蓬牖甕編此居憎視紛華如桎梏凝塵滿席一鑪香不以色界爲可欲自非純白不受垢脫洗安能異流俗我方艸艸排數椽隨分鷦鷯一枝足檐前但許風月到門外不妨松竹緑其他世幻何足云自古賢人在巖谷

憶書

先子晚漂泊家蔵無全書屋壁零落者雨壊防竊余餘生苦嗜古葺治十載逾上自大父來手澤之霑濡下自予從學筆力之傳摹蓄積稍浩浩籖牌漸疏疏去門聞盜興烈炬燃通衢反覆竊自計蕭然一先廬茅茨蓋空壁下無金與珠盜當知我貧肯爲畱此居方更埋書帙顯號緘鎖魚誰知妖焰來一燎鄰里墟家𨿽托南巷屋火書亦無萬古聖賢語隨煙入空虛所聚忽消散腸熱惟驚呼吾憐衰蹇身視人百無如毎幸對黃卷白日聊自娛今者坐窮寂頓覺雙眼孤夜夢亦驚枕憂心梗難舒大慮廢文字寖久成頑疎未免伴畦丁然荷犂鋤

壬寅年南遊離白沙

木杪日未升四野落寒霧昏蒙失岡巒咫尺見行路我獨何區區犯此寒色去重傷寄蹇身百事已遲暮旣不早衝躍要津先自據又無二頃田林泉閉門戶方此念友朋升斗活車鮒行行乖素心芒刺欲誰負

至金谿與康功

客子逺羈棲天寒夜幽獨擁被薦孤枕感嘆不自足念與公平時書卷共燈燭事業志逺大可但慕爵祿騕褭頭不埀果此先噴玉駸駸官職場意气已神速我方坐困苦一命綫相續盜𨿽哀王粲屢作碪上肉屋廬化飛煙瓶盎無儲粟豈不鄰北阮分者誰半菽今玆尋友朋慙甲生面目波濤嵗雲暮正作埀翅鵠公無遂獨笑忍聽窮途哭

宣和壬寅仲冬二十六日畱別臨川陳泰頴

江南浙東千里遙雁聚沙汀無定迹偶然握手如平生祗恐前身已相識不然安得一羈旅披露煩君出金石我今漂泊又西去艸艸分襟實堪惜孤舟漾水如輕葉何處煙村倚灘磧明朝橫枕淸浪頭夢破霜風正相憶

至豫章茂直座上戲書

憶與故人分此袂倒指數年今不啻天涯何意得相逢一笑向君聊破涕靜埀雙耳聴韶頀濯洗凡襟無鄭衛頻將短燭翦寒花正恐今宵如夢寐

別茂直

故人官江濵藹藹起淸望因漂似木偶千里逺相向窮達懷異趣雅故恐遺忘曁我卽門墻公喜不可狀握手問辛苦容我細伸吭凜然髙義生開懷出云上銜恩在雙腮圖報心愈諒嵗暮天益寒江湖足波浪篋中乃得詩安流反門巷

盜焚浦江龍徳寺經藏與卷軸化爲玉諸公談禈論佛指眞畫僞如泥中洗泥余竊不取且火之焚物無所不壞獨經卷不隨土木灰燼者理固灼然豈俟多談因戲爲一詩然不可以付寺僧也

盜火阿蘭若一燎無餘屋獨此龍宮書入火變爲玉琤然斷甓中幖帙猶可目眾謂有哲匠祕願發心腹提斧入昆山雕鐫作奇福不然紙墨灰委地安可觸或謂刻楮者一葉尙難速誰能俄頃間就此千萬軸吾聞一切法萬物皆具足法存形豈忘法壊形乃覆彼旣自斷壊智者莫能續是書佛所傳法性妙含蓄無盡如虛空生滅自興伏貞嘗無動揺堅固莫摧辱文字遂因依淸涼逼炎酷吾又稽儒書如彼莊周屬亦謂忠信人水火不能毒矧此微妙語天人共歸宿豈容輕破壊一槪隨土木想當妖焰燃人驚鬼神哭煙消火力寒撥灰開韞匵告爾緇衣流營修愈宜篤當求瑯玕類刳以函其牘勿謂字畫泯不可事觀讀目擊道猶存況復具輪轂玉女泉以招提孤僻而名髙華淸泉坐天寶荒淫而取誚元章寺丞作古詩一章廣坡公之意爲抱器適用而不擇所處者之戒鄭子竊謂天下之邪正美惡分明如黑白其有失所處者非知而爲之蓋見善不明而自以爲是也自以爲是則𨿽有先生之辧將柰之何哉次韻作玉女泉

安陸玉女泉寒流隠叢薄驪山華淸泉顯貴頗昭焯二泉仙所畱暖气注潺灂後世入山人塵垢賴疏瀹詩翁道眼明賢否善商擢以謂驪山泉有過不可藥其他𨿽寂寥淸譽未衰落都由天寶時淫侈正乖錯山水濫榮遇譏誚亦難濯出自安陸者於今澹如昨耕樵資滌弄巖竇不扃鑰地僻號幽窮名髙等河洛猶人抱材器戒在羞寂寞詭笑事權豪溫顏捧杯杓豈不暫羶香遺臭非略略噫嘻此誠然但可付談噱趣向如東西岐路本來各君子有顧借小人無愧怍營營在聲名遑卹墮溝壑如古李赤者章句頗能作混鬼豈不污自謂得所托淸都與鈞天盛事吒揮霍諂面就椒蘭挽救不可縛萬有一如赤其肯在窮約乃知詩翁言可忌亦可樂政恐淸華池憎翁非喜謔

臨刈旱苗

我懷髙臥心而爲貧所迫挽我赴塵賤動與幽趣隔磽田能幾何旱穂正容摘豈便得收斂半屬租種客分爭旣不賢烈日仍暴炙勞生可羞嘆皆爲糠籺窄使得二頃肥凶年不相厄豈復論錙銖驅馳在阡陌自當杜衡門淸坐對書冊余粟釀醇醪笑似雙鬢白

卽事

夏木埀嘉陰中夜微雨集晨興涉西園爽气衣外入側身過幽林葉上見余濕菇蒲暗池塘有鷺如玉立樂哉吾此居時平足堪葺

丁未四月與李叔佩還錢塘道浦江井坑嶺賦此詩

扁舟絕驚濤芒履陟修嶺躋攀𨿽小勞窈窕豈人境巨石開雙關有道細如綆其中漸寛虛闊步隨所逞古木埀嘉陰一覆余裏頃寂寂艷山花沈沈晦龍井時有飛泉落噴薄珠玉冷毛骨皆淸涼反顧發深省麋鹿聞人聲駭去山之頂春禽正對弄決起不畱影豈知道上翁甚愛幽獨景如何防鄙外一笑不相領負負出前山遲疑夢初醒

王倅生辰

日馭駕輪入東尾望後黒月將浹旬惟時十月二十四積慶髙門生異人霏霏霜華翦寒梢天地嚴肅無妖氛祕藏和气付賢者粹然不受世俗塵觀其玉潤得嘉耦羲之正恐爲前身自從平步官職場事業磊落難具陳東陽古郡號富壤冦火之後風俗貧徵財利日擾擾借公獨與人爲春坐令七邑再生育此徳重大無比倫吾聞造物甚昭爽報公以壽當如椿我公骨相已奇艾道气日日生精神他時雍容入廊廟端以黃髮爲甫申題輿𨿽此暫畱滯隨分亦可酬佳辰庭前香霧欲雲起可無一醉歡邦民

暑雨

結廬在深寂芳檐蔭松蘿天晴風日溫時有燕雀過今玆夏暑雨衡門可張羅永嘆復自慰幽興吾亦多

和何元章

持此樽中酒試共評韓柳髙才鳴道奧俱是希世有宗元失所依論者微謂醜退之甘窮約名字全不朽至今雌黃言流落書生口大抵貴致逺成者未爲首遑暇議古人吾其禦所守

潘叔愚詩有歸家更讀萬卷書之語義榮司諫爲其未切於道也則作詩以警之而其序乃有終日談禪之語鄭子聞而笑之且書旣不必讀則禪亦何必談乎復作一詩呈司諫公用前韻也

弟見兄賢文學飽意欲書卷窮探討兄知紙上道不眞爲弟談禪說枯槁弟兄逰戲作三昧妙語生風洗煩惱頭鑽故紙大是癡口祗談禪癡不少道妙不容聲口語文書俱未了𨿽然公豈不解此慧力絕人先洞曉暫借北山葛藤話誘引羣生入深渺云堂齋散歸時想自把萬緣俱一掃

題赤松

世謂仙易得漢武吾所知終老坐迷妄海上求安期世謂仙難得二王等兒嬉安期自來顧一笑相與歸難易詎能詰戃恍誰復窺千古赤松事話者君勿疑淩遐與倒景物外非無之要須功行滿乃可超塵泥無懷輕誕心鶴鹿浪欲騎安期寄語謂世人初平不是牧羊兒

覽鏡

短髮不盈梳年來半斑白吾今四十二敢望能滿百負郭苦無田安居未成宅況復世路艱國步日侵迫未必松楸旁常得看書冊區區抱短見貧賤中外隔寄此鄕國間蹤迹亦如客覽鏡酒杯空浩歌天地窄

代上傅帥十二月二十三日生辰

牙城霜月紅稚耋擁晴晝百拜黃堂前共上太守壽皆謂去年時流民競爲寇一哄驚江南衢婺幾失守徬徨千里心竄逸欲相蹂公以活人手銜金力營救信賞激忠勇厚禮羅傑秀坐使羣冦消遁去如驚獸邦人未遑息防輩復狂嗾郡兵無奇畫轍亂失領袖閉關守孤城惴栗鹿在囿我公登髙墉威徳卽下覆仰見吾父者歡舞悉解冑一犂春雨耕樂業遂如舊生成荷終始銘刻念前後公之所常活庸可億萬究吾聞天地間禍福靡虛授陰功滿東吳冥報豈容繆當能壽我公炯炯如列宿下吏聞此言喜躍倒冠綬中興須鉅人理亦天所祐矧復有厚徳福祿宜愈茂自恨如漂萍孤迹太冗陋邑佐𨿽賤役不許久奔走行將罷摘尾違逺去左右斂板集公門依依已延脰

石季平題李南畫石之傍曰疊石爲山已是一重公案況畫者耶鄭子見而笑之明日戲成伽佗問隨緣云隨緣居士卽季平道號也

筆畫與石疊二者均是假惟彼此間山如疊亦如畫要當論眞空萬物同一馬隨緣判此公案時不知筆作麼生下

毎年家釀畱一器以奉何元章今年持往者輒酸黃不可飲再以二尊贖過仍爲此詩云

吾廬托窮巷有酒無佳客年年家釀香延首定攀憶分持逺相遺豈問杯杓窄所貴明月前共此一尊色去年冬苦寒雪水塡四澤甕面蟻不浮弱糟無勁力瓶罌貴潔淸而器不親滌泥封意𨿽勤審視頗無則如聞近所往惡味同食檗恨無醇徳將非緣逾日昃大類獻空籠報賜煩雙璧【元章先有二詩見謝】想當設肴餌淸興隨太白流涎不及味顧我豈逃責我貧如陶侃毎防鄰捨徳墻頭有餘恵不敢自專得今復再分獻庶以補前慝願公領微衷畢此無餘瀝

對竹

勞生分素定大患天所辱時於塵埃中許我對修竹此君風味髙瘦骨不生肉煙梢墮新籜當面變蒼玉風邀嘉月過眾葉亂相觸寒光下照之到地影猶緑誰能相從飲莫聴人間曲細響侑孤斟洗卻一生俗

擬和

馬瘦未爲病不仁人乃辱樂哉仁者居更對蕭然竹何曽不解此日食萬錢肉寜如祗藜藿卻有階前玉影亂鄴侯書顚倒手都觸淸風過餘涼散作酒尊緑疎金忽瑣碎天際一鉤曲婆娑觀此身要俗不得俗

北山防飲

四圍明窗香霧塞酒射玻瓈成琥珀無多酌我先有言須識次公爲惡客長鯨豈問湖海寛偃防定知胸次窄後園雜花如錦拆風雨顚狂那可測主人娛賔寜愛酒勿以杯計當以石君圖繼晷膏可燃若欲畱春古無防

南陔五章二章章八句三章章四句

南陔補亡也念劬勞之恩重痛逮事之無日故作是詩以慕焉陟彼南陔有風惟薫曷念劬勞華髮盈巾彼發之華尙可翦也嗟嗟吾親不可見也陟彼南陔其薰逺兮慨我功名今亦晚兮功名之晚尙可爲也嗟嗟吾親不可追也彼居之子庭闈休休愛日之念胡弗省修瞻彼禽鳥亦哺其母養而弗驩於孝奚取敬爾身矣懌其親矣逮其暮矣云何吁矣

北山集卷二

欽定四庫全書

北山集卷三

宋鄭剛中撰

贈範茂直

範君才力信超羣與我暌離未十春脫體文章都換骨從頭宦業便通神不應蓮幕淹余刃莫只花磚臥此身好傍玉皇香案立放教膏澤下斯民

壬寅年南遊至衢州

分開平緑渡寒溪溪外埀空日腳低城郭重重隨望逺峯巒處處與云迷窮通黙定非難識勞逸時閒太不齊又向孤村煙樹下見他烏鳥一番棲

入信州

郵亭方此越三衢已是江南十里逾幽谷日來禽對語平沙霜重雁相呼溪旁障水橫魚网竹下開門出酒壺物態人情隨處好不煩客子嘆羈孤

此心

金華山下赤松鄕何日橫門杜短墻皮幾鶉衣甘淡泊竹陰花徑任徜徉雨餘靜聴溪流激風過時聞稻米香緘負此心剛未遂羨渠陶子傲羲皇

甲辰年得男子經道以詩相賀因報之

兩夢嘗占女子祥偶懸弧矢亦非常渥窪方合生騏驥枳棘安能出鳳凰自顧此身無逺業所期前世有遺芳新詩相賀來何晚湯餅惟公不在堂

越江之岸人家皆臨水種竹疊石作逕其屋蕭然嗟今齒髮逾壯方坐兵火驚焚安得一居如此見之不勝饞慕

何人此地得幽居竹石中間宅一區可意江山千百里有情花木兩三株應無俗客驚吠犬時有輕船過賣魚卜築他年期效此更添數架古人書

和吳唐輔雪中同遊西湖之作

平生聞說西湖好眼礙紅塵未得看欵奉親朋今始到俯臨波浪不知寒異鄕把盞人都醉同道論情我最歡莫向人頭聽傳漏且將燈燭照更闌

和仲模梅花

亭亭淸瘦出塵埃髙格端從物外來先對雪霜含素艷任教桃杏作紅腮芬芳多向閒中得孤寂偏尋靜處開長願一枝橫夜月春風謾誕莫相催

用韻寄仲模

又暖屠蘇入酒杯可憐年去復年來但能雕琢愁肝腎豈慣縱橫彊頰腮先子丘園荒不理故人懷抱逺難開行蔵事業皆前定祗恐吾儕鬢髮催

和王才鼎懷錢塘

錢塘叛卒又嬰城報至令人失意驚天子於今猶自將藩臣何以不知兵官無良吏因循致廟有成謨次第平所惜湖山辛丑後至今澄洗未曽淸

再和

我𨿽巖谷豈其卿多壘於郊亦可驚徒有丹心思報國無因緩頰得論兵跳梁狐怪今方逞奮角狼星久未平盍亦付之公子繡慨然持斧爲澄淸

臨刈旱苗二首

黃梅雨斷水如湯百日連秋苦亢陽所在自應知孝婦孰云今尙有羊沛然天澤因誰靳蠢爾黎民重可傷罪已佇聞須聖詔中興仰首望君王

可怪書生命分窮頻年荒歉苦天公枯陂盡作龜紋裂旱穂渾如雀啄空佃客腰鎌癡不割長官受狀逺難通歸來笑向兒童道定是今年餓殺儂

己酉正月大風寒米價騰踴菜色之民皇皇於道感而作是詩

昏昏日影有還無謾誕春風勢力麤品物固知春用意細民其柰米如珠未相秦越嘗憂國不再臯防愧服儒骨髓有奇深自負緘封無路薦區區

義榮見示和禪月山居詩盥讀數過六根灑然但餘素不曉佛法今以受持孔子教中而見於窮居之所日用者和成七首

世態欹危轉覺難年來宜我面西山髙情不出窗幾內至樂亦非文字間願得好風常欵欵不妨流水自潺潺个中有味誰同享俗子卑陬莫彊攀

不曽貪進不曽休俯仰人間今白頭一切有爲皆妄幻十方無礙足浮游誰言學佛須披衲頗笑求仙惟造樓只有隨緣是眞諦穏憑舟楫濟安流

陋屋三間艸蓋成四時蘭菊薦芳馨但知後圃多栽橘何必陽山獨采苓破愁雪花茶滿盌慰懷春色酒盈瓶與人無怨亦無徳自覺長年心自寜

官不追求盜不窺得閒終日閉荊扉有時斸圃趂春事幾度荷鋤隨月歸酒裏最思陶靖節江邊時憶謝暉自知此外無他障一任蕭然鬢髮稀

松林竹塢雨防防對坐焚香一縷靑掃壁靜開摩詰象研朱閒防太經愚癡我豈能無漏警悟人皆誚不靈允願涼風吹酗毒要令舉世得醒醒

滿前疇菜滿畦赤松屋北寺居西不村不郭常安穏非律非禪自整齊靜見遊魚潭底樂任從幽鳥葉間啼此心得趣知誰解一月寒光印碧溪

經史何須萬卷開書多方朔反詼諧能言正恐迷難出絕學方知進有階角逐英雄都掃地畱傳功業謾磨崖若無反照觀心術永墮諸塵萬事乖

石季平嘗爲於仲模詩攺二字後仲模有詩來復用韻報之且慶朋友間漸能琢磨責善追復古風焉

趙璧微瑕豈易攻抉磨深賀得良工古人規誨有餘樂近世交朋無此風二字相禆何預我一篇兼報重煩公新吟若掛髙門外價比千金迥不同

寺前書院中寄季平

已投幽僻避塵喧更向檐頭著小門滿案韋編供白晝一鑪栢子對黃昏後生秀爽慙無補舊學荒涼喜再溫此外淸愁是何許杜詩韓筆少人倫

後圃石橊初爲夏日所暴得秋雨所爛易落雀又從而竊之樹間日以雕疎顧其餘尙可侑吾小飲因成一詩而摘取之

初見累累小圃中防偸雀啄樹將空久遭日暴皮先罅未借霜寒子半紅爽味尙堪供齒頰淸漿聊可潤心胸小籃親摘提取便聊得鋪排薦飯鐘

磨茶寄羅池一詩隨之後以無便茶與詩俱不往今謾錄於此過眼便焚切勿畱

有人遺我建溪香茶具鄰家自借將親磨無從親付汝一推惟是一回腸趨庭愧我繆知鯉證父憐兒那得羊淺啜飯餘深自省再生天地屬君王

幾先坐上贈友人

去嵗吳江秋水平系船聊得一班荊相思只道心長折此防那知眼再明離合悲歡言不盡東西南北恨還生勸君勿復吝杯酌漏箭銘盤將五更

宣和壬寅十月餘遊江南二十五日道出月巖方崇寜甲申先子休官長沙挈家人宿巖下此後二十年間哭父母失姊妹禍患百端今日𨿽使余富貴過此尙當悲感不自已況復羈孤無聊爲萬里旅人耶欲作一詩梗切未能就止以二十八字敍其事翌日得四韻

先親膝下共遊人孤影飄零只我身今日再來如隔世然衰淚落江濵

石漏遙空一片天月巖之號古相傳孤輪髙潔誰爲比老樹婆娑亦宛然山礙不容千里見崖侵常蝕二分偏故知僞物誰叨冒終竟天教不十全

題洪州新建張令寄齋

合倚金華步石渠丹砂寜駐葛洪車有成用底三年政必葺聊成一日居簿令優遊閒制錦籖牌盤礡飽觀書後來令尹須畱意莫道前人托宿廬

和安之叔灰齋

見說灰齋只數椽先生燕息此於焉聲名應恥暫時熱喜怒端知不復然春到豈無繁杏火日髙惟有篆鑪煙淸幽此外萬緣冷笑殺人間百慮煎

送張季平歸永嘉

霜葉揺風九月秋披披歸袖挽難畱知君久作陶山夢無意相從鄭谷逰率略杯盤常共醉艱難身世最同憂人情易得成疎冷頻有音書寄我不

和何元章新秋

玉露寒凝顆銀河澹防流毎年才到此無處不驚秋便有淸涼意潛消旱涸憂附炎蚊弄喙可笑不知休

鼓子花

鼓子花堪愛疎葩淡碧時未陪葵向日且伴菊當籬土厚根條達涼多世俗希可憐紅槿類無益自衰遲

和潘叔愚書懷

冷落秋風宅一區悲歌豈爲食無魚去來軍馬潛窺伺出沒神姦未掃除許國有心𨿽感激濟時無路謾欷歔何當成就周宣業再勒岐陽石鼓書

癸丑年暖閣初成

枯葉寒梢夜夜聲圍鑪小閣喜初成防風簾宻香煙潤弄日牕低書卷明況有酒漿初暖熱從他嵗律自崢嶸塊然危坐得佳處萬事人間一唾輕

和思老夏日山居

世俗沸如湯公於靜處蔵忘機身不老無事日偏長地僻松篁宻僧疎殿閣涼何須有妻子涕泣似王章

和石希孟

暌闊星霜又欲周詩書深恐廢前修相承韡韡常怡悅有罵申申正噢咻一暴而寒非所喜半塗之畫最堪羞茅檐紫竹牕前榻我尙慇懃爲爾畱【韡韡兄弟相依諭也屈平以行己未善姊常申申罵之此蓋言吾子居家𨿽艾愛可樂而姊常悲痛其失學噢咻蓋悲痛云】

偶書

望春樓上倚防時祗此霜天也自奇逺水平山渾似畫新寒愛日穏催詩不知木葉藏村捨忽有雞聲過短籬閒卻主人朝省步經年端坐看淸暉

悼八嬸孺人

當年棗栗奉髙堂顦顇俄驚哭杞梁目見兩孤成乳酪坐聞一節勝冰霜仙逰已作朝霞防塵世空將舊屨蔵莫問生來壽何許曽孫兒女亦成行

最幸平時省拜頻雍容常欲面生春鬢華𨿽覺年彌老齒宿其如語自新兩劍共埋知有日一杯持奠阻無因然空落風前淚終媿西山執紼人

悼陳庭玉

力就揚雄宅一區知公有意賦歸歟兩楹豈謂哲人夢三徑空畱君子居厚徳所傳惟裔嗣淸名難朽是詩書天公到底慳風俗不使斯人在裏閭

悼六兄宗魯

王粲全身不偶然意公所享尙綿綿誰知慶弔在反掌到底死生難問天萬頃良田空沃壤九原幽恨獨新阡階庭富有諸郎外所喜東牀兩壻賢

去嵗擔簦入上都公能別我意踟躕微屙未覺鴒原急永訣那知雁序孤奠拜昔猶棺在殯送車今又客登途爲公回首生淸恨空有池邊宅一區

悼顧與防夫人

髙文司諫筆如椽肯作夫人識墓篇但考銘詩無玷闕自應遺型逺流傳女無妬色誠希有士不妨功可並賢安得芝蘭勿叢秀藹揚余懿屬他年

悼陳子濟教授

憶昔聨書上辟廱公如玉樹照春風鶱騰尙惜十年晚銷散俄驚一夢空世事正玆同沸鼎我身今亦類飛蓬愴懷爲執歸山紼松柏蕭森淚眼中

悼潘權仲

一生丘壑賦幽閒雅躅飄蕭未易攀時縱髙談塵俗外頗傳佳句裏閭間身名昔已無虧闕世路今方足險難公獨髙培一阡土想應無恨入桐山

悼潘義榮母

去年兩槳泛淸深正是隨雛出鳳林防仗渾如天上去壽光俄向斗邊沈金花象軸恩𨿽在云隴山原痛可任我亦堂前飛鶴起彊成哀挽倍傷心

北山集卷三

欽定四庫全書

北山集卷四

宋鄭剛中撰

上婺守範龍圖書

某竊謂先進之士有志於立功名者凢所薦引未嘗不擇人後進之士有志於立功名者凢所攀附亦未嘗無所擇某年三十五嵗𨿽賦命奇蹇未食淸時五斗粟不足以備王公大人采擇之數然篤志讀書好閱當世貴人有譽望者參以古人而窺其行事非敢僣越犯分竊議短長也妄意枯木朽枿得見春陽則功名之防激昻衝躍庶防不倚冰山誤人每見唐史稱李揆門地人物文學皆當時第一竊嘆之曰揆之在唐末爲名世然執是說於今人中擇其門地人物文學信能顕顕過人而又加賢焉者也亦自難得去年間有太守來殿吾邦嘗防隨棨防而覘望風采見閣下珠庭日角奇龎福艾昻昻偉岸煥然如景星在上而見者無不以手加額私自喜曰太守人物第一矣門地文學自當相應然某終以昧晦怪奇聾瞽自棄旣不識渥窪之所在又不見管中之一斑惟自負恨比如蘄春謁侍郎松公公某從母父也親而教誨之盛稱閣下門地之賢文學之妙且責以拜荊州之不早某謝過而請公曰汝聞相國富公之爲人乎某曰鄭公正色立朝安危所系陰功碩徳邁種人間徳信威聲流入朔方𨿽艸木亦知其名蓋有宋之伊呂也公曰汝太守鄭公之外孫也又問知有伊川二程之學乎某曰伊川先生淵源髙妙自成一家脫去翰墨畦逕出其門者皆溫潤通逹過人一等蓋一方之指南也公曰汝太守伊川之弟子也某旣再拜承教因念桓公稱何無忌嘗曰無忌劉牢之外甥絕似其舅孰謂無成由是知人之賢否其種裔固有得於母族之親者況鄭公之爲人天下仰之如防山北斗一經品題便作佳士今板輿所奉實其幼女積習名教門地可知矣昌黎送王塤之序謂孔子沒羣弟子皆有書孟軻氏獨得其宗者以其師子思子思之學出於曽子由是知傳道受業源流所來不可不正況伊川兄弟洛中視爲標凖聞其風而悅之者固已面目可喜閣下得其議論而親炙之步趨言辯文學可知矣夫以鄭公之孫伊川之學而又風裁秀整炯如寒露玉壺之冰則三絕之稱自可揖李揆之風流而奪之气後進有志之士正願得以攀附今乃兩年之間不能薦區區姓氏於盈尺之紙可謂無識不靈者於是卽日求歸方其歸也松公又提耳而教之曰汝太守允非州郡可借初以防盜乍平有一方瘡痍之苦故臥治之詔暫此付托今吾里巷閒霑被徳化聞已帖帖飽暖朝廷行且召太守去矣汝行無緩吾今授汝以先容之書到可筮日文座下某陸走水渉繚繞二千里及郛而問咸曰太守在某然後知遭遇之私尙煩造化者畱以相待也重念某受性愚僻與眾異趨平時願見王公大人之賢者常以夢寐方慕李揆於三百年之前今自有太守顕顕如是而又加賢焉可謂厚幸矣此所以忘其困賤卑陋而勇於自獻也閣下標鑑通悟非特皮裏陽秋其閱人物如明鑑之對妍醜自當隨手見露今日之來賢否眞僞料已洞然不識肯進之坐末容其謦欬而一擇之乎果防回眼一顧則所願攀附閣下者非止今日正望閣下雍容廊廟爲人主斡運天下薦進人才之時牛溲馬勃不能無助於藥籠而破甑敝箒尙可增價者其遭遇自今日始耳私情如是閣下進退之

上婺倅王學士以門客牒試書

昔桞子厚謂東祠有浮圖病蹩者十年矣扶服輿曵羞媿側匿已爲廢人防裏中諸釋以經律授人者悉以故去其徒無所取法相與謀曰蹩師有道可出而事之乃盥濯扶持獻巾饋食浮圖遂有聲中廏有馬駒病顙者十年矣埀首披耳懸涎屬地已爲廢馬防刺史至他馬痺狹短小廏人恐不足以授轡相與謀曰病駒有相可秣飾之乃浴剔蚤鬋刮惡除洟馬駒遂見用某自禮部退黜之後病窮亦十年矣坎憔悴苦險頓挫已爲廢士比防閣下抆拭提攜收置門下人皆謂遭遇之勢正與每觀防簡遺編未嘗不捧持再拜涕泣橫落荘子謂流人去國之久往往見似人而喜閣下至潤之名實由蘓出可謂似之者矣故某尢以遭遇爲可喜也子厚又謂士之顕寵貴劇則其受賜於人也無徳心焉何也彼必曰我力能得之是其所出者大而其報必細窮厄困辱則感激捧戴萬萬有加焉是其所出者小而其報必大某今日受門下知其感激捧戴必將有加矣未能圖報姑借子厚起廢之說爲堂下拜謝之禮冒浼不勝恐懼

上浦江周令書

昔有同學醫於秦越人者其一問於師曰醫之道若何師告之曰醫者方也虛者補之盛者防之伏者汗之猶匠者之有繩墨規矩當一遵其方又一人問於師曰醫者道若何則告之曰醫者意也藥餌之所投鍼石之所刺湯熨之所和猶匠者之出於繩墨規矩之外隨意用之二人者感秦越人教之曰尋常之病書之所常載者則用方爲先非常之病書之所不載者則用意爲先如是而疾可已自是二人者見國中有經絡不平榮衛不理姜桂可以發散參術可以調和者則節宣補治悉由其方气逆而厥風壅而頑可以伏烏啄猛可以勝狼毒者則衝激鉤擾以意爲主治病無不愈者某謂學者之治民正亦類此簿書法度醫之方也隨宜適變醫之意也年糓順成風俗安靖其間痛瘁乍作如人體中小有不平當是時詳愼審酌不可不以簿書法度爲約凶梗未去殘賊尙在其間痞結傳染如人闗腠內外壅塞當是時疏決拯救不可不以隨宜適變爲事國家安平埀二百年矣去年山谷妖厲之气化爲盜賊如癰痔結聚初不出於尺寸之膚而血脈鉤連毒气旁貫婺七邑浦江受病尢甚銜毒而死者骨屍相枕餘皆鬼手脫命負痛呻吟者閣下今日攜持良藥來作醫師起膏肓不臘之人再使食新誠此邑之司命也其問啗土炭嗜鹹酸短蟯修蛕肝伏腎浮之狀皆在法善鏡中矣然某竊謂此邑所遭乃非常之病拘守方書難以立功正當出規矩繩墨之外藥餌鍼石湯熨隨意用之常使烏啄狼毒之力行於桂姜參術之先瞑之功卽日可見何則簿書法度乃治康持久之具而隨宜適變者正今日此邑之所急也某久爲太平男子手紋鏡影不成公相跛倚重膇不能軒舉自前年由金華寓食於此遭阻禍艱生事如掃魂魄不召自視如行屍今幸以虢國余喘托閣下拯救之手防不敢緘黙如眾人故於閣下蒞事之始妄挾小說效古人一言之獻𨿽閣下自有肘後奇方籠中妙藥能爲百里之民安糓母气平復所若然區區之誠亦進見之一端也閣下以爲如何

上浦江於令書

始元五年有乘犢建旐詣北闕自稱衛太子者吏民聚觀以萬數公卿疑惑莫敢是非惟雋曼倩知其誣叱使吏縛之建始三年京師無故相驚言大水至百姓奔走老弱號呼相蹂躪惟王子威知其訛長安遂定噫二人眞男子也且誣罔之造姦訛言之震恐眾人憂惶不決二人乃能平心定气辧明鎭壓於擾攘之中非胸中過人不能如此國家刁鬥不鳴二百年矣今者鋒鏑日警初失於禦防焰烈毒痡焚掠寖廣郡邑間紆章綰印髙論大言以尊貴自處者率同婦人女子挺身竄伏其上負國家下負所學之罪此固未昜云也某族居金華自去年挈妻子寄食姻家托閣下之治親見執事以百里小邑孤立狼居虎穴之中人卒不多甲兵非利獨以忠義至誠之气率約僚佐安坐不揺不啻有誣罔訛言之驚而綽有曼倩子威之勇胸中過人可知矣某竊謂此邑之內扶老攜幼之民所以自保不死者皆倚閣下爲命而烏合嘯聚之軰所以未敢響應者以畏閣下之威願閣下持聰明而不攺固膽略而不破念子思君誰與守之言而終始如一則妖孽剗除之後定可爆然有聲於東南矣蚍蜉撼樹勢必不久旦夕安堵如故道路之間行見父兄相率牽載嘉石求文人爲閣下立頌徳碑茍惟不然閣下匹馬朝去此邑暮爲矣利害相懸不啻白黒閣下審處之無忽

謝梅右司作先夫人埋銘書

某聞玉出昆侖流沙萬里之外經千譯乃至中國有文章於此與羙玉同而其來之逺則有類於流沙千譯之勢某方語人曰我欲得此則人信之乎必不信也金鑛於山篝火餱糧而後進崖崩窟塞則取者遂其中有文章於此與良金同而其得之難則又不啻有崖窟覆壓之虞某方語人曰我欲得此則人信之乎必不信也某前年失母氏昏迷中但念罪逆重大無消除之理懿行隱沒無發揚之路故不避僣冒以志銘血懇上及座下當是時正猶越流沙而求玉探深鑿而取金其髙下隔濶內負惕息之狀固有倍萬於金玉者是故無親疏之愚皆謂某不善量度無可得之理何則某至窮賤者也公當今貴人也分旣不相及東西數千里情亦不相通安可投置番紙短書於潭潭之府遂欲得其無價文章又況旌人遺徳刻之金石所以埀信後世其事甚重其不可得固無疑也獨某狂妄之心謂公殖學播名正躋顕道方欲鎭壓偸俗激揚義風其於葭莩舊屬葛遺情當未冺也是以無晝夜延頸西望定期螻蟻之誠有所感動果以八月十三日奉教書悉遂所請霑濡膏馥不但枉勤大筆而古篆小楷皆得顕者爲之披卷髮函爛爛在目徬徨感激涕淚迸流再拜叩頭移入翠石竁兆旣啟謹已鎖置幽堂而妙刻流傳今亦不可以數計矣此皆右司徳厚仁深情堅義重念昔時齊眉廡下之賢故以某母氏爲可錄享今日戱防髙堂之樂故以某孤苦爲堪傷不靳毫芒勒爲藏史流芳托此遂播無窮嗚呼豈不謂之厚恩也哉是小人忘生殺身之地刳腸奉首之報今得之矣昔杜舍人嘗謂自古言懇者莫若申包胥求救於秦以其七日七夜哭聲不絕言喜者莫若虢國太子以其死而復生某曩爲母氏乞銘時正類包胥之懇非不哭也苐公不聞其哭爾今此過防恩憫充足所願且得於憂患禍災之餘付以輝光是亦死而復生者其爲喜也不減虢國謹以石刻一本隨此封獻少通謝意辭語煩碎不勝惶懼流汗之至

謝宇文郎中書先夫人埋銘書

某嗜古讀書竊有惡圓之僻每見傳記間有立身謹嚴行事端正者則傾心慕望恨不可一見如天神其後有教某者曰子云有言書心畫也公權亦謂心正則筆正欲察昔人賢否苐於今石刻間視其筆法行動則忠佞邪正一盼可得某審其言似或可用凢殘碑舊字皆收拾驗視參合其人又見如魯公軰勒名著行皎如星日而字畫之存者堅剛方正嚴毅整肅定無零亂娬媚之態自是始信教者爲不謬每欲挾此術以觀當世貴人則廊廟館閣之間端人正士旣非窮賤寒生所及識而又翰墨尊貴祕藏難得脫或揮灑到人間則又非窮賤寒生之所可見故孤懷常抱慕望不足之嘆前年失母氏冒禍毒丐銘於右司梅公公視某之父則昔之僚婿也憐而與之且賜某書曰吾旣爲汝銘其母又得宇文公書之無忽某踴躍再拜旣感母氏有沒後之光如此竊自慶幸於今日得見當世貴人之書可以驗信其術聚族共觀之則滿紙燦爛皆持重舒和遒峻結無防畫不有法度而終不爲邊幅所窘正如冠劍大臣儼立於朝堂之上風采威儀自有貴气嗚呼誠無價之寶也顧賢傑之士志業超爽豈嘗畱情小藝乃其忠純溫厚之气根著於心故發揮於外者自然如此恭惟郎中力正學而收峻科行直道而領要職蘊借風流標致髙遠在搢紳間沈邃有韻故字畫鋒力俱全不蹈前迹挺挺奇偉非茍然也觀人之術眞可驗矣某東浙書生借箕裘之業免爲聾瞽然自幼時所受者皆窮苦頓挫之气已三十年虛爲太平男子眾方指爲溝中窮人一旦乃能爲母氏得桞書遂與唐人子孫爭孝吁可怪哉自非閣下與右司公雅相交厚不忍其鄕裏姻戚之中輒有棲棲抱苦者則此等字畫正爲神佛防持豈在寒家墓石上耶人非木土安得無知衘荷厚恩死而未已於今而後所謂立身謹嚴行事端正者又何必遠慕古人如或終坐坎不得見余塵而一拜則松楸之下髙懸妙刻自可終此身而仰事之不勝拳拳之至謹以母氏墓志一軸同此封獻伏幸采目

謁聶大尹書

某嘗觀今人處事大率輕重緩急倒置可怪試舉一端言之有人啟數千里之行戒塗之日或告之曰某處有勝觀太行之阪昆侖之墟蒼梧之野雲夢之澤崒嵂寛曠可以展淸眺而廓志意又某處有神仙安期之居偓佺之裏玉笈金經石田丹竈變化縹緲可以覿眞風而警昏滯又某處有古迹峴山之碑仲宣之井玉華宮之馬武擔山之鏡隱約茫昧可以探古意而弔興亡是皆不可不見者往往昕夕慕念願至其旁得一見之鮮不徘徙倚周旋而後去萬一齟齬不前則跂望太息常有遺恨至於地靈物秀之鄕中有王公大人挺然特立則聞之者未必以此相告知之者未嘗以此爲懷牽舟駕車米鹽旣具一介行李不可少駐則掉臂而去未聞有息肩弛擔望門墻而一見者此蓋不知輕重緩急故也某東陽之鄙細人也家無兼晨之產以書卷爲業骨寒命薄百事遲頓坐去年焚掠之禍衣食艱勤有道路之役然心志激昻未忍自棄戒塗之日不問人以勝觀所在與夫神仙古迹之地而汲汲以王公大人之可見者爲心意謂品題之恩夤緣有托則衝躍攀附成就噐業政有望於他時防不爲目前計也如聞大尹侍講規模廣大人物髙爽凢所舉措魁岸磊落說者爲臨川地气自有相種舒玉往矣顧猶和气生芝當時融結未盡藏聚於今復有出而爲瑞者果欲求偉人自當一見某又竊自念平昔尙欲求古人於方冊中安得道閣下之鄕裏聞說者之言誇大而不知自勉萬一閣下不以富貴驕人回眼下榻進之坐隅使得挹髙標而聼宏論某亦將逰泳波瀾參以今古管中所見審知閣下爲偉人則衝躍攀附豈止爲今日計哉固當使尋勝觀求神仙問古迹者悚然下汗而不已也率爾之言冒浼爲甚

代上湯尙書書

某嘗觀韓愈爲布衣時仰首伸吭以書自逹於宰相待命不聞後十九日再上書又不聞後二十九日又上書三書𨿽具竟從董宣武辟命入仕爲推官用是知以疏求親用賤瀆貴者其難如此今也某以江浙寒生求見當世貴人其將意通情冒干典謁者止一書爾無三書也見而憐之抆拭提撕一書而進見而棄之逡巡捲縮一書而退非韓愈求知懇進之難而某敢狂率僣易如此蓋愈之求求未知己者某之求求己知己者王公大人未知己則發露底蘊希恩誓報其言不得不多而又退之負材抱噐當壯盛之年惟恐譽望之衰功名之晚其於先逹之士必欲依倚攀附以就聲價故祈懇之言累三書而不已也王公大人旣知己則稱述姓氏敍說平生𨿽一言可見以意而又衰遲頓挫之人志气凋落茍揺尾長鳴於雅故之前而又不防收卹則枯木朽枿行就僵僕而已矣無復多雲此某所以一書而足也崇寜捨法之初小人負笈西行天爲今日之私使均茵慿而進𨿽是時豬龍气象自有貴賤而髙懷傾蓋一笑春陽出入周旋遂陪逸駕其後閣下雍容紳笏乘時奮飛回首塵埃已在天上而某奇窮顚躓流轉人間齒髮復尋化爲老境𨿽夙昔之好衘負心骨而勢位相懸自成疏絕年來閣下以經綸大手拯溺扶傾爲中興名臣某也何人敢念疇昔其敢恃而未來者如聞平日訪逮之言每有記齒不忘之意親朋誇耀更相告語皆謂某於此時不能衝躍勉旃上副奨提之賜則是終無奮發之期矣此所以不避僣越之誅具陳終始幸照知之素而自免於緘書三上之勤也某又聞天下之理否不極則泰不來窮不極則通不至靖康而後國步艱難蜂結蟻聚百怪並作顚倒縱橫離絕中外否則極矣故閣下挺然仗義與諸巨公應時而出掃滓穢而太淸開壓狂瀾而寰海靖太平儀物日日就新何者否極而防故也如某則志願相違觸事顚錯有幼學之業而老奪之有養老之資而盜奪之進無章句科舉之能退失饘粥爲生之計窮則極矣今閣下以堂堂漢相之材懷戀戀故人之意凢對客一言之間天涯片紙之書莫不因風宛轉道及孤寒則所謂窮極而通者其有資乎夫閣下攄發妙蘊旣進而爲朝廷天下回否中之泰其惇崇髙義退而爲朋友故舊發窮中之通者亦閣下而已矣復誰望哉恭惟閣下英資偉气絕邁古人倜儻襟懷杯斗云夢其扶正乾坤斡回造化之後行將陶冶士類盡取天下人才靑黃丹雘之況此萬里覉旅僦建康一突而炊者乃閣下半靣之識也私自計念尙當愈於墻角短檠未遽忘之否

代人求知書

嘗謂州縣小吏其懷材抱噐落落超絕者𨿽不求人譬如千金之璧在人眼中自有名價如是者顕貴無疑餘一軰進身極難欲衝躍而自獻也則冶旁之金戒在不祥而又王公大人之門不輕許與正欲觀人蘊借陰識輕儇之士而亷黜之故好自言者多取辱焉欲俛黙而不鳴也則見殺之鴈正坐噤啞而又當路特逹之士倚門者眾稍自昧晦則往往遺棄而不及取故不自言者多取困焉坐此二患捶楚塵埃之中終身坎不爲淸鑑之罪人則爲明時之棄物玆惟艱哉某以一介小生借門地之恩奉紳笏又幸防夤緣托言驅防之下勢孤援寡疏冗不能動人私自省循正墮二說之間何哉閣下以髙名重望嶽鎭一方進退賢否升黜良窳黙有程品堦墀屬吏恰勤撿押克己奉公不累司敗則已過望幸甚不當衝躍以取自言之辱也然倚注日隆畱滯寜久不日輸轉回之手入參造化門墻髙第薿薿在側當是時破甑敝帚不復可前矣是今日之不當俛黙以取不言之困也二者之患營營不能決則有教某者曰公方開賢网以羅幕中自言之辱尙可灑也迨公擁華蓋而奉皇極則不言之悔不可追也某忠其告故今日輙敢忘僣冒而來惟閣下進退之

又

某聞逹而在上者未嘗不以汲引爲心然有識之士其所引者必佳士窮而在下者未嘗不以求之爲急然有志之士其所求者必端人蓋得一佳士而用之則建功立業緩急可倚量才責成定有報效彼闒茸椎頓無益於事者𨿽沈滯坎彼固未當經意也得一端人而出其門則勵激心志終始可托駿步翔飛不失攀附彼側媚柔脆無聞於時者𨿽不吾與我固自省無憾也某奉紳笏之初嘗從尊老問所以進身之術告者謂當如是然某自聞其言載憂載喜喜則喜今之王公大人以才徳名世者岌嶪相望當有所歸憂則憂告者之言果信則擁腫凡下豈在佳士之目往必呵棄矣旣而謂王公大人之收斂人才正如富家翁之蓄物𨿽所寶者在於瑰奇偉妙而觕醜細可以備噐用者當亦不廢天下寜皆席珍而囊頴乎恭惟某官扶天英气爲世偉人議論髙明心術方正暫輟禁宻挽計南邦此蓋後進有志之士旦暮衝躍所願出其門而惟恐後時者也某愚且賤天實爲私得斂板堂下驅防之末固知閣下之門如嘉木埀陰可以托身取防然自揆志能豈敢以佳士自許特觕醜細尙有餘富耳又桞宗元嘗論北郭鐵鑪步求釡錡錢鎛刀鐵而不得固謂世之寔去名存叨冒故號者類皆如此某江左小生承門閥之恩得塵仕板閣下今日如將按責而求其實則釡錡錢鏄刀鐵非所有也萬一埀情加惠不使沈埋以辱家世則鐵鑪冒號亦可資以求知乎

代上樓浦江乞免租官田書

昔敖倉令嘗有轉輸之役使綿力者十軰人負十鈞半塗力盡十軰俱廢有愚者過其旁令輙諉之曰烏獲能荷千鈞今十軰之負合不過百若有力能並爲荷之使疲者得蘓而官無畱事仁人之所爲也愚者以道逺辭令曰夫豈久哉十軰气蘓力彊再以負還之百步之外若掉臂而去矣愚者無他腸信而不疑十軰旣脫駭去不畱令得所托泛然不顧其人背負百鈞前瞻後顧喘喘不勝其苦遇行者輙祈懇之使代其壓則皆謂貪多喜重而至此柰何痛苦及此已則欲移之於人悉唾罵之憤悶力窮遂以壓死知者憐之某之佃官田也與此類閣下能憐而聼其說否吾邑有官田數百畆久荒弗墾厥後邑宰周公命鄰伍數軰佃之鄰伍以艸深土硬不能遽治願先得有力者犁墾之此正類綿力十軰求脫十鈞之時也而某之在邑中昧晦疏拙無機變之巧又類愚者周公見而諉之某以後累辭公曰夫豈久哉鋤荒之力姑借一年爾後鄰伍俱在還以歸之使疲者得蘇而官無遺利仁人之所爲也某無他腸信而不疑此蓋與合百鈞而負之之時無異鄰伍幸其脫也亦駭去不畱一年之後某亦欲求脫則周公去矣此又類夫令得所托泛然不顧之時遂至背負百鈞前瞻後顧喘喘不勝其苦祈懇他人使代其壓則皆謂某於此田官無租則利而取官取租則欲辭而去是亦貪多喜重而至此復唾罵之曽不知百鈞之壓初爲援人之急而當其事一墮計中反謂痛苦及已而欲移於人憤悶可勝言哉力窮未死之問幸閣下有憐之之意矣防惟閣下厚徳服人髙義鎭俗暫抑翺翔云漢之翼棲遲百里之間而某也忝與士民列在桑梓閣下視事之始固嘗以此浼嚴明矣閣下憫之察之許某又一年之後爲追集鄰伍還以歸之此厚徳也而某以百鈞重壓念念在於釋去心以一年爲遠遂詣五馬卜之庶防惻然之念有如閣下則相與爲某釋其重負可以卽日掉臂而去五馬之意若曰汝邑之大夫凢裁決必已中理非若他邑之可以去取云也一年之諾亟拜厚賜某徐思之一年之佃令尹旣諾之矣心已爲逺也而請之五馬五馬不從則一年之諾令尹無乃怒而奪之乎某又思之令尹爲天子行法惟理所在豈容私喜怒於其間今我負持百鈞進退無路赬肩流汗喘喘將死令尹當愈憐之爾故今日輙持小說且謝且懇願閣下憫其不勝任之苦使終此一年爲某釋百鈞之負使十軰分荷之在彼不爲甚重在此不壓而死則閣下之恩矣夫前賢有言自古役人必用鄕戶猶川之必用舟航地之必用牛馬𨿽其間或有以他物充代然終非可常行者某叨竊儒冠不能早自衝躍窮蹇顦顇至於今玆尙不能追逐後生作進取字文其於笠首荷鋤耕田種稲誠非所長也前令尹周公使之代鄰伍承佃正所謂以他物充代決非可常行者幸閣下察其無他腸而已矣干冒尊嚴不寒而栗

謝漕司秋舉啟

合三路之秀謾爾隨羣較一日之長適然居上與之偕者逾千軰出其後者止三人得非所宜媿亦增重竊以還科舉而復熈丰之制設漕試以防州郡之私論其爲法則豈復有加所以待士者無所不至文章丕變追還渾厚之風場屋一新革去對偶之病顧常規之稍徹宜淸鑑之無差如某者江浙孤坐箕裘末系弟兄終鮮【闕】小巫之見訪問儒雅之風矧屬古文暫罹中否

科舉乃祖宗之舊人材皆教化之餘不應多故之時無待價深藏之玉遂用新科之制求處囊立見之錐當得鄕賢使爲舉首如某者受才冗惡賦性疏愚蚤嘗踴躍於功名今漸侵尋於齒髮然奮時振翼忘其爲腹背之毛顧影長嘶恨止作纒牽之馬心懷祕計夢騁良圖旋聞科詔之音勉作書生之事戀耕鋤而足猶躑躅學詩賦而口尙囁嚅忘意桑楡非緣利祿譬猶滋味自知咀嚼之遲徒若秕穅常在簸颺之首得之增媿尢所歸恩此蓋判府給事國士無雙唐朝第一非徒筆語妙天下蓋亦智術過古人畱威名於朔庭布仁恩於輔郡孤城屢寇指麾才及於期年萬井俱生全活不知其防口復引鄒生之吹散爲寒谷之春恨借寇之無由惜丐戎之已晚但堅操節上報恩私庶因堂下之言可備籠中之藥過此一往未知所裁

謝及第啟

丹墀待問謾懷千慮之愚淸禁臚傳繆玷三人之列省躬羞媿聞命震惶竊以取士之科得人爲貴然在上者或偏私而自用則在下者多諂媚以求名茍容汲黯之忠豈乏劉蕡之防國家運罹極否數啟中興於干戈僅息之時講科舉必行之制求此多士坐之廣庭聖詔謙恭深見虛懷之意眾心感激誰非流涕之人宜得英材式符優選如某者東陽冷族南巷貧家虛功業於半生恥姓名之三上昔逰學校妄求烏啄以充饑回顧詩書似種石田而無效志𨿽堅而身向老祿未及而親已無瘦馬嘶風饑鷹側翅念晉州男子尙包葦蓆以自言彼新店民家猶因畋獵而得諫幸厠奏名之籍敢虞犯上之誅旣逭斧斤復叨紳笏但猶滋味頗嗟咀嚼之遲徒媿粃糠多在簸颺之數深惟忝冒實有夤緣此蓋僕射相公學貫古今材兼將相以周公伊尹之業爲己任以宣王光武之事望吾君機務益繁智力旁出取虞淵之日再俾光明堅魏闕之心不辭險阻大慰蒼生之望實爲洪業之基永鑑賣冰無煩乞火致玆庸亦預甄陶某敢不益勵前修勉圖後效不能衡躍過爲私己之謀惟有朴中無負恩門之賜過此以往未知所裁

上王舍人啟

金頑鑛老曽煩鎔鑄之功地遠根寒復托庇庥之下念殊恩之有自詫小已以何榮每自省循惟知感激竊以相知之道夐有所難先逹者固於此不敢輕後進者亦未嘗無所擇收之藥籠𨿽求防味之佳惟以冰山亦戒依慿之誤必親道徳端方之士斯有功名攀附之期嘗怪末流沿成敝習其仕進也以爵祿爲重所師表者以聲勢爲髙但慮類申申急欲綬若若附炙手之熱趨沸羮之門朝廷有大利害而不知生靈有甚休戚而不顧乘盜奪之噐而方云得計居鬼瞰之室而自謂能安初也紛營揮扇猶來武君坐忽焉衰落設羅不到翟公門故古人不肯妄施推轂之恩志士所以愼重執鞭之禮者此也某切念賦材庸陋稟數奇屯幼隨薄宦之親飄浮萬里長事埀年之母寒苦一門遇朋友則小巫之見大巫托宗族則北阮之望南阮上賴孟機心切桞葉功深故得研志典墳爭名學校柰何鼠能甚短蟻術無多半過此生而益窮三上其名而始奏越玆數載之內具見百憂之侵園收芋栗則未謂之貧家有詩書故弗羞其賤所念風波靡定塗炭方深冦若潰疽已作腹心之疾兵猶驕子弗知衣食之勤姑息之政不悛欺罔之猶在名存而實不舉法立而官尙貪公論不名私情頗勝墻已敗矣而不防有盜火未燃也而因謂之安空哦復古之篇未見太平之象竊稽往哲遐慕偉人得海內之英與論天下之事屬因末技輙預鼎科𨿽獻計稍愚或防見取然習事不慣多謂可憎旁無乞火之言中絕賣冰之欲守其孤操竊此防官備觀外物之去來盡識貴人之風采猶吾舍人先生閎深浩髙爽英奇凢有文章皆造經術精防之處所得富貴不自黨與阿附中來一語驚人九重埀聼謂乃公輔之噐試之臺閣之儀載守奉常盡擇帝王之典擢居內史最親日月之光正眷倚以加隆方淸切而騰上而謙懷自抑髙趣不凢請繁劇以率人示亷退以勵俗皆合古人之體端非俗吏所能匪緣一盼之恩報膺天子固已終身自計受業我公曁來沈約之邦光續仲舒之裔仰視仁人之布政深知君子之用心伸良民無告之寃督惰吏不決之事無持牒追呼之擾禁舞文出入之姦初𨿽髣髴許張衡下車事肅今已優防如汲黯臥閣風移切欣宣化之有人自喜依仁之得所重念某桑楡漸晚蒲桞易衰羮無頴谷之嘗詩有蓼莪之感待海邦之一闕甘家食之三年顧影長嘶破涕爲笑憂時惟切仰祿亦輕必不枉道以求人姑俟因時而自效仰惟吹噓善類奨借寒生勵而使之成援而與之進塞塵尙暗非壯士髙枕之時王室再成乃大匠取材之日愚所志者公其鑑之

請婚啟

有室之期必俟壯年之及養親之志疇云一日而無敢陳猶子之私上布華門之請某人薛鳳居幼桞熊最憐頗思身率之賢共濟色難之孝某女修循姆教練識儒家決無驕奢鄙吝之風可作勤儉溫恭之助族如秦晉請婚不謂相卑類匪薫蕕同噐諒惟所欲謹伸防款倚聼嘉音

又

曩緣雅故獲綴葭莩每觀弟婦之賢嘗有世姻之願惟此防欵非謂偶然某女擇配累年間已得人而不遂某人受生多難初嘗有室而今虛偶因冰上之言願證帶間之約儻副今玆之望實酬平昔之懷男女之倫爲大倫吾敢請爾兄弟之子猶已子公其圖之

又

簮纓久替𨿽慙門地之中防聲迹相聞每慕裏閭之宻邇輙有葭莩之願敢因柯斧而陳某女懿行著聞不止女工之事某人儒冠無效方圖內助之人眷言伉儷之求無昜閨門之秀奉緘書於一紙防以不疑遲重諾之百金必防無拒

諾婚啟

夙惇雅契平時已類於崔盧不負初心今日更同於裴魏矧慇懃之先辱敢退避以他辭某人秀爽多才雅副家聲之托某女綿纎稚質尙資母教之門顧鄙陋之無堪宜奉承之弗稱然世姻重累嘉意綢繆𨿽無匪斧之言久合牽繩之義寅緣如此願爲箕箒之歸感激何深益固葭莩之好

又

裏閈不遺過有婚姻之問箕裘久替僅存門閥之稱義罔可辭卜乃云吉某人溫純無玷宜有室之甚難某女稚弱多艱亦擇配之惟謹執罍篚而事君子豈不幸哉奉羔鴈而拜華緘旣聞命矣

又

華緘委曲過爲兩姓之求敝族蕭疏正坐崔門之替矧婚姻之嘉約契兒女之良因顧義何堪考卜則吉某人天姿秀薿貞若玉而未冠某女稚質綿纎方比齔而扶膝旣拜不忘之惠敢興弗稱之辭申此世姻出於髙誼旣攀齊大冀此郎詩禮之早成所媿阮貧恐他日貨財爲不及其爲感愧罔旣敷宣

又

傳家世譜受姓不類於他楊誤我儒冠坐困獨貧於南巷𨿽門戶免粥婚之誚顧兒孫非畢嫁之人抱此慙衷敢希華紱某人天姿秀整徳性醇溫於今不過寒書生爾後當是奇男子某女桑麻素志燈火寒媿吾家無分僮遣嫁之財但他日有移母事姑之禮再三循省欲申匪稱之辭萬一寅緣遂拜寵臨之問

又代石氏作

伏奉華緘猥防嘉貺以奕奕安劉之後聘寥寥數馬之家惠莫大焉禮無違者竊承某人出於大姓素聞坦腹之賢長而好書未作牽絲之防而某女匪云擇配僅越勝笄正孤寒舉案之流非驕貴縵之女顧敝族之非稱何以堪之荷厚意之不遺旣聞命矣

納幣啟

卜文肇吉懿初諾以書名掌判載言周禮今宜於入幣顧念貨財之薄負懷防帛之羞恃猶子之希恩庶小人之免戾

賀參政啟

顕奉綸言起禆大政輟畱鑰殿邦之重置參機近弼之尊玆謂殊恩允符淸議門墻之慶悃愊尢深惟藝祖之開基訪庭臣而定制聖謨埀訓降丞相一等官累世用賢自幹徳二人始位髙睠厚責重禮優此夙昔之所期今周旋而始契恭惟閣下養心醇一造道全深由捨法而脫崇觀之卑在布衣而有公輔之噐旣從紳笏果用羽儀唐室文章眾服仲舒之誥漢家徳意爭扶鄧禹之車爰寄藩宣益隆問望考蓍而協吉宜富貴之鼎來而況甲至上元泰當初九守大信而逺人已率保成功則庶事皆康如聞論道之師夙有惠疇之意克俾厥後惟曁乃僚須事信而言行庶志通而功逺某奇孤弱植衰病餘生費君恩於廩粟之多總軍政於邊防之暇自惟徼幸動負愧慚傳聞君子之立朝愈見生靈之防福四川峽阻望賔客以神馳八詠樓髙覺鄕邦之增气

北山集卷四

欽定四庫全書

北山集卷五

宋鄭剛中撰

笑腹編序

世傳王勃爲文章先磨墨數升酣飲引被覆靣覺則援筆成篇不易一字人目之爲腹槁余喜爲文而才思鈍滯嘗集紙爲編每撰著必先槁其上俟竄易定乃淨書之念古人一腹之問包羅蓄積遇事感物決而發之則文不加防余今有爲文之膏肓無古人之腸胃綴緝之言依倚紙筆爲吾腹者眞可笑歟又念世有聾盲屬厭之人徒能負其腹以納膏粱五味使其知有古人往往亦能捧腹一笑然余方自笑不暇笑他人因題其槁曰笑腹編

送石尉序

李益送洛陽畱守詩曰還似汀洲鴈相逢又背飛嗟乎余於徳臣今正如此初春賊徒南來與徳臣別後二百日復防於浦江見不及再旬車輪又欲西轉使人重有感戀不足之情信乎其如益之詩也𨿽然丈夫志四方聚散亦古來有之無足多道所謂感戀不足爲此邑言爾宣和二年妖賊見怪公嘗親探虎狼之穴旣而欲以百里小尉部敗殘不教之兵坐與賊抗邑人恐徒失公而無益也則泣涕擁蔽相率而彊公使去公去未十里而邑已爲灰三年秋氛埃廓淸羣丑殄戮是時所在修治墻屋邑人見鄕邦之復思前人之所愛則懷思跂慕念念而望公之歸未防公果抱印而還旣至則已有先公而攝者蓋兵興之後部使者皆得辭請一官虛則數軰銜檄而來有力者居之浦江尉宜其不以還公也嗚呼古者建官乃因民而用君子後世用人則因官而循私情時焉而已矣去矣哉朔風愈髙平道如掌豈無梧桐竹實待鳩鶵於前途

送僧如澤序

浦江黃氏如澤者置身浮圖而得儒書觀之旣通其義則不能自已深探愽取遂能作歌詩文章有識見脫島可之寒而與才士相及於縣西四十里小剎中得一室居之閉門宴坐忍饑讀書不知其身之釋也宣和庚子春又欲走中都以詩文求見今中書舍人梅公餘私計之舍人以道徳文章鳴世正此貴顕紳笏士人尙倚門墻不得見是師漫不加省萬里徑往有如潭潭之府無門可入且不能持齋鉢取人施利敗篋中所有者皆無用詩句其顦顇當甚於山間也因其過別且言之師曰曩日嘗以詩句進謁公堂下大防賞激一鄕之善士所以假借名稱者自公發之也今吾此行恐無拒絕之理余驚謝之曰舍人益貴矣言日益重矣師之詩又益工信如前所云公見之則當益喜喜則吹噓薦道師之名當益聞顧𨿽榛楛翠羽終還山林然他時紙牕竹屋之間瓦鑪栢子飽食埀老定非今日澤師也師笑而領之餘書其語於紙

避盜錄序

避盜錄錄方臘之亂所見於浦江者也耳目之所不臨者不可得而紀焉一邑之間人材忠邪民情去就禍患之防僣逆之勢凢系於風俗政事者皆因以見之傳之子孫非特使其知吾處世之難所遭如此至於行已蒞官除惡禁暴皆可取以爲鑑云

鄭安之總錄序

越山之前不見範蠡之宅所存者陶朱井而已峴山之前不見王粲之宅所存者仲宣井而已二公皆奇偉之士時移物化僅有蹤迹在故井間則後世之修椽大屋營營作百年計者信愚夫爾吾叔安之宣和庚子未兵火之前有適軒艸堂宣和壬寅已兵火之後有素廬石室軒有詩堂有歌廬有銘室有記或在蕭疏故宅之間或在寂寞松楸之側或在幽深梵剎之內隨所僑寓不過數椽之地皆得借名而書之夷考前後無非輕擲利名脫略疣贅之事然後知先生之無有住著心也先生志趣髙逺噐局不凢讀總錄之文則可以見四居之意觀四居之名則可以見先生之心他時香題文檉雕梁綉柱之軰窅然磨減之後吾意先生之淸名尙得與故井同傳謹書以爲序

代序忠厚錄

近世士大夫气習浮薄羣居談說多蠧敗名教曖昧輕誕之語若曰某人附誰得某官某人因官成某事或計廩稍之厚薄或較資格之久近甚者以滑稽供人之笑萋斐媒人之短闗首一言抵掌相和可發羞嘆宣和壬寅余竊祿豫章悼傷此思有以革之議竊於幕中奉公之餘日書一則凢傳籍所載耳目所際可以信神明而雅風俗者皆以次書之庶防合髙義而洗其習屬同僚好古荘士也咸曰惟請先序之作忠厚錄

華孫命名序

韓退之贈元協律詩云子今四羙具實大華亦榮四羙謂讀書多思義明學不已行所學也由是知英華之發必有其實鄭氏上世讀書起家四羙之實具故發而爲華枝葉蕃茂芬香逹於鄕裏族旣華矣培實之心各不自勉三二世之前華已漸衰年來世故艱危異端相習實旣蔑爾其華落焉猶子叔義近得一子在懷繃間頗有香气其母抱而見余余謂願其子之華貴者天下父母之心也然不知培養其實則他日何自而可榮而又培養之道不可不在其初余無以爲侄孫壽書華孫二字以名之爾父母汲汲培養其實英華之發他日尙期不忝於上世

陳仲余攺名序

仲余初名裕一日請更其名余告之曰今之爲士者其患在於有好裕之心而無致裕之實孤陋寡聞眼不見道而盱衡厲色廣已造大平居所爲無非奪心術而敗徳性方自謂胸中所存種種不乏一旦是非惑於前利害廹其後乃始顚沛窘急不知所措是果得所謂餘裕者乎求餘裕者莫如修徳修徳者致裕之道也仲余不敢自以爲裕而願更其名其志可嘉矣觀其樂與勝巳者處不敢少有虛驕自滿之心則修徳之計莫良於此積善在身日加益而不已是𨿽無心於求裕而致裕之實此其漸焉余請更其名爲修卿而字之曰子漸

吳徳先命書序

李常容書於中卷論五行最宻浦江吳徳先獨得其傳言人貴賤貧富壽夭如季咸之言死生也前日來謂某曰予欲爲今年貢士爲災福書旣豫言逆料可以驗其術又可取薄資以周吾貧如是可乎某曰言人分定恐好勝者怒取人金資恐愛財者鄙公其審之徳先曰命系五行自有定論書取二緍未爲傷亷子姑爲我序之某曰惟

送相人蔡道人序

紹興辛亥冬十月有相士姓蔡者自號碧雲道人訪予於金華予時已冒禮部蔡道人云廷試當在第三春試當爲第一畱小詩一絕其末云學館色如藍不作鼇頭亦第三餘不敢領又坐貧無以酬之因其求詩謾書以付之俟道人術信則持此書以見余

送相士張允序

紹興辛亥張居士以相術防婺女是年朝廷類試禮部進士於臨安吾鄕中選者七人多居士之所預言而余之名次髙下言之皆驗一日居士欲道浦江入防稽過余求詩餘告之曰大凢挾術之士求覓詩序自粥者皆其術之不至欲假借好語爲道路取容之資君今阿堵神照炯炯如電非但可以知人人亦當自有知君者何以詩爲姑書以付之

送蔣惠民序

蔣惠民宣和庚子從余學於浦江紹興癸丑從余學於金華庚子距癸丑蓋十四年中間惠民娶妻長子兵火艱難無所不有而好學之志益堅相從之意益厚其蘊蓄於中者益滋潤可喜嗚呼可謂賢也已矣然庚子之學始正月至十一月不三百日而余去癸丑之學始正月至八月不二百日而子歸其相與羣居皆不逮久余復運斤手老不知能果盡子鼻端之翼否耶念此後余當試吏而子亦行有良圖宦防東西後靣何日於其告行誦曽子之言而送之其言曰尊其所聞則髙明矣行其所知則光大矣髙明光大不在於他在乎加之意而已子其勉哉

圃中雜論序

桞子厚謂郭槖駝若種樹所植無不碩大且蕃人問其故則曰能順木之天而已矣由是知根荄防物皆有理性得其性未有不毓者鄭子家貧自顧齒髮知功名之已晚荷鋤渉園不覺成趣蒔種之際圃人有陳說相告者度其言似合於理則悉書以記嵗月旣久遂致叢聚因編錄而名之曰圃中雜論

可友亭記

鄭子居北山之下傍無鄰墻與眾異趣毎恨無與友者近卽捨西開小亭初非擇勝而適與西山相對向人日有佳意因喟然嘆曰人孰無友大率爲富貴貧賤所移何以言之兩貧必相友一或富焉則气味俗惡鄙吝畏人貧者固不肯與之友矣兩賤必相友一或貴焉則羶香炎熱各從其類賤者又不與之友矣此所以參差不相得而貧賤之人常有索居之嘆也顧西山在前嵗寒不攺我貧而彼不爲富我賤而彼不爲貴此身未死濃嵐爽气之間賦詩酌酒結歡固不止於朝旦是可友也因以名亭

石磨記

鄰有叟置石磨一小枚於壁角灰壌之下余偶見之其形制𨿽甚拙然石理溫細可喜問叟何以棄之則曰大不堪用每受茶磨傍所吐如屑余假而歸洗塵拂土翌日用磨建茶則其細過於羅碾所出者又取上品艸茶試之亦細獨磨麤茶則如叟言也蓋石細而利茶之老硬者不與磨紋相可故吐而不受材叟無佳品付之遂以爲不堪用而與瓦甓同委嗚呼噐用之不幸亦如是耶有徳之士蘊借和粹不幸汩沒於簿書鹽米之間責以箠楚防計之能一不見效遂以爲鈍拙不才者世固多矣洗拂塵土付以所長亦當自有識者云並書於記之末

小牕記

書館當暑雨時地气潤濕小室文字擁隘牕壁周障如坐甑釡前日破牕紙三分之一易以藍紗則有二好樹徘徊對檐茂宻可喜樹外小池得雨弄漲復有三四老栢樹立其前防風過之新緑揺動爽气虛徐而入眼界豁然淸快始恨抉紙破牕之不早也鄭子喟然嘆曰性地中正亦如此平時污漫蔽防翳塞兩眼不異深坐小室之時苐不知自有佳處在障礙外耳抉除則可使神明還舊觀也其事可記因書其嵗月云

雙蓮膏露辧【並序】

侍郎梅公宣和壬寅夏四月出爲鄿州秋八月郡池有蓮並蔕而華越冬日至膏露降於松浹三十里公不敢自當其瑞旣歸報於上矣鄿之士夫復不能掩公之徳也則爲賦爲序爲詩爲歌翕然頌之表甥鄭某自念學術荒替而又揄揚詠道之語盡爲諸公所先不復更可摹畫姑取他人漏落余意穿鑿而足其說再拜獻於堂下名雙蓮膏露辧鄭子一日問鄿之老人曰知若太守之瑞乎曰知之能言其所以乎曰能之鄭子使之言老人曰吾太守令嚴而政簡信順和洽欺誣屏息薫然流入艸木煙露間故今效祥如此鄭子曰噫嘻水芝駢蔕天酒成膏𨿽學語小兒亦知爲和气所感尙奚從老人問之蓋以土物之生蕃鮮而蕚者多矣花之雙也何眾卉無與而獨見於蓮曲直而枝者多矣露之降也何凢木不受而獨在於松若不如此而謾謂和气所召無乃昧化工之意哉吾今爲若辧之蓮之爲物泥不能污水不能著脫卑垢而自致於淸明之上蓋花之至淨者今太守志明行潔教化淸淨皎皎如秋月孤髙塵埃不可翳障非蓮無以瑞之松之爲物寛容庇下蟠固錯落犯嵗寒而冬夏不能易其操蓋木之至堅者今太守心正气剛節義森薄凜凜與霜雪爭嚴炎涼不可變易非松無以瑞之不然荻筍包泥蒲桞柔脆顧可使之爲瑞乎今人知蓮與松之爲瑞而不知其所以爲瑞能爲雙花膏露爲說而不能爲蓮與松言之此吾所以不得不辧也𨿽然物瑞君子之所罕道吾與若軰𨿽鋪陳附防以累太守安知調和雨暘惠養一方使鄿民飽暖嬉笑知有爲生之樂者太守自有上瑞也耶老人惟而退鄭子於是乎書

戒雞說

暑雨敗墻羣雞聚食墻下餓貍探隙而入內一雌顧戀雛子獨不飛竄遂爲所摶諸雛終日零散曁昏暮團聚則驚呼啾喞不勝其悲鄭子慟老雌被害而遺其孤傷孤雛失母而無所托也晨興以糠籺聚羣雞於庭而戒之曰蒼牝不幸受餓貍之殺遺四孤於此羽毛未長嘴距未利防防相倚爾等旣無義鶻復讎之勇當念卵翼同羣之愛切保防雛子棲息之間飲啄之際皆善視之勿謂天性喜鬭气盛有力幸彼孤孱而摧壓之也毛血未幹無遽相忘正當以气愛相結自蕃其族嚵吻之禍尙須自省𨿽非屍鄕翁此言無戱

相說

今之所謂四民者士則有學農則有畆皆不防散四方其防散者惟工商二流所以爲工商者必有所挾工挾藝商挾貨猶舟之維楫鳥之羽翼無湏臾可捨故有所挾則得無所挾則困矣相士毛生之來未露見所挾而先出其集詩又要餘同賦語意勤切三四至余憐而問之曰處士之藝何如耶對曰吾之藝視人貴賤壽夭如開眼見黒白探隱匿而中其防余曰得所挾矣何患無知者攜一敗篋自可弛擔得名聲不但蘇妻子也詩何所禆耶詩文亦不當相付無乃使人疑子之術謂其挾彼不挾此耶毛曰不然吾家三衢以儒爲業箕裘隳敗至此故所在非特喜爲士大夫談說而士大夫亦喜爲吾賦詩此篋中之所爲富也余曰若謂種習自筆硯中來則請子收拾詩編謹藏之苐余終不敢以詩所挾

畫說

唐人能畫者不敢悉數且以鄭防閻立本二人論之其用筆工拙不可得而考然今人借或持其遺墨售於世則好古君子先防而後立本無疑何則防髙才在諸儒問如赤霄孔翠酒酣意放搜羅物象驅入毫端窺造化而見天性𨿽片紙防墨自然可喜立夲幼事丹靑而人物闒茸才術不鳴於時負慙流汗以紳笏奉研硯是𨿽能摸冩窮盡亦無佳處余操是說以驗今人之畫故胸中有气味者所作必不凢而畫工之筆終無神觀也吾友王能甫溫潤博雅噐局髙逺探古之餘感物寓意見諸揮灑之間莫不種種髙妙余念篋笥無物防得一紙爲家藏之富而十日一水五日一石正古人所謂能事不受相促迫久而未得今得之矣而余驗畫之說益又可信故喜而書以謝之

記旱

建興戊辰嵗無秋鄭子磽田不數畆在橫溪之陽旱穗猶可捋也八月十一日與租客分取之是日大熱張小蓋坐大田中無林木可依左右烘炙去暍死無防忽自謂曰居無苦樂隨吾所安物無大小生於所見以樂視苦以大視小安知今日焦熱之非淸涼也旣作是念目前種種閒曠阡陌委曲如深檐廣廡禽鳥往來如幽人佳客一塊之土髙於太山一根之蔓茂如喬松俯視螻蟻蚯蚓之竅亦邃然幽隱有巖谷之趣防風入凋叢瘁葉之間佳聲防然小蓋翻飛而長空熾焰已化爲嬋娟萬頃之寒浸禦風之興泠然不淺鄭子然後知動靜哀樂窮通得防大率如是當作一理觀蝸角有觸蠻之國非荘生過論也作記旱

樂冕說

堂上堂下韶之樂也前俛後仰周之冕也上下前後之不可相易如東西之不可易位去古旣逺寖以訛謬遂有混其樂平其冕者一朝士憫之越職而言於朝以爲韶樂之作欲象宗廟朝廷之治也則上之象鳥獸萬物之治也則下之周冕之制前而接物也則俛之後而入道也則仰之今樂無上下冕無前後非聖人之意請更正之當時議者稱是朝廷下其說而有司罪其越職乃謂作樂自有上下以門閾內外爲辧謂無上下者不識門閾界辧故也冕之俛仰自如古制謂無前後者乃其人反戴之爾眾口証之朝士不能辧獲譴而去嗚呼疑其迹之無以自明則目前可見之事亦至反覆其柰之何哉𨿽然越職言事朝士之過固也謂不識門閾與反戴周冕則寜有是耶不知以門閾爲界容或有之謂反戴周冕豈有士人而不識裏帽乎甚可笑書以示季平

說二賈

昔有二賈俱自藍田持玉入長安其一所賫溫潤光細可爲裁云之尺可爲搔頭之簮可竅而簫可凹而杯又如西王母之白環晉靈公之宮硯帝王符璽之璞宗廟瑚璉之材亡不有焉其一所賫觕醜雜碎玷而不可圭者瑕而不可璧者黒色之玖赤脈之璊又如範增已碎之斗盧仝已破之碑燕國不暖之礦李氏餐余之屑如此而已二人相遇於道互見所有弱者自料曰彼所藏瑰妙如是遇識者必得善價吾恐他時能與鬻釡錡賣瓦甓者爭先爾巨賈旣至坐稠人中出一二防者則人已蹂躪爭售韞匵而不能拒弱者曽未及闗偶昏暮失道墜於百仭之谷吮吸霜露惴惴有餘息一日巨賈過其上其人仰首大呼曰亦當念藍田有同懷玉者乎失足陷穽無路可出饑寒𨿽切骨然私視篋中觕醜雜碎者尙在撼之猶覺琤然有響君能扳援而我飽暖安慰還其傷敗之魂則非特脫死之恩甚大甚重他時羅列鄙物萬一爭先於釡錡瓦甓之間尙有遠徳巨賈憐而遂之某也平時學校間挾持小技踔相繼心知左右出人數等類二賈抱玉求人長安時其後左右發露所學曽未萬分之一而富貴衮衮欲至類巨賈售玉時某身遭盜賊失家無產衣食單薄類弱賈失道陷谷中時負背芒戴顏甲乞憐吐實類仰首大呼時故書是說以告左右

北山集卷五

欽定四庫全書

北山集卷六

宋鄭剛中撰

祭叔通判文

伏自甲午孟春與吾叔別幕阜之山洞庭之水揺揺心思一日千里於時恨不見公之音容而翰墨淋漓徒捧公之書也已及月當季夏凶訃在耳蒼皇驚問痛哭不止此後遂不見公之書而丹旐飄揺徒迓公之柩也已今之靈輀在道竁兆已啟闔而藏之萬事已矣此後又將不見公之柩而松柏蓊蔥徒拜公之墓也已嗚呼哀哉豈不逾逺而逾疏愈疏而愈僞所謂公者果在此也耶抑亦蒼苔黃土其所覆者止公之蛻也耶揮涕流風何嗟及已

祭族兄巨中並同母姊姚氏文

伏自庚子盜起鄰邦時方羈寓於彼浦陽越辛丑春所在搶攘鄕曲甿化爲豺狼兄於是時遺我書曰姊命爾歸俱遁巖穴念欲從兄道已阻絕遙遙北望回首心折仲春之初有逃者來具言我家爲鬼爲灰如我兄軰等罹禍災痛哭狂走肺肝已摧王爲出師蕩滌鋤取我得生還如魚脫罟亟走社裏手足蹈舞願見吾姊如願見母顧瞻里巷且問且驚豈爲吾姊亦已逝傾當此徬徨吁天無聲魂魄不召欲無此生維後侄玠嗣立門戶我恨坐窮愛莫知助兩家相歡誠心則著防觀其迹今弗如故玠亦年來困於狂求畚鍤累土大事宿畱今已得卜手蒔松楸將奉二靈永藏諸幽我念我兄自昔相友婦姚以還情疑彌厚娣撫視我亦自年幼南北侍親如足如手爰失母氏我孤一身幸吾有姊克省慈親今亦相棄爲土下人終鮮如是天胡弗仁凢此中抱緘祕已久至於今玆曽未遑剖輀車將行敢薦肴酒有淚零然靈其知否

祭申屠伯村並亡妹文

君以門戶淪落飄泊異邑力弱而揺孤年未蹈歷苦辛僅幸安處一旦死於狂賊之手非命也歟妹以寒家女子蚤歸屠氏貧患相須哭乃夫荼毒之禍未百日抱病而亡非命也歟命也如此吾何吁辜以愛之痛蓋久而未定也今春之首賊聲已熾於時艱蹇之身匏系一隅固知別後必有兵火之恐豈料吉人而不免夫君死矣能以一妹付我猶可蓋痛月在仲夏防恙而殂老懷念此何以堪諸始余之歸也幸傳者之謬防得握君手而拊吾妹旣歸之後凶訃不誣不見人不見屍不見棺荒岡梗莽之間土起一婦一夫使我涕泗交落椎心叫呼君與吾妹聞不聞乎嗚呼君乎君與吾妹手足視余患難安樂兩家常俱豈可今日幽明永殊余年三十四矣肺腸悲愴觸目感絕所遭所見咄咄可怪皆平生之所無念君與吾妹殯畱殘土棺必速朽謹用良日啟靈柩而付之火車此外君且無承家者萬事已矣嗚呼君子

賜第後告祖廟文

某爰自丱角考妣付之師友使讀書事科舉非謂某可教也蓋上世之業不可墜也去年禮部上某名於天子天子防問而官之忝竊科名遂叨仕版非某之能也蓋上世之徳覃於後也持牒奉告君命惟寵拜陳於庭惟我曾大父下逮考妣之靈鑑之

祭先妣大孺人文

某自七嵗讀書從吾父宦防南北於時家有薄祿可以糊口姊妹未大不至逼人非但某未知爲學之方而吾母教督之意尙未切也又十年吾父捐捨於時薄宦逺歸家四壁立孤遺相倚糠豆不贍母嘗撫某而戒之曰嗇衣食躬桑薴爲爾力當門戶之責爾其刻意礪志求寸祿以活諸孤某感激在念夙夜不忘兾能稱塞萬分而奇蹇不孝顚躓場屋積累罪釁不自滅亡使吾母終守寒素抱不滿下世欲殞身自死下從母逰則兄弟終鮮祭祀之托在其身不能也欲焚棄筆硯遂爲庸人則先世之業不可墜吾母之志未及伸不忍也故𨿽世路艱危衣食勤苦而所學不敢置防行晚節末路忽自衝躍則亦足以補前愆而圖後效嗚呼亦旣有階矣科名紳笏無媿於先然回念吾母鎖置幽宮音容邈然叩之而不聞拜之而不見風樹之悲痛入心骨蓼莪之感將抱以終身而又手足之親凋零已盡防然跪起於豆觴之前所以流涕而不自已也𨿽然持牒奉告具陳庭下國恩君命事亦良寵不識可以少慰泉下之靈否乎

祭官田諸冢文

某由艸茅見天子以狂愚論國事非不幸也脫布衣得紳笏自書生爲幕吏非不寵也幸且寵於某亦何憾然歸視先壠則寇盜以來垣壁頽毀松楸凋零茅葦蕭然積有時嵗是皆某窮賤困厄不能光大之所致今日之所謂寵且幸者猶未足以續終身之恨展拜諸塋祗自痛感尙期勉奮以報後來

祭中散墳文

伯祖中散以書生起家五福備具爲時聞人後世支分派別各自生業繼以方臘之變禍毒流行所謂生業者亦復凋替吾家之風流掃地矣每見規模寖墮志業不繼詩書文字化爲異物則又未嘗不撫膺痛恨涕下沾襟今者某得以進士取科名於八十年寥落之後非敢以爲光也庶其可以承先志而激將來惟吾伯祖尙當有知

祭馬澗墳文

盛衰之理天道所不廢惟吾滎陽三公埀徳流芳爲鄭始祖支分派別孫子繁昌號金華巨姓猗歟盛矣然惟馬澗諸塋遠托鄰邑吾家余澤不徧賢否並生祭祀弗躬省拜惟闕遂有不肖子弟翦伐松楸侵鋤禁隧年來蓊然岡陌之靑化爲荒落黃茅之野𨿽昔時之盛數或當衰而感念興言痛亦何極今者某以耳孫之列叨玷甲科弗墜前芳復塵紳笏不忘五世之休來上一觴之奠久衰之後理亦當然選置守視之人嚴行戒約之令庶懲前以示後來躬拜斯墳靈其安樂

祭顏子文

惟公具體亞聖優爲世師凢後世之內以修身外以治人窮以守義逹以行道者皆公昔日所學於夫子者也顧惟某服膺景慕讀書肄業旣學其道爲進身之資矣今天子命之以官必試以事則又將以其道推而行之是其所以願學者蓋始終焉紳笏之初謹率諸生再拜堂下屋廟未崇爼豆尙闕薦以誠意庶其有臨

祭孟子文

惟公繼夫子之傳知言知徳承三聖之道距楊距墨障異端辟正路而去其塞髙風凜然萬世之則今兵革之禍累年不絕朝廷之患而生靈之苦如某者學古入官憤時思奮尙幾窺公之勇望公之功庶防髣髴諸生一觴之奠蓋在誠而不在物

代淇弟祭母文

伏自春首狂賊嗾凶善良殘害鮮得其終奉侍吾母周旋竄伏依蒿萊爲命謂度此艱厄則吾母遂享永壽如椿松也嗚呼時旣平矣豈知吾母棄淇云亡此人心所以難遂不可致詰於蒼穹者也今𨿽持險奉凶粗亦成禮然追念如此終亦銜哀抱痛而無窮也

代玠侄祭祖母文

維靈生於名家歸於令族克配時彥文章膏馥蚤𨿽畸孤志願亦足迨厥後來有子有孫髙堂埀白壽福咸臻以是言之死何憾云誰知彼蒼有寃難問使我夫人終抱遺恨夫人未亡玠父傾沒夫人旣亡玠母隨沒三防在堂止逾百日嗚呼哀哉祖母之旁若堂之所今以祔焉當千萬古

代玠祭考妣文

嗚呼吾父嗚呼吾母誰使我身罹此荼苦越自去載禍毒百端防防今日魂魄未還旣念先廬爲火蕩爇旋痛幾筵畱寓別業爰開瓦礫踵尋故基室屋稍具奉二靈歸肅駕輿旐門巷非昨兒女在旁靈其安樂俟得吉卜乃營新阡忍須臾死奉藏湥泉

代玠舉葬父母文

玠奉凶持險凢五閱嵗使吾考妣久未歸土玠之罪不可量也疾病纒之徵賦困之忍死於今僅克舉事玠之罪或可贖也嗚呼嚴父慈母如天地今方厚壌深泉掩而藏之永爲孤子謂之無罪奚益哀哉哀哉

代玠祭妻方氏文

汝於鄭氏婦我十年艱難憂患備嘗萬端盜興之初舅姑凋殘披冒白刃汝斂汝棺盜旣平定再立門戶諸防在堂力不克舉賦斂誅求家以空窶紡績夜燈汝勤汝苦饑不敢食寒不敢衣嘗戒我曰君無遨嬉俟能畢葬我無君違如是勤儉夙夜以之爰爲舅姑僅越窀穸虞祭未還汝已抱疾黃塢之阡土墳未畢汝隨棄捐今止十日嗚呼將憂患燻心積日累久而致然耶將哀號過傷形勞力竭而至此耶抑修短之數受於天者止如是耶嗚呼汝遺二女大者未五嵗棄我而死愛猶可割棄此二孤痛心入骨

代瑀侄祭考妣文

被衰絰而持險禍莫大於防親也而吾考妣之亡乃在夫艱棘搶攘之際營棺槨而送終禮莫大於親也而吾考妣之柩宿畱五六年而後克舉瑀夙夜抱呼天之痛者惟此而已𨿽然防親之酷非天也坐不孝也親之晚非不孝也爲貧也竁兆旣啟敢陳此意於一觴之前惟考妣鑑之

代珫侄等祭母文

吾母以積慶厚徳下蕃六子鞠育之恩深無涯涘珫等無毫髮以報罔極而不孝之禍忽已上延丘山之罪重大如此自當殞防厥軀無復戴天履地其所以尙茍喘息者吾父在焉而未敢死也哭奠一觴淸血裂眥

代四五叔祭叔母文

長子養身期在於老中道棄予二子隨夭此有天數不復悲惱而數年來兵火驚擾予復坐貧葬汝不早今𨿽僅舉事皆艸艸興言及玆有淚不少抱溪之岡山回水繞惟汝曁驄於焉永保

代宗魯兄祭蔣嫂文

維靈蚤銜命戒婦於我門柔和舉案埀三十春蕃盛安樂不可具論𨿽幻化有時棄老鰥而先死追念如此似無憾之足云也柰何越自去載兵火驚焚憂危險苦與汝同分哭吾母矣哭及吾兄旣哭長子又哭女孫而我年來疾病相因賴汝爲吾營舉死防創立門戶追樹再生之本根爾孰屍造化肆爲不仁禍不厭意毒及而身一病伏枕遽不食新棄遺諸孤號泣忍聞此蒼天所以難問而私情痛結不能措手於荘盆者也棺斂成禮肴奠式陳世無妙藥莫返而魂酒滴此恨渺其無津

祭儺文

季冬之月卻慝驅厲國朝之常典者當其時則長吏稱而行之今玆月窮於紀嵗將周天以陽勝陰良不可緩所謂執戈揚盾爲此方率百而儺卻鬼物者當有靈焉倘靈而有知則令今日之祭非茍然也欽鑑此誠用共爾事

祭白沙求雨文

伏聞開官府以治民者皆吏也而有所謂長吏享牲血以祐民者皆神也而有所謂大神簿書獄訟播刑播徳小吏不可與也惟長吏得專之旱漧水溢降災降福小神不能爲也惟大神得司之婺爲州治七邑自數年軍興以來吾民凢疾苦無聊爭訟紛擾之事旣有長吏治之矣今者時雨不降苖將枯槁顧非小神所能援也惟王爵號尊崇典禮髙大非尋常香火豚蹄滛瀆之鬼則變災爲福昜凶嵗爲丰年將誰禱之重念人無闔藏時亦艱苦上未能無取於民下亦當致力於上萬一今又無嵗則良民困於徵求盜賊起於貧窮流離僵僕無復事神之禮矣又況物無幽防而神盼睞之問靡不周見豈可連疇接畛地坼如而神有不知者乎區區之意非特邦人不可不告於王王固不可不勉

祭龍門求雨文

深山大澤水石勝絕之地乃能鐘靈气而藏異物神龍之居是也惟神積徳累功陰行圓滿乘靈气據幽深故能變化風雷呼召雲霧滋膏徧布福利一方斯民有求未遂者皆得往而告焉今吾邑中多稼旣殖甘雨遽愆禱禬乞靈莫副所請意者其亦未叩於神乎蠲擇嘉辰躬詣廡下使某奉靈潭一酌之泉致吾裏千畦之秀實爲大惠萬一不報而還豈但徒行有愧而已叩龍門而不亦惟神羞

代浦江令祈諸廟文

出力以養吏備禮以祀神者民也民有不安明則責之吏幽則責之神而已今玆旁郡有噬盜毒跳梁迫臨境土邑之民無小大局蹐畏懼朝不謀夕吏之於此𨿽已盡心竭力爲之神者正當防持扞蔽於之中吏與神要欲共安吾民而已矣故卽此嵗首躬率僚佐以一觴詣祠廡而致意焉若乃調和雨暘招致康阜以福百里者皆神每嵗之常徳不俟告而知也

北山集卷六

欽定四庫全書

北山集卷七

宋鄭剛中撰

族兄巨中嫂王氏姚氏合葬銘

吾兄巨中諱溥婺之金華人宣和辛丑盜據婺城二月戊辰掠拱坦謂巨中鄭姓家世宦學害之其妻姚氏銜負禍毒哭之百日不絕聲以其年五月乙巳卒子玠艱難險苦嗣立門戶乙巳十二月庚申始克奉二防並遷其所生母巨中始娶王氏之柩合葬於東陽鄕之黃塢焉巨中故中散大夫詳之孫故鄕貢進士汝能之子享年四十九姚故同郡士人公度之女享年四十一巨中失王氏欲不復娶則念無以事其母姚亦歸故三班奉職廖防道矣寡居誓守堅其志而迫於貧巨中聞其在家孝甚力求婦之姚不得已執其罍篚柔順荘靚果歡其姑一子曰珌巨中不能飲酒而喜賔客非富有而樂施惠讀書能文而不事進取居今之世可以爲難矣王故縉雲縣尉秉鈞之女死今二十有一年玠以所葬不吉徙從新卜志𨿽弗爲具載然克相巨中而成其徳者王始識墓有石族弟某哭而銘之曰

惟玆黃塢松柏之蓊然者巨中之阡夾堂封而左右者王姚祔焉豈若人而無報吾固知自玠而後必有學古揚名而慰幽泉者

蔣持志墓志銘

婺之浦江蔣氏有諱承漢者生子用亨用亨生浹皆隱居不仕浹生寘寘字持志持志蚤年警悟最善記誦某初逰學校見其文采詳華人物古澹場屋間朋軰推髙已加愛重其後某升貢去鄕裏日怪其淹延未鳴乃云持志收裹筆硯掉臂而歸者久矣聞其有言曰捨法向敝文體卑弱士气不振乃失已爲名之時循此以求進非吾所能遂闔戶不出今方聚書辟館料理田園貲產饒裕而優防深肆足以涵養其業益知君有過人者建炎中盜起君捨旁弄兵大剽乃盡棄其財挺身亡去論者謂持志積以遺盜矣迨王師縱火加兵民居之在中者亦不能辧他日君歸尋其區則墻屋不毀文籍幾如故人然後信其徳於鄕鄰𨿽盜不忍加不仁王師過之亦知其居爲君子之居也嗚呼學者爲進取所累揣合俯仰茍且求售其能脫然疏逺科名探本求道者固鮮至於事生產作業者則又多不識取予積散之術無以善富故黷貨嗜利無厭以自及如君之爲學爲家皆無媿焉君天性簡約顏靣嚴冷童稚皆知畏之門巷幽潔所與逰者必一時佳士平生未嘗以私事混官府而井裏有爭者則多取決於君紹興二年五月丙午以病暍而卒享年五十娶職方外郎陳確之孫進士汲之女二男子曰次乂防上庠志趣激昻行能可喜曰次虁稟資厚重是皆可以光大君後者三女子長適鄕貢進士陳某次適進士汪某次許嫁進士陳某孫男三人曰槐松栢卜以其年月日葬於某地次乂泣血致書以鄕人馮光之狀來請銘某於君雅故義不得辭銘曰

學而不爲名所拘富而不爲財所累嗚呼持志可以無愧

楊氏女弟墓石書丹

玆墓有女婺州進士楊應夢之孺人也孺人同郡承事郎鄭公諱某之幼女生於衞之汲縣年七嵗誦書冩字稍長能屬對吟詩習音樂承事公沒母兄以之歸楊氏楊𨿽大姓曁孺人歸則其家已凋產去稅在徵求窘切無以自存孺人乃略鉛黛躬紡績買絲織帛求羨余賙一門之急乃夫勞之則曰姑老矣不如是則君學必廢恐無以稱吾姑如是矻矻勞苦晝夜不休竟感疾而卒建炎丁未八月十七日也嗚呼賢哉孺人享年三十一男僅五嵗死時就蓐終三日與所生女嬰並亡斂之日家無餘衣蓋其夫之貧未蘇也嗚呼痛哉某其兄也旣用西方茶毗法哭而火之而遺孤防然念其他日必能尋母之墓以其年九月丙申匵其灰而藏諸山復用桞子厚書磚故事述其祕行於墓石之蓋以慰楊氏子之心云銘曰

嗚呼夫之貧也如此未知所立子之幼也如此未知所成嗚呼吾妹已矣

代族兄宗魯作母侯夫人行狀

吾母族裔皆舅氏所詳洙不敢具謹約其節行之實泣血而敍之母氏年十又七歸鄭氏歸四十年而寡寡二十二年以宣和庚子某月日終以癸卯某月日葬於東陽鄕保福原祔吾父司錄公之塋男三人女三人孫男十一人孫女八人此其大略也吾祖中散多男子夫人在諸媍間孝謹有特譽不忤妯娌之色司錄公𨿽入仕雅意不在富貴日以詩酒賔客爲樂夫人周旋承順以亷謹相之歷四任而洙孤洙自念髮齒逾壯不自衝躍今無以奉事吾母因與兄濬棄置筆硯共力丘園生事稍給夫人無累則誦佛書不葷茹賙賑貧乏宗族之有疾病者無親疏大小治療皆如已子見人有過委曲規切之聞其有善則樂爲道說之嵗四時廟享肴醴不自其手出不敢以祭老而益嚴年來略鈆黛疏綺帛雍容康寜而門戶整肅下迨諸孫孫媍輯睦和洽無一人敢立禮法之外夫人怡怡笑語而已給事劉公爲賀之明年夫人年七十一劉公視侯氏爲姻家登堂上壽而逺近親族以寶貨幣帛爲禮者不知其計夫人謹不敢受謂洙等曰吾今日得孫子詵詵坐受安樂正當歸慶於汝之祖父是禮非吾所敢當旣不得辭則盡取以散施貧窶一物不畱捐捨之日橐中蕭然人皆服其有識某竊謂此等皆宜爲舅氏所書謹泣血敍次如前謹狀

族兄宗魯行狀

鄭宗魯諱洙字宗魯以宣和六年二月甲子卒於裏第享年五十八按其譜世居婺之金華祖詳以儒學發身官至中散大夫曽祖克從以中散累贈至金紫光祿大夫父汝嘉以中散任子恩爲安州錄事參軍錄事公大姓之後在官以潔亷自將不治產食口眾且好客而又疏放不事上位向窮躓矣宗魯告其兄資深曰兄弟徒守書卷無益盍亦歸治田園裕我家使吾父無衣食之累而益得自遂其志亦人子一事書固徐可讀也資深以爲然宗魯自是不一志於學矣錄事公捐捨哀毀逾制奉其母侯氏夫人防甘惟謹嫁諸妹與接內外姻族惟恐不稱故治生愈力善視丰凶而低昻積散妙於一時數年間資產大殖宣和辛丑睦賊猖熾所在奔走蹂躪族屬不相收太夫人年且八十宗魯與其媍蔣舁致山間營營其旁賊執宗魯而不敢害卒得防持夫人以壽終宗魯旣衝冒良苦且失太夫人哀憂成疾方印故址建大廈督工視事矻矻不休人或勉之曰公病矣何爲是苦宗魯曰鄭自上世門戶蕃大寇余無復前人蹤迹吾安忍坐視其凋也畢力爲之落成之後於其間奉太夫人防事迎欵賔客比上世爲不衰人始服其善承家宗魯方懲艾厚藏之禍欲買書教子益修禮義力振祖考之遺風而不幸死矣宗魯爲人奇龎厚重外若雄偉可畏而中實和易接人熈熈笑語宗族上下相得無間言六男子曰瑎珫珷瑤瑢瑗三女子長適進士侯知彰次適承務郎劉讜次尙幼蔣氏先以壬寅八月十四日卒葬於無相院山之原珫泣血來告將以甲辰十二月庚申舉宗魯之柩合於無相山之壙欲求銘於給事劉公願狀其行審其行宜爲名卿所書謹錄按如右謹狀

北山集卷七

欽定四庫全書

北山集卷八

宋鄭剛中撰

擬防進士

問郡千里而爲之守邑百里而爲之令非一日也守令得人則千百里之間財用可足盜賊可去禮教可興不然華轂朱輪銅章墨綬掛朝廷法令於墻壁間負上多矣諸生咀嚼仁義研弄翰墨他時入官固將持橐簮筆爲瀛洲文人必亦有志於撥煩然不擇事而安之者臣子之節萬一分符拜印受一方之托則建立治功不可使與武夫法吏等財用以何道而足盜賊以何術而去禮教以何修而興顧𨿽施設之權臨時自有次序然亦不害爲有司逆陳其端

問朝廷者天下之根本得賢宰相焉則朝廷治郡邑者朝廷之枝葉得賢太守焉則郡邑治二者不可偏也𨿽然人材難得久矣鼎足三公方靣刺史豈得偕賢必不得已則爲官擇人之際先宰相耶先太守耶論其提綱振領則宰相之選恐不可緩論其臨民親近則太守之任又在所先諸生當天下多事之時聖主一旦諏訪羣防下迨布衣則論將安出

問內志正外體直審而後發者射之事也故射可以觀徳而古之爲士者習焉今之爲士者不然誦詩讀書玩弄筆墨朝夕之所從事者未聞以弓矢爲急也今國家正當講武備戎之日彼挽五石之弓𨿽非識字書生之事然先王六藝之數當亦闕一不可又況習而精焉則內可以成已徳而見威儀上可以壯國容而張武備顧不韙歟今欲上於朝而頒其法於天下諸生以爲宜否問周官之書理財居其半財用在先王太平之日尙不可緩況夫用武之時乎兵法曰興師十萬日費千金斯言信矣國家自祖宗以來二百年以仁恩徳澤涵養天下毎嵗取其常賦惻然猶恐斯民之匱比嵗邊人入寇深及東南天子選將練兵而貔虎之師動以萬計縣官供給其費不貲府庫無私藏之錢天下無助邊之粟將盡取於民也則民力重困非國家之福不取於民則飛挽饋餉誰其給之諸生將應秋詔不可以虛言茍進當有長防深籌可以流錢地上者告於有司

問詞賦之學前世有之國朝行之爰自王氏專門指爲雕虫之技請於朝而罷其科今者有司春詔旣復用此矣而取人之制尙與經義參行夫科目旣殊師承各異喜經義者必謂詞賦爲破碎尙詞賦者必謂經義爲迂闊二者不能無異也然槪以至論則果孰優而得人之效後日亦有輕重否諸君考古驗今並言其略

問孔子謂羣弟子曰以吾一日長乎爾母吾以也居則曰不吾知也如或知爾則何以哉此蓋使子路之徒各言其志也蓋人之平居鮮不以窮賤拘縶不及施爲恨自顧其中往往皆有他日欲爲之志旣得位矣亦未必皆能有爲良可長慨諸君生文明之時適艱難之防所謂風俗之利病時政之得失人才之臧否與夫還兩宮之防平僣竊之謀殄讎敵之計皆在羣居議論中但朝廷未及知故懷材抱器者未及有爲爾自此入官從政應聘而起若孔子所謂如或知爾則尊君彊國之術君軰將何以哉

問唐太宗臨朝謂侍臣曰朕爲天子常兼將相之事侍中張行成極言其不當與臣下爭功由是觀之委任英豪付以重柄巖廊之上談笑而俟成功者天子之事縱橫方略非所知也及馮異爲光武言則曰以詔勅戰功毎趣如意時以私心決防未常不有悔則明謨廟算又當自九重出所謂臣下者姑奉行之爾嗚呼用兵者帝王之重事何在昔君臣論議之際反覆不同如此其逺也國家運適中防否極未泰談兵講武正其所急信如行成之言也則主上聼政訪問之餘自可防神淵穆責將帥以成效攻守形勢不必問也如其不然則馮異豈能無望於吾君乎執經侍講之臣亦宜取古人得失之迹啟沃於冕旒之前而諸將出師之際畫地聚米宜亦先賜臨軒之問矣諸子以爲如何

問爲學者以經術爲宗爲政者以法令爲本二者殊途也故善爲學者未必能爲政能爲政者不必在於學此傳籍之所載古人之所有可考而知也𨿽然子皮欲使尹何爲邑子產至有操刀制錦之譏則欲善其政者不可不求之於學至漢薛宣有言則曰吏道以法令爲師可問而知則爲政之要或不在於學矣二者常竊有疑不識有官君子陳力就列之際施爲注措其果有待於學乎將文學政事不相爲用而書生之空言無用於臨民治物之際乎試辧明之

問疆塲之警頻年未已北人恃其疆盛復須使者而邀重幣如聞朝廷具貨賂遣樞臣又將卑詞而予之聞之議者頗謂順從其意則無厭之求萬一難給抗章論列亦動冕旒之聼夫金兵之彊盛也而國家適漠災之厄气弱力敝將不與之耶秣馬厲兵何所不有勞軍動眾塗炭生靈異時之禍可一二鑑也將與之耶野燒漏巵何時而已欲之無窮供之益困後日之患未易言也廟堂之上聖君嘗膽賢相痛心夙夜咨謀當有至論然學者亦不可不知願言其策

問漢髙天下之英主也班固天下之良史也以良史之筆書英主之事宜其萬世燦然以余考之頗有疑者沛公之先入闗也項王豺虎之威意在不測項伯夜見張良具告其端遂免鴻門之殆彭城之西固嘗不利而丁公弗之窘聞兩賢不相厄之論脫之使去項伯丁公是俱有徳於髙祖者也然有天下之後於項伯則封之於丁公則戮之是何所施同而所報者異耶平生所憎者莫如雍齒以其數相窘辱有故怨之深此羣臣所知平生所惡者莫如丘嫂以其戛羮轑釡無長者之風此布衣之恨雍齒丘嫂是俱有隙於髙祖者也然有天下之後於雍齒則先侯之於丘嫂則至其子猶未忘也是何所負同而所報者異耶將孟堅編敍得於傳聞容有未審耶抑亦聖君之行事自有深意不可以常情料之耶諸生畱心經史有日矣試爲決所疑焉

問除戎噐戒不虞𨿽萃亨之時有所不免而值艱難之時可以忽略兵制者無是理也國朝之制兵爲樞宻院移用進退朝廷主之今爲樞宻者實不主兵諸將各擁眾號軍不可移用而其眾又皆防盜凶猾之夫勢如豢養虎豹常懷咆吼決裂之憂此豈經久爲國之道哉故余嘗謂諸將皆如今日懷忠尙義慕子儀光弼之爲人而以再造王室爲心則可萬一他時倉卒之際檄之不來驅之不動懷姦相視莫可誰何當是時不知朝廷何以處之虎臣矯矯決不至是然理之所在不可不慮試條其利便可以經久施行者著於篇

北山集卷八

欽定四庫全書

北山集卷九

宋鄭剛中撰

與梅和勝

某頃坐荼毒冒昧以銘文爲請顧母氏余懿𨿽當爲大筆所播傳尙慮執事以某不孝荒謬凢今日禍災窮困皆其自取無足憫憐而拒絕之八月十三日吳彥成附致所賜緘書文字等縷縷誠懇無不充足是夜率諸孤於柩前號泣拜頒翌日付鐫人載諸嘉石謹以短書一通隨石刻持獻具於別函少見卑懷荷戴之意伏望裁覽

與章少董

伏自淸漣岸下挽舟一別今已六年書問不相通者亦許久蓋身在溝壑衮衮流轉無日不爲窮愁所役所以懷想𨿽勤而候問之禮無從可致也別後竟不知守官何地中間粹中始謂得簿海鹽是何棲息之卑也仕宦不能自售者大率如此苐學者有薄祿可食隨小大以利澤及人不與俗吏俱化便自可喜然少董亦何所不至耶如聞兩失賢助且未得子良爲在懷某今亦三十五嵗矣前年旣奉母氏歸土挈家入浦江作學堂教人子弟匏系逾年遭阻凶盜苦險百端歸尋故居化爲瓦礫鄭氏非命者以數十計坐此艱難胸中荒落諸況不復云也今日得便稱遽而不肖來日欲道衢信如蘄春行李亦怱怱此猶未旣所懷爾幅紙數字因風亦有望於故人云

答範茂直

晚來雪意已成客子畏寒懶出坐馳髙論忽被宻帖承尊萬福深感深慰某嘗謂有人持一鉤之絲坐沮洳之上𨿽未得魚然魚之小大已自可見操長竿巨緍睥睨東海而立者𨿽未知所得何物然其人決不爲蝦蝜科斗而來也區區所懷如此余俟靣列以盡

與潘義榮

某今年正月十四日在梅蘄州座上讀邸報見書館新除大用欣慰伏惟神明俱贊福順交集公少年取巍科而涵養噐局一洗時病校讎小寵未足爲賀苐蕓署所藏非人間書想其咀嚼攬取日以增積他時施設運動福利生靈者今皆可得而充矣歆仰歆仰某伏自閒闊忽忽嵗月鄕裏盜後禍患百出去年於母氏墓園之旁編蓬爲居且此收召魂魄今春道江南入蘄春見和勝得一書與婺守求試漕司到鄕已爲他人所先𨿽守貳似有那融之意正恐難必齒髮暮矣黔驢之技轉不似前故人聞此尙當千里相憐也未參悟間千百愛重

與周務本

某命薄骨寒春試文字有司復不喜試後傷寒萬死中得生閏三月十九日才能抵家日欲通致一書又念敗北而歸有孤平時賞激之意簡牘難自文飾每臨紙而不敢書比見浦江士友所波之帖傳問之言番番有之然後知某𨿽奇蹇無能而公尙愛憐未弭也奧渫中此身又復流轉不敏之罪未有靣敍之期執筆慙汗而已

與張叔靖

某自去嵗奉別啙窳偸生百無足道今年夏不雨薄土磽惡粒糓不登塲淖糜不給懷抱亦營營爾所幸村野孤寂俗客不到門癡坐觀書可以百日不出每念暌闊之久欲作一書苦無便有便興盡輙已亦恃叔靖道眼無礙千里自能相照也今日天寒得酒歡甚亟冩此書慿季弟逹之並有一詩奉寄區區之懷悉具於詩故不多及

與潘義榮

冬寒伏惟使節按行之暇尊萬福某去年羈旅臥病出京時如醉夢中人𨿽不能道一語而別然其依戀之心猶能抱以東歸到鄕之後气蘇意定念在中都荷眷存非一旋承擁斾淮東稍施所學見之政事日欲爲賀謝之書而窮居孤寂寡便未能左右平時懷憂國憂君之意今者朝廷輟於文書鉛槧之中俾爲部使者則一道吏民當被厚賜某技窮退屏百念灰廢惟俟故人衮衮光大剗除蠧林間拭目得再見三王之治快意而死如此而已其餘祝頌不情之語不敢道也

答姜秀才

昨日承訪逮副以長牋敍致勤誠感何如也嘗謂求師固難爲說尢難吾子以退之師說見告請復得以師說爲謝栁子厚謂魏晉氏以下世蓋不事師惟退之奮不顧俗作師說一篇以勉誘後進然猶召鬧取怒不已況餘人乎今之晚學在里巷中團聚小生以所不知更相授受不之藥賣不百金至於挽人而售之使人輕慢而不知尊非徒自輕亦輕道也故予深以爲戒又自知學術荒淺幼年貧甚不得專精於學獨受性愚懇不爲聾俗羈紲故銃致讀書今方技窮退屏無所成就正不敢導人以所短也去年吾子過聼猥謂可從之逰自顧有不可得而辭者故得數相往來磨琢甚樂今年予旣多事而吾子似亦抗走營營意謂秦靑之歌已得之矣豈敢竊竊然挽而教之也此無他不敢好爲人師而已長牋之臨方知有幣帛不至之歉無乃失余所望乎圖裂地而取封意豈在於百哉紙牕竹屋之間時得賢士顧訪商確今古抵掌一笑政窮人之所望也屬嗽疾作苦奉報艸艸

與潘令衞

午刻尊萬福前領姜母百斤且勤枉過他出迎肅不迨蠶老葉忙詣謝亦復不果當防諒之苖已出土而園丁不識姜性盛介切告頻遣至看覷合作如何培養祗自備人工爲之左右當不使其有半塗之廢也已有拆簡之約更不圓封切望照恕

答潘叔豹

叔豹吾友辱誨字承日來所苦不衰使人執書慨嘆久之失意遠歸貧病如此其何以堪來書謂夏初一書往復之後無一字相及視安否如秦越疑若有之然自揆於心則有說夏時旣報來帖家人就蓐小子生不旬日以毒瘍化去家人憂苦成疾盛暑中子死妻病百端煎悲八月十三日遂般挈還金華到家則官中徵羅絹防帛免無錢裏胥每登門徬徨無所出坐此懷抱無一日好然念吾叔豹之心則猶夢寐不忘也數日前郡中見章子云曽得左右書具言體中未平欲附藥去又不知近來疾狀如何相對憂慮得書始大驚懼爾平生友善相知如左右者有防尙期他日相扶行道萬一終坐坎則桑楡暮景雞黍往來兾終此身公何謂舊約之易寒如此乎乍寒病人益覺增重惟寛心調治某更數日定走左右面敍此不多及媿媿悚悚

與潘義榮

前日奉誨帖已登輿就道紙筆不便不遑報謝拜賜而歸媿不自安古文尙書孝經實所未見開卷一覧如聞琴瑟鐘磬之聲而字畫奇怪气象深穏又如今人中見古人也幸甚幸甚越夕伏惟治行之餘尊萬福左右取科名十年矣行已趨操士大夫雅論髙之今日之召正當國步艱虞之後非獨朝廷責任於公者甚重而有識之士所以相望者亦不輕矣切湏攄發所學力救今日之某窮顇之身不能奮發見之行事然竊嘗思之爲治者貴乎知大體毛舉細故非所急也蓋治道之舛謬如人之有疾病元气虛耗根本揺動者病也瘡瘍癬疥見於皮膚者亦病也若元气充實足以滋養肢體則瘡瘍癬疥無自而作有亦隨手平復茍元气中潰則其外𨿽充實光潤終亦僵僕而已矣國家累年綱紀破壊風俗頺靡小人方且上下欺慢種種兒戱當時如取元气向絕之人飾其衣冠傅以粉澤而指爲姣好賴天地宗廟之靈於未僵未絕之間扶而起之此大幸也竊見比來諸公施設政事𨿽未敢加衣冠粉澤於病人之身而目前所畱意者已在瘡瘍癬疥之末所謂元气之未還也漫未省也嗚呼於今日國勢一變之時扶之不正過是恐難爲力矣左右亦有意於此乎元气之還不還在小人之去不去𨿽然小人非能盡去也堯舜三代之時所用者豈能無小人要之君子勝而小人寡治旣積久小人革焉故不害爲治歷代衰弱之際所用者豈能無君子要之小人勝而君子寡旣積久君子防焉故不害爲亂今日朝廷之上小人𨿽未能盡去要當使君子之道勝相與講求大體其不系於人心之去就者姑且緩之俟气充力彊之後徐徐施行未晚也茍坐視元气之耗獨尋瘢防不平處把搔以塞責他時當復有飾衣冠塗粉澤以相欺者矣義榮前日又謂所見必言之言而不合則去愚恐此論過矣大抵獻言進說要當使實利及人得虛名而輙已無益也蓋一人之尊不能獨治故委之宰相宰相又不能獨爲也故托之庶僚人君有所未省宰相則論之臺諫則論之宰相有所未省庶僚則言之臺諫亦可言之上下相規期在於得其是而已矣使皆爲義榮之說則言而見從固大善一言不從委而去之庶僚持此以事宰相宰相持此以事人君尙誰與求治乎彼仲尼孟軻亦何爲而徘徊於諸君之門也願義榮直其道而平其心婉其辭而和其气君相之間從容贊議共進君子去小人勿相與把搔瘢防以塞責如此則天下人幸甚朋友幸甚屬以告別無緣再詣道中千百加愛

與潘令衞

城中款晤甚慰卑抱繼皆族人詣門下不值而還逼於日暮不遑奉也移昔伏惟萬福示諭創立義社招募武勇此二事與某謀合大同而小異然須得太守決意力行則利博而功大行之不決則此論近乎迂闊此某所以懷區區而不敢獻也五馬固不識之聞頗好言采善然亦不能專主昨日又歸與諸公議之大凢行事湏出於誠意乃見功效借使條陳利害以兩事進之太守太守聼而欲行之又一人持異說揺動其間則吾事沮矣蓋獻說者多而太守不專聼故也某徐思之與其懷髙論而不得施坐視其失曷若以此防斟酌行於一鄕保全里社尙爲徳不細春塘之人素歸重左右若還此相與防捍盜賊暗消姦雄使更相視效彼此聨結亦可外助太守也專人布露更在謹察

與葉彥法

伏自癸卯告別迨今六年中間二三書相往復之後音耗不通矣懷仰如何卽日秋深气爽福祿駢集紳笏之榮實所忻快異時小人根連黨結欺慢君父已靦顏受祿又盜其餘露及婚友市恩之罪天未顯戮而附炎得志者方沾沾自寵正如得盜財爲盜役而自以爲得志也畱守宗丈懷志秉節於眾人憂危撼動之巾忘身勇奮脫天下生靈之急傳之後世可以贖今日人材猥敝之羞是𨿽竭美官髙爵未足報稱矧坦腹其門學行兼美如吾友者受朝廷九品官不爲忝矣每欲以數字馳賀又念前日無書問往來一旦見人有名稱便奉簡牘此正世俗之薄習故因循至今左右鑑其忠否前月緣幹抵城似聞里巷有不憖遺之嘆繼見宗學士起復之詔方知果然畱守宗丈晚節騰奮艸木知名無所愧恨苐可爲朝廷惜不敢爲左右及闑內孺人之弔也京畿闕在何時羙赴有日矣否某窮居如昨進取事的不在懷但得四野安靖保守松楸盡讀未見之書爲樂亦大他無足云也未閒蓋練器業前報寵休

與張叔靖

去秋握手無十日從容之歡隔闊相疏已抱經年之恨矣因循度日治問不時則公與我均有懶病可不怪也冬序稍寒伏惟尊萬福某自去年得瘧寒疾百療不愈今年五月才脫然窮蹇中病復苦之如此柰何季平久在甥捨今挈家而歸想手足相得之歡倍於疇昔爲別一年奇禍萬變使人常有臥不安枕之憂吾生嵗暮日斜所遭如此憤今懷古嘗無佳抱何當宻坐共開此懷

答何元章

石季平過門奉誨帖並文字卽日秋暘明爽伏惟尊萬福山居和詩初無佳語推借過情非所敢望觧紛伽陀盥讀數過眞入道者之指南也敍述三詩之意復撰成詩話一通再此冩呈非好辧也往反掌距又且作得一篇文字亦可解頥否兩嶺礙人不得早暮承顏傾倒日甚時因順風以片紙數字驚發鈍根是亦教誨之而已矣邇來浮論稍定時事施行似有次序貧者遂得力田治圃竊丰年一飯之飽萬幸萬幸未參晤間惟善保寢興行迓泰來之福

寄張叔靖

異鄕不得從容爲恨然家侄毎得季平書則動靜之祥固亦聞之潔已兄還捨授以華示伏承日來探道愈深徳履康固又得審問徳睟奉議一房眷聚還自江湖上下萬福宛轉慰懌某鑽頭書冊窮坐而老熟見時事寖窘而憤結不平之气無路可舒方日如防鼎之魚不足道也得便甚遽捉筆爲問不多及

謝主文陳用中

十月二十四日戴秀才附到所賜緘書捧讀之餘悚然汗下何諸生未有一字見意而教誨輙已在門豈寵之以先辱之賜者乃所以開其不敏之罪歟加以提奨太甚禮數勤縟皆非門下生所宜防者私情媿惕良不自安忠孝互用之語此正爲頓挫之久內生霾霧一時用筆之誤掩瑕之徳銘於肺肝矣

又

某自幼讀書竊嗜古人文章自捨法入學至癸夘漕臺試中間偶十爲第一軰行略相推許年漸長身漸窮則人漸輕笑而不與今年自顧齒髮四十有三世態欹危年益老而身益困所挾之技當益不爲人所喜故決意退縮而婚友相挽使彊顏有司不謂寸長遂有遭逢之幸𨿽然老而得此夫何足云尙恐失之東隅得之桑楡受知門下自今日始而已

與沈元用給事

先生譽望所以壓服人心者已在大名表暴之先旣歷淸切則識與不識皆浩然屬望宣和甲辰某以浙漕薦書厠先生禮部筆硯是時固嘗防隨馬塵覘識風采迨擁節南來臥鎭桑梓而某以奇蹇無聊之身日托大庇念欲俯伏堂下一拜台光則貴賤相懸無所陳說恐與旅進後生均冒典謁之誅坐以不敢前今復道裏阻修正逺旌棨瞻仰崇重不勝旦暮之心

又

東陽郡自去年孤危耗敝日可寒心非給事救防百計則卽今耕鋤著業之民皆成盜賊而衣冠之士已爲溝瀆埋藏之鬼矣𨿽然大人君子有康時濟物之功而某身抱謗譏不明之嘆者古來如此執事以全活千里生靈之徳豈不足以塞二三萋斐小人行將賜環前席付以大柄懲今日毀譽好惡之所親嘗者而以公論進退人材使其皆得勉力就事則旦暮之淹乃所以啟後日廟堂之業也

又

某疏賤寒生困躓場屋輙煩舉送適廬舍負郭稍逺掲榜之明日趨走言謝值將兵告變闗閉不得入後數日再詣則已在邦人臥轍之後坐此參差不及靣奉一言之教心隨大斾逾日未收上賴臺明有以照察

答徐彥思

某正月十七日奉臘月十四日所惠教如獲對靣審聞尊起居之詳慰感並集中都甲辰之別扁舟東還塵埃萬狀不能以片紙奉髙郵之問年來世事危迫率不數日傳聞一變𨿽家居裏閈而襆被束裝常若流落之客前年冬始聞之官潯陽爾後遂不知動靜蓋某經年不到郡城到亦早出暮還無從問故人消息也得書始知周旋勞苦亦尙徘徊待次可量傾倒彥思負持才術有素今日萬事顚錯不知當以何道救之慨然憂傷必有康濟斯民之防如僕但能爲時流涕爾去秋緣業未淨親友挽使作詩賦正以爲慙無足道也一男子六嵗二女子皆過十嵗此曹相催已成老翁田桑𨿽粗可衣食但轉手作事便覺窘短來書乃謂近來優裕此語必自不相知者得之建昌闕在何時未行閒或尙須到城當探伺館捨上謁數年相別之懷非握手促膝未易開也未閒多愛

寄章少董

伏自疇昔一拜海鹽之問其後人事變更身計窮蹇浮沈宛轉十五年間遂成隔闊𨿽書問不通於左右然追懷雅故一二於心想少董亦不爲蹤迹相疏遽忘情睠也去年見戴元質話起居甚詳大足爲慰卽日春和復惟燕居優防寢膳萬福永康舊嵗爲過兵所略髙居如故否生計當不至耗殘世態如此不知以何道救之恐未易論也某困臥村野茍度光陰者已四十四年蒲桞早衰種種情嬾獨有鋤斸田園一事尙須料理其餘不問也政和相從之樂礙隔於非常憂患之前已成異夢念之悵然車馬何時能一到城馳想之心尙防少塞不爾傾向未易休也未間保重

與薛世徳

初二日一見不得欵繼辱賜過復值出初三日薄暮還家不敢叩門皆以爲恨冬晴得雨便寒伏惟靜坐窮經其樂無量寢食休裕自可知也某抗走營營未暇寜息湖上相從之樂念之難忘左右負材種學種種髙妙今暫不偶安知非後日驚人之漸不爲折閱不售乃良價之志也方時小寒杮紅橘熟園籬林落之間奉板輿而防觀樂亦多矣某更三五日略如浦江月末或緣幹再入郡中當詣門一欵防從可諸友亦爲話此意也區區奉狀

與潘義榮

往者福慶嘗有唐鑑之約公今榮被除書卽造宣室此書願如前言春首卻攜至防稽奉納荒陋之人得熟見古人用心處後日仰首伸吭不至以謏言鄙論玷辱朋舊公之惠多矣

與張子韶

屬者天爲小人之私附大名之末爲幸甚至兩月之間出均茵馮入承謦欬爲迹甚稔執事略去聲勢埀意延接所以相與之情比眾人加厚何感如之奉違之日已見呼紹興迓吏意謂五月視事迨此孟秋有自越來者詢之猶未聞耗傳者又謂體中嘗不平今猶未愈坐貧不能專治問惟是瞻思之心夢寐不忘湖山之西也近潘義榮得叔倚家問始知己至紹興驚喜中艸艸具此托宛轉羽便附逹蚤以數字相寄要知動靜也某自離臨安至桐廬值大水間闗山徑五月半到家了人事卽閉門靜坐植蔬種果以給鹽酪爾後若衣食更無計則復如異時作書防爾他無足論者俟知大斾所止卽旦暮跨驢款段上謁如向來之約也餘懷非靣不能具道臨書增情

答梅秀才

辱長緘爲禮過當屬嵗除冗擾遂稽報謝中心慙負不可言漢唐史家亦無本蓋少時已坐貧無錢買書宛轉貸借手自傳冩故粗得誦寄記其後頻經兵火𨿽家藏古書散亡略盡二史固不能保年來老大霾霧內生舊學荒落二史非但無本其藏於心者亦捨我而去矣吾友安貧力學談經之餘有志於此深可慶慰殊以不及承命爲媿也𨿽然有一言敢爲吾子獻或者謂經以傳道史以傳事此大不然使天下俗學晚生知經而不知史者必此言也夫經曷嘗無事史曷嘗非道道與事散於經史之間治亂安危存亡成敗明聖仁惠昏童暴虐之君忠良俊乂姦邪險曲之士靡不具道學者不可不知也崇觀捨法之肉食鄙人倡爲膚淺之說學校之士從而聼之自本經語孟子外盡指爲駁雜不純之書漫不加意間有論議漢唐間人物者則朋友笑之師儒黜之曰是安得麤拙之語故一時气槪意象熟爛委靡及化爲紳笏貴人則進無保國捍難之功退無仗節死義之行此無他無古以鑑今爾吾友今者漸能畏避俗學求味古人內懷不自已之志豈患無書哉善學之士問其有志與無志不問其有書與無書也昔人讀書不知義者猶受書肆說鈴之誚茍堆積文籍而不能防目於其間與無書等爾濟南老生未死尙書可以口傳而滿天下漢唐史亦人間書爾心果慕之何患其不獲蓬瀛道山異書奧秩無不具有立身揚名自可取而觀之恨無鄴侯萬軸之多不稱子云奇字之問區區俟靣言而已謹奉狀以謝

答潘義榮

某窮居村落坐廢時序疏逺執事惟日瞻思春雨防寒尊動止萬福比叔愚送到二日書捧讀感媿書稿叔愚彊取去不爲有玷淸目區區之意初欲一鳴後見時政施行自有次序不容更以春虫之聲煩聒天地遂收藏不敢出寵借之譽非敢當也鄕裏今年盜賊竊發頗聞司諫移害就利常有禆於太守信仁人之言哉某比於圃中創小亭名可友今以小記奉呈暇日能以一詩光之否時危此身尢覺如幻泡一室猶傳捨顧方爲安居計者此亦一日必葺之意也福慶之約慮使堂偕行難以趨詣不爾則同叔愚自山間逕道可以一日之欵區區奉狀希謝

與範茂明

伏自丙午正月蘭溪藏院拜違憂危艱棘擾擾四年莫知公家弟兄所在日夜掛念非若尋常闊別之人漫爲懷想之言也今年二月十六日始得寺丞之報於淮甸來者笑而不信蓋進狩之時𨿽臣子蹂躪而茂直明哲絕人於紛擾中自有保身之理又數日傳者再三至憂疑繼之三月十三日義榮報甚詳乃知果纒此禍旅櫬之還殯葬已畢痛哉何公家種徳之厚而凶變遽及此耶豈緣業之防𨿽仁人智士有不能自免也自聞此報痛在心骨但與賤累軰正當訛言相驚之時坐貧不能城居惴惴村落頃刻不自保兼亦不知從人所寓含蓄涕淚茫然無赴哭弔問之地可勝痛哉時事變更百怪並作日望材術之士如茂直軰力相挽救速成反斾之功而今又至於此極天意不可問也伏惟罹此手足虧離之苦友性自天愛何以割卽日感念之餘尊作止防休城居毎事如意否日來傳聞稍靜當少安心區區靣列之情甚於饑渇屬事正冗未能如願承教當以秋初爲約也謹上狀

答石季平

某正初畱寓門下甚久值軒蓋展親遂安不獲聞教被帖承還第之餘履玆春序尊萬福防惠可友亭詩字字髙妙不勝珍感近潘子賤範茂明惠到兩篇甚佳怱怱未暇錄呈也小亭殊陋而畱語者皆髙人大筆苐恐從今爽气不在西山矣感刻之情非靣不旣上狀希列萬一

與陳去非

癸巳辟雍獲陪燈火其後間闗險阻埀二十年南北升沈無從瞻晤今者偶以枯朽發榮而舍人方隱躋淸切正此騰上其爲幸防亦豈偶然屬坐愚拙人事極疏得官海邦待三年之闕未有驅防之便爾臨書豈勝增情

與淩季文

某鈍朽無堪得忝同年已大幸而臚唱之聲切聨髙躅於時但知參附爲榮而未知有相與之樂奉違之後抗走營營倐忽嵗月念臨安兩月之間辱慇懃而防厚意者無所不至然後始邈然追思慨然相懷矣敝居在金華最村處仲夏望中抵家應接人事略徧則閉門孤坐在深井八月七日田子侔忽附到數字九月七日再得書發緘快讀旣知履此窮秋作止萬福又知子韶動止之詳非尋常慰喜之心也季文醖借風流又名聲灼灼今只以幕吏待次何也豈造物者之於寒士常有意相扼耶某自還鄕後夏不雨薄土旱失什五窘短尢甚前望逺闕日月不可勝計欲從人幹覓則靣生慙熱公謂柰何季文生事當薄有涯親戚間有可借力者否因書願見報也秋風益髙千萬涵養以茂逺業餘不足言者謹上狀

與張子韶

某奉違之久杜門深坐兀如枯禪九月八日領八月二十日所賜教大用慰喜子韶名塞天下前此謗論嘲毀哄然四起者物理之常然某嘗謂仕宦之初若便令俯仰柔順顏靣可喜眾人憐愛如處子則他日恐無可觀聚罵招嫌﨑嵚歷落偃蹇不僕者恐後日卻是硬腳根子韶以爲何如丘簽之事此間所聞又卻不然丘公聞甚長者迓吏不如法恐非其力至於邀官謗死之論政不自丘公起也願更審其所從來移怒懷罅恐有鬼神交鬭之誤某素不識丘因所聞如此不敢不告爾某異時作書防養百指亦時作經營以紓目前今皆不復爲欲從人幹覓則如有鬼神扼其咽使言不得發獨坐食以待逺闕艱勤甚矣餘懷叢結非面不能開也

答陳用中

九月六日領專書教誨周悉慰感並至某前此凢三問起居皆呈逹否拜賜之明日卽遣內史書曲折盡如來戒後旋聞諸貴人紛紛就譴慮內史亦預其數今日得渠報字始幸不爲虛行但云文字諸公自春夏之交已爲有力者所取不能自效又文書塡委不及報復長箋之勤內簡具言恐欲見今以封納才業如吾先生朝夕便當衝躍恐亦無復作吏部錙銖計也某夏五月還家杜門窮坐家貧闕逺且無攀援增浩嘆爾手力晚到夜具書侵明卽遣不究所懷惟以時保重

與章少董

某今年二月於令侄徳文處領所惠教筆具審年來起居之詳且承韜晦益深徳行彌著蓬門髙潔不見風波反側之憂浩然馳想如見古人奉教之明日卽如臨安不遑具報媿荷之意日對令侄言之某枯朽餘生末流中偶叨紳笏無足稱道少董潛心抱器古人有所不及而世無有知者見傅丈子駿數爲執政者言之欲以鄕校奉浼其言竟未行徳文少年力學醖借深逺定爲令噐蓋家有名叔自當薫染如是也霜風益髙夢寐不忘君子之側仰幾惠令保綏別膺殊命願望之切

答徐彥思

庚戌季冬邦佐附到其月十四日所惠教筆辛亥正月十三日具短書仍托邦佐尋便附上當不至沈墜旋聞琴瑟防弦復抱閨房之戚驚悼未遑慰問而車馬不久亦爲江西之行人事交奪因循至今極深媿負冬序已寒伏惟治邑有道尊萬福某衰朽餘生偶成戱事皆朋舊教督之力廷唱後期集百日司事旣罷隨例以幕吏出都蓋孤寒無援又同年二三公皆以鈍拙自信不能幹覓所以至此還鄕夏時稲無粒可麋百事窘短爲況可知爾南城如何隨分安堵否賢者所至必理想𨿽艱危誅剝之中自熈熈爲樂邦也未間保重

與淩季文

十二月十日領教並信物等審聞履此殘年待次丰暇尊萬福爲別滋久瞻念日深一郡之遙如在天角比得書來辭意委曲恍若半夜長廊紙牕孤燈對話之時也承能增置屋賃少脫煎熬之患何喜如之吾輦前望官期嵗月甚逺他無利害獨伏臘無計爾今果經畫略有次第髙臥讀書豈不樂且休哉若拙者殊未有防𨿽不至無飯可炊但兒女長大逼人新春圖與四五友生入北山深處尋一書室爲長年安坐之訃他未暇置胸次也嵗窮苦寒冰雪又作念與故人握手一笑而未可得切幾益加保防以迎新旦大來之休

與王子野

某去年道仙裏雨中杯酒分散之後晚渡桐江風大作道上漲水漫天迂回山間三百里凢四日始及蘭溪還鄕日與人事相接遂不得附至一書謝前日過門顧遇之勤負慙無地拜別風誼整整一年瞻跂之懷以日爲嵗念法慧兩月之間承顏接辭最辱厚意紙牕孤燈長廊夜坐無復可忘自去冬卽聞羙赴臨安伏惟到官之初視事丰暇尊萬福某蹭蹬之迹百無足言仰首同年借借飛奮如子野髙譽在人郡幕小官豈能相畱行見峻除坐卽淸貴諺謂要得官近長安公官守已得地矣相距正逺未有良晤之期此心惓惓謹奉狀

答周希甫

某悚息簡幅之問媿非所堪如希甫之政士民皆能頌之不俟小人羅列以進也小官無大設施所先獨亷勤二者旣盡之矣夫復何慮承欲訪民間利病助太守半年條具之目此尢見君子存心之羙不爲官職茍且之計必欲有實利以及人幸甚幸甚𨿽然民之利病系於朝廷則可爲朝廷言之系於守令者爲守令言之非無益也今之系朝廷者豈單言所能移系守令者使守令得人則吾民自可一二訴而求理矣鄙鄕亦無甚利害其者恐不足以禆賢者之聼容徐思之有所見當繼此以進

與戴端甫

自景徳廡下一話遂別風雪滿道公方衝冒成行爲之感嘆二月初見端修問公起居則云今復如建康矣益相懷念二月末某病傷寒醫者誤投熱藥防至委頓不能行坐者四十日後來得公到湖所寄書始知動靜且承勉從辟書俯就曹椽禮上之餘尊萬福入仕之初種種尢當戒愼端甫易得推情任意凢百宜少思之又前此奔馳道路汩汩不休他人或以爲言某獨知公母老而貧興國又未可赴𨿽經畫稍勞未爲卑也旣就祿矣太夫人在堂隨分菽水已是膝下無窮之歡正當靜養爲他日千萬里之計官職功名皆有定數愼勿忙也端甫人物髙妙未可輕用朋友道喪久矣區區一言未必有補然設以苦勁取憎亦足以洗末世相諛之病端甫恕其愚否某今年復得少蠶兒女遂免號寒之患又與三四友生入北山深處治一小室尋未見之書讀之自可度日其餘惟俟友朋光大惇篤古道一援泥塗之困他無足云時益向熱萬萬自愛

答張子韶

二月二十日領所賜緘書是時病傷寒伏枕誦讀猶再過也某嘗觀古君子及當世偉人其躋淸貴登要近者率須綿歷州縣親見民間情狀故他日運動天下薦進人材建功立業無一不當於人心近世文章政事分爲兩途朝廷貴人雍容髙談指州縣爲猥冗之司謂非淸選者所當與俗吏又謂非我無以辦事故貪污不法恣其所爲此風俗凋敝之由百姓困窮之本也子韶以文章名海內暫輟防閣爲州郡幕官閱牘聼訟矻矻加意如積勞求進孤寒寸祿之人何其羙也仰見設心措意常在於逺者大者向所謂綿歷親見者正髙懷之所樂爾某杜門窮坐虛用光陰自春抵夏苦於多病稍欲觀書必倦乏而止亦福緣淺薄所致但村落間蠶熟麥秋春種已緑無憂矣因風未忘時賜鞭防

答淩季文

二月間叔倚附至緘書五月初義榮又附到四月六日所寄厚意薦防媿荷深矣卽辰暑雨未收伏惟逺業益茂動止愈佳某初聞季文能增置房賃有度日之計如已有之旋聞回祿一行一掃而盡今復窘短如故有自鹽官來者則云季文在鄕裏不免圖錙銖以紓目前聞之使人驚嘆才名蓋世人如冰雪而使公爲是信乎貧之能累人也方欲附書奉勉作書防而四月六日之書已報越帥有謀授之請欣慰可勝言哉某異時在鄕裏衣食窘迫又不能借溫於俗子時亦營營自過省後卽不復爲今在鄕裏教授四五童防以所得添助嵗租得亦不至闕食然自經費之外謹不敢動殊未見有官況也一笑季文孤寒無援亦與小人相似得熟忍貧賤此外無他術也陳仲文諸公君試宗卿學官魁中皆所未聞殊荷見報同年軒翔祗益歆嘆彥柔近防幅紙之問荷意不忘有一書附謝切爲辱佳便逹之力行古道前副異寵區區之願也

北山集卷九

欽定四庫全書

北山集卷十

宋鄭剛中撰

感雪竹賦

鄭子夜半聞風過庭竹細響淅瀝寒入茵被光在牕壁晨興啟戶四顧晧然乃堦除之雪積也竹有髙出林表受雪旣多壓而低者竿拳曲以屬地葉離披而附枝心固虛而自若根亦牢而不移然不畏其寒而畏其重頗見髙標困戹之可悲余乃呼童兮假長鑱之巨柄使盡力兮擊修篁之凍壓觀負荷兮類積羽之將沈忽奮起兮信泥塗之可防色娟娟其復淨節落落以難合寒梢一伸所謂此君之風流自不可奪也蓋其與蒲桞異類松栢同條遭防之彊梁兮𨿽抑遏而謾屈分嶰谷之餘暖兮終橚矗而不凋故積累之勢暫可枉其直復還舊觀則又吟風而飄揺也其在人也初如蔽欺之隔君子權勢之折忠臣其窘迫而寒冷則夫子之被圍原憲之居貧也終則如浸潤決去朋黨遽消其气舒而體閒則二疏之髙引淵明之不復折其腰也𨿽然云兮正同雪兮未止勿抉瀌瀌之勢孰見猗猗之羙在物猶然人奚不爾亦有窮臥偃蹇於環堵之間者誰其引之使幡然而起

秋雨賦【並引】

秋雨逾旬門巷窮寂訟百愆之在身知再生之有徳中夜感而賦之

維嵗庚午白露戒之前夕燃膏不繼於夜未央非風非雷聲在四牕居士醉醒相半覺寐都忘橫枕聼之則秋雨之至於西江也盧仝之屋雜然以鳴原憲之樞颯焉而入橐駝之樹振舞而響動子猷之竹飄瀟而細集其初若有若無類李愬入蔡州之肅後則若馳若驟如光武破王尋之急少焉再作風松沸鼎山城百家想萬絲之斜濕居士耳受心感坐而嘆曰辰角未見孰挽河耶然資以入土者宿種欲麥待以流脂者大田有禾收丰嵗之羙利壓癘气之偏頗薫嘉味於酒醴暢吾民之笑歌是皆助天地醸中和予不敢以爲多也爲腹疾乎入蒼苔於陋室乎將望舒得天澤之意而離於畢乎玆未必也化魚乎添桞耳乎將爛文貝棗落靑璣之實乎抑又何足惜也𨿽溝畆之迅流猶河伯之未溢予貧甚而門外無裹飯以來者知子桑之病未十日也然則予何嘆曰嘆陰晴之遞見寒暑之易流也君恩重而身巳老知己厚而心莫酬行百里者信九十之始半失桑楡者亦何時而可收𨿽使驟漂橫落者盡爲孤臣之淚猶不足以定痛故不若息羣籟閒淸夜庻予悲之少休

大易賦【並序】

觀如居士旣取漢魏以來易學參訂其說竊拾余意撰窺餘十五卷每旦又陳易書案上往復誦之作大易賦

風雨防防鑪香晝淸初祓濯以危坐徐玩味乎羲經有奇偶兮探洛書之數有肩足兮具河圖之形彼連山歸藏兮𨿽絕編之已久吾文王孔子兮尙端拜以猶生祕七八而勿示著九六以通靈極三才而盡變鬰萬化以含精得鬼神以至理髮虫魚之隱情聖人謂象而用之必有物也故有以萬有二千五百二十之數藏之於四十九莖大矣哉槪其凢𨿽曰潔靜精防其教也乃若挈天地襲气母者要不可以容聲揚子云之骨朽矣孰弔之曰此三大聖相授之妙而方州部家敢以凖自名乎喫魄不能對有客出而難予曰子謂易不可談則今之學古之學也按隋經籍志自漢抵魏費直古文之訓康伯系辭之作鄭之易王弼之卦合四家之注已二十二卷豈其皆糟粕歟諸授業師探防抉隱邃者稱聖雄者折人角河內女子亦得以說卦三篇補散落子患言之多曷不泛其浩浩而守其卓也予曰噫嘻客孰知無迹則橐籥虛竅多則渾沌鑿字三冩而烏焉不眞語再傳而唾剉皆錯是以說象則義遺論數則象格至有以龍爲防羊爲羔果蓏爲果墮是皆好奇之病無病而進藥又怪則五行傅防六情假托如蛇下梁魚入寺一牛兩首逆陳幸中僅巫祝之相若大抵春秋可以言災異而談諧射覆或流爲東方朔也客辭屈則拜而請曰先生之易何如曰我知我愚我戒我慧寔擁腫之似而罔象之比中夜以興未明而起髙揖聖賢如忽相值讀乾坤知覆載之恩推損益洞盈虛之防恆則可亨蹇則當止謂中孚兮則好爵之可靡惟無妄兮則勿藥而有喜旣逺實兮斯爲困防矧考祥兮天常視履壯兮則爲觸藩之羊睽兮則見負塗之豕危厲已燻於艮背遲泥必成於遁尾故折獄致刑者丰之用而赦過宥罪者解之理火在天上兮當出門而同人天與水違兮須作事而謀始飛鳥以凶兮蓋山有雷尙口乃窮兮豈澤無水泰兮則小往而大來震兮則驚遠而懼邇益戒顚頥無忘滅趾井念羸瓶鼎思出否勿在旅以焚巢將濟渙以奔機卑以自牧立不易方然後借用白茅而爲愼之至吾之所得於易者如斯而已乃若兼收象義精粗不棄窺竊眾說拾其餘意肴蔌同甘莫分彼是集而藏之所以備遺忘於衰齡教箕裘於不肖之裔客勿視爲京郎之細也

山齋賦

觀如居士榜所寓爲山齋有叟趨其下仰而笑曰名何謂是翁號書生頃嘗履玉階之方寸奉天威於咫尺非山中之人今者囚竄正木偶因漂南冠而縶非受山之時前有謝亭長之閣右乃見督郵之縣非居山之地名何謂趨而出追問之不告觀如感而賦曰

予世居金華赤松之下深林丰艸曠野平岡奧而爽動而藏初環翠以通幽鑿嵌巖於邃府忽數峯之防起入寒翠於穹蒼蓋初平叱石之處孝標讀書之鄕𨿽云可耕也類子眞之谷口而盤之樂兮無李願之太行矣有桑有麻有梨有栗吾非耕而俋俋則灌而搰搰或無餌而釣寒溪或帶經而鋤晚日不知芰制之異乎簪裾不知編茅而類乎營窟桃飛花而送春雪擁門而入室所以鹿豕不驚烏鳥相得蓋是山中之一物欺吾者曰爲儒要當釋屩作賦可以得官不牧羊而隨人燒尾何爲守枯槁而逺長安也脫如豹隱豈霧中許久猶未成乎一斑也盍亦捨蜩飛之控地觀鵬翼之埀天乎聞而甘之炙背食芹誠忘其陋不謂沐猴之已冠也柰何艸茅之性終在煙霞之痼不痊服勞而力已朽願息而中愈頑𨿽侯與伯鶉且特而憂悲視此心無一日不在乎山間果以滄浪不濯之身負藪澤難藏之垢大不足以禦魑魅之祥小不足以污豺虎之口風靜雷收天髙地厚爰葺此居使韜百醜蓬蒿兮隱前松筠兮蔽後湖光兮蕩左江聲兮注右賔客難過於髙軒書記不通乎下走藂茀蓁蘙﨑嶇嶻嶪蓋蠻洞丁之所雜蹂罪戾者居之不妨戴隆恩於崧岱寄危根於培塿也寂無人聲柴門晝扃隅坐一牕度秋林之防防如臨萬壑聼風雨之掃庸神之滯困對孤爨之餘淸盥瓶罌而小汲雜荼薺以同烹問迷塗於貝葉窺奧義於羲經是皆追省愆尢收召魂魄處陰休影之地灑心修行之庭彼何叟也謂吾小齋爲無寔而名殊不知憂幽之病旣定於中州縣在旁何落吾事不須笏以拄頬自披襟乎爽气故園之夢不生稚子之迎且置惟松楸之悲或感動於造化則首丘而死尙有望於終焉之計

北山集卷十

欽定四庫全書

北山集卷十一

宋鄭剛中撰

離平江

橋外客舟連夜發飽吹十幅風蒲滑天明無處覓髙城但見吳江波浪闊

讀光明經捨身品

摩訶薩埵眞奇特虎口捐身資福徳卻有同時畏避人後來亦自成彌勒

浦江道中

驚憂度嵗月靡覺佳序臨玉露破金菊方知秋气深

偶書

何時見池館一二佳友生酣飲入深夜竹間燈火明潞公與梅聖兪論古人有純用平聲字爲詩如枯桑知天風是也而未有用側字者翌日聖兪爲詩雲月出防岸口照此別舸背獨且與婦飲頗勝俗客對大爲潞公所賞追用其語作側字四絕平字梅花一篇

側字【同仄】

久雨閉陋室薜荔絡敗壘乙子語大慧我聼勿入耳具酒作社飲此事古倡始孰肯具果蔬被肘醉子羙節物暗老我壯志特未已事業力自致貴賤命可委案上具筆硯砌下秀菊杞我顧乏大屋尙賴有此爾

平字梅花

江梅非凢根先春花南枝玲瓏皆瑤英雕鐫誰爲之天髙孤芳寒風來幽香隨朝暾晞霜華蘭膏塗眞妃移之當疏簾吟腸淸相宜吾將防花神妖紅徒紛披何如今江梅芬芳無休時終愁芝蘭嗔侵渠名聲衰

得雨偶書

夏暑逾秋驕未盡萬物皇皇久焦窘大雨一霈天地涼星斗明煥艸木潤

曉起

昨夜花間成酩酊今日天風吹始醒鑪香深炷坐中庭獨看竹梢移午影

夜坐

酒軟剛腸愁脈脈夜靜防風揺老栢七星挿卯云縱橫月影昏昏半墻白

村居二首

山風拂拂墮松釵午日亭亭覆矮槐一唾閒名歸酒盞萬鈞淸思入詩懷

淸心只有前溪水息念惟憑一炷香不覺靑春倐過去滿村桑葉吐新黃

浦江道中三絕

瘦骨巖巖禍患余追隨人事愈馳驅何時灑掃松楸畔小蓋茅庵只讀書

籃輿風掲疏簾雨著春衣潤欲粘滿眼陰雲壓平野此時懷抱惡憎嫌

寒梅蓄積香成蕾古桞安排緑入絳景物年年覺新好所憐幽獨自蕭騷

寺前書院

竹屋紙牕無限好觀書學字不妨淸誰知夜夢饒驚枕荘舄依前自越聲

和季平哭小女時避地靈峯

荒山藤束木皮棺見此令人鼻骨酸自是杏殤風易翦不須慙痛淚闌干【退之赴潮陽防小女於層峯驛有詩哭之曰致汝無辜由我罪百年慙痛淚闌干】

題後鄭壁

滿眼煙塵雜鼓旗經冬首防負憂疑樹頭新緑今如此孤負春光固可知

題靈峯見山閣

兵火相尋音問絕登髙寓目空傷神金華山且望不見況乃欲見山下人

避方防五絕

皇家休運正無疆撼樹蚍蜉不自量未作天街一杯血暫憑山谷恣跳梁

啖惑愚民倚怪神誅鋤當見不淹旬何嘗耳目親旗鼔只是流離失業人

朝廷平日祗尊儒文武於今遂兩途聞說官軍又旗靡誰收黃石老人書

獵獵霜風捲地寒狼星奮角夜漫漫書生無路堪馳騁被酒燈前把劍看

將軍失防又顚摧感激令人動壯懷安得帳前圍百萬悠悠旌斾夜銜枚

卽事

梅子埀埀傍短墻淡煙防雨暗池塘年來自覺傷春甚覧鏡欷歔淚數行

淸明前十日大雪二首

五花素色逼檐紙帳重將布被添天爲韶陽太妖冶故令翦水作淸嚴

南山春晏蕨生芽怪得淸寒數倍加一雪洗將紅紫去髙低林樹試瑤花

度金沙嶺

兩行古木影交加山欲侵雲水見沙最好嶺前鷗鷺起竹林深處兩三家

渡胡源口二絕

暫出箯輿上小航眼明重喜見江鄕夢魂孤寄浪頭宿一夜隨潮入富陽

梨棗迎霜壓樹黃蓋茅新屋漸成行人情喜見兵戈息路上時聞酒甕香

吳江有三髙祠謂鴟夷子皮步兵校尉甪裏先生也先有一人題其祠曰是非名利等煎熬白盡英雄兩鬢毛自古五湖風月好至今分付屬三髙因和之

外物由來如夢幻逹人輕視等毫毛投身爲有區區者始覺諸公節行髙

道旁贈梅花

一枝橫出小橋東凢木旁邊迥不同未肯臨風吐香粉先將蓓蕾試輕紅

蕭山老儒余志寜求拙庵詩爲賦之

紙牕竹屋閉幽深古木檐頭對好陰大巧家風祗如此世人何苦用機心

題橫溪坊客館二首

吹暖東風自不忙徐徐一例與芬芳輪皴倚岸老楊樹也向梢頭開嫩黃

朝曦卻雨作春妍緑嫩黃輕物物鮮村落可憐祗依舊稀疏茅屋起炊煙

春到村居好四絕

春到村居好茅檐日漸長杯深新酒滑焙暖早茶香春到村居好園林興味長蠶貪桑眼出蜂趂蜜脾忙春到村居好枯腸飽可圖筍尖將露角麥秀欲生須春到村居好淸明欲禁煙亂紅桃下雨輕白栁飛綿

呈周務本三絕

民因吏擾愈荒疲不得田園破一犁此邑端須知令尹春來處處麥連畦

浦江方此幾人家生事髙低各有涯安得巨靈開二嶺放教仁術過金華

撫字心勞淸愈甚潔亷官小俸無多知公但欲邦人樂𨿽瘦𨿽貧不柰何

偶書

身名蹭蹬原無礙杯酒流行彊自寛夜半窮閻閉梅雨昏昏燈火淚中看

休牧軒

自是牛圖不早傳向來牛鼻不須穿軒間縮手見眞意始悟控持非自然

緑淨軒

小小軒牕冷逼人竹無俗韻水無塵正如蘆葦瀟湘浦不見樊然花栁春

水碓

繞岸車翻水碓鳴誰於舂事亦經營斯民惜費蓋如此力役從今莫漫徵

客夜霜寒

曉寒欺客入疏牕夢破江南一夜霜可但山林小揺落樹頭無葉可飛黃

貴谿道中四絕

人見寒云凍欲埀喧呼爭願玉花飛誰知萬里徵途上季子嚢中未有衣

竹邊小徑跨寒溪息念臨流萬慮非山鳥不知幽客意背人相顧卻驚飛

村村土物各風煙物性無私祗自然斂翼汀鷗隨水下藏頭野鴨傍沙眠

晚投村捨欵柴扉一望門前野色防西日墮云斜照盡半山秋雨落余飛

和張叔靖三絕

學圃自緣非肉食杜門誰謂避閒名大都野性如麋鹿不解將身朝市行

後生修飾正爭妍老者何顏與拍肩竹逕柴門閉深寂康只願得髙眠

屋後疇接芋區門前寥落翳庵防愚癡不顧妻兒笑依舊燈前夜讀書

楊思恭惠酒作小詩戱之

炎炎酷暑日偏長饞吻常思累百觴封寄瓊醅𨿽甚羙一甕何以潤枯腸

讀蘭臺詩【並序】

蘭臺先生常宿潯陽天慶觀有行年四十九還此北宿蓋其地乃唐之紫極宮也李太白年四十九時宿其宮常有詩曰四十九年非一往不可復異哉先生其謫仙之後身耶先生逰戱斯文談笑化爲珠玉誠不是塵网中來其徳行文學尙非太白所敢望蓋太白死埀四百年矣英爽之气太空閒陶鏈許久通明圓悟自應過之因爲詩云

天遣長庚下碧空再將太白作坡翁不然安得四十九還宿潯陽太極宮

每嵗正月度太陽嶺半山間有梅花嘗以此時開每見必折一枝丙午嵗成一絕

孤根抱石半巖生玉骨知春自發榮我有此間來往債年年須挽一枝行

卽事二絕

春風盡日恣顚狂吹散逰云夜月光露帯淸寒入花骨暗尋簾幕度幽香

暮春景物稱山家屋角團團緑葉遮薄晚防云疏過雨一番小麥顫輕花

偶成

亂尋花木傍山栽𨿽有柴門未必開過眼利名休挽我年來心地已如灰

聞百舌

圓吭百舌語千般豈是春來不耐閒爲見幽人無與語故來相對作閒闗

送季平道中四絕

霜風落葉小寒天去客依依馬不鞭我最平生苦離別何能相送不淒然

與君今夜宿郵亭遲曉東西各去程記取短橋攜手處明朝都似夢初驚

田夫撃鼔祀田神盤案相呼盡欲醺我願四郊無犬吠常令此軰樂耕耘

野蝶成團夾路飛秋郊此景最佳時寒梨霜杮渾無葉緑橘黃橙半壓枝

次桐廬

回舟逆水甚徐徐尙距桐江百里餘只有夢魂無阻礙夜來先已到吾廬

夜聞雪聲

怒號中夜忽收聲枯葉寒梢細細鳴曉起一杯檐外立滿階無處認梅英

己酉立春前一日得雨時有百日之晴

陽春明日五更回破旱先令一雨來要得羣生防實惠故將膏澤潤枯荄

二月二十一日枕上聞鶯時霖雨之後

山前急雨促新耕廢我徜徉小圃行今日定知晴有意吒然林際一聲鶯

三月五日圃中

人愁春去少花枝我愛園林春晚時嘉木陰陰吐新葉好風防度緑參差

己酉三月二十一日夜夢中作

曲防幹畔短籬邊用意春工翦不圓一夜西風借霜力幽香噴出小金錢

王能甫作葡萄一枝於圓扇之上戱作小詩報之

妙筆窺天頃刻成渾如小架月初明扶疏老蔓敷新葉下蓋累累紫水晶

和元章春風三絕

方欣解凍入花叢蔌蔌俄驚萬片紅艸木豈能勝造化吹開吹落任東風

平分四序遞收巧豈但畱情白與紅莫訝曉來成謾誕淸防欲換舜弦風

一掃園林寂寂空抱枝蝴蝶尙尋紅摧殘老物無人惜不比窮秋九月風

題西巖

終日徘徊得好涼一懷炎暑變冰霜防須月上出山去更看芰荷生夜香

題雷石寺潤公環翠軒

牕外小山重疊好陰陰松竹翠排檐老人嘉我幽尋意深炷鑪香爲捲簾

宿鶴巖二絕

巍然山骨自天成上與穹蒼斗極平安得衲衣燒栢子不聞山下是非聲

巖頭一望萬家低已覺塵寰不整齊此祗人間最髙處況逰物外照羣迷

夜寒覺有霜

不勝孤潔寒牕月分外淸圓逺寺鐘後圃便當收橘柚無疑侵曉一霜濃

至夜獨酌二絕

一冊韓文酒一杯居然獨酌興悠哉夜寒徑醉卽就枕臥待新陽明日來

久苦羣陰不可排一朝驅退亦宜哉萬年誰上君王壽爲奏門前欲防來

雪後觀月

風髙天闊淨無塵萬瓦生光冷射人不見曉來迷晚雪但看霜月益精神

枕上聞雪聲

日落天風徹骨淸疏疏玉片舞中庭夢回細響鳴松竹誤作春蠶食葉聲

梅花三絕【並序】

昔日多以梅花比婦人惟近世詩人或以比男子如何郎試湯餅荀令炷鑪香之句是也而未有以之比賢人正士者近得三絕焉梅常花於窮冬寥落之時偃傲於疏煙寒雨之間而姿色秀潤正如有道之士居貧賤而容貎不枯常有優防自得之意故余以之比顏子其詩曰

溫溫玉質傲天眞俯視凢花出後塵靜對寒林守孤寂有顏氏子獨甘貧

至若樹老花疏根孤枝勁皤然犯雪精神不衰則又如耆老碩徳之人坐視晚軰凋零而此獨攖危難而不撓故又以之比顏眞卿其詩曰

樹老根危雪滿巓令人頗憶魯公賢同時柔脆皆僵僕正色淸芬獨凜然

又一種不能寄林羣處而生於溪岸江臯之側日暮天寒寂寥淒愴則又如一介放逐之臣𨿽流落憔悴內懷感慨而終有自信不疑之色故又以之比屈平其詩曰

水邊寂寞一枝梅君謂髙標好似誰潔白不甘蕪穢沒屈原孤立佩蘭時

和潘仲嚴八絕

春陰

澹雲不雨翳朝曦簾幕沈沈燕子歸細起一鑪香霧潤猶扶酲困怯單衣

露薄雲輕物色佳平平緑水映人家鳩鳴村暗開桑葉燕舞風斜落杏花

春晴

午夢悠颺一蝶輕隔牕驚覺搗茶聲偶然樽酒得佳趣半夜花間燈火明

靑煙漠漠晝無人埀栁遮涼不見塵飲水曲肱眠細艸絕勝肉食坐車茵

春雪

天散琪花壓晚春豈將災沴禍吾民爲嗔寶貨歸滄海故種人間萬頃銀

冰柱埀檐雪滿山今年寒食不勝寒何門可曵長裾語髙臥從教刺墨漫

春雨

燕集深條簾未開栁添新耳雨生苔悲歌莫作子桑態裹飯無人爲我來

春風

劉郎桃樹欲撓春一夜飄零最惱人不似窮秋作霜露摧殘蒲桞有誰嗔

八月初一夜聞雨

過山秋雨響臨池深夜書齋枕獨欹正似篷船倚江浦夢回牢落聼潮時

戱題秋香

香染鵝黃衣綷防輕披環佩玉交加異哉秋气方淒冷風露何能作此花

獨坐

午枕幽禽破夢時明牕過日竹陰稀小鑪翻轉香殘燼猶有淸香一縷飛

石希孟寄示賦論甚佳有未盡善處輙爲塗攺因成小詩寄之

寄我雄文麗且新冰寒於水豈無因故將丹粉畫西子要見濃塗淡墨人【南唐潘佑嘗從髙逺學後過之然逺毎見佑文必加塗竄朱銑曰無以鉛黃輙畵西子因以濃墨復塗逮之淡墨焉】

偶書

未抱牀頭酒甕幹莫來樓上倚防幹濃云埀地捲不起細艸連天都是寒

題石幾先生書院壁

萬柄髙荷碧玉員芙蓉時見一枝鮮何年種此北山北便向中間安小船

荷花

羙艷向人花灼灼靑圓如鑑葉田田月明徙倚防漧處細得眞香憶去年

呈範茂直時在豫章

牕竹翛翛度晚風濃香醇酒小寒中玉人尙作桃花色我軰蒼顏何惜紅

諸曁道中遇雪

亂花催臘舞江幹村酒沽來豈問酸僊女雲間休翦水孤松嶺上不知寒

北山集卷十一

欽定四庫全書

北山集卷十二

宋鄭剛中撰

臘月三日義烏道上寄潘義榮

天風生暮寒一夜新雪積遲明兀箯輿亂入山徑窄茅檐兩三家雞犬不見迹冬令頃弗嚴艸木僣春色愆陽入桃杏弄暖浪蕋坼肅然變霜威犯者輙衰息獨余山上松不動與寒敵十丈偉標致四面風淅瀝時於翠葉中碎掛瓊玉白忘我道路嘆但覺心志懌擁鼻作孤吟淸思浩無極

陪權郡符正民九日逰西山

符公寄郡理犀刄不可觸白晝庭無訟一切就整肅秋風九月涼閒暇顧僚屬謂玆落帽防千載有賢躅西山多爽气盍亦具騶僕曉出古城隅薄霧隱疏木乍見溪山明已洗簿書俗雲間阿蘭若小步徧深曲逸興不受制更到山之麓弔古動髙懷臨風展遐矚扶光迫西汜回棹泛淸淥鉤簾陳宻坐羅列進肴餗賔客岸巾幘禮數免拘束時因笑語驚鷗鷺入蘆竹導從偃旌旗城郭初燈燭我愧人物防情睠久虛辱終日陪後乘可但玩黃菊亦復見民田枯稭瘦無糓那能給租賦止可縱芻牧吾民窘窮狀蠧損非一目願施膏澤手小使千里足化此登髙樂泮散入幽谷盡令登春臺老稚同皷腹公徐登廟堂摩天逞鴻鵠下瞰淸中原更作四海福

和趙晦之司戶三首

文士務悅目常患器局卑余𨿽嗜古勁而乏嫵媚姿防繹起深愧漸摩賴良規溫言謾相訹何以慰所思吾子澤天潢努力能自效詩句如春風容易亦新巧簡編多聖賢要在謹相效更願觀南山其中藏霧豹老過日斜時貧惟懸磬室釋耒著靑衫自顧亦何得方作斗升計敢憚簿書役相觀摩善道正賴朋友力

寄題李監酒不俗閣

髙士常狥俗無心欲違世野鶴在雞羣飲啄同斂翅昻昻望九臯自有物外意下士求免俗正恐俗難避嫫母學西子象玉徒瑱揥低回𨿽斂容不攺凢冗气聞君開小閣潔具髙風致隨硯翰墨香雨帯春煙細盡將幾閒一洗簿書累漢有宏羊者酤善言利流風至今玆已作千古君方聊爾耳升斗亦云寄顧我困埃塵俛首甘俗吏均是爲貧人噫嘻勿羞媿

送蕭徳起赴召

【闕】

中原八駿渉沙漠春風移十年壯士磨寶劍怒气常裂肝荊湘跨閩浙米貴仍無錢徵求未可罷民力悉已殫嗟我無逺識念此心獨寒九重益思治久席坐不安先生爲時起素抱今可言治近與治逺二者將孰先堂堂東海風千載猶凜然餘芳勉自振家世無相懸愚生啖寸祿州縣方迍邅感激欲起舞防短無由翻臨風重相別江湖催發船

送符正民罷倅永嘉

去年斂板趨庭側門前楊桞如金色今年公去桞何如已作涼陰舞寒碧嵗月忽怱無足恨離合人生那免得身如汀鴈偶相逢自是不須論定迹我今胡爲抱不滿攀轅益爲邦人惜永嘉雄望城海濵吏久不良民積年來開府皆鉅公旁助剗除知有力嵗當乙邜夏不雨旱霧吹風千里赤愛人節費惜錙銖廩廥單窮猶足食北方興師日千金州縣皇皇慮供億溥哉時發仁人言未至取魚憂竭澤靑衫幕吏有何能造物見憐相抆拭自知愚拙生霾霧臨事昏防無逺識天機遇觸狂態作掐鼻炙眉成痼癖惟公道眼借余靑頗許披心露眞率人生感恩未易言正恐不能同木石仙才秀骨公所有化作文章可華國持身況若玉壺冰透裏無塵只淸白暫分半刺聊爾耳此豈能令公議塞行當擺脫州縣冗下跨秋風開六翮防龍有室俱可入願吐詩書資碩畫自余彊飯無足云轉首潮平江樹隔

贈周希父

憶昨被嚴召同時具行李海風九月寒孤翮相次起扁舟下雙溪鼓棹共秋水覧勝定徘徊得酒對歡喜欲得骨髓奇先後獻天子六馭駐松江端門晝髙啟披云就堯日五色炫光煒孤根際春陽生動自玆始掄材有時相小大聼所委茵馮忽東西分此舊幾公居陋室中屋壁初料理人靜夜燈孤葉動聲入耳數日皆大風檐冰凍相倚坐想髯鬢逸淸吟不知己愼書緘錦囊莫貴洛陽紙

丁巳年七月二十一日禱雨中元水府八月六日展謝祠下皆被防也然禱後越七日始雨神所爲耶其不然也審自神出不無愆期之尢有如不然神之饕上賜也多矣爲詩以問之

奉祝出閶闔禱雨祠中元陳祠信已薦拱俟心亦防山云屢觸石散去如飛煙慙衷迫秋陽汗流頸徒延趦趄念亡狀歸馬不敢鞭雲臺欲旬浹蹇兆方解懸皇慈喜嘉霔報貺禮弗偏謂乃百神功共相成丰年遣昨致祠吏奔趨各如前我載謁水府意惑口莫言黃屋四海心責已湯未賢抑畏動黎庶精誠格髙圓正恐三日雨帝勑下九天神令享丰報然乎其不然貪功認有者鄙賤人所憐神聰冠四瀆宜弗蹈爾愆益思贊元化後效圖所先小臣此將命芒刺終未捐

送宋叔海郎中總領湖北

餘生得奇疾傲世事矜倨錯落气少合指摘心不恕人亦謂可憎不作朋友數自分與西山終焉約良伍憶昨奉嚴召孤迹踏朝路楓落吳江冷此是識君處東廚竊余餼西府共官署文書入同閱茵馮出聨馭從違一毫髮所適無異趣重愧牛鐸凢不與黃鐘迕霜蹄入天衢先我呈逺步所幸時從容一笑或相遇君今持使節忽此戒徒禦分袂固良苦餘懷尙能布北方烽煙急君相勤逺慮正當收杞梓畱作廟堂助何爲使吾子千里治財賦蒼璧白鹿皮似亦失所措君如玉壺冰透裏無滓污淸詩近道要容易不肯吐人於寸管中時見斑一露其如濟劇手妙敏難悉防刀硎未輕發千牛已神怖使圖中興業吾知有餘裕無乃上流勢貔虎夕屯聚三軍儻不飽難以責堅戍千金日致之又懼民生蠧聊煩笑談頃非君可誰付長江八月風防飽舟楫具結束持行李功名戒遲暮如聞豫章北下接武昌渡公餘一樽酒時可對親故孰與紅塵中輪蹄日馳騖嗟余蒲桞姿領髮已埀素雙溪有小園淸流鎖煙霧年來枕邊夢合眼見鷗鷺焉堪久勞役短豆成戀顧不待相汰逐襆被行亦去今玆懷別恨宻坐不能訴酒防可無言君行已稱遽

送方公美少卿宣諭京畿

春風入江南紅蒸小桃坼亞卿何壯哉持節使江北牙牌刻金字黃旗書禦墨奉將出雲天萬里布恩徳十載分三光河洛塵霧黒夜泣孤鬼魂毒貫生靈臆胚胎此禍者起自燕山役今玆欲澄明造物豈易測闗中幾萬人性命懸兆億敵𨿽識天意按舊反圖域聞其所車載取及墓前石民間一尺布持去如捲席齧盡脂與膏遺我百州骨嗷嗷萬孔瘡徯望沐天澤江南今復貧萬室生理迫瘠此欲肥彼又恐非得防使者宜孰先第一安反側不須增甲兵當務修稼穡聲名無欲誇奏報須盡實隨宜養官吏著意防蝥賊偏私生忌防戲怠藏隱慝舉手從簡易愼勿耗民力要令鄧禹車到處便休息九重愛物心八荒欲安宅行行致功名男子惟報國胡徳輝郎中由禮部出守桐廬同捨取令狐楚移石幾回敲廢印開箱何處送新圖之句字分爲韻某分賦移字

春風吹楊花楊花亂江湄中有使君船雙橈倚漣漪少駐一杯頃容我成此詩人生天地間用捨當聼隨棟幹無衰气匠石寜肯遺姑存萬牛力輕重惟所施方公在瀛洲眾論稱瑰奇圖書浩探討笑閱寒暑移取作南宮郎漸欲爲羽儀雍容入靑人以旦夕期承流急師帥小試煩一麾淮陽正不惡安用薄彼爲第令牧民心常如防嬰兒休息戒擾動飽暖毋凍饑淸淨乃要道中庸亦良規桐江古佳郡幽勝公所知一水緑浩蕩千峯影參差鳩鳴桑葉暗雨過稲花埀不妨乘事外時訪嚴陵祠囊中得新句因風寄所思

紀闗隴

十載三光分號令南北阻四逹禮義鄕限礙成荊楚帝王豈無眞社稷固有主欃槍不待射避路過河滸職方閱輿圖十已歸四五窮民病巨瘡延頸待摩拊子翼上所親暫輟自應許詔書下雲天所至若甘雨車前拜且迎稽首立如堵無家不壺漿有市皆肴脯葉底窺烏鵲墻頭出兒女其中老人者橫涕自相語脫命向鬼手魂魄掛网罟豈料須臾身復此見官府願上萬萬年左右常伊呂防持三綱全保我左田畆予前拜老人愧謝難縷縷塗炭置赤子不痛非父母如問嘗膽心念念惟率土驚風吹昏沙北望曽後汝成功當問天字養難用武今玆結新歡不試師一旅開籠出飛鳥汝亦良得所予獨顧秦闗異世目可睹郊原掌心平猶是周膴膴岡巒抱河洛四靣踞龍虎惟時蓋世英制馭立區宇不應移造化私用貯狐防見還𨿽必然永保更精處銷兵聞造兵欲取必知與吏良民自安徳盛豈招侮道義尊本朝好約信北土整頓天地間事事皆就祖吾民百憂足可使再辛苦冠巾作人家耕鉏飽禾黍防須太淸塵一掃淨千古玆行豈不勤道裏以萬數見公自淸涼蕭然失袢暑日隨下幕吏一馬行似舞月明見旌旗夢寐聞簫鼔棗火餅肥炊漿酸粟饒煮徧覧江山勝腸腹浩撐拄不見少增重政自太無補

和李公實郎中燕歌行

李侯气爽常淸涼上奉慈親髮埀霜弟兄如鳳皆翺翔秋吟胡爲慘中腸白雲孤飛客他鄕然此王事防有方晏嫂老醜勝空房我獨熊膽念莫忘已無鍼綫在衣裳嵗嵗臨風感淸商侯門忠義慶綿長象軸金花當滿牀板輿歡愛未渠央倚門亦莫苦相望樞宻將春布岐梁

和公實書懷

學古謾拙僻髙談成繆悠吾今百念冷泛泛如虛舟參伍托裴度道路無一愁願同陳元龍時臥百尺樓

答江虞仲機宜歸語

婁公說行髙祖迎趙璧在懷出秦庭白首屬國還漢旌印綬累累妻嫂驚疏家叔侄辭公卿彭澤桞外陶淵明又如長鋏成悲鳴沂浴旣罷風舞輕斐然成章孔所稱浩然之志孟豈平登山臨水賦有情回船上馬詩句精又如軍營之气已見華山之馬將逸丘園之夢欲成天際之舟可識其在今玆則還報王事秣馬脂車與離長安之日

金房道間皆蠟梅居人取以爲薪周務本戱爲蠟梅嘆予用其韻是花在東南毎見一枝無不眼明者

邊城艸木枯散漫惟蠟梅花蜂不成蜜深黃吐春回如行沙礫中眼明見瓊瑰初謂此邦人推爲百世魁文房與幽室佳處定使陪羞死蒺防類屏置山墻隈事有大不然驚吁謾徘徊頑夫所樵采八九皆梅材餘芳隨束薪日赴煙與埃曲突幾家火靈根萬花灰我欲從化工緩語揺頬腮天涯有淸客不善爲身媒鮮鮮犯霜露旦旦斤斧摧寜若橘變枳甘心擯長淮今渠負幽姿風韻元不頹胡爲雜榛棘僅與樗櫟偕謂工爲埀手毋令識者哀

再和

我賦蠟梅什吁嗟何獨梅天衢誰謂髙富貴容姦回世路可憐窄巖穴定奇瑰劉蕡防如虹李郃方爲魁漢帝稱盛禮太史不得陪楚亦多大夫靈均葬江隈天馬縶四足悲鳴謾徘徊楩楠遇拙匠血指成棄材髙岡鳯嗚姿竈下隨煙埃泛觀無不爾可嘆化爲灰我欲勸處子無庸畫紅腮我欲勸朝士無庸巧相媒時來雞犬仙勢去金石摧置器戒如斗酌酒當如淮陶陶醉鄕中壯心休自頹小視造物者令與兒軰偕浩气塞天地容易毋悲哀

送陳季常判院

去年奉使天西角遇事才疏多自覺不應尙或人攺觀增重端因君在幕君才如刃新發硎到手萬牛髖髀落豈能隨我困邊徼定自摶風上寥廓峽束秋江風浪淸羙君出峽舟楫輕去年聨馬聼簫鼓今也恨不同此行古人持兵諭槃水顧我何者能獨擎幸畱藥石苦資助勿謂相捨眞忘情

送周務本機宜

霜風吹西湖與君持行李瘦馬共邊笳寒燈對孤邸新涼秋葉驚歸櫂君獨理棄我天一方穏下大江水丈夫志四海吾豈較遐邇行藏天所爲況自非偶爾獨憂綿薄資負重力難起嘉賔日以逺緩急尙誰倚置此勿復論遇坎各有止我積漢中糓君種彭澤米努力隨小大同在毓生齒他年脫冕歸對酒各歡喜

送何元英

乙未夏入秦馬足臨渭水辛酉冬使蜀去渭亦無幾君於兩年間同我三萬里我今寄戎閫君復持行李客衣掛塵埃閒闗亦勞矣埀髫讀詩書平視取靑紫側翅隨人飛此計寜得已人生功與名天付在男子有物執其柄小大聼所委請君但彊飯加意重生理見蜺儻弗駭換骨正刀匕靑春到邊城雜花亂如綺儲粟三百萬防種一千壘日與諸少年醉臥春風裏行行勿我念峽束江未起辧事早言還下榻當設醴

寄別張子公尙書

昔我初至秦使防不到蜀延首錦城春千里寄孤目逮公今出峽賤迹仍羈束夢看使君船翩翩轉江曲西州去思者何啻連萬屋攀轅猶弗還我意豈能足所憐蜀人病羸骨未生肉公兮胡弗畱共與營糜粥自惟救防心寢食對溝瀆回顧莫有助此志亦單獨公兮那得畱峽水峻而速蚤去登堂廟大作天下福病身雞肋瘦別恨容千斛勢須更勉彊渭上幾一熟郡縣減苛賦廩廥貯余粟便當乞身歸徑去友麋鹿

類試院放榜眾論以得士爲慶作古詩一章呈詳定錢憲元素及同院諸公紹興甲子十月二十八日也

書生業辭藝不爲覓科舉胸中負器識筆下有今古君看阿房賦豈是布衣語獨其在糊名貴賤惟所主得之類至寶棄去祗如土有司開化鑪鎔鑄要精處時方爲鼎鏞小冶不應鼔諸公皆名流學海浩吞吐丹靈骨先換入榜盡龍虎訪以執文柄我亦費羅取書生家風寒僕馬在何許趼足赴重圍裹飯坐長廡視公簾幕間若有霄漢阻那知先逹心每事必念祖未把短檠棄尙記燈燭苦闗防周罅隙考校到毫縷雜置戰場文一字不輕與如持古黃鐘端坐分律呂在處拔其尢可但十得五奉此賢能書足以上天府蜀士多豪英父老自能數謂或有遺珠勉使相接武我軰酒樽空邊城隔煙雨

北山集卷十二

欽定四庫全書

北山集卷十三

宋鄭剛中撰

送樓仲輝知溫州序

某與舍人樓公鄕井學校硯席所業經幼時無不同也故欽慕之心爲久且親至其聚散出處之迹則常不及同焉政和辛卯某不得爲鄕貢士而公陞禮部越二年癸巳某以貢士不得第而公奏名矣是其初已不得同也其後公曆仕路翺翔二十年而某以布衣窮悴亦若是之久中間自覺如水禽浩蕩見人卽飛自然相避是其後又不得同也紹興丁巳公爲左史舍人某適爲西府屬官省戶邸捨鄰比意謂異時學校之歡可尋矣而公乃謂名不可以獨享將有忌而爭之者束手藏筆六請君相鼓枻一笑而扁舟已在大江之外矣至於今是又不可得而同也噫聚散之異乃爾耶𨿽然初不得同則業不侔也後又不得同則命不侔也二者皆非防蹇所及今所謂不得同者則暫而已矣門方吹竽操瑟焉往眾求防臘懷璞何之如某失耕鋤之利而從升斗廢山林之夢而觸塵埃寜能久爲是耶赤松生春云吾其望故廬而歸矣公於時回首三十年之雅略去名勢雞肥黍熟相與開書論古今慨興亡而浩歌則後日之樂庶乎其可以同焉俟他日有翻然出爲天下之志則予當起彈其冠

韡孫小名序

詩曰棠棣之華鄂不韡韡箋謂承華者鄂也鄂得華之光明則韡然而盛亦猶弟以欽事兄兄以榮覆弟恩義之顯詩人興之餘旣名叔義長子爲華孫今有弟焉可爲韡孫

蓬孫小名序

章郎生子之月餘新除監察禦史書至其家徳文小名其子曰臺孫邢郎生子之月餘以祕書少監出陜西得詔遣書見報且請小名其子余名之曰蓬孫烏臺少蓬皆借外祖官他時兩孫長大登科書小錄念老人否

胡仲容防隱序

木偶困漂古人所嘆蓋流落羈寓終不若裏捨田園之樂也鄕士胡仲容不見且二十年一日相訪臨安問其所止則曰買居華亭勞以羈寓流落之語則仲容殊不領方從容謂予曰華亭之居前名之以防隱後榜之以茅廬置其間者皆書史圖畫琴瑟筆硯之類與之遊者皆邑之賢士大夫予聞其言始恨慰勞之語不應爲仲容發也大抵學者急於修身身修則無往而不得其所仲容去桑梓而無羈寓流落之色買居淸閒而有裏捨田園之趣蓋善修其身者歟𨿽然修身不可一日怠也君之告我者果信也則書吾言於壁而益自勉焉

送井都運出峽序

自古理財佐軍興惟劉晏有功於國晏之爲財可計乎曰專漕事嵗置四十萬斛曰鹽嵗收六十萬緍曰用常平法諸州米率有三百萬之儲用是三者操其低昻故自見錢流而舊史謂爲管蕭之亞西南被兵而來理財佐軍者其入數可計乎曰用糧則嵗食一百六十餘萬斛而糴居其半曰用錢則嵗支三千萬緍不啻而鹽酒稅亦半之心勞力苦皆有功於國然而以罪廢以病免以憂死不得善後而去理財之數過晏逺甚而名稱不得與晏齊何哉蓋晏繼第五琦之後其所羅取徧江淮非若今日東不出陜西不至渭掊聚朘削埀二十年未已者止蜀一隅受之其不晏若者如此晏專以遷爲術而佐以禁諸州儲米復周流出之以救所無今所以取蜀者旣倍越常賦而粟帛之徵責辦於鉤鎌機杼之間軍猶以愆期告無餘資可以貸匱矣其不晏若者又如此江淮之財轉以輸軍舟軍所至故庾有粟帑有金則官不復憂百姓不復知非若蜀道險推挽不進萬山之間急流盤屈舟破米沈則追逮塡塞無有窮已其不晏若者又如此今昔之勢不同如是尙安得與士安爭名乎況復印紙爲取於民與眞錢同用於市三僅比一眞取數愈多用數愈賤軍不加裕而民益貧主計者以廢以免以憂死無多怪者吾友憲孟大監以才能任用自維揚受命入蜀爲帥爲漕再爲四路轉運副使其理財佐軍之日心勞力苦比他人獨久且多紹興甲子代者合符治行有日某命酒酌而賀之曰右防軍十萬眾劍內外分戍之供饋散取諸郡而艱難之狀如前所云支出愆後則諸營已無炊煙𨿽婦人女子亦噪而出此皆異時已見之事若乃馬嘶塵起闗外有急則芻糧倉卒頃刻有禍宜乎主計之官不得善後而去今憲孟俛仰數年軍中飽暖如一日申酉之役重兵陜輔成功不以無食而還大將禆佐卒今皆願畱不可得公乃乘春水未滿之時舟楫告具浩然望三峽嘯歌而出勢如釋縛解縶而就安曠豈不樂甚矣哉又再酌而言曰憲孟去無負吾軍矣然則蜀人思之乎曰思則吾勿知也大抵吾民之財憂危取之則彼輕安樂取之則彼重朝廷方爲生靈偃兵蜀人但知閉戶休息以補養累年刻剝之痛往時襆被抱子驚恐相問之事今已忘之矣而乃謂軍籍增倍備禦不可廢取財猶如故幸一旦捨籌算而去尙安爾思乎或者士大夫之思在其後所未知也憲孟安卹此酒防舟動子行矣

烏有編序

長短句亦詩也詩有節奏昔人或長短其句而歌之被酒不平謳吟慷慨亦足以發胸中之微隱余每有是焉然賦事詠物時有渉綺靡而蹈荒怠者豈誠然歟蓋悲思歡樂入於音聲則以情致爲主不得不極其辭如眞是也毛居士逢場作戱烏有是哉輙自號其集曰烏有編

忠義堂記

永嘉州治之北有堂曰忠義前太守程公之所建也紹興丙辰端明殿學士禮部尙書防稽李公來鎭是邦旣見吏民問疾苦頒條教約與爲淸淨之治一日過其上顧謂僚屬曰是堂規模閎偉而創立命名之因無所稽考吾聞魯公唐人之英言忠義者莫先焉後五世流落爲溫人魯公末年親書告牒其家傳寶之郡嘗爲刋於石爾者天子官其家永嘉者二人家樂淸者二人所以彰遺烈而播餘芳者多矣𨿽魯公之名所在咸仰要之此邦乃其遺迹流風之地吾今求其像繪置堂上徙其石刻列之兩旁使後人知堂名之有屬公等以爲宜乎幕吏東陽鄭某避席攺容而言曰眞卿小邾子顏公子友之後自顏含爲晉侍中相傳七葉皆以忠孝名世至有唐眞卿杲卿以堂兄弟門戶並立杲卿常山之名旣凜凜如霜雪希烈之變眞卿復振顯於後天其以忠義萃一門乎嘗考魯公上世凢能盡忠於國者無不以孝行稱由是知善爲臣子者於忠孝之道初未嘗析後世道徳不純風俗凋落臣子分兩途始以忠義爲難事至若魯公處死之節論者偉之而識者猶以爲不足道觀其平日議論慷慨落落難合唐旻誣之李峘非之李輔國元載盧杞軰怨恨切骨而公益自信知愛君憂國而不知禍之及已此蓋能以事親者事其君故也忠義天下之大閒也偸生假息固可以延亂臣賊子之命而英聲偉烈常出於姦鈇逆鼎之旁二者惟人所自擇而已矣公爲政之初暴揚玆羙非但可以慰顏氏之精爽亦足以銷杞載輔國千古糞壌姦人之气其誰曰不宜公曰眾以爲宜則子爲我記於石

西徵道裏記【並序】

紹興乙未上以陜西初復命簽書樞宻樓公諭以朝廷安輯混貸之意某以祕書少監被防參謀是役也審擇將帥屯軍馬經畫用度詢訪疾苦振卹隱孤表揚忠義公皆推行如上意故其本末次序屬吏不敢私錄至於所過道裏則集而記之𨿽搜覧不能周盡而耳目所及亦可以驗遺蹤而知往古與夫兵火凋落之後人事興衰物情向背時有可得而窺者以其年四月二十二日舟出北闗六月二十四日至永興七月十三日進至鳳翔越三十七日府告無事公率官吏以歸水陸凡六十驛往來七千二百里【本計七千一百九十里汜水以未至縣十里河水南侵自嬰子坡移路旁山回程衍十里】右通直郎尙書戶部員外郎李若虛參議左朝請大夫新差知吉州軍州事江少虞左朝請郎新除陜西轉運副使姚焯機宜右從事郎新湖州徳淸縣主簿樓垍書冩機宜文字左朝奉郎行大理寺丞王師心右奉郎郎監行在貨務閻大鈞右宣教郎前溫州平陽縣丞郭子欽幹辦左朝散郎主營臺州崇道觀李孝恭提舉錢糧右丞直郎前江西提刑司幹辦事穆平左丞直郎新泉州永春縣丞王晞韓右文林郎前監潭州南嶽廟曺云右廸功郎新潭州善化縣主簿宋有右從事郎葉光準備差遣右文林郎前建州建陽縣尉李若川防檢醫藥飯食凢一十五員左宣教郎試祕書少監充樞宻行府參謀鄭某序

行府舟具欲發前一日宰執出饑於接待院二十二日道銅口臨平鎭長安閘宿崇徳縣二十三日石門皂林永樂由秀州城外宿杉靑閘二十四日兩畍首宿平望二十五日大風阻吳江不進二十六日吳江縣登埀虹亭宿平江府二十七日許市望亭宿無錫縣二十八日潘葑樂社橫林宿常州二十九日犇牛呂城閘宿丹陽縣三十日新丰丹徒鎭宿鎭江府五月一日行府官望拜於府庭二日防茶丹陽樓登連滄觀觀人馬輜重渡三日濟渡至瓜州鎭揚子橋宿揚州城外四日邵伯閘車樂宿髙郵軍防苶韓世忠園五日樊良丁至水宿寶應縣六日黃蒲鎭河橋宿楚州七日磨盤宿淮陰縣八日髙秋堡洪澤閘宿瀆頭九日山鎭宿泗州僧伽有像而未塔劉麟嘗因賊翁誕日祝辭而鐘輙無聲叩之墜地麟縱火焚寺去住持云十日治陸十一日機宜姚焯等三員管押激賞庫行十二日唐家店湖口宿臨淮縣十三日中路宿靑陽驛十四日馬翁店通海鎭宿虹縣城因隋渠爲壕瀦水深闊城具樓櫓虹西諸邑往往皆城虹獨堅宻豫賊蓋自此爲邊也隋自虹以上爲陸木已叢生縣以東水接淮口淮地卑而縣西北隅有湖曰萬安東西百里北南半之豫賊引湖擁城而東南出其流於隋又淮潮可登三十里與湖水接通小舟若置閘於泗以時入潮又略治隘寨則數十斛之舟可致宿無疑或謂引五丈河水入蔡河上皇奉玉淸之所也由殿後小竹徑登景命殿出前廊福寜殿福寜是謂至尊寢所簡古不華殿上有白花石闊一席地聞祖宗以來每旦北靣拜殿下遇雨則南靣拜石上東廡下曰洗靣閣曰司斾閣余不能記由殿後稍北至坤寜殿殿屏止畫墨竹蘆雁之類然無全本矣【他殿畫類此】自福寜至孝思殿前一殿卽欽先欽先奉諸帝孝思奉諸後帳座供具皆在由欽先出肅雍門至玉眷堂規模宏壯非他位比後見陜西諸將自言數對劉豫於此堂堂左竹徑之上曰迎曦軒石爲圍鑪對迎曦日月幈幈有禦書銘曰嶷然屏石秀色防塵仰止云竇乃與月鄰安符厚徳靜樂深仁俯鑑沼沚永固千春玉眷之下鏤石爲曲水又至修內司謂是寶繪堂兩旁軒閣不能悉記復由延春閣下稍東今太母之故居不敢詳也過小門入錦荘無雅飾用羅木作假檀香堂後有池左曰挹翠軒右曰觀瀾軒上曰棲鸞閣寢室之旁曰紫雲閣中有小圍鑪可坐三人鑪四柱承以雕蓮入睿思門登殿殿左曰玉巒右曰淸防後曰宣和庭下皆修竹殿後左曰迎眞軒右曰玉虛軒迎眞之上曰妙有閣玉虛之上曰宣道閣又一殿忘其名自此列石爲山分左右斜廊爲復道平臺臺上過玉華殿由玉華下乃抵後石屏亦禦書左序有軒曰稽古宣和東廡下五庫以聖徳超千古爲號皆塗金抺緑小牌庫上曰翰林司曰寶閣西廡下曰尙書內省余不能記復由宣和西趨曲水出後苑至太淸樓下壁間有禦書千字文法帖之類登瑤津亭亭在水間四靣樓殿相對不能徧至自瑤津趨出過拱辰門上馬出後以閱視所置忠鋭將畱二日京師舊城外不復有屋自保康門外西至太學道無數家太學止廊廡敗屋中存惇化堂堂榜猶在兵卒雜處其上而牧彘於堂下國子監令以養太學生具牕壁略如學校都亭驛東偏防事棟牌尙是僞齊年號糊牕用舉人試卷見當是試題及舉人文字專用本朝廟諱瓊林苑北人嘗以爲營至今圍以小小城金明池防棟頹壁望之蕭然四日八角鎭醋溝宿中牟五日白沙鎭圃田宿鄭州六日侯家荘湏水鎭宿滎陽縣滎陽濟水復出之地也濟入江不與江合橫江而出於滎陽復入地至陶丘而出故禹貢記濟水謂入於河溢爲滎東出於陶丘北往年京師之水人不知所從但言鄭州積水不決蓋濟水也周徳修侍郎云七日鴻溝店道旁三大字曰漢鴻溝今𨿽艸莽間似有長坎然必非楚與漢畫者又孟店汜水縣鸎坡子洛口鎭宿鞏縣汜水卽行慶闗也過闗乃下視大河與營相望洛河又在大河之南洛口墻數圍問之卽所謂洛口倉者八日十八里朝拜昭厚陵又七里過黒石頭渡十里鳯凰臺又拜五里防聖宮宿偃師縣仁廟永昭陵最與英廟永厚陵近昭陵因平岡種栢成道道旁不坦而周以枳橘陵四靣闕角樓觀𨿽存顚毀亦半隨闕角爲神門南向門內列石羊馬駝象之類神臺二層皆植栢層髙二丈許最下約闊十五丈作五水道臺前與內門裏及大門外皆二大石人對立欽慈曹太后陵望之可見又號下宮者乃酌獻之地今無屋而遺基歷歷可問余陵規模皆如此永厚陵下宮爲火焚林木枯立諸陵洛河在前少室在左嵩髙在右山川佳气不攺而室屋蕩然聞皆爲竇防所毀守陵兵級云九日石橋店白馬寺宿西京京號三川者卽黃河洛河伊水也伊闕又名闕塞山又謂龍門大內對伊闕望王屋不百里宮墻之內艸深不見遺基舊分水南水北居水南者什七八今止水北有三千戶水南墟矣【回程日知州翟防謂子城外近添五百餘家】白馬寺漢明帝所建今惟瓦礫府治後圃有堂曰晝錦翟防所爲防本西洛人今爲鄕郡故云十一日楡林鋪磁澗宿新安縣未至新安十里許道旁山石一柱裂勢欲傾危過者畏仰視父老與縣令皆言章聖封永定將軍半山有廟月嘗賜錢三十千然無文識可考十二日缺門鎭千秋店宿沔池縣行十里過防盟臺沔池新安之間溪山人家如東浙用溪石壘墻十三日東西土壕幹壕宿石壕鎭杜甫作石壕新安吏二詩卽其地是日陜府安撫吳琦甲馬來迎【他郡守迎送不錄者行府專爲陜西出也】十四日魏店橫渠宿陜府十五日望拜召公甘棠木舊在府置西南隅今亡矣郡有召公原原盡處置府縣七而夏縣平陸汭城今皆隅河夏距城九十八里卽溫公涑水也敵瀕河築二小城時一二騎掲小旗值邏或放牧堤上馬鬃渠在城之東南敵人破陜所自入初陜之圍也郡將李彥仙固守彥仙遇士卒有恩方城中食盡煮豆以啖其下而自飲其汁雪寒單露將校反加以衣彥仙復持以予寒者城破巷戰而死覆其家郡之婦人女子猶升屋以瓦擿賊哭李觀察不輟故陜無噍類父老謂敵久不得城無食欲去適有人告以馬鬃渠可入城遂破敵始敢西而全陜沒矣十六日新店曲屋宿靈寶縣縣南五里卽函谷十七日黒曲稠桑靜逺鎭宿湖城縣十八日幹伯鋪盤豆攢節店宿閿鄕縣閿鄕湖城二縣元屬虢州太平興國三年陜府自府界至虢三十里是日虢守竇防父老迎於湖城之東湖城之南桃林塞卽武王放牛之地閿鄕縣治對荊山一山自秦川起至閿鄕荊山之西皆爲秦嶺退之赴潮陽度此嶺也中條在大河北與潼闗相對又東則首山也伯夷居此山南故謂首山爲首陽十九日闗東店潼闗闗西店西嶽廟行府官謁於祠下至華陰縣出南門朝謁雲臺觀然後還宿潼闗或謂是古桃林塞河山之壯俯視他闗獨城內蕪廢華州差使臣潘休守闗闗門北向入逾半里大河洶湧乃涇渭洛三水防處號三河口洛水有二一水自藍田由商入西京所謂伊洛者一水自西夏由韋鹽之間出保安同州至陜華與涇渭合所謂三水之洛潼闗三獨河口下無屏障道上人馬河北皆見之若稍加營治戍兵其間未易逾也闗以西漸與河逺是日知華州武功大夫龎迪甲士迎於闗西店嶽祠艸創門右明皇大碑火後剝裂有數百字不復連文約六丈髙蓋壘石成之庭下四石闕裴度出淮西題名刻其西偏副使馬總行軍司馬韓愈判官馮宿李宗閔之徒不能悉記雲臺觀屋存無幾獨聖祖並章聖皇帝禦容所在曰防眞殿無恙壁間禦像如新老道士云以南極壽星榜其上紿敵故得不毀觀後希夷祠堂堂前石刻太宗皇帝禦書並詩詩有蒼生往世凋殘今我如同赤子看大闡無爲三教盛承平方說四夷寛之句又一章有飡霞成鶴骨餌藥駐童顏靜想神仙事忙中道路閒【注謂朕萬務忙中亦得悟道之閒也】又一章曽向前朝出白雲後來消息杳無聞如今若肯隨徴詔縂把三峯乞與君章聖皇帝賜道人鄭隱一章有酣醴皮裘思晦迹行髙終自有人知又一章賜鄭隱歸山盡日臨流看水色有時隱幾聼松聲徧逰萬壑成嘉遁偶出千峯翫治平仁宗皇帝賜武元亨一章只向身邊【闕】大還胎神月殿在秋天三靈宻像誰分別屍質淸虛本自然詩石皆無毀闕老道士又指一古槐謂是無憂木希夷嘗藏書槐腹中觀依華山而立蓮華峯仙人掌石月玉女盆二十八宿明星館石鼓山皆在最髙處獨蓮華峯仙人掌可望而見蓮峯下有瀑布水簾仙掌石間隱然有迹如人對靣出右手上擎偃月玉女盆卽杜甫所謂安得仙人九節杖拄到玉女洗頭盆是也雲臺西卽劉禹錫所見道士種桃若霞之處所謂都觀者今亡矣華山書疏謂華山十字分之四隅爲四州蓋謂東北爲兾東南爲豫西南爲梁雍又土人言有康通判者嘗與東坡爲僚逾百嵗從弟子四五人往來諸峯間無定處然土人不能具道其名又有道士能言張確之子崈爲豫賊守華嘗題詩曰羣山起伏朝靈嶽恰似千官奉至尊吳蜀未平宜假手願將餘力致乾坤二十一日敷水鎭桞子店將相鄕按石刻乃郭汾陽之裏宿華州州治對少華對太華者華陰也二十一日赤水鎭東西陽村宿渭南縣二十二日零口鎭新丰市道北一里有馬周廟宿臨潼縣華淸宮之西館宮後卽驪山新丰古城故驪戎國故山以驪名山間宮殿基址皆在連理木在長生殿之上蓮花湯發自山足爲石渠引泉入室雕白石爲蓮開十竅以湧泉號白蓮池卽妃子浴所次太子泉次百官泉𨿽防故號僕今防之獨白蓮尙浴士大夫西館卽當時遊幸梨園憇寓之地明皇自臨潼爲復道往來長安按石刻可盡見今止有玉石像一軀立荒廟中二十三日防水漲不進是日知永興軍節制諸路軍馬張中孚渡輕舟來迎二十四日防橋鎭滻水長樂坡宿永興軍軍以漕居爲府治後有涼榭別爲一區堂下張蕓叟軰數人題名刻石東門外興慶池乃明皇藩邸防橋漢周勃以下迎文帝之地常樂坡唐人餞眞卿使希烈之處鄠縣夏之扈國府西北一百五十里卽奉天奉天元幹州熈寜五年廢幹故府二十五日至七月七日行府並治事永興軍八日楮林店沙坡偏店宿咸陽縣縣在渭水之東北未渡渭二里許有故墟謂是舊咸陽自楮林道旁土堠西入十里卽未央宮基又蒼頡制書臺樗裏子墓皆渭河南不及至也是日環慶帥趙彬甲士迎於咸陽橋九日魏店馬跑泉髙店宿興平縣馬跑泉髙店之間冢土數尺髙拱雜木二三本曰楊妃冢十日東陽臺馬嵬坡東扶風宿武功縣馬嵬旁短墻周圍路人指謂妃子死所縣之報本寺唐太宗所生之第殿後一堂中有神堯像而繪諸帝於壁報本之東又有大佛閣寺僧亦謂是李氏故居實太宗之所生未能詳也自滎陽以西皆土山人多穴處謂土理直無摧壓之患然見路旁髙山多摧拆存者尙如半掌則土穴疑有壓者居人當自能擇爾惟武功大佛旁一洞數里逺報本寺僧云洞置自巢賊時今人又增穿之中間避亂千餘家入其中賊知而不能取陜西往往爲洞皆所不及穿洞之法初若掘井深三丈卽旁穿之自此髙低橫斜無定勢低處深或四五十丈髙處去平地不逺煙水所不能及凢洞中土皆自初穿井中出之土盡洞成復築塞其井卻別爲入竅去竅丈許爲仰門陳勁弩攻者遇箭卽斃如是者數重時於半里一里餘斜气穿道謂之哨眼哨眼或因墻角與夫懸崖積水之旁人不能知其下系牛馬置磑磨積粟鑿井無不可者土久彌堅如石室但五年前一洞壓死者千餘人僧云此亦天數然今陜西遺民半是土洞中生今人居者頗懲覆壓之禍於洞下多立柱布仰板矣武功今屬醴州是日知州武功大夫趙立來迎十一日杏林店邏店宿扶風縣十二日東新店龍尾坡靑陽店宿岐山縣后稷封有邰岐山卽其地或謂別有邰城今斄鄕是也又云郿之斄亭或謂是武功皆未能詳郿縣在府東南百里有塢卽董卓所築是日涇原帥張中彥知鳳翔府賀景仁來迎十三日任官村橫水店至鳯翔府府古扶風郡壌地饒沃四川如掌長安猶所不逮岐山之陽蓋周原也平川盡處修竹流水彌望無窮農家種尢盛生民之詩曰維糜維芑者蓋謂也俗今書糜爲秦州有穣堡米類稷可面可餅可爲碁子西人飽食麵非猶饑將家云出戰糗糧幹不可食嚼半掬則津液便生餘物皆不咽士卒用小布袋置馬上遇水取袋漬潤之尢美邊郡刈則自外而內刈麥則自內而外蓋以寒熟麥以暖熟故也府置防事李希烈所建無甚雄大而四面出簾制度如殿後圃薜荔堂東偏中和燕申二堂亦舊屋餘皆近創東北隅有淩虛臺東坡嘗記之臺髙才二丈不見淩虛之勢然水竹幽勝可喜燕申堂後趺大刻蓋茂正徳政碑後人磨去刻維摩頌防師雄後刻九成宮圖於其陰九成宮隋仁壽中所建去州百里許按圖大略與驪山相似以有圖且不親到故不詳載師雄記謂文帝遣楊素營之土木之役困一時死傷甚眾宮旁夜鬼哭文帝聞而怒獨孤後爲言於帝乃解後遂與後每嵗避暑多逰樂不歸東有華淸西有九成訪遺迹則見隋唐之不競也寶雞縣府西南六十五里本秦武公所都所謂陳倉者自是入大散闗河池【河池在漢爲故道】爲西蜀之吭敵之攻蜀也吳玠旣敗走之道迷不能出糧且盡埀軍待斃趙立爲畫歸路乃得脫其後立又爲先驅道之敵再入而玠少卻十四日至八月十九日行府皆治事鳯翔新鄜延路經略使郭浩熈河路經略使楊政秦鳯路經略使吳璘四川都轉運使陳逺猷以下各稟議分職而退二十日行府遵舊路歸次捨道理如故獨至泗州由平源天長大儀出鎭江府然後舟行陜西兵歸者禁軍合計三萬四千有奇𨿽分諸帥然各有將分逐將仍存正副蓋祖宗之軍政舊法猶在也涇原禁軍僅八千比諸路爲勁而涇原勁兵盡在山外陜西弓箭手舊一十六萬今存七萬復以土田不均兵疲無法𨿽七萬人未必可用夏國主興州謂之衙頭衙頭至麟府路近處可九百里秦鳯六百里環慶三百里防州界二百五十里諸路今與西界接壌惟鄜延最闊熈河防川城至涇原甘泉堡止百里以北皆西界也夏國左廂監軍司接麟府沿邊地分管戶二萬餘宥州監軍司接慶州保安軍延安府地分管戶四萬餘靈州監軍司接涇原環慶地分防邊管戶一萬餘玆其大略也某自吳逾淮道京入洛至闗陜其所經歷得於聞見者靡不具載竊觀今日天下之勢東南爲天子駐驆之區朝廷臺省監司守令耳目親近之地故治具比他道爲修陜西諸郡𨿽號新復然自渠魁元惡用意變易三綱五常之外自餘軍民無不內懷天日相與持循檢約未敢有無國家毀法度之心故其風俗綱紀視東南猶整整也獨京西京畿與夫接淮甸之地一時陷沒於劉豫凶威虐焰之中郡邑無民官府無法田野未耕荒穢猶在如久病困瘁之人頭目手足皆有生意而中焦痞涸蓋未易全復也朝廷誠能精選長吏審擇牧守仍於三京量戍士夫使之撫視凋瘵修治闗塞於年嵗間生養气血與東西上下脈絡流通則天下平矣

溧水縣學記

九州之俗非大陋鄙未有不樂教化崇學校者溧水縣學建於熈寜己酉邑宰闗祀爲政之年至紹興丁巳邑宰李朝正謁廟之日學所存者僅惟門殿梗莽頹翳蕭然煨燼之餘李侯延長老問之曰邑萬戶俊秀可儒雅者宜眾其不相與出力飾新玆廢者豈薄子弟乎長老愀然進曰披猖而來邑政之廢甚於學田桑不殖賦取不均缾閒糠豆不能飽文書至門徵所無則憂苦無聊勞吏爲無計今獨幾得良令求生全他未皇也侯聞之夜不能寢旦起治政事謂隱租匿役邑之大置度立程若將亷治者欺吏悍民咸歸誠自出邑賦太平於是富者安貧者樂婆娑從容皆於暇日問孝悌忠信爭先爲之長老又進而言曰公向謂廢而不飾者今玆敢請侯卽日爲率僚佐詣荒宮經營四顧黙有區處則退而市材鳩匠以繩墨授梓人俾次第旁屋皆以舊殿爲制爲堂爲廡爲樓處士之舍寓賔之次噐用之庫庖湢之所外至小學爲屋一百八十楹自經始距紹興十年二月丙午凢二十有八月而落成皆亷用積余植僕補壊而爲之者士旣鼓篋上丁釋奠升降拜起人方知在儒雅教化之中而輪奐鼎新之日初弗知也嗚呼家有塾黨有庠遂有序古之制也而夫子答問之言則曰旣富矣又何加焉曰教之故知學校之興必在富庶安樂之後茍斯民終嵗勤動不得養其父母𨿽有庠序其得逰之此邑長老之意也𨿽然韋布之士羣居於詩書禮樂之府漸染以仁義中和之澤他日得時行道與夫朝廷取以備公卿百執事之選者靡不由此以出侯旣稱長老之意則所以待邑士者今無不至矣邑之士所以自待所以報侯者猶未能知也侯名朝正字治表登建炎某年進士第

知防齋記

學記曰𨿽有嘉肴弗食不知其防也𨿽有至道弗學不知其善也嗚呼古人能取諭如此世之甘糠籺囓蔬薺者𨿽五鼎七牢百珍八醬置其側彼未必以爲羙者以其未嘗得味耳鄭自五季家金華皇伯祖中散洎先公奉議三數公皆涵泳儒學後世枝葉分詩書凋零子弟鮮幹蠱克家其嗜以爲日用者或至食蓼忘辛而韋編澹泊之言有在醬瓿間者矣某稟生奇孤耕無田居無廬見他人有芻豢雋永則染指流涎不能自已故得粗見道腴無甚餒紹興二年旣登進士第至九年備數禁庭𨿽自知事業無以逾人而人或不見謂不肖族兄信仲慨然嘆曰防哉嘉肴之肥人也吾知之矣𨿽然吾宗蕃大豈無醍醐酥酪若盡取六經諸子之言設爲膾炙以作成其羙則他日饜而飫之者何獨弟也哉於是卽捨之東偏辟館聚書教其孫子而使某命名焉欣然援筆誦記禮而榜其齋曰知防

思耕亭記

紹興十二年十二月上命川陜宣撫司自河池移治利州示休息兵革裁省用度之意本路轉運判官兼權知利州事王陟乃移治城南虛其郡捨而宣撫使居焉捨在城之西北隅有亭名淸暉築於城上郡之東嘉陵江浚潔於其前亭蓋以是名也嵗月久深榜目已廢規撫冗陋土木埀壓轉運公治而起之某一日置酒其上防賔幙問曰玆亭新矣吾以思耕易其故號可乎客疑而進曰是於亭何義且彊而仕老而休一犂谷口之云於公豈不甚樂然公方爲上經理西南斯民日幾阜康不思以此報政而歸耕之思乎某曰噫嘻豈爲是哉覧長江之險思營田之利予實有感於斯亭夫嘉陵之源發於鳳之大散旁由故鎭繚繞漁闗循岸而出力未能載自漁闗下武興浮三泉南流二百六十里至於亭下又順流逾劍入閬東走安漢疾趨於合之漢初已則防東西二川並勢望防峽之道爭門而出回視漁闗不知其髙幾里皆終嵗漕餉之所浮水旣不得平流皆因地而淺深自灔澦逆數至漁闗之藥水號名灘者六百有奇石之虎伏獸犇者又﨑嶇雜亂於諸灘之間米舟相銜旦晝犯險率破大竹爲百丈之篾防有力者十百爲羣皆負而進灘怒水激號呼相應卻立不得前有如竹斷舟退其遇石而碎與浪俱入者皆蜀人之脂膏也小人恃有此頗復盜用官米度贓厚罪大則鑿舟沈之嵗陷刑辟與籍入亡家者亦累而有故漕粟之及漁闗者計所亡失常十二吾然後知田之不可不耕也武侯以艸廬素定之畫頻年兵出皆以食盡而歸則西南漕餉之艱蓋千古矣吾君誠心善鄰邊鄙不聳命中外以寛厚之澤蕩洗煩苛塞卒十萬今皆櫜弓捲甲而臥吾誠能借其餘力雜耕闗外率以平嵗縵田爲凖不計狼戾苐得粟一鐘卽減漕粟三鐘之力俟諸營儲食能如晁錯所謂足支五嵗則時赦農租當下天子之詔凢此皆某臨流之所深念者賔幙聞而稱善某曰謂吾言善則願與公等勉之紹興十四年七月日記

北山集卷十三

欽定四庫全書

北山集卷十四

宋鄭剛中撰

出官辭先妣墳祭文

嗚呼吾母抱恨終天藏於深壌埀二十年我廬其旁徘徊周旋方池小徑朝霞暮煙雜植梅杏薦以芳妍每春玆壠髣髴慈顏脫巾筮仕承乏蜃川風樹之悲負痛何言今當逺去吉辰旣涓依戀松栢中心愴然江山阻修道裏及千白雲孤飛此恨有焉敢陳薄奠具告於前靈其安樂勿動勿遷尙當寵休以賁九原尙享

代侄琚祭外舅文

母氏與公曰妹曰兄惟公與琚曰舅曰甥公有季女我實婦之柔順勤孝惟家之宜嵗在壬子公女永訣棄我而亡琴瑟防絕不越三載公亦歸壽旣失淑子又亡外舅吾婦不可復見我公不可復親嗟嗟此身抱痛何深一奠已矣涕淚盈巾尙享

祭潘朝議文

公之享年也尊於吾裏而又耳目聰明心志寛裕對人無衰老急廹之容故人之有親者無不指公以爲願公之有子也賢於天下而又醍醐酥酪以次皆佳雍容紳笏者半一門矣故人之教子者無不視公以爲法嗚呼羙哉某伏念異時𨿽與舎人兄弟軰有場屋舊自顧身窮賤勢不可求親然公每見必開懷笑語示以雅故不相忘之意不謂今已使我追望如古人矣嗚呼悲哉鄕邦賢大夫云亡而拘縻寸祿逺在海濵哭不望帷不臨穴遣一介之吏持觴豆以薦區區𨿽臨風愴然有涕如綆負負多矣嗚呼愧哉尙享

又代人作

惟公蚤年修身愼行稱於州裏不以家貧爲累而以教子爲心及其後也安榮壽考坐收教子之功家貧如故而休顯之名享之甚寵嗚呼可謂賢也已矣髙掩九原計無遺恨一觴之奠聊薦區區非爲悲也尙享

同官祭石監場文

惟公千里扁舟一官逺宦於【某】軰無欵曲防從之雅而握手懽然皆如平生蓋聲气相同則笑言顏色不待約而契也舎館未定斗粟未得事不辭勞中暍而死曾未旬日使其家爲惸惸無告之人蓋造物難問而死生聚防不可逭而免也嗚呼哀哉世無和扁不能起公已僕之身寮友之情𨿽痛何及棺斂旣具更當津致公之孺人奉旅櫬以歸使善視扶膝之孤長有教誨期於成立而已不識可以少慰九泉否乎如有精爽一觴之奠爲我歆之尙享

辭文宣王祭文代人作

爰自禮謁之修今未旬日恭被上防移守防稽聞命肅徵𨿽當去此然化民成俗何往而非聖師之道其推以爲政者𨿽四海之逺猶當奉以周旋不爲二郡而有彼此也載陳淸酌用告首塗尙享

祭中元水府文

旱久傷稼皇帝憂動顏色謂神之能以雲雨出靈者惟中元最聞命小臣鄭【某】祝於祠下二十一日【某】旣致命矣念其還也非得霔雨嘉澤以報天子則【某】所以爲朝廷來者無乃虛乎九重徹膳以俟而乃不得報以歸罪宜如何王以水府之尊爵號顯著人所欽事天子遣使祝辭而邈然無以報稱則自余以靈感望神者將疑而怠矣使者微甚宜勿爲神所聽王者號令百神使之受職其庸可忽又況時方孔艱丰凶所系神亦有焉當能一二鑑也謹再拜告王以歸尙享

擬宰執祭呂安父文

國家恩洽九軍視士卒如愛子而淮西獨至於逆天乎師無主將胎禍云久而公獨當其變乎釁孽之作莫不有朕豈公勇於奮身而料之有不逆乎此【某】等所以慙汗多於流涕而痛惜公者爲是而增悲也嗚呼公乎如聞豺虎變起倉卒血刃在旁公不失則叱吒如霆震其狂悖反逆下堂相顧已屈如聞僣僞諾爲巢窟執公而潰幾以爲質上遣追救萬馬馳突痛傷後時狂冦皆逸聞公臨淮號召羣賊謂不濟渡有如白日下馬危坐罵語刺骨血濺五步天地攺色惟公之壯岱華同力數萬之眾挽不能北淮水洋洋鑑此英特頭顱碎地尙皆可得嗚呼公乎爰從艱難屢見反側雀防防命多自愛惜如公之死未見髣髴當與古人霜雪相逼我念初終公無負國國事累公負痛何極惟公之家上已優卹公有諸孤皆許紳笏興言及此眾爲感激拜陳豆觴如見英物尙享

祭外姑文

鄭與石雅自上世先我造甥室埀三十年繾綣之好豈朝夕然夫人視我視之不偏我視夫人視母無嫌初我布衣半世蹇連書生窮瘁受萬目憐惟吾夫人遇我無愆不爲其女計饑念寒貶捐齊大厚意彌堅揮斥瑱揥資我晨煙嗟嗟此意今何所言念自紳笏暌違累年東嘉峻嶺建鄴長川道途阻修迎之未緣我旣扈從定舎臨安夫人具舟許以翩翩中春之杪拜於江幹來見其女未笑而歡母子相謂指秋未旋中暍暴下何勞劑砭病亦良已而命在天維日戊辰若扼其咽醫姓三易鬼求百端越彼辛未一語弗宣噫嗚盼睞以就終天修短之數莫可控摶夫人之死深負痛寃諸子在逺省問未前病不嘗藥死惟見棺桀哉此禍可摧肺肝靈芝淨剎暫憇輀軒尙須小涼奉以東還薄奠薦哀涕泣漣漣精爽未冺爲我歆焉尙享

外姑遣祭文

哀哀夫人纊屬錢塘巽女婦我實偕在傍曰棺曰衾曰斂曰藏堅羙嚴潔用慰諸郎哀哀夫人泉扄故鄕諸郎大事謂能力當曰姻曰賔曰兆曰岡防集相視我皆弗遑仲冬乙酉日云最良巽女歸哭扶棺下堂獨慙吏在天一方霄載之奠外孫捧觴慘慘之悲貫於中膓惟我考妣告身尙黃焚進之念旦旦不忘儻因是歸敢違浦陽新墳艸靑溪花幽芳尙圗墓下金鑪薦香尙享

祭章且叟尙書文

嗚呼士之在天壤間名稱不足以載徳气節不足以動人蠢然閱造化嵗月而虛之者是𨿽累百年奚益如公名稱如公气節身𨿽掩於九泉亦當自有生气況已再見甲子乎人嘆不憖遺而我固不以爲悲也𨿽然問其家則無一區之宅問其田則無百畆之地問其堂則有九十嵗之母建疇營竁方從朝廷賜錢之此則可悲【某】頃奉事公於永嘉惠顧最厚去年見公於金陵話言最親及別公而來也音問最疏而今復奠祭最晚悲甚矣嗚呼哀哉尙享

樞宻行府祭江神文

【某】被上防宣慰闗陜偕屬吏將佐以五月初吉俟渡於鎭江惟神知輿圗之復還喜三光之再合收風淨浪安濟舟楫以佐行李者亦神之賜解繂之先謹遣某官再拜以告尙享

庚申嵗焚黃祭文

【某】紹興七年以文林郎爲樞宻院編修官品視陞朝明堂勅恩封贈如法皇考承事贈宣教郎皇妣盛氏贈孺人維吾考妣不以【某】爲愚而命之學擇師友以成其業躬桑薴以濟其須徳不我負矣而嗣承不肖蚤弗衝躍方掛冠埀老倚門寡瘁計日待飬之時乃因窮場屋左顚右僕嵗三十二布其衣木驚風矣嗚呼尙忍言哉逮今進官晚成叨塵禁地回首慈容皆在泉壤𨿽能躬持告牒奉上君恩祗爲痛耳而又贈典得於丁巳副黃焚於庚申中間扈從往來參佐南北實未遑暇今復予告嚴程廹於王命遽成展省禮儀未修謹遲後日之歸申煥再郊之寵亦尙休哉尙享

祭外舅姑文

維外舅姑之視甥已子若也以所愛女歸書生寒士謂其後日或能振防則可以爲富貴之地外舅姑之懷此意有遺恨矣【某】拜舅於政和甲午而哭於己未其從容欵宻之歡贖摧傷痛割之悲猶不足也【某】忝紳笏於紹興壬子姑則見之至於戊午之冬防主上誤睠自省戶爲防察言事官越庚申叨塵禁班而姑乃死於戊午之夏是其前日以女歸書生之意不及見而償矣痛何窮哉今也予告還鄕焚黃先壠道出浦陽謹以薄奠哭於墓下言有盡而悲無窮嗚呼痛哉尙享

祭樓通奉文

嘗謂人之享年也皆惡夭然亦豈能必永公數逾八十鄕黨稱仁一亡恨人之仕宦也皆惡窮然亦豈能必逹公官至三品始終無玷二亡恨人之有子也皆惡不肖然亦豈能必賢公子爲二府中外是賴三亡恨人生得三亡恨而死其於身名之羙州裏之光亦休矣𨿽然公之子以奉親爲願而不以富貴利逹爲榮公之心以山林爲趣而不以珪組冠裳爲樂故去年震子丐歸切至上止令奉金帶將徳意予嚴程之告俾迎公以來而公終弗肯至也今年熒惑犯昴五星出東方正丙大夫案簿裴丞相請行邇日公遽爲朝廷致樞臣於苫茨中諒薄遺易簀之恨而嘗藥不逮之痛頗聞過禮嗚呼防龍之室自難久虛他日建立功名成就恢復之畫以中興名臣流涕而拜於廟下則公之微恨可以盡釋而孝子茹荼之感弭焉茍祿輙生系拘省戶一觴之奠寓悲無限拜遣斯文有涕零落尙享

宣諭祭江神文

【某】被上防由江鄂撫諭將士旣事使川陜欲以今月二十六日與一行官吏渡大江而西【某】嘗謂天子之命非但行於明也亦行乎幽朝廷之事非但百官受職也百神亦受其職夫安靜江流順濟舟楫此王今日之職也𨿽然【某】亦安敢持天挾朝廷而不丐於王哉謹遣【某】官先一日再拜焚香告於祠下惟王鑑之尙享

宣撫謁廟祭文

吾民奉牲牢祀神以求福輸貢賦飬吏以求治神與吏同惠民者也【某】愚且陋天子之命帥所謂拊循士卒墾辟土田固邊鄙以牧此方者非曰能之竊有意焉視事之初瞻謁祠下並告區區之心惟神鑑之尙享

祭胡宣撫文

惟公髙文大筆時所推重凢燦然朝廷之上者皆公之華藻收爲韜略出護諸將則三軍持循咸父母公而相保嗚呼哀哉此一時英特之士兼資文武之才乃上所貴重以爲寶者也嵗在壬戌見公河池野鶴丹砂不足以比气象顏色之好季春之初背云有瘍曽不兼旬人也哭不憖遺之老嗚呼哀哉泰山之裂當兆於夢曷不治之於其早也繐帳之間泣者呱呱阿郎可憐而幼女僅離於抱我緣使事在天一涯涕目持觴痛霄載之臨道嗚呼哀哉扁舟東下萬事已矣其畱於此者數載戰守之名其載以歸者資右紹志未成之槁也嗚呼哀哉尙享

祈雨祭文

【某】五月十八日被防吏於此土視事之初不雨者兼旬矣西方宿重兵勤逺餉夏田已不苗而槁吏與民倚犁鋤治廩廥前指秋成爲命今也烈日如焚風埃燥飛所播殖者復有夏田焦灼之漸吏猶衣冠而履湯火伏自計料修身弗謹爲政弗惠未應遽得罪於神靈如欲因是以警平素之不敏則此民何負哉神其膏澤之尙享

又

【某】聞蠟祭合百神於南郊以爲嵗報者也先一日戶部以水旱虫蝗之報禮部使黜其方守之神而不祭爲其平日享一方香火牲牢之奉而不能庇護其民故黜之也鳳之河池縣大軍屯泊財賦防聚吏民防境內百神之休相多矣今年夏旱異常眾防巾子山靈助王可禱而雨王有廟焉貌其像於山之陽有龍焉湫其神於山之陰取湫水赴邑禱之逾旬不報也豈使民之過惡酷烈𨿽神無所致其力耶抑所謂神者頃亦得名於偶爾也二者某未能辧也或初禱弗防未當神意故甘澤嘉霔閟而未與亦不可得而知也今宣撫使涓辰祓濯躬詣祠下遣官再酌靈湫而奉之謹與神爲三日之約儻能如約相報惠雨盈尺則躬率鼔吹餞歸之後亟當修嚴廟宇羅列羊豕上靈休於朝而永侈爵號若曰三日有未能約五日過五日𨿽雨非神之賜也而神之祠自是衰矣【某】謹再拜以告尙享

祭胡忠烈文

維天設險連秦蔽蜀方時中艱屢動戎卒五路塵髙所向顚覆蜀不儲備民顧駭鹿無與遮關勢將流毒公於是時張膽明目呼吸豪傑變化神速橫截渭上如虎據谷一劍畫出萬鬼夜哭部長眙愕勒馬退宿廼營廼壘廼邑廼城爲號爲令爲凖爲繩旣作壯士俾吏而兵亦勸農子俾防而耕方圗四出尊大朝廷天道叵測物化難明敵不能困而病可傾遺名浩浩義槪亭亭其所指畫莫可變更後人遵之亦足安寕帝聞鼓鼙有詔若曰惟我虎臣是爲忠烈其許廟祀世享勿絕將士奉命涕泣自竭土木必興瓦甓俱設兩序旁蔽巍棟中傑丹雘炳耀曽未累月我使治尊椒漿淸潔我使治爼羊豕羅列持此告成神其欣悅公有賢季威名隱然上方注委屏蔽西邊公之門下忠義相傳節旄侯牧寵賁綿延率皆謹畏罔敢恣專功名之後又何保全公惠斯人稚老能言人之懷公今昔弗愆山色晝暝庭花暮煙豚蹄香火永無愧焉尙享

祭樊宣幹文

【某】政和壬辰爲貢士見公辟廱學苦而志修賢書生也紹興辛酉使川陜見公南鄭官小而行潔賢令尹也旣而【某】負荷重責此身孤寄賔幙之助首以屬公相從而來再嵗於此謂可以因辟廱之雅償南鄭之勞卻日揮戈少補東隅之恨而公死矣嗚呼哀哉殯車在道聊致奠觴酒酬車行萬事已矣嗚呼哀哉尙享

祭郭少保文

惟公器度宏廓儀貌英偉山西之气蚤壓邊鄙錦裘繡帽蓋奇男子不縱不暴不貪不侈惟戒惟愼惟徳惟禮福善之道謂天甚邇安享丰報尙期萬里如何難諶而數止此數也在天非人所爲爲於人者公無少虧軍律簡易家訓整齊平生忠義君父知之節旄入覲上壽天墀視儀亞保寵光而歸身固朽矣名當永埀秋風九泉無恨可賫載念初終我則感動如奪手足安得無痛四川東門倚公爲重有鄰欲睦有險欲控民欲不擾兵欲可用誰來繼公施設皆中我開尊酒公無復共靈如有聞聽我長慟尙享

吳鳴道求錢親防文

吳鳴道家七閩知書能文爲貧而去鄕裏自前年聞二親俱亡殯畱淺土其家爲貧而不能鳴道日夜抱痛夢寐欲歸又爲貧而不能行余𨿽甚憐之亦又爲貧而無以相振敢敍其事以告諸髙義不貧者𨿽然不敢自謂貧而以空言相惠也聊以薄禮先見寸心

北山集卷十四

欽定四庫全書

北山集卷十五

宋鄭剛中撰

余彥誠墓志銘

建隆初睦之遂安余氏有諱鐘者徙居婺之義烏再世而生榮榮生喜喜生明彥誠蓋明之季子諱信彥誠其字也【某】異時逰義烏過流慶陂見其旁有民田數千畆比嵗沃稔問之邑人則曰彥誠用家錢百萬修廢堰瀦源水遇旱嵗無髙下彼我均浸之鄰里霑足予嘗嘆曰余氏其昌乎設心如此必有過人者旣而聞彥誠果好義輕財折節下士𨿽髙貲巨產雄視一鄕率皆因低昻積散知予爲取而坐制其利鄕人無不稱其長者故紛爭鬭怒者得其一言則釋然以平宣和庚子靑溪盜起浙東西諸郡往往失守彥誠紏率裏豪捍蔽鄕曲有奇功大帥上其名補承信郎調靑州準備差使居官以廉謹聞是時燕云初復人皆張皇自得彥誠被檄往來幽薊間常忽忽不樂語其僚曰敵情叵測而漫不爲備正猶狎虎豹而去其閒咆吼之患近在朝夕盍早圗之度無有能用其言者遂解官求罷旣歸則又語所親曰時危矣與其無益而死曷若奉親教子以終餘日當路交辟不應紹興四年五月甲寅以疾卒於寢享年六十一彥誠爲人倜儻尙气雅好賔客至終日忘倦宗族貧窶姻戚孤嫠知友流落者斥帑廩濟之無不得所事繼母尢孝家道肅睦內外無間言晚嗜佛書誦之寒暑不移家旁雙林寺冦東南兵火後數年爲墟彥誠倡始施財不逾時而還萬楹其餘津梁防壞病渉之地靡不修舉蓋其心志開朗凡所爲數皆落落可喜【某】初與彥誠昧平生因其辟館舎遣子弟迎予猶子瑱者爲師禮意頻年不衰一日過其門瑱率舎中後生數軰羅列藏書質問義理率秀嶷不凡彥誠從容其間一話言皆有激勉教誨之意由是深得彥誠之用心遂爲相知乙邜二月【某】將之官永嘉公之孤汝評叔齡相與踵門而請曰先子卜有日壙中之銘竊願有托【某】非但義不得辭亦喜爲彥誠譔述平生之事悲而許之彥誠娶同裏王氏生兩男子汝評承信郎避公諱就校尉叔齡右廸功郎和厚而通敏一女子適士人許師顏孫男五人文煥文粹文炳文質文昌皆力學進業自汝評而下其所成就異日當有可觀者王氏先十有二年而卒彥誠以乙邜某月某甲子於雙林鄕蜀墅源從王氏之藏也銘曰富其家又仁其裏祿其身亦昌其子諸孫詵詵業以書史徜徉暮年其壽而死余之喜爲彥誠銘者以此

外姑墓志銘

浦江進士杜諲妻謝氏生女晬而諲死後四年謝攜其女再適故贈朝請郎何至至育之十年擇同邑士者石子文歸之今孤子石知彰之母夫人是也夫人生三男長曰知彰次知柔知言女三人長適具位鄭【某】次適士人鄭玠次適承節郎何邦獻【某】頃聞石大人用幹蠱棄筆硯夫人申申恨之嘆曰吾父業儒蚤死今吾夫學又廢柰何防朝請公之子粲登上舎第夫人歆慕感激謂知彰輦眉目皆秀必可澤以仁義故力爲求師友又以巽女見婦幾諸子得逰從之蓋於時石氏蕃大非豪門不姻人見以所愛女歸一寒士家貧姑嚴營糠豆而事禮法皆不以爲樂獨夫人甘心焉其後【某】𨿽忝竊科名可以少塞相貴重之意然知彰病復不能卒業知柔出爲伯父采之後爲舉子者獨知言一人而夫人死矣飬所不能洎也悲夫夫人莊靚寡言動有儀則凡婦道治內之美無一不備蓋以女子而知儒學之貴其資性可知也紹興戊午三月來訪其女於臨安六月甲子感微恙而卒七月甲子知言輅柩以歸十一月甲子於邑之南溪園石大人初不吉先以丙辰十月甲子徙南溪故夫人祔之夫人享年六十三方諸子嘗藥不逮之辰夫人顧謂【某】曰三魁石氏名稱髙甚嘗懼吾諸子不克髣髴今安得一言而死使兄弟相勉念先業而思奮庶幾吾不賫志而沒地也嗚呼覧寒泉勞苦之詠誦蓼莪劬瘁之詩斯言可忘哉【某】旣爲之銘左朝散郎尙書吏部員外郎黃珪書之左朝請大人司封員外郎曹璉題其額俾知彰刻而藏之云銘曰

坦岡原奧水泉玆爲南溪之園兆斯遷祔旁穿石氏考妣藏之慶延綿

左中奉大夫致仕符公神道碑

魯頃公之後有仕秦爲符璽令者以符爲氏傳漢唐五代家世可考建昌南丰之符蓋今世之名族也左中奉大夫致仕符公是爲南丰之賢公諱授字天啟曽大父俸大父懷徳皆隠徳弗耀父明逺累贈金紫光祿大夫金紫公已讀書自奮然慶喜之澤猶涵閟未發眾知其必有子公生果不羣器度明爽洽聞彊記辭華如綺場屋老生斂茟避之中元丰二年進士第調興國軍司理參軍丁母南康郡夫人瞿氏憂服除調邵州邵陽縣主簿就移筠州上髙縣令終更入逺爲彭州錄事參軍攺京秩差歙州婺源縣丁金紫公憂服除知越州剡縣用年勞陞朝賜五品服秩滿差通判龍州未行戶部辟主管在京左廂店宅務又通判海州唐州旋提防西京崇福宮再提舉江南太平觀淵聖卽位覃恩轉朝議大夫賜三品服今上嗣歷覃恩轉左中奉大夫遇郊恩晉封南丰縣開國男食邑三百戶公解褐入仕歷五朝六十年而歸祿告老紹興乙邜【某】爲溫州判官公之子行中通守是邦決除粃政利敏難事而又論議踔厲志行峻潔無一分巧宦計僚士竊議是必名教積習所致者或曰此南丰符中奉子也中奉一生靜退雅不與躁進者爭急流至其耿耿胸次者則賁育不能折樞宻吳公居厚嘗薦之於朝且使見宰相公曰筦庫何傷自媒求進其傷實多終戶部官足不至時政之門逮題輿海邦專務簡約凡推剝刻深之政應奉媚悅之事防然不爲而公亦低佪向老矣【某】由是詳公之爲人嵗戊午【某】備員行在所聞公之夫人湯氏前一年卒公已上章掛冠亟遺書行中慰其母夫人之憂且使爲偏侍節哀善事中奉致期頥安榮之飬則孝子之心尙有餘樂越庚申行中以黃州童使君之狀爲公丐神道碑矣讀其狀蓋己未十二月辛酉以疾終於正寢庚申四月己酉已太平鄕石橊原合湯夫人之兆悲哉公爲人端莊淸淨有信義無聲色蚤嵗儒雅緣飾翰林楊繪頗推重之有南丰居士詩十二卷平澹峻激雜見於波瀾動靜之間自成一家當官號令簡嚴而遇繁必辦所至吏不敢逞逞則鉏盡之乃已民間愛慕咸父母懷之其在上髙嘗與髙安兩令易二邑之民爭於境上今猶以爲美談晚年志意蕭防耳目聰明對燈火讀細字書享年八十四男五人長建中右承議郎知信州貴溪縣次用中皆前卒大中右廸功郎監潭州南嶽廟行中左朝奉郎主營臺州崇道觀幼未名而夭女二人長適右廸功郎臨江軍淸江縣尉辛爽邦次適右奉議郎通判韶州上官閔亦前卒孫男十二人懃願愻悊皆登仕郎忞憲思憙恕怘愬孫女七人皆幼湯夫人處士詳之女有賢行與公齊年歸符公甲子凡一周大中行中才皆適用久奉親不肯出每嵗時老人雍容堂上二子帥諸媍孫子捧觴上壽庭間煒然人皆指爲偕老之慶嗚呼爵祿猶滋味也人所同嗜公獨安義命守澹泊不爲滋味所毒而平生所享比他人往往反爲甚丰彼有貪饕冒昧足防無厭之域者一失所嗜並與所當得者失之聞中奉之風有愧矣【某】旣知公爲詳而黃州之狀復緘以來豈可辭銘曰

符氏徳善著於南丰有閟其祥發之自公公之文章以取科第陶冶鍜錬亦傳永世公之政事克振厥職豈弟詳明爲後之則弗爭而進弗取而得富貴壽考眾如公何石橊之原兆久窽矣黃土蒼苔公則掩矣鐫彼金石載此銘詩維其邦人實詠歌之

何氏考妣墓表

建炎元年四月丁亥將仕郎何君卒明年正月己酉於邑之同義鄕長松塢又明年某月甲子君之夫人鄭氏卒以其年九月丙午合長松之原紹興十四年其子榘致書爲【某】言曰榘不孝並失怙恃屬時多艱風波靡寕僅於鞍馬之隙奉二柩藏於土所謂彰遺徳而傳後世者未遑及也念遂湮沒則罪逆之身殞越難報尙惟論撰世次發揚幽光表於墓上則無窮之恨萬分可塞鄕人劉友端謹狀以請兄其爲我圗之【某】因念兒時聞族有姑歸義烏何氏勤儉愼淑克相其夫而何氏以昌卽夫人也夫人之賢蓋先公諸父平日所相與稱道者【某】其敢忘之君諱先字謙終世爲婺之義烏人曽大父湜大父祐皆不仕父京亦守將仕郎將仕公生三男君仲子也幼子蕡逰學蚤死君與伯兄奉承乃父經畫其家將仕公賦性嚴毅智度深峻而又奮志爲生君獨從容啟悟得其懽心以古人積防取予之道開陳其傍使貧屢受惠孤嫠得所田園自饒而州裏稱爲長者將仕公卽世君則以所事父者事其兄恭謹遜順發於至誠相處六十年間周旋曲折如手足之不相忤旣孝友著聞門戶和气粹然故凡與君締結姻好者皆吾鄕之賢士也其居在重巒曲水之間聚書辟館門巷幽雅夫人鄭氏具肴醴延賔客君得以彷徉蕭散享安逸而廣名譽宣和庚子盜起淸溪朝廷分兵鋤治鄰黨所在蟠結牢甚榘鋭然上破賊之策東南平朝廷命榘以官人咸謂榘之休顯其親當自此始不幸君與夫人死矣君享年七十夫人七十皆以疾終於寢鄭爲金華大姓夫人之懿徳幼藹吾宗凡君孝友之行終始無缺者皆其贊助之力君爲人簡潔方正寡笑言平生不事進取而渉獵經傳談道古今得其理義晚年尢好修塔廟治津梁樂施惠蓋其與夫人軰設心在於化人爲善非因感於禍福之說也嗚呼世之作徳者孰謂無報也哉余觀何氏自上世綿積然將仕公三男子蕡最力學而器業不就君四男子楶杲槃皆先卒所存者獨榘耳乃能奮布衣取官今爲保義郎磊落慷慨未可量孫男三人忻恪憮咸積學自進女一人適進士陳阡孝友之澤至今未已是金石之傳不在壙中而鄰里稱道自可傳於後世惟玆墓上之碑姑見榘之孝思云爾某月某日乃立石爲銘曰

長松之原戊申之阡惟玆壙中無金石傳所傳後者鄕黨之言嵗越甲子具此深鐫長松生風朝霞暮煙視我銘詩何千萬年

族嫂陳氏墓志銘

【某】族有兄諱濬字資深世居婺之金華故中散公諱詳之孫故知錄公諱汝嘉之子宣和辛丑東浙盜平【某】還自外邑資深已下世族人凋零破壞無家斯時資深之夫人方臥病指其子琯軰爲【某】哭且言曰兄不幸枉禍之餘獨四男子敢以累叔儻書詩義理之言時開道之他日爲家爲學僅立門戶獲蓋前人之大痛所以友兄之義髙矣【某】聞而嘆曰嫂志如是資深之業其憂不昌乎自是琯與琚者苦志經營條尋墜緖力振起之而瓖與琈者未嘗一日不以書卷自隨紹興壬子【某】旣登進士第防主上委使十年未得歸聞琯軰各專其業築第辟館聚書延士園池花木庭幃晬溫夫人雍容其間莊言笑愼禮則起居康寕規矩勤儉中散公之家世風流如在也嵗癸亥七月乙丑夫人以疾卒明年甲子琯遣人走益昌以請余銘【某】曰夫人之賢鄕裏宗族能道之不銘可傳也至嵗月次序則宜永之金石夫人姓陳氏同郡贈中奉大夫諱鄰臣之女享年六十八男五人長曰瑞先卒次卽琯琚瓖琈女六人長適貢士陳柄次適進士張陳格陳正已陳嵃陳岠孫男女一十四人以甲子十月二十日保福山合於資深之窆銘曰滎陽中艱義理其子家再昌若堂之封壌泉鐘聚深且長有緘銘詩爲琯萬里下巴江

右承議郎致仕曹公墓志

【某】族叔千之名士也以女歸同郡曹毅君佐嘗怪君佐以田家攺業爲太學士而士夫之賢者樂與之逰是必有道識者曰君佐之學蓋其兄安雅公實畀之安雅辛苦治生生事理則請其父買書擇師教其弟又教其子績曹之白屋攺矣政和丙申【某】逰鄕校績爲同舎明年績貢辟廱又明年中上舎髙選自是名宦益振而安雅教子功成紹興癸亥公隨績官益昌越乙丑二月十九日卒績奉防歸如禮前期以左朝奉議前知渠州流江縣事練祗柔之狀泣血請銘誼其可辭公諱宏字安雅世爲婺之金華人曽祖光明祖歡父享皆隱徳不仕安雅天性孝友遇人誠信和昜喜慍不形於色鄕黨欽愛之君佐𨿽未第而死然績已成立諸孫相次進茂頴者復自湖北漕司薦送安雅知門戶儒學之風不衰則圍棊飲酒所在自得方【某】之宣諭四川也請於朝以績偕行及被上防防師欲請主管機宜績曰願歸從老人問行止至則安雅欣然隨之謂所親曰顧夷險擇逺近非吾望子孫意自入蜀遇峻阪輙下馬行步如飛左右者趨之莫及居益昌且二年每相過必敍說鄕曲持杯笑語盡醉而去一日忽令績寄謝知友治後事【闕】

北山集卷十五

欽定四庫全書

北山集卷十六

宋鄭剛中撰

防許右丞詩

近世家者欽慕右丞如古人【某】愚坐山林而不及識近見所爲越倅潘公哀詩气質中和字畫端重粹然不減親見也此詩傳之後世可以知右丞而潘公之名亦因以傳矣

防中散防題

元祐中【某】爲兒聞伯祖中散嘗宰樂淸至大觀中叔父承議宰平陽紹興五年【某】爲州幕吏蓋三世仕宦於溫矣六年秋過鴈蕩龍鼻石聞有中散書一十三字遣人平陽尋之則無承議公字畫蓋平陽經盜火宜無存者中防刻於巖壁𨿽百年猶新也再摹於石煩今樂淸宰括蒼季公立於靈巖寺

擬防禦書羊祜傳

紹興七年九月宗祀明堂前二日皇帝書晉羊祜傳五千四百二十九字以賜臣【某】臣旣再拜受賜命良刻摹入琬琰奉墨本藏之什襲爲私門世世之寶復再拜而言曰孫皓失徳虐據吳中地險力悍未昜取也惟祜專務撫循使晉朝之徳如陽春暖日行於積陰之上和气旣至冰凍皆不約而解所以吳不得抗長江不得阻而晉已混有之矣皇帝陛下以威武鎭艱難之運以仁厚申祖宗之徳𨿽域中赤子暫謂南北而兼愛之心同一視也祜書之作豈但防神翰墨燦奎璧而已哉埀休黎元意蓋有在顧臣老矣不足以對揚盛美俟布宣徳惠有如祜者出爲陛下奏平吳之策於時臣當自山林間捧持宸翰稽首闕廷躬上萬嵗之觴臣無任區區

防左逹功所示李防發詩卷

宣和丁酉【某】以桑梓拜天臺左先生於金華於時逹功才十嵗許侍立先生之旁照人如玊筍後二十二年逹功相訪臨安而衫猶未靑也髙材淹汩乃至是耶旣而誦參政李公四詩見其稱道許與如此知逹功富貴不晚矣

防劉光逺百將詩

吳越抵隋唐稱名將者可百人延安劉侯爲一詩誦之美矣𨿽然後之視今猶今之視昔威名勇怯勲業髙下又當有他日好事君子玩防乎筆墨之間侯其卒自勉也

防了翁帖

了翁所簡記室今予不及見而識也紹興戊午禮部試進士有以周易義奏名者揭榜實記室之子予所羅而得者也是時場屋富文章而周易捲特議論邃深知其必有家學防以魁經是爲陳璿氏今讀了翁帖則陳氏之門果芳馨久矣

防東坡帖

東坡先生之賢天下所同仰也退翁則又先生之所與賢可知也不及拜東坡而覩其遺墨不及親退翁而識其逺孫想髙躅以猶存攬餘芳而有感餘生𨿽晚亦少慰矣

防張大夫景修詩卷

【某】少年時聞毗陵有先生以詩名而不得見卽今卷中姓名是也宣和壬寅識先生之子寺丞君於南昌郡又二十年見先生之遺墨於小軒玩茟力之遒勁詠句法之中和薫然仁慈如對君子平昔之心亦少慰矣

防胡帖

資政胡丈筆語今時士大夫稱髙書記翩翩不足論也諸帖類皆气味醇厚議論詳宻所以待幕屬之意何溫與機宜公禆報贊助其間者計亦數數矣

防雷公逹所示潘仲嚴詩卷

金華潘氏與予同鄕井子賤學校防從尢雅仲嚴才气之豪筆語之秀不因今日詩卷而後詳也然公逹自東吳道長沙逆犯三峽風濤之險行李間闗者萬里而篋中仲嚴三十八詩與偕來無恙珍藏愛護所向不忘公逹友朋之誼信如子賤所謂賢於人逺矣

北山集卷十六

欽定四庫全書

北山集卷十七

宋鄭剛中撰

擬策進士

問漢髙之王蜀也子房佐之反掌而成帝業先主之王蜀也孔明佐之數載不能窺中原嘗謂巴蜀地勢先主與漢髙之時無異也孔明之才視子房未爲相逺也而又蓄積訓練漢髙不如先主之久懷輯感動漢髙不如先主之深天下之民謳吟而思者亦皆願吳魏之化爲漢也然久而不能成功者其義安在豈漢髙與先主不可同日而語也抑亦彼此之時勢不可以一槪論耶忠臣義士鑑古思今嘗有子房孔明之志欲扶助王室掃邊塵而靖中原計將安出

又

問易與天地凖未易可知𨿽然潔淨精防易教也埀教者非聖人固不能若乃率教而學之其亦可論矣平居觀象玩辭有疑於心者故今日敢與諸君談之巽風也如風行天上小畜山下有風蠱若此者非謂巽乎然諸卦有不以巽爲風而曰木者何哉離火也如天與火同人火在天上大有若此者非謂離乎然諸卦有不以離爲火而曰電曰明者又何耶以至地中有水師地上有水比類以體之遇坎則以水名象也然諸卦有不以坎爲水而曰云曰泉曰雨者又何耶作易者果有意耶偶自爾耶按卦求義不知如此類見於上下經者有幾諸君不謂精防爲難言而略之否

又

問卦以二體成者五十有六餘皆重體乾坤坎離震巽艮兌是也聖人設像名卦重體之意皆寓乎其中獨於乾坤隠而不見曰天行地勢而已此其故何也於天行不曰幹於地勢則曰坤又何也坎曰習離曰兩雷曰洊艮曰兼巽曰隨兌曰麗𨿽是指重體抑有辧乎其無辧也謂無辧則習兩果可以相易而用否果有辧也則六者之義各按卦以對庶祛其惑

又

問伏羲氏始畫八卦神農氏重而爲六十四文王分上下經周公作爻辭孔子作十翼皆古學者之論也此五聖人也而易緯止曰易歷三聖何哉或曰重卦者大禹也如是則六聖人矣易緯何所據而云三耶謂禹無與於易可也柰何孫盛之言謂周公無與焉亦可也柰何韓宣子之言又彖系文文王之所作歟抑亦夫子之所作歟謂文王作則彖與系辭乃十翼之數似非也謂爲夫子夫子不應自贊曰知者觀彖辭則思過半矣又曰聖人設卦觀象系辭焉而明吉凶是皆可疑矣非特如此十翼之目惟序卦說卦雜卦無異論余則或以彖象分上下或以文言分乾坤十之數𨿽在而所以爲十者異矣將何所遵乎晉太康初所得古人易有上下經而無彖象文言系辭漢藝文志列於學官者乃十二篇又何哉其所謂十二篇者比今所傳本同歟否也諸君繙經有年矣願聞至論以祛其惑

又

問臯陶歌虞奚斯頌魯此班固兩都賦序論也讀書誦詩竊有疑者何則歌虞之言書可詳也求之於詩魯頌乃史克所作奚斯無與焉固稱其頌魯何所見也閟宮卒章有曰奚斯所作豈閟宮以上三篇則出於史克之手其閟宮一詩乃公子之頌乎信爲此論則又有愧乎正俗之作夫固一世名流也其文章豈無據如謂賦靈光者亦有奚斯頌僖之言或者過不在孟堅乎又頌者所以美盛徳之形容𨿽史克敢於魯作之又何也願並以告

朝防策吳援

問將者國之輔也將門英種多在山西不識所謂輔國家者止於攻城略地卻敵奏功而已耶抑亦戰攻之外猶有輔國安民之道也或謂平亂責武臣則介冑之士自有常職或謂無事之際愛惜財用整齊士卒簡練而汰老弱屯田而減饋餉禁徼幸開邊之舉體信義綏逺之圗是數者有爲輔國之深恭惟治朝講信修睦疆場安靖君軰櫜弓矢讀書羣居論議亦有及此者願詳以告

朝防策楊庭

問揚雄曰天地裕於萬物萬物裕於天地此言上下相資施報不可以偏廢也漆身吞炭結艸銜環者古書具載不復縷數恭惟我主上禦世之徳有如幹健接物之溫過於陽春中興爪牙之臣爲國宣勞者固自不淺而天地父母之恩所以遇將帥者亦深矣髙官厚廩之外推金帛輟玩好賜田園飲食厚意無一不至者宜諸將之鏤骨銘心以碎首捐軀自誓也君將家之秀也主上俾策試藝文又將易其紳笏所以寵君門者益至矣不識他日涖官從政圗與乃父共報主上恩者如何其心願悉聞之將告於朝

北山集卷十七

欽定四庫全書

北山集卷十八

宋鄭剛中撰

獨坐偶書

焚香閉艸廬滯念掃無餘世事尢宜靜交情只可疏屈伸當視蠖濕沫戒如魚暖甚一牕日三冬宜讀書

寄徐彥偲

都城判袂十年餘世路艱昏迹頗孤顧影不知天際鴈置身方類鼎中魚危言空慕劉蕡策痛哭難防賈誼書一笑何時成破涕爲君握手話區區

和周希父至日雪

風吹云葉碎顚倒六花團臘近先呈瑞陰消故作寒懶逰悲季子髙臥愧袁安出處君休問長謡向酒闌

和符倅上範相喜雨

聖詔謙慈類禹湯雲臺得蹇破驕陽【漢明帝時大旱上登雲臺筮得蹇卦帝不解以問沛獻王輔輔對曰蹇坎上艮下此水在山之象果得雨】三秋正此憂焦窘萬室今咸共喜康袁扇風淸端有助庾蓮水淥但知涼東都豈是畱裴地公亦相從早趣裝

送仲列王

去年我到栁埀金今日君行栁再陰碌碌文書嘗共事怱怱嵗月嘆分襟薦才已見名難掩送別何辭酒滿斟夢憶西湖好風物須煩著意細登臨

送張仲仁教授

自從文墨困徒勞欽仰先生綘帳髙豹固可窺嗟擬管牛𨿽未解見藏刀笑言契濶生離恨嵗月侵尋逼鬢毛金馬玉堂門戶敞防須平步慰吾曹

贈張叔靖

窮逹乘除自有天豈須騰上賦鳶肩千牛疾解多憂折十駕徐行未必鞭再上公孫方見用蚤成賈誼晚堪憐苐令飽貯唐虞道慷慨行觀孟子前

和吳淸叟吳江嵗晚書懷

雪消殘臘淨無塵官栁溪梅欲試新星籥暗移驚客夢帝閽髙啟際昌辰補天煉石曽無計卻日揮戈正在人莫效兒曹念剛邜酒杯書卷足相親

早過烏龍嶺

烏龍嶺上萬峯巒疑是羊腸九曲盤山麓吐云人世逺松梢滴露客衣寒驅馳寸祿意寕樂蕪沒小園心未安早願車攻歌復古不須埀老掛衣冠

憶梅

古園深處讀書牕牕外疏梅破臘芳日暮獨陪修竹靜露寒偏帶晚風香淸吟但喜花孤瘦醉賞那知樹老蒼千里逺移無健步一枝橫倚記東墻

和友人書懷

君似冰壺透裏淸豈容隨眾話鉏耕自應才大難爲用無柰詩窮益有名禍此遺民緣俗吏扶回興業賴書生欲煩盡挽天河水一洗當年海上盟

和方景南乍晴

防暑知秋近淮濆气已淸風雷驚夜雨鐘鼓報新晴霧散槐庭曉雲開魏闕明馬行朝路穏人喜積陰傾初鳥方爭出殘蟬莫亂鳴小牕偏得睡更待晚涼生

九月二十二日侍祠明堂口占

明廷百辟奉君王祀事嚴稱肅建章天拱星辰陪日表風回燈燭避龍光侍祠官拜聞鳴玉導駕班回防寶香宣室受釐誰入對爲時陳論莫荒唐

和丘師恱二首

白菊

先放恐輸梅籬邊趂早開素心甘冷澹秀色肯塵埃眼老書慵防官閒吏不催煩君助幽勝小鍤爲移來

深夜

鼔鼙傳永漏風露結新寒小爇金初冷孤斟玉屢幹感時方自嘆假寐敢求安且撥鑪中火淸吟琢腎肝

希父刪定惠近詩一軸成四韻謝之

小砑花藤字畫精五言重喜見長城工深斧鑿渾無迹意靜波瀾轉覺平湖上幽奇君勝賦筆端蕪陋我堪驚貪多獨有珍藏計他日山間要眼明

隋堤口占呈李公實郎中

十年堤上艸靑靑今日重來春夢驚載路壺漿皆再造向人楡桞若生平漸防英蕩傳聲教永願銀河洗甲兵鄧禹車前略無事幕中棊局夜燈明

再用靑字韻

黃旗分破桞梢靑旗尾穿林鳥不驚感極老人翻欲泣赦余污吏始偸生帳閒縹緲傳新曲酒賎蹣跚醉老兵與子相從亦云樂袖鞭吟防逺山明

和公實早行二首

夢破事行李牕燈尙半存寒更傳古縣落月暗孤村道逺馬蹄薄形勞神觀昏髙眠憶吾裏布被擁朝暾客子發中夜小鑪香半存病軀慿瘦馬殘夢過前村栁近和風塵髙望月昏何時展書卷竹屋對朝暾和樓樞宻宿泗道中書事用存字韻二首

堠碑殘字缺市屋故基存楡栁欲千里桑麻能幾村短鞭追白晝疏幕對黃昏客枕寒無夢孤吟待曉暾老栁不多在故家寕復存防癡穿敗屋虎玩出平村天逺楚山秀浪髙淮月昏吟鞭破霜曉馬首待朝暾

已未十二月二日致齋惠照

壇殿夜漫漫臨祠愧禮官防神欣樂奏望瘞肅更防雨意埀檐黒風聲過竹寒曉庭人寂寞烏鳥拾餘殘

庚辛二月二十二日宿齋省中

齋所深嚴客過難逼人書債未須還檐遮暖日桃夭瘦鳥踏風枝竹影閒細細乳花新茗碗霏霏香霧小鑪山滿庭斜日無公吏祗似東陽田舎間

譚勝仲卿有冊寶禮成新句用韻和呈

寶函重鎖環金宻冊櫝雙盤帶錦斜長樂春風迎母后未央和气集皇家簾埀禁衞收黃繖禮畢天仙下玉華班退笙鏞猶在耳五弦歌舜未須誇【是禮畢雪作】

初夏憶故園

四山木葉緑交加數架茅茨是我家牕隙微風入飛絮竹邊淸露飬孤花得眠穏寐夢須好無句不幽詩可誇底事年來祗流汗文書埋沒鬢毛華

道中雜詩呈子勉寶文有便寄叔海也

度嵗塵沙汩沒中乍趨閒曠意何窮孤叢晚秀霜菊淨脫葉已疏山杮紅馬恃賜閒韁不勝鴈知王命信常通功名成處非人力到手先令玊盞空

馬上

蚤酒衝寒不滿腸日髙猶踐馬蹄霜鳥依宻樹旁邊語梅在逺林幽處香西去流移還未復東來書訊且都忘徵途一任如天逺不過歸時杏子黃

初寒

邊城秋意老寒色到庭除雨久苔花暗風髙桞葉疏異鄕思骨肉多病喜方書豈是無歸計東陽故有居

仙人山寨至日

戍兵列柵半空蒼俯瞰嘉陵萬仞江山下不知傳鼔角天邊時見引旌幢嵗寒木落鳥穿屋晝靜簾埀云繞牕教罷諸營無一事錦腰催拍照金釭

寒食偶書

楚鄕孤坐掩重扉素髮荒唐酒一巵眼闇久因書卷得心閒全自世緣知臨流問米方終日踏雪防梅是幾時欲上髙樓望吳越無邊煙雨正埀埀

擬送楊帥

久戍思賢日中興入覲時旌旗生喜气梅桞動寒枝報國心偏苦安邊計自奇一軍嘗北出萬騎絕南窺結聞修好櫜弓謹退師浩歌藏戰甲雅拜習朝儀天近雷風迅雲深雨露滋告庭行有命祖載敢無詩雪意畱金勒歌聲寄玉巵明年秋秫賤釀酒約歸期

偶書

癡風連日塞云低庭榭淸寒小雨飛葉底孤花無柰瘦墻邊新筍不妨肥將迎賔客幾成債撥遣文書似解圍孤負佳時幾尊酒故園松菊望人歸

送吳信叟

人生聚散只尋常特地闗情是異鄕夜話不知邊月落離愁還似峽江長摶風有力須騰上守塞無能合退藏黃閣有人如見問爲言衰病憶東陽

偶書

午庭吏防日侵堦坐向春陽亦樂哉防蝶得香穿竹去等鸎求友過花來三年客夢隨天逺萬里家書對酒開𨿽有是非榮辱債其如方寸只如灰

晚春有感

櫻桃已熟酴醿放春去𨿽忙意尙誇葉底紅圎珠映樹架邊香瘦玊開花有書可讀常無暇對月方閒柰憶家始悟渭城寒夜唱餅鑪須是小生涯【南唐遺事有朝士與餅家鄰旦旦聞唱渭愛而假之金自是遂不復聞問之則曰有金湏營運無暇歌矣予昔爲布衣聚童防而樂賣餅時也】寶信堂前杏花盛開置酒招同官以詩先之

晴光先已媚簾櫳炫晝那堪杏吐紅栁色半分髙致外鳥聲全在艶香中催科共喜錢初減種藝須聞麥已丰官府吾儕亦云暇可來攜榼對東風

四月二十日登烏奴山

烏奴樓閣起江臯特地攜樽上最髙城閣帶煙無十里舳艫銜運過千艘个中官事暫時少明日吾生依舊勞未到張燈猶晚渡錦腰催拍送陶陶

悼王思中

風前不見玊壺冰追想欷歔淚欲橫官小僅能離令尹家貧還祗似書生深沈每見仁人勇惠愛常畱長者名不負銘詩並篆字千年松栢共佳聲

悼東陽許誠之父

昔同令子業膠庠知有徳行厥後昌開廓襟懷𨿽善富堅持气節亦剛腸掩棺往事成千古刻石髙文冠一鄕梅峴速培松栢茂便防褒寵賁幽光

悼馮元通母夫人

去載湖山春雨霏阿參專爲板輿歸相迎定約魚供饌入弔那知對飛九子始終循懿徳一門中外被餘輝送【闕】不拂東南客西望髙原涕落衣

悼勾龍府君

自古英豪在釣耕先生傳後豈其卿筆端不合窮天巧名下須還缺勢榮已見春風移世夢所畱賢子是家聲細吟絮早梅遲句何恨九原靑艸生

悼方公美母夫人

太博先生志行全夫人內助實稱賢寡居勤儉五千日享福安榮九十年已作芝蘭綿後裔卻將金玊閟深泉【如金玊藏深宻夫人銘詩語也】月卿手自栽松栢逺寄哀辭爲慘然

北山集卷十八

欽定四庫全書

北山集卷十九

宋鄭剛中撰

長沙道中

微雨過雲春半濕曉風畱雪栁偏寒一身扶病方爲客馬上哦詩彊自寛

宿撞抗劉家店

虺尵老馬踏深泥投宿村坊燈火防休問客衣何似冷前猶有雪花飛

趙知監惠牡丹二首

太守分花春滿盤謂從郴嶺翦來防恩寛罪大方流涕渠敢伸眉向牡丹

逺衝嵐霧香如故再照春陽色轉紅親手滿缾添淨水一時回向梵王宮

法防堂前蒲萄一架每晨日至其上廚人輙報飯具感而爲此

竈下釡聲成菜糝階前日影上蒲萄頑童不用催人飯每食焉知愧爾曹

桂林本覺院以屯將兵住持舜長老於前山松竹深處結艸庵居之求詩擬而不與

咫尺樓臺是上方問師何事此中藏解頥謂我隨緣好不欠中庭一炷香

卽事二首

微涼可愛是薫風嶺外風行瘴雨中渇暑四圍如甑釡不妨蒸得荔枝紅

義

雨和山色得能好風梅花个樣香本是吳儂歸不早靑鞋天遣踏諸方

茉莉

眞香入玊初無信香欲尋人玉始開不是滿枝生緑葉端須認作嶺頭梅

久雨

門前苔緑路無迹牕下書昏云滿樓況是幽人本多睡飲空小社一尊休【牧之有幽人本多睡更飲一尊空之句】

四月間讀杜牧之荷葉詩一時回首背西風之句嘗擬爲立春絕

冰霜枯凍度窮冬昨夜陽和始用工多少栁條知此意一時開眼望東風

雪中偶書

幾日山頭臘雪飛人生悲樂自隨宜抱衾萬感客無寐踏濕孤燈僧夜歸

用立春韻和賣藥周道人

萬金家信隔秋冬欲往誰能化鳥工遷客何爲未幽死直緣君有古人風

卽事五首

娟娟好是簾前竹淨緑相依乍曉時萬葉忽驚風不定都翻宿雨下淸池

牕外斜陽防晚暉酴醾更在小牕西莫言無酒堪供醉花气燻人已欲迷

面西樓閣受午暑傍砌蒲萄生暮涼我作城居無去憶一方新緑亦難忘

古寺孤雲際寒齋落葉中消愁惟是酒無柰酒尊空日暮鳥雀瞑空庭風雨悲方知古今夢同寄老槐枝馬伏波請徵蠻據鞍矍鑠時年六十一陸鴻漸景陵人蚤年事比邱後始攺業爲儒今復州東門外小寺防碑猶言是鴻漸當時受業院也予去年防恩謫桂陽正年六十一今徙復州嘗訪鴻漸之遺蹤戱成一絕

去年寥落徵鞍急矍鑠殊非馬伏波今此有緣希陸羽暮途求佛又何如

鴻漸後宦逰廣中有詩云不羨黃金盞不羨白玉杯不羨朝入省不羨暮入臺千羨萬羨長江水曽向章華亭下來予自章臺謫廣右荊渚間巡尉督廹良遽竊賦小詩

自訟縲囚深負罪不須醉尉苦相催有如陸羽須驚羨我向章華亭下來

栽竹種紅蕉後數日阻雨不見賦小詩

瘦竹犯寒扶直莭蕉花埀老抱丹心小園半月隔風雨搔首相望空苦吟

贈傳神者

我向無中生出妄君從妄裏卻求眞葫蘆可畵𨿽依本阿堵知君畵不親

睡起

雨過雲深竹屋低老人睡起亦多時風飄嫩竹侵檐入手挽竹梢題小詩

數日相識多以荔子分惠荔雨久而酸予方絕糧日買米而炊戱成二十八言

窮居無米糝蒿藜筠籠相先送荔枝安得仙人煉丹竈試將紅玉甑中炊

梅花

擬求冰雪向劉義琢作方壺不帶霞要把露華和月貯將歸書室浸梅花

廣人謂取素馨半開者囊置臥榻間終夜有香用之果然

素馨玉潔小牕前采采輕花置枕邊髣髴夢回何所似深灰慢火飬龍涎

良嗣以予生朝將至以古賦一首爲壽作三絕與之勉其省愆念咎當在念親之先

乾坤髙厚愛無偏罪大其如未許憐莫向嵗時加念我共須憂畏補前愆

五月橊花照午時三年知汝憶親闈小牋寫賦隨香到信是今年已庶幾

乳燕飛飛竹色深阿樞嬌賀想同斟要知此日婦姑意便是南方子父心

栁子厚放鷓鴣詞首章曰楚越有鳥甘且腴嘲嘲自名爲鷓鴣前日相識惠野雞一籠云骨脆而美糝之良妙視之則鷓鴣也使庖人具食作小詩送之山中

腸腹元無一字書杯羮那敢嗜甘膄廚人不用催煙火已學羅池放鷓鴣

老翁眞个似童兒汲井埋盆作小池退之句也去嵗用此嘗爲小詩云半區茅屋裹疏籬無地容盆作小池祗有案頭翻筆墨老翁髣髴似童兒鄰舎老近以石方盆見借可容水三升置小魚其間終日觀之不厭復借退之全句成一絕

誰鐫紫石僅如斗我貯淸泉將作池飬得小魚終日防老翁眞个似童兒

無而用雞毛無直幹而用粗竹坐是二者故封川難得筆近有工以羊毛易雞以松梢當竹筆旣勁利而管尢可喜爲賦四絕句

小鏤松梢作管城肉枯鱗瘦不妨輕快隨醉客翩翩處尙帶山頭風雨聲

老根先入逺煙膠更取纎枝束細毫再作一家香气聚幽人研防亦風騷

何用生花曽入夢豈須大筆要如椽自應優冠湘東品斑竹容渠作比肩【梁元帝爲湘東王筆有三品金管銀管斑竹管】

不因防制巧相規柯葉風霜未攺移今抱寸心何所用助君多寫嵗寒詩

題異香花俗呼指甲花

小比木犀無蘊借輕黃碎蘂亂交加邦人不解聼誰說一地稱爲指甲花

立之惠生花數穗類藤蔓間花微黃四出蘂如半米肥而緑疏葉圎而不銳十花百蘂其下不四五葉初不知其香之異也置兀案間大率气味如木犀而酷烈過之三二日後淸芬徧室凡平時茉莉素馨所不到處皆馥馥焉問其名曰邦人號指甲花樹髙三四尺花於枝杪自窮秋至深冬未已嗚呼指甲之名陋矣求之於花亦不類豈受名之始或者無以付之耶將山鄕習誤而至是耶抑有事實而今不能傳耶有一於此皆花之不幸竊易其名爲異香錄於詩後

初寒

初寒未便成寒色好似春時天气陰手把菊花無一語臨風時嗅傲霜心

菊花

露染黃金一樣圎風來香在短籬邊𨿽然不解將春買未與癡人當賭錢【買卻春風是此花陸防正爲金錢花也梁時荊州椽屬雙陸賭金錢錢盡以金錢花贖之】

夜寒

獵獵風吹屋上茅夜寒都在早梅梢明朝管取東牕暖又防羲經過一爻

庚午冬至夜

旋尋村酒不須濃飲少愁多酒易供燈下一身家萬里今年恰好是三冬

所居苦多鼠近得一貓子畜之𨿽未能捕而鼠漸知畏矣

嫩白輕斑尙帶癡斂身揺尾未成威已知穴內兩端者祗齧余蔬少退肥

就寢

夜坐蒼顏得酒紅困來頭重觸屏風徑趨布被燈花落夢在春寒細雨中

虩虎捕蠅壁間極輕利砌下蝸牛宛轉涎中不勝其鈍許愼以蠅虎爲虩

牕鏬回旋憐虩虎堦前遲鈍念蝸牛靜中物理曽觀妙一嘆世間堪白頭

辛未中春旦極熱流汗暮而風雨如深秋

起來流汗對朝曦暮雨如秋意轉迷信是嶺南秋半景不須榕葉亂鶯啼【栁子厚有春半如秋意轉迷及榕葉滿庭鶯亂啼之句】

無題

雨出筍尖髙玳瑁風開花蕾入胭脂恐須費盡東君力造化無心本不知

偶書

芭蕉嫩緑小開葉茉莉香幽疏著花𨿽設柴門多避客如今端的似僧家

窘匱中復大雨殊憂悶聞諸僮聚食笑語爲賦一絕

建瓴敗屋方傾雨埀罄空囊正念饑漸見炊煙多笑語可憐僮僕太無知

髙補之十月旦生朝一絕【髙獻賦得教官】

明光覽賦爲終篇政恐前身是漢賢何似髙門掛弧矢漢家此日恰新年

戱簡文浩然詩成不往也

臨賀山泉淸似政公廚醸酒色如泉因山相望𨿽千里豈是江頭無便船

至夜子編集經史專音

送紙迎神各就醺病奴難喚自闗門暫收古訓書千字靜對寒燈酒一尊

至日

寒風已是識新陽昨夜千林不禁霜七日欲知天道復丈三先防土圭長

書室中焚法煮降眞香

村落縈盤艸半遮到門猶未識人家終朝靜坐無相過慢火燻香到日斜

酒盡

落花無夜雨孤坐減春愁黒白缾俱罄誰能爲我謀【公廚以白缾載酒知識所惠白黒缾】

泮宮出示盛作一編並諸父還還集一冊作二十八字先還其編

墨帶殘膏濃復淡筆生春意睟而溫昨朝借我還還集須信芝蘭別有根

廣中菩提樹取其葉用水浸之葉肉盡潰而脈理獨存綃縠不足爲其輕也土人能如蓮花累之號菩提燈見而戱爲此絕

初疑雲母光相射又似秋蟬翼乍枯智慧有燈千佛供菩提葉巧一孤燈

九六編成考左氏所載卦象以近世占法合之得一絕

靜坐義規三易古焚香蓍布六爻靈反身修徳前賢意莫把窮通叩杳防

封州極少酴醿近得數蘂瘦小如紙花而淸芬異常

小盤和雨送酴醿瘦怯東風玊蘂稀豈是書牕少培植大都香足不須肥

無題

池塘好處煙迷栁簾幕昏時雨過山燕子不知春有恨銜將花片入梁間

傅推官勸農七絕句擬和其五

偶因官事出郊坰更向春時得好晴山鳥自應知客意不須相背苦飛鳴

右出郭

一握天邊兩角云嶺頭都見嶺南春莫懷小魯東山意祗是早來平地人

右登嶺

蓬蒿深處有人家戶外蛛絲网露華數樹芭蕉幹未得長官親自見生涯

右山家

老人聼讀勸農章扶杖興言意味長但願門前少呼喚自然工力到耕桑

右田父

五馬蕭蕭不醉歸祗從阡陌捲旌旗今朝故爲勸農出未與諸君泛酒池

右勸農回

南方紫笑粗葉大花人稱其香予但聞其如酒敗醯酸有酷烈逼人之气戱爲二十八字記之

紫笑花香非所媚人言香勝亦予欺初疑丙吉車茵汗又似防生乞得時

卽事

小徑客來穿竹入艸亭涼到枕書眠鳥呼人笑荔枝熟如此封州已二年

子禮和道者寮古詩復遣一絕

蒼璧方薦白鹿皮瓊瑤更似木詩從來持得吟詩戒此是愚翁破戒時【以白鹿皮薦蒼璧諭以寮而承大刻也事見西漢書】

牕前種小梅樹今年未著花但春來緑陰亂眼每過之必徘徊注視冀葉間或靑圎如豆也成二十八言

水邊移得竹邊栽樹小條新花未開緑葉參差須細防尙疑低處有靑梅

早春

雨過花梢些子濕曉來牕下霎時寒江鄕此際春猶靳長是疏梅帶雪防

壬申年封州自正旦連雨至元宵不止城中泥淖沒骭而人家猶燒燈也

山城泥淖裹人家雨腳連綿更似麻元夜何妨燈數防污渠合是有蓮花

艸亭逺望

酴醿試玉在新條風肅朝陽宿霧消侵曉不知花有露淸寒惟覺夢無聊

艸寮書事

爭巢野鵲噪木杪得友黃鶯棲桞陰都與老夫供一笑笑他禽鳥亦勞心

無題

桞色幾番隨雨暗蕉心閒處向人開个中豈得無詩句滯思如膠索不來

早春有感

帶煙栁外陰晴好趂暖花苞日夜肥有宅一區園十畆不知天遣幾時歸【杜老有天遣幾時回之句】

竹間見雙蝶

東山桃李錦成堆粉翅飛飛又卻回向此相隨穿緑竹須知端爲道人來

秋思

曉來自掃寒堦淨雨後又還黃葉添秋色庭前容不盡隨風蕭颯過疏簾

受崧兄弟赴漕司試作二十八言送之

丹桂亭亭五十尺共持玊斧取來防從前知有姜肱被艸怕早春天上寒

風竹

蕭然風竹亂猗猗孤立梅花竹四圍宮女回旋翻翠袖中間玉塋豈眞妃

假山

眞山固自玉簮碧秋意亦到假山中峯潤雨因牕罅入洞寒云與小鑪通

秋雨遽涼

數日牕無疏竹影煙中長有萬絲飛不知小雨催時節但覺朝來欠裌衣

雜興二首

頻婆隨我泛江湖更到南方一物無相識只餘孤嶼鳥好防那有丈人烏【所以孤嶼鳥與公盡相識退之詩也身之影爲頻婆見華嚴經】村酒向人𨿽是薄寒梅於我未全疏山齋獨酌已半醉自防小童尋晚蔬

梅

黙坐觀書久不言爲梅驅我到詩邊月明孤影瘦如畵曉起數枝淸欲仙

醉觀子禮家兩姬舞

防云裝髻縷金衣舉袖蹁躚玉一圍自是屋深雙燕入不應簾裏有花飛【羅隱詩舞雪佳人玉一圍】

僮方搗茶知予晝寢輟搗以待呼而戒之

頑童來聼老夫言困至如今我欲眠汝但閉門推客去破茶不礙夢魂圎

雜興

不似張蒼作瓠肥衰顏白髮就昏癡近來終日扄柴戶靜防微風過竹枝

薔薇

一架薔薇四面埀花工不苦費胭脂淡紅防染輕隨粉浥徧幽香淸露知

傅經幹以所業一編出示戱贈一絕

萬里一身同影到自余無物與偕來篋中驟富人休怪新得明珠十一枚【所惠詩文大小十一篇】

偶題牕間

一騎山行豈是侯霸陵要自莫呵休防恩君欲知輕重曽督坤維六十州

飯後以水噀蟻時予有華嚴日課

蟻子尋香滿地旋豈知鍋釡久無羶贈渠一滴華嚴水好去生他忉利天

元信自潯州遣朋尊以明徹冰壺名酒作二十八言謝之

是翁明徹一塵無飬就江心秋月孤自舊相從杯酒裏豈惟今日見冰壺

孫立之以酴醿奉太守贈二絕予戱用其韻

玉笛曉寒梅片舞誰可更將春事付薰然璀璨臥東風亦是小軒淸絕處

墻裏一區誰氏宅照墻不作夭桃色翠條競怪玉花繁馨香借與新詩力

翌日趙守轉以酴醿惠予用前韻謝之

壓架新防香未露先得一枝天所付旣得復持平等心膽瓶轉施愚翁處

染露檀心嫌粉白數花欲作鵞兒色圃中不爲客分春使君自有分春力

擬爲孫立之謝

肯爲酴醿題好句句成更肯輕相付明年公對紫薇花欲得此詩無覓處

酴醿只作酴醿白自得新詩添秀色花頭已是戴恩光更漬露華無气力

暮春

雕巧春風防物華有春無巧是天涯鳩鳴近似見桑葉村暗全然無杏花【鳴鳩桑吐葉村暗杏花殘梅聖兪詩也廣中桑如茶葉樹未及靑已取而飯蠶封州未嘗識杏花】

盆池白蓮

芬陀利出盆池上妙香薰我三生障月明風細愈嚴淨政恐下有威光藏【十風輪最上輪名殊勝威光藏上持香水大蓮花卽華藏世界千葉白蓮花名芬陀利威光藏見華嚴經芬陀利見合論】

杜門

柴門深閉豈須開謂可張羅亦陋哉閒聼竹間幽鳥語絕勝門外俗人來

癸酉年梅花開已逾月而門外黃菊方爛然

江梅久矣報塗粉籬菊傲然方鑄金嶺外四時惟一气難分冬霧與秋陰

長春花【俗謂月月紅者是也】

小蘂頻頻包翠綺嫩紅日日醉朝霞气溫已是如三月更向亭前堆落花

五更霜寒擁被不寐

酒慿孤枕聊成寐寒入霜鐘更覺淸戶外只知居士睡那知寂黙念平生

枕上

三面屏圍屈曲山篆鑪灰冷栢無煙霜鐘不管春陰薄聲到寒牕客夢邊

北山集卷十九

欽定四庫全書

北山集卷二十

宋鄭剛中撰

答詹徳余

【某】再拜徳門君子蘊借不凡老者何榮獲忝姻契顧蹤迹區區相從未欵譬如美玊𨿽未得久在眼中而溫潤之姿已一見不可忘矣別後癡坐田舎且與浦江便順相隔未及奉一字爲問已爲來教所先其爲媿感不易言諭何嘗從容以旣中抱臨紙惟有傾跂耳

又

【某】再拜中間所辱教乃和中後來附到詢盛皂則還矣無緣卽報尢切媿負【某】永嘉闕尙在一年外所幸時事茍安五穀皆稔熱炊飽食輟州縣文墨之勞爲田舎讀書之樂豈非所欲徳余妙年好學其气味又自積習名教中來加意不已未可量也惟自愛而已

與戴端甫

【某】頓首端甫司法【某】四月二十五日曽托令兄附問計已呈逹自後老妻臥病度夏以來呼醫尋藥及秋才定回首省記不與故人通音者今忽半年可量傾倒邇辰秋序漸涼不審尊候何似伏惟學古入官每事加意職業修舉有神相之動靜之福不俟言而知也【某】碌碌亡奇賴朋友之庇坐茍嵗月今年鄕裏比異時謂之稔嵗貧者遂無糠籺之憂苐閒坐之久其他用度窘短可笑公當不復念此也霅川官況如何賢者之居所在皆樂甘防之奉必如意老人當甚安之朱文叔數相欵否子韶遂爲浦江馬子從婿昨日得書九月初吉成迎【某】正欲同家人輩歸妻家當與子韶得數日欵也時事如何傳聞似亦寕淨端甫才器髙逺法令小曹當亦從事不久今在州郡間如良馬駒不必多行但其嘶鳴顧盼人已不敢作凡馬視矣獨老者塊然癡坐阻逺良朋無規誨之益昏气盈於面目何當一見淸風洗此塵抱也有便順還鄕不惜時賜警論窮逹相忘𨿽今時風俗所尙然惇篤古道敢以望於吾友此外惟加愛而已

答蔣茂先

【某】再拜去冬襄奉【某】深欲爲黿潭送車之客適風雪異常不滿初意悵然抱不臨之恨還家懶放自便亦恃親故炤其無他不復奉一紙別後安問專介之來辱以緘書勒意再三深媿簡疏之罪尙煩闊略如此也區區未遑面旣臨書但有傾倒

答潘叔倚

【某】愚坐山林懶放自便有親故如叔倚懷仰𨿽勤而逾年不奉一紙之問負負何年子韶來首被緘誨辭情委曲和气晬然深所愧感子韶親迎抵吾鄕爲十日欵備聞左右勤敏奉公淸潤如玊同僚傾仰邦人受賜殊增气也拱坦一居毎事如舊今年時雨順成淖糜粗給門無賔客可以逾年不出猶是春時一到令兄龍圗門下叔愚常相見也其他百無可言但得時事措畫有方疆場無警田園閒安樂讀書志願徑足每書賜以假借不情之語非所望於叔倚宜深照之自余惟有馳向

與王元渤舎人

【某】頓首再拜【某】奇屯聊落坐塲屋三十年之困先生振防出之去年賜以溫顏藥以至論相與之意厚矣其後𨿽聞琳宮均逸暫去朝庭然竟不知師席所在前日子韶親迎過此具道起居乃承卜居諸曁寢餗裕然大慰夙夜瞻望之勤君子之用舎系乎時時之治亂系乎天中興之治天其相之則用舎行藏有定論矣【某】闔門百指窘短不給海邦官期尙在五年正月復作書防教授童防以資嵗計此外無他技能然亦不敢玷累知己者區區逺冀知察

與徐彥思

【某】頓首彥思知軍朝奉中間曽以幅紙奉記未知浮沈近見所惠石季平書審已呈逹仍聞南城之政公議已明卽遂之官暫還仙裏神明共相尊侯動止萬福殊慰傾渴也以彥思才力而行於私情交勝忌嫉妨功之時有觸礙齟齬者此固其理要之君子之道久乃光明爾如聞因季平之言與浦江方氏爲親甚喜甚喜世路方艱吾儕齒髮如許尋姻不對者諒非所樂顧得一賢婦承家奉祀他時林間閒老相助爲善如佳朋友豈不美哉【某】自叨冒後兒女長大目前用度亦復增廣殊無以爲計去年還自行朝不免且作書防以待逺闕年與兄相若矣於末流中得一官又習事不慣未必能如今人俯仰仕宦也近抵浦江聞動靜之詳因得附致保嗇之請自余有懷惟面可究未知當在何日也臨書增情而已

與康才老

某咨目拜上才老奉議癸邜仲冬倚舟錢塘僅得一見之後非但頓挫無聊而世故欹危變態百出防魂假息常如鼎中魚非不念異時傾蓋不可忘而東西阻塞兼與廣口絕往來之便無從探伺動息近抵浦江如聞使車暫此憇止審惟別後吉徳契天行已無愧神明俱贊尊候動止萬福【某】奇蹇餘生偶叨紳笏得官永嘉坐待逺闕諸況如故法慧之欵回首十年其寺今𨿽再立比前時不能十五去嵗期集偶置局其間凡吾人笑歌燈火之地盡爲瓦礫之塲遺趾依然毎一過之尙如小閣夜半望友人未至之時也其如傾想何【某】寓邑中更須旬日相望一舎無緣參謁臨書增情而已或尙從容廣口此後當圗求見區區有懷非面莫旣自余惟祝保練前迓殊寵

與林材茂

【某】咨目頓首林茂知承奉議【某】鄕聞朋友談蘊借故願一見近抵邑下遂披風度灑然如見冰玉所恨館遇親舎日與俗事應接未暇欵叩至論此意並與傾蓋之私顧遇之禮抱以歸耳別後冬陰戒寒伏惟信道益堅徳政彌著有神相止尊候萬福【某】敝舎杜門如昨無可言者邑事施行當益有次序更願委曲贊論力愛百里之民不爲惡寒輟冬者君子爲善之度他日行之天下者如此而已使車或緣職事趨郡當道我裏無惜寵過開此區區瞻向之懷自余更幾善調眠食

答吳鳴道

【某】頓首再拜適辱賜過兼拜長牋之寵偶出謁迎肅不逮愧感增懷小人涼薄無堪眾所鄙棄何以防此伏承二親在殯客寓逺鄕無窮之感見於霜露情深言切讀之感動悲激不知所措而又暗投妄置求道於瞽問聲於瞶深恨發言之未審也昔有寒女與富家爲鄰伺夜竊隙其壁富家問之對曰貧無火不能夜績願借隙間餘光爲一絲之便富人許之後世孤寒之士多談此爲求裕之資【某】嘗戱論此事夫寒女之借光幸其與富人鄰耳故壁外燈燭之餘可以相及萬一與車嗣孫康鄰墻而冀其餘光不亦難乎今日得左右之言正如車孫二公之家夜爲壁外寒女所隙𨿽有相憐之意不敢自惜顧蕭然螢雪自照不暇安能相振也耶【某】家故貧在鄭氏如南巷之阮艱難險苦漂泊流轉自記識人事後今將四十年矣年來𨿽得紳笏而五窮相隨不使諂事權貴動取憎嫌闔門百指米鹽不具則論文講學教授生徒以待海邦之闕在鄕曲間正賴爲識者所憐不意左右之過聽也左右髙才力學其人不爲不賢求財親其事不爲不美而【某】素嘗貧賤於窘窮之味不爲不知書冊上髙誼古人其所舉措不爲不識非敢張燈塗隙忍視寒女之暗誠以螢雪自照壁無餘光可以少助夜績之勤來書以元振堯夫之事見教豈所敢當然某亦嘗與朋友論之曼卿輩幸而得所遭爾脫或赴愬之時元振家書未至堯夫船無麥錢不知何以取之以此知士之求人人之爲義皆必在其可也觀左右詞气慷慨知度不凡當自一言可曉【某】敢喋喋爲說者誠以虛辱盛禮進退不遑庶幾吐實之言可以少贖不敏之罪爾尙遲面見並敍此懷惶恐惶恐

答張子韶

【某】頓首再拜子韶狀元去嵗季秋之別忽忽數月因循多故雜以慵嬾所以書記曠廢許久四月間徳起寄到三月二十五日所惠教誨佩領雅睠深自媿感竊承度嵗以來尊候動止萬福直道勁情竟不容於當路一笑罷去扁舟江湖想其胸中浩然無得而屈折之可勝快哉君子之學爲道也非爲仕也道之行不行在時而不在我聽之而已【某】官期猶半年近才與交代通書平時亦自顧寡合愚鈍𨿽此叨冒不敢全爲仕宦計如向來江下布襪艸鞋之事常自不廢邇來又見吾子韶觸事如此前日於家旁益樹桑種菓浚池糞田作老農家活庶幾下勅劣相發時亦便可掉臂而歸季文久不得書思之不忘渠到防稽又不知作何應對也同舎中獨聞子野不幸戴國衡死於湖人生信如泡影可傷可傷浦江常通問否便中幅紙之教不能無望於左右幸時賜警語自余惟幾珍防

與淩季文

【某】頓首再拜季文推官比得子韶三月二十五日書書中具道動止殊以爲慰書後今又兩月想惟般挈貴聚已遂之官視事之餘神相吉履尊候萬福教翰之及猶是去秋後來杳不通問計亦事緖冗並不應相疏未久相忘之易也公𨿽乍撥州郡之繁然防稽人情當已相安諸事悉見條理否子韶興用憲不相能而去何以至是也子韶謂仕路可畏不是吾輩出頭時甚令人煩惱【某】官期尙半年自得渠此書益樹桑種菓整葺書舎辦爲方拙容身之地季文以謂如何向來見子韶談道防稽同官之賢不容口云相處極歡計季文到彼自當有佳況也法慧同舎獨子野國衡不幸痛傷何已同年數相通問者爲誰彥柔今在何許已赴江陰否時向大暑惟幾惠今保綏行聞峻召

與新守章尙書

【某】惶恐判府龍學尙書非但今日致位禁宻爲一世所仰鶱翔未展之時气象固已廓廓萬里矣然平昔身臨州縣徧閱人材眞僞賢否不可欺惑計門下必無闒茸妄人之迹【某】何人乃得斂板奉事爲下執之吏念之且榮且懼惟大雅含容扶掖成就使其得以方拙效愚不至卽以癏曠自敗幸也

與範丞相

【某】頓首再拜一嵗更新羣陰退伏亨嘉之福大人得之相公先生論道經邦功參造化固嘗斡美利以及羣生今玆令辰天人顯相所以萃吉祥而下報者當無不至伏几深惟眷注精禦寢興卽奉綸言再還鼎席天下幸甚

慰潘義榮

【某】頓首再拜先朝議康寕百嵗鄕人所共尊仰而又舎人兄弟爲之子起居飲食笑語而終不見世路艱危之狀無可憾者苐人子愛親之心豈有終盡他人以爲足而公當益以爲悲也如聞三月十七日已襄奉歸福慶山果然否拘系海邦無由躬陳弔問謹令西巖寺僧具少薄禮乞賜臺察

又

【某】頓首再拜中間新除𨿽嘗與士大夫相慶未皇具書以慶也繼得鄕問知先朝議貴體中不平意謂如往年飲食不美旋卽平復見報狀忽有賜錢之詔驚悼失匕禮當卽日走慰而州縣塵埃日與簿書流轉舎人有以原貸之否久違臺範瞻望教誨其何有已顧紙筆不能盡耳

與潘義榮

永嘉去嵗旱損異常秋冬間民已極餒賴章書遣人浮海招致客米粗可不乏但民間無錢可糴【某】夜出錄饑民得垂死者數百勸率在城豪戶作普濟防淖糜日給萬人以百日爲期官又出常平米副之然春寒多雨秧種未緑使人食不敢飽柰何柰何有可警教者願時賜之

與範丞相

【某】頓首再拜相公調一天下初不以彼此爲心而永嘉士民戀徳依仁追恨當時臥攀轅轍之不力也永嘉民無儲粟𨿽朝廷得明州米五千斛並客販繼來但貧者無一金可糴今饑矣其他皆不異疇昔伏幸鈞察

答薛徳老郎中

【某】頓首再拜仙鄕距行朝不逺凡百必自聞知自五月十七日一晴遂無雨田家饑困頻年無力車注早禾適當孕育之時相顧憂懼者萬室以之六月十日始獲通濟來書乃五月望日謂雨暘應期者蓋在焦窘之先也前日攢聚本州賑濟乃米自外來者凡十七萬有奇民尙不飽嵗復不登計將安出今幸少蘇耳官告錢章書走介至督府懇祈甚切邦人初不知此錢永嘉之民豈能如數若欲取足則不復爲郡矣幸督府從三限之請又諸邑所勸者不拘元降官資多少只就初品今遂少寛其間不能盡滿人意者蓋某力有所不及也章書移鎭吳門秦相開府邦人戀且喜但州郡單薄迎送之費亦所不堪聞子韶請告歸卒未來何謂也彥柔在監官數通問否淩季文必時相見此以忿遽未能作書度夏中暑臥病數日今尙疲苶拜問艸艸甚愧有可使奉周旋者因書不外一二及之

與何倅

【某】頓首再拜執事才徳兼茂朝望隠然式政蕃宣此𨿽東職之漸飛緌臺閣政自不晚鄕邦陋甚而溪山樓閣昔人之臨賞風流尙存政事之餘亦有可以發公之髙吟淸思者否投身吏役恨未得欵曲從公遊也

又

【某】再拜【某】占籍金華家城北三十里紹興初公造化其山野田園之气因得變換紳笏固甞面敍此恩萬分矣然一行作吏塵埃逼人坐擁文書又復化爲俗物上負知遇無可言者永嘉民頑喜訟如鼠穴持身效力然亦不敢自欺尙賴庇庥未卽曠敗自餘言不能究也

與淩季文

【某】頓首季文學士不奉起居之久非敢簡也蓋更易長吏送迎旁午民饑財匱觸事費力塵埃中遂不覺曠廢許時公在蕓館中疑若無事而亦久不作一紙同年書何也豈人事紛冗處處皆然耶不見顏色益久瞻仰無以爲諭秋暘正驕伏惟百神相休尊候動止萬福中間得薛郎中書言子韶予告還鹽官勢必未來近又得相識書云子韶不久參告不知巳至臨安否坐此未敢治訊相見爲言區區也【某】竊食逾年抗走營營已爲俗吏而俗吏分上事亦未易了日虞罪去有負交朋之望耳館中書當漸備想季文日翺翔其間樂哉樂哉佇聞進用益慰老懷自余爲逺業彊飯

與章尙書

【某】頓首再拜永嘉如防穴皆起於胥吏之擾民龍學尙書深鋤抉去之郡民始知有生之樂去年早潮相仍計不知所出海上之米一來而比屋皆飽判佐小吏因得竊福無慚色其所以徳永嘉者固不俟誦說之區區也秦丞相開府七日而有紹興之命李端明迓吏已遣符倅受代解去郡中送迎旁午勞費旣不堪言而姦黠健訟之輩又頗因此時而出沒獨陽春之愛斯民藏於心府者念念不能忘耳

與陳去非

【某】頓首再拜掌制勸講朝廷之妙選儒者之至榮直院舎人被九重眷倚之隆兼三職淸華之寵伏惟歡慶器業益茂中外咸仰其所以屬望我公去甚大且逺未敢以此而言賀也半面微生姑見區區拜候之誠

又

【某】頓首再拜王公之門名位益隆則寒賤之人迹日以疏直院舎人衮衮騰上行且入防龍之室矣如【某】者不識尙可以寸紙短緘爲修問之資否乎執事上或許之則記室幾格之上時有三十年白首同舎生之書亦惇篤風教之一也惶恐惶恐

與李端明

【某】再拜【某】十六日旣離侍右風潮不與舟相得宿孤嶼翌日抵靑田暫寓湧泉寺更三五日行矣去大座益逺懷仰益不自勝不日朝廷爲生靈以廟堂起公則因時濟物之心計亦不可藏當須欣然赴之愚拙孤生尙幾竭其區區

又

【某】再頓首拜伏防寵頒臺翰並石刻二本拜賜榮幸魯公之英風大丞相之文端明之防皆傳逺信後者【某】何人亦得以名姓附致其間蓋大人君子茟端小爲造化亦足以借人無窮之寵願檢此身以承大惠

又

【某】悚息姻事卜以二十五日成禮逺防頒賜不勝感激章壻書生頗能以小官節約前日端明舉揚義榮聚範氏幅幔杯酒因緣甞以教之矣然十尊盎盎如春酌以授賔眾固不知寒女之貧也

答太平州陳守

【某】頓首再拜【某】十九日受省札二十日早奉祀以行二十二日抵祠下卽刻成禮前此移文者蓋祠屬盛治不得不布諸執事故也上托余庇得以旣事方玆懷感更防賜諭愧益深矣

又

【某】惶恐再拜九重旣分遣祠祀徹膳以俟嘉應小臣乃不得報以歸方屏營憂懼莫知爲計閣下華緘縟禮專介臨之懼用增甚銜命無狀敢復饕竊以累司敗乎寵頒並用回納具於別狀逆知執事愛憐之故敢列其區區

又

【某】惶恐再拜別紙嗣至已同圎緘拜領鎖吏闗白後時之罪願賜闊略前一夕亦遣本院人吏一名詣采石料理曁臨流至使【某】與路人爭渡所遣者尙爾鎖吏何責焉偶府中亦治醮貳車臨督之備見州郡分體朝廷之憂無所不至豈勝欽仰【某】歸途眾謂得一小舟可以夜發曉至亦嘗面白貳車知彼處並無和雇遂騎而還亦以禱祠無功不敢托淸流而自安也防寵諭謾及之

與陳師與

【某】頓首再拜【某】自幼年仰徳未遂披書屬者一見大慰疇昔而公亦開懷笑語相接如平生𨿽嚴程見廹徑逺門下懷此厚意千里不能忘也去年建康夏不雨秋淮西軍潰入冬情僞變怪終嵗不得伸眉迨至六飛還幸則奔走道路追隨人事【某】遽有不可言者𨿽欲修裁短幅上候興居久而未能亦照恕之否未卽參晤尙勤瞻望之心臨紙惘然

又

【某】再拜【某】不敢以世俗不情之語上諛盛美如安撫文武才華气節落落與古人比一經顚躓久而未振者豈君子之用舎自有時邪願益調護坐俟善類之興【某】遲暮亡奇日竊東廚升斗背有芒刺臨安一居差安便第午晚出省不過接三數客報一二書遂對燈火苶然昏睡不復眼到書卷中豈勝愧恨何當從容髙論破此頑鄙

與潘義榮

【某】頓首再拜義榮中書舎人卽日初冬戒寒伏惟祠宮髙間臺候動止萬福江幹見公於小閣波浪之上一語成別豈勝悵然自後𨿽滚滚度日未能拜書爲問而公之起居得之甚詳深以爲慰如聞扁舟抵岸徑自蘭江與眷聚同爲北山之居行朝是非傾側之地車馬之气上成煙霧而公乘輿一來蕭然脫去想當秋晴日暖徜徉杖屨樂有不可勝言者殊使人懷想歆慕爲無窮也銓曹考功最爲闗要日得與羣胥爲敵每搜見情狀使士大夫不至戶外有滯抑之聲則欣然自得今者移置臺中旦入午歸遂無所用其心素餐之恨益不自平矣但如舎人必不得久在山間事定理明則公論又將驅公以出承教之幸固在旦夕間爾鄕裏聞今嵗可得上熟拱坦田瘦如石亦有穗可鎌餘可知也防發近得書矣懷間萬端非幅紙可盡未聞惟保練生經坐待殊渥區區至望

答曽天逰

【某】再拜公之去國也【某】文拘不能通謁郊外自念仰徳有素【某】在省戶𨿽間得一見而文書塡委坐窮日力不能從容名理爾後承乏爲言官則一見之欵又不得如在省時參差闊逺今遂千里其爲愧恨未易可平尙惟珍重鼎茵爲國自愛卽還禁近以慰士大夫日日之望自余難以寸筆殫布伏幸臺照

又

【某】再拜屬有逺役離北闕之一日拜緘賜於舟中伏承爲別以來體中嘗少不平今已全愈豈勝慰喜至於問勞周旋則感愧之情抱以西去矣朝廷遣樞臣視陜右而鄕人牽累率皆攸行恐復無補分毫則爲懼滋甚區區行李已次符離當以六月半至永興半年後可還長途萬里惟有瞻向之懷

與秦丞相

【某】稟自再拜僕射相公卽日炎夏伏惟從容廟堂神明共護鈞候動止萬福【某】備員行府何補事功道路無虞咸托大庇行李卽今已次谷熟郡縣愈北物愈賤米粟愈多如永城防亭皆小鎭邑亦庾米萬數聞京洛間斗粟不三十金造化所以相佑者是豈淺淺苐三年之旱人斯具舟不得不爲之計也新疆百姓所以望摩拊者事非一條得賢守令則朝廷不必一一措畫彼自能因時順勢種種辦集選守令似常談區區之愚謂今日之計莫先於此仰惟畱意更旬日當至故都道路節次具稟未緣參覲伏乞爲天下生靈保重

與李參政

【某】稟自頓首參政【某】道路忿猝不能時具申稟伏計徳宇洪深且復防睠之厚不賜過尢下情感愧卽日炎暑伏惟恊濟廟堂鈞候動止萬福樞府二十八日到京一行官吏咸托大庇舊城之內十廢六七獨內前槐栁茂宻樓觀尊嚴如故望之使人涕下新疆百姓如久病乍復之人實無气力但米多肉賤且能一飽度日至於摩拊料理爲經久之計日有望於朝廷也尙逺參侍惟勤仰徳之心伏乞上爲睠倚保重

答胡承功

【某】再拜察學丈今時第一等人羽儀禁路參贊堂廟乃宜而淹畱城都亦一年久何也四川闗利害甚大且重九重所深念豈不謂四川安寕則天下休息俟時中興致公政地未晚今者輿圗復還敵意降順旣中興矣公其益厚鼎茵倚須騰上以允人望

又

【某】再拜樓丈出闗陜【某】被防參佐自四月末離臨安區區道路亦旣百日闗陜人情安帖措畫大略亦定旦暮歸矣樓丈日望大斾之來庶得面盡曲折第聞暴水敗路往來不快計行李亦須少阻願嚴督前驅於行府未去間得拜光儀不勝大幸

答孫學士

【某】頓首再拜太衝知郡學士前日同朝甚慰然鹿鹿抗走與公未得親也去夏山間承髙論兩月且開懷相與便如平生私自欣懌後來承乏省戶益多事而公亦不爲朝廷畱矣旦暮懷想惟心自知拜教之辱伏承待次髙閒臺候動止萬福主上以闗陜初復命樞臣出使夏四月被上防參佐七月抵鳳翔西南望巴山如畫圗念吾太衝飄蕭其間而不得見也玆忽被教審聞動履趙丈又具言日來爲況甚佳旣以慰浣而華示委曲奉之溫然恍如小山飛瀑畱燈夜坐共讀舉子試卷時也如馳想何樓樞措畫分屯事大略已定惟候一見趙丈付以茶馬數端便爲歸計此只兩日間示王普州極醇雅苐到此太后時然亦不敢不爲官長稱其才趙丈𨿽老而精明可喜樞還朝廷當能力言於上也並惟埀察【某】自去秋作言官亡狀自合引去今尙彊顏奔走者公當照見其心更兩月到臨安初春當得歸雅眷未望他日尙防放死生願以幅紙問我於金華山之北來書累紙不敢效尢亦幸加諒自余保重不日騰攄所蘊以福利天下至望至望

與張全眞

【某】頓首再拜去嵗冬月【某】備臺察員參政大資擁節行朝覲對而去拘文不得伏謁麾下人物疏微又不敢聊修記候南昌起居愧懼之心積一嵗矣卽日恭惟臥鎭名藩十州受賜坐膺顯相鈞候動止萬福【某】夏四月被上防參佐樞宻行府逾闗陜抵秦鳳半年萬里幸不墜鞭防以歸今玆攝吏儀曹叨竊益甚念異時隨眾人出入門墻均奉教約而盼睞獨厚受知最深庥庇之因豈無所自緘封恩意惟心自知𨿽無世俗竿牘之禮致其區區公未必拒而勿領也南昌控阨江西所系重大往年饑民狼顧聚爲盜賊今皆一二安集爲郡縣如故則九重之憂亦日以解促還禁宻講求所以福利四海之道公其旦夕歸乎此心復朝夕以幾嵗鑰將更臘寒方重仰惟精調茵鼎上副睠倚之懷

答陳長卿

【某】頓首再拜卽刻臺候萬福【某】前日防臨過諭以令祖銘文事中懷感愧殆不勝言累日念之終不敢承命竊讀行狀見所以種徳遺後之道汪洋深厚非文气蓋世者未易發揚顧此窮悴衰老之筆出語蕪陋自蓋藏不暇敢承命乎又念辛亥嵗公考蘭省進士【某】以舉子被選宣有諸生禮今欲論撰先世之令猷不仰求名手而反下須之【某】所以尢不敢者此也懷二不敢不以告諸執事則輕率不揆之羞實自貽之願賜孚察行狀藏之篋中他時閒坐祓濯開卷欲與古人同過目故不以歸納並幸裁照區區尙幾面言

謝何直閣惠詩文

【某】再拜前日得見已如對冰雪徐讀所惠詩文五采交正味粹然眞所謂赤瑛之丹所不能抗金莖之露所不能擬也豈勝欽嘆【某】行有萬里之役置此篋中可以洗濯道路之塵鎭壓風波之險敢不再拜

答井都運

【某】頓首再拜都運中大春序晼晚伏惟臺候動止萬福【某】數拜車馬之臨已深銘荷昨日又被長牋之辱有所懷感意勤而禮過非所宜防也【某】嘗謂事功之不立非世乏材而然也天生一世人自足一世用謂乏材者非也不材者貪進而忘其陋有材者計功而愛其力此事功之所以不立也不材者貪進不自知也有材者愛力智太過也古人則不然揣力知分不材者退聽故無僥冒之譏念國憂時有材者展用亦無獨善之蔽君上馭人羣而立事功者如此而已左右綿歷之久飬成俊偉之望甚盛甚休夫取四路之材供億十萬之眾此非綿薄者所能左右如探帑藏而餉賔客取之用之一談笑而辦眞念國憂時之士騰驤展用之日而雅志方有鼔枻出峽泛長江秋水之興無乃近愛力之嫌乎使者𨿽甚愚爲朝廷奏退有材之士非所敢也借曰時將戒未見代者然太師臥病從他司上之於賔主之間若有未盡勉出袖中之手力扶關蜀之民誠有望於左右勤書言謝不覺縷縷切幸深察

與何樞宻

【某】再拜樞宻一日峻除固知慶慰萬里逺使諒亦勤勞如聞孚通和意太母回鑾成此休功尢爲盛事【某】被睠甚雅贊喜獨遲拘系之身不能自力惟切瞻望而已

又

【某】再拜【某】辛酉之行爲上流而出仰托朝廷不至敗事抵防陽被受分畫指揮便知此責不輕矣畫疆分界元無定處止令與北官商議索價之髙勢自當爾使某滿足其意委之而歸則勒馬東還豈俟今日調和內外事有萬端不失此軀眞爲天幸使樞宻不聞其略當亦想而知也稽畱使事朝廷旣不以爲罪而敵意似亦稍緩豈宻庸之功有及是耶幸甚幸甚然疆場凡百皆已措畫不至上煩鈞念仰惟照察

又

【某】再拜【某】受生艱難所遭無易者去嵗一病瀕死衰羸顚力病赴事正此擾擾胡宣撫疽發不十日而死軍無主帥百事散漫人心揺兀不敢顧避小嫌悉爲料理誤恩過聽就畀付之不勝憂懼【某】豈辭難避事者誠以病後心志凋落體力未全又積習之餘觸事掣肘累政務以姑息茍安寖至難遏今費用自十萬緍以下皆不論也四川又嗔催常賦黨庇逰謁一不如志嘲謗四起此其柰何區區之懷有未易言者續一二布之堂廟矣

答何憲掄仲

蚤辱故人華示惕然悚懼退而祓濯誦之悚懼增甚薦士盛徳也惟魁傑有重望气力可以運動感移者乃克當之區區綿薄敢事此語藍田有賈旣貧且病每見道旁寶玉𨿽眼明心動然欲市而取之則貧無資欲懷而去則病無力抱空恨而已𨿽然張敞嘗謂朱邑曰伊尹呂望其人不因閣下而進矣此言薦舉之力止可施於中人非常之才不待薦而猶興也岷峨多士之鄕所謂中賢之可薦者旣坐綿薄而非常之士又將不因推轂而進反復無以當厚意此所以增悚懼焉行大用矣願以今日所以見告者他日躬行之以寵善類敢持是說以謝

答張子公

【某】再拜下諭稱提本末具悉臺意此事在酒務言之利害昭然豈有無本而能取利者乎在宣司言之亦有不得不論者成都有稱提錢近二十七萬其借有酒本者二十六萬有奇借而復還闕而復取乃爲旋轉若一去而不返久假而不歸所謂稱提錢者殆虛名也一旦引法有敝孰稱提乎然【某】所謂取者非謂遽竭之也量與防那庶一嵗之內於酒務自不覺欠而於稱提錢本漸有復還之理所以止令本利相度自防那數目漸欠補還而不敢科爲定額者此也敝司無綱紀甚矣諸庫務或出入無文記或金銀與雜物同歷每考一事悉名在而實亡營田有石數在歷而倉則無之馬有匹數在歷而廐則無之官有請受在歷而人則無之其他不可槪舉【某】備員以來例皆考究略使就實如稱提錢亦是愚意所見如是未嘗與人謀也到此未久人未知心腹所欲知者皆博詢逺問而防以愚意而已至其中否則未可知也尙書試爲深思之

又

剝佑錢一事尢荷下諭豈不深感承公不勝怨罵而罷去某所親聞於胡文者而愚意復不以爲然也剝佑舊法在處行之而獨四川能起怨者何耶此猶未論而於軍中有大利害尙書亦聞今年冬絹幾敗事乎七月初諸處多是絹都漕司無以爲計乃至退還彼此推托不肯収受資閬二州是也退而去者無人擔負則道路驅率鋪兵捉拽人戶而絹無所歸今年已如是矣州郡官吏安得皆是賢者所在容情作期限甫逼絹畢至欲盡退還則軍衣不敢後欲以絹與之一夫有語三軍不能平也欲取官吏加罪能盡停廢乎尙有剝佑之法可以防閒俾污官黠吏知其必償而少自戢爾以聞向來剝佑錢不依法取於合千人而科之民間或剝佑不以實而良絹亦或遭之殆恐招怨之由有在是也若取絹之眞者以實佑之以所佑之數從合千人徵之取一二尢無狀者按黜之似亦無害若旋行允當之後尙有無稽之論則付之勿卹而已更望尙書不以其愚而終告之幸甚

與樓樞宻

【某】頓首再拜【某】正月至軍前蜀人皆襆被入山士卒懷見啖之意謂其必以土地予敵也二月十八日還自渭上人心方少定而胡承公死矣倉卒之間中外嘩然【某】夜半入府取其印盡籍府庫而収其文記呼諸將戒諭之至明出榜通衢應軍事許詣宣諭司自陳方得安帖數日之後率楊政以五千人賫十日糧城興趙原以控敵來路可守可戰蓋諸路之衝也城成而畊者四集於時已恐爲我朝廷所畱亟遣人致懇丞相且猶妄以鈞府爲言謂不起之廟堂則宜付之西方今乃大不然矣宣司積不可開眼不免略以法度繩之已措畫數千牛勸將士盡畊緣邊之田來嵗不儉則蜀人其少寛矣恐欲知此間曲折謾縷縷布之

答何憲子應

【某】頓首再拜提刑直閣伏被置中惠帖審聞卽日臺候動止萬福不勝感慰某去嵗旣一見各有萬里之役自中夏孤寄西南便願相從晤語苐以夏秋不雨闗外民饑欲死水運方斗升而進一司事無處開眼意欲撥遣措畫略見次序然後屈致斾從相與閉閣宻坐開道心胸以慰平生今得書而公以奉常之命背我去矣賢俊得路羽儀朝廷豈不深慶惟瞻見之末期亦撫躬而增慨爾丞相外傳並道中佳什逺辱寄示價重萬金東林後壁小詩不謂亦煩過眼二帖俗謬公獨不掩覆之俾人得以相暴章何也並用愧感公之東去指日騰上爲名公卿何疑然澄淸之志陰徳之語𨿽朝夕勿忘也【某】防主上委寄無他奇畫惟嚴法度示信義使人漸由綱紀之內自余買牛置農器力勸將士盡畊緣邊之田嵗儻不儉公私其少寛乎屬在原頭按閱艸艸爲書姑慰愈逺跂望之懷其他不能周盡惟道塗保重是望

與樓樞宻

【某】再拜防稽大府宻邇行朝增職付之可見主上意蓋旦暮召還參秉政事之資也阻逺無緣詣門下稱慶東望瞻仰何勤如之伏几益保粹和卽膺眞拜不勝區區頌願之心

又

【某】再拜去嵗九月遣介持書謝政府仍奉短記至永康人行未逺已聞帥起之命計只就紹興投呈也正初王直閣附到緘貺備審曲折深以感慰東朝就飬天下休息樞宻從容輔郡爲朝廷增重威徳計亦可樂【某】逺守邊徼坐移晷影一無足言其未至曠失者實余庇及之此朝夕之所以懷感也戒諭寛猛之道書紳感銘【某】受於天者終不能攺而人事矯揉今亦庶幾焉

又

【某】再拜承乏窮邊當綱紀盡廢財用殫竭之時加以夏旱秋霖無所措手𨿽自去年人馬無調發而日前調發之費方與了絕幸朝廷可移司之請遂得並罷官吏百輩遞那人馬就食水運並以營田所得兌賣計司以此數項自利州而上已減水運二十四萬減和糴十萬罷催布佑錢三十二萬激賞絹錢四十三萬激犒錢四十萬軍器物料錢十萬闗裏外大小麥在土者八百頃稍得一稔更當痛爲捐減秋冬間力懇朝廷求歸𨿽不得祠宮之祿亦所願儻有未遂一言之助豈無望於公乎是時續布再三之凟

與程樞宻

【某】再拜伏承擢從內相超置右府得士朝廷之福用儒吾道之光伏惟懽慶樞宻蓄積待用爲日已久雍容班列間識與不識皆知爲廊廟器士人相賀不在今日更惟益調興寢寖承寵睠以副中外之望

又

【某】再拜【某】防主上寄委承乏西邊才短人防日虞曠敗非朝廷假借使得自竭則此地未容以嵗月茍也商秦岷隴凡利害重大處分畫一切了畢若無所與者今月十七日已移司利州自是並減官吏省節漕運利復不可言旦夕別具呈稟自余疆場寕靖不乞鈞慮

慰勾龍中丞

【某】頓首再拜頃聞先朝議以微恙終壽初不敢信而傳者眾至知公果抱此憾驚吁悲悼不能自已何造物者專以桀禍扼公使凶險相仍而不得振耶親猶失之他尙何云至於孝愛絕人一旦孤立起居笑語以時追慕其痛傷顦顇銜毒茹悲當有大不堪者節哀自重持平奏吉之後以大勲業照映門戶則九原猶可慰也

與程舎人

【某】再拜【某】前年冬使道西出至江鄂間見邸報伏讀姓名恨已逺外不得見去夏以來獲接西南士友所以講聞盛譽甚休日以君相得賢爲慶而不敢爲左右賀也方圗移司小定修咫尺求自通敍不謂肯臨之記萬里先到懷此愧感無言可諭果不彼外區區幅紙當繼此以進矣

又

【某】再拜朝廷尊榮武事向息必有雋傑出爲華藻宜舎人之不掩於蜀也欽仰之甚彥實器先諸公頃皆省戶相從之久粹然之气今猶不忘自應有同舎之樂順之聞其請祠不謂已爲古人聞之傷痛並防見告尢知睠意

又

【某】再拜孫法曹得稱譽如此賢可知也第本司官屬機宜而下凡十員除兩員專管治種田不用士人外餘八員乃張漢之曹績湯沂成份樊奕熊彥璋範寕之範芑皆已入幕內三四人未奏名者先試以事然已充數矣【某】去年孤入西方眼無相識訪而不可得如法曹也豈易聞耶獨承命之晚爾𨿽然不敢忘也

與李殿院

【某】再拜伏審宻承殊睠擢置副端朝廷得人士類稱慶殿院殖學抱器蘊藏有日今此發揮其剛明之气忠厚之澤雍容於人主之前者想惟炳炳然也富貴鼎來前有萬里此正未定爲左右賀少見區區之意云爾

又

【某】再拜【某】辛酉之冬奉使西方暌闊以來今渉三載傾遡道誼曷日而忘其不能以時上記則遽冗奪之亦辱照恕之否逺徼在天一涯邸吏以狀至喜君子之得路書不逮占辭而遣並遲旦夕別奉峻除之賀

答資州邵知郡

【某】再拜【某】萬里逺來目見陜蜀利害朝廷旣自有所處敵意後來亦漸衰謂可以不至甚愧而歸矣軍無主帥忽被承乏之防憂愧殊無計但重爲力而誅不勝朝廷他日𨿽憐之無及矣睠照頗深亦有以相警悟否不勝因風之願

又

【某】再拜軍前解甲士卒皆休息不勝幸甚但屯列十萬之眾饋餉激犒器械寨柵無一可罷用度動以百萬計略州縣而不問則他無從出外有闕誤則內爲郡邑之憂督而急之則郡邑亦窘可憐苐恐彼此照察於本司合起窠名不至有闕是爲大幸下諭激犒錢方且圗之尢見畱意也因示故縷縷

答提刑何祕監

【某】再拜丁巳參際於建康戊午周旋於臨安其後【某】承乏省戶舟銜上防峽之水自是不得均茵馮矣東西萬里郵置渺然𨿽劇奉懷何以自見今不復縷云也執事學業風流久當羽儀朝廷持節鄕邦固自逺有光華而論人物進退者未嘗不竊以爲悵行觀騰上以滿輿言

又

【某】再拜去嵗被防出使止是撫諭江鄂因爲川陜之行中道得分畫指揮遂此畱滯數月之間以身嘗死者屢矣今復掛系於此憂深責重如擎盤水而立來示委曲深見朋友之意尢切感荷也闗外大旱合江而上水流如帶軍儲升斗而進又興洋間憔悴尢甚近減戍入闗盡捨二州支移及減免和糴之類方有生意欲推而廣之勢猶未能者一司千瘡百孔皆未補塞區區之懷欲言不盡

答巴州周知郡

【某】再拜縷縷之諭一一備悉【某】到此愛惜錙銖如私帑中物聞左右節用之言豈勝欣喜𨿽然吾人又當體國觀時較量輕重不可一槪論也靳數夫之費此郡縣之小節撫存來歸乃朝廷之大恩至於不循教令爲孽害民者自當付之以法更惟財照

答諭運使

【某】再拜省戶防從之樂回首如夢每念小牕孤寂側耳聽公髙雄偉防之論於今使人不能忘也漕粟挽餉已非所宜今復投置可爲浩嘆何當見左右騰上靑雲以文字飛鳴慰此旦夕之望乎臨書之懷猝猝難道所謂心之精微不能致萬分也

答鮑右司

【某】再拜別後瞻企良勤中怍兩嘗修問皆徹視否初聞榮躋宰蜀方竊慶慰旋知復出江上國事勤勞自無外內委之重者豈非付之親耶更少展力徑登禁近無疑矣【某】因緣使道遂成畱滯屬嵗不登一司蕩然無復綱紀隨事補塞未見功效惟日憂畏也此懷何當面旣臨書增仰

答簡州李知郡

【某】再拜爲別累年不綴西望緘書不致愧亦如何去冬銜命而出正月抵故鎭諸郡記問如束筍而公無一紙相訪每切疑怪今領惠帖乃知嘗辱遣教何所遺墜使不及拜也簡政固報成矣而北山之約遂成謾語深切慚負此身流轉於利害之場久而未脫狀如孤舟縱入波浪中勢𨿽未定抵防之心元不忘耳懷向道誼惓惓無以爲情何當宻坐傾倒此意臨書惘然

答簡州文知錄

【某】再拜盥讀緘書已知鼎味詳覧巨編究見所存【某】何人荷不彼如此深感幸也踐執事之言不至虛辱庶其可以酬厚意爾

答潼州宇文龍圖

【某】再拜自聞抱琴瑟防弦之悲日欲修慰遲頓不敏汩沒於文書兵食之間久而未暇來緘先辱奉之惕然且認拊存不見斥絕之意愧感深矣奉祠之請初何爲而上朝廷重違雅志聞已報可伏計命至卽行矣拘系終無緣瞻望以慰平昔爲恨何窮

與王參政

【某】再拜自聞鈞斾奉迎淮上東望延頸者今已閱月九月二十九日果聽徳音想惟寶馭渡淮率先拜舞雍容班首驩動百僚君臣之慶可謂盛矣無緣面贊但切馳情

又

【某】再拜【某】逺守邊徼朝廷有大慶而不得與百執事之後塵蓋亦骨相之貧也比見省札知有新執政而未知爲誰不敢輙具啟續當遣發乞參政爲一言之干冒皇恐

與兵部程侍郎

【某】再拜紹興壬子廷策進士【某】忝隨諸生後獲望光塵又三年試吏永喜此身日多事矣瞻仰道誼𨿽無日不謹而侯承記室之禮曠不及修疏慢之罪欲自文而不能侍郎丈尙存雅故而炤察之否臨書敍列愧怍滿懷

又

【某】再拜【某】去冬被防出使中道讀邸報知執事者將還朝竊自慰喜謂旦夕使道東歸不以罪斥則均茵馮而耳教約尙可幸也疆場無人就防畱師不惟綿薄淺闇不克負荷是憂而相距萬里承顏未逮中亦歉然矣百遽爲書姑見萬一

答渠州知郡郭直閣【郭思之子】

【某】再拜持辱緘示先閣學士詩盥讀再拜如見風采其憂時之心先見之明與古並駕而潞公之知人接士又何其絕俗也三復欽仰非言可盡

答京西蔡運使

【某】再拜信叟來能言動靜謂爲政甚力及謂來緘果見料理荒殘所以爲國爲民之意甚逺不勝欽嘆【某】猥當邊寄責重憂深疾病之餘志意衰落非前日上竺山間人物也何當一見道此心曲

答江西蔣運使

【某】再拜伏自拜違今將一嵗所謂僧坊夜話道次語離此懷未嘗頃刻置誠以回首萬里各在一涯抗走塵埃略無修問之暇記室指以爲尢【某】亦何辭來緘臨之更被甚溫之語使人益以感愧此懷猝猝萬一不究

答簡州李知郡

【某】再拜類試特恩進士念非老友莫可爲諸公持銜者盥讀策問欣然嘆仰不知勤動之有愧也更辱遣問感亦深矣區區之懷余不能盡

答懷安羅知軍

【某】再拜臨安仕宦大抵相值頻而欵晤之日少及其別也飄忽東西各隨所向惟自企懷爾棘寺美解之後記問不能通今忽被貺感慰如何獨以相距正逺未緣面敍臨紙此懷尙有不勝言者

答銅梁王知縣

【某】再拜去嵗入西方便聞賢譽獨以未見爲恨繼而承乏軍前相距正逺一紙之薦姑見區區欽慕之心無足徳者率昜之罪恐未免爾尙幾仁明有以原察

又

【某】再拜別紙之諭備見君子之心不相視如他人矣深所感佩軍儲不可減誠如來教吏祿可裁者尙未諭其說願詳及之求之節儉眞是確論此區區蚤夜所不敢忘者【某】自到官燭以寸計果以枚計人或笑其瑣瑣而【某】獨謂積習爛漫之餘不先從自已與本司正之莫可回也今已得移司指揮矣並省官吏輕減水運又復力勸諸將盡耕防邊之田來嵗儻不儉庶可漸寛每取州郡一錢如割截身體敢忘痛耶因左右縷縷布之

答譚監務

【某】再拜長至令辰以軍中後於治禮不敢修問駢緘寵臨愧荷深矣新陽已享道徳方應時而茂百順之臻不復以頌賢者惟幾爲逺業自愛重

又

【某】再拜書記之妙意睠之溫佩荷𨿽深亦有餘愧督苟簡以治職業率將士以就計律人儻不以爲難而諒其愚庶幾可濟至於朘膏血就饋餉內已困而外猶告不給殫竭愚慮欲救萬分而未得其策三慶之目獨此爲未敢領𨿽然終期不負閣下之意而已

答賈茶馬

【某】再拜馬政朝廷所先茶賦蜀人所病隨宜兼濟之當有能者宜九重之不能捨左右也久跂來音頗勞東望玆忽被貺何慰如之少出袖中之手以奏之政便可一新不勝至望

答劉黻戶部

【某】再拜去年中夏到官秋冬間臨安故舊有遣書道盛美者及接此間士友其稱謂閣下同一辭所恨事權非前日比自官屬之外盡是朝廷除授無路可以振揚光輝然以所得人物姓名布聞造化者當爲左右勉之計朝廷以簡防善士爲急當亦自有進寵之命何待鄙人之言

答諭郎中

【某】再拜去年中秋被專帖時以病後目怱猝之報命筆史牀前書之使者去事隨日生又四面書問如束筍奉懷𨿽深不復通記矣正此愧仰遽領華示便若對面何慰如之山居無事文思當益淸苦相從之日未有期臨紙傾遡

又

【某】再拜駢緘爛然與來帖俱玩不能去手詞宿意新字字有來處非後生淺學所能讀也東朝就飬朝廷禮文新煥必尋執筆華藻之士爲時特書公其可以趣裝矣

答賈茶馬

【某】再拜左右持心剛明發於政事者類非習敝玩常之態欽仰未易一一云也顧方孤寄遐邊毎以區區無所借助爲恨今少快矣𨿽然久壞者難遽治違人者眾怨集委蛇曲折以濟利刃此所望於左右者也辱知敢爾

答瀘南安撫李待制

【某】再拜【某】東陽陋人晚就科名竊斗粟以活其孥平時講聞盛譽願識而不果今玆備數守邊𨿽有聫事之幸而參晤之期猶坐拘系馳遡道徳何勤如之區區此懷言不能盡

又

【某】再拜瀘爲名府付之得人朝廷無慮苐老成君子當羽儀華近淹之師閫未爲允也【某】疾病之餘志力衰落負此重責蚤夜憂懼警悟之益後當丐諸左右玆未敢爾

答韓參議

【某】再拜撥煩之久付代而歸想如解縛至於親故相見之懽園舎幽適之趣樂亦無涯矣苐憂世之心功名之防方相違而未遂識者豈容無恨更煩別啟爲禮過勤俗冗相仍占辭不逮並惟照恕也

答致政李中大

【某】再拜伏承賜閒之命已遂所乞蓋易退之風朝廷之所樂聞而士夫之所欽仰也休飬天和年徳彌卲其與俯仰於名利之場者固自有間無緣面慶更辱先貺感愧之懷言有不能盡者諒察之可也

又

【某】再拜遇知友必詢動靜如聞日來體力稍安固已爲慰今玆被貺喜可言哉脫俗吏煎廹之苦而就家食從容之樂宜不藥而愈也【某】備數鹿鹿凡百如式裁節用度漸爲蜀人求安樂之道未知得濟否爾因知愛言之

答虞運使

【某】再拜賢者撥煩非所宜易漕防子未厭眾論然不擇事而安古人之心也比以遣發田候一軍老小逾二萬眾舟車之須供饋之費本司𨿽已一切戒約各有定數然經由路分儻不調防出之必遺州縣之憂故冀得君子蚤來恊濟田今行已久矣公亦可無事然度亦未出峽且煩在司照顧下訪少遲無害也伏几諒察

與羅中丞

【某】再拜往者漢中饑又關外居處之民日有移徙今夏漢中麥大熟而關外疆埸已定人情甚樂𨿽對境時有文移整防細故及陜西叛亡欲來者不過以禮酬答善言謝去率無足慮惟是疾病之身年來衰替勉策鈍滯終恐顚錯上累雅故此其所以不能頃刻安也中丞亦有以警教之否

與樓樞宻

【某】頓首再拜四川連闗外大稔營田所入及二十餘萬斛魚闗合江上下廩廥皆滿水運之亦十去五六今秋又與吳少師於興趙之外馬嶺之間修築營田大寨軍民安樂之來嵗科敷於所減百八十萬緡外當更裁損近又約到北官定洮岷界馬路並無妨阻應分畫事一切了畢苐【某】自賤累到此幼累翻病豚犬新婦六月末姙子中胃反而死又老身疾病比舊遽衰黽勉從事其亦何聊俟及兩考從君相丐祠宮之祿未知得遂否爾

答勾龍中丞

【某】再拜【某】守邊何能行亦再嵗蜀士夫固客之而區區自省實無以自容也兵未可遽銷費未可遽削之論如坐吾軍中而見其情狀豈不銘嘆至謂其間自有寛省之術則小人日夜計慮而未得者公其終惠之乎惠一言使見大略更容思索以進則豈獨【某】之幸公所以幸鄕裏者多矣至叩至望

與樓樞宻

【某】再拜【某】去年冬月嘗拜稟目計遂呈浼近領六月二十八日所賜緘帖旣荷不忘又得以詳起居慰浣殆不勝言久不收鄕書但聞夏旱異常深以爲慮防稽大稔仁人之澤自應爾也【某】鞭策駑鈍凡百粗見倫理前記亦布其略謾以裁減數目拜呈右防軍昔養六萬今九萬人又十年功賞三師下轉行十萬餘官嵗計尙牽拽不合其所裁減皆本司所用度也利州以下水運減三分之一以上至魚闗一節僅減五分之四以本司營田及糴買數就闗頭兌那故有是也魚闗計司四月支嵗計有一年之積本司儲粟今百三十萬斛【異時備邊米常不滿六萬】今嵗再稔數當加多矣然蜀人獨以不盡除去窠名爲恨此所不能辧也今年五月成二考專人丐祠文字已在道未知便得遂否爾

又

宋修撰之諭恐應命不及此間並無辟差窠闕屬官舊系本司專用近稍稍從朝廷除授矣此外惟闗外四倅計辟皆已有人其爲代者近亦朝廷差人矣範徹者若在川中渠當自知蓋今日宣司非異時比也一書報修撰公乞鈞防送逹周防稽介潔而能官托大庇之下惟惠顧之幸甚中間相隨宣諭一出墮馬損臂而還亦嘗幹叩廟堂命薄無所成就【某】气力防弱有言無效樞宻能造化之否率易爲致區區惶恐惶恐

答瀘南李待詔

【某】再拜願見懷日日之私拘系不得前也下諭有訪逮之約奉之欣懼左右以法從名流上煩臥治豈當輕戒行李貽館人道路偃薄之勤公文不敢輙違來命姑依應而往若以所欲論者違幅紙詳告自足以通千里之心公其深照之可也

答成都路榮運使

【某】再拜下諭職事二件備見畱意只以欽服貫頭錢逐年承例入帳得防科撥計司非敢輙取也水火不到錢亦是有制置司以來取用獨今年【某】奏知推與計司令分州郡之窘使非舊例敢創開耶目今養兵如昨邊備不可弛頃所減二百萬皆是苦意裁節宛轉那兌之數若計司嵗帳𨿽一一盡得猶闕三百萬緡朝廷方今多方剗刷爾鹽井所亦是嵗帳得防之物約時價爲髙下初無定直貴司知市價則知計司所取爲虛實矣至於必欲取鹽自賣恐亦紛紛已禁止計司使於價直令相周旋旦夕因見自可與之面論也

答賈都大

【某】再拜下諭督過之言聞之愧悚然愚意以左右申請爲是則不敢也使臣請給旣無所歸自當申明但欲以嵗帳內所取絹互相支兌則不相闗矣茶馬司錢絹前官與宣司辦事非一日【某】頃時所以一切聽命者非不能爭也知左右純誠無他前人起瑕釁置機械欲使公蹈而發之故專爲左右破此爾今若更指前項絹爲押馬使臣請受則似太甚若此絹可支爲利路使臣請受則責司凡有闕乏皆得指矣老先生其亦出於一時勿思耶【某】愚無能惟平心論道理自謂無愧至於督過長者豈【某】所敢職事所在時乃一鳴正惟知友見諒也愧悚愧悚

答防路鄧運判

【某】再拜鹽事以所未安再煩條畫以系重大𨿽四顧無害及其舉行尙當有礙切勿憚往復論議令見的確也防路米比十二十三兩年所運已減三分之一近又兩次將利路余舟分借然而米運終不前何也零落畱滯於江幹寂寞之鄕米敗而人防動逾嵗月豈仁人君子每形愛物惠眾之言見於施行者乃如是相戾乎左右必有以處也利米欲於閬州出卸亦戒都漕司如所諭矣並幾諒察

答簡州何教授

尙書上古之書也但尙書傳於今者非上古之本上古書皆科斗文字孔氏已謂時人無能知者更以竹簡冩之則易科斗爲書遂多訛謬或謂逸書若稽古之上猶有粵字字旣脫落又以若爲順以稽爲考左右破安國此論而專以稽古爲義此可以類見左右之學矣可勝欽嘆後漢所傳尙書孔融作傳鄭注解陸明徳知其非孔氏本矣學記引說命曰念終始典於學鄭氏注云髙宗夢傳說求而得之作說命三篇在尙書今亡是知元果不見孔氏尙書也孔氏書晉元帝時復出於豫章流傳至今今日適吏休少閒因與左右論之

答潼川路於提刑

【某】再拜獄囚姦滛宜端人之所共嫉前期申明使黠計不得逞豈不甚善但先列罪人之詞而繼之以今來勘狀則惡迹昭著今乃謂勘狀𨿽爾而罪人之詞云云疑若助桀也來書示諭再三已曉然矣吾人何心激濁揚淸深有望於賢使者故不得不爲左右辧之道理旣明便自不足致慮幸察

答範運使

【某】再拜牛車之諭備見經畫所以求欲寛民者無所不至但聞卓筒與牛車自是兩般不可更相爲用兼水脈增減不一大井之水人力取之有不勝則至於用牛車歇水小井𨿽牛亦當暫停今槪變卓筒爲牛車未詳其說蜀人困敝極矣要當以不擾爲先徐徐因事調防乃爲得計又欲尋遺利而取之𨿽意在裕之恐後日不能無患賢者之心洞洞可見職事有疑不敢不進其愚更望詳察

答韓知郡

【某】再拜傷農之憂尢見逺識此蚤夜所不敢忘也諸漕大率以無錢爲辭勢亦不能辦宣司分托諸郡微增市價糴之而悉意相助者十不二三殊可嘆也目今已糴數亦五十萬通營田儲積凡百四十萬矣但勞心費力譬如粟粒不知頭數蓋相助者寡爾今年營田比去歲增廣公當亦爲我喜因照愛故及之

答西路何提刑

【某】再拜久不瞻晤𨿽日對文書未嘗不懷冰雪而跂思也忽被專教豈不慰感然連紙爲札相置於疏絕之地不復具記問如知友當有獲罪於執事者顧勿自知耳愧甚愧甚令弟𨿽未見書聞气格已可喜稱薦出於率易不足爲徳【某】承乏邊陲行欲再歲區區無補何愧如之凡可警悟者日願不彼臨之而未之有聞不勝叩望之至懷間萬端因書不能具道諒察幸甚

答合州楊知郡

【某】再拜三江之衝饋餉之冗𨿽各有專職亦賢守是賴左右材器敏博不惟自當以惠人濟務爲己任而人亦以是望公矣扶助整齊之計亦不得辭也譽望旣休寵進直可倚而俟耳

又

【某】再拜凋瘁之民久思休息而【某】以綿陋闇淺之資適當其責非諸郡肯同出力則區區鄙人其曷有濟經營之助警發之言則惟朝夕以聽之無實過情之譽旣不敢領亦非所望於知友者馬正惠公守邊之事誠至論也敢不欽拜

與李中丞

【某】再拜中司之選尊重而光榮祖宗以來非學問行實兼著不以付之蓋參贊大政惠休生靈皆便自此途出中丞其爲時茂對玆寵區區賀幅當繼是以行

又

【某】再拜【某】甚陋人也防上寄委不得以陋辭黽勉邊陲行亦兩載爲蜀人旋減科賦今亦二百四十萬緍種營田一千二百餘頃苐飬兵如故而陞轉十年以前軍功未已蜀人方欲盡捐所賦此所不能辧也至於謹闗梁練士馬凡百不乞貽慮

答榮運使

【某】頓首再拜運使大監奉教伏承夏气已炎神相吉徳臺候動止萬福不勝感慰別久懷間願道者非一然千里遣書精微難盡則亦付之因循而已辱貺所以尢愧怍也激犒錢之諭備見君子薰然之意苐【某】亦無可爲計者欲取諸軍更戍之錢將士有名之費自今一切罷去則違拂人情似非爲國慮事者彼乞盡行蠲減者皆州縣小吏無知之語此輩無事則瞑目亂道有事則斂尾如防左右當自照知若元防指揮則已令報下至如今年所取之數亦有近畫之防【某】必不敢鑿空爲名誑欺貴司罔取西路之錢至於所取窠名則自有累年舊例大斾坐府固未久如同官運使應副軍前者非一宣撫矣何今日而獨見詰歟𨿽然如左右所論豈不較然但吾人職事當通而爲一凡有利害均爲國事不可見此而忘彼大抵今日之事在於同心講究共尋撙節之道經營一件然後補除一件此錢自百八十萬緍裁減將一半今一半者念念捐減而力有未能每嵗終具支用數上之尙書省非不敢使朝廷聞知也自領來示夙夜思之必不得已則去年十月以後所添井戶錢引一道當指以爲窠名儻用此塞激犒之冗似可少寛旦夕當行下矣區區愚陋煩左右鐫誨至於縷縷而未能相稱使公盡洗煩苛之志未得行於四川可勝愧恐更望深諒此心而原貸之於理有未當者卻須再示惶恐惶恐未緣修晤伏几爲逺業加愛

答錢宣幹

【某】再拜綿陋當重寄願得賢知友之助此旦旦之心也左右辱臨之豈不甚幸但無所被受而增一官有所不敢先煩權攝以待後命又旣無員使左右自諒所以處此者當亦無防矣更俟檢防前申求速置以稟堂廟並望照悉

答防路鄧運判

【某】恐悚論事各有所見不能使人同也苐官中文移必得應報而後巳省部日日行下【某】豈得終已哉若防駁卻有未當條析再來自是無害吾人於官事何所容心大率只如鑪亭中講題目眾說交攻歸於至當之論其爲朋友者常自若願公無疑幸甚幸甚

答柴倅元章

【某】再拜與元章別後無非瞻仰之日然一從流轉西南責重憂深惟軍旅財賦是問不暇作書寄逺矣被帖恍然如夢寐中與故人語其爲欣喜猶疑未眞也廬陵古佳郡隨事爲利益自有樂地但儒雅蘊借宜上淸華尙使撥州郡之煩者亦何理哉厚自珍防以俟知寵

又

【某】再拜辛酉出使道上一病瀕死壬戌二月與北官防議渭河上三月胡資政物故五月被防畱帥自是與東南逺矣始至之日帯甲者十萬仰口待哺而廩廥無儲粟四川久輸之民气銷力盡喘喘將絕念無以救之於是亟買數千牛率將士盡耕漢中之田年來嵗得粟近三十萬斛覆實虛冒裁節用度嵗爲蜀人捐減亦五百萬緍疆場安靜勁兵精卒斂而不用誠可藏拙苐疾病增進志力凋落祠宮之懇日至堂廟引首望之不置也萬一得遂乘峽江未起之時笑謝軍民而出徑臥山中亦無甚愧因書輙爲知友言之

北山集卷二十

欽定四庫全書

北山集卷二十一

宋鄭剛中撰

先君守官醴陵日予嘗隨先生讀書嶽麓山法華臺上時年一十五今玆再來四十有七年矣置榻設幾之處歷歷可尋感而賦

愚翁髫髦昔埀耳曽向華臺借牕幾小冠短褐隨先生風雨孤燈讀經史气粗膽大眼無人防擢犀象角連齒那知物外有沆瀣但欲書中覓靑紫嘗持杯酒望髙城弔彼洛陽年少子棘闈裹飯三十年百煉自知俱繞指後來腳蹈官職場恩重如山報無幾今玆疏髮蓬霜顚蹤迹舊逰眞愧恥一松一石如雅故應笑愚翁今乃爾愚翁明日便南去嵗月曷其重致此慿欄之恨在無言珍重湘西山與水

蒙蒙雨中春

蒙蒙雨中春回首失殘臘茸茸亭前艸新舊已相雜累囚守僧牕日懼萬鈞壓有罪可糜軀無僕堪荷鍤門前蒼蘚深戶外蛛网合時與逢迎者雲中一孤塔

荊州之川曰江曰漢曰沱曰潛曰三澨其澤曰云夢漢志謂三澨在江夏竟陵竟陵卽今之景陵復州是也春秋傳楚子與鄭伯田於江南之夢夢與云自不同渡武昌道漢陽至復州非冬晴水涸則渺漫極目乃三澨之尾所謂夢澤也己巳二月春水未生行蒲稗間累日將至景陵望孤城蓋大澤中之環堵州治卽古章臺也

江气藏空濶春云壓洲渚蒲稗迷逺目防續川陸阻野鹿頗公行寒花自幽吐不知何處村時擊祭神鼔遙望景陵治大澤置環堵行行卽城闉民舎雜官府編蘆辧門巷具體亦何數幽哉沮洳旁謂是囚伏所茅茨隠柴扉一竹便撐拄四圍楡桞靑風擾亂花舞十日南牕下臥聼淸明雨此是古章臺家山在何許

鄰家送蘿菔並借棊具戲作一篇欲簡泮宮後不往

有客餉園蔬借我兼棊局幽人本多睡欣起快雙目念玆兩奩中勝負等榮辱勿作勝負觀此戲殊不俗要須先生來一笑供捧腹余罌猶有酒晚食正無肉願共南牕風糝此菜根玉

知識相問多以封州气候寛涼爲言大暑中因念退之云郴之爲州在嶺之上中州淸淑之气於是焉窮矣封州去郴又幾程气候不問而知因賦此篇

退之序郴陽水駛山不平中州淸淑气至此鬰以停封州在炎方更過郴幾程不瘴已甚幸謂涼玆豈情山窮人盡瘦艸茂虎公行濃雲從地起地气還相蒸霔雨洞洗之十日不得淸閉門坐小室欹尊視余傾見酒暫懽喜孤吟步中庭炎燠亦何有感恩涙縱橫

偶書

冬溫霜气薄日暮嵐煙重蕭然一區宅半與主人共門前行迹稀病足免迎送觀書忽倦懶酒力亦微動寒燈吐孤花布被尋幽夢【僦防氏防廊爲居防壁而後主人居之故有半共之句】

對月再用韻

團團滿庭月冷侵華霜重何人萬里外與此孤光共摩云度徵鴻天濶目難送三杯見妙理一靜服羣動陶然夜气中可以觀幻夢

封州學東池嵗率孳魚冬晚粥之用佐飬士教授髙公補之至以紹興己巳之春夏偶微旱至秋掌計者告匱試出池魚則比舊加三倍得眾謂公躬自臨池魚不化爲苞苴故所獲如是觀如居士曰漢武帝時海旁民入租漁海魚不勝計縣官利而取之魚不出捐以予民魚乃再來由是知物之繁夥皆天道益寡之意教授念念以廩餼不繼爲憂則盛池魚以丰其入亦天意哉戲賦之

縣官漁海魚不登捐以予民魚乃復一物丰耗皆有道大抵天心憐不足先生手持尺二槐教飬專爲周王來旦旦升堂說書罷只恐廩餼生塵埃池魚賣錢補司計此是從來學宮例今年張网牽紫鱗魚出錢歸稱數倍靑衿摩腹談經史笑謂東池昔無此豈識先生東海頭一竿不數任公子

八月來大濁暑小屋眞甑釡土人謂自是以往𨿽窮冬亦然旣而十二日得秋分之气牕牖涼生與東南無異固知造物之妙人豈能盡識之賦此四韻

萬物由造化誰通天地心柴門閉濁暑汗雨如滂滛便謂嶺外熱四序常相尋露气潤淸曉方知秋意深

梅花

玉骨透花寒冰壺淸露滴暗香驚返魂移自芝蘭側慇懃置書幾粲粲百態出徘徊欲與語柰此雪霜色髙標邈難親欲疏還不得个中須有詩苦覓不到筆要須明月來托之問姑射

學山野燒異常登髙望泮宮如在火池中間泮師率諸生救之下至虀漿飲食悉以投火久而撲滅防持一學固有功然不豫除艸莽絕火路亦其過也戲爲賦之

傳道官頗淸防患計微拙學宮墻外艸十里望不絕芟除失豫備滋蔓久盤結野燒因風起四垣俱烈烈堂上簾低埀飛灰如落雪夭矯逼檐檻流熛向門闑何但光孔聖亦已照十哲諸生固猝猝矩步未敢越相與望而畏鹿駭驚鷗決似聞先生窘書簏自提挈傾盆漿一空戛釡羮亦竭勢過萬輿薪杯水謾毫末頗欲伏忠信石壁驗莊列顧玆煙燼髙難試膚與髮防持終有物逺近同撲滅趨涼尋木陰气定始焦渇三日冷官門炙手猶可熱先生聼我言事細不堪忽徙薪與去艸此理同一轍勿謂艸今無火過茅已茁

冬至春不雨元夕後一日雨作邦人甚喜

晴冬醸春溫气候如濁酒我𨿽六塵淸亦若醉一斗朝來天風雲髙葉聚良久向晚等甘露數防防還有迆邐萬瓦鳴飄瀟近牕牖鬰陶防襟懷秀潤入花栁出門聞笑語蹈舞皆白叟指予西江水不可到南畆十日田無秧柰此家數口乃知天地心慈愛均父母吾儕拙於言額上但加手人窮詩或工肯爲作詩否

久雨

山嵐變濃云地气泄冬熱急雨春風顚十日聲不絕舎中流水入墻外古溝咽塊然檐下雀狀若木雞拙我亦類禪定癡坐萬慮歇廚兵忽相報謂已糝藜蕨隨緣就一飽再防栢香爇

又

東君滋萬寶雨防無頭數窮巷一居深編茅四檐注風平江靜流山近云低度州城杯斗小沒骭泥藏路逺望池塘緑似是春生處幽人本多睡麯蘗仍相助陶然醉復醒鄰雞管朝暮

淸明前風雨兼旬城外桃李無在者書室中有酴醿一缾置之甚久蓋風雨所不及也爲賦五韻

素質吐孤芳柔條敷瘦緑誰將刻楮手作此數防玉園林煙雨多百卉飛蔌蔌小室偶深靜花意猶淸淑置之硯席間鼻觀常芬馥

廣南食防榔先嚼蜆灰蔞藤葉【蔞作上聲讀】津遇灰藤則濁吐出一口然後防榔繼進所吐津到地如血唇齒頰舌皆紅初見甚駭而土人自若無貴賤老幼男女行坐咀嚼謂非此亦無以通慇懃焉於風俗珍貴凡姻親之結好賔客之欵集包苴之請托非此亦無以通慇懃焉余始至或勸食之防榔未入口而灰汁藤漿隘其咽嗽濯逾時未能淸賦此長韻

海風飄揺樹如幢風吹樹顚結防榔賈人相銜浮巨舶動以百斛輸官場官場出之不畱積布防僅足資南方聞其入藥破痃癖銖兩自可攻腹腸如何費耗比菽粟大家富室爭收藏邦人低顏爲予說濃嵐毒霧將誰當蔞藤生葉大於錢蜆殻火化灰如霜雞心小切紫花碎灰葉佐助消百殃賔朋相逢未喚酒煎防亦笑茶甌黃摩挲蒳子更兼取此味我知君未嘗吾邦合姓問名者不許羔鴈先登堂盤奩封題裹文繡个數惟用多爲光聞公嚼蠟尙稱好隨我啖此當更良支頥細聼邦人說風俗今知果差別爲饑一飯眾肯置食蓼忘辛定誰輟語言混雜常囁嚅懷袖攜持類饕餮唇無貴賤如激丹人不詛盟皆防血初疑被窘遭折齒又怪病陽狂嚼舌豈能鼎畔竊硃砂恐或遇仙餐綘雪又疑李賀嘔心出咳唾皆紅腥未歇自求口實像爲頥頥中有物名噬嗑噬遇臘肉尙爲吝飲食在頥尢欲節酸醎甘苦各有髒偏受辛毒何其拙那知玉液貴如酥況是華池要淸潔我嘗效尢進薄少土灰在喉津已噎一身生死托造化誰能污牙頬

淸明前三日將晚風雹大作枕上賦此

寒云壓初曉檐澑如飛瀑驚雷下檐來萬瓦鳴枯竹長髯不敢臥起視亂雙目報言此何祥眾寶歸我屋細大同繭栗照耀比燈燭又如傾水晶一掃可數斛翁速共羅取富者人所欲長髯爾何癡妄相堪捧腹防雹注大是豈誦不熟都緣春風老地逺孤花木瘴裹荔枝林東皇意寕足騎龍作淸明雲間防珠玉

聞杜鵑

少年聞杜防不領杜防意朝將書卷開暮對春風醉啼急落花飛不廢書生睡年來聞杜防萬感集腸胃罪大畏斧鉞恩寛見天地桑楡寄晚日骨髓深愧艸舍燈火寒瘴鄕煙雨細休作防腸聲孤臣已無淚

茉莉

嶺上老梅樹嵗晚等凡木霜風吹枯枝曽有花如玉茉莉抱何性犯此炎暑酷琢玉再爲花承以敷腴綠憐渠一種香徧歷寒與燠空庭三更月酒醒人幽獨有如髙世士含情不虛辱時於寂黙中至意微相屬鼻觀旣得趣就枕便淸熟夢中見靈均九畹皆芬馥

鄰翁以紫石斛承麤石一塊爲予書室之奉斛蓋端溪之不堪爲硯者然較以所載山石則勝矣予是以有白鹿蒼璧之句白鹿蒼璧事見西漢書若乃忘眞假遺美惡則予不知此石之與眞山果同異哉

見山不見理眞假析爲二防假作眞山細大豈殊致鄰翁憐索居奉我石一塊嵌空坐短小枯澀少堅膩承以下巖紫其體潤而細翁言白鹿皮蒼璧慚倒置慇懃加謝翁分別非所防但見眼中山屹立出塵外侵寒欲淸臒向晚亦孤翠蕭蕭風雨天雲气或防晦𨿽無禽鳥聲頗若巖洞邃側耳聼其中恐有隠者在

或問茉莉素馨孰優予曰素馨與茉莉香比肩但素馨葉似薔薇而碎枝似酴醿而短大率類艸花比茉莉其體質閒雅不及也

茉莉天姿如麗人肌理細膩骨肉勻眾葉薿薿開緑云小蘂大花气氤氳素馨於時亦呈新蓄香便未甘後塵獨恨雷五𨿽潔淸珠璣綺縠終坐貧【雷五事見栁子厚集】

焚香

五月黃梅爛書潤幽齋濕栢子探枯花松脂得明粒覆火紙灰深古鼎孤煙立翛然便假寐萬慮無相及不知此何參透頂眾妙入靜處動始定惟虛道乃集心淸杜老句髙韻不容襲余馨夢中殘宻雨牕前急

降眞香淸而烈有法用柚花建茶等蒸煮遂可柔和相識分惠爇之果爾但至末爨則降眞之性終在也

南海有枯木木根名防眞評品坐粗烈不在沈水倫髙人得仙方蒸花助氤氳瓦甑鋪柚蘂沸鼎騰湯云燻透紫玉髓換骨如有神矯揉迷自然但怪汲黯醇銅鑪旣消歇花气亦逡巡余馨觸鼻觀到底貞性存

晚雨

連日午後雨勢欲漂茅屋雨從炎海來初不洗煩溽殘虹掛云端落照明如燭舎中不勝困防步眺林麓渾無一葉動寂立類枯木徘徊傍西檐意頗不自足舉扇招防風送之入修竹

黎伯英解元贈予一大缶封泥如法初謂酒也至乃西山泉云暑中時可一酌珍重其意爲賦此章

有客渡西山泉源出山足初酌愛其甘旣享不能獨汲取得陶罌置滿彭亨腹攜持若抱甕前致且勤祝是爲淸明淵可用洗煩溽珍重客此言其敢付僮僕新手注方壺尙帶蛾山緑我坐三生貧大嚼非所欲半世蒿藜腸兩飯惟脫粟豈無牢醴羶恥豢色身肉交淡況可新味厚實爲毒願玆等甘露蕩滌糟與麯醺酣六經間作我淸淨福旁有教者云奢儉貴從俗下有防竈上是盧仝屋中置短尾銚細煮茶花熟時可邀淸風同餉一甌玉

黃彚徵以石菖蒲一本相遺石圎而蒼小竅數十大率與蜂窠無異又類蓮房竅中皆菖蒲地也石生海旁俗號羊肚云

細腰結埀窠藏精事生育兒已傅翼飛孤懸尙慿屋水仙脫霓裳美實靑如簇實盡秋房枯眾竅存虛目何人得二物妙手誇神速摩搓小變之形在質爲玉徐拾菖蒲子小大量其腹一種一根靑有地皆充足浸以西山泉秀色遂可掬使我讀書舎涼意無三伏常若菇蔣中靜防江湖緑奉貺宜有詩所愧詩篇俗

卽事

新涼到郊墟秋水滿陵澤主人坐輕舸恰受二三客入网旋烹鮮逢蔬方小摘甘同芡實肥酸分【去聲】石橊拆所欣情欵親豈問坐席窄岸艸度幽香退後金三尺風揺水光綠照作杯中色沃此慷慨腸防朱漸成碧我今非次公醉甚狂不得眼旣生花蒼顚先墮幘假寐便尋夢那知紅袖拍殘燭照歸時分破三月白

小飲木樨花下

東山有佳處修竹臨滄浪上下秀色中木樨寄孤芳玉露後叢菊先作萬蕾黃置之婆娑杪金釘澹熒煌或云仙人醉披披綠羅裳隨此小佩玦防落天一方我來便酌酒是否那能詳但怪秋山老猶有幽意長哦詩未得詩已照明月光樂哉徑酪酊知在夫何鄕豈非化蝴蝶以夢棲其旁明朝整冠坐開卷書亦香

山齋霜寒

山齋僅容身寒到不嫌窄小牕壓茅檐虛靜自生白寂寥賢聖心顚倒文書冊限以一簾埀中外塵事隔時於髙樹杪野鳥翻凍翮南方得此冬天用享孤客祗恐明朝晴復作三春色長橋楓葉落終有吳江憶

索酒

奴僮爾趨勿遲久去省缾中有餘不毋論多少速攜來我已持杯先在手長年燠熱類炎夏今日寒風透牕牖籬邊黃菊帶淸露沙際疏梅似初有嘗臨書卷問古人教我眞筌如一口不須辛苦學飡霞但祗開懷多食酒【時有教予吐納者食酒見於定國傳】

對菊

淵明不可作遺芳落天涯幽香抱孤蘂正色敷金防眷言出俗韻寒透方相宜南方十月溫不見落葉飛江氛與嶺侵負此傲霜姿向晚過微雨月波湛明輝風髙便覺好獨酌臨東籬對之不須寐要防淸露滋

有客致木綿椅坐爲山齋之用

桃歇冬花蕉葉幹寒到廣東眞是寒山齋竹椅冷如水欲以薦坐無蒲團鄰翁未必借華顧此流落心所憐臨溪汲水下藍碧爲染吉貝包木綿長鍼引綫作方衲軟暖厚薄無一偏𨿽是凝塵少來客瘦骨整衣身獨便領君此意覺溫甚我亦虛坐其敢安家世窮愁豈今日廣文之老先無氊

庚午臘中苦寒不雪不雪嶺南之常而苦寒爲希有矣

檐風動修竹終夜玉相戞曉望山頭松孤瘦凍欲折欣然掃茅亭凖擬防飛雪待之旣逾時腳硬冷如鐵靑山全不老暮雨空淒絕豈非地气偏濕濁舊不泄翦水下云來祗向虛空歇今年臘中寒萬口稱凜冽此是雪先聲蕩洗嶺南熱蜑叟且莫驚造化無差別防須煙瘴林都有琪花結艸色潤如酥防取焦枯活

辛未元夜

輕寒擁山城逺緑生春艸迎神樂元夜笑語聞蠻獠惟有團圓月報我時節好寸燈豈爲孤巵酒未爲少微醺短檠旁人靜茅屋小

竹間孤坐

逺竹竹自如親竹竹不可移牀向前軒與之相並坐受日一心虛揺風萬塵破忽作雪牕聲防雲疏雨過

閏四月夜艸亭獨坐翫月

山城向中夜暑气亦漸歇幽蛬互喧靜飛螢亂明滅淸風開竹杪入此半軒月坐久觀我身不見煩惱熱天邊白玉盤只恐有時缺頗思得詩句頌道好時節著意搜萬象萬象無一說

擬州學橫翠軒

太華帶雪千丈寒砥柱中流萬夫愕未教聳翠入靑蒼故對書牕且橫著平鋪秀气一里許不露云尖與山腳何人半破好東絹畫出瀟湘秋色薄

無俗軒

軒前疊小山山下生新竹秀色逗幽光都作軒牕緑公來坐其上更置一株玉岸巾人亦涼意飽不須肉落屑隨飛香是中安有俗

讒桃花

手提銅壺汲漣漪去年曽浸寒梅枝今年汲水浸桃蕚明玉之瘦紅粉肥夭夭灼灼豈不佳如酒透骨春頗宜孰與山齋雪將飛彼孤者芳抱淸姿幽香入我苦吟筆此意似非桃所知我今顚倒六鑿癡對花下悟靈云疑何人道眼絕世態試以公論分妍媸東鄰有女厭綺縠雷五不簮珠與璣

寒食

江鄕時節逢寒食花落未將春減色嶺南能有幾多花寒食臨之掃春迹花多花少非我事春去春來亦堪惜柴門風雨小庭寒無柰池塘煙艸碧欲將詩句慰窮愁眼中萬象皆相識欣然應接已無暇都爲老來無筆力

逰西山

我來西江邊兀坐閱寒暑水外有嘉處欲往興輙阻昨朝主人閒聫轡臨洲渚開船入江云絕渡不須櫓杖策徑登岸騎從單可數松杉生好風導我緑陰舞迎門野僧疏對佛香鑪古峻上百級棧竹屋亂撐拄旁道得小徑窈窕通深塢石蘚布靑錢巖泉迸飛乳幽蘭隠髙人孤芳秀寒女樹靜忽啼猿林宻疑藏虎春半果如秋空翠元無雨蒼崖隔桃花不可至其所但聼葉間禽似與秦人語不防武陵溪端的在何許徘徊聳心骨感嘆就尊爼麯糵驅我醉豈復更爾汝一笑諧眞懽萬事落塵土謂已脫囚拘夭矯升洞府顧玆懽與適天暫慰孤旅此身當有累未是得輕舉驪駒已載歌蘭棹倚前浦中流望林泉隔岸聞簫鼔上馬向柴扄山際玉鉤吐客惠賔州竹簟甚佳取退之鄭羣贈簟詩讀之數過成古風雲

捲送風漪光八尺竹新漸作琉璃色世人貴耳便賤目那知不抵蘄州笛年來愧汗常浹膚夏日自嫌污枕席有時追誦法曹句悵恨宗人不多得山齋置榻客一身君惠淸涼到心骨門前客至莫見嗔老子解衣喧鼻息

偶題

軒前有修竹穿紙入牕櫺淸風動揺之壁間影縱橫軒後有修竹山花依以生幽芳吐孤艷不與翠色爭愚翁坐其間萬慮蠢不萌不識動與靜但覺懷抱淸千古愧張籍眼明心已盲

白蓮艸亭前盆池所出也慣見紅華忽遇此本孤髙淡素有足愛者眾皆以比婦人而予獨以擬顏子云

鮫人織綃已奇詭輕梭引絲不濡水何爲玉人雕琢玉亦在泠泠水泉底截肪磨玷旣成花蓋以靑銅聳而起體色當從太虛來五采世間俱一洗似云嫦娥醉步跌誤墮污渠出淸泚又疑驪山妃子泉老藕防根浮到此【華淸宮白蓮湯以玉石鐫半開蓮花湯自蓮菂中湧出妃子浴則坐花上但不知今所存果開元時故物否也】斯言謾誕何足稽況乃窮鄕寕有是我聞賢者在泥塗其湼不緇豈無以外觀不逐紛華遷虛室常隨吉祥止心齋自厭葷酒肥坐忘盡黜靑黃美薫然蓄積爲徳馨表裏絕塵無與比黃昏陋巷風雨寒細防豈非顏氏子

道者寮成人爲書額擬成一詩

寮額髙懸太守書方盤炯炯連三珠唐賢正筆久寥落【栁公權謂心正則筆正】忽此相遇南海隅是寮今𨿽茅艸新原是東鄰寒士居士貧更在玉川上三間破盡四壁無我借得之稍營葺灑掃共費十日余竹牕掛處靑山入水色坐照髮與膚焚香下簾百念靜𨿽未得道道不殊假道爲名亦道者竊復慕道名豈虛風流閒暇兩轓朱筆含墨光能捲舒醺酣爲我小飛動到紙先有神鬼扶我身漂零秋葉孤短景日就桑楡枯願慿大刻消百癘呼吸瘴霧同醍醐【小說顏魯公字逼瘴】

白居易有望闕雲遮眼思鄕雨滴心之句用其韻爲秋思十首

積雨蕩防暑一涼才有望夜气入燈花細影揺書幌楓葉飛紅薄夢到吳江上孤笛過蒹葭鱸魚出煙浪覺來空惘然猿子啼靑嶂

頃隨千官羣曉入丹鳳闕侍立近金鑪下殿香未歇宮槐零露淸馬穏寕憂蹶日近長安逺福過難辭拙聖主骨肉恩孤臣眼中血

天髙不礙眼矯首見堯云況復煙霧淸八荒靜無塵埀空不可狀變化何輪囷遙知五色光上下藏北辰我今在人世悵望那得親

涼至欲飲酒此興不可遮手提皤腹罌傾之若流霞可但飲文字搜尋到魚蝦忽焉見妙理眼亂皆成花方知水底眠杜老言不誇

天邊定何物洗此瘴鄕眼初如黃金盤便似白玉椀明河注其中無處光不滿舉杯對之飲萬慮覺蕭防竹風吹我睡不得終夜欵

西風催戶西落葉動相思栢香穿石鼎孤起學逰絲簾埀艸亭靜籬菊防幽姿萬物同一气榮悴只如斯哦詩詩未成覧鏡添霜髭

南方秋不悲柰我居異鄕不見楓葉丹但憐菊花黃掃迹燕如客斜書雁成行夢中淸愁闊云此是瀟湘瀟湘連洞庭何處是東陽

憶昨離帝都一別遂如雨莊舄𨿽不病亦作越人語茅屋終夜寒單衣晝還暑荷葉未全蛀桃花已微吐西湖蓮藕香今也在何許

日落紅練淨山近空翠滴爭枝鳥未棲閉戶人先息孤坐明月中寒光入胸臆衣潤毛骨冷萬刼塵土滌誰知茅檐下我獨對姑射

老松成偃蓋瘦竹抱虛心淸風度其中瑟瑟韶濩音聼之遂熟寐飄然歸故林三洞旣微欵赤松亦幽尋髙樓訪沈約四牕桐葉陰

風俗

民生各異俗王制論不詭惟玆封州郡山之一穀爾麥秋無靑黃霜冬有紅紫嗜好旣殊尙言語亦相抵問之彼不通告我此勿理駭去如鹿麋團聚若蛇虺已而忽超然天下同一理嶺南自嶺南勿用嶺北比況自江山情雅故均鄰里暮夜松桂間受月如受水根根抱虛明葉葉萬塵洗先生一杯酒月到酒尊底畫以寄吾鄕吾鄕祗如此

靜獨

飲酒或濡首作詩防嘔心疾走欲避影不如常處陰階前享明月但鼔無弦琴淸風儻相過付之修竹林一靜服羣動萬緣寕我侵

壬申年封州自正旦雨至元宵不止

人圗作元夜翦紗累紅蓮天欲下膏澤萬瓦飛流泉燒燈雨何損不過市井喧春若無此雨從誰覓丰年癡兒騃女臨管弦見雨不止意缺然百千燈光祗照夜山下一犁知幾錢人間萬事有輕重況是作止當從天趙子禮勸農回有詩和者盈軸然皆頌徳詩非勸農也擬和一篇

山鄕窮甿不知春鹵莽之種那復耘勸使一日臨郊坰曰爾父老爾勿寕勅書勸諭因人情要使秋稼如雲平饋爾飲食煩廚兵爾醉且飽其力耕麻麥荏菽非一名農有農事毋虛稱齒革羽毛上勿登貰租但議頒殊恩自今無問陰與晴紮紮聼爾耰鋤鳴【栁子厚有紮紮來耜聲之句】

又

山田磽薄髙低春田者緣山嗔鳥耘惰農不趨林外坰每以憚此求暫寕守出見之告以情爾軰勿視米價平官今不用農爲兵𨿽屢丰年自當耕醉飽酒食爾有名田畯至喜非肇稱眾曰此亭公所登願當【去聲】甘棠頌公恩祁祁之雨明日晴聼我吹豳擊鼓鳴

良嗣壬申年來爲生朝壽作一詩答之

惟吾始生朝汝祖五十八甫及賈誼少祖易大夫簀懷繃至不天能有幾嵗月不得著斑衣慘慘意常缺吾如汝祖年汝已雙髻茁似我蒲伏嵗汝方事紳笏我更得祖壽尙有十年活汝之事親日加我一陪闊其如父與子災福勢相軋災勝福力微萬罪如箭發向非天地恩誰肉兩軀骨後效皆茫前愆正磨刮今玆各天涯瘴水東西隔汝作飛雲感我類寸腸割天之加汝者如與復如奪每見橊花紅爲汝惜時節手持祝生香自向鑪中爇但願早團欒盤餐共麤糲將此離別數造物爲除豁小寛寒暑期未作枯木折

夜聞雨聲賦古風時趙使君祈雨之翌日也

山齋道人夢魂淸夢中細響忽可聼三峽流泉出幽隠萬蠶食此春葉聲又疑相如夜病渇蠏眼亂沸石鼎鳴呼童起視果安在云是四檐甘雨傾於時火流祗三日田兆正作縱橫昨朝太守拜壇下五龍奉命云雷驚小兒放散蜥蜴去神鼓罷撃巫舞停田翁翻溝出賸水婦子田邊笑相迎商量今嵗多醸酒是間指日當云平山齋一飽想無慮摩腹臥防秋風生

癸酉中冬四日江行

新寒蕩余暑小雨結離愁行人向西去江水自東流我趂孤船歸回腸車萬周假寐槳聲中淸夢何悠悠恍若傅兩翼飄然得浮逰仙風入山骨佳气遮林邱塵外人物古雲間樓殿幽自念此何許而容區中囚旁有老人笑謂予失初謀貪前慕埀餌遂爲香所鉤今玆窮瘁身抱病炎荒陬終嵗骨肉念百年離合憂俛黙事迎送嗟嗟亦良羞予欲從之拜江波拍船頭危坐記惝恍燻心省愆尢玉玷容可磨水跌那許収

自訟

我昔貧時冬少袴四壁亦無惟有柱自從腳蹈官職場暖及奴胥妻子飫綫因鍼入敢忘鍼入室古云當見妬云衢跌足泥淖寒涕泣牛衣復如故銜恩省咎到骨髓萬罪一愚難自恕山深坐覺困煙瘴天濶日思沾雨露性中不愛賔客詩亦或未然工部句文章誰謂不得力陋儒豈是冠相誤

郡治西防錦被花不爲治架毎花開覆地而紅或緣他木以升予分其本植艸亭之東家僮相與栽木於地髙七尺許上布圎竹復破竹交加之外出四檐如屋之狀通小牕側戶以窺視而出入餘皆花地下置一榻一幾可以獨酌作詩以記之云

栽花傍庭砌立木爲花屋小戶虛一偏橫牕置其腹分竹接柔蔓尺寸引勾曲春工直解事夜雨頻澆沃枝條日滋榮滿架籠新緑紅淺暗香深揖遜薔薇服此花名錦被覆我四圍足比之公孫布豈不堪華縟自慚流落人尙此享癡福我欲飲其中亂影交醽醁擁被卽長謡傲枕眠淸熟又欲效王勃醉處先磨墨引此略覆面腸胃成機軸染筆起臨風定作花芬馥【王勃毎醉先磨墨數升引被覆面覺乃爲文】

米盡

米賤今年不論錢雀防饜飫人畱殘靑蚨不過百枚去可得明珠一斗還其如客寄已淹久羞澀囊中無可防今朝欲冩魯公帖四顧門外將誰幹經營薄少置廚舎呼童告使知艱難從今且作淖糜計雜以山芋供兩盤嗟予是身亦老矣造物未置饑與寒何當甑炊七寸粳飯香及處皆同餐【北郁單越之國粳米長七寸火珠熟之飯香所至人皆來食事見嚴經】

春雨村居

茅檐竹屋吹山風兩山流水環西東如閉篷牕小舟坐四面煙雨春蒙蒙塊然擁被防周易炯炯萬象羅心胸瓶罌所容可半斗妙理盡在皤腹中【杜牧詩皤腹瓶罌古】明朝晏起寒庖空市小米賤升斗丰攜籃挑薺奴勿慵熟煮爛糝供乃翁

園中錦被花始開一枝紅白二色趙守以二詩見報依韻答之

兩種色一枝花何郎汗湯餠妃子醉流霞寂寥難伴山齋客風味宜歸太守家

又

機上紅江頭紅其織其濯皆春風平鋪豈是寶刀翦怯日尙用輕煙籠何人不置芙蓉帳置向山園寂寞中欲尋詩句贊天巧亂蘤秀發詩不工一枝和露奉明牧知我陋室非所容果然花去玉爲報細換得光玲瓏頹然只擁公孫布曉枕不知傳鼔鐘

出江

四岸出前江開防破洪浪何必春水船而後始天上一家五年別萬里逺來訪自聞櫓聲近延首日顒望今朝兩相卽悲喜不可狀牽衣小兒笑敍事老妻愴一杯藜藿羮敢謂復同餉地气旣疏泄山居亦淸曠米賤不愁貧時和定無瘴相與戴君恩形影且依傍惟憐囚罪身此去幾時放欲以問白鷗白鷗波浩蕩【南方諸州惟山逼江逺者瘴重蓋地气不泄也】

又

隨緣禽在籠觀道蟻旋磨忽此作江行開牕得虛坐回首城邑卑極目天地大千山雨後綠瘴煙不敢涴古木猿數枚野渡僧一个蕉心黃漸肥荔子紅欲破淨練鋪其中到底只容柂煙消日乍出四顧無所唾【退之云緣淨不敢唾】隨行欠王維筆墨願借過收作小圗畫素壁時橫臥

大暑竹下獨酌

新竹日以宻竹葉日以防參差四牕外小大皆瑯玕隆暑方盛气勢欲焚山樊翛然此君子不容至其間淸風如可人亦復怡我顏黃昏開竹杪放入月一彎緑陰隨合之碎玉光斕斑我舉大榼酒欲與風月懽淸風不我畱月亦無一言獨酌徑就醉夢涼天地寛

閨門詩三首

幽思春云亂擬向琴中說徽寒錦薦髙未鼔弦中絕尙有無弦韻或可奏明月階前望冰輪去去不停轍薄命如妾何秋風河漢濶

無心事鉛黛采采菊金黃徘徊欲寄逺云夢連瀟湘豈不懷君子念念不敢忘西鄰擊神鼔東鄰鬧笙簧三嗅籬邊英淚落秋風香

晨光入幽戶手織回文書聞古有雙鯉爲人致區區書成立江邊天寒無魚微懷旣莫致慘慘何由舒歸來更無語悵望庭花疏

正月十一夜燈開雙花

鉛杯壓短檠淸膏沃虛艸炯炯孤焰瘦吐此雙花好誰爲夜气溫暗助春風巧碎翦朝霞紅緣以金粟小或云兩玉虫飛來抱釵杪美人輕燎之要防火中寶我聞道家和可以感穹昊門防將有喜毎事吉先兆而我方朽衰負戾落南嶠胡爲今夕光熠熠似相報無乃天地慈四海施洪造陽和隨根性溥爲脫枯槁吾其得歸歟頂戴君恩老

北山集卷二十一

欽定四庫全書

北山集卷二十二

宋鄭剛中撰

登嶽麓法華臺嶽麓兵火後寺已兩創惟臺爲舊物當時住持鄰道者物故二十年矣

湘西嶽麓法華臺四十年中又再來惟石與松如雅故問僧並寺已塵埃區區獨恨恩難報負負無言志已頹退宿道相愁不寢四檐春雨雜驚雷

投宿蒲圻縣

咫尺蒲圻縣泥深路屈盤小橋飛雪急破帽蹇驢寒家信無人寄愁悰賴酒寛轉坡聞有寺一榻借偸安

初至法防

正媿修途煩僕馬忽投幽寺息塵埃杜門隻影惟便靜覽鏡雙眉未忍開春色更兼山色好雨聲常帶竹聲來呼童起視榼中物爲爾愚翁進一杯

乍晴

幾日春山雨作霖曉風端爲破重陰登樓物色渾如畫倚檻情懷未易吟萬里斜陽鳥飛去四圍煙樹客愁深个中定有超然法趺坐端須仔細尋

十月初夢寄良嗣詩三句云相思一載余身隨云共逺夢與汝同居覺而足之

武昌分別處江岸倚籃輿對飲三杯後相思一載余身隨云共逺夢與汝同居何日秋風夜燈牕聴讀書

口占

僧房花木疎鳥雀下庭除气爭寒暖春光半有無四山云外瘦一塔雨中孤誰用詩人筆收將好畫圖未至鼎州道旁有甘泉旣酌泉過松竹百步投宿小寺翌日又酌泉登輿松竹間蘭香甚盛感而賦之時自移封

一宿招提又裹糧寸心孤影自匆忙客從瘴嶺暑邊過蘭在幽林深處香動靜於人曽兩意升沈如夢亦都忘但悲埀老恩無報淚眼瞻依日月光

予嗜茶而封州難得有一種如下等修仁殊苦澁而日進兩杯

一瓢方此寄天涯用巧居貧拙有加晚食正爲顏斶飯空腸卻嗜玉川茶長髯亂磨輕於土短尾濃煎不見花撐拄可堪書卷少空教臒瘁發生華

嶽陽道中

客子方憂畏津亭更寂寥亂雲藏野寺積雪覆溪橋米潤還難買酤遲轉不饒梅花有何故冷笑背寒條【旁有酒肆終日不售予往沽之倍貴謂予無占位牌詐官也】

卽事

可信南方气溫冬寒未退已飛蚊庖霜豈復冰魚膾翦雨定無春韭根向晚孤城人寂寂閉門幽夢酒醺醺起來欲向寒梅說一見眼明惟是君

故居

北山三十里憶得舊書堂小徑通蔬圃新醅壓酒牀晚涼荷葉嫩細雨橘花香此夢今何許隨緣又一方

元旦二首

傍城山曲處艸徑一居幽元夕孤燈裏殘香靜夜頭久晴無苦冷獨坐祗淸愁也擬尋詩句吟哦醉卻休正月燒燈夜封川轉覺幽十分慿月色數防照城頭俗習那知陋安陵諒不愁家家松火畔舂米未曽休【人家大率毎夜無燈遇舂碓則然松明】

春熱

地气冬來不復藏桃花都向臘前芳無寒疑是靑春老耐靜從他白日長野蝶舞餘還自去沙鷗飛斷卻成行迎風盡著單衣坐淨幾畱心看藥方

卽事

晚來登眺處寒暖正爭春城古亭臺少門嚴鼓角新【趙守新建譙門】江山眞是好風俗不妨貧克已從淸約須知太守仁

憶昨

憶昨少年日家無斗粟藏銜杯須徑醉得意必眞狂老去惟思睡年來祗念鄕幽齋誰共語看徹篆紋香

久雨

漂泊初時尙念鄕如今意定已都忘小牕積雨韋編潤慢火薫籠藥裹香正要門前蛛結网何妨籬上蟻成行山前春雨非常好出鉢應須飽十方

有客問予每日何事客退賦此

杜門管得酒瓶幹餘事誰能著眼看髣髴殘香幽夢斷冥蒙細雨落花寒林梢寺隠孤鐘晚水外人喧社飲懽萬里一身聊爾耳此生惟覺上恩寛

封州大率園不蔬人采小蓼食之葉尖而細號尖頭蓼亦謂之辣蓼誤食往往殺人又春水肥時河豚魚極賤二物郡人所酷嗜也作詩自戒河豚本艸一名脹肚魚

逺地窮鄕口腹殊居然孤客莫隨渠路旁施采尖頭蓼江上爭尋脹肚魚野葛可嘗𨿽是慣馬肝不食未爲疎此生餘日皆君賜饘粥充饑自有餘

吾鄕城外北室宛轉皆亭園自北門外南徹浮橋最爲逰春勝地因淸明念之賦此

短墻疎竹小園亭記得東風婺女城久醖菖蒲催祓禊半肥梅子待淸明橋邊沙印驕驄迹水外花藏醉客聲年少不知身觧老曽將豪气與春爭

茉莉

小鍤移根帶蘚苔暑中相對亦佳哉素英吐處祗如玉淸思牽人全似梅淺緑翦羅和葉看眞香搗麝逐風來觀君可與酴醿並髙士寧容俗子陪【或謂茉莉花帶葉而香可比酴醿故有是句】

西鄰桑間有隙地從可五丈其橫五分之一荒蔓瓦礫之所聚也鄰翁借予栽竹因賦之

荒園茅塞閉墻隈多謝西鄰借我開力課頑僮移防甓小通幽徑養蒼苔種云無處容榿木遮日聊須買竹栽十畝故鄕松與菊不須便望主人回

民入錢抱儥公庫東塘決水取魚甚盛漁翁謂抱儥者販婦則旁午於塘上者皆婦人也

積水翻深畎輕舠徧逺灣鳴榔時撥刺挈网亂斕斒販婦貪趨市漁翁喜動顏輸他鷗鷺飽煙際不勝閒

封州

莫道封州是小州封州𨿽小客何愁荔枝受暑色方好茉莉背風香更幽得醉便眠尋夢蝶欲行還立看沙鷗向非造物曽畱意誰把餘生爲我謀

五更醉臥

獨坐前軒引破觥滿牀書卷任縱橫明蟾自可當燈燭修竹便爲佳友生眼添花知輕醉小牕欹枕夢春耕日髙推被還思起聴得廚頭有菜羮

栽竹

信緣移老竹觸暑種根小雨回生意蒼苔覆斸痕影還隨舊葉涼已到淸尊相對如佳友何妨盡閉門

閒中

須知造物有恩深遣我閒中見物心掠水髙低鷗自在過花先後燕相尋門前父老忽聞語種罷今年常值陰秋熟甕頭添釀酒異鄕孤客與多斟

哦詩

怕醉還思醉哦詩未得詩過雲飛雨急斜照晚涼遲嫩緑開荷葉新紅入荔枝躊躇搔發短倚檻立多時時官多以封州俸薄井邑蕭條居處湫隘爲嘆觀如聞而賦之

相逢都說在天涯祿似蠅頭舎似蝸畫角樓前皆郭外虛棚竹上是人家艸深正恐鹿爲虎日暮漸迷鷗與鴉老子豈知差別相髙眠飽看荔枝花

幽居

蠻徼分來气未淸江風吹雨瘴煙腥出巢燕老橊花落抱樹猿啼荔子靑人客漸稀眞省事古賢相對可談經瓶中況是無多酒更把柴門著意扃

偶書

帝恩容貸比天寛天見孤臣涕淚潸數日得看書半卷一身猶占屋三間團團便是故鄕月疊疊只如東越山苐引滄浪澡心骨堯云終自不違顏

重五

異鄕逢午節臥病此衰翁竹筍迸新紫橊花開小紅山深人寂寂气潤雨蒙蒙煮酒無尋處菖蒲在水中

又

記得山居暑服輕石橊低照酒尊明防茸花裏占詩句角黍盤中脫錦繃【浙人重午以竹籜爲粽】老去容身惟有睡午宜采藥懶能行謾令門外篸蒿艾且免炎鄕瘴癘生

夏夜用人韻

散員居事外罪籍比刑余敢嘆山樊熱惟驚歲月除城樓傳漏逺河漢曉星疎兀坐窮淸景明朝曉看書元信昨日惠八桂酒兩尊今日惠蓮數頭實圎而大云盆池中白蓮子也

盆池初泛小靑錢俄有盈盈淡佇仙香老不隨明玉墮子肥爭露寶珠圎乍披紺色神都爽欲擘柔房意尙憐檢防朋尊亦新貺心知無報且陶然

夏夜小雨獨坐

杜門惟一靜夏日不知長竹下小牕暗燈前飛雨涼棋低無對手飲少信中腸此意此時節尋眠未用忙經月門無客客至必謂予此居蕭然如僧舎

東望麟山聳若幢碧羅盤曲注西江鄰家蜜滿蜂臣分屋角窠成燕子雙門設雀羅遮坐客燈排金粟照書牕須還住處如僧舎拄杖挑云到此邦

閒居常自足

閒居常自足謂欠亦誰增辟穀知難學飡霞豈易能菜非饕地主米不慁鄰僧白日惟扄戶黃昏便防燈【地主送子美菜鄰僧送盧仝米】

黃彚徵惠石菖蒲旣賦古風復成四韻

附石菖蒲誰手種形模姿色妙難如黃蜂變去惟窠在緑玉抽來祗寸餘夜爲露華離几案曉添竈井向堦除如何便得生秋意更欲中間置小魚

初秋

包飯腰鎌洞戶忙芭蕉葉底稲田黃防風有意回防暑小雨頻來作夜涼煙際輕舟分霽色望中飛鷺防山光初秋便自宜孤客鄰舎數家都酒香

秋夜聞雨

海風吹屋亂疎更花結燈昏背短檠暑避新涼知有漸酒扶孤夢未曽成滿簾都作芭蕉響四壁時兼絡緯聲曉起茅檐落余滴鑪香癡坐不妨淸

讀杜子美三大禮賦

牢落長安賦就時靑苔到榻有誰知年逾四十猶無祿筆下千篇祗有詩風雨飄零長是客干戈悲梗獨憂時平生愛作驚人句博得如今杜拾遺

防暑

防暑秋郊暮前山瘴霧中猿猱都下飲鳥雀未歸叢弄影試新月披襟招好風銀潢向何夕零露濕梧桐

秋夜山居

路轉城西一里餘不妨山徑自﨑嶇四鄰酒熟人常笑萬木秋深葉不枯空翠入牕濃欲滴夜涼扶月靜尢孤有時𨿽是風翻屋賴我元無屋上烏

重陽太守招登東山以腹疾不能赴

臥對佳辰兩鬢斑幽憂深閉屋三間芎能去濕方摩腹菊可延齡少慰顏骨瘦免教先落帽酒行無分作頹山遙知太守登髙處座客詩成燭影閒

相識有遺予以紫石硯者謂是下巖石名曰玉斗予自湖南再轉之嶺畏行李重滯舊所用委棄不存正以無硯爲窘得之喜甚且愛其名捧而戱之曰亞父後爾尙無恙耶爲賦此

眼如鸜鵒色如肝此語傳聞謾有年李觀匣中方念往範增撞後豈知全臨池欲試曽親滴把墨重看未忍研何幸卻同郴筆句貯雲含霧到封川【栁子厚謝楊尙書寄郴筆有貯雲含霧到南溟之句】

鄰翁以黃菊一本見贈是歲冬暖梅已成蕾以四韻戱菊

鄰翁情鄭重贈我小金錢半鍤開蒼蘚全根帶曉煙數花浮酒靣三嗅種籬邊舎北疎梅近馨香更勉旃

哭潘義榮二首

沈約樓前落葉黃朝來玉折報潘郎一區每嘆如懸磬三版俄驚戒若堂泉石半生閒日月絲綸餘事入文章但應祗有凋零恨鴈盡云空不見行【公六兄弟相繼物故至義榮而盡】少年聯轡入京華闊步超羣便起家親覽聲名髙漢殿憂時蹤迹僅長沙【公頃自司諫出監汭口稅】藏刀所在畱余刃懷璧終身不見瑕老眼看公春夢散不勝哀涕落天涯

晚望有感

霜作晴寒策策風數家籬落澹煙中沙鷗徑去魚兒飽野鳥相呼柿子紅寺隠鐘聲穿竹去洞深人迹與云通鴈門踦甚將何報萬里堪慚段子松

客至木綿坐已爲長韻又成四韻

就溫嫌冷性同然況是冬深凜冽天莫訝塵生楊綰席都緣坐少席文氈感君四坐平分暖爲我長鍼細衲綿從此門前有來客不須稱遽足畱連

庚午冬至夜

今夜雲開北陸風丈三將到土圭中剝窮誰見陰陽妙來復方知天地功孤坐看燈渾是夢蒼顏被酒不生紅卻憐土俗追時節言語𨿽殊意亦同

衡嶽左右道旁茅舎竹門中有老人八十一歲宣和間嘗爲蕪湖尉因官火棄官寓湖湘無生涯學者時過之問經義遂相資助皆自言如是予飯其旁飯已卽行馬上擬成

茅舎柴門晝亦扄松姿鶴骨向人淸闔門饘粥千金重九品冠裳一唾輕仁義到頭焉用稼聲名眞是豈其卿我慙瘦馬衝煙雨不得從容慕老成

自憐

木偶漂來萬里身自憐藏拙向三春人窮但有哦詩債意懶終無下筆神屋後云深雞失曉廚中飯盡防嫌貧五更小雨卻堪喜數壠寒蔬色已新

春晝

深村春晝永事事不相關花少蜂蝶瘦水淸鷗鷺閒栢香燻紙帳竹枕傍屏山付與翛然夢樂哉天地間頻夜燈花顧予有何喜其可喜者又心之所自知不待燈報也

何煩喜事燈來報喜事山間足可誇緑竹乍移都出筍素馨衝臘小開花疎牙送飯匙猶健細字抄書筆有加況是山前膏雨足平平春水浸秧芽

艸亭假寐

菜畦深處短墻西中有茅亭客未知天許病身全得懶日烘春困恰如癡壁間花影簾休隔案上書篇燕莫窺更語東風輕過竹老夫假寐一些時

渉園偶成

頹齡正是投閒好膽薄誰知與拙兼棋信天機那論失酒隨客量不教添靜衝小雨看花蕾時撥蒼苔筍尖幽鳥葉間如有語比翁難作逸羣髯

懷舊

家近西山云滿籬曲塘深處芰荷稀雨餘燕向花間出飲散人從竹後歸炊到扊扅眞是窘食他糠籺不知肥半生享過淸閒福回首乘除事事非

去冬

去冬竹瓦迎新雪曽下珠璣到酒盤正月便回春意暖五更防帶鴈聲寒門諳寂寞何須翟鬢就衰殘豈是潘祗有報恩心耿耿自余都作六如看【是身如夢幻泡影露電】

夜坐

靜坐始知閒有味懶行終是病相侵雨聲歇處亂雲薄月影來時淸夜深幽蛬傍堦如有話皤罌在手更孤斟寥寥萬古聖賢意落盡燈花空寸心

晚涼小酌

城頭暮角送防暑倚檻頃之風滿襟去鳥漸迷山落日鳴蟬忽靜木垂陰弄云初月光猶淡出水新荷緑未深蕭散晚涼君解否一杯尋見古人心

山齋疎陋每焚香旁舎聞之而齋中不甚覺蓋香隨風以流也爲四十言

聞時淸透骨聚處細成緺灰厚火得所山深風柰何四牕都紙破比舎得香多利彼與自利吾心寧有他

寒意

嶺南霜不結風勁是霜時日落晚花瘦山空流水悲棲鴉尋樹早凍蟻下牕遲季子家何在衣單知不知

循省

僦居栽竹暮淸幽縶系其如是楚囚髙枕亦成驚枕夢小牕長作客牕愁捫心罪在愚臣戇肉骨恩歸聖主優日有省循千防淚臨風分付與江流

臘月十三日送邢婿還鄕

卾渚分攜驚昨夢如今豈謂一尊同塵埃萬里玉常潤風雨對眠牀亦東問得平安歸客子畱將思憶與衰翁徵衫瘦著不須遽漸向湖南春色中

辛未除夜

爆竹懶能燻桃符又上門老身迷歲月春色徧乾坤桂嶺家何在茅堂酒滿尊小籠溫衲被淸夢接黃昏

壬申年封州自正旦雨至元宵不止

江漲侵山云不幹迎春送臘雨勾萌潛識化工意泥淖莫嗟行路難閉戶定無元夜醉擁衾如對九秋寒池塘煙艸弄風日此景當從晴後看

無寐

瓦裂慨平生【枊子厚云男兒立身一敗萬事瓦裂】無眠枕半橫逐臣常內訟謫夢自多驚投曉星河澹近山鐘鼔淸晨炊知米賤猶恐費經營

又

孤衾萬感不能平幽獨捫心未覺盲疎雨過雲才數防宿酲扶夢正三更瘴煙侵我須教老春物牽愁自在生疇曩犬雞無寸效如今方媿子眞耕

艸亭逺望

村舎無樓可望逺茅亭逺望似登樓飽看聚防云無住最愛縈回水自由詩思已隨芳艸動春寒少爲好山畱誰將裘馬換美酒與我同消萬古愁

春晚

寒雞不飽亦知鳴布被堆中又五更喚此枕邊煙浪夢雜然風外鼓鐘聲花籠宿霧方衝濕牕識朝陽已弄明盥濯是身無始業一鑪香火向三淸

無詩

艸創園亭隨意坐任緣花竹倩人栽鴈聲與客將寒去枊色知春有信來逸气暫時因酒見物華空自把詩催案頭禿筆無才思不賦一言眞陋哉

幽趣十二首

幽趣無人防閒居我自知筍尖穿落葉花蘂掛逰絲寒在蜂來少風斜燕不遲老夫無定力破戒爲題詩幽趣無人防閒居趣自成孤舟橫水靜宿鷺入煙明風絮低還起苔錢斷復生小門無客欵睡犬不聞聲幽趣無人防須還我獨親開書風爲掲得睡懶相因雨後竹色淨月中梅意眞北山小園景莫怨未歸人幽趣無人防人應爲我愁山深云易聚市逺酒難謀恃力防驚鹿爭巢鵲避鳩老夫春睡美蝴蝶是莊周幽趣無人防池塘又吐靑雲間萬里客竹下一門扄空翠侵書帙飛花入艸亭杖藜尋柏子慢火待余馨幽趣無人防欣然自解顏雨來飛鳥急沙靜小魚閒翠滴峯巒表香霏艸木間吾心久忘物物意苦相關幽趣無人防春風自過門靑圓梅弄子緑隘竹生孫花少蜂蝶瘦霧濃鷗鷺昏艸寮藜藿飽癡坐等庸髠幽趣無人防淸閒五月中魚跳荷葉緑猿笑荔枝紅撥竹看新月鉤簾入好風神仙赤松地正恐自相通幽趣無人防𨿽然亦有爲晚涼尋薜荔細雨架酴醿掃屋除蛛网添花助蜜脾黃昏方隠幾酒興又催詩幽趣無人防天寛物自容防休憐踸踔魚勿爲噞喁吟苦秋虫適身閒沙鷺慵舉頭常見日山水任重重幽趣無人防閒中見物天緑虛甘露結紅皺水晶圓倒孕潛資化成行出暮羶寰中無巨細動靜各隨緣幽趣無人防云依逺岫行寒塘時撥刺古木廔敲鏗壁殻拖涎鈍花飛度粉輕山泉烹石鼎孤啜不勝淸讀柳子厚若爲化得身千億散上峯頭望故鄕之句有感

茅屋三間晝掩扉遮藏足得訟前非雨餘燕踏竹梢下風動蝶隨花片飛閒自鉤簾通野色時因酌酒見元機思鄕化作身千億底事柳侯深念歸

擬題黎簿尉梅隠用其韻

梅仙隠去事難論故種疎梅隠小軒𨿽似掃除顏色冗不妨逰戱簿書繁月明客共藏花影醉夢君應到酒尊我亦寄身修竹裏頗欣成性得存存

自寛

瘴濃復嶺煙如墨照以澄江一洗開芳艸望中春去逺落花寒處鳥聲回風飄空翠入修竹潤滴幽蹊生緑苔不是從前賦淸苦未應得向此中來

山人

自古山人合在山山人何幸此偸安身閒不束休文帶髮短聊簮子夏冠【小冠杜子夏也】酒量自來惟恨窄僦居隨分不須寛惟餘骨髓緘封者盡是君恩報答難

雜興

秋風城壘小逺望一消凝洞客雲中路漁舟水底燈有鐘聊是寺半俗不成僧羇旅其間者塵埃料可憎

八月間對月獨酌

月到空庭色界虛酒壺安頓向冰壺須防萬瓦淸露濕髣髴一輪丹桂孤獨酌難成狂態度閒身惟有醉工夫醉中孰與參禪趣此妙須知禪所無

簡孫立之

無分雙淸岸醉巾蒼頭煮藥與誰親空煩食指報珍味阻向歌喉聴【平聲】落塵檻外寒花應照戶座中明水定生春仙翁若苦催歸斾不比山齋酒困人

黃義卿知郡母夫人挽章

往歲封川秋水肥板輿行色照萊衣江魚來處使君去弔鶴飛時孤子歸脂澤一奩畱舊藹銘詩千古載餘輝阿參與我同題塔慰問苫茨涕欲揮

臘中防桂堂太守勸客滿觴嘗曰怕渡野塘寒酒罷且歸又曰月掛竹梢明愛此二語借爲兩詩云

不辭芳酒滿怕渡野塘寒澹月侵燈暗新春逗臘殘主人方鄭重客意敢闌珊聚散皆如夢相陪且盡歡風穿花塢冷月掛竹梢明淺量三杯酒狂歌萬古情使旌浮夜色歸棹有寒聲倦客無漿蔗朝酲未肯淸【蔗漿析朝酲見西漢書】

冬大暖桃李花飛如雨已而遽寒綿裘猶薄也

冬令常溫客不愁日來還用理衣裘浪開易落驚花雨過暖成寒似麥秋木葉揺風摧宿鳥江煙帶暝起沙鷗何人有酒生春意驅我新詩到筆頭

擬送傅推官吉先予以紹興己巳六月自復徙封吉先後一月到任

漂流憶昨到封川相繼人看淥水蓮屈指君猶成一任過頭吾已出三年欵門對坐惟棋局判袂論情付酒船九月秋風去防疾可能相望不依然

病酒

酲病初非病尋眞卻損眞孤愁如送別淸渇欲生塵嗅菊時思杜薰香未愜荀蔗漿知可析莫致一甌新

砌下黃菊暮秋始開爲賦此篇

小欄培土待重陽雨洗金錢未肯忙終借九秋扶正色誰能三嗅爲淸香陶潛屬意空詩好胡廣隨緣卻壽長古昔風流無處問碎花浮泛一尊黃

十月二十三日趙守侵早泛舟防西山有詩卽席和此

開船侵曉霧轉棹順江流寺徑盤龍腹州旗映馬頭水邊香艸細雲際小橋幽冩物欽淸絕賡篇媿繆悠

再和

曩防今千日光陰趂水流楚囚聊寓目古佛不擡頭鳥避人聲雜雲藏洞穴幽一舟橫晚渡回首興悠悠

初春五言

積暖浮陽過輕寒宿沴消防纎飛雨綫淸潤入花條節物病身老家山歸夢遙華嚴存至教不復見無聊

又七言

古人書卷慢翻尋齒髮蕭疎歲月侵萬里家山孤枕夢滿城風雨五更心蒙茸軟艸涵空翠寂歷初花弄曉陰燕子未來寒意重數峯圓瘦入云深

初夏

春物闌珊逐曉風芰荷欹角艸茸茸野梅結子疎枝重老竹生孫翠影濃煮酒情懷還是客異鄕歌笑且相從醺然就枕皆佳處醉夢何妨度曉鐘

寒食雜興二篇

安居豈是安居地木偶漂來且庶幾日向柳邊回晚照雨隨雲去斂余扉相逢又說分新火孤坐誰憐尙袷衣試破泥頭開煮酒菖蒲香細蠟花肥

小小園亭書掩關身閒不用更偸閒栁綿盡日髙低處春色於人去住間已醉更應將酒解負花須索把詩還我今已是霜顚禿不比休文只鬢斑

閒興

陰陰修竹小茅廬足可安閒置老夫懶不觀書蟫得計貧惟煮菜防無圖吏今更肯來橋外鵩亦相疎遠坐隅閱徧華嚴方灌頂焚香千古問毗盧

出江

淨練已欣平似熨更因過雨助淸深何人孤笛穿雲杪逺岸歸舟入樹陰鷗鳥慣看遷客靣江山偏識老夫心半鉤小捲黃昏月欲得新詩个裏尋

緑淨軒

我創新軒不費錢小將屋壁敞東偏誰畱止水涵千丈今爲陳人洗萬緣樹近直疑藍作幕月明方見玉爲天个中豈敢容凡客獨與淸風泛酒船

病後渉園

百病相尋體未平幽懷感物彊星星【煩懷卻星星退之納涼句】地卑積潤野梅瘦嵗晚無霜山柿靑覽鏡但存心慷慨杖笻猶覺步竛竮如何每事難精進日廢華嚴千字經【予自去年寫華嚴日以千字爲程後增至二千字而病病起欲寫復課千字猶羸倦未能稍蘇耳】

北山集卷二十二

欽定四庫全書

北山集卷二十三

宋鄭剛中撰

甲寅九月末雨至十月二十三日得晴聞是日六飛進狩諸將告防

密雨重陰一月餘似聞徵馬又長驅怪來林外升晴日已奏江邊報防書

季天敍爲人相宅過余求詩戲書二絕

由來南巷獨甘貧季老徒誇眼有神未暇相煩展髙棟方圖種徳效前人

一區懸磬已偸安常念風波世路艱若謂他時庇寒士防須令我作千間

別家山二絕

簡書催我就徵途對坐西山暫索居聞說仕途險甚未應從此便相疎

就荒松菊莫相嗔未肯微官縛此身若有督郵須束帶定將秫米付他人

代答

塞污鉏蔓致蕃昌艸木懷君豈易忘出爲蒼生施此手他時寧使故園荒

雪中度馮公嶺二絕

雪積云騰晝杳冥萬山玉立不勝淸舉頭祗恐是尺五松栢已爲環佩聲

琪花風亂欲成團度嶺人言路已漫我斥徵夫苐前邁山翁不畏雪霜寒

範才翁惠酴醿

寶刀分惠過墻西瘦比寒梅不肯肥只恐東風苦無賴爲君吹作玉花飛

題黃徳老西亭二絕

花木橫斜轉小蹊疎簾竹屋任髙低何人移得僧牕靜置在君家防事西

吏冗文移紙作堆誰能亭榭靜中開直須事外關門坐莫放人從門外來

和李端明題靈峯

靈峯特立萬山中秋逼濃嵐愈欝蔥旁絕逶迆𨿽寡助其如气象自摩空

題大龍湫

龍湫噴薄髙且淸自料吾心略相似因流順勢無隠情傾倒向人只如此

題妙明師靜軒

小徑禪房緑苔坐中聞葉亦幽哉此居不是能瀟灑但我初從閙處來

臘梅

縞衣仙子變新裝淺染春前一樣黃不肯皎然爭臘雪只將孤艶付幽香

宿長蘆寺下四絕

北風吹水拍船頭晚泊長蘆祗欲愁試遣長髯伺煙際望中李郭亦來不【懷李叔海】

來帆風飽自行快去槳浪髙知進難舟子勿生淹泊恨偶然遲速我殊安

建鄴春江水拍天趂潮先發六宮船何時彤筆嚴淸禁縹緲金鋪生瑞煙

風伯淸塵過浙西隨春萬騎擁旌旗野人不識巡方意警蹕還憂爲賊移

八月初四日謝雨采石中元祠

山柳葉疎容夜月古松枝勁起秋風定知明日便回首百里牛磯煙霧中【中元祠古牛渚磯也】

和樓樞密過洛陽感舊二絕

十年滓穢已澄淸訪舊寧須得便行蚤辟關中奉髙祖重興禮樂定章程

夢眼由來過幻差焚香祗好誦南華云深漢殿猶衰艸風洛陽無舊花

樓樞宻過華山浩然有念古慕希夷之心謹用韻作二詩以箴之

四皓已閒猶管事畱侯事了始求仙仙人石上出一手寓意後人非偶然【太華絕頂一峯上有迹如巨手俗號仙人掌】

且說髙皇寛法律從他漢武好神仙關中脫使鬧如鼎自屏山樊能安然

陜西戱成二絕

邊城土俗自隨宜物色人情浩不齊略有江鄕相似處午煙林下一聲雞

出門上馬𨿽所樂乍見秋風亦念家何日隨堤霜後路亂飛楡柳踏平沙

隨鳳翔有何日在堤霜後路亂飛楡柳踏平沙之句今至堤上復用前韻

沐雨抗塵幾萬里勞生令我憶山家秋風小艇浮棊局野色侵簾水見沙

早行二絕

風柳驚霜日夜飄客程中夜馬蕭蕭據鞍髣髴如殘夢曉月一鉤猶未消

頳肩攜擔又催程寸許孤燈照壁靑破縣殘更誤傳曉馬行十里見明星

和江虞仲華山二絕

仙人掌

意象軒軒勢入云爲誰出手若經綸夜扶星斗朝擎日气力何知幾萬鈞

陳希夷無憂木

世累都忘春復秋婆娑槐木亦無憂不知千古雲間夢夢見山前戰馬不

馬上口占三絕

秋陽未作結霜風沙細堤平落日紅客子何須念行役馬蹄多在柳陰中

露濃紅透棠梨葉風落疎喬麥花馬首漸東京洛近小寒無用苦思家

小枝圓熟棗累累短緑尖新麥透泥父老隨車說丰歲相公何苦出關西

九日

倦客飄零若轉蓬一尊深念菊花叢馬蹄踏處黃塵起費盡天涯落帽風

鴻溝

天下共知歸漢徳東西那可限鴻溝𨿽令羽割大河水分得人心兩處不

靈壁驛有方公美少卿畱題戱和於壁

君把使旌臨洛水我參樞幕過潼關秋風想見吹歸渡先看淮南第一山

雨過

云壓江邊艸樹低麥揺秋色望中迷卻知向晚有晴意雨過一聲村落雞

眼昏

月下對花燈下字年來漸覺老相關頗思瞑坐收餘力他日歸家祗看山

勝仲少卿公惠巖桂並詩二絕用韻和之

揺風暗緑疎疎葉困日輕黃小小花細認幽香已淸絕更隨膏馥出君家

秋桂荷君親折贈傾盤髙挿傍胡牀兒童謾自溫金鴨三日鑪金不敢香

十二月二日臘祭前一日致齋惠照呈淸叟察院三絕

峨冠執法公宜整端冕臨祠我亦嚴深炷鑪香通問訊小寒淸坐隔疎簾

臘祭精嚴古院幽鄰房不敢對茶甌何時芒履扶笻竹度嶺相尋溪岸頭

柳眼淺窺湖水畔梅花瘦著竹籬邊殘年未便無冰雪春意云何已斷然

懷山居二絕

春淺酒寒人密坐花深雨細蝶移枝十年未解作歸計此恨故園鸎自知

披叢尋得晚花瘦帶雨翦來春韭香憶把餘醺付松枕明朝春夢不勝長

卽事

竹輿曉出見湖山小室焚香暫得閒簾動東風入雙蝶淸愁何處不相關

觀橘花

漸看緑葉秋來密最愛輕花露未晞何日增枝充素裏爲渠臨酒脫金衣【素裏金衣皆見橘頌】

禮部直舎枯竹嫩篠叢燕雀飛來欲折以二韻記云

火邊遺竹但枯枝瘦筍叢生未及齊篠嫩不禁風燕立緑梢煙外起還低

發風水洞

山逼新寒驚遠夢風收細雨作初晴曉光微動鷗鷺起黃葉亂飛旗幟明

離家

我有君恩未報身勿因云出念行人閉簾小閤團團坐爾軰何妨暖到春

道中四絕

過雨山間云出沒夕陽天際鳥浮沈男兒馬上志四海不是尋常客子心

水淥沙明不見泥寒煙漠漠樹埀埀漁人不識閒中趣輟网咨嗟望使旗

敗篋衝霜思往歲舊逰如夢慨平生鬢華已逐心事老溪水祗如前日淸

寒意無多曉色交云隨疎雨又還消山行全似三春日林際一聲婆餅焦

頻夜燭花

密炬香光照夜紅埀埀簾幕靜無風金盤五寸花成穗可但釵頭綴玉虫

題安仁汪宰絕覽亭

目力所臨皆在下亭名絕覽未爲叨丈夫心地須超出此外當知更有髙

十一月十三日宿東林是日小雨不見廬山戲畱絕詩於方丈

濃嵐暮雨隨人密逺壑幽巒向客慳淸曠本吾胸次景不須雲裏覓衡山

過大冶縣

吏民俱困市防小鷗雁相呼湖海寛蕃息誰能力耕鑿弦歌依舊好爲官

二月十七日馬上

愁多發白惟知老病起花飛不見春我得此生眞偶爾休貪畫餅作癡人

河池秋雨

一雨一涼秋气味添愁添病客情懷故園十畝檀欒好个裏歸心未得諧

夜坐戲書

牕前寒雨正無邊案上含花燭影偏莫念江湖家萬里一杯徑醉且髙眠

春日

朝來弄日花頭密暗裏窺春柳眼多任是老人情意薄个般時節柰愁何

移司道中四絕

危梯破雪入河池今日還轅歲一期道是得歸元未是卻移邊角利州吹

魚驚鼓吹寒猶出烏避旌旗去肯畱顧我才疎何所用空將行李慁淸幽

千山似筍憐渠瘦一水如藍對我寒今日看來心未靜畫將歸去靜時看

隨車千騎鐵成圍諸將前驅辧皷旗不似東陽村舎畔芒鞋踏雨看山時

戲題堂前梅

健步移來知未久危根猶用小欄遮似能向我憐幽獨旋放南梢一兩花

憶故廬

不如當日在山家修竹叢中一逕斜飽食醉眠渾沒事風朝雨夜祗愁花

寒食日

休日文書得少閒試尋髙處憑闌干落花芳艸不勝恨細雨斜風都是寒

登烏奴

金壺皤腹貯春醪路入山堂腳腳髙但得逺塵寛俗鞅不須臨下見秋毫

一絕寄家

驚枕夢回常半夜倚樓魂斷是斜陽如何行李猶淹泊未報蒲帆過武昌

骨肉聞已至廣安而連日有雨甚念之戲成絕句

行人未到雨瀟瀟最苦酴醿葉盡飄風雨不遮春去路障泥空滯馬蹄驕【馬惜障泥或遇雨不肯行】

二絕寄章氏女子

女子有家難戀汝外甥似舅豈忘渠春風萬里空相憶但願平安數寄書

益昌春晚百花開骨肉今朝對酒杯共說相思悲復喜就中憐汝不同來

寄吳信叟

聞說吳郎入漢中掃除亭榭祝東風三年不與故人醉畱取數枝桃杏紅

春晚

東望故園天一涯官身到處且爲家六房吏散無畱事滿袖亂紅攜落花

甲子春晴久三月晦得頻雨喜而爲二絕句

夜半風雷破久晴四檐侵曉尙泠泠欣然擁被重尋睡夢見漢中春麥靑

春晚鬱蒸如溽暑朝來蕭颯似淸秋千山雨後陰雲凝三日樓前野水流

元夜二絕

春風燈火傾城醉明月花枝滿地寒不是隴頭新麥綠田夫未肯逺來看

門前又結防爲山千騎從容鼓吹間孰謂柴扉連竹塢一燈和月夜深關

益昌霪雨逾月負郭皆浸禱祠之後倉廩保全居民復業運使國博喜而賦詩輙成三絕句以報來貺

一月山前雨帶風拍天江水漲驚洪朝來莫怪波瀾靜收向詩翁筆勢中

千倉積粟棟崔嵬夜浸洪流亦殆哉不是脂膏天所惜豈應水到卻平回

朝廷徳澤徧封畿避水人家卽日歸獨愧因漂如木偶未還田舎理柴扉

送何元英出峽三絕

呼兒攜婦裹書編月色灘聲共一船回首已逰三峽水此行那不謂登仙

莫憶雙溪水似藍暫畱荊渚脫徵衫更煩頻向沙頭望望我西風出峽帆

壯士椎牛進酒巵五年不享鱠鱸肥君如亦有埀涎興凖備輕蓑隨我歸

出峽題舟中

才疏任重覺艱難今日東歸意已閒勿謂一舟輕似葉君恩端的重如山

忠州丰都觀乃陰長生之地山最髙處欄檻圍一古井謂是眞人丹成乘雲仙去之遺迹道士云時有雲气出井中過而賦之

莫向山頭覓古人靑山之外已爲塵彈圓朱橘懷中物雲气有無何足詢

北山集卷二十三

欽定四庫全書

北山集卷二十四

宋鄭剛中撰

落職宮觀桂陽監居住謝表

積爲大戾罪動神明姑示小懲慈猶父母念省修之已後徒感涕以何追中謝伏念臣植根奇孤振迹寒逺官箴初服天睠薦溫坤維分寄閫之權政殿竊崇資之寵曽防稱塞動輙妄迷是宜過惡之資用致滿盈之罰捫心刻責糜軀豈復可文伏地震惶擢發皆其自取雷霆之上斧鉞猶輕敢期聖度之寛曲付鴻恩之內乾坤善貸螻蟻俱全此蓋皇帝陛下愛本堯仁明齊舜哲法同繩墨示一世以無偏之平惠比春陽開萬物以自新之路再生之賜過望若驚臣敢不痛攺前非恪遵古訓苐惟晚節莫知報答之辰所假餘年盡是省循之日臣無任激切屏營之至

謝宮祠表

罪重責輕旣居善地命微恩大更畀貞祠竊廩餼以兢慙捧訓詞而感涕中謝伏念臣妄窺糟粕久困膠庠偶脫塵埃遽依日月寵優而實無以稱福過而災亦隨生夙夜惟寅言行相失風雷在上震懼眾謂其必當父母𨿽慈容忍未聞其及此初蒙混貸黙契隆私肅遵去路以兼行愈覺此身之負國嘗收危魄恭投循省之誠忽聴郵傳祗拜矜憐之告逡巡自失局蹐靡遑此蓋皇帝陛下徳邁湯文性同堯舜簡易而總大要髙明而建中和稱物平施自有至公之度容光必照尢通在下之情包此罪愆賜之寛宥臣敢不靜修往行仰戴鴻恩軀或可捐誓竭區區之志天何以報惟知蕩蕩之仁

到封州謝表

成法難寛自投憲网大君善貸仰戴仁天念孤恩至此以何追𨿽流涕痛懲而莫及亟收危魄祗拜溫詞茫然晨夜以奔趨惟是寢興而震悸中謝伏念臣桑楡得路韋布起家遭逢盡出於聖神報答不忘於頂踵而臣取窮有道召福無門心思暗以皆迷祿食浮而取敗敢效愚之勿勉寔體國之未知違戾彌年含洪有日彼天視履旣招盈滿之祥惟道平施宜正偏私之罪雷霆所過斧鉞猶輕陛下以仁爲恩朝廷於帝其訓百愆俱宥一切優容全收震耀之威止從輕典許集傷殘之气再保庸神無所糜軀惟知頓首此蓋皇帝陛下功髙治古道契格王體簡易以示人像著明而在上訖內外不罹於咎大徳曰生無隱微不得其情容光必照自詒戚者亦惟教之致此妄迷仰蒙全貸臣敢不燻心知懼伏地省非靖惟積沴之身逺傾葵藿獨有再生之賜難報乾坤臣無任屛營之至

缺題

積戾孤恩上誤朝廷之托藏瑕薄罰仰知堂廟之慈感𨿽無窮言則有媿伏念某學不聞道仕誠爲貧一辭州縣而來便冒淸華之選西南之役委任所專久知庸凡當致傾覆蓋寵優祿厚豈虛食而無災且識闇智昏必迷津而失據咎皆自執過莫可文省循內願於灑心釁累柰何其擢髮理難從恕望豈圖全顧於寛大之條已絕覬覦之念協同論議贊成元化之功運動樞機溥施皇慈之澤此其爲徳非所敢忘玆蓋某官識洞古今才兼文武智圓以靜气正而溫深閟善藏久蓄髮揚之道順流沛決是皆平素所期夙髙忠厚之風旁借孤危之勢致玆罪廢今獲保全某敢不拳拳服膺旦旦思理借書可讀益求爲善之心窮巷卜居不替依仁之願其爲感懼罔旣敷陳

回朝提舶啟

某猥承臺睠枉墜云緘以一時遴簡之賢分二廣専司之寄方光華之特異豈枯瘁之敢通諒體堯仁錄此省愆之意故矜楚系忘其罪戾之因曲借溫辭逺形髙誼某自蒙寛典盡識前非獨念散置之非員罔敢騈封而上記中懷微布短楮嚴題掃篋笥以無塵謹藏珠玉望旌麾而寓迹如見帡幪伏冀仁慈有以恕察

擬賀發解舉人啟

明詔搜賢趂槐黃而獻賦有司造榜先桃浪以開程伏惟懽慶解元稟賦已精磨礲云久已於秋漢快觀犯斗之雄行卽春風必覩化鱗之異

北山集卷二十四

欽定四庫全書

北山集卷二十五

宋鄭剛中撰

周易窺余序

窺余窺竊易家余意綴緝而成也老來心志凋落健忘自覺所學漸次遺失恐他時兒童輩有問寖就荒唐無以對故取平時所誦今昔易學與意防者輒次第編錄時自省覽此窺余之所爲作所爲名序之所爲縷縷也伏羲氏畫八卦古無異論至重卦則指名不一鄭康成輩謂神農孫盛謂大禹史遷揚雄謂文王攻爲神農之說者曰耒耨之利日中之市固已取諸益取諸噬嗑豈應後來方重卦神農之說破則盛以下自當無語矣孔頴達王弼又謂伏羲氏始用蓍十有八變而成卦觀變之數則用蓍猶在六爻之後造書契以代結繩之治而書契之作蓋取諸夬重卦者非伏羲乎伏羲氏畫卦又爲重卦文王爲卦下之辭又分上下經孔子爲十翼周公爲爻辭此易緯所謂三聖人而周公不與者周公本文考之志而爲之舉文王則知周公之聖也頴達旣堅守弼論不移後之立異相可否者猶未已要是指摘相勝無明白證據當以王孔爲允復有疑者曰爻辭亦文王所作非周公也此蓋不考明夷爾文在羑里無自謂文王之理亦不得先謂箕子爲明夷韓宣子適魯見易象云吾乃知周公之徳則公作爻辭何疑馬融陸績皆知此意也系辭曰知者觀彖辭則思過半矣又曰聖人設卦觀象系辭焉而明吉凶遂又疑夫子不應自贊如此彖系必文王所爲也曽不知卦下之辭乃文王所系其所系辭亦可謂之彖夫子於上下系特贊序之與夫子所爲彖辭自不相礙範諤昌誤疑幹彖與文言重復而謂文王爲彖者亦此類也至於十翼之目亦復紛紛以彖象系辭三者各分上下而與文言序卦說卦雜卦四篇號爲十者孔穎達主之彖也大小象也上下系辭也乾坤文言也而與序卦說卦雜卦三篇號爲十者胡旦主之以象分大小而不以彖分上下旦說爲勝以文言分乾坤似未安去古逺矣學者要當以意所安者爲是故兩存之以俟來哲通乎此然後可以讀易或問曰子爲書始屯蒙何也曰予於乾坤不敢談也易者天地萬物之奧乾坤則又易之奧聖人妙易書之神而藏之乾坤其所示人者猶委曲載之文言孰謂學者可以一言定乎尊乾坤而不敢論自屯蒙而往以象求爻因爻識卦萬有一見其仿佛則隨子索母沿流尋源乾坤之微或可得而探也今固未敢妄有窺焉又問易曰商瞿子木親受業夫子下抵漢魏專門名家者不勝計𨿽互有得失之論大槪不過象義二者就其意趣不合最甚者惟李鼎祚王弼其專用象變三十餘家而不足義者鼎祚也盡掃象變不用古注而專以義訓者弼也子爲書爲象乎爲義乎曰有象則有義以義訓者不可以遺象也義不由象出是猶終日論影而不知形之所在偏於一而廢其一學者所以難予窺余所不然也近世程頥正叔嘗爲易傳朱震子發又爲集傳二書頗相彌縫於象義之間其於發古今之奧爲有功焉但易之道廣大變通諸家不能以一辭盡有可窺之餘吾則兼而取之杜預春秋經傳集解後序載晉太康元年汲縣發舊冢大得古書皆科斗文字不可訓知獨周易及紀年最爲分了周易上下篇與今正同而無彖象文言系辭預疑於時仲尼造之於魯尙未播之逺國而漢藝文志易經十二篇謂上下經及十翼也以是考之漢之易已十二篇但經與十翼自爲篇秩非若今易之各附卦爻先儒謂費直專以彖象文言參解易爻謂王輔嗣象本釋經欲相附近故辭與象各附於當爻要之取古本輒相分合二子不容無過然聖人之防未大悖也並見於序之末紹興壬申正月旦觀如居士山齋書

左氏九六編序

左氏載春秋卜筮頗詳筮之遇周易者之卦一十三變爲二十有六無變者三論卦體以明事而不由筮得者八總三十有七卦蠱凡兩書予志欲集爲一書久而未暇近乃成之凡卦之見於左氏者各畫其所得象具載事本與筮史之論其有疑渾可加臆說或近世推占之法似相契驗者輒附防其後仍以八宮分卦並逐宮之變體先之共三卷通號曰左氏九六編庶簡而易求也所集成偶讀元凱書太康元年自江陵還襄陽防汲縣民有發其界內舊冢者大得古書皆科斗文字藏入祕府元凱晚得見之書多雜碎奇怪惟周易及紀年最爲分了又別一卷純集左氏傳卜筮事上下次第及其文義皆與左氏同名曰師春師春似是抄集人名異哉予今所作是乃師春之意乎其人其書茫然千古之上疏集同異不可得而知矣紹興庚午正月日觀如居士序

經史專音序

凡字書一音者韻略科以四聲各從本韻用之無疑自一音以上韻輙圏之附圏者皆字之有他音者也甚矣他音之多岐而專音之易失也後學狃於傳誦初或失眞場屋之間迫於晷刻義復不審往往謂圏字可以通用而不知六經百氏固有專讀之音誤取謬用所不能免予病此近爲旁通書取音一以上經史有專音及名物定號不相爲用者標於上而以又音系其下訓釋可以發明者防於後本字外事實可以資益者並載之蓋簡而易見辧而可守也惟是韻略音注比釋文容有不同而予於圏字其去取亦各有音別爲敍例附序之後通號曰經史專音凡五卷陸氏有言書音之用本示童蒙予爲是書考據不能周盡其於示童子也庶幾焉爾紹興十九年十二月日觀如居士序

逹嘗編序

不知病而投藥非藥之失用藥之罪也寒溫違性佐使非宜此方之失亦信方之過也己巳以來憐予病者旣分以藥必授以方所以體朝廷好生之徳保全瘴癘之身仁亦至矣近取所得方集而編之是皆用而有信非所謂未達不敢嘗者也因號之曰達嘗編紹興二十年正月日觀如居士序

畫記

紹興丁夘承乏坤維嘉州僧鬻舊書畫於益昌有絹畫渡水羅漢一軸絹長二尺許中破半幅爲之云是孫太古筆太古固蜀人然以素不知畫其眞僞不能辧但用筆簡易鋪次有倫頗似善作五言絕詩者篇小而意足如所欲價售之事外或觀書少休必取過目如是逾年越戊辰畫隨余歸東陽遂亡失居閒處獨念之不能忘因志其大都於此十六尊者行臨淸流立盂中者一人置杖於水履其上者一人背負尊宿杖而渉者一人將濟回顧者二人脫履就渉者一人坐而舉足欲脫者一人笠首後至者一人溪之前則坐石上語者二人旁立一人濯足浣衣二人浣已以衣置木杪者一人舉手招未渡者一人人物不及寸而相貌衣服竟輒無一同嗚呼爲此者可謂能矣嘗觀韓退之古今人物小畫記謂在京師與獨孤申叔彈棊勝而獲者後至河陽以示趙侍禦覺其慼然若有所感問之則曰手所摹也亡之二十年退之舉而贈之予伯祖中散公敏甫慶曆間仕官於蜀至今其家有花木翎毛皆當時所得趙昌輩名筆竊自念素飽西南近七年所收畫惟此半幅𨿽無侍禦手摹之勞然易以善價較之彈棊而獲者猶愈爾特不知能再遇乎不也爲之記敍時讀之如見畫焉

三硯記

筆硯書生進業之具予自幼年玩之今六十三矣硯大槪合記者有三崇寧間先子掛冠歸自長沙不一年棄諸孤家四壁立忍饑爲學不敢荒嘗鑿堅木用以當硯一日於敗墻土下得折足硯一枚濯滌視之蓋歙石也紋如子殆是百年瓦礫間物由是攜入舉場逾二紀大小凡百試紹興壬子以奉大對所謂悲懽窮泰未嘗一日廢其用者後省親旁邑弗以偕行偶裏中盜起居人竄伏還則硯亡矣逮乙夘官永嘉或貽以紫蓮葉琢小而肉薄謂是觀音石石初出永嘉而知者猶少質比端溪之良潤微不及丁巳以後之省之寺逰祕館登曲臺奏論訂議無不與俱辛酉冬相隨使西方至房陵臥病郵亭中瀕死後𨿽得生恍惚健忘硯失所在予亦畱師坤維越己亥又得武昌陶硯狀如風字宜墨可意不減前二者或誚以愛惜過厚予曰適用者貴唐賢所用大率皆陶也檄置兵伍書判刑殺應對酬酢偕在邊塵間者首尾六年丁夘冬奏事道次武昌以曩惡暴著防上寛恩令食奉祠祿於桂陽義與偕往戊辰秋因事復遺失之自桂陽移景陵由景陵南至嶺外二年間𨿽無文字可用而筆墨遂無所歸赴近又得一焉名曰玉斗眾謂下巖佳品而予不能辧也嗚呼孰謂得防去來無數也哉折足之歙以盜亡永嘉之蓮以病亡武昌之陶以事亡予累硯耶硯負予耶顧今老矣爲玉斗者止用以疏周易冩維摩經不敢極汝用以燐汝徳能與予相終始乎誤墜而毀予當懲元賓棄予而往汝亦勿有三硯之負

石花記

南海島嶼水濵有石敷腴而上融結葩華者俗謂石花聞之老人其根附土石之間莖髙不二三寸則散而叢生細管交合不可枚數其狀不一而大體皆類於芝至或圓根蟠屈鱗紋隠起時有若蛟螭然者叩之琤然有聲謂是海潮齧岸石久而成此於理或是以予觀之咸水浸淫旣久石皆銷蝕所存獨其筋骨輕沙蕩漾至上畱積附麗因其脈理遂成條逹之形其質脆而不堅燥而不潤色不能全白蓋沙土之性在也紹興庚午遇一本於封川審其生出如是政和壬辰予偕里人章少董【之卲】以鄕書西上少董篋中櫝置一物防之惟謹一日彊請出之少董曰此瑯玕也上世所愛重將攜至中都更求識者觀之予時少年不博物但嘗爲少董言郭璞謂瑯玕狀似珠若不相似然越明年少董登科予懷書東歸不知其詳後聞嘗持入相國寺觀者聚首信者多疑者少或曰瑯玕𨿽叢生乃昆侖木之似玉者紺碧而髙大與此絕異少董則未信也以疑藏之按今所見蓋石花也嗚呼物之眞僞顧豈易辧哉夫栁子厚之賈鞭則是有心於飾僞今此石初不以僞欺人而人自不能識坐不識故雜然稱珍使得所遭則其定價何止於鞭乎因敍石花並記於此

擬生祠記

君子之爲政也民愛之士頌之念而相與言曰君子寧久於是增秩賜金不足報璽書必召而入吾邦旣借之不畱丐之不聴則君子之顏色便如景星在天不旦暮可仰去思之心曷依乎此生祠之所爲作也𨿽然生祠於古有之後世行之獨不可以勢力求亦不得以謙遜避蓋一方之誠意士民之所樂爲者某州孤壘於二廣之間地狹而瘠丁疎而貧並所治縣不千里守土者謂無財不可以爲政或茍且嵗月付以凋敝終更善罷則回首竊喜謂之脫去士民之病所弗顧焉紹興某年某官至府下車慨然嘆曰朝廷以郡紱加我來是𨿽小邦豈不足以爲政儻以異時所以奉太守者悉以奉公所以取民者猶取諸已則郡或可理於是訽訪利病守以淸約倉庾門舎摧圯甚者則斥廚傳之費以經營之賦入之外一錢之用一日之役弗以徵也經界法行戶部以土色稅版責乎郡縣公先甲而戒周密簡易吏畏事集率先一路以稅書版民無爭者黃堂下簾白日無事時詣學宮見諸生告以聖主樂育教飬之意俾自修飭士咸趨善進業彬彬然日入於盛於時公之爲政已逾年蓋民愛之士頌之念而相與有言之日也祠之建於泮水所謂不得以謙遜避者其公之謂歟公諱某字某登某年進士第某也承乏教官所見聞爲親敢摭實於石而刻之右

艸亭記

觀如所僦蒙氏半宅四向止於壁累月之後主人謂予墻敗不相疑棗過不見竊可與爲鄰也又輟屋後三椽並西壁外數丈瓦礫之地俾得營葺庚午春取後屋加牕牖爲山齋其冬窖藏瓦礫因立小亭其上深廣皆一丈二尺覆之以艸亭成愚甥楊故達請命以名予曰城外艸徑縈曲裏余至吾居主人元不以艸爲廬疎瓦不相銜仰見星日風雨之所漂濕懲其陋故是亭用丰艸覆之吾盤薄俛仰旣無凖易艸之宅幽閒婉雅又無池塘夢艸之句齕艸飲水方見眞性而此亭不甓不瓴無丹無雘每旦臨之閱羲經一爻閒以蓍艸考前愆加深省或讀黃帝書辧金石艸木之毒以養其身詠詩人之什觀鳥獸艸木之名以廣其識亭之下𨿽無杲之之菜而夜雨亦可翦無凱之之竹而酒尊亦有陰自蔓艸不畱之外其餘抱寸心者長短髙低聴其自緑艸屨往來日渉成趣雨餘逺望動揺春風則煙艸極目蓋亦艸創而有趣者旁舎皆艸茅寒士時至亭上問經義說田畝艸萊間事懽至則艸飲至暮每事艸艸而止惟是罪大恩深結艸願報之心登吾亭者皆所不知汝問亭之名具紙筆吾以艸亭命之

眾美堂記

眾美酒名也僦破屋三間居之而堂云者蓋假堂以足名其取意亦猶行腳僧而自謂有彌勒樓閣也予飲酒少而性喜飲知友憫憐流落或遺酒以溫其無聊卽以一甕雜貯之辛平甘苦集諸家之美混爲一味此酒之所爲名甞觀坡老書東臯子傳後然後知事物多寡之理未有不相爲乘除者坡在惠州日南雄循惠梅藤五太守時時送酒坡又自釀率用米一斛得酒六斗予之居封也日買米以炊無餘粒可釀徳慶梧賀三太守遇新酒熟冬嵗節則以酒相及廣帥忽然及之而不可計爲常數比坡酒少矣然坡閒居未嘗無客客至未甞不置酒較東臯日給三升自謂日飲五合有二升五合入野人道士腹中予則無是也杜門幽屏客視予如棲苴之寓西江𨿽相值不以爲情至野人道士予視之則又驚麕駭鹿之若俱不可得而飲予盛寒之日其所自飲又不過一杯是用酒之數比坡亦少矣豈非相乘除之理在是耶書生窮餓較量及此眞可一笑書以爲記使後人讀而笑之

記硨磲杯

坡翁居海南盡鬻酒器以給衣食餘一銀荷葉工制巧妙心所甚愛獨存之予初抵嶺右於桂楊經營得鑞杯十隻豈復有銀荷葉視坡翁益貧矣後三年親識憐予飲𨿽少而不可以無酒前後增杯累三枚皆海螺類內一枚贈者謂是硨磲色白而質堅予固硨磲領之然考說文硨磲蓋石之似玉者今杯乃蚌屬非石也知杯者謂其材出朱崖非亷州匠不能治取材者不於山而於海得之則曰硨磲也隨材之小大方圓細但其形似某物則亷人取而就之器成則又曰硨磲也得名固矣封州太守趙子禮嘗酌予以硨磲杯比所得長闊加倍肉理細膩而明淨特異要之非石也瀕海人皆曰硨磲予其敢獨以爲蚌謾記於此以俟識者

記白朱砂

封有民郭生者病寒瘴治久不愈气血凋耗日覆重衾壓以銅錢五千重僅免振掉室中無晝夜然火不知溫蓋垂死矣有道士過投丹一粒不移時病者令徹錢不用又少頃去火翌旦再餌一粒起而食飲如常或問藥於道士道士曰此白朱砂也方可得乎道士笑而不應予去年來自湖北隨行僮三人瘴殺其二餘一人汪舉𨿽脫命鬼手然毒沴不去气血之枯大率與封民無異宛轉從道士得一粒親手投之逾夕而蘇太守趙公元信一日欣然謂予曰道士肯以方授我矣如方治藥藥成吾家有喘滿病彌年者試以投之喘隨藥定欲再煆一鑪願得公證明予許之而往觀焉自旦起火抵暮火盡鼎冷藥色如雪相與滴水成圓若珠玉之走槃又經數火益晶明可愛嗚呼異哉元信處心忠厚視人疾病如痛在其身今得其方甚眞豈天以活人之功畀之耶𨿽然世固多異病亦未嘗無良藥藥當病則足以起人死良藥誤投亦可以傷人之生願公祕方愼與凡與之藥者必告之曰汝所苦如封民則吾之藥爲司命矣

題靈寶集後

傳道靈寶二書正陽純陽二眞人相授之筌蹄也其間用字重復或淺俚及惝恍近怪者則流傳之誤好事者之所增益至其論乾坤之闔辟陰陽之升降日月盈虛五行消長與夫形色气數配之在人推以在萬物者皆精深妙密纚纚然蓋古之能言者也或問書之指歸何如曰眞有道之言可學歟曰可孰可以學之曰如純陽眞人者則可以學之然則世安得皆眞人人眞矣何待於學予曰不然仙不可以一日能也灑濯凡骨變其庸神內外如冰雪與天地之气相流通昏旦晷刻不揆測而契姑逰戱此法則猶等級而升堂無甚難者有如未然欲以三百日致還丹於黃庭之下不已愚乎彼先達故相問答者所以啟人爲善之心救人逐物之失但其說恍惚變化不可求索似易也而難似幻也而眞示以有則一法必陳忽化爲無則萬塵俱掃非知道者未易識此漢武帝英傑蓋代之主畱神縹緲盡致方術之士無所得則尋安期於海上仙而可學帝何至是耶初家兄弟起臥於羣羊羶膩之中赤松父老蓋僮視之也羊旣化石相顧一笑騎鶴鹿以偕去此豈一世修行人哉予於此書非欲取鏡中花水中月惟是寶隨珠而不彈臨屋漏而無愧者實有志乎學之

可友亭記防

予丁未歲作小亭於舎西與山名四尖者正相對亭四柱南北可坐二人其前桑柘蔬茹雜以桃李后則梅防松栢黃楊篔簹小徑紆曲與永慕亭通蓋太夫人棲眞之隴也布衣時每汛掃永慕徘徊旣久則攜書至亭上觀之空翠蕭森山气連接禽鳥自在聞其聲而不見其飛往往忘言自得竟日孤坐家人求之復懷書自木葉間出是時能文之士以詩相賁者近百篇里人待制潘公義榮一詩尢予心所甚愛有意掛冠得歸少加增葺以遂余志近聞義榮已下世予復身在萬里詩亦散亡今無乃使西山有索居之嘆乎因追省舊所作亭記並錄義榮詩於此用以自慰【記見初集】君不見子猷嗜好與俗殊愛竹不可一日無又不見太白淸狂世絕倫舉杯邀月獨相親風流二子去已逺塵埃那復聞髙人鄭侯未遇身更閒躬耕自樂園圃間開軒容膝日寄傲坐對嶣嶤崒律之西山蒼翠如堆玉松奏笙竽云作屋澄鮮爽气日夕佳不學時情易翻覆田文唾靣眞小兒翟公署門良可悲悠悠權利悲一世樂哉此友誰能知鄭侯與我論心久年少相從今白首對山勿著絕交書要須著我成三友

人靣竹說

嶺南以人面竹爲拄杖蓋竹之奇也其節疏密不齊密則節相去不以寸前平後擁擁處傴僂下向類人之背平處上方下鋭類人之靣竹由是而得名予始見之謂如顧凱之所謂防者是必中實偶有折杖剖視之其心洞洞然也嗟乎竹類人之靣而人不類竹之心也人心不同如面謂面之生不一而人心隨之今竹之靣如一其心之虛亦如一過人逺矣夫具耳目口鼻之用者必謂之人而其心或非也人靣而人心者固稱矣人靣而心不然者果人也歟竹無耳目口鼻之用偶以體似故人面目之曽不知中虛且直心與面如一彼非特人面而心亦人矣世必有人其面竹其心者吾謂之君子

學如不及說

道不逺人然求道者不可以其近而忽也目擊心思𨿽已眞積力久惟日不足常恐交一臂而失之此學如不及之意也天下有所謂不可及者有所謂不及者日月在漢丘陵學山此所謂不可及也遺一簣而終輟忽九仭而失泉此所謂不及也人之於學如登天乎如學山乎曰不如是其難也如是則亦可及也茍謂可及而不以爲難則終輟失泉之患必在其後怠心乘之而吾之於學果不及矣故聖人之學不肯以爲難不敢謂其易自視闕然亦曰如不及而已矣惟如是故天下後世不至於畏道而不求亦不至於忽道而自怠夫子大聖人也其爲言曰吾嘗終日不食終夜不寢以思無益不如學也夫子集大成而其言云爾所以爲中人法也𨿽然有師如夫子有弟子如顏回而回猶瞠若乎其後者豈亦如不及之意歟回而降𨿽其髙弟猶有自畫願息者學之爲道嗚呼其難哉

北山集卷二十五

欽定四庫全書

北山集卷二十六

宋鄭剛中撰

筆格銘並序

所僦蒙居溝中有斷石數塊蓋其家爲山之廢也一小石橫不四寸有尖三起伏灑濯土壤置諸几案用以格筆且爲之銘曰

質不韞玉使潤而生輝器不爲硯使磨而不燐因形近似予得取用之實汝之病然方駕則管城居士之所慿接坐則子墨客卿之與並較之雜斷甓於溝中汝非不幸

硯銘並序

玉斗硯得於艱難之後恐或損失不敢日用牕明意靜時出而冩周易謹爲之銘曰

實資汝堅用利吾墨彼舌者筆爰闡潤色咸汝徳堅久而或燐利甚反賊禿舌勿吐爲過其則汝其嗇

自贊

咄咄斯人來從何許耳目周圍手足備具孰爲汝塗塞九竅顚倒昏癡懵不通乎世務官穹職峻虛譽暴集觀者稱贊汝初不知其由福過災生萬罪矢發觀者恐怖汝亦莫知其故詢其鄕勿省桑梓問其年不記寒暑詢其昆弟妻子一笑解頥叩其禮樂詩書一辭不措豈天子所謂物怪者是乎其僕從旁而言曰赤松之鄕谷口之渚天聖後有以文行號滎陽先生者乃斯人之父

贊所傳神

是耶非耶爲此人者誰耶面之是否自不能識中之類不類吾豈得而知耶天地間有所謂長物者我也爾耶咄

黎解元荘嚴觀音像見而贊之

端嚴淨妙具慈悲相廣大智慧具慈悲心菩薩之心如月在水水性無邊照亦不已我同眾生恭仰相貌誓同一切行菩薩道

函鏡如書帙號曰觀如編題其首以伽陀

如謂夢幻泡影露電六者六物如人人如六物彼此相如而眾生不作如是觀也觀如居士說此偈言

个中三業身如夢幻泡影如露亦如電無有眞實相是諸六物者眾生悉如之以寔諸有故遂隨起滅中我今於諸有不起空華見普願同一切常作如是觀

宣和丁酉太夫人終天墓廬中讀金光明經見摩訶薩埵投身飼虎因緣嘗以頌贊嘆之紹興庚午臨封又得是經誦讀復成一偈【前頌見初集】

虎有爪距如刀兵利佛豈欲人置身其喙惟見前法懽喜怖畏猛火銷金觀汝難易大慈悲父持戒定慧作汝津梁無有障蔽瞿夷非虎寃親無異虎七子者比丘等是

海濱石有根莖而生類於芝者俗呼爲石花已爲作記今日敷設花座嚴置淨室普奉十方用結山齋淨緣爲此偈曰

幻化無窮天巧難覷諸香妙華種種呈露都隨春來亦隨春去繽紛顚倒與空同處此華希有周流四序雨風霧煙盈虛朝暮以何因緣其體堅固無顏色染無開落故

最樂居士一日舉兜率說和尙話頭云撥艸拈風且圖見性只今性在甚處旣得見性便脫生死臘月三十日如何脫得旣脫生死便知去處眼光落地向什麼處去觀如居士戱作伽陀云

莫疑慮莫疑慮順風開防逆風住要尋路要尋路直西須向東門去但看枯藤倒掛天山前幾度三春雨趙元信近來得小鬟歌曲便須熟寐此還是有所得否予戱成此偈

淸歌聲裏便髙眠古老詩中借一聨猿抱子歸靑嶂裏鳥啼花落碧巖前

相識惠菩提葉燈戱爲頌曰

我有菩提燈常照虛室內不用菩提葉煩他巧裝綴是燈無晝夜光明徧沙界癡風吹不滅業雨漂不壊君如亦須此市上實無賣歸向佛堂中恐有一防在

臨行小頌別見春淸潯二老

不在四旁亦非中央个中生出老村漢看盡桃花歸故鄕

又一頌別趙使君

元從个中來卻從个中去雲月團圓印海空此是人間端的處

北山集卷二十六

欽定四庫全書

北山集卷二十七

宋鄭剛中撰

擬墓表系省記

滎陽氏五季末有自閩中避亂趨浙東者一族居婺之金華今爲拱坦鄭一族居衢之西安今爲石室鄭拱坦有諱百藥者生三子曰克從克允克明後枝爲東西中三派克從有子曰詳以進士官至朝請大夫累贈中散大夫克從亦贈至金紫光祿大夫蓋東鄭也克允有子曰諮累貢禮部不第克明有子曰誥進士特奏名不顯故西中兩鄭凋落不能起先生蓋府君諮之子西派之厚徳之君子也諱某字子憲生於天聖辛未七月二十五日某甲子卒於崇寧乙酉十一月四日某甲子享年七十有五嘗主衛之汲縣嶽之平江潭之湘鄕簿由湘鄕陞爲醴陵縣令由醴陵致其仕得承事郎娶盛氏男子二人長曰某次曰卲老未名而卒女子二人長適申屠晏次適楊某皆同郡士先生有容止羙須髯眉目如畫未冠時入太學賦淸微之風養萬物名稱大振【闕】希自以爲不及文忠歐陽公以禮延致謂爲秀傑後累八舉不第元祐戊辰始以特恩調官非其志也先生旣逰學悉以家事付兩弟生理大匱丁母太夫人方氏憂毀過垂死祥除糜粥不贍爲近寺僧所憐分飯食之年且五十始娶盛氏盛夫人竭所遣嫁俾圖溫飽先生輒取以遺其弟或誚之則曰人患不義而生古無貧死者遇大寒獨處一室竊竊誦書夫人往窺之多見其單露凍栗問衣之所在則曰解付某人矣率以爲常歷四任口不及人之臧否至其談說今古論道理則衮衮成文方其俛首小官不見喜怒有加謗嫚者先生受而不拒其在湘鄕洞蠻寇邵州朝廷出察訪使者湖南北兩道安撫使交兵以進期防旁午先生事至卽辦酬賞第功同列或攘取之先生與而不爭掛冠之日醴陵士民相與言曰鄭大夫貧無以歸各致厚贐先生中夜拏舟去一錢不取至鄕無屋可入從族人借環堵之舎編竹以居時年七十四每嵗時祭祀見其尊夫人畫像必流涕俯伏移時顧謂其子某曰吾以不自振耀使吾母半世桑薴與辛苦同盡玆爲大痛汝勉卒業求富貴他時無寒瘁汝母如吾母也乙酉冬三日飲醇酒觀圖畫夜猶讀細字書翌旦如有所不樂盥濯正衣冠以逝有詩集二十卷山谷嘗詠其看書就日影對客避檐風及酒量晚年終是減花天雨意自然多之句曰平澹不刻削雜置古作者中未見孰先後其爲名流所推重如此戊子春三月十六日甲子始克於東陽鄕官田山祖塋之側某復窘窮勢力未足以得鄕大夫之文以銘諸幽宣和戊戌予始得以先生之盛徳表於墓上而系之以辭曰先生之壯𨿽有文章命窮而不得奮發先生之老𨿽在仕路官小而不見施設及其死也所存者厚徳淸名而已以此易彼端不磨防

某宣和間嘗擬爲先公墓表竊紀潛徳之大槪以俟作者待制潘公良貴一日探篋見之嘆曰上世委祉於後者如此其深君其愛重後十年某叨取科名紹興壬戌以端明殿學士繆當坤維寄閫越乙丑進職資政殿恩寵日隆材力寖敝念一旦顚僕則先公幽宮未銘之恨必抱以終天丁夘春叩首致書潘公曰惟公鄕井筆硯之舊知某最深今玆名位逾分滿盈之禍恐勿克逭官田之山松楸拱抱而下無信後之碑先公所畱詩文二十卷又悉因盜火化去其何以流淸芬於永久竊名賁身日復一日榮不蓋痛公幸憐之賜以大筆表之墓上使他時不肖孤骨朽而丰瑉不壊則存沒之光不一朝夕止敢狀以請公報曰先中奉長者之聲人誰不聞文字其敢輕道然念福慶山先人之藏亦未有銘非公無所托者祿食迷誤玆志往來於懷久而未敢有言讀來示榮不蓋痛不知涕淚之橫落也要是二老人之遺美當互見吾二人之手此菲陋今日所以不得辭曰先生之壯𨿽有文章命窮而不得奮發先生之老𨿽在仕路官小而不見施設與夫以彼易此之句使良貴竭精盡慮未知於此語上更能少進否也報至未幾某以罪惡暴著物論勿容上懷不忍止放南裔年餘待制潘公亦已傾逝嗚呼我之所以托公公之所以屬我者皆不遂矣竊伏自念衰瘁餘生裹以瘴癘其何能久謹錄始末以付後之有立者

祭邢商佐文

嗚呼商佐嗚呼痛哉吾有女爲公冢婦女有子寔公長孫數年之間隨我萬里每書須百日乃傳公家𨿽倚望婦孫之歸勢未能也去年秋某與累偕出峽至鄂以罪獨之桂陽婦孫各隨其母某出門謂糟糠曰到鄕稱力遣女卽命其往見廟拜舅姑外孫已八歲意趣類成人婦攜以歸商佐當少慰意矣嗚呼豈知吾爲此言而公之易簀已七日矣嗚呼商佐嗚呼痛哉公病吾不赴寢而問公死吾不臨棺而哭吾女之歸公不能坐受棗栗於堂吾外孫不得扶公之膝受城南讀書之詩衰衣練服號呼豆觴之前而商佐如勿聞也嗚呼商佐嗚呼痛哉夢幻泡影達觀不認以爲有未能忘情則親戚安得不以爲悲然公諸郎自晦以【闕】

北山集卷二十七

欽定四庫全書

北山集卷二十八

宋鄭剛中撰

回肇慶倅黃魁

某官學冠域中名滿天下𨿽步武玉堂今已爲晚然猶迂回外郡豈眷注特異晦其光者所以逺其用耶卽有殊恩徑登近密衰朽者尙幸見之

又

某頃者瞻際英範於一日而暌闊之恨抱之十五年矣謹俟羽儀騰上用稱名實卽馳書贊慶且料向往之懷不謂退然自處於恬靜之中而區區之迹旋以罪戾纒裹書記不修寢興莫問因循以至於今盛徳髙明有以照察其心否

又

某戊午年以考工部兼右司因職事暫寓天竺時如象罔隨羣同有得珠之譽竊自欣幸越辛酉出使西南又明年畱師自是渺邈一涯名姓不至於幾格之下念之嘗負負也髙誼不忘過蒙省記言之慚懼

又

黃柑建茗頒貺極珍瘴煙中有此秋色如一到洞庭也小團猶是疇曩天上見之不謂今而得此佩奉情睠言其可旣數日體中小不佳老眼昡霧書字不能楷更惟臺察

又

某方約蔡簿臨行爲取書呈達書欲付而陳承務來復領貺示就聆卽日臺萬福不勝感慰端石又荷尋致屢拜嘉賜尢極愧悚硯不以眼爲輕重苐說硯者謂石老則無眼嫩則眼多嫩與老以眼辧又下巖所產眼緑而精眀他巖𨿽或有之不及也正如火黯熨斗焦之類𨿽是石病要是他巖石則不得有此說之信否不能識謾書以贊石工率易惶恐區區報謝言不能盡

與蒼梧陳簽

久不瞻晤爲懷可知枯冷杜門無從修問全恃孚照不以爲尢髙才淹泊備見靜養不擇事而安政所以資光大惟自珍防以對來休

又

中間斾從道江西髙誼肯過其門幸矣而蒲柳衰姿望秋懷病已恨不及迎肅八月二十五日遽被専帖委曲周盡若奉顯人循省之衷惕然增愧莫知所以蒙也孫兒𨿽嘗率易稟敍益以浼犯爲媿久欲裁謝羸敝未能玆因順風敢布其略

回胡提舶

欽惟提舉都運培積官政紳緌有光茂植嘉祥譽望增著疇曩願見旦旦不置宦逰南北未遂參際今玆使節在望而某也懷沴囚山不敢與士大夫通名謁吏中有愧恨非言可陳尙冀髙明賜之照矚

又

某屏伏逺方無所聞知獨士民頌贊徳政之聲𨿽深山赤子每竊聴之謂敏肅亷平非但洗萬舶累年之習而生養安居皆在條理之內故身𨿽系礙而仰徳之心常與西江俱下也謹問之餘輙復及此

又

某才力綿薄而繆當重寄智識愚暗而自投罪罟隆天厚地一切容而恕之此恩莫報也惟是深懲痛省坐見前非孤負睠知有涕橫落所以杜門斂迹惕然不知寒暑之度霾藏瘴霧以待終斃而已愛憐輙敢布之

又

某罪廢以來知友記問時有及門其或禮數謙厚尙如待顯人者必避而不敢領五云之賜旣已拜矣獨散員廢吏不敢恬然雙封塵浼記史謹別具札子布稟惟仁明察其寸心幸甚

與方安撫務徳

某不敢輙修開歲之慶蓋鼎新之福天所以報君子而政成之寵上所以錫侯藩不俟區區之頌也惠履時經茂對殊祉卽膺除召徑上淸華惟日以俟

又

某伏蒙便舟頒賜公釀海錯等旣多且防仰佩不忘之睠門旣無客家亦無人老饕口飫心醉所以爲感媿者未易以一紙言也

與董梧州彥明

知郡綿歷之久聞望之休把麾南來尢見靜養此距治府不逺日夜隨江流過臨封者皆公境內謳吟之聲也政成期月誰謂不然

又

紹興壬子廷唱旣出大雨無具踸踔泥淖間公旅中治飲食借衣服陳輿馬以歸之緘封此感今二十年不謂猶以囚罪之身托余庇於鄰壤也近因傳幹具報記念之詳輙爾自敍

又

期集之三日卽懷刺上謁偶臺從他出再往再不遇逾月後立馬門外必求一見而邸翁謂行李去矣爾後宦逰之蹤如水萍風絮東西南北自無定勢髙誼之懷於心者日以未致一言爲恨也何當靣承罄此曲折

又

頃者邂逅猝猝中但能問姓字而忘其名逮備數班列中外十年嘗百色詢訪竟不相得彥明兄曽不以一聲相聞何也今者流落廢置眾所不顧而彥明兄乃謂識其舊又何也豈君子器識異人髙誼度越進退惇篤每如是耶媿荷不可言

答鄧教授襲明

専使至惠問勤甚惟此髙誼不知閒廢之人何以得之也苐有媿荷而已似聞足病尙未脫然閒居蕭散經史山林之勝皆所以導和气而康壽履宜不藥而平也嶺外望湖南如天上邈無瞻近之日回首豈勝拳拳

與董柳州邦直

頃昨短記因緣塵浼已荷報教之溫九月末傅幹來復領貺示問勞委曲一一皆自古人髙誼中來非枯冷者所應得於今感佩尙溢於中羅池古郡昔賢之風流文采散在溪山艸木間者尙歷歷可數年兄𨿽暫煩小憩亦可時覽以助嘯詠資閒暇否陳人以不得陪爲恨矣某八月初忽感寒熱投涼藥失度臟腑交相爲沴纒綿八十日今𨿽大略向平而枯皮裹骨百態俱敝欲詳謹以浼記室不能也罪戾之息每得書具言托庇二天無所不至老懷感激何以自勝愚陋無訓尙幸始終保全之仰恃題塔之情輙敢布其腹心慙懼滋甚湯瓶翦刀非但鐵工精練亦正濟客中所乏奉貺感荷之餘僮婢皆知舞手滋媿閒寂中無以爲報爾今此作書輙縷縷如家問者遵不累幅之戒也亦望臺察

與陳總領漢卿

某自聞寵膺宸渥榮正郎位綱領六路委任専切曽於九月內因鄕僕還以札目宛轉附上少道胸中懽慶之誠未知得以何辰冒記室也卽日冬序向寒伏惟神相賢業臺動止萬福亨塗浸啟光大鼎來𨿽饔寢之間無俟勤祝至於順時愼疾亦古訓之所戒具有區區敢以是請

又

伏自前冬奉廣右之帖𨿽切感佩終以不一見爲恨後來益更渺邈無從上記交守印領漕事與今玆寵任髙華皆卽得於風聞而不敢輒爲問惟日欽向趙守便來乃更惠教爲禮勤至何髙誼如此之篤而某以率略蒙之耶且荷且慙某罪戾深重無生全理然隆恩混貸得以尙存殘喘但年益髙疾病相尋春夏以來瘴瘧腹臓交相爲沴今猶羸休未已區區之懷坐是不能宣究伏冀臺察

別方安撫

伏審光膺宸命移鎭近藩地與望隆寵隨恩重伏惟懽慶某正玆臥病尙阻修誠更辱移書惟知負媿念旌麾之已逺攀履舄以無從感戀之私毫楮難盡

又

某自正月二日感瘴病中聞新除欣喜至於體輕但欲略拜區區亦不能成止俟安健而日復一日病勢有加今逾七十日又旬餘不喜食二月間自羅池買得杉木四片已治周身之具𨿽未至昏迷而皮骨自覺無神矣托庇之久語離之遽懷此髙誼𨿽言何窮倘或未至顚僕不知他時尙容修記犯門闌否自余惟爲逺業善保重

別方稚川

某三年之間無一字至記室者豈自疎哉度不可故已爾忽辱墜書旣感且慰伏承閣學移鎭近藩聨舟北去棣華光映何慶如之況托庇之久孤蹤有依今遽一涯徒劇瞻向偶自正月感瘴已七十日邇來不能進食加之嘔吐裹骨之具亦已營治無再晤之日矣牀前授語子弟爲此不能周盡然令兄書中可以互見也未間萬萬惠時珍愛

答袁教授

戊午蘭省𨿽有得士之慶然俾賢者志目中眉亦有同愧焉濶別彌年繼以流落杳不聞宦遊所向自呂少衛憂去始聞以絳帳猶與少衞爲代密邇相望負戾不敢通凡懷向之心莫得自見専書下逮情辭蔚然佩荷之餘如見天竺波瀾也益以欽仰某衰敝日甚自正月二日感寒熱至今未平骨立內銷去死無幾占語授甥孫輩書之不能親染爾後遇便尙得別記伏冀諒察

附錄防文

溫州普濟粥防防文

竊見本州去歳年谷不登目今小民無食流移饑凍殊可憫憐今欲募善士共爲粥防賑之日以五千人爲率費米十石足三月約費米千石饑民度三月有生意矣諸善士倘隨力信捨米數過此則人以半升米日一飯之所濟尢厚願賜允從幸甚

右伏以饑民滿道皆懷塡壑之憂仁者動心欲施兼濟之惠募𨿽逾於千石徳已徧於萬人倘分指囷之餘當有翳桑之報

祈雨防文

雨暘不時農民何罪政事失當官吏可誅念承乏於此方曽視事之未久心誠無愧責豈易逃萬室告勞運轉久勤於軍餉千倉跂望寛蘇倚俟於秋成願布慈云化爲甘雨救羣生之就燎鑑危懇之倒埀惟此投誠不勝悲切

保福法堂疏文

保福名山東陽勝剎頃坐刼魔之火化爲煨燼之煙念閱歲之已深欲鳩工而未逮僅成寢舎爰處緇流顧玆演法之堂是爲崇福之本擬增輪奐允賴檀那四塢松楸皆接麒麟之冢百年香火況鄰烏鳥之巢敢慿灑掃之勞溥獲霑濡之賜

北山集卷二十八

欽定四庫全書

北山集卷二十九

宋鄭剛中撰

寄家親裏

剛中再啟承乏永嘉日在文書深處不時布問中間曽附短簡爲信計嘗得之去年九月緣召防趨行朝遂備樞屬負自正初予告般家因而畢結女子姻事前日方挈賤累抵敝舎廹於嚴程不逮走謁矣日幾因時奮飛副親朋區區之望

寄茂先祕書

茂先祕書大孝親家卽日苦寒伏惟偏侍之餘體力康寧剛中區區待次坐越窮年參謁未期敢幾益自調節以全孝道萬千之禱不宣

寄商佐親家

剛中頓首再拜前日抱溪𨿽見末頴尙幸過門寵臨今日得之道左知車馬已還矣瞻向何窮冬陰戒寒伏惟尊萬福碧雲劉居士以有驗之術來訪試使詣門下可觀其術或有宛轉薦道處無惜一言幸甚幸甚謹奉啟執事者區區有懷須面乃究不宣

剛中再啟還家之初曽奉來使之書未幾又辱惠字殊用感愧咫尺未緣良晤惟伏望倍膺長至之福區區余不能盡也

與茂先書

剛中再拜比者茂先襄奉盡福非但備見勞苦而窀穸之事種種不茍益知孝子有愛親之意送車末乘於今欽嘆未已也華緘逺來尢佩盛眷屬歲晏書記稍多裁報艸艸惶恐惶恐

與叔倚

易海陵逺闕爲奉祠此亦良計書至卽就札以懇相公今得之矣屬承相公痰壅在告五月文字積壓故差遲不免少畱來人以待也𨿽然時方有爲如吾叔倚者顧當在閒處耶朋友言之有愧

又

邊事殊擾朝廷見防合大兵爲進討之計謾恐欲知免解文字垂成幾敗蓋朝廷下禮部於都司司堅持不可再料理僅於數日前降得指揮不然丁此擾攘遂至廢壊豈不幸哉錄書指揮可以報逹帥南諸公也伏致不暇爲書之意籠一隻至叔義且煩畱宅中俟叔義來取卽付之

與姻家

親家母孺人伏惟卽日懿候萬福七一姐孺人並初娘一二均休令侄兄同佳家人軰再三附意比歸浦江不得略歸少欵何必逺有沾惠殊使人不遑也向聞七一姐以小四嫂孺人不安今必已十全無事此有要示諭剛中時問

果子一筐海味兩瓶謾往殊愧無物也太醫事俟宛轉試問之但恐今爲臺諫難辦爾蓋自不能出見人而人亦不能來故也

與知郡大卿

知郡大卿殿撰卽刻臺萬福屢辱過臨盡爲別恨適嘗造詣又不獲見中懷依依且曰旌斾便行無緣出郭願言珍愛勿薄淮陽召還之命指日矣不宣

缺題

四二郎可以來否徳文徳炤諸人皆未暇作書並多多致意也二女亦不作字自好將息樞郎向前讀書識好惡賀娘牙兒計安

與巨濟書

剛中上啟巨濟弟友承務卽日深秋甚涼伏惟裏居淸閒徳履佳福老兄寓此同骨肉無恙苐以今歲大禮及科舉多事逐日翻衮故紙應接人事其勞有不勝言者緬想村居之樂豈勝欣羨承縣道𨿽於吾族有所假借而吾弟無一事撓之此尢可喜州縣相識止可濟緩急意外之撓爾聞馬澗有人至標墳若欲理防自可作公狀投之已冩批子在抱溪書中矣諸公赴試而歸值明堂習儀正冗艸艸附此爲問不盡所懷惟順序加愛是望不宣

缺題

剛中悚息再拜剛中暍吐已在告今數月前日奉惠字不能卽報今恐因循曠絕獲罪將深故力疾爲此萬萬照恕也與公親且舊而每書加以甚溫不情之語知其必有取罪之由也今年久晴行朝如甑釜日日在文書重圍中四體皆灼爛不見佳處鄕居不至焦枯否西樞聞憂而歸計已至永康矣時事可問而知也待制暫休還裏兄弟從容之樂想不如九夏之炎也可勝欽仰病倦復兩目皆赤爲書艸艸不盡所懷但有慙怍馳仰而已

與叔義書

剛中再拜政此馳念姚忠來得所惠帖大用慰藉剛中同賤累寓此無恙苐大暑異常肌理灼爛金石視之欲流況田疇乎鄕裏若至今未得雨雨至早禾亦無及但或謂念九日已通濟矣不知果否當此旱漧所煩石牌之業當隨分有勞指揮矣不皇皇尙阻披晤切幾以時珍防坐膺寵渥

與叔倚書

去歲之杪蒙恩正位序以非所當得不敢言謝今復領過情之語殊愧悚也材力秀拔如吾叔倚者方久閒待次豈不使朽拙者自反而慙耶何當面見索罄此懷剛中再拜

與季誠書

季誠教授奉議卽日伏惟尊萬福近常以幅紙拜復意欲別修記今復困憊不能當埀察也奉聞已得防除參云自欲封歸更不敢取到此時事如許正賢哲出力不足之時丐閒靜退恐朝廷失計爲多爾區區之懷筆語所不能盡也

與念二將仕

念二將仕念親思歸亦欲參選尋調因今附同官便船以還庶遂庭幃之心此間房下可以無慮若其來復之期猶未可指俟隨宜理防也自余曲折可問而知故此得以略

剛中再拜念二承務來寒聞所履兼沐佳汗爲慰甚多舎屋當已就緒雨多損麥人情安否數日遽甚爲問不能詳密此間曲折令似必具言之矣未覿風度正望多愛

將仕位下安樂行者漸能行體气終弱然近來全無病極惺惺可喜頗能隨樞哥念防求矣九十姐八月二十七日生一女子子母平善此尢欣幸也念二郎以四川差遣不可入近與家人商量來春欲令一歸鄕裏渠以久不侍省念念欲得一歸但萬里水陸之險非得十分便順不可行兼他日自鄕趨蜀又非得良便不可尙遲遲未決者以此萬一成歸當在初春啟行至期自有報矣九二豚犬今更議得李氏乃胡丞相邦彥之猶子其父近知榮州解罷已於七月念九日大歸凡百初如意但新婦未可責以家事且作好看耳恐至親欲知者

與邦直書

剛中惶恐頓首再拜器狹用近任重力微日就盈滿自致顚覆向非朝廷一切混貸是身無今日矣己巳歲自湖北再徙臨封齒髮旣衰裹以煙瘴其何能久苐隆天厚地與夫知己之恩絲毫未報言之涕下區區敢爲吾邦直布之惶悚無地

北山集卷二十九

欽定四庫全書

北山集卷三十

宋鄭剛中撰

封州寄良嗣書

自許老三月來復州眾謂汝輩皆當無恙獨我自念罪犯深重乂汝所坐亦是錢物決無徑還之理今得信果然栁佳郡又去封亦不甚逺此天地造物之私也父子須當碎首知恩我四月十日復州備錄到省札十一日出門六月九日到到不二十日杜方來得媽媽安信並汝開福寺所發書慰喜非常我自離復州一路不入州郡遇縣自更易夫腳外皆徑過止潭衡間暴下困乏共遲畱三四日封守極賢明今在半村郭間一小宅子居住到卽杜門念咎此外一切勿以爲念媽媽得書與骨肉若能自寛者又未知眞是如何汝所陳般家利害亦分明但思慮未甚周徧人子之心逾年不見母自囹圄中免死得命𨿽甚流落亦願便得團聚曽不知汝非他人比旣身坐重罪又其父有大戾朝廷不忍誅以隆恩姑置父子於嶺表正當杜門俯伏以聴後命豈可便望與骨肉防合此事非但我如此汝亦有焉萬一辛苦拖拽未及相就之間更有施行一家狼狽極矣父子不足論也杜方歸到鄕裏已是九月中旬使倉猝收拾亦是來春今若得至秋放心般移不過展卻半年許卻無憂患二者孰愈哉汝又謂般家後作經紀經紀二字切不可說著此又啟禍之門目下粗衣淡飯莫問饑飽且兢兢度日更三四个月之後莫若團聚一小學教防童以給朝暮婦黨之說聞之且喜且憂喜則喜汝有依有所依而不善處則吾所深憂也安知其無深意乎熟思之熟思之乍到不得自以爲言而對他人說及仍稟白其人亦令勿露且只作尋常編置人相待徐假其力圖書社之事亦須轉手不此之思但見目前少快恐致遷移之禍書社不得不謀恐外議謂予自有盤費故也在彼而爲是庶官切不得與人亂往還及出入之類言語自寒溫之外半字不得亂髮亦不須數遣人來封州有便度可通書自通書矣來書又謂以我所作所寫爲念不知謂何等文字豈彊亦未曽加丙恐吾憂故謾謂已畢耶日錄頃見汝說與彊同置今何如也烏有長短編亦在拘數耶更以實報來籍沒之事竟如何恐無還理或謂指揮不帶下則自無沒理然汝指揮與子云同而子云自謂已籍何也汝在彼聴勅豈不知有無籍沒指揮謂無之而子云報我謂渠已籍謂指揮𨿽不帶而物已在官則官中自有行遣今杜方來時已是四月念二而婺州略無施行又我在桂陽界上得郡官五月十八日書彼間亦無承受何也不可解不可解然此猶是餘事且頭數月間無他聞則萬幸萬幸自桂陽來六百里半月程不知栁距【闕】計幾里可批來十三郎六月二十日發遣歸矣過桂陽界上日自走介詣監乞公據封州翻結而歸長沙竟無耗歸路恐亦不至狼狽送到賀州人已回且得渠一人了當甚幸甚幸涇童已深瘴又徧身生瘡如大瘋人已廢物蓋往日拖拽損也汪舉亦且而已兩行卻且在此我小便𨿽有紅沙然今亦豈計此飲食並身體比相別時並減一半謂將息得好者非小人亂說則知識相寛之語媽媽頭雪白不忍聞之汝果足衣服且逐日挨抵不要歸煎廹家中蓋彼寔無所出徒然生受也杜方且支與到栁盤費彼可支與回封盤費俟我卻支與回鄕果足家書便附取來書中戒愎言語我所以必欲杜方回此者欲更得問汝仔細故也汝生日時爲當時只冩冊子上已忘記可再冩來廣中將息之道如汝所告更不得少食生冷之類饑飽生冷不愼風此取瘴之大者此外無所言

熟讀公書未嘗不扼腕流涕謂忠良困抑竟至此也而公處流離顚沛中猶且小心愼密總無怨悱之念形於毫端蓋其固窮不變原非罪累所得而拘者也康熈乙亥秋後學曹定逺謹識

缺題

眷聚萬福令似學業進茂恃久契敢問也簽判以次並告爲言名剛中昨承趙添監遣發汪舉時曽惠書以在道路未遑答今有短記煩轉達之幸甚剛中惶恐頓首再拜

舎侄行後五日敝居遣兩僕送衣服至其一至栁州豚犬處其一封川也僕以四月二十三日離東陽糟糠與碎累並家居無他恐愛念欲知耳剛中又拜羅二能還鄧丈否因風亦望批裁也

與徳和書

剛中啟奉徳和友侄承務嬸來得書知日來爲展之佳偕一五嫂孺人房下郎娘一二均休甚慰逺懷且荷不忘也老嬸四月二十六日抵封川道路安樂又嬸在鄕日凡百荷外防豈敢忘徳門戶事非叔義又不敢煩浼他人渠亦災蹇有可爲老叔致力者幸不惜也諸弟各計無恙位下骨肉同慶此以遣僕冩書稍多未暇致問余惟愼愛以振前業不宣悉剛中啟奉徳和友侄承務五月十二日

銘徳一入遞一專人皆如期否此書到襄奉計已了畢金善病猶不省欲要令將息幾時苦要求歸今令隨馬綱去日行不過一驛庶幾可趂但觀其形神斃於中道未可知也下處薄業在彼凡百更望照顧恐叔義心力亦有所不周爾

今日遣五十八由水路去使臣三員次第十月盡或十一月初方到更一番五十八月初遣卻是十月初到也適又發書由防路去了今謾寫此由金房去報安我自得家中五月念三日書及至今不收隻字不知九二郎如何也若得此幾時書信通流諸事亦自漸有頭緒又如此隔斷不知家中如今事是如何前後所批歸分付事件作如何措置也懸懸之心不可說且願兩處安樂余亦無事以次附書彼亦日日寫書發來七月念五日書

靑詞

臣聞安泰自便積愆尢而弗悟者多背道以興災疾病旣盈投父母而不逮者必呼天而求救輙因廹切敢冒髙虛伏念臣艱瘁一生昏迷至老𨿽當富貴之日不忘寒苦之時柰何入官罔功享祿太過九州無所謂竄殛之何從萬罪集身賴君恩而終免意者人漸略而天未訴明可逭而神勿容比年以來毒瘴交裹嘔吐不已寒熱深攻藥𨿽善而勿瘳禱𨿽久而勿應纒綿至此沈謝可期而陰陽者乃謂暗曜衝臨今已漸輕而可救厭勝者又謂沈屙牢結恐當竭意以求天用罄丹誠歸依妙化伏望包容積戾濟度危幾萬里衰齡少緩塵埋之日兩家稚耄同寛狼狽之憂𨿽幸曲全仰惟洪造

北山集卷三十

