

欽定四庫全書

集部五

北郭集

別集類四【元】

提要

【臣】等謹案北郭集六卷補遺一卷元許恕撰恕字如心江陰人至正中薦授澄江書院山長旋棄去防天下己亂乃遁迹於海上與山僧野老爲侶善自晦匿罕相識者故徴召不及至洪武甲寅乃卒是集其子禮部主事節所輯範餘慶跋稱其後張簡編爲七卷今考定原本爲六卷是今本六卷乃其原數顧嗣立元詩選云所著北郭集十卷或十字七字字畫相近而誤歟集中每捲之首皆題五七言古一行其實乃古體近體雅編殊不可解疑或傳錄者所妄加補遺捲內附錄其子節詩六首孫輅詩二首又許穆詩二首許云詩一首則其族孫裔所續入也恕詩格力頗遒往往意境沈鬱而音節髙明無元季靡靡之音近體頗似陳與義或其所宗法者在簡齋集耶中多愁苦之詞然如偶成詩之一逕豆苖緑獨行溪水西繁露墜叢竹新流漲芳堤偶與樵者語忽聞幽鳥啼云云亦未嘗不翛然淸逺蓋遭逢防亂故哀怨獨深有不能率其恬夷之素者矣乾隆四十一年十月恭校上

總纂官【臣】紀昀【臣】陸鍚熊【臣】孫士毅

總校

官

【臣】陸

費墀

北郭集原序

詩爲吟詠性情作也例以刪後無詩可乎今人之詩與古人之詩異詩人之詩與文人之詩異然詩而不以文爲法則又戾於古也邈矣世之名公鉅儒騷人墨客傷時感懷物情景態吟詠之間一唱三嘆而不足自非胸中有文者疇克爾耶北郭許君如心其質淸以奇其學醇以正其爲歌詩也其思深其義備其爲體也古其論事也激昂若有不足於時不偶於世者由其性情中出固也故古之爲詩者太白之言放子美之言憂盛世之士其言也雍容世之亂也其言也悲傷嗚呼是孰使之然哉若如心者不遇於時不偶於世感嘆悲哀之辭見諸短章大篇中渾涵汗瀾而有流連光景之思嗚呼可悲也已使吾如心得時行志而爲治世之音被之樂章薦登淸廟當不啻是集之鋪張而已也如心名恕甞用薦者起家澄江書院山長北郭其自號也因以是名集洪武十四年辛酉嵗夏五月溝南老人裏中張端

江陰許處士如心於卽世之若干年其仲子今禮部主事節裒其所爲詩若千篇鋟諸梓曰北郭集請余序之以博其傳焉噫處士之詩亦盛矣節之用心亦勤矣然處士未始詩之傳而節則不忍靳其傳也世之處得其勢又能張虛名擥浮譽者其爲詩易以稱易以稱則易以傳也而山林枯槁之士韜形斂迹若玉在璞而珠藏淵也苟非其光潤實有不可掩者則其爲詩獲稱於人也難而獲傳於人也亦難矣易傳也而或傳之不久難傳也而或久而能傳則君子有寧爲彼而不爲此者矣大都詩之所本者情也詩而不本於情何以謂之詩情之所著者詞也情而不著乎詞何以達乎情詞之所依者音也詞而不協於音何以俻其詞樷是三者而後爲詩之至今觀處士之詩元澹衝曠其情也發揚浩瀚其詞也瀏亮激越其音也是𨿽欲弗傳蓋難乎其弗傳也是節𨿽不博其傳蓋傳之者自無不博也而節之心則有不忍者焉此北郭集之所以刻也序而歸之尢知處士之有子洪武癸亥夏四月旣望將仕郎佐國子監學錄吳郡金文徴

禮部主事許君文度持其先處士之詩曰北郭集者若干捲求爲之序其雍容俯仰若冠冕紳防周旋堂陛之上其縦橫馳騁若風雲蛇鳥按兵行陳之間而其音節曲折則如琴瑟簫磬雜乎並奏而雅韻逸髮也余亟讀之不暇而爲之嘆曰美哉乎處士之作也果何自而臻此余聞山林江湖風振樹而雨垂淵其間隈壘波濤與夫眾竅木穴逓爲吸吹吞吐舂撞澎湃而洪纎廣隘徐疾以有函湖淸越鏗鏘鏜鎝作止散合引唱答和無不中音合節天爲成而地爲設也古人之於詩何獨不然哉其情與事物感觸有憂愁恱豫喪疾痛也於是焉有嘆息嘯歌哭泣呻吟之聲因其聲之韻合言之文而詩者出焉莫非自然也夫惟自然是以不窘於研揣畦町之間有以發其比興之微而極乎人情物理之變今於處士之作見之矣處士鐘粹美之資抱疏通之才執溫恭之徳而抗髙尙之志方鄕邦據於僭僞時鮮不爲其用以苟升斗之祿處士曾不屑焉盛年甘自放於海濱則其平生之情歡愉怫悱悲思慷慨觸於物者冝有以昌其詩而發焉嗟呼與處士並世而遷就委曲取富貴者非不得時名而爲閭裏之所艶距今才二十年冺焉與艸木同腐者其人往往而是處士𨿽布衣沒齒自其在時負能詩聲旣沒而有賢子若文度者發其遺藳彚次成帙刻梓以傳處士之名固當與是集並存天壤間矣以其所得者計之其所取於造物果孰優乎哉是爲序洪武十八年嵗次乙丑三月六日前史官眉山蘇伯衡古人謂置心平易始知詩況爲詩乎浩然欲立萬物之表藏於無端之紀是慕虛空耳非平昜也屑屑然與世俗是非相勝負囿之而莫脫是恆陋民耳非平易也惟髙不絕俗近不遺理喜怒在物死生優防廓之通造化斂之存方寸始爲得之若晉之陶淵明是也故其詩澹然無作隨意而成言不離乎人世而與至理相涵若風之鼓物虛實相應自成律呂識者聽之謂不異韶濩其後力欲效之者惟韋應物栁子厚應物唐史不載其爲人不可得而知子厚少年冒進酣豢富貴胸中固非泊然自靜者矣及投荒裔居閒潄滌其辭𨿽淸吟可愛而憤激不平之意時泄於其間果足得淵明心乎不得其心而逐其辭𨿽子厚猶不能至況不及乎吾以是知學淵明者莫若得其心辭非所論也當元盛時取士之途甚狹士大夫不由科舉惟従吏而已積月累時求一身榮耳𨿽間有長才善防迫於其類亦無従施故有志者不爲也寧往往投山水間自樂其所有如北郭先生其一也先生少以文學著名用薦者起身爲澄江書院山長不樂卽棄去浩然自得與山僧野子相往還乘風詠月人莫測也其爲詩一出自然讀之愈久而意愈無窮固不暇如世之粉藻一辭一句取媚人口此善學淵明者也𨿽然淵明當晉室告終力不能救其詠吟茅茨之下固非得已也先生亦豈隠者使言行計従當與古之有爲者並今抱身而去獨得已乎讀先生之詩則先生之爲人可知矣先生諱恕字如心江陰人也其子節今爲禮部主事學行無愧於先生云洪武十有八年嵗在乙丑春正月旣望天臺林右

欽定四庫全書

北郭集卷一

元許恕撰五七言古

競渡曲

小船鳧雁翔大船火龍驤船頭翠旓舞船尾采旗張水師跳踉健如虎彷佛馮夷來擊鼓奔走先後出復沒銀濤蹴山灑飛雨棹歌滿江聲入云醉狂不畏河伯嗔撇波急槳電光掣奪得錦標如有神靈均孤忠照今古土俗猶能繼端午湘魂不來心獨苦歸詠離騷酹蒲醑

三山湖上

湖上風煙好題詩艤畫船石林開野屋水荇滿山田薄宦従玆嬾幽懷盡日牽好同蕓閣老來費買山錢

題孫大雅襏襫軒

華屋朱門有是非爲農卜宅更安歸茅茨不剪渾疑畫風雨相忘或可依應有漁樵同野飯喜無車馬到山扉倦遊我亦思耕隠住近滄江舊釣磯

邊塘樹

邊塘樹従來生在塘邊路千船萬船百丈牽潮去潮來幾朝暮樹身截如刀鋸痕半身刻鏤半身存生成亦蒙雨露澤枝葉凋瘁空餘根可憐托身不得地銷盡淩雲浩然气深林自有棟梁材廢質冝爲人所棄

告天子

告天子爾何微麥秀風暄髙下飛餘音嫋嫋入云去飛向天閽如有訴天閽蕩蕩虛且髙哀鳴不息徒爾勞多少臺臣如柱石緘口全身良可惜

茅檐燕

茅檐燕過海辭山心戀戀田家破屋百年餘年年無事長相見近城亦有小紅樓朱簾翠箔鏁春愁銜泥恐把琴書污結巢那復主人畱五月蒿萊翳環堵引雛翻飛近窗戶不似百禽畏羅网艾而髙張將柰何

精衛詞

西山石東海波海波浩渺山巍峩銜石塡海柰苦何羽毛摧折口流血心不轉海可竭

望夫石

夫君逺行役一去不回頭山頭望夫處日日大江流望夫不來化爲石山鳥山花伴孤寂

斬白蛇劍

君不見天人手中三尺冰乃翁受之赤帝精白蛇斫防天始驚川原流血野艸腥天荒地老泣素靈炎劉帝業一掃成歸來歌風八極淸吳鉤巨闕皆虛名流傳典午气未平精光澈天奮如霆郁攸扇妖武庫傾化爲霹靂淩紫冥壯士感時涕淚零劍兮劍兮何由得汝跨海斬長鯨

久雨嘆

去年江南十一月寒雨淋滛雜飛雪天公扺死不肎晴坐使東皇亦愁絕好花仾垂爲之摧嬌鶯出谷仍徘徊孤城思歸望鄕泣半道遊人騎馬回轉頭天地綠陰滿荻洲水長紅茅短麥苗不秀桑葉黃吳蠶遲眠箔不暖田家苦爲租稅憂桔橰日夜聲不休年時六月井無水今年官河浸稻疇腐儒於世嗟無補坐對頑陰不出戶何得五風十日雨舜日堯天今再覩

偕張溝南聽張子冝琴次周履道韻

華月湛淸露流云影垂蘿坐石彈我琴掩抑一何多再彈淸商發慷慨哀以和動地起秋風飛澑激縣波浩蕩回空江微吟成短歌於焉滌煩抱悟澹此來過

搗衣篇

妾本良家女嫁爲蕩子妻蕩子逺従軍戍北又徵西井梧葉黃秋露白絡緯悲啼玉階側家家刀尺動寒衣妾守空房閒不得自開故篋爲檢尋含情和淚搗秋砧願將有限平生力碎爾天涯鐵石心涼風淒淒月皎皎千聲萬聲天未曉作勞無意數深更獨有殘燈照人老

染絲上寒機

染絲上寒機麗色奪春暉含啼污素質擬織云錦衣一梭一梭腕欲折繭絲何日徴輸絕西鄰自紡木棉花制得冬裘白於雪

兪仲寛見惠雲林木石

谷口兪徴士平生識素心髙情同木石幽意托雲林蘿月移湘帙沈煙散玉琴新圖足淸賞應費短長吟

寄蔣公冕

蘿境少塵埃柴門背水開愛花惟種菊見月每登臺山近仙風接秋淸逸思來空令許元度悵望句難裁

次陳文煥遊黃山韻

江村倚叢薄地接小成都題竹幽人約看山穉子扶醉來多嘯詠老去倦追趍滚滚天機外無營信野夫

次蒼巖總管贈王徳廣鏈師韻

罷潄華池服紫霞羽衣金節楚天涯神遊海上仙人室住近山中宰相家萬里春星瞻北極一窗晴日誦南華玉壇更在鸞笙外坐見蟠桃幾度花

寄吳寅天先生

艸閣帶煙霏山寒夕鳥稀雪雲天共逺江樹正依微

病槖駝行

西域紫駝髙硉矹不見肉峯惟見骨左顧右盻如乞憐欲行不行還勃窣向來負重曾千斤識風知水靈於人長鳴蹴踏塞北雪矯首振迅江南春只今多病兼衰老瘡皮剝落毛色槁秋沙苜蓿三尺長空向墻頭齕枯艸

過松石軒訪兪樵夫漫賦

客居倦煩燠訪幽松石軒髙明屬夏日蕭爽向林園物澹遂眞性境靜違世喧書聲出【一作攜琴入】深竹棋局當叢萱【一作扶杖臨淸源】涼颷或飄灑白鶴亦孤騫愛爾幽棲地坐久淡忘言

靑田鶴

靑田有白鶴羽翼何蹁躚謬承衞公寵志豈在乘軒一鳴能驚人一飛亦翀天獨立傍秋水顧影私自憐

寄江濟川煉師二首

竹裏柴扉近水開雨餘秋逕滿靑苔月明吹徹參差玉定有仙人騎鶴來

樓外西風動晚涼飛來野鶴過人長道人淸坐心如水叢桂嵓頭吹古香

采蓮曲

采云滿湖蓮葉多佳人蕩舟湖上歌盈盈玉腕捲香羅淸聲入云揚翠蛾隔花雙槳出復入風露滿身香气濕手中摘得靑藕子肎把芳心向人擲妾家近住南湖西南風送船北風歸日暮風恬浪復息鴛鴦在梁戢左翼

題花下美人圖

促促復促促春紅已成綠采雲飛玉闌乾天仙來下瑤臺曲花枝易衰人易老妾顏如花爲誰好閒來花下獨躊躇何意傷春被春惱

次沈達卿理問韻二首

慣騎栢府靑驄馬天下南人只二三舊徳已登防吏傳新詩不許俗人談杏花疎雨焦桐潤燕子微風宿酒酣聞道思親頭欲白珍鮭日日語溪南

蹀躞靑驄錦繡衣按行南土麗春暉淸臺落月依烏鵲畫省涼云暎紫微雪後竹松仍落落花間蜂蝶漫飛飛三關久慰中朝望更待功成拂袖歸

過甫裏孫飛庵訪文仲明不遇

舟橫曲港還呼渡屐響空林獨叩扉臨水衲僧何事立鞲鷹公子幾時歸

次惠子及校書韻

寒云落日野陰舒飛雁窗前致尺書豈但情懷連日惡也知朋舊近來疎淸江夜雨鄕心亂華館春風講席虛不信馮唐空自老此生何處食無魚

秋夜雨

髙閣縣秋雨孤燈便作花自憐今夜客愁坐正思家

寄董仁仲兼柬楊仲宣

白首窮經久下帷雅懷直與世相違淸風明月知心逺流水髙山聽者稀作賦楊雄何事老登樓王粲幾時歸無由再覩朝陽鳳千仞岡頭一振衣

銅駝嘆

銅駝銅駝何壯哉是誰鑄爾負重致逺之奇才三十六宮五雲裏金光射日天門開千官出入多如雨榮頋紛紛何足數老夫無眼識英雄聖主明王一今古索靖眞天人洞見皆天眞海波尙變桑田土武陵獨駐桃花春昔人避世向金馬至今大笑千載下達士何須嘆銅駝栢梁廢址今巍峩

寄義節庵

江上維摩室胡桃幾樹陰碧雲山色外不隔故人心

孤云子歌爲王子淵賦兼柬惠子及

我愛孤云好無心亦無蹤徘徊洞庭之秋水泛灩蓬萊之天風四方上下如防龍更有野鶴來相従何異不系之舟無根之蓬十年天下旌旗紅我今四十成衰翁王孤云許北郭汝騎遊龍我騎鶴招邀惠山人乘雲上寥廓三人遊戲三千年世上不識蓉城仙

寄錢彥髙

莫怪山翁不出山十年灰盡寸心丹詩工已繼湘靈瑟性潔嘗滋楚畹蘭塵暗乾坤孤館靜雞鳴風雨一燈殘思君不見令人老落日淸江獨倚闌

北郭集卷一

欽定四庫全書

北郭集卷二

元許恕撰五七言古

吳宮怨

碧雲樓髙秋月仾夜夜棲烏夜半啼吳王宮裏無西子江淸露白芙蓉死

淸夜

落葉走空林疎蛩語淸夜遊子待明發飛夢己客舎悲歡倐聚散寒暑驚代謝歸擬息田廬春陰繞桑柘

次陳師道別酒韻

天之美祿世之珍古來飲者髙其人飲中八仙嵇阮倫臧谷𨿽異亡羊均勾吳先生酒爲鄰靑州従事忘主賓誓與生死同酸辛掀髯大笑三千春春今歸矣魂欲銷麯生別去何由招急須盡興飲一斗卽洗荊州魚枕蕉醉鄕宇宙不復見況有律令開新條凝雪吹茗椀拾錦歸詩瓢東林徑入逺公社半道不受王宏邀月滿碧桃花坐吹紫鸞簫乾坤淸气滿六合聊復與子兮漫浪以逍遙

題蔡士通白雁圖

練溪水秋滿渡楊舲揚舲逺天暮飛來孤鴻如積素滄波浩蕩誰能馴汝今胡爲來附人省郎心存天地仁豈獨魚鳥能相親

寄沈仲參架閣

秋帆衝暑過荊扉喜得山人采藥歸靑蔓引茅屋小白花吹稲海田肥蕭條煙火三家墅浩蕩風塵一布衣我亦與君同避世暮年蹤迹莫相違

題朱九齡翠筠軒

有腳不踏東華塵有眼不看長安春翛然天地至淸气多在叢篁流水濱軒名翠筠俯空谷个个長身如立玉一秋明月照瀟湘六月涼風灑淇澳軒中之人淸且閒心不在乎山水間左圖右史移白日四檐環佩聲珊珊不可一日無君子澹然風致頗相似翠實常分丹鳳雛籜冠曾奉靑霞士北郭道人靜者徒愛看黃巖煙雨圖擬約嵩溪聽蕭瑟醉來題徧靑珊瑚

老馬

老馬不量力意气橫九州柰何皁櫪中籠絡如羈囚豈無蒭與菽悲鳴不自由願淩騏驥羣振迅當淸秋朝馳昆侖山夕飲元圃流伯樂不一顧𨿽死誰怨尢

次錢孟安王叔英席上韻

昨見考功心始降詞源三峽倒流淙露華炯炯月照席桂影團團秋滿窗文藻已推名士一縹醪同盡玉瓶雙醉來謬誤渾忘別夢采芙蓉入楚江

招趙叔應

髙館淸晝寂綠陰芳雨餘好鳥相和鳴稍知人意舒豈無憂世士撫景獨躊躇能來共觴酌整屐出林廬

題張溝南汗竹巢

收書何惜滿籝金別起飛樓閱古今萬里天風蕓葉亂一簾湘雨蠧魚侵靑藜夜照圖書府碧簡春香翰墨林安隠尙棲丹穴鳳岧嶤不礙玉山岑髙居己遂平生志淸賞應便靜者心我亦有軒名太古暮年穴處托浮沈

題海月樓

樓居不煩髙傍海境自寛喜無雲山礙月色中宵看月缺有時圓海溢何由幹豈惟斯樓勝此景足盤桓朱君美無度髙興淩蒼寒澄心脫凡近庶克靜者觀外紛久已息內機能自安風來波不興雲淨露己漙坐令方丈境【缺】弄白玉盤老娥一笑罷蜃气結層巒鮫人爲起舞水仙跨飛鸞山河影顚倒洪濤走奔湍惜無山中許狂吟拍闌漧笑吸紫霞漿醉吹靑瑯玕詩成入我夢夢中有餘歡野鶴忽一聲海天秋漫漫

題盛子照便面

秋雨山容淨春雲樹色蒼一帆魚鳥外容與泛滄浪

中秋對月懷錢孟安

明月何團團淸光照我屋金波影秋水玉露華燭蟋蟀夕鳴悲流序一何速我思同心人孤居在空谷豈無盈缸酒對影念幽獨短歌不成章聊以寫心曲

謝文博惠筆墨

奇才偉器天所惜山林何代無遺逸相看賴有東籬花晚節秋香共幽寂隠居只在三家村蒲序蒙恬不相識幾日詩成應倦冩晴窗古硯塵凝席有客來訪蓬蒿人坐令寒谷回陽春乃知風流趙公子冰壺玉樹同丰神絳人陳元相繼入當時亦有中書君靑年嗜好有如此文物迥出常人羣嗟余不才領二妙作詩謝君君莫笑便覓來禽靑李帖好向霜林書柿葉

栢本道墨禾

雲林近說倪東海竹石不數柯丹丘道人髙臥江南雨只寫西風一穗秋

題趙文璧琴鶴軒

白雲淡秋影空庭湛明河坐彈綠綺琴靑天鶴來過援琴復再鼓白鶴亦起舞問之軒中人淸獻乃爾祖髙風世共傳今見子孫賢逍遙琴與鶴相對永忘年

次林永年韻

心事淡如巫峽水夢魂幾度楚山秋蒼生未慰云霓望聖主寧忘社稷憂

柳莊爲朱煥照作

綠云一帶繞橫塘自有髙人與世忘司馬園中五畆宅杜陵潭上百花莊亂鶯飛處春陰合啼鴂來時曙色蒼張緒風流千萬態渭城蔥鬱兩三行煙絲拂翠湘簾外風絮飛香錦瑟旁作傳只今須大手染衣他日映明璫別離不管長亭路深秀何須綠野堂【以上四句一本無】淸賞每同佳客坐幽棲還著老夫狂神交煙火柴桑裏夢入雲林紫翠房甚欲相過聽春雨門前還許系舟航

題薛君璧耕隠軒

蕭爽幽人宅柴門小逕成好山當近郭芳樹繞前楹北裏孤村僻西疇一望平靑秧連白水春雨韻鶬鶊歸老安耕鑿投閒罷送迎衣巾全復古童穉不知名土沃桑麻長年丰谷粟盈浩歌邀月上徐步看云生濩落隨時化迂疎謝世榮吾廬巷南北願敍海鷗盟

題薛景文用拙軒

歸耕山曲倦追奔一拙如鳩道自尊機巧已知由造化迂疎且復信乾坤看云坐石能忘世抱甕窺園不出村妙理曽聞周子賦髙情還對沈郎論欣欣艸木疑盤谷小小茅茨近陸渾聞道有時無畛域衣裳顚倒出荊門

次張夢辰久雨韻

海气彌漫水接天癡云日日防還連雨聲不似尋常久月色須當十五圓已覺防涼欺白薴稍知淸潤入薰田家望望俱傷麥我亦憂時一愴然

立春

臘雪常年映逺梅今年滕六費詩催春聲已向漚邊動野色初従艸際回遺老偸生思雨露蟄龍矯首待風雷濁醪且盡春盤菜不信丹心若死灰

題竹

湘浦春陰淨淇園野色幽何如二君子蒼翠拂髙秋

次林子山韻

二月春江挾怒濤米家書舸右爲操己知庾信文聲盛更愛王維畫法髙南浦綠波今雨客東風白薴故人袍淸秋載酒揚雄宅相約同瞻玉兔豪

題夏時用山水便面二首

靑蔥嘉樹映蒼煙窈窕閒雲渡碧川一似定山山下路杖藜來聽虎跑泉

鶴烏紗薜茘裠髙懷眞是古人羣結茅擬橋西樹長對靑山看白雲

題綠陰淸晝

靑蔥楡栁蔭庭除白日遲遲晝景舒滿地落花涼雨後數聲幽鳥黑甜余越羅剪水新裁服海燕銜泥偶污書莫問東華塵土暗淸風一榻卽吾廬

題樂耕子捲

牛背斜陽逺村漚邊獨樹閒門有莘野中耒耜浣花溪上盤飱

題潘氏畫壁

浮空積翠擁千鬟山崦人家俯碧灣飛閣捲簾髙鳥外夕陽流水古松間豈無隠者攜家入亦有仙翁采藥還借我髙眠蘿屋裏月明風靜聽潺湲

題闕君澤黃葉漁村

著霜黃葉映云汀款乃漁歌逺近聴落日滿林魚网亂疎星散水蟹燈靑山童掃去供茶竈野客分來入畫屏愛爾一竿秋色外不知天地髑髏腥

敔山雙林庵贈萬峯和尙

萬峯和尙本無蹤佛佛因緣總是空四面好山靑未了來時髙興去時同

題穆孝子傳後【孝子名孝思】

東望霞城淚滿襟扶輿千里歷嶇崯風塵不死忠臣節天地應全孝子心富貴由來輕一羽聲名從此重千金東吳贊詠多才彥存沒輝光照古今

題大方厓竹

十年不見方厓老不冩幽蘭寫竹枝依舊聴秋秋月色古苔春雨玉參差

題徐子舟聽松樓

長松落落擁旌幢怒奮龍髯气莫降萬壑雲濤翻石枕半空風雨灑蕓牕髙居只許仙人獨淸夢還同野鶴雙旋煮春茶栢子絕勝對酒度新腔

題常熟王巡檢味菜軒

將軍種菜繞閒庭春雨持鉏自帶經已分一官従淡泊不妨三月少葷腥微酸入饌冰虀臼細縷傾筐露薤靑如此盤飱能立志卽看髙羽離滄溟

題山水便面

舎南舎北嘉樹山前山後白雲著我幅巾藜杖拋書時對鷗羣

題徐士民壁

村北村南紅稻屋前屋後靑山老子時來相訪未容閉柴關

題吳士益抱甕軒

山人歸老信乾坤日日窺園嬾出村無數嘉蔬連藥圃有時新漲到柴門服勤自喜機心息用拙還知道气存約我軒中春聽雨挑燈剪韭共淸尊

餞陸原翔赴李氏館

皆山老子著詩文世澤於今見令孫拂防暫歸江上宅橫經又過水西村長途夕照吟笻瘦華館春風坐席溫賴有好懷相慰藉詩成應對範宣論

招鶴軒二首【爲薛善復賦】

仙禽磊落衝天物少保髙軒爲爾開月白風淸無復夢竹深云淨可頻來西湖處士空相憶南嶽夫人莫漫猜自是神交在寥廓人間此地小蓬萊

軒居蕭爽淨無塵白鶴飛來野性馴豈是羽人煩折簡還同君子並長身坡仙赤壁疑通夢少保靑田倦寫眞知爾忘機鷗鳥外時時相近亦相親

北郭集卷二

欽定四庫全書

北郭集卷三

元許恕撰五七言古

長亭柳

長亭柳長亭春色穠如酒柔條細葉亂風煙年年盡屬離人手汴水河堤空復春朝元宮闕已成塵何似長亭管離別嘗送東西南北人我家楊子江頭住憶捲疎簾看飛絮幾時折贈北郭生歸臥君山最佳處

次周伯溫左丞登髙韻

老去無心學釣鼇西山爽气正秋髙淸霜白露黃花朶新酒香橙紫蟹螯返照忽看移石壁秋聲已覺振江臯亂余節物皆新意爛醉何妨濕錦袍

萬里飛鴻江漢秋壯懷消盡古今愁白雲雨過映靑壁錦樹風生吹碧流應共郡中多士集絕憐海內此亭幽玊壺官酒茱萸宴何處於今似昔逰

雙磚行

吳門盤盤髙數仞關防須得關吏印朝來千人萬人出有印無磚不得進丈夫堂堂廊廟才入關須帶雙磚來吁嗟時事乃如此何人爲築黃金臺

我髮

戚戚去親愛往往嘆頭顱今年四十一已覺少壯殊我髮日己種我齒日已疎種藥非故園葺茅非舊廬因思白髮親朝夕空勤劬菽水不能奉鮭菜何由供靈椿幸郁宻叢萱亦紛敷中心黙無言愧彼反哺烏

我生

我生本不羈只合棲巖幽不與木石居還同鹿豕遊失身落塵网羲娥逝不畱飛鳥忽入籠潛鱗初中鉤願借東南風倒絕西江流下解蒼生煩上洗廊廟羞生能耕吾土死能歸舊遂令飄泊蹤慰此遲暮秋

乙未九日出郭避難前陳莊時舎弟未至

北山烽火照江沙滿地干戈雜鼓笳遙望白雲還憶弟忽看黃菊更思家風塵短褐嗟無補天地浮生惜有涯何日歸休尋野老春林社酒話桑麻

懷程傳可

亂後飄零各異方客邊消息久相忘已聞道路多荊棘況復王師盡虎狼小石春風曾並馬平山夜雨舊連牀南塘不隔桃源路遲爾題詩向艸堂

次鄭長卿謝寄蘚梅韻

老龍驚起壑雷春點綴珠璣蘚滿身雪色英英埋玊骨土花稍稍防蒼鱗折來江館同爲客插向山瓶亦可人淸白相看惟鄭老豈無髙節友松筠

次張元章見寄韻五言律三首

未遂飛騰志風塵戰伐余漫藏三尺劍且著十年書江漢還多事乾坤未定居晚成終大器畱眼看曹蜍野性便疎嬾時看秋水篇宦情蒼狗外機事白鷗前李願歸盤谷王維畫輞川新篁苔石相映色防娟出門憂瀼滑塊坐意淒迷野色連云暗花枝帶雨仾飄蓬驚老大騎竹憶孩提好覓陶元亮相従過虎溪

題子方修三皇廟捲

子方先生醫者流楚楚玉樹森淸秋蘇耽種橘井不竭董氏賣杏谷初收卽今起家初掌敎兵後欹傾先聖廟柱石重迥日月光輪奐一新在談笑我家業醫百口余萍蓬飄蕩無根株愛爾靈椿映芝艸生意藹藹白雲居故國風塵尙戎馬豈不懷歸淚盈把願期藥力拯民生醫國聲名蓋夷夏

丙申五月八日過云亭邱莊壁上見士英所作因次韻

蕭條別墅風塵後可惜軒車不再臨破壁猶存舊題字故人難寫此時心山城風雨寃魂泣秋水魚龍恨血深我亦偶全兵革裏爲君揮淚些哀吟

夜泊橫山湯氏庵贈坦然道人

夜泊孤舟向碧灣漫攜藜杖叩柴關江連洲渚疑無路屋背松蘿不見山齒髮漸稀方入道兵戈未定只宜閒白雲許借幽棲地擬結茅茨一兩間

憶太古琴寄蔣士用

兵後三年憶素琴珍藏多借故人心靜中還識無趣夢裏猶聞太古音野鶴影寒山月曉水沈香細艸堂深何由爲致南塘曲澗水松風伴獨吟

旅食

旅食滄洲暮景過百年英气總銷磨樹林嵗晏山川淨茅屋天寒雨雪多野老未能除嘆息邊臣何得致熈和心馳浮逺堂前地白水蒼煙欠一蓑

關山月

迢迢關山道皎皎秋月華一輪升海嶠萬里照胡沙營前多白骨帳外更悲笳香霧沈兵气淸霜拂劍花老卒頭如雪夜夜夢還家

錦樹行

憶昔家住蓉城東城邊烏桕雜靑楓一春門巷綠陰雨六月林塘淸晝風時當嵗晚未搖落景因霜露還靑紅織成誰似天孫巧染出豈非靑女工十年無家寄吳市一日艤棹來穹窿人家隠見流水繞樹林絢爛孤村通赤城丹霞映絕巘西山落日迥蒼穹雜花秋明步障外歸雅暮落天機中停車髙詠憶杜牧入寺學書懷鄭公題詩曾流禦溝水剪采何煩西苑宮人生漸老歸未得秋色𨿽好將成空何當喚起趙松雪寫我秋林倚瘦笻

順寧庵

春風徧郊原松栢蔭廣路淸明一尊酒嵗拜郭北墓華軒躍靑驄雜花映芳樹舊遊俱夢中傷心嘆流寓

防虎行

養虎自遺患縦虎能慿威惜哉非眞虎往往蹈危機疇能解其防再整斑斕衣橫行百獸羣一解山東圍

小石灣

晴沙展芳席春山歇遊騎飛雲度鳥背驚濤觸鵝鼻逺觀山水勝近愛花木麗風塵一失所行樂猶夢寐

次小齋劉架閣韻

窈窕芳洲上蒼茫古渡頭江城人太朴野店酒嘗篘靑社家聲逺髙門徳業修喜逢今架閣傳自古諸侯博學才俱贍澄心道可謀衰年九節杖逸興五湖舟或坐烏皮幾還披紫綺裘僧房看修竹道館奕紋楸自愛茅堂好應無杞國憂生存仍樂土富貴等浮漚華表初歸鶴桃林已放牛淸狂冝鑑曲文藻擬蘇州老去閒閒是年來事事休鳴琴飛玉佩醉玉麗銀鉤花月書聲夜茶煙髩影秋阮生従放曠杜牧最風流賣藥來山市尋盟只海鷗多君優禮遇愧我願従遊造物何多難瘡痍苦未瘳襟懷常不愜道義竟難酬有子還堪貴無官亦少愁徒憐長並鵠頗怪拙如鳩嬾性誰知已髙情自儔何當成二老來往漫悠悠

禮敬寺

攀崖度峭壁緣澗入幽逕山堂絕宏敞金碧相輝映石泉釀香雪松風翳淸磬煩慮庶可袪聊復此游泳

采蓮涇送孫大雅路敎任滿

解纜采蓮涇楊舲姑蘇臺時秋適澄霽萬里無纎埃水花惜零落獨帆君始開蒹葭著霜變鴻雁遵渚哀感時與物遇別意恨難裁廟堂急須賢疇能遺大才嗟予老何用髮短心已灰願將安蹇劣歸剪北山萊

野老

水郭軍麾滿偸生齒髮全秋成思樂嵗世亂感衰年倚杖秋林外扶犂夕照邊一生沾聖澤何以答皇天

過揚明五里湖

新晴初見日亦足慰揚舲一水漚前白羣山雨後靑偸生慙倦翼處世恨飄萍回首蒼茫外長歌涕泗零

八月一日過虎丘山下

城居愛山水出郭更遲畱虫響豆花夕露涼荷气秋空瞻虎丘寺阻泛剡溪舟回首風塵闊含愁憶舊遊

北郭集卷三

欽定四庫全書

北郭集卷四

元許恕撰五七言古

仁壽南樓

爲愛秋居好髙懷迥不羣淸秋冝待月炎夏或迎薰共話俱髙士相看只此君倚闌愁北望一雁入秋云

仁壽南樓午日

日照孤城雨涼生五月風葵橊故園隔兄弟此杯同佳節三懸艾浮生一轉蓬得歸茅屋防髙詠大江東

次兪仲寛見寄韻

裹茶惠麓煮秋泉回首歸心杖履前行處黃花明夕照望中白鳥避烽煙山川搖落悲遊子艸木蕭條感暮年未信此身無處著醉鄕行覓飲中仙

丙申中秋

兵戈未偃息月色正秋髙愁對金波影空瞻白兔毫鄰舂聞野屋水戰候秋濤北望多愁思狂歌且濁醪

次丘逢源韻

靑林稍稍聽啼鵑豈不懷歸思黯然錦樹小桃愁暮雨碧波髙栁淡晴煙兵前人事非吾土客裏風光憶去年黃歇山園魚麥好可無遺老望歸船

寄黃叔彛

冉冉光陰赴壑蛇別來相憶漫咨嗟風吹上苑煙花暮燕語空城春日斜北郭詩成時自攺西鄰酒熟夜能賒丈夫出處防有日不負平生書五車

次曹叔虞韻

東遊客子幾時還僦得橫塘屋數間花落鳥啼頭欲白水流云住意俱閒舂陵遺愛推能繼彭澤淸風杳莫攀滿眼客愁消不得暫時沽酒慰時艱

秋懷

繞屋秋聲日又斜接天秋色望中賒誰家月白無砧杵何處風髙不鼓笳避地有園還種藥問津無計可乘槎淸宵坐裛思鄕淚剔盡銀缸幾度花

次惠子及謝寄梅花韻四絕

舊時月色此江頭坐對梅花不下樓今日相逢鄕國異詩成無處著春愁

千樹繁花繞太湖暗香浮動影扶疎一枝分到山窗下相伴詩翁山澤臒

天平山下一枝梅珍重山人逺寄來還憶故園春爛熳幾株臨水背城開

髙詠西湖處士詩今年不見嵗寒枝淸香吹滿幽人屋無復梨云入夢思

次賞靜逰天平韻

好詩行處得何必聳吟肩對雨足幽賞看云還醉眠千峯盤谷近一水洞庭連還記梅庵夜春茶煮石泉

張溝南寫寄復黃楊詩次韻

賞靜軒中曽手植賞靜之人何可得天風曾墮黃楊詩二妙似瞻顏咫尺憶昔靑翠光陸離大耐不畏霜雪厄只今蕭條復異代猶有郎官爲君惜髙軒今回白水鄕郎官新送舊黃楊野人賦詩復嘆息夜深歸夢繞云房

次仲徴袁先生韻

潦倒驚潘髩支離媿沈腰幽期終郭北落景忽山椒湯帶松花瀹香分栢子燒提攜綠玉杖玩弄紫鸞簫勝友惟元度仙人尙子喬玉堂従夜直金屋漫春嬌已迫桑楡景還尋杞菊苗村巵多筍蕨野處雜云蕘自喜孤懷愜應無俗輩邀虛心愛修竹髙羽看秋雕躡磴歌行藥停雲詠采蕭淳風仍太古治世卽神堯學技才俱防邊城甲盡銷橫經應日日講道每朝朝玉樹淸標倚金天爽气飄芹香𨿽暫挹桂隠可能招我晚慚醫國今迂混醉樵平生坦蕩蕩餘子任囂嚻敎育還多睱過従豈憚遙牀頭新釀熟一醉許由瓢

蕭市早行

張家宅前蕭市橋侵晨發船江霧消寒雞三唱屋角樹柔櫓數聲沙際潮此時飛上海日錦云滿空光蕩搖灘聲防防水聲轉霜气烈烈隨風飄人生各各有所投豈水有漁山有樵干戈正集沙塞戰環佩已退天門朝嗟予久作江湖客往來自嘆鄕關遙石田茅屋倘可遂白日醉眠吹短簫

聽雨

落木疎燈外蛩聲近小樓臥聴今夜雨還憶故園秋防港魚蝦富荒城艸樹幽及歸従寂寞何意此淹畱

丁酉五日前陳北莊

愁來心事與誰論盡室偸生寄此村海燕雛成飛野屋石橊花發照淸尊幾時鷗社滄江畔何日龍舟白下門萬詠楚辭茅屋防汨羅誰弔獨醒魂

爲友人求稻種

百年多難寄殊方江艸江花滿意芳避地不知茅屋小到家應念石田荒東吳秋後思蒓切南國春來浸種忙野老倘分紅稻粒黃雲應繞杜陵莊

梁谿公館次沈欽叔掾史韻

輕帆衝雨逺従軍五月涼生白薴裠船尾浪聲喧似瀑樹頭風色碧於云艸堂夜月期同醉茗椀山泉許見分北望漁莊三十里幾時歸老樂耕耘

次楊道夫韻

揚子江頭城郭非鳳凰山下白雲飛星移物換人空老花落鳥啼春又歸何處防音來驛騎舊時月色照徵衣君山不攺靑靑色穉子長歌共采薇

丁酉中秋次倪天民韻

三年飄泊風塵際長賦中秋對月詩淸露滿林浮沆瀣冷光涵水湛琉璃江邊茅屋家何在天上金尊席更移萬里山河同一照客懷何事不相宜

次孫大年韻

喜無車馬到柴門誦瑯瑯竹樹村魚躍亂流時倚杖鸎啼新綠晝移尊長才自有髙人識淸事還同野老論回首故鄕春色外風煙寥落幾家存

逰天平寺

丞相祠堂松桂稠古寺出林煙景幽松石孤撐華蓋月天泉飛動白雲秋髙僧設供無長物野老逰山非俗流衰謝已無圭組想一椽之外更何求

次丁達可韻

木落江南白雁霜好懷不與故人忘蟄龍豈倦雲霄闊老驥終懷道路長海上鷗盟何處覓客邊家具幾時將天寒見說梅花瘦應夢梨云入異鄕

丁酉臘月二十日傳可叔虞載過橫塘寓舎弟妹俱全時有錢塘避地之期

天涯弟妹一家存戰哭愁吟迥不聞子美難爲垂老別退之擬作送窮文風吹茅屋春聲動雪照梅花夜色分且盡平生一杯酒燈前淸淚落紛紛

次朱賞靜感秋三絕韻

愁城險固還須酒樂嵗丰登更憶家好掛一帆雲海上看山直過馬防沙

秋云蒼蒼秋葉黃樓頭飛雁叫新霜步兵何事窮途哭已辦歸心向洛陽

眼前日日是鄕愁恨入西風死不休一片多情舊明月淸光還照練江秋

送徐仲盟回松江

憶梅花倒玉觥別來不覺嵗崢嶸干戈欲定知何日江漢相逢慰此生沽酒便須投轄飲看山已作泛舟行幾時共臥君山麓不識人間有戰爭

題積善寺妙以中水竹居

靑紅樓閣麗雲煙別有幽居水竹邊蒼雪亂飛花外日靑鸞時舞鏡中天十年鄕國俱成夢六月袈裟好坐禪思聽秋聲分一榻上人還許醉來眠

戊戌中秋寓姑蘇客舎對雨

滄江塵土滿戎衣險阻艱難倦客知多難更聽今夜雨浩歌還憶去年詩采鸞人去簫聲逺玉兔云昬藥杵遲頭白雙親空在望異鄕爲客不勝悲

餞宋廷用相裏市藥

長安宋淸之子孫玩世不羈常閉門讀書梅巖薜蘿屋賣藥桐川雲水村多蓄參苓防造化好將鮭菜奉晨昬送君此日題詩者丁卯橋邊舊許渾

寄上海縣尹蘇彥祥

籍甚聲華雨露邊長才應有筆如椽省中舊識郎官美海上今聞令尹賢地老天荒思鳳至水淸沙白看鷗眠自公多暇文書靜醉墨題詩日幾篇

次陳師道畱別韻

荷君髙義逺來過滿眼秋懷入詠歌洛下衣冠能有幾襄陽耆舊更無多靑雲壯志吾休矣白髮新愁子柰何早晚不忘雞黍約還來石上醉煙蘿

題山水人物便面

古木蒼藤翠壁寒先生多是晉衣冠江山物色今如此天下無人識謝安

九日姑蘇寓舎

頻年多難布袍寛九日題詩寫恨端坐對黃花難禁酒醉搔華髮不勝冠西風城郭笳聲壯落日江湖雁影寒北望君山靑一髮茱萸漫把醉中看

吳中

城郭灰飛久變遷烝黎星散盡顚連吳中旅食今千日海內軍興已十年避地漫思楊子宅歸耕何得杜陵田腐儒於世嗟無補擬聽將軍奏凱旋

田舎寫懷

開荒臨水驛艸蔓一何深細雨滋牛力新晴慰客心稍看田野辟不畏虎狼侵麥飯香連屋歸耕綠陰

昆山道中

頻年多戰鬭漸老更流離江雨春帆重城雲暮鼔低邊烽光慘淡客枕意淒迷此夜還鄕夢春風楚水西已亥南樓九日懷乙未九日將家過前陳北莊倐忽四載有感而賦

憶昔軍始興將家出南郭玆辰正重九炊煙靜虛落奔竄憂甲兵飄零任溝壑偸生竟何幸一貧宛如昨念離傷獨逰對酒忽不樂君山何許黃菊亦落寞愁多客髩稀世亂生事薄坐久一長嘆飛雲度髙閣

婁江公館縣望賞靜公不至賦此以寄

意行時復對飛鷗江樹微茫海气秋空見雲帆投暮雨可能野服映春洲淸風明月思元度赤箭靑芝笑伯休應是題詩繞叢竹一簾山色坐南樓

人日詩防不及赴次丁樵雲韻

無數春鷗沙際鳴吳淞江上賞新晴自搔短髮嗟遲暮豈有長才答聖明詩社已忘今兩約柂樓還起故人情樵雲野老亦多事病枕題詩轉覺淸

題吳景芳萬玉軒

瑯玕萬个立滄洲碧色陰森翠欲流玉振金聲湘浦月龍飛鳳舞渭川秋一春筍供餐無厭六月藤牀坐不休我亦有軒名水竹題詩三嘆亂山稠

題烏溪張子政虛舟亭

穏似龍驤萬斛舟坐看塵世等浮漚推篷不識風波險倚柁常同造物逰賀老酒尊移白日米家書畫照淸秋髙情誰似張公子傲睨英雄向急流

次惠子及除夕韻

梅花幾樹屋西東冷蕋疎枝醉眼中往事不知今日異歸心仍與去年同春聲偪剝來靑竹兵气消沈隠白虹大地陽生吾道長試看霽月與光風

次張士衡員外韻爲越上道士賦

幕府題詩絕垢氛憶君幾度立斜曛坐餐紫府丹霞气行靑田白鶴羣道館石枰敲落月仙壇寶劍決浮雲幾時一泛稽山棹寫徧西風薜茘裠

寄大長錢公權

北郭道人忘百憂移家今住水西頭村醪醉過黃花月野服行吟錦樹秋未遇馬周終特達能吟錢起極風流思君不見情何限夢入東陽汗漫逰

北郭集卷四

欽定四庫全書

北郭集卷五

元許恕撰五七言古

寄興化運判劉攺之

江樹依微江水深黃茅沙磧古城陰長才暫寄魚鹽地大用終歸翰墨林句藹春云還自和醅浮臘蟻對誰斟思君坐老梅花月猶自含情理玉琴

次大年韻

蕉花甘露吸雲泉絕勝當歌對綺筵半榻淸風黃鳥外一簾涼雨綠陰前葛巾欹側看湘竹醉墨淋漓寫越箋自嘆艱難違奉養豈無歸夢繞山田

昆山道中

曉纜帶春星江鶯隔水聽雲山仍亂石花竹自新亭老去心猶壯愁來夢易醒荻魚能入饌暫覺慰飄零

次朱九齡韻

白髮新梳見靑雲往事嗟西風驚落木寒雨淡幽花魚稻村村酒鷗波處處家素懷何必問一笑數昬鴉

雨中寄朱九齡

博山香冷水沈煙盡日髙齋聽雨眠老去野懷濃似酒醉來詩思湧如泉空林落葉秋聲急小檻幽花暮景妍應是近來多好句恨無飛雁寄吟箋

次陳文煥韻二首

李杜文章錦樣新由來儒術可謀身靑雲要路嗟遲暮白首滄洲願隠淪慣事海翁忘世化知機沙鳥合天眞一竿釣罷江南雨歸去同耕隴上春

乾坤納納苦兵塵畱得江湖見在身華表鶴歸驚老大長安花發嘆飄淪風流賣藥韓康伯跌宕耕云鄭子眞一笑相逢俱是客夢魂空度楚山春

作客

作客何時了愁深只酒杯髩毛隨日短膽气逐年衰兵革江邊阻鄕關夢裏回可憐今夜月還照北山梅

鎭撫徐子厚入道

脫卻兜鍪嬾性便葛巾鶴氅自翩躚軍中漫惜無人傑海上方知有地仙釀取松花甜似蜜摘來桃實大於拳掉頭不管人間事自笑醯難舞甕天

次張元章禁酒韻

最愛能詩何水曹蕭條空使寸心勞玉山月下無由倒烏帽風前轉覺牢翠袖聲沈金縷曲鵾弦塵暗紫檀槽何時爛醉金盤露再見揚州酒價髙

寄東始莊鄒仲通

身世等浮雲東莊識隠君行看逺山色坐對白鷗羣得句題靑竹攤書散碧蕓何時有茅屋似爾樂耕耘

題海上夏叔明老圃

玊樹瑤芝秋滿軒近人魚鳥似桃源風煙更接柴桑裏雨露還沾芋栗園每共耆英修故事豈無遺逸奉淸言萬釘犀帶黃金印不換晴檐愛日暄

題夏景南氏香白窩

雪向梅邊分外明主人心迹與雙淸香浮庾嶺黃昏月光奪蓬壺不夜城陶瓦折枝分蘚色石鐺煮水作松聲蒲團坐穏看周易識盡羲皇太古情

次張藻仲春雨韻

春雨淋漓已倦聽鄕愁如酒醉還醒河魨初上荻芽白江鱭正肥楊柳靑藥物豈能供老大澗毛無復薦芳馨生民願得霑膏澤枯析全蘇萬國寧

寄兪瀛山

日日懷人坐艸堂婁江一別已三霜花明古寺春聨轡雨滴空階夜對牀感舊未將心事白憂時同惜髩毛蒼東吳蠶老櫻桃熟作伴還鄕共野航

長洲春雨

姑蘇臺下百花洲風雨淒淒二月秋梁燕對言亡國事渚花流出故宮愁一春暝色連髙閣幾日晴光共采舟短髮蕭蕭鄕國異捲簾時復數飛鷗

寄姜羽儀

紫微畫省重相陪別後天寒急景催老大揚雄空有賦迂疎王績漫銜杯鄕關迢遞雙親老世路﨑嶇百念灰感舊每馳天際想暮云春樹首遲回

次陳徳廣嘗稻韻

一雨大田足黃雲被秋稻旱潦𨿽不常未覺玉粒小城南胡架閣分送慰衰槁嘗新及鄰友共此一餉早自嗟飄泊蹤須髩日已皓全家得生還厚徳仰蒼昊已無溝壑慮絕勝藜藿飽笑鼔將軍腹百憂爲之掃秫田幸丰登有酒可娛老無窮身外事誰復掛懷抱

題壽昌徐仲履碧山樵隠

山自嵯峩水自流野懷偏愜艸堂幽蒼苔白石云雙屐古木荒煙土一丘麋鹿共歸淸澗月斧斤時震亂山秋豈惟孝友能驚世不識人間富貴羞

題李紫篔畫竹

曽向淮南識李升黃巖書法尙縦橫只今葉葉秋聲裏煙雨蕭條空復情

三月三日自吳回姚舎別業

入夜難分港歸舟不問程漁燈勞逺照野老笑相迎近市仍鼙鼓連村尙甲兵羇人頭欲白遺恨幾時平

餞友人還鄕中

元陰忽已謝春日喜載陽殊方𨿽云樂何如歸故鄕十年阻兵戈念之中腸昔日歌地今爲徵戰場幸得天厭亂聖治今汪洋君抱濟世才星月燦文章窮達固有命貧乃士之常我亦久爲客送君多慘傷還當賦歸田白首同徜徉【一本徵戰場下有君山修眉碧澄江素練長二句】

幽居

流水孤村外幽居古道防稻花春露白樹色野雲蒼把酒聽黃鳥題詩憶艸堂天時與人事何得兩相忘

次秋璧中秋對月韻【時庚子年】

一系沙邊纜村醪此夕同關山淸興外烏鵲亂愁中影動三江闊光涵一鏡空明年酬素約共醉木犀風

庚子元日

髩毛何似客愁長天運還敎世業昌萬里此身無定在五年元日是他鄕山瓶春酒何心飲野屋寒梅少使將海內久思堯舜日吾皇有道壽無疆

紀異

客懷何鬱鬱思得見時淸太白明秋日驚濤拍暮城乾坤將厭亂吳楚未休兵夢想歸田裏狂歌托聖明

喜雨

飛雨灑叢軒瑯瑯雜市喧新流生渇井甘澤降髙原稀甲還生菜幽花已著萱悠然脫煩局歸思繞山園

次趙用賓見寄韻

離懷傾倒正無由忽寄新詩一解愁少室山人淸似鶴杜陵茅屋小如舟髙門能繼家聲逺老境還知學力優聊復娯親弄文墨時危計拙是還不

次沈宏道韻

隠居只在鶴沙西花繞石闌云繞溪豈爲獻書思相漢未緣工瑟去求齊荒郊落日歌牛角深巷寒煙靜馬蹄未可靑年論出處抽毫時復寄新題

次朱賞靜逰上方韻

穠花纎栁石湖春春色晴光欲醉人野鳥不知今古恨山僧堪證去來因鷗前逺水疑無地馬首微風不動塵許結茅堂看靑壁老夫投老是閒身

漸老逢春雪滿顚故鄕花栁自風煙狂歌漫爾詩三百縦飲何妨酒十千擬覓仙翁求大藥更參佛祖問初禪靑山有約従吾好風磴蘿陰一醉眠

元日

思親驚節序元旦出吳門艇子沙邊纜梅花竹外村軍興忘嵗月旅食信乾坤日入徵帆落炊煙起趙屯

同曹叔虞遊虎丘賦

雉堞隠山樓乘風上虎丘空中昨夜雨黃葉滿林秋意愜皆淸賞時危卽勝遊髙僧不出戶應愛艸堂幽

故國

水郭春雷後能無故國思河魨羮玉乳江鱭鱠銀絲西市燒燈夜東郊立馬時歸心驚半百已辦艸堂資

寄沈克讓

乾坤浩蕩一儒衣落日西風髩影稀賣藥韓康元避俗卜鄰王翰已思歸十年海上風塵老二月山中筍蕨肥早晚拏舟尋沈約爲言心事過山扉

題張子仁壁上張藻仲畫

髙樹涼風似水流絕憐江漢此亭幽何當淨掃溪南石借我髙眠六月秋

賀陳庠仲新居

新堂淸似米家船棐幾蕓香散簡編擇裏稍便仁者靜爲鄰更得長官賢水南山色春浮木屋裏書聲月滿天應是髙門崇徳業鳳雛文采映衰年

辛丑中秋

一輪滄海月依舊去年明異縣孤村夜中原萬里情聲飄蘆逺光湛鐵衣淸願照逃亡屋乾坤一治平

次張孟膚見寄韻

白下門前江水春詩來應見倍情親交防自契金蘭少風度還憐玉樹新心逐防云凝暮薄眼穿飛雁入髙旻思君已分謀生拙老我耕漁白瀼濵

空對梅花憶逺人何由情話數相親山中道士烏巾小天上仙郎白薴新老鶴長身空野水冥鴻髙羽自蒼旻紛紛車馬多如雨亦有垂綸老渭濵

次賞靜大帥逰上方韻

春色是他山千峯紫翠間緣云應直上衝雨不知還栢子庭前碧梅花屐齒斑玆逰空想象臨鏡惜衰顏

丁仲賢氏紅杏樹兵後枝葉復茂

令威舊住橋邊宅紅杏靑蔥映碧虛城郭煙塵千刼後乾坤雨露百年餘枯株復見生新枿秀色行堪表故墟況有承家老孫子髙門徳澤定何如

送醫士呂蘭坡還鄕

歸來吾土送歸人共喜天空戰伐塵去路順風帆腹飽到家殘雪柳條新山川牢落衣冠古耆舊凋零俗化淳重見故園人種杏丹房生意四時春

寄鄧毅夫

懷人驚節序倚仗立斜暉秋水兼天盡江云與雁飛病餘詩少賦老去事多違賸有田園在相期作伴歸

老圃【爲海上夏叔明賦】

霜露季秋天黃花滿眼妍晚香畱暮景秋色映衰年自得棲神術長歌樂志篇不知魚鳥外血戰尙開邊

過梁紇浦

解纜梁紇浦潮回沙艸靑風花明晚樹水鳥亂春汀吳楚歸心壯乾坤醉眼醒何時慰衰謝短褐寄林扄

北郭集卷五

欽定四庫全書

北郭集卷六

元許恕撰五七言古

寄兪仲寛

云雷昨夜雨花鳥異鄕春江漢飄流日乾坤自在身有生常厭亂無術可棲神久缺寒溫問還知嬾性眞

路入仙茅塢二首

路入仙茅塢詩成已夕曛入山還采藥坐石更看云不有煙霞癖能同鹿豕羣蓬萊在何處遐思入秋旻路入仙茅塢淸逰得自怡翠光流石壁秋影落天池意防眞如畫神淸總是詩山翁慣延客肴防竟忘疲

寄徐云隠

已著仙人白羽衣無端天意故多違濠梁春暖觀魚樂華表秋淸待鶴歸投老喜聞筋力健寫懷莫遣信音稀野人避地今頭白早晚君山采蕨薇

題惠子及寄衣捲

曾許將衣借便風翻令愁嘆度窮冬不妨親友遲遲寄漫憶妻兒宻宻縫艸閣負暄迎酒力柴門衝雪候人蹤只今何得綈袍念知已従來未易逢

題薛吏隠觀野軒

開軒元避俗觀俗更幽尋雨露知農力乾坤答帝心衰年多自在古道久銷沈畱眼看花發狂歌治世音

辛丑除夜

漂泊身仍在飛騰志已銷一迂猶昨日四十是明朝兵革何由息鄕關轉覺遙雙親喜彊健且復永今宵

次賞靜朱大帥韻三首

江漢靑楓外郊原白露初擬瞻丹穴鳳思釣北溟魚習靜拋殘帙投荒憶敝廬方來還恕阮一飯與靑蔬靑鏡時時覽新愁日日增冰霜三尺劍風雨十年燈漸覺堯天豁還知漢祚興達官曾殉死公論有誰稱憂世知無補新詩彊自裁涼風鴻雁到秋雨決明開道路多豺虎鄕關尙艸萊未能身報國空有淚盈腮

次朱九齡感懷三首

嬾性仍違雨露邊此生何意嘆流連石田茅屋我所愜錦樹夕陽秋可憐幾處村舂來別墅數聲漁唱落晴川鄰家有酒淸如玉不負黃花滿意妍

九峯冉冉暮煙微三泖澄澄落木稀天地無情空自老山林有約竟安歸防年故國風塵暗十月他鄕蟹稻肥知是桃源種桃者風雲不到白鷗磯

狂夫非是愛村居山野情懷戰伐余行傍石闌招舞鶴坐臨秋水數防魚好尋嗜酒陶元亮更覓窮經董仲舒已判此生終落魄靑雲寫徧絕交書

寄朱九齡

落日西風白雁哀依依遐想立蒼苔翠筠精舎無書到黃葉階除少客來投老自憐淸節在憂時那得好懷開知君宦況濃如酒還有新詩爲細裁

新秋客懷時七月三日

白鶴花開秋雨晴愁邊坐老闔閭城嬾陪綺席曕牛女好挽銀河洗甲兵爲問人心何日古仰看月色爲誰明絕憐舎弟無消息不盡中原萬里情

秋到江南倦客知十年兵革嘆支離金風已到梧桐井玉露初深蟋蟀籬愁聽采蓮歌白薴喜逢甞稻說新詩鼓鼙聲振長淮北舎弟還家未有期

百年身世總虛舟又見新涼入郡樓何處砧聲連野哭舊時月色照邊愁朔鴻淒防蒹葭浦宛馬驍騰苜蓿秋壯志不隨天地老防回風雨夢神州

次王原吉鄕兄韻

淡淡逺山姿溶溶春水時城寒秋隼健江闊去帆遲興劇靑莎舞愁深白墮知杜陵今老大一日可無詩

次惠子及中秋韻

古桂吹香月滿天狂吟況有筆如椽愁邊白髮三千丈客裏淸光十五年天地山河浮沆廣寒宮闕錬嬋娟洗觥獨向南樓醉散髮髙歌�自憐

次溝南韻

灰盡丹心總不堪雪侵華髮豈勝簮宦情似酒従人醉世事如棋只手談已分曲全安老境不妨靜定入禪龕交防不是尋常輩明日題詩又水南

題張山人拙息軒

用拙風塵久息機歸來山崦故交稀散才已分従人棄嬾性眞堪與世違濁酒一壺邀月上淸風半榻看雲飛舊栽竹樹靑連屋喜見投林倦鳥歸

寄江城南

二簪華髮幾靑衿雅志深便靜者心碧篠淸池茅屋小白雲幽鳥亂山深故交零落思良防古道蕭條付獨吟太古軒中蘿月夜含情空憶穎師琴

題張藻仲竹石

張生有地不種竹卻冩瀟湘一兩竿六月冰霜盈掌握蒼苔白石鳳毛寒

挽兪季堅先生

交誼芝蘭气才華錦繡紋人皆尊此老天豈喪斯文筆力平生膽詩章到處聞音容従此隔淸淚落紛紛

九日次孫大庸韻

野人憔悴獨憂時秋到重陽不自知酒熟已彭澤醉詩成翻起杜陵悲長云老雁紛紛度落木西風故故吹但苦衰年多肺病未應深負碧山期

同文煥九日韻

浮世榮枯土一丘偸閒登眺寫煩憂長江巨浪相吞吐翠壁孤云自去畱豈但興懷重弔古何須對景獨悲秋烏紗一任風吹落更問山童有酒不

君山絕頂倚髙秋落日寒煙蔓艸稠廢塔巧當申浦立驚濤逺蹴楚天浮登臺句好難追和泛酒杯深且獻酬還勝蒲溪爲客日思親北望賦歸休

寄臺掾朱士明

憶自云泥隔離懷莫漫忘芹宮新博士栢府舊名郎已作孫登嘯還同賀老狂幽棲如可卜投迹近山莊

癸夘元日

不知身是客一笑飲屠蘇此日是元日今吾非故吾淮南招桂隠鑑曲擬菱租生意隨年到茶煙繞術鑪

題士女蘇小小圖

紅牙罷按不成歌山染新愁壓翠蛾地老天荒春不管西陵風雨落花多

憶賞靜院判【時甲辰四月四日】

能文兼好武人物冠當今外境將軍重中朝屬望深灑枯慈母淚愁折故人心咫尺音容隔悲風起夕陰

過泖湖

三泖浪溟溟幽人渡晚晴水天孤塔小風雨片帆輕嘗稻思農力飄蓬見客情十年柔櫓外轉覺壯心驚

甲辰九日次呂宗望韻

十分秋意在梧桐灰盡丹心夢寐中不道重陽無菊看一尊還對木犀風

此身爲客尙殊方九日離家已十霜卻憶西軒歌舞地秋花采采爲誰黃

浮逺堂前秋汐平順寧庵外夕陽明客牕想象登髙處衰艸寒煙萬里情

丁未四月十一夜避地船居沈華甫家

今夜雲間月溪槁照野航因風微有暈映水慘無光眼滿逃亡屋愁連戰伐場思親不得見空望白雲鄕丁未元夕燈下與陳師道陸宗魯對飲

百年淪落一尊同火樹星橋往事空明月巧當今夜黒華燈仍似舊時紅煙花樓閣悲笳外錦繡山河逆旅中二頃薄田牛四角可容歸隠坐成翁

丁未九日

笑折茱萸宴友朋艱虞歷盡總難勝酒従此日殊方醉山向明年故國登白露黃花秋冉冉碧雲紅樹晚層層仲宣回首思鄕切頓覺淸霜兩髩增

戊申春三月過薛復善觀野軒時王守敬董彥誠同飲醉後俱以客中相見客爲憐爲起句

客中相見客爲憐回首煙塵又隔年對榻雲林芳雨後振衣風渚亂漚邊詩名已接陰何席文采同歸李郭船只恐明朝容易別不妨髙論惱淸眠

己酉午日懷景南時用二妙

憂時撫事獨悲歌甚矣吾衰暮景過倦客歸來忘節序故人別去異山河緑陰幽艸光輝少明月淸風感慨多獨坐西齋聽暮雨埜懷悵望柰愁何

陳嵩溪挈陳館寓陽山伯和所居之地扁歸耕

知君尋酒隠一舸載書還把酒憐新緑哦詩對逺山浮名無復夢老境只冝閒若到歸耕處相從一解顏

宗大席上次陳白屋韻

出郭見南山山堂俯碧灣涼風吹短髮秋水照衰顏詩酒髙情外池臺故步間生還頭似雪何意復躋攀

亂後省祖塋見梅花

慰眼非無主相看欲損神一枝初帶雪半樹已爲薪慘淡黃昬月荒涼古墓春含情不忍折老淚一沾巾

鳳凰山舟中

客舎雞鳴起潮來滄海東亂雲明白鳥飛雪滿孤蓬田野悲歌裏山河夢寐中時危生事拙零落幾人同庚戌正月綠陰堂與老圃拙齋燈夕畱別坐中希言全先生梧溪鄕兄分韻得人字

經年滄海別相見益情親佳節是元夕殊方多故人歌聲華館月花影廣庭春酒罷仍分袂離懷又一新

送陳子髙兵後馬沙復業

十年多難苦流離喬木園林處處非關塞只今孤月在江湖能得幾人歸漚邊卜築茅茨小雨後開荒苜蓿肥送爾題詩空悵望小樓鄕思亂斜暉

次楊道夫登君山韻

縈紆一逕緑楊津細艸蒙茸軟勝茵滿眼好花迎倦客多情幽鳥識歸人中水起風前浪浮逺花殘雨後春絕頂賦詩人似畫好煩健筆寫丰神

辛亥蒲節後二日寄夏老圃

渠渠淸晝綠陰堂此日髙情未易忘夢裏每看風度好愁邊還益髩毛蒼近人仙鶴千年壽當戶枇杷幾樹黃滌蕩離懷長是酒雪天擬泛剡溪航

次楊道夫復業後登君山韻

振衣蘿磴躡層顚病骨支離愧不前華表始歸遼海鶴君山重見閬風仙黃蘆防港通秋汐古木荒祠帶暮煙浮逺已成狐穴舊題諸老尙流傳

辛亥至日溝南傅可同過丘宗大宅次傅可韻

天時人事送浮生握手相過白發明靜得身心俱坦蕩喜無頭角更崢嶸碁髙不使尋常著酒好何妨一再行井邑荒涼耆舊少交親投老見深情

偶成

野曠天虛江樹低樓頭山色望中迷秋來愛聽芭蕉雨思築茅堂傍水西

負郭田園十畝餘昔年曽是野人居石林淸曠宜栽竹溝水縈回好種魚

次黃叔彛韻【時在趙館】

軟紅塵土暗春城憶爾題詩少俗情半榻閒雲嵐气濕一聲幽鳥樹陰淸文章於世知何補弟子従今看有成老去情懷轉牢落幾時觴詠慰餘生

題天壽觀吳宗逺竹鶴軒【卽東觀】

小軒靑翠拂仙壇時有仙禽自往還三逕淸風來蕙帳一簾晴雪夢山道人逸興飛騰外野客髙情感慨間我亦平生愛蕭爽時時攜茗叩柴關

曹克端登進士第由江陰還松江

早歲才華錦繡文科名烜赫照乾坤芙蓉城裏詩書澤叢桂坊中孝義門瓊樹已鳴丹穴鳳天池還化北溟鵾佇看春榜題龍虎榮拜淸朝雨露恩

北郭集卷六

欽定四庫全書

北郭集

元許恕撰補遺

同孫大雅韻【時在吳服】

秋水芙蓉隔楚江飛來嘉藻落寒窗醉臨風竹思池閣夢涉雲濤駕海艭老去題詩常滿壁愁來嗜酒喜盈缸山川物色今如此撫事憂時气已降

餞孫大年開城貳尹

歸來江郭髩成絲重新除嵗暮時千里關河淮市酒一鞭風雪防橋詩燈窗事業甘勤苦花縣才能慣設施鄕井衣冠今寂寞令人深動碧雲思

答王守敬貳尹董彥成校書

聽雨坐芳辰客窗來故人攤書蕓葉亂系纜栁條新世近承平日天空戰伐塵多才憐二妙白首慰沈淪癸丑春正月二十八日再過雙林庵澈庵淸上人畱宿山房燒香啜茗剪燭淸話同榻者江原魯也

方丈髙寒气杳冥禪心閒對晚山靑一燈風動雙林靜虎伏空巖夜聽經

卓筆峯

千峯石嶙峋一峯髙挿天慘淡太古色似帶桐花煙安得燕許手醉艸淩雲篇

白雲泉

白雲何英英影落古泉碧坐觀靜中動稍愛山景寂何當汲連瓢共爾煮白石

龍門

兩厓儼相對一石向中分誰將龍泉劍辟此天地門過客毛髮凜風雲相吐吞

天池

一鏡傍明河寒色動秋月雲開白鸞尾石臥蒼龍舌何由落人間淨洗甲兵血

石壁

小山似龍蟠大石如虎踞望山惟見石入山恐無路崚嶒不可上飛鳥亦莫度

偶成

一雨豆苗綠獨行溪水西繁露墜叢竹新流漲芳堤偶與樵者語忽聞幽鳥啼內機久已息處處武陵溪

春曉柬錢孟安

潮生黃浦東雨來江天曉欹枕惜殘梅攬衣聽啼鳥虛室窗漸明重衾寒尙峭不有文翰侶誰能慰幽抱

題曹孟成作息處

倉庚喚我起布谷催我耕開荒南塘曲日出農事生旣耕亦以息有酒還自傾喜無石壕吏薄暮掩柴荊

題李子成石琴

誰將一片石斵此無琴石以礪髙操琴以閒素心中庭蘿月夜擊之響球琳李君有眞樂在趣不在音

過顧友蘭艸堂防乃弟菊潭

榮榮谷口蘭采采潭上菊潭水令人壽國香可佩服君家美兄弟文采齊二陸春秋相繼芳徳馨長滿屋維時風塵際委身同艸木欲従之逰挹此香萬斛

戲馬臺懷古

崇臺何巍巍直上望四海項王戲馬日意气今何在緬懷彭城公倚劍一慷慨登髙眷佳節所歡不我待遺迹隠荒榛靑山澹浮靄日夕眾鳥下風秋羣物攺豈無盈觴酒幽花復采采悵望一灑淚悲風振千載

兪瀛山畱仙茅塢作詩寄之

歌罷停雲詩復作苦雨嘆煙霾生晝暝星月入夜燦出門嗟復入所畏泥潦爛漸老潘嶽悲長貧阮籍慣跌宕瀛山翁髙世性疎誕看云憶南谷煮石汲西澗我生本濩落世故復羈絆相望江湖野航或可泛

餞常熟幕長陳性之之任昆山

盛名久在耳所恨不相遇東望海虞山思君美無度禮賢已化俗憂民且均賦稍下府公敬能令國士慕新除下薇省復此昆山去秋山澹落日水郭帶寒樹軍興日已久民裏盡非故願言崇令徳爲國保甿庶

宗大席上以鳥啼山客猶眠分韻得鳥字

步出城東門一往入深坐愛茅堂靜逺望眾山小昔日繁華地爛熳煙花繞兵余成焦土荊棘映碧篠幸有賢子孫復業似君少雅集文翰友觴詠樂未了醉來忘爾汝一笑送歸鳥且復永今日餘暉在林杪

次楊鐵厓題朱氏玉井香亭韻有和章者張宗魯張應辰周盧二公

玉井湛秋月光影淸肺腑羣姝擁飛蓋列坐水仙府晚色淡蒼煙逺香度風渚水木更淸華疎桐連弱櫸濟濟集羣彥良防喜今聚鐵厓文章伯筆陣誰敢拒天生髙世姿不作庸人語兩張多藻思珠玉映月浦醉吟采蓮詞似對若耶女濓溪愛蓮說絕勝著花譜盧敖有仙气欲向風中舉嗟予復效顰笑倒詩中虎

澱山湖阻風

湖之水不可渡短棹夷猶日已暮滄波萬里阻修路雪云滿天風滿湖湖邊買酒祭龍姑美人可望不可卽誰寫山陰興盡圖

題張君正松云圖

浙西道院江城東羣山朶朶靑芙蓉上有出岫之浮雲下有拏空之長松風前亭亭似車蓋千嵓萬壑聞笙鏞十年可望不可到每因歸夢時相通忽見此圖慰離抱況乃畫師非俗工摹寫物象不足貴更爲孝子圖深衷披圖宛見二親面寸心似可回幽宮嗟予久作云東客此身𨿽在如漂蓬長歌鄙語爲君媿束書早晚歸春農

題趙松雪畫桑落洲望廬山圖

放曠北郭生好作雲水遊憶昔渡彭蠡一棹夷猶桑落洲桑落之洲淸且泚水光搖搖山靡靡漚前直與銀河通日出風生見金鯉東南五老之髙峯坐臥常對乎舟中屏風九疊爛云錦金光照耀靑芙蓉縣厓瀑布瀉寒碧玉龍倒掛三千尺羣仙鵠立紫霞裏思欲従之潄瓊液是時卸帆野陰暮水气空蒙雜煙霧乾坤多事逾十年今之畫圖猶古步此圖作者房山公後來繼之松雪翁經營慘淡千萬狀綴毫末無遺蹤房山松雪總蕭瑟逺客無家空嘆息防劍髙歌行路難落日寒云慘無色

求菊

平生愛花惟愛菊幽棲曽傍滄江曲春苗賸分三百本參差稍映江蘺緑小徑還將蔓艸除一春最畏風雨觸常時灌漑汲淸流幾度扶持斬叢竹秋花不愁不爛漫粲粲金錢照茅屋只今避地東海頭飛夢夜度君山麓朝來下馬過名園穠花嫩蕋紛如簇或染猩紅疑剪采或綴鵞翎同刻玉或似芙蓉映秋水或如牡丹晴旭眾中一種出宮黃疊疊香羅淡妝束嗟予托君同隠逸步繞夕陽看不足漫將鄕淚落西風自對孤芳傷局促客邊有軒名太古頗似陶潛能避俗醉招禿筆冩雲箋秋色能分慰幽獨

憶故園碧梧

舊得西庵樹移栽近竹林涼風秋策策白日翠沈沈稍憶銀牀夜還憐石幾陰丹山有朱鳳應恨斧斤侵

過鶴坡丁酉臘月望日

黃浦烏溪外遲遲去路遙風煙何慘淡門巷亦蕭條白鶴三家墅淸霜獨木橋兵戈苦未息奔走愧漁樵

夜泊朱砂港

舟泊朱砂港縈逥路欲迷人家暗楊栁春渚亂鳬鷖兵甲移河內耕漁憶瀼西地幽堪避世何似武陵溪

次賞靜朱大帥韻

秋水紅蘭漿涼風白薴衣登臨目力倦愁絕髩毛稀孤月飛香霧羣山斂翠防所思猶未得空羨鳥知歸

衰柳

髙柳對城樓蒼煙逺近浮仾垂初待臘衰颯又經秋落日依官渡西風慘禦溝春陽應有待鶯燕莫深愁

九月一日過東舜夏氏山莊

九月秋气淸輕舟移曉汀金風剪亂葉銀漢淡疎星鬼燐依微見漁歌逺近聽正思江館夜一犬吠林坰

次何以道韻

落魄年來似漫郎坐看春色送流光乾坤浩蕩悲遊子風日暄妍醉海棠舊買靑山勞夢逺新梳白髮引愁長移家又龍江曲幾度看云憶故鄕

己亥吳門午日

夢入滄江把釣竿醒來身世正漫漫橊花雨濕孤城曉梓樹風生六月寒坐久絕憐池閣迥愁深轉覺薴袍寛賞心亭下龍舟日何得於今載酒看

六月

南塘之水水西頭最愛田廬野意幽浮世百年如昨夢殊方六月似深秋酒醒林下聞啼鳥老去山中學飯牛疎嬾已無軒冕想故園歸去復何求

次王仲禮都事登姑蘇臺韻

吳王臺殿聳髙寒壊址遺垣落照間香徑花殘春漠漠長洲雪盡水潺潺只餘麋鹿相鄰近亦有漁樵自往還一代繁華猶作夢不堪登眺損愁顏

次張士衡員外韻爲越上道士賦

珠樹亭亭絕垢氛憶君幾度立斜曛坐餐紫府丹霞气行靑田白鶴羣道館石枰敲落月仙壇寶劍決浮雲幾時一泛稽山棹寫徧黃庭內景文

漫興

東吳戰鬭幾時休老我飄蓬十二秋剩水殘山余野意落花飛絮亂春愁歸田空羨張平子下澤長懷馬少防倦鳥孤云還自在幾家春雨送歸舟

次黃承煥黃山醉歸詩韻

黃山之南江水西麥秋天气野陰低隔溪雨過催花落繞屋雲歸伴鶴棲滌蕩新愁須濁酒扶持殘醉有枯藜寄來妙句空相憶那得樽前手共攜

次呂宗望韻

男兒躍馬錦爲衣顧我生還豈見幾鏡裏光陰毛髮古尊前朋舊簡書稀千村積雪和天老幾片閒雲與雁飛上水河魨長一尺故園何事不思歸

惠木仲惠鬼面竹杖並詩就次韻

自古卭山有此君多情持寄許山人淸狂可使捓揄鬼正直能扶老病身抱節淇園秋色晚斬根空谷露華新看云倚向雙林外雅稱荷衣與葛巾

癸丑九日次江城南見寄韻

去年今日雨絲絲猶記登髙步履遲老境又逢重九節深情還枉故人詩重巖細菊筋骸倦落木西風鬢髮知賴有好懷相慰藉主人況是鄭當時

題栢本道墨禾

道人寫嘉谷粒粒秋可數香積冷炊煙饑來不堪煮

題繆思恭所藏嗅花美人圖

花艶玉娟娟嗅花私自憐折來無限恨妝罷爲誰妍

題徐士民壁

臥聽今雨舊雨坐看前山後山不許時來俗駕柴門𨿽設常關

己亥二月連雨惠子及賦絕句次韻並柬樵夫

積雨閉門今始開梅花如雪滿靑苔將家作客無休日漸老逢春能幾回

次惠子及寄梅花韻

天平山下一枝梅珍重山人逺寄來還憶故園春爛熳幾株臨水背城開

題楊君牧梅下雪舟便面

萬籟沈沈雪滿天孤蓬多是剡溪船子猷無意尋安道興在梅花水竹邊

乙巳元日折梅

徐孺宅前梅亂開紅紅白白映蒼苔江南倦客初相見分得春光一半來

次朱五齡韻

長空雲雨幾晴陰大地山河一古今賸買濁醪澆塊磊醉嗔孤劍作龍吟

題夏時用山水便面

靑蔥嘉樹映蒼煙窕閒雲度碧川一似定山山下路杖藜來聽虎跑泉

菖蒲

虎須短短石泉丹移置明窗淨幾間淸气滿藂秋露白道心長對小溪山

玉簪花

嫦娥曽墮碧波秋冰筍銀絲帶露抽好揷雲鬟髙髻子淸香吹傍玉搔頭

黃葵

淺白深紅映艸堂秋來一種似鵞黃野人心迹従來素最愛風流學道妝

送陳思道還鄕戊申春二月十六日

海村春日慘無輝一舸淩風浦上飛我亦歸來釣煙雨煩君先占白鷗磯

偶成

負郭田園十畝餘昔年曽是野人居石林淸曠冝栽竹溝水縈回好種魚

題雪景便面

靑松怪石亂瓊瑤照耀茅堂雪未消幾欲尋梅過溪曲手扶藜杖度山橋

北郭集補遺

述古齋詩集序

江陰蔡芝林以其鄕先生許更士所著北郭集示余曰是集也其仲子儀曹主事君所輯而梓刻者也儀曹君以事淪胥謫戍五開以卒君之子輅時年甫垂髫而莫之悉也比壯讀書有成乃慨然曰吾先祖之北郭集吾先子之所手編刻已有傳矣吾先子之詩所謂述古齋集者爰自遷謫以來散軼無存常於故篋中捃拾得其手澤僅六篇懼其終泯而弗傳焉遂刻而附諸北郭集後庶幾暴白於世敢請序之餘聞其言憫其志而竊悲儀曹君之不幸也當君爲江山簿時文章政事已有聲於時及擢儀曹凡朝廷典章文物禮樂制度而君贊畫居多公卿大夫交口稱譽君故其發於詩也流麗而妥適充暢而條達不爲冗長浮靡之語今觀其宴賔思親憶兄寄內囑子結交等作篇什𨿽尠而情辭切至不淺而易不深而僻得古人性情之正誠合作者惜乎全集不可得見尙賴輅爲之子能不沒其父之善惓惓焉保其緒餘兾傳不朽噫輅之賢爲何如哉余與輅𨿽未之識而猶記余幼時甞其曽大父中行先生於雲間先生古心古貌而寄業於醫以行其素志則處士儀曹而下皆先生餘慶所及君子之澤不旣厚乎而輅也誠能繼自今力學承家移孝於忠以顯揚其親則許氏昌其後者未可量也玆因序其集而並告之處士諱恕字如心儀曹諱節字文度輅字用升云永樂庚寅夏五月承直郎太醫院判淮南蔣用文書於靜學齋

欽定四庫全書

述古齋集

江山縣一首

九日宴景星山

薄宦三年近重陽半日閒得陪文翰友且上景星山時菊簮華髮天風醒醉顏不知従此防何地復躋攀

五開五首

思母

父母劬勞日門庭喜气新承家知有後學語望成人白髮親垂老靑雲志未伸謫居荒徼外有淚但沾巾

憶兄

瞻彼連枝樹榮枯各異方孤根春得雨直幹曉經霜躬稼甘疲力思家欲防腸何時沾聖澤接淅去蠻鄕

寄內

結髮爲夫婦於今十五年深情親骨肉多難舊因緣顧我憐兒幼娯親仗汝賢歸心馳日在無計感蒼天

囑子

【缺】子及嬰兒嗟予事已非一身悲竄逐二幼幸生歸始識儒冠誤爰知稼穡依汝曹效勤謹母訓莫相違

結交行寄晴緑姊丈

世人結交惟結時時將不利心先移但能平居宴親友豈復患難憐相知我今謫居五千里君獨念之情不已古人交誼久不聞若比今人能有幾

北郭先生輅之先祖也尙於詩詩有集乃先君禮部主事公任江山簿時鐫之集藏板於家嵗久間有失者今尋錄旣完惟先人所作詩文昔以爲述古齋集今也痛悼莫能全者蓋其早由仕宦後因戍謫輅時甫垂髫暌隔已逺惟略記憶顏範餘皆未悉也及求其手澤僅得詩六首不幸先人沒有年矣罔極之思終身何已哉今以是詩用刋於北郭詩末通爲一集庶幾相傳於無窮也永樂丁亥仲冬朔男輅泣血頓首百拜謹書

附錄

許輅用升【北郭先生之孫永樂中禮聘修江陰縣誌】

秋興柬包公愷朱顯章

江城霜冷艸多腓茅屋荒涼亦可依松菊久招元亮隠蒓鱸曽待季鷹歸髩添白髮身將老心戀靑雲事已非自擬此生終落魄相逢尊酒莫相違

春日卽事寄包繼先隠翁

春來梅栁徧芳郊行樂堪憐少故交騏驥尙淹千里志鷦鷯空戀一枝巢酒杯得意看花飲茶白驚眠隔竹敲已分林泉甘淡泊山靈従此莫相嘲

許穆樂閒【預修永樂大典官之不拜】

送戴元禮院使致仕還浙東

冠蓋都門集似云艸香沙軟送蒲輪兩朝睠顧鴻恩重十載忠勤鶴髮新天闕暫辭紅日曉仙花重醉碧桃春冬來早獻南山壽聖主臨軒待老臣

送石亷使還四川

驛路霜飛栁影疎官船撾鼓發京都兩川父老迎旌節千里江山入畫圖花滿錦城重駐馬月明栢府更聞烏皇綱整肅姦邪逺剩有淸冰照玉壺

許云漢文【樂閒先生之侄】

中秋不見月寄陸伯陽仲庸昆仲

廣寒宮闕暮云稠虛負人間一度秋彥伯有情思泛渚庾公無興不登樓輪埋老長生魄鏡掩孀娥萬古愁卻憶去年今夕翫碧天光射水晶毬

右三先生詩見朱善繼善慶鼓吹續編用升春日卽事一首見鶴臯手錄今並附此

述古齋集捲

