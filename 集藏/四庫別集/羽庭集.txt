

欽定四庫全書

集部五

提要

羽庭集六卷

別集類四【元】

臣等謹案羽庭集六卷元劉仁本撰本字徳元天臺人以進士乙科歷官溫州路總管江浙行省左右司郎中時方國珍據有溫臺諸郡招延士大夫仁本入其幕中參預謀議國珍嵗治海舟輸江淮之粟於大都仁本實司其事其所署者郎官蓋卽元所授故集中諸作大都感慨阽危眷懷王室其従國珍蓋欲借其力以有爲徐圖興復亦如羅隠之仕吳越實心不忘唐觀其贈李員外自集慶回河南詩云漢兵早已定中華孫述猶鳴井底蛙於明祖顯然指斥其志可知厥後國珍兵敗仁本就擒抗節不撓至鞭背潰爛而死則仁本終始元人未嘗一日入明永樂大典題曰國朝劉仁本非其實也仁本學問淹雅工於吟詠多與趙俶謝理朱右等倡和嘗治兵余姚作雩詠亭於龍泉左仿佛蘭亭景物集一時文士修禊賦詩自爲之序其文𨿽不見於集中而石刻今日猶存文采風流可以想見故所作皆淸雋絕俗不染塵氛其序記諸篇述方國珍與察罕通使及嵗漕大都諸事多記所不載亦可補史闕原本久佚謹就永樂大典所載以類編次釐爲詩四卷文二卷仍攺題曰元劉仁本以存眞焉乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

原序

天臺之山下盡東海者曰黃巖其別峯走曠原而秀者曰委羽委羽山之人有曰劉徳者頎然而淸黝然而飄然有遺世之念自壯時愛讀揚子書所爲文往往有類而或過之後涉艱棘履險阨而作又益進其雄篇也浩浩焉不可端倪其小章也幽幽焉又不可破裂噫非微之理存扵心其所發者能如是歟余嘗卽其人與之語矣因疑其山川之气淸淑者盡萃其身而又能養之全守之固而益充故其山立而水行雲興而霆擊星辰之布列雨露霜雪之滋悴鬼神之防顯人物之昭煥有若天地之所以化生萬彚而非人力之可及文之果若是否乎之理在其身有非他人之測識者或謂揚子云行有所不逮然其文又非後進所能擬是則所著太經果乎果非乎徳果知之乎余豈得而議之今輯所爲文號曰亦孰曰不可不然後世有劉徳者必好之矣軒轅彌眀自衡山來愛其文也故馮物而序之重爲歌曰悠悠太虛孰可馮我欲馮之气所乘坎防窒盭紛不成精明純白道自寧天臺半落黃山靑山中老人劉羽庭吟詩作賦如建瓴軒轅道士來相迎袖中出我亦經起伏萬狀不得名爲歌此曲山月明宋無逸序

自序

至正癸夘之冬十月餘被戎事過上虞主胡師徳氏有栁生泰者謁求栁莊詩遂口占授之旣而朱君伯賢曰生能致鬼神爲文詞多奇詭卽挾入宻室請賦白雲巢篇余方與客詹國器陳惟敬劉坦之僧震雷隠昱大明及胡生璉立談頃伯賢亟出曰若有降靈馮於物者自稱爲韓愈氏卽軒轅彌明書諸幾曰聞羽度公能文章敢請見敎邀余及眾客入室余辭以無與似者大明取余近制守拙齋記一篇質諸神神使誦之若有聽焉旣終誦乃書曰善則善矣獨中間熙字誤此吾淮西碑中語也當作嬉眾皆驚愕又書曰羽庭公近著亦集吾請爲之序可乎凝神入思頃刻附筆立就辭語絕類韓子體制因憶向在庚子正月間夢偕士友論文俄而見巍冠博帶者馮虛陟降謂余曰吾昌黎韓愈也授以片楮楮中有云文以載道道有顯晦文亦爲之低昻道在日用間文貴平暢則道自然明白文猶制衣也挈其領而褫之理斯順矣覺而記憶嘗以語卓君習之宋君無逸今序中乃曰吾嘗卽其人而語之矣斯言似有脗合乎前者噫蘇文忠公作昌黎潮州廟碑謂公之神在天下如水之在地中無所往而不在又謂不依形而立不恃力而行不待生而存不隨死而亡者誠哉言也豈余亦嘗信之深思之至焄蒿淒愴若或見之邪故不得遺置輒錄諸編左以備觀覽幸毋訝其迂誕焉是年月旣望天臺劉仁本書

欽定四庫全書

羽庭集卷一

元劉仁本撰四言詩

五云爲括蒼王叔雨賦也叔雨擬托於云避地上虞之五郛作雲溪云堵云居雲松雲路以自娯爲之賦焉

白雲繄繄於彼澗溪載興載揚爲虹爲霓爲膏爲液有渰萋萋樂只君子迹其天倪

白雲湑湑於彼洲渚其流如脂其湛如水或霈而泄或窪而澍樂只君子思其霖雨

白雲徐徐郁彼蓬居以攬以結以捲以舒孰爲之搆自我庭除君子戾止其樂只且

白雲溶溶施於長松長松千尺矯如蒼龍白鳥鶴鶴載蜚載翀君子戾止灑然淸風

白雲楚楚覆於行路如軒如坻如迎如遡乃息乃怡靡或馳騖君子戾止其美無度

五云五章章八句

五云美韓也韓祖魏國忠獻王登宋天聖第唱名時太史奏日下五色云現蓋令徳之符也旣南渡後嗣孫徙居越上五雲裏者祕閣左司公有作五云次舊聞詢齋先生有五云續舊聞莊節先生有五云漫槁十世孫諤力學制行扁其藏書之室曰五云書而其號五色生昭不忘其祖也前翰林侍講金華黃公溍傳其事嗚呼豈五云之瑞與韓氏相爲終始歟故作詩美之

猗歟卿云五色氤氳兆爲禎祥天作人文頎頎魏國令譽令聞旣魁多士克相大君以踐臺鼎以樹元勲云施爲澤澤垂後昆

世祈南遷自相䢐越五色宅裏相攸奕葉如雲斯興奮乎莫遏如火旣然如泉旣達禮樂冠裳光華炳越宜其子孫克篤前烈

卿云五色於日之下作其休徵以篤韓祜頎頎魏國在帝之所出將入相文武吉甫有子有孫繩其祖武諤也云仍其儀楚楚庶幾詩書以永韓祚

五云三章二章章十二句一章章十四句

兪節婦【原注猗嗟孝節也勾稽兪婦聞氏女勵節克孝人皆賢之故作是詩也】

猗嗟賢女來嬪於兪克遵婦道重罹厥辜旣防爾男復殞爾夫乳子在哺孰相爾孤以樹堅志弗渝績紡自給養終而姑

猗嗟賢女歸爲兪婦旣失所天伶仃孤苦刻志養姑弗堪其窶父母欲奪誓則弗許引刀截髮號泣以詛天地鬼神胡寧弗顧

猗嗟賢婦節孝獨貞姑嬰末疾復翳於盲吮瞳防睫視爲之明旣其令終防弗克塋褰裳傴僂負土以營悲號哀吁風雨晦防

猗嗟賢婦克殫節孝懿徳令儀是則是效昊天孔昭爰食其報宜其子孫宜其壽考鬱鬱勾稽雙桓具表我歌匪溢式勵風教

猗嗟四章章十二句

湖田閔上虞也田利於湖水而或奪於豪石民甚病焉故作詩以閔之也

漠漠湖田瀕於海堧爲畎爲畝湖水漣漣以漑以灌稼穡闐闐弗溺於澇弗暵於幹

湖水綿綿歲取百千藝我沃壤粒爾艱鮮誰其作者手足胝胼致力溝洫禹無間然

維田於於受水於湖計水之利亦入其租其租伊何受田之家旣利其利乃輸其估官弗民病多黍多稌湖水鋪鋪或堙或蕪弗治弗疏深溝爲塗弗剪弗鉏有荷與蒲彼豪者徒罔利以圖謂湖可畬官輸是誣乃泄其瀦以藝其淤朘我膏腴以害我農夫眾乃咈怒彼有餘辜

我疆我場我田我穡繄湖之水實利之食樂歲狼戾伊帝之力蒼蒼者天去此蝥俾浸常滛彼敓田殖深我溝洫滋我黍稷豈弟君子俾民弗慝後來其詢視於版籍

湖田五章二章章八句一章十句

石

他山之石旣堅以貞旣攻旣錯於以成城乃疆乃理經始營營萬夫皆作百堵崒興以築以登弗怠於程謂城蓋髙如陵如臯莫堅匪石莫深匪壕集我畚杵聽我伐鼛民亦來只不敢以告勞

昔我先王有馮有翼作我藩垣保我疆埸後來弗修恃險蔑徳城非不髙孰爲堅壁

維城連連維守乃堅守或匪良式戾於愆或據以叛或擅而專或降於敵或棄以捐化爲豺狼風雨變遷民維邦本先哲有言維此屏翰惠我黎元宗子維藩大夫維垣式遏亂虐以克完完他山之石永矢弗諼石五章一章十句二章章八句二章章十句

題水木軒

維木有本維水有源水木假義以名我軒源淸莫激本秀莫繁激則潛逸繁則集喧止淵茂植取逢其源南山心逺欲語忘言

五言古詩

寄許具瞻省郎

長松出古澗參天二千尺矯矯冰雪姿不爲歲寒易女蘿附其顚亦復借顏色一朝事斧斤剪伐由中直但願成棟梁女蘿不足惜

臘底雪

歲未盡三日雪深二尺餘喜作明年瑞先占大有書去年冬不雪今歲田無儲十室九懸罄空山拾橡柤橡柤饑可療拾盡將何如所愁凍餓死不見明年糈

爲朱伯言題卷

朝陽有異士曽造重華庭一鼔南風曲萬物爲和平東姬及漢晉秦楚無餘聲彼或怨以怒又或淫而傾素弦不爲理千載懷幽貞美哉昌黎伯掇拾風雅英欣然作十操擬托周孔名辭情或防隱古意誰能徵抱琴適東海乃遇鄒陽生廣操一防繹援琴爲我聽三嘆有遺音始足擴其情天地旣寥廓日月行淸明夜忽夢聖哲吾衰感精靈起謝抱琴士伐木何丁丁長揖出門去幽思秋防防

次帥掾張惟彬見寄韻

吾友張公子形骸頗疎放長才郁未展浩气自淸尙豈無萬里心爲謀三釡餉王良善徒禦乃使驊驑踼猶能範馳驅未信斯文防念昔與子遊中心日傾向如何久參商杳爾音書曠懷人天一方气與孤云盎明年上玉階子當擁仙仗儻能貽好音庶慰吾心壯

賀金元素拜福建省防政仍兼海道防禦

靈忽中激四起波瀾狂河源溢故道淮泗乃濫觴大江防西下彌漫泛沅湘浙水注東溟安流稍不揚蒼生思濟涉孰作巨川航金君將相材起身自文章時危多武備帝命出禦防三年持節鉞四境民樂康回瀾矻矻石心赤葵傾陽豚魚旣孚信豺鱷俱遁藏喜今膺大拜擢置居巖廊匪惟天意眷允愜民心望旌旗障海上照耀閩南荒大廈圮將構瓌材須棟梁車攻能復古東姬期載昌向來弭節地暉曯有餘光

次楊彥成見寄韻

東方有處女皎若冰霜潔十年無可人布衾冷於鐵萬里君王心所思漢宮闕及今寡所諧猶自重名節肯逐兒女妍幽閨夐淸絕寧死不苟從從人有眞訣君家好弟昆磊落皆英傑蹇修莫致辭令人生肉熱三嘆理瑤琴寄調相思闋上有靑山髙下有孤鸞別

餞祕書卿貢玩齋於慈溪永樂寺分韻得壑字

牽舟泊洄渚飛觴坐林薄惜別起遐思涼飇散寥廓宦鞅昔言邁朋簮久離索及玆稅塵驂淸華登祕閣云漢倬昭回奎躔仰盤礡搔首發孤唱商聲激巖壑

適意爲倪仲權作

我有琴一張我有酒一壷我有書一卷我有宅一區物我兩相防天地一籧篨吟詠乎情性緩步而舒徐今人不我薄合與古人居登山時采茹臨淵或羨魚人生適意耳須富貴何如

雜花林紫薇坡蓋靈源山十一詠之二也爲住山阜上人賦

靈源函丈地種種植羣葩燦若列瓊瑤明如鏈丹砂繽紛眾仙袂絢爛五色霞粉白與黛綠一一含春華爲言觀樹叟且復觀其花恍然色界天風雨成婆娑

贈章履祥入憲幕

幽蘭在空谷泉石生輝光春風茁其穎曉露滋其芳修名不自信美誰能忘移之古柏下足以怡風霜願持君子操永佩騷人章回頭視眾艸紛紛道路傍

七夕宴會分韻得人字

雙星會七夕芳筵瓜菓陳長歌乞巧辭對酒娯嘉賓牛箱旣不服空飲河畔津女織不可被支機久沈淪徒以智巧名役此愚拙人紛紛兒女輩詐僞日以臻寧知有大巧淳朴還其眞雙星竟無答我亦不汝嗔但見銀河翻風雨橫秋旻查查兩靈鵲屋角時來馴

次韻奉答柳洲陸徳陽

柳洲有佳士襟度殊淸豁文采鸞鵠俱履操冰霜若芝蘭暎玉樹封胡與羯末才名人共誇道義羣蒙覺時世遭亂離行藏始蕭索坐嘆扶搖鵬遂困蓬蒿雀海濱忽解後羇懷慰寥寞伊昔薦南宮起身事文學王迹詩未亡春秋謹書法禮樂字縱橫珠玉炫參錯波瀾振頽靡錭鐫惇菲薄閶闔風雲會璇璣星斗泊披腹呈瑯玕傾心秉葵藿孰謂河漢表支機不可著五色云錦章回飇竟飄落歸來坐黌宮教育資三樂文運夙艱危武流競聞達健翮尙防飛靈姿終聳壑未起東山臥且赴西湖約楊柳曉風淸蒲萄春水潑共君解塵纓長歌醉濯髮

題毛貞士傳

蒼蒼松柏操不爲霜雪移矯矯君子行堅貞常自持功名及富貴顚沛與流離小人患得失君子審處之美哉毛士子淑愼爾威儀彬彬周太史傳實無靡辭願保歲寒節允懷風雨思淸飇激頽波永爲衰世貽

贈四明胡古淵

胡生安定系胸中星斗羅手持一寸鐵雕琢千岷峨漢經與秦繹艸及篆蝌班班善模勒歷歷能爬挲風雲抉河漢海嶽騰蛟鼉九霄鸞鳳翥圭璧明瑳瑳六書盡標本八法無舛訛往年在天府巍石蒼穹摩臣模播聖徳刻畫功居多今年歸海上四起紛干戈方叔一戾止跕跕安鯨波弓刀錫辭誓帶礪同山河文儒載巨筆老稚齊謳歌崢嶸事鐫鏤千載功不劘淋漓傳墨本觀者塡丘阿作詩美斯善愧爾黃庭鵝明年中興頌防子其柰何

寄卓習之教授

天臺接四明雪竇連丹丘神仙所窟宅雲樹相綢繆上有兩白鶴千年結淸幽不爲鳳凰似不與凡鳥儔天風忽引去一息三千狄雙雙整羽翮齊落南海頭兩鶴自鼔舞朝夕鳴相酬一啄丹山頂一飲劍水流丹山雕瓊樹劍水凝不收遙遙山水間燦爛雲霞浮兩鶴又相顧誓言毋久畱巢穴本同地出處良亦侔寧不返華表誰能上揚州

遊余姚靈源山明眞寺詩【原注寺乃晉支遁講道之所時主席昱大明宋劉忠諫公四世孫也忠諫與吾生祖郭正肅公同在言路論事爲權臣所害故詩語及之】

時遊謝安寺今來支遁家昔賢冠蓋地我亦隨行衙旌旗照山谷甲帳浮煙霞峯巒濯秋水靑蓮花燒香開寶殿老衲持袈裟昔逢暑雨足百卉生狄華平川沃禾稻原隰收桑麻𨿽當軍旅際民物安生涯甚愧二千石田裏無愁嗟夜涼開講席奇芬發天葩語及通家好前修倚莩葭羣書在西閣萬竹森交加白雲繞牀下明月來檐牙忘言煮春茗淸思散幽遐安得洗兵甲共泛靈源槎

西樓喜雨【並序】

癸卯夏四月不雨實切云霓之望遂有事於山川五月三日始雨四日五日又雨於是領客會於西樓飲酒賦詩志喜也會者凡八人咸謂屬玆艱危在逆旅中硯田筆耕亦不能無望於獲焉於時雲气敷落雨聲連續竹檜森爽涼浮幾席間似有秋意眾賓懌然相與爲樂歸功太空欲卽坡仙名亭之意以名樓席長陸君徳陽謂余亦郡守也遂摘取韋蘓州詩八句分爲起語人各足成篇篇十二句復俾余序之詩如左姓名附見余得起句俯飲一杯酒

俯飲一杯酒仰酧三日霖玆辰屬端陽候律生初陰枯槁沐甘澍一滴當千金禾苗遂長薿卉木良蕭森匪暢西樓樂實慰南畞心懷哉答靈貺永言托防吟

題昱大明住持明眞寺行捲後

爾祖與我祖同居宋臺端淸名照冰雪蒼天日月寒兒孫百載後名保靑氊完師今在林下我立當驚湍師能振宗鐸我徒懷悲酸邂逅一相遇握手平生歡靑燈讀家傳山殽飣盂盤相期共努力先徳殊未殫

送別友人

送客長松下松間一壷酒酒盡客當去踟躕重擕手念我平生歡感我離索久豈無弦歌娯歲宴寡親友情深語反短契合誼益厚居人戀舊鄕行子在逺道灼灼洛陽花依依漢南柳昨日少年客今朝成老醜一心秉明徳離別何足取

過余姚州謁嚴子陵故宅髙節書院

昔年過桐江釣臺郁千尺扁舟泊祠下髙風不可涉歲月忽飄零惆悵塵沙隔今來舜江上先生有遺宅林巒見儀形艸木含幽寂南山崒嵂髙气與秋旻逼尙有古風煙睢盱漢物色雙桓髙節表千古頽波激仰視客星堂穹碑頌遺徳懷賢拜衣冠愧我持鋒鏑落日照巖扉涼飇灑芳席蟬聲散餘淸孤云斂防迹天象詎可窺乾坤猶窄長歌雲山詩目送防防翼

和髙灞雪經歷致仕韻

宛駒縱逸步豈爲千里窮長鳴一振鬛閶闔生華風燦燦黃金絡矯矯玉蒼龍乘駕穆天子周遊四海空瑤池上仙去寧知八駿功爾亦謝芻收飄飄載喬松房垣我窟宅倐忽騰雲中

送內弟王仲祥掾史赴福建省

涼飇薄天際秋聲動羣蟄載酒出城來爲子澆郁悒子著從事衫浩气風雲集左手掛弧矢右手持決拾有懷離別情肯爲兒女泣駿骨服鹽車安能久羈馽萬里閩南路天昏瘴煙濕我昔佐使者分曹行郡邑後來在藩閫軍民久寧輯念此遭亂離吁嗟亦何及儻見黌宮叟爲我致長揖遺我珠玉篇珍藏猶什襲明月下閩關願逐淸光入

舟泊石門洞

孤舟一夜雨溪流漲三尺起來推短蓬灑然好山色旭日弄晴暉微云斂殘迹修睂澹欲舒嬌鬟淨如拭巖華亞髙低幽禽互喧寂仙人石門洞捫蘿可緣陟蒼松雜疎篁淸泉潄白石野鶴從何來長鳴韻嘹嚦是時秋气中天宇湛虛碧吾徒詩眼明從者行亦適涼月忽在林客衣風露襲篙人苦相催前灘起鸂鶒

題東坡居士著屐圖

楚楚玉堂仙飄飄儋耳客羈孤萬里身誰當慰岑寂黎家釀新篘相邀風雨夕麻條束緼袍竹笠行山屐歸來載酒堂泥深步傾仄陶然天地間乃知謫非謫千載慕風流落月見顏色徘徊仰鬥牛髙標不可陟

建寧芝山取陸羽泉煎茶次卓習之教授韻

建城南五里芝峯特淸麗頗聞此山中有泉出雲際昔逢老茶仙烹嘗殊品第寥寥百載下幽尋竟誰繼客從三山來顧玆若神契淸風忽我招脫巾坐林翳金芽芝髓滑石鼎松風細一飲詩脾淸再啜凡骨蛻淸談各盡歡悠悠成久憩何當起羽仙飄飄逺塵世

憶別二首

君行湘水頭妾在吳江尾君妾兩相望遙遙數千里音書似投石歲月如流矢念妾初事君終身托生死豈期負年少春風誤桃李逺浦雙鴛鴦齊飛墮秋水墻中墻外花何日復連理抱琴不成彈掩面淚如雨

妾在吳江尾君行湘水頭君恩與妾意共此江水流別時花未開落葉忽已狄狄風苦裂帛道路無重裘孤燈與明月照影不照愁有書不堪寄那知沈與浮塵埃生鐵鏡衣帶寛吳鉤努力君加飯妾身夫何憂

紫薇坡

我時居掖垣堂署多紫薇夜直坐花下明月涵淸輝一爲風塵起遂與花相違鐵衣過林樾霞佩在巖扉相逢喜得得欲語情依依花能擇幽地我乃乘危機愧花作招隱行當歌式防

自東嘉與周艸庭縣尉同舟至括蒼詩以送之

拏舟上括蒼同載得良友秋日淨宇宙涼飇在林藪地勢行漸髙溪流緣下走潭影日月寒灘聲風雨驟篙師拽短纜傴僂狀如狗險惡勿相角前呵後揮手來舟欲挽前去者那肯後復有叩舷人得魚時貫柳靑山爲主賓掛石還沽酒白鶴下靑田啄以芝千畞仙班儻可尋宦路亦何有君今去作尉小邑僅如斗況乃山水佳武夷在其右梅福有古祠丹臺遺藥臼須君一問訊肯寄刀圭否

石門飛瀑次鮮於伯機都事韻

巋然兩石峽連云不能斷飛瀑忽中分千古作奇觀玉龍蛻鬐鬛灝气薄銀漢銀漢爛不收萬斛跳珠亂天宇肅髙寒候律逾秋半維舟石門下遂得飽淸翫山中有髙人爲我理焦防焚香謝塵俗橫經列童冠山猿與野鶴可聞不可喚平居懷謝樂我亦思張翰

六月四日宴倪仲權荷亭

涼颸起蘋末疎雨滋水花彤雲擁翠幰來駐山人家山人領賓飲碧筒吸流霞淸波蘸方席小屋如仙槎浮光濕衣袂余馨散幽遐鳴蜩咽古木竹影森交加坐久良不厭樂意殊無涯因思越城下擾擾飛塵沙

戍婦吟四首

明月何皎皎白露湛爲霜妾身未有托遊子天一方悲風四邊來中夜起彷徨欲隨明月去懷哉不下堂妾在父母家衣容常楚楚一朝無良媒嫁作徵人婦徵人逺戍邊勤勞日夜苦欲往復躊躕有言不出戶夫君在邊戍妾身守孤幃欲往備紉櫛不如頻寄衣衣到恐遲遲不到妾不知欲知衣到無明年鴻鴈歸將軍功未成持牛勞軍士將軍豈無家爲妾語夫主勿爲賤妾生寧爲將軍死賤妾欲從之軍中無女子

七言古詩

董君諺軍功詩

龍媒神物筋權奇落落不受黃金羈伯樂一顧價萬倍乘雲獵霧從驅馳董生逸气有如此管侯何術能豢之千金購士未爲寶人生莫樂新相知至元五禩秋八月炎荒夜半盲風吹蠢爾無知梗治化結巢據穴何險守臣邊吏不敢視貔貅百萬勞王師瘴癘潛消軍卒勇矢石空遺寒暑移管侯忠貞昭白日金符玉節光陸離一鼓作气萬夫勇三軍制命傳節麾帳下豈無謀策士董生指畫如摘髭凱歌捷奏獻俘馘膏澤大洗民瘡痍柳營之江春水彌礬石之陽瘦石隳我聞昌黎作司馬隴西用爾平淮夷儒者胸中有兵甲奮忠肯爲兒女癡董生日夜讀古書小試寧無大設施浩歌長嘯風雨作劍气直上星斗垂丈夫會遇各有時爲君歌此從軍詩

謁建上梨山廟

建安山水東南奇扶輿磅礡來武夷巨靈掣此昆崘祕煙霞翠碧長淋漓夫何蜿蜒吐金景孤峯特立無與並千崕萬壑爭獻技盡向梨山作藩屏梨山有廟廟有神乃是皇唐之藎臣英英國姓通帝籍字曰徳新名曰頻當時受命拜天子來向建州作刺史建州逺在天南荒百萬蒼生寄生死刺史下車觀民風刺史下令則民從道路謳歌閩越最詩書禮樂鄒魯同唐徳距今幾百載徳在民心有遺愛生爲邦侯死廟食水旱不逢無札厲年深歲久事糢糊祠人罔或識厥初彊名爾回字爾度嗟神之靈詎可誣只今王封又三禩新作王宮五雲起气焰掀騰上牛斗溪山秀麗撼風雨邦人鼓舞歌太平石班鮓香來薦誠劍防森嚴擁遺像音容響答如平生我亦瓣香謁靈只對越英姿凜顏色摩挲兩眼看蒼石但覺閃閃神光擲我聞古有烈丈夫磨牙決齒面裂膚忠肝義膽相照燭光嶽英靈何代無區區作吏謝神寵百福是遒祿是總稽首再拜心爲悚梨嶽之峯欲飛動題鄂省知郎中母太夫人劉氏節行詩卷

女蘿托質靑松樹半夜髯龍忽飛去庭闈霜月生髙寒碧蔓縈愁幾朝暮仙家種出忘憂華合有春工新雨露幕中狄香渚蓮開山中黃鵠銜書來見說門楣表貞節白雲遮斷江聲哀

爲黃理問賦百牛圖

谷口山村百牛犢牧子羣來四十六蒼茫牝牡各意態頭角崢嶸立如簇或行或齕或寢訛落日川原丰艸綠一羣逺自村南來一羣相隨過江北兩羣分隊復東西角力參差忽成觸持鞭左右猛欲笞欲笞不笞互毆遂前呼後噍亂不羣散漫陂陀走林麓老翁秉耒歸西疇畊徧一犂春雨足啄瘡鴝鵒背上行四五饑烏下枯木爾牛一一耳俱濕爾牧徜徉樂蕃畜不作南山白石歌雨笠煙蓑自櫛沐席也或茵坐鬭艸卷桐爲角橫吹竹輕竿小网出蹄涔亂拾薪蒸在腰束榮名利祿了無關差科不競歲年熟何人筆力回萬牛斑特烏犍動盈幅憶昔龍眠善畫馬人言後當生馬腹我今覩此考牧圖嵩骨已朽誰能贖邇來艸木暗風塵坐嘆十牛紛九牧四郊搏囓豺虎多蕃庶一時成觳觫赤地千里無菑畬觔革歸官餵饑肉安得問津河畔人織女支機同杼軸復見周宣九十犉升平大放桃林牿先生玩圖萬山底便好歸畊坐茅屋曉日神光射牛背遮莫辛勤掛書讀

贈瞽僧通月海

天上有眼秋月明下照海水神光淸海水明月萬古情盡使品類涵羣形天臺絕頂有老僧曾泄天機天所憎天令怪物蝕其精老僧乃以月海名古來瞽蒙心則靈師曠有耳通五聲人生三十骨骼成舉手一觸分枯榮禍福歷歷皆可慿髙談霏屑鬼神驚昨夜策杖來叩扄爲言我骨多峻稜我言師語他日譍請師持此來余徵上虞大禹峯夏蓋湖山寺分韻得楚字

我倐秉飇帝之所謫向滄洲采芳杜水田萬頃夏蓋峯茫茫禹迹靈鼇負金仙赤腳開寶坊倒影玻瓈濕窗戶玉壺下浸馮夷宮瑤光上掣璇璣府闌干十二銀闕通日月煙霞互吞吐瓊枝棋樹凋秋霜赤壁丹崖墮圃夜半潮聲風雨來老蟾捧腹魚龍舞我時一葉靑蓮舟雲從羣仙盡翹楚紅塵隔斷人間世手挹天杓酌淸酤醉登絕頂叫虞舜神禹之功垂萬古

野渡舟橫

靑洲渡頭舟自橫浪花帶雨春潮生竟日潮生復潮落沒泥靑艸無人行向來此路當通道行人喚渡爭先到只今鯨鯢浪拍天無復行人有飛鳥

送委羽道士北遊

奉林昔沼空明山靈光夜夜飛寶丹丹成白日上天去時聞笙鶴來人間師今別我竟何往眞仙窟宅窮躋攀東掠扶桑系海水西登昆侖欵天關玉泉儻許借辭色爲言鬼蜮尢肆姦上界仙曹足官府胡我所治多荊菅願得劍光鬥牛下一洗東南民物艱政恐依然隔風雨碧桃千樹春闌

送阮止善提防福州紫極宮

我昔騎鯨度南海直上三山躡煙藹珠宮貝闕開參差玉荔瓊枝動光彩紫極眞人坐瑤壇精百鏈成寶丹帝勅天丁爲呵防金輪黑幟猛虎跧鬼蜮潛形不敢姦瀛波跕跕無狂瀾眞人去後遺劍冠石壁丹臺風露寒君今談得眞訣麾叱雷霆下金闕三神之君持絳節久待滄洲弄明月

桂山見月

靑洲桂樹何團團樹頭明月不可攀嫦娥揭弄山河影乞與人間之廣寒白兔細搗長生藥香飛屑屑金華落主人折桂月中歸月中桂子誰能斫

梅澗寒冰

靑州古澗凝寒冰上有老樹盤稜層玉壺明月印疎影乃知梅與冰爭淸迥然孤標出萬壑淩室寒光照東閣欲擕紙帳澗底眠餐水啖梅兩不惡

隔林僧梵

靑洲洲外梵王宮映牕海日搖靑紅門前潮汐自來往隔林煙靄聞疎鐘鐘聲喚起漁人夢海上風塵方澒洞輸與山僧入定還龍女時來獻淸供

次韻琴鶴嘆

練朱疏越忘遺音雎鳩鳴鳳成陸沈離鸞別鵠聲哇雜嘈非瑟還非琴牧犢感此朝飛禽何人賈衒白首吟漢宮女子恩怨深悲來乃售詞客金蘋蘩王化行周南變風一作傷人心

懷哉令威遼海東一去不返城郭空朝陽五彩遺孤桐雲天邈邈飛防鴻陽侯吐气乘毒龍旄頭吮血流爲虹華亭煙雨悲秋蓬淒然嘹唳將安從飲啄不下空明宮羽衣何日能相逢

少年行

城中美少年十萬當腰纒朝擁紅姬醉莫入花市眠靑春事遊俠白日行神仙豪奢侈靡競誇詫幹金之裘五花馬明珠的礫瑚赭錦囊翠被薰蘭麝生來富貴無與倫豈知耕稼識艱辛一朝世變起風塵少年嬌脆無容身城外惡少年膂力如虎健令人出胯下麤豪逞精悍舞刀持槍乘世亂掉臂橫行遮裏閈剽掠人貲爲巳劵昔無擔石今百萬結黨樹羣肆欺誕矙室慿陵何所憚一朝黃霧肅淸飈大官正法施王條隳突追呼行叫囂少年浪迹無遁逃鉗錘束防首爲梟鞭流腥血屍市朝我作歌歌年少毋爲美誇毋惡暴我作歌歌少年夜讀古書朝力田作善降祥天則然生當亂世終得全四明車廐驛世傳爲秦皇求仙巡遊駐蹕之所

秦皇詐術愚天下好誕反爲人所愚萬乘旣尊天子位九重卽是神仙居茫茫采藥馳男女歷歷祈神封禪書海上蓬萊果何處山河回首成丘墟後來漢家第五葉露盤通天亦可吁祈天永命別有道長年當效唐與虞

竹塢淸風

靑洲種竹千萬竿翠葆常生六月寒日色防籠金影碎風聲戛戛靑瑯玕疎爲三逕密爲塢此君何用侯萬戶可是故人期不來我獨悠然造竹所

登福州鼔山屴崱寺詩【原注寺在河口又名湧泉上有七曲亭晦庵先生舊讀書地也】

屴崱屴崱萬山頂佛窟深藏白雲靜天臺有客愛看山摩挲蒼翠踏雲影一曲初上乘雲亭乘雲便覺毛骨輕山花迎客山禽語同行亦有三兩僧二曲孤亭半山立獨松偃蹇蒼龍蟄亭前石塔古佛刻巖花苔蘚碧坡陀三曲勢欲平慿欄一望心眼明長江暎帶出其左孤巒湧躍如渴鯨峯回四曲勢危陡下瞰城闤僅如鬥風帆沙鳥江上來盤屈長蛇又其右有亭五曲如騎龍翼然兩角爭爲雄孤髙峭立眾山上金榜重標第一峯六曲七曲天咫尺石門參井皆可立崇墉繚繞入深閴重寶閣揭飛錫中峯後擁如天幢左之右之萬陣降浮圖百尺扶漢起玲瓏八面鳳鳴缸老僧一一爲余語香霏翠蕩天花雨靈源洞口雲气深欲聞石鼓呼山鬼山鬼不應鼓不鳴寒崖空寫喝泉名當年一喝有何異至今不聽潺湲聲雨亭坐對忘歸石石屋臨滄接東極天風海濤孰揮灑乃是紫陽眞人之遺迹我今乘興來登臨尋幽索怪成孤吟卻憶十年夢中到一聲長嘯開煩襟興闌步月出前林回首白雲深復深

將南歸

桃花流水碧潺潺劉郎誤入天臺山玉簫吹斷丹霞夢回首塵霧非人間乘鸞卻向武夷頂手攀明月弄淸影何人苦斫丹桂花萬丈金光落銀井劃然長嘯天地秋天風吹送三神丘眞仙笑贈芙蓉玦白日翺翔南海頭海若揚塵海水立焦熬斥鹵靑煙濕蒼生願得秋雨涼卻嫌珠碎蛟人泣飄然拂劍來東吳葛洪鼎溢流成湖翩翩紫鳳在何許空山凡卉皆焦枯滿目黃埃不可住翻身又入三山去荔子丹燒火齊紅瓊田萬頃芝堪茹絳衣仙子彈金徽把翫琪花待我歸珠宮貝闕芳菲菲胡不返兮將疇依裁云爲佩風爲騑吾將去矣聊以明吾幾

題會溪圖贈胡仲玉

四明山髙水發源七十二曲流奉川幽人結屋會溪上千巖萬壑多風煙派分自是安定系薄宦因家二百年子孫讀書尙文彩鐵筆代畊無石田去年海上逢古囦天府璠璵多鏤鐫今年相見有仲玉叔侄古意俱蒼然靑燈夜雨看石刻姓名世上同流傳只今戍壘塡郊原文章圖史誰復言落日放船會溪上山水窈深聊考槃武戡文定垂不刋行當與君撫巑岏

白雲篇七首

芙蓉花開隔秋渚白雲孤飛度江水江水長帯落花香我心逐逐雲飛揚

山中白雲不出山山外白雲招不還云亦何心異出處我獨傷悲淚如雨

雞聲喔喔號風雨布衾寒氊冷如水我興不昩聽雞聲雞聲漸歇風雨晴樓頭鴈過殘月明

曉鶯飛上春風枝學語未成兩小雛我思歸兮夢千里隔窗何人弄機杼

空明山色浮丹丘美人結桂山之幽簸弄煙霞鏈方石我欲從之歸未得長憶明空好山色

光風和月蘭生芽茁茁擬作明年花花有淸香三萬斛我有寸心耿幽獨相思欲奏猗蘭曲彼美人兮在空谷曛曛曉日山色蒼起來覓鏡如明霜有懷不語對鸚鵡君不來兮君馬黃

琵琶曲

冰絲雪練紫檀槽大槽急切小嘈嘈帳下小番齊拍手越姬馬上醉葡萄我聞此曲何人度曲中有女將誰訴一聲似說漢明妃一聲似恨商人婦琵琶琵琶且莫彈齊竽楚瑟紛世間靑艸獨生孤冢上靑衫何似淚澘澘

靑洲

靑洲野水瀦爲塘塘頭髙柳參成行漲痕過雨防風起柳色淡弄鵝兒黃波明煙暖春意足大鱗小鱗遊岸曲主人把釣成坐忘終日晴光泛蘋綠

田父吟

田家父作勞苦五更雞鳴月當午呼兒鞭牛出蓬戶翻犁南畞耕新土土沃泥深沒牛股田家父作勞苦朝櫛風莫沐雨舉鍤成云齊耦伍沾體塗足身僂傴村南村北飛桑扈何如六月商羊舞田家父作勞苦有男在邊負弓弩不得歸家築場圃今年年丰多黍稌大半供輸入官府去年陳逋還未補田家父作勞苦如坻如京願倉庾日殺羔羊祀田祖雞豚社酒喧村鼓擊壤髙歌祝明主靜掃邊塵不用武但得年年太倉積紅腐我田作勞不爲苦

采桑婦

朝采桑向東陌露花盈盈桑葉白暮采桑向西阡雞棲已在桑樹顚菀彼柔桑采不盈筐髙枝仰攀難入手低枝屈曲勾衣裳阿婆家中望葉歸蠶饑葉少歸來遲蠶成織絹作徵衣徵衣寄與塞上兒昨夜大兒寄書至書中防滴關山淚去年山東置老營今年又離山東去河北河南盡戰塵此身生死知何處采桑采得桑已枯蠶繭未成來索逋當門下馬意气麤滿槖黃金呼阿奴使君得非是秋胡使君自有家中婦妾身豈必秦羅敷妾身自有塞上夫使君莫狂呼男兒當逺圖我願四海罷兵民力蘇年年采桑養蠶供稅租

賦賞心亭送李止敬

酌美酒賞心亭山川古形勝江左誇金陵鳳凰不飲啄艸木皆雕零晉代衣冠久岑寂謝家庭院多竛竮不聞玲瓏響玉樹但見霜臺老柏摩空靑酌美酒賞心亭寒煙亂荒艸落日明疎櫺酒酣兩耳熱浩歌醉未醒醉未醒浩歌爲我呼寧馨

蕨萁行【原注閩淸縣饑不報民采蕨萁爲食而多死者作蕨萁行】

東山有蕨萁南山無蕨萁西山有蕨萁北山無蕨萁采采蕨萁晨露未晞荊棘離披筐筥擕持長鑱深入土短褐寒風吹采采蕨萁可以療饑以簸以炊爲餳爲飴食少不下咽食多傷人脾去年歲歉食無糜橡栗拾盡民流離今年歲歉田無稗蕨萁食盡將安之美食太官饌仁心寧汝悲但見昨日奏麥兩岐今日進五色芝呈祥獻瑞無休時載膏載脂驛騎驅馳蕨萁蕨萁官獨不汝知己而已而歲雲暮矣

送林宗明調廣東掾

君不見元龍老去气尙豪醉臥百尺危樓髙又不見淵明不爲米折腰安肯束帶迎兒曹節槪由來重山嶽功名乃或輕鴻毛薦書期會相迫促吁嗟州縣人徒勞南山白雲不可招東海黃塵浩莫逃安得攀馭明月乘淸飇與君八極同遊遨

四明行寄臨海尹張惟彬

君不見四明佳气長鬱蔥層巒疉巘摩蒼穹上有四窗鑿靈竅空蒙杳靄開玲瓏丹山赤水洞天在淋漓紺碧雲霞重海上鯨鯢矗樓觀風煙有路蓬萊通劉樊夫婦上升處至今絕頂丹臺崇火輪東出扶桑谷谽谺下走祥雲封蜿蜿蜒蜒獲福池滄波浸碧環鄮峯千秋琳館知章宅十洲島嶼眞隱宮飇車鶴馭羣仙下珠璫玉佩聲磨礱乘槎遂有張公子丰標眉宇眞喬松黃石素書非艸艸霓旌絳節行幢幢大府雄藩重然諾徘徊翠幙依芙蓉袖裏如椽五色筆文章煥爛流白虹紫電淸霜補化瓊芝瑤艸回春醲簸弄日月兩湖水瑚倒影搖靑紅我來逢人說斯善塵談亹亹生華風憶從束髮共交結遺編硯席朝暮同蕓窗雪案久磨琢蟾宮桂殿期相逢一朝寰海起黃霧人間蹤迹如飄蓬九年靑山落君手我亦獨走閩嶠東二十餘年泛萍梗新丰歲月何怱怱歸來相看各老大未許試劍誇英雄豈知四野急烽火置身還自居兵戎玉帳分弓嚴虎旅燃犀照海驅蛟龍丈夫遭時各有異莫嗟文事趨武功君人作縣在鄕裏勸課猶得隨桑農賣劍有人曾買犢讀書興學如文翁嗟我去年忝郡守逗畱五馬將遊從池塘春艸歸未得依然長劍倚崆峒懷人千里共明月昨夜書來猶夢中贈遺使我顏色好花帽細穿魚子椶瓊瑰乏報沈吟久作詩聊附南徵鴻

欽定四庫全書

羽庭集卷二

元劉仁本撰五言律詩

王生軍功得官監稅

大帥開戎幕王生試六韜檄書連夜發劍气倚秋髙譚笑収羣醜才名壓眾曹如何受官賞只任繭絲勞

問竹軒爲禪寂寺一元上人賦

試問髙安信風煙近若何深林無客到地隱此君多鸞鳳時能下瑯玕淨可摩老僧方止觀明月自婆娑黃節婦【原注黃謙妻董氏歸十日而夫死育庶子寡居四十年竟不得有司之旌表】

石竇空流水閭川莫問津爲君十日婦誓我百年身庶孽存宗祀閨門重睦婣卻憐旌異者多是貴豪人

閨情

昨夜窻前月西風下井梧夢魂關塞隔燈影枕衾孤淚落啼螿急衣成過鴈無將軍功未就何日佩金符王烈婦【原注王揆曽爲沈王府教授死京師妻董氏聞訃卽引刀自刎不食數日亦死】

夫子王宮教音書逺莫聞日邊俄報訃地下卽從君石竇猿哀壑燕山鴈沒云旌書來萬里合葬表雙墳

靈源寺藏書西閣爲阜上人賦

松竹林邊寺西山爽气浮昔開千佛閣今見萬書樓老墨明宗防研朱自校讎本來無一字寧羨鄴家侯

東湖

一帶山如畫東連百頃湖水腥龍吐气月瑩蚌含珠畎澮浮香稻漚波沒短蒲漁人撐小艇來往疾如鳬倚杖東湖上行人鷗鷺邊幾番風雨度一曲水雲連勝槪多山寺膏腴防稻田芙蓉涵倒影蕩漾采菱船

訪紫籜寺孜上人

不憚靑尖路來尋紫籜師十年曾記別一夜話相思木井泉甘處槎山茗長時月明誰入定門外鶴歸遲

題淸暉軒

湖上軒亭好幽深淨可依櫩楹涵倒影風日漾淸暉濯濯蓮如水娟娟竹近扉紅塵渾不到坐客亦防歸

茶洋驛次王伯宏韻

晚泊茶洋驛塵勞暫解紛龍光騰劍气鳥迹印沙文憩席沾疎雨回帆沒斷雲故人爲使客聲息偶相聞

四明涵虛驛

涵虛湖上館賀監舊亭池明月浮金水防風動緑漪雲林殊不逺煙雨更相宜欲解塵纓濯慚持使者麾

中巖寺

城中山作寺山外水爲城未得逢僧話先聞啼鳥聲溪雲將雨過竹筧度泉鳴自愧塵纓防空勞野鶴迎

龍井寺禱雨詩二首

天井龍三窟危峯翠一拳化身分蜥蜴噓气出雲煙水積他山堰田登大有年今當赫靈異霶霈答精防攀蘿行鳥道絕壑見龍湫嵐气千峯雨溪風六月秋冷泉移別井古寺翳深丘獨愛他山下梅梁積水浮【原注梅梁事吳孫權伐四明山之大梅爲棟梁折爲三一沈他山堰下一越上大禹廟一在余姚之燭溪湖】

建上玉淸洞天

道士期相訪玉淸僊洞閒鶴飛雙闕下人在五雲間細火薰沈水香風裊博山大丹知有訣九轉始成還

昌國道上

經行昌國道熟路問漁家山色遙連海潮痕淺沒沙畬田香防防野水淨蒹葭馬首斜陽下投林數防鴉

宮怨

無復羊車至空憐鸞鏡悲君恩新寵妬妾貎舊時衰宮樹西風急禦溝流水遲起來拾紅葉欲寫恨無詩

題寧溪王氏淸隱

頗愛寧谿上羣峯玉雪明三槐無別隱萬竹有餘淸漁父還忘世滄浪可濯纓塵沙方瞇目幽事獨關情自東嘉別劉谷瑞照磨偕周縣尉同舟上括蒼

訪舊東甌驛維舟傍桞陰孤城當斗口兩塔湧江心柰負參謀醉偶同僊尉吟括蒼何處是西望白雲深

送別友人

攜手河梁上杯行酒莫停雨花天際白岸艸渡頭靑別意隨流水孤蹤憶泛萍功名須早就休待鬢毛星

畱別卓習之

有客欲登舟將歸南海頭白雲頻入夢黃葉漫縈愁月落雞聲曉江空鴈影秋題詩聊記別感子意相畱

次項伯溫畱別二首

蚤年同硯席如子更何人爲客江湖久相親風雨頻有懷空著述無問及經綸漢制威儀在中興日月新二十餘年舊重逢屬亂離鶯啼幽谷好花發上林遲君豈依劉表人還說項斯依然京國去獻納正當時

贈潛徳處士

舉世趨榮進君能獨隱潛利名雙轉轂風雨一掀髯書卷酣黃嬭琴牀夢黑甜封侯托兵革談笑出閭閻

七言律詩

敏上人爲廣明山叟求詩

廣明山叟雪盈顚獨住山中八十年一畝舊宮深竹裏半溪流水落花前每攜賔客從詩酒更喜兒孫事簡編杖錫有僧來約我欲修淨社共栽蓮

元夕飲客前一日立春雷震於地

土牛鞭罷防張燈一夜東風轉玉防出地雷聲先奮豫發春陽气喜同升辛盤防勝宜行酒甲坼勾芒已泮冰漸覺四邊烽火息五云深處望觚稜

甘露寺詩【原注逢龍則止落石則歸唐詩開山場禪師公案也攺名龍山甘露寺】

玲瓏樓閣翠成圍落石逢龍事已非江月長隨潮上下林巒時見雨霏微云廚甘露分僧供茶竈靑煙喚鶴歸欲鎭山門無玉帶臨岐惜別解畱衣

壬寅正旦大雪

鼓角旌旗啟禁扉玉堦拜舞引朱衣九天祥瑞呈三白萬國文明禦六飛世運中興皇極泰職方重慶版圖歸小臣叨牧居東海逺祝華封達帝畿

過上虞西溪湖二首

千頃湖田百頃陂波光山色水相依蒼煙釣艇漁歌起野水人家燕子飛培塿蛇蜒靑不斷池塘楊桞緑成圍數聲牧笛雙溪外熟路牛羊下夕暉

湖田漠漠上虞鄕葑蕩陂塍復舊疆九十九溝春水滿一重一掩岸花香山禽布糓催東作泥馬移秧過別莊慚愧省耕非我地遲歸猶坐野人航

過楓亭驛和周艸庭巡檢韻就寄

餽糧千里又南徵笑把弓刀擁將星汗血沙塵前後騎檄書烽火短長亭天連閩海團團白山繞彭湖防防靑遙想環峯三十六將軍晏坐對滄溟

挽鐡徳剛防禦

生來磊落是奇男死後身名無愧慚東海十年憂作疾南柯一枕夢成酣干戈滿眼添惆悵樽俎何人復笑談絮酒漫澆山下土不堪愁思結晴嵐

贈刑部尹侍郎自集慶回河南軍上

百萬王師屬指揮江南在望隔淮淝斜陽慘淡烏衣巷野水微茫黃鶴磯漫說六朝風雨恨要令萬里版圖歸使君返棹經鄞海閫外還期羽檄飛

過靈峯寺

曲折靑山路幾重又扶短策上靈峯此中元是三摩地亂後新栽四萬松紅樹鳥啼知客到碧潭龍出有雲從老僧求作石橋記指防瓶壺說舊蹤

梅邊詩意爲徐架閣賦

坐對寒香獨撚髭乾坤淸气入詩脾沈吟鐡石肝腸語題品冰霜雪月姿東閣水曹春興動西湖處士夜眠遲眼前多少幽情思莫遣城頭畫角吹

遊上虞峨眉延壽寺

詟服淮夷建節旄肅將王命保東郊軍無餘事尋幽勝客有從遊多舊交竹外云深僧結榻松陰露下鶴翻巢興闌歸勒湖邊騎一路東風拂桞梢

挽江淸可州判

蚤嵗曾聞辟孝廉春風驥足漫成淹無家可住遭時亂有子能知養日嚴一哭乾坤成倐忽千年泉壤閟幽潛生芻一東來淸奠腸斷梅花照海蟾

司馬世榮寫神

絕憐司馬妙傳神蚤歲聲名動搢紳劍佩英雄趨虎豹衣冠勲業上麒麟杜陵老去丹心苦彭澤歸來白髮新好爲衰容圖野服秋風江上理絲綸

赴建上

武夷淸气接瑤臺想見曾孫宴席開九曲煙霞看未了一舟風雨喜重來滄洲水淨鷗盟逺華表云深鶴夢回十二仙曹足官府謫居猶得近蓬萊

上虞東山寺

試上東山望防稽旌旗曉拂曙光開東西二眺云舒捲大小兩江潮去來逺水寒煙曹女廟野花幽艸越王臺軍行我欲問籌略太傅風流安在哉

謝傅東山幾百年當時髙臥豈其然一朝宜爲蒼生起正朔猶還典午傳對客圍棊談笑裏敵人退舍計籌先後來指授如公少況復行師有石元

寄題雲松齋爲潘子京賦

江上芙蓉五老靑道人結屋倚修屏松陰時作翠蛟舞雲气忽如蒼狗形萬頃波濤秋浩浩雙飛笙鶴露泠泠采薇童子歸來晚自汲淸泉煮茯苓

題米元暉靑山白雲捲【原注世之圖靑山白雲者率尙髙房山而又多贗本殊不知房山蓋學米氏父子慈溪烏性善出此幅示余大不盈尺而有江山無窮意態聚畫史觀之審定爲米家物也今房山不可得矣況其師者乎因題近體詩一首以歸之】

元气淋漓濕未晞何人胸次奪天機白雲兀突靑山起野水防茫緑樹肥落筆總誇髙彥敬此圖還憶米元暉數椽茅屋如親捨回首家鄕未得歸

贈兵部李員外自集慶回河南軍上

漢兵蚤已定中華孫述猶鳴井底蛙萬里山川明劍防十年艸莽厭塵沙鳯凰臺上人回首牛斗星邊客問槎會聽後庭歌一曲秦淮明月動淸笳

漫興

自從流水出桃源便擬辭榮去學仙靖節居官八十日令威化鶴三千年人民城郭還非是親戚琴書莫浪傳靑鳥不來花落盡又防風雨洗華鉛

算尖峯

尺五靑天千仭尖云鋪綠髮淨鬖鬖唱籌計是量滄海遺算拋來長翠藍列岫縱橫如畫一環峯左右似函三我來欲問數奇耦太極仙翁睡正酣

松巖寺爲秋月上人賦

前湫設險防山門石硤中天有綫分洞口水簾含蚌淚巖頭肉髻捲螺文玉虹貫夜如秋月蒼狗有時爲白雲松下老僧開半榻問余何日解塵氛

遊定海縣淨居寺詩

龍光蜃气逼籃輿賔客陪從過淨居縣令相迎秋色裏山僧出定午齋余新羅杖錫唐時住天竺樓臺宋禦書池上白蓮堪把翫何須結社問匡廬

遊虎丘寺

弔古來登海湧峯吳王霸業有遺蹤魚腸劍气沖牛鬥虎穴金精咒祖龍弄影浮圖松竹合防頭頑石蘚苔封倦遊欲借前林宿卻厭寒山半夜鐘

送翁判官進靑柑

揚州包貢類南琛絳蠟封來色未深先向天邊承雨露肯同霜後出園林雙旌使者獻方物萬壽君王賜徳音何事山川苦修阻梯航處處系人心

六月同郡守禱雨育王山靈鰻井

爲乞天瓢走謁龍秉誠曾到育王宮萬年舍利孤幢在一脈靈泉九井通雲气合來鰻出水雨聲隨至鳥呼風應須三日甘霖徧太守同歸造物功

爲前人題漁樵問答圖

畫師何意托樵漁山有扶蘓水有魚船尾漫垂公子釣擔頭不掛買臣書一樽酬酢勞相問二老徜徉樂有餘鼔枻爛柯人去後江山風雨獨愁予

送童士珍由翁洲書院山長調淛東憲掾考滿

昔從鄞海得奇逢弈弈衣冠禮樂雍春滿翁洲生杜若霜飛憲幕采芙蓉盡言東淛觀風好卻夢西湖歸興濃別酒一杯歌一曲片防江上掛雲峯

贈閩憲掾龔漢臣

昔年作吏三山上憲府戎藩兩地雄歲月無情催轉轂塵沙滿目數飄蓬君今磊落爲淸掾我正興居問阿翁烏石山頭霜月白長空萬里送歸鴻

送經略掾楊敬修之福建

闗西夫子舊儒林萬里俄瞻使節臨世亂謹持三尺法家傳不受四知金鐔津劍化風雲合幕府蓮開雨露深會識艸經尙在後期問字定相尋

送經略掾劉彥章之福建

宇宙風塵未息戈君才不減漢蕭何大江西去山川攺閩海南來瘴癘多荔子枝頭紅錦雨鷓鴣聲裏翠煙蘿吾宗天祿遺光在好爇靑藜照太阿

三秀齋爲寧海葉芝賦【原注芝宋丞相西澗公之後從盛熙明讀書鄞海上】

小僊築館近蓬萊九葉靑芝秀色開紫蓋霞光浮玉宇金莖露气濕丹臺讀書還作人間瑞采藥曾從海上回卻愛靈源出西澗至今流水不生苔

詠梅

朔風一夜向船旗曉起江城望欲迷庾嶺橫斜花燦慢羅浮淸淺玉琉璃訪尋自可追詩叟吟詠難容譲謝姬借問山中何所有瓊枝瑤艸任相攜【原注是日約友人往山北尋梅爲雪所阻因折一枝以寄】

曹娥廟

渡口人家烽火摧渡頭古廟獨崔嵬半溪流水剡中出一帶好山越上來烈女有碑鐫孝行智人啇字較奇才祠前賸有梅花在聊折淸香薦露杯

中使和卓太禦過浙西福建頒賜紫雲衣【原注與福建省觀孫左丞同行】

上尊侑賜紫雲衣中使傳宣出禁扉浙右織坊新制好泉南番舶舊時非三千海水程何逺十萬糧儲貢不違闗陜兩軍休格鬭江淮有客在京畿

竹嶼詩

何年此地有雲巢水谷篔簹結構牢日莫玲瓏霏霧靄月明蒼翠拂波濤坡陀冷浸瑯玕影雨露寒濡鸞鳯毛忽聽洞庭張樂響風煙短髮不禁搔

春日卽事

元元萬彚總胚胎一夜春從天上來海底龍光射牛斗空中蜃气結樓臺仰瞻箕翼君王壽恢復山河將相材挽漕小臣思報效東風便擬布防開

題嚴次平畫金陵雪江圖

憶昔騎驢過落星西風朔雪滿金陵鵝黃酒熟當罏店淮白魚新水出罾僊佛樓臺銀結構鳯凰城闕翠模稜十年不到塵沙暗展畫題詩感慨增

回軍別總兵官

書律元非戎馬材笑談偶拂瘴煙開三軍露布勞心盡一夜霜花入鬢來映劍淋漓魑魅血濁醪浮泛髑髏杯便將弓掛山前月笑折梅花領陣回

淸華樵隱爲丘理問賦

海上諸峯翠欲摩淸華洞口結盤陀白雲滿地無人掃明月吹笙有鶴過萬丈丹光浮沆瀣一天秋气濕嵳峩知君髙致成樵隱不羨棋仙有爛柯

桞南小隱爲汪以敬參謀賦

楊桞湖頭手自裁桞南新築小亭臺絕憐張緒風流在擬學陶潛歸去來燕子飛時花雨過鶯聲近處翠簾開塵沙故里休惆悵且放春光入酒杯

五月九日過余姚化安李碧溪宅

曉行喜色動林巒五馬聨翩出化安十里靑山紆皂蓋雙飛白鳥避金丸桑麻問俗科差少樽酒相親禮數寛仙李深根新雨露傳家猶是舊衣冠

過鄞城北郭倪仲權居宅

城市山林爽气佳衣冠世裔舊光華花香竹影三間屋道脈書聲十乘家墓艸成羣眠野鹿庭柯返哺有慈鴉滿牀袍笏承遺澤華萼聨輝蘭茁芽

王伯

王郎共我最情親萍梗曾同在七閩壯志已酬靑拾芥美髯今見白於銀思君海內多知己習隱山中更幾人卻愛子孫兄弟好團欒杯酒歲時新

己亥歲旦

元气初回寶歷新臘殘一日已先春相臣經略江南事民物瞻依天上人艸木盡期濡雨露梅花獨不受風塵太平基業當重見萬里丹心系紫宸

上虞蘭芎山葛井

葛翁此地煉金丹丹井猶遺紫翠間山勢蜿蜒雙帶舞江流盤曲兩弓彎漁歌樵唱相酬答沙鳥風防自往還謝傅獨憐西眺好不來松下一躋攀

寄月彥明中丞

瓊林燕罷玉堂僊玉閣春風十二年執法一星河漢表靈槎八月鬥牛邊手探禹穴圖書府人近蓬萊咫尺天好布九重新雨露盡収江左舊山川

見南禦史臺中丞月彥明

螭頭簮筆領羣才喜見祥烏集鳯臺兄弟貂蟬聨萼棣神仙樓閣出蓬萊星槎逺泛風濤穏霜簡還濡雨露來總愛壺漿迎晝錦家山驛路早梅開

挽陳宅之

良醫自昔同良相用藥還如善用兵幾見春風躋壽域忽驚昏霧隔蓬瀛幽光祕室金丹在陰徳庭階玉樹明聊寄寒梅成薄奠云深海上欝佳城

挽應仁原

應郎三釡爲親謀蚤歲來從相府遊奉檄未能酬素志獻書直欲取紅頭終軍才入靑油幙上帝俄成白玉樓明月雙溪慈母淚江東雲樹故人愁

濮陽吳孟思挽章

趙吾篆丈人行去後專門羨濮陽千古鼎彞存欵識九天星斗煥文章玉樓夢赴緋衣召碧落書成白羽翔有子逺來徵些語誰堪寫勒墓墟旁【原注趙謂子昻吾卽吾丘子行】

挽臨海賀叔向

三防靑山小海門風流賀老酒盈樽潮生潮落鷗機靜云去云來龍气昏曾過四明尋舊宅忽驚孤棹返歸魂故家喬木飄零盡尙幸詩書遺子孫

送顏寺丞回京

樓船使者持丹詔萬里天垂雨露低海上風恬蛟鱷息江南水靜鷓鴣啼兩年傳捨畱旌節幾度連營聽鼓掛席喜歸雙闕近攄忠敷奏慰羣黎

挽徐伯敬【原注徐善鐫刻虞伯生作傳危太朴銘其墓】

南州髙士有徐君藝苑才華蚤歲聞天上玉樓誰作記人間鐵筆更同文風林不返悲魂夢雨墨空遺舊防勲尙想故人能掛劍裹雞絮酒奠新墳

次楊左丞詩韻二首

元戎戰馬來南服自是車書混一家云合樓船淸海岱風生閶闔散煙霞櫂歌激烈悲笳鼓劍血淋漓蝕土花俘馘逺朝天萬里黃金爲蓋玉爲車

木陸齊攻黔冦穴山河恢復帝王家三苖將帥扶淵日千里旌旗映海霞楊子江頭風捲絮姑蘇城下浪飛花欲知唇齒相依處掎角先須結輔車

余姚海際阻風

飄風舟泊汝仇湖湖上新營立萬夫鷗鷺寒煙生逺水牛羊落日下平蕪邊防要足民兵食賦役兼行庸調租惆悵干戈方四起餘生何地可樵蘇

寄張自南尙書

江山艸莽鬭英雄鋒火相尋萬里同吳楚東南連地坼樓船上下與天通王師大防先中夏豎子猶懷建上公寄語乘槎持節使好從淮甸過江東

次金防禦越上韻

渡江風雨客奇哉越上新詩馬上裁封禪千年秦望在風流一曲鑑湖開嬌施已入吳宮去太史曾探禹穴來更有何人識奇字曹娥古碣鎖莓苔

送鐘聲伯赴甬東書院山長

宋家天子尊師傅鄭相樓公理學傳湖上靑山存禮樂甬東華構祀儒先鄕人早立諸生館博士還無坐客氊今日送君開絳帳杏花春雨聽歌

慈湖書院山長袁九萬滿任

春滿花香竹影間慈湖水長綠潺湲廟廷獨祀揚夫子道學還宗陸象山博士寒無氊坐客諸生業已管窺斑五兒豚犬慙籩豆珍重斯文受代還

送杜洲書院山長胡防學之任

五磊雙峯秀色連新營精舍祀先賢紫陽夫子崇儀像安定聞孫執豆籩泮水菁莪滋化雨芳洲杜若暖生煙童蒙求我須知訓莫爲時危廢簡編

題靜佳軒

浙東旬宣元帥安公節制臺郡軍旅多暇志趣幽閒作燕息之所取明道先生詩語榜之曰靜佳蓋當亂離之頃四郊多壘鄰境豺狼羣動安公能嚴鎭雅俗坐以制勝無事兵革庸非靜觀自得乎方緩帶輕裘雅歌投壺把酒臨風橫槊賦詩玆又佳興之與人同也遂爲之賦

民物熈熈士卒諧元戎宴坐讀書齋飯疏飲水幽懷靜拄笏看山爽气佳桞色含煙靑系馬苔痕過雨綠侵堦好因武備修文事還有奇勛勒巨崖

此君軒爲東湖劉士賦

幽軒瀟灑傍湖濵何可一時無此君似有故人蒼玉佩賸看稚子錦衣文涼生枕簟移靑瑣影動鸞凰舞瑞云客至吟詩無別事煮茶燒筍對南薰

題松筠軒爲上虞嚴恭初賦

夏蓋風煙神禹迹柴門舊是子陵家蒼松隔水連筠篠小屋如舟艤釣槎雨過商聲還激烈月明翠影自交加漁樵來往堪招隱業桂小山何足誇

寄題上虞陳九成萼軒詩

聞說太丘家世好弟兄怡樂奉親闈白雲覆地萱花老愛日當軒華萼輝幾見成行鴻鴈過每懷急難脊鴒飛上堂春酒齊稱壽堦下聨翩戱彩衣

天香室爲定水寺復上人賦

瞿曇丈室小蓬萊誰送淸香天上來金粟千鐘如藥搗玉娥一夜竊奩開冰魂乍返蟾光滿露气初凝鶴夢回憶得前人詩句好曾揮兩袖步瑤臺

再賦天香室分韻得天字

金粟如來骨已仙淸香還向月中傳衲僧結構蟾蜍窟藥竈薰蒸腦麝煙斫樹何人持玉斧開奩無語對冰田卻收萬斛歸方丈淨洗姮娥色界天

題東山寺報上人戒室

道人久住東山寺對客還傾北海尊紺室六時修白業靑燈一榻坐黃昏隴頭煙雨開窻戶門外松筠長子孫共命頻伽何處鳥聽經來自給孤園

半山書隱爲王熈陽賦

數椽茆屋住陂陀上有靑山下澗阿花落硯池啼鳥靜苔深磴級少人過讀書曾聼秋聲近拄頰時看雲气多莫使移文猿鶴怨長攀明月下松蘿

明白軒爲大璞上人賦

教乘宗防自天臺衲子親承絕學來萬里銀河天似水一輪寶月鏡非臺風飄時節旛應動春到園林花自開大道坦然明白白何須此外惹塵埃

平江卽事

江南景物不勝秋滿目塵沙暗虎丘海賦盡輸龍伯國甕城深鎖闔廬州蒼茫樹色連淮甸隱約金精貫斗牛忽喜天邊新鴈至逺將風露下滄洲

題雲間亭爲衍慶寺士龍上人賦

云聳奇峯冠海山山僧結屋在雲間松蘿棟宇聊堪賦蜃鱷樓臺不可攀塵慮盡隨蒼狗化納身得侶白鷗閒我來本是無心客拄頰看云自往還

題南薰亭

水竹幽亭綠四圍南薰披拂漾晴暉五一鼓重華曲萬化同歸阜物機自愛開窻多爽气不勞揮扇卻炎威葛巾野服徜徉處好似雩壇樂詠歸

山輝軒爲余姚鄭元秉賦

江上峯巒照眼妍開軒況得近龍泉山因石潤淸輝發云壓檐低秀色連砌下芝蘭溫似玉春深花木暖生煙廣文舊日讀書地防有遺光矚簡編

題舜舉獨馬圖

錢唐錢舜舉多作花竹卉木菓蔬而馬畫絕罕所見一二耳豈亦如李龍眠善畫馬而黃龍心禪師謂其後當生馬腹中遂不復畫馬而作羅漢人物耶客有持以求筆語者爲賦一詩云

畫史前生相馬身玉驄獨立最精神沙場百萬空回首騋牝三千孰等倫金粟龍媒悲艸木玉闗驛路暗風塵絕憐一日能千里誰是黃金買骨人

感事

海上蓬萊隔世塵秦皇漢武竟尋眞蟠桃阿母三千歲采藥靈童五百人狠石金銀浮鴈鶩茂陵風雨泣麒麟長生別有軒轅術大地能躋壽域春

靑山槃野故宋鄭相讀書地也爲劉隱君賦

鄭公相國舊鳴珂百尺喬松掛薜蘿已占靑山爲甲第更分緑野考槃阿夜深燈火書聲在秋入郊墟爽气多重有幽人來結屋門前萬頃白鷗波

時事

禮樂將興未百年一時民物遽騷然廟堂鼎鼐乖調爕海宇兵戈苦結連冦盜不仁還掠地君臣修徳可回天獨憐邊將相蹂躪縱立奇勲莫自全

次東山寺報上人韻

僧中獨愛此郎賢方外交從支許傳茆屋新詩還可賦竺幹妙典幾多篇因尋放鶴林和靖卻值騎驢孟浩然歲宴江空風雪滿典衣沽酒莫論錢

次盛熈明爲靈峯寺冩碣韻

晉帖唐碑已獨占後來刻畫類無鹽書成碧落人騎鵠墨染烏絲露滴蟾彤管曾題金榜字銀鉤髙映玉堂簾解衣盤礡眞能事倦後酣余枕黑甜

又次前韻贈熈明

紫府丹臺籍已占謫居何事近魚鹽諫迎佛骨韓司馬誤泄天機劉海蟾淸夜乘鸞遊月府涼颷剪水作冰簾風塵徧滿人間世卻愛希夷睡正甜

次龍子髙見貽韻二首

余姚城頭啼夜烏余姚城下水成湖霜落銜蘆初鴈過月明失木窮猿呼干戈滿地憶朋舊道路蒙塵多賊奴邂逅相逢又相別髙懷慷慨休嗟吁

荒田落日噪饑烏野水淸妍似鑑湖媿我握符行有役感君折簡故相呼題詩黃葉烏皮幾飼馬靑芻白飯奴江海飄零今已久出門風雨又增吁

次盛熈明韻

自從海上覓神仙卻喜山人夙有緣相訪每騎黃犢出忘機曾對白鷗眠世間事與風塵會物外心同松栢堅豈料中秋今夜月靈峯山下共談

送理問知事善積之赴都

君家弈世著恩袍幾見蓬瀛掣巨鰲父子相傳衣鉢舊弟兄連占甲科髙九重閶闔垂龍衮五色瑯玕集鳯毛喜向日邊來謁選笑從海上駕雲濤

送曹府知事髙本中北上

五月樓船海上來髙郎元是濟川才蓬萊咫尺神仙近河漢參差星斗開三載防勛輸玉粒一朝步武上金臺沙頭漫唱陽闗曲坐向南薰酒滿罍

已亥元夕防禮部主事李宗道

幾年不作南宮夢今日俄逢禮部郎天上謫仙來太白山陰道士愧知章良宵藜杖然金炬明月梅花對玉堂一葉扁舟能共載又吹鐵笛過滄浪

送中書都事張道亨回京

翩翩天上張公子奉使曾乘八月槎海外何人傳羽檄江南有客寄梅花孤舟詩卷輕行李萬里鄕闗慘莫笳北斗蒼蒼雙闕下爲君回首望京華

送楊敬修入京

楊郎丰骨與人殊落落才華美丈夫淸廟閟宮瑚璉器碧梧翠竹鳯凰雛干戈未定人千里風雨長吟宅一區穏汛靈槎須犯斗莫教滄海有遺珠

送中政院同僉鈒納鳴謙回京

禮樂湮微復中興漢官還覩舊儀型一枝桂折蟾宮月萬里槎浮使者星海上樓船吳粲白尊前風雨越山靑九重若問江南事爲說干戈尙未寧

餞刑部牛繼志郎中回京

中郎持節下南州萬里江山道路修昔日名魁龍虎榜幾年春滿鳯麟洲已知攬轡淸河洛不用乘槎犯鬥牛歸覲天顏承顧問好簮玉筆侍螭頭

餞兵部脫仲實郎中回京

中郎奉使出安邊萬里春風快著鞭道上驛程連斥堠海頭蜃气壓樓船雲霄雨露低雙闕艸木烽煙已十年歸步玉階須獻納江南早晚息戈鋋

四明應節婦張氏詩次馬編修韻

血淚痕深墓柏枯門前華表植雙扶孤飛黃鵠還將子六袠蒼顏尙奉姑亂世死生同艸木起家貞節自閻閭華周有婦能移俗千載猶聞善哭夫

樂節婦【原注夫樂壽孫鄞之定海人因與鄕人聚觀驅儺渡江溺死者十數輩皆不得屍婦抱乳子沿流號泣數日欲與子俱沈俄而夫屍獨浮出遂歸斂葬婦年二十七事舅姑撫孤子紡績自給誓死不他今年五十矣有司請其事危太史爲之傳旌其門閭焉】

哭夫鄞婦類曹娥江水江花血淚多乳子未堪霜露托鄕人爲輟歲時儺寒云重覆湘妃竹白鳥孤飛滄海波太史能修貞節傳門前華表勒詩歌

海上寄金防禦

星馳羽檄下天臺又督舟師海上來虎豹旌旂拂河漢鯨鯢樓觀接蓬萊一聲鐵笛云雷動萬葉蒲防風雨開回首故人雙闕下招邀明月坐瓊臺

登樓

危樓百尺搆慿虛中有幽人讀古書攬結多應山水秀棲遲得似神仙居湖光展鏡涵靑瑣雲气如虹繞玉除好倚闌干招李白九江何處是匡廬

巢云詩

安定道人無屋住山中結構云爲巢市朝一片塵氛隔世事幾番風雨交丹气化爲蒼狗去闗時有野人敲我來無覓深幽處但見長松舞翠蛟

丙申歲九月晦日自錢塘江放舟至廟山值風閣淺且遇冦幾不免夜忽夢金甲神曰吾岱山之陳侯也來迎護爾須臾獲濟後舟至岱山果有陳將軍廟甚偉式符夢遂以牲醴祀之

江回沙淺海舟膠胥浪掀騰風怒號星斗光沈和月黑蛟龍气吐值秋髙赭山在望難回棹黃帽相逢出佩刀恍忽惠徼神力祐試來古廟奠牲醪

爲紹興錄事髙文起題鏡湖秋色圖

參軍曾住蓬萊都厭見黃塵日走趨遮道少年騎竹馬棄官何處無蒓鱸靑鞋布襪若耶路紅蓼白蘋賀監湖滿載酒船秋色裏風流一曲剡川圖

陪丞相宴西湖

南北兩峯靑未了西湖一曲柰愁何玲瓏宮殿嘶戎馬寂寞樓船掩翠娥紅錦水雲秋色老緑漪風露晚涼多叨陪相府開恩宴喜報淮夷已倒戈

西湖行春

絲絲楊桞映蘓堤沙軟風和快馬蹄千里湖光春雨過兩峯塔影夕陽低落花芳艸西山路怪石眠松後澗溪月下歸來人半醉滿城燈火閙香泥

湖上書所見

沽酒樓前喚客遊朱簾半捲雨初収六橋春色花如畫十里湖光翠欲流騕褭驕嘶楊桞岸玲瓏欹舞木蘭舟誰家兒女多恩怨欲化紅蓮結並頭

欽定四庫全書

羽庭集卷三

元劉仁本撰七言律詩

杭州

殄冦西湖十里頭廟堂成算克神州六橋楊柳旌旗晚兩岸菱荷煙雨秋壯士椎牛呼白酒將軍系馬醉紅樓卻憐舊日笙歌地野水淸寒滿髑髏

至正壬寅秋八月因祀東湖書院過靑山惠安寺登古鼎書樓畱題一首

行盡深山處處幽東湖萬頃水雲秋書堂陪祀人黃耉別院相逄僧白頭舴艋輕浮荒芡藕麒麟髙臥舊松楸逕山一景移圖畵古鼎淸香書滿樓

上虞席上賦

城南花塢韶光好載酒吟詩不厭頻艸色宜畱金穀醉梅花別是玉堂春蛾眉窈窕羞爲舞楊柳風流最可人行樂莫忘康濟念問君何日靜邊塵

壬寅燈夕【原注辛丑冬得邊報已定中原乃壬寅嵗上元節四眀父老請放燈爲升平慶】

六街三市萬燈齊喜遇時淸息鼓鼙閶闔星辰開混沌蓬萊樓觀出鯨鯢金蓮影動瑤階濕玉漏聲沈璧月低小閤吟詩還刻漏光分太乙照靑藜

又次前韻

元夕張燈萬戶齊嚴城防禁罷鉦鼙銀花火樹開金穀靑香煙噴玉鯢簫鼓聲中春富貴玻瓈影裏月髙低升平喜見中興業願得淸光照藿藜

昱上人出蜀僧與顧氏畵山水王元章畵梅花共一帙求賦

有客手持三絕畵淋漓元气薄層霄雲開南嶽秋無際春入西湖雪未消野衲虎頭連二妙山陰鶴骨夐孤標已無秀色排靑闥疑有寒香掛緑麼

正月望前一夕與滑伯仁煉藥

委羽山中鶴墮翎老仙爲我制頽齡人無金石千年壽藥有丹砂九轉靈候熟鼎罏分水火气吞日月走風霆輕身已得刀圭祕莫問昌腸與茯苓

贈僧鉉二首【原注癸酉進士伊蘇達實防古人也仕至松州長亷介自守僑四眀竟坐貧以死而無所歸方外交復上人買地葬於寺西偏度其次子爲僧余甞於寺之天香室見鉉侍上人側眉目淸膄能讀書頗嘉之且義其事爲賦詩云】

渥窪龍駒來大宛防經曽踏祗樹園老僧買地瘞神骨稚子出家酬佛恩紺室天香生桂靑雲髙義屬桑門此郎自是傳衣鉢況有詩書气脈存

雙峯老子能兼愛十嵗孤兒將柰何朋友無歸於我殯死生有托此僧迦一花新發優曇鉢孤塜還同窣堵波好向詩書修白業父恩師業兩難磨

寄贈越中烏山間叟上人從復見心請也

昔過慈湖知定水今聞定水說烏山神交坐石三生外地隔浮雲一片間天竺更誰傳貝葉雨花應自墮塵寰何時越上游方去卻與吾師共往還

送竺曇上人歸天臺巾峯

四眀雪竇逢行腳五百天臺應供身錫杖飛來南竺國曇花香帯石橋春擔頭孤月空挑鉢江上雙峯久岸巾問訊還逢諸老宿慚余猶是未歸人

春興

橋影橫空臥夕陽山城煙景煥天章鶯梭織栁隨風轉燕剪裁花帯露香北去彩雲堆鳯闕東來紫气繞扶桑徵鞭日送韶光老野店孤眠月一牀

瑩上人道貎膚腴機鋒眀朗問字於余因字之曰玉蟾並以詩云

眉端瑞相白毫舒塵剎三千總瑩如天上气浮金沆瀣月中光映玉蟾蜍長生莫問姮娥藥靈迹曽成科斗書顧影始知身是幻廣寒色界浸淸虛

爲閩僧郁上人題龍溪山房行捲

昔年暫過龍溪寺寺後山房別有僧鼻孔直撩天地外腳跟徧踏水雲層頻伽小鳥來何有優鉢新花開未曽歸去泉南眞佛國好傳大覺璉師燈

題復上人爲徑山悅禪師求歐陽學士碣銘行捲

徑山天下稱名剎授記僧中識此郎乞與阿師藏舍利逺千太史得文章孤云回駐雙峯寺千里歸來一錦囊卻愛遺芳傳桂子至今戒室有天香【原注上人有天香室】

次韻奉答定水見心禪師

一壑﨑嶇又一丘雙峯還憶舊追遊風流此防人俱健感慨重來路阻修竺國瞿曇深丈室桑幹戍客念並州何當早見升平業得與溪山共倡酬

次韻答東山寺報上人

東山西眺夕陽低悵望古人期不來政爲危時多暴客何妨髙臥隱長才兩江眀月潮先到一逕白雲門未開試問薔薇無恙不更須洗屐向山隈

訪石梁寺松屏友上人

翠松屏下訪詩僧欲問三生石上盟半榻淸香畱夜坐一牕眀月聽秋聲不知檐外云來宿忽報門前潮已生眀日籃輿度山去後期須遣鶴來迎

贈朽石上人

蒼蒼古石出靈山元气淋漓屭贔頑厓骨半枯龍虎死土花微蝕蘚苔斑尋常匡阜人皆到咫尺昆侖手可攀中有精英元不朽生公曽見防頭還

榾柮窩

陽气潛回小有天白生虛室蜃光圓茯苓根養丹砂火枸杞香生玉井泉不羨朱門堆獸炭尙憐靑海起狼煙道人芋栗煨將熟紙帳梅花且自眠

次韻答括蒼王熈陽

王郎蚤嵗富文章气焰應如萬丈長處士眀時當鶚薦羽林今日笑鷹揚丰城古劍橫秋色赤水珠照夜光云外傳來詩句好天葩爲我吐芬芳

次韻答括蒼王志學

括蒼我昔訪山君芝艸靑田養鶴羣處士星躔開分野仙家丹气走煙雲春風環佩時相過靈劑刀圭每見分東壁圖書光焰在他年應共防天文

贈松江節上人

每參栢子庭前意因訪松江湖上來雲气玲瓏生石榻天花撩亂落經臺詩成茅屋同齊已字學蘭亭識辯才頋我慚非陶靖莭廬山空對白蓮開

寄東湖書院髙訓

教養東湖馬廣文諸生訓廸得髙君故家子弟多聰俊舊業詩書定策勲白首窮經人已老靑燈考課夜初分休言苜蓿含朝日自是先生樂采芹

軍中悼亷李二萬戶

豎子潢池敢弄兵勢方猖獗未能平輕挑遽防亷頗勇深入難爲李牧精玉帳公曹嚴夜警金刀漬血泣秋聲何當一鼓蠻煙靜洞獠畬氓雜曉耕

秋日過倪仲權不值見其西席烏性善

漫因淸事廢催租數日虛過倪氏居一樹荊花秋淡泊半池蓮葉雨蕭疏園爪破玉浮冰椀野水通潮上石渠坐久論文歸路晚蟬聲還帯夕陽余

淸涼寺

淸涼山色好樓居誰種長竿萬个余笙籟風傳虛谷響蓬萊地近瑞云舒倚闌豪气成詩句侵幌嵐光濕梵書愛此幽深堪攬轡葺巢何必定匡廬

奉檄泛海督漕運

風露雙淸滿柁樓兩旗催發漕官舟銀河直下天傾防鐵笛橫吹海逆流三四防星瞻北斗幾千里路到皇州白鷗不管人間事共此乾坤日月浮

送戶部侍郎韓君汝舟督漕還京

喜見江南漕運開韓家公子濟川材木牛流馬隆中起靑雀黃龍海上來影動雲帆拂河漢香浮霜粒璨瓊瑰蓬萊五色霞光曙翹首黃金千仞臺

遊天童寺

廿里松闗天下無朝元寶閣黃金鋪虎跑泉出澗花落龍過雨來山鳥呼四月八日逄佛誕千秋萬嵗祝皇圖玲瓏嵒畔太白下歸棹月眀水滿湖

育王山外望天童一逕幽深廿里松天近翠云鋪閣道風淸碧落響笙鏞霏霏煙靄來雙鶴濯濯峯巒防九龍回首岸東湖嶺上斜陽倒影濕芙蓉

余姚出郭憩橫溪寺

十里橫溪似建瓴南雷古迹隱龍靈人家引水爲舂碓僧捨開牕近畵屏鴈艸荒霜月白鳯亭竹倚嵗寒靑何人伐木穿深徑徧斸松根取茯苓

遊余姚姜山寺【原注寺有鐵磬堂天籟軒山有白馬淩雲金雞峨眉積翠五峯】

千年古寺倚蒼岷五葉奇峯秀色新積翠娥眉畱夜月淩雲白馬逼秋旻山僧能說前朝事姜女不知何代人天籟軒頭聞鐵磬金雞嶺上湧紅輪

送陳子章赴臺州儒學教授

太丘家世出名駒典教榮膺鄕郡除烏府淸風三語掾玉堂舊日五車書莫嗟子佩居城闕尙喜先人有室廬黃卷靑燈須樂育新涼今已入郊墟

送範啟之赴無錫教授

江湖猶誦藥莊名有子靑衫拜寵榮衿佩歡迎新博士塤箎相望兩難兄惠泉茗供公餘樂泮水詩脾分外淸寄語徳齋賢太守好將廣廈納儒生

送鄧行父赴無爲教授

向年東淛班荊數彼此公餘拂麈絲今日西淮呼棹往溪山勝處著臯比人生聚首云萍似客路驚心嵗月馳天地久長功業富鄧林杞梓防他時

題上虞佛座峯慶善寺

剡奧人家佛座峯何年易搆梵王宮赤旗天馬來山北烏膽潭龍出澗東古甃水花畱芡雨小溪云影度松風靈源野鶴時相過門外幽深一逕通

上虞百官渡九龍寺【原注寺有舜廟井吳越王錢鏐題以爲舜親於此浚井遂賦觧嘲其墨迹存於寺中】

疏鑿功成萬國朝遂尊虞像鎭分茅蒼茫海气鬥牛下盤礡江流吳越交一曲山村龍九顧千年廟樹鵲雙巢人言浚井多遺謬敬爲重華一解嘲

上虞雲麓寺

雲麓寺前春水發上妃湖外野航多一聲啼鴂僧房靜五兩鳴騶使客過山筍斸來參玉版松花釀熟薦金波何妨醉後題詩句莫問空門事若何

夏蓋湖山寺

夏蓋山爲大禹峯何年有此梵王宮吐吞日月湖光近出沒蛟鼉海气通煙靄滿空浮紺碧樓臺倒影濕靑紅蒼生幸不同魚鼈萬古難磨疏鑿功

長湖萬頃禹山前半浸煙波半海田以佃以漁風土樂爲巢爲窟水雲連門開日日鳬鷖到酒熟家家魚蟹鮮便作洞庭浮小艇扣舷眀月叫飛仙

宿上虞鳯山長慶寺簡朱伯賢

小越峯南見梵臺靑山湖上鳯盤廻五雲樓閣蓬萊近百頃風煙舴艋來出水新魚供客饌落花啼鳥勸人杯與君更作峨眉約還逹眀朝霽色開

育王寺

阿育王山佛古廬平蘿蒼翠接平湖前峯玉几亭亭出流水金沙細細鋪古井鰻靈如蜴畨僧猊坐著氍毹寶光舍利時能現塔下靑松飛白鳬

四眀西山資教寺【原注耆徳栢庭上人所住有袁文淸公紀石】

雙錦亭臺隱翠微新篁乍脫錦防衣湖田萬頃靑山繞野水孤村白鳥飛老栢未枯靑尙在黃梅正熟雨初肥衲僧煮茗供淸話玉乳泉頭汲綆歸【原注地有玉乳泉】

寄謝一山人盛熈眀饋藥二首

勾漏丹砂照眼眀黃金浮世若塵輕桑田幾見魚龍舞蓬島從教烏兔驚帝子齋居朝絳節仙家酒熟釀黃精相思多夢人間事一夜瑤田春艸生

曽伴羣仙謁帝京金銀爲殿玉爲城功名早遂身先退修煉長生業已成黃鶴磯頭行載酒碧桃葉下醉吹笙小蒼遺贈丹砂粒愧我凡身骨未輕

過湖用前韻簡王叔雨

磯頭流水小橋灣門外鳬鷖日往還長見雲煙浮震澤絕勝風雨過君山冰田冷浸三千頃茅屋新營四五間叢桂幽居還自好尙憐烽火暗東闗

丹靑閣

屹立芝峯防兩溪溪流環繞舊招提半間寶閣臨雲際一片紅塵隔水西夜靜蓮香僧入定月移松影鶴驚棲丹靑千古描難就萬壑風煙望欲迷

癸卯正月迎詔於望春橋

鳯詔頻年轉海來今朝喜見驛程催唐家褒將多忠義漢室求言極痛哀天上春回芝檢下江南地復版圖恢好將鼓吹開恩宴四野同稱萬壽杯

九日登髙

九日相逄憶孟嘉登髙踏徧翠嵳峩杖頭春色催行步屐底秋聲答嘯歌客路西風烏防破天涯南望白雲多東籬舊菊誰能采辜負淵明柰若何

讀建炎宋師禹通判忠嘉集【原注師禹錄和議秦檜患之謫使金宻令金人殺之師禹逃歸變姓名爲趙復匿蜀靑城山以死後髙宗褒贈忠嘉錄其子事見宋史】

大夫出處最分眀禍劇還能變姓名奉使赤心懸白日遊僊紫气壓靑城江山千古羞秦檜鐵石幾人如廣平忠義可嘉傳信史感懷老淚落縱橫

擬逰禪樂寺舟行過門而不果

龍山暫擬駐麾幢無柰歸心不可降隔岸馬嘶車廐驛艤舟潮湧丈亭江寶臺髙出蒼松並紅樹低飛白鳥雙折得梅花無寄處夜深和月揷蓬窗

蘭芎山新創平眺亭

我愛蘭芎紫翠堆岡頭爲築小亭臺半空煙靄闌干外四靣江山圖畵開野鶴定巢松偃蓋仙人采藥路生苔風流不減東西眺康濟漸無安石才

鳥人解嘲

鵩鳥飛來止座隅當時卻笑賈生迂仙都道士曽同化葉縣郎官詎可誣鏈得身輕如鶴瘦行來步疾似鳬趨試從鵷鷺斑行防瑞世還應有鳯雛

東湖觀勸農

勸農持酒出東湖喜見田間民气蘇桃李成蹊春爛漫郊原過雨土膏腴花邊立仗頻嘶馬竹裏行廚細膾鱸逺水野航人不渡夕陽天外下雙鳬

中秋遊東湖登霞嶼寺

東錢湖上值中秋載酒吟詩作勝遊一色水天涵萬象四時風月屬羣鷗馮夷漫奏霓裳曲太乙還乘蓮葉舟中有補陀霞嶼寺玲瓏樓閣似瀛洲

題王粲登樓圖送李茂先司議

昔王粲嘗依劉荊州不得志登樓作賦以寓鄕思今荊州中政司議李茂先以使事畱四眀鬱鬱久居懷鄕之念如粲也旣得歸友人作登樓圖以貽之請余賦詩曰

江陵山水古荊州極目家鄕萬里愁念子豈爲劉表客思親還憶仲宣樓胸中气岸排風雨海上行程近鬥牛聞說登髙能作賦楚人宋玉漫悲秋

寄呈馬彥輝參議

幾度書成寫不來今朝忽值片帆開京師喜得江南信幕府先從海上回萬里乾坤懸北極一天星斗倚中臺羣龍正是趨朝日康濟應須王佐才

訪至道宮王虛齋眞人不遇

偶來車廐訪琳宮大隱屏前紫翠重路出山腰無十里門開溪上有三峯丹房霞气如春暖茶臼云腴帯露舂試問仙人何處去翛然白鶴下蒼松

題孤山寺詩用林和靖韻

處士淸名百世姸故居今作小祗園神遊瀟灑風塵表詩刻淋漓雨墨昬山色湖光酣鶴夢月香水影弔梅魂翛然坐我荒祠下寂寞無從買酒尊

次陸徳陽喜雨韻送別往教東湖

濟枯大作霖三日宴喜殊無酒百壺還憶故人來舊雨因知有客過東湖農功嵗望田中稼詩思秋先井上梧此際送君膺教育霑濡聖澤進生徒

贈謝玉如山人

三童山外白雲居中有求仙謝玉如一醉滿斟千日酒半生熟讀五車書丹霞琳館身曽到眀月冰田手自鋤漫采芝蘭過澧浦春風香拂舊庭除

贈黃丹霞仙洞禱雨有應

檄龍爲我乞天瓢雷電奔馳神鬼勞萬寶欣欣防帝力千金滴滴飫民膏丹霞道士瑤壇啟紫鳯仙人絳節髙巖壑涼生秋思足瀟瀟萬竹起雲濤

過上虞小越湖

馬蹄才過驛亭灣又泛煙波艇子還鷗鷺磯頭飛翠葉杖藜湖上防靑山雙雙野鳥來天際短短新蒲出水間三十六溝春雨足一犂農事頗相闗

題上虞長慶寺林壑尢美亭

亭臺林壑知尢美極目須登最上層野水斷橋爭渡客落花啼鳥坐禪僧五松舊迹俱層土一塔孤撐見佛乘最喜深春収積雨前山紫翠莫煙凝

平江莎衣道人宋孝廟甞遣黃門問道

塊然天地一籧篨晏坐神遊造化俱海上蓬萊才咫尺世間甲子只須臾內庭自有眞丹火大道何須問黍珠滿地春風莎艸緑一聲長嘯脫凡軀

贈無名道人

道人曽也到蓬萊簸弄滄溟日月來昨日防山過鴈蕩今朝采藥度天臺相隨白鶴時能舞自種碧桃先已開只恐放還龍虎後依然天上駕風雷

送春

無言桃李漫成蹊折柳紛紛絮滿隄富貴光陰蝴蝶夢別離風雨杜防啼歸心已逐梅花去望眼空迷艸色萋何事王孫苦畱滯天涯羈思獨淒淒

傷春

園林漲綠汛淸暉澤國繁華事已非王母信傳靑鳥去海翁機動白鷗飛漫從上苑防桃李擬向南山采蕨薇滿地落紅風雨後春隨杜宇一聲歸

題馬易之韓與玉塗叔良上京紀行詩卷

景運將興禮樂期邦家培植太平基鑾和法駕時巡幸扈從詞臣發祕思文物兩都班固賦山川萬里杜陵詩於今十載風塵裏展捲空懷艸木悲

題梅花三疊捲

誰按胡笳出逺羌梅花三弄月當牕北枝未逗南枝暖兩疊重翻一疊腔腸斷玉龍聲第四夢回麼鳯影成雙東風更莫添嗚咽雪外蓬婆城未降

題鄭克眀紀功詩卷

往嵗曽聞通政掾東甌鄭子有才名行逄樞要人推轂歸值鄕邦盜弄兵文事已知能武備邊勲還許繼家聲更煩爲國陳謀算奪取江淮閫外城

奉檄徵漳冦

虎節門前五鼓撾銜枚百萬寂無嘩鞭鳴金鐙敲霜月錦刺銀袍映海霞化外無知如敵國軍中有令敢思家元戎期聽歌聲防奏槁應湏易相麻

題東山西眺新亭二首

兩眺東山迹未陳西頭重結小亭新謝安李白登臨舊支遁許詢來往頻江水嶺雲還不盡風颿沙鳥自相親便當了卻公家事髙臥林泉寄此身

岡頭深翠竹交加西眺登臨望眼賒隔岸逺山開罨畫兩江流水學琵琶夕陽返照尢多景漁火炊煙更幾家爲愛新亭成久坐梅花疎影月橫斜

余姚築城

傷心爲問築城人今古曽經幾戰塵負郭長江流不盡履田瘠土稅何頻龍泉寺外多風雨靈緒山頭泣鬼神落日歌聲齊萬杵將軍一劍倚秋旻

胡宗器訓廸慈湖書院詩以牡其行

姚江一見眼偏眀鄞海三年學業成天末秋風防劍气燈前夜雨讀書聲賈生未可輕年少許劭還應重旦評今日橫經慈水上菁莪樂育蚤蜚英

送陸徳陽攝東湖書院

天下盡崇朱子祀甬東新構陸家基攝行俎豆君同姓樂教詩書學有師湖上靑山多爽气月中丹桂憶髙枝眀年髦俊賔興日還見文章到鳯池

送馬易之主東湖書院事

湖水東頭見學宮教分黨術啟羣防曽崇俎豆祠朱子今喜師儒得馬融蠧簡靑燈聽夜雨鯫生絳帳坐春風鄞邦自是衣冠藪況復書文四海同

次韻南陽馬易之東湖書院雜詩十首

年來經濟業空疏擬向南陽問艸廬精舍荒涼重結構硯田蕪沒費耕鋤靑山屋上啼黃鳥流水湖頭繞玉除幾處故家喬木在趨庭子弟尙詩書

悠然天地一閒身每對靑山獨岸巾萬揷牙籖堆架數一椽茆屋住湖濵乘車司馬題橋處問字揚雄載酒頻啼鳥一聲春已去落花無數防苔茵

海上蓬萊擬退休逺防蜃气結層樓刀圭鉛汞同消息日月乾坤共拍浮聨句還應題石鼎吹簫曽見過丹丘人間萬事多風雨回首緑林陰正稠

晝靜時聞伐木歌隔林啼鳥落花多酒邊白髮人空老湖上靑山翠不磨上樹健童身似犢采菱遊女髻堆螺水雲萬頃迷雙槳一雨涼生鷗鷺波

萬頃寒漪漾夕暉楊花燕子傍人飛湖頭水竹淸如洗雨後桑麻緑正肥樵唱數聲山鳥和櫂歌一曲釣船歸蒼煙赤子騎黃犢斷岸人家半掩扉

流水柴門暝不闗天邊孤鷺倦飛還艸深牧子騎牛過沙淨鷗羣對客閒紅漲一溪花雨外靑連數防屋頭山先生防卻功名事斷送春光詩酒間

獨笑先生莫已知索居還得與羣離艸堂荒落誰招隱澤國生涯費不貲西極驊驑空伏櫪南飛鳥鵲嘆無枝石防幹外瓊臺月我獨衡茆歸去遲

芒鞋藜杖鹿皮冠迎候柴門稚子歡靖節陶潛曽仕晉友人李願蚤歸盤牀頭金盡還謀酒隴上田耕獨遺安花木四時生逸興蒼蒼松竹尙淩寒

湖山買得不論錢小屋編茆竹作椽雅樂生徒開絳帳讀書燈火坐靑氊故家奕葉兩三姓喬木連陰幾百年冠蓋當時相望處躬耕多是墓前田

晨起還招館下生日長喜聽讀書聲門前白鳥自來往屋上靑山相送迎水滿池塘魚罟入筍穿墻壁燕巢成平湖雨過添新緑頗覺詩懷分外淸

月湖卽四眀涵虛驛餞友人別

月湖橋畔水眀樓系馬涵虛古驛頭芳艸春深人載酒陽闗聲斷客登舟四邊烽火將休息千里江山足勝遊如過天臺經雁宕爲余問訊舊林丘

題古靈書院

先王昔作吾鄕令人仰文章道徳尊白簡薦賢俱宰輔靑苗論事盡忠言子孫尙見衣冠族祠宇新開禮樂門髙節客星相對處共防淸气滿乾坤

淸心亭爲定海尹汪以敬賦

靑山誰築小亭幽釣客來爲百里侯退食自公攜一鶴防機無事狎羣鷗此心已共滄浪水淸思應涵天地秋待得風塵稍休息依然歸去理羊裘【原注淸心亭尹方來旣作艮光亭又作此亭而賦之以寓謹刑之意禦筆諄諄飭謹刑豈容偏詖失持平七條首示淸心訓心地宜如冰樣淸】

過慈溪淸道觀

郭裏靑山爽气浮神仙樓觀出東頭兩江春水潮來往五粒蒼松云去畱倚竹道人淸似鶴懸崖屋子小如舟吟詩有客開軒座俯瞰煙波數白鷗

送中書兵部郎中李伯貞回河南軍中

萬里乘槎過海邦郎官出使擁旌幢分符曽衛天兵下沿檄還招賊將降王室武功誰第一漢家國士政無雙東風鐵騎維揚岸儗駕樓船渉大江

寄分省郎中趙文中

蚤嵗曽充上國賓文章聲譽藹成均賢良策對三千字冑子臚傳第一人滿眼干戈愁正苦論心燈火喜相親丈夫有志崇名節莫使行藏愧此身

送趙彥林謝玉成奉表進呈

一封函上九重天萬里心旌日月懸重譯逺來滄海外靈槎穩泛鬥牛邊趙家公子能充使謝傅兒孫況有卻向中原覓歸路長淮聞漸息風煙

送周譯史進表赴京

驛頭官桞拂徵衫重譯南來進寶函絳蠟小書封玉篆錦衣中使啟華緘山呼萬嵗龍顏喜仗立千官鳯尾銜奉職小臣思戀闕徵颿早晚發黃巖

贈蜀僧月鏡上人住白雲寺

月鏡虛幽萬頃光峨眉倒影入巴江水輪滿駕來天竹寶匣初開印雪窗照膽淸寒金在冶通身瑩徹玉爲腔白雲座上天華雨說法眞如鐘應撞

送進士王好問浮海防試

五云深處望蓬萊王子求僊謁帝來北斗天中銀闕峙南薰海上錦帆開一聲臚唱風生蹕九轉丹成月滿臺宴罷瓊林歸去路杏花十里馬蹄催

送進士野質中浮海防試

天開閶闔近瀛州僊子朝元泛海舟溟渤三千運翼瓊瑤十二蜃爲樓乾坤上下風雲會吳楚東南日月浮好聽臚傳聲第一承恩早出鳯池頭

送進士兪伯圭浮海防試

賓興送子上皇州琴劍春風滿柁樓擬向日邊登虎榜先從海上占鼇頭禹門浪穩桃花暖月殿香浮桂子秋聞道鑾坡多雨露羣僊還許步瀛洲

次韻一山人盛熈眀八月十五夜同宿鄭防泉提防別館

種藥長鑱手倦拋白雲眀月禮三茅未須奼女藏龜息還許山人借鶴巢玉屑千鐘和露飲瓊田萬頃帯冰敲卻憐飛舄東湖上寫寄新詩方外交

次韻寄熈眀

盤谷歸來學散仙姓名只許野人傳軒裳去我無官守詩禮承家有子賢颷馭鶴羣天外下神光牛背日髙眠秪緣蠒紙畱眞訣賸寫黃庭注內篇

苕溪淸隱爲晝上人賦

吳興公子畵苕溪中有山僧構鶴棲席展波光春雨過林開霽色水禽啼詩人獨坐燒茶竈艇子歸來系柳隄七十二峯如弁好幾防湖上夕陽低

舟發連江館頭

笑將眀月指爲期此去應知半載違五虎門開潮正急一帆風棹如飛立沙舟子爭先渡罷釣漁翁暫息機眀日重樓人望處江空嵗晚雁南歸

聽簫爲沈子和賦

憶自吹簫出禁城沈郎消瘦覺身輕水雲縹緲靑鸞下天地蕭騷白髮生婦孤舟空有淚仙人弄玉久無聲鳯凰覽徳今猶逺何日重逄聽九成

題唐僧懷素自敍帖

艸書懷素夙名聞落紙縱橫蛇鳥文應是墨池深嵗月漫從劍器走風雲淸狂自儗張顚旭丰度何如王右軍多謝故人能寄我慚無道士白鵝羣

中秋夜舟泊海門金鼇山翫月

秋律平分夜气淸潮來月向海門生眼眀玉兔空中下人在金鼇背上行一色冰田逾萬頃九天風露欲三更恍然坐我蓬瀛底何處有人吹鳯笙

中秋南樓賞月分韻得天字

今夕中秋月向圓南樓開宴問嬋娟山河缺處無多影風雨妨時已十年坐客總誇攀桂子素娥曽記寫花牋更深十二防幹外一色瓊瑤萬里天

壬寅八月十七夜月湖上泛舟翫月

望後秋髙月尙圓湖光倒浸水中天蟾蜍漫竊姮娥藥�艋輕浮太乙蓮萬里山河微影動幾畨烽火防音傳十洲三島蓬萊近賀監風流獨悵然

舟發海上

縱觀溟渤暫來桴寫得波濤作海圖白气微茫開混沌黒陰光怪舞天吳雙飛水鳥相髙下數防風帆或有無眼底蓬瀛三萬里煙霞縹緲見淸都

防運糧赴京二首

一封奏下水晶宮南服車書喜防同天上綸音頒玉帛海頭蜃气結靑紅雙珠虎佩懸眀月萬斛龍驤駕便風莫問大江南北限涓流從此與天通

偶隨餉餽上金臺姓氏那知格上臺一防靈犀通海底九苞威鳯自天來賜衣香織金泥重錫篆光浮寶匣開螻蟻小臣思補報常瞻雲气望蓬萊

淸風嶺王貞婦廟

淸風嶺上王貞婦囓指成詩帯血題字迹糢糊鎖煙雨廟祠幽寂照山溪偸生羞殺邊庭吏忍死寧爲將校妻獨有當時文相國千年名節更誰齊

舟發錢塘江

滿城風雨渡江來倚棹沙頭潮未回慘澹湖山悲鼓角蕭疏花柳廢亭臺吳中日報官軍防閫外時多將帥材秦望云深行未得笑從海上過天臺

松下居爲五郛長慶寺無盡上人賦

五樹蒼松秀可依老僧結屋傍巖扉茅檐明月翠蛟舞茶竈靑煙白鶴歸坐榻年深蘿薜長長鑱春暖茯苓肥采花釀酒堪畱客醉防門前云自飛

泊定海縣

招寶名山孰可招虎形蹲踞水來朝象犀珠玉通畨舶樓櫓旌旂捍海潮三港水雲天共逺孤城煙霧日初消官舟幾度出防禦目送徵鴻起莫簫

過慈溪縣

山縣得名因董孝官中事簡不成衙慈湖人祀揚夫子東寺僧居闞澤家四野烽煙多斥堠一川雨露自桑麻海濱土瘠無常貢範帥遺殃獨賦茶

過寧海縣

寧川鄕邑路岧嶤髙岸春江帯晚潮戍海每從軍事急防山不憚驛程遙杜鵑風雨三更夢楊柳闌干十二橋啼鳥落花堪系馬行人還赴酒旗招

題瓊臺雙闕

行從流水入天臺悞酌胡麻飯一杯月下吹簫人窈窱云深采藥路裴徊海波漫托枯桑變華表空傳老鶴回翹首羣仙渺何處煙霞五色防瓊臺

送商公禮回鄕

驛舍梅花春尙遲客邊送客故鄕歸中原已靖兵戈難南國初防鴻雁飛栢府孝亷傳義檄春庭怡悅著菜衣自憐飄泊江湖久何日塵驂賦式微

艸堂柳色

幽人種柳柳成莊萬樹參差防艸堂漫笑支離生肘腋尙懷陶令住柴桑黃金細縷春如海白雪飛花水滿塘九烈仙君應有意他年爲子染衣裳

欽定四庫全書

羽庭集卷四

元劉仁本撰七言律詩

送四明錄事陳子上歸鄕

靑燈夜雨幾論文別後江湖每憶君捷奏南宮新進士喜趨東郡作參軍蓬瀛滄海生塵霧雁蕩天臺隔片雲薄宦不如歸去好邊城烽火正紛紜

龍山水竹居

愛此幽居水竹成玲瓏樓閣繞蓬瀛瑯玕影浸玻璃碧鸞鳳飛來玉雪淸煮茗不勞僧汲井截筒還有客吹笙我來倚檻題詩處萬籟風生月正明

余姚州汝仇湖履畝授田

百頃仇湖接土塍扁舟獨泛雨冥冥前年戍海身曽到今日分田手自經逺近沙洲連水白髙低麥壠入山靑櫂歌一曲歸來晚林外旌旗駐馬聽

寄金防禦令子文石

叨陪防禦談戎事聞說成均令子材白璧一雙懷美器黃金千仞築髙臺片雲載雨江南去孤雁傳書海上來準擬明年二三月桃花浪暖聽春雷

在錢塘夢作遊湖山詩

羅浮春色染丹砂暫醉西湖處士家萬里長風吹短笛一鉤新月掛枯槎緑麼翠鳳來瓊島銀闕珠宮散玉華但見飛僊飛縞帶不知是雪是梅花

題大慈寺史丞相墓

山行十里亂峯回相國墳塋紫翠堆石馬秋風兩翁仲杜鵑春雨防亭臺慈云塔下蒼苔滿旌徳觀前紅杏開爲憶當年蒓菜美短篷蘋末過湖來

攸寧庵爲茹孟徳賦

結屋南山孰相攸竹苞松茂白雲幽累累先塜牛眠地濯濯諸孫燕翼謀緑水園池重結構黃花杖策更優遊傳家自有詩書舊茹美流芳在世修

金鳳花爲陳員外賦

九苞異種來丹穴又見鶴林開鳳花雨露生成王者瑞雲霞變幻道人家梧桐竹實還相並朱艸芝莖漫自誇政恨杜鵑啼血淚東風特爲殿韶華

答徐季章學正見寄韻

聞君早習南華隱愧我來持使者麾嶺上白雲堪自悅袖中明月忽相遺時危總佩摧姦劍事定難磨詠史詩何日淸颷斂黃霧衡茅風雨共棲遲

送侄元法學正任滿

我官分署浙江東咸侄隨行勝阿戎坐對芹宮聽夜雨夢回栗裏動秋風靑氊尙喜家兒在白髮遙憐吾弟同大父遲歸應已久諸孫惟汝愛偏隆

雪篷爲陳元昭賦

道人錬得雪無瑕編竹爲篷戶不遮一曲淸溪回剡棹半規明月浸蘆花候鑪夜气流丹蜃虛室神光飛白鵶我有冰田三萬頃共君何日泛靈槎

題紅白梅花畫

誰探海底瑚樹斜倚玉龍披玉鱗香影總沈寒水月色身分受艶陽春湖頭放鶴林和靖雪裏燒丹梅子眞南國風光慨回首紅紅白白競精神

送篤彥誠赴南臺照磨任

三策當年覲聖顏聨翩鵷鷺立淸班才持霜簡湖南去又駕雲帆海上還禦史行臺開幕府蓬萊髙閣近家山姚江城下逢君別客路梅花不可攀

具慶堂爲樞宻架閣李思冉賦

八十慈親八十翁齊年髙壽未龍鐘疑行鳩杖雙扶出同拜鸞臺七品封有子防衣供菽水居官翠幙泛芙蓉華堂具慶持春酒此樂人間不易逢

癸卯新正次盛熙明見寄韻二首

屢歲調軍戰闘酣新年還復視廬庵中興業見車書一太極陽回象畫三瀚海鬼魂收白骨洞庭春色釀黃柑洛陽漫聽鵑聲急地气由來自北南

戰策功名夢已酣退休疑共結茆庵乾坤補報百無一歲月推移五十三文气誰能催視艸聖恩遙想賜傳柑白雲只在空明洞千里思親憶斗南

余姚白水宮瀑布二首

白水眞仙騎白龍何年蛻骨此山中化爲玉蝀垂千尺翻卻銀河落半空夢曉遺明月帳鮫人夜掣水晶宮天臺有客詩難就歸興瓊臺雙闕東

中天飛瀑下瑤臺素練髙懸亦怪哉織女投機收不得姮娥剪水巧爲裁光連雙闕星河動響挾千山風雨來祠宇洞前看未足又隨明月過天臺

上虞鳳鳴山仙洞飛泉

眞人洞口白雲深一飛泉掛壑陰不見丹臺威鳳下還開鐵筆老龍吟雷聲隱轉千鈞石雨意常含六月霖疑是棄遺鉛汞水化爲冰雪灑人心

題義貍捲【原注四明胡用和生檻二貍其一逸去復來齧檻似援其不得共去者用和嘉其義遂兩釋之進士胡世佐爲之傳人咸賦焉】

胡儂羅置兩山貍一黠偸生脫穽圍患難旣同難獨免義恩有感得雙歸夜深月黑狼狐走秋後霜晴柿栗肥好向林間髙遁去更休貪著踏虞機

孫蓍室講易

世季文衰易已東乾坤幾息道屯蒙人從旣役形骸後物蔽初生天地中三十六宮春气轉百年萬數範圍同老仙獨坐神蓍室妙契當年太極翁

寒碧亭爲曇半云上人題

寒碧涵虛曙色分半溪流水半溪雲門前緑樹相轇轕屋上靑山亂糾紛龍雨欲來崖削鐵蘋風微起浪成文老僧盥濯幽亭下獨坐心淸香自薰

宴荷亭

新秋水木散淸華倪氏池亭小似槎賓客倚欄看芡藕主人隔竹喚茶百壺酒盡烏紗墮四坐詩成白雪誇喜有山僧來入社逺公遺愛在蓮花

釣魚軒爲龍子髙賦

溪山勝處卜居幽百頃滄浪一釣鉤換酒呼童將錦鯉放歌展席對沙鷗羊裘髙隱桐江上熊兆應懷渭水頭好共任公垂巨犗六鼇風雨海天秋

題環溪孫元質松風軒

環溪風撼萬松林似奏鈞天廣樂音翠節翩翻笙鶴下蒼云撩亂水龍吟月生陰壑同靈籟人坐幽軒罷素琴我亦披襟來濯髮翛然激烈歲寒心

題問月軒

圓缺陰晴竟若何幽軒把酒問嫦娥天時皎潔光輝少人事參差感慨多闗塞連年窺白骨蓬瀛萬里接銀河欲求蟾兔長生訣須泛靈槎斗畔過

題秋月軒

髙秋夜色淨如銀坐對幽軒看月輪多少陰晴圓缺恨消磨天地古今人屋頭仰見明河落鏡裏愁添白髮新欲泛靈槎覓靈藥要將風露洗風塵

至日西樓宴客

律轉黃鐘玉燭調初陽才動覺陰消誰能候气如葭琯客有可人吹洞簫北信漫傳烏鵲喜東風獨放海棠嬌惜無魯觀書云物空注丹心望闕遙

十一月二十四日【原注典凡慶賀值雨雪卽不具公服行禮】

旌旄拜舞千秋節遙祝儲宮憶帝畿萬里乾坤空在眼一時雨雪正霑衣龍樓問寢移仙仗毳防函香滿禁闈闗陜尙憐兵气結西風望斷鴈南飛

五言排律

詠雪十八韻

獻歲先三日丰年驗屢臻混元歸太素大塊夐無垠頃刻糢糊徧纎毫幻化勻瑰奇齊炫燿雕琢競精神十二珠宮燦三千縞袂純閭閻皆賈瑞山澤總呈珍傅粉誇光寵堆藍阨後塵靑尖藏馬耳白戰蛻龍鱗樓閣移淸觀瓊瑤衒大鈞冰凝詩硯鐵水瀉瓦溝銀孤鴈嗷求侶饑鷹攫近人淸池鵝影亂怪石虎形踆詠絮才堪擬觀梅韻逼眞微吟動東閣淸夢隔南閩閉戶從髙臥映書寧厭貧仁風回坱圠元气返氤氳意思窻前學肧胎地底春詩成語田父喜色動津津

建寧北元噉山造茶是日天大雷雨髙奉禦至

建溪三十里北苑擅茶名地聳嵓巒秀川回瀧瀨縈溪山元蘊瑞艸木亦敷榮逺土職修貢官曹任徵君恩濡澤降天助震雷轟鼓噪千軍勇喧豗萬蟄驚仙靈煩酒醴使者引旗旌白玉堂前客紅雲島內行靈根連夜發凡艸感春生漸覺龍芽吐先期鳳觜萌邏巡分堠卒掇拾課山丁紫筍和煙采金筐帶露盛槍旂俄錯落粟粒迸輕盈散亂碧濤影玲瓏玉杵聲雪香金碾碎云冷石泉軒翥鸞凰瑞參差圭璧呈團團明月起隱隱翠蛟嶸包匭殊科第封函致潔精薦新誇絕品馳貢入神京上爲君王壽下攄民物情武夷同譜牒禹貢孰稽程陸羽千年夢盧仝兩腋淸廟堂眞燮理黍稷享精誠賦羨無遺物科徵念逺氓彤雲閟山谷絢日隔蓬瀛願以陽春徳千秋奉聖明

代虞江宴別詩陰字韻

行役方趨陛朋從喜盍簮自憐循宦轍及命掌詞林報國丹心在頻年白髮侵金鑾還召對玉節尙遙臨東壁星纒瑞南溟海气深靈槎須犯斗閶闔啟層陰

贈侄郭元亮

郭氏承劉汾陽續沛丰舅甥因好合气脈始相通瓞同曽祖螟蛉自我翁事殊三世後居隔片雲中深慮婚姻雜遂謀祠祭同尙懷髙魏族不愧山風我去家鄕久汝來恩意隆分𨿽存伯侄服已殺期功自匪親兼義誰能逺卽戎旣然情懇懇胡乃別匆匆愛爾雙瞳漆悲余兩鬢蓬家聲當振勵學力貴優充杯酒殷勤敍行囊遺贈空作詩聊勉誨極目送歸鴻

七言排律

汀漳平寇回軍至福州建黃籙大齋醮於東嶽帝之行宮賦二十二韻

老君臺上淸光近壇壝崇嚴翼泰山道化微沖漠際天人交防感通間雷霆叱吒神官集河漢昭回星曜環五色寶光浮紺碧三臺華蓋擁朱殷指揮剡剡旛旟矗扈衞森森劍防閒一念精誠祈陟降百靈竦息制邪姦太淸聖境金銀闕上界仙曹玉筍班明月笙簫鸞舞下冷風環佩鶴飛還蛟龍並出扶雙輦虎豹齊驅辟九闗瑞結靄煙飄旖旎輝騰奎壁絢斑爛緑章封進雲霞篆黃道重開日月闤絳節徘徊齊接引朱宮縹緲獨躋攀鳳翚麟趾承丹扆寶衱珠瓔侍翠鬟飛步魁罡旋斗口肅趨殿陛拜天顏齋薰肅蕆淸修事感格殊深惠澤頒矯矯帥臣親奉檄桓桓師旅出徵蠻痛玆禍孽塵氛惡啟我戎行甲冑擐殞命捐軀哀士卒戮屍暴骨湣凶頑漫漫長夜幽防隔慘慘昏霾風雨澘仰迓泰階霑福祉同躋壽域罔恫瘝協和坐致陰陽理康濟應思民物艱遂勑伊祈司下土靄然春盎滿塵寰

杭州南山水樂洞

石屋寺前一徑通南山秀色開云封谽谺石洞藏幽怪的皪銀河當要衝萬竅風煙如斧鑿五音水樂鳴琤琮軒轅不祕鬼神泣律呂相宣日夜舂崖骨淋漓生凍蘚土花剝蝕緣枯松云邊樓閣逢僧指眼底風雷蕩我胸爲囑奚奴毋飲馬應知此地有眠龍窮觀更陟煙霞嶺一嘯攀摩象鼻峯

題南唐惠崇逺景畫卷

惠崇毫素出天機貎得瀟湘景物歸極目滄洲生逺趣平川秋思淡晴暉寒煙斷岸巴陵曲野水枯槎黃鶴磯渚鳥沙禽來簇簇江蓮葆羽淨依依防防屬玉爭羣聚鸂鶒鳬鷖散漫飛隨意回翔隨飲啄或相親近或依違浪花浩蕩鷗波闊叢葦蕭疏鴈陣圍亂植蒲篁迷浦漵列行汀樹鎖煙霏枝頭倦翼風還靜石角滋芳露欲晞睥睨閒情齊物化胚胎元气幹微想當意匠經營際妙奪神工取次揮曽是江南誇品絕忽驚眼底見來稀摹臨不羨雙鉤筆盤礡何當一解衣添卻武陵漁艇子桃花流水鱖魚肥

五言絕句

題羅稚川小景畫四首

白鷺聨拳靜蒼松並榦齊桃花無數發疑是武陵溪出水新蒲短和煙翠柳深一雙黃鳥並斷岸聚文禽紅葉迷煙樹黃蘆間白蘋江南秋色裏還有鴈來賓怪石蹲鹽虎枯槎掛玉龍饑烏相並立無處啄寒蛬

雙松圖

風雨生巖壑冰霜耐歳寒終爲棟梁具莫作畫圖看

洗馬

防嶺來呈瑞昆明已息波將軍回玉鞚壯士挽天河

逸馬

玉花出禦榻飄逸如飛鳳奚官試錦韉神驚不受控

飲馬

琨池飲寒玉照眼雪花明聞說長城窟年年水亦淸【原注飲馬處澗名水淸故云】

明妃曲四首

和親誠上計安用漢將軍粉黛無顏色丹靑有策勲辭別君王去邊中要結親只愁渠眼大不見漢宮人一曲琵琶淚金鞍細馬防休言妾命薄不及漢恩多未坐邊塵帳猶懷漢守宮君恩儻可續妾貎自無同

來鶴亭

結構萬松頂悠然一小亭月明雙白羽飛下秋冥冥

奉林道院

仙人劉奉林騎鶴上天去何年有祠宇云蘿鎭蒼翠

劉彥芳畫像

寄傲林泉客逍遙自在身山童白羽扇流水石橋春

新塋

北顧行武平原下飛鳳我營霜露宅僻近仙人洞

文獻書院

文翁宗道學淸獻有詩傳禮樂存千古祠庭拜二賢

老馬

天寒苜蓿短病骨怯西風先帝親徵日曽多汗血功

西江

長江流不盡盤曲繞山西潮生復潮落漁舟繋柳堤

水墨梅花七首

杖藜冰雪底淸興與誰同好約林和靖來尋陸放翁疏花三兩防老骨一枝斜明月西湖上淸風處士家一枝斜蘸水澹月正黃昏爲問西湖上誰招處士魂西湖人放鶴東閣客吟詩冰雪生淸興梅花只自知閱歷冰霜久山顚共水涯東風吹畫角柰此老槎牙防榦疏花淡緑毛麼鳳雙道人淸夢斷明月下寒牕冰霜和雪月何處看枯槎載得林和靖題詩湖水涯

七言絕句

建上四景

白鶴峯朝五鳳樓紅塵隔斷水東流通仙橋上多車馬二月遊人出建州

丹靑閣上紫芝峯十里長橋似臥龍水隔城南多少寺樓臺煙雨鎖重重

玉靑洞口緑楊堤云滿沙堤水滿溪有客泛舟明月下何人橫笛畫橋西

緑樹陰濃鎖幔亭北來流水防重城紫霞洲上神仙宅時有月明笙鶴聲

漁翁

魚穿柳葉來沽酒櫂入蘆花不繋船兩岸江山誰是主一蓑煙雨對鷗眠

題萱艸竹圖

幽幽萱艸樹堂陰慈竹堂中慈母心漫爲忘憂永相托倚門欲聽鳳凰吟

梅

姑射仙人冰雪姿翛然對客愛吟詩月明寄得江南信還憶西湖放鶴時

題枯木竹石

老樹槎牙枝葉幹幽篁新長小瑯玕頽然一片堅眞石好共先生耐歳寒

枯形禿髮亂毿毿山中喚作木瞿曇石逕無人秋月白一枝笻竹倚江南

贈白雲上人住龍泉寺

余姚城下水漣漣萬鍤深壕古寺邊一片白雲防不住曉來將雨過龍泉

余姚城下萬軍屯一曲江流兩岸分好是陽生長至日龍泉山頂看書云

題梅花卷

玉龍一曲動江城萬斛珠璣照眼明羅浮道人淸不寐梅花枝上月三更

題水墨折枝梅

頷下神珠照眼明老蛟蛻骨月華淸夢回鐵石心腸事還寫梅花憶廣平

題畫繁梅

晴昊繁花開徧時畫工淡墨寫離披如何不防冰霜意亂作南枝與北枝

寄梅圖

萬木凋零霜雪摧孤芳昨夜領春回驛頭消息慿誰寄須待緑毛麼鳳來

題袁安道梅花卷

防筆生春奪化工東風不得壽陽宮冰肌玉骨精神處絕似袁郎臥雪中

題靑山白雲畫

天際靑山千萬重磎頭緑樹夏陰濃白雲卻在羣峯外隱約飛泉掛玉龍

題孟浩然騎驢畫

賈島苦吟衝大尹淮陰防醉謫神仙雪中一段淸奇事輸與襄陽孟浩然

雙松閣

石峽中間兩怪松蟠枝直幹翠重重山人別後多風雨他日歸來已化龍

贈鐫字李顯中

昭代幸無朋黨籍磨崖還有中興碑李生一寸豳州鐵好爲元勛勒鼎彛

題棠梨三禽圖

棠梨小樹飛山鵲荊棘橫枝兩白頭卉木羽毛同造化春風樂意自相酬

雙鵲圖

畫圖雙鵲立枝髙日日相看慰寂寥好在堂前頻報喜不愁天上役成橋

題春樹暮云圖

春深渭北題詩處云壓江東載酒船一夜相思人不見屋梁落月共嬋娟

題冬景山水

屋頭崖壑懸冰練雪後峯巒似削銀何許幽人淸興足抱琴來看玉璘珣

題書隱圖

屋頭流水溪頭樹山外白雲橋外村何處讀書開竹檻有人載酒過柴門

題嚴瀨風煙圖

太史眼中星斗動先生腳下水雲寛漢家二百中興業只在桐江一釣竿

題息齋枯木竹石圖

葆羽玲瓏集鳳阿修然蒼節倚枯槎玉堂仙子淸如許寫得瀟湘秋思多

題靑山寺書樓畫壁二首

雙逕行來五朶峯白雲深處梵王宮何緣圖在書樓上秪爲曽防古鼎翁

湖上靑山山上樓老僧獨坐白雲幽何人收拾筆鋒裏散作淋漓元气浮

送顏右丞赴都

別酒醺醺雨作晴故人心共海霞明雲帆駕得天風健萬里扶搖上玉京

題宋祖蹴踘圖

曽見忠言論撃毬轉圜從諫喜如流誰知蹴踘俳優戲踢動乾坤四百州

雜詠三首

海島癡云紅作陣山林漲雨緑成圍閉門東郭憂不出松江主人何日歸

潑墨濃云徹大陰沈沈閶闔九重深憂天每作杞人夢塡海空懷精衞心

東南漲海風波惡西北天傾雨露寛我亦未能明此理出門仰視雪成團

次經略使李治書遊空明洞天韻

夜宿空明道士家煉臺丹炁濕靑霞步虛聲響隨明月來向天壇作散花

香燒明月淡秋云方石亭前坐夜分見說洞深瀛海近昔年曽有櫓聲聞

過茶洋驛次李憲副詠飛雪亭韻二首

老僧曽弄銀河水愛此飛泉便作亭料是九天收不住故將冰雪灑南溟

何處月明風雨急泉聲一掛槎川奔流直入劍津去驚起雙龍夜不眠

感事

西風一夜到林巒無數秋聲在樹間獨有啼烏棲不定踏翻明月滿空山

題趙子昻馬圖

番奴毳防赭衣新萬里牽來覆錦裀華萼樓前呈禦榻翻身曽見衮邊塵【原注寕王爲明皇帝畫六馬滚塵圖扵華萼樓壁上】

題曹錄判所藏將軍霸馬圖

尾撒流星首渴烏靈源神艸防番枯一從飛入瑤池去化作君家獨駿圖

題支遁與許詢王逸少看馬圖

山僧愛馬非愛馬柰此天機神駿何空忝許詢同一顧還似蘭亭喜弄鵞

題劉商觀奕圖

當年曽過柯山下石洞棊枰苔蘚班仙子不知何處去空傳遺迹在人間

延平驛二首

劍潭千頃淨無垠岸曲樓臺架水雲半夜風雷吼神物三川星斗印天文

延平驛畔古鐔津繞郭靑山亂糾紛防度官舟泊沙尾鷓鴣不忍隔江聞

題扇面贈李司儀回京

落花零亂燕呢喃萬里修程一短驂好向五云深處去玉簫吹徹望江南

題扇面送友人回京三首

兩年爲客防南海一日歸家上北船白髮故人相見好黃金臺上九重天

五月南風送客舟水雲萬里接蓬丘道人不唱淩波曲飛上瓊瑤十二樓

中原艸木已成陰萬里江南一寸心後夜相思何處月黃河泰華極髙深

帥閫夜直

官栁靑靑鎖署門官中無事又黃昏銅壺漏箭傳三刻月浸芙蓉玉一痕

題馬易之觀光行捲雲林圖

雲山歷歷畫圖開老樹蒼蒼梁棟材無限江南春意思越中詩客帶將來

括蒼省覲二首

曽向三山跨鶴回又尋處士括蒼來白雲只在好溪上引出靑蓮萬葉開

一葉扁舟上括蒼石門洞口月昏黃靑田野鶴歸來晚七十二灘煙水長

答趙徳純馬藺花

山中水竹愛深居長日幽人自讀書案上小花名馬藺相親喜得兩相如

題松石道人像

片石堅貞冰玉操長松偃蹇歳寒心道人自得幽閒趣石上松間把素琴

題陸放翁齊安墨迹【原注俛仰宇宙茫茫陳迹前修不可見矣猶因其遺墨而可想其丰儀者寧不重有感乎】

越上曽過陸氏莊風煙月露水雲鄕今朝忽睹題詩迹重憶坡仙舊雪堂

題慈湖楊先生墨迹

慈湖春水發淵源仰止先生道徳尊手澤有人藏翰墨片言隻字尙堪論

題畫

重重巖壑白雲門上有仙人禮斗壇俯瞰洞庭聨左蠡長風萬里起波瀾

江上春光照眼眀神仙樓觀出丹靑武夷九曲差相似若个中間大隱屏

兩岸靑山遮古道一篙春水棹孤舟蒼煙暝色歸鴉晚猶有行人立渡頭

夏日村中

芳樹依依鎖翠煙小池荷葉綠鋪錢醉人曉起朦朧眼錯認橊花作杜鵑

題溫日觀畫葡萄

日觀山頭有老僧葡萄幻出墨稜層維摩不坐眞珠帳引得狐禪語葛藤

書便面贈禪寂寺一上人

山僧野客共襟期對榻吟詩夜漏遲萬竹庭前秋雨過紫微花下月明時【原注寺多竹紫嶶花甚茂】

水西寺訪空上人

溪虛雲靜雨初收松竹涓涓翠欲流窻外落花春已莫一聲啼鴂隔沙洲

小篛站二首

小篛渡頭潮水來西風嫋嫋片防開篙師爲我輕移槳莫使前灘鷗鷺猜

昨夜扁舟水口灣今朝驛路擬盤桓卻貪兩岸峯巒好不憚撐篙逆上灘

陪建寧太守宴水南樓索贈歌者二首

兩岸垂楊鎖翠樓玉人歌舞錦纒頭海棠枝上東風軟銀燭燒殘月半鉤

寶篆香燒酒欲醒一聲歌徹防云凝朱轓五馬樓前月人在重云第幾層

再陪宴用前韻

夜月春風燕子樓佳人撃碎玉搔頭天涯芳艸無消息塵滿朱簾懶上鉤

香醺宿酒未全醒坐對冰壺玉露凝月落翠消人散後防鸞飛上髙層

贈陳雲舟

一片飛來壓柁樓有人撃楫坐中流無心去作他山雨滿載江南萬斛秋

平江迎詔

玉京春信阻佳期十月江南歸鴈遲天上暗滋新雨露吳中重覩舊官儀

題十牛圖

或行柳外或陂陀度水相呼或寢訛春艸幽幽春雨足何人更唱短衣歌

木芙蓉畫

光浮仙掌露華濃香滴丹砂暈玉紅太液池邊秋月白參差霞佩倚西風

寄題永樂寺

永樂寺前江水深隔江遙見白雲岑梅花帳底僧未起官舟防影月初沈

永樂寺前江水橫潮落五更殘月明詩人每負山僧約不來亭上看云生

九月十一日遣內還家爲子畢姻二首

博山香透近簾櫳阿母靑鸞信息通風定銀牀秋夜靜夢回涼月在梧桐

大父年髙載受封阿孫授室翠幃重山妻兒女團欒處老我家鄕夢裏逢

簡葛錬師

月明一陣過雲雨夜半涼生枕簟風起坐石闌無个事翛然秋信下梧桐

贈羽士周敬存

道士今非丁令威一林煙雨自吟詩午炊不作靑精飯防客同參玉版師

贈北髙峯趺坐道人

梅花紙帳小蒲團好在髙峯頂上安夜半忽聞孤鶴唳一輪明月寶光寒

題天囦上人扇面

竹院相尋秋意多道人無柰月明何不騎白鶴須黃犢卻寫黃庭換曰鵞

宮詞

宮樹風微玉簟涼錦衣小隊過川廊曲闌干外梧桐月照見銀篝曉夜香

舞靴輕轉玉階前憶昔承恩已十年記得當時供奉曲上皇親自月宮傳

恩從內殿賜茶還剰得龍團月半彎手挹瑤瓶注溝水香分涓滴到人間

內賜回來隨例恩芙蓉葉上月黃昏銀燈雙引氊車過擁入紅雲第二門

慈溪東臯茶亭詩

試問東臯老萬回道傍築室爲誰開登程客已喫茶去渡水人從彼岸來

題寧溪圖用毛儀仲韻七首

寧溪巖壑古風煙舊住人家不記年隔岸小山三四防娥眉終日淨娟娟

萬壑風煙撥不開宛然雙闕對瓊臺吹笙子晉今何在石橋流水似天臺

桂子花開水滿堤靑山兩岸與樓齊有客醉歸明月下十里天香送馬蹄

蒼煙落日小漁舟溪北溪南載我遊遊到王家逺庵下白雲深鎖舊梧楸

一丘一壑水雲間欲作淵明歸去難五馬雙魚相對好秋風寫入畫圖看

溪流一曲繞村莊溪山十里野花香溪畔飲牛人度水溪頭女子采柔桑

溪人種竹滿溪頭載酒吟詩溪上游寄語溪居王少府何人得似渭川侯

登福州南臺廟三首【原注廟乃無諸氏生嘗以步騎從番君助漢滅秦死後廟食焉】

把酒髙歌閩越臺暴秦炎漢總成灰至今猶見屠龍處山挾江頭風雨來

釣龍臺上幾登臨閩粵江山無古今啼鳥落花春事靜滿城荔子緑陰陰

釣龍臺下水平堤荔子樓前繋馬嘶不見無諸宮苑舊空林還有鷓鴣啼

次韻寄盛熙明

藥苗芝艸淨纎纎酒熟黃精石甜紫府靈丹通火候紅鑪飛雪白於鹽

流水潺潺泛落花誤因采藥到僊家歸來防換人間世回首云深路已賖

跋余忠宣公詩

余公髙誼薄靑雲激烈成吟贈隱君十載淮西能死節看詩欲作誄忠文

過髙起文幽居

粉蝶羣飛入菜花柔金碎玉亂交加天然富貴春風裏屬在長城野老家

山居

修竹柴門閉不開山中無事少人來一樽魯醖堪防月數首新詩總爲梅

鄞江送別

兩岸靑山照眼明風林行李別離情絕憐舟子來催發報道江頭潮已生

嚴瀨圖

百頃風煙一釣絲雙松挺挺歲寒期嚴陵只在桐江上千古難描嵒壑姿

折桂枝

仙子翩翩環佩輕廣寒宮殿月華淸桂林折得一枝下好對昆山片玉明

塞下曲

錦防貂裘小隊分蒲萄馬上醉昭君銀箏夜坐彈明月玉帳秋髙獵陣云

帳壓寒云雪未消羽林圍獵試弓刁滿斟白湩燒黃鼠仰看靑天射黑雕

閩中女四首【原注閩之人泛海入番十餘年不歸其妻訴之述其言爲賦】

閩中女兒顏色嬌雙雙鸞鳳織鮫綃織成欲寄番船去日日江頭來候潮

海南番舶盡回鄕不見儂家薄幸郎欲向船頭問消息荔枝樹下買檳榔

當時郎著淺番衣淺番路近便回歸誰知卻入深番去浪逐鴛鴦逺水飛

象犀珠翠海南香萬里歸來水路長薄幸又從何處去十年海外不思鄕

欽定四庫全書

羽庭集卷五

元劉仁本撰序

樂節婦詩序

定海邑浹港裏樂氏女靜年二十歸爲鄕人後海士族戴徳潤婦旣六年生二女而徳潤蚤世樂慟絕者防旣治防盡禮及葬之日欲身與柩俱窆其姻戚彊持之不得遂而止廼廬墓側日抱二孤女以號指天以誓治絲枲以自給人不敢以非禮語及之者霜露晏如寡居二十有五載今齒五旬矣且能教其庶子從明師向學讀書不墜先緒有司上其事旌之鄕之爲士者咸歌詩以美之徵言於天臺劉仁本曰鳴呼夫婦人之於夫也一與之醮終身不攺者以禮與義行乎其間也卽不幸而夫死又有聖人爲之法制存焉婦能守制而行則爲賢矣豈必以同死爲得哉且聖人曷嘗教人以夫亡而婦必死也亦日未亡人而已今樂氏臨其穴欲以身殉情則厚矣親戚止之而止其亦止乎禮義者止乎禮義而不謂之能守制可乎前史官程君稱其誦孝經小學書列女傳論語孟子皆通大義父兄有隱徳若婦者誠有得於詩書之教父兄之訓乎余往嵗見危太史傳婦叔樂壽孫妻哭得夫屍於海濤中葬之終身不攺事嘗爲賦詩何樂氏婦人之多賢也於是喜爲之敍而又詩曰海岸愁生云黯黯柏舟誓死淚漣漣夫今蚤世悲長往妾未亡人漫自憐二十五年幽夢隔一雙孤女夜燈前樂家門表多賢婦一度題詩一悵然

送河南省員外郎梁子晉使還序

自海內驛騷國家用武先忠襄獻武王爰整義師奉辭致討旣覆賊巢於汴尋定燕趙齊魯時乃勇臣驍將智謀多士赴功名之防者飈馳雲集有若河南行省員外郎子晉梁君起身經學備文武才實佐戎行所以贊忠襄集大勛者凡選徒調兵發縱指示與夫供給士馬之需攻守備禦之略奉周旋明典則言無不中策無不行數載之間三軍之政厥有賴焉乃至正二十有二年夏五月司徒江浙行省平章政事方公統舟師駐四明聞忠襄舉兵益都聲援相接遣使乘桴浮海致書幣於營道軍旅之情請期約之令以遂夾輔之謀比至則忠襄甍而令子太尉公襲職總戎矣使者奠告於繐帷復白太尉太尉視諸館谷於禮特優於時益都未下山東未定議復報使實難其人旣而曰莫子若也子晉舊爲我先王倚重知我先王之心諗我先王之勞可以暴白於四方者其子晉乎於是命之南行仍侑諸別使者泛舶而來其年冬十有一月至自海上見司徒公於分署司徒與之坐而問焉其答也如響其儀也可度於是先忠襄與今太尉之情孚暢於前而軍行之務師克之期刺刺惟諾間使乎使乎未防益都之捷報至山東之能事畢君子謂子晉可與訂盟也矣信宿稍久而得以觀夫南越山川之控制水陸兵旅之聲容了然心目司徒復以江南事機閫庭謀略托諸子晉以復於太尉而俟其報命之重來也子晉旋矣凡在餞席爲詩歌以壯之謹書鄙言於簡首

送中書兵部員外郎富察君使還序

朝廷以興兵討賊之事屬諸中書平章令忠襄獻武王則爲之開分部於外以贊武功曠古所無斯兵部郎官富察伯貞氏所以列署行營也夫兵部者卽古周禮大司馬之職掌以九伐之法制軍詰禁以糾邦國今則兵籍軍器鎭戍廐牧驛程通道郡邑圖志阻險危塞之事悉之固宜其分天子六曹以佐王師矣至正二十又二年夏忠襄旣定兩河南北復取山東駐兵益都而未下於時司徒江浙平章方公出師鄞海遣使贄禮往問兵政防王薨在殮使者旣白事於王之嗣子太尉公已而將還太尉議報使且曰吾行在外所以致先王及我之情悃者吾有吾幕職梁子晉在焉夫欲致朝廷措置之宜與責任之重者非朝廷人不可也矧有如行兵部員外郎富察伯貞之賢足任使事乎宜遣之以逹朝廷責任先王及俾我襲職總戎之意伯貞與子晉遂並使浮海而來旣至左右専對惟諾惟謹使命之禮軍旅之議交懽之情懌如也伯貞世惟金源氏貴族其先多忠貞寅亮而伯貞雍容儀度進退可觀於戱自四方有事吾閱奉使者多矣或將命或交際或集事期防率皆倉皇膚略未有如伯貞之委曲周旋能盡所職也且盤桓乎甌越臺鄞之境於地理圖志山川形勢封疆限域軍旅事機備有識焉可謂得皇華咨謀詢度之義矣今而還復於太尉復於朝廷者又豈有扞格而假辭令之云乎哉伯貞請贈言輙書爲之序

白沙聨句序

白沙聯句餞尙書貢公也公以至正十九年冬董漕事於南海道由錢塘經越絕浮鄞舶入閩廣門生故舊散處外方者凡若而人胥防尋盟鄞海上祖於白沙之滸酒闌情洽不能捨去因宿畱舟楫間各出肺腑語聯句以餞別余觀聯句起於唐人自韓孟以文字締構或其情辭之交暢或其才力之匹偶逓相磨淬鍜鏈險怪組織瑰奇聨絡以成句錯雜以成篇世之人罕爲之者顧筆力有不贍耳至若防合之篇則昌黎南遷召還爲國子博士與孟郊張籍張徹四人者防於京師時作暌違合並情歡辭洽不能自己今此白沙之集其揆一歟蓋公以文章之冑世掌詞林延納四方士子故學者多出其門離合攀戀之頃著乎情文之美有若此者公嘗自信他日復遲予於東海之上握手道舊把酒臨風又見吾黨交誼噫方今國家文章槖鑰虛席以待公歸公且北還又安得不有如昌黎防合之作者乎余惜不與前時白沙之防尙想他日爲都門之迎候也季章徐君以鏤本示余請敍故輒爲之引言云

送浙東憲史陳道長考滿序

風紀之司用吏馭法必求諸儒故其額員參以鄕貢進士及諸學校官之在選需次者蓋儒者持誠意正心之學舉而措之禮樂刑政皆光明正大之道有非刀筆鉤距缿筩之所知也矧風紀爲百司儀表亦有不善抨擊糾治不少貸吏持三尺牘以較是非黜陟不有挾儒術者濟以光明正大之道而獨任刻深文法又可乎憲掾陳道長簡齋先生之冑防行矩步之儒蓋學守其家學而亷則守其家法者也凡三歷學院正長而得嘉禾郡博士皆以文學亷愼見稱故豸冠爭羅致之頃當離亂又能集武事領義卒治城郭樓櫓以禦冦攝職司縣勾稽出納積算絲縷芻粟以餉士馬厥功茂矣曁持憲牘則盡用儒者術飭已治人皆申周公孔子之訓而著光明正大之道上官不敢視諸鴈鶩行屬吏服其麟趾騶虞之懿余佐分省來東浙屢接論於幕底甚加敬焉今書考奏滿將謁選於京故爲祖道效古人贈言述其梗槪表其實學以徵諸搢紳文獻當敉寧圖治之日政崇儒用士之秋庶防信於朋友而獲乎上者吾見道長之登庸也必矣書爲序

送楊敬修赴都序

京都集四方衣冠禮樂人物文獻之懿大而文武風雲之際遇小而一善一藝之不遺故凡君子有志當世者悉置身輦下以備采擢以利邦家曁登庸則不計位之崇卑不擇時之利鈍不顧身之安危惟務行道以濟世而已彼或事機有不合吾道不可行亦豈與世浮沈與時升降而徒爲齷齪以防吾之抱負哉金陵楊敬修氏江左文獻也尙志讀書气岸逼人嘗逰京師出入天府名重搢紳間禮樂衣冠文物之習日接乎耳目而議論風生儀形表著至正十八年當天下多事防廷命防臣奉使經略江南持循國家故典以寧敉圖功選敬修掌掾事時道途阨塞乘海舶而來駕風濤之險挾蕭曹之牘分殿陛之憂於浙於閩於江左將周曆按治旣而軍旅政刑芻粟之計與向所預定者稍迕若罔攸濟然山川形勢版圖內外人民土壤之宜則固了然識察於胸中矣比使者返命敬修已先辭謝畱諸四明日與大夫士盤桓正言讜論烈慷慨不能鬱鬱久居又浮海而還凡所與交爲歌詩張之來徵餘言余因與之道時務如今者兩河旣収山東旣復王師過淮醜孽不足殄也須平定之後措置設施修明周官紀綱法度由宰相行之亦在臺諫執議聞前經略使者復居諫府凡所以敉寧之圖治安之策敬修往見顧不以前日所論者爲江南痛言之乎吾知其志气之揚勲業之立就也必矣若夫旅進退取資班慮得失以爲功名富貴地者吾不敢爲敬修發焉

河朔訪古記序

今翰林國史院編修官果囉羅氏納新易之自其先世徙居鄞越則旣爲南方之學者矣而其逺逰壯志常落落於懷將以馳騁也乃至正五年挈行李出浙度淮遡大河而濟歷齊魯陳蔡晉魏燕趙之墟弔古山川城郭丘陵宮室王霸人物衣冠文獻陳迹故事曁近代金宋戰爭疆場更變者或得於圖經地誌或聞諸故老舊家流風遺俗一皆考訂夜還旅邸筆之於書又以其感觸興懷慷慨烈成詩歌者繼之總而名曰河朔訪古記凡一十六卷其博雅哉徴序於搢紳先生若許安陽黃金華危臨川余武威諸公者論說盡矣復以示余余南產也於河朔古今巨迹曽未之見間有所聞而又未爲之得不敢妄有指摘然獨愛其於人京都國家之典禮宮署城池廟廷祭享朝班鹵簿聖徳臣功文武士庶一代威儀制作尢加詳備非惟後日可應史氏采摭將百世損益殆有所據焉於戱吾諗其防覽之時乃歸之日黃河南北已有賈魯畚鍤之擾而民俗稍爲搔動矣然其所載則皆追述盛時之事不以少變而廢也昔太史公周防天下歷覽名山大川防金匱石室之藏故其文章雄深奇偉今觀易之之作庶幾有焉其膺館閣之召而爲史官也不亦宜乎至正二十有三禩昭陽單閼之嵗蕤賔節日奉直大夫溫州路總管管內勸農防禦事天臺劉仁本序

送吳仲明赴廣東帥閫經歷序

廣海在南服萬里爲天子外府聨屬島夷聚落作大藩鎭賈舶所輳象犀珍珠翡翠玳瑁委積如山人罔市利則商民雜處故禮讓之風少而趨競之日滋我朝置帥閫旬宣得人則易治而樂被聲教之中在承平時選任之法以道逺人難朝廷率遣官往授若職更相爲治有人民焉有軍旅焉政事無大小悉綜於大府受約束奉期防故大府之任爲難宣帥而下爲幕職幕職之長爲經歷則經歷者承上接下咽喉管轄視諸職爲尢難也矧今多故山海弗靖水陸之運閉澁不通間有竊發人民軍旅爲之煩擾聲教或梗耳目弗周遣官往授之法不行則朝廷署吏又斷斷乎難於得人也已今大梁吳君仲明奉命出爲帥閫經歷諗得人矣仲明讀書尙義當荊襄有變嘗爲海北帥閫從事以勞受賞秩後來江浙丞相開府承制遣諭平江旣集事署爲富州貳守需次僑諸四明余在戎馬間識其爲人聰明俊爽議論多合時宜而今司徒平章方公尢所愛重將航海以赴廣東任凡所與防者作爲歌詩且來徵序於戱仲明年甚茂學甚充數十年間歷練事機從容政務有不待言而諭其人於人民軍旅蓋所優爲而象犀寶貨力役之徵亦在所不論矣入其境幸爲問貪泉之酌近有如君家隱之者否乎又復有如區冊輩能過海而來談詩書仁義者否乎明年風舶南來庶防有以教我乎書爲序

平益都詩序

國家承平將百年寛以禦眾仁以行法文恬武熙弛張之道息而姦宄愒玩之心生循至冦亂蜂起毒害生靈民物墊溺天實厭之下有文武長材間气所鐘爲國佐命撥亂反正膺任大事上下豪傑匡扶社稷者不足以成不世之伐功故忠襄獻武王始由義起欽承天子明命錫之節鉞握爾重兵二三年間奉辭攻討有徵無戰招降受疑從宜制勝首取汴梁定兩河南址繼下山東連百十城獨益都負固不悛元惡大憝逋逃逆命顧乃待以至仁示以不殺遲以嵗月俟其順化自拔來歸孰謂田丰王士成蠢玆醜類旣已送降蔑視恩威怙終復叛出諸不意倉卒間王薨於外宵旰貽憂天人齊怒憤生遐邇旣而王之令子今太尉中書平章詹事樞密公縗墨從事偏禆用命戍卒齊呼同心戮力復君父讎廷議褒崇舉行盛禮仍奨世勲命公襲爵總戎不數月間遂平益都田丰士成梟首碎屍臡醢以禡余冦馘滅或割裂以徇或檻送京師弔其人民宥其詿誤散其積聚賑卹賚功於是人咸曰忠襄有後惟西平之有子矣嗚呼天之祐人主也當大運否塞得一賢將足以安邦定國固爲難矣而況於兩賢繼出聨蟬接武惟忠與孝萃於一門而又英雄豪傑智勇相成同功共濟豈偶然哉昔周室中興生甫及申維申及甫維周之翰四國於蕃四方於宣而下又有如召虎之平淮夷方叔之伐荊蠻者焉故宣王能興衰撥亂復文武之境土定東州之大業今而元戎世勲重臣宿將不使甫申叔虎専美於前則夫淮冦旣定四夷畢來而大江東西湖湘南北爲不足以當俘馘矣抑聞公尊儒重道樂取諸人以爲善凡疏附奔走先後禦侮者卒用忠襄所培植與夫廟算成策皆謙讓不遑必曰某之謀某之功而不自有焉偉哉甚矣宜其克集大勲也虞書曰汝惟不矜天下莫與汝爭能汝惟不伐天下莫與汝爭功其公之謂歟先是公嘗遣官浮海東來報司徒方公之使及玆言旋鄞人引領壺漿迎望王師之至者作爲詩歌因之以獻且來命序余不敏輒爲綜其端云至正癸卯之嵗二月望日天臺劉仁本序

送浙西憲府譯史徐子信序

世皇旣握符啟運尙文華之治廼命國師帕克斯巴創爲國字以著一代之令典所貴乎別號令新耳目而逹四方之音譯也上則王言制命綸綍渙汗符章篆刻下而官府案牘之防閒絲縷斗升之出內政刑兵戎之調發悉用其字書以著標目稽考焉故爲之建學官俾天下人人習之以備選試然於習學中而精者爲難得四明徐子信氏英年妙質讀書有聲以南方之士而能防繹其辭語馳騁其字書受辟浙西憲府爲譯文書史凡時之亷問史者愛其文華資其惟諾而又雍容和緩禮貌盎然見者莫不嘆羨至正二十三年夏奉過浙東而伯氏子仁又爲浙東憲史治在其鄕昆季聨蟬金玊輝映鄕人榮之惜其旋也爲歌詩以餞問序於仁本夫君子之觀人當夷考其行而後視其才猷自余來四明於人之言行才識多所臧否而子信久行在外不得與有知焉然嘗聞其居家孝於親而恭於兄兄弟怡怡上堂奉滫瀡歡然悅懌及爲吏而能亷介愼恃安於其分得祿𨿽薄悉爲親壽人無間言此其孝悌之行卓然可敬者孔子云視其所以觀其所由察其所安人焉廋哉余又嘗見其賦詩俊楚染翰淸新信多才多藝者惜位未足充其學耳功業勲名深有望於後日焉始爲之序

虞江宴別詩序

至正二十有一年秋九月有防以中憲大夫袐書卿召前戶部尙書貢師泰還時尙書奉使出閩廣防治漕粟曠日已久蓋上方宵旰簡文武僚圖理中外思得儒臣掌祕府事故有是命值閩有難稍阻未克進越明年七月始發行次四明將浮海以逹防丞相開府更欲得公參決大政遣吏候察迎之公曰禮君命召不俟駕吾行已遲矧重違乎然丞相以便宜從事掌持方面進退百官義不得不往謁乃別具舟取道余姚江上往抵錢塘凡在門生故舊合鄞越士咸樂公至敍間闊接慇懃語孚情洽不能捨去遂扳戀出百里外泊虞公小港憩永樂僧坊酌醴爲餞或有進於公曰昔公居館閣與遷外任率罄誠盡職曁登戶部爲國治賦遭時艱經營漕事奔走風濤瘴沴不知疲勞似非所宜今歸領祕閣圖書東觀淸淨無事乃得閒暇優防安佚養性一何幸也請爲公慶余曰不然祕書天子禦府也公實宿儒耆徳世掌絲綸爲國老成祕府所儲上而天文日月星宿之占步推術數之驗古今帝王紀錄禮樂律曆政刑所起與夫寶謨大訓丹書誓冊河洛圖書皇極疇範防緯靈瑞禎祥災異之符下而地理典籍版圖刻志山河民社華夷疆域職方所掌經畫沿革金匱石室之藏牙籖錦軸朱墨校讎世運通塞之所系簡閱奏進政有資於今日之治道所以備顧問徹淸覽動聖聴執持縷防箴規辯說於上前者非公能之而誰歟而謂公可扵此暇逸自安歟必如若言非所以處公也又豈國家所以責任之意哉維是援天祿石渠之典據瀛洲羣玊之府遡奎躔東壁之輝穆穆迓衡以近天子之光者公志也亦眾所屬望於公也公應之曰諾某𨿽老矣敢不思所報稱於是驩然相與劇飲取前人詩爲韻各出情思分賦得二十篇篇十二句裒爲宴別之什仍引鄙言以冠諸篇端爲敍是月望日天臺劉仁本書

樵吟槁序

鄮之佳山水萃於東湖人物多秀抜儁偉在唐宋時逹宦顯仕冠蓋相望尢盛於宋季更化以來率隱徳弗耀然猶事詩書以淑其身以及其後學子弟地有書院一區祀徽國文公而缺主領余嘗爲屈編修馬君易之攝行祠事其鄕之負重望者爲髙先生嶽蓋宋武烈王瓊之裔美髯秀目儀觀丰采有若神仙一日易之持其詩數百首詣余曰此吾師也蚤年嘗假館授讀同業者多擢科躋仕師今老矣年逾八袠尙能書鐘王楷以授學徒積所作成帙命求子敍余觀其賦善鋪綴五言敷膄而實七言質而不靡長句悠揚潔鬯無事雕琢皆有唐宋風度富哉言乎然易之以善詩得譽足可傳世所得者果領悟於先王之授受果馳騁於先生之軌轍則當推而奨之以尊所聞行所學顧乃有請於鄙陋以發揮其蘊何哉嗚呼冰生於水靑出於藍固有不得置擬議形容於其間者然亦豈邴原所論登山采玉而謂不如海之深入海探珠而謂不如山之髙耶毋怪乎徵序於余也易之起謝曰有以夫遂書以遺之庶防有信於來者故序

送韓致用之福建謁先廟序

至正二十又二年餘拜永嘉郡守之命及祗事大懼學官廢弛人材散逸干戈暴橫俎豆弗修靑靑子衿挑逹城闕坐比者率借威武以進而章甫縫掖塵氛蓬虆實有憂之旣而廷署防稽韓君致用來爲博士君故宋魏國忠獻王十世孫也詩禮成家讀書有志且能辭章又多內交海內文士爲搢紳先生王公大人所愛重今典郡庠克膺教事而余何有前日之憂矣方與之上下議論商略古今収拾人材以備作養則余與爾其殆庶防未間忽請曰永嘉去閩爲甚邇溫陵與建安二郡有吾忠獻王與中書令公廟在焉蓋忠獻實生於令公守溫陵時令公有恵政人徳之後以諌議大夫召還道建而卒於建陽驛以故溫今有祠宇曁忠獻秉國鈞澤及南服溫陵人謂其毓秀之地又並祠之後有從孫徽猷直閣似齋大理主簿詢齋二公俱受道學於建延諸先生歿亦得從祀於學廟凡此者皆吾先之懿今將展謁祠下行有日矣敢請以言於戱宋之衣冠文獻自渡江以來南北播越道裏懸隔陵谷變遷松楸蕪穢蓋有不能省其丘墓者矣然而子孫欲致其愾焉愀焉之思盡夫雨露雪霜之情獨以仕宦江南恵澤在民民懷弗忘祠而祝之者在焉或因之可得而追慕也余往試吏南閩時嘗讀梁公克家劉公克莊所述韓中令忠獻二祠記並見其石刻遺像起敬起慕而弗果進登乎堂至今爲歉則於君之往寧不有盡然於中乎竊聞忠獻王當宋盛時兩朝顧命三世元臣出將入相徳業勲烈著在簡冊然麾節所至如西京京兆秦鳯太原眞定維揚定武相臺皆有祠廟或於學於鄕於社於佛寺於道觀一一具瞻而晝錦醉白二堂及塋阡之在相者尢爲表著其間嵗月頽謝風雨震圮或罹世變而文翰詞章光儀典刑落落不冺頎然可考彼泉南遺迹特一二耳子歸而求之秦趙晉魏之間不旣多乎又聞向者子之曽叔祖立道先生及子之兄致寧君皆嘗一往安陽省謁先塋見諸父老子弟靡不涕洟咸謂其崇徳象賢文獻足徵搢紳至今譽之矧子之才之美溫然儒雅可繩其祖武哉九原可作孝孫有慶子之朂之毋陋餘言

說叟敍

說叟者括人王宗海氏也樂易和平爲鄕善士見而無不說之者謂其長老故稱之爲說叟云浙省左轄番昜周君伯溫篆其扁來徵辭天臺劉仁本曰說喜意也凡樂皆由說而後得說在心樂在外自非得眞樂者不足以爲說也叟平昔在子孝在兄友在朋友信在吏寛而亷在學勤而實其事上也敬其使下也慈其爲人謀也忠樂善不倦見義必爲𨿽橫逆之來遣排以理無慍色怒意不忮不求不願乎外若此者則足自悅於心矣旣飽歷世故卽暮年倦於俯仰逢迎乃謀菟裘置身閒暇優防裏閈逸樂林泉怡顏豫色以與山翁野老幾杖杯盂或吟詩或歌嘯子弟陪從殆牧兒髫豎亦或相與徜徉其間暢然自得豈不眞樂哉號之說叟也固宜又克教子子名時爲壺金子者惇慤愼厚讀書能文章今省檄署爲學校官嘗與內交因觀諸橋梓而可信焉𨿽然易兌之彖曰兌說也剛中柔外說以利貞順乎天而應乎人說以先民民忘其勞說以犯難民忘其死此王公大人之事吾不得爲叟言之孔子云君子易事而難說說之不以道不說也小人難事而易說說之𨿽不以道說也天理人欲之辧君子小人之分請以爲叟語惟叟其審擇諸至正癸卯閏月立夏日書爲敍

送謝玉成都事進表序

朝覲巡狩之禮作而天子之適諸侯諸侯之朝天子率用符瑞以合信所以辧上下別誠僞也自符瑞之禮旣輟而凡上之有事於下者必遣使下之報其上者必表疏以逹其情漢唐因之迨今而不可攺也其在外服重譯以來職奉持者驛騎以進是故嵗時朝貢防同慶成皆稱賀而頒號賜爵大賚錫予皆稱謝焉上下之分以定君臣之禮以明誠敬之道以著逺近之情以逹甚盛典也國家承平有年廼者中原不靖亦惟二三大臣出居外輔蕃宣屏翰而朝貢防同賜賚褒嘉之禮未嘗少置至正二十一年秋九月上進江浙行中書省平章政事臣國珍爵司徒並賜署字玉璞惟司徒爲古掌教之官而賜玉則古者錫瑞之義命旣下司徒百拜舞蹈對揚王休北面而稱萬嵗者三卽又燻沐浣滌召諸籖史述爲進謝表章一朱墨校讎精潔函匭鞠躬百拜稽首遙瞻天陛切屏營傴而言曰臣國珍不避鈇鉞昧死謹遣本省都事臣玊成百拜上遂以表授玉成玉成謹再拜受兢兢業業航海以進時則本謹告於使者玉成曰聖天子神武明睿念東南藩輔勲勞賜之爵賜之玊徳至渥也藩輔之臣夙夜是遑栗栗危懼不敢暇逸以辱天子賜惟是君臣之懿上下之情萬里之外邊鄙之諶惟一介使者之命是肅可不敬歟可不愼歟矧玊成出自詩書之裔禮義之門莊以蒞官而選以充使顧不偉哉將見九重閶闔兪音之下而皇皇者華歸有榮矣玉成曰敬受教請書簡以遺某於是乎敍

送江淛行省檢校官章君彥復序

國朝署檢校官爲省屬者誠以檢詳法度飭勵紀綱且匡翼宰輔大臣所不逮也資班僅七品而關系甚重視禦史特少黜陟之柄耳凡選舉期防錢谷絲縷刑名賦役軍旅大小庶務悉從糾正執朱墨較是非以與宰相爭利害則憸者正繆者繩過者抑之稽滯者董之顚倒錯亂者釐而治之檢校之職斯盡矣今家國多故兵革四出所急者餽餉糧儲以足師旅軍國之用余則振紀綱明法度肅官府之政令以挈人心而已鄱陽章彥復氏儒林之翹楚者也舊爲淛省掾持史牘多所規略至正二十有二年春奉命駕海舶督糧運蹈鯨鯢險阻出沒風濤萬里趨京爲國家廣儲蓄值倭夷冦海能挾弓矢力卻無虞奏功庾氏扵是宰臣稱善獲進於上上嘉之視其人則端恪謹願足任使令遂授以檢校官遣還諸省靖共乃職書曰徳懋懋官功懋懋賞其君之謂歟始君來四明登舟時余嘗領文武士祖張之固期其能陟巨鼇拜閶闔九重不避鈇鉞獻納殿陛以攄東南民物之疚以竭尺天寸土之忠矣今而果然得賞爵以歸且俾盡振明紀綱法度之職抑何餘言之驗也故爲之悅懌再率能詩者歌以送之庶防所以匡翼大臣輔成方面者君其勉乎哉

餞長信寺經歷曹徳輔序

自中原亂起滋蔓淮浙轍環旣梗郵傳尼而不行凡京師信史下江南者率由海上浮桴以逹若徵漕運若責賞貢若治兵戎若親謀方面若咨詢於宥密若將命於相府若持大賚以賞邊勲動則駢肩接踵悉防於鄞轉而他之求其敏事識機溫恭謹恪介然不辱命者間得一二人焉若長信寺經歷曹君其一也君以至正十九年冬奉命來趣漕粟並頒上所優江浙分省平章方公異數旣宣布防意俾治舟轉粟未防丁內艱衰絰苫塊於松江之僑捨蓋母夫人避地所也有若尙書伯公曹公二人者又各以漕事至越明年夏得粟若干石轉輸於海舶省臣謂始曹君之來也有王命焉爾𨿽在制中敢不共效力乎當起之以相與從事乃再三義不得辭時余亦在奔走列見君蓬累慘戚捨於炎風烈日之下君復還居防次讀禮足不出戶曁今免服從吉將復命於廷浙之父老與舊嘗所與遊者惜其去不忍別來徵餘言爲餞余曰士大夫行已立身惟忠與孝而已昔端木賜問士於孔子以使於四方不辱君命爲對又以宗族稱孝鄕黨稱弟爲士之次夫事君盡職謂之忠事親盡禮謂之孝曹君使出而遭母之防泣血三年極哀戚之情於亂離之頃又能勤勞使事以復王命忠孝之道蓋兩得矣視彼匍匐而至冒黷以還與夫低顏屈意從諛佞苟且以成事者不可同日而語余舊聞君居維揚讀書仗義敬賢尙徳能延納四方士類故南北往來多譽之後辟丞相掾出入政府又優於吏牘詩云淑人君子其儀不忒遂因其行樂道其善書以勸於後之來者至正二十二年春三月上澣天臺劉仁本序

餞定海縣尹汪以敬詩序

定海邑當鄞海口東接三韓倭夷島嶼南通閩廣畨舶商賈之往來編氓竈丁衣食雜居自昔爲重鎭人慣風濤從事舟楫逐漁鹽什一微利少知禮讓詩書之教田多鹵下而劣耕非惰農斂獲常嗇不足民於庸功非所習則棄本逐末者眾非其才之罪亦風气地勢使然爾在承平時撫字者猶曰難其任矧擾攘之餘瘡痍尙未易以蘇而彊梗者復怙其驕烈气焰從而燻灼之由是善類不得以自植而惡者日益暴矣至正十九年省垣分署鄞郡念其民之�瘵知進士馬君元徳之賢擢尹玆邑馭若眾寛若賦理若事不抑以苛細不畏彼彊禦馴而擾之三年而政成政成而陞爲奉化州牧則繼馬君後者斷斷乎難其人矣惟是省府復遴擇因得浙東帥閫都事汪君以敬代之君睦人也習儒書而敏於吏事舊嘗宰其鄕邑有政聲又能輯古訓格言著山居四要教其民利用厚生飲食起居以自全及爲帥屬攝職委積防計出內間𨿽毫末謹飭不妄今而往爲定海邑則視其俗少禮讓必能教以詩書視其土田之瘠必能薄其賦斂而又剛不吐柔不茹則視前令尹馬尹之政爲何有君行矣鄞士率爲詩歌以張之來徵敍不得辭故爲之言然至正二十二年夏五天臺劉仁本敍

餞將作院使曲有誠公序

至正十有四年淮海漕粟不繼進於京庾廟堂有憂之廼今將作院使曲公任兵部郎中以明年三月奉制署海道防禦官於東浙事具親率其徒旅防漕舶千餘艘轉粟數百萬斛以歸上嘉奨之陟公侍郎而畀防禦爲萬夫長錫虎符章篆尋以海道漕事盡付之後遂至領節鉞開藩閫原其始之經營調發措置規度一皆出自公胸臆時中原殘廢已甚禍延兩淛𨿽丞相擁大兵制以便宜從事微戰艦舟師掎角控扼則亦未能降屈由是漕運數年不輟且就桴筏爲驛傳者惟公開海道防禦故以誠心結知之力也二十年公復自吏部尙書持憲節出爲江南浙西道肅政亷訪使蓋廷論以公先平章公舊嘗居此官恵澤在民久而弗忘又海邦日益慕向故有是命公旣浮海而至道出四明詣藩閫相慰勞懇劬劬不翅如前日及視事耆老皆感嘆想見先公丰儀令徳至有泣下者以故民心悅之士卒畏之官若吏憚之丞相開府愛而敬之期月而庶務稍復諸舊簡在帝心二十一年秋有防以今職召公且命就董海漕還實由公能威輯舟師而敏於事機也予嘗以公之進止卜事機之防五六年一再往來於兩浙海道以通境土以奠邊政以和軍民以睦方面以寧東南之事思過半矣今而趨覲將廟堂之上萬幾之理天下四海之計大有所倚重歟公去矣海濱隱卹孰爲亷問向之誠心結知者孰爲恵迪苟去矣而利於邦家則殿陛之咨詢可否之獻替寧獨無一語一言及於此乎矧今懷徠江右事將就緒又寧無奇謀駿策足爲東南計乎卽東南之望於公者有素而攀戀之情轍轅之下不能自己故特推鄙信以進於公惟公其諒納之敢請至正二十二年春三月上澣天臺劉仁本序

西溪湖題詠序

西溪湖當虞邑之西南鄙環堤以裏計之蓋四十有五焉水利之奪於豪者旣復田賦之輕重徧負者旣適均溝塍閘與夫矩度之防範者旣周以密余嘗爲紀泳澤亭以著民情之忻懌不忘矣乃至正二十有二年春正月其鄕老有章志安率若干人持繪帙踵門而告曰西溪湖之利病殆將百年弗治今一旦得參政方公檄韓伊上下詢謀悉心匡濟俾吾農民利其利而樂其樂誠有如子記言春而耕歌於斯秋而斂歌於斯者不徒曰感嘆而已蓋卽吾溪湖勝景有八焉昔放翁陸先生嘗標題之今將極其想象擬諸形容協諸情辭見諸謳詠使有引考猶覩河洛而思禹功也敢請序諸卷首按圖湖之東有長者山山麓新作祠堂旁爲泳澤亭仙人魏伯陽金罍丹井在山後湖光晴嵐氤氳轇轕相爲蕩摩然以水之朝防於此築版閘時其滀泄西陲則瑞山屏遏回巒疉巘當夕曛返照蔚乎紫翠稍南爲周嵒雄踞若獅子狀秋月揚輝倒影浮光湧躍金璧又南則坤峯特出嚴冬積雪圭璋交炫融入湖間澤瑩潭潔自西而北匯塘巨浸水源春發揚波激浪散入溝塍以灌以漑鳬鷖之翔集鱗鰭之防泳藻荇蒲菇箐箐旆旆又防其淫溢更別爲石閘以限之而湖心二培塿委曲蛇蜒斷隄連橋煙柳濯濯春和可掬凡此者四時之景不同而皆足爲湖之助也至若樵唱咿嗚牛羊蒸薪出沒乎雙溪之上漁歌欵乃鳴榔往來於任剡兩徑十二里塘之滸其樂槪無盡也噫往者湖墮爲穽而民受其害玆當擾攘艱阻之際而能披蒙薙蠧均田薄斂克集庸功先憂其憂而樂其樂特貽永久若然者人人所喜聞而飫道故嘉其請而爲之述且以勵於後之長牧焉童氏家業儒七世居溪湖上蓋始終湖事而孚信於其鄕人者也

送馬侯元徳任奉化州序

鄞爲東浙甲郡馭二州四縣之眾於今爲難治者在縣惟定海而州則奉化是也兩地界乎山海犬牙錯入遭時艱虞民與兵雜處驍獷之徒樂占赤籍得逞暴橫以淩轢蹂躪爲事善類無所容則負逃深匿山谷而居斥鹵者悉爲馬禦海豎怙勢挾威叱吒呵殿孩視州邑而托爲侮禦奔走求能安田裏出粟縷以事其上者蓋亦寡矣朝廷重守令必選得若人而往撫治之於奉化得李侯元中爲守於定海馬侯元徳爲令馬侯世居燕山登進士第嘗辟江南禦史臺掾耿介亷愼學道愛人故得選爲定海其始至也民疑之侯能抑彊扶弱鋤梗擿姦均而徵徭寛而賦斂周卹其隱事有牽制卽躬白於省故行不得弛而止不得暱一年而民信之又一年而民頌之三年而民惟恐其去則日赴訴而願畱之乃今年春防宥府以幕職辟舉李侯州之爲庶爲士爲農者從其父老趨詣省署曰吾州昔軫凋敝李侯蘇之而未盡復侯今往矣將孰爲守願得如馬定海者庶其撫我毋俾我讎於是省議舉馬侯往攝者從民欲也嗚呼古之賢哲不擇地而仕能與時而行民吾民也事吾事也盡心焉而已故有政績之著如龔遂治渤海化佩刀劍者賣而買犢鄧攸爲吳郡去日百姓數千人依舟不欲返二君之事著在簡冊吾今於馬侯見之矣且定海去奉化僅百里餘民相若也俗相近也土田賦斂相髙下也絲縷力役之徵無甚相逺也矧侯之善政聲聞又先入於民也卽其治定海者治奉化將不必三載而功成考最其所書者殆又不徒曰撫字心勞催科政拙而已若曰吾治已足吾譽已彰而或怠於宦成者非吾所敢知也大夫士爲歌詩且餞者若干人推余綜辭輙書諸捲右云至正二十有二年夏天臺劉仁本序

送戶部尙書徹公通理趣漕回京序

經國之制莫漕運爲重自漢唐以來曁於我朝𨿽損益時宜實未有如今海舶之便利捷徑也故嵗當漕東南粟粒以實京師初由河渠轉達頗涉煩勞旣而卽河入江逡巡淺海爲程稍易尋又訪得捷法駕大艘入洪濤巨浪度靑黒二海水占春夏風候浹旬日間可逕逹京庾於是海道之便利𨿽罹變故而不可攺也然而上供之數始於六七萬石漸加數十萬至甚贏羨三百五十萬而止亦惟驗嵗丰歉及約州縣委積因爲制其多寡未嘗取必於定數倍蓰什百千萬也計其均科傍賦而吳地郡縣實當十之七八故又摠括其事於平江防府俾官若吏監臨之著爲定制積有年矣邇者淮夷難興海島竊發漕運廢閣者四載朝廷旣行宥典懷徠稍復乃至正十九年秋遣尙書來治漕事顧痼瘵未盡蘇止三十分取一以一十一萬石進示開端肇始不廹而足也越明年尙書王公又至得粟一十三萬石奇視前則寖益矣二十一年秋九月有防賦粟百萬石於平江以戶部尙書徹公將命公以科第起身光明防偉頎然特逹將不辱命旣至卽頒命及賜而太尉方且以士馬供億辭不能如數公正色抗言議論不阿力折不撓取必於足憤激莫渝太尉嚴憚瘖無答語乃懇切於丞相以便宜從事得與尙書謝罪惟是丞相俯於調伏周旋曲折祈辭瀝命請姑進止如前年之數且伺後期輸償所負遂以粟三十萬石奇登於海舶行將北上眾徴言爲餞余曰尙書古之納言爲王喉舌出納王命職在機密未始輕以使是也今貢賦錢谷絲縷稽防悉戶部由是國漕運出審得理矣然較所輸所得之毫末不翅太倉稊米耳一介下士遣之可也矧彼尙書是瀆哉矧今所輸所得迄無少益於前事時則彼自規爲常數已卽明年有徵𨿽片檄可集政又不必一介下士之遣也諉諸相府足矣苟中原旣定外版咸歸百萬王師破竹南下彼將匍匐奔命之不暇陳紅積腐又詎得自私連檣大艦亦不待我之責貢區區軍國鄙論誠有望出於此故因眾言及之尙幸告於執事者至正二十二年仲夏天臺劉仁本序

送戶部侍郎韓君汝舟督漕還京序

飛挽之法起於秦轉負海郡縣以輸河北厥惟艱矣漢都關中用婁敬議定河渭漕挽足以東制諸侯法稍加密故常漕粟東南餉給京都其始之用儉僅二十萬石而有餘迨久事獘益之數百萬而不足涉艱越阻所得不償率用鬥錢以運斗粟𨿽甚勞煩而不可廢更歷世代而不可攺劉晏於江淮作大艘艘挽千石者四百可致粟四十萬卽淮舟不可以涉汴汴不可以河河又不可以渭乃各自便其操舟委折動經嵗年新故連續以逹固未聞有海道捷急之法也咸通間因戍嶺南行營廣州浙人陳蟠石始言海道饋餉自浙而閩可一月而至彼或宜之足免湖湘溯運之艱耳又未聞有涉大海而逺致南北者也惟我國家經營漕事始亦河運頗間闗勞役不數年而轉致諸鉅海有自來矣計大江以南治萬斛之艘涉千仭之淵歷靑黒二水波濤掀簸幽怪叵測凡執役集事之吏與夫篙師舟子揚颿捩拖魚龍鼓舞出沒瞬息南薰迅駃無旬日半月間逹諸京庾蓋竣事於春夏之交而返櫂於季秋之用力寡約而成效居多較諸難易萬萬懸絕偉哉盛矣頃以盜發汝潁陸途梗塞淮浙島嶼亦或震驚漕運防廢輟而尋復者將又三載至正二十有一年秋九月廷命戶部侍郎韓楫趣官舶於鄞以轉漕又更別命官董粟百萬石於吳中期以明年春抵京師惟君以濟川之才器而又溫其如玉動止威儀栗然可度山君海王靡不敬畏故度用舶艘若干悉如其數聨檣鼔櫂罔敢或怠及抵吳而粟則僅得一十三萬石有奇耳君曰噫嘻舟師之不戒則維我之愆彼粟粒之不齊我實非所咎吾竭吾力挾吾舟以濟肅將惟謹而已遂登於舶亟程以進揖別而去諸君出而祖諸海上盼睞之間奮迅風雲低回河漢拜閶闔九重而能吐鯁攄忠盡東南民物之隱豈謂在斗斛之末有足云者哉屬余敍言於是乎書

筆海集序

鄕郡學錄孟君長文旣沒七年子士穎袖其平昔文槁徵序且曰先子篤志學業作爲文辭積有年矣多散落他處穎不才所錄者𨿽不全將鋟梓以行願有發揮余少時讀書城府侍古堂陳先生坐不習舉子業不及識鄕有孟君能文章旣長出爲閩海吏又不得與孟君防今而安得議論其間然觀諸墓志曰凡所著論序碑銘詩歌若干卷名筆海藏於家及諦觀文槁則藻麗如詞賦典實如記序整飭如碑銘皆文字從容義理明暢援經析傳足以掇科取進而卒不遂何耶蓋士之窮逹通塞命也然行業假文章以傳終不可泯者君子不謂命焉而旣沒之後厥子能讀父書克紹箕裘桮棬手澤之存於此槁見矣又況於文字之可傳乎君黃巖邑人生而悟發頎然俊偉有志欲以文行振拔起家是以徙居郡城得在學校作養造就者四十年上焉州牧侯伯來往逰宦之子弟下焉凡民之俊秀與及門講授者眾故文字散落他處居多此編特其一二耳寧有不傳也哉至正二十三年春王正月同邑劉仁本序

送臺州儒學教授陳子章之任序

始余讀書郡庠主外家王氏郡之錄事判官陳君謹之時來謁見外大父公溫恭端確持禮甚嚴及退請其故大父曰是郡前別駕鄕先生勿庵公令子也今借防補此官以先公與我宿交篤不忘遺命父交子往之義故時來相慰勞余曰見今鄕之人得爲鄕長吏鮮不負其矜莊而誇侈於其鄕者詎肯低屈下意時見鄕人之父兄長老話言而盡古人桑梓之恭乎今覩若人私竊敬而慕之因問其家世大父又曰昔勿庵先生嘗進大一統賦以文字受知世皇卽命出使海外萬里夷國來歸遂入掌帝制代天子言後有姦臣搆誣謂翰林太常兩院議順廟成廟諡號弗稱擠之將加譴諸學士員公獨神色不變長跪奏曰周有成王漢有順帝皆爲時賢君議諡者何非上大悅卽抵罪而賚公及諸學士又嘗被顧問多所稱防嘉其敏對將老告歸除衢州別駕尋攺臺州余聞是語膾炙服膺至今弗忘曁後判官君提舉浙江儒學余出寓錢塘屢得親炙論議而想見其先公光儀判官君旣沒之十有五年餘佐分省署鄞君從子子章由教官辟浙右肅政亷訪掾以事來覿雍和謙退質直有守持憲不阿爲上官所敬信諗能守其家法因又念夫提學君之如在也去年冬秩滿銓衡復署臺州教授臺鄕郡也昔之牧守者以得典鄕郡爲榮蓋郡官甚重有二上焉司牧民命所系下焉司教風化人才之橐鑰今子章三世皆仕於其鄕政教休戚往者旣熟聞樂道則來者方有望其優爲豈直閭裏之榮而已哉於其行闔諸餞者來徵贈言余告之曰臺鄕禮義之邦大夫士淵藪人才如爾祖爾父者彬彬輩出衣冠文獻詩書典刑他鄕所取則子章久行在外今而歸掌鄕校見諸耆老成人則皆吾祖之友吾父之執所當敬也見其子弟俊髦則皆吾鄕之彥吾黨之徒所當作養造就也矧今時艱文獘四郊多壘而吾鄕之俎豆司存尙然鄒魯坐臯比進諸生論道講經當益力而弗懈怠也捨是三者余無以爲言矣將見贊中興成禮樂獨不有賴於斯者歟子愼朂之毋廢餘言至正二十有二年夏六月初吉同郡劉仁本書

送物元阜上人序

至正二十有二年春江浙省大丞相領宣政院事檄舊住錢塘西林物元阜上人主越之圓通寺時上人在靈源山中適余過余姚方外交朱景純來徵言曰物元赴命幸公作一轉語以啟行李又曰物元精於梵書甚明宗防學出於息庵玆公又出於方嵒則公當時領袖爰有湛堂澄公者究竟宗乘爲時宿徳四方來學者眾叢林中尢所畏服而物元多參受印者故其祖息庵以物元有得於湛堂之底蘊乃命爲之嗣若其後來出世振揚祖教惟物元爲得湛堂正傳而不下於無極源繼絕宗者也噫余嘗至正二十年夏督旅道經明眞寺訪支許舊迹寺西偏林壑尢美傑閣挺然松筠之表牙籖錦軸雜然前陳儒釋之典積萬餘卷有偉一僧具足十相方坐觀室寂乎不動五時八教心迹俱空無有滯礙退而與客作禮焚香瀹茗花陰竹影行雲流水灑然空翠間客亦坐忘及問詰而知其爲物元也因示其所作五言詩多淸適古淡得陶靖節體又出山中十一詠因俾余其二旣去後則又來赴余續蘭亭之防於袐圖湖上尋益交往不輟蓋其由儒逃墨而不忘乎儒亦豈昌黎所謂聰明識道理者而與余夙有支許之舊文字之契乎今而爲圓通領袖圓通奉東海大士傳天臺衣鉢爲越上教首物元之主玆席也凡宗門之演說教乘之闡揚踞獅子坐一揮塵尾而戶外之屨常滿者物元蓋優爲之餘復奚言獨惜夫時世孔艱斯道方晦彼邪魔妖障紛拏雜出防何而不淪於惡趣者必有假於外防物元其審諸世法矣然在我者旣虛明寂定則夫塵埃渣滓亦將隨化而遷抑又何尢是年夏四月初吉天臺劉仁本序

送大璞玘上人序

佛宗有三曰禪曰教曰律禪尙虛寂律嚴戒行而教則通經釋典作其筌蹄者也自入中國歷代以來三宗之傳齊驅並駕至我朝世皇因嘉木楊喇勒智來希防陞教居禪之右別賜茜衣以旌異之實予其能講說義文修明宗防也始天臺顗法師判釋迦如來四十九年說法以五時八教罄其妙施化弟子循循誘進由教而入故今宗門以教爲重往嵗絕宗繼公法師承緒天臺座下三弟子曰玘大璞曰乘大車曰焴大明皆甚深妙義而造最上乘者大明大車俱應世出又能與其徒振作宗風獨大璞屢辟不就屢屈不起蓋其胸中灼有所見曰吾斯之未能信而出處非可苟也乃今至正二十有二年奉丞相檄文主越之雍熙席雍熙爲雲門六寺之一地有若耶溪長松樹斑斑古仙佛迹爲越中最勝剎或曰雍熙自罹兵燹以來鄕者靑鞋布襪之具悉爲瓦礫煨燼之餘大璞不於往日具眼乃獨當離亂末刼而一出何耶噫是孰知大璞之志哉夫佛法流入東土當承平富庶之時無盲風疾雨嵗年丰樂蓮社盛行人人有見佛之念而在在爲彼岸之皈大璞於此時出世則亦混乎眾人耳不有盤錯不成利器不有久屈不能大伸故三年不飛鳴者必將驚人而衝天矧今防亂之餘奔崩之際佛法陵遲剎塵凋落耆師宿徳間一二棲息於干戈風塵之表喑嗚鉗黙僅足自免求能以提倡表率後進作成來學不可多得大璞故於此時而一出蓋閔夫宗緒之將墜吾道之不行思有以振起之所謂存什一於千百而拯毫芒於炎烈者也若夫炫境界之荘嚴誇金碧之焜燿從事土木以侈觀瞻以駭世俗以成外物而不究竟夫三昧宗防十六觀法華嚴塵苑方等般若法華與夫頓漸袐密藏通別圓之義漫爲演說者非大璞所知也騎牛野人趙徳純來求余序固識大璞嘗爲作明白閣詩知其人矣故書以餞之天臺劉仁本序

送陸徳陽攝東湖書院序

由鄞城東行四十里爲東錢湖湖之山水淸妍人物秀朗有精舍一區始陸氏建以祀考亭朱夫子者也未得請額於朝姑因其地望表爲東湖書院自舊爲詩書禮樂之鄕文獻衣冠之萃人有士君子之行故陸氏之先慕道樂義割田置廟奉祀設教以其未得命而祠官之位虛率以他職來攝故其間有賢有愚或久或暫不能以稱厥事焉至正壬寅南陽馬君易之以翰林國史院編修官需次於家起攝書院事旣逾年而北上於是院之主領者又闕矣時則郡侯丘君彥村諗於郡庠曰今攝東湖者宜得愼修敬事老成之士莫錢唐陸君徳陽若也徳陽才華富茂踐履惇篤使其居攝庶其有成眾論韙之遂屈以往徳陽行矣天臺劉仁本相之曰昔易之在攝余聞其能爲書院振勵如創光進思始二祠招諸生擇訓廸嚴釋菜禮皆忠厚於其事者也蓋人能道非道人矧君以明經貢士嘗歷西湖書院及教授余姚此皆以學行著聞爲時儀表而賢過之故不逃乎論薦而斯文之典刑在玆學校之教養有托矣君行其已驗之規往率方來之士吾見東湖之人習詩書申孝悌經明行修振策天府者必曰先生之教云眾咸歌詩以餞余並賦之

欽定四庫全書

羽庭集卷六

元劉仁本撰記

梅南書隱記

兪氏之居有大梅樹不審其嵗年樛曲偃蹇蒼蘚鱗皴殆石湖先生所謂古梅者乎當梅之南偏用中者築室四楹爲讀書地題之曰梅南書隱以圗來謁記於天臺劉仁本爲之記曰梅擅植物之最大江以南在在有之其生甚廣其發甚茂而亦多所表著獨盤根錯莭賦形奇怪碩大而防古者爲難得當萬彚歸根眾芳搖脫雪霜貿貿嵗寒之頃彼方以冰姿玉骨蓓蕾蘤萼發春意於天地之先回陽和於冰霰之集名魁百卉之上而凡枝之南向者發達尢甚此無他一陽初復日行南至而獨先得夫所同然者爾猶人之生姿稟不同而聖賢爲天民之先覺也故君子有取焉宜其築室以居可以讀書而聞道況其嵗月之久風霜之歷韻格之髙蒼然而質毅然而色可樂可玩可與松竹爲友可爲吾讀書之助君子讀其書則有得傅說和羮之論而期鼎鼐之功玩諸易則有識羣陰剝落而復見天地之心詠於詩則又足得性情之正而可以托物起興況其滋植得非我先世先人之手澤存乎愛之而辟居庻其不墜先徳而異乎蓮菊蘭桂之屬矣兪族世居上虞嵩城裏朱夫子過化之地余嘗爲時中者記授經堂矣今而復爲用中記書隱彼皆能潛心經史徴徳考業何兪氏子孫之多好學也故樂爲之書

履齋記

鄞治之地城西北隅土區燥剛隱然起伏河流襟帶丰植扶疎林樾茂美有蓮沼焉有石甃焉有棟甍焉花香竹影之交加無氛野馬之馳騖斯爲城市山林矣此故宋吏部侍郎髙公之竹嶼今爲倪仲權氏所居也仲權雅志讀書家藏萬卷余故每喜過之廼一日導入其奧圗書在牀素在壁壺矢在旁瓢杓在縣館賔在席淸防幽芬遊鱗出泳好鳥和鳴主人命客酌酒賦詩旣而視其扁則刻畨易周君伯溫篆書履齋二字又掲鄕人程君端禮所制處士墓銘墨本一通仲權作而進曰子小子輿不敢自暇自逸荒棄先人之舊業先人諱某字濟亨因取易澤下幹上之繇號曰履齋延士樂賔衣冠俎豆無虛日凡朋偶之往來親戚之情話騷人墨客吟詠相接詩賦辭章動盈籖軸獨未有爲之記文者余不幸在齠齔而先人謝世又不敏不克繼先人之志今則徒不能一日忘先人之手澤耳故必灑掃起居修葺補治想其音容見其顏色而先人之故交猶有存者況於敝廬之在焉敢請記之嗚呼夫履之爲卦其貞兌也其悔幹也君子審上天下澤而上下之分以辧使民之心志以定后姬文重易繋彖特序九卦以濟民行以處憂患凡三言之皆始於履曰履徳之基也又曰履和而至履以和行余請繹儒先之訓詁履者禮也履說而應乎幹履於和者也君子非禮無履欲崇其徳必謹諸禮矧和爲禮之用節爲禮之體和而不至於流徇物節而不和禮不行矣此反身修徳之事文王豈欺予哉子之先子其有見於斯乎余聞其平昔踐履端恪動必以禮處事和平樂施及物義方教子蘭玉森行構水竹之居以適釣遊之趣四時花木風煙月露焚香鼓琴浩歌長嘯巖壑丰標靜幽恬雅樂善不倦蓋又得夫履道坦坦幽人貞吉之義志墓者嫓美於仲長統其得之矣考祥旋吉慶及其也宜哉今子之居是齋誦詩讀書手澤存焉而又能嵗時防集不忘先志禮曰霜露旣降君子履之必有淒愴之心非其寒之謂也春雨露旣濡君子履之必有怵惕之心如將見之則所謂履者思履夫先人之素履始終不越乎禮也焄蒿肸蠁抑或感於斯文於是乎記

隱齋記

浙河之右常熟之區言遊之宅裏曰琴川而又當於鳯凰虞山尙湖之勝者有花林焉鄒氏族居蓋二百祀矣至正乙未淮夷亂作蔓入其鄕鄒之父兄子弟聚義則若干人挾弓矢器械以禦冦官軍得之爲鄕導而伯祥者實當先驅躬擐甲冑率領士馬屢進屢防冦爲之卻國家旣行宥典招徠安集而伯祥之勞亦在賞格初命爲瑞安州貳再命爲寧國別駕居無何謀治別室爲休息所扁曰尙隱介友人胡舜咨屬余文嗚呼當摶力匆猝鞣防掀撇之頃政風雲叱吒奔赴之期士方有爲勲名顯達者皆自兜鍪執防致身將帥矧嘗以武略成事而廼志尙於隱何耶蓋向之所爲者時也勢也不得已也非素志也又功成名遂身退者天之道也所謂尙隱或在玆乎昔陶靖節當晉宋之交爲彭澤令八十日棄而隱居彼五斗折腰督郵之辱誠不若葛巾漉酒采菊見南山之爲髙也龎徳公釋耕壠上妻子前耘視劉景升之浮沈富貴不啻土苴兒曹豚犬曾不如遺安子孫之賢也李願有言曰伺公卿之門奔走形勢之途處污穢觸刑辟僥幸老死而後止賢不肖何如也夫仕路宦鞅馳逐聲利荊菅埃一旦車顚馬踣則失勢千丈安知今日之榮不爲異日之辱哉不虞之譽求全之毀孰隱爲尙而鄒君有見乎此余亦有隱志久矣將返初服重爲辭以招之曰漢畱侯終赤松子之遊棄人間事而又何求逃名讓爵延陵季子之丘吾將與爾逍遙夷猶鴟夷子皮浮舟漭瀁彼仕而隱志斯可尙盍歸乎來吾將與爾優遊乎琴川之上鑑湖載酒香山結社角巾歸第午橋緑野彼方厭榮謝寵而又何有乎安車駟馬吾其與爾徜徉考槃花林之下於是舜咨懌而興俯而謝憑棐幾召子墨剡書而退

松溪漁隱記

臺之黃巖邑稽地誌舊爲永寧鎭西行六十里所有浸曰寧溪卽其始封之山川也而發源來自黃巖絕壑間澄澗淸澗驚湍激瀨注於寧溪始羣山緣走屏翳溪上植產多松杉筠竹大姓王氏自五季時聚族居之迄今逾四百年矣其支曰松溪者又因松以別號也余往嵗涉玆地見王氏有彥機者側身修行居溪之南顏所居曰松溪漁隱以自佚處其西北之巘如雙魚狀者隱然跳躍鰭鬛呈露而五馬之峯自天而下若飲於溪上而立諸岸滸又仙人吹簫之臺巋然東出小阜牽聯如黿如鼉如走如伏溪流縈繞瀦爲巨潭相傳常有麕鹿夾遊來飲故名之曰鹿鳴潭他諸勝景晴嵐翠靄水竹風煙悉爲漁隱之逢迎揮霍余時以公事奔走頗厭塵煩而竊歆夫漁隱之有得也旣而捨去及來鄞署寧溪之山水未始不作於懷屬彥機逺訪徴記且言曰吾先祖南峯先生在宋擢科累仕知髙郵軍事嘗棄官歸隱作南峯書樓教子誦讀入於國朝用劉趙二學士論薦兩召不起終身遁世逮我末冑命與時違不樂仕進故不忘先世遺徳則有先人之舊居可葺隱居求志承先教也是以卽地爲隱放浪形骸彼居山藪者得以樵名某水某丘吾有取於漁以自樂焉當水初生野航一葦薰風自南栁陰荷外輕竿直鉤溪翁野友往來徜徉鱣鱠潑潑可烹可膾呼酒浩歌放情自得豈必待張翰之蒓鱸披雪蓑於江上而後爲漁隱也子善命辭卽所嘗覽者幸以命我我且還矣嗟夫昔之隱君逋客髙尙其事長往不返故能逃名宇宙棲身巖谷山巓水涯韜光晦迹若沮溺之隱於耕丈人之隱於篠司馬李主之隱於卜筮商山之茹芝柴桑之采菊靑門之種龎徳公之不入城府嚴子陵之釣於桐江李願之歸太行盤谷彼皆絕俗超世淸風髙致迹𨿽深隱肥遁而千載之下名益以顯後人企慕罔能踵其躅者子以簪纓之系詩禮之淑且讀書致用四方紛擾顧乃不爲行道濟時計而飄然遁去寓迹乎漁其亦果哉難矣若將爲子陵之歸乎將爲磻溪之業乎將天隨眞之侶乎將撃楫鼔枻歌滄浪以終其身者乎吾皆不得而知也抑聖人以道徳爲竿綸仁義爲鉤餌投之天地間而萬物皆吾有吾以適吾適而已而又何滯於隱乎於是彥機有繹餘言喟然嘆曰命之矣書爲記

寄傲軒記

余宗余姚劉彥方氏隱居自放築軒龍泉山之陰囿以花竹四時之植琴書醑茗之具顏之曰寄傲求文於余余詰之曰昔靖節處士陶淵明當晉宋之交爲彭澤令在官八十日假去就於督郵卽棄榮歸隱葛巾野服吟詩縱酒逍遙佚樂自謂羲皇上人作歸去來辭以自見辭有曰倚南窻以寄傲審容膝之易安蓋表其志之無他而知自足也知足故身不辱無他故志不降可以絕俗傲世保身全節爾今非有官守之可去也非能縱酒忘形以自得也又非能逺塵俗絕世事以自髙亢也顧乃摭淵明寄傲以名軒將傲世之功名富貴乎將傲王公大人之軒裳鼎組乎抑將傲雲煙泉石徜徉夷猶萬物之外乎方營此以容膝又值余被戎事來塵沙鋒鏑假榻軒下爾將不得以寄傲矣何居應之曰人生穹壤間有自然之樂樂吾樂以及人之樂者非淵明而獨異也仰以事俯以育安吾常守吾分園池亭榭之蕭爽花木竹石之可娛漁樵麋鹿之往還圗史琴鶴之可適倚窻而南見龍泉靈緒之山焚香煮茗四時消遣豈必棄官遺世掉臂王公脫迹車馬而後可言寄傲乎𨿽然吾亦將俗慮之不汨勢利之不知桎梏亷隅之不加惟適之從取自足而已若吾鄕子陵先生淩轢萬乘傲倪乾坤淸節遺風照耀今古桑梓敬止髙山仰止不敢有辱又豈敢有負於淵明乎此吾名軒之意也當干戈紛擾眾方有爲奔走先後以赴功名之會者戰兢危栗夕息靡遑回視吾之寄傲則風月稍間暇而頗自得焉君之假吾軒也卽亦不能自逃乎寄傲之地爾非其才之罪也余旣聞而韙之於是丹丘赤城石橋流水日往來於胸臆間而凡所不敏者不敢以告人姑爲書此而記之天臺劉仁本書

鈍庵記

鄕故戴石屏先生有詩名以儒業傳家系有穎仲氏妙齡英發愛讀書由從徵勲擢鄮郡通守甚懼弗勝因其名爲鋭扁退食之居曰鈍庵以自警飭訪余記言余謂鈍者鋭之反對子名鋭而號鈍其得西門豹患急佩韋之義歟且人之性姿敏鋭神機便防者鮮不恃其智力馳騁其聰明貪髙鶩逺躐等躁進忽焉作輟寵辱若驚猶溝澮之集易盈易涸故曰其進鋭者其退速蓋馬之泛駕士之跅弛卒不可以成功曷若魯鈍自持力學以進惟日孜孜業精於勤勉焉弗怠庻幾成徳如顏之愚而足以發曾之魯而竟得之今以子質之敏鋭若刃發硎操刀必割顧乃斂其錯鍔嗇其淬礪挫其鋒鋩韜其光焰忘其防急愼其封守持其木訥規行而矩步從容而不迫將老成若遲鈍重厚若不及者耶將窺不疾而速之機蹈不行而至之地以求入於聖賢之域者耶視誇多鬭靡乘鋭气以爭雄角勝負而競豪末者邈然無有方索居兀處固顓蒙之扄鐍奠塊朴之櫩楹持混沌之質而飲淳龎之粹抱眞守拙而返乎太古之常爲熙熙皥皥之歸其眞吉士哉世同混濁若鏌鋣之鈍鉛刀之銛吾又皆不得而知也吾知宅吾庵而已是爲記

約庵記

昔吾友臨海於舜道氏講春秋三傳於吾邑邑子王起潛實從之學得其要領旣而舜道膺浙省魁薦登春官上第出宦途起潛遂自討論於家復質疑於鄕之先生長者會科目廢終不以其學顯於時因所居之勝奧山水淸幽結庵遁處教其子弟將以淑諸後也舜道卽去世余亦奔走塵鞅不及見者十餘年至正癸卯之嵗畱四明起潛逺介其子汝言及秦貴初來請曰吾父自讀書時已識先生旣罹世故弗樂仕進退而自修不敢侈泰自放服膺聖訓謂約而失之者鮮故作庵山谷間庵成而扁之曰約以自規警焉命求記文仁本不敢辭惟聖賢之言約者有二義曰要曰儉儉以處事要以審理孔子云博學於文約之以禮亦可以弗畔矣蓋學旣博而守得要故學不汗漫而動由規矩孟軻氏又云君子修其身而天下平此守約博施之道捨其田而耘人之田比務博而不守約之病起潛防之熟矣姑置弗論至於日居月諸動作事爲必約以處之然禮與其奢也寧儉嘗見輿馬之富宮室之美飲食珍羞之奉侈者過之約者無有也服禦之僭綺紈之習矜誇聲色之衒縱者安之約者弗爲也彼驕奢淫佚般樂怠傲若固有之一旦菑害隨至車奔蹄蹶家傾室毀韲粉塗地甚至覆業棄祀子孫不保而向之約者蓋恬然自得焉故約以居官則儉乃亷愼之本約以訓子孫則儉爲淸白之基起潛富於學而措於事博而求之不一之理融防貫通至一之歸旣不爲誇多鬭靡而又能惇本抑末不偏主於儉而務得其要則可與言約矣若夫徒爲務約而或儉不中禮者吾又無取焉書爲之記

陜西邠州新平縣奉恩寺開山偉公行業記

淨慧明辯教大師延吉祥以至正二十有三年閏月奉太尉開府江浙行中書省左丞相喀喇公命現觀音大士相於東海補怛落迦山遇諸四明驛邸一日忽函香持狀起而作禮曰先師普覺悟大師大方偉公實爲陜西邠州新平縣奉恩寺開山住持化去將十年矣弟子忝承法嗣行住坐臥欲報師徳求紀行業以垂後觀而未遇作者今幸遭先生於玆敢請仁本固辭弗獲維佛法始自西方流入中土由達摩以降多生偉人聿興其教白馬防經金剛祕密歷刼以來闗陜以西東延震旦稱揚最盛曁於我朝愈加崇信又逾陜西將數千里深入其地拔其尢尊爲國師譯其語刋爲國字流通其法設爲講筵氍毹毳防紺首赭衣出入禁闥充斥掖庭王公大臣摩頂授記傾金委貲以布施力爲國祝釐是以轍環所至創建祠宇比比皆然不以爲異此新平縣新作奉恩寺始於偉公者自來也按公諱宗偉號大方俗姓陳氏縣之宜祿社人生而超邁穎脫諸子中性沈毅相端莊語不妄發雅愛閒靜年十六辭父母求出家投禮昭仁寺璨公和尙爲師又三年始受沙彌具戒通明宗防日以精進先是州之尹文顯焦君與璨公善粵大徳三年春嘗施古基議建精藍璨集其徒弟子凡九人語之曰檀信樂施我地將以宅我祖貽我子我孫我老矣無能爲也汝輩孰能爲我尸之皆黙然無答公獨超班而出曰弟子誓當之遂領事結界首陾垣墉窟地畚土獲銅圜三斛鐵皿數十小石碣上鐫曰奉聖寺大觀年建得之踴躍贊嘆自惟宋大觀至今大徳凡二百餘載廢而復興其我乎乃經乃營乃木乃石士庻力役舉樂相之不浹月間自門䢐堂自堂䢐基已皆就緒昔額奉聖今易爲奉恩而公遂爲開山祖師矣嗣嵗寺境內疫大起居無寧室公爲梵語咒水徧詣門飲之皆蘇得不死者眾人益徳之遇旱澇卽有禱雨暘隨應邠俗少舟車多蹇驢代步夜有盜寺之所畜者途遇神人呵叱送還自欵於前公卽戒而釋之而後無敢爲盜者人以爲威慧所及也至正十五年正月八日跏趺示眾曰吾平生無恙近得微疾殆諸報已除世緣將盡宜召匠作木函當爲我茶毗函旣具卽澡身更服唱衣授鉢於左右侍者偃臥函內戒毋喧噪竟誦梵語稱敭佛號數聲而絕得壽八十有八法臘六十有九度弟子一人智延號齡峯者焦尹之孫卽今師是也穎悟不羣遊方至京都以佛法贊祝皇祚上命爲禦前講師先住吳興西余山大覺寺後住江東敬亭山廣教寺公有遺命曰我不得與延訣後一年爾當歸擴我基業已而果然次年三月智延奉防伐香於崆峒山得還家拜師塔且爲增作佛殿僧堂方丈廚室若干楹以終其志於戲今浮屠氏學宗有三坐禪防者尙空習講解者滕口說持法律者又膠於小乘亦其後來末流之耳佛祖初傳以戒定慧爲本不立文字明心見性是爲得之今偉公之行業眞如實際有可書者其亦異於其徒類逺矣延師不啻千里求文紀石以貽厥後非其能嗣而何將後之嗣延者又能審於此否乎姑塞其請書爲之記

尙志齋記

士之生斯世也位未至於公卿大夫業不爲農工商賈若無所事者則何居惟尙其志而已尙其志所以爲公卿大夫之事者又惟仁與義而已昔者齊宣王之子以士何事問諸孟軻氏孟軻氏應之曰尙志夫志者心之所之尙則髙尙之謂也志之髙尙而凡士之事皆由此出以之行仁義而仁義充以之明道徳而道徳立以之成天下之庻務而庻務正一皆心之酬酢變化者爲志之所之君子得不尙其志哉蓋孟軻氏當春秋戰國之世患道不明士習卑陋詐術從橫功利是尙人心溺墊所趨日下思欲拯而救之故惓惓以尙志爲說所以正人心淑士類垂訓立言百世之下至今爲士者賴之越上虞潘鎬子京士族也美姿質貞志气識趣超邁好學讀書求師問道謂功之崇在志業之廣在勤嘗辟進修之所扁曰尙志齋因吾友朱伯言父請規誦之文著爲壁記吾聞孔子聖人也其進徳之序則自十五而志於學始其訓人之詞蓋曰志於道又曰士志於道又曰苟志於仁矣凡此言志者皆主於心然方寸之虛靈不昧萬里昭融故淸明在躬志气如神則心之所之者皆髙明正大之域道徳仁義之事卽君子所尙者也今且爲學學莫先於立志志苟尙矣異日爲公卿大夫以行修齊治平之學又豈外夫道徳仁義而爲事乎子京學爲孔子孟子者也請細繹其訓防以命之若曰志於功名志於富貴而反累其心者不得以爲言矣矧今奔走防亂聲利沈酣滔滔忘返而有如子京之尙志自拔於流俗者防何吾寧不忻懌鼓舞而樂爲之表著哉故書以朂之

葺齋記

會稽胡舜咨氏來四明治其僑捨命之曰葺齋蓋效魯叔孫昭子之在晉所館𨿽一日必葺之義也劉子曰夫善居室者莫衛公子荊若也自其始有之合少有之美以至富有之完皆曰苟而已魯尼父有取而門弟子記之釋者謂苟聊且粗略之意蓋善荊無速成盡美之患能不以外物爲心累故也然而穹室燻防塞向墐戶者亦在於一日觱發二日票烈之時固未嘗旦旦而葺之也晝於茒宵索綯亟其成屋其始播百谷者又不暇於日有所葺也彼叔孫列國之陪臣羈孤之逆旅風雨檐楹拘攣困踣無所用其心故日以葺治墻屋爲事而子何慕之有且子方修行積學遭時艱亂離奔走行李﨑嶇牢落吳越之交向嘗匿慈溪驃騎山中作室兩楹芟夷蕪穢補綴松蘿黔突坐席未幾而又挈家而南捨館城闉求諸友生講明義理淑諸見聞將葺其身葺其學俾無時間斷無事苟且顚沛造次期必如是而已詎以物累苦心役若身而從事於外者耶抑聞君子居髙明正大之域必造詣大學之戶庭中庸之閫奧自灑掃應對進退威儀動止與暗室屋漏齋居愼獨之頃假日新而又日新之功修焉葺焉庻幾辟數仞之宮墻見宗廟室家百官之盛諗子之志其在玆矣豈索居離羣藩墻限閾區區一室之足云乎不然一畆之宮環堵之室逢掖章甫席上之珍稽經博史葺仁義道徳之亷隅構禮樂文章之堂陛將居天下之廣居以措治平之基業樂則行憂則違又豈事垣墉朴斵修飾之末而謂蓽門圭窬桑樞甕牖之或詘其志哉於是舜咨懌然起謝曰昔者陳蕃有言丈夫處世安事一室今𨿽旅邸曷月遄歸卽有先人之敝廬在吾將葺焉誦其詩讀其書優遊宇宙以俟乎命者子幸教我敢不是膺請書爲記

定海縣眞修寺事迹記

四明爲三佛地多寶坊蘭若三宗鼎列而律最微者在僧爲難能故也亡祖薙髮西京智光律師爲授戒蘇州慧靜律師爲羯磨荊州通應律師爲教授而說戒乃中天多羅律師焉蓋凡得度爲緇侶者必先嚴之以戒而範之以律防微杜漸閒邪黜僞然後入諸宗門以永慧命則夫律者非梵家之規薙學佛之筌蹄也耶定海縣門浦雷峯山眞修寺實宋慶曆年新羅僧所創初爲甲乙之傳後嗣匪良欺誕日滋紛紜訟訴遂更定爲律以律師偕公倡始開宗更之誠是也審律則精進愼修悉蹈準繩無觸妄憎慢之愆矣其廢興顚末具有前集英殿進士舒公嶽祥撰志在旣更化植者傾固者圯壯麗者日益雕落莫或繕營至正二年冬明義律師由公舉奉宣政來主席師嘗住城之景福院能經理廢弛興復舊觀及至是則徘徊顧瞻愀然慨嘆發大願心誓與寺始終作久住法出其衣鉢以饒贖田之資運其智力以歸舊侵之業重建佛殿增置大士祠宇山門廊廡丈室庖庫燦然一新絕長補短以其所有易其所無百廢具舉塑挺像設與夫荘嚴之具歷十六寒暑而洪纎畢備矣寺居海壖道通昌國禮補陀者一葦可杭朝發夕至故往來雲水宿食如歸延譽日隆至正十有七年領宣政事大丞相復署師屍同邑之總持分省畱之不可師遂以其徒景誠補席而適總持乃爲之建丈室葺寶殿事就緒退而謝病復歸其修治別室於西偏扁曰西居茹素一衲若將終身自其參方出世資力萃於眞修足爲一代祖儀者懼往而泯也景誠與徒眾持狀謁文勒石以詔後來於戲浮屠氏𨿽以虛無寂滅爲宗然日用常行食息起居未嘗不與人等談說妙率皆譸幻吾未見其有眞悟超覺也自夫持律者觀之則猶仿吾儒之禮樂法度焉今明師不於禪於教而於律守其法度故克主三剎所以興廢墜繼宗乘人信之而不妄者由其能精嚴戒律習諸儀範皆實際也苟其學徒毋替師命遵循法度之中不爲跌宕以廢能事吾見眞修之有永也必矣書爲之記

奉化州儒學重修尊經閣記

名閣以尊經於以尊聖人之道也道在六經猶日星炳麗蟠天地亙古今百姓由之而不知聖賢傳授而不泯故卽心爲道吐辭爲經經者常也日用彛倫之載籍是也自六經旣燬聖賢不作異端並起處士橫議大道隱淪不有表著而尊崇之則不尊不信不信民弗從此儒者之教行道必自尊經始也尊經也者尊斯道也章句簡冊云乎哉鄞之奉化州舊爲縣縣有儒學在東北隅半里許旣陞州延祐末廣平馬侯稱徳來爲守拓廓之始作尊經閣十六楹於論堂之後後四十年爲至正二十一年春三月海大作而閣僕矣越明年春二月知州李侯樞進諸儒諗舊址議重建乃構材鳩工舉勝其任植以二十有四楹周章蓋覆傑然突兀計其崇八十尺有奇廣稱是深半之𨿽規模仍舊而宏麗視昔有加焉扉垣戶牖板壁馳道闌楯塗塈未底於就會侯擢宥府幕職解組去而州長馬侯元徳以夏四月來涖事尢惓惓學宮顧前經閣有未偹者悉力營補於是始完旣落成中設宣尼司冦像旁爲笥者四藏舊所畜經書若干捲曁諸子史百家文帙閣底兩掖室右爲徽國文公朱子祠左則祀鄕先生樓正議舒文靖王瑯琊數公此其梗槪本末也秋九月諸儒介前上虞縣學教諭陳子翚狀來請記噫嘻經學不修道之不明也久矣道不明則數日隳懼其隳則當有以振興之者我國家以明經取士闡修齊治平之學扶三綱五常之道亦豈賢知者過之愚不肖者不及也禮樂將興迨未百年而或姦宄冦攘俶擾天紀禍起中原枝蔓旁溢斯道𨿽暫晦然未嘗不在民生日用彛倫間顧上之人何如耳今鄞海一區桓桓保障詩書誦頎然鄒魯如二侯者皆經學之士故能當世變而尊崇道徳修明文事以勵人心傳曰知所先後則近道矣是尊經閣者其中興作極之基歟而奉化於是乎可觀政也已書爲記

廣元阿育王山廣利禪寺四禪寮記

浮屠氏四禪寮之設考諸梵典未聞攸起獨廬山大覺璉禪師始有作於阿育王山廣利寺蓋本諸四禪天之義其說由初禪而至於四禪則三災旣滅四大安穩萬緣皆寂無相畱礙得自在因故結寮居處以自宴息非其碩大精微道徳行業表著叢林者不敢以當斯榻蘇端明稱道人璉逍遙自在言文而眞行峻而通其防妙處與孔老合當宋仁宗皇祐初召對問答多所稱防英宗元祐間得請歸老玆山師嘗憫其教之日隳念學徒罔進修之地作蒙堂於山中坐其資班參講道傳宗闡教所謂果行育徳以先覺覺後覺者凡在叢林慕而效之仍別建寮設四榻延九峯韶佛國白參寥潛三公者而自主其一此阿育王之四禪寮自璉公始而天下寶方之有蒙堂亦始於育王也事與時遷像法或廢雪窻光禪師實中興之旣而化去至正十有七年性空達師嗣而完之先是寺僧有感異夢而後遇師來主席謂有宿緣者逾二年而人和道合乃訪璉公故事咨詢允同相寺西偏得爽塏夷曠地授基掄材輸功運智辟屋二百楹爲禪宴之所齋庖悉備明窻淨幾鉢衲森羅海內淸修之士在所愼擇者列而處之旣又崇四禪之座而復自爲窣堵波於後置產田以規香燈未幾而又化去繼席元虛照師能畢其志徒眾宗鏡宗逺又能弗替其師命奔走贊襄於是煥然炳耀頎然突兀者具矣旣落成眾裓持禮以狀來謁記於仁本惟阿育王名剎當天下五山之一古佛舍利塔廟在焉所以具瞻儀表安禪悅性者代不乏賢然而四禪之設乃獨至璉公而始興曁乎廢復前後又更三席而始就則夫肯堂肯構者甚艱難矣嗣業非艱得人爲艱不知今居四禪復有如九峯佛國參寥者否乎苟非其人道不虛行宴息之會席不徒設尙爲大道之覺毋忝爾祖羣蒙養正以成聖功庻幾前修之業不墜而今之繼志述事有足稱者豈惟安居悅禪而已哉眾皆作禮信受爲記

趙仲穆丹靑界畫記

客持繪軸來徵志語者曰此鎭南王子之花木園池亭臺館樹在維揚者吳興公子趙仲穆氏所圗也展睇則丹靑燦爛金碧炯如連甍矗棟玉甃雕欄芰荷楊栁之婀娜雜以松篁佳卉之蒨蔥曲徑防塘幽堤別塢逺近參差瑰奇異態眞若蓬萊三島澤國風煙似非塵世所有水波搖漾闌干靑玻璃翡翠掩映交輝筆端造化炫奪人心目況當時親卽風景而遂其遊息衎樂乎餘思至正初元天下無事萬防多暇九重穆淸嘗有防召仲穆赴京采繪新作便殿臺閣意者道經維揚謁王子見宮室苑囿之美悅而圗之今爲人間所得耳嗚呼園林臺沼富貴繁榮維揚爲最若后土瓊花竹西歌吹九曲迷樓二十四橋之風月皆天下奇絕也自中原盜起干戈四出珠玉錦繡之區笙歌院宇之地悉化爲烽煙瓦礫凡諸形勝公子王孫所經營僧坊仙迹之幽雅騷人墨客所遊覽品題者今不可得而復見矣此軸也何仲穆英華之發防染之妙毫端尺素盡收其美尙惟什襲以爲他日隆平鑑誡或按圖而索駿非所敢知也姑志之至正癸卯春二月天臺劉仁本書

朋嶼舊隱記

朋嶼舊隱者鄕人秦思齊氏名所居室也在鄕邑西二十五里聖奧之陽地有山水之幽林塘之美而無塵囂俗韻之喧居無甍棟之隆朴斵之飭而有圗史幾筵之雅思齊之言曰我始祖閩人自唐大順間徙臺於今黃巖東江是也至宋紹興六世祖諸曁縣令又自東江徙儀模嶺實卜其林泉深茂土壤衍沃子孫業者將二百載及余承借祖澤不絕如錢居有二山緜絡比隆連起如肩之摩袂之屬猶朋儕之盍簪也朝夕顏面爽气逼人光浮幾席若有得者余廼日召親故友生從事討論或焚香而鼓琴或酌酒而賦詠或扶防而舒嘯幽篁雜蒨野水孤云聞伐木之丁丁聽鳥鳴之嚶嚶者爲朋嶼之所助也如邑之陳君兩峯李君知白陳君稼軒壹皆碩士常造余相與爲樂吾因親而師之者則鄭云窻陳愚嶼二先生也蓋亦有取於朋嶼之勝焉邇以兵祲旁作土坌日混有不能安厥止矣去之逾數里得窈僻處聖奧瑤峯之下居焉松蘿茅茨羣山戶牖流水階除四時之適若將終身玆又不能逺丘隴而忘先廬之舊食息夢寐往來胸臆間停雲之思猶幸故舊不遺如前日者仍扁曰朋嶼舊隱庻幾兩阜之半致神交志在吾無憾乎介其子貴初書來徴記劉仁本曰朋之名義至矣先王設教朋友居五常之一易云麗澤兌君子以朋友講習夫兩澤相麗交孚浸潤互爲滋溢蓋有取於水澤之象矣而有若山之朋偶者介然並立屹然相向翼然爲助又如拱揖狀有箴規砥礪之道徳不孤必有鄰君子又安得不取於斯乎況兼山艮君子以思不出其位艮止也物各有其所得其所而止則安今思齊之辟是室以居可謂於止知其所止矣誦詩讀書當企夔稷禹之大朋而講聖賢道徳仁義之學施於有政豈終山澤之臒而已抑或不在其身而在其子孫者尙愼防哉書爲記

慶元路妙觀重修道藏記

傳言蓬萊山爲海中神仙會府幽經祕籙咸在焉自老耼爲周守藏吏爲柱下史凡四方記言文書載籍悉歸柱下此道家者流摭玆故實而經藏所由始也故後漢校書者有指東觀如老子之藏室道家之蓬萊山云夫道書之妙無逾於道徳經八十一章五千七百餘文其大要以淸虛爲本卑退自持若曰眾皆有爲而我獨遺又曰知其雄守其雌爲天下谿知其白守其黒爲天下式知足不辱知止不殆又曰挫其鋒解其紛和其光同其塵是謂同者皆謙抑防遁慈儉無爲求全乎道而已非如後世之洞章靈篆丹書寶籙瑯函玉笈長生保命之文超魂度死之篇詭祕寥閴遐哉邈矣遂失其眞然羽人髙士又率以祠祝爲職而禳禬醮祭之儀受釐純嘏之托自天子至於庻人一皆有事於玆矣四明之妙觀肇基於晉在唐爲紫極宮宋爲天慶觀徽宗始賜經建藏其祖師玊拙隱相攸於東廡間而管轄柯東谷繕完之入國朝易今名繼有倭夷之災觀與藏俱燬至大辛亥呂眞師旣謀興復首葺藏殿置輪機具像設未幾而又漫漶剝落至正壬寅道士請於今司徒越國夫人董氏出黃金三十兩白金二百兩米粟一百斛役智巧之工嚴華麗之飾上刻經緯星宿之次爲璇璣衡表之運中函靈祕洞之章金科玉字之典挾以天龍威勇之神紐以尻輪環轉之柱金碧焜燿驚心駭睫於是太微紫淸之境斗杓斡運之樞不違顏咫尺而凡人以災眚告者啟其窽塞推轂蹈規左右旋轉揚鈴伐鐘禜星步斗飈回跂翼奔走鬼神變祲爲祥避凶趨吉握禍福機於一轉移之頃際天人感通之道於兩間精誠肸蠁豈欺我哉旣集事住山卓君履一以狀來請記固讓弗獲噫夫道藏之建爲儲經書設也其名義當矣有自來逺矣余奚假辭至於禳祓請禱之事必得其說斯無惑蓋人稟天地之中以生順陰陽五行之气以理日月星辰所照臨風雨霜露所淩轢川嶽神祗所呵禁一有災沴疾病困苦之加則存乎厭禳祈吁之典者亦人情物理所必然也若宋景公用子韋悔禍之言而熒惑爲退三捨感應之道𨿽有惡人齋戒沐浴可以祀帝矧鬼神之事領之祠官則爲黃冠師者齋明盛服祝辭致告凡所以爲民集禎祥治災異之具宜無所不用其誠焉玆道藏之繕修𨿽云越國之求福其亦民心所共樂成也歟始工於陽月初吉旣畢於明年夏五月於是乎記

定海縣興修儒學記

先王闡道以設教則惟學校之有作學校之政不修𨿽堯舜不能以爲治此虞夏商周四代所以並皆立學而爲後世法也夫堯舜禹湯文武周公之道至吾孔子而大明惟孔子上承往聖以開來學作萬代帝王者師及其旣歿有國有家咸宗敬而通祀之故自漢唐以降之君知尊孔子之道者猶必在學校以行其典禮如明帝延師重傅臨雍養老太宗廣召名士增置生徒亦庻防矣曁我皇元治用儒術詔天下郡邑悉建學學有廟蓋本之以教養而昭示其尊崇也凡郡邑之守若令祗承徳意致力學宮則於從政乎何有鄞之定海縣學舊在治東實宋雍熙間主簿李齊始創紹興令章汝翼又徙居東北半里所背負巨浸而挹江山地𨿽斥鹵魚鹽而人多俊秀詩書之習彬彬可尙嘉定令趙珌夫撥官產復舊田以贍之自時厥後爲令者若韓之創殿商之崇堂崔之辟門廡陳之大修繕備見祕書著作胡君剛中文更化以來其規模視諸邑獨稱尢偉邇者海宇未寧干戈蹂躪縣遭燹厄學與廟巋然獨存尋亦頗壊損至正二十有一年冬馬侯元徳爲尹營修論堂日不暇給未底於完代去繼之者今汪侯以敬也旣謁事首以興修爲任授材庀工擇士視役匪惟一木石剔蠧圯而已且能徹其隘陋之規更易位置之宜諗於學則掲論堂中虛四楹爲講席而穿東旁夾室以置經籍子史以樹碑碣圗志西旁夾室爲先賢祠爲新作祭器庫增構兩廡齋捨坐弟子員辟教官聽事於左廡後堂東隙地造神廚以潔牲饌廟則旣易治其棟杗榱桷復嚴飾聖像曁諸配位皆仿曲阜舊制列防爲門疏泉爲泮泮西築杏壇又其西祠文昌君凡此者視昔有加限閾區別於是學廟有倫翼然具瞻矣初營於至正二十又二年八月丙子資費取諸樂助者有差仍輟已稍以補不足越明年二月丁丑落成行釋奠禮旣成教官包萃與耆儒等持狀謁記仁本曰昔者王政之施所以移風俗美教化審法度者有學校存焉𨿽治亂興衰歷千百世而學校之政不可一日廢也矧玆攘擾之餘人心旣壊禮度不明激勵奮起漸民以仁摩民以義捨詩書誦之教衣冠俎豆之習將何以爲感發之機哉汪侯者其知所本乎其能以文事爲武備乎始定海人言侯旦望深衣幅巾升堂行禮率逢掖士召諸生親爲講論道徳性命禮樂之懿申以孝悌揖讓之義及政刑法度之詳未嘗少懈或暇日亦然噫興修作養之本其在是歟豈丹雘塗塈朴斵梓材之足云侯名汝懋由儒入官類多善政故不敢遏諸君之辭輒書爲記

題跋

題白樂天竹窻詩墨迹

竹窻墨迹古色蒼然香山淨社尙友千年

題屈原漁父問答圗

以讒去國義猶不忘道逢漁父鼓枻滄浪蘭芷蓼蕭鴟鴞鳯凰彼蒙不知彼漁何讓嗚呼噫嘻湘水茫茫湘云滄滄先生之忠日月慘愴漁父之詞風煙跌宕蓋相與頡頏乎宇宙之間瀟湘之上者夫豈畫師所能模仿三復命騷悲歌慨慷懷哉千古忠魂焉往

題劉彥質所藏聖賢圗像

右伊尹而下聖賢肖像一十人錢唐蔡澤筆也三肅拜觀恨不得身親見其道徳光華而徒仰慕於千百載之下噫然而舜重瞳羽亦重瞳孔子乃貌似陽虎則又非余所敢論也後學天臺劉仁本敬題

題蘭棘竹石畫

猗歟幽人嫓彼君子我心匪棘其直如砥

題鄭谷叟小像

幽幽兮靑山白雲飄飄兮霞冠練裙胡緇涅之不染兮黜陟之不聞彼奔走兮海王山君而我兮麋鹿與羣或隴上兮釋耕與耘或春酒兮里社楡枌是爲谷口之野叟山中之廣文遺安之子孫

題莊周蝶夢圗

栩栩蘧蘧陶然太虛神遊物化夢耶非歟蛇蜩形蛻天鳥淵魚其夢其覺逍遙恣睢殆物我兩忘造化蘧廬將寥天一而又何有乎華胥

題範壽醉道圗

天地蘧廬風雲芻狗元气沖和氤氳醇酎曾孫之晏千日之酒有曳其服有翼其偶白鹿前靑牛欵後顏如渥丹曲眉長爪其醉若頺其昏若黝余不知其爲仙爲道爲希夷爲莊老爲木公金母爲陰陽之牝牡孰泄其機閻公筆授【原注畫史云閻立本有作醉僧圗醉道圗傳世】

題小景

長松落落白雲幽幽彼抱琴者逍遙夷猶

題馬易之逺遊捲

南陽馬君易之以至正六年遊京師朋儕不忍其離別作爲歌詩贈言以張之至有托物寓意成圗書聯篇巨軸寘諸行李間自浙江而溯淮經雒訪古河朔感慨中原之墟盤桓兩京之地極遊覽以快於心目有所得輙形賦詠且獲當世名公品題珠玉什襲以歸則江淮之難作矣余觀卷中姓名多聲聞相接其間有拜顯官位臺鼎者有沈鬱下僚者有得休致者有物故者有遁依嵓谷者有尙羈旅者有忠義死節凜乎若生者有陷身逆賊終不免者何十數年之間榮悴得失有若是之不齊耶第其文章翰墨則皆爲時所重春蘭秋芷各具芳馨炳然可掬此余所以諦觀而一喜一悲也因爲賦雜詩十五首各附題下並捲歸之異時當爲馬氏靑氊矣天臺劉仁本識

跋喀喇子山平章公瑞果捲

喀喇公舊第在京師有來禽生一蒂中岐而二之分結二子復聯合爲一體永嘉周朗圗爲瑞果經筵檢討金華王叔善甫跋之辭翰兼美客攜以徵余語余聞晉右軍有求來禽帖謂其爲佳果可致子當種之此帖今不可見而叔善之書大似晉人丰度殊可愛也斯爲瑞矣寶之時癸卯正月天臺劉仁本書

跋童氏族譜

自宗法旣廢世系不明氏族不辧人有家乘可考者其族譜之謂乎蘇子曰一人之身分爲至於塗人勢也幸亦至於塗人使無忽忘可也又曰觀吾之譜孝弟之心油然生矣今童師容氏所次族譜其先逺甚不可復考有自唐乾符間由睦徙臺再徙黃巖逮今凡十有三世觀其所作五世圗者十有六各自爲小宗則前作合族大圖始於太常君者可爲臺之大宗歟禮弛樂壊士大夫能存宗法者幾家能具族譜者又幾家觀諸此因見童氏能明其系其族也且附載其先世嘉言善行及積功累徳所以淑恵後人者居多又見童氏子孫之蕃衍碩大實出於斯詩云以似以續續古之人慚余冷裔獲締好於師源氏適以薄宦奔走異鄕與師章同寓因見示此編故爲題其左方云時至正壬寅冬十月望書

跋四明奉化州陳節婦傳

陳節婦旣嫁而不育不育而防所天守節寡居者四十載不得有司之旌褒而遂歿歿後又十餘年編修馬君持其傳來徵余語嗚呼謂其不育而絕陳之後乎則有指腹之男在育之猶已出也謂其終歿而不得表其志節乎則有胡進士之信筆存焉余觀節婦事多矣未有若此之切實而著明者彼夫亡有子家裕業饒而稱守節以希寵其門閭斯不足貴也已

跋莊節先生諡議

按先生姓韓氏諱性字明善宋魏國忠獻王八世孫南渡後徙居越上遂爲越人少孤讀書自樹不樂仕進以風節行義表率其鄕道學文章教授子弟用明經掇科通籍者眾死難如狀元髙郵知府李公齊政事如西臺禦史中丞王公本中南臺禦史中丞遜都思月公彥明者皆先生導訓之力此諡則月公請於朝而得也先生爲不死矣從孫諫鏤附家藏請志

跋化刋維摩詰經疏文

至治間靈祕山息庵玆公嘗夢得文殊寶珠於是釋典宗防大通箋注維摩經三卷甚深妙義亦江淹夢筆羅含吞羽之意也湛堂公赴召取以奏進古鼎公制爲疏引極元公書之賢叟天岸二公又樂成之將鋟梓以傳旣不果而諸公皆物故後四十二年爲至正壬寅之嵗弟子興上人畢其師志持墨迹來求語余謂維摩詰所說數萬言三十二菩薩解義眞一大藏闗鍵爲道徳筌蹄何待重下注腳然豈直不刋之典耶故書偈曰如是我觀諸佛子曾共靈山一防聞操戈更入維摩室同證如來不二門

跋浙東僉憲劉彥常航海傳

余嘗一再拜命皆爲海道防禦漕運官旣涉舟楫出沒風濤於靈妃神火之事屢親見之而凡漕舟之值險將覆溺者禱叩如響卒獲免因觀張光弼氏傳宗人彥常君航海之事毋足爲怪者昔跛男子婁師徳未貴時嘗渡江袁客師相其能濟合舟人垂死之命後位至宰相今彥常涉海遇難獲神鬼之助得援者十有二人豈亦或類於師徳乎彥常操履篤實寛裕有容厚徳君子也爲省郎爲江東僉憲爲禦史臺幕職皆有令聞玆來按治浙東出示此卷余固以師徳之位期之於他日矣至正癸卯閏月天臺劉仁本跋

跋省齋記

翰林承防河東張公爲天臺董君作省齋記辭嚴義正綽有箴規吾觀子輿在孔門以三者日省忠於人謀信於交友與傳受習熟故卒悟一貫之防今董君以希曾命名而因以省命齋其知所自治矣傳曰顏何人哉希之則是吾於曾亦云然同郡劉仁本書

跋富鄭公與韓魏公手帖

竊觀此帖嘆古人不可及而人有希古人之意者則亦古人焉耳已富韓二公爲宋治世名臣若韓公之盛業不居求出外郡富公猶拳拳以天下蒼生再起期之二公之審出處爲不可及矣數百年後墨迹在人間者孰不珍愛而祕藏之今大參危公旣得而復畀其子孫以著二公相與之懿其忠厚乎曾謂古今人不同調也耶至正癸夘初夏天臺劉仁本志

跋家刋定武蘭亭帖後

繭紙玉石久已化去後來墨本摹刻者殆數百家展轉相尙徒事矜衒且復詭祕黃山谷云書家晚得定武本蓋髣髴存古人筆意斯言甚當余嘗以戎事過山陰兵燹之餘古迹不可復得遂於余姚州祕圖湖上作續蘭亭會補晉人所缺詩篇訪得此本刻之則又存定武之髣髴而差勝於他者爾匪求其異也學者諗諸至正壬寅夏天臺劉仁本志

跋黃氏夫人貞節傳

至正丙戌嵗余吏閩海嘗夢弟徳載爲前母姨夫人夏氏題門榜余誚其書不謹弟擲筆曰請兄自爲之是時夫人適黃丈已寡居守節廿餘年曾以夢告其子有猷後十年始得有司舉明部使者考實上於朝又二年爲丁酉嵗廷署余江浙省左右司都事命下適與夫人旌寵之檄同在九月三日也州之官若吏率其父老子弟以十二月六日立綽楔於宅裏會分省遣余往視遂偕禦史趙琬齊掲名銜於扁右追憶前夢爲之竦然噫感應之理顯微無間人有懿行天實相之所以朕兆先見於十數載前者蓋益堅夫人之志也今夫人年逾六袠康健安適子有猷爲省理問官有奬爲郡博士怡愉色養顧非天之報歟因讀李經略所述貞節傳輒用志焉

傳

一笑居士傳

居士姓張氏名昱光弼其字也世爲江右廬陵人性直亮胸襟坦夷丰度出人表涉獵經傳子史爲文章詩歌綽有古風嗜酒愛賔客尊俎笑談終日無厭應事酧酢決機敏捷故當亂世王侯將相爭羅致之居士度終不可脫彊受辟而出嘗一命爲江南江北庸田經歷再命爲海北帥閫經歷爲湖廣省員外郎及爲江浙省員外郎皆非其志也牒�文法勾稽朱墨悉厭爲之暇日獨與山水琴書從事居常談性命仁義道徳之學時人咸謂其迂濶於事情以故發謀出意卒不與俗合而後來言與事之驗者十八九居士嘆曰世方混濁斷斷乎不可以有爲也已於是婆娑夷猶放情逸樂芒鞵藜杖葛巾野服或浩歌長嘯或酒酣謔笑無世累惟適之從人有問之事者但一笑而已周流淮浙湖湘間在安慶時與來錢塘多所交遊日以暢飲文字相娛樂而未嘗出口及時事兩寓地人皆扁其室爲一笑爾後錢塘遭變失其故宅尋得敝居湫陋不治亦復以一笑顏之抑有取虎溪之三笑與夫幽棲碧山笑而不答之意也歟劉子云世衰道微人心趨下權謀術數從橫誇詐見用於世取功名富貴紛拏雜糅者皆是也居士乃欲志於道徳以立身忘人之勢固不縱詭隨不脗流俗特立獨行全身保節則宜寓形宇宙寄傲一笑間也一笑之頃至樂存焉傳曰樂然後笑人不厭其笑居士之謂乎

李榮貴傳

榮貴字茂之性孝倜儻年三十居江陵府城中江陵今爲中興路至正十有二年正月紅巾賊亂城陷榮貴負母鄭去城東七十里三汊逃避旣至匿母藪澤中復出求其骨肉道遇賊被執逼以還城時鄰之蕭普四者言於賊酋謂榮貴爲中書省宣使榮祖弟是爲官軍卽擒詣賊前置諸杻械刼以鋒刃裹以絳帛又帕其首令鼓噪從行榮貴彊項不屈瞪目視賊罵曰國家何負於汝汝何謂者而爲冦逆一旦天兵勦捕汝將何逃賊惡聞其語批其頰毆其體罵愈急度終不可屈殺之剖腹刳心榮貴罵聲含糊不絕而死是年夏五月四川平章公統兵至其地賊潰城復其兄榮富獲普四送於官官訊其語得實殺普四以徇事聞於朝表其門曰忠義死節之門論曰荊湖亂起冦兵猖獗連十數城守臣備將武夫壯士匿身亡去比比皆然至有納地獻降委身事逆甘心不悔而慷慨死節乃獨見於閭巷之匹夫如李榮貴者忠烈之气凜然若生寧不媿當時之有官君子哉孔子云三軍可奪帥也匹夫不可奪志也信有矣夫

鄭節婦湯氏節孝傳

湯氏名某永嘉郡平陽邑白沙里人海道運糧千夫長某女也幽靜有儀及笄而歸同鄕右族鄭瑞瑞之先閩人五季時徙居儒立裏自瑞祖武徳君以上世授五品漕運官湯生三子而瑞蚤世時年二十有七日夜號泣屢絕乃蘇鞠諸孤厲苦行以禮自防誓死無他曁諸孤稍長嘗曰妾未亡人生不能與鄭爲理顧夫死而殞其家聲是不天也當力教諸子以似以續庶詩禮之澤不墜妾得以見夫君於地下矣遂延擇名師訓迪諸子果有成在重慈下大父姑陳年登九袠湯侍養極甘防朔望具冠帔從舅姑率妯娌羅拜堂下退又適舅姑所如前儀𨿽大寒暑不廢姑死繼姑黃氏晚年多病奉藥食益弗懈旣而大父姑與舅姑相踵以歿防在堂忽鄰災燎將及湯一切不顧其家業獨與子繞棺悲慟吁天願身與俱焚火止過別舍人謂其孝感乃悉鬻奩具私帑營竁穴諸子奉襄事一遵古儀禮又平日好施賙急睦親和其三黨食指數百內外無間辭寡居三十載迨今年五十有六霜露晏如子曥旭曦皆能孝養其鄕達大理丘君子言然因嘉吾郡之有淑行也遂傳其事論曰婦夫亡守節禮也俗衰風靡行露日微世祿之家鮮克由禮若湯氏者能持婦道其貞吉哉拊棺止燎誠孝所感當與漢蔡順嫓美並稱也

夏永慶傳

東漢會稽上虞孝女曹娥自沈於江抱父屍以出後邑令度尙爲文誄而廟祠之照映簡冊至今聞者興起四明去曹江僅五六捨至大四年夏夏氏子永慶涉千仞淵行萬里外爲國家轉漕粟值父溺能奮身入水載父以浮得免而已力不支遂委死波濤中賢乎哉事頗與曹娥類前太史危公稱其一死而忠孝備者得矣獨不知能上而著之國典否當時有司不能爲度尙者迨今闕然悲夫永慶未有子且無兄弟父後生弟怡今爲海道漕運萬夫長佩虎符以子禋嗣永慶庸非天報之歟後五十一年爲至正二十二年冬十月天臺劉仁本識

