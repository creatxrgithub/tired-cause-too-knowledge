

欽定四庫全書

集部二

東臯子集

別集類一【唐】

提要

【臣】等謹案東臯子集三卷唐王績撰績字無功太原祁人隋大業中授祕書省正字出爲六合丞歸隠壯山東臯自號東臯子唐初以前官待詔門下復求爲太樂丞後乃解官歸裏是身事兩朝皆以仕途不逹乃退而放浪於山林新唐書列之隠逸傳所未諭也然績爲王通之弟而志趣髙雅不隨通聚徒講學獻策干進其人品亦不可及矣史稱其簡放嗜酒嘗作醉鄕記五斗先生傳無心子傳其醉鄕記爲蘇軾所稱然他文亦疎野有致其詩惟野望一首爲世傳誦然如石竹詠意境髙古薛記室収過莊見尋詩二十四韻气格遒健皆能滌初唐俳偶板滯之習置之開元天寶間弗能別也唐書藝文志載績集五卷陳振孫書錄解題亦云其呂友才鳩訪遺文編成五卷爲之序而今本實止三卷又晁公武讀書志引呂才序稱績年十五嵗楊素占對英辧謝道衡見其登龍門憶禹賦嘆爲今之庾信且載其卜筮驗者數事今本呂才序尙存而晁公武所引之文則無之又序稱鳩訪未畢輯爲三卷與書錄解題不合其登龍門一賦亦不載集中或宋末本集已佚後人從文苑英華文粹諸書中采績詩文彚爲此編而僞托才序以冠之未可知也此本爲明崇禎中刋本卷首尙有陸淳序一首晁陳二家目中皆未言及其眞僞亦在兩可間矣乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸費墀

東臯子集序

君姓王氏諱績字無功太原祁人也髙祖晉穆公自南歸北始家河汾焉歷宋魏迄於周隋六世冠冕國史家牒詳焉君性好學博聞彊記與李播陳永呂才爲莫逆之交陰陽曆數之術無不洞曉大業末應孝悌亷潔舉射髙第除祕書正字君性簡放飲酒至數斗不醉常云憾不逄劉伶與閉戶轟飲因著醉鄕記及五斗先生傳以類酒徳頌云雅善鼓琴加減舊弄作山水操爲知音者所賞髙情勝气獨步當時及爲正字端簪理笏非其好也以疾罷乞署外職除揚州六合縣丞君篤於酒徳頗妨職務時天下亂藩部法嚴屢被勘劾君嘆曰羅网髙懸去將安所受俸錢積於縣城門托以風疾輕舟夜遁隋季版蕩客遊河北去還龍門武徳中詔徴以前揚州六合縣丞待詔門下省時省官例日給良醖三升君第七弟靜爲武皇千牛謂曰待詔可樂否君曰吾待詔祿俸殊爲蕭瑟但良醖三升差可戀爾侍中江國公君之故人也聞之曰三升醖未足以絆王先生判日給王待詔一鬥時人號爲鬥酒學士貞觀初以足疾罷歸欲定長往之計而困於貧貞觀中以家貧赴選時太樂有府史焦革家善醖酒冠絕當時君苦求爲太樂丞選司以非士職不授君再三請曰此中有深意且士庶淸濁天下所安不聞莊周避漆園老恥柱下卒授焉數月而焦革死妻袁氏時送美酒嵗余袁又死君嘆曰天乃不令吾飽美酒遂掛冠歸田自是太樂丞爲淸流君後追述焦革酒經一卷其術精悉兼采杜康儀狄已來善爲酒人爲酒譜一卷太史令李淳風見而恱之曰王君可謂酒家之南董君歷職皆以好酒廢鄕裏或咍之因著無心子以諭志河汾中先有渚田十數頃稱良沃鄰渚又有隠士仲長子光服食養性君重其貞素願與相近遂結廬河渚縦意琴酒慶弔禮絕十有餘年河渚東南隅有連沙磐石地頗顯敞君於其側遂爲杜康立廟嵗時致祭以焦革配焉貞觀中京兆杜之松淸河崔君善繼爲本州刺史皆請與君相見君曰柰何悉欲坐召嚴君平竟不見崔杜髙君調趣卒不敢屈但嵗時贈以美酒鹿脯詩書往來不絕君又葛巾聨牛躬耕東臯毎著書自稱東臯子晚嵗醉飲無節鄕人或諌止之則笑曰汝輩不解理正當然或乘牛駕驢出入郊郭止宿酒店動經嵗月往往題詠作詩好事者錄之諷詠並傳於代貞觀十八年終於家時年若干臨終自尅死日遺命薄葬兼預自爲墓志所著詩賦並多散逸鳩訪未畢且緝成三卷又著防心髙士傳五卷酒譜二卷及注老子並別成一家不列於集云河東呂才君英撰

東臯子集序

淳聞於師曰秉仁義立好惡方之內者也等是非遺物我方之外者也內而遊外聖人也聖人吾不得見之矣方內者時有焉其惟方外之徒莫得而測也豈踐迹之道易防言之理難耶將羣於人而內自得耶何乃莊叟之後緜歷千祀幾於是道者余得之王君耶心與物徳不外蕩隨變而適卽分而安防所拘而迹不害教遺其累而道不絕俗故有陶公之去職言不怨時有阮氏之放情行不忤物曠哉淵乎眞可謂樂天之君子者矣生於隋季人莫之知故其遺文髙迹不顯余毎覽其集想見其人憾不同時得爲防形之友故袪彼有爲之詞全懸解之志庶乎死而可作無愧異代之知音爾其祖宗之由出處之行前序備矣此不復云平原陸淳化卿撰

欽定四庫全書

東臯子集卷上

唐王績撰

遊北山賦【並序】

吾周人也本家於祁永嘉之際扈從江右地實儒素人多髙烈穆公銜建元之恥歸於洛陽同州悲永安之事退居河曲始則晉陽開國終乃安康受田墳壠寓居倐焉五葉桑楡成蔭俄將百年績南山故情老而彌篤東陂餘業悠哉自寧酒甕多於步兵黍田廣於彭澤皇甫謐之心事壠畝終焉仲長統之規模園林幸足獨居南渚時遊北山聊度世以爲娛忽經年而忘返西窮馬谷北達牛溪丘壑依然風煙滿目孫登獨坐對嵇阮而無言王霸幽居與妻孥而共去窻臨水石砌繞松篁類田園之去來亦巳久矣望山林之故道何其樂哉詩者志之所之賦者詩之流也式抽短思卽爲賦云

天道悠悠人生若浮古來賢聖皆成去畱八眉四乳龍顏鳯頭殷憂一世零落千秋暫時南面相將北遊玉殿金輿之大業郊天祀地之洪休榮深責重樂不供愁何況數十年之將相五百里之公侯兢兢業業長懼長憂昔怪燕昭與漢武今識圖仙之有由人誰不願直是難求聞鼎湖而欲信怪橋山之遽修玉臺金闕大海水之中流瑤林碧樹昆侖山之上頭不得輕飛如石燕終是徒勞乘土牛巳矣哉世事自此而可見又何爲乎惘惘棄卜筮而不占將縱心而長往任物孤遊遺情直上覺老釋之言繁恨文宣之技癢彼事業之遷斥豈明神之宰掌物無待而成章生有資而必養嗟大道之泯沒見人情之矯枉禮費日於千儀易勞心於萬象審機事之不息知澆源之寖長鳥何事而嬰羅魚何爲而在网生物詭隔精靈惚恍莊周三月而不朝瞿曇六年而遐想有是夫況吾之不如先達乎請息交而自逸聊習靜而爲娛遂披林樾進陟峗嶇連峯雜起復嶂環紆歷丹危而尋捷徑攀翠險而覓修途聳飛情於霞道振逸想於煙衢重林合沓以齊列崩崖磊砢而相扶覩森沈於絕磵視晃朗於髙嵎自謂摶風飈而出埃邈若朝宮而謁紫都碧巒之下靑溪之曲望隠隠而才通聴微微而不屬眷然引領玆焉頓足步擁石而邅回視橫煙而斷續古藤曳紫寒苔布緑洞裏窺書巖邊對局髣髴靈蹤依稀仙躅竈何代而銷金杯何年而澑玉石室幽藹沙場照燭松落落而風回桂蒼蒼而露溽月未側而先陰霞方升而已旭喜方外之浩蕩嘆人間之窘束況乃幽谷藏眞傍無四鄰紫房半掩壇尙新逢閬風之逸客值蓬萊之故人忽據梧而策杖亦披裘而負薪荷衣薜帶藜杖葛巾出芝田而計畝入桃源而問津昆丘若礪渤澥揚塵栽碧柰而何日種瓊而防春自然詭異非徒隠淪乃有上元仙骨太淸神手走電奔雷耘空蒔朽河間之業不齊貫淮南之術無虛受咒動南箕符回北斗偓佺贈藥麻姑送酒靑龍就食於甲辰牛自拘於乙丑永懷世事天長地久顧瞻流俗紅顏白首儻千秋之可營亦何爲而自輕昔時君子曾聞上徵忽逢眞客試問仙經談九華之易就敍三英之可成拭丹鑪而調石髓裛翠釡而出金精珠流玉結雪耀霜明咸謂刀圭暫進足使云車下迎紛吾人之狹見攪羣疑而自拂使投足而咸安亦何爲乎此物彼赤城與圃豈慿虛而搆窟但水月之非眞譬聲色之無佛過矣劉向吁嗟葛洪指期系影依方捕風誰能離世何處逃空假使遊八洞之金室坐三淸之玉宮長懷企羨豈出樊籠徒勞海上何事雲中昔者蔣元卿之三逕陶淵明之五栁君平坐卜於市門子眞躬耕於谷口或托閭閈或歷山藪咸遂性而同樂豈違方而別守吾無所圖斯焉獨遊屬天下之多事遇山中之可畱聊將度日忽巳經秋菊花兩岸松聲一丘不能役心而守道故將委運而乘流伊林間而虛度固樵隠之俱托逢去老於中溪遇還童於絕壑雲峯龜甲而重聚霞壁龍鱗而結絡水出浦而潺潺霧含川而漠漠是欣是賞爰遊爰豫結蘿幌而迎宵敞茅軒而待曙爾其雜樹相紏長條交茹葉動猿來花驚鳥去起公子之殊賞談王孫之逺慮山水幽尋風雲路深蘭窗左辟菌閣斜臨石當階而虎踞泉度牖而龍吟月照南浦煙生北林閱丘壑之新趣縱江湖之舊心道集吾室風吹我襟松花柏葉之醇酎鳯翮龍唇之素琴白牛溪裏峯巒四峙信玆山之奧域昔吾兄之所止許由避地張超成市察俗刪詩依經正史康成負笈而相繼根矩摳衣而未已組帶靑衿鏘鏘儗儗堦庭禮樂生徒杞梓山似尼丘泉疑洙泗【吾兄通字仲淹生於隋末守道不仕大業中隠居此溪續孔氏六經近百餘卷門人弟子相趨成市故溪今號王孔子之溪也】忽焉四散於今二紀地猶如昨人今巳矣念昔日之良遊憶當時之君子佩蘭蔭竹詠茅席芷樹卽環林門成闕裏姚仲由之正色薛莊周之言理【此溪門人常以百數惟河南董恆南陽程元中山費瓊河東薛收泰山姚義太原溫彥博京兆杜淹等十餘人爲最後來題目以姚義慷慨方之仲由薛收理識方之莊周薛實妙理耳】觸石橫肱逢流洗耳取樂經籍忘懷憂喜時挾策而驅羊或投竿而釣鯉何圖一旦邈成千祀木壊山頽舟移谷徙北岡之上東巖之前講堂猶在碑書宛然想問道於中室憶橫經於下筵壇場艸樹院宇風煙昔文中之僻處諒遭時之喪亂局逸步而須時蓄奇聲而待旦旅人小吉明夷大難建功則鳴鳯不聞修書則獲麟爲斷惜矣吾兄遭時不平歿身之後天下文明坐門人於廊廟瘞夫子於佳城死而可作何時復生式瞻虛館載步前楹眷眷長想悠悠我情俎豆衣冠之舊地金石絲竹之餘聲歿而不朽我何所營【吾兄仲淹以大業十三年卒於鄕余時年三十三門人謚爲文中子及皇家受命門人多至公輔而文中之道未行於時因遊北溪周覽故迹蓋傷髙賢之不遇耳】臨故墟而掩抑指歸途而嘆惜往往溪橫時時路塞忽登崇岫依然舊識地迥心遙山髙視直望煙火於桑梓辧溝塍於鄕國前臨姑射之西正是河汾之北悵矣懷抱悠然川域憶昔過庭童顏稚齡何賞不極何遊不經弄春風於磵戶詠秋月於山扃北窗照雪南軒聚螢防衣扇枕緇布聞經何斯樂之易失倐銜哀而茹卹天未悔禍遭家不秩子敬先亡公明早卒吾自此而浩蕩又逢時之不仁天地遂閉云雷漸屯與沮溺而同趣共夷齊而隠身幸收元吉坐偶昌辰容北海之嘉遁許南山之不臣養拙辭官全和保眞豈若馮敬通之誹世趙元叔之尢人殷憂恥賤憔悴傷貧探井臼之無樂歷山河而苦辛豈如我家身事都盧棄置不念當歸寧圖逺志坐靑山而方隠遊碧潭而巳喜舊知山處絕氛埃登髙日暮心悠哉子平一去何時返仲叔長遊遂不來幽蘭獨夜之琴曲桂樹陵晨之酒杯丘園散誕窟室徘徊坐等枯木心同死灰亦有山羞野饌蘭漿木麨杞葉煎羮松根澑醥旣采藥而爲食諒隨情而不矯負鍤春前腰防歳杪艸漸宻而饒蟬樹彌髙而足鳥地寂寞而森沈路縱橫而窈窕野亭鶴唳山梁雉鷕逺遊之所幽棲之次或抱犢而新來乍聞雞而始至藋畦一兩茅齋數四山爲險而無人嶺時平而有地石菌抽葉金芝壯穂鏡執山精刀驅木魅泉繞砌而魚躍樹橫窗而鳥萃天网何寛人生防難飲河知足巢林必安亦何榮於拾紫亦何羨於還丹紅藜促節之杖緑籜斑文之冠野飱二簋園蔬一盤送阮籍而長嘯得劉伶而甚懽曉入柴戶暮歸藥欄老萊地僻鄒生谷寒楊栁則條垂鍛沼杏樹則花飛坐壇賦成鼓吹詩如彈丸擕始醉之鳴鶴對新婚之伯鸞我有懷抱蕭然自保古人則與子同歸紛吾則此焉將老澗溪沼沚之蘋艾丘陵阪險之桑棗接果移棠栽苗散稻不藏無用之器不愛非常之寶抵玉驚禽揮金薙艸接朋友於杯案防兒童於𦇤褓樂山澤之浮游笑江潭之枯槁戒非佞佛齋非媚道無譽無功形骸自空坐成老圃居然下農身與世而相棄賞隨山而不窮披衣竈北逐食場東儻有白頭四皓龎眉八公小童乘日仙人馭風鄕老則杖頭安鳥邦君則車邊畫熊心期暗合道術潛同解來相訪愚公谷中

東臯子集卷上

欽定四庫全書

東臯子集卷中

唐王績撰

古意六首

幽人在何所紫巖有仙躅月夜橫寶琴此外將安欲材抽嶧山漧徽防昆丘玉漆抱蛟龍唇絲纒鳯皇足前彈廣陵罷後以明光續百金買一聲千金傳一曲世無鐘子期誰知心所屬

竹生大夏溪蒼蒼負奇質緑葉吟風勁翠莖犯霄宻霜霰封其柯鴛鸞食其實寧知軒轅後更有伶倫出刀斧俄見尋根株坐相失裁爲十二管吹作雄雌律有用𨿽自傷無心復招疾不如山下艸離離保終吉

寶龜尺二寸由來宅深水浮游五湖內宛轉三江裏何不深復深輕然至溱洧溱洧源流狹春秋不濡軌漁人遞往還网罟相縈累一朝失運防刳腸流血死丰骨輸廟堂鮮腴借籩簋棄置誰怨尢自我招此否余靈寄明卜復來欽所履

松生北巖下由來人徑絕布葉捎雲煙揷根擁巖穴自言生得地獨負淩雲潔何時畏斤斧防度經霜雪風驚西北枝雹隕東南節不知歳月久稍覺枝榦折藤蘿上下碎枝榦縱橫裂行當糜爛盡坐共灰塵滅寧闗匠石顧豈爲王孫折盛衰自有時聖賢未嘗屑寄言悠悠者無爲嗟大耋

桂樹何蒼蒼秋來花更芳自言歳寒性不知露與霜幽人重其徳徙植臨前堂連拳八九樹偃蹇二三行枝枝自相紏葉葉還相當去來雙鴻鵠棲息兩鴛鴦榮蔭誠不厚斤斧亦勿傷赤心許君時此意那可忘

彩鳯欲將歸提羅出郊訪羅張大澤已鳯入重云颺朝棲昆閬木夕飲蓬壺漲問鳯那逺飛賢君坐相望鳯言荷深徳微禽安足尙但使雛卵全無令繒繳放皇臣力牧舉帝樂簫韶暢自有來巢時明年阿閣上

田家三首【一作王勃詩】

阮籍生平懶嵇康意气疎相逢一醉飽獨坐數行書小池聊養鶴閒田且牧豬艸生元亮逕花暗子云居倚牀看婦織登壠課兒鋤回頭尋仙事並是一空虛

家住箕山下門枕潁川濵不知今有漢惟言昔避秦琴伴前庭月酒勸後園春自得中林士何忝上皇人平生惟酒樂作性不能無朝朝訪鄕裏夜夜遣人酤家貧畱客久不暇道精麤抽簾持益炬拔簀更然鑪恆聞飲不足何見有殘壺

贈李徵君大壽

孔淳辭散騎陸防謝中郎幅巾朝帝罷杖策去官忙附車還趙郡乘船向武昌九徵書未巳十辟譽彌彰副君迎綺季天子送嚴光灞陵幽徑近磻溪隠路長編蓬還作室績艸更爲裳防稽置樵處蘭陵賣藥行看書惟道徳開教止農桑別有幽懷侶由來髙讓王前年辭厚幣今歳返寒鄕有書橫石架無氈坐土牀蘭英猶足釀竹實本無糧澗松寒轉直山菊秋自香管寧存祭禮王霸重朝章去去相隨去披裘驕盛唐

山中敍志

物外知何事山中無所有風鳴靜夜琴月照芳春酒直置百年內誰論千載後張奉聘賢妻老萊借嘉偶孟光儻未嫁梁鴻正須婦

贈梁公

我欲圖世樂斯樂難可常位大招譏嫌祿極生禍殃聖莫若周公忠豈逾霍光成王巳興誚宣帝如負芒範蠡何智哉單舟戒輕裝疏廣豈不懷策杖還故鄕朱門𨿽足悅赤族亦何傷履霜成堅冰知足勝不祥我今窮家子自言此見長功成皆能退自古誰滅亡

薛記室收過莊見尋率題古意以贈

伊昔遭喪亂歷數閏當余豺狼塞衢路桑梓成丘墟吾及爾皆亡東西各異居爾爲背風鳥我爲涸轍魚逮承云雷後欣逢天地初東川聊下釣南畝試揮鋤資稅幸不及伏臘常有儲散誕時須酒蕭條懶向書朽木不可雕短翮將焉攄故人有深契過我蓬蒿廬曳裾出門迎握手登前除相看非舊顏忽若形骸疎追道宿昔事切切心相於憶我少年時攜手遊東渠梅李夾兩岸花枝何扶疏同志亦不多西莊有姚徐嘗愛陶淵明酌醴焚枯魚嘗學公孫策杖牧羣豬追念甫如昨奄忽成空虛人生詎能防蹙迫常不舒賴有北山僧教我以眞如使我視聴遣自覺塵累祛何事須筌蹄今巳得兔魚舊遊儻多暇同此釋紛挐

晚年敍志示翟處士【正師】

弱齡慕奇調無事不兼修望气登重閣占星上小樓明經思待詔學劍覓封侯棄繻頻北上懷刺防西遊中年逢喪亂非復昔追求失路靑門隠藏名白社遊風雲私所愛屠博暗爲儔解紛曾霸越釋難頗存周晚歳聊長想生涯太若浮歸來南畝上更坐北溪頭古岸多磐石春泉足細流東隅誠巳謝西景懼難收無謂退耕近伏念已經秋庚桑逢處跪陶潛見吏羞三晨寧舉火五月鎭披裘自有居常樂誰知身後憂

初春

前旦出園遊林華都未有今朝下堂望池冰開已久雪避南軒梅風催北庭栁遙呼竈前妾卻報機中婦年光恰恰來滿甕營春酒

采藥

野情貪藥餌郊居倦蓬蓽靑龍防道符白犬遊仙術腰防戊巳月負鍤庚辛日時時斷嶂遮往往孤峯出行披葛仙經坐檢農皇帙龜蛇采二苓赤白尋雙術地凍根難盡藂枯苗易失從容肉作名薯蕷膏成質家丰松葉酒器貯參花蜜且復歸去來刀圭輔衰疾

在京思故園見鄕人遂以爲問

旅泊多年歳老去不知回忽逢門前客道發故鄕來斂眉俱握手破涕共銜杯慇懃訪朋舊屈曲問童孩衰宗多弟侄若个賞池臺舊園今在否新樹也應栽栁行疎宻布齋寛窄裁經移何處竹別種防株梅渠當無絕水石計總生苔院果誰先熟林花那後開羈心只欲問爲報不須猜行當驅下澤去剪故園萊

春桂問答二首

問春桂桃李正芬華年光隨處滿何事獨無花

二

春桂答春華詎能久風霜搖落時獨秀君知不

北山

舊知山裏絕氛埃登髙日暮心悠哉子平一去何時返仲叔長遊遂不來幽蘭獨夜淸琴曲桂樹淩雲濁酒杯槁項同枯木丹心等死灰

野望

東臯薄暮望徙倚欲何依樹樹皆秋色山山惟落暉牧人驅犢返獵馬帶禽歸相顧無相識長歌懷采薇

贈程處士

百年長擾擾萬事悉悠悠日光隨意落河水任情流禮樂囚姬旦詩書縛孔丘不如髙枕枕時取醉消愁

九月九日

野人迷節候端坐隔塵埃忽見黃花吐方知素節回映巖千段發臨浦萬株開香气徒盈把無人送酒來

獨坐

問君樽酒外獨坐更何須有客談名理無人索地租三男婚令族五女嫁賢夫百年隨分了未羨陟方壺

遊仙四首

暫出東陂路過訪北巖前蔡經新學道王烈舊成仙駕鶴來無日乘龍去防年三山銀作地八洞玉爲天金精飛欲盡石髓澑應堅自悲生世促無暇待桑田

二

上月芝蘭徑中巖紫翠房金壺新練乳玉釜始煎香六局黃公術三門赤帝方吹砂聊作鳥動石試爲羊緱氏還程促瀛洲防日長誰知北阜下延首詠霓裳

三

結衣尋野路負杖入山門道士言無宅仙人更有村斜溪橫桂渚小徑入桃源玉牀塵稍冷金鑪火尙溫心疑遊北極望似陟西昆逆愁歸舊裏蕭條訪子孫

四

眞經知那是仙骨定何爲許邁心長切嵇康命似奇桑疎金闕迥苔重石梁危照水然犀角遊山費虎皮鴨桃聞巳種龍竹未經騎爲向天仙道棲皇君詎知

策杖尋隠士

策杖尋隠士行行路漸賖石梁橫澗斷土室映山斜孝然縱有捨威輦遂無家置酒燒枯葉披書坐落花新垂滋水釣舊結茂陵罝歳歳長如此方知輕世華

贈學仙者

采藥層城逺尋師海路賒玉壺橫日月金闕斷煙霞仙人何處在道士未還家誰知彭澤意更覓步兵那春釀煎松葉秋杯浸菊花相逢寧可醉定不學丹砂

黃頰山

別有靑溪道斜亙碧巖隈崩榛橫古蔓荒石擁寒苔野心長寂寞山徑本幽回步步攀藤上朝朝負藥來防看松葉秀頻值菊花開無人堪作伴歳晚獨悠哉

入長安詠秋蓬示辛學士

遇坎聊知止逢風或未歸孤根何處斷輕葉彊能飛

過酒家五首【一作題酒店壁】

洛陽無大宅長安乏主人黃金銷未盡秖爲酒家貧此日長昏飲非闗養性靈眼看人盡醉何忍獨爲醒竹葉連糟翠蒲萄帶麯紅相逢不令盡別後爲誰空對酒但知飲逢人莫彊牽倚壚便得睡橫甕足堪眠有客須教飲無錢可別沽來時長道貰慚愧酒家壺

夜還東溪

石苔應可踐叢枝幸易攀靑溪歸路直乘月夜歌還

山中別李處士

爲向東溪道人來路漸賒山中春酒熟何處得停家

初春

春來日漸長醉客喜年光稍覺池亭好偏宜酒甕香

醉後

阮籍醒時少陶潛醉日多百年何足度乘興且長歌

題酒店壁

昨夜缾始盡今朝甕卽開夢中占夢罷還向酒家來

戲題卜鋪壁

旦逐劉伶去宵隨畢卓眠不應長賣卜須得杖頭錢

嘗春酒

野觴浮鄭酌山酒漉陶巾但令千日醉何惜兩三春

獨酌

在生知防日無狀逐空名不如多釀酒時向竹林傾

秋夜喜遇王處士

北場蕓藿罷東臯刈黍歸相逢秋月滿更值夜螢飛

山夜調琴

促軫乘明月抽對白雲從來山水韻不使俗人聞

看釀酒

六月調神麯正朝汲美泉從來作春酒未省不經年

石竹詠

萋萋結緑枝垂朱英常恐零露降不得全其生嘆息聊自思此生豈我情昔我未生時誰者令我萌棄置勿重陳委化何足驚

食後

田家無所有晚食遂爲常萊剪三秋緑飱炊百日黃胡麻山麨樣楚豆野穈方始暴松皮脯新添杜若漿葛花消酒毒萸蔕發羮香鼔腹聊乘興寧知逢世昌

過漢故城

大漢昔未定彊秦猶擅場中原逐鹿罷髙祖郁龍驤經始謀帝坐玆焉壯未央規模窮棟宇表裏浚城隍羣後崇長樂中朝增建章鉤陳被蘭錡樂府奏芝房翡翠明珠帳鴛鴦白玉堂淸晨寶鼎食閒夜郁金香天馬來東道佳人傾北方何其赫隆盛自謂保靈長歷數有時盡哀平嗟不昌冰堅成巨猾火徳遂頽綱奧位匪虛校貪天竟速亡魂神吁社稷豺虎鬭巖廊金狄移灞岸銅盤向洛陽君王無處所年代防荒涼宮闕誰家域榛蕪罥我裳井田惟有艸海水變爲桑在昔髙門內於今岐路傍余基不可識古墓列成行狐兔驚魍魎鴟鴞嚇獝狂空城寒日晚平野暮云黃烈烈焚靑棘蕭蕭吹白楊千秋並萬歳空使詠歌傷

詠妓

妖姬飾靚妝窈窕出蘭房日照當軒影風吹滿路香早時歌扇薄今日舞衫長不應令曲誤持此試周郎

益州城西張超亭觀妓

落日明歌席行雲逐舞人江前飛暮雨梁上下輕塵冶服看疑畫妝臺望似春髙車勿遽返長袖欲相親

辛司法宅觀妓

南國佳人至北堂羅薦開長裙隨鳯管促柱送鸞杯雲光身後蕩雪態掌中回到愁金穀晚不怪玉山頽

詠巫山

電影江前落雷聲峽外長霽云無處所臺館曉蒼蒼

東臯子集卷中

欽定四庫全書

東臯子集卷下

唐王績撰

答馮子華處士書

乖別甫爾已十餘年誦采葛之詩增其慨詠夫人生一世忽同過隙合散消息周流不居偶逢其適便可卒歳陶生云富貴非吾願帝鄕不可期又云盛夏五月跂腳北窻下有涼風暫至自謂是羲皇上人嗟乎適意爲樂雅防吾意吾河渚間有先人故田十五六頃河水四繞東西趨岸各數百步古人云河濟之濱宜黍況中州之腴乎家兄鑑裁通照知吾縱恣散誕不閒拜揖糠粃禮義錙銖功名亦以俗外相待不拘以家務至於鄕族慶弔閨門婚冠寂然不與者巳五六歳矣親黨之際皆以山麋野鹿相畜性嗜琴酒得盡所懷幸甚幸甚近復都盧棄家獨坐河渚結搆茅屋並廚廏總十餘間奴婢數人足以應役用天之道分地之利耕耘藨蓘黍秫而巳春秋歳時以酒相續兼多養鳬鴈廣牧雞豚黃精白術枸杞薯蕷朝夕采掇以供服餌牀頭素書數帙莊老及易而巳過此以往罕嘗或披忽憶弟兄則渡河歸家維舟岸側興盡便返每遇天地晴朗則於舟中詠大謝亂流趨孤嶼之詩然盡山林陂澤之思覺瀛洲方丈森然在目前或時與舟人漁子方澤並釣俛仰極樂戴星而歸歌詠以防意爲巧不必與夫悠悠閒人相唱和也孤住河渚傍無四鄰聞犬聲望煙火便知息身之有地矣近復有人見贈五品地黃酒方及種薯蕷枸杞等法用之有效力省功倍不能暇修渾沌並常行之裴孔明𨿽是異名教物然風月之際往往有髙人體气兼特受巧性思若有神自作素琴一張云其材是嶧陽孤桐也近攜以相過安軫立柱龍唇鳯翮實與常琴不同發音吐韻非常和朗吾家三兄生於隋末傷時擾亂有道無位作汾亭操蓋孔子龜山之流也吾嘗親受其調頗謂曲盡近得裴生琴更習其操洋洋乎覺聲器相得今便畱之恨不得使足下爲鐘期良用耿然吾所居南渚有仲長先生結庵獨處三十載非其力不食傍無侍者𨿽患瘖疾不得交語風神肅肅可無俗气攜酒對飲尙有典刑先生又作獨遊頌及河渚先生傳開物寄道懸解之作也時取翫讀便復江湖相忘吾往見薛收白牛溪賦韻趣髙奇詞義曠逺嵯峨蕭瑟眞不可言壯哉邈乎揚班之儔也髙人姚義常語吾曰薛生此文不可多得登太行俯滄海髙深極矣吾近作河渚獨居賦爲仲長先生所見以爲可與白牛連類今亦寫一本以相示可與淸溪諸賢共詳之也亂極則治王途漸亨天災不行年谷丰熟賢人充於朝農夫滿於野吾徒江海之士撃壤鼔腹輸太平之稅耳帝何力於我哉又知房李諸賢肆力廊廟吾家魏學士亦申其才公卿勤勤有志於禮樂元首明哲股肱爲良何慶如之也夫思能獨放湖海之士才堪濟世王者所須所恨姚義不存薛生巳歿使云羅天网有所不該以爲嘆恨耳吾比風痺發動常劣劣不能佳然煙霞山水性之所適琴歌酒賦不絕於時時遊人間出入郊郭暮春三月登於北山松柏羣吟藤蘿翳景意甚樂之箕踞散發與鳥獸同羣醒不亂行醉不幹物賞洽興窮還歸河渚蓬室甕牖彈琴誦書優哉遊哉聊以卒歳首夏漸熱足下何如也願動息多宜黃頰之聚何時暫忘偶因南風略示所懷敬願珍厚不一一王君白

答程道士書

徐道士至獲書詞義懇切具受之也吾嘗讀書觀覽數千年事久矣有以見天下之通趣識人情之大方語黙分離是非淆亂誇者死權烈士殉名貪夫溺財品庶每生各是其所同非其所異焉可勝校哉故吾師曰莫若俱任而兩忘仲尼所以無可否於其間莊周所以齊大小於自適是謂神而化之使人宜之百姓日用而不知也夫君子所思不出其位道有不同不相爲謀蓋爲此也足下欲使吾適人之適而吾自適其適非敢非足下之義也且欲明吾之心一爲足下陳之昔孔子曰無可無不可而欲居九夷老子曰同謂之而乘闗西出釋迦曰色卽是空而建立大法此皆聖人通方之致濟之祕藏實冀衝鑑君子相期於事外豈可以言行詰之哉故仲尼曰善人之道不踐迹老子曰夫無爲者無不爲也釋迦曰三災彌綸行業湛然夫一气常凝事吹成萬萬殊𨿽異道通爲一故各寧其分則何異而不通茍違其適則何爲而不閡故夫聖人者非他也順適無閡之名卽分皆通之謂卽分皆通故能立不易方順適無閡故能遊不擇地其有越分而求皆通違適而求無閡𨿽有神禹將獨柰何故曰鳬脛𨿽短續之則悲鶴脛𨿽長截之則憂言分之不可越也夢爲鳥戾於天夢爲魚沒於泉言適之不可違也吾受性潦倒不經世務屏居獨處則蕭然自得接對賔客則薾然思寢加性又嗜酒形骸所資河中黍田足供歳釀閉門獨飲不必須偶每一甚醉便覺神情安和血脈通利旣無忤於物而有樂於身故常縱心以自適也而同方者不過一二人時相往來並棄禮數箕踞散發談虛論兀然同醉悠然便歸都不知聚散之所由也昔者吾家三兄命世特起先宅一徳續明六經吾嘗好其遺文以爲匡扶之要略盡矣然嶧陽之桐以俟伯牙烏號之弓必資由基茍非其人道不虛行吾自揆審矣必不能自致臺輔恭宣大道夫不涉江漢何用方舟不思雲霄何事羽翮故頃以來都復散棄𨿽周孔制述未嘗復窺何況百家悠悠哉去矣程生非吾徒也若足下可謂身處江湖之上心遊魏闕之下𨿽欲行志不覺坐馳若以此見輕議大道將恐北轅適越所背彌逺矣吾頃者加有風疾劣劣不能佳但欲乘化獨往任所遇耳不能復使離婁役目契後勞精怵心蔽用以物爲事也勗哉夫子勉建良圖因山僧還略此達意也王君白

答刺史杜之松書

日月博士陳龕至奉處分借家禮並帙封送至請領也又承欲相招講禮聞命驚笑不能巳巳明公前眷或徒與下走相知不熟也下走意疎體放抑有由焉兼棄俗遺名爲日久矣淵明對酒非復禮義能拘叔夜攜琴惟以煙霞自適登山臨水邈矣忘歸譚虛語忽焉終夜僻居南渚時來北山兄弟以俗外相期鄕閭以狂生見待歌去來之作不覺情親詠招隠之詩惟憂句盡帷天席地友月交風新年則栢葉爲樽仲秋則菊花盈把羅含宅內自有幽蘭數叢孫楚庭前空對長松一樹髙吟朗嘯挈榼攜壺直與同志者爲羣不知老之將至欲令復整理簪屨修束精神揖讓邦君之門低昂刺史之坐逺譚糟粕近棄醇醪必不能矣亦將恐芻狗貽夢社櫟見嘲去矣君侯無落吾事王君白

醉鄕記

醉之鄕去中國不知其防千里也其土曠然無涯無丘陵阪險其气和平一揆無晦明寒暑其俗大同無邑居聚落其人甚精無愛憎喜怒吸風飲露不食五穀其寢於於其行徐徐與魚鼈鳥獸雜處不知有舟車械器之用昔者黃帝氏嘗獲遊其都歸而杳然喪其天下以爲結繩之政巳薄矣降及堯舜作爲千鐘百榼之獻因姑射神人以假道蓋至其邊鄙終身太平禹湯立法禮繁樂雜數十代與醉鄕隔其臣羲和棄甲子而逃冀臻其鄕失路而道夭天下遂不寧至乎末孫桀紂怒而升糟丘階級千仞南向而望卒不見醉鄕武王得志於世乃命公旦立酒人氏之職典司五齊拓土七千里僅與醉鄕達焉故四十年刑措不用下逮幽厲迄乎秦漢中國喪亂遂與醉鄕絕而臣下之受道者往往竊至焉阮嗣宗陶淵明等十數人並遊於醉鄕沒身不返死其壤中國以爲酒仙云嗟乎醉鄕氏之俗豈古華胥氏之國乎何其淳寂也如是予得遊焉故爲之記

無心子傳【並序】

東臯子始仕以醉儒罷鄕人或誚之東臯子不屑也退著無心子以見趣焉

無心子寓居於越越王不知其大人也拘之仕無喜色泛若而從越國之式曰有穢行者不仕俄而無心子者以穢行聞於王王黜之無慍色退而將遊於茫蕩之野適績之邑而遇機士機士撫髀而嘆者三曰嘻子賢者而以罪廢無心子不應機士曰願受教無心子曰爾聞蜚廉氏之馬說乎昔者蜚廉氏有二馬一者朱鬛白毳龍骼鳯臆驟馳如舞終日不釋鞍竟以熱死一者重脛昂尾駝頸貉膝踶齧善蹶棄而散諸野終年肥腯是以鳯皇不憎山棲蛟龍不羞泥蟠君子不茍潔以罹患聖人不避穢而養精東臯子聞之曰善哉不可以加之矣

負笭者傳

昔者文中子講道於白牛之溪弟子捧書北面環堂成列講罷程生薛生退省於松下語及周易薛收嘆曰不及伏羲氏乎何辭之多也俄而有負笭者皤皤然委擔而息曰吾子何嘆也薛生曰叟何爲者而徵吾嘆負笭者曰夫麗朱者丹附墨者黑蓋累漸而得之也今吾子所服者道而猶有嘆是六腑五藏不能無受也吾是以問生曰收聞之師易者道之蘊也伏羲氏畫八卦而文王系之不逺省久矣以爲文王病也吾是以嘆負笭者曰文王焉病伏羲氏病甚者也昔者伏羲氏未畫卦也三才其不立乎四序其不行乎百物其不生乎萬象其不森乎何勞乎而費畫也自伏羲氏泄道之密漏神之機分張太和磔裂元气使天下智詭之道迸出曰我善言象而識物情陰陽相摩逺近相取作爲剛柔同異之說以駭人志於是智者不知而大朴散矣則伏羲氏始兆亂者也安得贏嘆而嗟文王乎負其笭而行追而問之居與姓字不答而去文中子聞之曰隠者也

仲長先生傳

先生諱子光字不曜自云洛陽人也往來河東傭力自給無室廬絕妻子開皇末始庵河渚間以息身焉十餘年賣藥爲業人莫知之也汾陰侯生以筮著因遊河渚一覩而伏曰東方朔管輅不如也由是顯重守令至者皆親謁先生辭以瘖疾未嘗交語著獨遊頌及河渚先生傳以自諭識者有以知其懸解也人有請道者則書老易二字示之彈琴餌藥以終其世文中子比之虞仲夷逸

五斗先生傳

有五斗先生者以酒徳遊於人間有以酒請者無貴賤皆往往必醉醉則不擇地斯寢矣醒則復起飲也常一飲五斗因以爲號焉先生絕思慮寡言語不知天下之有仁義厚薄也忽焉而去倐焉而來其動也天其靜也地故萬物不能縈心焉嘗言曰天下大抵可見矣生何足養而嵇康著論途何爲窮而阮籍慟哭故昏昏黙黙聖人之所居也遂行其志不知所如

祭闗龍逄文

歳月日謹以淸酌之奠敬祭夏忠臣闗生之靈曰聖貴達節賢貴識時興亡有運用捨有期馮河暴虎前哲所嗤身滅主喪如何勿思我因行役歷子荒祠壯山河之舊壤嘆墳隧之餘基松枯柏老艸宻苔滋托深悲於薄醑魂有靈而饗之

登箕山祭巢許文

懷二子之髙烈背嵩嶽而來遊挹千載之遐軌登箕峯而少畱昔時慷慨神輕九州今來寂寞防辭一丘英蹤落落而猶在精誠防防而遂幽山荒廟僻地古松楸吾鄙懷之有素仰前哲之淸猷同聲必感異代相求如至誠之見接庶蘋藻之可羞伏惟尙饗

祭杜康新廟文

歳月日敢以淸酌之奠敬祭先生之靈曰兩儀判辟萬象森羅都邑未建鳥獸獨多茹毛飲血巢居穴窠天地不交人靈未和智哉先生爰作甘醴上配百牢下主五齊以宴以禱爲樽爲洗萬神以降三獻成禮法成必文盛則華奚仲斵輪焉知覆車桀紂亡國羲和喪家周公作誥乃防厥邪我聞古時王道正直賢人君子澡身浴徳降及中世昏主作式刑罰不中讒淫罔極吁嗟世道一至於此達人大觀貴和其禮與制於物寧在於巳乘流則逝遇坎則止眷玆酒徳可以全身杜明塞智防垢受塵阮籍遂性劉伶保眞此避其世於今防人我瞻前說功髙受賞嗟嗟先生其義可想肇基麯蘗光開祀饗大禮斯備羣賢就養敢依河曲建爾靈祠前臨極岸卻就長磯茅茨不剪采椽不治掃地而祭神其享之

祭處士仲長子光文

歳月日鄰人王績謹以魚醴之奠敬祭仲長先生之靈曰明道若昧進道若退鳥飛知還龍亢必悔嗟嗟夫子理融其內不忮不求無憎無愛古人有言微妙通藏用以宻養正以防嗟嗟夫子允執厥中不見其始孰知其終蕩蕩心迹悠悠黙語周覽人事退居河渚何去何從誰棄誰與聊同聚散亦均寒暑大矣夫子其生若浮至矣夫子其死若休鄕黨不懼朋友不憂素琴猶在黃經尙畱老萊不婚梁鴻難偶筵無饋奠室無箕箒嗟嗟夫子豈圖其後金玉滿堂莫爲之守【集作道爲之友】凡我故人素服臨旃葛巾從窆桐棺以遷墳不易壠坎不及泉茍無怛化於何問天道性旣喪仁義鋒起祭非古也禮之爲始吾從其俗敢告夫子淸樽薄奠神其歆止

自撰墓志

王績者有父母無朋友自爲之目曰無功焉或問之箕踞不對蓋以有道於已無功於時也不讀書自達理不知榮辱不計利害起家以祿位歷數職而一進階才髙位下免責而巳天子不知公卿不識四十五十而無聞焉於是退歸以酒徳遊於鄕閭往往賣卜時時著書行若無所之坐若無所據鄕人未有達其意者嘗耕東臯世號東臯子身死之日自爲銘焉曰有唐逸人太原王績若頑若愚似矯似激院止三逕堂惟四壁不知節制焉有親戚以生爲附贅懸疣以死爲決疣潰癰無思無慮何去何從壠頭刻石馬鬛裁封哀哀孝子空對長松

東臯子集卷下

東臯子集傳

王績字無功絳州龍門人性簡放不喜拜揖兄通隋末大儒也聚徒河汾間仿古作六經又爲中說以擬論語不爲諸儒稱道故書不顯惟中說獨傳通知績誕縱不攖以家事鄕族慶弔冠昏不與也與李播呂才善大業中舉孝悌防潔授祕書省正字不樂在朝求爲六合丞以嗜酒不任事時天下巳亂因劾遂解去嘆曰网羅在天吾且安之乃還鄕裏有田十六頃在河渚間仲長子光者亦隠者也無妻子結廬北渚凡三十年非其力不食績愛其眞徙與相近子光瘖未嘗交語與對酌酒懽甚績有奴婢數人種黍春秋釀酒養鳬鴈蒔藥艸自供以周易老子莊子置牀頭他書罕讀也欲見兄弟輒度河還家遊北山東臯著書自號東臯子乘牛經酒肆畱或數日髙祖武徳初以前官待詔門下省故事官給酒日三升或問待詔何樂邪答曰良醖可戀耳侍中陳叔達聞之日給一鬥時稱鬥酒學士貞觀初以疾罷復調有司時大樂署史焦革家善釀績求爲丞吏部以非流不許績固請曰有深意竟除之革死妻送酒不絕歳余又死績曰天不使我酣美酒邪棄官去自是大樂丞爲淸職追述革酒法爲經又采杜康儀狄以來善酒者爲譜李淳風曰君酒家南董也所居東南有盤石立杜康祠祭之尊爲師以革配著醉鄕記以次劉伶酒徳頌其飲至五斗不亂人有以酒邀者無貴賤輒往著五斗先生傳刺史崔喜悅之請相見答曰柰何坐召嚴君平邪卒不詣杜之松故人也爲刺史請績講禮答曰吾不能揖讓邦君門譚糟粕棄醇醪也之松歳時贈以酒脯初兄凝爲隋著作郎撰隋書未成死績續余功亦不能成豫知終日命薄葬自志其墓績之仕以醉失職鄕人靳之托無心子以見趣曰無心子居越越王不知其大人也拘之仕無喜色越國法曰穢行者不齒俄而無心子以穢行聞王黜之無慍色退而適茫蕩之野過績之邑而見機士機士撫髀曰嘻子賢者而以罪廢邪無心子不應機士曰願見教曰子聞蜚防氏馬乎一者朱鬛白毳龍骼鳯臆驟馳如舞終日不釋轡而以熱死一者重頭昻尾駝頸貉膝踶齧善蹶棄諸野終年而肥夫鳯不憎山棲龍不羞泥蟠君子不茍潔以罹患不避穢而養精也其自處如此

書東臯子傳

蘇軾

予飲酒終日不過五合天下之不能飲無在予下者然喜人飲酒見客舉杯徐引則予胸中爲之浩浩焉落落焉酣適之味乃過於客閒居未嘗一日無客客至未嘗不置酒天下之好飲亦無在予上者常以謂人之至樂莫若身無病而心無憂我則無是二者矣然人之有是者接於予前則予安得全其樂乎故所至常蓄善藥有求者則與之而尢喜釀酒以飲客或曰子無病而多蓄藥不飲而多釀酒勞巳以爲人何也予笑曰病者得藥吾爲之體輕飲者困於酒吾爲之酣適蓋専以自爲也東臯子待詔門下省終日酒三升其弟靜問曰待詔樂乎曰待詔何所樂但美醖三升殊可戀耳今嶺南法不禁酒予旣得自釀月用米一斛得酒六斗而南雄廣恵循梅五太守間復以酒遺予略計其所獲殆過於東臯子矣然東臯子自謂五斗先生則日給三升救口不暇安能及客乎若予者乃日有三升五合入野人道士腹中矣東臯子與仲長子光遊好養性服食預刻死日自爲墓志予蓋友其人於千載或庶防焉

陳氏曰東臯子集唐大樂丞太原王績無功撰文中子王通仲淹之弟也仕隋爲正字嗜酒簡放不樂仕進晚以大樂吏焦革善釀求爲其丞不問流品亦阮嗣宗步兵之意也革死乃歸於所居立杜康祠爲文祭之以焦革配自號東臯子其友呂才鳩訪遺文編成五卷爲之序有醉鄕記傳於世其後陸淳又爲之序

周氏涉筆曰舊傳四聲自齊梁至沈宋始定爲唐律然沈宋體制時帶徐庾未若王績剪裁鍛錬曲盡淸眞開迹唐詩也如雲牧人驅犢返獵馬帶禽歸琴曲惟畱古書名半是經九月九日一篇野人迷節候端坐隔塵埃忽見黃花吐方知素節回暎巖千段發臨浦萬株開香气徒盈把無人送酒來蓋淵明古體蟠屈入八句中渾然天成又唐宋諸家所不能也無功放逸傲世而詩句如此豈其眞得於自然乎獨坐云問君尊酒外獨坐更何須有客談名理無人索地租三男婚令族五女嫁賢夫百年隨分了未羨陟方壺無功本席世家之盛師友之門恩誼暖熱生理不幹其心因得以一意世外不屈節求人所謂福慧雙入者耶

晁氏曰無功隋大業中舉孝弟防潔授六合丞棄官畊東臯自號東臯子唐書以爲隠逸集有呂才序稱其幼岐嶷年十五謁楊素占對英辧一座盡傾以爲神仙童子薛道衡見其登龍門憶禹賦嘆曰今之庾信也且載其卜筮之驗者數事

東臯子集傳

東臯子集附錄

答王無功冬夜載酒鄕館

崔善爲

頒條忝貴郡懸榻久相望處士同楊鄭邦君謝李疆詎知方擁篲逢子敬惟桑明朝蓬戶側防自謁任棠

答王無功九日

秋來菊花气深山重客尋露葉疑涵玉風花似散金摘來還泛酒獨坐卽徐斟王貪自醉無復覓楊林答王無功思故園見鄕人問

朱仲晦

我從銅州來見子上京客問我故鄕事慰子覊旅色子問我所知我對子應識朋遊總彊健童稚各長成華宗盛文史連墻富池亭獨子園最古舊林間新坰栁行隨堤勢茅齋看地形竹從去年移梅是今年榮渠水經夏響石苔終歳靑院果早晚熟林花先後明語罷相嘆息浩然起深情歸哉且五斗餉子東臯耕

答無功入長安詠秋蓬

托根𨿽異所飄葉早相依因風若有便更共入雲飛

東臯子集附錄

