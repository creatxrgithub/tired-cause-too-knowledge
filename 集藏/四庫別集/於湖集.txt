

欽定四庫全書

集部四

於湖集

別集類三【宋】

提要

【臣】等謹案於湖集四十卷宋張孝祥撰孝祥字國安歷陽烏江人紹興二十四年進士第一孝宗朝累遷中書舍人直學士院領建康畱守尋以荊南湖北路安撫使請祠進顯謨閣直學士致仕事迹具宋史本傳書錄解題載於湖集四十卷此本卷數相合前有其門人謝堯仁及其弟華文閣直學士孝伯序堯仁序稱孝祥每作詩文輒問門人視東坡何如而堯仁謂其水車詩活脫似東坡然較蘇氏畫佛入滅次韻水官韓幹畫馬等數篇尙有一二分劣又謂以先生筆勢讀書不十年吞東坡有餘矣今觀集中詩作大抵規摹蘇詩頗具一體而根柢稍薄時露竭蹶之狀堯仁所謂讀書不十年者隠寓防詞實定論也然其縱橫兀傲亦自不凡故桯史載王阮之語稱其平日气吐虹霓陳振孫亦稱其天才超逸云乾隆四十六年十月防校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

於湖集序

文章有以天才勝有以人力勝出於人者可勉也出於天者不可彊也今觀賈誼司馬遷李太白韓文公蘇東坡此數人皆以天才勝如神龍之夭矯天馬之奔軼得躡其蹤而追其駕惟其才力難局於小用是以亦時有疎略簡易之處然善觀其文者舉其大而遺其細可也若乃栁子厚專下刻深工夫黃山谷陳后山專寓深逺趣味以至唐末諸詩人雕肝琢肺求工於一言一字間在於人力固可以無恨而槪之前數公縱橫馳騁之才則又有間矣故曰人可勉也天不可彊也於湖先生天人也其文章如大海之起濤瀾泰山之騰雲气倐散倐聚倐明倐暗𨿽千變萬化未易詰其端而尋其所窮然從其大者目之是亦以天才勝者也故觀先生之文者亦但當取其轇轕斡旋之大用而不在於苛責於纎末瑣碎之防先生气吞百代而中猶未慊蓋尙有淩轢坡仙之意其帥長沙也一日有送至水車詩石本掛在書室特攜堯仁就觀因問曰此詩可及何人不得佞我堯仁時窘於急卒不容有不盡因直告曰此活脫是東坡詩力亦眞與相輙但蘇家父子更有畫佛入滅次韻水官贈眼醫韓幹畫馬等數篇此詩相去卻尙有一二分之劣爾先生大然堯仁之言是時先生詩文與東坡相先後者已十之六七而樂府之作𨿽但得於一時燕笑咳唾之頃而先生之胸次筆力皆在焉今人皆以爲勝東坡但先生當時意尙未能自肯因又問堯仁曰使某更讀書十年何如堯仁對曰他人𨿽更讀百世書尙未必夢見東坡但以先生來勢如此之可畏度亦不消十年吞此老有餘矣次年公自江陵得祠東下方欲踐此言未幾則已聞爲馭風騎气之舉矣嗚呼天不竟英雄之志尙畱莒墨兩城與太原余蘗至今江流尙覺有不平其以此歟天下刋先生文集者有數處豫章爲四通五達之衝先是先生之子同之將漕於此蓋其責也時侍郎莆陽蔡公屢勸之而竟不果信知斯文通塞亦自有時今閣學尙書公自其開府以來卽曉夕在念而尙乃遲遲至於今者豈不以先公後私於事自有次第而不知此事亦公也蓋四方學者渇見斯文以增壯筆端方皆以先覩爲快使公肯爲是舉正是嘉恵學者之意豈必獨認以爲激乎鴒原之情而足以有歉哉自渡江以來將近百年惟先生文章翰墨爲當代獨步而此猶先生之餘事也蓋先生之雄略逺志其欲辟開河洛之土疆復洙泗之鐘鼓者未嘗一日而忘胸中使其得在經綸之地驅馳之役則周公瑾謝幼度之風流其尙可挹於千百載之上也而門下之鯫生何足容議論之喙哉嘉泰攺元之中秋門下士昭武謝堯仁序

於湖集序

於湖先生長孝伯五嵗埀髫奉書追隨未嘗一日相捨別去餘十年先生再冠賢書防於臨安時紹興癸酉也明年魁多士又明年入館寖登淸華孝伯亦入太學爲諸生無時不在左右毎見於詩於文於四六未嘗屬稾和鈆舒紙一筆寫就心手相得勢若風雨孝伯從旁抄寫輙笑謂曰錄此何爲從手掣去良由天才超絕得之遊戱意若不專以文字爲事業者一日謂孝伯曰汝作一月工夫我只消一日明日便有用處夫所謂用者豈章句而已哉惜乎天奪之速不容究其才於用大僅能遺愛於六州恭聞孝宗皇帝玉音嘗興用才不盡之嘆使其適乘機會必有以上契聖心則其成就蓋不止此嗚呼大夫士有志當世孰不以功名自許至如先生眞有過人者歟別後詩文多得之耳授然不能無舛也朅南昌解後王大成集大成從先生久先生深愛之者盡以家藏與諸家所刋屬其讐校𨿽不敢謂全書然視他本則有間矣繼有所得當爲後集云嘉泰元年十月旦弟華文閣直學士朝請大夫知隆興府充江南西路安撫使孝伯謹書

欽定四庫全書

於湖集卷一

宋張孝祥撰

賦

金沙堆

洞庭之野吞楚七澤乘秋而霽天水一色登髙桅以掛席兮挿余舟之兩翼淩長風以破浪兮駭掀舞於一葉橫中流而北望兮何黃金之突兀觸白日以騰耀兮疑波神之沈宅舟人告余曰此金沙堆也壁立千仞衡亙百步靈鰲之背孤起以自暴兮棄方丈而不負湧靑城之玉局兮遲虛皇【一本作靈皇】而來下太倉露積以弗校兮白粲粲而非腐熬海波以出素兮莽旣多而無數胡山十丈之雪結而不復釋兮吳江八月之潮來而不復去諒非目見而心識兮𨿽巧譬其焉諭客有嘆曰墼土爲城隱以金椎一雨之暴或傾以摧之今此沙也質輕而性離得水而走得風而飛澶漫乎大漠之北飄流乎昆丘之西曷稽天之巨浸兮獨與此而相宜廉隅峻以特起兮若斗之覆而四維潦盡不爲之髙兮春旣漲不爲之卑風揭石以拔木兮蛟鼉駕海而上馳捲近岸之丘阜兮若烈火焚乎枯萁謂此沙旣無有兮當散入於渺彌旦起而視之兮曽無毫髮之或夷豈與息壤同生兮爲上帝之所私將富媼之多藏兮萬寶萃而在玆豈女媧五色之石兮完天漏之所遺將神禹治水兮聚九野之土以補東南之虧豈刼火之灰兮歲旣久而莫移將神龍之攸居兮百鬼夜築而守之徴至理而莫得兮願先生之予思也張子笑之曰子來前天地之間何所不有逺者莫誶近或可取今夫積水爲冰及春而澌此物之常理也然淩人氏乃得而藏之堲其土使地气無所泄厚其覆使天气不得下天且暑矣於是方謹而獻之夫以一人之私猶能變易陰陽之度而況天地之大乎沙之積不積流不流安所置論子行矣

辭

攻蚊

後皇嘉生物有羣些彊者熊虎弱羔豶些畜我逺我區以分些各保性命不相紛些爾獨何化以爲蚊些匪彊匪弱孰使云些廉纎麼麼毒所燻些利喙短翼飛些羸腹曲腳豹成文些藏陰伏翳須日曛些徴類嘯族乘惡氛些渙散揮霍絲之棼些緣頭撲臂來如雲些入隟伺罅霰雪雰些伊伊滃滃相懽忻些噆膚吮血飽以醺些前防甫去後亦厪些無可柰何夕及昕些引鏡自照面纈紋些客或告我祈火君些彼嗜臭惡憎芳芬些謀野則獲采蕭薫些載暴載爇煙絪緼些儻不退聴秉烈焚些如彼卽墨殱燕軍些焦腸爛腹翅羽些舉徒盡殪永不聞些涼宵大枕奏厥勲些豈其不仁我則慬些當斷不斷露汝防些

祭金沙堆廟

憺九秋之半兮絕洞庭予將歸登磊石以遐矚兮天水莽而相圍鯨波浩其呼洶兮蛟鱷擇食以自肥盲風憑怒無時期兮橫中流吾焉依舟人諗余以湖君之神靈兮曰甚仁而又威若蓍之可信兮盍防齊而致祈嗟余禱之旣久兮豈夫神今日之我違晨光杲其東升兮破積霧之霏微凝秋齊之萬頃兮檣烏轉而北飛棹夫集合以奏功兮若駟馬熟路而騑騑寄千里於一瞬息兮才舉手而一揮如靈宮以午泊兮目積沙之輝隨波濤以上下兮岌金城之巍巍信眞仙之攸宅兮羗見聞之所稀粉墻行樹繚以直兮鋪首鳴其朱扉儼帝服之中居兮亦班寵於厥妃來牲酒之雜遝兮紛滿堂之芳菲懷沙大夫之侑食兮噫孰知其是非鳥喙魚服沙鱨鰋鯉睢盱以列侍兮駭怪譎之裳衣蓋專制楚之七澤兮實參握乎天威者也由余役之旣久兮闕水菽於庭闈瞻白雲以延望兮朝隮至乎夕暉茍利渉以遄達兮豈妄福之敢希感神貺余以獨厚兮銘肺【一本作腑】膺而三欷跪陳辭而侑觴兮聊彷佛其音徽

頌

壽芝頌代揔得居士上鄭漕【並序時年十九作】

上旣專任一徳方內底定眷江之北昔爲戰墟生聚教訓十年於玆矣曰疇予寶臣持節以豈弟徳惠爲予撫綏之百辟卿士再拜言漕江東臣某再考績爲天下最宜可上曰兪哉於是有詔華原增秩揔部淮南十有六州詔下之日淮民歡呼奔走相告自州達之縣自縣達之田裏自田裏達之窮巖幽谷公江東之治仁聲義气漸被於兩淮故淮民聞公之來其善如此越翌日曆陽郡東鄙樵民有得異艸於松根者郡人張某寔公門下士屬公誕辰甫及當有頌詩形容盛徳廼以九月吉旦防齊執筆爲文未有緒俯而假寐若有告者曰姑置之天將以芝卑女爲公壽某驚悟已而樵民奉芝欵門曰疇昔獲此弗之識而神夢謂余是蓋所謂芝者天以華原公將持節吾土是生靈物而爲瑞且此月之十日則公生之日是芝則又昭示公難老之徴若里人有張氏者實公客亟歸之俾得獻公不者禍女神言如是我懼是以來某亦解昨者假寐若告之言盛服再拜而受之信芝也一本二幹髙廣有咫堅宻溫潤色如紫玉輪囷蓊鬰駢爲七枝華葉敷芳則十有四藹然若卿云捧日燦然若奇葩艷春噫戲異哉未曽有也神之命公可謂深切著明矣不知天之於人相去逺近而其物類之感召如是其敏且速耶且以公將持節西州而爲呈瑞則胡不降甘露流醴泉異畆同穎鳯皇翔集耶不以是數者爲應而應以芝天意若曰芝上瑞也不春而華不秋而實不根而植翦而置之𨿽歷數千百年而猶敷腴充實則芝非特上瑞又壽艸也天與公瑞則余除命之後瑞艸發於淮西之境天與公壽則生朝之前壽艸產於古松之下物像昭顯決非偶然者鄕惟甘露醴泉嘉禾翔鳯之來謂之祥瑞則可矣烏在其爲壽徴也於以見天之錫公富貴壽考廣大繁昌有永無極豈兩淮之民獨受其福將天下生靈寔受其福豈公獨有其瑞將朝廷國家寔有其瑞然則此芝之來所系大矣哉謹拜手稽首而爲之頌曰

濯濯靈芝施於古松天錫珍祥以壽鄭公文武鄭公其徳孔碩文正之子柔嘉維則天子命公汝予寶臣宣力四方其牖我民公拜稽首奉天子命自西䢐東惟一其政孰寒而饑公衣食之孰癘而疵公藥治之孰獷不率則訓則治孰姦賊民則耨則夷條疎節披罔亦不宜天子命公汝有成績盍其歸矣箴補衮職淮堧奕奕其疆千里奠國北門孰與予理在列咸咨曰公克任天子命公輟女往鎭公來之初靈芝則生亦以壽公寵錫百朋蔚彼芝矣厥生孔時爰發其祥以公來綏蔚彼芝矣公介眉壽數百千祀與國長久神則有言芝以瑞公入侍帝旁九旒升龍神則有言芝以壽公楚南春秋緑髮方瞳我作頌詩式昭罔極誕保休徴有永無斁

樂章

降神

於神何司而徳於木肅然顧歆則我斯福我祀孔時我心載祗匪我之私神來不來

又

神兮焉居神在震方仁以爲宅秉天之陽神之來矣道修以阻望神未來使我心苦

又

神在途矣習習以風百君後先敢一不恭奔走癘疫祓除菑凶顧瞻下方消搖從容

又

溫然仁矣熈然春矣龍駕帝服穆將臨矣我酒淸矣我肴烝矣我樂備矣我神顧矣

升降壇

在國之東有壇崇成節以和樂式降式登防我佩服璆琳鏘鳴匪壇斯髙曷妥厥靈

靑帝位奠幣

物物熈熈胡爲其然蒙神之休乃莫報旃有邸斯珪有量斯幣於以奠之格此精意

太昊位奠幣

卜嵗之初我迎春旗孰克侑饗曰古宓戱於皇【後闕】

於湖集卷一

欽定四庫全書

於湖集卷二

宋張孝祥撰

古詩

和何子應賦不欺室韻

隆興天子開千齡六龍飛天動潛鱗東嘉先生初召對不欺之論驚廷臣誰令浮雲蔽白日脫幘歸來環堵室巍巍烏府憶霜簡凜凜螭坳有椽筆魏公眼力無餘子與公周旋豈其死請公細讀不欺銘一字之褒如魯史

讀中興碑

繡繃兒啼思塞酥重牀燎香薰防蕪阿環錦韈無尋處一夜驚眠搖帳柱朔方天子神爲謀三郎歸來長慶樓樓前拜舞作奇祟中興之功不贖罪日光玉防十丈碑蛟龍蟠拏與天齊北望神臯雙淚落秪今何人老文學

題張仲欽所藏隆茂宗畫登瀛圖

老隆已死畫筆枯畫歸天上人間無公從何處得此圖明眼嶺海三嘆吁天策上將天爲徒指揮羣龍淸八區褒鄂英衛供掃除功成告廟金糢糊歌童舞女不願渠乃此數士相爲娯鐵面苦口談詩書直欲措世如唐虞老隆妙手神所摹蒼頭廬兒亦敷腴祝公歸直承明廬願持此道補帝裾

題蔡濟忠所摹禦府米帖

生前官職但執防身後一字萬金值當時雷霆不収拾世間不復有遺逸上淸虛皇手自擇編星爲囊云作笈流鈴擲火守防宻君從何處見眞迹知君定通玉帝籍太微垣中賜余墨龍騰虎臥摹不得想君神授五色筆江南鉤鎖腕中力釵折屋漏千態出整整十卷字猶濕光彩激射海爲立平生我亦有書癖對此戃怳心若失口呿汗下屢太息十日把玩不得食作牋天公拜稽首乞我此老生時一雙手爲君痛飲百斛酒墨池如江筆如帚一掃萬字不停肘

賦王唐卿廬山所得靈璧石

湘江竹深韶不傳後夔神禹飛上天泗濵之磬無人編帝敕此寶淪深淵於乎不知幾千年奇形異質鬼所鐫靑虯赤虎遭防纒蹙筋怒爪身攣拳自從風塵障中原神物變化隨霏煙金聲玉振義不辱六丁徙置康廬巓靈臺星官未知處但怪寶气幹霄躔王郎齋居旉淺原飲水泣血天所憐空山無人下羣仙似夢非夢或告旃捫蘿獨上果有得失喜而懼心茫然百夫挽取自包裹解衣更買蠻兒氊緘扄不肯鄕人說知我好古容觀瞻焚香再拜屢嘆息安得致之天子前安得致之天子前明堂郊丘備宮縣調和正聲薦上帝簫勺羣慝収戈鋋朝廷淸明用耆哲一律四海歸陶甄鳯皇來儀獸率舞復古卻到虞韶邊是時賦公筆如椽襞牋爲艸登歌篇月之四日至南陵大雨江邊之圩已有沒者入鄱陽境中山田乃以無雨爲病偶成一章呈王齡

圩田雨多水拍拍山田政作兆拆兩般種田一般苦一處祈晴一祈雨去年水大髙田熟低田不収一粒谷只今萬錢糴一斛浙西排門煮稀粥聖神天子如堯湯曰雨而雨暘而暘天公廣大豈有意爾自作孽非天殃近得一二硯示範達甫笑以爲堪支牀也許送端州大硯作詩以堅其約

範郎紫玉余半圭翻手作雲雨雹隨龍蛇起陸孔翠飛雲収雨霽千首詩薦以文錦盤珠璣夜光發屋鄰翁知桂州刺史書成癡單車萬里日夜馳囊中已無去年錐欠此石友相娛嬉範郎笑我支牀忽遣致我重寶賫金印如斗不願攜愛此直欲忘朝饑君行題輿古端溪溪石醜好紛不齊溪邊之人足謾欺須君眼力爲辧之更作萬斛之墨池爲君大書十丈碑

劉倅示崇寜上捨題名翰林其父也

崇寜天子開皇極發揮神謨詔羣辟十八學士天與力攀鱗附鳯才一日翰林尙書古遺直不作三公奄窀穸當時盛事刋樂石後五十年已今昔令我再拜三嘆息尙有之子似世徳不羸其躬且赫奕

黃升卿送棕鞋

編棕織蒲防作底輕涼堅宻穩稱趾帝庭無復夢絲絇上客還同貺珠履我家江南山水窟日日行山勞屐齒感君投贈欲別時布韈靑鞋從此始亨衢知子方著腳直上雲霄三萬里泰階歷盡卻歸來赤舄一雙應幾幾

贈張欽州

張家承平四姓侯門前列戟金成丘南來淸貧家立壁但有萬卷書滿樓雲山極觀半空冩下有花竹秀而野閉門讀易已三年樂天知命忘華顚我行湘中識此老難兄莫年更枯槁從來戚畹須表勸防聴鳴珂趂朝早衡陽小隱𨿽深幽去天尺五君無畱貂蟬兜鍪何足道君必不爲猿鶴羞

賦沈商卿硯

石渠東觀天尺五壁星下直圖書府琳瑯寶鎭出三代浩瀚簡編照千古右文儲硯一百九鈿匣珠囊防瓊玖有時淸夜發光怪諸儒縱觀容拜手一収朝迹歸故園瓦池葦管塗突煙夢尋淸都故歷歷起憑書桉空澘然眼明見此超萬石色如馬肝涵玉質白圭之玷尙可磨澁不拒筆滑畱墨摩挲太息不自已呼兒汲甘爲湔洗天遺至寶瑞吾子要與詞林壯根柢子行飛鶱爲時須西淸承明有佳除収功翰墨儻乞我田間自抄種樹書

大雨呈同行諸公

我舡千斛初甚遲上灘下灘風薄之百夫撐挽才得過水淺舟大行無期同來賔客笑鈍滯一葉自買如鳬鷖瞥波急漿亂藻荇瞬息不見飈車馳忽然昨夜雷雨作黒云頹山風捲壑龍門春漲魚鼈亂牛渚宵明鬼神惡蓬翻防斷泊不得客只一身無處著長年絕叫客驚起一浪先掀半舡水囊衣漂盡到巾屨一夜奔忙沙石裏我時甘寢殊不覺但怪颼颼風到耳起來呼酒自勞苦水滿涼生差可喜鄕來笑者今卻悲人生淹速那能知明朝轉柁我舡快喚客同舡莫嫌隘

吳城阻風

吳城山頭三日風白浪如屋云埋空北來大舸气勢雄車防打鼔聲韸韸我舡政爾不得去局促沙岸如鳬翁長年三老屢彈指六月何曽北風起由來官儂多齟齬世不汝諧神亦爾我愧此言呼使前順風逆風皆偶然皇天廣大豈有意想汝嗔喜庸非偏瓶中有粟囊有錢與汝飽飯姑畱連

金沙堆

玻璃盆中金作堆藥房桂棟中天開洞庭無底蛟蜃惡君不喚我那能來旁舡守風四十日我行昨夜到磊石山頭望君乞柸珓僮僕歡呼得頭擲二更南風轉旗腳打鼓開舡曉星落秋光淨洗八百里亭午投君廟前泊斬牲釃酒報君徳君今淸都豈其食聊須醉飽撐舡儂明日依舊行南風

欲雪

欲雪未雪天糢糊凍行沙尾鶬鴰呼北風刮耳立不住更騎鈍馬穿枯蘆兩生憐我意不舒江頭三日占檣烏髙堂明朝置安輿買羊沽酒償勤渠

鑑湖納涼

鑑湖周圍三百里極目平波淸到底荷花嵗久生滿湖人來采蓮唱歌起賀家千頃水雲鄕六月荷花風最涼短楫輕舟來斷續山橫曉月正蒼蒼

和沈教授子壽賦雪三首

北風吹來燕山雪十萬王師方浴鐡風纒熊虎靈旗靜凍合蛟龍寶刀折何人夜防吳元濟我欲從之九原隔東南固自王气勝西北那憂陣云結豈無祖逖去誓江已有辛毗來仗節

又

今年米貴更風雪破屋荒涼冷於鐵道人三日不出門臥聴欹檐竹枝折髙吟忽送三十韻覿面未覺千里隔此公也自可憐人家徒四壁衣鶉結君不見漢時蘇子卿窖中齧氈終持節

又

天公作劇已三白刮面東風利如鐵只今斗米錢數百更說流民心欲折邊人打圍塗塘北煙火穹廬一江隔陛下宵衣甚焦勞微臣私憂長鬰結爾曹忍凍不足說我輩何時立奇節

鄱陽使君王齡閔雨再賦一首

老農歌舞手作拍一雨紛紛稻花折去年秋田旱政苦使君隨車有甘雨旁州不熟我州熟至今中家有藏谷地碓舂秔珠滿斛老農左餐仍右粥使君行矣伊佐湯緝熈和气無常暘豈徒一雨潤九谷要爲萬物除千殃

喜晴賦呈常守葉夢錫

使君憂民出至誠欲晴未晴天所矜白衣老人無逢迎香火未収東方明指揮六龍扶日行羣陰捲盡見太淸女擷柔桑男趂耕熈熈和气滿春城去年嵗事已如許田頭試聴老農語淛西更著五日雨麥根爛盡種不土

七夕

去年永州逢七夕今年衡州逢七夕往來不敢怨道路迎送但知慚吏卒年年七夕有定時我行屬天那得知東西南北防逢汝但願彊健無所苦

謝劉恭父玉潭月色眞石室之賜

玉潭月色冽以淸石室千里猶典刑何人遺我雙玉瓶武夷先生翰林卿約束風雨驅雷霆長鯨夜吸川爲傾明朝風止醉不醒扁舟徑度君山靑

從張欽夫覓紙

蜀江搗麻色勝玉百金才能致一幅君家入則充棟宇再拜未肯乞纎粟爲君破慳作此詩擔囊揭篋應有時比鄰寒亡忌唇齒君但勤渠送川紙

幽興

海涵大陰日西墜畫角一聲城欲閉柴門關上濯足眠萬事不如髙枕睡睡鄕廣大能我容兀兀騰騰興莫窮推枕起瞻河漢曉月明庭竹響淸風

於湖集卷二

欽定四庫全書

於湖集卷三

宋張孝祥撰

古詩

麒麟硯滴分韻得文字

素王西狩麟筆削昌斯文茂陵一角獸妙語聞終軍壯哉筆硯間英姿欲拏云名參龍瑞威掃狐兔羣豈獨濡毫端政爾淸塵氛防當獻君王玉殿春夜分輸冩腦中奇恩波被無垠

諸公分韻躡冒頓之區落焚老上之龍庭得老庭字

橫槊能賦詩下馬具檄艸忠義乃天賦勲名要時早龍臥南陽客鷹揚渭濵老當其尙棲遲眾或輕潦倒風雲防相遇氛祲當獨掃鳯皇翔千仭駑馬顧棧皁士爲一飽謀懸知不同道

又

吳甲組練明吳鉤瑩靑萍戰士三百萬猛將森列星揮戈卻白日飲渴枯滄溟如何天驕子敢來擾典刑嗚呼三十年中原失翰屏陛下極涵容宗祊甚威靈邊氓爾何知不靖心未寜囊血規射天蒼蠅混驚霆佛貍定送死楡關不須扄彼勢看破竹我師眞建瓴便當収咸陽政爾空朔庭明堂朝玉帛劍佩鳴東丁八章車攻詩十丈燕然銘我學益荒落尙可寫【一本作紀】汗靑

椰子酒榼

獞人生南方托家碧山崖采擇供貢篚扶持上天街愧此願慤姿欲售久未諧道傍麹先生風味故自佳逢渠卽傾蓋輸冩能開懷刮削出光彩規繩去欹金玉豈足貴膠漆眞吾儕客來有嘉招二士往必偕婆娑止坐隅供饋煩金釵獞人𨿽木彊醇徳眞無涯虛心實其腹居然外形骸微物幸見用棄置理則乖毛頴有封國陶匏薦欽柴大藥起世屙炮燔及根荄願子自洗濯勿受塵埃埋暇日肯相從醉經坐髙齋

赭山分韻得成葉字

昨日一尺雪今朝十分晴杲日上積雪光若虹气升江平鏡新磨地迥玉琢成赭山有令色令我白眼靑借馬屋東家喚客踏層冰冒貂挾裘茸石路五里平竹樹紛掩冉珠幢間霓旌野僧不慣客倉皇門前迎屋古少完壁堂虛有危登石上迹宛宛山腰塔亭亭刼火偶不燒百年費支撐我有一尊酒髙處得細傾諒非無事飲憂國空含情長歌眇寥廓歸路已戴星

又

萬生紛不同宿昔有定業哀哉彼遷民苦事乃稠疊累累庭際炊采采澗底葉問渠胡爲來悲淚不盈睫連年避兵亂生理安可說今年更倉皇芻槁亦焚刼扶持過江南十口四五活斗米六百錢蒹旬又風雪前時詔書下振廩要周浹聖主甚哀矜我曹空感咽願今兵革罷復得理歸楫傳聞菇蒲中相殺血新喋本是耕田農饑寒實敺脇須公語縣吏早與支米帖

重入昭亭賦十二韻

我本山中人對山輒忻然蹉跎落世网欲去常拘牽蒼鷹著珠韝側腦思髙騫靑絲絡奔驥擺脫意乃便抑鬰不自聊沈防向誰宣長懷昭亭山積翠摩靑天下有千柱宮突兀數百年往者雪中遊羣峯玉回旋飛閣出木末下睨春無邊堂中二老人龍象開法筵炯炯月在空浩浩海納川應庵黙無言妙處心已傳如庵說千偈微辭諦眞詮靜極炷鑪燻對牀且安眠更欲捐冠簮一簞寄三椽此志竟不遂緇塵亂歸韉今朝復何朝卻望山中煙縹緲見樓觀鐘梵聲淸圓我攜九節笻飛步云蘿巓

登馬氏永寜閣和朱漕元順分韻

佛宮昔誰營猶挾蓋世气應慚割據丑稍識苦空味重檐隱白日隆棟湧金地耽眈壁間像尙可將千騎鄕來歌舞處荒棘擁城雉惟此悲願成歷刧更興起橫撞鐘萬石妙響警昏醉憶當風雪辰玆事實經始老僧喜成就膜拜顙有泚喚客饌伊蒲齋房頗深防空巖才跬步不往獨何謂徑攜雙竹杖腳力勇難制繡衣兩使者風誼我所畏相逢瘴海上此樂豈天惠山林與心防風月可回施聊乘簿書隙此一日費摩挲水邊石勝處欲專美不用濡漆書公詩卽行記

再用韻呈仲欽元順

今時朱仲欽文字有奇气潛幽覩天奧雋永得古味袖手閱世紛虛心余樂地那持瘴野節不從羽林騎埋輪吾宗英補衮五色雉去年對延英禦坐再三起憂民甚已溺稽古乃心醉天衢行日月發軔從此始防當紀鴻業我筆墨先泚相期並徴詔禁殿直淸防尙憶此追遊班中語相謂我懷江湖去初服反芰制閒邊靜成趣岐路險多畏此事屬兩君它年儻終惠長篇起予病妙語充法施調髙和難工初學慚紙費郊原春無數風日極淸美已遣具方舟重遊更須記

贈江淸卿

吾友林少穎讀書不計屋抄書手生繭照書眼如燭往時羣玉府上直對牀宿夜半聞吾伊我睡已再熟此君抱髙節雪栢映霜竹造物乃兒戲臥病在空谷尙能作手書寄我成一束我懶更愧渠終嵗不報復今來見江子少穎儼在目不必不如師惟子肖甚速持身嚴法律自愛比冰玉學官冷徹骨三月食無肉危坐談仁義口吻若布谷時能從我防騎馬踏溪淥定自我輩人胸次不碌碌惟皇開洪業大廈非一木豈有梁棟姿而今久淹辱願子益寵珍卽日馬首北我懷山林去掃迹混樵牧躬耕得薄少持用供水菽稍逺聲利場眞勝萬鐘祿但恨與子別醉語成諄復因書寄少穎以冩我心曲

和蔡濟忠天字韻

憶我初識君屈指今七年鹽車著騏驥駑蹇紛爭先謂當對淸閒帝席半夜前稍使修世官復近尺五天如何尙朱紱亦墮嶺海邊前山春色多佳樹午陰圓散策履幽徑方州下長川心目得開明語笑爲芳鮮但恨暝色至不得窮攀援尙欲夜然犀下照蛟龍淵淸遊渺灘繼歸夢蒼山巓須君換鵝帖更敍山陰賢

考試呈周茂振舍人陳季陵國正

胸中五斗棘厭此十日讀紛然湘羅帕猶作春筍束先生擇法眼一閱不再復探囊得至寶毎出輙驚俗孟公更超絕涇渭飽渟滀從容了官事繭紙唾珠玉鄙夫聞道晚衡鑑恐不足冥搜夜無寐慚愧費官燭何時卽三昧屈指社甕熟秋容日夕好應到堂前菊

和子云白蓮

仙人玉步搖佛子白練衣新妝水底明素手風中揮盈盈夜露光灔灔秋江肥寒月分好色朝霞借餘輝遙聞功徳水盡洗幻化非惟此妙花幢坐受諸天圍鄕來孤山遊未覺所見稀零落塞艸邊相逢故依依結實須及早要令飽霜威采剝登君盤勿嫌此麼微

與趙李二同年夜飲有懷石使君惠叔

佳月久不見忽見如故人淸風何方來過我孤竹君我有一尊酒政爲二子斟防此風月宵更覺語笑新北城石先生欲喚不敢頻坐上欠此客長懷渺無津南方鳯之徒瑞世五色文鐵石賦梅花一洗瘴海氛臺家須貢珍我欲列九閽且補諫官闕日酌白獸尊

金沙堆廟有曰忠防侯者屈大夫也感之賦詩

伍君爲濤頭妬婦名河津那知屈大夫亦作主水神我識大夫公自托腑肺親獨醒梗羣昏聚臭醜一薫瀝血摧心肝懷襄如不聞已矣無柰何質之雲中君天門開九重帝曰哀汝勤狹世非汝畱賜汝班列眞司命馳先驅太一諏吉辰翩然乘回風脫迹此水濵朱宮紫貝闕冠佩儼以珍宓妃與娥女修防充下陳至今幾千年玉顏凜如新楚人殊不知謂公果沈淪年年作端午兒戲公應嗔

詠雪

東皇攜春來屬車載霓裳回風作妙舞雜佩鳴珠璫千官玉筍班再拜稱瑤觴酒罷各分瑞圭琮粲琳瑯浩蕩涵濡恩一笑徧八荒塵埃得湔洗焦枯亦輝光偉哉造化力天地爲翕張功成了不居杲日天中央

題朱元順浯溪圖

去年過浯溪王事有期程夜半度湘水但見天上星平生中興碑夢入紫翠屛已辦北歸時十日窮攀登今朝復何朝忽此短軸橫歷歷眼中見湘山無數靑白雲著山腰樓閣秋气明便欲扶短防下濯滄浪纓主人山水仙妙處心自評元顏骨已冷千載交蓋傾賞音寄幅紙益見忠孝情題詩疥公畫托我不朽名

寄題向彥績使君采菊堂

使君天資髙夙昔事幽屛長懷渺丘壑余習謝鐘鼎東籬羲皇人槁死骨已冷淒其千載後妙處一笑領髙堂娯白髮兄弟極整整不須南陽泉壽與日月等

止酒

飲酒見眞性此酒不可止一飲病三日止酒寜獲已飲酒有別腸勸酒無惡意旣因酒成病那識酒眞味將軍罵不敬次公醒而狂破面棖觸人不如持空觴人言我止酒似是遣客計但使客常滿客醉我亦醉

於湖集卷三

欽定四庫全書

於湖集卷四

宋張孝祥撰

古詩

昨日極暑今日極寒

昨日火流金今日風折膠昨著練布衣今衣獘緼袍赤帝與防凜凜隔一宵聊將擁鑪適換此揮箑勞冰炭欲盈懷炎涼不崇朝幻生過隙駒是身九牛毛等是一寒暑胡爲自談嘲萬法從心生心靜境亦消悟此本來無絺綌同狐貂還當隱吾幾試聴萬竅號

初得愛巖

髙巖劃天門仄徑通乳穴隈堆靑螺髻嵽嵲白玉闕外有虎豹蹲中恐蛟蜃蟄東榮俯雷電西出挾日月萬壑生悲風六月不知熱但覺駭心目未易紀筆舌平生山水趣嶺海最奇絕洞府二十四未厭屐齒折晚乃得遊此餘地皆僕妾同來六七士嗜好頗相躡舉酒酹山神慰汝久湮滅

與邵陽李守二子用東坡韻

兩李有佳句冰雪灑肺肝淸越石在懸圓熟珠走盤我家十二樓下俯千仞湍誰掣白玉借與二子看臨風度長篴瘴海爲淸寒卻立望九州隘陿非所安便欲馭長鯤九萬扶搖摶神山在吾牖弱水空彌漫回首五千刼不費一指彈絕笑塵中年攝提與涒灘

奉送李彥國還廬陵

李生來嶺南自挾書一束食簞寄蕭寺喫喫晝夜讀餘子讓頭角文作翻手速小試不盡能它日眞可卜裏中老仙伯曽對玉堂宿髙節老彌厲名蓋斗南北掖垣我畏友不愛萬鐘祿捲藏一丘下勲業所迫逐子歸問道要儲作饑嵗谷富貴偶然耳吾欲子金玉

暑甚得雨與張文伯同登禪智寺

老火陵穉金聚作三日熱舟行湘江上蒸煮到魚鼈黒雲起東北一震山石裂不知雨來處但見風捲葉銀河倚天防髙浪舞飛雪只聴打蓬聲已覺涼意愜岸傍古佛屋樓殿頗嵽嵲不辭衝泥去一看雨腳闊吾宗紫巖客窮苦志不懾自我來浯溪奔走已旬浹我懶久廢學愧子來挈挈相攜得偉觀爲子熾然說願子領話頭吾今指標月

丙戌七夕入衡陽境獨遊岸傍小寺

七年暑中行道路萬里賖今夕已七夕我猶在天涯系舡蒼石根人影散晚沙上岸是修竹仄徑如行虵茅屋四五間往昔佛所家經禪劫火盡舊觀初萌芽墻疊古瓦盆僧披破袈裟喜聞拄杖聲掃地自防茶何以爲我娯冰雪汲井花一洗十日渴分涼到童髽盈盈牛女期不著雨洗車疏星銀漢動新月玉鉤斜更呼老奚官捲蘆作鳴笳莫驚潭中龍聊起棲樹鵶

福嚴【丙戌七月】

行行山益髙所見益以奇煮茶南臺寺更上千級梯道傍古時松閱世心已灰不與嵗月競況受霜雪威路回聞鐘聲寶剎隱翠微排空冩金碧刓石著栱枅門前兜率橋刼火昔所遺神龍厭庳陋一炬然枯萁譚笑舊觀還殿柱百尺圍老禪七十餘髙與此山齊大屋貯龍象空巖走金犀齋盂細細參至味無鹽醯頗聞三生藏中有萬寶賫佛牙舍利湧貝葉旁行稀剖蚌慈相尊破匣血縷飛稽首所願觀爲洗往昔非卻尋上山路擬看浴日池急雨忽畱人吾其少須之

湖湘以竹車激水秔稻如雲書此能仁院壁

象龍喚不應竹龍起行雨聨綿十車輻伊軋百舟櫓轉此大法輪救汝旱嵗苦橫江鎖巨石濺瀑疊城鼔神機日夜運甘澤髙下普老農用不知瞬息了千畆抱孫帶黃犢但看翠浪舞餘波及井臼舂玉飲酡乳江吳誇七蹋足蠒腰背僂此樂殊未知吾歸當教汝

贈黃司法

吾友黃升卿乃是天下士阿翁苦硬節禦坐畱諫紙辛勤教其子不但爲科第一官法曹掾整整老胥忌吾行桂嶺南所得但吾子願渠自愛惜窮達初不計功名儻來耳期子以千嵗

宵徵

畏暑倦長道呼童戒宵徵三更渡前溪溪水淸且鳴舟人自相喚炬火如疎星俯視亂石多仰見北斗橫微微白露下磔磔宿鳥驚竹輿出林薄十里月漸明光采散艸木涼意侵冠纓

泛湘江

十日行湘江湘水淸而溫不療亭午渴卻憶土井渾道傍古剎竿著屋髙樹根飛泉出山腹甘冷冰瓶盆何止解百憂一灑塵埃昏設供者誰與稽首兩足尊

上封寺

七月十五夜我在祝融峯與世隔幾塵上天通九重手取白玉盤納之朱陵宮羣山羅豆登萬籟酣笙鏞盡酌五湖水勸我酒一鐘爲君賦長言寫向西北風【一作爲君長言謡寫向東南風】

岸傍偶得木犀

天公不求金富媼不復藏居然土同價散作艸木芳英英園中葵一心傾太陽采采籬下菊令汝壽命康惟此木之犀更貯萬斛香雄姿傲霜雪鱗甲森靑蒼三賢鼎足立正色凜相望豈比桃李徒紅紫紛披昌聊息貪者心來上君子堂嵗晚從我遊寘汝兄弟行

王弱翁與余相遇漢口賦古意贈別

我舡行荊江厭此江水渾北風知人意引著淸漢濵漢濵有佳人心與漢水白渉江弄秋葉喚客踏明月明月永相望佳人不可忘期君以千年佩我明珠璫

贈朱逺遊

逺遊何方來峩峩古衣冠袖中三百篇貯月白玉盤溪淸石瀨急雪凍銅壺幹有如山澤仙外瘠中气完便合朱弦彈細著靑瑤刋懷哉人未識飛步江風寒

和張欽夫尋梅

寒梅本無心適與春風期孤根擢嵗晚桃李更媢之取我碧玉壺薦此白雪枝故人不可寄耿耿空自奇故人隔湘江獨立知者稀采香正滋蘭忍饑不食薇拏舟許過我此約不可違江南煙雨村願與子俱歸

黃龍侍者本髙覓詩

髙禪本儒冠誰令著伽黎勞渠千里來贈我一卷詩句法有源流人物乃淸苦不用追九僧政須越諸祖君家寒巖師今代僧中龍持此送君行更去問乃翁

題濁醪賦後【並序】

仇君在長沙未嘗出門養丹火三十年不惜分人屢起死又善釀山東酒李卿寶文所爲賦濁醪也此軸畱余所半載其猶子洪自長沙來荊州求跋乃書一詩並歸之幸呈似南軒先生或肯同作

仇公昔釣璜乃得丹竈術閉門養眞火防甕釀新秫酒熟分四鄰丹成活千人窮巷不攺樂一室長如春我知酒中仙嵗晚當得度乘雲見東皇請誦濁醪賦

屢登橫舟欲賦不成阻風漢口廼追作寄趙富文楊齊伯

已過漢陽岸卻望橫舟山秀色挹不盡西風將夢還我昔登橫舟最愛漢陽樹橫舟今不見樹色只如故公舟在靑防我舟一浮蘋闌干試拍手我亦同舉酒

棲眞寄南康錢守

憶昔姑蘇臺實與君子別一別已六年音書間何闊我行半天下塵土污須髮君亦抱艱棘衣袂灑淸血今日復何日相望一山隔我領通府乃在廬山北君宦山之南兵衛森畫防無由接杯酒但可共明月作詩付郵筒聊復寄消息

黃子余自海昬見予於九江欲行爲賦此詩

昔我初識君乃在潯陽城卻數已十年此地還見君積雨楚水髙落日淮山明我病不舉酒何以娛佳賔我行不可畱明復與君別悠悠千里情還當付明月

勸範東叔飲

今代太史公四海範氏門斯文十世澤斑斑被諸孫我識叔西父白玉比粹溫今來見令弟俊气百馬奔一第混子耳勿愧而家尊臨分無多言更酌老瓦盆

畱題彭澤故縣修眞觀

五月問修途今日一百里莫投彭澤縣愧此邑中士古觀官道傍借榻暫少憇折腰向道士乞我五斗米聊爲奴僕飯明日更早起【一本作借榻容少休髙林度淸風似爲客子謀】

湘中館

云去月在沙潦淨秋滿川北斗掛落木西風送歸船去年過湘中夜半投馬鞭篝燈洗塵土所見只屋椽雞鳴問前途殘夢兀擔肩那知防幹外有此山水妍微微淸露溥稍稍明河偏孤光耿自照靜極忻所便身世兩悠然吾其遂飛仙

中隱

吾家中隱君才比萬斛泉短小精悍姿一劍當雄邊去年郴州賊俯視衡嶽顚君從襄陽來孤忠作戈鋋譚笑百雉安淨洗湖嶺煙謂當醻王勲金印如斗懸言歸遽如許此意誰爲宣小隱卽居山大隱卽居防夫君處其中政爾當畱連早晚有詔書喚君逺朝天欲爲中隱遊更著三十年

贈師永鍚並簡子西文潛

永錫西方來持論乃據正健飯不飲酒自詭作縣令我已識淮父但未見伯渾林林三珠樹知是難弟昆上方顧中原有君但無臣豈有千里足而令走踆踆願子徑入關請對通明殿此事定在我不必問和戰

於湖集卷四

欽定四庫全書

於湖集卷五

宋張孝祥撰

古詩

萍鄕境上有驛傍有老杉餘百本余過而愛之驛無名余名之曰愛直而爲之詩又以告邑大夫趙君公廩曰使繼自今爲令者幸如君之賢也則此杉長存不然將斧斤斯民以自封植於杉何有

此杉已百年林立官道側鬼神所訶防斤斧不敢迫愛此遺直姿凜凜有正色未云支大廈聊以防行客作詩調令尹爲我驛壁刻但使杉長存懸知令淸白

遊千山觀

朝遊七星巖莫上千山觀東西兩奇絕勢略嶺海半長江寫縑素疊嶂俯杯桉中有萬雉城鐵立不可玩伏龍起行雨老樹舞影亂衝風挾驚電意恐崖谷斷路懸石磴滑眾客紛駭汗嵌空偶自托發若鳥集灌須防便開霽杲日麗淸漢卻坐山巓亭容我烏幘岸長懷付尊酒別語不容判防須九垓外與子期汗漫

庚辰二月夜雪

夜半雨鳴廊晨起雪暗空不減臘月寒故作昨日風融銀擁山腰飛花滿裘茸辦此了不難咳唾煩天工纎織園中花一夕無光容凜凜庭下松巍然兩蒼龍

張欽夫筍脯甚佳祕其方不以示人戲遣此詩

使君善食筍筍脯味勝肉祕法不肯傳閉門課私僕君不見金穀饌客本萍虀豪世借此眞成癡但令長須日致饋不敢求君帳下兒

防和答益奇輒復爲謝

齋廚極蕭條晚食以當肉公來共蔬盤畱語輒更僕平生懲沸仍吹虀欲了官事渠能癡何時竟作淮南歸擊鮮校獵從廬兒

張欽夫送筍脯與方俱來復作

筍脯登吾盤可使食無肉鮭腥辟三捨棕栮乃臣僕書生長有十甕虀卻笑虎頭骨相癡得君新法也大奇且復從遊錦繃兒

勸農以湘波不動楚山碧花壓防幹春晝長爲韻得幹字

積雨已連月長沙尙春寒今朝定何朝喚客來江幹問訊湘西寺霧重江漫漫聊須萬斛舟渡此千尺湍老松如相迎翠落頭上冠卻望城中花寶髻埀珠鬘勤農有故事般樂非所安薄晚防春園老稚隨馬鞍彘肩侑尊酒呼喚來同盤從容及鄙事爾汝開心肝我是耕田夫偶然此爲官飽不知稼穡愧汝催租瘢願言各努力長年好相看

陳仲思以太夫人髙年奉祠便養卜居城東茅屋數間澹如也移花種竹山林丘壑之勝湘州所無食不足而樂有餘謂古之隱君子若仲思者非耶乾道戊子六月某同張欽夫過焉裴回彌日旣莫而忘去欽夫欲專壑買鄰欽夫有詩某次韻

平生交遊中此士故耐久不折爲米腰頗袖斵輪手卜居並東郭艸艸宮一畆日課種樹書箋題徧窻牖花艸當姬妾松竹是朋友上堂娯偏親家飯隨野蔌客至卽舉詩興來亦沽酒淸溪繞屋角髙木老未朽翻翻荷見背戢戢魚駢首幽觀天所藏勝踐我獨後不因南軒君玆遊幾時有爲君便買鄰溪南好岡阜我喜君亦狂呼兒挈尊卣一灑塵埃胸快若苗去莠夜涼佳月出人影散箕斗恨我當先歸君能小畱否

贈陳監廟

陳子居城東茆屋三四間下有五畆園灌畦泐淸灣松栢充羽葆荷芰作髻鬟再拜太夫人壽比衡麓慳我早與子遊期子到孔顏察子意甚眞不與時軰班扁舟漾荊渚餘子頗謗訕大道甚坦夷勿嘆行路難彼自種荊棘吾寜翦榛菅一醉乘秋風共此霜月彎

送邵懷英分魯直詩韻人間風日不到處天上玉堂森寶書得書字

將酒澆君車問君行何如初無十萬錢但有一束書往昔千官班渠曽綴簮裾日月九門隔江湖十年餘老榦久淩剝寒灰費吹噓今者尺一追問津承明廬蓬萊道家山紫極帝所居功名儻來爾步武當徐徐遙岑出疎林淺水行遊魚臨分再三囑音信莫我疎

送張定叟

戊子嵗二月定叟如南山行李太怱艸問君何當還敬展南陽阡永慕涕已澘畢事卻登攬紓子悲悴顏羣峯最髙處眼界窮塵寰紫蓋款佛剎黃庭扣關夜榻借云衲曉窗闖煙鬟野飯薦筍蕨幽尋翦榛菅酒賤可痛飲詩成要重刪勿作賈胡畱閨人賦刀環歸時買竹防小破行囊慳

朱陵洞

黒雲起我趾白雨過山腳卻立朱陵洞一望紫虛閣神丹吾已必仙臂眞可握試向靜處聴空蒙有笙鶴

題屛風送裘甫歸臨川

不見已四年旣見還作別贈以墨竹屛況此君子節嵗月不我畱玉立空山陰願言無相忘因風時寄音

送道州酒與吳伯承

陽城所臨州酒味猶淸醇我病不能飲負此盎盎春髯吳燒苦筍喚客車連軫名酒隨惡詩掀髯一笑囅

葵軒觀筍

葵軒新筍生戢戢水蒼玉脫籜便林立爾輩殊窘束黃梅四月雨念子亦良苦十二鳯凰鳴秋風何處聲

贈尹童子夢龍

長沙尹氏子四嵗誦萬言靑松一寸長嵗晚當摩天終爲棟梁用莫作桷與椽斫根刳其明本瘁末亦顚持此勸乃翁閉門養眞源

一覽亭

城中十萬戶亭腳五千丈小退鴈鶩行卻立雲雨上主人心如此坐了鏡中像沙尾是我舡煙波更空曠

睡起

睡起有佳聲蕭蕭竹間雨蒿廬澹無營一榻不受暑微颸入牖來喚起香中縷撫捲忽超然空梁走饑鼠吳伯承送苦筍消梅用來韻各賦一篇

問訊湘西筍政得夜來雨髙標諸枉直餘味良藥苦

又

脆圓供小摘不待四月雨新詩同咀嚼學子心獨苦

戲書贈蘇待問

從公覓此紙欲與蘇待問醉中墨鵶黒北風起雲陣明朝酒醒看爲子傳心印子若不領略取火燒作燼

贈震山主

震公住山年與我共壬子瓦礫化金碧願力一彈指鄕來祖師禪風定月滿天語子義第一饑餐困當眠

春盡日送聞人伯卿次家君韻

早年翰墨場未見心已親筆底三峽流胸次萬卷春【省試丈字適在某房】相從未淹時欲別故惱人敢賡老仙詩索去不用頻

洗塵贈張立之判官

立之居糟丘胸有萬斛塵歸來臥西窻涇渭自此分污泥生芙渠榛墟有白雲莫厭吏事煩願子淸天君王齡賦喜雨諸賢畢和某客行半月未嘗晴也故於末章云

久旱一雨足髙低水平分老農爾何知使君甚艱勤使君家鴈山出作無心云四海方立槁須君來救焚

又

客行苦淫潦道路渺不分十步九掀淖眷言僕夫勤昔旱欲訟風今雨當誅云我已寫緑章擬向淸夜焚

八桂堂池上賞蓮納涼

山月半池白水風終夜涼蛙聲作鼔吹芰制爲衣裳萬里俱逺客三人同一觴但使嶺海丰此樂未渠央前日出城苗猶立槁今日過興安境上田水灌輸郁然彌望有秋可必乃知賢者之政神速如此輒寄呈交代仲欽祕閣

筒車無停輪木梘著髙格秔稌接新潤艸木丐余澤府公爲霖手號令行頃刻願持一勺水敬往壽南伯

南臺

我遊衡嶽巓路半此歇腳風雷駕飛殿日月隱傑閣防幹十萬里仰視天一握遂訪紫虛君歸時騎白鶴

書懷

七夕在衡陽九日在蘄州秋風浩如海我行尙扁舟破帽不堪落菊花空滿頭醉眼忽瞠若悠然過滄洲元宵同張欽夫卲懷英分韻得紅旗字

佳月妬纎云微和扇東風聊持一杯淥共此千燈紅吾宗延閣英聖學與天通且最治郡課遂収活國功

又

邵子坐學官今日有詔追道山萃竹帛武庫森戈旗文武要兩有腐儒不足爲明年燕端門舉酒還相思

贈盧司法

逃秦盧博士讀書不讀律江陵法曹掾移病滿百日燕坐供佛香靑燈照繩牀肺熱今無恙【一本作今好否】門前春艸長

於湖集卷五

欽定四庫全書

於湖集卷六

宋張孝祥撰

律詩

進芝艸

廟錫珍符豈偶然靈華再見只經年祥開二室昭貽燕根托同楹自屬聨上瑞應誠𨿽紹至宸思孝益增防微臣願考皇天意不獻終童效異篇

又

煌煌瑞彩映金鋪元气回旋卽此都太史連年書盛事近臣更日奏新圖璇宮薦祉寜虛應玉葉流芳已兆符早晚淸塵欵原廟臨觀敢請駐前驅

某頃防信陽使君教以邊字韻佳句伏讀降嘆病勌答謝甚緩復不能奇仰俟斵削

風流追數建安年誰遣朱轓並塞邊舉國向來儒服少是邦端有大夫賢須公帷幄収長防著我江湖刺釣舡池閣追涼肯臨否紅妝翠蓋擁三千

又

百適歸來又一年投身烽火戍樓邊私憂自笑愚無防制勝懸知國有賢北去燕然堪勒石西來樊口看燒舡中州更有王夫子筆陣猶能獨掃千

子云壓境先遣詩次韻

相風日日問長年鷁首遙知近个邊別後情親難過我故家人物更誰賢一尊且對荒城酒六月休牽上水舡小此淹畱待追詔公車歸奏牘三千

送劉伯同侍開府公入覲

相公早勒太常銘康樂當家更典刑槍急曽看飛鳥過筆精時作換鵝經極知許國心常赤趂取封侯鬢尙靑若到都城見知舊爲言江漢有浮萍【謝元封康樂公】

送子云倅荊州

閱世波流險未涯愛君悃愊靜無華髙門自惜聨三防飛佩何當乞九霞喬木世臣余故國采蘋齊女甚宜家君王早晚思前席防有徴書訪賈嘉

又

荊吳相望各天涯惜別尊前菊未華便放扁舟衝駭浪要看秋日冠輕霞新詩滿路分吾子盛業康時是故家好去依劉靜邊防勲行卽賜褒嘉

枕上聞雪呈趙郭二丈

上瑞來寜玉座憂夜聲先到竹窓幽饑腸已作來年飽病眼聊須臈月収髙士淸貧無獘履故人狂興阻扁舟卻思淸曠江邊路鶉兔成車酒自篘

湖上晚歸遇雨

陰雲靄靄艸萋萋晚過東湖雨濕衣細桞含煙凝翠色浮鷗戲水弄晴暉輕舟系防斜依岸釣子収綸欲下磯湖上人家未扄戶兒童蓑笠負薪歸

雨入廬山

夢想匡廬一叚奇經行那得雨追【一本作相】隨晴來見說山逾好勝處如今我自知虛室眞人珠咳唾卍庵老子白須眉並遊三士風流甚袖手傍觀定有詩【淸虛眞人皇甫坦東林長老道顏俱在山中】

再和

借【一本作帶】雨尋山故自奇幕中佳客肯相隨淸遊端拜使君賜此樂詎容兒輩知暗谷水來鳴雜佩逺峯煙斷出修眉庾樓百尺江千里遙憶慿髙政索詩

郡侯遣騎至山中餽名醖輒呈長句用黃宰韻

山南山北雨生寒竹樹風煙蒼莽間靑壁倚天元未見白衣送酒故相關共追蓮社公應許穩上籃輿我欲還後日重來一月細扶藜杖覓孱顏

去年正月三日雪霽入昭亭訪應庵如庵二老今年在臨川追懷昔遊用寄卍庵韻

蹇驢衝【一夲作踏】雪度松林齧【一夲作潄】石溪流有令音旋摘白雲濡燥吻更參黃蘗印初心嵐開復嶺雲千疊凍合浮圖玉數尋一夢經年歸去好宦情全薄此情深

卍庵自東林欲還蜀某以報恩招之大人賦詩勸請再次韻

憶攜拄杖過東林掣電犇雷聴法音靑壁倚天元滿眼白雲出岫本無心峩眉江崄公無度法眼泉淸我欲尋手種庭前栢樹子孤根應比鄕來深

用韻簡天童應庵

敬亭松竹古藂林二老風流舊賞音樓閣長開太平象鐘魚能洗祖師心別來黃鵠還千里盟在白鷗當再尋卻憶西堂大言客只今髙坐海云深

奉陪宣守任使君謁昭亭神祠

緩驅千騎出朝京【門名】喚得春回眼界靑旗腳靈風來廟步馬蹄山雪過昭亭極知太守懷忠欵端爲君王薦徳馨慚愧去年冬十月軍書徹夜聴鳴鈴

又

丰年已卜稻如京雪盡春從艸際靑竹裏紅旗行防防松間白塔見亭亭暖回宿麥開寒色風約疎梅度晚馨卻憶宣城李太白也將詩句掣齋鈴【太白詩云昨日方爲宣城客掣鈴交通二千石】

任守作醮爲民祈福先期而雪是日開霽

紫府仙人自列眞緑章封事更通神淸塵已作連宵雪不夜潛回萬屋春玉節朱幡來浩蕩云車風馬正紛綸步虛聲徹朝元路便挈荷囊欵帝闉

應庵退席蔣山來寄昭亭萬壽三請不得已而去輙贈長句兼簡蘇州內翰尙書

逍遙丘壑欲忘年忽作風蟬蛻骨仙鐘阜恰從三昧起靈【一本作云】巖重要一燈傳極知掃迹終無防且與臨岐快著鞭莫作山林城市想從來大隱故居防

又

不寄音書又隔年因師問訊玉堂仙碧油早覺儒爲貴靑海應無箭可傳憶昔絲綸催喚仗何時沙路聴鳴鞭生涯落寞公知否凖擬松江受一防

辛巳冬聞徳音

帳殿稱觴送喜頻徳音借與萬方春指揮中夏無遺防開闔乾坤有至神南斗夜纒龍虎气北風朝蕩霧煙塵明年玉燭王正月擬上梁園奉貢珍

又

韃靼奚家欵附多王師直到白溝河守江諸將遙分閫絕漠殘軍競倒戈翠蹕春行天動色牙檣宵濟海無波小儒不得參戎事防賦新詩續雅歌

和曽裘父韻送老人赴鎭九江

邊箭収聲江不波廬山髙處與天摩向來只作靑鞋計此去無如紫詔何塵滿庾樓煩翦拂經余蓮社更摩挲文成本自籌帷幄不數黥彭戰伐多

上丁齋宿

靑衿陪祀憶初年老矣齋居重慨然爼豆不知鵝鸛事牲牢空薦豕牛羶北來迷霧車連野東去乘槎浪接天汲汲兩宮常旰食受膰歸去淚如川

和揔得居士康樂亭韻

尙憶池塘夢阿連當時此意惜無傳薪車不障洪河決喬木終隨故國顚桞下煆工眞得道竹林酒友謾稱賢先生義槪雲天薄千載參渠活句禪

寄張眞父舍人

玉佩瓊琚出近班仙槎從此到人間聊須海內無雙士往鎭坤維百二關禦府應畱霜簡看鄕人休羨錦衣還嗚呼國步艱危日補衮懸知欠仲山

又

投分平生不數人憶陪文館笑談新資中宰樹看成拱荊府詩筒迹又陳已恨別離空嵗月那知觧後亦參辰古來命駕須千里薄宦區區愧此身

中秋觀月齊雲樓用孫昌符韻

玉宇無塵夜气淸銀河徹底素波明人應好月同千里身在髙樓近【一本作接】五城丹桂定知連我老緑尊何惜爲君傾建章鳷鵲當年夢便欲慿空上玉京

題魯如晦通隱

先生早結社中蓮覆錦慿熊亦偶然不向江湖忘魏闕故應山澤有儒仙十洲便著登瀛士三徑難畱避世賢我亦經營一丘壑問公先乞小壷天

同胡邦衡夜直

慕用髙名二十年敢期丹地接周旋先生義與雲天薄老去心如鐵石堅夢了瓊崖身益壯煙銷金塢臭空傳一尊莫惜空相屬宮漏穿花夜色鮮【一作月滿天】

雪晴成五十六字

鳥烏聲樂作初晴日到南防气象新天接瓊瑤三萬頃樹明組練五千人已從炎海消陰盭更與神臯洗戰塵曽侍嚴宸知帝力隆興借與萬方春

將如防稽寄曽吉甫

起居一代文章老闕寄音書恰二年詩債未還緣懶拙宦遊如此竟危顚防稽舊有探書穴賀監應尋載酒舡我欲從公畱十日問公乞句手親編

過昭亭哭二弟墓

陌上春風久矣歸墓頭衰艸正迷離白頭未抆三年淚黃壤長埋短世悲憶昔追遊常並轡只今獨往更題詩兩兒二弟俱防漠顧影伶俜欲語誰

贈邕州滕使君

千騎東方白玉鑣十眉環坐紫檀槽安南都護來鼇禁建武將軍握豹韜瘴雨蠻煙驚鼔角朔云邊雪滿旌旄夕烽不到甘泉殿尺一徴還近赭袍

於湖集卷六

欽定四庫全書

於湖集卷七

宋張孝祥撰

律詩

齊山

江山平逺三千里水石嵌空二百巖地辟天開成洞府峯回路轉有精藍九華卻立才堪倚萬井橫陳我所監欲賦齊山無傑句夢中危壁尙巉巉【一本作提筆尙巉巉】

夜讀五公楚東酬唱輙書其後呈齡

同是淸都紫府仙帝教彈壓楚山川星躔錯落珠連緯嶽鎭岧嶤柱倚天宮羽在縣金奏合驊驑參隊寶花鮮平生我亦詩成癖卻悔來遲不與編

薦福觀何卿麒壁間詩對之悵然次前韻

金華老子定臞仙翰墨文章徧兩川遺迹已驚風落木髙名依舊日行天人間易得朱顏老寺壁空懸玉唾鮮欲繼三賢歌薤露嚴詩杜集儻同編

再用韻作五公詩

公如韓子定飛仙更喜門人老玉川莫厭詩筒頻度嶺卽看侯弁去朝天飛龍位正雲霄近集鳯樓髙采色鮮我欲扁舟君記否但教歸去雜民編

防侍禦丈再用韻作送行詩走筆和答迫放舡不暇工也

憶曽緫領道山仙自挽狂瀾制百川廷防萬言功蓋世臺評三上力回天楚東賸喜詩郵速天北催頒詔墨鮮老我江湖堪野史看公勲業手親編

齡攜具同景盧嘉叟餞別於薦福卽席再用韻賦四客詩

使君領客訪金仙小隊旌旗錦一川我欲采芝非辟世公當立極要擎天詩聲政爾容傳槁僧律何甞禁割鮮一笑番陽逢嵗熟問公鐘磬幾時編

登淸音堂其下琵琶洲也再用韻

夜橫霜竹夢遊仙曉到余幹月滿川山繞樓臺欲無地水環洲渚更連天明霞一抹朱弦直芳艸分埀緑綬鮮卻憶洞庭張樂地石鐘浮磬定同編

余幹趙公頙贒宗室也魏公題其堂曰養正且爲作銘取易頥之義刻碑堂上予過之爲賦詩

眼裏紛紛不要同從教三徑滿蒿蓬肯來與子談周易此去何人識魏公家近星辰雙闕北身居煙浪五湖東淸臺有日占雲气一丈丰碑夜貫虹

雞籠福地在歷陽將至丰城望一山宛然感之賦詩

黃茅白葦徑才通忽見晴嵐掃翠空從吏只今俱蜑戶仙山何許是雞籠逢人漸覺交遊少問路仍行盜賊中自是麄才合麄使瘴鄕那得便途窮

午憩道傍人家

一崦人家竹樹涼午陰深處著胡牀石泉政似煮茗沸稻花已作炊秔香夢到家園歸自好起尋官路去何長塵埃滿面迎西日底處靑山是故鄕

入淸江界地名九叚田沃壤百里黃雲際天他處未有也

野水彌漫欲漲川稻云烘日更連天定無適粵千金橐可買臨江九叚田黃犢眠邊髙樹防白雞啼處逺炊煙此中若許投簮紱便老耡耰卜數椽

題吳城廟

乞得東歸一信風敬持牲酒扣靈宮千尋石甃蒼藤合百嵗神倉赤眚空【廟有神倉毎遇覆舟則赤气起】浥浥午陰移岸樹蕭蕭涼意滿舡篷杖藜更作僧坊去借壁題詩卻未工

呈樞宻劉恭父

鼎席方虛望已隆上游那得更煩公敢言兩鎭成交契自是孤根累化工舊弼新開元帥府閒官且領太平宮歸家淨洗如椽筆凝凖燕然勒駿功

子功補之逺送海錯甚珍

白彘烏羊見未曽靑蛇赤蟻當常珍忽驚海物來登坐能致南烹有故人萬里漂流憐逐食百年麄糲愧嘗新新篘恰趂來時熟細酌梅花雪片春

張仲欽朝陽亭【亭在建康】

便合朝陽作鳯鳴江亭聊此駐修程南瞻禦路臨雙闕東望仙家接五城日上白門兵气靜春歸淮浦暗潮平遙憐幕府文書省時下滄浪自濯纓

次韻

明年餘爲桂州仲欽以常參官十六人薦爲廣西提防刑獄公事又明年餘罷去仲欽直祕閣寔代余蓋仲欽常遊朝陽巖而樂之於余之行也仲欽置酒巖工諸侯賔客咸集顧不可以無語乃賡建康之詩以記余與仲欽事契如此爲嶺表異日雄觀云

空巖相望一牛鳴不要郵籖報水程天接海光通外徼地連江勢挾重城絲綸疊至龍恩重繡斧前驅蜑霧平鳯閣鸞臺有虛位請君從此振朝纓

又

饑腸得酒作雷鳴痛飲狂歌不自程坐上波瀾生健筆歸來鐘鼔動嚴城不應此地淹鴻業盍與吾君致太平伏櫪壯心猶未已須君爲我請長纓

送張司戶還蜀

似向川人有夙緣交遊存歿最多賢今年初識張公子六月還尋上水舡萬里親庭心已到一杯別酒憶空傳西行賸有新詩句寄我應書十樣牋

和仲彌性煙霏佳句兼簡貳車

収斂經綸寄一麾戲分風月與煙霏醉餘防筆三千首老去蒼官四十圍露菊溥秋催落帽蠟花摧夜照更衣登臨縱好難畱滯白髮雙親待汝歸

又

引手星辰逼太微蕩胸云物散空霏莫山好處靑成案秋月明時雪打圍竹洗佳人千防淚荷翻仙子六銖衣西巖定有漁翁宿障雨攔風不肯歸

庾樓和林黃中韻

九月扁舟下水風一尊佳處與君同眼髙四海氛塵外詩在千山紫翠中傾坐只驚談麈白踏筵不怕舞衫紅樓頭今古無窮事醉倚胡牀月滿空

髙逺亭和林黃中韻

檐桷飛翔入太空下窺廬嶽最髙峯亭如峴首應遺愛詩比西湖欲亢宗天上喚君從此近酒邊著我幾時重慿闌欲去仍回首誰與佳名自防胸

與同僚十五人謝晴東明得淵字

靈光便滿恆沙界大士重來七十年秋入郊原成樂嵗風隨簫鼔散香煙定知蠻獠安三窟更遣蛟龍閟九淵太守憂民但逃責所忻畢至有羣賢

釋奠

又領諸儒欵泮宮車書同處禮應同栢庭老影畱江月竹屋寒聲作社風坐客語殘香一穗人催起鼔三通歸來稅冕仍分肉更覺休官興未窮

風雨石首呈同行寄荊州僚舊

昨日離筵酒未醒今朝風雨暗江亭近人積水春全緑隔岸荒山夜卻靑野吏衣冠行木偶客舡燈火散疏星寛程且作三旬約要看廬山紫翠屛

江行再用前韻

澤畔行吟我獨醒歸程不計短長亭西風送浪頭頭白芳艸隨人叚叚靑昨夜疎篷猶窘雨今朝嚴鼔欲侵星無人去喚華容宰畫我江行作小屛

次韻黃子余

縮肩得句極酸寒何似黃郎咳唾間少日曽經諸老學傳家自有祖師關詞林根柢今誰在振古風流要力還我老故應無用此因君猶欲更晞顏

去臨川書西津漁家

作客臨川又一年卻尋歸路淺灘舡宦遊到處眞聊爾別恨何須更黯然夾道長紅慚父老繞城濃碧記山川無端此地成畱滯定自從渠有宿緣

將至池陽呈魯使君

珍重池陽魯使君忘年交契獨情親江山佳處公開府風雨來時我問津翠逼筍輿松徑合緑隨秧馬稻畦新東歸賸作登臨好病怯詩腸故惱人

上元設醮畢作長句

緑簡朱書自叩眞覆鑪香霧晚絪緼雪花便作茶花白春色還隨月色新江漲不憂堤萬丈年丰何啻粟千囷微生只擬休官去拜胙歸來吉夢頻

齊安郡夫人挽章【錢長主之孫女楊子寛之內子】

儲祥吳越王家子嫓徳蓬萊閣上仙湯沐幾年開大國笄珈長夜揜窮泉鸞臺曉月悲塵鏡鳯軫春風泣防弦木落荄枯何限恨槁砧應賦悼亡篇

於湖集卷七

欽定四庫全書

於湖集卷八

宋張孝祥撰

律詩

賀郊祀【並序】

臣恭維皇帝陛下飭躬齋精祗見郊廟神靈昭答符瑞紛委臣猥叨奉引與覿熈事竊慕天保歸美之義昧死再拜上郊祀慶成詩一章句格淺鄙不足以鋪張鉅麗埀示無極臣不勝恐懼惟陛下幸赦

漢統千齡接虞衡七政齊徳馨天自饗容祲古猶稽輿衛鉤陳北衣冠觀闕西【景靈宮在國之西】雨先淸道蹕寒避禮神圭【給事中周麟之實進圭爲臣言圭之溫手不知寒蓋和气所聚】方士朝仙仗【是日有異人迎駕於道左】宮垣挾禦堤廟芝楹疊璧【去嵗靈芝又生廟楹】帝樂字連奎【始用禦制樂歌】虛次尢祗栗【不禦小次】懷親極慘淒【自徽宗室還復位帝涙霑灑不已】珠旒依玉色蘭炬映璇題兩相初扶翼崇壇六降隮【粵初卜郊及今六舉上儀於是方備二相】髙靈森欲墮諸福應如攜燎夜壇三燭淩霜甲萬犀宗藩申寶酌祕檢護金泥奉引星辰爛旋歸錦繡迷端門臨五鳯步輦駐雙霓日照云裳委風含防筤低和聲翔四表嘉澤浸羣黎盛事眞寥廓微生荷奬提侍祠叨執爵著籍繆通閨異寵何由報孤忠誓不暌裁詩獨慚晚猶得並鳬鷖

送顏廷藻歸三衢

嵗事今如此公歸意若何倚門親望切傳捨客愁多美防當圓石仙遊看爛柯一科須俯拾五字要長哦

送郭遐齡【喬年】

去從公府辟不爲故人畱國士眞如此臺家合見収聲名早多誤功業晚方優不必毛錐子相期定逺侯

次家君韻

栢禪工立雪松壽不凋寒筆底波瀾壯胸中宇宙寛登車慵攬轡投檄願休官四海英名滿懸知袖手難

又

憶昔金門直通班玉殿寒風雲黃道近日月太虛寛法錦羅千仗宮花覆百官江湖嵗將晚未覺報君難

題英先生廟【方幹】

木老參天直江晴白日閒先生元不死遺廟亦空山文采云仍似風流正始間平生子嚴子髙處得追攀

謹和老人貽具圓復之什

儒名參墨行詩律傲宗風老去能從我生來未識公據梧心已死行李嵗將窮應見維摩詰天花結習空

和王景文

陸行忌豺虎水去怯風波世路險猶爾客中愁更多吾生眞漫與天道合如何千古興亡意臨風一放歌

又

斯文到之子砥柱閱頹波致主規模別傷時疾疢多大臣讒賈誼逆旅欠常何無路排閶闔聊當扣角歌

又

王師行六月淮海靜無波元老前籌宻諸軍防奏多西風向蕭瑟北顧要誰何聞說収兵後謳吟雜雅歌

卽事簡蘇藻【著】

落日邊書急秋風戰鼔多私憂眞過計長算合如何盡斂淸淮戍仍収瀚海波棲遲一尊酒幽恨滿關河

和韓中父

天入南郊白雲連朔野昬防臣開盛府殤鬼哭新魂聞道通軺傳何當拜寢園荒寒嵗將晚愁絕更堪言

又

東鄰子韓子憂國忘晨昬也作漳濵臥誰招楚些魂舊勲畱幙府新渥到丘園家法傳來久遲君一盡言

東垻

固城朝送客東垻晚畱儂浙近風煙好春回港汊通北來愁亂轍南去喜疎篷不是趨朝市松江學釣翁

過建徳

古縣依山住肩輿帶雨來閭閻無地著巖壑有天開野驛編靑竹公庭砌碧苔傳聞長官好小泊亦佳哉齡侍禦以番陽士子之意作五峯亭且賦詩某敬和

廬山眞滿眼秀句憶東坡但遣佳名易懸知得士多雲霄身已近星象手能摩太守文章伯風行水自波過嶽麓見子云題字偶逢來使因寄二詩

籍甚韓公子情親我弟兄星沙逢驛使嶽麓見題名共作三年別相望五日【一本作十日】程湘江接淮水寄與濯塵纓

又

故人應問我客裏定何如馬鋪爲行館雞棲是使車四郊多賊壘五筦欠兵儲此去無來鴈因人數寄書

送劉子思

送客古城東陰晴一日中舊憐杉桱碧新喜荔枝紅香火藂祠冷魚鰕小市空明朝萬里別今夕此尊同月夜與蔡濟忠曹公防泛舟自水東歸

一舸駕長風銀河此路通波光連月白燭影到江紅五嶺經星外千山霧中不知今夜賞更有幾人同

鹿鳴燕

明庭下溫詔方嶽貢羣賢巢鳯山中客棲【一本作驂】鸞地上仙魚龍回夜水雕鶚在秋天添種家鄕桂歸途快著鞭

訾洲卽事

一雨便淸涼風回百艸香雲山米家畫水竹輞川莊僧賦蠲新帖墻榛斬舊行歸鞍乘晚霽空翠滿輕裝

罷歸

親老難爲住恩深許放歸北行湘水闊南望瘴煙微兵衛収門防徵塵上客衣遙知六七月喜气滿庭闈

罷歸呈同官

去年秋七月我犯瘴煙來賦少畬田熟徭歸驛路開工恩均雨露孤迹返蒿萊想象山中趣參差屐齒苔

又

嶺水常時急蠻山是處髙戶輸無翠羽溪瘴有黃茅遊子歸鄕國斯人滯冗曹臨分那忍別風裏鬢蕭騷

贈江淸卿

嶺海適相逢經年霧中官閒詩格進祿薄俸囊空子昔南徵鶴吾今北去鴻江湖渺何許聴唳九霄風【一本作一舸釣絲風】

過靈川寄張仲欽兼贈王令尹

塵沙行半日煙火是靈川縣只三家市渠通十斛舡官空無見俸稅重有荒田太息王郎子棲遲欲四年

滑石

重來滑石鋪爲愛碧泉鳴古甃苔花澁虛檐桂月明喬林通夜气宻竹動秋聲客裏淸涼地悠然一振纓

興安

提封連嶺海風土似江吳仙去山藏乳商歸斗算珠劭農多樂嵗厲俗有通儒已過炎關了吾行且緩驅

炎關

驅馬度炎關身經瘴野還稍余衣帶水已盡劍鋩山海月隨人逺湘云似我閒不須占紫气遊戲且人間

蒸霞谷爲曹公防賦

見說蒸霞谷連山只種桃補成天五色散作佛千毫月底羣仙下風前細【一本作防】仗髙期君成美實歸獻赤霜袍

登瀛橋爲曹公防賦

從此上瀛洲虹蜺晚未収濟川誰作楫浮海不乘桴弱水三萬里五城十二樓讀書羣玉府風袂揖丹丘丙戌七月望日自南臺遊福嚴書畱山中

乞我一枝笻經行又別峯水流仙界葉風落化城鐘錫去泉無恙車行石有蹤郤憐磨衲老曽見兩儒宗【自方廣南臺主僧萬致一能詩呂紫防汪內相昔嘗指授】

和萬老

歸途正遼邈此地更淹畱落木千山夜空江萬里秋聊爲無事飲莫賦畔牢愁明發催舡鼔風颿過橘洲

再和

吾行聊復爾處處賈胡畱天入星沙晚風連夢澤秋未容詩作祟政要酒澆愁明月無人伴攜君鸚鵡洲

於湖集卷八

欽定四庫全書

於湖集卷九

宋張孝祥撰

律詩

三塔寺阻雨

塔上一鈴語湖頭三日風蒼山在煙外髙浪與天通市迥薪芻少僧殘像敎空不妨畱滯好且防夕陽紅

又

倦客三杯酒髙僧一味茶涼風撼楊柳晴日麗荷花鐸語時鳴塔漁歌晚釣槎停艫快淸憩步穩襯明霞過湘中得詩僧萬致一於書無所不讀非茍得詩名於僧中者余欲與俱還吳中而萬家浯溪將結艸庵其上送余至湘陰復歸作四十字以別

別去太匆匆回舡夢澤東擬防行腳路忽遇打頭風梵网威儀在天花結習空它年三百首吾爲子流通欽夫子明定叟夜話舟中欽夫說論語數解天地之心聖人之心盡在是矣明日賦詩以別

江北我歸去湘西君卜居誰知對牀語勝讀十年書不飮淸無寐來朋樂有餘明朝千里別宻處幾曽疏

送張立之赴臨江判官

珍重淸江掾相從五見秋炎涼無攺節夷險有忠謀蓮幙開新府蒲帆漾小舟淒然洞庭野別意與川流【一作波流】

黃陵廟

百世黃陵廟淒涼屋數間只憐斑楚竹那記赭湘山訪古韓碑在徵歌屈些閒虞嬪更堯女莫入【一作作】水仙班

磊石

鼓發營田市帆收磊石山冰紈六十里煙髻兩三鬟天气水雲合人家罾网間晚來風更熟別浦棹歌還

黃州

平生聞赤壁今日到黃州古戍參差月空江浩蕩秋艱難念時事畱滯豈身謀索索悲風裏滄浪亦白頭

東坡

系舡著西日曵杖過【一作到】東坡暗井蛙成部荒祠鳥作窠老仙騎鶴去穉子飯牛歌興廢何須問斯文自不磨過蘄口六奉寺丞仲文親帖之貺今早本約來陳店復勤千騎至冶塘所以招迎之意甚厚感嘆不已賦此爲謝

故人經歲別連日幾封書不識江頭路仍迂長者車追參空幕府牽挽到賓除太息交情薄多公不我疏

臨發再和

水落魚成塞風髙鴈欲書公爲東道主我滯北轅車邊障無傳警朝廷有拜除江幹便迎此別未云疎

送仲子弟用同之韻

淒然鴻雁影晚歲索衣裘惜別湘江夜歸程楚甸秋極知違定省不敢更淹畱明月分攜處無言只是愁

送謝夢得歸昭武

莫吟靑玉案恐敝黑貂裘國步艱難日人間浩蕩秋不須鳥工往且作賈胡畱後夜回春閣淒然一段愁

和欽夫喜雨

佛剎起香雲髙低一雨均便君心未已閣老句還新喜入村鄕樂涼生甕盎春莫嫌知稼穡我是種田人

詩送荊州進士入都

人才收楚產賓薦謹周官就日三吳近披風七澤寛解包珍貢入瑑玉寶光寒簇仗春旗裏看君防治安

城西晚步呈王亮采

城西行半日佳客偶相隨古寺尋修竹荒園讀斷碑三杯午時酒一簇晚沙旗春色從今好重來未可知

壓云亭

登臨多好處第一壓雲亭水作髙低白山分逺近靑人家半煙樹客柁滿春汀防欲畱連晚歸時更摘星

玉淵亭

夜投寶覺寺徑上玉淵亭峽束千崖水天分一段星神光行熠燿空翠矗靑雄觀兼幽趣悠然寄獨醒

簡寂觀

瀑水流紅葉荒祠翠微紫霄人不到白鶴事全非苦筍今年少黃冠竟日饑摩挲石龍柱竚立爲歔欷

皇甫坦所居

石側疑無路峯回別有天神泉通玉海帝畫麗奎躔紫闥𨿽重到靑瑤卻未鐫直須香案吏爲冩白雲篇

出郊

楚霧侵衣潤湘江到眼明春連嶽麓寺花滿定王城佳客眞如此天公卻不晴空蒙殊可意沙濕馬蹄輕

酬朱元晦登定王臺之作

海內朱公子端能爲我來譚諧渺今古懽喜到輿臺日月何曽蔽風雲防有開登臨一杯酒莫作楚囚哀吳伯承生孫交遊共爲之喜凡七人分韻我亦從來識英物試敎啼防定何如某得啼定字

得孫當贊喜喚客便分題樓鼓方行夜天星恰照奎熊羆通夢寐孔釋自提攜湯餠那應晚吾來爲止啼

又

吳郎薄軒冕市隱室埀罄兒孫忽成行乘除乃天定我女才三歲此事當退聽賸欲便款門積雨道苦濘

贈王茂升

薦士移書早論交識面遲寛行十里路細讀百篇詩句法能如此胸中定自奇不嫌知己少莫厭此官卑

秋日郊居

秋日郊扉樂心閒景趣閒風生疏竹裏雨在片雲間疏港聊通水關門不礙山殘書讀未盡飛鳥暮云還

中秋書事

江月淸光冷波亭夜色奇流螢翻露艸倦鵲繞風枝素魄不長滿故人頻語離有懷千里恨若爲一杯辭

請說歸休好

請說歸休好扶行白髮親訪醫無遠近買藥辧新陳索酒兼鄰罋要賓盡里人短長無不可且得是閒身

又

請說歸休好從今自在閒新除疊黃紙舊隱接靑山竹繞披風榭蘆藏釣月灣田間四時景何處不開顏

喜歸作

月地參差影風檐取次花酒爲春主掌貧是老生涯湖海扁舟去江淮到處家扶持兩仙伯丹鼎絢彤霞

故年家姚公挽章

世徳方隆報君恩未及封起家惟子好弗壽竟誰鐘無復時中聖遙憐不相舂只雞吾阻往抆淚睇喬松

於湖集卷九

欽定四庫全書

於湖集卷十

宋張孝祥撰

絕句

殿廬偶成

簾幙埀埀燕子風宮花春盡翠陰濃日長禁直文書靜寶爇時時一拆封

和劉國正覓雌黃

劉郎家具少於車只有詩囊未厭渠乞與丹鉛將底用防勘腹中行祕書

又

蠻牋欹斜落傑句淸似秋月橫蛾眉口中雌黃蓋天下聊欲敎我煩新詩

蠟梅

滿面宮妝淡淡黃綘紗封蠟貯幽香遙憐未識春消息乞與一枝敎斷腸

次韻左舉善木樨

想見秋花挿滿頭遙憐不負此山遊一枝並與詩筒饋气壓西湖萬斛秋

以茶芽焦坑送周徳友徳友來索賜茶僕無之也

帝家好賜矞雲龍秪到調元六七公賴有家山供小艸猶堪詩老薦春風

又

仇池詩中識焦坑風味官焙可抗行鉆余權幸亦及我十輩走前公試烹

蘄春道中

霜淨波平水落灣我行正在畫圖間簾鉤不用怕風日且防江南江北山

次江州王知府叔堅韻

說河不救癡兒渴砥柱乃障頽波流庾公樓中三昧手何時歸侍殿西頭

又

霜餘江北山如畫歲晚家鄕稻作京萬里公方黃鵠舉扁舟我自白鷗盟

又

今朝放防好天色過午忽作打頭風卻望江州才十里我船且系蘆花中

又

廬山突兀上霄漢使君豪气與相醻廬山𨿽好不足戀歸矣當爲蒼生謀

又

連城鼠璞不足唾千金敝帚誰能醻只今機防不容髮願借前箸君當謀

又

谷簾釀酒極淸美風味大似主人翁我有一尊正傾冩卻思煙雨庾樓中

又

何人列屋閉嬋娟憶對淸歌重慨然一笑相憐窮相眼謾撩詩思入愁邊

又

經行有恨是陰雨不見香鑪生紫煙安得艸堂容一榻聽松聽水日髙眠

道間見梅

寒女生來不解妝天然玉色照孤芳疎籬茅舍無端恨故有幽人與斷腸

題定山寺

蹇驢夜入定山寺古屋貯月松風淸止聞掛塔一鈴語不見撞鐘千指迎

又

千山蒼茫月東出萬木擺揺風怒號幽人隱幾撫羣動淸燈明滅鑪煙髙

昭亭食柑

一雙分我洞庭秋梨棗傍觀不那羞喚得風霜回齒頰夜防淸夢五湖舟

和如庵

厭聽諸方三昧禪卻思夜雨對牀眠欲知千偈如翻水防取朝來綠漲川

又

不談世法不談禪徹曉齁齁一覺眠个裏神通元不小回風急雨震山川

又

朝供鑪香夜供燈閒來落得困瞢騰如庵許我參堂去長作昭亭粥飯僧

又

一燈分作百千燈光徧河沙正郁騰稽首應庵休揀擇直須傳與在家僧

又

道人受偈自然燈筆底光芒夜夜騰詩成十手不供冩鑿齒敢對彌天僧

又

飛蛾撲撲誤占燈火色何人要上騰我已澹然忘世味蒲團紙帳只依僧

楓橋

四年忽忽兩經過古岸依然窣堵波借我繩牀消午暑亂蟬鳴處竹陰多

題西湖可賦軒

風光獵獵上烏巾不那西湖爛漫春借我繩牀對修竹爲君一洗軟紅塵

題胡惇約山行圖

松行石磴兩崎嶇此去長安路更迂底个官儂彊健在葛巾芒屩自騎驢

從張唐卿乞韭黃

雪壓畦蔬僮手皸度郎多日欠常珍懸知旅食初無恙窖裏黃芽借得春

送紙衾韓中父

韓郎香盡諸緣絕壊衲篝燈供佛燻乞與紙衾綿樣暖撩敎醉裏夢紛紜

又

了知夢境皆虛妄妄念常從夢處開敗子道心因此夢夢成還我紙衾來

再用韻

雪中紙衾有奇趣暖香夜作椒蘭燻毗耶丈室本無病天女爲散花紛紜

又

雪花如席風色惡擁被圍鑪門不開我亦窮閻車馬絕一杯相屬望君來

將至宣城和壁間韻寄王宣子

一笑歸來見在身倒傾江水洗緇塵騎驢緩緩東風裏知有工夫展故人

寄當塗王守叔堅

隔江燈火夜深明見說江城犬不驚何日告功當獻社使君胸次有長城

隱靜覓杉株

舊聞隱靜庭前栢虎嘯龍吟三十秋我亦經營一邱壑無根樹子卻須求

題夏氐莊

平湖漠漠雨霏霏壓水人家燕子飛欲向湖東問春色杏花無數防徵衣

舟中卽事

夜行水澁舟難進月白林稀鳥易驚老去不堪霜露力尊中微覺似多情

小憩孫氏竹軒觀諸公詩

開軒種竹仍畱客想見此翁彊健時借我繩牀小盤薄爲君試讀壁間詩

又

種竹主人今白髮題詩客子半靑雲北來南去何時了風月依然只此君

王齡遣妓送酒賜詩走筆爲謝

不復襄王夢裏云紛紛縞袂與靑裙鳴鞭枉送齋中釀病徹杯觴欠薄醺

與薦福

湖上童童百畝陰丹樓碧閣照淸深不嫌歌板相喧聒要見桃花印此心

丰城觀音院有胡明仲範伯達汪彥章諸公題字

中興人物數諸公遺墨淒【一本作依】然野寺中欲訪英靈無處所獨搔蓬鬢立西風

入桂林歇滑石驛題碧玉泉

百折崎嶇嶺路頭一環淸駚石間流須君淨洗南來眼此去山川勝北州

明年重過次韻六言

世事風經雨過此身遇坎乘流折腰不爲五斗轍環或徧九州

和都運判院韻輒記卽事

登臨不但爲山水玉節政爾觀民風因君引我防勝處詩在千山煙雨中

又

平生煙霞成痼疾置在朝市殊不宜夢尋歸路向何許淮南小山生桂枝

又

先生名字帝所識三節在道已相望早晚鳴珂朝玉闕朱衣正在殿中央

又

便建油幢上木天棠陰元不用蒲鞭南州小試調元手國步多艱政要賢

又

緑簔靑笠舟一葉黃麻紫誥言如綸君扶日月行黃道我向江湖作散人

又

盆池𨿽小亦淸深要看澄印此心不嫌蛙黽相喧聒夜靜恐有蛟龍吟

又

君詩我續貂不足曹鄶大楚非匹儔要知二人唱必和異日盛事傳中州

敬謝經略祕閣餘甘湯

甘言誤我三折臂良藥爲洗五斗腸欲知苦過味方永請試君家肘後方

又

此老才堪上諫坡南州畱滯意如何還將苦口劘英主醫國懸知藥籠多

徳慶範監州以子石硯寵假𨿽小而奇戲作

曽侍虛皇玉案前夜書蠒紙筆如椽莫嫌此石規模小一寸云萬斛泉

又

端溪別駕極風流白璧明珠不暗投笑我支牀已多許須君隱幾更搜

以水仙花供都運判院

十月西湖冰齒涼梅間松下小齊房幽芳靚色天爲笑落莫南來也自香

又

瘴土風煙那有此卻疑姑射是前身冰肌玉骨誰消得付與霜臺衣繡人

再和韻

雪屋因君發妙思作歌可比漢芝房根塵已證淸淨慧鼻觀仍薰知見香

又

玉壺寒露映眞色霧閣云窻立半身可但淩波學仙子絕憐空谷有佳人

和仲欽題粉巖

一麾縻我欠追從悵望千山紫翠重忽向郵筒得新句知君正在碧蓮峯

仲欽寄民爲重齋詩和答

齋中寒日影瓏蔥齋外參天十八公二十四州民樂否莫敎一物怨途窮

又

玉節南來兩使星埋輪折檻有家聲不嫌齋榜民爲重去國當時一葉輕

又

徳意丁寧到緑林都捐刀劍作齊民皇華入奏天顏喜趂得朝元第四春

又

行邊使者幾時回寄我淸風欲滿懷已把十詩鐫樂石爲公滿意落新齋

又

蠻煙瘴雨侵行李毎向南云有所思定自爲民忘涉險請君細讀寄來詩

贈珪老求竹

東窻便種千竿竹準擬淸風六月涼傳語報恩珪長老相煩去作竹街坊

於湖集卷十

欽定四庫全書

於湖集卷十一

宋張孝祥撰

絕句

偶得四月菊以奉提刑運使

午陰籬落小裴回厎許淸香鼻觀來定自霜臺風力峻故敎霜菊暑中開

又

金縷裁衣玉綴裳掃除瘴暑作秋香一杯擬作重陽賞更借西風一夜涼

偶得新茶獻提刑文旣壽北堂太夫人亦可助齊眉之餉也

龍焙新春出尙方細官佳句總堪嘗遙知舉案齊眉處再拜萱堂壽未央

鄭義寧送蒓菜

我夢扁舟震澤風蒓羮到筯晚盤空那知嶺海炎蒸地也有靑絲滿碧籠

贈甘法曹

北嶽仙人汗漫遊斯文曽到海邊州誰憐詩禮甘公子牢落靑衫向白頭

贈劉全州子從兄弟

山到湘中靑未了月橫嶺北夜何其問字劉郎能載酒爲渠更賦一篇詩

和蔡濟忠溪上

一潭秋水不見底十里暮山無斷頭長恨公餘過溪晚放敎明月上扁舟

廣右無筆劉子思攜一束來擇其尢者作字但如此他日中州有筆當愛惜也

劉侯贈我筆一束筆鋒如錐管如玉不嫌夜艾剪銀燭爲君一掃千兔禿

登七星山呈仲欽

魁杓歷歷控云嵐地濶天虛萬象涵不與天公管喉舌猶堪嶽立鎭湘南

又

便驅匹馬出煙嵐聖主恩深若海涵卻到璣衡髙處望白雲無數滿江南

壽老迓使者以齋素不置餞

火雲飛電遠連天太息齋廚幾不羶定自隨車有甘雨爲言星使早加鞭

又

藩府東行迓繡衣海雲山月照旌麾錦囊賸有新詩句寄與幽人莫遣遲

臨桂令以薦當趨朝置酒召客戲作二十八字遣六從事佐之壽其太夫人

雙鳬舊作朝天計一鶚新收薦士書不惜持杯相暖熱白頭慈母最憐渠

風洞

山入烏蠻連越巂天開斗野對珠宮應憐嶺海長炎熱乞與淸涼萬竅風

羅江驛

湘南湘北三十里六月七月再經過紫荊花開白酒賤柰此湘中風月【一本作山水】何

秦城

塹山堙谷久馳驅南築堅城更遠圖桂海冰天塵不動那知壠上兩耕夫

潭

浯溪見渠文字古潭有此竹石幽王孫賣藥城市去江雨過時余獨遊

早發衡山

飛廉盛怒土囊口美滿風防眞快哉後日南山山下過更畱餘力掃塵埃

西湖

岸艸汀花對夕陽滿船新月夜鳴榔秋淸菡蓞紅千柄風靜琉璃碧一方

舟中

扁舟東去幾時還身寄雲濤泱漭間一夜櫓聲鳴到曉覺來滿眼是它山

又

山圍平遠水浮天目送歸鴻落照邊好趂新年釀雲液歸來猶及牡丹前

又

亂山深崦小蹊斜野水微茫浸斷霞一笛晚風生碧樹始知林裏有人家

又

南來北去秖紛紛又過荊山一月春笑殺風前桃李樹飄蓬猶作未歸人

又

泊船江口夜深深月傍蓬窻照淺斟隔岸漁燈半明滅不眠空有故人心

喜雨

已晴復雨雨還晴慣閱人間夢不驚小立欄幹搔短髮亂雲飛度夕陽城

謝黃主管

一杯爲我貰天刑便覺人間有獨醒憶昨金華侍經席曽分甘露飮春庭

有懷

故人春夢誰復見故園梨花二月天丁祝主人時醉賞荊州寒食又經年

廣右道中

參天古木緑陰合峻極層巒瀑布長啼鳥一聲家萬里依然無語對斜陽

又

觸鼻野花香泛泛勸歸啼鳥意諄諄嶺南三月已煩暑猶向江頭細問津

贈鹿苑信公詩禪

詩卷隨身四十年忙時參得竹箄禪而今投老湘西寺臥看湘江水拍天

又

句中有眼悟方知悟處還同病著錐一个機關無兩用鳥窠拈起布毛吹

聞徳遠與曽裘甫黎師侯防飮範周士所

海棠開後碧桃開寒食人家燕子來一病閉門三十日更無屐齒到蒼苔

又

張飮名園樂有餘奉常何苦但齋居一杯我亦埀涎甚病起無聊只羨渠

又

臞曽句法早知名新築詩壇五字城不要綈袍憐範叔應將石鼎調彌明

水仙

淨色只應撩處士國香今不落民家江城望斷春消息故遣詩人詠此花

賦衡山張氏米帖

人物千年海嶽翁筆精墨妙與天通傳聞有帖藏張姓怪底湘江月貫虹

借魏元理畫

復古殿中畱醉墨只今神品世間無衡山尙畫傳家寶花鴨來禽肯借不

欽夫折贈海桐賦詩定叟晦夫皆和某敬報況

童童翠蓋擁天香窮巷無人亦自芳能致詩豪四公子不敎辜負好風光

贈周義山子季隱

廼翁幾年在黃閣郎君四十猶白丁一家榮瘁不足道誰持此意聞天庭

樞宻端明先生寵分新茶將以麗句穆然淸風久矣不作感嘆之餘輒敢屬和

伐山萬鼓震春雷春鄕家山挽得回定自君王思苦口便同金鼎薦鹽梅

又

先生筆勢挾風雷春色先從筆底回卻笑麄官成漫與望林止渴竟無梅【茶爲郵卒所竊但詩筒至耳】

又

詩腸隱隱轉饑雷【一本作殷殷作驚雷】春困無人與喚回彊續新詩終不似空傳衣鉢向黃梅

送慈曼如金山迎印老住大潙

傳與金山山下龍乞將上水一帆風道人自有飛空錫只載中泠十丈洪

小山書院【爲劉之翰作】

萬里淸江占一灣藂生桂樹防幽閒誰人得似劉郎子賦到淮南大小山

舟中熱甚從鄂守李壽翁乞冰雪櫻桃

熟顆櫻桃【一本作種沙】和露摘新冰削玉辟風開南樓縱作一水隔不遣小舟衝浪來

夜半走筆酬壽翁

短蓬掀舞不得寐忽枉新詩手自開主人畱客不作意更送一江風雨來

又

二年塵土堆中坐一到南樓眼暫開風靜江平畱不得待敎黃鵠送詩來

琵琶亭

江州司馬舊知音流落江湖感更深萬里故人明月夜琵琶不作亦沾襟

又

潯陽江上琵琶月彭澤門前楊柳風兩賢抵許不相似哀樂𨿽殊吾意同

過三塔寺

湖光瀲灩接天浮風捲銀濤未肯休夜岸系舟來古塔不妨蹤迹更遲畱

又

層巒疊嶂幾重重萬頃煙波浩渺中釣艇未歸饒夕照耳邊蘆葦戰寒風

於湖集卷十一

欽定四庫全書

於湖集卷十二

宋張孝祥撰

絕句

玉淵

靈源直上與天通借路來從五老峯試向欄幹敲拄杖爲君喚起玉淵龍

萬杉寺

莊田總是昭陵賜更著官船載禦書今日殘僧無飯喫卻催積欠意何如

又

老幹參天一萬株廬山佳處著浮圖只因買斷山中景破費神龍百斛珠

楞伽寺

朱砂峯下楞伽寺白髮僧生乙丑年乞我一杯淸淨水爲扶腳力上層巓

又

天圍欲盡三千界地險眞成百二關不向中峯最髙處諸君原未識廬山

又

山北山南劫火餘如何畱得此僧居【一本作廬】可憐鐘閣三枝竹無復山房萬卷書

鸞溪

蒼龍翔舞餘千仞瀑水奔流欲百盤定自山靈憐寂寞故敎臨鏡有窺鸞

漪瀾堂

水漫春洲到處通檣竿無數挿空蒙主人只愛堂前木不放廬山入眼中

和家君韻寄舅氏

夷齊之淸格鄙頑孳孳盜跖何曽閒空齋風定香縷直但有書冊猶相關

送袁翟伯壽

萬里歸來無苜蓿扁舟共載兩袁君今日送君向何處黃鶴山中多白雲

奉題富文橫舟

山林城市不相得此處俱勝天下降欲展江天一千里橫舟西南更開窻

子余許修艸堂遣句勸請

蓮社髙人久寂寥艸堂風物故蕭蕭追還舊觀須公等喚我它年寄一瓢

次韻南軒喜雨

午窻澑雨忽潺潺想見欣然阡陌間敬簡堂中有新事水滿新池雨滿山

又

北風吹云如裂絲赤龍捲水尾倒埀雷轟電激不敢駐驅入吾家喜雨詩

又

天公有意不作難一雨千里須臾間但得湖南今歲熟我亦腰鎌歸故山

又

使君保障仍蠒絲可憐民屋如罄埀今朝一雨秋事了便可髙詠丰年詩

送茶

頭綱入餠密雲龍曽侍虛皇拆禦封今日湘中見新誇喚回淸夢九煙重

從吳伯承乞茶

三月新茶猶未識作詩去問野堂君春風有腳家家到定爲麄官不見分

送僧遊天臺

寶剎慿虛五百仙猶將心事向塵邊煩君試問橋東寺若个而今又應緣

石惠叔以石斛爲貺因筆賦詩

截得蒼山一段秋千峯萬壑翠光浮虛堂百尺琉璃簟對此眞堪作臥遊

題趙知府墓

翁仲無聲石馬閒墓門蕭瑟鎖靑煙故人仰臥靑松下落日孤村聞杜鵑

朝謁南嶽

泰常嵩岱拱神州玉帛閒來四十秋卻到朱明回北首憂時淚作九江流

題方務徳靜江所作雪觀

昔日主人今法徒空畱偉觀古城隅邦人指防思遺愛我亦先生屋上烏

和伯承送茶韻

佳句新茶亦太奇嘗新卽日未全遲掃除鴈鶩行邊事細輾春風細讀詩

和伯承惠筍

錦籜離離鄕觸藩怒雷挾雨更追奔絕甘賴有吳公子菌蠢貓頭不足論

又

楚產惟渠可定交時時隔壁望煙梢已煩穉子來相過更有新詩送島郊

有懷長沙知識呈欽夫兄弟

順寧去覆郎官錦府谷仍監太府錢惟有吾宗老兄弟閉門依舊絕韋編

又

春風花柳又芳姸更接髯郎水竹園小閣橫橋俱勝絕只應欠我共開尊

又

召公分陜是東鄰天遠堂中好主人更喜新來黃太史賸佳句了新春

又

髯郎髙臥元無恙何日湘濱具一舟肯約春風同過我爲公釃酒防肥牛

又

洛陽家世邢郎子閒止逍遙自在身病肺秋來定蘇眚可能乘興到沙津

題塔子寺

酴醿壓架玉交加深院無人有落花卻憶江南田舍樂旋敲生火煮新茶

題斷堤寺

柔桑細麥緑油油雲水烘春爛不收馬上困來尋歇處斷堤寺裏半時畱

又

堤邊楊柳密藏鵶堤上遊人兩髻丫可惜行春來較晚誰家畱得碧桃花

又

古寺畱春最得多紫微花畔海棠窠無人歲晚同幽獨古栢陰森著薜蘿

徳化漪嵐堂感二林碑六言

兩林文章翰墨只今塵土墻陰炎涼莫作世態是非當印吾心【寘二林碑於屋後恐非作碑者之意請移置堂上】

欽夫遣送箭筍日鑄甚珍用所寄伯承韻作六言便請過臨

君家稚箭寶茗賜出太官水衡已約髯吳過我更須君來細評

欽夫和六言再用韻

君詩與物俱妙鄙夫那敢抗衡芭蕉辟君三捨筍脯亦須攺評【欽夫筍脯甚妙顧非稚箭比也】

遊湖山贈圓禪六言

素香無脂粉气好語諧韶濩音有人問西來意門前秋水沈沈

送萬老六言

桑下不須再宿囊中莫畱一錢打鼓退髙臺寺洗腳上五湖船

次東坡先生韻

微涼入舡窻秋水滿湘浦過盡前頭灘只得夜來雨

又

人魚不相及掛頰以香餌因循十年錯歸計覺今是

又

悠然望江南日出煙靄微倚門雙白髮屈指待兒歸

又

漁師來賣魚舡小風蕩漾得錢瞥波去不怕江流漲

又

朝發方良磯莫宿白水灣寛作一月程須見江南山

又

我程可黙數中秋過江池趂得江南米新舂玉滿箕

又

棧羊割肥紅社罋撥濃緑再拜爲親壽起舞自作曲

又

閉門靜觀心踵息閟天和從渠江頭人尺水一丈波

題福嚴寺行者堂

揮毫髙山巓余墨走龍虵請收今夜雨爲汝洗袈裟

題梅塢圖【並序】

尹孺文往時住廬山名所居曰梅塢蓋一丘一壑自在孺文胸中觸於外者感乎內信乎其有樂於此也孺文遇異人得丹竈術蠲屙起死探囊一笑客建康市久之邂逅故人恐其遂忘歸也爲此圖殆騷人賦招隱之意然聖賢之學不但爲己孺文窮困悼無以施諸人一寓之藥眞得道者所爲儻又欲按圖尋故巢翩然而往其可乎哉

我曽到梅塢正自畫不如是處有風月君無懷故居

贈趙簽

趙侯富貴種自有巖壑姿同姓古所惇早晚踏天墀

歸宗寺

兩峯雙澗水萬古一篇詩玉局竟仙去空山無此碑

煙雨觀

七澤闌干外玆遊亦壯哉主人何處去猶未賦歸來

題朱元晦所書凱歌捲後

我詞不足錄聊以醒渠醉更參三十年當與風子對

贈萬上座

過了鐵圍山復生金蓮臺與問萬上座一笑愁容開

野牧圖

吳牛三十角久與牧相忘忽憶淮南路春風滿柘岡

又

秋晚稻生孫催科不到門人閒牛亦樂隨意過前村

題畫

權郎筆墨禪往者屢參請斯人骨已朽妙處一笑領

於湖集卷十二

欽定四庫全書

於湖集卷十三

宋張孝祥撰

文

原芝

紹興二十四年芝產於太廟楹當仁宗英宗之室詔羣臣畢觀奉表文徳殿賀旣二年芝復生其處校書郎張某作原芝曰非天私我有宋我祖宗在天篤丕祐於子孫明告之符於惟欽哉在昔仁祖登三咸五以天下爲公授我英祖以永我基祚於惟欽哉我聖天子躬濟大業旣平旣治上恬下嬉惟大本未立社稷宗廟之靈亦靡克寧饗有耀玆芝胡爲乎來天維顯思命不易哉和气致祥敢曰不然曷不於他乃廟產旃曷不於他惟二宗之室曷不於他再歲再出於惟欽哉天意則然我祖宗之意則然於惟欽哉我二三輔臣以告我聖天子告我聖天子承天之意承祖宗之意早定大計惟一無貳紛以貳起辛伯有言惟貳惟一治忽所原匪弗圖之憂惟貳之懼敢告聖天子爲萬世慮蠢爾小子越職罪死弗罪以思惟二三輔臣以思以謀告聖天子言有一得以禆吾國萬死奚卹渠敢愛死而畏越厥職

記

遊無窮齋記

人之心思無不至也一息之頃北可以燕南可以越夫物之善遊莫心若也方在越也則目之所營足之所履越之山川城郭也而燕不與焉及其至於燕也猶在越也夫一息之頃也一心之思也而燕越不能以相通何也思爲之礙也故一物入於思一物爲之礙一事入於思一事爲之礙吾𨿽欲遊而事與物者畱之其能無所不通而無所不至也哉子張子謂子郭子曰子好遊乎子必無思而後可以遊於無窮𨿽然無思者聖人之學也而吾與子何足以知之嘗試與子取其似者而言之子嘗寐而無夢矣乎寐而無夢非無思也神潛而心不用也方是之時可喜可怒可哀可樂者紛於吾前而吾心不知焉則亦近於聖人之寐而無思也已夫昔之遊不遂者以吾之思累之今吾嗒然自放於一榻之上子欲求吾心之所在了不可得其遊燕耶越耶其在天地之間耶其出天入神而與化終始耶子固不能知之而吾亦安能知之豈獨吾不知之𨿽有聖人亦安能知之故名吾寢齋曰遊無窮於子何如郭子曰信斯言也則子所不能自同於聖人者直在於寤寐之間豈其然耶張子曰然吾方欲就睡須子他日來爲子言之紹興戊寅三月記

宣州修城記

宣爲城西南負山東北踞溪流幅員三千四百步建炎中侍禦史直龍圖閣會稽李公嘗守以支潰卒圍閱月引去公益治城具器用嚴爲之備當是時江淮之間靡焉騷動惟宣以城堅好故不被兵宣之人徳李公屍而祝之蓋距今辛巳餘三十年矣而定陶任公亦以禦史直龍圖閣繼李之績惟定陶公徳成而行尊實大而聲宏剛方以立朝豈弟以牧民民聽旣孚吏防弗媮教條一施事訖於理乃視城壘東傾西決乃閱戎器剝折蠧敗公聳然懼曰吾惟守土不此之務吾失職矣卽日出令裒材揆功易圯以堅增庳爲崇尺積寸防役有成數檄召下縣使以徒集程督有制犒賜有時無偏徭無墮工一月而栽再月而畢千雉云矗百樓山峙屹嶪岋峨若化而出池隍險幽門回阻誰何周嚴至者神沮凡城所須無一不給旣又冶金伐石刓革揉木殺傅羽濡筋削角練工之良大治兵械戈劍弓矢櫜兜防幟視諸故府乃易乃飭枚計其凡四十萬有奇邦人士女四方賓客駭嘆其成天造鬼設冬十月金人絕淮翦我合肥蹂我歷陽流柹投鞭規濟天塹並江列城焦然以憂公旦起聞諜色不爲動徐召賓佐分畀其職某調某卒某賦某甲某守某險米鹽薪芻鐵炭布帛瑣細之物毛舉其目嚴以待命增斥堠申火禁察姦宄詰逋逃吏持筆牘畢受成畫號令明壹奔走就事邑居之豪率其僮客什伍相聨以藝自達受粟取傭丰殺以宜旬日得戰士五千嚴兵登陴部分整暇驛聞諸朝恩給臺仗朝莫閱習導以醲賞四鄰繹騷羽書交馳吏駭人搖滋不奠居而吾宣城晏起早眠在都在鄙弗震弗驚邊之遷民系路來歸振廩授地罔不得所十有一月金亮就斃闔府文武撰日解嚴父兄子弟惟公之勤歡喜踴躍願肖公象置祠宇如所以事李公者公持不可民不公之謀亟營屋市中公命撤之邦人曰公徳著聞天子且奪公歸之朝盍乞諸天子而畱公則數百千人相與扶攜走闕下拜防願借公十年公又遣縣吏禁止民從間道疾馳卒上防乃已或謂某子之居是邦也宜知之矣今吾父兄子弟將列公之事刻之金石使子孫不忘公文非子誰宜爲某謹應之曰不敢辭也𨿽然此公之細也使公自是進而居可爲之地一眾心以爲城尊主威隆國勢以保鄣天下此公之志也而見於宣城者公之細也曽何足云勞苦父兄幸教某某不敢辭願因父兄之言書顚末以詔來今明年三月吉日曆陽張某記

樂齋記

趙再可於癸未之秋往主濠之鐘離簿事過別予於吳門時敵方聚兵汴宋居江之北者蓋皆徙而南再可獨驅車以北與再可戚而愛之者交諫止之再可慨然無難色謂予曰吾聞濠自更辛巳之兵府寺蕩焉而吾簿之於職又廢而復存者今吾往寓直之無所將營一椽之屋以庇風雨而將名之孰可謀之子予名之曰樂齋夫濠上之樂孰知之使吾於濠官守得其職固樂不幸而不得其職而不害其爲趙再可者再可亦樂也又不幸而敵入塞再可與民以心爲城擇險而守再可之志如此再可亦樂又重不幸再可力不支而見得於敵再可以得死所爲幸再可彌樂夫無往而再可莫不有以自樂再可玆行其防得矣彼紆朱懷金駕髙車從卒吏號稱大官平時冒爵位取富貴一旦敵人猝至股栗心悸謀自竄之不暇聞再可之樂可愧死矣八月二十六日張某記

宣州新建禦書閣記

臣前年客宛陵間出城東門望喬林中有屋餘百楹問知其爲學宮也卽其後有出於眾屋之上欹傾支拄若樓觀云者禦書閣也私念宣大郡民業於儒十五守多貴卿名人惟聖人之經天子所書於此乎藏之弗稱顧若是非政之闕耶今年秋臣自撫來吳舟行過江上解後宣之士大夫則已雄詫其鄕之所謂禦書閣者謂江而南環數十州莫若吾州之閣麗且壯而吾經營之功民蓋不之知焉臣心竊喜快謂前日方嘆其庳陋而今果有新之者恨未得一至其下也冬十一月宣之守集英殿修撰臣許尹以書謂臣使記其成臣頓首不辭竊惟我祖宗以聖繼聖所以出治一於道徳仁義之實𨿽未嘗求工翰墨而英華之發越精神之運動心手相忘道藝一貫得於自然超冠古昔臣在祕閣嘗竊窺累朝云漢之章蓋以太祖皇帝艱難艸昧日不暇給之際重之劫火散亡之餘其書之存猶數十百卷自太宗至於徽祖所藏益多然後知聖人所以遺其子孫謂𨿽極天下之貴而退朝燕息從容娯樂者獨在於是狗馬聲色技巧之奉不皇及也我太上皇帝天縱聖學遹追先猷身濟多虞同於創業萬機餘力一寓之書六經諸子史官之所記冩之琬琰頒於天下者無慮數千萬字特書宻賚登牀所取散於羣臣之家者不與焉於乎可謂盛矣主上富於春秋稽古重華心畫之妙其則不遠臣知宣城之閣不足以盡藏所賜繼是又將辟而增之也昔者尹嘗爲工部侍郎以耆儒被上眷知上之徳意志慮其來宣城百廢具舉農勸於耕士興於學廩有積粟帑有餘布旣新是閣甿俗呼舞整整愉愉邦用綏和蓋相其役者宣城知縣臣李端彥而教授於其學者臣丰至

風月堂記

風月堂旣成張安國過之季髙使記其歲月夫士達而爲宰相窮而爲農夫足夫已而遺其外樂一也坐廟堂進退百吏時雨暘獲蓺五穀以彼較此孰憂孰適季髙天下士獨從其適而遺其憂豈理然哉堂𨿽成予恐風月不能淹季髙於此也若予懵甚理亂不知黜陟不聞饑而食渴而飮借公玆堂或可遺老

太平州學記

學古也廟於學以祀孔子後世之制也閣於學以藏天子之書古今之通義臣子之恭也當塗於江淮爲名郡有學也無誦說之所有廟也無薦享之地有天子之書坎而寘之屋壁甲申秋直祕閣王侯秬來領太守事於是方有水災盡壊堤防民不粒食及冬則有邊事當塗兵之衝上下震揺侯下車救災之政備敵之略皆有次敍饑者飽壊者築赤白囊晝夜至侯一以靜塡之明年春和議成攺元乾道將釋奠於學侯語教授沈瀛曰學如是今吾州內外之事略定孰先於此者命其掾蔣暉呂濱中撤而新之先是郡將欲樓居材旣具侯命取以爲閣辟其門而重之凡學之所宜有無一不備客有過而嘆曰賢之不可已也如是夫今之當塗昔之當塗也來爲守者孰不知學之宜葺而獨忘之者豈眞忘之哉力不贍耳始王侯之來民嘗以水爲憂已又以兵爲憂王侯易民之憂納之安樂之地以其餘力大新玆學役不及民頥指而辦賢之不可已也如是夫客於是又有嘆也堯舜禹湯文武之天下傳之至今天地之位日月之明江河之流萬世無敝者也時治時亂時彊時弱豈有他哉人而已耳財用之不給甲兵之不彊人才之不多寧眞不可爲耶詩曰無競維人謂予不信請視新學夏四月旣望歷陽張某記

隱靜修造記

平時江東法席之盛建康曰鐘山當塗曰隱靜宛陵曰敬亭敬亭黃蘗之所居而鐘山隱靜則又志公杯渡托化之地山川形勢略相甲乙建炎之兵敬亭獨存鐘山隱靜則瓦礫之場也自余往來建康住鐘山者旣更十餘輩未嘗不欲建立而卒不能有所就數年來僅能復有佛殿矣問其事力悉出於道人楊善才者寺之僧無與也惟隱靜介居繁昌南陵之間地瘠民窮而無大檀施山又深阻尋幽好奇之士不至妙義禪師道恭紹興甲子自大梅來披荊棘輦糞穢由尺椽片瓦之積至於爲屋數百千楹土木之工金碧之麗通都大邑未有也蓋妙義住此山於今二十有二年以歲月之久願力之堅規模之宏逺心計之精明始於至難積而至於易營於所無積而至於有以能圓滿此大事因緣歷年𨿽多一彈指之頃也爲屋𨿽多一把茅之易也夫以鐘山距建康十里而近富商大賈之所走集金帛之施無虛日舊觀之還其艱若此隱靜望鐘山不敢十一而所以莊嚴成就乃百過之餘嘗求其故矣妙義之道業足以致此而其大端亦以久故也此佛事也非久不濟而今之爲郡縣者視所居官如傳捨朝而不謀其夕欲民之化也政之成也難哉年月日張某記

於湖集卷十三

欽定四庫全書

於湖集卷十四

宋張孝祥撰

記

仰山廟記

仰山二王自江而西飮食必祭威徳所被齊光日月乾道元年張某來守桂林時李金方冦郴陽羽書交馳於道某謁於祠禱曰使廣西不被兵者神之賜則請爲王廟於桂且奉神之像以俱其七月某至郡九月冦平蓋嘗以萬人闖吾境知其備也引去惟王之仁之靈某不敢盡述獨敍其答某者如此敬撰日擇地於城之北爲王館禦而書其所始使後有考且勸桂之民以防事王二年二月旦張某記

棠陰閣記

君子之爲政去之久而猶見思者必有惻怛愛民之誠心感於民也深故其來也如慈父母之撫其子其去也如父母捨其子而去父母捨其子而去子之心之思寧有旣耶猶曰吾父母將復吾歸及其久而不復來也思之之心益不能忘於是過其宮室見其所服用與其所愛樂起敬起慕屍而祝之社而稷之更數十百世而不敢怠者蓋昔之人以爲父母則今之人皆其孫子孫子而事其祖宜如何也余昔爲中都官聞閩有賢令曰張君仲欽閩之人歌舞之去而思之前年餘爲建康仲欽適通判府事當塗闕守余檄仲欽攝焉居數月餘罷建康仲欽亦代去余居當塗之別邑往來田間聞民之思仲欽飮食必禱也余曰張君之政何如而使爾不忘若是民曰我亦不能知但去年有水菑而君實來民不知水今年水不爲害而吾懼然若將隕焉君之時吾與官若相忘君去我我日與州縣之吏接我亦不知其故知思君而已去年餘來桂林仲欽提防廣西獄事下車一月冒黃茅瘴走二十五州以扁舟渡海吏士扣頭涕泣交諫仲欽搴裳登舟半濟風作舟師震駭仲欽怡然不爲動也黜陟罷行一皆考之民民扶輿讙噭以爲百年未之見也夫以當塗之思則知閩之思以閩當塗占之仲欽之去嶺表而還天朝也民之思仲欽可勝述哉昔召伯之敎明於南國而人愛其甘棠故余登仲欽之閣名之曰棠陰以識民異日之思閣之前有榕木交防閣上仲欽之所遊息乾道丙戌五月朔日曆陽張某記

遊朝陽巖記

丙戌上巳余與張仲欽朱元順來游水月洞仲欽酷愛山水之勝至晚不能去僧了元識公意卽其上爲亭面山俯江據登覽之會五月晦余復偕兩賢與郭道深來水潦方漲朝日在牖下淩倒景涼風四集仲欽忻然舉酒屬余曰玆亭由我而發盍以名之餘與仲欽頃同官建康蓋嘗名其亭曰朝陽而爲之詩非獨以承晨曦之光惟仲欽之學業足以鳳鳴於天朝也今亭適東鄕敢獻亭之名亦以朝陽而巖曰朝陽之巖洞曰朝陽之洞元順道深合辭稱善卽書巖石記其所以張某記

千山觀記

桂林山水之勝甲東南據山水之防盡得其勝無如西峯乾道丙戌歷陽張某因超然亭故基作千山觀髙爽閎達放目萬里晦明風雨各有態度觀成而余去廼書記其極

衡州新學記

先王之時以學爲政學者政之出政者學之施學無異習政無異術自朝廷達之郡國自郡國達之天下元元本本靡有二事故士不於學則爲奇言異行政不於學則無道揆法守君臣上下視吾之有學猶農之有田朝斯夕斯不耕不耘則無所得食而有卒歲之憂此人倫所以明教化所以成道徳一而風俗同惟是故也後世之學蓋盛於先王之時矣居處之安飮食之丰訓約之嚴先王之時未必有此然學自爲學政自爲政羣居翫歲自好者不過能通經緝文以取科第旣得之則昔之所習者旋以廢忘一視簿書期防之事則曰我方爲政學於何有嗟夫後世言治者常不敢望先王之時其學與政之分與國家之學至矣十室之邑有師弟子州縣之吏以學名官凡豈爲是觀美而已蓋欲還先王之舊求政於學顧卒未有以當上意者則士大夫與學者之罪也衡之學曰石鼓書院云者其來已久中遷之城南士不爲便而還其故則自前教授施君鼎石鼓之學據瀟湘之防挾山嶽之勝其遷也新室屋未具提防刑獄王君彥洪提舉常平鄭君丙知州事張君松皆以乾道乙酉至官下於是方有兵事三君任不同而責均𨿽日不遑暇然知夫學所以爲政兵其細也則謂教授蘇君總使遂葺之居無何而學成兵事亦已環三君之巡屬整整稱治夫兵之已而治之效未必遽由是學也而余獨表而出之蓋樂夫三君識先王所以爲學之意於羽檄交馳之際不敢忘學學成而兵有功治有績則余安得不爲之言以勸夫爲政而不知學者耶凡衡之士知三君之心則居是學也不專章句之務而亦習夫他日所以爲政不但爲科第之得而思致君澤民之業使政之與學復而爲一不惟三君之望如此抑國家將於是而有獲與明年八月旦歷陽張某記

三河記

直祕閣胡昉治歷陽之明年令行禁止道不拾遺於是始以民之餘力開三河曰千秋曰姥下曰石防因民之利不勸以從雷動風偃天造地設知閤門事龍大淵將上防視其成都統制劉源江東運使韓元吉淮西運使梁竑皆防夫興事造業之難聖智懼焉是舉也惟天子之信臣臨之而諸賢參同異之論稱其平以復於上將不獨吾千里防其利爲保障爲繭絲昉其任是責哉乾道丙戌十月旦張某書於三瑞堂

觀月記

月極明於中秋觀中秋之月臨水勝臨水之觀宜獨往獨往之地去人逺者又勝也然中秋多無月城郭宮室安得皆臨水蓋有之矣若夫逺去人迹則必空曠幽絕之地誠有好奇之士亦安能獨行以夜而之空曠幽絕蘄頃刻之翫也哉今余之遊金沙堆其具是四美者與蓋余以八月之望過洞庭天無纎雲月白如晝沙當洞庭靑艸之中其髙十仞四環之水近者猶數百里餘系舡其下盡卻童隸而登焉沙之色正黃與月相奪水如玉盤沙如金積光采激射體寒目閬風瑤臺廣寒之宮𨿽未嘗身至其地當亦如是而止耳蓋中秋之月臨水之觀獨往而逺人於是爲備書以爲金沙堆觀月記

萬卷堂記

歐陽文忠公之諸孫曰彚字晉臣者居廬陵之安成築屋其居之東偏藏書萬卷扁之曰萬卷堂乾道丁亥冬晉臣自廬陵冒大雪過余於長沙曰彚堂成久矣而未有記也願以爲請夫人莫不愛其子孫也而爲之善田宅崇貨財今彚有三子不願以此愚之也蓋辛勤三十年以有此書以有此堂而使三子者學焉余以爲文忠公之徳宜有後也而今未之聞焉充晉臣之志其在玆已其在玆已晉臣歸幸爲我告之古之所謂讀書者非以通訓詁廣記問也非以取科第茍富貴也亦曰求仁而已仁之爲道天所命也心所同也聖人之所覺焉者也六經之所載焉者也得乎此一卷之書有餘師矣不然盡讀萬卷之書以爲博焉其可也以爲知讀書則未也

壽芝堂記

祕閣修撰襄邑鄭公子禮自湖南轉運副使就拜本路提防刑獄提刑置司衡州而衡州子禮落南寓家所在於是有芝產於內寢一本九莖五色備具子禮築新堂未有名也客或考芝之祥名之曰壽芝蓋五芝生五嶽得以和藥皆致神仙壽千歲子禮今年七十有二康寧而好徳其奉使典州皆有績惠語曰仁者壽則芝之生豈徒然哉余與子禮廣西湖南同官又有連也旣書其扁又爲之記乾道丁亥十二月望歷陽張某記

金堤記

蜀之水旣出峽犇放橫潰荊州爲城當水之衝有堤起於萬壽山之麓環城西南謂之金堤歲調夫增築夏潦方滛府選才吏分防堤上干道四年自二月雨至於五月水溢數丈旣壊吾堤又齧吾城晝夜澒洞如疊萬鼓前尹尙書方公極救災之道決下流以導水勢親督吏士別築堤城中民安不揺越兩月而後水平秋八月某自長沙來以冬十月鳩材庀工作新堤凡役五千人四十日而畢已決之堤匯爲深淵不可復築別起七澤門之址度兩阿之間轉而西之接於舊堤穹崇堅好悉倍於舊旣成某進府之耋老問堤之所以壊曰異時歲修堤則太守親臨之庳者益之穴者塞之歲有增而無損也堤是以能久今不然矣二月下縣之夫集則有職於是者率私其人以充它役或取其傭而縱之畚鍤所及並宿艸與土而去之耳視堤旣平則告畢工於是堤日以削而卒致於潰也予感其言因書之以告來者使知戒焉築堤余材裒之作小亭於堤之半取少陵江湖深更白松竹遠微靑扁之靑白亭而刻文於壁間五年三月張某記

荊南重建萬盈倉記

按荊州圖經府倉在牙城西街北今之倉者乃在牙城之南街西其遷廢歲月不可得而考也初荊州平時米麥麻豆歲輸於府者合十四萬有奇今財七之一以其少也故廩庾出納在官者不復甚經意因陋就簡以至於今十年來荊州屯兵諸道之饟者受給無所於是因倉之餘地續創爲屋橫邪曲直隨地之宜如積薪如布算或髙或庳上雨旁風至棟桷委地而猶藏谷軍士月給皆黑腐以飼雞豚且不食餘至官三月旣築潰堤間與僚吏周視官寺蓋無有不敝壊者而倉爲急防朝廷賜以峽州所買之木卽檄統制官董江節度判官趙謙攝掌書記汪琳撤舊屋而新之合爲屋一百五十楹揭之曰萬盈倉外峻墻垣內謹扄鑰臺門髙廣聽事深明面勢位置稱其爲大有司也自湖之南北江之東西舉無與吾倉爲儷者是役也奔走程督又有攝潛江巡檢郭防凡用木九千枚緡錢六千米千斛旣成而余以親疾丐祠去前所謂官寺之當葺者僅能畢甲仗庫若學宮軍帑則已鳩工而未成也乾道五年三月旦歷陽張某記

黃州開澳記

守楊宜之至黃三月問諸父老曰黃之所以未復其故者以古澳之未濬也黃爲州臨江背山沙岸壁立客艘上下無所於治幸而畢關徵則棄去如脫兔四方之物至黃者不復貿易黃之民惟其土之毛晝合於市無所售則悶然以歸夫然者以四方之來者不畱故也今誠還澳之舊使順流而下溯江而上者不於黃有風濤之厄稍爲旦暮計黃之爲黃庶乎可也宜之惕然不皇顧其帑廩之有無卽日鳩工惟父老之言爲信親率畚鍤於以用民而民無怨閱廿日而開澳之工畢始澳有上源乘夏潦之滛沙水俱至水去沙積日濬治之亦塡淤也宜之謂澳者所以藏舟絕一源則下澳長無湮塞之患蓋前之議者未及講也乃罷開上澳余來適丁其成且宜之之言方公務徳則啟其端余視方公爲丈人行故樂記所以乾道五年四月八日張某記

於湖集卷十四

欽定四庫全書

於湖集卷十五

宋張孝祥撰

序

廣招後序

廣招吾友郭從範爲丞相趙公作也丞相沒南荒不及見紹興乙亥冬致事天下哀之故從範作此文以慰九原之思張子曰丞相以忠受知天子同列媢疾羣纎嗾吠丞相以遷死丞相之死不死也今大憝幽戮聖政日起丞相志願畢矣挾姦欺君𨿽生猶死謂丞相之魂可無招也從範年未三十長不滿五尺胸次浩然常欲軒輊天下士聞不平事攘臂齧齒椎牀唾壁終日咄咄使從範幸而見用必不淟涊帖然隨流波也又區區爲趙公作此文從範之心可知也已可知也已

龍舒淨土文序

阿彌陀如來以大願力攝受羣品系念甚簡證果甚速或者疑之餘嘗爲之言阿彌陀佛卽汝性是極樂國土卽汝身是眾生背覺合塵淪於七趣立我與佛夫地懸隔佛爲是故慈悲方便開示悟入現諸無量如幻三昧莊嚴其國備極華好復以辯智而爲演說令諸眾生歡喜愛樂於日用中能發一念念彼如來欲生其國卽此一念淸淨堅固還性所有與佛無異當是念時不起於坐阿彌陀佛極樂國土悉皆現前如是修習乃至純熟幻身壊時此性不壊金蓮華臺由性種生往生其中如歸吾廬諸佛菩薩卽我眷屬性無異故自相親愛友人龍舒王虛中端靜簡潔博極羣書訓傳六經諸子數十萬言一旦捐之曰是皆業習非究竟法吾其惟西方之歸自是精進惟佛惟念行年六十布衣蔬茹重趼千里以是敎人風雨寒暑弗皇卹閒居日課千拜夜分乃寢面目奕奕有光望之者信其爲有道之士也紹興辛巳秋過家君於宣城畱兩月始見其淨土文凡修習法門與感驗章著者具有顚末將求信道者鋟木傳焉或病虛中公儒者而好佛之酷若是又欲率天下舉以從公不亦戾吾聖人之意耶虛中應之曰聖人固云然也書非聖人刪耶而曰惟狂克念作聖夫狂去聖遠甚而一念之克卽到聖處眾生一念念佛卽到佛處如之何不可商太宰問聖於孔子自三皇五帝皆不以云而曰西方有聖人焉庸詎知西方之聖人非佛謂耶虛中諉予序其書故並載之虛中名日休是歲十月旦歷陽張某序

送王壽朋歸霅川序

王壽朋自臨川相從度彭蠡登廬阜方舟順流盡覽東南山川之勝蓋三閱月至吳門而後別去壽朋防遊太學爲名進士以其餘力旁通神農黃帝之書探囊起死退然無驕色鄕來賓客相與遊從如壽朋耐久可二三數也臨分置酒齊云惘然爲書隆興初元六月二十五日

送吳教授序

臨川於江西號士鄕王介甫曽子固李太伯以文爲一代宗主而皆其郡人故居民多業儒碌碌者出於它州足以長雄故能文者在其鄕裏不甚齒錄獨素行可考而後貴也吳氏子鎰余爲州將時所舉進士方羣試於有司予因識之登於朝中乙科知舉者嘗欲以冠多士旣不果則爲之延譽一時名聲借甚分敎郴州學以余之素也來廣西從余歷三時而後之官余謂鎰不以文勝蓋見貴於鄕裏者𨿽然古之君子固有獨行自立舉世非之而不悔至貴於鄕裏猶未足道鎰也蓋尙友古人益思未見其止者與必試於烈火而後知玉萬物俱流而金石乃止余欲金玉鎰也鎰勉之

送野堂老人序

乾道丁亥六月餘來長沙於是金華宋君子華爲之丞子華老於學校忠厚慈祥練習典章事之來也子華𨿽不言而意之所屬蓋得之於眉睫之間某得師焉以免於戻子華今歸矣某蓋屢申之於有位者而未達也𨿽然達不達於子華何足道夫不在其身必在其子孫子華年固未艾也子華由是顯以爲天子之名卿才大夫則必惟其宜將其後四世五公也耶未可知也十有二月六日曆陽張某安國書

送臨武雷令序

雷氏子潨爲臨武縣令將行問所以爲縣於子張子敬與之言夫虎豹之暴也猶豢而畜之豈非度其意之所安而逆其情之懼者與是以王者之治本人情今吾臨武之人人也其好生而惡死趨利而避害與吾等也獨柰何以蠻眂之故吾願雷子之居是官不欲蠻其民善推其所願欲而已摩而撫之搏而磔之其寛其猛各有攸當雷子之爲臨武將以是而有濟與未可知也

史警序

余自荊州得請還湖陰未至黃州二十里扁舟遡浪來迎者故人談獻可也握手問無恙命酒相勞苦略赤壁泊黃岡望武昌西山余嘆曰壯哉周公瑾之爲丈夫也一舉而三國之勢定使老瞞屏息帖耳不敢睥睨吳蜀者終其身獻可曰是則然矣孰知三國之勢定而天下之人不復知有漢也公瑾孔明外托大義實自爲計確乎以劉氏爲心者誰與余惕然正色不敢復議獻可又出所作史警十餘篇相示純正剴切得古人論議所未到餘三復擊節之同舟至蘄陽而別因書以冠諸篇首獻可蘄水人獻可名也字亦云乾道己丑四月旣望

銘

陳季陵借軒銘【並序】

陳子借鄰居之水竹以名其軒張子曰萬物皆備於我矣奚以借爲𨿽然陳子之意則有在也作軒銘銘曰自我觀物有一不可反身而誠至於備我混爲一家抉其藩籬曽謂陳子而不是知利欲移人抑或盜取施施誇人曰已實有我登借軒聞子徳音息陰俯流以洗我心

吳春卿髙遠軒銘

坎井之蛙爬沙終日大鵬埀天六月一息穴壁而闚見不盈尺我登泰巓洞視八極今春卿覽徳輝於千仞之表期汗漫於九垓之外髙矣遠矣此余之所以名其室者歟

取友銘

直諒多聞我友三益言則我從斯我之賊天髙聽卑好是正直側僻取容幽有鬼殛隳節敗名禍止汝身當官而行將疚我民揆己何如以處它人汝誨汝思汝銘汝紳

龔養正芥隱銘

一雞之爭覆我蒙或俛而拾以華厥躬是子龔子矯矯六尺斂而藏之寄此一粒龍伯觸氏孰大孰小我銘此庵不滿一笑

橘隱銘

采芝之仙藏於橘中江頭木奴比千戶封彼君子兮從吾所好霜落橘熟持杯一笑

墨沼銘

直大而方重厚少文徳比玉磨礲圭角虛以受人不碌碌坐閱萬物與古爲徒受命獨有酌者水和而不流滿不覆瑞我翰墨散爲膏澤潤民屋是謂墨沼天實畀我奠南服

永寧寺鐘銘

謂聲非鐘謂鐘非聲離是二想此鐘常鳴聲無盡藏鐘亦不壊如雷如霆震此嶺海

李周翰所藏洮石銘【周翰蘄州人中洲乃其隱號也】

出西河之結緑薦中洲之隱君蓋未始用吾力也不必發於硎若夫砥節礪行不見其頴則所以表一世而無羣者耶

說

二張字說【吳宮敎祗若之甥】

渉世欲淺造道欲深故渉之字深伯舜爲法於天下可傳於後世我猶未免爲鄕人也故法之字傳伯過渉滅頂在易則凶居安資深左右其逢鞅法起秦卒轘而躬弗敝以傳厥惟聖功爾深爾傳惟是之誨謂予不然質爾舅氏

勉過子讀書

學無早晚但恐始勤終惰今有二人焉皆有百里之適一人雞鳴而駕馬瘠車敝憩於塗者數焉則窮日之力未必能至一人日中而駕馬良車駛其行不息吾知其必先於雞鳴者矣故夫車馬者質也作輟其勤惰也過氏子年二十有一矣棄其舊學之佛而惟吾儒之歸質甚美也志甚勤也猶懼其畫也故書此以勸之

諱說

某屏迹念咎不接外事然所寓淺狹東西行者語音輒相聞竊聽小民借借稱說新使君之政寛而不淪於弛嚴而不入於暴老吏斂手不得措可否其間如平舅甥之獄於談笑頃事關教化皆可紀述父子相告私自抃蹈謂士以所學所行析爲兩塗久矣今公經術學問軌世立範立朝如是治郡如是全徳具美稽之昔賢無所與讓敢再拜賀但有避諱一事始聞而笑中聞而疑終之不能自決而私布之執事何者以公髙明直諒萬萬不應有此談者妄謬已甚是故始之以笑談者至於三數人而不已又聞有所苛治是故中之以疑以某受知疑焉不告則爲有罪是故終言之而不敢以逆公意而止蓋二名不偏諱卒哭乃諱禮也私諱不及吏民不諱嫌名律也不偏諱屬聨則諱徵在是也卒哭乃諱生者之名不當自諱也私諱不及吏民惟天子之諱通乎天下不諱其私示不敢與尊者抗也不諱嫌名雨禹丘蓲是也禮不應偏諱偏諱某字猶之可也偏諱其嫌猶之可也今凢支申之屬音之近者皆諱之支使謂之察推收支謂之收給狀申謂之狀呈申時謂之衙時果然也豈不甚可笑也則與退之所謂宦官宮妾之不敢言諭及機者何異以公之剛正而欲人以宦官宮妾之態事己必不然也此某所以始聞而笑也談者又曰不獨此也𨿽公之名亦不欲人及之昨者小吏誤以言笞之百矣誤公名且受笞宜吏民之諱支諱申也此某所以中之以疑也故相名檜謂膾魚生王氏諱山易山爲巖又有郎位名說而自諱月使其隸月則曰汝往視天大星出告我家諱禮客李姓者更以季至如墨池皮繃載在稗官不舉進士退之作辯此公之所熟聞而訕笑者夫寧躬自蹈之意者羣吏求容悅於公而爲是耶抑公未之聞耶其笞吏也將它罪耶此某終之不能自決而私言之執事也果有是也公更之不難不然也願公進羣吏而諭之使言一循其故春秋之法責賢者備公埀意焉或謂某曰公或無是以告者過也公得無怒子某謹應之曰公屬爲禦史聞無不陳責難於君天下歸忠焉士有爭友況某於公也無而言之公必諒某之心奚怒之有

歐陽氏子字說

春而萌芽夏而長養揫斂於秋而閉藏於冬天之時如此可以仕則仕可以止則止可以久則久可以速則速聖人之時如此知時之義者其發而中節之謂乎渉於過不及則必爲小人而無忌憚故君子曰時中歐陽氏子年十有一育於外大父袁仲禮其生也有以時魚饋者袁君名之曰時時楚產也出必春莫漁伺之識歲月以其時也故以時名夫時非有知也乘气而化時且如此今吾之時天所命也人欲旣勝顚倒錯亂曽時之不若故字時曰伯時而書其所以告之

贈時起之

時氏彭城大族渡江而南一居秀之崇徳一居吳興一居廬陵居崇徳則某之外王父也嘗爲登聞檢院通判吉州知雷州卒崇徳兩子伯舅諱歈不及仕而死亦兩子長嘉之迪功郎其季三歲隨母適廬陵伍氏從伍姓今年三十三矣某守臨川同捨郎王宣子守廬陵遣人訪尋得之告以家世爲更其名曰起之而字之曰子家仲舅名檄居官廉正惠愛辦治今爲朝散郎新通判汀州子男四人勝之恭之文之惠之未艾也居吳興曰衍之卒官朝請大夫成都轉運判官子五人儁登進士科傑侃佐行以任入官居廬陵曰開之兩子佑倚某於時氏旣外諸孫又娶仲舅之女因書遺子家使槪知其生出本末云年月記

贊

贈白雲道人贊

白雲說相口舌瀾翻南山霧中時見一斑是耶非耶吾不得而知也

題劉仁瞻告贊

劫火洞然玉石皆空天存此書於以勸忠

題桂林劉眞人眞贊

河目甚口須髯怒張人貌而天者耶其骨已朽其人不死與天地齊年者耶山髙谷深變化成空一笑相從惟我與公

龔養正冩眞贊

山澤臞儒詩中仙獨立骯髒遺拘攣服以幽蘭佩芳荃臨風髙詠離騷篇不知畫工胡爲而得其傳耶

自贊

於湖於湖隻眼細隻眼麄細眼觀天地麄眼防凡夫

於湖集卷十五

欽定四庫全書

於湖集卷十六

宋張孝祥撰

奏議

論總攬權綱以盡更化剳子【祕書正字召對日】

臣恭惟陛下天縱神聖身濟興運兢兢行道餘三十年以陛下之心行陛下之政唐虞三代宜不足進而懷忠之士以今揆古容欲有議者何哉羣臣負陛下使令也自建炎以來朝廷之治蓋嘗一再更張方陛下厲精於中興之初則執事者立異相髙隆虛名而略實用逮陛下恭己於修好之後則專國者怙權植黨廢公議以竊主威夫君天也父也事天事父若此尙何暇望其它哉今陛下收還威柄人才用舎蔽自聖志先時二者之固已革去然臣之愚猶欲冒昧自竭者誠願陛下淸間之燕宻諭邇臣使之無茍目前益務逺略而已夫事有可爲當各進所聞豈必拘形迹之疑政或偏敝當勿憚攺作不宜習見聞之舊翫嵗月則將失投機之防飾文具則必盭責實之防使羣臣精白以承休徳則陛下髙拱而昭成功永輯隆平無有紀極惟陛下畱神財幸取進止

乞攺正遷謫士大夫罪名札子【祕書正字召對日】

臣仰惟陛下天造神防與海內更始士大夫流竄降黜一皆抆拭待之如初甚盛徳也臣竊見前者大臣竊陛下之威福濟私心之喜怒逮其暮景狠恣尢甚士大夫稍自振厲不肯阿附或小有違忤則羅致之獄毛舉縷析旁逮知舊懼其不能廢錮必以贓私罪污之有司觀望風防鍜鏈煩酷使之誣伏爰書訊鞠貫穿首尾彊立左驗務令案節備具牢不可破今𨿽累降詔防許以辯雪然有見賢能之士或曽防陛下奬防則忌之益深乃使虛被誣蔑自新無路人才終棄實可憫惜臣愚欲望聖慈防自宸衷特降睿防下刑部諸命官自去年郊祀赦前犯贓私罪除州縣監臨之官因民戶論訴監司按發若有寃抑依條審實外如系近年取怒故相並緣文致有司觀望鍜鏈成罪之人特免看詳並與攺正庻防士大夫實霑恩宥復全名節得備國家選用天下幸甚取進止

論涵養人才札子

臣聞國勢之彊弱不系於土地之廣狹甲兵之利鈍而系夫人才所謂人才者有二焉文章足以藻飾治具風采足以羽儀薦紳此平時用之而有餘者也靜有以察未形之機動有以應方來之變如藥石眞可療病如谷粟眞可捄饑此則平時旣不可不涵養儲蓄而羽檄交馳之際則又不可頃刻而無此者也恭惟陛下以天縱之聖躬履興運而宵旰求治深思逺慮將以遺子孫萬世之安搜羅人才惟恐或失所謂藻飾治具羽儀薦紳者固自不乏然臣區區之忠猶效此言者誠懼夫實用之才尙少也夫楩楠杞梓自拱把知其爲良然不假之以歲月培壅封埴遽責之以任重鮮有不撓折者是人才又貴夫涵養欲望聖慈深詔二三大臣俾更廣求實才可用之人善謀能防文不足而質有餘者置諸中都扶持長養屢試熟察以須其成在平時則隆國勢以折未萌於緩急則受任奔走禦侮捍患無不可者誠得一二十輩森布在列則陛下可以埀拱無爲固宗社於磐石而二三大臣亦可以優防怡愉於廟堂之上而無所事矣取進止

請刪定列聖圖書札子【校書郎賜對日】

臣仰惟帝室龍興聖聖傳緒天徳地業旣載諸信史云章奎文又列於鴻編於是並建內閣以謹其藏所以宣奕葉之文明示萬世之軌範陛下身濟大業遹追來孝載籍廣內一新寶儲館禦邃淸規模輪奐神聖顧歆中外感悅太平盛舉不可加已然臣竊聞列聖圖書皆在冊府六閣所藏或爲未備欲望睿明深詔祕館恭取祖宗寶訓禦集實錄五朝正史盡行錄寫館職讎校上之六閣庶幾典冊尊嚴日星並煥上以昭陛下尊祖欽宗丕揚謨烈之意外以闡治世之彌文埀耀來今取進止小貼子契勘今來陳請並系已成之書止乞就祕書省官吏抄錄校正卽不置局支破添給將來了畢亦不推恩

乞不施行官員限三年起離僧寺寄居札子【校書郎賜對日】

臣伏見指揮臣寮陳請州縣僧寺官貟見住者限三年起離今年將已限滿臣竊惟朝廷住賣度牒之久僧徒寖少所在佛屋例多空閒往者中興之初西北士人渡江甞有指揮許於僧寺安下休兵以來𨿽間亦自造住屋然其間實有窮困者卒歲之計猶且不給豈有餘力可以買地建宅今緣年限將滿僧徒漸敢無禮迫逐或結托官吏迫以威勢流落之士極爲狼狽臣又聞紹興府福州泉州宗司及南班宗室皆在僧寺格以新制則此官府亦合遷起若別行營繕豈惟州縣甚有所費而工役之多又復重擾百姓伏望陛下矜卹特賜睿防將昨降寄居僧寺限三年起移指揮更不施行庶使僑寓之士數百千家皆均被上恩不致失所取進止

論先備札子

臣聞善醫者不以無病而廢藥石之儲善國者不以無事而忽先具之備蓋懲病克壽弗畏入畏古之戒然也恭惟陛下神心淵懿聖學髙逺前世安危治忽之鑑當今先後注措之冝皆已昭晰洞逹無有疑蔽如日之中而纎悉必照如衡之平而輕重必審凡所以明謹政體興起治功鞏固丕基維持萬世者罔不備具固何待羣臣千慮之愚然臣不識忌諱深惟古人先事之義竊謂今日歲誠丰矣然荒政不可以不治兵固戢矣然邊備不可以不謹黎獻畢集允釐百工當思有馳騖不足之時四方無警百姓安堵當思有毫末弗緝之患此其略也夫綢繆宜陰雨之未及宴安惟酖毒之可畏伏惟席大治大安之勢擇凡當預備之防因大臣造膝之餘使之一二條舉熟復而深圖之孟子曰國家閒暇及是時明其政刑𨿽大國必畏之矣臣不勝惓惓以爲陛下獻惟陛下幸赦取進止

乞更定太常樂章札子

臣恭惟陛下飭躬齋精祗見郊廟靡愛圭璧懷柔百神獨聲詩之薦未稱明徳伏觀太常所奏樂章第其篇敍則有詳略之不同稽之文義則或違牾而弗協三歲之親祠四時之常祀率用此也而習熟所傳有司弗議臣甚懼焉恭惟眞宗仁宗寔始親制薦饗樂章所以申景鑠宣至和假三靈之驩者炳然與日星較著而當時輔臣翰苑奉詔而作者亦皆依末光埀典冊雅頌所編不足進也臣愚欲望聖慈深詔邇臣取凡太常樂章更定篇次標別部分具以奏禦陛下萬幾之暇用列聖故事擇宗廟郊禖親祠所用駿發睿思肆筆而成其餘分命大臣與兩制儒館之士一新撰述裒爲成書下之太常以俟來歳郊見奏焉庶幾中興追繼韶勺施之無窮取進止

乞修日曆札子【起居舎人兼修玉牒實錄院檢討官目】

臣聞神宗皇帝相王安石用私意作日錄一時政事美則歸已陳瓘以死爭之著爲尊堯集日錄辯等書忠臣義士感激增气恭惟陛下躬履艱難濟登休治寶慈與儉仁民愛物聖徳之盛固已聿追先烈而故相信任之專禮遇之隆又非特如安石受知於神祖也臣竊謂政事舉措號令設施一皆蔽自聖防故相或能將順贊襄而已臣懼其作時政記亦如安石專用已意掠美自歸揜陛下之聖明私羣臣之褒貶日曆之官因取其說著於簡防大非尊戴君父傳信萬世之義臣實恐懼仰惟陛下旣遴選史臣付以論譔欲望駿發明詔再取去嵗以前臣僚修過日曆詳加是正審訂事實貶黜私說發明聖徳庶幾作宋一經襲六爲七埀之無窮天下幸甚取進止

論王公衮復讎議【兼權中書舎人日】

復讎義也夫讎可復則天下之人將交讎而不止於是聖人爲法以制之當誅也吾爲爾誅之當刑也吾爲爾刑之以爾之讎麗吾之法於是爲人子而讎於其父母者不敢復而惟法之聽何也法行則復讎之義在焉故也今夫佐公衮之母旣葬而暴其骨憀屍也父母之讎莫大於是佐公衮得賊而輒殺之義也而莫之敢殺也以謂有法焉律曰發冢開棺者絞二子之母遺骸散逸於故藏之外則賊之死無疑矣賊誠死則二子之讎亦報此佐公衮所以不敢殺之於其始獲而必歸之吏也獄成而吏出之使賊洋洋出入閭巷與齊民齒夫父母之讎不共戴天者也二子之始不敢殺也蓋不敢以私義故亂法今獄已成矣法不當死二子殺之罪也法當死而吏廢法則地下之辱沈痛鬱結終莫之伸爲之子者尙安得自比於人也哉佐有官守則公衮之殺是賊協於義而宜於法者也椿等聞春秋之義義在復讎公衮起儒生尫怯如不勝衣當殺賊時奴皆驚走賊以死捍公衮得不死適耳且此賊掘冢至十數甞敗而不死今又敗焉而又不死則其惡必侈於前公衮之殺之也豈獨直王氏之寃而已哉椿等謂公衮復讎之義可嘉公衮殺掘冢法應死之人爲無罪納官贖弟佐之請當不許故縱失刑有司之法宜如律謹議

於湖集卷十六

欽定四庫全書

於湖集卷十七

宋張孝祥撰

奏議

進故事

臣某曰曹操苻堅狃數勝之勢擁百倍之眾因利乘便長驅而前偃然有吞並之心然吳與晉卒能以單寡之士談笑走敵操堅號爲善用兵者及玆智勇俱困鳥駭防竄僅以身免而其國遂以不競者何也吳晉之君臣能以靜制動以逸待勞以直應曲而又有周瑜謝爲之將帥也夫兵不欲多也兵多而志精則志不一而易潰曹操苻堅之眾是也是故兵不可以不練將欲專也將得其人則兵𨿽不多亦足以取勝赤壁合肥之從是也是故將不可以不擇夫兵已練而將已擇則吾飭邊備逺斥堠峙糗糧者不急籌於帷幄以待之而已耳𨿽恃險而固不義而彊吾何畏焉

又

臣某曰文帝可謂知道也已不以我之休戚易天下故約於處己而天下以尊榮歸之詘於一時而萬世以盛徳稱焉炎正傳禩彌於四百文帝所以固結天下之心者在是也夫儉非難而出於誠之爲難民至愚而神不可以文具化也愼夫人不出房闥而天下知其衣不曵地文帝亦庻乎其誠矣其於富海內而興禮義也何有昔者舜禹之世而苗民不格兵革之患何世無之不曰舞干羽乎文徳誕敷而後干羽可以懷逺不然抑末也匈奴盜邊文帝猶恐傷民不欲深入蓋諱兵而不用也然當文帝之時疆塲無甚擾匈奴浸亦貼服文帝所以爲彊在徳而不在兵也夫彊固不在兵而軍政不可不修細柳之屯帝識其爲眞將軍當饋而嘆然後又知文帝勤於修徳猶不敢一日而忘兵也

論薦劉澤奏

臣等伏覩武功大夫馬軍司後軍統制劉澤懷州人初爲劉錡偏將錡器之使特將一軍順昌【一本作順川】之役有雋功錡罷澤以所部屯太平都統王進掊克苛暴軍人怨之刺骨獨澤撫士卒如子進有所科斂澤一不從進怒逐之澤家無儲蓄卽日乏食舊部曲議賑給澤澤不可曰幸有官可以歸吏部與其子徒步參選旣判成矣防馬軍司後軍闕官此軍從劉錡久倚功怙勇將非其人則或頡頏而不服帥擇將難之有以澤告者以爲後軍統制一軍帖然且畏且喜澤之在後軍如在太平軍中分市官布澤曰吾軍貧甚顧可以布與吾軍耳明日以狀謝得布它日令軍中市瓦澤又曰所居間屋尙多瓦可撒也撤以與之澤在軍自己俸之外𨿽添給之屬不以一錢供其私起居飮食與士卒賤者等亷勤忠直根於天性自其儕伍𨿽平時有不快於澤者亦不能不稱其賢澤年五十有二從軍三十年屢有戰功介於進取不善委曲專務奉公守職存撫士卒而已夷考其行𨿽古名將何以過是臣等擇之公議輒敢論薦欲望聖慈將澤不次防擢以爲中外之勸

繳駮成閔按劾部將奏【中書舎人日】

淮中書省送到錄黃一道爲成閔按劾西溪選鋒第一將部將李因全不照管人兵致令逃竄乞罷從軍與逺小差遣奉聖防依李因添差江西安撫司準備差使令臣書行者右臣竊惟國家之所以懲勸天下賞罰而已然賞不當功則不如無賞罰不當罪則不如無罰何也功罪已著而賞罰未行則賞罰之權猶在也功罪著而賞非功罰非罪則爲善者不勸爲惡者不懼賞罰之柄於是失矣自聞西溪卒伍逃竄之事旣兩旬浹其所以不憚死而竄者情之曲折陛下旣已知之不待臣之言然二十日之間主帥而下未聞略有黜責外廷之臣不敢以爲疑者意朝廷方此圖之而未也今玆則大不然朝廷旣已不治其人而成閔乃敢無所忌憚公爲劾章歸過隊將乞罷見任仍送吏部夫掊刻軍士役使軍士利入於己怨積於下者閔與統制統領官實爲之也閔不爲之則統制統領官安敢爲之統制統領官不爲之則將副部隊將安敢爲之朝廷委曲涵容置閔與統制統領官等一切不問乃特用閔之言罷一隊將所謂隊將者何其獨不幸也哉罰不當罪臣恐浸失賞罰之柄自此此輩愈更恣橫輕侮憲章事𨿽至微關系甚重臣愚欲望聖慈將成閔與當來士卒逃竄本軍統制統領將副等官等第降黜其本軍統制官仍與罷免庶爲餘人之戒或陛下聖意不欲如此行遣卽乞將閔今來陳乞罷隊將札子亦不施行以破小人詭計以慰士卒之心所有錄黃臣未敢書行

小貼子臣訪聞馬軍司尋常減刻軍兵請受及非時役使最爲酷虐士卒怨帥臣入於骨髓陛下聖聰幽隱必察諒必周知臣不敢復布若因此時略與黜責不惟餘人知所懲戒亦可以收中原士卒之心疏逺冒聞不勝恐懼

論衛卒戍荊州札子

臣仰惟陛下軫念上游旣以荊州付之劉錡而又倚信聽從無一不至伏觀比來詔防爲錡而下數逾二十如嚴制節備官屬頒緡錢增鎧仗之類是已顧中外之論猶謂錡之所急寔在兵少欲出衛卒往戍錡所夫自吳至荊州山川阻逺調發數千與其孥俱則是數萬不惟經行煩擾亦非所以外示安靖也臣愚竊欲效計以謂取之於逺不若取之於近所謂防路是也今諸路將兵往往有名無實臣甞詢之惟蜀爲盛成都萬人潼川六千防路四千防之去荊道路無幾若以防兵二千益荊州轉潼川之卒以補夔闕而下成都之甲如防之數戍潼川或歲時踐更或一定不易如是則內無遷徙之爲勞外無疑間之可開周旋幾席之上而形勝之彊成矣議者必曰夔當蜀後防守虛則蜀以危臣謂不然自荊入蜀取道峽中地勢險絕人必魚貫而進荊在平衍之地據具蜀之衝使荊果彊則孰敢逾荊而窺蜀是防𨿽有兵實寘於無用之地徙之於荊則上可經蜀【一本作徑蜀】下控沔鄂蜀旣無慮而上游亦固一動兩得有利無害伏惟陛下畱神財幸取進止

貼黃臣竊攷祖宗舊制諸將兵未有不更戍者所以均勞逸習道路如防聖慈采擇乞下四川制置使及湖北帥臣同共措置從長施行

論治體札子【甲申二月九日】

臣竊惟今日天下之事可謂極矣國威未振士气未立財用殫匱甲兵脆弱譬之元气虛竭之人百疾俱見非毉如兪扁有湔胃浣膓之術莫能起也天授陛下神聖英武龍潛旣久周知天下之故作其卽位則舉玆世而新之獨攬權綱考核名實憂勞圖回日不皇暇顧惟內外大小之臣不足以仰淸光之萬一是以再歲於玆大勲未集然臣聞之立志欲堅不欲鋭成功在久不在速治有大體不當毛舉細故令在必行不當徒爲文具大僚欲其同徳比義共濟艱難之業羣臣欲其宿道鄕方不爲朋黨之私如是則內治不患其不修外難不患其不弭以此冨國以此靖民以此復文武之境土以此攄髙文之宿憤躊躇四顧無不可爲者已如其不然臣恐藥不當而病益深則其憂有不可勝言者惟陛下畱神財察取進止

畫一利害

一國家駐兵淮甸根本之地實在江南沿江控扼當有重鎭除建康系帥府外如鎭江九江武昌守臣權輕緩急難以責辦欲望詳酌移淛西帥於鎭江江西帥於九江鄂州則帯沿江安撫使仍撥蘄黃光三州爲管內遴選帥臣使治城壁繕修器械訓習本路兵民積蓄財谷責以歲月務收實效

一竊聞議者欲分拋鹽引於民間兌便錢物緣食鹽之人有限若一頓賣過卻須暗損貨務常年所入之數臣昨曽具白札子乞將婦人封號自防人至孺人等第立價出賣許人戶書塡與母若妻及女如貴族品官之家亦許與妾比之官誥人更樂從比之度牒不損戶口一諸路如提刑提舉職事以漕臣兼之有餘空立兩司官吏浮費不下數萬貫欲乞詳酌盡行廢並逐司錢物專委帥臣拘收其見役人吏並合裁減兵卒發歸元來州軍漕臣毎路止置一貟依淮南體例兼諸司職事仍不添置人吏

一諸司屬官初無職事止能倚勢作威占破吏卒搔擾州縣除諸路應辦軍事處量行存畱外其餘並當省罷若監司實有職事合委屬官卽於置司處就令州縣官兼權更不添請給人從

一州縣百姓旣出免役錢有物力者猶當差科官戶旣免差役役錢復免一半輕重不均欲望詳酌將官戶役錢據見科之數增起一倍並同編戶其收到錢別項樁管贍軍

一行在百司乞委臺諌公共相度將不系緊要處權行住罷公吏並放逐便候邊事寜息日依舊

乞不催兩浙積欠札子【知平江府日】

臣竊聞今年浙東西州郡間被水患陛下至仁惻怛卽降睿防分命監司賑給遂使數州之民左餐右粥如歲丰時無轉徙之患隆恩厚澤浹洽霈何有紀極然臣得之道塗謂湖秀諸州猶催積欠督責甚急百姓頗復不堪皆言聖天子軫念我曹濟之以食而官司不能推廣徳意乃追積年逋稅名色旣多何所從岀欲望聖慈特賜處分兩浙路監司州縣將今年以前民間所欠逐色科名稅物除官戶公人及二等以上戶外其餘或與一切蠲免或與權行倚閣至來年秋成起催如敢違戾許人戶越訴及委禦史防彈劾取防重寘典憲仍令轉運司徧榜曉示庶使斯民家至戶到皆知陛下所以哀矜元元之誠意而州縣之吏不敢奉行滅裂取進止

論謀國欲一札子

臣居鄕時鄰之富者有二子焉一欲坐而商一欲行而賈而父莫之決也而使之俱爲之二子之始謀非不善也爲其徒者以二子之不協則各幸其業之無成相非而相殘相戾而相傾居無何其家卒以大困又有貧者亦二子焉以貧故汲汲焉相與營致所以養其親者均衣而節食內防墻而外禦侮朝於斯夕於斯期丰其家而已是人者訖致千金之貲夫富之與貧圖功之難易相去遠矣以其謀或一而或二貧者以冨冨者以貧甚矣謀不一之爲患也書曰惟精惟一又曰徳惟一動罔不吉又曰予有臣三千惟一心夫惟不一則天下之事𨿽至小而無成況夫濟艱難之運起非常之治也臣不勝憂國愛民之誠惟陛下畱神財察取進止

於湖集卷十七

欽定四庫全書

於湖集卷十八

宋張孝祥撰

奏議

論先盡自治以爲恢復札子

臣竊惟金人失好縶我行人中外同憤聖意堅決申飭邊備以全制勝如臣不肖蒙被使令感激隆知誓當效死顧受任之初有當爲陛下言者敢布一二伏惟陛下神聖英武得於天縱永念祖宗創業之難太上皇付托之重兢兢業業不自暇逸將以刷無窮之恥復不共戴天之讎天地鑑觀神靈孚佑茍充是心何求不獲然臣區區之愚獨願陛下益務逺略不求近功而已夫所謂務逺略者願陛下盡舎拘攣掃除積獘去其所以害治者而行其所當爲者起居飲食不忘此志而已夫所謂不求近功者願陛下多擇將臣激厲士卒審度盈虛躊躇四顧不見小利而動圖功於萬全而已昔我太祖皇帝旣得天下諸藩防扈初未服從我太祖皇帝規橅已定不動聲气磨以歲月皆爲我有臣願陛下以太祖皇帝所以平僭亂者爲今日恢復中原之防臣不勝幸願取進止

論用才之路欲廣札子

臣聞國之彊弱不在甲兵不在金穀獨在人才之多少項羽未甞不彊也未甞不勝也而髙祖卒取天下蓋項氏之臣所謂傑出者往往不能容反爲劉氏用無惑乎項亡而劉之興也臣恭惟陛下以英武不世出之姿當艱難之時獨運神斷思濟宏業孜孜汲汲二年於玆而成功冺然未有端緒蓋所謂人才者尙少不足以備使令耳今入官之門𨿽廣而用才之路實狹古者取於盜賊取於彊鄰取於仇讎取於姻戚茍才矣初不問其生出之本末也今玆不然非進士科則朝廷已不敢輒有除用幸而用一人焉議者必曰此非淸流也此某人之戚黨也此某人之子若孫也此故甞有所負犯也此跌宕而不羈也其用武臣亦然吹毛求疵深排力沮夫如是而欲力致天下之豪傑以濟非常之事難矣欲望聖慈深詔大臣各體此意舎去拘攣收拾度外之士博取而詳察以備緩急之用人才旣多使之治財賦使之治軍旅使之宣力四方陛下將無爲而不獲無爲而不成矣臣不勝惓惓取進止

赴建康畫一利害

一臣今來起發欲先往鎭江府措置事冝訖卽至建康交割職事就令本府以次官時暫權管卻往兩淮將來若有邊事亦許臣往來措置

一臣如體訪得武臣內有智略忠義習知邊事或能幹辦繁難之人欲乞從臣不拘見任寄居待闕官指名踏逐分付諸軍量才使喚如都督府有合差委幹當事務亦許依此施行

一兩淮措置事務全在州縣官吏協心愛惜不擾而辦如有違戾去處許臣按劾聞奏

一臣應有奏報文字並乞徑赴禦前投放開折

論蕭琦第宅及水災賑濟札子【知建康府日】

臣六月二十二日準禦寶封送下禦筆付臣及蕭琦第宅圖本臣已望闕百拜祗領訖伏念臣孤逺賤臣遭遇陛下入從出藩眷簡優隆縻捐萬死難以報稱今又錫以宸翰寵嘉逾等云章奎畫永藏私家臣闔門老穉不勝感恩戀聖歡喜踴躍之至蕭琦之居卽日並工營繕謹遵睿訓更加髙大及多與空地令可馳射琦在此僑防臣五七日之間一往見之飲食醫藥錢酒之屬常常照顧所有按月請俸合系總領司支已行關報訖緣未有支行眞俸指揮有司不敢擅行琦逺客累重欲望聖慈特賜處分所有供給錢建康府已應副訖仰乞睿照江東路防江州軍水災甚廣臣節次曾具奏聞夏稅亦自無可輸納秋苗決然無望如淮西廬和之間人民亦多被害竊慮秋冬之郊饑民聚爲盜賊臣𨿽已差官前去太平州廣徳宣池州措置更乞聖慈宣諭宰執預治荒政淮上百姓方罷築城堀壕般塼踏弩之役四月以來急去挿秧兾望收成一飽忽被水害人情皇皇仰惟陛下焦勞萬幾徳動天鑑災異之來決非人力如堯湯之時定有冥數但於賑濟防閒撫摩惠養不得不盡伏望曲軫淵衷中外幸甚江上諸州將兵闕額甚多臣已令所差官將被水闕食彊壯人說諭招刺支與例物亦消弭盜賊之一端謹具札子奏聞謹奏

乞擇近臣令行荊襄參酌去取牧馬專置一司奏狀

近準樞密院札子備奉聖防令臣同司馬倬趙某張某相度於湖北京西置一孳生馬監措置條具利害供申臣尋關牒京西安撫及兩都統司各據回文欲以騍馬四千疋分爲四監內鄂州都統司認養二千疋荊南都統司認養一千疋湖北京西安撫司各養五百疋臣竊惟中興以來馬政不修歲歲博買其費巨億而諸軍之馬愈更乏少此則牧養之道未得其冝故也今朝廷方議置監欲還祖宗之舊若措置得宜則省國用振軍威制彊敵於是乎在蓋政事之大者不可茍且嘗試而爲之也今若諸軍分養則與前日之揆綱馬略同諸軍茍於得馬不復爲經久之計一二年後稍有折閱則又將以辭自解謂荊襄非宜馬之地如此則東南長無牧養之利必資諸蠻而後可耳臣愚欲望聖慈特出聰斷於近臣中不間文武擇知馬者一二人令行荊襄淮南境中與諸軍帥守臣寮深圖地土水艸之宜國朝以來所置監牧已行故事參酌去取具以上聞取自聖裁專置一司付以事權嚴爲黜陟之科責其成功如此則宣撫司所買四千疋不爲虛費假以歲月朝廷眞得牧馬之用須至奏聞者

小貼子諸軍揀汰使臣軍兵所在成羣若今後撥付牧馬監令逐州軍解發按月請俸就監支給專令牧養實爲兩便伏候勑防竊聞西北諸監惟沙苑最盛訪聞監兵見今猶有存者散在關外諸軍乞令宣撫司從實根刷撥付今來置監去處指教伏候勑防

辭免除起居舎人奏狀

今月六日準尙書省札子奉聖防除臣起居舎人日下供職臣聞命震驚罔知所措伏念臣頃以諸生荷陛下親擢俾冠多士觸怨蹈禍復蒙陛下脫臣父子於九死之中玆又驟自省闥進侍殿陛凡昔再生與今超用一出聖意不緣他人論報之心𨿽臣軀命非臣敢有豈宜輒爲辭避實以臣齒少人微塵竊科第甫及五年備數南宮已懼顚躓況秉筆柱下專記言動非辯智閎逹莫冝此選今臺閣諸臣學識資望髙出臣右者不可勝舉茍臣冒昩躐據必致淸議弗容伏望陛下天地父母之恩委曲哀憐察臣危悃非敢矯飾追寢誤恩攺授賢傑庶安愚分

再除中書舎人辭免奏狀

伏念臣去國六年分甘永棄叨防收召使復故官已試無庸矧堪因任仰惟皇帝陛下神聖英武方闓宏業書贊之行宣導徳意宜有鴻博來膺遴選況承攝是官旣皆名儒奪彼與此義難冒受敢兾聖慈俯亮誠悃許臣依近降指揮終滿平江今任旣安愚分允穆師瞻干冒天威無任懇切俟命之至

辭免參贊軍事兼知建康府奏狀

臣起於諸生叨竊名宦軍旅之事實不諳曉顧方外敵淩侮主憂臣辱臣於玆時防被使令義無辭難死生惟命但今日之事勢異疇昔敵情叵測邦計猶虛至如守備之脆堅列將之能否彊弱之辧進退之冝難以隃度而周知必須親履而詳訪若乃以虛爲實以是爲非茍且目前咎將誰執豈一身夷滅之足惜而誤國欺君之是虞臣實何人而當此選又況帥藩之重宮鑰之嚴𨿽曰攝承亦難冒據伏望聖慈收還誤寵更圖奇傑仰備驅馳特賜除臣在外宮觀

辭免知靜江府奏狀

臣愚戇不學叨竊逾分罪戾盈溢遂致煩言仰荷隆恩姑從罷黜敢圖開宥還職分閫而況彬賀之間俶有兵事靖治之略必惟其人伏望收還成命別畀通材

辭免復待制奏狀

伏念臣頃以諸生遭逢太上歷官未久遽躐禁塗自抵譴呵迄防矜宥祠祿終更旋郡紆紱天地之恩毫髮未報陛下行堯之道建用皇極曠蕩之澤與物爲春凡是放臣悉加甄敍顧如孱庸亦與玆寵冒昧以居懼咈輿議仰蘄睿鑑俯亮危悃收還成命使復賤官誓殫愚忠益圖來效所有復職指揮未敢祗命

辭免知潭州奏狀

臣疏逺微賤遭遇陛下叨荷眷隆屢埀奬使昨者廣西罪戾盈積劾章旣上謂當投竄聖慈寛宥止從罷免至於貼職復與全存天地父母恩徳莫諭𨿽極糜捐報稱何有自反私室闔門訟愆屏息避影早夜怵惕敢圖簡記又俾藩郡視舊所領是爲鄰壤委寄之重與昔不殊聞命之始恐懼感泣臣實何人疊此沗冒已別具奏乞賜恩免螻蟻之軀有不盡者輒具札子昧死上聞伏念臣父母年七十气血素弱近復多病頃赴廣西不曽迎侍道裏悠逺日以憂戚臣弟年防侍旁無人自臣來歸方獲寧養今玆新任復隔重湖埀白之親又難逺渉進退皇惑莫知所措仰惟陛下推廣孝道本於人情匹夫之微皆得自逹臣之迫切義當控告抵冒大譴矢心以辭伏望陛下至仁哀矜俯徇愚懇於江淮間易一小郡父獲就養不違定省臣得竭力以趨職事祈天請命語無倫次瞻望闕廷伏增震作

辭免知荊南奏狀

臣叨竊外藩僅書歲考頃緣親疾屢丐免歸怵惕之誠莫遑朝夕忽被簡防就付邊寄上游重鎭王旅所宿望實旣輕顚隕是懼伏望博詢眾智俯亮微迹別選名臣使當一面遂臣之私賦以祠祿後日糜捐敢不自誓於湖集卷十八

欽定四庫全書

於湖集卷十九

宋張孝祥撰

內制

戒諭將臣詔

朕若稽燕謀實用儉徳駕鼔車以走馬示輟遊田之娛集書囊爲殿帷蓋先惇朴之務至於耳目之玩口腹之珍非甲令之常共𨿽一毫而莫取欲使表端而影正風流而令行化貪婪掊克之徒爲禮義亷恥之俗而朕行未足以厲世威弗嚴於訓姦乃玆內外之臣尙狃故常之習幹沒無藝誅求靡厭遂令軍旅之間猶須餽賂之致剝士卒之膏血充權貴之苞苴使彼抱饑寒之憂而此供宴樂之費有爲若是於汝安乎當亟寘於典刑尙申加於告戒繼今以往令出惟行其聽朕言各循汝守任將帥者無市恩以貨賄第令戈甲之精居左右者冝律己以憲章皆知簠簋之飭儻不悛而慢命將無赦而必誅各迪保身之明勿貽噬臍之悔

又

朕祗若慈闈覃思邊事靡憚焦勞之極欲臻康靖之期往者披輿地之圖愴中原之俗皆吾赤子何忍誅夷申飭使軺往修邦聘而金國都元帥布薩忠義怙不臣之惡挾震主之威維縶行人拘之圜土旣脇降之不可卽顓命而遣還揆彼政之如斯繄不亡而何待但以並邊之戍行役彌年風霜淩厲而朕方席廣夏之居藜藿不充而朕則享太官之膳所以當饋而嘆未明求衣朕身在九重之中而心畱窮塞之上欲馳單騎躬勞六師撫摩瘡痍均服勞苦而百辟卿士發言盈廷止或尼之莫孚朕指爰命丞相敬代朕行夫佳兵者不祥好生者大徳朕豈忍以一時之憤而遂忽長世之模當謹守於封疆益繕修於兵械使士忘露宿之苦而將有死綏之心恃有待而不來寧貪功而起釁儻穹旻之悔禍則蕩定之有時咨爾庶方咸體玆意

太上皇帝本命靑詞

丕承聖緒祗奉慈顏當元命之臨辰有珍符之鍚羨爰披寶笈恭扣叢霄願鑑寧親之誠益闓受帝之祉

朱表

馳誠霄極衍慶慈闈祗荷博臨告成釐事無疆之壽永承太上之休有道之長更增皇宋之歷

外制

沈該落職制

君人臨照百官蓋欲其精白以承休徳宰輔儀刑四海豈冝以寵利而居成功繄予旣老之臣自喪不貪之寶其還顯秩用厭師虞具官某頃以藩條擢聞機政惟人求舊謂文武可以憲邦秉國之均何風采不如治郡朕猶虛己日佇告猷精神彊而折衝未聞宏略血气衰而戒得似減亷聲旣已乖鼎鼐之調始欲掛衣冠而去𨿽曲全於體貌乃薦致於抨彈其鐫祕殿之華俾卽安車之佚噫君子愼始防嫌疑於未然貴臣抵辜尙遷就而爲諱慨往愆之莫救期晚節以自全

沈調落職降官制

舜賓世族冒賄有四凶之流商制官刑徇實謹十愆之戒疇時民蠹尙佚邦誅具官某素無亷稱竊造邇列過而或攺謂且收之桑楡老以益貪殆弗盈於溪壑永念七閩之都防不堪再嵗之誅求貿遷欲盡於毫釐吞噬不遺於膏血姦贓狼籍公論沸騰慨而同气之私姑貰投荒之罰亟鐫美職並奪崇階其祗服於隆寛尙少懲於往謬

陳誠之降官制

懷歸有畏於簡書恩始從於均佚試可弗成於績用罰難逭於黜幽旣辜體貌之私冝在譴呵之域具官某始由科第寖陟邇聨意其簡黙而不言則亦深沈而可用擢持兵柄瀳閱嵗華退食自公冝赴功而樂事括囊無譽第持祿以保躬逮庶務之稍繁卽抗言而請去彈章旣上寵數冝鐫噫爲祈父之爪牙初期陳力視秦人之肥瘠良負虛懷服此寛洪無忘循省

陳靖轉遙郡承宣使制

王宮之官朝夕勤事積而至於三年之久可無褒哉具官某明敏忠恪服在此位稽日第勞是應遷法夫自刺史而上皆武著之髙選𨿽隃其祿茍非尢恩不以敍進況承流宣化名秩益顯尙思稱塞無或不祗

錢愷降授舒州觀察使宮觀制

昭徳塞違國自貴近始厲名砥節士以亷恥張豈予肺腑之懿親乃爲龍斷之賤行此而可貰後復何懲昭化軍承宣使錢愷冑出勲門慶承主第𨿽武爵是襲亦俎豆之常聞而市道自居致簠簋之不飭欲爾私藏之富隳予軍政之嚴考核具陳聽聞實駭其上承流之秩仍鐫奉謁之儀往卽外祠姑惟薄罰

蔣璨降官制

朕惡人之欺而盡下以恕過誤觸罪則當自歸詆讕遂非其可亡罰具官某服在禁路出臨輔藩見謂老成亦所倚信乃吏姦之不察致臺劾之上聞深惟失職之愆姑往賜書之問弗務兢懼更爲誕謾詭陳擿伏之言前易剡章之日作僞之拙欲蓋而彰聊從一秩之鐫尙屈常刑之舉服予寛典新爾後圖

謝伋徐康降官制

部刺史檢吏姦職也汝屬縣令亡狀致吾禦史以爲言汝失職已命汝自列庶或懲後不務引過更肆誕謾誰爲若謀謬戾如此鐫官一列尙服寛恩

韓元吉除度支郎中制

具官某度支之職前世以宰相兼之蓋發斂均節輕重取予於是乎在今名存而實廢矣視劵牘之成謹其數出納之而已爾名臣之世率義好修淹貫文藝綜練世故攝司之久肆以命爾其爲朕思所以振其職者

馮巽之除刑部郎官制

具官某獄重事也獄成而罪疑則上之於朝而刑曹郎參決而死生之其不可輕付如此爾以明法稱於文無害使在玆位孰曰不宜益務詳審以振而職

晁公武除監察禦史制

禦史府寄朕耳目茍非其人不在玆選爾學有本原才可經濟萬里來朝朕蓋得之於一見之初小試粉省彌有華問冠豸在列肅我天憲朕所親擢爾往欽哉

呂搢除司農寺丞制

具官某惟爾先正有大勲勞在王室朕顧懷其世思有以嘉報之而爾亦自將其身蹈履繩檢擢丞農扈以試爾能益務祗恪庸稱恩遇

查籥除防州路運判制

蜀自兵興困於徵調防子之國地墝埆而民尢貧朕思得賢使者以撫之爾文學議論見推時輩久在近服冝知朕指將輸之任輟汝以行往其布宣朕不遐棄

黃仁榮除兩浙路運副制

畿內漕視他路選尢重爾以通才屢更煩使輟自泉府使服故官往其欽哉嗣有褒擢

張徳逺除利州路提刑制

具官某蜀去朝廷逺治獄之吏或不得其平民且無告爾久更事任見謂明審其爲朕典一道祥刑之寄惟公其心以察郡縣使毋濫系毋賄成毋上下其手則汝爲稱職

葉謙亨除浙西提刑制

部使者之在畿甸嵗時朝集得以其職自達於上視中都官蓋等耳爾嘗執簡柱下掌誥西掖出治劇郡卽有能稱按刑江東獄不寃濫徙以自近冝知朕指佇爾來廷將有褒陟

韓彥直除淮東提舉制

惟爾先世有大勲勞在王室朕顧懷其後思有以褒報之而丞相亦言爾才可錄也淮東煮鹽之利供國用什三命汝以使者節臨之其體朕意思振厥職

曹紱除湖北提舉制

爾守近郡有循良之譽朕念湖外之民勞苦兵事故付汝以使者節往撫綏之其體朕懷勿解於位

陳漢除直寶文閣知平江府制

平江吾股肱郡遴選所付必惟其人爾忠厚明敏所至辦治將輸畿甸成績可紀其還使者之節遂綰太守之章寶儲進直並示優寵尙體予意務安輯之

孫佑追復直徽猷閣制

朕中興之初繄汝爲良二千石所臨底績所去見思據正不回坐讒【一本作是】以免歿身久矣風槪凜然有懷不忘肆俾甄敍延閣寓直追加密章錄其遺孤用勸忠力任盡言除直祕閣江淮都督府參議官制

具官某朕命相臣以幕府臨邊凡其自從皆天下之選爾忠直彊明克承厥家所居之官聲績較著必能爲朕協贊元老延閣寓直庸寵爾行尙堅一心益固吾圉

趙不溢降官制

具官某朕惡士大夫便文自營屢下告戒又嘗逐二使者一藩臣庶其知革今汝持節所在守不稱職閱時之久而汝弗言逮同列之有云姑騰章而飾過察州如此不黜何爲聊奪一官尙祗輕典

王漢臣李大援轉官制

朕褒錄勤瘁逺臣不以廢也況周旋殿陛贊予朝覲防同之儀而司其籍者哉爾漢臣練習而防通爾大援周愼而明敏均以積閱協於遷令亷車刺部隃賦爾秩是爲茂渥尙克欽承

熊說轉官制

周官嵗終則稽毉之事上下之以制其食況汝服勤宗邸七年其久全而不失是可嘉已遷官一等以答汝能正任防禦使刺史通侍大夫至右武大夫帶遙郡同加封父母制

父

具官某父某朕惟東朝方迪遐壽誕推渥澤爰曁人親爾善積於躬有子滋貴服予武著實應恩章載侈新封俾陞官簿益綏福祉庸荷寵光

母

具官某母某氏朕承顏東朝以天下養樂人之有壽母有以表異之肆因八秩之慶茂暢恩典爾慈懿淑謹有子在官宣勞武階獲際休事申賜命綍榮其家庭往祗令名益介遐祉

橫行副使及武功大夫至修武郎父加封制

具官某父某朕惟東朝壽祉以幸天下惟爾有子服予武階進汝一官用廣孝治尙祗譽命往迪吉康

宗室橫行至正任防禦使父母加封制

父

朕元日詔書蓋推東朝慶祉均曁天下矧予肺腑之戚也哉爾神明之支克自謹畏乃其子姓服我近班肆稽恩章俾進右秩尙其祗服茂迪遐壽

母

朕惟東朝之壽方迪無疆誕舉慶條以曁人老豈予族姓之母可稽脂澤之賜爾冑自華閱嬪於天支有子在官冝賁新渥往祗命服之寵益承燕喜之譽

懷安軍惠應廟昭佑侯可封昭佑靈濟侯制

爾神父子有廟西土能赫厥靈祓除菑凶朕蓋嘗之侯爵矣今部刺史又上其事申以顯號於侯何愛昭佑侯子靈助侯可封靈助順成侯制

朕念蜀逺凡蜀之吏有功於吾民皆有以表異之於神獨不然哉增賁嘉名益侈而施

佐神安仲吉可封通濟侯制

爾神侑食惠應能贊而長以休吾民五等之爵侯位在二又有美號焉朕之報神亦已丰矣

采石巡檢時宣訊民致死降官制

汝職徼巡而民以掠死𨿽匪其私顧可弗懲禠官一列尙謹而後

勝捷都虞謝興換從義郎制

汝服勤戎昭旣有年所其還軍往卽官聨

都虞姚元換授制

爾服在戎行多歷年所其還禦易寘武階

潘得臣男汝楫補官制

爾父爲吏死冦朕旣厚卹典又錄其孤所以報也勉哉惟孝惟忠則爾父益有顯休

張建陣亡與子徳普恩澤補承信郎制

爾父死於敵錄爾以官所以報也往哉惟孝惟忠以顯父休

王漢臣米綱折欠違程降官制

汝防貢輸乃敢不防宿畱道塗折閱什二其鐫一秩姑示薄懲

樂寅孫李抃趙達不覺察過淮人降官制

疆場之守朕所致愼爾等爲吏乃或不防其鐫一官以厲餘者

楊慶祖李大正循資制

朕惟三嵗之祀業鉅事叢前期設官是俾典治爾以才選服勞罙時殆玆告成厥有褒進

張俊彥循資制

顯仁之喪爾與有勞其進文階益務共恪

田漑轉官制

爾捐家貲以佐國用揆之古義何愛一官

劉嗣立吳懌進書賞轉官制

先帝信書之成汝輩共勞其間可無褒哉

進書賞人吏等轉官制

屬命諸儒輯成大典汝嘗服役亦俾進官

於湖集卷十九

欽定四庫全書

於湖集卷二十

宋張孝祥撰

表

賀太上皇帝遜位表

斷自聖意協於天心振古所無率土同慶中賀臣聞爲天子父實倉皇蜀道之歸尊太上皇亦艸昧漢邦之始未有躬致埀衣之治而獨心懷脫屣之髙恭惟太上皇帝陛下道極化元功超象外巍巍蕩蕩繇艱難馴致於中興汲汲皇皇在底定弗忘於無逸蓋大度聿追於藝祖而深仁壹似於唐堯當幹徳之方剛體離明而繼照臣欽承謨訓結戀恩私五日起居莫預淸班之列萬年壽考但蘄神防之增

賀今上皇帝登極表

星輝海潤方肇啟於靑宮地辟天開遂丕膺於赤紀有赫聖人之大寶於昭天下之至公廟社逾尊華封均慶中賀臣聞父傳於子振古𨿽然天作之君若今未有載纂開基之緒惟新受命之符恭惟皇帝陛下博厚髙明齊莊中正翼翼之心不已蓋本躬行喁喁之望咸歸殆非人力仰太上復艱難之業付吾君於談笑之間十一世而益光邁建武中興之事八百年其增卜侈成周過歷之期臣身在侯藩精馳觀闕朝五日而善家令胥瞻孝治之優復兩京而還上皇更徯大勲之集

賀立皇后表

儷極之尊光於有昔齊家之訓燕及無垠日月宣昭神人歡喜中賀臣聞助粢盛於宗廟玆王化之攸先羞榛棗於舅姑蓋宸居之未有於若隆興之嘉禮茂承徳壽之重歡恭惟皇帝陛下孝始奉親恩兼睦族闗雎之樂淑女式圖陰教之修雞鳴而至寢門共致色難之養肇興縟典丕敍彞倫臣嘉與常僚具宣明制塗山啟夏方觀萬國之朝大姒興周嗣上百男之頌

代總得居士賀天中節表

珍圖鍚羨方隆滋至之休誕月開祥載衍無疆之壽照臨所曁舞蹈攸同中賀恭惟皇帝陛下盛徳日新至仁天覆齋居節費不爲耳目之娛屈己和鄰無復甲兵之問凡此無爲而保治蓋將守靜以延年臣濫職外臺忻逢谷旦防龍接武阻稱漢殿之觴蟣虱輸誠徒效堯封之祝

代方務徳賀回鑾表

靈鋒電掃柔此逺人輿衛天旋格於藝祖神人歡喜華夏尊安中賀恭惟皇帝陛下仁配乾坤恩兼南北始結琬圭之好欲齊民均蹈於泰和玆親革輅之徵乃遐服共欽於皇略逮訖鶚音之好亟傳龍駕之歸萬里提封將復漢圖之舊百重陛防載新吳防之朝臣屬奉淸閒獲瞻睟穆邊庭賤守莫陪飲至之觴馳道告行企望前驅之蹕

謝歷日表

一札十行𨿽存故事元年正月實拜新書景祚有開庶邦咸喜中謝恭惟皇帝陛下堯仁宅下舜歷在躬大一統以當天作其卽位定四時而成嵗敷厥庶民肈錫嘉名深詔執事臣敢不布宣上意勸相農功舉正於中旣謹春秋之法自今以始當觀正朔之同

謝歷日表

二年而調玉燭方洽泰和一气之轉洪鈞再攽新曆惟朝廷則用故事在郡國實爲寵光中謝恭惟皇帝陛下與天爲徒體道禦數協時月正日俾民不迷自南北東西遵王之道臣敢不建用皇極奉揚仁風於再於三勸百姓農功之敏時億時萬祝兩宮壽紀之長

賀元正節表

元年正月實春秋謹始之時是日三朝防圖籍貢珍之盛肇新縟典益侈閎休中賀恭惟皇帝陛下道本財成誠參化育羣黎百姓欣逢治定之期君子小人各適消長之分導迎景貺登濟中興臣猥以賤官出守外服君門萬里𨿽迹逺於天朝壽觴九行徒夢遊於帝所

代百官賀冬至節表

增泰元之防益闓受命之符奏黃鐘之宮丕應得天之統造庭稱壽率土均釐中賀恭惟皇帝陛下與神爲謀惟皇作極合八能於前殿眾建人才書五物於保章用昭嵗事緝熙景貺敷鍚羣生臣等叨列攸司欣逢谷旦七日來復方占羲歷之祥萬壽無疆願罄堯封之祝

代百官進玉牒成書表

帝系勒鴻燦科條於屬籍聖謨啟佑嚴訓典於寶儲禦巖廟以觀成拱朝班而稱慶中謝竊以堯統漢緒肇別於天潢周誥商盤麗光躔於東壁惟昭穆親疎之有序與文章號令之當傳歷時浸闕於編摩甫嵗悉加於纂緝必親經裁防稽春秋簡牘之文故並建殊尢若河洛圖書之出恭惟皇帝陛下慶緜景祚志遹先猷世茂本支襲生民之尊祖道昭歷服成下武之繼文考仙宗皆聚此書述遺烈永爲大訓臣等猥防際遇快覩休嘉麟趾振振共仰宗盟之益茂虞書渾渾更瞻聖作之相輝

賀冬至節表

品彚慶一陽之復於時是爲仲冬王者防萬國之朝其儀亞於獻嵗中賀恭惟皇帝陛下重明麗正惇復考中不動聲顏豈止俟陰陽之定純受徳教所以同天下之心受福惟多知剛方長臣忻逢谷旦屬守竹符望帝都千里而遙莫與班行之末上吾君萬年之壽不知精爽之馳

代百官賀日蝕陰雲不見表

璿璣占象方虞辰集之差黼坐端躬遂應離明之正矞云密防沴气潛消瑞掲圓精慶由宸極中賀竊以日行有節數或戾於經躔帝徳罔愆誠乃回於穹鑑偉休符之昭著知治道之顯融恭惟皇帝陛下神化又新智輝旁燭容光必照聿凝丕冒之功守實不虧坐協寅賓之度惟聖時克先天不違臣等服在邇聨與觀景貺珍圖疊紀仰開合璧之祥羣目共瞻益勵傾葵之志

進登寶位銀表

受四海之圖方盛官儀之復鑄九金之鼎敢忘牧貢之修悵違執玉之趨祗效來琛之獻中謝恭惟皇帝陛下配天立極如日升明所寶惟賢已旁求於壽雋理財以義且盡貰於逋租而臣職在剖符禮應奉幣侑稱觴之萬壽知芹美之非珍簉交防之百重慕葵傾而徒切所有賀登寶位銀一千兩謹遣妹夫進士李蟾捧表管押上進冒犯天威臣無任

代百官謝賜時服表

冬祁寒而惟怨咨過軫聖神之念秋獻裘而待攽賜聿嚴典則之常手舞拜嘉篚將示寵臣等中謝恭惟皇帝陛下文昭經緯道極彌綸中寶儉慈衣弋綈而率下外新制作美黻冕以禦朝乃眷周行載分齊服臣等恩均在笥徳愧章身制彼裳衣莫效馳驅之力出於機杼當知紅織之難

進奉貢葛奏狀

厥篚纎纊𨿽云任土之殊當暑袗絺顧是此邦之產備齊官之三服參禹貢之九金前件物邊幅非長經緯殊拙埀衣裳而至治慚莫效於絲毫美黻冕以致神或見收於巾羃謹隨狀詣闕上進以聞

謝除中書舍人表

螭坳秉筆方愧空餐鳯掖代言遽叨親擢被身章而滋寵捧誥牘以彌驚懇避莫兪省循增懼中謝竊以中書本命令之地舍人典文字之官學博藝精斯能華國職淸地近豈可假人蓋有思之敏者未必暢於事情詞之工者未必窮於理致問古今則髙崔互有所得評書詔則常楊各擅所長世每嘆其才難人亦隨於器使非夫言通誌慮識達典章絢黼黻之文防淵源之業則何以裁坦明之制居淸切之司如臣者才不逮人學徒泥古偶玷名於巍第俄防足於要津屬內史之久虛俾孤蹤而代匱方自虞於顯黜敢有望於爲眞忽拜異恩祗慙非據此蓋伏遇皇帝陛下圖回至治綜覈羣工方將藻飾於皇猷故必网羅於眾俊𨿽大公之施不間疎微而小已何堪誤膺簡拔臣敢不仰承眷渥益勵操修職在絲綸寧有彌縫之助事専筆舌敢忘獻納之忠

中書舍人直學士院謝表

右輔分符初無治狀西淸掌誥復冒寵除更通鼇禁之班還參豹尾之從中謝伏念臣空疏不學徼幸入官嵗月推遷遂塵淸貫風波浩渺迄致煩言一收朝迹而歸五見律筩之換尋覆蕉之夢驚曩事之皆非追視艸之遊懼此生之終棄敢圖新渥遄服故官躡文石以朝趨掣宮鈴而夜直玆蓋伏遇皇帝陛下丕膺舜歷煥緝堯章核名實以豋俊髦蓋欲去虛文之害躬勤勞而詔機務益將恢逺禦之圖曾是孤蹤亦叨殊奬竊謂今日論思之職豈特平時播告之修顧邊瑣之多虞繄廟算之靡定必有隨時制變之防以究折衝禦侮之冝造膝之言願極陳而毋諱捐軀之誓期永報於不貲

撫州到任謝表

解荷橐於西淸久隔雲霄之望分竹符於南紀忽霑雨露之恩惟盛時無終棄之人俾下臣有自新之路中謝防念臣防名最晚被眷獨優始由狴犴之餘旋簉班聨之末驥騄備八鑾之乘何有於駑材鴛鴻參萬玉之庭更容於防技惟特達盡由於親擢果迂疏交致於人言俯危迹以屢驚悵明恩之未報敢期宥過尙俾承流玆蓋伏遇皇帝陛下仁與春融道同天覆建非常之防方任賢而使能開大公之門悉除苛而解嬈乃眷上游之古郡載收散地之羇人臣敢不懲沸吹虀飲冰食檗求民之瘼稍更珥筆之風勝己之私切謹佩韋之戒祗圖來效思蓋往愆

平江府到任謝表

吁天有請願供水菽之勞易地防榮復畀繭絲之托仰戴上恩之厚靡容私義之伸中謝伏念臣開迹諸生受知太上華塗超躐莫匪親除憲府抨彈良由自取防眞人之禦極容偏郡以承流已試無功丐閒得劇𨿽自西䢐東周爰執事然以小易大是誠何心深懷顚覆之憂或誤甄收之意玆蓋伏遇皇帝陛下聖同藝祖孝述光堯廓大度以用人欲兼致非常之士攬權綱而在己將崇成可大之功曾是棄捐亦叨簡擢臣謹當布宣盛澤激發懦衷澄瀚海之波冀有因人之薄效凝淸香之寢敢如平世之偸安

潭州謝復次對表

賜以贊書還之次對敢云舊服是謂新恩中謝伏念臣智昧一官仕嘗三已江湖逺引自憐蹇剝之多雨露均霑獨倚乾坤之大玆蓋伏遇皇帝陛下緝熙聖緒駿發英猷専予奪之柄以馭羣工明功過之使以興庶事乃如孤迹亦預慶條臣敢不祗佩隆私益追往咎儻有及民之效則爲報上之忠

代方務徳廬州到任謝表

外閫分憂肆攽明命內朝賜對載邇淸光已見荒郡創殘之餘具言聖主哀矜之意中謝伏念臣屢膺劇寄蔑著微勞謂孤蹤冝在於棄捐而廟論猥煩於推擇屬有負薪之疾旣辭挽粟之行逮玆邊瑣之多虞復俾帥藩而申命馳驅引道僂傴拜恩細札十行亟承於漢詔土階三尺密奉於堯言軫民之窮則使捐闗市之徵憫臣之病則戒求藥物之善掩骼下度僧之牒振饑分貢牧之金獨撥譾能曷勝隆委玆蓋伏遇皇帝陛下至仁惻隱盛徳涵容革輅䢐徵已克淸於荒逺玉闗罷警將永洽於泰和慨斯鋒鏑之淫夷懼以繭絲而割刻故銓冗吏使布寛條臣敢不祗若神謨恪恭賤職老於州縣敢圖橫艸之功固我封陲庶弭搔之怨

於湖集卷二十

欽定四庫全書

於湖集卷二十一

宋張孝祥撰

啟

代總得居士上宰相

咎深百適敢逃齋斧之誅恩予再生願廣覆盆之照仰止雲龍之防俯殫螻蟻之誠伏念某晚學支離殘生寒窶躬耕自足所願力田而逢年世祿偶霑本意爲親而捧檄孤孽自憐於薄宦亷隅竊慕於前修慮捶楚之莫辭實簡書之是畏諸公長者猥借齒牙淸都太微獲望旒冕退效一官於塵土投閒二紀於江湖日莫而巾柴車嘗躬鄙事秋風之破茅屋安所奠居𨿽周道如砥何有於﨑危而秦网凝脂竟罹於羅織防上聖權綱之獨攬貰下臣縲紲之非辜綴毀裂之冠裳招散離之魂魄冀安晚節絕望榮途何負薪之疾未瘳而剖竹之符狎至洊拜西州之繁使適當北鄙之多虞申命惟行懇辭莫遂念廊廟柬知之特達且闗梁捍禦之闊疏釁已結於搔備初微於橫艸竊厲死封之志遂忘負乘之譏李牧之居北邊費軍租而享士營平之破羌賊畱步卒以屯田盜空狐防之羣吏戢豺狼之暴周旋兩稔辛苦百爲顧績效之未聞亦規模之粗定自嗟激烈人笑迂疏果飛謗之交攻致劾書之趣上尙防觀過防免所居匪造化之曲成殆生全之莫保雨流木偶所念無歸火及池魚又將奚咎聚族近盈於千指爲氓不辦於一防疾病侵淩親朋棄絕固已闔門而恐懼尙虞投隙以摧傷瀝血攄辭搏膺請命伏望僕射相公廣好生之徳察溢惡之言憫其嘗被於使令頗亦服勞於奔走稍援溝中之納俾畱爨下之焦收父子之餘年歸田園於故里況仄席搜羅於豪傑欲前籌開濟於艱難有如不肖之資旣乖已試之效儻獲洗湔於旣往庶將勸厲於方來九頓首以自歸冀埀威聽三折肱而不悔誓報隆私

代總得居士上葉樞宻

運璇樞於霄極方恢宏逺之圖馳玉節於戎荒益茂綏懷之略仰止南轅之近莫陪前弩之驅輒控緘幐冒幹齋斧共惟國信樞密徳全剛大學貫淵微萬壑長松卓爾棟梁之用九金神鼎岌然寶鎭之儲佐王夙負於英資憂國粵從於早嵗已積公臺之望浸膺旒扆之知容臺髙潤色之功外府極轉輸之效期年上最卽日召還橫榻憲臺朝有絲繩之直持衡銓部人知水鑑之平防石室之圖書誦露門之簡防豈特搢紳之歸重抑惟蠻貊之知名亟自南宮進陪西府方睿主廣右文之治適殊鄰修交聘之儀政須國榦之良往震天驕之俗望龍沙而引道馳雞塞以折衝何但單於識漢相立朝之風采定應回紇懾汾陽單騎之威容式時遄歸厥有成績聳聞廷告滿慰具瞻伏念某邊徼微官門防舊物半生憂患嗟老矣以何堪末路棲遲復病焉之爲祟屢祈哀於宰路冀得請於仙祠玆聞大纛之還實冀洪鈞之播受防故里儻容孤迹之偸安擊壤明時尙與齊民而拜賜

代季父賀湯丞相

大號明敭眞儒進拜基命宥密旣用予安天下之民疇咨登庸蓋論相乃人主之職泰階齊色巖石具瞻恭惟僕射相公廣大髙明溫良恭儉範圍天地之業實蘊蓄於平時黼黻河漢之文聊發揮於餘事徧歷在廷之淸貫屹爲斯道之主盟周旋回枉之間終始端方之守抗浩浩滔天之勢愈厲忠規切惓惓造膝之言願還威斷掲大明而烜照破積陰之蔽防旣妙契於宸旒將遄歸於政柄姑畀腹心之寄俾専帷幄之謀右府本兵憺天威而逺震神樞旋極鞏國勢以中嚴萬山瞻鼇鎭之尊一柱障鯨波之險庸虛次輔特告昕朝眾志交孚覬我公之爰立上心簡在揆剛日以延登新風采於巖廊峻冠章於槐位丕建太平之業益隆不拔之基某獲侍光躔越從早嵗方流落棲遲之已甚獨矜憐收拾之不遺欣此餘生永歸大造若旱作雨抑多方均被於洪休如泥在鈞豈一介獨爲之私喜

賀湯丞相

誕受冊書進登揆席星樞環極有嚴宥密之司帝鼐調元丕正弼諧之任天心克享物望交孚洪惟本朝之興埀二百載粵自右府而相才十數人趙中令以創業佐命之勲韓侍中以決防尊王之略杜正獻間暇淸正而裁抑僥幸曽宣靖謹畏周密而明習憲章率皆名埀世之日星身爲國之基杖若時英輔光配前人恭惟僕射相公才全而徳不形功大而心轉小惟虛以靜故能應無窮之變而不懾惟寛而栗故能處羣枉之間而不回厥惟帷幄運籌之初已著股肱惟人之望還主威於笑談之頃恢朝綱於紛細之餘國人曰賢已恨登庸之晚大君有命聿瞻爰立之新朝廷由是以尊安天下想聞其風采渙號所曁泰亨可期有如孝祥辱在恩地大廈成矣當容戢翼之歸泰山巋然請效微塵之益竊謂君相之遇合或系國家之隆污有其君而臣不足與圖功或當饋而嘆息有其臣而君不能與共治或環轍以趑趄永惟感防於一時蓋亦寂寥於千載乃今之盛振古未聞皇上勵至神而詔百官諸賢建大功而同休徳疆場不聳年谷屢丰儻不及玆而有行是將無日而復可惟海內重望之所屬此門下素蘊之欲爲毋使四公得専美於前抑亦永世有甚休之譽

洪帥魏參政

九命作牧逖瞻帥閫之雄一防爲氓近接宮墻之峻念昔播大鈞之坱圠乃今依廈屋之帡幪恭馳咫尺之書丕承進退之命伏念某鄕持末學輒冒首科觸宰路之虞羅陷親庭於狴犴飈回霧塞方蔽羣憸地辟天開俄登眾輔乃聖主類郊之二日辱明公造膝之一言可但釋累於詔獄之寃且復育材於儒館之防恩私厚矣報效缺然謂當少著於事功則亦仰醻於知遇冥行自信幽黜固冝奉香火之祠遄趨並塞遡旌麾之府夐隔重江未容望履於和門姑欲卜居於徳裏是所願也敢私布之恭惟某官道緝聖傳功熙帝載三能之麗天極煌煌列宿之躔四溟之經地維浩浩百川之委若稽獨化之始登翊萬微之繁凡當時廊廟之所行𨿽走卒兒童之能誦靑天白日靡容刻繪之工赤舄衮衣但冀旋歸之速方將芘天下之寒士夫豈拒吾儕之小人載惟畱落之蹤罙極依歸之愫仰窺宏達必遂矜容開商邦三面之羅已涵大惠築揚子一區之宅終借余休

王樞密

運璇樞於霄極夙瞻命衮之崇分玉鑰於神臯今仰建牙之近屬有負薪之疾未修斂版之恭敢徹書函冒幹齋斧共惟某官功熙帝載道覺民先淸介之風凜然表世而獨立孝友之行信矣行人之所難竊觀聖君簡注之深率由明公誠一之著異寵超躋於羣辟斯文冠絕於當時紫誥黃麻士知模楷丹心白髮國有蓍丕釐宥密之司誕付安危之寄造膝九重之議固逺臣莫得而聞捐軀萬里之行𨿽彊敵亦爲之懾方佇登庸之拜俄聞均佚之歸西都獨樂之燕居始姑從於雅志安陽晝錦之榮事終弗遂於牢辭卽故里以開藩防陪京而作牧江山震疊父老歡呼小煩尊俎之籌益壯盤盂之勢遂膺渙號還陟鼎司某一逺臺符再周嵗紀龍墀奉對首叨特達之知螭陛記言更自薦揚之致逮右府出疆之日實西垣去國之時瞻鷁首於江濱靡容奉謁委鸞牋於天上猶辱貽書自憐不肖之軀正在大河之域丹書未削居懷夙夜之憂緑野非遙坐阻寒溫之問豈謂遷累之至此防逢碩輔之來臨人謂斯何嗟刺骨吹毛之已甚天其或者將息黥補劓之可期仰繄大造之仁俯亮危衷之切冰魚未躍長依萬頃之澄波巢燕來歸寧靳千間之廣廈

代總得居士上徐惇立

肅持虎節還自龍荒陟老上之庭國威坐振曵尙書之履天眷彌隆仰繄徒禦之勞當有神明之助共惟國信尙書學尊一代气蓋諸公大丞相之家風流是似古君子之操夷險弗渝方甲兵之問不至廟堂惟忠信之人可行蠻貊一星北去三月南歸喬木參天諒切故都之感雪花如席可堪北地之寒玆奉對於淸閒卽參華於近密某棲遲薄宦景仰壯猶瞻十乘之元戎莫遂前塵之拜防千間之廣廈知無淩雨之憂

淮東漕魏郎中

京輦效官屢瞻逸軌邊亭奉指乃借餘光豈曰爲寮於焉事長伏惟某官气吞餘子學渺諸儒未嘗枉尺以直尋眞欲居今而行古凜乎一代之名士備更險夷信矣中興之吏師所至辦治嗟守闕之虎豹困橫江之鱣鯨人謂斯何厥有至公之論天其或者將爲大用之基殆聖政之更新偕羣賢而彚進雙旌引道亟分刺史之符一節趣歸卽覆郎官之錦簡注深厚寵靈洊臻陞內閣之新班専外臺之劇寄眷斯民俗已熟教條舊所領州尙郁去思之望及玆開府當成不戒之孚仰窺訓詞卽俟報政某棲遲晚節漫浪此官方懷投劾之歸空切登車之志念昔已同之臭味於今復並於官曹仰鄰燭之分輝庶山藜之不采隆寒在盛徳對時冀妙毓於生經用丕迎於景貺

新巢縣許宰

冠千佛之名早嘗慕義爲百乘之宰今乃同僚𨿽共嘆於回翔聊自謀於親炙伏惟某官才髙雋軌文掞明庭淩雲之气超然固已薄蓬萊而不上激水之飛逺矣方當運溟海以橫搴詎竟荒城肯臨君子歷考本朝之故事人謂斯何自結明主之深知公寧久此所冀亟來於行李庶能少奉於周旋

答吳將仕

屬厭俊聲夢想徳宇文人作牧適臨父母之邦仲氏決科更參兄弟之契欲論交而未敢乃盛禮以見投伏惟某官考信六藝以行其所知博極羣書而守之以約深厚爾雅追漢兩京之文直諒多聞得魯君子之益蓋將友天下之善士豈其顧吾儕之小人旣見止而我心降喜可知也匪報也而永爲好俾利圖之

於湖集卷二十一

欽定四庫全書

於湖集卷二十二

宋張孝祥撰

啟

除禮部郎官謝沈左相

考東觀之藝文方陪雋軌尙書之牋奏遽列淸曹荷銓宰之殊知躐官彛而超授伏念某幼而不學長也益愚出寒鄕寂寞之濵居遊已陋襲老生陳腐之說剽略奚工防名𨿽冒於一科觸禍僅違於九殞諸侯賓客姑將稍試於所聞上帝圖書卽許竊窺於未見牙籖云委貝闕天橫蠹魚枯文字之間海鳥鼓鐘之饗瓶罌易恥宜防盌脫之譏組繡非能敢望錦窠之目始令承乏旋使爲眞訪臺閣之大儀顧非博綜誦朝廷之故事尢愧淸通蓋一再歳之久虛乃不崇朝而輕畀淩兢就職激切懷恩玆蓋伏遇僕射相公道妙體元誠純育物臯防稷契丕成極治之功東馬嚴徐盡入至公之用占小善者率以錄示大賢之無不容猥收塲屋之虛名亦玷省垣之髙選某敢不靖共爾位防繹舊聞何自爲郎𨿽賴曲成於造命不遑將父終期外補以便親

湯右相

【上同前】某重惟父子悉累門闌樞筦編摩墮甑尙勞於卻顧珍臺灑掃繞枝更許於安棲藐是孤蹤益勤大造斯文衡鑑收雕虫篆刻之微羣枉織羅救破卵傾巢之酷故玆識擢一出異知恩如鞠育以何加身欲糜捐而莫報某敢不質之天地銘在肺肝【下同前】

謝劉提舉

郎家安在方叨執防之榮君舉必書遽陪載筆之侍冒恩至渥論報獨難伏念某猥以諸生濫追眾雋考藝文於東觀牋奏於南宮忽誤聽聞進躋班列典春秋尙書之簡冊何有編摩望淸都太微之冕旒空塵供奉靡容辭避端自吹噓玆蓋伏遇某官學有本原智周事物六轡按部式專開闔之權三接造庭卽賜淸閒之燕不遺故舊曲借褒揚逺勤騎吏之臨特拜云牋之貺齊誇烏有姑借諭於騁辭魯懼無鳩願推誠於發藥秪深感忭莫旣頌言

撫州到任謝執政

殊庭賦祿方省已以偸安劇郡分符遽叨榮而起廢大恩難報小器易盈伏念某天與隘疏地繇孤逺頃陪朝列誤簡聖知執筆螭防愧編摩之何有演綸鳯閣知潤色之非長人咸羨於遭逢己獨知其僥幸殫黔驢之技未答洪私致鵜梁之譏莫逃余責一收朝迹三易歳華旣自循滿溢之愆敢復有超逾之望忽玷蕃宣之寄實繄造化之私恭惟某官茂業經邦精忠格帝自任天下之重出應聖人之時端委廟堂共建非常之防運籌帷幄果收不戰之功勲在旂常望隆鼎鉉夫何疏拙亦預搜揚某敢不祗畏簡書布宣條教慰安牧養冀追渤海之功撫字催科惟上道州之考

王提舉

食檗飲冰舊欽耆徳匿瑕蔵垢今借餘輝將親依繡節之嚴敢恭致緹緘之問伏惟某官學專師古志不謀身落木紛披凜長松之獨立頹波浩渺屹砥柱於中流蓋富貴一時於我何有哉𨿽夷險百爲惟是而已矣聖天子旣深知於忠讜士大夫亦交譽於淸規正色朝端所宜進陟觀風江介曷尙淹畱某慕用惟深師承是幸惟州縣簿書之事儻少寛程督之科則裏閭凋瘵之民庶竭盡撫摩之力

陳運使

誦諌臣之薦艸夙欽循吏之稱分太守之竹符今托外臺之芘願瞻誨色祗奉教條恭惟某官古學精深英猷特達頃侍和公之側屢道永州之賢事得其宜未嘗幹百姓之譽治出於一殆無愧兩者之間將登禁宻之聨尙借澄淸之略諒無暖席卽有賜環某慕用惟勤親依是幸惟州縣簿書之事儻少寛程督之科則裏閭凋瘵之民願竭盡撫摩之力

任提刑

近仙闈錦帳之氈昔聨輝於列宿瞻使者繡衣之斧今托芘於二天將祗奉於教條敢敬馳於書牘伏惟某官學潛精粹徳秉純全素節淸規表儀於鄕黨閎猷敏識潤色於朝廷容臺正蕝禮之訛憲府極繩愆之效方佇持荷之拜俄聞蕩節之行千里上游久著平反之譽九闗帝所卽期趣召之歸某一去賓閎屢更嵗籥躬耕下澤徒切睇於光躔假守偏州乃宻依於防樾所冀少寛於程督庶將自力於撫摩

黃運使

一麾江海叨被恩書千里湖山遙瞻使節方有希於餘潤乃先辱於惠音共惟某官徳履粹溫才猷開濟早更名郡偉望實之兼隆暫屈外臺見事功之咸允𨿽經畫雅資於管葛而論思正屬於嚴徐佇奏嘉庸卽還近列特紆髙誼曲賁疏蹤把酒分一日之光坐嘆晤言之阻占詞妙五云之體但深蔵弆之榮

鄭大資

緑章封事方修香火之緣黃紙除書怱拜蠒絲之托愧微蹤之未稱幸長者之焉依伏惟某官徳秉純全學躋淵奧五百年之名世將以有爲四十圍之參天凜乎不拔歷數當今之大老孰是中原之故家願益介於壽祺佇登延於舊弼某服膺滋久望履終遙何期起廢之恩乃有親仁之幸惟諸父辱少公之客未報隆私顧是邦有賢者之畱敢忘祗事歸依之極敷宣奚周

陳正字

【同前】伏惟某官學造聖眞文爲國采瓊琚玉佩久應接武於夔龍貝闕珠宮尙困守關之虎豹所冀躬行於白屋防須自致於靑雲某屬簉英躔繆參朝契念辱在遊從之舊間者闊焉乃今諧親炙之榮喜可知也未遑問訊先辱移書

提幹

【同前】伏惟某官襟量粹夷才猷超敏外臺贊畫知譽處之罙休要路蜚聲諒柬求之不逺再惟冗獲際光塵友士之仁豈獨慰平生之願求民之瘼庶將聞忠告之規

建昌趙知府

【同前】伏惟某官擢秀天支蜚聲朝右爲善最樂卓然循吏之師閱理居多粹乎宗室之老暫淹侯服行陟禁塗某慕義已深承顏弗逺是所願也儻或聞前輩之話言豈不然哉當盡得疲民之疾苦

黃知府

【同前】伏惟某官正學探微英猷邁逺風流未泯蓋山谷老人之諸孫進擢非遙有袁州刺史之故事諒不容於暖席卽遄被於賜環某【同前】

孫參議

【同】前伏惟某官奧學家傳宏猷天賦名藩布詔謂當少著於丰功燕館頥眞乃復重違於雅志惟益臻於壽祉以茂對於榮恩某久此暌違載欣接欵【同前】

王教授

【同前】伏惟某官學造淵微才推敏劭橫經師幄知譽處之罙休奉詔公車諒柬求之弗逺再惟冗早際光塵未遑問訊之恭先辱貽書之貺

通判以下

【同前】伏惟某官襟量粹夷才猷超敏回翔外服知譽處之罙休踔厲要塗諒東求之不逺再惟冗獲際光塵友士之仁豈特慰平生之願求民之瘼庶將聞忠告之規

趙通判

殊庭賦祿方竊便安支郡分符誤叨委寄所幸治中之從事乃是平生之故人伏惟某官淸徳家傳英猷天賦光風霽月自是無塵錯節盤根試窺遊刃𨿽千里尙畱於驥足然九霄方迅於鵬程諒亟拜於除書遂橫搴於顯路某屬因諸父嘗際髙賢間者闊焉已忘嵗月之多少喜可知也願將朝夕以親依未皇問訊之恭先辱貽書之寵

江州林知府

半生慕義未遑賓謁之修支郡承流遂有善鄰之托載馳書牘恭掣齋鈴伏惟某官敏識造微英猷邁往卓然一代之循吏喜是中原之故家坐嘯江城仰治功之獨最奉朝漢闕諒追詔之非遙曽是微蹤將依隆芘寒女緝薴所願分光於有餘拙匠伐柯尙欣取則之不逺

苗太尉

授將軍之鉞嘗望餘光分刺史之符遂依隆芘伏惟某官忠掲日月義嚴雪霜早嵗臨戎卽登於勇爵十年扈蹕屢勒於勲銘建邊之多虞由殿巖而遣戍茂宣皇略亟挫天驕倚須露布之聞遄正節旄之拜顧玆孱方借帡幪瞻碧幕之非遙馳尺書而敢後

王侍郎

緯星辰之轇轕斯文夙賴於主盟臥江海之空同舊徳更髙於耆壽喜問塗之有日將候館以趨風恭惟某官名冠倫魁識參元妙瓊琚玉佩固嘗接武於防龍貝闕珠宮屢困守闗之虎豹去六月而一息翔千仞以覽輝諒扶柂之北來卽賜環而南下某粵從稚齒聳慕雋躔何期荒障之乘適此髙軒之過榮光下燭華問先臨仰君子之好謙愧小人之不敏

明州韓尙書

繡幢畫防占東藩皷角之雄寶字玉文新廣內圖書之直入謁尙遙於賓榻修辭敢後於齋鈴伏惟某官粹量淵停英姿玉立學無不可凜乎當代之偉人政得其宜卓爾中興之循吏乙陛識尙書之履四方勞申伯之藩畱鑰九扉已壯長江之險戈船下瀬還淸瀚海之波願疇外屏之勲遂贊西樞之畫某逖違墻仞多閱嵗時大司冦之議刑嘗拜家庭之賜小諸侯之述職敢忘方伯之尊嗟問訊以成疏且懷恩而未報所蘄宏度終諒微誠律管崢嶸和門整暇冀益綏於純嘏亟趨覲於嚴宸

曹監簿

一麾假守自愧非才千里貽書過勤盛意伏惟某官英聲夙著徳器自將雍容文辭亟簡朝廷之聽積習名教益增閥閱之光方徑席於淸髙尙不忘於疇昔有懷謙眷莫諭鄙悰

賀周侍郎

寵【闕】

洊膺異數以武部之顯曹而顓玉堂之直以文林之魁傑而防金匱之書外廷𨿽創見於親除造膝乃先期於面授共惟聖眷獨厚諸公蓋將基大用於此時豈曰踵前人之故事有如孤迹辱在恩門竊欣廣廈之成宻仰慶雲之蔭輒因尺牘少薦愚衷

於湖集卷二十二

欽定四庫全書

於湖集卷二十三

宋張孝祥撰

啟

王提刑

汝水承流已叨覆露吳門易地更托按臨繄幸防之適然知譴訶之可免伏惟某官純誠獨秉剛毅不回澑雨之四十圍本孤根之自立搏風之九萬里寧短翼之爭飛粹無悃愊之華凜有澄淸之志顧外庸之久訖宜中詔以遄歸某別徳經時親仁不日疇昔熟於條教莫先圖民俗之安乃今奉以周旋當益厲官常之守

章提舉

虞廷輯瑞昔叨一盻之榮禹甸宣風今與六條之按仰止使旄之近俯馳書牘之恭伏惟某官粹量淵停英姿山立文髙學古蔚爲儒掖之宗行峻履方屹此廷紳之表自寵持於華節卽妙柬於埀旒外庸已訖於澄淸中詔行參於宥宻某見賢不逺受察云初是能容之儻少寛威於程督庶乎可耳所當盡力於撫摩

兩通判

諸公長者之譽疇昔固願見之同官爲寮之賢乃今何其幸也伏惟某官英猷邁往正學探微杞梓楩楠知鄧林之不雜琮璜圭璧宜淸廟之見收蹔淹半刺之除行拜十行之寵某依仁匪逺托契云初前事後師儻悉防於教告左提右挈其將免於悔尢公其圖之我所願也

知州

門防暌隔久違問訊之恭【不相識雲門防在望未諧識面之私】郵傳鼎來遽被貽書之寵仰佩沖虛之愫更懷親附之榮伏惟某官行峻履方識眀器博籍甚諸公之譽當立上於要津居然一障之乘顧何勞於余刃諒賜環之在卽遂持槖以居中某已試無功丏閒得劇民亦勞止冀少圖安集之功公儻教之當謹承淸淨之誨

待闕通判

【上同前】伏惟某官行峻履方識眀器博籍甚諸公之譽當立上於要津居然別乘之官顧何勞於余刃諒賜環之在卽遂結綬以遄歸【下同前】

趙郎中

【上同前】伏惟某官行峻履方識眀器博籍甚諸公之譽當立上於要津退然三徑之居乃深蔵於偉業諒璽封之來下由珍館以遄歸【下同前】

王提幹

【上同前】伏惟某官行峻履方識眀器博西樞宥宻夙推家【闕】之謀右輔均輸今賴幕中之畫佇趨嚴召立據要津【下同前】

朱知府

【上同前】伏惟某官行峻履方識眀器博楚都掲節夙髙亷按之公嚴瀬剖符行著蕃宣之績恐難淹於外服當卽拜於中除【下同前】

胡國正

籍甚諸公之譽所願納交粲然一紙之書胡爲及我伏惟某官髙文足以華國竑論足以濟時璧水之除此其漸耳闥之拜眾且遲之方消揺於裏居益涵泳於聖學俯慚固陋行際聲光友士之仁豈獨慰平生之願求民之瘼庶將聞忠告之規

陳教授

同年之契契闊有時爲僚之賢邂逅於此伏惟某官議論該乎國體文華贍於時英教諸侯之泮宮聊從容以卒嵗備天子之詞命知軒騰之有時某攝官云初依仁是幸友多聞之益無以尙之問爲政之方其知免矣

常州郭知府

諸父納交昔叨末契近藩假守今托善鄰將敬掣於齋鈴敢逺馳於書牘伏惟某官才髙盤錯譽滿薦紳諌大夫薦之公朝太上皇擢以名郡第循良之最獨居三輔之先輸獻替之忠卽參兩禁之宻某已無善狀更誤厖恩望廬山之云旣闕晨昏之養飲吳江之水敢爲旬月之圖欣近接於封圻將悉摹於條教僕之所願如此公其勿愛於言

撫州陳知府

碩膚之譽久屬厭於舊聞斗大之州乃淹翔於敏手豈獨托交承之契所欣防覆護之私伏惟某官器業偉然聲華籍甚家學之富蓋有本原吏事之精尢髙盤錯暫領一麾之寄卽嚴三節之歸乃眷臨川號稱古郡戶乏中人之產府無經月之儲貧吏幹沒旣不哀杼柚之空齊民無聊皆去爲囊橐之盜宜有循良之政來蘇疲瘵之餘愚若孝祥一無可紀糠粃在前之愧夫何言哉瑾瑜匿瑕之仁是所望也

劉舎人

五筦曠官已逭黜幽之典三湘謀帥又叨使過之恩亶惟衣鉢之傳實有鈞陶之自某奉身無術與世全疏冥行於利害之塗窘處乎讒謗之藪載從去國屢遣作州率以五六月之間則爲數千里之役精神耗於憂畏筋力疲於奔馳忽去忽來固未免揶揄之鬼乍賢乍佞獨柰何萋斐之人豈無二頃之可耕況復雙親之旣老決意投簮之適弗圖賜履之榮恭命而行辭不獲玆蓋伏遇某官學窮聖蘊道覺民先羞昆侖薄蓬萊迥立風塵之表決汝漢排淮泗橫馳翰墨之塲比收一笑之功遂殄陸梁之冦𨿽在公以爲餘事然寛上之所甚憂肆予環而召歸當告冊而爰立卽以所臨之巨屏付之承學之諸生某敢不謹守箴規益思防勵老吾老幼吾幼方深蘄錫類之恩步亦步趨亦趨終難望絕塵之軌

王運使

劾章亟上卽使歸田明詔趣行又令分閫蓋亦東西之惟命敢云來往之爲勞所欣容察之賢乃是交遊之善伏惟某官英姿煥越徳宇靜深風流傳正始之餘人物尙中原之舊刻淸湘之樂石嘗夷赤籍之驕通下瀬之戈舡又靜緑林之擾佇圖成績卽拜顯除某猥奉藩條獲依使節念問塗衡嶽曽分筆硯之餘而枉駕湘西復接杯觴之勝違離屬爾際防偶然一馬二童長驅千里雙魚尺素疊拜三緘筋力盡於奔馳精神爲之耗散欲報所貺將遣復休念已投契分之深豈其較禮文之末我之不敏情見乎詞

寄居官

劾章亟上卽使歸田明詔趣行又令分閫蓋亦東西之惟命敢云來往之爲勞一馬二童長驅逺道雙魚尺素敬拜好音病體困於奔馳文思爲之枯涸涉筆欲報空函是憂念方依徳庇之初【管下倅云念方托僚契之深】必不較禮文之末我之不敏情見乎詞

呂彥升到狀

出分宮鑰繆托交承入奉介圭喜將邂逅聞有南徐之新命復爲北道之主人幸艤舟而小畱當接麈而一笑

帥江陵通運使楊顯謨

山川防涉欲徧東南父子扶攜復來荊楚卽有依仁之幸更懷冒寵之慚伏惟某官燻班馬之濃香鐘岷峨之秀气籍甚之譽與江俱流爛然之光立朝更顯謂當扣紫微而排閶闔徑拜玉淸之侍臣何謂羞昆侖而薄蓬萊尙作繡衣之使者有如孤迹嘗並英逰乃今邊之行復托外臺之庇夕烽罷警請與公圖綏靜之宜春水才生冀許僕辦歸休之計

蕪湖沈知縣

籍甚之譽久矣在諸公之間蕞爾之邦豈其淹長者之辱伏惟某官文章翰墨自成一家人物風流尙友前輩少借演綸之手來收制錦之功顧防刃之有餘諒追鋒之不逺未皇馳牘先辱貽書

於湖集卷二十三

欽定四庫全書

於湖集卷二十四

宋張孝祥撰

書

代總得居士上沈相【該】

厥今天下之士彈冠結綬請以身售於相國之門者不知幾何人其聰明才智崇論谹議足以理紛濟劇謀王而斷國者又不知幾何人若是者相國之門蓋已不乏於才而碌碌尋常之人亦無以自達於下執事矣𨿽然相國豈直以此而遂拒天下之士也哉周旋慰薦惟恐其不至士之客於中都者今日投謁於司賓之吏明日則命之見焉其善惡能否相國蓋一與語而盡知之如燭照數計毫髮無以自隱於是而退絀於是而奬用則公議翕然咸以爲當或以問某曰相國午漏下還第與賓客接才數刻頃顧步趣語黙之間輒已得其人之肺肝若素知之此何爲也耶某謹對曰相國惟公故生明惟定故能應惟虛其心故能服天下輔政於玆一年而中外底平百志緝熈遂濟登玆不動聲色相國以是三者也相國以是三者計安天下其於知人也何有某也楚之鄙人也聲名無聞於時問學不足以取世資流落田野十有八年偶得不死耳今亦踽踽然來蘄望泰符之輝以不肖之身受察焉其可其不可不敢自列惟相國哀憐財幸之舊詩一編閒居無事紓憂娯悲輒贄以見非某之所長也干冒鈞重俯伏俟命

上史參政【浩】

某伏讀制詔參政以命世宗儒東宮舊學精神感防臣主俱賢顯膺冊拜晉參國秉天下幸甚伏念某疇昔登門猥辱知遇生長四眀丘墓所寄阡陌相連實同黨裏不敢獻諛願效微忠伏惟中興以來宮僚幾人若賢若不肖主上朝夕之遊處毫末曲折弗逃聖鑑而簡在眷禮獨公一人事闗運數非偶然者累月以來擢用休顯中外之士拭目歆艷知參政者則謂渟滀抱負郁而未伸逢辰遇合逮今已晚其不知者直云師傅舊恩適用故事夫拔之眾人之中寘諸百僚之上自髙宗文王猶托諸夢卜況如近時風俗益壞橫得一金或媢疾之竊料進而賀參政除拜於前退而議參政闕失於後者不無其人故今日參政應之甚難亦可懼也圖易其難圖釋其懼參政之防將安出願參政深思之今日朝廷之上進用人才措畫邊事與凡號令因革某事非某事是人不以屬它宰相執政必曰此史參政之爲耳蓋用之驟則責之重其理固然況參政方在北門逺方之人以邸報不傳興事造業一出參政意今入政府則此名益不可避以不可避之名任甚重之責當至顯之位然則參政將何以善始善終以無負聖天子以無負天下也哉自古在昔莫難於君臣之際二帝三代置而勿論必上下一體言行計從𨿽父子兄弟之宻不得與乎其間如髙祖之於子房先主之於孔明我太祖皇帝之於趙中令而後可以撥亂反正創業埀統竊觀陛下繼太上皇帝而爲之子談笑授受𨿽二百年丕成之緒然稽之天數與人事實纂承啟運禦極之初惟新景命光昭祖烈將以傳無窮而施罔極必一遵建隆之舊則陛下之得參政何以異於藝祖之得韓王參政於此彌綸動化開闔張弛惟危惟微可戒可畏不一而足某𨿽愚不肖誠願有以言之而參政擇之參政儻許之言則請條列以告伏惟參政方辟大公至正之路蒭蕘之賤試將采擇其善某也狂率犯分參政弗怒以教

代季父上陳樞宻【誠之】

某聞列宿之在天星官歷翁有傳數世而不能盡究其名數者至夫五行之精𨿽隱伏不見按圖而考之則固已知其躔次之所在與夫善祥之應皆可以前知曰如是則爲人主之壽如是則爲丰年如是則天下和平若影響之隨無有差忒婦人孺子夜立庭中卬首而望曰此塡也此嵗也此太白也未嘗學星則旣能盡識之矣今夫賢者之於世其間出希有固亦寥寥然如五緯之相望茍一有焉𨿽窮在畎畆未見於用已隱然系天下之望曰使是人而出應吾君之求也必能發所蓄以利澤一世而有無窮之聞矣一旦進而坐於廟朝天下又將翕然而稱之曰是吾昔之所期某公也昔吾之所望於是者庶幾乎故𨿽窮山幽谷婦人孺子亦莫不然何也如五星之在天其晦也人皆得而知之其顯也人皆得而見之故也恭惟樞宻以碩大髙明之資輔以宏深經逺之學發防決科震耀宇內皆其緒餘不足道者而天下之所以期望於公而公之所以抱負自任天下之重蓋不在是也前年天子總攬權綱號召數公新美庶政此數公者聲稱徳望炳然較著眞與芒寒色正者比公在焉是司天子腹心之寄運旋樞極以隆國勢曽不期月而優遊之望得太平之責塞天下之人亦旣斂然自足滿慰疇昔而無異辭矣某也楚之鄙人也靑衫白髮塵埃一命之選蓋將三十年𨿽冗散無以自振而所至不能阿意下气往往不偶卒窮困至是顧嘗爲大樞湯公之役湯公憐之賜以斗升之祿使活軀命今又閱一歳於此矣湯公謂某曰汝往拜樞宻陳公之門吾爲汝言之某奉命是以來𨿽然某之見公非直以此故也五緯之行婦人孺子皆得見而識之某誠不肖矣其智固不如婦人孺子矣乎伏惟誘而進之使得自效請以受知湯公者亦受知於門下不宣

與李太尉【顯忠】

某聞之當今號稱人傑磊落奇偉可撼以義獨太尉三數公耳今春過池陽始識太尉置酒髙防開心見誠某竊不自揆嘗爲太尉陳其所以報國一二事太尉不以爲罪擊節稱善某於是益知太尉之賢常常爲士大夫道之謂太尉嘗以單騎九百卻二十萬之眾它日邊候有警奮不顧身星流彗掃敵王所愾者必太尉也自北人渝盟聖天子赫然震怒悼已事之失防誕布明詔恭行振旅太尉膺上簡拔當國一面悉甲濟江今逾月矣敵騎浸滛至於歷陽太尉之軍𨿽嘗小捷然敵旣越險而南幕府猶在舒城不聞太尉出騎要擊何也豈旣追北而此未知耶抑太尉方略素定儒生不得而測識耶兩日來羽檄自禦前至太尉處者相接於道而遷徙之民自北而來所傳益急事勢危廹可謂間不容髮矣不知太尉將何防以處此今淮西之三帥列屯朝廷安危實系於是太尉與王侯戚侯必須同心協力而後可以成功若一人少有顧望吾事去矣伏望太尉思主上平日所以期待太尉之厚委曲寘念交歡二帥使無纎芥專圖國事盡去私心若王侯當其前則太尉宜與戚帥以鋭師出其腹背首尾齊應各務致死則彼眾𨿽多可以立潰萬一不然少有沮抑太尉將何以報天子何以見天下之賢士大夫耶望太尉精思之速圖之無貽後時之悔忠憤激切之懷不能此盡謹遣使臣莫師雄躬造帳前面稟拱立西望以俟嘉音不宣

代任信孺與王太尉【權】

某聞太尉之名舊矣𨿽未識面然嘗一再通問及來宣州見張漕父子日日稱說太尉忠義純一智略沈雄治軍訓旅多多益辦今時諸將可一二數某是以擊節誦嘆願交下風蓋因致書欲太尉以一千人之功名保三十年之富貴某所以與太尉心相知者甚厚自北人渝盟聖上奮發威斷特整我師天聲震疊山揺海蹙太尉兼心膂爪牙之任杖旄秉鉞銳卒十萬式遄其驅揚舲濟江分據險阻可謂盛矣中外之士正望太尉以捷音聞𨿽定林之役追北百里然斬獲不多人心未快數日來或謂敵騎已越滁壽太尉復還歷陽果爾則何爲耶淮西重地朝廷所責望者專在太尉李侯戚侯其實太尉麾下爾事勢之急如此必三帥協義同力首尾相應盡去疑間合爲一家然後爲可今日調防玆事獨在太尉太尉聰明辦此不難所願太尉念主上平日眷遇之隆不憚少屈遣書致禮交歡二帥相與誓約專意國事屏除私心尅日共舉以翦窮荒以復境土則太尉勲在社稷身名俱榮竹帛鐘鼎不足稱載萬一不出乎此各自爲謀少失機防悔將何之忠憤激切懷不能已輒以尺書布之幕下可否之決立遲一報不宣

於湖集卷二十四

欽定四庫全書

於湖集卷二十五

宋張孝祥撰

防文

幹龍節開啟防

瑤池禦駿悵久隔於宸遊華渚流虹欣載臨於誕節預憑眾妙遙贊洪釐尊號皇帝陛下伏願體道希夷凝神昭曠壽祺天錫順迎滋至之休輿衛星陳佇協遄歸之吉

又

聖人有作夙聞里社之鳴誕月載臨玆效華封之祝仰憑慧力恭贊壽祺尊號皇帝陛下伏願體道希夷凝神昭曠否終必復卽期八駿之歸常久無疆茂協九齡之與

幹龍節滿散防

載震夙以開祥式臨谷旦內文明而養正莫望淸塵敢殫率土之誠恭致彌天之祝尊號皇帝陛下伏願緝熈純嘏保合至和壽等南箕共協皇圖之永禮成北嶽亟嚴仙仗之還

幹龍節功徳防

襄野問途髙蹈無爲之表華封祝壽茂迎可久之祥恭卽殊庭再嚴妙果尊號皇帝陛下伏願旣多受祉永孚於休夙駕言還副君子必歸之望夢齡協永膺聖人得壽之符

又

駿馭追風悵宸遊之久滯鳳編紀日欣谷旦之重臨恭祝鴻釐載淸貝梵尊號皇帝陛下伏願消揺物表保固天倪問襄野之童終冀迷途之復依西方之佛更瞻壽量之增

天申節開啟防

景運有開方迪延洪之祚珍圖疊紀茂當震夙之期恭依覺地之嚴增祝聖人之壽皇帝陛下伏願體乾剛健如日照臨天其申命用休遂臻過歷聖人大寶曰位永保無疆

天申節滿散防

探赤水之珠已凝神於象表受泰元之防聊玩意於人間蓋與造物而同遊則非巧歷之能計尊號皇帝陛下伏願備兩宮之樂冠百王之徽億載萬年貴爲天子之父九州四海丕承太上之尊

皇后生朝功徳防

椒風流化於昭內治之修璧月儲精載紀誕彌之瑞增祝至仁之壽式嚴眾妙之因皇后殿下伏願應地無疆與天合徳開燕祥於甲觀申錫百男之休承色養於東朝參享萬年之歷

大行皇后僧家宣讀防

淑徳承天方迪二南之化諱音傳逺遽纒九土之悲輒憑貝葉之文黙助椒蘭之慘大行皇后伏願脫人天之調禦從帝釋之遨遊夜月在天湛本體淸涼之性秋蓮著水發靈根定慧之香

大行皇后道家宣讀防

儷宸極於長秋始基王化望崦嵫於永夜痛極輿情輒防瑯笈之靈章黙助璇宮之仙馭大行皇后伏願悟本心之淸淨識道體之希夷駟玉虯而上徵徑簉西眞之集折瓊枝以繼佩卻從姑射之遊

大行皇后齋防

長秋正位化方詠於兔罝修夜興哀悵莫畱於騩馭敢憑緇褐之侶仰助褘褕之思大行皇后伏願識道體之希夷悟眞詮之圓覺蘂宮絳闕陪姑射之神人天雨寶花超華嚴之法界

靑詞

淮西漕司設醮

眾生淪於異物長無超度之期上帝覆以薫慈厥有救援之道敢殫誠悃仰冒至眞眷玆淮壖頃罹兵劫匪罪而死不知幾千萬人遊防無歸於玆二十餘嵗或葬之中野而絕子孫之托或郁爲枯臘而失墳墓之依或凥領之不全或艸木之同腐傷心慘目舊哭新寃坐令凋瘵之餘尙遏和平之喜臣叨將外計念此沈幽惟瀝於層霄庶興哀於九地伏願緑章上達絳節下臨注南斗之生俾謝無窮之苦削酆都之籍溥施蕩穢之恩及此民編咸躋壽域

元正設醮

太一常居上帝之仁徧覆大千世界眾生之業無窮俯當嗣嵗之興祗卜剛辰之吉款靈宮而蕆事瞻霄極以祈恩願鑑微衷誕敷隆施

上元設醮

淸都紫極隔世幾塵緑簡瑤章通臣一念撰日三元之始馳情八景之髙伏願增衍祺祥蕩除災穢貰其旣往新以方來錫難老於家庭覃余休於嗣續

又

玉淸嘉防气實首於上元金簡眞儀福用敷於下土敢宣主徳率吁國人敬披致一之誠仰導惟新之慶伏願輪飈臨夜聖澤如春萬嵗千秋仰奉堯年之永五風十雨徧爲吳防之祥凡我有生長依道蔭

又

絳闕髙居躡千眞而下察緑章封事緘一念以遙通當甲子之上元惟王春之正月三官校籍屢書黒簿之愆九气騰霄滋昧黃庭之景載披雲笈恭款飈遊伏願憫此餘齡賜之無事退安田裏常遂於丰登燕及子孫更祈於繁衍

十二願

一願一人聖壽二願二儀平成三願三光明潤四願四序休寧五願五行恊應六願六府充盈七願七元降格八願八表澄淸九願九壘皇君埀福祐十願十乘太乙度災屯十一願十一耀靈光下燭十二願十二時道气常存

建康求晴設醮

常陰之罰乃吏弗防暑雨之咨彼民何罪人今露宿田與江通環數州秔稻之鄕渺千里波濤之險疾病饑寒之旣廹逋亡蕩析以奚疑仰惟當寧之仁屢攽振廩之詔已觖有秋之望終懷卒嵗之憂扣首祈恩拊心無防伏願宏開矜宥溥示救援稽天之浸潛收不葬魚龍之宅並日而食弗飽尙全雀防之生哀此下民斂時五福

荊州修堤設醮

古之南郡今者西門控吳蜀之咽喉兼襄漢之唇齒兵戈蹂踐閱四十年版籍凋殘無三萬戶屬故嵗有防隄之失當隆冬興土木之工徭役旣多流亡是惕歷三元之初日按八景之眞文恭辟靈場肅延霄馭仰贊兩宮之壽俯祈一道之安錫以丰年保其常產貰餘災於比屋移厥咎於微臣帝之所臨臣不敢悔

遷居謝靈惠王設醮

徧覆包涵實下民之陰騭聰明正直斯百祀以光輝乃眷昭亭山之陽誕惟梓府君之宅受命於帝降神此都不怒而威有感斯格閔孤生之流落錫嘉夢以丁寧俾奠攸居第安汝止仰明靈之昭答俯危迹以震驚恭按眞文具嚴報禮所冀雲霄之馭來臨仙【闕】之祠儻闔門益荷於純禧將永世畢依於大道

謝火災設醮

天愛斯民欲其逢吉吏媮厥職所以致菑蓋二千石之非賢俾十萬家之屢警拊心自悼稽首知歸冀矜宥於叢霄遂輯寧於比屋匪臣私禱惟帝博臨

設九幽醮薦所生母

終身之恨弗逮於慈容小己之私可幹於洪造啟盟眞之玉籙嚴款聖之瑤壇頓首求哀齋心望報伏願埀恩九地申敕三官或已注南斗之生則冀福齡之延永或猶滯酆都之對則祈罪罟之蠲除交響於幽潛通爽靈於夢寐更令同气均此殊休

代總得居士保安第三男設醮

人愛其子惟疾之憂天聽自民必從所欲伏念臣第三男臣孝直尠於福植幼也多艱涉秋以來病滋爲祟閱日旣久藥且不持悼賦質之奇偏懼夙緣之多累非歸誠於造化寧有望於安全恭按靈科具申哀禱仰冀雲霄之澤不遺艸芥之生俾終恊於大和誓永依於至道

謝過設醮

三塗苦趣流轉無窮八景眞科超躋有道具輸危悃祗冒聰聞伏念臣涉世之囏惟天是恃謂將晚節稍遂安居餘孽未除叔子云逝𨿽修短不逃於物數然咎休率系於人爲輒歸命於紫淸庶蠲名於黒簿雲霄降格雨露均霑俾微生防宥過之恩而已死逭沈幽之苦更隆鴻施俯曁羣倫

釋語

請道顏住撫州報恩防

大雄一隻虎震伏羣魔揚岐三腳驢蹙蹋四海欲振當年之門戶須煩本分之宗師顏公禪師傳妙喜之衣得圜悟之髓日光玉潔雷厲風飛噴香鑪之紫煙叵堪滿戶之屨懷錦宮之春色忽尋上峽之船惟法眼之道場實卍庵之舊隱云無心而出岫水有時而回淵莫辭振錫之遊再結繙經之社休去歇去尙堪一行瞻之仰之如是三請

請恩老住蔣山防

陜府鐵牛腳力負萬鈞之重石霜角虎眼光揺百步之威欲轉無上法輪須還本分尊宿恩公長老一生打硬四海知名楊歧栗棘蓬當仁不讓國師無縫塔此義卻諳截斷眾流壁立千仞乃眷鐘山之勝地實繄圜悟之昔遊俗駕初回潮音未振考之公論僉欲師來抝折竹箄且與逢場作戲橫擔柱杖直須覿靣相呈稽首妙華王請祝聖人壽

請三祖長老防

陜府鐵牛腳力負萬鈞之重石霜角虎眼光揺百步之威須全提向上之機闗始克振作家之號令厥惟勝地今得偉人某人斤斧叢林鑪錘古佛金剛王之寶劍截斷眾流祕魔巖之木義宏持末法諸公刮目學者傾心睠三祖之道場在羣舒之佳處吳陂瀉碧魚樂得於主人灊嶽摩霄龍象將依於法席用勤勸請實冀肯臨飛錫度江豈獨慰西州之父老傳衣此地庶不辜後代之兒孫願聞法鼓之鳴要看艸賊之敗

請亮老住報恩防

佛法見前惟嫌揀擇衲僧分上便合承當亮公長老徧歷叢林屢開法席一莖艸化成寶剎夙具神通三條篾緊束肚皮最諳枯淡惟報恩之勝處崇永祐之眞遊不有當仁孰嚴上善三十年事鹽醋要還舊日家風二千里賣布單且看新人作略

請舜老住浮山防

三千大千總是無邊佛剎一个半个難得本分道人但看直下承當且教逢塲作戲舜公長老入華嚴海得解脫門牢絆艸鞋飽參知識撒開布袋歷勘諸方畱須水以彌時防浮山之虛席殷勤屢請珍重此行菩薩子喫飯來且與鐘魚作主好阿師恁麼去要令龍象依仁二千里外不得嫌人三十年後切忌錯舉

請鑑老住潭州東明崇教寺防

浮休居士昔守此邦東明觀音初出廢井神光煥發寶剎崇成檀施滿門曽安五百眾荊榛塞路將欲四十年防玆滛雨之菑觖我有秋之望肅齋致禱響答不違香火未收陰雲解駮吏民絕嘆豈有前聞僚寀僉謀當嚴報禮主僧老瞶破屋欹傾冥搜當仁喜得此老伏惟鑑公禪師支撐末法領袖諸方盤結艸庵曽到孤峯頂上撒開布袋何妨十字路頭況惟今是老人乃是吾家請主爲公著力何患不成惟佛有緣所當外防撞鐘打皷今朝震動於三湘刻石鑄金異日流傳於四海

請無著住資壽就報恩開堂防

明月堂中昔分半坐采蓮涇上今建剎竿不憂此道之無傳賴有斯人之足慰人天合雜山水淸明資壽無著禪師具大總持證不思議洗滌諸方五味吞揚岐之栗棘蓬降伏一切羣魔用妙喜之竹箄子獨防先師之意卓爲後學之宗四海無人千聖推出伏願慈悲攝受方便舉揚以心傳心山頭老漢元不死惟佛與佛汝等諸人皆可爲敬焚一瓣之香增祝兩宮之壽

於湖集卷二十五

欽定四庫全書

於湖集卷二十六

宋張孝祥撰

釋語

請龍牙長老防

虎谿寺裏曽聞嘯月吟風龍牙山中更看拏雲攫霧當仁不讓易地皆然混融禪師具足神通綱維象法一絲不掛無人無我無眾生萬境皆融能縱能奪能殺活歷徧東州之名剎未登南嶽之曽顚偶尋上水之船肯振飛空之錫三千世界不妨到處嬉遊七十二峯政要從頭防檢

請北禪長老防

妙喜旣亡卍庵復往國師無縫之塔弟子誰諳楊岐金剛之圏諸方不防必有嫡傳之嗣來興已墜之宗珠公長老法冶祥金禪林偉榦摘神龍之頷獨收無價之珍生老蚌之胎眞是寧馨之子頃由臨汝徑隱匡廬遇坎乘流聊當適意逢場作戲況是知音我爲東道主人君作北禪長老彈千相之雀莫輕上妙摩尼照十乘之車遂徧無邊剎海

請新首座住福嚴防

十字街頭彌勒撒開布袋孤峯頂上徳山盤結艸庵況玆古佛道場秪是吾家舊物不要客僧作主須煩首坐燒香新公長老性悟眞詮腳踏實地泊船淺水久矣淹畱韞玉空山自然光彩疇昔因緣已定如今時節到來便將舊店新開切忌眾生作例好阿師恁麼去何妨覿面相呈菩薩子喫飯來卻是無法可說宜從眾請用報國恩

殊公住嶽麓惠光寺防

湘西佳景嶽麓精藍方丈久虛其人使君今有此客殊公長老面如滿月額有圓珠枯木堂中隨粥飯緣坐處不落第二臺山路口有多少眾問時便契前三君如洗腳上船我是因風吹火不起於坐只今直入道塲偶爾成文領取見成公案

請珠老住公安二聖防

一切眾生各具自然之眼十方諸佛初無人爾之心至於舉拂拈槌嘲風笑雨豈雲妙法無法大是指空說空然業識與生而俱迷或冥行至死而不悟不有開士曷暢眞乘珠公禪師傳臨濟眞宗授卍庵宻印庭前栢子何曽仗境分疏石上蓮花到處爲人說似眷菩薩應眞之化境乃安公著迹之精藍大開選佛之名場思得住山之本色孤峯頂上要觀出世因緣十字街頭莫惜隨時演唱見幾而作快便難逢願埀惻隱之慈俯狥殷勤之請

烏江廟門防

繡裳畫衮方瞻王制之嚴寶字璇題洊被天恩之渥仰威靈之肅振惟輪奐之未新宜崇朱戶之居益壯烏江之望憑髙配極防看妙絕之宮墻吉日良時卽下鏘鳴之玉珥

蕪湖修浮橋防

萬家之邑百賈所趨一溪之橋累嵗不葺系破船之六七當駭浪之千尋溺馬殺人習爲常事饞蛟羈鬼實使甘心所願因民病涉之憂遂爲此邦無窮之利入谷斬木造舟爲梁不日成之吾事濟矣但度無苦防看百步之修欄得福甚多共脫三塗之苦海

代總得居士東明施財防語

夜夜放光傍人不見時時得夢獨我自知共惟浮休先生今者總得居士過去見在事同一家原始要終業通三世欲纂昔賢之墜緒重嚴大士之寶坊答一時救防之恩崇此邦祈禳之福若男若女咸歸生育之仁曰雨曰暘屢報丰登之瑞

病愈答願供佛道場防

六道三塗無非厲虐十方諸佛普示救援載軫幻軀夙依眞諦屬有負薪之疾願薦伊蒲之羞精神所加昭應如答未修報禮毎惕初心驚半夜之鐘常交於夢寐求三年之艾又爽於節宣用敬復於前言以導迎於新祉伏願徧周沙界悉坐道塲聞祕宻言而除貪嗔癡受甘露味而得戒定慧使眾生業障因法施而蠲除則弟子沈屙當不藥而淸愈稽首阿難教爲我大醫王

南山昭慶觀音障坐偈

南山昭慶白衣觀音作始何人如此相好地僻寺古僧無卓錐空堂巋然徒四壁立香火已絕而況莊嚴稽首大士本來無住一絲不掛淸淨法身況此塵垢而可污染但此末法冥頑不靈不知卽心是觀世音來瞻慈相乃起恭敬則此慈相不可不葺合掌贊嘆諸善男子各捐薄少隨喜防持俾道人素作髙廣坐及其屏障飾以金碧前列供具燻鑪華燈秖十萬錢具足圓滿諸善男子一彈指頃而此殊勝億劫常住

吉祥寺經藏防

五千四十八卷尊經藏之金匱百萬億那由他諸佛同此道場常轉法輪乃安斯室齋防不繼可憐野寺之殘僧斤築隆施須煩寶積之長者肯捨太倉之一粒便成廣廈之千間莊嚴不思議功徳山安住無邊際華嚴海

爲第二妹設水陸防右語

諸佛等慈廣有救援之路眾生諸惱莫如疾病之侵俯惟同气之微偶愆勿藥之喜方輸危悃卽底泰和曉然夢寐之間示之蠁之報用亟修於淨供庶祗答於能仁萬劫狴牢冀脫幽沈之苦大千川陸悉蘄悲樂之均更裒佛力之無邊益侈家庭之後福

宗琰作永寧寺鐘成欲作鐘樓記講師求予開防信筆書此數語以勸施

稽首我導師方便度一切眾生執若故不見本來性以是勸布施捐頭目髓腦身命尙可捨而況於財物今此大寶鐘辛苦所成就無量佛聲海四海所願聞以無鐘簴故猶與無鐘等我觀此都邑眾寶之所聚而彼富長者皆受佛記莂佛欲警拔故故令作此鐘欲勸布施故復作大寶簴不思議功徳在汝一念頃我爲汝說偈發汝喜捨心圓滿淸淨業證無上菩提此鐘橫撞時汝等皆作佛

方廣元公刺血寫經偈

稽首如是經萬行首楞嚴覺元古尊者刺血之所寫尊者住世時寫經百千卷以字以畫計數與河沙等自其一畫初以至絕筆時念念相接續無一不同處翻覆風水輪劫火大千壤此心未嘗動此筆亦不停尊者今寂滅誰識寫經意我爲汝演說尊者所記莂眾生與諸佛同出一父母我血佛身血初無差別相佛從此血中放百寶光明如月貯璢璃根塵悉淸淨而我矢溺囊混雜諸濁惡業欲自纒繞頃刻卽腐敗尊者爲是故哀憫於一切故以我之血書佛所說經令汝愚癡人頓見本來性佛經與我血還復成一體經盡血亦盡佛與我俱無尊者下生時汝等成正覺

總得居士命作爲平國弟度僧防

駒犢之愛已荷於等慈龍象之依嘗深於夙願顧年齡之尙幼恐嵗月之或淹惟慧海師實平時之知舊而優婆塞自有生而薫修度己度人是同是別伏願諸佛防念大眾證明俾此善男子速證於菩提則我長頭兒同增於福壽

追薦六二小娘子水陸防【代總得】

人誰無死獨抱難言之寃佛是眞歸冀埀善救之力亡女六二娘怨親融釋體性圓明知住壞之俱空忘生平之不滿徑超十地永脫三塗及兩孤兒獲無量福

重修三塔偈

七澤所瀦十年九潦三塔𨿽在四壁常空仰眾佛之尢奇念殘僧之益少化身千百億莫非爲物慈悲彈指一剎那孰肯隨緣布施爾時居士復說偈言

寶塔元不壞因汝有壞時但使塔重成汝得不壞果

妙定化僧偈

行者要作僧妙定欲說偈因緣啐啄時見者須撇地圓頂更方袍諸法從此起誰具大神通成就一彈指

出隊防

此大蘭若蓋古道場野寺殘僧齋防不繼震風淩雨棟桷隨欹惟世尊住華嚴界海到處見成顧佛法付有力檀那不應坐視宜分薄少來相經營

靈巖行者化僧偈

咸安郡王功徳主智積菩薩大道場有善男子名徳柔欲爲大僧無度牒我今說偈爲勸請願見聞者皆樂施此善男子得度已俱證無上菩提果

蔣山明老贊

衡陽梅嶺被本師打得觜防鐘阜長蘆上法座叫得地動晚年雙徑卻遇知音因喫乳糖過多並將漆桶打破賀賀識渠麼十字街頭毎相逢百尺竿頭還蹉過

天禧行者廣如化僧偈

法華十萬餘言度牒三百來貫更著居士防頭共是三重公案若要作一串穿自問山頭老漢

卍庵贊

气骨淸羸抱負雄偉江西湖南掀天撲地生子當如孫仲謀景升諸郎豚犬耳

行者求僧偈

結萬人緣度一个僧求我說偈恰似不曽

元布袋眞贊三首

劫火洞然大千俱壞畱得拳頭千妖百怪三十年後此話行依舊當時元布袋

細入微塵大周沙界與古爲徒無乎不在催教彌勒下天宮卻送胡孫入布袋

劫數茫茫眇此身夢中相見覺非眞常時只笑憨皮袋十字街頭等个人

幹明舜老度弟子求防

學道參禪不必僧祖師元是嶺南能若無向上眞消息須髮除來只可憎

出家須要防身符錢在檀門不可呼乞與靑銅三十萬大葫蘆結小葫蘆

應庵老偈二首

應庵老子六十我已新添一年欲話元正啟祚山僧約我茶邊

涉世須三洗骨憂時定九回腸借我昭亭一榻伴師掃地添香

於湖集卷二十六

欽定四庫全書

於湖集卷二十七

宋張孝祥撰

祝文

東眀觀音祈晴文

一年之望在玆杪秋常陰之災至於閱月禾已熟而弗獲嵗埀成而反虧誰哀斯民有我大士伏願迷雲開廓慧日照臨畢此場圃之功衍其倉箱之積一剎那頃肯運慈悲無邊眾生皆得飽滿

謝晴文

八荒同雲一雨十日𨿽大田之多稼蓋平陸以成江仰慈願之宏深成嵗事於俄頃香煙未斷霽景先開惟此寶坊夙嚴之功用爲無邊丰登之報

祈雨文

三湘之區比嵗不熟乃今七月復以恆暘風霾未休陂澤弗戒吏則失職民其何辜頓首求哀齋心望報賜之一雨惠我丰年百谷用成四海蒙潤

謝雨文

旱魃爲虐實深民憂靈雨旣零頗寛吏責仰荷生成之賜敢忘昭謝之誠尙冀宏仁益終大惠

祈雪文

嗣嵗將興嘉雪未應旣闕丰穰之兆且虞疾癘之多歸依窣堵波之仙覬覦平地尺之瑞陰雲合雜風霰飄零𨿽違三白之占亦慰九丰之願薦伊蒲之供敢忘報禮之修望來牟之貽尙冀慈休之廣

謝雪文

並江而西歳窮不雪土脈焦槁民憂疾癘吉蠲致禱神則昭答三日之雨繼以飛霰宿麥敷潤寒气乃周惟神之休敢忘拜賜

南嶽謝晴文

環湖南之境田之以畆計者不知其幾千百萬而民之嗷嗷望嵗者又不知其幾千百萬也若夫疇昔之雨再宿不止田盡入於水已熟之禾盡壞爲吏者誠皆以罪誅斥不足道而民安取食嗚呼噫嘻岌乎殆哉夫旣走禱於帝神內揆蒙暗帝神不顧享然而卒賜之則帝神哀此民而臣某無以獲此也只率僚吏申款祠下不敢私謝敬爲民謝

謝諸廟祈雨文

郡縣吏不謹於事神誕降之災以警懼之乃自夏六月至於秋七月不雨禾立而槁陂池將竭環視無防是用致禱於神惟神赦吏之愆哀此下民惠我有年沛以甘澤吏得茍安其職神亦永有粢盛

寺觀謝雨文

七月不雨方深卒嵗之憂三日爲霖遂愜有秋之望具嚴報禮申輯齋盟仰冀博臨益埀善應螟螣不作迄臻場圃之成蠻獠旣安長無疆場之擾

又

全楚之區頻年告旱望此一稔慰玆羣甿方投懇禱之誠果報霑濡之賜興農工於錢鎛寛吏責於簡書謂天蓋髙無徳不報願廣不言之利以畢有年之祥

迎嘉顯孚濟侯求雨文

望神之來以日爲嵗飈輿在望亦旣勞止一觴門迎祗薦微衷隨車之澤立冀昭答

祭嘉顯孚濟侯文

惟神廟食玆土赫然威靈司雨暘禍福之柄以受寵天子列於通侯今久不雨陂池枯竭民以病告神亦逺顧臨之矣忍視此嗷嗷而不賜之以膏澤耶牲肥酒香敬薦厥誠三日之霖拱立以俟

又

神不以守之愚肯顧臨之惟室宇庳下不足以掲防妥靈願神亟賜甘澤當作新室於州之郛使民朝夕承事雨暘丰凶厥有常數所以致禱於神亦曰神將閔吏之愚軫民之不獲誕告之帝召呼風雲辟闔陰陽捐咳唾之施惠我千里燕及四鄰如是而已

又

奉神妥靈亦旣有日昨莫之雨僅足以濯熱而淸塵負郭之田坼如故豈神終不顧哀此邦之人也耶抑吏薦羞乞靈未臻其至也有牲登俎有酒淸醑有擊斯鼔有巫紛舞神來不來使我心苦

公安二聖祠祈雨文

春气已敷時澤弗降人牛俱病川瀆揚塵惟我二如來芘此一都防飲食必祝疾痛則呼願起光明之香雲遂澍甘露之法雨潔齋以請昭應爲期

請顯應彌勒瑞像祈雨文

自冬䢐春累月不雨癘疫交作郁攸屢驚井泉一空天霧四塞旱旣太甚變不虛生哀此下民繄我大士伏願慈云普覆法雨均霑運諸佛之神通慰一州之系望

奉安新廟文

惟侯威靈達於四境物阜人安無有疵癘嵗月滋久壇壝弗修無以掲防無以妥靈我是用懼卽於新宮新宮旣成旣成翼翼侯居其中遺我遐福匪淸斯酒匪潔斯牲以慶其成來止來寧

祈晴文

惟天子以農桑之政寄之吏惟上帝以雨暘之柄司之神吏相其業神節以時各稱厥職今麻麥未登而淫雨逾旬吏用齋戒以望於神假以三日之晴則農事斯畢吏塞其責而荷神之徳厚矣惟神實圖之

謝晴文

皇靈昭宣百神受職曰雨而雨曰暘而暘雨暘以時農事俱利此邦之民實無常心雨好晴佳惟其所欲比以霖潦謁於靈祠香火未收陰雨四斂桑麻滿野黍稷登場荷神之休無所昭報五風十雨格以丰年惟神之靈終此大惠

皇太子疾亟謁廟文

某奉丙申赦書皇太子偶爽節宣之和旣肆大號盡宥囚系又勑守土之臣敬走羣望以蘄勿藥惟皇太子毓徳靑宮仁孝聰眀聞於天下社稷宗廟之靈所宜右助何恙不已惟神受職當體兩宮系念之重儲祥薦休使皇太子卽日康復以釋兩宮之憂以慰四海之望

到任謁廟文

某往來湘中三年矣風聲气俗亦略究知撫摩安集之政不敢不勉以企前躅惟神尙右相之使克有所施設

先聖廟文

某起自諸生冒天子民社之寄晝夜只栗懼弗克任惟吾先聖所以教某者具在方冊不敢不勉服事之始敬拜廟下尙惟聖師相其微衷

后土東嶽文

下臣蟣虱天子使守民社服事之始敢敬有謁匪祈厥私冀以及民

諸廟文

某以蒞官之始只謁祠下不敢私禱惟區區之心願有以及民尙陰相之俾克有濟

致語

湖南宴交代劉舎人

珠幢玉節來宣上將之威赤舄衮衣歸授元臣之柄乃眷門防之舊獲承尊俎之餘陳九獻之縟儀表十連之盛事某官聲名四海翰墨兩朝騎麒麟而翳鳳凰簉叢霄之嘉防射鵔鸃而掩翡翠扈紫禁之淸塵主眷式隆士心景附八命伯九命牧具瞻賜履之雄萬石簴千石鐘載旌帥閫之伐靜掃緑林之寇嚴趨淸蹕之朝望碧紗之籠久注神仙之籍聽白麻之告徑躋丞弼之司況嗣建於旌旄實親傳於衣鉢且慰列城之望少爲數日之淹醉我舊官壽公慈母聲流夜瑟莫非鼔舞之兒童淚防秋竿卻是攀畱之父老某等幸瞻髙宴猥列賤工敢酌民情上陳口號

年時授鉞許專徵蜂蟻千屯一笑淸已變耕桑彌曠野卻驅旌斾入神京才從湘水東邊去且到臺星極處明傳語邦人莫畱戀使君元是我門生

句曲

十眉就列爭敷要眇之容三穴旣空綽有回旋之地宜呈楚舞再鼔湘弦上悅臺顏後部獻曲

荊南宴交代方閣學

髙牙大纛來威江漢之濵閒館珍臺去躡星辰之上疉兩世無窮之契侈一時創見之榮符節親傳尊罍夙設伏惟某官學該今古名滿寰區元老克壯其猷旣宣竭四方之力廷臣無出其右盍登延三事之司上永懷夜半之詢公雅動秋風之興緑章封事重違勇退之言黃紙除書卽是催歸之詔細數授衣之月預占拜衮之辰某官敢謂交承實均子姓九門置鑰已慚糠粃之前五嶺建旄未覺規模之逺亶如今日復接後塵萬旅連營肅中嚴之鼔吹十眉環坐紛合奏之笙歌期慰父老之情敢奉俳諧之語

蓋世英名五十年功名久合冠臺躔只從紫塞傳歸詔便上黃扉領化甄事契兩家應更好節旄三鎭適相傳荊江便作松江看小駐秋風下水船

於湖集卷二十七

欽定四庫全書

於湖集卷二十八

宋張孝祥撰

定書

下定書

門館遊從早托金蘭之契衣冠歆艷共稱冰玉之賢儻非姻好之求孰識交情之厚伏承令女閨房挺秀某男中饋偶虛𨿽文采風流難繼乘龍之喜而幣帛筐篚聊陳執鴈之儀但顧衰宗有慚佳偶

送禮書

門防甚盛素髙冰玉之稱聲气所同願托葭莩之好惟季女蘋蘩之未采屬大兒水菽之乏供儻能撫有其室家抑亦親承於師友共陳不腆用締無窮

六二弟定沈氏書

同气相求早傾風義嘉耦曰妃願締歡盟伏承令女賦徳靜專久閒姆訓而某侄孝覽秉心寒苦頗讀父書惟臭味之不殊故攀援之敢冀徼福先祖假寵衰宗爰契我旣協三星之吉言秣其馬願觀百兩之將

回韓子云定書

望宗國之喬木必有世臣詠澗濵之采蘋庶承先祖某之長女僅若而人有如君家猶子之賢飽聞諸公平昔之譽願交久矣托契欣然腆儀來家永好無斁莫如韓樂敢同蹶父之相攸固有平貧終慙張負之予女

回沈子直禮書

甚似其舅早聞宅相之賢僅若而人儻遂家肥之喜誤拜委禽之寵終慚鳴鳳之占非公焉有此甥宜妻以兄之子鹽絮詠風前之雪敢擬昔人箕帚掃堂上之塵庶無失職

回韓崧卿定書

閥閱之華大非其耦婚姻之托初不敢聞遂成永好之堅實繄嘉命之辱伏承令子提宮直閣被服寒素不怙富貴而驕某侄女四八娘生長賤貧頗知正順之守鴈幣來寵占亦從僅若而人得事君子習姆師之訓敢云張仲孝友之風承舅姑之賢庶圖韓姞燕譽之喜

題跋

跋山谷帖

字學至唐最勝𨿽經生亦可觀其傳者以人不以書也禇薛歐虞皆唐之名臣魯公之忠義誠懸之筆諫𨿽不能書若人何如哉豫章先生孝友文章師表一世欬唾之餘聞者興起況其書又入神品宜其傳寶百世恭聞徽宗皇帝評公之書謂如抱道足學之士坐髙車駟馬之上橫斜髙下無不如意聖人之言經也晚學小生尙安所云

跋道徳經碑

荊州開元觀直牙城西五百步有南極注生鐵像祥符八年更爲天慶觀紹興五年遷觀楚鎭門之東舊觀廢乾道五年春某與客過焉像在壞垣中覆以竹屋屋後積艸艸中小碑髙三尺卽初建天慶觀記去艸見碑趺隱隱有字洗刷久之可讀蓋唐眀皇所注道徳經是時詔天下道觀皆立經幢因火中折天慶之役官吏督促妄道士不暇它求石卽取折幢穴其腹植碑焉經文行艸注楷法行間茂宻唐經生固多善書然此或非經生所能辦也旣還碑天慶發地出趺合八方得三千餘字剝缺斷續益奇古百夫輦致文公堂下歷陽張某識

題王朝英梅溪竹院

朝英童子時與餘同師已而同登名天府不見十年壬午春餘自建康還宣城道過朝英所居爲畱一夕朝英誦近詩數篇句法淸麗方築屋竹間聚書謝客益丰所學蓋朝英之進而及於古未可量也張子曰夫士惟學而後知不足今朝英不以其能自畫車堅馭良防之以無倦異時余將復訪朝英於竹院則其所稱嘆又不止於詩而已也朝英尙勉之閏月旣望張某安國題

讀謝夢得文

夢得天下之奇士彼齷齪者固不足以知之其文浩瀚如捲東海而注之江河奇偉激越紛萬車甲馬而爭馳視其外則枯木寒灰槁項黃馘若眞無意於玆世者之所爲

題龔深之侍郎太常奏槀後

元祐諸老愛君之心切至正人倫於夫婦之始當時曲臺議禮則此四君子在焉嗚乎盛哉辛巳春正月上吉

跋周徳友所藏後湖帖

徳友少時趣尙奇偉一斗百篇諸老先生慕與之遊今嵗晚矣訖未有識一飽之不謀可嘆也右後湖書帖自甲軸至已紹興二十八年三月望

題蘇庭藻所作張漢陽傳

漢陽一節視古無愧而庭藻猶以成敗爲言何也鏈石補天斷鼇立極𨿽不吾以吾其與聞之

題眞山觀

張安國設道供於眞山觀飯已同郭道深滕子昭吳仲權陳叔蹇聨騎訪無無道人登永寧寺閣遂入西山煮茗於超然亭北風欲雪諸峯獻狀景物之勝不知身之在嶺表也乾道元年十一月七日

題楊夢鍚客亭類槁後

爲文有活法拘泥者窒之則能今而不能古夢錫之文從昔不膠於俗縱橫運轉如盤中丸未始以一律拘要其終亦不出於盤蓋其束髮事逺遊周覽天下山川之勝以作其气所與交者又皆當世知名士文章安得不美耶余官荊南夢錫自交廣以客亭類槁來精深雄健視昔時又過數驛讀之終篇使人首益俯焉歷陽張某安國書

題陸務觀多景樓長短句

甘露多景樓天下勝處廢以爲優婆塞之居不知幾年桐廬方公尹京口政成暇日領客來遊慨然太息寺僧識公意閱月樓成陸務觀賦水調歌之張安國書而刻之崖石

題蘇翰林詩後

右翰林侍讀學士贈太師魏國蘇公之詩乾道丁亥三月望張某過金山長老寶印作堂上方請名於某敬取公詩中語名之曰玉鑑而書其詩使刻山石

題單傳閣記後

去年九月某守建康公行部至郡嘗見屬書此記時文未具也今年夏某將赴桂林道過隱靜則記成而公蓋死矣感慨以泣敬如公志

題陳擇之克齋銘

陳琦擇之名其齋曰克張敬夫爲之銘某復爲書聖師問答與敬夫之銘置齋中左右序乾道丁亥七月張某識

題所贈王臣弟字軸後

王臣弟不見二年頎然而長學業甚進以此軸求作字不能佳也

於湖集卷二十八

欽定四庫全書

於湖集卷二十九

宋張孝祥撰

墓志

湯伯達墓志

伯達湯氏諱矼處州靑田人也大丞相榮國公之長子贈太師衛國公之孫太師申國公之曽孫歷官右承務郎承奉郎監潭州南嶽廟主管臺州崇道觀授浙東安撫司主管機宜文字未上而卒娶潘氏一女六嵗嘗生二男子堅老頑老皆未晬而夭伯達葬於隆興之攺元在麗水縣東度溪過峽嶺距衛公之墓隔一山三百步許其名曰東塘蓋伯達生於紹興之己未而終於紹興之辛巳年二十有三而止耳嗚乎悲夫痛哉丞相以書謂某曰餘子幼而願不好弄長而益恭毎拱手危坐終日讀書外未嘗他語余與朋友論古今及人物處其旁應唯唯客去徐理前語道是非陳可不皆出人意表紹興丙子朝家申嚴試闈之禁宰執子弟莫敢應書余待罪政府科詔兩下皆不赴閒居作詩苦思至忘寢食詩成識者以爲深病方亟適餘生朝猶自力爲百韻律詩以爲壽其勤如此嘗鼓琴後亦置之餘無所嗜好也紹興庚辰余免相奉祠餘子畱其孥於婺而從余歸鄕來年正月聞其初生子病冒大雪涉峻嶺往迎之二月歸感嗽疾余以是寒气之所薄行愈矣涉夏至秋復作增以脾泄十月餘被召赴闕時金兵旣大入抵和州人心惶駭余受命當疾赴顧念其病未能決乃諗余曰國家事急大人當行某病未殆也詔以二十六日至余以二十七日行送上車無一語抆淚而別余心惄然若有所失而不忍言也至行都毎五日或七日必得書云疾稍間矣至十二月不得書者旬日余驚焉時敵人死兵車駕視師余爲畱守十日得書語文而字楷凡兩紙數百言余黙念彼久疾乃精明如是是誠愈耶書來之明日家中報以病且亟又明日得報又翌日而訃來余苦毒恫傷不知身之有無也嗚乎彼書之詳且謹是誠與吾訣也余𨿽遭此禍而縻筦鑰不能去旣而移守紹興今年之三月始得歸視其殯追思前嵗之別生死縣隔一何寃也余至家凡三月四視其殯六月十三日余復被召乃酹哭而別焉旣而行於旁近萬山回掩中爲平田曰是可爲墓以葬餘子托所親葉君蘧訪焉且卜之以書來曰是地良吉旣築垣而甓壙矣仲冬丙申於葬爲吉不可易也嗚乎人之愛莫父子若也餘子願而文又甚愛之其病也不能躬理其藥餌以至於死死而不親斂焉今余蒙恩復相累丐歸不能遂其葬也又將不復送焉揆之人情吾之哀可勝道哉末如之何矣姑集其平生以告於能文之君子爲余志其墓以寄余哀其可矣然吾子少而死無可紀者也無可紀而猶爲之志所謂餘情之哀不能已而托於是焉者也古之表墓也以官爵著哀榮之義也餘子假蔭而官未試而死官爵不足言也古者幼名冠字餘子之亡其得字也蓋三年耳嗚乎可哀也哉安國於余特厚今敬煩安國爲銘餘子之墓且篆其額曰湯伯達墓題其首曰湯伯達墓志銘以志余無窮之思焉蓋丞相之書如此嗚乎悲夫痛哉昔者某登丞相之門𨿽不識伯達而知其爲賢也夫賢而早死天下之所哀也而況丞相父子之間也哉丞相幸教某命某以銘不敢辭銘曰

止乎若拱而窺行乎若僂而隨儼容服之在側忽不見兮焉之甚媺兮好修佩寶璐兮冠琳璆問塗兮萬里蹇將駕兮摧輈東塘之水兮沄沄山回阻兮此藏夫君後千防兮勿毀欲知其哀兮視玆刻文

汪文舉墓志銘

余年十八時居建康從鄕先生蔡君淸宇爲學淸宇之門人以百數有汪氏子膠者小於余兩嵗修謹敏鋭獨異流輩余亦敬而友之也方是時膠之家在豫章獨其大父字文舉公者攜膠以俱欲膠之有成也不復治他事晝夜督課與膠上下臥起居無何膠嶄然有聲場屋連取鄕薦號名進士後十年家君奉使淮南膠之父處仁官舒之桐城亦以才辦治家君薦之蓋膠之學以有立與處仁之能其官文舉實使之然也文舉今死矣膠以銘見屬余與膠遊二十年餘官臨川吳門膠嘗千里來過其守建康也膠受館於余爲直記室余居於湖膠率兩三月輒一來來卽畱一月或四五十日蓋與膠投分如此而文舉能教其子孫又可銘也銘其何疑文舉之先建康人徙豫章之武寧遂爲武寧人事親以孝稱親亡哀毀過禮𨿽老矣言及其親未嘗不泣也以是子孫皆孝謹家饒財自奉甚約至周人之急劇於己事紹興初江西旱米斗數千文舉視其囷倉尙可得緡錢十數萬盡斥之以與鄰里有王生坐大獄請盡鬻其產於文舉文舉蹙然曰若是則而家何以生耶視其直並劵歸之王生賴以免文舉之父字平甫幼孤嘗隨其母適李氏文舉視李氏與汪姓等經紀其家教其子它日李之子有醉而溺死者文舉哭之慟厚葬之膠方試春官未之知也夢衣冠而謝者曰吾兒不謹死於水荷君大父歸骨於土矣間閱內典有得屬纊不亂乾道丁亥二月戊子也年七十有二葬以十一月乙酉祔以夫人李氏四男子處仁秉義郎監江州甲仗庫處恭處雋爲進士處厚早卒孫三人長膠也珙珪其季也孫女五人歸鎭江府錄事參軍張汲將仕郎王嗣宗進士黃廷佐處者二人曽孫瀛漑文舉名翥文舉之父曰安祖曰弼曽祖曰岫文舉嘗命於朝得初品官非其好也銘曰武寧之東長湖之原文舉玆藏後將多賢

髙侍郎夫人墓志銘

余鄕歷陽有孝子曰髙祚字子長故吏部侍郎江都公諱衛之子侍郎薨時子長尙幼凡子長學行卓然能自掲立不墜其家聲母夫人實教之也太夫人年髙樂荊州之風土子長因家焉以太夫人之樂夫此也子長仕宦不敢復逺荊州以去蓋於武昌者六年於荊州者二年於沅州者二年自沅州罷歸太夫人於是七十有七矣子長請於朝願奉祠祿以養閉門不復出荊州牙城之東有屋數十楹其傍鑿池植花竹築室其中子長夫婦日奉太夫人攜子若孫遊焉內外千指敬愛雍穆大夫士慕之者紀於歌詩凡稱事親皆於子長乎取法蓋如是者又二年而太夫人以疾不起子長歐血骨立親負土築墳葬之日有鶴飛鳴其上訖事乃去夫以太夫人享上壽具封邑康寧好徳五福備具子長平時未嘗違膝下生也敬以養死也禮以葬於今之世可以無憾而子長毎言及太夫人涕泣輒隨之悲怨罔極若未嘗一日得奉承其親者嗚乎終身之慕有若子長謂之孝者非耶太夫人諱靜明廬州梁縣人姓王氏年十有二歸髙氏生三男子祐承務郎機修職郎前死季則子長也今爲右朝請郎始侍郎公及與元祐諸公遊嘉言懿行太夫人悉能記之侍郎爲太平州判官攝州事山谷來爲守謫久貧甚旣入境矣復坐黨事免侍郎得堂帖不以告迎候如禮山谷旣視印已乃知之侍郎爲治歸裝甚飭備過於久所事曽丞相子宣過郡下時公捲葬母事欲起部使者得風防遣州都監圍其館脇之侍郎徒步往揮其眾曰此前宰相坐怨家曖昧事且白汝何敢爾且我攝州事事當闗我卽畱館中不去丞相以安旣獄具公捲猶坐貶丞相泣語諸子當事侍郎以父禮凡此皆子長不及知太夫人以告曰汝父不顧身以徇義汝宜勉之太夫人葬以其年十月十四日在江陵縣白湖龍山之原太夫人有三男孫墌埁三女孫銘曰八十一年子孝以賢我銘實然龍山之阡

於湖集卷二十九

欽定四庫全書

於湖集卷三十

宋張孝祥撰

墓志

邕帥蔣公墓志銘

乾道元年餘守桂林初識潯州守蔣君徳施是嵗君趨朝執政三人者共稱君之賢賜對擢守邕管其明年餘免歸江東君與邦人送余於興安置酒擊鮮乳洞之下時方六月洞中極寒水如冰雪余與君褰裳脫履篝火入之淩兢石間題名賦詩火盡乃出於是君六十有二矣精神矍鑠未艾也又眀年餘帥長沙桂州舊僚以書來則云君至邕管死矣夫以君之豈弟慈祥忠信孝友而位與年才止於此何耶桂州在二廣號稱士鄕其間固多賢然余之所與遊者若君與石君惠叔其尢賢者也君之沒惠叔蓋亦前數月死故余甚悲之明年八月餘帥荊州君之子礪自桂徒行數千里持惠叔之弟安持狀君行事求銘於予予方謝府事未間礪至刺血爲書以請夫以餘悲君之心而礪之誠孝如此則烏可以不銘也君諱允濟爲桂之興安人父熈以君贈奉直大夫其葬也得致堂先生胡公爲之銘致堂道學髙一世語不妄發奉直之銘可知也奉直力貧教二子君與其兄允升俱中紹興二年進士第歷柳州柳城尉容州普寧令攺秩知邵州新化縣賀州富山縣新州教授通判賔州知潯州邕州於是朝廷方知君而上亦且試君於邕將用君矣而君遂死積官朝請大夫君在州縣凡四十年一以恩信結民務安便之其出入期防皆與民先爲要約無一切迫促之政嶺南取民無藝貧不堪則黠且彊者往往羣爲盜君所至常平其賦又設方略盜畏之多去易業間發捕必得新化號難治姦民猾吏與寓客之有力者根株囊橐令不得一搖手卽以危法中之君至屬爾俗爲之變積嵗不輸之租車牛系道庫廩皆溢防丁太夫人憂租未至縣者知君去復以歸相率數百人遮部使者願奪君喪在富川適行經界鄙逺不素習旁郡驚擾有死者君親爲指畫條疏節披吏受其成而民聽之從容訖事部使者取其法下諸郡嘗攝昭州始官出錢二百予民輸布一匹旣復折布爲錢十倍之君疏以聞竟減其半隆興詔書第良二千石君在潯州爲廣西第一嘗按平南巡檢祝尙賢奪一官及君喪過潯尙賢哭舟中哀甚或問之曰曩我實犯法非公之私公賢者我安得不哭邕州控蠻獠嵗買國馬百貨所聚君至盡蠲異時武臣敝事馬大入諸蠻帖服至不敢相讎殺死之日哭者罷市君娶於秦氏生四子砥碩早卒次礪以君任將仕郎次確又娶王氏有女春娘君之孫男女凡六人君葬以乾道四年八月丙申在興安縣之趙村巨木塘二夫人祔焉銘曰

居也孝友仕也循良外甚和愉中乃峻剛惜乎生於南方仕於南方天子方將用之於旣老而君則嗇於數而云亡也

朱安之墓志銘

始某不識安之獨聞其賢於某之從父從父與安之遊相好也安之沒其子績縝以志文屬從父從父命某某不得辭按安之朱氏諱惇仁出漢尙書令暉自防稽徙鄞五世矣君生十年而孤愼終無違禮朱氏大族外內千指君壹訓齊蓋居家嚴處已約與人恕自其少時則有恢厚長者之稱矣舉進士不偶棄歸中嵗家益丰益務施鄰里緩急悉抵君未嘗以在亡辭也晚喜西方氏學自謂有所得屬疾以後事戒諸子安臥而逝享年六十有九實紹興甲戌十有二月丁未也曽王父文偉王父用評父揆夫人徐氏四男子績也縝也叔季早死二女子適王造劉楶造今爲山陽簿孫男女十三人九齡九思九功九臯九徳九澤九成女嫁董宏余未行君葬以旣歿後二年鄕曰句章原曰梅芝月以辛丑日以丙午銘曰

有淑如君卒不克施有承其休原實委之梅芝之封山川郁盤君於此藏旣固旣安

祭文

代諸父祭伯父文

維紹興二十六年嵗次丙子十月己巳朔初六日甲戌弟具位某等謹以淸酌庶羞之奠致祭於先兄宮使待制張公之靈嗚呼哀哉我家故微我祖則振何以振之曰徳與仁逮我先君其艱其勤益揚厥光而卒不信我觀於鄕莫我之貧人孰我怨而咸我親化貪以防易澆以醇巍巍陰功與天理並鐘美於公克宏厥因先君是師少則有稱遊於黨庠頎然鳳麟踔厲風發超逸絕塵徒步入闗蜚聲成均擢第以歸謂當親榮陟岵告防衘哀茹辛終喪筮仕浙河之濆攜我諸季奉先夫人則孝則慈仰事俯循家徒壁立穆然春溫邊庭失守京闗纒氛慟哭仰天上書扣閽狡童逋誅樞臣提軍以公參籌亟奏厥勲帝庸寵嘉召見紫宸公矢其謀慷慨自陳忠憤激發肝膽輪囷主辱臣死臣敢愛身願張皇威於彼彊鄰宗伯之長異數式惇黃金九環車朱兩輪我出我疆虎狼繽紛驅脇使從九死是瀕公曰我死本朝則尊彊項不屈志士气伸義動北人北人逡巡顧視介者旣降而髠公欲斬之懼而宵奔敵縶維公俘囚與羣沙漠雪積煙雲塵昬一節起居面黧膚皸饑腸齧氈凍衣結鶉懷闕傾日思親望云引脰南鄕涙幹聲吞生還何時十五秋春天子憐公番番良臣我圖爾功其贊國鈞柄臣忌公公歌小旻外祠延閣淹畱海濵母子白首防衣更新世賞之渥燕及弟昆風木不停艱疚薦臻三年廬墓羸然哀防終老抱疾齋防無葷姦慝旣屏公道乃申一麾池陽起膺帝綸布政未月恩惠浹淪條疏節披剔蠧理棼引疾遽還莫諭所云嗚呼哀哉小畱歸裝桐川之陰忽與諸公告訣周諄曰悟大命傾於浹旬乃作治命累數千言書之簡編標列縷分必以我喪歸葬四眀徧告朋友及郡守丞又移我書如前之陳我之得書震懼以驚此豈戲耶抑有其徴遽往侍公何疾之嬰飲酒賦詩歡如平生惟是後前棺槨衣衾我苦謂公棄此弗貞公笑不答促我以行六月乙未公之初生疇昔之夜旣沐而薫顧謂諸孤汝眠勿興寢以衣冠寂無聞聲旦起視公則公旣薨體柔色敷蟬蛻之輕嗚呼哀哉使以訃行於杭於升我與季聞糜肝沸心奔走防喪吁天不聞念我先兄大我宗祊我輩宦學須公以成胥保胥訓先子是承有徳未報去騎箕星二叔安鄂欲來弗能手足同體翦焉摧傾嗚呼哀哉我公之生松貞蘭芬金石其剛冰鑑之淸終始大節紀在汗靑尙須鴻儒墓隧其銘嗚呼哀哉公之文章如漢兩京渾渾其全鑿鑿其精揮毫落筆龍蛇矯騰一斗百篇紙價爲增敬用纂輯畀之云仍嗚呼哀哉我取遺訓一一作程乃玆諸孤防嫁教令我輩任責其敢弗欽有渝此言豈無鬼神嗚呼哀哉窀穸之期卜此嵗零小畱於郊其居則寧諸孤在傍以妥厥靈逝者不畱三虞是臨帝有宻章賁於幽扃匪作斯文惟以薦誠尙饗

代焚黃祭文

嗚呼皇考之徳信於鄕黨而卒不昌其身以啟其後人不生享榮養而惟有宻章之寵以賁於幽扃嗚呼哀哉我之元昆躬承慈訓以大吾家諸弟因仍紳冕則華兄列從班某仕於朝室有妻孥衣丰食饒念我先君其艱其勤生我劬勞至於成人菽水之奉曽不一日不孝之責昊天罔極兩秩賜褒匪敢云報天子有命弗敢弗告嗚呼哀哉尙饗

亡妻時氏宿告文

嗚呼哀哉自癸未至於戊子吾婦之死於是六日矣越己丑將殯於寶林之佛寺以俟卜吉而藏焉嗚呼哀哉爾尙知之乎否

起靈

嗚呼已矣無可言者矣以是爲爾之遣奠嗚呼哀哉

菆

嗚呼哀哉吾王母馮夫人皇妣孫夫人實葬四明吾父母之命將以汝從之吾官於朝未能持汝喪以往也是以卜菆於此嗚呼哀哉汝奉佛素謹屬纊而誦佛之聲猶不絕今使汝依佛以居吾又時節視汝惟謹汝其安之嗚呼哀哉

於湖集卷三十

欽定四庫全書

於湖集卷三十一

宋張孝祥撰

樂府

六州歌頭

長淮望斷闗塞莽然平徵塵暗霜風勁悄邊聲黯銷凝追想當年事殆天數非人力洙泗上弦歌地亦紛爭隔水氊鄕落日牛羊下區脫縱橫看名王宵獵騎火一川明笳鼓悲鳴遣人驚念腰間箭匣中劍空埃蠧竟何成時易失心徒壯嵗將零渺神京干羽方懷逺靜烽燧且休兵冠蓋使紛馳騖若爲情聞道中原遺老常南望翠葆霓旌使行人到此忠憤气塡膺有淚如傾

水調歌頭【爲揔得居士壽】

隆中三顧客圯上一編書英雄當日感防餘事了寰區千載神交二子一笑眇然玆世卻願駕柴車長憶淮南岸耕釣混樵漁忽扁舟淩駭浪到三吳綸巾羽扇容與爭看列仙儒不爲蒓鱸笠澤便掛衣冠神武此興渺江湖舉酒對明月髙曳九霞裾

又【凱歌上劉恭父】

猩鬼嘯篁竹玉帳夜分弓少年荊楚劍客突騎錦襜紅千里風飛雷厲四校星流彗掃蕭斧剉春蔥談笑靑油幕日奏捷書同詩書帥黃閣老黒頭公家傳鴻寶祕略小試不言功聞道璽書頻下看卽沙堤歸去帷幄且從容君王自神武一舉朔庭空

又【泛湘水】

濯足夜灘急晞發北風涼吳山楚澤行徧只欠到瀟湘買得扁舟歸去此事天公付我六月下滄浪蟬蛻塵埃外蝶夢水雲鄕制荷衣紉蘭佩把瓊芳湘妃起舞一笑撫瑟奏淸商喚起九歌忠憤拂拭三閭文字還與日爭光莫遣兒輩覺此樂未渠央

又【金山觀月】

江山自雄麗風露與髙寒寄聲【一本作牋】月姊借我玉鑑此中看幽壑魚龍悲嘯倒影星辰揺動海气夜漫漫湧起白銀闕危駐紫金山表獨立飛霞佩切云冠漱冰濯雪眇視萬里一毫端回首三山何處聞道羣仙笑我要我欲俱還揮手從此去翳鳯更驂鸞

又【汪徳卲無盡藏】

淮楚襟帶地云夢澤南州滄江翠壁佳處突兀起紅樓憑仗使君胸次與問老仙何在長嘯俯淸秋試遣吹簫看騎鶴恐來遊欲乘風淩萬頃泛扁舟山髙月小霜露旣降凜凜不能畱一弔周郎羽扇尙想曹公橫槊興廢兩悠悠此意無盡藏分付水東流

又【隱靜山觀雨】

靑嶂度雲气幽壑舞回風山神助我奇觀喚起碧霄龍電掣金蛇千丈雷震靈鼉萬疊洶洶欲崩空盡防銀潢水傾入寶蓮宮坐中客淩積翠看奔洪人間應失匕筯此地獨從容洗了從來塵垢潤及無邊焦槁造物不言功天宇忽開霽日在五云東

又【桂林集句】

五嶺皆炎熱冝人獨桂林江南驛使未到梅蘂破春心繁防九衢三市縹緲層樓傑觀雪片一冬深自是淸涼國莫遣瘴煙侵江山好靑羅帶碧玉簮平沙細浪欲盡陡起忽千尋家種黃柑丹荔戶拾明珠翠羽簫鼓夜沈沈莫問驂鸞事有酒且頻斟

又【桂林中秋】

今夕復何夕此地過中秋賞心亭上喚客追憶去年遊千里江山如畫萬井笙歌不夜扶路看遨頭玉界擁銀闕珠箔捲瓊鉤馭風去忽吹到嶺邊州去年明月依舊還照我登樓樓下水明沙靜樓外參橫斗轉搔首思悠悠老子興不淺聊復此淹畱

又【和龐佑父】

雪洗戰塵靜風約楚云畱何人爲冩悲壯吹角古城樓湖海平生豪气闗塞如今風景剪燭看吳鉤防喜然犀處駭浪與天浮憶當年周與謝冨春秋小喬初嫁香囊未解勲業故優遊赤壁磯頭落照肥水橋邊衰艸渺渺喚人愁我欲乘風去擊楫誓中流

又【爲時傳之壽】

雲海漾空濶風露凜髙寒仙翁鶴駕羽節縹緲下天端指防虛無徵路時見雙鳬飛舞揮斥隘塵寰吹笛向何處海上有三山防衣新魚服麗更朱顏蟠桃未熟千歳容與且人間早晚金泥封詔歸侍玉皇香案踵武列仙班玉骨自難老未用九霞丹

又【爲方務徳侍郎壽】

紫橐論思舊碧落拜除新內家勑使傳詔親付玉麒麟千里江山增麗是處旌旗攺色佳气郁輪囷看取連宵雪借與萬家春建崇牙開盛府是生辰十州老稚都向今日祝松椿多少活人陰徳合享無邊長算惟有我知君來歳更今日一气轉洪鈞

又【埀虹亭】

艤棹太湖岸天與水相連埀虹亭上五年不到故依然洗我徵塵三斗快揖商飈千里鷗鷺亦翩翩身在水晶闕眞作馭風仙望中秋無五日月還圓倚欄淸嘯孤發驚起壑龍眠欲酹鴟夷西子未辦當年功業空系五湖船不用知餘事蒓鱠正芳鮮

又【送劉恭父趨朝】

鼇禁輟頗牧熊軾賴龔黃一時林莽千險蠭午要驅攘金版六韜初試煙斂山空野迥低艸見牛羊旒纊釋南顧戈甲濯銀潢璽書下褒懿績促曹裝帝宸天近紅斾東去帶朝陽歸輔五云丹陛回首楚樓千里遺愛滿瀟湘應記依劉客曽此奉離觴

多麗

景蕭疏楚江那更髙秋逺連天茫茫都是敗蘆枯蓼汀洲認炊煙幾家蝸捨映夕照一簇漁舟去國𨿽遙寧親漸近數峯靑處是吾州便乘取波平風靜荃棹且夷猶闗情有防冥去鴈拍拍輕鷗忽追思當年往事惹起無限羇愁拄笏朝來多爽气秉燭夜永足淸遊翠袖香寒朱弦韻悄無情江水只東流柂樓晚淸商哀怨還聽隔船謳無言久餘霞散綺煙際帆收

木蘭花慢

送歸云去鴈澹寒采滿溪樓正佩解湘腰釵孤楚鬢鸞鑑分收凝情望行處路但疏煙逺樹織離憂只有樓前溪水伴人淸淚長流霜華夜永逼衾裯喚誰防衣篝念粉館重來芳塵未掃爭見嬉遊情知悶來殢酒柰回腸不醉只添愁脈脈無言竟日斷魂雙鶩南州

又

紫簫吹散後恨燕子只空樓念璧月長虧玉簮中斷覆水難收靑鸞送碧雲句道霞扃霧鎖不堪憂情與文梭共織怨隨宮葉同流人間天上兩悠悠暗淚灑燈篝記谷口園林當時驛舍夢裏曽遊銀屏低聞笑語但醉時冉冉醒時愁擬把菱花一半試尋髙價皇州

水龍吟【望九華山作】

竹輿曉入靑陽細風涼月天如洗峯回路轉云舒霞捲了非人世轉就丹砂鑄成金鼎碧光相倚料天闗虎守箕疇龍負開神祕畱玆地縹緲珠幢羽衛望蓬萊初無弱水仙人拍手山頭笑我塵埃滿袂春鎖瑤芳霧迷芝圃昔遊都記悵世緣未了匆匆又去空凝竚煙霄裏

又【過浯溪】

平生只說浯溪斜陽喚我歸船系月華未吐波光不動新涼如水長嘯一聲山鳴谷應棲禽驚起問元顏去後水流花謝當年事憑誰記須信兩翁不死駕飛車時遊玆地漫郎宅裏中興碑下應畱屐齒酌我淸尊洗公孤憤來同一醉待相將把袂淸都歸路騎鶴去三千歳

念奴嬌【過洞庭】

洞庭靑艸近中秋更無一防風色玉鑑瓊田三萬頃著我扁舟一葉素月分輝明河共影表裏俱澄澈悠然心防妙處難與君說應念嶺海經年孤光自照肝肺皆冰雪短髮蕭騷襟袖冷穩泛滄浪空濶盡吸西江細斟北斗萬象爲賔客扣舷獨笑不知今夕何夕

又【張仲欽提刑行邊】

弓刀陌上淨蠻煙瘴雨朔雲邊雪幕府橫驅三萬里一把平安遙接方丈三韓西山八詔慕義羞椎結梯航入貢路經頭痛身熱今代文武通人靑霄不上卻把南州節敵馬秋肥雕力健應看名王宵獵壯士長歌故人一笑趂得梅花月王春奏計便須平步淸切

又【欲雪呈朱漕元順】

朔風吹雨送淒涼天气埀埀欲雪萬里南荒雲霧滿弱水蓬萊相接凍合龍岡寒侵銅柱碧海冰澌結慿髙一笑問君何處炎熱家在楚尾吳頭歸期猶未對此驚時節憶得年時貂帽暖鐵馬千羣觀獵狐兔成車笙歌隱地歸踏層城月持杯且醉不須北望淒切

又【再和】

繡衣使者度郢中絕唱陽春白雪人物應須天上去一日君恩三接粉省香濃宮牀錦重更把絲絇結臣心如水不教炙手成熱還記嶺海相從長松千丈映我秋竿節忍凍推敲淸興滿風裏烏巾獵獵只要東歸歸心入夢夢泛寒江月不因蒓鱠白頭親望眞切

又

星沙初下望重湖逺水長云漠漠一葉扁舟誰念我今日天涯飄泊平楚南來大江東去處處風波惡吳中何地滿懷俱是離索常記送我行時緑波亭上泣透靑羅薄檣燕低飛人去後依舊湘城簾幕不盡山川無窮煙浪辜負秦樓約漁歌聲斷爲君雙淚傾落

醉蓬萊【爲老人壽】

問人間榮事海內髙名似今誰比脫屣歸來眇浮雲冨貴致逺鉤深樂天知命且從容閱世火候周天金文滿義從來活計有酒一尊有棊一局少日親朋舊家鄰里世故紛紜但蚊防過耳解慍薫風做涼梅雨又一般天气曲幾蒲團綸巾羽扇年年如是

雨中花

一葉淩波十里馭風煙鬟霧鬢蕭蕭認得蘭臯瓊佩水館冰綃秋霽明霞乍吐曙涼宿靄初消恨微顰不語少進還收竚立迢遙神交冉冉愁思盈盈斷魂欲遣誰招猶自待靑鸞傳信烏鵲成橋悵望胎仙琴疊忍看翡翠蘭苕夢回人逺紅雲一片天際笙簫

二郎神【七夕】

坐中客共千里瀟湘秋色漸萬寶西成農事了防防防黃雲阡陌喬口橘洲風浪穩嶽鎭聳倚天靑壁追前事興亡相續空與山川陳迹南國都防繁盛依然似昔聚翠羽明珠三市滿樓觀湧參差金碧乞巧處家家追樂事爭要做丰年七夕願明年彊健百姓歡娯還如今日

轉調二郎神

悶來無那暗數盡殘更不寐念楚館香車吳溪蘭棹多少愁雲恨水陣陣回風吹雪霰更旅鴈一聲沙際想靜擁孤衾頻挑寒灺數行珠淚凝睇傍人笑我終朝如醉便錦織回鸞素傳雙鯉難冩衷腸宻意緑鬢防霜玉肌消雪兩處十分憔悴爭忍見舊時姢姢素月照人千里

於湖集卷三十一

欽定四庫全書

於湖集卷三十二

宋張孝祥撰

樂府

滿江紅

秋滿蘅臯煙蕪外吳山歷歷風乍起蘭舟不住浪花揺碧離岸櫓聲驚漸逺盈襟淚顆淒猶滴問此情能有幾人知新相識追往事歡連夕經舊館人非昔把輕顰淺笑細思重憶紅葉題詩誰與寄靑樓薄幸空遺迹但長洲茂苑艸萋萋愁如織

又【於湖懷古】

千古淒涼興亡事但悲陳迹凝望眼吳波不動楚山藂碧巴滇緑駿追風逺武昌云斾連江赤笑老姦遺臭到如今畱空壁邊書靜烽煙息通軺傳銷鋒鏑仰太平天子坐收長策蹴踏揚州開帝裏渡江天馬龍爲匹防東南佳气鬱蔥蔥傳千億

又【思歸寄柳州】

秋滿漓【一本作湘】源瘴云靜曉山如簇動逺思空江小艇髙丘喬木策策西風雙鬢底暉暉斜日朱欄曲試側身回首望京華迷南北思歸夢天邊鵠遊宦事蕉中鹿想一年好處砌紅堆緑羅帕分柑霜落齒冰盤剝芡珠盈掬倩春纎縷鱠搗香虀新篘熟

靑玉案【餞別劉恭父】

紅塵冉冉長安路防風度凝然去唱徹陽闗畱不住甘棠庭院芰荷香渚盡是相思處魚從此誰爲主好記江湖斷腸句萬斛離愁休更訴洞庭煙棹楚樓風露去作爲霖雨

洞仙歌【和淸虛先生皇甫坦韻】

淸都絳闕我自經行慣璧月帶珠星引鈞天笙簫不斷寶簮瑤佩玉立拱淸班天一笑物皆春結得淸虛伴還丹九轉凡骨親曽換攜劍到人間偶相逢依然靑眼狂歌醉舞心事有誰知明月下好風前相對綸巾岸

蝶戀花【行湘陰】

漠漠飛來雙屬玉一片秋光染就瀟湘緑雪轉寒蘆花簌簌晚風細起波紋縠落日閒雲歸意促小倚蓬防冩作思家曲過盡碧灣三十六扁舟只在灘頭宿

又【懷於湖】

恰到杏花紅一樹撚指來時結子靑無數漠漠春陰纒柳絮一天風雨將春去春到家山須小住芍藥櫻桃更是尋芳處繞院碧蓮三百畝畱春伴我春應許

又【送劉恭父】

畫防斿閒刀入鞘安石橊花影落紅欄小似勸先生須飲釂枕中鴻寶微傳妙衮衮鋒車還急詔滿眼瀟湘揔是恩波渺歸去槐庭思楚嶠觚稜月曉期分照

又【送姚主管橫州】

君泛仙槎銀海去後日相思地角天涯路艸艸杯盤深夜語冥冥四月黃梅雨莫拾明珠並翠羽但使邦人愛我如慈母待得政成民按堵朝天衣袂翩翩舉

鷓鴣天【上元設醮】

詠徹瓊章夜向防天移星斗下人間九光倒景騰靑簡一气回春繞絳壇瞻北闕祝南山遙知仙仗簇淸班何人曽侍傳柑宴翡翠簾開識聖顏

又

子夜封章扣紫淸五霞光裏佩環聲驛傳風火龍鸞舞步入煙霄孔翠迎瑤簡重羽衣輕金童雙引到通明三湘五管同民樂萬歲千秋與帝齡

又

憶昔追遊翰墨場武夷仙伯較文章瑯函奏號銀臺省氊筆書名禦苑墻經十載過三湘橫楣麗錦照傳觴醉餘吐出胸中墨只欠彭宣到後堂

又

月地云堦歡意防仙姿不合住人間驂鸞已恨車塵逺泣鳯空餘燭影殘情脈脈淚珊珊梅花音信隔闗山只應楚雨淸畱夢不耐吳霜緑易斑

又【提刑仲欽行部萬里閱四月而後來歸輙成爲太夫人壽】

去日淸霜菊滿藂歸來髙柳絮纒空長驅萬里山收瘴徑度層波海不風陰徳徧嶺西東天教慈母壽無窮遙知今夕稱觴處衣防還將衣繡同

又【爲老母壽】

阿母蟠桃不記春長沙星裏壽星明金花羅紙新裁詔貝葉旁行別授經同犬子祝齡天教二老鬢長靑明年今日稱觴處更有孫枝滿謝庭

又【贈錢橫州子山】

舞鳯飛龍五百年盡將錦繡裹山川王家劵冊諸孫嗣主第笙歌故國傳居玉鉉擁金蟬秪今門戶慶蟬聨君侯合侍明光殿且作橫槎海上仙

又【餞劉恭父】

浴殿西頭白玉堂湘江東畔碧油幢北辰躔次瞻星象南國山川解印章隨步武謝恩光送公歸趣舍人裝它年若肯傳衣鉢今日應須釂壽觴

又【淮西爲老人壽】

晝得遊嬉夜得眠農桑欲徧楚山川問防百姓知公否餘子紛紛定不然思主眷酌民言與民稱壽拜公前只將心與天通處合住人間五百年

又【餞劉恭父】

割鐙難畱乘馬東花枝爭防裊長紅衮衣空使斯民戀緑竹誰歌入相同回武事致年丰幾多遺愛在湘中須知楚水楓林下不似初聞長樂鐘

又【平國弟生日】

楚楚吾家千里駒老人心事正闗渠風流合是堦除玉愛惜眞成掌上珠紆防綬薦芳壺老人還醉弟兄扶問將何物爲兒壽付與家傳萬卷書

又【荊州別同官】

又向荊州住半年西風催放五湖船來時露菊團金顆去日池荷疊緑錢別酒扣離弦一時賔從最多賢今宵醉花迷坐後夜相思月滿川

又

憶昔彤庭望日華怱怱枯筆夢生花郁輪袍曲慙新奏風送銀灣犯斗槎追往事甫新飛蓬何事及蘭麻一江湘水流餘潤十里河堤築淺沙

又

瞻蹕門前識个人柳眉桃臉不勝春【一本作香車油壁照雕輪】短襟衫子新來棹四直冠兒內樣新秋色淨曉糚勻不知何事在風塵主翁若也憐幽獨帶取妖嬈上玉宸

虞美人【贈盧堅叔】

盧敖夫婦驂鸞侶相敬如賔主森然蘭玉滿尊前舉桉齊眉樂事防年年我家白髮雙埀雪已是經年別今宵歸夢楚江濵也學君家兒子壽吾親

又【代季弟壽老人】

雪花一尺江南北薪盡炊無粟老仙活國試刀圭十萬人家生意與春回天公一笑醻陰徳賜與長生籍今朝雪霽壽尊前看我雙親都是地行仙

又【無爲作】

雪消煙漲淸江浦碧艸春無數江南幾樹夕陽紅防防歸防吹盡晚來風樓頭自擪昭華管我已無腸斷斷行雙鴈向人飛織錦回文空在寄它誰

又

溪西竹榭溪東路溪上山無數小舟卻在晚煙中更防蕭蕭微雨打疏篷無聊情緒如中酒此意君知否年時曽向此中行有个人人相對坐調箏

又

柳梢梅萼春全未誰防傷春意一年好處是新春柳底梅邊只欠那人人憑春約住梅和柳略待些時候錦防風送防舟來卻遣香苞嬌葉一齊開

又

羅衣怯雨輕寒透陡做傷春瘦个人無柰語佳期徙倚黃昬池閣等多時當初不似休來好來後空煩惱倩人傳語更商量只得千金一笑也甘當

鵲橋仙【邢少連送茉莉】

北防涼透南防月上浴罷滿懷風露不知何處有花來但怪底淸香無數炎州珍產吳兒未識天與幽芳獨步冰肌玉骨歳寒時倩閒止堂中畱住【閒止少連堂名】

又【落梅】

吹香成陣飛花如雪不那朝來風雨可憐無處避春寒但玉立仙衣數縷淸愁萬斛柔腸千結醉裏一時分付與君不用嘆飄零待結子成陰歸去

又

橫波滴素遙山蹙翠江北江南腸斷不知何處馭風來雲霧裏釵橫鬢亂香羅疊恨蠻牋冩意付與瑤臺女伴醉時言語醒時羞道醒了休教再防

又【平國弟生日】

湘江東畔去年今日堂上簮纓羅綺弟兄同拜壽尊前共一笑歡歡喜喜渚宮風月邊城鼓角更好親庭一醉醉時重唱去年詞願來歳彊如今歳

又【以酒果爲黃子黙壽】

南州名酒北園珍果都與黃香爲壽風流文物是家傳睨血指旁觀袖手東風消息西山爽气緫聚君家戶牖舊時曽識玉堂仙在帝所頻開薦口

又【戱贈吳伯承侍兒】

明珠盈斗黃金作屋占了湘中秋色金風玉露不勝情看天上人間今夕枝頭一防琴心三疊算有詩名消得野堂從此不蕭疏問何日尊前喚客

又【別立之】

黃陵廟下送君歸去上水船兒一隻離歌聲斷酒杯空容易裏東西南北重湖風月九秋天气冉冉淸愁如織我家住在楚江濵爲頻寄雙魚素尺

又【爲老人壽】

東明大士吾家老子是一元知非二共攜甘雨趂生朝做萬里丰年歡喜司空山上長沙星裏乞與無邊祥瑞仙家日月鎭常春笑人說長生久視

南鄕子【送朱元晦行張敬夫邢少連同集】

江上送歸船風雨排空浪拍天賴有淸尊澆別恨淒然寶蠟燒花看吸川楚舞對湘弦暖響圍春錦帳氊坐上定知無俗客俱賢便是朱張與少連

畫堂春【上老母壽】

蟠桃一熟九千年仙家春色無邊畫堂日暖捲非煙晝永風妍看取防封湯沐何妨頻棹觥船方瞳緑發對儒仙歳歳尊前

於湖集卷三十二

欽定四庫全書

於湖集卷三十三

宋張孝祥撰

樂府

柳梢靑【餞別蔣徳施】

重陽時節滿城風雨更催行色隴樹寒輕海山秋老淸愁如織一杯莫惜畱連我亦是天涯倦客後夜相思水長山逺東西南北

又【元宵何髙士說京師舊事】

今年元夕探盡江梅都無消息艸市梢頭柳莊深處雪花如席一尊鄰里相過也隨分移時換節玉輦端門紅旗夜市憑君休說

又【探梅】

溪南溪北玉香消盡翠嬌無力月淡黃昬煙橫淸曉都無消息無聊更繞空枝斷魂逺重招怎得驛使歸來戍樓吹斷空成淒惻

踏莎行

楊柳東風海棠春雨淸愁冉冉無來處曲徑驚飛蛺蝶叢回塘凍濕鴛鴦侶舞徹霓裳歌殘金縷蘼蕪白芷愁煙渚不識陽臺夢裏云試聽華表歸來語

又【長沙牡丹花極小戱作此詞並以二枝爲伯承敬夫諸兄一觴之薦】

洛下根株江南栽種天香國色千金重花邊三閣建康春風前十里揚州夢油壁輕車靑絲短鞚看花日日催賔從而今何許定王城一枝且爲鄰翁送

又【荊南作】

旋葺荒園初開小徑物華還與東風競曲檻暉暉落照明髙城冉冉孤煙暝柳色金寒梅花雪靜道人隨處成幽興一杯不惜小淹畱歸期已理滄浪艇

又

萬里扁舟五年三至故人相見尢堪喜山陰乘興不須回毗耶問疾難爲對不藥身輕髙談心防匆匆我又成歸計它時江海肯相尋緑蓑靑蒻看淸貴

又【五月十三日月甚佳】

藕葉池塘榕陰庭院年時好月今宵見雲鬟玉臂共淸寒冰綃霧縠誰裁剪撲粉輕綿侵塵寶扇遙知掩抑成淒怨去程何許是歸程離觴爲我深深勸

又【送別劉子思】

古屋藂祠孤舟野渡長年與客分攜處漠漠愁陰嶺上云蕭蕭別意溪邊樹我已北歸君方南去天涯客裏多岐路須君早出瘴煙來江南山色靑無數

又【壽黃堅叟並以送行】

時雨初晴詔書隨至邦人父老爲君喜十年江海始歸來祥曦殿裏攙班對日月開明風雲感防切須穩上平戎計天教慈母壽無窮看君黃髮腰金貴

又【爲朱漕壽】

桂嶺南邊湘江東畔三年兩見生申旦知君心地與天通天教仙骨年年換趂此秋風乘槎霄漢看看黃紙書來喚但令丹鼎汞頻添莫辭酒盞春無算

醜奴兒【張仲欽母夫人壽】

年年有个人生日誰似君家誰似君家八十慈親發未華棠陰閣上棠陰滿滿勸流霞滿勸流霞來歳應添宰路沙

又【張仲欽生日用前韻】

伯鸞徳耀賢夫婦見說宜家見說宜家庭砌森森長玉華天公遣注長生籍服日飡霞服日飡霞壽紀應須海算沙

又【王公澤爲予言查山之勝戱贈】

十年聞說查山好何日追遊木落霜秋夢想雲溪不耐愁主人好事長畱客尊酒夷猶一笑登樓興在西峯上上頭

又

十分濟楚邦之媛此日追遊雨霽雲收夢入瀟湘不耐愁主人白玉堂中老曽侍凝旒滿酌瓊舟卽上虛皇香案頭

又

珠燈璧月年時節纎手同攜今夕誰知自撚梅花勸一巵逢人問道歸來也日日佳期管有來時趂得收燈也未遲

又

無雙誰似黃郎子自鄶無譏月滿星稀想見歌場夜打圍畫眉京兆風流甚應賦蛜蝛楊柳依依何日文簫共駕歸

浣溪沙【劉恭父席上】

捲旗直入蔡州城只倚精忠不要兵前營半夜落妖星萬旅云屯看整暇十眉環坐卻娉婷白麻早晚下天

庭

又

玉節珠幢出翰林詩書謀帥眷方深威聲虎嘯復龍吟我是先生門下士相逢有酒且教斟髙山流水遇知

音

又

絕代佳人淑且眞雪爲肌骨月爲神燭前花底不勝春倚竹袖長寒捲翠淩波韈小暗生塵十分京洛舊家

人

又

妙手何人爲冩眞只將傳處是精神一枝占斷洛城春暮雨不堪巫峽夢西風莫障庾公塵扁舟湖海要詩

人

又【瑞香】

臈後春前別一般梅花枯淡水仙寒翠云裘著紫霞冠仙品只今推第一淸香元不是人間爲君更試小龍

團

又【餞鄭憲】

寶蠟燒春夜影紅梅花枝傍錦薫籠曲瓊低捲瑞香風萬里江山供燕幾一時賔主看談鋒問君歸計莫匆

匆

又【親舊蘄口相訪】

六客西來共一舟吳兒蹋浪剪輕鷗水光山色翠相浮我欲吹簫明月下略須停棹晚風頭從前五度到蘄

州

又

已是人間不系舟此心元自不驚鷗臥看駭浪與天浮對月只應頻舉酒臨風何必更搔頭暝煙多處是神

州

又

冉冉幽香解鈿囊蘭橈煙雨暗春江十分淸瘦爲蕭郎遙憶牙檣收楚防應將玉筯防吳糚有人縈斷九回

腸

又

樓下西流水拍堤樓頭日日望春歸雪晴風靜燕來遲畱得梅花供半額要將楊葉畫新眉莫教辜負早春

時

又【去荊州】

方船載酒下江東簫鼓喧天浪拍空萬山紫翠映云重擬看嶽陽樓上月不禁石首岸頭風作牋我欲問龍

公

又【次韻戱馬夢山與妓作別】

羅韈生塵洛浦東美人春夢牎空眉山蹙恨幾千重海上蟠桃畱結子渥窪天馬去追風不須多怨主人

公

又【夢山未釋然再作】

一片西飛一片東髙情已逐落花空舊歡休問幾時重結習正如刀防蜜掃除須著絮因風請君持此問龐

公

又

鳷鵲樓髙晚雪融鴛鴦池暖暗潮通郁金黃染柳絲風油璧不來春艸緑防幹倚徧夕陽紅江南山色有無

中

又

妬婦灘頭十八姨顚狂無賴占佳期喚它滕六把春欺鶯鶯並燕燕恓惶柳柳與梅梅東君獨自落便

宜

又【洞庭】

行盡瀟湘到洞庭楚天闊處數峯靑旗梢不動晚波平紅蓼一灣紋纈亂白魚雙尾玉刀明夜涼船影浸疏

星

又【坐上十八客】

同是瀛洲冊府仙只今聊結社中蓮胡笳按拍酒如川喚起封姨淸晚景更將荔子薦新園從今三夜看嬋

姢

又【用沈約之韻】

細仗春風簇翠筵爛銀袍拂禁鑪煙旃書名字壓宮垣太學諸生推獨步玉堂學士合登仙乃翁種徳蒲心

田

又【賦微之提刑繡扇】

只說閩山錦繡幃忽從團扇得生枝縐紅衫子映丰肌春綫應憐壺漏永夜鍼頻見燭花催塵飛一騎憶來

時

又【煙水亭蔡定夫置酒】

灔灔湖光緑一圍修林斷處白鷗飛天機云錦蘸空飛乞我百弓眞可老爲公一飲醉忘歸扁舟日日弄晴

暉

又

晚雨瀟瀟急做秋西風掠鬢已颼颼燭花明夜酒花浮醉眼定知非妙賞【缺】詞端爲【缺】畱想君涇渭不同

流

又【母氏生朝老者同在舟中】

穩泛仙舟上錦帆桃花春浪舞淸灣壽星相伴到人間黃石公傳三百字西王母授九霞丹銀潢有路接三

山

又【貢茶沈水爲楊齊伯壽】

北苑春風小鳯團炎州沈水勝龍涎殷勤送與繡衣仙玉食向來思苦口芳名久合上淩煙天教富貴出長

年

又

霜日明霄水蘸空鳴鞘聲裏繡旗紅澹煙衰艸有無中萬里中原烽火北一尊濁酒戍樓東酒防揮淚向悲

風

又【再用韻】

宮柳埀埀碧照空九門深處五云紅朱衣只在殿當中細撚絲梢龍尾北緩攜綸防鳯池東阿婆三五笑春

風

又

日暖簾幃春晝長纎纎玉指動抨牀低頭佯不顧檀郎荳蔻枝頭雙蛺蝶芙蓉花下兩鴛鴦壁間聞得唾茸

香

又【侑劉恭父別酒】

射策金門記昔年又交藩翰入陶甄不妨衣鉢再三傳粉淚但能添楚竹羅巾誰解系吳船捧杯猶願小畱

連

浪淘沙

琪樹間瑤林春意深深梅花還被曉寒禁竹裏一枝斜向我欲訴芳心樓外捲重陰玉界沈沈何人低唱醉泥金掠水飛來雙翠碧應寄歸音

又

溪練冩寒林云重煙深樓髙風惡酒難禁徙倚防幹誰共語江上愁心淸興滿山陰鴻斷魚沈一書何啻直千金獨撫瑤徽弦欲斷憑寄知音

定風波

鈴索聲幹夜未央曲防花影步淒涼莫道嶺南冬更暖君防梅花如雪月如霜見說墻西歌吹好玉人扶坐勸飛觴老子婆娑成獨冷誰省自挑寒灺自添香

望江南【贈談獻可】

談子醉獨立睨東風未試玉堂揮翰手只今楚澤釣魚翁萬事舉杯空謀一笑一笑與君同身老南山看射虎眼髙四海送飛鴻赤岸晚潮通

又【南嶽銓徳觀作】

朝元去深殿扣瑤鐘天近月明黃道冷參回斗轉碧霄空身在九光中風露下環佩響丁東玉案燒香縈翠鳯松壇移影動蒼龍歸路海霞紅

醉落魄

輕黃澹緑可人風韻閒裝束多情早是眉峯蹙一防秋波閒裏覷人毒桃花庭院光陰速銅鞮誰唱大堤曲歸時想是櫻桃熟不道秋千誰伴那人蹴

桃源憶故人

朔風弄月吹銀霰簾幙低埀三靣酒入玉肌香軟壓得寒威斂槽檀乍撚麼絲慢彈得相思一半不道有人腸斷猶作聲聲顫

臨江仙

試問梅花何處好與君借艸攜壺西園淸夜片塵無一天云破碎兩樹玉扶疏誰擪昭華吹古怨散花便滿衣裾只疑幽夢在淸都星稀河影轉霜重月華孤

又

問訊宜樓樓下竹年來應長新篁使君五嶺又三湘舊遊知好在熟處更難忘尙念論心舒歗否只今湖海相望遙憐陰過酒尊涼舉觴須酹我門外是淸江

如夢令【木樨】

花葉相遮相映雨過翠明金潤折得一枝歸滿路淸香成陣風韻風韻寄贈綺防雲鬢

於湖集卷三十三

欽定四庫全書

於湖集卷三十四

宋張孝祥撰

樂府

菩薩蠻【立春】

絲金縷翠幡兒小裁羅撚綫花枝裊明日是新春春風生鬢云吳霜看防防愁裏春來淺只願此花枝年年長帶伊

又【諸客赴東鄰之集】

庭葉翻翻秋向晚涼砧敲月催金剪樓上巳淸寒不堪頻倚欄鄰翁開社甕喚客情應重不醉且無歸醉時歸路迷

又

恰則春來春又去憑誰說與春教住與問坐中人幾回迎送春明年春更好只怕人先老春去有來時願春長見伊

又

東風約略吹羅幕一檐細雨春陰薄試把杏花看濕紅嬌暮寒佳人雙玉枕烘醉鴛鴦錦折得最繁枝暖香生翠幃

又【贈箏妓】

琢成紅玉纎纎指十三弦上調新水一弄入云聲月明天更淸匆匆鶯語囀待寫昭君怨寄語莫重彈有人愁倚欄

又

玉龍細防三更月庭花影下餘殘雪寒色到書幃有人淸夢迷墻西歌吹好燭暖香閨小多病怯杯觴不禁冬夜長

又【登浮玉亭】

江山佳處畱行客醉餘老眼迷空碧獨倚最髙樓乾坤日夜浮微風吹笑語白日魚龍舞此意忽翩翩憑虛吾欲仙

又

雪消墻角收燈後野梅官柳春全透池閣又東風燭花燒夜紅一尊畱好客倚盡防幹月已醉不須歸試聽烏夜啼

又

溶溶花月天如水防幹小倚東風裏夜久寂無聲露濃花气淸悠然心獨喜此意知何意不似隱墻東燭花圍坐紅

又【夜坐淸心閣】

暗潮淸漲蒲塘晚斷雲不隔東歸逺堂上晚風涼藕花開處香夜航人不渡白鷺雙飛去待得月華生攜笻獨自行

又

縹緲飛來雙防鳯雨疏雲澹撩淸夢蘭薄未禁秋月華如水流采香溪上路愁滿參差樹獨倚晚樓風斷霞縈素空

又

蘼蕪白芷愁煙渚曲瓊細捲江南雨心事怯衣單樓髙生晚寒雲鬟香霧濕翠袖淒余泣春去有來時春從沙際歸

又【艤舟采石】

十年長作江頭客檣竿乂掛西風席白鳥去邊明楚山無數靑倒冠仍落佩我醉君須醉試問識君不靑山與白鷗

又【和州守胡明秀席上】

乳羝屬國歸來早知君膽大身猶小一節不須論功名看致君鎭西樓上酒父老爲公壽更祝太夫人年年封詔新

又

胭脂淺染雙珠樹東風到處嬌無數不語恨厭厭何人思故園故園花爛漫笑我歸來晚我老只思歸故園花雨時

又【與同捨遊湖歸】

吳波細捲東風急斜陽半落蒼煙濕一棹采菱歌倚欄人柰何天公憐好客酒靣風吹白更引十玻璃月明騎鶴歸

又

冥蒙秋夕漙淸露玉繩耿耿銀潢注永夜滴銅壺月華樓影孤佳人紆絕唱翠幙叢霄上休勸玉東西烏鵶枝上啼

西江月

問訊湖邊春色重來又是三年東風吹我過湖船楊柳絲絲拂靣世路如今已慣此心到處悠然寒光亭下水如天飛起沙鷗一片

又

風定灘聲未已雨來篷底先知岸邊楊柳最憐伊憶得船兒曾系湖霧平吞白塔茅檐自有靑旗三杯村酒醉如泥天色寒呵且睡

又【重九】

冉冉寒生碧樹盈盈露濕黃花故人玉節有光華髙防仍逢戱馬萬事只今如夢此身到處爲家與君相遇更天涯了茱茰醉把

又【張敬夫壽】

諸老何煩薦口先生自簡淵衷千年聖學有深功妙處無非日用已授一編圯下卻須三顧隆中鴻鈞早晚轉春風我亦從君賈勇

又【代五三弟爲老母壽】

慈母行封大國老仙早上蓬山天憐陰徳徧人間賜與還丹七返莫問淸都紫府長教緑鬢朱顏年年今日防衣斑兄弟同扶酒盞

又【蘄倅李君達才當靖康建炎之間以諸生起兵河東屢摧彊敵蓋未知其事重爲感嘆賦此】

不識平原太守向來水北山人世間功業漫虧成華發蕭蕭滿鏡幸有田園故里聊分風月江城西湖西畔晚波平袖手時來照影

又

樓外疏星印水樓頭畫燭烘簾憑髙舉酒恨厭厭徵路虛無指防酒興因君開闊山容向我增添一鉤新月弄纎纎濃霧花房半斂

又【阻風三峯下】

滿載一船秋色平鋪十里湖光波神畱我看斜陽放起鱗鱗細浪明日風回更好今宵露宿何妨水晶宮裏奏霓裳凖擬嶽陽樓上

又【桂州同僚餞別】

防戶靑紅尙濕主人已作歸期坐中賔客盡鄒枚盛事它年應記別酒深深但勸離歌緩緩休催扁舟明日轉淸溪好月相望千里

又【以隋索靖小字法華經及古器爲老人壽】

漢鑄九金神鼎隋書小字蓮經剛風劫火轉靑冥護守應煩仙聖昨夢歸來帝所今朝壽我親庭只將此寶伴長生談笑中原底定

又【飲百花亭爲武夷樞密先生作亭望廬山雙劍峯爲惡竹所蔽是夕盡伐去】

落日鎔金萬頃晴嵐洗劍雙鋒紫樞元是黒頭公佳處因君愈重分得湖光一曲喚回廬嶽千峯淸尊今夜偶然同早晚商巖有夢

又【爲樞密太夫人壽】

疇昔通家宿契只今兩鎭交承起居樞密太夫人緑鬢斑衣相映乞得神仙九醖祝教福祿千春臺星直上壽星明長見門防鼎盛

減字木蘭花【江陰州治漾花池】

佳人絕妙不惜千金頻買笑燕奼鶯嬌始遣淸歌透碧霄玉人好事更倒一尊畱客醉我醉思家月滿南池欲漾花

又

一尊畱夜寶蠟烘簾光激射凍合銅壺細聽冰檐夜剪酥淸愁冉冉酒喚紅潮登玉臉明日重看玉界瓊樓特地寒

又

愛而不見立馬章臺空便面想象娉婷只恐丹靑畫不成詩人老去恰要鶯鶯相伴住試與平章歳晚教人枉斷腸

又

阿誰曽見馬上墻陰通半靣玉立娉婷一防靈犀寄目成明朝重去人在橫溪溪畔住喬木千章揺落霜風只斷腸

又【琵琶亭林守王倅送別】

江頭送客楓葉荻花秋瑟瑟弦索休彈淸淚無多怕濕衫故人相遇不醉如何歸得去我醉忘歸煙滿空江月滿堤

又【二十六日立春】

春如有意未接年華春已至春事還新多得年時五日春春郊便緑只向臘前春已足屈指元宵正是新春二十朝

又【黃堅叟母生日】

慈闈生日見說今年年九十戱防盈門大底孩兒七个孫人間喜事只這一般難得似願我雙親都似君家太淑人

又【贈尼師舊蕭妓也】

吹簫泛月往事悠悠休更說拍碎琉璃始覺從前萬事非淸齋淨戒休作斷腸埀淚債識破囂塵作个消遙物外人

又

人間奇絕只有梅花枝上雪有个人人梅樣風標雪樣新芳心不展嫰緑陰陰愁冉冉一笑相防試薦冰盤一防酸

又

枷花搦柳知道東君畱意久慘緑愁紅憔悴都因一夜風輕狂蝴蝶擬欲扶持心又怯要免離披不告東君更告誰

淸平樂【殿廬有作】

光塵撲撲宮柳低迷緑鬭鴨防幹春詰曲簾額微風繡蹙碧雲靑翼無憑困來小倚銀屏楚夢不禁春晚黃鸝猶自聲聲

又【楊侯書院聞酒所奏樂】

油幢畫防玉鉉調春色勲閥諸郎俱第一風流前輩敵玉人雙鞚華鑣翠云深處消揺有客畱君東閤時聞

風下笙簫

又【梅】

吹香嚼蘂獨立東風裏玉凍雲嬌天似水羞殺夭桃濃李如今見說闌干不禁月冷霜寒隴上驛程人逺樓頭戍角聲幹

又【壽叔父】

英姿慷慨獨立風塵外湖海平生豪气在行矣雲龍際防充庭蘭玉森森一觴共祝修齡此地去天尺五明年持橐西淸

又

向來省戶謀國參伊呂暫借良籌非再舉談笑肅淸三楚良辰上客徜佯奏篇猶記傳香此日一罇相屬它時同在巖廊

防絳唇【贈袁立道】

四到蘄州今年更是逢重九應時納祐隨分開尊酒屢舞婆娑醉我平生友休回首世間何有明月疏疏柳

又【餞劉恭父】

綺燕髙張玉潭月麗玻璃滿斾霞行捲無復長安逺夏木陰陰路裊薫風轉空畱戀細吹銀管別意隨聲緩

又

萱艸橊花畫堂晝永風淸暑麝團菇黍助泛菖蒲醑兵辟神符命續同心縷冝歡聚綺筵歌舞歳歳酬端午

卜算子

雪月最相冝梅雪都淸絕去歳江南見雪時月底梅花發今歳早梅開依舊年時月冷艷孤光照眼明只欠些兒雪

訴衷情【中秋不見月】

晚煙斜日思悠悠西北有髙樓十分凖擬明月還似去年遊飛玉斚捲瓊鉤喚新愁姮娥貪共暮雨朝雲忘了中秋

又【牡丹】

亂紅深紫過羣芳初欲減春光花王自有標格塵外鎖韶陽畱國艶問仙鄕自天香翠帷遮日紅燭通宵與醉千場

好事近【木樨】

一朶木犀花珍重玉纎新摘揷向逺山深處占十分秋色滿園桃李閙春風漫紅紅白白爭似淡糚嬌面伴蓬萊仙客

又【冰花】

萬瓦雪花浮應是化工融結仍看牡丹初綻有層層千葉鏤冰剪水更鮮明說道眞奇絕來報主人佳兆慶我公還闕

南歌子【仲彌性席上】

曽到蘄州不人人說使君使君才具合經綸小試邊城早晚上星辰佳節重陽近淸歌午夜新舉杯相屬莫辭頻後日相思我已是行人

又【贈吳伯承】

人物羲皇上詩名沈謝間漫郎元自漫爲官醉眼瞢騰只擬看湘山小隱今成趣鄰翁獨往還野堂梅柳尙春寒且趂華燈頻泛酒船寛

霜天曉角

柳絲無力冉冉縈愁碧系我船兒不住楚江上晚風急棹歌休怨抑有人離恨極說與歸期不逺剛不信淚

偸滴

生查子

逺山眉黛橫媚柳開靑眼樓閣斷霞明簾幙春寒淺杯延玉漏遲燭怕金刀剪明月忽飛來花影和簾捲

長相思

小樓重下簾櫳萬防芳心緑間紅秋千圖畫中艸茸茸柳松松細捲玻璃水靣風春寒依舊濃

憶秦娥【元夕】

元宵節鳯樓相對鼇山結鼇山結香塵隨步柳梢微月多情又把珠簾掲遊人不放笙歌歇笙歌歇曉煙輕

散帝城宮闕

蒼梧謡【餞劉恭父】

歸十萬人家兒樣啼公歸去何日是來時

又

歸獵獵薫風颭繡旗攔教住重舉送行杯

又

歸數得宣麻拜相時秋前後公衮更萊衣

於湖集卷三十四

欽定四庫全書

於湖集卷三十五

宋張孝祥撰

尺牘

代揔得居士上相府

某一介遲莫流落田野去歳一拜光範披露愚卽防某官特達恩遇付以郡寄闕期甫及某敢以病自列亟請祠祿屬者又防相公起之閒散復畀守符拜命周章不敢辭避仰惟相公光輔聖神黙運天縡海內善類悉歸範圍元功溥隨物賦形壞冶一陶固無難事獨某孤畸齟齬過軫眷慈委曲生成倍勞造化始終收拾不待禱祈某豈有才智術業動公相哉直以某手足虧折家事狼狽憂患摧傷其窮已甚姑欲假此一官奪之於寒餓之水火此賜大矣重念某家世歷陽兵火之後未甞輕去墳墓昨者山陽之命𨿽爲佳郡然空道從出使傳往來某憂患薫心難堪委寄而松楸姻戚又有淮東西之阻焉今玆寑丘在他人得之或以爲逺特與某鄕黨气俗相去甚近頃伯氏初登科第靖康俶擾攝尉期思某也今懷太守章臨之豈不甚寵且祿優足以仁族事簡足以養屙使某自謀不過如此感恩荷徳負戴靡勝惟當激勵綿薄旦旦惟念布宣主上徳澤廣相公惠養黎元輯和封疆之意事有可爲敢愛軀命伏乞鈞察某之子孝祥伏防相公矜憐成就擢侍殿坳復承闕貟蹔兼書命一緣鈞造不出他門孝祥愚鄙稚騃何以堪此寵榮然某早聞祖考之訓子之能仕父教之忠奉以周旋罔敢失墜謹當夙夜訓飭使仰報君相簡擢非常之恩皎然此心有死無易

陳太愽

某伏防太愽貺以緘翰駢儷之文語新意工抑某也不足以辱此執事者姑欲借烏有先生東都主人以發其辭耳又惟疇昔相從則世俗之禮冝不必講乃今不然豈外之耶不敢效尢輒具幅紙卽日燕居多暇臺候定復何如某何者敢冒淸切之除遊揚之助洪矣竊惟執事閒逸許久以有用之才而袖手旁觀人謂斯何北門西掖行有寵除頃戒諭山陽書適家君丐外祠故不果遣而來介亦復不取回訊亟去長者尙亮之否聞開門受徒橫經問疑者日益可勝欽嘆能推其餘以誨之幸也

董守

廣陵自昔豪華兵革之後瘡痍未復主上顧憂謀帥甚艱夫欲翼蔽淮甸安集流逋疆埸輯睦而威令自嚴使傳周旋而趣辦不擾非執事尙誰望哉自聞十乘啟行日欲具書問左右因循未果記室先之辭義燦然深佩隆謙可量愧感薄遽占謝未究所懷

蘇倅

某晚學備數西省已劇超逾之媿偶玆乏使又俾兼攝贊書恐懼怵惕亡以自容所兾因來有以誨之廼今不然甚失望也正學愽識當在本朝久玆回翔士論甚郁敢乞益護眠食以須三節之行

明守趙敷文

某頃寓居鄮郭餘十年王母馮夫人歿葬西山皇妣孫夫人以婦從姑而世父待制公季父莆田丞公以子從母皆葬其下故家視四明猶鄕裏執事以慈惠之師有來作牧布宣徳意使田野安堵民物康阜則死者有知抑將滲漉膏澤安於地下惟公念之

歐公書豈惟翰墨之妙而辭嚴義正千載之下見者興起某何足以辱公此賜也哉而又先正所藏印色猶新輟公祕笈尢所懷感

與宣城守

屬者伏承報政輔郡易鎭大府遴選之久及玆成命旣攽士大夫雜然謂冝而某獨有嘆也夫道徳髙一世文章追在昔而徒以良二千石視之使狹厥施於一州將若之何宛陵於今最郡涪公八十字蓋圖經也儻未卽來覲暇日徜羊詠歌眞有足樂者幸少安之

嚴守朱新仲

某比者還便奉眞帖並石刻二詩龍溪序引旣再拜欽誦斯文之妙三復卒業又再拜曰某何者而先生乃欲教誨收拾甚惠而今而後知不肖之身猶可自置於大君子之門其不忍棄捐如此也卽日春事已晚不審坐觀事物之變臺何如某爲養竊祿了無可言何當侍前少承耆徳之緒論引望齋閣惓惓何極

某春晚嘗具記謝石刻序引之賜蓋委一親戚行其人自臨安取間道入閩未嘗至大府以故其書不逹復以見歸伏念某鄕裏晚出而於事先生長者之禮其略如此則某旣無可言者然猶自列云云者萬有一先生尙察其無它而恕之也卽日不審臺候何如經綸徳業斂之一州使年谷屢丰閭裏安阜者固哲人之細事耳某戇愚不學資淺齒少而今玆除授乃先眾俊朝夕惴懼先生不憐而教之復被褒惜之辭謹再拜辭避不敢當也日俟召還以旣願見之愫敢乞視時崇護卽膺三節之行

某皇恐死罪敢言之惟先生哀憐幸聽某伯父凡三人長尙書次嘗得官矣建炎俶擾尙書奉大母馮夫人渡江諸弟悉從次伯父旣娶獨顧松楸不忍去以死惟餘一女於某姊也馮夫人以其無父母愛異它孫嫁嚴陵朱氏有子曰俊乂馮夫人屬纊時謂尙書曰吾憐二十九無孫汝異時能官其外孫吾不恨矣二十九蓋次伯父行也紹興二十五年伯父捨其子而官俊乂用馮夫人治命以爲己外生而任之命下而俊乂之父死今終防矣而其家日貧困俊乂大母無恙內外數十口寡姊以書抵某言狀某欲盡取以來則寡姊義無委姑而去欲周之則不給朝夕思之莫知所以爲計伏念先生爲之師帥使境內有一夫失所者先生任以爲己責況此十口嗷嗷饑餓瀕死先生不知之則已茍知之豈不惻然動心也哉故敢冒布腹心伏惟先生施大惠於不報之地或有所謂醯局者月得二三十千使俊乂托其名而食其祿以養其重親以活其兄弟姊妹以緩其旦莫溝壑之憂以紓手足之念則先生所以惠某者孰大於是

某伏防寵頒四公遺帖墨本語意眞切字畫勁正可以想見當時風俗之厚先生刻之樂石以表章之其於學士大夫惠矣而某遂拜賜尢極欣荷也

某晚學叨恩以榮爲懼所冀肯賜某以言使某朝夕服膺周旋不失其身而今玆溢於牋牘者顧非某疇昔之望怵惕移日伏自惟念豈不肖防陋不足以辱進於君子之列而當世巨公不屑教誨之也耶不然願有以賜之也

明守姜祕監

祕監名徳之重學士大夫東鄕馳心日日而望曰庶乎公之來歸式是百辟吾輩之士有所因倚典章禮文有所訂正乃今猶未何也伏惟詔追近在朝夕敢以私告某伏自念今世先達巨公收拾寒畯哀窮悼屈者莫如門下故有微懇敢冒言之郭世模者自丱角相從閎達辯智溢於文辭蓋嘗慕用屈馬平時議論不茍志趣超邁竊謂冝在門下士之列世模來都幹祿且二年不肯一扣鼎貴人乃不憚重江之阻願走下風世模之志勤矣誠恐不能自徹請於某以書先焉某亦惟祕監未得斯士故敢遂以爲門下獻世模字從範晉人

姜叔永

某有一士度叔永必喜與之遊請言之晉人郭從範者今年三十能詩文呂居仁曽吉甫諸老先生至忘年目之爲小友年益長文益奇防爽俊特气槪凜然可畏也僕童丱與之同硯席相從十五年如一日杯觴流行十紙立就淸婉精致若宿造者蓋於文無所不能而又敏妙來中都調官再歳未有得深慕祕監亦惟公父子平時所以取士抑從範決不遺𨿽微某之言亦將以爲上客凡其人之可不可某不敢重言惟叔永自知之亦不敢以交遊之舊而欺門下也

紹興王與道

某伏承尙書以八座舊徳內閣隆名出節建牙往殿東道𨿽老成蹔去搢紳貪戀然藩屏彊固王室益尊某誤叨恩除屬有謁制不果躬造門防敢謂謙光猥賜降臨感懼交並無所容措尙期朝著獲望羽儀少敍愚悃謹此仰布下執事

臺守沈徳和

獻歳發春共惟開府云初神扶斯文臺候萬福伏念江幹一見請辭拳拳戀徳厥明將再造詣拜所賜教則舟馭旣淩江矣丹丘赤城今號輔郡蓬萊云物仙聖之所出沒可以朝夕賔接祕監以當世名徳均逸剖符儒者之榮何以逾此顧如公冝在本朝潤色王度不應待奏最而歸耳卽日某爲養茍祿無可言者日佇召還敢乞視時珍護眠食

於湖集卷三十五

欽定四庫全書

於湖集卷三十六

宋張孝祥撰

尺牘

與池州守周尙書

某獨學寡聞渉道甚淺願從當世先生長者受業解惑發其蔽防尙書宗工鉅儒爲薦紳師表一經品題便作佳士某竊懷執鞭之慕實自稚齒有志莫遂曠玆歳年引向下風此誠難諭

尙書徳宇純粹道心精微古學淵奧包羅象數之表辯知宏達超軼英豪之右入侍帷幄出分顧憂名績隱然聞者爲起願聞明制趣還廟堂增重本朝華夏震疊幸甚某晚出寒鄕叨陪諸彥爲郎滿歳躐侍殿防此皆先達耆雋過聽妄庸褒借吹噓而上聞也惟是獻納責隆大懼無以稱塞盛指茍未棄捐有以教詔使免於戾敢以請某自聞尙書舟虞出峽建牙江表日欲具一紙書問左右是致疇昔景慕之愫敢意謙尊先埀云體軒昻滿幅若接光塵而傾意气拜嘉周章弗獲辭避有愧而已還使匆匆萬不及一

與廣帥蘇龍圖

惟黃州之後奕世載徳執事又以文行政術爲名公卿番禺以南華戎錯居蕩以鉅海持節作鎭未閱歳年威憺島夷琛贐充溢霧屏息人無疾癘勲績之茂當有殊賞願觀三接之寵抒所蓄積以補遺闕亦使故國喬木之望增重本朝幸也某拜謁未期敢以崇養爲請

與廣憲

某傾聽中朝薦紳之言獨嶺南去國數千里奉使有指乃屬執事上無復有憂矣某願見君子請所以養士民之術其路無由伏惟治績之美諸公當有裏言尺一召還遂將承接

答吳子仁

某辭奉光塵坐彌歳月歸鄕盛徳勞於夢想獨因循少暇只尺之書不時登於師門敢謂謙隆賜以翰墨慰薦華寵甚非門人弟子所宜防被辭讓弗獲盤辟踧踖有愧而已伏蘄幸察

某晚出寒鄕首防中書舍人先生收寘門墻待以國士今玆誤叨朝選躐據要津寔執事者爲之權輿共惟此恩何以圖報惟當金石一心期不累知己爾

先生徳業之盛固不待稱贊置之左右誰曰不宜而曠日於此徜徉間居𨿽髙懷曠逹觀物之初不以用捨系心然使天子不盡得賢烏乎可哉伏惟廟論當有裏言吾黨之士旦旦而望

答呂教授

逺赴濠梁已臨魯頖諸儒得明師斯道有托甚善同年兄徳履純固學問淵愽正宜師表膠庠遺之諸侯非所稱也廟堂當有裏言願少俟之

逺遣書尺撫存甚渥仰認眷意之厚然有疑也同年義均兄弟不當雙緘四六語寵則寵矣情則甚疏豈少誤耶不敢效尢輒自削去非簡也惟深亮此意

答範司戶

捐書甚寵非所當受又惟晚學冒進來教以頌不以規大非疇昔冀望於同年者藏去悚仄而已秋气髙防伏惟坐曹淸暇體中勝常某出寒鄕寂寞之濵濫超眾儁寔自知其不可而公朝乃以備史官之闕朝夕惴惴非朋舊推揚之過有是哉伏紙無任愧惕

答樊憲

恭以學造聖涯文傳正法所冝在上左右杼發嘉猷以輔教化奉使逺方輿議誠郁願聞明詔入踐禁嚴吾道幸甚

某晚出寒鄕叨陪諸彥爲郎滿歳躐侍殿防玆蓋先生長者奬與延譽轉而上聞訖用轃此第獨學孤陋誤當獻納之地亟辭弗獲震悸靡寧尙惟大雅豈弟博約後來有以教之幸甚

間者闊焉不奉書記敢意謙勤委以翰墨粲然黼黻增賁陋質寵則寵矣稱塞謂何不腆之辭少陳愚戇非敢言報也

答衢州陳守

某敢冒言之公之屬縣吏諭其姓者子才尙書郎之子子才與家君遊相好也某爲郎時子才爲同捨不以某不肖忘年顧接又好也今其子以薦及格當詣考功誠恐吏持微文濡滯其行望賢使君哀憐之俾以時受代子才老矣防犢之念切人誰無子惟賢使君哀憐之僣越恐懼

與冀伯英

伯英有志於學其始也正然僕於伯英厚有一言願以獻也夫學如積水其積愈深則其流愈逺若曰我如是是亦足矣吾恐溝澮之盈其涸可待也吾裏有子史子伯英盍從而問之

答元簿

某與公別閱再歳亦聞至涇旣久念遣一書致殷勤不可得也委教先之陳義甚偉禮文繁縟施之他人可也而僕與公將安取此哉愧感不勝言髙才正學又輔之以家傳沈涵停蓄益大以肆少須俟之卽有褒擢矣某百無一有忽躐據英遊馳之地譬如窶人無故而得千金鮮有不作奇祟者得深卿書意甚憐而教之乃溢於牋牘者皆頌而不規深卿猶爾他人尙安望耶不敢當別駕先生才一再見今已揚旌東上安問必絡繹於塗也所甚喜者又識少公所甚恨者深卿在焉耳

與淮漕

某官以淸介律百吏以忠厚卹祥刑推布徳澤敷錫黎庻列城幸矣顧舊徳宿望上所倚注冝朝夕左右論思獻納某備數於玆猶瞻風采於朝廷也

與舒州王守

龍舒兩淮名鎭治道淸淨民以寧壹甚盛徳也惟梗亮之操純茂之气薦紳仰爲儀表當還本朝增重形勢斂惠一州非其所耳佇慶三節之行賔客之舊當先眾人候見於國門外矣

與淮東吳漕

某輒有白事海陵從事晏鼎元憲之世尙書之侄篤於節義守其家法賢矣久罹憂患甫得此官而遇明使者當路以身受察幸也惟執事激濁揚淸賢不肖無所隱亦惟部有此士似未可以眾人視之也某未見君子敢冒言之罪且安辭

與王越帥

某望元戎軍府一水耳系官於朝莫覩橐兜防纛威儀之盛馳神而已春气漸融伏惟藩屏王室談笑有餘臺候萬福東人受賜日益深厚宣室思賢滋切廟堂俱有裏言趣召來歸匪朝伊夕敢願保綏至和以俟三節之行幸甚

某敢有白事忠州文學江蹈雅有學行齟齬不偶眵昬頭白僅得攝官去冬自三衢徒步入闗已參吏部選亦甞奉祠太一矣適嗣歳多休假待命兩月部中乃告示須由本貫州縣次第保明方應格法勢極狼狽謹取其錄白一宗文書拜呈敢望臺慈亟賜報發庻使覊旅得免滯畱一官得調皆門下之賜也其人勑牒已經部中驗視去介不敢附托並蘄臺照

答劉司戶

甲戌期集才一再見廣眾不容接欵旋各引去於今悵然初亦不知安所居調何官也故尺紙不至左右慕用之誠何自見哉髙義絕倫逺貺翰墨反復把玩若握手相勞苦喜可量耶獨謹厥藏永以爲好

元實之文行不當爲諸侯客豈天欲厚所養而邅其進耶潯陽江文追尋昔人感慨處政自可以資弄筆亦何有不快於一出入息頃哉願少遲之當有爲元實稱於朝者

於湖集卷三十六

欽定四庫全書

於湖集卷三十七

宋張孝祥撰

尺牘

董緫領【蘋】

某伏防損教華寵仰荷睠予三復感著京口重鎭宿師如雲恩威流行形勢增雄賢於長城逺矣惟是潛藩舊賔末登侍從者執事等一二人耳此豈久於外寄哉況玆明試備著勲績所當褒擢爲奉使典州之勸又非獨以恩舊用也式遄其歸副此羣徯

虞並父

某自甲戌期集一見君子卽爲萬里之闊𨿽聲迹差池藐不相聞然意气相傾殆若朝夕與遊處者再來中都多見蜀士談道文行器識之偉且言渠州之政爲西南二千石最念當何時見之居悒悒也屬聞大臣論薦於上有詔徵還旦旦以望舟虞之臨期與朝士大夫爭先快覩旣審至國門復以微志滯畱欲遣問訊因循未果昨在掖垣知賜對有日方喜神明淸復對敭寵靈忽奉誨告陳義溫宻褒稱過情某拜嘉不獲辭有愧而已凡蜀之士文徳名世者自漢以來何代無之本朝獨盛頻年尢輩出而吾同年兄又蜀人甲乙推者伏想發揮逺猷克合上防遂躋淸切某托契不薄與有光焉謁制是縻無緣造請朝路邂逅瞻際有懷並須靣致

張大監

歳晏苦寒共惟神扶偉榦臺萬福伏念某二年中都數獲款侍仰防篤宗盟之契奬予非它人比感激恩義銘鏤不忘大監尊翁以老成舊徳儀刑本朝乃慕從赤松子遊褰裳去之寓直祕府均逸閒館髙名全節照耀宇內惜乎上東門外祖席不張洛陽丹靑未傳繪筆爲闕文也豈諸公貴人欲挽畱行軒未遽許遂終然之志姑以是致意也耶一自請違己再旬浹尊信道徳惓惓蚤莫卽日某錄錄官下爲貧茍祿無可言也日望詔起慰此徯佇

代揔得居士回張推官

某承諭宗盟深悉雅意某家世歷陽之東鄙自先祖始易農爲儒或云唐末逺祖自若湖徙家蓋文昌之後文昌諱籍見於唐書烏江人也紹興初某宦學吳中拜識司勲以先人與司勲有鄕裏學校之舊寔父執也遂拜司勲視拜叔父之禮亦猶曲江通燕公之譜系云爾玆承嘉命敢不奉以周旋也

胡帥

屬者公在新安甞因還使寓一紙書異時公易鎭淝水某家在歷陽於公爲部中民乃未能奏記典籖先辱下教以感以媿卽日不審臥護邊天相忠勞臺動止萬福孝肅公一代偉人名蓋海宇其忠言嘉謨旣已行之當時補衮職而起民病遺槁所傳又當使凡爲士大夫者家有而日見之乃今先生所以發揮之意有在於是於名教甚惠某亦與拜賜幸矣編修所載王定國甲申雜記一事寔某錄以遺潘思濟恐欲知也先生政聲流聞行矣召歸更乞視時節宣埀副傾禱

淮西吳漕

某側聞鄕裏耆舊誦說執事之政嚴而不苛寛而不弛吏畏民愛從容辦治某愚不知古不知西京所謂循吏定能如此否屬者朝廷深知歷陽治行謂此兩淮凋獘之民欲拊摩生聚之必得豈弟慈祥如門下者朝廷取二千石髙第趣建外臺俾專刺舉昔之聨壤地者今受察下執事簡注深矣伏惟君侯推所以惠歷陽者惠兩淮之民又將以惠兩淮者惠天下天下幸甚昔者某是部中受賜一人之數今猶昔也伏惟執事尙終芘之大人家毗陵以私幹蹔至某官下謹自具啟狀

某比承擢自守藩將漕兩淮惟玆西州久孚惠政不勞設施坐以無事某也托芝蘭之契修桑梓之恭嘗附啟緘少陳贊喜今計闗徹矣

某晚出寒鄕誤防防擢爲郎滿歳遽躐殿防寔繄推揚褒寵訖用臻此辭不獲命踧踖靡遑重勤賜教禮文繁縟益深感著薄遽占謝未盡萬一

淮鄕百戰之餘𨿽朝廷委曲調護然瘡痍迄未平也矧玆歳雨暘不時農末俱病夫欲輕徭薄賦振廩勸分布宣寛大之恩類非俗吏所能非執事尙誰望也仰恃末照輒敢肆言亦明使者周爰咨諏之意乎恐懼而已

蔣烏江

家君頃掾海邦寔獲事先公莫府又從公家諸父遊甚厚小人於門防不爲無事契也平昔未遂識面而今玆乃得公爲吾父母國之宰抑何幸耶方念遣書竟先委教意親禮縟非所宜得感愧而已

烏江罹頃歳防盜視它縣尢酷遺民當平時百一二歳輸王官才吳中中人一家產而往者置吏數不良更侵漁之益不聊生矣天其或者否極則泰而執事寔來下車屬爾而仁聲義气已敷與旁薄於百里之內可賀也上方深詔中外舉縣令之最以勸願執事勉之而已無替其初勿謂烏江逺而有不聞幸甚

某比得家君書具道長者調護之意甚厚感著亡斁政成事簡亦復有追遊之樂否項亭面山枕江四時風煙皆可以寓目若湖渺漫百里方舟載酒不減水鄕勝處異時民與官不相安則此地皆愁嘆呻吟之迹今日賢令尹過之何往不冝也

與黃監廟

某昨者伏防某官不鄙夷之臨顧甚寵且獲略聞議論之英發感服亡諭奉告又教以藥石益用嘆仰蓋某以爲旦莫之憂者惟執事同之武陵始不知其悍驕如是退乃得其顚末方此料理則諫省旣奏防矣勢當復更定也未遽西去否儻尙再見何喜如之侍傍願致下悃此紙勿以示餘子甚幸

定海趙丞

某毎聞親庭稱賢得之仲父尢詳也中間來朝蒙訪尋適以齋祭不得一見至今歉然遡風長懷有辭莫謝旣辱鄕裏末契而捨弟復得聮姻魏公侍郎之家益托餘光喜可知也承己及行且代歸何當此來冀遂款宻區區並須傾盡

髙應辰

某寒鄕晚出內視歉然不知何以受知丞相而驟玆特達成就之共惟此恩不可論報不可稱載意者七兄以某辱在末契愛忘其醜侍坐之間甞借餘論有以薦進也自冒恩除粵今由昔恐懼踧踖又不果詣光範稟謝長者乃貽書問勞益用慚感伏念不獲命也已將終始覆護之者捨師門尙安歸耶應辰念之

李文授

某欽服參政名徳師表一世家法修明昆令季彊而執事好學自立又八龍之無雙者也蓋欲納交未敢耳昨從範道左右過相推與頗傾意气某何自得此感慨不忘也屬有謁制無緣造門休沐之日願賜臨焉

監司

主上奬用仁術敷求民瘼故出節遣使循行郡國吏自二千石咸受察焉執事以通才正學肅將明命宣上徳紓下情海山幽阻之民如在輦轂嗣聞賞最趣還漢京發所蓄積以禆遺忘幸甚

某寒鄕晚出獨學寡聞備數省闈日虞顚躓敢圖誤寵擢寘殿防靡獲懇辭若爲稱塞伏惟門下旣已委曲推與訖用臻此復當藥石傾盡俾免於戾幸也

某伏防逺遣騎吏馳貺書幐辭采絢麗防趣粹宻溫其如徳範之美使人意消矣獨愛忘其醜褒稱過情藐然陋質豈堪黼黻愧感無以諭謝也

帥臣

長樂軍府之盛甲於諸鎭地以古雄寄以逺重某官櫜兜防纛長玆成師兵政整暇治道淸淨隱然金湯中夏震疊佇觀疇庸歸侍帷幄丕振賢業益尊主威幸甚幸甚

謝景思

屬者某官防朝漢京奉萬年之觴某數望見於殿門𨿽接侍闊疏然一瞻徳範固使人意消矣使節還臺坐閱晦寤寐緒風西鄕獨寫

某始學操筆時侍禦者固以文章議論爲英俊稱首翺翔中都風采暴然今爾許時矣而猶爲此官可爲永嘆上方兼覽賢豪追錄勲舊人門並用非公誰冝行有裏言也

某待罪省闈日增愧懼豈期假寵躐侍殿防此必諸公長者遊談過助轉而上聞故有是也第獨學寡陋而冒論思之職將何以稱塞明詔惟無遐心而有以吿之又幸也

某防防遣騎馳貺華緘粲然黼黻下賁孱懦斯榮也秪以重其愧也不腆之文謹以薦意匪敢爲報願賜觀焉

趙南安

執事以諸王孫與寒畯角逐取科第赴事功今五十年矣而猶爲二千石公論稱屈時方急賢公卿薦引無虛日卽有裏言也玆承積閥閱賜三品服章服與徳對是可貴也無緣敍慶但切馳情

妙喜

賢上人歸具書因循久不嗣問瞻仰良極卽日不審何如伏惟於慈悲願海爲大津梁淸涼寶山散甘露雨有識無識隨見隨聞悉皆濟度悉皆解脫弟子無緣頂禮徒勤善頌謹狀

於湖集卷三十七

欽定四庫全書

於湖集卷三十八

宋張孝祥撰

尺牘

左相送禦書奬諭

某微賤不肖早上輒冒齋斧之誅敢以奬諭石刻爲請重防某官恩慈下及卽日分賜共惟聖君衮字之褒所以發揮元宰天人精粹之學昭示萬世某何者廼於私家獲藏別本榮先焜燿里巷增輝卽容躬詣鈞屏敍謝仰祈鈞照

左舉善

先生在西湖煙雨中與南北兩孱顏晤語而小人坐塵海此仙凡殊途也猶且寄聲相勞苦此意豈可忘哉明若得暇當走隱居又須遣西子濃抺而迎前復淡妝則難行矣

江季通

辭奉名誨坐閱歳時瞻遡惓惓有懷莫寫浙河東西可朝發而夕還也書幐闕然夫復何托獨相與傾意气則固若同席接膝之宻頗亮此意否

季通人物學術當亟登館閣而猶爲此官豈天將厚其所養故遲之耶退食雍容專意已事防演迆不可涯涘使人望而嘆耳

某防示書辭甚厚第牋啟過禮未敢祗命同年義均兄弟而復有此耶豈如上林子虛姑借此騁辭乎不然則繆敬而欲其疏耳某不敢效執事之失輒自削去非簡也自玆仍望以幅紙爲約

都吏部賢知賢也某豈敢開薦口姑欲贊都公得士繼此當作記累左右

張侍郎

侍郎自布衣以道徳文章師表天下又卓然以公輔之望歸先生者餘三十年矣大而不容身屢挫而道益伸今𨿽裏門宴居朝野善類恃公以爲主盟敢乞精護寢興埀副蘄鄕

某童無所識皎然此心願以身自托於門下庻幾不爲小人之歸惟古者弟子所以承師之義未甞以書傳也今乃一再拜教溢於牋翰顧皆非某所冝得於先生者蓋未嘗承顏接辭則冝先生之不知某也先生儻有收拾之意繼今以往請受命

磨勘謹馳納初欲就此積閱再下朝奉郎旣料理矣而來使踵門云先生今受告當以表謝索此書亟某不敢復畱文書復來願以見諉也

興國章守

某皇恐春夏之間使者防朝漢京某數以望見爲快彌時曠於馳問坐有傾遡所臨逺在江表介於大都隱然爲長雄者以人重也方今急賢計有裏言惟冀崇衛以湏召節

吳尉

某獲與春卿同登科第又得從執事遊𨿽未暇朝夕晤言然意气相傾則如平生驩矣瑰偉之辭永以爲好時一把玩如見徳人也何當再集遡風獨寫

執事潛心正學志其逺大至於翰墨餘事猶超軼絕塵如此眞吾黨之士所敬畏者而損書云云猥相爼豆大過所望又不敢辭有愧而已匆匆修報言不盡意

臧宰

洪左史於人謹許可獨稱執事之賢不容口士大夫黟來者又皆道撫字慈惠之美願托從遊久矣何當胥防遡風獨寫

朝廷方畱意縣六百石戒飭奉使典州使以最聞有如治行正當舉以應詔何尙未聞也

張仲固

某昨者公在寶婺一書往來久不嗣音但有愧悵某疏逺忽蒙恩除躐據通津此鼓鐘饗鶢鶋也豈平生故人揄揚過實轉而上聞耶貽書甚寵尢見交遊相予之意獨以頌不以規非所望耳薄遽未盡謝意伏惟恕察大資政歸老於家子弟固將寵焉矧某官學行志業自爲羣儒稱首儒先學宿皆所推讓其擢用固無疑矣而召節尙稽所未諭也

代揔得居士與魏彥誠

某請違徳誼欲忘歳月昨者執事初還位著馳書贊喜伏防報教所以崇篤眷撫之意溢於牋牘區區感銘屬防輩聚防光黃之間被防督捕孟冬首途此月旣望乃歸坐此疏於嗣間顧尊鄕之心則不然也伏冀埀察主上深念淮壖之民生聚教訓有年數矣而疲瘵之俗迄今未蘇乃眷北顧以執事專刺舉撫綏之任伏惟開濟之資追紹前輩豈弟之政爲時吏師斂而施之一方直餘事耳而某也乃得分末光丐餘潤以免於戾其何幸如之伏惟財幸

徐給事

某皇恐死罪因循遂疏問訊但得之往來之人先生旣遂雅志意況益佳微恙滋以平復父子相視喜慰抃躍一再從養正書中獲聞動靜尢以釋懷卽日秋气淒厲恭惟宴坐觀物神扶耆壽臺萬福天子傾心以湏大老引疾屢辭迄遂掛冠之髙樞極久虛人望彌屬願臻六气之和以俟黃麻之吿也某爲郡旣無善狀而水災橫被數州一目千里饑民不溝壑卽爲盜必矣控請於朝乞閣官稅旣荷恩許但常平帑廩已竭仰哺之人無數去麥秋甚逺其將何以濟此也邊報無它吳中亦復觖秋田之望柰何親庭已自具書侍見未期伏乞導迎鴻祉倚須枋用

賀參政

仲冬之月常具札子仰千鈞聽負罪屏處不敢時以姓名自達惟是區區尊依盛徳慕用恩紀朝夕於心未始間斷歳律行盡恭惟旄麾在道天相忠賢鈞候動止萬福參政先生全名髙節照映中夏揚歷三朝聖天子深所倚賴肆攽明命往聘殊鄰將使中原遺老瞻望馬首益堅思宋之心天下幸甚某出入門防積有年數獨恨不得充傔從效奔走引睇行府神爽飛馳政此苦寒敢乞爲宗社生靈加衛啟處亟聽來歸大人昨防朝廷委捕黃賊今遂擒馘而歸但日來所聞北耗政爾紛紛伏想廟算自定應之有餘某官歸期必在三月載筆爲誰或云曽中躬亦在行途中可以陪燕譚也子云近甞得書甞至舟次迎拜否

徐左司

某自頃拜書候使節之歸旋卽侍親來宣城異縣客寄憂虞萬端杜門不敢與人事接是故久疏遣問忽拜眞帖之貺亹亹數百千言駢珠疊璧窶人之所未識又得之於畱落放廢眾人躪借之餘有懷感著當如何哉麥秋欲晴旣晴輒雨不審去天尺五臺候起居得何如伏惟參釐萬防嘉政美澤陰被宇內冝有福祥來相君子某屏迹諸況如前所云但得水菽足以養親藜藿足以蓄妻子無諸病則已官屋𨿽敝然某遂假以爲逐臣之居恐復有以爲罪者環視茫然不知所計長者將何以教之也彌綸中臺亦旣更歳華問休暢善類引望大用猶稽此何爲耶吾儕小人尢日日以冀也長公浙西之除直爲歸覲之階耳方丈比得書手足之戚殊不能堪畿右之行得免長者必賜調護也瞻望雲霄邈然未有侍見之日仰乞爲斯文崇養亟聞除目之播

某鄕來奏記已而郵筒拜初冬所下教政以大人去官因循不辦治報愧惕漠北之還聞諸道塗長者盡得其要領以復於上伏想廟論必已制勝於萬全然則在我之防彼爲之先耶往者大人效官邊陲二年其久敵之情僞知之爲詳屢以所見聞於朝獨以疏逺不賜省察耳今玆放逐尙口乃窮豈敢復有云也諸賢輻輳來廷彊國尊主眞成餘事如某輩得一防躬耕自食其力父子團欒畢命丘樊它何敢知耶伏惟長者尙憐其情而照之

於湖集卷三十八

欽定四庫全書

於湖集卷三十九

宋張孝祥撰

尺牘

劉兩府

某幸甚昨者江行遂獲進拜棨防恭惟領軍開府相公道徳勲業蟠際天地內洽艸木外綏邊逺中興以來一人而已況珠幢玉節奉詔東下先聲所曁山川震疊賔客如雲冠蓋相望士於玆時蘄一望塵而拜猶恐無因而至前某也晚出不肖又方放棄湖海持刺修謁亟防賜見溫顏頋接已過涯分旣又親屈英衮從以千騎訪之於寂寞無人之境經綸之成謀宏濟之英略開示防繹了無疑間卓乎偉哉弗可及已甞病玆世峩冠結綬車載斗量皆齪齪爲身謀不足與共事無彊人意者自承侍相公以來於今十日竊自慶抃乃知名世篤生人傑湛乎淵渟崒乎嶽峙至於得時而行雷厲風飛桑蔭不徙大功克建則亦斂然退托於不能之地弗以一毫畱胸次求之古昔有道之士從容應世如此耳卽日不審次捨何地上思見公與百執事都來士女望公之來何啻渴饑恭想小畱鎭江亟以介圭去朝帝所區區有懷顧非筆舌所能宣盡姑致歸鄕之意仰兾憐察

代揔得居士與葉參政

某仰惟相公昨者登貳西府有識之士固已相慶知相公非茍冨貴者得時而行必大有以慰中外之心旣而又相慶曰敵之情僞深矣相公親渉其庭且究知之將爲上盡言於是相公來歸天下傾耳以聽乃七月丁酉相公進長樞庭而郵置所傳相公避遜之章所以復於上者蓋卓然以今日之事自任又傳聞相公歸自北鄙卽於昕朝力陳機防之不可失敵患包藏冝深爲備天聼旣回國勢自尊帷幄所籌防不慰愜社稷幸甚生靈幸甚竊謂朝廷狃於和議將二十年小大之臣以兵爲諱軍政不修邊備闕然長淮千里東南恃以爲藩籬者一切置之度外而彼晝夜之聚鏖凶嘯毒未嘗南鄕而忘我自去春場廢朝廷始聳然知敵意之所在將深圖之而上下議論或未然一日復一日又至於今今事廹矣天其或者將遂悔禍貽我宋中興之基於萬斯年用是降大任於相公當是責也左丞相湯公忠貫日月精慮防一食息之頃未嘗不憂念國家未嘗不埀意人物而往時諸賢人各有心或未知同寅協恭以濟鴻業今天付相公以此事上意如此天意如此相公之與湯公詎可不深鑑往事惟和惟一以共圖休功也哉伏惟相公深念之饑者易食渴者易飲中原之人困於暴虐困於旱蝗困於力役死者比屋矣遺民思宋之心如遭水火而望救援其勢已急千載一時間不容髮伏惟相公深念之紹興初諸將用兵淮上亳泗徐沂之人簞食壺漿以迎我師師退敵復取之卽盡屠其人以泄憤怒然民終不悔它日我師至焉其迎我如初去冬蔣州王防但假托本朝名字淮北之人信以爲然自蔡頴至於河北尅期響應防防敗獲事𨿽不克然以此可見吾民之心今我以一旅之眾渡淮則彼之鋤耰棘矜皆爲吾用建瓴破竹莫捷於此獨恐朝廷憚於先發耳伏惟相公深念之王戚李三將忠勇自力義無返顧然發縱指示必惟其人冝得大臣一其節制事當豫定若必待敵人猝至而後爲之應將無及矣伏惟相公深念之今日議事之臣翫歳愒日以相公與左丞相之所建立爲不然者以十人而九秋冬之交敵或未動則是議者必雜然謂邊頭本無事湯公葉公過爲之謀又將自怠以弛吾備以挫奮義者之心患將益深悔且噬臍伏惟相公深念之某憂患摧傷之餘所欠一死登相公之門蓋自蚤歳晚節末路獲備使令受任之地寔在窮邊平生志願庻其少見於此去歳單車赴古蔣適丁【闕】市之變已而防防攝帥除漕某生長淮甸知敵之情必不但巳日夜究心心思爲之憊蓋嘗縷縷白之廟堂至於十數丞相湯公深以爲當然而某人防望輕動輙齟齬或者反以爲罪坐淹歳月徒自慨嘆今者相公旣專宥宻之寄深思熟慮日不暇給將以戡外侮而隆內治於斯時也竹頭木屑皆所不棄況如某受知之深者哉父子百口畢命驅馳指天誓心防有二事伏惟相公憐而察之伏紙不勝忠憤激切之情

廟堂札子

仰惟先生於從容無事之時不動聲气爲聖天子建萬世之長策逺視古昔寔所創見一昨丙子詔書旣下𨿽窮山幽谷婦人孺子亦皆感泣蓋所以慰率土之望昭在天之靈杜紛糾之源一視聽之歸再造炎圖端自此日而今而後知遐方之不敢侮我中國諸將之不敢輕我朝廷國勢日隆主威日振而先生之道徳勲名能言之士所不得而稱載也某負罪屏處不得拜伏光範爲天下賀然竊喜恩地茂勲先立使某啜菽飲水槁死巖谷之間猶有榮耀伏惟財幸

湯丞相

某比以本路水災如許饑民無聊復迫夏秋流離道路圜視無策乃卜中元節用道士說肅齋三日醮於府治奏章祈恩二十有五日本路漕司奉堂帖許令檢閣夏稅而得防蓋十六日也恭惟聖天子出神天之本眞應帝王之興起我大丞相以侍宸列仙來居上宰之位乃今蟣虱微臣冒昧有請緑函宵升皇澤朝下埀應如響恩惠濃浹卓異之事實爲創見某與此路數十萬生聚望闕扣頭不知以何仰報帝力與我相公全活之功也幸甚幸甚某在此𨿽極力以治荒政但賑給二事徒有其名無以徧給今獨有修圩一事朝廷所當加意蓋今年圩不修則明年江上無田無田則無民矣修圩借民力民借官給之食以活而常平米旣無餘則圩亦無自而修故今日急先務莫若於江上得熟處廣糴轉江而下積之蕪湖以須水落興工此事參政周丈頃在太平知之爲詳伏望恩地速賜經畫米不欲多得二十萬斛庻可從容集事伏望大丞相念之不勝激切之禱

又劉兩府

某竊瞻國之盛衰必觀諸人望之用捨謝太傅消揺東山雅意丘壑當時議者顧謂安石不起如蒼生何言若大而誇然卒之成肥水之功者安石也裴中立以讒居外兩河諸侯浸滛問鼎中立復相忠者懷而彊者畏人望之用果如何哉自五月來朔方傳聞洶洶豈惟自江以北百姓束檐以待而江淛之間亦復騷然忽有郵書報相公開帥府以號令諸將制冊揚廷恩禮赫奕凡士大夫與夫閭巷之民田夫牧人莫不歡喜奔走更相吿語以謂相公旣用則吾事必濟無復憂矣至於赤籍伍符則又踴躍抃厲以有赴敵致命義無卻顧之意邊人震懾先聲所曁奉頭防竄遺魂落膽嗚乎休哉古未有也恭惟某官不世之功成在旦夕便當肅淸宮禁祗謁寢園某無似庶將載筆後車艸露布以俟獻也

某以久不省祖塋自宣城暫歸歷陽村落一二日復西上矣民間恃相公近在維揚皆得自安惟是民兵一事朝廷憂懼近日復有約束分諸軍田野之人愈更皇恐孔子曰以不教民戰是謂棄之用官井田之法春搜夏苖秋狝冬狩其坐作進退固已閱習而猶曰不教者蓋謂未嘗教之以知禮知義知信知勇如子犯之所云也今之民𨿽坐作進退防然不知乃欲驅之以當大敵民之死不敢自愛萬一沮吾軍勢悔將何及仰惟某官同國休戚知無不言況此淮民又屬戱下敢告相公具以利害達之冕旒將兩淮民社一切罷免豈惟十萬生靈皆出全護脫性命於鋒鏑而緩急之際不誤國事尢其大者也伏惟相公埀情無以某小子而廢斯言熟計而亟圖之無任激切恐懼之至

於湖集卷三十九

欽定四庫全書

於湖集卷四十

宋張孝祥撰

尺牘

辭潭州札子

某伏見邸報某防恩差知潭州伏念某罪戾之迹方自循省大藩謀帥遽先造化曲成之私曷可稱述顧其情有不能自已者輒吐露於相公之前昨者廣西之役不遑迎侍違二年水菽之養一訊往還動湏數月親年益髙時親藥餌人子之心豈獲寧處欲望惻然推錫類之仁稍易江淮間一小壘俾得自效誓當糜捐圖惟報禮控禱僣瀆伏深震懼

劉舍人

某逺去師範屢更歳籥𨿽側聞尺一徵還陟烏臺長道山西掖演綸北門視艸極儒者逢辰之榮事而某也宿負未洗久違牋奏欲以書爲斯文賀莫之敢也追惟疇昔以諸生被奬防懷恩未報引睇雲霄歸依何已某恭惟先生經綸之業得時而用蓋將闓我國家太平之基掌帝之制獨當省署箴補衮闕體闗廟社繄眾人睥睨而不敢發先生回天於談笑之頃中興以來未有此舉也甚善甚盛惟天下自有公論抑某何庸贊嘆某竊承賜對內朝至於移晷君臣契合實啟興運暫卽玉堂之舊將登衮位之嚴成命旣傳孰不鼓舞某辱在門防尢極欣感先生兩宮虛佇百辟具瞻吿廷有期福祉咸萃更冀加衛茵鼎以副天下之望

先生以文章徳業致身而分閫於外有此武功蓋英主側席寤寐將與共圖天下求而不可得者也召節之攽𨿽庸人孺子咸知鼔舞可知公之徳政矣門防之舊嘗共掬澑播灑之役者喜當如何

某罪戾之迹防先生薦進之恩俾主畱務𨿽成規具在可以遵行顧精神之運豈能仰及屢辭不獲皇恐祗命尙俟躬拜師門一一承教臨紙不勝懇禱之極某行役將及近境瞻侍之日端復不逺引領轅門時自抃蹈

劉樞宻

某伏審易鎭要藩升華防殿一面之托不啻九鼎重矣伏惟萬人之英明天子所簡敬豈重湖之地所當暫畱開大莫府寛北顧憂付以萬世功業帝意可以卜見也某不勝宗廟朝廷之慶

某恭承先生經術文章議論名節近世儒宗蓋一二數至於英風義气則千載一人今日廊廟尊安邊壘寧謐折衝之功豈無所自宰席尙虛而君臣之交中外之望如此爰立吿廷恐不容緩應變守文公所優爲者太平之功自此一新天下之耳目矣

朱編修

某敬服名義願識靣之日甚久非敢爲世俗不情語也得劉丈書又見與欽夫書知且爲衡嶽之逰儻遂獲奉從容何喜如之不勝朝夕之望

某昨日方從欽夫約遣人迓行李奉告乃承己至近境欣慰可量欽夫必授館不然當於我乎館也使令輩遣前恐逺來者須更休耳應有委乞示下

風雨畱人尊候復何如登臺詩彊勉不工出師表同上老兄遊山亦須待稍晴未可以遽千金之軀冝自愛惜洪濤際天溺馬殺人將安之耶

某平生慕用豈謂來湘中乃獲解後接款慰幸可勝言懷親遽歸苛畱不得至今慊然人還一再奉賜書感服感服某老者罙動東歸之興比已專介請祠力致懇諸公儻遂得之不旬月去此矣樞庭編摩望𨿽髙然非所以處元晦也意者姑借此爲掀擢之漸耶此間諸事欽夫諸丈書中必能詳言之政逺披承千萬珍護卽登嚴近

敬簡堂記遂煩揮翰眞可以托不朽但堂中之人於敬簡工夫殊未進湏士友不我遐棄時時訓厲之耳欽夫間相從未嘗不矯首奉思也黃君內艱可念仲隆想已趨朝更不作書懷英行已逾月臨行痬作於背甚可念幸而卽愈渠自去歳得渴疾此不可再也

某別去再見新歳懷鄕道義不能忘也自來荊州老者病甚思歸舟楫往來江上不復定處僕亦心志忽忽百事盡廢𨿽如元晦一書亦不暇遣乃兩奉誨教相予之意益勤內省愧惕不但不答書可以爲罪蓋敬簡之功不進它日無以見吾元晦耳某自到官卽請去凡六七最後乞致仕乞尋醫且欲不俟報棄官而歸諸公乃亦相察今復得祠祿矣近制不必俟代者已治舟楫載衣嚢五七日便可離此劉丈之去奇哉偉哉此行至江上當迂數程見之亦約欽夫又不知肯來否欽夫卻數通書定叟將有逺役兄弟不能相捨張仲隆前後五札議論過人皆某所不能言者嘆服元晦闕期已及聞未有幡然之意如何如何某有田在謝家靑山下屋十餘間下俯江流今歸眞不復出矣元晦異時或欲覽江淮山川之勝乘興東遊則僕可以奉從容於梁山愽望慈湖采石之間也此外惟爲斯文珍重

某近因至城西於土中得一碑砆細視之良有刻畫蓋明皇所注道徳經幢也磨治之餘僅可識卽以十夫掘取之其半在土中者甚完字畫非經生所能及已舁寘府中今裝禠一本去欽夫極愛之也經磨治處中有大穴蓋以載他碑者尢古類漢碑並遣上

楊抑之

屬者敷文奏課爲二千石第一乃眷寶庋實先帝謨訓所在陞華更直用報顯庸顧士大夫交口贊慶而某獨不遣賀牘誠以門下於此爲不足道也不識執事尙照其心否

癸未詔書凡今郡太守若部刺史之有治績者其各以敍補侍從之闕伏惟敷文莫冝此選矣尺一趣覲祗在早莫敢以私吿某來歸親傍望建牙所在才數捨未皇具一紙書長者先之愧何可量也冬日邊地寒力不審臺候比復何如公守邊內則能固吾圉外則使逺服歸心羊陸見稱促以此耳但玉闗人老不容不亟召歸伏惟與時禦冝促裝以俟

某晚出叨逾所學未充猖狂妄行以速大戾隆寛貰其九死猶得奉祠旣至濡湏靜掃一室終日危坐以省昔愆它無可言者臨出都時信伯旣維舟矣亦防僮蓋至湖上存勞周渥此意不可忘也解榜見名得來示乃知小失意於上捨然來春自當巍中政爾無用此也

黃子黙

某離長沙且十日尙在黃陵廟下波臣風伯亦善戱矣前日爲子黙作江西後社字茫然莫知所謂至湘陰館中有題壁間二詩急雪黃花度初晴白日村者驚嘆世間久無此作客謂此子黙詩也斂然心服眞可作社頭矣今日見計欽祖又誦數篇益奇蓋辭達於詩渾然天成風行水波偶入聲律非今之詩山谷之詩也幸甚斯文未墜於地時夜將半呼僮張燈作此紙且致怨於不我教又聞有李東老者詩亦佳獨不能以數句爲僕北歸篋中裝耶儻不棄願馳一介送似欲誦之於嶽陽樓南樓寒溪西山也

於湖集卷四十

欽定四庫全書

於湖集附錄

張安國傳

孝祥字安國歷陽烏江人籍之七代孫邵之從子也讀書一過目不忘下筆頃刻數千言年十六領鄕書再舉冠裏選紹興二十四年廷試第一策問師學淵源秦熺之子塤與曹冠皆力攻程氏專門之學孝祥獨不攻考官魏師遜已定塤冠多士孝祥次之曹冠又次之髙宗讀策皆檜熺語於是擢祥第一而塤第三禦筆批云議論確正詞翰爽美冝以爲第一在廷百官莫不嘆羨都人士爭錄其策而求識靣授承事郎簽書鎭東軍節度判官先是上之抑塤而擢孝祥也秦檜已怒旣知孝祥乃祁之子祁與胡寅厚檜數憾寅且唱第後曹泳揖孝祥於殿廷以請婚孝祥不答泳憾之於是風言者誣祁有反謀詔系獄防檜死上郊祀之二日魏良臣宻奏散獄釋罪遂以孝祥爲祕書省正字故事殿試第一人次舉始召孝祥第甫一年得召繇此初對首言乞緫覽權綱以盡更化之美又言官吏忤故相意並緣文致有司觀望鍜鏈而成罪乞今有司卽攺正又言王安石作日錄一時政事美則歸已故相信任之專非特安石臣懼其作時政記亦如安石專用己意乞取已修日曆詳審定正黜私說以埀無窮從之遷校書郎防芝生太廟楹百官賀畢或獻賦頌孝祥獨上原芝一篇以諷之時儲位尙虛以大本未立爲言且言芝在仁宗英宗之室天意可見乞早定大計髙宗首肯遷尙書禮部貟外郎尋爲起居舍人權中書舍人初孝祥登第出湯思退之門思退爲相擢孝祥甚峻而思退素不喜汪徹孝祥與徹同爲館職徹老成重厚而孝祥年少气銳往往淩轢之至是徹爲禦史中丞首劾孝祥姦不在盧杞下孝祥遂罷提舉江州太平興國宮於是湯思退之客稍稍被逐尋除知撫州年未三十蒞事精確老於州縣者所不及孝宗卽位復集英殿修撰知平江府事繁劇孝祥剖決庭無滯訟屬邑大姓並海嚢槖爲姦利孝祥捕治籍其家得谷粟數萬明年吳中大饑乞賴以濟張浚自蜀還朝薦孝祥召赴行在孝祥旣素爲湯思退所知及受浚薦思退不恱孝祥入對乃陳二相當同心戮力以副陛下恢復之志且靖康以來惟和戰兩言遺無窮禍要先立自治之策以應之復言用才之路太狹乞愽采度外之士以備緩急之用上嘉之除中書舍人尋除直學士院兼都督府參贊軍事俄兼領建康畱守言者攺除敷文閣待制畱守如舊防金再入邊孝祥陳金之勢不過欲要盟宣諭使劾孝祥落職罷復集賢殿修撰知靜江府廣南西路經略安撫使治有聲績復以言者罷俄起知潭州爲政簡易時以威濟之湖南遂以無事復待制徙知荊南湖北路安撫使築寸金堤自是荊州無水患置萬盈倉以儲諸漕之運民徳之請祠防以疾終卒孝宗惜之有用才不盡之嘆進顯謨直學士致仕年三十八孝祥俊逸文章過人尢工翰墨嘗親書奏札髙宗見之曰必將名世

又宣城張氏信譜傳

公諱孝祥字安國學者稱爲於湖先生本貫和州烏江縣唐司業張籍七世孫祕閣修撰金國通問使邵之從子父祁任直祕閣淮南轉運判官紹興初年金人逼和州隨父渡江居蕪湖升仙橋西時公甫數歳豫章王徳機一見而奇之遂許以女焉防敏悟書再閱成誦文章俊逸頃刻千言出人意表轉運公嘗面池築室爲讀書所池故多蛙公以硯擲之聲遂永息人咸異之旣貴卽以禁蛙名其池年十六領鄕書再舉冠裏選紹興甲戌廷試擢進士第一時年二十有三策問師友淵源秦塤曹冠皆力攻程氏專門之學公獨以程氏得孔孟之緒先知貢舉湯思退已定塤魁多士帝讀其策皆檜語復自裁擇乃首擢公親灑宸翰議論堅正詞翰俱美先蕪湖東境有龍穿岸騰空風雷夐異須防云霓五彩光燭百里江山掩映如錦及捷聞人咸謂慶雲爲公之先兆云先是嶽飛卒於獄時廷臣畏禍莫敢有言者公方第卽上疏言嶽飛忠勇天下共聞一朝被謗不旬日而亡則敵國慶幸而將士解體非國家之福也又云今朝廷寃之天下寃之陛下所不知也當亟復其爵厚卹其家表其忠義播吿中外俾忠魂瞑目於九原公道昭明於天下帝特優容之時公尙在期集所猶未官也秦相益忌之初授簽書鎭東節度判官防公事轉祕書省正字故事殿試第一人次舉始召公第甫一年得召對勸帝緫攬權綱以盡更化之美又言官吏忤故相意並緣文致有司觀望鍜鏈而成罪乞令有司卽攺正之復言王安石作日錄一時政事美則歸已故相信任之專非特安石臣懼其作時政記者亦如安石專用己意乞取已修日曆詳審是非正黜私說以埀無窮從之遷校書郎勅兼國史實錄院校勘防連歳芝生太廟楹百官表賀時儲位尙虛公獨上原芝篇以諷之其略曰惟大本未立社稷宗廟亦靡克寧饗又曰在仁宗英宗之室天意可見乞早定大計髙宗覽之首肯再三舉朝稱誦遷尙書禮部貟外郎尋爲起居舍人權中書舍人初公與汪徹同館職修先朝實錄徹老成畏禍務在磨稜公少年气銳欲悉情狀往往淩汪徹謂曰蔡中郎失身於董卓故不爲君子所與公曰顧自立何如思退聞之不恱於徹之言至是徹爲禦史中丞乃首劾公等姦不在盧杞下遂罷提舉江州太平興國宮祀尋除知撫州事臨川詰卒趨刼庫兵一時鼎沸官吏屏迹公單騎馳赴軍中諭列校曰汝曹必欲爲亂請先殺太守僉曰不敢惟所給未敷耳公卽手諭眾卒聽命者待以不死隨取金帛以次支給摘發數卒叱之曰倡亂者罔赦立命斬之眾校俯伏不敢仰視闔城宴然事聞帝極嘉奬時年未三十蒞事精確𨿽老於州縣者所不逮也孝宗卽位除集英殿修撰知平江軍府事提舉學事賜紫金魚袋平江乃臨安藩屏寄任匪輕公扶植善類鋤抑彊暴判決如流庭無滯獄屬邑有大姓煮海嚢槖爲姦利怙勢作威禍延郡邑公捕治籍其家得粟數萬斛明年吳中饑乞賴以濟張魏公還朝乃首薦公召赴行在入對勸帝辯邪正審是非崇根本壯士气因痛陳國家委靡之獘且靖康以來惟和戰兩言遺無窮禍要先立自治之策以應之又陳二相當同心協力以副陛下恢復之志復陳用才之路太狹乞博采度外之士以備緩急之用上嘉之除中書舍人遷直學士院俄兼都督府參贊軍事時魏公欲請帝幸建康以圖進兵復薦公領建康畱守湯思退言攺除敷文閣待制畱守如舊及魏公罷判福州宣諭劾公爲黨落職初轉運公築歸去來堂領太平州事王侯秬更爲建狀元第慶雲接日者見之謂將不利於金人至是果符其言且自渡江以來大議惟和與戰魏公主戰湯相主和公始登第出思退之門及魏公志在恢復公力贊相且與敬夫志同道合故魏公屢薦公遂不爲思退所恱或者因公召對要先立自治之策以應之等語謂公出入二相之門兩持其說豈知公者哉思退竄仍復集英殿修撰知靜江府廣南西路經略安撫使治有聲俄攺知潭州權荊湖南路提防刑獄公事爲政簡易時濟之以威湖南遂得以無事有婦不宜於夫夫商而歸婦爲具食食已卽死其舅姑以爲婦殺之無疑渉三獄而婦不伏公親鞠之婦泣曰實無此志顧食有魚肉以鋏承之鋏固在也公命取鋏復魚肉以飼犬犬斃因詢士人謂湖外有蜈蚣盈尺一遇食卽殺之公命索婦所果得蜈蚣盈尺仍取魚肉飼犬復斃事立爲之平反婦誓祝發以報眾大恱服防敬夫定夫扶魏公柩至州境不能入蜀公爲營於屬縣寧鄕之西遂與敬夫講性命之學日夕不輟築敬簡堂以爲論道之所而四方之學者至焉公自篆顏淵問仁章於中屏晦庵南軒各爲詩文以記之尋復待制徙知荊南荊湖北路安撫使荊州當敵騎之衝自建炎以來歲無寧日公內修外攘百廢具興𨿽羽檄旁午民得休息築寸金堤以免水患置萬盈倉以儲漕運爲國爲民計也乾道五年己丑偶不豫遂力請歸侍親疏凡數上帝深惜之進顯謨閣直學士致仕南軒爲文以餞之荊南士民哭送登舟仍給小像祀於湘中驛南軒爲之贊旣歸蕪湖凡縉紳之士莫不晉接宗戚渡江而貧窘者公輙賑之新觀瀾亭以集同志講論之餘徜徉山水寺觀臺榭吟詠殆徧而悉爲之題識蕪湖都水陸之衝舟車輻輳民甚苦之屢籍公爲之庇令邵宏淵擁兵還鎭所過市肆皆空蕪民甚恐轉運公與淵有識公作書以逆之至則自糴米數百斛父子著紫衣乘使者車犒師江上眾得餉揚帆而去遂秋毫無犯丞袁益之迎至江滸士民夾道指日誇艶庚寅冬疾復作遂卒卒之日商賈爲之罷市兩河之民惶惶如失所恃帝聞之惜其有用才不盡之嘆公性剛正不阿秦塤同登第官禮部侍郎一揖之外不交一言尢工翰墨嘗親書奏札髙宗見之曰必將名世詩詞雄麗尢工古調有於湖集四十卷嗟乎惟公起布衣被簡遇入司帝制出典藩翰議論風采文章政事卓然絕人歷事中外士師其道吏畏其威民懷其徳所至有聲柰何筮仕之初見忌於檜旣而不恱於湯旅進旅退向使得召行道天錫永年斯世斯道之寄經天緯地之才當必有大過人者卒不能究其所施賫志以沒惜哉參知政事孝伯世稱賢相孝曾以節義聞孝才孝章以文學著公之諸兄弟也賢才萃於一門公實有以啟之子太平公易簀時方髫年從諸父徙宣城旣而從事素書合門防不克磨勘者二十年今皇帝登極建元始得防例選授登仕郎孫永通今授承事郎委予以傳以余嘗得侍公且生則同鄕徙則同邑知公之深也義不忍辭因摭實所聞而次序之以備觀風者之采云紹熈五年甲寅歷陽居士陸世良書於蕪湖介淸堂

宋官誥八道

初補承事郎授鎭東簽判誥

勅賜進士及第張孝祥朕勅天之命夙夜祗懼玆親策多士於庭爾以正對發明師友淵源之義深契朕心擢冠羣英僉言惟允授爾京秩贊畫輔藩此我朝待掄魁彛典也往欽初命益務培養器業將於此乎觀可補承事郎特差簽書鎭東軍節度判官防公事奉勅如右牒到奉行紹興二十四年十一月十日

轉宣教郎誥

勅承事郎守祕書省校書郎兼國史實錄院校勘張孝祥朕順古道率由舊章聖繼聖明繼明共仰列宗謨烈之美疑傳疑信傳信尙稽諸儒論譔之功固知放失之多蓋亦顯承之缺是在武丁之孫子任亦匪輕乃資叔向之春秋言皆可考成功惟允褒律宜優爾學有淵源詞尙體要老氏藏室聨輝奎璧之間曽史策名補藝炎興之際用己志鋪張而不詭合諸儒褒貶以爲功比及三年可傳百世有晉王虞宋徐沈之善無丘荀袁髙韋劉之譏卓識所資凜著一王之法奏篇旣訖聿嚴六閣之藏論賞詔功陟明有典爰霈丹宸之渥申躋文右之階揚鴻烈而章緝熈旣籍發揮之力率純徳以勵忠孝尙堅報稱之心可特授宣教郎依前祕書省校書郎兼國史實錄院校勘奉勅如右牒到奉行紹興二十七年正月二十日

除祕書郎誥

勅奉議郎祕書省校書郎兼國史實錄校勘張孝祥漢之藏書天祿東觀命馬融劉向爲郎至唐則掌四部圖籍有三人焉非第一流曷稱玆選爾以經術之淵源負掄魁之聲望曵裾冊府校讐甚優秉筆史筵討論靡倦爰命進典中祕以倡斯文異日玉堂承明皆權輿乎此可依前奉議郎特授祕書郎兼國史實錄院校勘奉勅如右牒到奉行紹興二十七年三月十六日

除著作郎誥

勅朝奉郎張孝祥承明金馬漢家著作之所也【後闕】

除禮部尙書郎誥

勅朝淸郎張孝祥本朝除郎之路𨿽廣其要有三曰館閣曰寺監丞曰監司郡守近自列聖以來郎非監司郡守不可得𨿽然豈所以待掄魁者乎爾以淸文奧學崇論鯁議對策大庭朕嘗親擢以冠多士入儀班著夙稔直聲行己非燐緇立朝有本末朕未嘗不懷其賢也去把郡麾又淹家食起之槃澗俾佐秩宗於是得一佳禮部矣潔齊以俟朱袚方來可依前朝淸郎特授禮部尙書員外郎奉勅如右牒到奉行【年月闕】

轉朝散大夫誥

勅朝奉大夫新除儀司郎官張孝祥等生民立君旣尊居於大寶惟辟作福斯溥錫於湛恩玆予一人踐阼之初亦爾羣臣委質之始粵從京秩遞進華階臣事君以忠宜勤厥職官量能而授任嗣選爾勞張孝祥可特授朝散大夫行尙書儀司郎官奉勅如右牒到奉行隆興元年三月一日

陞中書舍人直學士院誥

勅朝奉大夫充集英殿修撰知平江軍府事提舉學事張孝祥鳯掖演綸進渉玉堂之漸鸞坡入直尊居鈴索之嚴矧惟翰墨之司專掌絲綸之職念玆榮選必屬洪儒爾學窮閫奧文冠掄魁治道敷陳洋洋晁董之對皇猷潤色渾渾虞夏之書屢柄郡麾久膺閣職玆緣西掖之班延入北門之直啟沃謀猷鬯典謨於三代發揮詔命新瞻聽於四方往服寵章永堅素守可依前朝奉大夫陞中書舍人直學士院奉勅如右牒到奉行【年月闕】

除祕撰攺知潭州權荊南提刑誥

中祕藏四部書班髙論譔外臺奉三尺法職重澄淸式表儒猷以華使指原任左朝奉大夫充集英殿修撰知靜江軍府事提舉學士廣南西路兵馬都鈴轄兼本路經略安撫張孝祥卓爾不羣之意气裒然魁選之科名鳯尾批綸見稱古授之敏螭頭載筆方徯直前之猷【後闕】

陞顯謨閣直學勅黃

尙書省牒朝議大夫敷文閣侍制荊南荊湖北路安撫司張孝祥牒奉勅依前朝議大夫陞顯謨閣直學士致仕牒至準勅乾道五年三月三日

張南軒贈學士安國公敬簡堂記

歷陽張侯安國治長沙旣逾時獄市淸淨庭無畱滯以其閒暇辟堂爲燕息之所而名以敬簡顧謂某曰僕之名堂蓋自比於昔人起居之有戒也子其爲我敷暢厥義某謝不敏一再不獲命因誦所聞而言曰聖賢論爲政不曰才力蓋事物之來其端無窮而人之才力𨿽極其大終有限量以有限量應無窮恐未免反爲之役而有所不給也吾子於此抑有要矣其惟敬乎蓋心宰事物而敬者心之道所以生也生則萬理森然而萬事之綱緫攝於此凡至乎吾前者吾則因而酬酢之故動𨿽微而吾辦之若經緯黒白之分事𨿽大而吾處之若起居飲食之常𨿽雜然並陳而釐分縷析條理不紊無他其綱旣立如鑑之形物各止其分而不與之俱往也此所謂居敬而行簡者歟若不知舉其綱而徒管之務將見失生於所怠而患起於所忽乃所以爲紛然多事矣故先覺君子謂餙私智以爲奇非敬也簡細故以自崇非敬也非敬則是心不存而萬事乖析矣可不畏歟𨿽然若何而能敬克其所以害敬者則敬立矣害敬者莫甚於人欲自容貌顏色辭气之間而察之天理人欲絲毫之分爾遏止其欲而順保其理則敬在其中引而達之擴而充之則將有常而日新日新而無窮矣侯英邁不羣固已負當世之望誠能夙夜警勵以進乎此則康濟之業可大而豈特藩翰之景哉侯曰然則請書以爲記以無忘子之言

朱晦翁贈學士安國公敬簡堂詩

煌煌定方中農隙孟冬月君侯敝齋扉華榜新未掲我來適玆時亦有大夫茇淸觴不畱行晤語得超越更看雷雨勢翻動龍蛇窟襟懷頓能舒肝膽亦已竭老僊來何方湖海气硉矹君侯斂袂起顚越承屨襪坐人驚創見引去殊卒卒伊爾不忍逝頓首願有謁人生均秉彛天造豈停歇云何利害判所較無一發玆焉辦不早大本將恐蹷吾與實自箴君聼未宜忽

張南軒贈學士安國公歸蕪湖序

客問於某曰張荊州之行子將何以吿之某應之曰吾將吿之以講學客笑曰若是哉吾子之迂也荊州早歳發策大廷天子親擢爲第一盛名滿天下入司帝制出典藩翰議論風采文章政事卓然絕人上流重地暫玆往牧所以寄任之意匪輕而天下士亦莫不引領以當世功名屬於公也夫以位達而名章任重而望隆吾子顧以講學告之不亦迂乎某曰子以吾所謂講學者果何也耶蓋天下之患莫大於自足自足則畫矣信如子言荊州若挾是數者以居則僕尙何道惟荊州方且退然若諸生曾無一毫見於顏色此僕之所以嘆息慕向而講學之說是以敢發也蓋天下之物眾矣紛淪轇轕日更於前可喜可怒可慕可愕所以蕩耳目而動心志者何可以數計而吾以藐然之身當之知誘於外一失其所止則遷於物夫人者統役萬物者也而顧乃爲役其可乎哉是以貴於講學也天下之事變亦不一矣幾微之形節奏之防毫髮呼吸之間得失利害有霄壤之勢吾朝夕與之接一有所滯塞則昧幾而失節其發也不審則其應也必盭一事之隳萬事之所繇隳也豈不懼乎是以貴夫講學也夫惟講學而明理則執天下之物不固而應天下之變不膠吾於天下之物無所惡而物無以累我皆爲吾役者也吾於天下之事無所厭而事無以汩我皆吾心之妙用也豈不有餘裕乎又豈有窮極乎然所謂講學者寧他求哉致其知而已知者吾所固有也本之六經以發其蘊泛觀千載以極其變卽事卽物身親格之超然令夫大宗則徳進業廣有其地矣夫然故富貴不能滛貧賤不能移威武不能屈居天下之廣居行天下之大道致君澤民眞古所謂大臣者矣然則學其可忽乎詩曰如切如磋如琢如磨此之謂也某旣以此吿客於荊州之別也遂書以爲獻

祭於湖先生文

張栻【南軒】

嗟乎如君而止斯耶其英邁豪特其復可得耶其如長江巨河奔逸洶湧渺然無際而獨不見其東滙溟渤之時耶又如驊驑騄駬追風絕塵一日千里而獨不見其日暮稅駕之所耶此栻所以痛之深惜之至而哭之悲也惟君起布衣被簡遇十年之間入司帝命出領數路文章煒煌政事之超卓多士之所共知亦不待栻之贊嘆惟其孝友恂恂朝夕則人有不得而盡知者方自荊州歸栻以書抵君謂及此閒暇專意承志實進徳修業之要君深以爲然孰謂曾不數月乃有此聞栻傾蓋荷知見而深篤言有勁切君不以爲迂此意何可忘也道阻且長不得往哭遣致一奠孰知予悲

贈於湖詩

張栻

桐花三月英風雨滿江城使君晚被酒千騎過友生名談宿霧捲逸气孤雲橫揮斤防翰墨笑語皆詩成人物有如此吾軰賴主盟更呼南鄰客共此樽酒傾愛我庭下竹頭角方崢嶸永懷冰雪姿寧復世俗情新篇一湔袚凡木石足程願言對封植歳晚長敷榮

於湖像贊

張栻

是於湖君英邁偉特遇事卓然如箭破的談笑翰墨如風無迹惟其胸中無有畛域故所發施橫達四出𨿽然此固眾人之所識也今方袖手於湖之上盡心以事其親而益究其所未及則其所致又孰知其紀極者耶

挽於湖

施士衡

湧泉詞筆坐中驚天付斯文以道鳴獨步蟾宮丹桂選濡毫綸閣紫防淸絕弦慟哭人琴防埋玉淒涼柱石傾一見那知成永別重來天路問騎鯨

復挽

施士衡

十年帥鉞倦馳驅適意方謀一壑居賈誼有才終太傅薛收無壽處中書傷心風月江山古過眼光陰夢幻虛紅紫飄零春色盡後凋松栢獨蕭疎

挽於湖

沈約之

荒城難訪十全醫半篋遺書世共悲寧有故人憐阿騖但餘息女類文姬忠籌屢畫平戎防宦迹常畱墮淚碑醉扣西州重回首山陽鄰笛夜淒其

復挽

沈約之

气槪淩雲孰敢先中興事業冠英躔朝廷議論一言定翰墨風流四海傳恰跨鰲頭升紫閣忽騎箕尾上靑天竹林笑傲今陳迹撫櫬江臯涕然

弔於湖墓在秣陵

沈約之

晚出白門下疲馬踏秋色鐘山度蒼翠慰我逺遊客暮投淸泉寺花艸獻幽寂長廊靜無人落日照西壁平生張於湖萬里去一息翻然九州外汗漫跨鯨脊乾坤能幾時安用較顏跖文章失津梁所念斯道厄夜防耿不寐搔首賦蕭索懷人感西風翁仲守孤陌

褒禪山有於湖所題寶塔二字羅端明

古剎浮屠映碧山狀元題墨最爲嫺遊人倦憇塵心寂云自靑天水自閒

又

李繁昌

路入亂雲堆僧房四面開泉半泥滓龍洞已塵埃潄竹渾忘醉穿花浪費才何人題寶塔千載仰崔嵬

和於湖萬杉寺詩

王阮

昭陵龍去奎文在萬歳靈杉守百神四十二年眞雨露山川艸木只今春

復弔於湖先生

王阮

碧紗籠底墨才漧白玉樓中骨已寒淚盡當時聨騎客黃花時節獨來防

於湖集附錄

