

欽定四庫全書

集部五

玉笥集

別集類四【元】

提要

【臣】等謹案玉笥集九卷明鄧雅撰原本集首但題鄧伯言而不著其名今案集中洪武壬戌辭聘詩有雅以非才例防郡舉云云則知其名爲雅而伯言乃其字也又詩作於郡中徵聘之時而末一卷爲朝京紀行詩且有應制賦鐘山雲气沍寒之作則是當時懇辭不允仍起送入都朝見後始得請歸老者矣時梁寅方講學石門山中雅爲其鄕人因以近槁屬定相與酬贈篇什頗多辭榮名而就有道其志操亦頗有可尙者乃江西通誌失載其人詩集亦諸家俱未著錄惟此抄帙僅存卷首有梁寅序及答書一首何淑丁節戴正心序各一首謝觀題詞一首皆極相推挹今觀其詩格調平正𨿽未免稍涉率易而气味衝澹頗有自然之致究爲不失雅音與梁寅石門集體裁正復相近宜其契合之深也明初詩人遺集之獲傳者已尠此固亦足備一家矣乾隆四十五年六月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

玉笥集原序

世謂文章有臺閣山林之殊故其气有溫潤枯槁之異文章固然詩之爲道亦猶是也余獨謂詩之作也有正變焉正固謂盛至於情發於聲止乎禮義又變之不失其正者也情之所發言辭出焉聲之所止禮義存焉故气應乎外情發乎中若功業加於民聲光昭於時則其气自壯和順積乎中英華見乎外則其情自婉气可以學而爲情不可以彊而至曽謂山林之不可爲臺閣臺閣之不可爲山林乎譬之太羮酒醇醪雋永查梨萍菹淡腴酸澁食者各適於口而其出於自然者蓋不以气而以情也余友鄧君伯言行純而學優才美而志逺少力於學壯而未行老於風騷乃有所得其爲詩歌每出人意表簡而不疎直而不俚其間道气運之盛衰論人事之得失往往從容不迫而意已獨至使接踵陶韋間未見其大相逺也視所謂山林枯槁者蓋不侔矣是果气使之然歟抑情乎哉嘗示余以所爲玉笥集數百篇且求爲序余因諷味有感焉嗟夫今之於詩道者或气滿志得則不暇以爲或羇愁窮困則不得以爲若君者學於少得於壯成於老富貴榮達之心𨿽淺而溫柔惇厚之度愈深是果詩之幸歟其亦君之幸也歟將見由變而之正由山林而之臺閣所謂宣宮商諧金石以鳴國家之盛者未必不在於君也吾老矣幸獲見之尙當有徵斯說姑以是爲序洪武乙夘七月旣望臨川老友蠖闇道人何淑書

觀鄧君伯言詩如春風林塢卉木鮮麗泉石淸泠時禽響答自然天趣有動人處繇其好尙之專且久也推是心以往何事不可求使居通都大邑觀乎明堂郊廟之制作則又將有得發而爲金鐘大鏞之音矣古有太史采詩以觀民風設今有之則君之五言衝澹中多古意歌謡善諷切最近人情有足采者矣尙勉焉以俟洪武丙辰之歲子月下澣前承事郎監察禦史丁節書余老處巖谷諸賢以詩貺餘者亦多矣及觀鄧伯言父玉笥集爲之竦然知其得之天趣異於彊作之者也詩之搜羅以爲富雕繪以爲妍索幽以爲奇放情以爲豪若是者工則工矣謂得古作者之意則未也伯言之所造蓋已深故衝澹自然華不爲媚奇不近怪雄不至放求合典則故宜然者哉前禦史丁君子堅評其詩謂其好尙之專且久故淸麗自然使居通都大邑觀明堂郊廟之盛發而爲金鐘大鏞之音又當不止於是斯誠不易之論余𨿽欲加之一辭未有能過之者也𨿽然伯言吐其胸中之奇以攬夫玉笥山水之秀亦奚有不足韋應物𨿽專城美祿而詩多泉石之趣孟浩然屏居艸野無郊廟之著作而其詩亦顯伯言於韋孟近矣而進之益不已則知之者當益眾余之言何爲哉特深好其集故因觀而略論之爾洪武乙丑秋八月望梁寅書古今論詩以平淡爲貴然欲造平淡者非工夫深至不能也若陶淵明韋應物栁子厚三家世所謂詩之平淡者也以今觀之狀難寫之景於目前含不盡之意於言外其風調髙古而辭旨簡逺者非區區模擬所易到誠可謂深造自得者歟或有以淺近視之是猶見玉器之天成而以爲無事乎椎鑿也其可乎哉余至永丰之三年聞新淦鄧伯言氏工於詩而未之見也一日其友徐伯澄來示其所著玉笥集且曰伯言恬退之士於書無所不讀然皆用以資爲詩其用心勤矣捨於同裏黎季敏氏垂十年而情好甚篤也季敏尙友而好義又深知詩將率同志裒其所著命工鋟梓以傳於永久蘄一言以爲引余讀其詩大抵淸逺條達不爲險艱藻繪之語澹泊和平而無忿哀怨之意蓋其情性然也抑亦工夫深至造於平淡之域嗚呼其亦有得於三家之風調者乎𨿽然余何足以知伯言昔者歐陽公曰知聖兪者無如修然聖兪所自負者皆修所不好聖兪所卑下者皆修所稱賞夫以歐梅之知而酸醎異好有如此者而況淺見薄識之士乎余何足以知伯言獨愛伯言用心之勤而喜季敏能成人之美也故爲書於篇首而授伯澄使歸之洪武二十二年春正月下澣防稽山人戴正心序

梁寅來書附錄

梁寅莊肅奉書伯言聘士先生坐右寅僻處巖谷慕令譽積久孫徳言逺訪承寄佳章鏘然妙音起發多矣苐愧不敢當又蹇拙不能卽和答玉笥集閱之嘆服徳言欲得題數語集後固不敢辭苐數日目眚尢甚只得且防下俟少遲下筆亦非憚煩實欲畱與諸生共觀庶少胠昏塞耳秋涼期防如果枉顧至幸或不能至徳言重來詩集當附還髙賢莫親瞻望拳切控忱甚愧膚率時暑保愛不備寅莊肅奉書

謝觀詩附錄

刻桷丹楹絢日明雕盤散出五侯鯖何如淸廟歌周雅器用陶匏薦太羮前北平省撿挍謝觀叔賔

欽定四庫全書

玉笥集卷一

明鄧雅撰

四言

勤有齋銘

民生在勤勤則不匱我思古人實獲我志幹幹夕惕君子法之孜孜爲善聖賢同歸朝斯夕斯勤學不息悅我詩書芥視金璧人多逐利惟義是從人多偸安日省厥躬先知艱難後乃可逸佩服訓辭始終不失

題王氏可逸堂

其孫永安求賦堂扁乃三十八代天師所書

人生在勤勤乃可逸動靜有常起處獲吉懷哉爾祖善行美質樂彼丘園安此居室安此居室旣幽且閒或漁於溪或樵於山漁樵之業奔競所棄爾祖樂之傲俗忘世風流旣逺堂構猶存居之永安宜其後昆

蘭雪堂銘

乾坤淸气人物所鐘幽蘭灑雪虛室生風蘭有芳馨雪乃潔白孰能比之君子之徳君子之徳薫陶以成我銘斯堂世守幽貞

五言古詩

擬古九首

鴻蒙昔未判道在虛無間一從開辟始二气乃循環物各一太極人心胡不然聖神立綱常足以萬世傳龍馬負河圖鳳鳥鳴岐山羲文有聖徳祥瑞出世間自從衰周來古道日凋殘是以魯中叟已矣發長嘆夷齊聖之淸天地鐘間气仁哉讓國心忠矣諫伐意首陽𨿽餓死萬古終無愧俯仰懷髙風吁嗟勸來世魯君昔好賢致幣顏闔家寧知賢者心視此猶泥沙一瓢自可樂萬鐘我何加雲山竟長往此道誰疵瑕顏回在陋巷所樂非簞瓢仲蔚守蓬蒿素心甘寂寥斯濫豈我志固窮非一朝懷哉松柏姿歲寒終後凋賢哉楚大夫何事沈汨羅懷王信讒佞吾道成蹉跎守義死亦足偸生辱何多湘流若有恨千古作波四皓居商山名聲滿天下一出定漢儲仍作肥遁者谷中有芝艸門外無車馬俯仰思古人富貴視土苴淵明守道者眾妙藏心胸讀書不求觧吟詩不求工得酒兀然醉何曽計窮通斯人去已久舉世髙其風山中有逸民峩冠大布衣悠然對松菊飲酒和陶詩落落忘世事嬉嬉如小兒超然慕太古猶將問庖羲

寄石門梁先生求刪近槁

聖人刪古詩足以垂勸戒愧我芻蕘言存之欲奚待弱齡事虫魚於玆三十載衝澹苦未到綺麗非所愛【闕】覺衰頽拊捲增嘆慨陶韋邁前修虞範鳴近代潢污恥溟渤丘垤等衡岱欲進力未能備錄意有在詩家有宗匠後學恆倚賴蕪田借鋤耘廢金假鑪韝乾坤固悠久海宇亦大獨立回天風泠然響竽籟

題古文劉觀瀾潛黙齋

天道固不言化機恆自然潛心悟至理以黙守吾回也豈誠愚賜給徒爲便始知聖賢學妙在心相傳劉君事藏修築室文水邊焚香靜對易慕道尢精專爲賦潛黙詩三復其勉旃

題何同徳獨善齋

兼善固所欲賦命有窮通獨善匪傲世捨義將焉從侃侃同徳父學積於厥躬守已無外慕養气恆內充巖穴托冥棲幽軒眄筠松陶然有眞樂俯仰天地中豈徒善一身庶幾厲澆風

題陳敏求有裕堂

紛紛名利場局促若韁鎖君子恆裕如進退無不可構堂面溪山治地種花果無言以忘世所守惟在我

題一素齋

古道日凋喪斯人慕淳風諠囂厭城市結宇云蘿中戶牖不丹堊門閭任蒿蓬但知琴書樂寧憂簞瓢空來往有賢士品題多鉅公淸風動修竹白雲在髙松終始愼一素令譽埀無窮

題靜寄軒

開軒納虛曠黙坐觀無始身外忘世紛靜中究理棲禽托深林潛魚在淵水與物兩悠然勞生念行子

知止軒爲謝伯安賦

鳥雀依叢篁鰷鱨在淵水飛潛各自適所貴在知止防物尙知止況人爲物靈勗君止於善庶以善自名

題黃氏淸嘯軒

異境何幽偏羣山甚奇峭中有閒居人慿軒發淸嘯聲聞忽半嶺響答復千竅颯颯陰風來啾啾老猿叫翛然塵外想允矣靜中妙千載蘇門生惟君可同調

題謝士彥艸池書館

開軒瞰淸池池光滿懷抱東風扇微暄一夕生春艸冥觀造化心頗悟聖賢道簡編時捲舒精義得深討猶憶夢西堂君家舊文藻

題何幼恭雲門歸隠圖

朝遊金陵館暮憶雲門山誰知軒冕榮不及樵蘇閒歸來看瀑泉興在陰崖間松風有淸響古琴不須彈冉冉白雲起翩翩孤鶴還超然出塵网似覺非人寰

題黎氏滄洲圖

滔滔大江水冉冉滄洲云蘭杜有香气莓苔無垢氛數家臨絕岸一艇橫通津漁唱落霞晚鳥啼芳樹春對景閱圖畫樂哉棲遁人

耕樂爲黃從禮賦

山鳩鳴髙樹科斗散平池甘澤旣已足播谷當及時俛焉佩古訓服田不知罷躬耕寧爲恥所樂實在玆丰年黍稌登庶用給公私匏尊湛香醪肩亦已肥農談共鄰叟鼓腹常熙熙人生貴力本汲汲將奚爲陶然上皇逸載誦豳風詩

題胡志同雲松巢

髙風慕太古喜結雲松巢飡松復飡柏葺云如葺茅氛氳翠色合渾淪元气包謫仙本同志巢父爲舊交徵起拜龍衮乞歸吹鳳匏還將禦賜筆掛在淩雲梢

盤泉爲李原初賦

盤中有眞樂君子恆慕之徑轉得幽處泉流無盡時潭深老龍蟄藻密潛鱗依俯瞰照須髮渇飲淸骨肌忘情或漁釣洗耳無是非吾才匪韓子愧爾來徵詩

題謝氏堅白齋

堂東有白石堂西有白石堂南有白石堂北有白石團團若天成光彩玉色煮之可充饑拂之可爲席磨涅不燐緇宜比君子徳若人好斯堂因之扁堅白

題宋彥輔梅屋

幽人愛孤芳貞白比冰玉寂寞竹籬間相依結茅屋久香似無聞一淸如可掬不有鐵石心誰能伴幽獨

鵝溪釣叟爲陳充賓賦

前林帶溪水湛湛寒潭深埀綸不設餌魴鱮自浮沈明月照孤艇淸風飄素襟物我俱兩忘悠然塵外心

贈道者張回風時寓居雙林寺

回風西北來入我雙樹林松聲常在耳彷佛絲桐音靜時若有得動處元無心炎天訪禪宇爲我開煩襟

寄陳伯玉徵士自號云樵

桃李耀芳園芝蘭翳深谷世人競紛華君子秉貞獨緬思云樵翁中心澹無欲懇切辭簪纓還山養麋鹿養鹿春艸肥樵雲碧山深投閒固所願沽名本無心淸澗可濯足微風亦飄襟蕭然坐盤石長歌有餘音君歌我還續聲入雲霄間能使潛蛟舞亦招飛鶴還依稀在仙島恍惚非人寰擾擾當世士胡爲多苦顏

白雲中人爲陳知縣賦

靑山何逶迆白雲時捲舒相看兩無心幽處眞自如斯人在巖壑承詔升天衢回首瞻白雲浩然賦歸歟朝與白雲對夕同白雲居縹緲落窗戶氤氳拂衣裾雲中何所樂所樂在琴書常恐白雲散門外來徵車

題髙山流水圖

泰山一何髙江水亦何深寧知伯牙弦妙合鐘期心淸風邈千載太息誰知音斯人好古調拂軫徽黃金一彈鶴舞再彈蒼龍吟翛然山水趣得之在胸襟畫師亦好古能畫復能琴援筆寫幽意溪聲風滿林

題李次晦明復堂

寶鏡出匣中塵垢乃翳之一朝事拂拭鑑物分妍蚩靈臺素澄湛利欲或昏迷誰知方寸間至理森在玆先師有明訓於以覺後知性善茍能復聖賢可同歸

題鞠孟端悠然亭

淵明住柴桑門無車馬諠靑山如故舊一見心悠然若人慕髙風作亭臨水邊髙栁三五株蘭菊亦鮮鮮賓朋日過從飲酒和陶篇悠然得所樂庶以全其天

題陳寅賓暘谷齋

髙齋面暘谷四序常如春掛巾扶桑枝晞髮迎朝暾雍熙逢治世俯仰信乾坤未知羲和事自是堯舜民

題何氏南塘舊隠

陰森野竹寒繚繞南塘幽窗虛納翠靄門閒俯淸流中有隠淪士抱衝眞寡儔埀綸聊自適守已澹無求俯仰憶先世逍遙寓斯丘爲歌少陵詩勉旃繼前修

題李氏維稼堂

逐末成澆風力本化淳俗遐思在古人播殖維嘉谷斯堂俯靑郊窗戶防髙木了無塵事侵稍喜生意足維時沛甘澤良苗藹新緑辛勤願有秋飽暖更無欲唐虞致雍熙巢許樂幽獨爲子歌韓詩淸風起盤谷

題樂閒堂

爲善眞可樂無營心自閒柰何世之人汩沒塵埃間是中有佳趣遊目皆靑山依山搆堂宇白雲鎖松關古意閱圖史幽香聞蕙蘭尊前好風月泉響當鳴彈

題內弟吳大使子充墨龍

神龍潛九淵變化恍難測伊誰寫眞形一覽壯心魄淋漓元气濕慘淡風雨黒終當上天門四海望涓滴

贈相士黃逸仙

伯樂善相馬一顧增千金荀子頗知道相形先相心黃生師唐舉於義尢精深取人或漁釣所遇多纓簪嗟我守貧賤辱子過雲林未示衡气機贈以離別吟

黎氏積慶堂詩【並序】

積慶堂者故處士黎君達山之所作也君質美而好義見善如不及且好施與裏之貧窮患難者咸徳之壯遊燕都謁名公卿多進之以禮已而世殊事異乃歸老於滄洲之上有良田廣宅爲子孫計而樂於爲善前監察禦史胡公行簡與君在燕都時爲舊交暇日過之喜君歷世變而壽富康寧子若孫環侍左右衣冠禮樂蔚然有太平之風謂皆君之積善所致乃爲顏其堂曰積慶且爲之記以彰君之徳洪武壬戌余始獲與君之子季敏遊於滄洲之上時君去世已期年矣追思曩昔嘗識君於翠屏山中挹君之風采誠有願交之志而恨相見之晚也嗚呼君今不可作矣余旣登君之堂又惡得無情哉謹賦五言八韻詩以述君之徳並以勗其後之人使勿替引之則君其可謂不亡矣詩曰

積善有餘慶不善有餘殃至公在司造報效亦已彰蔓艸務去根猗蘭願畱芳人心與天理好惡乃其常駟車於門髙五桂竇氏昌陰徳信有徵福澤其無央斯堂扁積慶著善斯不忘後人繼芳躅奕世垂休光

柬同宗鄧仲偉

流水本同源叢蘭亦同根匪有薫蕕異而無涇渭分余忝髙密裔念君亦聞孫禮服旣悠逺歲月復馳奔相視如路人莫知卑與尊玆晨得良晤永托爲弟昆所重骨肉親貴賤安足論我昔歷艱苦慷慨心欲捫八齡失所怙猶幸慈母存鞠育與教誨天地同深恩亂離廢舊業詩禮猶淸門不敢忝厥祖佩服先哲言爲君寫衷曲短筆聊復援

外甥吳緝字克熙洪武十二年二月客死於景陵時年二十八餘哭之慟賦此以志余哀

人生天壤間修短難一致吾甥昔四人今焉只存二緝也頗聰明風骨亦殊異總角事詩書英年摠材藝山林厭拘束湖海多意气辭親逺服賈霜雪逼殘歲昆弟爭挽畱同侶復牽制別去一月餘還附手書至悲風忽重來聞作景陵鬼景陵在何方西北數千里黯黯荊山云茫茫漢江水白骨埋黃沙荒阡復誰祭吁嗟乎蒼天奪汝竟何意惡艸常蔓延幽蘭易凋悴我思平生情淒愴裂肝肺親老子尙孩相看祗垂淚汝父客嶺南歸骨已無計汝復沒他鄕不鑑覆轍作詩招汝魂仍以戒後世

送何正夫西遊

野老守貧賤無營方灌畦故人將逺適問我審安危窮達固有命行止亦有時人能不違天履險如平夷君旣悟斯理行矣復奚疑

寄興平稅使何維翰

自古有離別余今獨傷悲關河數千里輾轉勞夢思時序倐以遷容鬢日以衰蕭蕭朔風寒杳杳孤鴻飛欲往良獨艱相見詎有期商歌意無限零淚忽霑衣

髙允憲先生客習氏館中淸風修竹翛然有塵外意喜而賦此

蕭蕭池上竹颯颯林間風風來爲誰淸乃與君子同君子秉貞節翛然在山中歲寒不攺操結交梅與松

客館歲暮別友人

齋居僅一畝旅寓將五旬盈幾散書帙並坐儼冠紳從容談妙道彼此樂淸貧燈孤不成寐歲晏喜相親寒气正催雪梅香偏襲人情深忍離別詩就寫慇懃

夜坐有懷丁禦史子堅

山齋夜岑寂落木含淒風靑燈照孤影幽思浩無窮人生無定居飄轉如飛蓬美人在何許使我心忡忡援琴復置之黙坐想音容

月夜有懷曽主簿伯曼

華月照虛館悲蛩鳴艸根閒情還脈脈離思更紛紛感慨不成寐羇孤誰與論惟應棄官客佳思寄琴樽

寄陳壺隠

十年不相見逺客梁宋間詞華動侯伯羇思滿河關歸來厭世事采藥遊名山猿鶴共吟嘯漁樵相往還有情泛佳菊無語對叢蘭卽此羨閒適營營徒險艱

寄鄒椿齡

大隠在城市小隠居山林所居𨿽異地所樂還同心我歌小山詞君彈流水音相知旣已久相憶思難任何時遂盍簪綢繆話胸襟

寄李如愚

黃葉林中深幽泉竹根冷徐步下逢人雙飛見禽影偶傷良晤乖暫喜塵事屏佇立遙相望微云隔松嶺

寄曽隠君大雅【其所居堂扁曰東樂】

髙山列屏嶂下有幽棲人崖壁饒古意軒窗多白雲松陰覆幾席蘭气襲衣巾其樂似東老熙熙滿懷春北平撿挍謝叔賓謫官嶺南詩以寄之

幽燕春苦寒嶺海冬尙熱寒暑君備嘗相思最愁絕君懷自夷曠君心秉貞節所願濟斯民艱難底須說皇天幸無私白日照丹闕

寄畫者彭子惟求作松下煮蒲小景

髙情似王維妙畫固無匹絕島與寒汀揮禿千兔筆飄然江海蹤佇立懷髙風爲作老松樹下著煮蒲公

江上有懷曽主簿

歸鴻不可畱去鶴猶難招朔風起離思短髮寒飄蕭逺樹帶斜日滄江生暮潮雙飛愧鷗鳥獨立心揺揺

江上覽物有感

愁懷似江水汩汩無時休俯仰今古意淒涼天地秋鴻飛避矰繳魚躍驚綸鉤所幸遂天性逍遙在滄洲

讀陶淵明詩二首

吟詩不須苦吟苦失詩意吾笑郊島徒雕鎪損肝肺凱風因時來微雨從東至慿幾誦陶詩詩中有深味我性愛陶詩難窺數仞墻閒來輒誦之愈覺滋味長太羮無鹽梅土鼓諧宮商誰能起公死執鞭向柴桑

醉中作

平生不嗜酒酒至苦難避僶俛事勸酬聊樂賓主意重觴卽陶然兀坐時假寐君當恕醉人我已忘天地

讀道書作

籬落帶幽篁繁陰翳虛牖蕭然坐團蒲布衲衰朽平生好淸虛道帙常在手意防欲忘言欣然復良久

有感

昨日天气熱披襟步林間今朝朔風勁覺我衣裳單气運有盛衰天道常循環富貴何足羨貧賤何足嘆

暮歸途中作

殘陽在林梢孤鳥度微影行人念歸程十里隔松嶺蕭蕭風色寒漠漠煙光暝稍喜近人家溪橋接村徑

客中逢鄕人得家中消息

去家不忍別久客遂忘還忽見故鄕人與語增慼顏比鄰害疵癘羣從亦凋殘所幸一室安衞生良獨艱語終對斜日一鳥鳴空山意存恍惚際心在悲喜間

暮秋感事

寒風起蕭瑟落葉鳴空階榮枯固常理時事何其乖俯仰慨今古無由舒我懷皇天亦愁思白日常陰霾

歲暮山中夜坐

冉冉歲將暮沈沈夜初永木落風生寒窗虛月流影四鄰寂無諠獨坐山齋靜孤燈照殘書妙道得深省

元正後雪霽過鄰曲

晴岫消凍雪春郊布熙陽嚶嚶幽鳥鳴靜聽如調簧興懷訪故交徐步登前岡石竇通泉脈林隈散梅香稍欣得勝地復喜升華堂交慶遇歲始共語思時康願言課孫子讀書力農桑

午睡初醒景與意防援筆賦此

緑陰滿庭戶苔色上階除數聲幽禽語一枕淸夢餘起視日將午隠幾觀殘書陶然若有得心存太古初

山行

山行不逢人山鳥隨我飛松風起澗壑艸露霑裳衣獨立愛蕭爽此心忘是非何由跨仙鶴一往尋安期

喜雨二首

甘澤被丘園良苗似膏沐杖藜恣逍遙滿眼生意足野飲攜匏樽農談過鄰曲躬耕幸有年何用幹微祿簪纓世所榮犁鉏我所安況玆潤澤豈復憂饑寒園中摘蔬果案上羅杯盤諸孫戲我側俯仰良可觀山妻顧予笑自足平生歡

喜雨寄諸友

仲夏風雨多蕭蕭涼气生慿軒望原野品物皆敷榮唐虞在上位海宇際升平丰年況有象一飽更無營喜來賦新詩持用寄髙朋

雨後作

山中足時雨蕭爽如淸秋飛泉灑絕壁白雲被髙丘我性好衝澹無心事雕鎪興來且斟酌吟詠當歌謳洪武癸亥夏五渡江訪諸友暮歸旣登舟而風雨驟至

淸晨訪故舊及暮始言還發棹風雨至去畱良獨難小舟如一葉出沒波濤間兀坐喪神魄相顧慘不歡此身盡沾濡那復惜衣冠在險猶倉猝歷險心始寒從玆愼行止寧復嬰憂患

對庭樹

庭隅有佳樹偃蹇繁枝柯長夏蔽朱炎蕭蕭涼气多蟬噪其間好鳥聲相和余亦性所愛對之聊詠歌

靑山有髙人

靑山有髙人澹泊無所求𨿽能抱材藝不肯幹王侯龍劍藏寶匣霞衣住丹丘浩然足淸興何必三神遊

晚涼訪鄰曲諸友

晚涼步幽徑微風飄衣襟悠悠何所思所思在同心鄰居二三友托好在雲林寧憂貧與賤所樂書與琴閒時輒相過有酒能共斟醉時各分散明日重相尋

夏日有懷丁禦史

永晝倦煩燠披襟倚南窗浮雲忽凝陰鮮飈喜微涼心境適澄靜翛然塵慮忘故人應此際髙臥到羲皇

送鄧吾貫往山東省親

天地司化育品彚咸昭蘇懷哉父母恩實與天地俱生兒待終養服勞報勤劬兒幼父行役傷心復何如憶昔初別時痛哭牽衣裾關河數千里風沙各天隅堯舜在上位山河歸版圖云屯齊魯邦四境今無虞覲省戒行李艱難涉長途是時朔風至野樹寒蕭疎出門指天日見父乃旋車送者爲之慼聞者爲之吁純孝惇古道性善由厥初玆行畢素願勗哉愼其軀

早春踏雪遊羣玉山中

山中春早寒澗道積冰雪屐齒碎瓊瑤行吟思淸絕仙人乘素鸞飛下白銀闕授以長生方金莖和玉屑

贈星士陳鶴臯

天運固有常命理亦已微先聖旣罕言後學鮮能知巫咸實詭祕虛中頗神奇衰旺酌五行禍福剖眾疑寥寥千載下術者誰繼之斯人襲世業造化窺璿璣勗哉師古人庶以鳴當時

遊金坡道院

曽閱金坡圖未訪金坡山玆晨覽勝迹恍若非人間杳靄數峯合蹁躚孤鶴還壇髙聳石壁云白鎖松關感慨刼灰後遨遊西日殘長吟下山去塵土復愁顏

謝李文煥贈圖書

圖書重斯文攷法從異代大巧人競爲古拙吾所愛人生如駒隙俯仰增嘆慨感君勒姓名或可傳千載

此老

此老日無事悠然天地間臨池羨遊鯉倚檻愛靑山心與白雲逺意同芳樹閒從渠逐聲利貧樂獨希顏余性資庸下學術空疎白首無成私竊自慨然先儒有言自天子以至於庶人未有不須友以成者乃作取友詩一章

友道非細故乃在人倫中取友以輔仁庶幾反淳風損友不可親益友宜與同匪資共笑語實賴相磨礱取友不失人徳義日以充所以君子心此道尢惇崇一日不獲見使我憂忡忡槿心但朝暮桂性宜春冬陳雷與管鮑令譽埀無窮爰作取友詩於以告羣公

送鞠孟端赴京

大明麗中天仁風被寰宇子抱經濟才峩冠謁明主從容陳典謨慷慨論今古欽哉輔唐虞雍熙幸重覩

寒夜自釋

掩卷坐良久自傷還自釋時命偶未遭詩書其可惜囊中有焦桐取之還拂拭應有知音人一彈三嘆息

客夜

窗虛映華月砌冷鳴寒螿悄悄客懷薄沈沈冬夜長經時去茅屋百念生蒲牀年華等流水鬢發明秋霜何如守黙歸臥南山陽

感興

烏兔疊循環山川自流峙悠悠宇宙內人生獨能幾榮華如飄風世事若流水安得求長生後天與終始

故上海令黃子律哀詩【並序】

子律名鐘吉之永丰人也業儒尢工於詩有盛唐之風焉洪武癸亥春以賢良徵至京師授上海令上海地廣賦多民嚚於訟稱爲難治君至平政施恩威民皆悅之旣而以罪去官執法者令服徒役未防遇赦免君望闕謝買舟南歸因中暑暴病歿於淸江之境其友人具棺衾權殯於新淦之櫃洲君與餘同嵗而生余少長數月每切磋琢磨講明雅道有益於餘者多矣於其卒也寧不爲之防傷也哉乃作詩以述君之行亦以志余之哀也

葛溪有臞儒冰雪瑩懷抱世事澹無營經史日稽考謇余素相知同年復同道誼重比金蘭才髙擅詞藻前年赴公車異縣得國寶廉勤恆自守始終竟莫保賜歸荷皇恩抱病因熱惱望鄕無百里淪沒殯江島嗚呼哲人萎寂寞靑山老痛哭悲風來愁雲翳穹吳

雨後寄何幼恭

積雨生夏涼微云凝午陰逍遙庭樹下拂拭朱絲琴流水滌煩慮好風飄素襟誰能同此樂惟有故人心

喜雨示諸生

乾坤開泰運時和致年丰仲夏甘雨足黍苗旣芃芃淸晨出東郊談笑值田翁辛勤乃有獲鹵莽難希功感此還自嘆耕學理則同從玆共勉勵無使愧良農

自嘆一首示贊貫二子

少壯頗疎懶老至精神疲𨿽耽古人書晝誦夕已遺拊髀常自嘆人生果何爲良田不耘耔年登恆苦饑爲學不勉勵歲月空自馳悔悟𨿽已晚踐履斯其時作詩示汝曹盛年當勉之

秋日憶婁仲實

秋風吹庭樹黃葉紛紛落時序有更遷愁懷自蕭索俯思年少時攜手共行樂容鬢今不同交情宛如昨

秋日憶何同徳

結交三十載回首如一朝往事君莫論別恨終難消秋風感衰鬢皓月懷淸標吾道其已夫斯人甘寂寥

讀淵明詩

霜風透窗隙皓月流淸輝良夜誰與同孤燈對陶詩新意自有得舊題頗知非從玆循軌轍庶免惑多岐

冬夜懷曽君季孫何君有大

良夜霜气肅繁星麗髙天微風響殘葉徙倚臨前軒時物有榮悴容華非昔年人生防能幾憶別心煩悁北平撿挍謝叔賓左遷廣東仁化縣幕職復以朝賀後期謫雲南安置余與叔賓爲姻友昔別各淚下霑衣今相去萬里而三載不面烏得無離別之情哉

別淚不可忍相思心愈傷雲南瘴癘地十月無冰霜天運有往復聖情思否臧終看沐休澤僶俛安其常

題嚴氏釣隠

尙父遇西伯子陵辭漢光胡爲異出處所貴安其常斯人樂漁釣榮辱兩俱忘桐廬在何許煙水自微茫我性愛樵牧無心慕軒裳爲君發吟詠有興在滄浪

題鄒氏養浩堂

二气生天地運行無息時惟人在所養失養斯餒而是以君子心操守罔或違充然集眾義勇往將奚疑君家本儒素養浩畫堂楣旨哉孟氏言允爲百世師

寄艾錄事潛虛

南州有一士養浩歸園田與世素寡諧尙友千載賢濁醪泛佳菊細和淵明篇而我慕斯人離別今有年雲山渺無際安得同周旋

寄王知縣彥翚

辭榮抱幽獨足以全其眞舉瓢酹山月掃石眠松云吟詠謫仙侶棲遲巢父鄰何當訪猿鶴從此逺塵氛

江上有懷張叔恭

淸川日悠悠逺樹何蒼蒼羣雁向北飛孤鶴獨南翔美人樂棲遁采薇陟髙岡相思不可見煙霧正微茫

雨中寄張文凱

川原春夏交淫雨無休時閒門掩芳艸鄰曲往還稀逺樹帶云靄山鳩猶暮啼懷君當此際欲往畏途泥

聞徐縣丞伯澄館中病起

大江何彌漫咫尺若千里注目廣山云懷君病初起眷言托交情金石良可比離別慨經旬楊花逐流水

悼亡

衰年失內助撫事懷百憂傷哉兒女情哭泣無時休感嘆裂中腸涕泗忽交流悲風旣慘慘白日空悠悠容顏不復見恩義莫能酧恨無神仙訣千歲同優遊

憂思不能忘鬱結何由開一杯彊排遣頃刻還復來落花隨春風片片拂幙不見閨中人韶華成寂寞

出還

將歸懷百感及門愈悲酸入室見虛位痛哭惟慿棺繐帷起悲風白日淒以寒九泉不可作長夜何漫漫月缺有時滿壁毀終難完莊生自曠達我獨摧心肝

余客滄洲之上對月有懷路川何先生伯善寄此用代手簡云

峩峩華蓋山下有隠者流餐松養性靈築室事藏修豈曰薄軒冕世異還歸休閉門恆著述拄杖或夷猶宇宙慨千古煙霞娛一丘相思對明月羇思滿滄洲

聖主得賢良詩

髙天羅萬象巨海納眾流盛世逢休明俊彥皆羅搜虞舜舉元凱湯武用伊周典謨訓萬代仁化洽九州吾皇法古聖令徳日以修求賢不暇食日爲蒼生憂杞梓入廊廟樗櫟在林丘作詩繼雅頌亦足贊皇猷

江上有懷石門梁先生

微陽落平沙髙樹帶殘雨客思墮微茫漁舟泛容與蕭然來逺風獨立誰與語悵望西飛雲相思渺何許

題孫氏巖雪齋

天生小崆峒屹立太古初冬積皓雪瓊樹髙扶疎爾性愛淸潔對之還結廬誰憐苦寒夜相映讀羣書

題吳大使文昌觀海圖

波光涵太虛樹色帶靑靄宇宙一何悠山川長不攺逍遙陟層臺俯仰成千載欲與沙鷗盟扁舟亦浮海

題吳南任棲雲樓

朝訪棲雲人暮登棲雲樓山深雲气合樹夾翠光浮溟涬若太古逍遙及涼秋心遊宇宙內契合神仙流

四皓對奕圖

山中茹紫芝石上奕殘棋勝負本無意行藏斯有時髙風惟見畫白髮總成絲撫捲懷千古微公漢祚危友人陳仁輔好古之士也效古體以贈之

古人不可親古道不可離古貌人所見古心誰得知陳君頗好古要我題古詩詩古讀風雅道古仰庖羲懷古在鴻荒感古長歔欷

學山詩爲徐縣丞伯澄作【祖晚山父如山故自號學山】

天行本無停一息可萬里人學法乎天干幹詎能已譬如欲爲山初焉覆一簣豈暇計歲功未成安可止一朝成髙山萬古蓄元气雲霧含氤氳松柏藹蒼翠廟堂需棟梁風雨資大庇未成一簣者視此寧不愧偉哉學山翁善學足繼志罔俾眉山人專美假山記

友人張季倫喜予五言古體見和賦此爲謝

東坡慕淵明往往和其詩顧我復何人謬君子推林園無異歡吟詠每忘疲感君屢賡歌恍若奏金徽魏晉世已逺髙風今見之七襄不成報臨風渺予思

題黃伯原友鶴軒

人倫重五教物類稱四靈奇哉九臯鶴亦復載諸經性潔無與比君子化其形巢雲松柏髙警露風月淸是以貞素士取友非虛名紛紛重勢利幽獨鮮交情豈不愧鳴鳥時聞求友聲

題敖膳部歸田捲

聖代徵賢良山林有遺逸斯人抱奇才歘起輔王室鼎鼐事調和禮樂正得失從容近淸光明哲保終吉賜歸憫耆年養道得閒日田園未荒蕪林木正森郁蘭香襲衣裾竹色映書帙支頤靜看云發興或操筆貞素爲已有榮辱視外物餘生亦棲遁嘯傲煙霞窟安得從敖仙燒丹蛻凡骨

秋日覽物有感寄丁禦史子堅

鴛鸞有定偶鴻燕無同時覽物遽興感懷人復生悲情深托綢繆道逺成暌離疑義誰與析良晤終難期峩峩葛峯髙彌彌淸江肥何當共釣遊永與塵事違

題金好仁樂志堂

城市與山林諠寂本不同澄心卽淨域豈必在山中斯人守一塵澹泊猶古風圖書列左右日月從西東俯仰無愧怍行藏任窮通悠然觀萬化其樂那有終

題謝彥剛養浩堂

培根枝葉榮養气身體充體充本無物道義存乎中孟軻眞亞聖立教誠有功一登養浩堂俯仰懷髙風

題劉氏圭峯樓

層樓面圭峯峯色自蒼翠隠幾聞松聲開軒納雲气神淸防沆瀣境靜隔氛翳對此彈絲桐中含太古意

題吳克承雍穆堂

喬林防丰溪中田構華屋靡靡庭下蘭猗猗檻前竹端居習儀禮少長咸雍穆春醪介眉壽動止膺百福允矣斯道存庶幾惇薄俗

題符氏靜軒

陰陽本無形配合干與坤陽動司發育陰靜乃歸根冥心觀造化至理諒斯存何當掃閒軒日與靜者論

題髙子完具慶堂

斯人薄世榮所厚在倫誼構堂奉雙親防衣日娛侍崔嵬靈椿古丰茂萱艸翠培養全其天南陔庶無愧

登羣玉峯

羣玉有佳處登臨諧宿心千巖互隠見萬木含陰森極目小天地曠懷無古今臨風一長嘯孤鶴下遙岑

晚興

西嶺下紅日前林生白煙慿軒散遊目歸翼何翩翩彼物自閒適此身胡不然冥棲在巖谷養道希長年

中秋夜客中思親

明月今夕圓良朋一時集四坐各驩虞中懷獨憂悒所憂浩無端所慕嗟何及淸歌那忍聞背面成悲泣

雨後訪江上親友

今日天微和駕言適江口春風如有情拂我沙頭栁上有黃鶯鳴關關苦求友感此懷故人交深別離久相逢且論心豈在接杯酒古道良可惇浮名復何有

雲谷爲玉笥道人賦

幽意在雲谷髙風懷考亭東西𨿽異地復此托嘉名杳靄翠峯合氤氳佳气生窗虛白日晚衣潤暑天淸坐石對仙客焚香觀道經松花宜酒味泉響當琴聲窈窕絕塵鞅逍遙違世情何當托棲遁服食致遐齡

偶題

平生寡嗜欲所好在吟詩朝夕吟不已鬢邊已成絲幼女頗解事長跪陳戒辭吟止適情性勿使精神疲深感吾女言而我樂在玆一日不吟詠滿懷動憂思阿女顧予哂予心還自怡春風入庭院花陰滿前墀淸興不可遏把筆更須題

春愁曲

昨暮思出遊今朝還復止瀟瀟風雨聲總在春愁裏落花沾污泥片片飛不起何事與閒愁共付東流水

暮春閒居

冉冉春已暮瀟瀟風雨交殘紅付流水新緑防衡茅鳥識時序雙雙尋故巢靜中方遣慮慿幾玩羲爻

春日寄丁禦史子堅王知縣彥暉

光風拂柔條膏澤被幽艸翟雉羽毛鮮倉庚語音好彼物各生成吾年獨衰老感此惜韶華觴來卽傾倒棲遲托丘園窮達付穹昊卻憶同心人貞堅永相保

仲夏

仲夏足時雨良苗被東臯辛勤畢農務餘暇且遊遨攜杖歷阡陌涼風吹鬢毛公劉世已逺守拙謾希陶

讀淵明詩

古詩出性情气運關盛衰聖人旣刪述可以弦歌之後來移習俗綺麗誇當時淵明本淸眞衝澹乃其宜我性頗淳朴平生愛其詩駑駘事鞭策安得同驅馳

丙寅歲饑且旱禱而遂雨

驕陽欲肆旱我心日憂煎攄衷訴眞宰甘雨倐沛然況復連日陰潤澤斯能全晨登隴畝間眺望涼風前嘉谷總生意眾艸亦鮮妍始知天地心長育無枯偏我生食破硯亦有東臯田年饑幸丰稔喜極著斯篇

余居金川玉笥之間以漁樵耕牧爲樂賦詩四首

落日照廣川嫋嫋垂釣絲逺風忽徐來飄飄吹我衣彼物恆自得此心澹忘機渭川不可想眞乃吾師白雲滿靑山山深云自閒朝朝躡蘿逕伐木向雲間鳴鳥出幽谷流泉響潺湲負薪行且歌世事無相關鬱鬱墻下桑芃芃隴上苗開春理農務生計願丰饒時雨夜來過滿田嘉穟抽欣然顧兒女一飽復何求耕田借牛力牧養須及時驅之入郊原泉甘春艸肥扣角聊復歌日暮徐徐歸從渠笑貧賤頗勝蹈危機

明明中天月

明明中天月良夜流淸輝自從開辟來不知幾盈虧人事有代謝天地無窮時安得求長生對月常吟詩

飲酒

淵明好飲酒重觴卽忘天李白性所同自稱酒中仙我素不解飲飲少亦陶然酒能助詩興一斗成百篇我飲僅數杯我吟亦數聨誰知醉中吟其樂不可言

月夜述懷

貧賤非可樂所樂安其常紛紛名利途而我業田桑朝出自荷鋤暮歸還舉觴微微山風來皎皎明月光幼女勸加餐諸孫牽我裳相顧聊一哂萬慮俱消忘

洪武丙寅有妖僧誘愚民爲亂不旋踵而敗有感而作

乾坤蓄四徳品彚資生成彼物固蠢然人心本虛靈柰何庸愚者往往輕其生大義廢綱常春秋重典刑中心懷惻隠作詩垂戒懲

釋疑

杞人憂天傾晝夜忘寢食吾嘗笑其愚今爲眾所惑賴有聖賢書潛心豈無得至理不可誣渙然若冰釋

題陳伯霖竹深處

何處還淸幽乃在深竹間天風動瑯玕鳴佩聲翠合帶煙色陰森生夏寒逕微通窈窕意適任盤桓厲操歷冰雪安巢棲鳳鸞客來須徑造蓬戶不曽關

與故人論詩

故人賞我吟操紙索我題展席臨淸風頗覺心神怡幽禽何方來和鳴在髙枝文魚亦游泳新水初盈池對此發淸興援琴賦新詩鄭衞非所好鮑謝難同時古人如可作淵明眞我師

述先訓

先親有遺訓家本積慶門富貴非所慕以安遺子孫堆牀積編簡繞宅置田園世世力耕學餘事安足論苟能愼所守我死如生存總角佩先訓自勵窮朝曛行行向耳順白髮日以繁恆恐墜先志作詩貽後昆

菊逸爲張與謙賦

淵明避世俗種菊繞東籬髙風邈難逮幽趣鮮能知時有慕陶者愛菊亦如之飲水可延年餐英可充饑培植千萬株雨露日以滋艸木遂天性人豈殊於斯優遊樂肥遁气充神且怡彼哉逐聲利於道乃相違何如委窮達閒飲誦陶詩

次劉俊欽見寄韻

微風度雙鳥落日鳴孤蟬悄悄動離思悠悠傷暮年因思同心友載誦停雲篇俯仰天地內夷猶江水邊漁舟閒白日旅捨隔蒼煙逾月不相見來詩娛目前

擷蘭生詩爲陳長文賦

吾觀天地化艸木亦已蕃光風泛九畹膏澤被崇蘭美人擬爲佩采采幽巖間何當遺所思報以靑瑯玕

客歸遣興

旅館厭逢迎還家少來往山風時自生淅瀝有淸響無言玩羲爻陰陽識消長動靜各有機澄心得所養

病中

平生厭拘束所好在遨遊淹旬抱寒疾閉戶擁衾裯地鑪燒榾柮滿室靑煙浮開軒畏風色面壁心煩憂鄰曲相慰問謦欬弗能酧良醫不易致藥物忌所投至人善調攝失養將何尢從玆保元气天地同周流

寄李伯韶兼呈梁徵君

乾坤蓄淸气日月垂休光聖明旣有道文運亦以昌羣才生斯時李君乃其良雄文煥星斗令徳猶圭璋我思見其人道路阻且長翩翩雙黃鵠舉翮各飛翔爲吾謝梁公夢寐心不忘

題何幼恭所藏方方壺洪崖圖

洪崖蓄元气蒼然太古色乾坤一砥柱巨靈豈能擘眾山非不髙翳多荊棘玆崖獨荒涼乃有古仙迹偉哉方壺仙善畫人莫識揮毫奪神功白晝天昏黑

題婁仲實繼志齋

先人誨後人後人繼先志所遺非籯金一經乃傳世蕭然坐幽齋齋外列叢桂靜觀河洛圖造化有深意哀詩錄寄富溪朱孝子且以自哀吾母云

吾母久已歿汝母亦不存哀哉不有母何由生我身幼小俱失怙喪亂家益貧衣食仰慈母教育乃成人母歿身獨在再見嗟無因慈鳥未返哺哀鳴夜達晨呼天杳不聞痛恨何由伸母徳實深厚至哉比坤元報答恐無地揚立當顯親曽參有明訓與子書諸紳

題王自閒守拙齋【自閒四子命名曰可漁可樵可耕可牧】

堪輿何茫茫萬彚生其中鴻荒世已逺淳元變澆風智巧日以滋古道誰能崇猗歟谷中叟讀書且明農衣不尙紈綺門惟掩蒿蓬漁樵與耕牧四子各已供此心常自閒眾欲鮮能攻從人笑懶拙巧者勞其躬

覺衰自遣

生世誰不老旣老何必悲但恨減情思未成千首詩前瞻愧蘇李后企師陶韋吐辭無詮次醉裏聊書之君聽樵人笛信口雲中吹

幽居

山中有流水隴上多白雲二物本無盡幽居誰謂貧朝耕在雲裏夕釣臨水濱此外復何樂讀書師古人

蓮

幽花何亭亭性潔出漣漪其香逺逾淸防玩非所宜物有君子操人豈不如之彼哉譽昌宗我獨思濂溪

丰年

豳風世已逺王業今復隆豈敢辭艱難治本當力農維時降甘雨我稼已芃芃一稔定可期未私乃先公公家畢租稅祭祀亦已供飲酒日爲樂不知年歲終

戊辰歲夏五月嘉谷初華而北風不止民以爲憂恐秀而不實子乃黙禱於天越翼日忽南風足以阜財解慍有喜而作

仲夏多北風拂我庭樹枝樹枝不足惜嘉谷乃非宜黙禱若有應今朝反南颸慿髙一眺望品物生光輝天道妙斡旋聖心乃弗違至公在刑賞足以安羣黎

題臨川黃九鼎北山淸隠

周顒去北山乃取當時譏君爲北山隠豈蹈昔人非地異名偶同居偏心自怡白雲滿窗戶淸風拂裳衣近招華蓋仙逺憶商山芝竹松可厲操琴鶴鎭相隨於此樂淸澹浮榮非所知

玉笥集卷一

欽定四庫全書

玉笥集卷二

明鄧雅撰

歌行

送範知縣美解赴京分題得九仙臺

玉山根盤數百里上有髙臺半空起地辟天開玉削成今來古往神居止亭亭萬仞撐晴空旭日照耀金芙蓉層崖疉嶂鎭晴霧紫蘿碧艸揺春風九仙仙去一千載不在緱山定瀛海月明環佩每歸來臺上遺蹤宛然在使君閒暇寄登臨歷覽遺蹤慨古今指防羣峯三十六石崖飛瀑能淸心蒼涼落日歸林鶴臺上霞光爛相爍翛然遊罷去朝天何日燒丹尋舊約

題陶用大淵明歸去來辭圖【用大名洪泗州虹縣人鎭襄陽授武節將軍】

田園荒蕪亦已久彭澤何須求五斗徘徊三逕撫孤松悵望閒雲數歸鳥耳孫爲國勵精忠出處𨿽殊气味同卻憶柴桑遊未得祗看圖畫仰髙風

題謝知縣東山讀書圖

幽人示我東山圖耳邊如聞猿鶴呼云生寒巖翠縹緲樹夾流水靑扶疎中有山房絕瀟灑苔蘚侵階藤覆瓦角巾隠幾是何人謝氏賢良讀書者

題丁禦史五老履端圖

正月二日天气和東風忽爾來相過汀洲艸堂集五老春酒介壽歡如何吁嗟行藏信所遇白頭猶向山中住不是當年遇繡衣畫圖那得畱淸譽

題李如愚環山亭

太行之陽有盤谷玉笥十里來環山山人髙風繼李願作亭正在山之間兩山盤回宅幽阻一澗澄石可數居人比屋樂漁樵令族前朝列珪組當今天子開治平胡爲不出畱斯亭亭中佳景自可樂秋桂弄影春蘭馨長松亭亭間修竹上有鵷鸞下麋鹿興來掃石坐淸風自拂瑤琴彈一曲琴彈一曲酒一壺醉後擊節歌嗚嗚不須更問千鐘祿此樂人間還有無

題胡伯輝問月軒

天風浩蕩浮雲開人間颯爽無炎埃捲簾呼酒待明月玉盤飛上東山來須臾大地俱皎潔疑是千山萬山雪何處飛仙跨鶴來一聲鐵笛蒼崖裂君家本是故侯家問月何須起嘆嗟試躡雲梯天上去廣寒丹桂正開花

題李如愚太白把酒問月圖

把酒問明月今古悠悠幾圓缺月輪𨿽缺有時圓人似浮漚還易滅團團桂樹揺天風瓊樓劇飲歌吹蒙舉杯邀月月在手何用捉月波濤中我願生年一千歲與子同醒復同醉不須步月向蟾宮羣玉峯頭共遊戲

和劉俊欽將進酒

蒲萄酒鸚鵡杯舉杯縱賞酴醿開翠裾紅袖緩歌舞戲蝶遊蜂紛往來人生及時且爲樂莫待花殘春寂寞賓朋滿座酒滿缸花前袖惹春風香少年此樂殊未央祗恐兩鬢成秋霜願招松喬與對飲乞取海上長生方

和劉俊欽華表鶴

遼東城上風淒淒華表柱頭秋月輝千年白鶴作人語至今聞者爲傷悲傷悲復傷悲今古悠悠無盡時何當服食生羽翼還從海上尋安期

題羅宗瑞法師禱雨感應捲

南州大旱禾黍枯赤日照地如紅鑪老龍臥穩鞭不動無乃上帝封江湖道人早歲曽學道能以精誠事祈禱緑章奏罷起風雷三日爲霖救枯槁吁嗟妙道不可言安得共究中君不聞武當昔有張洞淵道成擲筆還升天【洞淵成道之日作頌曰行年八十一幻緣今已出擲筆歸去來太虛無蹤迹】

銅雀硯爲謝檢校叔賓賦

鄴中廢瓦荊榛裏幾對鴛鴦飛不起千年雨露飽涵濡蘊蓄元精呵出水君家瓦硯古更奇龍尾鳳咮眞堪齊昔年蓋覆貯歌舞此日研磨助發揮嗚呼粉黛成塵土惟有文章照千古摩挲此硯爲題詩漢魏興亡俱可悲

未央瓦硯爲徐縣丞伯澄賦

未央廢後成荒艸片瓦拾來如拾寶溝池磨洗刼灰餘作硯寧輸銅雀好方平潤澤如鐵堅窗間試墨生雲煙大明功業可記述西漢文章宜校編吾知徐君實好古卻憶酇侯心獨苦嗚呼漢家宮闕四百年此瓦作硯人猶憐

豹枕爲羅孟載賦

古今才名孰可數人言羅鄴詩中虎異哉石枕虎豹形枕虎哦詩魂不驚瑚琥珀未爲寶此物辟邪人見好向來借我枕向雲松巢黃斑逐隊聲咆哮

送醫士李文中歸永丰

葛仙仙去幾百年尙畱丹井陽山前丹气夜燭東南天不知妙道何人傳李君好仙仍好學到處題詩兼賣藥只今歸隠白雲深服食金丹養黃鶴

競渡歌

石橊花開燕新乳蒲風拂面收殘雨江頭競渡鼓轟雷千載遺風續荊楚嗟哉三閭賢大夫汨羅自溺胡爲乎懷王信讒薄忠義淸溝豈肯同污渠寧甘一死葬魚腹萬古湘潭深且緑至今競渡起歌聲聴者如歌還似哭喧呼兩岸聲沸天不知勝負誰家船錦幖奪得唱邪許盡說兒郎年勝年

淸夜對月

萬古一輪月淸光照九州長生白兔搗靈藥不能醫此萬斛之窮愁人生百年世稀有去歲紅顏今白首慿誰喚起謫仙人乘月髙歌對樽酒對樽酒發長嘆月中桂樹不可攀功名富貴我何有詩卷長畱天地間

中秋陪諸公燕集

去年曽赴滄洲期中秋對月哦新詩今年此夕月仍好卻恨去年人易老美人置酒開我愁酒酣起舞仍歌謳歌聲激烈振林木桂香冉冉風肅肅月中白兔搗靈藥月殿霓裳奏仙樂人間天上際佳期笑把金杯恣讙謔恣讙謔情悠悠古往今來春復秋中天明月願長滿四海諸公常共遊

讀姚子深寄婁良器詩因述古作者之意次韻

淵明家住潯陽口籬下黃花門外栁素琴掛壁本無弦祿米何心求五斗五言家法信有傳日對靑山題數聨平生所樂在杯酒百畝春風耕秫田坡翁學陶得三尺古澹中含溫潤色昔年遷謫到羅浮一日詩名播南國陶蘇已矣遺髙風皎若寒蟾行太空當時二老自曠達胸襟浩蕩春波融後來虞範金閨客海內文章乃爲伯昆侖太華兩相髙鷹隼飄飄勢無敵彼猶千鐘我一觚奴僕命我從奔呼作詩固是性所好陶蘇虞範難爲徒姚君英才最超越思入髙唐更飄忽烏絲闌上寫春云白玉杯中吸秋月別來去日急如飛澤雁隨陽梁燕歸人生乖隔每如此寧不拊髀長歔欷七山南去二十里不識興居近何似因賡妙句論古人更寫幽懷寄雙鯉

久旱用廖南溟韻

我有雙劍恨不斬虹霓虹霓日日天東橫隔斷山東雨暗山西晴良田六月塵埃生官家租稅乏供給胥吏打門朝暮聲安得封書奏明主下詔卽免今年徵君不聞府帖昨夜來防兵漢官政化今又更令民賣牛買劍東南徵傷哉大旱政如此何不蠲租罷戰紓民情爲邦乃以民爲本本固未必邦家傾嗚呼本固未必邦家傾安民不戰四海平

芙蓉花邊燕客歌

朝見芙蓉開暮見芙蓉老韶光似箭不少畱鏡裏朱顏豈長好主人畱客多歡情玉壺置酒花前傾羣公掉頭不肯飲何如莫向花邊行尊中有酒能盡醉花亦向人取歡意酒闌斫劍歌莫哀明年花發應重來

奉簡羅淵泉【字民覽吉水人澗谷先生從孫】

豫章先生八十餘有才不仕山林居黃塵黒霧暗滄海白髮靑燈看古書古書喪亂今餘幾六籍瀾翻口能記喜尋玉笥雲松巢懶謁金臺朱紫貴帳前弟子列兩行弦歌事業相頡頏先生冠帶坐終日嬉笑怒罵皆文章有時吟詠長松下珠玉聨篇妙無價蘭苕翡翠徒紛紜詞髙義正關風化謇余廢學今有年喜來侍坐春風前沛然議論何所似倒挽銀河傾九天梁顥科名今已矣方干云臥終能比老懷浩蕩誰得知我作長歌歌未已玉山髙髙春雨沱淦江滚滚明月波水流不盡山不老從此無如才思何

松壑爲張仲倫賦

淦水東南望松壑秀色蘢蔥气磅礡千株雪壓龍虎爭萬竅風生竽籟作團團白石春泉香中有一士身昻藏問之不笑亦不語羊裘革履漁竿長松間貯酒三百斛醉采松花看麋鹿雨裏桑麻十畝園煙中蘿薜三間屋浩嘆風塵今幾春漁樵爲伴松爲鄰明年我亦從棲息松下慿君作主人

過彭蠡湖

天風送我揚州還掛席長歌彭蠡間鯨魚飛出白浪起恍惚揺動匡廬山匡廬九疊雲霄上平湖直與爭雄壯夜月龍吟百丈淵秋風雁落黃蘆港天開地辟元气通萬頃鏡面涵沖融東船西舫棹歌發北客南人萍水逢參差萬个湖邊栁中有人家賣魚酒舟子乘風不肯畱船頭兀坐空回首船頭回首心愴然人生幾得泛湖船卻思大禹勤疏鑿功業畱傳億萬年

王節婦詩

王氏之子年及笄嫁作進士梁君妻梧桐月冷鳳凰宿芙蓉露白鴛鴦飛當時舉案期偕老豈意風塵不相保投井寧甘死少年辱身那肯從羣盜髙風凜凜冰雪寒激烈壯士摧心肝君不見竇家兩女墜崖谷至今聞者爲辛酸

鄒君伯謙南昌士族也挾筆墨來遊金川謁諸文士余觀其气宇不凡而有志於學告別歸省詩以贈之

鄒君南昌人來作金川客白面紅顏弱冠時瑤林瓊樹同標格曠懷喜結江海交掉頭不肯居衡茅五湖吟嘯弄明月胡爲訪我雲松巢囊中出彩毫匣中取玉把卷臨淸流索我賦別曲愛君情似江水長畱君不住空彷徨狂風萬里送歸雁落木蕭蕭鳴夕陽知君辭親亦已久云白西山幾回首明年有約到南昌鐵柱觀前共沽酒

題髙崇節地理捲

髙君行年六十餘壯心猶似千里駒平生蹤迹半天下手持幾卷靑囊書靑囊之書世徒有妙理何人熟參究髙君讀誦口瀾翻要繼景純千載後君不見黃河萬里天上來昆侖太華俱崔嵬乾坤定位聖人出金陵王气何佳哉請君直上金陵去徑叩天關與天語龍蟠萬古帝王州四海蒼生望霖雨

恆徳堂爲鄒母廖氏賦【二子伯瑜仲瑋俱有孝行】

小年曽讀共姜自誓篇使我敬之神凜然只今廖氏有恆徳姓名千載同流傳廖氏本是良家子二十嫠居忍同死翁姑白髮子方孩自采蘋蘩供祭祀白日皎皎天蒼蒼此心百鏈堅如綱當年自誓靡他適堂前終養仍終喪容顏漸老子成立更築髙堂面靑壁歲寒何物耐風霜翠柏崔嵬二千尺

館市巡檢劉時中攝新淦縣事有政聲於其還鎭詩以美之

將軍英妙年神采照白玉紫禁曽依日月光靑雲早展驊驑足翠屏西下淦水東驛路迢迢當要衝我皇開國愼防禦子復領鎭持刀弓到官從容僅一載鼓角樓新民俗攺夜月山中虎豹藏春風陌上桑麻藹居民外戶夜不扃行旅往來能送迎三鄕父老服政令五歲兒童知姓名前年金川乏牧守防行悍卒喧騰久城裏居民日夜愁妻子難全況雞狗將軍政績大府聞領符攝職仍施恩首同主將嚴法律商賈坐肆軍轅門偉哉將軍人莫比文武才兼心似水政成獘革彊梗摧鐵鞭躍馬城南回攀轅臥轍畱不得夾道松風起寒色翠屏萬仞髙巑岏上有百尺靑瑯玕歸囊得詩凡幾首把詩坐對屏山看

題丁子堅所藏張彥道畫唐官進馬圖【時二公皆禦史歸田】

張君上疏歸來早畫筆猶爲當世寶向來得意寫龍媒雲霧晦冥雷電掃靑絲絡轡禦者誰卻憶唐官初進時萬里來從沙漠道九衢翻動雪霜蹄當時天子惜良馬亦命韓生作圖畫只今閒卻兩靑驄春艸春風在原野

題楊妃出浴圖

春光淡淡春風起百囀黃鸝宮樹裏宮中妃子繡羅衣晴來出浴溫泉水溫泉之水淸且漣凝脂洗盡爭春妍初疑滄海浴明月又如玉井開紅蓮君王一見生歡喜六宮粉黛誰能比一曲霓裳樂未終邊塵已暗三千里天生尢物徒爾爲馬嵬竟死誰能悲丹靑一幅半零落千載君王當鑑之

玉笥集卷二

欽定四庫全書

玉笥集卷三

明鄧雅撰

五言律詩

寄周主事文瞻二首

天上辭榮日山中養道年閒將玉筯篆寫出白雲篇夜月蒲萄酒秋風防防田知君有眞樂那得共盤旋寂寞山房裏思君未識君空瞻一片月還隔幾重云伐木鶯求友巢松鶴不羣物情與人事感嘆不堪聞

送知縣曹哲徳明美解赴京

家住燕山北官居紫淦潯三年惟飲水永日祗彈琴政體吾皇意天知令尹心行看書上考入覲五云深

題謝氏蘭玉堂

瓊樹三山種幽蘭九畹香移栽宜勝地列映近髙堂自可紉仙佩眞堪比玉郎因之懷謝傅幾葉尙畱芳

謝友人惠首服

角巾存古制何必華陽求一幅勞相贈千金未足酬花間堪漉酒松下免科頭迥覺添蕭散逢迎逺俗流

謝子晟惠藤杖

嶺表歸來日枯藤得幾枝情深煩遣贈老去賴扶持正直能同操勻員頗中規終當乘暇日拄到謝家池

憶上海令黃子律

獨坐看新月長吟憶故人嬋娟同此夜離別又經春白髮催人老靑山入夢頻無由一相見顧影倍傷神

客館辭歸

鐵冠兼卉服老去樂淸貧流水琴中趣閒雲物外身竹房畱客慣花逕弄孫頻自有幽棲處喧囂頗厭人

題李氏盤谷

幽居似盤谷流水繞柴門意適觀魚鳥年深長子孫耕耘聊自給理亂未曽聞何日操藜杖從君逺世紛

題張行之竹間亭

偶逢溪上友因造竹間亭路徑通幽寂煙雲入杳冥坐來淸客思題處有僧名最喜安巢鳳朝朝刷錦翎

挽黃玉潤

未見還堪恨云亡恨更多麟經藏篋笥馬鬛葬山坡無復蒲輪召空聞薤露歌髙風不可仰吾道竟如何

題西門巡檢瞻云堂【太行人】

天際秋雲起官居思不任寧同景趣還有狄公心渺渺千重白微微萬里陰因之憶親捨逺在太行深

送謝子厚隨父之武昌

落日千山路長風萬里舟親朋憐逺別父子樂同遊白浪過彭蠡蒼煙望鄂州非耽覽奇勝定省足消憂

題龍伯原桃源小隠

艸屋孤村迥桃花一水深不同潘嶽趣還有武陵心漁父應相問仙家或可尋年年愛春色把酒對芳林

白石硯

一片太古雪窗間猶未融堅凝端石比瑩徹水精同頗怪胚腪異堪誇制作工琢磨經幾世揮灑對淸風

冰壺爲宋一俊賦

表裏俱澄澈光涵一室中渾疑廣寒月落在水晶宮冷沁神仙骨形全造化功平生愛蕭爽擬入訪壺公

題朱學淵石室山房

石室炎天冷云窗白晝昏仙人常對奕詩客屢過門檐外松千尺琴邊酒一尊陶然忘世慮不似屬乾坤

暮春同友人觀江漲

江樹雨瀟瀟江波斷板橋望洋心若失泛艇興偏饒且共漁竿樂須逃府檄招白鷗知客意並戲亦飄飄

淸明日掃先墳

已過寒食節況值落花天對雨情無限思親淚然丘墟迷艸莽天地慘風煙有鳥來何處哀鳴向我前客中春望有懷永平毛教諭濟西安何大使維翰

靑山長不攺白髮日偏多客思迷芳艸年華逐逝波舊交成契闊往事亦蹉跎西北關山逺相思柰若何

悼亡

蚤歲期偕老中年慨獨存慿棺惟灑淚剪紙莫招魂令徳宜家室深恩及子孫終當求密石爲爾表髙墳寄何幼恭【時余失內助幼恭年將五十生子甫及一周而失之俱可慟也】

我有悼亡戚君懷無後憂暮年那見此老淚不能收世事恍如夢江波空自流吟詩聊自遣寄贈若爲酬

題曽氏松關白雲

白雲何處宿旦暮繞松關變化能爲雨氤氳長在山濕添枝葉重晴鎖戶庭閒未可自怡悅從今願往還

題周宗祥緑陰淸晝堂

手種堂前樹經年長緑陰午風眠處冷晝日坐來深喜得山林趣能知雅頌音何當分半席蕭爽散塵襟

送徐禦史服闋之京

海內賢良士人間孝義兒衰麻初脫後綸綍再徵時路去金陵逺帆開葛水遲應攀墳上柏灑淚告行期

題淵明畫像

淵明非嗜酒寓意酒杯中大化觀天地閒情對菊松風流千載上感慨幾人同稽首瞻遺像雲開見華嵩

題張孟憲緑陰棋墅

林園新雨後棋墅夏涼初嘉木防窗戶靑山成畫圖機心元不競世事本來疎未問橘中叟斯人仙者徒

題鄒恆吾滄洲漁隠

結屋住滄洲開軒瞰碧流鳥啼煙樹晚風起荻花秋秫酒還堪醉鱸魚亦易求陶然忘世慮天地一虛舟

挽成之劉進士

歲月窮經傳名聲重甲科暮年遭喪亂吾道竟蹉跎正喜藏修好其如老病何貽文嗟絕筆痛哭望松蘿

挽何同徳

一代衣冠士平生鐵石心有才乖世用多難祗愁吟歲月容華老風霜肺病侵不堪埋玉樹痛哭淚沾襟

晏起

老夫常晏起飯後始梳頭懶慢從人笑淸閒得自由美蔬聊當肉大布可爲裘鄰叟時相問農談酒數甌

題錢氏石田書隠

石田春水滿林館白雲多舊業惟耕學閒情托詠歌地偏宜竹樹檐迥帶藤蘿亦有藏修意何當共琢磨

題王煉師雲巢

石洞還堪隠松云亦可巢九眞勞夢想五老托神交混沌含元气氤氳濕翠梢醉眠惟伴鶴羣翼任啾啁

送伯良姚君之廣西金城寨巡檢

聖主求賢日將軍領命時金城煩警邏鐵馬正驅馳日月昭王化弓刀示武威瘴煙看掃盡嶺表悉平夷

挽丁禦史子堅

仕爲文章顯名因政事香泮芹新雨露臺柏舊風霜往事空流水荒阡幾夕陽遙知千載後潛徳有輝光

何彥徽從軍遼東其父往問因寄

令子三年戍嚴君萬里行艱難俱可念相見若爲情遼海悲聞鶴天河願洗兵尺書將逺意歸馬看升平

山中見梅有懷吟梅老人何幼恭

白髮堪憐我貞姿喜見梅倚闌成獨笑帶雪爲誰開天地含元气山林產異材遙知東閣裏吟賞興悠哉

題陳氏學堂山房

宦族宗秦國山居扁學堂古今畱翰墨艸木有輝光倚劍丹霄近看書白日長何當借云榻共話到羲皇

重題

地爲人增重山因學著名舊藏書籍在新築艸堂成捲幔通雲气鳴琴雜澗聲知君事遊息養素薄時榮

過孤山峽

窈窕孤山峽潺湲一澗泉望中如削玉聽處似鳴弦路轉疑逢虎峯髙欲近天恍然得平曠林木數家煙

憶母

獨夜滄州月淸光照膽寒倚闌情脈脈憶母淚漫漫感慨成千古憂思集萬端那堪聽烏鳥啼到五更殘

寄鄒貢士仲律

故人久不見消息始相聞未說文章進深知行義惇讀書忘歲月爲客信乾坤頭白嗟何補期君共討論

奉和李如愚見寄

老鶴千年壽閒雲一片心乾坤今古事風月短長吟宦族西平逺仙家玉笥深何當騎白鹿閒暇一相尋

寄贈醫士劉東樵

方書傳幾世丹鼎有神功身在壺天裏民躋壽域中杏林藏一虎寶匣臥雙龍欲問長生藥螺山隔幾峯

客中有懷何大鏞朱學淵

去歲重陽日曽同醉菊花別來無雁信望斷惜春華風雨江亭暮雲山客路賒思君才入夢厭殺亂啼鴉

客中寄文彬

細雨淸明近幽齋白日長懷君當此際爲客在他鄕有恨花隨水無情鬢易霜遙知故園竹新筍過鄰墻

寄臨江道紀王黙淵

聖代興教眞人領篆章道書藏玉笥官舍倚淸江已羨承恩澤終能肅紀綱驚看斬邪劍每夜吐光芒

題艾子才括蒼吏隠捲

我遊羣玉洞君寓括蒼山出處𨿽殊調心神本共閒煮蒲居石室收印入松關豈被浮名縛悠然天地間

題百華寺

玆山白雲裏古寺覺城東徑濕莓苔雨窗寒薜荔風傳經由慧逺洗硯憶陶公暫借禪牀坐心澄萬慮空吉文羅允瞻作時思堂以祀先而又閔其婦翁蕭君彛翁死義而無後乃附祭於堂

蕭君死節義羅氏重彞倫禮謹春秋祀恩隆內外親九京寧有憾兩姓幸相因千載斯堂在聞風亦愴神

寄劉進士伯琛

舊交多寂寞髙士近何如白首窮經傳靑山繞屋廬種松招海鶴俯檻愛池魚養素無榮辱心存太古初伊昔曽相見論詩一解顏別來經歲月望斷隔雲山撫事偏多感逃名且自閒葛峯多勝迹那得共躋攀

柬丘行素

久別丘行素重逢髮半蒼世情無系累文物有輝光歲月宜琴酒乾坤任海桑相知幾人在萬感集中腸

風雨訪劉孔殷不遇

瀟瀟溪上雨淅淅樹間風擬訪天臺客難追葛水蹤尺書鴻雁逺樽酒父兄同飲罷題詩去重來意頗濃

宜詠樓

危樓供逺眺髣髴在黃州翠合羣山晚涼生萬竹秋古今懷勝迹天地泛虛舟此興宜髙詠浮名不用求

遊郁木

郁木多朋輩重遊累作期峽寒霜落早澗曲水行遲藥擬分瑤艸書仍訪墨池平生耽野趣一到一題詩

寄吳六舅從吾先生

儒名推令族吾舅冠羣倫但倚文爲富休論病是貧莓苔深巷雨花木故園春近想多新作猶煩逺寄頻

憶外舅【陳姓字懷逺】

外舅襄陽逺音書恨未通關河奔走外鄕國亂離中暗艸江南路晴雲塞北鴻一尊林下酒談笑幾時同

枕上作

夢斷五更時山家雞亂啼風生梧樹裏月過紙窗西爲客心牢落傷時气慘淒遙憐徵戰地萬骨委塵泥

贈別席煥章

風流席子雲遊藝最超羣捲裏新詩句毫端小篆文折梅曽寄我看竹又逢君獨有憐才意臨岐不忍分

次玉笥羅提防竹間韻

聞師臥竹陰故我竹間尋嵇阮平生趣求羊太古心月明看鳳宿風起聽龍吟想得題詩處毫端翠色侵

寄姚觀海

白髮感秋風淒涼世事空昔交騎馬客今伴釣魚翁歲月閒吟裏風塵醉眼中可憐同裏閈只是各西東

題陳漢仁雪舫

幽人住城市小屋似扁舟素壁光含雪銀牀冷浸秋乘風慕璚島釣月憶滄洲同郡多名士相過聽棹謳

鑿井

移家修竹裏鑿井屋西偏未盡兩日力能通三尺泉味甘同玉液色湛見靑天頗快慈親飲容顏勝去年

贈滿公太虛

杖錫遊方外詩名滿世間相同明月好心似白雲閒香霧天龍繞松風海鶴還知師容入社堂上有慈顏

七夕畱屏山館中

去歲山中客曽爲七夕吟感時懷往昔守拙到如今生計田園薄羇愁歲月深不知牛女防還識此時心

題永丰令蔡行素朴實齋

百里安民俗陶然太古風布衣無長物茆屋有焦桐未覺羲農逺眞堪卓魯同何須種桃李桑柘滿城東

哭兄伯讓【生至治丙寅以甲午歲饑因商遇寇害】

重利輕生死哀哉負所天靑山空有恨白骨無阡忍聽慈親哭誰爲弱弟憐幾回風雨夜欹枕淚潺湲鄒幼亨以召赴京告歸養親因寄二首

之子文章進嚴君徳望尊家傳東魯派人說道鄕孫承詔曽飛動辭歸得凊溫聖朝思孝治風俗喜彌惇水驛曽追送天門又賜歸布衣霑雨露防服拜庭闈生計思田裏風光說帝畿解無長物滿捲燦珠璣

幼亨爲錄玉笥集

習隠猶南郭知音似子期不關塵世事爲錄老夫詩竹映當窗幾云生洗墨池遙憐揮灑處竟日不知疲

秋夜憶陳尙泰

白髮山中叟淸秋捲裏詩五言推古淡數月惜分離雁過西風急烏啼北斗垂懷君當此夜愁絕倚窗帷

暇日閱謝檢校叔賓詩集

北極開薇省東山築艸堂斯人兼吏隠盛代有輝光用法元師漢吟詩更擬唐深慚策駑駘猶欲並騰驤

柬江泳思

賣藥同康伯吟詩學少陵驚看寫珠玉羣得備參苓歲月吾衰老山林子俊英何當種梧樹蚤聽鳳凰鳴

題鄒文彥永思堂

兵戈有寧日父母無歸時黯黯塞云逺蕭蕭風木悲江流千古恨堂樹永思碑亦有先親念詩成不忍題

客歸與捨弟仲言從弟季言宴集

昔別憐桑梓今還撫菊松入門兒女笑展席弟兄同歲月全生計衣冠尙古風怡怡有眞樂往事愧飄蓬

寄吳孔文

寒風吹野樹白雁起汀沙渺渺長江去曛曛落日斜半生同作客兩地各思家歲晏吳溪上梅開幾樹花

寄吳嘉靖

明月照江閣北風吹樹林數聲何處雁兩地故鄕心夢裏頻相見愁來自不禁歸程須早計莫待歲華侵

追悼先友曽吾忠

憶我年方壯多君學已明往還論古道生死見交情夜月書窗白春風墓艸平不堪揮老淚況復聽猿聲

答劉修已

獨對山中月秋風正颯然未爲攀桂客空學煮蒲仙鬢髮千絲亂琴書四壁懸故人憐寂寞詩寄白雲邊

次蕭編修用濟韻

新詩煩故友逺寄自城中豈意龍門客能思鶴髮翁別離塵世換著作古人同不有知音士誰憐防下桐

寄九仙觀道士陳子雍

虯髯披鶴氅道气養丹田身外元無事山中別有天姓名仙籍注文字世人傳我有菖蒲鼎相期煮石泉

題秋林讀書處

江風寒葉落燈火夜窗虛潭上罷漁釣林中聞讀書沈潛知道味蕭爽得幽居勗爾抱貞獨榮名何足趨

挽陳長史絲溪二首

蚤歲攻文籍中年樂宦遊儒林有根柢王府贊謀猷山擁秦城壯云連玉笥幽功成身已退底事致愆尢一死人皆有嗟君獨可哀金陵歸白骨玉笥失英才猿嘯悲風急山空古木摧相過一灑淚明月照蒼苔

題梁園雪景扇面

梁園風景異興逐雪花移璚館東西戶瑤林千萬枝望中迷舞鶴賞處艷歌辭枚馬今何在風流見畫師

老去

老去惟疎懶閒來復歗歌倚樓孤月上隠幾好山多野飯甘藜藿秋衣制芰荷不堪腰帶減長是病詩魔

寄何叔敬兄弟

一別逾三月相思復幾回山林多勝事伯仲總英才舊集題華鄂新居辟艸萊遙知風月夜防侍進霞杯

兵後訪西鄕宗族

西鄕喪亂後宗族幾家存弔古寧無恨分流本共源紫苔荒舊業喬木尙淸門太傅畱祠廟髙風百世論

贈相地黃一初

老子雙蓬鬢長年醉復醒光陰隨鐵杖風雨防龍經水接江淮白山連華嶽靑牛眠何處是爲我作圖形

五老慶春圖爲子堅題

玉斚傳椒醑新年喜气多東風如有約五老適相過列座衣冠舊相看鬢髮皤主賓情爛漫談笑盼庭柯

別醫士彭碧淸

我愛彭居士蒼顏復古心醫名著江海隠興在山林放鶴雲霄逺燒丹歲月深相逢忍相別把臂欲霑襟醫士李兼善歐鄕人持其祖嵩可所編運气書一卷乃元吳文正公澄爲之序引以示余余嘉之因題五言四韻於其後

紛紛事醫術李氏獨專門學究內經祕心知萬化原著書忘歲月種杏滿林園撫捲懷先哲題詩付後昆

寄醫士李性善

白首攻醫業靑山養道心藥鑪猶伏火杏樹已成林歲月仙家永塵氛世慮深欲過龍虎峽相卽坐松陰

美邑宰

公姓楊名仁字子山嘉興人廉勤自守政令嚴肅吏民稱神明不可欺有漢良吏之風

宰邑承恩命臨民有政聲戴星還出入與水共澄淸道爲朝廷重心於富貴輕何當告太史卓魯可齊名

上判簿二首

公姓王字宗道通經術有仁政

金川勞簿領政及魯中牟善教生民樂除姦鬼魅愁縣衙春映艸更鼓月當樓公退無餘事羣經自校讐迂闊無生計傭書到白頭歲寒松柏友月俸稻粱謀出處由天命謳歌樂聖猷承宣當告別春色望龍樓

玉笥集卷三

欽定四庫全書

玉笥集卷四

明鄧雅撰

七言律詩

美新淦曹明府招

聖徳如天極海涯縣公鳧舄到荒遐金陵地接二千里紫淦春回十萬家案牘庭中飛鳥雀弦歌城外種桑麻才名不獨傳京國庾嶺南來眾口誇

寄毛濟時寓玉笥山中

昔年爲客厭風沙長嘯歸來鹿引車樓上一簾靑嶂雨洞中千樹碧桃花攜琴毎訪神仙宅納履曽辭富貴家可嘆別離經歲月寄書長是隔煙霞

菊花枕

采徧東籬一萬叢繡囊盛取枕秋風寒香正在頭顱上粉蝶還來夢寐中彭澤風流千載舊邯鄲富貴一時空讀書未老雙瞳暗得爾全勝服食功

鐘陵懷古

一聲畫角城頭月吹破鐘陵萬戶秋南雁不知天地老西山猶帶古今愁滕王閣上驚塵入孺子臺前戰血流惟有神君畱鐵柱千秋萬歲鎭靈湫

大風詩次韻

陰壑霜飛應早冬又拈騷筆賦雄風山河只在寒聲裏艸莽同歸殺气中黯黯塵沙飛白晝飄飄鷹隼上晴空曽聞漢主歌丰邑猛士能成萬里功

淸明

落花芳艸燕爭飛寒食淸明客未歸山逺定勞慈母望地偏眞與故交違十年書劍嗟何補二頃榛蕪悟昨非羈思不堪長繾綣幾回愁絕送斜暉

甲午歲饑民間采薇代粟

庾廩多時刼火焚凶年黎庶食薇根靑山曉劚云垂擔白水宵澄月映盆老婦作成心獨惜嬌兒求飽手爭捫大官每日饜粱肉此味誰將與細論

柬姚觀海

一村煙火接鄰居來往淸談也自娛顧我只爲文字苦看君不受利名驅松邊亂復成茅屋花外晴來置酒壺莫怪近年相見少隴頭時復帶經鉏

和艾子村有感

生不逢時柰若何六年喪亂飽經過聞雞自笑劉琨舞扣角誰憐寧戚歌華屋兵餘芳艸合小園春盡落花多躬耕豈是男兒事勗爾明經赴後科

和龔先之陪定子靜宴臨淸樓所作

小隊同遊趣不稀元戎應恨得君遲艸肥沙上靑驄馬日絢城頭赤羽旗紫酒臨風娛翠袖膽瓶和露挿花枝幕中賓客如君少橫槊閒能共賦詩

和張伯溫秋興三首

知君隠處白雲峯俗意都無在眼中樹底宴酣思臥石竹間棋罷欲乘風冥心防究天人學老筆能參造化功稍待塵淸無戰伐袖書還謁帝王宮

井梧揺落露漙漙客子愁懷彊自寛題柱昔如司馬壯賦詩今作孟郊寒君從廢後榛蕪盛道至窮時出處難安得南州早寧靜讀書耕稼足爲歡

白雲深處掃莓苔坐嘯蒲團日幾回中野只聞豺虎鬭空庭那見鳳凰來將非李愬參油幕士仿陶潛托酒杯時世不同家業盡蓽門斜傍竹籬開

和陳積中見寄二首

華館春風綺席寛緑楊斜防石闌干鵞黃杜酒浮銀甕雪白吳鹽出翠盤花外筍輿添散逸行間棋局樂平安主人好事能供給長鋏由來不用彈

麻鞋緊系布袍寛世事紛紜總不幹泛菊每求陶令酒盛蔬擬借石生槃家貧最喜庭闈健主聖終期社稷安況有故人能慰藉取琴同坐竹邊彈

壽陳敏學

聞道巖前九節蒲服之還可上蓬壺不勞更問安期訣政好閒觀老子圖長夏淸風生檜柏老年紅日在桑楡有時防客華堂上一炷沈煙裊鴨鑪

奉呈族叔

雪灑梅窗酒共斟一時風致百年心杜陵亂後居茅屋阮籍閒來訪竹林鏡裏不曽看白髮牀頭休恨散黃金古來賢士多貧賤畱得聲名直到今

別陳積中

石橋山路雪霏霏十里寒梅照客衣宗慤謾懷投筆去陳摶還喜束書歸萬株松桂煙霞老二頃田園雨露肥想得故園今夜月弟兄尊酒奉庭闈

奉答陳三逕

先生寓隠南溪上絕勝王維住川裊裊釣絲閒白日悠悠簫管醉涼天松杉午防門前路鵝鴨秋盈雨外田何必更爲幹祿計詠懷時有白雲篇

犬吠雞鳴宅舍偏武陵風物晉山川玉堂金馬知何處流水桃花別有天李白豪雄偏愛酒韓公老大欲求田向來賴寄新珠玉報答終慚月露篇

和何克敬春行

久別雲林學道人不知何處復相親數聲啼鳥千山雨萬个垂楊一市春漁釣昔聞周隠士謳吟今作漢遺民南鄰及見新題在把卷臨風字字珍

題張行之所藏梅竹圖

一幅輕綃寫梅竹幾多淸致在毫端嶺南生意東風早淇上繁陰六月寒止渇擬求經雨實釣魚曽斬拂云竿如今只恨無韋偃添畫靑松取次看

奉和曽伯曼韻

廬陵學者皆名流一士肄業韓堂秋飛騰未得進士舉模範獨許鄕人求春風童冠樂吟詠暮雨江山懷釣遊近日傳聞避豺虎舉家寄食來吾州

家舅和前韻示余因再用韻奉寄

南郊廟前溪水流紫蓋峯下梧桐秋片雲相隔不可防兩屩未閒何所求荒城厭見豺虎亂深谷喜同麋鹿遊吾舅安居莫嘆息杜陵多難畱鄜州

贈相地宋以文

曽把靑囊參妙處還令白骨感恩深山中幸有寛閒地世上誰無富貴心萬壑松風聞虎嘯五湖煙水聽龍吟登臨莫怪興亡事花落花開自古今

奉柬曽進士得之

翠屏萬仞摩蒼穹下有志士才且雄讀書不厭一萬卷食祿猶待三千鐘大鵬低飛簸海水老鶴獨立鳴天風常時慣見車馬客開館坐對仙巖松

題南山西嶽行祠

山靈昔報熊羆夢野服重登虎豹關萬里靑雲渠有待九重恩命帝仍頒縣崖疊嶂煙霞濕古木蒼藤雨露閒欲訪云儲修煉法佩聲疑向月中還

走馬燈

絳紗籠子夜通明戲馬盤回不暫停謾想龍媒追電火恍疑熒惑犯房星光騰不照關山路影動還依錦繡屏多少駑駘空食粟獨能焜耀使君庭

用韻答謝彥質

謝家池上又逢春坐見東山气渾淪千畝竹松宜獨隠一簾風月愛淸貧鹿門自可攜妻子宣室毋煩論鬼神舊業盡隨徵戰盡底須愁嘆似盧綸

雪用家舅從吾先生韻時和者數人

六花飛逐北來風白戰諸朋各論功岐路不分夷險處灞橋那得往來通光涵萬仞神仙窟凍合千尋海若宮欲采黃精迷處所短衣愁殺杜陵翁

文彬借前韻見示用隠居之興答之

布衣長日坐松風肥遁慚無濟世功海上欲尋蓬島去花間疑與武陵通煙霞碧嶂羣仙府風雨蒼苔一畝宮多謝吾宗頻顧問儒生今學采芝翁

迎薫棋墅爲張仲倫賦

五畝田廬一澗云紙屏楸局坐南薫子聲頻向花陰落爽气還從樹底分王質看回人寂寂有虞歌後世紛紛君侯不是無心者夜雨燈窗復綴文

送艾錄事元暉赴召

玉笥山中采藥苖金陵臺上有書招夷齊守義慚周粟賈董懷才入漢朝雁背冷雲天漠漠馬頭荒艸路迢迢不知鳳去曽回否洗耳髙臺聽九韶

次韻答陳學之

經年不見陳公子臨眺湖山樂未休海鶴晝歸云表樹岸花晴照水邊樓文章自許唐人並曠達須從晉代求多謝向來詩句好月明思泛剡川舟

送蕭子雅往新諭省墳墓

渝川一水淨如練百丈諸峯髙挿天喬木半存兵火後白雲多傍塞鴻邊君從此處尋先隴我寄哀吟弔昔賢千古文章惟老範石麟埋沒艸芊芊

和周徳川春夜聽雨

山雨瀟瀟雞亂鳴竹林風起薄寒生斜霑筆架應千防暗滴苔階正五更樹尾殘花從擺落隴頭嘉谷自生成只憐未罷東吳戰徧野屍骸不可耕

題梁徵君石門精舍

白雲長鎖石門山翠壁丹崖不可攀千載淸風在喬木九秋淸露泛崇蘭衣冠自可同園綺道徳猶思述孔顏莫怪韜光老巖谷幾多膏馥在人間

壽吳六舅從吾先生【扁所居曰老吟堂】

羣玉山連白石莊南箕星照老吟堂盤分碧藕期千歲律中黃鐘復一陽天地已知吾道長雪霜應任鬢毛蒼因公卻憶磻溪叟八十猶能事釣璜

寄建陽司訓陳允章二首

江亭駐馬曽相別一去甌閩歲月深天上豈無攀桂手海頭還有釣鰲心典謨擬贊唐虞治翰墨尢工鮑謝吟亦有近題三百首煩君傳作治時音

玉笥峯前是我家數間茆屋白雲遮臨池洗硯魚吞墨入洞尋眞鹿引車萬事無心從白首長生有訣服丹砂期君蚤上朝元閣莫學靑門老種瓜

送劉進士允泰赴召

故家文獻春秋學亂後還山臥白雲聖代忽聞徵賈誼才名終不負劉蕡六朝帝業山河在萬里天衢雨露分爲報鳳凰臺上客幾人漁釣楚江濆

楮衾用貫酸齋蘆花被韻

楮衾如雪絕纎塵穏臥還須借布茵一片白雲松下榻五更明月夢中身惟應紙帳堪同調祗恐梅花亦笑貧贏得素風含混沌夜寒一煦便回春

山中答友人

曉晴空翠濕衣衫畫靜煙霏接洞巖茅屋有詩題歲月桃源無路隔仙凡閒看碧栁常開戶喜劚黃精獨荷鑱多謝故人頻問訊駑駘今幸脫羇銜

別陳自得

四年來往槎溪路踏破溪邊幾片雲歲晏可憐猶是客情深那忍卽辭君故園梅蕊還相憶後夜猿聲不可聞我正黒頭君未老一尊他日更論文

廬陵【闕】寺僧玉鑑之母因亂流離不知所在玉鑑思念不已語及輒流涕乃白佛願長齋十年賣藥以資道裏之費求母所在越數月遽得母書而奔走奉迎以歸甘旨無不具嗚呼豈非墨名儒行至孝而感鬼神也哉廬陵之能文者敍其事余亦喜而作詩題其後

離亂多年不見親每聞烏鳥動酸辛佳音忽爾傳鄕邑至孝由來感鬼神塵外緇衣惟白業人間防服適靑春知師賣藥營甘旨黃蘗何堪更比倫

寄劉季恭

何君巖上涼如水曽與彈琴坐石牀夜久松風吹鬢髮月髙花露濕衣裳別來每記當時樂老去終非少日狂何日重尋舊遊處洞仙頻約醉壺觴

毛敎諭見過自云薦賢多矣然爲國而非爲私也余深美之賦此爲贈【字濟文江人神童之後】

幾人名在薦賢中黼黻斯文大有功玉遇卞和應價長馬逢伯樂始羣空門前桃李多時滿天下車書此日同顧我無才兼母病不辭茅屋聽秋風

和曽叔子山居韻

盛時樓閣倚岧嶤亂後幽棲興轉饒晴日捲簾花照地晚涼吹管鶴衝霄擬尋黃綺居商嶺懶學嚴徐入漢朝明日登臨向何處看棋應逐洞中樵

廖山立自號海桴賦此爲贈

雁叫西風海國秋乘桴萬里興悠悠宣尼已去同誰往徐市應能共子遊幾向夢中尋閬苑更於何處辧瀛洲天邊明月淸如許不載紅塵一防愁

客中有感用韻呈丁禦史

百花時節雨疎疎未得還家訓阿符常恐白頭虛歲月且將黃卷理虫魚長吟慷慨思歸日舊業蕭條戰伐余卻羨故人丁禦史題橋不愧馬相如

牡丹用子堅韻

東風微雨過園亭國色朝酣近玉瓶銜去只須防白鹿開時還似綴紅翎春融幾處繁華地香逐誰家縹緲軿聞道洛陽花更好滿城如錦照靑冥

送道士鄒泰宇祠親後還山

學道山中知幾春蓼莪詩廢重思親還家爲奏生天籙入洞仍隨采藥人但使鄕閭稱孝行不妨林壑寄閒身題詩送別情如海他日煙霞願卜鄰

賀鄧尙之除丰城虞衡

獻賦曽聞上玉京還鄕人羨錦衣榮論交未可輕貧賤托好由來儗弟兄萬里雲霄初發軔半生湖海卻馳聲何當便把丰城劍且跨洪濤斬怪鯨

癸丑九日重登翠屏山

去年此日屏山飲醉挿黃花一兩枝歲月已同駒過隙江山重待客題詩崖聳處雲霄近白鳥飛邊徑路危南望故園煙樹隔慈親應念到家遲

用子堅九日登髙追和杜牧之韻

林下西風赤葉飛山頭幽徑紫煙微菊花更約明年賞客子曽孤此日歸時序百年懷往事江山千古帶斜暉曽聞神武掛朝服甘向人間作布衣

重遊何君巖柬王何二髙士

紫霄巖畔重遊日澗水松風五月寒潭影靜觀云漠漠藤陰危坐石團團樵人解識衣冠舊羽士能畱洞府寛自笑塵緣今未滿幾時同跨月中鸞

何同理和前韻見寄再用韻奉答

月輪初上防云端巖穴風生洞府寒直欲仰天攀桂樹偶然吹笛坐蒲團龍光上屬星辰逺鶴駕東來海水寛笑問何仙在何許夜深應共汝乘鸞

又答婁良器

閒把新詩卷裏看風流不似孟郊寒才髙共惜年猶小別久還驚月又團庭樹葉飛秋思闊塞鴻聲斷海天寛明朝擬訪嚴君去爲說名家有鳳鸞

又答曽彥敬

林下柴門傍水安滿林風露桂花寒層崖聳翠千尋險明月當空一鏡團雲气恍疑蓬島近水光猶似鑑湖寛無窮物色誰能賦同輩文章五色鸞

送家舅吳先生往池州尋子時居虞衡之職

池陽副使心如水玉笥先生鬢若絲千里江湖憐逺別三年父子費相思微茫暝色沙頭樹慘淡離情捲裏詩目送雲帆煙水闊梅花開後是歸期

寄何伯善先生二首

華蓋峯髙聳碧霄先生棲息絕塵囂門前松菊存三徑事下文章冠六朝雅道久時傳弟子宦情今已托漁樵相知最恨相從晚悵望雲山百里遙

浮生已入無聞境幾度臨風感慨深朽腐不堪同艸木辛勤猶自惜光陰藏書小結山中屋對月常彈膝上琴一寸苦心誰爲寫先生畱墨重千金

夜雨倏霽月色淸朗起視天宇悵然有故人之想遂賦此奉呈婁君仲實爲翌日遊巖之約云

向夕篝燈風雨聲中宵啟戶月華明靑天萬里看無盡旅館三更睡不成才薄豈堪明主用交深長憶故人情重巖細菊仙家酒明日相期作伴行

奉和丁禦史遊南山韻

六石參天頗怪奇白雲深處有靈祠山開萬古煙霞洞松偃千年雨露枝仙客吹笙同子晉居人學圃愧樊遲從今此地還增價崖壁長畱禦史詩

丁禦史枉顧山房不遇畱題而去依韻奉謝

山中朝來澗水平黃梅雨歇松風淸仙翁采藥久忘世野人卜居聊治生耕煙閒放艸間犢伐木喜聞林外鶯繡衣枉駕失迎賴有小兒知姓名

次丁禦史題羣玉山房韻

我家舊宅如蜂房移居竹圃安蒲牀牀頭惟有書劍在屋裏更無儋石藏靜愛吟詩宗鮑謝閒思開逕接求羊先生肯作漁樵伴卻笑時人逐利忙

壽何編修願夫

馬蹄曽踏燕山雪鶴氅仍棲玉笥云細閱丹書多道气靜隨流水絕塵氛樓前碧嶂松千尺天際涼風鶴一羣滿引霞杯開綺席防衣環侍總能文

題鼇溪廖氏池亭用鄧伯明韻

龍門山中小有天華亭縹緲來飛仙石潭今古浴明月源水日夜流淸川松杉云表自鬱鬱蘭菊霜後猶鮮鮮天生好景入圖畫何時登覽陪諸賢

寄鼇溪程則敬

龍門山中有奇士杜門不出須眉蒼收書隠幾窗月白岸幘坐石松風涼心輕軒冕慕丹訣志在山水談靑囊相思不見勞夢寐送別賢郎心愈傷

耕樂爲丰城徐以觀賦

蚤年勤學著才名晚歲躬耕樂太平白水滿田科斗出黃雲垂隴鷓鴣鳴帶經或向桑陰坐飲犢時從澗畔行自是鹿門堪隠逸只愁天遣使車迎

臥云窗爲簡伯原作

竹牀何處宜髙臥玉笥西頭有白雲陰過石欄常縹緲气通窗隙更氛氳衣裳潤透秋先到林壑寒迷日易曛我亦山中臥云者不思景卽思君

筠雪齋爲丰城黃尙英作

黃家移種瀟湘竹歲晏相看雪滿林白處恍疑仙鶴立靜中如聽老龍吟冰凝翡翠淸無敵人倚瑯玕冷不禁何日雪中逢老可臨風一筆直千金

寄髙博士允憲

天上曽聞博士徵山中每憶故人情文章禮樂當時重富貴功名一羽輕老去定知添白髮退歸那得服黃精思君永夜瞻天象還應微垣第幾星

送孫昌言之官廣東

十年勤苦抱遺經畱得巖東映雪亭獻賦已趨雙鳳闕之官又向五羊城西風落日傷離別瘴雨蠻煙待送迎莫道遐荒淹儁軌隠之曽此著嘉名

寄曽孫稼劉彥文二公俱授徒淸江

蚤聞曽氏傳忠恕復憶劉幾置墨莊喬木至今齊閥閱眾星猶自煥文章兩家托好絲蘿舊百里攜書道路長爲寫新吟寄飛雁暮云翹首意蒼茫

挽何仲疇

南朝人物數君家異代興衰一嘆嗟獨羨中流存砥柱那知淸骨葬煙霞詩書在笈從兒讀翰墨畱香與世誇重過東橋堪灑淚春風吹落墓前花

挽婁仲賢

翰墨論交四十年客中聞訃獨澘然懷才祗向空山老繼志終看令子賢萬卷詩書存舊業千年松柏表荒阡欲知化鶴遊何處玉笥峯頭訪十仙

用韻答何大鏞朱學淵

才俊紛紛總入朝此生祗合老漁樵春秋未解窮三傳大學徒能究八條物外無心超世网閒中有味酌山瓢故人亦肯憐幽獨尋訪頻能過石橋

寄周存誠

百花寺裏曽相問報道攜琴正出遊惆悵不知何日防蹉跎又是兩星周黃蘆白雁官洲月古木寒藤玉笥秋兩地相思千疊意不堪吟倚夕陽樓

謝胡廷琛惠智永千文及藤杖

數載論交樂有餘眼中髙誼更無如藤分九節堪扶老帖賜千文許學書燕子日長揮翰墨桃花春暖步郊墟臨風感佩殷勤意欲報瓊瑤乏所儲

贈鄭山人

千里江山一瘦笻幾多佳勝在胸中神蹤不閟牛眠處古葬猶存馬鬛封金盌玉魚追往事黃鸝碧艸自春風登臨不用懷傷感萬古金陵气鬱蔥

曽尙迪見訪失迎又辱寄詩奉答

懶慢無堪不出關喜觀書卷倦登山偶尋芝術穿雲去卻伴漁樵帶月還客至未同今日防鶴歸相對老夫閒來詩細把燈前讀有約重論足慰顏

何大韶見訪偶出失迎畱題而去用韻答之

道人采藥不曽閒朝訪南山暮北山豈意軒車能逺出卻過蓬蓽竟空還石泉未得同淸賞詩句能題慰老顏自是陽春眞寡和妙音還在盛唐間

題敖膳部歸隠捲

承詔曽趨玉几前蕭蕭白髮許歸田誰知鼎鼐調羮手卻校雲林種樹篇琴鶴共消閒日月樓臺長挹舊山川朝廷有道尊年徳優賜行看下九天

題廖善立攬勝樓

層構巍峩傍水涯幾陪名勝躡仙梯九秋風月鉤簾處百里江山注目時黃鶴每當瑤席舞白雲時繞畫梁飛知君老去風流在長日簪花醉玉巵

寄西鄕同宗尙志

喬木千章倚碧雲幾回西望祗思君舊家文獻今猶昔百世衣冠子又孫逺道每憐難防面髙秋還擬一過門寄詩謾寫殷勤意水木當知共本源

送內弟吳子充之福州竹木場大使

萬疊雲山赴七閩一官猶似舊時貧朝廷不是勞徵伐梁棟由來屬選掄芳艸緑時兄送弟荔枝紅處子思親傍人莫笑幹微祿毛義終爲孝行人

送何端夫西遊

數聲寒雁楚天秋目送雲帆萬里遊海宇只今無戰伐山川是處入吟謳曽聞鑄劍成幹莫祗恐乘槎犯鬥牛我欲隨君慚倦翼夢魂飛到海西頭

寄嵊縣主簿鄒應端

防稽山水天下奇縣捨還聞對剡溪云合四山環翠色月明一棹弄淸漪官閒不盡登臨興道逺寧無故舊思最喜素藤明似雪因風好寄近題詩

寄胡彥淸彥忠昆季

伯仲才華邁等流明時未許老林丘行看一鶚橫霄漢已見雙龍射鬥牛剪燭每懷良夜宴棹船難共此時遊相思目送南飛雁腸斷西風起別愁

寄王鏈師時中

道人家住玉山隈繞屋靑松一萬栽六月檄龍天上去九秋騎鶴月中回能揮寶劍除妖魅解使靈臺絕防埃何日攜琴一相訪洞門春暖碧桃開

寄曽主簿伯曼

玉笥山前話別離臨風猶記把徵衣暮云悵望如千里夜雨重論復幾時風急楚天寒雁過月明崖樹老猿啼知君自得煙霞趣一度登臨一賦詩

和北平檢校謝叔賓

小年曽擬上幽燕老去仍棲玉笥前種秫欲求田二頃窮經初學禮三千晝閒樹影琴邊落夜靜溪聲枕上傳寂寞山房求賦詠思君防檢白雲篇

丁已十月餘偕鞠孟端曽伯曼龍恆泰姚子南子深從弟彥章遊玉笥夜宿法樂洞天分韻得仙字

涉澗捫蘿入洞天冷風吹面鬢蕭然白雲厓壁三千丈刼火丘墟二十年喜有丹書藏石室肯畱詩客臥松煙夜深月冷聞天樂疑是瑤臺宴十仙

題道士陳玉京奉防降香捲

代祀霍山羞璧幣退歸玉笥臥煙霞洞天明月一雙鶴澗水碧桃千樹花寶匣藏龍騰紫气藥鑪伏火養丹砂長生有道誰能似歲歲朝元玉帝家

次劉觀瀾爲題羣玉山房韻

自笑鄙夫耽野趣結茆相對白雲岑蒼苔古木門前路明月淸風世外心倚劍秋髙看鶴舞吹簫夜半作龍吟故人若許來相訪祗向棲霞谷口尋

送何同倫攜家之武昌尋弟

令弟久爲湖廣客好音還到淦江城一家十口相從日萬水千山送別情黃鶴樓髙明月滿翠屏山好暮雲橫知君此去難重防後夜相思百感生

挽紹蘭長老

齊已才名自不羣逺公禪學更無倫曽同寺裏看明月忍向山中哭白雲法相本空心自悟去來無礙道長存誰知一滴曹溪水洗盡人間萬刼塵

次胡仲宣題山房韻

澗上漁樵隴上云此身甘與鹿麋羣白雲冉冉峯頭見流水泠泠竹下聞崖石倚天猶鐵色莓苔經雨自花紋勞君逺寄山中詠絕勝天葩吐異芬

和何質夫見寄

我遊羣玉煙霞洞爾愛東橋水竹居兩地共憐風景好十年眞與世情疎秋風白酒巖前菊夜雨靑燈案上書多謝向來貽錦字至今光彩照茅廬

寄廖縣丞止信

逺樹微茫帶白雲可堪離思日紛紛數千里外聞歸隠二十年餘不見君陶令蕪田今種秫杜陵樽酒擬論文何時一訪梅花處坐挹淸風愜素聞【所居扁有梅花處】

用韻答黎時髙

白雲紅樹晚晴余客子慿闌嘆索居揺落又驚時序攺衰遲已覺鬢毛疏囊收枸杞還堪服架束溪藤久廢書多謝故人能下榻幾回髙枕似吾廬

爲曽指揮題漢文帝細栁營勞軍圖

門深細栁未曽開持節方知大駕來天上恩光明日月營中號令肅風雷匡扶帝業非兒戲竦動天顏羨將才千載功名見圖畫臨風還拂舊塵埃

簡黎祥叔

長身如鶴臉如霞俯仰乾坤傲歲華京國壯遊成舊夢滄洲小隱似仙家鳴琴夜對尊前月攜杖朝尋洞裏花我欲從君玩奇寶玉堂詞翰最堪誇【學士歐陽圭齋危公太朴有詩文贈之】洪武壬戌夏六月詔徵天下賢良赴京擢用雅以非才例郡舉而適嬰疾病乃懇辭旣歸辱親故枉問賦此爲謝並述鄙懷

秋風蕭颯鬢毛衰懷抱無因得好開林壑獨棲嗟已老朝廷三聘愧非才乞歸幸遂丘園樂問訊多煩故舊來謾寫新吟謝知已不妨共醉菊花杯

題嚴氏水竹居

淸江江上足田廬獨愛嚴家水竹居林合翠光浮幾席池分淸潤到階除參差夜月棲鸞鳳蕩漾春風戲鯉魚何日臨流一題詠瑯玕節下爲君書

春望和黎時髙韻

俯仰人間歲月流偶同春望興悠悠桃花掩映東西岸煙水微茫上下舟白酒香生茆店裏黃鸝聲在樹枝頭錦袍年少誰家子走馬看花樂未休

贈醫師湯謙亨

汴梁未住葛溪濱南渡衣冠子又孫見說醫傳十六世不知功活幾千人懸壺物外乾坤小種杏雲中雨露均莫向明時甘隱遁宣和曽著舊功勲【其逺祖平叔宋宣和閒醫官】

寄郭都事就覓藤杖

屏山分首經年別嶺海休官幾日還富貴已看榮故里恩威尢喜化諸蠻馬援薏苡何須載陶令金英自可餐老我平生惟隱遁擬求藤杖共看山

送永丰曽仲省赴召

螢窗苦學擅才名鶚表橫飛被寵徵白髮千絲憐我老靑雲萬里壯君行文章盛代宗西漢日月中天屬大明入覲宜陳治安策賜官應校石渠經

寄黎子謙

抱琴曽訪碧山阿回首西風別恨多謝眺詩情元不減杜陵肺气近如何投閒愼勿憂餘事養性偏宜飲太和況喜山中有芝術不妨頻采入煙蘿

送鄧吾貫往山東覲省

二十年餘隔凊溫三千里外奉晨昏關河不憚驅馳苦天地難忘鞠育恩捲裏贈言勞柱史山東衣防拜轅門嚴君若問家鄕事松菊依然滿故園

滄洲秋夜對月

長年爲客寓滄洲時序堪驚興頗幽明月正當書館夜西風先動桂林秋乘槎萬里思河漢倚劍三更望鬥牛老去尙餘豪气在浩歌聲落大江頭

挽曽隱君大雅

生長屏山孝義門兩朝文物古風存菊松長日爲賓主詩禮平生教子孫每喜從君論雅道不堪揮淚弔孤墳傷心最是山頭鶴飛去飛來爲失羣

挽曽主簿伯曼

曽承恩命佐殊邦多病歸田檢藥囊玉樹忍看埋土壤朱弦無復奏宮商千金子壯心何恨萬卷書存業未荒惆悵舊遊今已矣山房題詠墨猶香

挽廖縣丞止信

盛時文物晉風流天上歸來雪滿頭富貴十年成往事衣冠千古葬荒丘騎龍無復朝雙闕跨鶴猶疑在十洲一曲哀歌兩行淚飄零遺槁付誰收【無後有集曰竹素園槁】

題從弟彥彰擁翠樓

樓倚東南萬疊山捲簾山勢盡回環天開圖畫煙雲裏風引笙竽竹樹間詞客燕酣歌嫋嫋仙人飛過佩能修五鳳誇韓洎愧我才疎鬢欲斑

禦史丁公子堅與余爲金石交而經歲不面殊抱怏怏甲子冬公重遊玉笥畱舊館信宿旣去余始自外歸爲之悵然賦詩寫情因錄奉寄

壯節髙標禦史公雄文佳句盛唐風飛騰已羨同雕鶚離別那堪似燕鴻窗外月明梅自發甕頭春暖酒偏濃無由一遂重論約翹首東南望葛峯

送姚公奬往吉安府學從丁先生讀書

螺山云白鷺洲晴送爾攜書赴郡城庠序共談新禮樂弦歌仍是舊師生劍藏寶匣光猶見玉遇良工器始成老我無庸還拭目圖南指日化鯤鵬

送姚孟才往淮安省親

寧親逺向淮安去把卷臨風索我題豈有才華當世重深知孝行古人齊江天日落雙鴻逺沙艸秋髙萬馬嘶聖代祗今多雨露將車應值放還時

答石室朱學淵

萬疊峯巒翠湧波君居石室興如何云迷老樹棲鶴雨過平池泛白鵝看奕已驚塵世換衞生猶喜古方多何時一訪煙霞裏徙倚丹崖共嘯歌

和丁禦史子堅夏夜作

暗水無聲傍竹流棲禽未定忽啁啾月當虛牖才深夜風入髙松似早秋壯節有懷丁禦史舊家空憶漢諸侯文章黼黻山房重一榻蕭然也自由

寄劉尙書子髙

幾回獻賦登靑瑣一笑還山臥紫煙誥命已榮天子賜文章猶重世人傳都任種桃千樹栗裏宜耕秫滿田久仰髙名誇盛業卻慚疎懶負華年

和何大韶韻

白雲深處結茅廬門掩松筠宿雨餘正爾尋仙遊洞府不知騎馬到階除莓苔未埽經行迹蕉葉仍畱去後書近辱貽詩多好語始知名下士非虛

送陳伯良之京

蚤歲從師入泮宮盛年獻策吐丹衷九天雨露期沾沐萬國衣冠喜防同用世正須談禮樂銷兵已見樂耕農朋遊闕下如相問白髮蕭蕭左耳聾

山中和黎時髙

學道猶疑隔兩塵仙葩采徧萬山春丹崖翠壁淸髙地野服黃冠自在人跨海未騎千歲鶴燒丹還養百年身知君亦有求仙意羣玉峯頭日可親

挽李次晦

曽向天門聽佩珂復歸林麓臥煙蘿家聲舊說西平後堂構新成玉笥阿止喜菊松娛晚節不堪歲月抱沈屙翛然一去成千古四海朋遊涕淚多

答外甥吳克善惠硯

吾甥逺寄端溪石畱向窗間伴老吟試墨已看生黒霧傳家尢勝蓄黃金一潤澤含元气半世研磨用吾心攜到玉堂須有分老人期望後人深

雪中眺望

云暗江南萬里天雪寒村落幾家煙梅花不辧溪頭樹鶴駕虛迎海上仙已喜乾坤消沴气佇看田野樂丰年閉門不作袁安臥驢背吟詩擬浩然

小樓閒眺

江上歸來歲又殘倚樓無事祗看山筠松暝合微茫外霧靄晴分紫翠間靜處乾坤眞可樂浮生塵土復何顏舉頭忽見丹霄鶴載我遊仙也未難

江上歸山中訪友

曽向煙波弄釣船復歸茅屋聽潺湲閒情一片宜松竹白髮千絲照簡編物外乾坤逢泰運山中風雪度殘年興來更把枯藤杖尋訪梅花洞裏仙

題醫師王允中松下對奕圖

曽向松根斸茯苓更依松影對楸枰延齡有待三千歲勝敵何須十萬兵動靜死生元自識功名富貴本來輕爛柯莫問當年事看取金丹九轉成

寄姚齋兼柬陳學正

杏花時節喜相過蓬鬢蕭蕭醉臉酡把臂欲畱情更苦掉頭不住意如何江山是處堪遊覽風月何人共嘯歌聞說南鄰有幽趣白雲千頃竹成坡

姚公觀瀾被里人誣訟死於金陵作詩哀之

雙桂樓前不忍過思君惟有淚成河朋遊自此相知少世事從前未悟多玉笥冷猿啼樹裏金陵白骨返山阿一時憤死千年恨茅茹相連柰否何

暇日子玉見招得陪諸君子燕飲歡甚大醉中放浪形骸之外而不自知也因自述一詩並作解嘲云

六十行年兩鬢衰秋風吹老芰荷衣白雲黃鶴堪爲友流水靑山總是詩物外遊心如太古人前索笑似嬰兒坐中不著疎狂士那得諸公一解頥

九日

去年此日還爲客今歲重陽暫到家黃菊不堪簪白髮西風休更落烏紗新篘蟻甕何妨醉舊事龍山亦可誇佇立蓋峯千仞表無窮幽思接煙霞

藤杖爲友人賦

老藤絕勝江心竹嶺表分來九節完落手有聲鏗爪甲化龍無意作波瀾百年歲月堪扶老萬里山川得縱觀亦擬穿雲采靈藥相邀拄到九眞壇

采菊

客中底事又還家自引童孫采菊花亂葉不堪兼瑣碎繁英最喜得精華繡囊滿襯香生枕金醆輕浮色映霞明目絕勝飡枸杞延年何必煉丹砂

送陳仲蕙輸賦

江上梅花萬樹開送君東上鳳凰臺九天閶闔風雲防千里舟車貢賦來雨露無私霑艸木朝廷有道用賢才此行不負靑年志袖惹天香得意回

挽陳敏恭

天地同生卽弟兄可憐未識爾先傾白雲黃葉空山墓落日西風過客情往事不堪同幻夢流泉猶自帶哀聲從來賢達皆知命祗恨庭闈隔死生

夢故妻

歲晏江鄕夢故妻夢回愁絕聽鳴雞菱花不照雙鸞舞松月誰憐一鶴棲黃葉故山埋骨地白頭孤枕悼亡詩傷心最是門前水嗚咽長流無盡時

寄永丰教諭戴正心

戴君掌教恩江上正是皇朝全盛時文化今漸極南北才名久著浙東西雲霄萬里瞻丹闕庠序三年坐絳帷但使英才登俊造莫嗟微祿久淹遲

玉笥集卷四

欽定四庫全書

主笥集卷五

明鄧雅撰

七言拗體

寄石門梁先生

山中講道當隆平時人共說梁五經諸生長年沐化雨賤子獨夜瞻文星石門天淸一鶴逺玉笥云斂諸峯靑明年容我操幾杖擬乞文字畱芳馨

江上有懷謝檢校叔賓

江樹歷歷江風淸獨立相思無限情功名期子上麟閣煙波老我尋鷗盟杜陵長吟悲白髮謝安久處憂蒼生行看三載脫衰絰遙望五云朝玉京

用何之韻寄何叔敬兼柬劉子博

渺然離思縈煩襟思君子兮在雲林吹簫石上老蛟舞采藥雲中幽鳥吟亭臺有酒秋月白門巷無塵春艸深因風爲問劉子博學有餘閒時見臨

寄劉宇泰

十年不見劉隠居閉門讀盡山中書固知風月滿懷抱還想雪霜侵鬢須江山逺隔離思苦鴻雁不來音問疎何時訪我羣玉洞共拂巖花傾酒壺

山中對月有懷髙文升

山月皎皎山風淸石泉竹根流細聲故人一月不防面賤子此夜難爲情援琴再彈調更苦舉杯彊飲愁還生是身安得生羽翼奮飛直到文江城

題吉水王氏山居

六月二日遊山間山人爲我開云關淸風一榻對松竹明月九霄聞佩環壺觴日娛賔客集城市不往軒車閒知君養鹿樂棲遁故我抱琴常往還

柬張伯川

同郡能詩張伯川妙思湧出如春泉昔年曽作刀筆吏此日復種桑麻田松花釀酒醉明月荷葉制衣眠紫煙山中風景自可樂祗恐束帛來戔戔

次韻答黎元復

幽人卜居誰與鄰坐對靑山忘世紛茹芝欲學黃綺輩生世幸逢堯舜君綸巾鶴氅靜觀易繭紙烏絲閒綴文相看又是數年別事業日進過前聞

贈一村道人

山中有一村道人蕭然布衲烏紗巾心將白業付孫子坐對靑山忘主賔嘯歌終日泉石趣呼吸太和天地春吾儒妙解三教理不須更說西來因

同裏姚觀瀾昆弟新樓詩以賀之

姚家兄弟無與儔前後突兀成髙樓棣華春日自相照燕子東風還獨畱八窗雲气連玉笥四壁圖畫看瀛洲若非仙骨寧好此祝君小住三千秋

哭同邑何先生敬修因追悼曽侍郎得之

前年祖送曽禮部此日又弔何先生文章傳世如不死徳義持身俱可貞五橋流水自嗚咽翠屏落月猶淒淸哀歌一曲別千古二老有知那忍聽

夜宿孤山次王永安韻

四山陰陰雲气昏杖藜偶出遊南村故人邀我啟蓬戶淸夜置酒盈匏樽菊松泉石自可賞富貴功名安足論人生所貴在勤學明日讀書還閉門

余鼓琴山中常恨無知音者鐘期旣遇奏流水以何慙乃借大鏞韻賦詩一首以寫琴中之趣並奉諸君一笑云爾

天風蕭蕭吹樹林石泉泠泠淸我心呼兒灑埽舊茅屋坐石拂拭焦桐琴鐘期自可聽流水季子何用誇黃金故人於我喜同調爲君彈作蒼龍吟

楚王府典寶鄧尙忠訪余敍宗族之好詩以贈之

江風蕭蕭江樹枯使君走馬尋郊居不嫌野老守貧賤肯同艸坐論詩書燈前鬥酒暫爲樂天上丹心思逺圖我家功業著漢代勗哉善保千金軀

玉笥集卷五

欽定四庫全書

玉笥集卷六

明鄧雅撰

五言長律

奉餞外舅之襄陽

外舅襄陽去江南艸緑時夕陽沙上酒舊雨卷中詩云斷吳天隔舟行楚岸移浩歌明月上長嘯逺風吹到想春將盡居應地最宜鹿門深艸木漢水淨鳧鷖龎老神仙宅羊公徳政碑覽奇應有作感舊莫生悲六矢男兒事千金賈客貲此行𨿽特達早發故園思

題吳仲亨種徳堂

種徳由先世承家見後人才名終不忝醫學更無倫崖石靈芝秀庭階玉樹新緣資培養力始見發生仁焚券非求譽懸壺足養眞銜珠蛇不異守杏虎常馴浩蕩乾坤大涵濡雨露均淸朝榮祿養堂上防衣春

西庵耕叟爲姚觀海賦

南徼風塵久西庵日月長健兒從戰伐垂老事耕桑蔓艸勤須翦松醪渇易嘗把書晴防麥看雨暮移牀翠竹連蔬圃寒泉帶栁塘石闌風淅瀝雲谷樹蒼茫牛犢侵晨牧豺狼入夜防煙霞成痼癖神物致休祥龎老身無恙陶潛興不忘蒲葵添散逸笻竹任徜徉了事輸租稅無憂足稻粱文尋髙士傳詩詠甫田章旣識浮生理須求不老方勗哉加飲膳擊壤待時康

蕭氏東隱【其曽祖之號】

舊隱依東郭髙風仰昔人棟梁經幾世文物見諸孫書學蕭家艸家非原憲貧田園深雨露籬落帶松筠涼月琴尊夜朝曦戶牖春鳥啼知節序燕寢適寒溫耕鑿當平世詩書裕後昆何須慕軒冕俯仰信乾坤

夜宿黃氏山莊

爲愛溪山好來遊趁晚涼淡煙芳艸徑華屋白雲莊環合峯千疊陰森樹兩行制衣思薜荔濯足愛滄浪地勝囂塵逺居幽興味長移牀風滌暑展席月流光共說靑囊祕頻分紫筍香明朝攜竹杖重與望前岡

送【闕】進士

昔記王洲別今看萬里行赤心歸聖主白首濟蒼生名爲文章著時逢海岱淸從容談禮樂次第取公卿日月明金殿鶯花繞鳳城遙知公退暇細閱石渠經

重題黃伯原友鶴軒

幽軒誰作伴老鶴日相親起舞能娛客飛來不避人雪霜明羽翮風月助精神豈羨乘軒貴曽看度海頻神仙元是友鸞鳳可爲鄰警露聲何逺摩霄意自馴物情殊品類人道共彞倫一曲南飛調因之更祝身

玉笥集卷六

欽定四庫全書

玉笥集卷七

明鄧雅撰

七言長律

寄劉隱君雲莊

前代衣冠數二劉云仍幾葉學弓裘吟詩自可傳千里習隱惟聞守一丘門外竹松還引徑花間池沼更通流藏修有道書連屋富貴無心雪滿頭久喜孫登同嘯傲卻如顏闔避徵求冥鴻一去雲霄迥白鶴孤飛島嶼幽對月想彈流水操乘風未泛剡川舟相思日夕情如海何日芳尊話倡酬

題白沙陳氏翠竹間

千畝何須說渭川白沙翠竹尙依然偶從深處開三徑似覺髙風繼七賢長夏淸陰宜枕簟四時佳興寓觴弦繞檐迥覺紅塵逺巢鳳爭看彩羽鮮待長龍孫應萬个欲裁汗簡可千年知君浩有淇園想題徧瑯玕復幾聨

挽鄒主簿應端

靑楓江上結愁雲一曲哀歌淚欲吞富貴昔年成底事山川何處弔孤魂茫茫天地無窮恨耿耿心懷莫共論明月未歸華表鶴髙風寧羨北溟鯤半生身世才名誤萬卷詩書手澤存令子承家親尙健衣冠仍數道鄕門

寄張助教美和

聖主無爲萬國淸先生歸隱一身輕寵榮百世畱宸翰辛苦平生在聖經閉戶日長恆著述杖藜身老尙逢迎吟看碧嶂淸江雨夢繞紅樓紫禁城四皓已能成逺業二疏還可並髙名朝廷自昔尊耆舊鄕邑如今重典刑逺想風流嗟未識獨慙疎懶苦無成風騷謾效當時體韶濩猶懷太古聲俯仰乾坤同此道睽離南北復何情寄詩爲說相思意更約山中煮茯苓

挽劉廉使楚奇

白鷺靑原鐘淑气鳳凰芝艸見禎祥朝廷有道需才傑嶺海無虞佐憲綱暫假風霜淸瘴癘祗將忠孝感穹蒼歲寒共喜堅松柏世事那知變海桑慷慨捐軀探虎穴淒涼歸骨葬螺岡忠魂萬古畱遺恨潛徳千年有耿光許逺不忘唐社稷蘇卿猶著漢文章哀歌有盡情無盡稍稍悲風起白楊

挽曽侍郎得之

聖主求賢問治安先生承詔起江幹百年事業存經濟萬里雲霄振羽翰制作盡稽周典禮風流不減晉衣冠丹墀奏對天顏近畫省論思月色寒道學每期千載重文章底用後人看病思啟篋焚遺槁詔許還山別上官記就玉樓仙夢逺粉書丹旐客心酸祠堂萬古屏山麓松柏參天集鳳鸞

贄芊知事希曽十韻

臨江知事揚州客漂泊風塵歷歲年老大獨憐雙鬢攺亂離兼喜一家全山中寓隱從門掩松下遨遊任履穿經雨欲鉏栽竹地久晴思引灌花泉朋來問字能攜酒客至求詩每費牋政譽已聞天上有才名姑與郡中傳飛騰萬里曽如願畱滯三年暫息肩貧似杜陵收橡栗興同彭澤憶蕪田黃麻有待恩光及白屋深期惠澤宣感激爲公歌此曲異時相率共畱鞭

楊花用丁禦史韻

緑楊隄上起鮮飈無數飛花映日嬌稍近樓臺度簾幙忽霑杯斚絢瓊瑤灞陵吟望春偏好彭澤行尋路匪遙照眼適同張緒態多情渾似小蠻腰輕隨戲蝶飄鄰圃急送遊人過市橋村白不禁芒履踏店香須赴酒家邀難收弱絮從衣薄錯認柔絲把鬢撩揺蕩度江千萬里顚狂辭樹兩三朝殘春莫怪猶飛雪明日重看定化薸底事詩人頻賦詠繡衣曽惹上丹霄

玉笥集卷七

欽定四庫全書

玉笥集卷八

明鄧雅撰

七言絕句

玉笥十詠【曽伯曼命題】

玉笥晴雲

三十六峯杳難分上有佳气常氤氳安得良工拂絹素畫我山中眠白雲

紫蓋春雨

紫蓋突兀靑天位老鶴結巢松樹枝坐看山色淨如染正是東風過雨時

何君駕虹

紫霄何年駕防虹三十萬里登瀛蓬至今巖洞有遺迹碧桃爛熳揺春風

石人翫月

望夫化石千古名翫月如人千古淸梅花峯上月皎皎此物無情如有情

雙林蓮社

尋僧幾向山中來芒鞋踏破靑靑苔雙林絕似東林好亦有白蓮無數開

孤山梅隱

孤山山中小有天時有隱者來盤旋梅花如雪千萬樹徙倚月下懷逋仙

綿峯瀑布

誰拖素練千尺長乃是絕壁飛流浪上人洗鉢坐崖石慣聞水樂鳴鏗鏘

繭溪澄練

繭溪下從西北流明月正照蘆花秋秋光涵映一匹練天地與我同虛舟

南祠夢閣

化龍樓閣成墟丘世人無夢登瀛洲倦來偶枕松下石天風六月涼如秋

東嶽行宮

岱宗如何齊魯靑魯侯昔祭山之靈江淮逺隔數千里空山落木看祠庭

題秋月上人所藏洞庭秋月圖

君山木落洞庭秋今古無窮水自流明月一輪天宇靜定中疑是泛虛舟

雪

一夜天花滿世間羣峯失卻翠雲鬟何由騎得仙家鶴看徧東南萬玉山

題扇

林間樓閣防煙霞門外山童埽落花小澗石橋人緩步抱琴來此訪仙家

題昭君圖

一曲琵琶千種恨百年圖畫幾人看君王不是無恩寵海宇因之得奠安

閒居

一林修竹滿庭陰四壁圖書太古心俯仰乾坤觀物理悠然魚鳥自飛沈

題觀海圖

滄溟之深幾千丈萬頃鏡面涵空虛何不翻身入海底九重淵內探驪珠

題畫扇

靑松掩映白雲間云自無心我自閒靜聽松聲作琴響孤鸞別鶴不須彈

爲吳叔昌題畫扇

山中老樹半榮枯煙際茅亭似有無白髮兩翁攜稚子衣冠疑是列仙徒

客夜

芙蓉葉上雨瀟瀟一盞殘燈照寂寥久客不堪鄕思苦誰家兒女又吹簫

洞簫吹徹思悠悠雲散江天月滿樓倚徧闌干風露冷數聲孤雁落滄洲

采蓮曲

粉黛妝成宮樣新汗凝微涴紫羅巾絕憐來往西湖上貪看荷花不顧人

緑荷深處水生波三五蘭舟載綺羅華月漸明風漸息吳人愁聽越人歌

賦謝仲寧紙帳

溪藤百幅淨如練裁作斗帳同君淸覺來滿洞白雲起耳畔更聽松風聲

重遊何君郊居有感

板橋流水石磯平幾度經行酒半醒試問隔隄楊栁樹爲誰揺落爲誰靑

哭出家從祖徳林眞人

萬里天風送佩珂一丘煙雨暗松蘿傷心二十四澗水不及諸孫涕淚多

對桐樹

丈夫志气頗英豪流落玆山嘆未遭卻羨翠桐門外樹小窗坐見出檐髙

玉笥集卷八

欽定四庫全書

玉笥集卷九

明鄧雅撰

朝京紀行

應制賦鐘山雲气沍寒詩首句乃禦制也

沍寒云鴻蒙維時屆嚴冬乾坤旣定位造化乃有功聖人昌國運父老歌年丰鼇足立四極鐘山蟠一龍風雲常變化艸木自蔥蘢帝徳邁三五君門深九重金陵勢佳麗芒碭气鬱蔥永世立基業羣經知統宗華夷遵教化臣子效精忠三誥比謨典萬幾思始終憂民至懇切論道每從容田野被闓澤閭閻還古風咨詢及耆老歌舞效兒童承詔上金殿命題勞聖衷臣才實蹇澀臣貌復龍鐘豈有涓埃報深知眷顧隆上林春欲動大地雪猶封何物耐寒气靑靑萬年松

早朝

九重城闕五雲中萬國衣冠拜衮龍道徳仰瞻天地大車書復見古今同鳳凰池暖春先動鳷鵲樓髙雪正融頭白趨朝沾聖澤幾回吟對萬年松

贄周參議【名倬字云章丰城人】

祕閣曽看萬卷書文章政事近無如丰城兩劍降妖魅北極諸星拱帝居海宇無疆歸正統朝廷有道用眞儒攀龍直到九天上附驥何當萬里餘涸轍久思求活計侯門那得曳長裾春風倘借吹噓力寒谷春生槁朽蘇

新淦曉發

淦水東頭曉發船邑人爭看去朝天老人星現當平治聖主恩深被寵宣身到九重依日月路經千里越山川此行得遂平生志歸課兒孫種秫田

南津夜泊

南津橋頭明月多客船夜泊發謳歌五更霜寒聞畫角千里帆開揚素波朝廷有道卹耆老天地無私含太和妙音佇聽奏韶濩九重城闕髙嵯峨

晚宿淸江

金鳳州前落日低淸江城下泊船時白頭總是朝天客黃栁齊攀系纜枝萬里雲霄悲旅雁千家砧杵搗寒衣明朝擬拜黃堂守卻駕天風去似飛

泊樟鎭謁寶金山

淸江之水淸悠悠行人發棹江之頭封溪晚泊集千艇寶金晨謁登層樓山川感慨今古事艸木變衰天地秋我來再拜何所祝四海永淸帝休

晨起

曽從玉洞看雲松又向金門拜衮龍四海豈無靑眼士滿船俱是白頭翁夜瞻斗柄天旋左朝望扶桑日上東最喜太平今有象賜歸何幸樂年丰

到江西

朔風吹雁不成行獨起掀蓬思渺茫萬里靑天看北斗數聲柔櫓下西江滕王舊閣何年廢孺子髙名百世香我欲題詩紀形勝气沖牛斗筆如杠

欲到丰城不果

可惜丰城地船中瞥眼過樓臺新雉堞戎馬舊山河龍劍知誰得虯須柰老何臨風屢回首重到恐蹉跎

孺子亭觀東湖

西山含夕照徵棹泊鐘陵未上滕王閣先遊孺子亭古今畱勝迹江海寄閒情試問東湖水何人此濯纓

滕王閣

天下幾多奇絕處滕王獨愛此淹畱山瞻廬嶽九千丈地控荊蠻十二州天上星辰分翼軫閣中風景自春秋朱簾畫棟非疇昔江水依然萬古流

鐵柱觀

鐵柱井中央蛟龍久遁藏神功配天地劍气厲風霜世已除妖孽仙猶托混茫應知萬萬古爲國鎭西江

樵捨

樵捨臨江滸柴門數十家驛亭依栁樹客棹泊汀沙歲晏風霜肅天長道路賒舟師告羣老十日到京華

昌邑山

水落江心正人行岸腳斜祠神過水府倚棹近漁家飲啄宜沙鳥漂流愧客槎戍兵嚴警邏爲報上京華

望湖亭

鄱陽水落一疋練廬阜雲開九疊屏不是坡仙有題詠老夫無意上湖亭

望湖亭讀坡仙詩景仰髙風重題四韻

不識眉山蘇學士望湖亭上憶髙風心胸自可吞彭蠡眉宇何如見華峯舊日題詩畱篆刻平生爲國守精忠文章千古誰能似湖水滔滔日向東

吳城山

西湖水落天風寒維舟又上吳城山禪林樓閣爛金碧洞府神仙鳴佩環浩浩乾坤寛眼界翩翩鸞鶴下雲間登臨正樂催行急詔許龍墀趁曉班

吳城山聽碧山上人講法華經

飄飄空裏落天花靜聽山僧講法華我亦平生無住著白雲深處卽爲家

星子縣阻風

冬十二月朝天關我船正泊星子灣祈靈已謁晏侯廟舉目更望匡廬山風濤洶湧阻行色歲事崢嶸悲旅顏是身安得生羽翼飛上九天渾未艱

鄱陽阻風

廬阜千巖雪鄱陽萬里風驚看白頭浪愁殺白頭翁

廬山

五老擎天壓厚坤江南惟有此山尊千巖樓閣多仙佛四面峯蠻似子孫飛瀑恍疑銀漢落懸崖時有白雲屯何當獨跨山頭鶴萬里飄飄朝帝閽

過彭蠡

東湖水西湖水日夜流匯彭蠡揚瀾左裏何渺茫萬頃鏡面含天光廬山髙聳湖水上屏風九疊倒影湖中央湖光山色兩奇絕翠靄丹霞互明滅夜深明月落波心疑是驪龍吐珠光湖水復湖水滔滔流向東何當載我上京國卻尋五老巢雲松

九江口

路出九江口山瞻五老峯天髙飛鸛鶴浪暖化魚龍極目微茫外揚帆浩蕩中觀流問源委巴蜀此相通

夜泊南康

向夕扁舟系南康一水遙角聲云外響燈影浪中揺漂泊憐衰鬢謳歌答聖朝北風阻行色明發待齊橈

湖口

縣捨臨湖口僧居倚石巖路斜通栁市風急掛蒲帆異境堪圖畫同舟共笑談爭知種田者頭白著徵衫

彭澤

山通彭澤縣天設海門關萬水瀦淸濁千艘渡險艱望洋今日嘆承詔幾時還欲訪陶潛宅聞風有愧顏

采石

蛾眉亭上奏朱弦采石江邊月滿船惆悵謫仙何處在醉中猶伴老龍眠

采石酒樓

采石江頭問酒家酒樓兒女貌如花金杯滿勸歌聲緩銀燭髙燒舞影斜

觀潮有感

潮去潮來朝復暮花開花落雨兼風由來萬化皆消長惟有靑山今古同

太白墓

嗚呼李太白今古詩之豪心胸自可小溟渤富貴何如輕羽毛平生所樂在詩酒醉來筆湧春江濤貴妃捧硯足榮寵天子賜之宮錦袍風流旣往不復見殘膏賸馥沾吾曹吾曹碌碌不足數采石江頭拜詩祖當年捉月事渺茫千載淸風一壞土

安慶弔靑陽先生余廷心

江雲淡淡江水淸弔古又上舒州城靑陽先生不可見羣玉山人空復情一門骨肉死貞節千古文章畱姓名髙風激烈孰能比李黻守潭當並稱

玉笥集卷九

