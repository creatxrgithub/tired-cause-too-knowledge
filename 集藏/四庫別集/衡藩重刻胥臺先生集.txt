衡藩重刻胥臺先生集

﹝明﹞袁袠著

序

卷之一

四言

卷之二

樂府

卷之三

樂府

卷之四

五言古體

卷之五

七言古體

卷之六

五言近體

卷之七

七言近體

卷之八

五言排律

卷之九

五言絕句

卷之十

七言絕句

卷之十一

賦頌

卷之十二

七稱七擇連珠三十首

卷之十三

論議

卷之十四

序

卷之十五

記

卷之十六

碑志銘墓表

卷之十七

行狀傳

誄祭文

卷之十八

箴銘

疏啟

贊字說

卷之十九

書

卷之二十

雜文

先父行狀

傳

誄

後敍

墓志

●序

袁永之集序

袁永之集二十卷詩十卷文十卷故廣西提學僉事姑蘇袁先生之所作其子魯望進士之所校刻者也先生之作精思泉湧偉辭藻發追遺制於元古挽正音於大雅超然命世卓爲大家此藝苑之先驅哲匠之玄詣也先生五歲通詩書九歲能爲古文辭名動吳下日本使人如蘇聞其秀才延見造次酬答響應時巳驚異異域及長學無不窺墳典該洽且發穎名郡多賢取益又文獻家承兄弟自相師友弱冠發觧南畿第一連登進士髙等攺翰林庶吉士讀書中祕復與海內名流結納當是時有淩駕千古狹小一世之意然志存經世思以所負者見諸事業而達之天下凡兵刑禮樂典章法制及天朝典故前輩勛徳尢極稽核不但辭華繢藻之工而巳然先生賦性孤亢調髙寡和爲忌者所嫉登朝未幾遽罹無妄之災大業欲圖巳投擯斥之地後𨿽起廢督學炎方弱質弗堪懇疏乞歸竟成乖左諸所撰述示我經綸其志有足悲者懸車以來大肆力於橫塘別業之間期盡發所蘊命之篇什若皇明獻實吳中先賢傳將次第勒成稿未及脫而先生病作矣嗚呼抱才而不究於用天下莫不爲先生惜之昔漢之賈生才髙志大取忌當時又孝文禮樂未遑遂至疏斥沈鬱以死千載之下讀其文者莫不惜其有才無命先生生當明盛之朝值禮樂中興之日而一奮遂蹶亦終無所遇以死又可不謂之命耶魯望溫恭朗潤世其家學間以遺言委序斯集宜陽無文何足以語此第與先生寔有世好早辱遊從論心講藝投分良深爰摭所知用酬泉下俾讀者得以論其世亦傳信云爾謹序

嘉靖丁未閏九月雲間董宜陽著

袁永之集序

嗚呼永之沒巳幾二十載矣其詩文行於世誰不慕尙之者而何藉於余顧念與永之生同歲方永之發觧南畿也余亦舉於鄕明年同第進士讀中祕書日與永之出入承明相周旋也次後彼此宦轍𨿽不能一律然以永之之才而竟終於外臺簽書余之罷河南也又適與之同牛驥同櫪在永之固爲未究其用而在余則已幸矣昨丁未之臘永之嗣子尊尼以所刻永之集見寄且屬爲敍當是時永之蓋巳下世余泣而存之未有以爲尊尼復也歲月易除儵忽便十有七八載矣𨿽余於人世齒髮爲少延而臥病江渚亦五換嘉靖之歷平居塊獨諸念皆息而獨於海內故人之思有不能忘於夢寐者況與永之蹤迹之同又若是耶頃兒子宗彥遊太學曾見尊尼尊尼意若有望於餘者噫余何人而顧於永之有所靳也謹略載平生所與永之遊談之槪而庶幾於償其宿心曰嗟乎文章之事以其時則稱於聖朝者嘉靖爲極以其地則稱於中夏者三吳爲盛而永之所以自處與人之所以稱永之者皆不肯居其後永之居館中時其聲譽甚隆餘下方之士固不能有所窺覸及余出逐爲縣朝於京師與永之相見則永之以典試歸自大梁也向余道其在大梁得見李崆峒語言頗悉余時逐逐困吏事亦不暇諦聽後數年餘督餉姑蓀訪永之於桃花別墅時永之以徒中居憂而余又郎署進止自便故與永之始盡平生之歡其譚及藝文亦不似曩時之艸艸矣永之語余曰杜子羙詩人之富者耳其妙悟蓋不及王孟諸公又出所選唐伯虎集示余而定其評曰伯虎才甚駿惜流落復不自檢束大墮於樂天隊中耳故所存伯虎作百才一二語稍涉樂天卽黜之嗚呼永之遠不喜子羙樂天而近於伯虎所稱僅此其際果易窺邪今全牒具在讀者取其言合而觀之蓋可以得永之矣永之耿介有直節在兵曹不能媚權貴人故緩急無左右之者以至得罪其視學廣右又恥絀體其大人卒上病自免其果決自任如此文章蓋特其餘事爾余昔赴永新也永之贈詩曰一官淹驥足百里試牛刀在姑蘇又贈詩曰十年一見知非易楚水吳山莫浪分此二篇余寶藏之猶在巾笥手迹宛然而謦欬則不可復聞矣傷哉傷哉余非敢謂知永之而其慕永之則非淺世固有知而慕之而視余又能特深者幸相與推而明之荊西少泉居士王格撰

袁永之集序

書有之辭尙體要不惟好異我太祖髙皇帝卽位之初詔翰林爲文通道理明世務毋事浮藻及爲深怪險僻之語綸苑相承確爲定式自金華廬陵以來諸公之文其合作者不但文從字順各識其職而中間懇欵密致之處讀之藹然使人足以得祖宗致治之盛厥亦气數之一會哉弘徳間海內數君子者出讀書爲文斷自韓歐以上稍變前習一時學士大夫歙然趨焉而柄文者顧不之喜目其文曰子字股乃數君子亦抗顏不之卹各以其志勒成一家之言行於世然以天下公器趨捨相誚識者非之他日讀胥臺先生投大梁李公書蓋爽然自失矣書中云吾能揔統包容則無可無不可斯言也其中和之經乎夫趨時久則不免於規摩之偏信古過則亦陷於陸沈之獘君子所養苟有定極則和衷之下交相爲用奚以誚爲先生人品雋上度越一世童子之日卽洞大文流傳過江以北人士爭錄之曰此吳下袁五郎之作弱冠中南京觧元連舉進士髙第被選爲庶吉士讀中祕書巳授刑部主事攺兵部上官未幾兵部火上怒下之獄謫戍湖州會赦歸以薦起補南職方員外郎官止廣西提學僉事夫以先生之才之職入館後卽使得專其職以至今日國家鴻業經所潤色者宜何如哉然先生性骯髒不觧俯仰人惟時一二要路稔知先生之名欲招致先生以爲羽翼先生謝不往因擠先生出使不得在近侍而武庫之酷焰乘之矣謂之气數之厄非耶先生斥旣久始有起廢之命卽又處非其地使其平生辛苦卒無所試上之不能振皇朝同文之風下之不能食昔人稽古之力而流光荏苒世短情長蘋老揮洲鵩集誼捨矣悲夫先生此中忞忞將誰寄耶乃知前日數君子者其感激發憤𨿽稍盩正則要之各有不得已之情而其本心非敢一於求異也悲夫悲夫嗣子進士魯望刻先生集成使來問序因述予所欲論說者如此集凡二十卷先生手自選校題曰袁永之集序因之

嘉靖壬子上元射陂朱曰藩撰

粵自書契作而後有文章三代其鬱鬱乎秦漢尙矣魏晉繽紛至唐文𨿽三變終不逮古五季而下誠無譏焉我明興以來風化漸被人文日盛傳至孝宗朝有若北地崆峒李公中州大復何公後渠崔公閩少谷鄭公關西少華許公西玄馬公亳西原薛公咸擅名家力追古作吾郡則有南峯楊公南濠都公枝山祝公廸功徐公東橋顧公六如唐公林屋蔡公較之他方作者尢多猗歟盛矣若近時之雅宜王子吾弟永之居同裏閈互相砥礪極力研討亦巳成家方之前修足稱殆庶雅宜僅四十不祿臨化時夢兩蝶入袖同莊叟之符迄今爲士林惜吾弟十歲能文弱冠卽發觧連舉進士第可謂遇矣然素性亢直苦爲媢嫉見擠瀕死骯髒者十餘年旣而以薦起爲職方稍遷提學僉事又以炎州荒遠思親致疾遂乞休寧捨肆志著述更築別業於橫塘開圃鑿池種秫樹桑將爲終焉之計時余亦棄官歸永之每遇良晨佳節輒邀昆季友朋流連觴詠以遂初服歡燕未幾乃歲丁未夏日遽以疾七日而卒僅年四十有六餘慟絕者數四嗚呼惜哉嗚呼痛哉所著有文集二十卷先一年吾弟夢得穢疾先伯考方齋公語之曰子病將就木也弟乞緩死以集梓未畢故而伯考弗許至是果如其兆抑亦奇矣豈運命所限其數巳先示乎吾侄尊尼痛父志之未畢煢煢哀疚卒後三月鳩工刻就玆集將以傳之四方請余序首簡余不學何足以言文尼以余哭之悲而思之殷也乞之逾懇嗚呼詎忍言耶詎忍不言耶因抆淚書此以慰之云爾是歲九月之望兄表書

袁永之集序

吳自季札言遊而降代多文士其在前古南鏐東箭地不絕產家不乏珍宗工巨人蓋更僕不能悉數也至於我明受命郡重扶馮王倫所先英奇瓌傑之才應運而出尢特盛於天下洪武初髙楊四雋領袖藝苑永宣間王陳諸公矩矱詞林至於英

孝之際徐武功吳文定於文恪三公者出任當鈞冶主握文柄天下操觚之士向風景服靡然而從之時則有若李太僕貞伯沈處士啟南祝通判希哲楊儀制君謙都少卿元敬文待詔徵仲唐觧元伯虎徐愽士昌國蔡孔目九逵先後繼起聲景比附名實彰流金玉相宣黼黻並麗吳下文獻於斯爲盛彬彬乎不可尙巳正徳嘉靖以來諸公稍稍凋謝而後來之秀則岡黃貢士勉之王太學履吉陸給事浚明皇甫僉事子安皆刻意述作力追先哲而袁君永之寔頡頏其間君天材卓逸文筆華玅自其少時與諸兄尙之補之切劘講習向往踔厲及出接文祝之淸芬挹唐王之膏馥論議馳騁與相資沃沈思玄詣日進不已旣舉進士績學翰林佐政郎署試士中州督學南服益與當世名卿質正揚榷務造閫奧於是制作粲然動師邃古詠四言則法三百篇而下視韋張作古選則尊蘇李而恥言潘陸綴近體則宗盛唐而罕尙錢劉南徵諸賦祖述屈宋連珠三十抗行平原懲胡以儗過秦祭董乃效弔屈其它命篇鑄詞必則古昔𨿽率爾占舉亦無妄作蓋其志存體尙固將超越千載淩跨百代而學愽才贍又有以充之故一時作者往往斂手退避晉江王道思與吳縣顧華玉論古今文章之士獨稱君與武進唐應徳爲後來之特無能出其右者北地李獻吉今代宗匠雄視海內少所許可一見歡然如故交賦相逢行爲贈且命其子他日必袁生表吾墓其重之如此惜乎中遭竄斥官簿偃蹇不能極潤色之休光論譔之業以鳴國家之盛餙至治之績自觧廣西提學僉事卽歸隱橫塘閉門著述將成一家言以詒來世而年復不永多所未就獨詩文二十卷手所選定其子尊尼刻之以傳問序師道嗚呼師道何足以知君邪顧自弱冠遊君兄弟間極承知獎始與計偕爲賦晨風再上春官寵我行序贈處之言斑斑在籍感念平生其何能默乎謹摭所聞以弁諸篇若君官閥世年立身大方則有太史氏志之餘故得而略焉長洲陸師道撰

家弟永之文集序

嗟乎余忍序吾弟文耶歲壬寅永之自南兵部員外郎轉廣西督學僉事明年癸卯春仲寄余書曰弟必死於桂林矣所著詩文巳成集凡若干捲兄知弟爲弟序而梓之是年餘北上五月舟發猶子尼來別余曰汝父之集汝謹護之汝父必歸矣序言未暇也及抵京口果值永之乃眞棄官歸相見命觴歡笑談桂中山水及遊匡廬九華諸山之勝蓬底紫蘭莉花盆盎香郁怡然半日各賦詩別去及余北歸永之蕭然間居所築橫塘之黃山艸堂閉門讀書課農蒔圃每花穠月霽命觴聚昆季然足迹不入城府始永之年七齡卽喜歌吟十五應舉弱冠攻時業才名騰沸及發觧南都鄕譽帖服繼登甲科入翰林攺刑兵二部郎署校文中州以失火謫戍湖南永之自入官結交海內名勝由是詩文日益加進名聲奕奕在公卿間然性孤亢與人寡合頗爲不相知者所嫉今年四十有六暴疾而卒孰期其竟死耶孰期其止於是耶悲哉夫古之文士不享其年者亦多矣今若信陽何景明大梁髙叔嗣沁水常倫同邑若王寵皆以才華露發皆不享其年所恃以不朽者乃曰有言語在碑版斯言也不亦大可痛乎永之詩儗髙岑文喜學先秦西漢當其快意處則沈著懇到體裁疏秀瑯瑯可誦少有用世之志究其學亦欲得國而治之而今已矣集梓已成因抆淚書此以踐昔歲桂林之言

嘉靖丁未秋九月旣望仲兄褧撰

衡藩重刻胥臺袁先生文集序

恭惟我衡國主賢明夙成仁孝性植遊心書史宗尙儒風眞不世出之賢王宗藩之喬嶽也維時癸未之冬臣復亨以淮佐轉遷司長召見之暇出賜是集以校釐訛舛且命作首序以紀重刻之意臣復亨敬叩領命歸閱之乃姑蘇胥臺袁先生文集也袁先生乃先朝名臣吳越巨擘名重當時節垂今日誠起懦振弱維世挽頹者歟矧心發之爲言言成之爲文闡道徽猷紀勛樹烈上下古今表章經史備載是集閱竟而先生之胸襟人品慷慨激烈宛若瞻神采而仰休風親炙於數十載之後也復亨何幸而得覩斯集也耶原梓在吳傳示不遠玆因司理張君炳忠與先生爲甥舅親賫至靑社贄於國主素慕其文遂命重梓以廣其傳且以酬司理君表揚之心而益以見我賢國主崇文之意也臣復亨本猥鄙愚陋旣承命不敢以不文辭敬用數語以志重刻於旣釐之後云峕

萬曆甲申歲夏五月旣望衡國長史司左長史臣鄭復亨頓首謹撰

●衡藩重刻胥臺先生集卷之一

明吳郡胥臺山人袁袠永之甫著

長洲後學甥葵亭張炳忠藎甫校

四言

◆四言

郊丘篇

方社篇

朝日篇

夕月篇

大禘篇

耕籍篇

省獲篇

躬桑篇

昊天降威

有脘其星

皇矣

雞鳴

吉日

載馳

晨風

穆穆良辰

熙熙暮春

○郊丘篇

明明上帝肇禋於郊我後饗之率彼百僚○於穆圓丘我後肇之粵稽禮文祖訓詔之○崇崇者壇則天垂象隆隆土階南離是向○臯門旣辟周垣於衛以楅以庖帝牛於系○我後來饗維冬至日我衮我旒玄圭翼翼○有秩陽位越席斯陳秉我玉瓚曰維一人○有虔百僚夙夜奔走直哉維淸以左以右○皇皇田燭三星在南樂旣萬舞升臭於天○朝陽彤形卿云粲只燁彼露斯緒風先【去聲】只○承天之休降福穰穰撫千五辰誕惠我多方

郊丘十章章四句

○方社篇

有嚴方丘本郊之北我享我將於夏至日象維坤儀隅位斯秩○定之方中肇玆土功馮馮版幹蒞於司空式禮弗愆曰維秩宗○旣卜旣戒告於祖禰龍旗和軨天子至止桓桓虎賁於牧於野○赫赫地祗陟降在玆配以皇祖於壇之隅靈來洋洋百神前驅○曰旣三爵曰旣九奏薦以黃琮曰維我後以瘞以埋於壇之右○雍歌告終皇遄其行順動以豫皇心載寧綏我萬方地天平成

方社六章章六句

○朝日篇

路車龐龐於彼東郊維玆仲春迎日以朝○有來王宮宵中燕息壇官蹌蹌候彼出日○喤喤鼓鍾晨雞旣鳴庭燎寢矣東有啟明○日之方升出自暘谷燭龍疾馳耀彼若木○赫赫明明照臨下方太陽麗天羣陰伏藏○皇欽若昊天寅賓有禮朝日有壇自今歲始○自今歲始丰年屢康時雨而雨時暘而暘

朝日七章章四句

○夕月篇

維夜明有壇西郊之外來享來臨幽宗於配時維秋分其日癸未○皇服小采鎭圭以趨羣弁如星戾止壇隅司儀布位祝史贊辭○乃薦罇罍醴齊淸酤肆以豆籩載之牲俎六變孔諧雲門斯舞○邸壁旣奠實柴斯升燎之燔之格於陰精齊政授時紏虔天刑○維玆夕月禮視朝日於社於郊神祗來格於皇樂斯創玆典式○皇之制作恊於陰陽與唐虞參於列祖有光施我孫子敬守典常

夕月六章章六句

○大禘篇

於皇顯孝肇修禘祀遹追烈祖綏我駿惠奏假厥初陟降有位○嗟嗟烈祖受命宅土疆克開厥家徳懿發其祥遐矣思成肇基古先王○衎我初祖獻享有秩虎彜山尊全烝繭栗升歌管象庸鼓有斁○靈之格思蔒蒿在天丕顯丕承對越周旋降福孔多維湯孫是荷

大禘四章章六句

○耕籍篇

孟春元日公田於邁司空除壇集是保介甸師封人灑掃祗戒○蒼輅耕根遵彼廣塗以耒以耜載於前驅籍彼千畝南郊之隅○土脈旣發習習恊風玄冕朱弦皇來齋宮灌鬯羞醴祀我光農○錢鏄旣陳有穜有稑皇於三推乃播嘉谷貴賤以班羣耦來續○饁彼田畯終畝其勤是藨是蔉載柞載耘黍稷茂止以共粢盛○我公我私祁祁甘雨於惟丰年以洽百禮敬授我民時以詔孫子

耕籍六章章六句

○省獲篇

於樂靈囿皇宮西所湜其流泉漑我膏土奄人於田有稌有黍○皇來雍雍匪觀匪遊於以省斂歲其有秋相彼原隰滯穗莫收○此曰築場彼曰登圃禾旣偃畝莫之敢取銍艾維時實我廩庾○維此靈囿有沼有臺爾服爾耕莫敢污萊○皇曰無逸稼穡維艱彼昏慢遊於佚於盤

省獲五章三章章六句二章章四句

○躬桑篇

出自北門降於公桑龍旗九斿鸞和央央○皇后蒞止從以世婦爛其如雲緩蹕淸路○川原膴膴有館有壇戒之戒之以祀先蠶○懿筐曲植旣勑旣具浴種於川率是嬪禦○有鳴倉庚采采遠揚言還言歸傾筐是將○以繭以繅三宮是卜冕服旣成玄黃朱綠○維後親蠶維皇躬耕勸相小民王業底於成

躬桑七章章四句

○昊天降威

紀雷變也

昊天降威曷用其訩大戾薦臻適丁我躬六月炎暑胡玆飄風曀曀其陰淫雨蒙蒙○維此滛雨崇朝爲虐塗潦盈庭髙陵爲壑憂心如焚憯憯靡樂小民怨咨孽自天作○電旣燁燁薦雷不寧以擊以摧震於宮庭瞻彼象闕毀其丹楹臯門有伉垣墉以傾○王宮震矣棟撓折矣出自城闉夫廛覆矣氓之無良嗟煢獨矣震於其躬罹荼毒矣○薦雷虺虺逞玆滛威天鑑孔邇降於郊畿皇曰可畏朕躬有違眚災以類敬天之渝○明明紀綱皇實敬忌誰秉國鈞召此顯異賦政愈蹙民用殄瘁我心憂傷曷知其勩○嗟彼孔壬噏訿惽怓職蔽左右讒口囂囂卿士大夫及爾同僚噂沓詭隨莫知我勞○喪亂之生回遹其故小民何辜逢此僤怒皇之比﹖心思無愆於度敷求哲王匪用憂懼

昊天降威八章章八句

○有脘其星

紀彗星之祥也

有脘其星東方自出爛其芒炎指於營室自東䢐西嘒嘒終夕○粲彼宵燭柄揭於南彗之見矣具曰凶占於以除穢先民有言○皇惕其衷不遑安處天之方懠莫敢戲豫訓於百工交修儆懼○咨爾秩宗邦典攸貞政之僣差爾釐爾繩蹶蹶保章夙夜靡寧○凡此疾威下土之孽六月而見仲秋乃滅敬哉庶徵亂是用懲

有脘其星五章章六句

○皇矣

送少宗伯分宜嚴公視禮顯陵也

皇矣獻考叡哲維則宅玆郢方以蕃王國篤生我後膺符受歷奕世丕承率土是式○滔滔江漢翼軫之墟我後龍翔奄有中區誕基駿命光纘鴻圖赫赫在天肇闡徽謨○帝念孝思繼序無忘位號斯崇惇我天常有翼淸廟祀禴烝嘗是彛是訓申誥多方○乃命司空伐石京師逖矣山陵楙建厥規以經以營爾卜爾釐窮極制度備物多儀○秉笏荷殳翁仲祁父其獸維何有虓有虎詭收殊形吁吁噳噳浮濟涉湘達於荊土○帝勒碑文經緯七曜貞觀丘封篤我純孝億萬斯年湯孫是詔冡人司禁衛其隧道○帝曰秩宗掌建邦禮爾遄其行敬纘其事司分吉蠲太常攸蒞相以九賓毋敢失墜○公拜稽首受命於徵四牡捷捷夙夜靡寧虔共祀典告奠皇靈峩弁朱裳祗謁園陵○乃薦廣牡乃宿金縣觀其會通象以幾筵肩臑薌飶升遐於天假哉皇考陟降周旋○綏予一人以介福祉公曰遄歸言念桑梓式墓燔黃光揚祖禰亟其來朝以佐天子

皇矣十章章八句

○雞鳴

送李子仁父宰分宜也

雞鳴旦旦明星有爛子之䢐矣使我永嘆○將子何䢐維王事馳驅豈無他人爾獨勤劬○道之伊阻曷云能辭旣曰仕矣遑卹其私○綏綏者狐逐逐者鹿心之憂矣不謂我糓○我則弗谷憂如之何人各有思遑卹其它○維王事孔棘維友朋弗覿爾實我牟載笑載色子之䢐矣使我心惄○凡民岡言維賈知價爾實予諒如食知灸○爾之弗諒我憂則那中心慅慅譬彼食荼子之䢐矣念我實多○敬爾威儀慰我饑渴豈曰遠而將子來括

雞鳴九章七章章四句二章章六句

○吉日

送大司寇昆山周公赴畱都也

肅承王命吉日於徵赫赫司寇奠邦之刑於惟周公邦之老成簡孚五辭五辭明淸○維王建官尊維司寇斟酌元气是曰北斗招搖執法王之左右衮裳蔥珩禮秩斯楙○王曰建崇洪緒攸基五刑五罰爾其聽之胥占辜功式下上之刑期無刑咎繇是師○公拜稽首敬命不易獄貨之繁曰罔敬忌坐之嘉石棘木是議制民於衷毋敢霣墜

吉日四章章八句

○載馳

送陳子齡也

歲之䢐矣言邁靡遑僕車載馳於彼朔方山川伊阻道路且長將子何䢐觀國之光○皇皇京邑天闕龍翔多士如雲佩玉趨蹌述職斂材萃止明堂亦旣事舉亦旣言揚○維帝允文制作陰陽倬彼絲綸云漢爲章雍雍者儒利用賓王古訓是程徽猷以康

載馳三章章八句

○晨風

送陸子傳也

肅肅晨風集於北林之子遠行實勞我心○翩翩者雉文章有粲弋人獲之三品是薦○將子奮飛於漸之逵載翺載翔爲羽爲儀○彼其之子賓於王所此之弗臧於戍之苦○人亦有言九軌殊岐愼我幅員毋謂遠而○勉勉夙夜載爾令徳譽命有聞保爾終吉

晨風六章章四句

○穆穆良辰

壽方山人質父也宴於淸溪堂云蓋集者八人吳之彥也文太史曰詩有之爲此春酒以介眉壽人各賦一詩以爲山人壽而�也得介字穆穆良辰仲春伊屇薄言東郊雲門於邁茂林紛披淸渠縈帶樂只嘉賓頍弁斯會肅肅禮容有擯有介旨酒無荒終日百拜君子壽考俾爾耆艾

穆穆良辰一章章十四句

○熙熙暮春

修禊石湖也

熙熙暮春曰維上巳谷雨伊臨乃條禊事良朋孔偕從以童稚石湖之陰以遨以戲淸川洋洋惠風時至流觴合歡稱詩言志樂矣斯丘古人可企

熙熙暮春一章章十四句

衡藩重刻胥臺先生集卷之一

●衡藩重刻胥臺先生集卷之二

明吳郡胥臺山人袁袠永之甫著

長洲後學甥葵亭張炳忠藎甫校

樂府

◆樂府

皇明鐃歌十三篇

○皇明鐃歌十三篇【有序】

或曰鐃歌戎樂也亦曰皷吹曲云其始出漢武帝立樂府采詩之官誇耀功徳聳動蠻夷軍興則雜短簫而歌之故亦曰短簫鐃歌漢曲凡二十二篇存者十八篇而辭義不屬多不可解如朱鷺翁離蓋有其辭無其義魏有繆襲吳有韋昭晉有傳玄乃悉取其題而更之其義主於褒贊鋪張蓋亦雅頌之流亞也唐柳宗元凖漢曲爲唐鐃歌十三篇義襲晉魏頗足觀采我髙皇帝龍飛塗山虎變金陵神州赤縣污穢鮏羴者蓋三百年而始廓淸底定七曜重明九疇復敍巍巍乎駿功休烈上配羲黃下陋湯武較之漢唐譬猶嵩嶽蟻丘江河潢潦懸絕殊甚而鐃歌不作樂章無傳使盛徳大業郁而弗宣臣嘗恥之今皇上坐明堂開石渠考禮文易服制修憲章壹軌量罔不咸正而玆事獨闕臣不佞輒援筆爲之庶以修一王之制作示億萬年之典則𨿽不敢躋之雅頌列於漢魏亦足及云

奮塗山

江之險

都金陵

戰番陽

平淮徐

克吳會

中原淸

島夷服

掃八閩

荒五嶺

驅殘胡

奮塗山

肇王業也

奮塗山基側微聖受命六龍飛提尺劍起布衣夷腥聞民罔依皇耀徳赫靈威赤符應白旄麾武不殺神知幾掃欃槍殄封豨創王略式九圍洸洸虎臣咸來歸

江之險

始渡江取太平諸路也

江之險險莫測跨荊吳限南北神龍渡江自采石紏六師集羣策威飆馳義電激雷皷振云旌翼吐英謀抗武徳攻必摧戰乃克姑孰收土疆斥江水滔滔奄有南國

都金陵

定鼎也

都金陵布皇綱握乾樞奠坤防卜年億萬永無疆包峻嶽蔽大江鐘山岧嶤王气郁蒼有臺髙髙棲鳳凰建密室開明堂祖社列觀闕翔辟雍辟武衛張宣政令頒條章考制度朝五方

戰番陽

梟僞漢也

戰番陽湖水赤天晦冥波蕩潏舟縱橫陣絡繹僵屍流國殤泣眾寡分勢不敵皇赫怒決神策驅貔貅翦鯨鯢揮蛇矛控鳴鏑選大黃殪凶逆貫晴裂腦師辟易厥角崩倒戈北江漢淸鄢郢謐威八蠻震九域拓地開疆大統集

平淮徐

定江北也

平淮徐濠泗寧師桓桓徵不庭厲長轂飛重英江之北無堅城汝潁底定靑濟兼並芟羣雄息沸爭玉帛會壺漿迎廓基緒揚威靈

克吳會

滅張士誠也

克吳會疆海隅蠢玆凶頑盜越與吳業魚鹽阻江湖富且彊奄稱孤政慢荒民毒痛兵不戢乾天誅師百萬臨姑蘇發艅艎鏖具區糗糧絕士爲俘城隍覆宮社屠殲元惡釋無辜弛刑禁蠲煩苛計田賦實師徒轉漕粟輸京都荊蠻旣懲偃息兵戈

中原淸

遂定河洛秦晉曁燕趙也

中原淸弘帝業宋室頹人綱絕噫胡元恣毒螫驅犬羊據巢火三光昏四維裂民怨咨日流血皇應運宣武烈延英奇統材傑命上宰除殘孽妖氛息天狼滅宅土中九有截

島夷服

方國珍降也

島夷服息鴟張寇反復圖不祥負海徼竄南荒逆王命亂天常出偏師奮鷹揚仗大順侵彼疆百旅集千夫翔破竹之勢孰可當智計窮乃來降

掃八閩

取陳有定也

掃八閩鎭南粵正辭命齊九伐鍜戈矛授斧鉞連飛艫整巨筏冒洪濤涉溟渤梟逆徒在奄忽神武章文教訖西漸流沙東至日出

荒五嶺

廣東西諸郡咸來附也

荒五嶺抵南交撫黔氓擾夷獠猺獞和瘴癘消越裳來重譯遙明珠翡翠貢天朝文犀瑇瑁海賈可招幅員萬里仰唐堯

驅殘胡

元君奔漠北也

驅殘胡虜宵奔戎有良翰集虎賁髙牙雄戟布星屯蹂河朔搗燕云涉大漠踰昆侖玉庭空穹

衡藩重刻胥臺先生集卷之二

●衡藩重刻胥臺先生集卷之三

明吳郡胥臺山人袁袠永之甫著

長洲後學甥葵亭張炳忠藎甫校

樂府

◆樂府

大雅吟

對酒

精列

鰕■﹝魚且﹞篇

豫章行

短歌行

長歌行

燕歌行二首

前緩聲歌

薤露歌

升天行

飛龍篇

客從何方來二首

空城雀

塘上行

秋胡行

明妃引

銅雀臺

行行遊且獵篇

相逢狹路間

結客少年場行

俠客篇

紫驑馬

鬭雞篇

從軍行

關山月

塞下曲

出關

入關

隴頭水

戰狼山

苦寒行

江南樂四首

采桑曲

折楊柳二首

自君之出矣二首

夜夜曲二首

長幹曲

○大雅吟

於穆髙祖天授神武謀臣雲從猛士如雨迅掃欃槍不階尺土道冠百王功髙千古【一觧】文皇嗣服世徳同符卜年億萬肇基幽都威訾蠻荒澤流寰區長馭丕構攘除羣胡王略式固峻我疆隅【二觧】皇皇九葉纘戎駿業文命孔純九有有截維帝繹思溫恭聖哲赫赫中興無兢維烈【三解】

○對酒

對酒當歌生逢聖明車書混壹天下康寧旣庶且富黌校藹藹弦歌聲九夷八蠻通道來庭四門穆穆無凶人外戶不閉班白不負戴擊壤歌太平桑麻被野六畜蕃孳倉箱丰盈獄岸刑惜民用情老死不見甲與兵天降甘露地出醴泉四靈畢至黃河淸我皇垂衣拱手無爲而成

○精列

命乃在天有生必有死何爲局促自憂煎人壽止百年中間憂虞悔吝相紏纏人生苦不足願得螭龍服驂飛廉整轡遊戲昆侖直與黃姑玊女相流連出門望郭北荒塜累累狐兔穴其顚周孔聖且賢尙且䢐落無爲迂誕學神仙嗟今之人如虱處禈中規行矩步局天蹐地及時不爲樂朝坐華堂暮歸黃泉嗟嗟命乃在天且用蕩滌志意日飲旨酒烹肥擊鮮

○鰕■﹝魚且﹞篇

神龍失淵不如鰕■﹝魚且﹞鴻鵠鎩翮不如鵯鶋瑾瑜不售不如垊磲黼黻不禦不如﹖﹖詹﹖﹖兪聖哲有時不如下愚【一解】展禽三黜不薄士師尼父棲棲見笑接輿周公居攝四國有辭顏淵掇塵迹涉嫌疑毀譽之來孰知是非【二解】豫章多材斧斤所趨制行太潔流俗所嗤木以樗壽士以智危天道無親去髙增卑君子約巳稱物平施【三解】

○豫章行

虎欲食人不能出中林鴟鴞東徙尙然懷好音吁嗟機械之巧無如人心【一解】渭水𨿽淸灌漑之利不如濁涇狐裘冬溫䢐暑不如絺綌纖輕君子在下位𨿽有蘊蓄不能施行【二解】飛兔騄耳躑躅吳阪幸遇伯樂長鳴盧狗騰捷不遇韓國孰知其能寧戚飯牛車下不遇齊桓焉能顯名【三解】

○短歌行

有客有客吹笙皷瑟人壽幾何長不滿百【一觧】歲聿其除時不再來譬彼蕣華朝榮夕衰【二解】憂虞苦多歡樂苦鮮死生契闊誰則能免【三解】具我旨酒進我嘉殽且用言笑於邇逍遙【四解】日之方升照臨下土及我少壯式歌且舞【五解】先民有言惟樂忘憂居易俟命夫何怨尢【六解】

○長歌行

陵苕附樛木秋至先焜黃人生如朝露壽命苦不長日月不我假焉用徙憂傷少壯能幾何及時爲樂康遠遊恣所適輕舉淩八極我聞昆侖丘異人所棲息願得溘埃風白日生羽翼授我服食方告我延年術

○燕歌行二首

銅壺沈沈夜何其短衾獨宿怨孤帷郁陶思君君不知欲見無由覩光儀起視星宿爛參差鴻雁哀鳴聲正悲物情慕侶尙如玆君獨契闊無還期身無羽翼難奮飛道路綿邈逝何之客遊𨿽樂不如歸殊方異域恐未宜憂心默默將告誰淚如流泉不自持人生壽命幾何時嘆恨無如生別離

孟冬凜冽北風涼艸木變衰雁南翔川原蕭條使人傷饑烏叫嘯號枯桑洪河冰堅阻修梁念君迢迢投朔方三年無書寄故鄕欲往從之道路長含酸積憤結中腸自君之出罷絲簧室中蘭鐙夜無光豈無膏沐爲誰籹鴛鴦■﹝口雝﹞■﹝口雝﹞戲兩廂乘居匹處自成行我獨乖隔不成雙終宵泣涕濕衣裳

○前緩聲歌

置酒會眾賓列坐進罍觴中廚促丰膳妙舞曳纖裳服飾窮綺麗翡翠雙翹揚長袖隨風飄言笑吐芬芳淸歌發皓齒節奏中宮商音容惠且和變態巧低昂觀者盡稱善四座咸若狂選部並呈技雜沓爲樂方優伶紛然進珠黛羅兩行獻酬互交錯堂下沸絲簧櫪馬各嘶鳴安坐夜未央生平惟此樂緩歌安能詳

○薤露歌

薤上露易晞人死無時歸有志不得騁何用生存爲髙墳郁嶕峣荒艸使人悲賢愚同一盡夢气竟何之所以明哲士委順不復疑處世忌大潔眾口易瑕疵和光而同塵老氏有遺規

○升天行

弭節叩帝閽云霓屬先驅閶闔晝不閉桂樹羅天樞元君啟玉齒授我以靈符祕文奧難讀字與科鬥殊長跪問要訣妙道匪言說還精以補腦顏色長美好發白更變黑延年永不老幽通邈上玄無爲惟自然凝神遊邃始羽化彌閉消

○飛龍篇

輕舉騰玄雲遠遊乘淸气望舒使奔屬羲和爲我禦飛龍駭超驤馳騁恣心意濯髮咸池津駕言謁天帝玉女歡相迎羽旄紛紛至捷步登文昌長揖朝法陛太微表中央雙闕秩方位白楡夾道生羣仙共遊戲素霓爲衣裳瓊瑤爲環佩靈芝粲五色食之千萬歲

○客從何方來二首

客從何方來云自京師至手持一書札上寫平安字開緘讀未畢已知故人意初述思慕情中愬壹郁志京師今何如萬事與前異問客客不知書中亦未備道遠無由悉焉知非與是但願勿相忘書札時時寄

客從何方來去歲發京師玆行巳永久來歸仲春時上堂拜父母父母歡相持親交聞客至咸來敍別離去鄕三十載無日不懷思語音𨿽無攺顏面與昔殊昔如芳春花今如濁水泥人非金石固老醜焉可辭但願保貞素白首以爲期

○空城雀

啾喞空城雀日宴不遑棲場無谷粟腹中苦饑心復畏彈射有翼不能飛性命難保托身何危相彼丘隅樹木茂多欲往從之道遠柰何乃心焉敢望靑鳥逍遙安食玉山禾庶免鷹鸇搏逐脫離网羅

○塘上行

蒲生水中央托根難久長君情我所知不意遽相忘【一觧】讒言寔可畏骨肉亦參商結髮同歡愛信誓謂可常【二觧】中道忽攺路獲罪自有故君心如霾曀述惑永不悟【三觧】苦相身爲女寵幸相嫉妬行止不自由棄置不復顧【四觧】故交𨿽難忘無如新相知敝屨𨿽難棄不如新履綦【五觧】君心諒不移棄我如泥滓淑愼無愆瑕𨿽辱不爲恥【六解】

○秋胡行

佳人一何姝采桑岐路隅羅袖出皓腕輕縠曳文襦冶容極妍麗觀者盡躊躇【一解】使君何方來騎從導前驅下車傾橐金巧笑致區區【二解】長跪陳禮防賤妾自有夫未知國卿貴但知事舅姑【三解】驅車返家門奉金爲母壽呼婦來中堂相見顏何厚【四解】與君別五載邂逅如路人顏面不相識寧知心所親【五解】君心懷二三醜行妾所恥愧彼多露言捐軀濁河水【六解】

○明妃引

少小稟叔淑說禮且明詩托身充後宮艷色世所希按圖以召幸傾貲賂畫師無媒難自通竊矜妖冶姿詔下選掖庭和親嫁單於妾當事遐徵永與君王辭光輝動左右被服何逶迆僕禦咸嘆息胡馬亦傷悲前旌指沙漠去去無還期壹郁何由愬哀感不自持胡服衣我身穹廬爲我居食我以羔酪號我爲閼氏語言多難曉嗜欲苦不齊鮏羴恥穢辱醜類相詬欺犬羊蔑禮義苟生亦何爲生爲異域人死復葬蠻夷飲恨黃泉下靑冢何累累君恩諒不薄妄命宜若玆自古畏蒙蔽蒙蔽易妍媸蛾眉眾所嫉達者無復疑

○銅雀臺

髙髙銅雀臺下對西陵樹淒風飄繐帷潛寐永不寤歌伎徒自陳歡娛已非故千秋萬歲後精靈倘來聚

○行行遊且獵篇

大閱講搜狩吉日簡車徒元戎啟先路左右備三驅戈鋋蔽日月萬騎紛然趨射夫咸祖禓列校集野慮舉烽遂伐皷搏獸相歡娛繳矢無虛發殺獲任湏臾觸鋒殪靑兕掩罟蹶玄狐飛走不及施枕藉於中衢舉此﹖手計多寡割鮮進庖廚悠悠旆旌返鐃吹喧道途感彼車攻篇哲後以爲模

○相逢狹路間

相逢狹路間方軌難並馳雕輪夾輕駟繡茀盤文螭雙雙美少年見之遂忘疲編貝呈皓齒嬿婉巧言辭停轡問君家君家誠易知甲第冠戚裏掖庭讓門楣金壁銜列錢錯落綴火齊堂上羅妾媵堂下列笙竿擊鍾會鼎食僣侈儗皇居兄弟四五人大者選昭儀次者爲娙娥小者﹖﹖兄婕妤兄爲大長秋弟則羽林兒尙方屢召見賞賜常不貲階前植寶樹樹樹珊瑚枝自言沐優渥終歲荷恩私金張與許史難可與等夷

○結客少年場行

十五好騎射武斷鄕曲中任俠頗有名气勢淩王公吳刀耀霜雪馬蹄速飛龍腰垂雙鞬帶手挽六石弓晨馳南山獵一發中五豵傾貲集亡金破產以相容殺人都市傍避讎客遼東妻孥不得顧壯士樂遠從去鄕今幾載書札無由通白首始還家萬事俱不同墳墓委蒿萊杼軸半已空賓徒各分散藜藿長不充寄語結客者所貴期始終

○俠客篇

俠客何翩翩生長在幽燕丹朱錯華轂羽蓋翔文軒皷刀屠沽肆出入三輔間僕禦塞途路食客常數千橫行盡豪舉四座皆少年報讎挾匕首殺吏探珠丸睚眥無宿怨一飯必周旋平生所交結心慕劇孟賢刎頸無怨尢性命寧自全

○紫驑馬

蹀躞紫驑馬虎脊沫流赭千里不生塵問之本無價騎出閶闔門突過不肯下黃金絡馬首珊瑚綴馬鞭束髮事戎行出身常在邊曾從霍將軍單騎殺左賢功髙眾所忌漢主吝官爵白首不封侯牙齒今欲落平生一狐裘蒙茸不堪著

○鬭雞篇

飛樓表閶闔復道羅第宅千金養死士門下多俠客平明肅徒禦鬭雞出廣陌朱冠艷姱姿金距侈繁飾眄睞張悍目揚翹奮輕翼趫捷惟萬端羽毛爛五色雄鳴厲霄漢碎錦紛絡繹遊觀娛心意百萬輕一擲日旰各分散馳騁靡所迫

○從軍行

六師何桓桓大將新築壇專徵非黷武談笑滅呼韓麾下悉超距軍容誠可觀虎皮蒙金甲鶴轡錯雕鞍鳴鏑中彀率揮矛捷如湍免冑式趨風蓐食會傳餐原野相蹂躪縱橫塗腦肝朔風撓鐃鼓壯士慘不歡平生投筆懷慷慨獨長嘆遭逢全盛日誓欲斬樓蘭勒功燕然側圖形雲臺端

○關山月

新月似弓彎徵夫苦未還胡奴吹觱栗彷佛度關山中宵聞此曲不覺淚潸潸那能隨朔鴈飛過玉門關

○塞下曲

雜虜寇飛狐偏師出靈武紛紛飛符下點兵充部伍輕行盡捲甲設伏齊彀弩馬頭哀笳發聽者淚如雨

○出關

烽火照居庸分兵出漢宮前軍度黑水後騎發雲中長驅沙漠靜轉戰虜庭空陰山一迄雪愁殺遠從戎

○入關

射鵰馳碣石飲馬就黃河單於未系頸天驕已請和連營橫吹動齊唱凱旋歌邊月明金甲胡霜耀寶戈封戶築京觀功比貳師多

○隴頭水

與君別隴頭隴水東西流逝川無還時君去不復畱隴水流不歇君情莫斷絕欲免長思慕何如勿離別請觀機中素裁剪寧復完念君遠行役會面誠獨難

○戰狼山

戰狼山師失利孤軍赴鬭蹈危地丹旌耀金鼓沸彎弧投袂敵王愾揮長矛截雲際揚靈仗順殲醜類虜騎集戎馬銳眾寡不敵士短气防豕突縱虎噬空拳冒刃奄自斃師被圍援不至星奔電駭無鬭志大風揚砂折樹木咫尺不辯人鬼哭僵屍彌野血蔽川烏鳶飛飛食其肉

○苦寒行

嗟哉遠徵人苦寒難具陳黃塵沒馬足霖潦膠車輪朝出居庸關暮走並州路滹沱孟冬月冰堅不可渡塞外多悲風密雪何蒙蒙浮雲慘無色飛沙蔽長空陰山不見虜斥堠勞且苦昨夜軍書至士馬馬物故百里逐水艸千里褁餱糧嚴冬冒霧露召募赴朔方狐貉難以居挾纊猶絺綌室處尙寡歡何況徵戍卒嘗聞昔人言五方風气殊眷眷懷故鄕故鄕信可娛

○江南樂四首

人言江北好不及江南樂山水信淸嘉風俗亦不薄

少小住閶門正近繁華市日暮紅塵合馬蹄如流水

畫鷁戲淸波並出橫塘口將船系樹根買魚卽沽酒

別家何艸艸還家苦不早呼兒細問之亦說江南好

○采桑曲

交交倉庚鳴蠶月代遠揚江介多遊女微行執懿筐信美土風厚儉嗇感陶唐采采桑中椹采之爲餱糧沃野有遺秉相率務農桑薅荼而薪樗築圃以滌場炰羔及時樂願言萬壽康

○折楊柳二首

下馬折垂楊徵人各斷腸柔條不堪折遠別使人傷

折柳贈徵人徵人畏遠行何人吹玉笛吹出別離情

○自君之出矣二首

自君之出矣不復爲膏沭思君如車輪步步相馳逐

自君之出矣明鏡不復開思君如梁燕朝去暮復來

○夜夜曲二首

獨處夜如年夜夜不成眠惟有多情月來照妾牀前

蘭鐙明欲滅復帳暗棲塵空持合歡被不見一心人

○長幹曲

停橈暗相語妾在長幹住郎亦秣陵人便可同舟去

衡藩重刻胥臺先生集卷之三

●衡藩重刻胥臺先生集卷之四

明吳郡胥臺山人袁袠永之甫著

長洲後學甥葵亭張炳忠藎甫校

五言古體

◆五言古體

南狩篇七十韻

繁臺宴集示諸君

五日桃花園宴

祝京兆宅諸文士宴集

陪大中丞金陵顧公玩月上方山

修禊石湖作

劉推官孟材過飲山樓

夏日諸子山堂燕集

九日同吳元定朱日宣王履均履圻泛舟石湖遂登郊臺作

宿寶華寺

堯峯觀朝雨

卒業治平寺示同志

石湖艸堂成卽事書懷

始發滸墅別親故四首

梁溪獻諸兄

釋褐日與屠文升言懷

立秋日懷諸兄

久系

近戍

僦居慈感寺

移居峴山精舍

登飛英寺塔

山居

初晴步至蘇灣山

苦雨

春日樓居

夏日山齋作

行園

列岫樓成示諸友

王履吉臥病越溪莊攜酒相看

正月五日予將往陽朔林僉憲世觀追餞還珠洞賦五平詩言別

陽朔試諸生賦五仄五平詩

春日思歸賦五仄詩寄王參政應時

別朱秋官瑞卿

送許廷議二首

送戚秀夫宰歸安

送沈元材宰桐廬

送謝鳳儀赴蜀

送人奉勑賜慶成王金幣

送鄭司訓之瑞安

送馬伯交之南康

送叔兄補之卒業南雍四首

送徐民則遊太學

贈陳眞人

贈許徵君彥明

芳樹篇贈董子元

釋毀篇投髙吏部子業

答沈山人玉父

題盧師陳所居五塢山房

四悼四首

十懷十首

悼女林詩

○南狩篇七十韻【正徳庚辰年作】

南畿肇■﹝宀禹﹞縣北極奠京轂宅洛寧宗周王秦阻�谷文皇昔龍飛幽薊朝羣牧定鼎峻華戎展親分寶玉遼海截疆圉關防包甸隩淵機恊神明洪業恢圖卜八葉超三五陽九屯百六宗彊錯犬牙枝弱忘牛牿豫章扼江淮吳楚介庸濮閩越承上游嶺嶠衍平陸烝徒謀繹騷魚鹽業饒沃封豕構不道虎視騁所欲王室間多難徐方念無祿佳兵幹齊斧恃險窺寶籙張皇飛鏑鳴蹂躪遺黎哭市朝蕩丘墟邑裏空杼軸陽精蝕氛祲洪波沸川瀆穢徳厭腥聞滛威慘荼毒述逃列爪牙饕餮寄心腹劉李忍從逆孫許甘就戮長吏膏艸野朋讎爲魚肉歡暱光五宗睚眥夷三族鴟張亂天常席捲昧神速電駭艅艎發云蔽旌旗縟烽燧耀藪澤鉦皷喧林麓誓戒狥刑牲矯誣沈壁瑴九江殘破余安慶攻圍促孤危絕掎角倉卒寡儲蓄風塵河朔昏唇齒荊揚滅維時楊侯烈嬰城抗伸縮百道防夾攻一面當飛鏃墉懸偪陽布塹列君山木析骸病靡告沈竈志猶朂卽墨輸祕謨睢陽步髙躅膚功等丘嶽鴻譽流簡牘中丞何番番文武今方叔折衝夕投袂超乘晨離局虎臣翕以奮大義相感觸雄戟惇冑士輕騎馳戎僕千慮采輿誦六奇資神獨批尢虛易搗攻瑕堅乃伏賈勇爭先鳴失據思內屬濯徵匪逾時薄伐惟信宿葦苕旣摧折巢穴先傾覆土崩悉奔潰狼顧相馳逐轉鬭恣隳突拔圍趨挫衂我師未成列大憝奄翦擈劉濞丹徒恥楚靈幹溪辱嗟哉玆土民虺蜴罹凶酷僵屍彭蠡濱漂血匡廬澳髑髏烏鳶委京觀鯨鯢築夷滅同振槁豪華如轉燭銅駝靖幾哲黃犬斯悲蹙離宮蔓杞棘髙臺遊麋鹿燕榭秋泥落花沼寒蕪綠禍盈異哀榮理至循剝復乾坤荷寧謐江漢瞻淸肅捷書騰露布鐃歌雜哀築九廟馘未獻獨夫罪咸暴天王赫斯怒歲宴禦戎服䢐東慕車攻在邑誇鋈續駟介飛重英虎賁夾五楘仗鉞表親徵銜壁徯刑剭金聲播遐遠稜威振殊俗戾止陳靺鞈佚遊謠黃竹宴鎬諒樂豈橫汾嗟不屬愴彼祈招詩愔愔亂心曲於鑠貴時晦倒載斯戩谷車書混文軌蘭鈹櫜矢菔所期各宗盟展也永親睦

○繁臺宴集示諸君

飛蓋集梁園華榱啟文燕多士何逶迆峩峩秩星弁禮容咸可觀獻酬互交薦大烹享王賓饔人進珍膳歌技紛前陳萬舞肅金縣玆晨季秋節時物忽以變芳菊揚其華崇林散郊甸歡樂無常存令名豈徒羨執觶思有終言示諸材彥

○五日桃花園宴

靈雨晨復夕新水滿陂池輕鳧駭纖鱗朱橊耀錦葵嬉遊悅令節嘉賓咸在斯暢然神飆至暑气淸華榱芙渠臨綺疏菖蒲泛羽卮圍棋間六愽旣醉無愆儀遂獻蓼蕭什還稱頍弁詩嘗聞西園燕佚樂寧異玆

○祝京兆宅諸文士宴集

山澤蘊靈異荊吳多秀民弦歌沐皇澤禮讓藹儒紳宗工秉文律述作善彌綸攄藻宣金石司契窮天人君子敬下士列坐集嘉賓軒車儼登降脾臄圓方陳絲竹娛心意歡謔各相親篇翰侈傳玩疑義共討論食蘋思欵曲伐木懷苦辛小儒事章句逢掖趨後塵周行勞惠示下體荷采甄幸逢休明運文命敷海濱四靈應時集九軌畢來臻匯徵啟亨衢濟濟咸席珍

○陪大中丞金陵顧公玩月上方山

詰旦趨廣渡昏莫陟崇岡川原气候攺林麓郁蒼蒼陰霞冠陽阿密徑阻修梁樵采歸以絕遊豫樂未央旣枉嘉遁儔遂謠叢桂卓霜楓麗丹臒秋色紛難詳飛月出層霄泫露沾衣裳列筵面澄湖肆眺臨遐荒不醉諒無歸遡風騰羽觴令徳暢徽音示我以周行悅賢諭饑渴覯止承寵光各勉日新志豈弟神所康

○修禊石湖作【有引】

嘉靖丁酉三月三日上巳也其日又爲谷雨旣欣令節乃集良朋爰修禊於石湖羨羲之之山陰希點也之沂水不有詠賦何以述志陶情乎乃作此詩以倡同遊之士

大化陶天地令節屇春陽澄湖包廣臯翠嶺速崇岡嘉儵躍以嬉冥禽翩髙翔微云藹遠霄冷風唫修篁𨿽無絲與竹散懷藉壺觴神怡理自足心暢憂可忘旣詠舞雩什載奏山陰章悠然傲千古焉用遊羲唐

○劉推官孟材過飲山樓

日掩山中扉忽枉府中駕登樓望澄湖列宴臨虛榭芳園榮槿葵遠洲環桑柘新篁冷風來淸陰滌煩夏誦君瑤華篇逸思騁陶謝蘭卮且獻酬焉知卜其夜

○夏日諸子山堂燕集

辭榮謝朱紱守寂棲靑門蕭然環堵室何異柴桑村迹已朝市絕道惟丘壑存忽枉二三子花下攜淸尊靈雨散炎燠涼颸扇微溫紫蘭秀文砌素馨香雕軒冰盤薦瓜藕珍饌羅雞豚醇醪旨且嘉獻酢禮無煩蹇余實糞土愧爾皆玙璠旣醉思有終屬厭復何言稱詩各陳志古誼期相惇

○九日同吳元定朱日宣王履均履圻泛舟石湖遂登郊臺作

睠玆季秋月言遊重九辰商飆息遠臯霽旭麗芳津山川信可娛況也諧嘉賓澄湖翔鷁首絲吹紛前陳載登吳郊基曠望開心神玄鶴唳中天逸響落九垠仙菊浮淸醴茱萸調紫蒓且顧今日樂焉能知古人馬臺旣蕪陁牛山徒悲辛但願坐上客遨戲永千春

○宿寶華寺

杪秋慘憭栗涉晨事遊豫川原殊气候臨泛亦寡趣環渚澹澄潦平陸多荒霧水禽紛飛鳴葭葦蔓零露衝風揚夕波進帆趨廣渡雲霞異彩翠山麓眇昏暮旃林郁岧嶤始興賞心遇丹楓冠陽阿興矚咸可賦月出照孤澗蒼蒼隱寒樹法侶欣招邀禪寂夙有慕淸曠屏氛雜沈冥覯良悟萬事徒龍蠖短謠輸情素

○堯峯觀朝雨

山中多幽事幽事殊可悅飛雨黯以暮朝光互明滅崇林嵐气昏密徑樵采絕紛吾慕嘉遁玆山亦寂蔑澗水當階鳴岡巒依戶列寡欲謝所牽冀與智者說

○卒業治平寺示同志

千祿遊黌校卒業投山林山林從吾好文史可娛心我友粲華實輸衷逾斷金爭域寡營慮墳典共披尋嚶嚶和鳴鳥楊園流好音叢竹無俗氛嘉樹多淸陰陶情托毫素遣興惟幽琹寂滅理無昧淸虛念斯沈大道究玄覽物滓澄衝襟言示諸同好懇悃觀玆吟

○石湖艸堂成卽事書懷

弱質弛耕牧幽悰眷丘壑章句非吾好狥物豈云樂工拙貴適已焉能縻好爵滅迹投蓬蒿養痾對山郭傾寫諧良知篇翰時間作玆山蘊靈異新構果宿諾幽妙難具述煙霞殊丹艧經始寡人力垣墉謝築削疊石卽故基傍巖無攺鑿枌梓羅軒楹藤花布帷幕啟非列岡巒抗館來鳥雀暮春美遊遨卽事多歡謔園桃舒紅英林篁苞紫籜物序觀手容深衷遂棲托隨時順偃息遺情永寂寞將貽匏瓜誚撫躬媿虛薄

○始發滸墅別親故四首

明發辭密親僕夫戒前驅銜卹去桑梓詵詵赴修塗通波涉廣津舟楫具烝徒鄰里相集送屏營岐路隅問余曷遐徵偕計遊天都玄冬多雨雪苦寒裂肌膚百艸淒以萎孤獸慘號呼王事諒孔嚴饑渴亦勤劬古人好從事投會輕棄繻焉得顧私■﹝目匿﹞坎壈局陋軀

攺歲靡室處出宿歷故彊居人念道路遊子行裹糧迫桴馳迅湍飛旌指修梁懷土非明哲情感自悲傷伊予吳越民念玆投朔方節候異涼燠風气限柔剛踰淮橘爲枳首丘焉可忘小人重遷徙棲棲戀本鄕君子崇志業懷寶豈迷邦無聞聖所恥黽勉修名揚

父母生諸子憐余最孱幼束髮業詩書章句親口授七齡學詠歌揖讓窺俎豆十四遊膠庠章縫廁羣冑十五試明經懷玉屢不售玆晨遠行邁狥祿事奔走上堂彊爲歡慰勉含悲酸幸有諸兄弟旦夕善自寬玆行非永久無爲坐長嘆問余何時歸不得羈微官汝實多疾疢道途可加飡藥物曾攜否衣裘恐未完季冬十二月北土恆早寒汝有諸圖史逆旅且無觀僕禦宜相假相依以爲安汝實識事淺世路多險難言若不出口愼無爲禍端念哉崇令名辭盡意不殫長跪聞此語涕下何汍瀾飲恨出門去惻惻復盤桓

少小寡交合托契悉俊髦疇昔同蹤迹隨時偃蓬蒿吹噓憐喣沬述作爛抽毫華館集歡燕良夜美遊遨言笑傾廣坐燈燭粲蘭膏優容荷君子虛薄媿吾曹昔賢諭制錦不學彊操刀嘉薦濫忝竊仳離誠郁陶飲餞陳廣陌瞻望陟林臯燕婉同胞友言別使心忉仰視雲中鴈哀鳴亦嗸嗸物情慕儔匹誰能不悲號會散各有期乖隔安可逃殷懃冀來什好我念劬勞

○梁溪獻諸兄

旦發閶闔郊宵濟延陵津岡阜郁彌望原野亦相因是時季冬月密雪蔽城闉冰潦膏中塗舟楫阻河濱桑梓念暌隔風波畏苦辛生平多憂患眷戀惟交親伯也章縫彥仲氏艸莽臣孔懷棠棣奏說懌頍弁陳提攜荷夙昔乖別愴玆晨努力奉明徳願言各自珍

○釋褐日與屠文升言懷

多士啟匯徵辟雍賦觀旗揖讓陳俎豆奠斝無愆儀君子崇豈弟式宴沐恩私節奏肅金懸雅頌揚魚麗肯酒可娛賓嘉肴亦維時場苗枉維縶醉飽在蕭斯章服眷新寵綈袍感故知少小慕術藝夙昔荷提攜綢繆斷金好諷詠谷風詩弦匏本同調出處愼無違王陽結綬日貢禹彈冠期泰階際昌明皇軌當淸夷黼座拱堯舜密席列臯夔璇璣順其序玄綃澹無爲天网羅羣髦冠鞶何逶迆寵光旣優渥撫已益慚悲徽烈期丹靑懋功勒鍾彜夙夜奉明訓往哲有遺規

○立秋日懷諸兄

傾曦迫時寢流火知歲䢐玆宵判涼溫淒气慘以殊玄蟬號條枚白露膏中途北土恆早寒絺綌難曳婁朔風揚胡沙蕙艸日摧枯嗟予遠行役旅食寄邊隅鞶帶非所榮束縛寡歡娛弱質纏疾疢褊性畏馳驅流俗多忤愆禮法苦見拘樗櫟非梓材丹雘焉所塗修名恥不立撫躬昧前圖道遠自詒阻何由悉區區

○久系

首夏就詔獄今玆涉商秋師聽窮五辭峻罰罹百憂明明天子法防衛何其周晨飡荷校苦夕寢圜扉幽體膚嗟毀傷重以冠裳羞殷湯拘夏臺姬文羑里囚冶長亦何罪縲紲自有由余實曠官守負釁若山丘賤臣徒叩心焉得達宸旒所冀沐寬假已矣誰怨尢

○近戍

問余戍何方薄竄投粵地於粵信樂土吳俗頗相類耕桑可寧居方言亦無異玆惟聖主恩獲遂鄙人志服宮彌六期千祿豈吾意迀材寡世用果爲時所棄省愆復何云伏禍寧知避三復犧牛言但媿蒙莊智

○僦居慈感寺

孤居城南寺軒館殊淸幽連峯窓中列澄湖檻外流羣魚戲藻岸眾鳥鳴桑洲膏雨原野綠東作集前疇閉戶寡人事玄典日冥搜蕭散娛心意焉用懷苦憂

○移居峴山精舍

山寺閟精廬移居性所適寧知賓客稀漸與城市隔岡巒何秀羙蒼翠還日夕夏木密以陰幽鳥來幾席開窓見漁舟湖水淸且碧焚香日晏坐遣興在篇籍余本迂散人禪林亦靜僻玆焉遂吾好已矣思屏迹

○登飛英寺塔

浮圖淩泰淸豁達涼風生山川郁相向井邑互縱橫苕水天自來隱隱抱孤城旅人何棲棲歲月忽䢐傾昔來尙雨雪今玆巳朱明日與二三子遊宴寡所營

○山居

野人性好靜愛此山中居閉門日髙臥午窓頭未梳釋子親樹藝飯我以園蔬春月農事興百室勤荷鋤觀賞頗娛心閒讀老氏書玆方亦樂土何爲嘆歸歟

○初晴步至蘇灣山

開春苦常陰玆旦喜新霽谷風扇輕溫雲天屏氛翳薄遊遵陽阿散步緣水澨園桃紅半舒堤柳綠初曳髙丘郁嶕峣故址慨蕪廢昔人旣淪亡今人復流滯

○苦雨

滛潦何沈浮浮雲晦昏旦髙衢盈塗泥廣澤增波瀾炎州苦下濕憂來但悲嘆有惇瓜蒸薪飛飛垤鳴鸛自余客玆方歲月忽回換遷移無寧居喧囂性所憚疾疢時相煎焉能事篇翰願因凱風至吹彼陰霾散

○春日樓居

四野春气攺微和揚緒風新禽鳴前檐庭艸綠十茸念玆陰陽移歲序巳不同憂來傷人心七情內相攻金石尙銷鑠何況於微躬且但狥所好無爲郁忡忡

○夏日山齋作

首夏稍淸和山齋且髙臥楡陰綠滿窓黃鳥鳴相和沈瘵𨿽未興短篇聊自課無煩掩荊扉窮巷何人過

○行園

野墅日多暇山園時一窺新篁漸抽徑髙荷初挺池薔薇紅霧委玫瑰香風披夏菘束堪把春韭剪離離未捐抱甕勤聊爲餬口資頗嫌石尉侈言賞潘生嬉肆目無畱翫棲心諧所期逍遙匪外獎勞歌知者誰

○列岫樓成示諸友

樓居何巍巍巍巍薄太淸璇題浮二曜藻幹垂列星我吳實隩區山川孕精靈具區象河漢天目擬嵩衡伊余無所好夙好幽人貞卜居獲嘉壤山川互回縈創規凖陰陽面勢以經營前睇南嶽遙後瞻北麓尊風窓气回薄雲戶思杳冥因之遠眺望遂以居髙明旣齊榮辱理復違朝市情簞飄自足樂千駟庶可輕作詩貽同志悠悠知我心

○王履吉臥病越溪莊攜酒相看

南湖新水綠仲月夭桃落輕舟焉所如有客臥山郭憂虞曠故歡言笑諧今諾憐君體虛羸況苦煩痾作玆晨喜無恙共此花下酌園桑巳抽條徑竹初含籜溪淸數遊鱗場廣觀舞鶴舒散郁抱開佳賓勝良藥蠶稼勿苦辛文史可娛樂願保金石軀時來慰寂寞

○正月五日予將往陽朔林僉憲世觀追餞還珠洞賦五平詩言別

靑陽熙初春和飆披炎陬東徵遑寧居星言浮蘭舟朋僚悲分暌壺漿欣追遊攀蘿升危巖觀魚臨淸流山收澄霄雲帆停滄江鷗新禽鳴嚶嚶同聲知相求玄談騰芬芳深情諧綢繆良因金蘭嬉非緣罍觥畱行行辭嘉賓依依生離憂

○陽朔試諸生賦五仄五平詩

振鐸試粵壤升堂趨文儒角藝自古昔揚言繇唐虞赫赫列聖典循循先師謨孰謂此遠僻皇風同疆隅朔邑壯以麗山川雄京都豈乏雋異士思齊遊商徒絕谷產豫梓幽渠生蠙珠細物固若此何云吾人殊�也甕牗子樗材慚疏迂一貫昧孔訓多岐悲楊朱永嘆道喪久誰當開迷途所貴造士者同心希蘇湖

○春日思歸賦五仄詩寄王參政應時

歲律早巳變少壯豈再得日月邁隙駟忽忽意愴惻試上桂嶺望綠野動秀色故國渺萬里僑首不可卽攺火靡尺素朔鴈絕羽翼白髮苦短短攬鏡幾太息別業在茂苑夢寐頗想憶五斗恥紱冕一命忝翰墨伏誦石尉引更詠晉令什魯叟嘆肆志蹈海信可則豈慕富與貴所願稼且穡秪感國士遇未忍遽謝劾哲友秉俶儻夙夜務令徳令我涸轍鮒喣沫假惠澤狥祿彊就列量已欲觧職逝矣捨此去出處各努力

○別朱秋官瑞卿

相送城南隅離懷方未已桂檝系垂楊冰盤薦沈李湖陰飛雨來山黑濃雲起苕水自東流眷然念桑梓

○送許廷議二首

驅馬出國門僕夫肅嚴裝苦辛難具述千里行褁糧漠野何肅條落日見牛羊客遊慘不樂靡靡思故鄕簡書我所畏誰能不感傷君其崇令名努力在方剛

問子逝何之告我將出宿昨者銓衡召佐郡於巨鹿皇居切天樞冠蓋相馳逐紛紛靑雲士爾獨違京轂抗義寧顧私居卑敢辭辱凡百敬爾儀豈弟神所福

○送戚秀夫宰歸安

宓生蒞單父言公宰武城簡易象玄化弦歌流頌聲信美越陬牧山川含淑淸苕溪散花竹風俗事蠶耕筐筥率婦子錢鏄無遊氓我友秉淵尙端笏豫休明分符試玆壤祗役念遐徵方懷簡書畏誰軫別離情

○送沈元材宰桐廬

夙齡慕丘壑信美聞桐廬玆邦信可悅土風淸以舒端逶想至徳朴野類秦餘婦子勤紡績甿庶業樵漁定山表靈異珍木秀而疏漁浦淸且淺濠梁觀遊魚山谷多逸民棄世慕長沮名賢抗髙烈嚴氏播璠玙緬玆富春側淸風猶穆如蔓艸淪荒臺白雲明廢墟懷賢諒有述遊豫樂只且坐嘯恢教理臥治惇化初不擾絕諍訟無爲宿垢祛槐楡蔭郊邑鳥雀下庭除藹藹弦誦聲章甫歌下車惠物維豈弟約已在謙虛盛徳若不足安常故無譽請誦靖共什神聽其捨諸

○送謝鳳儀赴蜀

遄徵迫䢐冬飛旆指長路川梁阻蛾冰岡巒隱寒霧北極控關隘皇蹕儼攸駐軒裳欻翔集介圭共趨赴多士依光華朱黻各有慕燕婉同心友佐牧理民務一麾非卑秩全蜀式王度及玆方剛日徽猷勉崇樹

○送人奉勑賜慶成王金幣

宗子肅明訓孝友篤倫綱邁徳抗先烈令譽式宣揚司府亟以聞皇心豫且康璽書勤嘆獎寶鏹兼玄黃行人實有辭承命以趨蹌陳思敬禮士枚馬歡遊梁小子揚頌聲敢曰告多方王其秉侯度夙夜遵典常

○送鄭司訓之瑞安

晨出東都門送子涉長道車塗畏霜霰舟楫苦冰潦䢐徵殊寡歡執手且相告甌粵在南服仲春宜可到敬敷弘典常多士乃有造投我葑菲辭冀子瓊瑤報

○送馬伯交之南康

佐牧南康州州在匡廬下香鑪天際列瀑布雲中瀉登臨信可娛簿領知多暇懷賢諒有徵斯文豈淪謝

○送叔兄補之卒業南雍四首

我送叔氏去曰至帝城隅檀車赴修軌不得少躊躕遊鵾翔髙冥迅翮歷九區君子抗遐烈焉能爲陋儒名實苟相昡好惡人人殊傷哉荊山璞委之於路衢

女蘿附松栢枝蔓相紏纏如何骨與肉中道自棄捐伊余少也賤樂有叔氏賢友於篤人綱興文粲成篇循循孔墨訓夙夜共鉆研何圖人事乖綿邈阻山川四載始歡聚玆晨復言旋郁陶傷我心气結何能言農夫豈憂歲所患無良田令徳崇日新勉之少壯年

來思歲雲暮雨雪玄冬陰遄歸季春月朱火赫將臨亢旱稍以蘇膏雨灑芳林槐楡蔭阡陌麥瀧雊文禽感此時物變焉得不傷心黃塵蔽緇衣何事久滯滛好爵未可縻歲月徒侵尋寄謝父與母離思誠難任

煌煌帝京邑制度殊五方觀闕與天侔樞極奠中央玄云翼璇臺綺構相輝煌多士彯華組佩玉以趨蹡小人奉薄伎發迹文藝場恭承王明惠朝右廁班行弱質懼罪諐致用異圓方勢利難久居榮名焉可常腐鼠亦奚爲陳義媿屠羊惜無晨風翼隨子返舊疆

○送徐民則遊太學

北極奠京轂南離開辟雍日月懸人文三五登皇風羣髦若淵海禮讓何從容碩儒秉教典造士揚懋功君子懷令徳嘉會趨雲龍觀光陛庭下卒業成均中上堂聞絲竹當序列笙鏞道維周孔規藝則遊夏宗尙友志日廣親賢譽斯崇君其敬自朂聖哲追芳

○贈陳眞人

淸都靈仙宅桂閾云冥冥龍虎伏紫汞日月閟丹經凝虛駐精照抱魄辭天刑蓮花幻繡闥蒲萄開錦屏纂組雜星裾橫玉朝帝廷永學長生術金石擬遐齡

○贈許徵君彥明

建業據雄勝鐘山淩泰淸千年開王气五色婇霞明徵君抗髙尙家住石頭城還丹煉紫汞服食斷黃精余昔遊藝場逢之於帝京貌類古列仙傾蓋如平生何年謝朱紱共結滄州盟

○芳樹篇贈董子元

芳樹發華滋結根崇嶽陰上天垂膏澤羙蔭周丰林董生秉奇秀行藝余所欽神水產名駒丹丘翔文禽華亭實珍藪二陸耀玙琛遙遙曠年歲鏗爾諧徽音曰余忝夙誼綢繆逾斷金陽禹聞自昔嵇呂徵在今譬彼九秋幹勁節挺千尋女蘿相依托共有淩霄心爲山不厭髙掘井寧憚深願言惇久要無如商與參

○釋毀篇投髙吏部子業

市虎成三人鑠金由眾口無根騰謗辭太潔蒙瑕垢周公材且聖流言肆譏醜孟軻畏臧倉武叔讒尼叟古來賢哲人萋菲興左右禮義苟不愆人言又奚咎君實懷瑾瑜堅貞但自守憤彼靑蠅詩傷哉爲疾首

○答沈山人玉父

寢迹偃丘牧息交杜繩樞事以沈瘵屏心將墳素娛緬懷榮綺倫濁季疇與俱幹旌徒見求何似啇山芝犖犖休文子曠代同風期惠全瑤華音照乘輝玄珠憶昔童冠齡投契諧笙竽及玆白首日招隱營田廬陶公誤塵网悔賦歸來辭折腰良足羞掛冠未爲迂偉哉魯連生卻秦奮英奇肆志甘蹈海鴻譽飛九區鳳凰翔髙冥鷦鷃笑藩籬由來賢達人寧顧凡庸嗤君看五湖長豈羨萬乘師相攜遁巖谷偶耕學長沮

○題盧師陳所居五塢山房

吳邦表靈隩山水蘊淸嘉緬惟南橫勝玄邃誠難誇飛泉懸白雲疊巘棲頳霞連岡盡叢竹密塢多桃花信羙可以居僻性思移家君家南橫側搜討窮幽遐俯臨北麓峻曲抱南湖斜丹房閟芝木列墅羅桑麻旣寡徵稅憂兼無城市嘩玆樂寧外獎絓組亦何加

○四悼四首【有引】

夫蒙惠廢言期牙絕奏此由存歿之情深而知■﹝目匿﹞之感切也死者旣不可作追惟疇昔能無悼乎於是賦四悼

李憲副獻吉

祝京兆希哲

唐觧元伯虎

王太學履吉

李憲副獻吉

李公海嶽秀長庚兆靈異發穎由西陲空羣眇北冀摛詞追子長作賦淩賈誼虎視萬古前鴻冥陋衰季徐何抗英特晚達勞指示金聲葉鈞韶兼總集能事煌煌弘治間文章凖天地抗疏逐城狐挺節詆閹寺八黨𨿽稽畱二張亦斂避靑蠅何羣飛白首從吏議淮南自狂謀公也實奚累繁【音婆】臺昔攀嵇龍門幸無棄白馬聆雄談朱弦賞眞趣三復相逢行綢繆伏髙義哲人竟山頹仰止庶可企

祝京兆希哲

祝公萬夫特殊質邁古賢錦心粲星羅繡口紛河懸讀書數行下彊記日千言覃思更生愽沈志楊云玄虞稗漁厥流丘墳掘其源武庫森矛戟腹笥傾淵泉詼諧識歲星辧議駭談天上譏湯武疵下剌韓孟﹖﹖﹖心﹖酒徳頌劉伶艸聖輕張臨池欻揮翰錯落龍蛇騫一官苦不達斯文良足傳伊余昔趨侍投贈北徵篇慚非陸生材嘆賞辱茂先大雅不可作太息撫遺編

唐觧元伯虎

唐公七尺軀雙瞳曄流電逸气騰龍馬﹖某華詞縟云漢連珠擬陸衡廣志凖王粲握槧希古人釋褐冠羣彥貝錦忽構讒虎口竟罹患梁獄羞上書浙省薄爲掾灌園聊自娛好客日髙宴一諾輕千金田季世所羨鴻情厭雞鶩鵠思卑斥鷃逍遙富春遊懷賢發篇翰著書何必多雅什庶可玩令名垂丹靑炳矣髙士傳

王太學履吉

三吳富材傑王子絕代英淸楊美如玉髫齓宣令名孝友篤人綱秀敏由天成交醇醉公瑾量雅欽黃生友文【徵仲】徳乃進師蔡【九逵】業以精詞傾倒峽流賦擲鏘金聲抱璞傷楚和倦遊同馬卿扁舟五湖外放浪甘蒓羹臥痾歲消渴耽酒日沈冥哀鵩一何促夢蝶奄䢐傾黃鳥聲孔悲玉樓艸巳成曰余感夙誼古道嗟雕零

○十懷十首【有引】

夫日月邁於隙駟居處限於風牛是以詩有契闊之傷騷致莫悲之嘆敍旣往之密歡冀方來之新晤於是賦十懷

文內翰徵仲

顧中丞華玉

施憲副聘之

田僉事希古

鄺文選子京

髙廉憲子業

屠修撰文升

江憲副於順

王參政道思

趙會元景仁

文內翰徵仲

內翰小子師卓行古人傑辭金抗幼齡觧組修晚節丹靑紛雲煙篇翰爛虹蜺瑚璉世所珍昭代表三絕

顧中丞華玉

中丞何卓犖江左稱賀循材通略王霸學奧窺天人忘年締友誼白頭諒如新及時樹奇業圖畫登麒麟

施憲副聘之

施公挺苕霅英譽耤九州島旣欽文翰工再識吏事優混俗間淸濁奉公來謗讎落落千丈松邈焉眞寡儔

田僉事希古

田子奮古閩辭場早騰驟拙宦久爲郎安貧樂圭竇情希五嶽遊志好中山酎簡易良可親儇薄竊所陋

鄺文選子京

子京何恂恂儒雅復溫良藻辭薄沈宋玄理宗老莊賞花羨風流嗜酒慕淸狂時爲靑白眼厭俗猶粃糠

髙廉憲子業

髙子似簡傲意气揭靑旻沈潛繼揚叟玄妙希王丞梁園憶傾蓋綢繆洞深情二俊倘可作蘭玉欽難兄【子述】

屠修撰文升

屠君浙之秀交余爲莫逆敍年類劉盧投誼並膠漆繾綣諒無嫌患難竟有力千秋太史公髙文永垂式

江憲副於順

江兄秉特達銳穎脫錐囊少年美白晳論交鏡肝腸賦窺宋賈室詩登潘陸堂盤根別利器努力及方剛

王參政道思

道思負材逸麗敏儕子安稱雄實擅場定霸忽登壇以吾一日長同心結金蘭商山芝可茹焉用羈微官

趙會元景仁

趙郎天下士弱冠捷龍頭文髙列兩京學贍窮九丘辧姦蘇公識食力徐孺侔斯文未墜地之子紹前修

○悼女林詩【有引】

女林余之第四女也生於桂林故名季林性至孝而慧度如成人五歲忽以疹夭賦此以志痛焉

野蔓委朝露階蘭隕秋霜蘭雕春復滋蔓委時更芳如何令玉樹一旦埋土岡昨暮呼慈親今晨臥玄堂柔姿不再覩貞魂去何方夕寢念轉側曦飡咽中腸空帷閴無人忽若在我傍音徽永隔滅血淚日沾裳修短諒由天欲遣情難忘始知卜子夏喪明徒自傷感彼釋氏言輪回殊杳茫願結來生因聚首期久長

衡藩重刻胥臺先生集卷之四

●衡藩重刻胥臺先生集卷之五

明吳郡胥臺山人袁袠永之甫著

長洲後學甥葵亭張炳忠藎甫校

七言古體

◆七言古體

燕京篇效栢梁體

觀魯迷所貢獅子歌

夏云篇

呂梁行

閶門行

大中丞胡公巡撫山東走使邀余遊泰山以病不赴作夢遊泰山歌以謝

送平虜將軍北伐歌

送大司徒秦公歸梁溪艸堂歌

送文內翰徵仲還山歌

送陳少參魯南之江西

匡廬行送王太守公濟

鳳凰臺行送楊用徳

送江於春之金陵

太華山歌送張邦孚宰三原

送陸子玄遊泰嶽

送沈山人玊父遊武夷

送仲兄尙之季弟紹之同鯉侄赴試畱都

寄趙參政鴻逵

江生行

中洲歌贈徐山人

諭將軍歌

月夜飲浮玊山醉贈長谷山人歌

邵成都仲材過飲艸堂醉贈短歌

越吟

南中作效髙達夫體

○燕京篇效栢梁體

恭承明詔遊皇都皇都巍巍壯規模彤宮綺構承明廬日月照耀紛丹朱王气郁律朝夕殊遼海萬里包彊隅長城迢遙塞外孤西摧吐蕃北備胡居庸刁鬥接延楡黃花原頭靑艸枯諸軍齊挽繡蝥弧控弦鳴鏑隨飛烏百金選士出屠沽六郡良家分虎符羽林期門盡虯須殿中宿衛執金吾天王雍容恢廟謨細旃廣廈論唐虞石渠金馬侍鴻儒衝牙佩玊咸碩膚考鍾擊皷百辟趨櫜弓戢矢荷歡娛郡縣述職堇徵輸蠻夷通道永無虞泰階淸夷啟亨衢玊衡順軌七政敷皇都萬年正天樞願我皇帝壽考與天俱

○觀魯迷所貢獅子歌【有序】

皇帝嗣服之五載魯迷重譚貢狻猊焉時袠筮

仕京師薄觀千四夷館退作歌以風魯迷迢迢遠在昆崘西叩關通道貢狻猊絕漠知重幾萬譯跋涉流沙經月氐初從羈縻就屬國傾城聚觀途路塞攣題械脰苦維縶豹鞹爲鞲鐵銜勒尾如流星气憑陵隅目燭地思奔騰四蹄■﹝敝﹞■﹝薛﹞毛髮竦瘦脊硉兀排鋒稜崩雷掣電望風吼靑兕辟易玄羆走嗇夫股栗不敢前壯士變色將無狃奚奴綠髯深眼睛戟手魋髻垂胡纓湏臾鞚引槁街下俛首帖耳猶長鳴刲羊屠狗恣所欲丰芻肥甘日不足英雄束縛亦如此豢養恩深敢辭辱始知丹靑貌不同彷佛山海圖經中上林已開射熊館天子賜見長楊宮虎賁如雲兵衛列彊努短刀防噬囓詔謂圉人破檻車玊階舞蹈龍顏悅我聞異物不可馴袒禓擾之如有神水衡寶鏹勑頒賜不惜金錢懷遠人嗚呼明王愼徳卑遠略珍禽奇獸湏教卻周徵白狼荒服叛漢閉玊門歌頌作先朝故事傳敬皇魯迷欵塞曾來王當時謝卻仰明聖萬古史冊生輝光今皇端拱勤內治夷徳無厭惟嗜利何當破械縱山林厚賞金繒絕來使

○夏云篇【館試】

禁城佳气接丹丘層巒疊巘夏云稠初從火井溫泉起復向蒼梧赤水流炎帝龍旗來蜿蜿祝融鸞駟鳴啾啾九疑突兀開三輔五嶽繽紛列十洲乍看仙掌蓮花動復見天都太乙浮聚散長依鳷鵲觀捲舒時繞鳳凰樓漢家宮闕排云上飛軒曲榭紛相向桂嶺遙連北斗髙琱臺互對西山爽翡翠翩翩戲錦波芙蓉處處迷蘭槳禁殿披香望翠華行宮避暑迎仙仗冰檻風簾六月秋炎蒸不到鳳池頭誰憐塞外徵人苦揮汗褰帷戰未休

○呂梁行

吾聞呂梁懸水三十仞盤滑流沬舟難進萬石巉巖利如戟諸山決裂湍尢峻䢐徠五月泉水惡倒地崩雷赴空壑錦浪桃花夾岸髙銀河瀑布當空落鳴鑼打皷齊發船百夫挽之不得前連艫巨筏幾摧折鼉吼鯨吞爭沸淵誰言一葦輕可渡彊弩射潮潮益怒天吳恃險河伯驕帝閽重重那可訴憶昔神禹疏九河龍門砥柱功最多地平天成九疇敍然後懷襄底定無洪波自從漢塞宣房始河決滎陽凡幾徙遙憐遷客賦黃樓猶有行人歌瓠子文皇卜鼎都北平轉漕直達幽州城踰淮歷濟趨輻輳軍輸國計勞經營當時呂梁多險阨萬國嗸嗸畏徭役疏渠鑿石殺水怒遺事猶說平江伯只今水利多是非天子旰食仍宵衣司農漕粟阻不進使者樓船捷若飛江淮連年苦雕瘁運餉誰當念勞勩吁嗟安危有公等白面書生安敢議

○閶門行

閶門巍巍連紫極疊雉崇墉控彊域飛梁作鎭限關津廣市開場通貨殖土風淸嘉想端委裏閈驕奢誇鼎食城中綺構排雲起城外靑槐當路植梁鴻橋下柳千條泰伯祠前花萬色紅塵日晚驅雕輦碧艸春來迷玊勒魚鑰彤彤開宅第夾道云甍對迢逓鴛鴦織就綴文茵翡翠裁來籹寶髻橫塘二月春气濃中流畫鷁看搖曳陌上行行霧縠紛花間往往牙檣系公子前溪唱艷詞佳人子夜翻新制朝朝簫皷出城闉夜夜蘭燈迎水裔憶昔夫差全盛時離宮望幸駐行麾錦帆涇遠菱歌緩鎖夏灣深彩仗移走狗鬭雞心未厭穿池鑿石遊難徧初從云嶠起郊臺更向花洲開別殿屧廊香徑何容與冰簾水檻疑無暑晝觀劍客舞靑萍夜引西施歌白薴爭長黃池幹夏盟檇李曾棲勁越兵舟師電發艅艎出壁壘星攢組練明自謂千秋長若斯豈意一朝人事攺愁見荒臺麋鹿遊可憐故國山河在吳王昔日起閶門法象天居擬至尊豪華轉燭何終極世事悠悠寧足論

○大中丞胡公巡撫山東走使邀余遊泰山以病不赴作夢遊泰山歌以謝

我聞泰岱五嶽之所宗巍乎髙哉拔起摩蒼穹天門日月相避隱勢壓九服何其雄扶桑碣石眇在下安論鳧繹連龜蒙宵夢憑陵騎六龍足躡列缺驅冷風捫參歷井上日觀飄飄直謁元君宮白楡赤桂夾禦道中有顏如桃花膚瑩玊雪綠發皓齒十五雙金童手持靈訣授我讀科鬥奇字殊難通凡胎俗骨不可換覺來相失滄溟東朝逢海上靑烏使邀我遠遊登岱宗開緘長跪讀數過星文雲篆恍與夢寐同尙平婚嫁未畢累長卿臥病還書空何當白日生羽翼飛上泰岱絕頂第一之髙峯

○送平虜將軍北伐歌

胡人牧馬窺長城五原烽火通燕京檄書忽報雲中急羽騎遙徵上谷兵楡關二月猶飛雪朔風蕭蕭寶刀折士憤天驕未請和人言頡利甘擒滅我皇按劍徵虎賁元戎專徵出薊門明光殿前授斧鉞介冑不拜何其尊百金選士盡虓虎六郡良家充部伍旌旗蔽日奮橫行組練如雲遙禦侮銜枚疾走提天戈刁鬥不設斥堠多射鵰夜沒燕然石飲馬朝幹瀚海波悲笳亂奏黃雲起鼙皷喧喧振邊鄙太白髙懸細柳營烏號齊發天山矢褰帷斂衽駭星電魚麗左右窮合散攙槍迅掃王庭空三軍余怒猶思戰桓桓嫖姚驍且雄腰間象弭韜彤弓指揮玊匣謀中野赫奕金貂參上公轅門露布馳奏捷凱歌歸來暮春月艸暗龍沙班馬嘶花深疏勒徵軺發禁中頗牧奇六出閫外咸遵丈人律誰言彊場難遙度樽俎折衝知有術宣王中興調六符車攻吉日弘廟謨萬邦文武憲吉甫他日淩煙看畫圖

○送大司徒秦公歸梁溪艸堂歌

司徒拂衣歸梁溪梁溪艸堂雲樹迷金章紫綬懶朝謁鶴氅幅巾歸杖藜丈夫出處各有時尙書八座官不卑浮雲富貴湏臾事且向商山歌紫芝勛烈如公古來少掛冠都門亦何早手調六計致太平位歷三朝號元老今皇訪落萬事攺先朝耆舊登卿宰鸞翔鵠立有公等廟堂隱隱生丰采五侯七貴多帝親气壓梁竇誰敢嗔危言抗疏至尊喜詔割膏腴還小民蒼頭使者恣饕餮煮海爲鹽擅金穴苞苴如山不敢售以此中官俱不悅司徒恂恂一儒者節槪幹霄寧少假封章上乞賜骸骨朝坐雲臺暮田野天恩浩蕩降璽書馳驛晝錦歸故廬裴公綠野名逾重謝傅東山樂有餘誰言直道多遭譴秦趙髙風誰不羨路傍行人咸嘆息昨者臺諫交章薦卽今西北胡虜彊邊戍日夜徵衣糧願公彊爲蒼生起談笑滅胡報天子

○送文內翰徵仲還山歌

朔風吹沙地欲裂燕京十月多霜雪郭隗臺前落葉飛武侯祠下行人別憶昨徵書下玊京公交車薦士達承明蒲輪遠致商山皓束帛能招魯兩生丈人家住梁鴻裏弱冠爲儒事文史不獨新詩繼國風自有芳名動人耳五侯持書求識面羣公走幣要相見懸黎結綠欻增價禦李爭誇承顧盻讀書萬卷不逢時獻策金陵悲數奇石湖未減東山興茂苑空吟梁父詞買臣五十方就辟白首揚雄猶執戟校書天祿奉奎章待詔金門宣制冊秋風一夜思鱸魚乞歸新捧紫泥書誰能忍恥事干謁懶學相如獻子虛客星浮沈辭帝座直道難容文寡和江驛梅花悵遠離柴桑松竹宜髙臥憐余薄宦滯京華北鴈南歸每憶家何日拂衣三皃去時問字有侯芭

○送陳少參魯南之江西

金章荷聖恩辭出大明門驛路云千里都亭酒一尊康郎城邊春水發滕王閣上懸新月輕帆直不疾於飛幾日看山徧吳越楊雄白首薦公交車曾作詞臣侍石渠直道自甘終放棄髙才誰肯借吹噓藩參四品官不薄豫章猶勝長沙惡簿書錢谷亦何勞十載功名至方嶽春來彭蠡鴈難聞江艸江花杳暮雲南歸正及鱸魚美直北相思不見君

○匡廬行送王太守公濟

匡廬何重重秀出香鑪峯層巒蔽日月疊巘攢芙蓉天河倒傾瀑布裂毒霧連山晝明滅長風萬里吹海門彭蠡波濤滚飛雪我聞匡廬山中有古列仙丹房粲靈芝石室開靑蓮使君澶淵騘馬客刺史今爲二千石去年剖竹官平陽平陽古稱堯帝彊土風儉嗇民務簡山水豈得如南康僕本艸野人好遊慕子長訪道徧五嶽所志在四方與君有神交相逢燕市傍側聞匡廬勝言之安可詳何能生羽翼天路相翺翔

○鳳凰臺行送楊用徳

鳳凰臺在五雲中天門照耀髙皇宮鐘山岧嶤蔽日月江水直與銀河通長淮二月冰已泮君到春衣猶未換千條楊柳映紅樓十里荷花開錦岸憐君拜官廷尉平躍馬朝朝出貫城太平堤上鳴珂散玄武湖頭擁蓋行靑袍皂帽人人羨三十爲郎官不賤相如未受漢主知賈生不得吳公薦金陵山水最淸妍法曹無事只髙眠養生或注參同契閉戶惟應艸太玄看君豈是悠悠者名位不久居人下別後無令尺素稀定有新詩繼風雅

○送江於春之金陵

燕山正月梨花多行人幾日發滹沱山長水遠不忍別執手聽我驪駒歌憶昨抱策乾天子王陽結綬貢公喜紛紛豪俊不如君落落交遊能有幾君家兄弟世所無雄詞逸思機云徒囊中白刃新脫穎櫪上健駒思過都中朝江揔眞俠客獨抱奇材人莫識人言袁生眞腐儒惟爾與吾爲莫逆讀書祕省一無成臥病文園類馬卿疏慵頗遭世俗議貧賤不免兒曹輕人生榮辱難自料虛名翻被旁人笑買臣五十運始通劉向十年官不調今君作宦向金陵河漢浮槎望使星莫辭案牘勞終日猶勝山林老一經

○太華山歌送張邦孚宰三原

迢迢太華山縹緲霄漢間左控桃林塞右走藍田關仙人掌上長雲雨明星玊女空中起沃野茫茫白鹿原濁涇浩浩黃河水張君山西羙丈夫朱唇白面閒且都官階七品墨作綬專制百里銅爲符君今別我三原去寒日蒼蒼隱黃霧關外胡沙不見人隴頭落葉紛無數去年浮沈金馬門惟君年少最相親看君棲棲不得意似厭奔走隨風塵男兒樹立貴不朽功名肯落他人後楊雄不羞執戟郎汲黯豈薄淮陽守世人往往輕儒生材具如君那可輕此行蹔試牛刀利萬里驊驑自有程

○送陸子玄遊泰嶽

有客手佩蒼精龍告我遠遊登岱宗岱宗根蟠九百里絕頂上有秦時封金泥玊笥祕難見古文奇字誰能辧日觀遙看碣石津雲峯正對蓬萊殿海中鰲身應天黑三山湧出神仙宅貝闕參差結唇樓珠宮掩映藏蛟室君登泰嶽觀滄海九州島四瀆皆安在堂上遺音想絲竹壁間經傳尋魚亥丈夫所志在蓬桑焉能局促籠中藏看君一劍行萬里五嶽之遊自玆始

○送沈山人玊父遊武夷

武夷三十六髙峯層巒削壁何重重淸溪九曲似明鏡曲曲倒浸靑芙蓉仙人控鶴去巳杳沈生好奇快幽討禮斗壇前吹紫簫升眞洞口探瑤艸幔亭冥罷寂無聞何日虹梁度彩雲仙籍倘書余姓字齋心同謁武夷君

○送仲兄尙之季弟紹之同鯉侄赴試畱都

金陵帝子宅大聖開洪基千年王气郁長在石頭爲城江作池我明人才邁前古天网磊砢羅英奇楩楠豫梓構淸廟大澤深山方有之吾家兄弟在人口八元數恊髙陽期仲兄詞鋒淬秋水季子腹笥雲煙披一雙明月出海底光彩照耀珊瑚枝阿咸昂昂千里足追風逐電誰能羈長幹市上昔同醉玄武湖畔常相隨荷花兩岸爛紅錦楊柳樹樹啼黃鸝鳳凰臺空李白朽但見麋鹿遊荒陂登髙懷古幾悲詫酒徒詞客今畱誰當年釣鰲差快意此日荷鋤聊爾爲朱輪繡轂豈不好巢許夔龍各有時男兒所志萬人敵肯學斥鷃棲藩籬今之董賈正兄輩棄繻早受明王知

○寄趙參政鴻逵【有引】

趙君給事黃門十年不遷久之擢參政山西超然罷歸余夙投末誼欽慕髙軌爰寄此篇龐萌掛冠去疏傳拂衣歸昔賢抗遐烈夫子亦知幾十年給事黃門裏富貴何心戀靑紫鵷鶵豈受腐鼠嚇逸驥幸脫鹽車恥風波久識宦途危長公陶令是吾師山芝野蕨俱堪采安用髙車駟馬爲

○江生行

余試吏刑曹江生實同官焉惠而好我爲作江生行江生名以達字於順

江生江生眞鳳雛磊落自與常人殊題詩往往淩二陸作賦直欲追三都前年與君通仕籍看花走徧長安陌白晳爭誇美少年髙材那識文章伯君王好士開石渠明珠暗投空上書相如不逢楊得意左右誰能薦子虛自從署職刑曹裏日晏含香吟未巳頗厭公庭理簿書時從退食觀文史見君詞鋒如利鍔巧匠運斤無斧鑿黃金白壁價本定大呂玄鍾時間作我曹狂簡慕古人十年結客誰相親致身彊欲干名利開名率爾談經綸危言每與流俗忤野人苦不通時務李邕曾觀中祕書楊雄未獻河東賦天曹昨者召爲郎腰間新綰象牙章閉門細究刑名義對吏何辭案牘忙悠悠竊祿眞無補夙夜驅馳入司府感君雅意頗優容置腹傾心忘爾我袖中出示瑤華篇滿堂共駭蛟龍騫托交盡在靑雲上然諾豈徒杯酒前論文靡靡日不倦況也髙談多口辧源委遙追大雅還體裁近詫黃初變世人是古遂非今鍾期不作誰知音看君自負亦不淺謂我粗知郢客吟國風沖融崇典則弘治以來宗匠出步驟時窺作者心掃除實賴諸公力顧我繩樞實不才自甘樗散棄蒿萊追攀屈宋他年事任爾橫行萬里來

○中洲歌贈徐山人

我聞十洲在海中蓬萊髙切玄霄宮仙房帝館杳難測璇題銀榜遙相通淸虛邈與人世絕中有羣仙盡綠發吸露朝朝飲玊漿飡霞夜夜和金屑秦皇漢武昔好仙東方徐市何其賢靈藥空求勞入海大丹難就想升天徐公磊落滄海客虯髯方瞳身七尺仗劍曾排閶闔門掛瓢直向扶桑側嗟余頗好逍遙遊與爾相期到十洲塵世粃糠眞可厭笑騎白鹿上丹丘

○諭將軍歌

諭將軍好武兼好文生駒禿騎走似電百步一鏃紅心分狂歌痛飲酒數斗琵琶短簫不停手雄心俠气何翩翩論交豈在相知久男兒負材多好奇匈奴未滅家何爲君不見漢之霍衛起奴隸髙牙大纛湏自致

○月夜飲浮玊山醉贈長谷山人歌

山人載酒來山中邀余浮玊山頭飲靑天張幕月爲燭蒼苔布席石爲枕風吹玻瓈鏡湖碎煙開芙蓉畫屏翠試問空山千載來誰如狂客今宵醉吳興山水勝輞川山人近買苕溪田自言堪輿術甚妙謂得景純書祕傳野人無家思卜築欲向湖頭縛茅屋他日期君好結鄰放浪漁樵一生足

○邵成都仲材過飲艸堂醉贈短歌

君不見石崇金穀今安在謝安東山陵谷攺人生忽若艸頭露河淸海變誰能待成都太守休嘆嗟當年同看長安花一朝掛冠武林下荷鋤學種靑門瓜世間翻覆無不有浮雲富貴眞芻狗何用長存身後名祗湏痛飲杯中酒君家兄弟二陸才黑頭早賦歸去來古人往往困屠釣我輩落落俱蒿萊西湖春來淨如鏡南峯北峯翠相暎六橋煙柳隱漁舟孤山艸樹迷樵徑林逋逝矣不可攀千秋放鶴何時還與君笑傲拂衣去流水桃花心自閒

○越吟

久爲越人能越吟悵然不樂非吾土一身寄食羞賤貧百事傷懷歷辛苦馮驩無魚彈鋏歌翟公之門雀可羅世情炎涼古尙爾交態反復今如何仲尼棲棲曾不恥買臣未遇困妻子人生窮達誰自知丈夫毋爲失路悲

○南中作效髙達夫體

僕本橫塘一漁父釣竿三尺常爲伍白首惟堪老布衣折腰豈願趨官府自從天子放歸吳茅屋荒涼住五湖窮巷杜門辭俗客薄田餬口著潛夫誰知世事如翻手公交車誤薦收枯朽富貴功名笑等閒東西南北勞奔走桂林卑濕巳難論象郡炎蒸愁殺人身在瘴鄕生是寄路逢蠻賊死爲鄰由來靑紫非吾意封侯拜相英雄事褁革都無少壯心荷鋤且徇煙霞志浮海居夷愧孔丘茹芝飲水更何憂明朝拂袖還山去鴻鵠冥冥不可求

衡藩重刻胥臺先生集卷之五

●衡藩重刻胥臺先生集卷之六

明吳郡胥臺山人袁袠永之甫著

長洲後學甥葵亭張炳忠藎甫校

五言近體

◆五言近體

大駕視牲南郊

齋宿院署

人日齋居雪霽

大明門候駕

五日賜百官彩扇壽絲縷

西苑秋望二首

頒歷

至日

大廷尉江陰湯公命賦四題一蔭冒子二侍講筵三頒書四讀卷敍異數云

人日宴石湖艸堂同諸文學分韻得星字

人日宴蘇司馬惟和宅

元夕戴烏程獻之攜酒慈感寺

上元日觀社石湖遂畱艸堂觀燈

正月十五夜

上巳修禊天池同文太史

五日

夏日庒居五首

同諸文學避暑石湖二首

立秋日獄中作

新涼

秋

七夕飲吳太學次明宅

中元夜同王子羙朱日宣行春橋看月二首

秋熱

中秋之閏宴王履吉艸堂

吳興中秋對月

八月十三夜行春橋賞月

十四夜待月上方山

十五夜飲第六弟山樓不見月

十六夜列岫樓雨

十七夜再過行春橋賞月

九日桂嶺宴集

九日渡黃河作

憑虛閣宴蔡丈九逵

張園賞牡丹作

同王太守公濟查駕部國瑞張員外永淸再過張園

侍宴宮諭張師宅

宿髙吏部子業西園

宴浮玊山同王判官天雨

邵文化攜酒山樓

王員外汝化過飲桃花園

文內翰過飲列岫樓

湯錄事右卿石湖舟宴

徐錦衣東園餞龔諭徳鳴治

宴徐錦衣宅

眞州宴蔣參政子云

陳少參李參戎邀宴立魚巖

宴虎丘竹亭同章廉叔徐子言

趙職方子衡過訪橫塘別業

陳杭州魯得夜叩山扉畱飲

馬大參順卿將赴閩藩過橫塘言別

飲芙蓉桂花下

仇侯園池三首

鏡光閣

玊泉山

功徳寺

達摩洞

大報恩寺

鐘山

自龍江泛舟至燕子磯

觀音閣

靈谷寺

雞鳴山塔上

同王少參在叔陳職方魯得登天禧寺塔

金山

廣陵對菊簡朱侍禦子禮

天寧寺同子禮

摘星樓

髙座寺訪宗伯昭

紫陽庵

昭慶寺

淨慈寺

宿靈隱寺

孤山

玊泉觀魚

冷泉亭

飛來峯

宿中天竺

六橋

中春同施憲副聘之遊峴山看花胡村登浮玊而歸賦詩三首

碧浪湖

湖頭坐

歸云庵宿

同陳教授士仁劉推官孟材唐主事子鎭登道場山作

峴山同劉孟材觀雪

靈巖

雪中遊虎丘

登寶華諸山

雨中遊虎丘

虎丘塔王太史繩武同賦

避暑鄧尉山閣

同文太史徵仲方山人質父過幻住庵

寶帶橋與履吉同賦

蓮蕩舟宴二首

韓氏賞菊

湯右卿自江陰致菊四種

山樓成

伯兄園池三首

園居秋霽文休承過訪

病痬初愈文太史過訪

卜居橫塘作

蒼梧作

春去

憶橫塘別業

謁柳祠

謁劉賢良祠

賓州逢馬侍禦君卿

南寧報北虜再入山西

烏蠻灘

昭潭見雪

自柳至平樂書所見五首

虞山別藩臬諸寅長三首

唐永州國秀招遊朝陽淡巖二首

浯溪

嶽陽樓

東林寺

仙人何處所

客至

鎖院聞潞賊消息

獄中始見二毛

聞蟬

見螢火

苦雨

伯兄至

伯兄至不得卽見

久客

自嘆

聞召

學稼

種竹

竹下

新茶

山院芭蕉開有甘露可食

楊花

燕

招鶴二首

送少宰溫公歸省三首

送管汝濟使韓府

送林中丞

送大方伯金陵顧公

送劉京兆獻甫北上

送陳徳夫使魯

送陳侍禦原習謫教海陽

送人謫全湘

送錢振之出守肇慶

送張行之飭兵楡林

送陸徳儒守漳州

送魏冬官師召榷稅蕪湖

送樊少南二首

送邵仲徳戍漳州

送沈明之攺守霍州

送黃士尙宰仁和

送胡子忠

送顧秋官伯從赴畱都

廣陵送田敬叔二首

送王汝化

送王太守懋徳入覲二首

送李侍禦伯瑞歸成都

送王道思提學山東

送勞員外赴畱都

送陳士仁之官畱都

送王侍禦子正之官長沙

送沈侍禦中甫按江西

送翁僉事徳宏之官嶺南二首

送馬太守抑之歸大梁

送何給事善充守衡州

送人之潮陽

送人使琉球

送鄧司諭宰政和

送湯廣文之安吉

送朱尹敬之赴召

送賀尹應璧赴召

送人官吉府良醫

送許仲貽會試

送楊子任會試

送趙子衡就試浙中

送王元宷會試

送章伯庸會試

送文一壽承王九祿之卒業治平寺二首

送諭秀才還成都

送伯兄赴任臨江

送吳明仲會試二首

送陳啟之讀書西洞庭

送叔兄與之遊太學二首

送紹之弟赴試

送陸幼靈

送楊子任慮囚福建

送僧還金山

送翁仁甫按察四川五首

送蘇惟和北上二首

送張憲副國信還巴陵

送王蘇州子正入覲

分題得百花洲送王子正

送仲兄尙之赴試北都二首

送陳司訓教諭丹陽

送舒侍禦紹安還朝

送慧公之京

送慧公住持寒山寺

贈施聘之

贈何伯直

贈焦將軍

贈白都閫

賦得采石渚贈馬員外順卿

贈嘉定尹李資坤

贈邢處士麗文

贈湯太學子重

贈鄭山人

贈峴山際和尙

贈紀山人

贈武林余道士

訪都太僕玄敬南濠書院

訪呂山人彈琵琶

湖上別王員外道思

簡王直夫愽士

寄髙子業吏部

寄淩司訓時東

寄楊用修太史

寄王蘇州子正

寄題王履吉越溪庒三首

題徐太守沙岡別業

和湯右卿客遊燕臺懷故國之什

次大司馬總督蔡公途中言懷二首

答曾參政懋遠

答李淮安子中

答程客見懷

哭琴士張大本

少司空永康徐公挽歌二首

大廷尉江陰湯公挽歌二首

哭王履吉二首

張貞女二首

○大駕視牲南郊

大路調仙馭朱旗列禁城帝牛三月系田燭九衢明日並龍旒出山將彩旄迎橫汾卑漢詠禋祀秉皇情

○齋宿院署

壁薦崇元日郊禋戒百工泰壇雲霧裏象輅羽儀中越席陳陽位玄端處法宮甘泉徒欲賦文藻媿楊雄

○人日齋居雪霽

瑞雪逢人日堯年感物華水從銀漢落山繞玊關斜帳殿披晴靄郊宮閟彩霞今朝禁城望無樹不飛花

○大明門候駕

虎旅驅中道鉤陳警六飛圜丘羣望畢宣室受釐歸旭日迎芝蓋晴雲拂羽旗笙歌前路擁拜舞按光輝

○五日賜百官彩扇壽絲縷

鳳詔傳中使雕函出尙方扇裁明月滿絲曳彩雲長組織觀文藻吹噓荷寵光南燻迎律動聖壽與時康

○西苑秋望二首

星樞嚴紫禁日觀表黃圖華闕中天起琱臺冠嶽孤九門環太液三島祕方壺王气自朝夕淸秋云物殊

列職僊曹末長趨廣內遊離宮開水榭馳道亙花洲荷气燻衣麝泉聲引玊騶金莖雙立處遙望露華浮

○頒歷

一王頒歷象七政理虧盈斗柄臨黃道龍躔指玊衡攝提貞日馭析木會天行載驗保章氏因思洛下閎

○至日

云物指昭回玄冥霽色開飛灰占密室銅渾測靈臺鳳至知時變星回感歲來垂衣仰玄嘿稽首詠康哉

○大廷尉江陰湯公命賦四題一蔭冒子二侍講筵三頒書四讀卷敍異數云

棘寺平反仄虞廷奏績殊恩波霄漢下禮樂辟雝趨世祿云仍羙孫謀燕翼圖三槐早巳植拭目奮天衢

虎觀橫經地鵷行侍從臣衮衣髙黼座環佩擁楓宸論列絲綸密光華日月親長陪栢梁宴時奉屬車塵

皇訓三言切天章五色流恩頒中使渥詔出尙方優祕府徵文獻儒林喜校讎瑤函兼玊軸只尺對龍旒

哲後臨軒日王賓觀國時五云翔紫極三策奏彤墀寶鏹瑤琨貴饔羞水陸奇瓊林恣歡燕親聽食蘋詩

○人日宴石湖艸堂同諸文學分韻得星字

獻歲逢人日開筵聚徳星和風喧谷鳥淑气轉階蓂結勝花爭彩迎春柳變靑艸堂歡賞洽誰復羨蘭亭

○人日宴蘇司馬惟和宅

相邀人日宴喜見使星輝舊許論心密今憐會面稀山城新月上江館落梅飛更聽懸河辧厭厭夜不歸

○元夕戴烏程獻之攜酒慈感寺

淸宵張綺席上客集華纓月競花燈艷風飄玊漏聲舞人呈百戲歌管沸千城旅思逢佳節飛觴細細傾

○上元日觀社石湖遂畱艸堂觀燈

簫皷喧春社煙花集夜筵寶燈明大地火樹照龍天淸梵香風度祥輪彩月懸誰憐多病客寂寞獨參禪

○正月十五夜

魚鑰通宵啟紅妝作隊行穿花絲管急踏月馬蹄輕歌雜平陽舞燈疑不夜城四方幸無事長此樂升平

○上巳修禊天池同文太史

祓禊乘春暮名賢此地臨淸池魚躍藻翠嶺竹成林鄭女遺蘭葉金人戲水心玆遊眞極樂何以異山陰

○五日

客邸逢陽午羈愁苦憶家虎符分大內龍艦鬭晴沙角抵千官戲瓊杯九節花子牟江海士空復戀京華

○夏日庒居五首

一畝自爲宅五湖聊可家門陰徵士柳園熟故侯瓜脫粟歲堪飽濁醪時肯賖誰能慕簪紱終不換煙霞

田家殊作苦今歲復恆晹憂旱思驅魃祈年笑暴尫且耽河朔飲頗厭桔橰忙病暑成消渴時尋肘後方

門前新漲滿恰好沒漁磯下釣驚鵝浴開簾放燕飛納涼憑水檻習靜掩山扉蕭散無拘束林泉志不違

樓閣層霄上河山四望通開襟迎爽气捲幔納雄風登眺身逾健琴尊興不空日長無一事髙枕北窓中

山居嫌寂寞賴有問奇人束帶眞吾懶科頭任爾嗔論文慚客難攜酒慰家貧未得同沮溺虛名累此身

○同諸文學避暑石湖二首

理棹泛湖陰停橈占水心風簾煩暑隔冰檻薄寒侵劇飲方河朔良儔選竹林蓬壺何處是只向此中尋

彩鷁浮天上紅妝照鏡中歌翻金縷曲人住水晶宮酩酊山公似淸狂智監同歸舟不惜晚爲戀舞雩風

○立秋日獄中作

秋風來紫極爽气入黃圖艸木川原攺乾坤歲月䢐蕭條悲宋玊岐路哭楊朱束縛緣何事眞成一腐儒

○新涼

好雨消殘暑輕雲澹素秋水亭荷气入山館樹陰稠冰簟風生縠緗簾月上鉤豳歌感時物大火巳西流

○秋

秋气入虛館澹然神思淸風泉滿幽聽睠此間居情丹楓霜後落白雲天際生考盤復何事臨流歌濯纓

○七夕飲吳太學次明宅

華館同心侶佳辰濁酒杯斷虹沈古堞疏雨送輕雷靈寢天河隔僊旌閣道回那堪事機杼悵望鵲橋隈

○中元夜同王子羙朱日宣行春橋看月二首

共賞中元節來陪達旦遊月當今夜好客爲故人畱皓魄渾疑書寒光更挾秋乘槎吾興發直欲問牽牛

月白蟾疑動秋淸桂欲雕金波浮綺席彩暈射星橋云遏袁宏嘯風傳子晉簫遙思牛渚會未必勝今宵

○秋熱

吳地何卑濕秋天尙鬱蒸大云殊少雨赤日但多蠅暍憶金莖露涼思玊井冰秪應河朔好痛飲酒如澠

○中秋之閏宴王履吉艸堂

燕賞憐秋半朋遊選閏餘月當瑤夕滿云向綘河舒籟靜荷香發霜淸桂影疏袁宏興不淺雕藻媿瓊琚

○吳興中秋對月

瑤空懸朗月銀漢滅纖雲人在他鄕看秋從今夜分光凝浮露气魄散掩星文何事南飛鴈悲哀不可聞

○八月十三夜行春橋賞月

皎月升淸漢金波散碧湍光搖牛渚動气斂鵲橋寒乍擬弓將滿還愁扇未團不能明達旦秉燭盡餘歡

○十四夜待月上方山

憑髙臨寶地選勝陟旃丘海湧金輪出風驅彩霧收素娥懸鏡照神女弄珠遊彷佛登緱嶺簫笙滿十洲

○十五夜飲第六弟山樓不見月

花萼樓頭月淸輝竟黯然翻憐三五夜不見十分圓陰霧沈朱戶浮雲暗錦筵無由開寶匣一照玊臺前

○十六夜列岫樓雨

今夕是何夕雨聲殊未幹月從他處照人擬來年看兔怯秋毫濕蟾愁桂樹殘庾樓空獨倚對酒若爲歡

○十七夜再過行春橋賞月

皓魄憐微缺淸光喜倍多冰壺浮桂影素練展湖波水卽通銀漢橋疑跨綘河人間無此地只向廣寒過

○九日桂嶺宴集

鳳嶺攀叢桂重陽賞令辰花開金粟樹酒送白衣人翠靄圍歌席香風逐舞塵龍山今日醉落帽任吾眞

○九日渡黃河作

河水出昆侖湯湯日夜奔波濤萬壑湧風雨二儀昏洛邑中天室幽關左孟門百年戎馬地眺望一銷魂

○憑虛閣宴蔡丈九逵

復道飛樓出懸崖雜樹交山川雄地紀井甸散皇郊蘿幌棲龍象風林落鸛巢逍遙歡賞洽竹裏促行庖

○張園賞牡丹作

戚裏園亭好名花惜看遲雕闌圍百寶金穀鬭連枝紫說平頭勝紅誇夾瓣奇洛陽何足數爭似習家池

○同王太守公濟查駕部國瑞張員外永淸再過張園

五馬聯金﹖塵出千花復徑開彩霞迷望去香霧逐人來雜戲陳風榭華筵敞露臺諸公能賦者不媿大夫材

○侍宴宮諭張師宅

集從臺階迥宮僚地望尊敢攀徐稚榻許過鄭玄門水檻紅蕖出風簾翠筱翻晚涼無暑气髙樹夏禽喧

○宿髙吏部子業西園

別業西郊外相邀興不孤入門惟果木當徑卽庖廚狂簡眞吾黨浮沈媿腐儒爲農豈君意聊此著潛

○宴浮玊山同王判官天雨

湖泛春愁減山躋晚眺開魚驚投餌散燕逐捲簾來掃石移瑤席調笙促羽杯相如自多病彊爲一登臺

○邵文化攜酒山樓

山扉云臥處湖閣客來時陶令頻中聖侯芭獨問奇忘機馴白鳥靜坐聽黃鸝君莫嘲空寂參寥是我師

○王員外汝化過飲桃花園

上客文軒集荒園艸宴開自緣乘興至亦爲問奇來燕語驚壺矢花飄泛玊杯送春湏盡醉卜夜莫相催

○文內翰過飲列岫樓

杜門辭俗客開徑候髙賓文史淸言洽樓臺爽气新庾公寧興淺徐穉自情眞湖上鱸魚羙相期醉幾巡

○湯錄事右卿石湖舟宴

湖淨鋪秋水山昏斂夕暉云隨畫鷁動風送羽觴飛月出罷秉燭夜涼思授衣何時更此會明發恨分違

○徐錦衣東園餞龔諭徳鳴治

名墅同金穀離筵集玊珂霜庭垂早橘山沼敗疏荷別思聞歌異秋懷向醉多歸朝奏殊績得士滿賢科

○宴徐錦衣宅

公子開華宴仙郎廁勝招舞將金作埒歌以玊爲簫飛羽千觴急當場百戲嬌厭厭紅燭下歸路不知遙

○眞州宴蔣參政子云

燕地相逢日江城再會年歸田惟舊業開徑有新篇細雨淹芳節飛花戀別筵子云今白首玄艸幾時傳

○陳少參李參戎邀宴立魚巖

仙巖開洞府綺宴集賓僚木落河山出秋深瘴厲銷玄言忘日暮逸思入雲霄更喜蠻烽息酣歌托聖朝

○宴虎丘竹亭同章廉叔徐子言

淸川縈碧沚崇阜帶華林燕適喜秋霽遊盤忘夕陰歸禽天外急疏竹風前吟聊同嘉客賞遐想七賢心

○趙職方子衡過訪橫塘別業

陰令歸田日侯芭問字來燈花連夜喜竹葉一尊開荒徑余黃菊空庭滿綠苔柴門新月上相送剡溪回

○陳杭州魯得夜叩山扉畱飲

使君眞好事子夜叩山扉念舊綈袍贈迎新駟馬歸星河當戶近風月入簾微曙旦聞雞唱江津望鷁飛

○馬大參順卿將赴閩藩過橫塘言別

云臥門常掩星言客暫過風塵十年別骯髒二毛多暑气淸林竹秋容澹澤荷園亭秋堪賞不飲更如何

○飲芙蓉桂花下

幽居屏人事散步窺西園愛此池上坐獨開花下尊迎風桂子落照水芙蓉繁日入且歸去沈冥誰共言

○仇侯園池三首

出郭遊金穀邀賓並玊珂林花疑杜曲池水引天河疊石防魚逸開軒聽鳥歌主人能好客乘興數相過

蘿徑重重入花溪曲曲通鹿眠盧橘下魚戲芰荷中陰洞泥丹竈雕梁掛角弓雨餘殘暑退坐待舞雩風

別業仇池勝元戎小隊邀花間嘶櫪馬竹下解金貂飛瀑懸云竇層臺俯麗譙捲簾看月上歸路不辭遙

○鏡光閣

絕磴翔云上飛軒踐斗回旗亭開百市魏闕抌三臺地入楡關險山迎桂苑來登髙還望遠秋气使人哀

○玊泉山

野寺層峯抱山泉百道流風傳環佩響谷和管弦幽度嶺行還坐觀魚去復畱誰知帝城外數里卽丹丘

○功徳寺

宣皇臨禦日此地數遊觀花下停雙輦松間拜百官雲長依寶座月自照瑤壇寂寞橋陵路惟餘古木看

○達摩洞

三秋懷土望千里捲遊情陰洞懸崖綴飛泉激澗鳴雜花難辧種怪鳥不知名幽獨下云嶠遙聞淸磬聲

○大報恩寺

擔囊遊建業下馬問長千風鐸喧淸梵云﹖﹖童表麗觀鹿麛歸別院松子落虛壇欲訪東林社時來聽湼盤

○鐘山

萬歲玄宮閟三秋紫气凝悲風動松栢落日照園陵劍舄橋山葬衣冠寶座登萋萋一杯土猶憶鼎湖升

○自龍江泛舟至燕子磯

飛鷁臨江口鳴笳轉石頭晚霞紛落照秋水淨中流遠樹依微見長天下上浮不湏牛渚泛眞繼庾公遊

○觀音閣

翠壁龍宮隱丹厓鳥道通大江天設險髙閣地浮空山气昏窓霧潮聲響澗風坐令懷古意對此益無窮

○靈谷寺

古寺橋陵側髙松數里陰入門呦鹿臥穿徑白雲深谷響傳天籟泉幽和梵音坐令塵慮盡寒日下空林

○雞鳴山塔上

結構空中出招尋象外幽鐘山蟠地起淮水截江流城闕因天險疆場盡帝州登臨殊未巳還上最髙樓

○同王少參在叔陳職方魯得登天禧寺塔

丹霄翔雁塔飛步躡層梯思入三山杳身淩萬象低大觀窮眺望淸賞愜攀躋頓覺泠然善津梁永不迷

○金山

舟從京口渡地湧大江孤水闊遙吞楚山長半入吳海門分脈絡斗極望虛無直北浮雲外迢迢是帝都

○廣陵對菊簡朱侍禦子禮

官衙無一事買菊種幽軒畱滯非吾意相看豈故園金英團露滿碧葉受風翻獨酌懷僊佀無由與晤言

○天寧寺同子禮

靈關陪燕賞髙閣上逶迆云堞窓中見風帆樹杪移野花明繡服僊菊薦蘭卮向晚猶行樂飛籌每恨遲

○摘星樓

法界棲隋苑星樓委廢臺髙秋躍馬望遺事使人哀池想龍舟戲堤聞玊輦來南朝歌舞地何處不蒿萊

○髙座寺訪宗伯昭

古寺無來客空山獨訪君松聲響秋雨竹翠染寒云玄典幽時悟名香靜處聞誰言消渴病不廢長卿文【以下缺四條】

○紫陽庵

紫府藏山洞丹梯轉殿廊攀崖上魚貫穿徑繞羊腸石險形疑墜臺髙勢欲翔千年令威去誰授枕中方

○昭慶寺

山翠分屏拼湖流作鏡看龍宮懸日麗珠剎拂云寒琪樹幽巖穴瑤花淨石壇登臨謝拘束翻喜罷微官

○淨慈寺

復殿聳崔嵬飛軒豁達開金銀妝梵像蒼翠湧香臺月桂臨巖發風松夾澗哀秋陰動涼思頓覺減氛埃

○宿靈隱寺

石棧危峯逼龍堂古寺開閣陰秋月暗江響夜潮來聽雨同髙榻看山對鈝杯宋公佳句後千載獨憐才

○孤山

長歌招隱士緩步叩靈關園廢梅猶發亭空鶴不還水同淸穎水山卽富春山徒羨斯丘樂髙芬香莫攀

○玊泉觀魚

碧沼玊■﹝王靈﹞瓏金魚錦繡叢聚花如喣沫翻藻若浮空影度輕霞上羣遊明鏡中酒闌投餌處驚起一池紅

○冷泉亭

湖轉六橋路山回九里松玊泉淙急澗錦石削飛峯飄葉流觴礙凝雲古洞封欲投眞境宿更上嶺重重

○飛來峯

疊石鏤冰片攢峯織錦文路迷三島盡山自九疑分色相空中現天香靜處聞待教明月夜飛舄入靑雲

○宿中天竺

寂寞步長廊淸虛臥上方客來諸累遣僧定萬緣忘磬雜風泉響燈分月戶光一從依淨業眞欲禮空王

○六橋

虹梁亙廣陌星渚跨中流綠柳雙馳騎紅蓮亂戲舟山從蓬苑接人賽閬風遊向夕菱歌發平沙起白鷗

○中春同施憲副聘之遊峴山看花胡村登浮玊而歸賦詩三首

共有城南約相攜湖上游筵開山榭敞地選竹林幽嬌鳥含風囀飛花引澗流春光巳無幾尊酒爲淹畱

散步花村裏桑條綠未齊客同山簡醉路恐武陵迷野老居臨水漁人語隔溪那知城郭近淳朴有幽棲

屢聞浮玊勝攀覽喜春晴片石湖心起羣峯水面迎渚鷗歸岸整檣燕受風輕世事非吾分沈酣托此生

○碧浪湖

湖水晴逾碧山花雨助紅人煙春樹裏漁网夕陽中風俗村村異桑麻處處同明時任樗散臨泛興難窮

○湖頭坐

碧浪湖如掌秋來水更淸雲霞蕩返照島嶼浮空明魚似鏡中見舟疑天際行臨流坐終日歌罷濯吾纓

○歸云庵宿

松徑穿深塢柴扉扣小庵繞階鳴澗水當戶起山嵐風逐梅香度云將竹影含澄心習禪觀淸夜共玄談

○同陳教授士仁劉推官孟材唐主事子鎭登道場山作

鳴珂靑嶂曲飛蓋翠微陰輿度紆松棧筵張倚竹林虎巖秋共眺鳳剎晚同臨更愛前溪澗冷冷淨客心

○峴山同劉孟材觀雪

客雪夜仍朝同云四望遙河山疑縞素樓榭若瓊瑤絮弱迎風起花繁雜霰飄子猷餘興在秉燭戀淸宵

○靈巖

君王歌舞地樵牧使人哀土木遺危剎丹靑委廢臺艸當香徑合花傍鹿場開且盡登臨興山河望裏來

○雪中遊虎丘

瑞雪從空下名山入望來珠林紛玊樹寶地起瓊臺絮雜回風舞花迎淑气開剡溪滯幽賞薄暮且徘徊

○登寶華諸山

夙有登臨興春遊愜賞心山盤數嶺盡寺轉萬松深樹古同僧臘泉多雜梵音仙津何處問卽此可投簪

○雨中遊虎丘

愛春常恐盡冒雨亦來遊北郭搖蘭漿山塘近虎丘樹林攢寺密澗水雜花流日暮憑髙閣千峯嵐气浮

○虎丘塔王太史繩武同賦

鴈塔翔云表龍宮湧寺心乘髙宜眺望暇日與登臨山面支硎逼湖窺震澤深平生飛動意慷慨一狂吟

○避暑鄧尉山閣

入山澄世慮攀閣避炎氛林響湖含雨窓陰殿出云棋枰圍竹坐壺矢隔花聞吾願依淸渠長年絕茹葷

○同文太史徵仲方山人質父過幻住庵

髙賢勞枉過淨域喜相隨路轉靑山郭門臨綠水池一官羞宦業尊酒負花時便歟從蓮社終當與世辭

○寶帶橋與履吉同賦

分野表三吳星橋控五湖天河烏鵲起靈渚彩虹孤陸海環荒服江淮委具區濟川懷壯業驅石想雄圖

○蓮蕩舟宴二首

水國僊源裏風檣天鏡浮軟香通細葛野興促飛籌碧蓋迷蘭漿紅衣瀉玊流棹歌三兩發遵渚起羣

新霽恍無暑微風宜放船捲簾親水鳥解纜惜吟蟬玊斝休停手靑房不論錢晚來花霧裏縹緲欲淩僊

○韓氏賞菊

黃菊誇堪賞淸樽喜暫陪花開成錦障英落泛瑤杯幕透香風入筵迎秀色來不辭金穀罰應笑玊山頹

○湯右卿自江陰致菊四種

故人傳尺素遠道寄瑤華命僕開名酒邀賓賞異花白疑冬疊雪紫訝曉流霞盡日看難厭千金未足誇

○山樓成

疊石攢幽壑懸崖構小樓山當臺榭起雲倚洞門流棊局苔花蝕壺觴竹翠浮時時披鶴氅開徑候羊求

○伯兄園池三首

別業經過屢幽亭睡望賖遶園編竹槿夾水蔭桑麻魚躍時崩岸鷗眠巧古沙更湏除雜蔓多種棣棠花

麥隴紆芳甸松丘郁古墳池通練瀆水窗鎖笏林云看竹思中散籠鵝想右軍自憐題柱客終媿北山文

客每攜壺訪花常秉燭看賭棊臨水檻乘艇戲風湍膾鯉雕胡飯烹葵白玊盤惠連慚不敏春艸和偏難

○園居秋霽文休承過訪

逗水紅蕖淨含風翠筱繁因聞蔣詡徑相賞仲長園好鳥時幾囀幽居無一言濁醪催更進飛月巳臨軒

○病痬初愈文太史過訪

杜門成市隱習靜好樓居不以文園病寧來長者車庭閒喧鳥雀竹翠淨琴書客散玄言罷蕭然掩敝廬

○卜居橫塘作

野性厭城市橫塘眞可居黃山障茅屋綠水通淸渠車馬客不到簞瓢吾宴如空齋無長物遣興只琴書

○蒼梧作

气候南荒異蒼梧濕更饒山云晴忽雨江霧夜連朝病與炎俱劇愁隨瘴不消故鄕那可望桂嶺巳迢迢

○春去

忽此三春去猶爲百粵人江花辭樹盡海燕引鶵新多病仍屍祿無能但乞身掛冠今已晚何日理歸輪

○憶橫塘別業

一臥文園病終朝念故山敢希宣室召秪望玊門還橘想千頭足桑思十畝閒如何五斗米猶自滯南蠻

○謁柳祠

羅池非昔日柳廟亦荒頹秋艸重門閉寒花獨樹開文章眞命世今古孰憐才猿鶴如相訴松風晚更哀

○謁劉賢良祠

髙樹臨流水空庭澹夕陽萬言翻下第三黜竟投荒事業存靑史英靈儼白楊古來稱屈者不獨一賢良

○賓州逢馬侍禦君卿

同作炎荒客嗟君未賜環丹心戀北闕白首老南蠻歲月杯中酒田園洛下山聖朝無棄物早召賈生還

○南寧報北虜再入山西

羽檄馳南粵天驕犯晉陽何人憂國是諸將失邊防月滿胡笳動秋髙虜騎狂請纓湏我輩直欲系名王

○烏蠻灘

灘說烏蠻險今來異昔聞江流淸似鏡山瘴白於云銅柱瞻遺烈叢祠表懋勛伏波如可作談笑掃妖氛

○昭潭見雪

五嶺傳無雪三冬喜見花霰喧窓竹響絮捲朔風斜臘巳辭梅萼春先報柳芽誰憐僵臥者猶自滯天涯

○自柳至平樂書所見五首

象郡極蕭條賓州頗沃饒趁虛多醜女互市半良猺篛褁檳榔貴花妝茉莉嬌輶軒叨使者異俗采風謠

邕管眞堪賦江南恐不如橘奴金彈密荔子水精虛海錯羞方物山蕉入野蔬無論寶玊賤魚米自宜居

藤峽韓丞績昆侖狄帥功左江仍略定八寨未全通舞劍狼家健彎弧達捨雄盧蘇誰養冠何事枉姚公

欝白方言似潯梧瘴气賖蚺蛇晴掛樹射蜮晝含沙屋覆湘君竹山紅蜀帝花夷堅收未盡愽物待張華

昭平灘險惡最險是龍頭藥弩弦齊彀銅刀鞘屢抽紅巾翻把隘白晝競鉤舟倘得山韓將狐羣豈足憂

○虞山別藩臬諸寅長三首

桂嶺不可見虞祠聊暫畱腸因去國斷淚以別知流柳綠迷徵騎山靑隱戌樓異時懷此地應向夢中遊

祖道空相送驪歌不可聞自緣憂病骨非敢負明君官路淸朝雨江帆杳暮云依依更執手去住惜離羣

疏傳甞辭綬梅公亦掛冠髙風今巳遠直道古來難笠澤蒓堪茹柴桑菊可飡人生各有志何用戀微官

○唐永州國秀招遊朝陽淡巖二首

久憶仙巖好欣從勝日遊玊泉淙澗道翠壁俯湘流花气中林濕嵐光半嶺浮緬懷元刺史千載復唐侯

輕輿盤翠巘吹角轉靑山一徑蓬壺入千崖鳥道攀虛明疑夏屋峭險類秦關遊賞眞吾癖何妨卜夜還

○浯溪

湘水浮天綠浯溪見底淸朅來窺石鏡散步愛泉聲宅廢野花發亭空山鳥鳴中興碑可讀猶憶漫郎名

○嶽陽樓

輕風送客舟新月掛髙樓遠樹馱無際孤城地欲浮楚山橫鄂渚夢澤接湘流湖海惟書劍平生此壯遊

○東林寺

東林在何處杳在翠微中山色開朝霽鍾聲度午風虎溪塵世隔蓮社白雲空不見陶元亮令人憶遠公

○仙人何處所

仙人何處所宛在海中洲月桂黃金闕云芝白玊樓太虛同出入元气與遨遊辟穀辭人世長生或可求

○客至

客自燕京至眞傳諫獵文干戈戎馬暗鼙皷羽書紛玊殿生春艸瑤池宴暮雲翠華愁不返黃竹豈堪聞

○鎖院聞潞賊消息

羽書河北至潞賊下西山正憶徵行苦兼愁饋餉艱龍驤分禁閫虎旅塞壺關殄滅非難事無令匹馬還

○獄中始見二毛

病暑復愁霖圜扉晝每陰上書梁獄恨懷土楚囚心生計嗟萍梗官途嘆陸沈豈知靑鏡裏遂有二毛侵

○聞蟬

客淚無端下蟬聲胡太悲細吟朝露裏亂聒晚涼時翼薄衝風怯身微抱葉危物情相感激哀怨爾如知

○見螢火

陰房難見月螢火忽輝輝巧向疏欞入斜穿短幔飛飄零依艸露熠耀照人衣此夜悲秋意頻將苦淚揮

○苦雨

入夏晴無幾交秋雨更多夜檐疑瀑水朝院類江河卑濕妨髙臥炎蒸受宿痾天時與人事局促意如何

○伯兄至

旅邸兄新到窮途弟稍寬此來知急難欲見問平安小侄牽衣喜癡奴得主歡時時通數字慰我勸加飡

○伯兄至不得卽見

劇喜移家至翻愁會面難老親憂未穩明主法應寬淚訝沾襟濕衰驚引鏡看由來獄吏貴非敢怨微官

○久客

久客不如意羞稱章句儒棲棲戀明主每每媿微軀疾病朝參懶迂疏禮法拘虞卿苦無賴著述以爲娛

○自嘆

舉世惡貧賤何人知子云豈無匡濟略空負聖明君樗櫟自能壽蘭膏徒見焚白頭不曉事那用艸玄文

○聞召

十年投杼怨一命賜環恩才拙終何用官微豈足論北山馴鶴鹿南畝牧雞豚避世吾寧敢深憂負至尊

○學稼

自卜山中住長從隴上耕淸時非避世薄業且謀生蓬戶貧原憲靑門老邵平田園自有樂何用狥浮名

○種竹

中歲慕玄寂蕭然無俗塵江湖從所好修竹每相親淇水搖珍簞湘云度葛巾北窓髙臥處何異上皇人

○竹下

種竹遠塵俗誅茅依翠陰窓虛落秀色坐久淸煩襟雨過淨如洗風來時一吟惟應嵇與阮千載同予心

○新茶

新茶吾所愛更愛雨前茶四月梧陰下壺杯瀉乳花細香凝玊液嫩綠泛柔芽倘得中冷水龍團豈足誇

○山院芭蕉開有甘露可食

芭蕉粉墻下秀色轉分明滿院秋云影空齋夜雨聲花含甘露重葉展綠陰成掃石同僧坐時聞山鳥鳴

○楊花

點點飄仍聚盈盈密更稀輕寬朱幌入亂繞玊窓飛雪作漫天舞春從委地歸章臺無限恨零落竟誰依

○燕

最愛堂前燕髙飛忽復低趁風穿柳絮冒雨掠花泥簾影朝雙舞梁塵晚並棲綠窓離思切腸斷各東西

○招鶴二首

獨鶴忽飛去冥冥滄海東離哉翻羽翼幸矣脫樊籠影憶空庭月聲憐別院風淩霄自有志吾豈學支公

昔喜依和靖今疑跨令威九霄徒逸響千里竟髙飛花下明朱頂風前亂雪衣何時念舊主華表復來歸

○送少宰溫公歸省三首

明皇惇孝理上宰沐恩私祕閣虛中軸臺階冠百司親裁丹鳳詔喜慰白雲思報主能無意朝天定幾時

陳情別紫宸優詔許寧親驛路馳龍勑班行憶侍臣星軺朝入洛云蓋暮辭秦遙想稱觴處髙堂戲彩新

巴蜀路難行髙秋出帝京朱旗迎駟馬綘帳送諸生劍閣盤云棧花溪抱錦城里人如有問稽古咲桓榮

○送管汝濟使韓府

哲後臨軒日韓侯建國時三川常北拱四牡獨西馳玊牒分宗姓丹書載誓辭君才過枚馬定有孝王知

○送林中丞

入朝持白簡出鎭擁朱軺地重分三輔官淸肅百僚息民除疾苦問俗采風謠臺府居多暇輕裘看射鵰

○送大方伯金陵顧公

浙地先諸省公才冠一時久虛臺輔望早受聖明知眾昔歌來暮民今慰去思他年論事業直與古人期

○送劉京兆獻甫北上

行行辭祖道此去尹皇畿曉驛朱輪發春江彩鷁飛憂時相贈策惜別獨牽衣包拯遺風在無令雅志違

○送陳徳夫使魯

帝曰封同姓皇華送使臣河山藏漢誓寶玊展周親殿說靈光古經傳孔壁新餘生好文獻一爲訪先民

○送陳侍禦原習謫教海陽

蘭臺長啟事白首尙爲郎眾惜馮唐老余憐賈誼狂炎荒竄魑魅末路避豺狼早晚天書召重瞻司隸章

○送人謫全湘

百粵文身俗華風近若何沅湘秋鴈少嶺嶠夜猿多訪古過銅柱懷賢弔汨羅南中饒瘴癘去矣愼風波

○送錢振之出守肇慶

領郡諸侯貴之官萬里遙文能招海賈政可化山獠瀧水湍尢險蒼梧瘴不消無卑南粵地一統聖明朝

○送張行之飭兵楡林

羨爾獨提兵余甞慕請纓陰山通漢堠黑水抱秦城天子憂邊務書生識虜情少年仍燕頷萬里可橫行

○送陸徳儒守漳州

聞說閩中郡漳州獨在南經冬無雨雪晴晝有山嵐蠻語時難曉夷風想盡諳投荒君莫嘆悵別我何堪

○送魏冬官師召榷稅蕪湖

爾向蕪湖去蕪湖據上流靑山謝公宅采石謫僊樓榷稅司空職帆檣賈客舟何時牛渚下泛月與同遊

○送樊少南二首

綘節朝天日星軺入計時千官辭輦轂五馬返州司考課遵周典郊禋覩漢儀君歸無太緩早慰吏民思

三年才一見又復向安州才大官難稱民窮盜可憂宦情吾轉薄吏事爾偏優別後能相念新詩倘見投

○送邵仲徳戍漳州

遠戌投蠻府孤舟送逐臣危言難悟主直道豈防身共下悲岐淚誰憐折檻人賜環應不久無用怨沈淪

○送沈明之攺守霍州

霍嶽今中鎭堯都古冀方土風存儉嗇吏治想循良勁翮終髙奮明珠且愼藺官途自有分莫厭簿書忙

○送黃士尙宰仁和

僊郎於越去云外望飛鳧花縣終朝靜琴堂一事無好山誇上竺新水愛西湖訟簡公衙散登臨興不孤

○送胡子忠

昨傳登瑣闥今又謫長沙賈誼曾悲鵩陽城欲壞麻安危言路系慷慨士林誇落職君何恨惟應去國嗟

○送顧秋官伯從赴畱都

伯也今司直西曹俗事無簿書多暇日山水羨淸都柳綠盧龍觀花香玄武湖莫辭刀筆恥讀律乃通儒

○廣陵送田敬叔二首

聖代憐才子微官事遠行論文慰夙昔傾蓋見平生望鴈趨彭蠡觀風過皖城定知錢谷暇玄艸閉門

尊酒三秋別江湖萬里遙歸心楊子樹離恨廣陵潮明發分岐路星言肅使軺郁陶那可寫懷念奏長謠

○送王汝化

久別苦相憶相逢嗟二毛微官淹驥足小縣試牛刀物論循良羙民情撫字勞鳴琴如有暇努力繼風騷

○送王太守懋徳入覲二首

吳邦稱富庶召母頌寬慈法壹緣儒術風行息訟辭循良民不擾淸淨我無爲五馬朝天罷遄歸慰去思

朝宗趨萬國述職會諸侯玊帛陳庭陛冠裳謁衮旄奏言今法舜考課舊遵周黃霸蒙殊賞由來政績優

○送李侍禦伯瑞歸成都

繡斧臨吳甸星軺返蜀陬題橋心不負攬轡志應酬棧閣連云險花溪濯錦流文園如有作寄我慰離憂

○送王道思提學山東

甞聞鄒魯地小邑盡弦歌禮俗今逾羙文風近若何孔堂尋竹簡泮水詠菁莪君去搜材傑還應列四科

○送勞員外赴畱都

別駕黃堂久分曹粉署新循良民譽羙淸苦宦囊貧寒菊荒官舍秋湖淺驛津峴山攀送處應有去思人

○送陳士仁之官畱都

儒官一命攺綘帳幾年分教擬胡安定貧如鄭廣文簡賢登漢署讀律致堯君相送苕湖上驪歌不忍聞

○送王侍禦子正之官長沙

憐君驄馬客尙作折腰行栢府名猶在琴堂政已成升沈隨造物簡易近民情卽日開宣室天書召賈生

○送沈侍禦中甫按江西

驄馬去行行觀風向楚城埋輪情慷慨攬轡志澄淸朝雨侵郊艸春風變谷鶯都亭長揖處矯首望遐徵

○送翁僉事徳宏之官嶺南二首

南粵幾千里迢迢炎海涯莫愁庾嶺瘴且醉曲江花荒服今同甸夷風久變華論程余更遠不說長沙

炎州新建節靑瑣舊知名巳奏循良績猶傳諫議聲量移淹驥足髙奮展鵬程此去瞻風采當令一道淸

○送馬太守抑之歸大梁

落日淸江別孤舟遠客歸才爲眾所惜道與世相違市虎終難信樊蠅枉自飛秪應去思者攀送獨沾衣

○送何給事善充守衡州

衡陽楚上流太守古諸侯五馬橫金去三湘露冕遊猿聽巫峽夜鴈數洞庭秋今日辭靑瑣還將諫艸畱

○送人之潮陽

一官新捧檄匹馬赴潮陽山瘴開南嶺江花近夜郎棄繻踰險隘投筆事戎行長揖轅門下龍韜出豹囊

○送人使琉球

萬國朝宗會諸夷欵塞同乘槎向海外授節送閩中霧湧鰲身黑波翻魚目紅君才如陸賈編髮變華風

○送鄧司諭宰政和

靑衿敷敬典黃綬寵新封去以蘇湖教言追卓魯蹤菊金妝露綻楓血染霜濃相送空相憶知君何處逢

○送湯廣文之安吉

靑衫困場屋白首薦公交車泮水歌於邁苕川夢卜居槐陰淸夏好別恨故人疏明發瞻桑梓殷勤欲附書

○送朱尹敬之赴召

宣室召朱公單車赴洛中名齊循吏傳政有古人風仄席今求士趨庭爾奏功臨岐吾欲贈願與繞朝同

○送賀尹應璧赴召

賀尹關中傑牛刀試我邦蓋公祗淸淨漢吏自循良露冕時行縣鳴琴不下堂他年看茂苑到處有甘棠

○送人官吉府良醫

上池曾受訣中歲早知名去試靑囊術歸誇彩服榮折肱當日驗種杏幾時成藩府長沙近煩君弔賈生

○送許仲貽會試

疋馬去騂騂雲霄萬里程志同題柱客材儗棄繻生獻策趨金殿觀光向玊京送君懷聖主徒有子牟情

○送楊子任會試

雨雪將殘歲關河斬早春桃花通閘水楊葉隔江津禮士方求駿懷材久席珍聖朝多制作去矣享王賓

○送趙子衡就試浙中

年少有奇气昂昂千里駒易從商木授禮向孔庭趨久客嗟彈鋏明時早棄繻文章與事業樹立乃通儒

○送王元宷會試

才子薦公交車鄕人祖道閭去陳三禮賦行上萬言書待詔遊金馬承恩侍石渠誰憐茂陵下貧病有相如

○送章伯庸會試

章子靑雲器材華似賈生正逢求駿日羨爾棄繻行曲水攀僊杏瓊林聽早鶯懸知獻策處倚馬萬言成

○送文一壽承王九祿之卒業治平寺二首

告我非遠別言從湖上居劇知山水癖無柰友朋疏竹徑觀棊局雲門讀道書太玄如就艸不惜寄吾廬

子去依黃憲予常慕遠公煙霞勞夢寐詞賦鄙雕虫白石宵吟和靑精午飯同何時命髙駕相訪具茨中

○送諭秀才還成都

觀光遊太學卒業返成都和氏非懷壁涓人枉按圖錦江三峽險劍閣一隅孤早晚題橋志吹噓狗監徒

○送伯兄赴任臨江

疋馬出江東孤帆望楚中徵人離思切官道祖筵空驛樹沈寒日江濤吼朔風功名願努力不用嘆飛蓬

○送吳明仲會試二首

趨庭遊建業觀國赴燕云賈誼年何少終軍志不羣學箕誇步武倚馬羨能文三月泥金報髙堂慰遠聞

僊郎行獻策聖主急求才駟馬先題柱黃金已築臺鶯聽禁籞囀花賞曲江開遙羨宮緋賜恩波沐上臺

○送陳啟之讀書西洞庭

儒史眞吾好山居獨羨君下帷窮古籍閉戶理玄文學道淵如海興詞爛若云五車湏盡讀前輩有淸芬

○送叔兄與之遊太學二首

金陵爲帝宅大學是賢關此去修弦誦平生慕孔顏橋門聽講暇泮水采芹閒莫負髙山仰湏將逸駕攀

玉闕天爲塹金城帝作都萬年畱王气三輔拱黃圖月憶秦淮水花憐玄武湖少時遊覽興送子不能無

○送紹之弟赴試

千里赴功名孤帆向帝京江淸楊子渡秋早石頭城倚馬材何逸題橋志竟成汝兄眞望汝努力振家聲

○送陸幼靈

池館花飛盡誰能對別筵思迷芳艸路節換暮春天辟薦機遊洛遭逢隗入燕君行呈絕藝楊葉舊曾穿

○送楊子任慮囚福建

駟馬還鄕國樓船赴海濱去將三尺法惠此八閩人敬忌宣周典欽哉廣帝仁武夷山更好遊賞莫辭頻

○送僧還金山

髙僧何處住孤錫向空飛驛樹連天盡江帆帶雨歸潮聲喧講座山色映漁磯遙憶東林下精廬隱翠微

○送翁仁甫按察四川五首

巴蜀號蠶叢關河險更雄昔人曾用武今子復觀風閣鎖秦時棧山余漢代宮不湏談霸略此去擬文翁

夙昔憂時志平生許國身莫誇題柱客好學臥龍人劍外風塵靜臺端政令新憲司官不小看爾展經綸

憶昨交南役奇功爾獨收和戎遵廟算欵塞許蠻酋終孺纓先請班生筆已投但令長偃革何用卽封侯

伏枕聞君去離筵悵我違秋生百粵早客向五羊歸緫臬持霜斧登堂舞彩衣蜀人知望久行矣速於飛

送別何其促論交況最深徵人匹馬去古樹亂蟬吟峽轉黃牛急云生玉壘陰成都逢卜者爲我問升沈

○送蘇惟和北上二首

送送皇華使南歸又北遊暮云湘浦餞春水洞庭舟念我終靑眼爲郎尙黑頭君行無太速駐節好諮諏

白下眞兄弟南中復主賓不堪班馬動又見柳條新楚水心千里湖山夢兩春還因入朝者愁絕望鄕人

○送張憲副國信還巴陵

夜夢巴陵道朝辭桂水遊宦途眞塞馬心事已江鷗楚澤騷人怨長沙賈傅愁此行𨿽失意猶勝客炎州

○送王蘇州子正入覲

歲首書王正星言覲北宸關河殘雪暮江驛早梅春眾擬褒黃霸民思借寇恂還期明試後敷奏惠吳人

○分題得百花洲送王子正

名郡雄千雉芳洲麗百花昔人此歌舞今日更繁華細柳朱輪映淸波錦纜斜紛紛去思者攀送使君槎

○送仲兄尙之赴試北都二首

江上忽相見離觴歡共持看兄棄繻日是我掛冠時伏櫪心逾壯題橋鬢未絲黃金臺巳築誰笑買臣遲

荀氏八才子白眉兄最良傳家秪忠孝華國有文章卞玉終辭璞毛錐早脫囊大材應晚就拭目薦巖廊

○送陳司訓教諭丹陽

離思惜紛紛江亭忍送君楊花如暮雪艸色似春云綘帳仍敷教靑氈復廣文蘇湖塵未遠千載挹淸芬

○送舒侍禦紹安還朝

觀風歷吳越攬轡巳澄淸柱下流芳譽臺端表直聲秋空孤隼擊雲路一騘行此去題封事還期答聖明

○送慧公之京

寒律窮陰紀晨徵戒遠遊浮雲望飛錫細雨送孤舟朔鴈遙天外霜楓古渡頭歸應沾一命休憶故園愁

○送慧公住持寒山寺

古寺人天外精廬杳靄中君依蓮社去心與白雲同溪水看淸淨寒山對苦空何時聽說法爲我暢玄風

○贈施聘之

使君驄馬吏樗散棄江湖到處畱詩艸從人覓酒壚梁鴻曾入越梅福巳藏吳何日開宣室徵書下帝都

○贈何伯直

每過何京兆論文慰索居自言消渴病懶著茂陵書簿領終朝困琴尊累月虛新詩無吝惜爲我滌煩裾

○贈焦將軍

二十執金吾昂藏膽气粗天閒雲雜錦牙帳虎爲符祕略資神授成功仰廟謨爾曹思報主急爲滅匈奴

○贈白都閫

將軍白起後膽略更雄麤威振三江靜風生百粵孤尊前時舞劍花下日投壺豈說南蠻伏當令北虜無

○賦得采石渚贈馬員外順卿

采石臨髙渚靑山繞故城狂吟弔李白長嘯憶袁宏地撼江濤動樓懸海日明風流今巳矣徒有昔人情

○贈嘉定尹李資坤

漢代多循吏今公亦大名無爲民自化不擾政還平魯雉馴中野潘花滿縣城遙憐練川水應比使君淸

○贈邢處士麗文

梅福變名姓梁鴻棲市廛懷賢髙士傳招隱士生篇谷湧蘇門嘯花迷剡曲船安車與駟馬何日下林泉

○贈湯太學子重

買臣官五十今子更蹉跎莫惜功名晚休論甲子多材髙於屈宋詩酷似陰何定有蒲輪召無勞詠在阿

○贈鄭山人

谷口子眞處靑山知幾重柴門秪麛鹿不見有人蹤散帙讀髙士荷鋤隨老農煙霞巳痼疾此外復何從

○贈峴山際和尙

遠公禪寂處峴首最髙峯淨業依修竹玄心對古松下簾時賣藥植杖復爲農獨坐茅齋裏袈裟手自縫

○贈紀山人

巖壑懷肥遁松喬引上齡餐英泛朱醴煉气守黃庭作伴惟孤鶴傳家有一經夜來南極下應見老人星

○贈武林余道士

羽士類茅盈飡霞住赤城煉形同鶴瘦服气與風輕飯並靑精辟方將紫汞成玄都桃萬樹靈實幾回生

○訪都太僕玄敬南濠書院

結社依支遁時來問字人髙談雄稷下著述侈先秦架上臨池帖牀頭漉酒巾慚非徐孺子空掃榻間塵

○訪呂山人彈琵琶

半塘山墅僻萬竹野亭開積水殘霞滅遙天獨鳥來云行鸞柱緩波急羽觴催未盡龜年技蘭橈載酒回

○湖上別王員外道思

離筵湖上別使節廣南來爲問苕溪水何如庾嶺梅還鄕馳駟馬戀闕望三臺報主平生意千金得駿材

○簡王直夫愽士

伏暑愁消渴終朝念索居城烏窺睥睨窓竹淨琴書泮水通丹籞宮墻切紫虛何時騎馬至蔣徑擬親除

○寄髙子業吏部

河洛多才子髙生更不羣家貧偏好客年少最能文閉戶成玄艸歸田臥白雲梁園一分手何日不思君

○寄淩司訓時東

君家苕水東余住峴山中握手經年少論心隔地同病拋人事懶靜悟世緣空每見南湖綠悠悠憶戴公

○寄楊用修太史

宣室召何日滇池逢幾春每懷金馬客欲訪碧雞神書向窮愁著名因遠竄新古賢多蹭蹬不朽亦斯人

○寄王蘇州子正

聞君爲郡日豈弟與民宜政事殊前輩文章卽左司白堤遊幾度汲榻臥移時今代書循吏誰如杜父慈

○寄題王履吉越溪庒三首

遠憐王子敬卜隱越溪傍看竹過蘭若觀魚度石梁家貧供稻秫客至具壺觴春服偕童冠風雩樂未央

左思詠招隱潘嶽賦閒居花木羅新徑桑麻翳曲渠灌園通樹藝閉戶理琴書結綬非無術誰當薦子虛

雞犬桃源閟煙霞剡曲偏花村茶碓遠柳岸水車連野寺傳齋磬晴湖蕩畫船惟應康樂輩載酒共談玄

○題徐太守沙岡別業

別業在何處沙岡花木深秪緣農圃計遂遠市朝心山色入茆屋溪聲生玉琴寄言徐孺子開徑許相尋

○和湯右卿客遊燕臺懷故國之什

逝川傷歲月懷土望鄕關春鴈何時至徵人幾日還花飛千樹雪云白萬重山惆悵都門柳煙條未可攀

○次大司馬總督蔡公途中言懷二首

炎海分南極迢迢天一涯登壇雄節鉞行部倦風沙事業麒麟閣功名駟馬車當令韓與範百代擬聲

元老初南伐生黎敢內侵檄傳蠻部遠師入鬼方深投筆羞班業畱田識趙心南中今巳服七縱幾成禽

○答曾參政懋遠

大雅何寥闊新篇好更多誰知刪後作復繼郢中歌藻思徐庾掩雄詞左鮑過吾衰詩力減一爲起沈痾

○答李淮安子中

故人江上別贈我以新章每恨知音少誰云大雅亡才何慚鄴下官豈薄淮陽尙憶論文地玄言淸夜長

○答程客見懷

疏慵人共棄慷慨爾新知正憶文園病翻投白雪詞磯平新水漲樓豁晚山奇鬥酒花前醉相邀定幾時

○哭琴士張大本

銀燭然淸夜瑤琴不可聞繁弦悲下裏髙奏想南燻竹淚深湘水霜笳咽塞云鍾期今巳矣雅鄭更誰分

○少司空永康徐公挽歌二首

翼聖登三事居民亞六卿榱崩孤眾望席仄軫皇情朝罷宮懸奏鄕停巷杵聲細推消息理天亦忌功名

烏府澄淸志黃堂臥治才民歌廉範去人仰寇恂來宿艸孤墳掩甘棠幾處栽儀刑今巳矣圖畫有雲臺

○大廷尉江陰湯公挽歌二首

嶽降開名輔山頹逝哲人縣車朝露促畱劍夜臺新生死哀榮畢行藏事業屯玄泉一此閉宿艸幾秋春

靈旐翩中野僊軿祖北邙鄕嗟耆碩盡國痛老成亡卿月昏無影臺星黯不光惟應靑史裏列傳繼於張

○哭王履吉二首

經年憂汝病一夕哭君亡細檢詩盈篋難禁淚滿裳茂陵書未就鵩鳥賦堪傷生死交期盡蕭蕭悲白楊

天道殊茫昧斯人竟若何年逾文考短詩並子安多日月名難敝丹靑事不磨越溪庒上路寂寞更誰過

○張貞女二首

玉質泉臺掩花魂艸露危銜冤悲孝婦抱節擬共姬縷血凝爲碧冰心誓不緇秋胡羞再面地下莫相隨

蕙折嫌多露珠沈恥二天豈知傾國貌空結墮樓緣蝶夢香閨月鵑啼靑冢煙千秋姑惡鳥遺恨至今傳

衡藩重刻胥臺先生集卷之六

●衡藩重刻胥臺先生集卷之七

明吳郡胥臺山人袁袠永之甫著

長洲後學甥葵亭張炳忠藎甫校

七言近體

◆七言近體

大駕還京五首

秋興六首

大漸二首

中興三首

駕出南郊

齋宿省署

候駕

立春日早朝

五日從遊西苑應制

出左掖喜雪呈少宰徐師

恭謁孝陵

朝陵三首

金陵懷古

大梁城樓作時有潞賊之警

謁嶽武穆祠

泛洞庭

登匡廬山

陪大宗伯張公遊鳳凰臺遂宴西園辱教次韻二首

元日宴都司

陪文太史徵仲修禊桃花園

立秋日山樓觀雨簡朱日宣

中秋日西湖舟宴

九日雨花臺諸僚友宴集

九日陳太守允揚邀登峴山

登大茅峯

觀碧巖瀑布泉

蘇灣山面碧浪湖其下有田可買頗懷築室之志苦貧無貲作此解嘲

湖上觀雨

桃花園

采香涇新莊

黃山艸堂成

灌園作

詠白燕

池蓮盛開淸晨往觀

連理秋蘭詩

客去

同孫行人文會飲胡安定墓下

江寺副於春過飲橫塘莊遂同泛石湖

宿大司空安仁劉公山莊二首

宿施憲副聘之古朴樓

盧師陳卜居城東攜酒相願

臥病桃花園文太史期過訪詩以速之

過仲兄謝湖別業

伯兄攜酒肆志園賞菊

夜飲仲兄山莊

滸溪艸堂爲朱天民賦

題陳職方魯得五山別業

題孫秀才菇城別業

送大司徒鄒公歸湖南

送戴孟光宰金壇

送湯太史時敏謫官安慶

送南仁父守徽州

送人官南康

送人遊洞庭

虜退二首

山中寄履吉

法華庵寄吳興諸友

度昆侖關寄馬侍禦君卿

答大司空劉公見懷

宗伯昭過訪辱詩奉答

答陳太僕魯南

答蔡丈九逵

答履吉見懷

施憲副過宿列岫樓辱詩奉答

奉次大司馬總督蔡公徵黎二首

次電白觀海

次遂溪書事

次文太史見寄

○大駕還京五首

霓旌曉發罷東巡羽衛天行望紫宸黯黯風雲懸太白闐闐鐃皷翼鉤陳長楊校獵陪羣後岱嶽登封禮百神問俗陳詩重遊豫千秋詞賦鄙橫汾

靺鞈彤弓親視師凱旋十萬羽林兒山川暗警龍輿度日月行瞻黼座移江右巳通吳貢賦淮揚親覩漢官儀丹書曰馬千羊約鹽海銅陵異日悲

大駕喧傳戒北徵旌旗猶閃石頭城行宮皷吹紛淮甸馳道煙花接鎬京閶闔雲開宮扇影鳳池風繞禁鍾聲千官鵠立朝班裏縹緲鑪煙望聖明

朔方諸將本梟雄附翼攀鱗易立功北去關河三面險南來機杼萬家空運籌制勝聞司馬玉戚金貂羨揔戎今日淩煙誰第一我皇親爲奏車攻

江淮租賦古稱雄數歲徵求苦不供士馬豈堪勞饋餉倉箱何以備荒凶屯田久巳思平糴銷甲誰當復務農胡騎昨聞窺上谷急將漕粟轉居庸

○秋興六首

淸秋抱病彊登臺南國浮雲萬里來尺素亦隨鴻鴈杳一尊難對菊花開風塵舉目山河異老大傷心歲月催遙望金陵霄漢裏泠泠黃竹不勝哀

月白霜淸上庾樓感時懷抱更悲秋楡關烽火連邊徼漢苑芙蓉夾禦溝天子徵南親拜將嫖姚專閫未封侯羯胡羣盜猶猖獗轉餉徵輸盡可憂

塞上秋髙胡馬肥材官羽騎救重圍受降城壞人難到住牧河深事巳非鹽課不登邊餉闕客兵常借羽書飛文皇定鼎開天府獨石居庸拱帝畿

南徐北固是楊州吳楚風煙動地秋四顧關河今夕照八荒戎馬幾時休鐃歌奏凱喧川陸禁旅專徵衛冕旒三載巡遊車轍徧軍中時望大刀頭

金陵自古帝王都太祖開基孕寶符王气千年盤日月山河百二擁荊吳宮城曲抱秦淮水寢殿平臨玄武湖寂寞遺弓龍去遠宸遊今日自歡娛

仙仗行宮舊內居花間往往駐鸞輿徒聞漢帝橫汾曲不見長卿諫獵書天子射蛟開水殿奚官牧馬徧郊墟蒹葭苜蓿秋無限悵望燕云萬里餘

○大漸二首

南徵北伐罷王師淚灑千官大漸期慷慨輪臺下詔日淒涼玉几托孤時白狼未受西戎貢黃竹愁聞夢澤辭寂寞橋陵松梓裏行人誰起雍門悲

武皇仙駕巳千秋細艸荒煙蔓廢丘龍虎團營新選士金張邸第舊通侯花深輦道萋萋色水咽宮墻曲曲流往事蕭條都莫問咸陽黃犬不勝愁

○中興三首

大明九葉中興年憲廟諸藩親且賢花迎羽蓋朝馳洛云引旗常夜入燕代邸璽符同勸進渭橋冠冕奉周旋蓬萊春日朝宗會獸舞嵩呼望九天

紫禁靑春拂曙開蔥蔥佳气指三臺臨軒詔出宮花賜耕籍躬勤玉輅回卽喜賈生宣室召更聞司馬洛陽來遙想賡歌鳳池裏羣工稽首詠康哉

十道循行使者勞鳳銜丹詔下雲霄山東抉杖觀王化河北投戈欵聖朝疇昔尙方頻賜予何時少府罷徵繇畱都根本開基地苦憶供輸走百僚

○駕出南郊

鸞輿曉出大明宮文武官僚扈從同衮冕遙瞻九霄上旌旗如在五雲中笙鏞隱隱郊壇閟輦路迢迢帳殿通殷薦禮成柴望畢天長地久歲時丰

○齋宿省署

大祀南郊卜孟春西曹齋沭集儒紳日長官舍無公務鳥下庭階少吏人岸幘彈碁殊不俗檢書燒燭喜相親抽毫欲獻甘泉賦授簡慚非侍從臣

○候駕

仙韶廣樂半空聞閶闔朝開鹵簿分隊隊五花中廏馬紛紛六郡羽林軍行天警蹕馳淸道合殿鑪煙散彩雲昧爽趨朝迎法從光華親覩聖明君

○立春日早朝

靑旗蒼輅轉東郊剪彩裁花賜百僚京兆獻春傳木徳天門頒朔舞云韶魚迎淑气窺泉脈鶯囀和風變柳條惟有農祥恊晨正願因千畝降鸞鏕

○五日從遊西苑應制【閣試】

蘭官桂殿翠微中鳳輦宸遊引上公鶯語巧隨歌管細橊花嬌映禦筵紅長秋揆日分絲縷侍女承恩戲角弓魚藻萬年同宴鎬甘泉欲賦未能工

○出左掖喜雪呈少宰徐師

春空瑞雪舞縈回八表彤雲曙色開明月猶懸馳道直銀河疑瀉禦溝來上林入夜花如霰廣內平明玉作臺無羨郢人歌獨步願調商鼎和鹽梅

○恭謁孝陵

髙皇陵寢枕鐘山悵望宮車不可攀表裏關河環羽衛歲時朝謁走鵷班雲中綘節虛無見天上金燈縹緲閒王气直連丰沛遠神靈長繞鼎湖還

○朝陵三首

諸陵遠在京師北帝遣祠官祭告來隧道陰陰連大漠仙宮杳杳閉蓬萊玉魚葬地悲難盡龍馭賓天去不回紫塞黃雲千萬里雍門西望使人哀

七聖衣冠宅兆同左包遼海右雲中金輿玉几開前殿太乙鉤陳儼後宮陵寢萬年凝王气松楸落日起悲風先朝侍從今誰在密勿經綸有數公

尙憶文皇戰殺胡我明功烈古來無關門虎據雄三鎭守衛龍驤走萬夫石獸崔巍窮制度金騰詒翼閟謀謨小臣稽首長陵下想象神靈聚鼎湖

○金陵懷古

古時王气說金陵今代金陵是舊京鐘山作鎭開天府江水爲池抱石城盧龍觀裏花空發白鷺洲前艸自生六帝霸圖悲霧滅千秋皇業憶龍爭

○大梁城樓作時有潞賊之警

飛樓百尺層城上極目中原感慨多天設潼關包大華地分嵩嶽枕黃河西山寇盜悲多壘北闕旌旗望凱歌日暮憑軒空涕泗幾時諸將罷干戈

○謁嶽武穆祠

朱仙當日恨班師地裂天傾宋室危百戰河山空左衽千年松栢盡南枝江潮夜月英魂現禾黍秋風故國悲和議祗談秦相失燕云先巳棄遼夷

○泛洞庭

曉發江潭下洞庭樓船天上坐揚舲中流雪浪茫茫白兩岸雲山點點靑楚客掛冠歸夢澤漁人吹笛和湘靈嶽陽樓上湏沈醉盡典朝衣忍獨醒

○登匡廬山

迢迢廬嶽近天都萬丈丹梯鳥道孤樹裏泉聲飛瀑布空中煙霧起香壚峯形下瞰蓮花嶺江勢遙吞彭蠡湖白鹿仙巖何處是卻看五老在虛無

○陪大宗伯張公遊鳳凰臺遂宴西園辱教次韻二首

春遊相賞鳳凰臺晴日江山西四望開歌空憐遺事往登臨無復昔人來緣岡疏竹迷朱檻曲水飛花逐羽杯共羨上公傳郢調誰云詞客有仙材

蘭堂桂館列淸尊飛蓋華軒集上園四座笙歌爭選部幾叢花竹自成村江梅破臘香風度檐鳥鳴春麗日暄秉燭夜遊方未巳鳳城鍾皷報初昏

○元日宴都司

喜從元日宴華堂莫問新春客異鄕殘雪漸消蓂試綠炎風初轉柳窺黃椒花竹葉同隨俗對局探鉤各擅場共勸一杯還一歲萬年長此祝君王

○陪文太史徵仲修禊桃花園

風日喜臨佳節好林亭更愛小莊幽藥欄舞蝶雙雙戲花沼羣魚隊隊遊旋摘園蔬當雞黍新栽徑竹間葵橊亦知生計湏農圃便擬靑門老一丘

○立秋日山樓觀雨簡朱日宣

急雨翻盆湖上來好風吹滿最髙臺涼生冰簟秋先到病減文園暑盡回失意琴書聊自遣感時懷抱向誰開朱云不見空相憶應對山僧弄酒杯

○中秋日西湖舟宴

朱簾畫舫兢遨遊騎吹喧闐集渡頭繞岸山圍靑作障重湖波淨綠如油煙籠樹色含微雨風引答香接素秋今古繁華歌舞地東南佳麗帝王州

○九日雨花臺諸僚友宴集

髙臺登眺俯神京令節歡遊出鳳城晴日滿山羅綺隊香風隨路管弦聲江空落木孤帆急野曠寒云一鴈驚陶令孟嘉俱巳矣紫萸黃菊倍關情

○九日陳太守允揚邀登峴山

澄湖碧水映晴空寶地靑山列梵宮坐擁笙歌娛九日亭邀冠蓋會羣公黃花滿徑垂秋露畫角層城度晚風樂矣登髙還作賦忘懷眞與孟嘉同

○登大茅峯

三茅峯並翠岧嶤宮觀參差傍赤霄歷井漸疑天闕近乘風猶阻帝臺遙空中玉節元君降殿裏珠衣羽士朝安得異人傳祕術淩雲徒有思飄飄

○觀碧巖瀑布泉

岧嶤石磴躡香臺翠匡飛泉響萬雷急雨倒懸珠沫亂微風斜揚水簾開銀河似向空中落素練遙從望裏來廬嶽誰言過弁嶺碧巖今擬作天

○蘇灣山面碧浪湖其下有田可買頗懷築室之志苦貧無貲作此解嘲

山田十畝傍湖陰艸屋三間對竹林地占淸幽宜卜築天教閒散得登臨葛洪自有移家志陶令能無結社心巳矣謀生眞計拙東西南北任浮沈

○湖上觀雨

湖气昏昏雨欲來山嵐如瘴蔽樓臺瑣窓白晝霾陰霧巖壑淸秋起暴雷落雁漸依漁网集歸鴉遙帶客帆回書空終日知何益且復陶然進一杯

○桃花園

新莊近築桃花塢僻寂城闉遠市喧紅槿籬疏環曲岸綠楊池小面幽軒時邀賓客教開徑日課兒童學灌園乘興再來看芍藥一尊相賞過郊原

○采香涇新莊

誅茅閶闔城之西路轉采香涇上堤濃陰楡柳綠當戶秀色芙蕖紅滿溪力田輸稅半栽秫鑿沼養魚兼灌畦每愧長公髙隱志杜門從此可幽棲【張摯字長公】

○黃山艸堂成

小堂僻寂橫塘濱溪水曲曲桃花新古楡髙柳自成墅沙鴨野鷗時近人邵園瓜熟足生計蔣徑艸荒無雜賓長夏江村更何事釣竿終日坐垂綸

○灌園作

綠水靑門一畝宮土墻茅舍百花叢霜前早橘巳如錦秋後疏荷猶自紅抱甕還同漢陰叟避秦豈學東園公臨流濯足不歸去酒熟隔離呼老農

○詠白燕

燕燕差池繞畫堂驚看縞素雪衣娘梨花月冷迷春夢柳絮風輕淡曉妝巷口誰家營玉壘掌中何日舞霓裳不湏更詠空梁什飛去飛來總斷腸

○池蓮盛開淸晨往觀

林塘開滿芰荷花波面晨妝亂彩霞簇簇紅衣承日整娟娟翠蓋倚風斜滿房新子含蜂蜜萬顆明珠滚露華避暑秪宜河朔飲習池寧似野人家

○連理秋蘭詩【有引】

余自西粵攜歸秋蘭三本今歲季夏花盛開奇芬秀色迥異常品中有兩花駢而爲一合蒂聯英又不特連理並口﹖頁而巳客有以爲瑞者喜而賦之

幽蘭呈瑞挺芳蕤紉就同心佩陸離兩兩紫英開並蒂雙雙綠萼綴連枝謝庭玉樹眞堪侶楚畹瑤葩未足奇向晚光風更吹拂月華香霧坐相宜

○客去

茂陵歸後日書空壯志銷零歲不同俗事厭聞緣耳洗新文喜誦爲頭風右軍山下鵝成字陶令籬邊菊幾叢薄暮問奇人巳散倚欄翹首送飛鴻

○同孫行人文會飲胡安定墓下

澗水潺潺響白雲空山伐木聲相聞林深過客畏虎迹地僻居人馴鹿羣密竹短墻圍梵院髙松細路轉胡墳花時莫負春遊興共爾狂歌醉夕曛

○江寺副於春過飲橫塘莊遂同泛石湖

每逢北使問京華忽漫停驂野客家小飲花前張艸具勝遊湖上附仙槎納涼宴坐迎風便聯句忘歸恨日斜怪爾別來才思進江淹今已筆生花

○宿大司空安仁劉公山莊二首

桑麻彌望原田繞竹樹成行澗道分舟楫時通具區水軒窓朝起弁山云蕭疏生計漁樵事淡泊機心麋鹿羣此地何如簪組貴野人休更勒移文

憶昨追趨畫省中自公多暇日相從豈知朝市浮雲變猶喜江湖握手逢山靜停杯聞木葉夜闌秉燭看芙蓉求田問舍能無意北裏南鄰作老農

○宿施憲副聘之古朴樓

丈人宅子苕溪濱余亦乘舟訪隱淪髙樓遠望見百里古樹濃陰遮四鄰隙地種桑知有利薄田栽芋豈憂貧細談往事傷心極湖海棲棲嘆此身

○盧師陳卜居城東攜酒相願

長安城東新卜居閉戶蕭然只著書苑靜煙霞聯禁密官淸鳥雀下庭除論文苦愛髙人傳好客時來長者車躍馬攜壺相問訊爲余沽酒解銀魚

○臥病桃花園文太史期過訪詩以速之

闔閭城北桃花園桃花夾塢如桃源一春病肺惟髙枕終日著書長閉門耽幽苦憶山林僻好靜翻嫌鳥雀喧報道羊求不時到幾回開徑候髙軒

○過仲兄謝湖別業

五湖一曲輞川莊修竹千竿蔽艸堂素練繞門秋水淨翠屏當戶晚山蒼窮愁亦有田園樂習靜能無著述忙弟勸兄酬自玆始也湏鬥酒醉柴桑

○伯兄攜酒肆志園賞菊

天明折簡報花開日午移舟載酒來荷鍤親除蔣生徑觧衣同醉陶潛杯幽姿百種嬌風榭冷艷千叢裊露臺此日共歌棠棣什伊予慚乏惠連才

○夜飲仲兄山莊

斜日攜壺叩竹扉長公扶病倒荷衣避賢轉詫交遊散樂聖休論世態非興劇酒隨紅燭盡狂來歌逐彩雲飛中天月色眞如晝不羨山陰雪裏歸

○滸溪艸堂爲朱天民賦

滸溪新卜艸堂幽況有漁磯枕碧流一徑楡陰不知暑四窓山色更宜秋楓林散步吟紅葉水檻間憑對白鷗羨子髙情同魯望筆牀茶竈只扁舟

○題陳職方魯得五山別業

甞聞五老匡廬勝豈識閩中五馬山天外層巒同縹緲云端飛澗並潺湲蒼蒼秀色時當戶寂寂幽棲日閉關何用拂衣遊五嶽羨君玆地足躋攀

○題孫秀才菇城別業

土城傳自春申築山館今爲武子居窓引溪雲飛白鳥池通湖水浴紅蕖桑洲隱隱菇蒲亂樵路迢迢竹樹疏羨爾投戈習文藝閉門讀盡鄴侯書

○送大司徒鄒公歸湖南

懇辭榮祿思田裏竟觧朝簪別帝闈優詔特教馳驛去明時何以拂衣歸兩都錢谷誰能計八座功名世所希國有老成天下福士人徒爾羨知幾

○送戴孟光宰金壇

建業關河拱帝居金壇風俗類秦餘華陽洞閟仙人籙句曲山藏太史書雞犬千家花縣靜弦歌終日訟庭虛飄飄銀漢星槎去臥病文園獨曳裾

○送湯太史時敏謫官安慶

嗟君謫宦意何如僕馬星逜畏簡書江水遠浮天柱闊楚云時傍小孤舒每司簿領趨公府曾捧絲綸侍石渠不久皇恩召宣室長沙無用弔三閭

○送南仁父守徽州

三載西曹爲大夫金章象簡出皇都使君五馬初乘傳漢室諸侯重剖符春雪消時河水發亂山深處郡堂孤知君不薄新安守訟簡風淸一事無

○送人官南康

羨君作宦南康州廬嶽崔巍擁上流瀑布銀河當面落香鑪雲气半空浮江花自發匡君廟山月長懸謝客樓幕下公餘倘無事爲尋彭澤菊花秋

○送人遊洞庭

洞庭天險東西峙震澤波濤混太淸萬石雲霞開錦繡千林風雨雜簫笙毛公壇下藏金籙鹿飲泉頭濯素纓閉戶著書吾有意何時與子避浮名

○虜退二首

昨聞胡馬寇楡林今喜元戎奏捷音選士防秋徵六郡出師終日費千金風淸細柳鐃歌動月滿轅門殺气陰蠢爾匈奴猶未滅諸君宜軫濟時心

陰山西去艸蕭蕭飛將誰能捉射鵰當寧聞鼙思頗牧軍中投石望嫖姚虎符夜發抽兵急羽檄晨馳轉餉遙邊務卽今雕敝極願將封事上淸朝

○山中寄履吉

千山萬山當面迎采秀探奇余獨行天寒洞庭一水闊落日縹緲孤峯明艸玄吾巳欽前輩作賦君今畏後生若問髙陽舊徒侶竹林應有七賢名

○法華庵寄吳興諸友

昔愛湖山野寺居今依潯水借精廬陰陰橘柚開虛館密密桑麻遶曲渠風土漸於鄕國近壺觴無柰故人疏年來更有文園病媿似虞卿彊著書

○度昆侖關寄馬侍禦君卿

昆侖關外卽邕州遷客那堪此地遊九折阪盤疑棧道萬重山險抱江流時平不見干戈警身病仍聞瘴癘愁五嶺古來無鴈到思君何處慰離憂

○答大司空劉公見懷

北雁南魚各異方吳江越水路茫茫人生聚散那堪說世事升沈秪自傷十載東山間謝傅幾時牛渚共袁郎相思獨上髙樓望忽接新詩淚兩行

○宗伯昭過訪辱詩奉答

蓬戶蕭然仲蔚居忽傳髙士駐文輿憐君失意長爲客顧我窮愁彊著書海內獨憐靑眼在花前猶恨綠樽虛石湖新水晴如練好買扁舟看釣魚

○答陳太僕魯南

金陵西望思悠悠苦憶風流老太丘對酒那能論往事寄詩粗可慰離憂焚魚學士新招隱題柱仙郎故倦遊豈是竄身求負郭秪緣餬口卜菟裘

○答蔡丈九逵

一自君王賜五湖閉門髙枕著潛夫支離農圃全疏懶嘆息交遊半有無金馬門髙瞻日月淸楓江冷憶蒓鱸子云白首眞能事艸得玄經冠兩都

○答履吉見懷

湖頭新水沒漁磯桑柘靑靑葉漸稀溪柳晚涼蟬亂響渚蒲朝霽鸛羣飛養生藥物身無恙玩世功名事已非谷隱巖棲眞我願異時浮海莫相違

○施憲副過宿列岫樓辱詩奉答

苕溪惜別動經年吳地相逢倍黯然握手論心疑夢裏狂歌痛飲對花前髙樓只合元龍臥塵榻寧於孺子懸本爲情深遙命駕何湏興盡便回船

○奉次大司馬總督蔡公徵黎二首

羽檄星馳出鳳城虎符風發集狼兵軍容坐撼山川動殺气先回艸木生玉節臨邊蠻霧靜樓船橫海瘴煙淸朱厓此日封京觀麟閣他年勒姓名

交南新築受降城海外親提十萬兵專閫功髙推大將請纓心壯笑書生轅門風急朱旗捲幕府霜寒畫角淸露布早馳黎母捷磨崖誰數伏波名

○次電白觀海

電白城髙海上開飛樓千尺俯蓬萊三山隱見從空起八極溟蒙入望來蜃气朝蒸疑是霧潮聲晝湧忽如雷遙思驅石當年事直欲乘槎去復回

○次遂溪書事

荒村古堞樹陰陰下馬停車試一臨城郭蕭條經戰後山川搖落對秋深劉琨報主聞鶪舞諸葛匡時抱膝吟北虜南蠻憂不細江湖空有廟廊心

○次文太史見寄

愁緒搖搖似旆旌每懷前輩有儀刑髙公詩寄題人日方朔名傳是歲星吳苑菊荒三徑在楚江雲遠數峯靑折腰五斗緣何事休怪楊雄憶艸亭

衡藩重刻胥臺先生集卷之七

●衡藩重刻胥臺先生集卷之八

明吳郡胥臺山人袁袠永之甫著

長洲後學甥葵亭張炳忠藎甫校

五言排律

◆五言排律

南都紀遊

元正聽朔奏天殿

廷對

入館呈諸君

寄壽大傅木齋謝公三十韻

紫陽庵

張氏園亭

遊張公洞簡宜興令谷嗣興

答谷嗣興遊虎丘見憶

自夏䢐秋候旨未得歸

南嶽登絕頂

送張濂卿歸賦溪

送莫水部子良歸華亭

賦得桃花洞贈李正父

寄上大宗伯石潭汪公

桂林臥病書懷

秋菊盈園客至輒醉效白太傅體作

江都陳娥許嫁姑蘇崔生彊暴將奪之抱節而死二首

莊居二首

春日肆志園漫興五首

石湖次彭孔加韻

芳春樓

飛麗亭

寒玉泉

○南都紀遊

六合齊文軌多方恊帝猷山河包魏闕日月拱神州佳气瞻閶闔光華憶冕旒樓臺三輔曉風物五陵秋財賦東藩會綱維北極侔寢園櫜矢服武衛擁貔貅地接王公館花迎伎女舟通衢分列騎官柳引鳴騶濟濟來陽禹彬彬奮祖劉威儀方陋漢制作遠追周

○元正聽朔奏天殿

宵炬開閶闔晨鍾警未央穆淸頒象魏斧扆翼旗常庭實輸文陛宮縣合洞房鸞和瞻至止獸舞儼成行土徳三元會幹文七曜光履端申歲事敬授稟王章恊律調玄鑰司儀肅衮裳蠢融仙掌露寒薄玉戈霜銅渾初昏轉階蓂孟月芳苔痕疑隱綠柳色半舒黃彩帖鏤金薄椒花薦羽觴云官歌萬壽太皞肇東方靈沼流澌釋新田土脈張九衢揚木鐸千畝勸公桑翼翼宸維正巍巍帝座昌都兪欣道泰遊豫悅時康

○廷對

警蹕臨軒出公交車待詔來羽林羅廣陛法從擁蓬萊天語絲綸密人文日月開非熊勞夢寐調鼎想鹽梅喜起夔龍會條陳董賈才小儒眞忝竊拜手詠康哉

○入館呈諸君

卒業銅龍署從遊金馬門吹噓忝嘉薦感激荷殊恩朝散花迎佩公餘月滿軒槐陰親凡席鶴舞對琴尊竊祿多遊豫披文共討論諸君盡材彥述作冠詞垣

○寄壽大傅木齋謝公三十韻

翊運調樞軸乘時陟廟廊四朝全禮數八座冠班行名使華夷重功存社稷康鍾彜摽事業甲第聳文章玄化思弘治明公佐敬皇披鱗輸骨鯁補衮詠羔羊侍從雲臺下逶迆黼座傍謀謨勤獻納夙夜愼趨蹌坐視金麻艸歸舍玉署香建明眞不朽遭際亦非常共羨時宣召惟知日贊襄休休綿國脈肅肅布王綱剝復機相倚艱屯意叵量悲風天地慘遺詔古今傷萬事俄然攺孤忠誓敢忘危機嘗虎口正色忤豺狼幸遂明農願終傳辟穀方斯文關泰否吾道卜行藏謝傅東山墅裴公綠野堂升沈更世代盤錯歷風霜訪落勞存問徵書荷寵光安車迎再四束帛備玄黃虛位相推讓趨朝勉對揚主恩﹖不忝臣節去彌芳明哲身能保森泉志竟償羽儀尊泰華桃李望門墻世祿誇名閥詞林有令郎伊余蒙品藻美烈媿鋪張未及陪珠履徒懷奉羽觴佇瞻南極下遙祝壽無彊

○紫陽庵

復磴上重重靈關訪赤松壇危瑤艸合竈廢白雲封珠舄懷賓馭星﹖﹖童想道蹤丹砂難變化紫汞費陶鎔海上方無驗桃源路莫從何當棄家緱氏倘相逢

○張氏園亭

未窮遊覽興延賞辟彊園戚裏聯閶闔椒房冠掖垣遡風排繡闥納月啟華軒芳沼芙蓉列幽庭翡翠翻鶯花疑杜曲水物愛桃源歸騎林塘晚昏鴉樹樹喧

○遊張公洞簡宜興令谷嗣興

靈洞虛窓豁香臺曲磴連陰陽開福地日月閟人天度險髙還下探奇折更旋浮嵐迷晦黑怪石駭騰騫色雜丹靑飾形疑鍾磬懸把杯承乳澑張炬認芝田羽化窮幽訣霄升想祕詮寶符何在矣丹竈尙依然浩蕩歡方洽飄颻思入玄因懷葉縣宰鳧舄望翩翩

○答谷嗣興遊虎丘見憶

仙宰鳴琴暇旃林駐節遊河山標上界物序賞初秋遐眺憑危閣髙攀陟峻丘花迷芝蓋轉泉湧羽觴浮陰壑碑文蝕玄宮劍气流霸圖還憶古勝槪屢窮幽錦札勞題贈瑤麾阻獻酬無緣同惠遠送汝虎溪頭

○自夏䢐秋候旨未得歸

䢐暑慚流滯何時許罷歸過湘無鴈到望闕有魂飛拙宦心眞懶傳經事巳非周任稱就列梅福嘆知幾瘴癘炎州劇蒓鱸澤國肥江湖隨處好早晚築漁磯

○南嶽登絕頂

南嶽勢何雄髙髙聳祝融目窮三楚盡身在九霄同雪瀑懸銀漢星梁跨彩虹古臺朝望日陰壑晝乘風虞狩遺蹤杳仙升往事空坐觀飛雨至雲气起封中

○送張濂卿歸賦溪

長聞賦溪勝何日五湖遊山指洞庭去水從天目流艸荒嚴子墓橋泊範公舟錦浪迷紅芰淸波戲白鷗菱歌花裏出畫槳錦中浮君去秋應盡霜楓滿渡頭

○送莫水部子良歸華亭

華亭生二陸之子熟三墳月露卑今體陽春慕古文淸逾何水部俊掩鮑參軍錢谷寧勞汝林泉獨見君告歸辭紱冕消暍臥松雲海上方堪試天臺藥可分丹砂延壽命竹素累功勛玄艸如刊定魚箋好寄聞

○賦得桃花洞贈李正父

聞子幽棲處桃源路不迷崇臺窺鷲嶺別業對花溪竹樹攢危壑煙霞斷石梯桑麻墟裏接雞犬白雲低中有長生客金丹竈巳泥他年問津去相訪武陵西

○寄上大宗伯石潭汪公

髙臥困山老秩宗懇辭榮祿遂明農丹心魏闕孤臣淚白首江湖萬事慵侍從三朝眞感激官居八座亦遭逢美名久矣人爭慕直道由來世不容薊北周南云杳杳吳山楚水路重重鴈歸彭蠡知何處家住匡廬第幾峯棠棣花前紛屢舞鶺鴒原上喜相從市朝莫問多更攺兄弟遙應盡友恭未及識荊瞻气象曾因禦李荷陶鎔佇看瑚璉登淸廟莫學神仙事赤松

○桂林臥病書懷

南中春半已飛花客裏傷春更憶家舊說炎荒惟象郡今來卑濕倍長沙山嵐弄雨初疑霧海气披晴忽變霞杳杳蒼梧分嶺外迢迢銅柱極天涯殊方物候偏驚早到處夷風未慕華月報峒蠻騷戍堡時傳江獞刧鹽楂投戈共喜交州順遊釜猶嫌荔浦嘩遠道甲兵愁阻絕羸軀痁瘧苦交加折腰元亮辭先賦病肺相如思轉賖皷柁新秋還甫裏杜門終日臥官衙蒓鱸自足供饘粥薏苡休教載使車莫怪掛冠胡太早二毛無意戀烏紗

○秋菊盈園客至輒醉效白太傅體作

小園無日不花開更喜黃花滿徑栽謝病長卿拋著述避人陶令賦歸來霜枝髙下依朱檻露蕋浮沈薦羽杯日引兒童相燕賞時邀鄰曲坐莓苔香氛似入芝蘭室叢艷爭看錦繡堆豈羨季倫金穀好巳﹖﹖李白玉山頹酒中深趣眞堪樂身外浮名秪是災但使有花無俗客百年知醉幾千回

○江都陳娥許嫁姑蘇崔生彊暴將奪之抱節而死二首

生存異鄕縣死逝異墳丘單鳧違昔侶只鳳失今儔願結來生誓還同一處遊

妾顏花比艷妾命艸同雕寶幔空塵積泉臺詎恨銷貞魂應不散暮雨復雲朝

○莊居二首

百疊山圍屋角一灣水繞門前試問橫塘風景何如瀼西輞川

避客誅茅山郭養痾卻掃衡門焚香終日靜坐荷鋤有時灌園

○春日肆志園漫興五首

一瓢逍遙農圃千駟笑傲王侯尼父從吾所好於陵與世無求

粉墻綠垂楊柳溪水紅映桃花山店酒旗髙揚江津漁皷頻撾

牀頭濁酒初熟園裏好花兢開莫笑潘郎拙宦偶同陶令歸來

梨花一番細雨戴勝百囀和風白白新鵝戲水雙雙舞蝶穿叢

風顚雨橫無賴花落花開不知忽見簾櫳新燕忍看庭院殘枝

○石湖次彭孔加韻

秀嶺雲藏鳳剎澄湖月偃虹梁風帆遠隨落鴈漁网髙掛斜陽

○芳春樓

花气遲遲春晝花陰寂寂春宵素女臺前掛鏡玉人樓上吹簫

○飛麗亭

朱栱春鶯對囀繡簾朝燕雙飛借問蘭亭綺麗何如金穀芳菲

○寒玉泉

千挺瑯玕濯雨四檐環佩鳴風湘簟不知炎暑北窓髙臥誰同

衡藩重刻胥臺先生集卷之八

●衡藩重刻胥臺先生集卷之九

明吳郡胥臺山人袁袠永之甫著

長洲後學甥葵亭張炳忠藎甫校

五言絕句

◆五言絕句

虢州氏園亭雜詠十三首

堯峯山十二詠

橫塘別業十四首

肆志園

橫塘歸

返照

野步

渡江浦

登月華洞寄藩臬諸公

興安道中見杜鵑花有感

回鴈峯作

黃陵廟

送人官曲阜

西蘆辭三首贈上海諸徵君

並頭白菊

與諸文學分韻得頭字起萬字止

○虢州氏園亭雜詠十三首

柳溪書屋

賓山艸堂

雪岫

蠟祠

松麓

方橋

曲塘

延月亭

花嶼

釣臺

蔬圃

竹園

葦浦

柳溪書屋

髙柳蔭淸溪煙霞閉茅屋中有科斗書奇字不可讀

賓山艸堂

山色晨昏殊彩翠紛千狀呦呦雙鹿麛交臥靑苔上

雪岫

危崖綴陰洞窈窕藏曲折洞裏黃精花六月含霜雪

蠟祠

九月禾稼登十月場圃築坎坎蠟皷喧爭唱迎神曲

松麓

傍麓羅古松松根多赤苓月下松子落有客誦黃庭

方橋

稻畦通竹徑水磑激花渠盡日濠渠上淸流數儵魚

曲塘

別墅抱回塘水竹多幽趣白鷗飛復來灌園忘日暮

延月亭

微云澹綘河初月輝輝出素影照靑林幽人坐石室

花嶼

疊石爲魚防花卉羅奇異春風三月時花落遊魚戲

釣臺

溪水淸漣漪溪毛紛可數竟日垂釣竿得魚長尺五

蔬圃

蒔植學爲圃拮據人不知山中酒新熟客至烹露葵

竹園

幽篁密復疏雨餘色蒼翠天風振崇林環佩聲相類

葦浦

蒹葭蔽極浦瑟瑟含秋風夜聞滄浪歌知是河上公

○堯峯山十二詠

半峯亭

淸暉軒

碧玉沼

觀音

白龍洞

多景巖

寶云井

偃蓋松

鐵塔

妙髙峯

東齋

西隱

半峯亭

連峯翠岧嶤孤亭半峯上山下雲起時翻向憑髙望

淸暉軒

樹杪見風帆正對南湖水山月流淸暉來照軒窓裏

碧玉沼

泠泠碧玉沼靑萍鋪水面風吹萍葉開水底魚皆見

觀音

復磴轉危巖寂寥古龍象空林人迹稀但聞淸磬響

白龍洞

陰洞山之阿谽谺石勢逼還疑蟄龍起雲霧閉深

多景巖

應接無閒暇日與賞心遇惟應山中人觧識山中趣

寶云井

古甃浸寒泉稚子時時汲迎晨入翠微嵐气侵衣濕

偃蓋松

迥松若車蓋偃蹇北山隈不蒙匠石顧詎識明堂材

鐵塔

鴈塔蔽浮雲縹緲人天外風鈴鳴四檐獨往聞幽籟

妙髙峯

逶迆羣峯首躋攀興何已曠然心目開盡此丘壑美

東齋

楓葉紛紛落荒徑無人掃萬念杳虛寂閒門閉秋艸

西隱

朝坐東齋幽夕宿西齋靜跏跌對佛燈沈沈淸夜永

○橫塘別業十四首【有引】

余別業在橫塘頗有黃山石湖之勝辱文內翰徵仲題其門曰宅近靑山同謝眺門垂碧柳似陶潛爰郎所題賦十四絕

宅字

近字

靑字

山字

同字

謝字

眺字

門字

垂字

碧字

柳字

似字

陶字

潛字

宅字

伊余性好靜移家黃山側黃山何逶迆正近幽人宅

近字

山居遠城市更與石湖近石湖妙難言秋來水如鏡

靑字

連山何靑靑四圍如畫屏淸風敞髙閣明月懸廣庭

山字

地僻罕人事日長惟閉關扁舟時泛湖雙屐還登山

同字

自余爲老農事事田夫同食也百畝田居也一畝宮

謝字

衣食一無營朝市兩相謝守寂聊自娛山中日多暇

眺字

山樓頗髙明豁然宜遠眺開襟當雄風懷古一長嘯

門字

靑山旣遶捨綠水還當門卽此足避世何用尋桃源

垂字

經月不出戶下簾終日垂危坐誦老易逍遙澹無爲

碧字

空堂寂無喧落葉疑人迹秋深涼思多雨洗苔花碧

柳字

臨水植芙蓉緣堤列楊柳愛此芳樹陰風雩亦何有

似字

雙鶴皎如雪時有淩雲志惟應考盤者髙潔性相似

陶字

濁酒一壺罷其樂何陶陶仰天雙耳熱且復餔其糟

潛字

卜築歲巳淹耕讀時相兼丘園自有事還著老夫潛

○肆志園

折腰元亮懶肆志魯連迂絓組從他慕田園且自娛

○橫塘歸

片月出云嶠荒煙起茅舍薄暮見漁舟來集澄潭下

○返照

返照射空潭千林亂蟬響幽獨悵誰語徙倚孤亭上

○野步

新月生西嶺窈窕穿叢薄林深不逢人時有松子落

○渡江浦

閱武乘春令揚帆及霽晨柳煙迷極浦花日蕩芳津

○登月華洞寄藩臬諸公

晨登月華洞洞口云微微桂嶺杳何處孤心云共飛

○興安道中見杜鵑花有感

杜鵑蹄巳老杜鵑花尙開昔從此山去今見此花回

○回鴈峯作

北鴈不南去南人今北歸故鄕愁尙遠欲與鴈同飛

○黃陵廟

日落黃陵廟潮生靑艸湖蕭蕭斑竹裏山鬼嘯相呼

○送人官曲阜

花發潘生縣風淸宓子琴君行瞻孔廟絲竹有遺音

○西蘆辭三首贈上海諸徵君

君家滬瀆城城西蘆子渡蘆子何蒼蒼秋風吹白露

秋鴈集復飛寒潮明更滅日暮風起時蘆子花如雪

長江不見人漁舟眇何處風吹蘆子鳴颯颯似人語

○並頭白菊

白菊白如雪雙花一蕋開遙疑兩素女乘月舞瑤臺

○與諸文學分韻得頭字起萬字止

頭白王再黑持觴湏自勸圓魄幾盈虧世慮徒千萬

衡藩重刻胥臺先生集卷之九

●衡藩重刻胥臺先生集卷之十

明吳郡胥臺山人袁袠永之甫著

長洲後學甥葵亭張炳忠藎甫校

七言絕句

◆七言絕句

皇太子生肆赦五首

燕京上元歌四首

金陵歌十首

太平堤

峴山歌十二首

桂嶺十首

自靈巖至西洞庭四首

北湖

望縹緲峯懷蔡丈九逵

觀音巖訪楚石和尙

恭和棗陽王夏日襄陽歌三首

答大司空劉公二首

少宰徐師薜荔園十四詠

送汪僉事赴湖南三首

送文太史徵仲歸田五首

送蔡師古遊漢陽

送人還臨海

送人遊武當

送許彥明還金陵

送陳道原武舉北上

劉司空宅觀趙王孫所畫逸驥脫羈圖

石湖艸堂芭蕉甚盛賦詩乞之

紹之弟惠麝香百合千葉梔子各二本

春來無日不飲爲酒所困乃不知春去悵然有述二首

溪上作

○皇太子生肆赦五首

海內歡傳出聖人萬方雷雨百寺春元良繼體傳千葉宗社開祥自九嬪

電繞靑宮瑞靄流星輝紫極慶雲浮多男不用髙禖祝淑女還同太姒逑

天祚皇明歷數長我皇純孝格髙皇震索巳符文母卜河淸先肇啟賢祥

冕旒朝禦奉天門拜舞羣趨賀至尊告廟禮成書玉牒垂衣端拱法乾坤

彤樓放赦跪千官爭看金雞丈五竿馳詔分頒諸道使覃恩均洽萬人歡

○燕京上元歌四首

九陌煙花遶建章春城遊冶鬭新妝處處寶燈疑不夜家家歌管類平陽

火樹千枝照掖庭魚龍百戲雜優伶樓頭綺綴懸明月地上金蓮布曉星

侯家邸第入靑雲一曲笙歌十里聞花作■﹝毛瞿﹞■﹝毛兪﹞金作埒燕姬月下舞羅裙

紫陌香塵蹴踘回紛紛花霧踏歌來太平無事都行樂魚鑰彤樓徹夜開

○金陵歌十首

金陵定鼎開基地虎踞龍蟠王气多旁沈赤山爲曲阜外連江水作黃河

髙帝龍飛自鳳陽金戈直指掃天狼親驅虎旅收姑孰更遣舟師取豫章

首起塗山作沛丰轉漕江左類關中長驅巳報崤函破略地仍傳瀚海空

地轉天旋大駕崩千官灑淚哭龍升翠華玉舄虛無裏日暮悲風起孝陵

一自文皇宅北平漁陽上谷衛都城西通關陜爲藩鎭南指金陵配鎬京

別寢靈宮構紫微嚴更淸署祕端闈花開舊內無人見艸綠長門燕子飛

海內風雲蕩晦冥空廊寂寂閟丹靑麒麟閣上圖諸將玄武湖頭扈百靈

花發臺城苑殿荒六朝遺事使人傷翠華想象宸遊處碧艸萋萋輦路長

岸夾垂楊起畫樓秦淮錦浪接天流朝朝彩鷁來江口夜夜蘭鐙集渡頭

廣陌香車九軌來長千里接鳳凰臺煙花萬戶聞歌舞宮殿千年閉艸萊

○太平堤

菱葉荷花夾岸秋金堤十里抱芳洲鳳凰臺對蓬萊殿玄武湖通太液流

○峴山歌十二首【有引】

吳興山水郡也而峴山爲最勝前臨碧浪湖中有浮玉道場金蓋洞庭弁嶺環奇拱秀且近城而幽臺榭紛錯竹樹回旋余甚娛之旅寓旣久得十二絕

峴山更比襄陽好漢水何如碧浪淸千里桑麻環沃壤萬家樓館抱重城

城外苕溪接霅溪道峯髙並弁峯齊誰言剡曲和嚴瀨莫羨藍田與瀼西

春水桃花綠映人曉煙楊柳萬條輕歌船合沓晴湖戲遊騎聯翩綺陌行

金蓋苕蕘插紫霄洞庭雙峙駕雲鰲具區不數三江險天目還同五嶽髙

浮碧亭前瞰碧漪窪樽石上倒金卮叢祠尙表三賢惠碑勒長存叔子思

三月桑洲綠漸勻千村蠶種浴溪濱賣葉爭看趨市客攀條時見挈筐人

浮玉山浮碧浪湖鷺絲白白間花鳧鯿魚潑刺金銀躍菡蓞紛披錦繡鋪

蘇灣山下竹連岡學士墳前臥石羊牧豎采薪爲野燒漁人吹笛起滄浪

紫荇靑蒲密復稀水淸花落鱖魚肥曬网朝朝漁艇集采菱處處渡船歸

說法空尋最上乘翻經靜對佛龕燈前身恐是王摩詰今世來爲有發僧

黃菊丹楓照眼明山靑湖碧愛秋晴夜坐南樓看月上曉開西閣候云生

梵殿香臺竹樹間風檣云纜寺門前客館不知黃葉落書窓惟有白鷗眠

○桂嶺十首【有引】

城西鳳凰峴下有範氏園桂樹數百株花時遊客如市嶺西更有魯家園樹小而花更繁人無遊者

千株古桂密屯云數里香風隔塢聞翠幕周圍髙復下亂飄金粟碎紛紛

華麓山前繞稻田鳳凰峴下桂參天村童野老盈筐采賣與遊人不論錢

繡褥文茵席屢移羽觴催送酒淋漓戲將紈扇承花朵醉脫羅衣掛樹枝

風舞飛英杯面浮酒香花气紫霞流彩囊盛滿懸衣帶更雜鈿蟬插鬢頭

緩步松陰過嶺西嶺西叢桂蔽回溪野人落帽低枝亞稚子攜壺小徑迷

魯園花較範園多溪水當門覆薜蘿莫學桃源賺劉阮向來遊客少經過

偃蹇虯枝玉露摶淸秋仍得醉中看若教朗月臨靑嶂何用乘風向廣寒

錦繡山河拱地靈黃金堆裏擁丹靑恍疑戶掩流蘇帳又似堂開雲母屏

日落深林客漸稀傾城士女看花歸香塵不斷人聲遠惟見籃輿轉翠微

○自靈巖至西洞庭四首

靈巖髙處是琴臺舞榭歌梁巳艸萊西施洞指雲中出範蠡舟從海上來

龍爭虎鬭事千秋越壘吳宮麋鹿遊更分震澤爲彭蠡亦有三江賽十洲

天開地缺浸方輿漭漭波濤混太虛縹緲峯頭看浴日毛公壇下閟丹書

七十二峯天削成靑蓮萬朵畫分明若爲飛舄都遊徧不滅蓬萊頂上行

○北湖

樹裏茅堂面太湖水精宮闕對蓬壺晚來雨霽開簾看七十二峯如畫圖

○望縹緲峯懷蔡丈九逵

遙望中湖縹緲峯丹霞削壁幾千重桃花曲曲緣源路我欲從之訪蔡邕

○觀音巖訪楚石和尙

聞有髙僧住翠微雨中來訪白雲扉空山落葉無人迹但聽泉聲百道飛

○恭和棗陽王夏日襄陽歌三首

漢水方城帝子宮玉臺瓊館五雲中自有舜弦消永日不湏班扇引燻風

習池肅穆疑冰井峴首陰森似雪山倒著接■﹝罒離﹞花銅鞮滿路踏歌還

荷花如錦柳千絲暑殿淸虛坐奕棋便儗襄陽爲閬苑更誇仙子是陳思

○答大司空劉公二首【有引】

大司空劉公以七夕中秋重九日三訪予於峴山法華寺予方觀潮浙江皆不相值辱題二詩於法華壁上敬此奉答

七夕中秋獨舉杯重陽誰與共登臺觀潮自向錢塘去訪戴空勞剡曲來

自嘆身如不系舟乘桴放浪五湖遊秋來欲問行藏處黃葉僧房對白鷗

○少宰徐師薜荔園十四詠

薜荔園

思樂堂

石假山

水鑑樓

風竹軒

蕉石亭

觀耕臺

薔薇洞

荷池

栢屏

畱月峯

通泠橋

花源

釣磯

薜荔園

七十二峯浮五湖崦西山水賽蓬壺輞川金穀聞人說薜荔園中卽畫圖

思樂堂

髙棟層軒勢欲飛夜臺冥漠掩泉扉昔人行樂今人憶只有空梁舊燕歸

石假山

山生花石石成山幻出峯巒幾牗間不是五丁神斧鑿何緣三島愜躋攀

水鑑樓

空明潭水映朱樓秦女吹簫在上頭夜半素娥開寶匣一輪明月掛中秋

風竹軒

仙家軒館極淸幽疏竹千竿翠欲流自有冷風驅郁暑翻疑長夏似深秋

蕉石亭

太湖花石玉玲瓏更愛芭蕉弄晚風坐久一亭云影亂綠陰浮動酒杯中

觀耕臺

綠野風和暑气淸東菑農作喜新晴食力豈慚徐孺子登臺親課隴頭畊

薔薇洞

密葉繁枝結洞房萬紅千紫鬭春妝莫教一日無歌舞錦繡叢中醉幾場

荷池

艸閣虛無俯碧沙淸池綠水出蓮花風翻翠蓋傾珠露日射紅衣暈彩霞

栢屏

編蓬爲戶栢爲屏黛色蒼蒼四序靑蔣徑不除無客到閉門終日艸玄經

畱月峯

峯形如月影參差霧縠冰輪隱半規不用班姬將扇比秪疑張尹娥眉

通泠橋

泠泠山磵響松風絕壑云深一徑通此去赤城知不遠石梁天上掛飛虹

花源

春盡淸溪泛落花中湖自有煙霞武陵未必如西崦雞犬桑麻邑萬家

釣磯

片石湖心作釣磯投竿終日坐忘歸晚來處處漁歌起醉看靑天白鷺飛

○送汪僉事赴湖南三首

曉發匡廬溯武昌輕舟幾日渡潯陽淸楓兩岸啼猿夜黃鶴樓頭望故鄕

鄂王城下漢江流衡嶽雲連夢澤浮九月淸霜飛木葉一聲陽鳥使人愁

分司憲府鎭荊蠻皂蓋朱幡杳莫攀倘過襄陽問耆舊何人髙臥鹿門山

○送文太史徵仲歸田五首

劉向爲郎巳十年賈生憂國竟南遷懶從天祿成玄艸寧向柴桑乞酒錢

明光殿前辭紫宸黃金臺下送行人長淮風浪多新水茂苑鶯花巳暮春

五十傳經試一官誰能狥祿不如閒偶來金馬承丹詔焚卻銀魯向碧山

豈有移文勒北山灌園終日不辭艱三花少室惟髙臥五柳衡門早閉關

燕京二月梨花飛澤國春深鱸鱖肥相如四馬臨卭去範蠡扁舟湖上歸

○送蔡師古遊漢陽

漢江鴨綠與天通一日飛帆向楚中峴首斷碑懷叔子鹿門髙枕慕龐公

○送人還臨海

南遊會稽北入燕看花長醉酒壚邊輕舟杳杳望吳越秋水鱸魚時扣舷

○送人遊武當

洞庭南去卽三湘衡嶽盤空接武當云覆龜蛇長五色下生芝艸與琳瑯

○送許彥明還金陵

霏霏雨雪滿江湖云外哀鳴鴈影孤歸到金陵親友問松江惟有四鰓鱸

○送陳道原武舉北上

少年能武復能文此去湏空冀北羣投筆封侯豈難事手擒胡虜獻明君

○劉司空宅觀趙王孫所畫逸驥脫羈圖

誰寫驊驑意匠深幸辭羈勒就長林𨿽無滅沒追風相猶有騰驤歷塊心

○石湖艸堂芭蕉甚盛賦詩乞之

苦憶楞伽舊艸堂芭蕉幾樹綠雲長遠公觧識山人意分得淸陰映粉墻

○紹之弟惠麝香百合千葉梔子各二本

碧玉亭亭縞素妝朦朧斜月轉山房天香國色眞無比麝腦何湏賜尙方

百合花殘薝卜開殷勤移向藥欄栽最愛濃香��暑那知三伏與黃梅

○春來無日不飲爲酒所困乃不知春去悵然有述二首

春來日日昏昏醉不是登山卽泛湖中酒朝眠猶未起卻嫌門外攜壺

落盡桃花滿綠波不知春去恨如何驅愁無計還憑酒莫厭髙陽酒伴多

○溪上作

淸溪曲曲泛飛花千樹緋桃爛曉霞何必武陵堪避世橫塘自有許由家

衡藩重刻胥臺先生集卷之十

●衡藩重刻胥臺先生集卷之十一

明吳郡胥臺山人袁袠永之甫著

長洲後學甥葵亭張炳忠藎甫校

賦

頌

◆賦

遠遊賦

思歸賦

弔董相賦

懲咎賦

宣幽賦

北徵賦

潛思賦

閔俗賦

西徵賦

別知賦

秋水亭賦

麟山賦

中麓賦

○遠遊賦【有序】

余弱冠登朝讀書中祕繼官刑曹調武選武庫災編戊湖州赦歸蒙薦起爲南武選遷職方署員外郎尋有廣西之命昔孔子欲居九夷不以爲陋廣西古百粵也今海內同軌且余旣仕矣安敢以遠辭乎爰作遠遊賦以述事抒情焉其辭曰

沐鴻私於嘉運兮擢遺仄於樊丘曳華緌以登進兮踐舊京而嬉遊幸朝野之無事兮肆驩虞而靡憂謝文墨之塡委兮稽圖牒以諮搜差谷旦以休息兮爰嘯侶以集儔升北山以遐眺兮遡友一而榜舟或閱武於廣場兮或祓禊於淸流尋廢興於六代兮仰駿業於皇猷念無荒之有戒兮信佚樂而不偸乏佐時之奇略兮竟投裔於僻陬駭顏駟之龐眉兮怪馮唐之白首嘆滯淹於更生兮笑浮沈之楊叟羞子安之巧宦兮蒙良史之譏醜偉潘仁之拙政兮賦閒居而不朽眾快捷方式以窘步兮固余顏之所厚獨修姱以委順兮諒余心之所取苟貪婪以競進兮寧坎壈以自守昔孔聖之周流兮居九夷而弗陋下惠之直道兮遭三黜而無咎顧樗櫟之非材兮𨿽棄捐其何有奉簡書以畏忌兮戒僕夫而啟行出檇李之下邑兮遊臨安之故城痛越霸旣不終兮宋社又以圯崩肅陽侯以先驅兮遵淛水以楊舲感錢鏐之雄武兮提尺劍以縱橫悼伍胥之忠憤兮浮鴟夷以隕身忽怒濤之山立兮儼白馬以耀靈沿桐江以容與兮憩嚴瀨之澄淸躡髙臺以長嘯兮懷哲人之典刑於是芳歲將䢐玄冬告畢雨蒙蒙其下滛兮雪霏霏以蕭瑟霠霧曀以冥冥兮同云曖其無色鴈■﹝嗈隹﹞■﹝嗈隹﹞而南翔兮日忽忽其西匿坐修夜之難旦兮步列星以太息繹寧越之曩歌兮材士顑頷而失職心侘傺以紆軫兮思絓結而瞀惑水泉涸其不流兮石巉巖而阻塞旣儃佪以川浮兮復崎嶇而山陟野蕭條而無人兮獸躑躅以屏迹愁車殆而馬煩兮汨吾朝徵而夕於役形枯槁以渴饑兮精消鑠而內蝕魂■﹝氵罔﹞瀁以踰佚兮涕浪浪而沾臆撫壯年之不居兮恥修名之未立於是歷甌粵觀豫章艸【艸古攀字】嵥閣於江渚兮詠瑋辭以彷徨帝子不可作兮王生亦巳淪亡睇彭蠡之巨浸兮追鴻伐於髙皇想湖水之盡赤兮殪元凶於大黃翦鯨鯢於溟渤兮陋巨鹿與昆陽謁羣忠於叢祠兮覩丹靑之耿光甄孫許之壯烈兮實後先以相望咸致命以竭節兮終身滅以名揚越臨江以信宿兮矚玉笥之崇岡侈降禪於漢武兮欽登封之閟藏忽獻歲以發春兮回靑陽於幽谷鳥嚶鳴其相和兮麗冬榮之嘉木悲去鄕其日遠兮時反顧以蜷局魏牟皇皇以戀闕兮嗣宗塗窮而慟哭何賢哲之達觀兮猶委心於榮辱諷龍蛇之至言兮勵浮雲以自朂聳韓廟於袁疆兮哀逢辰之不淑黜百家以述聖兮排二氏以箴俗𨿽馴鱷以開云兮卒罹殃而甹【古貶字】逐弔楚累於江潭兮披騷經而三復椒蘭妬而構讒兮嫉蛾眉而謠諑怨靈修之不化兮傷郢都之傾覆式彭咸以自靖兮葬汨羅之魚腹涉長沙以夙駕兮嗟賈生之夭年遭漢文之殊遇兮何卒困乎絳灌之巧言辟宣室以徒召兮賦鵩鳥而自憐挺異才以命世兮竟賫志於重泉亂衡陽之洪河兮厲沅湘之大川覽吳楚之上游兮極耳目之偉觀瞻柳侯於永郊兮薦蘩茞以羞筵世混濁而壅塞兮紛妬忌以蔽賢慨四子之一轍兮羗異代而同患士不遇以永嘆兮諒自古而已然望朱垠以俶裝兮指象郡而驤軌肆流目於南疑兮悵重華之野死蒼梧曼曼以在望兮悼二妃於江之汜山巃嵸以造天兮嵐昏昏而晝起桂樹叢生於巖阿兮春炎炎其若暑壤濱海以沮洳兮土墊濕而恆雨猺狫娭以伺人兮咸雕題而黑齒蝮蛇蓁蓁於中林兮■﹝或上虫下﹞含沙於淵水雄虺九首以觺觺兮封狐捷而千里何此邦之炎瘴兮固蠻族之所止徵禹迹之所不到兮檢職方而未序詫漢帝之喜功兮肇開拓而彊理猗皇風之泰昌兮界昆吾以爲宇包五嶺以作藩兮括百粵以置吏朝越裳以重譯兮撫交州而卽敍眇余躬之陋微兮敷文教於玆隅戾泮宮以振鐸兮選靑衿之秀儒懼聖遠而言湮兮病曲學之支離列四科以作人兮愧五教之未施憑丘墳以頤志兮寄弦歌以自娛聞老聃之適戎兮講道徳之玄虛蒙莊遁於漆園兮馳放言以恣睢虞卿窮而亡聊兮猶發憤以著書苟斯文之未喪兮竊希志於前規吾將籠今古以騁騖兮掇罔象之玄珠亂曰去鄕遠遊心不樂兮自冬䢐春將焉薄兮炎州卑濕風土惡兮魑魅晝出瘴癘作兮狐死首丘不忘故兮代馬北風尙知慕兮世不我知羗誰愬兮歸歟歸歟娛竹素兮

○思歸賦

旅荒徼以羈處兮心忳忳而多憂陽春逝以流邁兮曜靈迅馳而不畱涉恢臺之炎夏兮赫燋灼以鬱蒸瘴曀曀以中人兮觸沈痾以驟興寒熱搏而襲逆兮苦痁崇之相乘乏單豹之內養兮二豎伏而伺升哀吾生之孔艱兮逢百罹以備嘗進觸藩以蹐兮退曳尾而摧藏嘉魯連之肆志兮𨿽貧賤其何傷世好朋而習佞兮愳婞直之構殃遁幽谷以逾絕兮忽奔走乎遐方豈好爵之我縻兮實簡書之可畏收孟明於三北兮蒙嬴繆之渥惠奉周任之烱戒兮勉陳力以就位冀鉛刀之一割兮庶伐檀之無媿老冉冉之將至兮疾疢紏其相仍俟河淸之幾時兮恐朝露之易零誦夫子之雅言兮疾沒世之無稱紛王事之鞅掌兮吁天閽而乞身積頹思而寢息兮憎慍惀以怵惕喟中情之莫我察兮眷懷歸而未得夜申旦以不寐兮就角枕而反側虫■﹝艸罒冖羽﹐上中中下﹞■﹝艸罒冖羽﹐上中中下﹞以潛飛兮聽空除之蟋蟀先秋气以哀只兮感時物之數易魂營營以夢歸兮覩故鄕之髣髴欻驚寤以在牀兮怊戃怳而悐悐昔鍾儀之囚晉兮操上風而不忘彼莊舄之仕楚兮詠越聲以彷徨覽季倫之奏引兮思娛老於河陽繹陶令之賦辭兮修初服於柴桑人情各懷土兮豈必經營乎四方余旣不能狥華以苟祿兮又焉能棲棲於此邦孔接淅以違齊兮軻濡滯而出晝欽疏傅之炳幾兮脫桎梏於組綬梁歌噫以竄稽兮梅掛冠以遁吳仲樂志於園藪兮張興思於蒓鱸鴻冥冥於寥廓兮超繒繳而遠䢐非斯人其誰與歸兮永逍遙於江湖亂曰玄鴞黑烏號寢宮兮鳳凰翩飛匿林中兮人各有心紛不同兮靜躁殊趣貴中庸兮塊獨居此將安從兮我思古人希哲蹤兮

○弔董相賦

江都有董相祠焉余謁而悲之作賦以弔其詞曰余有事於江都兮敬謁董相之故祠悼哲人之遐烈兮獨慷慨以申辭何夫子之純懿兮生不逢夫休時黃虞日遠兮禮法敗衰弦歌不陳兮譎詐相欺秦肆並吞兮燔燒書詩周孔道墜兮異說恣睢漢興馬上兮陋習未除叔孫子器兮又何制作之能爲猗夫子之中庸兮卒潛心於下帷綜羣籍之華實兮宣六藝之精微躐遊夏以升堂兮抗孟荀其並馳發奧義於天人兮王道粲其綱維彼武帝之多欲兮徒仁義之外施表章經術兮何獨棄此大儒豈斯文天喪兮實公孫其蔽之兩相驕主兮匡王禮儀虎口幸脫兮終身擯遺貪人敗類兮讒言罔極忠信弗臧兮仁賢杜塞悲士不遇兮撫遺文而太息蓋自古巳然兮士入朝而見嫉駑馬克棧兮騏騄困於下勒幽莠盈疇兮嘉禾萎而弗殖文軒不知禦兮敝輿是飾閭姝嫫母兮妍媸眩惑吳幹龍淵寧弗利兮謂不如鉛刀之斷擊濁世湣棼兮又孰能遠夫姦慝昔晏嬰之辯智兮尼父輟封而受厄姬文之拘囚兮崇侯構其仇隙伍員之殞首兮太宰進其僻說三閭之沈淵兮由子蘭之嬖溺韓非斃於說難兮李斯爲之讒賊嗟賈生之通達兮曾弗容乎綘灌宜夫子之於公孫兮沈下僚而削迹

○懲咎賦

余以回祿之警逮系詔獄者百日幽困之極賦以自懲其辭曰孟夏䢐暑兮從獄辭歷杪秋兮曠旬時遭幽辱兮抑志而自尢縶岸狴兮蹇累囚余不徳兮嬰禍罟罪釁積兮逢此震怒祝融孔威兮播凶虐挾飛簾兮火大作天降孽兮突焚如官弛禁兮蕩丘墟乏禆竈之先智兮愧國僑之訓令謀不臧兮詎曰予命皇聽察兮法無私詔覆訊兮窮刑書嗟屨校兮荷黑索體膚傷兮屢抶撲日冥冥兮錮陰扉寢下濕兮棘重圍卒孔武兮恣殘詬虫■﹝艸罒冖羽﹐上中中下﹞■﹝艸罒冖羽﹐上中中下﹞兮靡夜晝鼠羣嚙兮蠍潛螫人燈半滅兮不見月星雨淋滛兮積庭潦辱塗泥兮羗誰告叫天閽兮蔑由聞構讒言兮玉石不分夫何辜兮罹險酷身阽危兮備百毒昔殷湯兮拘夏臺桀覆家兮禹緒衰周文嘆兮羈羑里創易彖兮述玄旨冶長縲紲兮尼父亟稱鄒陽敶書兮卒以自明伊古賢兮蒙困難余何人兮避玆憂患懲夙愆兮心怦怦而弗舒惜壯歲兮日月不居精肉蝕兮玄發變世莫我知兮又誰怨亂曰有鴞萃止集於梁兮爰爰者兔越崇岡兮鳳鳥翩翩時不祥兮憸壬敗類忠賢藏兮詒厥典則思先王兮

○宣幽賦

閒居無事兮聊秉翰以宣幽馳精思於玄奧兮貫華實於皇流凖徽謨以布則兮騁逸軌以旁求綜陰陽以經緯兮降質文而上下窺先民之用心兮統萬象以變化躍弛張於鉤注兮旣疾利而閒暇錯宮徵以低昂兮肅雝雝其和平爛五色之相宣兮斂意匠於經營敻殊致而百慮兮要矩式於凖繩窮藝圃之根柢兮邈灝噩其難名樂休澤之汪濊兮忘仄陋之末伎度流俗而橫騖兮冀端緒之未墜翔修翼於寥廓兮何迫隘之足累

○北徵賦

涉䢐冬以就役遵修輒而遐徵緬井甸之絡繹睇郊牧之縱橫溯廣津而戒揖指通關以抗旌慨故里之睽絕憂煩傷以寡歡玄云靉其下覆兮密雪霏霏於林端饑烏叫嘯於中野兮增冰憑岸而汍瀾念徒禦之劬勞兮畏道路之險艱聊騁目以宣寄兮申郁陶於詠嘆惟小人之薄劣謬薦名於有司屬康休之嘉運羅俊髦於綱維握貞固以彀率範禮防以馳驅策駑足以遐蹈矯勁羽於卑棲沐皇澤於天路企棫檏之周詩

○潛思賦

夫何玄象之迅速兮日月忽其不居測天地之閉藏兮驗四序之盈虛宵耿耿其未旦兮獨室處而靡寧志蘊結而未舒兮靜潛思於窅冥哀民生之寡儔兮汨秉素以含貞退局蹐以畏咎兮進噂沓而遘閔譬流泉之胥潰兮憂蹙蹙而靡騁誦小明之嘉什兮表靖共於正直懷北門之苦心兮畏室人之交謫諒哲賢之委順兮抗遐烈以爲式攝威儀於弗愆兮履溫恭維徳基播芬芳於天壤兮彌耄耋而弗渝苟中心其何疚兮要神聽以保釐

○閔俗賦

閔世俗之謠諑獨修姱以練要懲遺烈以旌植飾鞿羈於中道秉幼淸於初服固周容者之所誚昔姬旦之申繇列如石以矢辭皮騷經以繹趣謂追曲其淪胥紛儀一而心結耿詠贊於曹詩諒軌■﹝尋蒦﹞之弗渝又焉能遠夫毀咎戒甈坯之戾緩和唇吻而弗狃考聖哲之所臧寧孤抗以寡偶彼蘭茞之昭質兮挺幽谷而彌芳覽珪璋及筐筥豈攺錯其圓方苟哫訾以慆慢恥志墨其弗章保厥羙而委順庶旁燭於無疆

○西徵賦【有序】

趙子景仁旣得告趨庭東魯反旆西秦言邁靡遑遄歸孔棘友人袁袠敍平生之慷慨申衷曲之郁陶作西徵賦一首夙昔綢繆諒非毫素之所能盡所貴好爵攸縻周行相示云爾賦曰

沐皇祗之優渥奮遐﹖﹖屬於天衢稟官常於夙夜狥王事以馳驅母氏告余以言旋兮指故域其奔趨遵首丘之夙慕慨陟岵之辛劬叩帝閽以哀吁曰揆余之中情奉明詔以將諗簡吉日以遄徵出國門而東騖導修路以啟行望旟旐之旆旆兮僕夫詵詵其靡寧總余轡於魯邦兮出䢐徠之下邑泰山郁其具瞻兮遵孔林而憑軾想遺音於絲竹兮悼壁藏之綴緝懼聖澤之湮滅兮撫斯文而太息朝濯髮於天津兮夕還轅乎西秦覽嬴劉之故都兮觀儉俗於岐豳信河山之險固兮士習武而朴淳遭人文之賁朗兮多逢掖之俊民挺殊質於荒陲兮馳英譽於京甸甫弱冠以作賓兮卓羽儀夫冑彥流藻論於淵泉兮決逸駟於奔電宏典述於祕府兮彌愽聞而洽見歷九州島以尙友兮合道術以相忘譬音聲之倡和兮咸取則於宮商念徳音之日遠兮宣惠好於玆章豈言說之云諭兮庶示我以周行

○別知賦【有序】

僕之密交有王子履吉焉多能才美獨行人倫少同濠閈長羣膠序諧聲共術實相孚■﹝目匿﹞王子之貢於天官也僕感陽禹彈冠之誼循回路贈言之情慨然賦述命曰別知要之終始焉爾

昔余未燥發兮馳篤慕於英哲矌矯迹之難儔兮諒褊心之寡恊維王生之好修兮荃中情其固結胤神緒以昭休兮承丕祗之宏業騫逸軌以髙驤兮抗先民之皇烈旣沈志於經墳兮復窮精於簡牒辯機緯之義象兮采術藝之琛奇吐黃中之緒論兮布卓詭之妍詞式大猷以申典兮何古人之足師包豈弟之上仁兮含條理之令姿惇人綱以周愼兮秉玉度其溫如誦棣華之嘉什兮玩蘭臭之易辭翔藻譽於東序兮騰茂聞於遐甸握靈珠而弗售兮慨和璞之徒獻豈命運則然兮偭時俗之蔽眩幸膂力之方剛兮從有司之嘉薦叩天閽以匯徵兮辟亨衢而豹變期良田於晚歲兮庶修名之早建

○秋水亭賦【有序】

梁故都會多池臺園苑慨梁王枚馬之遺事竊心慕之思遐遊愽觀訪古咨今以快其平生未之有能郭子舜符向餘言梁之美曰吾梁產也梁之郊平臺在焉有水濱之吾構亭焉疏以葦蓮蔽以藻荇凝神發智是甚宜於秋因感蒙莊秋水之旨命曰秋水授袠賦之其辭曰

體天地之中區兮理陰陽以經緯辯貫利於墳衍兮制廣輪於郊遂睠梁王之故苑慨崇臺之蕪廢郁嶕峣之惇丘兮蹇陵遅而陂陁垣墉鞠爲茂艸兮穹谷杳窱而谽谺溘仙馭之緯繣兮曾弗備降乎峻基之嵯峨枚馬弗可作兮大雅契殄而寥廓悲質文於異代兮降百氏而求索藻翰信足娛兮究宗工之矩矱依藝圃以慰止兮漱皇流而濯漑挹榮雒之汍瀾兮涉波溠之洞潰遡瀍澗之中坻兮辟灌栵以屏兌嘉觱沸之檻泉兮攘檿柘之蓊薆壁薜荔兮蘩楣椻白茅兮芰荷扉蘭梲兮松櫨芳芷扆兮藿爲帷糅椒桂兮鏝堊繚杜蘅兮飾桴欀超形神於虛朗疏心智於潔淸齊萬有之畛域兮測五气之虧盈達終古之大觀兮馳宏論於莊生

○麟山賦【有序】

婁有九峯焉其一曰天馬黃門楊君士宜之別業在焉天馬麟也乃自稱曰麟山袠聞其勝而未之遊也援筆賦之其辭曰

偉吳會之隩區兮紛靈異其難詳維山川之閎峻兮苞元化於陰陽羗九峯之岝峉﹖頁兮奠樞位於婁方揭珍符於藪澤兮蔽海陬而枕江髙岑嶻嶭其設險兮絕陘窙豁以如堂防俯辰曜之森羅兮切閶闔以飛翔綿絡繹以迫隘兮森嵥峙以開張睠天馬之嘉名兮表南服以作基竦泰淸以貞觀兮駭積岨之■﹝廠外垂內﹞■﹝廠外義內﹞綴云構於玄宇兮儼神明之攸居崇林郁其屏翳兮修阪扈以逶迆藹炎樹之冬榮兮雜栢桂與檉椐絳气馥鬱以氤氳兮瑤葩粲以葳蕤羨幽人之滅迹兮維嘉遁其攸宜馳玄情於寂寞兮澄煩念於沖虛挾長生之祕術兮永逍遙以無爲

○中麓賦【有序】

章丘之南爰有胡山其中麓則司封郎中李子伯華之別業在焉嘉靖十有八年天子幸承天李子以職事扈從遣吏走姑蘇邀余賦之其詞曰

瑋中麓之山﹖欽崯表章丘之名區首岱宗以發原跨溟海之東隅槪泰淸以揭峻括九地之方輿夫其山﹖空巃嶄巖嶙屾﹖囷山﹖歸嶻苞含星辰隱蔽日月蘊陰陽之精和與濁芯而隔絕爾乃物產瑰異珍奇挺生赤芝羙箭嘉木瑤英梗楠梓樟檉椐楢木﹖斯之材紛綸撮捼固不可殫紀而悉名也則有瓌瑰之士卓犖之倫秉山川之靈秀總文質之彬彬涉道徳之廣囿漱仁義之芳津鉆孔墨之遺耤狎榮綺之逸民於是乎選崗岑以創構因堂防而締基屬山﹖尻山﹖尾以干室廓閌閬而敝扉雜椒蘭以圬壁纚松桂以雕楣信戒汰以斂度亦屏陋以崇規逍遙乎其中誦讀乎其下左琹右書且蠶且稼遵蠖屈以待時順櫝藏而求價感風雲之遘遇奮鴻翼之翺翔曳纓緌以風議握銓鏡以低昂作周楨於王國登漢道於泰康信吉人之秉哲寔玆麓之發祥陋移文於逖載徵君子之行藏

◆頌

陜西諸將破虜頌

河淸頌

皇太子生頌

○陜西諸將破虜頌【有序】

皇上禦極之六載文教聿興武功載揚維時西北諸虜數寇邊鄙狡焉不靖夏六月遂犯我花馬池毀我藩蘺蹂我禾稼於是提督尙書臣憲選將厲兵指授方略諸將臣卿臣瑛臣義臣佐率所統漢土遊奇諸軍恊規同力分道並進臣云賈勇陷敵覆之固原窮追逐北俘其醜虜三百餘級器械畜產收獲萬計聲震荒外臣憲馳捷以聞皇上賜璽書褒羙乃命幕府第其功狀頒賞有差昔周之宣王興修文武之業以恢張周道時則玁狁未夷命方叔徵之六月出師不遑安息故詩人美之曰六月棲棲戎車旣飾又曰薄伐玁狁至於太原中興之功於斯爲盛我太祖髙皇帝迅掃胡元奄宅■﹝宀禹﹞甸曁我太宗文皇帝親禦六飛芟夷餘孽定鼎北極開廓洪基肆我皇上嗣統中興內修外攘思光祖宗之業推轂授鉞懷頗牧而興嗟搜卒補乘詠車攻而嘉嘆是役也師徒不勤弓矢無辱膚功休烈視周宣有光臣謹作頌以章中興之盛且以震動海內傳示罔極焉頌曰

於鑠皇明九葉重光帝矢其謨嘉靖中邦華夏蠻貊率享來王蠢玆戎虜幹我天常負固匪茹犯我朔方蹂躪師田繹騷邊疆天錫帝祜允文允武推轂授鉞折衝禦侮桓桓元戎分陜開府乃扞牧圉四鎭攸撫稟受成算壯猶克舉左右節制進退規矩六月維夏虜敢跋扈隳突城堡深入險阻神憤而疾士赫斯怒元戎帥之爰整其部維時虎臣恊規來聚嘽嘽推推褰帷承弣二矛重英長轂百旅鍜乃戎兵飭乃樓櫓旌旗蔽云矢石如雨賈勇先鳴闞若虓虎殲之固原俘其醜虜獻馘連連輜重咸取五日四捷奏玆膚功旃裘震驚王庭以空露布朝馳於甘泉宮帝嘉乃勞寵賚攸崇錫之金帛旣以彤弓策勛飲至廟謨斯弘昔在周宣委任方叔六月䢐徵戒玆戎服玁狁於襄以匡王國赫赫髙皇艸創天祿夷徳鮏羴底於刑戮昭哉文皇光纘歷服六月出師迅掃獯鬻殺胡奏捷奄定傾覆拓地開疆式固鴻休皇帝聖哲與神爲謀功光周宣祖宗是侔維玆駿功元戎之力皇有虎臣效順率職武功載揚王猷允塞干羽兩階遠人來格弓矢斯櫜疆場永謐皇帝壽考於萬斯年百祿是遒如日如川皇帝孝友光於神明獻馘九廟洋洋來歆小臣作頌以揚厥聲

○河淸頌【有序】

明統天基命玄化浸潭休烈宣章珍符靈契譎儻曼衍紛綸旁魄揭之策書傳諸故老難可悉究肆我皇上度宗視朔迪喆考祥蓋六載於玆而黃河淸焉肇自靈寶達於平陽六日爲期凡五十里澄逾滄浪洌並湘渭邑居聚觀司府列狀謹按孝經援神契曰河者水伯上應天漢京房易傳曰河水淸天下平易坤靈圖曰聖人受命瑞見於河是故歷代寶焉以爲聖哲泰亨之徵昔宋元嘉中鮑照作河淸頌彼偏方閏紀政荒民慢猶且闊誕矜誇盛稱幽明同贊神祗與能矧我四隩同風八蠻底貢雨晹若時昆虫闓澤恊气燻蒸謳歌彌布爰降顯實以昭景福凡我王臣皷舞抃躍夫稽之圖緯旣如彼考之功庸則如此而皇上方謙沖警惕懿鑠弗居祭告惟謹然玆事非細不有述作曷示康休臣謹作頌𨿽詞義鄙猥文采不足庶以揄揚盛美褒贊徳業被之樂章竊附雅頌云頌曰

咨大河兮發源昆侖道岝峉﹖頁積石兮駭奔龍門疏九道兮曰鉤盤鬲津浡潏湠漫兮激戾襄陵趨傾赴壑兮蒹包並吞馮﹖水﹖﹖畾大﹖﹖﹖哨﹖﹖呥兮逝者䢐徵潛流地中兮灉沮是經並渠千七百川兮汨漱壤墳脈絡縱橫兮混淆濁黃曲直疊折兮浩浩湯湯涇水什石兮其泥數鍾人壽幾何兮河淸靡常於皇受命兮肇玆吉康斤斤不顯兮上帝降福簡穰河水淸兮錫貺豫梁亙下上兮達於冀方水維緩兮湜湜其淸淸且瀾兮顯渙揚焆衝風謐兮蠙珠耳﹖翟光陽侯弭節兮河伯獻祥龜龍負圖兮遊戲水中央嶃嶃齒齒石泐崿兮藻蘩滎瞱淇園之竹靑靑如簀兮壁瑴下列河水淸兮皇心豫說皇謙沖兮夙夜憂勤曰皇天無私兮惟善是親謂河淸爲異瑞兮無若康玆小民綏遠爲邇兮在予一人迓天休兮敬共明神神懷柔兮小民敉寧時雨時晹兮丰年屢臻截九有兮天衢之亨允猶翕河兮地天平成纘禹功兮侈厥頌聲億萬萬兮孝孫有慶

○皇太子生頌【有序】

明嘉靖十五年孟冬之月六日皇太子生率土胥慶臣袠謹作頌曰

孟冬元旬誕降皇儲於昭前星燭於比樞皇帝乃薦饗宗祖葉禮神祗登億麗之玉牒進萬年之觴罍啟奉天以受朝羅百工以奔趨騰渙號以宥赦沛鴻恩於九區

衡藩重刻胥臺先生集卷之十一

●衡藩重刻胥臺先生集卷之十二

明吳郡胥臺山人袁袠永之甫著

長洲後學甥葵亭張炳忠藎甫校

七稱

七擇

連珠三十首

◆七稱

昔枚乘作七發而效者相繼傅崔張曹之倫世所傳誦心竊慕之然恨其騁奇詭之辭窮廣遠之思轉相祖襲頗無意義近信陽何景明亦作七述關西趙時春復作九難誠古人之亞匹也何之病局而不鬯趙之病繁而不精豈子云所謂麗以滛者乎袠吳人也作七稱以誇吳之美設爲秦客以發其端末乃終之以皇業云

秦客有過東吳先生者東吳先生盛稱吳之美客曰吳故蠻夷之國而僻陋之邦也自夫差通於中國曁聲教浸以蕃昌乃後孫吳擅割司馬渡江而聲名文物始盛然蕞爾一隅建國分州者謂之偏安則壤成賦者列之下等烏在其足誇也今先生亟稱焉是猶楚人之詭云夢而未覩夫洪河之險蜀叟之談劍閣而不窺夫崤函之固也竊爲先生不取焉東吳先生咍而嘆曰甚矣子之膠於故習而惑於舊聞也夫盈虛消息者皇天之運也變遷流蕩者后土之宜也故風气之開闔有時而禮俗之淳漓靡一賢聖之盛衰有期而世道之升降不常且夫晉冀之地虞夏之所都也而殷周爲墟岐雍之州秦漢之所宅也而唐宋不居何則王霸代興而功業世易固不可局方隅而定論泥典籍以槪觀也今子習故聞舊而訾吳之陋亦何異於拘墟之見窺管之智哉吾將語子以吳之美而子自擇焉客曰唯唯

東吳先生曰婺女之野斗牛之墟包以江淮鎭以會稽沛泗經其北彭蠡匯其西左控滄海石引具區三江五湖異泒同歸鐘山王气乃奠帝居洞庭天目峻極太虛山則嵚崟岝■﹝山上咢下﹞■﹝廠外差內﹞■﹝廠外義內﹞峣山﹖兀崚嶒巄嵷山﹖委櫐郁律山﹖投﹖山鬼並﹖嶵山﹖鬼嶄巖隆崛峻崖千尋仰蔽天日煙巒云岨氤氳漨浡崇丘長林香艸珍木檉椐杶橿枌梓桂朴樿柙楢木﹖斯木﹖畟枒棫朴椅梧櫅檀蘭芷莪蓼蔦蘿扶蘇荳蔻藿蒳昌陽茱萸萇楚蓲蘛﹖﹖侻茂葳蕤不一而足其上則鵷鸞孔翠雉翟鵾鵠之所翔焉其下則貙豻﹖﹖爽﹖﹖亶犀犛熊羆之所藏焉水則鏗訇澎湃溔溔湯湯沸潰瀖泋浤浤洋洋澔涆瀄汨始乎濫觴深不可測廣不可量經緯溝瀆吐納陰陽其中則鸛鵝鶖鶬鸀鳿鷛渠﹖鳥鸂淶﹖鳥鷺絲鶢鶋鸕慈﹖鳥以泳以遊蛟鯔鯸鮐勾﹖黽鼊黿鼉王鮪堅甲載沈載浮紛紛紜紜詭狀殊形象譎乎夏鼎名詫乎山經此山川之巨麗而藪澤之異觀也客以爲何如客曰玆特九州島之一隅荊蠻之僻壤山卑乎五嶽川狹乎四瀆未足稱也

東吳先生曰揚州之域禹貢所舄周原廣墳下隰沃野厥產瑰瓌大貝奇琛明月之珠三品之金瑊玏璆瑉瑤琨瑕英果實則橘柚橊柑柰李來禽枇杷楊梅般關梴橙竹箭則筱簜蒼筤﹖﹖﹖﹖﹖垔篔簹綠沈鍾龍緣丘被岡羽毛齒革骨角之材漁鹽鐵冶錢刀之利江湖陸海百物攸萃嘉禾碩糓擢穎岐穗麻菽馮戎瓜瓠綿系貢賦之饒數倍中古腐紅粟乎海陵登雪粲於天府爾乃辟廣市啟通廛車接轂士摩肩工輻輳旅駢闐磊砢充溢貿易嘩喧輕紈細縠弱蕉精絺賨布罽絨卉服織絲純錦綺繒薴羅縑縭象簟桃笙堊漆丹朱五方之貨商行賈居揮汗場塵徼利乘時富甲乎卓鄭財溢乎猗朱斯物產之淵貨利之丘也客以爲何如客曰夫投珠抵壁者聖王之烈也黷貨請環者鄙夫之陋也是惡足稱哉

東吳先生曰闔閭經營夫差締造重城六門復梁周道凖樞極以作宮憲營室而抗館揭姑蘇之崇臺披長洲之茂苑雙闕軒翥連閣逶迆華殿中央隱隱巍巍飛甍藻楶井幹璇題洞房曲阿刻桷雕楣圖畫雲气勢侔宸居巧運倕爾精竭般輸又乃廣以孫吳衍以陳隋臨春結綺承露飛廉耀日亙虹望仙通天鏤以紫沈屑以香檀綴以覆思塗以椒蘭火齊珊瑚瑪瑙瑯玕琥珀菌芝錯落其端卑未央之嶻嶪小阿房之聯延此亦閎麗之觀軒敞之娛也客以爲何如客曰昔楚於章華夏滅於傾宮子之所稱異乎吾所聞願子更端

東吳先生曰西施閭娵十五二八妖冶婑媠孊嫚可悅皓齒丹唇發漆膚雪螓首蛾眉星目桃頰纖穠合度長短中節乘中濮上之姝阿谷下苶之女曾未足以儷其妍姱並其卓絕也於是曳輕裾佩文璫振締衣披霓裳步閒館遊洞房流顧眄耀淸揚騰口輔恊宮商奏溱洧之褻詞宣淇沫之艷章彈竿箏理笙簧謳吳歈詠越吟唱巴郢操靺任駭午子蔑嚴春聲靡靡音愔愔震人耳蕩人心旣乃整華裝以回旋捷七盤之妙舞長袖若飄飛髾似舉機疾體輕揮霍間靡伎窮陽阿節中激楚縱橫俯仰忽若迅羽巳而歌曰明星爛兮夜未央燭煌煌兮照華堂樂莫樂兮不可忘復爲歌曰蔓艸零兮露朝晞雁南翔兮秋气悲人命促兮我心哀斯亦聲色之至樂歌舞之極歡也客以爲何如客曰縱耳目之欲者聾瞽之媒也溺燕遊之好者蹷痿之根也而子何以稱哉

東吳先生曰專諸之雄要離之桀伍胥之悍梁籍之烈荊楚之奇材吳會之大俠選風胡之湛盧竦﹖﹖﹖辛﹖燭之巨闕鍜煉五金照耀霜雪犀渠鶴膝於將钃鏤魚腸扁諸鮫函蛇矛烏號夏服利棘銛鉤集亡命報怨讎叱吒則風生喑嗚則電流棲於越入郢丘挫勁曹衂彊劉義勇冠乎萬夫英聲騰乎九州島至乃蘭澤春和叢臯秋厲駕王良之輕鑣馳伯樂之駿騎彎碆盧之勁弓縱繁弱之迅矢挾彈繳於峻陵張罿罻於廣澨走東郭逐韓盧掩蒼兕蹶玄狐摶乳獏格■﹝豸契﹞貐殪眉﹖賏贙斮﹖﹖禺﹖﹖禺擒麋麖縶﹖﹖嬰狙落鵕■﹝義鳥﹞攀鳶烏中則雙加殺不單獲割鮮染輪超距投石飲如川流校若山積斯亦勇俠之雄馳騁之樂也客以爲何如客曰此霸王之餘業弋獵之陋觀固未足稱也

東吳先生曰吳之創基肇自泰伯季子守節以讓立國言公北遊禮樂是習遂乃躋洙泗之髙第列文學之哲科變斷髮之龐陋登春臺之熙和家陳俎豆戶溢弦歌士業振鐸人競操角﹖云彬彬乎鬱鬱乎買臣嚴助莊忌之徒巳足多矣迨乎三國鼎分六朝虎視俊茂響臻尢號多士周瑜魯肅之謀略張溫陸績之諷議步隲諸葛之風雅顧雍呂範之政事虞翻之奇偉趙咨之機警王謝之勛庸機云之秀敏唐有敬輿宋有仲淹咸學貫乎天人材亞乎旦奭功圖乎鼎鍾名流乎史耤步儒苑以髙驤翔藝林而遠集徳爲世程言作士式客以爲何如客曰美則美矣更有進於斯者願先生卒稱之

東吳先生曰胡元俶擾赤縣膻腥中原魚爛大盜瓜分兩儀崩裂三光晦冥髙皇帝握靈符麾義旌奮鳳陽據金陵深根固本兼包並吞因揚州之財賦攬江左之豪英總鷹揚之梟將紏哮口﹖闞之勁兵謨謀劉宋陶李攻討徐常湯沐翦修鯨於彭蠡殄封豨於涿鹿掃欃槍於滇南驅天狼於漠北混壹乎車書會同乎荒服編髮沮顏燋齒貫胸黥首梟瞷文身反踵侏離祼袒之國靡不奔走而臣伏然後蕩滌苛虐宣布慈仁廣建宗姓登敍賢能制作禮樂刊定章程綱張目密以貽子孫觀其序華夷則羲農開辟之功也鋤凶逆則湯武徵誅之烈也立法制則成周損益之監也揚祖訓則神禹典則之遺也故乃集謳歌騰頌聲薦馨香荷休徵降甘醴耀景星河圖獻洛龜呈獸一角芝九莖駢百祥擾五靈浸潭旁唐匝沓紛綸玉牒不可勝紀彤史不可殫稱蓋自生民以來莫之與京實由起東南以席捲西北資吳會以囊括幽並也故建業舊都丰鎬伊匹億萬斯年配天罔極我吳之美猝難究述聊陳大端以祛子惑客曰鄙人生長西陲局於見聞敬聆髙議請誦終身

論曰昔周之衰也玁狁犬戎世受其禍而平王卒以東遷漢興匈奴疆盛以孝武之雄略統霍衛之猛將因文景之遺業慨然有滅胡之志而獸奔鳥散亡徙竄匿終不可盡逮乎五湖劉趙鮮卑赫連拓拔爭相長雄中華之禍極矣唐之中葉吐蕃回紇長驅京洛如踐無人之境然亦未有混壹區宇據神明之統滅黃炎之裔稟其正朔服其左衽者幾乎百年如胡元之慘者也鮏羴污穢瀆亂糜沸亦厥初混沌鴻蒙之運也髙皇帝以濠陽布衣談笑而驅之犬羊豺虎屏伏舊窟乾坤淸寧諸夏生民復覩衣冠禮樂之故斯與羲農之開創何異哉而儒官學士未有鋪演光揚以繼雅頌者昔吉甫頌周奚斯稱魯下曁漢魏猶有其人煌煌我明功烈若此而闕然無聞其何以詔來裔編詩書哉我明之王業實起乎金陵而資於吳會是以秦末望气之徒鹹云東南有天子气而始皇東遊冀以厭之乃不知發祥於我太祖也袠舊爲皇明鐃歌十三篇敍我明戰伐先後之序玆復爲七稱以著王業之始於吳匪獨稱吳仰以稱我明焉爾

◆七擇

淸虛先生抱壹郁之奇疾煩懣噎塞臥痾五湖之陽者三年矣有逍遙公子聞而造焉先生方塞徑闔戶惡聞人聲偃仰呻吟據槁梧擁重狐气息僅屬使閽人辭焉公子曰竊聞先生玉體不寧違陰陽之和失起居之節廢飲食絕耆欲謝賓客不敢請也然有術焉可以起沈痼瘳膏肓上等算於松喬下齊齡於彭祖而況先生之病未至是哉於是先生延之上坐矍然凝神而竦聽之

公子曰崆峒之虛昆侖之丘珍艸叢生靈藥萃焉丹砂空靑玉屑玄芝漑以甘醴灌以上池五采爛燁香气酷烈葉垂朝露花飲冬雪蓋千年不雕矣於是使黃帝采之神農甞之岐伯伊尹和跗盧鵲雷公越人之徒交制其劑先生豈欲飲之乎先生曰余厭湯藥久矣不能從也

公子曰嶰谷之陰終南之顚是生竹箭籦籠筱簜背萬仞之孤崖臨不測之深溪漱以淸泉刷以勁飆俯濯玄霜仰幹靑霄山﹖兒屼戍削森槮泬■﹝氵寥﹞猨﹖﹖畾鼯鼠夕叫晨號鵾雞雉鵠嘯匹呼曹節榦空洞枝葉扶搖於是命伶倫斬伐子野剪截制而爲笛宮調徵恊涉淸夜遊曲房月出皎兮順風微揚繁奏要妙宛轉無方乍掩抑以激切終泛濫而彷徨呈絕伎於君明極巧思於季長斯固足以蕩滌志意疏雪精神使聽者忘疲其樂洋洋矣先生能彊起聽之乎先生曰僕病未能也

公子曰嶧陽之孤桐太冥之椅梧輪囷重巘偃蹇崇阿晞朝陽之淳精吸天地之元和卿雪蔭其根惠風拂其膚翔鸞棲其條威鳳巢其柯乃使匠石運斤堂襄選朴剖陰莖以鎪鏤削孫枝以雕琢弦以園客之絲珥以寡母之約掍螭龍於丹漆錯圖像於翠綠調以成連操以巴涓子春撫的作牙揮弦音諧節亮手疾心閒奇弄疊奏逸響遙傳忽樓﹖﹖﹖而縹繚復案衍以纏綿至若靈雨新霽炎暑頓淸蘭堂桂館飛軒廣庭坐蔭嘉木賞集良朋理南燻之雅曲泛淸角之新聲綠水白雪東武廣陵峩峩湯湯猗猗愔愔將悲復懌乍浮更沈六駟仰秣玄鶴舒鳴桓譚不能究其旨叔夜不能窮其精斯琹徳之至妙固足以悅性而愉神矣先生能彊起禦之乎先生曰僕病未能也

公子曰九秋之夕天髙气淸溫房密室邃宇幽楹蘭膏明燭霧幙云屏於是布綺筵促瑤席辭眾賓畱嘉客羅珍羞薦炰灸羽觴風飛二八侍側屏笙簧罷竽瑟徵才人選姣淑姱容麗麃娥眉曼睩灼若春花瑩若羙玉妖冶難言奪人心目被華桂振輕綃綴明珠垂步搖沐蘭澤揚翠翹屢流眄以目成復將歌而含笑粲貝齒以發聲動丹唇以宣調陋北裏之滛哇追陽阿之奇妙激飛塵於梁端遏行雲於天表蔑吳歈而鄙蔡謳駭綿駒而走王豹虞公失色秦靑祕音掩孤竹之管廢云和之琹使夫歡者酸鼻悲者蕩心故曰絲不如竹竹不如肉先生𨿽病能彊起聽之乎先生曰五色令人目肓五音令人耳聾如公子之言是益吾疾也

公子曰中山之醲酎宜城之醇醴靈﹖﹖淥異名春淸殊旨竹葉馨香蘭英甘美蜜勺瓊漿挫糟浮蟻營以康狄嘗以玄石單醪羣飲一醉千日則有子云伯倫陶令畢生操觚挈樹承槽捧罌枕麥﹖芻藉糵未歠先醒浮以太白盛以雕樽酌以太斗罰以兕觥飛羽流波電釂川傾筋骸和鬯思慮沈冥陶陶兀兀焉知死生𨿽有淹沈結轖之痼惰窳憒耄之形靡不疏通湧溢而灑然淸冷也先生能彊起飲之乎先生曰此亡國之味腐腸之藥僕𨿽亡恙不敢耽也

公子曰東海之中爰有丹丘珠宮貝闕月殿星樓璇臺切天絳宇云浮林生白玉地產黃璆靈芝五色桂樹千秋列仙所集羽人嬉遊則有王喬羨門安期洪崖鬼谷之儔升紫煙以遐舉驂朱鳳以夷猶掇丹荑於危嶠采翠苕於淸流超太虛以出入混元气以周流朝飲沆瀣夕飡至精恬澹沖漠無思無營肌膚若冰雪容顏若處子後三光而靡雕歷億劫而不死固將等龜鶴於蜉蝣而遺濁世如泥滓也先生𨿽病能彊起從之乎先生曰此秦皇漢武之所不能非俗士之所敢希冀也然而先生有喜色矣

公子曰將爲先生延方伎辧說之士究同異於楊墨綜名實於申商陳功取於範蔡角從衡於蘇張窮堅白於龍晳肆虛無於老莊是非蜂起剖決毫芒舌如箕吐口若河懸深之入黃泉髙之升靑天詰之無繇析之無端聽之者忘倦聞之者靡厭辭未及終而先生曰善

公子曰此猶未也復有仲連排秦端木存魯陸賈下越子卿折虜功存片言義冠千古斯固辧士之雄而非通儒之所慕也吾將使仲尼揚鐸孟軻皷頰董生持籌賈誼侍列繹仁義之源述唐虞之烈發天人之奧建治安之業使稷下屈其辧談天捲其舌先生𨿽病能憑幾以聽之乎先生於是恍若聆至言聞妙道沈病去體蹶然而起

◆連珠三十首【有序】

連珠之作興於子云廣於班蔡盛於陸機言約而意愽文微而旨深假引諭之辭含風刺之義聯屬成章貫而不絕故曰連珠蓋文之美者也嗣而爲之得三十首

臣聞二曜貞明則列宿順敍四時疊運則入气均調是以天子董官必先於論相大人興治莫要於格君

臣聞萬鎰之璞受琢削以成器三品之金資鎔冶以爲功故士必養而後成賢必試而後用

臣聞應龍善化翼云而興鴻鵠冥飛得風斯奮何則橐鑰以吹噓致用賢豪以假借成功是以飯牛之豎附秦穆而名昭屠狗之流攀劉季而業顯

臣聞峻嶽蔽天撮土無資於蟻丘洪川浴日涓流莫加於焦火勢之所去𨿽髙必隳力之所分𨿽大必抑是以宗魯裂於三卿炎周卑於七國

臣聞兼金百鎰輕於脫粟之飽文織千純劣於卉服之溫是以虛聲非實用之倫賤品逾常珍之等故淮陰譽蔑以興劉殷浩名浮而禍晉

臣聞量以容深深逾量而必傾衡以權重重越衡而反折故程功貴於度徳而分職先於敍材是以愚公憊於移山誇父斃於追日

臣聞咸池雲門八音合而諧聲辟雍淸廟五材集而作構是故大君取士采微藝而畢庸明主甄材廓殊塗以並進

臣聞千將弗試混鉛刀而孰辧騄耳弗禦雜駑馬以無分故英奇每困於下僚俊傑卒章於多故是以毛生攄脫穎之奇而曹子奮登壇之勇

臣聞膏肓之痼瘳於瞑眩之藥顚悖之行更於逆耳之言是以林旣奮奇辧而屈齊景茅焦抗危論以悟秦皇

臣聞皇天垂象羲歷莫測其髙滄海匯流亥步莫窮其廣何則無形者非有形所能該難知者非易知所能盡是故遠近之辧尼父屈於齊嬰堅白之談公孫伏於魯叟

臣聞精之所怠理何深而不洞气之所會思無幽而弗通石馮神而能言柳肇帝而自起是故燕地之霜隕於叩心之臣東海之旱枯於飲冤之婦

臣聞江海潤下由於浸漬丘嶽積崇始於陵遲是以書垂灼熖之辭易示堅冰之戒

臣聞辭輯而民莫言善而邦興是故鄭僑有辭趙武致敬王滿正言楚莊以慚

臣聞禍由微而成著福自下以增髙是以季郈之雞卒起三家之孽梁亭之瓜終諧二國之歡

臣聞烈士狥名尢愼保身之智髙鳥射利長操遠患之機是故範座騎危卒免刑誅夷吾束縛終致霸顯

臣聞康衢之坦大車有覆軌之警洪河之險纖舠無折舵之憂何則禍難迫於前則𨿽危必安惰偸肆於內則𨿽平必陂是以明者愼於所忽而狂夫敗於不虞

臣聞言無逆順投會斯從交無淺深中機則售是故閭丘矢辭而拜相壽王進說以受金

臣聞情之所觸𨿽無感而相求義之所要𨿽相懸而靡顧是以魯女懷漆室之憂祖朝獻藿食之策

臣聞撞鍾以梃聲𨿽洪而不揚貫鍼以縷緒無棼而不理故蒙莊取譬於庖人賈傅托諭於屠垣是以网罟紏纏必藉提綱之智政刑隳錯寔資理劇之能

臣聞銜勒以馭馬而泛駕多超軼之材刑威以繩下而越禮多瓌奇之士何則細不足者大斯有餘卑無能者崇而後顯是以蒙簠簋之譏者終膺曲逆之封負牀第之累者卒流京兆之譽

臣聞物體有定應用無方人性有常緣情斯異是以明鏡照形妍媸各隨其象洪鈞播物小大各因其材故聖王垂兼聽之公達士秉大觀之智

臣聞日之明也掩月而陽烏匿於虞泉天之髙也絕云而彈丸蔽於浮晦何則勢以時移無髙弗下情緣物攺靡明不昏是以君權輕於閹尹之賤主威奪於婦謁之私

臣聞世之所棄𨿽適用而必捐時之所崇𨿽惇施而蒙錄是故齊狗之惡時捷於韓盧趙壁之珍或賤於燕石

臣聞芝蘭之烈伏幽谷而彌芬蠙珠之輝沈深淵而愈媚是以弓旌之招明主首加於側陋竹帛之業材士爭奮於丘園

臣聞旭日方升則堅冰立泮朝霜旣隕則貞木後雕何則系乎物者易移而存乎我者難奪是故禽息甘碎首之危弘演勵納肝之節

臣聞燕雀處堂莫悟覆巢之禍虎豹在山寧知陷罟之災是故春申困於李園武靈幽於趙兌

臣聞基廣難傾樹基則固源弱易竭浚源斯長故姬文之業過歷而後衰齊白之勛沒身而卽敗是以俗儒徼速效於崇朝王者要成功於必世

臣聞釁讒易入𨿽親必疏怨讟繁興何膠不觧是故意苡之謗受疑於明君履霜之悲不容於慈父

臣聞鷙鳥嬰羅不攺淩霄之志神龍失水無損從云之心是故申胥守死於秦庭子卿操節於胡朔

臣聞禍福隱相伏之機成敗炳互形之兆是以幾望之月晦昃攸因昧爽之星大明斯繼故逢滑禍吳而福荊英公棄籍而從沛

衡藩重刻胥臺先生集卷之十二

●衡藩重刻胥臺先生集卷之十三

明吳郡胥臺山人袁袠永之甫著

長洲後學甥葵亭張炳忠藎甫校

論

議

◆論

懲胡論二篇

○懲胡論二篇【有序】

昔賈誼鑑秦失而作過秦陸機痛吳亡而作辧亡述興替之原較短長之算詞義卓美余心慕之及覩趙宋之所以亡與我明之所以興慨然有作命曰懲胡詩不云乎戎狄是膺荊舒是懲義取諸此使覽者悟焉

上篇

下篇

上篇

宋室不綱禦戎無策承五代昏亂之餘中國積衰之後燕云督亢棄以資腋靈夏河西失而不取遼人歲擾於北陲反日蹙於西鄙喪師者不誅削地者無罰因循和議專事姑息金繒百萬歲輸遼左逮乎中葉武備益弛王安石呂惠卿之徒創行新法流毒海內靑苗手實差役免役之制紛紛攺易民不聊生下有土崩之勢而上不悟民有倒懸之急而主弗知施及徽欽以昏闇之資而縱滛荒之欲神仙幻惑之技土木花石之娛惟言莫違崇信姦回斥逐良士諍臣捲舌而不諫忠賢喪气而不談內有章惇蔡卞林靈素之徒以順其意外有童貫王黼之流以養其禍橫挑邊釁失好彊胡繇是女眞氏崛起海陵憑陵近甸驅哮口﹖闞之羣總狼虎之眾雷掃燕趙雷震魏冀舉河北如拾遺下山東猶振槁兩京失守空若無人連城之將望風而獻欵跨邑之師駢首而就戮徽欽北轅華夏左衽裂冠冕爲椎髻變聲音爲侏離貫胸瞷齒深目髙鼻之胡橫行乎九服三綱瀆亂神人俶擾滛穢之俗膻臊之風腥聞於天𨿽太古鴻蒙之運五胡鼎沸之秋未有甚於此時者也當是時也𨿽使秦皇漢武爲之君衛靑蒙恬爲之將猶且難之而區區髙宗昏逾於桓靈懦甚於懷湣捨建康而弗居卽臨安以爲宅航海以避敵屈膝以請和任權姦爲心肓疾忠賢如仇讎紀律崩壞政刑棼錯由是武夫觧體億兆離心遂使帝王神明之統棄爲犬羊大盜之藪而宋因以亡矣夫李綱趙鼎張浚之相非不賢也張韓劉嶽之將非不健也京洛秦雍荊襄之地非不險也完顏女直之主非必有劉淵石勒之雄也兀術斜也粘沒喝乾離不之酋非必有英衛韓彭各略也然而兩河失守宗社丘墟者武備弛而國是乖和戰之議舛而南北之勢殊也何則材官勁卒代北之所產也彊弓利鎩韓魏之所習也良驥名馬燕趙之所有也金城天府崤函之所據也彼胡皆有之而欲以蕞爾江左之地與之抗衡合一隅之士馬以當九州島之驍駻引垂絕之脆弱以支方張之凶醜譬之驅童豎以敵賁獲走韓盧以搏猛虎其不格明矣向使宋之君臣修其政教公其誅賞進忠良而遠壬佞選材勇而汰愞弱厲夫差報讎之志效勺踐忍辱之奇采戰攻之上策絀和好之鄙算定金陵爲都會跨江淮爲障蔽控秦雍爲門戶通襄鄧爲咽喉固其疆場丰其谷粟兢業以持之儉勤以訓之文告以申之敵愾以恥之相時而動乘間而發固可以笞兀術之背系女眞之頸混壹書軌而光復舊物也又仃咥國亡身辱爲天下笑哉

下篇

昔蒙古氏以陰山之餘孽遘陽九之否運遭宋祚將頹金籙告訖奮自沙漠奄有中原天獎其凶盜據神鼎膻裘之長偃然宸極北窮幽陵南界炎州東際咸池西漸虞淵九夷八蠻無思不服自開創以來獯鬻之彊提封之廣未有逾此者也然而醜俗昏風多襲其故詩書壞而禮樂崩天地閉而賢人隱聚塵之穢扇乎宮帷篡弒之禍尋乎骨肉三綱旣絕四維攸斁由是大盜蜂起神州鹿駭涉勝之徒並起而亡胡於時據州郡竊名號者二十有七姓焉然皆政刑不修殺戮相勝攻城屠邑血流赤縣以暴易暴秦之與項相去幾何我太祖皇帝躬龍虎之姿總江河之旅攬霸王之略恊天人之運不階寸土挺起塗山首下采石雄據金陵深根固本以基鴻業內引江東之粟外資淮泗之勢熊羆霧集爪牙川至寤寐以來王宋之英虛受以納陶劉之策推轂以重徐常之權分閫以崇李湯之任羣策畢屈百戰咸克算無遺規動無失慮彭蠡之役血戰累旬湖水變赤元凶授馘𨿽黃帝之涿鹿光武之昆陽方斯蔑如也遂乃九有歸心三靈效卜不出建業而分遣虎臣摧劇寇如燎毛掃堅墉如風葉中原廓淸河朔底定殘胡孽醜遠遁龍荒千古之凶除百王之恥雪駿功茂烈自生民以來未有如我太祖者也天下旣定厭苦兵革𨿽肅淸沙漠歲以爲常猶未能窮追遐討使王庭絕於幕南困獸竄於故穴者也我文皇帝深籌遠算悟婁敬之讜謨念畱侯之遺策以爲天子建都必居形勝金陵偏安非久長之至計也睿衷天啟祕略神授爰卽幽並以爲鼎宅左控遼海後枕醫閭三關虎踞九邊繩貫固將以峻華夷之限陋周秦之都者也猶以不一勞者不永佚一日縱敵百世之患是故連年北討志滅裔胡踰蔥嶺出陰山勒銘碣乎燕然築京觀於瀚海蕭條萬里都不見虜𨿽秦皇之卻匈奴漢武之攘單於固未能躬擐介蒙犯霜露離法宮之深密而騁騖乎不毛之地如我文皇者也其爲子孫計萬世至深遠也一再傳後邊防漸懈胡運復振己巳之秋土木之禍至今寒心猶賴社稷有靈也先悔禍喪君有君廟算亡失於謙竭忠於內石亨輸力於外京城危急而九服宴然故能反皇輿於紫闥正帝座乎黃屋然而受降要害之城河套沃饒之藪遂棄爲外地水艸耕牧虜獲其利成化以來火篩小王子跳梁猖獗大同宣府延夏甘肅疲於奔命朝廷盰食殆無寧歲迄乎今日吉囊侵擾尢異往時控弦十萬長驅深入蹂踐疆場殘毀城堡烽火通於秦渭羽書飛乎京轂挫衂不支失亡相繼情見力屈虜益得志又以債帥成風驍將失職鹽法壞而弗修屯田廢而徒設倉府空虛衣糧不給六邊之士枵腹荷殳日不一飽寒冬栗烈衣不蔽體虜至則喪膽禠魄奔北不暇虜退則上下相慶謂且亡事此誠賈生痛哭之秋江統憂思之日也何則劉淵石勒之雄不能有晉也吐蕃回紇之眾不能有唐也志不出金帛欲不過子女自夫金元肇禍虜志叵測其心且曰是由或者我嘗據有之矣蓋未嘗一日而忘中國也由此言之然後知文皇帝之慮患深而懲胡之策不可不熟講也

◆議

詰盜議

○詰盜議

或問袁子曰子東海之人也今海有盜若之何捕之請試言其略袁子曰夫海盜之爲患久矣蘇之州縣崇明居海中而太倉嘉定常熟皆濱海海之利莫大乎魚鹽故濱海而居者多業魚鹽而習剽刼且其地多沙渚洲溢浮海而後能達故土著者憑險以弄兵而羣不逞之人亡命避辠咸竄匿其中緩則鬻販魚鹽以自業急則剽敓商賈刼掠村聚以爲利賦役之弗共禁令之弗及非一日也元季張士誠李伯升之徒起自泰州之白駒場販鹽爲盜遂竊據吳粵以與中國抗南面稱孤幾於霸矣髙皇帝覽殷鑑之不遠慮島夷之難制設立太倉崇明金山三衛以防海盜承平旣久武備漸弛巡舟戰艦朽蠹而弗修弓械於櫓缺敗而亡用武官邏卒陽托捕盜之名而陰資煮海之利姦獘相通禁防盡廢崇明一縣萑蒲爲藪而太倉之民亦多效之乃至衣冠之族世與賊爲婚姻而甚者則豪奴佃僕往往乹沒寇攘而主弗禁也又以爲守令者緝捕無術撫綏失宜平居則受其賄遺凡鮮船鹽艖入境者多取其歲例年饑盜起肆出行刼而弗敢詰州縣之權益輕所衛之司徒設一旦興兵臨之則嘯聚以抗勝則憑陵近地敗卽竄逸大洋散而復合莫之誰何𨿽非腹心之憂而甚爲手足之病弘治間施天泰紉東山紉西山兄弟奮臂一呼三吳大困幸就誅夷終難撲滅因循至今爲患日甚王董兩姓互相讎殺秦璠黃艮從而繼之竊伏海沙公行劫掠當衡者憂之添復兵備冀寧海徼謀之不審輕信人言始也招之不來繼也剿之不勝先鋒未交而外間內作倒戈奔北殺戮覆溺慘不忍言何者驅烏合之市人以當鴟張之死寇統馭之無人簡教之無素海陸殊勢舟楫異宜輕舉而寡謀旣無後援又無旁覆進無懸爵之賞退無收孥之罰固宜聞皷而戰栗望風而奔散矣敗衂之由此其已往者也今天子赫怒本兵張皇命大將以徵之總數郡之師旅因三吳之糧饋下召募之令而白徒雲集行勸借之典而富室叢怨加之揚州之民輕揚易惑訛言沸騰互相扇動饑饉薦臻物價湧貴兵革一起日費千金亡賴之徒並緣爲姦貪婪之吏乘機斂括江之東浙之西嗸嗸喪其樂生之心有識者痛之而淺謀者猶以爲不足過慮何者幸而勝則三吳之民困而國家之元气傷不幸而不勝則兵連禍結而賦役亡２賦役亡巳而事不可中止夫以天下之大其半仰給於江之東浙之西無事尙不支而況禍生於肘腋之下難作於枕席之旁者乎故三吳之困天下之憂也此非吳人之私憂過計也然則爲今之計者莫利於速剿而又必出於萬全萬全之計莫如因其鄕間而用海人以攻海賊夫海寇不過千人止矣其舟艦之小不足畏也刀矢之弱不足畏也技藝之弗習不足畏也糧餉之弗繼不足畏也然反爲所敗者彼海我陸彼長於舟楫而我利於原野風濤之漂震潮沙之淤淺地利弗知也主帥之權輕應募之士脆賞罰之弗嚴鄕間之弗用人和弗得也徒曰我眾彼寡我有餘彼不足可以必勝而無虞此僥幸之謀而非萬全之算也兵法曰知彼知己者勝又曰妙莫妙於用間用間則賊之虛實彊弱我悉知之而後用我之所長以攻彼之所短倚長於舟楫而我亦以長於舟楫者制之簡其精銳嚴其教令信其約束明其部伍懸重購以殲其渠凶卹已降以散其黨脇猝然而發翕然而集倍而攻之什而圍之樓船巨艘以乘其舴艋之小標鎗火藥以制其刀矢之弱凡江中之羣盜海濱之鹽徒習知水戰而樂爲我用者雜用以夾攻之而市井之亡賴望風而靡者悉汰而弗用分布偏哨四面合圍飆馳電駭諸道並進人不及旋矢不及發而小醜夷矣又且豫爲規畫檄告鄰疆西則江陰通州東則瞰浦寧波嚴加堤備以防豕突退無所歸散無所止一勞永逸且絕後患斯萬全之萬全者也或曰用海人因鄕間斯誠善矣近有漳人失風而漂至崇明者賊嘗以數十舟而環攻其一舟賊以覆敗漳人願應募以滅賊當事者疑而弗用是乎袁子曰奚獨漳人哉凡知江海之利者悉可用也疑而弗用敗之道也故天下之患莫大於狐疑而恥功之不出於巳也疑而忌未有不敗天下之事者也

衡藩重刻胥臺先生集卷之十三

●衡藩重刻胥臺先生集卷之十四

明吳郡胥臺山人袁袠永之甫著

長洲後學甥葵亭張炳忠藎甫校

序

◆序

皇明獻實序

北徵錄序

平吳錄後序

平黎詩序

河南鄕試錄後序

九江郡誌序

大司空顧公董役顯陵工完序

送黃國信冊封晉藩序

送汪侍讀校書建陽序

送大司成馬公升禮部侍郎序

送大理寺丞林公赴畱都序

送侯世言守池州序

送史邦直序

送許廷議序

送汪汝玉序

送大中丞林公出撫畿甸序

送李尙綗序

送陳允揚考績序

送陳侍禦原習謫海陽序

送沈生赴潮陽序

送楊夢羽序

送歐陽大夫序

送右布政使吳公升雲南左轄序

送伯兄通判臨江詩序

送陸子傳會試序

送叔兄補之會試序

廣交篇送董子元

送王醫士序

贈李仁父序

贈烏程錢尹序

贈龔封君序

贈姜徵君序

陸太夫人壽序

少司馬武陵陳公集序

大中丞胡公集序

唐伯虎集序

王履吉集序

廖學士采風集序

國寶新編序

中庸臆說序

江南春詞序

粵稿序

○皇明獻實序

袁袠曰紀載之書尙矣遷固而下罕稱良焉何哉世代遷移文獻湮滅傳聞者易以訛舛兼之好惡人殊隱惡溢羙者多據事直書者少自非弘功異烈奇節碩材章昭顯著膾灸齒牙者鮮不失實矣古者左右史紀動紀言義兼美刺事綜小大靡不書之後世史失其官官失其職不穢則略匪諱則誣吾何以觀之哉吾何以觀之哉我明興髙皇創業豪傑景附謨謀帷幄之臣風議於內鷹揚介冑之士折衝於外丕建勛稱光享爵號勒名於金匱石室者不可勝數列聖繼承教化滂流人文開宣瑰瑋卓犖之材珪璋瑚璉之器溢於天府濟濟雍雍於斯爲盛𨿽方圓異用甘辛殊和然其匡翊贊襄咸有可述而紀載未備懿美不彰通儒愽士甚以爲病暇日忘其狂斐慨然有作肇自洪武迄於嘉靖武寧王而下凡若干人皆其著者據所聞見錄其大節略其細美又所紀者止於亡沒存者弗錄嗟乎天祿石渠之藏旣巳深祕莫之能覩咨之縉紳先生又多異同紛紛不可考證孤陋乖刺詞不雅馴非謂必信必傳庶國家一代材賢之盛炳乎不朽是袠之意也乃若有美無剌志而弗辧紀事之體當如是耳

○北徵錄序

祖宗之創業艱哉髙皇帝功過武湯遠矣定都金陵便委輸東南耳北方之事未之經營焉豈艸昧初定思與民休息未暇歟文皇帝躬擐甲冑張皇師徒窮追遐討深入漠北以靖胡虜妖氛殘孽蕩焉廓淸幾無孑遺乘輿所至蓋漢武唐宗所不到者諺云不一勞者不永逸神漠武烈詒翼遠矣嘗聞之故老云胡人廟祀者古今三宗焉漢武帝唐太宗我文皇耳虜經禽胡山望文皇紀勒銘石必下馬羅拜嚙指稱威神云

○平吳錄後序

余嘗過張士誠故宮廢墟殘堞鞠爲茂艸有足悲者及詢之父老往往能言其槪方其據吳僣王財賦甲兵雄於四方亦隗囂公孫述之徒匹也卒之疆圉日蹙猶欲嬰城巷戰以蕞爾偏隅抗我王師妻孥爲戮彼其政教弗修滛湎汰奢賢豪弗爲之用迹其所施設足以自亡而已矣哀哉錄三卷吳文定公寬所撰後有論

○平黎詩序

大司馬三山蔡公總制廣東西之四年旣徵努灘蠻明年交南降是秋九月以十萬之師浮海徵黎師三道入窮追數百里封五指山而還崖陵地辟最�破村峝二百七十斬首五千三百六十奇俘百二十五人降八千三百六十人瓊土以寧廣西參政王君鳳靈旣勒碑以頌維時公大閱於雷陽道出遂溪觀海於電白先後賦五七言近體六首藩臬之官自布政使劉君可按察使葉君照而下和者凡若干人詩凡若干首小子袠亦旣與其末矣公復命序之袠聞老子曰兵凶器也聖人不得已而用之傳曰兵猶火也不戢將自焚是以古昔愼焉然而商宗伐鬼方三年乃克馬援徵五溪觸犯炎瘴諸葛亮五月渡瀘深入不毛豈黷武哉誠不得已也公之徵黎下令戒妄殺旣誅其渠率因撫安其遺黎是豈不戢者哉君子曰徵黎之役有八善焉孽自彼作師出有名愼也土兵咸集羣帥以和威也簡能選良委任得人明也師至如歸民不知役豫也用命者賞不用命者戮律也殲渠折首脇從者釋信也兵不血刃役不逾時智也一勞永逸止戈偃革仁也公之功大矣哉而公之心不自假也是以形之歌詩卹民窮箴吏獘閔將士之勞苦哀黎人之無知憂愁嗟嘆而不能自巳推公之心將使黎之宿寇盡化爲良民而豈直以誅殺爲威哉昔趙充國討先零罕幵畱屯罷兵竟下兩羗而揚雄爲頌其事公之功豈直充國比惜袠也無文不能紀頌功徳如子云之於當時也今廣西之古田荔浦諸蠻間出攻剽八桂之人喁然而望曰安得公以徵黎之師徵諸蠻使我民永有寧居也他日圖形雲臺勒勛銅柱必有繼吉甫穆如之頌以鋪張鴻伐者而何有乎子云哉

○河南鄕試錄後序

袠奉命校文河南道出燕趙涉衛趨大梁降觀於郊野其土風往往嗇而願約而愉憂勤而寬舒及試士其言亦多毅而不隘直而不誇孫而不迫辧而中其義核其慮詳雍容和平蓋猶有先王之遺焉夫河洛故都會而天地之中其書圖則義禹之所則也禮樂則周公之所制作也周之盛也其在成康之際乎成王營洛以正四方於時風俗和平賢才眾興故詩人美之曰藹藹王多吉人曁乎漢室梁孝王嘉禮儒術招致賓徒時則有鄒枚司馬之流相與作爲賦頌以褒贊功徳其制度宏麗文辭瑰瑋蓋亦雅頌之亞也嗣是無聞焉豈世道升降使然哉我明興設科取士其始賢良文學太半出於荊揚吳粵之間河洛之士蓋鮮焉乃孝廟時則彬彬矣今天子修弘祖構海內興起禮文偏隅下邑亦蔚乎多士在河洛固宜有異材茂等如周之所謂藹藹吉人者奮出其間區區詞賦之徒直薄不爲耳昔者先王之制治也以質文相救後世則文獘而質日衰識治者蓋深憂焉夫文勝則變而趨質質勝則變而趨道是故與其文也寧質河洛之文不勝其質吾是之取爾袠也不敏惴惴焉惟不得人以塞明詔是懼故敢盡布其說以爲諸生告若夫低昂之衷閒衛之密則璆也序之詳矣袠故略焉

○九江郡誌序【代閣老京口楊公作】

國有史郡有志志以述事事以藏往藏往以知來是故文獻足徵焉勸戒不忒焉夫志史之翼也君子參伍以通其變小人法守以修其業由俗以出政省方以立教不出書契而知天下者稽之志而已矣九江地介荊揚當吳楚之衝據金陵上游歷代爲重鎭國朝加重焉郡故有志海陵何君棐以憲副飭兵於玆懼故志歲久殘滅多疑謬釐而新焉質之典籍咨之見聞芟繁秩亂搜隱闡微而疑者信謬者正殘滅者修矣志成請余序之詳其書該而有倫煥而成章約而弗遺其事核其義精其文質而贍或發凡以舉要或緯圖以法象體國經野以爲民極故首之以疆域封山浚川使同貫利故次之以山川設官分職則地利可興而民不失業故次之以宦迹政平治理則教化惇而賢才出故次之以人物辧方正位以居民也故次之以宮室搜乘補卒以戒不虞也故次之以兵衛兵足則民附民附而後可以時遊觀節勞佚也故次之以古迹存古者莫若衛其園陵故次之以陵墓異教非﹖﹖系也創之自古昔故又次之以寺觀該古今之變綜事物之情者莫若文字故詩文終焉風俗之因革制度之卑髙食貨之盈縮役賦之煩簡下至溝塗津梁倉庫瑣屑粲然畢具往者存焉來者考焉故曰文獻足徵而勸戒不忒可以觀可以興矣何君之蒞九江也期而報政曰武備詰矣廩庾實矣膠庠作矣百廢舉矣非志何以示遠斯志也蓋政成而後作焉君子又嘉何君之知所先後也

○大司空顧公董役顯陵工完序【代大宗伯張師作】

嘉靖己亥聖天子幸承天躬視顯陵相其陰陽以睿宗獻皇考舊寢規制未備無以揚億萬年無疆之休且將奉章聖皇太后梓宮祔焉乃命營度其事凡規制一如京師諸陵今工部左侍郎兼都察院右副都禦史金陵顧公憐寔被簡命以董是役公初以大中丞致仕家居聖天子采言官撫臣之薦起公巡撫湖廣丕釐庶務卓有成績特進公吏部右侍郎以總百揆未幾聖天子念陵寢事嚴經畫之任非公不可乃攺今官公受命惟堇爰咨爰度載經載營選徒鳩工率屬董官程力庀材朝省夕戒殫厥心力逾年大工告完凡顯陵玄宮寢廟及舊邸世子府以曁達孝顯親陽春諸門咸底落成庚子之秋九月餘蒙恩進官南京禮部尙書便道祗謁顯陵則見山川縈郁云漢昭回楹桷有嚴丹黃焜耀肅肅乎奕奕乎美輪美奐窮極制度備物多儀誠曠古之偉觀昭代之鴻制也維時藩臬都閫諸公會於武昌合辭以請於某俾序其事余惟是役也四美集焉聖天子因心之孝羣公卿勤事之忠司農無告匱之病甿庶效子來之義是役也實兼之矣夫興作國之大事也聖王愼焉章華虒祁垂譏於魯史新廟路寢見美於詩人何則孝莫大乎繼志而事莫嚴乎愼終記曰必誠必信勿之有悔焉耳矣孟子曰君子不以天下儉其親況乎山陵之制可無愼歟今聖天子躬勞萬乘按視園陵望拱木而興哀撫堂封而增感凡宅兆之十寢殿之規悉裁自聖衷酌今古之宜定丰約之凖猗歟休哉眞孝同虞舜制陋百王矣然非顧公之經畫有方夙夜匪懈其能役不逾期工不告病若此哉余不佞嘗忝文學侍從之後且楚人也樂觀厥成其能無言以揚休美詔將來秋是役也董之者顧公相之者則大中丞平湖陸公傑侍禦長樂陳君豪山陰朱君簠也其諸藩臬郡縣百執事而下亦與有勞焉者也

○送黃國信冊封晉藩序

建侯樹牧大典也致辭宣命寵使也夫禮有經斂福以睦族分瑞以展親錫命以頒爵授祿以奠食疆枝榦以扞疆圉張藩衛以翼王室典莫大焉詩曰宗子維城又曰無俾城壞言樹侯也是故有茅土之封有弓矢之錫有寶玉之分有帶礪之盟告之以文辭宣之以彜章經之以度數訓之以典制王布命臚傳言公孤出令史贊誥使承辭寵莫大焉詩曰肅肅王命又曰載馳載驅言使事嚴也皇帝弘惇孝理敬篤懿親諸父昆弟罔有怨咨秉憲貞度率徳考衷旣戢且難支庶斯蕃維歲有典例程序辟王楙哉封以康於家維宗伯氏揆於庶官黃仲於行將命斯䢐奉簡書以靡遑揚旄節以言邁詵詵西騖蒞止晉藩夙夜恪共旣勩且勞誦皇華之嘉什懷北山之私念還歸伊邇桑梓攸寧凡我同官咸侈玆役申之飲餞介以贈言

○送汪侍讀校書建陽序

侍讀汪公奉勑校書建陽袁袠贈之言曰是役也贊揚王猷綱紀古訓範學者以軌物其在是矣稽合同異抉擿謬戾采遺闕疑非公事也周衰處士橫議縱橫堅白促數耗亂不可勝紀而載籍始繁漢興懲秦除挾書禁增置愽士員書稍稍流布然多斷爛傅會矣詞賦虫篆劇於八代稗官百家之言殽於兩宋𨿽復有好古洽聞之士亦且沒溺牽制莫能緒正以附於孔氏支離磔裂迄今未巳王猷郁而弗宣古訓墜而弗振學者無所法守妄常竊議以爲凡叛於孔氏者可盡黜弗錄使無滋蔓也國家稽古飭治列於學官者固孔氏之舊也而章句之學日繁在建陽爲淵藪師弟子捨是莫能授受各守其說以相正徼利之徒日削月攺摽竊承襲以相乹沒委棄汜瀾豈孔氏之舊歟古者有校文書藝之官論道於內輶軒朱衣之使采詩於外修其教齋其俗一其道徳防其滛𨿽有奇袠弗售也後世左右史混采詩之官廢典書者無詔遒人無禁龐雜相眩鬻無足怪也今海內同文聖天子好文願治日禦經筵宰輔而下數召對顧問深惟根本將刊定六籍詔之萬世公實拜命奎章頒傳騰示無極虎觀動色庶幾復見孔氏之舊幽而復明郁者宣墜者振無法守者悉就繩墨述作之光教化之實其在是矣袠不佞樂斯文之興起也敢以言獻

○送大司成馬公升禮部侍郎序

嘉靖庚子冬禮部右侍郎闕詔愼簡其人於是南京國子祭酒綏徳馬公特被簡命袁生以言贈曰夫敍材詔徳者董官之要也宣力輸悃者率職之經也執要以馭置則官弗龐守經以靖共則政弗忒此不易之道也今天子明聖用人必愽謀羣稽而斷以獨見非其人弗以授知人則哲厥維艱哉夫國子祭酒古大司成之官也大司成之視少宗伯其祿秩稍異其司禮樂宣教化則一也周官宗伯掌邦禮以典神人和上下而大司樂隸焉其職掌成均之法以治建國之學政而合國之子弟以樂徳教國子中和祗庸孝友古之司樂其卽今之祭酒歟髙皇帝崇禮師儒敬敷教典加意於成均官祭酒者必選宿儒居之當時如宋公訥胡公儼以身爲教卓有師道乃後陳敬宗李時勉諸公咸以剛嚴稱何則愼簡之意猶存而敬敷之典未壞也邇來循資計祿之風滋而簡賢使能之意泯俗吏以教化爲可忽而庸人以禮樂爲無益司衡者昧董官畏而就列者乖率職之經化斁而習偸楊子云有言曰模不模範不範嗟乎國學之設殆文具矣公之爲祭酒也堇其規條嚴其約束懲其循偸作其恥讓正巳以率之明倫以範之夏楚以威之皷鍾以樂之而國之子弟翕然向風其視宋胡諸公殆有光焉庶幾克舉古大司樂之職者歟今公進而佐邦禮典神人和上下秉寅淸之徳以宣禮樂之教直與古伯夷等袠願竊有望也今旣賀聖天子之知人又多公之受知也於是乎言

○送大理寺丞林公赴畱都序

莆田林公初校文南畿南畿之士習翕以變矣旣而校文北畿北畿之士習又翕以變矣天子曰楙哉旣弼朕教肆明於刑欽哉愼守於初力超拜大理丞或曰大理古廷尉以法訊萬民率乂於天罰者也公操文衡倡冑子以播成均之教而使之仰昂法理捨降典以事折刑其愆於素矣噫是天子所以愼簡使而虔共元命者也夫人情廣則作姦狹則思欲先王立禮以爲之防防不足而刑生焉故曰禮失而後刑刑有倫要辟有旨簡而輕重之序淺深之量權之以致衷民於是乎畏威而遠罪姦懾而欲窒刑平而禮斯節矣故曰監於玆祥刑夫禮刑其致一也曷爲其愆於素也先王之制刑統於司寇讞於史而詳於正參聽於三公三公無所不統可以修禮可以正刑司寇則致刑以輔禮者也大理之秩亞於司寇其三剌五覆纖剸辟宥與天子相可否視司寇等故曰廷尉爲天下平今之法較若畫一司刑者秉成憲執之而巳矣而科條之出入日傅月會深文隱律動觸機罟刑敝而傾禮衰而日失其序上替而下殘誰之咎歟公以禮造士率是防民其無刑矣故於公之行也不言刑而言禮

○送侯世言守池州序

候子出守池陽就袁子而咨政焉袁子曰夫守有三物愼擇之耳矣考典訓察時宜布經制惇彜教齊法軌創章程權變化之利弘久大之規者守之善物也是故綱紀修而弗替惠澤流而弗竭我作而人述上信而下尊是曰善道君子由之其次則愼威儀壹辭命廣積蓄平賦計公聽斷出滯淹基廉而示儉履敏而張勤官不失紀然易替也民不失業然易竭也是曰法守君子弗貴也又其次則疆以威眾察以伺物矯以�譽謟以趨利法敝而弗理刑繁而弗情令龐而弗統權侵而弗抗上慢而撓下疑而怨是曰民賊君子弗爲也夫三者匪愼何擇焉是故俗之污也我知之矣政則蠹也政之蠹也我知之矣牧無良也求以牧民而術之弗愼將何觀焉夫池土沃而曠有遺利焉在興農富之源也民朴而野有遺俗焉在董士教之則也農以足貨士以興禮治之衷也守之經也

○送史邦直序

今之仕者率重內輕外恥庳而慕崇其外補者上自方嶽下至牧守苟非知道者鮮不戚戚慍懟詆訾當路至乃沈浮歲月幸稍久不遷卽竊自喜慶曰吾終不失爲京朝官甚矣俗之敝也佻躁者獲顯譽沈寂者蒙羣譏矜激詭而鄙中庸賤狷節而誇通流學士大夫靡焉同風至謂宰銓衡者亦以是爲人材髙下其最者則爲京堂官次之藩臬又次之州郡守嗟乎果若是否哉人之行能不相遠仕於朝者其才與賢果皆與人殊否也外補者其才與賢果皆弗若人否也牧守奉天子徳意宣布慈惠左右百姓方嶽則禮秩益尊而職業益崇政務棼雜視京朝官所視事蓋倍蓰焉其勞佚難易蓋什伯焉乃以是爲低昂何哉且今之公卿卽多昔之方嶽也卽多昔之牧守也豈其行能昔弗若人而今與人殊邪是故在外者不足戚誠盡職焉耳矣在內者不足喜誠盡職焉耳矣史君願愨厚溫有長者稱其去郎署而僉憲臬也不戚戚於外內吾固嘉之以言

○送許廷議序

許子廷議拜官順徳袁袠餞之郊也許子揖而言曰子何以規我今天下之官秩卑而事脞者莫若丞簿其次則郡貳與倅與推郡有事守統之貳與倅分而聽焉米鹽徭課溝塗盜賊各有司存至訟獄則推專焉有失其平者必於推乎取直囂然而號焉獷者怙勢狡者匿情簿書文移紛然而來焉又難理也吾懼焉法之易格而澤之難流也子何以規我袠曰是則然矣吾聞敬皇帝之世也官從其訓政守其序量材以制爵揆事以考成時則太宰許公實司其柄以馭置之而百工以和舉於朝者皆民譽也下至司府執事程功效能官不易方事不攺度民用情而刑不黷胥史無呶獄岸無淹法一而澤無壅則吏多良而政弗頗也今天子神聖赫然思治紏虔天刑小大之獄必制於衷而司刑者日失其序喜察者狥苛蔑下者揚巳刑煩而俗敝則有由矣今吾子恭愼而溫文愽敏而樂豈恭則禮下愼則約巳溫則無虐文則不匱愽敏則事不惑樂豈則道民和率是以蒞順徳鮮不給矣又何懼焉且吾聞之基仁則固踐猷斯顯楙善者後達累徳者世昌昔爾先公大宰丕樹宏業以光輔先皇夷夏率享駿功碩聞載在天府今少司寇公克篤先烈世濟厥美用簡在帝心以掌邦禁三典五罰實審聽之獄辭明淸而要會簡孚則少司寇公之訓也子之往也務基仁焉以踐厥猷其庸多矣許子聞此言也而後喜可知也遂書之以授使者而後行

○送汪汝玉序

國家稽古議辟律約而詳官備而臧參聽審克制民於中司寇有卿有貳有屬大理有卿有貳有屬上下相權倫要相經率天下之麗於法禁者惟律是聽𨿽有析言破律亂名攺作者惴栗屏伏不敢以其私出入以是單辭明淸而獄貨不繁號稱易治然竊疑焉夫罪至於亂攻疑眾此其剸剌磔膞宜無淹旬日矣然且三公不敢議司寇不敢詰廷尉不敢訊囊口側目辜功列而弗問刑書具而弗占簡孚以爲疑在宥以求出棘木之下郁而弗伸或者謂鴟義姦宄縱詭隨以怙寇虐今之刑失之太輕宜峻重典以申邦禁此其說是矣而殊死者相枕也桁楊者相推也黥椓劓刵椎鑿釿鋸株連蔓引亂獄滋丰而刑發腥聞使元元叩心無所控吁此其失之輕歟故或者謂今之刑宜用輕典玆二說者將焉取衷夫刑以弼教以裴彛哀敬以察情忠愛以成比意論其序愼測其量作其恥格其姦而止矣三禮之降八議之設此言輕也刑以明辟以紏暴一成而弗變四誅不以聽訖於威富體於公族鋤其庸回黜其伏慝而止矣火烈而畏水弱則狎此言重也是故附赦以律而輕重以情情以權時律以經制經立則易執而難犯權鈞則上威弗褻而下無辭周官之法聚之圜土坐之嘉石役之司空聽之以束矢參伍低昂輕重之權若是其詳且愼也而五刑之經執之弗撓故曰議事以制不爲刑辟言律有定也今之法律其當重而輕當輕而重司刑者之過也而說者不於其人於其法臠捲愴囊倡爲更張督責之說吾見其貨獄日繁而民無所錯手足也汝玉筮仕拜南京大理評事其於法律輕重之間諒已審矣於其行也述是以相質

○送大中丞林公出撫畿甸序

列官以建庸非材莫授也稽事以程業非政莫顯也仕也者舉吾職焉耳矣行吾志焉耳矣奚崇庳之擇然而勢分於相維法窒於並制下焉者述上焉者沮焉材者興修不材者隳焉嗟乎秩庳而克遂者鮮矣今之官其仕於外者自嶽牧而下帷撫臣之是聽令莫敢慢也事莫敢撓也材者吾甄之不材者吾剌之甚矣職之易舉而志之易行也然而有難焉馭吏難於肅也和眾難於寬朼肅以昭憲其戒也察而苛寬以宣惠其戒也靡而弛是故有紏繩之典有保釐之衷問俗以立軌徵故以修紀辧官以樹猷搜慝以布利而職乃舉矣大中丞林公之出撫畿甸也考言於二三子初公之爲禦史也執而無回復而詳繼爲廷尉也簡而比恕而愼率是以往吾見其肅而弗苛也寬而弗弛也又何難焉袠也辱公之教也久且喜吾道之易行也於是乎言

○送李尙綗序

淮當水陸畏衝阻海蔽江俗剽輕鷙悍習戰鬭任气易動難治文皇帝之都北平也歲漕百萬導淮徐涉沛歷濟以達於京師宣徳初平江伯陳公瑄來董漕運作鎭於淮物水土髙下置版閘修堤防議徒庸均佚勞國賦歲倍維時漕卒多戎伍驕縱貍﹖心狂大爲居民憂莫相統壹疏請王官制之詔簡刑曹往聽獄辭稍繩以文法卒徒用戢無敢或嘩嗣是罷置不常卒莫能廢每三歲一易焉大司寇愼簡而使之非良莫舉焉先是暢君子實實往視事未幾以最遷凡我僚屬私相揣量曰是役也必李子尙絅否懼弗勝夫李子深於律而詳於事又甚敏焉夫大司寇知人非李子莫使矣旣而果然則又動色相賀以大司寇爲眞知人以李子爲必稱職乃李子則惕焉懼弗勝問所以出政者於袁子袁子曰夫政猶治﹖﹖系焉棼而理之亟則紏纏緩乃緒也且君子於事不患不敏患弗審不患不詳患弗知防於律不患弗深而患弗以情夫能用情者寡矣情以照之又聽以衷𨿽過鮮矣夫淮其俗易動又多戎焉是以弗戢非衷將何以聽子盍務衷焉詩曰不兢不絿賦政優優衷也

○送陳允揚考績序

長樂陳侯守湖之三年將考績於天官袠贈之言曰始余之配湖也入其境地辟而農勤俗嗇而士願以弦以歌於蠶於漁婦無休事工無滛度賈無貳價吏無滯獄醇醇如也衎衎如也嘅而嘆曰玆其樂土歟何易治之若斯也及詢之薦紳先生下逮甿柰﹖糴咸曰吾儕小人得康居而阜財習禮而服義晏然無虞者侯之力也余曰夫侯之政何如曰存以寬慈出以簡易率以忠信表以廉潔守以恆久勵以至公明而弗察勤而弗侵和而弗弛貞而無回此侯之政也若是而巳矣袁袠曰夫爲政有體布治有經審體而後政成循經而後治達循良者守之體也仁惠者政之經也體乖則亂經悖則迷政之所由斁也是故寬慈以布利簡易以程功忠信以作孚廉潔以軌物恆以考成公以平施明則難眩勤則不匱和則有容貞則弗撓十物備而政興矣先侯而守湖者去而思思而頌有三公焉曰大梁嶽公麻城劉公淮陽萬公嶽之政廣而果劉之政敏而達萬之政嚴而肅咸有遺思焉侯之繼萬也濟猛以寬是以湖之人畏萬而樂侯君子曰知政之體審治之經惟侯有焉考績者考此而侯之政可知矣

○送陳侍禦原習謫海陽序

夫騏驥憊於鹽車莫邪挫於族庖何哉材奇難逞而鐔鍔易挫志以勢屈功由時隳維士亦然矣然坎壈畸窘實無如侍禦者侍禦立中臺最久故多所論列其覯侮亦最深且著然譽亦以是最顯武廟初論養子幹假威權漸不可長有旨罰粟輸邊及駕南狩中外噤弗敢發獨抗議再四綏挽旌結由是直聲益嘩然瀕死者數矣凡指斥勛貴悉忤諱忌尢好激揚曰吾職如是每疏出則耆耈髦逸搜羅無遺及是以年勞進太僕少卿命下不拜手疏時哲自代聖天子赫怒謫教海陽臺諫交章乞畱不得命朝之士大夫相與言曰海陽僻陬侍禦暮年炎海瘴癘棄司直以投荒裔其孰無辭袁袠曰似矣而實非也夫翕張者勢倚伏者時惟君子能因勢以矢志矯時以奮功翕張之相感倚伏之無常巧者弗能避也智者弗能謀也直巳而行夫何患焉且明君操黜陟以馭物君子委夷險以致身賈傅畢命於長沙馬援狥名於武溪獨集禦哉或曰是矣激而後發尢而弗懲疑若非中道者噫今之議者類不樂成人之羙如是抑孰知侍禦者初侍禦念太夫人在堂告歸色養者累年其再出也以臺臣論薦奉檄心喜亦惟太夫人是命今太夫人棄養者久矣陟岵長號遹追先訓勠力王事陳謨以靖共鞠躬以匪解竭逢幹之節則進讜論慕嶽牧之風則讓庶官溫恭銜卹符明發之懷盡瘁畏咎恊北山之什義切於輸衷而迹疑於沽直智者臧愚者否夫何尢焉語有之行百里者半九十公其知所自信矣

○送沈生赴潮陽序

沈生遊太學者二十年矣走場屋輒不利就試於天官拜潮陽衛幕將行請餘言以光行李潮陽去京師萬里僻在海濱爲瘴癘地又多島夷山蠻入出攻殺爲害前代多流人遷謫播越擯居炎荒往往不得調天朝統有夷夏環海爲疆鳥言卉服之地悉爲編氓隸諸職方而嶺南諸郡遂蔚爲大藩貨賄百市雄踰揚益文獻彬彬驟廁天府矣沈生無謂潮陽荒僻瘴癘非人所居也馬材之良者涉隘阻下上山澗偪仄般辟益超以逸不良者浴以淸泉飾以華韀丰芻閒牧策之九軌之道而契需虺踣汗膚傷吻不前者屢矣士亦有之履危者智精投艱者慮熟班超之西域馬援之武溪誠壯夫所不辭也詩曰豈不懷歸畏此簡書言王事嚴也沈生行矣無謂潮陽遠哉長揖轅門折衝尊俎勒燕然之奇績標銅柱之壯猷朂之而已

○送楊夢羽序

余以罪戍湖州道逢楊子於淸源爲余述觀遊之勝曰吾之北轅也首登姑胥之臺焉則慨吳粵之廢興感蠡胥之忠智旣而涉大江陟金焦歷波濤之險窮山川之奇遐觀幽覽快心娛目而興未巳也於是遵齊魯之郊弔姬孔之墟登乎泰山觀乎滄海而止焉若是其壯遊乎子以爲何如余曰子之觀遊誠足誇矣抑異乎吾所聞夫子與吾吳人也吳之先有泰伯之徳焉可以崇禮讓有季札之節焉可以興辭遜有言偃之文焉可以修典訓抑猶未也夫齊魯者聖哲之林而禮樂之淵也泰山者丘嶽之宗而滄海者川瀆之歸也是故可以觀可以興登髙自卑陟遐由邇仰止而趨盈科而進是則觀遊之助也夫山川之美眺望之奇又何誇焉楊子曰唯唯吾固願有聞於吾子

○送歐陽大夫序

歐陽子以司空屬董磚於蘇事竣問言於袁子袁子曰虒祁成而夏盟叛章華作而楚國危蓋自茅茨土階之風寢而峻宇雕墻之剌興土木之階禍也久矣故議者以爲勞民傷財莫此若也然而有不可巳者亦莫之敢廢也是故得其人則民不知勞財不告匱非其人則民且散矣不惟勞也財且殫矣不惟傷也嗟乎艱哉今天子敬天勤民銳情於古禮修郊社九廟之儀不得已而有事於土木乃命官董磚於蘇而司之者多非其人往往爲民病墨者則以出納爲利威褻而令弗行簡者則以校會爲污法弛而事弗集其有懲墨以介勵簡以勤反是二者之爲而材弗逮焉綜理之弗周侵牟之弗禁引日月縻貨財而受欺於羣姦者莫之知也其爲勞民傷財也一而已矣吾聞歐陽子之蒞事也介以率下勤以程功敏以稽算威以防姦財紓而弗告匱民節而弗知勞其庶乎說以使民者哉吾聞天下之事其利害鮮不繇人以今東南之民力困於誅求亦已甚矣使有司者皆歐陽子其人則民猶汔河小康也歐陽子行矣請以余之言告夫繼歐陽子者

○送右布政使吳公升雲南左轄序

今天下諸省荒遠者必曰雲貴廣西而廣西爲最事更難治其大者如宗室日蕃猺獞日熾狼兵日驕士伍日耗山多而地少土瘠而民貧加之以瘴癘之炎蒸灘瀧之湍險蠱毒虎豺蛇虺之不測是以仕者多巧避玆土其吏於玆者多不樂久居苟且歲月以覬遷握鮮克盡心焉袠起廢承乏於玆一時藩臬諸公皆極天下之選凡有政令必集議廣思恊恭和衷以求至當務釐宿獘俾可經久廣西之民嬉乎愉乎若得慈母而坐春臺也未幾右布政使南海吳公以材望擢雲南左轄藩臬諸公咸賦詩以贈而命袠爲序夫仕以行道也道苟行𨿽荒遠何損道之不行𨿽密勿何益故孔子欲居九夷不以爲陋我國家皇風遠被無思不服越裳來朝卽敍而況廣西固九服之隩區也奚荒遠之擇吳公蓋三年於玆矣其盡心猶一日也庶乎能行其道者歟公以甲科之英筮仕畱曹參藩閩岱所至輒著聲績其在玆土凡財賦之出內軍伍之登耗徭役之贏縮政令之弛張因因革革盡心以謀之而動罔弗臧𨿽勢拘分窒不可直遂者亦必委曲以求濟公之才𨿽未盡用而道或庶乎其少行矣雲南之視廣西頗號樂土且事之難治無如前所云者以吳公之才且盡心焉又何道之弗行哉袠也辱公之教頗久蓋有志於行其道而未能者敬書此以相質

○送伯兄通判臨江詩序

夫志以言宣思繇情會江文通有言黯然銷魂者惟別而已況乎棣華之感切鴒原之愛深者乎伯兄脫穎海濱空羣京甸牛刀甫試驥足方騰烹鮮適賦政之宜制錦徵學優之美彊遂不抗巳見司城豈弟無爲先占佐郡簡書可畏膂力方剛捧檄載馳分符爰發遵江於而雪涕指翼軫以星言南浦浮雲仳離遡嘆西臯落葉聚散興嗟歲云莫矣人何以堪凡我賓僚咸申賦贈在余小子敬引緒辭

○送陸子傳會試序

夫投功名之會者馳寥廓之思希竹帛之業者脫拘瑣之迹是以終生牽繻長卿題柱班超投筆郭丹封符咸能慷慨以成身激昂以揚譽聲流無窮達人慕焉故曰志者立業之基也戒之在卑術者集事之幹也戒之在小鴻鵠之志翺翔九冥不奮翼則不能戾於天騏驥之志騰踔萬里不皷蹄則不能致於遠然而志以時償功由運舉何則所托者然也余少負不羈中遭罪廢流俗嗤詬歡然受之友人陸生子傳獨能捐疵玷之瑕締纏綿之好披豁底裏討論朝夕匪獨然諾杯酒燕笑之暱而已屬子傳有會試之事將獻策金馬之庭致身靑雲之上過餘言別猥徵贈言夫士之未遇孰不髙談孔墨抗議稷卨羞管晏鄙申商者乎及其得志庸庸焉曾所羞鄂者之不如此非志卑而術弗愼之過歟今天子明聖求士如饑辟壅滯之門開特達之路削拘攣之格懸不次之賞言合則光榮計從則尊顯誠千載一時也以子傳之材奔騖橫厲奚所弗濟無亦務廣其志而愼用其術耳矣吾聞之物有必致事有必獲取魚者罟射鳥者弋君子立志以俟時不因時以毀志懷術以赴會不緣會以易術詩曰遠猶辰告請以是爲子傳朂

○送叔兄補之會試序

夫自黨術之教衰而偸僻之俗興矣鄕裏之選廢而僥幸之習成矣論辯之典隳而巧僞之風煽矣薦揚之途塞而眩鬻之端滋矣上之求士也以言不以行士之應上也以文不以實久矣王道之難行也古之君子藝備而後官官必量其材徳懋而後祿祿必稱其事學而後從政政弗迷而化理張焉今之君子藝之弗講患弗官也徳之弗修患弗祿也學不成章而急急於從政鮮不迷矣余觀乎士習之卑而斷斷乎知王道之難行也士之始學也師授業父訓方捨章句弗攻也去占畢弗肄也刓精竭思於記誦帖枯之間耽耽焉務求售於有司其售也則志盈而意侈日覬月望於爵秩之崇卑小大若是耳矣甚矣士習之卑也古之君子居環堵之室而慮周乎四海生叔季之世而心馳乎黃虞遭時則行之否則懷之豈與夫苟聲利富貴相騖逐取快於一時者而已哉吾叔氏早有令譽學同術道同謀蓋嘗有志於古人之學者袠不材樂有賢父兄之教於叔氏之會試於宗伯也請書此以徵久要之言

○廣交篇送董子元

易曰同聲相應又曰鳴鶴在陰其子和之凡厥含生之類靡不然矣矧伊人者不藉交友何以崇廣徳業講習藝文修敍彜倫發揚聞譽也哉慨夫交道之難久俟張陳以凶終蕭朱以隙末仲叔云亡嵇呂不作孰嗣休美昔余旣有知也馳志四方傾心三益旣從大夫之後譽髦滿朝耆耈在位云蒸林立各附所趨同心合契實無二三豈不以聲響殊科岐塗異軌有不可彊合者乎捐廢以來遁於荒野門有翟公之雀戶無竇相之賓昔日白首相期靑松指信二三君子或云泥升沈風葉聚散各在一方惄焉興嘆殷生云人壽幾何何由復展話言共傾肝膈者乎上海董氏子元胸懷豁暢器度爽朗邁志無前負气不羈兼以洞該墳耤雅善篇翰是以雲間騰小陸之稱吳下垂阿蒙之嘆如司成陸公子淵內翰文公徵仲特加賞識謂爲後來之彥伊余小子嘗獲侍先大理公遂忝通家之好屢接下榻之歡無言不詶有投必報今春子元援例南宮觀光北都過余橫塘別業問奇楊叟徒慚侯芭之誠贈言老氏莫助孔父之美嗟乎皇皇帝京雍雍國冑衣冠萃止俊傑相先考徳問業愽文遊藝斯猶坐洞庭而聽鈞天萬舞之奏趍宮陛而觀璆琳琛貝之貢同聲之應豈曰無人抑余有聞交不貴多而貴寡愼擇爲難交不貴始而貴終久敬爲難子元行矣請以廣交之篇就正有道之士

○送王醫士序

吳俗尊鬼而先巫有疾弗事醫矯舉祝史求旦夕效挾中人之產者卽椎牛擊豕次則醪牲魚菽以薦蚩蚩焉禍福死生悉歸之神其殆也始謁醫求治焉治則曰神果福我卽不治則曰吾事神弗虔醫果無益噫惑甚矣其知之而聽命於醫者又罕遭良焉繇是俗益尊鬼而醫之術幾廢不講曰吳無良醫噫其信矣乎夫鬼神之說幽昧闊遠吾弗知醫則吾知之攻燎砭焫參兩節宣古先聖王以濟夭死其大者保王躬下殖民族黃岐所陳周禮太宰所掌要不可誣曷爲其盡廢弗講也吳歷古昔醫多良入國朝益著且蕃而王氏尢著有諱賓者文皇禮辟弗就棄去舊學學醫乃杜門集諸方書遂專門吳之舍巫而謁醫者必走王氏王氏術業精卽委王氏治無弗效者賓之裔孫某能世其業比試禮部入直太醫院玆將歸覲余固侈其家世而贈之言且以警夫吳之尊鬼先巫者

○贈李仁父序

李子仁父之宰江陰期而政成凡臺部監司有事於常者咸檄下優獎褒譽之辭翕然一口於是丞簿而下移書以告袁子曰邑有賢宰爲當路者所知子宜有言以揄揚其事且書辭述李子之政甚備余始而疑以爲今之爲政者類飾情以矯譽疆以張威察以眩智激以示潔捷以規利諛以伺意虐用其民而惟上之援上之人方以爲材且良也而加獎焉此今之恆蔽也李子之受知於上官者得無近是乎江陰去吳甚邇商旅往來聲相聞也及詢其土人則曰吾邑有賢宰不獨上之人知之而下之人愛且尊焉量弘而材敏心慈而守堅斷而恕廣而公貞而固靖而理前之宰是邑者誠鮮儷焉所以偁之者與書辭無異余聞是言而信李子之賢也夫江陰大邑也宰未期月而監司材之僚寀述之士民懷之不賢乎初李子與餘同舉進士又同讀書中祕旣而出宰分宜無幾微見顏面乃今政事卓卓若此李子誠賢矣乎夫江陰視分宜地廣事倍以李子之材臨之宜無難進者而陟臺諫參樞機事更有大於江陰者吾願李子之愼之也

○贈烏程錢尹序

余嘗讀老氏言我無爲而民自化我無欲而民自朴旨哉斯言乎此養民之要也夫水至靜撓之則泥濁黃而魚鱉弗育木至靜搖之則枝條枯而禽鳥弗附此擾之患也善養民者能勿擾而巳矣擾則民困善養身者亦能勿擾而巳矣擾則身危困與危非壽之道也是故目盻施嬙耳屬弦匏口甘脆膿體便纖華思慮逐乎汰奢精元斲乎蕩滛四支逸而中心勞者此身之擾也煩其教令細其科條密其誅求苛其朴箠文法叢生胥徒恣睢上難知而下易犯者此民之擾也善養身者專精而寡思嗇欲而調气而後血脈通和筋骸堅疆身安且康善養民者順而弗理靖而弗謀無爲而爲不言而言而後風俗和平教化興行民安且寧夫康寧者基壽之道也壽考者禔福之本也故善養身者知善養民不善養民者不知善養身錢侯之宰烏程也行之以勿擾之道期而民化於其始生之辰也有兪章者袁子之門士也乞言以爲壽餘知侯之善養民也必善養其身敢以是言進

○贈龔封君序

國制仕於朝者七品而上三載旣考績得推封其父母嘉靖七年明倫大典成皇帝旣誕告多方乃命於百官封賞遂行毋拘典常於是龔子鳴治得封其父爲修撰毋安人先是就養來京師乃並受寵命袁袠贈之文曰夫禮尊尊親親王者觀會通以行典禮旣追王祖禰乃緣人情著爲章彜下逮於公卿大夫士疏爵以命之訓詞以嘉之而人道備矣子爲公卿上達於王大父官如之昭殊寵也子爲大夫士上達於父母官亦如之示有等也始封也稽之天官以校其功勤過弗錄也而官方檢矣制之太史以核其行能志弗誣也而爵命尊矣是故黜過以昭勸而人知爲人子矣懲誣以象賢而人知爲人父矣舉一事而眾善集焉者其封其親之謂也頒爵以貴貴也序能以賢賢也崇本以尊尊也修睦以親親也知爲人父以教慈也知爲人子以立孝也知爲人子而後可以爲人臣以厲忠也故曰爵祿者君之所以使臣也服命者子之所以事父也孔子曰立身行道揚名於後世以顯父母孝之終也其封其親之謂也其龔子之謂也

○贈姜徵君序

包山者吳會之巨嶽震澤之雄鎭老氏之隩宅赤霄之神區也巒紆嶺復陸衍原旉巖洞窈深堂防窙豁標奇孕秀靈異難詳旣多竹箭橘柚之利寔繁瑰瓌卓犖之士文質彬蔚禮俗朴淳業佃漁者寢迹丘園廁章縫者馳聲黌序詳其土風抑爲美矣徵君嘉遁考盤居貞履坦王侯不事飯疏自居安原生之貧窶羨榮公之至樂樵采以給私養耕牧以輸王租男穡女蠶夫琹婦瑟祺壽伊始弧辰誕臨潔淸酤以饗神烹肥羜以召族百禮旣洽九福斯綏維是子姓斐然有文伯氏力田仲也秉禮揚蘭芬於冑學宣藻燁於藝場稱觴之下旣翕且耽孟氏不云乎父母俱存兄弟無故一樂也言念天倫揆之人事孰樂於斯申之緒言介爾眉壽

○陸太夫人壽序

陸子浚明謫官都勻便道出吳下還上母太夫人壽袁生登其堂跪而進觴曰太夫人春秋七十矣都勻去吳萬里羅鬼險惡浚明獨無意乎浚明曰吾王事也庸何傷太夫人曰爾命也庸何傷初浚明之官京師也太夫人嘗就養焉袁生以年家子嘗就拜堂下是故太夫人之懿行袁生知之獨詳故參議胡公愛太夫人特甚乃館陸公於門下太夫人善事其親相夫子閫外內肅如其經營約束𨿽婦人猶男子也浚明於太夫人爲仲子伯叔遊國學蔚有文譽浚明登進士髙第讀中祕書拜工科給事中慷慨論列歲終上數千言多見采納乃益自感奮譏彈貴勢詞旨激直無少孫避兩下詔獄家人方共危之太夫人獨喜曰吾兒言官職當言言而獲罪𨿽危榮矣未幾竟遠竄太夫人終無懟曰吾兒愼之無霣厥令名縉紳先生聞之者咸咨嗟嘆息曰非獨浚明之賢乃太夫人者賢母也袁生曰貞士累至而行明忠臣時危而節顯浚明書生昌言國家大事直聲震天下可謂奇男子矣非太夫人孰能成之語曰居仁者祥多作善者壽昌使斯言而信太夫人之壽未可量也

○少司馬武陵陳公集序

序曰文體之變極矣治世之文和以平叔世之文促以詭故曰文章與時髙下豈不然哉孝廟朝長沙文正李公以文倡天下天下學士大夫咸趨宗之曰李公今之昌黎歐陽也其後有崆峒李公者出而文體稍變學士大夫翕焉同風習崆峒子之文然實未有究厥旨歸涉其堂奧者也夫今之言文者鮮不曰西京先秦及考其述作則艱深其辭譎誕其體支離龐雜偶俳刻棘而文體日陋噫西京先秦果若是哉袠昔遊郎署數從陳公論議旣從公受書獄中嘗聞公之論文曰文莫先於辧體體正而後意以經之气以貫之辭以飾之體者文之幹也意者文之帥也气者文之翼也詞者文之華也體弗愼則文龐意弗立則文舛气弗昌則文萎辭弗修則文蕪四者文之病也是故四病去而文斯工矣今觀公之集深醇雅則質而弗俚贍而弗穢含气布詞一根於經史而約之以理其宗長沙而卓然成家者乎其視今之爲文者體裁之弗辧而猶曰先秦西京曾胡元之弗若者何如哉集凡若干捲勘者教授泰和郭君愷序之者始蘇袁袠也

○大中丞胡公集序

始袠爲弟子員時天水胡公來守蘇數與袠論文且示以法曰文莫盛於退之而文之體則變矣詩莫盛於子美而詩之體則變矣故文必以六經爲凖而秦漢次之詩必以三百篇爲凖而漢魏次之舍是𨿽工猶爲棄源而遡委捨根而培枝也況未工乎袠服膺惟謹然困守章句繼服官政未得畢志古作者之場如公所教也公去蘇有徐生者將梓公集以傳委袠序之袠三復終篇乃知公所著述卽所示法也昔在李唐韋應物白居易先後守蘇咸有惠政且善篇翰今韋白之集具在韋之詩衝玄興遠而調髙白之詩率易辭俚而理暢世稱作者然竊恨其未極根源而苟安於枝委也袠也陋不足以知公之文姑以所聞於公者序諸首以俟知者賞焉

○唐伯虎集序

唐伯虎集二卷樂府詩總三十二首賦二首雜文一十五首內金粉福地賦闕不傳唐伯虎者名寅初字伯虎後乃更字子畏吳人也少有雋材性豪宕不羈家貧不問產業好古文辭與京兆祝公允明愽士徐公禎卿內翰文公徵明相友善而尢工四六藻思麗逸翩翩有奇气然行實放曠人未之奇也嘗上書吳文定公寬覽書曰吳安得有此人邪頗爲延譽公卿間而提學禦史方誌惡其不檢將黜之比試大學士梁公儲讀其文驚嘆以爲異材遂薦第一由是聲稱籍甚會試禮部眾擬伯虎復當首選伯虎亦自負江陰徐經者通賄考官程公敏政家人得其節目以示伯虎且倩代艸文字事露逮錦衣衛獄掠問亡狀先是梁公奉使外夷伯虎嘗持束帛乞程公文送之竟以此論發爲吏恥不就免歸文徵明以書慰之伯虎答書自明文多載集中乃後益自放廢縱酒落魄所著述多不經思語殊俚淺人或規之伯虎曰夫太上立徳其次立功其次立言寅遭靑蠅之口而蒙白壁之玷爲世所棄𨿽有顏冉之行終無以取信於人而夔龍之業亦何以自致徒欲垂空言傳不朽吾恐子云劇秦蔡邕附卓李白永王之累子厚叔文之譏徒資嗤辱而已且人生貴適志何用劌心鏤骨以空言自苦乎宸濠之謀逆欲招致四方材名之士乃遣人以厚幣招伯虎堅辭不可至則陰知將有淮南之謀遂徉狂以酒自污宸濠曰唐生妄庸人耳乃放歸得免於難過富春渚想子陵之風慷慨悲歌徘徊者久之築室桃花塢中讀書灌園家無擔石而客長滿坐風流文采照映江左外若奢汰而中慕沈玄勤究內典旁精繪事袠童時嘗獲侍髙論接杯酒之歡哲人巳遠九京不作撫誦遺文慨仰遐烈爰加搜摭庶存梗槪云爾

○王履吉集序

王履吉者名寵吳人也少負逸材愽涉墳耤沈精篇翰下筆綺辭壯思滔滔不休補郡學弟子員督學者最其文試必首列然非其好也試於鄕輒弗利乃貢入太學北遊燕趙觀廟朝制度與四方薦紳先生遊上下其論議而文益奇歸而嘆曰夫神龍升於赤霄尺蠖伏於泥淖黃鵠一息千里而斥鷃終日不過蓬蒿此其志大小懸絕何如哉且夫屈伸者時也利鈍者命也夫儒者握寸管挾方牘而揚聲名於億載彼得志者曳紱垂朱髙爵丰祿以焜耀一時不知駒馳電滅云浮艸腐後世無稱焉此與蠖鷃何異哉由是買田石湖之旁築室其上臨流賦詩益窺古作者之奧而病作矣乃養痾於虞山之白雀寺泄其精於聲詩而病乃大作歸不逾月竟卒卒之前一日夢兩蝴蝶入袖寤而嘆曰吾殆巳矣夫莊叟之言殆謂我也嗟乎亦異矣履吉詩初宗李白旣乃宗杜故其詳才力雄闊辭篇麗贍去輕靡而就沈著尙鋪綴而略陶鎔及白雀集諸篇則又興寄衝作思調淸逸遂窺陶謝之堂幾入王孟之室矣惜乎天抑其進有志未就故所著僅此然亦足傳矣憶與履吉銜杯論文窮夜達旦謂古人之庶幾大雅之可作而竟巳矣獨恨夫天之忌材不少假也昔魏之文考唐之勃賀咸以才天近代如姑蘇徐禎卿信陽何景明沁水常倫閩鄭善夫亦不享年何天之忌才若斯邪豈天旣畀之才乃奪之年邪嗟乎履吉古之稱不朽者不以年也又何憾哉

○廖學士采風集序

袁子曰古者列國蓋有風焉禮曰天子巡守則命太師陳詩以觀民風所以察儉奢稽淳僞同教化一道徳也自巡守之典廢而采詩之官亡矣傷哉然猶有輶軒之使焉自漢以來未之或攺也今監察有禦史將使有行人而他諸司或參與焉然監察之職在乎紏壓行人之職在乎專對而諸司徒苟共事反命而巳非采詩觀風之意也傷哉傷哉蒲圻學士廖公鳴吾以太史使楚周爰之睱發爲辭賦衍爲歌詩首述王制旁采民風山川之夷險今古之興替靡不綜括於家見孝友之理焉於友見規箴之益焉沨沨乎義含美剌辭兼諏詢矣故自命曰采風集始歙有刻而體無倫次太倉知州楊儒魯復謀梓傳屬袠論而序之讀是集者尙有得乎采詩觀風之教也哉

○國寶新編序

蓋罕生逝而國子悲惠施沒而莊叟嘆人之云亡邦國殄瘁昔魏文言文章經國之大業不朽之盛事年壽有時而盡榮樂止乎其身二者必至之常期未若文章之無窮也袠三復斯言未嘗不流涕也我明龍興文章之美特跨往代鴻儒巧匠川湧云蒸興文者上規黃虞下獵秦漢晉宋以還未暇論也艸創之初人文未開𨿽气存淳朴而體沿卑陋劉宋諸公從容金馬猶未能鋪張功烈與謨訓媲美雅頌同風有識者蓋深惜之弘治間君臣一徳夷夏淸晏奇英妙哲方軌並驅文體始變力追元古於時有關西李夢陽姑蘇徐禎卿信陽何景明相與表裏以鳴國家之盛今中丞顧公璘崛起金陵頡頏其間塤鏗箎應莫敢軒輊又如祝京兆允明之宏愽唐觧元寅之奇俊鄭吏部善夫之古澹朱參政應登之藻致孫山人一元之淸曠王太學寵之雄麗都太僕穆之衝泊景中允晹之醇鬯王憲副韋之雋質趙憲副鶴之新警咸號名家素稱國手並與顧公惇道藝之交今諸子繼謝而顧公獨存遠惟伯子絕弦之感近念髙生開篋之思綴輯遺文爰加壽梓題曰國寶新編委袠校而敍之夫文章與時髙下而變通之妙存乎其人是以孔父雲天之將喪斯文也後死者不得與於斯文也今之作者其無與於斯文者乎袠於玆編而有感乎斯文之興廢也編止所知存者弗錄李子而下總十三人陜二人河一人閩一人南畿九人

○中庸臆說序

序曰王迹熄而伯術興聖學湮而異端熾洙泗道微眾言棼錯漢儒去古未遠學者各守其師說以相授受要之不大畔於古乃後轉相支離愈失其眞將焉折衷哉有宋諸儒倡爲道學表章之功誠不可誣而詁訓繁蕪章句碎裂大非孔氏之舊中庸一書人自爲說談髙妙者崇虛寂而忽精微析名物者黜簡約而爭瑣細是以或失則禪或失則俗黨同伐異其失均焉至乃朱陸交辯有如聚訟嗟乎孔父不作孰知是非苟其大義無乖細目稍異亦何舛謬而互相詆訾一至於是良可嘅巳吳興施先生聘之挺豪傑之材希聖賢之學沈潛汾洛寤寐關濂嘗從遊余姚王公之門斐然咀華卓矣入室懼微言之將絕憂後學之靡宗著中庸臆說一編懷望道未見進心冀以虛受人之益脫略前聞紬繹新得旣不苟同亦不苟異誠聖學之樞鑰古經之羽翼也謂予小子粗知好學俾序其旨惜也窺管識陋望洋心疑吾斯未信竊有雕開之嘆就正有道實所願焉

○江南春詞序

江南隩壤吳會名都揚州表於夏紀藪澤誇於周耤江海溝瀆旣多沃漑岡巒墳衍寔繁生殖賦貢雄於九服貨財流於五方儒賢卓傑惇言公弦誦之教禮俗豈弟襲季子揖遜之節風流論議則矜髙王謝辭章篇翰則因循張陸美風洋洋難殫述矣加以皇圖晏寧戶版蕃滋閭閻櫛比構宇綺錯旣庶旣富頗涉華奢服食技藝奇巧焜耀遨遊舞咢駢闐充溢歲無虛月時無間日令節嘉辰往來相屬春陽百戲驩賞九旬履端獻壽秉簡迎祥剪彩鏤金互遺誇勝燃燈張樂競賽紫姑是以水涘山隅聯輿並鷁楊園花墅累榭駢筵閶闔天門塵囂衢市虎丘霝界踵接巖阿童冠成行娼姬侍列娛心騁目惑情蕩意𨿽乖雅化亦徵繁會矣有元倪隱君者髙潔成性文采有章家本江南綴江南春詞二首頗敍樂土之懷兼感黍離之嘆韻旨淸遠寔爲雅制我吳先輩追和厥辭或述宴遊或標風壤或抒巳志或賦閨情疊奏金聲積盄緗素袠也無文亦嘗尾續並邀同志抽演緒餘蓋曰猶賢乎已云爾

○粵稿序

袁子居百粵者歲餘抱病彊起周爰三江講肄之暇時憑弦歌自娛安焉若將終其身旣而嘆曰夫仕以行道抱關擊柝且不可以苟祿余官豈爲貧者哉投劾決去章一再上聖天子哀憐詔賜骸骨歸乃拂衣涉淸湘下洞庭太江陟衡嶽匡廬九華窺嶽陽黃鶴赤壁小孤之勝探奇入幽睇遠窮髙翛然起千古之懷逸思云冥沈痾頓差歸而屏居橫塘塞蔣詡之徑灌於陵之園一琴一書且耕且漁希乎夷乎逍遙天遊誠不知無懷大庭之孰後先也嗟乎人各有志倘天假我年不卽塡溝壑猶能竭其精思勒成一家言以畢河汾之業或未可知也是稿諒無足觀不欽棄去者亦疾沒世不稱之意也同心君子冀假亮焉

衡藩重刻胥臺先生集卷之十四

●衡藩重刻胥臺先生集卷之十五

明吳郡胥臺山人袁袠永之甫著

長洲後學甥葵亭張炳忠藎甫校

記

◆記

湖州府學尊經閣記

遷尹和靖書院記

長洲縣學射圃記

廣西副總兵公署續題名碑記

嘉定縣令題名記

遊玄墓諸山記

遊張公善捲洞記

遊金焦山記

遊西洞庭山記

聞溪艸堂記

菇城艸堂記

遊桂林諸山記

遊乳洞記

遊朝陽淡巖記

遊浯溪記

遊南嶽記

遊匡廬小孤山記

遊九華齊山記

池陽觀龍舟記

○湖州府學尊經閣記

湖州府學尊經閣成太守陳公瓚謀立石詔遠乃命教授陳子祥麟以告袁袠曰湖有學宮蓋自漢始乃尊經閣則創自今矣夫飭政者務立教惇教者務正經經正則統壹統壹則民勸閣之創也以立教也其規侈其功艱願子記之袁袠曰夫尊經者世衰而後爲之者也先王之始立教也張學以聯材選師以布軌植行以崇倫尙齒以習遜考業以居功賞譽以勸善威罰以懲忒此教之所由興也世之衰也文繁而僞滋言淆而質敝政龐而紀斁禮喪而俗偸聖人於是乎述上古之訓修先王之業度禮義之衷稽因革之會定性命之凖以道民趨而六經者作經者所以示民有常扶教救衰之本也末世典籍棼錯訓詁繁興習章句者陋而寡效獵詞華者靡而忘實議同異者辯而不情此三者叛經之大患也上之人懼焉於是乎尊經以示之而民乃不惑故曰尊經者世衰而後爲之者也閣始功於嘉靖丙戍秋成於戊子夏髙五丈有六尺袤廣八丈有三尺延之數與髙等匠石五材之費總千二百有奇今中丞劉公士元之剌湖也實肇厥基繼馮公曾萬公云鵬度地斂材廣方隅計徒庸經畫者三載而工告成矣恊事者則烏程知縣鄔子紳戴子嘉猷歸安知縣戚子賢董役則訓導張子文閣左右爲顏魯公任孝子二祠戴子所續建者夫祀顏以勸忠祀任以勸孝忠孝者經之訓也附之者亦尊經之意也

○遷尹和靖書院記

和靖書院舊在虎丘西庵遺基久湮天水胡公纘宗來守玆土考道之暇大懼荒沒爲往哲羞抑無以法將來卽故地祠而祀焉又以僻在郊外學者罕至乃徙祠於龍興寺榜其門曰和靖書院扁其堂曰三畏列楹周阿揭虔妥靈顧瞻弁裳聳焉起敬又以香火於緇衣懼歲久浸怠乃選縣膠弟子員弦誦其中修皇王之業趨孔孟之軌以無忘和靖先生之意公暇則遊焉橫經析疑躬督肄習設俎豆醆斝於堂上懸夏楚朴箠於堂下董以學官申以科條將使四方則之後世傳之曰蓀湖之教其再見乎公之志也初尹肅公師事伊川爲程門髙弟遭宋不造闔室嬰金酋之害沈淵逃劉豫之聘振鐸於玆卒以窮死所寓齋亭又復圯壞使其不得志於當時者又將無聞於後世惜哉公是舉也蓋兼三善焉屏滛昏之鬼以攘異教崇往哲以修典刑振黌校以訓齊羣冑後之人能率其故典時加惇勸俾無遺墜則觀旗之什恊於閟宮矣諸生誦法孔子而不知相勸於古道者其何賴於玆院成命袠記其事而鑱之於石

○長洲縣學射圃記

長洲縣學蓋故有射圃云孫侯視學之明年整壹法軌興修禮文士旣向風乃考彜章循典訓曰維是射圃之不治鞠爲灌莽於何考徳事其在我乃卽禮殿之東隟隅而卜食焉芟屏緇翳羅剔砂礫量物鳩徒弋材計庸凝土搏埴基髙崇庳辧階位列方次畫侯壘丰軒堂門楹翚革茶張而射圃完矣乃屬記於余書不云乎侯以明之習於虞庠試於澤宮夫禮射三代以來朱之有攺也明興文教熙洽邇來承平旣久而法禁漸弛黌校崩頹弦誦滅息污萊陁蠹講肄無所又何射圃之能爲君子曰孫侯其達於禮矣今天下之典教者皆若人焉禮教其興矣乎是故記之以志廢舉且使後之人有所考焉

○廣西副總兵公署續題名碑記

副帥張公鎭廣西者十有三年威武大揚蠻方旣逷乃嘉靖壬寅之冬拜貴州總兵以公署續題名記相屬余謝不獲乃爲之記曰廣西古百粵地也周秦以上不登於職方漢始置吏皇朝初命楊璟朱亮祖拓地開藩封以宗王鎭以大將督以重臣守以內宦其始三府並建百粵用寧居重馭輕安不忘危慮至深遠也景順間廣東西黃蕭養侯大狗等耗亂命故襄毅韓公雍討平之成化初韓公以憂去蠻孽再叛朝廷采陶魯之議乃攺立三府幹梧州而廣西則設副帥乃後藤峽左江賴以帖息而修荔古田柳慶諸蠻日以蕃滋數出剽敓卒莫能翦何則權奪而勢分事格而令不壹彼重則此輕理固然也弘治間議者欲復髙皇帝之舊制攺三府於桂林而大司馬鈞陽馬公竟寢其議八十年來𨿽名將踵出如歐信康泰諸公皆能策懋勛樹宏譽以隨時立業而馬俊之變竟付之莫問此則權輕之明驗也張公挺卓犖之材閒孫吳之略沈鷙有威機權多智二十而總戎行三十而建旄節奇功累建俘馘無算其大者如立都狼之堡剪弩灘之蠻禽思田之逋寇降交南之元憝皆躬履矢石跋踄山溪褁革以從搴旗而奮用是百蠻震疊三江晏謐𨿽狗鼠間發而豺虎罙屏行旅無壅師徒不勤故能受元老特達之知紓天子東南之慮金帛優錫爵秩薦加位極元戎手握重寄斯可謂光乎前人也巳念惟題名之石創立已久姓字巳盈大懼往哲之遺烈湮沒莫考爰琢貞瑉以書鴻伐將使後之視今亦猶今之視昔奮功者勸僨事者戒不其韙歟余聞古之名將位益髙而心益下撫士卒如嬰兒故能得其死力爲國家戡大難立大功紀之丹靑鏤之竹帛聲施乎無窮豈特焜耀一時而已哉今西北告急玁狁孔熾如張公之材固不止小試之南陲而巳也余旣以朂張公又以朂後之人

○嘉定縣令題名記

余讀漢循吏傳而嘆吏道之難也漢有天下四百年吏以最稱者幾人哉今天下吏親民莫如令權壹而職專苟心乎愛民奚所弗濟故先哲以未嘗親民爲恥意深遠矣皇朝統有萬邦列聖重守令之選繇是循良相望光掩前策而百八十年來其赫赫可稱紀者猶僅僅也嗟乎難哉難哉嘉定古東婁地也距郡治百四十里志曰故昆之疁城鄕縣治在春申鄕練祁市宋嘉定置縣元爲州皇朝初因之乃洪武二年復縣置令而迄今未有題名不其闕歟順義張侯重以進士來令玆邑期而政成謂是弗可巳也乃搜郡乘詢黃耈由洪武以迄嘉靖得若干人將鑴其名字爵裏於石而以記屬袠惟嘉定瀕海而襟江數患盜警且土無異產舟車艱塞百賈罕遊民苦重賦令於玆者不尢難哉按郡誌宦迹載偰斯而下凡六公弘徳以來𨿽未及算續然吏治精核而純實亦少衰矣豈漸靡使然哉張侯之亟是也其有感也夫人古者今之鑑也往者來之轍也辧體以經治者存乎典彰往以詔來者存乎文典以軌物文以永世公署之有題名古也以觀以興以勸以戒賢則企而刑焉否則擿而訨焉其庸庸者則恥並列焉是先民之所以旌淑而警忒者也非所以崇侈飾觀也張侯之亟是也亦猶行古之道夫覩玆石者沿近以遡遠規今以凖古𨿽百世可知也

○遊玄墓諸山記

吳之山惟玄墓最僻而亦最奇面湖而險隩丹崖翠閣望之如屏背鄧尉而來法華障其前銅坑靑支迆■﹝辶裏﹞其左遊龍界其右岡連嶺屬詭狀異觀相傅郁泰玄葬此故山以名山之奇經唐宋不顯自萬峯和尙披萊鑿石修乘其下故山亦名萬峯其陽有萬峯塔院過此則有中井井故萬峯所掘於山爲中瀛泓觱沸飲之如雪山多美箭薈蔚崖巘間級石而上得浩公房湖閣望中縹緲峯益軒而法華益卑楓林橘岫丹塗綺錯閣下多髙松風起則谷嘯水湧聲聞數十里宴碧照軒宿新院而軒院皆面湖望中如浩公房湖閣惟益山﹖酋崒也其尢奇則在絕頂一登則洞庭諸山悉陷伏浮於湖而湖波遂混茫蕩爲一色不知其所窮山之麓有奇石甚詭麗在盧橘下勢欲飛動玆山之奇晨則觀日出夕則淩倒景而四時皆可居自東崦入四面皆山望鄧尉鬱鬱巳有武陵山陰之想緣溪至虎山橋橋亦在亂山中而六水繞出其下波聯震澤映帶不已趨玄墓者必自玆始而奇亦略相及是故詳記之

○遊張公善捲洞記

張公洞去宜興四十里而善捲稍遠乃與溧陽近初方山人質甫述二洞之奇而尢奇善捲謂其上干而下水也勢如重樓云余之會葬於溧陽史氏也文仲休承實同舟焉舟發而雪甚入荊溪則四山皆雪也望之如瓊臺銀闕而孤月照耀下上一色於是肅徒揚舲引觴浮白誦來思之什歌月出之章望溧陽而進焉歸塗逢華君從龍乃相與爲善捲之遊循山而上攀蘿踐苔蛇徑盤紆百折而抵洞口石開開豁土原平敷外峻中軒敞如堂闕仙牀旁列玉柱上竦鍾乳交懸險滑難入詢之土人曰此幹洞也下有大水洞而小水洞在其旁乃緣崖而下壁削泉飛湍濤噴激聲如萬雷從者凡數十人𨿽喧嘩不相聞下多亂石沈浮水面而洞無徑可入且冬月水冷不利涉余獨攝衣跣行者百步同遊者咸莫能從焉旣乃踞坐盤石飛觴沈飲又令一僕肩立休承題名陡崖而出遊善捲之明日柔至張公洞洞在山麓而洞門仰開俗所謂天窓者也洞口多雜樹蒙密翳蔚望之深黑旣下則甚明曲磴盤復香臺崛峙石形紛詭森若刀戟懸如鍾鏞綠逾翠黛白疑霜雪路愈狹而石愈奇縱橫起伏殊難模狀乃張列炬而觀之丹竈芝田往往而在深眛不可窮乃穿後洞口而出袁子曰余之遊二洞也而知方山人之言未足據也諺云耳聞不如目睹信矣乎夫上干不水善捲之奇誠罕匹矣而天窓之異未可少也余嘗觀華陽林屋咸自外入未有自上下下如天窓者而張公之石特怪奇過善捲遠甚夫二洞者未可以優劣也旣遊之明日休承圖之而余爲之記

○遊金焦山記

金焦山屹立江中流險峻而奇然金當潤州之咽喉渡江者苟好事必遊焉而焦山則僻故遊者特鮮余之遊金者再矣而焦獨闕庚寅之秋餘將北轅也乃有事於金焦焉時秋髙气淸天風和融水波寧緩窮日而遊兩山亭閣軒臺攀躋略盡客曰夫兩山者孰勝袁杛曰金狹而巧所眺者廣焦廣而幽所眺者狹此兩山之槪也夫江發於嶓冢赴於海而潤州者當其下流江之奔也勢若赴壑金焦者適當其衝束其隘口截之使緩此兩山之功也昔余有四方之志焉如浙之天臺鴈宕閩之武夷江右之匡廬荊湖之衡嶽武當洛之嵩邙魯之泰山晉之恆霍秦之終華蜀之峩嵋劍閣咸思縱觀以畢吾願而未遂也蓋所覩巨麗者三焉曰震澤曰大江曰黃河此天下之大觀也而金焦者抑又其次乃於是作遊金焦山記

○遊西洞庭山記

夫覽山川辧物宜稽民俗舒情性遊之槪也西洞庭去吳城百里餘自胥口抵山館於林屋山人山人負經濟之學數奇而山居因山創樓名曰玄秀消夏環其前縹緲倚其後山之勝萃於玆矣是日也遂登縹緲之顚山有九峯而縹緲獨峻援而上掖而前旣登則東洞庭如帶而七十峯特小湖常諸山皆若屏拱落日陷波中金紫萬狀遊之明日泛消夏灣觴於小龍山而歸又明日度蔡嶺憩明月灣登石公山山之陽有石板其半沒於湖猶可坐千人乃相與濯足而歌曰山■﹝廠外差內﹞■﹝廠外義內﹞兮石如砥湖澒洞兮百川委又觴而歌曰震澤定兮水朝宗億萬年兮仰禹功於是舍陸而遵舟復館於蔡氏明日乃遊土方諸寺山人知余將歸明日乃同遊毛公壇觀林屋洞洞深黑而中甚卑入者皆俯而進余獨與文子探隔凡而出題其旁曰通仙隔凡洞之最深處也山人曰子歸矣山有曲巖其石如黛峻而秀不可以不觀乃觀之遂張帆而歸袁子曰西洞庭東南之沃壤也梅梨橘柑楊梅枇杷魚鹽茶竹之饒錯以良田山之人朴願而信塗無婦人可不謂美乎自年差以來不被兵燹抑又美矣同遊者伯氏邦正文子壽承潘子修伯山人者蔡氏九逵也復有諸蔡皆同遊歸之明日而記其事嘉靖庚寅夏五月六日

○聞溪艸堂記

出闔閭城西二里爲武丘鄕裏名采云大橋曰聞徳跨據通津引官漕渠水匯爲溪緣溪多竹樹腴田沃澤陂塘墳陵居民業漁稼本作俗龐嗇殷君良貴挾溪而居乃自稱曰聞溪子構堂三楹軒敞夷奧中列古圖書藥欄花石曲擅幽勝聞溪子性率直遇事飆發無畱隱間歲挾貲遊江湖藉奇贏爲酒餐具歸卽召裏中賓徒愽飲拓落浮沈閈閭暇則約僮奴灌園督子姓誦讀章句君𨿽混迹市賈頗惇尙行義爲鄕之善人始余市門居宅廛駢闐車馬紛衝貿易縱橫肩排踵擊湫隘喧囂心殊厭苦之曁官京師日奔趨公府塵塗鞅掌厭苦益甚頃以使事歸則家大人已卜鄰聞溪矣辟喧就寂得少息焉孔子不云乎裏仁爲美余旣得屏居聞溪又喜殷君之相鄰也乃爲作聞溪艸堂記

○菇城艸堂記

菇城艸堂者孫將軍之別業也出湖南城門由碧浪湖緣溪而入崇岡秀嶺左環右拱匯以淸流包以廣墳溪多蒹葦菇蒲之類故曰菇城郡誌載春申君屯兵其地累土爲岡勢若城郭四門排豁營壘分列城之陰多髙山復重其下多良田沃壤肥桑美箭樹木薈蔚陵衍陂陀登覽之奇蠶稼之利土風之美居民之淳殆湖之武陵輞川也孫君因城築室彊地疏池夏則芙蕖獻芳秋則桂橘呈秀圖史充室觴斝在房暇則徵賓張宴酣娛終日乃命其堂曰菇城艸堂而屬余爲之記

○遊桂林諸山記

余到桂林者旬日卽下蒼梧病瘴瘧還省卽日上章乞骸骨不報臥病四閱月復出視事乃七月二十日熊師子敬邀余觀劉仙巖出城南七里得白龍洞俯瞰淸潭石室窿然敞而髙唐李渤命曰玄巖宋初更名白龍其陽卽劉仙巖也相傳仙人劉仲遠居此歷磴而上洞府髙寒旁有穿雲仙磧兩巖望中陽朔諸山森若劍戟皆獻奇目前應接不暇飲極歡秉燭而歸同遊者鄭太守質甫羅儀部時行也明日登桂山疊彩巖觀風洞歷華景山下有洞深廣如廈屋轉寶積山山多怪石其旁有呂公巖山之顚有諸葛亭或曰珠合無所考又明日出就日門東北行十里餘得淸泉寺小飲復二里謁堯廟復三里登堯山觀天子田山有泉分二澗繞出堯廟淙淙可聽雜以松風如怒濤決峽小飲澗旁飯而歸環桂之山皆石此獨土蓋桂之鎭也是日復至七星山入棲霞洞穿曾公巖而出桂多巖洞然深奧怪奇未有逾七星者也復觀玄風洞而還二十五日將趨全州按察使葉公景晹副使鄭公本醇僉事林公世觀追餞於虞山謁舜祠觀韶音洞讀宋張南軒碑記山石奇峻下臨漓江旁有渡曰皇澤灣洞口有南燻亭唐宋刻石具存余嘗讀範文穆公成大評桂山之奇爲天下第一初未之信薄言觀者乃知非虛誇也夫其千峯挺拔怪怪奇奇驟而觀之誠天下所未覩也然猶恨其多險峭孤危之狀而無髙厚蜿蜒之觀山之體意者其弗若是歟且以桂山之奇秀若此乃無有鍾靈萃淑卓然名世者出乎其間而徒多猺獠獞狫盤據竄穴枕戈負弩以爲民蠹是曷故哉豈山川之險怪固生此類歟是余所疑而未敢以範公之言爲信也夜宿靈川公署而作此記

○遊乳洞記

余旣試士興安問土人山水之可遊者得乳洞出城西南十里路多榛莽至洞口有淸溪石梁洞有三下曰噴雷中曰駐云上曰飛霞下洞有泉流石壁間匯而爲溪觸石湍激有聲洞門軒敞其中虛明夏涼而冬溫其下石如田壠溝畻如鑿左旋至中洞煙霧冥蒙有石柱三及石室石牀復左旋百步至上洞入門平曠水淺可涉石乳玲瓏有五色石橫亙其上秉炬深入石愈怪奇三洞蓋宋李邦彥名也有碑記及張孝祥大書上淸三洞皆在下洞口上洞有範成大詩刻徧讀之小飲下洞而歸夫桂多巖洞然三洞並豁亦足奇矣興安土風簡朴氓不知遊而三洞者竟不能閟見賞名流如範張李諸公將山川發靈因人益顯歟譬之士苟有奇雋瑰瑋𨿽在遐壤必能振奮施其聲光鵲起穎露欲自閟匿不可得也余於玆遊而重有感焉七月二十九日記

○遊朝陽淡巖記

余嘗讀元結集知朝陽淡巖之勝癸卯四月五日謝病歸發全湘七日抵永太守唐公國秀招遊兩巖自瀟湘門外渡江登朝陽巖巖多奇石翠黛如畫謁寓賢祠小飲前軒稍東轉而下石壁峭削俯瞰淸湘曲欄危磴始抵洞口泉聲淙淙蓋外有磵道由地中而入者予濯纓焉復飲前軒而罷午後趨淡巖巖去朝陽二十里道中風土凊曠不殊江南薄暮抵巖巖特髙敞爽塏土夷燥可坐萬人巨石磊砢或玄或蒼如倨如翔洞門寬豁朗然虛明𨿽夏屋弗如也酒數行出洞已昏黑二皷還舟中是日和霽歸途大風雨渡湘甚危始知名山勝地登臨信有緣也漏下四皷作此記復賦二詩

○遊浯溪記

四月八日夜至祁陽九日登浯溪溪面湘過香橋溪水繞出山左聲崢然不絕讀大唐中興碑及元宋人詩刻題名碑旁有鏡石髙尺五寸闊二尺五寸厚三寸餘嵌置崖石間上有宋人詩跋石色黟黑如漆光瑩如鏡可鑑人須眉隔江艸樹田壠一一皆見予意石甚小且奇恐好事者竊而去山僧云昔有竊去者石遂昏黯然無光一無所見乃復歸於此則更明澈如初此殆造物者之效奇不可以恆理推也謁魯公次山書院登笑峴亭亭據危崖崖面江特奇峭略如嚴陵釣臺崖石有窪尊次山所鑿也復登﹖﹖吾亭亭亦在危崖上稍卑於笑峴而荒破如之漫郎宅已鞠爲茂艸矣歸舟賦詩紀勝並寄唐公

○遊南嶽記

四月十一日至衡太守何公善充招遊回鴈峯峯卽衡嶽七十二峯之一也衡陽胡尹復宴余於花藥寺寺在回鴈峯西十二日子夜至衡山大雨十三日謁南嶽廟廟在縣治西三十里卯刻陰雨過開雲樓里許卽晴至嶽廟風日開霽旅愁豁然廟在衡麓下淸泉繞除古松夾路閴無人迹惟落葉荒艸而已廟圯甚飯布政行司換肩輿趨上封寺寺在祝融峯頭去廟三十里山路陡絕飛瀑爭流行十五里憩半山亭下瞰潭嶽衡湘河山如繡過此石磴愈峻輿人皆肩扶魚貫以索作牽纜前驅路旁多髙松怪木珍艸奇花香馥穠郁莫可名物上半山亭五里卽雲霧冥晦只尺莫辧陰風凍雨令人毛髮灑淅又十里入上封寺又三里登祝融絕頂謁四大開山祖師像觀捨身崖坐會仙橋飛巖絕壁下臨無地而虹梁跨其上信非人境也轉望日臺俯視一气冥蒙了無所覩望中可辧者紫蓋芙蓉天柱三髙峯而巳飯罷下山過觀音巖訪楚石和尙贈以詩由西路歷祝仙庵雞仙巖澗道飛泉山僧皆鑿石刳木引泉而飲至此忽開霽如初仰睇祝融在雲霧中恍若九天之上回塗飯南臺寺寺頗幽勝去祝融已二十里又十里下嶽廟乘月歸舟中漏下巳一皷盡秉燭記之明日賦五言詩六韻

○遊匡廬小孤山記

嘗聞廬山爲吳楚名嶽蓋五嶽之匹也四月二十六日夜抵潯陽二十七日早飯罷貳守同年毛子行甫邀遊匡廬繇郡城南行三十里抵東林寺寺在匡廬之陰峯巒回抱磵水湍激竹樹蒙翳淸曠幽邃信佳境也過虎溪橋觀白蓮池酌冰壺聰明二泉登北麓讀李邕柳公權虞集碑文下飲三笑堂題詩而出行十里至匡廬山下始攀嶺三里至升云亭又三里至錦繡亭亭下爲錦繡橋橋跨峻崖深壑飛泉爭流澎湃鍧鑉如銀漢掛彩虹巖石紫翠黛綠古木陰森眞錦繡也又三里至半霊亭山之半也過此山漸陡石磴回旋甚危峻又三里至甘露亭卽甘露泉在焉過石門題曰廬山髙旁有石崖刻歐陽文忠公廬山髙歌又三里乃抵披霞亭自此有小徑北上爲竹林寺乃周顚仙天眼尊者徐道人赤腳僧奕處上有髙皇帝禦碑亭旁有拂水崖東下復度嶺抵天池寺酌一滴泉登文殊臺仰眺赤霄峯宛在天上蓋廬之最髙峯也太史公嘗登其顚俯瞰蓮花芙蓉鐵船諸峯皆下界矣謁聚仙亭露飲文殊臺前賦七言律一首乃從舊路下山抵東林巳一皷矣四皷抵舟二十八日體憊不及遊白鹿洞順風而下午抵湖口縣薄暮抵彭澤登小孤山山在大江中流四面斗絕惟南面有石磴可登上有小孤廟山多奇禽羣宿樹杪無數見人皆驚飛散而復聚者數四不可名或玄或黃或朱綠蒼翠其白者知爲鷗鷺而巳落日射江中如練如綺誦謝元暉詩痛飲而下中流賦五言律一首夫廬之髙深巨麗信匹五嶽然竟不獲一遊白鹿以快生平之願頗以爲恨而小孤之奇絕足與金焦君山爭衡古云失之東隅收之桑楡余之失白鹿而得小孤殆是謂歟爰記之以俟他日爲白鹿遊張本

○遊九華齊山記

自安慶趨池陽二十里外卽望見九華諸峯甚奇麗五月朔抵池太守柯君光仲郡推雷君時雍招遊齊山出九華門外緣翠微堤南行三里爲齊山山多奇石巖壑秀美觀集仙洞招隱巖小九華轉上淸巖山之最奇處也讀杜樊川九日詩刻及朱考亭和篇南下二奇亭觀石皷洞妙空巖仙人橋是爲三奇飲亭中一皷還舟明日再由齊山路東行五十里至玩華亭渡五溪又三十里抵九華山下陟嶺十里餘到化城寺謁地藏塔院及李白書堂小飲法堂貴池尹江子

靑陽尹張子舜臣皆來會卽馳下山是夕宿五溪人家又明日午後始還舟夫九華凡九十九峯初名九子山李白易名九華遠而望之奇峯峻■﹝山上咢下﹞縹緲霄漢間如靑蓮花爭開競發煙雲蓬葧翠紫萬狀信東南名嶽也然皆峭拔不可登化城踰髙入深復嶺回抱疏竹淸泉翛然出塵齊山卑而景最多亭榭巖壑窈窕下上愈探愈奇翠微堤兩旁皆澄湖如鏡溪山映發昔王子猷有言使人應接不暇奚獨山陰道中哉

○池陽觀龍舟記

遊九華往返繇池陽城下時午節近江中多龍舟數十艘蜿蜒曼延色按五方長年檝師所衣如其色約一舟二十餘人急漿競渡輕捷風飛摐金代皷喝呼震沸江水若起立漢戲魚龍角抵意卽此類司馬相如言千人喝萬人喝不虛哉池士女咸出觀江於多方舟幕布布席羅酒漿飣著笑讙如狂問之池人云以是祈年昔夫子不非蠟祭朝服仄立鄕儺豈曰無以哉今海內承平久幸數遭丰年是以黔首得康虞佚遊戲如此非帝力孰致玆爰記之以示有位者毋禁可也唐人曰好樂無荒良士瞿瞿池人念哉瞿瞿哉

衡藩重刻胥臺先生集卷之十五

●衡藩重刻胥臺先生集卷之十六

明吳郡胥臺山人袁袠永之甫著

長洲後學甥葵亭張炳忠藎甫校

碑志銘墓表

◆碑志銘墓表

大司徒秦公封丘廟碑

贈通議大夫兵部右侍郎陳公神道碑銘

奉政大夫柳州府同知伊先生墓志銘

封工部營繕司員外郎馮公墓志銘

封淑人趙嬪陸氏墓志詺

封太孺人申母施氏墓志銘

樓顯章墓志銘

盛嬪莫碩人墓志銘

吳圻父墓志銘

屠母陳碩人墓志銘

朱隱君墓志銘

陶舜舉墓志銘

沈子仁墓志銘

陶母閔碩人墓志銘

太學生董宜陽妻楊氏墓志銘

沙良憲夫妻合葬墓志銘

章翁墓志銘

故中憲大夫大理寺少卿董公繼室唐夫人墓表

中憲大夫臨安府知府王公墓表

張文理墓表

殷君同妻姚碩人合葬墓志銘

○大司徒秦公封丘廟碑

祭法曰能捍大患則祀之而王制亦有受成於學之文反則釋奠於學以訊馘告詩泮水曰矯矯虎臣在泮獻馘是也大司徒秦公裒兵鞠旅與劇賊遌嘬殪之封丘以奠洛師在禮封丘宜有廟祀而廟宜在學宮左右武廟初閹豎專柄毒螫海內羣盜竊發霸州人劉齊等招集亡命出入齊魯間所過隳突殘破城邑賊殺長吏燔燒刳剔流血成川積屍爲丘兩河南北悉被蹂躙不復能制遠近繹騷撼搖京師巳而長驅洛邑攻延津逼封丘公時左參藩司率先捍禦羣議洶洶謂宜宵遁以避其銳公叱曰封丘蔽遏省城吾當與之存亡耳獨策馬登陴急選車徒鍜矛矢申晝曹伍訓厲冑轂爲抗禦備則又移檄監司要駐閫帥相與冒矢石擊賊於鏟腳之野一皷而殲其鯨鯢俘其醜虜復追之長垣捷奏天子由是賊徒駭散奔伏他郡勢衰沮不復振逾月而竄於狼山卒以蕩平噫祭法所謂能捍大患者非歟方賊勢猖獗郡縣披靡莫敢枝梧至有迎降納欵者遂使艸莽豎子橫行六州無辜之民備受慘毒當寧旰食張皇邊戌僅乃克之向使典領方嶽宰守郡邑得如公者分布盤錯其間式遏亂略懲之於始蓋不待狼山而後息肩矣公之功於是爲大廟食之奠百世可知也宜紀之以告來者詞曰武廟嗣服昊天降疵君側弗靖寺人敝之攘竊威福濁亂綱紀髙下臆決僣儗天子滛刑峻罰動觸機罟神痌瘝吁階祻賈怒額額羣宄嘯聚繹騷封豕■﹝豸契﹞貐淵藪逋逃隳突齊魯憑陵河華吞噬咆哱長驅中夏屍丘血渠殘破邑居焚掠剝灸蕩爲丘墟幾輔震驚宛洛蹙脇窺我延津得之詷諜顯允司徒佐藩於梁秉鉞褰帷齦其披猖倬彼封丘洛邑之屏抗其吭咽捍我要領我鍜我戈我服我矢王事孔棘示以必死羣嘩弗臧神機潛握遮畱閫帥相爲椅角虎旅桓桓蛇矛如湍執訊獲醜截腦裂肝奔潰顚踣鹿駭狼竄大憝肅淸綏章有粲乃慰乃止梁有厚喜家室謳吟荷鋤負耒梁有城隍維公殿之爾耕爾蠶維公燕之以削以築爰卜斯食思樂泮水作廟翼翼淸醑殽脯坎坎擊皷稽首萬舞願言多祜考玆新宮丹雘攸崇史臣勒辭以紀膚公

○贈通議大夫兵部右侍郎陳公神道碑銘

兵部侍郎陳公洪謨旣考績天子制贈其父爲兵部侍郎階通議大夫先是陳公官刑部主事旣贈其父爲刑部主事階承徳郎而故太師長沙文正李公亦旣銘其墓矣乃今加贈禮宜樹碑隧首復乞余銘謹按陳公諱良字時佐常徳之武陵人也王大父春雲南澄江府推官大父維新浙江海寧衛經歷公初爲武陵縣學生按察副使嚴公洤督學器公升之府學成化庚子中湖廣鄕試甲辰中乙榜授四川開縣學教諭開僻縣也俗獷陋學官多弛縱以便諸生無師弟子禮公乃嚴立條格身先之程業肆文士習丕變然未有舉者九載左遷常州之武進訓導以母喪去官服闋補京衛武學訓導有詔舉學官有才行者武學以公名上而兵部不果行惜哉公之官武進也兩考福建浙江鄕試咸稱得人公有用世志而弗究厥施教其子洪謨卒舉進士爲時名卿公之志亦略酬見矣公善屬文所著有開縣誌西谷漫稿生正統丙寅九月二日卒正徳丙寅四月十二日享年六十有一配王氏封安人贈淑人子男三洪謨次洪範榮府引禮舍人次洪道女一適刑科給事中楊﹖﹖虎孫男二一徳蘇州府推官一貫孫女三墓在長山坡之原銘曰於鑠陳宗世躋顯庸澄江愼罰海寧除戎絓纓聯蟬邁種維公木鐸再鳴式揚儒風敷教以敬斂材則公秩庳志廣施嗇名崇奕奕司馬旣孝且忠皇皇典誥永賁堂封

○奉政大夫柳州府同知伊先生墓志銘

嘉靖甲午九月二十六日吾師伊虛室先生卒遺言必袁生銘吾墓按先生弟伯羔之行狀曰伊虛室先生者吳人也諱伯熊字臣舉其先海府沐陽人也宋之南渡而吳云髙皇帝之初建金陵也徙人實京師故髙祖肜者又籍上元爲上元人封尙寶司少卿髙祖妣朱封宜人曾祖悌曾祖妣梅伯祖侃舉進士官工科給事中祖溥封南京刑部主事祖妣顧贈安人繼陳封安人父乘舉進士歷官四川按察司僉事妣蔣封安人僉事公之赴蜀以道險欲分蔣夫人與仲子伯羔乘他舟以防不測先生年十三對曰死則同死耳柰何分舟乎遂同舟赴蜀故金華潘公璋亦官蜀試先生文奇之命其子少司馬希曾公同講習弘治庚戌歸南京兩試儒士不第補應天府學生故禦史四明方公志提學考先生第一命諸生爲經文會擇諸生之明經者校文而校易者三人則先生與太常卿昆山方公鵬少司寇太倉周公廣也正徳丁卯中鄕試戊辰會試今太宰吳公一鵬同考校易讀先生初二場文奇之列髙選矣而先生以逆瑾用事非求宦時遂不終試吳公索三場文竟無有也旣而知先生名深加嘆惜賦詩送歸由是名益振庚辰會試不第就選深州知州富民滿存投剌獲罪存甞獲罪前守深人疑將爲前守復讎而前守適移書言深人短長先生謝曰人之善惡旬日異狀能攺過卽良民也對眾焚其書深人始安前守公務弗辦府使下州督促供張繁費民不能堪先生至則懲其慢令完其稽牒不旬日而辦乃後州事不愆期而府使不再來矣於是節浮費均徭役招流氓辟荒萊獎黌校正禮俗而深以大治深地錯文霸寇劫肆掠乃增城浚湟簡士卒較騎射廣偵候山東礦賊作亂聲張畿輔先生以公事出署事者驅民登城賊未至而民先疲先生歸悉散遣之倡勇敢申保伍期寇至則乘城民便而盜亦戒不敢犯境州人張廷雄於貲三子者濟惡武斷鄕曲持官吏陰事莫敢問亡何謀殺人廷自當毆殺罪而匿其子乹於勢家乃計捕其子罪以謀殺而羣飲殺人者則止坐一人凡訟辭一覽卽洞情實吏畏悚莫敢舞文獄中常空張某先以累坐死察其冤許以不死時張乹在獄約其反獄某曰伊公信人也許我不死矣忍負之以速死邪凡經擬斷囚自謂不冤而上官亦無攺擬者諸上官有事畿內若淸牘稽倉檢災覆獄類承委先生卽事事當上官意無弗下禮幣勞獎者今皇帝之入踐大統駕出眞定栢鄕縣眞定要衢也先生承檄攝事平道路理橋梁飭行宮潔庖湢上供軍衛下至帷幕器皿靡弗恪豫事集而民弗擾胡僧班丹錄竺奪民田萬事敗有力者爭佃之乃歸其田於民而徵稅如故勢家有侵民田者丈量而歸之癸未蔣安人喪歸深人遮道泣服闕攺守祁州祁去深百餘里耳下車深人咸來謁絡繹於塗三月無虛日前守祁者多良吏乃仍其舊貫益尙寬簡山西鎭守太監張某族殺人求援於張張曰知州豈冤人者邪他縣令甞誤入人先生承委覆決其無理取勝者謂人曰伊公不可欺遂以實首夫能使中官不敢以私謁而無情者吐實此豈齷齪俗吏瑣瑣者能之邪諺曰桃李不言下自成蹊此言忠信之感人他其它宥輕刑故如此類者尢眾北方力役繁三歲一易乃卽役之難易家之富貧而審均之正其冊籍狡吏斂戢民間養官馬者日困則爲教以孳牧之術嚴其殿最之令而民稍蘇矣訟罰贖者多令入谷爲斂散賑貸之法徵賦則民皆先期納不笞一人禱旱捕蝗必躬必誠而旱蝗亦不爲災野蠶成繭令請以聞則抑之李得山四世同居爲請於上官榮以章服每造廬存問焉陳泰有粟二千石略仿義倉以千石振鄕之不足則請致鄕飲鄕大夫之貧而有守者加禮而周之在祁三年遷廣西柳州府同知去之日祁人遮道泣猶深人也柳道遠多瘴以病致仕歸歸則習服气養生之術然竟以此卒將卒不亂語大生曰吾得正斃矣夫何言𨿽然吾死爾必儉用而下人先生學有根源著易義四卷行於學者從遊多名士性行方嚴步趨繩矩而尢篤人倫事僉事公孝友其弟伯羔教子以義微言細行皆可師法憶袠童而事先生者四年訓以彜倫愽以經術乃今又以墓銘屬場室心喪之誼實鍾厥心又懼無文以恢彰徽烈爲遺言辱惟先生學爲醇儒仕爲循吏徳行爲名賢必有屍祝紀耤以垂不朽者其何賴於予小子先生生於成化甲午七月十一日享年六十有一先配周大司寇莊懿公之孫繼傅子男四大生廣生周出廣生先卒敏生魯生傅出敏生舉壬辰進士任慈溪縣知縣女四長周出嫁國子生朱完次俱傅出嫁何逵陳淵王有輔孫男一在道孫女三許聘胡應王顯朝一幼墓在吳縣查山麓銘曰吳有大儒明經術鉤研幾深洞十翼繩趨矩折行作式河汾師師士雲集深祁醇醇民寧壹績參龔黃古司直志崇秩卑壽年嗇黃璆玄砮委沙礫查山■﹝廠外差內﹞■﹝廠外義內﹞考終吉小子刊銘表千億

○封工部營繕司員外郎馮公墓志銘

公諱復陽字休父慈溪人馮故大族世載令徳大父民始以賢良薦於有司辭弗就篤學純行爲族閭式父鈍習儒業歲貢授淸流縣教諭有子四人公其季也始從父訥無子且貧莫利爲後而子姓中公最賢乃後公公之事從父猶父也公資材敏警而學尢精深上遡經史下綜百家言靡不貫悉他學士爲時文者咸推讓公然獨數奇試場屋卽斥弗利歲癸酉乃不入試有勸之者曰命也夫吾文豈難一第邪且吾有子矣豈必在我乙酉子嶽舉鄕試丙戌又連舉會試皆髙等官工部營繕司主事庚辰考最遷員外郎天子嘉乃績褒宣制辭敷錫封典而公適就養來京師遂冠服趨闕下稱謝士大夫咸榮羨公公乃自稱曰今吾封如子官猶吾第�公性朴直儉恭寡交而秉禮外若簡易內操剛嚴子嶽之榷稅蕪湖也廉潔之譽表幹薦紳實維義方之訓公旅居京師頗不習水土又沈病驟興竟弗起卒之日爲嘉靖辛卯四月十一日生於成化丁亥十一月十七日享年六十有五配範氏封安人子男一卽嶽娶陸氏女一適陳秀夫孫男二長熙皞次熙載嶽將以某年月日歸葬於某山之先塋乃屬銘於袠袠於嶽爲同年進士知公深乃爲之銘曰於惟諸馮克開厥宗奕世令徳載振於公有斐經術﹖材維丰胡卒不施適逢其凶利我嗣人逮於其躬文裾丹纓秩隸司空奄其遐逝考終玄宮我銘其幽昭玆鬣封

○封淑人趙嬪陸氏墓志詺

始余官京師居邇趙君鴻逵甚■﹝目匿﹞善君時爲工科都給事中有直聲一日以其季子伊來受易朗然玉映羙丈夫也叩之則靡不該涉而經義尢精深志騰踔謂古聖賢可立企余心奇之竊嘆非趙君不能有此子久之乃知有母夫人之賢居亡何趙君上封事言大臣過惡語極剴切今皇帝詰責者再三眾皆爲君危趙君晨入朝夫人則具靑衣鞋襪以俟疏畱中未下趙君歸舍夫人則又溫言慰藉如常及命下止奪俸京師士人皆歡傳天子仁聖又嘉趙君讜直乃不知夫人實相之也然趙君坐是不得內轉竟出爲山西參政而伊亦登進士髙第矣未幾語夫人曰吾將歸休若何夫人曰夫仕行義以立名也君之宦成矣而且有子子之齒壯於君而君弗歸將焉覬乎趙君乃抗疏歸歸則謝絕世務築園爲娛不問生產事皇帝以言官爭論薦起君參陜西政竟不肯起乃夫人日崇有醴以佐賓庖園中花盛開君觴詠盤薄不知有家夫人力也歲甲辰夫人患痞悶膈气遂不起正月之十有九日也趙君乃命其子述狀而以鋕銘委袠按狀夫人姓陸其先嘉興人也曾大父信贅平湖嚴氏遂爲平湖人祖謙壽官父端世淸白力田母張氏夫人其伯子也溫良朴厚夙稟自天旣歸趙君躬親紝辟屏斥華飾克儉克勤內外宜之趙君之推獄建昌也莫敢以私幹者獄囚雷某坐死刑十八年矣君廉其冤也將出之其姻適館公衙乃爲微語舍人曰雷誠久系破家然有金被數件請爲謝夫人知之以白趙君君怒甚將遂弗理也夫人曰人命至重彼誠冤當理之豈以語言之故而輒弗理耶竟理出之夫人性純孝太孺人之危疾甞藥羞膳不遑安寢及喪哭盡哀享祀潔丰禦下有恩略去驕貴之能趙君從宦踰二十年篋無私藏羔羊素絲之徳夫人實助焉始以趙君貴封孺人繼以伊貴加封淑人生成化丙申某月某日享年六十有九子男四傳娶沈偕娶姚繼姚偁娶吳伊娶張傳偁俱縣學生伊舉壬辰進士歷任南京兵部職方司郎中女一嫁國子生兪鏜孫男九邦谷邦穎俱縣學生邦導並傳出邦秀邦黍偕出建賓偁出邦秩邦程建升伊出曾孫男二宗十成十長孫出也墓在縣治北許家濱銘曰赫赫趙宗亢自黃門正色立朝諤諤有聞繄孰相之曰維小君旣贊直言再決勇退公志先定試以謀內周任有言庶幾無愧鳳凰於飛和鳴鏘鏘篤生諸雛賁我家邦翩其遐舉丹丘斯藏

○封太孺人申母施氏墓志銘

嘉靖壬寅上元日廣西僉事申公卒母施太孺人傷感致疾其年六月八日亦卒長孫誡撰狀乞銘於余余之同母妹誡室也頗知孺人令徳之詳乃按狀而志之施太孺人者吳江之施家村人也父昌母兪氏幼稟淑嫕勑贈錦衣衛經歷申公聘爲側室及歸外內宜之生僉憲公旣長貧無以爲教太孺人脫簪珥延師教之正徳戊辰僉憲公舉進士拜樂安令時流賊犯境太孺人方就養官邸僉憲公有內顧憂太孺人曰汝母我念謀人之邑惟力是視耳未幾攺尹徳平或謂徳平人獷悍宜峻刑太孺人曰無以爲也蠻貊之邦猶可柔服矧玆地隸鄒魯素惇信義者乎僉憲公乃務任徳教聲績卓起入遷錦衣衛經歷尋出爲湖廣僉事攺任廣西以不能事上官罷歸太孺人喜曰乃今得與吾兒長共朝夕矣然竟相繼不祿命也夫太孺人性莊靖不妄言笑禦下有則歷事舅姑夫子及正室吳孺人咸當其意伯子恩吳出也遇之加於巳出僉憲公曆官廉愼太孺人訓也子男一卽僉憲公惠娶吳封孺人女一適葉惠孫男二長卽誡邑學生娶顧繼袁次講國子生娶史孫女一曾孫男三長孝邑庠生聘曹次弟未聘次忠聘王曾孫女二太孺人生於天順三年三月二十九日享年八十有四葬以甲辰十二月二十日墓在梅裏村柳字圩銘曰詩詠嘒星易贊顚趾於維孺人誕毓厥子載貽孫謀永錫繁祉

○樓顯章墓志銘

樓之先家會稽宋南渡始顯有諱異者仕至徽猷閣學士太師封楚國公有諱鑰者參知政事少師謚宣獻隱君之九世祖也再傳曰楷楷生思垕思垕生紹紹生澄澄少孤育於母氏來家於蘇就戚府辟教授事其母孝澄生宏宏生序序生子二長卽君君諱十字顯章幼受學於進士奚元啟通章句大指然不樂仕進乃以訓其鄕之子弟君性髙簡歲不一入城府恥干謁王公貴人𨿽鄕飲不赴顧自謂拙也名其齋以拙所與倡和悉逸民學士詩衝遠愼體裁享年七十有八生於正統某年月日卒於正徳某年月日配錢氏先卒生子男一曰節繼曹氏生子男二曰復曰渙女四孫男六孫女四卒之又明年月日將卜葬於淸溪之原乞銘於余余聞公侯之子孫必復其始樓氏自徽猷而下兩世爵上公代有達者迨隱君三世弗仕矣然皆業儒素表於族閭揆之天道將必有昌其後者以耀厥光終隱而巳邪銘曰載熾而昌中閟以臧卒蹶而張於維孫子尙勿替荒

○盛嬪莫碩人墓志銘

莫之先湖州歸安人宋南渡徙吳江之綺川裏族世貴顯髙皇帝時有諱溫者甞以耆徳召見參議大事而貞孝先生轅則碩人大父也父諱震字霆威正統五年進士歷官建寧府同知母馬氏雲南參政升之女碩人承襲華閱夙閒禮訓植性端貞婉惠曉書計能誦讀孝經小學稍通其大旨及笄而歸於盛君用勤盛故宋參知政事文肅公度之後用勤又以世業薦授府醫學正術劑多奇效且敏幹每爲上官任使碩人獨約束其家人閫序雍肅事舅姑曲盡禮孝凡祀享饋饔必躬親致潔丰惇尙儉素屏脫華飾易置田畝產業益殷初碩人舉子多不育乃爲用勤擇娶馬氏生二男子愛之如己出則爲開塾訓誘督責成立逮下之慈廣嗣之義君子以爲難享年六十有二生於成化四年九月七日卒於嘉靖八年七月二十三日子男二長延年娶夏元澤女次幼並馬出女二長嫁王玨次諸驥卒之明年某月日將祔葬於奇禾嶺之先塋乞銘於余銘曰猗世冑令只乃作嬪君子宜於而家維徳之徽矣仁維逮下兮以燕翼繁祉封若堂兮考玄宅土之剛兮安且吉銘厥幽兮永無斁

○吳圻父墓志銘

吳圻父名封吳人也父爟太學生母錢氏圻父其中子也太學公有子三人而伯叔咸夭死乃今圻父又夭傷哉圻父少受學於故太學王君履吉甫弱冠卓然爲髙第子操筆章藻粲然可采兼圻父藝書奕名理咸悉其槪而行業潔修儕流多稱之娶楊氏楊頗厚貲稍爲治田宅得其力然圻父能自樹勵志篤學且多計算持其門戶不敗力田營貲𨿽老農老賈弗如也外貌娟溫而中懷臧否頗多口怨性復藏蓄事咈意者壹郁不能忘厚自奉養肴羞皆膏梁珍奇膊灸薌辣習以爲常卒以此病火毒攻結疔瘇發作唇頤癑潰心腹燻裂旬月而死傷哉圻父躬穎秀之資而年止長殤名混下士老母在堂孤嫠在室煢然無子女譬之蜉蝣朝生夕死傷哉傷哉初太學公忘年交予圻父視予猶兄也朝夕相依從談惟文史耳死之前三月與予觀浙江潮歷西湖諸山出嶽武穆祠下論說趙宋興亡扼腕歌呼痛飲浮白徘徊孤山愾然有箕穎之想素不賦詩至是篇章肆作雅辭鏘鏘觀者嘆羙乃今死矣追念武林之遊俯仰今昔傷哉傷哉銘曰耕疾淵亡古所悼也鳳殈麟傷今則夭也自天殲良又誰告也

○屠母陳碩人墓志銘

袁袠曰夫禮士踰月而葬乃今碩人之卒且十四年矣葬何遲也悲夫余讀其子靈鳳之狀而傷碩人之志也碩人之將死也云鳳冠矣方業賈碩人泣曰夫賈利以養也而父死今吾又死將誰養乎而其爲儒吾死不死矣云鳳乃感激習儒業未幾補郡學弟子員試輒髙等將仕而後葬其母也乃今葬矣余傷碩人且傷云鳳之志也乃爲銘其墓陳碩人者吳之滸墅人也父某贅錢氏生碩人有令徳而故屠君喪其妻繆乃繼碩人屠君客靑徐間浮淮逾河轉徙販逐歸途遭寇暴鈔略殆盡殊無聊碩人曰有亡命也幸而生貨貝易耳乃屏被貿貲縮用經費而家日殷矣舅氏春秋髙性且卞急碩人志承色養饋饔紉剌敬豫潔良咸當其意聞舅氏誦讀詩書則端聽靡懈通其大指屠君有弟某四十而無子舅氏頗憂之碩人跽而請曰吾子猶叔子也禮當後遂立爲後而屠君之弟婦某氏頗不遜碩人則折節下之恭而有禮兄弟妯娌雍如也屠君之亡也碩人病羸柴瘠骨立孤燈敝帷矢死銜卹日拊其遺孤久之痰喘壅逆而卒享年四十有三生於成化十五年九月十一日卒於正徳十六年六月四日子男二長卽云鳳娶鄭次云鵬娶胡後屠君弟女一嫁顧宣孫男一玄中銘曰孌彼者嬀令儀令徳宜於而家式和且則曰未亡人矢死靡忒煢煢遺孤爾誨爾迪胥臺之松慈云之栢有鬣者封卜食斯吉於千萬年銘辭罔泐

○朱隱君墓志銘

隱君諱臣字秉忠蘇之吳縣人也曾大父克潤大父仲聲父廷吉以愽士弟子選升國雍含光砥行未仕而卒秉忠年方幼孤喪祭備禮且上無諸父旁寡庶兄讎宗肆不令之愈黠僕構喪貞之厲交侵黨侮旣不與較亦不爲詟於是杜門力學秉翰摛文聲稱籍起公府交薦提學禦史王公鑑之召試奇之命隸縣膠以母老辭後復試於鄕不第遂絕意干進肆志丘墳每有述作見賞名流今儀部楊公循吉故太傅王公鰲鹹降尊折行投布衣之交篇章賡和吳人稱焉隱君行誼潔修孝友純篤事母沈夫人克盡孝敬曁其喪朼望望焉皇皇焉孺慕連憂情文兼至再從伯死三喪相繼買地以厝焉陸氏之姑寡而無依則迎養以終其身周氏之姊貧而守節則置別第以奉之其厚於人倫類此至若輸粟入金以佐縣官率先樂義靡曾吝惜有司旌嘉輒拒不受故工部侍郎永康徐公之剌蘇也髙隱君之行署教曰學愽而洽行古而方其朱處士乎乃延致鄕飲甞一赴其意後絕不往隱君髙朗毅方貌宇丰碩冠裳古雅言必正色交必正人𨿽居逼廛市而志抗靑旻著書樂道投壺雅歌有儒者之風勢位聲利曾弗槪於心故右都禦史盛公應期爲隱君內侄歲時候問肅拜牀下了無遜讓聞者嘆服所著詩文若干捲藏於家君生於成化乙酉八月庚子卒於嘉靖癸巳十二月庚午享年六十有九配盛氏故醫學正術盛公俌之女生三男子曰寵娶李曰完娶伊俱太學生曰宏娶陳繼張遼府禮生女四長適錢鋐次字顏焞先卒次適兵馬副指揮袁表及國子生陸健側室張氏生三男子曰宣君卒之二年以中殤夭曰寔曰守女一皆幼孫男五用成用明用章用平用康孫女七寵等卜以某年月日葬君於吳縣至徳鄕李王村之先塋乃以孝廉彭君孔加所撰狀乞余銘銘曰考碩懿兮世作程錫誄謚兮古足徵包質文兮蔚彬彬耀巖藪兮揭儒林

○陶舜舉墓志銘

君諱凱字舜舉其先鳳陽之定遠人也五世祖蠶哥吳元年從軍徐丞相部中洪武初沒子纏兒繼隸虎賁衛以告變功授寵驤衛百戶升山東威海衛副千戶永樂中子俊襲調蘇州衛之石所俊生茂茂生三子其季曰廣字孟寬寔生君君少習儒業頗通書藝而樂與材士遊孟寬無他子君乃承志幹蠱以儉勤振其業凡通都大賈商於蘇者多主於君以重貲托此其忠信基之矣事孟寬及母閔氏孝敬隆篤性喜延納而量存含弘口不言人短長有犯弗校也濫假貸者亦能曲從之配王氏蘇州衛百戶廷威之女子男二冶娶朱繼姚凖娶龔繼吳女一嫁韓應夏孫男四應龍應鳳應麟應虯孫女一君生成化某年月日卒嘉靖某年月日享年五十有七冶等卜葬於吳縣胥臺鄕胡搭裏祖塋之次來乞余銘初孟寬之卒也故京兆祝公實銘之且曰余知孟寬也以凱而冶之言曰吾父與祝公遊得其翰牘者數篋今猶襲藏之尊賢好文卽此足銘矣銘曰裔武弁業文儒迹闠廛志詩書廓先緒兮崇後基

○沈子仁墓志銘

吾姊夫沈君子仁旣葬其子應奎請銘其墓初子仁構奇疾醫弗效有醫曰是蠱也陽虛宜食附子乃多食附子延三年竟不起子仁之亡也予甚悼之吳江俗誇訐挾貲負勢陵轢氓農其長鄕賦者率乹沒多收利其羨嬴出貸以取倍稱之息民殊苦之獨子仁純願謹朴長賦稱平家有田數頃不知其數歲租亦不問出入倜儻好客客至卽投轄燕飲終日待姻親尢有情沈故右族而羣從多賢先後舉進士子仁如常時弗以驕人也沈之先居長洲之葑門六世祖師孟徙吳江師孟生公哲公哲生宗徳宗徳生本本生紀子仁紀之第三子也子仁諱山生成化丙午三月十日卒嘉靖戊戌七月五日享年五十有三配袁氏卽我方齋從父之仲子也子男三長卽應奎吳江縣學生娶鄭次應箕應斗女二長嫁倪用次太學生陸芝墓在簡村之陽銘曰願以醇古之良民旣有恆產亦有恆心篤於親子仁其仁

○陶母閔碩人墓志銘

余旣銘陶君舜舉墓其子冶泣而請曰吾父之亡也吾大母閔夫人者寔哭之慟遘疾弗起今玆將合穴﹖之於先大夫之藏先生其予之銘按狀閔碩人者諱壽寧吳縣人也父廷圭母朱氏愛碩人不忍嫁也乃贅陶君孟寬於館及孟寬徙居創治生業碩人善佐之精酒醴辟枲麻享賓祀先下禦僮奴咸有禮節外內賢之碩人生於天順某年月日卒於嘉靖某年月日春秋七十有八子男一卽凱娶王氏女一適陳金孫男二女一曾孫男四女一詳具凱志中袁子曰世之婦人鮮不驕其贅壻者亦鮮不利其父貲碩人善事孟寬無徳色從其夫出居棄貲產如亦不少利斯豈世俗婦所能哉傷其子凱以死𨿽凱之賢而碩人之愛慈亦足多矣余故不辭而爲之銘銘曰佐厥特兮順以貞慈乃嗣兮殞厥生生則殞兮垂休名

○太學生董宜陽妻楊氏墓志銘

董宜陽妻楊氏者華亭人也董宜陽父恬官大理寺少卿而恬之父綸爲監察禦史楊氏之父璨官應天府丞府丞之子則今吏科都給事中秉義也兩家閥閱等又世姻連故楊氏歸幹宜陽宜陽者董之傑也楊氏承父兄之列秉禮遵教實媲羙於宜陽蓋交相愛也姑蘇袁生者世交董楊故得數聞楊氏之賢大理公不祿董門中落而府丞公父子顯貴焜耀裏閭乃楊氏不忮不驕脫珥屏瑱黽勉有亡以佐宜楊宜楊好學與四方魁儒遊日事文史絕不問生業蕭然貧也而楊氏布衣糲飯績紡刀尺終夜猶有聲嗚呼其難能已宜楊之計偕北遊也楊氏念之竟以病死死之先宜楊在京師夢其妻來京師死之日宜陽在興濟復夢其妻乃果以是日死嗚呼豈思之所感無幽弗通邪余甞讀劉氏古列女傳未甞不嘆賢婦人之難也或謂婦人陰性多妬悍吝驕此豈其然哉如楊氏者又惡媿古列傳邪余讀宜陽之狀而知楊氏婦道之備也孝於父母敬於尊章孫於夫子友於娣姒睦於黨姻嚴於婢僕潔廟享丰賓燕時牧孳旨蔬蓄事無專成動無違禮彼有賢父兄以道之其遷移燻染則有自矣然遽夭死是曷故哉楊氏生正徳某年月日卒嘉靖某年月日年二十有六子男二鳳孫後四旬夭蘭孫女一玉瑞某年月日祔竹岡先塋銘曰龍有淵鳳有穴噫而人以藉世閥瓀瑉完良玉缺菉葹盈兮畱夷折天寔爲之兮夫誰孽

○沙良憲夫妻合葬墓志銘

沙之先忭人也洪武中有諱福一者以醫名始家蘇之長洲福一生景名景名生讓讓生浚君其伯子也諱綱字良憲夙稟爽雋雅好弦歌長業化居家日饒豫厥考商遊荊襄君獨操門戶靡內顧焉上娛二人旁友諸弟良田華宅推讓弗居家有汝惇之譽鄕稱薛包之羙焚劵以振窮捐金以周匱宗婭懷其徳僮奴樂其恕年未艾服卽營菟裘楊孫之達庶幾有焉若乃愽延良師嚴督嗣子愛而知勞尢足多矣厥嬪錢氏實媲令徳丰儀端靜資性慧溫婦道克修母範有淑恩洽族常徳化妯娌小星均惠螽斯嗣音組紃罔懈蘩藻致潔儉弗苦節予無妄施猗歟賢矣君生成化壬辰年八月二十日卒嘉靖辛丑年十一月二日享年七十錢生成化甲午年六月二日卒嘉靖壬寅年十二月二十六日享年六十有九子男三人珙娶朱琛娶劉府學生玘聘胡俱側室盛出女一人錢所自出館甥常熟縣醫學訓科陳慈孫男五人宗洋聘錢宗源聘韓宗流余未名珙等卜以癸卯年十二月二十七日合葬於武丘鄕彩雲裏之新阡乃奉琛所撰行狀來乞銘銘曰沙之先國爲氏翁肇昌隱於市賈而儒攸好義孌嬀姜恊休譽仁逮下繁厥嗣翩靑衿亢來世奄同穴玄穸閟巋鬣封梧檟樹渙皇私在悊裔

○章翁墓志銘

章翁吳人也諱澤字惟徳世居吳之鴈蕩村曾大父智能大父思恭父鏞母周氏翁質稟奇穎解絲竹繪畫家素業賈而統順中民間舉弟子員者輒驚避坐是廢學然時時讀語孟古史卽通其大義性孝友事同母兄淮甚恭淮或有言弗校也晚歲淮悔悟歡好曁其沒也哭之哀人以是多翁居鄕言論侃直羙髯正色聽者悚敬稍不可卽頳面斥之以是不諧於俗久之其人卒愧服中歲謝去家事課孫士元習舉子業夜然膏對坐書室中以爲常嘉靖丁酉士元薦於鄕翁方以疾戒飲捷書至大喜命酒豪飲歌呼累日客至輒盡醉忽曰吾可以休矣遂臥病不起享年七十有四元配方氏繼謝氏又繼黃氏先翁卒子男二長杲娶屠次榮娶蔣女二壻嚴冠沈暲皆方出也孫男四士元甲辰進士南京刑部主事娶金氏龍聘張杲出也炳娶葛燦未聘榮出也孫女三壻吳鳳王應龍王時泰曾孫男四培齡培祜京壽一未名曾孫女二墓在吳縣靈巖鄕吳山西麓合方碩人兆禮也銘曰載服賈兮業以振卒聞詩兮蹶以興嗇厥躬兮嬴於孫利後昆兮綿繩繩

○故中憲大夫大理寺少卿董公繼室唐夫人墓表

唐夫人者故大理少卿董公恬之繼室也董公上海人而唐夫人者其先鳳陽泗州人也蓋董公官於京師而繼娶云髙皇帝之起兵鳳陽也有唐春者從焉功授某衛百戶文皇帝靖難師起累功授大興衛指揮使遷籍京師遂爲京師人唐夫人之八世祖也七傳而至孫麟襲大興衛指揮使贈昭武將軍上輕車都尉寔生夫人而大理公先娶宜人喬喬卒繼宜人

不終卒乃愼簡貞淑而唐夫人善事都尉公又善事母太淑人張有令譽乃歸於董歸則善事其夫子又善約束其家人居無何大理公遭讒落職頗懷不平將上書訟其冤唐夫人曰是命也夫是命也夫今時何時邪遂歸姑太宜人謝方在堂問大理公曰新婦奚能曰能事夫子又奚能曰能約束其家人太宜人曰是獨不能事其姑邪太宜人嚴少當意者唐夫人事之卽當太宜人意太宜人賢之董族蕃門戶鼎盛先禦史公有子六人而三子者爲顯官子姓妯娌姻黨僮奴唐夫人善彌縫之卽當人人意又人人賢之大理公友其季懷同居者二十年如一日也寔夫人佐之大理公有妾某氏頗傷公心遣之歸遂將其所生子歸唐夫人曰是吾夫子子也母當歸子亦當歸邪遂不告大理公而追其子還大理公好古圖書且好賓客客甞滿座而性復落魄不問家人生產唐夫人獨彌縫之凡饗祀饋饔賓庖之需咸取給於內卽事事中節大理公之亡也門戶日益衰且多外侮又獨彌縫之持其門戶得無霣墜大理公舉子艱五十七而唐夫人生子曰宜陽宜春又某氏所生子曰宜旭宜春早卒撫其二孤曰是吾先夫子子也吾子之子之一如己子喬宜人有女三其一存曰是吾先夫子女也吾女之女之又如己子先是謝太宜人之亡也唐夫人哭之慟幾絕大理公之亡也又哭之慟又幾絕病矣旣而病甚曰吾有子矣又奚傷獨宜旭未婚耳又爲畢其婚而卒唐夫人嚴教其子亦嚴訓以義節以禮端其師保愼其交遊制其經用罔弗度而宜陽者又善承悅禮而惇文志卓然不羣名籍膠庠間君子曰觀大理公之存也唐夫人有婦道焉其亡也有母道焉萊妻輿母𨿽古列傳所載又何以加諸吾故表焉乃其詳具狀志吾不表表其大者

○中憲大夫臨安府知府王公墓表

故中憲大夫臨安守王公旣卒之四年仲子良樞謀伐石表墓以彰遐烈乃奉大司空安仁劉公志銘俾姑蘇袁生表其事表曰王公者諱濟字汝舟故越之新昌人也宋之南渡有曰鑑者遷居烏程之庚村王公之八世祖也髙祖燦曾祖文祖賢禰宗和以公貴贈奉政大夫南京兵部郎中配施宜人生二子伯曰觀仲卽王公王公十歲而誦詩書十四而明經補邑學弟子員成化丁酉薦於鄕辛丑舉進士觀政於兵部虜囚扯因帖木兒來歸王公以材譽奉命管押安置之廣州至則約束撫馭信宿而反初授南京兵部車駕司主事車駕司有馬快船千艘歲中人貢方物於大官率利多占凡一人多者十艘少乃六七悉私載貝貨賈販騷擾驛傳而料造侵牟費且不訾武衛雕耗蒞事者畏中人聲勢莫敢問王公於是創制布規立廠水濱董以司屬工費有經而中人之舟始減什七矣乃又以材譽遷郎中怨者曰王郎中驟遷官也大司馬三原王公方謂淹也上書訟公功謗及寢大司徒九峯孫公亦官兵部公與齊名三原公亟材之而公之歸艱也莊公孔晹贈以言曰汝舟未至車駕不在車駕汝舟旣至車駕不在江淮時人以爲名言旣乃補武庫司郎中武庫司輿皂銀歲久多積羨而勾校無法胥史爲姦王公於是核實簿正日程月稽歲終則會其贏於戶部稍遷臨安守臨安滇之劇郡也土多金珠貝玉象齒文犀奇香珍藥流溢五方其俗好貨習鬭輕死樂盜劫殺公行王公於是勵躬率下俗變盜弭張教興文甄材揚陋甞薦士楊宗堯發解滇省宗堯卒以文顯蓋居臨安者三年而境內大治部刺史疏其績太宰敍其能將大用之而公引年乞歸矣歸則田於庚村之陽屏迹司府放懷湖山故少保閔公中丞張公憲副吳公別駕沈公侍禦陸公少參王公相與結社遨遊觴詠終其天年初武皇帝之立也詔進王公亞中大夫階今皇帝之立也又詔進中奉大夫階大禮成又詔進中憲大夫階享年八十有三云袁生曰夫士孰不欲用世哉而志以運隳功以材局是以有用有不用而用者亦未必究厥志也王公位不過嶽牧秩不過中奉而功揚於郎署澤衍於滇夷國稱瑚璉鄕推儀羽𨿽志不盡究抑亦用世之髦傑矣袁生戌湖者二年考徳之暇甞周咨父老曰王公長者也且以仲子良摳之賢乃於是表王公之墓云

○張文理墓表

張文理者名敞字文理蘇之長洲人也曾祖謙祖昱父灝字思本世力田居葑溪至文理家始昌文理以田爲家昧爽率傭奴操畚鍤趨田中力作課相窳勤蒔藝耘薅咸有成法視他農歲率倍入其初蓋田數十畝末年畝乃十倍又善籌算廢居斂散嗇約靳費由是家大昌以貲雄一鄕一鄕人咸推之舉以爲長他長鄕賦者咸破產以償官且多逋稽鄕小民咸病其多收乃文理不破產不逋稽亦不多收爲小民病而家日益昌乃推所贏餘以卹其鄕人之不足者修橋梁創義塾鄕人稱之文理性純孝思本之喪也致毀中禮母薛夫人在堂年百歲矣躬羞食飲察寒暖起居之節候伺顏色必得其歡心薛夫人老健彊不扶杖文理獨掖扶之歲時薛夫人坐堂上文理拜於前諸孫曾元羅拜於後幾滿堂薛夫人顧益喜呼文理曰老兒子此與萊子何異哉薛夫人喪文理年七十矣其哀毀猶喪思本也始文理以田起家諸子咸業農其孫乃多力學者曰元卿曰之綱俱爲太學生於是張氏頗以文學顯文理享年七十有二子男四人孫男十二人曾孫男十人女二人孫女十二人曾孫女四人袁子曰自世衰俗偸而孝弟力田者寡矣文理𨿽不仕孝於家得百歲之母歡心可不謂難乎服田力穡以廣其堂構子孫仍仍凡五世文理以詩書貽之尢難矣哉

○殷君同妻姚碩人合葬墓志銘

嘉靖丁未三月壬申日殷生幹將葬其父母於支硎山之祖塋以墓銘請乃按刑部主事章伯允之狀而志之志曰殷君者吳人也諱福字天佑世居郡城西之花園村曾大父晟大父遜父璇母印氏家故力田而璇早嬰尫疾業中衰君出綜家政入侍醫藥父病尋差家業亦理人稱孝焉歲長鄕賦稱平新安大賈浮巨木於吳者必主君君敏斷有信義持籌立水濱凡楩楠豫章之材圍徑小大價髙下一言立決賈人咸帖伏鄕之人有不平者輒就君質是非性喜賙貸里社久廢割腴田以復之嘗鬻一僮奴其兄忽暴卒問其父且無嗣矣卽以歸之君伉直不畏彊禦每論事虯髯輒奮張歲乙巳吳大旱饑君奉縣檄督浚河渠晝夜勞苦不少休子姓請少緩君曰此公事急於救焚可便私自逸耶遂遘疾不起卒之前猶商搉畚鍤便宜比屬纊不及家事獨曰開河開河而巳嗟乎今之受直怠事者視君何如哉君生成化之庚子享年六十有六卒之明年配姚氏亦卒生於成化之壬寅享年六十有五姚故橫塘之儒家女也父仲暉世業耕讀旣歸殷君淑孝儉勤外內宜之子男二人長卽幹邑庠生次卯生側出也小星之惠人尢以爲難女三人婿顧琇尹俸錢恩孫男女四人銘曰力於農以亢厥宗勩於公以瘁厥躬夫乘化兮妻令終埋雙玉兮藏玄宮

衡藩重刻胥臺先生集卷之十六

●衡藩重刻胥臺先生集卷之十七

明吳郡胥臺山人袁袠永之甫著

長洲後學甥葵亭張炳忠藎甫校

行狀

傳

誄

祭文

◆行狀

封安人母葛氏行狀

右春坊右諭徳屠公行狀

鴻臚寺序班湯君行狀

上林苑監錄事殷君行狀

中順大夫鎭遠府知府伍公行狀

陳體元行狀

○封安人母葛氏行狀

母姓葛諱某字某長洲人也世家婁門中之華陽橋父敬母傅氏母生而仁慧貞婉粗通書討年十六而歸於我父我祖介隱公有丈夫子三人兪祖母生伯子教諭公趙祖母生仲子儀制公曁叔子卽我父也介隱公老分三子居而仲父與我父寔同居介隱公曁趙祖母依焉我母上順舅姑旁接妯娌下禦女奴咸有禮則介隱公喪趙祖母獨主家而伯母韓夫人病不能下牀趙祖母性卞急無當意者我母日侍側能當其意對化朲嗃嗃嚴對我母未甞不欣欣說也伯母韓夫人生子二人曰衮曰裘女三人我母生子四人曰表曰褧曰褒曰袠女五人吾兄弟九人者皆吾母自乳之而韓夫人病不能乳子女我母又皆乳之衮褒生同歲我母兩懷之必先乳衮而後褒衮不飽不乳褒也嗚呼昔詩人敍鳴鳩稱七子均愛然未有乳猶子均且先者也伯父曁我父教諸子𨿽家貧必館良師傅我母親中饋必致丰潔人問之我母對曰夫醴酒之設所以尊師傅也師尊而子成子成而宗亢夫尊師所以迪子迪子所以敬宗也婦人之職在中饋中饋之事先宗廟師保次之敢不丰歟敢不潔歟趙祖母喪仲父曁我父猶同居者垂二十年友於怡怡白首無間言而我母曁韓夫人亦終無間言乃後孫子蕃所居且隘我父母乃遷於采雲裏之新第袠之逮詔獄也我母聞而驚悸病作袠配湖凡二年念我母病甞請於上官而歸母不言病也哀衝太子生袠蒙赦歸我母曰而今歸邪我病久矣引袠手撫其體骨瘠如柴袠泣數行下母曰吾病久矣而無憂也不五月病大作遂不起我母生天順某年月日卒嘉靖某年月日春秋六十有六子男四人名列於前婦朱史吳馬女五人壻張瀾湯儔張守誠申誡伍孝光又庶子男二人女二人未字孫男九人孫女七人我父卜以某年月日將葬我母於寶華山之先塋命袠狀行實以乞銘志爲不朽之圖竊惟誄謚之興表志之作所以昭羙勸來也矧如吾母累善者耶小子袠陋也無文且迷昡不能詳憶憶我父時時數言我母歸時方食貧與韓夫人屏被紉刺以佐家韓夫人便女紅日制鞵貿易而我母稍手緩不如韓夫人則以夜繼之必欲如韓夫人備甞諸苦辛者四十五年及袠官刑曹令天子勑封我父爲刑部主事我母爲安人冠珠翟帔霞﹖﹖皆鷺命服煌煌我母曰吾屏被時寧意此邪而我母性儉素不喜華飾所被服一如食貧時非大禮宴命服不服也我父重然諾好義凡宗人姻交貧無衣者咸樂助之財而宗人姻交多負我父我父間不能平我母進曰人之負我非我負人柰何不平邪我父笑曰眞吾妻也我母慈子婦有過頗含怒於心弗撻也其視童僕亦然宵星之惠螽斯之澤詩書所載蔑以加矣伏惟當代之宗工巨儒立言爲經序事爲史如我母者忍無惠之銘耶哀子袠泣血稽顙謹狀

○右春坊右諭徳屠公行狀

屠公諱應埈字文升先世陳畱人南宋徙嘉之平湖始祖曾一曾一生亨一亨一生澤民澤民生湘湘生機機生太保康僖公勛康僖公有丈夫子六人而公最幼繼室封一品夫人牛氏出也始生之辰發策筮之得震之漸曰鸞徳如玉飛上髙木皷其羽翼光照四國康僖公喜曰是兒其貴乎必以文名稍長日誦千餘言機警不羣康僖公每宴客輒探句令對應聲出奇語坐客盡警年十二三康僖公爲諸子論說史傳未竟令諸子逆計成敗公越次懸斷若素習者康僖公愕然曰生兒不當如是邪年十五康僖公薨號泣臒毀人以孝稱服闋蔭入太學時伯仲皆舉進士貴顯而公一再試不第裏中人或訕笑之公乃發憤讀書貫綜百家言文名大起嘉靖乙酉舉應天鄕試第二丙戌舉進士選翰林庶吉士時閣臣務紛更制典諸吉士皆少年負气不肯謁諸閣臣出又不避騎遂奏出諸吉士悉攺部寺等官公拜刑部主事以才望署本科參核明允平仄者甚眾歲季秋囚當決者巳三覆奏矣公上疏請緩死天子覽奏如所擬得全活者二十餘人戊子之歲天子命京朝官主各省試公奉命校文江西時閣大臣有屬其三子者曰卽第當重貴君公唯唯退而曰國家百七十餘年惟貢士之法秉公不廢故巖穴之士得以自見若苟狥私請將安用選試爲於是遂行至則夢人有以酖進者辭不受覆地地墳覺曰寧墳母亂卒無所私事竣還報閣大臣怒曰屠主事悔予其以我力不能令若遠戌乎而閣大臣竟以事罷去庚寅調儀制主事辛卯進員外郎壬辰升祠祭郎中尋調儀制郎中時天子定禮樂肇建郊祀公與有勞焉癸巳攺翰林院修撰仍五品服上疏辭免尋乞歸省乙未奉命校累朝及皇考寶訓實錄丙申訓錄成賜白金文綺侍宴謹身殿升侍讀經筵皇太子生詔使河南諸藩諸藩王所錫賚秋毫無所受戊戌同考會試秋主考武舉時稱得人是歲交址不靖詔諸公卿會推才猷言語冠世者往諭之廷舉今吏部侍郎茶陵張公曁屠公或謂險遠公奮然曰臣無橫艸之功幸侍講巾﹖盈得奉使命當宣天子威徳揚聲萬里外不亦偉乎頃之竟罷遣使云己亥升春坊右諭徳時春宮初建愼簡僚寀而諸臣幸有渥恩覬爲宮僚者甚眾於是給事中禦史槪論諸宮僚公亦在論中章一再上所論十八人者皆罷免有旨獨畱公或謂屠公曰天子方知君誠以此時奏賦頌必得近幸公喟然曰臣蒙恩待以不誅𨿽捐軀暴骸無以自效乃欲乘機徼進邪公素修謹橫被口語頗懷不平且恥不自表見遂抗疏乞歸曰臣有狗馬疾願放還田裏倘不卽死敢忘所以報陛下者疏三上得請歸而疾作壬寅牛夫人卒公號踴幾絕气息僅屬勉治喪葬遂大漸丙午正月之十三日竟卒卒之前夢遊衡山揖衡山君而進焉與坐見大署兩廡間曰卒明年正月十三官至二品增壽一紀晨呼其諸孤曰我殆將死矣我宦遊二十年官不踰五六二品增紀者其易歲之義乎我殆將死矣至是果不起嗚呼異哉公簡伉俶儻不事家人生產作業恥言九九之數輕財樂施振窮周急諸所假貸力不能償者輒焚劵待昆弟尢厚喣喣無宿怨也所交皆當世名士篤於友誼袠之舉於鄕也與公實聯名又同舉進士同讀書中祕特相親■﹝目匿﹞武庫災袠下詔獄罪且不測公旦夕且壺餐潛餉遺獄中數存問予家人遣戍之日諸薦紳謂官校方偵邏莫敢送公獨匹馬出郊外握手別雅好文史𨿽疾甚不釋手爲文章奇宕有气常希司馬子長楊子云之風所著有詩文集若干捲方天子幸承天公扈從夜投宿民捨中或中官至爭捨輒避居捨外臥臥未湏臾輒起旦﹖黽或枵腹冒霧露疾馳數十百里乃就食飲緣是得奇疾方在告袠承乏西粵道出檇李候問牀下公疾巳不可爲猶開口論天下事亹亹不少休性好臧否嘗稱曰讀不盡天下書了不盡天下事乃若此巳邪公之志直欲縰棋古人淩駕時輩楊功名於千葉而竟若此巳邪公生弘治壬戌卒嘉靖丙午享年四十有五配項氏累封宜人少保襄毅公之孫參政公之女子男五孟玄太學生娶金氏仲律中甲辰會試娶張氏繼沈氏仲行府學生娶包氏叔方聘趙氏叔章聘牛氏女四長適富於文次適吳邦棐俱太學生次適吳繼庠生次許常氏孫男四謙同余尙幼孫女四孟玄等將乞銘於太史氏以袠知公之深也乃以狀請嗟乎妖夢是踐竟嬰二豎之痾哲人其萎徒切百身之贖爰昭純懿以表幽潛立言君子庶采擇焉謹狀

○鴻臚寺序班湯君行狀

君諱流﹖玉字某其先江陰人髙祖某曾祖某元季兵起徙吳之集祥裏祖某以子貴贈承徳郎大興縣尹考某君風義魁朗材質敏達少受易於施太守煥伯爲髙第弟子亟爲武功伯徐公有貞參政祝公顥所稱然恥占畢章句乃棄去走齊魯燕趙縱觀京闕所親或規之曰吾安能效儒生俛首膠庠覬一第邪以例授鴻臚寺序班日與王公貴人遊爭致門下有疑事必與君商謀沈慮確斷悉中肯綮君性愼密絕誇矜揚露多所援助未嘗言於人𨿽出入薦紳間能識幾遠勢武廟初閹瑾燻灼卽拂衣歸人尢以是多君家居逾二十年罕謁公府見流俗污敝士大夫承接守令如事侯王甚醜之曰吾嘗抗禮公卿無少遜屈今乃欲淟涊降志如輿僕耶部刺史南海林侯雅善君欲郎公署廢地爲辟捨君辭之曰有憲籍在吾不敢私也刺史而下咸致禮敬君藉成業又多心計善廢舉遷化貲益雄而節縮愼費奇贏無滲泄晚歲築臺榭園池雜蒔花木觴詠其間戒不通雜賓惟叔氏文守君曁故祝京兆先生相社會宴■﹝目匿﹞至卽張筵陳聲伎相娛令節則載酒徜徉湖山終其天年云嘉靖己丑七月十四日以疾卒享年六十有九生於天川鋅巳九月某日初娶何氏繼章氏側室張氏髙氏子男一仕偉髙出內閣供奉序班娶諭徳沈公良徳女女二長章出歸國子生仁和汪師夔次張出歸長洲仰龍孫男五鳳徵鳳來鳳翺聘徐吳周餘幼孫女二餘忝君族姻以其孤仕偉之請也乃述其大者以俟立言君子銘焉

○上林苑監錄事殷君行狀

君姓殷氏諱淸字徳秀蘇之嘉定人也髙祖考潮升生以迪迪生輅輅生維維生君君志量弘犖負材气少頗喜田獵馳騁好義任俠投機應變有策士之風旣壯乃佐厥考以儉勤亢其家鄕人咸推之以長鄕賦有事者咸取直於君入貲補鳳陽都司知印丁母李碩人憂服闋授後軍都督府神策門吏目能其官都禦史王公憲材君奏帶自隨贊助陜西軍務與有勞焉三載考績武皇帝賜勑命進階登仕佐郎而子甫以鴻臚寺序班直內閣乃上疏乞致仕曰臣東海民也因緣際會竊一命之榮圖惟所以報陛下者敢不盡力惟臣父維犬馬齒衰臣鮮兄弟乞以不肖之身放歸田裏得終養其天年不勝大願命下吏部以例進上林苑錄事致仕歸至楊州聞父喪驚慟幾絕奔還治喪事毀不踰禮內外稱之未幾甫以觸忤權貴出爲撫州檢校在任九年歲饋之粟且手書誨之曰愼哉母卑而官三事之訓爾其敬之哉尋升山東按察司照磨君戒之饋之粟如在撫也甫念君老棄官歸方將以孝養而君不祿矣君篤於倫誼制義田以贍其宗人鄕之不足者則賑之歲斂散以爲常而勿收其息嘉靖丁亥歲饑有司勸貸輸粟千石以爲倡有司上其事於朝表其門曰尙義之門而君復減糶所賴以全活者甚眾有司髙其誼數請鄕飲力辭之君抗直好面斥人過頗有不足者久之知君無他腸乃更徳君君起布衣官京師遊公卿間公卿咸材之與之遊及歸老田裏輕材好施逍遙林泉累石爲山廣樹花木以自娛富而能散貴而不驕賢矣哉生成化某年月日卒嘉靖某年月日配秦先卒子男四甫秦出歷官山東按察司照磨申側室髙出衝坤俱側室尹氏孿子也女五人婿封樟姚炫葛士龍朱世揚一幼孫男四人度庶序賡孫女四人墓在沈浦洪祔先塋禮也葬有日矣惟太史氏銘其幽焉

○中順大夫鎭遠府知府伍公行狀

伍公諱餘福初字君求更字疇中其先楚大夫舉之裔也元至正間有諱顯之者以處士徵不就乃自檇李徙吳中一傳爲眞隱先生某國初以賢良徵爲湖州掾眞隱生宗理宗理生時羙時羙生允剛以公貴封工部營繕司主事公其仲子也髫丱補郡庠弟子員弘治乙卯應應天鄕試時丱而試者三人公與海門崔桐吳郡蔣燾京兆尹賈公某見而奇之曰此三鳳也累試輒不利禦史張公璇提學南畿嚴重少許可考公文第一亟賞嘆焉正徳丙子舉鄕試丁丑聯第進士授長垣縣知縣長垣古蒲城也下車慨然曰蒲子路之所治也吾夫子之所善也敢不勵與乃名其堂曰三善而刻銘其壁邑故有逢於祠攺而新焉乃於是均賦役禁吏胥疏滯囚登俊髦而邑大治武皇之南巡也道出長垣供億繁費公處之裕如而民不擾三年政成召拜工部營繕司主事天子推恩臣下得封其父母幹淸宮成復拜金幣羊酒之賜我朝置繕工司專理贖刑其輸內局者中人悉倍取之繇是輸者咸避內而趨外獘日滋甚公乃白其事於大司空趙公璜而疏正之法始畫一嘗攝營繕司事季終所積羨余悉輸之公帑不以自私趙公曰自我爲司空不私羨餘者惟伍主事一人耳尋以言事得罪幾阽危丁李安人艱奔喪南歸尋丁外艱居喪有禮服除升刑部員外郎尋調兵部車駕又攺職方職方所轄者將官也考察精嚴請謁不行升武庫司郎中亡何以讒謫安吉州判官州之西有唐李衛公祠圯於火矣公創而新之督造黃冊釐剔宿獘吏不敢欺冊上諸郡皆駁安吉獨不駁考滿升建昌府同知單車之任不以家累自隨淸操堅苦而同官墨者以公爲迂陰中傷之而公決志歸矣章再上聖天子惜其才遂有鎭遠之命不就歸未幾得旨致仕公性髙簡外若方嚴而內實和坦不知者謂公傲而實非傲也所至以文字自娛放情山水嘗與殿撰舒公芬謁孔林闕裏飲七十二泉又縱遊泰岱燕山武夷天目諸名嶽相與倡和者皆當世宗匠其詩春容雅麗不事剞劂而气格自殊所著有北馳錄西山探梅集安吉新志遊天目山記虔行錄而吳中水利論援證精核議論通達公之用世亦槪見乎此矣家居杜門謝客手不釋卷恥問家人生產其貲悉爲豪奴所有其黨有黠吏深於鄧思賢之術吁告紛然而有司反左右之公之子孝光系獄者數月公以此鬱鬱成疾乃後事稍得白而公竟不起矣袠童時卽辱公知旣同官兵部而孝光者又袠之同母妹夫也公旣歿孝光撮公懿行將以乞銘於史氏乃委袠次敍其事顧予小子惡足以發潛述媺所托以不朽者有太史公在謹狀

○陳體元行狀

陳體元諱漧蘇之吳縣人也其先鳳陽人宋靖康間始遷於吳胡元時有名良炳者官翰林學士同知太醫院事其後有新齋公者仕於皇朝爲郡醫學正科新齋公生本道本道生彥斌彥斌生仲和仲和生公學公學生體元陳氏之醫自學士公始其專門小兒醫則自本道始本道贅於孟氏始傳其顱顖之術而實大顯於君君承襲世業於古方書靡不探究其治疾審察精气標本虛實溫涼燥濕之用其言小兒壽夭病之起不起時日淹速若刻劵契百不失一吳中治嬰兒者必走君無弗應手效者陳氏術業髙多通顯者獨君不仕而醫名實冠吳中旁郡邑咸奔走之君退遜謹朴言循循若不出口自薦紳至氓隸咸愛敬之或侮之亦不較也娶董氏先卒故翰林檢討徽府長史彜之女生丈夫子四人伯曰志遼府良醫娶李仲曰恩楚府良醫娶楊繼顏叔曰惠府醫學正科娶王季曰慈常熟醫學訓科贅於沙女二人嫁孔彥義吳用孫男七諤諫議諒諧贊諭諫縣學生孫女七曾孫男三曾孫女二君生某年月日卒某年月日春秋若干墓在武丘鄕駒字圩

◆傳

李空同先生傳

胡端敏公傳

禦史大夫盛公傳

湯隱君傳

○李空同先生傳

李公諱夢陽字獻吉陜西慶陽人也母夢日墮懷中寤而生公故名年十八舉鄕試第一明年弘治癸丑舉進士丁內外艱戊午授戶部主事倡爲古文辭以變衰陋斷自秦漢而止六代以下弗論也乙丑進員外郎外戚壽寧侯張氏怙寵驕縱開張皇店奪民莊田聲焰燻灼莫敢問公獨上疏論語侵中宮昭聖大怒孝廟不得巳下公錦衣衛獄拷掠詰責辭气無所撓孝廟坐文華殿召見大學士劉公健李公東陽謝公遷問李夢陽宜何如劉公叩頭對曰夢陽狂直不足深罪孝廟色變李不敢對叩頭叩頭而巳謝公從容對曰李夢陽𨿽狂然其心無他實欲效忠於陛下孝廟曰謝先生言是有旨夢陽復職一日孝廟獨召見兵部尙書劉公大夏問曰日來外間事何如劉公對曰近釋李夢陽中外歡呼聖徳如天地之大孝廟曰初下夢陽獄中中人皆勸朕杖之其意���夢陽以快中宮之怒使朕負殺直臣�其不忠如此朕故釋之劉公曰陛下此事卽堯舜之心也正徳攺元丙寅進郎中太監馬永成劉瑾等蠱亂朝政給事中劉茞陶諧相繼論奏而大臣未有言者戶部尙書韓公文日流涕憂憤公進曰大臣同國休戚此而不言焉用彼相韓公慷慨曰吾當言言而獲罪報先皇帝於地下耳乃令公艸奏文多載集中疏入詔廷議其事而八人者環哭上前乞命事中變瑾遂召入司禮監而中官王嶽範榮皆竄死明年丁卯大臣多罷免瑾知韓疏公手艸也蓄憾不巳矯旨奪劉公健等四十八人官放歸田裏榜爲黨人公與焉然瑾必欲殺公又明年戊辰矯旨羅織公罪械系逮京師再下錦衣獄公之內弟左國玉者閒行徒步從公上書康狀元海勉以大義賴力救得免放歸大梁庚午瑾敗辛未起公江西提學副使振起古學力變宿習褒獎義節訓正禮俗士翕然向風時宸濠懷逆招致文學凡吏江西有才名者卽啖以厚利否則威劫之以公有大名折節下之公初不爲動久之墮其術中乃公不知也公旣材髙負气不肯同流俗人人多忌之而江禦史某與公有嫌遂相奏訐天子命大理卿燕忠體勘下公廣信獄摧苦殊甚公不稍爲屈竟文致閒住而布政使鄭嶽適爲濠所陷公素與嶽不相能嶽旣得罪謂公傾之也濠敗辭連公賴刑部尙書林公俊力救得亡窮治乃後大臣曁撫按數論薦不用嘉靖辛卯就醫京口還大梁病卒所著有空同集若干捲余戊子歲使大梁以書投先生辱賦答相逢行一見甚驩談燕累日夜是後人從大梁來先生必有書遺辛卯以所著集見托屬纊之日遺言必袁生表吾墓而先生之子伯材馳書京師曰亡父落落大節世或未盡知子必傳之嗟秋先生之名同天壤敝可也而何藉於予世有不知先生輒開口雌黃者請三復於斯文

論曰昔人言文章與時髙下不其然哉漢氏去古未遠古文未喪然自遷向雄固而下亦鮮稱矣唐則韓柳宋則歐王蘇氏父子咸以所長擅稱而說者猶多低昂謂宋之不逮唐猶唐之弗逮漢也我明文章發於金華數子而宋劉二公雍容述作潤色鴻業特尙典則𨿽奇麗不足而朴醇有餘畏亦气運熙洽使然也列聖紹統人文宣朗曁弘治間李公夢陽以命世之雄材洞視元古謂文莫如先秦西漢古詩莫如漢魏近體詩莫如初盛唐乃與姑蘇徐禎卿信陽何景明作爲古文辭以蕩滌南宋胡元之陋而後學者有所凖裁彬彬鬱鬱蔑以尙矣李公材最髙其人負奇气傲睨一世以是得奇禍坎壈終其身世咸疾之如讎嗟乎斯人也豈世俗所能容哉

○胡端敏公傳

胡公名世寧字永淸浙之仁和人也幼有大志數夢偕於少保立朝議軍國事弘治壬子舉鄕試第二癸丑舉進士授徳安府推官以薦升南京刑部主事數辧疑獄陳備邊十事復應詔陳六事奏入皆不報遷員外郎時逆瑾擅朝劉瑯爲守備都官咸修謁公獨不往機戶侵官鏹累萬公擬盡本法禦史阿瑾意劾公失入庭中議皆直公阿瑾者竟氐罪進郎中升廣西太平府知府郡邊荒土官雅不庭參公下令延見長吏撫以恩信而絕其私饋及因他出過其營單騎直入坐帳中縱閱騎射良久乃還子弟應嗣官者輒爲保任由是民夷皆感悅太平州土官李璇阻兵拒命潛檄龍英州趙元瑤捕斬之因大城壺關條治蠻事上之丁內艱補知寶慶約岷府母受訟中人橫斂者悉裁以法治如太平時擢江西副使備東鄕兵撫馭反側徵姚源賊王浩八及建昌毛坊盜皆有功因城廣昌南丰新城三縣賴之宸濠反有狀莫敢言者公發憤上疏其略曰江西失火延燒萬室基地便利盡歸王府債負所責徧及閭閻莊田所侵激民立寨三司官多受鈐束問刑參吏舉奏成案買辦漸行於遠府騷擾徧逮於窮鄕臣下多懷二心禮樂政令漸不出自朝廷寧王自討護衛以來威勢日盛乞戒諭止治其國內母撓有司有旨戒濠濠乃行萬金間用事諸大臣奏公離間親親妖言誹謗逮捕甚急而公先巳遷福建按察使因間道走京師投系詔獄刑訊逾年數從獄中上書皆不報言官交章訟公冤久之得減死戌遼東沈陽中衛躬履行間授徒以自業凡四載濠反書聞赦歸田裏復湖廣按察使擢僉都禦史巡撫四川處松番軍餉令近邊者輸租於邊而縮其額以所縮加徵內地內地勿輸邊復條奏安邊便宜四事今皇帝登極召爲吏部右侍郎聞外艱去旣免喪上疏乞早定追崇之禮而赦羣臣議禮不合之失因言宦官外戚不可假以威權言官不可加罪藩臬守令多不得其職累數千言召拜兵部左侍郎進言保養聖躬在愼起居節飲食願愼用醫藥又撰講義三章以進一大學惟仁人能愛人章一洪範惟辟作福章一易系辭不出戶庭章二疏皆畱中大禮成升俸一級丙戌知武舉引疾攺南京吏部左侍郎進工部尙書尋以左都禦史召道攺刑部尙書用議者言加太子少保仍左都禦史掌院事入見辭免宮保上疏宜虛心以執中使喜怒賞罰發皆中節及論聽言用人之道上嘉納焉旣總憲務持大體奏上畫一之法申明職掌凡十條乞復執法被誣者官詔付所司施行而考察奪職枉者始許言官論辧矣攺刑部尙書凡中外諸司獄囚參讞務允不以文法嫌怨禍福自阻至罪在不測眾莫敢言者必奮身論救正徳中土魯番謀奪甘肅哈密入貢者爲之內應副使陳九疇知其謀大索甘州城中回夷衷甲者悉敲殺之而身自摶戰敗土魯番兵至是憸人聶能遷上書言哈密之不能興復者由陳九疇妄殺啟釁也事連致仕兵部尙書彭公澤時王瓊復總制陜西軍瓊故與澤交惡而大臣陰主瓊遂捕九疇下獄議坐極刑公嘆曰使我典刑獄而殺一忠臣吾寧先死乃抗章申理願以數口保之上大感悟陳得減死戍遼東彭編氓隴西豪柳瓚誣巡鹽禦史王朝用陰事有旨逮治公奏恐傷憲事竟直焉劾去郎官之錄囚不當者其因事建明得著爲令者三翁姦子婦未成者減死一也竊盜自首得減者免刺二也庶人在官應守法而不守者並依枉法科三也復因災異陳言勤聖賢一事卹民任官九事轉兵部尙書加太子太保陳兵政十事土魯番劫曲先衛人牙木蘭以爲將蘭擁族帳內徙土魯番遣使求蘭將甘心焉大臣卽欲予之以易哈密公言曲先本服屬中國蘭反正歸順非納叛比而哈密空城縣遠無益事實正宜厚牙木蘭以風蠻夷無爲土魯番所欺請勑下王瓊先盡復瓜沙之地收合亡失屬夷封殖哈密永爲不侵不叛之臣以制番使相破滅此伐交之上謀也且請廣屯種興鹽利預收糴以足邊儲而薦都禦史馬昊陳九疇副使施儒楊必進堪統軍旅吏部言諸人皆不可用公遂引疾致仕三疏始得請居亡何起爲南京兵部尙書參贊機務不拜猶手疏勸廣嗣育容直言惜人才未幾薨於家賜謚端敏贈少保公忠貞廉約練暢世務而尢愛惜人才其憂國薦賢之心老而益篤初抗論逆藩幽囚遠戌間關九死及遭聖明益感知遇危言正色蹇蹇匪躬朝野想其風采雅志儉朴位居端揆布素如寒士門無私謁接引後進談議世務終日忘倦嘗曰學貴經濟不專在詩文也讀衍義補著膚見四卷居遼陽著春秋志疑十八卷幼精騎射及遇盜於滄敗楊虎劉六羣賊述滄洲退賊事略一卷徳安行稿太平寶慶雜稿各二卷姚源建昌徵案東昌撫案共十卷撫蜀雜稿一卷讀易私記四卷詩文二卷自述年譜一十六卷其奏議二十卷已行於世袠官刑曹辱公國士之遇命其子純受易及公去位時顧謂袠曰吾老矣天下方多事子其勉之公之所以望袠者何如而袠乃若此巳邪純之赴肇慶也走姑蘇請曰先公知子子不傳先公而誰傳邪嗟乎士爲知巳死空言奚足酬哉以公之忠勛而袠附以不朽是予之幸也夫

論曰方宸濠之謀逆也吏於江西者咸刼於積威勢怵利啖惟其欲之是聽志富貴結腹心如潘鵬王綸者不少也間有稍知逆順者不過循默自保觀望規避以脫虎口爲幸耳孰有奮不顧身如胡公者哉疏朝入而禍夕發左右出入門戶寢居皆逆徒也而竟脫身間走得免灰滅及械系掖庭備嘗百毒朝之用事者悉受濠賂遺批抵機穽幾陷不測卒賴禦史徐文華等抗章申救僅而遠戌而濠之逆謀始彰露中外亂臣賊子人思誅之矣然而巳卯之變孫許駢戮遠近震驚向使當國者采徙薪之讜謀謹履霜之明戒先事制變禍亂何自而生哉胡公身不踰中人言期期若不出口及論大政事決大疑侃侃諤諤守死不田啹常憂國不遑寢食事有不可者卽閉門艸疏無少顧忌嘗憤守正者遭誣落職懇懇言之正色立朝孤立無與今皇帝知其忠鯁𨿽數進逆耳之言而曲加優納不以爲忤一時新進用事之臣𨿽極恩寵然天子所敬憚優假者胡公一人而已見幾勇決進退有禮世尢髙之孔子曰所謂大臣者以道事君不可則止莊助曰古有社稷臣招之不來麾之不去若胡公者其近之矣

○禦史大夫盛公傳

禦史大夫盛公諱應期字斯徵蘇之吳江人也其先出宋參知政事文肅公度髙祖寅文皇帝時官禦醫有寵曾祖佖不仕祖昕父瓘俱以公貴贈官公弱冠舉弘治癸丑進士授都水主事管濟寧閘閘當孔道公私舟爭利先進公束以法而時啟閉之吳文定公寬以少宰赴召時方封閘蓄水以濟漕船吳公尊官也守閘旬日乃聽得過公之守法吳公之樂成人羙聞者蓋兩賢之中貴人奉使往來咸望風斂戢挾私貨者輒沒入之時太監李廣嬖用事諸中貴羣愬於廣廣固銜之矣而廣之家人販私鹽南來聞公嚴悉投鹽水中廣益怒乃嗾太監秦文誣奏公阻薦新船爲大不敬詔逮錦衣衛獄謫雲南安寧驛丞稍遷祿丰知縣祿丰古祿琫也烏僰蠻所古俗獷悍習盜公不鄙夷其民教以禮法而弛捕盜之禁盜咸首伏化爲良民升順慶府通判管糧稽逋擿伏宿蠹盡革父喪歸道升武昌府同知服除攺長沙升雲南按察司僉事分巡金滄洱海諸道所至屏肅景東知府陶某土官也父子信讒日相讎殺公縛其讒人寘之重辟曉以大義父子如初武定知府鳳英死其妻攝郡事而子朝鳴凶狡不法肆行剽奪民殊苦之奏下所司觀望不理公出鳳不意單車馳入其境母子惶怖伏罪乃窮治其黨歸所侵奪於民公策鳳氏終必爲患請降其秩設官制之因會奏於朝議寢不行後鳳氏卒叛如公言復建議請閉銀礦以絕禍源而鎭守太監梁裕貪虐無厭公與巡按禦史張公璞副使晁公必登共禁制之裕因誣奏公及張公晁公俱逮下制獄張竟考死獄中諸大臣及言官連章申救會幹淸宮災赦出先巳進本司副使乃得復任尋升河南按察使淸嚴彊察威禁大行升山東右布政使謹出納屏羨余正巳率物胥史莫能爲姦未幾升陜西左布政使鎭守太監廖鑾縱其弟侄廖鎧廖鵬漁獵民財侵盜官帑姦贓狼藉有司脇息莫敢問公以法剪其羽翼廖滋不悅思中傷之乃檄公督造絨罽檄文嚴峻費且巨萬公按籍知廖前已侵費數萬不以上供持數示廖將奏之廖惶恐跽謝乃不復造武皇之西巡也駕將至楡林人情恟恟眾議加賦以備供億公請於正賦內每戶以丁糧爲差出銀米若干聽準來歲賦入之數民爭先輸納比駕至士馬供億咸有調度而處之裕如若無事者時江彬扈從儱幸勢熖燻灼自鎭巡以下咸重足屏气呵辱如奴隸公獨與抗禮干請不行同事者咸嘆服焉武皇帝亦知之曰盛某好官也明年四川缺巡撫升公都察院右副都禦史蜀險遠夷獠雜居天全六番招討髙文林數出寇掠而流民謝文義亦紏僰蠻爲亂皆討平之捷聞璽書褒嘉錫以銀幣丁繼母憂歸今皇帝登極起爲江西巡撫江西遭宸濠兵燹之後歲饑民窮寇盜充斥而鄱陽湖尢爲淵藪盜出沒其間者漁舟爲之鄕導公令編號以驗其出入而調遣官軍以防邏之立團保之法使相覺察盜無所容一時迸散於是輕徭賦議賑貸奏免雜調緡錢者數十萬請畱解運者數萬輸米南京者四十七萬銀二十萬而積谷以備荒者亦百餘萬有詔賜羊酒幣帛尋升兵部侍郎兼都察院右副都禦史總督兩廣軍務前任兩廣者多通土官饋謁土官多玩易之號令隳弛而蠻寇竊發公至大閱鉤稽簡料凡太監及總兵私役軍者悉勒歸伍而兩府官屬之暴橫者痛抑之且檄下兩省及湖廣諸路凡所調遣悉聽關白乃行由是二府不悅大興讒構矣歸善縣賊李文積據桃子園爲亂髮兵討捕生擒文積及其黨李萬全等斬首一千一百三十級俘四百餘人土官劉召據思恩以叛討破之斬首一千九十七級俘五百餘人召赴火死餘黨悉平田州土官岑猛作亂事聞下公體勘公上疏陳方略下兵部復議而公巳攺官矣初二府蓄憾騰謗於當道當道者欲事調停遂除公工部侍郎提督易州山廠實奪之權也乃引疾致仕會河決徐沛漕渠不通朝廷憂之詔選廷臣可以治水者僉議以公名上升公都察院右都禦史總督南北直隸山東河南等處河道時尙書李公承勛胡公世寧建議欲於昭陽湖東別開漕渠而僉事江公良材議同及少卿黃公綰詹事霍公韜亦各陳便宜並下公看詳公親詣其地相度咨訪議旣克恊乃上疏言黃河之患古今所同而中原之志枰曠夷衍無洞庭彭蠡以爲之匯故遷徙不常爲患特甚而其性避髙就下非多爲之委以殺其流未可力勝也弘治以前河下潼關卽分三大支其二大支俱出汴城以南東行由泗水經淮入海其一大支則出汴城以北東行至兗又分二小支一出沛之飛雲橋一出徐之小浮橋俱入漕河徑下邳州會淮入海正徳以來汴南二支湮塞並入汴北一支於是全河東下至於徐沛俱入漕河自此汴河無患而徐沛適當其衝近年河漸北徙小浮橋亦已湮塞自曹單武城諸縣楊家口梁靖口諸處奔潰四出徑趨沛縣漕河橫流出於昭陽湖之東泥沙壅塞勢緩則停遇坎則滯致淤運道爲今之計大略有四曰疏曰浚曰築曰攺疏者疏上流而殺之也浚者浚故道而順之也築者築長堤而障之也攺者攺別地而不與之爭耳夫上流不殺則決口不可塞長堤不可築而河防不可成河防不成則淤不可浚而故道不可復此今之漕河所以不容不攺也廷議以聞詔可以春和興役而公已命官分治舊河使通漕船堅築堤岸以障黃河之衝復浚趙皮寨條家渡諸處以殺上流之勢乃簡屬吏之能者以任新河之役量地以授工程功以授食役不告勞財不告匱垂成而謗興有詔罷役而公得罪以歸矣時戶部尙書鄒公文盛刑部尙書胡公世寧咸力爭之公家居七年更赦復職致仕大臣言官數論薦竟不用以死惜哉

論曰余觀盛公之治河而知天下之事難成易敗也昔堯命鯀治水九載績用弗成乃更命禹古之人興事建功若斯之愼也而景泰弘治間徐有貞劉大夏治水張秋亦困於多口賴朝廷之明謗讒弗行卒以卽功信哉事之難成也余嘗道徐沛間詢盛公治河事皆有法工才四月耳而完者巳十八九使當時稍假以歲月烏患無成哉公剛果廉幹嚴於馭吏請謁弗通怨謗弗卹庶幾有大臣之風余故傳之冀國史采焉

○湯隱君傳

隱君名璽字文守吳人也大父彥祥官大興縣知縣大興公嫡子濱者無子而弟瀚之仲子爲隱君乃立爲濱後隱君事所後父母如所生父母且均執三年之喪事庶母陳有禮伯季皆髙貲而隱君獨嗇約友於歡怡不忮不求此其孝友今之人能之哉嘗受易於故信陽太守施公文顯彊記愽識華實彬蔚凡經史子籍下逮稗虞伎術百家之言靡不綜述袠嘗隅侍觀隱君範儀端凝意思安和恂恂如不出口而詞旨婉切曲中事理聽者悚服故京兆祝公允明以文藝師表海內嘗賦懷友詩咸海內名流而隱君居首嗟乎祝公豈妄許可者邪早歲挾貲歷齊魯燕趙觀山川土風人文久之歸吳築圃灌園蒔植果木棄絕貿易買屋閶闔城門收其廛息計口而食而家業稍殷乃隱君則泊如也隱君善居鄕居家睦族裏喜賓客排難周匱難殫述矣袁子曰書稱吉人爲善惟日不足如隱君者終其身無踰閒無蔑禮一鄕之人愛且敬之無間言非所謂吉人爲善者耶

◆誄

司經局洗馬尹公誄

○司經局洗馬尹公誄

【並序】

嘉靖六年二月二十一日己亥故司經局洗馬尹先生卒嗚呼哀哉帝鑑弗察神聽遠而遘此

閔凶胡弗愸遺人亦有言金石難敝百祿攸綏莫匪豈弟蘭以燻摧玉以演玷棘也云茂瓀瑉或衒嗟乎虧盈不齊報施或滛唔壽淵天匪徵自今君子肅括議道自巳捨命弗渝朝聞夕死嗚呼先生短折弗遐吉往凶歸委耀雕華業崇秩卑抑志隕名國喪儀羽士蔑典刑曰余小子夙荷采甄惠以周行敢不勉旃亹亹徳音孔卓而昭今也云亡孰示不佻令聞於宣芳烈靡紹顯諸譔述庶其有詔何以宣哀載觀誄詞勒之旗旌百世可知誄曰嗚呼先生含精抱和研幾秉哲量宇淵塞風規峻潔早歲飛聲遂播芳烈藝圃騰踔詞場嶻■﹝山臬﹞縟思雕藻粲若虹霓約理旉辭根柢標揭鵠舉鸞騖握瑾懷瑜譬被和璞孚尹自殊載礱載錯劌其廉隅工師於遘爲璉詼瑚冠我多士蹈於天衢展也君子醇乎大儒華實並茂器幹斯隆發策金馬卒業銅龍王之吉人衎衎雍雍旣載彤管遂保靑宮潤色鴻業揚厲膚公羽儀具瞻模範攸崇總統羣籍同異是究玉几黼幄在帝左右爾有嘉猷入告我後夙夜媚玆疏附奔奏大人格心申錫簡懋冀斲梓材明堂云構溫溫恭人顚實揚休具曰邦彥莫其大猷胡躓而踣志衋年遒金石銷鑠逝如泉流蕙折蘭摧悲此勁秋天弗愸遺與善爲讎朝失楨幹士喪典刑杳杳玄路蕭蕭素旌幾筵備物以象平生潛寐弗寤永閟精誠畫巾﹖荒黻翣遊魂於徵遺煢在疚擗踴靡寧凡我及門義切心喪徳音在耳孰也可忘心淒目泫五內摧藏敬陳誄文敷此腎腸

◆祭文

祭故少保大司馬端敏胡公文

祭玄冥回祿文

祭中大夫參政張公文

祭祝京兆先生文

祭施邦直文

祭吳懋憲文

祭封虞衡主事伍公文

祭楊宜人文

祭董夫人文

祭毛安人文

祭王封君文

祭太學周生文

祭王履吉文

祭伊師文

祭施母吾夫人文

祭少宰徐師文

○祭故少保大司馬端敏胡公文【有序】

少保兵部尙書胡公以庚寅之某月日卒於仁和某里之私第

嗚呼哀哉國喪楨幹士摧儀表天不愸遺吾將安仰癸巳歲仲秋之望袠薄遊臨安追念疇昔知遇之恩竊懷死生契闊之感履宿艸而淒其伏堂封而涕泗爰陳鄙辭式薦淸酤其文曰倬矣胡公允文允武神降海嶽篤生申甫昔在彊藩元文構逆抗疏發姦幾蹈不測錯甘吳戮汲寢淮謀請室久系遼左遠投忠瀕九死節貫百折公之令名遂懸日月皇軌重離卿臺薦晉肅肅有位風紀爰振旣齊五罰遂掌六師正色率下朝之表儀嘉猷平章密議獻納維帝念玆世也寡合山立淵渟禮進義退古社稷臣維公無媿公之勛業金石難朽爵秩𨿽崇徳澤未究卹典寵渥謚號光加華夷悼惜朝野興嗟眇予小吏嘗侍司屬葑菲謬甄涓塵誤錄獎引周至訓誨殷勤竟遭玷缺徒累髙明累累堂封奄觀宿艸敬奠一觴陳辭以告

○祭玄冥回祿文

孟夏䢐暑盛徳在火融風乃作布玆赫羲燔我郊廛騰光橫厲裂灼玉石散披云霓哀我遺黎倉怳不寧屏攝儆徙凜焉凶凶維是在位用震厥心行火所掀俾保所徵豈其出內速戾召愆秉我瓘瓚昭假明神庶幾僕滅惠我上下玄冥爲牡回祿維毛決以時息泄其滔滛無或昧蔑寧莫我聞羣祀攸司敢不祗告

○祭中大夫參政張公文

維靈肇浚昌裔夙承遐澤先烈丕嘉鴻軌敬式懿質淵英靈修凖直紬緒丘墳研幾疏籍卒業南宮蜚聲東序策薦賓興宏馳髦譽云翮冥翔鹽車失利設貳中都牛刀小試法禁明壹玄化滂流稽獘班程諼格彊柔賦均土則訟簡累囚洋洋弦誦男歌女謳崇墉疊雉經始版築物力庀徒堤防泄蓄安丰有功楚相攸續蕃用阜財灌漑穜稑考最銓司剖符南陽報政期月參徳龔黃肅肅憲臬獄愼低昂藩司左轄慈惠彌康惇誼丘園無縻好爵曰利幽貞遁於寂寞於維我師詞垣矩■﹝尋蒦﹞皇之藎臣日侍虎幄訐謨左右寵眷斯隆優賚緋魚衎衎雍雍司存獻納夙夜在公陟岵瞻號靡遂私衷季冬者月戊子者歲凶問騰奔神情震憒哀踴吁天胡玆長逝息彼形兆歸於太素凡我小子悲悼靡寧敬陳醴奠冀格幽冥

○祭祝京兆先生文

維君侯之睿哲泄天地之玄機漱芳液於藝術愽奧旨於文辭凖皇墳以約軌黜百家之支離曰漢氏去古其未遠庶斯文之在玆揉精思以述作宣英藻於端倪綜羣言而廣涉歷九服以疇咨洵多聞而洽見旁羅絡以無遺沐皇澤之休薦遂策名於有司何抱玉而屢黜戢云翼於亨衢嗟豫章之奇碩弗見售於工師狥微祿於嶺表沈下僚而弗恥理民務於夙夜流慈惠於百里佐天府以聽政維豈弟以約巳畏簡書之紏纏返初服於桑梓𨿽志業之弗究侈譽聞其彌張閔時俗之拘迫混穢垢以含光維達人之忘我窮意欲以娛康奄乘化以遐逝超至情而上翔慨典刑之淪謝徒悼慕於遺章苟靈﹖﹖金之未昧或昭鑑於罍觴

○祭施邦直文

維君金玉碩膚淵云學殖摛藻揚芬修姱蹈吉早騖書林甫通仕籍亨衢未騁蒙汜巳迫奄忽泉扉沈淪異域大命近止遊魂莫招含禭有禮旟旐蕭蕭凡我同盟孰不悼悲我館我殯匍匐救之祖奠在庭興哀致辭水浮陸走歸穴﹖之玄墟蒿歌巳矣徳音永違

○祭吳懋憲文

維靈囲文獲藝履道基仁翺翔世表游泳詞津豈弟且惠愽約循循才華淵浚問譽日新金門通籍彤陛垂紳甫辭家食式作王賓奄忽晨夕長訣交親泉扉掩恨繐帳棲塵幾筵惻楚旟旐詵詵祖送於郊首丘於閩天道茫昧孰究其因共綴哀辭友誼莫申

○祭封虞衡主事伍公文

維靈履坦丘樊考盤澗陸練要修姱彌性力谷義髙閭閈仁洽黨族栢松旌心蕙蘭中服平康錫極豈弟千祿繁祉攸宜祚﹖﹖胤孔淑子奮孫騫螽羽麟角金冊龍章賁於泉谷旣醉萬年假樂百福以熾以昌衎衎粥粥眉壽未艾大命奄速蔓艸露零虞淵日伏旆旐有翩輤帷不復天則爲之靡究嘉告哀訃遠遺擗摽淒蹙敬致一觴庶鑑情曲

○祭楊宜人文

維靈巽質蘭芬坤儀玉栗世冑髙明弘農伊匹敬佐君子有踐家室於穆莒州邦之司直嗣我徽音百男斯殖小星肅肅螽羽蟄蟄溘彼朝露帷軒自飭諷詠栢舟矢死靡忒煢然遺孤拊畜備悉訓以書詩踐猷邁徳承志祿養匪躬秉職維玆滑甘有曠晨夕訃音奔馳擗踴莫及凡在戚交嗟咨悼泣敬奠牢尊升臭窀穸靈其有知鑑此楚惻

○祭董夫人文

維靈夙稟柔媛有齋恭肅天作嘉止世冑華族相攸來歸燕譽載育蘩藻靜嘉捆閾雍穆吉往凶來蘭摧玉毀百祿未緫大命近止蕭蕭素旌哀哀蒿裏祖奠牢觴昭假筵幾

○祭毛安人文

維靈玉性幽貞蘭姿婉懿夙閒禮文丕承華系作配君子徽音用嗣肅肅閫儀虔共婦事旣儉且勤宗親燕譽命則弗遐奄然䢐棄孤帷棲塵冥旐隕涕籩斝敬陳幽明永異

○祭王封君文

維靈挺殊材於梁益祕丘樊之徳貞抗逸民之髙﹖﹖屬惇素位以中行斂芒角於金玉播蘭茞之芳馨儀靜山以成性抱淵衝而寡營胡仁者之弗壽衋年遒而志毀彼勁木之堅孤亦梯摧而條萎諒陰陽之遷易彭殤又焉殊軌維智哲之委順乃達觀於斯理猗子姓之卓傑紹休訓於夙聞縱天衢之冥翮宣藻譽於藝文忽飛書之馳至述家難之憂屯銜哀踴以長吁念陟岵之辛勤紛五情之震潰指故域以奔趨曖玄云於黼翣結淒風於繐帷陳幾筵以備物象平生之光儀薄陳辭以申奠冀神靈之格思

○祭太學周生文

維靈弱冠明經趨庭說禮愽敏旁該資材並羙丕承父兄卓有風軌卒業成均馳譽胃子云翮方舒蘭英遽委志抑年遒逢凶構否命也爲之悲曷其巳煢煢者嫠呱呱者泣淑愼乃躬之死靡忒輤車旟旌顧瞻悼惻涉濟浮淮歸卽玄宅祖奠有辭靈其來格

○祭王履吉文

夫哀緣情感戚以交興物無不毀理有難明膏煎金櫟彭壽淵傾嗟乎履吉竟夭厥生昔在童年英資物表川嶽含靈璣辰運巧孝友人倫仁賢國寶徳鄰雍騫玄詣莊老文維貝錦賦則金聲膠黌浹譽沙朔騰名鄕誇二陸戶儗八荀奇蹤電邁逸翮云冥丰材蹇會修塗局步抑志丘阿歸神泉路蒼旻弗仁胡測其故自昔有死溘如朝露漢維賈生魏則文考唐之勃賀咸以材夭不朽維名孰暮孰早君能立言亦復奚悼

○祭伊師文

嗚呼先生昊天不弔喪此懿碩祿秩未崇壽年靡極邦人咨嗟列士悼衋眇予小子曷其軌式昔在童蒙顓愚寡識於維先生以引以翼潛心董帷卒業庖易鉤玄極深章辧句析惠我諸昆愽約有則朋來如雲達材成徳嗚呼先生學維藝術行寔表儀黃中內含直方外資懷玙握瑾矩步繩趨樂只豈弟敬愼威儀乃紹先烈克濟世羙學古入官休間亹亹於深於祁大邦是理仁懷威懲狙伏姧靡古有召杜今也可儗考績循資佐守炎荒爰觸瘴癘遂痼膏肓懸車遄歸與時行藏何期不祿奄爾云亡袠情踰匍匐義切心喪矢辭告哀薄薦罍觴

○祭施母吾夫人文

維靈植性柔嘉秉心貞壹華裔承休髙門作匹克相夫子邦之司直訓齊家人夙閒壼則栢舟矢心之死靡態蕭蕭敝帷信如皦日煢煢三孤我拊我卹大耋之嗟奄返玄室袠誼忝葭莩恩同子侄夙昔登堂欽承懿式歲月潛移哀衷罔極顧瞻幾筵曷勝愴惻

○祭少宰徐師文

荒彼具區百瀆之委禹績奄奠職方攸紀鴻流海匯金庭嶽峙堪輿毓秀靈祗效祉實孕厥符克生我師誕發神穎夙稟岐嶷醇精宅性間气毓資因材之篤元造匪私瑰玉在璞和氏則獲時維少傅碩望有赫我師輝映乃尙瑤席方陽垂顧騏驑振策明仄靡遺師錫自僉威鳳覽徳潛龍應占遂就輿軫肇服官聯在公夙夜有翼有嚴中祕邃淸羣彥卓犖我師弱冠九流綜愽賦奏甘泉書讎祿閣金匱之藏以斤以斲旣掌國史亦侍經筵雍容授簡暢敍微言鉤析疑奧諷摘疵愆袠詞莠說罔陳於前惟帝懋簡俾代綸制巽音以申喉司是寄視艸蠻坡秉筆螭陛堯言風渙人文星麗髦士有造式重賓興南輔鬱鬱寔典文衡雅體跂變英才匯升事君以人植我國楨嘉績多宣輿望傾企太宰經邦擢居其貳膺玆崇責以贊吏治眷命斯殷蒼生拭視我師被遇奮激遑遑惟公曁明對揚休光銓擇流品董正官方黜幽釐冗顯滯登良肅肅天曹六事之首三王跨前我師步後權隆招惎守正蒙詬悖憎僔﹖﹖沓竟困儕醜貝錦階厲起自讒言薏苡叢謗亦以涉嫌靑蠅羣噆古今共然迹𨿽或蔑道則奚愆我師明夷順受無懟多口何傷奉身而退舍車用徒拂衣辭位朝罷夕發遵養時晦國是旋妥亮節彌昭淸問勤佇屢顧於朝西洛遲起東山誦謠鵬鵾旣逝弋者安招廟廊永謝丘樊獨樂綠野蕭敞平泉寥廓嘉樹敷榮幽葩吐萼撫景寄懷將終一壑大人遘會羽儀羣倫道之云厄歸潔其身淹速乘變與化屈伸我師出處曷愧古人小子顓劣早慕術藝中遭三黜未售一第曲荷甄錄葑菲弗棄驥尾幸接龍門叨際元嘆信雋名以邕宣士衡信才譽以華延矧予末學筮仕孱年誨導噓拔獲免墜顚我師肥遁予亦謝劾偕投逸散復同井邑方欣承教素衷實獲卒業後陳從遊暇日昊天僣信莫肯愸遺中臺倏折巨鳥遽儀邦域震悼具位驚馳哲人其萎予將疇依我師鍾粹允克大受橫罹污廢終靳耋耈沃膏徒屯宏施未究旣厚其生胡隘厥就秦風興愴橋言結悲修途乍隔夙誼豈違貞嫠殉悅國士感知在三之義悠悠我思凡杖巳邈寢筵猶設赤舄朝遺華軒暮稅生榮死哀冥靈庶慊敬奠淸酤腎腸如裂嗚呼哀哉

衡藩重刻胥臺先生集卷之十七

●衡藩重刻胥臺先生集卷之十八

明吳郡胥臺山人袁袠永之甫著

長洲後學甥葵亭張炳忠藎甫校

箴

銘

疏

啟

贊

字說

◆箴

後史箴

○後史箴

穆穆中壼王化攸基正位於內易贊坤儀二妃助舜三母興姬於惟國風肇始關睢內徳之茂曰儉與勤明章婦順以佐一人旣肅且雝逮下敷仁蘩藻攸潔蠶桑是親昔在夏禹塗山恊徳殷湯齊聖有萃率職班姬進規履正不忒淑愼無愆嬪禦是式載稽哲王務修陰教習禮稱詩阿保是詔無怠無荒以正家道萬國承流是則是效樊衛宣譽馬鄧稱賢含貞履順敬以勉旃無成有終聖訓昭然戒於滿盈百福乃全皇明基命九聖重光徽音內嗣媲羙宣姜載詠多男王猷允康敢告彤史旦夕無忘

◆銘

簞瓢室序銘

○簞瓢室序銘

袁子曰昔孔子之門人多伏獨亟稱顏氏之子者何哉豈不以其能安貧好學乎而韓退之者乃謂簞瓢陋巷此哲人之細事噫何言之易也古之安貧者如黔婁原思榮公東郭之流抑亦難矣而獨顏氏之子最著彼有孔父者爲之依歸且亟稱之也然又獨怪古傳記所載稱回有兮諧宮徵宣章華兮路哉功靡朋龜兮焉攸同

◆疏

久病乞恩休致疏

久病曠職懇乞休致疏

遵勑旨以效愚忠疏

修淸容軒疏

修彩雲橋疏

○久病乞恩休致疏

臣由嘉靖五年進士攺翰林院庶吉士歷任兵部武選司主事緣事革職十九年三月內因科道撫臣論薦蒙恩起用復除南京兵部武選司主事升本部職方司署員外郎事主事二十夫二月內蒙恩升今職領勑提督學校赴任間不意感冒風邪致成痁瘧气血虛羸行步艱澀卽欲具本乞休恐孤聖恩輒復中止巳於本年十一月內力疾赴任勉彊供職至二十一年三月內出巡蒼梧地方偶觸瘴气前疾增劇加以痰喘吐血四肢痿弱不能動履日就沈痼醫藥罔效屍素是慚伏念臣之愚陋一無所能仰荷皇上棄瑕錄朽略其夙愆擢之久廢未及期歲再轉官階覆載生成之恩𨿽捐軀糜骨亦何能報但狗馬之疾自度無勿藥之期首丘之心猶冀遂生還之願伏望皇上俯念私情容令休致或賜罷黜以延殘喘臣實不勝祈悲之至

○久病曠職懇乞休致疏

臣自去夏染患瘴瘧具本乞休未荷兪允勉彊供職以來病痼益深气血愈憊醫藥靡效鞭策不前兼以家有老父袁鼏見年七十三歲自聞臣病旦夕驚惶累書促歸情詞哀切臣𨿽欲陳力就列而方寸巳亂夙夜每懷顧惟舐犢之情深報劉之日短百憂千慮歸心如焚輒敢冒瀆天聽懇乞骸骨伏望俯垂矜納早賜生還使臣得苟延殘喘少報親恩亦我聖皇以孝治天下之一端也臣實不勝祈懇之至

○遵勑旨以效愚忠疏

臣以菲薄猥荷恩私賜以璽書之重假以提督之權伏讀勑旨一欵所過之處遇有軍民利病事干奏請者從實奏聞欽此欽遵臣出巡柳慶地方有賓州南丹衛充軍犯人馬錄先任禦史誤於國憲皇上不卽加誅薄竄炎粵恩至渥也臣惟明罰勑法者聖王之義赦過宥罪者聖王之仁故書曰罪疑惟輕仁之至也仰惟皇上視民如傷大小臣工有詿誤獲罪者咸蒙矜宥惟此馬錄一人尙編戎伍悔悟已深懲創日久且年垂衰白情懸桑梓有足閔者伏望皇上廣好生之徳推一視之仁特將馬錄放還田裏使得遂其首丘之願臣職忝外臺不知避忌輒冒斧鉞之誅妄希雷雨之澤臣實不勝悚息待罪之至

○修淸容軒疏

慈感寺淸容軒者地因淨域基據化城臨淸流而作構六塵無染對峻嶺以啟扉羣有咸會室擁天花蓮座時聞夫梵偈林分寶樹金沙屢渡乎慈航比丘上乘旣皈依而駐錫逸民傲吏亦遊宴以停驂勝國則文敏王孫淸容學士相繼藏修邇年則西溪僉憲南坦司空共圖創復是以土木鼎新旃檀增麗朱堂紺殿藉以輝煌峻閣長廊因之聯次但岸石善崩軒窓就圯歷歲未久復隍可憂金像莊嚴恐致褻瀆緇流出入亦懼傾危欲謀億劫以無虞湏賴十方以普濟特願發菩提心假方便力共助垂成因果廣種無量福緣

○修彩雲橋疏

彩雲橋者據橫塘之靈境跨吳會之通津蓋四達之所經趨九衢之所輻輳者也年悠歲久石圯岸崩行道咨嗟居民慨嘆旣妨遊息亦病輿徒嘉靖巳亥有胥臺袁子營別業於斯丘繼而處竹王翁考新官於玆壤務耽幽僻永謝囂煩肆顧傾頹爰謀攺築於是雲門道人矢心發誓差日鳩工展宏基於曩規無煩驅石之費揭雄觀於今構冀免從橋之危凡我十方各捐一木務使星輝月偃臥蒼龍於水中蝀舞虹騫塡烏鵲於河表自今伊始駟馬瞻題柱之人億萬斯年匏葉免褰裳之客

◆啟

謝陳駕部敬輿惠鹿角霜嘉魚六安茶啟

謝蘇侍禦惟和惠何首烏丸啟

○謝陳駕部敬輿惠鹿角霜嘉魚六安茶啟

竊惟犬馬之齒巳長蒲柳之質先零百病交侵千金靡效執事閔念羸軀惠班靈藥康子之饋敢曰不嘗越人之功庶其有望至於嘉魚出乎丙穴香荈產於六安珍貺薦加至情莫報敬因來使附啟謝辭

○謝蘇侍禦惟和惠何首烏丸啟

竊以交藤產於南廣奇功特錄於李翺甘枸出乎河西異種首傳於漢武斯誠養生之良藥不死之祕方也執事修合適宜蒸曝有法俯憐蒲質惠此寶丹上池之水曾何足云大硌之金方斯更劣香生盤筥價倍璆琳實懷濟人利物之心奚啻解衣推食之賜敬當服之無斁言念不忘聊陳鉛槧之辭必乏瑤琚之報古玉圖書一附充淸玩不具

◆贊

戴刺史像贊

陸義姑姊贊

○戴刺史像贊【有序】

戴侯上仁豈弟令徳中和蜚聲畿甸發策帝庭承使廣諏詢之猷典禮宣寅淸之譽三命益恭一麾弗屑𨿽龔黃之澤未究而原邴之節彌髙逍遙中林優遊大耋敬瞻碩範爰頌洪休贊曰於維君侯徳中庸兮利賓王庭文譽崇兮駪駪四牡使命恭兮典司邦禮翔南宮兮分符遐壤參黃龔兮蠖屈坎止遁林中兮式厥閭裏侈徳風兮有斐悊嗣躡逸蹤兮試宰小邑仁聞訌兮陟岵有懷慕儀容兮峩弁朱裳丹靑聳兮小子頌徳思令終兮

○陸義姑姊贊【有序】

余讀劉向古列女傳敍魯義姑姊捨巳子而存兄子其義至髙及覽黃門陸子浚明傳其姊事頗相類古今人豈相遠哉他日有繼更生傳列女者安知不以陸義姑姊與魯義姑姊並傳也余髙其義而爲之贊曰有羙碩人秉心均壹友於兄弟字我諸侄於維陸君邦之司直遠竄於荒靡顧家室煢煢靡依孰拊孰卹賴我碩人念其朝夕恩斯勤斯以衣以食我怙我恃以有今日昔在更生魯姑是述千秋嗣媺永垂壼則

◆字說

範元春字說

○範元春字說

範姑之曾孫曰元春者昏而未字問字於司城伯子伯子曰盍字仁卿客曰夫以仁字者何居余應之曰夫易言之備矣元者大之謂也始也天徳之首也在天爲元在人爲仁而於時爲春令仁徳之大者也四徳之首也故曰元者善之長也天非仁弗生物人非仁弗成徳夫易言之備矣孟子曰仁人心也韓子曰愽愛之謂仁周子曰徳愛曰仁孟言乎其體也韓周言乎其用也易則備矣夫自天子以至庶人未有不由仁存者也天子以仁保民侯王以仁保國卿大夫以仁保宗士庶人以仁保身甚哉仁道之大也先王之爲人道也莫大乎名名以經禮禮以制義義以守信信以成徳徳成而名從之是故男子之始生也父名之旣成人也賓字之愼之至也夫元春嘉名也仁羙字也惇仁以成徳懋徳以踐名是字之義也客曰大哉言乎未之聞也爾元春其識之以無忘司城伯子之訓

衡藩重刻胥臺先生集卷之十八

●衡藩重刻胥臺先生集卷之十九

明吳郡胥臺山人袁袠永之甫著

長洲後學甥葵亭張炳忠藎甫校

書

◆書

復大司寇蘭溪唐公書

上大司馬增城湛公書

上李獻吉先生書

復大中丞金陵顧公書

復大中丞顧公論詩書

附大中丞顧公書

復大中丞顧公書

復大司空安人劉公書

再復劉司空書

與髙吏部子業書

附髙子業書

與王履吉書

獻仲兄書

復趙會元景仁書

附趙景仁書

復屠太史文升書

與陳太守允揚辭免集學士書

復李驗封伯華書

勸郡縣捕蝗書

○復大司寇蘭溪唐公書

袠聞周公吐哺而下白屋之士公孫延納而禮東閣之賢故能光昭周道隆顯漢業令聞不匱世世風驕謟古道雕喪孰有降卿相之尊而問布素之賤如公者哉伏誦來教過垂獎譽猥謂連珠之作可追古人袠何敢望古人也念自廢黜以來爲世所棄買田石湖之陰卜室橫塘之側杜門窮巷蕭然環堵𨿽乏井丹之髙潔而竊希長公之肥遁力田之暇猶欲肆精纂述之務以從所好蓋虞卿窮愁著書袠𨿽不佞敢忘斯義伏惟相公昅嚇明徳懋勛乘時翊運立言爲經述事爲史傳所載不朽者三蓋兼之矣袠聞難得而易失者時也難成而易敗者事也是以古之君子憂勤以赴工焦勞以興事進不失時仕不苟祿揚鴻譽於丹靑紀膚功於竹素故足多也今飛龍在天多士濟濟而康熙之績未登於三五制禮作樂沿襲簡陋九夷八蠻猶未能向風而承化此誠君子憂勤惕厲之秋也孟軒有言達不離道故民不失望焉當今之世捨公其誰望乎區區之心誠不能自巳也

○上大司馬增城湛公書

袠聞量才敍職者天子之務也陳力就列者庶官之司也是以詩有伐檀之刺易著漸盤之訓屍祿竊位𨿽下僚不可而況乎論道代工統六師平邦國者乎孔子曰所謂大臣者以道事君不可則止公今之大臣也道徳簡於帝心聲名孚乎士議正位司馬筦鑰舊都所宜恢張文教除飭戎衛銷伏禍於履霜固皇圖以苞石此公之職也頃者家兄表以不阿貴戚獲罪魏公兩遭箠朴重以論劾深文巧中捃摭百端天子震怒下之法司禍且不測吁可畏矣哉夫中山之勛英衛不足侔韓彭不足擬是故生享茅土之寺沒著丹靑之誓子子孫孫繩繩繼繼國家報功之典亦不薄矣苟能懷滿盈之懼戒驕侈之萌覩昃日而畏悚尋覆車而知鑑又何危溢之患哉夫魏國元勛之裔而兵馬七品之賤官也以賤官而抗元勛之裔此何異奮螳臂以當車轍累九卯以承千鈞哉然而官有崇庳效忠則一祿有丰薄盡職則同故忠臣犯逆鱗以輪節志士蹈虎尾以授命又焉能畏首畏尾而患得患失者乎僕𨿽不肖甞粗覽古今之槪矣韓彭葅醢豈曰無勛梁竇駢戮良由不戢周綘侯安劉誅呂一遭變告身系縲紲嘆息獄吏之貴幾陷虎口霍子孟擁昭立宣爲漢伊尹顯禹雲山邪謀不軌卒罹赤族此古事之明驗也曁乎本朝驍如涼國功如武淸逆節稍萌參夷立至可不懼哉可不懼哉今天子明並日星威符雷電貂璫婦寺仄足稟命𨿽議功議貴著之國典豈可不自保全數冀僥幸哉袠天子之舊法官也讀書讀律蓋有年矣未聞以京朝官而可躬加箠撻者也無將之訓漸不可長此而不言焉用彼相賈生有言士可殺而不可辱夫京朝官有犯律湏奉旨參問然後加刑此所以養士大夫之廉恥尊朝廷之體統也赫赫王章式如金玉彼何人斯敢自變亂袠又聞之猛獸在山則藜藿不采皎日中天則魑魅屏伏是以淮南寢謀於汲黯王氏斂手於鮑宣正色危言之士固權貴之所望風懾息者也威福陵遲肆無忌憚其所由來者漸矣在原之急率爾陳告伏惟矜其狂愚而特賜處分幸甚幸甚

○上李獻吉先生書

僕束髮讀書粗通六藝之術甞怪俗儒是古非今甚謬甚謬今有人文如馬遷詩如杜甫行義如曾閔謂不如古人何也君侯發穎關西空羣冀北陵轢四始扶搖九霄我敬皇帝疏張天网羅絡髦彥分布銅龍雍容虎觀而君侯獨沈滯下僚出入錢谷發憤孔業掃蕩陳言吐詞則沈宮振羽宣藻則日光玉潔而我明之制作文章卓乎可觀矣維時徐生虎視於荊吳邊丞蛟躍於齊魯何子揚瀾於河洛而君侯獨騰踔蹂躪總統包容所謂無可無不可者也昔賈傅困於長沙子云沈於天祿李生長流柳侯廢棄彼皆髙材蒙詬直道獲謗禮法所繩流俗詆醜不相假借孰爲吹噓者哉此嗣宗之所以慟哭者也君侯抗疏豺狼昌言婦寺明主寬膏斧之誅憸夫設罟擭之險危機伏發末路崄巇靑蠅有辭白壁無玷禍與材謀毀不勝譽復何怨懟袠夙懷傾企如饑如渴恨禦李之無緣悵識荊之不早天假良覯慰我私衷用布腹心求通左右舊綴歌詩數章不敢以巴俚自諱惟君侯裁焉

○復大中丞金陵顧公書

語云嶕嶕者易缺皦皦者易污信斯言矣屈平讒於上官伍員毀於太宰賈傅短於絳灌董相沮於公孫自古賢聖蒙垢負釁困於多口者焉可勝數豈獨公哉何則道大難容行危寡合萋菲易惑而疑似難明也詩曰讒人罔極交亂四國又曰豈弟君子無信讒言居今之世行古之道而欲免乎謗愆者鮮矣來教望僕以著述不朽之事此公樂成人羙嘉進後學之盛心也顧袠何足以當此夫立言者藝林之大業而生人之至榮也經典之後作者愈難左氏敷簡奧之文莊生馳閎肆之辯楚騷布卓詭之辭遷史序雄奇之論之四子者不相祖襲出驟人殊孔孟以來未有逾此者也嗣是鮮儷焉大抵逓相模仿愈趨卑下耳竊謂立言之道有六難學難乎淵該事難乎綜核詞難乎雅健气難乎充和識難乎通融志難乎沈澹兼是六能而假以歲月立言之道庶矣以公之愽聞彊識而騁騖於作者之塗勒一家言光詔來世奚所多讓而乃以精力不逮自諉夫古之立言者率多中歲何則少年輕俊聞見未廣計慮未周𨿽詞鋒鋩銳而論議剽捷終乖軌轍將何以訓袠孤陋罪廢之餘萬念瓦解著述之事徒乖夙志祗奉來教悚赧彌日敬陳所聞以復左右

○復大中丞顧公論詩書

辱教作四言詩法甚善抑鄙心有疑不敢不吐露胸臆折衷於大雅君子也楊子云言斷木爲棋捖革爲鞠亦皆有法信哉斯言聖人復起不易也今之論詩者古體則以漢魏爲宗近體則以初唐盛唐爲凖夫五言起於蘇李枚乘之徒七言始於栢梁故五七言古體必擬漢而又當取材於魏建安諸子去漢未遠猶有古風而華采過之特渾厚髙古不逮耳下此則潘陸陶謝去漢遠矣五七言近體唐初沿陳隋之習𨿽音響鏗鏘藻思麗逸而風骨未備李杜王孟髙岑崔儲數子繼作陶鎔變化集厥大成下此錢劉元白稍涉淺易而才力頓弱故作者罕尙焉此其法也四言自三百篇後鮮有繼者獨韋孟爲優魏晉而下辭旣偶儷而气亦緩弱顏陸諸篇殊非風人之旨茂先勵志淵明停雲稍爲古質然非其至者也尙不逮陳思況雅頌乎故作四言者必以三百篇爲法而取材於漢魏苟如來教欲捨三百篇而宗茂先淵明則五七言古體亦將捨漢魏而法晉宋以下近體亦將捨初唐盛唐而法大歷以後此甚不可也諺云取法乎上僅得乎中學者生於叔季不能大觀逖聽遊心邃古而苟安卑陋未見其有成也僕所作郊丘諸篇殊淺庸不足觀此局於材耳然不敢棄彀率破繩墨以私創法程也吾丈言爲世則方當奮其瑰奇卓特之辭以媲吉甫穆如之頌寧屑屑茂先諸公邪敬復左右幸終其說以教我也

○附大中丞顧公書

近會王道思吏部論古今文章之士道思推足下與常州唐太史順之爲後來之特更無出諸右者尊仰何巳承寄示郊社諸古詩爾雅深厚振脫近習直陵三代建意甚盛愚見竊有未安乃章之不可復元古猶衣裳之不可爲深衣衽褒飲食之不可爲汗尊杯飲矣若刻意效之必成刻棘之苦如作四言則韋孟諷諫張華勵志淵明停雲皆詞苑之髙則也柰何必取雅頌而步趨之蓋上古之文簡而主理後世之文繁而主辭宋齊以下辭之敝也漢晉之間固有彬彬學者尙之足矣僕亦自恐老憊气衰爲此卑論質之道思頗以爲然敢告之足下眞以爲然否邪選伯虎集甚精廣志賦與連珠柰何遺之尙尋收梓之免余憾也

○復大中丞顧公書

辱寄題列岫樓詩駭心震目如聆鈞天廣奏茅檐艸屋何以戡此煙霞增妍山水動色玆樓之名天壤不敝矣所云唐伯虎集序欲爲賢者諱仰見吾丈忠厚之至但敍事之體必湏核實尼父以來未之敢違也假令吾丈欲爲伯虎諱千載而下誰其信之昔文皇觀史敍隱太子事云史官何諱焉卽命削去浮詞直書其事千古以爲羙談伯虎誠過亦未有喋血推刃得罪倫教者也吾丈髙明何乃爾邪前示伯虎有連珠廣志賦實未見當續梓之﹖﹖亦作連珠三十首請教冀評削無庸虛美也袠再拜敬復

○復大司空安人劉公書

今晨慧公迥峴山樓居始得夏秋書問僕罪旤之人百憂千慮無可言者分當縱放山水間近者臨安天目富春嚴瀨遠則天姥赤城一一遊之陶朱五湖子長萬里豈獨昔人邪長興去此半日路耳屢欲飛棹伺候門屏一愬胸中壹郁之懷恐公復趨溧陽乃不果耳九日有客期登碧巖聞此地有瀑水數十丈殊可觀公嘗遊否袠再拜

○再復劉司空書

書來言買田議昏事甚厚甚厚昔仲宣遠依劉表子美寄食嚴武彼非久要然且附托僕公之故吏也甞辱國士之遇兼有葭莩之親天假良緣卜鄰擇裏何所不可且長興聞多良田桑竹之饒耕魚之業足以卒歲誠鄙心所希願也但旅人棲棲不遑安息殷憂極辱況敢懷土昏姻之事所不忍言詩不云乎駕言出遊以寫我憂遊觀之娛豈吾夙心亦計出無聊耳僕甞懼河淸難俟羞與艸木同腐今身名辱矣無以自見猶欲以三餘之暇勒成一家言發其憤懣庶幾不朽亦猶瞽者之不忘視也公謂何如峴山誠孤寂澄湖如鏡岡巒縈復登臨歌嘯亦足自遣碧巖之遊有事不果俟月稍圓當謁公於茂林修竹之下也悠悠我心相見言之

○與髙吏部子業書

袠不自量竊欲附於古先哲人追其遺烈承父兄嘉澤得奮迹畎畝廁班行中依望聖天子光華素位守已不敢有所建明又自知愚陋命途屯蹇乃心日思東歸甞希尙平仲蔚之風願築室大山長谷以三餘暇日取古詩書且囲且讀上自皇墳丘索經傳子史下逮稗虞百家言悉通其大旨凡天官變異陰陽律曆輿地卜算名物瑣細伎術之流靡不該綜約十載就緒乃效子長觀遊歷諸嶽鎭藪澤窮其險要考土風民俗厚薄方言淸濁及達觀異人與之論議期遠者或六七年近者五載言旋故廬發爲典述必有可觀不朽之業庶在斯文懷抱此志未敢以語人語云可與智者道耳所懼人壽幾何河淸難俟天假數年諒非虛語足下積蓄道徳廣涉藝文傾蓋綢繆久要相示詩云豈不爾思室是遠而夷門洛邑儼然在望言念君子我心忡忡告之話言幸甚幸甚

○附髙子業書

曩者數辱過視伐其蒙蔽弭節負郭之巷舉觴茂林之中逍遙文史夜以繼晝自惟亡侯生之奇而有虛左之顧之段幹之徳而辱過式之禮非楊雄之玄而當造門之敬匪杜甫之舊而接出郊之驩是以臨別之日倚夷門而長謠望天邑而太息知遁迹之亡窮寤離羣之有恨別後復收來書申之嘉言兼聞伯氏發迹並珪璋以秀朗連驊馬﹖﹖於長途斯天倫之極樂也言慕容音何時可再金門多暇持戟自適玩霸王之明略鉆孔墨之遺訓勉事聖君流聲當世使僕夫得髙枕於丘中永逃名於區外耕稼以輸王稅采樵以奉親顏於時新谷旣升田家大洽肥羜烹以享神枯魚燔而石友蓑笠在戶桔橰空懸濁醪相命擊缶長歌玆亦鄙人之自快而故人之所予也相思無窮言不盡意努力自愛還憶音書

○與王履吉書

傳曰心志旣通聲譽不聞友之罪也名譽旣聞有司不舉有司之罪也袠謂斯言非也士之遇不遇由人哉鴻鵠不能背風而翔非翼短也蛟龍不能違淵而奮非變化不足也士不能矯時而顯非材劣也是以說操版築呂望皷刀寧越商歌夷吾束縛孟明累囚百里奚自鬻子胥乞食不韋賈販買臣負薪公孫弘牧豎此則忍恥以立功包羞以顯節建髙勛於竹帛流鴻譽於人口非其材之獨殊亦由所遇然也明珠不易工而長價良臣不擇主而效能智者不狥時以攺業達士不順俗以詭物覽消息之分辯通塞之塗則蛇蛄焉知晢秋哉是故士之屈非詘於不知已詘於命也士之伸非伸於佑巳伸於命也通乎此而殆者鮮矣履吉足下才包乎羣冑而名播於王公然而材佞不足以弋位智計不足以存身文詞不足以昡俗技藝不足以利用戢翼於繒罟汗膚於鹽車者屢矣此豈有司之罪也哉夫忌盈者天之道也損滿者神之謀也多材者士之累也危行者身之災也固窮者聖之修也委川鍺徳之考也身名俱榮難矣嗟乎卞和持壁而號九方臯相馬而嘆以今揆古豈難知哉袠再拜白

○獻仲兄書

袠白仲兄足下省覽家報乃知病瘧京邸不獲就試命實爲之非戰之罪嗟乎復何尢哉竊以生人之業立徳立功立言而已時有利鈍勢有逆順志以勢達功由時建是故髙勛茂烈智者不能先圖安榮尊顯明者難於逆覩語云烏獲之力不能自舉其身離朱之明不能自見其睫何者勢弗便也士之砥礪名行者豈少哉循孔孟之訓述詩書之藝履繩而趨蹈道而行口無辟衺躬無瑕釁然而宗黨之弗稱友朋之弗信司府無推揚之譽王公罕薦引之助何者時弗可也故曰聖不能違時賢不如乘勢由此觀之立徳立功之塗斷可識矣考往哲之遺業較碩儒之通論功由我立徳自我宣播菁華於典述粲章式於辭文範模無窮綱紀不朽立言之道斯爲羙矣大者刪修羣經次之勒成諸子揚其流則疏傳並興綜其實則史籍攸著下之托意命辭宣情暢郁詞賦論辯贊頌規諷小道可觀猶賢乎已古之爲士者少而誦習壯而試用靡不由此是以漢氏制作猶有可觀賢良文學往往而是自漢而下誠無譏焉何者弦誦之化衰而賓興之典廢考課之法壞而論辯之意微聲律之學興而經制之規弛粗通訓詁者謂之學士稍知帖括者謂之經生上求下應靡焉同風愽雅君子所不忍聞弟也資材旣局聞見不廣上無良師下無益友兼之習業時好牽纏故習刮劘靡效譬之越人之燕卒難燕語憤悱之機何可言諭孟氏不云乎中也養不中才也養不才故人樂有賢父兄也張墳典之大業廓俗學之迷途示我徳音吾兄朂之而已

○復趙會元景仁書

辱書知景仁無恙且教僕以安貧處困之事幸甚每念兄髙材利器寘之津要鵬翔鷟奮必有可觀又善爲文辭雄奇雅則有西漢之風今屏居邊陲日且無事貫綜六籍淹該九流及此少壯奮其材力子云相如可企及也僕兩遭凶變自惟無媿於心而抱終身之累和壁毀玷南金消鑠哀思成疾瘍﹖﹖雪累年狼狽艱危書空抑鬱人非金石何以堪此今將抑心忍詬遵虞卿之旨襲史遷之迹自天運艸創而下勛臣碩輔文儒節士粗加櫽括羙而弗刺以昭我明人材之盛𨿽文采不足後世倘有逐臭之夫效顰之女考摭事實采備典章書成之日死且不恨矣兄同志者敢一陳之西秦在萬里外且羇王役興念君子心如奮飛日月如流努力各自愛

○附趙景仁書

始僕以奇禍見閔豈意重以奇禍閔子近聞與諸賢俱脫樊籠而從佃漁深慰下懷方今豪俊之士王役獨僕與子卽安田裏鳶飛戾天而魚潛重淵大鵬摶於九萬而斥鷃樂於蓼蒿明聖陶冶羣生與造化侔夫復何言僕自放廢以來絕迹伳務推順物情荷笠植杖上山下澤以勞爲樂時吟小句不爲篇牘欲伺气完力充方有所爲爲之當出於尋常也男兒生不用於時死當垂法於後終不與艸木同腐耳子知我者其以爲然否乎遊山之舉此日足可遂崆峒去茅屋一捨耳仰瞻翠微之色言念良朋之約慨然有云茀郁兮山崔嵬望佳人兮殊未來之嘆不知何時西轅敬汛掃以俟東吳西秦各天一方時臨南風不勝悵望

○復屠太史文升書

書辭開譬委曲勉以古誼知吾子意良厚也讀之泣下顧僕至不肖何敢身自作孽爲士大夫羞今且蒙誣受侮摭飾百端流言飛謗上達京轂永言思之痛心消骨僕所厶包羞含詬彊顏飲食不卽引絕者懼鄙心之不明而讒口之罔極也吾子復責僕以文業自見敢不勉力竊惟身名挫辱空文何施譬之齊紈蜀錦一遭垢膩𨿽復剪飾華采徒資嗤惜而巳來諭遊觀事敬當如命

○與陳太守允揚辭免集學士書

僕以王役竄伏湖壤辱子大夫髙誼猥加禮遇竊聞有命將選愽士員相委托僕何敢如此昔孔樂朋來孟驩英育彼上聖大賢開來傳道乃爾自任然猶曰人之患在好爲人師下此不自審量鮮不蒙被譏醜自有若且然怹何言乎今之所選者皆膠庠之髦傑也賢大夫操皷冶之權良愽士布雨露之化材父兄礪砦錯之訓求之有餘師何賴於僕僕之下劣湖人知之而僕自知尢審昌黎公有言師不必賢於弟子弟子不必不如師在昌黎公則可耳且抱辠之人分當執戈荷殳下與輿皂伍不且宜杜門省愆今薦紳逢掖之士矜憐孤危禮問數四戶屨相屬方內愧不睱何敢復如此耶老氏曰代大匠斲者希不傷手是有司存敢因使者以辭

○復李驗封伯華書

鵬鷃異適小大之情分涇渭殊流淸濁之塗判是以巢父恥唐堯之聘子陵卑漢祖之官何則性之所安固不可彊合也僕於執事曾無一日之素猥辱簡書殷勤將收孟明於三敗雪曹劌之積恥復欲以朽株枯木薦之淸廟廣廈之間意良厚也敢不罄竭愚悃一陳其憤懣乎僕賤宗也五齡而誦詩書九齡而間辭賦上自墳典下逮稗虞亦嘗涉其藩域掇其菁華矣顧以家無擔石室如懸罄有相如之病而重以原思之貧餬口無謀勉習經義晝誦帖括夕覽古文啜菽飲水簞瓢自娛幸得錄名於有司接迹乎多士自謂扶搖赤霄一日千里纂言則欲窮天人之奧立業則欲攄霸王之略髙談闊視無復諱忌又以性本疏迂加之簡懶深衣衽�弗合時制虛名無期謗忌橫肆故大學士張公孚敬桂公萼咸欲締交絕弗與通遠希長孺之蔑衛靑近鑑李彖之遠國觸忠怒蓄憾切齒仄目而僕屹然自是九死不悔迨乎武庫之災讒言先入械系請室卒校束縛呼聲動地搒掠百數自夏曆秋黑索累累坐臥圜土陰霾晝晦不見日星命危艸露吁天無門而聖上垂恩曠蕩宥其大戾投之於越旣而雷雨肆赦獲遂首丘杜門謝客屏居荒野蕭然環堵有同仲蔚薄田百畝足具饘粥躬操錢鏄忘其作苦媿乏井丹之髙潔而竊慕徐穉之食力桔橰當戶蓑笠在堂於陵𨿽陋無求於人暇則臨流濯足抱甕灌園釣輕鯉於芳藻弋文雉於叢藪濁酒一壺兀然就醉誦季倫思歸之引繹仲生樂志之論蓬首箕琚從吾所好不自知其不可也昔東方生有言築土爲室編蓬爲戶彈琴其中詠先王之遺風亦可以樂而忘死矣旨哉斯言予復何望嗟乎士安往而不得貧賤哉世不我知則巳矣又焉能隨時浮沈取容當世局趣效轅下駒規規如禈中虱哉

○勸郡縣捕蝗書

伏聞下令捕蝗甚善甚善天災流行降旤敝邑田野嗸嗸朝不謀夕良可憂也執事者有民社之寄憂民之憂下捕蝗之令督責胥吏連坐保甲蝗多者賞無蝗者罰苦心焦思視民如子居今之世孰有如執事者乎僕嘗讀姚崇傳知捕蝗之法其言曰且瘞且焚善乎崇之捕蝗也然獨恨作史者略其文不知如何瘞且焚也僕甞以意逆之可行與否惟執事者察焉古語云夜虫之就火飛蝗蔽天网罟所不能加挺刃所不能及苟非傑瘞何以捕之其法當於田間之曠土掘爲深坑縳艸爲炬昏則然之炎欿所騰蝗必飛赴四面從而掩之蝗墜坎者咸就焚滅其不死者下土瘞之此捕之之術也僕聞除患貴早救災貴豫古人有言涓涓弗塞流爲江河炎炎弗滅燎原若何言貴早也及今弗捕後且亡及民之顚連靡因靡訴深可痛也當今之財賦以吳之一郡當天下之太半誅求百出日剝月削今之吳非昔之吳矣加以師旅重以饑饉云漢之什鴻鴈之篇至不忍讀飛蝗不捕秋必無望年饑盜起可爲寒心頃有捕蝗者下令蝗一石易米五斗利之所在眾必趨之此亦一術也古者遇災則徧走羣望故曰靡神不舉靡愛斯牲神之聰明至誠可格心乎誠矣何患弗歆古之良吏蝗不入境𨿽入境不爲災言能捕也執事者憂民之憂亦知蝗之不能爲災也焚瘞之術不敢不告惟執事者其圖之

衡藩重刻胥臺先生集卷之十九

●衡藩重刻胥臺先生集卷之二十

明吳郡胥臺山人袁袠永之甫著

長洲後學甥葵亭張炳忠藎甫校

雜文

◆雜文

知艱

擬嘲孟嘉落帽文

告司命文

賢聖解

譏應

移文桂林府崇祀解公縉名宦祠略

題趙黃門先世戶帖

○知艱

或曰用人與知人孰艱曰知人艱矣曷言之昔者殷宗知傅說於巖野姬文知姜牙於渭濱齊桓知寧越於商歌秦繆知孟明於俘虜何哉知之艱也蓋有知之而弗用者矣未聞用之而弗知者也何哉知之艱也袁子曰惡是何言之易也是何言之易也玉在璞良工弗能辧其瑕瑜珠含礫良賈弗能計其貴賤是以尼父失之子我唐堯失之伯鯀曾參三至而見疑大舜歷試而終陟周公畏懼於流言成王非闇也顏淵不信於掇塵宣尼非蔽也愛奪於偏暱則慈父不能保其孝子吉甫之於伯奇是也迹涉於嫌疑則忠臣不能得於明主魏徵之於文皇是也孰謂知人易哉詩曰樂彼之園爰有樹檀其下維谷他山之石可以攻玉言知艱人也是故賢愚淆於毀譽是非亂於愛憎進退分於彊弱低昂沿乎謟瀆以倚魁爲危行以激詭爲髙節以嵬瑣爲駕俗以隘狹爲檢躬以柱戾爲知剛以便給爲善變以脂韋爲豈弟以提縵爲易良以矜誕爲愽聞以噏呰爲恊變諛佞則蒙顯擢偸懦則據要津廉潔則受譏評忠讜則罹貶黜修正則來忌讒獨行則遭跋疐悃匐則曰選愞木訥則曰駑愚狷介則曰褊心直諒則曰要譽諫諍則曰訕上辧慧則曰太察飾於明明肆於冥冥術善欺也力軋則忮權交則傾利動則劌勢相取也巧言調於笙簧多口深於矛戟謗易行也上倡之下和之羣分於塗別類合於气求靡使然也故曰知人艱矣昔者管仲以齊霸而世多鮑叔子產以鄭顯而世多子皮臧文仲不知展禽晏嬰不知孔子非用之艱知之實艱生乎今之世由今之俗匪蔽則嫉爾故曰知艱

○擬嘲孟嘉落帽文

九月九日令節時良大司馬戎機稍暇宴會斯張集於龍山旗旆央央賓徒如雲材彥翺翔稱詩展志合歡舉觴登降有節獻酬縱橫孟君旣醉弗以徳將落帽不知儀度失常眾賓騰笑請舉罰觴先王創禮敬爲大綱賓主百拜終日無荒冠維首服服乃身章夏收殷冔典制攸詳是以尼父有正其衣冠之訓詩人有攝以威儀之方相鼠垂譏賓筵示防側弁屢舞是曰不臧卻犨敖享寧惠徵亡冀缺愼恭曰季登揚蘧瑗敬上過闕趨蹡褻衣無陳古稱敬姜鍾儀南冠操土弗忘管寧皂帽終歲有常君今越禮甘酒僛狂請出童羖飲以兕觥

○告司命文

袁子蒙赦歸吳杜門遁俗歲律告終殷憂窘束家有巫童祠竈徼福維神司命陰察氏族陟奏帝庭善滛畢錄作孽降祥響應靡伏袁子於是長跪稽首發牘布辭維予小子願攄鄙思繄神正直聰聽弗違後皇陶鉤秩類平施頗偏參錯孰究端倪他人便捷惟志所如我獨何辜逢玆百罹進嬰跋疐退履邅危他人娟慧厚貌妍姿發言盈庭附和相隨匿情矯意譽溢聲馳我獨醜惡言﹖蹇訥言辭矢心砥行反構讎譏羣輕折軸投杼猜疑他人巧宦立登要司一歲九遷遘會投機巍階峻秩夕薦朝躋我獨蹭蹬困於數奇脫身虎口幸而擯遺名編尺籍役服廝輿他人富奓貨寶山積姣服珍羞深宮廣室燕姬越嬙婉孌侍側窮奢極娛揚揚自得我獨貧窶藜羹糗食冬惟絮褐夏乏絺綌垣傾屋破家徒壁立文史之外身靡長物憂心如焚疾首銷骨多凶纏綿重困叢集寡妻慈母淪喪奄忽兒呱女呻無家無室朋交不通眾親絕迹凡此數端孰貽伊戚我願司命以告帝天錫臣吉祉宥臣罪諐反訥爲佞捨醜增妍貧往富來毀釋譽全縻我我爵增我壽年逍遙康寧百憂永蠲裒多益寡均壹不偏敶詞旣卑匍伏遷延仰聞空中髣髴有傳汝言則爾帝命罔愆凡厥眾生疇能獨專窮違者數得喪維緣吉凶倚伏禍福循環短長紛錯自古則然汝不知足尢人怨天便儇巧慧終爲禍先恬淡寂寞百祥歸焉履滿戒傾居髙思顚縱欲敗禮奢滛夭年固窮蹈道往哲所賢希冀非分徒召戾艱堅汝夙志毋或二三帝鑑孔赫奚俟多言袁子再拜受命退守太玄

○賢聖解

玄鏡子旣放頗耽於曲糵溺於文史客有譏之者曰夫曲糵者伐性之蟊也文藝者喪志之累也是以夏禹疏儀狄韋忠遠茂先誠惡夫浮辭之妨道而甘醴之敗度也今子湛溺於斯毋乃玩春華而忘秋實作無益以害有益意者弗可乎玄鏡子仰天而嘻俯首而笑作而言曰甚矣子之陋也吾將語客以要言妙道而祛汝之沈痼宿迷也夫文藝爲聖曲糵爲賢是故不出方冊而該三五之業不離竹簡而冒皇王之道敍彜倫於片辭闡風猷於寸管髙之則天地爲統深之則江海爲匯遠之則羲農宣其精近之則姬孔述其教誦之讀之則足以發蒙而震聾詠之歌之則足以陶情而治性揚休聲於四裔垂令名於千葉故曰文史其聖矣至曲糵之爲用也合賓主之勸通上下之情和血脈理筋骸洽百禮降五神使夫懦者立志郁者忘憂彊者擾剛者柔昏因藉此以昭敬鄕射資之以立恥不衣而不寒不食而不饑是以中山表其醇河朔侈其味子云忘其貧徐邈賞其趣阮公乞步兵畢叟薄吏部劉伶大﹖於酒徳之頌王績樂醉鄕之逃故曰曲糵其賢矣且夫遊藝以喪志者儇夫之陋也甘酒以滅禮者狂童之愆也曾惡足以累賢聖之徳而妨大人之業哉

○譏應

袠爲郎者六年以罪戌湖或譏以不能明哲保身蹈於幽辱乃感東方生班揚之旨略述性命之典以應之其辭曰客譏袁子曰吾聞乘時者奮功用世者興業是以傅說操築而立相寧越啇歌而舉身百里奚自鬻而霸晉李斯上書而佐秦公孫發策於牧豎買臣奮迹於負薪皆攀附光華匡依明聖輸納謀謨操握機柄勛隨時建名與身立其次亦能守知足之戒遵見幾之訓考明哲之規履中庸之行乘髙而不危歷險而不困身名無辱物我兩得今子誦詩書之緒言修孔墨之遺烈自謂學無不通化理畢達宣辭若星羅肆辧若河決髙慕軒農而侈談稷卨幸得遭聖主踐亨衢竊組紱曳丹朱曾不能奮材智吐英奇排閶闔而直上翔文石而獨趨響震而景從電耀而焱馳逐逐乎班行棲棲乎簿書進無脫穎之能而退失儉徳之義然且曠官棄守負釁包羞拘桁楊陷累囚肩被黑索首貫三木九死一生爲世大戮旣不能效蕭傅之仰天以自裁又不能爲鄒陽之上書以自明名編尺籍身隸戎伍多口羣譏憂讒遘侮而子曾弗寤寧不有愧於心歟袁子笑而應曰夫神龍之奮也下上陰陽吐納云霓倏忽而雨澤九垓有時而困於豫且者遭也良馬之驟也捷若迅風霍若飛電一日千里有時而憊於鹽車者遇也君子能修身以俟時不能必時之我庸能察幾以遠禍不能必禍之不我從必若所言矜富貴而鄙賤貧誇顯榮而譏困難則是囚羑里者不如飛廉惡來之用事也厄陳蔡者不如季孟髙鮑之得志也且夫困不極則智不精憂不殷則名不成是以朝曦因乎夕晦隆暑兆於堅冰昔者夷吾束縳而創霸孟明俘虜而顯名範睢折脇以報魏孫子臏足以破荊絳侯樹勛於縲紲子長髮憤於宮刑更生竭忠於城旦黃霸受書於幽囹或身殘而志愈勵或運塞而心自亨或守死以善道或履險以居貞始拘攣於跋疐終解脫於艱屯故能生銘功於彜鼎沒垂譽於丹靑使數子者狥匹夫之小諒忘聖賢之達節吾見其輕鴻毛於溝瀆而等蜉蝣之生滅也惡在其足稱哉今子述蕭傅之自裁而不誦箕子之明夷誇鄒陽之上書而不察冶長之非罪咎明哲之不足而曾不知非智巧之所能避也故曰良工能禦而不能使禽之必獲良農能獲而不能保歲之不凶役智以規利不如安常以委順行險以徼時不如居易以俟命賈生不拜相於漢文之朝非絳灌之讒也命也李廣不封侯於漢武之世非霍衛之忌也命也故士或七十說而不遇或一言而蒙召或一歲而九遷或三十年而不調是豈材智之相懸亦由其遭與弗遭也嗟乎患得患失者鄙夫之慝也時行時止者哲人之則也用之則爲臯夔不用則爲沮溺世譽之而弗喜眾尢之而靡戚無思無營一消一息汜乎其若浮靚乎其莫測以天地爲粃糠以古今爲朝夕又焉能緣物以律巳而捨我以狥物哉

○移文桂林府崇祀解公縉名宦祠略

前件爲崇祀名宦以勵風教事照得先朝廣西參議解公縉以王佐之才挺名世之運發迹甲科蜚聲翰院受知於太祖髙皇帝及成祖文皇帝入掌絲綸獨參機密嘉謨讜議知無不言一時諸公才气罕比不幸中遭漢庶人之讒萋菲日深而忠藎彌篤百折不回一心無變旋罹斥逐遠竄炎荒始參藩於廣右復投裔於交南孤忠自如勁气愈厲竟收禁岸庾死幽圄旣而天日復明白壁無玷芳名大節久而益彰本道素懷企慕每切嘆嗟承乏此邦遹求先哲𨿽風流未冺而崇祀尙闕良用疚然於懷況歷考名宦祠所祀諸公𨿽政迹風節各有可稱然英聲茂烈皆未有如解公之比者也仰府卽將解公官爵姓字依式制造木主以禮送入本府儒學名宦祠以稱尊崇先哲激勵風教之意毋得稽違仍具行過日期依準繳牌

○題趙黃門先世戶帖

袁袠曰久矣夫宗法之不立也遠冑易湮疑事難據匪誣則略後世將何考焉是故杞宋之事君子蓋愼之也趙氏自七世而上未之或知也然卒賴是以知其所自出友一公爲趙始祖嗣是而髙曾祖禰乃可明焉今百六十年矣亦世有令聞以蹶厥家至黃門子乃大奮先世之休烈而後趙宗益顯是帖也君子於是乎觀世徳於是乎考宗法

衡藩重刻胥臺先生集卷之二十【終】

●先父行狀

竊聞策勛由乎際勢立業資乎遘時故茅藉之微或取王﹖﹖於淸廟逸羣之產或見扼於鹽車物固有遇不遇也才賢之生豈必盡用於世哉志以時厄道以位拘抗志靑雲之上而不免負俗之累希情振古之英而不勝委瑣之議行益獨則知益希叔季以降士之懷抱瑰瑋動而觸藩沈倫沒世者多矣董生所以詠嘆嗣宗所以慟哭蓋有以也惟我先公挺生不羣卓然豹變名世之才篤之天錫亦旣旅獻天府振策康莊脫幽遐而耀羽儀矣然直道不容禍與命會暫奮暫躓竟以才困以苟諧非所以明節故貞孤以勵守冒進非所以行義故靜退以俟時含經緯之文而不躬述作之任負康濟之略而不感風雲之會秉剛中之徳而不躋耆耈之算蘊丰而施嗇規廣而年促坎壈畸﹖﹖宭賫志沒地嗟乎天之生斯人也旣畀之才矣胡寧使之窮焉而止於斯耶此尼所以叩心泣血吁帝閽而無由者也悲夫悲夫昔歐陽公自表其先人之阡近代如胡文穆公亦自爲先人墓文尼也荒陋何足以仰企前修闡揚休烈將乞銘於當代之宗工以詔諸不刊顧我先公雅望𨿽播而致用未究潛媺懿行郁而弗章非小子其誰述耶敢以所見聞者敍諸方冊備采擇焉先公諱字永之自稱曰胥臺山人世爲吳縣人洪武天造時有諱福實者爲袁氏始祖福實生以寧以寧生琮琮生敬先公之祖也父爲我祖懷雪公諱鼏毋安人葛氏安人以弘治壬戌十月二十六日生先公於閶門之瑞秀裏先公生而穎秀聰敏異常甫四五歲我伯祖方齋公教以詩歌隨口成誦公喜曰袁氏奕世累善後將有顯者其在此子乎與羣童遊不好嬉戲屹然有成人之度六歲就學十歲卽喜吟詩有求者各就意指應聲占韻作艸書贈之倭使入貢道由蘇聞先公名驚嘆延見倡和彌日詩篇成束贈以海外王﹖﹖奇郡中嘩傳袁氏有神童焉心雪公生子男四先公居季方齋公生子男二羣從繁矣猶同居先公入承親顏出事方齋公猶父而師友諸晜弟無不得其愛者受易於柳州同知伊先生先生器稱之曰此鴻漸之翼也年十四選入邑庠安福張公來督學試士見先公孱然幼也問年幾何曰十五公喜曰能詩乎曰能卽命賦二詩亟稱善賜以果餌﹖﹖﹖應試南畿時海內熙洽文風肆被在吳尢盛若京兆祝公解元唐公孔目蔡公待詔文公太學王公咸擅文名先公各與締交諸公亦樂交先公時往討論藝術過從之暇卽閉門藏修絕不幹世事亦不與時流相徵逐傲然有靑雲之志人望之而知其奇也乃後業益精凡部使郡縣吏考校先公輒應試試題或最隱僻庠士羣駭以問先公公無不知文又獨髙由是每試居首列再試南畿再不第先公奮曰古之絕技百發百中吾今三黜矣豈盡有司咎耶乃發憤益究所學日夜不少休凡場屋所需者揣摩裒匯各臻其極期不爲主司所難歲乙酉先公年二十四復上南畿前後四入試矣比試京兆丞郡陽唐公讀其文曰是不當首選耶學士同邑徐公披閱良久得先公文驚曰是不當首選耶乃薦應天鄕試第一先公旣才名素著時論帖服與計偕將試禮部初我祖與宰臣有識時方被眷注以先公舊識子也冀引爲助先公抵京絕不往見禮部中式比廷試宰臣與讀卷薦先公居首時薦士者眾幾至哄爭廟堂事調停乃皆罷之更用不被薦者先公坐是不得及第名在二甲第一選爲庶吉士讀書翰林先公旣以髦譽被選益自感激取經史子藉坐臥研核與諸同在館者共爲古文辭務追古作先達以文章名者若金陵顧公信陽孟公濟南邊公關西許公綏徳馬公祥符髙公環列顯位聞先公名咸騎從臨門先公因與酬答質難資其見聞益以著述自任凡朝士遷擢贈言者多求先公文應給無虛日時朝政更新諸貴兢進勢熖炙手互相緩汲先公一不往謁吏隱金馬蕭然自得也宰臣旣嘗薦先公意先公徳之必欲羅致黨中乃先來拜先公往答不遇以爲瞰其亡也盛蓄怒思中先公矣未幾乃上言諸吉士無狀不當在禁林請盡出之先公出爲刑部福建司主事旣上任不以斥逐介意愼測刑獄必以其情訊鞠擬讞或至日昃不遑食有間乃寄意筆墨事無廢不舉者尙書仁和胡端敏公數對眾稱先公許以國士拔署本科本科決天下諸司獄代尙書艸奏故事必簡於十三司以才猷練達者居之先公供聀夙夜旣厥心獄辭之上輸者必反復求其生數與胡公辧論法律胡公未嘗不攺顏優容之也間乃慰先公曰以子之才不得在淸曹誠屈矣然人命至重愼無輕刑部也遣其子純從先公受學諸大僚亦遣子壻繼至先公卽皆造就之若今廣西副使趙君伊刑部郎中吳君維嶽皆童丱執經者也歲戊子天下當鄕試大臣言考試皆校官權輕而法撓不稱賓興之意請以京朝官之才者往蒞其事制可先公被推主河南文衡至則秉公持明盡心校閱榜揭稱得人焉時潞賊猖熾天子求徵撫之宜宰臣主撫言者不能奪先公以爲蜂蠆小醜敢行稱亂以國家全勢不加剿滅無以示後業欲奏上方略會被命不果乃於試士策中發之旣與宰臣議忤復觸前隙謂先公妄論朝廷大事宜徵下之理賴天子明聖置不省後潞賊果就夷剿一如先公料先公輟試事爲書謁空同李公一見歡相得命酒論文揚搉今古有若平生交李公故有重名少許可乃獨敬先公由是河洛士大夫悚慕無不求識面先公因盡交其豪傑譽聲躍起還復使命詔往淮揚決重獄先公承命祗懼齋戒祈禱以蔽要囚便道歸省時我祖曁我祖母咸康耈在堂諸昆在膝下先公奉觴稱壽會召姻親飲燕累日鄕黨以爲榮焉無何同邑徐公自學士出掌吏部銓先公故門生也素見知愛將薦進之先公遜辭不就三載滿吏部署其考曰操存嚴密出之以謙恭性稟髙明濟之以問學判稱聀進階承徳郎封我祖懷雪公如其官我祖母葛我母馬俱爲安人轉武選主事武選主兵藉頗號劇司先公至則盡職猶刑曹也故事凡武冑襲蔭者其功伐世次咸視之黃內外黃合乃得選司官以查黃爲瑣多委之掾吏因匿黃索賕有累歲不得選貧窶於京師者先公以爲武冑之先祖皆爲國出死力故賞延於後抑勒擯斥非國家所以報功之典也乃躬督掾吏查黃黃無隱者選法不滯人以爲便居四月部署忽火莫知其所起湏臾焚爇蕩盡事聞與侍郎武陵陳公而下俱下詔獄拷巡風宮問縱火由時同僚楊次當巡風以故不欲往先公許代之未及入而火作至是先公乃獨承之辭不及楊箠掠百餘拘囚者四月獄辭不成宰臣故銜先公謂實縱火必欲致先公死會以事罷去乃得末減先公猶獨重謫戌湖州南下至徐遭我母之變攜諸孤歸見我祖懷雪公祖母葛安人相持泣曰吾兒今得生還耶幸矣幸矣或謂先公可無往戍所先金曰吾得臯天子敢自便乎抵湖寓居慈感寺湖士聞先公名咸來就見先公旣樂其山川又嘉其土風日與湖士遊詠釣弋放浪煙霞之間若將終焉志其爲羈旅也郡守長樂陳公禮遣髦士六十人來就教先公以辠人不當爲師辭不受處湖三年哀衝太子生乃得赦歸未幾葛安人卒先公哀毀踰禮旣免喪築室於橫塘之上橫塘者我吳山水之匯也先公愛其幽勝遂卜居焉構樓曰列岫辟園曰肆志聚生徒數十人日與講學暇則遊泛登陟怡情觴詠買田百畝植桑一林藉以餬口足迹不入城府時時歸省我祖而巳會當路者數論薦泰和歐陽公巡撫江南復薦先公於朝有旨復起補南京武選屬當考選軍政先公詢訪銓次夙夜在公莫敢以私論囑者上其成於大司馬南昌熊公凡選官千餘員其賢否勤惰黜陟繁簡之宜無銖毫爽熊公亟加勞獎卽疏奏於朝一無所更易畱省務簡先公每休沐與同官好事者搜建業之勝凡名境古剎遺宮廢臺六代之餘及我國初所創建者遊訪略盡慨古懷賢之思往往見之於篇什升職方員外郎尋升廣西按察司僉事奉勑提督學校先公自念廢棄十年久與木石爲伍體性疏慵不堪作吏遲回者久之巳而赴粵粵故僻陬也書藉罕至士艱於文先公下車慨學政之不振文化之靡興乃以身爲教明其條約諄其告戒聯其師儒程其課業而時察其勤惰以爲賞罰經義史傳必親爲講解懇懇不少倦作文必示之以式或操筆爲更定不以憲體倨待諸生藹然師弟子也桂林諸鄕貢士願就先公學先公卽進而教之後多中式爲進士者其造士尢重徳行行修飭者特優之無良者則顯黜之率以爲先校文務惇淳雅而矜其不逮薄懲而廣錄以誘進百粵之士粵士始憚其嚴而終安其教咸蔚乎可觀矣於是乃稽孔廟之頹圯考圖籍之殘失核射圃之兼萊按學官之缺曠將條列其事而次第舉之行部抵蒼梧觸瘴疾作先公旣素寡宦情至是復切首丘之思申牒撫按求解官歸總督三山蔡公惜先公才學勑諸司致畱庠校之士亦聯署詣撫按請無遂先公行先公乃自艸奏上於朝當衡者咸惜公以書慰畱奏置不行先公復勉就聀歷九府考校旣畢投劾決去不待報而遽行時年四十二矣士咸奔走攀送百什成羣有至數百里者撫按會奏稱先公文章典蔚操履淸修造士有方恬退可獎請俟病痊別用有旨是之先公在廣𨿽僅及期而育養人材甄拔淹滯扶植風教訓起禮俗之事行之若不暇給俄頃之化爲多當軍興時藩臬謁督府咸庭參跪起後習爲常先公始至見蔡公於梧不爲屈膝或謂先公且得罪先公笑曰大將軍有楫客顧不重耶蔡公聞之亦歡然無芥蔕時論兩賢之焉韓襄毅公有大功於廣故常祠祀之矣久就弛廢先公亟爲新之解公大紳以王佐才遭讒貶廣右瘐死獄中先公移文桂林命於名宦祠祀之侍禦信陽馬公以詿誤謫戍南丹年且耄矣先公哀其貧而老上章請還之鄕裏有見者曰是重馬公禍也乃不果上肄其子於學宮而以廩餼之俾資以養同年拱鄰甫早卒有子幼先公亦召肄於學宮曰人豈以我爲私耶庠士貧不能夾﹖土葬者命有司給其費未冠娶者官爲行冠娶禮凡所施設超破常格特節髙誼固足以風動靑衿激昂流俗矣故百粵之士到於今有遺思焉諺曰桃李不言下自成蹊豈不信夫旣病免浮湘涉江辭洞庭彭蠡訪浯溪嶽陽黃鶴赤壁采石之迹探衡嶽匡廬九華小孤之勝弔賈生李白元結韓愈希文子瞻諸賢悲其不遇徘徊慷慨翛然起千古之懷輒爲詩文以見意歸而屏居橫塘益遺落世事躬課耕蠶間乃奮曰吾少有用世之志乃今巳矣當畢力河汾之業以文章垂後昔司馬子長徧遊天下退而著書文益雄奇吾將擔囊褁糧不遠萬里周覽方輿流盻海嶽采通都大邑之藏考達賢遺老之論歸而泄其精英勒成一家庶乎不朽矣歲丁未忽遘暴疾以六月十三日奄忽謝世斯文遂喪有志未竟悲夫悲夫初先公業自言早衰嘗謂人曰吾非久生者或引鏡自嘆詫會得惡夢期必死命促梓所著詩文至是果驗豈達者固能前知乎抑亦奇矣享年僅四十有六所著有集二十卷皇明獻實四十卷世緯一卷歲時記一卷吳中先賢傳十卷周禮直觧若干卷二書未成配馬安人先先公卒繼室文氏子男一卽尊尼廁癸卯鄕薦女三長適府學生王子恭次適殷邦柱次幼孫女四卜以卒之後三年十月十日葬於南橫山陽全家塢之阡惟我先公體貌頎偉音吐洪亮倜儻負气昂昂有隿表之姿所至嘗鐍戶默坐不肯泛交人仕宦不求朋援直道而行故爲宰臣所銜竟以得禍所爲詩文未嘗輒以示人有求者非相知多不應自罷官後益事蕭散不促局持邊幅然實垣夷樂易篤於孝友家庭之間靡有間言與朋友相然諾不以炎涼移交處權利能見幾退讓居官與僚寀同事和而不同遇事可否一揆之道義事有非理及人不當意者面加斥責巳卽置之不宿怨見達官或與平衡見鄕人顧恂恂下之久在田畝農夫野老皆與慰勞話耕作便宜遇良晨令節園花雜開必邀昆季友朋流連觴勺談晤終日至昏暮不厭也性素儉約尢愼取予自筮仕歷官不忘受人饋遺圖書自隨而巳讀書過目不忘彊記神解然不以自恃手不釋卷愽物鑑古之識不習而精楷書行艸俊逸遒勁脫略臨摹而獨詣其妙人多購藏之者爲文貫串百家淩駕八代辭無所假下筆立就浩然自得如其爲人居嘗鬱鬱酒後或泣下嘆曰吾年向衰矣曾不得勒勛邊陲圖形臺閣僅以文士名耶其才長於決機應變迎刃不滯馭眾或數十百人在前片言分俵立整過目能記其姓名再至無不識者料禍福成敗歷歷懸驗抵掌雄辧四坐竦聽𨿽古策士弗過也接四方士大夫卽考問土風地理知其險夷利病尢長於經理竹頭木屑咸適於用慕諸葛武侯陶長沙之風弱冠卽自許用世而不當事權不能有所建置退輒著之於言嘉靖巳丑雷震奉天殿作修省集議庚子海盜充斥作詰盜議辛丑北虜連入邊作懲胡論在廣右見蠻獠滋亂爲嶺外憂則著之於平黎序題名記其夙昔籌畫通達國體之說則具於世緯二十篇嘗思奮不顧身投功名之會立旗常彜鼎之業而今已矣屬纊之日言不及私惟曰浮生如寄巳乃惽瞶猶歷歷稱諸古人似恨不得展其志者悲夫悲夫以先公之才如干將莫邪不肯少挫鋩銳竟骯髒不得試古稱才士多窮斯言信矣倘天假之年天下事猶可爲也而天復遽奪之嚴親在堂遺嫠在室藐焉諸孤煢煢哀慕天之忌才何酷斯劇也大人先生忍無惠之以銘以表其幽潛而使之復汨沒於後耶尼也迷劣不知所裁堇列狀如右孤子尊尼泣血狀上

●衡藩重刻胥臺先生傳

先生諱袠字永之世爲吳縣人自號胥臺山人學者稱爲胥臺先生云先生與余先大夫苕源公同舉進士並授刑部福建司主事余以是獲從先生遊先生當羣弟子侍側口授經史援引貫穿如探囊出有爲詩文搖筆娓娓不休已而卽就稍更定數字每一篇出同進諸文彥輒相推服至開口談土風地理險夷馴棘課事理成敗利病辯論河決又切關竅間有考問稗官小史百家雜說者亦靡不瑯瑯響應四座竦然各滿其意迨後詿誤戍湖州湖士素慕先生名咸來詣見郡守禮遣庠髦六十人就學先生以獲罪於朝辭不受獨與余居僧捨及旦暮攜相知者遊詠釣弋碧浪金蓋山水間時有扣世事者先生則噤舌不言矣先生七歲能吟詩嘗有日本貢使道蘇驚異延見倡和彌日贈以珍貨漸長奇譽蔚騰嘉靖乙酉薦應天鄕試第一明年擢第方廷試時宰臣薦先生捲當首選時薦士者眾因皆罷之更用不被薦者先生名乃在二甲第一膺選爲庶吉士益自感奮日取中祕書坐臥研核務以著述自任宰臣旣嘗薦先生意必徳已先生一不往謁乃言先生在吉士少狀出官刑部時仁和胡端敏公爲刑部尙書而部中有本科者代尙書艸奏復議天下與十三司獄牘故事簡屬僚練達者典視於是胡公獨簡先大夫與先生署本科歲戊子朝議遣京官出主鄕試先生以才推往河南頃潞賊勢甚張宰臣狥姑息之議欲事招撫先生謂國家全勢遇小醜稱亂不耀兵撲滅曷示後觀而揚天威業欲奏上方略適被命不果乃於試士策中發之宰臣故銜先生策議復忤先生時岌岌殆矣後賊果就剿一如所策旋調兵部武選司主事甲令武臣功伐世次藉載以貯內府名曰黃遇其冑胤襲蔭必檢對內外黃合乃得襲蔭名曰查黃司官率厭瑣曲以委掾吏吏因匿黃索賕有累歲不得襲蔭貧窶京師難歸者先生至喟然曰此其先祖非爲國家出死力者耶乃抑勒擯斥之若是國家報功延賞之典而資吏爲姦殊非人臣敬事意乃躬督掾吏查黃黃無隱者選法一淸居四月部署災先生以直部官下詔獄是夕主事楊次當直偶煩先生代未及入而火作至是先生獨承之辭不及楊拷掠百餘銜者因欲甘心會以事罷去乃得減死論謫戍湖州凡三年赦歸用當路者薦起補南京武選主事舊先大夫以禦史按廣東廣東權貴人惡其執法中傷貶秩及是亦復起爲武選郎中相顧慨然感於延平之合也激卬主恩矢心厥職屬當考選軍政二人蚤夜詢訪銓次賢劣務振公法磨礪武弁莫敢以私幹者疏上凡選官千餘員悉報可時論韙之先生遷聀方員外郎出任廣西提學僉事廣西故百粵倨陬也書藉罕至士艱於文先生以身程其課業而時廉勤惰以爲懲賞經史文藝親與講解裁正粵士彬彬興焉先時兩廣督府當軍興時凡藩臬官謁見咸庭參跪起以示尊重後習之先生始至見督府獨不屈膝或謂先生將得罪先生咲而不顧信陽馬禦史者坐舉事一不當國家明罰至意謫戍南丹且老矣先生疏請還之鄕裏有見者曰是重馬罪也乃不果上亟廩其子於學宮先生旣優遊述作之塗然倜儻負气嘗思奮不顧身投功名之會毅然爲當世一起頹獘此二事者巳少露其鋒穎矣尋行部蒼梧觸瘴癘﹖力遘疾上章乞免官歸當衡者束其章遺書勸止而撫按臺臣爲粵士驛聞畱先生計且切然竟不能奪先生志旣歸屏居橫塘買田百畝藝秫樹桑辟讀書園羣生徒講肄其中以求稱言偃文學之鄕暇則邀昆季友朋登陟遊泛任意爲適每值令簡園花雜開舉觴浮白畱連竟晷蓋與世益落落也居常奮曰吾少有用世之志今已矣當竭力河汾之業以文采表後世吾將希漢司馬遷遺風擔囊褁糧不遠萬里周覽方輿窮勝海嶽采通都大邑之藏考達賢遺老之論歸而肆諸文章庶爲不杇一夕忽夢其伯祖謂曰子病殆不保矣先生跽請得睹梓集成且無憾再三請不許乃促梓所著詩文歲丁未年四十有六竟以疾卒蓋不得睹集成他噫亦奇矣哉所著集二十卷修省集議一卷世緯一卷歲時記一卷皇明獻實四十卷吳中先賢傳十卷獻實先賢傳二書因大運蚤䢐未脫稿先生體貌頎偉音吐洪亮昂昂有塵表之姿讀書過目不忘然不以自恃而益事鉆討楷書行艸俊逸遒勁各詣其妙文宗秦漢詩古風法魏晉其七言者與近體儗盛唐當其意到一騁敷贍沈核無所摹剽而動與作者合度人所稱金潔玉潤善以追琢先生之集有矣獨恨先生自許用世而不嬰事柄不能大有建置退輒托之於言集中懲胡論詰盜議平黎序及世緯二十篇修省集議一卷足見籌劃梗槪云父鼏母葛皆領先生刑部封子尊尼舉人先生旣友先大夫而爲余師余以兩世知先生嘗怪先生名世異才旣以不援樞要局其祿位功業矣至文章宜假先生大齡畢其所志勒成昭代一家之言而皇明獻實先賢傳諸書乃多未卒業遽奪之壽是又何故昔人嘆文章每憎命達司馬遷上述陶虞下迄漢武采經摭傳刪次史記十年而蒙蠶室之辱乃發憤以成遷言書成𨿽萬被僇不悔矣至班彪亦以遷書得失繼拾遺事傍貫異聞作後傳補緝譏証之然年躋五十遂卒業傳子固史稱固潛精積思二十餘年始終彪所著書則彪不及睹書之成比遷有■﹝垂夬﹞望焉夫遷爲太史令僅守世官耳而其辱且虧體彪則舉茂才嘗辟司徒府長望都𨿽未及據顯握隆若視遷頗進又寡旤矣故天於二子著書以其身成未成爲丰嗇何有意甚耶先生𨿽中遭淪謫然早發峻科逡巡郎署學臬間略有施設蓋類彪而稍優於遷者先生顧願學遷遠遊不遂及二書未脫稿或天亦待彪意乎然其集與已成書自足耀今傳後而尊尼純敏嗜學才聞吳中其潛精積思於先生之業久矣續纂宜無讓固余旣爲先生傳而又以屬望於尊尼者如此

嘉靖丙辰孟秋之望門人鄣南吳維嶽譔

衡藩重刻胥臺先生傳終

●誄

嘉靖二十六夫六月十三日明故奉勑提督學校廣西按察司僉事胥臺先生袁君卒嗚呼哀哉君諱袠字永之蘇郡吳人也少知名爲愽士弟子乙酉舉應天鄕試第一丙戍舉進士第二甲第一選入翰林爲庶吉士遇例裁抑出授刑部主事決獄江北校文河南調兵部武選主事兵部火謫戌湖州遇赦歸久之召補南京兵部武選主事進職方員外郎尋拜提學之命致仕寢疾卒於瑞秀裏第春秋四十有六嗚呼哀哉英才雋發位不究用髙節介立年不充壽國殞楨幹時災鳳麟義激陳辭誼深忘賤遂作誄曰

赫赫陳胡冑自有虞周歸大姬胙以宛墟莊作之後氏孫轅塗正議曰固引忠惟盎兩漢疊隆條分葉畼徳盛司徒五公寅亮三氏流譽九代增華如鄧之林如昆之崖材必隆構璞必掩瑕爰及聖明文昭武奮汝陽之舊實來吳郡祖考樹徳弗殄厥問慶鍾累葉長髮於君未齓先覺揔丱名聞才富司馬年後終軍窮探六藉並苞七略研精夙夜抗志崇邈明睿若愚性峻容愽宣慈外朗孝友內恭同气惟六競騁詞雄君獨早奮弱冠升庸發觧南畿允孚雋望射策大廷親第由牓宗工巨儒折行投訪中祕儲材上應列星秉操孤潔掃迹私庭激怒時貴黜佐邦刑宏通幹濟靡憚委瑣克愼平反奏讞多可蔽囚淮甸獄用不頗上急致覽四達旁求簡命侍從君得中州嵩洛之士髦彥悉收文旣錄呈首蒙乙玩宸奎炳述旨明一貫策籌剿潞默契神算權幸嫉功謗讟飛聞潞誅旣正乃證君勤轉參戎選流品區分火延武部醉吏之故君代宵直屯不是午讒女﹖忌媒孽拷訊釋怒日月臨照終始保全薄示竄謫近戍海壖講授苕霅弦誦怡然肆靑覃恩獲返乘梓選卜幽勝橫塘之汜柳戶陶疏瓜畦邵美廷臣亟薦起廢畱京葉旣還武銓旋貳職方璽書揔憲再典文衡葉八桂荒遐卉裳垂髻君不鄙夷諄諄誨礪如韓如柳造此多士蔡公連帥大奏夷功藩伯降體望塵趨風惟君揖客蔡以爲恭表賢彰善植扶風教韓觧勛節君惕憫弔觧秩淸祀韓新毀廟百粵之化截嶺踰瀧戶挾詩禮返惇龐孰謂南服式美中邦蒙犯嵐瘴感疾求去連帥奏畱士庶遮路君亟疏言星馳夙騖優旨慰答予告暫休歸榮舊裏戲彩而遊大肆述作積如山丘歲月易邁愴玆馰隙逡旬三載奄忽一疾顧言無爽暝目長畢人壽百年君未中身忠畱結主孝顯成親煙閣謝畫蒿裏棲塵嗚呼哀哉生平著書亦文亦史獻實殺靑惟明之紀懲胡發論匡世設緯庚戌虜變戎狄莫膺關扞失守京師震驚賈生憂國身歿言徵君少抗俗英情天詒余實懵弱夙承嘉惠哲兄儀制一二同志棲遲騰躍雅志弗違懷我陋巷銘我蓬闈期在皓首林野同歸西湖之賞連鑣共被佳境在目良友疊逝櫟置瓦全亦復何意嗚呼哀哉冥漠報施與善弗常秀木先伐芳蘭則戕海內齊名何李頡顏斯文未喪今也則亡人誰無生無後則墜君則有後象賢克類人誰不歿不朽是貴君則不朽立言垂世鳴呼哀哉

沛彭年著

袁督學誄

夫照乘之殊不競明於爝火衝天之翮不類逐於烏飛豈好異而淩物哉亦云殊致而巳故和光而處者示之恥也從風而靡者物之薄也若乃蕃掃除以責躬滂澄淸以矢志豈不欲趍時立事同塵赴功而寧行與俗戾身與禍期業𨿽不竟道不貶矣奉政大夫廣西提學僉事汝南袁君弱負奇表長蜚令譽藝綜眾長學貫羣典振羽甲科驅馬﹖麃天路方展宏規佐明理而竟以爲气迕時廢謫彌年稍遷遐臬旋復解組鴻漸塵表蟬蛻世囂掃榻弦琴以娛泉石之性連席講道以開詩禮之傳殆所謂足於性而夭損不入貞於期而時累不滛者也春秋四十有六嘉靖丁未六月十三日卒赴者匐抑聞者涕零惟予小子夙仰典刑追惟前哲誄諸素旌乃作誄曰

天命靡純人道胡測蘭焚以芳術伐緣直嗟嗟夫子使我心惻爾才旣丰爾運何嗇茂淑始誕岐嶷夙成匪琢而粹不鎔而精愽師茂先文希長卿牧虛士禮邦推儁聲戰藝京闈寔首多士射策廷廉咸謂稱旨明光儤直讎書造史西曹奏讞徵金輸矢司武秉文擢秀揚芬鑑同秋月藻若春云使無求備錄不遺勛乃武乃文克愼克勤嗟嗟夫子力弱气剛城門之火池魚之殃殃匪外至寔自中傷三木非罪八議奚償寥寥湖鄕淒淒戍捨夜郎竄李長沙投賈湯网一開漢詔南下橫塘之濱黃山之社山盤水釣斯適其天非直也遇亦性之便墉隼旣去梧鳳斯騫踦屨可悲浦珠復還迢迢百粵士習顓蒙庠均被化禮樂同風進慵當道退決成功人惜其去子得其中依世風頹塵迷波逐充隱終南爭馳冀北志士急功貪夫狥祿詎若夫子名全身淑節挺羔羊慚彼掃門气雄釣鰲專閫失尊惟徳惟義夙好斯惇荊棘不去桃李無言廣老難封雄疲執戟劉向不遷展禽三斥長江一航故林雙屐意外煙霞壺中泉石鸞鄒方舉鵩賦偕成與善曷據助順難明鄕雕國寶野墜長庚牙弦絕響謝艸靡賡嗚呼哀哉二毛未及下壽莫躋才傾倚馬志僕聞雞苔碑月冷隴樹云低弔鶴時至驚烏亂啼嗚呼哀哉身化異物魄作山靈然藜掩閣問字虛亭江淹擲筆荀令遺馨風雨先蹷霜露愁零嗚呼哀哉追惟往昔人孰無死宜修而短孰與夫子修短莫論象賢玆恃永紹斯文用彰遺軌嗚呼哀哉

淸河張鳳翼撰

●後敍

詩文集二十卷先公手自選校就梓者十之六而公棄世不肖尊尼乃續完之工訖於丁未八月距公之歿蓋三閱月云始公之將梓集也年方彊艾或規其太早公嘅然曰夫修短者稟命之期也榮名者立身之槪他有生必有死吾何諱焉古之稱不朽者有三豈以年哉且河淸難覩駒隙易馳以蜉蝣之身寄於天壤之間非有茂徳碩功乘時遘會照耀紀策者不假竹素之業何以自見乎昔丁敬禮謂後世誰相知定吾文者陳思賞誦以爲名言悠悠我心懼來者之不可俟耳嗚呼公可謂達識遠覽矣時公業巳夢得穢疾趨井井上遇故伯祖方齋公謂曰子病殆死矣公跽請得覩梓集成死且無憾再三請不許驚寤嘆曰兆矣命也柰何乃命促刻集竟未及成而妖夢是踐疇曩之談若出冥會悲夫悲夫惟我先公挺嶽降之靈粹星精之秀彊記神觧得之性成加以愽綜勤覽搜羅靡懈百家羣言無不通總弱冠登第卽選入翰林讀祕閣書肆力古作期以文章名世時海內宗匠如金陵顧公信陽孟公濟南邊公關西許公綏徳家藏傳之都邑必有知子云於當時推孔融於異代者矣不肖孤尊尼泣血謹識

衡藩重刻胥臺先生集敍

胥臺先生者我吳袁永之氏卽不佞炳忠母舅也永之集吳中梓行巳久玆復刻諸衡藩而名以胥臺先生集者何蓋先生之嗣曰尊尼號吳門昔以憲副督山東學政靑之士人咸出門下而余又先生之甥幸司靑州理則嘗侍衡藩之睿教者也一日手是編出示寅長成梧沈公公覽竟嘖嘖嘆曰吾聞胥臺先生綜握藝林海內稱爲名士誦斯集也浮英華湛道徳盛名果不虛乎子與吳門君爲中表兄弟盍鋟梓之以廣其傳於是謀諸友承奉正東海張翁而翁與左長史梅屋鄭君皆雅好斯文者也遂慨然敬啟衡國主捐祿命梓不五月而集告成嗚呼先生之文其傳愈遠矣其所不朽而存者愈無巳時矣獨念先生天材雋逸文筆華妙少負出羣之姿長抱髙世之節天下操觚者孰不向風景服靡然從之而享年不永所存僅止此九京殆不可復作也余小子將安仿乎悲哉悲哉𨿽然吳郡在東南千里外先生父子相繼掌文衡一日隱然名動京師而袁氏之文章遂擅天下卽稱領袖藝苑矩矱詞林與南鏐東箭共垂天壤相敝者非耶世廟時先生以翰林吉士爲廣西學憲巡歷九桂畢飄然掛冠長往屏居橫塘之野卒業墳典肆情丘壑足迹不入城市題其門曰淸風自來往俗客不到門其髙亢孤絕若鳳凰翔於千仞之岡者至今薦紳學子稱爲胥臺先生匪徒以其文也蓋論其世云爾不肖髫齓卽從遊先生之門迄今三十餘年而源流寢遠竟失其傳今是集也幸賴諸同志者相與從臾之而得覩梓集之成且喜掛名其末以自附於不朽何其幸哉𨿽然重道崇文表揚先哲衡國主則誠賢矣遂綴數語於後而僣爲之序

萬曆甲申夏五月旣望文林郎山東靑州府推官姑蘇愚甥張炳忠頓首謹譔

●廣西提學僉事袁君墓志

吾友袁君永之以髙明竨越之才精深宏愽之學而輔之輘轣奮迅之气自其少時巳不肯碌碌後人旣起髙科登膴仕視天下事無不可爲而砥節履方不欲附麗匪人首忤權臣幾蹈不測賴天子仁聖得不擯棄浮湛中外垂二十年再起再廢迄骯髒以死嗚呼傷哉其命也夫君諱袠字永之別號胥臺山人世吳人髙祖以寧曾祖琮祖敬考封承徳郎刑部主事諱鼏母安人葛氏袁氏自髙曾而下世以气義長雄其鄕而未有顯者至君昆弟數人藻發競秀突起閭閻聲生勢長隱然爲文獻之族君於羣從中最少而奇穎異常五齡知書七歲賦詩有奇語十五試應天再試再不利憤曰吾所志何如顧爲場屋所困耶益淬礪精進刺經質義務究底極嘉靖乙酉遂以第一人薦試禮部亦在髙等一時聲名傾動京邑入對大廷摛衍揚搉上下數千言出入經史詞旨宏達時權臣方爲學士得君捲奇之執欲冠多士在廷諸公惡其攬權故抑置二甲第一及啟封見君名乃悔不用其言而權臣則喜於得君他日詣君敍致本末自謂君知巳而君不對亦不謝權臣大懟銜之然無以發也及君爲庶吉士而其人已入閣親幸用事遂上言諸庶吉士跅弛靡薄不宜在禁近悉罷爲庶僚怒猶未巳乃起兵部之獄初兵部失火君爲武選主事適當徼巡在法徼巡失警當調官獄吏承風旨掠立文致劾君縱火爲姦利鍜煉久之獄解同官皆調遣君獨編戌湖州千戶所會赦免歸權臣死稍起爲南京武選主事歷軄方員外郎擢廣西提學僉事致仕歸卒年僅四十有六始君自翰林出爲刑部主事卽思明法以達於政謹推讞審法比所當必允爲尙書胡端敏公所知蕳蒞本科君析律詳明剸裁敏利而將以勤誠案無畱牘有詔以京朝官考各省鄕試君被命主試河南較閱精審去取攸當時稱得士尋奉使決獄淮揚還朝攺司武選武選所聀有銓選有勛錄有貼黃及諸委瑣故號劇司而貼黃尢多敝事君督並嚴密關決明審吏不得並緣爲姦展采錯事方將有爲會獄事起而君去國矣在南部適當考選軍政尙書熊公特委重君君杜請托審賢否考核緒正一於至公人服其明廣西在嶺徼之外夷獠雜處文教久弛君不鄙夷其人教詔諄切示之矩範而率之以身程以科條崇雅黜浮矜其不逮薄懲而廣錄以誘進百粵之士士方安其化而君勌遊矣君性樂間曠謫居吳興日與髙人逸士探奇選勝登陟遊衍悠然自適及歸築室橫塘之上據湖山之勝縱浪其間有終焉之志𨿽蹔起守官而寢寐林壑未始少忘篤志問學羣經子史無所不窺爲文必先秦兩漢爲法樂府師漢魏賦宗屈賈古律詩出入唐宋見諸論撰莫不合作所著文集二十卷皇明獻實二十卷吳中先賢傳十卷世緯及歲時記及周禮直觧總若干捲始君雅志用世及事與心違時移身遠乃肆意於此以泄其所蘊爾觀世緯所著怕鑿鑿乎經芯之論其官宗遴傅與夫距僞諸篇寔維時敝惜不得少見於事而徒托之空言可慨也巳君闊達髙朗議論英發能以辧愽勝人人莫能屈然實無他腸志同气合卽傾倒無間故知君者莫不賢愛之而卒不能勝夫嫉之者之眾也君生弘治壬戌十月二十六日卒嘉靖丁未六月十有三日配馬氏封安人繼文氏子男一人尊尼癸卯貢士女三人適王子恭殷邦柱徐欽葬以卒之後四年辛亥十月十日墓在南橫山全家塢之原銘曰侃侃袁君維時之碩履道含弘抱貞翼徳爰起髙科式揚用聲載緝用明奕其邦楨維邦之楨弗爲道屈矧伊匪人胡彼之卹豈無榮途有命在天寧玉之毀匪瓦斯全陷則有穽守則有正孰其生之天王明聖侃侃袁君守貞用恆弗利攸徵身否道亨亨如之何有言則立言立名存有永無泐前翰林院待詔將仕佐郎兼修國史長洲文徵明著並書

