眞山民集宋眞桂芳

幽居雜興松桂小莬裘﹐山扉幽更幽﹐蜂王衙早晚﹐燕子社春秋。髩禿難瞞老﹐心寬不貯愁。年來把鋤手﹐無復揖公侯。新春餘凍雪初乾﹐初晴日驟暄﹐人心新歲月﹐春意舊乾坤。煙碧柳生色﹐燒靑艸返魂﹐東風無厚薄﹐隨例到衡門。光霽閣晚望一閣納萬象﹐危欄俯渺茫。白沙難認月﹐黃葉易爲霜。宿鳥投煙嶼﹐歸樵邇野航。孤吟誰是伴﹐漁笛起滄浪。興福寺爲厭市喧雜﹐攜詩來此吟﹐鳥聲山路靜﹐花影寺門深。樓閣莊嚴界﹐池塘淸淨心。松風亦好事﹐送客出前林。夏晚江行行盡山頭路﹐江空帶夕暉。風蟬聲不定﹐水鳥影同飛。蕭散烏藤杖﹐輕鬖白薴衣。試呼垂釣者﹐分我半苔磯。修眞院訪崔道士竹扉蒼蘚墻﹐林下小丹房﹐風定香煙直﹐月斜簾影長。瀹茶泉味別﹐點易露痕香。安得棲塵外﹐求師卻老方。春遊和胡叔方韻春光澄眼明﹐占勝得新亭﹐棠醉風扶起﹐柳眠鶯喚醒。非無杯泛綠﹐安得須皆靑。且事日爲樂﹐歌聲莫暫停。山亭避暑怕礙淸風入﹐丁寧莫下簾。地皆宜避暑﹐人自要趨炎。竹色水千頃﹐松聲風四檐。此中有幽致﹐多取未傷廉。三山旅夜獨坐本無況﹐淒涼更旅中。檻低檐礙月﹐窗破紙吟風。鄰館笛三弄﹐譙樓鼓二通。半觴聊自適﹐新荔擘輕紅。枕上偶成長夜更難曉﹐天寒吟思淸。夢魂山館枕﹐燈影雪窗檠。守拙疏生理﹐安貧識世情。淒風響檐竹﹐豈是不平聲。泊白沙渡日暮片帆落﹐渡頭生暝煙﹐與鷗分渚泊﹐邀月共船眠。燈影漁舟外﹐湍聲客枕邊。離懷正無柰﹐況復聽啼鵑。夜話無上人房蒲團一榻上﹐坐到夜將分﹐窗月燈昏見﹐巖泉雨歇聞。茶甌勝飲酒﹐禪語當論文。只恐紅塵迹﹐涴師松下云。獨坐寒齋淡無味﹐孤坐思悠悠。時事三緘口﹐年光一轉頭。有書遮老眼﹐無藥療閒愁。假使丹心在﹐衰遲也合休。春日韶光今幾許﹐我欲問流鶯。花影掃不去﹐艸根鋤又生。心空諸妄息﹐身老萬緣輕。正是春風好﹐幽蘭不肯爭。曉行山間出門誰是伴﹐只約瘦藤行﹐一二里山徑﹐兩三聲曉鶯。亂峯相出沒﹐初日乍陰晴。僧捨在何許﹐隔林鐘磬淸。山間次季芳韻好山多在眼﹐塵事少關心﹐風竹有聲畫﹐石泉無操琴。許猿分野果﹐畱鶴守雲林。不是閒中客﹐誰來此地吟。春感春光元自好﹐我卻爲春愁﹐但見柳靑眼﹐不知人白頭。一身浮似寄﹐百歲去如流。賴有芳樽在﹐花前日醉遊。春曉園中綠蔭畱我立﹐淸曉小闌東。林外一鳩雨﹐柳邊雙蕪風。吟懷愁渺渺﹐春事去匆匆。莫恨芳菲盡﹐葵橊花又紅。溪行春暖溪西路﹐行吟又幾回﹐水淸明白鷺﹐花落失靑苔。云過日吞吐﹐樹搖風往來。漁歌聽未了﹐欲去又徘徊。除夜約張梅境飲今日又除夕﹐君能爲我來﹐燭光紅照席﹐酒浪綠搖杯。臘帶愁吟去﹐春隨笑臉回。相看俱健在﹐莫管歲華催。渡江之越宿蕭山縣昨夜大江舟﹐今宵小驛樓。隻身千里客﹐孤枕一燈秋。市酒難成醉﹐鄕書莫寄愁。胸中無史記﹐浪作會稽遊。宿寶勝寺苦吟吟未了﹐只向兩廊行﹐月去塔無影﹐風來鐸有聲。禪心隨水淨﹐佛眼共燈明。安得云邊住﹐與僧分此情。兵後寓捨送春觸景多懷舊﹐憑欄易愴神﹐飛花遊蕩子﹐古木老成人。世換山如醉﹐田荒艸自新﹐鄕關渺何處﹐回首暗風塵。樓居攜書來過此﹐便覺少塵埃﹐檐冷畱云宿﹐窗明報月來。聞愁山隔斷﹐幽夢鳥呼回﹐湖海元龍去﹐從渠俗子猜。蘭溪舟中一舸下中流﹐西風兩岸秋。櫓聲搖容夢﹐帆影掛離愁。落日魚蝦市﹐長煙蘆獲洲。篙人夜相語﹐明發又嚴州。兵後劉秀寬見過冉冉歲雲暮﹐閒居安報之。途窮身是累﹐痛定語猶悲。衰鬢數莖雪﹐空囊一卷詩。儒衣例如此﹐惜也不逢時。淸明淸明今日是﹐原上一經過﹐新莖塚無數﹐未來人更多。此生曾悟否﹐不樂復如何﹐莫待澆墳土﹐樽前且醉歌。臨江曉行茅舍亂雞聲﹐疏林淡見星﹐霜輕畱艸綠﹐霧暗失山靑。蹤迹去來蕪﹐交遊聚散萍﹐浮生原是客﹐不必恨飄零。寄郭月篷煙波秋艸外﹐活計一漁篷﹐澹月明寒葦﹐新霜醉曉楓。身𨿽殊出處﹐道豈有窮通。俯仰看人面﹐何如數過鴻。舟中峽口亂山如碧玉﹐處處見鵑花。水漲傍分港﹐舟行倒走沙。宿依沽酒市﹐飯過釣魚家。喜脫風波險﹐推篷數暝鴉。次韻章劍溪山居想無書赴隴﹐林鶴莫驚猜。曳杖云同出﹐開簾山自來。池堪供洗硯﹐籬不礙觀梅。靜倚長松立﹐藤花點翠苔。夏日虛窗暑亦涼﹐境靜晝偏長。樹色煙明滅﹐蟬聲風抑揚。家貧書是業﹐身老睡爲鄕。赤日黃埃客﹐紛紛爲底忙。歲除寄王中齋䢐歲已匆匆﹐何人似此翁﹐事𨿽隨世異﹐道不與冬窮。身老心猶壯﹐髯斑臉自紅﹐椒花一杯酒﹐明日又春風。宋道士同遊白雲洞扶攜方外友﹐來入白雲關。八九峯如畫﹐兩三人倚欄。棋聲敲竹外﹐簾影落花間。一曲瑤琴罷﹐翠陰生晝寒。妙因寺次施敬所韻松蘿一徑陰﹐踏破白雲深﹐約客分茶供﹐逢僧倚竹吟。鼠畱香篆迹﹐禽和閣鈴音。話久不知晚﹐新螢照出林。晚春有恨靑春老﹐無營白晝長﹐葉新林換綠﹐花落地生香。雨意一番足﹐人家百事忙﹐爲儒竟成誤﹐悔不早農桑。冬雪雪凍飛禽少﹐林深落葉多。寒塘倒山影﹐空谷答樵歌。不有梅花在﹐其如詩思何。霜風吹落帽﹐應嘆鬢絲皤。新涼煙火人幽處﹐田園秋暮時。深村人到少﹐閏月稻黃遲。旋決渠分水﹐新編竹補籬。地鑪煨竽栗﹐莫遣貴人知。江樓秋夕樓髙古城繞﹐無柰漏聲催。幽夢風吹斷﹐新吟月送來。江長漁唱遠﹐云冷雁聲哀。明日重陽酒﹐黃花開未開。初夏訪劉道士白雲隨杖履﹐伴我到山房﹐暑薄疑天別﹐林深見路長。木芝皆道味﹐花竹亦詩香﹐更待荷花後﹐來分半榻涼。春行東風物物新﹐花外步淸晨﹐蕉葉捲舒雨﹐鳩聲問答春。園林三月景﹐詩酒百年身。試數交遊侶﹐如今有幾人。孤標上人畱宿山僧畱我宿﹐我亦似山僧﹐香茗半甌雪﹐寒齏一筯冰。廊風響黃葉﹐壁雨暗靑燈。參透詩三昧﹐何須契一乘。秋晚暮色入江郊﹐霜風兩鬢毛﹐笛聲次月落﹐詩興挾秋髙。謝鮑南柯蟻﹐畱連左手螯﹐孤燈竹窗底﹐危坐一歌騷。李修伯山居俗子自不到﹐幽扉何必扃。苔衣和月臥﹐山雨雜泉聽。有發徒斑白﹐無名入汗靑﹐未應聞此事﹐尙可掃玄經。寒燈幾撥盡﹐借問夜何其﹐舊夢靑氈在﹐新愁白髮知。昔爲三逸鵲﹐今作五藏龜﹐多謝梅梢月﹐畱人得睡遲。道逢過軍投宿山寺窮途欲焉往﹐薄暮此相投﹐蟋蟀數聲雨﹐芭蕉一寺秋。鄕關來枕畔﹐時事上眉頭﹐嘗嘆爲僧好﹐今逢更說愁。述懷不敢尢人敢怨天﹐愁來覓酒醉來眠。五窮有鬼偏相虐﹐九轉無丹別自全。遊食懼違新下令﹐力耕苦乏舊存田。靈臺坐受憂兵觸﹐荏苒霜華剝鬢玄。春曉雨破曉檐花未放漧﹐披衣和夢倚闌干。釀成苔暈地猶濕﹐老畫鶯聲風正寒。無客醉敲金鐙響﹐有人睡怯翠衾單。牡丹一夜成消瘦﹐下卻珠簾不忍看。西湖圖兩袖春風一杖藜﹐等閒踏破柳橋西。雲開遠嶂碧千疊﹐雨過落花紅半溪。靑斾有情邀我醉﹐黃鶯無恨爲誰啼。東城正在桃林外﹐多少遊人逐馬蹄。隱懷樣不趨時合便休﹐都將往事付東流。眼看浮世自今古﹐迹與孤云同去畱。泉石定非騎馬路﹐功名不上釣魚舟。有時但得句無問﹐只與漁歌互唱酬。遊鳳棲寺十載重遊古鳳棲﹐蓮宮新繞綠楊堤﹐欲談世事佛無語﹐不管客愁禽自啼。苔滑空廊妨散步﹐塵昏老壁失畱題。僧家田地鄰家種﹐菜甲春風綠滿畦。漁浦晚秋旅懷西風吹夢越中遊﹐剪剪輕寒入短裘。雁字不將鄕信寫﹐蛩聲空和旅吟愁。郵亭冷雨孤燈夜﹐漁市斜陽一笛秋。是處山川卽吾土﹐仲宣何用怯登樓。泊舟嚴灘天色微茫入暝鐘﹐嚴陵灘上系孤篷。水禽與我共明月﹐蘆葉同誰吟晚風。隔浦人家漁火外﹐滿江秋思笛聲中。雲開休望飛鴻影﹐身卽天涯一斷鴻。題永嘉夢艸堂畱得斯堂萬古名﹐江山不敢閉英靈。池光曾染吟邊墨﹐艸色猶如夢裏靑。南浦詩香流未歇﹐東家魂冷喚難醒。當時園柳俱塵迹﹐惟有鳴禽尙可聽。連城春夜畱別張建溪飛絮遊絲客子心﹐連城那忍遽分襟﹐靑燈應見詩情苦﹐濁酒不如交味深。一榻暖風棲竹屋﹐半簾澹月立花陰。離懷今夜先收拾﹐盡付明朝馬上吟。夜坐匹馬平生汗漫遊﹐如今寂寞老林楸。小窗半夜靑燈雨﹐幽樹一庭黃葉秋。懶看世情寧睡去﹐怕傷時事莫吟休。寒蛩可是知人意﹐來到莎根只說愁。春行短帽輕衫步履遲﹐微暄天气乍晴時﹐池融嫩碧消殘凍﹐春剪新紅綴舊枝。嵐翠滴衣堪入畫﹐禽聲到耳足供詩﹐東風苦欲招人醉﹐頻掉橋西賣酒旗。初冬林葉新經數夜霜﹐地鑪獨擁一山房﹐塵書邀我共髙閣﹐濁酒勸人歸醉鄕。費省家貧還似富﹐身閒日短亦如長﹐梅花苦欲催吟興﹐又破梢頭半點香。東粵廟頹闌斜照綱蛛絲﹐陳迹淒涼萬古悲﹐柘水尙鳴亡國怨﹐山松曾見受封時。碑因苔蝕無完字﹐城爲田侵失舊基﹐當日東甌知幾戰﹐如今贏得一荒祠。歲暮顏不常朱鬢易斑﹐流光難駐兩跳丸。一年又是等閒過﹐百歲只消如此看。把酒何曾長在手﹐種桃能得幾憑欄。癡人醉夢不知醒﹐日夜雙眉抵死攢。閒居漫賦紛紛裘馬走紅塵﹐賴得閒邊可著身。商嶺定無屠狗客﹐雲臺豈有釣魚人。溪山蕭散靑鞋履﹐風月夷猶烏角巾。萬事如棋君看取﹐一番局面一番新。三峯寺寂寞煙林噪亂鴉﹐靑鞋步入野僧家﹐云深不礙鐘聲出﹐日轉還移塔影斜。廊下蝸黏松砌蘚﹐佛前蜂戀插瓶花﹐竹牀紙帳淸如水﹐一枕松風聽煮茶。江頭春日風暖旗亭煮酒香﹐醉醒始悟是他鄕﹐駕言行邁路千里﹐豈不懷歸天一方。春事漸消鶯語老﹐離愁偏勝柳絲長﹐無聊莫向城南宿﹐澹月梨花正斷腸。次韻潘恕堂見寄抱甕區區老漢陰﹐空齋擁鼻日長吟﹐靑山隔絕市朝面﹐白髮消磨豪傑心。書旣無成休學劍﹐貴無可買恥言金﹐情知不入鴛鸞侶﹐賴有鷗盟尙可尋。初夏一夜薰風帶暑回﹐雨天濃翠暗庭槐﹐不隨春去鶯猶在﹐好竟時妝橊又開。剪尺旋裁新白薴﹐杯盤聊薦舊靑梅。篋中敝扇投閒久﹐依舊團團入手來。閒吟初冬一架琴書一筆牀﹐杜門荏苒送年光﹐囊空盡可償詩債﹐腳倦猶能入醉鄕。旣老菊花偏耐久﹐未開梅蕊已先香﹐眼邊管領閒風景﹐不識人間更有忙。奉和春遊呈云耕叔祖節遇中和景漸暄﹐自摩倦眼望前村﹐雕鎪花柳春無迹﹐沐浴山川雨有恩。憶昔踏靑終日醉﹐如今垂白幾人存﹐未應便作衰翁看﹐藉艸猶堪倒一樽。夜飲趙園次徐君實韻銀臺絳蠟淚成堆﹐四面軒窗盡放開﹐花影忽生知月到﹐竹梢微響覺風來。豪揮彩筆詩千首﹐醉倚紅妝酒百杯﹐遊玩未闌歸未得﹐髙城漏箭幾相催。平章命萬甲蟠胸老气雄﹐將星光照海云東﹐聲名宣尉裴中立﹐地步平章韓魏公。大纛髙牙山水縣﹐褒衣博帶恭芹宮﹐書生端爲斯文喜﹐俎豆先行軍旅中。幽樓鶴護松扉久不開﹐蒲團端坐思悠哉。故交只向夢中見﹐閒事不從心上來。雙屐躡雲春采藥﹐一筇掛月夜觀梅。東風似見山童懶﹐自與幽人掃徑苔。讀劉元城言行錄一掃權姦九十章﹐七州不憚歷炎荒。黃梁富貴百年短﹐靑史非是千載長。丞相𨿽存心已死﹐先生旣葬骨猶香。向令鐵漢常畱在﹐天下何緣得靖康。次李林居春曉遊園滅沒晨曦弄淡晴﹐追隨杖履竹間亭﹐花逢酒侶容先醉﹐柳見詩人眼剩靑。三月光陰半流水﹐百年身世一浮萍﹐啼鵑只管催春去﹐不道衰翁已怕聽。聖果院訪忠上人不值管領東風入杖藜﹐落梅香裏已招提﹐苔痕一徑白雲濕﹐花影蘭窗紅日低。欲見髙僧聊爾耳﹐便乘餘興去來兮﹐菖藤有話無人共﹐付與隔林幽鳥啼。山行林梢初日弄陰晴﹐露浥溪花笑欲迎﹐澗暗只聞泉滴澀﹐山靑剩見鷺分明。遠峯忽轉還如繞﹐險徑徐行亦似平﹐莫謂詩成無與和﹐風篁也解作吟聲。秋夜次葉一山韻自笑秋來似轉蓬﹐偶然飛落過山中。一燈幽館菊花雨﹐孤枕小樓梧葉風。涉世悠悠旋磨蟻﹐懷人杳杳寄書鴻。浮生何預光陰事﹐抵死相催作老翁。杜鵑花得紅字秋鎖巴云往事空﹐只將遺恨寄芳叢﹐歸心千古終難白﹐啼血萬山多是紅。枝帶翠煙深夜月﹐魂飛錦水舊東風﹐至今染出懷鄕恨﹐長掛行人望眼中。客中臨歸仍送遊教諭建括相望天一涯﹐快哉此地話襟期。芹邊春暖幾杯酒﹐門外月髙千首詩。去去先生此休矣﹐棲棲遊子暮何之。送行折了郵亭柳﹐歸臥白雲歌紫芝。自適年來心迹兩悠悠﹐若比孤云盡自由。旣不貪榮安有辱﹐縱饒無樂亦何憂。一絲風月嚴陵釣﹐千里關山季子裘。到底行蕆定誰是﹐試將心事問沙鷗。永嘉秋夕風戰枯桐敲紙窗﹐擁裘無寐夜偏長。譙樓三鼓夜將午﹐云雁數聲天正霜。寓世此身驚逆旅﹐寬懷何處不吾鄕。江頭風景日堪醉﹐酒美蟹肥橙橘香。醉題齋壁此是閒中安樂窩﹐從渠忙處爲奔波。人心少似秋胡婦﹐世事多參春夢婆。但把功名同蟻蛭﹐定無榮辱到漁蓑。醉鄕境界偏寬闊﹐天地多歸一浩歌。客中遇鄕友季芳遠歸省親河梁邂逅話襟期﹐獵獵西風透夾衣。酒臉未隨紅葉醉﹐鄕心先逐白雲飛。客中送客難爲別﹐山上安山胡不歸。借使家書君可寄﹐此間無復問庭幃。山人家片雲隔斷嶂西峯﹐三兩山花屋角紅﹐幾畝桑麻春社後﹐數家雞犬夕陽中。拾薪澗底靑裙婦﹐倚杖檐間白髮翁﹐我亦原來同隱者﹐種桃早晚趂東風。劉伯山寄隱寄隱幽蹤何處尋﹐春風十里薜蘿深。靑山不說是非事﹐黃鳥自賡長短吟。百折畏途休著腳﹐十分明月是知心。不應誤放桃花出﹐惹得漁翁話古今。朱溪澗路轉峯回又一村﹐天寒大半掩柴門。云融山脊嵐生翠﹐水嚼沙洲樹出根。任擁重裘風亦冷﹐未授荒店月先昏。今宵只傍梅花宿﹐贏得淸芬入夢魂。丹山書堂作室懸知要肯堂﹐而翁家學頗增光﹐一朝衿佩儒簪合﹐千古詩書屋壁香。鑑曲煙霞歸羽館﹐鐘山風月落僧房﹐如何只揭精廬扁﹐解續斯文气焰長。閒中敢咎章縫解誤人﹐甘於閒處著閒身﹐腹中書在溫仍熟﹐夢裏詩成記不眞。引鶴徐行三徑曉﹐約梅同醉一壺春﹐今朝有喜誰知得﹐新換銜頭號散民。送雲泉入山薜蘿叢裏郁靑靑﹐別是幽棲一段淸﹐水色山光皆畫本﹐蟬聲禽語亦吟情。人今不攺衣冠古﹐道重方知富貴輕﹐爲語俗交休見問﹐已從麋鹿訂新盟。冬暮小齋布襪靑鞋敝絮袍﹐松扉柴幾小衡茅﹐云酣才釀臈三月﹐梅吐又橫春一梢。炭爲驟寒偏索價﹐酒因不飲懶論交。窮年兀兀從人笑﹐未用多方作解嘲。宿南峯寺禪房花木鎖深幽﹐借與詩人信宿畱﹐幡影分來半廓月﹐磬聲敲破一林秋。僧偏好事能靑眼﹐佛本無心亦白頭﹐試問靑松峯外鶴﹐閒邊曾見幾人遊。歲朝畫角聲中舊歲除﹐新年喜气滿屠酥﹐陽和忽轉冰霜後﹐元气更如天地初。晚色催詩歸艸夢﹐春光隨筆上桃符﹐閉門賀客相過少﹐靜對梅花自看書。春曉山行風掃連陰作快晴﹐瘦筇伴我出山扃﹐路從初日紅邊過﹐人在野花香裏行。古木殊無趨世態﹐幽禽懶作弄春聲﹐棕鞋踏徧山南北﹐只與白雲相送迎。王廉使鼻祖名髙三諫官﹐耳孫玉立又臺端﹐气增浙左霜威動﹐面帶終南山色寒。攬轡肯教狼臥地﹐歸班便合豸峨冠﹐公餘詩興淸於雪﹐細嚼梅花入肺肝。幽興不賦千鐘賦一簞﹐天公有意養癡頑﹐書猶能看未曾老﹐詩亦莫吟方是閒。寬著庭除貪貯月﹐少栽竹樹要觀山﹐空階兩日無行迹﹐又上苔花幾點斑。梅仙山梅福煉丹地西都不知壽﹐安用獨長年﹐縱有丹鑪在﹐難吹漢火燃。螢火微蹤一腐艸﹐霜重不禁秋﹐想悟浮生短﹐常爲秉燭遊。蜜蜂釀成百花脾﹐聊爾了口腹﹐人知口中甘﹐誰料腹中毒。觀書自嘆皓首抱遺經﹐堪憐誤一生﹐空共蠧虫飽﹐自作忍饑聲。吉水夜泊入夜始維舟﹐黃蘆古渡頭﹐眠鷗知讓客﹐飛過蓼花洲。艸

艸枯根不死﹐春到又敷榮﹐獨有愁根在﹐非春亦自生。百舌花開報曉晴﹐巧弄百般聲﹐未可嫌饒舌﹐猶勝雁不鳴。秋扇人心有炎涼﹐我心無歡悲﹐篋中重自珍﹐會有薰風時。訪李延不值白雲滿空山﹐山空人未歸﹐柱杖莫敲門﹐恐驚白雲飛。七夕世上癡兒女﹐爭趨乞巧筵﹐婦鳩甘抱拙﹐不諂鵲橋仙。楊妃三郎掩面馬嵬坡﹐生死恩深可柰何﹐瘞土驛傍何足恨﹐潼關戰處骨埋多。水墨海棠不將翠袖捲紗紅﹐怪得陳玄奪化工﹐想是太眞春睡足﹐夢魂正在黑甜中。三月晦日與邵石諸友閒遊東園分得空字韶光收拾太匆匆﹐眼底浮花一掃空﹐畱得數枝紅蕊在﹐五更分付與東風。遊春嘲少年錦袍朱帶玉花驄﹐著意追歡紫陌東﹐只道春風屬楊柳﹐不知楊柳有秋風。山間早春小桃枝上認年華﹐隨分紅開一兩花﹐將謂春風只城市﹐也吹春色到山家。三月晦日九十風光能有幾﹐東風遽作遠行人﹐樽前莫惜今朝醉﹐明日鶯聲不是春。髙帝未央前殿養親時﹐想記當年俎上危﹐借問杯羹何等語﹐如今安用玉卮爲。晚夕未暝先啼艸際蛩﹐石橋暗度晚花風﹐歸鴉不帶殘陽老﹐畱得林梢一抹紅。春閨詞秋鎖眉尖未肯消﹐何心更待兩蛾嬌﹐一春螺黛渾無用﹐付與東風染柳條。山間秋夜夜色秋光共一闌﹐飽收風露入脾肝﹐虛檐立盡梧桐影﹐絡緯數聲山月寒。新年妝點春光到眼邊﹐凍消殘雪暖生煙﹐杏桃催換新顏色﹐惟有寒梅老一年。九日懶把黃花插滿頭﹐正緣老大見花羞﹐年來頗恨儒冠誤﹐好倩西風吹去休。醉餘再賦堪嘆詩翁酒興豪﹐醉餘猶復一登髙﹐西風抵死相搖撼﹐爭柰儒冠裹得牢。陳雲岫愛騎驢君不學少陵騎驢金華春﹐一生旅食長悲辛﹐又不學浪仙騎驢長安市﹐淒涼落葉秋風裏﹐卻學雪中騎驢孟浩然﹐冷濕銀鐙敲吟鞭﹐梅花溪上日來往﹐身迹懶散人中仙。有時淸霜松下路﹐松風蕭蕭驢耳豎。據鞍傲兀四無人﹐牧子騎牛相爾汝。勸君但騎驢﹐行路穩﹐姑徐徐﹐九折畏途鞭快馬﹐年來曾覆幾人車。

