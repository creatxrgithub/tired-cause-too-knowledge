《國秀集》

﹝唐﹞芮挺章編

欽定四庫全書

集部八

總集類

國秀集

臣等謹案國秀集三卷唐國子進士芮挺章選前有舊序謂是集編於天寶三載凡九十人詩二百二十首宋元佑間曾彥和跋云名欠一士詩增一篇明毛晉校刋復謂虛列三人今按編內實八十五人詩二百十一首晉未及詳檢也唐以前編輯總集以已作入選者始於王逸之錄楚詞再見於徐陵之撰玉臺新詠挺章亦錄已作二篇蓋仿其例然文章論定自有公評要當待之天下後世何必露才揚已先自表章𨿽有例可援終不可爲訓舊序一篇無作者姓氏陳振孫謂爲樓頴所作頴天寶進士其詩亦選入集中考梁昭明撰文選以何遜猶在不錄其詩蓋欲杜絕世情用彰公道今挺章與頴一則以見存之人采錄其詩一則以選已之詩爲之作序後來互相標榜之風已萌蘗於此知明人陋習其來有漸非一朝一夕之故矣以唐人舊本所選尙多可采仍錄存之而特著其陋以爲文士戒集中字句多有與他本互異者疑當時傳本不同玆繕錄並仍其舊云

乾隆四十二年九月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●國秀集原序

昔陸平原之論文曰詩緣情而綺靡是彩色相宣煙霞交暎風流婉麗之謂也仲尼定禮樂正雅頌采古詩三千餘什得三百五篇皆舞而蹈之弦而歌之亦取其順澤者也近祕書監陳公國子司業蘇公嘗從容謂芮侯曰風雅之後數千載間詞人才子禮樂大壞諷者溺於所譽志者乖其所之務以聲折爲宏壯勢奔爲淸逸此蒿視者之目聒聽者之耳可爲長太息也運屬皇家否終復泰優遊闕裏惟聞子夏之言惆悵河梁獨見少卿之作及源流浸廣風雲極致𨿽發詞遣句未協風騷而披林擷秀揭厲良多自開元以來維天寶三載譴謫蕪穢登納菁英可被管弦者都爲一集芮侯卽探書禹穴求珠赤水取太衝之淸詞無嫌近混得興公之佳句寜止擲金道苟可得不棄於廝養事非適理何貴於膏梁其有巖壑孤貞市朝大隠神珠匿耀剖巨蚌而寜周寶劍韜精望鬥牛而未獲目之縑素有愧遺才尙欲巡采風謡旁求側陋而陳公已化爲異物堆案颯然無與樂成遂因絕筆今略編次見在者凡九十人詩二百二十首爲之小集成一家之言

●欽定四庫全書

國秀集卷上

﹝唐﹞芮挺章編

○李嶠【四首】

侍宴甘泉殿

月宇臨丹地云窗网碧紗禦筵陳桂醑天酒酌橊花水向浮橋直城連禁苑斜承恩恣歡賞歸路滿煙霞

餞薛大夫護邊

荒隅時未通副相下臨戎授律星芒動分兵月暈空犀皮擁靑槖象齒飭彤弓決勝三河勇長驅六郡雄登山窺代北屈指計遼東佇見燕然上抽毫頌武功

送崔主簿赴滄州

紫陌追隨日靑門相見時宦逰從此去離別幾年期芳桂中罇酒幽蘭下調悲他鄕有明月千里照相思

送司馬先生

蓬閣桃源兩處分人間海上不相聞一朝琴裏悲黃鶴何日山頭望白雲

○宋之問【六首】

同姚給事寓直省中見贈

淸論滿朝陽髙才拜夕郎還從避馬路來接珥貂行寵就黃扉日威回白簡霜栢臺遷鳥茂蘭省得人芳禁靜鐘初徹更疏漏漸長曉河低武庫流火度文昌寓直恩光重乘秋藻翰揚暗投空欲報調下不成章

九日登慈恩寺浮圖應制

鳳剎尋云半虹旌倚日邊散花多寶墖張樂布金田時菊芳仙醞秋蘭動睿篇香街稍欲晚淸蹕扈歸天

題大庾嶺

陽月南飛雁傳聞到此回我行殊未已何日復歸來江靜潮初落林昏瘴不開明朝望鄕處應見嶺頭梅

登總持寺閣

梵宇出三天登臨望八川開襟俯城闕揮手拂雲煙函谷靑山外昆池落日邊東京楊栁陌少別已經年

端州驛見杜審言王無竟沈佺期閻朝隠壁有題慨然成詠

逐臣北地承嚴譴謂到南中每相見豈意南中岐路多千山萬水分鄕縣雲搖雨散各翻飛海闊天長音信稀處處山川同瘴癘自憐能得幾入歸

登逍遙樓

逍遙樓上望鄕闗淥水弘澄雲霧間北去衡陽二千里無因雁足系書還

○杜審言【五首】

春日江津逰望

旅客搖邊思春江弄晚晴煙消垂栁弱霧捲落花輕飛棹乘空下回流向日平鳥啼移幾處蝶舞亂相迎忽嘆人皆濁堤防水至淸谷王常不讓深可戒中盈

秋夜宴臨津鄭明府宅

行止皆無地招尋獨有君酒中堪累月身外卽浮雲露白宵鐘徹風淸曉漏聞坐攜餘興往還似未離羣

夏日過鄭七山齋

共有罇中好言尋谷口來薜蘿山徑入荷芰水亭開日气含殘雨雲陰送晚雷雒陽鐘鼔至車馬系遲回

九日宴江陰

蟋蟀期歸晚茱萸節候新降霜靑女月送酒白衣人髙興要長壽卑棲隔近臣龍沙卽此地舊俗坐爲鄰

贈蘇綰書記

知君書記本翩翩爲許從戎赴朔邊紅粉樓中應計日燕支山下莫經年

○沈佺期【五首】

三日侍宴梨園

九門馳道出三已禊堂開畫蠲中流動靑龍上苑來野花飄禦席河栁拂天杯日晚迎祥處笙鏞下帝臺

酬蘇貟外夏晚寓直省中見贈

並命登仙閣分宵直禮闈大官供宿膳侍史護朝衣捲幔天河入開窗月露微小池殘暑退髙樹早涼歸冠劍無時釋軒車待漏飛明朝題漢柱三署有光輝

壽陽主花燭

仙媛乘龍夕天孫捧雁來可憐桃李樹更遶鳳皇臺燭送香車入花臨寶扇開莫令銀漏曉爲盡合歡杯

宿七盤嶺

獨逰千里外髙臥七盤西曉月臨牀近天河入戶低芳春平仲緑淸夜子規啼浮客空畱聽褒城聞曙雞

遙同杜五過庾嶺

天長地闊嶺頭分去國憂家見白雲洛浦肝腸無用說崇山瘴疫不堪聞南浮漲海鳶何處北望衡陽雁幾羣兩地春風萬餘里何時重謁聖明君

○張說【五首】

魏齊公元忠

齊公生人表迥天聞鶴唳淸論早揣摩玄心晚超詣入相廊廟靜出軍沙漠霽見深呂祿憂舉後陳平計甘心除君惡足以報先帝

蘇許公瓌

許公信國楨克美具瞻情百事資朝問三章廣世程處髙心不有臨節自爲名朱戶傳新戟靑松拱舊塋淒涼丞相府餘慶在玄成

李趙公嶠

李公實神敏才華乃天授睦親何用心處貴不忘舊故事遵臺閣新詩冠宇宙在人忠所奉惡我誠將宥南浦去無歸嗟嗟蔑孫秀

郭代公元振

代公舉鵬翼懸飛摩海霧志康天地屯適與云雷遇興亡一言決安危萬心注大勛書王府窄命淪江路勢傾北夏門哀靡東平樹

趙耿公彥昭

耿公山嶽靈才傑心亦妙鷙鳥峻標立哀玉扣淸調協贊休明啟恩華日月照何意瑤臺云風吹落江徼相流下潯陽灑淚一投弔

○徐安貞【六首】

奉和聖制畣二相出雀鼠谷

兩臣初入夢二月扈巡邊澗北寒猶在山南春半傳頌聲先奉禦辰象復回天云日明千里旌旗照一川栁陰低輦路艸色變新田還望汾陽近宸逰自窅然

從駕溫泉宮

神女調溫液年年待聖人試開臨水殿來洗屬車塵■﹝日耎﹞气隨明主恩波浹近臣靈威自無極從此獻千春

書殿侍宴

校文常近日賜宴忽升天酒正傳杯至饔人捧案前玉階鳴澑水淸閣引歸煙共惜蕓香暮春風度幾年

送王判官

明月開三峽花源出五溪城池靑壁裏煙火緑林西不畏王程促惟愁仙路迷巴東下歸棹莫待夜猿啼

送呂向補闕西嶽勒碑

聖作西山頌君其出使年勒碑懸日月驅傳接雲煙寒盡函闗路春歸洛水邊別離能幾許朝暮玉墀前

送丹陽采訪

郡縣兮南國皇華出聖朝爲憐鄕棹近不道使車遙舊俗吳三讓遺風漢六條願言除疾苦天子聽謳謡

○張敬忠【一首】

邊詞

五原春色舊來遲二月垂楊未掛絲卽今河畔冰開日正是長安花落時

○賀知章【二首】

送人之軍中

常經絕脈塞復見斷腸流送子成今別令人起昔愁隴云晴半雨邊艸夏先秋萬里長城寄無貽漢國憂

偶逰主人園

主人不相識偶坐爲林泉莫謾愁酤酒囊中自有錢

○徐彥伯【一首】

孤燭嘆

切切夜閨冷微微孤燭然玉盤紅淚滴金井彩光圓■﹝日耎﹞手縫輕素嚬蛾續斷弦相思咽不語回向錦屏眠

○王翰【二首】

涼州詞

蒲萄美酒夜光杯欲飲琵琶馬上催醉臥沙場君莫笑古來徵戰幾人回

又

秦中花鳥已應闌塞外風沙猶自寒夜聽胡笳折楊栁教人气盡憶長安

○董思恭【一首】

奉試昭君

琵琶馬上彈行路曲中難漢月正南逺燕山極北寒髻鬟風拂亂眉黛雪沾殘斟酌紅顏趣何勞握鏡看

○杜儼【一首】

客中作

書劍催人不暫閒洛陽羇旅復秦闗容顏歲歲愁邊攺鄕國時時夢裏還

○崔滌【一首】

望韓公堆

韓公堆上望秦川渺渺闗山西接連孤客一身千里外未知歸日是何年

○沈宇【一首】

武陽送別

菊黃蘆白雁初飛羌笛胡笳淚滿衣送君腸斷秋江水一去東流何日歸

○劉希夷【三首】

覽鏡

靑樓掛明鏡臨照不勝悲白髮今如此人生能幾時秋風下山路明月上春期嘆息君恩盡容顏不可思

晚春

佳人眠洞房回首見垂楊寒盡鴛鴦被春生玳瑁牀庭陰幙靑靄簾影散紅芳寄語同心伴迎春且薄妝

歸山

歸去嵩山道煙花覆靑艸艸緑山無塵山靑楊栁春日暮松聲合空歌思殺人

○張九齡【三首】

奉詶宋大使鼎

時來不自意宿昔繆鈞衡翊聖負明主妨賢愧友生罷歸猶右職待罪尙南荊政是畱棠舊風因系組淸軒車問疾苦黎庶荷仁明衰廢時將薄祗應僚舊情

奉和王司馬折梅寄京中兄弟

離別念同嬉芬榮欲共持獨攀南國樹遙寄北風時林惜迎春早花愁去日遲仍聞折梅處更有棣華詩

春燕寄懷

海燕何微眇乘春亦蹔來不知泥滓濺祗見玉堂開繡戶時雙入雕梁日幾回無心與物競鷹隼莫相猜

○席豫【二首】

蒲津迎駕

回鸞下蒲阪飛斾指秦京雕上黃雲送闗中紫气迎霞朝看馬色月曉聽雞鳴防拒連山險長橋壓水平省方知化洽察俗覺時淸天下長無事空餘襟帶名

奉和勅賜公主鏡

令節頒龍鏡仙輝下鳳臺含靈萬象入寫照百花開色與皇明散光隨聖澤來妍媸冰鑑裏從此媿非才

○李邕【一首】

詠云

彩雲驚歲晚繚繞孤山頭散作五般色凝爲一叚愁影𨿽沈澗底形在天際逰風動必飛去不應長此畱

○盧僎【十三首】

十月梅花書贈

君不見巴鄕气候與華別年年十月梅花發上苑今應雪作花寜知此地花爲雪自從遷播落黔巴三見江上舞新花故園風光虛洛汭窮峽凝雲度歲華花情縱似河陽好客心倍傷邊候早春信颯驚樓上梅霜威未落江潭艸江水尋天去不還樓花覆簾空坐攀一向花前看白髮幾回夢裏憶紅顏紅顏白髮云泥攺何異桑田移碧海卻想華年故國時惟餘一片空心在空心弔影向誰陳雲臺仙閣舊逰人儻知巴樹連冬發應憐南國气長春

稍秋曉坐閣遇舟東下揚州卽事寄上族父江陽令

虎嘯山城晚猿鳴江樹秋紅林架落照靑峽送歸流歸流赴淮海徵帆下揚州族父江陽令盛業繼前修文掩崔亭伯徳齊陳太邱時哉惜未與千載且爲儔憶昔山陽會長懷東上逰稱觴阮林下賦雪謝庭幽道濃禮自略气舒文轉遒髙情薄雲漢酣態坐芳洲接席復連軫出入陪華輈獨善與兼濟語黙奉良籌歲月歡無已風雨暗颼颼掌憲時持節爲邦邈海頭子人惠𨿽樹蒼生望且畱微躬趨直道神甸忝淸猷仙臺適西步蠻徼忽南浮宇內皆安樂天涯獨逺投忠信徒堅仗神明豈黙詶觀生海漫漫稽命天悠悠云昏巴子峽月逺吳王樓懷昔明不寐悲今歲屬周喟無排云翮暫得抒離憂空灑沾紅淚萬里逐行舟

初出京邑有懷舊林

賦生期獨得素業守微班外忝文學知鴻漸鵷鷺間內傾水木趣築室依近山晨趨天日宴夕臥江海閒松風生坐隅仙禽舞亭灣曙雲林下客霽月池上顏𨿽曰坐郊園靜黙非人寰時步蒼龍硤寜異白雲闗語濟豈時顧黙善忘世攀世网余何觸天涯謫南蠻回首思洛陽喟然悲貞艱舊林日夜逺孤云何時還

上幸皇太子新院應制

佳气曉蔥蔥干行入震宮前星迎北極少海被南風視膳銅樓下吹笙玉座中訓深家以正義舉俗爲公父子成釗合君臣禹啟同仰天歌聖道猶愧乏雕虫

奉和李令扈從溫泉宮賜逰驪山韋侍郎別業

風後軒皇佐雲峯謝客居承恩來翠嶺締賞出丹除飛蓋松溪寂淸笳玉洞虛窺巗詳霧豹過水略泉魚鄕入無何有時還上古初伊臯羞過狹魏邴服麄疏白雪緣情降靑霞落卷舒多慚郎署在輒繼國風余

送蘇八給事出牧徐州相國請出用芳韻

金鼎屬元方瑣闥連季常畏盈聊出守分命乃維良曉騎辭朝逺春帆向楚長賢哉謙自牧天下詠餘芳

季冬送戶部郎中使黔府選補

握鏡均荒服分衡得大同徵賢一臺上補吏五溪中雨露將天澤文章播國風漢庭暌直諒楚峽望淸通馬逐霜鴻漸帆沿曉月空還期鳳池拜照耀列星宮

讓帝挽歌詞

泰伯玄風逺延州徳讓行闔棺追大節樹羽冊鴻名地戶迎天仗皇階失帝兄還聞漢明主遺劍泣東平

又

朝天馳馬絕冊帝�宮祖恍惚陵廟新蕭條池館古萬化一朝空哀樂此路同西園有明月修竹韻悲風

題殿前桂

桂樹生南海芳香隔楚山今朝天上見疑是月中攀

歲晚還京臺望城闕成口號先贈交親

紫陌開行樹朱城出晚霞猶憐慣去國疑是夢還家風弱知催栁林靑覺待花交親望歸騎幾處擁年華

南樓望

去國三巴逺登樓萬里春傷心江上客不是故鄕人

臨川送別

秋郊日半隱野樹煙初暎風水正蕭條那堪動離詠

○張鼎【一首】

江南遇雨

江天寒意少冬月雨仍飛出戶愁爲聽從風灑客衣旅魂驚處斷鄕信意中微幾日應晴去孤舟且欲歸

○孫逖【六首】

送趙大夫護邊

外域分都護中臺命職方欲傳淸廟略先取劇曹郎已佩登壇印猶懷伏奏香百壺開詔餞四牡誡戎裝靑海連西掖黃河帶北涼闗山瞻漢月戈劍宿胡霜體國才先著論兵策復長果持文武術還繼杜當陽

張丞相燕公挽歌詞

海內文章伯朝端禮樂英一言興寶運三入濟羣生命與才相偶年將位不並臺星忽已坼流慟軫皇情

又

甲第三重戟髙門四列侯已成冠蓋裏更有鳳皇樓人世方爲樂生涯遽若休空餘掌綸地傳慶百千秋

送張環攝禦史監南選

漢使得張网威名攝逺方恩沾柱下史榮比選曹郎江帶黔中闊山連峽水長莫愁炎暑地秋至有嚴霜

春日畱別

春路逶迆花栁前孤舟晚泊就人煙東山白雲不可見西陵江月夜娟娟春江夜盡潮聲度徵帆遙從此中去越國山川看漸無可憐愁思江南樹

途中口號

鄴城東北望陵臺珠翠繁華去不回無復新妝艶紅粉空餘故壠滿靑苔

○趙良器【二首】

三月三日曲江侍宴

聖祖發神謀靈符葉帝求一人光錫命萬國荷時休雷解圜丘畢云需曲水逰岸花迎步輦仙仗擁行舟睿藻天中降恩波海外流小臣同品物陪此樂皇猷

鄭國夫人挽歌詞

淑徳延公冑宜家接帝姻桂宮男掌僕蘭殿女升嬪恩澤昭前命盈虛變此辰百年今已矣彤管列何人

○黃麟【一首】

郡中客舎

虫響亂啾啾更人正數籌魂歸洞庭夜霜臥洛陽秋微月有時隠長河到曉流起來還囑雁鄕信在吳洲

○郭向【一首】

途中口號

抱玉三朝楚懷書十上秦年年洛陽陌花鳥弄歸人

國秀集卷上

●欽定四庫全書

國秀集卷中

﹝唐﹞芮挺章編

○郭良【二首】

題李將軍山亭

鳳轄將軍位龍門司隸家衣冠爲隱逸山水作繁華徑出重林艸池搖兩岸花誰知貴公第亭院有煙霞

早行

早行星尙在數里未天明不辧雲林色空聞風水聲月從山上落河入鬥間橫漸至重門外依稀見洛城

○蔣洌【二首】

南溪別業

結宇依靑嶂開軒對緑疇樹交花兩色溪合水同流竹徑春來埽蘭罇夜不收逍遙自得意鼔腹醉中逰

古意

冉冉紅羅帳開君玉樓上畫作同心鳥銜花兩相向春風正可憐吹暎緑窗前妾意空相感君心何處邊

○劉庭琦【二首】

從軍

朔風吹寒塞胡沙千萬里陣云出岱山孤月生海水決勝方求敵銜思本輕死蕭蕭牧馬鳴中夜拔劍起

詠木槿樹題武進文明府廳

物情良可見人事不勝悲莫恃朝榮好君看暮落時

○王■﹝夭上咼下﹞【一首】

過故人舊宅

故人軒騎罷歸來舊宅園林閒不開惟餘挾瑟樓中婦哭向平生歌舞臺

○張諤【五首】

東封山下宴羣臣

萬里扈封巒羣公遇此歡幔城連夜靜霜仗滿空寒輦路宵煙合旌門曉月殘明朝陪聖主山下禮圎壇

岐王美人

半額畫雙蛾盈盈燭下歌玉杯寒意少金屋夜情多香艶王分帖裙嬌勑賜羅平陽莫漫妬喚出不如他

贈吏部孫貟外濟

天子愛賢才星郎入拜來明光朝半下建禮直初回名帶含香發文隨綺幙開披云自有鏡從此照仙臺

岐王山亭

王家傍緑池春色正相宜豈有樓臺好兼看艸樹奇石橊天上葉椰子日南枝出入千門裏年年樂未移

九日宴

秋葉風吹黃颯颯晴雲日照白鱗鱗歸來得問茱萸女今日登髙醉幾人

○鄭審【一首】

酒席賦得匏瓢

華閣與賢開仙瓢自逺來幽林常伴許陋巷亦隨回掛影憐紅壁傾心向緑杯何曽斟酌處不使玉山頹

○薛奇章【三首】

擬古

沙塵朝蓛日失道還相遇寒影波上云秋聲月前樹川气生曉夕野陰乍煙霧沈沈滮池水人馬不敢渡吮癰世所薄挾纊恩難顧不見古時人中宵淚橫注

和李起居秋夜之作

過庭聞禮日趨侍記言回獨臥玉窗前卷簾殘雨來髙秋南斗轉涼夜北堂開水影入朱戶熒光生緑苔簡成良史筆年是洛陽才莫重白雲意時人許上臺

吳聲子夜歌

淨埽黃金階飛霜皓如雪下簾彈箜篌不忍見秋月

○崔顥【七首】

古逰俠

少壯有膽气好勇復知機仗劍出門去孤城逢合圍殺人遼水上走馬漁陽歸錯落金鎖甲蒙茸貂鼠衣還家行且獵弓矢速如飛地迥鷹犬疾艸深狐兔肥腰間帶兩綬轉眄生光輝顧謂今日戰何如隋建威

結定襄獄效陶體

我在河東時使至定襄裏定襄諸小兒爭訟紛城市長老莫敢言太守不能理謗書盈几案文墨相塡委牽引市井翁追呼田家子我來折此獄五聴辧疑似小大必以情未嘗施鞭箠是時三月暮徧野農畊起里巷鳴春鳩田園引流水此鄕多雜俗戎夏殊音旨顧問邊塞人勞情曷云已

贈輕車

悠悠逺行歸經春涉長道幽冀桑始靑洛陽蠶已老憶昨戎馬地別時心艸艸烽火從北來邊城閉當早平生少相遇未得展懷抱今日杯酒中見君交情好

岐王席觀妓

二月春來半王家日漸長栁垂金屋暖花覆玉樓香拂匣先臨鏡調笙更炙簧長將歌舞態只擬奉君王

題沈隱矦八詠樓

梁日東陽守爲樓望越中緑窗明月在靑史古人空江靜聞山狖川長數塞鴻登臨白雲晚畱恨此遺風

贈梁州張都督

聞君爲漢將邊騎不南侵出塞淸沙漠還家拜羽林風霜臣節苦歲月主恩深爲語西河使知余報國心

題黃鶴樓

昔人已乘白雲去玆地空餘黃鶴樓黃鶴一去不復返白雲千載空悠悠晴川歷歷漢陽樹春艸靑靑鸚鵡洲日暮鄕闗何處是煙波江上使人愁

○徐九臯【五首】

闗山月

玉塞抵長城金徽暎髙闕遙心萬餘里直望三邊月霜靜影逾懸露晞光漸沒思君不可見空嘆將焉歇

戰城南

塞北馳精旅城南敵漢圍巉嵒一鼓气拔利五兵威邊騎瞻山哭王師拓地飛不應湏寵戰當遂勒金徽

詠史

亡國秦韓代榮身劉項年金槌擊政後玉斗碎增前聖主稱三傑明離保四賢己申黃石祭方慕赤松仙

途中覽鏡

四海逰長倦百年愁半侵賴窺明鏡裏時見丈夫心

送部四鎭人往單於別知故

天下今無事雲中獨未寜忝驅更戍卒方逺送邊庭馬飲長城水軍占太白星國恩行可報何必守經營

○閻寛【五首】

松滋江北阻風

江風久未歇山雨復相仍巨浪天涯起餘寒川上凝憂人勞夕惕鄕事憊晨興逺聽知音駭誠哉不可陵

曉入宜都渚

問俗周楚甸川行眇江潯興隨曉光發道會春言深回眺佳气象逺懷得山林佇應舟楫用曷務歸閒心

古意

庭樹發華滋瑤艸復葳蕤好鳥飛相從愁人深此時天中有靈匹日夕嚬蛾眉願逐飄風花千里入遙帷心逝愛不見空歌悲莫悲

春宵覽月

月生東荒外天云收夕陰愛見澄淸景象吾虛白心耳目靜無嘩神超道性深乘興得至樂寓言因永吟

秋懷

下帷長日盡虛館早涼生芳艸猶未薦如何蜻蛚鳴秋風已振衣客去何時歸爲問當途者寧知心有違

○康庭芝【一首】

詠月【一刻沈佺期一刻宋之問】

天使下西樓光含萬里秋臺前疑掛鏡簾外似懸鉤張尹將眉學班姬取扇儔佳期應借問爲報在刀頭

○王維【七首】

河上送趙仙舟【集作齊州送祖三】

相逢方一笑相送還成泣祖席已傷離荒城復愁入天寒逺山靜日暮長河急解纜君已遙望君猶佇立

初至山中【集作終南別業】

中歲頗好道晚家南山陲興來毎獨往勝事空自知行到水窮處坐看雲起時偶然見林叟談笑滯還期

途中口號【集作汜上寒食】

廣武城邊逢暮春汶陽歸客淚沾巾落花寂寂啼山鳥楊桞靑靑渡水人

成文學

寶劍千金裝登君白玉堂身爲平原客家有邯鄲娼使气公卿坐論心逰俠場中年不得意謝病客逰梁

扶南曲【集作班婕妤】

怪來妝閣閉朝下不相迎總在春園裏花間笑語聲

息嬀怨

莫以今時寵能忘昔日恩看花滿眼淚不共楚王言

送殷四葬

送君返葬石樓山松栢蒼蒼賓馭還埋骨白雲長已矣空餘流水向人間

○萬齊融【二首】

贈別江頭

東南飛鳥處言是故鄕天江上風花晚君行定幾千計程頻破月數別屢開年明歲潯陽水相思寄采蓮

送陳七還廣陵

風流誰氏子𨿽有舊無雙歡酒言相送愁弦意不降落花馥河道垂楊拂水窻海潮與春夢朝夕廣陵江

○樓頴【五首】

伊水門

朝涉伊水門伊水入門流愜心乃成興澹然泛孤舟霏微傍靑靄容與隨白鷗竹陰交前浦栁花媚中洲日落陰雲生彌覺玆路幽聊以恣所適此外知何求

東郊納涼憶左威衛李錄事【收昆季太原崔參軍三首並序】

僕三伏於通化門東北數里避暑之地地卽故倅天官顧公之舊林今貳冡宰君李公之別業右抵禁籞斜界沁園空水相暉步虹橋而下視竹木交暎弄仙棹而傍窺足滌煩襟陶蒸暑獨往成興恨不與數公共之率然有作因以見意

水竹誰家宅幽庭向苑門今知季倫沼舊是辟彊園饑鷺窺魚靜鳴鴉帶子喧興成祗自適欲白反忘言

又

納涼毎選地近得靑門東林與繚垣接池將沁水通枝交帝女樹橋暎美人虹想是忘機者悠悠在興中

又

林間求適意池上得淸飆稍稍斜回檝時時一度橋水光壁際動山影浪中搖不見李元禮神仙何處要

西施石

西施昔日浣紗津石上靑苔思殺人一去姑蘇不復返岸傍桃李爲誰春

○崔國輔【六首】

杭州北郭戴氏荷池送侯愉

秋近萬物肅況當臨水時折花贈歸客離緒斷荷絲誰謂江國永故人感在玆道存過北郭情極望東菑喬木故園意鳴蟬窮巷悲扁舟竟何待中路每遲遲

宿法華寺

松雨時復滴寺門淸且涼此心竟誰證回憩支公牀壁畵感靈迹龕經傳異香獨逰寄象外忽忽歸南昌

送韓十四被魯王推逓往濟南府

西候情何極南冠怨有餘梁王𨿽好士不察獄中書

少年行

遺卻珊瑚鞭白馬驕不行章臺折楊栁春日路傍情

古意

紅荷楚水曲彪炳爍晨霞未得兩回摘秋風吹卻花時芳不待妾玉佩無處誇悔不盛年時嫁與靑樓家

渭水西別季侖

隴外長亭候山深古塞秋不知嗚咽水何事向西流

○李嶷【二首】

讀前漢外戚傳

人錄尙書事家臨禦路傍鑿池通渭水避暑借明光印綬妻封邑軒車子拜郎寵因宮掖裏勢極必先亡

逰俠

玉劍膝旁橫金杯馬上傾朝逰茂陵道夜宿鳳皇城豪吏多猜忌無勞問姓名

○王泠然【一首】

淮南寄舎弟

昔予從不調經歲旅淮源念爾長相失何時返故園寄書迷處所分袂隔涼溫逺道俱爲客他鄕共在原歸情春伴雁愁泣夜隨猿愧見髙堂上朝朝獨倚門

○李收【二首】

和中書侍郎院壁畵云

粉壁畵云成如能上太淸影從霄漢發光照掖垣明暎筱多幽趣臨軒得野情獨思作霖雨流潤及生靈

幽情

幽人惜春暮潭上折芳艸佳期何時還欲寄千里道

○賀朝【三首】

宿香山閣【或刻賈彥璋】

暝上香山閣梯云宿半空軒窗閉潮海枕席拂煙虹朱网防棲鴿紗燈護夕虫一聞雞唱曉已見日曈曈

贈酒店胡姬

胡姬春酒店弦管夜鏘鏘紅■﹝塌﹐毛代土﹞鋪新月貂裘坐薄霜玉盤初膾鯉金鼎正烹羊工客無勞散聽歌樂世娘

孤興

晴日暖珠箔夭桃色正新紅粉淸鏡中姢姢可憐嚬君子在遐險蕙心誰見珎羅幙空掩晝玉顏暗移春江瑟語幽獨再三情未申黃鵠千里翅芳音遲所因

○楊重玄【一首】

正朝上左相張燕公

歲去愁終在春還命不來長吁問丞相東閣幾時開

○常建【一首】

戲題湖上

湖上老人坐磯頭湖裏桃花水卻流竹竿裊裊白波際不知何者吞吾鉤

○孟浩然【七首】

夏日宴衛明府宅遇北使

言避一時暑池亭五日開喜逢金馬客同飲玉人杯舞鶴乘軒至逰魚擁釣來座中殊未起簫管莫相催

題榮二山池

甲第開金穴榮期樂自多櫪嘶支遁馬池養右軍鵝竹引攜琴入花邀載酒過山公來取醉時唱接■﹝罒離﹞歌

江上思歸

木落雁南度北風江上寒我家襄水曲遙隔楚山端鄕淚客中盡歸帆天外看迷津欲有問平海夕漫漫

過陳大水亭

水亭涼气多閒棹晚來過澗影見藤竹潭香聞芰荷野童扶醉舞山鳥助酣歌幽賞未云徧煙光柰夕何

渡浙江

潮落江平未有風扁舟共濟與君同時時引領望天未何處靑山是越中

長樂宮

秦城舊來稱窈窕漢家更衣應不少紅粉邀君在何處靑樓苦夜長難曉長樂宮中鐘暗來可憐歌舞慣相催歡娯此事今寂寞惟有年年陵樹哀

渡楊子江【本集不載○或刻丁仙芝】

桂檝中流望京江兩畔明林開楊子驛山出潤州城海盡邊陰靜江寒朔吹生更聞楓葉下淅瀝度秋聲

○程彌綸【一首】

懷魯

曲阜國尼丘山周公邈難問夫子猶啟闗履風雩兮若見遊夏興兮魯顏天孫天孫何爲今兮學且難負星明而東逰閒閒

○丁仙芝【一首】

京中守歲

守歲多然燭通宵莫掩扉客愁當暗滿春色向明歸玉斗巡初匝銀河落漸微開正獻歲酒千里間庭闈

國秀集卷中

●欽定四庫全書

國秀集卷下

﹝唐﹞芮挺章編

○範朝【二首】

寧王山池

水勢臨階轉峯形對路開槎從天上得石是海邊來瑞艸分叢種祥花間色栽舊傳詞賦客惟見有鄒枚

題古甕寺【原題題石甕寺】

勝境宜長望遲春好散愁闗連四塞起河帶八川流復磴承香閣重巖暎彩樓爲臨溫液近偏美聖君逰

○徐晶【三首】

贈溫駙馬汝陽王

疇昔承餘論文章幸濫推夜陪銀漢賞朝奉桂山詞梁邸調歌日秦樓按舞時登髙頻作賦體物屢爲詩連騎長楸下浮觴曲水湄北堂畱上客南陌送佳期憶昨陪臨泛於今阻宴私再看冬雪滿三見夏花滋都尉朝靑閣淮王侍紫墀寧知倦逰者華發老京師

蔡起居山亭

文史歸休日棲閒臥艸亭薔薇一架紫石竹數重靑垂露和仙藥燒香誦道經莫將山水弄持與世人聽

送友人尉蜀中

故友漢中尉請爲西蜀吟人家多種橘風土愛彈琴水向昆明闊山連大夏深理閒無別事時寄一登臨

○梁鍠【二首】

觀美人臥【禦覽詩刻美人春怨○章句稍有不同】

妾家巫峽陽羅帳寢銀牀曉日臨窗久春風引夢長落釵猶罥鬢微汗欲銷黃縱使朦朧覺魂猶逐楚王

贈李中華

莫向嵩山去神仙多誤人不如朝魏闕天子重賢臣

○屈同仙【二首】

燕歌行

君不見漁陽八月塞艸腓徵人相對並思歸云和朔气連天黑逢雜驚沙散野飛是時天地陰埃徧瀚海龍城皆習戰兩軍鼓角暗相聞四面旌旗看不見昭君逺嫁已年多單於無厭不復和漢兵候月秋防塞胡騎乘冰夜渡河河塞東西萬餘里地與京華不相似燕支山下少春暉黃沙磧裏無流水金戈玉劍十年徵紅粉靑樓多怨情厭向殊鄕久離別秋來愁聴搗衣聲【搜玉小集作屈同少仙字習戰作血戰不復和作尙不和春輝作光輝厭向作厭得愁聴作但聴宜各從長也】

烏江女

越艶誰家女朝逰江岸傍靑春猶未嫁紅粉舊來娼錦袖盛朱橘銀鉤摘紫房見人羞不語回艇入溪藏

○豆盧復【二首】

昌年宮之作

但有離宮處君王每不居旗門芳艸合輦路小槐疎殿閉山煙滿窗凝野靄虛丰年多望幸春色待鑾輿

落第歸鄕畱別長安主人

客裏愁多不記春聞鶯始嘆栁條新年年下第東歸去羞見長安舊主人

○邱爲【二首】

山行尋隱者不遇

絕頂一茅茨直上三十里扣闗無僮僕窺室惟案几旣非巾柴車應是釣秋水蹉跎不相見黽勉空仰止艸色新雨中松聲晚窗裏𨿽無賓主意頗得淸淨理興盡方下山何必見夫子

題農廬舎

東風何時至已緑湖上山湖上春旣早田家日不閒溝塍流水處耒耜平蕪間薄暮飯牛罷歸來還閉闗

○荊冬倩【一首】

奉試詠靑

路辟天光逺春還月道臨艸濃河畔色槐結路邊陰未暎君王史先標冑子襟經明如可拾自有致云心

○張子容【二首】

除夜宿樂城逢孟浩然

逺客襄陽郡來過海畔家樽開柏葉酒燈發九枝花妙曲逢盧女髙才得孟嘉東山行樂意非是競奢華

永嘉作

拙宦從江左投荒更海邊山將孤嶼近水共惡溪連地濕梅多雨潭蒸竹起煙未應悲晚發炎瘴苦華年

○李頎【四首】

望秦川

秦川朝望迥日出正東峯逺近山河淨逶迆城闕重秋聲萬戶竹寒色五陵松客有歸歟嘆淒其霜露濃

塞下曲

黃雲雁門郡日暮風沙裏千騎黑貂裘皆稱羽林子金笳吹朔雪鐵馬嘶雲水帳下飲蒲萄平生寸心是

遇劉五

洛陽一別梨花新黃鳥飛飛逢故人攜手當年共爲樂無驚蕙艸惜殘春

白花原【或作百花原或作白艸原又見王昌齡集原題出塞行】

白花原頭望京師黃河流水無已時秋天曠野人行絕馬首西來知是誰

○褚朝陽【二首】

登少室山寺

飛閣靑雲裏先秋獨早涼天花暎牕近月桂拂檐香華嶽三峯小黃河一帶長空間指歸路煙際有垂楊

奉上徐中書

中禁仙池越鳳凰池邊詞客紫薇郎旣能作頌雄風起何不時吹蘭蕙香

○崔曙【五首】

登河陽斗門見張貞期題黃河詩因以感寄

吾友東南美昔聞登此樓人從川上去書在壁中畱嚴子好眞隱謝公耽逺逰淸風初作頌暇日復消愁時與文字古迹隨山水幽已辜蒼生望空見黃河流榮落春將晚悲涼物似秋天髙不可問掩泣赴行舟

奉試明堂火珠詩

正位開重屋淩空出火珠夜來雙月滿曙後一星孤天淨光難滅云生望欲無遙知太平代國寶在名都

對雨送鄭陵

別愁復兼雨別淚還如霰寄心海上云千里長相見

九日登望仙臺仍呈劉明府容

漢文皇帝有髙臺此日登臨曙色開三晉雲山皆北向二陵風雨自東來闗門令尹誰能識河上仙公去不回我欲近尋彭澤宰陶然共醉菊花杯

嵩山尋馮錬師不遇

靑溪訪道淩煙曙王子仙成已飛去更值空山雷雨時雲林薄暮歸何處

○王昌齡【五首】

趙十四兄見尋

客來舒長簟開閣乘涼風但有無弦琴共君盡尊中晚來常讀易頃者欲還嵩世事何須道黃精且養蒙嵇康殊寡識張翰獨知終忽憶鱸魚膾扁舟往江東

望臨洮

飲馬度秋水水寒風似刀平沙日未沒黯黯見臨洮當日長城戰咸言意气髙黃塵足今古白骨亂蓬蒿

塞下曲

蟬鳴空桑林八月蕭闗道出塞復入塞處處黃蘆艸從來幽並客皆向沙場老莫作逰俠兒矜誇紫驑好

從軍古意

靑海長云暗雪山孤城遙望玉門闗黃沙百戰穿金甲不破樓蘭終不還

古意

桃花四面發桃葉一枝開欲暮黃鸝轉傷心玉鏡臺淸箏向明月半夜春風來

○梁洽【一首】

觀漢水

發源自嶓冡東注經襄陽一道入溟渤別流爲滄浪求思詠遊女投弔悲昭王水濵不可問日暮空湯湯

○鄭紹【一首】

逰越溪

溪水碧悠悠猿聲斷客愁漁潭逢釣楫月浦值孤舟訪泊隨煙火迷途視鬥牛今宵越鄕意還取醉忘憂

○嚴維【三首】

贈別東陽客

明月雙溪水春風八詠樓少年爲客處今日送君逰

逰灞陵山

入山未盡意勝迹聊獨尋方士去在昔藥堂畱至今四隅白雲閒一路靑溪深芳秀愜春目髙閒宜逺心潭分化丹水路遶升仙林此道人不悟坐鳴松下琴

入唐溪

嘯終萬籟起吹去當溪云環嶼或明昧逺峯尙氛氳雨新翠葉發夜早玄象分金澗流不盡入山深更聞

○朱斌【一首】

登樓【或刻王之渙】

白日依山盡黃河入海流欲窮千里目更上一重樓

○蘇綰【一首】

奉和姚令公駕幸溫湯喜雪應制

漢主新丰邑周王尙父師云符沛童唱雪應海神期株變驚春早山明訝夕遲況逢溫液沛恩重禦裘詩

○王諲【二首】

閨情

日暮裁縫歇深嫌气力微才能收篋笥懶起下簾帷怨坐空燃燭愁眠不解衣昨來頻夢見夫壻莫應知

夜坐看搊箏

調箏夜坐燈光裏卻掛羅帷露纎指朱弦一一聲不同玉柱連連影相似不知何處學新聲曲曲彈來未覩名應是石家金穀裏流傳未滿洛陽城

○盧象【二首】

駕幸溫泉

傳聞聖主幸新丰淸蹕鳴鑾出禁中細艸終朝隨步輦垂楊幾處遶行宮千官扈從驪山北萬國來朝渭水東此日小臣徒獻賦漢家誰復重揚雄

贈廣川馬先生

經書滿腹中吾識廣川翁年老甘無位家貧懶發蒙人歸洙泗學歌盛舞雩風願接諸生禮三年事馬融

○梁徳裕【二首】

感寓

彩雲呈瑞質五色發人寰獨作龍虎狀孤飛天地間隠隠臨北極峩峩象南山恨在帝鄕外不逢枝葉攀

又

幽澗生蕙若幽渚老江蘺榮落人不見芳香徒爾爲不及緑萍艸生君紅蓮池左右美人弄朝夕春風吹葉洗玉泉水珠淸湛露滋心亦願如此托君君不知

○楊諫【一首】

長孫十一東山春夜見贈

故人謝城闕揮手碧雲期溪月照隱處松風生興時舊林日雲暮芳艸歲空滋甘與子成夢請君同所思

○芮挺章【二首】

江南弄

春江可憐事最在美人家鸚鵡能言鳥芙蓉巧笑花地銜金作埒水抱玉爲砂薄晚靑絲騎長鞭赴狹斜

少年行

任气稱張放銜恩在少年玉階朝就日金屋夜升天軒騎靑雲際笙歌緑水邊建章明月好畱醉伴風煙

○張萬頃【二首】

東溪待蘇戶曹不至

洛陽城東伊水西千花萬竹使人迷臺上栁枝臨岸低門前荷葉與橋齊日暮待君君不見長風吹雨過靑溪

登天目山下作

去歲離秦望今冬使楚闗淚添天目水發變海頭山別母烏南逝辭兄雁北還宦逰偏不樂長爲憶慈顏

○常非月【一首】

詠談容娘

舉手整花鈿翻身舞錦筵馬圍行處匝人壓看場圓歌要齊聲和情教細語傳不知心大小容得許多憐

○沈頌【二首】

旅次灞亭

閒琴開旅思淸夜有愁心圓月正當戶微風猶在林滄茫孤亭上歷亂多秋音言念待明發東山幽意深

春旦歌

常聞嬴女玉簫臺奏曲情深彩鳳來欲登此地銷歸恨卻羨雙飛去不回

○樊晃【一首】

南中感懷

南路蹉跎客未回常嗟物候暗相催四時不變江頭艸十月先開嶺上梅

○包融【二首】

和崔會稽詠王兵曹廳前湧泉勢成中字

茂徳來徵應流泉入詠歌含靈符上善作字表中和有艸恆垂露無風欲偃波爲看人共水淸白定誰多【垂露偃波皆是形容字畵之意】

賦得岸花臨水發

笑笑傍溪花叢叢逐岸斜朝開川上日夜發浦中霞照燭如臨鏡■﹝艸丰﹞茸勝浣紗春來武陵道幾樹落仙家

○薛維翰【一首】

怨歌百尺珠樓臨狹斜新妝能唱美人車皆言賤妾紅顏好要自狂夫不憶家

○張良璞【一首】

覽史

享年八十已歷數窮蒼生七虎門源上咆哮闗內鳴建都用鶉宿設險因金城舜曲煙火起汾河珠翠明海云引天仗朔雪畱邊兵作孽人怨久其亡鬼信盈素靈感劉季白馬從子嬰昏虐不務徳百代無芳聲

○孫欣【一首】

奉試冷井詩

仙闈井初鑿靈液沁成泉色湛靑苔裏寒凝紫綆邊銅瓶向影落玉甃抱虛圓永願調神鼎堯時泰萬年

○王之渙【三首】

涼州詞

黃河直上白雲間一片孤城萬仞山羗笛何須怨楊栁春光不度玉門闗

又

單於北望拂云堆殺馬登壇祭幾回漢家天子今神武不肯和親歸去來

宴詞

長堤春水緑悠悠畎入漳河一道流莫聽聲聲催去棹桃溪淺處不勝舟

○王羨門【一首】

都中閒居

君王巡海內北闕下明臺云物天中少煙花歲後來河從禦苑出山向國門開寂寞東京裏空畱賈誼才

○髙適【一首】

和王七度玉門闗上吹笛

胡人吹笛戍樓間樓上蕭條海月閒借問落梅凡幾曲從風一夜滿闗山

○王灣【一首】

次北固山下

客路靑山外行舟緑水前潮平兩岸闊風正一帆懸海日生殘夜江春入舊年鄕書何處達歸雁洛陽邊

○萬楚【三首】

題江潮莊壁

田家喜秋熟歲晏林葉稀禾黍積場圃樝梨垂戶扉野閒犬時吠日暮牛自歸時復落花酒茅齊堪解衣

茱萸女

山陰栁家女九日采茱萸復得東鄰伴雙爲陌上姝插枝著髙髻結子置長裾作性常遲緩非闗詫丈夫平明折林樾日入返城隅賈客要羅袖行人挑短書蛾眉自有主年少莫踟躕

詠簾

玳瑁昔稱華玲瓏薄絳紗鉤銜門勢曲節亂水紋斜日弄長飛鳥風搖不卷花自當分內外非是爲驕奢

○於季子【一首】

南行別弟【或刻楊師道或刻韋承慶】

萬里人南去三春雁北飛不知何歲月得共爾同歸

○祖詠【二首】

薊門別業

別業在幽處到來生隠心南山當戶牖灃水在園林竹覆經冬雪庭昏未夕陰寥寥人境外閒坐聽春禽

望薊門

燕臺一望客心驚簫鼔喧喧漢將營萬里寒光生積雪三邊曙色動危旌沙場烽火侵胡月海畔雲山擁薊城少小𨿽非投筆吏論功還欲請長纓

國秀集卷下

●唐人選唐詩序

以唐人而選唐詩卽以我明之人而選明之時文也身非堂上之身目猶局中之目而欲擅雌黃遽分蒼素自匪博綜一代之人物另具千秋之鑑裁其誰信從敢與筆削故逺則易核業經月旦之參詳近則難評尙俟風謡之采擇艸茒布衣之什品題卽重於闡幽臺閣羣公之作褒美恆鄰於阿好當時宗工哲匠豈無師曠之耳董狐之筆而選手寥寥不逮數家信刪定之任更難於作者矣韋谷泒選眞得緣情綺靡之旨足想一唱三嘆之遺卽其才調名篇風流尙已吾友沈雨若旣已獨行祕本漸布人間而吾甥子晉畱心風雅廣裒腋跖精辧魯魚見余南銓署中有六家唐詩遂取而分類合鐫益以禦覽彚成八種𨿽人各一臉家各一宗而骨格聲韻備眾體之偏全正始中興著與時之上下間有似乎朴素近於希淡而諸家互見並泒推尊抑可沿流討源刋華徵實知大雅之泒存去元音之未逺矣有志誦詩者方將論世以知人況就其人之世論其世之人是集之有功於尙友也不其多乎時崇禎元年臘月魏浣初題

