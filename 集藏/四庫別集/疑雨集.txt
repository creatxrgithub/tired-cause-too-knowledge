疑雨集

己卯年花燭詩四月春蠶已剝綿﹐困人風日嫁人天。不知織就鴛鴦錦﹐廢卻如花幾夜眠。無題四首弄玉當年未嫁時﹐徘徊好影自矜持。幾從畫府回嬌靨﹐羞向花間曳綺綦。千蝶帳深縈短夢﹐九雛釵重閒初笄。朝回夫婿鳴騶去﹐下卻珠簾不肯窺。學書不學衛夫人﹐度曲惟教唱柳君。鸚鵡自將新律教﹐猧兒閒取練香燻。鏡中鑄就嬌顏色﹐帳裏驚回好夢魂。一榻茶煙淸似水﹐金釵劃作斷腸紋。瓊樹瑤枝分外淸﹐雒川應是舊儀形。閣中碧玉誰人識﹐樓上羅敷只自名。二尺吐云嫌髻短﹐五銖含霧喜身輕。從來不作多情調﹐羞讀關雎第四聲。栽培艷質向瑤階﹐取次簾櫳不放開。裹手倩人收寶鈿﹐含顰揀樣畫香煤。腰肢未許同行擬﹐性格還從夫婿猜。阿母錯憐教不嫁﹐幾回偸看畫圖來。催妝詩六首嬌羞不肯下妝臺﹐侍女環將九子釵。寄語倦妝人說道﹐輕施朱粉學慵來。十步笙歌響碧霄﹐嚴妝無力夜迢迢。羞將雙黛憑人試﹐畱與張郎見後描。說嫁心驚驚日癡﹐尊前玉筯鎭雙垂。不知夫婿尢憐惜﹐卻憶嬌嗔阿母時。羞向明窗結佩璫﹐穿衣寶鏡暗生光。生憎烏鵲來相噪﹐默默無言下象牀。當初忍笑畫鴛鴦﹐眞个如今擬鳳凰。別卻羣仙拜王母﹐已聞靑鳥報劉郎。云作雙鬟雪作肌﹐天教分付與男兒。轉身拭淚銀河畔﹐別卻鴛機再不歸。吳行紀事月鐘霜瓦凍鴉啼﹐夢裏楓橋卻向西。暖語未終天忽曉﹐不堪空作醉鄕迷。相要不說捲衣裳﹐笑挽流蘇背燭光。賴有暖言堪入骨﹐一宵輸意作王昌。繞身一步也堪憐﹐特地呼來放膝邊。問道初寒身怕冷﹐今宵多半要裝綿。燒殘絳蠟啼千筯﹐碎嚼冰蠶攪萬絲。水國不生紅豆子﹐贈卿何物助相思。尊前一笑兩相同﹐燭映羞顏旖旎紅。更有銷魂人不見﹐斷雲零雨數聲中。愛弄黃金佛手香﹐不因淸囀不輕嘗。從今奪取春鶯舌﹐只辧雙柑聽繞梁。感郎珍重不能羞﹐夜淺香濃掩畫樓。翠澀乍慵花上蝶﹐紅酣常濕雨中鳩。丁巳年燈宵紀事燈樓月沼映春雪﹐簫鼓風前院院聞。但是酒旗歌板地﹐一時淒切想離羣。踏霧天街艷步狂﹐微風一道染衣香。遊人暗逐芳塵去﹐拾得兒家紫佩囊。春空淡白照銀紗﹐一徑幽尋避月華。記得畫橋南畔去﹐綠楊陰下是他家。趙李鈿車昔昔遊﹐酒邊燈下共遲畱。如何月照金堂夜﹐只有梅花伴莫愁。無題玉壺傳點出花叢﹐靑鳥銜箋尙未通。砌就銀灣烏不度﹐築成瑤圃鶴難逢。春濃逗夢三千里﹐路暗迷人十二峯。蠟照漸微香灺冷﹐佩聲才達畫堂東。繞枕離懷話未窮﹐河梁只在此樓中。迎愁月剩三分白﹐隔淚燈搖一點紅。有霧不曾遮別路﹐隨風想得過花叢。王昌望裏千回首﹐滿院簾櫳颺曉風。戊午年入吳訪賀無因心期如水較淸深﹐未許湘波隔桂林。勝賞每邀雌霓句﹐壯情時警怒蛙鳴。機邊手爪歡何似﹐鏡裏頭顱嘆不禁。此夕吳裝冷煙月﹐橫塘淸嘯一相尋。昆季避暑分韻得淸字大地炎埃隙地淸﹐烏衣遊集葛衣新。已隨雁序流三雅﹐更倚篪笛音奏四聲。慕寂夫能蠲塵拂﹐淩寒河事慰棋枰。阿連更借幽心句﹐一夕西堂幽艸生。有所窺﹝春日訪無因尙在內寢侍兒囑余勿喚因畱八句﹞花影花香攪睡情﹐香融繡被夾羅輕。楚云入夢渾迷曉﹐蜀酒禁愁誤達晨。曲曲銀屏低拂燕﹐層層珠箔略聞鶯。遊人窺探棲鴛去﹐刻向瑯玕記我曾。賦得隔水樓髙一寸心期百尺樓﹐明河界作兩邊秋。移開月扇朝云出﹐掩過銀屏夜月收。鬢態易迷花影亂﹐衣香暗接水光浮。殘陽沒後寒燈小﹐各自垂簾背面愁。詠史不愁身短恨情長﹐春去空餘樹底芳。恍隔紗窗聞暗珮﹐欲搴重幕睹明妝。睡起睡起卽尊前﹐前墀霽魄圓。晚花疏更好﹐秋鳥靜堪憐。風露當歌落﹐星河向酒懸。宿酲猶未解﹐於此復陶然。卽事﹐醉色風前減﹐茶香雨後添。看妝仍把卷﹐相對一鑪煙。王敬宏夫人碧澗靑林自掩關﹐調集朱粉傅雙鬟。江陵隔歲書題絕﹐只道貪遊未得閒。爲探雛鳳過髙齋。更戀新涼未卽回。底事江陵經歲去﹐桓元只合買舟來。禦君得鬼歌有流水斷橋人不渡夜深孤影月明中句因廣其境成篇夜永迷靈逐恨飄﹐漆燈閃爍隔溪橋。荒塗露下千虫歇﹐絕壑風生萬木號。水脈獨來愁不渡﹐山阿誰在語相邀。由來地下悲秋況﹐還與人間共寂寥。京口寓興次叔聞韻三山新沐翠琉璃﹐喜是殘尊未涸時。出郭斜過穿苑路﹐傍林低度拂人枝。江聲遠和松風轉﹐山色遙連麥浪吹﹐幽徑夕陽常醉歸。往來空羨牧羊兒。酒痕衫袖尙淋漓﹐日壓重檐睡醒時。慕寂未能蠲弈具﹐尋幽何必見花枝。多才筆舌臨江詠﹐入夢蕭聲隔院吹。昨夜城南新得句﹐愁中偸賦比紅兒。半帆閣避暑長林莽莽翠扶檐﹐柳下風來散午炎。綠粉淸凝千个竹﹐紅衣飄動萬枝蓮。云回樹影移茶竈﹐雨送林香入酒船。一曲淸歌髙閣迥﹐半帆衝斷夕陽煙。獨酌旅酒衝愁薄﹐庭梅寓賞孤。偶來淸月伴﹐惟與博山俱。

己未年雲間獨歸畱別叔聞於靑溪歸後寄之三年無處不盤桓﹐客捨逢君一破顏。長共淸尊無足恨﹐每聞佳句有餘歡。閒來步緩煙郊晚﹐醒後談深雨榻寒。今日獨歸翻似客﹐杏花狼藉不曾看。無題幾層芳樹幾層樓﹐只隔歡娛不隔愁。花外遷延惟見影﹐月中尋覓略聞謳。吳歌淒斷偏相入﹐楚夢微茫不易畱。時節落花人病酒﹐睡魂經雨思悠悠。瞥見﹝詩本不工存其深恨聊共當泣何忍長歌﹞別來淸減轉多姿﹐花影長廊瞥見時。雙鬢淡煙雙袖淚﹐偎人剛道莫相思。盈盈盈盈一翠條﹐的的望中嬌。只恐風飄去﹐還愁日炙銷。迎來才得近﹐背去又成遙。路轉齊回首﹐飛花咽百勞。詠史不恨身短恨情長﹐春去空餘樹底芳。恍隔紗窗聞暗佩﹐欲搴重幕睹明妝。杯澆翠影神同醉﹐筆寫蘭儀語亦香。漢殿傾城眞浪說﹐生前掩面郁金牀。冠劍紛紜出石城﹐偏從佳客問分明。只應不避蘭成妒﹐歷歷鶯啼說太淸。花顏玉帶擁髙城﹐迢遞情人到楚荊。此日淸袖開別榻﹐不知傳酒屬何人。無題倚樹臨樓臥酒壚﹐淸狂判得費工夫。寒輕泥拔金釵飲﹐醉淺佯邀小玉扶。粉迹著書新指暈﹐翠痕沾袖舊眉圖。閒來花下偏相問﹐昨制無題事有無。庚申年燕

別卻天涯到畫梁﹐天涯幾處爲回腸。橫塘掠水經微雨﹐小院拖花過夕陽。飛去定尋前歲壘﹐舞來猶帶隔林香。雙棲碎語重檐月﹐夢入關河夜正長。辛酉年江上回首江云淚幾雙﹐酒空金盞在他鄕。窮途自合親情斷﹐幽恨那堪世事忙。兩岸艸花秋寂歷﹐一船煙月夜淒涼。不知身是孤飛鳥﹐猶誤題箋寄孟光。壬戌年贈馮元甫濁醑傾罷柰愁何﹐客有馮驩慰放歌。伏櫪志償燕市價﹐困鯨羞借楚江波。更薪滅竈鴻應少﹐集菀辭枯鳥更多。肝膽只君堪付托﹐爲抽心鐵一橫磨。癸亥年贈龔君瑞閉戶繙書有幾車﹐靑燈深夜映窗紗。半簾蕉雨時飄硯﹐一砌松風靜煮茶。筆陣戰酣蠶食葉﹐文心磨洗鐵沈沙。今朝試向溪頭步﹐幾樹疏梅盡著花。所見油壁紅簾映日開﹐畫羅氳麝逆風來。明妝自是憐淸沼﹐細步還應惜落梅。嫁早怕逢先認客﹐春寒愁上最髙臺。尋幽賴有潘郎共﹐便到殘陽且莫催。春晴柳弱不堪扶﹐春愁劇鷓鴣。翠煙三月盡﹐紅雨一庭蕪。曉日鳩呼婦﹐晴風雁引雛。東鄰踏靑女﹐前日在前湖。贈康元始歸試雲間碧水東風雨腳斜﹐暮春離客似離家。牛腰詩卷靑舟載﹐龍腹詩名白社誇。重題階前漫有忘憂艸﹐帳裏空垂辟悶犀。惟有相思助吟興﹐一篇才了又重題。效元相體梨花淡淡玉亭亭﹐憶得雙文縞素晶。最是鏡前歡喜處﹐斷紅蛾綠越分明。香絲壓枕落玫瑰﹐憶得雙文睡臉回。底事沈吟又如笑﹐與君剛在夢中來。贈所歡嚼花吹葉弄妝遲﹐笑把花枝唱竹枝。千蝶帳深縈午夢﹐九雛釵重困春笄。人誇艷極偏耽靜﹐天遣情多莫諱癡。嫁得書生不無謂﹐纏頭只索斷腸詩。橫塘卻持雙淚下西軒﹐絡緯秋聲玉砌喧。行過回塘更添恨﹐綠荷猶自蓋雙鴛。贈端己時湘云在座澹月簾櫳畫燭筵﹐燕臺佳句柳枝憐。香盤膩發春云濕﹐酒入寒肌夜玉憐。眼媚暗流燈影外﹐喚聲低徹枕函邊。湘君一夕啼多少﹐染得衾斑似竹鮮。甲子年贈云客不爲郎歸不捲簾﹐碧莎春砌步纖纖。長裙書帶同心結﹐斗帳歌聲刮骨鹽。險約最歡來意外﹐沈憂難諱到眉尖。斜陽欲度梅梢盡﹐才向紅窗拂鏡奩。贈君錫卽用其韻兼有以勉之珍重閒情肯浪癡﹐一回蹤迹幾回思。目成歌席先偸笑﹐淚盡離衫未解攜。此日碧桃三度竊﹐何處瓊樹一枝移。憐君正在花穠處﹐莫到成陰卻恨遲。

乙丑年病中柬友憶別江臯酒半酣﹐病身全似再眠蠶。維摩斗室經旬掩﹐願接枚生一快談。感懷雜詠何處靑林好卜居﹐布帆空載一船書。理文有象慚吞鳳﹐避債無臺敢食魚。貧骨豈容仙藥換﹐牢愁難借妙言除。臨卬四壁今如此﹐誰更同時賦子虛。旅夢初回百恨新﹐寸腸焚絕淚成冰。窮途易感如楊子﹐舊裏難歸似柏人。駿價有誰沽死骨﹐鯨波無分活枯鱗。多愁髀肉空如削﹐躍馬何曾及病身。梯攻百道是愁心﹐痛飲排愁肺病侵。無計散懷惟痛哭﹐難持孤憤寄登臨。雪封客捨炊煙斷﹐風度僧寮藥气深。世味如茶嘗欲徧﹐剩餘殘骨付哀吟。病骨巉巖又見春﹐石憂叢集未亡身。朋歡散盡淸言絕﹐家信來疏惡夢頻。永夜獨醒如露鶴﹐他年相弔只秋蠅。蒲團欲覓消除法﹐心似驚波恨轉新。彊歡悲來塡臆彊爲歡﹐不覺花前有淚彈。閱世已知寒暖變﹐逢人眞覺笑啼難。詩堪當哭狂何惜﹐酒果排愁病也拚。無限傷心倚棠樹﹐東南枝下獨盤桓。衢州見桔樹累累笑蹙長蛾熨齒酸﹐酒闌常記手摻摻。車邊碧樹垂朱顆﹐誰爲天涯寄合歡。自悼一片愁聲四壁虫﹐勞勞魚目五更鐘。自知荀粲年華促﹐已分崔郊智畫窮。靈藥幾時分月姊﹐綈袍端欲借天公。空堂泣下無人會﹐羞向瑟琶問吉凶。日日有雨時在漳南道中望見鄕山一抹靑﹐霎時風雨暗前汀。天公也似人哀怨﹐每到斜陽一淚零。死別三年珍重感憐才﹐此別應須到夜臺。中路相拋悲復愧﹐幾時還望墓田來。客思月照林烏露入船﹐也知鴛閣未成眠。閒窗燭剩猶鍼綫﹐小榻香消尙管弦。歌罷定應悲悄悄﹐夢來須認路綿綿。回腸九曲何須道﹐此夕腸回幾萬千。山行慰肩輿者崚嶒石路憫輿徒﹐猶喜羸形似鶴臒。只恨載將愁萬斛﹐無由輕卸卻何如。對花雜慟瓊香一片委輕埃﹐猶憶春時傍砌開。腸斷江南陳叔寶﹐麗華身後恰歸來。一度聽歌幾日哀﹐滿前花事眼慵擡。紅梨不識傷心客﹐猶倚東風送笑來。分付庭花莫再開﹐捲簾無復玉人來。花神若也相哀念﹐爲結連枝向墓臺。歸途自嘆畫屏人去錦鱗稀﹐愁見啼紅染客衣。縱使到家仍時客﹐迢迢鄕路爲誰歸。鰥緒三十二韻映月熒熒燭﹐凝寒瑟瑟裯。殘春添藥椀﹐獨夜減香篝。背立偸彈淚﹐低眠懶禦頭。臨風看蝶戲﹐聽雨替花憂。臉薄三卮醉﹐蛾彎兩筆愁。疑來開掣鎖﹐夢好破鳴鉤。玉箸辭徵騎﹐金錢卜去舟。悔多翻自笑﹐怨極能不羞。泣盡重衫濕﹐悲來獨繭抽。涼篸拋月簟﹐薄袖倚霜樓。悵望湔裙約﹐丁寧拾翠儔。長煙迷別浦﹐短照隔橫溝。肺渴那堪療﹐腸枯莫可搜。淒聲傳鐵撥﹐歡字隱金彄。遠眺心如結﹐卑棲命不猶。宜男那有驗﹐繡佛本無求。院靜鐘難曉﹐宮深扇易秋。驚皇開遠字﹐辛苦覓良郵。駭浪終危燕﹐愁霖實誤鳩。忍看云髻樣﹐空憶月眉修。冷榻懸紅勝﹐虛房掩碧油。艷蹤花徑窈﹐香迹蘚庭幽。自此悲陳事﹐從今惋獨遊。猶疑屏後語﹐眞悔鏡前謀。星月明相照﹐風波暗未休。路迢心膽嫩﹐書杳怨猜稠。解佩憐江芷﹐貽環識石橊。湖橋尋畫舫﹐苑陌盼香鞦。徧踏蘼蕪徑﹐回穿杜若洲。寄花含曉露﹐題葉信春流。鮒壑鰥鱗滯﹐鴛溪比翼遒。支機和淚贈﹐珍重避牽牛。

丙寅年寄懷弢仲秣陵並促歸騎春光漂蕩別離天﹐心似遊絲百尺牽。見說人歸歸雁後﹐那堪淚落落花前。南都翠黛宜爲史﹐北裏紅箋定幾篇。爭似碧窗銀燭夜﹐月痕依約話纏綿。金堂不似桂堂深﹐十二軒窗黛色臨。燕繞杏梁淹宿雨﹐蝶穿花榭澹朝陰。檀槽急語他年恨﹐蠟燭嬌啼此夜心。寄語遊韁歸及早﹐東風催綠漸林成。

和於氏諸子秋詞小屏低榻浣衣家﹐幾度論心掩碧紗。此日踏歌門外過﹐墻頭認得刺桐花。曾將玉蕊餉妝臺﹐低枕親聞暗麝來。爭柰暮秋花事斷﹐閒窗驚喜蠟梅開。喜到眉端蹙更灣﹐天然娟媚不須刪。笑供沈水和歡道﹐情暖長須似博山。月澹花寒曉鏡前﹐初涼天气懶孤眠。秋姿較比春姿艷﹐試看霜楓似杜鵑。底事秋天易得明﹐曉風簾外似人行。今宵月好須重晤﹐艸艸猶多未訴情。關心日影轉前墀﹐又到蕭郎過院時。重向鏡中看一徧﹐髻花刪卻半嫣枝。每到尊前百恨攢﹐意中人似畫中看。親過一盞休辭滿﹐滿見如花素影寒。涼月微星自抱衾﹐羅鞋點露曲廊深。丁寧蠟燭休垂淚﹐爲照尋郎一寸心。鍼綫秋燈淡翠蛾﹐同心花樣費描摹。明宵相贈今宵辦﹐莫誤歡期夕渡河。花鳥釵頭扤細風﹐水晶蝴蝶玉蓮蓬。偏憐宛頸偎人處﹐兩點柔藍映退紅。生成羞怯性難除﹐卻笑導途便攬袪。別有關心人不覺﹐好風偏爲指羅裾。卻要因循簟未鋪﹐鸚哥傳道畫堂呼。風光瞥去銷魂在﹐贏得驚心也勝無。奉墜徵衫淚一雙﹐索居從此閉瑤窗。還愁夢裏尋郎去﹐煙月淒迷隔暮江。殘陽歸去若爲情﹐將息臨歧有一聲。想到碧窗攜手地﹐月痕長見淚痕生。半裹紅巾淚語低﹐別離情味莫淒淒。鴛鴦守定雙飛願﹐一任驚波浪影齊。折與梅花插帽檐﹐淸霜寒沁玉尖尖。尋常只伴燻鑪坐﹐今日迎歡乍出簾。缺月橫窗燭未銷﹐臥聞淸露滴寒蕉。悠揚別夢飄何處﹐誰托愁魂爲一招。風縐回塘乍雪消﹐謝娘牗房隔紅蕉。殷勤更托西鄰女﹐爲約湔裙試一招。所思迢遞隔三湘﹐爲繡長幡供法王。但是有情皆滿願﹐妙蓮花說不荒唐。笑將裙帶縛箜篌﹐更卸金釵當酒籌。此夜嫦娥最相羨﹐月輪斜照合歡裯。半睡花冠倦未除﹐枕稜釵澑點羅袪。玉郎何處潛來到﹐笑倩回燈整翠裙。綠珠歌篴截秋云﹐月皎霜髙乍破唇。吹動客腸幽怨事﹐卻憑風寄桂堂人。白描紈扇夾湘筠﹐鬢影斜籠淺露唇。非是見君多掩斂﹐不禁羞忸爲旁人。手把瓊釵叩綠筠﹐一聲淒調激芳唇。蕭郎半月無歸耗﹐便似回文織恨人。處處風波逐枕衾﹐相看今又到秋深。千闌百就多辛苦﹐只願君心似妾心。

憶著憶著垂鬟覆額時﹐此生難負謝芳姿。半宵歡淚零殘燭﹐十載離腸攪亂絲。相望莫辭千里隔﹐行蹤惟許月明知。從今注定鴛鴦牒﹐一炷盟香一首詩。

雜記斂笑防疑意緒諧﹐背人佯不隱紅鞋。分明簇蝶低鬟畔﹐認得花紋細股釵。病榻香銷半掩關﹐別離耽誤一秋閒。近來本是梳頭少﹐約髻紅絲宛未殷。燈邊調笑酒邊嗔﹐寒透羅衫十月春。愛問插花時勢樣﹐闊眉鬆髻似何人。弄藥爭花語笑稠﹐忽然幽事到心頭。眉尖怕被同袍覺﹐彊作無愁倍是愁。靑鳥閒將病耗傳﹐惹伊愁絕轉生憐。今朝教向當牕見﹐已試梳頭曉鏡前。墻陰繞徧卻空還﹐煙樹紅扉不啟關。解得檀郎生性否﹐暮鐘時候怕身閒。暫見花間滴淚頻﹐斷腸滋味一番新。匆匆風影驚分處﹐尙自回頭囑付人。窄闌逢處不擡頭﹐臉暈猶呈滅燭羞。翻憶未成歡愛日﹐一番相見一回眸。

別緒忍淚尊前不敢彈﹐隔屏斜立見眉端。長途願作云隨夢﹐單枕難憑玉辟寒。自信功名關妾分﹐盡畱顏色待君歡。歸來會有紅牕夜﹐免把離容再四看。

愁遣雁叫蛩吟斷續聞﹐餘酲解盡未宵分。羅衾寬甚渾無暖﹐枉殺香篝夕夕燻。本爲無聊借酒澆﹐酒邊情況更無聊。不知悵望緣何事﹐但覺歡情日漸消。午夢迷離帶宿酲﹐寸腸愁事獨惺惺。排愁剩有聽歌處﹐到得聽歌又淚零。進酒難如斷酒難﹐幾番溫卻又重寒。平生多少尊前恨﹐未到潘年鬢已皤。眼前璧月照瓊枝﹐剪斷牢愁進一卮。記得風流江左字﹐破瓜時節酷裁詩。

寒悰殘日東風雪半庭﹐薄寒輕醉風時醒。連宵燭下聞裁勝﹐何處花前遇踏靑。染袖不拼香漫滅﹐移燈長憶影娉婷。愁心只有吳歈覺﹐更向玲瓏仔細聽。月晏無聊別緒盈﹐一枝梅萼寄卿卿。浣紗衫袖年年濕﹐碧玉梳奩事事淸。調態幾曾因病減﹐鮮妍多是稱情生。自憐身世淒涼足﹐單占名花第一名。

詠舊玉杵擎將蜀道行﹐不辭辛苦爲雲英。當年只覺成都近﹐未稱瓊漿一飲情。

櫟園姨翁坐上預聽名歌並觀二劍卽事呈詠風流領袖詞壇伯﹐早歲傾家耽結客。肝膽男兒四海空﹐卻隨長黛操歌拍。烈士從來定賞音﹐周郎顧曲況郎琴﹐誰知唐勒牢騷況﹐剩托淸謳寫壯心。蕭疏襟寄嫌華屋﹐別向林塘選幽築。摩詰軒牎儼畫圖﹐安昌簾幕傳絲竹。練色知聲第一流﹐檀痕親掐教伊州。呼來絳樹皆瓊樹﹐倚徧笙樓卽鏡樓。臨川麗曲才人賦﹐慧業情鐘兼妙悟。妖唱能傳作者心﹐圓喉脆節如絲度。隻字悠揚刻漏移﹐四筵傾耳盡支頤。紅塵捲霧雙鸞出﹐繡帶迎風一燕吹。歌酣酒熱來孤憤﹐畫鼓淵淵金石韻。奮袂低昂雪腕催﹐滿堂掩泣燈生暈。濁酒何人識信陵﹐感時悲事緒眞膺。飲醇長夜非荒晏﹐映柱摩挲六尺冰。丈夫意槪矜然諾﹐不惜如花換幹莫。自是荊卿俠气深﹐非關石尉歡情薄。座隅有客百愁盡盈﹐更倚云和囀一聲。試問淸狂能酷似﹐也應知是謝家甥。

題徐雲閒故姬遺照未許丹靑涴玉顏﹐天然標格小梅邊。由來絕色多難老﹐爲要情人盡可憐。藥房展玩水沈燻﹐想得眞眞夜靜聞。不負芳盟同咬日﹐願隨幽夢逐閒雲。

丁卯年客中寄弢仲何處遊蹤好寄音﹐感君垂問敢沈吟。幾時一放山陰棹﹐空谷跫聲快不禁。卜築幽巖怕俗侵﹐尙通朋好不求深。孤悰只與君知道﹐爲戒妻孥莫浪尋。

丁卯首春餘辭家薄遊端己首唱驪歌情詞淒宕徵途吟諷依韻和之並寄呈弢仲以志同嘆幾夜猖狂別恨侵﹐踏歌相送最情深。明朝獨醉黃茆店﹐更有何人把燭尋。知君心賞寄燈樓﹐趁月追尋到曉籌。應恨狂朋漂泊去﹐明朝誰問拾釵遊。感君同病更知音﹐許把閒情次第吟。別去向誰吟一字﹐縱無離恨也難禁。翹首南云一雁翔﹐愧無書問到池隍。鄕園事事驅人出﹐只有朋歡系客腸。薄幸江南杜牧之﹐花前落魄醉難支。阻風中酒誰相伴﹐賴有韋莊一卷詩。

用前韻吟寄所思末一章代爲答才說休悲淚已侵﹐暖言相慰恨還深。只消一刻含愁態﹐值得蕭郎到死尋。此生不負會直樓﹐須占看花第一籌。只是眼前難暫割﹐也知非是薄情遊。爲感臨歧囑咐音﹐客中從此戒愁吟。離悰已是難支遣﹐更戒愁吟愈不禁。東遊無路且南翔﹐擲下空舲擊淺隍。曾共幾宵秋水泛﹐一逢佳月一回腸。憑將書問答微之﹐瘦減容光自我支。衣上燭痕猶未浣﹐是儂蹤迹是郎詩。又

憑將書尺答微之﹐愁至春深漸不支。長日臥多宵不寐﹐一回情到展君詩。

行過昆陵唐云客諸人各賡前韻見贈把酒臨歧勉以壯夫之事豪篇麗句遂滿行箱醉誦醒吟忘其寥落輒私賦一章五疊悲歌慰寂寥﹐感君情暖勝綈袍。忽驚郭璞貽明錦﹐那羨王祥得佩刀。客路山形同劍鍔﹐坐中心事似波濤。此生擬一酬知遇﹐敢向秋風泣二風。

云客有燈詞十絕句命余屬和因追憶金沙風物聊寫一二以碎狹之才賦荒寒之景眞覺酸風拂人矣水部池臺倚暮霞﹐回廊燈影也堪誇。遊人不愛蕭疏景﹐只說城南太宰家。翔風纖弱綠珠長﹐十隊聯行避月光。總爲叢來眞不細﹐枉教狂眼一時忙。琉璃珠絡翠堂懸﹐徧簇紅梅與白蓮。漸近四更膏燭盡﹐南廊猶剩一燈燃。令宰風流踏月觀﹐紫衫烏帽酒顏丹。樓頭不識官員貴﹐也當元宵景物看。工致淸新說鈕家﹐能翻名畫不爭差。就中一幅臨元宰﹐流水疏村數點鴉。名園新構水邊亭﹐映竹當城面面靑。曾被踏靑人記取﹐幾番燈影約牛星。輕風吹鬢露華涼﹐臨去添衣又進房。自愛畫橋淸月好﹐蹔遊元不爲燈光。攬鏡重勻襯臉霞﹐且將風景對人誇。鄰姬笑指釵頭看﹐落卻垂枝幾穗花。城南蕭寺古池冰﹐愛月遊人到未曾。有客近從梅裏至﹐紅毬雙送佛前燈。同伴催歸意未能﹐淸霜冷透薄羅層。從教月墜燈光少﹐本爲閒行不爲燈。

六松詠無可姨翁韻寄煙霞嗜耽松石丁卯春雪中手植六松於庭劚自幽崖選其奇秀遂使軒牕宛若巖阿院落居然物外臥遊而快之時座客各陳詩餘亦題贈二首看竹栽桃事已慵﹐尙餘幽賞愛松風。登樓爽籟陶弘景﹐畫壁蒼煙陸士龍。俯視春妍終歷落﹐飽嘗冰雪倍菁蔥。奇姿合作髙人伴﹐日日苔階卓瘦筇。飛蓋疏條秀十尋﹐月廊燈沼接輕陰。霜暄翠粒洪厓飯﹐風裊微音叔夜琴。入戶尙搴云外勢﹐逢時不換歲寒心。只應白鶴安巢穩﹐長見騷人跪石吟。

客懷布帆東下月茫茫﹐春晝初長夜更長。懷袖不迷前歲字﹐減衣猶戀隔年香。燈殘獨自聞鶗鴂﹐酒盡從誰典鷫鸘。珍重暮雲歸去雁﹐爲傳音問與蕭娘。

滿江紅詞二首春雨霢霂﹐正狼藉﹑落花堪哭。無聊賴﹐客窗滋味﹐幾宵殘燭。眼底乍拋人一个﹐眉尖壓上愁千斛。問斷腸詞爲阿誰吟﹐樓東玉。

銀屏後﹐闌干曲。偎素臉﹐類﹝疑爲頻﹞叮囑。愛明眸秋剪﹐翠娥嬌蹙。福薄若無歡笑分﹐病身甘守孤單宿。望天公鑑念一心人﹐成金屋。眼角相勾﹐誰道有﹑這場拋散。怕向那﹑定情簾下﹐訴愁窗畔。幾度卸妝垂手望﹐無端夢覺低聲喚。猛思量此際正天涯﹐啼珠濺。

欲寄語﹐加餐飯。難囑咐﹐魚和雁。隔雲山牽挽﹐寸心如綫。善病每逢春月臥﹐長愁多向花前嘆。況如今憔悴去儂邊﹐何曾慣。

感遇心中覓得掌中擎﹐肯向閒叢浪寄情。偶折梅花相伴醉﹐此心猶覺負卿卿。一顧難酬暗有期﹐自抽心繭報心知。擘肌爲紙肝爲墨﹐尙訝吟成鬢未絲。

病春櫻桃花盡雨霏霏﹐慢炷沈香熨夾衣。誰見靚妝臨畫檻﹐自耽嬌病掩紅扉。燭輝坐久餘三寸﹐帶眼愁來減一圍。爲報春時最相恨﹐莫淹歸計等薔薇。

丹誠花邊回廊曲繞梁﹐暗中偏認杜蘭香。登樓未定銀翹顫﹐避燭難禁鳳屧狂。怕見月痕催月姊﹐恰宜秋色照秋娘。持裙一刻畱仙住﹐才隔紅簾便眇茫。

病晤綺閣添香第一班﹐病來乞得半春閒。欲教宋玉聞消息﹐先倩云翹覓往還。畫扇故遮歡後眼﹐紅梳元插舊時鬟。前堂幾日傳呼喚﹐爲看愁蛾莫待刪。

丁卯春夏餘離居芙蓉湖外久闊丁娘之索屢勤徐淑之遺觸緒縈思每物成詠歸舟追錄一過聊代晤言置袖十年定不漫滅蠶房初試碧旗新﹐私餉天涯病渴人。想得雙文梨樹畔﹐雪甌斜倚獨含顰。右茶靈妃下士偶相憐﹐卻搗玄霜與駐年。想得雙文心愛好﹐願郎風貌只如前。右藥博山曾共幾摩挲﹐犀合遙分一掬多。想得雙文深意在﹐最宜人處是溫和。右沈水情多天付與單棲﹐長是愁眠不解觿。想得雙文也同病﹐故裁輕袷與相宜。右袷衣一方如水萬千絲﹐魚子紅編燕尾緌。想得雙文暗裁剪﹐乍拈還放避人時。右珮巾龍涎石葉各氤氳﹐爭及歡來體自芬。想得雙文載摧手﹐語香花气一時聞。右雜香紅窗暖語篆煙長﹐撥火金釵事莫忙。想得雙文羨雙箸﹐一生同守博山香。右銅箸葡萄亂漬懊離時﹐嫩膜初褫似刻脂。想得雙文勞素手﹐銀彄光動玉參差。右果仁麹塵羅剪麝塵封﹐淡紫殷紅疊幾重。想得雙文曾插髻﹐夢回檀枕墜香濃。右玫瑰戲拈小筆畫輕紗﹐一對鴛鴦宿浪花。想得雙文惜驚散﹐故描荷葉與低遮。右畫袋鵝翎鮮瑩玉爲趺﹐子晉綸巾雅稱無。想得雙文斜掩斂﹐月明難辧雪肌膚。右白羽扇平生未學衛夫人﹐此日題封一字新。想得雙文初弄筆﹐似濃似淡不曾勻。右封字

客捨讀諷賦爲馮友作在澄江豸院之南罨畫樓開繡幕搴﹐謝娥歲貌露嫣然。兜鞋意緒無人見﹐覽鏡心情只自憐。空院乍來渾膽怯﹐曲闌偸憑覺鬟偏。那知上客調饑甚﹐詠徧橫陳積雪篇。

喜行人至代作當時曾悔與金鞭﹐此日迎門一笑嫣。𨿽是黃塵滿衣帽﹐可人風格自飄然。

夜逢花气依微露气濃﹐窄衫輕鬢夜堂逢。才看隱笑添雙靨﹐旋見凝愁壓兩峯。前院過來燈掩映﹐斜門歸去逕蒙茸。歡期已訂休相送﹐只過池南第四松

夕秀詞尺六腰肢上掌擎﹐簸錢年紀占歌名。調笙恰喜銅簧脆﹐掃黛惟憐蠟蒂輕。羞出畫屏推阿姊﹐笑鄣輕羅覷狂生。可能髻擁釵梁后﹐還向迷藏舊處行。

曉院鏡裏朝花分外明﹐兩看愁翠畫難成。琉璃匣畔初拈筆﹐鸚鵡籠前乍合笙。女伴那知當面笑﹐檀郎偏認隔簾聲。憑誰寄向銷魂道﹐風日闌干慢出行。

微詞繡牀移近曲屏西﹐道是空梁落燕泥。顧我有懷畱半面﹐見人無計隱殘啼。含桃乍許鶯知味﹐瓊樹終教鳳穩棲。才動眼波心便會﹐莫勞重寄彩箋題。

懊離東歸無柰又從西﹐幾日情悰雜笑啼。佳約每將愁並到﹐良辰多與事難齊。書來蓬島防鸞誤﹐門隔桃溪怕蝶迷。惟有半衾餘暖在﹐斷腸畱得伴單棲。

紀事月到西南倍可憐﹐照人雙笑影娟娟。擎來始信云非夢﹐抱定還疑玉是煙。忍把狂歡消此夜﹐難將辛苦答從前。由來半刻千金值﹐只得如花一黯然。

宮詞歌云笑電滿三年﹐較似愁眉第一妍。合徳房櫳開曉雪﹐麗華軒檻倚秋煙。奇香百蘊湯泉試﹐佳果同心驛騎傳。不是慧心爭解妒﹐敝衣遙望也澘然。

卽事戲書閒話水沈薰徹藕絲衫﹐寒映蝤蠐碧玉緘。行向中庭風日好﹐髻叢花片蝶飛銜。

曉晤睡聞呼喚朦朧﹐枕浪紋侵玉頰紅。香獸半銷金熨斗﹐陽烏初射石屏風。也知蝶夢殷勤覓﹐且喜狐蹤曲折通。但許與歡淸晝伴﹐不妨聊坐壁衣中。

客中得訊憶自殘啼隔畫屏﹐客程鶯語似丁寧。歡新可惜春期阻﹐夢好那堪子夜醒﹐傳去微詞猜薄幸﹐寄來淸淚慰飄零。開函喜見翩翩字﹐知習琴心內景經。

寒詞昔年同社爲秋詞今成往事離居多感歲晏不聊觸緒生吟冰霜滿月凜尖風之透骨感皎月這映心多因夢後之思添出酒邊之句聊作秋聲貂續以爲春詠前驅合曰寒詞得一十六首從來國色玉光寒﹐晝視常疑月下看。況復此宵兼雪月﹐白衣裳憑赤闌干。吳綾拂體也生痕﹐初用輕紗別樣溫。半舊欲更心未忍﹐乍裁時節最承恩。霜晨短景本無多﹐不柰縈腸此時何。辦得歡前行一徧﹐回蹤已是暮鴉過。雪壓紅樓照座明﹐旋添香獸暖銀笙。玉人相顧時時笑﹐喜聽冰條落砌聲。嬌病生憎酒气烘﹐尊前長捧玉杯空。無端阿姊詢閒事﹐氳得羞紅似醉紅。水沈淸妙不生煙﹐獸焰微烘白玉錢。終是護花心意切﹐倩郎移過鏡函邊。夜迢迢更路迢迢﹐澹月飄燈自過橋。想得阿嬌燃燭待﹐也應初換第三條。弱骨柔肌屬體時﹐相偎難許半衾離。如何買得春休到﹐只有寒宵與意宜。家常愛著白生綃﹐纖弱難勝一束條。忽覺眼前顏色換﹐檀郎生日是明朝。窗樓映日滿樓明﹐雪艷初臨曉鏡淸。良久自看還獨笑﹐不防身畔立卿卿。斜門通處偶然來﹐軒右紅梅昨夜開。聊折一枝簪髻去﹐明朝分送綠窗栽。簇坐燻篝近玉窗﹐悄無聲影斷鄰厖。可知畫盡銷魂字﹐金箸鑪前倚一雙。並蒂雙柑贈絳仙﹐微酸隱忍帶嬌妍。合歡心事相關處﹐欲剖難拼幾度憐。娟娟霜月上梅枝﹐正是明醪執酒時。爲有辟寒香玉在﹐不能酩酊過三卮。弱質何曾避曉風﹐淸霜畱下去時蹤。个人眞與梅花似﹐一日幽香冷處穠。羅巾書滿歲寒詞﹐小字紅鈐付所知。冰雪心腸冰雪貌﹐年年相對插梅時。

從攺第六首玉膩綿香細骨軀﹐暖相偎處恰愁吁。嬌癡怕對春風換﹐不似寒宵酷念奴。

閒事雜題閒翻繡譜與睡相﹐深纈葡萄淺瑞香。阿母慣嗔頸交鳥﹐只描雙蝶過秋棠。水沈香徹藕絲衫﹐明映蝤蠐碧玉緘。行出畫闌風日好﹐髻叢花片蝶飛銜。掠鬢初齊側眼看﹐紅錦新拭鏡光寒。斜回雪頸些些兒﹐貝齒畏痕恰惱歡。拾得殘箋有幾行﹐瘦斜書勢似蕭郎。莫教漏泄關心事﹐貯向裙前瑟瑟囊。愛染朱絲約髻心﹐退紅嫌淺絳嫌深。通犀插久銷光彩﹐更遣尋求蜜蠟金。莫愁擎著鳳凰雛﹐秀發明眸粉玉槎。低笑喚卿親切看﹐阿侯姿貌似誰多。偶向燈前制錦鞋﹐半窗梅影下瑤階。良宵不厭燻香坐﹐爲聽蕭郎讀紫釵。丰神宜笑韻宜嗔﹐隨意梳頭態更眞。流品自知應第五﹐不勞尋見尹夫人。

友人招集不赴爲感蘼蕪曲﹐無心賦錦鞋。憐香畱故枕﹐祝夢掩空齋。酒畔紅酥手﹐纓邊翠羽釵。暫堪同一醉﹐幽恨幾時排。

京口不寐作行役暮江邊﹐寒袍未貯綿。燈殘聊假寐﹐酒薄不成眠。霜气嚴侵被﹐冰聲勁刺船。平生惆悵事﹐俱到四更前。

寓夜擊柝江城夜﹐登牀倦卸衣。鼠翻書葉響﹐虫逗燭花飛。匣劍陪孤憤﹐歌弦雜怨詩。橋南新貴客﹐嘶馬夜深歸。

妓有幽怨抱屙彊對客者悲而賦之臥客朝醒正未醒﹐寒妝先罷影伶俜。香侵病肺常嗔見﹐歌會愁心暫喜聽。愛把遠書看亹亹﹐記將幽夢說惺惺。分明蠟燭身相似﹐才上歡筵淚已零。

卽席代妓贈友赴試春官不解爲歡未是才﹐情交總自慧心開。憑君曾寫蛾眉手﹐穩奪南宮第一來。祝願郎腰玉帶圍﹐臨歧誤問幾時歸。男兒意气宜豪舉﹐也似儂愁淚滿衣。

京口雪徵衫愁點雪霏霏﹐兩換歸期又未歸。卻羨身輕如柳絮﹐因風還近謝娘飛。

雪後郡樓曉望棲禽迷路卻飛還﹐翳水連云一望間。更上郡樓西北望﹐查山今日是雪山。

歲除日卽事浮塵擾擾一身閒﹐獨看城南雪後山。卻笑孤鴻也辛苦﹐曉雲飛出暮云還。典衣沽得看山杯﹐一醉聊爲避債臺。慚愧靑楓根下客﹐爺娘猶送紙錢來。

戊辰年病婦十載同愁一笑稀﹐艱難曲盡嫁時衣。秦嘉浪迹猶分餉﹐蘇李空歸也下機。辛苦不曾因病減﹐形模全覺隔年非。相看一刻心俱碎﹐悔殺從前幾事違。

索笑索笑追歡意不窮﹐風流日日事重重。人間花艸眞堪愛﹐遇著春風盡向東。

新歲竹枝詞吟魂易放早春天﹐風物江南倍可憐。底事蘭成能作賦﹐感懷偏在戊辰年。春朝歲旦古難並﹐十九年來見兩巡。記得簸錢時未還﹐對門除夕看迎春。舊家姑娣別經年﹐歲月圍鑪剖橘筵。侍女卻防歡喜炭﹐笑花飛上畫裙緣。明歡淵閥互經過﹐背後綾紋刺幾何。邂逅肩輿不相問﹐奚奴私說客名多。閒行坊曲看春聊﹐暗露嬋娟屈戍邊。小戶豈曾窺郎邸﹐也隨人寫太平年。蔣侯旌騎出西村﹐姊妹同看倚戟門。笑恨芳香吳望子﹐不畱冰玉永承恩。休寧藥炮舊知名﹐俊健遊郎滿路擎。一炷掛香渾未了﹐手中拋過百千聲。道北賓筵夕夕張﹐也呼朋社一猖狂。怪來羅列珍羞甚﹐人日曾扳水部郎。莫怪河豚價不廉﹐橋南酧過五千錢。誰知太宰歸田日﹐只與屠沽意气鮮。佛閣前頭照水梅﹐半晴天气暖催開。嬌憨小妹驚看見﹐一日來扳四五回。多少藍衫聚邑門﹐提燈捧盒盈尊。須臾看點紅單出﹐个个僉名有沐恩。盼得燈興趁踏歌﹐縣門無榜柰愁何。可知巷陌蕭條夜﹐成就歡期事轉多。筆牀硯匣本長閒﹐每到新年說掩關。賓友到門俱謝卻﹐夜來相遇看鼇山。

和孝儀看燈詞十二首簾外晴陰幾徧探﹐侍兒猶恐意難堪。𨿽然殘雪消還有﹐且喜今朝尙十三。燈街試走斷紅顰﹐新嫁橋南第幾晨。夫婿卻扶佯不要﹐一回低媚一回嗔。靑油車子過斜陽﹐風颺湘簾出畫裳。曾在石家筵上見﹐是誰香气試猜詳。步向庭梅繞幾巡﹐莫愁家月倍堪珍。何須更看花燈去﹐若个燈人似个人。欲換明妝自忖量﹐莫教難認暗衣裳。忽然省得鐘情句﹐不辧花叢卻辧香。小玉飛瓊動靜俱﹐幾回當面笑愁吁。眼波第一防他覺﹐不審狂郎解得無。暗風相約宋墻東﹐一寸靈心兩處同。南去北來多邂逅﹐忽然俱在寺門中。風透珠燈蠟淚流﹐隔街笙鼓送人愁。可憐心似淸霄月﹐皎潔隨郎處處遊。舊曲厭來不耐聽﹐竹棚花火太因仍。新春小院添春意﹐刮骨鹽聲蛤月燈。爲把傾城再拜邀﹐一生拚盡在今宵。自從相見春朝後﹐病骨還知剩幾朝。尋常聲影限中門﹐密笑微香攪夢魂。此夕上燈兼帖勝﹐一時同得到西軒。丹誠默向紫姑陳﹐可得心期遂此春。陵谷滄桑終日事﹐不堪長作意中人。又雜題上元竹枝詞繡佛前頭結好因﹐上元香火肅淩晨。懸幡一色燈籠錦﹐名氏較書善女人。風雨元宵意倍傷﹐畫襜低拜掃晴娘。若教掃得天邊雨﹐爲掃離人淚兩行。腰身十七正嬌慵﹐珠鳳鞋幫一撚紅。不柰小橋春露滑﹐阿娘扶過石欄東。瓦坼龜文一例看﹐斷連橫豎有悲歡。一聲脆響籠燈看﹐暫作排愁事一端。白縠單衫絕點埃﹐經年皎潔似初裁。何須更取園蔬識﹐偶趁同袍一摘來。夜筵花果繞香鑪﹐心事年年問紫姑。燈後踏靑挑菜起﹐不知堪會那人無。

婦病憂絕藥餌無徵怪夢頻﹐漫將一牲玉禱明。巉巖骨出難眠坐﹐細碎心煩易喜嗔。爭柰睡眸開徹夜﹐可堪肝病苦逢春。繁華白日重門掩﹐繞榻啼痕滿六親。臂顫難擎漱一杯﹐羸形扶起望庭梅。花當病眼偏生好﹐雨趁傷心特地催。口味斷來單剩藥﹐願香酧罷更無財。窮途無計堪娛汝﹐聊折瓶花一兩栽。

呈外父時婦病方苦王郎才地本凡庸﹐愛女憐才感謝公。羯末許陪狂爛漫﹐雲英教捧醉朦朧。肯令癡恚隨中婦﹐喜見嬌雛似外翁。共繞病人連夜坐﹐最傷心處此心同。

述婦病懷琉璃調藥自看煎﹐盡日松濤小榻邊。慵喚侍兒憑響板﹐鸚哥傳出翠簾前。悶拈葉子彊尋歡﹐自覺雙銀約指寬。阿母無聊聽卜命﹐脫將條脫覓人看。消渴還愁骨亦消﹐玩冰銜玉總無憀。春來潑盡如泉淚﹐病肺除非引淚澆。文茵龍腦睡來聞﹐懶著前春染麝裙。誰識病來顚倒想﹐愛香人卻怕香燻。瘦質渾成筍一竿﹐隔衾猶自見巑岏。平生守禮自謙畏﹐不受荀郎熨體寒。難憑銀葉鎭心驚﹐侍女牀前不敢行。無柰藥鑪初欲沸﹐夢中已作殷雷聲。一勺淸漿價一金﹐駐顏難恃紫團參。頭花臂釧看看盡﹐賣到當年結髮簪。嬌癡稚女最關情﹐新讀毛詩一半生。忍死看他成長去﹐喘絲親訓兩三聲。湯藥親嘗子婦該﹐云泥懸絕事堪哀。自知病骨輕如艸﹐莫望尙書嫁女來。更無兄妹與差肩﹐辜負敂勞阿母憐。囑向薄情狂婿道﹐爲加恭敬倍從前。謝絕妖巫罷禱祈﹐不將性命媚神祇。刻肌冤苦傷心痛﹐病者年來細得知。前路無涯愛有涯﹐一心趨向妙蓮花。眼前眷屬休悲戀﹐九品同生也一家。

無題眉萼慵描出內稀﹐試晴風日浣羅衣。雪融香迹重臺樣﹐春減裙腰尺六圍。隨意梳勻都韻事﹐不形顰笑總沈幾。無端午睡醒來晚﹐驚認殘陽作曙暉。

花下未必春工一夕移﹐杏花淸減夜來姿。可知顏色關人處﹐正在紅消欲白時。

旦旦一寸丹誠皎日同﹐薄情猶自認朦朧。無由披膈教君見﹐想殺秦宮照膽銅。

晴日偕同人有見風暄日冷正佳辰﹐綠淨園南韭葉春。狂社乍聞浮白手﹐嚴閨初放踏靑人。故嗔平視遮生客﹐暗記微詞識近鄰。臨去更憐低樹好﹐繞枝閒看兩三巡。

踏春詞偕云客孝先韜仲作女伴相呼早﹐春寒懶下牀。檀郎侍梳洗﹐阿母簡衣裳。愛影頻看鏡﹐回身蹔進房。偶因裙帶換﹐忘卻紫羅囊。何必花堪賞﹐平蕪可憐香。香輪逢鄭旦﹐金彈逐韓嫣。船近桃根泊﹐裙來柳下湔。自緣愁緒亂﹐風景惡相牽。小徑橫斜去﹐經過綠水園。園丁勞指點﹐鄰女喜寒暄。薄雪凝陰榭﹐低枝壓短垣。同行莫攀折﹐贏得糝衣繁。何處堪攜手﹐南塘碧樹邊。有心同皎日﹐無膽似非煙。暗影烏龍覺﹐乖音鴆鳥傳。匆匆揀不盡﹐當面付紅箋。孀艷松根哭﹐重泉聽得無。野風吹縞袂﹐墳艸濺啼珠。出郭初迷路﹐回房定向隅。傷心螻蟻穴﹐命薄不前驅。畫壁前朝寺﹐陰森夾徑松。偶來雙騎白﹐時度一衫紅。脫釧供香像﹐懸繙繡毒龍。那堪歌舞席﹐近在講堂東。風日薰南浦﹐魂消瑟瑟波。被畱靑翰宿﹐香待博山過。幽意春前積﹐佳游水上多。從來悲喜並﹐牛女在明河。鸂鶒斜飛處﹐云陰日半塘。漁郎歌倚棹﹐蠶妾笑提筐。有空濕簪花露﹐裙沾鬥艸香。同行暫猶好﹐歸路莫嫌長。卸卻吳綾重﹐寬衫柰瘦何。偶隨啼鳥聽﹐竟踏落花過。瑪瑙春云寺﹐胭脂夕照坡。畫船何處去﹐煙外響吳歌。鎖鑰巖城早﹐難拚是夕暉。水心初瀲瀲﹐樓角更依依。蹋踘爭先入﹐胡琴落後歸。不妨南市過﹐月下獨來稀。

拾天寶事忍笑凝顰倚睡壺﹐筍香荑嫩捧芙蕖。櫻桃樹下鸚哥畔﹐一幅楊妃病齒圖。蠶眠金字迹煇煌﹐盥手臨池細炷香。誰令女人偏好善﹐有情皇帝李三郎。

个人之一銅尊花露玉鑪煙﹐長見飛瓊侍曉筵。覺我欲前微掩斂﹐避人佯退定遷延。無聊脫釧紅箱畔﹐特地兜鞋碧檻邊。喜殺未曾梳洗在﹐翠鬟鬆壓睡容鮮。

追憶萬疊傷心露淺顰﹐唇朱欲動更逡巡。休論笑眼生花處﹐一段愁光眤殺人。

代贈絳樹休嗟結子遲﹐惜花人更惜空枝。紫薇得到重來日﹐宛是深紅未落時。

悲遣十三章神傷不哭愧前賢﹐虛讀南華十八篇。曾有達人難達處﹐風刀將斷喘絲懸。靑瞳枯澀漸無光﹐猶自瞢騰覓阿娘。苦是舌根閒彊後﹐模糊言句費猜詳。兒擎婢捧藉重裀﹐半轉孱軀萬苦辛。若使有靈還負痛﹐泉途扶侍托何人。尋常痛楚苦呻吟﹐戶外遙聞便刺心。今日進房都寂寂﹐不堪仍向舊牀尋。屍堂揭白寫形模﹐幾徧端相未是他。欲倩畫工追笑靨﹐可堪連歲泣時多。半月前還弄剪刀﹐剩拋金綫幾多條。病中攺出裙花樣﹐爲向靈筵掛幾朝。影堂燈火碧熒熒﹐消息都無去杳冥。曾是向來行立處﹐紙錢灰燼滿中庭。悼亡非爲愛緣牽﹐儼敬如賓近十年。疏闊較多歡洽少﹐倍添今日淚綿綿。爲是妻言故未聽﹐勞將曲蘗戒劉伶。今年醉也無人管﹐一度持觴一涕零。醉時感慨醒來悶﹐貧用奔波病卻眠。白日無聊更無暇﹐黃昏獨到繐帷前。盂蘭香食散河津﹐曾看蓮燈出水新。誰道滄桑一年事﹐施燈人作受燈人。幢繙收卷散花場﹐燒罷人間七七香。淨土天宮隨意住﹐可知塵世獨淒涼。先行幾步諒無多﹐究竟同歸此逝波。我已自知生趣短﹐暫停相待卻如何。

過婦家有感謝家重見縞衣郎﹐羣婢相看掩淚光。特送傷心小甥女﹐繞身啼喚覓姨娘。歸寧去日淚痕濃﹐鎖卻妝樓第二重。空剩一行遺墨在﹐丙寅十月十三封。

雜悲三首舊碧羅衾舊茜衣﹐藥痕和淚偏淋漓。開箱瞥見心如搗﹐似見攢眉忍痛時。檢得殘箋兩幅余﹐爲將醫藥餉離居。自言臂顫難成字﹐特爲關心力疾書。淚寒鰥枕月來盡﹐記得前秋作伴時。痛劇夜分常隱忍﹐愁聲不令醉人知。

記永訣時語四首﹟俱出亡者口中聊爲諧敍成句耳病眠常自斷炊煙﹐曠廢蘋蘩十二年。侍奉姑嫜多闕略﹐敢勞捐賜飯含錢。白薴秋衫自紡成﹐十年簪髻嫁時荊。愧因買藥金珠盡﹐浪負人間俠女名。爺娘茶食福難消﹐只剩靈筵一椀澆。心性自甘貧薄慣﹐不煩頻送紙錢燒。三年侍疾不辭勤﹐藥碗鑪燻仗阿云。訣別贈言惟自愛﹐開箱畱賜一拖裙。

重遣三首手調姜橘奠夫文﹐曾向秋燈讀與君。今日是夫先設奠﹐一盂新茗薦靑芹。想象幽魂萬一臨﹐鑪煙風定酒三斟。生前惜加餐飯﹐病壓愁侵直到今。典君釵玦換香焚﹐賣我琴書爲買墳。愁事促人朝夕去﹐更憂荒略不如君。

午節外母仍賜一縑泫然賦謝念我無衣節貺添﹐感懷惟有淚痕淹。羸形著慣當年素﹐虛賜精工一匹縑。

重過婦家未嫌年時一架書﹐年年秋曝滿庭除。如今總怕添悲淚﹐鎖向空樓任蠹魚。尊姑相送石屏南﹐悼死嗟生兩不堪。揮淚萬千叮囑徧﹐只教珍重視遺男。

吳行舟中漫興率爾東遊不裹糧﹐斜風灑雨徧船涼。都無長物惟存硯﹐淨掃閒心剩愛香。十載索居成懶癖﹐一生多累爲柔腸。歡筵到處興悲感﹐羞聽狂時舊樂章。睡足空船夕照黃﹐水程三日酒爲糧。招讒宋玉因詞貌﹐助懶嵇康是老莊。好友僅能同筆硯﹐美人難與共杯觴。醉偕俗客無聊甚﹐聊當長歌哭幾場。

半塘遇邑人莊斂之同遊虎丘山後方舟抵錫山獲汲而歸幾拍歌聲在半塘﹐感君同載不嫌狂。裏中可語人偏少﹐世上無情事卻忙。樹石那知山後好﹐茶泉端愛雨前香。惠施欣與莊生對﹐不覺無言送日長。

余有湖濱舊寓將往寄迹友人陳旅食之囏勗以歸計口占答之無聊身世寄扁舟﹐感愧良朋阻浪遊。休替行人憂桂玉﹐在家愁似客中愁。

薄暮獨吟煙墀搔首晚天靑﹐夕照墻根寫瘦形。逝者命同風剪燭﹐憐人心碎雨淋鈴。酒鎗近日都調藥﹐歌婢新來與誦經。明月滿城簫鼓夜﹐閉門愁絕臥空庭。

仲父水部公世母焦孺人余妻賀氏相繼奄逝七月之望同諸父昆弟設薦盂蘭盆道場卽事棲感因申慧命用遣悲懷兩月三喪哭不幹﹐雁行相對雪衣冠。紅燈照渡同千盞﹐翠竹揚旙各一竿。幾處舊家都夢影﹐一叢新鬼暫盤桓。他生未必重相認﹐但悟無生了不難。

个人覓个柔鄕寄此生﹐風流天付與卿卿。直教眉眼能傳語﹐可待詩篇爲定情。雙臉斷紅初卻坐﹐亂頭粗服總傾城。髙情不喜鉛華禦﹐未是全防妒眼驚。命薄難將一願酬﹐霎時知遇半生愁。吞鍼羅什非難事﹐抱柱微生是本謀。天上曾須鴛牒下﹐人間莫遣鴆謀求。栽花徑路從來窄﹐燕妒鶯猜卒未休。撚帶無憀慘翠蛾﹐風波時刻淚痕多。旁撓歡計人人險﹐飛語情悰事事訛。狂眼固難辭竊鐵﹐吹毛原不恕投梭。愁眞笑彊終難諱﹐不覺人前喚柰何。隔院香來是水沈﹐藥房深靜愜幽尋。裙裾拂砌桐花滿﹐鏡檻當窗木葉陰。謝女麈談林下气﹐蕭娘鍼繡佛前心。幽奇不是人間世﹐一滴瓊漿直萬金。悵恨淸光不共遊﹐眼波肌雪正宜秋。桐花落處聞開鎖﹐柿葉明時見倚樓。幾度扇回當面笑﹐可應燈照下帷羞。無邊妒恨憎情眼﹐行過簾前莫轉頭。低髻鬆梳出藥房﹐曉風輕透藕絲裳。芳姿偶喜擎團扇﹐合徳何勞帶異香。淚臉濕侵眉尾翠﹐睡容消褪額心黃。不須冰雪爲消暑﹐姑射肌膚近自涼。花影幽窗掩獨眠﹐博山淸晝起孤煙。南朝弱態憨偏好﹐西子愁眉忍更妍。來夢艸香懷夕夕﹐斷腸書字袖年年。闌干一曲無多地﹐才著思量便渺然。聲影遙聞淚已瀾﹐寒暄都付一長嘆。承恩有貌非因貌﹐觴緒無歡只爲歡。囑妾勉畱顏色在﹐感君能諒笑啼難。胡琴學得羞頻弄﹐珍重郎來爲一彈。濕淚熒熒眼尾寒﹐髻花低墜懶重安。良期屢被魚箋誤﹐幽悶難憑鵲語寬。多爲問津添險阻﹐反因迷路暫團圞。相看只有悲愁分﹐虛被郎呼是所歡。窗白鴉啼又曉鐘﹐幽歡光景易匆匆。須防指袖飄香气﹐莫慮梳頭減繡工。眉鬢尙貪星下看﹐腰身寧耐午前慵。情悰易被人猜料﹐只恐矜持愈不同。月下來過月下歸﹐銀燈照影著秋衣。裙腰剩得篝香暖﹐掠鬢仍開匣鏡暉。花裏送郎眞艸艸﹐人前見妾莫依依。鐘情不比閒情樣﹐蹤迹何妨一日稀。古桂幽香曝曉晴﹐玉人風格照秋明。恰宜重九當初度﹐喜聽雙文是小名。好夢更徵裙帶解﹐私書合用佩囊盛。妝成自賞通身影﹐秋水簾前有一泓。

昔人詩詞往往有用謝娘字相因已久不知其何指也餘詩亦偶用之致來唐勒之疑戲占答客枙子庭前柳外墻﹐偶然風調入篇章。也知散朗多情思﹐敢著微詞惱謝娘。蘭幽雪白隔東墻﹐何事嫌疑到桂堂。風絮淸才團扇曲﹐莫應長合屬王郎。

殘妝睡夕篸花曉未蔫﹐又尋幽朵露叢邊。牎光映日來侵面﹐衣影翔風欲拍肩。艷鬢澤同新沐夜﹐羞顏頳似未笄年。殘妝最是難看見﹐緩住梳頭一細憐。

未狂社諸君效劍南體狂心難按是今年﹐花市湖堤早著鞭。笑倩客扶桃葉醉﹐喜聽人罵柘枝顚。神仙枉被浮名誤﹐宰相何妨曲子傳。聖代獨能容放蕩﹐醉侯湯沐不教鐫。

可嘆雙屧千金百萬釵﹐也須天與畫眉才。能知細膩風光處﹐恰羨頑癡福分來。浴態豈宜燃燭看﹐笑顏寧爲裂繒開。荊王夢境模糊甚﹐卻著詞臣仔細看。

空屋﹟元微之詩有朝辭空屋去秋屋凝塵暗簟紋﹐冷風蕭瑟動靈裙。牀頭剩藥求醫賣﹐篋底遺香任婢分。痛定更思貧婦嘆﹐才荒猶闕奠妻文。淒涼欲就魂筵醉﹐把酒相呼淚雨紛。

九月初八出門日別婦柩作此行誰更問歸期﹐十載窮棲耐別離。脫釧爲供賓客醉﹐寄書不作女兒悲。豪場志業終遲就﹐病榻羸姿已莫支。悔不閉門同井臼﹐一生靑案對元眉。

泊舟晚興蓬窗燈火聽秋霖﹐脫帽搔頭懶復簪。衰病漸成因酒渴﹐閒心難斷只書淫。桃根翦燭纖纖手﹐小玉添香瑟瑟衾。此味近來殘嚼蠟﹐不妨爲客自蕭森。煙林晚泊愜幽心﹐況有沿堤絡緯音。溪雨送涼來枕簟﹐瓶花橫影到衣襟。燒殘敗葉茶初沸﹐病倒羸童酒自斟。潘嶽遇秋多感慨﹐不堪重寫悼亡吟。

遺恨返魂續命亦人謀﹐蹭蹬終令誤死休。忍病尙防兒輩覺﹐耐貧應慮老親憂。參苓價迥多難繼﹐絲絮年凶亦未周。更有一端遺恨在﹐不申禳禱戒屠牛。

客中苦寒作更簡家書反覆看﹐了無人問客邊寒。去年尙有尫羸婦﹐裹寄裙襦一兩端。客被何人爲著綿﹐敵寒沽酒已無錢。𨿽然困頓歸猶懶﹐未必家園勝客邊。

賓於席上徐霞話舊重見徐娘未老時﹐蕙蘭心性玉風姿。不忘杜牧尋春約﹐猶誦元稹記事詩。時世妝梳濃淡攺﹐兒郎情境淺深知。棲鸞會上桐花樹﹐俊眼詳看一穩枝。

又爲賓於道意中語朝霞和雪蜃窗明﹐的的容輝稱小名。瘦燕本來膚肉暖﹐肥環元是骨軀輕。語時細領幽蘭气﹐曲罷猶疑脆管聲。仙質未宜金屋貯﹐綠梅花下著卿卿。

鑪節邊邊燕集喚得秋娘渡口船﹐竹西歌吹傍江煙。欹斜帽影調鸚夜﹐淸脆鈴聲放鴿天。香餅暖烘桃葉袖﹐墨花狂污薛濤箋。靑舟莫負開鑪節﹐繡被濃燻一夕前。

短別紀言隔晨不見便淒淒﹐禁得拋辭一月啼。暗想个人相佇慣﹐繡裙時復到屏西。尋常意緒任郎猜﹐肯信全無笑口開。今夕客窗孤燭畔﹐取儂情味細嘗來。拖住徵衫淚臉偎﹐布帆無柰晚風催。誰言暫別休悲愴﹐薄命能消暫幾回。爲郎愁絕爲郎癡﹐更怕郎愁不遣知。叮囑寄書人說向﹐玉兒歡笑似平時。去信匆匆趁早船﹐柰無鍼指寄郎邊。親封幾葉秋茶去﹐好試南泠第一泉。勞生無地不愁嘆﹐酒薄江城客被寒。憶是那娘憐愛處﹐天涯猶爲彊加餐。臨行記得語依依﹐莫暱杯觴莫睡遲。幸是不曾消費盡﹐謹持元樣付還伊。

有謝釵掛臣冠袖拂衣﹐尊前元未露微詞。也知一顧情非淺﹐若在前年詎敢辭。羞向羅敷更贈珠﹐彥回甘被笑非夫。此身自屬人勾管﹐不擬今生負得渠。

索居漫書菊黃時節蟹堪持﹐誰到蕭齋共酒卮。映戶花開搴幔早﹐燻衣香慢下牀遲。屏間笑倩人搔背﹐鏡側閒看婢掃眉。寂寞又添堪賀事﹐一編抄出劍南詩。

獨酌有懷酒熱燈明悶又新﹐同伴安得意中人。抽來書傳情都淺﹐折得瓶梅韻頗眞。每夕杯觴求好夢﹐半生詞賦屬傷神。狂歌爛醉更闌後﹐此意誰人識苦辛。

雨餘路軟有女郎一隊前行鞋蹤可玩知是同家是各家﹐樣痕端正不多差。分行細整如飛雁﹐散點輕勻似落花。怕滑更添腰綽約﹐扶墻時趁步欹斜。懸知連臂行歸晚﹐一路風香笑語嘩。

獨居有懷端己弢仲窮愁端賴客盤桓﹐妙友難同似所歡。任達嘯歌猶未廢﹐風流餔歠尙堪觀。酬春不惜淋漓飲﹐駐月能禁料峭寒。更有一般同病在﹐狂名隨處惹波瀾。

記言寒宵挨暖瘦身材﹐情語丁寧有百回。更倩檀郎語端的﹐可君心處爲何來。

無題暖語閒兜令語挑﹐感卿親賜與無聊。歌筵歇拍偸回眼﹐花徑前行細轉腰。羅襪只教曹植見﹐香囊畱待謝元邀。勞分辭惡來靑瑣﹐尙怯人聞未敢燒。

遙見屧響盈盈下砌磚﹐迎風衣鬢影翩然。睡中喚起眉梢重﹐意外緣歡笑靨圓。長自淺顰看更好﹐有人深妒見猶憐。懸知靑雀朝來過﹐遞得新花到髻邊。

妄想晝視如花更灼然﹐那堪惟許暗中憐。隔窗低語疑爲夢﹐登閣明妝望若仙。薄福盡消銀燭下﹐疏狂難到玉臺前。思量卻被歡情誤﹐花下迷藏憶往年。

再賦个儂朱戶銅鋪倚碧潭﹐小樓淸絕壓城南。明姿喜向花梢見﹐幽怨宜來竹下譚。竊藥素娥偏耐冷﹐司花嬌女半緣憨。仙家合住煙霞外﹐金屋藏渠也不堪。

料峭新寒快雪晴﹐紅綿香襪制初成。鑪燻那及郎心暖﹐蠟照偏知妾影淸。風雨不磨金石契﹐黃昏頻候剪刀聲。庭梅開否親來探﹐又得身前一度行。

狂眼蕭郎愛亂頭﹐泥人雙照鏡中羞。牕間忽度何人影﹐壁後難遮好客畱。商略僅完雙鬢樣﹐端詳未竟兩眉修。無由妝罷還教見﹐試傍墻東一倚樓。

作計如炊在劍頭﹐淺嘗滋味透嘗愁。讒唇激浪稽千尺﹐妒眼成城繞一周。歡態每來驚處好﹐奇功端合險時收。閒情定屬英雄事﹐未許凡才畫一籌。

昨夜香迷畫燭樓﹐並頭雙影在銀甌。枕稜墜髻教郎綰﹐衣鈕零珠倩姊收。酒暈暗騰烘玉頰﹐睡情才上灩星眸。曉堂重見矜嚴甚﹐回憶狂歡似夢遊。

經過聲影自沈潛﹐何意金堂驟有嫌。忍淚笑言終脈脈﹐低眉羞恨只厭厭。情迷那喚江郎覺﹐酒政何堪石尉嚴。私幸向來幽寂慣﹐鎖牕應自耐拘箝。

漏泄幽歡異國香﹐含淒重過暫商量。嬌癡迸淚猶遮掩﹐哽咽陳詞未細詳。自信丹誠終不沒﹐忍言風雨但相望。韓憑死遂雙飛願﹐羞學偸生說斷腸。

心期舊矣合歡新﹐蔗尾才嘗味已珍。膽小易驚還易喜﹐眉彎宜笑更宜顰。未形猜妒思猶淺﹐肯露嬌嗔愛始眞。作計惱伊嘗試看﹐自慚終近薄情人。

爲伊寥落爲伊忙﹐風雨憂愁一半妨。夢後枕衾攤落月﹐歸來衣袖糝繁霜。黃昏作客佯辭醉﹐白日逢歡痛忍狂。一任茹荼甘若薺﹐不煩傳訴輿蕭娘。

瓊枝何必問根芽﹐織席寒門產麗華。寂寞巖阿輝夜玉﹐幽荒籬落燦仙葩。雪天宜主曾同被﹐溪水夷光舊浣紗。一笑會登歡掌上﹐乘風珠唾落煙霞。

續寒詞連旬風雨蠟梅遲﹐去歲今辰插髻時。特爲托人分覓去﹐城南折得未開枝。新團獸炭淨無煙﹐雪壓茶芽雪水煎。一幅畫簾遮不住﹐鑪香香出角門邊。侍兒簇得滿鑪紅﹐繡襪羅襦徹底烘。欲起怕寒還又臥﹐再添宮餅在燻籠。今朝且不戴花冠﹐非爲梳頭怕曉寒。最是稱心淸絕事﹐幅巾風度雪中看。紅柑玉手擘初嘗﹐齼齒微酸蹙黛長。非爲夜闌消酒渴﹐夢回贏得枕前香。香暖柔荑耐剪刀﹐平安勝字倩郎描。未完一對紅如意﹐尙費來宵燭半條。何處辭枝到小樓﹐膽瓶深護替花憂。同袍自是風情淺﹐忍折瓶梅更插頭。

何夕幾年無路望容輝﹐一笑尊前淚濺衣。惆悵不知今夕是﹐相憐中罷阿誰非。傳聞怨句吟千徧﹐試抱愁腰瘦幾圍。同出向來盟誓看﹐袖香濃蝕字依微。破鏡淸光又一規﹐眼前人似舊人希。畫圖點染王嬙去﹐書籍飄零蔡琰歸。煙徑宛然雙碧樹﹐月痕依舊半紅扉﹐當年光景當年語﹐歷歷重尋露滿衣。香風吹至又吹還﹐一摺銀屏萬疊山﹐別院易耽千日悶﹐並房難耐半宵閒﹐頻看昨夜新圓鏡﹐更贈嬰年舊弄環。白晝未堪同笑在﹐隔牕貪聽佩珊珊。氈車轣轆送離鸞﹐雨泣蕭郎路左看。帶縛箜篌歸去早﹐手提金縷出來難。寄書紅饒千幅﹐買路明珠用一簞。百計覓將方便在﹐勿辭良夜犯春寒。

已巳年卽事織女機邊月姊過﹐晚香心事定如何。畫眉才地兒郎少﹐擁背恩情姊妹多。手爪互憐新舊似﹐腰肢難辧影形訛。偶然先占桐花樹﹐願及鴛雛並一窠。

逋客叔召聽新聲卽事呈詠燭珠紅淚滿銅荷﹐麝火香中一串歌。綽約肌膚和雪似﹐娉婷名字喚云多。焙笙月給千籠炭﹐掃黛晨供十斛螺。風味獨教詩客占﹐塡詞都到絳唇過。

前詩意有未盡更賦一章髙齋絲竹侑元文﹐也許彭宣一度聞。江令未能兼傅粉﹐無方只可使持裙。奴依穎士知才藻﹐婢侍康成熟典墳。莫學羅敷更羞澀﹐使君今日是夫君。

燈夜記言與郎歡笑隔新年﹐阿姊傅呼聚夜筵。羞近市橋燈燭走﹐畫船移傍後門前。飄揚巾帔喜難禁﹐索袖教溫冷臂金。笑遭去年微雪夜﹐隔街看見到如今。不道同心態也同﹐晚妝俱寫淡眉峯。練裙文襪般般似﹐更看雙尖一樣紅。燈前狂眼驟開明﹐頓有同時兩玉人。粲社未須三女並﹐云端喚出月娥身。嬌弱生來酒怕聞﹐一分嘗罷困氤氳。年來勉受蕭郎勸﹐旋轉推排到五分。趙家織瘦阿環肥﹐長較西施短宓妃。潤玉比人端可念﹐只慚顚倒沈元機。翠娥眞个見郎開﹐赤鳳誰言爲姊來。莫更向儂拋隱語﹐繡牀羣伴易疑猜。碧筱當門杏壓墻﹐墻陰細徑枕銀塘。潛來只許心知覺﹐莫學劉晨帶阮郎。經過坊曲女成羣﹐獨掩金鋪坐憶君。滅燭休燈人寢後﹐隔墻猶有笑聲聞。銅綠春衫乍剪裁﹐稱心花樣稱身材。迎春過後無心著﹐道與西鄰一樣來。病輟梳頭不看春﹐臥聞笳鼓咽城闉。懸知戶外蕭郎過﹐著眼簾間浪覓人。

燈夕悼感痛逝無心走月明﹐一編枯坐過三更。陸家詩句愁如我﹐也道城南路怕行。﹝亡婦殯城南﹐正似放翁沈園之恨。﹞城隅艸樹響悲風﹐一點紗燈耿殯宮。記得昔年煙月下﹐紅蓮雙引到園中。此夕燈前奠棗修﹐縞衣羣婢上空樓。羨人樁束燈街走﹐悶向靈筵泣不休。椒漿淺注勿盈卮﹐餻碗仍添蜜一匙。曾是向來調藥慣﹐意中甘苦只儂知。遺男婚娶最關懷﹐垂死叮嚀尙百回。今夜香煙燈影裹﹐可知新婦點茶來。濃燻小像炷牙香﹐步月鄰娃過影堂。曾執繡緘稱弟子﹐獨揩淸淚兩三行。雲母燈球施佛前﹐前春買得映牀懸。羸姿側臥搴幃賞﹐無分仍看第二年。

白山茶插髻甚可觀因書二絕玉茗先生迥出塵﹐語言無處不淸新。瓊花風度釵頭見﹐更覺堂名絕可人。第一人簪第一花﹐風吹花葉霧鬟斜。看來姿韻超天下﹐當得臨川麗句誇。

驪歌二疊送韜仲春往秋陵平居愁絕怕淸閒﹐卻到臨岐集百端。別後極知當作惡﹐跟前猶冀一追歡。殷勤舟去迎桃葉﹐慷慨杯閒舞蔗竿。從此故人疏筆硯﹐斷腸吟出阿誰看。憐君辜負曉衾塞﹐和暖和香上馬鞍。村落鶯花尋醉易﹐野橋風月減衣難。聯翩好句車中獲﹐澹宕晴山帽側看。傅語冰心顧家婦﹐露葵烹好勸加餐。﹝謂亭亭也﹞

春暮減衣風汩殘陽雨拂簾﹐晚春衣服減還添。難消素手爲縫綻﹐那得閒心問織縑。病肺未能疏酒盞﹐詩腸無柰近香奩。孤吟贏得無聊在﹐試倩南華下一砭。

無緒繁華白日怯登臨﹐宴坐焚香午院深。中酒心情頻臥起﹐釀花天气亂晴陰。懷人瞥見難重覓﹐得句隨忘懶更尋。空寄石橊雙葉子﹐隔廉消息正沈沈。春來無伴與猖狂﹐書卷聊支白日長。寒盡蕙花猶幾剪﹐雨前茶葉不多槍。客呈便面題新句﹐婢掣搔頭撥晚香。偶憶洛神風席逸﹐粉箋臨得十三行。

偶成晚晴相喚浣羅衣﹐惆悵春波沒石磯。忽覺風吹歌笑近﹐南鄰遊女畫船歸。

感事幽棲不合在墻東﹐尙有塵喧到耳中。濁酒價低春店滿﹐村伶伎盡夜場空。染須耆老窺鄰艷﹐露肘儒酸炫族公。終是貴人能解事﹐白樓亭院換靑紅。

城樓暝望魚鱗波面夕陽微﹐旋見游船續續歸。酒後笙歌催急拍﹐城根燈火喚開扉。孤揚傍水疑人立﹐病葉零風似蝶飛。明旦出遊晴得否﹖月輪添暈幾重圍。

龍山所見滿山新葉綠初肥﹐三月羣鶯正亂飛。花片總粘遊子屐﹐藤梢偏罥美人衣。球場試馬盤三匝﹐毯席呼盧坐一圍。莫爲酒酣嫌耳熱﹐垂楊低路逆風歸。

六叔以扇命畫男兒安在有家爲﹐一喝成盧頗自奇。倒橐尙沽千里骨﹐當壚猶看遠山眉。嗣宗未許兒同調﹐武子元知叔不癡。畱取紫羅香佩在﹐阿元相就賭圍棋。

窺處窺郎眉眼任郎窺﹐似喜如羞又怕疑。巧笑正宜花掩映﹐狂心全被酒扶持。辛勤袖我三年字﹐取次酬卿十索詩﹐遞與玉彄犀合子﹐阿娘當面不教知。

和端己韻鬥茶庭院餵蠶天﹐薄袖單衫似去年﹐末接語言當面笑﹐暫同行坐夙生緣﹐狂生易得風流罪﹐好女難參月上禪﹐暗地憶人終見腆﹐若爲呈露向君前。添助情歡是別離﹐雪泥花雨壞佳期﹐醒成消渴那因酒﹐畫出娉婷賴有詩﹐浴室笑言樊嬺侍﹐閨房風格濟尼知﹐由來心醉傾城處﹐早在凝顰薄怒時。遊絲搖曳燕飛翔﹐漾絮浮花正滿塘﹐髻樣翻新應愛短﹐情函道舊不嫌長﹐離魂路有云千疊﹐隔淚人如水一方﹐最是不堪情味處﹐殘春時節更殘陽。

又次前韻寬衫松鬢態飛翔﹐緩踏春莎過柳塘﹐風惡倍憐宜主瘦﹐波平誰辧宓妃長﹐烏絲好贈蠅頭字﹐素面何施獺髓方﹐人去遠猶回望見﹐髙樓四角立殘陽。

湘靈戲仿曹娥把筆初﹐描花手法未生疏﹐沈吟欲作鴛央字﹐羞被郎窺不肯書。玉指新傅小忽雷﹐淩晨已按兩三回﹐明知阿母嬌憐甚﹐頻喚梳頭不肯來。妝成浴手卸金甌﹐女伴孜孜看不休﹐一樣繡鍼花剪手﹐怪他偏自會梳頭。看鏡徘徊影自憐﹐關心消息在今年。風情領略非容易﹐天付兒身若个邊。新春初唱想夫憐﹐記拍親鈔在粉箋。難字幼年曾讀過﹐班姬書內第三篇

。

夏日幽人長夏倦梳頭﹐數紙南華足散愁。善舞那如羊叔鶴﹐惡書才似鄭家牛。裏兒自不知元亮﹐市女誰敖識伯休。休問一生穿幾屐﹐臥看圖畫當閒遊。

澄江客興匹練江光洗客愁﹐杜康橋畔幾追遊。吟餘落日過茶館﹐睡美涼風在竹樓。違俗詩文從嫚罵﹐寄人書札任沈浮。鄕園無屋歸心懶﹐擬借張融岸上舟。

紀遇曾向長陵小市行﹐買花廉下見卿卿。嬌嗔不愛同心結﹐痛惜那拚割臂盟。誤逐春風穿別院﹐悵逢佳月隔重城。含桃一咽尋常事﹐銷斷狂魂目乍成。

小集水潔花寒院宇淸﹐眼波廉下遠逢迎。依微薌澤畱髡飲﹐鄭重葵羹爲客烹。見腆故嫌移燭影﹐身輕猶怯下樓聲。筵前不盡端相意﹐更近殘燈一看明。

小試失意自遣國士那爭月眼評﹐未應蕭颯減歡情。有才輕艷眞爲累﹐作計疏狂不近名。酒肆不疑慚阮籍﹐春城無處憶韓翊。浮榮本自關心淺﹐未息塵機爲夙盟。

歸後有贈消渴歸來倦長卿﹐東風吹鬂遠逢迎。低眉意緒愁難掩﹐落魄風標瘦可驚。寧藉福緣酬密愛﹐已甘歡分折才名。忍言妾面羞郎面﹐敢笑前人不及情。

櫟園姨翁幽樓久矣忽走京都人咸以宦情疑之餘獨知其不然也旣而爲荊川先生請謚朝奏疏夕報可客復有進議者曰『此時陳乞一蔭得旨如寄耳』嘐然曰『吾馳走黃塵爲先公易名兩字耳今幸邀主恩歸報家廟安能更貪羈紲爲故山猿鶴笑耶』飄然策騎歸逍遙林下余竊怪向之疑者眞以腐鼠意鵷雛也記之以詩得轉韻四十八句中丞駿舉馨蘭芷﹐一代文章推正始。致身霄漢更夷猶﹐斂手經綸綜百史。晚掃鯨鯢靖海塵﹐扶桑淸晏豁疏襟。大星空伴忠魂賞﹐光焰何曾敵鑠金。聖明曠世搜麟鳳﹐蠹簡殘編百朋重。四部兼麈丙夜觀﹐八編特賞經時總。李牧功名異代思﹐賈生籌策文孫用。日月昭回冥漠光﹐風雲掩映縹緗動。落落名孫饒祖風﹐賜書千卷寄雍容。歌凝鸞鳳歌簫碧﹐醉怨棠梨落蘚紅。奇文弱冠人傳誦﹐俠窟騷壇爭引重。潘嶽家風首述詩﹐陸機世得先陳頌。千里孤裝觸雪行﹐不求身貴謁公卿。淸評曾向淸時吐﹐名世眞儒佇易名。聖主從前勞寤寐﹐覽書未半催宣賜。不用詞林舊例沿﹐云章親定襄文字。問俗方求樂毅孫﹐披文亟錄端明裔。豈知骨性自煙霞﹐冥鴻早巳飄然逝。松桂濃芬滿舊山﹐酒輪茶臼掩柴關。肯將馬燈塵千斛﹐換卻漁竿水一灣。幅巾東路秋蒓美﹐惟有狂吟頭天子。傲骨難投世网中﹐才名不藉家聲起。家廟焚黃享禮成﹐不嫌野服拜明綸。從來相業山中事﹐衣白何妨是散人。

歲暮客懷無父無妻百病身﹐孤舟風雨阻銅墩。殘冬欲盡歸猶懶﹐料是無人望倚門。

庚午年新正閉戶獨坐端已屢許相尋不果余惟與麯生作緣因寄同人一樹梅花伴索居﹐東風時爲掃庭除。淸吟不喜安難字﹐適意聊因想誤書。﹝邢子才云﹐恆思誤書更是一適。﹞衝雪客來仍返棹﹐乘風仙過蹔持裙。牀前幾度銷魂飲﹐剛費瓜犀一石餘。

燒香曲閉戶畱香計絕癡﹐微煙未動隔廉知。剪燈幾榻寒相守﹐聽雨房攏暗最宜。臥待衣篝氳未了﹐坐看銀葉透還遲。謝娘衵服經三浣﹐一味濃芬似舊時。新寒跨火小屏前﹐畫絝文綦絕可憐。賞聚不煩燒鵲腦﹐病懷端自怕龍涎。鴨鑪好與歡同誓﹐犀合仍畱字紀年。只有香煙與儂似﹐一條孤細隨如弦。

余舊詩悉已遺忘而韜仲皆爲存錄展閱一過覺無端往事交集胸懷悵然久之因呈四韻不堪重對舊詩篇﹐潦倒歡場二十年。多爲微辭猜宋玉﹐敢持才語傲非煙。春風鬢影彈琴看﹐夜月歌聲隔巷憐。今日掩門梅雪下﹐藥鑪聲沸臥牀前。

訓婢收書拂扇疊詩箋﹐敵得靈光賦一篇。浴硯定須頻換水﹐炙香宜令慢生煙。未妨簾下窺侯白﹐只莫泥中惱鄭玄。休厭酒闌親滌缶﹐卓文君也在壚邊。

獨居有懷春袍方退一重綫﹐又是森寒釀雨天。酒後肌添銀粟冷﹐意中人似玉梅妍。麻姑肯惜人搔背﹐漢主羞看婢脇肩。花影一瓶香一榻﹐不妨淸絕是孤眠。

病瘡作楚戲書自遣湯沐無時類水淫﹐蹣跚坐起笑還顰。佳人未怪肌生粟﹐烈士何傷腹有鱗。鬻技易售龜手藥﹐論交難得嗜痂人。焉知小疾非佳事﹐養護疏慵又一春。

不善治生又最懶於報謁客有咎余疏放者四韻答之莫笑書淫並水淫﹐生涯端的似蹄涔。男兒豈耐車中閉﹐病骨惟堪硯北吟。老後莫應銷逸氟﹐貧來渾未滅狂心。憑君覓个當壚處﹐斷送牀頭賣賦金。

贈妙音尼本白下歌姬﹐新披剃於陽羨山中散朗萬情回不羣﹐翠鬟判得一緺云。釵鈿脫奉旃檀座﹐紈綺裁裝貝葉文。茗碗近添禪悅珠﹐舞衫新換戒香燻。潮音梵唱聲淸妙﹐舊曲如今不耐聞。

代答淨卻情根淨髮根﹐笑看刀下翠紛紛。辭家偶爾來靑嶂﹐喜客猶能贈白雲。世上合離沙鳥迹﹐面前啼笑水風紋。春心久作寒灰死﹐艷曲何妨一再聞。

答平陵宋似濂芳蘭竟體總堪憐﹐宋玉還饒賦幾篇。豪士未妨兼嫵媚﹐男兒安在負須髯。髙奇嗜酒嵇中散﹐佻達能歌沈下賢。把臂自然風味合﹐不關家世是同年。

示蓮社學人休恃蒲團坐幾春﹐酒坊淫肆勘才眞。吞鍼始耐調魔女﹐嚼飯無妨與解人。香瓣價同千世界﹐蓮花輪廣百由旬。空王彼岸莊嚴處﹐求許枯禪得問津。

有女郎手寫餘詩數十首筆迹柔媚紙光潔滑玩而味之筆硯精良映綺疏﹐瘦瓊人作瘦筋書。古釵妙迹看來似﹐黃絹妍詞愧未如。疏懶未成投芍藥﹐淸新先荷賞芙蕖。從今吟得關心句﹐一望枝娘柳下居。

無聊私詠隔天涯﹐不道吟哦到齒牙。江令詩才猶剩錦﹐衛娘書格是簪花。長將睡壓香濃染﹐怕被娘窺獨半遮。想得笑和桃葉語﹐羨伊根蒂屬王家。

賀生文戰不利憤懣悲騷托之好內以自發攄竟得疾不起比余再過其居淒涼觸目卽所最歡暱者亦不復在燕子樓矣因悵然書其壁上翔龍折翼性難馴﹐判向柔鄕頓此身。奇藥剩堪娛一夕﹐同欄何止浴三人。當時縹帙香沾粉﹐此日麻筵飯雜塵。欲覓窈娘重問訊﹐鳳窠飛散別枝春。花間歌酒舊同羣﹐爛熳風情獨數君。寢次故持歡鏡照﹐﹝殷蒨畫鄱陽王事。﹞病餘猶出異香分。誰知國士終埋玉﹐早見神娥盡變云。今日席間誰認得﹐舊時家令沈休文。

無題夜飲朝歌晝未眠﹐輕狂全是倚娘憐。妮他細語挑鍼綫﹐替我排愁肄管弦。夜月不移歡枕畔﹐﹝借用不夜珠事。﹞春山長坐酒壚前。何當荑玉親磨墨﹐立到琉璃硯匣邊。

感舊遊迷藏鬭酒舊成羣﹐夜夜潛遊抵夜分。罰盞任冤偏後醉﹐奇香𨿽祕得先燻。箏娘乞句畱鈿帶﹐簫史求書展練裙。無限斷腸蹤迹處﹐壞墻風雨繡苔紋。

和叔冽韻二首掠面東風了不寒﹐倚樓晴望綠漫漫。攜茶擬過鶯鷺館﹐被酒畱看斗鴨闌。勾引黑甜開卷便﹐消磨白日戒詩難。明朝決計湖橋畔﹐春色拋人似走丸。

欲露相思未敢先﹐笑容含忍益嫣然。看調石黛添眉翠﹐喜插玫瑰濕鬢煙。障袖立時風冉冉﹐持裙浣處水濺濺。情深豈怨橫陳晚﹐領略魂迷眼角邊。

再和叔冽梅花應恨舊盟寒﹐路隔溪塘過雨漫。塵眼暫教書浣濯﹐閒愁全恃酒遮闌。新詩韻險賡宜穩﹐妙友神交晤轉難。賴有嘯歌生活在﹐不能馳驟逐金丸。

重有感用叔測韻僅喜他人不我先﹐﹝微之詩。﹞此詩才讀便愀然。素娥計險思奔月﹐紫玉愁深恐化煙。殘夜枕函香澤滿﹐隔年衣袖唾花濺。一生長羨金泥蝶﹐顫向釵邊與鏡邊。

寄懷端己白門知君愁絕在都城﹐不向輕煙淡粉行。淚點寄來悲灼灼﹐﹝密寄軟綃三尺淚灼灼事。﹞口脂封去慰鶯鶯。道衡署句歸來晚﹐﹝叔自署雁後歸。﹞徐淑題詩病甫輕。應到避風臺畔坐﹐薄施膏粉待逢迎。

客懷難耐日初長﹐馬影斜陽踏幾坊。花下玉杯甞苦筍﹐燈前銀葉試甜香﹝皆南朝風物﹞。愁來但禱淸溪廟﹐醉後無忘紫佩囊。爲覓繡鞵金縷樣﹐倒提纖手學南唐。

難將蜜意囑飛鴻﹐寄盡相思不語中。枕上鵲聲渾未驗﹐橋南龜兆幾回同。神方駐景仙家藥﹐新嫩嬌黃病後容。﹝用蜀葵詩。﹞更奉辦香多寶塔﹐半天燈影照江紅。

寄懷唐云客讀書陽羨山中鶴伴經行虎結鄰﹐古藤幽竹翳苔紋。朝憑水檻十峯雪﹐晝鎖巖扉一屋云。遠浦上燈髙閣見﹐下溪鳴櫓半山聞。西崖木末孤亭上﹐定有書聲達夜分。翠崖紅樹壓層層﹐精舍山腰喚卽應。遊屐蹔逢挑菜女﹐詩筒偶附采茶僧。風掀小艇長歌去﹐雨滑危梁倚醉登。信步不憂歸逕黑﹐水邊乞得罩魚燈。碧磴千盤白石梯﹐元卿碑版少霞題。晴分極浦毫芒見﹐霧接層巒咫尺迷。歌嘯直穿煙雨上﹐家園遙擲雪云西。故人不慮難尋覓﹐劍气橫空有白蜺。

無題飲興闌珊月影移﹐侍兒出去罷矜持。燈前側立魂難定﹐細唾柔嘶慢視時。

可嘆搗麝成塵到底香﹐焚蘭涅玉任披猖。傅訛易惑人成虎﹐負氟難甘父攘羊。薄命固當輸織室﹐淸言端合死排墻。東亭友愛風流盡﹐每讀遺文泣數行。由來巧妒擅機鋒﹐江斅描摹總未工。閣後寂寥釵澤影﹐津頭狂暴毀樁風。端憂孰敢窺南戶﹐鎖閉仍教記守宮。得謗似緣詩作祟﹐悔將吟筆教逢蒙。消息難通問女巫﹐交無俠客信非夫。冠軍宅外能來否﹐團扇歌成肯赦無。與杖敢逃平子嫂﹐報書堪念阮咸姑。襄陽幕後知音坐﹐誰遞愁吟與綠珠。見人偶語暗心驚﹐叵測風濤有變更。著布小憐姿韻在﹐啼妝孫壽病愁並。忍言憔悴羞相見﹐喜耐危疑表至誠。奇禍不妨含笑受﹐舊恩山重一身輕。

夢後聞雨枕畔花香半解酲﹐愔愔小雨灑簾旌。自疑身在羅敷院﹐臥近春蠶嚙葉聲。若無若有晚瀟瀟﹐一榻餘香篆字燒。怕憶憂歡十年事﹐祇今切莫到芭蕉。

無題不合將才賦宓妃﹐烹阿安敢怨燃箕。豢龍誰氏能燒燕﹐畜鴨何人肯飯貍。豈憚讒唇工貝錦﹐尙甘詩骨墮泥犁。明珠海底終探取﹐莫間驪龍有睡時。

不寐惡抱千端集夜深﹐同眠人已睡沈沈。夢中驚問腮邊冷﹐卻是愁人淚濕衾。

予懷向日繁花獨向隅﹐對人容色似專愚。從來佳境同餐蔗﹐但是情人合茹荼。孤注尙拚徼萬一﹐累丸端復失錙銖。何由抵得雙姝價﹐自嘆無才未足奴。﹝奴價倍婢﹐有愧昔賢。﹞

憔悴明妃似畫圖﹐阿甄愁坐閉銅鋪。也知此後風情減﹐只悔從前領略粗。頻囑詩詞宜蘊藉﹐更教車服奠閒都。何年卻話今年恨﹐擁髻燈邊侍子於。

幾年百就與千闌﹐中道風波負所歡。花逕裏言悲悄悄﹐畫屏前事憶漫漫。無聊竟欲拼孤注﹐觸緒那堪集百端。料得似儂愁絕在﹐未容題札勸加餐。

飲冰何計得心涼﹐中夜憂來似沸湯。度日悶拚無味睡﹐見人羞作不情妝。甘言妒女難憑恃﹐喜事媒娘拙覆藏。休信蹔時歡計誤﹐怨猜鶯蝶正飛忙。

四月十七日作花間集韋端己詞云﹕四月十七﹐正是去年今日別君時。記得西川韋相詞﹐去年今日事堪思。人間刻骨難忘處﹐最是佯羞忍淚時。夜半分明到鏡臺﹐柳眉嚬綠杏花腮。半羞半喜依依處﹐又是離人夢覺時。

席上拾翠南湘有二姚﹐風情天付眼眉腰。翻成繡譜傳人畫﹐會得琴心充客挑。合徳何須分月彩﹐阿環那更怯風飄。鳳頭踏艸歸應晚﹐已定逢歡第五橋。廉前燭後暗追尋﹐薄怒佯羞笑自深。弄玉寄將充下體﹐簸錢時已極關心。難投閒隙猧當戶﹐易涉嫌猜麝染襟。早信个人心更暖﹐若爲尫怯到如今。畫廉初軸異香敷﹐佩響徐來不待呼。舞鬂墜釵松翡翠﹐歌唇嘗酒涇珊瑚。嬌啼露滴千條筯﹐妙轉風搓一串珠。薌澤乍聞心便醉﹐況勞持爵勸淳於。

閨人禮佛詞唵叭香薰掃象圖﹐拜容纖弱不禁扶。輕妝淡服堪描畫﹐鸚鵡籠前撚數珠。喉音裊裊齒冷冷﹐疑有淸歌發後庭。聽到甚深微妙字﹐始知開卷是蓮經。佛手霜柑奉佛前﹐錫瓶親注錫山泉。漳蘭乍折花三四﹐未敢先教插鬢邊。茉莉朝朝供幾枝﹐漫教小玉摘來時。今朝卻喜花盈百﹐戲掐菩提暗得知。每晨一度到香臺﹐隔日疏慵女伴猜。牕外相邀低答應﹐待人明日浣裙來。閒教鸚哥念佛名﹐貍奴也著戒魚羹。愛將蓮子雞頭實﹐換得孩童虱從綻。鳳頭弓樣攺蠻鞾﹐巾覆雲鬟一幅羅。只說道妝宜淡淺﹐看來風致較前多。楞嚴初讀面生紅﹐爲寫摩登技忒工。還是國風多蘊藉﹐房融端不及周公。如花人在散花筵﹐艷似天魔靜似禪。若个筆端能寫照﹐濟尼親說與張元。

卽事玉釵敲竹立旁皇﹐孤負樓心幾夜涼。出院會防中婦覺﹐作羹須倩小姑嘗。﹝王建語。﹞先歸免盡三分酒﹐再晤遲來一寸香。最是北堂無意緒﹐匆匆時節話偏長。佳期卜夜晝關心﹐攏髻斜陽換翠簪。姊意未容先罷繡﹐郎前何惜乍調琴。﹝鶯鶯事﹞歡情豈系眠遲早﹐笑語能移意淺深。好趂竹牕煙月色﹐吳江香雪爲君斟。柔鄕拚取葬愁身﹐並疊心情付所親。嗜酒尙疑非韻事﹐能詩終礙作閒人。良期易誤經營久﹐密緒難諧忖料頻。底是半生消受處﹐一回歌劇一悲辛。輕裙綷繂近虛廊﹐未接音詞早接香。暗認巳知卿是姊﹐笑云姑讓妹爲郎。悲歡暇訂歸先後﹐新舊難分話短長。不用怕羞吹燭滅﹐月華如雪滿匡牀。腰支日笑麗華粗﹐細骨宜酬百緋珠。風度枕函聞暗麝﹐月穿衫樓見凝酥。含毫愛學簪花格﹐展畫慚看出浴圖。更是厭人當面問﹐鳳凰何日卻將雛。歷徧情場灩預灘﹐近來心性耐波瀾。引將妒女鎭訾裂﹐博得歡娘笑齒寒。心斷猜嫌從客謗﹐貌無評泊恣人看。東鄰一任持郎去﹐歡處如儂定不歡。絮語難終夜漸䢐﹐素馨花气透紗廚。人如甘後幃中玉﹐月作昭儀枕畔珠。瞑色未分雲雨貌﹐秋涼先到雪肌膚。曉來睡味初濃美﹐薄幸貪看未忍呼。婺姊無端住隔河﹐近來靑鳥半傅訛。狂詞撰出風聞遠﹐艷質行來耳目多。聊以闊疏知鄭重﹐悔因詳愼得蹉跎。秋淸更憶人如畫﹐可柰愁黏病縛何。雨下春泥月下霜﹐幾年辛苦傲蕭郎。休論犯雪邀宜主﹐只憶藏花遇妥娘。獺髓易求非玉杵﹐鴆媒輕泄似胡香。天臺再許劉晨到﹐肯惜千回度石梁。崖蜜含桃易得嘗﹐玉人性格費猜量。初逢薄怒偏嬌倩﹐暫露微顰已諱藏。飛燕風情疑近遠﹐驚鴻神彩乍陰陽。關心正此堪研賞﹐似較橫陳味頗長。

晚浴乍脫單衣趁晚涼﹐玉鋪雪砌謹深藏。潛窺人影疑飛燕﹐乍見趺痕記窈娘。羞態未容開步障﹐嬌聲卻已透紗窗。除前潑盡胭脂水﹐染得海棠花亦香。

逋客叔菊筵幾拍吳歈日漸曛﹐後堂香髮卷簾聞。登墻雪貌東家子﹐映燭明姿左阿君。花气與人渾不辧﹐竹聲如肉驟難分。分明玉樹尊前坐﹐知是何人夢裏云。

似夢似夢濃歡復似眞﹐細看原是擲梭人。當初薄怒尢嬌絕﹐笑倩如花更一嗔。

讀樊川集分司非爲紫雲畱﹐三綰銀符只醉遊。飽看花叢意寥落﹐晚投箋記乞湖州。

密緯兄侍姬名曰秋雪長齋事佛詩以紀之嫁得才人百自由﹐豈須佛力散閒愁。機鋒夙世同靈照﹐福慧他年在阿侯。姑射仙人眞似雪﹐京江好女故名秋。西方定與郎同去﹐只願蓮開是並頭。風搖幡帶拂釵梁﹐手摘盆花供法王。佛號教將鸚鵡念﹐仙容分與黛螺妝。擎來茗碗俱禪味﹐燻徹羅衣是戒香。敢笑玉環根气淺﹐寫經徒爲李三郎。

貧遣愁中白日費銷磨﹐酒畔棋邊是處過。杜牧看花當意少﹐元稹吟艸斷腸多。誰知沈飲非荒宴﹐聊寄孤懷與嘯歌。安得暫酧心恨了﹐芒鞋擎缽一頭陀。縱未能狂已勝癡﹐與僧閒說與兒嬉。牽蘿豈有珠堪賣﹐折桂仍無玉可炊。千載孰知回擇菜﹐﹝夫子陳蔡時﹐七日不火食﹐顏回擇菜。﹞三年無復婦蒸藜。秋來始擬今宵醉﹐遠客還書有一鴟。

貧甚戲書示所近塵情端不上嬌顰﹐瀹茗皆爲一笑眞。膏粉末饒宜主費﹐﹝飛燕微時﹐於膏沐藻粉之費無所惜。﹞琴書偏泥長卿貧。風流不載錢愚論﹐仙艷眞非火食人。看待傾城無長物﹐半簾煙月影秋筠。

以詩得過復詩以解之佳名詩字偶然同﹐錦瑟蒙疑鎖閣東。好遇未如廝養卒﹐。微詞先累主人翁。﹝詞賦云﹕主人翁出。﹞篇章豈待風流接﹐慟哭仍無意緒通。﹝阮家鄰女。﹞何計解酲聊用酒﹐再吟狂句獻司空。

擘蓮露冷蓮房翠繭勻﹐玻璃指爪擘淸芬。粉郎去傍車中擲﹐嬌妹來從袖底分。名實偶同憐憶字﹐﹝蓮薏。﹞身形生就合歡紋。甘芳亦是尋常味﹐一點茶心剖贈君。

感詠別有琴心隔世塵﹐淺顰輕怒總相親。創痕著面渾閒事﹐齒折行歌亦可人。薄命生涯花底活﹐無聊心膽醉時眞。生成骨相多愁料﹐非爲狂名故效顰。

代友人贈妓綠水橋西住謫仙﹐麗華膚髮麗娟年。偸遊乍識都知面﹐庇酒難忘錄事憐。窗下有時思夢笑﹐燈前長不卸頭眠。一雙弱手宜絲管﹐莫學河間但數錢。

此妓方圖落籍有人恐其委身者非佳士也復乞一詩以諷尼之鶯舌吹蘭善笑談﹐客來端合帶雙柑。泥蓮漬染𨿽堪痛﹐金屋沈埋更不甘。眼慧未妨身是女﹐气卑爭耐世無男。眼前才士稱量徧﹐畢竟何人是子南。

訪叔叔聞郊墅幾度披蘿獨訪君﹐醉吟醒讀隔籬聞。白楊廢圃鴉千點﹐綠水閒門鴨一羣。肯屑漢宮金買賦﹐擬尋蕭寺冢埋文。聊堪自悅難持贈﹐淡宕新詩似白雲。

筆工所售有名曰畫眉者戲爲題詠寫對春山坐臥看﹐男兒方不負毫端。誰知虎臥龍跳字﹐不及愁蛾兩撇難。

有贈國花第一數姚黃﹐更共明珠字夜光。笑靨乍圓全似母﹐﹝余弱冠時﹐猶及見其母﹐楚楚佳人也。﹞病容尢好莫羞郎。三年懷袖僧彌扇﹐十里流聞望子香。囑向桂堂休避客﹐蹔容圖畫看眞娘。矜嚴時已逗風情﹐五字詩中目乍成。折齒幽人猶有我﹐掃眉才子更無卿。當筵心借調琴語﹐入戶行防觸瑟聲。何事膽娘偏小膽﹐略聞鸚鵡便心驚。睡曉猶然怯曙暉﹐芙蓉顏色慰朝饑。因畱宋玉親炊飯﹐卻賞王惇竟脫衣。心許湔裙三日去﹐人知疊騎幾時歸。還愁守到濃歡夜﹐瘦得蠻腰剩一圍。秋風長簟恨三年﹐續命曾聞喚小憐。已向綠珠稱弟子﹐倘容張碩伴神仙。筵前笑顧櫻桃擲﹐燭下偸分茉莉穿。端似悼亡唐後主﹐見伊枝葉又情牽。

長至前一日霜月甚冷飲於先孝齋頭俄而醉矣睡矣端己弢仲孝先頻呼不覺繼以扶攜擁掖余竟頹然其時僮僕無一人從者弢仲卒倩一客負余以歸且行歌相送直至余居呼吾兒起置余於所坐胡牀覆以被裘而後去四鼓始醒兒云若此因紀以一詩志友生之志愛云醒時相勸醉相扶﹐感謝朋歡念病夫。豈有僮奴堪荷鍤﹐固應兒子自肩輿。﹝淵明事。﹞幽人偶遇馱黃蘗﹐瞑坐仍容據槁梧。純是鹿車風誼在﹐不容徒作酒狂呼。﹝任未之友董奉徳病於洛陽﹐未躬推鹿車﹐送至其家。﹞

送弢仲叔之東昌擲下離襟盡此觴﹐客遊懷抱莫淒涼。裏中兒每疵文雅﹐天下人能諒酒狂。倦眼放開看海岱﹐羸形獨往度冰霜。歸來詩格應奇進﹐提筆曾過古戰場。徵衫刀尺冷柔荑﹐補綻無煩旅捨淒。臨水已應諳馬性﹐度半休更誤雞啼。心閒易得詩材輳﹐病渴難逢酒價低。正恐於郎侍親飲﹐乍嘗餘瀝竟如泥。望衡對宇互欣然﹐曳屐相過只幾磚。花下有柑須並剖﹐卷中無句不同妍。身堆眼事襟懷共﹐社立狂名毀譽連。別後不知誰是客﹐一般淒絕度殘年。

有治具相邀者恐其未能脫略也先寄此詩以廣其意賓至愁君晝寢驚﹐茶鑪想已沸秋聲。無煩座客矜牛炙﹐只倩廚娘點雉羹。歡極有人能一石﹐狂來無飲不三更。何須鯖鮓方相授﹐明日重過覓解酲。

珥村贈別細徑斜穿柿葉林﹐紅油車子去駸駸。風前漫切持裙恨﹐云外猶關墮珥心。誤喜乘槎春水舫﹐如聞響佩夜村砧。何須更訂玄霜約﹐一夕鄰舟憶最深。

禦君兄內子妝閣被火敬唁以詩夢回飛焰及雕梁﹐傅母來遲獨下堂。翠羽金膏無暇救﹐牀頭抽得錦詩囊。﹝雅好篇章﹐無時離手。﹞丹樓夜半忽霞開﹐气雜沈香甲煎來。﹝奩中饒有名香蘇合。﹞疑是隋宮守除夕﹐故燒髙燭照妝臺。寫得梅花絕代姿﹐吳綾染徧翠虯枝。始知鈿閣煙飛夜﹐妙畫通靈變化時。﹝嫂夫人精工繪事﹐故用長康語。﹞鸞鎞犀導總成塵﹐散朗髙情一笑輕。侍女撥灰重拾得﹐瑤釵白鳳尙如生。明珠辟火語空傅﹐多少江靡墮紫煙。此夜枕前眞不夜﹐步生蓮是火中蓮。炒薪已並扊扅空﹐一筯雕胡甚日同。話到不因人熱處﹐始知夫婿是梁鴻。﹝時方歸寧﹐苕上禦君元末之。﹞中郎墳籍痛飛灰﹐賴有文姬誦憶來。更得賞心髙韻事﹐爨煙聲裹辧琴材。戒律精持事法王﹐﹝此實錄。﹞淸心髙出寶蓮香。但存冰雪孤標在﹐火宅何妨是道場。

柬詬逋者獰須健僕遞郵筒﹐叫喚何如此醉翁。學得無愁天子法﹐戰書𨿽急不開封。

送阮逸孺之塞外逸孺故諸生忽有從軍之志湖海元龍气不除﹐悲歌寧爲食無魚。厭看博士租驢券﹐奮讀匈奴縛馬書。天子自欣栽苜蓿﹐秀才何暇戀菇蘆。毛錐不必輕投卻﹐會向燕然一展舒。

殘歲卽事梅檐霜苦月來遲﹐又到停燈剪勝時。出意自描新樣子﹐丁寧休報小姑知。雪霽寒新臘八天﹐侍兒擎燭過妝前。肉糜舊話重拈起﹐引得紅腮一笑嫣。紅篆桃符白板扉﹐瓶梅寫影上牀帷。蘆簾紙閣淸相稱﹐不羨氍毹作地衣。滿城簫鼓嫁人天﹐裘馬郎君意气鮮。獨有當年我惆恨﹐逢新偏憶舊纏綿。亦有偸啼向鏡臺﹐合歡杯是斷腸杯。張郎畫筆無心試﹐暗提王家扇子來。手提金箸撥鑪紅﹐暗教恩私一歲中。首憶驚心試燈夜﹐一聲輕嗽畫屏東。文襪淸彄手自緘﹐重毫絲履繡鶼鶼。心知餉姊須珍重﹐別上菱花鏡一奩。謝竈新添一瓣香﹐終年歡賞費茶漿。天公定恕風流罪﹐不藉君侯爲諱藏。拼取無眠守歲華﹐聽殘竹炮幾千家。雞鳴尙伴燻鑪坐﹐自紮同心柏子花。紗籠椽燭焰如幢﹐火齊呈花喜一雙。爲惜輕風吹燼落﹐曉妝成後未開牕。金雀鴉鬟尙簸錢﹐殘年猶是柳枝年。鬟多力弱春消息﹐漸到眉心眼角邊。

辛未年試筆自笑猖狂浪得名﹐吟箋猶未破新正。新歡到手身難暇﹐尢物當前命易輕。閨閣裙衫爭雪色﹐比鄰絲管斗春聲。詩家窠臼宜翻洗﹐人日慵拈薛道衡。

感舊收拾殘書剩幾篇﹐輕狂蹤迹廿年前。笑傾犀首花間盞﹐醉掉蛾眉月下船。黃祖怒時偏自喜﹐紅兒癡處絕堪憐。如今興味銷磨盡﹐剩愛銅鑪一炷煙。

豪筵卽事語鳥名花粵海供﹐平泉歌舞甲城中。何家食筯無黃頷﹐趙氏眠茵有綠熊。燈燭亂疑星隕雨﹐椒蘭飄似霧從風。迷樓別有堪迷處﹐螓首蛾眉院院同。

問答詞阿姚雙睛點漆面凝酥﹐笑靨愁蛾一世無。願作君家掃除隸﹐一生長拜美人圖。愛郎珍重轉愁深﹐底樣酬郎一片心。一自讀郎詩句後﹐去年消瘦到如今。一旬長遣十函書﹐勤向髙堂問起居。每就个中銜數字﹐暗傅心事與心奴。見說王郎騎到門﹐同袍先已暗窺人。無端臉暈無端笑﹐逗得癡情漸漸眞。情癡自信定非癡﹐思重眞拚命一絲。想殺昨宵燈暗後﹐滿身香霧近人時。相逢切莫徑遮闌﹐眼耳叢中一笑難。要識寸心相諭處﹐明明如月任郎看。坐繡嚴閨女伴稠﹐笑談時頗涉風流。明知階底蕭郎立﹐度徹金鍼未轉頭。眉梢眼尾自矜嚴﹐一顧愁君憶倍添。偏是熱腸翻似冶﹐莫云全爲避猜嫌。多謝雲英一碗漿﹐玉纖長沁瀹茶香。勞卿更爲先嘗看﹐暗度櫻桃味與郎。觀君猶自有童心﹐無乃鍾情尙未深。若是果將奴鄭重﹐莫相調笑路旁金。知暗惱說是多情﹐情到多時處處輕。幸我生平頗情寡﹐陡然迷惑爲卿卿。意密形疏自幼聞﹐情深那更厭離羣。人間多少雙飛侶﹐未必如儂切念君。紅箋燒過字千張﹐淚點牢收帕一方。無計徘徊歸去也﹐一生贏得一思量。銀瓶酒盡不堪篩﹐妾淚如波濺玉杯。莫恨此番孤負去﹐好尋方便爲奴來。到死相尋意已堅﹐莫教賫恨下黃泉。浮盟浪約三年過﹐病喘還知剩幾年。密緒還須對面論﹐意中言語意中人。饒他靑鳥殷勤訴﹐不似郎詩道得眞。

歸自東遊至亡妻舊館下弦徵客上弦歸﹐狼籍梅花入戶飛。柑果涉春都爛敗﹐蘭薰經月尙馡微。牀空潘令悲長簟﹐浴罷桓郎念故衣。麈拂任從東壁掛﹐塵筵鼠迹未煩揮。

代所思別後阿姚相逢羞澀怕猜嫌﹐別去那知悵恨添。獨對鏡奩空怏怏﹐乍拈鍼剪復懨懨。夢魂弱絮從風亂﹐心緒系花被雨沾。悔不暫畱歡且住﹐未妨長隔一重簾。手把鈿釵侍鏡臺﹐銷魂人處尺書來。行間小迎關心看﹐摺後余文背面開。迸淚欲揩猶未敢﹐廀詞捷悟更防猜。長將袖卻從漫滅﹐每到幽窗展一回。剛剩殘梅幾片飛﹐全枝都似伴郎歸。風波狹路驚團扇﹐花月空庭泣浣衣。翠被半閒來夢晚﹐繡牕無暇報書稀。湔裙不爲春韶出﹐貪遇停船舊石磯。隔牕姊妹喚朝眠﹐好夢關心記未全。守定誓盟金鴨畔﹐望窮書信紙鳶邊。文犀領扣新偏脃﹐繡雀鞵幫舊更鮮。每到百花生日日﹐未曾淒悶似今年。墻頭金柳罩兒家﹐牕掩輕寒六扇紗。心病倦挑心字領﹐睡鬟松落瑞香花。園林霽爽初煎酒﹐院落陰沈好鬥茶。莫負一川春水綠﹐支機人望正浮查。

訪孝先弢仲龍山精合卽事蕭寂空山與性宜﹐那知閨閣有調饑。過從老衲花深處﹐遞進羈孤月好時。笑甚不妨杯沒幘﹐談余贏得飯成糜。經書只辦三餘了﹐未礙春園乍一窺。剪取春山入艸堂﹐窗檻疏潔閉濃香。畫來丘壑才相稱﹐到詠襟情所獨長。五夜煙煤疑佛臥﹐六時螺鼓笑僧忙。下幃不踏空庭月﹐辜負瑤階似截肪。

連日醉遊用孝先禊日韻風情浪擬杜司勛﹐爛熳狂蹤遠近聞。潑翠巖巒三代器﹐艷新花鳥六朝文。那辭蜀灑扶頭醉﹐爲伴湘蘭竟體芬。任是春城能火禁﹐退紅香焙定須焚。閒看縞髻笑靑楓﹐亦有紅氍坐藥叢。畫舫簾衣憑雪藕﹐玉箏弦索見春蔥。才人履屐能俱妙﹐貴客林亭惜未工。﹝見顏延之傳。﹞自是昔賢情調淺﹐風流爭肯受詩窮。

載送孝先往龍山時殤玉樹同人爲之悼絕孝先灑然也庭院松風類隱居﹐晨昏鐘梵繞精廬。自知靈運前成佛﹐誰笑康成後挾書。浮世本無堪喜恨﹐髙人未易可親疏。情鍾我輩難忘處﹐悟卻楞伽盡掃除。

讀孝先禊日詩因贈兩紙新書楔日題﹐莫愁哦諷露瓊犀。通懷不作楊彪瘦﹐與故那令束皙迷。道上客休歌薤露﹐座中吾愧讀雌霓。蘭亭尙遜君超絕﹐爲說彭殤未易齊。

卽事贈荊文始段礪如兩姊夫杯水俄興灩預波﹐錦袍恩分近如何。﹝苻堅語慕容衝﹕朕於卿恩分如何﹖而於一朝忽爲此變﹐令送一錦袍﹐以明本懷。﹞休嫌張耳朋歡薄﹐止笑袁耽姊妹多。﹝袁彥道二妹﹕一適殷深源﹐一適謝仁祖。﹞花底追遊長作隊﹐﹝二君同遊極密。﹞酒邊排調竟傅訛﹐﹝近因口語妄傳致隙。﹞解圍安用聊城矢﹐只倩胡笳一曲歌。﹝二君同匿北裏一姬﹐姬善燕歌﹐故用劉越石吹笳退虜事。﹞

礪如索書扇上白皙專城略有須﹐凝之原不羨封胡。手推自喜調家婢﹐頭責能容謔姊夫。書問敬通能寄否﹐琴逢潘嶽肯彈無。衰門未有孫郎气﹐幸免人嫌將種粗。

戲以鄕音用韻幽谷花寒瘦影焭﹐東風偏爲發鮮榮。腰身楚楚孫荊玉﹐口齒泠泠郭語瓊。合徳性醇能事姊﹐延年技賤愧稱兄。持裙尙恐仙乎去﹐更倩紅鸞綬帶縈。

卽事行近風香近繡叢﹐雪衫飛濺唾絨紅。橫波不待回頭見﹐莊語能傳暗喜通。曉閣平臨春色上﹐夜燈遙映雨聲中。殘陽記得人行處﹐白石闌干折向東。

追和唐女冠魚玄機十二韻閨門文采羨玄耽﹐更有靑溪妹第三。生小不闚靑瑣合﹐家常希換白單衫。釵梁風定虫猶顫﹐裙衩花深蝶競銜。雅謔引經推鄭婢﹐狂詩送抱想吳男。紅兒詩裏歡兼恨﹐素女圖前笑帶慙。想見隔屏聲矻矻﹐似聞暱枕訴諵諵。加餐意托琉璃匕﹐寄札愁憑瑇瑁篸﹝古詩﹕「何計通音信﹐蓮花瑇瑁簪」﹞。豈有鵲頭能助憶﹐願爲雞舌與君含。遙猜蹤影心先妬﹐未接言辭性已諳。體自生香防姊覺﹐眉能爲語任郎參。發光可鑑千盤滑﹐唇味如飴一嚙甘。記得那時偸近處﹐唾絨紅點碧窗南。

个人睡破眉山不更描﹐鬢鴉堆上覆鮫綃。屏間記曲拈紅豆﹐窗下臨書染綠蕉。畫出鴛鴦娛獨自﹐教成鸚鵡伴無聊。情悰暗被傍人覺﹐繡綫逢春減幾條。

錯認白縠單衫玉步搖﹐香風相引見云翹。燈前拋接回波眼﹐帳底圍量束索腰。夜視可憐明似月﹐秋期只願信如潮。情知不負周郎顧﹐莫問兒身第幾喬。

詠所見似燕身材稱著緋﹐琵琶弟子性靈希。戲拈上客題花筆﹐學踏鄰娥織素機。桁下衣籠薰豆蔻﹐鏡前香澤漬薔薇。何曾房老能勾管﹐日暮西池鬥艸歸。

無聊風情退減久無詩﹐研匣書箋罥网絲。魘語夢魂聞婢喚﹐惡愁懷抱恐兒知。酒於痛飲非眞適﹐情向新歡未肯癡。惆悵舊遊攜手處﹐木樨天气獨來時。把書移枕近牀稜﹐嘆息觀濤病未能。怯暑心情猶喘月﹐背時風調獨懷冰。無勞天女持花散﹐有媿髙人選藥稱。肯過小樓言笑否﹐不嫌同上第三層﹝用陶弘景事﹞。

菇川紀遊且元白體一隊明妝擁碧油﹐羅衣風影照溪流。郊原紫翠今秋早﹐亭館靑紅近日修。謝女捉將團扇出﹐潘郎扶得板輿遊。司香侍史攜犀合﹐捲袖廚娘用玉鉤。彩勝虫魚工剪刻﹐牙盤橙筍細雕鏤。緋桃布席苔侵襪﹐銀鹿移琴柳拂頭。萍景波中拋果核﹐桐陰石上置茶甌。縱橫一榻陳簫管﹐歷亂三巡送酒籌。捧硯久知荑玉冷﹐擎觴兼度眼波秋。唾花落點魚爭競﹐髻蕊烘香蝶逗𨖻。臨水偶來同倚檻﹐隔花何路可登樓。殷勤子敬能持檝﹐佻達齊姬欲蕩舟。何處雪檐期射鳥﹐此時河岸似牽牛。靑莎逕軟鞵蹤淺﹐紫桂堂深浴室幽。小院竹涼淸枕簟﹐疏牕松蔭暗棋楸。箋紈就手巾箱取﹐細翠隨身鏡匣收。歸路別穿紅葉徑﹐同袍猶隔白蘋洲。也知重向燈前見﹐難訴佳遊一段愁。

詠東鄰梔子花露濕瓊姿映日鮮﹐離披弱態益嫣然。香宜九子釵邊嗅﹐蒂合同心帶上懸。織女淡妝傅縞素﹐徐娘私贈見詩篇。佳名更喜同之子﹐栽定東家倍可憐。﹝第五句戲用晉書。﹞

和戈莊學自壽四韻幾株幽樹寄婆娑﹐盡意看雲弄水波。野衲每求名畫去﹐鄰墻時有濁醪過。吟成未出蘆花被﹐釣罷猶披槲葉蓑。可許拿舟親問字﹐相從日飲更無何。

藤村舊遊重奠麻筵一束芻﹐往來曾此醉茱萸。未能默記書千篋﹐﹝先舅琴書散亡都盡。﹞空憶通靈畫一廚。座上琴亡悲子敬﹐家中硯去弔林逋。銅臺淚眼猶西望﹐分得名香在也無。金鎖橫銜廢苑門﹐水亭牕檻半沈淪。銅釘換醉供羣豎﹐花槳爲樵給四鄰。碧甃曬余髙鳳麥﹐畫廊堆徧買臣薪。羊曇哭罷無人問﹐淚墨難題滿壁塵。

遇舊靑衣掃眉才子女相如﹐舊掌蕓香四庫書。一著練裙拋畫褲﹐便辭金尾住茅廬。桑麻僻處鶯花斷﹐絲竹停來姊妹疏。還識劈箋江令否﹐望仙回望一唏噓。

再用前韻酬孝先端已弢仲見和之作霞姿雪艷映牕油﹐標格蓬山第一流。佛慧不過文士業﹐神仙原是美人修。臥披畫鄣供淸賞﹐坐伴鑪薰懶出遊。門靜不教靑鎖鎖﹐廉開未上翠鉤鉤。紫珍照膽秦銅鑄﹐朱篆鈐名漢玉鎪。學士忍寒停半臂﹐書生中酒看梳頭。鶯聲嚦嚦喉疑管﹐玉色森森手似甌。待月淸言虛丙簞﹐遊春佳夢敗寅籌。流光玉樹何曾夜﹐駐景神方詎有秋。士也尙甘偏袖斷﹐仙乎何惜襞裙畱。誰堪待闕鴛鴦社﹐自許單棲燕子樓。燈火照臺迎鳳輦﹐珠璣濺雨到龍舟。已知夙駕煩靈鵲﹐別遣偏轅騁駿牛。香燧碧縈低帳暖﹐燭輝紅款小屏幽。檀郎顧曲傾三爵﹐幼婦彈棋負九楸。合徳香奩通徳記﹐上淸巾帔玉淸收。詩歌不斷疑三閣﹐風月長新只十洲。但有是鄕堪不老﹐要求何藥療麈愁。

侍疾喚人回枕墜瑤簪﹐被底鑪香未許探。獺髓有痕畱我舐﹐雞香微螫代伊含。愁看西子心長捧﹐冷透荀郎體自堪。病退只宜淸減是﹐尙嫌雙頰似輕酖。

擬會眞三十六韻少小嫻鍼繡﹐生成儼畫圖。影形看鏡喜﹐名字揀香呼。玄鬢辭膏沐﹐瓊姿厭粉污。怕聞燈气息﹐不受浴沾濡。瞥見長陵市﹐重逢狹路隅。未成窺宋玉﹐隨遣嫁秋胡。忍下鍼心棘﹐難求役豆符。微生甘作鬼﹐國士願爲奴。湖上羹魚嫂﹐池西斗鴨姑。傳來通徳語﹐笑殺彥回愚。綺閣花間敞﹐修廊竹外紓。掛香明路逕﹐卮酒酪門樞。月暗欹鴛枕﹐寒輕擁獸鑪。夢回聞至矣﹐喜極欲仙乎。衫袖俱飄動﹐眉心乍展舒。逕貪因艷冶﹐親炙覺淸臒。對袖籠雙釧﹐單衫卸五銖。惟聞香湯越﹐只恨燭模糊。羞澀屏前視﹐摧頹帳外扶。還拚梭擲否﹐仍肯扇遮無。滑簞推腰褥﹐華茵妥髻珠。芳津甘齒頰﹐柔汗沁肌膚。怨嚙蝤蠐頸﹐羸擎燕子軀。斜眸終靦腆﹐低黛忽愁吁。膽悸金鈴吠﹐心忪碧樹烏。乍嘗驚顫味﹐陡隨愛迷途。靑眼三生契﹐丹誠一昔輸。隱賜憐我解﹐絕色厭人諛。落魄驚傷悼﹐微詞得厚誣。年華潘嶽老﹐風調謝鯤麄。謬辱求詩帶﹐寧嫌賣酒鑪。狂襟終有托﹐興賞未全孤。慰勝登髙第﹐歡逾讀異書。鎭須行坐並﹐準與笑啼俱。雪砌飄燈赴﹐花階剗襪趨。百年今夕始﹐非乞暫時娛。

紀事才嘗歡味便分攜﹐消瘦沈吟幾日疑。只恐愛迷猶有悞﹐莫因明慧更成癡。拚教皓質君前露﹐忍遣丹心妾自知。底事料伊非薄幸﹐百般遷就順人時。驚喜蕭郎犯雪歸﹐歸期猶未是歡期。人前不敢迎門笑﹐燭後仍來映柱窺。始信夢魂原有準﹐已占心諾不輕移。歸期悔不寬程限﹐守到和風霽日時。濃歡將到轉憂危﹐響屧籠燈總未宜。花徑有心曾識記﹐月扉焉膽便敲推。狂癡愛我奠無謂﹐放誕緣君勿浪猜。恩分已深羞未減﹐惱他擎燭覷人時。歇卻哦詩斂卻狂﹐洗空心地著歡娘。醉來不敢忘團扇﹐夢去猶防泄異香。平日性情工戲謔﹐近來行止學矜莊。𨿽云見面無多刻﹐定用閒愁萬斛償。

癸酉年云客新齋卽事朱欄倒影入淪漣﹐片石疏花位置妍。花外小樓堆燭淚﹐柳邊低舫載茶煙。綠牕鶯度幽堪畫﹐綺閣人登望若仙。應榜臥軒爲六憶﹐銀墻粘徧薛濤箋。布幾安牕物色新﹐捲簾三面碧粼粼。暫依泥水潛奇士﹐別置山堂望美人。元直交遊誰是客﹐士衡兄弟自相鄰。頻聞歌調干云響﹐鮮潔長梁未有塵。

送友人同遊嶽寺以昨醉爲辭戲柬促之禮佛無妨帶宿酲﹐定知開士不容嗔。儂耽早韭卿耽婦﹐等是周顒一輩人。

如意詞累珠歌拍與詩箋﹐纖手拈來定可憐。嬌靨乍看杯影裏﹐薄妝宜在燭花前。三年惡夢供歡話﹐幾夕淸吟耐獨眠。歷盡笑啼長作伴﹐熱心惟有博山煙。

繡佛詞紺黛明金月面開﹐夜來鍼指繡如來。持花可爲王摩詰﹐度曲曾隨穆善才。無數粉痕沾貝葉﹐幾重心宇印香灰。關情驀聽鸚哥語﹐掣破經聲笑臉回。

題贈陳元亮別業貴遊誰解厭繁華﹐獨傍煙林數暮鴉。二頃松篁非負郭﹐一船書畫便浮家。妻陪晚食親燒筍﹐客救朝酲代潑茶。自是幽懷淸比玉﹐閒情一賦不爲瑕。

沈郎索贈琴理幽玄奕旨微﹐風流多藝沈元機。紅褌錦帶淸言去﹐散髻斜簪薄醉歸。石黛妾教呵凍筆﹐金彄婢與瀹春旗。歌兒度親裁盡曲﹐按到關情色已飛。休文臂瘦覺淸寒﹐影似垂楊气比蘭。射雉頓令貞婦笑﹐騎羊眞作壁人看。盡誇落筆言堪市﹐爲伴當壚色可餐。傳語太衝休挾彈﹐只憑三賦友潘安。

苦宂兼嘆失僕春殘未有醉工夫﹐塵宂何曾半日無。伴客茶漿眞水厄﹐欠人書牘似金逋。應門妄想林宗輩﹐戀主慚無穎士奴。茗事親操差不惡﹐蒲葵扇子竹根鑪。

題尋夢圖爲云客賦記得蕭郎注目初﹐一枝瓊樹上紅氍。遊春夢不收羅薦﹐眞色人宜入畫圖。家字鍼神推手爪﹐幼餐沈水透肌膚﹐重來顧曲堂前過﹐試問如今技癢無。房老傳詩自弱齡﹐檀郎開出巧心靈。歌中度意當場笑﹐舞隙酬言隔座聽。秋女自來神女夢﹐薛王翻笑壽王醒。難忘眼色初勻處﹐盡譜前蹤到畫屏。第一妍詞第一姝﹐如今都作案頭書。驪珠剩訓雕籠鳥﹐茜袖閒揮插架魚。眉翠略同詩點染﹐唇紅微有墨沾濡。生香活色天眞態﹐尙恐龍眠畫未如。

生辰曲畫檐鵲響報新晴﹐鬢朵初鐫玉葉成。繡佛像前同下拜﹐泥金經尾獨簽名。紅蛛縋鏡知添喜﹐白鴿開籠看放生。笑說口脂休更贈﹐十年年減是鶯鶯。弄環年紀早相憐﹐綠葉成陰色韻全。休說蔗甘分首尾﹐已知蜜味滿中邊。單衫覆酒香難浣﹐低髻圍花暑不蔫。應是慧根薰染久﹐玉池吹气比靑蓮。一種濃芬與素姿﹐漳蘭茉莉可同時。茗藜瀹汁銷紅唾﹐蕉葛裁衫透雪肌。勝翦小桃煩女弟﹐扇圍修竹贈鄰姬。無將湯餅何朗試﹐但勿當筵喚餅師。

云客堂中夜集疏燭晶瑩漏點長﹐了無殘暑到處堂。檐前過雨聞淸澑﹐幙後回風出異香。幾夕襟情畱共醉﹐半年詩語待相商。奚奴曉慣閒風味﹐先拂吳箋置筆牀。把臂欣逢舊飲徒﹐攜茶花底聽吳歈。難甘茉莉爲蓮勝﹐暫署蘋婆作荔奴。向月吹彈鏗碎玉﹐入云歌字貫明珠。簾間定有中丞按﹐布鼓雷門許過無。

澄江病瘧口占茶瓜欲禁渴何能﹐問疾人來使疾增。醫技漸窮翻作態﹐奴勞略效便相矜。殘詩迷罔何時續﹐試牘麄狂豈暇謄。歸去不妨番本艸﹐藥鑪聲裏伴秋燈。

寫秋霖才過市成渠﹐泥屐聲中掩戶居。搘枕靜聽宵嚙鼠﹐臨池頻放午餐魚。酒饞恕取能賒店﹐金盡慚逢易買書。幸有小船通榻下﹐覓勞文筆券騎驢。

晚涼卽事金堂倦繡出花陰﹐殘綫猶拖插髻鍼。鴛枕浪紋侵粉頰﹐雀鑪煙穗裊衣襟。月窺衾簟秋初冷﹐露濕盤筵夜漸深。歡笑語連悲咽語﹐卸頭忘卻換犀簪。屏帷低護浴房涼﹐珍重爲卿治一湯。酒力不禁負侍女﹐藥方新忌報廚娘。銀匙滑瀉雞頭肉﹐鎖帳燶氳佛手香。爲愛月牕秋樹影﹐不教持燭暗歸房。

寄贈孝先子巨鍾陵秋試遙想吟驢兀瘦尻﹐半山亭下竹鞭敲。搜將險句天心破﹐讀徧閒書佛腳拋。酒得深情非屬量﹐士存神賞不因交。終軍自決西遊事﹐肯向君平問卦爻。畫船歌舞日西東﹐過眼雲煙過耳風。奇士劇譚聊捫虱﹐男兒低首暫雕虫。投刀立見千牛解﹐落筆眞令萬馬空。靈運更推誰作佛﹐一生惟許阿連同。

巨生扇底系一佛柑似棗許大頗訝其觸手太柔迫視之則閨人所制也縫以黃絹貯以麝塵纖指扶疏屈伸多態不啻酷肖而已歡喜贊嘆爲綴二詩指月拈花盡宛然﹐猶嫌相好未完全。﹝如來三十二相八十兜羅。﹞如今更覺鍼神巧﹐軟似兜羅一樣綿。﹝兜羅綿手見楞嚴經。﹞綫縷鍼鋒總法身﹐如來早已鑑精勤。爲披千佛題名記﹐屈指於郎第幾人。

試後歸舟雜興出院身輕笑解縧﹐茶鑪書市獨遊遨。童窺米盡慵愈甚﹐客覺瓶空飲不豪。摘去旋生新白髮﹐贖來重典舊藍袍。頻年自笑幹時拙﹐博得江城就蟹螯。移檣柳外遊鳴蜩﹐自課抄書日幾條。地主贈行蝦與扇﹐船丁炊具蛙爲瓢。頻煎瘧藥承新露﹐欲潑眞茶竣早潮。俗客不來幽事辦﹐病夫無意動歸橈。

舟行書所見一溪煙柳自陰森﹐落照斜明屋角金。果實帶生趨曉市﹐禾苗忍死待秋霖。庸醫入座攤經訣﹐宦女離村換語音。獨有客衣寒未贖﹐臨風愁聽晚來砧。竟月愁眉始一伸﹐乍親煙水離囂塵。柳橋日淡聞黃鳥﹐荻浦潮回舉白鱗。雲樹總爲詩送料﹐溪山翻與畫傳神。此中可卜誅茅地﹐那得張融與結鄰。﹝陸惠曉與張融比居﹐其間有池及柳﹐名交讓柳。﹞

予不與秋試寓止荒僻中秋前二日孝先仁令叔洌攜具過存飲談良久卽事題贈一架藤花偃臥深﹐到門雙騎有鈴音。懶爲薄俗牢騷面﹐喜見文人整暇心。﹝時諸君三試未畢。﹞顧曲可曾妨快飲﹐窮經從未廢閒吟。諸君俗事駸駸逼﹐未必茱萸得共簪。此日爲歡亦一奇﹐暫休文戰卽追隨。窮途裹飯存風誼﹐令節題糕補舊詩。得士騷壇須互贈﹐﹝予兄弟因孝先得交仁令﹐﹞論文狂社敢阿私。知君器量汪汪者﹐不賦寒郊曠蕩詞。

端己弢仲齋頭談詩聽曲把酒焚香之樂可計日待也先成一詩以堅來約並呈孝先時秋試甫竣每坐髙齋夕陽到﹐愁悰詩字互相商。淸歌聽久蛾投燭﹐家釀嘗新蟹就餹。鯖鮓祕傳醒酒訣﹐荔松添撰和香方。如今喜弛交談禁﹐定許狂儔盡意狂。

病疝自遣獨客秋閒病思孤﹐隔牕幽艸覆啼蛄。詩書枕畔支歌案﹐山水牀前展畫圖。頻視篆香知刻漏﹐偶敲方響代傳呼。侍兒葉戲耽淸晝﹐擬買紅藤代汝扶。卻笑癡姬問卜忙﹐愛閒耽睡病無妨。端詳實理非茶罪﹐冒濫虛名是色荒。妙友淸言如上藥﹐稗官閒讀得奇方。風流未負重陽處﹐並采茱萸入飲湯。飲興遊心與病爭﹐矮屏初摺見秋晴。瓶分花影看無厭﹐藥漬醇醪醉有名。豉法近從開士寫﹐茶香先遣侍兒評。靑娥乍見蹣跚態﹐笑詠陶詩謔長卿。

孝先弢仲過存病榻攜具爲歡予於枕上勸酬笑談彌日樂而詠之不有朋歡眼尙靑﹐寒棲誰念影竛跰。藥從名士量泉煮﹐詩愧幽人裹飯聽。時近瓶笙砭俗耳﹐好依巖石畫羸形。病來翻喜遊蹤密﹐臥席何妨已見經。灑輪藥臼气相兼﹐醉國新移近黑甜。斗室蔭濃蕉欲剪﹐隱囊香淡菊堪添。詩顏較比行吟瘦﹐觴政翻因臥治嚴。任客去來俱枕上﹐不求因醉恕陶潛。

閒述一逕松聲幾菊叢﹐窮樓風味未全窮。買泉試點秋茶綠﹐僦騎停看晚樹紅。非睡卽遊鉛槧少﹐弔歸兼醉錦囊空。﹝是日赴世母襄事。﹞殘編更把東軒燭﹐牛背斜陽讀未終。

補前雜遺三章病骨眞成驗兩方﹐呻吟燈背和啼螿。凝塵落葉無妻院﹐亂帙殘香獨客牀。附贅不嫌如巨瓠﹐徒癰安忍累枯腸。惟應三復南華語﹐鑑井跰躚是藥王。鈍根端不受鍼砭﹐拋擲秋光病久淹。晚葉倚風敲暗牖﹐寒光依月寫空簾。臥成小賦酬書架﹐﹝楊炯。﹞暗誦佳銘贈藥奩。﹝鮑照。﹞敢議登臨山水事﹐幾時行散到茅檐。旋起經行旋醉眠﹐已拚蕭澹送餘年。畱賓晚食烹初韭﹐聽妾長齋讀妙蓮。法雨灑除瘡有祟﹐﹝袁晁事。﹞塵情割盡病成仙。﹝孫思邈惡疾論。﹞從今云粉何須服﹐止學天臺白骨禪。

甲戌年﹟小祥之後﹐勉復弄筆夢遊十二首消魂徑路怕城南﹐落拓微行倚半酣。門外春風𨿽謾罵﹐簾前道蘊許淸淡。無妻奉倩身還冷﹐多妾哀駘分自慚。﹝事見南華。﹞但請出爲妝閣隸﹐炷香調黛事粗諳。來時笑靨最堪憐﹐捧到銀臺蠟照邊。桃葉久傳修楔約﹐菊花才插定情筵。狂心上眼拋杯筯﹐嬌語娛腸勝管弦。女伴是歡還是妒﹐頻頻私聽小屏前。心中人教掌中憐﹐不羨微之得事先。趙姊丰容工泥夜﹐徐娘情味勝雛年。淸歡無睡非茶力﹐羞頰微赬似酒妍。韻勝不妨香略晚﹐故陪霜菊到尊前。胡牀移近矮牕橫﹐月色須安臉上明。連夕不來端負我﹐此時何可再無卿。眞同天士成三个﹐頓令人間有四並。相對只消香共茗﹐半宵殘福折書生。諱言識字擬瞞人﹐卻見詩箋竊睨頻。春病已聞彊半減﹐酒情應有數分眞。舞筵歡處慵擡眼﹐歌調淒時暗動唇。心事自溫顏自冷﹐始知嬌笑不如顰。惆悵雙螯不共持﹐每年今月是齋期。霜前白菊如卿淡﹐﹝司空圖詞﹕夕陽無言人淡如菊。﹞閏後黃楊類我癡。﹝年閏八月。﹞幸有片時同笑賞﹐不堪長日獨愁思。餘觴更勸歡娘盡﹐要見紅潮上臉時。何處堪藏物外姿﹐水寒花潔始相宜。闌前戲爲魚投餌﹐鏡裏閒看鳥度枝。雨後焚香吟字母﹐晴秋操贄禮琴師。鸞飄鳳泊知無限﹐換得幽樓勝往時。不是來追便往尋﹐歡愁時刻報知音。新妝點染春遊早﹐薄醉畱連夜語深。但有玉人長照眼﹐更無塵務暫經心。南塘漲水彌彌綠﹐與蕩蘭舟一快臨。曾下幽房窣地簾﹐繡筐香籠恣窺覘。重臺蓮瓣弓三寸﹐七出菱花鏡一奩。曲本偶藏花樣小﹐餅茶看剩嚙痕纖。羅巾袖口葳蕤鑰﹐收拾情蹤自戒嚴。曉日波紋漾鏡臺﹐玲瓏牕戶壓池開。鉤簾遠見孤村樹﹐掃葉全呈一砌苔。姊寄錫瓶緘茗去﹐婢攜銀合餉花來。歡邊事事供詩本﹐解味閒情不費才。靑鳥心忙未敢催﹐頻頻猶自怕人疑。明知炙盞燒燈久﹐無柰燻衣理鬢遲。良夜不甘閒處醉﹐美人須看月中姿。來時東向西歸去﹐只有淸光與面隨。小闌干外上輕舟﹐比捨無人見出遊。香茗便攜妝篋去﹐瓶鐺原屬榜人收。霜郊縞素鮮淸曉﹐木葉丹黃繪晚秋。繡被鄂君仍眺賞﹐蓬牕新署遠山樓。

絕句四首佳期無柰鎖嚴城﹐燈火牕扉望裏明。難把玉人心事訴﹐監門不是古侯贏。池邊五嫂笑相呼﹐問要魚羹契也無。便信船中有桃葉﹐只因持楫是官奴。衛玠肌膚杜牧神﹐謝娘諸弟各淸眞。﹝道韞自言羣從兄弟﹐則有封胡羯末。﹞肯沿綠幘庖人例﹐人主當筵問主人。﹝用董偃事實﹐蔡攸對徽宗語。﹞出沒狂蹤數日迷﹐傳訛新事惑深閨。三姨誤受君王謔﹐不道人間有達奚。

續遊十二首又到尊前一笑同﹐履綦經月斷過從。難憑妒女違心語﹐便策良媒冒險功。獨夜有時來好夢﹐歡筵無暇訴愁衷。火燈鑑妾丹誠在﹐一擲全呈六博紅。浪說鶬鶶療妒方﹐笑他邢尹互迷藏。神仙底事私奇服﹐﹝上元夫人。﹞姊妹猶然忌體香。團扇風流何預嫂﹐綠翹冤抑況無郎。能將梔子連詩贈﹐只有徐娘與謝娘。﹝見玉臺新詠。﹞斜背燈光笑眼拋﹐銅鑪酒響湯明膠。柔腸拚與冠纓斷﹐密緒原先履舄交。傅母殷勤心勸進﹐侍兒佻達語含嘲。此時何止看花宴﹐曠蕩狂情似孟郊。銀墻朱盧碧銅鋪﹐个是淸溪最小姑。紅豆數來誇記曲﹐燻籠立上試輕軀。羞看董偃庖人服﹐笑許陳遵侍婢扶。淸月照人香霧裏﹐憑誰爲寫夜遊圖。細吐微詞緩勸酬﹐口脂香暖流銀甌。杯行醉按紅酥手﹐燭滅狂探軟玉鉤。出浴睡容梳薄鬢﹐下帷燈影照含羞。此身合屬書生未﹐記取金梭莫再投。獨赴非煙折柬招﹐房櫳楚楚徑蕭蕭。茶鑪活火添香炷﹐菊盎微泉上紙條。夜宴過秋方漸永﹐卯酣經午未全消。傳卿月下爲歡訣﹐小憩黃昏坐徹宵。華筵燭臭惱嬌嬈﹐茗碗持聽月底簫。淸露壓衣沾暗麝﹐涼風吹頰散紅潮。佛珠久換金纏臂﹐鬭艸新輸玉系腰。鄰女近裁鞾樣淺﹐月明相喚走紅橋。嚴城間阻夢魂通﹐小市門東更向東。翦燭寄聲書艸艸﹐背燈彈淚去悤悤。花繁竹暗應迷路﹐蝶趁鶯梢有便風。梅蕊膽缾看漸減﹐每朝分插到釵叢。秋扇輕將屈戌敲﹐小樓牕檻在花梢。繡成枝上將雛鳥﹐畫出花陰捕蝶貓。余語未終嗔姊到﹐艷詞新記妮人鈔。偶因背癢閒相就﹐願乞神仙手一搔。矮榻幽窗一架書﹐到來閒適似吾廬。銀瓶酒候知寒暖﹐石鼎茶聲辧疾徐。卻月暈眉看婢寫﹐斜陽唏發替郎梳。情蹤不似階前葉﹐肯到秋來日漸竦。矜嚴入座暗心通﹐酒力難催賽艷紅。睡起髻鬟欹玉燕﹐歡餘燈燼綻金虫。來時夜色霜千瓦﹐歸路寒輝月一弓。有約試香還再到﹐抱衾先與覆燻籠。﹝十月二日試香﹐見張功甫賞心樂事。﹞淸夜能遊必慧人﹐淚垂紅燭意堪親。紙牕窄檻通新月﹐細蕊竦花驗小春。戲掐棗膏添麝火﹐暗拈瓜子記杯巡。相思怨絕詩難寫﹐卻愛彈絲訴得眞。

賦得別夢依依到謝家八首名花偏作隔墻枝﹐愛影憐聲入手遲。門第敢言非道蘊﹐才情端喜是芳姿。桃邊未許裙題字﹝子敬事﹞﹐栁下曾將帶乞詩。今日眼波微動處﹐半通商略半矜持。驚喜冰顏一笑開﹐投梭時節已憐才。持裙暫肯臨風住﹐剗襪還期映月來。沈水待烘歡夕座﹐眞茶畱瀹到時杯。書生金石心腸在﹐不借裁詩十字媒。月照幽期分外圓﹐無才愁賦定情篇。引開笑語歡初洽﹐逼出風情態轉妍。略曉管弦嗔姊薦﹐乍回燈影恣人憐。狂生浪說心如渴﹐卻到良宵不肯眠。內家來看曉妝成﹐坐次推排讓客卿。記到竹林曾識面﹐爲翻花樣久知名。語音略別東西宅﹐梳掠無分內外城。敢道向郎恩分淺﹐同羣女伴尙關情。天壤王郎嗜好奇﹐能將野鶩壓家雞。花前密咒添香火﹐酒後柔腸著絮泥。宋禕昔爲金穀女﹐絳仙曾是玉工妻。無妨暫屬塵凡對﹐不過才人定也迷。朱箔紗空畫舫輕﹐月明波上載卿卿。尊前綽約身如燕﹐帳底蒙朧語是鶯。絳燭婢吹香未燼﹐賣花人喚夢初驚。頹鬟未攏憑欄久﹐偶愛跳魚撥剌聲。爲有衝煙犯月郎﹐矜嚴標格漸成狂。何當白玉蓮花盞﹐更帶紅鸞冶袖香。慧絕眼波頻送語﹐喜來巾帔總飄揚。溫柔鄕裏畱歡住﹐不放情人到醉鄕。﹝唐時戚裏有令女人以手掬酒飲之﹐謂白玉蓮花盞﹐見北夢瑣言﹐因戲用之。﹞愛詠無題定有題﹐宋墻東畔謝樓西。封來淚點紅猶濕﹐剪後香絲綠未齊。共被擁將宜主暖﹐閒牀拋得阿侯啼。風流韻事堪描處﹐卻到含毫思轉迷。

別有所贈一首用前迷字韻握臂登樓去卻梯﹐乍諳情事齒還低。孀姝曲巷新名左﹐﹝寡婦左阿君﹐見陳遵傳。﹞國艷扁舟舊姓西。﹝他年一舸鴟夷去﹐應記儂家舊姓西。﹞髹鬢黑光全似鏡﹐蓮鉤粉底不沾泥。端詳燭下分明甚﹐不是看花醉眼迷。

卽夕口占絕句十二首裾飄屧響到寺墀﹐便遣蕭郎不自持。天分未容人彷佛﹐酒邊風味燭邊姿。橄欖回甘沁齒牙﹐酒闌頻嗅小梅花。懸知袖口羅巾上﹐乘卻龍團一餅茶。鴛被寬裁繡越羅﹐蓮枝花樣錦團窠。誤教侍女燻龍腦﹐摺向閒牀一月多。睡情何處不相關﹐合度農纖語等閒。枕上不妨頻轉側﹐柔腰偏解逐人彎。鬥帳香篝不漏煙﹐睡鞵暖窄困春眼。教郎被底摩挲過﹐忽見紅幫露枕邊。夢回酒渴破漳柑﹐十月霜輕尙帶酸。生受玉人綿樣手﹐爲郎頻熨指尖寒。夜靜鶯哥叫隔屏﹐鬢香微嗅醉初醒。偶然枕上哦詩就﹐喚覺如花念與聽。靑鳥丁寧辧色歸﹐爲貪淸語夢來遲。蒙朧倦睫開還閉﹐已是紅牕日照時。攬衣初起髻鬟傾﹐翠鳳離披畫不成。梳洗不妨停一刻﹐亂頭時節最傾城。磬口黃梅餉內家﹐明圍暗壓鬭橫斜。水仙獨向釵頭顫﹐第一人宜第一花。鬢影松松髻影低﹐鏡中看鏡掠初齊。金蟬玉燕都嫌俗﹐單插暹羅舊密犀。細楷香囊畫睡鴛﹐來時曾記枕前安。傳聲爲遣郎收拾﹐莫與蘭閨女伴看。

杪冬卽事曲宴偏宜素霰飄﹐一觴冬莫慰無聊。濃香衾枕寒偎鴨﹐熾炭房櫳暖卸貂。謝女厭稱風柳絮﹐王郎眞見雪芭蕉。﹝今年寒少﹐舊綠不凋﹐微雪染之﹐宛如右丞畫中風味﹞垂簾盡日慵梳掠﹐預爲嚴妝怯歲朝。

乙亥年戲和子荊春閨六韻懶得閒行懶得眠﹐眼波心事暗相牽。慵來午繡還添綫﹐瘦去春衫未減綿。纖手自知搔背好﹐長眉誰見捧心妍。難傳尺素墻東約﹐愛守鑪燻硯北筵。已是雨驚佳夢夜﹐更堪花落病酲天。排愁只有郎詩卷﹐日課鸚哥念一篇。

子荊復倒壓前韻一首亦復和之卽以奉贈並呈端己弢仲子山諸叔及孝儀兄孫楚新裁得幾篇﹐倚樓吟斷夕陽天。遊裝書畫春風棹﹐飲令詩歌夜月筵。庭卉客憐雙樹好﹐瓶花自選一枝妍。鑪煙細穟穿蕓帙﹐硯沼微瀾墮柳綿。綺語難從開士戒﹐﹝子荊見季皆從印光士人遊。﹞朋歡不受內人牽。羨君兄弟皆好同﹐願就連牀聽雨眠。

舊事一回經眼一回妍﹐數見何須慮不鮮。﹝翻陸生語。﹞目斷座隅呼小玉﹐魂銷墻隙賭非煙。佯推罰盞遮銀燭﹐笑映疏簾並畫船。蜂蝶似同人鑑賞﹐一春追遂徧花前。乍制春衫避槁砧﹐稱腰寬窄賞知音。題書遠餉膏唇藥﹐賣賦聊儲瞷浴金。三具明鐺觀妾意﹐七枚佳珥試君心。隨郎十索尋常事﹐只有丁娘耐細吟。

題巾贈別此際能無喚柰何﹐隔船斜見慘雙蛾。倫回怨臉詞難訴﹐欲掩啼痕淚轉多。擁髻更誰憐好影﹐持觴何日覷橫波。情知此別三年遠﹐欲乞題書半幅羅。

金縷曲四首東歸靑鳥報歡音﹐喜字回環寓意深。桃葉棹歌遠隔水﹐靈蕓輦路已標金。新歡鄭重三燻沐﹐舊事迷藏七縱擒。此夜雲英應一笑﹐笑郎消渴到如今。鴛鴦牒下喜難持﹐馬角烏頭盡有私。湘浦佩珠𨿽贈早﹐成都玉杵卻來遲。難忘一世孤眠語﹐忍負千攔百就時。始信相思不無益﹐﹝翻義山語。﹞有情癡也未曾癡。﹝明知無益事﹐且作有情癡。唐人語也。﹞回首燕臺浪寄聞﹐博山相約許湔裙。投符求辧驅紅豆﹐倚醉猶能乞紫雲。甘果擲來還並剖﹐名香竊去更同燻。市門妒女重相羨﹐不悔從前刺繡文。鈿車初下思安詳﹐不似花堦釵襪忙。界淚粉痕新別姊﹐卸頭燈影乍羞郎。誰云婢價輸奴價﹐自認柔鄕作婿鄕。多謝向來持薄怒﹐爲畱歡味此宵嘗。

勸駕詞小軒低向綠陰開﹐時有金衣啄梁苔。但少玉人閒佇立﹐垂楊絲下等卿來。紅羅小鳳踏靑鞋﹐量窄書生愛此杯。印出淺痕瓜子樣﹐軟苔香徑等卿來。曾抽釵玉撥香灰﹐密笑初通媚眼回。一自暗傳心事後﹐暖燒心字等卿來。瓠犀輕嚙兔毫開﹐硯墨金彄照指皚。要看衛娘遒媚字﹐琉璃匣畔等卿來。笑顏曾見鬥茶開﹐香染柔荑綠似苔。恰有紫茸香一餅﹐瓶笙聲裏等卿來。薄妝殘醉倚郎懷﹐長看含葩髻上開。堪稱色香俱第一﹐素馨花發等卿來。舊家花樹夾庭階﹐新寄書題乞藥栽。爲葺藥房幽徑裏﹐竹牕梅檻等卿來。嚴閏無計散幽懷﹐山水同遊夢幾回。攜取筆牀茶竈去﹐畫船煙雨等卿來。風波貝錦浪疑猜﹐一見須將怨險偎。知有一番攔抵在﹐淺嗔低罵等卿來。三年病渴愧無才﹐未得瓊漿咽一杯。崖蜜乍嘗今夜味﹐濃香細唾等卿來。紅牕女伴互推排﹐只要檀郎笑口開。況是可兒能不愛﹐盡消癡妒等卿來。誰教傾國更憐才﹐問答曾憑七字媒。寄語髙唐神女道﹐淸詞吟徧等卿來。

病訊四章無端嬌病減瓊姿﹐正壓鈿車欲駕時。欹枕避人窺玉鏡﹐擎甌無力攪銀匙。啼多不損橫波俊﹐意熱偏令入手遲。知剩別離還少許﹐償完從此鎭追隨。繡被新鴛剩半牀﹐怕拈卮酒怕聞香。能瘳別恨無靈藥﹐願駐華姿有禁方。背冷乍溫教女弟﹐面痕輕舐待蕭郎。懸知乍起新妝淡﹐只有葵花似嫩黃。浹旬音問阻銅墩﹐絮語嬌啼入夢魂。蜂蠆又銜新妒口﹐蝤蠐還嚙舊歡痕。天教通徳陪書幌﹐肯放夷光老薴村。何日下車身似燕﹐帶香和笑到中門。﹝原稿生成令徳宜金屋﹐肯任夷光住水村。﹞徐淑新題病起書﹐稍親膏沐下庭除。一株明玉溫泉裏﹐兩朵紅酥映日初。承露遠貽卿和藥﹐避風停喚我持裾。啼綃一幅先封寄﹐免用靈蕓玉唾壺。

阿姚之歸凡同心皆爲予喜而向來知其事者端己韜仲叔也於其來賀賦謝一章狂朋探喜到牕紗﹐敢襲宏家樂府誇。﹝樂府有宏農得寶﹐謂玄宗得太眞而作。﹞繡籠香煙荀令室﹐華燈髻影子於家。讓山先識湔裙柳﹐白傅原知拂面花。﹝微之自注云﹕墻花拂面枝﹐惟樂天知其事耳。﹞慚愧月華詩思淺﹐﹝唐女郎姚月華有詩﹐見才調集。﹞只堪烹點密雲茶。﹝東坡有茶名密雲龍﹐最所珍惜﹔惟黃魯直秦太虛來﹐則使侍兒朝云烹以飲之。﹞

丙子年悼歡無才薄命不祥身﹐直遣凶災到玉人。花骨未知何處葬﹐蘭心長似小時醇。微酣不卻郎行酒﹐半病還陪姊踏春。從此更難同一笑﹐泣看圖畫叫眞眞。

春遊絕句春河曲曲柳絲絲﹐碧艸如煙杏滿枝。開盡畫船天未午﹐遊人猶悔上船遲。危欄低接水邊扉﹐暗佇嬋娟笑語微。也識愛他歌伎過﹐競推紅袖捲簾衣。新蕪含綠占晴沙﹐別舫笙歌不厭嘩。笑倚船牕才命酒﹐回風一陣送飛花。涼篷艇子出城多﹐滿載遊閒酒榼過。雜坐緩行花岸側﹐數人弦管一人歌。回橈容易及黃昏﹐窄港爭先水半渾。輿卒篙工相喚處﹐醉中知近小南門。

六叔父歸自衡湘屢同觴詠又有山陰之棹詩以送之休將無題問歸裝﹐妙句先容探錦囊。杖屨染靑從五嶽﹐瓢樽分綠自三湘。深談不厭頻更燭﹐苛政從教疊主觴。聽徹名山登覽事﹐從今分得臥遊方。掩關多病獨吟身﹐驚喜敲門得酒人。世事熟看悲復笑﹐君詩頻讀舊逾新。燈殘小院連牀冷﹐露濕空階醉語眞。如此相過堪白首﹐煮茶烹韭不嫌貧。濟勝如君具始兼﹐布帆蠟屐味都諳。身閒不戀家園臥﹐老健彌深麯蘗耽。姥嶺夕陽生紫翠﹐蛾江秋漲發靑藍。何須更說名山興﹐縱爲鱸魚亦美談。

送五叔父北上兼和來韻狂瀾文運已多年﹐正賴如椽力挽牽。金馬故爲家舊物﹐﹝先太史己卯己丑﹐故祝家叔以丁卯丁丑。﹞火牛頻遇聖朝憐。﹝先髙祖正徳丁丑﹐先伯父萬曆丁丑。﹞吾宗自愛詩傳缽﹐臣叔尢耽易絕編。堪報先公還一事﹐表章經學禦筵前。

送云客赴春官吟壇飲社共髫年﹐互語閒情登幾聯。我已荷衫卸拘束﹐君今蕓閣佇摩編。才華淡寫宮眉嫵﹐標格平趨國步妍。預想捷書春夜到﹐玉人喧笑畫屏前。風光蹤迹記當年﹐偸和劉郎六憶篇。只說朝云貧夢楚﹐那看暮雨逼遊燕。行箱手疊千重字﹐別路香分一袖煙。書就漢城鼌董策﹐從今不負薛濤箋。

戲贈弢仲叔四十初皮時丁娘在坐。十樣生香十索篇﹐裙裾妙悟有詩傳。柔鄕永錫君難老﹐惑溺才當不惑年。

示晚內磨耗雄心漸已空﹐十年醇酒婦人中。如今換卻看花眼﹐一事才堪學臥龍。醒卽閒行醉不歸﹐看雲起早月眠遲。狂蹤不待卿垂念﹐天下男兒睡魘時。所乏惟容語意深﹐陽朱泣旅獲知音。知卿不費閒膏沐﹐掩卻男範好徳心。﹝陽朱事﹐見南華山水篇。﹞布裳椎髻卽無妨﹐周姥傳詩莫記將。解道謝娘飛絮語﹐任教天壤笑王郎。

無題未見思量乍見羞﹐燭前低頸暗回眸。難藏靨暈依微笑﹐已露眉灣黯澹愁。把酒預悲三月別﹐著衣難慰五更畱。心知坐繡垂簾處﹐每過樓前一舉頭。怯上蘭舟細步來﹐笑看渡影按金釵。陳王著眼先羅襪﹐溫尉關心到錦鞋。把酒熨衣容旋學﹐摘花烹茗仟頻差。船娘爲近牕紗泊﹐免踏前門月露街。風懷得計是單樓﹐不負齋前月照低。卯飲甕開新若下﹐晚妝人喚小梁溪。﹝因弢仲梁鴻溪畔之句﹐戲附同好耳。﹞呼盧試遣舒荑玉﹐射雉還應出瓠犀。雪艷照人淸不寐﹐未容今夕勸成泥。羞重嬌多最惜名﹐月華明處怕微行。鄰娘瞥見移燈景﹐侍女遙疑動釧聲。殘燭解衣教緩緩﹐重幃低語囑輕輕。要知珍重關心切﹐白日閒逢一暗驚。重來絮語向西牕﹐奉墜羅衣淚一雙。臂釧夜寒歸雪砌﹐鬢鬟風亂過春江。金堂地逼防言鳥﹐茅舍云深絕吠庬。郎肯愛閒須一到﹐阿家﹝讀作姑。﹞新醁正開缸。勉爲蕭郎署酒監﹐登盤海錯怕腥咸。﹝白詩有海味腥鹹減聲气。﹞儂音耐聽荊梁異﹐﹝座有荊溪梁溪各一友。﹞艷集羞逢少長咸。悶擲花枝鑑曉鏡﹐笑擎茶盌涴春衫。狂生未望如飴嚙﹐先瀝餘杯一療饞。花信風催到小桃﹐瘦腰寬剩半圍縧。微寒自喜垂簾箔﹐深夜誰聞放剪刀。鸚鵡語言猶帶誑﹐貍奴蹤迹也偸逃。身輕卻羨雙飛燕﹐佇立墻東目送勞。晨光催騎度城闉﹐心記云窩美睡人。索我搔頭抽髻玉﹐泥他摩癢卸彄銀。偶從鬢側低呼喚﹐隨教腰支緩欠伸。此刻半衾還暖否﹐回車猶及未翻身。

北行畱別花時爲客最難拚﹐恨葉情條滿故園。惜別倍貧歌宛轉﹐尋歡頻見涕潺媛。情深爲我畱顏色﹐淚盡煩卿彊笑言。傳語同心眾閨閣﹐莫拈紅豆且栽萱。

和同舟單兄韻車騎敢閒都﹐羸裝泣阮途。茶香經雨歇﹐花事過淮無。削迹應疑虎﹐能言實愧鮒。﹝時糧旗奪舟橫甚﹐餘船幾不免。﹞惟師嵇叔夜﹐痛飲爲狂奴。客路逢君眼乍明﹐笑談差慰旅魂驚。世情眞比黃河濁﹐詩句偏同綠酒淸。蘇季揣摩知欲就﹐﹝單赴文宗科試。﹞韓非孤憤正難平。男兒一上燕丹墓﹐肯羨黃金買駿名。旅愁鄕夢醉醒遲﹐名士爲鄰愧未知。褲褶村官多說劍﹐錦囊佳客自攜詩。吟哦悔不同燈火﹐眺賞還須共酒卮。他日憶君雲路杳﹐能無回念阻風時。

無題花前誦賦響泠泠﹐拋擲雙蛾畫未成。四韻細教分舌齒﹐六書頻與辧形聲。雛能蔡琰須名父﹐妹有曹昭定哲兄。通徳只從郎問字﹐一編燈影伴閒評。梅蘭簇髻敞頭新﹐蜂蝶追香繞畫輪。閨秀競師輕結束﹐裏娘難仿淡描勻。花蹊月沼閒吟伴﹐碗茗鑪香解事人。堪載五湖舟上去﹐坐看歡靨臥看顰。

奏記裝閣六首剪冰裁雪藐姑仙﹐綽約還同未嫁年。誰信探珠須赤水﹐只知生玉是藍田。明明可愛人如月﹐漠漠難尋路隔煙。惟有細吟還暗想﹐日將心眼待嫣然。隨意梳頭與著衣﹐橫看側視總相宜。瑤釵巧賽三年葉﹐黛筆重翻十樣眉。通國鍼神俱受譜﹐閒牕繡佛自挑絲。姍姍弱骨驚鴻影﹐最想回身答拜時。憶昔騎羊弄玉年﹐曳娘衣袂繞娘肩。當時語笑渾閒事﹐向後思量盡可憐。石竹怯寒秋已瘦﹐瓊花依月晚尢妍。忍教悵望重簾外﹐不報監門不敢前。此生幽願可能酬﹐不敢將情訴蹇修。半刻沈吟曾露齒﹐一年消受幾回眸。微茫意緒心相印﹐細膩風光夢借遊。妄想自知端罪過﹐泥犁甘墮未甘休。回首香風淚一泓﹐斷腸消息命堪輕。燒燈院落更衣影﹐聽曲簾櫳向屧聲。聞課侍兒抄樂府﹐定知名十悅傾城。求分半摺羅襟帶﹐欲嗅餘香度一生。閨房林下譽難兼﹐色韻如娘兩占先。間气不鍾男子去﹐才情偏與內家傳。曾陪曲宴吟風絮﹐忍便長齋讀妙蓮。龍女自然成佛早﹐未妨權領散花天。

京寓有懷端己長夏知君斷雜賓﹐舊吟蘭水句淸眞。澆花曬藥都幽事﹐索扇分箋幾麗人。硯席月移蕉影亂﹐瓶笙風度茗香新。寧知貰酒長安客﹐下馬旗亭一面塵。

寄懷弢仲每共淸言到夕曛﹐僮奴私訝不論文。桐齋剪燭貪聽雨﹐柳岸維船殢看云。客路有誰諳嘯詠﹐獨遊無與話悲欣。偶逢燕市虯姿客﹐醉向殘燈錯喚君。

左卿阿鎖玉淨花明秀出羣﹐左家重見舊時芬。因披樂府吟嬌女﹐便上藩車訪阿君。﹝見陳遵傳﹞素艷乍看疑是月﹐淸歡何暇想爲云。那禁手炷燻籠罷﹐笑遣蕭郎覆畫裙。酒狂仍見漢陳遵﹐左女嬌名達至尊。知己一言令士死﹐饒他兩字感皇恩。驚心舊事休傳說﹐握手新歡耐細論。重點誓盟香一炷﹐從今開卻鎖眉痕。﹝進士介松年惑之﹐爲邏騎發其事。奉旨松年著吏部除名遞解回籍﹐寓僧杖贖左大饒他。﹞爲揀如花出鳳城﹐笑騎驕馬斗輕身。名姬有妹推桃葉﹐艷母攜雛定采春。﹝阿母三十許﹐舊有盛名。﹞難倚麗詞酬巧笑﹐戲將狂語試嬌嗔。春鶯一曲鍾筵囀﹐今日新人是永新。﹝明皇歌者。﹞

再訪左卿居九條胡同門臨石井歡筵散後剩無聊﹐淡日庭陰雪未消。買笑敢云非措大﹐送愁無柰是﹝一作孤燭夜閒思酒伴﹐半衾春冷憶茶嬌。﹞茶嬌。﹝宋時長安官妓﹐有名茶嬌者。劉貢父作守﹐頗寵惑之﹐爲長夜之飲﹐朝不能起﹐托言病酒﹐歐陽永叔戲之曰「不惟酒能困人﹐茶亦能困人矣。」見範公稱過庭錄。﹞蕭疏客從才三騎﹐曲折胡同到九條。望見井牀私悵望﹐莫應愁減麗華腰。﹝近有入井事﹐且微有肌﹐故戲之。國客閒將國艷評﹐燕臺花史首題卿。只愁﹝一作欲尋。﹞延壽難爲﹝一作教成。﹞畫﹐倘示煙支盡解兵。幽性不貪金屋貯﹐明姿如上玉山行。乍嘗情事雛年紀﹐風味何由便十成。

同阿大野臣齋中夜集圍鑪獸炭飄星上綺裘﹐銅盤光照兩蓮鉤。春燈訂約晴難定﹐夜燭畱歡雪漸稠。問字金釵羞拔俗﹐退朝玉勒乍偸遊。﹝時有省郎來顧預坐。﹞酒邊風味載頻見﹐看到顏酡第幾甌。薌澤微聞履屧交﹐羈懷頓爲減牢騷。難辭腕藕擎犀斝﹐喜見唇櫻染麝毫。醉客任嘲﹝一作罰盞迫人。﹞髯似戟﹐愁予逆送﹝一作回燈顧我。﹞眼如刀。狂心於此何能已﹖簾外瓊鋪尺許髙。跨馬人梳墮馬新﹐瓊花飄點舞衫勻。衝寒越顯凝酥面﹐避雪微欹削玉身。比擬須存林下气﹐掃眉羞效裏中顰。庭中一道纖纖印﹐散亂銀杯惑醉人。

對雪有感和陸仲諤韻白鳳飄翎到地輕﹐晨牕輝映誤疑晴。身輕載筆遊梁苑﹐心憶銜枚入蔡城。世以髙寒增嶽色﹐可能嗚咽壯河聲。千倉玉屑東皇獻﹐似犒擒胡百萬兵。

曾太夫人職方母初度在卽﹐職方疏請歸省不得﹐乞言爲壽。南天嚙指仰曾慈﹐喜逮曾參祿養時。產玉已成淸廟器﹐將雛先占上林枝。於今益信無投杼﹐自古空誇有斷機。承命勉摛仁壽頌﹐南丰門下敢言詩。當年玉粒散倉陳﹐活卻南州幾萬人。彤管定應題女俠﹐靑蓮早已悟禪眞。窮鄕野老傳歌頌﹐通國閨娃識典型。眾祝自然羣瑞集﹐佇看袍笏滿階庭。﹝夫人事佛好施﹐凶年所活甚眾﹐諸孫濟濟﹐皆著才名﹐見乞言原序。﹞

左姬閒話江南花下綠牕明﹐有个同伊一字名。只爲嬌癡偏泥我﹐若論風調那如卿。爭差笑靨些些露﹐相似眉灣略略平。新故兩俱拚不得﹐去畱無計若爲情。

別語行裝怕儉思紛紜﹐衫袖啼痕替爾薰。休恃嬌憐由阿母﹐便持心事語同羣。環釵細碎親收拾﹐香茗徐需好寄聞。牢記向他筵席上﹐莫誇知己解詩文。但許重來不恨遲﹐閨房儀注已詳知。君家自慣迎桃葉﹐妾嫁何辭待牧之。雜坐不歡逃客酒﹐閒時無事背郎詩。風暖欲脫心𨿽久﹐拼爲同心耐幾時。

臨行阿鎖欲盡寫前詩凡十一首旣而色有未滿曰﹕『斯語太文妾不用此可爲別制數章取數月來情事縱迹歷歷於心者譜之勿誑勿艷勿譽妾姿藝如一語有犯卽罰君一杯』余曰『固然但每詩成而卿以爲可亦引滿賞此何如』一笑許諾遂口占爲下酒笑將卮酒互相攙﹐瞞卻當筵石尉嚴。猶自怕人腸未斷﹐臨行分付與鞋尖。﹝應如是否﹖曰﹕『是矣﹗是矣﹗』引滿一杯﹐此後瑣飲皆贅書。﹞聚客歡筵列畫堂﹐曲房低幾暗畱郎。頻頻刷鬢燻衣到﹐先付銷魂一段香。金魚池畔習琵琶﹐公主親拈與翠花。旋被諸姨分插去﹐爲郎畱住鳳團茶。問郎燈市可曾遊﹐可買香絲與玉鉤。可有繡簾樓上看﹐打將瓜子到肩頭。盤鴉未竟厭人催﹐推托侯家昨未回。忽報意中人下馬﹐笑持靑綹出簾來。﹝問余綹字義﹐余解以唐詩靑縧綹一﹐意猶未愜﹐再解以方言三綹梳頭﹐始鬯然耳。﹞慣坐肩輿怯繡鞍﹐棋盤幾步下街難。自誇簪上杭州髻﹐瞞過巡軍與內官。﹝已上五盞皆歡飲無辭﹔至此首云﹕事迹𨿽眞﹐不關情好﹐且八寸三頭巾耳﹐何煩指念﹖余爲受罰一大杯。﹞密訂歡期幾日前﹐自將金釧治盤筵。心嫌阿母叨叨問﹐只說郎來是偶然。飲社羣推粉步兵﹐談諧糾摘巧生情。偶因一盞蕭郎酒﹐賣卻從前錄事名。﹝以第二句頗涉誇譽﹐罰餘一盞﹐而全首眞事﹐亦自引滿。﹞幾回席上錯稱呼﹐女伴知他碧作朱。﹝不曉此語余爲解則天如意曲。因問則天何處姊妹﹐令人失笑﹐﹞更送詐傳郎語到﹐乍令歡喜乍愁吁。受郎珍惜只儂知﹐難忘霞侵月滿時。最是將歸猶未忍﹐阿娘傳語怪來遲。﹝聽罷淒然﹐取酒自斟﹐而淚已盈盈矣。﹞尋郎不過意翛然﹐炙盡龍涎幾餅煙。弄筆翻書閒坐久﹐已聞嘶馬到門前。來時盡意洗鉛華﹐自炷鑪燻自潑茶。纖手待操靑鎖鑰﹐問郎堪否便當家。﹝此二章是其最得意處﹐不拘原限﹐連舉數觴。﹞藕花飄紫水拖藍﹐秋夜河燈淨業庵。此景卻疑身是夢﹐與卿攜手在江南。﹝連飲至此﹐紅霞上頰﹐似不勝酒﹐因觸往事云。﹞酡顏斜睇月生瀾﹐飲興風騷正未閒。可記鬢邊花落下。半身涼月靠闌干。﹝欲罰餘二句第四字﹐余分疏得免﹐見後二句﹐顏色忿然﹐余固無辭於罰﹐然非誑非譽﹐不犯初約﹐彼此各盡一觴﹐尙有餘語﹐不暇志錄。﹞嗔怒才因半語訛﹐臂彎零亂指痕多。明朝翻向人前諱﹐不許檀郎捲袖羅。﹝爲歡笑絕倒。﹞身輕祕事幾回癡﹐口噤心銜夢裏知。今日總來添別淚﹐不能塡入斷腸詩。﹝見此掩面欷歔﹐擲杯而臥﹐僕亦促駕﹐余亦不能再勸以酒矣。﹞

車中再贈坐郎兜裏淚相看﹐雙筯垂痕舐不幹。橄欖味前偏耐守﹐蔗竿甜後卻輕拚。嬰年弄玉言猶在﹐嫁日量珠事匪難。歸到亂紅爭笑處﹐可能遠念縞梅寒。輿馬頻催日漸西﹐猶貪一刻把柔荑。愁顏幾日花吹雨﹐歡緒從今絮墮泥。舉盞未歌先哽咽﹐憑鞍欲語更淒迷。無聊寄倩桃根姊﹐一換離鸞夢裏啼。

送陳蘭陔作令衡陽時方有弄璋之喜銀艾初腰黛筆濃﹐將雛新喜上眉峯。命名豈必因溫嶠﹐贈字還須待蔡邕。湘浪色搖文葆綠﹐嶽霞光映錦綳紅。知君心切疲氓處﹐正與合飴厀上同。攜將蘭玉向南天﹐南嶽夫人與駐年。賀版乍逢湯餅會﹐沈金兼犒洗兒錢。承家治譜須畱讀﹐訓士精心與細傳。宦興正濃婚嫁始﹐愁君阿日謝塵緣。

寄懷孝尼此下四首﹐皆去秋所作﹐近追憶錄此。莫恨行人寄問疏﹐恐君無暇剖雙魚。深宵刻畫多奇句﹐長夏丹鉛必異書。茗碗數分禪悅味﹐文房剛並莫愁居。後庭梅蕊將舒白﹐一石醉醪爲我儲。

旅況書寄云客情人鍼綫綻徵衫﹐彊捉鄰僧使夜談。書債僅能償闞澤﹐唱歌空想覓何戡。歡叢去眼詩無料﹐酒境違心醉不甘。欲寫客愁難著句﹐被君先占憶江南。獨吟孤醉自支持﹐朋舊官身可殢﹝當作泥。﹞誰。懷刺往酬無味客﹐移箋來乞不情詩。歡懲訛事偸遊少﹐﹝訛卽訛棍﹐如介松年所遭之類是也﹐偸遊字﹐見唐北裏志序。﹞飲冒虛名得散遲。非敢謂君同病此﹐歡君想憶寄君知。

在北有懷仲父叔器時裏中傳余陷敵去年從父楚遊亦誤傳陷寇何其相類也京塵無地可披襟﹐悔別城南綠樹陰。﹝叔所居也。﹞把盞我推能盡量﹐評詩君許不違心。裏兒自愛傳訛語﹐客子何曾輟醉吟。賴是與君俱誤活﹐百壺花露又同斟。﹝誤活戲用俱公語。﹞

鄭超宗母七月七夕七旬初度巉巉白嶽英靈囿﹐不鍾男子鍾閨秀。天上光潛婺女星﹐人間瑞啟康成後。夫君早歲擅豪華﹐置驛邀賓家法奢﹐肯爲無衣開藎篋﹐屢因沽酒拔金釵。森森玉樹盈階砌﹐機杼聲中課經藝。孫繞芝蘭七葉興﹐兒傳俎豆雙珠貴。呵鴻指日去摩天﹐阿母髙懷自灑然。談麈故存林下气﹐板輿眞稱地行仙。髙堂桐竹新涼早﹐瓜藕筵中陳火棗。斷機余縷付穿鍼﹐鳳毛麟角爭呈巧。曝衣樓上古型儀﹐剪制俱堪士女師。孟被末由參气類﹐班書縱擬受文詞。鄒陽聲價陶公久﹐美譽寧岡範逵有。要識薪芻銼薦心﹐教成竹木匡時手。歲歲花前梵唄聲﹐無生悟後卽長生。頗令千古癡兒女﹐一洗銀河悵望情。

龍友尊慈七十壽歌金築峯巒雙鳳翹﹐茗蘭柯葉香風熾。拔秀鍾靈到碩人﹐閨閣典型林下气。璿源遙溯自塗山﹐﹝越爲大禹之後﹞拾得神螺贛水灣。國士當年楊萬里﹐才華猶步臥龍蟠。良姻妙選髙門簿﹐婉嬺渾如出寒素。姜橘親調奉舅姑﹐荊簪一洗鉛華禦。同看淮南一縣花﹐懸魚拔薤在冰衙。橫經講席三年後﹐桐封驕僭消萌芽。越東估客滇南士﹐謳吟是處題碑記。次第看山到永嘉﹐攜歸只有酬恩淚。鳳詔頻褒內助賢﹐翟珈輝映紫泥鮮。閨房風義相師友﹐人羨齋眉鶴髮仙。買得名妹曾勸進﹐靚妝深夜持茶問。整容拱手誦尙書﹐溫公心感淸河郡。荀家龍種謝家雛﹐和璧隋珠豈在多。片玉已成淸廟器﹐一鳴飛占上林柯。鱣堂暫息鯤鵬駕﹐聲誼文章動天下。廣被頻招气頻遊﹐米車恐觸尊慈罵。鍾陵遙隔彩雲西﹐夢裏詩因嚙指啼。於今益信無投杼﹐自古何勞有斷機。壯遊不用離腸繞﹐臚唱應偕鶴觴到。雷電催開夢筆花﹐露華益茂忘憂艸。憶昔狂童犯順年﹐腥風血雨暗蠻天。訛傳夢怪日千變﹐怪夢驚心徒憂煎。須臾風霽煙霾息﹐愛女門楣森鼎立。相逢一笑話團圞﹐不羨珠圓欽玉潔。玉潔珠圓搶攘時﹐造物疑於阿母私。定知仙樹穠枝葉﹐各有吉祥雲護持。只今蘭玉盈階砌﹐繞膝含飴還問字。置笏終須滿一牀﹐藏書近欲過千笥。況復修心向鹿車﹐香臺時禮妙蓮華。故應不羨生天福﹐慧業文人聚一家。

寄孝尼第二首此亦乙亥年作燕市誰同擊築歌﹐君閒曾否訪巢窩。眞看香粉論車載﹐何止琵琶似甑多。修竹澱園宜眺賞﹐偃松蕭寺幾婆娑。謫仙不敢重題詠﹐知有詩人舊日過。雲閒物外人也其幽懷元尙不可一世而時混迹於聲酒流賞於翰墨直寄其牢騷焉耳衣白先生贈句云『無事到心頭豈徒然哉』敬演其意爲壽茶竈香篝自掩關﹐小樓眠坐對春山。家居梓澤蘭亭側﹐人在林逋魏野間。出谷靑猶沽杖履﹐飲池紅已駐容顏。東南隱逸將成傳﹐誰謂元稹未易攀。吳歈按拍老彌精﹐字字雕梁落細塵。看竹賓朋王大令﹐彈絲弟子李夫人。奚囊字句收千巷﹐曲檻煙波墜一綸。何物似君髙逸處﹐錫峯牕外正嶙峋。

庚辰午和司李李寶弓詠雪獅二首築玉摶酥頃刻成﹐雄虫毛骨儼崢嶸。回身故作拋球勢﹐奮怒如聞抉石聲。面帶霜稜眞可畏﹐心同冰水一何淸。故應仙吏耽吟賞﹐照座寒芒奪月明。冬雷誤響阿香車﹐疑是狻猊乍吼呼。﹝冬未盡二日有風有雷﹐立春後大雪。﹞鹽虎僅堪充下陳。土牛已遣導前驅。宜陪蜀殿瓊人看﹐恰稱眉山掃象圖。聞道僧繇點睛後﹐晴空飛去不須臾。

閏元宵卽事和神超先生韻怕問今宵月有無﹐落梅殘朵更淸臒。花燈誰復張雲母﹐綺席重看薦木奴。野馬日光才掩映﹐紙鳶風力已摶扶。兒童未盡嬉遊意﹐怒畫僧虔蠟鳳珠。

嫩晴踏訪殘梅次蓮公韻屢欲尋梅過野塘﹐臥聞檐雨暗心傷。喜看淡日穿雲色﹐痛惜寒花委地香。數朵僅存聊慰限﹐全枝若盡枉回腸。春霜況作連陰兆﹐莫厭端相到夕陽。絕世仙姝欲語難﹐藏煙隔水靚妝殘。難畱合徳全身見﹐更覓徐妃半面看。夜雨洗教香漸淡﹐朝陽烘得淚初乾。假饒滿樹穠桃李﹐近在階庭懶去觀。

悼詞四章惡夢論音事果然﹐情歡蹤迹未三年。才聽謝館風吹絮﹐已報吳宮玉化煙。迸淚怕經椒戶外﹐斷腸難到藥鑪邊。懸知弱喘如絲日﹐萬結愁心莫與傳。蘭幽雪白有誰如﹐一笑那知獨屬余。乍識春愁三十外﹐不禁離淚五更初。情痕染後名猶惜﹐訴簡風前悶未舒。都是昨年添病處﹐恨無禪慧與消除。繐帳金鑪久斷煙﹐扶牀小女更誰憐。尋求藥杵空過蜀﹐封寄題綃直到燕。膽小定難奔向月﹐情多誠恐礙生天。六如偈罷朝云瞑﹐寫剩金經數幅箋。不堪閒坐細思量﹐凶短應令薄幸償。忍料汝非長命女﹐誤題儂是有情郎。靑楓根下年年紙﹐繡佛幢前旦旦香。底是可消冤痛處﹐哭伊三萬六千場。

暫歸裏門弢仲叔屢同觴詠卽事題贈又到尊前喚柰何﹐旅愁偏傍故園多。期喪僅未妨絲竹﹐作達幾成廢嘯歌。粲社悲歡多化石﹐窮途緩急盡監河。知君同病關心甚﹐不厭頻頻犯夜過。

刪社再集次和張洮侯二十韻積雪裹吾廬﹐銅鋪忽誰叩。云有古梅邊﹐集我素心友。曳屐往從之﹐芬芳粲譚藪。張郎博物人﹐風度靈和柳。天遣畫眉才﹐更擅裁詩手。銅缽響嫌遲﹐石鼎聯居首。通篇二百字﹐的皪明珠走。格同秋月潔﹐韻比山泉瀏。羣彥競賡酬﹐笙鏞閒琴缶。各取寫襟靈﹐無煩限聲偶。嗟予才退減﹐硯匣塵凝厚。何堪蘭桂叢﹐置此一株朽。未辦鼎解頤﹐互勸杯當口。有客算元觴﹐無篇傾白斗。放盞已摧頹﹐閣筆何於久。取異將無同﹐應無莫須有。狂奴態復作﹐老婢聲徒醜。幸得捧盤盂﹐敢云報瓊玖。莫謂風流罪﹐相期歲寒守。古者石交人﹐定盟從杵臼。

用端已韻有贈密訊紅箋日幾張﹐行期求敢報歡娘。嫌燈不放離筵散﹐喜雨能令去棹妨。欲別啼顏貧暫看﹐再來情味勝初嘗。題詩拚向尊姑乞﹐疊騎人須付阮郎。

又和啼珠壓袖不堪張﹐消息驚傳是裏娘。隱語定知君有會﹐深譚譙謂姊無妨。桃根幸未盈三竊﹐蔗尾那拚僅一嘗。別路正繇儂戶外﹐擘簾樓上重窺郎。

松郡迎春遙憶故園諸女伴仍用前韻明妝新寫黛如張﹐結伴銀娘並膽娘。爲有幽懷須亙語﹐肯教閒事得相妨。簾邊綦屧防微露﹐榼內茶蔬勸遞嘗。應念松江郡筵上﹐紅衫拘束勸蕭郎。

靑蓮社翁題再詠閏元宵月已重圓未快睛﹐飲徒仍借節爲名。橫斜燈影添疏杏﹐雜和笙聲是早鶯。載酒船乘春漲活﹐踏歌人喜夜寒輕。前朝預借無聊甚﹐莫負閒身過太平。良宵已訂酒重攜﹐償補從前困雪泥。巧歷若爲添韻事﹐能詩誰不快新題。何當苦雨堅相妒﹐始信狂春誤見迷。從此追歡遣幽興﹐莫憑風景浪推擠。

辛巳年爲楊子常題文水畫吳中山水身到山中幾十回﹐山之面目求全開。如今山外看山裏﹐始覺玲瓏破碎來。﹝右虎丘。﹞柳邊漁艇罾罶歇﹐洲上人家約略斜。落日雁行千片下﹐蒼蒼未見有蘆花。﹝右長蕩。﹞殿夾深林幾岫靑﹐門臨流水兩橋橫。何時杖策尋明月﹐來聽蓮花塔下經。﹝右半塘寺。﹞鐘響來孤艇﹐漁歌入短垣。山光雜湖影﹐搖蕩畫闌干。﹝右楓橋。﹞墻裏雙﹝石牢﹞傑插霄﹐重門朱殿閉牢牢。憑誰啟鑰陳淸醑﹐望見靈筵盞動搖。﹝右伍大夫。﹞吳門山水天下無﹐澹蕩更在城西隅。誰言此橋近闤闠﹐已是一幅桃源圖。﹝右西虹僑。﹞門內喬林門外溪﹐仰瞻才見及堂基。應知不是吳宗廟﹐得賭雍容端委儀。﹝右太伯廟。﹞夏木千章厚影鋪﹐澄灣樓閣雜芙蕖。吳王魂魄應遊此﹐可惜西施在五湖。﹝右夏駕灣。﹞二公去後百年奇﹐廟貌蒸嘗繼有之。爲國爲民誰與並﹐只應比顙過斯祠。﹝右夏周二公祠﹞縹緲空亭蓋石梁﹐壓村山色郁靑蒼。煙波一折南流去﹐便是吳王走狗塘。﹝右橫塘。﹞百丈寒泉落寺門﹐琳宮迢遞桂松深。鶴亭馬石依然在﹐欲喚淸譚支道林。﹝右觀音山。﹞飛磴長梁入寺深﹐朱廊迢遞最髙層。遊人曳杖尋何處﹐水竹山茶並有名。﹝右寶林寺。﹞漁屋家家深莽﹐斷洲處處平橋。風飽一帆飛去﹐赭墩鑊底非遙。﹝右獨墅。﹞壁含雷雨气成霞﹐流下靑蓮幾瓣花。絕壑樹深鴉噪處﹐兩間茅屋漠卿家。﹝右天池。﹞雪灘古木長橋外﹐煙嶺湖光短榻前。蝦菜鱸蒓杞菊薦﹐可憐風味得同筵。﹝右三髙祠。﹞棟宇都攢蒼壁根﹐湖光萬傾鏡光分。題詩恰憶前年事﹐茶米雞籠品白雲。﹝右天平。﹞半山已見太湖全﹐米囤虫頭出沒邊。長想淸秋明月夜﹐攜筇直上萬峯巓。﹝右元墓。﹞碧虹跨平湖﹐遠岫參差映。門影入波圓﹐五十三明鏡。﹝右寶帶橋。﹞澗底松余嶺殿檐﹐梁隋碑沒艸芊芊。北山尙有郊臺在﹐糜鹿𨿽遊迹未遷。﹝右治平寺。﹞煙巒數髻鏡中孤﹐水畔帆檣一點無。錯道曲終人不見﹐包山洞達洞庭湖。賀監當年一曲榮﹐如今全震屬先生。夢中舟楫毫端路﹐幾度沿洄到洞庭。﹝右太湖。﹞

鄰女有自經者不曉何因而裏媼述其光艷皎潔閱日不變且以中夜起自結束選彩而衣配花而戴綰髻塗妝膏唇耀首以至約縑迫襪皆著意精好盡態極妍而始畢命焉其所懸之帶以潤州朱絲數百條長九尺許爲十股細辮手自盤制逾月甫成同伴以爲纏腰物也而不知其用意至此爲詩以弔之明姿靚服嚴妝乍﹐垂手亭亭儼圖畫。女伴當窗喚不應﹐還疑背面秋千下。嬌癡小妹忽驚啼﹐懊惱春宵睡似泥。何刻停燈開鈿匣﹐幾時響屟度樓梯。肌膚到此眞冰雪﹐頹玉俄俄扶不得。素頸何曾著嚙痕﹐卻教反縛同心結。紅絲交結爲誰容﹐約髻安花次第工。應愛自看妝鏡裏﹐豈須人見影堂中。千春不攺凝酥面﹐媚眼微舒若流盼。侯娘怨句鬼先知﹐玉兒艷質人猶羨。當時犀纛定沈埋﹐繡襪何人拾馬嵬。乞取卿家﹝謂劉家也﹞通替樣﹐許盛銀液看千回。萬轉千回負此生﹐枉將偸嫁占虛名。﹝古樂府云﹕誰知劉碧玉﹐偸嫁汝南王﹞周郎已誤難重顧﹐哭殺廚東阮步兵。

婢獎肯爲刀環怨槁砧﹐自燒香篆禮潮音。髙低背癢搔如意﹐淺滿壺漿暖稱心。行過藥房須攬鏡﹐﹝攺勸徧杯觴長按箸﹐注云﹕長齋故也。﹞坐殘蘭燼﹝攺燈燭。﹞尙拴鍼。愁中亂疊閒書尺﹐不是兒家不解尋。

無題聞說幽歡數日癡﹐人間方信有相思。斜門逼近推敲細﹐袒服纏綿脫著遲。莫逆丹心才是約﹐偶關靑鳥已非私。斷腸聲息銷魂語﹐只許檀郎獨自知。羞看靑鳥寄來書﹐遵路何當便攬祛。悔妾向曾窺筆硯﹐愁君今始悟裙裾。小姑解笑朝妝懶﹐中婦偏知夜閣虛。等到走橋燈月夜﹐不妨微步爲郎迂。靜掩秋牕雨思淸﹐香煙側畔坐卿卿。釵頭白玉休頻嗅﹐袖底黃柑與試烹。睡起未塡眉黛破﹐茶來初放剪刀輕。簾前新布紅油板﹐時度琤琤響履聲。

將返棹松江書懷畱別弢仲故園堆積幾多愁﹐倦向家山似倦遊。數日未償遊女約﹐殘宵猶被酒人畱。單棲香茗誰娛夜﹐久客衣綢漸怯秋。惟有感君珍重意﹐淺灘風雨再維舟。

挽同學楊子常乃郎定夫雀環名家淸白後﹐才情徳祖尢孤秀。石麟玉虎從天送﹐驥子龍駒墮地走。安仁弱冠文如江﹐百斛龍文力可扛。劫來雲間一戰霸﹐盜竊名字紛紛降。幾人昏暮叩劇孟﹐時復中分一囷贈。老人畱眼看升平﹐饑溺非君誰請命。我以從遊識阿戎﹐君亦折節交孔融。文律周旋避鋒銳﹐酒杯潦倒安疏慵。心期已許盡千卷﹐腹痛仍要酹一鍾。歸路方愁離別長﹐十日不見聞凶殃。見說燈前轉塵影﹐空無一念余榻牀。深閨歡眤屏絕迹﹐獨乞黃面西方糧。眼暗西河十年痛﹐長將客抱啼淸夢。自得先生爲弟昆﹐兩何一瑴欣相共。膝上摧龍掌碎珠﹐剪茅揉蕊芝蘭枯。文章气誼掃地盡﹐曷禁宇宙成榛蕪。莫怪兩翁相視血﹐女未亡人男嗣絕。零丁困苦巧相類﹐求取何方相解脫。

奉壽寒溪陸先生八旬初度二章率用本家事而末句乃放翁詩也兩翁名徳髙懷無不相似又皆身歷六朝若符節云蒲柳迎秋不待黃﹐飽霜松柏正蒼蒼。歸朝譽自傾吳雋﹐避世情終慕楚狂。操茗豈能趨長史﹐擊鮮初不混兒郎。何年小隱還城市﹐蕭寂門庭日月長。遊舊烏衣幾俊人﹐忘年屬賞性情眞。面城差適閒居樂﹐近市能安裏捨塵。羈旅乍違蒓菜國﹐覽揆欣遇菊花辰。君家佳句聊相贈﹐已是淸明六世民。

秋閨二首蕙帳輕懸一榻煙﹐燻香深夜說孤眠。螢辭曉閣燈濡露﹐雁系秋書字滿天。夕照易殘如夢暗﹐微情難掇似絲連。紅渠開了駸駸白﹐剩有芳心向暮年。欄下啼蛄桂影深﹐涼風吹夢彩雲沈。蛾爲蠟炬成灰淚﹐蜂作寒花到死心。階墮橊紅霜碎碎﹐簾移蕉碧月駸駸。自知臥後淸宵細﹐抱取瑤琴共錦衾。

買妾詞才聞畫舫駐河邊﹐卽有官媒候驛前。便上筍輿微服去﹐廿文分裹小紅箋。冰人多女復多男﹐簇後趨前附耳談。李艷張嬌隨意看﹐新街東北舊城南。入門催喚兩巡茶﹐一室羅將幾俊娃。粉面香肩挨笑處﹐隔簾偸看主人家。蝶襖鸞縧結束新﹐還加半臂可兒身。湘裙短露雙鉤小﹐步出中廳不怕人。小立當風墮遠香﹐眼波眉黛與端詳。如今不作揚州夢﹐蘇意新梳燕尾長。三三五五斗輕盈﹐素手讖腰仔細評。某月日時剛十六﹐女兒親口說年庚。度曲彈棋技藝殊﹐女工精巧特其餘。還能默誦唐詩句﹐當面拈毫作楷書。色韻詳看已醉心﹐任從行下許多金。相邀插帶畱歡日﹐郎爲親拴白玉簪。休論士宦與工商﹐不問身居第幾房。一說語成三日去﹐別娘容易不思鄕。花燭筵開吉禮成﹐阿爹得意外家名。三朝茶果親攜至﹐紅帖翻題眷晚生。

壬午年六月十八日戌時長逝矣﹐哀哉痛哉﹗二十二日聞訃後記此靑衣啟祥來說

聘妾未回寄贈代書不寄私書不弄琴﹐未曾識面早情深。翻嫌靑鳥傳言語﹐一句能關兩地心。妙迹收來著意藏﹐洛神姿韻也尋常。細看閣帖王家字﹐第一風神陸女郎。一品堂前禮數寬﹐玉纖銀碗杏漿寒。檀郎靦腆今非昔﹐錦瑟詩成任寄看。石家吹竹蔡家絲﹐鹿角彈箏若个知。色藝果然推第一﹐那能不唱渙之詩。紅白梅花孰短長﹐月根異色一時芳。休猜賈午分香贈﹐女弟從來體自香。尊萱眞是美人圖﹐但問卿卿似母無。人道風前聞一曲﹐鳳凰聲韻不如雛。臨觴望見素顏酡﹐借問長齋意若何。一綹香煙花數朵﹐正堪相伴病維摩。

