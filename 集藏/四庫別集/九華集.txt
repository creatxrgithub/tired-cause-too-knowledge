

欽定四庫全書

集部四

提要

九華集二十五卷

別集類三【宋】

【臣】等謹案九華集二十五卷附錄一卷宋員興宗撰興宗有采石戰勝錄已著錄其集見於焦竑國史經籍志者本五十卷乃寶慶三年其孫榮祖所編興宗弟夢協井研李心傳俱爲之序明以來久佚不存今檢勘永樂大典所錄摭拾詮次釐爲詩六卷雜文十五卷又論語解老子解略西陲茟略並紹興采石大戰始末各一卷而原集所載同時祭文可以互證興宗始末者則別爲一卷附之於後集中多與張栻陸九淵往復書簡蓋亦講學之家然所上奏議大扺毅然抗論指陳時獘多引繩批根之言李心傳序謂歸附旣畱而垂遣禦因逐而旋召均輸久廢而驟復此三事皆朝廷所必行而興宗矢茟盡言斥逐不悔則其經濟气莭均有實事非徒侈空談者矣又洪括撰隸釋時嘗咨以漢碑數事興宗爲之考核源委具見精博今答書一通具在集中學問淹雅亦未易及𨿽其文力追韓栁不無錘鏈過甚之然骨力峭勁要無南渡以後冗長蕪蔓之習挺然一作者也乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

原序

三嵎介東西蜀之間雄秀而峻極士生其中大抵莊靖篤實而文亦如之自入國朝以勛勞名節著見者代有其人至於居言語風議之官而正色不回有殞無貳使人望其風稜如與三嵎並立者則余於陳員二公爲有感也蓋司諫陳公純益以正論救時於封國之始而太史員公顯道以忠言輔上於乾道之際流風餘韻士皆宗之然陳公之文今不盡見獨封章之載書右錄者僅存一二推此志也𨿽與日月爭光可也若員公之文則傳者眾矣髙古簡嚴惟陳言之務去極其所就必欲至杜韓而後止李栁而降非所願也然余之所以重公者豈獨文而已哉當公在館學時國有大議凡掌諫諍司出納與夫執簡立柱者所不敢言而公獨言之歸附旣畱而垂遣禦因逐而旋召均輸久廢而驟復此三者皆上意所深向朝廷所必行而公上不負明主下不阿所好矢筆盡言嚢封亟上𨿽斥逐致死而不悔也余嘗奉詔增輯中興以來放失舊聞因得公諫艸而讀之爲之三復流涕不能已也然則余之所有感於公者豈獨文乎哉公沒垂六十年而心傳猥以非才誤膺招聘朅來成府訪別父兄過公舊廬低回而不忍去公之孫榮祖出公遺稿示余求爲之序余於公旣所深慕而先大夫荷公之知又爲有素因而不復辭特著其大節如此使後之生三嵎者全其所鐘雄秀峻極之气莊靖篤實必如前人而後於斯文爲無負尙公之志也始公未仕時屏居郡之九華山自號九華子後人因以名其文然傳於世者視今書才十七蓋猶有所避就旣歷五紀而後全書出焉公名興宗官著作郎兼國史編修官實錄院檢討官當修阜陵書時史無専官類以百司所報爲準故公之言與事略不少見今方舉而重修之防有知史法者表出之云寶慶三年嵗次丁亥夏四月哉生覇越五日丙辰僰道李心傳序

先兄著作未第時著書州之九華山人莫見其靣晚策名奉詔入館慷慨立朝屢以論事辱上眷知視生平所學不愧不幸已矣獨遺稿存耳敬出之與有志古文者共觀焉弟左廸功郎成都府華陽縣尉典寅夢協書

欽定四庫全書

九華集卷一

宋員興宗撰五言古詩

和王丞絕勝亭

時序一轉轂乾坤雙旅亭此日卽昨日春過秋崢嶸如何萬象間寓我七尺形忽憶縣以西逺覽目屢經前峯一鼇伏遙巘千螺靑是窮天外勝誰托世上名翩翩佳公子語秀含餘淸來此集賔客溪山兩鐘情亭如棲煙樹客乃委浪萍共此一時勝遐哉萬古城長歌白雲遏落日金杯傾我至將無時庶以娛瞻聽三嵎此其一松柏爭敷榮地靈瑩骨秀不受紅塵攖今朝動淸興有人踏皇扄勝絕定何如同起爲蒼生

遊城西李氏園李仁甫謝伯堅同防席中得當字

吾生防如寄俯仰嵗月荒安得無盡境寓樂窮時觴朅來古城隅露坐防石牀皎皎月在野山光映低昻諸公飲文字歌黛何由將環客者誰歟靑靑在吾傍此君有令質簡潔韻自長一掃塵土想化作冰雪膓嵗寒知防何眾木誰能霜獨此抱身正有恥逾平當髙度竟凜凜不以外物攘此防定淸眞此懷爲君忘

春遊分韻得雨字

疎疎來往舟續續後前雨湖光不自持春色遽如許日車忍停輪塔鈴幸無語【是日無風】衝懷宇宙寛空蒙我當取

諸公飲海棠下因賦韋陶體二首

相與飲花下飲極人自歌有酒不共盡柰此春光何翻愁白日短勿厭紅樹多樹多尙云可紅落無停柯萬象懸悲端歸臥山之阿

雨露下澤澤眾卉含新滋彼美海外棠嫣然自繁枝枝繁不忍折與春作容姿春容無定好紛落靑門道故山菖蒲花九節石上老

遺任子淵省元六首

山花亂紛葩崇蘭度輕馥謂言抱正身何以堪眾目離披委叢萃萬物困幽獨美人尋當來紉之佩空谷平生數任李異質苦同調饑作一飽營詞欲四裔照虫魚愼勿箋皇墳可敷奧我亦玩世者畸言期久要斯人竟天遊出語仍奇妙

何勞話前三俱共入不二耕耕我村田自免荊棘累因玆等用捨已作舟不系枯風掩我情零露我淚妙想語不周中夜興抱膝憶昨親蛟蜃風浪身惻惻天意增吳濤滄江渺何極君舟且勿理南首快所歷何如西樓觀蕉花紅正滴

我有二三子文字粲彪炳一說爲波臣或傳近華省豈徒異榮寂又墮生滅境懸知羣物攝大類任毛頴不如洗故習長笑天地永

我興一枯枿空此嵗月度公幹仍多難病亦沈綿屢象犀竟誰攬漫衝江海霧誰說官異人我才止堪簿

送李省元周輔

舟亦不肯駐人亦不肯息君有浩蕩志我帶憔悴色欣然別我去吾寧旅終極念昔始知子气度流輩百元祐明公孫對靣想宿昔馮翁口喫喫遇子亦賓客悼往懷今玆俯見江漢窄一官家萬里悵恍凍饑逼

管寧

幼安湖海士气杳秋空云逺目隘九州誰識中領軍眞命寒栢獨逸气崇蘭燻超遙首陽山夫子猶二君

阮籍

我愛阮嗣宗天懷達而放理觴墮沈防出語輙淸曠駕言窮所之途窮涕亦浪伊人已眞契誰謂失之蕩夷庚得神超世以多岐喪

李巽巖四望樓

巽巖祕監起小樓名以四望邀同賦詩有笑樓卑之甚陋之甚當易之者僕因分韻具述李小築之意嘲其解矣僕得登字韻

靑靑十二樓萬瓦浮雲稜居者誰氏子酒肉堆丘陵一一閒峨眉捨此不爲登淸夢防時回何曽捨虛凝本欲了萬境竟爲景所繩我友子眞子士以古誼徴載書來上都結束車不勝揷架備小築且以觴賔朋或人指之笑謂此不能宏有如短尾航又如束翅鷹團疑戀殻局類遭寒蠅卑卑形覆缶短短射依堋行行頻壁礙倚倚難軒憑風立苦打頭月坐傷橫肱寒足籠擁掩炎軀甑炊蒸俯首忽見地閉目可數層何當攬星辰惟堪掛用繒君子促攺辦不爾陋可憎我興聽是說諸友無乃稱交從二十年我能識其膺彼腹椰子大千卷貯亦曾【李渤問古徳芥子如何納須彌古徳云汝喚李萬卷是否汝腹如椰子大萬卷著在何處渤有省士子腹有千卷書八尺之樓獨不能貯其身乎覽者宜一笑】體作黃冠朴言廼水雲僧豈其八尺髙而能礙晨興瞻想西南北眾萬皆環縆柰此歸思何猶然間騫騰世好巍粉飾是態惡可懲元規塵可謝肝膽醒春冰但使居者樂勿使疑者升諸公斂戱語俄然疊嗟矜擕酒共過之牕虛納淸澄員子眼力到數來數歸鵬擬乎天上人天門杳不譍爲君出登賦歸來伴龕燈三年京國夢一柱立不能我數無何鄕神尻以爲乘

平等寺

萬籟久已息幽鳴竟天和川靈如有知野鳥時驚柯明月照我衣我起聊自歌無酒今可觴如此良夜何

卽事

我本不卽世世网以維之維之意何傷俯仰百念衰淸眞寓天壤誠盡復誰欺情忘物自遣深虞未忘時平生寄筆墨幽解略自玆

述古

道渾語不枯意盡文自止思成繭抽緒渙若風行水恭惟古先民吾今亦如此誰歟章句繪碌碌寄餘子

自荊入沌至鄂凡十日沌中

長蘆衝短蘆挽船如挽車一縷江搖天縈帶千里餘時焉忽斷岸依依見幽居試問居者誰此地家焉如居者顧我笑官何問之愚一生宅莽蒼豈覺城市娛出戶舟爲步入戶羮爲魚田牧我有時牛羊與之俱但願秔稻丰俯仰無所須山河總白日城市仍丘墟我興愧其言勞生嘆囚拘因笑永民鼠人大長狙狙

送校理梁同年子輔守彭門

眾萬欣有托我興渺無依軻雄去則久道論何其衰味薄成抱惡時趨化心低豈謂杳莽中有子相嬉嬉君乃柏下苓我乃松間絲河闗兩值遇綢繆竟天姿直我我卽敬曉我我自思如何萬里舟忽去不可維頻變覺情易人逺中自移持杯動孤影秋風又淒其去日懸防許重來傍衰遲渾渾皓首交願言固來玆

送闗國錄守簡州

生世事憂喜擾擾合與分合卽海上鷗分乃風中云分合懸有定誰能預戚忻心空等行腳得酒且策勲念昔求見子相看每相羣夤緣再值遇天南話鄕枌朝聲並屋喧夜飲竟靣醺我遇不易振但知祖皇墳君言時作我神機謝耡耘如何日蹙喞蹙喞向我云自來越上吟五別西山芹緬然動中懷羈心爲之焚辭殫起後慮往勇稽前聞歸思溢浩浩江流泛沄沄君鞭先我著我其敢後君蜀逺誰肯顧萬里乘華勛國恩自丘山彼此當勤勤況復坐紅日椒桂來奇芬人生行樂爾妙寄窮天垠卻寫分外慮太空鼓蠅蚊君行不作癡我將理吾軍漸營卓錐地遺書收放紛故家通社臘與子同朝曛斯言不自領請移北山文

宜賓別楊同年

江行駭湍濤文字無暇尋滿聽舟人歌胸中垢穢侵宜賔夷獠鄕系纜日欲沈倉卒拜年契外堂聞韶音雞肥爲予烹酒美亦共斟語笑不知夕蟾蜍滿衣襟首陳兵戰謀西北敵可擒次論月蝕詩獨采仝愈心未憎輕簿走竊譽希山林儒學規矩奇約繩固所欽誓將革愚魯庶異柴與參防淺別又長情重愁愈深願終保壯節勿作澗松吟天子思太平此非久滯滛

哭待制許先生

平生一靈臺機智得深屏出使星移天歸朝月生嶺上書肺肝露不事頰舌逞事狀嚴歷歷九原忽蘇醒

夢邴徴君

嵗庚午四月餘夢明而晳者謂曰子知我乎我原也余與之言其人有林下風气余辭蓋塵矣覺而思之超逺之士無所謂原者意原乃三國之秀邴徴君乎何自而夢我也昔斯人不屈於曹公顧屈夢於我哉無乃亦有以知我歟

我夢窮躋攀滑滑泥掩胯我自摩天嶺而轉風木榭有客冠甚峩見之驚已乍邴姓原其名風流蔑曹謝賔我復坐我丰艸殊可借英言有深吐防論亦髙駕與原濶千禩待我仍管華【華歆管寧及原爲三龍相友善】斯人竟天遊神尻不暫卸願言赴汗漫同予觀物化

題山月水月二亭

山月水月特庵諭子生平所釣而遊坐而息者也諭死矣而亭日虛吾前過之煙艸萋迷卽有追賢悼往之念今復來此因賦是詩以畱亭上庶以代相挽之章也

山月照我形水月澡我神對月淚已波尙想亭之人髙懷寓照淸晤逃時紛老我竟誰憐嵗月空崢嶸寒光注夜夜瓊樹舒防防而子於是間逸抱回天眞我時走浩蕩乾坤虛營文字掛眾陋一縱不可循子起笑謂言世念違紅塵忘言亦忘黙苐飲千杯醇借我月下艸枕我亭邊雲遊將躡天去寸步逶迆親故人今何許白日仍西傾悼往迹已邁趨交意彌屯尙爾一徑迷煙艸空亭亭何當三千秋歸鶴驚四鄰

挽二叔通直

知公經術富少小足奇尙堂堂蘭茁芽願言契新賞蕭條度風霜汴西鞍馬上暫行防羊腸世路蛛自网緑衣一秋荷而能脫塵鞅聖言得防奧理明詞亦暢有文不帶酸餘味甚熊掌其中殆天全識解自超曠事佛當晚年精神著內朗禪談水月澄逸韻天風爽我昔尙童子門防過雙敞而公見之喜單辭幸相廣勵我多苦心寒庖對珍享山花艸然然胡爲嵗月往瑞蘭期逺揷庶以慰黃壤

州以隆名誠盛事也父老歡喜一詞僕亦感且慰因賦詩以志其盛

靑峯髙隆隆赤縣垂世世俯仰或百年興衰寄一字有人紀國勲今日起天意父老歡不徹衢歌傳盛事

詠雞頭

桃李妍眾目取次紅緑揷練練湖中姿佳菓須作鐡名字勝且髙意亦仿雞舌黧靣君莫侮滿腹珠璣列昔者靈沼防賦就蘇子轍只今風味逺是說非宻說

詠蛤蜊

君起西南思爲予疊前篇我興樂東南珍烹口同然佳哉有蛤氏商略依舜泉【舜泉事見山谷詩】馬刀形則古瓦屋虫能天【蛤蜊大名馬刀小名瓦屋】入手意便韻況余謝葷羶何必逢麯車爲君口流涎

詠江鰩

鮮鮮眼中瑤玉柱出珍抱吾家天萬里識君恨不早擕來定雪兒中膏非外槁不知何物尢醉臉玆一掃平生珠爲鄰冰盤仗幽討或言比丹荔同傳韓非老【東坡云有如江鰩斫玉柱所謂韓非老子同傳也】

欽定四庫全書

九華集卷二

宋員興宗撰七言古詩

賀雨【並引】

若嵗大旱用汝作霖雨乃人君命相之辭提刑顯謨自西蜀使華慨念斯民憂於久旱炷香祝天不崇朝獲甘雨蜀路生齒樂意具足與前賢若歸一揆目擊盛事因賦古體以紀盛徳

嵗若大旱作霖雨禱而雨兮旱不苦誠之一字與天參往古聖賢珍此語嵗星在蜀二十年觸處丰登多黍稌世不少惜蹂踐之枉使寶稼棄如土況復縱恣相憑淩气熖燻天遽如許三綱五常淪且斁以故傷和逢癉怒旱魃爲災熾袢暑撲鹿陽烏乘九數火雲釡甑蒸肉山不柰炎官云我所公方憂民心瘉瘉掃除熱瘴還淸楚卻憶曾侍玉帝旁授以金科行按部辦獄更過顏魯公一路傳呼禦史雨不聞匹婦且衘寃西蜀向安誰敢侮和以致祥應止止喜見太平舊官府肅時若是號休徴甘澤霑霈來以敍石燕漫飛商羊舞穴處那能問狐鼠巫覡罷散鼔笛閒龍徳欲歸江海去爲言西成祀田祖飽食不驕民樂聚昔何戚嗟今怡悅力回造化公爲主濯濯厥靈玉不焚伊格皇天歸宰輔焰焰無若雨反風爕理陰陽且封魯禦災捍患世亦希可但明時繼前古願言霖雨思賢佐鐫入堅瑉作詩譜

遊漢嘉明月湖次宇文子重韻

君不見天臺賀季眞鑑湖一曲光泠泠又不見錢塘林處士西湖千載成髙名千頃菇蒲抺岸白防樹寒梅疏影橫呼吸湖光映湖緑兩公便謂得此生吾僚胸次本丘壑中有林賀之髙情銀盤夜色淸鏡動便欲邀汝成三人旋喜巨羅金在眼肯議仙桂來無根前時六濁皆運出招此不夜歸重城未防濡沬到惡客先苦詩句來繽紛思君對洗同一靜大勝狂歌歸四明

紫雲洞

府判李文於先大夫祠堂之側因紫雲盤其上乃作洞焉諸公賦詩皆瑞紫雲多以列仙之異言之愚謂跨鼇先生忠誼不沒者也有以瑞其後紫雲蓋有托乎府判又能世其家且大之吾儒之喜頌者也卽爲賦此

君不見茂州長史文章翁生平姓字懸天東英言撼帝帝不從建隆以來無此忠今焉棲神寓躬道在翳嘶峯外之髙峯是間眞趣排天胸指顧可了荊岱嵩邇年秋練春光融離離渡漢舒溟蒙狀殊宋車非越龍【兵志宋云如車越云如龍】亦非石壁浮靑紅望之云逺討其蹤類風飄煙欺霧濃【梁簡文賦紫雲詩云金風飄素煙】直排閶闔貫紫宮父老語我昭我聾疑是先生不掩之精雄自爾支拄瓊崖中要把英爽飛摩空有如韓王結襦騰騰化異气【魏公試進士是日五色成云】亦如衛生食昴疊疊欺長虹誠於斯民有願力此叚奇特將無同先生英名無有盡乃云無心洞無窮或云礱鑿發天祕不知的的勝事符阿戎勸君不必昆閬通五云之祥由李宗【尹喜望紫雲下得李耳】君家種義昭穹可隸黃字驅靑童掃灑願勿俗子容鬥酒爲嗔王無功【僕自擬績】

瑞芝

知郡李文招賓友於洞之側飲未旣有童來前曰適得異艸丹其蓋玉其枝童不名其何物也余顧笑曰芝也分幹異本是應奇祥蓋宗祀享答之嚴積猷徳耀之及於是乎見之誠不常有之物也豈其大門之慶乎防人有酒乃綴數語以賀明日足是章以志山中盛

事云

君不見翳嘶路轉重行行玉几有洞含餘淸跨鼇棲魂正爾所合防萬古遺忠名洞口云騰紫羃羃洞外艸茁朱英英從來精爽自難沒地不愛寶天敷榮嘉祥一書世則瑞而況君家二者並請原昨日杯酒事公子沃客金杯傾有童有童跪再拜云得異本由天成主人於於眾客笑春入四座歡縱橫夜如何其不忍去翦燭細看枝瓊瓊有同魏縣玉三幹大似漢宮金九莖巖間義气埋不得宛轉再露乾坤情公子世猷亦有相他山之石何由生願言勿隠東郭幾穏出臥防南陽城天邊瑞蓋兩旌節我相公子非臒卿

歌兩淮【並引】

事以詩敍者唐人累累有焉然有之而工工之而傳惟少陵樂天二氏乃已也蓋少陵以嚴樂天以詳兩公於事皆工於道達事然矣語未嘗不然則人之從之亦信乎其然也嗚呼風雅數變體厚語極至此可謂難哉吾蜀虞公常援尺箠笞敵兩淮之上敵憤以死此事曠古今一快者賔客欲表著鋪張而緒言之其當取杜乎當用白也吾無適而偏廢矣𨿽然吾非其人也勉賦悲兩淮一首

君不見北風吹淮風浪黑鐡馬千羣凝一色當時廟論孰經濟將相無言潛動魄或雲南紀當何憂今代諸葛身姓劉陛下喚取守淮甸彼有勝算逾幹矛登時詔語從天墜汜爲先鋒錡制置並遣健士付阿權等是兩淮兵馬地豈期將潰兵川流翻手忽忽無十州前時冠劍錯準擬此事吐口貽人羞幸哉天禍不終極至尊避殿憂思集樞臣督戰侍臣謀上則倚公參贊職徵鞍此日去皇皇所過騎士多羸傷不見何人出聲鼓意气但見十十五五坐路傍公趣下馬詢眾語眾共來前致辭苦平時節使驅爲奴逐逐無聊戰無主而今側身墮兩失官騎已亡難再得誠令軍政日月懸我有防軀人不惜公聞瑟縮涕澘然汝曹寄命眞可憐朝今淸明萬乘聖權已殛死家南遷若等是行能奮死朝建勲名暮朱紫官今付我誥如山節使察使皆在此軍家聞此逐蹄輪喜气酣酣如遇春當時戰死身昧昧今日分付當其人兵官來見同聽命適有時張王戴盛分麾列伍擺布畢髣髴平戎萬全陣斯須望敵來何多千里斷岸皆遮邏天低野曠笳鼓咽眾寡不敵將柰何是時仲冬日建丑【初八】羣雄爭先莫肯後濯纓刑馬震天地焰焰兵威古無有旋見飛臺天樣齊黃蓋團團傍赤旗指揮渡河在頃刻我黙戰義人安知公呼時俊騰口說汝每四方聞膽決只今戰態作兒女便恐汝名從此歇長嘯激俊揮戈廻萬斧並下聲如雷十舟先粉百舟敗連艟接艦成飛埃嗟敵初來何艸艸一夕崩摧如電掃命逾破竹靑離離血潰江流紅杲杲明朝北陣更奔波坐料彊敵成蹉跎【十一月初九日】隄防更借盛新力爲我往防楊林河運去一朝同覆水敵再渡江終送死射人射將數不徹何況更問舟中指移時巉天送哭喧棄舟而遁舟自焚公命火攻列火傘船焦檝爛無逃門敵愁驚心疑鶴唳十步廻頭九墮淚又疑官軍尾其眾淸野數州無食地眾殘北顧心悠悠金亮更欲抵死畱放言京口少備者曷若舉兵由潤州大將顯忠來是日執杖升階光照席公先勞苦甚生平遂借百舟如過鷁迆邐仲冬日十二旅食無煙寢無寐公來督府見相公便及洲防拓事督視推公膽有餘此事豈忍他人䢐昨來兵試威萬萬別遣諸將無乃迂公仍稟命侵星過或傳鐡騎金山破淮西萬姓捨惟煙淮東居民淚潛墮公擺吳艟異水嬉勢壓海浸傾天維一見使敵無可柰再見使敵心骨悲敵亡傲兀猶不悟尙呼達官招萬戶嵗雲暮矣無北歸我所思兮決南渡達官再拜乞徐徐波浪駕天千文余比前采石三倍惡主其急我吾其魚金亮尙嫉忠言醜快劍垂垂擬其首只今速渡汝得活不爾愛身身在否萬戶相顧歸相言慓悍難容血靣論北人項領不易保如此郎主何足存此夜疏星江淚濕敵將一一彎弓入禦寨三重侍衛郎對靣公然如不識帳中方嬖花不如帳外忽飛金僕姑投哀賒死身困苦軟語不類平時麤骨肉披離頭萬里魂飛卻作他鄕鬼殺气漫天煙艸迷不歸州絕風塵起【北歸敵訛爲不歸州】君不見昔日秦魏之兵扼上流阿堅阿瞞皆老謀淝水血腥赤壁潰兩豪一蹷泯黙至死休況我中都往頽促千古喪師無此酷沈寃萬眾衘已久合沓天心宜下燭三十年飛戰馬塵支吾多用豪傑人但傳凶勢時未減不見度外加經綸須信更生無盡福髙價屬公勲譽逐不費兩淮千斛水一洗萬古乾坤辱近來分陜從天闕懸解西民愁百結三軍鼎鼎禮意濃七兵堂堂恩數絕行並咸秦脈絡通更遣諸將圖山東爲君再賦洗兵馬下客敢繼唐詩翁

永嘉水【並引】

韓退之陸渾山火詩變體奇澁之尢者千古之絕唱也並用其韻效之賦永嘉水一首以呈同捨監丞鄭丈蓋丙戌水災曲折得之於鄭也

鄭侯興言水於溫厥災茫昧數莫源於時頑秋後中元滛虹曳曳妖暈噴夜星不呈墨防垣郁律撼怒排天根擺磨雜嶽濤飛軒豁驚瞥悚勢蕩渾凶颶埽寛震虛垠瀿傾瀆裂軸轉坤腷防萬馬來聲喧眾鼔駭駭闐箎塤湠漫沏送無回沄陰旄威纛空飛騫嬰鮐漂沛趨防門帯不不屬隳巾褌啾呶直上聲天寃元驅鬼紲俱奔奔肉不擁掩張髀臀母識子死翁號孫淩耶厲耶千山髠而況下數雞鼠豚濘淖飛濺疑翻盆岸津水溽沸雕猿目材耳井其能存我知其端義可援無乃水伯眞少恩翹翹抉抉凶淩屯手擘三山巨靈翻大漚幕島叢旗防天吳不仁閃雙湲主張龍孽魚黿牙眼怖鱷翼厲鯤唅呀擺掉齒齶反禹手不胼息兩跟四載難乘駐厥轓漢家循河昔墊昏側身以蔽太守尊淛東之東孰於藩赤子魚頭浸莫言帝階修修辟重閽媕娿欺天樹幽怨沈家十萬忍不論誰歟廣騷些其魂幸哉皇明煦朝暾羅金走帛恩丘園我咨溫人爲周爰河魁之應顚昆侖嗟嗟奚自理不煩常盤喜鮮口吐吞剜元剔鬛命蜿蜿毫髮不備唏空飱以是客詔後昆帝敕海若澆愁痕自今起仁略炮燔縱彼川泳鱗鰭掀物不暴殄帝所惇永嘉於於福以蕃嗚呼愈也惟戒焚我則解摘哀窮樊其亦滅愧心可捫

遊九頂淸音亭次宇文子重韻

君不見昔賢聲名云邊追慕茫茫千百載東山遺墨不塵埃南海碑辭尙光彩是公胸懷冰鏡淸當時玊署厭殘更惟餘淸夢到古寺因爲亭宇加修名亭邊古洞可治易何必竹溪師六逸淸音不斷山不磨人間衮衮成今昔往日中都朋黨興賢者皆思禦李膺元祐諫紙今最重此亭返不防知音我聞膠西黃樓賔主列賦就價喧君弟轍彼樓𨿽已防幽都名號猶爲人記別

菜食

東坡謂竹爲君魯直謂棕栮爲君僕以菜爲君蓋不欽其味欽其徳也食之者無後悔不謂之君可乎

員子一寒世無有愛簇生盤如愛酒菠薐鐡甲防防唇老莧緋裳公染口駢頭攢玉春試筍搯指探金暮翻韮達官堂饌化溝坑我誦菜君人解否

酬新安仁孝主簿

汴水奔流天子都海涵百谷來羣儒黒笠白袍紛盈衢淸才落筆各有徒人人懷矛戈防殳文陣未戰磨以須我方整旅備不虞坐驚縶防黨援孤聞君烈烈眞丈夫外視宮室呈防隅於時委身願投壺亦旣見止心則愉聨翩折趐同嗟吁柰何西歸不得俱地逺天髙成異區尺書相問藥困痡繼之詩句非常模字妙羲獻堪僕奴幽懷感深長郁紆魚目安可酬驪珠古今窮達猶摴蒱愼無致意榮且枯六經且務評精麤一朝良媒聘閭娵神房山館魁眾妺

哭友人故校書王君夷仲

天臺揷天天一色先生乃在山之側擁書萬卷日逍遙戶外絕無塵土客自迹詩書分戰塲垂垂六甲皆科郎治言說盡萬物理亦有苦語原天荒保寧之軍憤苛取大夫回回軍吏苦公來約束仗忠信健兒三千膽如鼠倦遊俯仰棲瀛洲吏非仙矧肯畱金門間作林下語對之使我銷百憂人皆病心公病膝歸臥輕舟江月夕君不見書劍只今誰訪君靈鷲蕭蕭墓三尺

贈呂徳璋道人【並引】

三嵎古異士棲息之地道陵叔皮爾朱之流其故迹在吾鄕者防見之矣東州呂徳璋道人其人質以粹其言惇以簡訪幽尋於三嵎之頂儻可以見吾所不見者乎徳璋頗能詩有人倫之鑑且趙侯毅夫客也因賦一篇以贈之

世网連天天地窄君廼對人眼靑白口占道論餘五千身往仙山尋八百趙侯精靈足詩態員子慙愧今詞伯不須對月人自三他年共作滄浪客【謂予及呂趙】

別眉山源上人

我生喜際招提客欲宜漚幻了塵色偶然揮斥仍六極無相光中豈南北上人得我慰寂寞相與含笑了一黙生死奪機無瞬息禪談鶻落霜後翼中間鵠鵠露白黒我欲角角急不得終朝爲子寫胸臆回首江山忘鄕國相看一夢非空質山風吹衣馬去櫪君不見九華𨿽墮名利塲逢人也解吞荊棘

贈云上人【並引】

中巖印公元發空門友也詩言森秀羣衲未見其比𨿽遭奇禍化爲異物然殘章斷句當與一世共祕不當與萬物共盡也每深念之涕淚不已昨日玉津上人云公擕詩見過頗有中巖風气審詢之卽從印公遊者因作一篇酬云以見老僕志今懷昔之念殷殷如此

君不見昔日中巖印元發聲名防縣何煌煌層冰瑩骨語秀靜松風入齒詩淸狂有時健筆賦巖石天地萬象隨低昻儒流稽首頌舌相往往謂帶花木香自從別我無消息江鱷無情江浪黒至今夾岸楓林靑嵗老迷魂招不得古來英才多薄命杳杳湘潭絲五色世間妙質便恐無使我哀吟纒八極豈料嘉川余舊逰云來云來開我愁時吐芳鮮恣吞嚼軟語髣髴從湯休勞生乾坤我已倦飲半一嘯滄浪舟三峨聨子憩寂寞下視華屋皆山丘

挽諭夫人

太丘落日東郊昏蘭風桂露啼幽痕年周九十笑語溫衝頭雪矣花仍存仙裾拂拂始倚門扶挾何必煩諸孫二鶵前起慰心魂諭宗老人五院尊眾口咽矣徧地恩柔則之餘六四坤

欽定四庫全書

九華集卷三

宋員興宗撰五言律詩

送崔子淵登第西歸

少日家鄰社生年說二崔諸孫接髙第吾子更長才意逐歸鴻急身疑社燕回再逢卻持酒同上望鄕臺

春日過僧捨

靑春了無事挈客上伽藍遙指翠防樹來尋尊者庵不須談九九何必論三三且坐喫茶去畱禪明日防

海波

上妙空王殿靈神不敢窺乾坤捧兜率日月繞須彌八柱眞如宰三山自不奇海鯨吞巨浪只要十分詩

秋興

商君寧暫駐日轂不停翻白鳥歸何處黃花又一畨異鄕曽蝶夢今日伴鼇山幽事仍闗目巖云相對還

挽諭朝奉

九十老生涯緋衣落照斜長安三度客蜀縣半庭花飯素匙抄雪麻頭韈帶沙秋風空色相飛入梵王家

挽防路帥韓徽猷

先聲一鶚天萬防蜀山懸天子畱英閣君王問進賢玉書遺二冊金馬獨三年冑子文書活花間愧管弦敵舫浪花翻瞿塘動暗闗君因漢戈甲守固蜀江山軫域澧渝接樓船灩澦閒如何寧邑事不屬邇臣刪若試遷都策山東自不灰政刑仍玉雪議論亦風雷瑞竹雙光斷靈襟一夢摧而今防子國廟貌日悠哉

挽待制許先生

尙憶西方守輸忠北斗邊疲氓千里裕破竈萬家煙桃李不言處虎狼今滿防傳聞澈泉淚半在蜀南偏宣室來何暮都門價已喧皂囊說二六白髮任三千國老躬爲地羣飛哭刺天門扄許見否眞气閟元泉衛幕昔年開西英續續來諸公參牧政愧我忝書臺往事風流盡於今志念灰侯芭萬感集空抱報恩顋

哭劉夷叔

迥迥江湖興乾坤墮渺茫近傳行在信爲報故人亡蓮社今誰繼詩壇竟不昌無家成句法佇立泣斜陽何人言曠逺吾子了希防幸有靑雲志如何白骨歸空江流蜀恨哀鴈帖雲飛若个情親者滄洲有願違

哭黃省元貢

故國地靈處人文天意深公從捫膝子句亦掉頭吟白雪雙歌斷歸云無路尋祈招渾簡逺我念正愔愔惜昔豺狼路喧卑燕雀羣誰歟非楚咻何者避秦人黃卷中如律靑雲斷後塵幼安湖海趣百世不荊榛【此一章言公不媚嫵可尙也方秦氏用事趨者如燕雀公未嘗以防墨遺之頗有幼安棄孟徳之意此避秦者也】

挽範通直【才叔之父】

羈逰不記春書劍老風塵爲問長頭事無逾四乳人靑衫經濟念白髮苦吟身尙想忠文舊天涯淚滿巾

七言律詩

壽虞丞相

今年輔相得眞儒和气融融慶曆初一柱擎天隆廟社三邊無地著兵車功名入手歸談笑操略隨時自捲舒萬嵗千秋臣主願未饒兩紀說中書

敬捧仙家九醖觴試將窺管述鉛黃功名采石乾坤大議論襄城日月長收拾元勲歸鼎鼐扶持公道起膏梁敵人正爾咨年貌莫放靑靑鬢染霜

海上三神絕地維巨鼇移著劍峯西山髙自昔翔鸞鳯人傑於今防象犀夢說已知箕尾近生申還與嶽嵩齊他年要作封畱地便覺峨眉气象低

命圭相印錫元勲天子龍飛第八春昨夜老人推甲子明朝寶牒換庚寅壺中日月胚胎久掌上干坤把握新二十四年黃閤樣坐防霜雪到松筠

中使傳聲出禁闈曉庭烏鵲繞檐飛天香暗度金虯暖詔墨遙迎彩鳯歸四海每年歌詠滿兩宮傳賀古今稀殷勤更有南星極長伴文昌拱太防

三邊騎火照桃林髀骨渾驚嵗月深衮繡東徵非有意衣冠南渡不甘心人皆穏步金懸印公爲捐軀雪滿簪將相勲名千古事試將全傳細推尋

吐握勤勞只自卑人希賔退欲歸時一編燈火重簾靜萬里闗河夢枕欹周召成名須保義蕭曹何事盡規隨維新造化今將始魚躍鳶飛物物宜

千齡期運到如今古佛更生願力深鼎鑄萬方陶冶地燈傳一防聖賢心全機徑度曹溪水大地同霑傅野霖從此不須憂嵗旱桑麻處處樹陰陰

黃道初開禦幄新山呼動地聽絲綸人間喜見新丞相江上猶呼舊舍人此事十年爭屈指於今四海在洪鈞調元別有無邊手付與江山自在春

冠裳初集大明宮祗倚堂堂廟柱雄門外問年驚潞國陣前克敵記萊公肯穿豹尾趨南極羣向螭頭拜下風轉物工夫渾不動折衝端在笑談中

淩煙漫說古丹靑玉立堂堂聳大庭仗內畱班隆體貌端門扈從看儀形槐陰匝地中書靜楡塞無憂外戶扄乞與八荒安穏地河沙一一是修齡

此生恩地更何之教育偏深未第時舉世盡知牛馬走從公防到鳯凰池應憐弱質含春淺豈是陽和變杏遲願上君臣千萬壽白頭東閣賦新詩

次韻送鄧祭酒

雪態垂垂鬢兩邊官身底事厭蓬旋秋風蒓鱠歸張子春艸池塘賦恵連詩卷淸思出冰玉扁舟活計任湖天南山得去初心遂冷笑襄陽孟浩然

欲去未去重湖邊贈公一言公卽旋念無三徑作陶令好繼七人追少連官路行持荷葉槖淸罇且趁菊花天懸知投老防四印到處南綦心嗒然

我家西土官南邊學省愁臥思言旋羨公散吏一龍小去卜眞隠三連【公得小龍爲玉隆散吏將寓居衢之城三者衢之城下三山相連如者也公前此得部刺史上欲優公而心倦行故以云也】賢哉復有大夫嘆倦矣羞題刺史天作惱岷峨限牛斗夢魂相值意翛然

去去不憂豺虎邊陽闗防作絮飛旋揮金將對父老語鋤豆勿遣根株連閉目時教風掃地沈心大似水涵天西湖淡妝君念否十客何時十指然【時送公凡十客防湘上】知郡前日見過顧念雨霪不止蓋苖而未穟頻雨者嘉生之祥也繼此眞可以止矣因賦二篇拜呈

東田水決西田流十日雨汁少日休勿厭唾金夜縷縷準擬炊玉秋浮浮我欣淸腸免牛吼坐快赤子非魚頭社鬼豚蹄政浪得使君端是監河侯

欲墮之雨天垂垂三山容態無定姿隴邊風回香作餌頭上云黒疑催詩粘壁蝸牛心得計沸天蚊豹口何施請占錦繡紋開後勿把琉璃鐘自持

用子文韻呈李參議彥澤

行殿靑防天盡頭艸間秪解老伊周中吳誰命虎牙將重趙防成牛後羞君去忘家勿忘國我悲非劍亦非緱動容乞予功名地不作西南斗樣州

驅車翻蓋電非追有客有客公門馳雙鴻西至一書墮五馬南邊三峽遲況值神傾意豁士無愁嵗暮日斜時

張眸指注話鄕國爲說兩川猶漏巵

賀陽帥

使節西來快舊遊淳和一洗蜀鵑愁文章星斗三千帙號令風雷六十州北地竚瞻司馬相南夷秪畏臥龍侯顧君翻出調元手萬億春兮萬億秋

西掖北門明辯余道家豈與法家殊父爲鴻漸子鵬舉兄是龍駒弟鳯雛金版六防回地軸玉衡七政總天樞誰知左相兵刑外艸就歌詩頌有虞

云安贈張殿直

旅愁不放上雙眉倚杖長吟李杜詩虎膽狼心須畏伏鳯肌鶴骨恣詼奇章非索海無成日句想穿天有得時珍重公孫才力健著鞭努力防追隨

送張郎中出守潼川

亭築休休未作難晚因觀物遂觀瀾不賖日月霑新渥肯對星辰戀舊官策幽幽余處索牛頭衮衮靜中防杜鵑口血老臣淚勿信東川甫也嘆

與利州守

一襟和气敵春陽教本寛仁鎭益昌未問禁中畱召畢且欣劍外得龔黃奔馳蜀道三千逺控制秦闗百二彊況是太平今有象邊城處處樂耕桑

劍闗云棧蜀西頭分在平川最上流五百里中爲甸服一千年裏作賢侯城烏想爾齊師遁邊馬從他魏使愁燕寢凝香無所事姓名料想覆金甌

夙稱無盡老先生況復鄕賢繼踵榮和气四時調玉燭徳輝千里照金城羣歌太守來何暮細數長安去防程仰察帝心應有在時分臺曜近周京

和何知郡子文跨鼇觀燈

山中勝踐蜀中稀炯炯鼇頭吐火齊【珠名也光照尋文一音劑亦本音】牛斗下流明夜徑蟾輪飛窟墮山西諸公泛泛千觴穏我夢蘧蘧一蝶迷異日端門千仗散也能擁首聴朝雞

送諭志夫登第西歸

羨翁詩禮飽丘園況有諸孫名義傳得雨蛟龍勢逐逐接翰鳬鳳聲聨聨靈明入地含一笑癡客問天今九年合沓髙名吉人後防題影響疊前篇

遊西林寺

寺外靑驄擁月題寺中笑語逐云低不知春色老不老來訪禪林西復西心地虛明檐外竹舌聲長廣眼前溪幽尋寓我淸涼境何必羈愁念故棲

逰湖【並引】

三日前約湖上之逰休日微雨諸公倦出獨禮部仁甫兄勇往諸公繼之是日晚晴樂甚此𨿽陳迹亦一叚奇特也分韻得蒙字

湖光無礙雨溟蒙且任蘭橈去路通珍重羣仙三日約忍教春色二分空人言羈思鷗前破天遣淸樽我輩同笑指城闉倦歸思晚晴對起舞雩風

壽李巽巖

烏衣巷陌盡淸閒鸞鶴飄然任往還九棘三槐前魯國一椿五桂老燕山姓名玉笈瑯函上班次珠宮貝闕間數百年來傳洛學盡從尹喜望秦闗

壽張母

楚玉騷頭云錦裳天然智術自成章仙娥宮裏香風逺慈姥巖前慧日長良夜北陰循軌革淸秋西母薦壺觴願言桐桂皆蕭呂葉數宏開八九行

欽定四庫全書

九華集卷四

宋員興宗撰五言絕句

六月初雨中渡西湖因至道人庵燒佛香略憇靈隠與鄕僧同啜茶乘晚以歸

獵獵風欹袖垂垂雨打船最憐荷似屋不障水如天溪頭斷續雨松下送迎僧世境不到處心融意自澄久困塵埃夢暫隨香火緣棲鴉急殘照我亦踏歸船

燕居

今我非故我行禪坐亦禪送風當八靣一鉢老三川新灘險惡不可前遂出乘灘下舟作詩送灘上舟

水靣數千里賴公托此身如何阻惡灘與我爲參辰

代舟答

我實假眾力送君遊蠻荊灘危不可前徒有濟川名

再送舟

公非不通險任重載者淺此去荷責輕又得先歸便

舟再答

此去責𨿽輕恐爲商賈資細瓷枉壓我使我成徇私

木樨花二首

承露珠微微弄態金淺淺秋風一披拂淸意忽作逺山空花更幽日透香自永只欠欹月梅同汝弄疎影

和何知郡子文冬日卽事

甲觀吾何事丁年歲又周霜餘一尊在梅過百花羞

七言絕句

上許大卿

因嗟零落棲遲客舊注聱牙詰屈書腳踏紅塵愧泉石身無淸夢到蓬壺

晴霧靑防馬首來道逢雙劍倚天開北軒賦就含經緯斗覺靈光气象推

病中春盡言懷

萬象無涯春有涯愁腸幾逐夢魂賖解吟整整堂堂句勝看紅紅白白花

往省隴阡遭雨有感

村煙漸稀村徑失山雨或過山花泣此身浩浩幾轉蓬此口離離當掛壁

走筆送王省幹

秦樹靑防馬首來路逢雙劍倚天開江山細入騷人眼好帶詩囊古錦廻

遣興十首

好在靑山成獨往無端赤縣擁淸曹會湏披艸對田叟豈問無豪卽易髙

閉門不出我何爲詞之洽矣昌其詩暗邊沈謝可摸索髙處曹劉任指揮

月鍜便驅詩入社年侵何賴酒爲徒而今便作顧夫子白絹搭頭閒著書

丈到黃初掃地無我軰乃欲窺唐虞崇崇筆塜遽如許刼刼饑坑有是夫

艸色當堦綠漸侵我觀物化豈無心風軒納絮春無賴雨屋闗愁夜不禁

墻外遙峯列黛眉堂開尙友好棲遲且栽筠篠成千个與管煙霞當一司

手弄茶月玉川子腸入詩星賈浪仙寒吟苦飲息萬動兩公等是區中賢

陜府東郊魏仲先曽言無事小神仙而今懶殘渾到我去子百年仍著鞭

一秋病暑暑才退終日倦書書不翻生怕朝衫誇若若且容居士號閒閒

捨南百尺樹駭緑籬外一梢梅破春不湏訪我伶俜事盡有幽花料理人

題峴山圖

樽俎當年緩帶公山月自髙亭自逺榮榮枯枯幾晉余世外蓬萊忽淸淺

題灞橋圖

百篇醉倒長安市古今只數騎鯨李何事騎驢踏玉沙詩叟一寒乃如此

春事已深終日坐忘有感

靜中我不記吾誰戶外春搖百卉腓何處聖賢畱个个勿喧孔老競師師

江頭送別

別語離離風作惡羈情滚滚江何盡石頭路滑好一驅入境遲公提正令

乙夜覽奏天震動甲科除郎君等閒玉堂再至不小卻語邊勿惜鬢毛斑

白雲洞

我有孤心寓白雲白雲起處自心親白衣蒼狗今休問且伴研朱防易人

歸巖無定出無心過客從何議淺深只欠太湖三萬頃吞空不許世塵侵

石照

吳中市井漢淮陰落拓錢郎用意深希世異人人不識卻因頑石遂知音

題普慈官舍竹軒

一生憫憫寄儒冠客路羇愁特地寒擬倩幽梅當供給旋添疎竹報平安

虎丘生公說法堂

折天一徑入林幽亂石牙牙蹲虎丘不爲生公夜防首世間般若自頭頭

贈金山老

一鈴自語風薄林千濤夜湧月翻金寺內何人口生醭阿師政爾息深深

距西湖五里至白塔院名藍連五六最幽絕云

淸流汨汨樹斜斜勝地金山底處家總是光明拳下路任人擊竹笑桃花

偶經西湖林逋故宅四聖觀見旁畜野鶴立艸徑對之蕭然有懷

未分幽容相料理只緣老子合婆娑此中琢句出冰玉曾吸湖光柰爾何

霜艸深披野徑開幽情端有鶴相媒筆椽擬欲題三尺悔欠一行李來

再往上竺遊渡西湖忽晴忽雨淒然有感

湖頭接城城滿煙湖尾亂樹昏連連從前觸境闗心事萬里橋邊家可憐

乍濃乍散後前雨相笑相迎來往舟四山轉我作惡不慣長湖生許愁

遊淩雲寺

半日緣云看九峯江狂樹怪滿雙瞳可憐玉磬僧廊下未奏一聲郊廟中

射潮

望中劈箭度輕篙誰省儂家意气豪潮落潮生不闗汝三吳是處有風濤

秋中再至西湖荷花半殘淒然有後時之嘆縱步投夜歸城中

未暇鷗前弄淸泚都緣帽底踏黃埃荷花淨盡有底急不待商量細細開

禁當芳意忽蟬噪張主客愁惟鴈聲賴有淸沂舞雩態湖窮卻與月同行

送王檢討年丈以足疾辭歸天臺

孤心琳宇事無事再拜玉門山上山重至玉堂合小卻好抽金匱爲重刪

天臺眞人分天章曽爲詩翁掃粃糠公過故山忽呼出物從眾昧視荒荒

幽情不作宦情薄眾足羣知尊足存收拾靑鞋聊示病踏鯤卻徧水雲村

李太白古風髙奇或曰能促爲竹枝歌體何如戲促李歌爲數章

黃河溟溟日落海逝川流光不相待春容去我秋髮衰擬欲飡霞駐光彩

天津三月桃與李朝能斷腸暮流水緑珠黃犬悲相續何如湖海鴟夷子

郢客遺音飛上天誰歌此曲誰爲傳但聞色聲紛唱和使我黙嘆心淒然

鄭客入闗行未已逢人見謂祖龍死秦人竟去無來蹤千載桃源隔流水

隆州

有客張陵曾寓此仙乎仙乎生實死鴻名制作往事空盛迹今應頌天子

笑殺丹淵吐語輕山城都不似川城不知禁路春風透幾放溪山照眼明

眾山環環萬山過駢首三峯當道臥鬭分蛇鼠舊何人繪入麒麟今幾个

語我馮公有味哉巨靈恰續斷鼇回從今東道君公貴免喚西州市令來

贈休上人

碧眼不輸巖下電淸詩迸出隴頭瀧何湏更下牢闗鐵出沒無心月在江【休善行艸故云牢闗鐵】

挽歸潁川諭夫人

夫人不訝容髮暮八十解將杯酒度不見歲寒今浩亭花開花落悲行路

欽定四庫全書

九華集卷五

宋員興宗撰奏議

上皇帝書

乾道五年四月十八日左宣議郎祕書省校書郎兼國史院編修官臣員某謹齋戒裁書昧萬死百拜獻於皇帝陛下臣聞聖人感人心而天下和平蓋人心不感則離離則天下之不和不平者將應之矣人心之感不感聖人初不間乎內外也以信示人無人不信以惠懷人無人不懷使天下畢信畢懷是之謂徳感也恭惟祖宗建置社稷餘二百年永永傳不替之象獨非有以徳感人者乎此不可不稽也臣愚不佞待罪三館向者丙戌之秋嘗入建請北方歸正之士捨氊裘襲冠帶本非前日一都督府力能誘而來之者誠以吾宋有大義中國有至仁北方將士樂歸陛下之徳故也陛下感之亦極矣願幸加意以禮始終之是時國家未萌還俘擄之議而臣之預言如此陛下過聽不以下臣迂愚其後繼用王友直於江上將王宏於步軍其餘才武以次錄用此聖主至斷至明者也中外率以爲是今者敵因盜賊之萌乃起俘擄之請玆事體大應酬若失便闗安危臣日夜念此至熟也陛下若曲徇外庭之言不計利鈍不愛歸附姑曰還其十百以緩目前之患臣恐患自此滋矣且王言如日外庭乃欲蝕之使朝廷前日爲義今日爲不義前日示仁今日爲不仁虛敗徳意莫甚於此又況俘擄一搖懼者必眾十可以聚百百可以合千風塵飛揚肘腋爲變甚可畏也其性純良者自此生心其慕教化者自此絕望懷反側者自此有詞心剽賊者自此鄕道陛下異時有事北方沿淮以北陛下縱欲募用其人不識誰肯爲陛下用乎此臣所以痛心疾首也今欲外圖帖息之計內寛流附之心陛下曷不試臣令畫三策於前顧臣之防必不爲此敵餌爲中國羞也用其一則可破不直之請用其二則可以塞無已之求用其三則可以成久禦之利惟上所命也謂宜今日因往來之使或對境之便遺之以書曰近聞侍旺懷異而楚州不知州之罪也本朝居數千里外其及知之乎比因大國有言然後覺之其楚州官吏並已竄謫沿邊軍民並已戒約則本朝申嚴大國之意可謂曲折矣且侍旺自分必死故支離其詞柰何大國聽之萬一本朝獲一姦盜妄分析黨與入北界者本朝亦聽之乎如是則不直之請可破矣此臣防之一也又遺之言曰甲申之歲大國議和唐鄧海泗荊淮重地也輙舉以遺大國口血未幹繼有兩淮之役俘取吾民凡數十萬本朝兼愛南北之赤子惠顧前盟不敢求也今俘擄百十奔迸四出死生莫知大國累歲求之獨何意歟觀此似欲搖動和議曲不在本朝天地鬼神其實臨之如是則無已之求可漸塞矣此臣防之二也傳曰善用兵者無赫赫之功豈獨用兵處事亦然也臣竊笑前者王琪等經理淮上引見而對朝辭而出道路莫不指目布置張皇竟以泄露諸將所以備敵者近乎虛聲而敵所以疑我者積乎實禍臣未聞事機不密而可用鷙鳥不伏而能擊者也是乃敵所以數啟紛紜之談歟今皆見之矣臣謂今日之事當卑其禮而長其怠賒其日以寛其詞悠悠以靜處之縱不見信必無大侵然後潛正師律黙課農桑陰蓄器械使事興而眾不知敵如何我則久禦之利漸成矣此臣防之三也彼敵自辛巳及今疊戰疊敗豈眞健者哉謂秦無人故直欲以威刼之耳如不出臣三防則正墮敵計悔無及也或謂臣之三防當矣陛下必審處之矣陛下智勇能逺圖天威能亟決然尙有可慮者太上之意主於和柔故陛下一切委順今者欲出詞拒敵恐不遑也萬一生事如太上何如大孝何臣愚以爲此正陛下所以事太上而稱大孝者也大孝以安社稷爲悅一旦歸附動搖流人怨憤憂獨不在社稷之間乎昔唐肅宗起師靈武猶不欲以憂遺君父當時以孝與之況陛下至孝萬萬肅宗者乎𨿽然敵勢實不可保陛下柰何不早爲之防哉漢七國削亦反不削亦反晉蘇峻召亦反不召亦反今臣度敵之勢和亦變不和亦變特其變有早晚耳而說者爲徑與俘擄則繼今可以免禍是猶抱虎而寢指虎之終不噬已也嗚呼亦愚矣曷若整械飾穽求所以禦虎者今乃欲専用抱虎之術哉內外歸附亦必用此潛窺陛下以爲榮辱死生之決也措置一失禍猶發機從此殆矣而可無思乎陛下若未賜淸閒之燕得熟數於玉陛願首試臣三防以次畢用之若眾不附敵不怯榮名不成則是臣飾說欺君者也臣請死

嚴爵賞札子

臣聞爵賞者國家之大紀也自昭其紀則無人不服自紊其紀則無人不輕苟一目稍暌則萬目漸弛或致胥商末流委巷餘子脇肩而冒祿攘臂而市爵雜糅士類士防其醜此何義也且軍之有功功之有賞乃國家所恃以責實也三軍所恃以勸後也有司疏怠實已乖戾求以勸後將如之何傳曰非功獲爵則爵輕非罪肆刑則刑防謂此類也臣竊見比來軍功死事之家以功許補授子孫外並許其親異姓甥婿之數申明承受是乃國家欲感士心答天意收三軍後日之效可謂恩矣然朝廷𨿽有元創冒授指揮一一明具令所在軍將保明於大將大將保明於本州本州類申於省部如是則隄防檢押者甚至且密也然而戶爲胠篋本以防盜也大盜至則並胠篋而取之人爲法制本以防姦也大姦至則並法制以亂之今恩澤一下有力有貨賂取交闗同姓者遷作同房非親者指爲近親委巷塗販一日華軒士卒驚顧此豈三尺賞功本防哉臣謂自今兵將死事之家旣無嫡親子孫及其近屬但當設法與給度牒及不理選限名目之數使其曲折貨售惠滋一家終世飽暖亦無負矣何至紛紛欺隠損國家之名器輕授之人乎又近來死事之家多以無力陳乞而有力陳乞者決非死事之家彼有力則百方計防事𨿽虛誕必不沮難無力則事據𨿽實例防退卻致使軍中勲力之後𨿽有正嫡子孫不免低直輕售蓋壊陛下徳意者有司也昔康定詔書諸軍將校尉歿戰陣者並仰逐處子細一一勘會如不實者亦有明科伏望申嚴是禁諸將諸州今後保明被受恩澤之人或不能子細推考或勘會失實朝廷覺察並乞重賜行遣庶幾爵賞之重有益國體

廣招募札子

臣聞王公設險以守其國險之所設人之所畏也故蜀有重闗之險扞蜀者莫若守闗吳有長淮之險扞吳者莫若固淮若夫荊襄之地千里坦坦此四戰之地也外無長淮以闌之近無重闗以固之無闗無河是無以爲險者矣彼有險者聖人常以爲慮無險者信不可以一日無備哉昔者宋齊六代之間夷盜南顧屢作屢止不能窺尺寸土壤蓋是時此地爲重鎭此鎭屯重兵故也然則荊襄枵然無以爲險者是不當以兵爲險耶況又春夏之間漢水可涉道路之多錯出可數自光化出次湖可以窺夷陵自臨汝出新野可以窺襄陽自唐州出棗陽可以窺西郢自陳州出宛丘可以窺光化苟無堅甲利兵厚集於此則深恐漢蜀之勢脈絡未通首尾難應異乎常山之勢矣是則可憂者也臣愚伏望陛下曲軫宸慮起福未形擇諸將中文能附眾武能威敵者經制此方且使以屯田爲名徙內郡之兵增而戍之徙之不足又增募之蓋今荊襄之兵甚少而守蜀之兵一有外慮千里抽發未易致也或謂臣言朝廷於荊襄未嘗不擇將諸將未嘗不募兵臣謂諸將招募無術以負陛下委使者也臣自湖北所聞悉矣凡捕人補軍如捕逃亡給予虧約諸將之令旣不自信矣人誰信之前日劉錡在荊招募茶商凡數千人以充正額苟得其術曲折如錡則盜賊亦可招亦可用也況吾民哉韓琦曰招軍次第在人員不得侵取例物無他阻滯人自不隔如此則捐數十萬緡得萬兵矣琦之言捨小成大之術也惟陛下諸將增戍之外又益私例使廣招壯實庶幾一方卽金城之固矣

卹義士札子

臣聞威惠偏廢不可以禦軍軍法一偏不可以用眾使惠而無威則人不畏威而不惠則人不懷然後知撫士育人者凡以張吾气而保吾威也使列將大校平時察察奴役其士獸驅其人則眾人披離居常己無足恃一有風塵之警則又有足恃乎臣謹據興洋一帶義士西蜀東道之扞蔽也其地險以厚其民力以武幼脫諸父母之懷其心皆可以義動可以勢役者是以紹興之初王庶在西邊極力措置凡城郭鄕社民各有戶戶各有等庶使分等以出丁分丁以代卒無事則更閱有事則出戍或與捐本戶之徭又與免本身之役恩意甚接科條甚具庶區區行此者非獨爲保蜀計乃爲保國計也是以南山控要害之衝義士熟識利害自生其地自戰其地人懷保妻子守墳墓之念宜其専也臣觀饒峯之役梁洋之役近時散闗之役義士與有勞焉朝廷悠悠而竟不知者諸將掩之也有能以王庶之心爲心則人有告矣然而邇者是曹寃抑類有四焉此邊將罪也蓋義士比諸縣弓手手力實無顧緡然官能驅之而使無辭者以元降措畫等第與免官業錢故也今則竄易文書實者未必得免免者未必皆實一寃也凡有戰事正軍堅甲顧避弗前義士楮衣驅以先進近時諸司有議增置甲楯量欲給之議一出口而劍南士民飛詞詾詾夫仰父俯子者劍南之士所知也一家接踵肝腦塗地如義士者劍南不知矣二寃也王庶之役義士也大閱則有食錢出軍則有贈給衣糧錢其有異功籍定名姓以次官使今義士捨農而出枵腹而反勞則有矣飽則無之功則有矣賞則無之三寃也紹興之初義士戰己輙罷則各有一家之樂邇來官司無故占破俾之芻牧俾之負擔俾借官吏往來之役且義士者謂之民乎謂之兵乎謂之民則不當私擾謂之兵則不當私役今一切反此四寃也夫以邊民有是四寃爲將帥者忍不加慮臣愚望陛下下四川宣撫司體量優卹如興洋等處曾實充義士之人被官司抑勒不與依數捐免家業錢者並許本名申訴卽與捐免諸陣亡之家亦乞照應此例施行其本戶尙有餘丁乞更不差義士名目後有闕數於多丁處別乞抽補或當戍守𨿽令自備衣糧外亦乞今後更與減量本戶雜科名色務從寛厚其諸將州縣平日無故占破私役並乞依私役禁軍法務在必行仍乞取王庶初行約束一一相度檢舉庶於邊民不敢怨望其義士元有兵官統領一員將領數員亦乞下宣撫司選差爲眾樂推如近時閻寶之徒自足爲用又照得階成岷鳯熙秦界上自紹興辛巳曾被宣司給散旗榜之人累有勞效被諸將掩遏未能申列者今後有願充義士名目亦乞比附興洋義士依次與免科徭庶幾西邊後有緩急增助官軍之勢不致危急得承平義勇之遺風伏望特出睿慮詳酌臣言使邊人生路一開挾纊之思肆徧非獨結西陲之心亦聖主仁不異逺之意也

卹歸附札子

臣聞天下歸往謂之王四夷觀赴謂之中國樂於觀赴而極其歸往聖人之能事於此在矣臣竊觀鄕者江淮歸正士卒捨氊裘襲禮義此豈一都督府有以諭而來之耶誠以吾宋有大義中國有至仁北方將士樂歸陛下之徳化也臣前自上流過松江諸郡歸正之士往往而見其間遊談坐作意態慘戚多不自聊者臣退窮所聞則所在統軍宿將不能推原陛下徳意接之不以恩惠是以囂囂相從於此臣竊思之華夷萬里異生不異情人之生去親戚而捨墳墓甘酸苦而受困折者皆非情之所安者也設若諸將能爲朝廷相親相比布露恩私如待寵子如支漏甕則歸附之士未暖席而得更生矣近聞諸將輒有奴服役之者臣恐歸附生心役不以義則其徇義之意輕撫不以情則其效上之心薄待不以恩則其投命之意衰風塵忽警是縱虎狼於檻而保其不噬囓者也如是其可乎臣以爲諸將無見於此矣昔唐初有事於突厥中葉有事於中原回鶻特勒之徒何力國昌之將其人皆畨種也其兵皆畨兵也唐有恩以寵之巍官劇職共濟其用而共復京師唐於歸附一日不輕如此未聞諸將服役之且陵籍之也臣愚伏望陛下垂厚恩布明防凡歸正士卒分戍所在深詔沿江督將與逐路帥臣務加存卹賜給之間務加優厚使其客主之勢一委曲相濟則情自相通然後旌其首戰功狀最白忠效最篤者陛下時賜勞問亦寵矣後有緩急出入死地彼又何辭安知無國昌何力之徒爲我用爲我守哉揚雄曰禦得其道則天下狙詐咸足使此事是也惟陛下幸察

察敵情輪對札子

臣聞聖人有外懼故有微權有密機權以忍而後濟機以忍而後發忍不忍之間安危系焉使其屈伸在我平日屈之一日伸之大事不足定矣外懼何爲也哉昔勾踐爲國蕞爾國也奉夫差以玉帛又奉以子女常人所不忍者勾踐一切忍之此豈其眞情也哉彼其奔走事人之日皆陰謀生聚教訓之日也故吳不有越而越卒有吳者勾踐得此微權也曹公之於袁紹也地不如紹兵不如紹紹未除大將軍操不拜也則避紹而與之曹公豈避人者哉彼其曲意奉紹者所以怠紹之心而緩河北之兵也故袁不並曹而曹卒並之者曹公有此密機也彼兩人興而機權用機權用而曹之王易王越之霸易霸臣固知其忍而後動也恭惟陛下稟希世之明天錫之勇常有掃淸中都囊槖宇宙之意矣然而卽位四年遵養時晦敵有小大勢有堅脆陛下權敵以禦時俯己爲和柔之盟陛下意豈在是哉機權之在是也陛下忍之亦至矣越王曹公之事規摹𨿽小充而用之必在陛下度內也然臣近者聞諸道路敵有無故之形和有不堅之意眾說紛紛不可執取議者猶以祖宗待契丹之禮以待之是不知役己者也自紹興至今敵凡幾和和亦幾變信書在道暴骨在野前日已不可保後日庸可保乎豈可見其形不察其實信其僞不昭其姦百事揚揚猶類平日上下復欲長此安窮也爲今日之計志慮當堅籌謀當預措置江淮諸處屯兵幾所孰要孰害兵甲增減爲數幾何孰訓孰惰諸將可倚者凡幾何人軍食可理者凡幾何事誰善應敵誰長守扞至纎至悉不暫懈弛臣猶恐其未也若將相循循尙猶偸玩今日得報則四靣倉皇明日無報則整容閒暇謀國如此譬猶抱虎而寢虎未及起因謂之安未有不爲傷矣夫四夷軌道兵甲不興誰不願之不幸或有外禦𨿽宣王不免也臣竊恐近臣大吏専以簿書期會爲事捨此弗圖一旦有警因循將何及也詩云維彼雨雪先集維霰而知雨雪者見其兆也陛下察敵之兆而預計之機權在中應變在外陛下舉能辦此願戒小大之臣勿爲媮怠而已杜牧曰國家大事小臣不當言臣與牧同一罪也惟陛下幸赦

欽定四庫全書

九華集卷六

宋員興宗撰奏議

請侍讀疏

臣嘗謂論道三公之職分也不得其人則虛其職是以三公無官後世備論思之學稽論道之意獨講筵之官似之傅說戒髙宗曰王人求多聞事不師古以克永世匪說攸聞說欲勉其君執古誼以禦今世其人𨿽商之大臣其詞則講筵之體也恭惟我祖宗神後式嚴是選自從臣而擇有望自初見而至畢講旣命之坐又賜之宴其意以爲尊經樂誼不如是則善敗之鑑細大之事將有壅於上聞者矣則是可急也以九重之深上司萬事之柄眾職之微有不敢行有不得言獨宰相可以輔行臺諫可以輔言不幸而言之未至行之未及其從容暇豫之際意防畢陳幽隠畢達天下不於講讀者望之將誰望乎昔李淑侍讀仁宗嘗言曰觀唐室召見近侍講經本欲因事立訓鑑往知今人君多借是名與近臣談議政事耳在我眞宗時則有若馮元賜坐已竟亦多詢問蓋宸居祕防深防聞聽之壅也淑之言非惟識祖宗之意亦得數開講筵之意眞知侍臣體哉厥後歷聖相紹風流相形美政事多自講筵發之而司馬光呂公著蘇軾之流以此名一時而耀後世則又講筵徳誼之老也可無念哉陛下天資睿智動法祖宗前後建置講讀之官誼至篤也然臣尙恐侍臣循循一本舊習正先儒所謂案旁講經數行而退如此彌歲所益幾何是不可以不宿戒也況今天下大務可達者甚眾陛下所恃者民也今談利之士巧飾百端指無爲有是顧身而不顧民陛下所扞國者軍也今將領之人大率肆欺是顧家而不顧士陛下所恃爲俗者士也今衣冠雜襲避礙一律是好諛而不好直至使上薄陰陽乖戾之積連雨並晦陛下振發威勵旣流賊墨之將旋竄袐賂之子海內且稱快矣夫以聖主抉微察蠧其勤類此執經入侍者其忍嘿嘿負之然臣聞近已得防自今月乙亥開局除只日休暇旦望之外前界大禮講日無幾臣願後殿說書之日權住諸司引對小事如景祐之詔可乎仍諭講官湏得一經之中擇帝王欲知之事明今日鑑戒之之體如咸平景徳之際可乎凡求經意之先後在權政體之緩急臣願如先儒康定之疏旣讀寶訓先解防邊要務之類可乎若其他又量令展日畨令直宿情愈通則義愈至不拘忌諱用表憂勤此又希世之奇事也賤臣其敢必哉或謂臣言國家張講讀之席止應故事耳彼儒者之言使人拘而多畏礙而不通漢髙帝所謂爲天下安用腐儒者也臣謂不然天下之所腐儒者非特聖主惡之𨿽臣等亦惡之也今郡文學州博士項背累累沈議惑疏秉筆相輝者是已國家念與爲治陛下豈少此等哉若夫更擇通儒一二鋪張仁義之治統臣謂𨿽百世不可易也孰與左右便嬖之言出於愚誣者乎昔魏徵勸太宗行仁義封倫笑曰徵儒生也言安足用其後徵言果皆施行唐是以有貞觀之治太宗曰此徵勸朕行仁義也惜乎不令封倫見也然則通儒之所謂仁義竟何尢乎陛下舉念欲步武唐太宗臣願參稽以此則聖益聖明益明矣況六經決非虛器文武決非異道廣問決非否隔帝學決非小用敷求聖治於此在矣臣言狂僭不勝懇懇納忠之至

風俗議

臣聞聖人於天下之民寛然無所不愛彼無所不愛則宜其無所不敎也天下之人油然而生林然而羣方聖人之未作敎化之未敷性或淫而傾情或暴而放其始非能周旋曲折而安於禮也雍容和易而安於樂也純一不移而安於信也質直通明而安於義也聖人憂焉有道於此驅天下之人潛納於其中銷其防頑之資而制其暴戾之气使之雍容溫厚由於禮樂而歸於信義𨿽千百年而俗不變世𨿽衰弱而民必歸厚三代之風例皆如此彼亦何以至此也則敎之使然也臣觀其時朝廷鄕黨閨門之間雍雍穆穆其訓則五常六學其分則士農工商其衣則黼黻文章其食則籩豆簠簋其治則井田五刑其進取則學校庠序其宴飲則鄕射齒徳之分其野祭大蠟則有歌鼔之節朝會相禦之禮一揖之爲安而三揖之爲尙再拜之爲簡而百拜之爲尙是其上下紓徐不迫之態形於日用之間而舉不以爲難者自後世觀之三代之君民敎意煩勞得無迂濶而不可用歟不知禹湯之君惠顧元元其導之深習之熟禮樂信義便民而無蹈浮薄者其權固在於此也嗚呼此三代之所以爲治周孔之所以爲言而當時所以爲俗歟及秦之興暴而不親刻而不舒非笑先王之六藝破壞聖人之藩墻天下之士民相與從事於迫急慘酷之法不復有三代沖和容與之態悲夫秦世輕爲天下而壞風俗者乃至於此哉漢室之興公卿上下知斯人憔悴而難與爲治也遂欲振之以安謐示之以不競其後縉紳喑喑和附气益不振故始變爲阿諛之俗東京之士懲前世之禍起於柔懦而不振也中世以降奇言過行多矯激以振之故東京再變而爲矯亢之俗矯亢而不已故激而爲變者必出爲三國之惑亂三國惑亂而不已故激而爲變者必出爲兩晉之虛無其後則愈激而愈變俗愈流訛至唐猶未有所底止也惟我國家列聖相嗣斯民坐解凋弛陶染忠厚故太祖太宗以至仁宗聖言日出足以聳動天下此亦三代先敎後懲之俗也陛下臨禦以來毎於民風尢所加意比采羣臣之言戒奔競去苟且凡有以涉敎化者無所不用其至矣徳肩三代道並祖宗信其無憾也然臣竊窺逺邇之間習俗久染猶有未盡革者是則官吏不能盡敷徳意之過耳且如巨藩劇邑凶民大姦豪斷鄕曲挾持官吏州縣恐懾則弭首而奉之橫欺小民長其頏嚚此一俗也姦人誦法如誦詩書以敎唆爲養生以鼓鬭爲樂事良民怯畏蓋亦坐是此又一俗也士人以干擾郡縣爲資生官吏以販貨道路爲得計漸廢防恥不知紀極不知聖哲在上豈容如此此又一俗也糜金之工肩摩不息暗銷之匠踵接不已奇異之貨誇尙相仍權量出入大小盡變巧詐敢爾是官吏不戒約之過此又一俗也凡此四俗州縣尙未盡革而川峽爲尢甚也陛下髙拱九重民俗士風久在聖度凡臣所未議者聖明已先行之惟此毫末決自聖志卽賜禁戒此猶順阪走丸也其又何難之有逺邇之間習俗久染猶有未盡革者是則官吏不能盡敷徳意之過耳

議虛額疏

臣聞天下有經常之法有權宜之法何謂權宜之法四川折估是也蓋常法則可以久行權宜之法𨿽可行而不可久久行則其法必獘若從其獘而漸革之則其害乃可去也臣請言四川折估虛額爲四川宿獘之說蓋折占之始起於趙開之申謀開常言鹽酒爲四川之利因民所產定爲官課郡縣之間鹽戶酒戶有上下之不同故納錢納引有多少之不一方其設法之始均科於蜀蜀中地力甚全民力甚裕是以開在紹興之初𨿽川陜多事一跬步而能運百貨一咳唾而能濟三軍非開之才獨能辦此當時蜀產浩繁亦有以致此也譬若少壯果悍之人使其負百斤行千里𨿽日行而日不蹙蓋其筋力足爲之用也自開之後利源漸廢蜀之有司旣無開之才惟效開之短鹽利則累年而必取不知地力有時而竭不可以必取也酒利則拘數而欲敷不知酤賣有時而微難望其畢敷也譬如華顚癃老之人復欲責其負重而行千里以同於少壯其果能勝乎臣見近時蜀之有司無術於此惟出苟且大則施刑禁小則行笞箠彼知爲己取民以逃責不知爲朝廷逭責以愛民其用心果何如也是致比年四川郡縣之間鹽戶酒戶貧乏可念或有戶竄而名存或有力均而額重或勒鄰里承煎而首尾俱壞或預那儹撥而前後皆貧或委吏推排而吏又不公或誘人渲淘而仍增新額陵逼萬狀其獘無他有司務趁折估知取其利不見其害故也至最甚者驅催不足累歲闕防遂積虛額額則虛立而長在錢則從何而可追蜀之有司日移一令月行一牒多許所欠州軍通融補撥舊欠然諸州官緡各有定額臣不知使之通融者以何窠名令之補撥者以何物色有司心固知其不可但昧心而力行之爾賴陛下至明至哲照見廣逺邇者下四川總所增造錢引三百萬以備虛額西民聞之式歌且舞此聖主欲割費便民大除宿蠧之秋也然賤臣尙恐蜀之有司猶暗大體簡忽詔防𨿽今有除放之文恐蜀未遂蠲減之利臣愚伏望陛下特命中朝剛果開亮之臣外稽軍實徧約吏費別總四川實支之數使逐歲所取合所用所用合所取如此折估可以議減虛額可以漸去也然議者必謂四川實收之數不及實支之數是以難議臣請得以難之蓋四川諸處未嘗無濫費特患未節爾有如諸司送往迎來折送多至數千緡者府州諸色頭子諸州贜罰輙入公庫亦有至千百計者郡縣籍沒田產郡縣闕額職田大郡中郡歲月亦至數千百計者其他浮泛之用不經甚眾曷若減此不急之用而補虛額之闕急者乎浮費一減旣補實支之闕補𨿽未盡亦少濟矣萬一朝廷續有給降四川錢引尢大惠也況陛下旣得剛果之臣體訪浮費削去冗目又稽軍實何慮虛額之不能減乎又前日頒下三百萬之數並乞分令成都等路州縣從某年至某年並與鹽酒戶各減實數三分之一或四分之一庶幾民間通知逐戶均減名下所久不致諸司州縣臨時欺隠依舊含糊有分俵催科之獘也兼乞令蜀中逐處州縣各納實收實支之數於戶部四川總所又並納焉其諸司自今復有苛刻於實收外增加取民者請論如法若困敗州縣自紹興之初𨿽系折估實收之數元額日漸不敷者亦乞量與捐減如是則事出朝廷恩洽四逺矣

議冗員疏

臣聞古之聖人知民不可以獨治故因民而設官知吏不可以泛命故量官而置吏使天下吏稱其官民安於吏用一人則百人勸登一吏則百事治事任至簡則員不容多擇吏最精則士不容濫一吏去則一吏補材業之相形小大之相勉外郡之官闕則選之於士民省部之官闕則選之於外郡至於禁從以上次第選置其材愈髙則其用愈逺職業一定無有泛濫之虞三代漢唐之初所以世防其治吏安其分者由此之故也逮至隋唐之末風俗寖流防恥墮壞天下之吏紛紛沓沓上設官者不已下求仕者亦不已凡有司選部所集如聚鵞鴈塡咽滿前因資除授有司不敢措手於其間𨿽欲察其賢否賢否恐未易察也臣觀唐末此獘頓甚百官泛濫有試銜有設官有兼有守有判有知聯絡輕重仕法如此其不齊也用以進士用以制科用以辟召又用以雜科流外與夫自薦鬻爵之名縱橫錯雜入流如是其不淸也彼以仕法之不齊入流之不淸𨿽使左稷右契知銓掌課一旦欲去冗之獘臣竊見其難爲也而況隋唐拘拘不變者乎恭惟國家奕葉載徳太祖太宗振刷海內眞宗仁宗法而效之累朝惟以賢俊爲急不以除授爲私太平興國初朝官班簿才二百人至咸平初止四百人天聖元年漸至千人夫以四海之大設千員之官當時猶病其冗故先儒李淑謂明道以前選士一歲入京官不過數人祖宗欲革冗濫纎悉如是眞爲萬世法也恭惟陛下臨禦以來明照羣臣嚴束百辟一有駑緩不職之吏投閒置散此聖意欲除千載之惑而大驅吏蠧也然銓司諸路毎一官闕猶不下數人爭之大抵仕流尙冗人皆見任子之泛皆病進士之濫皆患特恩之廣心則知之不能出口何也恐一言則怨者眾也然臣子之義可以利國者不防怨言先儒範仲淹嘗奏疏於仁宗皇帝曰冠蓋塞路紱盈門謂之賞延無乃太甚願與大臣特新此議仲淹以任子之制不少加裁節則吏源卒未可淸也臣願朝廷略稽仲淹之節任子損其制可乎此言行則一冗去矣先儒李淑嘗奏疏於仁宗皇帝曰取人旣廣則求學益疏願啟封閱名兼采聲實約今歲吏部闕官之數爲來年進士入等之準是進士或至泛濫則實材未易致也臣願朝廷略稽李淑聲實之說可乎此言行則二冗去矣先儒蘇軾嘗言於哲宗皇帝曰吏部以有限之官難以待無窮之吏將來特奏名止乞量行收取其餘不理選限是則特恩積獘不去則僥幸或有未懲也臣願朝廷略行蘇軾量取之說軾之言行則三冗去矣凡是三冗皆吏道之大冗也今朝廷旣以漸革之則吏亦漸省矣吏省則遂可以省祿祿省則又可以省費如是則薄海郡縣凡在仕版漸不紛雜不逃陛下指顧之用也昔唐太宗定海內官七百員曰吾以此待天下賢士足矣唐太宗聰察之主猶且如是況陛下天稟聖智倍萬於太宗者乎願陛下一加采擇則海內之至幸也陛下邇者已詔有司加意選事外鈐吏姦如銓曹之門隠匿闕次引例異同捃摭小節之獘已漸削也若更少淸入仕之門於此至治果日月冀也

欽定四庫全書

九華集卷七

宋員興宗撰奏議

議功賞疏

臣聞所謂大臣者任法不任私所謂常人者任私不任法蓋天下所以治者法也所以擾者私也法旣立則下無自而私私旣勝則法無自而振國之號令且視此爲屈伸矣三代之初因人之功罪以爲黜陟當賞而賞當罰而罰故受賞者無不勸受罰者無不懲昔武王之爲周躬履天下之籍有未下車而賞之者蓋於封墓式閭之餘遂起列爵分土之事使人目擊而心化武王之於功賞何至切切如此彼以鼓舞天下之術誠莫重乎此也是以賞之所在以爲則成以化則勸經曰崇徳報功垂拱而天下治若安靖之初而羣功不報臣恐武王無暇垂拱爾此所以經營曲當示天下牢固不防之具歷世三十載祀八百咸以是也傳曰祿賢不愛財賞功不逾時武王有以得之矣恭惟國家世載明徳太祖太宗之威福兩柄如春如秋不吝髙爵重賞网羅眞材實用如雷有終在蜀尙給功帖七千逮至仁宗皇帝遵而行之若賜曹利用則有據功遷補之詔若賜範仲淹則有空名宣札之補天下之士皆悉力以衛其上當時非特可以气使殆可以名刼也今陛下天錫勇智之資又傑立於至治之世繩諸將以法度明諸軍以紀律又以賞功爲最邇者命有司分爲三等凡諸處保明歸義立功將士量功給還其資臣觀聖明威令超卓智者思效其謀勇者樂致其力縱橫施設無自而不可此實希世之遇也臣愚尙恐邊逺之地軍吏出入未盡依得朝廷元降賞罰之格萬一有淹遲啟幸之人寃抑無告之士乞防以熈寧之詔意示之可也先是陜西宣撫司申諸路將士未依賞格者詔定立功將士應合酬敍之人令主將對眾敍定務從簡速將士有功主將對定旣畢明具姓名申奏不得以隨身牙隊及親戚牙隊移換有功之人致抑壓可賞之士如士卒顯有勞績爲人移易者爲人抑壓者許經諸處自言如是則功者無所寃幸者無所得此賞功之本誼也今陛下明詔在前旣盡其凡其餘指顧卽定矣臣觀近來陜西死事之卒主將非不欲優卹而諸司目顧纎末死事未滿旬日有先閣其請受者未滿數月有不受其告訴者彼有司但識防斛之積爲得意不識明主風勵士卒本意也臣愚並望朝廷申明舊禁凡死事之家至半嵗或周嵗然後始住請受仍許家之壯丁或家之至親一名塡刺亦庶乎知朝廷徳意寛大也

議國馬疏

臣聞固國之方在於置衛置衛之實在於市馬使四邊得才幹之吏有司有責實之政馬何由而不至衛何由而不備𨿽因古之法時增損之臣亦以爲有餘矣蓋五代之末監牧多廢官市多闕國馬遂不蕃庶自我國家之興遂大葺治每嵗遣使多方命官太宗皇帝興國之初詔市一十七萬咸平已後其政大修諸坊諸軍積至二十餘萬飼馬兵校多至萬有六千人至芻槁亦近七十餘萬標占坊監亦總四萬餘頃檢示牧事纎悉至此可謂備矣𨿽周之初設養校之官多牧廋之職亦不敢望吾祖宗之世也恭惟陛下丰徳大業隨指顧應時寧一如川秦牧事尢切加意務選淸彊之吏逺以蒞之此乃國政總核之實也臣固蜀人曾吏牧司市馬西方躬見其事敢爲陛下言之蓋川秦所分市馬之地陜西則階文西和等州四川則黎敍南平等處每處置務每務置官內陜西只就宕昌博易至要至便然臣觀川秦博馬之物不過數四有錦有茶又有防絹陜西則多用茶而少用錦四川則多用錦而少用茶隨其所需有無相濟是宜良駟來者接踵然招誘無方間不得人蕃客不至馬額漸闕何也市馬者數病未去也陜西買馬之物惟仰茶貨蕃部旣已馬中一旦得茶或乏旅費依舊以茶當緡前此監吏漸與收茶支錢時時稱提自重其貨邇來不能矣茶貨一輕何從致馬此一病也茶自蜀中出闗經興利等州然後漸至宕昌蓋近二千餘里鋪兵防路摘葉代茶𨿽有明禁無由遏止以至博馬之際蕃部多方退難此二病也市馬必置門戶之人蓋猶中國之牙儈也假如良馬一駟直一百五十餘千則必中賣二百以上貫門戶之人及本務吏胥之徒四分取一官失其貨私取其利此三病也馬司下賣引所市絲織錦分支機戶及其市錦分科三等馬司出上等之錦價多得中等之錦色蓋胥吏與錦戶有無相通暗相資取錦物旣惡折博艱難此四病也市馬之初𨿽曰羈縻逺人見馬支物然而不至如近時監買不職以病爲壯以短爲長以齒多爲齒弱如黎雅等州至馬司未滿千里每遇送綱不乘不騎道死相望況更萬里綱運其可保乎此五病也臣愚伏望陛下孚照上項川秦市馬五病嚴諭牧司自今四川胥吏牙儈鋪兵之類一復犯此乞罪不貸使折博之物無不良監買之吏無不職則蕃部之馬無不至矣臣又聞議者且欲更張從防路水運小臣未知信否也其大利害小臣固所難窺然天行莫如龍地行莫如馬今欲水行似違其性也昔歐陽修嘗言蜀中珍貨貢物多不出三峽蓋峽水春夏湍悍有僕溺之憂惟麤惡之物則徑從三峽人亦多視爲棄物也馬政國家之本官吏其敢視爲棄物乎或者謂國家近時輕賫綱運尙從此路不知綱運或擔或囊盤灘避險臨時般出措置非一經從鳥道亦似無害羣馬之來其積如山固不可由犖確之徑灘險又終可保乎又防路深山最爲窮薄錢糧槁艸未易常足驛廐皂棧未易創置兵人牧卒遇小州縣未免騷瀆恐約束未定慮在嵗月之後也小臣無知竊以爲荊襄之路未有大害未易更易臣願朝廷防繹而察之臣愚知貢誠天闕因言川秦市馬五病其終敢輙及此惟陛下裁赦

議徵稅疏

臣聞上世之法簡後世之法繁前世之吏朴後世之吏姦上世法非欲簡也民純吏朴有令卽從有義卽服法不得不簡也後世法非欲繁也民訛吏姦令之未必從聞義未必服法不得不繁也夫以朴吏而奉至簡之法一有不行行之必易爲力也以姦吏而奉至繁之法終嵗欲行行之亦難爲功也昔者有周之初闗市譏而不徵澤梁無禁天下日用之物不徵不禁故物易通流而國易足用此文王造周之始其國非特輕其徵稅且又無徵稅也至成周之時吏亦少簡民亦少繁故當時太宰之職有九賦以斂財其中有曰闗市之賦及山澤之賦及幣余之賦此卽近世州縣商稅一切用物所存物額之類也當是時周公相周知民吏益於前世其法不得不繁其吏不得不選故周公之於周官𨿽文武闗譏不徵之事有不能行者相時之宜經略世務故也且周公之時已不能盡行文王之法而欲後世盡行周公之法可乎但漢唐之世多不能遵用中制以法周公之遺意科目繁多漸成橫斂故有稅算緡稅雜物稅間架稅六畜之類見於前記以爲世戒臣亦不敢並舉也惟我國家創業之初一洗前代之獘是以太祖皇帝動守經常凡爲國苛賦橫稅尋卽停罷聖子神孫守爲一定至天聖中有司以乏用請稅緡錢仁宗皇帝謂泉貨之利欲流天下今輙稅之可乎則祖宗之於民稅不特常慮之又常欲輕之也今陛下志勤道大節用簡取無日不行防民之詔無時不下此卽祖宗用心文王用心也然今日郡縣稅務多與州府通同尙皆不遵憲度自爲一已而殃物不爲朝廷而變物臣敢以荊湖三峽論之荊湖三峽皆邊大江自當百貨流通而近年以來蜀物少出南貨少往四逺之利未敷用物稍致闕乏何也蓋稅物之六獘所至也三峽荊湖所過稅務不問南客貨物之多少輙欲加等重稅敷攤逋負此一也防道千里武夫小吏以爲監官豪奪暴取設弓羅箭如待冦至此二也本無稅物監欄一面虛喝謂之花喝南客辧爭則不可欲去則不能拘畱旬月自然聽命此三獘也商客類至專欄預行資覓多得則稅輕少得則稅重輸官之物未至而私遺之物先達此四也監專有私取之數異乎赤歷之數僻鎭外縣卒難考稽所得在私所虧在官此五也在州則知州以稅務爲鷹犬在縣則縣令以稅務爲肘腋百色呼須暗行賠塡是致稅務苛刻州縣不問商旅無訴此六也夫此六獘之不去則稅額未敷其坐此乎今臣之愚欲望朝廷明詔荊湖三峽諸路申嚴法禁大革前之六獘仍令諸州遞差淸彊官兼行伺察離軍武吏未曾親民及經諸司保舉者願勿補衝要監稅之官專欄暗覓及輙以弓箭恐嚇商旅者乞罪不貸行人稅物並許依約國家元法如稅務敢以少爲多以輕爲重被客人首告者亦乞坐之如是則物易流轉郡縣徧蒙其利矣陛下徳髙天下此言𨿽小在陛下聖世一事之可察度聖量如天必兼納而博采也

議守令疏

臣聞古者天下之勢分寄於列侯今者天下之勢分寄於列郡古以一侯守一國今以一吏守一郡其賞罰政教施爲措置皆足以系一方之利害外邑卽古之附城也縣令卽古之子男也大小相貫職任不淺守令其何可忽也兩漢之治惟此爲急能吏所在近卽近取之逺卽逺取之才業俱備名實相副是時百官有能然後爲刺史刺史有能然後爲郡守公卿者又選郡守之有能者也郡守不輕其付至於如此若乃縣令之取其法類是孝者防者諸郡則舉之才者賢者五府則辟之旣久而後進旣試而後用初用則以爲長漸用則以爲令故其士民已信其人防其化是則兩漢縣令之輕重亦猶太守之輕重臣嘗反覆窺兩漢之冊不見其輙輕此職也嗟夫自唐中葉以降太守之職寖薄矣齊民寖受其病矣若進士者多以不根之文決科十數年之後則得之任子者多以乘肥衣輕之餘遊宦十數年之後則亦得之將吏者多以泛泛奔走之勞十數年之後求試邊郡則又得之夫以取之之實旣異於古進之之途又多於古是以若此其無別也𨿽然數百嵗之後一遇聖制此獘卽可滌去也恭惟陛下思深道逺聽覽明備天下之吏舉無不矚而況守令最爲近民者乎臣竊聞道路之言邇者凡守臣過闕廷陛下必察其辯智以驗其才問之政事以覈其實退又咨訪以考其行陛下丁寧加意牧守乃三代命侯之意兩漢不足進於陛下之前矣然臣竊觀今者州縣守令未盡仰認徳意勵已修飾此則諸路銓格之病也蓋銓司及諸路務拘一定之制凡知縣兩任例闗陞通判通判兩任例陞知州吏以資而授其官如人受雇而計其直一有不與恐其怨咨是以昏懦不職之徒養資以苟延嵗月遂可因循而望州郡如此之類前後不可槪舉彼以非才得州郡於莽鹵則其治郡亦必出於莽鹵得縣道於苟且則其治縣亦必出於苟且臣見比年治郡之吏間不得人多僕役其境內或貪送迎以自尊或徇燕逰以自適或指宣布爲虛文或以苛斂爲善政縣令之獘與是相等壯者則欲苟免而亟去老者則欲苞苴而緩行一邑之間簿書有不精者吏胥有不畏者徭役有不均者鰥寡有不卹者是固先儒之患矣仰賴陛下深察此獘邇者聖防令諸路守臣體訪部內知縣或有癃病老疾之人申取朝廷指揮攺差嶽廟如貪贓暴虐者亦奏聞取防當議罷黜聖謨洋洋縣令殃民之政自此庶少革乎然而臣猶慮州郡大吏猶有嚚然不率者欲望朝廷更加精敍始則嚴其選中則督其課終則勸其實而郡縣庶防畢理也蓋諸郡通判一有不才不敢自用郡守可以制之郡守不才加以自用通判無如之何矣臣愚伏望諸州通判闗陞知州自非卓然有顯異之迹曾佐某州建明某事曾佐某官能去某𨿽資合入郡旣無此功又無平日行義郡國之符不宜輕付此臣之所謂始嚴其選者也監司旣以舉刺守令爲事若守令有非常之績與不可掩之罪監司能舉能刺則宜同其賞不舉不刺則宜同其罪乞朝廷常令監司課守令又令禦史課監司用力少而見功多總覈名實在陛下指顧之間決無難者此臣所謂中則督其課也昔張九齡常以郡守之能者宜擢爲列卿縣令之能者宜擢爲臺郎陛下比嘗召擢能吏矣聖意廣逺自超古昔臣願益充而行之臣又見四川等處中有繁劇縣道最難治者不下數十累年闕官非故闕官也吏不敢爲也伏望朝廷令四川條具繁難縣道合有幾邑防年闕官能吏如願調者一任無過乞與特轉一資如是則劇繁之邑有才者必不辭無才者必不至終嵗無闕官曠事之獘矣此臣所謂終則勸其實者也夫以守令不職擴陛下日月之明赫然臨於其上又因是三者勸懲於其下臣將見郡縣畢治矣臣言𨿽若防常然細慮之治本實不過此陛下亦必樂聞之蓋聖人常有父母斯民之心無一日而不在民故也

議節財疏

臣聞天之生民以君而司牧之故君人者養民者也百吏者推君之令而同養斯民者也民者防君之愛養而出力以事其上者也上旣育物以養下下復勉力以事上則上下俱利矣臣觀三代之君率多節已以愛人故人常有餘隋唐之世率多取人而徇已故人常不足財力至此非獨時之法之亦由乎用物少節之也用物少節則知出而不知入知求而不知約無爲後日之計者此陸贄之徒所以有裁節之說也臣請舉小以諭大今有一縣之令下收萬家租稅之額上有諸司期防之廹善爲令者必先示以閒暇預計所入之丰約以權一縣之難易內決於心外集於事早夜思之曰吾邑嵗入爲租防何爲緡防何每月合趁辦者是何色額合裨補者有何事件夫如是則官緡可以及期𨿽至期而足手不亂是其慮之先定量入爲出之說也若夫不善爲令則造端散亂當後而先當先而後所斂之數無定期所撥之物無常準縣必不治事亦隨闕然則天下之財果在乎預計之節出之所謂驟取而濟用不若謹用而緩取之爲易也多費以臨民不若愛民而費省之爲愈也悠悠千載於此淸而革之者則必存乎其人矣恭惟陛下卽位至今道肩三代始則罷四方羨余之入又嘗減諸處浮游之用賜予羣臣莫不有節塗金飾翠莫不有禁陛下愛民謹用之事躬行旣有方矣然邇者軍旅之後州縣一嵗之入才供一嵗之用未暇乎三嵗之積也吳蜀之產各供吳蜀之用未能爲江淮之助也豈諸路監司郡守知取而不知其術乎陛下比令逐路求省費用講究實有可革事聞奏無事文具諸路終未有卓然之說上當聖意者小臣其敢黙黙也臣於前二議嘗指陳州縣廂軍之冗及吏員之冗是最害財之大者若州縣員闕合有撙節去處自今乞爲量置如一路兩轉運添差鈐轄之類是也吏俸嵗入千緡上下減百吏則異時嵗減百萬緡矣此一利也諸軍逃亡而額存有虛爲請給者廂軍羸幼不堪眾役有濫爲請受者異時兩項並覈其實以百萬之眾淘汰一二萬不致他慮矣若以二萬爲數他日一兵嵗減百千一年卽減二百萬緡矣此二利也吏旣有俸又有職田之入聞朝廷大議借取三年而用之其實可以減之也此三利也江淮禁銅鐵越界而四川鐵錢旣已應副淮上有司宜盡力不辭然今蜀中所用鐵器多是暗銷鐵錢願更申明此禁亦救四川錢荒之一耳此四利也如四利旣講則浮費可以日削國財可以漸裕陛下躬行堯禹約已於其上有司遵法覈實於其下其又何憂臣觀太祖太宗之初南得荊楚東得並潞其費百出所以優贍不乏者竊迹前事大抵兵不冗員不濫用不浮故也先儒範鎭嘗言於仁宗曰天下大計宜常較出入常定經制願詔大臣使具太祖初賦入若干兵若干官若干太宗時賦入若干兵若干官若干眞宗時賦入若干兵若干官若干與今賦入之數官之數約取中道以立經制十分爲率以防分給兵吏防分給郊廟防分備水旱爲之十年則可以致治矣凡鎭之說卽臣量入爲出之說也伏望陛下不以蟣虱小臣之言特賜聖鑑使臣前項所述四利稍見記錄𨿽然爝火居日月之旁爝火爲不明庸言陳聖哲之前庸言爲不智陛下天日之照如此尙何待小臣之說也傳曰狂夫之言聖人擇焉臣是以列此也

議軍實疏

臣聞天下之慮不在於軍而在軍實之不練軍實之不練猶無軍也練之不精猶不練也不練不精有司乃憂軍冗而欲去是卻行而欲前也三代之初兵本於農農出爲兵以農之有常數故兵之有常人一家各備一卒之用其有老者有疾者有單丁而無告者皆不役於軍及其有事官非役指眾之家卽役少壯之士其勢截然如頭如足如臂之相衛開闔進退無不在我國未嘗養無用之卒故卒甚精庫未嘗出泛濫之費故費甚省此三代之際所以綱紀四方百守而百全者率用此道也及管子治齊始變周制使都邑異鄕使兵民異處國中之士爲兵故兵不與農鄙野之民爲農故農不知役管子之慮至此僅能謀齊而已甚非先王之故也然當是時合齊國之士軌連鄕長之法一軍不過一萬三萬卽爲全軍桓公用此以髙步列國使諸侯弭耳聽令者猶以齊之軍實教之不繁而擇之不冗也秦漢之後事大變異矣兵卒皆以募效用致官居有營伍之制動有尺籍之拘最後又有黥墨之記彼一市其身於縣官𨿽老𨿽單丁皆終身而不得去若有司一旦欲去之有司爲少恩矣昔者嘗聞之先儒曰兵自二十已上至於衰老不過四十餘年勇鋭犯堅不過二十餘年若廩之終身則是一卒二十年無用而食於官也自此推之則養兵十萬五萬可去矣屯兵十年則五年爲無益之費矣誠哉是言也臣觀秦漢以來兵冗而墮者常危兵練而精者常安如王尋役百萬於昆陽苻堅役百萬於淝水袁紹役四十萬於官渡哥舒翰役十數萬於潼闗彼其中安能無老弱錯雜之卒又臨以好戰之將使斯民無罪而就死地者無怪也殊不知威武本助文徳聖人使紀律常嚴賞罰常信則人人皆賁育矣𨿽休息已足張其軍威何至於多且冗也恭惟我太祖皇帝櫛風沐雨旣定禍難四方乂安取斯民而撫摩之天下備禦之卒不過三十餘萬郭進李謙浦之徒屯戍一方多者五千少者三千而已及太宗眞宗皇帝軍額稍舒亦不過四十餘萬仁宗皇帝之時屯戍西方範仲淹歐陽修之徒已有減汰之說矣皇祐中文彥博一言減保捷軍凡三萬五千嵗省二百四十餘萬此皆祖宗之成憲也今陛下天聰天明法則祖宗常以招募精勇外謹屯戍爲居安慮危之備以勵諸將徳至渥也邇者令將帥招塡務閱精鋭頒甲樣制務令備具粲然統紀文徳之助蓋已肩於三代矣然臣竊慮逐路諸將循例畏謗冗散未去精勇未塡此不可不深爲之謀也臣觀軍興以來諸軍寄名掛字身居市井實不至軍其額尙存臣不知其防人也闕額未塡旋有亡者又有逃者軍吏未行刋落主將亦多猶豫或半匿而不申或時申而未盡臣又不知其防人也老者病者請給之法自當減半今則庇覆混亂終身廩之其無歸者官自當給其願歸者亦不得去至於老死妨占軍額臣又不知其防人也如是三冗悠悠皆有可慮諸將軍實豈能得其實乎假使一軍三萬每一萬五千人若實覈冗病死逃者一千人三萬則爲冗者二千人矣推諸路言之若有十八軍則共爲老弱等二萬人矣一兵嵗費百千一嵗則爲二百萬緡矣其間實有願歸者軍吏略與賙給亦非傷恩者也況陛下身同堯舜節用勤身諸軍必不容暗冗之病臣嘗走邊爲吏具得所見悉其如此不敢誣也臣愚伏望戒勵諸軍敢有竄匿私名以亂軍實一切禁之軍若有逃有亡軍吏不卽刋落其私入者今後並許陳首與捐其罪不首則朝廷自有明法諸軍老病衰弱退有所依願爲民者亦宜聽許若無依倚則方給半分錢糧上不失恩下不失所此則兵之三冗可以漸去也臣又觀四川等處廂軍至濫夫廂軍者有事則可以備禁軍之闕其可太濫乎今諸處多刺孱弱或刺羸病一家或至三卒或至二卒止爲州郡威儀而已間有無狀之吏終嵗私役那借則謂之差出之卒逐月納工匠事藝終身避免則謂之事藝之卒朝廷置兵本以衛民今之蜀中乃以蠧民患至深切君門萬里何從知之此賤臣敢爲陛下申言之也臣今並望嚴賜聖防如四川等處廂軍年十五以下彊增嵗月或羸或病以欺州郡自合並許州郡精加檢察然後入籍諸司諸州軍以事藝工匠爲名吏或受取並乞以贓論如是則天下之吏不敢自私天下之兵不見冗濫各爲徇公固本之計濟世之急務臣未見有過於此也

欽定四庫全書

九華集卷八

宋員興宗撰表

賀太上皇禪位表

儲神淵黙顧黃屋之非心牧已謙虛畀靑宮而嗣徳慶闗宗社歡動臣民中賀伏以振古獨髙二帝爲大有唐共述三宗最賢然猶遜位於垂耄之年亦見推功於多難之際聖賢襲迹今古一途未有再造四方已布惟淸之化中興三紀備恢經逺之謀忽息機於百慮之先旋脫屣於萬防之外推天神防垂世成規實祖宗有以相之𨿽堯舜何以至此恭惟太上皇帝道參化育識照機微久矣旋乾轉坤抱神欲靜超然收視返聽與天爲徒獨淵謀無紳笏之幹故至斷不蓍而決特興盛節益壯丕圖而臣某逺導恩言久塵法從覩昌期而自慶贊夐美而無階神人無功道自昭於簡冊大徳必壽年有永於岡陵

代賀皇上卽位表

體幹之造膺景運以嗣興如日之升融至仁而畢照鴻稱久正海防交歡中賀伏以考古驗今惟聖作則本祖宗之家法下陋漢唐惇父子之至情自爲堯舜禮極淸寧之際民歸靜一之中曠世莫聞惟天有相恭惟皇帝陛下外昭信順內奮英明昔靑宮屢廣於仁聲蓋黔首常防其陰賜果符祕防肅紹洪基大橫庚庚九廟已光於兆休期復復兩河將入於輿圖臣某久綴從班逺分使指接千嵗之統今幸見於隆平奉萬年之觴尙阻陪於下列

擬虞丞相謝轉官表

右臣言伏防聖慈以防要成書宣麻進臣官秩已具辭免不允者遵聖制以定羣心旣昭大訓貪天功以爲己力恐累公朝退度義以未安𨿽成命而宜攺僣逾斯甚慙負敢勝伏念臣出自寒鄕用緣末技顧輔贊彌縫之久曠豈討論潤色之可能念天下本在朝廷宜守爾典況當今務行故事敢蹈匪彜編摩分命於羣工緒正實資於帝力雍容垂裕俯仰成書士方誦說以欣愉世亦驚嗟其神速豈期膚學首玷寵光𨿽悉上送官獲終寅奉而因人成事其敢言勞願收增秩之榮以對揚廷之誤伏望皇帝陛下特回至鑑深察備官庶無過予之嫌俾遂少安之請𨿽爲國立經陳紀之故多聚此書然使臣量力度徳而行敢防大造臣之願也天實圖之

擬丞相轉官表

臣伏奉制命除某官仍斷來章者樞要之司任極榮於西府桑楡之晚俾收效於東隅𨿽曰久遷要爲非據中謝竊以昔我髙後無競維人凡參基命宥宻之間必取宏大靖重之器建隆而後惟曹彬趙普之元勲慶曆已來有杜衍韓琦之故事是壯猷之元老故國人皆曰賢主素信則功易成徳有餘而民自定用之云久聲誰與偕況今當責實之朝固難以徇人而授而臣本寒素累冒寵榮𨿽常力報君父之知每退自慙才力之淺昔參機政愧無絲髮之微勞頻致怨憎遂覧風濤之可畏積憂以去爲幸則多豈期申命於九天復使聮輝於兩地超逾更甚報塞謂何此蓋伏遇皇帝陛下務在急賢人非求備以國本根之爲慮故時簪履之不遺謂臣奔走驅馳勞亦甚久憐臣造次顚沛心實無邪猥下優恩致玆冒寵臣敢不益堅素守自課不能無知名無勇功敢紹芳於前哲不泄邇不忘逺期黙贊於神謨

防問

擬南省策問一道

問商之學號瞽宗學之中誰云樂之不必窮有司於樂疑諸君其析之考韶器益稷備音獨不見土竟何謂那之章祀成湯金石竹革奚四音之是揚也周有瞽合乎祖金絲匏土奚四音之不舉也周之祭不用商或曰祭也尙柔商也剛不防乎聲之虧一乎宮有變宮徴有變徵或曰武王伐紂也律如是不防乎聲之衍二乎金石以重尙細聲瓦絲尙大以其輕匏竹革木無所尙烏得平磬以泗濵籥以豳琴瑟以云和以龍門以空桑貴產也音何如其爲良女蝸之笙簧叔之磬垂之鐘魯用之以其人之制也工工也與安考諸夏有九成廷堅治之商有九韶伊摯制之周有九夏文公第之或曰其夏濩武之別名也或曰樂歌章云爾則未知其孰是師乙論遺聲也五帝安知其商是三代安知其齊是八百之所制傳書者何考焉八能之所作釋禮者奚取旃曰燕曰縵曰散曰愷曰夷周所作秦漢而下防之更之音奚若也鐘變而律黃命倫律變而準漢君明準變而通梁之武三者和聲將安取漢初制氏紀鏗鏘杜氏在魏古雅昌荀公新律阮公妙達俱在晉祖君張君旋宮調鐘皆在唐合羣才而方州鳩子野之徒與非與今日郊焉奏廟焉作而抑而揚而淸而濁願稽英莖以來而商榷幸勿謝曰我所達者樂之化我所道者樂之常斯末也盍扣雲門生二舞郎也

南試策問一道

問國之本在君君之本在政政也者有善敗焉者也有得失焉者也得失善敗見乎迹而志乎言言也志於是世也稽於是夫然之謂史史弗良於言弗得於史也史乎史乎其容有病焉者乎大道不伸不自孔氏諸子秉非其筆矣甚非春秋之故也政以是晦史以是難幸也漢氏之興遷固躬焉知而好之好而述之世掌斯事本本元元其心庶防哉其法欲有以自見也然而譏者評者謂之抵牾謂之剽易謂之進姦防謂之賤死節謂之易編年而病聖法諸儒之譏固也亦猶固之譏遷也不有斥焉則有疑焉孰是人斯博極斯至猶然而斯戾也下於二子若曄也壽也才之不遷而學之不固也其誰能任之嘻其甚矣史之難也至於晉宋齊梁后魏後周有隋有唐之書誕謾顚倒載筆至此非史實亡人亡之也爲其甚則日流以訛並與述作之體而亡之吾嘗千載研覈爲之盡心焉適生云死適死云生其事臧其人吉而敢以戾書其事戾其人不肖而敢以善書書於紀則傳不見見於傳則紀不知人其人未必其事也志其事未必其人也有若崖鑱冡刻之詞有若稗官諧志荒忽怪微之論斯亦可以削之矣而亦不削也故因誣而誣則誣益甚因惑益惑則惑不解至於日月也山川也姓氏也風俗之變也俄而自志則俄而自叛矣如此而史何史之與有嘻其甚矣史之衰也史衰且難此其十數至其他詭聖傷道則又百之矣是不可不詳其故也豈遷固典定本有先撥而枝葉自害與不然晉隋以次諸史寖微寖壊何爲安受其燼何亦莫之革也唐劉子曰有學無才無識不可爲史先儒曾子曰有明道之志然後可以任史也彼遷固於此誼或未有合果盡合矣乎其卒不合者凡防合而異乎後史者防何晉宋諸子譊然荒惑矣萬有合此者乎無也是又不可不詳其故也𨿽然日月出而爝火熄王猷著而萬目覩彼眾史之此言也久將一變也聖有作焉新之矣於是爲盛恭惟邇者宸訓丁寧畢三朝奕葉之冊進太上緝熈之典文武神聖無前之迹皆聚此書矣帝王之美煌煌充滿所謂天地莫量也諸史何等可望諸儒何等可窺乎彼晉隋流蕩佞史頻頻濁亂統紀如前所云者二三子盍亦鑑於彼而頌於此是乃揚巨麗而章至尊也玆事體大豈惟動流億年抑亦嗣三典踵墳索使難者易衰者興於是乎在也其無隠

擬策問二道

問民之事莫先於農禮之經莫重於祭昔之先王親於南郊躬帝籍以爲民先以事天地神祗以供粢盛醴酪勸力穡而惇本業蓋此道素行也自周宣不籍千畆而先王之典制不復見其髣髴宋興以來聖聖相承明道中嘗行是禮矣然籍於東郊神位未正神考明睿果斷徙於國南規模宏逺然未遑三推之禮睿聖嗣興紹述先猷劭農之意形於詔防孝悌之至通於神明禮詳樂備莫盛於斯時籍於千畆遂詔禮局議其制度矣則夫土膏興動之時協風將至之候冕而朱紘之禮秉耒一撥之制莫不備講將新一代之盛典丕揚烈聖之宏休矣制度文采考古而宜於今者請試陳之

問古者天子有諍臣七人自諸侯卿大夫而下其數相降以兩是以天子之七人固嘗在列矣然諸侯之有國卿大夫之有家諍臣言未之聞焉況父有諍子士有諍友者乎豈夫子徒垂之空言與抑有國家者置之而不講與何以未聞也然則諸侯之諍臣與夫士之諍友父之諍子其施設如何必班班然見於傳其精忠義气應有可言者願聞之

策彭州學生私試一道

問太平之治非一日而致太平之功非一日而成以詩考之言太平者五稱太平之君子者二厥道何由宋興以來聰明齊聖之君六七作夫聖神在禦繼志述事治具畢張天下安於覆盂敵人畏威而逺遁澤臻艸木鳥獸魚鱉咸若諸福之物可致之祥莫不畢至玆非太平之時與世治而禮詳功成而樂備搢紳先生之薦頌扶杖黃髮之獻言登禮中嶽泥金泰山玆非太平之防與然則太平之驗如此而古之人且曰太平無象何也願聞國家所以致太平之效與夫古之人所謂無象之說詳著於篇將以考覽

策問二道

問史有十類曰偏記曰小錄曰逸事曰言曰羣書曰家史曰別傳曰雜記曰紀書曰都邑簿如山陽公之記蒯氏之雋永姚公後略陸賈新語此偏記者也蕭氏懷舊志盧子知已傳戴逵竹林之書漢末英防之記此小錄者也顧協之語謝綽之拾遺和嶠之紀年葛洪之雜記此所以竄夫逸事而勿敢逸者也世說說晉臣之世也林眾也謂之語林記眾語也藪聚也謂之談藪此言之可尙而不敢遺者也其次爲羣書不徒目也紀益部曰益部耆舊紀汝南曰汝南先賢紀防稽曰防稽非故私之也亦不忘本也其次爲家史譜其家者也揚雄之家牒商恭之世傳孫氏之語紀陸家之系歷非竊是名也所以重祖也若夫別傳雜記之類以次皆有法式自時作之更唱疊和不可謂無統主者也

問史之錄實錄也過實則誣失實則漫吾不知其爲史也左氏簡以法遷固𨿽有法而不簡也遷固以次吾無得焉獨歐陽文忠之史史之巨擘者也觀其序云自開平終顯徳凡防年自河北放江南凡防國自梁祖至周帝凡防戰及其言貫而不亂蓋其實錄也吾猶有病焉夫文忠之史五代也有所謂忠臣傳者孔子志春秋及周不及夏商春秋周志也是以夏商無與焉本紀五代而及唐無乃與春秋異防乎五代有所謂雜傳有所謂傳士二其行固雜矣宜文忠之病此也必不得已吾以漢唐爲正其臣且未正也吾姑以正名之五代吾所取正也而曰雜傳曰傳何也先儒謂馮道蓋有道者依世寓迹者也而文忠醜之夫爲史而貶有道者以不正爲正者以其事爲實錄者非誣則漫矣文忠儒宗豈誣漫者乎抑傳之失其眞乎或眞矣有不可言有不可測願有以告之

欽定四庫全書

九華集卷九

宋員興宗撰策

館職策

夫世所謂三代者聖人有稽焉非聖人之私志也三代之英信可志也蓋三代之英修身以道修道以教教出乎身而加乎民而復乎本何以謂之本入事親出事君是也何以謂之教事親孝事君防是也教本旣立天下𨿽有髙世之智絕倫之勇難角之技亦無得而加焉誠以此道素立此教素具故也𨿽三代之英尢曰未也恐教意之無漸也故我之訓治命族師書其孝弟閭胥書其敬敏州長書其徳行恐教意之未徹也故我之用人自升於家而後鄕自升於鄕而後國恐教意之未成也故我之士至於小臣有守成人有徳小子有造三代之英教意惓惓如此其至也少則習焉長則安焉彼爲孝則盡子道彼爲防則盡臣道兩者備矣然後人倫正人倫正然後百行正百行正則逺近胥化莫有不出於正矣此其所以爲治也當是時𨿽不以孝設科孝在其中矣𨿽不以防設科防在其中矣傳曰入則視王膳出則輔王化周公其人也周公知敬其親者乃知敬其身者也天下化周公之風六行之教三物之賔天下盡歸孝之實矣於斯時也天下之士出恭入敬非獨周公也人人而師周公也傳曰一介不取一介不予伯夷其人也天下化伯夷之風薄夫不貪鄙夫益惇天下盡稽防之實矣於斯時也天下之士知取知予非獨伯夷也人人而師伯夷也夫以人人而師周公人人而師伯夷三代之士孝亦安行也防亦安行也亦旣有所本矣非惟二臣爲然也大戴記曰文王內觀民務父子觀其孝慈壯觀防潔勝其私也淵源以是風俗烏得不厚冠紳烏得不正教本之行信可志也逮夫周道世衰南陔之義日以蹙北風之思日以忘所可道者皆言之醜也列國豪士脫於父母之懷趨於名利之域去親者類亡其親甚乎弓人之忘其弓也行行然恣於防墨之外不仕於齊則官於楚不嚙其母臂而去衛則射其父命而奔吳其心如此其事如此其孝安在哉至於白華之作則欲爲蔽伐檀之刺則貪爲蔽且竊人之財猶謂之盜愚不知當時士大夫何以自名也觀其動結駟聨鞅之徒舒埤闔談天之舌使是身之靡於利猶眾艸之靡於風揚揚然昌於貨賄之塗盜金則不恐盜帛則不愧不一見而望賜璧則再見而望上卿其心如此其節如此其防安在哉且列國去三代至不逺也大夫士至不竭也亦何繆戾而至於是是其不逮之甚也大抵天下之士莫不有性亦莫不有情情非制度則不節性非教化則不成教成矣其孝無有不立制節矣其防無有不具愚未聞水寒而冰不寒表端而影不端上善而下不善也彼三代如此而列國亡此是以如此其異也苟能益充其道益開其途篤行不難招三代不難及至治不難復事在彊勉而已矣恭惟國家歷聖相授繼繼承承政所先者教教所因者本是以二百年餘薄海內外至於不令而行不言而化豈盡憑三尺哉勸導雍容之力也在太祖時則有若王昭素以徳行名在太宗時則有若劉溫叟以至孝顯在眞宗仁宗之世種放李用章之徒載母授徒奉親偕隠俱見錄用若旌淸介之吏嚴貪墨之禁祖宗號令無嵗無之民徳歸厚有自來矣今主上躬於舜孝以風四方參以周教同符三代上稽祖宗之意外可在列之請察防之詔分明懇切執事推廣上意詢以孝防之設興何所成廢何所由愚謂自周而下歷漢至唐欲觀一世之治亂當察是科之興廢治莫不興興必有所成也亂莫不廢廢必有所由也桓公之爲齊區區之國耳嘗以得士爲悅非以齊爲悅也正月之吉布令於鄕桓公親問焉曰子之鄕有慈孝父母發聞閭裏者有則必以告有而不以告謂之蔽明子之鄕有防謹論慤使民以勸者有則必以升有而不以升謂之亡選桓公之伯𨿽非一事求伯之始莫大於此是尙孝亷之本防也況欲爲天下者哉及漢之初嚴設是科其所以教人與其所以出令大抵導人以行則無不得拘人以辭則無不失蓋行先實而不浮辭多虛而易惑勸士以言其勸已淺勵士以行其誰自欺故漢武有罷黜百家之實光武有首用卓行之實士皆從而化之非化虛名也行旣已修科旣已設有司又加之以簡防又重之以薦進又第之以甲乙中世規模漢爲休美蓋擇其行則實者無不應應者無不實命其職則所舉卽所用所用卽所舉是以此科一設賢才輩出此則興之所以成也至於和順之後流爲魏晉之末文制𨿽存不辧名實不嚴格法才者不得進行者不得伸選用混雜眾多輕進當時之謗者曰舉孝防濁如泥夫水至潔而淸泥至濁而污今指孝亷諸公並於污濁之物衣冠之道一旦化此甚可悲也故因循至唐楊綰有議旋舉旋停建中有令一議一寢慮有此獘豈獨罷於章帝哉此則廢之所由也執事又謂前世之君其爲孰得夫教者士民之基也人情者聖王之田也基厚則田不薄矣矯人情而教之則無往而當順人情而之則無往而不當人情莫不欲事親聖人必有以勉之莫不欲事君聖人必有以勸之世有弗孝弗防者豈其心之所欲哉流於習而不自知也旣不自謹其習則猖狂於家污墨於吏今有人焉陰抵是過或人以古之孝防者語曰彼人也汝亦人也彼能防而汝不能也彼躬孝而汝不躬也曷若格汝之穢習而效古人矣乎聞者於此不赧然見於靣則勃然見於色矣何者弗孝弗防之名天下之所共避也聖人是以惇其教意而起其愧心使天下庸庸之士知愛其親常甚於愛孝之名知尊其君常甚於尊防之實則凡被徳教者家曾子而戶儀休矣此前世之君所以經心也觀漢之詔令丁寧郡國砥礪多士不舉孝者爲不奉詔不察防者爲不勝任勸善之意切矣宜乎溫舒之才王吉之諌京房之術師丹之議寛饒之勇於是出焉漢之得人𨿽以數路此路最精也是前世之君設科之有得者也若夫論事之臣則黃瓊增置四科之說賈至庠序推選之說亦宜在所擇也議者又病率以口則恐其遴限以年則恐其拘課牋奏則恐其煩專儒雅則恐其偏如是皆慮之深者也且人才之不齊猶地產之不齊也地之所產彼有則此無此丰則彼殺善治賦者辧其土宜因其所產責其所賦則地力不窮矣今漢取孝防乃欲計其口而取士是猶欲混其地而責產也豈理也哉自郡國口二十萬嵗舉其一邊郡口一十萬亦舉其一總之百萬則嵗舉五人邊郡又少加焉是則丁鴻之說也鴻陋於識故昧於詞孔子曰十室之邑必有忠信天下豈遽無人乎乃欲計口百萬而進五士二十萬而進一士何其狹也此率口之議似未可用也傳曰少成若天性人少而成也則是天與之也驥之生也墮地則馳鷹之生也暴翼則飛彼物之神駿嵗月有不待也觀左雄之議廼欲不滿四十不得察舉甚矣雄之陋也可以人而不如鷹驥乎當時胡廣之論從而非之郭防之奏從而排之以爲選舉當不拘年任才當不拘制甘奇著用不待彊仕也終賈揚聲亦在弱冠也足以箴雄之膏盲矣不然則終徇雄議計析毫釐上下顧望年齒參差士亦淪棄愚恐項槖不得爲聖師顏回不得爲聖友矣此限年之制似未可用也志曰身教者從言教者違常人之情溺於所愛憚於所難文辭者眾所共愛徳義者士所最難是以古人於此權其難易信以取人虛辭無實未必用朴詞當理未必違托儒自飾未必智木彊有守未必愚觀其防微惟善所善故眞孝無所隠眞防無所遁上下無所憾矣愚謂文吏課牋奏之說有不必課也恐長虛詞故也儒雅專誦習之說有不必專也恐溺虛名故也苟若好誇斂譽之徒屑屑牋奏誦習之間求之輕浮聽之失實尙其辭則或遺其可重之行違其行則或舉其可棄之人取士如斯竟亦何賴胡廣曰鄭阿之政非必章奏張衡曰君子不患位之不尊而患徳之不崇兩人之意所謂崇本以抑末蓋欲先示人以不可欺之行則舉者亦不敢爲自欺之人其待漢士最不淺矣彼兩人非以口舌爲能者也此儒術牋奏似亦未可專用夫以四者俱未可用若治世欲伸而行之莫若反本而示之使之行在言前識在令外足矣或者難曰治世不以道便國不法古一張一弛與時宜之一損一益與世通之井田肉刑此周制也漢不能行者非不欲行也勢不可也夫漢已不可行周制後世乃欲行漢制乎故取士之法自辟舉而爲孝防自孝防而更四科自四科而更中正自中正而更門第自門第而更進士自進士而增諸科名非一也利亦非一又何古之拘況又豪俊之士才滿天下尙多有人晉所舉者或子或讐齊所舉者或販或盜範文子所用七十家者皆貧賤而居筦庫者也若一依是科然後選舉此曹將安所歸不知豪智之姿能執筆而興防能廬墓而興孝乎此殆不原天下之情故徇一切之議未可信也愚謂不然彼或者紛紛之論所欲尙者才也國家所宜尙者徳也且徳與才異而世不察才勝徳者止逾於眾人徳勝才者遂進爲君子世有進士有門防有諸科大抵取其文辭之治世習之專動以才勝也素徳隠行間有遺者是孝防之所從講也若夫豪俊之士則非一科目所可維縶也蓋世有善爲漁者知得魚非一目之网也設眾网則無漏魚善取士者知得士非一科之力也張眾科則無遺士誠使眾科備於外孝防察於內何爲不可哉𨿽然愚有大慮慮不止此朝廷設科以籠韋布綱紀在是愚旣議之矣有大科目可以綱紀百官者其敢不議乎近世中書之務類百司百司之務類郡縣且宰相之職進退百官者也今以簿書期務爲故間有奇傑之士禁不得伸問之何由則曰彼格之當然也且動如格法一吏部郎事耳進退百官望實俱采道揆者之所爲也宋蔡廓爲吏部尙書黃散已下身不得擇不敢就職況職宰相且漠然者哉主上天日淸明臨照在上必能委任大臣大臣亦宜自信事君以人有不可後何直爲是凜凜也非特此也大將之職陞黜偏禆者也古者一將死則一將生衛霍之門率多列侯子儀之門盡出顯校卽其事也近世不然大將嫉偏禆偏禆嫉士卒有功則不奏旣奏亦不實私其輿皂私其子弟是以大將一死則四顧茫然無復威譽在人耳目私門之托豈不負哉遇風塵之警則亦望風顧避而已監司之職按察僚吏者也進退旣公人自寡過苟私好惡則私喜怒私喜怒則私發摘故近世諸路所防治者或其無辜所當治者或以幸免此大將監司自紊其科目者也然則士夫所當切議豈獨孝防一事哉昔漢世朝廷有大政必下公卿博士議公卿議善則捨博士而從公卿博士議善則捨公卿而從博士彼博士者秩六百石耳乃得預漢大議何也以其議論通古今嶷然動眾心也故元朔之詔曰今執事不興孝不舉防其與禮官博士議不舉者罪也然則欲舉孝防而詢及博士所從來逺矣今愚待罪太學秩次博士聖天子不以不肖俾執事躬而策之是以不諱有司不隠理道庶防博士之責塞矣區區非獨求幹執事之聽借此而乾天聽也注而思之舉而行之社稷幸甚天下幸甚

忠質文之治策

聖人爲萬世慮後世爲一時慮萬世之慮何慮也慮治體也昔者愚出入有虞之書愚悅之退而求舜之心稽舜之道而得舜之政彼其起深山而坐致無爲何慮深也意者以道寓政以政厚下天下後世至治之體𨿽欲不師舜吾恐無如舜之可師也當時稷契臯防之徒與我共理者其政所可爲都爲兪其政所否爲吁爲咈聲嗟气嘆充滿天下者忠厚气也五典從則百姓有以親我四門賔則諸侯有以順我讒說殄行旣堲之則舉世無以惑我傳稱其無爲恭己正南面而已此至質之體也是以忠質之意已黙寓於舜非獨善其身其善天下蓋不少也然則舜之治體止於忠質而已乎恐不止於忠質已也觀其雍容廟堂造次顚沛之間則有盡於文而不自已者璿璣玉衡以齊七政時則有欽天之文類帝格祖柴望巡狩時則有祭五祀之文五瑞五玉三帛二生一死贄侯射車服時則有尙賢之文六律五聲八音繪服章十有二時則有禮樂之文其政綢繆委曲節文如此又何文之美也嗚呼求舜之政已黙具忠質文之體然後世諸儒不以三者名之天下亦不以三者名之何也蓋元气兼陰陽而元气未可指以陰陽名也舜政兼忠質文而舜政未可指以忠質文名也猗與此舜之所以髙視天下而獨冠也哉舜之後降帝而王其出於政也曉然宜天下顯然而名之也禹之爲天下也不矜不伐不侈大於宮室飲食之間此何爲也哉忠之體也天下於是名之以忠湯之爲天下也不邇聲色不殖貨利惇厚謹重見於政者囂囂其未已也此何爲也哉質之義也天下於是名之以質若夫文武周公之爲周微而著詳而盡錯出而不亂宗國五十三吾封之建官三百六十吾用之禮經三百曲禮三千吾制之其意若曰經緯在我者也一不備則後世其鄙野我乎此文之義也天下於是名之以文夫以三王之異世忠質文之異尙仰觀唐虞則不足俯視後世則有餘故一體明一代治後世何可不講也柰何戰國之後天下之政體如狂瀾之一奔未易東也人皆爲一時慮何暇慮後世哉西京之主尙寛易其獘則諛東京之世尙苦節其獘則訐髙帝大度豁逹文帝寛大長者至於天下末流之獘白黑不分公孫子張禹孔光之徒低回以苟延嵗月漢緩急不可望也俗諛日甚漢日危尙寛易之獘可不悲哉光武登庸卓行明帝察慧自髙遂使末習之過三君八顧之徒鼓動朝野力爲驚世絕俗之行矯異甚矣俗訐日甚東京日衰尙苦節之獘一至此哉然兩漢所尙之過值明主則猶可以振起若夫三國尙詐晉尙浮虛元魏尙夷齊尙兵梁尙空寂陳陋而隋奢無足疏舉者彼其擬兩漢猶且抱愧若稱之三代之時吾知其包羞也哉恭惟國家祖功宗徳接千載之統紀固足以配舜而軼三代創業於開寶繼志於雍熈休息於咸平景徳隆盛於嘉祐治平旣以忠厚恵民愛物復以制度澤天下此盛徳世也肆我主上振中興之運體優裕之政躬禮樂之事亦旣薰民耳目矣邇者省賦以息民力農以厚下鄕飲以勵俗賞罰以別淑慝皆執事所謂典章明煥風俗醇厚之際也夫風俗醇厚則忠質陶民心典章明煥則文物格民心卽黙具忠質文之意諸儒未可輕名之也異時致無爲之治比徳上古何如哉曰宜莫如舜

蘇氏王氏程氏三家之學是非策

學者有公患患於好惡先萌其心是心一萌挾私智以求道漸蔽於外而忘其眞嗚呼好惡眞足以蔽學者哉昔者荀卿好子弓而不好孟子揚雄好孟子而不好荀卿韓愈好荀揚後於王通而不言通則不好也愈之後見於書者則又有不好愈者焉今夫鄕曲之士更千萬人以一能稱一藝名其相待也猶不相忽況如卿如雄如通如愈天下病無斯人也天下而有斯人宜何如以相好今乃不相悅如是哉甚矣好惡之蔽心也妄指千金爲瓦缶則人皆不信彼數子之道皆相合於孔門其可以相輕乎向使數子能寛綽其心如吾夫子曲折爲道問萇問郯子彼道𨿽不及已問之不防也則必能抑六經黜百子以全天地至一之气是無他也好惡外忘則道眞內白矣昔者國家右文之盛蜀學如蘇氏洛學如程氏臨川如王氏皆以所長經緯吾道務鳴其善鳴者也程師友於康節邵公蘇師友於參政歐陽公王同志於南丰曾公考其淵源皆有所長不可廢也然學者好惡入乎彼則出乎此入者附之出者污之此好惡所以萌其心者蘇學長於經濟洛學長於性理臨川學長於名數誠能通三而貫一明性理以辧名數充爲經濟則孔氏之道滿門矣豈不休哉惟聖天子深知其蔽是以破學者好惡之心而盡除其禁使惟是之從惟道之明學者之幸也抑嘗有楚人修第之說聞執事者乎楚人之子有第二區長則甲所建次則乙所建規模不同而嵗久將敝或曰不必憂也君宜合二第可用之材並而爲一區若居一而廢一是以壊易壊也今蘇程王之學未必盡善未必盡非執一而廢一是以壊易壊宜合三家之長以出一道使歸於大公至正卽楚人合二第之義也執事學識淵奧必有折衷於斯矣

孔子生死策

古書之眞僞是非其相半乎其說有所不可信而諸儒有所不敢廢蓋從其不可信而廢之天下之書不勝其廢矣是故君子於此不廢也而況聖人生死之際其道神其經存萬世輕重之系與昔者愚聞之梁臧孝緒曰孔子以庚子生孝緒似焉後卒以儒自鳴𨿽不敢擬夫子而生乎夫子之日何其類也況夫子以庚子生其事見於書乎愚有以知夫子之生之異也吾觀孝經傳曰孔子之卒魯麟至焉百獸號焉𨿽不足以兆夫子之亡而亦其異也而況夫子之死且志於經乎愚有以知夫子之死之怪也夫子之生如此之異也死如此之怪也非若巫瞽幻誕恍惚其不經也蓋夫子爲人且聖於人豈死生不異人乎哉玆承執事以孔子生死之說執三傳之所以失愚請列之執事以折諸理其事𨿽若不可信而諸儒不敢廢也夫春秋之書魯書也而諸儒以爲仲尼之書也獲麟之前孔子之生仲尼不書於經仲尼如自書其生仲尼乃自私邪故經之不書孔子生左氏解經耳亦安得而書之獲麟之後左氏所續之經也董仲舒曰左氏續經以宗聖人爲事不書其師之卒則孟子所謂子背子之師也左氏安得不書其卒乎此左氏不可廢也公谷之傳傳乎經也仲尼絕筆則無經無經則二子無解也公谷後經二年獨書其卒不防於贅乎公谷之不書卒則傳體也此公谷不可廢也故左氏書其卒公谷書其生其得經傳之體乎傳所以尊經尊經必有以貴之書子貴之至也續經所以尙法尙法則必有以嚴之死書名嚴之至也此三傳𨿽若不可信亦不可廢也何休曰是嵗己夘尊之故詳之谷書日不書月豈十月乎蓋谷梁不詳其月因不書月則其謹也虞翻謂春秋凡不書月其事不詳也谷梁豈亦不詳其事乎王肅謂中月則月中也鄭謂中月者逾月也意者生於是月中如王說乎或者如鄭說死於逾月未可知也此谷梁又不可廢也杜預曰四月十八日乙丑五月十二日己丑必有一誤夫古書如是蓋多矣堯以甲申生辛巳死皇覽曰非辛巳乃辛未也舜以甲子生癸亥死皇甫謐曰非癸亥乃癸卯也堯舜如是安知仲尼終以乙丑非己丑乎故信以傳信疑以傳疑爲此事也此又杜預之言不可廢也太史遷曰韋編三絕計夫子之年則六十三之後七十三之前蓋云老矣夫孔子五十以學易韋編之遲甚可怪也凡遷之說不可信有端矣書曰舜三十登庸遷曰舜五十登用耳秦之謚曰穆公遷曰非穆乃繆也不知舜之年秦之謚安知孔子系易之時乎𨿽然聖人有取於太史或有抵牾其他實錄也此其說𨿽不可信而諸儒不敢廢也夫孔子死生之說古書之不僞有所不可信而愚不敢廢者蓋互見其得失𨿽存之無傷也韓退之自謂識古書之眞僞𨿽不至焉者白黑分矣幸得執事辯其白黑豈不盛與

陳子昻韓退之策

國初深於道者其惟栁子乎開之自名曰吾將開天下之耳目也明先王之道於時也一代之文開於今也故栁之文一傳而爲穆修穆修傳於尹洙尹洙傳於先正歐陽公人知者以古文非栁倡之實肇於歐陽不知歐陽之本承於栁也斯亦善原文哉夫唐之文亦猶是也所謂歐陽則韓愈似之所謂栁氏則子昻似之文傳太原盧藏用藏用傳蘇源明源明則退之之所師友也不知者以退之倡古文於唐知者以爲無陳而無以爲之也故其言非苟也爲可傳也其道非妄也爲可繼也故盧藏用曰道防百五嵗而起子昻其此之謂與𨿽然君子獨行則無徒也獨唱則無和也其後善繼則退之之力也故杜牧曰唐三百嵗而有退之其此之謂與蓋常辯之學正則識正識正則文無往而不正也故子昻貽夷碣爲辧議之正徐君之議爲箋表之正神鳯之章爲辭章之正其感遇則正於詩者也蓋子昻之文惟正則取不正不學也然則相承而至退之亦其有力哉故退之亦畏之蓋嘗曰唐興陳子昻蘇源明元結杜甫李白皆其善鳴者此之謂也𨿽兩君之才縱橫顚倒而卒亦可貶何者以其才可窮也退之窮於識子昻窮於權窮於識其獘也講之不精窮於權其獘也處之不智講之不精故知斥佛老不知斥墨也處之不智故不死於國而死於下吏也嗚呼通於大道而識進退存亡者惟三代之英與二子何預焉

知興宗何所本也謹識於此以訂訛云

第八頁後六行案鄭阿原本訛作鄧阿今據漢書胡廣傳攺正

欽定四庫全書

九華集卷十

宋員興宗撰策

舜九官與孔子門人其道異同策

東方朔何人也似儒非儒大言無當者也武帝嘗謂今時何如而朔之指意以爲天下已安已治矣誠得周召爲宰相孔子爲禦史大夫太公爲將軍益爲右扶風伯夷爲京兆稷爲大司農則無愈於今世矣嗚呼陋矣朔之爲言也堯舜之君未嘗借才異世然臯防稷契未嘗不用孔子髙弟蓋世未甞無材而顏閔防夏未嘗或用因其出之時占其道之用不用此難爲淺見寡聞者道也何必借才異世言大而誇哉故愚謂武帝非善問朔非善對今執事舉禹稷之徒所以用由求之所以不用疑於夫子舜禹答問之間借此可以議聖賢之同道也蓋人才嘗起於用伏於不用夫子賢於堯舜則門人必不愧於臯防堯舜卽夫子之得志者門人卽臯防之不用者然由也求也赤也夫子多抑之益也契也禹也堯舜多信之蓋舜之所以信二三臣者信其政之所可至夫子所抑二三子者抑其道之所未至蓋徳政易行故彼有顯政至道難一此未必盡道其是之謂乎昔者孟子曰禹稷顏回同道則回之得志亦一禹也唐沈云卿曰齊畏衞不過蒲以子路故也沈謂仲由有格苖民之徳然則仲由之得志亦猶益也若夫龍之出納朕命亦赤之可以與賔客言也是則顏淵不媿於禹仲由庶防於益公西華亦可以爲龍也其比二三子得志以充其用者豈媿虞廷哉執事其必有以明之矣嗚呼宮之奇在虞而虞亡在秦而秦伯非愚於虞而智於秦也用與不用聽與不聽耳彼二三臣智於虞廷此二三子愚於孔門亦獨柰何哉故傳曰仲尼之門五尺之徒羞稱五伯惜其仕非堯舜也噫夜光之璧暗投則懼中流失舵一壺千金嘗試以是思之則得矣

曽子不與十哲陳平不與三傑策

人各有品也𨿽然聖人無意於品人道徳勲名之士亦無意於求人之品者我無意於品人彼無意於求人之品故賢者識其大而不遺其小小者亦勉其不及而自附於大各識道徳勲名而已矣𨿽然聖人如或有言若品其人非故言也其言觸焉而得也觸焉而得其言不詳故可取者或不入其品李徳裕之言曰陳蔡之言十哲之事其仲尼一時之言乎學道之深虛一而靜如曾子者或不與也曽子不與十哲其哲不止於十明矣況孟子止稱其五乎先正王安石曰髙祖之言三傑之事其容未至乎深於智而明於權如陳平者或不與也陳平不與三傑漢傑非止於三明矣是宜班固增而六哉然則所以爲哲所以爲傑仲尼髙帝非止舉其十舉其三也蓋一時之言觸焉而得也仲尼髙帝非有心於品人十哲三傑非有意於求人之品者各勉其通徳勲名而已若夫馬援不與諸將之一猶曾子不與四科之一也非實不至也劉孝孫可與學士之選猶陳平可造三傑之選也非智不及也嗚呼豪傑之士始若不可遺而聖人之言或遺之近乎少恩矣𨿽然聖人觸焉而言也故孟子言二老而不及閎夭書言三後而不及臯陶語言四友而不及閔損至若十亂則𨿽婦人或與也聖人皆示之無心觸焉而言也聖人豈止稱其才使之自暴抑其才使之自棄哉故正道而論之

考績薦舉策

天下無不之法法而無不在法也在所以用之也考績之法名考績也其實任法之術也薦舉之法名薦舉也其實任人之法也三載而考之三考而黜陟隨之鯀以是殛禹以是興臯防稷契以是安其位此唐虞以是進退百執事也後世蓋有仿是以爲法者矣京房爲之格於權臣左雄爲之格於縣官其有突然行之者則亦虛立殿最不核名實而於進退羣吏卒不能大有益也夫考績貴夫實也而後世不求諸其實吾蓋不貴之矣況復言之而不行哉人之不足與有爲也如此非考績之罪也舜命共工僉曰垂舜命典禮僉曰伯夷此唐虞所以爲公舉也後世蓋有相舉之法矣賕賄則得之故𨿽英豪奇傑而貧賤爲累者不獲於舉也上之人至於法以防之其得人者又未必賞其妄舉者又未必罰其於進退英傑終不能爲國輕重也夫薦舉古之美事也至於驅之以賞罰吾蓋羞稱之矣況乎賞罰之不能必哉人之不足與有爲也如此非薦舉之罪也昔漢宣帝之爲君其課吏殿最之法初若未甚詳宻然京兆尹以能除盜賊用潁川太守以能撃搏豪傑用吏有善治褒賞隨之而髒污不職誅死者亦比比也故宣帝之治皆摠核名實之力人君不能皆宣帝也則考績之無惑也祁奚之舉解狐舉伯華舉祁午也在讎不爲僞在友不爲黨在子不爲比故君子稱祁奚能舉善然則祁奚亦公其心而已矣人臣不能皆祁奚也則薦舉之無惑也請以所見言之守令之職民之所以休戚而國之所以治亂也今爲縣者未能墾田而曰田墾未能勸農而曰農勸未能止獄訟而曰獄訟息率一一書之及將去官位於其上者亦以次保之旣而上之吏部視之以爲考其書中下者蓋無防也自令而上之官大抵皆爲令所爲然則吏部所視者果以爲實耶徒以爲文具而已吾見今日考績之法於欺罔而莫之或知也士自入官不以舉不升朝法固然也而舉不以公者多矣非父兄在職則不舉非賂遺越常則不舉甚者舉削一及則終身爲舉者之役吏部一按其舉官之數而遷之而不知其舉之本若是也是今日薦舉之法於不公而莫之或知也今欲去考績之則莫若嚴舉者之罰而謹書考之格今欲去薦舉之則莫若名所舉之事而嚴失舉之罰玆二者旣去非徒得人而已實太平之原也若漢之議鑄錢蓋取太學生議鄭人不毀鄕校亦欲聞執政得失國家學校非徒設也亦有望也先生其進是言

義命策

人之言曰晏大夫平仲其列國知命之士乎平仲之知命也國有道則順命非道則衡命然則不知命無以爲晏平仲也愚曰不然是不知晏大夫耶夫因義以達命然後知命此吾見晏子之大也如不知義達命何爲又曰肥相國其戰國尙義之士乎敬君而守義義在與在義亡與亡不義不親無以見肥君也愚曰不然是烏知肥相國耶夫順命以守義然後知義此吾見肥君之大也如其專義於命何益嗚呼因義以知命順命以行義古之士於此亦一之而已矣是未可異也秦漢以還薦紳士大夫不自義命之本溯之流於末也是故勢不可仕或仕之不可死則亦未嘗不死也嗚呼以是爲義其亦末矣故一觸其間有感粟以自剄也聞車鳴以自劾也上書而列黨與也流血而佑佞臣也此尙義而不知命此之謂逆天也若夫任命而流放則士之過特甚嗚呼以是爲知命抑其末也故顚倒錯亂有口而不能言財利也手不能執珠玉也舉臆而效驢鳴也被髮而更狗竇也是任命而不識義是之謂廢人矣嗚呼自聖人觀之兩者胥失矣悖天者其罪誅廢人者其罪亦誅後之士如更其二而貫其一庶可免矣聖人又何誅焉𨿽然義命之大五經宜志而志者蓋鮮焉曰五經非略也難言也大言則學者不信小言則學者不畏𨿽然經亦略言之矣易曰樂天知命則不憂君子不可不順命也詩曰永言配命自求多福君子不可不達命也觀乎此亦可以知命之說矣而況五經列義之多乎𨿽然夫子之罕言何也是使學者行義以達命非欲任命也揚雄曰吉人凶其吉凶人吉其凶雄豈專命耶亦豈專義耶

栁宗元非國語策

自見其可以言而言五經之言也未可以言而或列之言諸子之言也可言而不言與不可言而言眾人之言也五經之言千一而過乎曰五經烏免哉詩云周餘黎民靡有孑遺詩言過也易曰見豕負塗載鬼一車易言過也書曰前徒倒戈血流漂杵書言過也禮云大言受大祿小言受小祿禮言過也下斯觀之賢言之失可知也荀卿曰禮以起僞也性以起信也禮性之辯卿烏知之韓愈曰墨子不異孔子也孔子不異墨子也孔墨之辯愈烏知之夫以聖言聖以賢言賢其失如是之甚也而況國語乎國語丘明所著之書也丘明之書上不至聖而下愈於賢抑在聖賢之間乎𨿽然丘明之文其事則覈其文則濫濫則多滛多滛則多失是固當也後之士不伺其失而攻之栁宗元獨識之誠得間矣今而觀其事如周王滅宻之說曰小醜備物宜獻之王子厚曰𨿽獻之王王而受之不可謂徳鉏麑觸槐之說曰見其假寐不忍殺也子厚曰如其不寐則殺之矣不可謂義虢公禋神之說曰聽國於神不亡何待子厚曰聽而亡不可謂信晉侯得塊之說曰舅犯進塊晉侯以興子厚曰楚人進塊楚何以亡不可謂訓子厚之於國語連搘拄之如此子厚非固誕之也後之讀子厚之辭宜勿易此矣或曰司馬遷采國語以著書董仲舒采國語以命文劉向摭國語以益說苑國語何負於學者學者頋憎之子厚何淺也曰是固子厚之所忽也子厚之論貞符自司馬遷董仲舒劉向未有能貫其說也則國語之病子厚其能黙然已乎噫使天不生子厚於貞元之間則唐之士美而言之其罪皆可髠鉗矣

寛財賦策

古者因事而用財因財以濟事其始取財也度其事而取也故無溢取其終用財也度其財而後用故無過用取之不溢也用之不過也是三代之政也故有觀民意而後得財財得而民心無不得也自秦而至於漢自漢至於魏於隋於唐皆知取財矣而不知所以取也漢獨營田爲是旣行之而復廢之隋獨義倉爲是旣用之而復難之唐獨租庸調爲是旣行之而復易之方其謀取財也汗漫而不堅其謀是故謀財不一故無定取取則無常故無定用宜百官倉廩不實不充而遂至不給也嗚呼芻秣素具則馬自充馬之所以不充者害焉者未去而已矣財用徧取則財宜給財之所以不給者蠧財者未去而已矣此漢魏隋唐紛紛徒爲制度所以不知其而坐受其也恭惟主上愛養元元恵顧天下民有不便輒防以便民見於詔令者減月俸於江浙也除布估於廣西也蠲稅租於荊揚也裁軍冗於全蜀也而又編戶口之徭役而又減大家之屋直是誠何心哉心乎天下而戒盛世之蠧財而已矣

天興商周以相伊呂策

天無職也代天之職莫如君君無職也人君之職論乎一相一相論而君治舉君治舉而天意得矣昔者三代之盛天之相者莫如商周商周之相莫如伊呂伊呂之歸二君也春秋蓋髙矣可以無出也然一旦而出旣出而用伊捨其來呂投其鉤何也天意欲興商周則二老所不得辭也故伊尹自度可以興商商可以用我是以相之不疑也太公自度可以興周周可以相我是故輔之不憚也然則二代之所以相者乃二代之所以興也或載祀六百或卜世三十豈不在於伊呂之相歟

周公禮樂策

禮樂之本在君臣也禮樂得人則興不興則散非其人而興之則妄古之人未甞不興旣興而不至於妄何也以其盡君臣之懿也三代之間孰知之成王周公知之方天保未定周公扼於水火之中饑者求食渴者求飲不得者求得周公憂此之不暇而暇憂禮樂哉及其海內寖治荼毒之民化爲王民不得是二物而一新之則君臣之才何以自見於後世也故天下有禮樂至成王周公而後講其經禮三百而曲禮三千掌樂數十而官樂數百五服之侯和音在耳玉帛在庭而駿奔走在廟凡以禮樂故也使周公捨治世不興而待後世則成王所以望公者何如而公乃如此也春秋之後列國於周有兵有刑有地而周獨有尊者以存公之禮樂也然則周公禮樂淵源逺矣

夷齊策

躬萬世之大烈者不計一世之議已也知可出而出知可去而去凡吾之去就所以訓天下之義也天下囂囂而言於此𨿽言何傷蓋天下之勢固有可畱而去則罪在於不畱有可去而畱則罪在於不去君子於此必取中焉吾果安取哉取於義也昔者伯夷叔齊之來自東也觀諸侯之不足有爲也日夜而推之信矣西伯之徳之純其可王也而不自王則信其可與處也於是焉而歸之且始吾知之而來非刼而來也又從而去吾何辭於天下天下其以我爲太矯也故旣在之而遂安之惜也往日降而武王守之不眞也知以周取商而不知商之不可以我取也悻悻然見於辭曰昔文考以是而遺我天下以是而許我我起而赴之斯可以無愧焉彼兩人如起而徇此亦許之以爲宜則後世果以斯人爲何如人耶

惇學校養士之法革科舉取人之策

魚不畏网而畏鵜鴣鵜鴣有情而网無情也然卒所以得魚有以网而得者有以餌而致者有以藥而斃者漁之之術多矣然魚猶脫於淵豈無逸魚哉取士亦猶是也有以徳行而招者以詩賦而取者以經義而求者取之之術富矣然士猶怨於野豈無遺士哉故觀水者有以魚不竭而譏漁人觀國者有以士不盡而譏有司皆觀其末之過也盍亦反其本乎今執事之病下多遺才所以考人不以數與夫請托濫冒等徧以疏舉愚謂此數者士苟能正其本斯可免也何謂本上觀士之所以養以取士士充其所養以報之漢郡國舉孝亷夫豈限以數哉今有司考以數而士驟得失則漢意可師也唐士羣至有司之門有司不禁而多得公望夫何畏請托員半千八科皆中張鷟萬選靑錢才實爲上夫何畏濫冒今有司懼請托士多濫冒則唐意可師也比者朝家戒勵丁寜乃勉士以所養之意也然郡縣之學猶有聚衣冠爭飯腹斯亦可愧矣哉昔郭代公蒞太學捐四十萬畀人而不吝今諸生爭飯腹而不愧嗚呼聞郭代公之風可少懲矣

古器圖書策

天之付帝王付以道帝王付後世付以迹迹之傳易傳於天下而帝王之心其法安可傳哉𨿽然其迹不廢使天下後世因此迹而求此心則帝王之心庶防在此也且三代之降其言有書其書有載有簡有札有篆有有書有刻侈書大書凡爲迹異所以托迹則不異也當世見之故無不傳秦之篆唐得之後世傳之故無不信此所以久而又久也昔舜之典隋得之周之鼎漢得之魏之書汲冢得之下至岱山之書鄒嶧之字湯之盤孔之鼎岐陽之鼓旣好之無不求求之無不得也𨿽彼秦漢之下所以求者止於迹而已不能觀此迹而求此心也其物𨿽貴其好𨿽篤然帝王千載心迹之托乃取爲一時耳目之玩是何理也然則古文字書僕碑斷刻後世求之帝王之餘者宜不徒在玩好之間蓋因好而求迹則求之淺因迹而求心則求之深後之盡此者其惟聖乎

皇帝王伯策

聖人之道寧無經而合於經不可執經而亂大義非不知經不知道也道者經之本皇帝之經效而伯則其淺也昔者聖人其帝五帝也其王三王也未有五經之言五經之效著矣斯無經而合於經也秦漢而下則執經而亂大義也其皆起於不知經與知之而不深或知而入於異端也漢四百年可謂久矣可稱者文帝也而黃老亂之可稱者宣帝也而伯道雜之其後若元帝𨿽通經而泥於經漢氏衰矣此執經而亂大義也章帝成帝猶元帝也故漢無可稱帝王之效何有哉唐三百年可謂久矣太宗可稱也而惑辭章元宗可稱也而惑莊老文宗於唐猶元帝於漢也肅宗代宗猶文宗也此執經而亂大義帝王之效何有哉故二代之皆起於不知經知之不深而流入於異端也嗚呼五帝三王𨿽無五經而有經之效愚以此不爲無經也兩漢之君𨿽務通經而無經之效於經無益也皇帝三王之道何自至哉若夫晉宋隋魏南北之君一話一言流入詞章兩漢罪人也慙徳多矣傳曰六經之文積案盈箱俱是風雲文衰如此何暇經乎故宋明梁武宋文周武魏文陳后帝隋文帝其名知經者亦知章句也潔靜精防之於易溫柔惇厚之於詩疏通知逺之於書經紀治亂於禮於樂於春秋可知而不知也皇帝王之道求之於此斯妄也矣嗚呼其父愛盜其子必且行刼彼時君執經而亂大義其臣爲章句之儒何怪乎𨿽然公卿大夫則有矣愚傷其不多且傷其不用也漢有賈誼唐有陸贄其言六經之效非執經而亂大義也故陸贄辯於誼誼之術則王術也傳曰賈生言堯舜陸贄言仁義非帝王之道何自出哉此相望孔孟更駕合轍也或曰孔子所盡心春秋易也孟子所長則詩書也孔子千里問禮於周學樂於孔子於他經豈容易哉如以孔子盡心於一經則行在孝經者二經又非孝經之行矣如此其安乎若軻之長則無所不長也而止云詩書彼軻長於譬諭亦盡出於詩書乎此諸儒之說執經而亂大義也故失之誣失之愚失之賊非聖人之經失也解經者之失也愚斷之曰執經而亂大義也不知經者也嗚呼人莫不飲食也鮮能知味也

詩書遺逸防

汲冡之書何書也曰逸書也補亡之詩何詩也曰續詩也二書何取焉其怪可惡愚何取焉汲冡之言曰伊尹之去商老矣非老於商也文王受命矣文王稱王也伊陟之相矣以太甲憫之也伊尹之不見用文王遂稱王伊陟見憫於太甲此聖人之言乎書之至此無惑也諸儒固使至此也補亡之詩曰循彼南陔言采其蘭美孝徳也白華朱萼被於幽薄美感也孝之至則贊天地感動植采蘭而止被幽薄不被萬世取諭小矣此聖人之詩乎詩之至此無惑也諸儒固使至此也詩書喜正而諸儒愚誣獨柰何哉故秦漢唐學士解經則無惑矣一曰書者如也如其義也一曰書者舒也謂舒緩也一曰書者庶也其事眾也書名之不正則其文可知也解經則陋矣曰詩者所以至也志詩者名之謡也詩者志之所之也詩名之不正則其文可知也今執事之疑正所謂前亡而後存前詳而後略此傳失其本經傳之不及也孔子得帝魁書二千一百二十七篇去一百二十篇十八篇則中候也二篇逸矣孔子所得者百篇而已伏生之記百篇之中二十九篇而已彼春秋所言之一篇其在百篇之間乎執事謂揚雄之無酒誥今有之何也愚謂雄非妄人不足怪也泰誓漢有之而失於晉舜典漢有之而失於梁得泰誓於河內得舜典於姚方興彼兩篇失之晉失之梁安知此二篇不失之漢乎今復有舜典有泰誓然則有酒誥何足怪也執事謂丘明載逸詩五篇愚以爲丘明載此蓋多矣何特五篇也淑愼爾止一也周道二也翹翹車乘三也逸詩三千宜其載之多也彼祈招則女子之事司馬非博識而能吐口乎執事謂地平天成以次皆今文也先儒以爲逸書先儒不知耶愚以爲指有爲無猶可言指無爲有不可恕也劉歆論泰誓而及五焉所謂越若來也甲子咸劉也丙午建師也載俘在亳也徵是三朡也執事惡其以有爲無愚惡其以無爲有也執事謂君牙爲君雅譏先儒之誣凡六條此諸儒喜誣也甚則曰旅獒非獒乃毫也九丘非丘乃州也南交者交趾也嵎夷者嵎鐵也昧谷爲昧栁心腹肺腸爲肺陽如此其甚矣愚獨柰何哉夫商得者十三篇而失其七失之大半其章不同可知也虞書爲夏周爲商夏侯歐陽馬融聚訟蓋久矣康成爲近也曰虞夏同科商周並文得不謂之然乎𨿽然諸儒喜誣而愚喜正者信以傳信疑以傳疑蓋其謹也若夫位天地育萬物此詩之用書之用詩書道之府也執事盍唱焉愚願執事黜其委者斯不膠者卓矣

漢治迹策

朝廷自有體天下自有勢知體知勢治之由也朝廷之間可以猛可以寛也是體也天下之大可與興可與弱也是勢也故君人者正朝廷以正四方四方正天下畢正矣何則知體勢所在也蓋自秦而漢天下未嘗無勢髙帝之興天下之勢在天下恵文之間天下之勢在侯國宣元之時天下之勢在外家凡天下之勢疊變者四至多變也而漢君不知漢臣不議也方文帝之興有賈生者欲削侯國興禮教攺正朔誼𨿽言之帝𨿽知之斯天下之勢可謂明也然絳侯灌將軍漢氏之所賴以興者老成之人也而誼欲廢之惜乎誼見天下之勢而闇朝廷之體非知治體者也景帝之興朝廷乂安羣臣皆狃於故習者也晁氏者欲尙威武論兵刑錯在當時得朝廷之體至熟悉也然七國不至於必叛錯趣之叛旣叛而不能安之髙臥京師惜乎錯見朝廷之體不見天下之勢此非知勢者也然則體勢所在不得其原不知其流此漢二百年之治辧質之臣𨿽在晁賈然吾猶有憾也

易防

諸儒無心於議易然後可以通易蓋易可以形解不可以言遇也其失也則惑之惑之終失之漢魏諸儒坐此也夫何故鄭元惑於文王肅惑於義蜀才惑於怪虞翻惑於數馬融王勃陸長源關子明陳史皆有言言皆有惑也吾不知諸儒不能意遇而今乃且囂乎三傳作而春秋散諸儒言而易不作乎執事今乃以卦象取類之意不信諸儒而質之經斯豈徒言也吾不得而質聖人抑請臆之執事所謂有爲馬爲牛爲龍爲雉於物有配也於身有類也夫至健莫如幹幹健而動也馬動非健乎至順莫如坤坤順而任重也牛任重非順乎潛動而變於陰震變陰者也而龍善變離者中柔中柔者外文也而雉外文玆四卦於物有配也其四可知也幹爲首首人之上干物之上也坤爲腹腹有去坤亦有去也震爲足在下也動之象也離爲目有明也麗之象也於身有類也其四可知也嗚呼易本無位俄而有位矣有位而後有滋有數而後有配自然之解也諸儒欲大之而流於旁詭過當之論譬之條教始主於寛主於仁而後千機百穽如此之眾何者其罪始於多目也然則諸儒於易愼無容易多誇耶

欽定四庫全書

九華集卷十一

宋員興宗撰防

孔孟王通公孫能言國之興衰短長防

元魏關子明易老師也其言興衰如兆然彼關子何以知之蓋以易而知之故自黃初之年八十四更八十二期三百嵗六十有六焉曰道之行乎此時也如見用者王道其振乎關子深於易灼知後此事逆期如此彼孔子者深於道者也孔子而有不知乎凡孔子指諸侯言大夫十世之失可以勝殘可以去殺可以有成百年三年之期非故知也生而知之也由孔子而視關子關子不亦鑿哉北齊祖孝徴名臣也有所不言言未嘗不證國人是之神武亦是之卽日議三十六事他日比事無事不合今嵗議事無嵗不合孝徴之智長於料事預期如此況孟軻命世者也軻之道豈孝徴之徒歟凡孟氏言什一之制可以用周公爲政可以師文王名世之可以興王者自何待來年或及於七百有餘嵗或逺或近非誣也君子之言安可誣也由孟氏而論祖氏祖氏不亦少哉玆承問以聖賢於事非故言之皆逆知之首以孔孟之徒以次及王通公孫皆能言國之長短興衰愚以爲聖人之權是權之於道道無所不知智人料事料出於智智蹷則敗矣孔孟者以道權者也孔子論勝殘去殺久則百年至有成止三嵗而已非久近不倫也蓋當其時爭地以戰殺人盈野此非聖人百年用其力能正之乎故勝殘者非百年不可若夫正其君臣比其父子嵗月可也故三年有成猶周制三年小成之類也孔子之見卓矣孟子論行周公什一不待來年論行文王之政嵗更六七亦非久近不倫也孟子周臣也所仕之國周國也仕周之國行周之制非今不可哉若當時諸侯則去文王蓋逺矣如五七嵗有不忍人之政亦當時之文王也故曰是文王而已猶傳所謂桓文湯武之類是也孟子之見亦卓矣嗚呼孔孟以道權事故當時後世無不可知之事事不足以權道𨿽知之有不可行之權如禮樂徵伐諸侯十世大夫五世希不失矣孔子傷其漸云耳由辧之不早辧也不然周之盛時天子廟諸侯貢大夫供職孔子何不非乎凡王者之興不逾五百嵗至周七百有餘其數則過也孟子傷其事云耳可以見而未之見也不然五百嵗而無王者則堯舜禹君臣也而並文武周公父子而處孟子何不非乎至於後世公孫王通之徒獵孔孟之學以自名其料事於智似矣不可與之言智也之言曰期年而變三年而化五年而定夫周公作周數世矣猶有商頑至於數世天保定矣如此其難也五年而定周公所難所易言可信乎王通曰十年平其盜富之和之三十年禮樂可具傳曰禮樂積徳百年而後興禮樂出於富和是何禮樂之易也必以富乎鐘鼓云乎哉玉帛云乎哉通以爲言通言可信乎由是言之則事權於道道無不知也孔孟以之事出於智智蹷則敗也二子以之𨿽然聖人之言以道權事其始隠隠一日而白豈不如日月然矣乎其也諸儒若滛巫瞽史且立徴兆若曰五稔之後陳氏必敗十世之後齊莫與京如是當黜之黜之何由曰非道

行祖宗故事防

人君視細務如視四肢保故事如保元气四肢廢猶可以活身元气一壊吾不知其爲人吾觀漢唐之防而悲之非悲其事也悲其壊故事方漢之興髙帝文帝自有制度蓋煥如也後世相非其人而變之相晁錯變侯國相張湯變布幣相元成變廟制所以變者欲爲是新奇也景武知之則聽之孝元知之則用之嗚呼祖宗之法則不舉非其法則舉之非自蹶其本哉是數相者意气自用反指髙文爲無謀蕭曺爲無防也噫太甚矣方唐之興太宗之故事眞可法也後世相非其人則更之相張說變府兵相楊炎變租庸調相王涯變茶所以變者欲冠冕前代也宗知之則聽之徳文二宗知之則用之嗚呼祖宗之法唐之諸相變其所可變行其所可行非識大體也是數人者反謂太宗爲未審房杜爲備員也噫亦陋矣由是言之漢制變而漢日衰唐制變而唐日壊故事何可不守也彼諸人專務變之不自悔罪豈徒有負於前人抑亦自負不少也𨿽然誰謂漢唐無人有人而適不用或用而不盡可爲千載惜也條故事如魏弱翁識故事如蘇瓌明習故事如侯霸言合祖宗如李絳𨿽其言藥石略聽用之惜其不盡也噫此漢唐止於漢唐而已乎惟國家祖堯宗舜一時大臣皆中外望也以明佐聖利澤萬世甚厚甚恵然歷守一道以爲必用故事必法祖宗如良醫之用藥方多取於古人不自用也故酤一事也淳化寛之其後屢寛之籍田一事也雍熈行之其後屢行之至其他大者難以徧舉宜乎霄壤而視唐漢也玆承明問以本朝典章故事並諸元老之嘉言當官之建議玆事體大願陳其槪嘗原一代之治必有一代之體體之不同則事不同商尙質周尙文周公非不欲質伊尹非不欲文體異也故今日之事有今日之體也祖宗之朝元老大臣聲嗟气咳猶足以澤天下如魏公議邊蜀公議樂滕公議用人司馬公議役石守道議【原本缺】蘇明允議機權至種隠君又議道議治議仁議禮義凡作十議皆十世鑑也若上數公之言捲之則可以髙一時舒之則可以範百世安可不舉行也𨿽然今日之體又有要而易守切而易用者三事而已所謂罷羨余斥珠玉審刑罰是也李文靖在眞宗時嘗謂四方言利一切不進持此以報國當時何有言羨余哉潘美在太宗時請發渭川之都斥采珠之民當時誰暇及珠玉哉王文正在眞宗時上與議刑遂增諸路刑官則刑罰之審有三代風矣是三者之急務今日行之宜饑渴之不啻也主上睿聖加恵四海者由祖宗故事也故斥珠玉而不進罷羨余而不用戒刑罰而不濫則李文靖等之防獲伸矣若夫漢唐之議家法故事已略陳於前矣嗚呼相距千載太阿一沈可以刻舟求之哉

資治通鑑防

或謂先正司馬子曰眾人𨿽尙子書惜乎言𨿽多而太迂也司馬子曰聖人之言似乎迂髙而不能卑也奧而不能邇也是以齟齬而或窮子患不迂耳矣嗚呼司馬不患眾謗而自患其學不畏眾言而畏聖言是以在元丰之際勞形怵心馳騁上下千載間討正諸史當時未免病乎迂也故深研窮諦於是時有是事善可法而惡可戒然後取之世謂之編年嵗以首事以時繋嵗以事繋時例見於彼凡立於此此之謂總目也一說之眞眾說之僞眞僞相駁也前志爲有後志蔑焉有無相蓋也今一語伸其中有無遂明眞僞可了矣此之謂考異也爲編年爲總目爲考異此通鑑傑然於諸史之中所以資治者歟考異班範而下字舛文誤纎悉破碎𨿽古史有彈誤者有正俗者有弼謬者然自吾觀之不勝其煩也今考異之書辧同析異其功自名可謂不細哉其煩不可徧以防舉吾舉其槪者所謂天道之防合人事之怪異變故之推移月窮日廣庶乎有益也按漢祖元年十月五星聚東井髙允謂五星附日十月日在寅無所謂金水二星者考異以允言爲正唐元宗十八年正月建酉歷家謂是月建戌無所謂酉者肅宗上元建丑祀圓丘歷家謂是月乃戌無所謂丑者此天道之防合有以取正也按舊志之言曺爽窮治何晏使晏書獄肅宗面叱李郭李郭僕地錢鏐坐笞諸吏諸吏怨望考異以今志爲正則人事之怪異於此可詳也太平用事宰相七人五出其門唐歷以爲四人未見其五也劉守光爲六鎭推尊卽拜尙父舊志以爲晉氏所推未見所以爲六鎭也穆宗二年集諸道兵六七八萬白居易以爲計七八十萬未見所謂六七八也此先志之不一與變故之推移於是可明也

鄕飲防

禮所以裁節民欲者也民生有欲多欲則敗先王裁節其欲未嘗不自逺也而未嘗自逺吾觀於鄕而見鄕飲其未嘗忽於近者乎是故賔主一贊而百拜徜徉容與不徒謀也致仕有徳則謀之不徒賔也在眾而賢則賔之不徒設也進士鄕貢則榮其禮孝悌旌表則尙其事不徒象也或象日月或象天地或象三光不徒位也東面北向尊者在東北面南向尊者在北介有介席僎有僎次不徒飲也酒在西壺篚在南勺幕在籩不徒言也司正揚觶則有言將命相旅則有言不徒歌也坐工者歌鹿鳴笙入者歌南陔夫鄕飲之禮一設耳而節文如此其宻先王非直爲是廩廩也所以裁節民欲致化之由也

鹽法之防

天下有二病上知之下知之知之而不去何也勢不可也上取民必有以病民不取民必有以病國欲民之不貧而不取民則無怪乎國之無財欲財之不竭而不取民則無怪乎國之必困此二病也未嘗有兼利者也而況夫鹽之利害利害之巨者也增其額則民納之不繼寡其取則國用之不給此執事之所患也請得而議其說夫執事之所患鹽之法非實也勢也其貨滯非實滯也勢也貨滯則縣官不便法則額戶不給貨滯矣愚爲之防曰貿而不積宜行唐常平之法乎蓋官開糴而防其直則商多至商多至又百途以誘之陳陳之鹽無有也執事何患貨滯哉此便國之法也法矣愚爲之防曰緣額益分宜師唐多亭戶之說乎蓋防民集則亭戶眾亭戶眾而額戶之勢分勢分則輸緡於縣官益均而輕矣執事何患法哉此便民之法也夫一舉而國與民皆便計司何憚而不行也若夫管仲兒寛劉士安李巽張平叔裴休韋處厚乃當時一切之議正執事所謂利於昔而不利於今者也韓退之曰鹽之利病事貴精詳不可輕防故愚惟建一策陳前執事聞於計司顧恵蜀民莫此爲大

內重外輕策

問漢制九卿出爲太守二千石髙第入爲丞相所以均內外也然有出守淮陽不受印綬願出入禁闥者又有出守平原雅意本朝內不自得者其故何耶唐制選京官有才識者除都督刺史又有政迹者除京官亦所以均內外也然入爲王官則當時有登仙之嘆或出而外補則家人有降晚之恨抑又何耶恭惟國家聖聖相承深監玆選用人才靡間中外淳化詔防紹興聖政宏規具在垂法萬世肆我聖上纉承丕緒臨禦以來凡久次中都者使之更疊補外以治民考功厥有治效著聞者則以次収召旋加甄擢徳至渥也然而重內輕外之猶自若其說安在豈士徇習俗亷退之節未厲而貪進之風日競邪抑朝列有定著州縣有常貟除授或輕徼幸者眾外濫則內冗耶不然何方來者無以處之而重去者猶摠摠也且監司守令其選亦重矣古者郎官出宰百里國初朝臣分治劇邑行之於今其於人情所安否乎或謂不歷都督刺史不得任侍郎列卿不歷縣令不得任防官給捨𨿽時移事異其說可行乎夫天下之勢如持衡然此重則彼輕此輕則彼重倘欲輕重適平無偏倚之患疏源導流要必有術諸君講之熟矣願茂明之以觀通世務之學

對言後世內重之者當言輕內之不當言重內也夫使上之人誠重內選而不輕畀天下之士大夫也則士皆防功自見於外以求超躐登用於內矣如是則不惟內重也而外且得人焉則外重隨之矣惟夫用人於內者其名若重而實輕焉是以卒至於內外之俱輕方一男子而皆有覬幸王官之心焉是猶謂之內重得乎愚嘗泛觀天下大勢而竊慨嘆於士大夫之矣請因明問之逮而深言之𨿽然亦將先要諸古人公天下之道而後及於後世之私者焉其源流有自來矣夫自典謨而降言治之近者莫如周成周之盛時至治之極於斯時也周召毛原在朝端藹藹吉士在百官其相與圖謀於上以經理一代之治者亦旣悉矣其於外之官吏𨿽無事乎一切之區處若未害治也而猶必取天下之賢者以與天下共之蓋其公天下爲心不獨私王朝以自隘也故周公立政一書論文武得人之盛而至於夷防盧之烝三亳版之尹皆以爲有常之事其選無異於三宅焉夫遐陬僻嶠卑官薄職委天下之賢而凂居之無乃有所不安於心者耶而當時上下莫以爲異蓋文武周公惟知擇天下之賢以供吾事不見其爲內外之間士大夫委職爲臣亦惟知盡吾職守而羨慕決擇無所措於其間也況有如文式爲君非棄賢之主周公爲相非蔽賢之相其心事暴白於天下諸侯無相周公猶出居之以主東諸侯況其餘乎此成周之世所以君臣上下相防乎直道之間也馴至後世無復古人公天下之意矣朝廷甚尊郡縣甚卑然猶可誨者曰所以重王朝之勢也萃之內地列置之天子之左右皆天下之選也吾以爲𨿽非天下之公而猶未至盡出於私至末流之內重己甚而士大夫皆有慕內之心上之人又不自愛其權而輕擇焉於是人人皆將苟得於其徳業之所不逮內重之源於是爲後世深而秪以爲內之輕矣徇耳目之見者不深考其故而又欲任意矯枉於其間而尊外之權首抑則尾揚左支則右僕心有親疎則內外之如相倚伏於無窮此漢唐君臣所以徒自紛紛而卒無補於天下國家也吁成周之制其不可復乎夫後世之有天下吾非敢盡責以成周公天下之法也蓋使後世而眞能重內抑外亦有可言者京師郡縣之根本也根本治則枝葉將非所甚慮矣彼其建爲公卿大夫列爲百司庶府豈顧不重哉然所以有是者初非爲士大夫計皆所以爲天下計而其權蓋出於上也自夫上之人不重其權輕用之也則任官之本意已失始以朝廷之爵祿徇天下之士大夫幸門一開則徳薄才卑者皆有思出位之心而睥睨於其間謀國者不反求諸其上而徒歸過其下一則曰是士大夫風俗之不立也二則曰是士大夫心術之不美也是豈知防本塞源之道上之人抑有可加之意乎且朝廷職事淸望之選豈非擢置天下人才之地二三大臣所當求下而非士大夫所當求上者乎今世之士一登姓名於仕版則皆不安於州縣請托營謁不遺餘力而其夤緣稍足自致其身者則急起而乘之往往亦得之矣一日而致身內地焉近者一二年逺者三數年視寺監丞簿如探囊取物矣而其久者亦從而爲之日月敍遷不幸而畀之外焉亦不失郡刺史郡守之權視役身州縣跬足以進而竟老死焉者相去何啻倍蓰也夫樂貧賤而輕富貴是惟聖者能之也如之何而責士大夫之輻湊乎此而兾其俛首帖耳乎彼也哉今世之官徳薄而位髙者可以無愧何也徳又有薄於我者也亡功而厚祿者可以無慊何也功又有寡於我者也三公之位人臣之極也而人皆曰我能爲之萬鐘之祿至貴之奉也而人皆曰我能享之吾不知其果何習而見於四維方張之時耶夫昔者帝王之世所謂爵祿品秩非以應士大夫之求而選賢登俊皆上之人所好自爲謀且自一命以上莫不知盡其職而自以爲終其身故上之建官分職坦乎無所徇於下也下之克己厲行確乎無所徇於上也後世僥幸之門未免一二可乘得之者或不足以厭服人心則繼至者已動心於其後矣接迹相尋來者源源而方無以處之上之人又從而逓遷疊易區處焉以求當其欲是豈所以振肅紀綱而尊嚴朝廷也乎朝廷不尊羣吏無乃懷苟且士大夫而有貪冒無恥之心乎員有常限來者無常數也其已至者路壅於上而不得進欲進者肩摩於下而日未已也若是則盡朝廷之官若之何而勝處故愚以爲誠能廣至公之道抑私絕之求毋使求者得之不求者不與任實而不求名循名而必責實如前軰所謂官爵非房闥中物以抑天下好進之吏則內果重矣必察守臣之有治效而非名實不相應者使之爲郎必縣令之居官可紀而非以覓舉至者使之居防察六院之寄必天下之有道術行藝者畀之淸要之地則凡爲國以吏而分職於外者皆知盡心以求得於內而思所以自見於世矣若是則不惟內重也而外且重焉均內外之防孰大於此者不然徒見士大夫之奔趨內地也而欲反其道以重外焉則唐中葉以來其可鑑矣上方以禮義亷恥嬰士大夫之心而講宣洪化之地且與植立此公道維持此公道而愚猶喋喋如此亦深惡士大夫風俗有未滿人意者耳明問以公直防愚愚不敢不以公直對幸執事以復於上

科目防

問漢初之士尙權謀喜功名而逺道徳然時有磊磊可喜之節中世始興學校其後經術章明矣而世俗頽靡日益不振唐用科目爲主詞章中間無慮三變乃始大成攷其世故每變輙下文之盛衰與時不相闗何哉惟成周之士但論於鄕或選於學人才藹然何其盛也本朝取士近酌唐制學校之法逺稽成周而損益之二百餘年得人之效昭昭不可誣也近者廷臣建議以士業苟且藝實漸廢欲因今科舉參取而更張之以孝悌亷節行義明著淹習經史通於世務別爲兩科取鄕舉三分之一爲之籍以於學以才實察舉於前以嵗月作成於後略效古者諸侯貢士之意而所舉之人則屬之卿大夫士與耆老之可信者或謂俗敝久矣虛僞之風殆將偕長夫漢崇學校而郡國猶存察舉唐用科目而方鎭猶許辟置何古行之乃今不可歟將其爲法科條固殊可以並行而不悖歟三代之才教養作成書考論辯賔興官使本末源委蓋深逺矣至其植之風聲以興起一世之士獨存乎法度之間歟夫欲得人兼漢唐之美而駸駸乎成周之盛且無變更之煩無末流之亦有自乎願諸君熟詳之

對論取士者不正其本於士之心術而舉其末於上之科目未爲至論也夫士之心術其變甚防其所繋甚大邪正亂於下則取捨惑於上天下國家治亂盛衰之勢實闗焉古之人推其寛大樂易之美意以開天下忠信誠慤之良心與之相求於風化之所及而相信於形迹之表科目則未之聞焉耕釣漁鹽之夫誰其舉之而加諸上位南畝耕耘之士誰其試之而烝於曾孫來止之頃豈非三代風俗惇厚忠信誠慤之心不離於天下故其意向交孚莫或猜貳人才之盛隨取隨足而遲疑之念不置於其間後世人主習聞三代賔興掄選之詳而失其本意之所在於是自漢至唐科目繁興而士益以不如古曾不知科目法也意存於法之外則天下之士不惟自信其所學上之人亦有以信其下一以相防士始不信其心而上之人又日疑其挾欺以求合吾之法矣嗚呼秦皇漢武以法防其民民猶望望然去其君以基禍於天下今其人曰士而獨以法取之則邪正之雜糅賢不肖之混殽使上之人公受其欺而私病其乏才者亦患之所必至也至是而後知科目之設固以壊學者之心術而取士之者當參夫心術之正不正而竊慮夫變法易政者祗以益其疾耳𨿽然後世之學者其心術甚易正也亦甚難正也何謂易蓋昔者異端邪說疊出於天下以聖賢之言行汲汲皇皇詔告學者而莫之辧自董仲舒韓愈王通諸君子相望於數年之間而滛辭怪行不得並行於天下諸百家不得怡顏於六經之側非聖人之書曽不得近學者之耳目而闗學者之念慮於此時而欲正人心術誠爲易耳柰何利祿之餌垂於場屋標目之揭多於有司髙者以其道可侔伊呂卑者以文辭俊雅名之天下之士爭先投牒聒然皆有不自安之意亷恥之風掃地無有然則士之心術自唐以來誠不易正也肆我國家取士之制大有古意設科之名悉仿唐舊每嵗貢舉略爲三年詞賦經義之外不爲多端以責士子此其防防固已見於科目之病夫人也惟夫三綱五常之道本原於人主之家法忠信誠慤之習表儀於朝廷之公卿大夫文之以禮樂養之以學校凡所以動蕩人心而正其趨者無一闕焉厚其心術以養於平日時出科舉而收用之三代遺意蓋在是矣乃者邇臣有請欲別爲兩科嵗舉士子而之學其所舉之人則屬之卿大夫士與其耆老之可信者是蓋深病夫士之藝實漸廢而求所以革士之也愚嘗以今天下之士風察之竊以爲今之取士不在科目之未嚴而在乎心術之未正焉耳今天下士風何若哉賢者有所避而求晦其所得不肖者爲無忌而虛僞亂眞其修之身行之家者未必非佛老寂滅之說而筆之於紙者無一辭焉其發於心害於政者未必非管商掊克之事而形於牋記者無一畫焉上下習熟肆爲欺詐而莫之怪凡此者皆其規規然求合於科目之舊習也心術之論愚安敢自廢其說於人才未用之日哉大抵人之情常怵廹於法制之微文而潛轉於亷恥之公議今天下之士學於師友而希進於學校貢舉者彬彬然三嵗大比持聲病剽竊之文偶中程度則求官選部如責償然𨿽文彩華如張昌齡者不之問也學校養士飲食起居之際苟能循循黙黙以消白日者皆得以行藝著名於籍求其講明有用之學如胡安定教養之法者又未之見也執事誠采擇名望不專文藝以革貢舉之浮薄招進諸生誨之館下以漸廢學校具文之末習益自修飭誠意正心之大學而不徒事於區區科目之文數年之後其士風近古十年之後卿大夫必有可深信者兩科之設其在此時乎惟執事次第圖之毋亟

欽定四庫全書

九華集卷十二

宋員興宗撰書

與諫議殿院書

某不佞本有志聖賢之學而托諸深山家貧困餓是以在此亦欲遂充其學以報吾君此其素所蓄積也故聞天下有學古忠篤之士則必皇皇而求之求之旣得則必熟復而觀之其皆是也然後退焉而無憾況今天子所寄耳目之官非學古忠篤者能之乎側聞諫議殿院之風學而有守議精而不流四方稱焉故陛下用二公於篤老之餘而處之以百官之劇豈非亦欲望四方之所以望二公者耶比者聞二公旣外其身以報陛下如辧歸正之士至於一至於再可謂不負所職矣然今有大可疑者眾舌嘈嘈喧不得止僕而終不言歟是外乎君子也言之不正歟是欺乎君子也夫欺君子而外之眾人不爲而僕忍爲之乎故敢爲二公一吐之其事之有無𨿽未審詳卽使有之亦甚可懼也蓋昔曾覿龍淵之用事天下謂之曾龍而不名方其盛也搢紳奔走顚倒衣裳未貴者倚以爲資旣貴者托以爲重宰相不知非禁路不知詰輦禦之側囂聲沸騰𨿽晝鳴鴞而市列虎莫駭於此者矣佞媚之極下上一律故時人以爲寧觸中書無忤二父者可見其權勢之烈也賴天之道陛下之明分北而居之一則以死而一則以衰今者不知何人謂覿復有入都之命逺邇張皇不免震懼蓋昔張放驕溢欲畱京師而薛宣不可僧直佞幸欲雜士風而江教不聽豈堂堂天朝獨無宣教之臣乎況吾二公見司國憲者哉或曰是曹有勞奔走於潛邸陛下非忘勞之主也非惟終赦之亦終用之耳不然則是少恩是不知陛下以天下爲家不以一己爲私使是曹信有奔走之勞曷不以金帛厚之以名字寵之乎柰何必授之柄以疑撓海內哉彼兩人者前日襲權勢露恩私朝廷每下一令用一士則必唱言於外曰是將非我無以爲也此於古法當誅陛下幸赦不誅矣昔太祖世軍校史珪始見信用其後肆威作福遂一斥不振陛下今日待覿之法不有太祖成法乎二公何疑焉此事旣著凡在官者當靣諭之屬以不肖人防位下近申明歸正之士未見俯從今玆喋喋則又似舉一毫以搖泰山也退思今爲陛下所重者莫過臺諫羣臣取正者亦莫過臺諫臺諫謂可畱天下必惑臺諫謂不可天下必豫可否在二公之一言二公何忍遂終不吐口乎深恐羣邪之萌潝潝訿訿階此復振未可知也伏惟卽日興念啟之辧之率善類而拯之無不宜者請受命

上虞丞相書

敬聞外論浩然歸重邇日力挽同列之舉一以示協恭之意二若捨是翁則他人益可慮未必更有純篤者三上前同議大事若體理未安兩人尙可執論回天意彼去則上必盡畀先生以難繼之事孤介爭之則愈難不爭則羣謗必興今如此區處之甚善甚善外論盡云卽日順動此無他蓋見朝廷近日稍稍諸將起廢及建節還節等事此事何預順動而外言乃爾度必有諸人伺聴於門下者今從庸眾之言則多玩弛從捭闔之論則必生事二者咸不可用蓋今日之事當作一意守之爭於上前亦只一意何謂一意順動不可一日先備禦不可一日後是也伏乞鈞意再三深惟之外論近日宰執爭貨務闗子防子事堅臥不出此事𨿽艸艸然是人略有虛名前日與子淵說先生略加曲折甚善見說皆一二販者作之使然況闗子防子利害卓然若歸朝廷則版曹平日爲無策前後手足俱露萬一有緩急則誰受其害者此與臨卭鹽闗子大意略同況諸司告病已久乎外論王天覺林井等事甚喧或云朝廷皆有以賔禮之此法不可長也若果是諸葛張兵必不先畫陣圖從邪徑見說諫議已具姓字靣奏不可不知也願再三審諦之外論甚渴王泉州之來今聞移信守豈欲爲之漸耶日已薄矣先生孤孑無助之狀如前得張嚴州之書甚以爲憂也

與黎守馮縉雲當可書

某再拜某少駑緩自度無以力於他技所以求輝今傳後者獨惟文字然心之所向者眾所棄也故文日蓄而名日晦道愈積而謗愈來最後得一第於奔走患苦之間眾則曰某於筆墨第有聞矣材士也不知先民之所以自立能浚源而導根者用此與否是以踧踖退而深悲其道與夫今世之士行溺於俗而文防於時是誠不足與深處假余處之而久久遂化則將並喪余之有使餘悲也如是者思之有年因觀乎聖賢自得之域則每至於自蹙而自嗟幸也側聞閤下之風而猶有以起我其文髙以宏其气浩以潔世愈相濁而公愈相違蘄合乎古人而步武之是閤下之道誠有感發乎吾之中盛矣吾道之不衰也不有倡焉則有繼焉無忘其倡無怠其繼余其可以無動心於此乎凡世俗厭棄而不樂者閤下旣有以深樂之吾必將有以樂之也眾作徇外而不已者閤下獨有以己之吾亦將有以己之也知之則易革之則難耳向於丙子之冬見公於磧上有言而不究前此又值公於道周欲語而不暇惘惘注視若深念予者豈亦有取於寂寞者之言乎今輒裒近作數篇求教左右此皆因時之言𨿽不能形心之防然亦可見其志道之髣髴也伏惟幸察

再答縉雲書

某再拜某不佞念慮鄙外自度無由合於君子之門而執事乃貶抑情文奬許過盛待之以庸眾之所不能約之以古義之所必至意謂足以振斯文假若先民抱負者之當此也猶然再拜云云以避而況於僕也哉蓋道徳之源注而流也世必有任而興之者任之乃人而興之乃天天與人相因而其誠篤其慮防不言則無以爲教彼書言之未立也吾與玆人並生而食也並息而作也玆人之惑而甚至於無知而吾之書言廼與天地並其道其教實尊且嚴如此君子矻矻造道一日足已而致乎且若是者其難乎其易耶如之何而忽之不幸世無孔顏而此道日隠荀孟之故志世尙不知祖之間有祖之者則世更非且笑之矣以爲是不可繼而人欲繼之非誇則誣吾不知先民之初能復性以立我者其始異我乎否也今執事之書以爲窮居弔影之日久寂寞無所事則棲心於簡冊求孔孟之所以自爲與誨人者甚矣閤下之心誠有類乎先民之心此某用是不以蘄一世者蘄足下且因以足下之自勉者而勉職也昔韓愈子可著書而不肯著必欲俟五六十而爲之其後五六十而書乃成幸也愈粗言之而世傳之其不言而可憾至今者吾不知有防終未若有書之完且好也聞丐宮祠甚善甚善公能有言而世終有言吾願與二三子鼓公之旁而張公之軍也所謂二千石者能爲馮公榮耶願幸無忽

答漢州教授程用之書

某久困塵閭未盡見當世作者極其至求之非好古篤道以聖賢自責未必有此豪傑也雨霪矣頭風滲滲連三日念一見不能也公能不以疏數責我乎得教墨淸風俱來披之不盡尺幅皆簡逺具思致寂寞之音近世不言矣非惟不言且諱之也入之者雜仍之者流其皆然也其又何誅然吾道我立聖賢我師是不可不勉也力之則是卽之則至矣願用之勉之僕前開口輙以論著者以是自決耳信不信皆不計也自盡自質於聖賢耳矣僕生年四十餘俯仰西南求如公爲友者今才一二自一而二自二而三僕以古道望此世僕豈狹矣乎某白

上王太博書

先生知人之情乎人之情與其輕信人邪寧其自信也所信在內不在外則無往而不自信天下固有明智者非遇天下之明智不合也故君子之道未明則不輕於自信旣信則不輕以告人此僕所以黙黙於當世而未嘗有言也然嘗竊窺湖海千萬士如先生之明智者巍乎其至斯於篤老之士必能內信而自合不俟僕求信而輕合也是以屢欲言而重發之以俟乎君子之自信自合也先生願聴之夫某決非好異者也其心蓋大欲矯拂近世之學使漸希於聖賢之域僕誠有守乎爾也蓋世實資道道者經世者也文者載道者也誠者達詞者也學者尙誠者也志者惇學者也而近世進士者之學皆競乎媮墮淟涊藻繢之言可謂流俗而不返矣志輕故學流流則易廢識冗故詞雜雜則易散文郁故道卑卑則易晦所謂無其志者無其本也無其道者無其終也其本不立其終不明近世咸以是自鳴而爾雅之詞於是乎實衰其在上也不以救其在下也不以悲此愚之所以忽忽深恨聖賢之遺於古書不敢自棄且自畫也世俗矻矻不可變如此非求天下明智誰訴之而誰列之哉恭惟某官志大而語周明言竭論碩厚俊偉常見推於朝廷而先於諸老矣今猶以爲未也淵然而思惟其古之求條然而辦惟其學之明邇者某蓋嘗以朴素迂逺之才列於君子之前判乎其若自合也豈非明古道處今世近時所以不取者先生猶有以取之歟今行李刼刼於外大懼無以稱門下恩恵之意退裒所爲文得古論古傳贊道編共三軸猶有近作不盡精純之意欲急求通於君子是以不敢自後者若夫寂寞之音簡古之義史遷韓愈之趣有若能紹明之者請繼今以陳

答洪丞相問碑書

某齋沐再拜判府丞相大觀文先生邇者伏奉鈞教忘其不肖咨以川蜀兩漢碑墨之所從出及古文奇字至於種種防意諄復被教之初伏念旬時至於今玆旣月乃日矣非不能答懼不能詳也不詳則遂虛大君子之誨是以臨發輙已發則不敢不謹也敬再拜以對恭惟丞相於時爲通儒於名位爲獨絕於經誼則閎而深於史學則博而嚴於箋傳集類兵家歷法農工國記星官醫藥之書與夫釋老異家之所傳授經目則無所不考考則無所不詳今則擁百城坐大鎭自公之暇尙恐日月之易窮念訛刻謬書之病耳目且欲一而新之也則又取周秦以來聖賢英烈魁雄之士名世者彛章鬲畫鼎篆分之文荒林逺野祠鑱冡刻之實約其義而黜其衺剖其原而博其趣題端防後解蔽徹疑丞相衛道博古可謂篤也已矣近世所無有也然丞相所以下詢數十條者文有主字有體意各有出謹先具其知者略其不知者蓋不敢以不知爲知是不欺於門下也竊觀廣漢巴郡蜀郡漢中益州犍爲皆漢故郡也郡所發之碑皆漢故物也自巴郡太守張納功徳敍故在巴郡巴今利州路也然漢之巴郡則在夔之忠州張飛客嚴顏嘗爲巴郡太守乃夔之巴郡爾似與張納少異也今當以漢之巴郡爲正自廣漢蜀國李翊碑在今渠州屬郡屬國李夫人碑亦在今渠州觀此二碑疑若夫婦也然一云廣漢屬國又一云蜀國都尉夫人其名位俱不同矣近得廣漢屬國侯夫人碑侯音候字從侯漢有衛候北軍中候是也從省文耳此眞翊妻耳但不知丞相所收所謂都尉李夫人者與此少異乎若其無異則爲翊妻明矣自司校尉楊厥開石門碑武都太守季翕折裏橋郙閤銘石門者興元旱山之東也今厥碑在褒城斜谷前人亦謂之褒谷蜀使五丁開道是谷矣折裏橋郙閤銘在利州西路興州趨武道上武都漢白馬氐之地今階州卽武都也碑立於波夷江對至今猶儼然漢之巴郡乃今忠峽之地而巴郡太守樊敏碑乃在西路雅之石馬益州乃今犍爲瀘敍之地而益州刺史髙頤碑乃在雅之嚴道永元磨崖碑𨿽在嘉之夾江有字無志猶唐防入蜀碑𨿽亦嘉之龍渡今有額無碑也如此可憾者甚眾斯不可以筆舌盡矣丞相所詢之碑凡二十有五今所知者凡十有六大都見於別錄不知者凡九丞相所未及詢者又有五焉東漢爲將軍碑在巖渠碑字爲眾之冠蜀之先達皆咨其法焉建武何君碑近世鋤墓者得之比眾碑爲最在雅之嚴道又得大夫碑大夫者褒也在今資州資陽縣聞好事者竊去矣黃龍甘露碑法可觀碑亦稱之眉州故石也一二大家能有之去而不出是必不凡矣劍州梓潼道上有雙闕或云孝防闕或云使君闕髙二十尺有咫比王稚子表者爲壯大夫士過則必式信其古也此五者丞相宜有以咨焉不得則有以求焉可也今先以數種呈納昔王回深父常集故迹遺文曰物莫壽於金石金石誠壽矣然猶不足以保其外予嘗閱古鐘鼎舊家碑碣之文以證諸史及他傳記褒頌功徳𨿽不可盡信而於年月名氏山川風俗與其一時文采雅度有得其詳而史傳追述乃其槪耳曩所聞者磨滅殆盡今所聞者後數百年又磨滅者防何也故采其備者首尾以編之彼深父刼刼有意於古至於拂性苦形收拾亂墜守之以勇而求之以不止自金石而詮爲信書宜其學之充博也是以歐陽子咨之以集古之半訪之以娑羅鼔之異事質之以汝陰顏氏之遺迹蘇子容叩之以表三老之故碑而宋次道呂縉叔原父子原叔之徒望風屏气直不敢與之抗也稽古之功其可泯乎且回以一士稽參散逸猶能傳當時而信後世況以相國大臣窮研廣索科條畢理稠重畢去斯亦可以左磨史蔡右悉鐘張矣誠集古編所謂有力而好好而至者近世之所無有也丞相旣有之矣又篇末有曰請益之詞且君子有道有位位有窮卑而道有精粗得道之至者識通以明是以天下求用不匱故名位一切不施乎此自非然者上下之分安可亂也丞相今略名徇道於是至矣然某非求用不匱者也傳曰借聴於聾求道於盲聾盲何有而君子乃求借之乎然盛意不可以虛辱念終不言則愧且無日矣丞相之所引若碑之堯祠請雨碑所謂�所謂二九之戒所謂名曰咸池之嵗所謂禕隋在公之字所謂兼齒雅之說所謂闕幘所謂牟壽所謂五六六七訓導若神之義蓋漢之士習漢之故去先王爲未久也宗廟朝廷之間大羮之惇酒之尙疏越之音風气淳厖是以出言有稽皆無章句以破壊其體則宜其字語之可觀也其轉象旁訓若異而實同不可不察淮南訓�魚爲異魚集韻亦以爲然魚從尨乃古義也碑云二九之戒蓋年數也張平子東京賦謀設而陰行合二九而成譎宜其戒也薛綜注曰元成也謂王莽之謀陰行十八年故曰二九也然則是其在建武永平之後舊碑載嵗在戊午名曰咸池一也而名則有四以星名者司馬天官書咸池曰天五潢晉志咸池曰魚囿是也有以地名者劉安曰日入暘谷咸池是也有以樂名者荘子皇帝奏咸池是也有以嵗名者淮南天文訓大時者咸池也咸池爲太嵗今碑云嵗在午曰咸池其淮南所謂大時者乎碑云禕隋在公取詩委施委施退食自公之義也不曰委施而曰禕隋乃韓詩內傳解直禕隋三蒼注云行步依動貌也漢字通訓蓋千百矣如解後不害爲邂逅之類禕隋豈害爲委施者乎牟壽者眉壽也齒雅者齒牙也儀禮凡紀眉作牟禮記引君牙作雅然則文爲兼究齒雅永享牟壽者牟爲眉雅爲牙其義可決矣凡幘覆後巾也東漢志云耳宜闕幘爲傳講之巾也至若咀嚼七經五六六七訓導若神之義非吾夫子不可當也五六者三十六七者四十二也豈非謂七十二子乎書五六六七之云猶左氏謂二五之偶漢書謂四七之將碑從廋辭所以爲法也先儒曰六籍熄於戰國焚於秦逮於後世學士不見中間之信說而欲特立一家之學者果自能哉吾未之見也借是而論則稽事博者其要必正用功深者其傳必逺凡取信於史傳之錄者舉未必眞今吾得之千載之藏碑樹冡刻之間則無不眞是誠可信者也且以唐逮今未能五百餘嵗若依載傳考之則年位嵗次名氏圗牒山川風域成敗之由參錯不齊若十指然況唐以前其失可名也哉是則碑不可以不徴傳不可以不信也某近述史考差失近數千條是皆史氏口傳耳剽一取小家浮剝之失病至於是而何有於本事然則丞相徴碑之功下詰眾史猶羣星之一月矣甚盛甚盛丞相於道學史法兩見其備味眾人之不味其功卓矣此門下若不肖所以欲附名於言端而托諸不朽也詩云跂予望之傳曰伊其稽首不其有來乎度旦夕裝治復歸大庭敢致稽首有來之願而伸跂予望之之心獲卒所聞於前斯又大幸也尺札奚宣所悃哉惟丞相所以察不備

上都大書

竊觀近世外司庶府辟召賓客𨿽有古之禮而無其法有其法而無其意至於比年則禮法意俱漸衰矣此無他求之者名未甚優而應其求者實有不副故也古者賔主之相值甚貴而不驕甚賤而不謟奔走不憚而慕義無窮豈爲勢利回哉𨿽區區之唐諸道幕府溫造以處士來石洪以山人顯未嘗聞曰某資未入而某格未合也故唐末辟召之禮與其法意猶雍容可覩不若今時漫漶紛防而俱亡也諸路帥臣監司之客不惟人品之論而惟資格之拘不然則以勢卻者也不然則以利傾者也不然則親舊桑梓之私者也其有卓然才行溫實主者欲首薦而不得則輙拘資格乃止故曰辟召之禮與法意漸衰於此耳今先生特立獨行所以自爲者皆前修之典刑進退不依乎勢捲舒不襲乎時是以𨿽某之不肖一旦獲受知列於門下使某名字暴於蜀而不愧者知先生有以取之皆非取之近世資格勢利者也凡古之辟召禮法意三者已粲然而陳前矣在上者養待之甚優在下者名實之不副某夙夜無以處此邇者又防許貢以辟書而達之二府則是荒唐寂寞之音収錄於夔𨿽未必能中韶濩而已可一警世之瞶瞶者矣豈非某之幸而亦蜀士者之勸也伏惟幸察

欽定四庫全書

九華集卷十三

宋員興宗撰書

上執政書

某旬日不得瞻見正以病餘不任奔走連日見欽夫一再相防因及時事衮衮無有不同者彼來自閒居其聞見廣以確其心虛以靜其說詳以宻一一得藥時病之意旣退自喜以丞相先生薦進爲人大君子每務舉用如此更益求其比則善類或有盍簮之理而事功或有植立之象昨日聞其朝辭爲之悵然此於欽夫自爲謀則善於大臣謀國達人之方未安也今日又得魏元禮書以爲此公學有本原識大體若東閤畱其從容所補多矣蓋一士子之進退同類因之亦以卜己之進退己之進退天下之休戚也安可不慮相公平日一意王室惡人避嫌惡人選儒黙默今當反復思之豈其中自己得九重之決語乎外人不得而知愚不肖亦不與知也不然安可不辧外間但見近日王泉州杳然無召用之耗悠悠善類無所終薄不免疑懼某等負壅蔽大君子之責固不足卹所深卹者相公之相業當先此也聞之君子曰大人無我則無累凡以外物累心謂之私己私己者有我者也近世大臣大率私己每事不權社稷之利害先探君上之好惡此固有進退升沈之機把持其心矣是中安得虛而明乎非虛非明念欲分邪正畏謗卽止邪正安得而分欲釐獘蠧拘制卽止獘蠧安從而去日夜不過嘆息遑迫視屋竊憂而已甚者事拂眾志撓四海必諉曰上意未回耳非我也姑少安之安之則後猶可爲後竟不得爲未可知也賢者多棄散地聞者切齒視者腐心彼又諉曰吾非不欲用某進某上弗可耳後日用之未晚也已而竟不果用未可知也此皆近世气習之陋得固寵之私心而防忠君之大節者也願相公急返此以塞天下之望且以管子之相齊猶以求賢不廣不用不終爲害覇不寓內政不盡己所爲則不止安有堂堂萬乘之相不得爲管子事乎今元禮之言又曰次輔爰立亦旣數月未有慰人心者天下於此皆紛紛矣相公見人甚眾如此等言求之南公之中眞諤諤之友也彼所謂亦旣數月而未有稱者丞相可不大懼乎思懼之大以不去賢不薦也丞相借曰吾力未充更當引日乃可昔杜祁公衍相仁宗凡百日去位其施設可考天下至今誦焉彼在相位百日豈亦以引日爲解乎丞相宜殫吐握之勞悉薦進之力則詆議猶可及止也或謂泉州近日已加職名不爲不薦其他善類將以次收用某謂泉州先加職名者乃所以啟天下之疑也昔狄仁傑薦張柬之𨿽老宜急用武后以爲雍州長史仁傑爭曰臣薦柬之宰相非薦長史也其後卒相唐不知今日丞相之進泉州將大用之以利吾國乎抑特加之職名以利其身乎如是而爲之策末矣況今羣小用事主聽不一內外訌沸曾覿去而又來安知無投閒之論王朴賤而暴貴慮亦失歸正之心三衙有勇而鷙無罪而斥則何以使人輔郡有苛而察無時而暴則何以信眾至其他含糊背理以蔽虧日月之明者不可勝舉伊尹曰一夫不獲若已推而納之溝中今郡城內外怨嗟愁慼起不平之憤甚眾則同志濟時治國之士丞相其可不急援之乎某今日送欽夫不獲侍言於左右敢達元禮之詞並以書布之伏惟幸察

答太學學錄梭山陸子壽書

某辱來字爲愛甚具何敢黙乎爾也聞之夫子曰道不逺人人之爲道而逺人不可以爲道故道也者吾固有之也吾能始之能終之斯爲道矣然則君子之得之也如之何其始如之何其終也必有志焉不流之謂矣必有學焉不怠之謂矣必有識焉不雜之謂矣三者之一於內也奚往而不一也志之所一學斯一焉學之所一識斯一焉識之一則君子無病焉爾矣充之而動動則明明則智智則聖率以是而沛乎詞伸乎志而載乎道者也異端云乎哉章句云乎哉昔孔孟共由者由此者也漢已來亡之矣有曰況者曰雄者曰愈者身之矣斯近之也卒不至焉斯病之也亦曰志焉時流學焉時怠識焉時雜也是則諸子已矣其可臆也僕也又出乎千載之後而起諸深山而談寂寞之道而出九華辧言之文其譏評信否其庸自幾免乎不亦樂乎吾黨之共樂也樂之在我者也今也有聽不聽後也有傳不傳吾何損益之有焉此公所以欲共樂此樂也子壽所云諸皆是已獨曰未敢有意於文而甚好其道斯道也好之篤則言之章矣文不外斯也退之所謂未聞響大而聲防也公其懋焉

答甥費判院恭用書

某再啟吾甥書辭之意勤勤甚矣吾甥之能有立也其致詳熟復盡所慕則古所略則名以仍世父子之所以待我如我之所以自待不謂之知我其可乎夫君子不自欺則不息不息則無不誠韓子曰誠者不欺之名也故在眾者我之所不能惑在我者眾之所不能易不惑於外不薄於質是之謂不欺惑於外則情勝矣薄於質則文勝矣以是爲道則道且蠧以是爲言則言且末然則所謂誠者其可易之哉豈欺也哉吾甥知性之學何往不裕今欲一於誠則無徇外無眩辭庶幾臻乎其至也來書謂邵子能誠其心故能發諸先天之學先天後天之學世固有其人矣某固不敢議邵子者以其簡乎情而篤乎內先乎質而後乎文者也以是所爲邵子也近世學易者例曰我知言我盡數不識其果能不欺否乎傳曰君子心小而道大若浪爲之言誇爲之名是心大而道轉小矣今吾甥之不易言者乃是也切慮切慮若某之學之年皆未可以預乎易也自今至於後日以不競不流充其不欺之實而已矣吾甥苟以爲是願相與力此勿怠

與興化林文謙之書

某再拜自尊斾南歸且數欲具書候動止都城役役竟不暇裕然度友丈旣中有以相親與所以相期是必不以書之疎數爲間也負甚愧甚隆暑在候尊履卽日敬惟萬福某不自量力欲求古聖賢之道植立大中之意於世故頽靡波流之後𨿽以多病多難輒不自已始則學焉以充其性久則性焉以復其宗旣又皇焉以求於天下將以共吾之樂而樂吾之有蓋不敢以須叟捨也如是毎一意焉斯久矣向猶未之得也不謂萬里乃見如公者孜孜矻矻推原經事散逸傳注離異不綱之意求粹其理丰其本甚盛甚盛𨿽然以愚不肖素處下國旣僻且嬾而其從事此道亦專且久凡其虛緣寂處日思孟軻以上聖者賢者詩書愈窮愈有雄況而下有書矣愈卽愈病是窮古人之所已得與夫得之而未至而後思吾之所當得者於吾浩然不餒之實孰薄孰厚气形於心心形於言孰至孰不至吾皆可得而察也前此旣辱遇顧爲出所次九華書者與老兄觀之倉卒不能畢且退又懼乎不醇也靜理年餘日加剖擊今則粗趣乎醇矣於兄不當自隠也且夫天之有斯道也故當公之於傳道者人得之則人傳之矣身非取人而後動口非取人而後言道非取人而後致也亦曰勉焉得之則得之也世果防道矣乎由是觀之思而未至𨿽雄況言而或失可也思而至𨿽塗之人無失可也此不肖於此書所以無譲也更旬日後淨手錄呈千萬爲詳復之有病焉者必告我僕非旣其文求旣其實也文中子想已摘出僕之書亦粗指出其本文竄去其附益剽入之陋如觧縶緩轡而驥之徳力見矣老兄以爲如何切便見教吾人枯槁汨沒又相與談寂寞之音想爲世笑矣勿廣勿廣

代人上李制帥書

蓋聞君子有以髙天下則天下之人推其髙君子何能髙人能服人也昔漢廷臣尙辯劉寛不辯漢廷臣尙爭劉寛不爭其不辯不爭非不勝也度量寄焉耳此寛所以爲寛也昔晉諸公進趨者紛然獨謝安恬然議戰者戚然獨謝安怡然夫安之恬然怡然非徒然也淸淨在焉耳此安之所以爲安也故二公之有以服人人服之其度也其靜也率服人之具也此僕所謂君子非徒髙人必有以服人其是之謂歟恭惟制置宻學先生老於道徳而際於名理𨿽翹然處暴黠之間而不爭遊談遝至而不辯此以度量髙天下天下推髙者也撫摩蜀人蜀人旣休之且安之下載淸淨非他也以靜服人也夫公之於人以靜勝以度勝向也漢之劉晉之謝比公其小哉此兩蜀之士皆裹糧而見公處公淸靜之淵而仰公度量之海者也僕亦願遊淵海之一者夫士非徒求進非徒不進也有大賢而依之何由而不進況僕今之進異乎眾進哉蓋昔先丞相之知人知莫如公僚友之可畏畏莫如公文誼之可友友莫如公夫丞相知之也畏之也友之也皆莫如公此宜僕有求於公也況邇者天假之便獲處公之幕哉此僕慶幸當何如也昔嵇叔夜以身徇國其終也執子紹之手曰巨源在汝不孤矣是以其子托故人者也今先丞相之殉國類於叔夜公之賢過於巨源而僕之才逺愧於紹以不孤望公者亦巨源之故也況僕有華顚七十之親聚族百指之養宜賜憐隠望望不宣

答張南軒書

某上覆近別英緒乃情惘惘蓋自去冬一病不振牽連三月亦以爲久矣初彊起隨俗應酬又苦寒嗽四幹疲殆旣又旬餘賤累來自天西又彊作支梧志意鬰鬰然終不聊賴如人家布席燈燼火滅酒殘歌廢而或有一客突入牽挽主人彊飲仍欲布席如初如此於人情爲樂爲願否乎此僕今日畱此之勢也妻子旣赤手南來僕又刼刼未能赤手將之以去萬有顧戀則目前顚踣之議危苦之勢黨同伐異之私度非一士橫身可任況僕寒逺莫先者乎尊兄心期必相憐念昔之賢有希贈言者必曰何以藥我何以處我此僕晝夜不無望於尊兄若其書之疎數問之勤怠叢細之語尊兄必不推求於踵武之內也近見所貽子霖書似薄怪僕者不知方寸之中艱難薫心抑鬰而無誰語也尊兄必矜照此情當窮研於迹外也僕尙何辭然不敢獨外吾兄亦精言之於此今天下所望莫過兩相其實皆君子之質左相旣爲客所誤而心漸蔽右相又爲勢所怯而志漸疎誠能充本於逺大則客所誤者可以錯枉而舉直勢所怯者可以外身而勇奮天下事尙或可望也然以私料之客所誤則私黨愈熾而公論愈衰平日市聲名於世者植志傾惡公吐正論而潛結近習唱言誠明而身爲墨賊依阿於此以和附之潛起蠧害善良之心前日元履俯首受斥以歸今獨余僕岌岌於是其又能行所信矣乎僕告右丞相所以脫去藩身固志之說而相君以爲升沈有定命切安於中勿爲外事侵亂僕平日粗學道者豈不明知此理聖賢心情當憂勤之地未甞不安靜日入靜境未嘗忘憂勤莊子曰天徳而出寧是天徳者皆備於我我遵而直之敬而復之所在而治則所在而靜也故行富貴行患難皆吾有以出寧之徳徳者由理而已矣但今日事極險惡非特忌者滿前而讎嫉之積如山誠可畏也前日見丞相言將有所振舉宜及時順動未可遽興兵以傷財之說再三論之丞相亦俯首稱善相期兄以金石之固共功業於晚日矻矻說之不去口願更爲之精加思慮耳陳邦彥未作諫官日毎言必相欽重見聽其意以今日善類不多爲念也旣在言責似相疎此亦似爲平日負虛名而身墨賊者誤之也尊兄切勿泄此語令僕立受奇禍蓋老兄前日譏其赴鄰家席至今相尢不已鄰家旣去渠軰亦無悛容又陰轉而之他非墨賊謂何前日魏元履上書說其暗主曾覿今覿旣來諸公了無一言然朝廷必欲區處邦彥豈得爲過乎此由魁然在上者好墨賊有以陰悞諸公也近芮國噐數往還端靜而介朝家獨可保者此一人也但未知其心深能辧邪正與否交道誠難不得不日相磨淬也陳叔進亦佳但恐其膽力差弱自了一已無過失也鄭儀曹李秀叔亦只無過者其他更未易數耳知人誠難事丞相近已奉詔馳出門其大意亦以任巨責重爲憂欲以微罪行不然千鈞之弩何爲鼷鼠發機哉僕近日與子霖言丞相一事似丞相終見未透古𨿽有任賢使能之說然吾儒涵浸充積得到四時自行萬物自生豈有執戈矛馳逞自與甲兵縱橫者便爲知兵輕裘緩帯沈粹靜慮者便爲不知儒者可以一發名哉列國以下其後如諸葛王猛崔浩裴度竟何物也司人物者但當防其才气卓識如何爾語曰文武之道未墜在人孔門何嘗分文武來果若分二塗便與晚唐陋儒气象一種分文宣王爲一廟武成王爲一廟孔子不知兵則夾谷之事當借諸侯客子應之可也此事當細思兄因書爲丞相言之且令親近當世卓識曉透大體一二儒者爲宗其餘才則以次用之兄其可安視丞相而不自奮以至名實俱亡也哉願無聽於浮說適更有所欲言紙窮筆倦頭亦昏三嘆而已容後訊也

上執政書

某竊議南北通好其事有故其使命儀制亦有故昨日北使奉命乘軒而入非故事也不引他疾而先引足疾非懷黠計欲陰啟不拜之漸乎萬一九賔在廷或致倨肆作跛倚之狀朝廷何以制之事關國體少有蹉跌傳笑四方何可忽也謂宜今日先施伐謀之策令理體得安昔契丹使蕭英來聘仁宗以富弼接伴上遣使慰勞英稱足疾不拜弼曰弼嘗使北疾臥車中聞命起拜今君聞天子之命乃敢不拜耶英惕然起使人掖拜萬一斯人起蕭英之意則富公之語正可施也況彼以閃動爲詞又非沈痼其不宜掖拜明矣其次若寛賜之告日有勞問仍獨引其副使之成禮且白上明降指揮云俟卿足疾安日引見如是則其謀塞其膽破矣是不動聲气而得上防昔西夏遣使請事請粟於朝呂夷簡以意折之彼亦後悔乃曰不合如此朝廷有人願先生與左丞相試精詳之無使此使潛計得施輙萌朝廷無人之嘆焉今日傳者以爲是人之來語不妄發目不忤視蓋語不妄者必其慮固目不忤者必其謀深如此則彼非來使吾國乃覘吾國也待之可無重詳乎某正病中不能走謁又方啜粥謹力疾具稟伏惟以社稷經意而深圖之

上丞相議置發運書

某竊聞朝廷得防更置江淮諸道發運使外議旣不能深曉已半疑惑又欲以史正志者爲之愚不肖不知其所自來但見其前後姦欺罔上無畏始談攻守迄無一成請置水軍徒爲百費聽其言則虛譎日進詰其事則誕妄日彰居常軒軒視正人如冦讎【王齡】指老成爲兒戱【張魏公】若此異類長惡不悛積其宿姦愚弄國事自合爲大膺誅戮小禦魑魅者也丞相諸公前日每患臺諫不知大體今日乃使小人欺蔽九重略無忌憚幸而諫臣首發其事彼非深知諫體不能爾也然彼已三言而伎倆窮紳笏萬口而惡言播丞相諸公爲聞爲不聞乎不幸大論竟亦不從則正士去亦不久善類率以此爲去就天下四顧而責將誰責也丞相必能處此矣且陛下命正志爲蜀帥正志捍抗不行又懼其罪也則多方以求免求之未得也則談利以迷蹤叛命慢官莫甚於此昔唐太宗命盧祖尙守幽州祖尙不行太宗曰朕何以使人斬之廟堂不知正志今日之辭蜀有異祖尙之辭幽州乎一從其言遂墮其計又紊國紀甚可惜也況今日財物憔悴系生人之命歳月取捨系治亂之原正志欲脫一行乃復鼓舌妄發且學識如王安石一妄更張遺禍至今況是小子至庸無識者乎此物情所共駭者也某待罪三館於一小人去畱似亦無與然使國家無故而忽諫臣無事而委命令於不義可得黙乎前日王天覺以市井無賴蠧惑眾聽以污淸朝聖上覺悟去不容發今不閱月正志又前旬日之間訓注相接此何理也願丞相諸公審處焉夫廟堂者納君於無過而臺諫者正君於微過是或一道今不幸臺諫以言事去於義得矣丞相諸公乃曰臺諫言不行而去亦其常也假設成王或有過周召乃謂此史佚之責非我責可乎二三公何以處之伏望丞相與元臺參政持是以審訂之若乃以僕爲狂爲愚不合公議者亦並逐之若其不逐卽畱門下之辱是終玷丞相知人之明罪愈甚焉敬俟命

上轉運陳度書

某防首比暑歊寖隆想燕居有宜獘邑蠶成麥登所收十八勞民少息粗無流亡非使臺善化其孰致然老夫防幸甚深知免於戾前沐示諭故不渉便文卽向來嘖嘖煩言又何防安服寵次報政多成余冀善捨多祉不宣

欽定四庫全書

九華集卷十四

宋員興宗撰啟

賀何舍人運使啟

光奉綸言榮躋計府傳聞千里歡豫一辭竊以任官之難莫如將漕之重必資巨徳庶革原劍嶺千畦極逺近賦輸之困龜城一道當西南旱暵之衝非仁人起而救之其大勢可以憂矣忽聞休命相遂逺圖某官學企前修職通異貫名盛而實甚副論髙而用不疎詞令最嫻言語妙乎天下起居得體風彩聳於羣臣驟輟邇班來恩逺服重湖政舉特披夢澤之云九頂化成再問峨眉之月惟畱滯寒鄕之久宜從容溫詔之頒爰陟使華行驅民瘼某聞道有自受知獨深旣見子云奇字可識獲親徳秀世利都忘偶緣寒餓之驅遂致典刑之逺窮懷易感撫敝槖以川流勝餞何時候歸艎於日下

上王運使啟

猥以疎庸偶防器遇經品題於平子世不敢非承指畫於柳州文皆有法勤書紳而自勵念揮塵以不忘伏值某官道本周知仁無擇物數區中之賢而名最著容度外之士而信不疑朅來謁大巫心共傾於髙論我亦輕餘子公豈挾於是心遂使荒孱例防甄錄謂其才疏意廣不隨世範以驅馳憐其志老學迂頗識古書之正僞特矯世俗屢形齒牙某敢不增益所不能敬修其可願窮塗易感撫行槖以川流勝餞何期候歸艎於日下

與孫侍郎啟

光被綸言外臨藩服盡當世險易之節與時偕行得古人進退之風不可則止貴名甚白義路益淸恭惟某官迪徳無私剛中莫屈懷慷慨素蒲之義處雍容從槖之班動必宣心居常造膝謂言之必可行也務在有餘而道之將廢命歟蓋將有待方幸回天而展力俄因散地以均勞暫逺鵷行遂憑熊軾獨當一面曽何蜀道之深虞入爲三公行復漢家之故事

代上侍郎啟

伏審光奉綸言榮升禁從凡依庇賴共切歡愉遂稱再世之能臣豈特當朝之盛事頒一札十行於中禁掌五材九範於左民恭惟某官學邃天倪心潛聖域外克詢於王度上特選於世勞紫禁飛英靑雲接武討論潤色舊觀麟閣之書厚重忠純益峻象河之秩粵著經綸之效果膺親切之除深惟少常伯之員進貳大司空之職謂萬物雅資於繕治下綜百官而六曹誠繋於樞機行躋兩地某壯懷蕭瑟倦翼低回幸復與於計臺慙無功於利柄﨑嶇末路敢期鵷鷺之行瞻望崇闌聊申鷰雀之賀其爲欣幸莫究頌言

逺迎楊尙書啟

某恭審尙書太學先生西乘鷁舫按臨舊部之江山南指鳯城光顯中朝之日月拭目載瞻於履舄究心預慶於鈞衡擁篲直前望塵敢後

謝蔣參政啟

恭惟參政相公徳望著世忠純在人家三徑以載淸論萬幾而中病文章爾雅炳制作於西京門地推髙甲衣冠於東渡猶退托無軒冕之意每加意采蒭蕘之言致玆孱愚亦預升進某敢不仰師餘論益廣前聞務推行疇昔之言以終究事爲之志素貧賤而行貧賤忍自慚有守之初心知春秋而爲春秋尙可紀無前之盛迹過此以往未知所裁

謝給事啟

恭惟給事直院英辭溢世絕學師心庶幾鄒魯之名家是蓋淵云之故國謂朝廷擇士宜興孝以舉廉使天下同風庻回心而向道齒牙所逮羽翼借成自愧愚頑亦膺登選某敢不仰思盛徳益勵菲材臣所知者鄕人乃防公舉我當報之國士倍切私忱感激所深名言非悉

回朱知郡啟

榮膺詔防進典侯藩公路惟淸貴名愈白竊以國家擇守先循良愷悌之人賢者報君無內外重輕之異若千里之牧視九鼎則萬里之逺猶一家振古所難非才孰可恭惟某官天資最劭地望推髙文翰雍容蓋出三陳之故里政術敏妙是誠兩蜀之通儒所臨擅一時之稱譽者常四靣而至果見絲綸之出再膺符竹之分申詠袴襦有三峩之故事漸披荊棘化九隴於樂郊得眾之歡非詞所旣某承顏最舊集忭惟深仰慙風貎之崇先枉云緘之辱盡出客下公深得古列侯之風或遺予言非所安愚不肖之分其爲感激未旣敷宣

上都大啟

伏審光奉綸言榮躋延閣見吉士逺人之增气知盛徳大雅之可慿公路益淸貴名逾白恭惟都運都大顯謨先生受天間气爲世偉人朝論推能臣而甚髙逺方托明府以爲命爲善而不攺其度豈間東西居官而無負厥心敢分內外果致庶工之薦寵致玆華職之延登列聖訏謨醇乎醇而詔後大君有命新又新而得人俊塗益聞公議交聳豈止守鉛黃之舊蓋將分朱紫之華漸邇天閽先銀漢靈槎之泛行升祕殿煥靑藜太乙之觀某顧以非才幸叨下吏竊聆賢者之進退激懦夫之懷割席求知願終始效任安之義登山見逺顧幽深愧裴令之言少答鴻私先伸燕賀其爲慶抃未究敷宣

謝湯大卿都大啟

竊以鄭捨無氊坐媿十年之困荊門有望甫傳一紙之榮顧肺肝無絲髮之能而筆墨重丘山之賜伏惟都大大卿先生才碩而敏气沈以雄多聞過陳子之三髙第壓牧之之五【湯廷試第四人】賢關髙步蓋諸老莫爲之先禁殿程才舉羣臣無出其右進司風憲旋試月卿以江東南之望人爲帝左右之英選臺言正眾儼然望而畏之心計利民特立有如此者比因眷命出總行臺防嶺萬綱浩浩起摘山之緑渥窪千騎駸駸飛逸足之黃𨿽上心倚重於西州然元老行歸於中禁某沈迷圗籍防襲箕裘生平有孔文舉之疏一日防郭有道之盼向曲承於防翰避不敢於循墻對先生而相與言願師至道防夫子之發吾覆見笑畸人旣賴埏鎔愈增踴躍

賀王丈遷都大兼漕啟

伏審榮升計府申蒞茗司千里傳聞一詞懌豫百吏共推於大手兩川將至於息肩必著宏規永驅宿恭惟某官質攄異稟學企前修出乎忠孝之故家辦若功名之餘事一言一動無羣士篆刻之風百舉百能守先朝篤老之論惟獨蘊於天而絕異故所臨之地而有聲大盜驚心坐安西服小民引領臥治南充辟止辟而刑祥心格心而吏畏果躋峻職益簡上心茗旂將擷於羣秀之中有遺味矣驥窟行空於萬里之外無畱良焉佇聆異最之升重見修門之入某受才實散荷顧特恩久慙東閤之遊退遂北堂之養旣一生不得文字之力故百捨不免簿書之勞身畱空山日對小吏盼窮塗而甚感望舊館以銜防魂夢交馳典刑未遂驟聞好語豈敢賦十離之詩已振敝冠固將卜三沐之見其爲忻祝莫究賀悰

與紹興師相賀冬至啟

律移舜琯陽已肇於吹葭節次周正日初長於添綫恭惟某官以民爲念共慶暖律之回與國同休茂集純禧之介某逺拘官守阻造賔閎展慶無階頌懷增極

與王師賀冬至啟

土圭測正想天道之黙回官綫加長欲人時之敬授日在斗而南至嵗守心而西穰君子哉若人先生者是事恭惟某官運籌合意輔政同心五經總於石渠四時和於玉燭風行屬部奠白鹽赤甲之區云望淸朝扶紫蓋黃旗之運善調鼎鉉仰穆幹文

與汪國史賀冬至啟

日在牽牛而至宜申慶賀之年人謂沐猴而冠未及威儀之著蓋四時之序則固和於玉燭然五經之辭則寖選於石渠賴大賢靡所不容致小夫且以自立作爲禮使以有禮僅知漫刺之懷盡信書不如無書尢愧空函之達幸貸顚狂之俗吏願憐謬誤之醉人永滌前愆實資巨庇

與成都倅賀冬至啟

元天黃道肇四時玉燭之調畫閣紅鑪蘊千炬金蓮之用名爲厚徳若是其甚歟數僅平分得者或寡矣惠心益施幸叨寛假之恩道气復充宜慶綿長之福

代王提刑賀正與王顯謨啟

四序更端春王謹一元之始三陽屆候君子膺百祿之宜恭惟某官學造道源智周物表惟帝左右一時曾變於斯文蒞川東西兩蜀今受其陰賜旣兼被烏臺之薦豈久淹馬政之司適履人正定膺福祉旣後陳於祝頌曾莫罄於悃悰

與路運使賀正啟

王政謹一元之始罔不若時君子順百祿之宜膺受多福恭惟某官淸時雅望奕世宏規衣冠聳京洛之餘出乎其類襟韻挹岷峨之粹熙然似春旣克阜於邦財宜漸膺於帝眷首乘嵗律備介春祺逺莫致於鄙悰慶徒深於善頌

與王制置賀正啟

履端於始朝廷謹受朔之元求福不回君子得乘時之義功由嵗積道與日升某官厚徳鎭浮偉才經世典謨潤色昔雍容爲鴻閤之華屏翰藩宣今造次系雪山之重旣純乎純而進徳故事無事以得民眾望攸歸春祺將介坐集寅正之祉時惟哲人漸符泰極之祥以興嗣歳

與趙郡王賀正啟

爰紀夏正王人所謹載瞻魏闕治象惟新玆惟出滯之辰宜集迎祥之慶某官信能處已智不違時衛社一心亦庶幾於金氏輸忠萬里夫何慮於玉門旣祚之土以建邦又爵於朝以示逺永依樂土知塞艸之長春敢祝新祺擬椒花而進頌其爲慶賀罔旣敷宣

與王鈐轄賀正啟

三元肇嵗時紀建寅之初萬寶回春人符交泰之象況備一時之輿望宜膺百福而鼎來伏惟某官卓然英才允矣世將傳聞北地罇爼可以折衝暫總西兵藜藿爲之不采適介人正之始茂膺天祉之多素著威稜若千里風雷之駛卽期帝澤更一番雨露之新慶忭之悰敷陳罔旣

回成都節推賀正啟

雞聲嘑旦肇元日之獻圖龍徳回春屬新年之納慶方頌椒而愧後致簡竹以居先善其職而宜國人眾僚欽仰爲此酒以介眉壽五福繁昌

與普州知郡賀正啟

魯經紀事正標五始之文漢歷頒常寅總三元之統泰幸交而迪吉履宜視以考祥恭惟某官月旦鄕評陽春政術推誠贊化九天載想於玉龍治民奏功兩地行瞻於金虎

回教官賀正啟

正月之吉始和務承休而無斁夫子之道至大乃積徳以有容未遑韓斗之瞻首辱郇云之貺爾愛羊我愛禮推朔旦以表誠震爲龍巽爲風遇陽春而贊化

謝陳同知啟

恭惟樞宻同知防政徳能澤物學本積躬以仁義爲基圖加文章而黼藻籌邊至略蘊尺箠制敵之心仗節輸忠懷九鼎重趙之意每見兩朝之譽處最更萬變以勤勞意念報君莫如擇士至使迂愚之迹獲陪俊彥之遊直道𨿽行大恩難稱仕固伸於知己敢主惰偸書不足以盡言聊形依頌過此以往未知所裁

上楊知府啟

義掩前聞名髙勝社源本魯諸儒之學雍容漢循吏之風湖右政成一日掃茗旗之左綿化洽三秋無田甲之荒凡桃李所生之蹊皆衣冠共紀之政供養三百指怡愉有相浹之仁仕宦三十年造次無可愧之事每有噓枯之意不忘防蹇之思如某才地最凡性天不敏悵嵗月纒悲之久動山林獨往之思昔以明經濫爲蜀多士之冠固嘗際禍幾有楚三閭之憂幸眷諸臺屢塵下客旣無補於規畫願攺試於簿書期防公門世有以賤爲貴者從容朴學信不足使於前歟謹已遂於三燻行有期於一顧其爲忻幸罔旣敷宣

謝差遣啟

托庇逾年仰想繡衣之重垂名異日洊蒙華衮之褒納匿瑕藏疾之端示噓枯吹生之力誦言至止念徳在玆如某小智自私大惑不觧蓋當益堅而當益壯懼輕招辱而輕招憂以故處於拘拘譾譾之間庻或出乎擾擾膠膠之外屬依墻仭獲與銓衡殆憐粵鑛以成金冀爲君子之噐猶慮鄭聲而亂雅忽遺天下之材顧渭叟以靦顏視商皓而擊節弗知圯上書矣況決稷下辧乎繄吾徒不惟古之謀柰俗儒敗乃翁之事豈十數軰而易得者仰千百載而難遇焉實慙淺聞誤玷妙選此蓋伏遇某官性天溥博量海深沈防英俊以彊本朝有仁義以利吾國老老而民興孝等差素辯於人倫貴貴而上尊賢中飾特嚴於邦典未遂鼎調之命暫兼帥長之權致令庸愚濫邀收錄某敢不佩韋衣褐食檗飲冰務恪守於官箴用祗酬於恩造

投王顯謨啟

伏審光奉綸言榮升計府見羣士逺人之增气信盛徳大雅之可慿公路惟淸貴名愈白恭惟某官受天間气爲世偉人以儒飾吏而術不疏以慮沈幾而物無蔽中立不倚道弗系於榮枯曰思無邪心曷分於內外退盡部刺史之能事果膺聖天子之簡求以公兩鎭外防善推明於徳意而察九州循吏宿欽奉於詔條惟其愛民可使裕國躬馳蜀道五年旣棠防之多聲薄漢廷九扈陟稼卿之貳俾恩逺服以阜邦財豈惟增益於縣官兼可調防於諸將庶盡揚鞭之算行增秉軸之階某顧以非才常叨下顧衣食遺母曾寛蓬戶之憂道徳照人宿幸珠庭之仰賴漸摩於至善毎罄竭於微忠𨿽內顧其百不堪當自誦其三宜去登山見逺顧幽深愧裴令之言割席求知願終始效任安之義其爲感激未旣敷宣

賀漕使啟

遣使臣送以禮樂在車則聞鸞和之音化天下尙於中和域民不以封疆之界譽久傳於卿月象初顯於福星其悅無疆乃終有慶恭惟某官廣湖器量長嘯才猷陜以西二公主之斗以南一人而已英資孤竹昭昭賢徳之榮觸處甘棠赫赫吏能之著郵駟啟其行色蓍告其吉辰豈惟轉漕於關中抑欲裕財於淮右爲方千五百里喜遇靑春所一十六州欣逢白晝爰望塵而交慶屬開府以爲新席恐未溫詔應趣召卽燮調於梅鼎永恊贊於楓宸某下吏備員厚顏苟祿叟不逺千里方切仁民而親親我獨有二天敢不尊賢而貴貴益深頌詠罔旣敷陳

上李漕啟

初心不武繆爲千里之行末路甚恩近托二天之庇旣自塵俗吏之列敢妄意諸生之間乘大賢之得時與斯民而共樂輙慿竿牘以候門墻恭以某官用在六經學髙三古窮原反本歸孟氏之醇乎醇成己立人如伊尹之覺先覺餘波所及晚軰有慿久矣斯文之宗不勝其貴獨於天下之噐所取者亷去國五年承流三郡屬干戈之警及於黎庶而錢谷之問至於廟堂乃奉明綸逺將使指𨿽管仲徴求之藝公所不爲然蕭何轉漕之勲上豈忘報卽儲善最歸綴淸班某愚不適時官無佳況昔礦璞以頑而就礪賴化手以成材今頭顱如此而逺遊負平生之知已尙寸心之未折於門下以堪勤大廈旣成已作穿簾之燕一枝有托何愁繞月之烏

謝除教授啟

竊以勸善之地宜防其頴而取其尢成功則天斯求有道而得有命苟一旦投之於英俊之域則四方指其非簿書之才樂矣文字之間爽然塵埃之外日眠何害信飽腹之便便官冷自如任諸公之衮衮遂其疏懶養此衰愚是謂不貲之恩敢忘傾頌之意玆蓋伏遇某官斯文宗伯吾道主盟常防詞於班馬之間固弗論於晉魏而下賈生奏議諸老皆莫能言田叔入朝廷臣無出其右蓋渟涵浸之甚久故發揮振耀而每髙僉揆通才豈宜稱外歸帝左右將巖巖而具爾瞻顧蜀東西豈悒悒而久畱此斂百能而已具猶一士之不遺取於無心得之有義旣知其志於力學故受之芹藻之宮又察其心於奉親故丐以斗升之祿非知我者誰或使之勉紹至音務酣正味亦旣以身而徇道先推所學以及人謹鄕遂而令逺郊貴左尙右招諸生而立館下刮垢磨光明素守於再三報所知之萬一

欽定四庫全書

九華集卷十五

宋員興宗撰小簡

上宰相

某深惟相府之尊道冒天下天畀吉徳神懷正直奮謀經濟與聖胥防萬祉百福鼎來豈有窮哉某一介西州之賤惟與胥民歌陶大化之餘夙夜欽祝而已某自揣人微且賤何足以識測盛徳之千一然百吏之末一屬覆露之下敢以僣言之恭惟僕射相公蘊神機躬道妙上亮王采下紀民彜自邇年對司臺柄徳防遐表固足以本中庸於萬事備賡歌於九徳待之有道而載之無窮矣某區區庸妄何足以識之某仰惟國家世洪業闡大猷倡治於萬世贊圖賚弼必得盛徳百全之英使庶工仰式而後可今僕射相公以碩大之資輔之以忠厚之望誠足以寄國之一體而正邦之百度天下朋應胥恱誠不可以殫述也

某伏審僕射相公勲徳照世名儒搢紳皆願掃門而無因望舄而不得然竊窺鈞座之意亦豈不欲廣羅天下英才而置諸左右哉但無庭下一日之趨則無自而取之也某固庸賤然結髮志古文二十餘年遊神孔老之門含英潄潤不謂不久謹忘其名爵之微距躍獻所著老子解略一軸伏惟鈞衡之暇稍賜微睇庶知其才𨿽猥散而用力於斯文之舊也埏鎔之餘稍加光庇某區區企防與日無旣

某輙有危懇上瀆鈞聽曷勝震惕惟九造垂恕是以敢冒言之故侍郎關丘公戶侍湯先生皆法度盛徳之士也相公以鈞衡之重不忘雅素之懿不替夙契之舊此近世未有也關丘入蜀之始某待命賔次一見其文而稱之至湯戶侍入蜀求某於蓬艾之間而置之賔客之右周旋四載日聽二公超卓之論稔聞相公道徳之美是時已有彈幘趨走瞻祈之誠矣防西南省試偶以孱愚叨竊第二不幸萬里南下沿道失舟驚苦之餘僅得一第因赴訴於有司以故事類省士上三名求一教官以慰垂白之老卒成蹉跌於是因所學之素露塵之於鈞屏之下相公乃哀其力學而摘其經言特賜命召是時某以失舟旦夕寒餓俟命十一日卽出門更節而呼召之音至蓋相公𨿽有深仁育物之心一士失職之念但某敗棄之防不及霑司命肉骨之惠豈非命矣哉每一思之卽悼心蹴骨重念某曾以斐文較藝西蜀濫冠諸經又以布衣出湯戶侍關丘公門下學眾人之所不學言眾人之所不言一失恩道狼狽日甚今者迫以簿書之逺地又以親老之羸瘠欲去則不可今顚躋至此相公於二公折位貎之崇有莫逆之素豈其一客之恓恓而不爲之動心乎昔李師錫秀才受知於李觀元賔元賔亡後韓退之收錄師錫而稱道之退之之詞曰元賔旣逺其文益可貴重思元賔而不見見賔之所與者卽如元賔焉今某𨿽麼微然卽二侍郎之深與也相公好古樂道名髙退之而亦肯棄二侍郎之所與者乎用是自決作爲一書仰投鈞座伏惟鈞慈俯賜憐察羈蹇特除教官一次使得誦古學著陳言不失素志其闕次謹錄如別紙伏希推明前者呼召之恩特賜收錄某以孤生單微仰瞻宗工孤懷南注惟祈以大道日被寵光以福萬宇防企防企某恭想贊燮大勲格於中外施及徳門百趣均祐非百吏稱頌之可殫也

謝王中孚提刑

某上覆某官卽日暄意漸深恭惟使節所屆百城仰止神用兼贊臺履動止億福某方幸趨侍屏著夙夜欽頌敢幾妙嗇行卽禁掖隆渥之除下情預深抃詠某深惟朝家世闡大猷仁被廣宇獨憲臺之任矜式百吏內外惟均非得忠厚百全之士使庶工仰止曷云其盛哉今臺座淸節足以蓋世道學足以邁往是用上膺宸眷下肅一方則禁近親切之拜階此而始必矣非誣非佞某淺中下吏竊仰宏度浩若河漢望之無涯而窮之無端𨿽夙夜滌心仰止豈足以測知萬一者然徜徉西南上質垂紳下訪僉論咸謂某官髙情雅量英言奧述踐更之久固足以本中庸於萬事備賡歌於九重今其時矣旦夕元軸之秉某尙竊遲之

某伏審某官舂容風義震耀一世凡名流信士皆願誦徽教言防徳芝宇而臺座亦豈不欲廣羅天下英才置諸左右哉但無庭下一日之趨則無自而親至範也某向者攝局成都幸屢奔趨瞻拜顏色然吏役總總不獲日受碩大之言勉其所未足退常唶矣豈其天幸遽在埏鎔之餘一動光庇心神交馳與日無旣

某常深究當代之士拳曲趦趄於大賢之門求合規繩曾不得履其墻伸其喙此無他仁人旣在髙位如炎曦一作而眾爝自熄餘光皆不足進者也然退求古昔之義或以塗中一盼爲有道之深取堂下一言爲晉卿之不棄國士相遇令名至今士如自治一已又何必拳曲趦趄求大賢而後合哉今某疎庸無似乏一介之援獨受門下特達之知則先生超然與晉卿有道而無間矣某退然自循於中非先民受知者比也敢不竭其犬馬視後而鞭仰報知遇夙夜惟深策勵而已

代人上張尙書

朱夏謹時仰惟禁掖崇深武部雄特職穹地峻神天扶贊臺候萬福某謹專勒記上詢興居中悃之誠右牋已悉比辰暑意漸盛仰惟師長百僚羽儀萬化賢哲所介擁祥特萬益壽而臧伏丏妙防耆明永爲王室依賴下副防縣頌系之功

某仰惟某官誠明之質溫厚之文二者皆粹然不雜所謂黃琮白璧天地之器南金東箭湖海之望向者屢試藩符均勞外府然汲黯寢謀望之雅意自當爲本朝之重邇者黼扆所以深思旌車所以亟召先畀舊物行秉元樞旦夕眞可踵而須矣某伏覩制書以禁掖之任仰屬盛徳百全之英誠足以施六藝之明效分九品之淸濁搢紳君子與夫蓬茅之細民聞命之日皆歡欣鼔舞引領南望恐拜除之緩也更祈養望臺衡遂熙庶政則山公品題毛玠雅亮皆不足列於大君子之前矣不誣不佞

某區區一介力劣才下梧鼠五技駑馬十駕深虞不堪世用今者恪將使事逺防帡幪逖觀盛事登進良輔俾無庸者得依洪庇與萬類同慶誠夙昔之願也感傃之懷臨紙無極

代人上楊尙書

夏令云初炎蒸漸劇仰惟典正七曹鼎來萬祉神天協贊臺履動止集福某謹專勒記上干典籖矣邇者星迎東井風起南薫不審臺座日用何似想惟濯纓淸塗視艸禁掖兩有勝適更乞妙防一節卽正三階下情企禱之切

某仰惟某官富文篤學燭理明道冠藝於南宮藹譽乎西蜀令聞令望表暴一世名流勝士殆未可跂而及也五兵要職八座崇班蓋聖王姑示優賢之寵然超除特拜未見其止側耳白麻之宣黃扉之入匪昕伊夕也不誣不佞

某竊惟國家隤福生靈兼愛南北則繼好息民折衝樽爼當有人焉今執事踐揚中外閱天下誼理甚精且久則附近懷逺之術勝殘去殺之義非執事其誰茂明之某寒蹤賤士逺塵使節飫聞徳望今聆顯拜益喜庇身之有地也方墮萬里外不獲進伏兩階乃情依依耳

上許總領

某伏自瞻違崇仞歷月之久卽辰秋序微涼恭惟鳯閣靜深贊命宣勞神天兼相均協休和臺履動介億福敢幾妙嗇天倪進總臺極上稱朝家圖任之意下情不勝詠誦之至

某深惟某官以碩人重厚之望間關煩勞當財用屈乏之時領縣官經費裁奢而節化匱而丰嘉猷丕績皆當次擢禁從今暫權兩蜀萬貨盈虛爲登進之階耳某不才門闌舊物竊伏窮山知庇身有地區區之私未易殫述

某不佞嘗蒙仁私備門下一介驅策警之譽之夙夕榮幸今則數奇命舛一去鈴下不終大君子之遇然退自惟省竊伏古人之義甚久悃愊無華不敢持絲毫之欺以事人者此所以𨿽望崇閎而無愧也惟是感恩之深窮羽棲林不無托庇之望敢忘自修以孤大錫銘肌鏤骨未足云比

某自四月幸餞臺座於永康道中徑歸仙井五月末成都漕司以先生丁寧奬借之故遂蒙不遺差權黎州教官某𨿽深荷臺座雅眷存卹之不衰六月初闕期已滿然某衰病之餘望徳門之惠噢咻未終見今尙伏故里常深思之昔晉文渡河欲棄敝席子犯聞之終夜而泣子犯不泣於他而泣敝席何也敝席舊物也晉文始與俱出不與俱入充類而思之此子犯所爲泣也今先生徳履固超於古矣僕𨿽非才猶愈於敝席伏惟興衰不至終棄無令搢紳有懷子犯之泣者敢冒言之伏几臺亮

謝大卿

某皇悚百拜上覆都大大卿先生臺座比日歊蘊上承鎭撫計司經畫之間神明相祉臺候動止萬福某展布之懷已具右紙敢祈保祐衝徳卽踐機柄下副具瞻之禱

某皇悚百拜上啟某向聞都大大卿端行素履見推朝右故屢試霜臺升內史譽望甲於東南蓋哲人君子之履名位無往而不自得也乃者得請補外寛九重西顧之憂然夾輔之勲旦暮可見豈容閤下久外耶鋒車之召轉武可待也欽望欽望

某皇恐百拜上啟伏承大卿才學淵瞻躬踐巍科雍容論著誠所謂出緒餘以驚世也凡儒衣儒冠皆願閣筆旦暮承教但恨無階耳不佞不佞

某皇恐再拜上啟某深惟今世利源能衣被天下者無出全蜀而全蜀大利惟摘山市駿而已故朝家於此必用老成舊徳才能經濟者爲之則西民有賴矣是宜廟堂眷倚於閤下也聞閤下視事云始勲效震疊想已遊刃其間餘地恢恢耳

某皇恐百拜上啟某朴學下才隠約山城久矣未嘗獲瞻履舄今一旦收錄門下遽貶臺翰增光蔀屋然過情之譽非寒儒所宜蒙也不敢當不敢當

某皇恐百拜上啟某自分廢棄今乃獲與諸令桂講磨所未至幸甚過望

上丞相葉公顒

某區區之私敢言之閤下夫世有位廊廟官卿相而能彈壓百吏震耀萬世者必其中有以格於外可贊而不可及也故居則以徳勝位動則以道勝欲事則以公滅私此數義者近世蔑有之矣相公先生獨兼之是以不肖者得攀援於風濤急悍之中備員中都秋毫皆出恩力也心論感刻非托尺素猝猝可具銜戀之極不知所云伏自大參相公平日剛大之气以旌別善否扶導風教爲己任邇者靑蠅防素特然不撓善處眾枉不競如此聖上灼知特召遂有謁見刑儀之心此天日淸明豈浮霾所能蔽虧哉竚見君臣千載之契自此不膠而固矣

某才薄力劣然束髮逮今學非古不致力然亦不自知其果至於古未也向者朝無知聞相公先生一見溫乎其容炳乎其語以爲其言浸浸可與談兩漢先儒制作者某顓防筆墨受知一至於此何以論報昔者漢徳光明諫大夫褒大夫雄頌賢臣贊充國此二子亦蜀產也況相公先生名照中外勲在旂常異日願附雄褒之義秉筆以竢

某以穹卑之間不敢輙爾上詢鈞眷動息諒惟徳門之祉與日無旣某慙感之積思巨身微答謝無階有委今敬齋祓以請

與劉侍郎

某瞻違英緒倐見秋色中間一再上書度次第呈徹矣比日伏想邑屋晝繡逺輩前哲萬福來相欣尙欣尙自舟之西班心岑索騫於禁宻者吾公皆可以意揆也風俗日頓委時事日艱棘何自從公巖居川觀扺掌論道乎但規雅望不容久吏空山此則可念耳未卽披際敢幾以時消息行秉機軸以福善類至布至告

萬里一紙之問不數數矣不當有請𨿽然恃長者無恐也有李舜臣字子思者與之州裏本寒家子少不弄長不流頗通文誼非專學於惡習者如此人當在君子教載之域今嵗登第調安仁簿冠履先後獲潄濯於天河之旁願終有以憐異之李非特僕客馮當可亦客之矣幸並以爲照

與任子淵運使

某去秋三巴道路艱棘中辱賔遇之寵旅悰有開仰荷疇昔心期之照渠渠如此感慰愈惇矣縻系萬里坐見殘暑恭惟式霑新渥使事俱宜臺候萬福尊兄志於道學立已誠有本末推之華顚九牧當敬嘆矣未容徐回一道也更祈爲名業自厚行卽特招之寵

某嘗於便風驅狀詢作止令嗣初一二見過名門之秀嘆仰不能自已也尊兄於某厚之至矣近欲略具豆觴徧訪之已出國都數日不敏乃爾無所逃責也能示照否表侄諭偹乃捫膝子宗家也少年力學有師承旣得第此志不墮泯又其叔充與子方年友雅故牽聨獲至於大門者以義自守見公爲已後矣聞尉內江又出治所其他奬與教在兄咳顧間不贅瀆也尙幸三復之

與王顯謀

某諮布之誠已列右牋北辰凝沍斗寒想惟吉徳魁舊茂躋協气無有紀極某將遂趨參崇屏向風瞻頌徒切卑悰

某上覆蜀故天府也物眾地大然軍民所須以一方而備四境爲之支計者亦難矣取予翕張非得士安張滂之才欲上下兩裕何由哉自臺座主計以來公論翕然以懽以服蓋言政而及化則政無不順言利而主義則利無不通臺座於此裕乎沛然矣益幾寵光以副蜀人祈幸之意也不敢誣佞

某才下不文不足爲世用然受知門下奬予過量假令懵而無知猶當銘刻肺腑況結髮志道粗有知耶正以榮賤相間旬月不克布尺記於崇屏然夙昔依慕之誠無頃不瞻頌門闌也僣懇僣布

與韓道濟知郡

某上覆前被教貺其所以蘄予甚過自分疎欵何以得此於至友且親者乎感尙竟不可名春事流擲敬承卽日裝治之間行福一方眾祉備順某敬具記咨候區區復容嗣音預此不周布

某辱兄萬里致縑素及手筆奬諭過量自度無以報親契雅防惟竭意贊盛美而已乃今所得郡奇秀便近前書已具白矣更宜一意勉勉使譽處之積聲下吳楚則丞相除吏得無用崔祐父之故乎空山畱滯亦非所慮也兄其勉之兄其勉之

與漢嘉李淸叔

某再拜卽日隆暑旅人須髮日化其何以堪伏想棲遲樂郊觴詠日適不知嵗月之流此樂可名哉甚休甚盛某𨿽沗淸曹然人事役役終無俯仰一閒之頃內不自聊乃知前修著書靜福必林處巖居非烏帽紅塵間物也淸叔知吾心樂否耶是心飄忽思與徵帆俱西願益持養以全名業爲請

某與淸叔言別後學力日荒落老候益冉冉將至又不精吏事大似了官逋非有舂容之態所欠與山間一二髙士抱神一息耳造物同靳誰能違之公能役照我誠必爲浩嘆也賤屬前過漢嘉辱賔遇至厚令人無涯慙感

某別徳之日殊濶大抵拳拳多君子之思冬垂盡尊候體力轉休未遑布問秪益慙悚鄕曲黃忱秀才學力殊老於世故亦能周旋以淸叔風誼之髙能爲明年於親朋處創一學地以延之蓋渠苦於食指之眾耳其人有特操故爲一及之望淸叔加誠可也至照殊幸

某去嵗道經盛都遂獲披奉殊以爲慰邇來倏及殘夏伏惟燕居習靜之餘履況超詣萬祉所介某山間陶然多難百罹之餘侵尋二毛矣度跌宕詩史自有勝適乞爲逺業自愛千萬千萬

某苦無他技然從事古言者二十年餘以公名亭之意甚篤故爲筆此記然其間字語皆直遂欲不慚作者耳

與四叔承事

某百拜覆四叔廷評尊右違去侍側泛渉經年三峽重湖之險不可名狀邇來盜賊尢狼戾侄逺道多有意外之恐侵尋至窮臘方至闕下旣已艱苦矣豈謂主公又先去國在蕪湖曲折見之根本旣搖枝葉何賴焉但以君命猶天不得不澡心一奉淸光宣赤誠耳又平日相知如王樞亦化去王侍郎中孚亦遭口舌小臣如枯荄但倚文墨忠信不問眾口紛華悉心陳議而已玆時鑪竈正湯火焰焰可畏侄相時欲求補外未幾見玉屏先生薦者五人皆以次跌去不謂主上頗憐孤忠官之三館之下使糾逖四方之士自揣愚駑至此視三嵎無慊矣此皆叔平日教督之力祖宗重仍之防也知幸知愧侄旣試院一出差除旣已先定而諸郎曹諸館職羣聚以賀廟堂以爲兩學得人因此更薄有聲名然見嫉者亦不無也伏恐尊叔要知子細耳誥詞錄之右紙去夢協弟於文字不可不力吾門寂寞幸加意

某皇恐拜覆四叔廷評尊右萬里外數有西人來必問諸親尊者起居狀知入新年甚安慰喜無量某近蒙恩召試禁林薄技之奏賜誥第一天語亦數及之是皆祖宗福庇尊叔平時教訓之力今冒顏道山已兩月矣羣玉之府眞淸逸耳近亦以滿所司月日復將攺秩已得防放行惟三館有此法其他不可也

某拜覆四叔承事渉暑恭惟燕息靖休尊候萬福某去侍側跨三年餘夢想常在三嵎此中海气昏濕夏中惡暑中人摧頽如醉狀眞可畏也又飲者食者俱非蜀產彌覺不堪耳侄甚謀歸計若得一郡以西爲幸近上以四朝正史未就建置史官凡三四員侄與仁甫各預其一度事勢未可以卒去然麋鹿之適當在窮山似此不見有味也叔壽祉愈穹更宜服適不當以家事介懷碁酒養髙一切可也侄方謀般家有可教者願細語之某拜覆四叔承事不侍幾教近五年嵗月易得如此每念老叔及二嬸今皆髙壽而劣侄又爲一官所羈思歸不廢促歸未能也可柰何而又故墓拜掃之念梗於中涕嘆無有巳時耳此時又及三秋海气昏昏殊無樂態伏想故山髙明之地尊候邇來日益萬福楊老弟學力可謂篤老而進取之願未遂兄豈能不慨然乎更宜勉勉當取一第以晚蓋也卿相爰立士民胥慶前歸正士危疑萬狀今著牀眠矣三山之光與天齊也更煩吾叔與鄕父老言之不及一一露布也先此劣侄立朝屢爭一二大事卽欲投劾去矣歸川者必能具言之所爭者不可形紙筆防丞相來所言皆合則劣侄尢以爲丞相可輔天下大事尙可爲也且復少住

欽定四庫全書

九華集卷十六

宋員興宗撰小簡

上虞丞相

某一向竄伏窮山艱難百罹然萬里浩戀勲徳之門寢食以之所謂穹卑有間而心則無間也冬事將艾恭惟機政惟新燮輔休明鈞候萬福某已三燻欲趨屏下以聆謦欬之音夢想顧瞻無須臾之置謹先布惓惓之誠惟鈞慈少加亮察

某身墮一隅猶坎井然嵗月不悉南州之事其要者可不問而知知而喜竊聆大賢之進用因卜朝家之休隆耳伏惟某官望髙一代勲冠百辟其雍容宿徳故已不朽於前修則或見之矣於今未始見也旣積天下之譽徐回久之今始本五兵躋兩地是豈以他岐異轍致之哉天故丰之自葉流根使中外衣冠熟其徳播其馨而後見之用也故所得𨿽遲而所就大矣甚盛甚休某辱知遇之恩最倍夷等其爲忻豫不能已已自余益幾保衞永庇海縣曷勝祈祝之私

某恃仁者宿昔之照鈞閫崇嚴敢冒言之某向多困躓非惟自憐𨿽蜀學公論亦或有相憫者今毛髮種種矣其業履頗亦近古且欲持是安歸乎使鄕來不第尙欲兾幸當世名達有推振者如張愈蘇洵一時薦錄爲文韓所知是已某且久叨第復爲西蜀稍見題品自循其中未必盡出洵愈下也又特膺大賢之知故相公於某久懷悼屈之嘆今者入秉機政器足運力足施苟復略而後之則亦無告耳矣昔韓退之保籍湜之不畔去故韓之道日尊而籍湜獲爲其徒不然後世何有籍湜哉伏望相公興念於此則大恩大徳豈歸他門某所述外史於幽人豪士稍有著見似於國朝大訓不無寸補非敢愚誣自贊也

某孤露艱棘之餘心馳徳門無由卽造有不自聊北辰斗星恭惟外身勤國定勞萬里天相神輔鈞候萬福敢幾爲眷注之重保鏈至粹以究光復之勲鈞播萬類下悰不勝叩叩

某比因兵畱南者輙伺其歸歸卽詢以諸軍聲勢敵人消息諸將勇怯𨿽細人不足以權大事然卽其言類皆拱手稽首稱道兩淮荊襄自魏公及先生皆撫摩安慰懦習漸革國威漸立𨿽無險塞若荊襄爲甚而今聲勢亦見矣諸軍幸甚又某官先生醲賞給均勞逸日夜親撫士卒如此則上下气勢不隔矣气勢不隔則利害均利害均則驅東而東驅西而西𨿽蹈水赴火皆爲吾用者故曰令其一信將仁以勇士選以飽勝之道也況先生已負海內之望將帥無前之功事適機宜而政兼畏愛跬步登兩地乃餘事耳然區區有懷非門下肺腑之事不敢以稟韓退之爲李尙書深之曰藩維𨿽重閤下居之似稍外若慮有所及宜宻以上聞不宜以居外自待接過客俗子不宜泄時事務崇深以拒止嫉妬之口親近醫藥以致和宣滯此三言者皆退之誠於李公之言而亦門下今日之龜鑑也李公不鄙退之之詞卒爲名相況先生盛徳重望倍萬於李哉故借韓之詞以爲請幸澄亮之

某屬者多辱手書存記自念摧頽多難之餘疲神古書星霜餘四十矣曲折不遂其槁項空山巖居藿食固當不謂某官累畨之墨渠渠慰勉不忍俾之賤等瓦礫同棄於道似欲論舉使少伸眉於世自謂庸陋何挾何能而可報稱先生𨿽達士遴才不間親外而某日抱玷知之恐一味感懼而已某七月初終不子之愆日月飛流尙安所視息哉獨懷揚名之念異時勉之可奉丘壠而某非其人也伏惟某官先生出忠入孝爲世所推願推錫類之意掛名言端使曲學俚音粗有所立以償親志則如何其爲感爲慕也伏惟特賜亮察進之譽之翼而致之幸甚幸甚

某惟門下數膺大賜情倍夷等若三山之髙莫可言諭州榜得劉季髙侍郎一紙遂成偉觀山川以人物重輕字畫亦然王公之流字非不勁麗然有如時花旋落旋棄獨魯公乞米帖千載儼然此義可察也鈞諭以劉公名節文章徳齒俱髙謹已達之馮守矣志修字亦有法式宜爲一方所欽重耳

某竊食三館遽已數月每推省大恩崇防相望萬里無以酬稱比於鄕人及去兵道襄漢者皆連上起居之問蓋自九月末輪對之後天語甚渥不免有忌惡之者小臣知悉心事君而已其餘進卻皆不能計朱堯兪人行已令面稟曲折度恩屏未之知也往日在漢中見義士爲諸將所賤甚困故前日札子專及之札中指獘病蓋已十七八此先生素所知悉且欲大有所矯革者也今得志得位不爲則何以慰西人之望況幕賔如王能父必能爲先生同力區置祖其先人之故智也此札已下使司多時見黃仲秉說先某札子一日前使司亦申明事目相符如此蓋利病灼然彼巧者以爲有心言之耳可發一笑某自秋後連以胃疾在假邇來彊扶頭體弱頗費支梧先生逺我誰念之者又旅地私撓百出倉卒未可立具念赦郵最迅故寄心一紙匆匆敍瞻仰不宣某自長江鷁首瞻違俯仰之頃周流半嵗矣羈情逺意與日增結卽日庚火俱流恭惟頤防作止天相神休鈞候萬福某冒顏三館日費俸錢𨿽首末荷仁賢識擢之舉然才下官微未能努力不知補報之所仰恃英明必賜照念耳近聞屢遣旌車相公今日出處又關人代興衰不可不重也昔唐肅代能懲大難化理淸明獨李泌爲之經營至矣身著白衣不受職故士不忌不離香案而待君命故讒不行兩河叛賊隨其手而舉之泌之所爲有以至此也若謀之不堅已復自外職相聨而士必忌君多疑而讒易入𨿽才若太公何以善其後一日黽勉彊爲之首尾衡決前日魏公是已願相公纎悉此義蒙徳思報不計輕重務罄其誠故輙出此言不賜督過幸甚

某竊聞事君有量而後入無入而後量先生決於中必素盡量入之說矣其他人情物態事勢險易子淵子輔必具言之子輔之去甚髙某悵然無侶他事對面荊棘未易宣心若爾相公卽爲言之不久能爲先生再出否端人未易得也子淵詳明又故客能盤桓侍鈞鑑俱來乎都下有他委異日敢不敬承

某比於蜀兵王宣處具曲折之記度以次凂鈞座矣心旌控薄無頃不在門下有懷瞻溯與日俱流大冬又薄恭惟藩翰之間外控湖海鈞候動止集福蜀固天逺國大事此不當傳傳之或未信耳聞邇者凡尊主庇民勤邊外身者已皆爲首拔此舉也甚休甚偉鄕士有鮑朝卿秀爽有立久從僕遊鄕行甚惇卽獲第到天闕參部同輩中最寒約念勲徳名世者近自家山誼當執贄於前耳若有艱棘處望爲提撕不勝僣越之祝敢以爲請逖聽崇亮

某秪奉札命畀職承明實惟君相早夜急才推擇至此然某浮食三館訖無他技重以生平多難積憂成疾彌月在枕退惟淸朝優選大典所寄動流無窮安可令病弛者冒焉居之伏望鈞慈特與敷奏攺畀望士庶幾公言得伸而亦某退安職分之一也炯炯孤誠伏乞明照某自惟弱植所以培擁而霜露其英華咸自徳門發之旦旦敕勵此志猶懼不能千一報也今又辱丞相先生周澤之渥分仁壽之原委以祝其賦形之初借名徳碩大之老二書畀焉羈人非獨有感亦有慙也敬再拜以致悃臆之謝誠蘊微悰黙付言外

與直閣虞宮使

某伏自江上寒濤中論列遽此兩周嵗所矣每因鄕使三拜懇欵之記矣萬里憑尺楮固亦可笑然非此莫能宣心也某於徳門父子辱知最深殊愧無毫銖補報但處南州班列間彊項不回一絕聲利以此不慙於天地間是乃所以報知己也伏想必爲一笑暑候有漸敬承卽日琳宇超適神守泰定臺候萬福提宮必須侍夫人尊親來益昌人生父子天屬團聚之樂萬鐘之富貴其可敵乎某旅夢三年矣二子方丱中人之習易流每一思之胸趣亦爲擾擾自度力微親戚無可倚未能般出蜀耳時中尙兾以門下親賔時賜教飭不勝日夜之望

上紹興師相洪文惠公

卽日春暖恭惟耆明迪哲臥防疲民神天薦祉鈞履向用全福某職縻學省盡出鈞鎔何當服勤崇屏仰奉鞭靮親履絇也曷勝依詠

某違去崇館幾跨嵗矣疎憃之迹不自齒於俗靜居坐忘而已獨於門下誠有饑渴之勤然奏記布問時作時曠亦恃大君子神融道照不以苛禮爲拘拘也比承相君每接人士常形牙頰有存卹憔悴之意相君於士始得其文不特愛其能又憂其身至於切切如此相君眞樂士哉冥頑毫髮未有補報門下但思處下陳頌義覿教爲終身榮也企仰企仰

某向嘗論相公先生徳爵之重當有與國俱隆者前此略出緒餘選用百吏張持紀綱勲名髙世天眷久渥姑藩翰撫摩之寄然均逸之久與其福一方曷若再踐臺鼎遂福天下耶舍人之裝旦晚可趣不佞不佞

某束髮志古道常以不合近世繩度爲病自分不登眾目相公先生乃形於餘論發於教誘咨以筆墨古始其言奧矣書教枉及三復凜然此退之所謂不以時人見待之情而以古人見待之意直重臣所以惇奬薄俗而後虛名者也某不佞何以處此但鈞問辭嚴義宻及眾碑所出何地何裏不敢以不詳對緩於申答用是故也其纎悉具見於書伏望鈞慈特賜亮察更爲指授其何貺如之鈞閣仙集之眷發祉川增矣都不使令敬三沐以承

伏以孟冬之月恭惟某官偃藩臥防神明扶持鈞候動止萬福謹具短啟仰塵記府申候之儀謹列右楮卽日冬律告新霜風初戒不審鈞用何似載惟一代儒宗兩朝元老勲徳所備何福不除更乞仰副倚毗妙遵時序卽聞渙號入冠鼎司以慰蒼生之望云

某伏審茂膺天奬來鎭藩輔方面得賢中外稱慶恭惟慶慰竊以防稽巨屏宻衞行闕實爲東諸侯之長自非耆徳莫宜任其責者其間以禮絕之尊暫屈臨之往往爲之假途側聞皇上圖舊之念寤寐不忘衮席久虛人謂有待區區之悃得之輿論非敢諛語也

恭以某官躬大受之資起中古之治以阿衡納溝之恥爲己任以齡救時之術爲未優而道大不容暫玆去國熙天之績郁未得施彼都人士莫不引領傾耳以佇大老之歸鼓舞鈞播將天下實賴伏自違去光範再閱寒暑矣𨿽嘗三貢慶牘三奉誨問足以少慰戀慕之誠猶以不獲一望履舄爲恨比者旌纛來臨復以職守無從修敬遡風翹館邈在霄漢下情瞻仰日益惓惓所幸揚庭不久卽有依歸預以欣抃仰乞融照

冬候紀極恭惟偃藩臥防神相忠嘉臺候動止萬福謹具啟仰塵記府修問興居謹布前楮卽日春事伊始散凜余勁不審鈞用何似載惟盛徳元老神物呵防敢蘄惠令之餘精調饔寢嗣有渙號以寵公歸區區誠情不勝睠睠

某伏審自膺天綸夾輔行闕股肱之郡儲賢得雋中外隠然恭惟慶慰竊以丞相先生深純徳履一世譽處故又爲東諸侯之長久勞於外天下日望錫衮之期鈞軸又且虛矣非公其誰任敬再述薦紳公祝云

某竊伏三館覃精窮思器任有極夙夕依仰恩地誌不足達言不足殫也自惟何修何飾而蒙鈞座勉以正大之學可參古昔自省孱虛百念灰冷何爲得此於公哉何當宻侍左席啟發防端爲大君子正類之依臨風重有悁企

與泉守王龜齡狀元待制

某不良時學巖居積數十年晚得一第自度於天下事何等可爲者正俯仰不怍以瞻識大君子也退念久糜中都之祿無尺寸以報陛下何面而西乎故邇者歸附之搖搖嬖臣再入皆三館言語議論之職所宜吐口者也何長之可名比觀答宋祕校書乃辱以爲今日朝陽之鳴此豈所宜蒙哉前日魏處士元禮亦四三上書及此是公不愧泉石可敬也所可深怪者平時以儒冠自名從而下石以擠斯人名義至此盡矣待制年丈聞此必一浩嘆也某𨿽畱然中間飄抑沮動亦風中之葉耳今猶未敢窮日而去以張丞相二三子尙或一意王家兼待制年丈蹈義純明造次不忘吾君也終夕兾旋朝以壯淸班耳祈望之誠黙付言外

與元章大卿

某比者劣病相仍矣怪事萬緒何獨燕麥輕搖東風乎老兄視僕此態此抱尙何等可爲者如兄涵負乃復散署外縮袖旁睨之餘吾庸知免乎此僕所以每贊諸公摘垂天之翼而斂置道側者獨兄矣知罪知愧元章子輔能甫紹祖同薦入而反覆得防先二公豈非命哉子輔渡瀘端自不惡一部鼓吹孰與雪雨而待漏兄聲問將爲之次矣兄其少安

與範偉明運使

某違教誼逆數之三年於此矣每念崇才偉度振緒餘則有以驚世繼聞手一道之節百城肅畏今世快士有以超人者果然必公也欽仰殊甚凜冬如許伏惟澄按餘暇神具薦祉臺候萬福未瞻晤間丏爲修途珍謐以前四輩之招至布至請

某自別崇屏艱苦百罹坐暌老成之教侵尋而髮蒼蒼矣獨篤道著書不敢替前九哥機宜學士聞宰一邑書郵定絡繹耳久亦不得記月題風駛大發不掩當有朝燕晡越之功耳欽頌欽頌少請鄕士鮑朝卿字宋卿力學敏劭久從僕遊旣得第欲參使部凡有可以提撕者度不待某再三之布也伏紙不勝禱幸之私

與王憲

伏審某官舂容風義震耀一世然著書之工窮易之祕某下士也鄕者在湯侍郎門下從旁獲覩斯文因論今世名流第一是時心往形畱恨無庭下一日之趨而親至教也豈期天幸獲在郡縣使令之末則景仰自慰之素一日伸矣

某膚末於學𨿽有意於先民古書然志有餘而識不逮鄕者濫以明經冠蜀士萬里風濤冒死而歸有司使試簿書退省不敏人微才下奔役固宜然去嵗許大卿今玆王郎中皆以充幕下使令某深惟進身循分當從勅書此非勢之然蓋天所啟因至幸堂下之見也懽抃之極不勝卑悰

某恭想中和惠民之風旣已稱冠則慶閎上下百趣均祐亦不禱而至也今學士行膺襃然之選西南僉祝防俟防俟

與諭少穆知縣

某防門言分轉首陳迹矣俯仰再見冬候此情惝恍何如也卽日伏計燕息餘閒臺候萬福表弟度已榮攺今必歸憇鄕山去冬榜目倒指吾弟必無逃名旣而相遺邂逅決科擇防爲璞者有司例爾耶安之安之以迓晚成蓋至望也令兄今安在已之官下耶因風寄音不一某束行李南來局退獨靜坐一僧而髮耳天南俗物盈前此道竟誰與語然荷渠儂相推可也表弟知僕樂否乎某來此並去冬已面兩得對皆不自疑外每以表伯郎中捫膝先生爲法巾車候去官之穹卑置之度外或者尙以爲矯不能防也一對札皆拆今日碌碌長成背脇疽根異時心腹肘腋之變可坐而須者幸上聖明能容之蟣虱臣無憾矣捨侄歸可問札意謹不敢於此泄之耳有可以開曉者表弟勿外

某賤累皆未能成立亦未謀般挈然夢魂飛於三山之下無日得寧耳表弟何以垂教舊見表伯捫膝先生檄蜀遷都等議豈可令後世無傳便風錄示一本並寄行狀志銘之類及劣表勘書於此可爲公言之忠節不遂冺沒也少邈曾說及否此最不可緩惟昆仲重圖之

慰蔣右相塟母夫人

某稽首慰言伏承國封太夫人捐簀日深防營在目恭惟某官哀摧感慕何以堪處某因風敬唁寄意澘然更祈上爲君國社稷抑情俯禮某不勝誠悃之請

某竊以搖落之秋風露淒旅人履之百感自集又況大孝天鐘徳性夙稟者乎伏想某官內銜大卹追慟永久天摧川湮無以諭也苦痛苦痛然退聞先太夫人抱神虛寂𨿽寓世諦而初無生死往來之相也一生爲家植禮爲國生賢軻親珪母皆不足進是所以爲不朽也萬兾孝情超脫俗苦之外庶廣先志云

某嘗思日者國論參辰世故瘠病非得大賢一手撫摩岌岌乎其艱矣前此主上用是進丞相於羣望之中聲業就緒不謂濟川有期而陟屺增悲矣此非獨大門之憂乃元元之憂也某深知故事竊謂富文忠苫席守志確然不奪天下與其孝趙韓王徑以從政視國如家天下以忠孝兼與之況主上今日視丞相一體也一體旣外天日炯炯能無望乎願加三思繹至禮以伸大義中外之瞻惟丞相重圖之

某兩隨下僚尾拜靈幾而又聲慰於大路之側傳謂孝子不忘艸木則門下賤士度或在記憶之列也卒卒瞻望如不得門秪益悁耳

慰韓叔厚表甥丁父憂

某慰言不意凶變禍延大門三哥知府遽然捐簀天涯老表聞問失聲痛怛涕淚不自已己想惟孝性所鐘天地摧裂悲踴柰何苦痛柰何恨以宦遊縻身一方不能振號幾筵生平中表把臂之舊黯然萬里消魂而已更望裁哀嚴滅性之戒爲門戶名業重

某竊知三哥半世壯懷不舒近方有一日之適兄弟六千石大門偉事也嘗三嘆以賀矣西人續續來或說病狀初不以爲信繼又信然終已不起意亦有定數乎直履淸致弗遂止此令人不省驚心驚心某所賦危淺須髮又與日化旦暮苦求祠祿以西桑楡心迫歸訪肺腑之戚則遂隔世矣此悰此抱淒楚如何慰唁禮如別章表姐鐘意外之禍想惟哀疚不易子孫賢雅晚日可以慰前耳深亮深亮

答諭徳稱

某辱移記勞勉渠渠哀中銘感倍萬矣屬來暑未減伏計苫幾翼如以禮自支某不子之咎轉首遂邇祥琴之期痛疚之忘曷日自已也過承以齋信見惠感刻感刻先丈鏟迹民伍而左詩右書退然隠君子之風向年促賦以贈由是也兄乃欲令書幽堂之銘恐不足以酬盛意如何尙容嗣記以旣區區之懷也

答陳經幹

某久違教緒殊切瞻企南州匆匆度嵗每厪三山中表之思忽被牋尺感頌殆不可名秋旻流火尊候間來敬惟萬福某冒顏玉府方懼無以稱塞又歸意促促每馳神鼇之巓矣尙想一陪幾杖裏中至樂邈存夢境也見彥瞻丈武翁叔凡文社諸父兄敬再拜附鄕仰意起居之間萬兾以壽祉崇嗇至布至頌

與榮州勾龍知郡

某頓首具稟辱疊紙感思兩極向日逆旅岷下得瞻近先中丞雅意相厚自時嵗月如流老成凋謝使人心感無窮耳旣被教約申實如此信然稱其家兒也慰甚慰甚俯仰俄頃名門有人豈容使君久空山耶防體病劣劣作答字不能佳幸孚照

與諭子眞表兄

某頓首啟王子春來聞問具之卽日坐計侍候殊休某前此偕捨弟諸人已適山寺四顧幽寂其於文字可防搜也仙井裏儒千百爲羣吾表兄不相求之顧欲見咨意者欲相從寂寞之道退之所謂請繼今以言也聞令表李君亦同訪其人蓋寛中隠厚者宜與偕也

與諭漢輔

某頓首去嵗聞公首冠三山緘書逺賁蹈抃可勝意謂日月卽至都下有司冒文墨竟亦相遺乃爾怪事怪事僕老矣初奉徵命至江上而主者去國一二相知又連去並斥自分饑寒路旁矣無可言者君相欲招示逺服遂特創此闕司羣士於館此退之所解譲者而況僕矣哉然肝鬲楚越未易言狀願公更勉前修又再周嵗觀光上國矣當有休問也

某頓首中間承知首奉計書矣意謂便絕靑冥老將又復伏壘耶可念可念嵗易經春比來作止何如運幹文丈裏居萬福僕冒顏下館濫爲時士且敬且嫉間亦同塵汨泥以自免爾終未若與公輩抵足洞前形神相與也伯椿君節子發徳茂相安好否僕侍詔此間客愁防人臣朔之饑又不免也一笑一笑具手墨達漢輔今已再矣公非遺我者也

某南州恍恍度嵗如更朝晚然尙思田間與故人一餉把臂之樂惟夢值耳眞感眞感秋作矣爲父拱侍有佳趣否得所示字大瞻尉某官一念捐竭以報所天此寒儒職分也南冠例亦相鄕獨吾土人數加沮謗欲少加辯質恐爲岷峨羞今姑安之耳近奏藝中禁上恱可之賜誥第一不免讒嫉愈眾所倚者正論而已漢輔何以藥我望時惠音切佇切佇

欽定四庫全書

九華集卷十七

宋員興宗撰論

聖人和同天人之際論

天下皆知神之用而不知神之所以用𨿽上下之異聖人必有以一之一之則能貫之矣𨿽物之類不可以合至此不能不合也故天之髙也人之卑也聖盡已而存神和同於其間而不能不合矣何者神之所以用一而能貫之效也揚雄曰聖人和同天人之際嗚呼非神之所爲乎甞論天人相合之際甚可畏也聖人能得於天且不得於人乎不得於人且得於天乎聖人奉天所以治人也治人所以奉天也天道𨿽非人之可及然未見舍人而得天者也人理𨿽非天道之所備然未見安於天而不安於人也世之言曰天自天也人自人也是知形之所爲影而不知影之無異乎形也形影之不異則天人之無間也故智者不可以告語者𨿽語不信也今指雨以爲濕日以爲燥風以爲動星辰以爲盈虛曰此無爲也天也殊不知知天無爲所以知人也人理寓焉天不人不因也指禮以爲極指刑以爲防指教以爲具指名義以爲本曰此有爲也人也殊不知知人有爲所以知天也天理寓焉人不天不成也故聖人和於己而後和於人和於人而後和於天萬物莫不和矣天人交相和聖人處之無間和之至也𨿽然勢如此其相邈也用如此其相絕也一有不和有不同聖人如之何其可也嗚呼聖人於此無傷也聖人之誠明則形形則著著則神神則於天地亦有以貫之矣他日有不期和而和不期同而同者自然之效也昔者五帝之盛帝惟堯爲然堯之聖可自用也欽昊天授人時欽天而授時故堯徳動天堯無廢人然則於變時雍者不期和而和不期同而同之效也𨿽然天下知其二不知其一二則天也人也一則神之用也二而能一則吾不知人之異天耶天之異人耶聖不容言之妙而雄言之乃知雄者亦聖人之徒也不然存神索至神之用者雄何自知之

唐虞三代之純懿論

帝王之心自有眞天下宜以心寓而不可以迹考何則天下之心日競於僞而習於詐此非其外之罪也利害交蔽乎其中物日勝而心日流則其心之本眞雜然而混亂者決矣是以古之帝王先存是心於精一之地黙全其粹而明著於用使天下發防解蔽可教可治而其道不入於駮異之域何者吾心自有眞舉斯心加諸彼而已矣隋王通子者知之故舉純懿而歸之唐虞三代嗚呼其傷時不能古而思有以復古也歟此唐虞三代之純懿之說竊窺天地之間得其至神之機一气之運然後知帝王用心不偶然也二帝之道元气之未判也混淪磅礡發達萬物而不自名於萬物如是者陰陽邪一气邪天下彊以一气名之不謂一气之純其可哉三代之道陰陽之旣判也有賞則春之熈然有罰則秋之肅然可以循而化未可指而議也擬之二帝若未甚純然措諸後世則亦大純耳故陰陽𨿽具而天地無心刑政𨿽具而三代無心亦不謂之气之純其可哉自帝王之後天下教治每變而每下所謂世主者漓其純詐其願蓋亦飄風暴雨摧敗傾折陰陽之變窮於此無所復入則已矣故人僞之勝不息而帝之眞不見是宜王通氏推純懿之道而有所思也𨿽然通之論著謂漢魏其心正其迹譎彼於漢魏猶未知之則於帝王知之宜未悉也何則唐虞三代之世有所異者揖遜徵伐則其時之異典謨訓誥則其書之異章韶濩武則其樂之異若是異甚者政迹也政迹𨿽足以見純懿然未足以盡純懿天下曷若退而深思其心矣乎彼其心眞之所寓卽純懿之所在也堯舜禹相詔以執中湯之臨民以建中文王之所以立民極武王之所以建用皇極蓋中極一物也而均不蘺帝王之心不謂之盡純懿而何故曰帝王之心自有眞天下宜以心寓而不可以迹考惜乎王通子之不出乎此也嗚呼人之爲心本於純懿一也不自帝王有不由桀跖無然帝王不肯爲桀跖桀跖不敢望帝王卒相倍蓰何也桀跖心本詐帝王自反之帝王心本眞桀跖自僞之眞僞異而狂聖分彼世主欲知帝王之純懿其可忘是心眞也哉𨿽然天下之人能寓是心使喜怒哀樂之中節則在我之眞必不喪其所寓者庶防純懿矣彼秦之治喜之過則流入於任使而不純漢之治樂之過則流入於鄕原而不純東京之治怒之過則流入於狂狷而不純齊梁之治哀之過則流入於空寂而不純孰望如唐虞三代之一心謹治如出一家如交一臂哉有隋世道之區區通之及此言也通之念深矣

舜道形於防樂論

大道不隠則大和不散天下無所不盡道則無所不盡和蓋道日用則和日著盡其和者固托乎樂盡其道者吾見不出乎君臣之間也昔者上世之君孰能之舜能之也上世之臣孰爲之防爲之也方舜之盛命九官命四嶽海隅蒼生無不順帝之命至道之和豈特尊爼殿陛之間哉吾見天下無一物可以憂舜而舜亦無遺憂也昔也民望道而道著今也道旣著而樂不施則舜何以自見於後世哉故舜之道形於防之音而察防之命卽知舜之心相與以道而相寓以和是或擊或拊或合或止或庸作歌韶盡美矣而又盡善也嗚呼虞君臣無幽憂慘戚之意故樂如此彼旣足以儀鳳凰豈不足以儀百辟彼旣足以舞百獸豈不足以鼓舞天下也歟

成周以禮樂化多方之民論

天下之道振則興弛則廢怠則無及故帝王因禮樂以興時非因時以用禮樂也吾仰思上古帝王之所爲今乃惜漢唐之自棄也成王之王周也救商民於水火之中若是其未止也然周公念之召公思之出於殿陛而加於訓辭非禮樂弗講也故多方之民卒無有剛戾難制之气肆成人有徳小子有造吁是非禮樂之力則何力也夫天下方苦於茹荼之餘今周一旦與之太牢天下孰不便於口體哉

唐治不過兩漢論

風俗者壽天下之脈也古之善觀人之國者不於形勢之彊弱境土之廣狹於其風俗而已矣方朝廷淸明君相明良忠厚之化形諸廟堂之上而純一之風扇於四海之表若是者其治也逮天下多事上下相防淩犯之風施諸袵席之間而刻薄之習放乎四方萬里之逺若是者其未治也三代而下言治者予漢唐徐攷當時諸君之所爲與士大夫之所崇尙因以觀風聲气習之厚薄則兩漢當近三代而李唐殆未也作史者言唐之治不能過兩漢其謂此乎愚甞因是說而有感矣自唐虞而逮於唐防千百年間共是天下世愈降俗愈漓三代之徵伐不及堯舜之揖遜兩漢之戰爭又不及三代之徵伐而況唐乎大扺上之化如此而下之俗未有不隨之何則感應之理固如是也堯舜三代之風俗姑置勿論然因堯舜三代而觀漢唐則唐之不過乎漢尙可議也何者兩漢之世傳二十有四君李唐之世傳十有八帝若舉其世而差第之則是論世之過不過而非治也舉其君而優劣之則是論君之過不過而非治也所謂治者𨿽系諸人君而關諸風俗有風俗厚而世𨿽未大治必曰治有世𨿽治而風俗不厚曰未治可也西漢自髙祖蹷秦誅項取斯民於塗炭而撫摩之約法三章有堯舜禹湯之典刑迨惠帝及景之世兵甲息囹圄空垂髫戴白耕田鑿井於天日之下上而爲君者淸淨之尙下而爲臣者淸淨之習班諸唐虞𨿽不侔班諸三代亦防矣是俗也歷武昭宣而未衰至元成哀平之世漢祚𨿽亡民皆思漢而光武得以用之天下大定退功臣進文吏召禮故老招致名儒因仍不攺靈臺辟雍之設大射養老之舉汲汲然與斯民詠歌先時之政者凡以調防風俗而使之久也永元之後政令𨿽弛聲教𨿽防然陳蕃李膺範滂張儉之流相與出力而摧姦鋒終漢之世曹操不敢彊民以亡漢正順之俗𨿽少衰而猶在也故曰有風俗厚而世𨿽未大治必曰治兩漢之謂也唐自太宗取孤隋攘羣盜不數年而成帝業亦可少休矣然突厥髙麗之伐不一日去兵𨿽開文學館召名儒言天下事其極於美教化厚風俗者何事也當是時外戶不閉行旅不賫糧人指爲太平不知治之效不在是也一堂之上父子不相悅一室之中兄弟不相容以之儀刑四海俗何由厚哉浸及中宗之世親遭母后之難娛弄大器傾倒九廟無一臣一子敢誦言者其稔熟見聞如此也迨元宗親平內難防至太平侈心一動窮天下之欲不足以爲樂馬余粱肉而民甘糟糠木被文繡而士被鶉褐其亦有天下之念否安史之變河北二十四郡獨一眞卿抗賊帝初不識也俗之委敝於斯見矣自時厥後重以盧杞趙贊之姦李訓鄭注之佞有一裴度不終用於憲宗之世一李徳裕不能任於武宣之朝浸滛雕琢而唐已亡矣故曰有世𨿽治而風俗不厚者曰未治有唐之謂也由此觀之兩漢風俗如此而唐如彼風俗治之所闗也唐之風俗旣不及漢治其可過漢哉𨿽然風俗者非一日之積也漢之所以厚𨿽文景等君有以成之然更戰國歷嬴秦去三代猶未逺此漢之易爲力也唐之所以薄𨿽太宗有以始之然更三國之紛爭晉魏之攘竊與夫南北之戰伐隋氏之奢侈此唐之難爲力也然甞攷太宗之聖明其立法定制經紀設綱意將鄙兩漢而肩三代豈不能爲其所難者卒之三百年治效不獨媿三代而又且媿兩漢豈非不能移定紀綱制度之心而用之治家刑國耶嗚呼世之治亂乃人之壽夭人之壽夭在元气國之治亂在風俗愛惜風俗如防元气此不易之論也昔齊至彊也周公知其後必有不忠之臣衞至弱也季子知其後亡皆因風俗而卜治亂者也學者欲次第漢唐之治以此觀之

韓論

愚聞秦氏未甞不求善韓也秦不得韓秦大不王秦小不伯如是者何也韓氏甚鄰於秦韓兵最少最弱國也韓附秦不附山東韓憂在山東韓附山東不附秦韓憂在秦韓托國於秦則秦益重托國於山東則山東益重韓托國於人彼公仲公叔公子伯嬰之流日夜震動不知所出卒舉國而聽於秦惜乎無有如下臣者之言以曉韓王而計其便也且異日者山東非無意於收韓而韓氏不聽也韓氏君臣計爲近交者秦也而逺交者山東也秦之鬭韓鬭於百里之內山東之解鬭解於千里之內吾不親百里之秦而交千里之山東是秦必怨韓下兵於上黨且亡韓矣此韓氏君臣舉而聽秦計不得旋踵者也嗚呼秦之善韓眞愛韓乎其亦僞者乎秦非誠愛韓也欲結上黨君臣之交以亂三晉之耳目也彼旣事秦秦因挾韓以威趙魏趙魏見韓之事秦亦必舉國北面而聽秦矣夫使秦不用寸兵尺鐵徒手而得趙魏也猶其得韓也秦王號令於山東王名成矣秦何故而不善韓也使明者得爲韓王之計莫若與魏與齊與趙與楚也東盟齊南盟楚內盟趙魏山東合從則東方應無大變東方如無大變則韓氏君臣眞可髙枕而臥矣或曰東方合從秦遂不兵韓秦畏山東如此乎曰固也秦於韓氏不得獨戰獨利故也始秦欲取韓三川而深難於魏因以韓鬭魏然後起而取三川秦欲取韓宜陽而深難於齊因以宋啖齊然後起而取宜陽秦於韓不得獨戰獨利也而況今者出金錢走說士刑白馬則東方必無大變韓氏君臣眞可髙枕而臥矣故曰惜乎當世無有如下臣者之言以曉韓王而計之便也

欽定四庫全書

九華集卷十八

宋員興宗撰論

三史亞六經論

使六經失主盟於天下者史家之罪也蓋六經實主於名教而諸史多叛於名教六經自非諸史之所及而諸史亦非六經之可望然則爲史者本無益於六經而六經之奧義往往因諸史而不明於天下此甚可悼也柰何史臣反取遷固範曄三史謂可以亞六經揭爲不公之論以示來者嗚呼安得吾言而告之哉且以司馬子長之才在漢元朔間竭其肺肝述秦漢故事自謂孔子復出今吾觀其書猶不及丘明逺甚則班範而下不論可知也請獨指一史記而言之則是非了了自見今夫庸懦之儒使讀遷之天官書則必曰其驗詳其防深其舉事幽逺眞得羲易之體也𨿽比孔氏之系豈爲過哉使讀遷之列傳則必又曰觀其不虛美不隠惡不急急於窮達究辯誠得古詩美刺之風也𨿽比孔子之刪豈爲過哉嗚呼使斯人之徒而視今日亞六經之論則將含笑而和之矣豈有白黒之辧邪至若淺見之士使讀遷之世家則將族坐而議曰昔孔子以隠之遜而首班於春秋今遷取泰伯而列之於傳首是春秋貴遜之義也不防於孔子之作歟使讀遷之封禪等書則必揚袂而言曰昔孔子以三代之誓誥備載於書今遷取漢家詔令悉載於此是亦書錄誓誥之類也不防於孔子之定歟嗚呼使斯人之徒又語以今日亞六經之論則將喜跳而是之矣豈顧雌黃之當耶非特此也聖人作禮記樂記而遷亦作禮書樂書後來議者遂以遷於孔氏之門不啻更駕合轍殊不知諸人之許遷者乃道路之言爾非天下之公議也何則孔子之述六經本非得已觀其易編而三絕詩蔽於一言書斷自唐虞春秋訖於定哀禮習於宋木之下樂正於反魯之時所以作六經者憫道之不行而欲托辭以載道於天下爾使後世之讀易者知吾爻象之意而不泥於卜祝使讀詩者知吾風雅之意而不乖於美刺使讀書者知吾治亂之意而不膠於荒唐不根之論至使之讀禮讀樂讀春秋亦莫不知吾正道之歸此乃六經之至效而亦吾夫子之心也今遷之撰者則異於是觀其傳防傳日者其事類滛巫瞽叟是羲易之所恥也其泥於卜祝孰大焉觀其刺晁錯美公孫刺三代之徵伐美嬴秦之苛暴是古詩之所恥也其乖於美刺孰大焉觀其紀黃帝紀顓氏非斷自唐虞之意是古書之所不爲其膠於不根之論孰大焉至若序禮樂之制度則非孔氏賤鐘鼓輕玉帛之義序楚之世家則非春秋內諸夏外夷狄之防嗚呼馬遷之記一家之史爾而抵牾聖人每每如此是知六經之宏贍豈可以諸史而亞哉愚故曰六經自非諸史之所及而諸史亦非六經之可望爲史本無益於六經而六經之義往往因諸史而不明於天下正謂此也𨿽然劉向等常稱馬遷爲大儒今猶爲吾所不取則班固而下是非謬戾何可當也且夫聖人之所重者仁義而固則已輕仁義聖人所取者忠節而固則已賤死節聖人惡於方人而固則第古人爲三等及至蔚宗則並猥而不可言二子爲史顧其胸中尙且顚倒況可望於六經耶然則愚爲是論而不及班範者誠得其職也

命者天之令論

人之所以受於天者出於其所同然天之所以制於人者出於其所不知其然而然是所同然者一然也且人而無命則不足以受天天而無令則不足以制人受於天出乎同然制於人出乎不知其然而然此令之謂也昔堯桀之爲君一也其受天之命亦一也堯不有其命而行仁桀有其命而行詐堯傳其道桀殞其祀此天之命也孔跖之爲人一也其受天之命亦一也孔不有其命而行道跖有其命而行暴孔之道與天地並跖之惡遺臭千載此亦天之令使桀跖之得是命也反而思之曰天𨿽予我以命矣而令實系乎天畏之謹之而不敢犯以待令之至則堯孔不難至矣柰之何命在我而無預於天此天所以揭其惡以令於天下也歟𨿽然天之命人以行吾之令而天之命君也使司吾之權是天之令於君蓋有所托也成王踐阼而得周公此成王之令而周公之命也四國流言而王疑天大雷電以風而王悟夫不免於四國之流言公之命也天大雷電以風天之令也天知其命之不免乎此也於是出令以示之以濟命之所不及也嗚呼命者天之令其理不甚明哉

諸子言性論

諸子言性謂周孔以降無質疑詩書以來無定論無質疑無定論吾道誰與明哉夫道者何性爲本也聖人不言而自合諸子𨿽多言無益也易曰一陰一陽之謂道成之者性也道成爲性此豈本也哉昔舜得之以盡精一禹得之以彛倫攸敍湯得之以執中箕子得之以明皇極孔子得之以貫於一顏子得之以屢空子思得之以名中庸或精或一或倫或中名之不一而得性則一也稼出於田或謂之稻或謂之谷或謂之米此豈三物也哉性猶是也柰何諸子不知一出乎此則入乎彼欲尊聖人而反卑之是可嘆也𨿽然孟子之言雜於道荀子叛道不顧也孟子知杞栁之說故曰近道然指爲善則可疑也夫善本於性而性非善猶水本天一而天一非水也豈可直以善名哉揚雄言其混則性似不純韓愈言其品則性似不一此不待攻而破矣若夫卿之言則異論而駭世者也世之聖賢如此其眾也天下之人如此其多也卿皆以惡名之謂天下皆桀跖也可乎故卿叛道而不顧謂此也至若杜牧皇甫湜李翺之徒因數子而或得或失大抵非知性而言之以意而言之也今執事知性之天必有得於不言之妙所謂知言之人黙然而意已傳諸生何足與聞之

聖人之書言行論

聖人之道與天參未暇以人議捨天而議聖人是惑也方天之運向爲陽而今爲陰向爲暑而今爲寒千態萬狀不可名也然天道則一而已矣聖人之道亦天也昔爲行而今爲書洞達淵奧不可名也然其心則一而已矣故陰陽一出於天道言行書一出於聖人後世諸子故從而別之以爲書自書言自言行自行也是不知物自變而天不變諸子自變而聖人不變吾初無書言行之別後世因我而爲之名在我者豈兩法也哉聖人之書言行揚子云知之故一言斷之曰天也豈非子云知聖人之一猶天之一是以防告於人惜乎諸儒不測也今夫大道其多門歟何其趨之眾而至之鮮也曰諸儒使至此也世有放其端而不之求或求之而不得其端甚者因以囂而盜名故言者病書者惑行者不正也且吾之所謂端者何也一之謂也在天則有一在聖人亦有一也所以爲一者難名若眾目而知天之一則千嵗之日可坐而定諸儒而知聖人之一則書言行之要可坐而制惟其不知是以見天下之訓者曰如是而爲書見天下之有辯者曰如是而爲言見天下之有立者曰如是而爲行彼其皇皇惑亂不知大道之攸當在歷聖非異心書言行非異物未可離一而求之也嗚呼離婁不能以見與無根之目聖人安能以道與無識之人哉昔吾夫子於是三者非區區以自見也不得已而見之也行之所貫言則因之言之所及書則名之惟不得已於三者以示天下天下亦以三者歸之夫子無心也曰述而不作夫不作者是非有意於書也然厄於魯衞之後則有書豈得已之書哉曰予欲無言夫無言者是非有意於言也然迫於門人之問則有言亦豈得已之言哉至於有卓絕之行又非可以逆數而前定仕則進而無可無不可心則縱而矩不逾此又非鄕曲之細行所謂一善鳴一節稱者也夫以三者皆出於夫子之無意猶足以冠冕百聖如此則道之所以貫之者果出於一無疑矣然是特聖人乃能一門人不能也是以三者各有所偏徇而不具可惜也已子夏之後傳謂流爲荘周之書非書也宜不得其所以書子貢之後傳謂流爲儀秦之辯非言也宜不得其所以言若淵若騫𨿽希其師然瞠若其後則望其奧而不及者也宜不得其所以行嗚呼書言行所在門人偏狥之夫子自一之孰有書過言言過行之獘也歟噫揚子云於西京而有此言其意則得之矣其所自爲者非也彼其有書有言而投閣之嘆美新之事則可羞之行也俗儒且不爲子云獨爲之乎雄欲以自髙而益卑之甚皆起於不求其端故曰聖人於此三者均示之意是乃深得於三者也

七十二賢論

周公之分憂與孔子同孔子之共樂與周公異貴爲天子之宰宜無憂也然周公卒憂而不樂皇皇以匹夫老宜無樂也然孔子卒樂而不憂此則古今之大惑愚亦惑者之一人也蓋嘗夙夜而思因以得之矣至道公器也有其言有其徒則其器必傳其傳必久無其徒而自言之自列之𨿽聖人亦知其難哉周公之所以岌岌於周者有其言而無其徒孔子之所以無累於洙泗者言足樂而有其徒也日月欲廓煙雲蔽虧周公之初何以異此西土故國也而不安乎吾身管蔡吾家也而不知乎吾心成王吾君也而非大風偃禾防木之警則防鴞之懼吾不保其盡去也故周公𨿽富貴卒憂而不樂者無與共樂於此也觀其命君陳命蔡仲命康叔益反復誥誡懼二三子不知吾心也嗟夫孰與燕居申申左右有七十二子之同心乎彼陳蔡一時之厄食不火琴不聲藜不糝者其憂不至若是之烈也然則無其徒而有其道無怪乎周公卒憂而不樂也至若夫子之世則有大不然矣曰傅曰師曰保之位夫子𨿽缺然也然入而顏出而閔則徳行有人左而予右而賜則言語有人可使南面可使治賦可使與賔客言吾不知其軰之防也當是時竊窺光華之末而托迹於道徳之場者皆諸侯之畏仰而天下之望人也其最門人之下列者如公西華如樊遲邽巽孔忠孔蔑顏路之徒猶能脫去軒冕而與吾共樂其樂然則旣有其道又有其徒則無怪乎孔子卒樂而不憂也嗚呼不觀周孔之故不思至道之難何以知聖門之徒不易得哉𨿽然孔子距今之嵗不啻千祀向者冠帶執經之士寒餓於陳蔡之間者今郡縣廟而祀之矣向者簞瓢舞雩之徒淒淒於杏壇之上者今五等或侯而伯矣然則夫子之於七十子也至道之公其生與並樂至道之傳其死與共祀韓退之所謂巍然廟堂當坐以門人爲配自生民以來未有如夫子者彼其有以深知夫子之徒歟邇者主上聖政之暇取夫子七十二賢以次贊之所謂以聖樂聖者也𨿽夫子共樂之徒亦形容於筆墨之妙奎畫昭回炳煥天下可謂盛矣故執事舉以勵諸生𨿽然以主上聖學而發聖祕故於七十二子探討防繹皆無所遺彼馬遷𨿽愽洽而是非繆於聖人班固素知之矣宜乎遺陳亢琴牢之人也彼家語𨿽富瞻大抵雜以戰國之詞世久疑之矣宜乎遺曰棖曰寮曰瑗之人也嗚呼眾言殽亂折諸聖人聖制不遺如此誠足以折眾言也蓋甞論夫子之道猶海也諸門人振其維檝而求渉海者也人有涵泳聖涯之意特未知海之淺深耳故夫子共樂者至七十二人而達聖心者蓋鮮矣然而達者顏其人也故推曰回也不攺其樂君子然後知夫子共樂之徒惟顏氏有眞樂也

黨錮論

聖人域天下有道𨿽千萬億世而未易輕動豈其爲術虛誕惝恍杳冥而不可執守歟抑亦有至極者維持其間而不可易也蓋人生性情之始猶水之始也方其分散四出各循其故則被冒萬物而可至於無憾惟其有所衝決蕩溢而失道則橫潰直裂而無有底止求其安行於中不可也嗚呼是豈水之罪哉流之不中而激之者之故也故夫聖人六經之道要以範圍百世而歸之極者𨿽堯舜禹湯文武之心所以用世亦如此而已矣今其道見於書者皆執中建中用中惟皇作極之文周旋反覆不汲汲於爲異以振驚天下而天下卒以大服於此者中力也其見於易者亦亡異乎書之云也卦而象象而爻俾君子精防純一而有所法守者亦未始離乎中也其道虛徐曲折而當於義凢比人而此爲者也則吉則有慶則旡不利未有不麗乎中正者也非此人而此爲也則防則有悔則旡攸利未有不逺乎中正者也是中之道四布於易者甚宻如此若夫爲之節文爲之訓導君子𨿽怨而不至於害小人𨿽憤而不至於亂止乎禮義而警乎褒貶於禮樂詩春秋之書又所以黙具夫中之防而消天下之異論是六經明著乎辭而見於用無所往而不中周衰天下不由大道其學縱橫非僻天下莫知其當子思子則見而嘆曰白刃可蹈也中庸不可能也當其時盜名苦節之徒不難於蹈白刃而難於中庸則中之至此也可易爲力哉惟其得之難而見之不一也則天下之士自激爲介而失之髙自卑求佞而失之污智有遺謀而不足用巧有餘技而不足施其禍浸滛於戰國天下駭然以亂而蕩然以衰秦者攻戰之餘也其蔽固無如何至西漢之起天下固有望於先王矣而一時之君不爲碩大悠逺之圖不知乎中之實失之錙銖而其漸卒至於不可振偸墮苟且是以其子孫喑喑黙黙使公孫張禹之徒布滿朝廷彼無所往而不爲佞者卽孟子所謂無所往而不爲原也而中庸於何有哉西京旣以鄕原之俗敗天下東漢之際仁勝之士知天下之治頽墮散渙而久不立也起而承之以爲朝廷非翹然有所振刷念不足以収天下是以諸公操不循常之行曰我能是我能是是足以有立矣其道沽激而不止耿介而不親𨿽無世俗抵摧嗜利之嫌而好名之不殺也蓋天下之相遇不得其平則怨怨起於爭爭起於好勝而好勝誠足以亂天下彼黨錮之士皆好勝之流爲不中而激之者之過也使當時之人皆恊於極破鄕原之而不入於狂狷其道循循有制而無決裂狂介自異之意則漢室之禍必不至若是烈也然則不得中行而與之致黨錮之欲存漢者乃所以亡漢也歟或曰黨錮如膺蕃之徒任天下之責歸之固也其餘名勝千百非盡負天下之責可深責之乎吾曰不免也聖人復起亦必深嫉之而已矣蓋中庸於天下大本也達道也所謂黨人言行旣戾乎中庸已矣吾豈以人人能亂天下哉實天下之亂所從出也昔者太公治齊齊有二士制矯激之行國不可得而祿君不可得而臣太公聞之曰嘻國不可得而祿是望無以爲賞君不可得而臣是望無得而罰賞罰不行何以君爲哉其誅之齊誅二人而國靖今黨錮制行召之則不進不召則或怨漢之賞於是不行分黨與立名字私標榜漢之罰於是不聽賞罰之所不及此黨人之所以自髙太公之所深惡之也故曰聖人復起亦必嫉之而已矣嗚呼天下制行當本中庸愼無若黨人猖狂敗人國哉

欽定四庫全書

九華集卷十九

宋員興宗撰記

善善堂記

太上無善其次以爲有善其下樂名乎善所謂無善者蓋無善名者也惟無心而達乎善善旣立而迹不見人無得而稱焉天下之善獨歸之此所謂善善者乎其次以爲有善矣故仁者人此者也義者宜此者也禮者體此者也智者知此者也信者伸此者也惟其身之故其有也其下此者君子甚病矣以吾之善蓋眾人之不善故引善而自名是乃不善也東平大夫宗家以善福子孫蓋數世矣然其善亦太上之難名者也因其宅所新而堂之謂之善善蓋以無心而達乎善善旣立而迹不見者以詔子孫也叔氏可無勉諸傳曰善善樂其終蓋掩其惡寛其後之謂也善善及子孫蓋禮其人恩其世之謂也斯非太上之難名吾有憾焉叔君如以斯善爲難知世之儒者反及之乎叔君試往藐姑山見至人焉往問之愚言殆合矣乎丁卯六月侄九華子某記

望仙閣記

紹興甲子某之成都從東郭叔氏遊叔氏曰若自山之所來耶對曰然叔氏曰鼇山吾故所也今山之壤孰膏孰荒而山之事孰有孰亡士津津耶孰嚚孰良孺子知之盍議其詳某曰惡叔君奚山之問也且成都樂都也始祖大夫郎中君樂之而安之經世且三矣夫樂則安安則久是謂俗化俗化者俗遷者也而又奚思於山叔君奚山之問也叔氏曰余以若爲可以言然未得其妙也且若不聞敖接二子之事乎曰敖接之事奚若叔氏曰昔吳有敖子者去吳而宦越越有接子者去越而宦吳二子翩蹮焉而不歸望望焉而思吳越也東南之士交譏曰二子病矣不如兩忘吳越此在越而忘吳安知越之不吳彼在吳而忘越安知吳之不越如是則處越猶吳處吳猶越也二子曰吾緣乎今入吳吳冠入越越裳冠裳可更於吳越也俗化也入吳不無越夢入越不無吳夢夢不可錯於吳越也神交也故當是時敖子樓而望吳接子樓而望越望𨿽弗極亦神交而已矣某曰然則叔氏今也何如曰始吾東郭是宅閣而居之者始祖郎中君也謹而司之者朝而斯夕而斯先君其唱而我其繼也餘日夜而望仙山人𨿽不余知山之靈獨不知乎余猶敖接二君矣余與山之靈神交者也某曰大哉望仙之義如此乎請遂歌之乃歌曰山之上兮飛泉山之下兮龍淵以爲可得而望兮則山之又山不可得而望兮則髣髴乎吾前矣𨿽然吾神交兮吾無言斯乃所以爲吾望仙也後三歳丁卯叔氏速記故以向者緒言記之六月十日侄九華子某顯道記

淸賢堂記

紹興己卯某奉使者命覈實茶事道永康之味江綿州使君先致其爲臣歸老卽養其子吏寺始某得金石刻字書闕脫丕訓昧沒因從使君質問指授其繆殆六七君從容語某曰故約記淸賢竟置之邪某謝文學褊陋文質無所厎未能奉稱君督違約其敢辭以故景祐中君曾大父尙書中郎與蜀忠文公自布衣同門學相友善試禮部同賜第忠文先達屢進美仕之貴近中郎益退若驚謂髙位實疾顚不願升周旋郡邑吏作歌詩爲時冠官東海郡別駕方六十九奏稱老章上報湣以官職久畱許致仕歸第時裕陵之初也鉅公儒師以詩祖還忠文職內相官少常伯中郎退隠田園十數歳越五十年使君克繩其武掇忠文警句名居第之堂異時命某記之乃今始克請曰若魏正侯伯槐節操淸介避公輔位若儒林先生仕明教等文翁若濮陽子永昌文行髙潔若唐河內公道學化閩若淳化司平公徳活千人牢辭厚祿鐘美於中郎則淸也其素所蓄積也又若諸孫及曾由科第進者十餘人而禦史君斥姦惇黜遂中執法論事忤益公檜合州先生爲時文宗使君躐膴仕止足勇退不曰賢乎以是記堂允夫使君曰美矣哉君之訓乎夫士進爲仕抑爲道朱輪華轂縻紫佩玉乃呰窳偸生大庭廣坐喑不得出一語去抑亦宦達者是賢乎如或知爾得行道焉命也足不足辱止不止殆由禮進由義退學不可用不以逞可用無位不以恥命也斯二者君子弗彊能先曾君子東海肇視事已賦景疎樓上景疎人之句其目義與利固有間嗚呼稽田旣勤敷菑在所陳修成厥疆畎作室家旣勤垣墉在所塗塈茨成厥宮寢名堂曷以玆某作而應曰愚不及此噫使君起儒生致位四千石徳行醇備至於黃髮罔有愆淑聲遐聞三防聘召畏盛滿不趨朝謁據禮引年意得甚宜弗貴貴富而貴乃子若孫不墮其家聲爲賢防哉請錄忠文全章以貽後人使君曰諾詩云夫子宦遊三十年乞身歸老舊林泉須知朝路抽簮後不要鄕人負弩前儒素生涯圖史富官淸門戶子孫賢羨君此去渾無事滿眼靑山劍外天四月旣望三嵎貟某記

漢嘉李氏林亭記

江而州於蜀者以十數嘉爲善嘉之城可行樂者以十數郡之西爲善薄郡之西左控萬景前倚西林陸斷崗出俯顧萬井有亭其上爲李氏宴居焉者則其又善也初李氏子沆淸叔者賢而有文予以吏就食此土聞李詩稱異甚旣又與沆處獨愛其詩言累累秀出也則又言曰吾子之詩其何方之依何學之從將亦有助矣乎沆曰僕非其人也𨿽然僕方倦外而郁中言敻夐而無助也而今有欲助也近者厭伏於灌莽而求脫乎氛埃以爲雜處�隧窮茅茀艸之間俾吾發言而爲詩則狹靡墮陋弗完弗善者可知也因卽與絕危磴樹亢爽覆髙而繚橫樓於是亭於是凡以賔日光之出沒瞬江流之下上窮雨暘之明晦萬類突進巍然隠然有智者莫可旣其狀也以是欲寓吾之見而陶吾心久而又久則僕詩殆其昌乎先生以爲何如予曰然世之人意有所寓則樂不寓不樂也居約之士寒餓切於膚何心乎卜築以寄幽暇恢詭之觀孰能有此以寓其樂膏粱者其樂可以有此也然或棄其樂而不知所寓今子之處旣有所寓而得所樂子之於樂全矣而詩於何有是必能詠情性而廣興致也子之處此固當沆曰先生知吾亭之樂之寓而不能名吾亭哉予曰有是乎徴吾言而名乎亭者寓也亭觸乎境境觸乎心者亦寓也夫寓何往而不可故敢名其亭曰寄爽之亭取栁儀曹所謂曠志寄髙爽此志之寓也亭之陰望乎原邑曰延搜之亭取少陵所謂廣原延防搜思之寓也樓曰湛暉之樓取儀曹所謂星漢湛光暉目之寓也樓之右水天相永弗可紀極故榜之曰納納之軒取少陵所謂納納乾坤大量之寓也且子旣以是而寓子之樂而時發於詩後之人必有求全乎詩如子之寓而同子之樂然後知子言此者之不爲過而不遊此者之爲可恨也淸叔勉乎嘗試以是推之紹興庚辰七月望日三山貟興宗記

訓農亭記

廣漢山水甲天下有湖以房名者由唐相國之重故以云也湖直郡寺西南凡起居遊從之所風郊月榭竹蹊棠塢淸泉茂樹陰森之防無適而非景無景而非勝太守達官每集處於此欲寓一時瓌奇淸麗杳渺之觀俯仰百變必於是焉發之然則亭宇蓋障誠不當庳其式陋其名也紹興壬午任侯攝州事間來容與周覽以足日因顧湖亭有所謂超然者退謂吏曰悲夫太守何爲者太守父母斯民今亭首以超曠自命乃其所以自爲也實之不慮名將安施是殆不可不易也且天下逐逐物戰於外志革於內物以名敗故物易廢志以俗移故志易流君子弗正乎名弗惇乎俗則是耳目之賊乎外者也皆惑也嘗試與二三子登斯亭念物化之無日顧外景之不常忽往忽來遊冶者之無定也而亭與名可久恃以存全乎曷若同觧外緣深稽政本畦壠低昻气象萬千目焉其耕耳焉其墾悠然而深思注然而繋望吾心無頃而不在農也如此坐堂皇人必唱曰太守慮不在小太守無忝矣使四民之利日不外吾心吾耳目之利亦不外吾民建一亭而政體具焉後世必有不待景而存不因俗而亡者矣吾謂斯以寄意可乎不可也吏曰大善請敬易之明日或有以房始名來告者其文合侯笑曰琯乃淸望相耳作郡便能領此可異也卽標用不疑嗚呼廣漢古良州吾不知先士爲其州者凡幾其宴適能先民後己者何人亦有寄意斯亭勤勤惇本如房與侯者乎無也脫或有之使當今日戰伐鬭怒箕斂耗虛之際必非辭寄奧逺雍容厚下如侯此意無疑也是則可書已矣公名某潼川人以儒學遵古始名聞當世某後進通書者敢繋以詞曰湖竹環環兮湖光洋洋吏且出遊兮惟客之將任公來虞兮政則爲良嗟農之訓兮理順以祥名者若簡兮慮者長亭乎亭乎歳流千萬兮民勸樂之未央也

隆州新倉郡樓記

隆興元年有司言隆山郡於西方其稱甚逺郡之鹽利冒於西蜀其貨甚具是不當得廢臣謂復故便有詔曰勿廢三年以赤城何公爲其州公言於官下曰日者陛下思此州俾沿其舊而不肖者待罪於是亦惟玆三嵎聲實孰劇孰易賦之歳給有幾給而不裕者幾何槪吏若民頑否從令不從令者其何縣裏也子則邦人吾欲子乎咨之予笑應曰大夫無爲是纎悉之問也大夫曷則古之吏所以厚齊魯者往厚吾邦其亦庶乎可也從吾四境之分其城倚乎大丘其隍因乎谿其嵎相角相負因以三之巓崖防虛軒豁四露各狀異態星華之所動薄煙雲之所奔放若牽乎廬阜賔乎衡天臺天柱之峯斂南東秀絕之气而冠襟以此嗚呼岷蜀天下壯矣是又蜀之壯者也且其地穹以厚故其民朴其田險以確故其產防其道非四達之衝故巨賈稱息者不至而至者不畱其民居𨿽飛盧薄巷繩樞甕牖有比戶可封之風若行可考𨿽賤不廢其行不治𨿽光顯矣亡所尊加其歳時伏臘蠟社之節壺奕樽酒酬嬉之聚則來者盡禮而去者盡情郡縣一或下令則長老子弟相與嚴恭𨿽不早夜誦憶法律而循理愛身之念不至與法忤也間有回蔽滛暴怙气賊墨弗信弗欽千萬而一肆者則士相與推笑之且曹辱之必曰詩書吾習也禮儀吾故也捨習不順棄故不祥爾此居而忍此爲乎此非獨吾父兄之辱辱吾溪山矣則又極口反覆折困使其人面汗騂羞盡悔乃止其俗大都如此蓋他邑有未必能然者而吾州獨然至於今亦莫不然也故其气著之久則爲商爲技爲農欲薄而用節冣爲近古爲士則術術施施而亦易善至其才良異等則動能研古今商成美出議明壯本於犍爲故治諸老風流之舊於鄕於朝於天下相次馳聲甚眾今也又偉焉者矣其名字暴夷夏勲業暴王室浩乎巍然眾指海內重人者是又吾邑子也大夫不知之乎公笑曰誠然吾因其俗簡其節薰漬教義其弗返者而後繩法之如是則可乎予曰公能有此公必辦治隆矣居年餘旣至恩順浹下州以無事又明年政成則取賔寺之漫漶者辟而館之賔至有所神之後王命者章而號之神以寜嘉至緇徒之混其棲者井飲之病其汲者鹽庾之乏蓋障者隨以顧指悉更悉治咸中誼理一日閒坐郡樓且瞰大路則俯而笑曰是側行旁跨者是何爲者也州之人莫不田於斯斯豈人情哉昔者四方之賔來或譏其危或病其隘意其在此乎我知之矣我不終革是則非政也於是命直州驛之下宣辟斬刈屏榛與莽使薪不得囿而石不得叢梯爲大岐翼爲巍觀又以頒春宣詔二亭相之三嵎橫前石城障後然後州之平崗秀壁靚觀遐聣聫絡下上閎大怪傑亢爽之觀畢赴於左右𨿽以覧者不厭行者不勞而有知者亦不得而狀也蓋自觀至亭總爲屋凡若干區自計材至輦植凡若干根自伐石而給甃凡若干尺自命工而至斷手爲日又若干焉其始則民皆不知及就事民知之矣一出縣官之餘費民遂不勞而竟若不知也州之人以是徳公而公又不以爲徳斯已奇矣或者謂古之爲國其有令徳令聞致逺以爲明矣不聞其以土木也一有事焉因民而已矣故民必以久而後安役必以安而後動動必以禮而後服自非然者政之未舉𨿽土丰木好焉君子亦弗取也而況乎門屏道路之間哉其亦有足爲歟嘻是不悉乎君子之舉錯者也君子觀不易朝民不廢務工不後時役不畔義皆古之道也其在先志則魯有庫雉二門衛亦有庫有臯得此誼矣彼二國者非爲是快心者也於是出政令謹禁防時啟閉國之耳目寄焉𨿽周公康叔所不能免也而況後世乎昔單襄公之過陳曰門戶不除道路不可知是棄先王之制也陳不國矣已而果然彼周公康叔之所以爲國與單襄公之所以觀人之國莫或捨是則知門墉道路之制靜以一眾目動以教民利所從來逺矣如之何其易之也今公旣以儒術飾吏勸治千里莫不歡心而又營度墜緒易爲功周焉如此是志也不猶魯衛之故也乎予職太史氏而使邦君之羙且落寞焉予之責也乃紀州民之言而敬繋以詞曰隆隆維山州以聲之復復維艱維仁是依有來令公帝命自東政洽於寜不奇以功嶕峣有隧險極而圮吏百其臨莫肯具理公曰嗟嗟父兄其來其易故常於觀於臺財匪爾卽力匪爾極奮自府州以究爾役人拜稽首公澤我厚煥玆厥成爰眾之有梯石聫聫級柱軒軒我樓我躋我顧以寛公才莫旣媚於千里敢人之難俯仰有偉誠率是道於公於卿厥施有遐可燦度程嘻公有時入吏王國匪今私公邦人是職

明碧軒記

隆峙山而郡郡周望四注聫絡隠見幽幽而相際者皆山也走郡東南六十里泉則泠然以淸峯則環焉以疊所謂石馬者則又山之祕防秀傑者也先時州君子丞相何公偕裏士揚公飾風流文誼往來於此楊辟軒於其室之東遙岑排靑逺目可放丞相曰是名明碧乃稱耳蓋稽韓孟聫句而欲以云之後歳老矣軒日以敝而名日以晦公飾子云卿則顧而嘆曰嘻軒之敝在此是吾先人之所以辟丞相之所以名是殆不可易也願謁記通人軒則不沒矣因來有請余以病倦爲觧於再於三而不已則遂告之曰吾子來子知觀山之樂乎如知之則足以識之矣且丞相三嵎大人也棲棲窮阜一日振纓而聲在九州非必意於因山者蓋因山以寄意耳類有得於玆軒之助者也吾何足以盡之凡天下之物廢興動息浮誇變現忽來而驟防者皆遷也故物窮而化化則遷矣物之不遷者不逐而化者也今子目力之運試窮諸山山之爲物薄雲天挾光景伏虎豹而翳飛走出沒日月徙倚今古無常形而有定質者是其豈遷者歟子窮至質之不遷然後知明碧之無爽而丞相之心之識有定在也世之徙倚傍徨激越乎毀譽勢利之場而不知息也不思形寓之無常與物化之無日則衣冠漸化爲桎梏勢位漸化爲邱壠彼猶身安之而不自察曽謂有知於山而樂之乎使其得日獲束車於是而隠幾於是也其目之所寓亂覆雜竟無得於山決也彼其權利蕩摩五色無主方時自慮其慮也安見山之所爲碧憂態橫生襲後盈前方不自見其見也安知目之所爲明若是者其於明碧竟有得乎抑其無得也如知其無得然後知此軒之辟非靜而不遷者無以寓其觀非寓觀之樂者無以得其勝非丞相主賔容與之久無以畢此樂此勝也子旣伐諸石而措諸壁敢爲志之以廣丞相之意以爲寓物不遷者之好則大善矣丞相名郡人予亦郡人九華貟興宗也隆興元年中秋後二日記

任亭記

乾道丁亥括蒼子劉徳廣以太學博士去官於其居築亭曰任且以書徴記於予曰凡我之生所以衡吾慮拂吾心憂奔吾於得防利害風濤險棘之場是當有賊乎吾中掩乎吾外者非耶吾不得而原也自今使其入不防其出不距陶陶自遂泛若而躬順之吾亦無往而非任也如是抑亦可乎間觀夫少陵有所謂乾坤任此身者惟甫也賢彼其有以安於此必有以樂於此也吾亭之築之義其取甫哉噫信可謂善遊乎天地之間休然時自適其適也請卽子所以然之名而告子凡子之於任子能知之無物不任我能言之子旣遺物而任子身必將反聽而任吾言天地之初未與眾萬之相闗也巍乎莽哉俄而有炁有體有象有數有推徙四時動蕩回潏之變偘偘施施一任乎大化任者旣不可知矣其始亦不自知其任也形气之相遭欝泄之相磨然後飛潛動植圓斜小大祕怪恍惚生息之物於是焉資之彼旣各足乎形各遂其分也𨿽欲不任安得而不任是豈可以智力角哉而況乎聖者明者賢有識者位乎其兩間素有囂然樂道之實靜而中動而有節充之以廣伸之以大而形之以不可不止此則舉無不任而任無不終者也是獨異於風中之竹乎披拂偃仰當東而西當西而東隨順者久而衡逆者折此非不歳不寒之故風乎任不任之故也君子抑亦可以循其本矣使我與世相忘天與人相一義與命相權夫然後任可幾也子知之乎𨿽然至道者君子日用之噐也噐日用而升流覆墜不與之遺迹若遑遑而不自任而其形則羣於人而運於天也是又任之之妙也至此則子能知之而不能言矣子必欲窮斯言乎當訪黃帝仲尼歳戊子二月旦西蜀九華子貟某記

池州攺建南泉承恩禪寺記

乾道四年天水趙公富聞守杭州政成有防擢荊湖北路轉運判官先是池多名山陂陁連延深宻粹秀浮屠從而宮者半之距郡七十里寺曰承恩由來廢墜富聞披圖側睨而嘆曰嗟乎是乃古佛塔廟所謂南泉者也是何從廢哉且是導師昔在過去有唐貞元於諸禪那最爲第一爲超三昩法門爲說無量妙義爲度無央數眾爲成一切種智久居是山成如是剎假使更千百刼世間諸所有相山河可搖大地可壊灰劫可盡此師此道不可沒也然則是諸國界現莊嚴地防持增飾我敢怠乎閱數月乃偕倅貳堅決眾疑乃命大長老號曰善崇再主靜席建大法鼓爰集法眾取諸廢寺福安淸修及諸廢塔若龍泉等園田稼穡木樒桑棗種種上妙不假語言共成饒益又出本末授諸九華居士令具贊記如是三請無有窮已居士聞之作而應曰善哉大夫成如是希奇功徳未易有也然自我聞若彼導師與諸佛祖同一性住無取無捨無成無壊而況世諦土木緣假忽興暫廢其足徴哉大夫亦知之乎且佛性海妙湛圓明猶如虛空彼虛空性了不可摹則是南泉了不可記世間筆墨同假象色同名爲幻欲識南泉無有是處且彼導師平常行道五十年餘常作是言心不是佛智不是道道不屬知因知眾生種種妄執執物爲見執見爲知現顚倒故知者爲病不知亦病說知不知病悉如是有能一日離大障惑住大觧脫我當許與此大導師同一目視同一耳聞同一機發同一性住乃至同行同願同說不說我境俱融不知我之爲南泉乎南泉之爲我也如是導師不逺我矣昔世尊謂文殊曰如汝文殊不應說言更有文殊然則覺照蘊空之餘平等行願之海眾生無量法性無量眞諦旣各具南泉矣廼復紛紛更覓南泉乎大夫其勉之富聞笑曰極矣妙矣吾因世聞法得出世間義因葺導師旣墜之寺遂識導師不墜之相是知此剎示現永斷結習此剎光明永徧塵剎是皆導師之賜也居士其預有焉居士卽稽首翹望爲說偈言世間種種顚倒想興壊取捨非實相本來眞覺覺妙明實無身心受生死有如無病軆陶然醫實誰遣療病者我觀南泉坐道場說不是心不是佛是聲時寂寂時彰百萬妙義一時墮了無鍼鋒可入手天人鬼神不敢視奔走趙州防黃蘗馬駒蹤迹轉光熖一說徧說無量說究竟舌本無不動非惟彼相不動故山河大地說熾然乃至滿八十小劫循至億刼不思議導師常不離本座聲音妙義悉現前我觀承恩舊殊勝藏是眞身無惱壊華林寶樹日放光如何上慢增濁橈賴一精進過量士生自天支露悲湣園田林植眾妙具俄頃令復鐘鼔緣莊嚴是剎照塵剎悉顯南泉無量義若云是剎非眞實善財樓閣亦非眞佛子欲徹南泉機當作是念爲正念

金繩院觀音塑像記

聖人觀萬法而返於一而其極也一足以涵萬流行散徙揮綽洞達上足以抗太虛入窈防下至於融八紘內外萬物形狀變化之情人愈卽之而無窮也測之而無得也逐之而無及也浩乎巍然詰其何自而一與夫一之所以運量至此伊誰究之而誰識之耶意必有虛而明圓而靜返流全一者之得之也昔者吾窮乎西方之學以爲莫尙乎體復於一以致用所謂觀音大士者最其全一者也彼由聞而心圓照物未至而心自融心未起而聞自具眾機不張而一眞內澄是以聞薰聞修聞所聞盡非有萌於物而有意於聞也眾萬控薄舉不外吾之聞此其所以爲聞也歟或曰吾耳之性猶聖賢耳之性也循聞之本非自外出非不外入也何獨大士云耳哉然眾生不復於聞而大士獨曰聞復何謂也曰是非天下之所能備也眾生以心緣撓心吾聽內謬則吾眞內賊孰哉鬰鬰乎是其中有弗一者乎今吾試窺諸天地之間虛空與一气之相遭而律之本於是焉生彼其樂之融於中而泄之金石者天下非固求聞而有不能不聞者也其聲气之接徐疾奮蕩往來僨起之變善聞者運聲以契妙契妙以合一渾渾洋洋吾不知因聲而後有聞耶因聞而遂有聲也是二者其眞爲一乎其異耶若使眾人雜聽於康莊之逵心之不防而境之眾多也𨿽九奏乎吾側淸者濁者疏亮者直而條達柔而蔓衍者吾先兆乎常變作止之意爾執一則廢二執宮則廢羽執羽則廢商始焉心迎而距終焉聽雜而流若是而自名於爲聞其果有得矣乎抑其無得也知其無得則知眾生流浪爲聲所蔽旣以倒聞爲機蓄聞爲誤至於六用迷惑而不可正者斯已矣故夫古之聰聽於樂者必返於聽之初形充空虛其來無止其去無聯了眾樂於寂然之初而後眾音之所不得遁此天下之至聽而君子充其類以治性者也然則至聞無聽而後爲聞而況聖賢自性聞之者乎今彼大士以一精明而離二生滅翳除故聞復則道惡乎往而不聞聞極故圓妙則聞烏乎往而不可眞聞現前而十方平等𨿽一佛二佛以至千萬億佛同一慈力𨿽一國土他國土以至恆河沙國土同一悲仰體於無窮而化於無垠大士之本聞猶未數數然也烏覩所謂贊其聞矣哉成都金繩禪院主僧道如者喜誦大士之教以爲金繩之地塔廟勝處也觀音之像闕焉於是戚焉以憂敕工具眾寶香檀搏土爲像衣金螺紺朱瑟炫耀法帯臥具玲瓏宛轉與夫前施後列逸浪層巖恍惚怪怒祥雲瑞霧花葩竹石靑紅晃蕩疎曠簡逺之意率皆匠之於心窮之無端而視之無涯神施鬼設豈所謂融於受勃然應沛乎其技之妙而妙竟不自知也異時觀音或因像致禮因禮生悟其不在玆乎陵陽貟某見聞妙麗卽爲著大士入道之因且繼之頌曰我觀世間人種種患無明一根不銷復六用自成障聞旣不可得況有聞聞者譬彼遊都城忽聞眾樂作鞀鼓及鐘磬柷敔諸瑟琴是聲本涵聞非以聞故有而諸妄執者先修聲所在卽聲以爲聞是事非眞實如是倒聞機未幾聞變滅循聲故流轉旋流獲無妄如文殊所說稽首觀世音不住一切相覺寂聞自融聞性圓滿故心精旣遺聞是則眞聞者以致無量刼及恆沙國土皆以聞攝入名究竟圓通我今釋塵勞敬禮光明像願一彈指頃修證亦如是

欽定四庫全書

九華集卷二十

宋貟興宗撰序

送魏元履序

四海𨿽大戶庭也萬事𨿽眾一理也人能視四海爲戶庭融萬事爲一理是於得防進退死生善敗語黙之際必有以處之矣處之至則將樂之也知樂而樂是非內全其天者能之乎世之人亦各有是天也世撓乎俗則世以俗敗心累於物則心以物遷俗敗心遷則冒沒顚倒蠅蛆其行糞腐其言者始莫之覺而後莫之振也嗟夫此豈其天之罪乎自滅其天者之過也建安魏元履識見甚髙常隠故山其於學最長於故實蓋亦博而老矣今天子咨大臣四方逸民宜津遣者故元履以處士在遣中官於太學乃能不自疑外是是非非莫不條達爲上精言之者書有至日三上至輙涕嘆至又待罪不已曹居者率笑之曰是狂者也不然則曰是九品賤疎而躁者也夫元履通古書欲化人代之佞諛者使一於正以充吾尊主敬王之本是其狂與疎與躁之罪吾知其不免也彼曰罪之云者元履斯有持矣何者人以利動此以天勝也予初以冒處三館爲愧力言歸正義士不可廢棄又言佞人不可復召移臺諌書如此而元履之言適與予合也或以予比元履者或以元履比予者蓋余在都僅與元履三遇而兩家之有亡其子弟之誰某防然今猶不知也嗟乎吾與元履意各欲全其天乎此乃所以爲同哉昔咸平中種放起終南而貽譏誚放者眾甚至放出議道議仁諸篇眾亦不能放矣楊億曰放非能言者附億者以億言甚之其後卽有王嗣宗之譛嗚呼嗣宗不足責也而億亦爲爾矣乎吾以是知古今防嫉者之一律也元履去國書此以贈且以示四方之知元履者也元履實士家子名掞之

送林謙之序

道也者人之所以道也吾旣道之矣所以道乎人之未至者也質渾矣而有統思防矣而有擇言要矣而有適居誠以敬心易以良而後姦怪剽亂之說無自以入也君子之至於斯也得之則得於人知我者不益也不知我者不廢也我經吾之言充徳以聳而已矣其稽決以逺其譬稱以廣其倫類以達君子何尢焉傳曰君子之言君子之行欲其道也此之謂也𨿽然周衰以降諸儒雜亂無章矣言不醇天地也行不醇本統也教何由振而理何由出久矣予憫其方將無如何矣使仁者有作言辯而不流气潔而不污語極而不詖斯足以拯之矣惜也吾未見其人也予苟見之則將躬焉顚倒其衣裳交焉上下其議論也且道人之所道使士得所願由其庻幾乎有立哉去年來南或見謂曰閩之南有謙之林公者言其言性其性務窮道之所由出也予然後知南方有人焉有人則予其以道周旋也日公來此首過予而與予言條者累百而席者累晝旣遂有以相樂也因摘夫六籍之所以祕及莊騷太史之所以分及雄況通所以全寡者無鄕而與予戾信矣能道人之所以道也悲夫聖道天行日月運焉彼非形其明明者自形故靜也而瑩動也而彰其明斯神神斯捨矣吾又敢殫言神之所以明哉公趣如是而歸有期予何事乎鐫切哉傳曰送君者自崖而反君自此逺矣眾乎防防公無忘其所以逺也可以逺者公與之俱放風之動去故之累吾亦不知吾之所以逺也公往矣謙之於是若泗若洟再拜於前以別予起之門亦再拜而送之謙之名某興化處士也邑人始彊之乃決進士科今召擢爲永福令從遊學者細大餘千人蓋寂寞之音必將恃其徒萬有一焉繼之也悲夫世豈無思公之所以思者乎其亦思吾之所樂吾與君其終獨也乎

送陳平甫楊嗣賢劉徳修序

蜀有陳子者同楊劉諸子求見九華曰蜀以世道亦旣摘時科矣而有傷焉吾甚慙於世學也革之古始則是將柰何先生體此者其有以語此也九華曰道有今古乎哉誠之則是弛之則廢矣二三子知之乎且動靜至極無物不誠無誠不形也今天地與我同本而我忘本聖人與我同類而我不類我亦安故哉誠不自誠則形不自形矣居然而生居然而離天地能成其大我無成焉聖人能明其大我無明焉則盍返而誠矣誠如自誠則非我無至我實不至我靜而専以一其志我防而藏以固其用詩書六籍我帙積焉以決其蔽求我者此匱乎無匱也如是者本充矣然聖猶謹乎思誠者與誠者之別也孟子也者自知不能孔子而私淑諸孔子也揚子也者自知不能聖哲而非聖哲之書不好也是所以爲二子也君子誠充其內而學一其外舍二子何之乎二三子若下三代之學而訪道無吾以也二三子其懋之作序言

送何才卿太守序

貟子曰墨者躓之門也私者憂之府也利者怨之階也惟君子爲能丑之君子於此惡其行厥病不行厥道君子欲道乎欲病乎居今之世不憀以自病者吾未嘗得一也或曰不有何公者乎公之來典州也反子昔者之所謂是故長長也親親也老老也賢賢也故今言明徳者以何而首之貟子曰果然哉公如其南也其祥宙矣【冭釋宙以兆】是得於易之晉是所謂明出地上者也其麗象在初六明徳日鴻元元本本上纒斯明矣下纒所接也初六之地體動乎屯據五得位柔而上行康以侯也接二之四終戰於坤晝以包身厥有造也贊四而離贊九而乾爲天於全位髙大也四爲外主外主往見兩神挾陰奇陰並神罔攸悔也【一四二五應易之常也一以四爲外主外主見陰將用事陰處陽之二間故曰兩神挾陰獨陰處等位而賴於陽故曰奇陰並神】始自一一終於二二【二二五位也】庻馬閙【坤用事又眾庻之象】鼫鼠逸【以及乎麗九四之防於是逸】陽鳥升【離卦也】君子用進勿卹何可醜也坤又西南之卦也其行利西南始弗乎夷後則乎麗君今象之自西而南不晉何待夫言易者安可徒也以陰以陽而否而臧陽該陰陰該陽是之謂大昌陽麗陰陰麗陽是之謂不祥今是宙也陰陽相宣罔以待庸公徳倫之公於進焉可謂幾矣或曰吾子其然以易言之吾子豈其誕耶貟子曰不然也凡予之於經言不常言也主有牙發有端余非敢聖也抽不抽之緒瑩不瑩之文以曉智者則可謂云爾已矣余今決公之所行用此

送僧悟純序

穿雲荷月遊行世表此叚奇事衲子能辦之諸人不能也靑衣純師售用枯寂此志素具知九華束舟而東便欲來踏船九華曰師資思汝甚至汝欲徑去柰何純師慘慘面江而止九華甚異之蓋古徳謂知恩方觧報恩子能報恩必能報佛異時一瓶三篾相見於江湖之外赤手欲擔荷大事者必子也子宜勉之乾道攺元九華子貟某書

防

防袁公雅集圖

韓退之世俗所謂聞道著書者最後言事斥潮陽便欲碎腦刳心以謝時主嗟乎書言至此烏睹所謂聞道者乎吾蜀東坡子晚日寓海南詞防妙放蓋嘗曰吾生有命我初無行亦無畱也此叚獨絕足友淵明千載矣借令退之同時聞且羞死近見龍眠貎其烏帽博衣者乃下與王蔡諸人雜坐一列李豸又從而識之甚矣畵者不知量題者不知體也𨿽然彼固人貎而天邪欲亂漁樵友麋鹿同於物而不見所物者二三子於公捉筆指注斯見之矣豈亦有見子之所見者乎悲夫乾道丁亥七月晦九華子貟某書

防劉原父文

至和嘉祐間歐陽子永叔以古文章名天下士率曰今之韓愈而歐亦規愈自名者予退索其師友淵源得所謂公是劉子與歐文誼往返所以考質訓廸甚具劉於談詠記載一曰歐九二曰歐九語意簡逸竊怪永叔抱負如爾公是何遇之淺也豈其防學授受抗顏博諭者法當如此乎於是悉取其經小傳權衡百工同道諸篇觀其破去百氏離異獨造光澄演迆則寖寖乎周末鄒魯之遺音已其規模不但漢也嗟乎是歐陽子之所以敬學者歟其後蘇彥瞻執贄見公長安曰是出於天不可及者是气也而彥由亦曰今之伯夷不可尙已宜乎髙風絕學近世咸不知貴或粗知之而不得其趣者眞有以也公從孫和澄出公家帖示予凡兩紙予爽然有異嗚呼將擴是意抑亦有所憫也乎無寜亦有所勉也乎丁亥仲冬望日西蜀九華子貟某書

防王荊公字帖

右一紙荊國王文公筆也其體簡逺殊甚某得之於先翁通儒通儒得之於伯祖文饒公在翰苑時文饒故爲賔客者也家是以有此帖乾道己丑冬敬拜於大丞相圖書之聚或曰世故放紛起諸斯人是應流爲逸塵蕩爲冷埃固也是安足寶乎相國豈少此哉蓋不知夫天地之間英靈形實之相遭凡才絕人而用物壯者皆當不磨者也昔歐陽子集古之以李斯爲冠而蘇彥瞻所受乞銘之硯乃許敬宗物也而況是紙也乎相國其試以是觀之門人九華子貟某書

防胡子知止齋記後

李文潛以胡子知止齋記之說謂九華子予謂胡子之言固儒矣乃若經惟餘知之萬物之際乎我也不知習習之皆易我者也君子有閒焉窒於眾欲斯止矣止於至善斯一矣故善之本在止而止之本在知惟水能止眾止坎而止也惟山不有不止艮而止也是止不失其所者也止乎止君子知之斯樂之矣而無所用其知也凡性不止不治善不止不成孔孟轍環天下行以止也一貫浩然止以行也嗟夫文潛二三子其誰能悉此者乎二三子勉之餘至此余無言矣乾道己丑重陽蜀九華子貟某書

題太注疏後

範望叔明觧可以揲蓍宋氏惟幹注可以知大體陸氏釋失可以摘瑕虞翻之注可以辯事然不若王涯廣津出入爲詳也

防徑山鑑老寫傳燈錄後

昔有誦三行咒者便得名髙一切大小徑山自寫千萬行以其佛祖何耶殊不知阿師騎賊馬趂官賊雲橫嶺轉𨿽在此間行不在此間住也

銘

孝亷堂銘【並序】

三峩處士李某有內行常舉孝亷容然者也故與余通書余今年道江上因顧訪其起居人曰甚善君不忘李然李死周歳矣旦暮且石諸原余退嘆失聲其子沆名處士所居堂曰孝亷謁銘恭甚𨿽於再於三不已也處士蓋嘗以年得官矣卒名處士不衰銘曰

聞古孝貞參與騫聲其亷能楚兩孫千載不嗣世紛翻誰與作者歸九原三峩嶷嶷棲天根曰惟李世宗厥門淳龎古義翁廼惇有相閭裏仁流渾九華繼作申雅言詩之其廬乾道元

嘉州徳山和尙塔銘【並序】

金山大浮圖印公具書載其師遵法業佛之道云云以來未幾則又以其徒慧海之狀來曰吾師𨿽老空山亦旣克終且壽矣凡謂沙門空義也空者不足以存存紀夫空者其又足以存耶然吾有請於君子義於何屬吾將以振吾流也予於是可其請師名靖素漢嘉人族李氏家世順善性堅忍服勞屏翫年十九得度於徳山紹覺師受具於丁眞師蓋常遊行西州退而山棲因自奮曰聞之佛者吾祖法吾門也分門者戾祖吾佛所不印矣所謂禪那者經與律者不識則三貫之則一吾識之矣且一水顧異月萬竅顧異風乎遂發楞嚴諸祕於師旦道人又通圓覺華嚴大論於歇巖道融諸師最後從大峩長老遵奇遊與九頂照通書此兩人者有徒眾禪學明備雅素絕人者也師依倚旣久乃去由是語黙有本其自植類此先是徳山外邊三峩三峩者大士普賢所廬也凡四方旁近郡行遊禮敬春盡日數十百車衲士過客良勤然間有內行不治賔遊益落師用是嚴節度具客捨捨上之同流聞聲亦皆至至悉可久𨿽不至者亦稱予不衰師又常裒已所有易置田以飯九頂堂聚者人怪之故師笑曰取之四眾則予之四眾我道蓋是矣嗟乎師可謂善導且予人之周也年七十有二臘五十有三乾道元年九月初示疾旣七日乃逝十月闍維之薪盡得不壊者二遂塔於山之南余骨畀之法導師防云弟子二人曰寶燈曰寶印金山師也孫慧海智平智穆智觀慧慈慧崈等三十人慧海殊通故余亦有聞師天姿粹純律守嚴甚嘗曰我之威儀自視無不足所不足者少林別傳之防播於南州吾不能東以較吾之所有吾命也且吾宗迦葉始以一笑得諸其師而林濟以喝接諸其所以師其戒光定力相烝相摩至今者誠有偉於造物者也林濟數傳而得楊岐防三傳而得圓悟勤勤起而林濟之道益大今吾之鄰曰某峯民者實主於勤之室者也吾契之吾何其病乃復命印盡民之道其後摘之使東曰吾今塵垢死生矣汝無庸侍我蓋四方充然聖諦廓然汝得吾亦得也卽以故徵行江上決擇孤明諸公貴人至俛首禮之延坐道場井井皆冠三吳者人皆以圓悟爲不死而楊岐之路不荒矣嗚呼其非師力也乎其不尙可銘也乎銘曰

三峩環環與天齊大士所廬山所滋彼金光界飛參差下相觀瞻敢瑕疵有庸者子混爾緇六鑿顚倒心體披類污神山窈厥輝誰歟返此素以之口翻大論與毗尼律精非傳律自持融三以一昭厥垂惟大弟子秉佛機慧風曾扇南東施我知其根慰所思有欲崇之此其師

贊

贊大慧眞

言上人圖大慧謁九華贊語九華曰圖者幻贊者亦幻兩者俱幻矣且道大慧竟在甚處言呵呵而退九華曰這阿師笑中有刀姑此爲贊

有像無像云容鳥迹有舌無舌風雷錯出一生造彌天罪萬古受無量屈只因倒喝起須彌至今滿地生荊棘這尊慈似不似識不識長空走月月走空癡人對影休尋覓咄

贊諭彌陀

非眞非訛筆端彌陀非鐫非刻石上彌勒昔人方便殊勝門大似虛空遺鳥迹還見麼善財樓閣變虛空古今待接無窮極

欽定四庫全書

九華集卷二十一

宋貟興宗撰偈子

眉山因禪偈

眉山因禪西歸稽首九華居士覓圓泉句以光靜槖居士大言多病多瘦多忘無句可覓因囑請渠渠今日不敢覆蓋耳

有因無因南來西退此路不屬離防觸著虛空便碎若人歸去問新奇拈出石頭並土塊

靈隠逺禪師偈

其不言則寂然不動古塔無縫其或言則天地爭回疾風迅雷時乎不渾防彊中擒呂布神乎不蓋藏萬眾取顏良信此阿師或語或嘿一弛一張眞能破圓悟之骨髓而搯臨濟之脊梁乎不然則老老大大鉢盂中走馬而不躓鍼孔裏過箭而猶彊也

祖和尙九夏供主偈

禪師印兄請九夏供主而祖其一也治行索歌或詩或記或序九華曰吾病少韻吾何詩吾言賤簡吾何歌吾揣事不知紀前不知載後何記何序祖曰恣夫子之所以九華稽首爲說此

上人奇特現希有願以身心徧塵剎將遊族姓及貴奢漸至諸戍陀羅等一切納縛諸精饌庶以莊嚴上妙供布施受施等虛空是𨿽名施無施者譬彼優曇鉢羅花旋開旋合見殊勝而實無能開合者是諸喜捨心不著逺分別境亦如是我說是人獲福報等金剛玉堅不壊隨圓隨廣不住施如迦諾迦所有色稽首筍峯無學尊爲現種種作證據聖心不動心徧滿是則施者眞依仗

眉山源和尙偈

眉山源兄向者共爲中巖雲月之遊今歳事荒老矣得再見於都城頂門赫赫贊嘆不及源又請言分之偈復此露布

舌奮兮南箕身藏兮北斗諸方快把雷電此老更觧赤手若非白雲派下跛腳驢卽是佛日庭前防家狗

照上人化創三教殿偈

上人照欲於元帥故基建三教殿並望嵩閣棟幹椽礎仰來施者九華居士貟某爲說一偈以唱眾

大道夷夷非北南東能所旣立則亦相攻孰體其初我靜屢空如百千燈亡照不通如萬竅怒鼓以一風非三非一理遺則融破若附離惟道人嵩日照有稽且柱且墉三聖淵淵疇將無同我非摽人人則我從苟謂不然識者其恫

九江演老偈

疑甚之字品字直恁橫說竪說一味起蠧苴十分呈醜拙乃其臨濟兒猿至子孫殃咎不歇諸人更欲卽此形覓此心大似仰虛空而釘橛

疏文

大悲閣化疏

佛滅度後閻浮提眾生慳吝鄙忍增長上病有大醫王大悲菩薩對病爲藥藥去病已實性實住曾無有相何見有我以無我故眼目臂指一時都捨然此菩薩是中𨿽捨實無捨者何以故眾生妄執顚倒想故今是某人發大誓願起平等心作是莊嚴而汝諸人見如斯事起平等施常如大士卽捨非捨諸妄盡滅是名第一希有功徳

爲洞元通一大師宋淸惠設酒供疏

伏以米父麯而麯父米生乎甚眞卿君我而我君卿動亦忘趣旣一生之可了縱百榼以無餘方兀兀而理觴漸融融而似道恭惟洞元通一大師徳充至味妙咽天津投醪招絳府之醇液小玉池之潤聽此風而議所以興謗何傷人皆勸而獨不聞泛觀不礙似亦非醒非醉豈論中聖中賢江南裏唱白銅鞮肯銜其濁蜀道旁通小有洞咸挹其眞混沌斯還滄溟且竭

轉玉屏大藏疏

法語如倚天劍眾目騰輝正眼猶靜月輪萬波分影言無住相用卽隨緣舊傳玉屏之峯特秀金僊之地空山埋照誰窺寂照之功古佛更生久說無生之話故寶笈得脫蛟涎之蠧而瓊文遂放鼇嶺之光事不偶然意有定數眾今雲集千燈安可覆藏語出雷音三藏斬新拈過式資妙施共作偉觀

宗印化出家疏

須髮種種是煩惱根般若頭頭眞智惠炬欲洗一塵之障願披三事之衣望爲周圓共諧勝果

胡道者化出家疏

盡大地具一正眼參學何施彌法界傳六祖燈擬倫不及直下便求剗艸何妨先趣非家共證有緣人同占無盡報

蔡道者化出家疏

選佛當勇選名當退拈花一葉人中人剗艸三更防不防蔡道者無自悔染衣將相卽法王觸著須彌百截碎

雜著

求心

儒之師者皆師聖人師聖人者不如師其心蓋師聖人而得其心心得則𨿽不必聖未嘗不近聖也失其心而師其言𨿽謂於聖人有得而實無得也夫先王之道滿門然聖人傳之至諸儒失之何也知求聖言不知求聖心也故學者之學莫非求心何者經之光華可以言遇而不可以言執也執之而求聖則聖淺矣揚雄無得於論語而僣論語束晢無得於詩而僣詩陸長源無得於易而僣易王通無得於書禮樂而僣書禮樂彼不得於心而大爲之名故賢者識之而譏之不賢者不識而惑之嗚呼是於聖人之門求言過而用力防若舉一羽之不能而謂能負九鼎也哉

觀物

九華曰鑑之觀象也不隠萬物之形故物無遁形聖人之觀物也不異萬物之情故物無遁情聖人非好異觀乎爾也天其穹乎亦物也地其施乎亦物也萬物之物亦物也人我之相物亦物也是以聖人不以我觀物而以物觀物旣以物觀物則天地之始不異萬物之始萬物之始不異一人之始故曰天地之道萬物是也萬物之情一身是也聖人之善觀者能不逺物而已矣人之以物而逺人不可以爲善觀聖人則一切致意焉萬物之相埏悠然出遂然生休然止者是物也植物之初受物以形載物以性備物以體形不可盡故聖人觀象以盡形性不可達故聖人觀理以達性體不可備故聖人觀數以備體形也性也體也物之所由起也象也理也數也所由觀物者也聖人至於是極矣

與僧悟純道者思一字說

有思則眾生相無思則瓦礫相必也有思無思然後離相有人於此不觸而思思而一卽爲證道之候矣悟純道者旣以純自名由悟渉入當有造於思一者𨿽然純由悟入則純由得而見也思不離一一不離思則三世如來亦覷不著矣純勉乎哉隆興甲申春二月晦九華子書

禁滛祠

啟母之賢史稱靈見乎石矣啟母固賢也靈見於石啟母何小乎子胥赴江韓氏稱其靈著爲怒濤矣子胥固怒也何乃遂激爲濤乎湘妃之淚唐人稱斑綴於竹矣湘妃之淚固有也何乃色變於竹乎此皆世儒辯家樂大爲之名以神其廟以艷後來或者信之故滛祠之類由此而蕃也晉魏以下治象飭材丹漆告具類無可名者故江東之項氏西蜀之望帝岐上之杜伯嶺海之翟母金馬之靈碧雞之神淫名越號皆非記之所謂有功於民以勞定國能捍大患而在祀典者也

墓志銘

李日升墓志銘

李日升者吾同鄕人也據李氏家牒九世祖廷翰通判登州本簡人徙居於陵陽之仁壽世隠畎畝日升生七十有四卒於紹興之乙亥以辛巳之冬墓於所居之裏所先是日升有子徳輝蚤世獨嫡孫邦光侍養後前常誨之曰來汝能法我力詩書以藩吾門吾志樂也今裏有通儒曷親之於是歳己巳邦光執贄拜吾廬下承奉菽水恭甚三返吾竟以諾久之予因間問邦光翁爲人何若曰翁平居不易言不以事不造公寺喜讀書樂於耕事予卽嘆惜謂爾翁所爲者當與若共效之後偕二三子卽翁壠上見其執意力耕勵志不怠則曉之曰老父而歳往矣何至苦身甚勤如此翁曰吾聞之天下之事爲者昏昏則報者沒沒豈文事固然耕事獨無然乎吾喜其言退謂二三子曰之人乎誠願人也昔漢盛官儀於竟陵百姓聚觀漢陰老父獨不觀而耕事不輟也彼老父者豈以天下紛華之動而易吾耕事哉彼其中則有處也今之人華顚在畎畝不易操殆有漢氏之人之心乎二三子其識之後七年卒邦光求屬予言而爲之銘曰

仁而壽晦而勤卜於斯固且寧

左奉議郎致仕貟公墓志銘

貟氏自唐半千而次咸有代序具家牒興宗鼻祖任城令君諱延稟資夷澹嘗習道論於陳圖南所圖南者髙世士所謂希夷先生者也希夷爲人師友造化艸芥視諸公貴人者一見任城遇之謹每謁入任城未嘗不趨風而庭執禮恭甚最後告歸蜀圖南出一編書遺之曰子誠去我矣乎我亦有以遺子矣子勉之無病貟宗之無人貟宗有人焉子率禮而不越韜徳而不耀是不三世子孫其殆有興者興則衣冠世鼎鼎矣是書所以志也任城因避席再拜敬承其遺以去徐回發其書蹤迹之古方書也任城竟老於三嵎以死死二世生曾伯祖諱安輿次諱安宇皆以學自力登進士第而安輿者字文饒詞最髙偉大儒蘇洵明允文同與可皆與之定交此兩人者立名天下於世無所推第獨敬尙文饒甚備與可嘗曰文饒樂府髙處當苖裔騷人抗衡張籍何廼今人也當時通人稱謂其嚴類此官終屯田貟外郎子子思亦第進士安宇終朝奉大夫知眉州眉州生石石生公公諱南圭徳溫其字也常出後從父當晝幼開敏得經史之讀有不煩切諭者裏之長老憐異之𨿽童子朋遊例不敢狎以語未冠偕羣從出觀所謂家校者文籍放紛退忽忽不樂曰嗟夫東裏圖書先世所以業子孫也獨柰何不業於是而飽嬉於是貟宗豈欲終已耶且先友二公格言謂何今不吾逺而陳先老人之教亦不吾欺也羣從知勉沐浴所聞則可矣公自是歸居極意經言一以夜日經明有司第其文爲貢士選首蓋宣和三年也尋試禮部報罷則奮曰果然吾命其有制哉凡在我可以自盡在天可以自安非有司能枉我也吾寧掉談舌從容爲大梁布衣不能歸下裏飾小說希縣令矣因畱太學久之遊道日困勢人貴倨無能器之者獨何丞相兄弟善視焉丞相者亦三嵎人文縝也時官中書舍人在鄕校雅故知公至是禮遇甚恩一日笑謂公曰子吾故人也故人欲通至言何如公曰請受命文縝曰聞之時趨之士就學者有方就祿者無方今京都縫掖牽連求合用此道也徳溫儻亦有意乎吾欲羽翼子名以就子也公矍然應曰嗟嗟我何爲至是舍人素所以友我者必將有以取我也今不察其行孚其心所取我者獨何與蓋君子達道以充位於位猶避也道則不正何所觀赴位則不正何所則效士叛操履而托名於气力之門士亦安以爲也舍人休矣文縝嘆曰徳溫之見至爾乎始吾以子樂易可友今知其可畏者也丞相以故遇公過平生居無何公病而西丞相竟當國公閉戶追條舊書不形纎芥媚傅之意紹興甲子復試外省合其格蓋距丞相之亡餘二十年矣褫褐主綿州彰明簿府州素聞其聲扳攝州學教授諸生質經誼究源委有暍日者頃之兼領州掾時茗使韓璆好气數繩郡縣吏人人惴恐防飛語有言閬之通守某以倉庾自入者命公訊狀通守以篚幣寄請且告公曰某願以此壽公可乎某坐愚抵此一粒不私也公長者惟公死生之公聞大詈曰爲吾寄聲監州汝以墨聞諸司今復欲以墨污我汝爲之而我仍之是以血洗血也官曹何自而淸大獄何自而觧乎通守聆公言伏閣大恐公竟平反其事卒無見寃者秩滿再調漢之徳陽監稅前吏徵索甚慘賊取質責有逮馬牛者公一切與爲易行客至至則營取有經勞勉有狀塗之人負者肩者率曰官善人官不呵詰我曹我曹寧樂輸耳逮公至算入遂倍後邑長攘之以爲己功公竟安之弗辧也以考升從政郎爲綿州錄事參軍益倦世故遂謝病以左宣教郎老焉覃恩轉奉議郎賜五品服初公之欲老年未七十精爽甚習於事尙有絕人者里人或勉之曰丈人生平植立良苦矣幼而學老而篤幾晚而仕仕未幾而去丈人投迹於世寧能獨髙乎且又何以見志公曰汝錯矣勿言此吾志也自吾先世陳義咸有本末凡知止卽義也競名非義也故輕仕者爲競名重仕者爲知止與其使我爲競名不若使我爲知止吾衰矣尙奔走狂蹷而叛義也邪使簿書一有不詳鞭笞一有不下吾恐大吏玩吾於掌而纎吏唾吾於背也今所以去之決而志之揚者爲是故也豈形虛願也哉自是優遊怡愉退寓意於詩章淸麗閎肆間則築亭於跨鼇之榜以四營將大考質易書躬致命之說嘗嘆曰經爻日月也所從不明廼講師者汨之學士者傳之且遂晦之也去此則聖趣白矣遂著易說二卷書未成紹興壬午七月丙辰卒年七十有六明年十月乙酉於郡之布徳鄕臨池裏從母牟氏安人之兆也初室諭宗旣醮而死遂娶於氏蓋公歳晚百須無不順善得一意詩禮者則今夫人也二子曰將辰曰昌辰昌辰先公卒某繼亡二女長嫁進士蘇有功次嫁進士範仲芮孫子張子喬子年皆有學質外孫凡七人得日夫人使來言曰吾素有聞於公矣謂汝詞喜切深而欲逺紹先民而篤意寂寞者汝銘公固宜興宗以心制多難爲觧夫人曰汝忘諸父謂何其尙忍令於後沒沒乎某謹雪涕而勉繼之以銘曰

弗宰弗卿命豈其偶實則躬與胡寧敢後載而敷載緒而守惟蒙之貞惟仁之茂惟銘以昭之皆公之有也

夫人貟氏墓志銘

夫人姓貟貟起洙泗之間魯衰季孫子亭於貟因氏焉自大夫半千仕唐行應禮義龍紀初有聞孫防嵩者刺簡州殉國以死子孫自旁郡家於陵至予曾伯祖安輿安宇聫第進士而三嵎之貟滋大安輿者字文饒才茂異常與西州處士蘇洵明允張愈少愚通書周旋文誼當是時巴蜀學士深心翰墨者莫不共髙此三人安輿後才爲屯田貟外郎防官下隆山長老共戚之謚曰文質先生至今人猶以爲文也文饒生當侯當侯生之之有子男一子女二季卽夫人也幼明悟卽防父姆保常占韻語投日誨之已能貫貫不亂姆拊其首曰是眞文饒孫子耶惜非子男可屬宗家者不然文饒爲不沒矣旣齓至笄作止有矩母及家之人平章曰女甚才於法不當與凡子防眉山孫氏以名通母喜曰是故少師家乎吾聞少師法度士其行冠冕一方其子固可女也於是以歸書言書言爲人志髙亮喜傾賔客亦多慕尙者請謝無虛門夫人理內必櫛首盥手日勅婢子奉酒炙相屬𨿽風雨不憚也書言以故遊道益廣及春秋有事在廟則先事以戒細大翼如也以進旣事乃敢卽安蓋嘗嘆曰孫宗所以名大門者君姑典若法於今在矣屬𨿽不幸子孫其謂何其敢有怠志故凡富春氏所用禮經甚嚴率爲州人稱可者夫人預有勞焉先是少師多男子其行次至六書言也長兄伯惇世業至大吏後數返舍夫人執禮恭甚每跪起詣前奉之與舅等兄伯踧踖曰汝無然爲姒豈當爾耶汝固謙謙自牧欲以昭吾家然非所以安吾意也屢曉譬不可而夫人禮意終不衰伯素憫夫人諸子欲以其澤爲長男具奏書後亦不及也識者恫之然夫人泰若獨教諸子甚力曰詩書吾家衣鉢也衣鉢已具是中大有樂趣何必乳下求官耶其植志簡逺如此初書言家政旣序夫人悉推嫁時服物惟弟之歸至其所生則遂輦以來曰世謂母子異處同安理萬無是今我怡吾心耳非有矯也所生至今尙無恙云夫人早日尢喜西氏旁行之說每晨興誦閱數過謂人曰是有究竟說不緣說而得則得之矣紹興二十有六年三月十二日防疾以卒年四十有八子男女亦八焉長曰偁次曰攸俱業儒競爽長女適濤江張湜次陳鍔徐仲弓幼適師琮史步昌皆世家也幼者未行孫男女各一外孫多至十有六以隆興二年十一月乙酉於眉之眉山永壽鄕長隴之原蓋東南相望少師吳蜀兩國及太安人之藏者先日偁以書言之命來告曰聞之古女具幽閒靜順貞烈之操其事皆不虛書書則有頌有議有傳漢劉向所列上者是已後世無聞焉豈有而不大其傳也歟或傳之者非其筆也吾不忍吾配沒沒於後今君躬雅言出入先漢者願書元堂之銘興宗曰內徳之茂起於國風聲詩已形矣何獨向也彼以房闥遭先王之化琢其質而充其美其容有以及此今夫人混此世處此土何資何守而風徽至是豈以少師躬行善後典刑有自也歟抑其姓之故著不可及也是應銘銘曰

屹若眉山士豈其簡蕃蕃故家孫望則逺邈惟少師百有具宜千官流連其孰軰之匪矜匪騖不淺其付藝履躬興用相厥婦婦興介止禮亦勤止弗爵而齡則究以死元琰披披載鑱載詩匪今之悲惟文饒之思兮

欽定四庫全書

九華集卷二十二

宋員興宗撰論語解

論語解序

萬世無獘之謂道誠身以道之謂聖惟聖有作之謂經世非道不立道非聖不明聖非經是無以爲教也故聖與道與經名之則三而復通則一嗚呼其亦可謂重哉自大道世衰聖言不作眾說互起遂使聖人之經句無完說穿穴駮亂其去亡幾矣此非經之昧傳經者之言務爲天下裂本訓奧義欝欝而不伸之過也蓋六經之作夫子所以載道獨論語之作門人所以載夫子之道者世儒不學夫子則已如學之必無不該不徧以求斯道以窮夫六籍之奧未有不由此書也所謂管轄六經云者其以此哉然自漢以來老師巨儒發明大義欲究訛舛用心於此人百其說矣始以注解箋傳爲不足則有訓釋義疏訓釋義疏爲不足則有辯議拾遺童而習之耄而終之其說不同其欲明經一也專門傳授習魯章句自龔氏齊章句自王氏古文章句自張氏凡篇之增者二字之異者四百而已其名不同而其實則一也然而是書夫子所歷者非止一國也故言非一時指事者非答一人也故舉非一事揆於道則其致一而已矣而後世之耳目遑遑焉於此惑亂而不昭此何由也其獘出於眾君子之異論支離蕩佚不究聖祕辯於前則攻於後入於彼則出於此以是欲鳴於天下取信於後世嗚呼其果可信矣乎𨿽吾亦未之信也此無他其所見也雜博故其擇也無禁不以道心明不以公心辯傳曰明明蔽其明者不見植木今物欲是非蔽其慮矧曰能窮理乎聖言猶大海也諸儒言經猶以器測海也故世以箋傳窮經而經益不可窮以尋丈測海而海亦不可測諸儒柰何其囂囂乎然則是經終不可窮耶曰奚而不可也君子以理詳之以心約之惟心之一故思之深思之深故得之精得之精故守之堅夫然後一趣於聖意庶乎其不悖也蓋自宋興二三大儒知經之自者亦嘗是正其繆論著其說足以反漢唐之末流而更晉魏之蠧植矣惟其能以理詳以心得故也𨿽然君子於此反復而擇之平心而察之君子猶有憾焉窺其詞於聖人之詞未必無合也吾其可復言乎窮其意於聖人之意未必皆合也吾其可無言乎故略其詞之所以可又窮其意之所未可論於斯以備一家之載焉吾非好勝也好辯也有不可已也好事君子其詳之紹興壬申九華子序

七十而從心所欲不逾矩

君子之中庸也君子而時中小人之反中庸也小人而無忌憚也惟其時中心則縱而矩不逾也惟其無忌憚則所以縱心者乃其所以逾矩也故君子之盡道也其始求其不逾矩而後求縱心旣縱心而後能不逾矩乃若老莊非不逾矩也專於縱心而已矣所謂無忌憚者也𨿽然孔子七十而縱心縱心何晚也蓋夫子自謂其道十年而一加進故自志學而至縱心益老而益妙蓋其中審安之樂之而後敢縱之也豈若蒙莊之徒放蕩其心而孟浪其行也

吾與回言終日不違如愚

回於吾言非求不違也相視而莫逆於心吾求其違而不得也所謂於吾言無所不說者以此

君子不器

形而上者謂之道形而下者謂之器君子之道豈專於形而下哉將亦上達而已矣故𨿽欲器之不可得而器也

學而不思則罔思而不學則殆

君子之學也可以思而不可以徒思惟其不明則不思惟其徒思則思或至於難也譬若井然不能不汲羣汲則日竭不汲則日廢也人何能使羣汲之而不竭與不汲而不廢也歟汲之亦必有道矣蓋君子思出於不思所思正而無邪也彼徒學而不思是井之不汲者也是亦廢而已矣吾見殆與罔之病難乎其免也

攻乎異端斯害也已

辭而辟之者所謂攻也攻之甚逃墨必歸於楊逃楊必歸於儒

知之爲知之不知爲不知

知之爲知之此出於性之所自能也不知而爲知此彊其性之所不能也故曰蓋有不知而作之者我無是也

或謂孔子曰子奚不爲政子曰書云孝乎惟孝友於兄弟施於有政是亦爲政奚其爲爲政

此必夫子在位之時也不然何自以施於有政答人乎或人蓋問孔子不爲政於此何爲也是以迹而求夫子者夫子答曰不然爲政固有本孝友施於政也立政也所謂身立則政立矣豈吾身之外復有政乎彼魯之君乃以事爲政而忘其身政本不治未有甚於此時者始於桓之賊兄襄仲之奪嫡而劇於三桓之亂魯政擾擾至是豈天之禍魯矣乎抑魯亡孝友而自禍也故孔子以孝友爲政者凡欲正諸魯也

非其鬼而祭之諂也

神不歆非類其何祝之有

季氏使閔子騫爲費宰閔子騫曰善爲我辭焉

當是時也政在季氏意必有以季氏之意而諭閔子者使爲己私邑耳故閔子逆折之曰善爲我辭焉冉有爲季氏聚斂附益之而不肯去閔子虛位招之而不肯來均孔門也而賢不肖乃爾相絕也

伯牛有疾子問之自牖執其手曰亡之命矣夫斯人也而有斯疾也斯人也而有斯疾也

傳曰命仁者命其成質非語其運之變名之也故仁之質有成名而運之遭有吉有凶夫子之嘆斯人者仁之質也亡之而有斯疾也命之遭也

一簞食一瓢飲在陋巷人不堪其憂回也不攺其樂趨捨之篤者眾人也眾人中役乎物則重在物賢者不以物役中則重在中孟子曰物交物則引之而已矣世未有與物交而不爲物引者也獨篤道而靜者不然內無我外無物物我旣融其守全其欲寡彼其安於陋巷也猶華屋也彼其視簞瓢也猶其鼎烹也其奚不樂之有或曰回不達則不憂達則柰何曰回在陋巷旣不以爲憂𨿽達而受堯舜之天下不以爲泰也

中人以上可以語上也中人以下不可以語上也韓退之曰性之品有三吾謂性之本一也復則正蕩則流未嘗有堯桀之分也其品何從而三乎然夫子復有上下中人之說是獨何也此固才髙下之辧所以見其人之可否也上焉者弗可彊可以語上者中人以上而已矣

司馬牛問君子子曰君子不憂不懼曰不憂不懼斯謂之君子矣乎子曰內省不疚夫何憂何懼司馬牛憂曰人皆有兄弟我獨亡子夏曰商聞之矣死生有命富貴在天君子敬而無失與人恭而有禮四海之內皆兄弟也君子何患乎無兄弟也

問君子孔子乃以不憂不懼答之及其旣憂子夏則又以何患無兄弟答之是獨何歟孔子子夏知牛者畏禍淺中之人也牛宋魋之弟犁耕也以魋之故犁耕致其邑而奔齊已而奔吳牛之憂懼無能釋如此孔子告之曰汝內省而不病乎𨿽有魋何足憂也子夏告之曰汝待人恭敬如同兄弟𨿽無魋何足患也

子張問明子曰浸潤之譖膚受之愬不行焉可謂明也已矣浸潤之譖膚受之愬不行焉可謂逺也已矣水之源源者浸潤之起也而江河之患至於不障病之滛滛者膚受之始也而骨髓之殆至於不治巧於譖愬者似之矣而譖愬不免於君子而君子卒不行何也曰是其中無淺暗之病也眾人之病暗爲蔽淺爲蔽於譖愬移人而人竟不自知者以其漸且微也君子務明而逺則交乎一語而察矣凡蔽我者盡故也書云視逺惟明孰有視逺而不明乎

必不得已而去於斯二者何先曰去食自古皆有死民無信不立

人生而死吾知其常人而無信吾不知其可也昔者晉大饑文公問箕鄭曰救饑何以對曰以信以人情權之療饑必以食也今不言食而言信何預於救饑箕鄭之辭不已迂乎蓋鄭之意爲饑之甚則晉國要其有死者若無信則遂無以爲國也此孔子去食存信之義也

行之以忠

此謂忠恕之忠也孔子曰師也過所謂過者意子張喜爲絕物之行也歟爲政而絕物則必有不忠者矣如以忠行之則爲政之仁莫大於是

君子成人之美不成人之惡小人反是

韓退之所謂某能是是足矣以爲良人善人矣君子成人之美如此某能是其人不足稱也某能是其智不足稱也小人敗人之美如此

其言之不怍則爲之也難

言之不怍則行之也難故先行其言而後從之不然其怍也

欽定四庫全書

九華集卷二十三

宋員興宗撰老子解略

無名天地之始有名萬物之母

地法天天法道道法自然者無狀之狀也人欲狀之則過矣故無名者天地之始也自然者至矣極矣蓋未始有夫物也俄而有物矣有物則可命也𨿽然有物則可命之以有未可命以眾有也故有名則爲萬物之母也

不尙賢使民不爭

賢者國之器也如不用賢大則削小則弱不用斯可乎曰烏可哉聖人能以賢治天下不能貴天下以賢能以賢治天下是以用賢不能貴天下以賢是以不尙賢也蓋尙者爭之端僞之首也

不貴難得之貨使民不爲盜

金玉滿堂莫之能守故不貴難得之貨我好靜而民自朴故民不爲盜

吾不知誰之子象帝之先

一三未肇則猶有一而未形者吾不知誰之子也物生有象吾因而象之帝出乎震吾因而帝之而其始也蕩蕩默默吾無能名焉字之曰道彊名曰大而已矣

多言數窮

言之贅則言之不時也矣時然後言人不厭其言是以不窮也

天長地久

天地𨿽大而未離於形數則其長久蓋有量矣然老子之言長久極於天地蓋以所見者言之耳若夫長久之至則所謂天地始者是矣

天地之所以能長且久者以其不自生故能長生或曰天地不自生孰生天地耶意者其誕也歟曰此予老子之妙也蓋自托云爾人之生也以生生之厚也故卒累於生彼無生之累則不自生矣此不亡之道也蓋有托云耳

吾所以有大患者爲吾有身及吾無身吾有何患聖人之寓我也寓我於物寓於物則無境無境則無心至於無心矣不知物爲我乎我爲物也此之謂無我夫無我則忘身之至也忘身無欲無門無毒何患之蓄顏回曰回之未始得使實自回也得使之也未始有回也夫回之得使而實自回則猶有身也今未始有回回遺其身矣故人不堪其憂則回也不攺其樂此之謂無患

視之不見名曰夷聽之不聞名曰希搏之不得名曰微見吾之所見則眾人之所見也離婁之見則必視於眾人所不見者也而其見可蓋乎此之謂夷聞吾之所聞則眾人之所聞也師曠子之聞則必聽眾人之所不聞者也其聞可一乎此之謂希眾人競力於搏烏獲無攫焉烏獲以搏之而實無得也此眞搏者也此之謂微故道無可聞也無可見也無可執捉也故視之不見聽之不聞搏之不得

古之善爲士者微妙通深不可識

所謂士則事道者也微者道之心也妙者微之極也者妙之門也通者之用也其來無旁其去無迹退藏於宻蓋知矣故不可識

容乃公

無所不容則融彼我彼我內融安得而私乎

荒兮其未央哉

方其隅而央其中也吾道至大故無門無旁則四達之皇皇何必央也

眾人熙熙如享太牢如登春臺

眾人蓋味太牢矣非味於無味也遊於春臺矣非遊於至遊也是故其卒無味其終不遊以其知至味至遊也眞人之實其腹者澹乎其無味眞人之遊無方者視之不可見者也

曲則全

木之拳然其末枵然不爲匠之所材不爲野人之所薪則終其天年而已矣曲則全之效也莊子曰直木先伐

枉則直

嫂溺而援斯枉乎曰直也所謂枉而直也其父攘羊而子証之斯直乎曰枉也所謂直而枉也

窪則盈

惟其窪也注焉則滿

敝則新

剝而復次之蠱而臨次之坎而離次之蹇而解繼之旣濟而未濟終之

飄風不終朝驟雨不終日

豈惟是哉日盈則昃月滿則虧陵遷而谷土竭而水

是以聖人常善救人故無棄人

或曰常善救人故無棄人君子故可救矣小人如之何而可也曰非謂是也以聖望人眾人也以人望人聖人也小以成小大以成大譬諸艸木區以別矣故救君子君子學道而愛人救小人小人學道而易使也此之謂無棄人

知其雄守其雌爲天下谿

經曰天下之交天下之牝其交也歸斯受之而已矣故謂之谿

將欲取天下而爲之者吾見其不得已

湯武之事是已

爲者敗之執者失之

古之取天下者常以無事及其有事則不足以取天下

以道佐人主者不以兵彊天下

兵者凶器也戰者逆徳也好殺者不祥之事也持凶器行逆徳試其不祥之事有道者不處也孔子曰軍旅之事未之學也孟子曰焉用戰

其事好還

出乎爾者反乎爾者也

夫樂殺人者不可得志於天下矣

孟子曰不嗜殺人者能一之

不失其所者久

顏氏之子其殆庶幾乎不遷怒不貳過終日不違不失其所矣若夫三月不違仁何其久也

死而不亡者壽

物壯則老老於不道者也吾師乎吾師乎長於萬古而不爲壽豈其死矣乎曰𨿽死矣有以不亡也

大道泛兮其可左右

用之無不可故可左右

道之出口澹乎其無味

過客之止以其餌也道澹乎其無味過客何利焉故味乎無味者眞人之獨也

柔弱勝剛彊

惟天下之柔足以馳騁天下之至剛常樅將老謂其徒曰吾舌在乎曰在齒在乎曰亡矣曰齒以剛故亡舌以柔故存柔弱勝剛彊之效也

魚不可脫於淵國之利器不可以示人

傳曰擅國之謂王能利害之謂王式而執之王名虧矣故王者以其器而示人則人並與其器而盜之器盜則名移無國而不可亡也故居齊者聞齊之有田氏不聞其有王也居秦者聞秦之有穣侯不閒其有王也此以利器示人之罪也易曰防其資斧此之謂也

昔之得一者天得一以淸地得一以寧神得一以靈谷得一以盈萬物得一以生侯王得一以爲天下貞其致之一也天無以淸將恐裂地無以寧將恐發神無以靈將恐歇谷無以盈將恐竭萬物無以生將恐滅侯王無以爲貞而貴髙將恐蹶

一之義難知也一之時義大矣哉聖人之至於斯也吾不得而知也今以意窮之則一之義其猶水乎水實無分於東西而水未嘗不分於東西也一𨿽非欲以致用而致用未嘗非一也水之導也浩浩湯湯激而四出由是而爲江爲河爲海放而爲溝爲瀆也而水之不異焉則一之效也君子之欲致夫一也修身焉所以窮理也窮理焉所以盡性也盡性者誠之至誠之至則一之至矣致一則萬物未始不得而一也傳曰其一也一其不一也一聖人於此必有以貫之矣是則窮致一之用者也致一之用則天下無一之不知不能致一則天下無一之或知得之冥冥用之昭昭以此知幽明之故知死生之說知鬼神之情狀潛天而天潛地而地嗚呼斯豈外鑠之所爲哉君子知夫一之大也不容言也陰陽未分謂之一道之始生謂之一是皆不可以一名也聖人姑寄之一於此盡乎萬化之用也故天得之而淸地得之而寧神得之而靈谷得之而盈萬物得之而生侯王得之爲天下貞以其致一也不如是則或裂或發或歇或滅或蹶子思子曰自誠明謂之性自明誠謂之教誠明之始非異器子思中有以一之非外鑠者也仲尼曰吾一以貫之夫子有以貫之者皆難言者也經曰抱一爲天下式彼一之所謂抱者不隨世而遷者也嗚呼原孔老自得之始豈亦流同而源異者乎然諸儒緣其波流則指孔老之爲異孔老之本異乎不異然老氏專以形言者也孔氏專以器言者也孔氏自器而達形卒入乎形老氏自形而達器欲不囿於器此孔老終始致一之辧也傳曰通於一萬物畢彼諸儒於此何知焉

反者道之動

誠乎道則虛虛則明明則神神者妙萬物而爲用也反身而誠誠乎吾道也所謂動之至者也莊子曰精之又精反以相天此之謂也

弱者道之用

剛彊者死之徒也死之徒豈預聞大道哉故不弱不足以用道

天下萬物生於有有生於無

通乎物之所造道有無者也始也無有也俄而有气有气也而又有形形變而有生也生變而有物也是四時之相禪也吾能反道之動弱而用道矣則忘物也忘物則無生也無生則無形與气也故天下之物生於有有生於無

明道若昧

至道之精窈窈防至道之極昏昏默默此無狀之狀也故若昧

進道若退

眾人以進爲退孟子謂其進銳其退速是也顏淵以退爲進孔子謂終日不違如愚是也

夷道若類

莊子謂以不平平其平也平故若類

上徳若谷

谷得一以盈聖人得一卽至徳之徳也

萬物負陰而抱陽沖气以爲和

谷梁子曰獨陰不生獨陽不生三合然後生所謂三合曰陰曰陽曰沖气也一三五七則抱陽二四六八則負陰不五則四不具矣不十則九不立矣天地之數五十有五蓋五用事脾得五以和眾腑音得五以和眾樂味得五以和眾物沖气系焉是以和也故萬物負陰而抱陽沖气以爲和

天下之至柔馳騁天下之至堅

夫惟不爭故天下莫能與之爭

得與亡孰病

眾人曰是爲得也是爲亡也眞人曰亡亦得也得亦亡也是無損益於得也得與亡孰病

多藏必厚亡

孟子曰寶珠玉者殃必及身

爲學日益爲道日損損之又損以至於無爲無爲而無不爲矣

學可學也不可致道可致也不可學夫不可致則人亦不知誰何矣莫若自反而縮也自反而縮故日損損之又損則縮之至也如是以至於無爲蓋至於無爲致其所自致也然後無思也無爲也感而遂通天下之故則所謂無爲而無不爲者歟

故取天下者常以無事及其有事不足以取天下寒暑冬夏之積者也人之論夏者則曰曷爲暑之之暴也論冬者則曰曷爲寒之之冽也不思夫之寒也之暑也疊爲無用而之有用乃其所以爲大冬大夏也故居寒暑於有用不足以爲冬夏取天下於有事不足以取天下

善者吾善之不善者吾亦善之

人之役物物謂之然也故然於然莊子曰惡乎不然不然於不然此必有以奪諸外矣故有以不然也𨿽然物固有所然固有所可物不膠我則我有以齊物也我有以齊物則無物不然無物不可故曰善者吾善之不善者吾亦善之

道生之徳畜之物形之勢成之

道者萬物之母也徳者道之光也物者徳之器也勢者物之理也其母可以生其光可以養其器可以形其理可以成

天下有始以爲天下母

莊子曰有始也有未始有者也未始者無名也天下有始矣斯有名也經曰有名萬物之母也故天下始以爲天下母

旣得其母以知其子

百姓皆注其耳目聖人皆孩

旣知其子復守其母

母失其子子失其母則世道防矣世道防如之何其反也故我獨異於人哉吾貴求食於母

沒身不殆

知子母斯足矣沒身不殆何謂也以其無死地也

塞其兌閉其門終身不勤開其兌濟其事終身不救兌恱也自外入也故眞人塞之莊子謂開天之天不開人之天則欲塞其兌閉其門也謂開人之天不開天之天則開其兌濟其事也開天者徳生故終身不勤開人者賊生故終身不救

見小曰明

紂爲象箸箕子懼楚不設醴穆生乃去趙殺鳴犢仲尼不遇故曰見小曰明

守柔曰彊

湯囚夏臺夏桀蹶文囚羑里商氏滅句踐洗馬於吳十世有越故曰守柔曰彊

子孫以祭祀不輟

劉子政曰君子畱精神則吉祥及子孫矣

修之身其徳乃眞修之家其徳乃餘修之鄕其徳乃長修之國其徳乃丰修之天下其徳乃普

記曰古之欲明明徳於天下者先治其國欲治其國者先齊其家欲齊其家者先修其身欲修其身者先正其心今善建善抱則正心者也故修之身其徳乃眞齊其家其徳乃餘修其鄕以治其國其徳乃丰卒明明徳於天下其徳乃普

含徳之厚比於赤子

神內靜則天和固天和固則葆緣虛是純气之守也故曰含徳之厚比於赤子經曰能如嬰兒乎莊子曰能兒子乎此之謂也

毒虫不螫猛獸不據攫鳥不搏

葆緣虛則動靜神矣動靜有神變化有常萬物禦矣嗚呼是非神之所爲乎故兕無所用其角則所謂毒虫不螫也虎無所措其爪所謂猛獸不據者也人獸不亂羣所謂攫鳥不搏者也

治大國若烹小鮮

魚欲安於釡治欲安於國魚數撓於釡則無全魚治數撓於下則無治國此言𨿽小可以諭大

以道蒞天下者其鬼不神

道蒞天下則民皆知天樂也莊子曰民知天樂者故無人非無人無鬼責也是以其鬼不神

非其鬼不神其神不傷人

傳曰民神之主也神依人而行者也人安職則彼依而行矣傷其主者未之有也

非其神不傷人聖人亦不傷人夫兩不相傷故徳交歸焉

解老曰民犯法之謂民傷上上刑民之謂上傷民民不犯法上不任刑謂之上不傷已猶鬼之不厲乎民民之不暴乎鬼也兩者皆無心矣此盛徳之事也故兩不相傷則徳交歸焉

大國者下流

水無不下此江海所以爲百谷王也

人之不善何棄之有

善者吾善之不善者吾亦善之老氏之所以救物也矯世而言之也故曰常善救人故無棄人

圖難於其易爲大於其細

昭昭生於防有倫生於無形昭昭也有倫也吾不及辯矣由辯之不早辯也天下之難事必兆於易天下之大事必兆於細

是以聖人欲上人以其言下之欲先人以其身後之是以聖人處上而人不重處前而人不害是以天下樂推而不厭以其不爭故天下莫能與之爭

人亦持其說我亦持吾說非說之不敢說不勝敵也故吾寧去吾說以全其說夫去吾說而全其說者此吾有以來天下之說也天下樂推且不厭矣𨿽吾行亦猶是也管子曰以賢臨人未有得人者也以賢下人未有不得人者也此之謂也

天下皆謂我道大似不肖夫惟大故似不肖

經曰眾人皆有以我獨頑且鄙此其似不肖聖人於此何得焉得其似不肖也故辯之不必惠博之不必智用之則不旣彼何人哉彼何人哉則傳所謂媒媒晦晦無心而難與謀者也

若肖久矣其細也夫

道無形故無肖肖則囿於形矣非所以囿形也不亦小哉

我有三寶保而持之一曰慈二曰儉三曰不敢爲天下先

此徳經之別老氏之所躬行也慈之實仁徳是已儉之實晦徳是已不敢爲天下先之實謙徳是已

夫慈故能勇

有不忍人之政者文王之慈也王赫斯怒則卒對於天下故曰仁者必有勇

不敢爲天下先故能成器長

天下大器不可爲也爲者敗之我無爲而不役役於是器故能爲長器所謂後其身而身先也

善勝敵者不爭

易之師曰地中有水師師以眾正者也蓋水利萬物而不爭勝敵之利善之善者也

善用人者爲之下

孟子曰以位則子君也我臣也以徳則子事我者也何敢與之齒也故湯臣伊尹文王臣望武臣周公桓臣管仲善𨿽爲之下而受命焉蓋不屑也其在後世莫非君也而不能用臣莫非臣也而不爲君用此無他君好臣其所受命而不好臣其所以受命也

是謂不爭之徳

傳曰爭者事之末也故天道不爭而善勝聖道無爲而不爭今謂之徳者出道則入徳故也

是謂用人之力

我無爲而用天下天下孰爲我用哉由用人之力也

是謂配天古之極

堯問許由齧缺可配天乎曰彼方尊知而火馳彼方且爲緒彼方且與物化夫何足以配天乎然則不競不爭而善用人以是配天則至矣

用兵有言吾不敢爲主而爲客

不敢爲主而爲客毋乃太懦乎曰是何言也君子惟能下人也是以見下於人此其在易之師乎師之六三或輿屍凶以陰乘陽剛之罪也進無所成罪不當也爲主不爲客之過也師之六五田有禽利執言無咎以柔位剛不敢唱也往卽獲禽有攸利也爲客不爲主之義也然則用兵爲主之害如此哉故曰吾不敢

攘無臂

必有忍其乃有濟

扔無敵

夫惟不爭天下莫與爭能天下莫與爭功

執無兵

無兵則無伐也奚其戰曰太上戰無爲帝戰徳王戰義何執兵之有

禍莫大於輕敵輕敵者幾防吾寶

兵者不祥之器也觀則玩玩則驕驕則無振故禍莫大於輕敵無振則敗敗則弱弱則亂亡仍之故輕敵者幾防吾寶

故抗兵相加則哀者勝矣

仁者有不忍人之心非嗜殺也以殺止殺也故抗兵相加語人曰我善爲陣我善爲戰大罪也則哀者勝

吾言甚易知甚易行而天下莫能知莫能行

大道甚夷夷之爲言易之之辭也故道者甚夷之物而至簡之器也夷則易知簡則易行故曰吾言甚易知甚易行凡夫婦之愚可與知焉夫婦之不肖可與行焉其始卓然其卒溘然非夫婦之過也民之迷其日已久故天下莫能知莫能行

夫惟無知是以不我知也

聖人觀於神而不累也出於眾而不謀也故心聽於气气聽於神神聽於道其出也其入也不得而知也此其爲眞知也彼不知之是以不吾知也𨿽然彼不吾知吾何病焉莊子曰謂我爲馬吾亦與之爲馬謂我爲牛吾亦與之爲牛也彼其知我耶其不知耶

是以聖人被褐懷玉

文豹之鞟其文炳也膚士之言其文蔚也其文蔚故世無全士其鞟炳故野無完豹吾有悲乎爾也二者何爲而免乎曰岌岌乎殆哉其文爲之災也故聖人龍見而尸居掃影而去迹其不欲見賢耶是謂被褐懷玉

知不知尙矣

不知爲不知是知也

勇於敢則殺勇於不敢則活

暴虎馮河勇於敢者也死而無悔則足以殺其軀而已矣不立乎巖墻之下勇於不敢者也恐傷其正命則足以活其身而已矣

民常不畏死柰何以死懼之

老氏之嘆蓋嘆時也上失其道則尙權謀尙權謀則督責必督責必則民無聊而輕犯法故誅死者相枕也何自而畏死去權謀則無督責無督責則貴淸淨貴淸淨則民自定而無刑可犯矣而況死乎

若使民常畏死而爲奇者吾得執而殺之孰敢

民畏死矣而有爲奇者此欲振奇於民且亂民也然則奇之亂民亦莠之亂苗者歟故去莠則苗蕃去奇則民靖吾執而殺之

民之饑以其上食稅之多也是以饑

孟子曰有布縷之徵有粟米之徵有力役之徵君子去其一而用其二則民有殍

使民重死而不逺徙

反是則暴君污吏之罪也或老弱轉乎溝壑則民輕死壯者散而之四方則民輕徙

𨿽有舟輿無所乘之

山無蹊隧澤無舟梁至徳之世

鄰國相望雞犬之音相聞

莊子曰萬物羣生連屬其鄕故鄰國相望禽獸成羣故雞犬之音相聞

信言不美美言不信

道無問問無應善者不辯也無問問之是無窮也無應應之是無內也故辯者不善也

欽定四庫全書

九華集卷二十四

宋員興宗撰西陲筆略

金初命將窺蜀

金初發難叛盟亮謂眾曰誰能爲我攻蜀者我貴之或曰惟某將可卽引某將封拜令專兵西鄕某將曰蜀城險人和計日以取弗可取也亮以爲沮眾殺之並誅其家二百餘口翌日命喀齊喀將兵喀齊喀恐懼受命

邊民驚徙狀

金將初議窺邊邊民懲艾建炎初禍難之殷復議驚徙成鳯間有女婦嬰幼危墜淵谷者掠郡縣財物主名不立者階州城下武興節制司申有彊盜浸浸自北谷不介而出【去武興數里】今不翦恐爲後憂上司命以一旅剿之無何城中遂定

秦州敵將驕傲致敗

秦州初未下招討司命劉統領海取之或曰大夫促行敵素傲以驕今驟以兵取之如以湯沃雪耳先是敵守及將領皆流湎荒宴不輟素狎官軍弗之虞也將兵將軍乞求閙者尢甚每酒酣自歌曰金亦有銀亦有我曹爲樂宜耐久未幾城壞其旗幟有飾而未縫綴者後盡俘至軍前去

官軍因糧於敵

官軍旣下秦隴凡山西阨塞積粟廥聚甚眾諜者云敵意不在小本舉是餉軍且求窺蜀也及屢敗秦州臘家城得糧約十八萬石浮休寨約五千石小石寨約二萬石戚姬寨約二萬石水落約一萬石其他千百石往往而在前後共三十五萬石故官軍所至沛然殆非人力也

西安輕卒被害

過秦數百里西安寨者亦險阨之衝也金令將桑節者守焉桑節亦驍武本蕃族數爲邊患東路都統司姚仲命某將將麾下攻之因謂曰敵屢敗兵輕且囂易與耳汝攻之愼勿逗𨖻某將乃去寨十里所駐兵分百餘卒傍敵營立寨其夜爲敵刼餘兵殱焉議者謂將分輕兵於外旣非餌兵又置之必死之地所謂無故棄人於虎口者也或曰某將素亦有聲豈亦名過實者歟【某將姓傅】

金出令遣間諜

敵旣與官軍相持時遣盜走軍爲諜然竟弗達也予訪邊將云敵近令如有以南事告者人賞銀一則【二十五兩爲則】獲正軍一級博軍一級賞以錢人三十千𨿽以此激眾未有爲之用者也

秦州徙城北山

距秦州數十里外皆平川所謂秦原是也承平時四城周遭望之巍巍一都防邑屋甚壯旣陷敵之久餘民居止什一敵遂徙城北山若一堡然北山卽隗囂故宮杜少陵所謂秦州山北寺故迹隗囂宮乃其地也然山徑最險敵旣城其上若控以兵則秦隴亦未易窺也劉海適掩不備得之所謂先聲奪人迅雷不及掩耳者歟

鄭宗招下臨洮然勇而無謀

鄭宗者亦西人爲副將與馬仲希聨戍岷宕間上司令攜旗牓招臨洮守將其守趙鈐轄者悉蕃漢情宗初至城下張旗牓大呼曰金政亂天意回矣鈐轄何不下與諸將共取富貴今臨洮兵少糧少鈐轄執迷不返悔無及也趙卽率吏民夜開門拜道左及官軍下鞏宗亦在中諸吏方受降列飲城外宗請先入籍兵仗封府庫以待諸將防敵援騎大至宗聞之跨鞍不甲而馳舞矟自衛敵眾喧咽宗急爭門不聽出或飛矢貫脇宗卽死至今洮岷諸公共惜之以爲勇而無謀者也

敵將楊鎭國凶狡

敵將楊鎭國者廢其名亦爲洮大將洮兵素弱楊常飼良馬數十甲而伏諸壁及官軍入洮諸將問鎭國安在曰夜已出去矣至今往來熙蘭求無邊患而竟不能也

熙蘭蕃族爲敵用

官軍未得洮河如熙蘭等處蕃族部落村氓等多爲之用或爲敵人鄕導或爲敵人輦重官軍所介往往羣聚嘻笑及河隴旣下部落村氓大震

劉海治平之役戰最力

十二月二十五日治平之役統領官劉海踏白小溪嶺攜矛直前先士卒有千戶溫徳亨者敵驍將也自林外橫出擊海槍注兜鍪甲葉墮者三焉左右騎皆驚顧辟易海伏馬鬛以槍貫敵將洞胸墜馬海敇左右曰速取其首以來敵將瞪視猶手箭者三墻立不動漢騎欲前取之卽注射兩騎皆斃因折弓於膝瞑目受誅次日漢軍因堵進敵以故敗去斬級可計者凡二百有四傷死者無算焉海字朝宗山東兗州人紹興初爲馬軍副將名字堙微金將珠赫貝勒犯山西諸營欲遣探騎主將吳公曰若劉海者沈壯可遣也卽以海將騎三百前道覘索至石壁寨【在鳯翔管下三十五里】忽與敵遇敵軍三千餘伐鼓大噪飛塵漲天海率騎士殊死戰殺敵幾殱一騎西馳告捷主將曰吾鄕所遣騎乃探騎耳豈人人關張乎海以遊騎三百而屠敵三千何從得此頃之俘馘輜重至者盈庭卽日命海爲達州刺史秦鳯路都監云

博軍子利害

初上司許西民勇鷙者能出力詣軍縣官爲給復賞皆如律因命曰義軍亦曰博軍眾推曰小火子旣得騎牓或能牽制敵人間撓敵勢亦博軍力也然西民陷敵之久必欲鄕義河右郡縣往往財物橫見掠奪千里蕭條遂無煙捨此皆博軍之爲也上司見爲要束耳

諸將議取河州先破熙援兵

正月晦官軍議取河州統領官惠逢蕃兵總領李進鈐轄榮某張某【兼知寨】皆防或曰我搗河州而敵兵單弱以彊制弱何憂不克一將曰不可吾聞敵軍盡在熙官軍若直搗河勢必來援吾表裏受制此危道也不若引兵而西潛據險路敵將忿兵伺其不意可一戰以擒也熙兵若破則河自下眾曰善卽伏兵長浴口【一名閭家峽】正月十九日已而敵遣燕大將小郎君者提正軍千五百從軍亦如之徑至長浴口惠逢令羸卒數十騎誘之約曰旗動乃發敵兵薄羸騎傍徨旗動伏兵大奮防天風起人馬不辧李進駐兵在旁山上若聞空中聲云蕃兵亂蕃兵亂進令左右下山用平弩旁射敵大亂鈐轄榮某手殺數十人敵望風奔靡遂大敗死者無算擒活兵三百五十解招討司二月二十一日處置訖

治平之役先發探騎遂破敵

初官軍欲攻治平諸將曰吾眾徐行則不爲功疾行則不知敵之眾寡不若使數百騎行前伺敵之怠乃可擊也卽命將官李庠將驍騎三百名曰探馬日中騎前數十里敵兵忽合呼聲隠地庠愕眙令一騎逸至軍所言狀諸將失色或曰今若出軍救之亦無及矣不若勿救統領官劉海奮曰不可探騎𨿽少皆吾人也不救則吾已戰者盡殱未戰者益沮救不可後也卽以數百騎突前諸將隨之旣與敵遇遂破之

官軍疑敵援兵遂去治平

官軍旣攻治平敗敵眾敵謀欲遁或有說之曰南軍知吾眾遁卽追擊我使我立盡柰何不若火城寨爲疑軍如走未晚也因大火城寨散朗如晝官軍以爲援軍大至亦引去數十百里敵因逺遁識者至今共惜此舉也

官軍巧於取秦

予訪邊人長老皆云官軍最拙於戰治平巧於取秦此言有理者九月十九日武階騎兵統領劉左武海被檄卽引兵星夜以出二十三日傅秦州城敵不虞南軍之至也至近城數里乃覺之有數十騎躍出海曰是來欲爭利誇所長必知戰者卽列卒屠之明日海與副將賈士元王中正計曰秦城險而堅未易攻也今城守似怠當攻以火煙甚則蔽物敵𨿽有耳目何施耶是天賜我也遂積槁縱火煙上蔽城水寨破【秦州外小城】海登焉夜中其守蕭濟開門以降先是敵軍戍秦者正卒三千前二日就傍郡打糧弱者守室壯者未返遂至於敗云

李進勇悍與士卒同甘苦間亦微巧

蕃軍統領李進在洮河間或間出遇敵數十騎顧曰汝還識是人否是所謂茶李三者也令驍騎四人突前直刺進進刃三人挾一人以返進所至與士卒下列同甘苦故人樂爲用然出軍多避就不肯爲軍鋒之冠將士多譏之進長於行日二百里不殆邊人號爲鐡腳雞云

馬仲希庸謬遂失熙鞏

馬仲希者宕昌屯駐將也爲人妄庸丁巳冬都統司命仲希進兵取熙州仲希得檄卽气索不得已進營熙州城外十數里或爲敵將謀曰吾知仲希妄人耳且暗兵事此易撓也卽遣間宣言曰北軍今夕當大至眾共刼營南兵之來眾寡何似北軍其能敵乎仲希聞之昏時拔營遁去初熙州父老聞官軍至有欲率眾歸附者心大喜及翌日仲希去皆大笑仲希旣去熙徬徨無所適聞諸將將下鞏乃引兵來防時鄭宗李進榮某等已誘敵將龍虎方議拜降城下龍虎者故大將哈沙子也以父死事金主貴而壻之令以兵守鞏龍虎自度力屈不支使人來言曰我降諸將諸將好受我降當以酒殽相饋何甲也願盡釋鎧仗我出與公列飲城外仲希諸人許諾李進不肯曰誠僞未可知且吾遣人候城中城中夾道積錢安知不吾詐也吾不願飲龍虎出諸將長揖環坐進宻裹甲以待少選敵援騎四至龍虎欲起據鞍蘭州歸明將王宏曰事急矣何不遂取此鈐轄榮某從後斫之不殊宏繼刺之騎士張玘斷其首坐者皆鳥獸散獨鄭宗死城下久之宣司以仲希再失二郡機防梟首以令諸軍

博軍爲僧徒所誘致沒

武都安化有土豪李六者以气雄一方統制李選侄請旂牓使司卒鄕民彊有力者四百餘人俱時時剽掠爲事一日眾至徳順野次有僧捨曹居李卽稱兵以入一僧曰大夫何遽至耳胡不入室束爾戈矛取爾財帛吾僧徒拱手托命而已一錢不占也𨿽然大風苦寒請出爲大夫具醪飲如何李曰如此大善僧出眾因弛甲環坐間有熟寢者敵兵忽薄寺眾遂殱焉乃鄕者僧徒招之也

曹建有季父風

官軍將攻治平有曹建者故知鳯州武侄也武凡戰卽持刀斫陣戰皆疾力甚爲西人所紀建長有武風以故軍中亦以曹大刀名之武階副將鄭庠旣爲敵騎所薄諸將皆前援之劉海謂建曰子生平持大刀盛壯自喜今日乃效弱夫怗懾陣後何鄙也建曰大夫責建良是今日建得死所矣卽大呼而出有驍騎突來建揮刃人馬折而爲二敵陣遂靡建因奮前誅殺過當先是武舊戰冉家灣令諸子羣從執異械以從其名有狼牙棒馬萴刀峯鐡鞭所過如山之摧以故屢成功云

河州士民望風歸義

官軍旣薄河州敵守及同知望風降下先是敵寧河寨官者幽冀人堅爲敵守無下意百姓聞之排戶裂其屍攜首詣官軍焉初諸將議河州富厚久陷金地人心去畱未定及薄城下民爭開門香車花輿踵道皆曰前日之降實非我願今親父臨我我敢不認耶有再拜流涕者大槪山西編戶願爲王民類如此

敵潰將招西蕃部落爲軍

熙州敵正軍不過二千餘人閭家峽之戰爲官軍破滅者殆半其將小郎君退收潰卒並招西蕃部落子爲正兵有敵將李節使楊鎭國趙鈐轄者皆故敗將聚兵與之合大略不過萬人邊將常曰敵兵易與十不敵部落一二山西旣下則部落行且離貳可以見敵無能爲也

平河之功士以賞薄致怨

河州旣下諸將方籍庫藏編什物人人炫功不相能者甚眾或言當暫賞軍主將令人支錢十餘萬時食物踴貴炊餅一直錢數十諸兵得賜擲地大詬曰我曹捐軀下河州今性命之賤乃不直一炊餅也及退屯殺馬關兵間有道亡者悲夫兵法所謂軍無賞士不往軍無財士不來爲將者柰何其不思也

河民畱諸將同守城扞敵諸將共議出屯

河州在山西承平時最富實有原田萬頃餘糧棲畝民蔽野距河數十里曰寧河又有金坑近亦廢不治諸將旣下河方議隠括庫財或傳熙州敵軍大至眾欲控城固守主將惠逢曰不可敵眾我寡河又初附未易守也有如城中翻覆外救不至則將柰何卽攜眾欲出州民父老咸障馬曰鈐轄何爲去我鈐轄但坐府中我曹出力血戰必有當也何患兵少惠諭眾曰我今去此求援兵於外非直去汝將返以援汝也汝曹一心努力守城耳卽畱都監王姓者及博軍願畱者數十百人因出屯殺馬關【一名通防】是日李進亦乘馬過市呼曰河州父老有識李進者乎我乃進也初不挾一縷以入今不挾一文以出因鞭馬亦去居數日敵圍河河民相率登城固守云

河民懲寧河歸順之禍相與死守

敵再取寧河【寨名】快意戮寨民歸義者流血丹路已而兵再薄河州諸將已去城中百姓計曰前日寧河之民南歸敵盡屠膾我脫效之卽一寧河也豈有全理不如告諭城中父兄相與死守猶有千一得活卽籍定戶口男子升城女子供饋郡有木浮圖髙數十百尺眾因撒木爲碾械敵悉力來攻木縋少選壓敵有糜潰者居三日敵退屯白塔寺距城五七里云

榮鈐轄先登並諸將追敵曲折

敵自熙引軍欲援河官軍旣遇於閭家峽軍交有榮鈐轄者乘駿馬揮鐡鞭掠陣所向風靡眾隨之敵遂潰金主至今畏之相戒曰無輕犯榮鐡鞭也榮等旣逐敵有數十百騎遁去追騎襲至托子橋橋以截木爲之久故將敗有一敵將自殿後立橋右瞪目直視追者曰防來此決死追騎乃不敢逼敵將自防渡餘眾眾渡已乃乘馬徐行去後人有獲敵問曰孰爲汝將小郎君者曰鄕也身靑服而馬朱甲者是也微伺之卽前立橋右自殿後而防渡者也

河州民伍爲敵屠戮

惠逢旣令兵官王姓者畱河州率義士民伍乘城拒守閏二月辛未【初六】敵刼熙蘭之兵薄城下彌望蔽野兵械甚設防義軍有射中敵將曰官人者敵少卻癸酉敵將小郎君等揚聲曰河州能爲南人死守甚壯今我畱此萬一漢軍乘虛入熙則熙又爲人有也不如引兵歸援熙耳乃率兵徑去城上士卒伺知之交口相賀城守益怠弛甲以坐是夜人人困臥城陬漏上敵驅鐡騎搗城斯須壊州民尙有不知敵至者翌日驅父老嬰孺數萬屠之遷壯者數千軍先是上司命惠逢李進等防蕃漢兵援河州逢以兵徒單寡不能支敵乞師者已再頃之都統司差將領郭師偉將騎七百爲逢聲援師偉未至河州再潰逢屯通防進屯臨洮逢遣人謂曰敵今再至是無河州決也吾曹罪在不測不如並力以往猶獲免也進曰敵兵愈前近萬人我以危兵綴之必取辱逢信之因休士卒進卽星夜趨河州後二日逢聞之掩面泣下曰李進誤我進至河州聞州亦已潰敵焚蕩余城址而已悲夫河民鄕義而終不獲全諸人相忌媢之過也昔聞陸贄之論邊事曰若一旦羣帥異心則秪足生事舊冦𨿽平新患亦起不可不察也

四邊用兵祥徵甚多

關外四州比嵗屢荒嵗在辛巳夏秋大熟九月軍興糧糗及約而辦武都陋邦也麋碁子造至四萬石他物輸軍稱是嘉陵江水乎日春秋之際其流淺跣可渉也冬十月乃運舟艫舳相銜以上而大潦方漲焉悲夫金人之禍吾國烈矣神久憤嫉於此豈惟人心有知江神亦有知耶許同諸公方議奏此事得之矣

金人詐爲旗牓誘博軍

陜西博軍旣疊出疊入時利剽刼故邊民棄田裏耕鑿爲之者相接也洮岷間常有博軍數旅徑出或遇敵騎卒千百從間道出眾注視以爲敵大集議擊之一將突前軟語曰汝曹無乃博軍耶曰然曰汝無擊我曹亦博軍也汝脫不信盍來視汝使司旗牓乎眾乃就視旗牓曰眞是也因益玩狎須臾塵揚敵騎張翼擊博軍得脫者十一二又武都白崖楊氏子亦領眾七百爲敵所詐無遺余焉

鞏民思歸義

二月招討司一日攻鞏有父老數十輩各具米麪輦以餉軍至軍門曰我曹聞大軍來幸甚過望小民自度無所用力願犒從者大將納其饋積餉物軍門如丘後數日城危拔矣官軍忽引去父老狼狽相謂曰金今覺我餉南軍我無類矣不如作計求活也卽殺官軍後兵輦重者數級並焚饋物而去

鞏州城中虛實

大軍再攻鞏炮礌幾百餘座衝梯如之城中亦回炮不息或引一人以下諸將問之云城中危甚勢且不敵太尉旦暮決力當得之矣又問有蕃兵幾何簽軍幾何曰城中甲軍不過千五百食糧軍亦不過千五百輦重者亦不過千百餘皆編戶也又有繼來降者一人問之其辭皆合

四川山寨天設之險

金以冬十月寒盟邊民擾擾宣司出令使沿邊州郡細民據險相保就其險阨之所有若天設如武州西有花石峽右有楊家崕成有董家山洺有仇池城鳯有馬嶺堡秋防興趙二原而仇池尢髙峙聳防其形如削上有良田百畝可駐萬馬飛泉凡九十有一源大旱可濟也山徑仰空如擲綫𨿽悍夫千百攻之巧無所施此山鬱鬱意有異人托之杜老謂萬古仇池穴潛通小有天豈殆然耶

張忠彥兄弟投北事

敵將副都統張忠彥本陜西兵官故常事曲端端者邊人所謂威武將軍者也忠彥兄忠孚尢凶狡禍敵紹興初【是年建炎四年】任陜西路統制見同列進用素觖望防金將雅蘇犯邊將至熙忠孚卽挾叛志忠彥與相諧附卽進曰我欲驅州吏北投州吏肯從我乎忠孚曰兵權在我欲驅州吏如驅犬彘耳獨余李三行行未知其意如何汝可呼之入李三者乃統領官李彥奇也爲人尢惡戾喜鬭以故忠孚畏之至是因呼果來忠孚卽閉闥杖劍於膝脇之曰汝欲不齒吾劍不若聽吾令不然今不得活彥奇曰統制何以命之忠孚曰人生共覓富貴豈問南北乎當與汝徑去李亦唯唯從命後數日遂驅官吏陷敵地同時有牟二者熙河大將端部曲也旣陷敵復歸西夏當權用事以謀叛爲夏人誅死牟常頂金冠邊將畏之謂之金冠牟二云

金亮虐用西民

初金亮虐用西民民不自聊常曰何日南兵來活我耶凡民嵗輸錢曰門役錢時遣使下郡縣曰天使天使所至立馬戶外索銀曰立馬銀督事胥史劇若星火曰了事人有司公事大吏卽上下其手士民饋送曰擡盞錢又令陜西括馬數十萬分配河東北百姓戶養之怨殆入骨其政目類如此𨿽欲無亡不可得也

白常不肯仕金

紹興十五年僞書來徵在南將士王四小巢白常三人俱在遣中王曾任南總管巢亦位將領兩人至金卽爲效力獨常不肯仕曰丈夫死則死耳不能爲反覆士每自樹頭銜曰前熙河安撫使白某薩哈見之不恱也後欲彊官之竟托疾以免常有治產在徳順熙河金之守將惡之大詈曰孰有旣臣我家而尙宋官乎枷禁數十日不爲屈又欲蕩其產薩哈憐而釋之今尙無恙云

王宏歸順事

蘭州王宏者本名家子久陷金卽悒悒思部署徒黨宻欲從順防坐事金帥鎖以地牢凡十餘年釋之軍興宏卽刼蕃族以歸上司命爲熙河路統領官搉殺之役宏奮曰吾赤手歸明驟官將領不以死報國非夫也卽突出部署擊敵時飛矢如蝟宏不動敵援騎敗去宏叔父某亦建炎初名將也李世輔知同州欲刼皇弟郎君南歸王亦起兵防之事覺誅死其人黒而長邊將謂之鐡幡竿西人諺曰誰爲飛虎將無若鐡幡竿爲王發也

欽定四庫全書

九華集卷二十五

宋員興宗撰紹興采石大戰始末

金主亮竭其國兵財南侵其身先出汝州【京西道】示欲出襄漢上流朝廷果從三司發精兵五萬人合荊鄂之兵凡十二萬先是虞侯作天官屬上殿先論敵異時爲南牧之計必爲五道出蜀口出荊襄止以兵相持淮東之地沮洳非用騎之地他日正兵必出淮西奇兵必出海道【庚辰年札子是】是年冬奉使又明年十月回具言敵必南侵蓋已授甲造船必爲南渡之計申言前輪對之語上曰記得卿此言極是極是是年五月十九日敵使上殿有奏言欲得兩淮之地欲得將相大臣朝廷駭愕議所以發兵是時金主以兵駐淮陽【汝州】以避暑爲名作計渡漢江從上流以窺吳會朝廷發成閔領禁衞五萬人來戍襄漢上出金使語令宰相就都堂命侍從臺諌議所以備敵之防時宰相宣上語云今日更不尙和與守直問戰當如何廟論欲遣成閔全領禁衞兵禦襄漢上流虞侯說不須得發兵如此之多敵必不從上流下恐發禁衞則兵益少朝廷內虛異時無兵可爲兩淮之用兵行未幾旬日得報金主回汴京虞再白堂金主已去乞畱五千殿後兵【五萬中】約止江池之間欲畱此爲用若上流兵盛自江鄂間應援淮西兵盛便出大信口【池州采石近】可以援淮西是時無人爲虞侯之助其說卒不用至九月間敵以五萬重兵出淮東劉錡拒之於楚州靑江口金主自提重兵號五十萬皆精甲自壽春【壽州】渡淮王權拒之二將不敢戰望風奔遁敵才與南兵相接王權退自安丰【屬廬州】至合肥合肥又退至石桿而中軍已退至濡須【和州大江口】虞侯見事急知二將必退回遂率四五侍從又同白宰相說王權退師已臨江口必敗國事諸公云王權申云此退所以導敵深入身當其衝令邵宏淵出其右李顯忠出其左夾攻之虞侯率四五侍從辧其不然此權必爲走計時朱倬楊椿猶不以爲然明日得報權果渡江朝廷震駭【十月十七日白宰相十八日王權申】十九日上命葉樞密【義問】督視江淮軍馬因命虞侯防謀軍事二十一日陛辭上慰勞甚渥云卿本詞臣不當遣以卿諳軍事故也二十二日出臨安是日得報劉錡兵走自楚州走至瓜州盡棄淮東之地敵追騎至皂角林【瓜淄之前】錡之將員琦小捷錡乃托病過江十一月初四日錡兵大敗於瓜州【劉汜之役】江淮之間民皆奔逃是時金主以重兵臨采石已數日知建康張燾屢遣官來催督府措置虞侯與葉樞密初六日到建康是夜被防罷王權以李顯忠代之督府詐以檄召權來府議事夜遣虞侯持檄走池州喚李顯忠分付人馬令防於采石蓋權兵在采石未走初七日發建康初八日早去采石餘路十五里聞鼓聲振野問道傍人云是金主臨江昨日刑白黒馬各一祭天取今日過江虞侯見道傍茶坊酒店官軍閒坐虞侯呼之其說與道路之言合虞侯又問云旣是金主今日過江因甚卻只在這里眾兵皆言王節使在淮西毎日只打鑼不打鼓未嘗得接戰我軰皆是馬軍節使令我棄馬徒步過江如今已無馬我軰不防步廝殺隨行官吏多欲回虞侯云須要江上看兵勢蓋上遣我來當進不當退有進言者云事敗至此舍人與人一擔擔何也虞侯不聽虞侯至采石諸將皆無戰意公方會合諸將士詰之曰我聞王節使在淮西毎日打鑼不打鼓眾曰果如此虞侯慰勞曰權不戰教汝軰不成事令汝軰半死半活眾皆唯唯虞侯曰𨿽然王權已罷兵權管汝軰不得我是朝廷官官家差我擔銀來犒設你懣今有節度觀察至副校尉官誥皆擔來汝軰食官家祿官養汝軰三十年不審能戮力一戰否眾曰我懣也要戰但無人主此事虞侯與說我今日只辦兩眼隨你懣成得功大與你塡大的官誥立得功小塡小的官誥若死於此則當同死於此若你懣走我亦隨你去你懣道我走去甚處我便去見官家說某人通制已下某人肯廝殺某人不肯諸軍大讙曰今日有分付大家去廝殺於是方布陣擺戈船是時江北敵兵甚厚極目望上下流二三十里不絕鼔聲震地虞侯卽躍馬至岸口見北岸一髙臺臺上有大紅繡旗黃旗各二左右立中有大黃蓋有一人服金甲據胡牀坐其上眾云此金主也兵號四十萬馬數倍之虞侯遂與諸將議統制官張振王琪戴臯時俊盛新列馬軍步軍爲陣靜以待之分戈船爲五以其二傍東西岸行東防岸西裹敵船其一駐中流載精兵以待戰其二藏小港中以待不測擺布僅畢或聞敵中發喊金主親執小紅旗麾百舟絕江而來未頃間有數十舟達南岸敵登岸與官軍戰公往來行間公謂時俊俊先登軍皆死鬭斬敵過半岸上之敵皆投拜戰於江中死以萬數天色晦敵猶未退會官軍在淮西有潰散者三百人自光州路轉江而至虞侯撫勞之授以旗鼓設爲疑兵敵果以爲援至鼓聲乃已卻打梆子聲敵引余舟遁去或欲引水軍掩其前斷其歸路虞侯以爲不可所謂歸師勿遏是也倘或官軍一傷我軍少何以繼之敵萬里入冦如此之盛今日必欲戰則官軍少而明日何以爲敵但以彊弩襲其後追射之敵兵多傷至夜師旋計岸上之屍二千七百餘人射萬戶一人生獲千戶五人女眞三百餘人餘皆正軍健者星夜遁去卽夜具奏舊將去新將未至決不敢引去是夜椎牛設酒以勞軍有說舍人宣贊者及見樞密院人吏在虞侯前甚恭問之云乃中書舍人非武官舍人也將軰乃盡禮致恭至夜半仍令布陣再與將士待敵敵兵已稍希至辰時以來凡再鼓公舉旂揮出海船五之二分其半向北岸上流直楊林河口諸將或問公何故遂說與諸將當時只合將船守楊林河口不合放敵船令出命統制盛新引船直楊林河於江心下泊船度敵前所不到處戒之曰若敵船自楊林河出卽齊力射之必爭與死無令一船得出岸如河口未有船出卽以克敵神臂弓射北岸於是盛新受令於江心駐船齊力射敵應而倒以萬數敵見船無歸路卽時從下流放火自焚官軍亦於河口上流以火船焚其餘舟凡一百八十餘只亮陸遁去至午間遣一小舟令張千持書至書意似與王權有約察其策出於用間亟以已發遣王權之事報之以絕其意又遣探馬渡江至暮歸【初九夜】說金主焚龍鳯舟【宮人所乘】斬船作頭二人【責船致敗】鞭梁大使一百【名球引亮來采石者】連夜往瓜州與金主書意合虞侯卻與李顯忠商量令移時俊軍於馬家渡輟李捧一全軍一萬六千人又分戈船百艘來防京口於是月二十三日習水戰耀兵亮喚萬戶渡江萬戶說江口闊如采石三倍不可渡亮遂防劍數萬戶罪萬戶涕泣以告釋之約十二月初一日離楊門初三日建康早飯金主上馬去眾議共謀殺之夜卽其所居帳中連發三箭射中又挾弓欲射已而問曰你是江南人是自家人萬戶答曰自家人金主曰我自去年煞做無道理事今日饒我也得由你軰殺我也得由你軰不若早早快脆萬戶一人直入卽其帳中殺之並及其帳中妃侍五人並殺梁大使郭副畱藥師之子馬欽李防政共四人蓋皆爲金人謀來南者盡焚其屍焉是月初二日虢州簽軍雷政來告虞侯卽日同楊存中成閔渡江至瓜州措置後二日金之大將檄來請和公是日往行在奏事兩淮之民自鎭江至平江見公船過焚香投拜甚眾初六日奏事畢初十日車駕幸建康明年二月十八日還臨安

欽定四庫全書

九華集附錄

大丞相趙公汝愚祭員興宗文

故亡友著作員公顯道學博而淵源气洪而剛大力行古道鏗然三代之雅音笑詆百家屹若中流之砥柱髙謝九華之舊隠勉從三館之淸遊獨建讜言不免羣譖方懷去國之恨遽有終天之悲某至矣相親駭然聞訃念正論之特起自歐陽公而下無斯人嘆先見之甚髙恨蘓明允之死不復作何嗟及矣流涕從之尙期九原之靈歆此千里之意尙饗

安撫王公伯庠祭員興宗文

維乾道七年歲次辛卯三月壬辰朔二十二日丁酉朝散大夫直祕閣權發遣防州軍州主管學事充防路兵馬都鈐轄兼主管本路安撫司公事王某謹以淸酌庶羞之奠致祭於故友大著作員公之靈曰三嵎之英道山之名圖史有光簪紳是榮泰茹斯防怒鵬莫程命厄其遭而昌其聲念昔淸曉同趨廣庭一夢恍然別離死生丹旐西歸天涯愴情巵酒寓哀尙歆玆誠尙饗

府判王公頤祭員興宗文

維乾道七年歲次辛卯五月乙亥朔二十六日庚子右奉議郎奏差通判長寧軍主管學事賜緋魚袋王某謹以淸酌庶羞之奠致祭於近故大著員公之靈嗚呼公之正性有得於天升沈窮達不苟其遷止而爲山流而爲川用行舍藏付之自然仰視前哲接武隨肩矢志修門操節益堅陛對未幾奏防上前論議鯁正有經有權上實嘆嘉曰蜀之賢擢登著庭爲諸儒先詞闈瑣闥進步可聮公體上眷有蘊必宣寧我不用恥方爲圓屬有憸夫懷姦有年鱗甲其腹毒甚戈鋋務極聚斂病吾民編人言不顧其欲自專在廷熟視喑若寒蟬公獨擊之奮吾老拳暴其險姦阻厥窬穿甘以身屈俾民獲痊斯言旣陳甚於直弦淸議𨿽允莫救擠顚公曰歸歟出處其全問津江吳檣檝翩翩西望故國裏猶數千不阻不抑喜如登仙造物叵測末病偶纒一臥不起湮沈九泉天耶人耶壽胡不延公靣未冷彼姦弗悛不義自斃卒底於愆寘之典憲其名則鐫公言旣驗眾憤始前惜公已矣不及見焉會有直筆誅其佞便偉公絕識著乎史篇增光三嵎千載永傳某也不敏眾所棄捐曩客都下辱承知憐揄揚奬薦滿於俊躔恨費推挽逆風溯船偶奉宣檄逐食窮邊死生契闊再見無緣公防屬歸我車載牽相望江臯垂淚漣漣呼公不聞杳隔雲煙公乎不昧啜此一涓嗚呼哀哉伏惟尙饗

郡守史松老祭員興宗文

維乾道七年歲次辛卯七月甲戌朔初六日己卯通直郎隆州軍州主管學事兼管內勸農事史某謹以淸酌庶羞之奠致祭於近故宮使大著國史員公之靈惟公質自天稟材不世出發爲文章筆力健倔海嶽含貞章彚炳蔚體偹韓馬理紹莊屈冠襟蜀都實罕倫匹帆船迅駛入覲天乙得窺祕奧金匱石室發潛振徳獨當載筆代演王言行矣朝夕嗟彼桑羊利口斧鑕公徳雄剛敢以辭辟一語不契東手甘黜去國未幾遽繼以卒讒言踵敗投畀有北有銜不袪懷憤獨郁迂憃亡似辱公湔拂通徳裏門許我懷紱輀車來歸見者楚惻西首銘旌杳與公隔麗譙琬琰蓋代筆墨有來視者識公不沒寓哀一觴冀魂髣髴尙饗

郡守何公耆仲祭員興宗文

維乾道七年歲次辛卯七月甲戌朔十二日乙酉通義郡假守何某謹以淸酌庶羞致祭於亡友大著編修員公顯道之靈曰世有多言吁亦可畏病我蜀人其說有二平居無事論說翻瀾束以好官噤不肯言廟堂急材虛心而問齒牙不懌靳以餘論是𨿽可病病亦有故責人以難古法弗許言而不當徒觸時忌引非其人適爲已累古道云逺流風實同獨以病蜀論焉未公嗟嗟顯道與世背馳抱此二病牢不可醫遇事不可指陳利害茹物於中一吐乃快心知若人眾乃共抑挽而推之必極我力坐此斥逐竟以防歸萬里扁舟婦弱兒人咸戚公我則不爾用捨有時功名遊戲中苟無憾𨿽謫猶榮事驗身後𨿽亡實存三嵎之巓雙林之間英風颯然公其復還拊棺無從緘詞以弔尙鑑我言哆頤一笑嗚呼哀哉尙饗

金山住持印老祭員興宗文

維皇宋乾道六年歲次庚寅八月戊申朔十三日庚申金山龍遊禪寺持傅法僧寶印謹以香茶蔬食致祭於近故宮使大著九華子員公之靈惟釋與儒殊途同歸達者揣其本而必齊其末昧者溺其迹而或疑甚者采其語言之相似以神其說而返欲操刀以攻之嗟乎此所謂盡羿之道而殺羿世有孟軻氏當力排其深擠吾學吾儒九華子業佛然其心親而道合者曽不約而自隨嗚呼始與公定交於石筍之下又相從於錦水之湄卓錫南來七年有奇公奉召節而入覲王后又得握手於妙髙之頂忻會合之有期公旣造朝自結主知太學二年是爲儒師擢置三館掞其文詞晉登著庭周知百爲蓋有國之太史一有不合而臺官諌垣所不言者公獨抗疏於赤墀竟以此而不容遂逺引而奉祠僑居南徐貧不能西曽未閱月而往來不間方喜公之所造詣者益汪洋而眇彌矣夫何杯酒之地遽有死生之變尢甚於隙駒之載馳耶嗚呼天之生是人也旣富其學問旣大其器業而又厚其徳宇浚其道源矣宜若畀之以位使其道徳性命之學禮樂仁義之具少施於當時也且其神和而气舒謂必富貴而顯達長身廣額又當百年之期頤也百錬之剛日殺九牛柰何百不一施而止於斯耶與其材能而不與其爵祿天其慳矣因天之所與而大其成就猶不能助佑而屢躓之天其耄矣吾將安得而推之耶𨿽曰有子芝蘭方茁客東吳而望西蜀所謂天之角而地之涯也死生不免矣而公之死也重不幸者如此是以賢不肖共有無窮之悲也我之先師行不燐緇旣死空山沈埋厥輝有請於公錫其銘詩文律旣髙道眼超卓曽不愧於南嶽諸碑此寶印所以感公之徳而吁嘻哽噎實倍於等夷也嗚呼九華子生滅不停如川之流如環之循公旣講聞而測其淵微矣今其得力之際也中泛百丈可鑑須眉惟昨與今其味不移吸如西江公猶庶幾尙饗

