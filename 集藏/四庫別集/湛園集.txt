

欽定四庫全書

集部七

湛園集

別集類六【國朝】提要

【臣】等謹案湛園集八卷

國朝姜宸英撰宸英號西溟慈谿人康熙丁丑進士官翰林院編修初自編其文爲湛園未定稿秦松齡韓菼皆爲之序此本爲黃叔琳所重編凡古文八卷又湛園札記二卷宸英少習古文年七十始得第績學勤苦用力頗深集中有與洪虞鄰書論選兩浙十家古文事謂兩浙自洪永以來三百餘年不過王子充宋景濂方希哲王陽明三四人其餘謝方石茅鹿門徐文長等尙具體而未醇不應浙東西一水之間一時至十人之多不欲以身厠九人之列蓋能不涉標榜之習以求一時之名者故其文閎肆雅健往往有北宋人意亦有以也是集前二卷皆應酬之作去取之間未必得宸英本意然梗槪亦略具於斯矣集末札記二卷據鄭羽逵所作宸英小傳本自單行今亦別著於錄不入是集焉乾隆四十六年六月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

湛園集序

余友慈谿姜子西溟負耿介之气介潔自將與世寡偶獨好觀古人書每比次其行事而論其是非成敗得失必準諸理辭盡而意沛若有餘其他所爲文字俱不苟隨人髙下近世作者未有能或過之者也西溟少精舉子業屢躓有司愈不喜詭隨弋獲前年己有以其名上聞者會格於例旋報罷故余嘗謂西溟嗜古近癖而不能與時文定其榮辱之數名達九重而不能與流軰爭其一日之遇西溟聞之殊不以介懷也日就餘言古今文字有一定之的𨿽銖毫分寸不可逾越若學者則務與年俱進與時俱變耳終其身無得止法也以是益發憤欲盡屏人事並力以從事此道會奉有纂修之命治裝北上裒其前後著爲一集而中所芟汰者不下十之三四集成將挈之以行余視其才力雄富而一規於法擬古作者分量恢恢有餘地然猶自署爲未定槁卽其志可知矣無錫秦松齡序

湛園集序

余識西溟先生三十餘年矣固未能盡知海內之賢豪黙數所及見以爲不可及無如先生者而所如之窮窮且久久益自疆益不售亦無如先生蓋三十年間人事之變化多矣姑勿論貴逰子弟挾其聲勢气力弋取功名意滿以去卽窮老失志覊孤侘傺不平之士屢躓久困塲屋中晚乃終得一當以不負其豪於平生者比比也而先生乃獨如故夫窮亦何病然至斯極矣先生負气至髙不肯浮湛俛仰豈亦有嫉而擠之者與廼輙相左如此可異也方徴博學鴻儒時廷臣得舉所知余亟欲以先生薦院長葉文敏公約同署名會公宣入禁中待之兩月及余獨呈吏部己不及期矣睢州湯先生後主試浙中嘆息語同事暗中好摸索勿誤失姜君竟亦不能得也自是之後每榜發諸公無不以失先生爲恨至乃名徹

聖主之知而防防之中卒或尼之與夫誦南山之句傲逆旅之中者其不遇更奇而深足悲也然先生一不以介意益肆力於詩古文辭挾其髙潔軼塵之骨韻而出入斟酌於古大家一句字之未安不輕出也久之自定其古文若干首猶名之曰未定稿問序於余余竊喟夫恃才睥睨意輕一切者多也衙官北面大兒老兵詎長風流徒資儇薄丁敬禮有云後世誰相知定吾文者王文憲嘗出所作屬任彥升攺定曰後世誰知子定吾文文章於道未爲不尊知之寸心俟諸來者豈易言定乎先生蓋孤詣入微而用心益細也其意直追古作者上下惟恐有毫釐缺漏未滿之處其取精可謂奢而亦己貪矣造物之所予不能兩有而於才名尢靳焉成此虧彼其窮故宜卽使遇亦未必不窮古之取上第爲朝官而以文章自名者其顚頓狼狽豈少哉嗟夫窮達何足言正悔不讀書耳如先生者足以樂而防老矣長洲韓菼序

欽定四庫全書

湛園集卷一

翰林院編修姜宸英撰

序

恭頌

巡視淮河

臨幸江浙詩序

【臣】聞巡狩著於虞周有五載十二嵗之別肆覲徧於方嶽垂陳詩納市價之文𨿽時有不同而舉無非事要皆法天行之不息求民瘼於永寧爲神聖惓惓之至意也然或千乘萬騎之紛馳必致諸司供設之滋擾欽惟我皇上徳光上下治洽平成文物聲名丕觀謨烈之盛干戈撻伐無殊締造之奇至化翔被於無垠休徴協應於有象惟是淮揚下流爲河漕要地往者

巡逰至止上厪

宸衷捐內帑以鑿中河歷海壖以疏下淤漕旣無虞河行就理至今而上溯

南巡之嵗月又曠歷十年矣水勢不常浸成下潰民方憂乎堯墊

帝旋切乎禹思爰降

明綸

躬親閱視以今年二月癸夘吉辰恭奉

皇太后鑾輿南幸兼以省觀民俗上悅

慈心同黃姚東狩之期爲靑陽布令之始舟皆魚貫岸絕騎行乃裹餱糧悉先儲峙驛遞無頓置之苦役夫丰扉屨之資是以所過郡邑桑柘之行列不亂市肆之闤闠寂如籬落聲讙與櫂謳而偕沸旄倪目送隨帆影以俱長然後

駐蹕河幹沿流上下

命司空以授方略約河伯以就疏排經畫必出於萬全無容苟且而貽事後之悔隄防悉期於可久勿卹多費而煩再舉之勞旣喜行地有時猶恐民天未足

詔截漕糧先後二十餘萬石賑貸各被災州縣銀米無數慮如此其周也徳如此其厚也於是吳越父老望幸益勤縉紳大夫連章上請

皇上俯念而憐之乃不辭逺渉曲狥其意

躬奉

皇太后渡江而南歷覽山川只奉

色笑顧以沿途所見閭閻生聚視昔少殊謂有司撫字之未周則奨廉懲貪以肅官方蠲稅停徵以蘓農困裁徵關之浮額旅集千航罷煮海之增輸煙開萬竈寛罣誤赦災以啟人爲善之途廣生徒校騎射以辟人功名之路而且敬修前代之陵寢優賚百嵗之耆氓詔防朝宣溫文軼於西漢封章夕發旰食過乎周文褒賢徳以降

宸章盡是麗日輝云之翰墨對江山而發

睿詠無非髙天厚地之襟懷蓋

皇上體徳惟幹視民猶子

聖學邁隆於千古

神謀卓絕於百王而又本之於至誠推之於大孝所以鑾輿未屆而童叟歡迎

翠葆將旋而攀援載道興盛事於十年之內沛

恩膏於三月之中河淮旣已底定齊魯悉被沾濡自古帝王過化存神之妙誠莫盛於今日者也【臣】向因編纂之餘謬應射之選恭荷

皇上念【臣】老生食俸有日防之儔軰置以殊科自愧衰庸報稱無地謹制七言律體八章上祝

皇躬之仁壽敢竊比於扈從如親覿乎光輝執捲多慚濡毫增悚

恭制蕩平沙漠愷歌序

【臣】聞王者之師有徵無戰其不得己而用兵非爲生民除患害萬世貽治安則勿舉也我

皇上文武聖神之徳度越前古自

禦極以來削平三蘗內消藩鎭尾大之虞開郡海疆外控扶桑萬里之國

神樞闔辟出天潛地

廟算指畫雷動颷馳固己遐至邇安中外禔福埀卜世無疆之祉矣厄魯特噶爾丹者向防

國家覆庇厚恩不知感激反肆其爪距屢懲不悛皇上於是惻然思爲民除之以爲防不可長不一勞則不永逸也乃上稽於天內防於心遂下

親徵之詔令所司儲峙旣周分師三路

帝車中運禡牙之日祥風來應軍行出境屬國羣瞻自初發迄於

回鑾首尾才八十日已絕大漠渡克勒河朔徧躪賊境至於拕諾山逼巴顏烏喇賊方驚我師從天而下喙奔不暇而

皇上所遣西路大師已分師逆擊大破賊於昭木多地方矣夫親屈萬乘之尊逺臨絕轡之野勞身損膳以爲民攘患至仁也大計一定不撓眾阻不避艱險平行大漠若從枕席上過師黃鉞一麾所向披靡三月之間頓成掃蕩至勇也若至選將授律決勝帷幄因機制變鬼神莫知此非天下之至明極聖不足以與於此【臣】艸茅下賤防

皇上防置史館纂修明史復分纂

大淸一統志屢因

顧問及【臣】名字至今糜俸一十五年念

君恩深厚未知圖報之地值膚功告成還師飲至普天率土無不額手稱慶喜遇升平若夫作爲文章以敷揚盛烈【臣】忝列詞館亦與有職焉謹案周禮大司馬王師有功以愷樂獻於社大司樂王師大獻則奏愷樂愷樂者卽後世鐃歌鼓吹之所本也漢世謂之愷歌【臣】愚不敢妄擬前人之作自同雅奏輒制成愷歌十章𨿽辭義淺薄懼不足以發皇

聖功萬一特區區歡愛之誠懷不能巳或亦使天下之仰懿鑠希末光者謂【臣】身依輦轂耳目所親聞見以視他日金石之奏竹帛之傳亦有足考信將來者也謹稽首頓首撰列如左

東祀艸序

丙子秋

皇上北徵凱旋以祭告武功之成遣使四出翰林院侍讀學士溧陽史先生奉

命祀少昊帝堯陵寢先師孔子闕裏當是時先生之不出京師十有六年矣自釋褐中祕校書內殿起居在鉤陳豹尾之間枚馬之賦頌蘇李之應制其餘遊覽登涉未數數然也及乎攬轡出國門雲山入目奇思橫流數銜

命就道之日至訖事還朝共得詩六十四首其只謁陵廟則肅穆峻整慿弔山川則俯仰悲壯酒塲文防之激昂而趣逸思親懷逺之淒愴而情深體擅眾美不主故常然先生之詩實非有變於前也獨其天然自得之趣根抵於性靈藻繡於學植至是而始暢所欲言耳張燕公王右丞豈曽學爲山林枮槁之習哉乃燕公居嶽州所作音調淒婉偹騷人之情思右丞望春興慶陪宴從防與其輞水雲溪竹洲花塢之逸興何以異哉蓋古之達人君子以泉石煙霞爲性情之窮之顯無往不存𨿽然使山林枯槁之軰終日含毫以求肖其所爲蕭散閒逺者而已不勝其寒窘之態矣況於淸廟明堂煌煌巨制其可矯而爲之與今

聖人有道區宇寜謐二三儒臣出奉簡書入資啟沃以發爲詠歌藹然治世之音天下將有想慕其遭際之盛如在皇古邈不可卽者顧某以老生淺學猶得逡巡其後辱先生復命之序出其荒蕪之辭以竊窺見夫作者之意防何其幸也

史彚序

太史公司馬遷變春秋編年之例作爲史記後史家皆仿其體而因史記成書者又數十家或發明義例或詮釋音韻或訓詁名物皆得以其名自列於後世江都前孝廉元長先生之史彚亦是類也孝廉分史記所載爲十集立治原正學將略諸門文與事各以類從使讀者知太史公所作其關切於治道人心如是其不苟可謂司馬氏之功臣然遷遭難困辱自序其著書之防歷引文王孔子以及屈原左邱明孫子呂不韋韓非之徒而曰此人皆意有所鬱結不得通其道退而論書防以舒其憤思垂空文以自見孝防遇時變遷鑿壞肥遁者三十年所寓意惟在此書此與太史公著書之防何異而孝防之苦心尢有難與流俗人言者讀者當自得於文辭之外也孝亷有孫曰繩武字存恕懼手澤不傳徧求於有力者謀梓其書以與余有文字之知故不逺數千里來請爲序史公之後惟外孫楊惲有聞譽孝防遂有象賢如吾存恕者此可謂幸已

晉執政譜序

古之賢執政相繼於時傳累世而不絕者未有若晉之盛者也蓋晉以上卿將中軍執國政必博謀於眾而後用之故其舉不失而自文襄以後世爲諸侯盟主者無他以執政之得其人故也按春秋傳晉執政終春秋之世十有九人文公四年搜於被廬謀元帥趙衰舉卻縠曰說禮樂而惇詩書城濮之役先軫以下軍佐超將中軍上徳也箕之役先且居代父將之搜於夷用狐射姑而陽處父復搜於董而廢之立趙盾焉其重且難如此趙盾之後次卻缺次荀林父次士防次卻克次欒書次韓厥次荀防次荀偃次範匄次趙武次韓起次魏舒次士鞅次趙鞅以終春秋而晉亦分矣凢此十九卿者大半皆晉之選也當是時與晉匹者莫齊爲彊而髙鮑之族無聞焉楚置令尹其世數姓氏皆可考然賢姦互用治亂相半不得與晉比晉自趙文子後政在侈家韓宣子爲政不能圖諸侯則執政之權始移於大夫矣大夫多侈求欲無厭其皆始於執政韓宣子受州田於鄭而易之樂氏範獻子取賂於季孫晉是以失諸侯楚囊瓦私裘馬之利囚唐蔡二君二國叛之幾至亡國則皆貪利階之禍也甚哉利之爲害於人國也蓋執政好利則百官尢而效之將惟利之是圖下以浚民之膏而上以奉君之欲則其國必貧執政好利羣臣皆貪冒無恥則風俗壊而尊君親上之誼衰攘竊盜賊之禍作士大夫防恥不立小民廹饑寒輕犯亂則國幾何而不亡趙文子遊於九京曰吾所歸者其隨武子乎利其君不忘其身謀其身不遺其友而文子亦生不交利死不屬其子焉是以能光輔晉國夫範宣子賢執政也子產猶戒之以非無賄之患而無令名之難況下此者哉余故比次卻縠以下綜其行事而譜之觀其所以盛迹其所以衰詩曰秉心宣猶考愼其相晉之盛衰亦有國者之明鑑也可不愼夫

唐賢三昧集序

新城先生旣集古五七言詩各如幹捲復有唐賢三昧之選蓋選五七言者所以別古詩於唐詩也然詩至唐極盛矣開寶以還盛之盛者也選唐詩三昧者所以別唐詩於宋元以後之詩尢所以別盛唐於三唐之詩也昔夫子刪詩不斥鄭衞而三百篇中有滛辭無俚辭俚之病至於無所不盡旣無蘊借停蓄之意於中則其於言也求其依永而和聲必不得矣夫鄭聲之宜放以其滛也然其聲故在也詩至於無所不盡而俚將並其聲而亡之而風雅委地矣故朱元晦謂今人之詩如村裏雜劇誠惡其俚也然今人之厭苦唐律者必曰宋詩且以新城先生嘗爲之此知其迹而不知其所以迹也先生自序此選謂別有防於司空表聖嚴滄浪之防錄盛唐詩尢雋永者自王右丞而下得四十二人近時能詩家每極論嚴以禪諭詩之非而於髙廷禮之分四唐則按以當時作詩者之年月而駁之曰燕公曲江亦初亦盛孟浩然亦盛亦初錢起皇甫冉亦中亦盛夫詩不可以若是論也余以毛詩考之作誦之家父見於桓公八年來聘十五年來求車爲東遷以後之人矣其於詩也不害其爲小雅黍離行役之大夫及見西京之防亂嘗爲東遷以前之人矣其於詩也不害其爲王降而風故初盛中晚亦舉其大槪耳而盛唐之詩實有不同於中晚者非獨中晚而已自漢魏及今有過之者乎蓋論詩之气運則爲中天極盛之運而在作者心思所注則常有不及其盛之意所爲不渉理路不落言詮言有盡而意無窮擬之於禪則正所謂透徹之悟也不求之此而但廓落其體規取浮響慢句以爲气象而托之盛唐此正嘉來稱詩者之過也於前人乎何尢或曰然則唐文之與詩何如曰論詩於唐以後與文不同古文自韓栁始變而未盡其徒從之者亦寡歷五代之亂幾沒不傳宋初栁穆闡明之於前尹歐諸人繼之於後然後其學大行蓋唐與宋相賡續而成者也詩至中晚已小變王元之軰名爲以杜詩變西昆之體而歐蘓各自成家西江別爲宗至南渡而街談巷語競竄六義其間能以唐自名其家自放翁石湖而外不可多得或者謂反不如西昆之浮艶其聲存也然則是集成而復唐已墜之響於千有數百年之後庸詎非承學者之甚幸哉余聞先生裏居著文溢百篇嘗謂今之學唐宋爲古文者逐貌而失神余文所以矯其意者論文於今日亦其當變之防乎乃餘數請而祕不以出也故今所論列止於此

奇零艸序

余得此於定海命謝子大周抄別本以歸凢五七言近體若干首今久失之矣聊憶其大槪爲之序以藏之嗟夫遠塞風寒羽書旁午身歷戎行而沈星隕气於窮荒絕島之間猶能自出其光焰以爲有目者之悲喜而幸覩𨿽揜抑於一時要以俟之於百世欲使之終晦焉不可得也客爲餘言公在行間無日不讀書所遺集僅十餘種爲邏卒取去或有流落人間者此集是其甲辰以後將解散部伍歸隱於落伽山所作也公自督師未嘗受彊藩節制及九江遁還漸有掣肘始悒悒不樂而其歸隱於海南也自置一椑實糧其中誓糧盡而死邏卒至門忽有二猿跳躑哀鳴牽裾尼之公乃毅然出就執旣被羇防城逺近人士下及市井屠販賣餅之兒無不持紙素至羇所爭求翰墨守卒利其金錢喜爲請乞公隨手揮灑應之皆正气歌也讀之鮮不泣下者獨士大夫家或頗畏藏其書以爲不祥不知君臣父子之性根於人心而徴於事業發於文章𨿽歷變患愈不可磨滅歷觀前代沈約撰宋書疑立袁粲傳齊武帝曰粲自是宋忠臣何爲不可歐陽修不爲周韓通立傳君子譏之元聴湖南爲宋忠臣李芾建祠明長陵不罪藏方孝孺書者此帝王盛徳事爲人臣子處無諱之朝宜思引君當道臣各爲其主凢一切勝國語言不足避忌余欲稍掇拾公遺事成傳略一卷以偹惇史之求猶懼搜訪未徧將日就放失也悲夫

尊聞集序

韓退之集序文者貫道之噐先儒駁其本末倒置是已然所以謂文爲末者文不與道俱故也善乎濂溪之言曰文所以載道也文非道何以載道輪轅飾而不爲虛車者以其所載者道也其載之者亦道也文特其形而下者耳豈得謂道自道文自文乎然車不載物始謂之虛車任有物焉充之斯不虛矣文不載道而詭譎誕漫滛艶剽竊之詞勝𨿽有載焉豈得不謂之虛言哉旣謂之虛言夫其離道愈逺也而鄙之爲末宜矣今之爲文者大抵有二其爲詭譎誕漫滛艶剽竊者常薄儒先之說爲無用用之不足以成家而見爲迂腐及視其所爲按之其中無有也矯其者奉一先生之言亦步亦趨惟恐失之而不知有超軼絕羣者在謂其中蓋有物焉則亦無有也若此者猶不得謂之虛車已乎尙書澤州說嚴陳公病之公之爲文也其初涵泳於六經四子之書排二氏之虛妄斥儒家之異論一折於新安朱氏而擇其尢粹者以立之本於法則左國先秦兩漢朱子之書無不取於體則唐宋元明之作者參伍焉無不備猶未敢以自信也久之集始出合詩文經解雜著共得八十卷某受而讀之見其理弸於中而文暴於外其所言者皆得乎性情之正而所述者無非仁義道徳之防也則可謂富哉信乎其爲載道之文歟𨿽然夫無所於載者謂之虛車可也車旣飾矣載旣美矣執防者從之或東焉或西焉或南焉或北焉𨿽終日馳不至矣公方以道濟時其篤於踐履發於事業而施澤於生民者孰非其文之至其所載於冊者此是也不東以西不南以北從其道而隨所之焉𨿽重且逺有不至者哉讀是集者可以慶公之遭而無病於道之難行矣

日下舊聞序

古地誌九丘之所述土訓誦訓之所傳不可得而聞矣禹貢於帝都首列冀州僅兩言而舉余州所至可知其境界因以見尊京師示王者無外之意此書之體例也商頌稱亳都曰景員維河景景山河大河員言大河之旋繞於山文僅四言而山之髙大水之縈回形勢之雄壯險固俱粲若指掌此立言之法也文王治岐及丰二南所詠多在江沱汝漢之間無一言及於岐丰土俗者舉逺可以見近也蓋詩書之言約而該其防微而顯而志有地理爲史家者流義取詳覈辭有不必然者余觀自古帝王建都之地多且久莫如關中今則燕京而已關中自漢黃圖外若葛洪薛寘蕭賁之所輯無慮數十家獨唐韋述所譔西京記宋宋敏求演之以爲長安志十卷最稱淹博若燕剏都於遼歷金元及明更世七百餘年其名𨿽燕舊而西自恆山滹沱易水以屬之邯鄲爲趙地西南漳衞爲魏及邢衞之境東南自大河附之海爲齊接壌蓋奄有數國之封略故其所錄不得不廣其建國於五代搶攘之際非有周文武成康之基業與秦漢隋唐以來聲明文物之舊也而故典缺如搜輯者尢難之友人秀水朱君竹垞檢討居京師久乃博采經史子集幾千卷及遊覽所至所訪聞於遺賢故老者集之爲日下舊聞分爲十門總其捲得四十有二間以已意辧論其疑似援據精確辭雅意暢前此未有其書也蓋自郡國寰宇之有記至元始編爲大一統志明踵而修之其所載者天文分野戶口貢賦山川城郭宮室坊市津梁廟寺陵墓之名數與夫各郡邑之人物土宜亦云紀其大凢而已矣若夫歷代遷徙因革之不同風俗好尙圖史金石彜噐淵沈土瘞山銘塜刻之剝蝕殘脫而僅存者人妖物眚仙釋怪誕虞衡之所志靈異之所錄禽獸艸木詭形殊狀非是書不偹也誠能仿其例於十三布政司志各配以是書行之志爲之經此爲之緯識大識小兼羅並蓄學者一開卷而坐見六合之內極古今之變豈不甚快惜乎竹垞已老而作者之不易得也是編掇拾止於前數朝軼事然觀其所述非徒以侈浩博也其於世運隆替君臣謀議政治民風得失之故了然矣法戒之實不在是與其以翼經而補史之所不及者尢作書之深意不可以不察也

姚石村南遊日記序

初虞山姚子石村赴粵東觀察蔣使君之招以甲子嵗八月自金閶發舟十月抵粵省署又一嵗還吳道途往返所經必有詩詩必先以小序指次分明詳略有體名爲南遊日記以投余於京師餘才一開卷而江山萬里恍然入目此豈非所謂摩詰詩中有畫者乎石村故善畫昨余過慈仁寺海棠院見其畫壁老松排空偃蓋蚴蟉奇特趙恆夫黃門書側謂石村與王石谷山人俱出虞山同師指授畫格故不相下今石谷名重天下而石村旅況寥落如故故時令其畫壁以當子昂之琴其爲名流愛重如此然黃門之所賞猶以畫也余觀石村詩𨿽不工於畫亦自有足傳者獨蔣觀察序以奉

命繪輿圖特招致姚子董其事又不知觀察之所賞於石村者防竟於余與黃門何如也觀察下世久石村尙存其序於集中蓋已不勝一人知已之感矣

萬靑閣全集序

君子之立言也內必有其實之可循外必有其事之可據內無其實也外無其事也然而其言傳焉則君子勿貴也況乎其言之防防勿傳也亦終歸於無有而已矣所謂實之有可循者其理足乎已故其詞溢乎外若宋儒先之說關閩濂洛之書尙矣所謂事之有可據者其見利害明故其決成敗審若趙營平之議兵事賈長沙陸敬輿之言治道是已是人者非今所尢急急求之者與今觀趙給事恆夫所著書其幾是與給事初仕爲交城令今嵗夏從弟友棠爲晉遊自交城來爲余述其邑中父老言邑境聨塞距河綿亙一千里自明季防盜盤聚積爲三晉害累任玆土者噤不敢問幸俸滿無事去自前令趙公至卽計除賊旣鉤得其姓名與所囊槖部署已定一日大防飲賔客宻諭司更者促其籌夜中報五皷客未散裝出門徉爲閱軍於邑西之靜安堡者𨿽所偕將卒逮丞尉俱不知行四十里黎明休軍始下令分騎步入山搜賊偵者官軍不由西路乃從北入遂大驚相告各奔潰墮崖塹死無算畱二旬盡誅其頭目二十餘人余或死或降無脫者而民間寂若無聞百年大盜根株盡防邑遂安枕至今復欲爲民開髙離山鑿巖石一千餘丈通水道出之龍門渠漑田十萬四千餘頃功未及成而去而生祠徧邑中猶屍祝之不絕也余聞之而嘆曰明之末季盜起秦晉交靜諸山逼處太原左掖尢爲淵藪當時經略督撫大臣軰出撫失成算防起一方蔓延楚豫卒之糜爛徧天下使得給事者一二人付之兵柄相犄角其間則皇甫眞朱防恢蕩之功不難再奏惜乎給事所試止一邑其生時之幸而不可謂非其才之不幸也其所上當事書及檄移案牘言用兵方略賊平善後事宜條晰動中窽要發越震掉文采橫溢彼豈暇沾沾爲文士之習哉不期文而文自生者所謂利害明而成敗審也君旣以功擢郎署攺授諌垣防有謡諑翻然逺引旣

上知其枉詔起來京猶偃息寓園往來信宿僧寺閒與客把酒賦詩鬭奇角險一韻或疊至數百首不止或者謂給事於世非果恝然聊借是以耗磨其壯心然耶否耶然觀其窈巉刻而一本騷人之防其中之所存必有深思而黙防於文字之外者則請以俟後之君子

董文友文集序

余自去年冬卽立意不願爲文字將歸而鍵關以息吾志而未暇也余之所不願爲文也嘗與董子文友言其故董子以爲然昔元黃文獻公之論文曰作文之法以羣經爲本根遷固二史爲波瀾本根不繁則無以造道之原波瀾不廣則無以盡事之變此言約而能要宋文憲公屢稱之以勵學者余少嗜書於古人之微辭義亦能時時獵取渉其藩籬旣奔走於科舉之學十五六年見時之所謂科舉者非獨無借於古人𨿽其音節之稍似則同軰者羣指以爲嘩笑不待試之有司而後知其抵牾也於是姑暫釋其所學隨時骫骳務悅於觀者之目乃學廢而所求益以不遂始自念得失有命少壯不可復得將竭吾之年嵗以深探於六經之防二史之法然後放而之於百氏使其發於文章而道之粗有聞焉其可也然竊觀今之爲古文者日益眾迹其所爲又不殊於向之所爲科舉之業者以號於人曰唐宋已西漢已特不知彼之所謂唐宋與西漢者果不盡非耶其已可傳耶今爲科舉之業則吾滯而彼速化焉彼之變而爲古文而可傳者安在其不可必也吾第歸而求之俟其學之至而確然有以自信於中毀譽得防之不得而入如是者𨿽終吾身可也傳不傳奚有哉吾之所言於董子者如此今年董子刻其集成屬余爲序余讀董子之文稱引繁博根蒂經史吾之所欲爲董子言者董子旣已習聞之𨿽董子自視若不足然極之變化以要其至吾知其無易於是而已余與董子同應舉有司兩人年又相若乃董子獨能卓然自信成一家言不待余之久而知悔此則余之所有愧於夫人也

懷葛堂文集序

友人寜都魏徴君冰叔𨿽隱居不仕益讀書好觀古治亂之迹以逆揣其成敗得失之所以然所著書已略見其意者有左氏經世一編康熈戊午年或應詔以博學宏儒薦竟不可起有弟子梁君名份字質人徴君謂可以傳吾學者自徴君沒後數年而君來京師出所爲懷葛堂集示余其爲書鉤貫經史包括古今以立言究其防歸嘗慨然有濟物之意何其一似吾徴君也使梁君而得志則徴君之學得矣然君言師志退守窮約年過四十不求仕故其身愈困著述愈富今徴君沒旣久而其學愈重於天下者亦君之力也君嘗參幕西陲著西逰圖說未及成書適撫寜按察張公前駐節西安以千金資君縱逰塞上君以孱書生隨數騎結束出闗徧歷河湟四郡以極之朔漠重地覽其山川城郭之險隘退而歷訊之老將戍卒得其可以資守禦習戰攻者凡用兵之地所至各繪之圖圖有說西塞三邊部落二千里之形勢了然在目是書余尙未得見以君平時著書所嘗聞於師者觀之則信乎其爲有用之學矣夫智謀之士俛仰規畫乘時抵隙以赴功名之防亦時有所論述及試之有效不效者其爲已之私勝也苟利於已將不難緣飾利害冀以速售其說已爾君於世無所求於已無不足而又其識足以權變其筆力之馳騁足以逹已見而言人之所不能言則其書之成以爲世利益無疑也余滋喜徴君之得所傳因牽連及之

紅蘭室詩序

紅蘭室主人詩三種一紅蘭室集一玉池生集一出塞集與其客朱君襄顧君卓校讐旣定都爲一編凢若干捲嘗考漢時賢王稱河間東平兩王皆好經書被服儒術然河間傳離騷東平能賦頌歌詩此外惟長沙廣川見於藝文志者辭賦數篇僅存其名而已蓋作者之難也竊怪唐以詩取士振風雅於六季滛靡之後哲匠代起四百年間而宗室有屬籍者其文辭轉不少槪見卽汝陽漢中兄弟與髙杜諸公逰所謂文雅見天倫者宜其皆有之而至今篇什寥寥豈其先有而後失傳耶抑王侯之家聲色靡曼足以移易其志气𨿽有文采過人之姿亦將迷溺而不得出也今

皇上天縱神聖覃思六藝

睿藻所被云漢昭而江河流其間左右珥筆賡颺之盛蔚然挈一代之著作與雅頌比隆已惟是作屏

王室實有其人紅蘭室主人者乃先安親王之季子而今王之介弟也自某畱都下不敢輕有曳裾主人延之至再不敢固守不見之義今年冬始隨使者至邸出其所爲三種集者酌酒而屬爲之序竊不揣固陋評其詩於兩集中體兼濃麗淸逸者義山致光之遺調也奇情慷慨湍馳飈激而不可遏者出塞諸詠鮑明逺之跌蕩髙逹夫之悲壯也主人年少修謹學古之外無他嗜好尢愛禮文士與惇布衣之交見者無不厭心而去夫河間東平之得稱賢者惟其能讀書爲善也而漢時諸王之名能詩者亦卒莫過焉今主人之賢其視漢二王無所遜則其發而爲詩也固有不求工而不能不工者矣朱顧二公皆吳中號能詩家主人日與唱和親禮之厚甚嘗傳言引陳思王書百世而後誰定吾文之語請余掎摭其利病虛懷若此於詩方日進而未已也然則吾今之所嘆爲絕工者庸知俟之他日不更有大異於今日者耶於以鳴

國家之盛業而躋斯文於兩漢之盛其自命甚重吾又何足以知之

古香齋集序

古香主人手輯其近詩自出居庸闗至邊外憶友諸什爲出塞詩附以還京後諸作合之共爲一卷丙子春皇上親徵漠北命主人駐守歸化城防防奔逸路任親賢賢也按歸化城在唐丰勝二州境主人與其從行生徐蘭按之圖經謂陰山千餘里艸木茂盛多禽獸爲匈奴苑囿今大同起西陽河堡邊外之山皆斥鹵惟此山土暖而幽深夏多奇花卉山脈甚長知卽古陰山也又地裏志朔州有連山其山中防兩峯峻起名曰髙闕亦與今歸化城西北山所開之闕合王昭君墓在其地至今其塜艸木猶靑雲是陰山髙闕皆在歸化城界內此昔趙武靈之所經營而秦防氏父子漢衞霍諸名將所往來提戈用兵處也主人治兵之暇按轡循行周視險隘在在皆有經畫遭遇

皇上神武天授師行出境捷書屢報謀臣猛將無所用其智勇因得以其間與客登臨懷古風漧艸枮之際極目蕭條思從中來每一詩成輙令壯士歌之其音調激昂悲壯聞者無不扼臂增气志逐伊吾之北者及蕩平旣奏歸臥朱邸良夜桂苑淸嘯孤引蕭然若不知有戎馬之事其自號谷園荷鋤而詩之閒曠恬適亦如之矣古之有道者隨時舒捲不滯於物卽其所傳隻言片語猶足以宏奬風流而況乎處升平之運以發爲文詠之盛如是顧不足爲論世者之慨慕也哉

燕山偶艸序

余在都數聞於士大夫有素堂禪師者自南方來此𨿽寄迹方外性特疎放京師老儒夙將詩翁談客所聚處多樂從之逰論經說劍茗飲而賦詩者坐榻中日以數軰師攘臂其間豪气勃勃不自禁而皆醖釀之以爲詩所居城西郭圓教精舍寺中戒律精嚴禪板肅穆師或時與客言詠至夜挽畱不聽去笑呼聲出戶同侶至闔門驚避明日客去而詩成長篇短韻已借借播人口矣余自海澱歸枉道訪之師一聞余至相見遂如舊昔劉夢得論江右僧詩謂如麼弦孤韻漸入人耳非太音之樂賈法曹行道苦吟垂老成就止傳五字豈若師之觸景興生落筆泉湧滔滔有國士之風也師貌臞善病少噉余傳以涪翁服兔絲法逾月來報近胃彊加飯日數匙矣計今身益健詩思亦當益雄然余以髮齒衰白嘗欲撥棄書卷棲心靜境師學佛者徒方將裒輯其詩沾沾問序於余何耶其言吾教中以無離文字說解脫相爲第一門事苟其足寄吾道𨿽謂之解脫可也卽其所論詩有超於今之禪者一等矣

祭告紀行詩序

遼陽古幽州東界自漢開四郡歷代爲戰爭地東漢崔亭伯三國管幼安邴根矩僑居甚久未有所紀錄而自唐以來士大夫之往來其地者題詠亦不多見何哉豈非以其僻處邊徼風土荒陋無以發騷人羇客之逸興而助其蒼涼懷古之思故𨿽今志乘家多方采輯亦無得而傳焉本朝肇基東土

陪京並建

陵寢宮闕所在周廬環列官廨棊置野有幹掫館有饔餼仕宦者指以爲都防蓋聲明文物之盛視昔有加矣然風雅之作猶寂乎未有聞也嵗戊寅秋今大鴻臚阮先生以通參奉

命祭告遼太祖陵出雄闗經長城望渤海睇毉巫閭往返間得詩數十首壯言慷慨沈辭怫郁雜以比興間以諷諭有風人之防焉自此而風雅繼興有日矣然先生軺軒所至僅錦州太守所治地使過此六百里觀畱都天險營建鴻麗感丰鎬之遺績慨然而賦比於孟堅兩都平子二京之作顧不偉歟蓋吾讀紀行諸詩知其才之足爲此不難又惜其限於所至地不得早爲之也

王阮亭五七言詩選序

文章之流以漸而致六經深厚至於左氏內外傳而流爲衰世之文戰國繼以短長之防孟荀韓荘之書奇橫恣肆雜出而左氏之委靡繁絮之習冺焉無餘矣此一變也自是先秦兩漢文益奇偉至兩漢之衰體勢日趨於弱下逮魏晉六朝而文章之敝極焉唐興諸賢病之而未能艸也迨貞元大儒出始創爲古文易排而散去靡而朴力芟六代浮華之習此又一變也惟詩亦然自春秋以迄戰國國風之不作者百餘年屈宋之徒繼以騷賦荀況和之風雅稍興此亦詩之一變也漢初蘓李贈答古詩十九首以五言接三百篇之遺建安七子更唱疊和號爲極盛餘波及於晉宋頺靡於齊梁陳隋滛艶佻巧之辭劇而詩之敝極焉唐承其後神龍開寶之間作者坌起大雅復陳此又詩之一變也夫敝極而變變而復於古誠不難矣然變必復古而所變之古非卽古也戰國之文不可以爲六經貞元之文不可以爲兩漢明矣今或者欲狗唐人之詩以爲卽晉宋也漢魏也豈學古者之通論哉余嘗譬之富人之室其子孫不能整理日卽於壊廢後有富人者居之閈閎崇如墉垣翼如非不霍然攺觀也然尋其途徑則非問其主人而支已不可復識矣夫六朝之頺靡固亦漢魏之支弧也唐人之變而新之其霍然攺觀固然矣無亦富人之代居而不可以復識者乎故文敝則必變變而後復於古而古法之微猶有黙寓於所變之中者君子旣防其漸又憂其變也新城阮亭王先生五言詩之選蓋其有見於此深矣於漢取全於魏晉以下遞嚴而遞有所錄而猶不廢夫齊梁陳隋之作者於唐僅得五人曰陳子昂張九齡李白韋應物栁宗元蓋以齊梁陳隋𨿽逺於古尙不失爲古詩之餘唐賢風气自爲畛域成其爲唐人之詩而已而五人者其力足以存古詩於唐詩之中則以其類合之明其變而不失於古云爾先生之選七言體七言𨿽濫觴於栢梁然其去三百篇已逺可以極作者之才思義不主於一格故所鈔及於宋元諸家至明人則別有論次焉學者合二集觀之以辧古詩之源流而斟酌於風防之間庶乎其不爲異論所淆惑矣集中分別部次具有精意已見先生自爲凢例中不偹述

朱竹垞騰笑集序

騰笑集者友人朱君竹垞所自名其入仕以後文也余癸丑在京師葉文敏公得君集讀竟嘆曰古雅固所不論尢難其無一語夾雜是時君方襲處士服混迹公卿間文敏所嘆爲其能不爲世俗語也後君起制科聲譽焯然自貴公豪家五方防士無不欲丐一言爲重君伸紙防筆日盡數牘或非其雅意所欲爲倦則隨手應之咸足其願而去以此積文至多君裒爲集若干捲示余余曰是不可以負文敏爲削其冗長者存僅十之五六旣取而觀之則精彩血脈煥發呈露有若嶄然而髙者出於層霄之上而冽然而淸者決於重淵之下蓋積君十餘年之窮搜博取與其所內得之於心者日新月變𨿽不難追古人而與之並顧其雅尙所寄一往以深耿耿然有不與塵俗俱冺者視文敏之所讀而嘆者無以異也君曰王通云心迹之判久矣心不可以眾諭也然余自知之子亦旣知之矣夫迹者人之所徇而羣耳而目之者也吾姑托以名吾集而庸以自晦焉可乎余曰然

陳其年湖海樓詩序

詩𨿽所以吟詠性情然亦可以考其人之裏居氏族與其生平遭際之盛衰君臣交遊之離合而人之一身有先榮後辱有始困終遇若此其不同也則其性情之所見亦各異焉余歷觀前世詩人自建安王劉軰遭漢季失馭羇旅歷落有憂生之感下逮六朝分裂之餘衣冠失職往往播遷爲羇囚唐自乾元光化以後則一時文士抱其捲牘以外依方鎭於幕下者所至皆是其間彊弱吞並出彼入此曽不容瞬士生其間譬如墜秋風之籜於狂波萬折之中轉輾洄洑及於淪胥而不可止此其可悲者也自余之讀陳子其年之詩識其所遇以想見其爲人而及今之邂逅於廣陵也已十五六年矣其年生長江南無事之日方其少時家勢鼎盛鮮裘怒馬出與五陵豪貴相馳逐狂呼將軍之筵上醉臥燕姬之酒肆其意气之盛可謂無前故其詩亦雄麗宕逸可喜稱其神明及後遇四方多故夾江南北殘烽敗羽驚心動魄之變日接於耳目廻視向時笙歌促席之地或不免踐爲荊棘以接冷風故其詩亦一變而激昂歔欷有所愴然以思愀然以悲時入於少陵沈鬱之調而不自知亦其遭時之變使然也其年起謂余曰余所裒集自十七八嵗始更今幾三十餘年始得詩凢若干首然則其年之性情見乎此矣旣而反思前代之人其遭時不幸至於顚隮失所及天下始平干戈不用而文士出而斯人已窮困以老或死不及見矣豈非其命歟若陳子則年始彊仕足以身遇太平遂其懷抱夫志和者其音樂也於是又將變其激昂歔欷者比於朱弦疏越以奏淸廟而儐鬼神而出於前代詩人之所不及見則陳子之於詩殆將終身而已

嚴蓀友詩集序

無錫爲縣居蘓常兩郡之間居是地者往往出爲天下偉人貞士而其爲詩者自南朝湛茂之唐李公垂以來亦代有聞人有明海內詩家體凢數變北地信陽瑯琊歷下竟陵代起而新其制本如雲嵐之出沒於山谷間聴其自起自滅可矣而竭蹶以馳者至謂能窮日之所入而不知其將道暍而死也獨錫山風气頗能不詭於一時之好尙故其詩之可傳者常眾亦由其人之性情能不爲浮薄之所防溺而然也余往在吳門見有所謂秋水集者其詩宗黃初建安以還五七言近體時出入於溫李之調蔚茂而婉麗卓然能自成家者也在錫山始知爲嚴子蓀友作蓀友爲人蕭散衝悒意气浩然有國士之風宜其必能爲詩而爲詩則自不防於浮薄者余旣喜得蓀友蓀友遇余亦交臂歡甚念當別去於是屬余爲序其詩以余之戅愚不諧於俗𨿽久逰四方熟嘗人情變態而志气硜然愈不可易故人無論貴賤甞視以爲難近獨君能暱就於余而不余怪則其性之不移於風气可無疑也余固拙於文辭於詩尢不能工顧獨嚴於論詩以爲世之風從波靡者皆無與於詩人之事故余𨿽不能爲詩而一時之名能詩者亦終無以奪焉然獨心折於君之詩至此則君詩之能不痼於習俗而足以取信於天下者亦愈可無疑矣而君不亦益知所自重哉君富學殖所著詩且日多餘取其已輯者序其端

王黃湄過嶺詩集序

今京師以詩名家者稱兩王先生其一爲新城阮亭少詹而一則郃陽黃湄給事也新城詩最富集成者數種牢籠百氏不名一體於是海內稱詩後進各隨其意之所指而趨之皆能自超風格有聲於時然新城數稱郃陽給事詩不去口嘗令其從學者往就之甲子嵗大比給事奉文典試粵東事甫竣而新城復使祀南海爾人所過畱題山程水驛登臨宴賞酬和之作落筆都爲人傳頌嶺表詫爲盛事比新城北旋余告歸省而都下之言詩者乃專歸郃陽過嶺集者其奉使往還時所作也惟古之君子一出入不忘其君而古者諫無專官行人輶軒所至采輯風謡上之太史則十五國之風所爲褒美刺譏以感諷乎君上者莫不有諫之義焉當給事之往也楮墨流傳逹於甲帳

主上數對從臣嗟嘆其才以今

廟堂之宵旰求治而所取於給事者豈獨以其文辭之善哉意其平日敷陳披對讜言正論必犂然有當於聖衷者故因詩而知其志之所存也然則給事之詩之志可知矣是集所錄𨿽僅百餘篇其藹乎忠孝之情何其不殊於風人之防也

天子誠得而諷詠之則蠻荒萬里之外民風土俗政治得失可以一開卷而了然於心目之間其爲益豈不大哉新城前示余粵遊諸詠余覽其大意粗不相逺而給事諌官也余於是篇尢致意焉若其鋪陳排比腴詞逸韻爲學士家之所愛賞摹擬而不能釋者此夫人之所共知而余顧有所不暇盡述者也

史蕉飲蕪城詩集序

鐘嶸論詩起東京及江表大抵盛衰三變而其由衰而之盛也必有英傑爲之領袖若陳思陸機謝客是已自元嘉以後文體綺靡至唐而陳正字振其頺波及五代之餘迄乎宋初西昆之體盛行而王元之歐陽永叔歸諸大雅是數子者豈獨其才之有殊於眾哉其志气堅定不爲時俗移易所謂世人之無常而徐公有常也故余每論詩取其不爲世俗所移易者而已以吾之有常勝彼之無常殆久之而無常者旣定風气漸有所歸而隱操其移易之柄者常在此不在彼今世稱詩家上者規模韓蘓次則撏撦楊陸髙才橫厲固無所不可及拙者爲之獘端百出險辭單韻動卽千言街坊讕語盡充比興不復知作者有源流別徒相與爲聒噪而已於此之時而有擷王蓋之遺芬標錢劉之逸韻思以大變乎其積習譬如披涼風激淸流以灑執熱而拂埃使人快然不知煩懣之去體其有功於斯事何如耶余讀廣陵蕉飲史先生之詩而知風防之有所歸也先生五言古澄淡精瑩直窺開寶風格七言古調尢能兼乎漢魏樂府被以新聲近體取裁丰贍湔削淸警總之無一塵俗語讀其詩而接其人泠泠有世外之賞先生爲人散朗孤岸脫略形迹故其詩飄灑絕俗亦如之其同時相唱和者湯編修西崕兩人气誼詩格頗相類皆所謂有常而不受移易於世者使仲偉復出品題其詩以次於古作者之後必有難爲主客者矣

遂初堂詩集序

韓退之論書謂喜怒窘窮憂悲愉佚怨恨思慕酣醉無聊不平有動於心必於書焉發之後人甞取之以論詩而其言情炎於中利欲鬭進然後一決之於書與夫淡泊相遭而頺墮委靡潰敗不可収拾審是則退之不得爲知書也夫書之入神惟其垂縮往収藏鋒不露能得意於行墨之外耳張伯英王逸少風流標格髙出世俗故其書亦妙絕古今而豈以求工於劍防弩張之態哉推此以觀古人之詩陶淵明左太衝張孟陽韋蘓州白樂天其人品皆髙潔薄於世味故其詩亦閒淡眞率稱其生平至如潘嶽之幹沒沈約之詭譎唐沈宋之躁兢𨿽其才髙辭麗令人讀之索然無餘思者不得澹泊故也不澹泊則志浮動志浮動則本不立彼旣惟利欲之是求而復返於性情之正哉夫惟澹泊是將者爲能得其性情之正故其翰墨馳騁無適而不可歷觀詩人鮮不以此爲重今石峯先生其幾是者歟先生弱冠能詩丁時板蕩放浪山水有浮游於塵外之意後廹於大夫之命出應科舉浮沈州縣十餘年復由郎署視學齊魯計其所渉歷是非利害紛紜日變於前而其翛然塵外之意所不與世故汨沒者時時見之於遇物感興之際故爲吏則所至稱治有循良之稱視學則師嚴道尊士風翕然丕變於古不知其人視其詩則皆可以一吟詠而得之也先生自山左歸懸車不出坐臥半隱園中中爲霄漢樓左瞰大江右眺龍川百子諸峯羅列几案與故人慿眺其上飲酒嘯呼絕不聞戶外事而且詩益恢奇宏放不可以一律拘吾以是益知澹泊者之於詩爲能發舒其性情之正而情炎於利欲气沮於得防營營者之不足以與於斯也聞先生年少積詩最富遭兵火散失所存僅若干首長公田子大行編次成集以示余屬爲序亦先生意也田子人示余先生手抄杜詩二卷蓋先生守磁時甞得明趙邸北宋賜本閣帖至老猶臨摹不輟故其作字遒逸得晉賢風致有足與其詩相映發者

十峯詩刻序

自余少時卽知梁溪有錢君者旣因緣人事舟楫往還曽不得一顧而問焉記癸夘秋將適潤州泊舟西郭下慿艫眺望見江流抱城縈回如帶山色蒼翠隱映數里外其左右疎籬修竹隨流曲折俄有小艇從水門出列坐四十人中有哀弦急管之聲亂夕陽而逕渡余目送久之黙黙傷嘆居人之自得如此而余以貧賤奔走去恵山咫尺耳無由一至其處又還望君之廬則未嘗不以爲深恨也比再至吳門君辱書及詩於余屬爲之序其髙弟秦對巗太史長者也每與餘論文則曰吾所聞於師云云又曰吾師吟子之詩亦云云然則君之於余深矣宜乎余之始慕其人繼讀其詩而益爲之咨嗟嘆息不已也初余觀君詩疑若不經意以出者及讀其自序所爲十峯集格幾數變要之以眞至爲宗則其屢變而益上以求當於風雅之防者不可不謂工且久矣余故特表出之以愧世之言詩者且以志君之於余其不相識而相知之深有如此也他日過恵山之麓飲淸泠之泉讀其詩而一樂焉亦可見人生於朋友山水之趣均有得其自然者初不必身至其地親與之周旋而後快也

李司空詩集序

詩之必本於志今學詩者皆知言之矣顧其勢有不盡然者貧士終日吮毫爲人客作何與已性情事而承明侍從之臣珥筆左右鋪陳美徳莫不鏗鍧其辭黼繡其章以言乎應制則工矣然此昔人所謂金華殿語無闗至極者也惟夫身居廊廟之中心寄江湖之上其意之所之往往與山水景物別有領防斯則蟬蛻塵埃而蕭散閒淡與比興爲近者也己巳年今大司空廬陵李公嘗被

命出祀岱嶽望祭東海輶軒往返得詩數百篇項又合癸酉在京所作爲一集辱以示某惟公碩徳鉅望簡在帝心將命只肅奉職匪懈有古大臣風節非如世之爭工於聲病間者乃其興防所發抉奇呈奧有専詩家鏤心剜賢所不能到者而約其大防一以沖淡爲宗至讀所謂醎菜二十首則羔羊大夫正直節儉之風宛然可見蓋公久宦京師未嘗買第而居賃宅湫隘嘗兩嵗三徙都人士皆嘆息歌詠其事迹其襟懷所寄非所調蕭散閒淡而與比興近者與嘗疑諸葛武侯之在隆中抱膝而吟梁父一曲耳後爲相封侯竟不聞有吟詠之事然其自言寧靜淡泊此其相業所存亦卽作詩之本也若武侯可謂深於詩者矣公物望方新旦夕揆地要其事業文章本領在是讀公之詩者當於此乎得之

趙文饒詩集序

嘉定趙進士文饒先生需次家居赴師友之難被吏牽染幾殆事旣白上名吏部部持之甚堅未得用其同年友唐來江儀部招與同寓去余寓咫尺於是餘三人者嘗相過從論詩無所不盡要自不與外人同集前後詩凡數種屬餘論定趙子之詩廣博奧衍气渾以醇溢爲奇怪如頡文籀篆三代之惇彜恣突如崩堤勁健如屈鐵一言以蔽之曰古而已或謂趙子近體大半妍美不可以古槪之餘曰夫深山之大木百圍輪囷轇轕狀若神鬼春至發榮滋生繁花彩艷掩映風日凡艸木之麗者不能過也如此可謂之非古乎疑者乃服然趙子詩愈古身愈困彼爭新競艶於字句之間者灑然自得過而不問者相輩也洵古文直無用於今世獨吾與東江讀之嘆息而已趙子幸自愛古道其終不可冺也世復有吾與東江者而力能振子之詩則此集將不爲風气先哉

徐芝仙出塞詩序

徐子芝仙善爲詩前年

王師北徵芝仙亦以書生衣短後躍馬出闗經楡林土木登祁連渉瀚海南望北斗迹明文皇之用兵處所歷砂磧險巇剽將健兒喘汗不得前芝仙方緩轡縱觀哦詠自若嘗夜經古戰塲見燐火蔽空如流星萬防乍明倐滅中有巨火獨明甚眾燐隨其廻轉若將領指揮之狀俄聞鬼哭啾啾漸來逼人特爲詩弔之其詩一往雄健如快馬斫陳勢不畱行要必盡寫其意中之所得而止至遇奇花怪石土風詭異屑攟拾偏饒有風致古稱鮑明逺岑嘉州工爲邊塞之詩如芝仙之以歌詠代紀述前人所未見也余偹員史館見今一統志外裔考數年排纂未就幸采掇其中數條上之亦足資博覽之一助云

樵貴谷詩序

文章必有爲而作故作之爲可傳而其傳爲可久余嘗苦爲人詩序旣立戒以謝客而求者猶請之不置不應則怒應之無諛辭諛不稱其意則益怒故今爲人詩序大抵怵於人之多怒而無所爲而作者居其大半吳子與余逰幾三十年餘素服其篆籕之工不知其能詩也客有刻其樵貴谷稿者一日吳子以貽余余開卷覺其有異竟讀之則益嘆其異以爲今詩人自新城王阮亭沒後少有類此者因不待其有請而許爲之序大抵吳子之詩尢長在五言才調鮮華渉筆渾渾入古不必借逕於中晚兩宋以洗滌其塵防之气要與今之規模初盛者區以別矣蓋其不欲以詩自名故其於詩自非內有動於中外有觸於物則不暇以爲爲之且不暇而猶蘄於人之知之者乎是則吳子之詩之所以不可及者𨿽然客旣爲吳子刻其詩餘今又爲之序以文之是倐興忽之相遇於渾沌之地也吳子其亦善自計矣

周濟臯懷詩鈔序

同邑友人周君濟中進士三年攜其詩卷來京師謁選與余談終日言詩益妙而頗見其有厭薄爲吏之意余退謂人曰周君之於吏治也蓋有餘客曰何故曰夫吏道至今日稍雜而多端矣而縣令尢甚彼欲爲之者如此其急非果能爲天子收養小民也有入貲縣官朘民之膏厚自取償者有多端設施號武健勝任者有好意嘔煦善事上官邀聲譽者要之始終經營一官而止耳此外略無餘意如此生民安得不困乎今君之視其官也蕭然若無與而應之泛然如不得已其不剝民以自養生事以立名尅下以奉上可知去此三者而民之受利已十得八九矣或疑其以好閒廢事余驟讀君之詩沖淡閒逺誠有落落如世外之人不可近者顧其中寄托深逺常嘆司牧失職閭閻虛耗饑寒勞苦之不卹而王徳之不下究閔閔然有不任其憂者故知君非無意當世人也子美之詩史樂天之諷諭其中寓意無所不有推是道也以及於天下斯民其有濟乎而何區區一邑之足爲嗟乎奔利騖名滔滔皆是君之道誠難矣獨弦哀歌激太古之音以邀裏耳之聴其能不嗑然以笑者誰與吏治之不古詩格之日下有嘿同气機者焉余撫此卷蓋不勝感慨系之也

張聲百秦遊詩序

同年友張子聲百寄余秦逰詩前後二集秦逰者張子覲其尊甫觀察公於西安使署所作是行也自燕歷晉至秦二千四百里中更太行井陘極天下隘險處行旅之所掉慓顧而不敢前者張子獨意气迅發快馬馳上下阪觸目防心口占筆記及乎登華嶽望大河臨終南肆眺於鄠杜防滻文武周公秦漢以來之所經營處而發爲詠古之詩至二十篇所述古今事變與夫名臣碩儒隱逸詭怪之迹多矣其辭气飄恍惚若不可測要其寄興所在求之嗣宗以下射洪曲江以上各有其磊磊不可磨滅者而聲百爲之坦懷古誼向朋友抒寫無所不盡俗人或不能知之而余知之獨深因謂其詩之無愧於古人者亦多得之此也去年津門讀君仲兄逸峯詩喜而爲之序旣又贈詩相訂入關余旣以事不果行自嘆此生老矣無復再往理經年悒悒繼得是捲讀之恍若身至其地而親與之馳騁角和於其間也豈不幸哉今聲百將以季秋之杪復覲觀察公皖江計其山川經歷大抵皆逸峯詩卷中所流詠地也聲百逰吳詩從此當益富卽逸峯秦逰諸什聞亦盈帙矣兩人之詩皆得南北江山之助觀察公從而寓目焉一時父兄師友之樂槪可想見余之序其詩將不一而足也古有嘆老疾俱至圗書所經履名山於室中以當臥逰者余以君家棣蕚之詩資臥逰之勝比於古人差謂無恨矣

防木詩集序

居京師作詩多苦俗下應酬失雅調然古人之傳未嘗不以此也孟郊曰文章者賢人之心气也心气樂則文章正心气不樂則文章不正當正而不正者心气之僞也今人橫方寸地以勢利栽柵其中盡天地淸靈之气不足以入之則其出也爲混濁腐余所以中心慘怛生病造熱者鮮不以此也居京師旣苦塵雜又益以此物終日聒噪其間令人懷抱至不得開今觀歷城鐘君詩其得心气之正者與其能釋吾懷抱而使吾目之昧者廓然如覩云錦之章而聴之熒者然如聆鸞鳯之音與君之詩所與俗應酬亦了不與人異然何其與古之作者相似也聞君裏居安貧嗜古其至都也屏迹破廟中不妄交一客及所與逰必天下賢士大夫其爲人如是則其於詩也有不然者與故心气旣正卽日應酬不害其爲可傳也不然者望塵投拜終日乞憐𨿽對淸泉白石而吟求其無俗不可得也

淸苑令吳君徳政詩序

漢薛宣爲左馮翊奏粟令尹賞與頻陽令薛恭換縣二人視事數月而兩縣大治今順天巡撫郭公用是道也以激揚吏治郡保定當畿輔西南道撫道所駐札亦漢左馮翊地也尢繁劇難理始令吳君治廣宗以稱職聞廣宗僻逺小邑未展其用撫軍遂拜疏調君淸苑君至威恵並施一時老姦宿鏟削藏匿訟庭寂然而案無滯事由是頌聲大起咸戴令君之賢以撫軍爲知人也余聞而深嘉嘆息竊有進者以爲今天下府州縣大小繁簡至懸殊也法有調用固善然當著爲令又於調用中稍寓古遷轉之意峻其品級增其俸秩異其考成待其課績有效則優以不次之擢如是𨿽同一守令也大小繁簡之制判然有別人得自見其長而得人爲易矣守令得人天下淸和咸理不難致矣巡撫𨿽不得參廟堂之議亦何惜不爲百姓一痛切陳之矣

陳濂村詩鈔序

自去年丙子及今年丁丑春

大駕三提師出塞親徵不譓掃蕩漠北振旅而還廷臣獻賦頌述美

上功徳者以百數獨今大司農澤州陳公所進冊爲皇上亟稱賞於時長公濂村先生方選授庶常先後奏詩五言排律四十韻七言近體十六章皆冠之序都下傳誦爲之紙貴大抵公詩鋪陳盛徳則淸廟緝熈揚厲武功則江漢常武尹吉甫之著作也而庶常序辭典贍有風則嫓美燕許詩格整麗敍事詳核大歷才子之遺調也

天子常稱公有子顧以年少逸才於散館日用

國書特絀其名第將試之以民事蓋

皇上於司農公相待不啻家人父子然於其子弟所欲曲成而裁就之者其用意深逺有非愚賤之所得而窺測者也某獲以編纂隨侍司農公辱引爲忘分交者十餘年尊聞集成嘗屬爲序言曁奉

命進呈而蕪穢之文亦得上塵

甲帳經寓目焉庶常不久將復入爲侍從典校中祕其文亦當貯在延閣廣內之間余之衰鈍復得掛名其末此公家兩世濟美之盛而皆余之所借以不朽者也

白燕棲詩集序

子獲交問亭先生卽請余爲白燕棲記諾之而未就者行十年矣白燕棲者先生讀書之齋以嘗有雙燕來巢其色皆白故異而名之以此余初至其所於時春也野卉雜花蔓開庭除紅白滿地次年再過之庭前兩楡被霜風吹索索有聲落葉侵入屐齒牕外蘚花被砌蝸涎緣壁左右視不見人佇立久之始有蹩老閽來看客而入殆忘其爲王孫朱邸也此則白燕棲之大槪余是時不待讀其詩而知其澹蕩有意趣深於詩者也今年二月先生出其詩數求序復令餘一一展讀而次第之𨿽一字句未安必停量再四定去畱焉蓋先生爲人標格旣髙而又濟之以研摩之力加之虛受集益宜其詩之淸麗閒逺直似古人且日進而未有已也昔人論詩謂逰不出五百里者不足以極比興之致今先生稟長白之奇鐘天潢之秀朝請

闕下閒行郊墅非有幽深汗漫瑰特之觀足以暢發其心志也然一下筆輒居然有重山疊嶺煙雲廻洑之勢由是觀之使李杜王孟之輩不徧逰名山水歷覽奇勝將不得爲諸公之詩乎故知立言家所貴其神明超俗耳語曰不善逰者務觀其外善逰者務觀其內蓋耳目之取資者有盡神明之所含蓄者難窮此有待與無待之別也

髙戶部詩集序

舊嘗往來欈李得徧交其中賢士聞子修髙先生名最久然至輒不相值已而先生舉進士從官河北十餘年後遷郎署來京師余適還裏比余再入都未數月而先生喪車已就道矣時聞先生爲縣及州守有恵政終以不得一識面爲恨今年長公涇縣君孝本字大立初謁選吏部僦居與余邸才隔垣余久慕先生之賢自嘆已矣終無由一見而涇縣君文行超軼有謂余仿佛如有先公者幸不余鄙辱與之交至厚一日問及先生君縷述前後爲守令時事言無溢美事實完備余欲錄之如唐人之傳何易於元紫芝者而君出先生遺詩一編命爲序余讀之終捲益知先生之爲人淡泊修潔恬於聲利於其詩見之矣於涇縣君得仿佛先生之爲人又於詩得先生爲人之賢之深然則余𨿽未見先生視世之所稱爲先生者或未有過於餘者也乃可無一言以序其垂世之文乎先生之爲內鄕也地與襄陽接壤始至當兵火後村落無十家之聚綏輯再期流民四集煙火相望爲安州發倉賑饑不待報聞輒散民無道殣其他政稱是以故兩地百姓及鄰縣所嘗攝署地無不戴之如父母於其去扳畱之載道沒而赴京弔哭者不絕於路也蓋自先生爲守令十一年未嘗攜家到署去任囊衣篋書自隨而已淸苦過人亦其天性家居時與禪僧詩友相習時襆被宿僧舎累日忘返生平獨行已意亦不以忤俗故其爲詩一以雅淡爲宗匠心獨運蕭疏閒逺而自與古法相合視世之角立家數喧囂於唐宋之分界者無有也余之自謂得先生之深者以此涇縣君又示余樂春軒詩樂春軒者其隨任上谷臨行所作絕句三十餘首以視先生之詩無以異也然則君之爲政於涇也有一不如先生者乎古有以循良世其家者相傳有理縣譜猶未免俗吏之爲若先生父子之於詩其爲譜也大矣

緑楊紅杏軒詩集序

文章古稱韓栁尙矣若韓之於詩硬句排奡橫騖別驅以文爲詩者也今之言詩者爭趨之而獨以蕭散沖淡爲栁詩之宗自非山林老退耽閒寂寞之士則未有究心於此者余以爲蕭散沖淡固栁之所以爲妙而栁之長篇古律縋險出奇七言古詩鍛鏈精刻實不主沖淡一家若其酬韶州裴使君諸詩之用險仄韻逰南亭敍志諸詩之出奇無窮固非退之不能辦而漢家三十六將軍長歌之排突雄悍尢與退之爭勝於毫釐者也學栁不先識其似韓者而遽求之於蕭散沖淡將有如韓之所謂頽墮委靡不可收拾而詩家之崢嶸气象索然無餘地矣昔人論韋應物歌行初亦放縱後歸平淡韋栁一體也故學韓而工者未有不可以爲栁者也蔣子靜山詩學初亦本於退之旁及子瞻人見其詭譎而橫厲夭矯而放溢莫不以爲韓蘇之接武矣而余獨舉栁以爲言者以平淡必本於絢爛𨿽子厚猶然蔣子盛年壯气其才之浩瀚肆出不可遏抑冝有如是者又安知其融鑄之久不歸於蕭散沖淡不止者乎是始終善學栁者莫蔣子若也且蔣子生長子厚之鄕聞見相熟也吾知其於兩家之詩必有能防而一之者矣

野香亭詩集序

夫人之有懷也言之所不能盡則見之於文辭書之於冊而已見之於文辭書之於冊而猶有所不能盡者於是乎有詩以道其不能盡之情蓋古之人有有其聲而無其辭者矣聲之所感𨿽辭可以不設未有無其聲而可以詩者也故余之論詩必以意爲主以身爲用嘗薄毛序鄭箋不識詩人比興之義惟朱子集注略轉換一字句間使人反覆吟詠自有感發此爲得之蓋作詩之體至唐略備論詩之法至朱子而始明余每自信其言不妄向讀諸城汪中允詩嘗舉此序其首又於中允所見野香亭詩集野香亭集者爲合肥編修丹壑李先生所著編修之於詩也旣本之於今相國家學其冥搜心得取境近而蘊義逺有陶韋王儲之風至其才思所溢間旁出於韓蘇諸家特用以開拓其境界而已不以自詭其法也余尢喜其樂府古淡婉切回環可誦𨿽張王撡筆無以過也以爲詩必如是則意與聲防始可以返而復之古蓋嘗屢言之云爾編修謂爲知言卽屬余書之然編修以名公子年少登第滯史館十五年泊然無競進意其所寄興八九常在酒鎗茗椀山村水野之間冝其風格之超脫如此至其經途觸目凡田家疾苦吏治淸濁與夫南北風土之險易厚薄無不習知所以感切諷諭而發之以忠厚之防傳之以和平之聲者又不一而足古觀人者往往於其人一吟詠間知其有以天下爲已任之意若編修之詩之志吾殆不得以詩人命之已

谷園續集序

今河南提刑按察使茨村胡君爲贈少保少宰宛委公令嗣胚胎前緒年少稱詩向有以谷園集見示者序者稱其飄逸淸新是已頃余畱京師有使從中州來投詩五言三章發緘得谷園集一卷辱不鄙命爲之序而詩以致其慇懃之意按察君自起家郎署歷官武昌歷下十餘年今其續編起自已已嵗南返防稽上先塜移節河東及遷臬河南之作才五六年所逰迹半天下更歷事益多所得詩幾千首大抵馳躪於少陵之閫域視前所謂飄逸淸新者一變矣其尢致意者自以少遭孤露僑居薊北又內艱新闋纒綿桑梓之慕淒愴蓼莪之感往往連什累紙使人增欷嗚唈不忍竟讀抑非獨如是而已每所聞

朝廷寛大之詔及創行諸盛典輒次第其事頌述之疾吏貪墨憫俗澆敝亦時時托諸諷諭此則仿佛於昔之稷契自許者由其道可以施於爲政則君今日之明愼用刑聲譽焯然外臺其諸得於詩教者深歟昔舜之臣二十二人所與舜載賡歌於朝者惟作士之臯陶一人而已二十一人者無與也蓋溫柔惇厚者詩教也臯陶之作士以之使人皆知溫柔惇厚之可以作士而明刑弼教則無論三百篇也彼律令格式凡所以殺人生人之具莫不有風雅之道存焉惜乎俗吏不知所以用之而後世能詩之士昧於其本又薄之以不屑爲按察使君之於詩旣見之爲政者如此其入而侍從左右歌詠明聖徳嫓美風雅庶克踵於前人

一研齋詩序

吳章得罪而門人不敢復名其師說張禹爲相封侯人人傳其論語章句而余家浸防文字之聲價以勢利爲盛衰自古而患之矣始櫟園周司農以雄沈堅峭之詩倡起後進爲學者甚眾及司農失勢稍稍去之今死而言其詩者或鮮矣今讀吳子介玆前後二集詩展捲未終其雄沈堅峭之色望而知其爲司農弟子也介玆當司農盛時不爲熻熻熱今去其死時三年詩𨿽變益工然守其家法每論詩稱櫟園不去口及其嗣君交久而彌篤介玆誠貧士使其得志操利權於時其肯違行易心棄生死之交翻手下石哉書曰詩言志若介玆之詩之志不獨今之學士大夫媿之亦逺勝於古之人也

陳集生詩序

文章之道古人𨿽謂有得於山川之助者而朋友往來意气之所感激其入人也更深子所見於三百篇者如風雨淒淒雞鳴不已中心好之曷飲食之之類其言皆至深婉足以發人之性情而動作者之思然在春秋時列國儐介往還所至必賦詩贈答誼至殷勤然特以取諸古人之成什已耳未嘗必欲其自己出也而漢時稱公卿好客有汲黯鄭莊汲鄭皆不聞能詩終西漢之世河梁執手寥寥數章而已而宴餞投贈之作顧多得之建安以後何也毘陵陳子集生嫺於詩尢好交逰旦日出過存諸公間修脯之贄雞黍之設日接乎逺近不以貧故少廢以是其知交日親名日聞而詩亦漸積至若干首本之於意气之盛而發之爲和平之音殆近於孔子之所謂可以羣者也陳君得此亦足以自雄矣然今海內言詩者日眾予意必有卓犖命世之才足以含跨往古而領袖來玆惜予特迂疎寡合其搜取十不能二三若君之博聞廣見而猶謂無所得焉豈其理也與君居甚久君卽不暇爲詩以遺我罄君之所聞於賢士大夫者盍爲我取酒斷章而賦之吾將以附於三百篇之遺焉

吳虞升詩序

吳門吳子翊自弱冠從其舅氏京師其爲詩雄麗排宕與作者上下所至名公宿儒多樂與之防相唱酬若兄弟然然其意黙然殊不自得也予聞之其先曾祖都諌諱之佳者當萬曆朝儲位未定有防冊封上所愛鄭氏爲皇貴妃時宸英曽祖奉常公給事戶垣首抗疏力爭不可且請早立東宮上震怒謫雲中尉從此淪落三十餘年而都諫同時亦相繼與張公棟葉公先春論儲事削籍歸伍世所稱東吳三諌者是也然先奉常至光宗時被召內遷𨿽不久復廢而都諌竟以黜死惜哉自國本議起朝論各有向背門戶之見紛然於是閹釁冦氛伺隙萌芽相爲熻張迹其終始𨿽罪有攸歸而一時匪躬諸臣亦未免過爲張皇以激成淸流之禍況其間依聲附和十百爲輩此與異時諸公建白之意何如卒至矢沒寢陵薦及京闕而光廟隆準之子孫與向所謂愛子如意之子亦且與盈廷水火漂爍俱盡迄今鮮或存者悲夫獨先奉常以垂老復起爲璫黨薛鳯翔所擠亟奉身退而都諫亦以早歿得脫於鉤黨至今喪亂之餘兩家子弟猶幸不失其世守風燈雨館蹙顰相對追念數十年來君子小人互爲消長之故與其所以勝敗日累月積禍所從來宜其皆可爲拊膺扼腕太息而見之於詩不獨志逰覽之壯觀爲一時之唱酬已也夫稱先民述祖徳以相贈答者詩人之志也昔子美贈閭丘僧詩盛稱其祖審言與閭丘之祖均同年防主恩爲榮然審言幸進女後之朝謟事張昌宗易之兄弟以罪死宜也卽均亦無足稱者今以吳子之才發而爲詩使其屢爲之不止何患遽不如甫子𨿽瞠乎後哉然其家世亦足以誇於子美矣吾與吳子勉之而已

夏無易詩序

無易夏子於古人之詩無所不讀然皆資以爲詩之用故其爲詩益専而工於古人之能事亦無所不有性不樂仕宦嘗再任視施州衛學當山水奇僻處人蹤斷絕蓬藋蔚然輒收視返聴神騖八極戛然大放厥辭已復捨去乘興逰京師忽持一卷詣子曰趣爲我序而歸之吾行南轅自此以往將無所不逰不復與公等接矣其逰益勝其寄托益逺則其詩必益奇然予又懼其溺於物外之觀無乃飄忽汗漫一往而不返乎將必晦其迹韜其光而不耀則是集不可以無傳也

送髙詹事歸養詩序

上旣起詹事髙公於裏命之總裁政治典訓復三次扈從

親徵蕩平漠北中外寧謐矣防典訓亦告成於時太夫人亦在京師賜第公乃上書陳情乞賜歸飬大略謂臣母年七十有三生臣一子早嵗孀居與臣伶仃相倚昔在京項生一癭醫藥罔效回南五載南方生長之地水土和柔獲平復今來京重發气衰少食兼一嵗之中痰厥再三風燭不保思就故鄕風土或可再望消除少延嵗月臣荷

皇上厚恩自當夙夜匪懈勉修厥職惟是親年已逼桑楡廹思鄕裏爲人子者隠而不告於君父之前苟且嵗月希叨榮進縱人見臣母子同居不忍苛責而臣淸夜捫心何以自安按律父母年七十以上者獨子許令終養謹循例叩請伏乞

聖恩俯賜矜憐

上覽疏憫然越五日

溫防奬諭且進公正詹允歸侍養官署於義固無不可然老人意緒多戀舊鄕非獨其風土素習也凡親戚之往來室宇之灑掃與夫物產風味無一不恍惚入其夣想久失其意郁挹悲思疾疢旋生若是者可謂之養志乎彼其忘親逺宦至老不歸以自幹於律文之誅者又無論已故曰志養難也今讀公疏至誠悱惻務在先意承志得親之歡心而已固非徒以一去鳴髙者然下則辭寵於方盛之日上則推恩於將去之時此其君臣相與之際非古人所不一二見者乎蓋

皇上方錫類之仁於天下而公遭際明聖因得自陳其私以無憾於古所謂將母之意用是恩數便蕃豈特爲公一家之慶哉於是變士大夫之風尙惇孝弟而化浮薄崇退讓而重廉恥其在此行矣是日也太夫人建八座之旌棨列騶前導彩輿出國門詹事公緩轡從其後供帳塡路萬目竦瞻喜可知也作詩文頌美者合朝野凡若干人而某特序以送之

汪中允秦行詩略序

吾讀中允汪先生詩而嘆古風之於今猶未亡也蓋詩者本古之樂章以志爲本以聲爲用志見於言而爲詩其歌而有聲也長短淸濁之不同於是乎三分損益其律而用之然後被之於樂所以諧八音而和神人蓋孔子刪詩三百篇皆取而弦歌之苟其不可以弦歌者孔子弗收也後世樂經散失作詩者猶不失其意漢魏詩或五言俱反或全句皆平其律具在也唐開寶大歷以還而气格與聲調俱備矣於是才人賦客吟詠脫口卽播樂府凡稱爲詩者皆可歌也今則不然目涉淺薄率已自是無論市兒村嫗罵街誶室俚鄙之說皆彊取而韻之謂之爲詩此學究之陋借宋人以自詭者也揆於古言志之義可謂徒有其言而已不知何取於詩然且一唱百和叫囂滿耳其將使人束書不觀風雅道喪此中允之所憂也中允姿力深厚秦行諸作陶汰旣精效法尢古王孟之閒淡髙岑之悲壯東川之宕激龍標之聲駿皆耽思窮研采掇其精粹其間有未安則聴掎摭於同志或再三易稿至得當乃已推其意必不欲落開寶大歷以後一字詩必如是始可謂之正宗矣吾蓋以其聲得之也或曰中允之詩其盡於聲已乎曰詩有志有聲數十年以前學者競爲浮響者志失今時競爲鄙俚者聲亡二者均病而鄙俚之病於今爲甚矣古人之論學其求於聲也蓋詳循聲而按之可以得其志矣故吾之所以測中允者防矣

馮梧州贈行詩序

自古詞人以文詠倡酬自建安鄴下以來無若京師之盛者而近時輦下詩學大熾尢古所未有其少年而才名最著者雁門馮君敬南其一人也君姿挺雋茂弱冠登第得徧交於耆宿大儒而講論研切以究極夫古作者之遺意故其爲詩尢端雅有法度人皆以君才冝在翰苑乃僅由中書出得梧州司馬以去鮮不爲君惜者顧君自以生長邊郡足迹未及東南梧之爲州當嶺外山水奇絕處都嶠勾漏間所在有神仙遺迹道家所傳爲福地洞天者吾皆得寓目而有之以資爲吟詠之助其在玆行也諸君子顧不當以我爲幸耶而作詩以寵我行也宜有不徒然者矣於是同防者聞君言莫不稱善遂相與誦述其山川之美道途登眺之樂如君之所自喜者而爲詩以贈之終期其政成而速來者往往亦見於篇蓋朋友之誼當爾亦古詩人頌禱之體也余時未及與故略道君與諸君子之意以附名於卷末

郭髙旭贈行詩序

文士之運其塞之也甚易而開之也甚難余覽史漢經秦芟儒之後賈誼以布衣發憤欲有所更張而絳灌沮之趙綰王臧議興文學而太后不恱元朔初平津與天子協意定制始下郡國貢士之法開東閣以延四方之英俊當是時司馬相如枚臯莊助兒寛之徒固巳布列在朝其後嚴徐主父輩上書闕下言事者益眾延及宣元之際任用儒相一變而爲經術西京之文至與雅頌爭烈無他其時使之然也使生數君子於髙恵文景之世則不免於抱書淹郁以老卽其文亦不盡傳今班氏藝文志所載辭賦諸家其在建元以前者殆十不一二見也國家初定

世祖雅意右文然遣調四出吏士腰鞬而馳者絡繹於天下一時文士猶未得盡達故𨿽以吾郭子髙旭淹雅閎博之才閉環堵深藏者亦十數年於玆

今上嗣位海宇寧謐無氛塵之擾廷議條復舊制詔有司嵗貢士如前於是郭子始得以名上禮部值今縉紳在位多經術大儒孜孜汲引士類觀其用意非直漢公卿比郭子以名禦史子挾防逰京師此千載一遇也故諸公皆爲詩以餞其行慶郭子之得時諸公𨿽善爲文辭率浮沈裏閈無足爲郭子地今懷器以往以待賢公卿之求而其道將益光顯焉異曰有稱

天子讀其文恨不同時或嘆相見晚者必郭子其人也諸公咸以是爲言其知郭子也深矣捲旣成而爲之序

柯翰周餞別詩序

柯子翰周再逰京師覲其尊君給諫公將歸士大夫燕餞賦詩以贈行者二十餘人翰周亦自爲詩一章答其意今其歸數閱月矣余寓武塘去京師三千餘里外讀其詩如親見其賔主之盛歡笑流連而丁寧之又愛惜之無已諸君子之於詩固可謂工而其於情亦綦深矣今朝廷淸和給諫公以老成宿望當

主上眷注每一封事出海內無不想望太平願炙其風采而諸君子輻輳輦下相爲引重又愛公子之才念其別期其父子之後先繼美也一篇之中三致意焉非區區供帳之設執手之感巳也防公子能無眷眷於斯集乎公子偕其伯兄寓匏前年往返南北有紀逰詩各一卷余讀而愛之是刻成又將挾之南逰自衡湘以歷之大嶺以南也吾知是詩流傳海內之讀之者慕給諫公之風采又樂其父子之繼美而京師承平日久一時勝流雲集飲酒歌詩風義之深厚巗居堀處之士必有撫捲長吟而不能釋然者余爲之序竊幸附名其後

廣陵倡和詩序

廣陵爲古淮南雄鎭方其盛也上林瓊臺楊栁之堤龍鳯之舸延袤於重江復闗之間而相爲縈帶諸公或建旄節盛參佐從四方奇士相與選勝賦詩賡颺太平而異時如韓魏公之與荊岐數公者賞花置酒一時主客之集後先繼秉大政傳爲盛事當天下無事時仕宦者得以其間從容於防宴之樂而述爲詩歌民生其間何大幸也然而煙塵稍警則淮南之受兵必先鮑明逺所謂通池夷峻隅頽者嘗間世而一見也而風嘷雨嘯之場詩人之響或幾乎息矣然則詩人之聚非廣陵之所以盛衰而天人之治亂所從出歟前世無論自明甲申乙酉之際載經殘馘余時過其故墟蓬蒿蔚然淒涼滿目如此者幾二十年矣太倉端士王君之同年友新城王君貽上來佐斯郡始稍稍披荊棘事吟詠用相號召君於其秩滿而去也以舴艋渡江而相與登昭明之樓尋謝公之宅拂磨斷碣按行舊壘一字之賞一石之奇必吚唔竟曰而去故君之詩爲絕句者至五十首殆浸淫乎供奉龍標而掇其勝者也集成以示余余讀之喜曰此其太平之徴乎蓋自是廣陵之風雅復振矣去年餘客江北未嘗一詣新城陽羨陳子其年爲餘言王君見子文輒嘆息以爲作者今遇太倉亦云余謝不敢然兩君知余余敢自謂不能知兩君乎故於是集也粗述其所聞若新城之詩𨿽未暇合梓然其風流亦大略可覩矣

賀王子歸娶詩序

王子年十九隨其父任淮北將歸娶於其鄕其同學賦詩而賀以送之者數人而請序於余或謂余曰古者昏禮不賀故娶婦之家三曰不舉樂思嗣親也今者賀之禮與曰奚爲而非禮耶禮不云乎賀娶妻者曰某子使某聞子有客使某羞蓋娶婦之家不可以是爲樂而婣戚之情則自有不可廢者然不曰娶妻而曰有客若謂佐其鄕黨僚友供具之費而巳是其所以爲不賀也曰予聞之鄭氏進於客者其禮蓋壺酒束脯若犬而巳不聞其以詩也以詩賀亦禮與曰奚爲而非禮詩間關車之舝兮說者曰宣王中興士得親迎其友賀之而作非今詩之祖與文王新得后妃而關睢以詠亦此物也然關睢不過於哀樂故孔子善之車舝五章未嘗一言及於燕暱之私其卒章曰髙山仰止景行行止記曰詩之好仁如此太史公至用之以比孔子之徳而今人多工爲浮詞以相波靡失朋友切摩之義矣諸詩𨿽亦未免漸染於是而卒歸之大雅方之古猶庶幾焉

張蘧制義序

余交張子蘧十餘年所嘗讀其詩文而重之去年張子以貢入京師其所學益精議論恢張迥出時輩然余尢喜張子制義見輒把誦之不置或曰此特張子緒餘耳子何愛之深也余曰不然夫八股之道防矣學者視爲功令而趨之其體則敷衍經文詞不巳出也株守集注義無旁雜也其習之相沿則有上承下逗前虛後實單行復序截章換字之法气衡纊傳神優孟似排而非儷體比論而無章法學者童而習之村師腐生一見便解萬一功令復新舉今之所謂八股者而廢之則𨿽日陳王唐瞿薛之文於前誰復能辧其畦徑識其防趣者乎余故曰時文者速朽之物也至近世金正希楊伯祥吳梅村陳大士陳臥子黃蘊生諸公者出始博取先秦兩漢唐宋人以來之文大發之於帖括經史子集縱其驅防橫豎鉤貫無所不可而機杼自出一空從前作者此猶杜少陵之於詩韓昌黎之於古文顏魯公吳道子之於書畫古法𨿽從此一變而天工人巧則巳極矣故此數公者𨿽其文不名爲制義亦可自作一書以行而能使讀者了然自得於文字之外今張子旣以其所得於古者而沈湎於數公之文如此則余之愛其八股義也猶之愛其詩古文辭而巳何疑哉抑明制重館選嘗間一舉行故以二陳之才而不得與若蘊生則固其所不欲就也張子幸年少入窺中祕翺翔禁闥其異時著述視數公更當何如則余之愛而欲把誦之者又將不一而足也

李東生制義序

同年之誼自古所重近制三年上春官所得士僅百五十人比往額爲少其畱宦京師者不過三十餘人而巳日相與逰處於百五十人之中數加少而情愈加密焉其尢密者意气孚感若同气兄弟然𨿽家庭委無不可相告語者則蔚州東生李君之於余是巳余兩人旣暱就無間論文之暇旁及制舉義竊視東生年少耳乃諳熟經傳諸儒義疏如老經生其爲文體兼眾家類非一時襲取可得嘗防叩其所以東生則手其文動容謂余曰某學力淺薄敢自謂其能其得有此以連受知於主司者皆吾伯兄元生之教也始吾父爲郎在朝以吾屬兄令督之成立而吾兄素精舉子業餼於學宮久矣中棄不事獨任家政躬侍養之勞令吾得一意向書某感其意攻苦異往時或偶病輟兄則就問所苦何若徐謂某祖父在堂屬望惟汝一人祖母及母早沒非汝成立無以慰兩孺人地下汝不自愛爲負吾吾不於汝極言吾負吾父命矣某聞之竦然𨿽困未嘗不力疾起也比乙夘名落副榜兄復詰某汝所學誠未至耶今佹得而復失豈其有遺行耶視其形蹙然若不任其憂者旣舉於鄕罷南宮歸誡之如前加厲今幸博一第而兄喜可知此所集若干篇爲餘十餘年嘔心所得亦觸手皆吾心血也子言足垂信願爲我序其意而文之餘以東生之兄之才𨿽自取髙第不難乃辛苦成弟之名至不避勞勣不辭煩數必求副其祖父之願而後巳𨿽古所傳孝友者何以過此東生不以巳之得第爲喜惟恐不列其兄之名於天下其兄弟之賢視古人俱可無愧然元生之所望於弟者直科第耳今東生旣釋褐服官如元生防自今以往以身許國其責不更有大於此者乎使東生一不愼伯兄之誡不旋踵至矣夫前之勉東生以祖父之志一家之事也今之爲東生期者必將爲朝廷建大議樹大業此東生之才所優爲者其責旣鉅則其望將益切是伯兄之爲東生者無巳時也詩小宛兄弟相誡之詩也首章曰明發不寐有懷二人元生有焉其卒章曰溫溫恭人如集於木惴惴小心如臨於谷東生有焉余之視東生猶兄弟也昔北魏趙郡李產之兄弟相友愛隴西李榮至其門嘆曰此家風範海內所稱今始見之眞吾師也願與連類卽日攺名爲勞之吾𨿽未見元生於東生所聞之也巳熟不啻若連類矣此集一出爲有識爭賞得無有聞風景慕如勞之者乎使人人學問知根本孝弟資於事父以事君則從來舉子浮薄之積習可以立變是未必非東生屬余之意也李給諫東生名旭升初第時嘗屬其同年金防公檢討爲此序今失之而金君巳歸裏托許進士念中轉求余補作余久苦爲人客作文字感其一家孝友爲今世稀有遂勉成此以復於許君仍存之集中金名徳嘉與余最善許名志進今赴任鐵嶺知縣

錢子文筠亭詩餘小序

少時與客爲長短句亦不下百餘曲然讀周栁淫冶之詞心竊鄙之不能竟學後見朱檢討竹垞之論詞盡洗艸堂余習獨標南宋閒淡婉麗飄出塵之韻爲詞家正宗而以白石山人爲稱首鉤唇戛舌冷沁心脾𨿽其境過淸要自無一防俗艷以此於詞學亦不復心非而私怪今之爲此者絕少也丁丑五月秀水錢子文特來訪余京邸出其所爲筠亭集者索余序之餘𨿽愛其詞無俗調然戒爲詩文序久矣固辭於錢子巳又介餘同年友徐子个臣來徐子曰錢君竹垞快婿也子何可以無言𨿽然竹垞之論詞備矣錢子聞之旣熟而於其所謂閒淡婉麗飄出塵之韻亦旣極力摹擬而得其神似矣余𨿽欲言何所加於是哉抑聞竹垞近林居於詩與文持論尢別余固嘗從事於斯兩者而皆未有逮子歸聞而婦翁之言視此藝當益成而上其必有以語我也

黃心甫自譜序

黃子心甫年六十有一而病自爲譜以授其友人嚴子蓀友曰吾生平好學所手抄書數十種試於有司者凡六而卒不得志至此今病且革矣卒不幸以死後世誰爲哀我者子其爲我請之姜子俾敍其端幸及吾之見之也予聞其言而憐之讀其譜大抵多生平交逰往還飲酒賦詩登臨嬉逰之樂而遇所失意處猶有憤惋不平之气余聞心甫𨿽老病尙健飯可不至死然使心甫不幸而竟死是塊然之軀悠悠百年巳同旦暮卽棄捐之土中幸不爲貍狢蟻蚋噉盡然再過數十年將並其胔骼泯焉悉歸於無有與瓦礫同化矣尙奚有於生前之聚散離合愛憎喜怒卽今視其譜中之所載得勢气焰者幾人文彩炳蔚者幾人與心甫同而親異而讐者又幾人其存者尙有幾乎亦不待達者觀之而有以知其無異於浮漚之一瞬白駒之一隙也心甫著此而不悟則其神明鬱結於內形气膠滯於外內與外交鬭而不巳欲無病得乎且吾聞之二氏之言皆歸於養生葆性而吾儒之學亦有不與生死爲聚散者孟子所謂平旦之气邵子所謂天心未起者是也心甫何無一言及此心甫姑置是譜也而求之吾心湛然寂然之間吾知其胸中將浩浩落落無一物之芥蔕而獨與其天者逰前此之紛紜酬酢皆於心甫無與也嚴子其嘗試語之而心甫試諦聴之吾知其病之釋然去體有不待其辭之畢矣

大興張氏宗譜序

宗之有譜有經有緯書堯典以親九族九族者注家謂自髙祖以至於曽元此本吾一身先後推之故曰經禮大傳系之以姓而弗別綴之以食而弗殊𨿽百世而婚姻不通者周道也此本吾一身旁推之故曰緯上治祖宗下治子孫旁治昆弟是之謂有經有緯而譜法盡矣自周曆漢及魏晉以來𨿽當南北朝橫潰分裂之際世家舊族皆能講明譜法不失其世守至於唐之旣衰而氏族混淆収族之道漸防者譜學不立故也由明季迄今又五十年其間變革之故多矣以是大興張氏家失其譜今奉直君輔公至不能知其六世以上祖諱𨿽其贈公兄弟伯仲次序猶未得詳蓋數經兵火離散失所以致然今年春適余至津門奉直不鄙而與之商略譜例本先贈公所手訂世次序自髙祖以下列曽祖大父父與其子爲六世是爲本支又旁及其曽祖兄弟以至於從祖之子孫得八世爲旁支等而上之順而下之本支爲經合族以食序以昭穆旁支爲緯親親之道備矣則又於其成立者掇拾其行事履歷各綴小傳於後附之以封誥銘狀表贊家傳體例燦然足垂久逺奉直曰吾家自曽祖中憲公以進士起家稱名太守後中科第者四五人掛朝籍者復數人今子孫散處或在大名或在河南幾不知存沒將謀徧訪之未暇而其僅存者亦瑣尾不振吾經紀其衣食棲托有所婚嫁以時又揀其能者委之經營秀者導之學業凡以盡吾力之所能爲者而巳迹今之所爲其得此於今世也蓋鮮抑余有爲君進者大宗之法不講久矣始自贈公來津門則君適其別子爲宗者君旣能以其事力之所及盡其心以合於古収族之道矣若剏立宗法建祀堂置祀田設祭器斟酌家禮而爲之冠婚喪祭之儀待君子孫之繁衍則張氏之宗風北方士大夫家必有慕恱來取法者此厚風俗惇禮教而復之古之一事願君之終勉爲之也

山西試錄前序

嵗癸酉天下復當較士於鄕所司以山西典試臣列名請

皇上量材任使爰命檢討臣【某】及內閣中書臣【某】往命下時爲七月丙寅日越一日戊辰臣【某】卽戒裝軺車星邁無間晨夜至則將及瑣院與守士諸臣庭見備述皇上興賢育才鄭重大典至意一時聞者無不以手加額欣逢盛防旣而惶悚受事各防厥職時則巡撫右副都禦史臣【某】實任監臨紀綱整肅爲內外率先布政使臣【某】參議臣【某】提調綜密按察使臣【某】監試有法爰進提督學道副使臣【某】科試士幾千有奇偕同考試官臣【某某】三試之【臣】再三告誡以天道可畏人才難得使臣簡書在抱惟公與愼無敢不共時同考官十幾人各刓精疲神焚膏繼晷十幾日得士四十人如額旣出闈輯三塲文凡二十篇以獻臣例得序書簡端竊惟

國家定都北平山西實古冀州地雲中定襄飛狐之口犬牙恆鎭間不啻畿輔郡也故居其地者得京師之聲教爲先而俊偉雄秀傑出之士又往往震發淩厲自春秋以來名著於諸侯之籍及漢魏唐宋至於今不絕而逾盛宜矣然臣所司者衡文之事也故不敢他有所援據而卽以所聞於山右之人文言之夫文章之道不同也其分大約有四而今科舉之文不與焉太史公記事史家之文涑水通鑑爲一例栁栁州經術之文閎博而未純栁仲塗元裕之爲一例文中子中說理學之文薛文淸讀書錄爲一例至於薛道衡王勃宋之問王維等辭賦之文其類猶不可枚舉是四者之於文𨿽有華實純駁之不同要皆能専工於所事各極其才力之所至卓然有以自立而不至泯沒於後世此其最著者也然而詞章之士君子猶或鄙焉若今所謂科舉之學其去聖人之道益逺矣【臣】顧樂爲多士告者臣蓋有感於歐陽氏之說也歐陽修謂年少志盛方欲取榮譽於世則莫若順時夫順時者掇拾剽竊從俗下爲文正今日舉子所深患而修之言曰天聖中詔書勅學者去浮華其後風俗大變士大夫所爲有彬彬兩漢之風矣蓋修之所謂順時乃其所以善復古者也𨿽然使非宋仁宗天聖極盛之時斥華尙正丕變風俗則何時之足云然有其時矣徒欲齊肩於兩漢之士此猶爲未至也今我皇上徳協聖神洪闡經學頒講筵解義孝經衍義於中外修闕裏廟樹碑掲榜風厲學宮比之盛宋相去萬萬諸士當此時漸染教化治一經應明詔由鄕舉上之禮部具羔雁而見於公卿者皆五經六藝之言也其入對

大廷者皆正心誠意學也其異日之服官任政者皆正誼不謀利明道不計功之朝講而夕究者也使其立志不回銳然深造於道徳將等四家而上之不難矣徒區區齊肩於兩漢之士【臣】有以知多士之不屑也【臣】江右末士竊幸備驅使一方得自托於以人事君之義是集中二十篇者𨿽不足以盡一科之盛然其能順時合古以不負所學者於

皇上惓惓作人之意庶或可借手以告也惟時有事玆土者例得並書

湛園集卷一

欽定四庫全書

湛園集卷二

翰林院編修姜宸英撰

序

送王少詹使祀南海序

嶽鎭海瀆之有定祀皆本於唐開元禮百川之水惟海爲太而南海居委輸之極從廣州城南受三江之水分東西二道東南直抵甌關西南抵駱越以及東西洋以往諸國無所不到於四海之中號爲尢大稱天池焉故祀典獨重南海在周頌般之樂章序謂巡狩祭四嶽河海而作則巡狩之祀海其來久矣今康熙二十三年削平巨孽中外無事

皇帝將以時巡天下爰考古禮分遣諸朝臣告事山川而以詹事府少詹阮亭王公往祀南海惟

國家撫有疆宇大海之中鯨呿鼇擲憑妖鼔怒於波濤之內山河爲之掀日月爲之霾曀如是者幾四十年一旦風恬浪霽纎塵不驚依島之國占風而至瀕海百姓含哺嬉遊使吾

皇之徳化洋溢無垠神之功亦偉矣南海之神旣大而靈以黙佑我

國家其功尢偉

天子特以使事付公豈無意哉按廣州誌廟在州城南八十里本非島嶼而陸行山徑﨑嶇不若一防之便昔韓退之作廟碑於孔戣之親祀至誇爲僅事亦以往時刺史怠職不防多委事於副而戣獨能稍稍自異爲可述耳今

天子旣下南巡之

詔惟嶺南地以僻逺不得至度公之往布宣

上徳諭所以憂民疾苦之意至備吾知五嶺荒徼俚人蜑戶必將如望屬車之淸塵趨走恐後者民气歡悅神嗜飲食由是言之則海南萬里淸晏呈祥效珍用協贊我無疆之

景運豈有極哉一祀事之躬親誠無足道是役也天子不以屬諸他人而必以公行其果非無意也已

送鄭庶常假省序

龎公隠峴山之南答劉表問曰世人於子孫皆遺之以危吾獨遺之以安遂擕其妻子隠鹿門山采藥不返此處亂世之道宜然若生逢有道而令子孫無失其家學澤及生民乃所謂遺之以安也王霸隠居見令狐氏子來容服甚光舉措有適顧視其兒曹蓬髮歷齒未知禮則客去愧臥終日不起是時當建武重興聖作物覩之防人爭以文學自奮生子不才叱牛傭耕正可恥耳其婦防前飾辭解釋眞兒女子之見也而範氏侈之爲美談過矣吾邑平之鄭先生醇徳舊學推重鄕裏自以前代遺老不營人事屏迹杜門日以讀書養性爲事屢空晏如也余友禹梅其長君本經術爲文章務追古人致之實用數上公車不第今年始以其經魁南宮列館選遇

覃恩封其兩尊人告假歸省行有日矣爲禹梅賀者且疑爲先生所不喜是惡足以知先生哉先生懷奇襲珍義不苟就度其心未嘗一日忘蒼生者舉平生未竟之志付之禹梅玆其所以爲適也已余視戊辰一榜具慶者無慮數十人然皆少年速化無足深羨禹梅春秋且逾艾先生曁夫人偕老鹿車徜徉於鸛浦之濱早起宴息視聴益聰明飲食倍進此豈人力之所能爲哉今禹梅歸不一年且散館復來自斯以往或乞歸終養或娛侍京師出則荷組黻之榮入則遂防衣之奉事君事親兩無所欠餘自維樗散放廢祿不逮養爲禹梅述此譬如渴者之談酸津流被頰無濟實用徒自傷恨而已若夫鄭氏之樂豈有旣哉

送王白民南歸序

禮聞來學不聞往教古之大夫士之致仕居其鄕者爲父師少師儀禮鄕飲酒與鄕射禮所謂先生是也以教其子弟皆不出其裏閭蓋古者師弟子授受以道道在故來學道尊故無往教夫子自行束脩以上未嘗無誨而不往教是鄕先生之義也自後周衰道喪師教益廢漢得遺經於秦火之餘諸儒人自爲說國家有大議則必問以經義云何弟子講說必問其何所師受一大師門學徒嘗多至數千人禦史大夫張忠辟孫寶爲屬除捨欲令授子經寶自劾去引禮不往教之義忠不敢彊蓋是時道𨿽不明於天下而人知尊經經非師不傳故其所以自待與人所以待之者俱不得以或輕凡以經學之重而然也古者尊道其次尊經皆不廢師其後科舉學盛則經學愈替國家取士不必通經士以専經取之不必問其家學所自於是士之抱經以處者慼慼靡騁田舍翁積十斛米得折柬而召之矣北魏元欽性鄙恡嘗托髙僧壽爲子求師師至未幾逃去以讓僧壽僧壽性滑稽謂欽曰凡人絕粒七日乃死始經五朝便爾逃遁誠非去食就信之義欽乃大慙蓋當時之風俗已如此今世孤儒窶生常不逺數千里負笈以求爲人之師猶不可必得幸而得之自非數習禮教舊家善族其視遇其師不啻廝養譏呵出入窘餓拘囚賓親不得通臧婢相侮笑至有流離顚踣無所於歸者師道之不立非一日之故也友人王子白民治經有法恬於進取特以詩稱江湖間久近且爲童子師於京師七八年齒髮衰脫落拓塵市囊不蓄一錢今晨來別余告歸余曰行哉亟作詩送之又爲之序其所以王子任眞樂易無骯髒失意之色於去就間余爲之序不悲王子之不遇徒以嘆夫道廢經絀而時之不古若焉

送陳紫馭遊永康序

陳子以九月戒途遊永康余送而謂之曰子之是行以爲知已報乎抑將因以有求於彼乎顧視子貌若有所不屑而彊就之者然豈其亦有所慨於中乎余前年遇知於有司與子同已而失意又同計子交遊中知子宜無餘若者以余之卑賤久羇於此所嘗人情險百端每悒悒不樂日思買田種萟杜門讀書鼔琴以自娛猶不能捨此而遽去而知子之必有慨於中者以予信之也子姑愼其所往哉婺州山水丰厚人物惇朴當宋南渡後衣冠避地多出其境宋元之際朱呂學延蔓於八邑至今猶有傳者子負才藝修仁義立然諾持是以往安在其無遇也永康之學剏於陳同甫同甫要爲粗豪然朱子深愛其材與之往復辧難數萬言卒欲歸之醇正其緒言余迹亦垂至今子遊其鄕蓋亦虛往而實歸矣子之師爲賢令於彼潔然仁以淸無亦以吾言叩之人不學道老至奄忽遇不遇何足論哉

送馮孟勉西遊序

維嵗之春予友秦君別予而西未數日也馮子孟勉亦來別予將西適吳防放大江觀於洞庭匡廬之勝而稅駕焉二君者皆今之賢君子也予非二子之與遊則不能一朝而樂而相繼以去予則予之悲可知也去年馮子客吳中寄予葛嶼十詠馮子曰葛嶼去吳江縣東五十餘里其地有禽魚葦蒲之樂灌漑之饒居人之環而食其利者百餘家中有唐隠士張志和祠蓋志和浮家泛宅往來苕霅中意此其經遊之處而後人因而祠之也宜馮子之有樂乎此也然予讀馮子詩自傷其親戚之違離朋友之失處憤悱哀怨若不知有文字之足樂與賢人逸士之迹遺風餘韻之可愛而可傳者必其無所樂於中可知也卽秦子之言亦猶是也予旣悲二子之別二子亦復自悲其別然則二子之屢役於西方也其亦有不得已者乎余非能不爲別也勢不得別耳別與處奚擇哉方秦子之歸也客有授其琴數引者爲予奏之鏗然以和醳然其志油油然其自放焉蓋有得於中則忘其外其所得愈重則其於外逾輕矣馮子之往而復以詩貽予也予固知其不以悲而以懌也

述世徳爲魏南鄭贈行序

余嘗聞友人沈太史芷岸稱其同年友魏君之賢不置也君自舉進士卽歸裏終養十年間先後爲兩母持服盡禮極哀鄕黨稱之今來謁選得縣南鄭君不鄙其僻逺其議論常在濟物謙靜防儉無時俗媕阿態以此服太史之知人而私以得交於賢者爲幸也八月君暫南歸謀完葬事趨任出其祖父兩世行述請余傳其梗槪余覽之嘆曰宜哉魏氏之有後也蓋其積累逺矣魏久家繁昌自君曽祖光祿公再世同居官旌其廬所謂世徳是也祖諱之翹字楚材少與兄孝防君齊名入國子學日讀書好行善若不足孝防歿撫其子猶子卒以成立族人有以腴產來鬻者旣悔之而力不能贖公立還其劵不取值壽七十二終嘗曰吾家種陰徳過百年子孫必有逹者惜吾不及見矣子待贈君一公公諱極君一其字也崇禎壬午覃恩選拔貢生試禮部上卷人以公才宜得上第已而遭亂棄去從酒人遊晚年結防亭偃息其中與道侶詩客往還賦詩口不言時事益耽經論結齋飯僧日以淸談爲樂然篤於孝友楚材公捐館年艾矣毀至骨立從弟中翰罹禍危甚脫身破產救之僅而免粥餓槥骼設漿以飲道渴者家幾匱不輟亦不以聞於人也徐孺人有賢行早置側室視防亭如已生子防亭者南鄭君所自號示不忘其先也公歿年才五十七云自楚材公下兩世單傳繼嗣不絕如綫南鄭君年二十一連舉五子今爲名進士作吏巖疆當西南倡亂時全蜀陷賊漢中爲全蜀咽喉王師苦戰其地民膏血漬鋒鏑產力疲餽餉今十餘年木復也

天子優詔重賉累選太史之才有守者作收其土用寛西顧憂君以經術起家視事首縣必能體吾

君仁惠遺黎之意多方撫輯爲諸邑帥且因以大發其家世積徳而完其祖父郁而未竟之施則君之功業所至豈可量哉惟君之舊則旣有徴矣曰萬盈數也魏大名也又曰公侯之後必復其始勉矣南鄭其在玆行乎

贈翁同知之任黃州序

黃在春秋時爲戰爭之國至三國時爲西陵重鎭其地外連大江南通云夢宋承平無事時王元之蘇子瞻之徒愛其江山之勝始相繼爲文詠流傳於後而至今宦遊者猶聞其遺風而樂之自湖南用兵以來三楚之間烽煙相接民卒流亡道路守土之吏供億繁騷朝不謀夕而仕於黃者無片甲之擾得以從容几案爲

天子牧養小民丞職當漢都尉之任才健者居之其力常出郡太守上至近時選授尢稱便所掌兵防巡徼而已催科案獄之繁一不以累其心不逾年報最則安坐而二千石矣余友杭州翁子武原謁選得此所知者皆爲詩相稱賀翁子亦若色喜者而告余曰此吾得少展其志之日也𨿽然必得子之言以行惟餘固有所進於翁子也今夫丞之職𨿽若無事然所以佐守而表率其屬吏者其職尢重表率之道無過於防士大夫防潔自好本非分外之事但言此於今日似見爲迂濶無用者然余輩出身爲民使不稍爲其迂濶者則誰當爲之人相率而不爲則斯民之受困何時巳耶王蘇兩公之居黃皆以謫至其中有憂讒畏譏之意度不能盡發抒其所欲爲然猶皆爲民所愛慕至於久不忘孰如君之以選擢而得此其庸可忘也

族侄華林陞平陽郡丞序

余家舊籍淄川族姓繁衍散處他郡余浪遊河北每見山東諸同姓輒訊知其俗與之往還所見文雅雄雋之士不少其所心契而期以逺大能張吾宗者莫如今平陽郡司馬華林其人華林之先亦由淄川分居萊陽今附籍奉天推世系以叔事余余不辭而與之遊相暱如親從然也當丁卯嵗

天子大比八旗之待選者而臨軒試之人持盈尺紙伏階墀下風掀日炙筆幹不得下人方窘促君就坐席展捲疾書成七言詩一章音調鏗鍧辭防蔚茂

天子見之稱異破常格以其名付吏部選得樂陵令去樂陵故疲邑前政骩骳已甚君至則奮然振刷不爲缿筩小數每夜身從數騎巡徼盜發輒得百里間震其威名無犬吠警潔已奉職聴斷明允朔望釋奠學宮與士子講論經義以季考其業而上下其等第士益自興起於文事遇佳客至設席談笑吟詠間作退食蕭然閉閤誦讀而已六年之中薦牘交上今年春遂以卓異遷平陽郡司馬方就道而邑人遮道畱不得於是京師士大夫聞之莫不爲樂陵惜而爲平陽之百姓慶也夏四月值平陽四邑有地震之警

當寧聞報驚怛勘災之使朝聞夕往疆場大吏猶以不敏被譴諸有事地方莫不惴惴從事而夙聞君之精勤練達則日望其至相與共事以無貽

聖天子西顧憂君前仕粵有政聲繼治樂陵丰采益著而適當今日盤錯之任蒲州去郡城六百里而遙天幸全此一方以待君之設施也君之是行其可緩哉比者朝廷鼔舞吏治常不次用人自郡縣拔擢不一二年而輒超藩臬督撫者有之吾之期君以逺到者此其時也然

朝廷方借君之才以經營四方而吾徒區區欲私爲一家之光寵者蓋親愛之無已也吾之序爲君而作也豈無他人不如我同姓行哉行哉吾又將執筆而書君之最矣

陳六謙之任安邑詩集

戊午冬予友海寧陳子六謙謁選得安邑丞以去致贈詩至數十篇或謂陳子才地宜得膴仕不宜沿牒爲州縣小吏予讀諸君之詩知其所期於陳子者或不在是也安邑故漢淮陰侯韓信所爲漢首立功地信之事爲君子所不道然其志實有過人者方其未立功時本與世之碌碌者無以異其始居淮陰也一市之中皆笑其怯至與趙戰背水而陣趙人皆大笑與楚戰濰水之上楚大將龍且曰吾生平知韓信爲人易與耳又曰吾固知信怯也夫市中兒爲怯宜也至使敵國之將聞之亦輕之而不爲備然卒以此成大功則夫信之所以得此名於市中者豈一日之故哉士之志道徳者固無慕於功名者也其志乎功名者非其識之沈力之堅而急於自見者往必敗而無急於人之知者必得之若信是矣且天下之公侯將相其不爲市中兒之見者幾何而汲汲焉欲其知之也不已過乎陳子抱盛才來遊於京師適當

朝廷下詔求士之日孫陽之顧一衒鬻可得人方營營君棄不取曰丞吾樂也余微觀陳子本非無意於功名者今其言若是殆與營營者異趨乎則其中之所存豈可意量哉安邑故儉俗易治新令周君其同鄕又賢用陳子之才佐賢令以治易治之民政之成也可待鳴琴之暇相與登魏豹故城蹤迹其所從夏陽以木甖缻渡軍處然後執是捲而歌之當必有快然自得其志於千載以上者此非俗人之所知而諸作者之意亦容有所不欲盡也則予安得以無述乎

贈翁祭酒遷少詹事序

記曰行一事而三善備者惟世子而已其齒於學之謂也古者大司成教世子及士以舞干戚語說命乞言皆大樂正授之以篇章之數然後大司成坐於東序而論說之是凡教大學正徒授數而不論說論說者大司成也然大司成之職在論說猶不離於口耳之功先王之教世子以爲口耳之功未足以成徳而尊教也於是乎立之太傅少傅以養之於父子君臣之道然後可以濳移黙化其志气使之馴習於善而不自知故曰太傅審父子君臣之道以示之少傅奉世子以觀太傅之徳行而審諭之此其序也又曰樂正司業父師司成司成成就徳行尊爲父師則必不僅主論說責效於口耳之間可知也夫其能博諭然後能爲師彼爲之太傅少傅者又豈與夫朴魯少學者泛而論父子君臣之道如木偶之拜起然哉故愚以爲兩傅之職非司成樂正其人莫足當之古者天子師傅多兼官況世子與考古所謂太傅者略近今詹事之制而所謂少傅者則今少詹事之職也然則今祭酒猶古之司成乎曰古者司成得教世子後世齒冑禮廢而今之祭酒所教者僅國之俊造而已宜其與古異矣前年

皇上命東宮出閣講學

文華殿特

召歸徳湯先生於江南

命以禮部尙書管詹事府事重徳行也逾年蘇州翁先生亦自國子祭酒擢爲少詹事先生表帥六館盡去監中夙獘所條奏諸教育法凖於古制時議惜不盡用今而知

朝廷之用先生其意良厚而其職則以古司成而行少傅之事無以異也據今之職則先生之論說方有事耳循古之制則審諭以太傅之徳行而使湯先生之道爲不孤者先生得無意與嗚呼自秦漢以來二帝三王之遺迹盡矣今

聖天子獨稽古禮文肇舉盛典擇人而畀之而先生適逢其防此余之所以親見之而尢幸而尢樂其與湯先生相與以有成也

別葉編修序

昔鮑叔旣脫管仲於囚且進之桓公而以身下之其恩大矣然而管子旣貴未嘗舉以爲言其所言者乃在貧時與鮑叔商賈逐什一分財利與夫浮沈卑冗而卒伍廝養之事豈誠一時之感激有甚於生死而貴賤者與蓋嘗論之夫士固有蹈白刃輕千乘而不顧者矣仲𨿽伯佐抑其自待者重以爲生死貴賤危相扶而安相擕者乃朋友之常道惟其平時知已有隠諭於形迹之外而不可以告人者此其不能以頃刻忘也故曰生我者父母知我者鮑子也其謂我嘗爲鮑叔謀事多困而鮑叔不以我爲愚知時有利不利也嘗三仕三已鮑叔不以我爲不肖知其不遭時也余每反復此言竊怪以管子之智計如神舉齊國而用之惟所欲爲何獨暗於小事而拙於謀身至此旣思得其故則又不禁欷歔以起蓋嘗讀詩綿蠻之首章曰綿蠻黃鳥止於丘隅道之云逺我勞如何飲之食之教之誨之命彼後車謂之載之此微賤勞苦而求援者之所爲作也賢者失志至一飲食之微不能自具而望給於人此其昏迷顚沛之狀必有可憐者矣然而自古豪傑之士如此者往往而有故人知我愚人得我失人愛我憎及其甚也舉目投足無一而可殆所謂行拂亂其所爲者而管子之才之賢其猶不免於是歟當此之時有能飲食教誨之者幸也卽不然而詆侮訕笑之隨其後甚且非意加之極之其所往人非甚堅忍鮮不喪其所守矣愚嘗以是求之古人而欲如鮑叔之於管仲者何不數數也幸而有之是可不爲之流連而三嘆已乎以予之得遇君於此也今之去也不能以無感故書管子之事以見志焉

誥贈中憲大夫沈公崇祀鄕賢詩序

先是松江府學諸生某等以故贈中憲大夫按察司副使沈公宜崇祀狀上之府太守以上於督學使者旣得請遂置主卜吉迎祀之如禮於是鄕之薦紳先生及四方賢士爭爲歌詩以紀其盛且以悲公之遇慶公之沒而得顯而以慰憲副公之孝思於無窮也屬某爲之序某竊按公生當前代太平之後懷瑋蓄奇蘊而不揚其死於崇禎之十四年豈復自意其今日也歟然當公死時天下亦大亂矣且以漢永平播遷之後下第寒士裹衣牽裳之徒猶弛負擔而位郎署者四十六人唐昭宗天復之二年皇輿初定則詔取耆宿五人與於禮部試者遽授之官時人謂之五老榜蓋古人於坎軻失志之餘其遭逢之奇又有如此者公生亂世不遇以夭命也然古者瑣尾零落若此者蓋不勝記卽其低首受書饑寒勞苦之不卹思一發抒其胸中所聞見而及其顚踣不偶久之而無所成也則防憏鬰悒以死而其魂魄之寄所托之陰風曀雨松柏之哀號猿猱虎豹木魅山鬼之所俯仰蹢躅而悲嘯者又不知其幾也然而生旣屯蹷於前沒又無聞於後者此非夫人子孫之責而誰責耶爰自憲副公始長卽手父遺書飲泣而讀之旣起家甲第上玉壺歷淸禁持節於嵩少大河之間聲譽赫濯猶時時痛父不置以鼎養之不及也對客則慘淒增欷會

朝廷亦軫念賢勞不忘其所自特贈公如子官今又爼豆之於鄕以春秋奠侑而饗祀之然後贈公之賢與憲副公之孝始焜燿在人耳目矣此與側身荊棘龍鐘一第者其於命又孰得孰失耶或謂公孝第聞於家行誼著於鄕鄕之淑其徳者相望也此謂合於古有功徳則祀者歟愚謂正不必以此例也夫公非有所瑰行絕奇以震炫於世也但使經公之祠者見其終身阨塞而今獲遂顯榮如此則人誰不思力善教家以得名於身後見憲副公之賢辛苦以列其親之名於天下則誰非人子又誰不思黽勉繼志期無忝於所生於以發仁人孝子之思彰

聖天子風勵天下之盛皆於是乎在此諸君子相爲詠歌之志也愚不敏敬述具所以

鄒君鍼灸書序

古之髙蹈者流若伐檀之君子稼穡狩獵以爲業而詩人美之以爲不素餐此豈僅謂其能自食其力而已哉蓋卽其堅忍之操刻苦之志以知其必能待時而有爲以不至自廢於無用之人故曰不素餐宜也天之生人無論出處貴賤而皆望之以共相生養之道也如謂髙尙其志卽可放蕩流佚聽人之自生自死於天地之間如秦越人之相視然則亦謂之素餐而已矣予在京師識鄒君時稱述其尊甫聞望君蓋隠君子也予去年病困客言用艾可愈延醫治之鄒君從旁指穴數處時有所駁難醫者不能違也予因叩其從來歷言隠君故讀書旣自放棄則學醫尢工鍼灸挾此技數十年能立起沈痼實不取人一錢故術𨿽工而其家之貧益甚後予啟視其篋衍則手訂書鍼灸藥脈各二卷在焉其意以無資鋟行其書使吾父利益之道久鬰不廣求予一言以告於當世之有力者予嘗嘆後世事日趨便而古意浸微醫其一也卽如靈素諸經所言鍼石之法必與方診藥齊緩急並用而後有效而病在腠理者尢以鍼石爲宜然在漢時砭石法已不傳僅得者鍼耳今醫家所用惟五苦六辛艸木之滋味其於人也末矣而視鍼灸特自爲一門習醫者反視爲旁家外道而不之數則其爲術安得不疎余故不諳醫未暇讀隠君書輒欲依太史公之傳淳於意及近世元遺山序李杲明宋景濂贈周漢卿例件系其已試之效於捲端使人知其術之奇中如此則此書之行活人當不可數計隠君者𨿽隤然自廢何害哉漢郭玉有云腠理至微隨气用巧鍼石之間毫芒卽乖神存於心手之際可得解而不可得言也輪扁之對桓公曰臣不能以傳之臣之子臣之子不能以之受臣鄒君本以善奕遊京師然而其於父之學也則固已得之於心手之際矣

跋家藏唐石蘭亭序

此石背面刻蘭亭敍二種前一面比後刻較低一字明嘉靖間吳門黃君者工畫人物偶得此知是唐摹石因贗爲宋人淸明上河圖並榻如舊本獻之一貴人其人以遺分宜相後潢匠索賂不得發其事貴人以此見忤而黃亦坐是窮死其子名景星字平泉跛足知書亦善繪事與余家有連因擕其石至慈老焉此石向藏餘三叔祖家叔祖沒後余尋得之舂碓間石廣二尺長尺二寸厚一寸許質光潤可鑑字體多類聖教序蓋唐僧懷仁所集本也近見武塘錢孝防栴摹帖其叔相國跋云得善本於京師前有趙文敏蕭翼辧才圖遂摹刻之餘締視正與此前一面刻低一字本同而神气去之逺矣自後又得髙麗揆文庫收藏本中有宣和禦璽則文敏圖在焉玩其紙墨良是宋榻與背刻髙一字本又毫髮無異只髙麗本盛字上成字鉤微起而此逕帶下放字彼楷此行靜字右腳低於左靑而此微縮爲不同及視石則三字已損卽用前完本嵌補紙上補痕猶隠隠可見然後知此石之流傳眞千餘年物也吾子孫當善藏之勿令俗工妄榻損其眞气康熙已已年九月朔書於京師之停舟書屋

許君印譜序

余久聞許君黙公名於士大夫間恨未接其緒論卽其所爲谷園印譜亦未及寓目也昔歐陽公終身惟一印記名近文董諸公書畫徧宇宙鈐尾圖章亦未見有絕勝者蓋圭璋特達無取繅借以余之泥塗姓氏而欲附之琬琰以不朽非其宜與余嘗爲新安程君穆倩鐘鼎刻說謂今人耳目當稍令近古極言俗學詆譏之爲非是聞君嘗問奇於程君則所謂谷園印譜者余固不待見而其源流之合亦不俟余之贅辭矣

已卯順天鄕試錄序

皇上以今年二月南巡狩

車駕所過惠澤旁敷尢以人才爲致理根本慮有懷奇抱徳伏處山林者必殷殷延訪及章縫秀士有挾所著書與詩文來獻者輒停

輦霽容受之叩其底蘊詢及素履思得眞才而儲之以爲天下國家之用意甚盛也

回鑾之後逾月適屆順天大比期禮臣列典試官名上皇上特命【臣宸英】入貳闈事【臣】才識譾薄聞

命惶悚屏營累日竊念【臣】曩以布衣被薦防

恩食俸史館厠編纂之末者迄今垂十八年丁丑獲舉南宮對策

闕下【臣】名列第七

皇上親閱【臣】捲拔置鼎甲【臣】才謝平津白首被舉凡海內淹滯耆宿聞【臣】遭際無不濯磨思奮喜遇

明時而在【臣】私心感激所思捐糜以圖報萬一者又當何如也玆幸得以賔興大典忝與司衡於以少副我皇上求賢若渴之意此【臣】素所蓄積特自以賦性庸拙兼年齒衰暮精力刓敝持三寸之管而噐人於糊名易書之下又安必其能拔十得五也顧【臣】之所硜硜自信者惟有一誠而已【臣】偕修撰【臣蟠】始入鎖院卽與十六房同考官設誓神前凜以國法惕以鬼誅此【臣】自爲諸生時所夙夜自矢鏤心刻骨而卽以質之於明神卽以是白之於我

皇上者【臣】旣自盡其誠則凡【臣】心力之所未逮目力之所未周同事諸臣必有能殫精竭思以協成一科之盛典蓋【臣】之以誠自矢而知諸臣之有不期而同然者其於人臣以人事君之誼一也𨿽然夫取人於文字之間安在其人之才識品量足以當天下國家之用而謂可以仰副

皇上求賢若渴之至意乎不知文章𨿽末事而用人途轍終不外是昔人有言求之賢良方正則賢良方正卽此人也求之孝弟力田則孝弟力田卽此人也聞有能文而行不克副者矣若捨文而別求所以取士之法與捨八股而別求所以取文之方【臣】固知其不能又不必也我

皇上聖學淵宏斟經酌史闡天人之微妙萃道徳之精華菁莪雅化沾被斯人而京師首善之地人才淵藪其沐浴於教澤也尢深故能以風檐寸晷略盡所長使【臣】等得借手入告兾稍免於罪戾者皆幸生壽考作人之世而然【臣】旣颺言卷末並語諸士其尢不可不知所自也翰林編修【臣姜宸英】謹序

壽宋牧仲僉憲序

今年丁卯孟春月僉憲宋公初度其屬州司馬陳君偕同僚數人圖所以爲壽者公固不許則相與謀曰盍走京師乞言於姜君乎公聞而色喜伻來請文余謝不敏而以公辱與文字遊且久不能辭也遂徇其請而爲之序曰世之防功立業艸野崛起之士以能自見者不乏而春秋以前名卿大夫都由世族至如西漢之韋平金張東京之黃王袁揚諸名族父子祖孫相繼秉政流光史冊降及魏晉南北朝尢以門第相尙宋歐陽公修唐書如爲宰相世系表其言唐宰相才子孫數世而屢顯唐終世不絕迹其所以盛衰者𨿽在功徳厚薄不在其子孫然而其子孫之賢乃前業之所借以不墜豈不尢重哉余於唐史中獨嘉李文饒以名公子恥從白衣舉遭際雄主文章事業卓然聳出於唐一代名臣之上而唐之社稷幾衰而復振誠所稱豪傑之士而後世鮮及者間黙數

本朝相業於歸徳太保宋公首頓一指公當

世祖初政用前朝舊徳參預密勿天下方想望其丰采會不久拂衣大業未竟時僉憲公方年少耳風貌淸整學殖該富其時見者無不相欽挹以爲能爲公家文饒者非是而誰未幾起家通守黃州吏事精敏居然有當官聲及郎官比部讞決精明每奏疑獄援據律令傅以經典多從矜恕上官恆屈意從之而吏不得因緣爲姦自公在事所全活以無數用是

天子異其才特命監司持節通永蓋處之三輔股肱郡以觀其所設施而將以大用之也公至則威徳並敷請屬杜絕屬吏望塵逐影竦息帖服雈苻匿迹闔境大治於時公餘閉閤垂頭讀書手執鉛槧口事呻畢乘興遊覧把酒角句主客狎進淸言獻酬蓋當時所謂雪園文社者零落盡矣公獨振其頽響於簿領倥匆左支右掣之際士類且靡然從風此可謂精力之過人而文章事業兼而有之者也公春秋方富屬當令序開衙召客計爾時之分曹授簡歌九如而效三祝者方鏗耳炫目而余獨以君之濡染家學爲能施於有政彷佛於古世家之風故樂從諸君之後爲之誦說他日有系公於宰相之表稱爲

本朝盛事者必有驗於餘言也

壽冢宰陳公五十序

古之大臣佐天子出治其功績隆宇宙聲施溢古今宜無不可釋於天下之望矣而一士之不逹則引以爲已憂此一士者亦以爲我寧抱道坎坷終身於貧賤吾心安焉彼誠賢公卿耶而不吾知吾之恥也誠知之吾之幸也故有遺棄萬鐘塵埃軒冕而獨感激於一言之知至於窮老而不悔非獨公卿之能知士而然也彼士之所以信之者其亦有素矣如此而猶有遇不遇之異者誠系於其命焉君子之於人也視其人之足以知我與否耳遇不遇之說不以存於其中也某辛酉冬來京師東海兩徐先生曰盍往見澤州公乎當今名公卿能以其學復文章於先秦兩漢之盛者莫逾公矣某心折焉固願聞名於執事然初見公聳峙山嶽邈乎其難企也及厠史局日領謦欬公覧某所爲傳志而悅後凡得某之文輒拊掌稱善竊垂老不自量間隨俗爲時文尢爲公所賞識嘗置某文懷袖間逢人必出與共讀回環雒誦及某佹得復失業自委命無何每見公相對必扼腕太息輒淒然復起淪落之感而公之於某深矣公今爲尙書吏部稽之於古則天官冢宰職也足以進退百僚而今自黃綬以上循階拾級吏部不能以其意爲伸縮況得開口薦一士耶然而中外共以公輔之業歸公無異詞者以公不忍於一士之不達而引以爲已憂眞古宰之用心也昔孔子之人管仲第舉伯氏沒齒無怨一事司馬遷傳晏嬰止載其能拔越石父而晉叔向之得爲君子亦以能感於堂收噐之一言則夫一士之微𨿽若無系於天下而觀古相業者必因之如之何其可忽也公太公封都憲公今年稱八十壽某曽爲文鋪揚盛事而公亦於今年冬爲五十初度自此黃髮臺背弼成聖天子鴻業豈有涯哉某謹自述感恩之私以代擪絲吹竹而借手侑觴於庭亦承公知已之意不敢以浮詞混也詩曰神之聴之終和且平某匹士之言也邀神之聴意者其在是與

閻徴君六十一初度序

徒爲詞章之學而已聖人之道不存焉聖人之大指在六經能有功於經學者是道之所重也韓退之曰每逢學士眞儒嘆息踧踖愧生於中顏變於外不復自比於人以退之之才而心屈於儒者如此則經學豈易言乎漢承秦火諸老儒口傳壁匿斯文得以無墜是時伏生傳尙書年九十餘中培轅固傳詩培八十固九十餘胡母生爲博士傳公羊歸老於家度年亦當在八九十間張蒼傳春秋年過百嵗獨樂失其傳文帝時得魏文侯樂工竇公一百八十嵗獻樂章卽周官大司樂篇也然則經學之不亡者徒以諸老儒在耳天旣厄之於秦而又以其傳分寄之於諸儒以黙相而安全之使不夭閼於危亂之世及乎眞主出而文學興其所系豈微也哉國家之興五十年矣功令非六經四子之書不以進然士子荒經蔑古於今爲甚其陋者抱殘守缺期足應舉而已而一二狡者穿穴破碎聖人之微言以誑誘承學之徒而規取厚利爲名髙患將不知所止獨友人太原徴君閻先生爲諸生時卽能脫落舉子業閉門治經亦不喜聚徒講學日抱遺經校讐傳注得失其辧古文尙書之非眞所引據書出入經史百家讀人文喜指摘其利病人服其博而畏其辧卒莫能難也先生於諸經亦無不淹貫然不能拘分刌度繩墨爲世俗文字與世詞章之士異趨用此矻矻至老今年六十有一先是一年先生嘗爲文告其所知曰先君六十生日以余母之喪未及禫除不忍奪子之服以稱觴遂展期一年而余不可以無遵也適長君復申孝防在都至是謀歸爲壽徴文於余余特援古儒先以爲先生祝謂經術之系於先生甚鉅其壽當逺視古人不難也余行告歸道淮陰將訪先生於其廬平生讀經宿疑積滯無慮數十兾少畱相從剖決曹孟徳曰老而好學者惟孤與袁伯業耳余竊自附斯言先生其必有以益我也

封君陳公八十壽序

前年

天子覃恩海內嘉與士大夫於是今大司農陳公得再封其太公爲都禦史比今年三月

制下門下士之在都者皆舉手加頞稱慶而公顧若有所深念者良久曰吾防

恩遭際至此入侍

禁闥備承

淸問出掌度支與謀

國計惟是夙夜匪懈以圖所報稱於萬一者而未得其方乃我親於今年七月稱八十觴矣我兄弟五人中外子女數十輩羅拜堂下顧吾以長子而不得奉沃盥承色笑於其旁也子以爲我心能樂否耶某等進曰此乃夫子之所以爲孝也經不云乎孝始於立身中於事親終於事君豈非以其得君而仕推其所以行已者於天下使無一夫不被吾君之澤而因以揚親之令名於無窮乎蓋仲尼之望曽子以卿大夫之孝者如此若夫屏居子捨朝夕定省以謹修夫菽水之養是則所謂士庶人者而巳以士庶人之孝孝其親夫子必不爲孰謂太公而願夫子之爲之乎且某側聞太公之爲人也少慕漢田子泰之風磊落負濟世志初事舉子業見伯兄侍禦公起家成進士慨然曰我可以無事於此矣退綜家務𨿽好施急病而生業日饒值明季橫流寇盜充斥乃出聚家資率親黨築土堡保聚賊往來不敢犯後遂擴其堡爲小城而適當

國初叛帥反據大同聞太公名必欲招致之公則手裂其書抵其禮幣於地賊怒益師來攻登陴固守數十日得救圍解一村數千家不終陷於不義者太公一人之力也此與田子泰之堅辭袁氏辟命聚眾徐無山中盟誓約束歸命中朝者何異及乎功成身完褐衣蔬食自混閭井則子泰之不欲賣盧龍以易賞祿之義也然太公濟物之志常存胸臆𨿽老矣猶亹亹論天下事利病不休旣夫子連舉進士官中祕受

兩朝不次之遇復慨然曰吾果可以無事於此矣遂摧機息幢於十畝之間訓課子弟務爲明理達用期以所學上報君父而甲子之役次公某登賢書諸象賢復蒸蒸起矣

聖天子嗣大歷服無疆惟休亦惟是一二耆耇曰篤不忘在昔唐楊於陵僕射入覲其子嗣復方知貢舉率兩榜門生郊迎宴新昌裏第嗣復引門生列兩序元白諸名士俱在坐賦詩以爲榮異時夫子翊贊元化躋世仁壽而太公安車至止膺憲乞之典某等門下士二百人次第上壽邸中意必有如元白其人者倡爲歌詩播之樂府斯乃太平之嘉瑞

國家之盛事非獨稱艷於一時一家已也司農公於是欣然而笑曰有是哉是吾父之所願聞也遂命書其辭以歸而侑觴焉

大司農陳公壽防序

甲戌春大司農員缺

天子以度支重任非得有學識持重大臣付之不可時澤州陳公讀禮家居三年矣先是公嘗長是部及吏部以應陞姓名疏聞

天子持司農印特造六里中付之有司惇趣上道公至陛見

天顏歡霽慰問寵渥中朝士大夫皆慶君臣相得之盛而知

上之所以倚毗公者未有涯也公旣蒞任一年釐剔夙獘告誡司屬以約束吏胥舉天下會稽之錄中外出納之數繩貫絲聨一一時其盈縮而次第布之然其大意無非仰體

聖天子恭儉慈惠之徳務以省費節用藏富於民而爲國家千萬年根本之計蓋周禮天官冢宰所與其屬日成月要嵗防以周知四國之治者正古者宰相之職掌故自漢以來居是官者咸謂之計相而

本朝以是入政府者亦多有其人公以老成寛大再居厥職

天子賴之十四司拱手受成庶績咸理皆感公之賜而不知所以報也於是季冬下浣值公初度辰相與謀舉觴稱祝階下又謂不可無文以先之也以余爲知公深者則羣請致一辭焉余謂諸君子曰公等以今日之獲庇於司農公爲徳也亦知公平時學問陶鎔涵養所以發輝光大而見之於事業者乎公自志學卽以聖賢自期得心法於其鄕薛文淸公讀書錄比通籍受知兩朝官

禁近凡入講幄開陳王道攘斥異端詳端竟委必期積誠感格而後止一總憲綱五長部曹諸所條列動著功令卽意所不可侃侃持論絕不爲利害小有顧卻蓋其歷官事業卓有根本者如此至其所著尊聞集詩重風骨文尙體要惟其涵茹古今而出之粹然一稟於正有古人所不得與者故一時知者不敢以文人目之而皆以爲有徳之言也今

上春秋鼎盛公以魁壘耆碩托寄心膂行將待公從容論道輔致太平而不復煩以政事余幸得厠同列庶幾備聞緒論不致隕越是懼則今日之拱手受成爲諸君子之幸者余又竊以自幸也已爰是不辭而爲之序

李少司空壽序

初今年仲春

大駕將徵漠北旣諏日類告乃遣才望重臣分行天下祭告嶽瀆及前代帝王陵寢於是今少司空昭陽李公奉南嶽之

命以往甫逾月四月上旬爲公五十初度其門下士仕於

朝者皆謂公體

聖天子重神至意必能恪恭齋祓妥厥祀事受胙獲福於神之靈惟是朱陵之臺赤帝攸館金簡玉文神禹所受數千年以及

本朝威命遐暢盛徳洪敷

皇上親駕六龍於大漠之庭飈馳霆擊維嶽之神必將奔走趨命之不暇其去來風雨享祀飲食旣醉旣飽所以保翼我

皇躬而蕩滌羣氛奠安區夏者及今凱旋之日肹蠁旣著矣先是公未至衡時湖海間旱魃爲虐禾未下種千里若焦農夫釋耒以唏守令蒿目坐嘆公下車蒞祀祝冊昭告甫畢陰雲來湊水气上騰曽不崇朝布濩徧野蠻氓歡舞合辭同聲以告於守土大臣謂

聖天子明徳惟馨幽明協應而公之精防孚感亦宜受祐於天督撫具疏其事旋防

溫防識者已知寇不足平矣比公還道過維揚拜太夫人於庭下被褕翟之華奉鼎烹之養親族歡飲上壽閭裏瞻嘆以今月吉日入都門適當

回鑾飲至之時而公以祀事有成復

命拜

賜喜可知也公家累世臺司當前朝穆宗初年文定公實首揆席與新鄭同心合謀決封貢之策百年狂猘帖首受縻從此邊烽永息中國享無事之福者五十年洎謝事歸裏入子捨修溫凊禮猶黑頭宰相也東南至今傳爲盛事公胚胎家學噐宇宏碩由侍從參機禁襄贊良多轉佐冬官聲望彌起是役也師武臣迪果毅侍從者執鞭弭公亦以明禋奉使翌成大功祖孫遭際前後同轍時議謂

上眷注方殷不久當以鈞軸相處一如文定當年詩江漢不云乎虎拜稽首對揚王休作召公考天子萬壽蓋腎臣能開敏其先世大功則天子且敬舉萬年之觴其身受多祉無疑也某誼托譜末值公歸舉壽防而待餘一言以侑樽也因卽公今日使事而推本其先烈並敷揚

國家盛美使奏之賔筵比於聲歌殆不止爲公一家之慶雲爾

京兆吳公壽序

國家設翰林院以儲公輔之選其期之甚重而待之甚優每三年一選士教習之然至三年散館之際則例有所去畱以出爲臺省郎官者相望也至及第三人則無所致問常優遊侍從之班不十餘年而踐臺鼎斷國是矣然從容養資不經世務論者或以爲屈於實用故前朝建議屢有內外互調之說

本朝順治間遂遴揀才望出補方面其也一出而不復入而向之以才望稱者且沈淪州郡不免有積薪之嘆矣我

皇上鋭精圖治尢加意儒臣三十一年

親擇宮僚十人攺任京朝官使之練習故事親職理政至有所

遊幸及賜宴賦詩則十人者常珥筆扈從均禮如初蓋使人各盡其實用而不至有內外升沈之感至良法也是時語水匪庵吳公以司業得通參旋擢京兆丞京兆號爲天下繁劇丞之職於是無所不領居是官者多自貴重不事事以爲常公獨親攬簿書一切案牘以時行下民間訟牒至庭卽與斷理一一慰遣之民皆得願以去而吏竦畏之若神畿輔學校丞専掌也每試鏁門圍棘請謁無所通用經術程課而考之以行誼振幽發錮才雋畢達自其前爲司成時已然所采錄四方名下士無數相繼登鄕榜取髙第去一時負奇抱偉之士無不稱述詩書砥礪名教號爲吳公弟子也於時九月上旬值公五十初度辰相與約爲詞以祝而問言於余余惟古之爲大臣者必魁壘耆艾碩儒公當登第日旣以學業聞望推重海內今𨿽年力彊壯容貌丰偉不異於往年而士大夫中相與推老成宿望已無不歸重於公矣以

天子素所眷注之從臣貫串古今通達治體又試之以繁劇之任所處無不當而滋謂其可以大用也經曰五十曰艾服官政又曰五十而爵蓋天下引領以望公之設施也久矣而章甫縫掖之秀罄折序立階下捧觴以爲公壽考之祈者豈獨其私心之愛慕已哉無亦仰體聖天子企望之殷而欲以其身及見明良之際遇意甚盛也余承乏政府自愧報稱無路惟是以人事君之誼不敢有忘喜公之道之將大啟而其年適及乎此時也故不辭諸君子之請而爲之序

郡侯張公壽序

壽之有文起於近世以爲養老而設然余觀詩書所載其君臣上下之間動以壽考相期有不待其年之已及而始致其頌禱之意者蓋其風俗之淳厚忠愛纒結於心而形於語言言之不足又爲辭以文之固其宜也今年春郡大夫張公初度吾邑侯方侯偕其五邑之僚屬請余文以祝之侯見余文而嘆賞以爲有當於古之作者而惜世人之不盡知因爲座客歷指文章離合反正起伏轉換映帶之法洞中肯綮以是知其究心斯事者已久其能以文章爲政事而使吾邑之人民被其徳澤而沾其教化者豈偶然侯春秋尙未及彊仕今三月日爲其懸弧矢之辰邑之父老喜而交祝以壽考者一如古詩書所稱而又謂不可無以文之也遂以屬余維侯所生裏乃朱蔡諸先生講學地侯與其尊甫沛令某公同舉於鄕比謁選而南才下車問民疾苦雨潤日暄一當聴斷雷電交發官署肅淸防幹以私以故邑比嵗不登至是大稔民咸以爲公徳余嘗慨前朝士大夫之議論苦守令者一拘於資格而才傑之士無所得奮其用今世則不然吏道雜而多端邑令長間得一經明行修之士民望之不啻景慶而其人又有不同者詩丘中有麻曰彼畱子嗟言其居下親民所在見理也繼之曰彼畱子國美其子本於其父也史稱傅琰父子爲令並著奇績時謂其家有理縣譜彼果何術以致此哉無過於以經學相傳授而已漢尹賞誡子以吏殘賊見廢後思必復用薛宣過子彭城令署不教誡以吏職且謂吏能不可學此直佐史故習非儒者所貴公旣生長理學之鄕其家庭討論而饜飫於仁義道徳之防者匪朝伊夕矣以是小試之於一邑其爲吾民之幸宜有過於單門倔起聞見淺狹者萬萬也余聞之長老往吾邑有治縣去而爲公卿於朝者宦成裏居其縣之百姓相要饋問於其家歷年不絕也吾邑風俗淳厚待公之施澤旣久敭歷中朝鬰爲耆碩他日黃華白鶴之間有扶擕而羅拜於堂下者必吾慈之人也請以今日徵之已

黃昆瞻先生壽序

予從事兩館間行十年所得交編修硯之黃先生相與商略舊聞多所剏獲其爲人年少靜气不以才地自矜炫獨其心所向往乃在古忠孝廉節之行講學取友之事故以余之衰老失業人所厭棄而君獨能防就之如素交今年春餘奉

命同總裁東海公還南纂修一統志有同館挽其請行者編修私謂余曰吾亦亟思歸耳顧吾父逺宦塞外吾在此息耗日聞衣食什物所須續往不匱是我處京師猶膝下也吾不可以復南言訖淒然若不勝孺慕之色余益心服其純孝旣問之廣平公蒞官行已甚詳則以爲編修君之賢其得之家學者有素余於是復思從廣寧公遊而不可得編修曰吾父以今年十一月下旬稱六十觴矣公盍以文序吾父生平略道吾所不得侍養之意而致君相慕之誠其可也余唯唯蓋公自戊戌通籍歷今三十年矣初節推劇郡壯年鋭意辦職沈寃滯獄一訊立遣人以其間代守令教養之具聲譽卓然自許功名可立致已緣他郡案牽連鐫級他郡守卽公鄕試舉主也是時上官多勸公辧復者公義不以一官易所天之誼從此淪落浮沈幕僚所經黔築萬里蠻煙獠瘴殆非人境已而南下洞庭東騖遼海計人間危險地巳身歷其大半然所守不逾一令所至動必奏績今在遼數年日以邊邑蕭條居人愁困欲稍爲經理之然未盡得展布所蒿目撫心見之歌詩者識者比之元道州舂陵之詠皆知其有憂天下之志矣公宿儒舊望人譽所歸列卿臺省舉足可到方今賢公卿滿廷必有起而爲公任斯事者父子接武中朝流光史冊誠甚盛事或謂公懷遂初之志久矣太邱一長公卿再世卽江夏父子間名位相懸亦公家故事徳髙位絀於道何損意者行公之志而杖策歸裏闔門私第擷商山之紫芝飲南陽之菊水噓吸沖和頤神養性從容以待

聖天子蒲輪之召可乎編修君其亟持吾言以往必有以博公之開口而一笑也

大司寇徐健庵先生壽防序

戊辰冬十一月大司寇東海徐公初度之辰其南宮所得士居翰林者三十有七人共謀所以稱觴者於予且曰公所好者子之文也子無固辭𨿽然夫公之知余則豈徒以其文之謂哉盍卽余所知於公者言之餘識公二十餘年矣當其爲孝廉時卽毅然以身任天下之重自後洊登髙第踐歷三事所經渉事變益熟而胸中所貯書益多其入而以孝弟仁義淑其身也如嗜欲之惟恐不得所求其出而宏奬人倫扶植善類也如飲食疾疾之在已其作而謀天下之事也上求可信於君而下求無不可告於人此余知公立身之大端也及其遊覽百氏根據六義而發之文章則必其實可以立誠居業救獘起偏而不爲一切譎詭浮漫無當之說所惑此余所以知公立言之大端也然又有餘所深知而世之所號爲知公者或未盡焉則以公之於是其心實有所歉然而未足者也公自遭際分直

內廷綜理部務在公少暇日暮歸第坐客請問以數十輩論文晰疑酬酢盡意乃止則精力刓獘對食欠伸微視兩髩垂垂白矣然日以爲常不厭也今年春自惟直道忤時拜疏求退

天子念其誠欵

詔許解職總裁諸館事畱直如故公於是閉閤謝客日取周張二程先生及朱子遺書熟讀而精思之俟其反復推尋融釋脫落而久之乃得其所爲灑然者比余再三訪之則見其气益加靜而貌加粹體加充矣記曰君子莊敬日彊明道曰人不學則老而衰君子之所謂彊者乃在道徳之充盈而不在乎气血之壯盛也君子之所謂衰者乃在不殖而將落而不在乎年齒之逾邁也夫文章小道也功業外至也朱子曰人常有以自樂則用捨行藏之間隨所遇而安之此公向之所歉然而不自足者余今乃自信其知之獨深也今

朝廷勤求化理方待公以鈞軸之任而公亦宜不得懷道匿徳恝然自釋於天下之重然古之君子身處巖廊之上而其心浩然與天地萬物者遊彼誠不以富貴移其心也循公之志或者功成於未老之日退而倡明斯道辧統緒之毫釐晰防顯之一致其深造也必窮理盡性以至於命而後命自我立其兼成也必理學與事功相配而後體用不至於偏則予請從諸君子之後勉而卒業焉斯爲之壽不亦大乎請卽以此言進之

定海薛五玉四十壽序

有士於此不役役於聲利不雷同於世之是非取捨恬澹寡欲而遊於世斯可以交與予固非此弗以友也而少聞薛君之名已而東至海上以陰求其所謂恬澹寡欲不役役於聲利不雷同於是非取舎者旣於數十百人之中得其所願交而如恐不得交者玆於薛君遇之焉聞君少時倜儻善議論所至傾一坐中與之登山而臨水𨿽終日極困不厭意必慷慨自喜之士而惜乎余未之見也蓋君今年乙未冬已四十矣或曰君少不得意於有司今適合古彊而仕之時𨿽不遇未晚也予竊以爲不然夫古者八嵗出就外傅至十五則凡民間之俊秀皆入庠序王公卿大夫士之適子皆入國學教之窮理正心以修乎身推之於天下國家將無所不備焉旣乃升於太學爵命之蓋其時日之講貫服習章程之精細詳密有不待二十五年矣四十而仕者極之中人以下也孔子弟子列傳載樊須公西赤年皆極少及孔子時仕度其年皆不滿四十又非必顏淵子奇而後然卽令如是士之有才而無命泯滅者不可勝記矣數年間天下競於兵爭災祲疾疫盜賊之患日夜不絕而民之轉死相望矣此宜仁人君子之惻怛於心席不暇暖救之猶恐不及而君子以無事而至四十豈不可惜與使君之堅其才老其識恬澹寡欲以集事其爲世利益滋甚而予之爲是言者亦欲使世之知有薛子者惜其少年英鋭之气無使英雄有遇不及時之嘆乘其及今彊壯之可用而使天下少享仁人君子數十年之利則凡余所願交而如恐不得之人無事以至於四十者其亦庶乎其鮮矣

馮宗一壽序

余家縣東巷與馮氏隔水居世相好也自餘舞象執經於馮先生之門先生有子曰孟勉曰宗一孟勉與餘同庚生幼同學長益相善當甲申乙酉之際經涉橫流拋荒舊業而余與孟勉從播遷之餘終日扺掌談縱橫王霸之略無復當世意又以其間商確經史旁及詩賦每侵晨出外舍一榻坐對至夜分始各歸寢明則復然如此者僅十載已而兩家生事漸促余先出遊孟勉繼之三十年中計聚首時或隔嵗不得一見見輒復別去及余旅寓京師孟勉辭余爲廣徳之行未幾而元伯見夢生歿異路矣其後宗一數數至京師未嘗不過余余對之便執手於邑常嘆以馮先生之盛徳宜有後而孟勉所就止此疑天道幾不可問又私意謂宗一淳蓄深厚意先生之鐘報將在於是今年餘歸裏其仲子進謁跪而有請問其所以則宗一已於今年壬申春壽開六十矣曰吾父方客濟上吾兄弟曠焉定省庶幾賫先生之文往而介壽於前一開老人之懷抱余謂宗一神气充實誌略方壯出其緒餘足以完父兄未竟之業今僅年杖國似不足爲侈者然余所以不辭其請者旣悲孟勉之不幸又喜宗一之足以干家於是言之不足又深致其祝辭以將之者蓋兩家世好之情親愛之誼有不容已者也

侍讀徐公嵇夫人雙壽序【代】

前年癸酉初冬爲吳興侍讀徐公七十初度時公元配嵇夫人年六十餘華發相莊宮諭君偕其令嗣曁諸孫鞠上壽禮成燕飲雍穆之風縉紳稱嘆未幾公謀拂衣歸山夫人亦以有子侍從足以上報

國恩願偕遂鹿門之隠相與棹舟而還疏池藝圃徜徉杖履苕霅之間多古髙人奇迹稚川丹竈桑薴茶經王右軍陸魯望之徒所觴詠而嘆張志和之所浮家泛宅而遊者公藍輿至止未嘗不流連日夕及入而與夫人相對則欣然遂忘其貧以時與子弟坐家塾誦說經史道先賢故老舊事夫人則抱孫含飴分燈課織其旁若無軒冕之在身而禕翟之耀體者其視世之奔遂勢利刓精神勞苦而不知止者何如也今年孟夏夫人始壽開七十同鄕親串莫不嘖嘖夫人之賢而見侍讀公之以老成碩徳與之偕享五福之盛則又爭慨慕之不已防宮諭君以逺在京師令嗣任可在家稱祝請予一言將郵致之以侑觴蓋予聞夫人爲名孝防女素嫺姆訓自盥饋以往侍奉周旋動循禮則某太夫人病困夫人調侍湯劑至兩月不解帶以是妯娌化之一堂聚順迹其閫教古列女不能過也而其佐侍讀公以成名尢爲世所難能者公少貧績學名重士林所締交皆海內才儁中更憂患家道轉落然席門窮巷戶屨常滿負笈請業者所至成市夫人悉庇具修潔黽勉有無以應之而公不知也壬癸間公旣連取髙第列從臣矣夫人彌自謙抑自中外親黨以及村嫗竈婦待之各盡禮意絕不見其貴倨之色所與公相雞鳴交誡者惟是夙夜在公之誼爲惓惓故公在史館凡所撰述進呈

天子見之無不稱善所造就成均學者及京兆大比所得士皆矩步詳雅學有家法望而知其爲南州弟子侍讀公之樹立偉矣抑亦夫人相助之力居多也自公之歸今三年宮諭君聲望益隆

宸眷優渥將以大展公生平未竟之業而君顧思戀庭幃南望於邑本欲因介壽之期歸而承歡於其側也夫人則寓書教戒當

國家多事之際臣子驅馳效力正在此時愼勿以吾兩老人爲念余與公先後同官气誼最篤兩捨弟又與公家稱同年兄弟交在紀羣間故每見宮諭君必舉公家庭所教戒者以解其離憂而釋其獨勞之感又爲述所聞於其鄕人者備頌美之辭致之賓筵以爲難老之祝今

主上倚宮諭君甚厚顧惟舊徳必復致公左右潤色鴻業而夫人亦將起居六宮爲命婦班行之首此時再奉養京師從容上壽吾知士大夫觀感興嘆者必益倍於公七十時而宮諭君又何必眷眷於白雲之慕乎遂次第其語爲壽防序

錢太君七十壽序

鄞邑東南有地曰甲村其山由四明發脈迆東下回抱前後水自金峨分派兩流滙合而王氏聚族其間千餘家某有學業至性人也寓京常過予言吾宗望出太原自宋南渡至今詩禮之傳不替不獨其子孫濟美亦代有賢婦人焉髙祖總憲定齋公爲正嘉名臣其母金太淑人身教至嚴所遺詩文蘭莊集數卷皆班誡七篇之類也吾子孫世守之先君遭亂棄舉業不治生計蕭條吾母錢太孺人蓄防代匱室無交謫先君以是益忘其貧不幸中年捐館愚兄弟三人尙幼也吾母弱婦搘門足不逾閫限內外整整挾防課子帥以禮訓某兄弟粗識文義以不自墮於昏愚不得罪於鄕黨朋友者惟吾母之教是賴某今恭遇新令幸邀安人

封誥上榮膝下將借此以進稱七十之觴顧非得先生一言不足爲鄕閭光寵予聞而善之謂太君之賢可無愧於蘭莊之風也自惟浪遊多載今老矣家鄕名勝屐齒多所未到明春決計請告冀以殘年徧遊浙奇山水先取道金峨雪竇杖策四明二百八十峯中訪其所謂過云石窗之勝出而艤棹甲村拜壽母於堂就君信宿談話桑麻周行阡陌太夫人其必能減茅容之饌以食我也

張母何太夫人壽防序【代】

蒸民之詩尹吉甫之所以頌仲山甫也其第四章

曰夙夜匪懈以事一人明乎山甫之生保玆天子也然孔子作孝經至引之以明卿大夫之孝何哉予以是知山甫之爲忠臣抑以其孝子也蓋卿大夫之孝非必其晨修夕膳之是急也如詩所謂王躬是保出納王命敷政四方似與門內之行無涉然必如此乃稱所謂夙夜匪懈者而忠孝之道盡是矣今年八月某日爲今京江相國母何太夫人八十誕辰太夫人時在裏相國旣喜其親享無疆之壽又以身不得歸而洗腆於其側也則屬其數人者各爲一言以敍已所以在公而不得卽歸之意因而稱述太夫人之徳以資賔筵之一笑亦庶幾乎詩人之義也太夫人之始嬪吏部公儒素耳黽勉有無不自言瘁旣而吏部公冠冕南國洊登上第文章聲價翕然增重海內則皆太夫燈火佐讀之餘也及乎內總銓司裁量人物外持文柄樂育人才遂以治行徵爲天下第一

朝命方新遽返初服此則吏部公之髙風曠致而太夫人能贊成之且又爲之潔庭除庀肴醴相與從容舉案有終焉之志是時長公編修君已對策

大廷魁天下矣相國與祠曹民部弟兄先後起家甲科今諸孫天門復捷南宮選入中祕詩書之澤相望也自吏部公歿後幾十年而門戶鼎盛日甚於曩時此孰非太夫人內徳之所成就也者而一不自矜每見有所遷陟彌加抑損朂子孫以無忘先公之遺誡相國偕其兩弟謹守家訓淸白自將用以上當

帝心綏和有夏則今日海宇之羣帡幪於相國燮理之徳者又何一非太夫人之賜也耶太夫人𨿽壽八秩筋力不啻如盛年時嘗防輿畫舫就養南北間屬今初度之辰三黨姻親雜沓上壽裏閭子弟踵門稱慶而京師縉紳及四方知名士亦無不躡相國之階效華封之祝者吾聞之昔三代之盛鄕飲酒禮燕禮皆堂上鼔瑟歌鹿鳴四牡皇皇者華是爲工歌三終明君臣之相得也旣歌而笙奏南陔白華華黍是爲笙入三終見家庭之和樂也外盡君臣之誼內洽家庭之歡所謂夙夜匪懈以事一人爲卿大夫之孝者於今日張氏之堂見之矣今

聖天子方孝養

長信宮盡愛盡敬徳教洋溢而相國適當此時亦得致其不匱之意於所生𨿽其隔在數千里之外其與朝問膳而夕視寢者何以異也余不敏備官卿貳幸從稱觴之末而樂觀其盛是爲序

送姚子南歸爲其母夫人壽序

今

國家定制仕宦無兄弟者得歸終養而凡仕於京朝之官歷俸六年例得請告歸省此制初不見於三代之世蓋三代仕者舉不出父母之邦茍非行役在外則朝溫而暮凊日可無廢故終養之典不著然其君之所以體卹乎下下之所以仰望乎上者猶惟以將父將母爲惓惓一不得則君懼無以使臣而臣亦不免哀怨以思以懼其不能盡心於所職如北山之歌陟岵之感是已況於後世背離膝下逾越數千里以事君而東西南北之惟所命夫至是而不思所以審處而曲慰之者有國家者之過也至於例許得歸而不歸吾未知其何說矣余在京師久所見公卿間多以官爲家其位益峻祿益厚則決去益難有未葬不除服數十年而襲紫衣朱自若也蓋縉紳之淸議不立久矣大臣如此則下何觀焉以故風俗日偸而

盛朝光明駿偉之烈不炳燿於世甚非所以稱

聖天子以孝治天下之意一日友人姚子歷初過余辭行問其奚往姚子曰吾母以明年正月屆七十壽行歸省欲得子文以佐觴耳余曰今仕宦於京朝者絕不聞以母子相依爲人生可樂事子以寠客思親急裝出國門意不返顧天下名教獨身任之固當旣又曰夫子之親亦幸子之不爲士大夫耳不然子亦且如諸公者以身許國之不暇𨿽欲返歸衡茅烹雞炊黍召防鄰里上壽於老人之側得哉子姑行矣勉之然姚子積時求養於外一旦以親故垂槖而還不以介諸懷其志趣過人甚逺使異時得遂其祿養意其樹立必不出古人下風俗之變而淸議之立吾不於姚子有厚望乎姚子尊甫文學公爲先君執友余垂髫數過其塾太夫人輒飲食餘視餘如親子弟以故諗知其閫徳甚詳旣稱未亡人治家內外整整收祀參議府君而上失祔之主數世疏數有序魚菽之薦必潔以誠其大者如是則其他所及以貽爲歷初兄弟無疆之休者可知矣余客居無狀先太孺人厚終之事忽忽未舉者有年每拊膺旁皇中夜不知所出而樂稱姚氏母子之間如此者豈敢以望於人亦因以志吾之愧而已

送申學憲赴任過裏爲茅太夫人壽序

今僉憲申君任禮部郎至京未久也太夫人在裏春秋髙矣每思念不置會粵西督學使缺

廷議擇可者乃越次以授君君一不自喜而以益逺太夫人有愀然之色又念是役也當過家省覲而行適値某月之初太夫人八十初度則求於能言之士爲詩文進之以冀太夫人之一笑也以慰其離憂之思而請某爲之序愚維古之君子其未仕也有爲養以求仕者矣及其旣仕也有以不得遂其養爲憂者矣故方其憂不及養則惟恐其仕之不早及其羈絆於王事馳驅於道路而汲汲然憂不得遂其養之志則其視一官之爲累也又惟恐其去之不速此二者皆過也夫親之不可以無養固也若夫仕不仕天也而豈吾之所可預必其間者哉惟有道者不然時不吾與蓬蓽而行粟水而奉非儉也時已遇矣道已行矣而內顧吾私有不可以兼遂者則資於事父鞠躬盡瘁而初亦無害於吾之爲孝蓋事親誠則能使親忘其貧事君忠則能使親之不樂私其子使親忘其貧者士庶人之孝也並能使親之不樂私其子者此可謂卿大夫之孝也此古之君子所以推心任運無入而不自得者也曽何有於二者之足患乎吾聞太夫人故吳興副使鹿門公孫女及歸爲相國文定公諸孫婦佐先大夫成名而以盛徳稱中外閫範者數十年彼其於君臣父子之義講之有素則於僉憲君之是行必有欣然願其去而樂其志之得行者也君以此思之宜其中亦無不可灑然者粵西當用兵之餘王化再沾人文日起計僉憲君報政在三年大比之後復取道裏門北上而是時太夫人方健飯於是隨計偕諸生執經逡巡磬折階下後先而上壽亦人事之可喜者也僉憲君益可無憾於是行

王母申太孺人壽序

康熙二十五年蘇州府縣學諸生以王母申太孺人守節狀請旌自縣以次達之撫院旋以事聞奉

防給銀建坊如制鄕裏莫不謂榮再歷年而太孺人春秋稱六十矣於時嗣子東發方以才選載筆史館暫假歸省其同年生二十九人謀所以稱觴者以余之同事館局且知其兩家世澤甚詳遂請一言附東發之行而往壽焉余觀太孺人之苦節及東發之能以才顯揚其親使卒有聞於載述而益嘆文恪公之遺徳逺也當明宏正之際八奄亂政大臣相繼斥逐宗社阽危公甫入政府苦心調劑嘗論逆黨以士大夫之可殺不可辱所保全善類爲多然終於不合潔身逺遁當時大臣之能明於去就不罹淸議者惟公一人而已其自贊曰貴戚赫奕不能附麗權璫狂猘不能媕阿一有違言超然不辱蓋實錄也自後子孫承借先徳咸能以名節自砥至於閨門肅穆家法之嚴整尢爲吳門士大夫家稱首若太孺人之艱難守死其尢著者也太夫人曽王父曰文定公事在國史植根華閥夙嫺姆教嬪於先府君織絍佐讀宛然寒素也甫年二十四而遭變時卽欲以身殉姑涕泣曰吾不忍見婦與子一時畢命卽如此藐諸孤將誰托太孺人感之勉進飲食旣而朝夕所以奉養其姑者益防無懈歿而殮送之如禮時節薦享之必竭其誠宗戚內外皆以先府君爲未亡而喜見東發之成立者至叩其學問蓄積又以爲非得嚴父之教何以至此蓋太孺人之於王氏始終稱無負矣今聞其女嫁松陵沈氏者亦早失所天勵節如母氏以此服太孺人之身教不獨能成就其孤而且有以化其女子蓋文恪公之流風遺澤逺矣彼其沾漑於數世者如此其盛此所系於人心世道非獨侈爲一家之僅事而已也余聞之禮云寡婦之子非有見焉則勿與友此非以戒其友蓋所以深責備於其子者也非有見焉則勿友矣苟有見焉斯友之矣東發少遊京師發聲太學最久服官祿養爲二十九人者譽之無異辭且欲自同猶子以介壽於賢母之側惟恐不得其歡心此其家庭朋友之間皆有可重者也余故樂敍其事而傳之

贈董子爲其母夫人壽序

往年晤董子吳仲湖上時余未識董子董子亦不余識也接其容藹乎其可親與之坐久之𨿽儔人廣眾之中有以知其爲董子無疑也董子尊君孝防公母範孺人皆長余兩大人年三四嵗兄弟四人皆讀書修行足繼其家聲每家庭侍寢膳議論古今事成敗雜以鄕閭耆舊事迹可傳述者輒人出一見持不能決請之尊先生然後得定其一家師友自足娛樂如此而余兄弟三人無他技能足以稱家大人防又時時扁舟逆旅動輒數年或逺間三四千里外一遇佳節時至眾歡獨酌之際則對食悲愁以思𨿽居者亦然不知其爲樂也以此不及君兄弟逺甚然董子之言曰菽水吾大人所甘也吾力尙不能具今人間言養親者則曰孝在志養奚必甘防哉是竊取好名自予而極其志至於以天下儉其親不顧也吾不忍爲之故與其兄三人日夜攻苦不絕庻幾少得所欲則築廬於山水之濵具車輿幾杖弋於野而釣於淵奉我親以老焉吾豈有求於彼哉而其志適有與予類者今年秋爲其太夫人五十初度問予一言爲壽予謝不敏而贈董子以言使其歸卽爲予跪進之可也

顏母朱太宜人壽防序

唐李文公翺自稱其序髙湣女楊烈婦爲不在班孟堅蔡伯喈下其言以遷固敍述之工故讀者詳而事迹愈著而嘆後作者之不盡然此固然矣余以爲古忠臣烈婦之不欺其志義炳日月𨿽其文之不工於傳無害況其原無待於傳耶惟其勢窮運極瀕於阽危矣乃事會之逢適有天幸名完而身亦不虧以至富貴顯榮享有壽考此豈非人生之至願而古所稱吉祥善事者耶則𨿽其心之無待於傳而因事詠歌頌述之以風厲於天下宜其聞而興起之者多矣余自少聞客談闕裏顏太宜人壬午殉節事至烈私謂所嘗見古所傳烈女間有其人晚近世決無此事然貯之胸中已三十餘年今居京師與編修考功兩君遊始知兩君皆太宜人所生而與奉直公所親教督而長成之者蓋太宜人今年已屆七十壽餘向所疑古烈女傳僅有其人者今果得親見之謂古今人何遽不相及又見其富貴顯榮壽考爲天之報施善人而嘆古人之身名俱泰所謂吉祥善事如此類者何不數數見又疑今人遭際逺勝於古也蓋太宜人爲故奉國將軍某公愛女以天潢貴冑作嬪於奉直公大賢世裔嫺於禮教者素矣方其出與奉直公同難也倉卒被驅邏卒詈不絕口卒擊折其左臂將加刃焉散發披頸不殊僵踣道左積日始蘇以指自刺指彊不得入則取鄰女所擕刀自頸人不入時沍寒夢神人防以絮而明日小婢來伏其旁呼之忽醒有遺奉直公以金創藥者傅之得無恙夫節義之報不疾而速如此此所以更三四十年後綿慶延祉益繩繩未艾蓋有神相之者然也今

朝廷恩數重疊自初封孺人累三封至太宜人京師士大夫多編修考功及季子孝廉年家故舊稱詩上壽以百數余愧不文無能敷揚盛迹勒金石而播管弦也異時太宜人年益髙

國家太平益愈久嵗時置酒髙防戚裏抱曽元膝上絮述年少亂離百死一生之狀歷歷如在目前於是相傳爲承平世家盛事必有班蔡之倫載筆而紀其烈如李文公所云者矣當是時也殆亦有徵於餘言也歟

徐母李孺人壽序

今年辛酉夏爲徐子亦沆元配李孺人五十初度孺人父某公於吾母爲中表其祖大理公之館甥於吾外家孫氏也與先君子爲忘分交孺人之母葉也居苦節嘗隨其姑歸迎車廐裏第與吾母居止情意甚欵時孺人才數嵗然已能盥櫛衿纓隨母定省姆傳授內則女誡略能上口舉止如成人矣後歸亦沆吾母嘗嘆曰徐氏有婦矣以大理公之盛徳而無後天其或者鐘報於是女耶當是時吾鄕承兵燹後巨宗勢族日就零替大理公之舊業已不可問卽亦沆先人侍禦公瓢笠入山混迹緇衲亦沆竄身荊棘中數從其尊甫風飡雨宿暇則膏筒鉛槧摘次呻吟不問家人產孺人於時孑然季女也搘拄中外租籍市券手籌筆疏各有條理上卹姻黨下撫婢僕恩意周到無不人厭其心以故亦沆得一意學殖名譽日起又能以其餘力佐夫子課三嗣君成立今皆補學宮子弟籍有聲矣向微夫人則亦沆之艱難固當百倍意天之憫李氏而鐘之報者適所以爲徐氏之福耶今春予寓郡二子澤泳謁余而請曰吾母天性孝友念外大父母蒸嘗逺隔則設像於別業以祀之嵗時擕諸甥上塜酌奠而去歔欷竟日自恨終鮮兄弟而以公之逺托於中表也能縷述其家事故嘗冀聞公之言以爲喜今誠得公文以侑觴庶其足慰母心乎余自罹家難神思耗潰絕未嘗爲人作文字然每見母黨輒憶吾母生平不置故能爲孺人壽者誠莫如予宜孺人年才半百偕亦沆從容舉案三子雍睦諸孫五六人奉觴而進之鄕裏傳嘆以爲盛事故知天之鐘報於其身者信未有艾也微二子請余其能已於言乎

湛園集卷二

欽定四庫全書

湛園集卷三

翰林院編修姜宸英撰

記

重修嘉善縣署記

古之爲政者非獨以簿書聽斷爲急也澤有津川有梁賔有館野有亭障凡所以用其心者無不至若此者非以勞民也蓋教濡而徳孚則民不期競趨而集其事及乎政成旣去而歌思之𨿽所嘗憩之樹木猶相戒不忍剪伐其枝葉況於朝夕居處以出號布令而身經營之者宜其所系於民心者益深不僅如津梁館亭障之爲設而已而歌思以樂傳之者又不待其旣去而後然也嘉善故嘉興縣地前朝宣徳間始分設縣治而署之建而圮圮而復新者數矣某覽其邑乘攷其當時主者之爵裏姓氏多不可得豈以事防故略而不著歟或者其所用心不能盡如古人故至今亦無得而稱之歟邑故劇地自予師莫公之筮仕於此人皆爲公難公洗手奉職拔去故常嚴霜加於豪猾和風棲於窮閻登進秀良討論文義民俗蒸然丕變矣先是官署器用常取給羨餘一有期防團裏次甲供其芻食公一切除去家世陽羨薪米酒醴泛舟之役不三捨而至一勺之外弗以累民夏秋兩稅用符下諸裏符到以次輪輸閭閈絕追呼聲伍伯防手倚墻終日無一人後通者故報課常爲諸邑先視事未期大小事悉就理乃仰瞻其堂則頽焉剝焉漸欹以壓公曰吾爲天子牧養民是之不葺非所以系觀瞻始謀於其屬諏日鳩工民承命荷畚偫挶任輦恐後未閱月而堂之缺者完蠧者堅黝者堊墝者甓凡幕宇帑藏廊廡之屬以次整齊是役也撙節取具材不費城守用不煩官府公每旦夕視牘堂上吏民序立庭下益以嚴耄倪歡悅頑冥滌慮某日受公異知千里來謁門下始至則問父老言生身六七十嵗未嘗遇侯若此咸謂是堂之新不可以無述公亦以其用心之所在懼其久而易沒也命某紀其事公廉明聞於牧伯累被褒旌近所條兌運六條頒下諸郡縣爲式其見寵優如此今

朝廷方行外吏卓異之典待以顯秩當事旦暮以公名上則嘉善之民且不得久私公何有於是堂耶然自縣分治以來爲吏玆土者非一人矣而民之戴公也特異於前豈非仁愛之結於人心不可彊哉使後之至者忘畫一之守專務更張則小民何望不然而潔已奉職以世世繼公之徳於不替將我民終有賴焉而斯堂之建而圮圮而復新固可以一俯仰而得所取法也已某辱公門墻之末敢不敬志

惠山秦園記

天地之大昔人等之蘧廬至於宮室之麗亭臺之勝直以爲寓目而已視其轉易成毀興廢之不常特瞬息間耳而傳之一姓以至數百年之久此自古未有也余少時讀吾鄕屠儀部惠山園記謂其中之上干層霄下蔭數畝者幾數百十章有泉從惠山寺而左淙淙防防注爲淸渠日夜流不涸中疊石條爲細澗分流並涓潔可愛園固秦有也然自端敏公迄中丞公之攺葺時計將百年屠公已嘆爲難得今去其爲記者度又可八九十年而古木淸泉蒼翠無攺向時結構𨿽不必盡存要之有撤而更新無蕪而不治也予時與客遊其上或指示予山寺故爲宋湛長史宅其南麓唐李丞相紳讀書樓旁去數武爲宋尢文簡公遂初堂故址不獨其室宇無存而其子孫亦零落盡矣若愚公谷者一時勝絕吳中今亦將漸廢而爲荒墟夫物之有成有毀此消息之常何足深論惟搢紳有道之士能持身正直創業以世其家而子孫之賢者能修徳以光大前烈此百世不忘者也今以一園之有無爲秦氏重輕者故不足以知此而因此知秦之世有令徳將裵徊瞻眺之餘必有感慕而興起者荘子曰舊國舊都望之暢然不然彼獨不能以忘情乎哉園今爲太史對巖公有太史日侍養園中讀書承歡饔飱必潔其父子兄弟常熈熈終日也以此思秦之世徳所從來矣

五園圗記

奕美何子家山陰之峽山去蘭亭舊址五里許嘗欲傍山依流結園雜植花果叢竹菜茹靈藥奇艸於其中而未就於其遊也命友人鐘陵樊防公按其山川營構而爲之圗又屬予記之庶時觀覽以自慰焉今夫士之窮居蓬蓽揣摩干進者其晝而思夜而夢所爲取富貴立功名以及於宮室田園妻妾之奉子孫之計無所不至及其思防而夢醒廻視所居依然四壁也此眞可謂之妄耳若夫所求者僅在一邱一壑魚樵麋鹿之所羣居而獨遊此復與造物何與乃亦若有靳焉而不卽予求焉而不易得者而徒托之無聊之思則士之窮至此誠有無可如何者矣此五園圗之所以作也𨿽然以圗爲妄耶則非獨功名富貴之不可恃卽一邱一壑之孰爲吾有而執之以爲得防邪以此圗爲非妄邪則古固有戴冕垂紳鳴鐘鼎食享天下之奉而若固有之者蓋君子無入而不自得何子𨿽倦遊吾知其於蘭亭之所謂崇山峻嶺茂林修竹之趣無日不在胸臆間而特以其興之所托無所往而不遇也則於是圗蓋亦有足喜者焉

持敬堂記

三代之制營立宮室有廟有寢寢廟之中皆有堂而古者家有塾凡里之子弟之俊秀則畢集於塾而教之爾雅謂塾者門側之堂所謂夾門堂是也以此知堂者亦古人所以爲教之地也古一命以上皆別立宗廟以祭而今自公卿世冑以及士庶人無不祭於其家者故以爲迎神獻屍祼鬯登餕徹爼以著爲趨蹌駿奔之儀賔客宴衎入席敷坐饋食進餉以立爲旋辟登降跪立拜起之節冠有三加昏有六禮無不恪恭齋潔而於堂乎觀禮者故君子入其門登其堂則無敢弗敬焉先是河南二程子以持敬之學教學者其防以嚴恭儼恪爲要其功始於動容貌正顏色出辭气之間而推之至於盡性達天知命蓋作聖之基學者無時而可離者也南宋時有吳柔者獨傳得持敬之學於朱子歸而教授鄕裏以學世其家今長洲吳氏其後也夫敬者非獨以整齊其身而巳凡父兄之教其子弟與其師長無以異也然自道之不明學之不講則人不知所以齊其家而教亦愈失何也彼齊家固莫先於子弟也今之爲父兄者固日夜以望其子弟而利祿之事射覆揣摩之術有一之弗工則戚然爲愧以忿彼之爲師者亦以其父兄之所望而勉且力焉利欲薫其中得失紛其外譬之於馬羈絡而馳驟之非不善矣然而捨其五父之衢而試之江河則陷溺隨之矣今之不爲陷溺其教者誰也余於吳氏之堂有感焉至其堂聞誦鼔歌之聲則辴然喜入觀其圗史陳設師友賔主所議論弟子磬折趨走階序雍雍乎秩秩乎其習乎禮也蓋吳君旣以其先之所嘗聞於師者銘於其堂而又延良師傅帥子弟教習之以聖賢之道以合於古人家塾之義則可謂能不陷溺其心而庶幾乎嚴恭儼恪以期於盡性達天知命者也今世士大夫家輪奐相望落成而名之備極五福之辭若類於世之巫祝者非所稱貽謀之善也吳子獨能不以世俗之所棄者爲迂闊務勉其子於聖賢豈不卓然有志之士哉使吳氏之有成俗其庶有變乎𨿽然不可以不誡也吾願君子孫居是堂者無以險詖驁慢之心入無以驕僻放侈之行入無跛倚怠倦以爲堂之享祀無俾晝作夜以爲堂之晏飲無淫朋狎遊六博觝戲浮談不根以爲堂之周旋晉接左氏曰有敬無災衛武公以敬威儀愼出話爲子孫萬民防承之兆保世滋大莫過於是夫聖學之不明於時久矣吾於吳氏有厚望焉

狄梁公廟記

甚矣賢者之流澤逺也八月予道東鄕歸避雨古廟廡下仰見題額塵埃中曰唐丞相狄梁公祠按唐書梁公嘗以冬官侍郎持節江南巡撫使而唐貞觀制分天下爲十道明州屬江南道爲公使事之所及其私被徳而屍祝之於其鄕裏或然也予旣揖而降謂其里人曰若知玆祠所由建乎神何爲者曰不知也相傳其爲宰相時挈女後之天下而致之唐豈古之忠臣耶予曰然然則其廟食於玆也其亦有靈否乎曰是惡得無靈往年有不敬於其父者見有神若殛之不旋踵已有不義而謀人之貲及其身者神殛之亦不旋踵其爲善者則否吾春秋享薦無後時者是惡得無靈予聞之憮然按公生平一爲寧州郡人立碑以頌徳活死罪二千人相牽率哭碑下三日乃去再爲姦臣誣貶彭澤令邑人復置生祠奉之遷魏州魏人亦徳之爲立祠其所至得民如此當其使江南時毀淫廟以千數僅存者四詎意其身更一千餘年後瀕海遐僻之鄕村落之聚復有所謂狄公者而爼豆之如數邦且爲之賞善懲惡降威福於其地哉亦可異矣里人曰是祠幾毀行謀葺之子盍爲之記予乃指謂其人曰夫公太原人也其服官足迹疑未必親至於此然汝祖父以來皆祀之無異辭者何哉以其忠於君而澤於民也夫忠於君而澤於民𨿽非其地之生與未嘗親至其處而民爭廟祀之不衰其爲臣則反復不忠其爲民上則貪且暴則𨿽其生長之地與其親歷之處民愈加疾怨詈之唾棄之焉是不可爲人臣者之明鑑乎非獨此也汝鄕有善人焉卽徙而之他所鄕之人必曰某固某生也其他所人亦必曰某地某之所經歷與其葬處也夫孰不愛而欲引之近乎卽其違道悖徳爲不善於鄕以沒者不獨其鄕之人疾之𨿽其子孫亦以爲恥問其姓氏則諱若不聞指其室廬墳墓則變色疾趨而過也夫孰不惡而欲推之逺乎彼與公爲難者來俊臣霍獻可之徒今皆安在居其土者奚待其善惡之著禍福之及是尙不可入廟而知警也哉里人曰善遂記其辭於石

小有堂記

有林蔚然從數百武外望之隠出於連甍比宇之間是爲葉君九來半蠒之園先是君曽大父孝廉公經始於邑東南陬父工部公稍葺而大之則園之修廣幾六十畆工部晚年析園以爲三以與君之兄弟而君得其東偏之半於是小有之堂橫踞兩山間反處園之中焉自君之處此益務修治凡一椽一石皆身自經理位置莫不有意嘉卉林立淸泉繞除客之來是邑者君未嘗不設主人旣與之遊而飲酒賦詩則未嘗不維縶信宿而後去蓋園之至君四世矣其同時之廢爲榛莽或易名他氏者多矣而是園者至今無壞益新則以君之能無忘先人之業以然也或謂君以彼其才宜早自表暴取世光寵顧退而自安於邱壑誠非所宜余謂今之汲汲自勵爲當世資者非必其天性皆汨沒於富貴利欲者也蓋亦有求爲買山而隠而不得者而隠忍以就之蘇秦曰使吾有田二頃安得佩六國相印乎由今觀之六國相印之與二頃田所得孰多況又有求而未必得者耶葉君之賢其知之審矣且古之君子𨿽其功成名立巍然系天下之望猶常以區區者與夫山人逸士爭其所嗜好於一泉石之間此其寄托者甚深未可以常情測也

劉孝子尋親記

初順治乙酉五月

王師破建昌城明益王遁去長史劉君某挈家亡匿山中卒其伯子某卽孝子也爲諸生先赴試歸吳未得父耗憂泣成疾戊子嵗始決防至旴江時亂後藩府毀廢舊人無在者邑有張令公祠宿禱焉夢恍惚如聞神語云寄居石漈者醒求其地不得傍偟道左遇一尼謂曰石漈在閩廣交今方阻兵道塞有徑潛行七日可達也遂如其言取道往所過藤峽通仙一綫天皆山谷窮絕處蒲伏晝夜行數百里不見人煙最後至白石嶺嶺陡插霄漢阪道陿者才六七寸俯臨不測之溪捫壁絕險旣上復下履巉巖衝虎豺攢棘被膚血流殷足每仰天一號則陰風颯然山木悲嘯瀕於阽危者數矣嶺盡得村尋得父所依姚氏居母管孺人在焉旣入門母子相持而泣已問知父防行一年所則號絕僕地久之始蘇居數月間闗輿櫬復逾嶺侍母而歸歸十年母卒當母寢疾孝子侍湯藥不解衣帶者四閱月也初長史避難數遷獨攜先世世系圗冊一篋自隨至嵗戊子母時聞有聲窸窣出篋中啟鐍無有閉則復然一日母見緋衣人數輩冉冉從篋中出益大驚逾宿而孝子至其所居村見娘堡舊傳宋王龍山者於此見母得名異矣哉鬼神幽明之故君子之所愼言也而父子骨肉之間顚沛流離之際徴應巧合又往往若有陰相之者非茍然而已也其子某因婦翁金進士谷似屬余傳之餘嘗慨自明季中原兵起延蔓四五十年其間父子分散各所夫婦生死異路抱忠孝節烈名塡溝壑者何限其幸不相隨以沒而間著於逋臣逸士之手者又多避忌諱不出或文辭蕪漫不足以傳今表孝子之墓有韓閣學之辭特工又綴以余文則所以不冺君於後世庶在乎此也孝子字蓼蕭蘇之長洲人

蘭溪縣重建尊經閣記

蘭溪縣學之有尊經閣建於明嘉靖間舊矣後圮不治經籍散失士子無所於考則古學愈以荒廢嘉善陳君霆萬教諭於邑之二年始請於前禦史張侯相度舊址謀重建之經始於康熙二十六年之五月比七閱月而竣事戶牖疏朗丹堊煥如儲經之數十有三旁列子史百家規制整宻視昔攺觀落成之日搢紳先生邑弟子員瞻望咨嗟皆以爲文教之復興於是乎兆今年戊辰春陳君就試北上謂是役也宜有記以告羣學者而固請於余余𨿽不文不可無辭以塞我友之意也昔者夫子雅言詩書執禮而曰吾志在春秋學易可以無大過當是時未有以經名也至六經十二經之說見於莊子而漢儒記禮始著經解之篇班氏傳儒林亦有所謂經學者聖人之教人在於躬行曰習而已其終身爲學之序則曰十有三年學樂誦詩成童舞象二十而冠始學禮三十博學無方遜友視志四十始仕方物出謀發慮其分年而授之學則自一年離經辧志以後有三年五年七年之視由小成以至九年知類通達彊立而不反而謂之大成其分時而教於樂正則春秋以禮樂冬夏以詩書蓋詩書禮樂之教相須而爲用也如陰陽之疊運於四時而無一之可間如律呂之分播爲八音而無一之可缺也其內外交養本末兼事爲之有次第得力有先後不可誣也及其教之成則身心意知得其理而可以爲天下國家之用其施之天下則人才陶淑而化民成俗矣此六經相爲終始之效也或曰如此則大樂正之教何以不及易春秋乎曰春秋未經孔子筆削而易理精防非可言說也故韓宣子至魯始得觀易象春秋明非他國所得有矣然而春秋記事書之例也學至於知類通達比方窮理而及於大成則易之精防將不言而自諭矣是詩書禮樂其術𨿽四而猶之六也防之六經止一心也古人治經以養心故缺其一經則其本末內外之不備養之爲無其具而才憂其不成後世以經視經則𨿽專通一經而已足名其家上應功令之求而有餘矣而其實不免於俗學之淺陋此金谿陸子所以有六經注腳之言而朱子亦曰經之於理猶傳之於經傳所以觧經也經明則可無傳經所以明理也理明則可無經其說皆病夫俗學之淺陋欲學者反求之心而不徒溺於口耳記誦而已也然而陸子之說卒不能以無疵者其爲之無次第得力無先後故也蓋但知窮經而不知內反之於心以求其實得於已者謂之俗學知反之於心矣其非有讀書窮理之功以驗夫此心之邪正而自陷於茫昧不可知之地者謂之異學陸子之學非以求異也而其流獘足以至此旣及於此則何以矯正於俗學之淺陋哉若知夫二者之而其於尊經也思過半矣蘭溪自仁山倡教守朱子之學於一傳之後其士子皆朴茂而好修而又得賢師儒以爲之帥而導之向方吾滋幸經尊而道明而人才之易成風俗之易變以復於古不難也閣在敬一亭後三面皆臨山朝嵐暮煙浮列几案而西瞰城市鱗次萬家皆可以供學者息遊之助襄其事者爲訓導曹君洪然董役者諸生某某陳君字紫馭方以文行有聲於時其成此宜不茍云

白鹿洞講堂圗記

白鹿洞本以唐李渤讀書處得名其爲受經之地始自顏翊南唐就洞中建學宋南渡後朱子來知軍事拓地爲書院四方從學者日眾於是時天下四大書院白鹿洞爲尢盛元之山長多以處士博聞有道義者充之明三百年山長之設無聞書院時廢時復卒不領於天子之經制以至於今士大夫官於其地而知以講學爲事者寥寥也翰林院侍講髙公先秉憲督學江右甫下車進士子諭以

朝廷崇儒重道所以興起文事至意以其校藝之暇帥士子至鹿洞釋奠先師退就講堂陳經敷席鐘鼓笙磬葉奏堂下音吐朗徹揖讓有儀瞻嘆者以爲目所未經見於是命善手圗其事用垂久逺昔魯頌美僖公新泮宮其前三章皆曰思樂泮水水三面縈繞學宮如璧判然紀其勝也繼之以采芹采藻采茆水之所產也又述其出郊儀衛之盛旂斾飛揚車馬壯飭而鸞聲在道亦噦噦然和而有節無小無大從公於邁願學者眾也載色載笑匪怒伊教則講學行禮之事也古之重學也如是余未獲從公遊今披圗而觀之則潯陽之江九出其前風帆往來禽魚翔泳而並效於欄檻之下泮水之象與樹木蔭翳莎緑苔碧可以遊息而盤桓者有采芹采藻采茆之思焉織文鳥章掩映山麓畫停轍於林樾羣駟散齕於丰艸伍伯圉雜坐臥其傍皆有喜色旂筏筏鸞噦噦馬蹻蹻可知也司鐸之官傴僂前引靑靑子衿老而擁書足趨階者少弱擠不前者立偶語者肩摩視者倚石傾耳如領悟者不可數計無小大從公者也公坐堂上對諸生若有所指揮溫溫然有樂易之容匪怒伊教此之謂也昔者魯道之盛泮宮修而頌聲作由斯以觀書院其復興如朱子時乎公以余爲可與道古也者故屬記之如此

拙閒堂藏硯記

海昌陳公岱靑司李髙涼有仁防聲嘗自言吾視身外皆長物獨性嗜硯至癖毎恨不能自克耳時卿士大夫爲公徳者競以好硯遺之公精於鑑別𨿽宦粵者數輩傾裝不能及也余從其季君子文叩所藏出之有曰卞璧者色正靑紫長五寸餘圍八寸厚如其長數而不及者半其右卻剡而窪中徑容三指許此石子文尢所寶愛陸君冰修爲之記與兔白郡丞宣徳舊坑三枚皆下巖石也又有曰巢端瓊爽鳩桃核鐘硏之屬者合十有二枚而汰其次者弗著錄子文藏以方底襲以綈錦毎示客則拭幾鄭重正衣冠而出之曰吾無以此爲寶也先君數十年之精力聚於此矣孝子之於親也思其所嗜與其所好是鏗然而石者庸不得爲吾之兌之戈和之弓乎願吾子之有以記之也傳曰父沒而不能讀父之書手澤存焉耳母沒而不能執母之桮棬口澤存焉耳夫不能讀者非卻父書而不親也特其思慕之至執捲傍偟亦有若廻翔蹢躅而不可已者斯其所以爲不能也不能之心惟讀而後知之矣今子之於是硏也將終襲而藏之乎抑有所用之乎子瞻曰眞硏不損眞手不壞夫眞硏不損矣能保其久而無散乎故聚必有散此物之常理也以子之眞手用彼之眞硏則硏將得子之手以發其精華美粹之气充滿宇宙焜耀竹帛斯經千百餘年無損矣況直人世俛仰旦暮之間哉吾視陳氏兄弟皆讀書修行紹其家學而子文之得之心而爲文也其光鬰郁而肆浮其體溫栗而柔潤傍及六書變態波磔防勒之法無不諳善吾知子之所以守是硏矣且子無僅謂是鏗然而石者是先君之遺也子文起曰善哉子之記是硏也惟先君之靈吾不聞子之言硏如卞璧者三一曰執法以司李公銘語故以名屬長君子厚一曰蟾蜍屬次君子啟三石皆最奇好事者不能目其髙下其端瓊者子文以貽余

惇好齋記

錢唐王子丹麓自署其所居曰惇好齋取陶公詩書惇宿好之義也余嘗稱陶公爲學道者願因惇好之義而終言之夫自漢以來詩書之放廢久矣至魏之末季王何輩出競爲淸談以惑世士大夫非易老荘之書不讀易聖人所以明陰陽消息之理而與異端之防同述其傳流於江左糟粕六經菲薄湯武百餘年不絕而後熾爲幹竺之教至於江陵失守蕭繹輟講文武之道竟與瓦礫同殉此晉名流之遺禍所以不在秦李斯下也陶公傷之其言曰洙泗輟微響漂流逮狂秦詩書復何罪一朝成灰塵區區諸老翁爲事誠殷勤如何絕世下六籍無一親其悲時憤俗而自寓之意見矣南朝二百八十餘年無人能爲此言者惜也遭時不幸終以酒人自晦非其志也使其得時以試行其所學佛老之害或者其猶未甚歟今王子徳修學殖適於世用其視陶公之所好當不僅托諸閒居也已然而今天下風俗之患與前又異人懷狙詐貪利鮮恥名節不立忠信不植朝野相被習爲固然此其較淸談之害孰多吾滋懼先王仁義禮智之教不盡委諸地不止傳曰君子反經而已矣經正則庶民興夫物流極則必反由今之道反之必自經術始吾友能無意乎吾與子之稱是齋者宜在此不在彼也

汪東川讀書圖記

中允東川汪君一日攜此幅過余曰此禹生爲余畫少陵詩讀書秋樹根圗蓋兼取負米刈葵之意余視京師士大夫無慮三四百人其間祿得侍養者不及三之一求如余之具慶者殆十無一二比防

天恩許之歸覲家在兩湖間山水幽勝奉吾親而處焉暇則執捲吚唔其中以博老人之一笑此吾所謂至樂也願子有以記之餘嘗謂人生有三不可悔少年不讀書老大不可悔有親不能事親後不可悔此身一敗行終身不可悔自循卑賤無過人之節亦不至自陷於不肖之行但於養親讀書蹉跎兩負每終夜思之戚然余痛顧人老事去而悔無及矣君具幾先之哲常能處人所不爭之地以此免於悔吝者數矣余每從事後私爲人傳說其梗槪今復乞養於彊仕之日讀書而養親以終老焉可不謂賢哉昔漢仲長公理欲卜居淸曠兼珍奉養以樂其志晉潘安仁居騎省時思禦板輿奉太夫人遊於家園而作閒居賦二人昧於榮利卒嬰世网爲世所惜君獨能瀟然於出處之際如此非獨於余之所悔而不得者幾可以無憾迹其所爲古人有所不及也然彼二子者遭時喪亂欲遂其志誠難搢紳先生幸遇承平之世進則回翔

禁闥盡啟沃之職退則偃臥邱園有定省之樂出入顯晦無所不可上下千百年間如此遭際豈多得哉此觀是圗者不可不思其所自也

勉齋記

余寓天津日從愚庵張君遊其嗣君子勉子勉師宛平楊子可久吾同年友也每率兒子嗣洙過其讀書之齋飲酒論文常至夜分別余將還京師子勉請所以名其齋者余卽以其字題之曰勉齋昔孔子對哀公以困知勉行爲三累之下今子勉天性敏妙爲人醇懿篤實有造道之器其於學也可不勞而成余之以是名其齋也何居蓋古人爲學工夫次第其勞逸𨿽殊等而君子之自治也恆樂處其最下者而已惟其質之駑鈍故勞苦艱難而猶懼其無所成若夫有過人之姿而自甘於庸眾人之所不屑爲程之以逺大鼔之以勇猛積之以不已譬猶聚糧出門戒舟輿冒險阻以行於萬里之途𨿽不遽至其至也可計日待矣若夫閉門而安坐𨿽趫材軼足跬步不足以自達勉與不勉之故也人一已百人十已千彼豈必皆中材以下哉凡事力均而功倍則其舉之也易而成之可以久而弗壞鹵莽而爲之則亦鹵莽而報之矣故董子亦曰事在勉彊而已子勉尊甫望子成立延名師教之又廣市書籍經史監本及諸子名集雜家者流之書視其校讐之善而摹刻之工致者無不充牣於齋中子試掇其精而咀其華以爲養心修身理物經世之用而余以資爲文章之助上之可嫓夫古作者下之不失爲聞人可以取榮名顯當世勉之時義不旣大矣哉遂書以質吾友其平時所常爲子勉論說者宜有取於此也

停舟書屋記

余於京師宣武門外從逆旅主人僦屋數椽其半撱而分爲室者三略如舟然而以余之所居也因名之曰停舟書屋主人曰吾視往來之人凡有事於江湖者逺或數千里近或數捨莫不風色伺便利計日並程窮力而求至故遇便風揚颿聨艦比艘乘濤上下舟子安坐而擁櫂行者憑艫而眺望瞬息抵岸則釃酒撃牲以爲樂此亦行旅之至適也有舟於此偃桅踣檣蕩漾洲渚曠日而不得濟目送去者羣百千輩已獨惶惑不離其處此則勢之所去而行道者之所不顧也子之以是名也必更之無以子累吾居余曰子不知天道乎夫盈乎彼必虧乎此者天之數也子桑曰父母豈欲我貧天地豈私貧我哉吾求其爲此者而不得也然而至此極者命也夫今是舟之遇我於此亦命也子惡庸諱是哉𨿽然吾未見彼之必得而此之必失也今夫駕風而行勢若激箭不終日而捨者舟之常也一旦風水撓之及涯而阻者有矣不幸放乎中流卒然而遇不測之險顧視兩岸茫無涯涘當此之時則停舟之不如且夫豫憂其顚隮之及不當止而中止者過也捨其安居無患而歆羨於目前之快意者惑也吾知命焉而已主人莞爾笑曰子言固當然使子之有求於此則無以異事營營者也子信無所求也則何不捨子之舟以返子之家偃息乎庭闈散步乎園廬流覽乎詩書頓撼之所不及驚戚之所不加不亦善乎孰與夫棲棲以待是者哉余曰子休矣吾行謀之矣遂述其言爲停舟書屋記

思硯齋記

僉憲許生洲先生示余以施侍講思硯齋記先是僉憲之大父中丞公爲紹興守夢蘇端明手授一研翌日使種竹掘地得硯於臥龍山麓旁刻天然硯三字畫其背爲東坡小象中丞寶之終身崇禎間公歿後兵亂失去子封奉直公每追念出涕因營齋而居之而思硯以爲其名客有謂余曰噫嘻夫夢果可憑耶彼硯者果有所受之耶其得之也豈其適然而失之也豈偶然耶吾聞中丞公居官防去任之日所載不過囊衣至今浙人猶能稱道之計其土苴金玉而粃糠富貴久矣方且以其神徜徉浮游於造化之表而其視一硯之得失也詎有毫末足芥蒂其胸中者而以是名其齋無乃非先中丞之意乎余曰不然夫爲人子者思其先人之所嗜好所遊處觸目而感之一切不敢以爲無有者孝子之志也至於無見而懓然如有見無聞而愾然如有聞甚矣則其視一硯之得失於夢醒間也不猶之視人生之存亡得防聚散離合俯仰變換於數十年之中而與之感而思思而有所歔欷宛轉爲不可解哉夫死生亦大矣而況於父子之間哉此思研齋之所爲作殆有不期哀而哀至者已僉憲之官京師也徧謁於所知求詩文以述其尊先生追慕之至而冀以少慰其思侍講謂奉直公賢能不匱其孝僉憲之能曲成其志皆可書信也僉憲公新奉

命督學政闗中裝行有日矣緣奉直公志將躬行表帥講學明道以興起其一方之士子意甚盛也余謂中丞公之硯不亡矣故記

十二硯齋記

余至京師交汪舍人蛟門聞有所謂十二硯齋者輒欲一至其處舍人曰無有也硯者吾夢也而齋者吾所假於大司馬梁公之館以挈吾妻子奴婢所朝夕與處者也自吾之來京師攜一硯粗理而不受墨其旁緣缺然吾挾貲以僦人之居則朝至而夕徙然而硯者吾之所癖好也嘗夢得之其數十二故以名吾齋聊以寄吾生平之趣而已余曰善哉子之所托也今夫蕓蕓而生者其所需於物寧有涯耶膏澤取於天貨財取於地日用玩好耳目之養取於山川云物鳥獸虫魚艸木之繁夥若是者何一非假之於物者哉及其事去時移則向之所需冺然無一存焉已夫且與物而俱化而愚者妄信之以爲實然且執之以爲已有庸詎非大惑歟夫日中而行說夢於途之人指逆旅而號之曰吾廬也則人必溺然疑之而不知吾生之孰非夢吾所居之孰非逆旅也不亦悲夫若知凡物之本非吾有吾皆得資之以爲吾用此其爲樂豈不大哉其處也仰而采於山俯而汲於泉煙雲足以資吾之懷抱琴書足以供吾之笑傲其達也宮室帷帳以爲安黼黻旗斿以爲飾鐘鼔弦筦八音之備以爲樂肥甘以爲吾之飲食而輿臺以爲吾之使彼其初皆非有與於我也而吾皆得而有之其得之以爲固然取之不知其爲誰余終身享之而不可以厭是尙不知吾身之爲吾有也而況凡物之自外至者乎故曰身者天地之委形也知身爲吾之所本無與物之原未嘗爲吾有以無有遇無有則汜然而若辭充然而不居若是者以語於道則幾矣然則舍人疇昔之夜殆非夢也子之硯固在而子之齋固不待假而有也余以舍人爲知道

雲起樓記

樓居惠山禪寺之左二百步其下爲惠泉舊有築於泉之上者曰極目亭後攺爲三賢祠皆背山而俯瞰泉以爲遊觀者之所登眺而休息然其規制庳隘浸圯以隳伯成公之蒞玆土也拊摩嫗煦民以大愉謳誦接乎閭閻祥風被乎山川乃以其休暇與客登山飲泉久之仰視山半邱壤穢茀艸木叢蔽以爲無以蕩滌神明助耳目之觀也爰謀於邑之士大夫披石剪萊相其舊址而廣之創髙樓其上懸若天半圍以雕欄曲楯夾以栝栢松杉砌以文石周以淸泉然後躡梯而升倚樓而望則澄江逺帶眾山如拱射貴之湖澹灔潝潗澄碧萬頃皆若攬挹於杖履之下往來得所憑依登覽者以爲快焉是山自惠山而北矗起九峯岡壠合沓狀若九龍之相連綴故名爲龍山或傳嘗有龍鬭於其上故亦名鬭龍也而以雲起名其樓者則自公今日始山取其騰踔如龍樓取其蒸變如雲公所以願望乎邑之人士也彼邦之人沐浴滲漉慶公之有作反以祝乎公龍之蚴蟉玆山之下云往而合崇朝其雨龍之蜿蜒玆山之巓云之油油布防自天公所居地潁川南陽實龍之藏誰靳公以澤而以潤於一方皇皇

寵命有降自昔公不可遺民以袵席余以公與民之交相得也異日政成而去民將視其所憇而樂依焉則是樓之建其可輕乎遂因搢紳先生之有請紀石以告來者

貞靖祠雙松記

故兵部主事三原房公以明崇禎十三年省墓歸裏值賊李自成盜據闗中脇降諸搢紳彊之官公不屈走深山匿迹至絕粒死里人哀其節私諡貞靖先生立祠祀之其嗣君今愼庵京兆得白松二株於涇陽韓氏歸植之祠廡外時松以拱把又種異或滋疑其難植閱今二十年丰幹攢起相對峙如人拱揖狀摽枝外蔭髙出墻垣數尋恍如百餘年物人皆以是松之堅貞皜潔爲與公類意者其神靈所憑過其下者莫不咨嗟生敬京兆君繋官京師十年每瞻慕桑梓遇客自裏中來輒問祠修飭與否兩松度今長大何若旣知其然則益喜請所知爲詩文辭紀其事以及余余嘆公完節而京兆能封植此樹不忘孝思足世其家愚不自揆爲侑神之曲一章使歌而薦之曰有祠肅穆兮嵯峨之下嗟我公兮神所捨驂虯駟兮霓旌撫八極兮逰太淸忽下顧兮中庭素鬛兮緑髮枝連蜷兮長嘆曽陰屯兮天寒乞孤凰兮啼鵑指翠栢兮摧爲薪感冬靑兮颯已殘靈之來兮遲遲心悱惻兮有所思蕙肴陳兮桂醑紛交柯兮承宇旣碩且蕃兮永福女

萼圃記

定海爲甬江入海地余所見十五六年間艅艎之驚數至居人負盾荷擔而立猶日惴惴然邑著姓謝氏第閥相望余從遊其羣從間顧視其居亦多就毀撤臧獲廬舍與兵馬雜居逮余再來而居民稍復其故處謝子在武治園於其室之西偏名曰萼圃日與諸伯仲防翔其間以講徳而問藝焉一日君觴余園中問余浪遊幾年意中得失幾何事追念前十年間烽火震驚婦子之不保今得息焉逰焉於此者豈非邀天之幸而然耶余倚酒防酣爲謝君詠杜少陵詩安得廣廈千萬間大庇天下寒士皆歡顏輙奮袖慷慨起君兄弟亦不以余爲狂也嗚呼此屋𨿽修廣不數畝無奇花怪石以供耳目之玩而得此於亂離之後可以見戎馬之漸息太平之將兆其在君兄弟朝夕聚處又可以見其能無事而儐籩豆飲酒以相樂有事而惇在原急難之意以相卹更世多故如此等皆不數見也然以君之才度非久淹滯於此者今吾鄕𨿽幸少安頃所經過自吳防之屬之淮南北被災處懷襄千里一望村墟無不蕩爲魚鼈之居而魭鰍之宮生靈數百萬安所托命又不獨天下寒士可念也君異時富貴其無忘吾賦詩忼慨時乎

京口義渡贍產碑記

自岷山導江而下出峽汗漫數千里至金焦一束外旋行逆折然後朝宗於海此曹子桓所爲臨江賦詩徘徊而不敢進者也然余考之史記秦始皇登防稽還從江乘渡注其地在句容縣北六十里不知何時復徙瓜步梁庾信集有奉命使北始渡瓜步江詩至唐開元二十二年刺史齊澣以舟行繞瓜步回逺六十里始從京口埭下直趨渡江路徑而免漂溺之患故自唐至今瓜步渡者皆徙而之京口然往時京口與揚子橋對岸瓜洲特江中一洲耳後瓜洲以北淤漲與揚子橋連南直對潤州江身益狹則水流益汛急舟緣金山之麓而行春秋之間上流泛漲山水相摶觸漩而爲渦激而成湍𨿽恬風霽景猶懼變生不測少遇風波失利一匏千金故京口之渡爲天下最險餘六月渡江登金山見山足艤舟五六舟人操楫而坐若有待者寺僧深爽進曰此爲濟渡之舟自巡檢某公設此後凡有事於玆土者及往來行旅各捐俸及貲益造舟買田置市租以贍水手之稍食及其賞格之費焉然久滋易弛也某懼斯人之弗脫於險而大隳前功願得一言以示來者余惟易旣濟稱君子思患而預防其說在六四爻曰繻有衣袽終日戒夫涉川者不能戒之於未濟之前特恃其一舟之無隙以與彼狂颷駭浪爭命於呼吸之頃固且不可況於待其旣濡然後操舟而拯之此與夫救火者之焦頭爛額何以異然而聖人之慮患也偏視夫事之可需者則需之有需之不能不得已而濟者則終日戒之至不得已而濟而終日之戒之猶不足以勝夫所濟者之險旣已瀕於死亡矣乃忽然而得生彼仁人者之於此視夫人之脫之死而易之生其心樂不樂也自數舟之設常嵗活人以四五十計不十年而得活者四五百人矣由十年以前觀之彼四五百人者皆江上之遊魂水府之鬼籙也然則使自今十年之後之人有一不得濟以淪胥以亡者於吾心不且有戚戚乎哉若夫推前人之心以濟於無窮此則思患預防之道宜如是也深爽學佛者也爲佛之學者使人求福於其說多幻妄不可信深爽獨能推廣有司徳意使人之得免於險且曰我佛之道固然其爲世利益多矣余樂其有是請也而書

重建陜西驛傳道衙門記

本朝驛傳之制昉自前代順治間部議裁闕陜西則並其事於糧儲道康熈三十一年總制題復之移某於黔中來領其事時舊署旣毀余至乃請於督撫治舊按院衙門顧按院署亦廢久惟荒址僅存或議請官給其費或議宜責成有司量里甲余惟闗中向罹兵燹繼當災祲流亡之後防

皇上恩徳多方賑濟還定安集之民始克胥匡以生驛傳之復所以佐行省旬宣之不逮余首膺此任其可重繁費以厪

聖天子西顧憂乃勉自經營召吏興工庀材飭事自門廡防事以至內廨射堂賓館公私之舍官吏之棲以間計者幾千楹棟梁櫨欂椽桷巨細之木以數計者幾千株至於磚甓瓦石蜃蛤之灰丹黝之漆防繪之色之以物計者夫役工匠執事之屬之廩而以人計者莫不先爲程度量力而授之事經始於某年某月日訖事於某年某月日用工之多至若千總費鐵五千萬有奇而官與民不知焉蓋余之爲此也綦勞矣昔周禮地官遺人之制掌郊裏之委積以待賔客野鄙之委積以待羇旅凡軍旅防同師役掌其委積之事則今驛傳所職掌近是其制曰國野之道十里有廬廬有飲食其屬則地官所謂廬氏若有賔客則令守凃路之人聚之是也三十里有宿宿有路室路室有委其屬則地官所謂委人掌以稍聚待賔客以甸聚待羇旅而軍旅共其委積芻薪者是也五十里有市市有館館有積其屬卽秋官所謂司市凡防同師旅司市帥賈師而從治其政令者是也周建都丰鎬畿內千里爲今布政司所轄之地當時車書萬國玉帛奔輳而十里三十里五十里之委積儲之也素而供之也時故遺人之職可以不勞而集今夷爲列省地當西北徼道大帥設閫開府者數十處又內接晉豫楚蜀西抵蕃界北連沙漠冠蓋之銜命而出者與夫兵馬之往來驛騷日百十軰而十里三十里五十里之委積儲之不必其素而供之不必其時董其事者不亦難乎夫人必安其身而後可以盡其思於職業且長安省治諸屬國

朝貢所出之孔道也使野處而艸茇焉

天子命使之謂何而何以繋觀瞻余自下車以來釐革冗凡芻料之減尅夫役之疲困勢利之豪脇有司之徇情莫不上遵

國憲下順人情而曲爲之制洗手奉職與民無擾冀以少報

天子特簡之恩與督撫虛公委任之意然後經理是役迄於有成旣落成而記之以志吾之不敢苟於其職已耳非敢以爲後來之法然後之登斯堂者或亦慨然興感思有以補吾之不及此余之所以深望也已

記周孝防兩世攺葬事

孝防以父墓非吉數謀攺卜而兄弟難之未果臨沒以誡其三子旣沒猶視母夫人從城中來撫之乃卒後三年子廷韓兄弟遂遵先命請於伯叔父自鄧尉遷葬軍障山啟封之日孝防殯猶在堂家人歸竟夜聞若有聲哭嗚嗚不止聽者皆爲感慟至棺出於土則蟻蝕木幾盡然後其兄弟咸服其先見而悔其遷之不蚤也孝防初祔葬山左後廷韓卒廷範與其季揚議以軍障兆域隘復卜地泉瀆河陽泉瀆者地本周氏業佃者竊鬻諸富室嵗輸之租而糧存舊戶孝防知之不問也後富室訟糧於官佃者窘以情告孝亷笑曰是無患吾並糧予之則汝訟解矣佃感激去範兄弟至是乃厚值贖歸其地遷孝亷與其元配倪孺人柩合焉孝亷之不校廷範兄弟之能曲成先志而妥其神靈於地下也詩曰教誨爾子式谷似之周氏有焉孝亷諱炳文文季其字無錫人余在京師廷範持總憲徐公墓表來日造余邸復謀所以久逺其親者言及必涕交橫下其請至經年益勤余以是愈知孝亷之賢而樂其有後若孝亷名行總憲公援明季朱徳升先生贈諡故事以爲惟孝亷足嫓美其鄕先輩而自愧不能爲表章徳升之姚文毅其說旣以備矣余故不敢復贅

與萬充宗書

承教儀禮商已命童子錄竟披玩反覆意義周到無罅可尋其尢辧者在寢廟之論謂大夫無私朝此皆先儒所未及愚更有臆說可與兄論相發明者附質於右周制三朝一在庫門之內大門之外曰外朝一在路門之外曰治朝亦謂之內朝亦謂之外朝一在路寢庭曰內朝亦曰燕朝自愚攷之則周二朝也曲禮天子當寧而立諸公東面諸侯西面曰朝周官太僕掌燕朝之位文王世子公族朝於內朝臣有貴者以齒此燕朝在路寢庭不過爲公族相朝燕飲之地臣以齒爲上下非有朝儀位署之法也故玉藻日視朝於內朝退適路寢聽政路寢之制特用以聽政耳故不曰朝其大朝會則在路門之外其時則司士掌朝儀天子當寧而立於門諸公諸侯以次東西面立始謂之朝耳其禮儀儼肅非路寢庭比由此知路寢庭無朝名當時因天子取其近便居以聽政猶唐人喚仗入閣之制而其後遂相防以爲朝耳不然路寢庭外旣有朝矣而復置內朝於庭之內不旣贅乎哉由此觀之則知天子之寢庭亦無私朝不獨大夫爲然也大夫路寢庭無私朝可曰私朝天子路寢庭無內朝亦可曰內朝考內朝之名始見於文王世子文王爲世子時王季諸侯也不得有庫門外外朝之制故以治朝爲外朝以燕朝對外朝則謂之內朝耳周旣有天下兩從其稱然謂治朝之爲內朝者正也玉藻之文也周旣有天下之制也謂爲外朝者非正也文王世子之文也周未有天下之制也又諸侯庫門外朝經亦無明文鄭氏特據周禮及戴禮玉藻意推之知中門之內大門之外別是有朝旣有內外兩朝則燕寢之不得復爲朝審矣故曰緣文王世子之文也偶見及此兄意或未爲然必以示我

上張閣學書

昨客都門倉皇返棹未獲時親教益至今惘惘也先生抱匡時之略應泰交之防外長官寮入防機禁異數重疊出自宸衷旦夕用其道以太平之化艸野伏聽可勝欣慰史局得先生與南陽公爲領神發凡起例勒成一代之書自當與日月並懸豈直嫓美三史而已承部下徴先曾祖太常公志銘前已繕送今別緘一冊奉覽明神廟時國本一案實發於先太常公此後盈庭水火爲東林者莫不指公爲之嚆矢而立儲自有長防之防則已早定於萬曆十四年之一防矣後伏闕再防幾萬言語尢激切至以晉獻驪姬爲比值當時厭言之際幸得畱中然卒忤權相補五年不得而去晚節被召至京才一月又爲黨人擠退此公立朝行已之始末也愚歷考前史他不具述卽前漢時如賈山路溫舒諸葛丰劉輔之輩皆僅以一防慷慨史爲立傳垂光竹帛況先太常奮不顧危浴日虞淵身受萬里之竄而之死靡悔至其謫尉之後拊循余迹光明俊偉比之前人懸絕萬萬此於例皆宜得書先生平生正直是與尢樂成人之美不肯苟沒人一節之善先太常之行事卓卓如此似無待於某之辭說者然而樂成人善者必其疾惡如凂者也不沒人一節之善者必其不妄徇人者也先太常直聲𨿽著於一時而其終始守道不渝之節槪三十年沈淪州裏采聽罕及先生或有所未悉而其中或不能以無疑疑而姑徇焉君子爲之乎此某之所以不忍終於無言而有待於左右之一察之也且以先太常之潛徳積久而未耀以先生之文章道徳可傳信於後世而躬任筆削之事如此某因得冒昧攀援進求一字之褒以垂之無窮或者天憐孤忠不忍聽其終於冺冺而適值乎此時其亦有待而然耶未可知也伏望與同館諸賢商略定例特立一傳則不肖幸甚又先叔祖禦史公諱思睿崇禎號能言事一參烏程再劾宜興諸所建白多闗切治亂前防同徴及家傳故並以閒或得附書太常傳末尢所感戢䢐暑惟爲時保攝不宣

上葉學士書

都門拜別倐而載周涉玆炎夏伏惟尊候萬福逺承榮問晉陟崇階行且作時霖雨以慰顒顒者之望辱在知愛其爲欣抃益何如也史局想已有成緒班馬著作成於一人之手今眾巧在門統歸繩削去取之際較前更難朝廷以玆事甚鉅正非先生莫與任耳某艸土餘生奄奄神气文字之緣不復置想徒負知已二十年期許盛心良可浩嘆前防史館徴及先曾祖太常公志銘今奉到一卷先太常明神宗朝首爭冊封鄭貴妃觸上怒幾殆隨奉立儲自有長防之防後國本得以無動者賴此一言爲之地也身𨿽竄逐而功存宗社謫尉之後移令余漧服闋至京一扼於權相晚年內召再困於閹兒從此賫志牖下𨿽通籍四十餘年計散館後立朝僅百二十餘日沈淪外吏作尉者四年爲令者三年耳易簀之日猶勅令寘朝衣冠棺中我將上見二祖言天下事其忠君愛國之念無頃刻忘聞者無不哀其死而惜其生之不竟其用也今使悠悠之名復埋於身後則不孝爲人子孫之罪何以自逭先祖戶部公命某爲家傳曰吾爲曾祖伏闕請防典守之七年竟得之恨未見國史耳汝後必成吾志某坐困一經潦倒白首不足以表章先人之遺緒則先祖之望或幾乎息矣而適與先生有平生之雅於此先生矯矯風節儀表當世獨立而不懼眾非而不頋推其志以達之於其所事誠有不可與流俗人言者噫亦難矣然先生不以其道之孤也所見匹夫匹婦纎介之善猶將進而誘之廣其聲譽以爲好善者之勸況乎其言足以尊主安民其道足以濯世厲俗其遇之艱一躓而不振以至於窮老而不悔而其人已死徒幸其名在焉不幸其名之未立又以其子孫之無狀不足以表章先烈而使其名又將至於無所借以傳則於大君子與人爲善之心或者其猶有所未盡也且先太常之可傳不獨在國本一事其尉廣昌也境內有白狼爲害則檄於邑城隍之神不數日而禽戮之如捕雛防焚妖廟之歲殺人爲祭者三而民不驚宋丞相趙忠定公墓在余幹爲守冢方氏所侵公正其侵地爲文以祭之雷擊其人於墓道不旋踵此其政績之尢奇者其他所爲民興革不可勝數比古循吏尢爲卓犖列之諌臣類傳中宜無不可者某非敢以私幹先生也朝廷委詞臣以筆削之任正以其是非明而好惡當耳是非之明好惡之當不在於地在於不沒其實而已先太常之名實暴著於天下已久使其不沒於萬世則先生之職也某何與焉然以某之無狀而使先世之流風余迹得賴其人以傳以幸寛於不孝之罪戾則是先生由善善惡惡之公而波及於某一家之私某又何心可不知所以感也敬俟杪秋北上泥首以謝並所緝家傳及先侍禦公傳尋送閣學公向承其顧遇因附一通見希道愚悃臨書惓切

寄鄧防政書

某不肖不能自雕琢爲文脂韋滑稽以投時好顧獨喜爲古文辭間取古人希夷淡漠之防泊然而無味者閉戶弦歌之以自排比成文章用自娛樂業與營營者背馳兼稟性迂拙不善隨時俗俯仰又絕不喜陰賊讒佞之習見人若此卽拂衣起去不問貴賤而今世正多此輩觸手罣足動成觗迕自計此生當屏之深山長與木石爲侶猶復不自禁時時出遊南北間以不合時宜之人挾其泊然無味之文輿服不足以動人丰采不足以敬眾積毀竦誚日引月長是以踵接貴人之門望閽趦趄無由自進宜其遊而困困而無所告防以至於斯也而適遇執事於吳門吳之友曰宋子旣庭曰繆子歌起者縷述執事之爲人謂能貴而下士士無賢不肖皆得其歡心而其餘賢者禮遇之尢若不及焉卓然不以流俗之見動其中者也且又善子之文曰是百年中所無者子盍往見之夫先生古人也子以古人之道求之庶其有合也已已而相見果然復聞於繆子謂將謀之館人退自忖度以某之才非有所分毫得當於左右者襲碔砆於懷投卞和之門其庸濟乎旣而念古之人有杜牧之者當奇章相之節鎭淮南牧之客焉日縱飲從狹斜間遊奇章不問也且日令壯士左右之牧旣去始問知其故感泣終其身又有滕元發者館於範文正公家亦豪放不羇文正嘗思規之一日伺其出遊明燭坐室中少頃元發歸長揖問文正讀何書曰漢書又問曰漢髙祖何如人範逡巡不對而入此二公者𨿽不同然卽其才能豈有所不如於輕雋之二年少哉然而前輩愛惜人才之至意固有出於尋常萬萬者初非有所責其勞而後待之厚望其報而後禮之殷也且牧之元發倜儻奇偉之士也非二公者容之則孰容之哉今某辱執事之知不後於古人不敢自外竊在下風聞之道路曰屬有小人之言間於左右不敢以辧夫合則畱不合則去者某之道固然也豈以疑似之際與瑣瑣者多其辭說哉然而懷不能自已者以執事之知我今而有疑隠忍而就固不可黙然而去尢未是也揆之或者之情當無他說直以某爲狂不可近爾若以爲狂則某固當學聖人之道而習其說矣其狂尙不如前二生云云之甚也就使某眞狂如前二生者執事將不能容之乎是執事之卓然不惑其賢尙不如奇章文正也於某何有焉或者道路傳之非其眞與而執事固未嘗有所過聽與則非愚之所敢知也某今歸矣家貧幸有先世遺書數千卷足自發憤薄田不多妻子尙不知凍餒某何求於人哉特以素防執事國士之知卒然辭去萬一世復有好士如奇章文正者起而誤收之儔人之中以不得出於門下爲恨者恐亦執事之所恥也故敢以書謝且以爲別臨書惶恐

復張鳯陽書

某再拜昨承手翰屬爲先太君傳爲僕之文爲足以發幽而闡微則非愚力所敢任以僕列官史館有表揚幽貞之責若徒工祝辭而譽墓則何文之足傳某捧讀惶悚敢不勉焉竭其駑憊以副知已之望以慰孝子順孫顯揚無已之盛心然伏自思維唐李習之與皇甫持正書謂前漢事迹灼然在人口者以遷固敍述之工於學者恱而習焉其讀之詳也故溫習者事迹彰罕讀者事迹晦讀之疏數在辭之髙下而自誇其敍髙湣女楊烈婦謂不出班孟堅蔡伯喈下後唐書所記亦悉仍其舊文則其詞之工可知今太夫人節槪固不讓此兩婦女者僕才非李翺而門下猥望之以遷固之事以期所以不朽於先人僕竊以爲過也緣此逡巡閣筆者數日旣感門下見知之甚誼不可以淺陋自外輒按狀撰次錄呈惟左右讀而擇焉抑僕又聞之曾子固求歐陽公爲其大父志銘先自爲先大夫集敍一書致謝歐公今所傳者歐之文固精矣而曾公兩文激昻頓挫具有史公家法微歐陽其大父事亦多傳若門下所爲家狀及枉書一通文詞茂美敍致淒惋不啻頡頑子固頋僕無歐陽之筆則太夫人之節烈後之秉史筆者舎門下所自爲又奚取也僕拜命之辱因書其所愧並所向往於左右者用以爲答

復洪虞鄰書

某自少讀先生行捲便心知向往藏此三十餘年矣長公來承先生不鄙而先恵之書兼賜大集讀之感荷不勝顧其辭防深博後進淺學茫然如望洋於大河之濱不能涯涘其涯涘也承諭比來有兩淅古文十名家之選所以嘉恵承學意良厚頋竊有疑者不敢不白於左右吾浙固稱文獻之邦自明洪永以來能以古文辭名世至今烜赫人口耳者幾人哉計三百年中無過三四公止耳王子充宋景濂方希哲王陽明是也他如謝方石茅鹿門徐文長諸公猶具體而未醇不足以齊肩於數公之列自浙而推之他省亦猶是也蓋人才之難得也何數百年英靈之聚靳於昔而獨盛於今時又皆出於浙東西一水之間而其數又不啻十人之多至此耶此某所以始承來教竊不能無疑也及展讀終幅云欲徴某文就選以充其所謂十人之數者於是不覺汗流顏頳舎其所以疑者復而爲愧焉某固常有志於古之文矣若姿性駑鈍開卷過目輒眊亾向所習書隔數月視之如未經見以此自詭常得新書讀耳𨿽於作者之防稍窺見本原執筆爲文時復相近然少年時科舉輟其半中年以後奔走疾患復輟其半所涉獵經傳竊取之以緣飾爲文者特其稠雜中工夫什百之一二耳而貧賤也俗下應酬之文字又不能以無所爲則其一二存者果可以盡信乎此視古人之並力一向以耑攻斯事至於久而後名其家者大不侔也先生誤采其浮名而不知其實之無有使以某文字入選豈不足爲門下知言之累哉不但是也且使逺近有識之士讀某之文而妄揣量彼九人者之於文亦如是而已矣其爲九人者之於累先生者益不淺也某之所以終疑而且愧者以此然荷先生衝懷下問誼不可令長公虛往因裒次所著數卷附呈可一看置之若不防垂諒必欲以煩剞劂則某有瘞筆焚硯而逃耳臨復狂率惟鑑其誠欵勿罪某惶恐再拜

與友人書

昨承注示近著雜文十篇屬加防定僕於文無所諳識兼屢爲時義所窘不得一意向古人書偶一開卷意緒茫然如日遊鄕閭小兒間而忽接於長者有道之側神气塞然不能自勝豈復足以論不朽之業耶辱教惓惓不敢固辭於從者輒竭其愚陋於意有未安亦妄攺易數處或疑其太狂率重開罪左右然以僕之憒憒爲不辧文之佳惡則可使必欲掩飾聾聵隨儕拊抃竊知音之名投時俗之好於義不可且非所以待足下也方今古學陵遲足下憤然興起以作者自期此古人所難前年在金閶與計子甫艸往還甫艸日爲文成必命僕檢定信使反覆再四不倦僕感激其誠亦時有異同不復更存形迹嘗作友說贈之述所以欲相扶而同進於古人之意今甫艸稿中多載僕評論足下與同在京師久豈未之見耶旣以此待甫艸於足下懷有未盡亦誼所不敢出若其無見而好爲妄言此在足下諒之耳僕從去夏別後亦時得文十餘篇俟暇時錄呈足下論文精當非如僕之妄言者以僕操斧於大匠之門而劾其區區之誠亦冀足下之轉相報也不備某頓首

投所知詩啟

伏承閣下以某詩爲可采特令送上者今抄就彚爲一卷如左偕閽人以進或謂某詩多失志悲愁之作方今明良在上五辰時敍百工協和不宜以此瀆當路之聽且重見尢矣某應之曰君以哀怨之詩謂必出於衰亂之際而盛世無聞耶昔之聖人𨿽道溥澤隆而不能必民之皆徳已愽施濟眾堯舜以爲難能班固食貨志載冬時民入居室男女有不得其所者廼相與詠歌自言其傷言三代聖王使民夜作燎火相共男女皆得以其間申其郁積而比興之事起焉今所傳變風變雅者恐不盡周衰以後詩也韓愈謂物不得其平則鳴又曰臯陶鳴虞伊尹鳴商周公鳴周或疑此數人者處盛朝事聖君何不平之有而不愉而怨失事實矣不知伊尹當悔過之前周公居流言之後何得無怨耶特其怨之事有大小其用心公私不同耳今謂盛世之必無怨者是失人生憂樂之正者也然或以某之詩爲自傷卑賤而有所憤許不平是又未是也愚自分道之興廢有命故嘗息意無營於世其觸物感發不能自禁而時激爲酸楚悲涼之調以冩其不得已之衷此亦詩人之常事而其志或更有存者昔者伯夷傷黃農虞夏之不作悲道衰將餓死采薇自食作爲詩義不忍與盜跖同富貴其志正矣然非孔子孰知其非怨耶又孰知其非如匹夫匹婦之自言其傷而有憂天下之志也故有憂天下之志而不與匹夫匹婦同其失所之嘆者此伊尹周公伯夷之所同也太史公曰伯夷顏子𨿽賢得孔子而名益彰然則士非有知已則𨿽有伊尹周公伯夷憂天下之志其不同於匹夫匹婦之怨者幾希矣伏惟閣下其必有以鑑之其惶恐再拜

湛園集卷三

欽定四庫全書

湛園集卷四

翰林院編修姜宸英撰

論

東漢文論

西京承戰國先秦之後故其文雄峭多奇气晁賈諸疏是也承平旣久士气薾弱見之於文章者爲嘽緩曼衍而不振朱子所謂衰世之文也東漢因之𨿽以光武之講論經理明章之崇儒重道而文體日趨駢儷遂濫觴晉魏六朝不能遏也豈風气使然𨿽甚權力不能與之爭乎昔司馬遷文尙矜奇故公孫宏董仲舒傳不錄其對防而班固收之東漢之書成於蔚宗其所授述時人書疏多更刪潤是三書者遂各成一代之文則著作之家固風气所從出也可不愼與然東漢人矜名節師弟傳經期作明理而已與夫西漢大師相授受爲發策決科取靑紫者不侔也至魁壘耆碩正色立朝封事屢上讀之有使人欷歔絫涕者其爲益於名教甚矣豈異時杜谷輩淺儒所可望哉而郭防黃憲徐穉之倫文辭不槪見何與夫人之信有得於已矣則其於外宜有所不暇者此又學者之不可不知也

梁將王景仁論

王景仁嘗爲楊行宻將而救兗州斬朱全忠子友寧於陳全忠自鄆州還攻望見景仁指揮嘆曰使吾得此人爲將天下不足平也後景仁以楊渥之攻奔吳越全忠遣人召之因間道歸梁全忠者唐季之羣盜耳然頗能用其術籠罩豪傑得其歡心以景仁之屠殺其子而不怨反寵任之以爲大將可謂有英雄之風矣卒能脇制羣雄遂其逆謀非偶然也昔者田橫烹酈商之兄食其不忍與商比肩而事髙帝吾獨怪景仁者親戮其君之子防恥而立於其朝於是乎喪其羞惡之心盡矣且彼亦未審利害之熟也何以明之夫將者以气爲主气以心爲主气之餒焉而欲其將之無怯不可得也心之不安焉而欲其气之無餒亦不可得也考景仁自淮南歸梁之後終其身僅兩將兵一爲北面招討使帥梁精兵救趙與周徳威戰大敗於栢鄕橫屍數千里一攻廬壽軍戰於霍山復敗走遂以亡梁視其爲王師範力戰靑州時召諸將飲酒飲已復戰左右顧盼气吞彊敵彼全忠者方且從髙望之而動容太息又豈能料其後之摧折若此哉此無他殺其子而食其父之祿其心有所不安焉則其气之餒而不振無所往而不躓焉宜也昔亷頗嘗爲趙將矣已乃避讒之楚戰輒不利曰我思用趙人頗非宿怨於楚也一爲趙則利一爲楚則不利夫非其气餒而不振之故耶又況於防面事仇亷恥道喪而欲其立功晚蓋難矣此禮所謂僨軍之將亡國之大夫而孔子以爲不可與於矍相之射者也五代之際其人才本不足論吾悲夫世之功名之士苟且祿位自托於射鉤斬袪之遇而不知其卒無所成也孟子曰枉尋直尺而利亦可爲與今則尺亦不可直徒枉而已矣然且相率而爲之者何其不知悔也故因景仁之事表而出之爲世大戒

春秋四大國論

齊晉秦楚歷世之修短吾旣已言其故矣然此猶論其大勢也非其所以受病之處夫人之稟命於天壽天不同然其將死也必有其所以受病之處知其病而消弭之於早則病者可起死者可生不知其病而預爲消弭之則亦已矣晉之六卿齊之田氏此其受病之處也國之有彊臣如身之有痞疾齊晉之君不知消弭而聽其塊然於胸膈之間方其未發手持足行耳目便利視之猶人也及其旣發而塊然者已不復圖矣秦楚之君之治其病也惟不待其旣發而圖之故其治患也不勞及其患去而國之元气亦以愈固蓋權臣之竊其國也類非一世之所能爲也其積之有漸故其治之有因且其初非必皆國之小人也彼陳敬仲趙文子之徒豈逆知其子孫之有是事哉勢之所趨極重而不返則𨿽有賢明之君忠正之臣常不能保其後之不爲亂夫秦楚之君之善治其病也亦揣其勢之所必趨而逆折之無使之至於不可反斯已矣楚之有令尹也此大權之所萃也令尹之佐有大司馬左右司馬政出於令尹而兵柄則分掌之司馬子木爲相爲掩爲司馬使具賊數甲兵旣成以授之子木故曰司馬者令尹之偏王之四體也昔者子元鬭椒俱嘗爲難於國中矣旣不旋踵身被禽滅其時之家臣宗老不聞有擁甲以觀變者兵柄不屬故也令尹之權旣分而其制國也尢有法分國爲縣縣設公以處之內有變則入而靖亂於內而彊臣不得縱恣以爲內之大患子元伐鄭還處公宮而申公鬭般殺之白公稱兵而葉公諸梁自蔡入而討之是也外有患則卽發其縣之賦以徵討於境外救鄀之役申公子儀息公子邊以申息之師戍商宻繞角之役公子申公子成以申息之師救蔡陰地之役司馬昄起丰析之眾以臨上雒是也齊晉大夫之有采地以封植其私家故曲沃據而欒盈叛邯鄲入而荀寅叛晉陽修而趙叛渠丘封而雍廩叛而楚則不惟使之不可叛而反能因其力以外備諸侯而內制其彊臣齊晉之衰以家之有藏甲而楚以令尹之權欲舉國而惟吾用之而且有所牽制而不可動其制使然也楚令尹之權旣分其制國也有法而其因事杜害也尢有漸昔者子南爲宰其士觀起無祿而有馬數十乘康王聞之車裂觀起尸子南於朝防子馮繼之所寵者有馬八乘聞申叔豫之言謂之生死而骨肉夫宰臣之寵士而使之有馬自常情視之非甚大罪也然楚之君臣涕泣相告若危亡之立至而誅殛隨之則其慮患也不亦宻乎秦公子鍼出奔於晉有車八百乘謂晉大夫曰若能少此吾何以得見乃知秦與楚同一气也公子鍼親景公弟終景公之身不敢以返國則人臣而富者是秦楚之所深仇也其後秦昭王一聞遊士之言逐穰侯華陽君之屬而出之境若去毒螫夫秦之日夜思芟鋤彊臣而欲已其病者如此其至也故封建之不得不廢亦其勢然也秦之祖宗固欲廢之矣且此豈獨秦之意使秦不得天下六國之君得之吾知封建亦必廢何者彊臣在一國則一國病而在天下則天下病也自漢以還封建廢而天下未嘗不治秦廢封建而以無道行之焉此其所以得而復失之也

二氏論

朱子謂佛氏之書其徒采取老莊之防爲之其後道家旣失其傳反竊取佛氏經教之最膚淺者爲道經譬如巨室子弟亡失其先世所遺珍寶乃從其人竊得破釜甕之器誇之以爲已有由是言之佛與老𨿽異其言初不異也其說精矣然自東漢至於宋未有分佛與老爲兩人者也袁宏漢紀西域天竺國有佛道焉其教以修善慈心爲主不殺生專務淸淨其精者爲沙門沙門漢言息也蓋息意去欲而歸於無爲此佛教初入中國之言也而所謂淸淨無爲者則老氏之說矣東漢楚王英傳晚節更喜黃老學爲浮屠齋戒祭祀桓帝立黃帝浮屠祠於宮中言黃老卽曰浮屠者明其爲教本一也至襄楷上書桓帝始言老子入狄爲浮屠道經亦云老子入關之天竺托生維衛國王夫人晉顧歡夏論亦云又於闐西五百里有比摩寺云是老子化胡成佛處其言固怪誕然楷東漢人時佛教流傳中國尙未久其言當必可徴孔子思行先王之道於東老子悲周衰去之西域爲浮屠亦其類也而或執所聞見以爲難信吾意老子出關之後其去畱存沒當亦不至寂然無考使其一無所傳述旣以屏棄老死長爲戎羌之鬼矣則孰與其以柱下終也而自﨑嶇於流沙萬里之外此何爲者太史公書言老子卽老萊子年百六十歲又云二百餘歲又疑爲太史儋夫老子一人耳一以爲李耳一以爲老萊子一以爲太史儋當其在中國時已難定其蹤迹如此則去之西域一變而爲浮屠亦理之無足疑者也孔子曰龍吾不知其所變化此爲深知老子者至其徒始髠而自私其教曰吾佛也彼老之徒方瞀然不能復名其師之說然後二氏之黨始判然其不可一矣予謂今之爲老之學者譬之老氏之嫡子也爲佛氏之學者譬之老氏之庶子也嫡失其世守而丐貸於庶子之家則今之道家之謂矣然其本固一也尢可異者若今之儒家者流剽取釋氏虛無幻妄之言一舉而附之孔子講解傳習流染蔓延是眞所謂竊人之餘以爲已寶而不知愧者也然而道家之惑以其先世之失傳耳至吾孔子之教五經六藝之文譬如日星之垂列江河之流衍蔽之而愈明淆之而愈淸一舉正之斯昭昭然白黑分而邪正別矣是其寶固未嘗一日亡也捨其家千金之璧而羨人之瓦缶釜甕以爲美然且不惜穿穴而求得之若今之儒者是二氏之徒之所竊笑者矣

黃老論

漢自曹參爲齊相奉蓋公治道貴淸靜而民自定其後相漢遂遵其術以治天下一時上下化之及於再世文帝爲天子竇太后爲天下母一切所以爲治無不本於黃老極其效至於移風易俗民气朴素海內刑措而石奮汲黯直不疑司馬談田叔王生樂鉅公劉辟疆父子之徒所以修身齊家治官涖民者非黃老無法也蓋漢當秦焚書之後詩書放失其一時之人心志耳目蕩焉無所寄而黃老之教不言而躬行縉紳先生之所以口傳而心授者所在皆是則乘其隙而用之以施於極亂思治之後故其致理之盛幾及於古淳悶之化余考班氏書爲黃帝書者幾家爲老子書者幾家大抵皆出於漢初人所爲所謂莊周者備道書之一家而已太史公書𨿽老莊申韓並傳不聞有以莊子配老氏者古今人表僅次周於第六等中下之列則當時之所尙可知矣蓋老子之教以虛無爲本以因循爲用而其防卒歸於治天下莊子者徒樂爲猖狂恣肆無涯涘之說以自放其意而已觀其人𨿽有聖人者出將不爲用也而魏晉間之樂縱誕者必曰老莊習其猖狂自恣無涯涘之說欲舉之以移易夫天下則天下幾何其不亂且亡矣而老氏之豈至是哉漢武帝表章六經羣書輩出黃老之教漸微然儒者曲學阿世文士浮薄無用在朝之臣僅有一董仲舒能明王道而不能用漢治亦愈衰於前豈孔子之教不如老氏哉老氏得其傳孔子之教失其傳故也自孟子歿後數百年而得一董子又千餘年而後宋之諸大儒出焉發明理學體用微顯之要然後世始曉然知儒者之學內足以治其身心外足以開物成務以致乎天下國家之用而卒不知所以用也則孔子之道之得傳於世其亦難矣

士先器識而後文藝論

士先器識而後文藝是已以四子之不遇早死驗其器識之淺薄此爲不可夫器識豈可以貴賤天壽論哉審如此言則屈原爲浮華之祖離騷爲導淫之篇而子蘭子上得先幾之識防老成之譽矣昔先王於蒙瞽侏儒百工一技之士必有所以區處之使不至於失所況文章爲天地之精气所存士得之百無一二爲國者豈可不知所以愛惜之哉若慮其浮薄而預爲之教以要之有成如古大樂正之法斯可矣不宜反挫抑之使不竟其用也王楊盧駱杜子美至比其體爲江河萬古之流自唐及今如四子者代不幾見𨿽其淹鬰於一時終炳爍於後世以視彼名徳不昌而坐享期頥者其器識爲何如也明劉健亦賢相薄何景明不使入館閣夫館閣儲文之地以景明之才猶不得入不知朝廷設此何用健斥李杜爲一醉漢吾知使生李杜於明時其受屈抑必甚於開寶間矣大臣不重文學此非細事則天后見駱賓王檄已文曰有才如此而使之淪落不偶宰相之過也一才士淪落至歸過宰相此眞人君之言其能籠絡豪傑使爲已用亦非偶然也

蕭望之論

班固曰望之堂堂折而不撓近古以來社禝之臣予謂望之守常而不知變知嫉小人而不能容君子社禝之臣豈如是哉始望之與史髙同受宣帝遺詔輔政而髙者帝肺腑之親也昔魏相謀去霍氏之權因平恩侯許伯奏封事復因許伯白去尙書副封以防壅蔽是時霍氏𨿽切齒於相而終不克加之害者以許伯之爲主於內也史髙𨿽與恭顯相表裏然爲腹心之疾者恭顯也恭顯去則史髙者一豢飬之具臣耳何足患哉爲望之計莫若姑捨史氏而無與之爭且與之周旋於其間設疑而多爲之間則其黨可離而恭顯可逐也不知出此乃欲一舉而並去之夫與人同受顧命於先帝未聞其有大罪極惡輔政未幾而其所排擠者乃在肘腋之間此自常情視之亦必以爲疎離骨內專權擅勢也【二語用望之獄詞】況元帝闇主哉卒之使恭顯得見徳於史氏而借之口實者望之也望之可謂不知大計矣且恭顯之宜去不當在元帝而在宣帝之世宣帝任用法律寵二人以爲中書令樞機之重歸於宦防昔蓋寛饒嘗知以此爲患矣以其地疎而言訐故終於不納望之爲宣帝敬信大臣則當力陳履霜之戒請還中書之選更置士人罷二人而去之宣帝明主必能見聽不聽則以去就爭之可也旣不能防患於未萌之先而徒欲彊制於橫決之後固且不可況宣帝以法律任恭顯而望之先以法律佐宣帝則豈惟不能去之抑且教之使用也何以言之嘗考宣帝之世無罪臣之被殺者四而獄成於望之之手者有二焉始附魏相則劾趙廣漢後去左馮翊惡韓延壽之聲名出已上因劾韓延壽二獄詞之上史皆雲天子惡之惡之云者史臣之微辭也蓋其文致之乃有以深中其忌矣夫其果於用恭顯而不疑者以此哉吾觀望之量狹而妬前以霍光輕已則謀霍氏以丙吉居已右則短丙吉馮奉世斬莎車王大功也而止其封爵張敞舊交也元帝欲大用之則沮之使抑鬰以死夫張敞與廣漢延壽奉世之數臣者皆彊幹忠正有力之人也望之縱不能前去恭顯使其能保全善類陰畱之以待嗣主之用則危疑之際必有所濟計已大失至於顚仄乃反恃一憸邪讒讇之鄭朋而寄之耳目焉欲以是除君側之惡豈不悖哉大臣當國如望之之所遇不可勝數欲治小人則當先散其黨欲小人不爲害則莫若內植其君子之交旣不能用小人以外披其心腹又不能樹君子之交以自固其气勢反使小人得以乘機抵隙於其間終至禍發身死害貽國家未可謂之不幸也

周亞夫論

劇孟特一博徒之雄耳吳楚七國反周亞夫至雒陽得孟喜曰吾以爲諸侯已得劇孟孟今無動吾據滎陽滎陽以東無足憂已恃之隠若一敵國此言詐也戰國時齊田單與燕戰自言天與我神師求之軍中有一小卒妄言我乃是單卽東向事之以令於軍中敵人聞之皆以爲燕得神師也此兵家所謂詭道也亞夫提孤軍入梁郊七國連橫之師正銳當此之時天下洶洶向背未有所定然其眾烏合易搖也而劇孟方以任俠聞天下故誇七國以劇孟而疑天下以七國之無能爲所以亂其謀而解其勢嗟夫亞夫𨿽倔彊人其用兵顧多奇計能制敵所不及料故卒能困吳敗楚饑其軍而叛散之走吳王而斬之東越豈彼博徒者之足系其輕重哉方七國之兵起也在漢則有若鄧都尉料敵之神在吳則有若鄒枚見幾之早臨敵決勝則張韓弓髙灌夫欒布任安之輩或在梁軍或蒞漢將莫不並智協力以成大功而劇孟碌碌其間漢賞亦不及異時亞夫上功之餘亦不聞有所薦揚也其不足爲輕重明矣故愚以爲亞夫之喜得劇孟也是齊奉小卒之智也

蘇秦張儀論

蘇秦張儀皆天下之辧士也然秦嘗自謂才不如儀是時秦方說趙王相約從親以擅有關東之政而使儀得用於六國則其寵移矣故召辱儀庭下又陰資之使西入秦然後秦肘腋之患始去當此之時儀方感恩之不暇又何暇顧墮其術中則不得不反而爲吾之用故亦曰吾不及蘇君明矣以此知兩君者其平時皆以才相慕又相軋戰國之士多奇變而其術非從卽橫故皆不可以並立於諸侯之國龎涓之於孫子心害其能必欲計除之故反爲其所殺如秦者可謂工於用妬者也然自儀入秦而六國之患日滋終於破從解約暴秦過惡爲天下笑非儀負秦且說士之常態也則孰與久要以成其業哉

秦始皇論

人之所由存者神明也其亡者神明去也斯則形骸之不能爲人存亡也審矣彼秦始皇之求神於海上以爲仙人不死之藥可立就而安期羨門之屬可招手致也吾怪其求之如此其至然竟隕沙丘爲世無神仙不死者夫其治徒驪山上具天文下錮三泉罄百萬家養生送死之具以照狐兔於泉下則可謂至愚者矣夫吾骨已朽矣而此累累者獨何爲哉蓋彼方以塊然能飲食之軀爲可以致長生後天地者故深居宮中極土木之麗美人鐘鼓之奉如雉之防尾雀之守翠不知其有水不濡而火不熱者在也斯盧生徐市之徒得因而市其利趙髙胡亥之謀已成於外螻蟻已思穴其髒腹腎胃而猶以形骸爲性命之所寓也因循不悟以至於死然猶且戀之徒滿藏而瘞焉不謂之大惑與老氏曰吾之所患以吾有身故君子後其身而身存愛其所患內其所外指路人以爲之手足誠又惑之惑也故神明之於形骸也祭祀之於芻狗也存則借其用去則委諸地而已漢文帝終身節儉遺詔薄葬史傳其嗜黃老家言此始皇之不得爲黃老歟

續範增論

夏商之季其君無道而湯武誅之以臣弒君而不謂之簒取其天下而居之而不謂之貪何哉其故在於順人心而已夫天立君以爲天下也彼斬刈其民惟恐不勝而吾出死力以除之以救民於水火之中則亦安然以爲爾之君已矣二世之惡浮於桀紂關東之師正於湯武於此之時而有能顯暴其罪於天下奮不顧危如夏商之季之所以誅其君而弔其民者𨿽爲之君可也惜乎項氏有取天下之資而範增以其計誤之也方項梁與羽謀殺會稽守西向渡江以會諸侯之師約共亡秦非有所稟命而行也以項氏之世將聞於天下非如他之所謂暴受大名不祥者也當此豪傑並起智略輻輳之際角帝而帝角王而王風起塵湧以爭勝於鋒鏑之下者何可勝數增也以七十之布衣與羽相遇抵掌而談當世之務不乘此時導羽以收拾人心延攬謀士急伸大義於天下而特勸之以扶立義帝提牧防之手加之十數彊悍諸侯之上增以爲非此不足以制秦之命乎夫無故而奉一無功之匹夫甘心以爲之臣而不辭𨿽聖賢有所不能增以羽爲終能臣事之乎推增之心不過謂借其虛聲可以速致天下耳不知懷王以嬖讒客死楚人特憐之而非有徳於天下也使天下樂秦願爲之死𨿽百義帝何益不然秦之當亡誰不知之天下方皇皇焉欲得吾以君之而又何有乎無功之匹夫取其昏庸殘孽相率而爲之下乎且增亦未聞天下之大義也夫旣一日而爲我之君矣則其勢不可以復臣非勢不可理不安也彼範增徒目擊夫廣勝之事詐稱扶蘇足以鼔動天下之視聽而不顧其後之將有所不安夫卽使其後之幸而獲成也亦不過如莽操懿裕之故事名爲揖遜而其實足以詬厲於天下及其不成則相尋於廣勝之餘轍而已嗚呼此山林艸竊之見赤眉王郎之所以踵死而不悟者孰謂好奇計者而竟出於此耶議者曰羽之失在不先赴關中而急救趙俾沛公得因之以取天下是殆不然羽之救趙義帝之命也羽安得而違之乎帝之約曰先入關者王之顧獨遣沛公而令羽救趙以後約絕之使不得終王關中此見殺之由也蓋權有所制則其勢自有所不得伸而其計將有所變故其使羽負惡名於天下者增也若夫沛公旣轉戰以及關中矣此樊噲所謂勞苦而功髙者而增也於羽之焚燒咸陽誅戮子嬰天下成敗之關其孰大於此乃卒不聞一言以爭而惓惓於擊殺沛公爲事一沛公可殺諸侯之謀士如雲秦民之思漢日甚增能悉制之無一反耶亦可謂愚而拙於計矣夫沛公義帝之所遣也苟可以成項王之事者增猶將不顧其不義而欲殺之何有於卿子冠軍議者謂殺卿子冠軍者是殺義帝之漸也不知此亦增之謀也增之去羽不於羽殺義帝之時而於羽受漢間之日羽之疑增亦不於義帝未殺之前而於漢間旣行之後然則義帝之死增亦與有力焉況增之資漢以名也非一日矣彼義帝亦幸而見殺於楚以死耳使其不死以及於漢之將王漢將安所處乎度終臣事之不能也計無過封爲大國名不爲臣拱手揖讓以代之君其去於九江之利刃一間耳而縞素以從天下卒使漢之得委罪於楚者增之謀實爲之也或曰漢王長者必不爲此是又不然人情之重孰如父子方羽之與漢王臨廣武而軍而置太公於鼎上也其危不容以毫髮而漢王且從容而謂分我以杯夫其親之不卹而何有於君哉吾故曰增之資漢以名也夫楚得增而亡漢用子房而終以獲濟亦其謀之有善有不善也初楚圍漢滎陽或勸漢王立六國後撓楚權賴子房諫以止卒消諸侯牽制之患者子房之力也其後光武肘掣於更始耿弇諸將勸之早絕而河北之功成明太祖初設韓林兒座劉基獨罵不拜曰此防兒安足奉太祖從之而金陵之鼎建彼數臣者豈樂導其主以寡恩哉蓋誠有見於帝王光明磊落之業慮爲可居之功而不屑爲山林艸竊之計以徼幸於一時之便故烈光於前世名炳於竹帛唐髙祖不知此義起兵太原以誅楊廣湯武之業也其事本順而終於代王之禪致唐祚不得正其始此則謀臣劉文靜輩不學之過爲可惜也項羽殘暴失人心無終得天下之理要之範增者所謂無謀之甚者也考增事羽終始無可稱述惟勸立楚後與日謀殺沛公而已而其計皆不足以有成增不去羽亦必亡增之不得爲人傑明矣

楚子玊論

澹臺滅明濟河中流有蛟挾舟求璧滅明斬蛟投其璧於河君子之於人也不可以威故怵不可以利故誘遇異物怪類而可以威怵利誘焉則亦不足爲君子矣楚子玊爲瓊弁玊纓與晉將戰於城濮夢河神求之不與榮季諫不聽戰竟敗時人以爲歸咎而左氏傳之是何諫者之愚而左氏之好怪也子玊之敗以剛而無禮不由河神使子玉防順以處已廣益以集國事𨿽不與河瓊弁玊纓何害若猶是剛而無禮者拂眾犯難眾實怨之於河神奚有焉榮季之諫當謂其不狥眾不班師不當咎其不與河瓊弁玊纓也水有四瀆王者以禮秩祀之次於五嶽享王者之祀蒞晉之境許人土地威福自擅不忠防人以利以貪其愛不亷挾私敗成殘民以逞不仁不忠不亷不仁是謂淫祀子玊違淫祀者不聞其以違諫子玉不與河瓊弁玊纓可不謂之守正乎守正而見譏爲善者滋懼矣晉文公聞子玉死而後喜可知也曰莫予毒也已夫子玊晉文之所懼也豈能縮恧爲河神下哉楚昭王有疾卜河爲祟大夫請祭諸郊王曰不谷𨿽不徳河非所獲罪也卒不祭而死孔子曰知禮蓋君子不言禍福而禍福之來有適與其事相值者好事者遂從而實之嗚呼其亦昧於道也甚矣

楚子文論

大臣之患不在於彊直果遂任怨生事而在於儒懦迂緩名爲蘊借而其實持祿苟容之人漢之初用申屠嘉周亞夫可謂戅矣而天下卒以治至於元成之際任匡衡張禹孔光之徒以爲相卒至釀成衰亂大盜乘之遂以移國蓋持祿苟容者嘗選愞避事其禍陰中於國家而言者欲舉之則無過可指任事之人日夜揣摩利害以身當其艱能使一國之紀綱風俗翕然振動而不可散然及其計左事敗而其罪常至於可殺夫與其用一可殺之臣罪歸舉者則孰若姑取一切無所短長之人而進之利可分功而謗亦不及於已歷觀自古國家之委靡潰敗浸淫而不悟者有不以此也夫左氏傳楚令尹子文使得臣爲令尹防呂臣曰子如國何曰吾以靖國也夫有大功而無貴仕其人能靖者與有幾余讀之而嘆曰嗟乎子文之言失矣夫令尹楚相也相之任所以統攝百官贊理宏化非其人莫得居之而豈賞功之職哉及子玊死防呂臣實爲令尹左氏曰奉已而已不在民矣蓋惜子玊之亡而信子文之非失舉也然後嘆子文之心非左氏其孰知之也當是時齊晉疊彊楚威幾頓矣子文惟以奉已碌碌者之不足以托國以支齊晉而制諸侯之勢而子玊剛愎又非執政之器然而一時之人才實無出其右者則以權舉之可也特其暴貴任事慮不足以服眾故因其伐陳取焦夷而還而授之以政而托之以功賞所以厭眾人之心而明呂臣之不足以深言也其後又使之治兵於蒍俾得斬斷於中國以重其權而國人始曉然於子文之意矣蒍賈者姦人也其言曰子玊剛而無禮不可以治兵過三百乘不能以入矣夫子文能知越椒之狼子野心於始生之時豈不能知子玉於執政之日必待稚子而後決哉蓋剛而無禮子文之所知也子文以爲剛而無禮者之不足以易庸庸者之禍深也故寧棄其短而用之子玉之死晉侯聞之而喜可知也故當時之知子玉者子文與晉侯也向使成王於此能如秦之用孟明晉之用荀林父俾之復位修政息民以待其隙並力而再舉則晉楚勝負或未可定當城濮之敗績也左師旣潰而子玊猶能力收其卒全軍於奔北之餘安在三百乘之不能以入哉傳記鬭般爲令尹蒍賈譖而殺之乘機以取司馬其處心積慮欲阻撓有功之臣而奪之位者非一日矣故子玉憤憤於一戰願以間執讒慝之口蓋謂蒍賈也然則子玊之敗亦蒍賈有以激之也已嗚呼自古人才之難得也用一人而人得而撓之則功不可以成子產之得有爲於鄭也以子皮力持於上而後彊族不偪子玉之不終天也卽使子文聽間者之言而廢子玊不用楚固不至於大敗然苐取碌碌奉已如呂臣者而委之社稷之事將百姓何望哉才臣之取敗其禍在一時庸臣得志而潛潰其國家其禍乃見於數世之後漢匡衡張禹孔光之徒是已大臣之用心固不可以目前之成敗論也

論詩樂

大司樂以樂語教國子興道諷誦言語注背文曰諷以聲節之曰誦防文王世子春誦謂歌樂歌樂卽詩也以配樂而歌故云歌樂亦是以聲節之詩古者謂之樂語又謂之歌樂蓋樂主人聲而文之以金石管弦八音之器其實八音之器之聲由人聲而凖故樂必以詩爲本稱詩者亦必言樂詩與樂一也孔子曰吾自衛反魯然後樂正雅頌各得其所解之者曰孔子正樂必先刪詩或言孔子無刪詩之事樂正雅頌自然得所此皆分詩樂爲二物不知孔子所言樂卽指雅頌其曰正卽得所也直上下相足成文耳豈有二義哉故教學者之詩必以誦節其抑揚髙下之聲而配之金石管弦八音之奏是故春誦則夏必弦弦誦者凡皆以習樂也習樂而詩在其中矣故學詩者必於成均均者樂之調也蓋詩者不可以理義求也孔子曰誦詩三百孟子亦曰誦其詩誦之者抑揚髙下其聲而後可以得其人之性情與其貞淫邪正憂樂之不同然後聞之者亦以其聲之抑揚髙下也而入於耳而感於心其精微之極至於降鬼神致百物莫不由此而樂之盛莫逾焉當時教人誦詩必各有其度數節奏而今不傳矣詩之度數節奏旣失則八音之器𨿽設亦具文耳於是後人之說詩者泛泛焉無所主而專求之文字之間其說支離畔散理義多而性情少此詩之所以益亡也好古者猶欲追黃鐘之音而於六義旣亡之後截嶰谷之竹絫中山之黍布緹室之灰法非不善也而古樂終不可復作故古之爲詩徵人思婦田野之農夫皆優爲之而今非學士大夫則不能以爲蓋古人於聲音之道家習而戶曉之𨿽擊壤拊缶可諧律呂采風者得之又必稍節文之而播之於樂後世人不知樂言詩者第以其文字而已文字非積學之久則不能工求其工於文字者宜乎𨿽今之學士大夫而於詩猶有所未暇也

論日本貢市入冦始末

自漢武帝滅朝鮮倭驛使始通者三十許國至建武二年奉貢朝賀使人自稱大夫倭國之極南界也安帝永初元年復入貢魏時朝獻者一入貢者二至晉前後貢使以六至隋開皇三年遣使詣闕大業時亦一至唐興貢獻益數天寶十二載以新羅道梗始攺貢道由明州其後使者仍由新羅考宋端拱元年倭僧奝然遣弟子表謝有曰望落日而西行十萬里之波濤難盡倭開洋至寧波才五日耳不得云十萬里此由新羅之徵也至乾道九年始附明州綱首以方物貢及元至元八年則復隨髙麗使入朝自此元數招諭之不報遂至兩用兵其地一航不返而貢使亦絕矣蓋自漢魏至元二千餘年間倭未嘗一窺中國至元末方張竊據旁海郡縣敗後豪傑多逸出航海明洪武初元稍稍因緣宼竊議者謂使是時中國潛爲邊備而聽其自去來於海上不問一如元宋以前時亦不至爲大患乃二年遣同知趙秩賜璽書盛誇以天子威徳且責其自擅不臣其王初欲殺秩繼而復禮秩遣僧隨之入貢然使未至而宼掠溫州矣是年有詔浙江福建造海舟防倭秋遣行人楊載賫書往五年遣僧祖闡往倭亦屢貢寇不常其貢也或無表文詔防詰責其使至付三邊安揷亦隨謝隨宼十三年始詔絕日本之貢以僧如瑤來獻巨燭中藏火藥且與故丞相胡惟庸有謀故因發如瑤雲南守禦而著爲祖訓絕其往來以其僻在一隅不足以興兵致討云於是起信國於鳳陽出江夏於閩嶠設城建堡冠蓋交於海上終太祖世不復言貢事矣永樂二年命太監鄭和從兵下西洋日本先納欵獻犯邊倭二十餘人卽命治以其國之法縛置甑中蒸死帝嘉其誠遣通政使趙居任厚賜之又給勘合百道令十年一貢每貢毋過二百人船毋過二隻限其貢物若人船逾數夾帶刀鎗並以宼論尋命都禦史兪士吉錫王印綬勅封爲日本王詔名其國之鎭山曰壽安鎭國山上親制文勒石賜之然倭入防益不悛九年宼盤石十年防松門金鄕平陽十七年防王家山島都督劉江破之於望海堝自是不敢窺遼東而浸掠浙江益甚蓋西洋之役𨿽號爲伸威海外而華人炫於外國珍寶瑰麗倭使來中國姦闌出入主客相糾以故宼盜滋起而倭貢道自此一由寧波久之益習知其島嶼曲折則吳越之間蠢然駭動固其宜也蓋倭之得以爲患我中國一由於明髙帝之通使再成於成祖之許貢而成祖以好大喜功之心置髙皇之約束於不用其禍延及於數傳之後塗毒生靈幾半天下亦云慘矣當洪武時以貢舶之來眾設三市舶司於福建廣東浙江聽與民間交易而官收其利廣以西洋福以琉球浙以日本然獨日本之使號爲難禦其來也往往包藏禍心變起不測成化初忽至寧波守臣以聞鄞人尙書楊守陳貽書主客力言不可以爲倭賊僻在海島其俗狙詐狼貪洪武間嘗來而不恪朝廷旣正其罪絕不與通著之爲訓至永樂初復許貢於是往來數數知我國中之虛實山川之險易時載其方物戎器出沒海道而窺伺我得間則張其戎器而肆侵陵不得間則陳其方物而稱朝貢侵陵則掠民財朝貢則叨國賜間有得有不得而利無不得其計之狡如是至宣徳末來不得間乃復稱貢而朝廷不知詔至京師燕賞丰渥稇載而歸則已中其計矣正統中來而得間乃入桃渚犯大嵩燔倉庾焚廬舍賊殺蒸庶積骸流血如陵谷縛嬰兒於柱沃之沸湯視其啼號以爲笑樂剖孕婦之腹賭決男女以飲酒荒滛穢惡至不忍言吾民之少壯與其粟帛席捲而歸巢穴城野蕭條過者隕涕於是朝廷下備倭之詔命重師守要地增城堡謹斥堠大修戰艦合浙東諸衛之軍分番防備而兵威振於海表約七八年邊氓安堵玆者復來窺伺我軍懷宿憤幸其自來送死皆瞑目礪刅欲寢食其皮肉彼不得間乃復稱貢而當事復從其請以達於朝是將復中其計矣今朝廷未納其貢而吾郡先罹其害芟民稼穡爲之舍館浚民膏腴爲之飲食勞民筋力爲之役使防衛晝號而夕呼十徴而九斂𨿽雞犬不得寧焉而彼且縱肆無道彊市物貨調謔婦女貂璫不之制藩憲不之問郡縣莫敢誰何民旣嘩然驚懼矣若復詔至京師則所過之民其有不嘩然如吾郡者乎矧山東郡縣當河決歳凶之餘其民已不堪命益不可使之嘩然也且其所貢刀扇之屬非時所急價不滿千而所爲糜國用蠧民生而過厚之者一則欲得其向化之心一則欲彌其侵邊之患也今其狡計如前則非向化明矣受其貢亦侵不受其貢亦侵無可疑者昔西旅貢獒召公猶致戒於君越裳獻白雉周公猶謙讓不敢受漢通康居賓隋通髙昌伊吾皆不免乎君子之議況倭乃我仇敵而於構釁之餘敢復逞其狙詐以嘗我其罪不勝誅矣況可與之通乎然名爲效貢旣入我境而遂誅之亦不可竊以爲宜降明詔數其不恭之罪示以不殺之仁歸其貢物而驅之出境申命海道帥臣益嚴守備俟其復來則艸薙而禽狝之俾無噍類若是則姦謀沮息威信並行東南數千里得安枕矣守陳言不用至嘉靖二年而有宗設之事故事番貢至閱貨宴席並以至時先後爲序時倭主源義植失歡諸道爭貢大內藝興遣宗設細川髙遣僧瑞佐及宋素卿先後至寧波素卿潛餽市舶太監寶賄以萬計因令先閱瑞佐貨宴又令坐宗設上宗設怒於坐間起與瑞佐相忿殺太監以素卿故助瑞佐兵殺都指揮劉錦大掠旁海鄕鎭素卿下獄論死宗設瑞佐皆釋還給事中夏言奏禍起於市舶禮部遂請罷市舶司市舶旣廢畨舶無所容乃之南澚互市期四月終至去以五月不論貨之盡與不盡也於是凶黨構煽私市益盛不可止會有佛郎機船載貨泊浯嶼漳泉人爭往貿易總督都禦史朱紈獲通販者九十餘人悉斬之一切貨賄不得潛爲出入內地商販因負貲不償積逋至千萬金豪家貴官爲之擁防利倭亟返輒以危言撼官府令出兵驅之去而蜚語中紈使得罪以死倭商大恨不肯歸徜徉海上未幾而變作矣時主事唐樞建議以爲宜復互市曰市通則寇轉而爲商市禁則商轉而爲寇通政使唐順之曰舶之爲利也譬如礦然封閉礦洞驅逐礦徒是爲上防度不能閉則國收其利權而操之自上是爲中防不閉不收利孔泄漏以資姦萌嘯聚其間斯無策矣今海賊據浯嶼南嶼諸島公擅番舶之利而中土百姓交通接濟殺之而不能止則利權之在也宜偹考國朝設立市舶之意毋泄利孔使姦人得乘其便又疏請許貢以爲朝廷能止其入貢之路不能止其入寇之路尙書鄭曉論之曰洪武初設市舶司於太倉黃渡市舶司尋以近京師攺設於福建浙江廣東七年又罷復設所以通華裔之情遷有無之貨收徵稅之利減戍守之費又以禁海賈而抑姦商也當倭亂之時因夏言疏罷市舶而不知所當罷者市舶內臣非市舶也若必欲繩以舊制十年一貢之期而後許之彼國服飾器用多資於中國有不容一日缺者安能坐待十年一貢之期而限以三船所載之數哉彼旣不容不資於我而利眾之處人自趨之以禁民之交通難矣此皆言市舶之必不可罷也然猶未揆其本末而論之夫浙江市舶專爲日本而設其來時許帶方物官設牙儈與民貿易謂之互市是有貢舶卽有互市非入貢卽不許其互市明矣貢之期以十年則必十年一至而後可謂之貢今止言市舶當開不論其是期非期是貢非貢是釐貢與互市爲二也將不必俟貢而常可以互市矣此政前日之所以召亂者也可乎哉且貢舶者王法之所許市舶之所司也海商者王法之所不許非市舶之所得司者也日本原無商舶所謂商舶乃西洋貢使載貨至廣東之私嶴官稅而市之民旣而欲避抽稅省陸運人導之攺泊海倉月港浙人又導之攺泊雙嶼每歳以六月來望冬而去嘉靖三年歳凶雙嶼貨擁而日本貢使適至海商遂販貨於倭倩其兵以自防官司禁之弗得西洋船仍回私嶼東洋船徧布海岸而向之商舶悉變而爲寇舶矣然倭人有貧有富富者與福人潛通攺聚南嶼亂後尙然𨿽驅之寇不欲也此無待於市舶之開而其互市未嘗不通者也貧者剽掠爲生每歲入犯𨿽令其互市彼固無貲也亦不欲也故不知者謂倭患之起由市舶之罷而其實不然夫貢者其國主之所遣有定期有金葉勘合表文爲驗使其來也以時其驗也無僞中國未嘗不許也貢未嘗不許則市舶未嘗不通何開之有其來無定時驗無左證乃假入貢之名爲入寇之計𨿽欲許得乎貢不可許市舶獨可得而開哉自嘉靖末年海患旣平貢使亦絕以至於今不聞其國之服食器用有缺而必取資於中國也亦不聞倭之日爲患於中國如前也三者之言猶未盡矣𨿽然有貢則商舶宜禁貢絕則商舶者適所以爲中國利也未見其害也初自宋素卿剏亂之後十八年金子老李光頭始作難勾西番掠浙閩至二十二年許棟住霩之雙嶼港爲朱紈所逐其下王直攺住烈港並殺同賊陳思盻柴徳美等遂至富彊以所部船多乃令毛海峯徐惟學徐元亮分領之因而從附日眾倭船徧海爲患興販之徒紛錯於蘓杭內地潛居其中國者亦不下數千家爲之謀主挾以入寇自此致亂而通番之禁愈嚴然近海之民以海爲命故海不收者謂之海荒自禁之行也西至暹羅占城東至琉球蘓祿皆不得以駕帆通賈而邊海之民日困以故私販日益多而國計亦愈絀至萬曆二年浙江巡撫龎尙鵬奏請開海禁謂私販日本一節百法難防不如因其勢而利導之弛其禁而重其稅又嚴其勾引之罪譏其違禁之物如此則賦歸於國姦不生然日本欲求貢市斷不可許蓋過洋自我而往貢市自彼而來自彼而來則必有不測之變自我而往則操縱在我而彼亦得資中國以自給之利二者利害蓋大不同也先是隆慶初年福建巡撫塗澤民請開海禁準販東西二洋萬曆初巡撫劉堯海請舶稅充餉歲以六千兩爲額於時凡販東西洋雞籠淡水諸番及廣東髙雷州北港諸處商漁船給引名曰引稅自四年溢額至一萬兩其後驟增至二萬九千餘兩然則海民趨利之情與商舶通塞之利病可睹矣顧尙嚴於日本之禁其刋行海稅禁約一十七事一禁壓冬以爲過洋之船以東北風去西南風回𨿽緩亦不過夏惟自倭還者必侯九十月間風汛又日本無貨止嬴金銀凡船至九十月回無貨者必從日本來縱有給引仍坐之又以呂宋地所出少所用止金銀商船多空回故稅販呂宋者每船別追銀百五十兩謂之加增商人多折閱破產及犯壓冬禁不得歸流寓長子孫者以數萬計同安姦人張嶷者謬奏海中有機易山地產金可得成金無算詔遣使臣勘視呂宋聞之大恐以中國將略取其地流人爲內應於是盡坑殺漳泉之在國者二萬人事聞張嶷以欺罔首禍寘極刑巡撫因招諭私通及壓冬者罪悉宥免而私販日本之禁稍疎矣萬曆末以東事告急啟禎之際劉香老李魁奇鄭芝龍等爲盜外洋重申海禁然芝龍兄弟旣撫後通洋致富賂遺權貴海上建閫者卒用此牟利由此私販𨿽日多而國家竟不得其利云大抵私販有二有中國之私販有日本之私販中國之私販賫貨至彼必勾引倭徒緣貢爲名而乘吾之不備鹵掠人民互分其利許二王直葉宗滿之輩是已日本酋長爲眾所尊者曰天文彼中故事每遇閏年則諸島富家各輸資於天文請得勘合入貢實則貿遷有無以侔厚利利勢在上天文所欲者後因姦民通販加之假稱名號者竊錄勘合私通酋長遂至往來無稽而天文之利權下移矣故私販者中國之所惡而亦日本之所不樂也然而以中國之姦民與日本互爲紏結其遺患於中國也滋甚而皆起於進貢之途不絕貢端絕則日本之販舶不至日本之販舶不至則我內地勾引接濟之姦不能挾倭以爲重如此𨿽有髙檣大桅羣聚而輩往者不過將其絲素書畫什物之類以往返漁利而已於我固無損也況設之市評以收取其稅如萬曆之於東西洋者其有裨於國用又有甚利者哉臣愚故以明之貽患不在於私販之有無而在於通貢之一失明太祖旣誤之於前而成祖復甚之於後然貢旣已絕而猶欲禁商使不得行是何異懲羨而吹虀有見其患而無見於其利也

國家初患海孽未平撤界而守禁及采捕康熈二十三年克臺灣各省督撫臣先後上言宜弛航海之禁以紓民力於是詔許出洋關收其稅民情踴躍爭奮自近洋諸島國以及日本諸道無所不至四闗之設異於市舶之設上操其利權譏其貨物而下不得以爲纖芥之害中國主其出入而島人潛處帖伏而不敢動比年以來報課日足比之唐宋則利倍之比之於明則絕其隠患此所謂不寶逺物而逺人格者與夫疲敝百姓以逞志於荒服之外者異矣或者設爲萬一之慮得無有私挾彼人窺伺中國假稱朝貢希爲互市者乎此端一開召釁不難矣誠

嚴詔守土之臣時禁闌出之條絕勾引之萌杜生事之漸重禁溢額以勸來者

皇上又垂誡萬世無得受其貢獻如今日使倭之片防不復西指視中國如天上焉而吾民日取其有而轉輸之於以仰佐縣官之急充戍守之用而私以自寛其民力於耕商之所不及是則上饒而下給之道奠安萬世之良策矣臣故備述原委附於海防之後亦以明設險者之在此不在彼也

海防總論

國家混一區宇聲教覃被訖於無垠惟是東南綰波而州者千餘里一二狂孽弄兵島嶼烽煙時接吳越間至不得安枕而寢

皇帝禦宇之十八載神謀潛運削平反側從疆吏請以次用兵於臺灣樓船直指系組待命厥角稽首恐後遂略定其地天子乃案輿圖置一府三縣設之官府綏戢之易鱗介爲衣裳於是依島之國爲我邊略海隅出日罔不率俾皇哉振古無前之偉烈𨿽詩書所載何以加玆先是海寇鄭成功盤踞金門廈門間尋奪臺灣居之遊防入犯飄忽南北軍吏苦於奔命康熈初廷議以爲徙民內地寇無所掠食勢將自困遂悉徙粵閩江浙山東鎭戍之在界外者賊計果絀降者接踵二年立定界樁連歳遣官巡閱邊海諸郡縣八年有

詔稍展界縱民得采捕近海十三年成功子經乘閩叛遊居漳泉王師收閩寇遁疆臣再修邊備而海壇金廈復置戍兵矣十九年六月福建督撫臣議處投誠之眾奏請給還民畍外田地以無主者俾之耕種且曰方今海外要地已設提督總兵大臣鎭守是官兵在外而投誠在內計可萬全無慮

詔許之閩界始稍稍開復二十三年五月克臺灣十月兵部議請各省開界得

防江南浙江福建廣東沿海田地可給民耕種諸要地防守事宜其擇大臣往視焉乃以工部侍郎金世鑑都禦史呀思哈往江南浙江吏部侍郎杜臻內閣學士石柱往福建廣東

上面諭遣之許以便宜設防守事竣奏聞世鑑等往防督撫巡視遂盡復所棄地與民各就地險易撥置戍兵疏上報可自是沿海內徙衛所巡司墩臺烽堠塞堡關隘皆攺設於外略如明初之制民內有耕桑之樂外有魚鹽之資商舶交於四省徧於占城暹羅眞臘滿剌加浡泥荷蘭呂宋日本蘓祿琉球諸國乃設關四於廣東嶴門福建漳州府浙江寕波府江南雲臺山置吏以之使泉貨流通則姦萌自息此上防也而諸番緩耳雕腳之倫貫領橫裙之眾莫不累譯款貢叩闕葡伏請命下吏凡藏山隠谷方物壞寶可致之珍畢至闕下軨積於內府於是恩貸之詔日下徳澤汪濊耄倪歡悅喜見太平可謂極一時之盛然而防檣接於內地則盜賊生心互市通於外國則狡焉思逞此前代己事始未嘗不警誡而後稍弛防患輒中之宜

皇上之惓惓南顧慮此至重也始明太祖吳元年用浙江行省平章李文忠言調兵戍海鹽海寧各州縣洪武二年命參政朱亮祖副平章廖永忠取廣東遂命亮祖鎭守建置衛所七年詔以靖海侯吳楨爲總兵都督僉事於顯副之領江陰廣洋橫海水軍四衛舟師出海巡哨所統京衛及太倉杭州溫臺明福建漳泉廣東潮州諸衛官軍悉聽節制事權專而責亦綦重矣十七年起信國公湯和於家使巡視浙江福建沿海城池和至浙則建議北起乍浦南汔浦口縈逥二千里設九衛築五十九城及諸所巡司民丁四調一爲戍兵是年江夏侯周徳興亦築福建海上十六城置巡司四十有五按籍練兵十餘萬戍並海衛二十七年勅都督僉事商暠巡視兩浙城隍簡閱軍士又命魏國公徐輝祖安陸侯吳傑練兵海上時廣東都指揮同知花茂上言請徙廣屬逋逃蜑戶爲兵增設依山碣石等二十四衛所城池於要害山口海汊立堡撥軍戍守詔従之而命傑董其役故閩廣浙江一切海上阸阨城堡傑徳興和所建設爲多蓋是時中國數被倭冦二年冦山東並海郡縣又冦淮安三年冦山東遂轉掠浙閩自後南北並受其患太祖深憂之先後設衛所屯軍所轄於衛衛轄於都司而總屬之五府其卒伍之設每百戶所旗軍一百一十有二千戶所一千一百二十衛列五所及衛鎭撫軍凡五千五百有奇各衛屯田軍率十分其七守城三屯種屯軍一人賦田二十畆而官徵其十之一軍屯錯列分堠而守自粵抵遼延袤八千五百餘里烽火相望而並海以南迫近倭故其戰守備尢宻云廣東瀕海之府八其六府分爲三路東路惠潮接壤閩疆商舶通番所必經也左挈惠潮右連髙雷亷而爲中路者廣州倭冦衝突莫甚於東路而中路次之西路髙雷亷又次之髙雷亷西洋貢道之所從入也守廣者以三路爲扼要福建設水寨五而漳州曰銅山泉州曰浯嶼興化曰南日山福州曰小埕福寧州曰烽火門皆控制於海中浙江立沈家門水寨兩浙衛所戰艦協哨南哨至玊環烏沙北哨至馬迹洋山而歸重於舟山定海江南之邊海在蘇松松有海塘而無海口其要在陸金山衛爲之衝蘓州之沿海多港口者各設水兵堵禦而崇明爲賊所必經地故兩處皆設重兵鎭之至狼福山與圌山三江相呼應又爲南北海防第一門戶江北之戰水陸兼用登萊三營連絡曰登州曰文登曰卽墨其外島嶼環抱迆邐以及遼陽而金復海蓋旅順各衛星羅碁布足嚴守望此其大凡也自成化後迄嘉靖初倭警寢息者五十餘年邊備廢弛衛所屯田並兼豪右軍戶亡耗不復勾補水寨移於海港墪堡棄爲荊榛哨船毀壞不修而姦民逸囚漁人蜑戶咸伺隙思釁勾引山城失職之貢使嘯聚稱王騷然蠢動一旦烽突四起武夫喪气抱首防竄賊無亡矢折刃之衂蹂躪徧於江南城野蕭條白骨塡路矣然後謀臣猛將分道出鎭增兵設屯人人扼掔而談戰守起壬子至癸亥首尾十餘年中國始得安息此浸失祖訓之故也善乎總制胡宗憲之言曰夫謂之海防者則必宜防之於海猶江防者必防之於江國初每衛各造大靑及風尖八漿等船百餘只更番出洋哨守海外諸島皆有烽墪可泊後弛其令列船港次浙東於定海浙西於乍浦蘓州於吳淞江及劉家河夫乍浦灘塗淺閣無所避風吳淞江口及劉家河出海紆回又非海防要地故議欲分番乍浦之船以守海上洋山蘇松之船以守馬迹定海之船以守大衢則三山鼎峙哨守相連可拒來寇而又其外陳錢諸島久爲賊衝三路之要宜以摠兵屯泊其地每於風汛時恊軍巡哨使不得越島深入則內地可以安堵總兵兪大猷亦曰倭自彼島入寇過正東風經茶山入江以犯直則江內正兵之船可以禦之遇東北風必由下八山陳錢淸水馬迹蒲嶴丁興長途衢山楊山普陀馬墓等嶴經過然後北犯金陵西南犯浙江請於浙江共設樓船蒼船數百隻分伏於諸島往來巡探攻捕名之曰遊兵而逺遏之於大洋之外議者多是之或謂海棲經月必有風巉崖復礁亷厲侔劍防不可下碇癸丑兪大猷圍王直於馬迹蛟龍驚炮起防至覆沒師旋賊逸乙夘秋浙直會兵大衢殿前邀賊歸路暴風雨大作飄舟以萬計是邀擊海上之難也蓋倭従南來晝行夜止依山棲宿始至必泊陳錢次馬迹次大衢次殿前洋山若驛傳然可逆數知也然海波無際賊覘知諸山有備東西南北何所不適嘗聞海中長年云避風者捨山泊泛大洋多得全逆知死地不避寇知豈出其下哉故必依此四山嚴會哨應援之令潛師伺敵發無不中此與設官屯駐顯示之標者利害相去懸甚右通政唐順之疏曰臣竊觀崇明諸沙舟山諸山各相連絡是造物者特設此險以迂賊入寇之路蔽吳淞江定海港口國家設縣置衛者以此而沈家門分哨之制至今可考今宜於春汛時用兵備數員蹔駐崇明舟山而總兵以下分海面南北會哨晝夜揚帆環轉不絕其逺哨必至馬迹而止副使譚綸甚善其說而謂陳錢馬迹諸山在內海之外止可出哨不能設守蓋海戰之有四萬里風濤不可端倪白日陰霾咫尺難辧一也官有常汛使賊預知趨避二也孤懸島中難於聲援三也將士利於無人掩功諱敗四也昔江夏侯五水寨舊址設在大洋後人以應援不便移其三於海岸致寇無門庭之限議者謂宜復如舊制或謂復之不便而信國經營浙海棄下八山不守謹置汛於沈家門人卒便之非江夏之先見不逮信國浙閩之勢異故也然賊自五島開洋諸山曠逺蕭條無居人得采捕小民向導以來近防常無覺者自嘉靖乙夘後禦洋之法立哨探嚴官得預偹則籬藩之守其法終不可廢故必哨賊於逺洋而不常厥居擊賊於內洋而不使近岸斯防之最善而當時之議亦卒未有能易此者也初日本之犯中國山東寧海成山諸衛數被其毒及嘉靖之亂首犯福建以及浙直而延蔓於淮揚獨山東竟未嘗被兵何也蓋明起南方大兵所聚北地置戍猶少故寇時躪入然東南猶不免焉迨防守旣宻南北少事承平日久士卒生長南方風土脆弱兼之衛所軍部眾不多兵力散渙而瀛渤之間風气堅悍如故寇來獲少所失亡多所以日夕垂涎江南北或比壤一日而破數縣又或千里同時而殘諸郡其時召客兵募土著徵調煩苦民力大竭必待督撫重臣前後彈壓而後定

本朝創業撤都指揮千百戶之兵而槪統於將軍提督總鎭分領於城守恊鎭以下大者宿兵累萬次亦數千各城保守要害淸野以困跳踉之賊如是者三十餘年而卒制其命賊不能以流刼諸郡縣生民不至大困者兵力之出於一故也時勢不同代各異制考之古三代以前尙矣秦命南海尉任囂築隴口漢陽嘉中亦詔緣海益屯兵偹盜賊至晉咸和間趙將劉徵師眾數千浮海抄東南諸縣殺南沙都尉許儒南沙今常熟縣地尋寇婁縣武進郗鑑擊卻之此自北而南寇道之始通而海上自此漸以多故及晉末運恩循道覆相繼倡亂始入會稽上虞終於廣州始興又寇道自浙入廣之始也時謝琰以會稽督五郡軍事率徐州文武戍海浦今自龕山而東至閩風石堰鳴鶴松浦蟹浦定海皆其地劉裕戍句章吳國內史袁崧築滬瀆壘後裕與盧循相持潯陽潛遣水軍從海道襲其番禺則其戰守皆在吳越之間史記恩曾一走郁洲今臨朐縣東北有郁洲山而未嘗逸出爲民害然則防海之亟於江南舊矣顧其制不槪見考宋時嘗於明州招寶山抵陳錢壁下置十二水鋪以瞭望聲息然宋終始未嘗罹倭患也至有明之世建置詳矣謹次明自洪武以來所設官立軍以防海外海港海岸事宜各省會哨海界及日本朝貢入寇互市始末然後備列

今制別爲篇如左嗚呼彊弱因乎時也盛衰本乎治也明太祖不勤逺略來則撫之貳則絕之選將練兵修備日如寇至故不庭之國再世來王後人反是卒以召亂今

皇上端拱穆淸之上闇昧幽阻罔弗耀以光明以故天威所震陸詟水栗猶數諭邊吏愼固封守毋敢邀功生事疆塲之臣亦朝夕討訓以稱

上徳意今坐享太平視所經略若纖悉過計一旦有事舉而措之成法具在始知創制者之用意深逺不可測量而以遺萬世子孫之久安長治者豈其微哉臣所撰次依海道所經自廣東西路始福建浙江江南登萊天津衛遼陽以次及之又括海南北所經各省郡縣自爲一卷其沿海山沙寇防入犯分合日本輿地皆有圖

江防總論

岷江會眾川之流出峽而後滔滔東下然其勢猶未極盛也至過江陵則漢江統西北之水而趨鄂渚洞庭合西南之水而出嶽陽又經黃蘄而向潯陽則彭蠡會饒徽贑袁諸方數千里之水以南出湖口東北納淮南之眾流泄宣潤之陂澤所受天下水防十之四五自九江以下兩岸南北涯涘無際汊港縱橫故小則漁徒鹽戶時出沒藏姦大則巨盜之揚防鼔棹挾風濤而負固者不可誰何也明制用都禦史設操江署於應天府之新江口上起九江府之南湖汛下至南直圌山三江會口一千五百餘里以時分班操練水師又設南北兩巡撫兼理兵務操臣任江中撫臣督岸兵互爲策應而兩禦史巡閱之於是取民間之少壯充弓兵巡司保伍聨結制姦人無所得出入洲渚港浦步步設備營柵相望櫛比而鱗宻矣

本朝定鼎初設操江駐池州攺駐安慶康熈元年始議撤巡江兩禦史裁操江而以其職並轄之於總督都禦史規制稍變焉臣謹按古之有事於江者未有不因江之利者也易曰王公設險以守其國夫長江固天下之至險也而亦有國者之所恃以爲守也徒知其害而不知其利因用之以取勝豈謂善識時勢者哉然而有南北之分勢有剏業之大勢有一統之全勢所謂南北之分勢若孫吳東晉五代及後唐南宋是也時則以金陵爲居重以上流爲控扼以全蜀爲根柢蓋自京口而至秣陵是爲長江之險自武昌而至江陵是爲荊湖之險守長江者以二淮守荊湖者以襄漢南宋李綱論守備之宜請於淮東西及荊襄置三大帥屯重兵以臨之分遣偏裨進守支郡上連下接自爲防守其說偉矣南唐罷瀕淮把淺之戍周師得以深入楊行宻與朱溫亟戰於淮上溫不敢渡江而楊氏遂能以淮南一隅與中原抗此則淮江相爲唇齒之效也晉羊祐據襄陽險要開建五城紿吳人罷守石城杜預得以收江陵之防晉陶侃取襄陽命桓宣守之而趙人不得越漢沔以取荊此則襄陽與荊湖相與唇齒之效也然而根柢尢在於蜀者江之所從出也我不得蜀則長江之險與敵共之矣晉之滅吳隋之平陳元之蹙宋皆先取蜀而後舉兵隨之其己事也獨典午南渡未嘗得蜀而得晏安江表數十年無西顧之憂者以蜀之未與中原通也苻堅旣克漢中復平蜀宻令人預備舟師於蜀將以入寇於時蜀漢之軍順流而下幽冀之眾至於彭城使其不輕身先進徐以待東南萬里之師水陸俱下以壓區區之江左豈有幸哉故蜀固而後襄漢得爲荊湖之藩蔽荊湖守而後兩淮得爲金陵之門戶此偏安之勢然也宋之取江南也所出之道一此沿江而下之師也晉之取吳也所出之道六而沿江之道五隋之取陳也所出之道八而沿江之道四元之取宋也所出之道二而沿江之道一則上流之勝勢斷可識矣獨明太祖起兵淮甸日決勝於吳楚之間其始由和州渡采石取集慶尋取京口以斷張士誠絕江之路旣而陳友諒襲太平犯龍江不與之爭於境內乃溯流直上而西殪之於鄱陽進兵武昌而東南大定矣此所謂因江之利而善用之以取勝者開創之盛業帝王之極功也至於承平已久風波恬息持籌長算之士無所得騁其間其視長江衣帶固漁人舟子之所以泳遊而玩狎之者也然而備又不可以不預也昔吳紀涉之對魏主曰江自西陵以至江都七千五百里疆界𨿽逺而險要必爭之地不過數處猶人身七尺之軀靡不受患其防風寒者亦數處耳彼所謂數處者不過西陵荊州九江采石京口迫江諸險要而已此特就其國言之也若夫有天下者則其風寒之所當防者又有大於此者焉試以明事徵之正徳間劉齊之寇溯流而上至九江又下南京往來者三如入無人之境然其始亂則近畿也其末也賊張獻忠由黃州團風鎭飛渡武昌防省會全楚魚爛同時郡盜豕突池和廬鳳悉經焚掠烽火照於江南然皆自秦豫來也如是病有所從起患有所必備𨿽七千五百里之外孰非吾一體之所當防者乎而況卽此七千五百里中水陸之路斜汊支港傍溪曲徑觸處成險𨿽節節分營而於各營之中又自有其防風寒者其規模宜廣其布置宜宻故善爲防者必合天下之全勢而計之務使逺邇聲息眞若一體之相周流聫屬而不至有一旦不可救之患而已此在一隅偏安者苦於掣肘而若有所不及爲今舉天下之大惟吾所欲爲之而不至有猝然不可救之患者非萬世一時哉故曰有一統之全勢者此也我朝撥亂之餘功令一新所遣將軍都統以下星列棋布於荊州江寧京口諸重鎭奇兵遊兵巡江諸營或守禦非常或往來探哨千里之遙應若呼吸隔江南北若運指臂以故比年以來滇黔兩廣外曁九眞日南珠璣孔翠異香文犀罽毲賨幏之貢浮江而入河者若過於枕席之上巴蜀之名材荊楚秔稻連檣接艫而輸於天府散給吳越者若取諸左腋之下可不謂盛烈哉然而芟薙萌芽墐塞罅漏圖大於其細制近於其逺吾之法一定而天下之變日出而不窮其不得以太平無事而忽之也明矣臣謹按明制江防與唐宋經略微有不同者嘉靖以後懲於倭患江防與海防相爲表裏也江自京口金焦起下與海接爲第一重門戶外訖於廖角嘴營前沙南北相對則爲入江第二重門戶也江南以及通泰之呂四塲掘港諸處與海相通者在在皆所經畫凡以防江卽以防海此其所以視前代加重而我

皇上於今海氛旣靖之後猶不能無加意於門戶之守者聖主之意周乎天下誠非前代帝王所能及也舊明操江臣洪朝選故有江防要覽諸書後吳時來作江防考王篆繼輯之

本朝順治間操江李日芃具有成書皆略載當時見行事例而己不及有所證明臣今紀自明世以及

本朝設官各汛要害參伍古今備志沿革而於大江源委亦詳著於篇

明史刑法志總論

自漢承秦歷代刑典更革不一迄隋開皇間始博議羣臣立有定制其最善者更五刑之條設三奏之令而唐世因之髙祖命裴寂等撰律令本前代法故爲書而一凖乎禮以爲出入禮之所棄律之所收也故唐律爲萬世法程其後放軼於五代之際至宋始采用之然其時所重者勅而已律所不載者則聽之於勅故其法時輕時重終宋之世無一定之律也金元以來類因事立法及其積久而綱維蕩然明興太祖詔定律令丞相李善長等上言歷代之律皆以漢九章爲宗至唐始集其成今制宜悉遵唐舊帝從其言凡更律者三至三十年始申畫一之制其所以斟酌變通而損益之者至纖至悉子孫守之羣臣有稍議更革卽坐以變亂祖制之罪至嚴也而後稍陵夷矣大約立法之漸失者其始於人不知律人不知律遂以律之不足以盡情僞之變也於是因律起例因例生例例滋而獘愈無窮自此以往一定於宏治再申於嘉靖三酌議於萬曆不淸其本而徒爲此紛紜如此揚湯止沸勢不灼爛不止故舞文之吏從而汨亂之其端不可究詰如枷死重也不引律而反引例矣梟示尢重也律無斬例則梟矣以此爲穽於國中徒使髙皇帝之約束不信於後世是有司之過也昔太祖定律特設講讀律令一條使內外風憲官考校有司之不能講解通曉者以差罰笞降級百工技藝諸色人等有能熟讀講解者得免罪一次永樂十年命進士詣法司理刑獄正統前監生教官諸項考選禦史者皆令各衙門問刑半年而後試之職成化四年以辦事進士邱俊等與見任官一體僉書問刑又以刑部尙書董方言擇進士楊茂元等三十人於刑部問刑主事缺卽選補之宏治間馬文升爲吏部亦上言請勅法司堂上官督令所屬官外三司督令斷事理問並各府推官人置律一卷朝夕講讀不時按治考校庻使人精法律獄無寃气時防𨿽勅行具文而已由此姦吏骫法妄立人罪或希上官意指或伺人主喜怒隨意比附鍛鏈周內卽如天順間欲誣於謙王文之迎立外藩不得則曰有其意而已而於王棄市矣宏治間以妖言坐斬劉槪矣嘉靖間以詐傳親王令防殺楊繼盛矣以言大臣徳政坐馮恩以子罵父律坐海瑞矣骫法如此欲天下之無寃死得乎至如律有取自上裁及特防斷罪臨時處治者謂罪在八議不得擅自勾問與一切疑獄罪名難定及律無正文者設非謂天子可任情生殺之也其後元惡大憝案如山積而防從中出則任其兔脫矣或本無死理而片紙付獄百口莫辧若世廟之於李黙創爲臣罵君例加等坐死此尢不經之甚者而所司不聞執奏此自英憲以後無代無之祖宗三尺法非天子自廢之乎蓋法者所以制刑之輕重者也人者所以用法者也而君人者尢所以用人以共守祖宗之法者也然而法果可以獨任哉書曰明於五刑以弼五教期於予治言刑以輔徳而用則教可作而治可興也及觀太祖之設施則亦有不盡然者其自謂當元綱廢弛之餘務苛急以繩其羣下乃大召天下耆民禮之以歸使得縛其有司之貪殘若勢豪致之闕下所過阻者處以極刑讞實則厚賞其民而抵所縛者以法於是有挑筋刴指刖足斷手刑臏髠首鉤腸之刑而名各府州縣衛所廨左廟曰皮塲吏受賕至六十金者引至場梟首取其皮以待後任者設之於坐以示警造淸淮樓令校尉下瞰城中所見民吹彈蹴踘摴蒱六博亡作業者輒捕至樓中水飲之久之羣相枕籍死二十三年以京民爲逆不已在京之民廢及一半遷於化外者亦一半太祖謂廢爲殺也其他徙邊實都墾田築城自贖及株連死者不可勝數當其時朝野惴惴朝臣至以鴆染衣帛早訣妻子入直或佯狂避職猶不得免其操切如此然亦時時有所矜貸旣爲三誥示天下而犯者不止一日讀老子書民不畏死柰何以死懼之慨然興嘆以徒刑之無益也遂悉罷極刑令議獄一從寛厚又著祖訓首言法外用刑此吾一時權宜非守成之君所宜用以後子孫爲皇帝止守律與大誥不許用黥刺荊劓閹割之刑臣下有敢奏此刑者文武羣臣卽時劾奏淩遲處死豈非仁者之用心哉迹其所爲疑於慘刻寡恩而卒能享國長久海內晏如者以其忠厚垂訓爲子孫後世之取法者有此具也竊按明律比前世加峻復本大誥意創設上言大臣徳政及姦黨暗邀人心交結近侍諸條蓋所以尊君卑臣而防患於未然故其後亦終無權姦專制之患及其也士大夫朝簪紱而暮累囚者有之他或建言觸迕立時與杖司寇不具爰書廷評不暇讞駁禦史臺不及彈奏搒掠所加血肉糜爛上避殺諫之名下有屠身之慘至於堂亷亡等士气不立而亷恥道喪其所由來者有漸要之詔獄之設爲禍尢鉅行之二百餘年𨿽有哲後曾莫知變馴至亡國悲夫故綜其大略著之篇而以廠衛終之廠無列傳故備列其姓名使有所考

議

嚴父配天議

古論者謂明堂配祭東漢爲得孝明以光武適符嚴父之說章安二帝因之弗攺最爲合禮唐代宗用杜鴻漸等議配考肅宗宋世仍之南渡後至以道君侑享侮天極矣初神宗詔謂文王宗祀乃在成王之世成王以文王爲祖則明堂之祀非必以考配明也司馬光謂孔子以周公輔成王致太平之業而文王其父也故引之以證聖人之徳莫大於孝答曾子之問而已非謂凡有天下者皆當以父配天然後爲孝也錢公輔曰以周公言則嚴父以成王言則嚴祖也政則周公祭則成王安在乎嚴父哉我將之詩是也是數說者皆足以破泥古者之惑然愚竊有疑焉周公之輔成王凡所告誡天下一則曰王曰再則曰王曰成王在焉而周公自以嚴父配天豈人臣所宜出哉武王末受命周公成文武之徳追王太王王季上祀先公以天子之禮蓋公之以文王配天也非獨不自以爲功也並不敢以成王屍其事曰此武王之意也孔子之謂嚴父主武王言之也惟武王之意而周公能行之故曰周公其人也我將我享祀乎明堂也皆爲武王之自我而其頌則作於成王之世此卽孔子之所謂嚴父也當是時也故文王而爲武王之父也則可以謂之嚴父文王而爲周公之父也而周公固人臣也如之何其嚴父哉此一舉也臣子之大防備焉學者所宜盡心者然則非嚴父亦可以配天乎曰周公以始祖后稷配天而文王功大不可以無配故享后稷於郊而宗祀文王於明堂以配上帝所謂義起之也後世始祖無後稷其人則開創之君宜專配南郊而上帝可以不配上帝不配則明堂可以無立近制有郊祭而罷明堂之祀庶乎得禮之意矣

辧

釋奠必有合辧

釋菜禮輕也釋奠禮之次輕者與釋菜者惟釋蘋藻而已無牲牢幣帛釋奠者釋薦饌酌奠而已無迎屍以下之事故釋菜輕而釋奠於禮爲次輕也禮釋奠有六惟天子視學釋奠於先聖先師其它師還及四時入學皆不及先聖而四時入學則詩書禮樂之教官主之各祭於其學之中天子不親行禮也則次輕之中此其尢輕者矣故釋奠有合樂者有不合樂者周禮春入學合舞秋頌樂合聲及月令季春大合樂則天子視學命有司興秩禮祭先聖先師於時則遂養老此合樂者也其餘四時之奠不及先聖主之有司者如春夏教干戈則小樂正樂師奠之秋冬教羽籥則籥師奠之一有司專家之事耳豈必合樂哉𨿽有司之事亦有舞有授器然周禮大司馬司戈盾之屬祭祀授舞者器謂凡祭祀皆授之不止釋奠也凡祭祀之樂不言合樂獨於釋奠言合樂非也且月令於仲春季春之合樂皆曰天子親帥三公九卿諸侯大夫以觀之則其重在合樂不在釋奠也可知故合樂則必釋奠釋奠則不皆合樂合樂之文著於經文者惟此其他則不槪見鄭注文王世子謂合先聖先師於鄰國其說是也自宋諸儒剏爲合樂之說與鄭異義陳氏集傳因之其解有國故則否謂國有凶喪之故則𨿽釋奠不合樂夫凶喪廢樂此國常禮也不必釋奠且學記曰未卜禘不視學禘爲夏祭說者曰後使其爲天子之喪喪三年不祭而謂猶視學可乎若曰此非指天子行事者有司耳則有司之奠又不當合樂如前所云也以此較之鄭義明甚諸儒論之甚詳要之漢儒之說未可輕廢矣

不喪出母辧

吳氏澂因子思哭嫂知其有兄因其有兄而鑿空爲奪宗之議曰子上𨿽有父在而不得爲出母服者蓋子思兄死時使其子續伯父主祖與曾祖之祭旣主尊者之祭則不敢服私親也此禮昔所未有子思以義起之者又曰子思有兄則支子爾子上則繼禰之宗子也古禮有奪宗謂宗子死無後則非宗子者代之主祭也然以支子奪宗子不若以繼禰之宗進而爲繼祖繼曾祖之宗者爲順或曰不立後而但奪宗可乎曰禮惟大宗無子者不立後而但奪宗也此大不然使子上主尊者之祀而不敢服其私親則不但不當服出母之喪亦當降服於其父也何者以曾祖祖視其父則子思爲支子不當主祭之父旣不當主祭則子上爲世父後以繼其曾祖祖後無論父母皆私親也服安得不從而降今但以續世父主祭爲不服出母之證於義安乎傳曰天子建國諸侯奪宗謂諸侯爲一國之主𨿽非宗子亦得移宗於己此所謂奪宗也禮自大夫以下支子不祭或宗子有故而代攝之祭則必告於宗子宗子爲士庶子爲大夫以上牲祭於宗子之家祝稱孝子某爲介子薦其常事宗子有罪適他國者庶子爲大夫其祭也祝亦如之而禮有降等庶子無爵而居者望墓爲壇以時祭宗子死稱名不言孝凡禮言支子代宗子祭者如是而已皆不得謂之奪若宗子無後者則必以支子之子爲之立後矣夫支子代宗人之祭其昭穆同也固不可以爲後而支子之子繼大宗者必繼其禰未有越禰而直繼其曾祖祖謂之奪宗者喪服傳曰爲人後者爲其父母報言繼禰也禮爲大宗無子爲立後非大宗則不立後不言大宗不立後而但奪宗爲此說者以禮適子不爲後故遷就其說於奪宗以騁一時之辧可耳不知其下貽末世議禮小人之口實其爲剌謬豈不甚哉且子上誠爲世父後則子思不當云爲伋也妻者爲白也母子上旣不爲世父後爲伋也妻者爲白也母矣而何私親之足云乎設使子上旣不後世父又不後其私親天下有無父之人則可也不然吾懼守禮者之進退無所處也古者士惟一廟以祭其禰而祭祖於其禰之廟子上士也不祭禰不立其禰之廟矣𨿽有曾祖祖之祭不知其將安設此尢理之不可通者也然則爲子上者宜何居曰有孔氏之禮在矣記言之孔氏之不喪出母自子思始志變禮也明其爲變禮從而爲之辭者皆後儒之過也

鼻亭辧

栁子厚爲薛道州作毀鼻亭記謂象以惡徳而專世祀不可至明王文成爲靈博山象祠記以象爲己化於舜故至今廟祀之其識似勝子厚而兩公皆未及象封邑所在按靈博山在今貴州境非象所封地孟子舜封象於有庳卽今湖廣永州府之零陵縣一統志云在道永二州之間窮崖絕徼非人迹可歷愚嘗考之舜罪四凶其所誅流竄殛皆不出今中國之治幽州在宻云其地有共城崇山今澧之慈利卽嶽州境比零陵尢近三危在沙州漢燉煌縣東南三十里羽山在萊州卽墨古不其縣南所謂投之四裔者以其爲東西南北之界也其實皆中國版圖所當時舜都安邑若封象在今零陵縣地則陸逾太行水絕長江延迆三四千里然後得至又有洞庭不測之險俗與椎髻爲伍而驅其愛弟使披箐篁涉風濤犯瘴癘於此地此與四凶之放何異而猶以爲仁人之親愛其弟吾不信也漢文帝弟淮南王長廢徙蜀袁盎諫以爲淮南王素驕而暴摧抑之帝必受殺弟之名後淮南王果道死而帝悔不用盎言象之凶傲甚於淮南有庳之險逺不啻巴蜀使舜避放弟之名而封之以險逺必死之地是何漢文之所終悔者而舜行之不疑也孟子曰欲常常而見之故源源而來越湖絕江逾河陟嶺以至京師比嵗一至則往返萬里其勞己甚數歲而數至則日奔走於道路之中且時有登頓之憂風波之患若三年五年一朝見於天子如周之制又不可謂之常常而見源源而來也以此推之則零陵必非象所封地象所封地必近帝都而今不可考矣栁與王之說𨿽善然祠廟之建毀均於象無與史記注引括地誌曰帝葬九疑象來至此後人立祠名曰鼻亭神此爲近之然世俗之附會古迹名似而實非者多矣余誠不敢穿鑿以求之也

姚明山學士擬傳辧

何元朗云衡山先生在翰林大爲姚明山楊方城所窘時昌言於眾我翰林不是畫院乃容畫匠處此二人只會中狀元更無餘物而衡山名長在天地間今世豈有道著姚淶楊維聰者哉自無識者稱快此言載之於詩選中而明山之後人未知也余辛酉年以纂修之命將北上姚氏數人持東泉尙書父子傳志見示復出明山存集刻本中有贈衡山先生南歸序一篇又送衡山出灣馬上口占絕句十首其序大略云自唐承隋後設科第以籠天下士而士失自重之節者防八百餘年然猶幸而有獨行之士時出其間如唐世之元魯山司空表聖陸魯望宋之孫明復陳后山諸人猶防以學行自立而足以風厲乎天下今則惟衡山先生足當之而先生之秉道誼立風節明經術工文章尢有髙出於數子之上者其卻吏民之賻以崇孝也麾寧藩之聘以保忠也絕猗頓之遊以厲亷也謝金張之餽以惇介也不懾於臺鼎之議以遂其剛志也不混於猶褒之招以植其堅貞也天子賢之擢官翰苑官僅三載年財五十餘旣慨然起南歸之興吾毎謬言畱之不得竟三防得請以去榮出於科目之外貴加於爵祿之上罻羅之所不能取樊籠之所不能收翩然髙翔如鳳凰之過防圃而飲湍瀨下視啄腐防以相嚇者何不侔之甚已其言曲盡向往之志極贊揚之詞而於詩章曰豈是先生果忘世悲歌盡在五噫中與序中臺衮猶褒有悲憤時事不敢指稱而相與爲隠之意其知衡山也深矣俗儒不考漫筆之書近有史官自刻其稿者復著其說於擬傳不重誣耶明山可傳不獨議禮一節其居官屢有建白援據古今義正辭覈惜其中年凋喪不竟其志而何氏謂今世遂無道及者彼自不識明山於明山固無損也復按家傳志銘皆云楊文襄引公同修明倫大典公恥不肯與同館皆嫉之而擬傳云淶𨿽以議受杖後與修明倫大典不終其節餘在史館疑而請之監修徐公公命取大典檢閱同修者絕無姚名遂命刪此一段然其稿猶傳播人間也此是姚公一生大節所系彼旣罹禍於生前復被誣於身後史筆之防人豈必在張桂羣小下哉余特爲表出之以告後之君子

誓

誓書

維康熈三十八年歳在己夘八月丙寅朔越初八日癸酉考試官某同考官某某等同致告於塲中文昌司命之神曰今當己夘大比年

皇上於江浙諸省特

命講讀諸臣往涖試事而京師首善之地某以新進小臣學識粗陋猥防

簡命入闈惶悚惟懼隕越卽十六房名姓亦系

禦筆親防委以分校之任是某等之受知

皇上均也所望協力贊襄克光大典玆於聚奎

堂焚香公誓祗告明神務期滌慮洗心矢公矢

愼一毫之曖昧莫容勿以在公而作營私之計

各卷之搜求宜徧勿以今日而負初日之心如

違斯誓暗納苞苴致佳士沈淪匪才幸進則明

有國法肆市之罪難逃幽有鬼誅讀書之種永

絕敢告

防問

第一問【己夘鄕試】

皇上神明天縱備內聖外王之學尢崇重

經筵表章正學則經之大意學者所當盡心也自漢以來言易者多主象占至王弼始暢以義理而崇尙虛無故功令黜之然伊川每教學者先看輔嗣易則弼注亦有可采者歟本義之說多本程傳然其中亦有互異者可得聞歟尙書壁中古文至晉始得皆謂今文獨艱澁而古文反平易遂疑其非眞然格言要論多出其中何也明初正蔡氏集傳之失爲書傳會選其得失何如歟詩有小序朱子辟之甚力葉石林馬端臨俱力主小序謂使淫詩而孔子有取焉則其所刪者何詩歟然朱子同時鄭夾漈亦有小序辧妄六卷又何說歟今儒生誦習小戴禮朱子曰儀禮是經禮記是儀禮注解欲定爲一書先以儀禮三百篇目置於前而以禮記冠昏等義附於其後作古禮經傳通解使其書得成古禮果可復興歟而朱子又謂其繁重難行何歟舊學宮取士春秋四傳並列今功令𨿽獨遵胡氏安國然自啖趙以後數十家不有可相防訂歟而歐陽氏以三傳誣妄至欲從經而廢傳何也諸生研索已久當悉著於篇以應

聖天子文治之盛

第二問

問守令爲民命之所系唐貞觀中嘗書刺史名於屏間坐臥觀之以備黜陟又命內外五品以上各舉堪爲縣令者以聞此吏治之所以日隆也

皇上畱心民瘼於山陜要地郡佐以上

特令部臣列缺上請

親自補授其他守令新除亦必以次引見躬加訪問而後遣之是宜人知感勸治效日臻比者

南巡所過目擊閭閻生聚非昔嘆撫綏之不得其人則爲守令者可不兢兢奉職無負委任歟嘗考之兩漢所紀循良文翁以好學通春秋被舉龔遂召信臣以明經致通顯及潁川四長皆彬彬學道君子也則必以經術飭吏治斯無媿於忠信之長仁惠之師歟柰今之有司自催科盜案凡百鞅掌一掛吏議鐫斥立隨宜其教化有所未暇歟或者操凜四知志气淸明𨿽處繁劇而丰裁可以愈厲歟則奬亷其尢要歟

皇上選擇督撫之潔已奉公者使之表率屬官慮無不恪供厥職矣然而非時舉劾果盡公歟調煩畱任果無私歟常例餽遺果盡絕歟今欲大法小亷使追呼無擾盜賊屏息和气薫蒸民生樂業其何道之從願悉言無隠

第三問

聞之先儒曰自古備荒有二防一感召和气以致丰穰其次惟先儲蓄之計而已我

皇上仁愛元元宵旰圖治所謂順五行修五事以安百姓者亦旣上孚天意下浹民生矣今因巡幸所過截畱漕糧以濟被災州縣江浙山左皆蠲免夙逋

畿輔捕蝗旱不爲災憂勤如此其至則所以預小民蓄儲之計者凡在羣下可不力圖報稱乎夫法重常平固矣然議者謂常平外有利民之名內實侵刻百姓以近事觀之名曰樂輸而裏遞追比甚於正賦吏胥盤踞恣其中飽則謂之侵刻亦宜意立法本善而奉行有歟胡氏曰賑饑莫善於近其人隋置義倉於當社饑民易於得食則常平果不如義倉之善歟朱子社倉亦義倉遺意陸象山急稱之而憂其一遇歉歳有散無斂欲兼制平糴一倉代社倉之匱然則義倉社倉固所以補常平之不足而平糴一倉又所以爲社倉久逺之計歟今州縣虧空日報然在事之日鮮有以虧空被參者一經解任端立發是影射與庇狥其責惟均也亦何法而使淸查得實民沾實惠歟諸生痛切民隠盍略去陳言亟詳其

第四問

問周禮無鄕校之官其閭胥族師黨正鄕遂大夫之所書所考皆國子教學之法也是卽其官也至於國學而其官始大備然教法獨詳於春官之大司樂而司徒成均簡不帥教之法獨見於王制何歟夫欲移民風先端士習今

皇上頒朱子小學於天下爲取士之的意甚盛也詩歌城闕其患在於不學意者讀書所以興行歟抑其要尢在師儒歟唐貞觀時令徵民間有通一經者任以助教博士而使之分教其弟子其法可仿而行之歟夫大司樂教國子興道諷誦言語卽詩也詩自三百篇而後有騷有樂府歌行雜體至於律體興而流變極矣其防趣風格與三百篇離合何如歟司馬光曰備萬物之體用者莫善於字自蒼頡創造古文貫三才綜百行爲萬古文字之宗中間大小篆分眞艸飛白之遞興許愼李陽永徐鼎臣林罕之所論著其得失可臚列歟

皇上仰觀俯察聲律身度萬防餘暇矢口四聲則諧和雅頌揮灑八法則煥爛星雲今淵鑑齋

禦制詩文法帖俱已垂勒金石冠絕古今爾諸生躬際文明之運必有洞晰厥防足以鼔吹休明者願詳述所聞幸大雅之復作焉

第五問

問古治安之世不能無盜而有弭盜之方先王制保伍以定民居使能相保相受同其刑賞此防盜於未然者也至於後世政教無聞而法令廢弛冦盜之作往往有之則愼擇良吏者尢所以爲弭盜之要歟若夫畿輔之地五方雜處自古稱爲難治歷考前世或有用鉤距擿伏如銖兩之稱姦盜無所容者矣有赭污衣裾窮治所犯而枹鼔稀鳴者矣有搏擊彊暴而探丸行劫應時斂迹者矣此皆京尹令長之己事也今

國家定制以五城禦史九門提督巡察內外而三輔要地則擇捕盜同知分疆緝捕其勢與古專任者異矣昔人已試之法尙有可用者歟我

皇上仁心善政洋溢寰宇𨿽爰書已具迹涉矜疑猶時有赦宥俾之更生宜無不回心革面矣乃各省之盜案日積輦下之寇攘時聞何歟豈失事之律愈重而諱盜愈深諱盜愈深而盜益滋歟夫嚴行保甲此備盜之善經也豈其法有未行抑行於閭裏而猶不行於營伍乎或謂在外之盜治之宜寛當重卓魯之循良近畿之盜治之宜嚴當用趙張之明斷然歟否歟其各抒所見以對

第一問【癸酉鄕試】

古無經名也六經之說見於莊子自後戴聖記禮遂有經解之篇漢當秦滅經之後諸儒掇拾於煨燼之餘各相傳說使聖人之道不冺於後世而有宋諸大儒因得以尋流而溯源厥功偉矣鄭氏夾漈至謂漢窮經而經亡不亦過歟易家有施讐孟喜京房其後費直以彖象文言雜入卦中至王弼又分爻之象辭各附當爻胡翼之劉原父之徒謂古文淆亂自二人始然程傳本義皆從費學其意本欲使人易讀耳故至今遵之而施孟京三家之說不傳矣尙書伏生口授二十九篇孔安國復增多二十五篇或者謂伏生背文暗誦乃偏得其難而安國考定於蝌蚪古文錯亂磨滅之餘反專得其所易至所爲之序亦不類西京文字則梅所奏上之書亦未必爲壁中之眞本然而要言格論亦出於其間故學者不能廢也詩齊魯韓三家皆立博士魯人大毛公爲訓詁河間獻王得而獻之以小毛公爲博士毛詩獨後出而齊魯韓三家之說亦廢韓嬰詩𨿽存外傳眞僞各半𨿽其眞者於論詩之防趣亦無當也至朱子爲集注則並斥毛詩而後之學者又以小序爲不可盡去則紛紛之論至今未有定矣春秋三傳左氏紀事公谷獨傳經義其後有鄒夾之書惜其不傳自唐以來多主趙匡啖助而陸淳之書所戴兩家之說往往有存者然今功令獨遵胡安國傳朱子謂春秋多不可解安國之說亦未見得孔子之本意則謂其附會時事過於牽彊耳今學者於胡氏而外數十家之注解或亦有可以參觀而互考者不必株守一家之義也髙堂生儀禮十七篇後蒼傳之與大小二戴之禮並存於世今所用者戴聖之禮也朱子曰儀禮是經禮記是儀禮注解欲定爲一書以儀禮篇目置於前而以冠昏等義附於其後作古禮經傳通解而惜乎其書之未成也鄭康成於易詩書儀禮周禮皆有箋注唐孔賈等共爲疏義皆就其所立說以證明其意非有能領略聖人不傳之防於千百世之下者斯文未湮周邵程朱輩出乃就經以發明絕學剖決性命而後天下後世始曉然知經之所以載道而百家異說至是而統歸於一是矣若宋元諸儒羽翼六經各有著述大抵本於朱子之學而不能無得失其間學者兼存而節取之可也今

皇上神明天縱直接精一之統以發揮於治道而又表章六經崇師重道

宸翰照耀萬方作覩可謂曠世一時矣今愚更有進者夫經學之與理學一也理不外於經而經乃所以明理自元以來史臣無識纂修宋史取道學與儒林而各爲之傳於是談理者髙論性天薄文學爲無用而窮經之士亦不復以致知格物爲事此經學之所以大晦也後之秉筆者必合道學儒林而一之使天下皆知明經所以造道而不至徒事於口耳之功其亦扶進人才之一端也與

湛園集卷四

欽定四庫全書

湛園集卷五

翰林院編修姜宸英撰

傳

新城王方伯傳

公諱象晉字子進山東新城人祖重先布政使司左參議父之垣戶部侍郎贈尙書公季子也中萬曆甲辰科進士授中書科舍人癸丑考選同鄕爲京朝官者皆欲以臺省處之適伯兄宮保公象乾方以薊遼摠督召爲本兵而故事父兄官內閣及六卿者子弟無得居言路其見居職者或攺翰林官故宮保欲暫歸爲公地卽來而翰林可得也公力爭不可以私恩宿君命遂平調禮部儀制司主事人皆服公之正而宮保公之友愛以爲兩得之移疾裏居久之中忌者以京察調外補江西按察司知事未赴再遷禮部精饍司員外郎聞路太夫人病急請歸路公繼母也時三原戶部來公復名善醫來方筦臨淸倉遂躬冒冰雪馳四百里邀之來視比至病已急乃禱於嶽祠乞以身代母命太夫人聞之爲之感慟欷歔至歿服闋補本部儀制司陞按察使副使備兵淮楊已已通州姦民亂猝起聚眾數千燒刼豪家勢洶洶及官府公自泰州馳赴之擒戮其首禍者數人事遂定旣以參政督蘇常鎭糧儲道平漕卒之亂於俄頃民不知變其持重能處大事槪如此陞河南按察使司蘭陵王母劉誣訐許州諸生五十人巡撫下其詞以召捕公爭之百端得止於是宗室驕行縱恣於郡縣賴公勢稍戢爲按察使經年所部稱平遷浙江右布政使司冬左使姚某入覲公攝其事時崇禎十有一年也是時冦訌歲饑上計吏視賦入爲殿最惟謹姚至京以觧徵缺額下獄公急勅主藏吏籍所貯悉諭之吏辭以考成不便公曰若所言吾豈不知顧姚事急吾視事日淺卽不及降秩耳姚禍且不測與人同僚瀕危而忍秦越視之乎於是擇吏趣觧到部課如額姚遂得釋還而率其子弟頓首謝門下曰微公吾不復至此吾餘生皆公賜也起相持手泣數行下公爲人寛中及見義勇決不擇利害爲趨避然終不爲崖異嶄絕之行其以京察降外也時羣小朋比攘臂力翻辛亥之案因坐公以浮躁公在家聞之怡然曰此軰自圖報復耳非朝廷意於吾何損或謂公方爲部曹非時所輕重故其言云然然余按辛亥京察其首爭金明時之調外者刑郎秦聚奎也於是朝士意皆有所左右門戶角立蠭起東林中如丁元薦李朴者皆以郎官出死力爭之爲黨人切齒數年間奏訐紛然如所謂秦淮脈昆宣之黨擁帯爭雄諸不根之說見之章奏者猥瀆煩瑣無復人臣禮自丁已察後眾正气落不十餘年間而黨釁成矣其延及於崇禎之末南渡之餘尙忍言哉小人之貽禍昔人所謂吾黨當分受其過者若公處通塞之際蕭然若無事使搏擊之爪距無所復施含射之竊發不得以中豈獨旣明且哲以保其身亦謀人國家者之所當取法也公未衰致仕有子四人諸孫今侍讀君士爲某言其季父死節事甚烈則公子禦史與也禦史忤執政歸裏聞甲申三月變搤曰吾父老矣且致仕久吾不可以無死乃與其妻於孺人子士和同登樓縊死於是公益絕人事自號明農隱士門闔謝賓客不爲通𨿽郡邑長吏屏車騎到門匿不與見先爲自祭文飾巾待盡而已生平喜淡泊室無媵侍盛暑整衣冠危坐讀書不輟常舉唐柳玭言誡子孫無矜門第務力學爲善故其家累世貴顯至於今尢盛卒時年九十三

謝工部傳

公旣歿之明年其季子景昌走太倉求吳祭酒爲其懸繂之辭而屬傳於余旣歸而請之者再余辱公愛至厚微景昌之請其能已於言乎公諱泰宗字時望別號天愚山人明崇禎丁丑進士爲漳浦黃公道周所得士先是庚午黃公主試浙闈得公捲而奇之以同考摘抉被放後七年應禮部試復出其門黃公耿介名臣公以文章兩被知遇益砥節自厲謁選得番禺令番禺蒞省治俗澆務殷公下車振刷威徳並行盤古十八峒者百餘年逋冦也制府數奉詔徵之不克其魁蘇鳯宇遂自稱王犯境及公涖任制府卽檄爲南路監師合軍督而公時出奇計遂擒得鳯宇以歸賊旣平參將某者懦而幸功欲戮降數百人防公將白事制府某前以金盤玉帶爲壽戒卽入勿言公峻卻之而極論其枉降者得釋參將以降級去於是制府論功遂上公軍功第一始公少時受學於其季父廉使公廉使公名渭爲人雄毅有智謀毎讀書暇卽與公講論孫吳兵法後涖蜀受命討奢酋深入賊營數百里嘗露宿洞中背噤癢覺寒甚寒裝盡濡夜半移軍去取火視所臥處則冰上也卒以是成功而公之監師亦露處谿洞者數旬或見繞山火光起部曲盡驚公不爲動曰此必賊焚巢自遁耳覘之果然蓋其所用兵方略得之方伯公者爲多以功擢工部都水司主事旋中蜚語謫福州幕署泉州司理時天下所在騷動山海之間鉦皷沸然公帥吏卒乘障巡徼無虛日故相黃公景昉行道遇之從輿上舉手嘆息曰安得如吾謝侯者數輩則東南安枕矣逾年陞南安府推官值亂觧組歸順治三年

王師下東浙督府張存仁疏薦浙才六人於朝皆以疾辭公卽六人之一也公卽屏山中益深自晦匿日著書賦詩自遣其天性孝友予少時館其家見其兄弟間日召客飲飲卽連晝夜不輟或夜久聽鐘鳴客皆散去公復呼家人起邀客還坐酣飲久之視庭中日復奄奄欲落矣亦未嘗數數課其子弟顧其家無長幼無不謹勅力學者然自予別去十年間公兄弟羣從大半沒其賓客酒徒亦多死亡者顧獨與其母弟時素把盞相對日黯黯不樂予去年過之公以久別予置酒歡甚未幾予意防欲起公挽畱之不可則對案黙然徙倚而後罷𨿽予自今猶恨之公在閩時嘗攜得黃公所著書兩篋後因亂失之時對客嘆息大抵公之才不盡見於用其已試者略與方伯公相上下而其至老好學不倦與其立身梗槪庶幾無愧於漳浦之門人者子四人景昌諤昌從予遊初公歿時無疾方對客飲須臾欠伸索茗盡數杯卽逝景昌爲予言之如此

董公傳

六經之書皆所以垂教而易詩之傳最廣詩之變而爲騷爲賦爲歌行近體多羇孤失志貧賤之所爲作故𨿽避世之士長往而不返者尢好之至如易遭秦焚書之後僅以卜筮得存自後陰陽占驗之說益繁莫不假經設誼依托象類其說至詭譎不經而司馬季主嚴君平之徒多傳用其術混迹隱見之間故夫易與詩二者之教此山林隱逸之士離世而自全者所樂取以自托者也而易之及人也遠故君子尢重之予邑往有廉使陳公頥正善易學旁及風角遁甲之術無不精詣嘗夜泊淮河見寶光起水上心知其有異筮之曰是宜得寶鼎卽令善泅者蹤迹得其處久之以一鼎出欵識蒼黝公識曰商周間物也遂攜之歸其他𨿽家人米鹽瑣屑一訊如響同邑防州守楊公汝升得其術值奢酋煽亂賊發卽知之掩捕無不得者時相傳以爲神至今其遺書猶有藏者董公者隱士漢孝子黯後黯至孝捨旁忽湧溪水甘取以奉母至唐開元攺邑爲慈谿以孝子故也董公少而受易於其婦翁吳公遂屏棄舉子業不事卜易市中意專在於導人爲善凡與人言利害必以其事推之教人趨吉而避防一依於正道後事應亦輙如其言以此遠近坌至錢滿座間隨手以散貧者所畱余取甘脆以奉母公弱冠喪父後母龔性悁急凡事必長跪請命間有所拂意不能卽觧者走請諸親故以觧之嘗病癰危甚號天願代爲之再吮而旋愈母大感動於是邑人皆以孝稱之先是董氏有遠祖防稽縣尉墓久沒荊棘中公按家譜得之表石墓左尉後見夢於龔曰汝子純孝施及於吾吾當有以報當是時陳楊兩公家稍中落矣或曰陰陽之家天道所忌然公至子乃逾盛公四子兩中進士長允升直淮安府知府次允茂福建參議公前後受四封綸章稠疊皆言其孝感然性眞朴不好爲富貴容初隨養長公莆田後一至淮浹月返曰無久混汝長公爲治園所居側不時至其處率手一編坐吟小室中足未嘗一渉公府幅巾杖履逍遙城市遇少年子弟與之談笑立逾時乃去故人無知不知鮮不樂敬而親之其誡子居官以亷潔忠厚爲本後兩公兄弟所至畱去後思人亦以是多公卒時年七十有五自公父子歿後數年天下始大亂長公子嘉餼於庠當需次吏部輙棄不就獨弦哀歌於荒山大谿之間人莫測其所以也顧其詩往往流傳人間故董公歿而其後又以詩著公諱時彥字叔元

先參議贈太僕公傳略

髙祖諱國華字邦實別號甬洲年二十四中嘉靖丙午鄕試丙辰舉禮部以憂歸已未殿試賜進士出身授工部營膳司主事時三殿經始公賦功庀具省度支以萬計遷本部郎中分司治張秋決河陞河南按察使司僉事轉陜西布政使司右參議時鑛冦充斥梗商洛間刼略吏民爲害所在逐捕不能得公從容指授方略渠帥授首陜東西四千餘里威懷並著無何中忌者摘判常州稍轉南刑部郎中歷廣東按察使司僉事公仁心惻隱前後治請誠多所平反尢潔已自持粵有土司爲怨家中傷械系獄公鞫得其寃出之其人感泣謝去數日槖千金來公峻卻之曰吾豈以貧故喪吾生平哉公性𨿽樂易然見義奮發不能以時俗圜轉附和以是再得斥遂終身去官不仕去而苗民思之爲立郤金亭亭至今尙在公宦遊二十餘年持節河南北關輔粵東皆仕宦膏腴地然歸家環堵蕭然舊田四十畆分毫無所增宗家故舊乘間言何故累卻餽遺不爲子孫計是時太常公初成進士公笑曰此吾所以爲子孫也使吾用闇昧得金今目中詎得復見此耶太常公攺戶科之三月爲萬曆十三年首抗疏爭鄭貴妃冊封且請早定國本疏入未下中外傳上震怒禍將不測語聞至裏中家人皆憂泣公謂其同年友禦史顏公鯨曰吾垂老不復意兒能作此等事𨿽受竄殛不恨矣顏公故忠直名臣時被讒家居舉酒慷慨起屬公曰公有子能死諫闕下公不以戚諸懷反用此慶幸方今父子以名節著聲如公幾家此吾所以爲公賀也遂飲極歡而罷後太常公量移余幹令迎養三年卒得年七十太常公親爲志藏於墓公仕世宗朝時朝廷綜核名實縉紳之士惇尙風節顧惜淸議公律已淸苦尢甚爲裏中士大夫倡時有某某罷官歸裏被不飭稱諸公毎公事期防縣廷中覘知某某先在便疾驅返或某某後至知廷中有人亦望風避去至今長老猶能傳之公加惠鄕裏尢渥旣歿民感公父子兩世恩徳請於官建祠城北環湖水爲尊徳祠歲時父老子弟致祭不絕泰昌元年太常公被召起以覃恩贈太僕寺少卿長子諱應麟卽太常公別有傳次諱應鳯郡文學博學工文善艸書名於世孫宸英奉祖戶部公命謹著傳略如左

先太常公傳略

先祖戶部公嘗命宸英曰汝曾大父筮仕先朝功在國本歿之日山陰念臺劉公嘗志其隧道之石也予欲載詳之家乘俾我世世子孫無防先烈是汝之責也宸英受命惶悚久之不敢屬筆今先祖捐館八年自後宸英載經創痛神思怳惚及今不自勉厲閟先徳不著格尊命不就罪戾滋甚悔將何及謹按行狀志銘考之遺集並所聞於祖父者掇拾書之以俟世之君子有所采取而潤色馬先曾祖諱應麟字泰符別號松槃爲嘉靖已醜進士累官陜西參議贈太僕卿諱國華號甬洲公長子公中萬曆癸酉鄕試癸未進士選翰林院庶吉士攺戶科給事中是時萬曆十三年九月也至明年二月有防加封鄭貴妃爲皇貴妃先是壬午年皇子生爲防妃王氏所出時鄭妃寵冠後宮已三年矣初姙邠哀王上與之戱逐而傷之生三月不育鄭恚甚上憐之與私誓卽更舉子則立汝子爲東宮至皇第三子生賚予特厚其父揚言於外謂神器且有所屬未幾加封之命下中外危疑益甚而禮部已具冊封儀注將上矣公憂之闔扉飲泣艸疏家人守之不得就一日晨起入垣中鎖吏繕寫成卽上疏曰臣惟正名定分國家所以安別嫌明微君道所以著事有出於無心而系四方之觀瞻發於一時而關萬世之綱常此明主所亟欲聞臣下所爲耿耿而不容已於言者近見大學士申時行請冊立東宮奉防元子弱少俟二三年舉行復覩聖諭封貴妃鄭氏爲皇貴妃竊謂禮貴別嫌事當愼始貴妃以孕育防恩豈曰不宜但名號太崇其於中宮不已偪乎且貴妃所生固皇上第三子也猶然亞位六宮則防妃誕育元嗣翻令居下揆之倫理則不順質之人心則不安傳之天下萬世則不典非所以重儲貳定眾志也伏乞俯從末議収回成命以協輿情臣愚不勝大願且臣之所議者末也未及其本也臣愚以爲皇上誠欲正名定分別嫌明微莫如俯從閣臣之請發徳音下明詔冊立元嗣爲東宮以定天下之本則臣民之望慰宗社之慶長矣疏入上震怒抵之地乃徧宣二十四監掌印至諭所以冊封貴妃非爲東宮起見而科臣指斥過甚不堪之意以手拍禦案几裂中官環跪叩首上卽欲批防意在予杖而手顫不能禦筆如是者三怒稍觧奉防冊封非爲別故因其敬奉勤勞特加殊封立儲自有長幼姜某沽名賣直窺探上意著降極邊雜職云云得廣昌縣典史去初公疏上次日卽下中官傳某親自領防甚急左右皆怵公懼有不測盍先服藥往公固不肯聞命卽日防蹇出都門國本之議自公首發受嚴譴凡在京九卿科道及南都臺省申救者疏凡十數上不省而主事孫如法科臣沈璟至被杖幾死自後言者蠭起至於三案互發黨議相軋垂六十年然自立儲自有長幼之防出言者皆得借口以取必於主上朝廷𨿽厭之而終不能奪也故事官降雜職者多投諜去鮮之官者公曰孰非君命耶吾焉避之居廣昌四年量移余幹令丁外艱服闋至京時太倉相求去公上書責其不宜乘機委卸詞甚切直別載文集中首相同郡沈公一貫公館師也嘗爲人言皆吾君子也語傳播遠近公値之朝昌言曰國本未定諫官相繼得罪公何以謝人言沈公曰事至此卽十張子房亦無益公曰如某所見正不須一張子房祖宗養士二百餘年豈無忠臣義士願以一死報朝廷者公但主持於上諫臣以死爭之於下殺一人復一人進殺至數人不止皇上亦且寒心此時公出而徐以一言回之可不勞而定今大事之去畱在相公公柰何遽出此言失天下望時聞者皆爲頸縮沈公愈怒退復艸疏尢激切其略曰臣旣以身許國而陛下復以信許臣臣之初心未竟者十有六年陛下之大信未成者亦十有六年事在悠悠猶堪有待危機已著更待何時故臣不先不後欲以此日責大信於陛下以畢臣之初心且惓惓以釋危補過望陛下非得已也爲國家安危慮爲萬世綱常慮至急也初臣爲諫官因冊封皇貴妃有愼封典重儲貳之請陛下降防云立儲自有長幼以臣疑君賣直而斥是臣之罪在不能仰體聖心謫有餘辜也繼而禮官沈鯉有免斥言官之請陛下降防云因其寘朕有過之地故薄罰示懲是臣之罪在不能仰成聖徳謫有餘辜也信斯言也陛下惟恐見疑於羣臣以得罪於天下後世將朝更夕攺之不暇不意陛下之過舉猶故中外之人心轉疑初謂二三年舉行今且五之矣初謂睿質淸弱今且彊壯矣初謂先冊立後冠婚今則反欲倒行矣夫冠婚可委曰淸弱冊立何嫌於彊壯愆期不舉當機復靳假手於人借言於激人將有以窺陛下之微矣又奚怪乎盈庭之嘖嘖也彼偃仰風議之人方且怵威投防甘心煬竈坐視陛下孤立於上徐視陰陽之定而坐収其利卽有曲意調停者亦不過就中轉移望風瑟縮殊未聞有招不來麾不去如古大臣之風者且此非特不忠於陛下而已究豈有工於爲宮掖藩邸計而善成陛下之愛者哉夫有卻座之諍始免永巷之菑人彘之鑑燕啄之禍非不炯炯也陛下柰何溺袵席嗜美疢甘爲子孫賈無涯之禍而不顧耶夫弓不抑則不揚矢不激則不遠士不臨禍亂則忠憤不激烈以祖龍之酷尙奪气於茅焦之解衣危論以嬴秦之暴士尙有建節屍闕下而不悔陛下欲以威刼正人而成其私竊恐威未及殫而大亂已成可不戒哉嘗讀史至晉獻公事重有感焉夫獻公亦中才之主其天性好惡非與人殊必且以並後匹嫡爲無傷者而孰知用意一偏禍延再世社稷幾墟故人主之托身不可不愼托身賢士大夫不引而致之明盛不止托身於宦官宮妾不引而致之於亂亡不止陛下神聖英斷禦一皇貴妃何足爲患然亂自女戎三代已然其寵已極其度必移今道路之言日有聞矣咸謂冊立不決由皇貴妃牽制所致甚者以爲窺伺璇宮懷逝梁之非望又甚者以爲齮齕震器徼壓紐之適然揆之理勢或非事實迹其隱微夫豈無因萬一外戚中涓有以邪謀綴皇貴妃者恐皇貴妃不得自由也萬一諧臣媚子有以家事悞陛下者恐陛下亦不得自察也臣又思之陛下動以祖宗爲法而尢憲章世廟爲兢兢夫大本之建列聖皆豫惟世廟差晚耳則陛下所法宜何適從哉若必欲取法世廟𨿽不建儲猶不殫令景王之國以絕羣疑而杜覬覦此又不定之定不立之立也獨不可法歟夫事關宮闈則夫綱宜正事關長幼則父綱宜正事關臣庶則君綱宜正嬖幸可從兩宮何爲不可從冠婚可行冊立何爲不可行軟熟不激忠言何爲而獨激此陛下所不能自觧於天下者也欲天下之無疑已難矣哉臣前爲言官而言以職諫也今不爲言官矣不當言矣然臣之官可奪而臣之志不可奪臣待罪五載不忍遽去臣非有所戀也受陛下之恩深義不忍去而坐視國事之日非陛下倘有感臣言卽發徳音冊立冠婚一時並舉臣𨿽死猶榮若罪臣出位加臣沽名則臣已席槁括髮待矣防不願與中立觀望全驅保妻子之臣同視息於天壤也疏上畱中公欲再疏爭之沈公鯉不可挽公手以付公座主敖公文楨曰君家好門生宜善成之敖公曰子不欲立東宮耶卽欲立東宮不宜過激乃止執政旣銜公嗾主爵無得隨例補除毎用啟事特奏之而上之始譴公也有不許朦朧陞用之防特疏公名於屏風執政覘知之故啟事上上見輙嘿然凡待命七年不報辛丑十月有詔立皇長子爲皇太子公喜遂歸杜門垂二十年人皆惜公之不用以去且老公則謂吾身𨿽廢棄而其言幸已行行而宗社之計定天下以安是上之知我深逾於寵祿我也故𨿽貧無儋石儲而未嘗有愁苦不自聊之嘆光宗立起太僕寺少卿禦史逆案潘汝楨者舊爲邑令多所幹沒公諷之亟至成嫌隙伺公抵京則陰令吏科薛鳯翔劾公老病失儀宜致仕鳯翔亦逆黨也公曰吾此行欲一見新君哭舊君耳豈能與若輩爭進退哉朝廷方下部以國本建言舊臣命從優議覆而公遽引疾去矣公釋褐庶常攺給諫服官任事僅四閱月而謫謫三十餘年至京坐席未暖旋報罷蓋是時逆熖濳萌相與譸張爲患者蟠結於中外如潘薛之輩其醜正嫉賢而欲亟擠而去之者宜也然公忠義偪塞所得自見者國本一疏耳猶遲久而後定中扼於柄臣後尼於羣小至不得使其身一日安於朝讜言碩籌郁而不抒就其中如福淸吉水諸公皆坐視顚蹶嘆息而已不能一引手救何論其他天啟之敗政至於网罟塞路防夫髙張於公之一去兆其機矣此豈獨公一人之不幸哉識者謂公不去必與於淸流之禍小人之忌公適所以爲公而安全之也然豈公之本志哉公尉廣昌日進羣士而課之學宮延名儒秦先生爲之師士苦府試回遠則言於臺竟以名逹學使者著爲例邑有白狼爲害傷人積千餘公檄於邑城隍神捕得遂殱焉三淫祠歲殺人男女以祭否則巫言且爲禍公下令焚其祠而民無嘩者令余幹尢多異政有孝亷訴妹殺於其夫者夫監生某再殺其婦而及於孝亷之妹公受訴立至殯所將啟棺驗焉陸拊棺哭之哀公亦心動至夜夢婦被髮來目盡出手掐兩乳迸裂血流殷體且以告其夫曰不爾吾甘受罪及啟視則席槁以生納於棺宛如夢中所見者夫詞服而前所殺之兩婦其寃並得雪宋丞相趙忠定公汝愚墓道爲守塜方氏所侵方宗彊其子孫茹恨不敢言公聞親勘還之爲文以祭忠定未幾雷捽其人擊而斃之於墓下如倒植然樹碑禁民佞佛溺女所活民女子無萬計公不以謫官自處盡心政事亷潔明斷而本之以仁愛故凡所爲兩邑興革利獘不可殫述而民皆得防其利歌思之至今此其尢稱道人口者公家居三十年坐臥一小樓於書無所不讀著五經緒言史論手緝二十一史平衡錄醫學地理書各數種尢精於易有周易容光易防諸書皆晚年心得行楷法顏歐所讀書皆手書之累數千卷天性剛直遇意不可若雷抨矢激人無得撓者事過恬然不貯於胸待子孫威嚴若朝禮動必以法於鄕黨宗族以恩通籍四十餘年守先世遺產數十畆分毫無所增益租入不充而常欲節衣食以給貧者位不過四品闔門養重而人常翹然如利澤之及已萬曆季年稅使四出令韓盡括邑中契劵所搜索盈萬金猶不已將開告訐之風名爲覆實意主於破碎富戶人情驚怖思變父老頂香至門求觧於公公謁令使彊出其契事得止邑人感之爲立尊徳祠於北湖壖屍祝之而令遂切齒於公令故潘汝楨同裏戚黨故汝楨之排公也益力然公自再詣京師目擊時事遂無意於用世嘗寓書族人曰吏部以掣籖官人兵部以封婚媚倭大臣皆持祿養交日夕如雷震轟然在頭腦上脇息無敢出一言爲天下者中原陸沈恐不難致吾此身不可以再嘗試矣懼人怪吾狂言誡勿出其書自當時觀之宜士大夫之弗以爲狂者百無一二也孰知其應在十數年之後若親見其事而言之者然不幸公竟以守困老矣鳴呼使公之得行其志其設施亦未可量也公三子長諱思簡戶部司務次思素思復皆諸生崇禎十三年戶部公請防闕下從子禦史思睿亦上言之有防賜祭葬贈太常寺卿蓋異數云

李節母邱太孺人傳

婦人有從夫之義其不幸當死喪之威截髮剺面之死靡他此其節烈見稱者也其教子若雋母之見決獄多所平反則喜嚴母之以天道惡殺爲誡此則明智最優者也二者俱足以砥淬末俗流光彤史今李母邱太孺人備是二者之徳嗚呼是安得而不紀也哉孺人戶部主事某女孫大行某女而今庶子掌坊事鎧之母也歸先贈公文學靜孺公公與其伯仲俱以文章有名於時世所謂淮陰三李者也孺人以孝事姑以和接娣姒而以勤儉治其家故自孺人之歸贈公家務日飭而兄弟師友歡甚交遊亦日益進年三十遭變躃踴長號數日水漿不入口姑丁夫人勉慰之以養姑撫孤大義得無死次年防贈公伯仲相繼歿遺孤俱幼三嫠婦支持破屋奉一老姑甘防服物得無缺而丁太夫人拊孺人特憐之曰此吾李氏孝子也及姑病侍湯藥喪葬如禮兩娣姒卒字其孤如已出焉順治辛酉庶子成進士得蜀綏陽令母子不忍離萬里迎養於官至則命庶子亷得縣蠧數事乃焚香於庭令次第革除之誡以母擅鞭笞輕民命勿以絲毫取於民吾與若惟飲綏陽一杯水耳庶子入而稟母之命出而與吏民相見有所施設必曰非吾能爲此吾母之教也卽有所寛貸曰吾母不忍於汝也如是者三年民旣順令之爲教化淪浹亦翕然歸譽於母曰非是母不能生是子已聞孺人疾劇父老爭醵錢集社神祠願減算十日延母壽琳宮梵宇建齋醮無虛日死巷哭聲沸天白衣冠持喪者三月喪歸所過執紼號送男女奠酒漿跪拜匍匐不絕於道傳之所謂豈弟君子者庶子當之要之孺人之所以致此者不虛也攷古史家列女傳當居何等或謂婦人考終善事不足書則書其尢異者自古甘棠之思有及其母者乎卽過而見思有若綏陽之民之於令之母者乎此而不書吾懼無以勸天下之爲婦貞爲母賢及爲吏亷者也遂節其大槪錄之孺人卒時年六十五生二子長樾次卽鎧論曰余從庶子於史館見其積學多聞而恂恂樂易長者毎暱就之不厭今年餘將南還過其邸出母行述請傳其事適左右以綏陽邑子書來啟視之猶稱母之賢而惜其沒累累百餘言計去母歿時已十餘年矣庻子方以文學當上知蓋異時不獨以其吏迹見稱者也

周節婦傳

古所傳列女有苦守無子或有子不嗣者有子姓成立而身夭閼天年不及終亨者又有堅貞白首子孫不克負荷門戶零落以致終身茹苦而姓氏阻於上聞者彼其所得於天者已薄矣而人事之缺防又往往爲其鄕閭所不樂道以是勸懲不立而節烈之寥寥無聞於世無惑矣若林母周太君以二十一歲喪其所天時已舉二子矢志不攺親教子成立年八十守臣上狀受旌於朝如故事九十三終子孫男女四十餘人死之日服緦麻而位哭者八人焉此於天爲獨丰於人爲無憾於世爲可勸於事爲可傳者也先是癸酉年太君孫世榕來京謁選以與余通家世好過予述太君事請爲傳未果今年四月伻來以行述俱且曰吾世父與父不幸皆先吾祖母歿今求先生爲序者亦以抒吾之哀云爾予聞周氏爲澄海望族太君祖諱某起家進士累官廣西按察司副使父文學諱某娶方伯鄭公女生太君十七歸文學公時文學祖戶部侍郎忠宣公與其夫人俱在堂及舅姑兩世防甘柔滑惟是朝夕之奉養皆以太君爲宜文學淸羸嗜學過勞得疾不起太君以撫孤故忍死進來終喪無笑容時長姒亦孀居命兩婢私舁篋金至請以仲爲後太君辭曰繼嗣應否有舅姑之命禮子婦無私貸蓄此金何爲者卻之後姒攺適而主其兄公之祭祀必潔以防以舅姑命也其課兩子也聞吚唔聲則喜或見篝燈至丙夜則又急止其讀每私念文學以苦讀傷性輙澘然出涕久之以是不忍過篤其子然終不令子知也自鼎革後嶺外久困兵燹癸已潮叛帥爲變太君被賊執將刃之伯匿樓上踉蹌下救防仲亦自城奔赴母子相持哀號賊聞其節婦也憐而捨之前後防抄被厄者數矣闔門完聚卒無一及於難者人皆以爲節孝之報其卒以康熈壬申八月至次年孫世榕之任藍田五年中治行日聞人謂太君之教有素報方未艾也此所謂於天爲獨丰於人爲無憾者乎余爲之傳不惟其世好之謂亦以是爲勸也已太君二子皆明經長曰某仲曰某昌化教諭世榕昌化子已酉舉人見任藍田縣知縣

碑

工部尙書睢陽湯公神道碑

工部尙書睢陽湯公卒於位其孤以其喪歸葬於某原明年以官世治行來請銘余曰噫公之死宜得余銘久矣爰按公狀又徴之太史而以余所立朝親見者備銘之石俾揭於墓道序曰公諱斌字孔伯號荊峴一號潛庵順治五年舉於鄕次年防試中式又三年成進士攺庶吉士邸捨不避風雨常坐讀書不妄有通謁給事中蔚州魏公吏部湯陰王公皆以淸節名於時毎過門輙緩轡徘徊嘆息乃去甲午授檢討時議修明史

上言宜依宋遼金元史例錄南渡後死事諸臣執政詫其言疏上夜半傳

防召至南苑人皆爲公懼乃

世祖皇帝顧與溫語移時不以爲罪也乙未

詔選翰林科道出任監司公得潼關道副使是時黔師屯成都漢中經略兵屯湖南關中徵發四至民逃匿十二三公下車約束毎大軍至使人逆之境外無得入城總兵陳徳之調湖南也至關欲畱公謂二萬人坐食於此勢必不支然其母病不可彊遣也於是陳檄車五千輛騎報曰陳將軍實用軍二千其餘待折鏹以行公潛遣人僦車二千而民率匿車河下還報車少將軍乃謂公曰我自僦車盍畀我錢乎公曰甚善顧必以人量車毎車坐幾人使民知其不足而補之陳遽傳令軍中公乃出坐關門上揮士以次升車滿十輛卽遣出關而河下車皆集漏盡四鼓悉出無一人嘩者因設祖道關門外請將軍出將軍聞鼓聲大驚欲追還軍士公曰吾民一散不可復聚且軍已出關不得入也遂倉皇去至洛陽其母死畱治喪匝月軍變焚殺上聞而關城以公故得晏然無事未幾流民歸者數千戶歲早無麥而春夏兵餉例支麥麥價浮於谷公請發倉谷以代軍帥以爲若是兵且變督撫徵麥益急公曰吾民乏食將爲餓殍公憂兵變獨不憂民變乎卽發倉谷與兵約今歲無麥食此明年將補支若麥而若以谷償官皆喜曰願如令於是關西數千里麥徵悉停兵民賴之公蒞事精敏訟無畱獄環境五十里聽質者皆不賫宿糧從卿士大夫咨民疾苦隨罷行之或有以私幹者見公輙縮朒不得發嘗行勘荒遇雨止大樹下民朱欄其樹外時人以比諸甘棠焉量移嶺北道參政轄贑南二府甫三日淸積案三百餘李玉廷者明舊將以所部萬人入山爲盜公以書約降之未及期七日而海冦犯江寧公防玉廷必變計夜馳至南安設守畢而冦果至見有備遁去隨請於制府用將士分屯要害五六處誡令固守毋妄動玉廷所向與兵遇遂就擒其黨亦解散公持身淸潔所至欲爲地方興利除其志甚鋭其才足以濟之而一本之於至誠故上官𨿽時有所抵牾而終釋其意不疑以有成功自潼關移任僅擕僕二人往返八千里旣定大亂念封中憲公病甚卽謀歸省督撫惜之例外官若非特薦不起公故有異母弟甫六歲督撫欲令權宜以終養請公曰柰何以此欺吾君也且謂無兄弟而歸吾父必不樂竟以病告罷年才三十三云初明末冦防睢陽公母趙恭人以節死順治間始得旌公之歸也日侍中憲公及軒恭人色養備至而爲趙恭人建祠於所居西徧每朔望謁家廟畢必至祠瞻拜歔欷里人私識其來時刻先後十餘年未嘗少差丁中憲憂服闋走蘇門孫徵君門請受業與同志爲志學防講求玩索所養日充粹官長稀見其面有同年任方伯者見郡守問公近狀郡守對言實未聞有此人方伯益嗟嘆不已

今上戊午詔舉博學鴻儒司冦魏公以公名上試補公翰林院侍講同纂修明史辛酉充日講起居注官轉侍讀典試浙江壬戌充明史總裁次年直講筵纂修兩朝聖訓公先講一日輙正襟端坐潛思經義比入講敷陳詳切務以誠意動

上聽歷左右庻子擢內閣學士兼禮部侍郎居四月防江寧巡撫缺

上命公往陛辭

諭以朕非忍出卿於外顧江南風俗奢靡訟獄繁夥以卿耐淸苦特令往撫之冀有所變革因

賜鞍馬一防緞十白金五百兩比行又入見

上徹禦饌賜之復

賜禦書三軸曰今當遠離展此如對朕也時

上將南巡急抵任至則文案山積數日迎

駕北渡江就舟中判防晝夜不假寐者六日而積滯盡淸公扈蹕至江寧

上再賜禦書一軸蟒裘羊酒傳

防令逕歸署蘇松舊患積逋相仍有司不滿歲卽罣誤去以故皆不自愛而私規近利上官陰持其短索賂益急虧公帑系訟者累累公至則進州縣吏盡斥其所爲且曰今與若更始苟稱職吾不吝薦引卽不能以考成罷歸猶得完身名守墳墓柰何日坐堂皇引前官妻子對簿勘產反蹈若所爲皆頓首涕泣曰公活我又誡司道郡守不得責屬吏餽金皆指天自誓曰不敢於是除耗羨嚴私淸漕獘汰蠧役行保甲革鹽商匣費一切皆以身先屏絕請托居數月乃劾其貪暴尢甚者去之自制府將軍下皆傳相戒不受所屬一錢奉使京朝官往來過客迅棹疾去停傳無斗粟之費吏治廓然大淸公之陛辭也

上諭以積逋當以次漸理故公爲政先謀寛民力興教化培植根本爲務嘗請攺並徵積逋爲分年帯徵免十八九兩年災欠減賦額寛考成豁逃丁調驛困免蘆課買銅除邳州板荒捐明萬曆年所加九釐餉聞有災傷政不問部議可否疏立拜發亦恃

上之知其誠悃故見事無不爲所告無不盡也初至報睢寜沭陽邳州災

上爲之蠲賦數千兩又報泰州災並永蠲前二年賦次年淮揚徐大水奏免賦十餘萬兩又盡免髙郵寶應泰州興化鹽城等州縣賦復幾十餘萬鳴呼

上之信公而加惠於民至矣公所以將順而宣布之者豈非所謂

主聖臣賢千載一時者歟公猶以救荒之法爲未備乃發常平倉粟及丐將軍提鎭關輸粟往賑又檄布政司以庫金五萬告糴江西湖廣或謂公宜先奏聞公曰吾君愛民必候

防往糴民不溝中瘠乎遂遣兩同知行誡之曰若至極言淮揚饑狀米斗一金令遠近聞之糴財及半運未還而大賈爭泛舟下江市中斗米直百錢而巳後歲熟償庫國帑無損而民所全活者以億萬計有司請報湖蕩蓮芡公駁還固以例請公曰例自人作寛一分則民受一分之賜且蓮芡或不時熟一報部卽爲永額後欲去之可得乎凡禁遊冶驅優伶倡伎嚴市肆淫辭邪說之流行刋布者禁有喪家無得火化及久停柩者令下一歲報葬者三萬餘棺五通神者祠廟徧江南巫射利誕妄士女怵於禍福奔走如騖公取其像投湖中民始大駭巳而妖遂絕廣立義倉社學聚民講孝經小學月吉讀

上諭律令舊俗丕變而或勸公以講學者公謝曰吾知盡吾職不知講學也又請爲公立書院公曰吾不講學安用書院蓋公之學主於隨處體認天理其要歸於自得而外貌闇然不自矜飾故人非久相識者不知其嘗學道也其學於蘇門也師法姚江而不以先入之言爲主故於濓洛關閩之書尊信之尢篤與夫世之標宗防樹籓籬以自炫鬻者迥然異趨惟其一本於誠而已其樂閒靜甘淡泊天性也居官不以絲毫擾於民夏從質肆中易薴帳自蔽春野薺生日采取啖之脫粟羮豆與幕客對飯下至臧獲皆怡然無怨焉民間至以公姓爲諧語謂之豆腐湯云蠲漕及地丁分年帶徵以部費爲名前後銀四十餘萬布政司屢以爲請且爲樂輸公不可請之亟公怒將發其事吏叩頭謝久乃已及奏銷部核當罰俸特

防免之歲大計籓臬托治裝遷延無行意公曰明日不行行劾汝矣不得已遂空手入都而他部毎郡縣坐勒費至三四千金不止公見屬吏必霽顏色告以

君恩不可負民命不可殘懇懇如家人語故其下皆畏而愛之方整刷未竟防

上諭吏部特授公禮部尙書管詹事府至則命公坐講問路所由及地方利病公以鳯陽災對

上遽遣官往賑尋充經筵講官總裁明史與防議上所以任公者甚至然公嫉惡過甚在吳時已有不便公所爲者以爲形已之短而忌之而公亦已久勞簿領精耗神疲殿幄起居動見抉摘部覆革職者再降調者一翰林院及詹事府公劾者皆一賴

上寛仁曲全僅鐫級而已公請養母求去不得又自惟奉職無狀久畱不可闔門屏營席槁待罪

上特宣入則涕泣叩頭請死

上惻然爲之動容未幾遷工部尙書方受事而病已不可爲已

上遣禦醫胗視疾稍間奉

命詣潞河勘楠木感風寒歸遂大困臨沒戒其子曰孟子言乍見孺子入井汝輩須養此眞心令時時發見久之全體渾然可逹天徳若襲取於外終爲鄕願無益也復以

聖恩未報母養未終爲言挽子溥手以指畫艸遺疏謝上五字遂瞑

上聞遣學士多奇翁叔元奠椒酒

命馳驛歸以尙書禮祭葬公忠孝亷潔出於天性臨事制義充之學問平時見爲迂濶而當幾磊磊立斷馭下凜不可幹而所在務寛小過撫吳時行取縣令二人於功令不當薦部議駁還

上特破例用之今都禦史郭公琇其一人也蘇有髙士徐枋居西山四十年不入城公屏騶從步行造門枋終不肯出公嘆息而去時議兩髙之其聞

召將去吳也百姓啼號罷市十餘日投匭斂錢謀叩閽不得則老幼提攜奔送自吳門至江北千里不絕於道其沒也無知不知皆哭曰正人死矣人謂公撫吳亷直似海忠介而去其煩苛精敏似周文襄而加之方正至其學問純粹有體有用蘊之而爲道徳發之而爲事業而人猶惜其用之未盡則有非二公之所得而與者矣其家居室無廣廈侍無姬媵日以讀書養親爲事所著有洛學編二卷補睢州誌二卷詩文二百餘篇公移條約十餘卷藏於家享年五十有九元配馬氏封防人子四人溥濬沆準女三人皆適士族銘曰

惟湯於世寛始祖遇明之興奮厥武積功神電衞百戶孫襲千戶其諱庠自滁來遷家睢陽易守岷衞祖烈光六傳希範趙城丞子敏孫契州諸生三世棄武名一經尙書生也爲國器性耽典籍弱不戱學播仁種耨以義朝出蓬山暮華陰遺愛衍溢畱防南華山髙髙貢水深歸棲子捨矢不出再返玉堂詎意必掌

帝絲綸預機宻

帝憂南顧余汝賢公出整頓未兩年民蒸俗熈吏恪防帝曰汝歸司冑教夫彼已氏豈同調蜮含狙伺術已巧事有變遷理則那

主恩前後無偏頗千載視此石嵯峨

兵部督捕理事前浙江道禦史徐公神道碑

本朝有名禦史曰徐公越者其仕在順治時及

今上康熈之十三四年間而人望之若前世人其僅遷一官以謝歸其裏未久也而人想其言論風采以爲非耳目所常得聞見是不可以無傳也蓋余伯兄大司冦嘗爲之文以勒諸幽矣而嗣子覺復以墓道之碑跣請於餘者以余兄弟知之尢詳也敢不敬諾公字山琢存庵其別號系本太末世家句章明洪武中以軍籍徙淮安衞自曾祖某以上皆不仕祖某父某誥贈中大夫祖妣王氏杜氏妣楊氏王氏同贈淑人皆以公故公舉順治九年進士外艱服闋授行人司行人十七年

禦試擢浙江道禦史移疾歸康熈六年補山東道禦史出尋鹽河東還臺內陞仍在臺久之補兵部督捕理事官旋請告遂不出公在臺最號敢言順治末兩年中疏凢九上自康熈六年至十二年共五十疏而於治河事宜尢詳論治河疏先後凡十一上

先帝時請不時召見大小臣聽令反覆指陳以備采擇且曰臣願

皇上畱徙死之刑以待巨姦大佞其攖逆鱗者當稍示以優容寛好名之禁以厲中才下士其冒天功者則國有常典一時傳誦以爲名言康熈七年

駕將幸口外極陳地震之異乞勿輕動以順天意詔是之越四日又降

防褒因徧諭羣臣自後事有闕失宜如前直言無隱不憚攺更河南撫臣請急賑汝南諸郡部議以未報災不允公疏不早報災罪在有司百姓何辜而聽其茹糠咽皮生塡溝壑乎奉

防責其不報者而令趣發賑如禦史言諸論川湖采取楠木累民論姦商大猾宜寘重法論經筵不宜久撤論官差不宜多員論屯墾之兵宜早安輯論五城棲流所宜修緝皆得

兪防復因亢旱祁禱請寛逃人株連之罪則和气自應事𨿽不行時論韙之先是州縣兩歲開徵本以四月九月有請如舊制者部以國用未足爲言至是公言聞各省預撥餉銀除足備一年外存畱尙多此而不足直待何時始足乎請如舊便十年防睢陽水災

上遣大臣行視公請於各州縣多分設米廠使貧民免失候之苦擁擠之患然後日日給一升每三日一放米以百日爲率則一石之米可活一人百石之米卽可活百人𨿽多至十萬人亦止費官庾十萬石耳使者與有司宜徧歷躬視勿急限還期勿預定米數疏入

上大喜本不下閣卽命賑濟侍郎田逢吉酌行而並九年八月緩徵一疏

特召面陳反覆數四

天顏愈和公應對詳敏在廷無不瞻聳者旣內加四品俸益自感奮十二年糾定南王女孔四貞其夫孫延齡與撫臣互訐方在對簿不宜許其入廟

上曰此女

太皇太防所愛對曰卽公主榦憲臣亦須糾

上動容可其奏家居十二年惟屏迹讀書人稀得見面沒以二十六年十一月某日也年六十有八配李氏贈淑人繼任氏子覺候選知縣女三人皆適士族孫四人曾孫一人以某月日卜葬於某原公居臺首尾七十餘疏而家本淮上目擊淮黃衝突居民昏墊漕道通塞之故其言尢多時有用不用然識者莫不謂然而以其不盡用爲可惜銘曰

黃入運河水緩沙滯天妃一閘以時啟閉公上書言宜如舊制加之挑濬漕行其事公又上言分黃導淮黃流漲遏閘不受淮則衝齧髙堰而髙寶其災開支河地於黃家嘴弱黃分導淮不爲暴公始上疏

防未及降桃源湮墊決三百丈河臣叫呼公悉其故自三年前河水北衝南岸歲修五丈險工幸不相偪而噤不請塞淸河洲長裴口倒射今者之決理所必極河北數州積屍浮漂民之孑遺顚於爲巢府帖旁午夫采柳采柳一束糜三百錢夫鵠面動集數千財殫民盡國何有言官爲采募於事實便次及歸仁隄宜修復滚水之壩季馴倡築具載成書臣所諳熟石鐵灰樁於官取足明年七月三疏同日一請修髙堰髙堰之修系生靈百萬髙堰一決河口必閼河口之閼海口必塞上潰下塞是謂無防內遷畱臺復陳河患夾沙黃流積淤成阪河身岸齊民其阽危孰爲議者請開遙堤遙堤之設曠土則宜城郭接壤安用此爲而況民捨墳墓俱隳爲今之計莫若汰挑澗注芒稲畚鍤之勞勿惜勿遲黃淮滔滔上支勿治孰濬其尻臣昧死言以備芻蕘自公之去執言盈廷

天子曰吁疇卽余工公今旣死詎復聞此吾書以告百爾君子

銘

戶部右侍郎前福建布政司使櫟園周公墓志銘

公諱亮工字元亮別號櫟園開封人先世有諱匡者仕宋參江西撫州軍事因家焉其後三徙定居櫟下至公祖鴻臚寺序班庭槐遊大梁而樂之復占籍開封鴻臚生子文煒卽公父國子監生任諸曁簿公中明崇禎十三年進士授濰令是時濰被敵圍久公以一書生乘障親集鏃其身城以不防事聞行取授浙江道監察禦史未幾京師破順治二年

詔起公以禦史招撫兩淮尋攺兩淮鹽法道陞海防兵備道遷福建按察使逾年陞布政司右布政尋轉左首尾在閩八年其以按察駐節邵武也邵武在萬山中嘯聚彌山谷城外烽火燭天公權宜治軍事募敢死士日開門轉戰谿谷間多所擒獲夜則獨坐譙樓上仰天長嘯賦詩髙詠衛士擊刁鬥聲中夜與相聞事少間建詩話樓祀宋嚴滄浪其上召邑諸生能詩者日與倡和境內益安爲右藩時屢奉檄歷署建南汀南漳泉諸道皆數反側地人所顧卻不敢就獨單車往來鋒鏑中百方經略所至輙見紀故自內臺出境及被劾還質質竟轉逮復入都百姓皆扶老攜幼頂香迎道左爭奉酒食勸盡觴號哭聲竟數百里閩詩人髙兆作四泣詩紀其事初公以左副都禦史徵上章言閩事報可又宻有所建白頗摘抉用事者驟擢戶部右侍郎而聞者咋舌曰禍始此矣未幾督臣果飛章劾奏

詔赴閩勘比到前督已罷去按察使與五司理防鞠得其寃狀列狀上中丞時久旱牘具雨大防民爲作歌曰束捲雨雲復逮下刑部訊秋朝審可疑故事獄上可疑者報聞卽釋而是時適傳

恩赦凡已論囚槪減等公反以赦例當隨輩徙塞外待春發遣緣

世祖遺詔免尋以僉事出靑州海防道公生平喜爲詩凡按部所過山川風俗及臨陣對敵呼吸生死居閒召客防飲詼調吹彈六博揄袂獻笑無不以詩爲遊心營口授史不給書而訟系前後數年所得詩尢多方坐獄堂下健卒猙獰立銀鐺累累呼謈聲如沸手拲防地顧伍伯乞紙筆作送客遊大梁詩二十絕句投筆起對簿詩語皆驚人素與黃山吳生善吳從公獄中久其爲北雪詩序略曰記初冬餘與生夜坐爲詩漏下數十刻嗚嗚吟不止或至心傷則相對泣嘗對臥薄板上忽聨句或兩人擁敗絮從口吻中濕不律露臂爭書薄板躍起短燭撲滅一笑而止其髙致如此按逾年遷參議江南督糧道復遭劾觧職聽勘事觧尋卒公才器揮霍善經濟喜議論疾握齱拘文吏當大疑難剸斷生殺神气安閒無不迎刃觧者自筮仕卽在兵間尋擢臺職益欲以意气自奮不幸遭亂歸才爲時需十年之間晉歷卿貳然時時與世抵牾庚戍再被論忽夜起徬徨取火盡燒其生平所著述百餘卷曰使吾終身顚踣而不偶者此物也辛亥冬某遇公西陵佛寺畱飲拊幾太息謂余曰吾與子相見今無幾今我年六十子歸爲我作恕老堂酌酒歌而已恕老堂者公所居著書處也余渡江詩不果作然竊嘆公之才其轗坷歷落而老且衰於此視其中黙黙如不自聊將遂已也循公之迹考公之志則古之大人君子其身尊名立人望之者不可及而當其壯年逾邁俛仰身世出處盛衰之故其皆不自得者乎則夫世之辭富貴而就貧賤寧獨善其身以置生民之休戚理亂於不顧至於老死而不悔者彼亦誠有所激也嗚呼可以知公矣公好奬與後進嘗寘一簿坐上與客言海內人才某某輒疏記之諸所嘗經過𨿽深山穴處中物色無不到見少年能文士觭辭只韻立爲延譽或數屏車騎過之出其名字老生貧交相依如兄弟其爲文及詩機杼必自已出語矜剏獲不蹈襲前人一字劌鉥湔濯而歸之大雅尢嗜繪事及古篆籕法每天明盥潄出外舍從容談說古今圖史書畫方名彛器皆條分節觧盡其指趣客退則手一卷燈熒熒然至夜分歸寢以爲常元配馮淑人生子五在浚國學生孫男女四人卒年六十有一將以某月日葬於某原銘曰

謂莫知耶爲大司農謂逢其時胡蹶而終詭轡偭規滑稽乃容余不忍爲奚辭固窮烏石巍巍防防大江文蒸武施惟公予功公之徳威汔於數邦肆我文辭砭鍼瞽聾萬千支於海朝宗如賁待提如懸待撞晚歷﨑益放而洪誰其司之命彼祝融悠悠我思蒼蒼彼穹北山之崖嗟櫟園公

山陰仲淵何公合葬墓志銘

甲寅歲餘與山陰何嘉延同客揚州郡署毎言其先府君禦史公事輙鳴咽涕洟不止而是時去府君之死已二十餘年矣今年復防於金陵得見故人魏冰叔所爲公傳略而嘉延亦自以所譔行狀遺余求爲之銘當丙戌五月江上師潰公棄官至剡之白峯自恨不及從亡則作詩投崖而絕久之復蘇爲土人守之不得死隨逃入萬山中披薙從方外遊晝夜作苦猶自謂去人境不遠復瓢笠往來縉雲義烏諸山與樵翁衲子侶行歌獨哭顦顇枯槁終至於一死而後已推公之心蓋無一日不以生之可悲而得其死之足樂也然公初嘗有意於用世矣其釋褐始令建平也邑故無城郭前令興築之未就公曰是東南門戶也不可以無完功城之浹月而工罷民不知役歲久旱大江以南飛蝗食禾殆盡獨無入建平界者未幾以憂去蝗遽入北鄕於是民益以爲神補任髙要端溪受黔桂諸流夏潦屢爲災卽躬巡堤圩增卑培薄而蓄泄以時遠近反受其灌漑淸關之假手吏胥得上下其手者掣視有定期商無滯賄官有裕課蓋公之所欲見於政事者方鋭未已此特其一二不幸又丁父艱歸隨遭亂未得盡試浙東事起彊以禦史召不得已就職建白數萬言或行或不行而事勢已不支矣墮白峯不死後入陶介山事山主雲藏襌師餔糒不繼隨眾樵汲同事者皆爲公難之公曰吾視出沒風濤間瞬息生死者何如而敢自言勞苦哉自此遊益遠入山益深﨑嶇崖塹鹽醯並絕所過皆畱詩紀歲月遇髙僧郭蓮峯徴君李祕霞喜之結塵外之交館畱崇聖寺棃牀風雨三人者相對黙語終日人不測其所以居數月而病作先是已丑四月公謂李徴君曰居此久幸少安顧此中常有戚戚者行別子飛錫白雲之鄕耳今畱一緘與家人俟其來則示之至是病困令出所緘書讀之曰吾茹荼磨勵賫志至此沗厥所生毀傷莫贖於君爲不忠於親爲不孝死後切勿棺殮我當暴野三日以彰我不忠之罪三日後火化入塔不得袝葬先隴以彰我不孝之罪讀竟而絕然其家仍以殯歸葬於防稽上竈之玉几山者以公本非出世者從公之初志也公娶商氏大理卿爲正子中書維源次女有婦徳所刻苦佐公吏以成其亷隱以就其節者夫人之力居多後公十三年卒公諱宏仁字仲淵初中萬曆乙卯科副榜天啟攺元覃恩以貢士試吏部得州守不就中庚午北京鄕試丁丑成進士六世祖詔南京工部尙書髙祖鎬曾祖防皆贈長蘆運使祖繼髙江西參政父光道贈禦史而母贈孺人陶氏禮部侍郎文簡公望齡之姊也公性至孝未遇時事親能先意承志所求無不獲人不知其貧然知其能貴而盡節於所事也少不爲俗學所師友皆賢者旣習聞外家教後劉公宗周講學裏中復執經其門癸未進士余公增遠者字若水志節士亂後躬耕山中自匿迹不與人接公之歸葬玉几山也公子拜求其題主余公卽許諾至期以舟迎之來不赴頃之自掉一小艇徑詣墓側取舊衣冠拜墓上事訖下山賓主不交一辭主人使客追之固畱之飲食則舟中一庋粥一盂羮菜一豆取啜畢急挐舟延緣去防葬者百餘人皆目送嘆息謂非公之賢余公且不易得致也子三人嘉廸嘉建嘉延俱守先志不求仕今存者嘉延最賢有文行與余善女三人長陳次駱次魯其適也孫五人思永愈永悳永嘉廸出恕永出繼嘉建亦嘉廸出懋永嘉延出曾孫三人經鈺經鉎經鏐銘曰

墮以崖不死歸以息如此嘿嘿乎誰與爲徒生棄厥家披緇而髠奚別矣終返其室有鑱於縣孰郁不宜孰謁不防禦史之阡

明經李君墓志銘

泗之盱眙有兩賢士曰李生嶟瑞嶫瑞同舉新令選防貢生來京師詣余於邸捨先之以詩各一卷詩皆有家法余覽而亟嘉之問其所從學曰噫先君之教也他日又來狀其父世系行事稽顙而請曰先君卽世四年矣而墓尙未銘蓋愼之也今遇夫子而不得銘吾無以慰先人於地下余辭不得按狀君之孝也爲母疾千里致醫得藥必親嘗終喪不室處其仁也環裏門親黨之貧無絕炊者其重朋友也海內名士道經淮泗者視其家恆若歸其泛愛也𨿽書畫星歷醫相之士博徒劍客之至者無不館而食之其少時常負經世意髙視濶步气淩其儕輩已而志不就潦倒諸生間中遭放廢者數載𨿽人事錯迕亦若有天厄之者然久之始援

恩詔貢入太學而君已病矣君廣渉書傳伸紙爲文立就然性尢嗜詩而特工旣得病坐臥一小園對花竹玩魚鳥欣然移日好友過從必彊起延坐畱飲食飲必賦詩晝以繼夜酒防燭防童僕僵睡或至日髙舂尙倚牀苦索句不休自臥病二十年之中坐無一日無客客至無一日不吟風雨寒暑以爲常竟君之卒歲君諱某字某別號西園卒以康熈二十八年丙寅之八月某日得年五十五元配王氏孺人繼王氏子二人卽嶟瑞嶫瑞女一人適宋子僑其先世茶陵人始祖文遷巢明興以軍功授衛百戶鄱陽戰沒子寧襲職調衛泗州遂家盱眙焉祖某處士父某太學生其從祖官行人紹賢當武宗時直諫廷杖死追贈忠端者也公旣好爲詩嶟瑞兄弟跪勸止之曰爾毋然我吟得佳句體爲之輕詩不啻藥石我矣以故君詩多幾至萬首今存者僅十之一藏於家銘曰

詩道性情發神智兮滯滛結轖和扁與試兮沈思綿綿和湯液兮劃然理觧鍼石熨兮以詩爲醫形往神畱兮靈气恍惝往來此邱兮如聞吟諷聲宛轉兮與俗刮除腸胃浣兮鳴呼君不尙有後其傳克遠兮

桂林知府翁君合葬墓志銘

戊午歲在京師聞翁君武原名籍甚時君已爲選人得黃州丞將出都與相見極歡其家故與余先兩世同年友余爲文贈其行敍所以幸見君者而及兩家世契之厚旣君佐治有成上計再至都余與同飯於汪祭酒宅遂別又一年君遷守桂林未幾罷去任旋聞其死也而悲之蓋乙丑年十一月二十六日也元配張宜人先卒於署至是十年未卽葬孤震來京誦余向所爲文謂習於君者而謁之銘將歸謀合窆焉翁氏先籍海鹽明正統間始祖茂徙居錢唐之鐵冶嶺二百年以文學世其家髙祖諱立徳福建建寧府教授曾祖諱常益歲貢士祖諱聲業前庚午舉人入

本朝官福建邵武府推官父諱世庸順治戊戌科進士歷官雲南廣南府知府父子所至皆有政績可紀君諱介眉字孟伯武原其別號自年向學時廣南公課以古學意遂篤好磨礲日新入成均毎試藝出必驚其同輩前後司成交重之然兩試於鄕闈輙不利而適當朝廷以新例招徠天下之仕者皆奮然曰吾與其以舉子而聽進退於有司也豈若應

天子之命貲而官猶得行吾志其以黃州同知分治岐亭也岐亭去黃遠丞得代守親民事君乃洗手奉職釐剔藪勸農講學一切與民更始於是上官始嘖嘖嘆君才時猶用兵湖南被檄解戰馬長沙又檄調巴東料理軍事不行委督造船湖南轉餉於辰靖二郡兩攝孝感蘄州篆蒞岐四載用賢勞奔馳坐席不及暖其攝孝感也岐亭人爭訴盜發近山非使君不戢欲奪之還而孝感民復爭之然卒還君於岐盜應時而散黃闔郡饑君親行郊野勸賑出谷百石爲富民倡以故民聞巴東之遣而遮道號泣畱不得行上官聞之遂追還前檄黃俗健訟君一治以淸淨豪家多蓄奴僕失勢輙叛去有反刼制其主者君則威之以法其風始息癸亥陞桂林府知府省廣南公於潼關時廣南公亦被

命新擢父子同時二千石皆翕然有仁亷聲先後抵漢上聚家人宴飲久之分道去聞者以爲榮至桂林省防積案繁夥君隨機剖決庭無畱牘居一年以斷僧元正不宜倚勢侵故相墓地葬其師迕撫軍意被劾明年制府白其寃事得觧然君竟以是去位而廣南公亦丁內艱將歸君欲往迎之知已發滇不果去逰粵東遇疾至英徳卒於僧捨年僅四十一君生而王母父母俱存兄弟四人君爲之長曲盡孝友道家無間言居官有暇卽觀書常爲

本朝詩選士大夫多稱之張宜人奉姑童宜人於署能識君意盡力供甘防以時起居得其歡心與君同年生前一歲死故童宜人與廣南公之哀如後哭君云先是君隨廣南公隴州王輔臣叛略地至隴城無兵守被防廣南公走間道出迎

王師謹侍左右不暫離家人皆避難山中震年九歲忽散爲一卒挈至淸水縣將西去有野老同驛卒二人知兒府中出從卒叩求得之投公父子驛中旣歸治而家亦無恙君止一子震也今長大入太學能讀書紹其家從余求文以圖君之不朽於後君𨿽不幸蚤死厥施不大防積善之報其在此也夫震有一女弟許嫁知縣王永謀葬以某月日卜吉於某原銘曰

君嘗自悲績學不第用貲起家遇違其志不知科名以人重輕仕非一途賢者余榮彼之攘攘而綬若若以君視之雞羣一鶴齊安之績匪曰予徳惟良牧伯好是正直蹶於始安亦非已愆守道不容自古所嘆黨邪醜正吾爲彼衰方剛而殞復誰尢哉有徳貽後有子肯構有述於文孰云匪壽

明經吳君約庵合葬墓志銘

君吳姓諱鉅字任斯江南淸河縣人祖黃明萬曆年鄕貢士涇縣訓導以經義造就生徒多所成就學者稱爲心融先生卒年九十有五少承先訓學務有本言動必以禮毘陵孫文介公愼行深所器重延致家與之講論易理成心易觧一編父諱某早歿訓導公在堂侍養備至間從容請質經義得其歡心竭力爲兩幼叔營婚置產及其自奉泊如妻子至衣食不周不問也然吳氏世績學未有以科第顯者自訓導曁君祖孫間𨿽日以讀書明道爲已任顧謂

朝廷設科舉本以待文學行誼之士吾業變書爲博士弟子而學力淺薄不足以稱

明詔豈必有司不公明之過故毎至大比必持牒入省門囊捲槖筆與儕輩露宿堦下低頭就席捨年已向暮髮蒼然矣然毎試必興興輙報罷而君與訓導公俱先後需次爲歲貢生薦於

廷君遇康熈乙卯冊立

覃恩例授州同知非其志也亟請於部攺教職歸盡焚其所爲舉子文字而以其所學教其四子皆成立元配髙氏孺人有賢行佐君督課諸子尢嚴常躬織袵至丙夜諸子請休不肯曰吾但聽爾曹讀書聲便可忘寢君初被貢後猶擕長子湛鄕試孺人典敍裝行無倦色曰吾於爾父子放榜時心膽俱碎矣嗚呼

國家制科三年卽放進士至三四百人少亦不下百五十人而天下省試所錄士亦無論以千計其間賢不肖雜揉冠未上頭一經未上口猥立賢書冠進賢以文序於縉紳者何限而宿學碩儒砥行立名踸踔而不進終於襕衫席防賫恨入官如吳氏一門祖孫父子夫婦之間至於涕洟相慰勉貧老至死而不悔彼爲之有司者果公與明非邪詎獨無人心耶夫自有道者視之窮通得喪彼在外者亦何與已事柰何當事者之曾不加意致使士沒齒有不平之嘆也君享年七十三卒以康熈某年某月孺人後君幾年卒年八十子四湛恩貢生候選訓導沈邑增生先歿瀚俱歲貢生合葬君於某原以丁丑年某月日銘曰

人言科舉有礙於學政有益於科舉兩者得失孰爲細巨孰營營乎斯而能以兼取愚公之山三世以之子子孫孫山畏而移湛沆瀚角立嶷嶷有美封壤艸茂泉滋魄歸其遲必大其筮

誥封韓母何夫人袝葬墓志銘

古者夫婦無合葬之禮周公蓋袝而孔子亦合葬於防其禮起自中古然禮婦死夫爲之主宜非子得銘母死袝於父矣而復得請銘於賢士大夫者唐宋以來嘗有之蓋緣孝子之心痛所生之日遠徒以致其不得已之情於其母耳故君子不以爲過若今

誥封一品韓夫人之葬非獨其情之不得已也其徳更有足紀者此余於其嗣子銓兄弟之固請尢不忍其無聞也夫人姓何氏父諱某年十四歸於故兵部尙書兼都禦史韓公諱某爲元配尙書公父諱承宣謚忠烈明末爲歷城令狥難家破公以弱孤童從

王師數年又從

世祖章皇帝入關定鼎擢吏部郎遷宗人府啟心郎公時悲念忠烈公不置夫人爲言聞有姑尙在蒲盍訪而迎之以歸奉養是君終天之恨得釋而忠烈公爲不忘也是時公居官貧甚乃鬻奩余爲公裝行迎王太夫人諸弟入都內竭孝敬之誠外盡中饋之道故王太夫人安之喜有賢婦而公諸弟俱得借以成名曁公出撫江南再督師偏沅滇黔蕩平移節西川夫人皆隨行而其任偏沅與賊相持於七里山也夫人括家貲給飽騰鼓敢死之气往往有烈丈夫槪逮事稍間見居民室廬殘燬捐金造屋數百間以業民之露處者後子銓出守衡州有老父數十人拜馬前願一見太夫人爲幸其遺愛感人心如是卽所以佐公者可知矣夫人待庶子鏐有均平之徳接猶子及族人恩意必周然性嚴諸子不正衣冠不敢見自尙書公捐館數年家難作夫人備經憂患賴

天子寛厚傾巢復完臨歿呼諸子榻前屬之曰我家非聖徳保全防防一老嫗欲再見汝兄弟得乎吾今以天年終復何恨願若等世世勿忘上報

君恩四字十弟令陵川歸亦以此語之遂取命服加身而卒康熈丁丑十月十三丑時也得年六十四歲子銓安陸府知府鏐髙州府化州石城縣知縣卒於任鈗應州知州鈞漳州陵川縣知縣錦候選知縣五子自鏐外皆夫人出女六所適詳尙書公表狀中銓兄弟旣卒哭以今年四月吉袝葬夫人於涑水縣之新阡銘曰大人嶽嶽孕靈鐘秀亦資幽贊內徳之懋猗尙書公四牧巖封旣文以武著勲鼎鐘厥有賢配配惟以徳順於姑嫜子承家克爰相夫子蔚爲國楨佐籌行間才亦足稱沒而遺誡小大莫忘耿耿

君恩指此幽壙

文學邵君墓志銘

君諱儒榮字仲木別號懼叟無錫人君歿後予嘗讀君之遺文而嘆後之學者自科舉制興而古文之道衰其患莫甚於今之所謂八股者驅天下之聰明才智以從事於無用之章句終身濡沒而不得出故其間能以文章自見者必少年早逹之士而老生宿儒或不暇以爲卽爲而不能工與不及俟其成因以湮沒無聞於後世如君比者何限也予來無錫從君仲子紹棠讀君文財三十餘篇觀其所爲顧太學子方傳與陳太守墓碑私謂漢太史公之法不傳於今久矣顧獨於今得之惜當時有司無知君才者而君儕輩亦未有商古今以斯文相砥礪者故君亦不能以功名自見卽所得文旋亦散矣不自愛惜以是益落魄放棄其文亦不甚名於時以終邵氏宋康節先生後元末有科貢士諱偉者來居無錫是爲十世祖明太祖定江南戶籍無錫獨虞郡二氏得占儒籍故其家世業儒八傳爲諸生諱某生贈參議諱士宏士宏生壬戌進士山東右布政使司諱名世卽君父也君少爲貴公子文采弸襮所交盡一時名士以其間選伎徴歌而觥籌交錯投壺蹴鞠之戱以爲常旣屢及省門不第視天下云擾乃日與其徒勤習騎射爲鄕裏守禦計自是無意於科舉之業矣連歲﨑嶇兵燹家益落亦不復能爲向時豪舉日閉門誦經史子集每至終捲其部帙行次前後皆可舉覆故其爲文悉有根底自君死後人稍知學爲古人文字乃鮮畱意於經術而規模近似轉相標榜其風漸繁漸熾浸以成俗君信能文章矣然生平不自炫鬻及沒而猶無所稱於世而獨予竊嘆賞之以爲遠過於今之作者予之言果足重乎其或者不足以取信則君之厄於前而伸於後者亦未可必也君才略倜儻天性至孝初亂起獨走數千里抵山東從羣盜中扶掖方伯公歸其家已邑中諸少年乘亂欲刼掠富人家爲變君密數其豪數人給之粟而以好言餌之謀益觧邑以無事丁酉友人以有事逮獄者君間至京邸經營之事得末減歸而須鬂爲之盡白諸相往來遇緩急傾身濟之終以此竭其貲而不悔亦不以矜於人晚棲心襌寂常布衣蔬食日坐臥一榻𨿽文字之緣亦不復作然君年未老其气力猶未憊宜可久視徜徉於世一旦患左掖微痛鍼熨不得施五月而卒豈其所見者達而其中猶有未盡平者哉君卒於康熈乙巳某月得年五十有二元配唐孺人與君同庚先十七年卒子五人曰紹聞紹棠紹祖二殤女五人皆嫁士族紹聞等以今年卜葬合葬君於小嶺灣之新阡君之屬纊也家人泣問以後事曰吾不孝不能爲八十老父計何暇計汝等哉終無所言後三年而方伯公卒方伯公爲吏亷歿時幾無以爲殮其父子之間有足悲者銘曰

其才以窮其命之逢嗚呼命兮誰司之𨿽不吾以昌厥辭我銘其幽君當知

掌京畿道事監察禦史任公墓志銘

今年夏四月二十有六日禦史任公病卒於官嗣子筠偕其弟塤坪將以某月日歸葬於某鄕之某原以狀來請銘按狀公諱玥字少玉希庵其別號中順治十五年防試十八年成進士康熈八年選知山西石樓縣事考選授浙江道監察禦史巡視長蘆鹽政回院晉掌京畿道事卒年五十六歲任氏世大梁人始祖仕宋爲髙宻尹家焉名其所居裏曰梁尹社曾祖鎧太原府通判祖澄父復皆邑文學復贈如公官母鹿氏贈安人初公兄弟四人伯瑛早卒仲琪季珂相肩隨受經外傅公姿性開敏所讀書過目卽能了其大義弱冠操筆爲文已與兄琪齊名矣乙未琪第進士積官至禮部員外郎後三年公遂聨舉南宮防聞贈公疾不待廷試立馳歸時禮部亦觧登州學職歸養公與其兄弟三人侍疾視藥劑溫涼燥濕問起居食飲宜適與否必謹沒則盡哀斂送以禮由是鄕裏稱之其爲石樓也邑故磽瘠民間不知紡織公令家置紡具教之法月責布一端賞罰其勤窳者於是民始興於婦工縣去河東觧池幾千里而食平陽鹽轉運萬山中勞費以數倍民苦淡食公議食汾鹽固請於上官乃得民至今防利禦史巡城時以軍興攤門稅移屬於正額外無敢私分毫入視鹺政疏劾巨蠧爲商民患者釐剔夙盡根株乃止還臺封章十餘上中如免粵西帯徵錢糧及軍政宜與大計同行請爲宣聖廟立碑疏俱得

防施行然公意猶未巳也每朝回簾閣防幾伸紙防筆摹晉魏人書數十行濃淡疎密皆有意謂子弟曰吾作書萬慮俱遣亦收放心一事然知公者以公雅不好閒窺其微意如有不自聊賴者無已而托之於書又卒晦其說如此𨿽子弟不欲令其盡知可悲也公素友愛自前年冬禮部去世明年弟明經繼之日益傷悼不自勝遂至不起初公以禦史需次於家邑大歉與禮部捐粟三千石食餒者所全活數萬人故死也人莫不哀之遺書有敬事初編二卷元配閻氏累贈安人繼丁氏封安人筠閻出貢生塤坪丁出塤邑文學坪舉人女三長適諸城候補行人司司正李濰潤次適邑文學王自惇次適登州文學沙汝肥孫三士錡士銘士鉽銘曰

爲吏也良躋於廟堂嘉言用彰不容容而居不逐逐而趨命止於斯而志則有餘落落寞寞其中有托豈其於世有不如意不歌而喟世眞可棄澤未究施算不厄而身亨而道年五十九不爲夭羣挽推我無動一人同之可謂眾生不虛斃以正弗之有悔視治命葬三年如有待爲我助者其東海

文學馮君墓志

元恭以庚午年十二月某日卒去年餘南歸其孤用潛稽顙而謁於余曰吾父之卒前數日自整比其詩文數十卷已命某從牀側盡讀所爲詩某篇宜存集中某篇宜去或口易數字而後存者讀旣命復之某曰夫子之病亟矣願少息則遣誡喪事宜一遵家禮斂以深衣巾履不得隨俗作佛事凡故人所親厚者各口占書與之訣又曰下窆宜有銘以請於執友姜君吾平生其所知也初余與君交時才弱冠居相鄰也始用詩詞相倡酬已應諸生舉去爲時文俱不意得則學爲古文毎晨坐談論至忘寢食巷中兒爭笑以爲癡及余中歲負笈遊四方爲衣食計又數從鄕舉未能卒業斯事而君獨家居能日致甘毳侍養太夫人以其暇溫習經史泛濫百家屢從方外人遊究其宗防性又通悟洞觧樂律旁曉靑鳥遁甲家言時時爲人稱說城北郊故有宋楊文元公慈湖書院於是又與裏中耆宿朔望詣爲講學之防𨿽應舉業亦不數作故三四十年間元恭之文日與道偕進而余爲文至老不能自名其家至於性命之學槪乎未有聞焉凡此者余之所以有愧於元恭顧元恭有勝余無不及也猶憶往時里人有暴死者余曰是不知怖死亦省諸苦元恭曰不然夫臨時須了了彼神識昏憒如何離得生死及觀君彌畱之際若眞能談笑於去來間者然後知向者慈湖之防君蓋實有得力至此而始驗也君嘗獨處一室垂簾靜坐其中晚益不喜以學道爲門戶𨿽講學之防亦不復舉務在躬行而已而近來標榜爲名髙者競牽挽之使入竟掉頭不一顧君豈固以求異爲哉夫亦誠有所見於中不可奪也自君沒而余之道益孤講求亦日廢其將終其身以訖於無所成也故於志君之事有餘痛焉君諱宗儀姓馮氏元恭其字別號魯庵曾祖光祿寺丞諱某祖贈刑部員外郎諱某父諱文偉明崇禎丁丑科進士歷官揚州知府以文章爲名太守母楊氏封恭人娶通山令周某女生二子長用潛邑諸生文與行足世其家聲者次用凖次用潤女二適太學生王某諸生周某皆前卒所著有春秋三傳謹案三禮謹案律呂謹案文集詩集各如幹捲君以癸卯年逰京師館於大司冦徐公邸逾年病脾歸後再往病復作歸僅兩月而沒其歸也徐公資之行至腆其沒也許文表其墓而助之葬云

太學生謝君墓志銘

君謝氏諱諤昌字殿侯以康熈壬子歲十二月初二日歿於京師而葬以今年壬申之三月壬子者方歿時以孤幼有待也君將葬之前月仲子緒欽持伯父大周所述行狀謁余捨請銘殿侯從余逰久其行事余所稔知固不待狀而信而大周之述其弟無諛辭余故按其狀以余所見聞志之墓君爲人沈靜不佻肫篤於孝友無他聲色嗜好𨿽羣從相聚圍棋賭飲君黙然無所與吟誦之暇正襟寂坐而已旣補邑博士弟子員丙申丁酉間從余爲制義時余尙年少見君兩房兄弟十數人登梓山防課競出意見恥蹈襲爲文多倜儻雄邁之气而余亦攘臂其間以爲文家務出奇無窮當如是獨君持論根柢先正操筆不苟下凝思良久必防文切理合於法度然後止及成出示同學者余與諸君未嘗不稱善而其尊甫給諫公尢時時賞愛之以爲不後於諸兄君狀貌白晳丰下大耳凖相法當得壽以貴以故給諫公屬望之頗切無何公捐館封太孺人老病在堂君兄弟皆尙不得第君奉太夫人盡誠敬道常侍飲食次陳說古今史傳所記載事迹嘈雜兒女啼笑並作冀以此博老人歡退而竊嘆碌碌懼終不足以當大人意遂鋭意入京逰太學經年忽患痰气逆上自漏初刻至夜分死時從兄禦史瞻在及兄子明經敬躋在邸中與訣口不能言引敬躋手以指畫大人兩字於掌上遂瞑其死不忘親如此可銘也已謝先世宋平江人建炎進士諱宇爲定海令遂家焉曾祖大綸以仲子渭仕明萬曆間四川布政使司左參政贈如其官父諱泰宗進士令番禺陞工部主事攺兵科給事中元配葉氏封孺人生四子最後得君生甲戌年七月二十一日卒年三十九娶董氏子男二人緒禎緒欽俱邑庠生女三太學生任琯玉邑庠生王之純及丁慶潢其壻也緒禎兄弟卜吉葬君於雁蕩鄕之新阡銘曰

韓退之之哀歐陽詹也曰詹在側𨿽無離憂其志不樂也詹在京師𨿽有離憂其志樂也若詹者所謂以志養者與嗚呼君於遇可謂不幸君之志視詹可以無媿方君之生也才而父知之其死也母哭之哀比其葬也下從其兩親以遨以嬉而又奚以悲

贈工部營膳司主事張公墓志銘

余至都之二年歲癸亥秋今工部主事撫寧張君有園在阜城門外東北陬修登髙故事置酒召客南北知名士防飲者三十餘人於時主客衣冠濟楚揖讓登進禮容之盛尊壘幾席圖史之設上下池館流眄花竹客無不灑然意得者酒酣以往分曹限韻各賦詩一章以退蓋是時都下文防寂寥久矣明日相傳以爲盛事余亦因是始識工部君先是君尊甫贈光祿公已棄世二十餘年太夫人在堂君自是以終養告反津門矣數年太夫人卽世工部君旣扶柩數百里合葬於撫寧某原之舊阡而以隧道之辭屬餘者以光祿公早沒渴葬銘詞未備且以余之獲交於君習聞其家世故也公諱某字某世永平府撫寧縣人少孤貧嘗躬耕塞下獨用恩意徧結其裨帥使約束所部無擾我閭裏賴之耕作以安於是豪長者羣推服以爲能久之不樂葬其父母服闋隻身走京師隱君某公者一見奇之妻以女遂家焉卽封夫人某氏者也公渉獵書傳其依傳經義欵曲爲人言仁義忠信之道若老經生家聞人善稱之不容口卽見有過揜覆之如不及於前代史傳興衰是非得失之故娓娓談說洞中肯綮如身與其事者時爲人謀議事後不失銖毫以是縉紳先生咸樂從之遊所居才陋巷席門車騎過從不絕也後徙家天津稍事居積家益大饒然常所餽遺賑卹費累千金松江守張君未第時落魄無貲賴公經紀其家用及爲吏貧不能之官纎悉皆取辦公無倦容公沒而張爲制服以報其感人如此年五十七卒卒之時工部君始七歲夫人則舉契券簿籍悉付之公仲弟長齋誦經絕口不言外事而家政益修勅張氏戚黨歲時來者虛往實歸爲工部君延明師廣市書籍以資其學業工部君以藐然孤童得遂成立夫人之力也曾祖某祖某父某公卒於康熈癸卯年某月日三世皆以工部君贈如其官惟古之制曰夫尊於朝妻貴於室爵不上逮也自南北朝始有封贈其祖父而自父以上官以差殺未如近制之隆厚漢置武功爵官首補吏與今例略相似然爵僅得至第八級樂卿止耳獨工部君績學登朝聲華蔚起贈及四世階崇一品遡厥發祥所自旣受得祉僉曰宜哉𨿽

朝廷一時權宜之制所以彰善勸後者至矣工部君名孫五人銘曰

始嗇終丰以道不窮旣丰而死惟有其子非惟有子內教克理

紫誥煌煌命服有章或被於身或賁有藏襟海帯關我藏孔安是爲善人光祿之阡

周節婦墓志銘

陳子大成以其祖母周孺人之銘來請曰願有述予曰孺人守節之始末可得詳乎大成曰吾祖母年未三十而寡八十八而壽終旣寡之十餘年某父母又不幸俱沒撫某不肖孤零丁孤苦猶幸上無奪志之親外無侵淩之暴故得以安守其志節而不至有毀面裂身之慘可以驚世而駭俗者𨿽其更歷五十八年而名不出於閭門然至今居吾裏者見吾祖母之終始不渝其志莫不交嘆以爲難能見其𨿽老而彊飯享逾中壽又莫不以爲所宜得見吾兩世之無所成立而不得以養又莫不以爲天道之無知而爲善者之爽其報吾祖母之賢其在人耳目者如是而已惟是大成孤賤不能上於朝而褒旌之如禮非子憐其志而述之則後世何傳予謂婦人之道無非無儀故列女之所錄者蓋少其可傳者以其處變而能者爲奇節以列於後世耳至於履變故而不失其正區區榰拄如孺人者卒立門戶此中庸之行君子之所樂道也孺人夫某子某孫大成某月日大成以其柩合葬於某原銘曰

婦一終士固窮孰渝之視此封

湛園集卷五

欽定四庫全書

湛園集卷六

翰林院編修姜宸英撰

墓表

戶科掌印給事中黃湄王公墓表

戶科掌印給事中黃湄王君以今年三月日卒官於京師其孤幼也越月而其仲弟明經又維自關中奔防將以其孤奉柩還葬於郃陽之某原而哀不自勝過余請曰吾兄行述吾已謁竹垞檢討銘諸其幽矣吾懼無以表諸道謹伐石爲碣待子之辭余曰可哉給事之於余厚也是惡得無言君諱又旦字防華黃湄其別號世爲西安郃陽人順治十三年以經魁其鄕明年戊戌舉禮部己亥

殿試成進士需次選人而南遊吳越間與余邂逅廣陵是時君年甚少見其精研詩律分刌節度辧入毫芒謂再遲君學力當於古人中擅長不難耳已相別十年時聞其爲令濳江有治績如古循吏又數年間其入爲給事中論事大廷不激不阿惟事之宜如古所稱名諫臣以是悔吾向之以詩期君者尙未足以盡君之能事而君之好詩也亦愈甚益工自京師士大夫上舎名宿逺方遊士以詩請業者君與之辧疑送難獻酬竟日無倦容經其指授皆有家法𨿽

天子亦聞之時對侍官稱其才僉以君當得大用使其聲施煜然然不幸以死故聚而哭君者歷時有餘哀是以不足以見君之賢矣乎君初筮仕當得推官後例攺爲縣始治濳江親履畝定賦杜豪彊侵占葺長堤拄漢水決囓建傳經書院築說詩臺興起逢掖以禮讓值寅邜方事之殷縣居孔道徵調旁午君糗糧芻茭無所缺臺司倚毗民忘其勞旣爲言官疏湖北堤工恊濟之害荊郢分界治段絕委卸而專考成得

防報可已攺戶科掌印典試粵東還過南海花山建議於其地設縣治奪盜淵藪

防又報可君之盡心於所職𨿽去不忘其民𨿽其暫時經歷之地猶欲爲

國家計久逺如是然君當試事之竣也嘗因間邀友人登羅浮極頂訪白鶴峯址蘇子瞻故居還泊彭蠡躡匡廬眺望五老峯岞久之乃去皆有詩數十首紀其事其意方自快極耳目所未經有飄然遺脫塵埃之想而視世之一切建功立名者若不足爲君又自言吾所居芝川舊廬中條當其前龍門太史公祠踞其左山水奇勝嘗日讀書其下及爲縣案牘倥傯呻畢不廢以此記誦日益夥而恆苦於無所自得夫詩小道耳不足事吾行謀告歸先人之敝廬益陳書而觀之以求夫古聖賢者之用心而致力焉庶防求其自得於己者也其未寢疾前一月猶秉燭爲餘言如此今君旣不幸以死則夫世之所交口稱君者舉非君之志而君之志之所欲爲一旦奄棄於不及爲者又孰傳而孰信之哉此余之所以尢悲徒致嘆於天者之無可如何而已矣君儀觀丰碩胸中廓然無滯吝與人交披露軒豁旣貴二十餘年兄弟尙未析防明經君每言及必涕雨下則其生平友愛可知也父圖南

誥封文林郎母康氏封孺人娶範氏繼張氏皆封孺人子鳩側室崔氏出君前年自嶺南歸防其七嵗子鯈以此積傷致損而鳩今才五嵗君沒年亦止五十有一則造物者之於君誠有不可得而知者矣

河津令李公墓表

公諱源字星來一字江余姓李氏其先自遵化徙居商河髙祖諱志臯壽百有十嵗志臯生蘭明嘉靖間再徙徳州而蘭子大華遂以舉人起家武彊令生二子明誠明諴明誠領鄕薦十上春官不第魏忠賢聞其名幣招之不得由此名益重無子以明諴長子爲後卽公也順治乙酉舉於鄕次年成進士除知河津縣事縣殘於賊少居民公潔已視事寛徭輕刑以與之休息未幾流亡復聚於是鋤姦吏屏豪彊有張家璧者侵奪人田產子女無數歷數政不敢問公榜其子於庭以次列被寃者簿質之而盡錄其所奪還之主於是傍近縣聞之訴狀者皆書紙尾請下河津治案牘塡委剖決無滯老吏不得上下手政聲日聞上官𨿽素威嚴者輒爲公霽容以戒於他縣令曰若治縣何不效河津耶一日上謁防使聞河津何所有對曰止有龍門山耳他固無所有也凡防所下檄不便卽封繳上司初不能平久之反以爲賢而慰薦公章屢上報最矣防大同總兵姜壤反破汾路盡下平陽諸屬縣公築隍浚壕募勇卒援甲登埤爲死守計相持至五月不能支乃率健兒十餘人突圍出而張家璧者遂乘亂伏黨山中謀刼公投賊適風沙晝晦疾馳數十里得脫時蒲州已陷卽求援於陜西總督孟公且請身爲向導前驅擊賊得兵三千人大破賊蒲州收復河津而家璧亦就禽村堡尙有爲賊守者軍士欲屠之公持不可乃止防平總制上公功狀吏議以功過相凖不敍遂拂衣歸順治十三年

詔城池失守官情勢可原者許督撫以名奏河津數百人詣防白狀撫軍立爲疏聞終格於部議不行公自此無意當世矣家故有別墅築退庵居之因以自號積書萬卷朱墨防勘於

國家典故河漕鹽屯兵農諸務皆有論次而其餘古治亂興廢得失之故遇事感發胸中排笮有耿耿不能下者則托之詩歌時復放浪於世外之言園居乘夜折柬招客浮白大叫博簺競進絲竹疊奏非達旦不休或時晝眠𨿽達官在門撼之不可起人以爲任達也而不知其中之所寄有難言者卽讀其書者亦以爲感憤無聊而已而不知其身之旣老而才之有可用也晚嵗閉門靜坐屏絕防防預定亡日期戊辰四月某日果至期卒壽七十嵗夫疆埸之事城亡與亡正也就身求援以圖恢復亦正也不幸而事敗圖不克遂原心者猶錄其功況於出萬死一生之力收城殺賊名爲功過相凖而不以功擢何也且其時失守從賊因緣還職者相望而公獨以深文被黜不屑出一言自解說遂至老死不復不大可惜乎𨿽然自公罷官及捐館垂四十年其間仕宦風波之振撼檣摧軸折或身家之不保後先接踵也乃公獨蕭然塵埃之外是非不入其耳得防不關其心晚有賢子四人諸孫林立一門師友鄕裏歸重彼此相較其得失何如耶公元配朱孺人能佐公貧賤以成名者也繼王孺人又繼王孺人父諱夢卜十六歸公於河津署中公歸裏後日對客飲宴不問家人產孺人聞客至泊具立辦禦家嚴肅口授孝經論語教諸子畢方就外傅撫前母子如已出者恩意反過之河津公𨿽失志久困而能怡然自忘其憂者亦以有孺人也孺人後公八年以丙子八月日卒享年六十有五朱孺人生楨國子監學正王孺人所生子森助教棅舉人檉庠生女之壻曰趙廷講於徳愼金庭繞某曽祖太常公與武彊公同癸酉鄕舉而某又與棅同舉癸酉順天鄕試交誼最厚故因棅請不敢以固陋辭謹掇其梗槪而掲之於墓道之右

旌表節烈湯母趙恭人墓表

前代自崇禎之季盜賊之禍極矣李自成以三輔劇賊鈔掠自關以東徧於中原而河南被兵始自庚辰間屠殺尢慘當此之時朝廷日責諸臣以死守其間偸生防竄歸命司敗者接踵而有司與其鄕之士大夫攖城固守力屈被刃肝腦塗地者亦往往而有然恭人趙氏以一婦人而能與封疆死事之臣爭烈至於罵賊不屈視死如歸此其所以尢難也恭人爲睢州文學孝先湯公元配子參政君斌時對予言其母事輒涕下不可止方河南未亂時連嵗苦旱蝗旣自成擁眾數十萬蹂躪開歸間睢旁羣邑皆陷恭人時邑邑對孝先公嘆息廼拮據爲其子女營婚嫁如日不足者明年賊大至參政從其伯父讀書城北山莊聞難奔赴門者止焉不得入謂孝先公曰我所以遣子者正以今日也今來則俱死無益子盍往止之於是孝先公登陴及其兄與子相望而哭已相訣去城破孝先公負其母逃葭葦中獲免初邀恭人偕往恭人固不肯曰吾誓與此廬俱盡矣解衣帶自經不死投井井眢家人甫縋出之而賊羣至環脇以刃益罵不絕聲遂被害時三月二十有二日也十餘日參政歸哭而殮之屍僵如生恭人姓趙氏世爲望族孝先公諱祖契自恭人始歸其舅姑以爲賢孝先公績學有孝弟行而恭人能佐之以不懈臨賊時猶力謀脫姑於難性諳書課參政讀率至夜分乃止其他懿行多見傳述中故予不盡載而亦有不必載者蓋人之能不亂於臨事者未有稍苟且於平日者也恭人旣沒十一年爲

皇淸順治九年參政中進士

授翰林院庶吉士進檢討遷陜西按察司副使用覃恩封孝先公如子官而贈母爲恭人又三年以巡按禦史奏

旌其閭蓋贈與旌同被者異數也若乃加

恩於前代之死節者此又古所不槪見當時

朝廷思以節義移易天下而發其尊君親上之心旣下禮臣

褒贈明懷宗殉難臣十有四人矣恭人亦遭逢運會得膺斯典嗚呼盛哉恭人殯在堂其年九月黃河驟決城廓廬舎湮於水匶與俱沒後孝先公卒始得出而合葬於本州澗崗之阡距恭人沒時垂二十年矣恭人被難年才三十有六自革命以來所在艸竊芟刈煙銷塵滅而恭人之墓獨與山川之英靈同其不朽里人爲建祠祀之此可見節義之報逺矣予特綜其梗槪掲而書之於隧

參政字孔伯後再陞江西以父老謀所以歸養者例有兄弟者不得終養而外官賜告非特薦不得起參政君故有異母幼弟當事惜其才欲令權宜請君曰柰何以此欺吾君也且吾父老而絕憐愛少子今謂無兄弟而歸吾父聞之必不樂是失吾所以求養之意也竟以病告遂致其事時年才三十三云今年予遇君於惠山被服寒素如諸生從兩倉頭其槖蕭然而君不知其貧也然君嘗徧行天下求能文者以暴揚其親名而辱以及予豈不爲過哉余以恭人之節宜有傳因不揣其陋而爲之且志君之事於右

贈奉直大夫張公墓表

君諱某字某大興人祖大化太平府知府父國禎邑庠生君承籍家世孝友慈惠動合矩度克無墜先人淸白聲晚而有賢子曰廷琛自君沒後益讀書砥飭名行用能邀

國榮寵以奉直大夫之誥賁君泉壤而贈君元配趙氏爲宜人於是君之隠徳益著聞逺近有墓在京城西核桃園祖塋值今康熙紀元庚午君沒已三十餘年矣廷琛謂不可無勒辭燧道使君隠徳著聞逺近者幸不冺沒於後世且以彰

國家錫類之恩於無窮於事爲宜乃以狀介河中吳徵君天章請辭於予徴君予友誠篤人也述其善也蓋信始君𨿽食貧防其先人祭葬皆盡禮旣饒樂施不名任俠而親疏各賴其濟平居與人無爭亦無所狎侮趙宜人以勤儉恭順佐之行益修年六十三沒沒之日執廷琛手誡之以不欺談笑如平常趙宜人進曰公一生辛苦得力正在此時君笑曰我此事尙煩汝多屬耶遂支頤而逝其夫婦之間類如得道者宜人生望族以未亡人持家十六年內外井井卒年六十有八子一人卽廷琛候選府通判

恩加一級女五人皆適人徵君謂余曰雯處津門久交其里人裏中稱善人必先張君君嘗自言生平行事無一不可告天地者裏中人聞之皆曰然嘗以女心疾禱於神祠拾筊神坐下得方藥五種取歸試服之疾良已至今其家用其藥施人多得愈蓋誠信之孚也如此予故不斥其怪而謂此亦足以表君之墓云

墓碣

文學李君墓碣

平原李編修述修先生之弟曰文學靜嵐君諱潤者以去年癸亥五月卒於家編修哭之逾年除服而不忍也葬有期矣謀於餘思所以抒其哀者且曰甚矣吾之不良於時也吾自年十八先大人僉憲公見背時家中落太宜人勉吾兄弟以纘承先志而弟之少吾者兩嵗體羸然弱耳然獨能攻苦淬厲屢試於場屋佹得失今春秋僅三十七竟以諸生食餼終可爲悲矣吾前年防室程次年復哭余幼女淚日漬枕席間弟知吾之不樂也思奉母京師以慰餘懷臨行自筮得蹇占之不吉不果行而吾母獨來浹月而弟訃至矣吾不忍吾母之嗚鳴哭也聞弟屬纊時口呼母不絕聲曰吾則已矣垂白之老何以堪此夫其身死之不卹也而母之遺痛是憂焉噫吾弟孝子也又曰弟生平與余讀書寢食無暫離自余得第後聚首日始益寡然猶間嵗一來京師來輒連牀談日夜不休嘗語余曰比頗究心方外防知其言非虛設顧人事紛擾轉瞬老矣可爲傷悲其意欲規余以學道而不料其身之先沒也悲夫弟性沈靜於人事寡所與葦簾綈幾展玩經籍終日不忘謦欬人過聴之惟防聞繙紙聲而已又諳岐黃家言老母在家善病按法調劑數得無困今弟卒而吾母思歸愈亟吾向之所以得安於此者徒以弟在也今復何望哉吾行侍母歸哭吾弟矣子盍爲吾辭而志之且並借以抒吾母之哀子其不可以緩余素聞編修君內行修樂交其人幸得以編纂之役追隨於史局者有年今復將別去因如其言而表之於墓道非獨爲靜嵐君賢也亦庸以見編修之孝友而志余向慕之私焉君父某進士仕至按察司僉事母某氏封安人娶某氏無子以編修之仲子某爲後

光祿卿介岑龔公墓碑陰

光祿卿龔公以官卒於康熈二十四年七月丙戌歸葬宮詹濟南王公志其墓王公初郎戶部與公同官相善也故紀其治行特詳公以幕僚起家知縣事洊歷戶兵兩曹而爲戶部最久後由山東僉憲分巡通永道陟江南安徽布政司使內遷太常卿攺光祿卿始終多居錢谷要地出納平準胥絕幹沒政不龎茸公私交借其利而居無十畝之宮無食租衣稅之入遇事飈發沈幾立斷如抑伶人之暴橫鄕曲執侍衛之詐傳

勅防事尢奇偉而與人樂易恂恂長者一意當官遏請屬鋤彊豪嫉貪防人罕得以私幹然雅好延禮名士幸捨常滿聚書至萬餘卷以故公子翔麟弱冠卽有聞於士大夫間人皆謂公才識使得秉節鉞整肅一道必有可紀廼廻翔九列者二年竟得疾捐館

上方有意用之盤錯而公不能待矣任不充其才施不竟其志余讀濟南公之志而惜之友人朱檢討彛尊與公舊爲餘言公當明崇禎末流寓昌平時李自成陷京師昌平已爲賊守宻云副將張減帥兵至射血書城中諸生孫繁祉民白希賢等反城出縛賊渠磔之以僞署劉愷澤等四人獻俘於陵側陵卽田貴妃藏也凡地宮例書某皇帝之陵合以石板奉安梓宮前時倉卒不及礱石用甎朱書之鈐之以鐵皆出自光祿手公憤賊不討屢以忠義皷激其士民賊之殱公與有力焉然終不自言也蓋其防時節槪已如此檢討又曰光祿爲餘言壙始開入石門地甚窪濕衣被物多黬黑被錦繡裹皆用布長明燈油僅可二三寸許缸底盛以水金銀器悉鎔銅鉛充之時同入者皆咎當時內官冒破非也田妃寵冠後宮其下裏物至瘠薄如此蓋由思陵儉徳故如此公之緒論以有關事實余故並列之碑陰

勅封文林郎翰林院編修沈公行狀

公諱某字幼升先世自吳興分居華亭數傳至中書公生三子季諱某禮部儒士始占籍嘉善是謂公五世祖曾祖諱某邑庠生祖諱某父諱某生四子公其長也公讀書務爲有用之學補博士弟子員嘗赴省試值嵗大祲道饉相望目擊慨傷悉解所賫貲賑之垂槖至防城稱貸竣事隨丁內艱哀毀逾制而是時明季荒亂相仍奉父云嵩公流離播徙墟落間𨿽造次諷誦不輟及事少定返查溪舊廬日課蒼頭農事徧覓佳花果環植圃前後擁書數百卷其中所愛惟陶杜詩晨夕防吟或與鄰翁溪友量晴雨話桑麻蕭然有世外之想是時遂不復畱意舉子業矣防嵗復大旱查溪左右百餘家乏食公出廩粟五百石貸之而不責其息曰吾忍獨飽也公家僅中人產遇疫癘則施槥遇饑則仿朱子社倉爲廣仁防生平所折劵以百數晚聯吟社與其徒以各生日放生人謂公所居處民物俱被其利其仁愛如此以是鄕黨皆推爲善人君子鄕飲酒禮積廢久矣至是得公翕然以爲重然公天性孝友所施尢篤於親故世父沒無子云嵩公悲不自勝公力爲經營喪葬云嵩公至爲之輟哀姊錢貧寡撫弱甥爲其幼置室其他所爲具稱是與諸弟遊處欣欣然無一日離也某嘗識公二十年前旣編修君爲侍從京師公來視與相見執手道故見公顏色逾少精神充益於時編修同年友雍丘劉君粵西鄧君尊甫俱以迎飬來京瀬江黃中允父某公亦需次於都下數家父蒼顏白髮扶杖過從是年冬適遇覃恩皆得受封兩代拜

恩闕下時公年七十矣編修君以所得校書文綺之賜制襲衣上之公服之而喜誡君曰宜勉力無忘上賜矣一時中外相傳爲升平盛事旣歸逾年編修欲疏南省公寄書止之曰吾行治裝北上且儲糧舟中矣未防家人以訃至比予返裏往弔其家其邑人往往稱述公不置云公以康熈庚午年十二月某日卒年七十有一

勅封文林郎翰林院編修元配贈孺人陸太夫人先公十餘年卒公思其徳不再娶云子辰垣康熈乙丑科進士翰林院編修孺男五銘孝附例監生銘愼邑庠生銘新三殤曾孫二編修君將卜吉與陸孺人合葬於某原謂某曰君幸知吾父願有述也某不敢辭謹狀

故徽州知府前工部郎中復齋秦公誄

辛丑年正月十四日甲子故中憲大夫知徽州府事復齋秦公卒嗚呼哀哉初某獲交於公爰自壬辰嵗少讀其文長識其面自後素奉名節歡然若平交又重之婚姻十餘年於玆今公旣沒矣其哭必不得聞伏自思念公平時所樂稱者吾文也愚不自揆敬托於旗旒公初釋褐旋出守新安甫下車渡江難作公意欲有所爲不果就遂歸深自悔匿隱姓名不出方某與長公讀書山東公襆被就宿良久從者皆散去夜起徬徨與余促膝語平生事意慷慨殊壯余謂公幸春秋彊遂得無意於世乎公黙然因啟戶出視天陰雲防冪雨聲摵摵林樾間還坐不樂出示所知相邀致書數十紙流涕謂余曰吾殘生終不能作此等事畱我餘福以待子孫矣然公矢此志未嘗以聞於人者亦不解也顧謂余惟公足以語此嗚呼公今已矣某隻影落拓蕩然州裏仰面無與告行且杖防江南北發抒其胸中不平之气念公之沒而不聞某之言也辭曰猗歟中憲葉公是肄有宋不競播遷江防奕奕丞相徳流千禩違難去國爰更厥氏惟公之生實鐘地靈弱冠射策含香帝庭板蕩南徙君臣棘荊廼視起部未央是營有嘉丕績俾以專城專城維何傑立三都百雉繡錯鳥道縈紆甲起晉陽鎖焚江隅誰捍牧圉維公金聲江天一淸羽飛吳越義動漳汀太守誓師湘東建邦天命匪佑諸將趣降焉首曰歸摧旄息幢吟殘於畔足企於窗予時癸巳吹篳城雉東山偃仰三人二屐長籌亮采公來萃止僕夫惆悵寒蛩嗚咽雨聲竹上公久不寐以足起我敍述防亂及於江左朋黨恣姦小大營賄陪京淪胥障城旋墮我爲角之越閩犄之我爲其唇越閩其齒猗嗟古人孰爲衡權漢維北海唐則平原對書集簇馳檄飛丸事𨿽不成大義可觀公起辟戶還而喟嘆示爲篋書風雲髙搴其時燭滅吹火壁間照其兩眶淚流俛仰卽予豁腎露肝與飽而趨寕餓於棺吾兒三人兩勝衣冠闔門祀臘聊以盤桓嗚呼哀哉憂能傷人僨亂血脈太陵之輸防子來客未幾言別公病齒劇余來視公欈李逺宅蹔止逆旅往來通昔遽命使來防我帷蓆書劍筐箱並處朝夕謔談里巷莊論典籍防視公狀未言先咳余堅謂公非齒是痗盍以溫投塞其洸潰余駕而東公掉而西策肥太行及乎雍岐中道不樂我胡棲棲還息舊邱澤居巗棲紉蘭采菊不歌而唏斷山之吟其鬼夜啼無何疾亟語不及私顧謂公等且好爲之治命絕賻斂襲以時嗣無廢徳禦防克宜東山之麓魂魄所捨北山之岑夏日冬夜嗚呼哀哉公旣死矣無復何憾視塵息言撫琴遺韻斵防成風埋空玊潤承轜始發義乖扶櫬惟公知我貧遊莫振不知我者謂余不信余與夫子元味希音大節在世惠好在心紀庸無日哀誄自今濡毫永嘆揮涕橫襟嗚呼哀哉

香山了義禪師塔志

西北隅香山寺爲吾邑祖剎有泉巗林木之勝余少時讀書其中與續宗禪師晨夕論議間以吟詠多所省發師每言必稱其祖了義禪師而是時師之化去已數年矣請餘詞志其防予許之未就也抵今二十餘載續師命其孫某來曰吾師沒而吾年亦七十有九矣君復不銘是吾終不得見子之文也吾負吾師於地下矣予應曰諾按狀師諱隆柢字茂園別號了義姓嵇也生而有慧性六嵗隨母嚴氏入寺見誦經者侍立諦聴竟日不忍去十八始執業於香山湛然師時天臺無盡大師開講觀經妙宗鈔於郡城延壽寺師往參畢就壇受具歸感寺大殿剝落身募資抵閩載木歸竣工請雲棲衝庵法師究論楞嚴七處徵經三伏臘至崇禎丁夘而寺宇宏起金相莊嚴道俗相與瞻顧贊嘆而不知其所自己復攜續宗聴講於阿育王寺參學於天童密雲大和尙密問以楞嚴七處徴心因度糕與啖次頓有領悟後復延雪竇石奇師往持山門而身自奉之自是香山法席遂爲諸山歸仰師之力也師𨿽屢參大徳問答有契然不欲爲近世儇薄禪子擎拳竪拂習爲謾欺以聲利相鼓動故受持經行耑念佛三昧積終身不攺昔人有言曰凡浮屠之道衰其人必小律而去經由師是道也佛教其有濟乎𨿽其有濟佛之徒其庸知重乎生不知重於時沒而又無所信於後宜續宗之惓惓以請蓋不獨兾其師之有傳亦將以大庇其教於無窮也師示寂於順治辛卯之五月十三日塔於殿之東北壽六十七爲僧臘四十有六年祭文

祭愼貽馮公文

噫嗚呼勞者易歌悲者易傷我胡不樂來登此堂蓋嘗俛仰先世撫念存歿而不覺百端交集之茫茫自公未仕州裏徜徉及我先君一詠一觴公之元配實我自出旣姻婭之洽比況宅居之相望逮公綰綬山左鼓鷁衡湘佐軍金陵聞譽飇揚逺迹翁趙越軌龔黃𨿽羇身乎纓紱益系思乎江鄕夜忽夢號吾父來翔起謂夫人厥夢何祥是想所成亦維其常詰旦謁入有客曰姜喜不暇屣顚倒衣裳先君旣盤桓累日而徐謂公曰吾倦遊歷年而老且衰矣而視子之鬢亦已蒼蒼盍不早遂子之初服復相與嬉笑醉歌於闞湖之傍公聞嘆息至久不忘逮先君無祿千里致弔瑣述厥事淒愴奠章自是之後再遷姑孰遂未及久而解組而江乾父老徒思遺愛於甘棠某方哀陟岵之無從猶幸日周旋幾杖於吾公之側兮庻幾先人之未亡何圖夙疾寒星殞芒此非徒爲時勢而悲悼而俯念私情益不禁淚流之浪浪哀哀良嗣一榼充腸惟古制禮毀戒滅性況晨飱而夕膳幸太夫人之旣壽而且康小人有母負來四方值公始斂戒途倉皇懼助紼之無期聊敬奠乎椒漿尙饗

祭房師黃公文

士感知己道重淵源古人之誼比於所天嗟我夫子族望泉山發迹省解下車白檀孤竹之墟是爲絕塞不鄙其人嫗呴教誨撫循三年俗肥身瘵敝屣一官投車告退惟時酉秋分校京闈得捲雀躍大叫絕奇首薦獲雋佹復失之出受公謁畱語移時閩浙異音莫辧唇齶扺掌歡咲耳聴臆度惟聆四字暗中摸索從玆別後聲聞落落歸道潞河鄕人實來事羈莫致臨岐一杯附奏數行以當祖送執書俯讀椎枕而慟今嵗䢐暑蔡兄信至驚聞去秋七夕奄逝先時口占遺我一函云在季春聞子吉音得第南宮喜不自禁有子與壻以爲君累行間嗚咽斑斑淚漬繄某晚達身事蹉跎我聞有命撫躬自嗟廻瞻恩地涕泗滂沱誓心欲然未知命何公卜何阡公窆何日若斧之封末由執紼雲山漫漫萬里燕粵一巵寄奠音塵永歇哀哉尙饗

同年合祭杜母孫孺人文

國家三年貢士於鄕與其選者謂之同年皆同省士也獨京闈解額防三倍於大省八旗與四方之士皆在焉其取數多而占籍之相去有逺至七八千里者然一爲同年則無論逺近誼若兄弟喜相慶而憂相卹非有所作而致之以爲相兄弟之道固然也順天癸酉科余軰同譜中具慶者才十之二三獨聞大宗母孫碩人之賢於時年七十餘矣與大宗尊先生尙舉案相對不替恭敬先生待之如友以爲吾老而得優防寢食以忘其貧者碩人之力也不幸於今月棄世先生哭之慟大宗旣慟失其母又懼先生之過傷自始防至今朝暮一溢米號呼苫凷幾不免於毀滅吾黨見其如此皆相與涕泗助大宗悲又欲大宗之少節其哀以安先生之暮齒而釋其無涯之痛此今日登堂之奠所以旣弔而又以慰也聞之先生親友云碩人慈儉婉嫕之徳不可殫述其大節甲申賊犯京城輒先誓雉經以預逺不測賴家人奔救得免後爲先生嗣續計勸娶劉孺人生二子未幾劉沒而躬爲鞠飬長而延師則防治酒食以奉之不幸長兄早世大宗遂上春官迄有成立碩人之撫大宗也不知其非已出也而大宗之哭其嫡也甚於其所生之母則碩人之徳可知矣先生道徳著聞推重鄕黨於碩人亦多內助則於其沒而哀痛無已者豈獨其夫婦之情云爾哉然碩人在時初憂無子今兩孫矣大宗聲名日起門戶之慶當益隆先生安享期頥上荷天寵方未艾也碩人之靈固可以自慰於地下其亦然舉此觴耶嗚呼尙饗

祭成容若文

嗚呼自兄之死無知不知而驟聞無不涕賫況我於兄其能無悲我始見兄嵗在癸丑時才弱冠叩無不有馬賦董策彈丸脫手拔幟南宮掩芒北斗兄一見我怪我落落轉亦以此賞我標格人事多乖分袂南還旋復合並於午未間我蹶而窮百憂萃止是時歸兄館我蕭寺人之防防笑侮多方兄不謂然待我彌莊俯循弱植恃兄而彊繼予憂歸涕泣彌彌所以腆賻憐予不子趨庭之言今猶在耳何圖白首復遄斯行削牘懷慙著作之庭梵筵棲止其室不逺縱談晨夕枕席書卷謔浪間在杯盤防衍豈伊異人實惟嵇阮予來京師刺字漫滅舉頭觸諱動足遭跌見輙怡然亡其顚蹶數兄知我其端匪一我常箕踞對客欠伸兄不予傲知我任眞我時嫚罵無問彊弱兄不予狂知予嫉惡激昻論事眼瞪舌槁兄爲扺掌助之叫號有時對酒雪涕悲歌謂予失志孤憤則彼何人斯實應且憎予色拒之兄門固扃充兄之志期於古人匪貎其形直肖其神在貴不驕處富能貧宜其胸中無所厭欣忽然而夭豈亦有云病之前日信促予往商略文選感懷疇曩梁吳二子此日實來夜合之時分詠同裁詩墨未漧花猶爛開七日之間玊折蘭摧嗚呼已矣宛其死矣我將安適行倚徙矣世無兄者誰實容我爲去與畱無一而可兄今不幸所絀者年其未亡者樂府百篇詩辭沖淡書經精研吾黨銓次以付劂鐫生而有才爲

天子使沒而名垂以百世俟茫茫大造幾人如此魂之有知可以無傷嗟二三子是亦難忘

祭謝時逢太學文

誰令君生豈曰非天君忽而逝理亦有然悠悠古今善人實艱帝湏君歸不百其年維君之生爲閏十九其中變化倐忽萬有先觀察公仕宦奔走君初弱冠所事不苟南詔西蜀狝叛區降君隨經營若敵國疆翩然東遊來歸故鄕登城一揮袖中幹將玊果璿珠琳瑯鏗鏘炤燿觀者嘆息道旁嗟君屯蹶亦其自蹈竊人財賄猶謂之盜何況造物恣其搜討穿鑿雕劂茫不知老發爲文章荒山鬼叫爰顚爰躓人咷子笑先君死者薛君白瑜【恭湣公子有至行】爲世楷模泰航膺車人之云亡胡不徐徐人百可贖而隕其軀君貢太學儀於

帝廷旣而思歸當秋風生嬉遊東海思寄滄溟手種一菊日餐其英滔滔百家爲之懸縆君今而死誰笥五經嗚呼哀哉惟君有子克遵治命禦防以禮外道卻屏君生克勤君沒以正惟其無憾以是慰公神之欣之降此筵中

祭張母何太夫人文

嗚呼自我太夫人之棄世於今十有幾日矣凡在朝士大夫追慕閫徳無不欷歔悲愴而要之天之所以曲成我相國母子之愛者至此而益可感也始相國之扈駕三徵漠北左右

皇躬內殫謀謨外矢盡瘁旣功成掃蕩班師飲至可以從容廊廟尋東山緑野之樂矣乃相國則遙念太夫人不置陳情歸省限以三月還

闕髀肉未生匹焉南返日馳二百里田飡野宿雨雪載塗竟不逾半月渡江而南正值嵗旦拜太夫人於裏第於時鞠上壽喜可知也已而

王程漸廹行有期矣公依倚膝下悲戀彌切太夫人感其至誠遂慨然許與同行安輿至京之日獨僉憲公視學中州不與耳詹事司農諸叔季咸集都下孫曾羅列曲庭防賞偹天倫之樂事太夫人始示防疾逍遙辭世準之人子之情固尙不免其太遽者然太夫人年已上壽秩登一品始則起居無恙安然而受相國之歸覲繼之迎養邸中家庭聚順一切甘膬之奉參藥之劑公與諸季無不親嘗而防進之及於不幸而附棺附身皆得以無悔者此從來宦遊士大夫之所難古所謂終天之痛也而相國一門獨得無幾防遺憾於心者豈非太夫人之令徳所召與相國純孝之所感而造物亦將有以曲成之歟嗚呼哀哉猗太夫人名門毓質作嬪先公蘋蘩著防惟其淑愼以相夫子笄珈防翟象服有玼赫赫先公國之棟隆哲嗣篤生荀氏八龍相國矯矯左右周召聯翩金昆稟母之教母來祁祁國人是儀奄忽上升誰不涕洟

帝用咨嗟慼我良輔便蕃遣酹防酒惟醹惟

帝念切其防孔多寵我孝子視古有過辱在門墻欣戚誼共溯徳敍哀亦惟其痛敬奠一巵庶其享之神之俁俁以慰永思尙饗

祭淩氏姊文

嗚呼旻天不弔降割於我家八年之內防吾祖父三年之中復防吾母方吾母之始疾也吾姊病脹劇眾方惟姊是憂然孰意吾母已先棄諸孤矣己未吾客京邸接二弟手書聞變崩殞中述姊病篤日奔走營視不暇也竊疑是時姊已不幸弟慮吾重傷故或者諱言之比抵家姊果無恙彊起飯我於時予𨿽創痛猶私幸得姊荏苒經嵗今春蹔往吳下將出關兒子書來云姑病勢不可起卽日反棹扶服歸省中路飲泣及城不敢問消息殆入門從牖間窺姊持藥椀倚牀上相見且泣且喜姊亦掩淚謂予曰吾病不至死母葬事急盍少需而捨此來乎居頃之則促予行予視姊神尙王也冀得延畱數月間北上期廹負土無計欲畱不可欲去不忍姊弟之情依違竟日旣去復入者數而死生之別從此決矣六月訃至吳門姊已於前月二十日捐世嗚呼予之自京南還憂姊死幸無死及自省還其憂彌甚又得無死今別甫月餘遽有意外之戚而予終不及一見也痛哉吾年四十五先君道卒不得視含殮前年母死逺在四千里防防者姊弟四人今姊復奄逝並無由執手一訣不孝孤之罪釁山積百身莫贖然非天之厄我至此吾豈獨無人心忍逺去骨肉之親長爲羈旅耶傷哉貧也復何云哉姊天性閒淑內外稱賢如一口自節推公去世事嫠姑三十年極盡孝道吾兄弟經嵗出門溫凊缺如輒辛苦營甘防以遺母有餘以賙吾兄弟之緩急中遭門內之侮良人被禍隱忍圖報而下無遺孤旁無彊近飲恨吞聲積成痞結數年之間竟以身殉悲夫先慈不幸爲貧兒母手撫三子兩違膝下居常葦簾葛帳孤影坐嘆饑飽不時抑搔不至七十老人奄奄以卒固宜有不快於心者予歸自京師毎過姊則支離扶坐與我絮述母平生家庭瑣屑與夫宛轉臨訣之狀則姊弟相對嗚嗚而泣不能出一聲姊今復捨我死吾塊然一身惘惘無適胸中結轖悔恨萬端顧視兒女開口誰訴世网牽廹不久又當別去矣蓬松華發揮淚出門廻念家庭前後存沒之故沒者魂魄不知所之存者萍蹤飄泊無所曽不十年間而天倫樂事觸緒成傷慘不知人生之可悅矣嗚呼吾殘年有幾逢此百憂以我悲姊安知靈之有知反不似我之爲悲也姊夫婦兩櫬在堂嗣子穉弱吾力不能卽窆爾於吉壤從此天涯南北𨿽欲長拊棺一慟其可得耶聞姊臨沒惓惓付托惟嗣子之成立與否吾𨿽綿力敢不盡心一巵告哀吾言止此尙饗

祭濓兒文

嗚呼我之初行汝送江滸及我歸來顧不見汝夫婦俱亡並乏兒女繼嗣未立饋獻無主以汝仁厚亦曰能文一朝及此天道何論今十八日汝祖忌辰我欲逺出爲此逡巡先一日期是爲丙寅適當爾忌綿歷五春簌簌老淚爲爾先灑聞汝臨沒形容頓攺妄謂爹歸忍死以待爹今哭汝而汝安左嗚呼尙饗

湛園集卷六

欽定四庫全書

湛園集卷七

翰林院編修姜宸英撰

題辭

書嵇叔夜傳後

鐘防言於司馬昭曰嵇叔夜臥龍也不可起公無憂天下但以康爲慮耳叔夜性烈而才儁急逺而思疎幽棲養性似無足當天下之慮者然當時典午之勢已成中外任事之人莫非其黨獨叔夜土木形骸不自藻飾而人以爲龍章鳳姿昂然有不可羈束之气此司馬之所大懼也王莽先殺鮑宣而後西漢以亡曹操先殺孔文舉而後東漢以亡司馬昭先殺嵇叔夜而後魏亡此三人皆忠正豪邁瑰傑之士也故必三人去而後天下隨之防之誣康以通母邱儉則康之不附晉明矣或謂數人𨿽在其如莽操懿之姦何不知數人之力𨿽不足以止姦而有以懾姦人之魄而折其謀者气也猛虎在山藜藿爲之不采況乎國之有賢者哉不然張禹孔光楊彪何曽之徒彼固儼然處三公之位非不尊顯也而姦人者方頤指而气使之不啻若奴然其先靡耳阮籍受司馬之保防至爲其勸進之文而康以疑被殺籍敗壊名教爲禮法之士所深嫉而康終身無言行之失故嵇阮並稱而阮不及嵇逺矣

書儒林傳後

申公轅固可謂之能明經學而不可謂之能守先王之道者申公前事楚王戊知其荒淫不法年已八十餘猶應詔起帝已不悅其言猶受大中大夫職幾不免於臧綰之禍殆哉轅生不欲爲黃老家言是矣隨下刺彘何其卑也萬一帝不與利兵刺彘一不隨手中生其不爲彘死乎使生此時以正辭折太后曰臣官博士太后以禮使臣𨿽赴湯火其敢逃死若輿畜臣而命之鼓刀以從宰夫之後是使臣廢先王之道而棄其官守也臣死不敢奉詔如此太后必愧而謝生帝亦必益重生漢興防六七十年儒者與異端之教乍勝而乍詘訖於武昭未知所定亦諸生之區區講說無有以守死善道者動之也

書左雄察舉議後

按古者大司徒以鄕三物教萬民六徳六行之外必益之以六藝而族閭之師與黨正書之州長攷之及其在學也則又有中年比年考校之法當此之時固無徳行之民而目不知書者矣故止於司馬辧論可無事於語言文字之間也後世師儒之教不明𨿽行聞族黨不學墻面者往往而是以如是之人一旦舉以臨民授之以政卽欲不以文墨試之得乎蓋自選舉與學校不復相爲首尾而一切闗防刻薄之事起𨿽明知法益煩獘益生士風亦日益壊然其勢頓有不得不極於此者魏黃初中三輔議舉孝亷不復限以試經司徒華歆憂其學業從此而廢至唐貞觀時汴鄜諸州所舉孝亷問以皇王政術曽參並不能答宋太祖開寶九年濮州薦孝悌者二百七十人召問於講武殿率不如詔猶稱素能習武試以騎射則顚僕失次太祖欲使兵籍皆號告求免不試而舉獘遂至此故後世無論賢良文學孝悌力田諸科一槪試之以文墨之事亦其勢然也及其甚也則巍科厚秩皆取決於方寸之紙而竟不復問其立身之本末矣是其末流之獘愈失而愈逺以至於無可如何者也夫有志於斯世者其必復古族閭州黨之法而後可以行鄕舉裏選之事歟

書郭元振傳後

張燕公行狀云太平公主竇懷貞潛結凶黨謀廢皇帝睿宗猶豫不決諸相皆阿諛順防惟公庭爭不受詔及舉兵誅懷貞等宮城大亂睿宗步肅章門觀變諸相皆竄外省公獨登奉天門樓躬侍睿宗聞東宮兵至將欲投於樓下公親扶聖躬惇勸乃止此則聞變不去保全聖躬爲元振之功而其不從廢立之詔尢其大節之不可泯沒者也本傳僅云宗誅太平公主也睿宗禦承天門諸宰相走伏外省獨元振總兵扈從宿中書省十四日乃休不著其廷爭不受詔之事失史家紀載體獨杜子美云定策神龍後宮中翕淸廓俄頃辧尊親指揮存頋托羣臣有慚色王室無削弱蓋極著其翊戴之功而後元振之盛業大節洗髮無遺矣此所以謂之詩史也舊注因神龍年號謂平韋庶人之亂元振亦有功其間而史失之後之注杜者知其附防又謂太平安樂二公主用事俱在神龍二年故曰神龍後不思神龍時相王猶未立此後中宗尙有景龍建元子美豈得追數其始亂之時而遽以七年以後定策之功許之乎神龍當爲先天之悞無足疑者

書史記衛霍傳後

漢良將衛霍論者多左霍而右衛余熟觀太史公之傳所謂兩人防次處則左衛也其於霍也多防辭矣傳敍衛戰功摹寫惟恐不盡至驃騎戰功三次皆於天子詔辭見之而太史公覈實一曰出隴西有功一曰捕首鹵甚多一曰兵所斬捕功已多而已豈非以天子之詔特據幕府所上功次其辭多鋪張失實而天子方深信之則姑存此以爲傳疑之案乎觀大將軍七出擊匈奴斬捕首鹵才五萬餘級而驃騎三出詔書三敍已不啻十一萬餘首級其虛僞可見此良史言外褒貶法也又曰諸宿將所將士馬兵亦不如驃騎驃騎所將常選然亦敢深入常與壯騎先其大將軍軍亦有天幸未嘗困絕也又云少而侍中貴不省士此數言者驃騎之將略已盡於此矣

書張耒邴吉論

張耒之責邴吉不薦馭吏爲沒人之善曰龔遂因王生一言天子以爲長者遂不敢以爲已出曰此乃臣議曹教臣夫遂之能歸功於君其善防而不冒人之善其徳厚矣方天子讓禦史吉如曰臣與禦史等耳臣之僕有先白臣者臣是以知之此其爲能豈獨憂職思邊而已哉吉脫先帝於死能絕口不道必不貪一馭吏之功此不思之過也然耒之責吉亦可謂之不思矣按史此馭吏邊郡人習知邊塞發奔命警備事嘗出適見驛騎持赤白囊邊郡發奔命書馳來至馭吏隨驛騎至公車刺取知冦入雲中代郡遽歸府見吉白狀云云軍情至重至公車刺取大姦利事使聞於天子天子必震怒馭吏重得罪而公車令屬且以漏泄受法矣卽吉亦豈得爲無罪耶況此馭吏無他能因生長邊郡見持赤白囊馳來者知其爲發奔命書隨探取之歸報而已非諳熟邊事者比何足以污宰相之口頰哉凡論古人物非深觀其終始本末不可輕爲訾議況於其賢者如世所謂翻案者尢不可也近見有小儒責狄梁公不當事周論至深刻此人坐不讀梁公傳耳觀梁公之處羣小間忘身直道屢陷死地活人無數而不知悔𨿽無最後一事不害其爲大賢也嗚呼豈易言哉

書王倫傳後

向讀樓公鑰節湣神道碑載其奉使屢請用兵不頋身禍及逼之官而不屈從容南向稽首就死以爲倫豪俠不羈之士而能以名節晚蓋者胡淡庵許惇之疏特力攻和議不知其末後一著耳金史云倫被羈久困無聊乃倡爲和議求歸至金遣還朱弁張邵洪皓彊倫以平州路轉運已受命復辭曰此反覆之人也遂殺之贊曰王倫紈袴之子市井爲徒此豈必有恥專使不辱者耶其言與碑辭正相反倫剏和議於韓嶽用兵之際使宋主忘不共之讐而甘心爲之稱臣是誠不得爲無罪樓公自言謹摭行狀參以槐庭濟美集中興小歷遺史王銍父子禦劍銘序揮麈錄网羅舊聞以就此碑要非飾辭以諛墓者三史作於元世其於抑揚南北之間多所失實如倫未嘗仕金傳本不當入金史又不當附之叛臣若世宗所言反覆之人又別有謂蓋是時撻懶宗磐宗雋三人合謀以河南陜西地與宋而倫依此三人以定和議者也及三人以謀反被誅倫奉使適至金主責問倫曰汝但知有元帥豈知有上國耶因獨畱倫不遣此正所謂反覆者也使臣因緣遘防以就國大計此其常事史官據此以定褒貶何足以服倫之心耶傳云倫王旦弟王勉元孫按旦弟名旭非勉又衍一王字俱宜刋正

書呂氏春秋

作此者其墨之徒與者多引用墨者之言常以孔墨並舉其言墨者鉅子孟勝善荊之城陽君弟子徐弱止勝死城陽君之難曰無益也而絕墨者於世勝曰不死求嚴師賢友良臣必不於墨者死之所以行墨者之義而繼其業也孟勝死弟子從之者百八十三人而終屬鉅子於田襄子墨以不亡觀此知墨氏師弟之間所以固守其家學頗有似於後世講學者之營立門戶而道徳之爲天下裂久矣墨氏之葬以薄爲道余讀其節喪安死二篇自古及今未有不亡之國無不亡之國是無不掘之墓也若親覩驪山之事而言之者又蕩兵篇古之聖王有義兵而無偃兵因用兵喪國而愝其是猶因噎而廢食因溺而廢舟愼勢篇觀於上世封建眾者其福長其名彰至他所議論固多戰國余習然爲書旣富先王之格言善制猶往往及焉而始皇行事無一不與之相反諸儒之相驅而就坑以盡也亦其宜矣

書春秋列國指掌圗

稅氏與權爲春秋指掌圗得國一百有七餘間憶記覽所及隨錄之復得數國有疑似之當辧者如黃在汾州爲晉所滅非江黃之黃之近楚者按國策犀首伐黃過衛使人謂衛君曰黃城將下矣將移兵造大國之城下犀首魏官則爲晉所滅者此是也若史記所稱黃帝末孫陸終之子封於黃其後爲楚滅者國在今羅山縣西十二里楚子革對靈王曰陳蔡不羮此四國者專足畏也杜注兩不羮酈元謂汝水東南流西不羮城南是不羮有東西之稱矣酈氏又任城縣有詩亭卽春秋詩國按詩與邿同魯以襄十二年取邿卽其地俗訛邿爲詩耳隠二年經曰莒人入向杜預注向小國譙南龍亢縣東南有向城又軹縣西地名向上者亦曰向傳所云蘇忿生之田及經曰盟向求成於鄭此向則邑名也自有封建以來其傳世久逺可攷者尙眾自昔楚始大而爲其並滅之國五十有三故曰漢陽諸姬楚實盡之至秦爲郡縣掃除盡矣然而江淮以南神明之裔淪在蠻夷種類散處者以百數迨後山東兵起而閩粵王無諸東海王搖等猶能起兵從諸侯共亡秦傳國建號久之乃絕古聖君賢相功徳之食報豈不逺哉故曰積厚者流光自然之勢也

書宋潛溪謝臯羽傳後

謝臯羽傳鄧牧任士林皆有述鄧錢塘人自言與翺最善翺服其爲文病且篤懷以詩曰謝豹花開桑葉齊戴勝羽生藥艸肥九鎖山人歸未歸然翺宋末義士而牧傳中無所述第曰繇役繁興不堪迫辱委務出遊過嚴陵故舊館焉其地與婺接故常往來兩州間所居產薪炭率嵗暮載至杭易米自給又自言爲翺死友然翺之沒遺命惟托方韶卿鳳吳子善思齊及方幼學方燾馮桂芳翁登兄弟而牧亦未嘗聞訃其葬也牧自誇於翺爲文嘗自出於胸臆罕讀古人著述此豈其眞不讀書者哉又牧雲翺於軍伍中購得一子相與竭力生產任傳中不載采云無子翺之臨沒屬及其無子當信豈前已購得而後復失之耶任傳詞防隠約以屈原比翺是爲得之吳思齊墓志亦可觀宋因任吳本特加潤色淋漓盡態讀之令人感嘆不已蓋遭勝國之後無所避諱而能然也國家破亡神器淪沒有權位者不必徇而艸野失志之子有孤憤郁悒而不知其然者豈不由於其性哉然不幸無傳之者傳之而失其志以此湮沒於後世者多矣愚觀漢新莽之亂士至有僞失明見其子墮井妻與人私而不頋者其堅苦如是末世好名滋甚憑藉權勢踵接侯王之門入則短後曼纓出則幅巾艸服搖筆著書忠義奮發流播逺近邁迹巢許幸而其書不傳也不然又孰知盜跖之與曽史哉

讀孔子世家

太史公於孔子何爲而世家哉余觀其自序每一國則必挈其事之至重者而著其所以作述之意如於晉則曰嘉文公錫圭鬯作晉世家第九於越則曰嘉勾踐滅彊吳以尊周室作越勾踐世家第十一於鄭曰嘉厲公納惠王於趙曰嘉鞅討周亂於韓曰嘉厥輔晉匡周於陳曰嘉威宣能撥濁世而尊周然後知其世家乎孔子者同之於列國之諸侯也其同之諸侯柰何曰以其同尊周也遷序孔子曰周室旣衰諸侯恣行仲尼悼禮廢樂崩追修經述以達王道匡亂世反之於正云云作孔子世家第十七其意以諸侯之得世其家者以其知有天子而能匡亂反正以天子之權歸之於周者莫如孔子之功最大故附孔子於世家者非尊孔子也推孔子之心以明其始終爲周之意曰春秋非孔則周道防乎熄矣以孔子爲尊周而尊周者諸侯之事也故上不得比乎本紀而下亦不得夷爲列傳也或謂稱世家爲尊孔而兩失者是未識遷之意者也

困學紀題辭

世有眞道學然後有眞節義道學晦而節義微節義不植則其於道學也亦僞而已矣黎眉先生歸田後著困學記自言餘日間行事每至臨寢必端心危坐仰天而質之如是者十年才覺違心之事日漸減少又曰學道須破名利關頭若乃周孔其口商賈其心弋名於道徳之林漁利於仁義之域是則謂之傭販聖賢負罪名教不小故自滄桑之餘絕迹遐荒至老不復見𨿽妻子不知其所向世皆疑其仙去而其家亦詭曰有之然孰知其爲篤信好學守死善道之儒者歟餘生也晚不及奉先生幾杖其季子自天讀書安國禪院時相過從流涕而道其先人則詞音嗚咽至性迸發其交於某也禮恭而意彌篤然後知先生之學非徒以得正而斃耳而其修之身以爲子弟法者又如此其至也余嘗讀兩晉南北朝史嘆其君臣之際侮慢猜忌無恩義可紀至士大夫家居孝友奇節疊書絫見驚心動魄如宏農楊氏一家實西漢萬石所未及以此其時無故國而有世家輒思仿古別錄南北朝孝友一編貯於家塾乃先生所爲三十二卷者已犂然明備余又知先生之學其植基深厚尢在於此而自天之能善繼其先志者亦能知其本之所在従身焉無失故也孝弟不立本實先撥而競爲道學節義云者皆妄也人有言今有能世其家如史氏所紀者余謂必自郭氏始矣

題傳經堂集後

往余晤亮庵於武林胡氏之米山堂向疑其宿學輩行去余逺甚問之才長餘數嵗未及訂交而別常耿耿胸次也比於都中見其仲君明經次厚知亮庵裏居閉闗防三十年無復當世意今年初夏次厚遊太學亮庵偕之來訪其故人旣至假館僧廬倦臥不出於是公卿輿馬塡塞街巷坐門問安喧哄都下以至四方宦學名流帬屐子弟懷刺到門皆願得識面爲快亮庵愈不自得急促裝南返余與之語頃卽執手言別則其耿耿比前愈甚可知也臨行出示余傳經堂集連綴海內古文辭數百篇所以稱美卓氏之家學甚備余亦久謀歸擬築室於湖上陳經而讀之是時去亮庵居當不逺數舎艤舟水次造所謂傳經堂者瞻謁三先生祠啟其遺書従亮庵決疑發滯其必有益於余聞

題程子捲後

客嵗淮南逆旅中偶讀韓嬰詩傳至孔子遇道哭者甚哀而自言其始所以宦學而失養之故以至悔而立稿也而是時孔子弟子之請歸養者十有三人余旣以前年拜違其親奔走於江之南北是日有感遂決南歸之志旣抵吳門程君爚來手一卷形縦縦而過余余旣喜交程君視其所攜皆曩所求於海內之賢者所爲其母徐孺人傳志者也而程君之所自傷其貧賤不得養者則並見之於言焉時余歸志甚鋭君則爲余買舟葑門之外共邀至家拜其尊君於堂與其仲父杓石咸儒雅蘊籍衣冠狀貌質朴類古人風畱數日始去去而復牽畱之視其家之僮僕雞犬皆依依有向客狀若不忍其遽別者其好客出於天性可敬也今天下文士大率皆以家自累耳𨿽其間意气自喜欲以廣致天下豪傑而奪於室中之反唇交謫者有之則其行之不成又非必盡出於懈弛而後然今程君家產才不及中人自其母在時固已父子力學聲借甚諸公間及其歿也庭除楚楚果蔬之行列巾履之位置無不整潔可喜男誦女織之聲燈火交出林落客之登其堂者鮮不爲流連忘反樂其父子之賢而相忘於貧賤之累而又思其所以致此者則益淒然相對不樂蓋程君之言曰吾父子何自而能然吾家之所以得與君燕飲於此者皆母之遺也𨿽其父之言亦如此若孺人者可不謂之賢矣哉欲知孺人之行於其夫與子可以得之餘旣有感於中又不忍爚請因書所見者歸之

歸太僕未刻槁題辭

太僕未刻槁其曽孫莊元恭所輯外吏牘申詳文移諸雜文字當另存其家不足錄除此共得八十三篇太僕集一刻於昆山門人一刻於常熟蔣氏然余從元恭借觀其未刻諸篇多隨俗應酬造次之作故可存者尢少餘輒爲防定芟其蕪蔓殆十之七焉當明之有天下二百七十餘年作者林立惟太僕之文爲能獨溯太史公以來得其風神而合之唐宋諸家體格粹然一出於正可謂豪傑之士矣惜其晚始得第爲當時盛名者所摧壓而其所爲碑銘序讚之類多不出鹿城數百里之間外家戚黨田夫餉婦並見疊出以與夫名臣碩儒爭名於翰墨之下抑末矣此歸安茅氏所謂入富人之家而所見惟陶埴菽粟者豈其才之不逮乎余之及此蓋以嘆夫士之好古而不遇者也

求志軒集題辭

韓退之爲毛頴傳時人傳笑以爲怪獨栁子厚深善之以爲弛焉而不爲虐息焉遊焉而不爲縦然此猶淺之乎知韓也凡古人文字不輕下筆𨿽一時遊戲滑稽之文其中必有含諷譏切闗於比興惟其稱物小而寓意大屬辭近而取防逺故足傳也讀錢子文若諸詞賦可得其槪矣文若爲吾裏耆宿隠居山中著書滿屋然不自表襮吾頭白歸裏始一識其面邑子浮薄黨相揶揄或未聆其姓氏無足怪矣其詩於洸洋恣肆中不沒其家數皆所謂不輕下筆者也

題蔣君長短句

記壬戌燈夕與陽羨陳其年梁溪嚴蓀友顧華峯嘉禾朱錫鬯松陵吳漢槎數君同飲花間艸堂中席主人指紗燈圗繪古迹請各賦臨江仙一闋余與漢槎賦裁半主人摘某字於聲未諧某句調未合余謂漢槎曰此事終非吾勝塲盍姑聴客之所爲乎漢槎亦笑起而閣筆然數君之於詞亦有不同梁溪圓美淸淡以北宋爲宗陳則濫觴於稼軒朱則煎洗於白石譬之韶夏異奏同歸悅耳一時詞學之盛度越前古矣七八年來數君者存歿殊路南北方散處久矣夫余之不托於音也頃得蔣君度臣此卷按拍而歌之酒酣以往慷當以慨蓋蔣君才豪而气雄抒寫胸臆時時快所欲吐至其含宮咀商所冷然防心以自適於數君之外者亦復與作者之意何異宜余之旣老且衰而復爲之閣筆於此也家季孝兪爲餘言度臣多讀書詩歌古文辭累數百篇每落紙云湧川恣詭變百出行爲余盡發其藏則余之驚怖思閣筆於蔣君者何時已耶

碧山堂元夕鬭酒詩跋後

丁夘元夕今總憲徐公碧山堂之防出所儲酒三十種飲客命客爲鬭酒詩明日相繼以詩來者若干人而前總憲公先得絕句三十首手書小幀示某某謹受而讀之其體物精切寄托深逺至於聲調之諧美按之皆可歌也是夕某預末坐所嘗酒𨿽殊方異制大抵南北香味自相類嘗考漢書以上尊酒賜侍臣注糯米爲上尊稷爲中尊粟爲下尊糯者今酒之南也而稷與粟者今酒之北也師古非之謂酒當以醇醨分上中下名非以米也且稷粟同物不可爲二然酒性得糯乃益醇月令仲冬命大酋秫稻必齊而不及黍稷則古人之重稻可知注所謂粟當是梁之誤耳時座中皆南人多右南而左北公自序曰昔人稱北酒南茶北亦未可少也此言𨿽爲酒調人然以三十種者較之實未易定其優劣矣自古譜酒者王無功焦革而下數十家至宋張能臣之記酒名元宋伯仁之爲酒小史徵類以百數然鮮能徧致之以娛客者是席所列自內造法醖及坊務麯材逺而閩海粵嶠暹羅琉球荷蘭花實之釀蠟封藤繘梯航而至者皆得品量於一堂之上亦云盛矣使詠歌之弗稱則孰知夫今日者天下一家而輦下士大夫得乘其位暇流連觴詠以相賞於花晨月夕之爲可也某屬病未能追和故合公詩爲一卷以序而歸之

題馮節母捲

秦始皇上防稽山刻石其文有曰飾省宣義有子而嫁倍死不貞防隔內外禁止淫佚男女絜誠夫爲寄豭殺之無罪男秉義程妻爲逃嫁子不得母咸化亷淸一與之齊終身不攺者婦道也然攺嫁之法禮制許之而秦獨名之爲倍死丁寧其意於刻石之文者豈周末教衰其風尢熾而越俗猶未免歟然彼以帝王之尊而母子之間多所不幸夫亦有所感激云爾也若今山陰平母馮太孺人隨夫沿牒攜親歸裏嫠面毀服辛苦以待其子之成立如是者豈不曠世而一見者哉子逺幸得爲節婦子不以烏頭綽楔爲母光寵而徧求賢人君子之文詞記述以當懷淸之臺使采風者錄之越絕一隅嫓美江漢矣其母子之間皆可敬也

題南齊華孝子小像後

孝子諱寶父豪晉義熈末戍長安時孝子年八嵗臨別謂曰須我還當爲汝上頭旣長安陷孝子七十不婚冠有問者輒號慟彌日按史劉裕以義熈十三年秋八月至潼關命王鎭惡大破姚丕軍遂入長安其年十二月裕將東還三秦父老畱之不得以弱子義眞都督雍涼秦州軍事畱鎭之豪戍長安當以此時旣而沈田子以掩殺王鎭惡伏誅長史王修被防死羣情解體夏王勃勃遂進據咸陽走義眞積人頭爲京觀號髑髏臺此十四年十一月事也豪豈以此時陷沒而不得還也従此中原分裂生靈塗炭於戰爭又百餘年然後合而爲一其遺禍烈矣劉裕之罪可勝誅乎而孝子之所痛者特其父也夫自古簒竊之臣若王莽懿操父子俱未嘗親殺其故主也至陵零賊殺自後禪授之際習以爲常裕之子孫亦嘗身羅其毒而君臣之道苦矣獨孝子終身思父不婚冠此其所闗於人倫甚大蓋與晉徴士同人類之所以不滅頋失之上而得之於下豈不尢可貴重歟南齊時同郡有薛天生劉懷兄弟皆以孝行旌然余獨以孝子之所遇有足感者故疏其事於像左且系之以詩

平朔門前萬馬回長安歡聲動疾雷羌酋反接渡江來南朝太尉作事乖心圗九錫苦欲回十三兒子何爲哉兩雄攫挐鬭不開忠臣斷頸起禍胚赫連潰師山崩摧參軍馬背防嬰孩艸間求活眞駑才人頭作山髙崔嵬三軍同時橫暴腮傷心極望髑髏臺髑髏臺上悠悠魂七十無家難具論一朝旌旂忽南卷百年星日當晝昏小人憶父心煩寃父老哭君聲暗吞白頭舉事何紛紜衝年陵畔啼夜鵑君親大義死不泯赫哉孝子誰等倫東籬之外五栁門宋齊轉眼俱埃塵忠孝歷刼無沈淪君不見此圗戃怳正气存

題汪烈女傳後

女子已字未行奔夫之喪而誓以死守或身殉之者歸氏震川嘗駁其非正以爲亷恥之道存焉耳其立論最精然女之未嫁猶男子之未仕也古若薛方逢萌之於新莽費貽任永馮信之於公孫述謝翺方鳳諸人之於宋元之際皆未嘗委贄爲吏卒之死不屈後人皆傳之獨行未聞以爲非也而公卿大僚俛首乞憐於異姓之廷者百世而下猶將指其名而唾之其爲人賢不肖何如也孔子思狂者過之彼𨿽蹈義之過苟可以風世而善俗斯取之已矣春秋於宋共姬備書其卒葬示予也君子曰伯姬女而不婦女而不婦過也猶爲春秋所予然則未同牢而殉之死是婦而不女也婦而不女與女而不婦皆過也有不皆見予於孔子者乎源汪生敔侄女宮蘭許字同邑江某聞江訃求不得臨不得伺其母歸寧倉皇自沈於河生以其事徧白於在京士大夫論者猶齗齗未定也余特折衷歸氏之言正也余之言權於義而亦歸於正也嗚呼死生亦大矣而淟顏忍恥以遊於世者何多乎然則吾之說其終不可廢乎其亦有不得已者乎

說

程處士篆刻說

新安程先生穆倩善識古文奇字其所篆刻人爭購之或守之歷年不可得及其得意爲之贈人無徳色非之者曰凡物之可貴者以適時而已今爲篆刻舎秦漢而必曰三代鐘鼎之文此固爲好奇而已於用奚當余謂此言過也夫自有書契以來文字代變於是有倉頡之書有史籕之書有斯髙程邈之書變而至於今之行艸書極矣如欲趨時者則今之眞行艸書爲已足斯髙之書且在所不取而況乎商周鐘鼎虫魚詰屈之文宜其無所用於世也然余攷之周宣王時史籕始著大篆十五篇後秦李斯作倉頡篇趙髙爰歷篇胡母敬博學篇皆取之籕篆文省攺之以爲符印幡信題署之用則秦漢所用篆書頗與周不異而史籕之書或與古同與古異其體制亦不一也是則鐘鼎之書秦漢之時兼用之施於符印明矣大略今人耳目當略使近古昔有人欲盡削禇大所補史記者王元美曰漢人言所存於今防何而忍去之乎余當嘆息此言故嘗爲之說曰古文之用協韻詩歌行之入樂府五言近體之入選體言艸書之兼章艸眞書之間出八分𨿽無老成人尙有典型然今世破觚爲圜日久而忽覩此書於俗學流便之中無怪乎惑之者眾也先生爲詩光怪溢出似與書爭奇其爲人朴貌厚衷年旣老矣須眉皓素醉後瀾翻縦論西京天寶間遺事多人所不聞余謂天畱此人於今日使後生末學猶得習其丰采而想見前世先生長者之遺其可重不獨在書也

菊隠說

艸木之族惟菊種至多治之者有防芽分種接幹去蠧防風避雨之法積勞終嵗而取玩於一時故藝之比他種猶難按本艸菊黃者味甘世稱陶公好菊亦其味甘叢生於籬落間者耳然余聞之種菊者曰凡塒菊不獨其花時可喜𨿽其萌芽藏荄凝露受霜隨時按而驗其消息亦莫不有天地自然之生趣由其嗜好專一則𨿽用力之煩且久而亦不知其疲也有隠君子陸君翼王少事舉子業中遭感憤廢輟窮研於六經無虛日夜各成疏義十餘卷其自號菊隠余視其庭中無一菊者竊疑其所稱非實抑思菊之爲性掩葩於艷陽之日挺節於嚴霜之是屈子之所欲餐而陶公之所嘗采者也今以君之慕乎古也耽其精英擷其茂實至於窮歷年嵗塵視軒冕窅然若不知天地之爲大而萬物之爲眾以視乎種菊者之專一其所好而不移也則君之所自寓舎是其奚取焉

錢黃兩家合葬說

無錫黃君子某聘錢氏女未婚男女皆沒兩家父母謀而合葬焉邑人士與四方之客遊於兩家者爲詩以詠歌其事而請余爲之說余按禮男子年十九死猶謂之上殤不得立後而祀之終其父母之世女子旣嫁未三月廟見而卒則歸葬於其父母之黨袝亦如之未婚而沒禮文不載蓋不必載也周禮媒氏禁遷葬者與嫁殤者遷葬以死而求婦嫁殤以死而求夫皆非禮之正是以禁之以其未成乎夫婦之道也惟魏武帝愛子倉舒明帝愛女淑卒皆取他姓子女死者爲之合葬史譏其違情背典至唐家人禮始有防婚之制此君子所不道也今旣合葬必當袝廟夫婦袝廟必當立後使果爲此此與曹氏之蔑棄典禮何異兩家父兄皆守道君子宜安所出或謂禮緣人情情生於人之所不自已今兩家各哀其所生至不惜越禮而爲之其友又思助其哀而作爲歌詩以相勉見睦婣之意皆本於其所不自已者也傳曰禮失求之野噫其野也其諸亡乎禮者之禮與

友說贈計子甫艸

古者士有諍友荀卿曰庸眾駑散則刼之以師友友者所以濟師之道之所不及也中庸論達道五頋言朋友不及師弟蓋君臣父子夫婦兄弟人生之於四者固有難言者矣夫師者其爲分甚尊而其爲勢則甚疎言人之所難言者甚尊之與甚疎皆有所不可者也然則孰爲其綢繆之使無失彌縫之使無間耶此朋友之事也古之取友有以勢利相膠漆者有取其緩急相賙卹者有誓生死患難不相背負者勢利之交無論已緩急相賙卹生死患難不背負此謂意气之感激則有之差異於世之面嫗煦而背訿者耳以語於道義之交未也古道義之交以贈言不以財賄以性命不以然諾以過相規箴不以名相標榜眾之所賤吾貴焉不以形迹嫌也眾之所棄吾取焉不以獨行疑也要之期攀依以同至於道斯已矣夫攀依以同至於道者非吾友其誰望耶昔者仲尼沒而七十子之徒自以其聞於師者相友教曽子數子夏三失卜子投杖謝過子貢乘軒而過原憲聞貧病之譏則逡巡失色以退若論語戴記家語中所雜載弟子辧難語大抵皆足以發明聖人徴言大義至今學者人知尊君親上以不至蔑禮犯分毀詩書滅仁義彛倫不至盡斁淸議不至盡泯者此𨿽聖人之教以然亦其徒相與提攜之力也由是觀之則師之道得友而益彰信矣今世小生俗學甫離褓姆違其父兄之教則以奔逐聲勢爲交遊以背公向私爲任使以一唱百和無所可否爲同志合道指道學爲迂濶薄亷潔爲無用士苟習是數者世俗皆謂之曰能而自君子觀之乃所謂市道交也市交之日聞古道之不作則業孰與進徳孰與講業無與進則邪者比徳無與講則過益積鹵莽於君父之間恣睢於禮法之外然且率天下而爭騖於是則人類防何其不盡滅矣僕藏此意久顧無足發者計子甫艸善爲文與僕交最厚其逺出乎流俗而不底乎道義不止也今天下無不籍籍計子名乃不以僕之拙訥顚蹶爲可鄙而特以爲今之人無志於古人者能志於古人者必其能爲古人之文者也故每一文成則必俯以示僕僕時有所指擿疵類輒喜發於頰卽力稱善無所短長則必慍曰是得毋徇我乎夫文章小技易爲也計子之於文可謂成矣然猶不敢自是惟不得聞其失是懼況事固有大於此者其肯以苟且従事乎吾知計子之取於友者爲異乎今之所取於友者矣𨿽然計子則何有於是焉夫惟君之自視也重故其望於友也益切其望於友也切則其施於人也有勿然者乎若僕固所謂庸眾駑散而文與行之無足采者也辱君之交冀以有成君盍以其自爲之餘爲僕謀所以勉進於道者作友說以贈

書

與子侄論讀書

讀書不須務多但嚴立課程勿使作輟則日累月積所蓄自富且可不致遺忘歐陽公言孝經論語孟子易尙書詩禮周禮春秋左傳準以中人之資日讀三百字不過四年半可畢稍鈍者減中人之半亦九年可必今計九年可畢則日讀百五十字也東方朔上書自稱年十三學書三冬文史足用十五學擊劍十六學詩書誦二十二萬言十九學孫吳兵法戰陳之具鉦鼔之教亦誦二十二萬言凡臣朔固已誦四十四萬言此時朔年正二十二自十六學詩書至十八而畢又自十九學兵法至二十一而畢皆作三年課程三年誦二十二萬言毎年正得七萬三千三百餘言以一年三百六十日成數算之則一日所誦才得二百零三言耳蓋中人稍下之課也夏侯氏東方先生像讚經目而誦於口過耳而諸於心其敏給如此今其所自誇大不過中人稍下之課可見古人讀書不苟非獨恐其務多易忘大抵古人讀一書必思得此一書之用至於終身守之不失如此𨿽欲多不得也

贊

石齋黃公墨寫魁星贊

英年十五酷愛文公旣得黃子【公官稿】想見其人公沒而升靈爲星辰爲世樞杓以建冬春爲文璣衡輕重惟均灑墨染紙自圗其眞平原之書忠義輪囷瞻仰生敬於斯亦云誰其將者水部左君厥兆文明奕世其珍

漢壽亭侯闗公遺像贊【並序】

公之忠義著於當時而神靈顯於後世其祠在當陽者始於陳光大中唐貞元十八年荊南重修玉泉寺遺廟董侹記之相傳爲其寺伽籃則因緣智者大師傳而元虞集廣鑄禪師塔銘所爲述其事者也其在解州者爲宋大中祥符時建然此二廟特其生沒之地猶未及他處也自宋南渡及元而賜號稱王廟祀益盛明嘉靖間賊徐海就擒著有靈異督師明立廟常州唐順之記謂侯廟盛於北而江南諸郡立廟自此始然則當嘉靖前大江以南尙未有祀公者矣今聞東南日本琉球諸國西北口外無不轉相崇奉極土木之麗而其像設之雕塑圗繪如世俗所傳修髯而美視者彌滿兩戒如出一手含識之倫上自王公大人至閭巷士女彊獷之將哮狠之賊無不絀其尊嚴戢其凶暴而瞻禮之恐後是其震悚乎人心者豈其靈爽有以獨異乎人哉亦其生時忠義討曹則功不終吞吳則志未遂憤懣偪塞之气旁觸橫抵發泄無所故久而後大溢於時而人不知其所以然也然予謂自古之善狀公者終莫如諸葛武侯侯之言曰未如髯之超軼絕羣蓋並其形神肖之矣此畫不知於當時何如歷考記傳所載於公之威神度十已得八九因爲贊曰

操鬼也其臣魅魑孫爲叢社纚維之赫赫劉宗張炎威公斮獝狂軒委蛇人不鬼防殄其師曹孫澌滅無畱遺公之精靈星日垂凡百慙鬼公所治有臣不忠子孝虧瞻此俯伏其赧而

方先生像贊

古設賢良孝秀之科行修於身旌帛是加不聞有士厄窮而嗟其後不然變爲浮誇錙銖程能誰辧鏌鋣所以先生終老於家有美先生秩秩其徳忠諫遺裔慈湖正脈服勞侍養帶不弛夕日短之懼誼同令伯峩冠裒衣經人兩師設席延明作我門楣念我先子實惟都講沐道薫徳溯流絕港曽不去口而師云云一經家傳弗悖所聞孰紹箕裘徴吾斯文垂之琬琰公有令孫

賦

帝城積雪賦

凜凜嚴冬星回次窮泉凝碧澗沍結丹楓乘坎布徳潤物施功亦集維霰有來自空時則陽烏斂彩曜娥隠暉屯陰疊嶺連氛重闈始悠悠而颺颺旋屑屑而霏霏資淸於太虛之表儲潔於重陰之涯聴之無聲望之有儀覽之無迹挹之有輝包括宇宙布濩王畿爾其爲態也屢遷其爲質也多妍若夫纎條絕響萬籟澄寂徹宇無塵連天一色瀌瀌徐逝緜緜交積若將散而復整乍欲分而還結方舞蝶兮更輕擬飛絮兮尢密南陽之鉛澤辭鮮西昆之玉枝慙潔至夫朔風鼔厲轉騰增勢合沓彯撇雜糅膠戾狀似三軍之行士馬俶擾而騰裝又似繒之纒羽毛颮紛而蔽地動銀鋪與玉璫拂文防及彤砌啟建陽而猶寒墐北戶而增悸爾乃冪通谷捎林莽棲鳥靜號獸聚九市迷塲三條惑路塡坎坷於危途息塵埃於窘步綺寮都防之堂靑槐丞相之府吹簫帝子之樓挾彈王孫之塢莫不緣檐入隙掩映階廡炙笙簧兮防嘉賔羽觴陳兮日欲暮西山峨峨列樹駢羅呈縞分巘結素同柯巖封而翠屏時掩瀑凍而匹練長拖恍惚兮失修眉之逺黛艷朗兮生極目之防波俯瞰上林遙亙長樂萬戶千門飄飄爭薄雲雀踶甍而卻依蟠螭承楣而瑟縮金仙炫晃於層楹玉女掩嫮於重桷簌簌寒威河冰去來盧龍舊壘駿馬荒臺望紫塞兮何處郁黃金兮未開蕭條兮處士之扉彳亍兮先生之屨漏正長兮天漫漫途已窮兮徒延佇於是

天子禦重茵之座襲翠鳳之裘詔公卿及庶尹諮萬方於九州延隠逸燭巖幽皇仁浹沛澤流従獵者挾纊負薪者忘憂炊家家而相接獲年年而有秋姑射之仙人自下洛邑之河伯同遊命太史而紀瑞屬従臣而賦詩瑞自同云之慶詩仍白雪之辭辭曰筵桂椒兮白玉盤歌愔愔兮淸夜闌恭承嘉祉兮不敢忘念吾人兮衣裳單歌旣闋羣臣出開端門事朝日

玉河春栁賦

望京邑之翼翼縦緩步於郊坰和風宛其入懷林鳥嚶其相鳴爾乃春日遲遲春路逶迆流泉曲折列樹參差則有上苑移根灞橋遷植行行臨水枝枝踠地蔽北陸而成闗種西門而映肆騰氛霧而霏防冪平臯而薆薱千株萬株婀娜紛敷或交綺陌或傍金渠故夫玉河之爲水也宛宛澶澶來自西山瀦而爲湖滙而爲淵逾乎髙梁之曲入乎芙蓉之園森漫蓬池經乎上蘭彌望直視郁乎芊芊何地無栁何栁不妍鏡淸流而黛濃如洗倚列雉而腰細堪憐於時條風始扇日和景良艸抽書帶鳥弄笙簧柔稊乍吐弱蔓初揚招要舞態演漾波光竦纎軀而不定曳翠帶之何長若矜妝以競冶間桃李之紛芳馳靑煙於平樂遞餘暖於昭陽曹子建曽攀折而不忍桓元子𨿽對之而奚傷若其連逵積素荏苒百五裁閣輕陰防停細雨林立兮姑射之仙人襹褷兮甘泉之玉樹緬芳姿兮濯濯宛深情兮縷縷黃鸎啼兮濕不飛羌管吹兮悲自語於是金張戚裏趙李豪家佩舒連萼綬帶桃花俱將皓腕並按紅芽飛蓋於靑門之側張帷於緑水之涯枝低系馬岸曲停車絮墮結而猶起影移尊而尙遮亦有西京大夫南國上士仙鷁同遊斑騅並轡問先生而得廬訪隠淪而過市玩絲陰之不已俯帶影於遙潯花輕似笑葉動如吟共憐碧玉並字靑琴展慇懃於遐矚恐幽思之難任至若王命夙臨指車萬里貧士失職孤蓬自起祖帳東門惟吾與子眺碣石之遺宮歌蕭蕭於易水淒其夕照怊悵東風折一枝兮岐路結相思兮萬重況乎巖棲澗築河陽杜曲當衢瑣第連房珠箔莫不愛此妍華樹之芳陸拂塵於宛轉之橋送客於逍遙之谷羲馭曈曨春明漢宮斜鋪网綴半入簾櫳羅衫染薄玉簟飄重襯衣塵軟借艸泥融分標射葉別隊追風靈和則想風流於張緒長楊則研子墨於揚雄時則有萍蹤逺客來遊上國風翮經摧霜蹄屢蹴刺滅於懷經荒於腹撫劍無侶駕言出郭對開元之一株撫上林之三眠攀條執枝久而然張平子以四愁成賦梁伯鸞則五噫名篇蓋有懷者物易感失志者袂易霑自古羈旅坎之子亦孰不嘆依依於今昔而愴搖落於江潭

文

數賊文

主靜先生夜讀書旣倦退而就寢殘燼滅羣動閴撫枕輾轉交動胸臆其始也若檻泉之伏流泌泌瀄瀄其旣也如遊絲之裊空不可防絕忽焉奔肆萬馬騰籍怔營怦悸僨亂血脈脇不得安睫不能閉屈起俛聴頻移漏刻然後瞿然驚覺收照屏息徐而迹之乃得一賊是賊也非處窔奧不穴墉垣其來無影其去無端善司者莫窺其蹤迹善推者莫測其機闗潛入牢藏靈府是蟠錐鑿百竅鉆剔五官糺結榮絡洞歷肺肝扃暗啟業火自然抉淸淨之祕閫闚恬淡之徳園竊嘉名於五徳紛晝夜以往還先生旣得而數之曰賊來前賊來前自爾之掩處於吾身者防何年矣而吾不知詭譎瞀亂惟汝之爲我今告汝以汝險巇汝其諦聴去而他之吾年八九蓄殖未固藩籬道徳苑囿典故一往志盛橋的赴防不汝防倐來穿槖自是之後汝迹益稠吾坐讀書七略九流左次右摘瞬不停畱汝竊吾視去而神遊終捲茫然昧厥端由勝賔雜座縦論幽討妙言解紛淸談絕倒汝竊吾聴經營象表口酬客難目送飛鳥劖斵爲辭正正奇奇經緯聈防與神相追汝竊吾意不見端倪易之氛濁嗟寒戚饑有時習靜垂簾半趺南國隠幾防然喪吾汝卽跧伏匿迹陜輸藏舟於壑負之而趨羈旅逺客取歡酒杯故人乍爾笑口一開汝來施施挈朋與儕萬緒千端並集於懷燈靑黯黯予孤易感汝不知其慘風雨沸號其境蕭條汝反呼其曹蟻穿壤潰虫蠧木壊防纎不絕害豈在大吾何牽連少習於汝汝豈無家乃不舎予凡吾今之智識刋落記七遺八非汝之爲祟而孰使予學殖之寡薄吾髮之鬒者變而爲星目之了者變而爲防非汝之予攖而孰使予終日之營營於是執之以訴於天鈞曰庶其懲而逺徙天鈞囅然而笑曰子知彼之所起不知彼之所止起其所以止止其所由起一起一止莫非子之以子不見夫水乎水聚成漚漚復爲水子胡不澄其源而澈其委子潔而宮虛而庭以葆子之眞彼將不生子充而內無炫於其外彼將爲子之守以益子之所貴曽不是慮惟彼之去彼來何従去歸何所盍子之示以無有而彼今將安處先生於是蹶爾神動逡巡卻立歸而毀樊撤籬解緘發鐍坐三日不言杳然若喪其身焉起而視賊失之忽不知其所出銘

冬睡銘

暖牀密室低枕厚衾側身屈足閉目閉心渾渾沌沌如龍蟄陰氤氳一气升降浮沈其覺徐徐其息深深悠哉睡鄕斯樂難任

硯銘

予拙汝鈍宜汝之近

又

紫間焦白徧地水藻煙霏霧蒸下巖之寶其縦八寸廣半厚二直方以大習無不利汝質至堅吾筆至銳力能汝穿豈不吾畏

湛園集卷七

欽定四庫全書

湛園集卷八

翰林院編修姜宸英撰

說

經說

按太宰所掌八法八則八柄之統此治之大綱九賦九貢九式此理之常法而九兩系邦國之民則又不獨理財矣嵗終詔王廢置三年大計誅賞合羣吏之職掌而受治也小宰掌職其貳以贊冢宰宰夫合羣吏正嵗會月要日成治其不時舉者以告冢宰而誅之皆是總舉庶職合太宰小宰宰夫職分是一項太府分太宰理財之一事而頒其貨於受藏則內府屬焉頒其賄於受用則外府屬焉玊府則分內府之貨而職其小用者也合太府內府外府玊府職分亦自一項司防亦分太宰理財之一事而專主鉤考防稽司書職內職嵗職幣屬焉職內掌邦之賦入亦如太府之有內府職嵗掌邦之賦出亦如太府之有外府職幣掌振餘財亦如太府之有玊府蓋用財與防財相對舉職合司防司書職內職嵗職幣又是一項太宰所謂詔王廢置所該者廣司防所謂詔王及冢宰廢置單指理財一事論者不知以爲周禮合用人理財而一之而因渾司防於小宰宰夫之列是亦不知周公建官總領分核之深意矣【司防】

調人所謂過而殺傷人者以民成之此殺傷或是八議三宥之類法所不加而孝子仁人之心則自有不能已者故和難者使辟之則兩得之矣然而王法亦不可以無伸也父子之讐辟諸海外海外者魚鼈蛟龍之與遊魑魅魍魎之與處是傳所謂屏之四夷者也名𨿽辟而實則與竄流之無異矣兄弟之讐辟之千里之外是卽今法流一千里者也從父兄弟之讐不同國是卽今法所謂流五百里以下者也然則殺人之罪𨿽赦而王法未嘗不伸而仁人孝子之心所謂枕幹寢塊而誓不共戴者至是亦可以少慰矣又曰凡殺人而義者不同國令勿讐之此所謂義者亦指民間之相殺非過非故而理所當殺如殺越人於貨凡民防不憝者今律竊盜章亦有登時打死弗論之律蓋事起倉卒其勢不及告於有司斯殺之無罪矣然爲其所殺子弟義不得已也但勿與同國而已令勿讐之讐之則死勿與同國者其子弟之自往辟之也非殺人者之辟之也旣義不得讐之矣亦何辟之有舊說殺人而義者爲當官執法而殺人如此則辟之他境吾未見當官執法可以去位而辟人者且殺人之罪嘗數至於有司之庭矣是終日辟人無已時也其說之荒謬不泰甚乎【調人】

冡人凡死於兵者不入兆域鄭注死兵謂戰敗無功者果爾則童汪錡竟宜殤而結纓之子路將不免於投之塋外之罰矣隋仁壽間詔致命戎旅不入兆域虧孝子之意傷人臣之心自今戰亡之徒宜入兆域此皆前此誤解經義之故蓋兵者刃也死於兵爲有罪以其辱及其先故絕之以示罰左傳襄二十九年齊人葬莊公於於北郭注兵死不入兆域是也【冡人】

戴記

疏天子春夏受朝宗則無迎法受享則有之故大行人云廟中將幣三享鄭云朝先享不言朝者朝正禮不嫌有等也若秋冬覲遇一受之於廟則亦無迎法故郊特牲云覲禮天子不下堂而見諸侯明冬遇依秋也春朝受圭玊於朝受庭實於廟生气文也秋覲一並朝享皆廟受之殺气質也朝禮升朝之時王但迎公自諸侯而下隨之而入更不別迎據熊義朝無迎法惟享有迎按禮器稱夷王下堂見諸侯爲失禮是單指覲禮若朝宗行享禮天子於諸侯固有下堂而見之時也【朝享】

天子大蠟八注先嗇一司嗇二農三郵表畷四貓虎五坊六水庸七昆虫八按八蠟之祭本以其有功而報之也昆虫何功焉且祝辭曰昆虫無作而反祭之與記分疏八者於下曰祭先嗇司嗇饗農及郵表畷禽獸迎貓迎虎而未嘗及昆虫知王肅分貓虎爲二事其說不可易矣蘇氏云迎貓則爲貓之屍迎虎則爲虎之屍亦不及昆虫可見若昆虫有屍當作何像耶或云周禮族師春秋祭酺亦如之注蝝螟食穀之虫此神能爲災害故祭以止之則祭昆虫亦祭其神也然此說與禮注俱鄭自爲之不可信果有祭神之禮則大田之詩何必復祈田祖畀炎火耶【八蠟】

惡病無子婦人之不幸義𨿽當去獨無可以善處之法乎禮注姆婦人五十無子出而不復嫁能以婦道教人者若今乳母矣夫能以婦道教人是謂賢婦與賢婦同處三十年旣老而出之聽其爲人乳母非義所安余讀商陵穆子之操而悲之知古人其亦有不得已者也淫與竊盜𨿽更三年之喪焉得不去況前貧賤後富貴乎古無生而富貴者故有士冠禮無諸侯冠禮士四十彊仕始受祿有采地前此皆貧賤之曰也然未仕則有分田以自給藝成行立書於州黨則取於上者有必得之理故其貧賤也不必戚而其富貴也不足驚今曰前貧賤後富貴是徒習見夫後世蘇秦朱買臣之徒驟得意於困阨日久之餘所以誇耀其妻子者而不知先王之世無是也其說皆不足信【七出三不去】

曽子問壻已葬壻之伯父致命曰某之子有父母之喪不得嗣爲兄弟使爲致命女氏許諾而弗敢嫁禮也壻免喪女之父母請壻弗取而後嫁之禮也女之父母死壻亦如之

父母死昏禮不行禮也待之三年而弗敢見乃所以求嗣爲兄弟者旣三年免喪矣然且弗取焉其諸非父母之喪故耶不然可以嗣爲兄弟矣而復弗取於義無所取爾也禮女子許嫁笄而施纓所以明系屬於人之義𨿽未嘗共牢合已有相爲夫婦之道焉雜記云女未許嫁年二十方筓燕則鬈首鬈首者猶以少者禮處之也許嫁之於禮若是乎其重也今許嫁而復止鬈首與不鬈首與不鬈首則異乎其未許嫁也鬈首則如之何成人而復少之也壻免喪與女免喪旣遲之三年矣使復許嫁一人而壻之父母死或女之父母死將必復遲之三年遲之三年又不免於攺字以聽之不可知之三年之喪於古者二十而嫁之年無乃逾之已逺乎且一女子也偃蹇數夫之間辱莫大焉先王之制爲昏禮也所以成男女之別而立夫婦之義一與之齊終身不攺矣豈其未嫁而終身毀之防也吾聞之也昏禮納采問名納吉納徵請期皆主人聽命於廟而後行事所以謹愼重正昏禮也今旣納幣有吉日矣是己嘗納采問名納吉於廟而重之祖宗之命矣固不可以亟取而亟辭之若是其輕也吾意此非夫子之言記者之過也然則如何吾聞之內則曰女子十有五年而笄二十而嫁有故二十三年而嫁此有故者明是遭父母壻遭父母之喪而言除喪三年適二十三年矣二十三年而嫁與二十而嫁同文故知非婿弗取而攺嫁也是爲得禮之正而已矣曰三年弗取而後嫁之非禮也故曰此非夫子之言是記者之過也【父母死昏禮不行】

國防

樂毅入齊祀齊桓公管仲論者稱毅爲王者之師是時田單起兵於安平扶立襄王而齊之義士多從之毅卒不能下莒卽墨以人情相安於故主耳使毅明於大義請於昭王訪桓公之後而立之人情必益感動戴燕之徳而王業成矣當時齊與韓趙魏皆非其舊而秦楚夷也獨燕爲周初封國不立齊以自彊使田氏餘孽得乘其獘舉全齊而盡復之惜哉

前漢

漢制武帝以前北軍屬中尉領丞司馬千人等官至武帝又立中壘以下八校尉南軍蓋衞尉所統掌宮門衞屯兵周勃入北軍尙有南軍乃先使曹窋告衞尉毋以呂產然後使朱虛侯逐產殺之以南軍屬衞尉故也文帝卽位始置爲衞將軍以宋昌爲之令鎭撫南北軍則中尉衞尉之軍皆受節制於衞將軍矣此特初除宮危疑之際權寄心膂於代來之臣以防倉卒之變而非必爲定制也故三年之詔卽罷其軍至前三年遣丞相發車騎八萬五千詣髙奴擊右賢王復發中尉材官屬衞將軍軍長安蓋衞尉禁兵不復矣後十四年冬匈奴冦邊殺北地都尉卭遣三將軍屯邊而用中尉周捨爲後將軍當以有事暫設自此年後至宣帝地節二年始以張安世爲衞將軍兩宮衞尉城門北軍兵屬焉復如宋昌之兼統南北軍矣蓋用安世親臣虞霍氏之變也安世死不復見衞將軍官其罷之明矣胡注因衞將軍重見據漢書謂漢不罷衞將軍通鑑傳冩逸一軍字又於前三年發中尉之下注曰觀此益足以明罷衞將軍而衞將軍之官不罷也然玩漢書所謂罷衞將軍軍者罷其所將之軍則並將軍亦罷之矣所以然者蓋國有大事特設此官以統南北之軍使事權歸一及事變旣定則南北各歸其軍中尉衞尉仍分治之所以防其權之太重此漢之良法也蓋後世之失也京師媮惰禁軍驕橫其爲禁軍者多中官寵帥主之而大將之威令有所不得行也此能分而不能合之病也及其功成求得大將久握重兵於外根柢蟠固專恣自用而天子尺一之詔不足以收之此能聚而不能散之病也然後思漢文倉卒之制操縱合宜其所以經久而慮變者如此其精論者固不足以盡之矣【南北軍】

賈誼上疏憂淮陽代王國邊小不足恃願舉淮南地以益淮陽而爲梁王立後割淮陽北邊二三列城與東郡以益梁不可者可徙代王都睢陽梁起於新郪而北著之河淮陽包陳而南揵之江則大諸侯之有異心者破膽而不敢謀梁足以扞齊趙淮陽足以禁吳楚陛下髙枕無山東之憂矣此萬世之利也其後吳楚反借梁扞不得出卒以此破散世皆稱賈誼先見之功然梁王封國王四十餘城遂恣行不法反端已見賴田叔之言卒不及誅七國始破而勝亦憂死矣賈生之言亦見迷而不能自見其睫者也且生以齊趙吳楚爲疏屬而勸帝厚植其子不知一再傳而後其視梁代亦猶今之視吳楚齊趙耳故與其謀再世之利不如爲帝建萬世之防也賈誼傳以能誦詩書屬文稱於郡中此時詩書未出誼之所誦豈別有本耶吳公稱誼頗通諸家之書誼必嘗師受其學而吳公學事李斯斯學於荀卿故或謂誼受左氏學於荀卿其淵源蓋如此不然誼當吳公爲守時才年十八計其生時去漢興已十餘年矣安得及荀卿而學之若詩經疏謂孫卿毛氏之師毛萇武帝時人或大毛公生年先於賈耳【賈誼】

後漢

後漢中平六年袁紹勒兵收諸閽人無少長皆斬之少帝立初令侍中給事黃門侍郎員各六人賜公卿以下至黃門侍郎家一人爲郎以補宦官所領諸署侍於殿上獻帝起居注曰自誅黃門後侍中侍郎出入禁門機事頗露由是王允乃奏侍中黃門不得出入不通賔客自此始也初何進與袁紹定謀告太后太后曰先帝新棄天下柰何令我楚楚與士人相對事乎其後曹操欲廢伏后以尙書令華歆副郗慮勒兵入宮收後歆牽後於壁中執之出使此時各中官守禦宮禁此輩𨿽跋扈安能排闥入之執殺母后如取竈下婢耶故獘去其太甚而已

張文寶

後唐張文寶知貢舉進士有覆落者下學士院作詩賦貢舉格學士李懌曰予少舉進士登科蓋偶然耳後生可畏來者未可量假令予復就試禮部未必不落第安能與英俊爲準格聞者多其知體金明昌中禮部尙書張行簡轉對言擬作程文本欲爲考試之式今會試考試官禦試讀卷官皆居顯職擢第後離筆硯久不復常習今臨試擬作之文稍有不工徒起謗議詔罷之此二段議論皆得體蘇子瞻曰麻衣如再著墨水眞可飲前輩虛心如此亦是實理今制試錄不用程文是也而淺學小生紛紛擬作必爲二君含笑於地下矣

尺牘

與陳其年

性不喜逢人談文字又厭聽人訴貧昨過江遇一二達官髙論班馬奴視唐宋微窺其意中極自矜詡茶酒次攢眉訴窮言言酸鼻令人有解綈袍而欲贈之意特旅人無從得此耳歸復自嘆天旣嗇我以遇而丰我以文矣文字之外所竊取自娛者貧而已故昔人有以貧賤驕人者以爲此人所不爭之物也身旣與此二者周旋久而皆爲有力者攘之而去則信乎命之窮也知足下僑寓雉臯鍵闗苦吟經嵗無裹飯而問者此大佳但竊莫令人知恐此輩聞之又裂眼而爭耳不一

寄雲門和尙

昨畱香飯歸讀新吟夜雨聲中繚繞淸夢不知此身之在客矣謝謝先君行述從昏迷之後略誌梗槪罣漏八九承問及敢塵法席倘憫其一生名節惠箋數語不獨顯幽闡微所望於大慈悲者防防之中亦可作往生公案也謹懇

與人

今日讀司馬相如傳相如以爲列仙之儒居山澤間形容甚臞此非帝王之仙意乃奏大人賦仙乃分帝王與山澤耶賦中侈陳輿馬防旒之美侍從儀衞之盛與其意態之飛揚驕恣而自得召屏翳誅風伯刑雨師揮霍淩厲儼然一漢天子千乘萬騎鞭斥八極气象絕無一防煙霞之气大則大矣其於仙者果何如耶而武帝讀而大悅之自謂飄飄有淩雲意此所謂漢武無僊材也長卿賦心甚麗一渉彌縫遂失故態故知作俗下文字其性靈未有不爲所移易者然今日此道方施行念足下擁絮苦吟調髙和寡何時得一開茂陵劉郎之笑眼乎

又

積憂以來神思眊廢至防筆和墨代謀懸繂之事尢不當問之棘人直以數奉名節於尊先生兼辱大孝拳拳遂不敢引禮自外脫稿讀之歔欷竟日旣悲足下又自悲也原本送上未合處乞指示此公家千秋萬嵗事正不欲艸艸耳聞攜來小史楷法甚精能錄別紙見付否此間無畱本自家物仍記不得也

寄徐編修

廣廈之庇半載遽爾分袂卽擬趨送國門知供張塞路脂車復輟落日倉皇與蓀友作別時蓀友入城弟亦襆被單行投金氏邸故途中作別嚴詩有本欲畱君今日住我亦隨人泊何處之句想知已聞之助悲嘆也大梁遇王君汝上復與盤桓數日屈指行旌度已還裏板輿綠野大勝馬足紅塵忌者之口適以厚公正不知歸途興致何似霜天景物大要爲錦囊收拾盡耳僕本愁人一辭良友倍覺生趣都盡同侶數人幸不寂寞時復開一笑口也來日當發汝計嵗杪可到揚至時遄望渡江之信想勿遲遲

又

過淇上去蘇門五十里不及一見孫徵君來滁州馬上望瑯琊山思從醉翁亭一訪六一公遺迹躑躅而不得進此行失此兩勝事日蹩躠逆旅主人間正是一沒气色闗西窮賈耳因人作遊凡百無足言者

復程穆倩

得先生到署便有淸風肅然而來籠中棲羽益動雲霄之想數日間正在企遲忽傳錦字兼惠篆章書旣珠懸石尢璧合泥塗姓字獲此莊嚴逺勝玉板金鐀矣謝謝某兄知在此間希道意弟尙有拙詠欲就其訂正只弟一生讀詩觸目卽吟一生作詩意到卽發不論宗派不名家數向積有一卷去年過揚州爲何人竊去意亦不甚惜此如行路舉足已過何足記憶只要向前尋進步耳然亦不能懸擬也試以此語某兄於今日分標樹幟之外當必有以位置我矣

與馮孟勉

弟賦性狂率少所檢括又不善與俗子阿邑而近來奔走四方所作緣轉多此輩觸喉抵忌悔罪途窮因思得黙之一字人能黙者與人對面邈若江河混俗同塵迥然霄漢邇來學得此法脫然如出樊之鳥自覺灑然胸次轉悔從前錯過半生

與人

唐劉文泉曰十爲文不得十如意一如意豈非天乎昨文似不偶然故爲足下說之如此非自諛也諛乃媚道生平不喜媚人況肯自媚耶非足下相知之深無從發此言

與容若

經年遊子失侍晨昏馴至大故聞訃崩殞百身莫贖此宜爲大君子所不齒而過承垂唁有逾常等昨進辭太傅公接見之次情辭憫惻若深憐其以貧賤而失養之可悲者至於使者辱臨賻卹備至竊念公以上相之尊爕理廟堂而曲體下情至不遺於一介之賤士仁兄少都華冑希風望澤者駢肩接足乃獨軫念貧交施及存沒使藐然之孤𨿽不得盡奉養於生前猶得慰所生於地下而免於不孝之誅者此仁人君子之用心特其身受感激而不知所以圖報之方亦惟有中心藏之而已舟已於前日南發耑此布謝無任淒咽

與鈕白水

前嵗靑門贈別依依知己之情獨厚於潦倒窮途之客感刻之私無時暫釋比至都門則輪蹄接踵而來者莫不極口中牟異績每從京洛諸故人嘆頌不絕非敢阿好實欲借爲吾道光也初夏接某書益幸所聞之不謬辱翰教知知已意气尙不殊前欣佩何似

復鈕白水

十年分袂逺貢相思京邸論心恍然舊雨別後復荏苒攺嵗矣臺翰遙臨殷勤敍昔詳訊使乎備諗近履淸勝拜賜之餘不覺喜愧之交並也鸞鳳枳棘昔賢所嘆然地僻務間優遊文史文人際遇無復相過正恐柱後惠文逺來相逼耳弟匏系此間旣無速化之術又鮮買山之資局趨塵中忽忽少趣欲得知已如兄者露其狂態所欲吐於酒後耳熱之時了不可得如何如何粗箑如教奉寄胸次惡劣並不能以短章志謝特祈原諒

與王白民

筆訣是舊來相傳本子因髙足耑精摹古故備爲寫致非敢以拙札爲英俊準格也然弟三十年苦心研究𨿽粗於此道有理防而於所謂博觀古帖隨物賦形者則力有未暇而老已及之矣生事蹉跎往往如此書𨿽小道足發一慨也

與孫舍人

昨叩祝不晤與阿戎談久始歸耳選毫十枝唐刻蘭亭二種聊代一觴之敬紫薇仙客筆大如椽而復用此唐突眞所謂野人之獻也

寄王阮亭宮詹

昨尊紀還數行附卽日蒸暑異常伏惟臺履淸勝爲慰門下翻然歸裏棲遲丙捨松楸之慕過時彌篤此眞古之純孝然南來消息殊出意外東山一局非捉鼻人莫能辧竊謂宜以時脂秣副輿情也某老居人下祗益厚顏俟館務粗了卽圖南下矣明布衣修元史者多乞還山此有成例只無緣一奉淸塵快吐胸臆爲恨耳先傳昨始脫稿錄呈讀行狀筆筆傳神只得依樣描畫殊負委囑然所恃以仰慰孝思者或亦在此也欲時達起居郵便勿吝好音

復仇編修

欲書長幅須是五大筆大墨大硯大幾大此四大正卽次所少餘是膽大耳𨿽然辱公見委不可無以復命愚意此紙不宜爲風雲月露之辭架上倘有小學及前賢語錄當檢付錄一二段懸之堂中使公子輩舉頭得師何如

上杜司空

昨偶從慈恩方丈得從容陪侍載承善誨感謝非復常情也巡視封章自當轉請宥府取歸讀之荷面諭別紙付抄必求全稿方得盡此中情事曲折老先生當今方召其老謨碩畫流傳竹帛者足垂萬世之利某編緝亦將借光以塵甲帳豈非附靑雲而益顯者其爲私幸復何如耶

寄惠元龍

前冬送別之後去年唐趙兩公亦南發老友星散知音無防以此登臨少興文詠亦復寥寥知下車之後正當軍興旁午盤錯別利肯綮迎解眞乃頗牧出自禁中可以鉗武夫之口而折幹吏之角矣秋間入闈選俊遂空馬羣此則吾輩意中事也爾時恨畱滯津門無從握手一敍耳某老而得第祿不逮養旣極酸心珠桂縈懷彌成大累以此自悔少壯謀生之無防以至暮途汲汲逐隊少年爲可恥我友其何以教我頃晤計君述先生近狀云上臺公論𨿽極分明近來不無有抵牾者某以先生兩年撫字能事見於天下矣板輿侍養極人生之樂事何不翻然逺引息弋者之慕乎與其邁績龔黃不如希蹤曽閔悠悠萬事惟此爲重想長者念之熟矣某屬知愛久但願先生爲天下之全人使研溪一集萬古有所傳述故自以生平隠悔發此狂言倘不以爲罪願有以相復

與狄立人

昨晚始成此詩書正原期以十五後繳幸不遲但三年追敍殊覺不情耳望日奉云往報國寺買得何異書並何佳玩稍暇當再過不盡

復張鳳陽書【名宣字儀陸己未科進士】

某載拜昨承手翰屬爲先太君傳謂僕之文爲足以發幽而闡微則非愚力所敢任以僕列官史館有表揚幽貞之責若徒工祝辭而譽墓則何文之足傳某捧讀惶悚敢不勉焉竭其駑憊以副知已之望以慰孝子順孫顯揚無已之盛心然伏自思維唐李習之與皇甫持正書謂前漢事迹灼然在人口者以遷固敍述之工故學者悅而習焉其讀之詳也故溫習者事迹彰罕讀者事迹晦讀之疏數在辭之髙下而自誇其敍髙湣女楊烈婦謂不出班孟堅蔡伯喈下後唐書所記亦悉仍其舊文則其詞之工可知今太夫人節槪固不讓此兩婦女者僕才非李翺而門下猥望之以遷固之事以期所以不朽於先人僕竊以爲過也緣此逡巡閣筆者數日旣感門下見知之甚誼不可以淺陋自外輒按狀撰次錄呈惟左右讀而擇焉抑僕又聞之曽子固求歐陽公爲其大父志銘一自爲先大夫集序一書致謝歐公今所傳者歐公之文固精矣而曽公兩文激昂頓挫具有史公家法微歐陽其大父事亦必傳若門下所爲家狀及枉書一通文詞茂美敍致淒婉不啻頡頏子固顧僕無歐陽之筆則太夫人之節烈後之秉史筆者舎門下所自爲又奚取也僕拜命之辱因書其所愧並所向往於左右者因以爲答

復洪虞鄰先生書

某自少讀先生行捲便心知向往藏此三十餘年矣長公來承先生不鄙而先惠之書兼賜大集讀之感荷不勝顧其詞義深博後進淺學茫然望洋於大河之濵不能測其涯涘也承諭比來有兩浙古文十名家之選所以嘉惠承學意良厚顧竊有疑者不敢不白於左右吾浙固稱文獻之邦自明洪永以來能以古文辭名世至今烜赫人口耳者防人哉計三百年中無過三四公止耳王子充宋景濂方希哲王陽明是也他如謝方石茅鹿門徐文長諸公猶具體而未醇不足以齊肩於數公之列自浙而推之他省亦猶是矣蓋人才之難得也何數百年英靈之聚靳於昔而獨盛子今時又皆出於浙東西一水之間而其數又不啻十人之多至此耶此某所以始承來教竊不能無疑也及展讀終幅云欲徵某文就選以充其所謂十人之數者於是不覺汗流顏赬捨其所以疑者復轉而爲愧焉某固嘗有志於古之文矣苦資性駑鈍開卷過目輒眊忘焉向所習書隔數月視之如未嘗經見以此自詭嘗得新書讀耳𨿽於作者之防稍窺見本原捉筆爲文時復相近然少年時科舉輟其半中年以後奔走疾患復輟其半所涉獵經傳竊取之以緣飾爲文者特其稠雜中工夫什百之一二耳而貧賤也俗下應酬之文字又不能以無以爲則其一二存者果可以盡信乎此視古人之並力一向以耑攻斯事至於久而後名其家者大不侔也先生誤采其浮名而不知其實之無有使以某文字入選豈不足爲門下知言之累哉不但是也且使逺近有識之士讀某之文而妄揣量彼九人者之於文亦如是而已矣其爲九人之累以累先生者益不淺也某之所以終疑而且愧者以此然荷先生衝懷下問誼不可令長公虛往因裒次近所著數卷附呈可一防置之若不防垂諒必欲以煩剞劂則某有瘞筆焚硯而逃耳臨復狂率惟鑑其誠欵勿罪某惶恐再拜

題跋

題朱岐載印譜

梁谿朱子岐載律體精工楷法遒麗其篆刻之妙尢能獨得籀斯遺意挾其藝遊京師翕然名動搢紳間因得日親近供奉殿閣

上意方欲錄用之左右而岐載則以母老請歸江南矣以是人益服其髙致余特知岐載之深其意非不知以祿養爲孝者勢有所不可耳顧知其不可而遂去之是今仕官者之所難而岐載獨能如此者其所得於古人有不僅區區翰墨之間者矣值

今世右文公卿方急士余幸岐載之將母而來也不久此冊所存賢士大夫名家多岐載所親識而嘗謂其知已者晨昏起居之暇一展閱之得無有褰裳而欲從之遊者乎

繭園文防集跋語

往予每至玉峯則必與葉徵君九來講論累日過繭園觴詠甚適繭園者其先公水部公之別業也後余客京邸徵君應新詔制科北來索余爲小有園記甚急小有園者以其所分於先公繭園之半從而加葺焉徵君所自爲讀書處也余往京師九年今年春奉

命隨局纂修一統志復至玊峯則徵君之捐館巴三嵗矣其令嗣公奭少孤向學復整理舊業而益新之與同志四五人爲文防之防於園中每防課文賦及詩若干篇顧予通家誼以其文見投復請吾文以冠其集予旣喜徵君之有後𨿽不得再窺繭園而觀其亭池上下泉石位置與昔遊何似問當日觴詠舊人某某在者防輩能數過從否然觀數子之興會飇舉而一一能摹寫之於文與徵君之在時朋友詩酒之盛何以異此余𨿽悲老友之凋喪而猶樂道其今昔之所見附於斯集之後也

跋同集書後

往年容若招予住龍華僧捨日與蓀友梁汾諸子集花閒艸堂劇論文史摩挲書畫於時禹子尙基亦閒來同此風味也自後攺葺通誌堂數人者復晨夕相對几案陳設尢極精麗而主人不可復作矣蓀友已前出國門梁汾羈棲荒寓行一年所今亦將妻子歸矣落魄而畱者惟餘與尙基耳閱蓀友容若此書不勝聚散存沒之感而予於容若之死尢多慨心者不獨以區區朋遊之好已也此殆有難爲不知者言者若余書偶然涉筆不知尙基何緣收此然亦足以見姓名於其閒志一時之勝槪云爾

書王少詹使祀南海神序跋

適有以碑文屬書者作字於靑油紙上研膠筆凍限以界畫又寫他人文字時懼脫誤神气愈窘書完得此卷信筆揮灑雜出眞艸頗傲大令洛神全本興到筆隨若蛇尾之赴壑不可遏已孫虔禮云書有五合狥知居其一餘爲先生作文寫字宜其顚倒至此也

題樂毅論

梁武帝答陶貞白書逸少迹無甚極細書樂毅論乃微麄健恐非眞迹陶上書云樂毅論愚心甚疑非眞而不敢輕言令防以爲非眞竊自信頗涉有悟余觀逸少黃庭曹娥像贊諸帖知樂毅論洵爲麄健不同然自唐人相傳爲法書第一蓋唐時去梁已逺王之眞迹益微而唐人書法气象多而神明少宜此帖之見重於世也此本與余所藏宋搨寶晉齋刻相爭在毫釐之間亦世所罕覯者張子漢瞻別去兩年其臨池增妙今相見吳門出此令題余謂張子寶愛此書正恐其作書便落唐以後气格耳

跋祝枝山書

今日觀陸子其淸家藏法書最多宋搨黃庭經十七帖及宋仲溫眞書孫過庭書譜其尢佳者又枝山自寫所作詩長幅文徵仲評其規模襄陽而其書法原出於王氏父子可謂曲盡枝山之蘊然祝書尢深入大令閫域惜僞書紛出非具眼不能辧也張鳳翼後跋謂徵仲以東方朔學叔敖衣冠爲一時下筆之悞然張云枝山爲徐武功宅相故其書似之猶張敞之類馬遷張當是楊字之誤卽楊敞亦未是司馬外孫乃敞子惲耳一事兩誤可謂彼此更相笑也

跋祝京兆千文

章艸書前朝惟宋仲溫得張索遺意而過於放軼枝山繼之體兼眾家故爲明書家第一昨研溪庶常過予寓齋出觀余所藏離騷經墨迹研溪嘆絕因以千文此本見假余手臨一過頗識其用筆之妙但此帖不用章艸位置停勻規矩謹飭殆是此公杜徳機時也枝山又有一千文純用藏眞法大小錯綜行間天機亦自盎溢只是摹本摹手又不工不及此眞迹逺甚乙亥春三月記

臨宋儋書題後

此宋儋唐開元時人與李璆齊聲李師王宋師鐘李書今不傳而宋眞迹惟閣帖存此二十一行閣帖置古法帖中列於衞夫人之前則尙未知其爲唐人也然其書自有六朝間風味

臨樂毅論題後

近始悟運筆之妙全在心空學中鋒三十年都無一筆是處早閒臨此似有轉機然塵務闗心往往墮落舊塹東晉諸賢書法超絕古今者由其神明獨妙

董臨澄淸堂帖跋

華亭書法輕薄摹仿頓失古意惟此卷筆筆藏鋒妙於用拙始見文敏眞本領然不得澄淸祖帖亦不能酣適如此昔人論學書者必得古人眞迹一二叚臨摹方能入妙端有此理今人眼界淺隘書格所以日下也聞張子漢瞻爲人乞文以潤筆得之餘傭書至老墨刓穎禿無從購此一字以此知文章聲價去君逺矣

跋遺教經

陶貞白與武帝論逸少書備矣獨不及遺教經何耶黃山谷詩云小字莫作癡凍蠅樂毅論勝遺教經癡凍蠅言其拘窘無逸韻也今考唐僧徒最善集書於逸少尢多遺教經是集樂毅像贊黃庭洛神孝女誓墓諸帖而成者逐字玩之自見字體𨿽少拘窘然自是右軍家法勝道徳經多矣

跋蕭子云書列子

述書賦景髙則潤色鐘門生情屬已景髙正書果出於鐘此本則黃伯思米元章俱疑其僞然極爲古秀微少生動耳

臨帖後書

寒威少霽紙窓西照執筆欣然得閣帖僅臨晉魏間書數種愛其遒秀發於淳古也不及鐘傅二王者亦猶唐人選詩之不錄杜工部也時乙亥十二月初五日書成筆頭作凍霅然有聲

謝莊諸人書

謝希逸庾肩吾書張懷瓘諸家品書亦不及然其書實超逸可入能品

謝萬石亦在能書之列朗字長度萬兄據之長子小字胡兒與侄疏自稱父晉人猶有此風晉朝儀欲以謝元爲荊州謝安自以父子名位太重云云亦猶漢疏廣受之相稱也對子侄自稱其名則古所未有閣帖王廞與三女稱廞疏晉人通脫固所不嫌耶

題李君冊子

篆法貴古不貴巧漢印白文皆鑄成者但記爵名而已無爲字者其篆體亦方正無多轉折至唐用朱文刀刻始有字及道號而印璽之法從此日趨於巧矣然自唐及明隆萬以前書翰家亦不多用印章用者只是銅牙章及黃楊木故講此者頗少今地不愛寶文石肆出好奇之士鐫鑿爭工各以其意相配換無復知有方正體者且專講刀法而漢鑄之體防亡今李君制譜力追古法不欲多出新意當波靡之防而好尙顧如此是余之所重也

題鄭谷口摹古碑

眞出於鐘太傅眞書妙絕古今以其全體分右軍父子摹仿元常所以楷法尢妙欲學鐘王之楷而不解分是謂失其原本漢建平光和閒碑板乃鐘王所出學者顧求之開元以還是並不知鐘王發源處俱未得爲書家正宗余晚好此書恨年事無及又未見谷口問之其門人云先生自悔從曹碑入手暮年規撫夏承始盡其奇妙今觀此題曹碑云甲於漢刻知或言未信谷口晚書奇變殆是遊刃之餘未有捨規矩而能成巧者也

題戱魚堂像贊

寶晉齋初刻像贊最爲神妙缺九十餘字停書館摹本𨿽少生趣風格尙可想見余家藏寶晉乃是曹之格重刻者結體丰勻亦無缺字然頓乏風致不足重也前年北上時收拾得舊藏戲魚堂殘本四冊吳門遇故人司冦徐公云當爲予命善手重裝今不知竟落何處內亦無此帖今日友人查浦以此本見示快所未覩殆是寶晉初本之亞也𨿽石刻多剝意正似微云之防月愈覺妍好

又題黃庭蘭亭宋搨

壬申嵗獲見於朱竹垞之六峯閣因題年月其後此帖乃是定武之最有風神者紙隔麻首尾無損竹垞云多方購之始得今遂落查浦手其計更過於蕭翼也丙子三月京師再題

錄新書詩後

王君樹百以便面囑書適新詩成遂細行書其上十指防爲皸裂不知當暑搖之定能作冰气來襲人否時乙亥十一月二十七日也

題玊峯相國徐公感蝗賦捲

蝗之言王陸農師曰其首腹背皆有王字然則羣飛食苗其聲焰蔽天者以其有所挾而然也公所見入境薨薨徧於郡縣安知其胸腹背間不隠隠有文若王如得所挾者乎賦中有云念吾後之深仁亶民依之是卹畢竟此輩戢影年書大有深仁之效應若枹鼔者惜不令公見之如公者所謂進亦憂退亦憂者也

又題述歸賦捲

行芳志潔昭昭若揭日月而行公與靈均固可千載相質其文瀾千回萬折斷續掩抑閒自宮徵騷人以降惟長門羽獵差爲近之歷乎魏晉寥寥絕響矣公書法𨿽派本率更實由心運此與後賦兩紙隨手塗乙無一筆率爾祭侄文爭坐位之伯仲也正不知天問呵壁時亦有此淋漓翰墨否竊以屈子處亂事暗其悲憤固宜公遭際明盛而亦有坎坷之嘆此撫今感昔念不忘君蓋有不已於言者在也每一展捲不覺涕淚之承睫云時丙子三月二十日敬跋於京師椿樹邸中

臨王書洛神賦題後

有以羣玊堂帖見示者中有此賦校寶晉帖差完且神采更生動逐字摹之見形似神拘然形似亦在運筆閒消息今書家誰當解此能知吾合處方能指防吾病處

書宋搨宣示帖褚臨樂毅論後

乙丑年在都以褚河南枯樹賦易得樂毅破邪二帖後爲吳徵君天章取去不得已捐此帖購還之出門時以樂毅破邪付長孫嘉樹聞又入偸兒手矣是余並三帖失之也此本宋搨褚書人間絕少各帖無所之施褚作無施之所足備收藏家考政一時換去全計固失而徴君復以貽聲伯年兄亦未爲得也欲守此帖當以予二人爲戒

臨王帖題後

古人行書有眞行有行艸此所書官奴帖與蘭亭序皆眞行也通體眞書少作牽曳而已雨冷鷹觜二帖行艸也眞書中閒以艸字𨿽則是艸不可縱筆故魏晉人多用章艸入行後來率意作書古法遂不可復見

題郎太守畫像

君謂考功我來必告詎意三年一面未卜有木千章有琴一張有亭有池置君中央迹邁龔黃心希嵇阮澹爾太虛空林偃蹇我展君畫君得我文何用識面目擊道存【君與唐東江相對居謂唐余過必相聞也余詣唐唐輒忘之而余亦疏懶未及修謁因題此聊述其雅意以志相思】

題徐武功書後

武功倜儻畸人故其書亦多奇气然予浙人也於忠肅事不能學吳人以私恕之於此帖亦不欲多觀亦如李衞公之惡白香山詩以爲見則必好也

臨像贊書後【末云永和十二年五月十三日書與王敬仁】

敬仁王修字蒙之子官著作郎此太原人與瑯琊異派故書姓王導雅愛鐘書亂後猶衣帶中盛宣示帖過江後以與右軍敬仁從右軍借防深好之沒時年二十四其母卽取宣示帖殉葬修書行入妙

跋樂毅論黃庭經臨本因記始末

陶貞白啟梁武帝逸少有名之迹不過數首黃庭勸進樂毅像贊洛神不審此種猶有存否時武帝與陶皆疑樂毅微麄健非眞不重也至唐褚登善錄右軍正書以樂毅第一黃庭第二武平一徐氏法書記云平一少育宮中所見眞迹楷書二十餘卷別有小函可十餘卷所記憶者是扇書樂毅告誓黃庭唐人珍重樂毅爲第一代令能書者臨摹黃庭不能並也及神龍時歸之太平公主太平敗爲老嫗竊取縣令追急付之竈火而樂毅亡矣樂毅論旣亡開元五年收大王正書三卷遂題黃庭爲第一畫贊第二告誓第三及潼闗失守之後訪黃庭眞迹不得或云張通儒將出幽州莫知其處而黃庭又亡矣眞迹永絕得見此妙手臨摹令人悲喜不置

記淳化帖

世防堂翻本淳化絳帖俱可亂眞其客廖瑩中精於摹搨王用和工於刻石故也先是韓冑有羣玊堂帖亦其客向若水所手摹二姦亡國先後合轍其博古好事乃亦有不謀而同者使能移此以爲國用人豈不家國俱榮乎

跋羣玊堂帖

帖有十卷舊名閱古堂帖後名羣玊蓋侂冑誅後籍入祕省嘉定末年所攺也以首卷皆南渡後帝書故得存耳二三四晉隋唐帖五卷後盡是宋人書全刻失傳久矣此本零星收拾僅得四冊𨿽逸少書有過肥之病然刻手極精紙墨亦好又所錄李邕詩今不多見或云是中唐人詩似有理然不知北海何故得書之

跋曹全碑

余酷愛漢而不能學近覓此帖連得兩本時時展對如見典型正不必手摹爲快也帖以晚出幸完好昨有惠予漢滎陽令韓仁碑者亦是元至大間始出令李天驥再立石而翰林趙閒閒記之慶韓君循吏至是始顯然其字已多磨滅矣吾安知四百年後此碑不更磨滅如韓碑也耶宜廉讓曹子之寶愛此本直欲使四百年後賞鑑家有所考據耳

題丁太翁小影

伊川先生謂影堂之制使有一毫髮不相似便與拜他人父母何異然昔人有雕木爲像而奉其親者宋承防爲其作傳不以爲非孝也況於圖像之逼眞者乎先君沒於途次倉卒召工寫眞未肖予在京邸嵗時忌日僅書官贈於片紙如古人設幣之狀瞻拜饋饗而已以此銜卹終天木公年兄敬事其尊甫愛菊圖像𨿽逺客江湖未嘗不奉之以行也可謂永言孝思者矣今日以視予予因之有感題曰思其所嗜采籬之菊僾如愾如江湖一幅

題毛闇齋采芝圖

漢初黃綺采芝山中於時傳經有大毛公采芝之歌灼灼其華經傳於後詩正而葩我歌我詩復餌其芝彼何人者毛公之支邈矣髙風相望異代石泉蒼松披圖斯在

題查庶常臨各種帖贈行

京師人士往來賀遷贈別皆有詩詩貴多無少貴長無短貴律而排無古而散得此三者則無問工拙彼此之心皆快然無憾而非是以爲不稱故予於茂名錢明府之行多與長無有焉亦賦七律一章爲贈明府知子之拙也而不以爲嫌者狥俗之例如是足也查庶常與明府同年至好獨不爲詩臨古帖各體裝冊贈之今人作書與詩類不好古其目力所到至宋人止耳庶常詩取法三唐溯源漢魏其於書也自鐘王虞褚之輩以及宋元明書家無所不臨摹得其運轉變換之法如此冊種種風格可重也明府攜此以行嶺外村墟山館鳥聲淒斷人煙稀絕眺望無聊之際出此展觀之必當欣然獨笑而有會於庶常之詩也以視諸君子贈行之什𨿽興防各自不同然意味深長要無逾於此者矣

題宋搨十七帖

唐張懷瓘論艸勢云艸之體勢一筆而成惟王子敬明其深詣故行首之字往往繼前行之末逸少艸書𨿽圓丰妍美乃乏神气無戈防又云逸少艸書有女郎才無丈夫气子敬艸逸气蓋世千古獨立家尊才可爲其弟子耳懷瓘以一筆成書連牽不斷爲艸書之精非知書者也所謂艸書者艸其眞也艸書在乎防畫拖曳之閒若斷若續而鋒稜宛然眞意不失此爲至精至妙唐文皇集羲之書取其尢者爲十七帖其晉書禦制羲之傳贊曰煙霏霧結狀若斷而還連鳳翥龍盤勢如斜而反直知此者可以得其集此帖之意矣

臨聖教序跋後

臨二王書須略得防分晉人筆意正以蘊借爲宗若專務險勁但論气質便似唐人效劉義慶作世說語𨿽詞調丰蔚終離本色

又

唐寺塔碑文集右軍書者多矣然獨此帖盛行者以禦制文故重之也不作是書殆三十年在天津與友人查浦同寓命予書之搨本下劣轉得一快以神气不爲所奪耳

書自作書後

古人仿書有臨有摹臨可自出新意故其流傳與自運無別摹必重規疊矩𨿽得形似已落舊本一層矣然臨者或至流蕩雜本摹者斤斤守法尙有典型余於書非敢自謂成家蓋卽摹以爲學也傳與不傳殊非意中所計

又

逸兄以此屬書晚唐五律隨意寫付之字不足觀數詩皆當時名句時一展防知古人下筆不苟也

柳公權榮示帖【中云有赤箭多寄三五兩以扶衰病】

赤箭卽天麻苗陶宏景曰其苗爲粉久服益气力長陰肥健輕身增年唐太平公主與宮人元氏謀於赤箭粉中置毒進元宗白香山齋居詩黃耆數匙粥赤箭一甌湯公權所須亦此類蓋是唐時風尙猶晉宋間朝賢之服散石也

爲人臨衞夫人書帖

窗外微霰毫閒凍澁勢不得騁特於體制無失耳逸少蘭亭是其最得意書亦必於天朗气淸時得之也

題淸溪老人江山臥遊圖【程芳朝湖廣人】

石田去後雲閒畫派單行專以姿韻取勝矣此卷蒼茫逺勢不減相城風味是百餘年所未有其落筆時蕭然塵外之意可想也簡可兄知寶愛此遺墨淸溪公自可不亡正不必如米家阿虎規規家法也

題嚴蓀友畱別和韻詩後

以拙手用退筆書處處著礙視前人所作如蒹葭之倚玊矣光武云見卿使人慙此書長存余慙不止也

臨右軍法帖書後

右軍爲防稽內史與藍田相失誓墓不出竟行其志可謂振古豪傑書法皆與所臨宣示戎路諸帖相表裏其細書黃庭曹娥別是一種樂毅像贊有絕相類處此可以意會不可以言傳也大令求展墓表自是父子不愧家風二王外之能爲鐘書者王仲將僧虔蕭子云而已唐以下此種防絕嵗在乙丑爲毘陵楊鳬令兄寫此帖長安筆價奇貴以折鋒毫盡此不覺意盡

題玊板十三行

右軍父子眞書𨿽同出於鐘太傅右軍斂鋒大令拓筆觀樂毅東方諸帖與此可見賈氏刻玉板餘二十年前曽見之武林乃觀橋葉氏質之王氏者是時從友人乞得一紙今此刻不知又落何家余所藏亦失去久矣再過數十年恐搨本便不易購水村之喜得而寶藏之亦見及此歟

書官奴小女玉潤帖後

官奴子敬小字劉夢得酬柳子厚詩還思寫論付官奴謂子敬也注柳者謂是逸少女名誤矣彼不知玊潤是官奴女名也逸少尙有官奴婦舊復委頓憂之深一帖可證逸少七男一女極子孫之盛而一女疾病至於憂之燋心引罪自責其慈祥樂易可見他日又云得一味之甘剖而分之以娛目前宜其誓墓於未衰之年不能以此而易彼也

書詠懷詩後

張子寄此紙屬書詠懷詩因寓中無全本僅書文選所錄十七首是日閏三月朔日有食之旣時北平薄子聿修宿遷徐子壇長遇寓齋防書相對閣筆嘆息者久之憶昨初書作意或小拘束今早書第三四頁覺少放五六以後至景陽雜詩則神來之娓娓不自止矣

跋黃州詩後

楊君鳬令遺兩筆可作細楷余疑其未佳輒作大行艸五六幅餘一支偶試爲眞書良善及取行艸者楷書之鋒鋭已脫矣此是也世不乏佳士以意侮而失之者多矣然余之所失者筆也猶珍藏其一其壞者拂拭而用之亦可盡其餘長筆之於余可無憾矣彼人之見屈於不知而終以頺廢不振者可勝道耶況又有旣知而故抑之者彼其何能以無憾於心耶余於此有感

書冊頁後

友人曹子廉讓復攜此來曰願書滿此冊兩日適無事隨意塗抹不覺紙盡然不知何所用鴻爪雪泥寧與世人計多少哉

梁武帝書評後

此從漢末至梁三十四人乃以兩本彚而錄之一云二十八人今得三十有二袁昂古今評普通四年所上大率相類蓋武帝用其語斟酌成此耳然中有張融書如辯事對揚獨語不困行必防理蕭子云孤松一枝下有壯士彎弓雄人猶虎心胸猛浪鋒刃難當顏倩書如貧家奠果無效可受少乏珍羞王彬之書放縱快利筆道流便蕭特書𨿽有家風風流勢薄猶如大小王安得相似也郗惲書縱橫廓落大意不凡而得體未備郗愔書得意甚熟而最妙時難疏散風气不無雅舊庾肩吾書畏懼收斂少得自充共八人評論而此書不見豈以其辭未雅馴而削之耶抑是後來附防原書固未嘗有耶中於孔琳之蕭子云諸人書俱不下貶語獨深文於大令比擬不倫豈爲公論袁昂書評有云張芝驚奇鐘繇特絕逸少熊熊獻之冠世此語爲得其實云

又題帖

此隋僧智果書字非一體當是積日所成玩其行楷亦精研於鐘傅者而李嗣眞書評比之委巷之質豈其然乎

題絳帖

絳帖在南宋諸本雜出已不可辧單炳文曹士晃所論至爲詳密然較之此本其卷數皆非舊識字畫波磔更無論矣舊有二十卷而此只十二卷終捲是孫過庭諸人恐唐人書亦未必更有八卷則此爲全本無疑當亦如寶晉齋之有米曹二本多少並行也司農孔君新得此出以見示其紙墨黝古今時亦不易遇洵足珍也

題米趙書跋語

徐子道積曰君規摹魏晉人書偶一爲此終不脫向來本色答曰惟有向來本色所以貌得宋元人書譬如今詩家目不識古詩十九首蘇李贈答爲何物而哆哆蘇李到底是兩家門外客也

題洛神賦後

或傳子建得甄后玊鏤金帶枕感嘆不已還濟洛水忽若有見遂爲此賦初名感甄后因明帝見之攺名洛神愚意不然子桓兄弟猜忌必無與枕之事卽與而子建敢斥名賦之乎果爾則無以異於桑濮之淫辭王逸少父子晉代名流決不輕書也蓋子建師法屈宋此直摹宋玊神女賦耳逸少今所傳有二本子敬喜書洛神多至數十本亦愛其辭之工麗而有體也余固戒爲綺語者因某之請遂書此與之聊亦自附於昔賢之風致云

題黃庭經

黃庭經或云是右軍換鵞書或云換鵞者是道徳經非黃庭自陶宏景始以此書與樂毅論並稱爲右軍有名之筆迹後入唐宮中武平一所見是扇書恐別是後來臨本矣其書亦旋散失開元五年購得右軍正書三卷第一是黃庭後函闗失守內庫法書復散落人閒事平遣使搜訪獨未得黃庭眞迹相傳爲張通儒將向幽州莫知去處據此則黃庭自唐中葉散失已久後人摹刻者不知竟是何本余所見宋搨非一此白下蔡崗南兄所寶藏其彩色鮮好予展捲嘆賞畱置案頭臨撫再過不識與眞迹相去防許若撫刻則近來收藏家殆未有過之者也崗南屬予以數言題後並記其始末如此

題十三行

此武林綠石本世推爲十三行第一然筆法方整頗類趙松雪豈卽其摹刻耶昨楊子楚萍出予所鉤唐臨墨迹共觀之不覺咨嗟嘆絕惜楚萍猶未見其眞本古人手迹日就零落𨿽刻本之善者將不多得則楚萍之寶愛此本未爲過也戊寅八月六日記

題畫平林逺岫

毫尖圓動墨汁薫蒸盤礡之妙宛然寫生空林蕭條茅屋靜整定知有人門迹雙屏人不可見名不可聞悠悠逺山往來白雲如此逸迹誰爲寶者邈彼朱門何殊林下

題孔琳之書後

孔琳之字彥林艸行師於小王時稱楊眞孔艸王僧虔曰琳之書天然絕逸極有筆力規矩閣帖僅得此數行人少習者以其語非吉祥然梁制彼此弔答中言感思乖錯者州望須防大中正處入淸議終身不得仕其重如此故武帝嘗與儒臣講喪禮而子弟亦家習之有以善講喪禮得舉者大抵六朝風气似此後世忌諱煩多而人情益通脫反以晉宋人爲放誕何也戊寅九月二十三淸晨臨帖隨筆記之

又題聖教序

唐世右軍遺迹猶多空門碑板尢喜集其字如盧藏用建福寺三門碑胡霈然大智禪寺師碑越王貞大興國寺舍利塔碑僧行敍懷素律師碑皆集右軍書而爲之者非獨懷仁一人也世傳懷仁居恆福寺摹集右軍稱精熟其徒胡英效之亦時集王書勒石蓋僧徒欲借此以久其師傳耳董文敏據舍利塔碑謂集爲習乃好奇之過不知舍利亦集王書殆是以習通集耳不然今聖教碑與逸少諸帖並行豈懷仁之遂足以方駕右軍耶

十七帖今往絲布單衣示致意

宇文周武帝詔庶人以上惟聽衣防綿防絲布圓綾紗絹綃葛布九種注絲布以絲裨布縷織之今謂之兼絲布也觀右軍帖則知絲布之稱晉時已然矣晉樂府有云絲布澁難縫唐制凡賜雜彩十段則中用絲布二疋

跋書蘭亭敍

定武本爲歐書比之褚登善所臨特爲端楷近惟東陽何氏所藏石刻爲得其眞然搨久漫漶余特以意摹之大扺去古愈逺則失眞益甚古人作書俱有口訣面授今旣不可得矣但審知用筆之法臨書時自於手腕間消息庶乎古人不逺耳

跋張卽之書楞嚴經

張卽之號樗寮書法歐陽率更加之險峭遂自成家今停雲館收刻只數行余家有其所寫楞嚴經全捲遭亂播遷僅存此二十二頁停雲所刻有云慈溪有王升者出入吾家二十餘年吾邑多張書其皆王君所得乎世傳其爲水晶書能禳火故藏書家多寶之

題困學書李潮八分歌

余家藏伯機艸書蘭亭及李潮八分歌蘭亭帖戊午攜至京師客久困乏爲有力者購去獨此帖畱家復黴爛去半截偶於竹笥檢得割裂其行數命工裝之𨿽斷文訛缺若遇中郎猶足爲柯亭之賞也

書石林詩話

古人語不可輕駁葉石林云劉子儀楊大年皆喜唐彥謙詩以其用意精巧對偶親切黃魯直詩體𨿽不類然亦不以楊劉爲過如彥謙題漢髙廟云耳聞明主提三尺眼見愚民盜一壞𨿽是著題然語皆歇後一壞事無兩出或可略土字如三尺律三尺喙皆可何獨劍乎蘇子瞻詩有買牛但自捐三尺射鼠何勞挽六鈞亦與此同病六鈞可去弓字三尺不可去劍字此理甚易知也其語甚辧然予按漢書髙祖本紀曰吾以布衣提三尺取天下師古曰三尺劍也下韓安國所云三尺亦用而流俗書本或云提三尺劍劍字後人所加耳此語及注甚明是歇後語班固已然而石林止凴史記從夢中彈駁古人不慮子瞻魯直胡盧地下耶卽石林論詩亦未當其賞王荊公晚年詩律精嚴不見有牽率排比處而所舉王詩含風鴨綠鱗鱗細防日鵞黃裊裊垂鴨綠指水鵞黃指柳題見水柳字可耳不然鴨綠鵞黃竟是何物反不如三尺一壞之猶自然也且鵞黃古人亦以比酒與三尺律三尺喙何異然云提三尺自是劍不聞三尺喙三尺律可提也若捐三尺則未妥

書劉禹錫淮陰行五首後

無柰脫菜時淸淮春浪軟脫菜魯直疑其不可解周益公二老堂詩話謂嘗見古本作挑菜按五首本集止四首末篇爲紇那曲詞脫菜本集作晚來尢明

題三好圖

查林先生以此圖屬題予展捲諦視完然眞面目也適禹鴻臚來謂曰此公之貌所以神似者以有三好可尋耳吾胸中一念不起於物一無所著君何從而物色之哉禹曰杜詩云落月滿屋梁猶疑照顏色評者謂太白風神千古如見是杜之善於爲李寫照也今淸風明月何處無之餘何爲無以得子耶相與一笑而別遂記其語於後

題摹古印譜

自秦相變古法作蒼頡篇爰歷博學同時並著於是八體有摹印其法屈曲縝密皆仿秦璽文爲之而頡籀古文遂廢魯壁所藏汲冢所出𨿽深沈博古之士至不能識其大全況後之學者去古益逺欲其分別文字以不失作者源流胡可得也摹印僅八書一體然自分盛行之後篆書賴此得存使其由斯篆以上溯頡籀遺法安在古文不可復興於今日余最愛近時程山人穆倩所作而時輩競嘩之以爲鬼怪不經穆倩已矣百世而後當必有識子云者今觀劉生稽古堂印略猶能得其彷佛於方幅之上虫文鳥迹絡繹云布余𨿽淺學不能驟辧其於古眞似何如然可謂有志者矣

題項霜田小影

僦居湫隘庭前春盡不見寸艸一枝之防比於瓊樹蓋都下寓居皆如此不獨予也聞之老居京師者云五十年前公卿邸第門宇靚飭雜樹疏映街衢闤闠槐柳俱成行列士大夫公餘散步間入列肆繙閱圖史摩挲古惇彞窰器翛然而返不礙車馬余因此想見唐人落葉滿長安之句今日項子霜田手攜此圖相示老樹突兀在吾眼前旣是快所未得又著此蕭疏閒遠不受一防塵埃人物觀其挾防趺坐意不在書使人之意亦消時金行初屆殘暑猶灼與客同觀如有涼風拂拂從卷中出矣

跋家藏唐石蘭亭敍

此石背面刻蘭亭敍二種前一面較低一字明嘉靖閒吳門黃君者工畫人物偶得此知是唐摹石因贗爲北宋人淸明上河圖並搨如舊本獻之一貴人其人以遺分宜相後潢匠索賂不得發其事貴人以此見忤而黃亦坐是窮死其子名景星字平泉跛而知書亦善繪事與余家有連攜此石至慈老焉此石向藏余第三叔祖家叔祖沒後余尋得之舂碓閒石廣二尺長尺二寸厚一寸許質光潤可鑑字體多類聖教序蓋唐懷仁所集本也近見武林錢孝廉栴摹帖其叔相國跋云得善本於京師前有趙文敏蕭翼辧才圖遂摸刻之餘諦觀正與此前一面低一字本同所謂善本者此也而神气去之逺矣自後在京師又得髙麗揆文庫收藏本有宣和禦璽則文敏圖在焉細翫其紙墨良是宋搨與背刻本又毫髮無異只髙麗本盛字上成字鉤微起而此逕帶下放字彼楷此行靜字右腳低於左靑而微縮爲不同及視石則三字已損卽用前完本嵌補紙上補痕猶隠隠可見然後知此石之流傳眞千餘年物也吾子孫當善藏之勿令俗工妄搨損其眞气康熙己巳年九月朔書於京師之停舟書屋

嘉話錄云王右軍告誓文今之所傳卽其槁本不具年月日朔其眞本云永和十年三月癸卯朔九日辛亥而書亦是眞小文開元初年閏月江寧縣瓦官寺修講堂匠人於鴟瓦內竹筒中得之與一沙門主八年縣丞李延業求得之上岐王岐王以獻帝便畱不出或云後借之岐王十年王家失火此書亦見焚按今法帖所刻皆具年月豈後人因夢得言而增入耶然其摹法頗古

臨鐘太傅四表跋後

孫權初議摧曹操嘗言孤與老賊勢不兩立其後輸欵於操者一稱臣於丕者再今考之於史闗侯與曹仁相持徐晃連營逼權出師躡後自足掩取江陵無借於操乃獻表欲擒關侯自效何邪後之稱臣𨿽以蜀師東下權宜爲之然丕勤三駕臨江而反終不能損吳之毫髮其不能困吳明矣而自同囂融甘心北面殆失計無恥之甚者初建安末操始受權降鐘繇貽太子丕書曰顧念孫權了更娬媚太子答書轉相嗢噱其爲曹氏君臣玩防如此豈不爲父兄之遺愧哉權稱臣奉表在黃初二年十月至三年八月而孫與曹之交絕繇此表當在其二三年閒當吳之始臣於魏也邢貞知其非久爲人下劉曄以爲憂蜀僞降而繇之言曰權之委質外震神武度其拳拳無有二計未防吳叛終魏之世不能再服繇爲虛言矣其智出貞等下豈耄及之耶

右宣示帖

云戎路兼行履險冒寒者謂漢前將軍關侯圍曹仁於樊操以建安二十四年十月親自洛陽南徵時也操駐軍摩陂至次年正月還洛陽死吳潘璋害關侯在十二月此閏月當在十二月後徵南將軍曹仁也胡修魏荊州刺史傅方南陽太守時皆降於關侯侯威震華夏操議遷都於許以避之而呂陸之徒懼其功成見逼遂密謀擒侯使曹氏得銜持兩家而坐收其利次年丕遂簒漢天下大勢遂在曹不在孫劉矣當時蜀漢君臣計不顧此聽其孤軍深入坐失荊州後諸葛𨿽數出師漢中以闚中原亦何益哉此古今一大變局攬斯帖者所尢痛心切齒於孫氏之君臣者也操自開國漢臣卽以天子禮事之故𨿽建安紀年語悉稱臣表式百尾一如漢制後但署東武侯者以是年九月繇坐魏諷反免相國故也

右戎路帖

後漢百官志侍中無員掌侍左右贊道眾事顧問應對建安初置六員表言先帝遣侍中王粲杜襲又云乞使侍中與臣議之蓋當時機密之任也至晉後其職益重粲襲爲侍中在魏國初建時時始定制爲四員云昔人評此書柳葉溶曳於光風象微臣之禦寵蓋此亦右軍臨本也

右力命表

唐文皇評鐘繇書謂字長而逾制黃長睿疑長是方字之誤然鐘行書若墓田丙舍長風新婦諸帖結體頗長方者特其眞書也鐘書存於今者一手是右軍摹本薦直表爲其眞迹有河東薛紹彭印章元袁泰評防畫之閒多有異趣可謂幽深無際古雅有餘蓋是漢初變不可以其晚出而疵之也惟季直不見傳志差爲可疑

右薦季直表

湛園集卷八

